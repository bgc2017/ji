古靈集卷二十
宋陳襄撰
墓誌銘
夫人吳氏墓誌銘
夫人姓吳氏世為錢塘人大父事吳越王至將相歸朝
為刺史考諱充右侍禁湖州兵馬監押妣錢氏工部侍
郎贈刑部尚書諱昱之女夫人於倫次最季年十歲而
妣錢氏亡諸兄以故時器服匳具厚自殖夫人獨不顧
之養侍禁謹甚而事其兄以順卒相視歡然及侍禁棄
舍館貧敝零丁無所歸他人視之若不勝其憂者夫人
能自刻削習為儉薄不以困約有所不足禮賓副使知
鳳州錢公諱絳之室南宫縣君吳氏盖夫人之族也念
其子大理寺丞諱訪之賢難所以配者習知夫人所為
隆愛之遂以為大理君之配夫人之歸大理君方栖栖
簿領顧其家枵然南宫與所生宣氏皆無恙夫人事之
能盡莫有間言者二人交稱于其族人曰吾老矣非此
婦不能以安我夫人始三十七歲而大理君早世家益
困諸孤纍然二子長文長卿尚穉未有所識夫人攻苦
食淡躬自誨之損資幣使就學暮歸必考其業而驗其
記誦之精否平居督戒不得妄與人游常所往来必一
時聞人每客至夫人從戶窺之信賢歟為親具酒食數
延見不厭也一有非是立誡以絶故二子稍長皆好學
而文吳中多以夫人教子為法其後長卿以主簿侍夫
人之官所給俸甚薄常以甘毳不備為媿夫人諭之曰
節儉以立名而職也顧吾何累焉在吳門聞安定先生
之賢四方之士從之遊者多為望人其主教太學也長
卿適求調于京師夫人實命從之及其官久不遂同時
進士往往見進用且顯矣族屬悉以為夫人憾夫人笑
且言曰士之窮逹有命恃吾有以待之速進何慕耶平
生自奉寡約華簪侈珥不以動其意族人之来者必厚
遇之雖歴年不倦也視其空無能振之亦不為後日毫
髮計故其子閱官且二十年矣其憊滋甚夫人尚敝衣
惡食自如也其治家事委曲皆有法處用度不肯輙過
而于歲時祭祀必盡其恭嚴治果蔬魚肉常身先之不
自其手不以祭故其子婦不懈益恪天資慈祥不忤物
其下有所忤巳即置之未嘗輙懷忮恨于其心也熙寧
三年十月三十日以疾終享年六十八子七人三男長
曰長文屢薦于有司次曰長卿秘書省著作佐郎御史
臺主簿樞密院編修經武要略兼删定諸房例冊次曰
長倩早亡四女長適舒州望江縣令姚琪次適西安詹
玠次適劍南西川節度推官知桂州永寧縣事賈逢早
亡次適丹陽邵褒孫男五人曰轙轍軹軫一尚幼孫女
六人長適太常寺奉禮郎魏漳餘尚幼以五年五月庚
申合大理君之喪葬潤州丹徒縣崇德鄉鴻鵠山之原
前事長卿以屯田員外郎長樂孫奕之狀再拜泣血問
銘于予曰吾母劬勞燾後其行事可考不誣如此願先生
賜之銘於以圖其傳於不朽可不可耶予以為昔者先
王之澤存所以致法于天下者必起于閨門之隠至其
教明俗成則兔罝之武夫猶好德而汝墳之婦人知勉
君子以正盖其法度之盛有以致然也及先王之澤亡
而室家之治槩無法以成之故婦人女子之冺然無足
怪也自非知識高明操行之持立其能終止于禮義乎
以是論之則夫人之德賢于人遠矣此法之所宜銘也
遂受而銘之銘曰
噫嗟夫人行則仁兮兩承而歡極志飬兮示子義榮德
高明兮不憫阨窮能順命兮周無振乏廣睦族兮敗衣
惡食其樂全兮采蘋為羞後所循兮忤已不校恩逮下
兮謂當難老將福禄兮理有芒昧止此極兮我知其賢
宜始風兮作為銘詩永厥聲兮
左侍禁陸君墓誌銘
君諱廙字彦恭故司封員外郎集賢校理廣之同母弟
也其先吳郡人四世徙居福州侯官縣曾祖諱景遷為
吳越驍衛上將軍祖諱崇扆以威武軍觀察推官從錢
氏舉國歸朝官至殿中丞考諱中和贈官至職方員外
郎生二子君其季也君累進士常與廷試慶歷二年春
特奏名試中方略為三班奉職四轉至左侍禁歴官河
中府及建州劍州汀州邵武軍五廵檢以母太君居京
師就監順成倉遂為泉州兵馬監押母喪乞解官服除
用三司判官今翰林侍讀滕公甫奏舉監饒州之鑄錢
監未行以疾卒于京師享年六十有二即治平二年四
月朔旦也為人孝友少事母兄人無間言初職方之亡
母太君以二子幼不克起家為憂校理與君聞之相與
泣涕發憤就學置書數千卷閉門誦之不休而校理登
甲科君雖連蹇場屋益自刻苦以至得官其後陸氏相
繼登第者凡數人閭里稱為顯族校理與君之力也君
資性純厚而色嚴毅若不可犯久與之處温温然若不
能言居官小心而謹畏與人恭而有禮娶吳氏賢淑故
太常博士諱千仞之女生二子曰憲元登進士科卒于
開封府祥符縣主簿次曰長賓蔡州司理參軍咸有善
行一女適起居舍人知諫院陳襄孫男六人恂悚忱愷
惲恪尚幼皆俊敏而好學長賓奉喪歸福唐以治平四
年三月已酉葬于州城之東閩縣孝義里以從考妣之
墓成君志也考以校理故贈官享年五十有六卒於天
禧三年十月六日葬于五年十一月妣林氏叙封壽安
縣太君享年八十有四卒于嘉祐六年二月二十七日
葬于七年八月初七日去君之塋盖百步所謂瑞聖里
也墓皆無誌襄謹銘君之竁而附卒葬云銘曰
行已恭居官勤不愧于身生能飬死能葬不離于身善
有澤躬不亨在後人
開封府祥符縣主簿陸君墓誌銘
河南陸君諱憲元字道祖生而竒俊其母吳氏賢而常
親教之曾未數歲通習羣書十七歲來京師從聱隅先
生黃晞治易春秋晞畏其才不敢以弟子處之其為文
章落筆數千言辭理典奥難讀有自名一家之意累舉
進士不第既而歎曰人莫吾知也大丈夫不獲巳而干
禄飬烏用犛牛以捕鼠哉自是稍稍習為聲律其詞務
于精麗明白而歸之閒暇學者多宗之嘉祐二年賜進
士出身為陳州司戶參軍再調開封府祥符縣主簿待
次都下治平元年二月六日遇疾以卒享年四十縉紳
聞人素興之遊者相與哭而斂之君少負竒才志氣豪
放常謂功名可以坐致而富貴不足用吾力焉既應舉
沮衂復為小吏奔走憂愁悔咎無所不至由此揉練人
事飬心治性泊然有寬厚老成之風雖臨之以得喪榮
辱氣無所撓居家愷弟與朋友信通財而好施知以節
義自重論議時事雅有器識大臣有欲置之文字職者
辭而不受命也君之先世事吳越五代祖避唐季之亂
自吳遷閩遂為侯官人曾大父福州觀察推官諱崇扆
從錢氏納土始為皇朝官終于殿中丞至君之伯父司
封員外郎集賢校理諱廣而子孫始顯大父以校理故
贈職方員外郎諱中和父故左侍禁諱廙妻劉氏生三
男悚惲恪皆幼弟長賓奉君之喪以歸卜治平四年三
月已酉葬于福州東門之外閩縣孝義里祖考塋之側
襄實娶君之女弟而知其行謹誌其墓為之銘曰
嗚呼君乎才非不足兮辭固有餘習險慮患兮志氣和
舒既培且覆兮命也何如
殿中御史陳君墓誌銘
嘉祐六年九月十五日殿中侍御史裏行陳君卒京師
士大夫與之游者弔而哭之哀御史中丞等上言乞優
加賻贈與一子官天子聞而悼之賜賻錢一十萬其弟
太子中舍涇與諸孤泣而請銘於君友人陳襄以志其
葬云君諱洙字師道建州建陽人贈刑部侍郎商之長
子也少以父蔭推與諸弟力學自奮以文行稱于時舉
進士高第為壽亳杭三州節度推官未赴杭為河北轉
運使魚周詢奏署掌真定府書記明鎬帥府就辟筦機
宜事俄用參知政事丁度薦召充國子監直講改著作
佐郎大饗明堂覃恩加秘書丞以侍郎告老還鄉解職
太學治福州之長溪轉運使奏監建州茶未至丁侍郎
憂服除知湖州之烏程轉太常博士發運使薦監泗州
之轉般倉會朝廷建局編定館閣所藏書召入隸昭文
館編校書籍遷屯田員外郎未幾擢為御史裏行其在
壽陽也與侍中張耆辯事固爭耆雖怒厲聲不為之屈
必直而後止居亳佐夏英公有大胥倚勢為威福僚佐
無敢指議者君獨發其姦贓以法黥竄州人安之明鎬
辟機宜軍府之政無巨細一以咨君乃白簡練鄉兵以
備警急時號精銳鎬還朝及預大政凡兩對上前薦君
器業非臣所及宜居館閣其器重如此長溪瀕海無耕
桑之饒民鬻鹽以為生禁雖嚴而盗販日益衆君至一
切不問使民衣食然後修其政刑道之以禮義居二年
獄訟衰息至有暴悍化為愿民者其治烏程大概亦如
之君嘗病近年臺諫之臣言事苛細不務大體既居言
路上疏首陳取士任官考課之失乃言餘事皆有益于
國家者一日謂其親友曰吾為御史得論天下得失前
日之所陳終非吾心方今皇嗣未育宗廟社稷之計莫
大于是而近臣無敢議者吾復畏避而無所開陳則是
苟禄自私以欺君父焉用御史為哉吾將言之萬一若
不察繼之死而後巳君之將亡也其日夙興齋戒言事
疏入未報而以疾暴卒人莫知其所言何事也君為人
剛正潔直義形于色執親之喪以孝聞自斂及葬不為
佛事而一踐先王之禮居家豈弟而厚于宗族與朋友
信聞人之善如已出雖古人之風節無以尚也為政嚴
明吏不敢欺至于民事則多所簡恕博涉經史尤深於
春秋為文辭詣理不事雕飾善品藻人物臧否有進賢
退不肖澄清中外之志惜其中道而殞命也嘗著春秋
索隠論五卷辨諸儒異同之說盛行于世有文數百享
年四十九曾大父仁魯為大理評事大父應期贈官至
刑部尚書郎君娶王氏賢淑生三男長曰師韓郊社齋
郎次曰師雄師(闕)皆幼而好學一女適揚州司法上官
塏卜嘉祐七年月日葬于建陽考亭鄉聚星里之原銘
曰
義充諸中言無邪憂嗣欲陳乂王家志不克施豈命耶
以銘誌之示幽遐
駕部陳公墓誌銘
君諱安定字子由吏部尚書貫之猶子也世家安陽祖
芳贈光禄少卿始葬于孟遂為河陽人父贄君生三日
而父殁所生母壽寧縣太君張氏抱而委諸吏部鞠以
為子君少知孤苦能奮激自立刻志讀書年十六舉進
士與鄉貢試于禮部不中第以吏部恩補試校書郎調
河南登封縣尉丁吏部憂為子去官服除再調懷州司
戶參軍用薦就遷河内縣令初至吏皆易公之少以積
牘疑事致前請决又嗾民投牒興訟交来盈庭欲以觀
君能否君度知其計禁吏不得出即時勾稽牒訴區别
枉直立斷不疑摘姦胥以寘于法吏乃畏不敢慢踰月
境内翕然稱治會甘陵戍卒閉城叛方事攻討又商胡
塞决河傍郡調發以軍法促辦時州當輸栗十萬斛伐
官竹數十萬箇舟車之役暴率于民上下騷然委君總
督之莫不及期悉至由是頗以才能稱郡水災之餘田
廬蕩溺流離餓殍之民相望道路集于河内者十餘萬
口詔所在發倉廩賑救使君主其事為之夙夜營視居
處時其給食全活者甚衆朝廷嘉之賜以縑帛歲滿改
大理丞知鳳翔扶風縣遷太子中舍扶風多豪俠大姓
與横吏相表裏凌上慢法憚君嚴明不得逞其志遂造
飛語幸中君得罷去府守不明受譖愬因掎拾縣事過
失至取案牘覆視終無一可累君者移監成都軍資庫
遷殿中丞蜀之西南邊曰黎州舊守用武臣多不職朝
廷自此始改用朝臣且令轉運使得以所部才官薦任
即以君應詔從之君以州處邊徼接邛部川堡塞諸蠻
居常有寇患苟不先惠飬吾民其孰與守於是明教令
去煩苛絶誅斂興起學舍以儒術訓民子弟訪嘗執經
者厚禮之人始知教帖然以安而又外示恩威以結諸
蠻邛部之酋牟墨者最強自稱百蠻都王朝廷羈縻惠
撫之許其歲以馬入市償之金帛其来有讌其去有贐
留日有數明年牟墨来皆衷甲及城君使人止之以制
禁甲不得入牟墨乃令置甲于外而入事既止傳舍逾
日不去忽縱十餘蠻入市歐攘人物君不復用夷法即
擒于市杖之牟墨大懼負裝馳出濟大渡河君以贐物
追付之既去銜君辱其徒且聲言將舉兵入以為報州
人咸恐本路帥亦移書詰責戒自為備君度其勢不足
慮後終無能為患其沉識處事多如此類遷國子博士
虞部員外郎代還以勞得旨除知軍乃通判荆南府事
遷比駕二員外歲餘以病丐就醫得請行次襄州卒四
十有七即治平元年三月十日也歸殯于鄉之佛舍君
為人忠信明敏重節義喜稱人之善内和而外莊士大
夫多與之遊尤長于民政所更州縣既去而人益思之
前妻楚氏今慶州經略使天章閣侍制建中之妹再娶
張氏河南縣君贈光禄少卿汝士之女河南壽寧皆以
君恩封長子寬之商水縣主簿次賓之應進士皆好學
克家四女一適安化主簿高士彦一適試校書郎王審
言二未嫁皆令淑由河南賢而能教有相于内也其子
將以熙寧七年正月八日舉君之喪與楚氏祔葬于祖
禰兆次河南之兄今福建路轉運副使職方員外郎張
吉甫狀君之行屬襄為銘其詞曰
噫君早孤身世艱勤發憤強學迄于有聞長而補吏明
敏剛决施于事為往有風烈才而不遇盖委之命瘞文
美原孫子有慶
吳君唐卿墓誌銘
君諱輔堯字唐卿建之浦城人也慶歷中予為縣主簿
有吳生道者來學于予年方十數歲而好古有志即君
之子也予官浦城三年衣冠大姓有以事瀆于官者常
無虚日而君在鄉閒居謹畏其足跡未嘗一躡公門君
之為人可知矣皇祐四年予復過浦城君趣令諸子走
見而道之文行益有可觀惜無師友以成之將挈而西
與君相見具道其事君聞之訢然無難色道既與予偕
至京師館于河陽後又肄業于太學求試于禮部捨親
之飬凡八年而君無一言以飭其歸視其子之于學雖
在數千里之外其心安焉如在其左右故君之亡四十
餘日而道始歸而哭焉君之始家閩中曾祖承藴仕五
代至顯官祖仁凱國初為廣州新會縣令父朴不仕以
剛直負氣為權貴者誣搆而卒于獄君年甫及冠無昆
弟之親悼父非辜激昂自立治家事産業奉母以孝母
且老斯須不去其側稼穯辛勤給于家君為人資性謹
重奉身儉約而與人周不漁細民不徇汙俗聞人有善
則喜之見人患難則戚戚若有疾先有女兄適掌書記
章鐸鐸之殁諸孤幼弱君為之營置田廬以處之娶李
氏始終順睦及迎李氏之寡母徐氏飬之終身葬送以
禮歲時不絶其祀焉君少以家難廢學頗自為恨因力
帥諸子出就師友歲計之入惟供給嫁娶伏臘自餘悉
以與諸子為學之資嘗誨其子曰汝曹苟有一介之善
使吾耳聞目見雖死無恨矣故其子五人長曰識者早
亡其次曰誠曰詡曰道曰詳皆舉進士而道尤有志節
能修身治性將不為事物之惑使之不巳必能有見于
世斯亦足以成君志也女三人長適李氏其次皆適黃
氏孫十有一人女四人享年七十有四卜嘉祐四年冬
十有二月十一日葬于安仁鄉龍興里溪北社蓮寺之
西岡從君之志也其子道論次君之行實遣奴齎狀如
京師見屬為銘曰
莫生惟勤令于其身莫死為已克昌厥子蓮華之岡式
安以藏
崇國太夫人符氏墓誌銘
夫人姓符氏故尚書屯田郎中贈給事中張公諱宗雅
之妻今寧州團練使駙馬都尉敦禮之母元豐元年六
月二十二日以疾卒于京師昭化坊之第訃聞三宫繼
遣中使奠遺恩典周渥追封崇國太夫人衛國長公主
制齊衰服朝夕哭臨如禮以其年九月二日以一品禮
祔葬于開封府祥符縣開封鄉馬店村給事之塋按符
氏盖出于夏后氏之世其初以蒲為氏晉征北大將軍
廣川郡公曰洪與其孫堅因改姓符氏其後子孫居陳
夫人高祖諱彦卿宛丘人也仕五代之唐太師中書令
封魏王諱昭原嗣為後周興州刺史開寳中入朝從征
太原攻幽州官至防禦使贈太師子諱承祐贈左武衞
將軍武衞生諱惟忠閤門副使贈左屯衞上將軍即夫
人之考也屯衛娶故燕國英惠大長公主女長樂郡太
君吳氏實生夫人夫人幼而柔慧長而端偉事父母孝
稱于族人嘗侍屯衞讀漢唐史聽而悦之屯衞曰此女
喜事非貴戚家子異日當配儒士以光吾族時給事方
應科舉以文學遊公卿名稱籍甚屯衞乃以夫人妻之
未幾給事由鄉貢以說書賜進士出身人始謂符君知
人矣給事幼為小官家甚貧夫人居窮約中甘心藜糗
怡然無不足色而忘其世家貴侈之習每歸寧膝下獨
以儒素自尚屯衞益嘉其志而知其器識之遠也夫人
歸嘗以不逮事舅姑為恨春秋享祀必躬治蘋藻致其
追奉之意凡親戚之孤遺匱乏者則嫁娶而周給之如
給事之欲雖力不足竭衣珥所有以資之無所愛也給
事居常與士大夫議論夫人多竊聽之退而品第其人
物賢否無不曲當尤喜聞政事與訟獄之疑難者悉能
區别情偽裁之義理故給事所治有異政號為良吏抑
夫人之助也給事捐館之日家無餘貲夫人節儉居身
以贍親族外終襄事入訓諸孤一日召其子而謂之曰
汝父以儒術起家厥有餘構汝惟激昂自立毋忝前人
菽水之須吾自有處非而曹憂也諸子涕泣承教相與
憤悱出從師學遂得卒業既而第三子敦禮以文行預
貢王府士論翕然推重天子知其名選尚衞國夫人入
見禁中訓辭優厚進封延安郡君仍賜命服當世榮之
上方敦叙睦婣深惟春秋正本之義必自貴近者始嘗
飭諸長公主下嫁當行家人之禮以見舅姑衞國既歸
祗循典則庭闈温凊閨閫肅雝僉以夫人義訓之效積
德之致然也夫人慈儉莊淑得之天性其事人有禮居
家有法待物有恩内以輔佐君子始終順睦無須臾之
失外以親厚婣族承上遇下皆得其驩心奉給事之喪
哀毁踰制服除屏去簪珥終身不事華靡日課内典求
真如寂滅之趣尤以殺生為深戒常曰彼之怖死愛生
其情一也如之何刲而食之忍人也遂不復鮮食閒居
清淨不見喜愠奉飬之具不擇豐約居富貴不忘貧窶
外物至心無所攖殁之日曲肱而逝神色自若可謂篤
善令終夫人笄而歸給事四十二年享年五十七以給
事恩封仁壽縣君以燕國甥賜冠帔由延安郡君進封
夫人皆特恩也永嘉郡太君吳郡太夫人明堂南郊禮
也至崇國凡六封子三人敦仁守將作監主簿早卒敦
義山南東道節度推官敦信大理評事皆有學行女五
人長適宗室右監門衞大將軍唐州團練使仲銑封永
安縣君次適試將作監主簿燕琪次適大理評事錢景
歴次適光禄寺丞李士衮先卒其次繼室皆以婦道宜
其家孫六人秉淵北京副使衞國子也璹郊社齋郎球
試將作監主簿璠琮玠皆幼未仕女孫十一人長適右
班殿直趙思行餘未嫁都尉嘗舉進士某時為考官愛
其文而薦之久與游聞其親之賢舊矣都尉又以伯父
工部宗益狀夫人之行請銘宜為銘曰
晉有符氏曰洪與堅其後魏王乃家于陳皇祖二世為
我虎臣惟考屯衞實生夫人夫人賢慧燕國之甥志在
圖史職司組紃既歸于家降志安貧惠施婣族孝薦蘩
蘋執夫之喪居室辛勤諸孤卒業令聞日振昂昂都尉
簡帝之聞王姬下降天屬聯婣夫人入覲帝有温言啓
封錫服福祉便蕃謂宜遐壽胡不畀純三宫遣奠崇國
疏恩禮備一品真歸九原德音不冺昭此銘文
秦國太夫人竇氏墓誌銘
秦國太夫人竇氏太師中書令楚國公諱某之夫人今
丞相集賢殿大學士諱某之母也其先鄴之安陽縣人
曾祖諱某不仕祖諱某官至太子中舍考諱某為比部
員外郎史館檢討累贈刑部侍郎而家始顯太夫人生
穎悟莊淑奉親克孝侍郎頗鍾愛為之選壻而歸楚國
令公初令公釋褐為州縣官家無儋石之儲太夫人雖
少貴處之泰然無不足色及令公之亡也纔為泰州軍
事推官舉家蕭然無所依庇太夫人乃以丞相與其季
女歸鞠于外氏常顧丞相而憂曰陳氏之後惟此孤爾
吾雖保鞠之勤而不能教之使顯門閥非愛之也於是
蚤夜訓勉令出從學又躬為之督責非正言善行不以
誨故人以孟母比之丞相雖在幼童亦由此奮發勤苦
卓然有立景祐中舉進士果中甲科後為御史諫官敭
歴清要至登二府天下稱為名宰相抑太夫人素教然
也丞相自秘書丞龍圖閣直學士樞密副使累封扶風
縣安康郡太君及安康仁壽二郡太夫人熙寧初丞相
以太夫人年高請守會稽未期召還道中再表請便郡
以奉温凊詔不從遣中使諭旨且以撫問太夫人入朝
除知樞密院事特恩用宰臣樞密使錫封例進封衞國
太夫人明年拜集賢又加秦國太夫人丞相居中書之
一年以機務廢養辭解政柄方天子慨然有意三代之
治深倚一二輔弼臣謀立法度事初改更中外詾詾莫
不屬望丞相有以扶持安静之咸以不當去為言獨太
夫人謂丞相曰吾老矣不宜久處高位以重天下之責
上或見察懇辭可也未幾寢疾於熙寧三年冬十月十
有九日以薨享年八十有八初天子聞其有疾數遣中
使臨問尚醫診視既薨上為之惻然即遣使致奠于第
敕内侍貴人營護襄事及官給諸費嗚呼亦榮矣太夫
人資性仁厚而篤于慈愛有均一之德遇事容納不形
於喜愠子為丞相身享國封而自視淡然不異平素嘗
謂其家人曰夫高爵寵禄不可恃而無懼也長驕侈以
召危溢未始不由于此吾所欲者惟以清白貽子孫爾
故其居處恭儉而履尚介潔不為華靡之費有餘則以
分遺諸舊而繼之散施常以不逮舅姑之養為不幸無
所申其誠志每視其屬無疎戚必以恩禮周之故薨之
日内外姻族聞者莫不哭而為之慟也嗜佛書理性之
說尤曉音律女一人適屯田郎中馮浩封長安縣君二
孫曰閌曰閎皆大理評事丞相以神柩歸卜某年某月
某日葬于潤州之丹徒縣某鄉某里某原使門人書太
夫人之行命于襄也銘曰
居家孝承夫順貧不愠保孤艱致位隆教之功貴能儉
危思戒家不殆篤睦婣惠施均歸于仁生也淑殁斯榮
視斯銘
古靈集卷二十
