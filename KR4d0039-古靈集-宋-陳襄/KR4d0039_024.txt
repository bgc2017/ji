古靈集卷二十四
宋陳襄撰
律詩
經武夷山
萬疊層巒接遠空瑞雲晴靄氣溶溶高於太華五千仞
秀出巫陽十二峯蕙帳曉寒飛鶴怨桃源春盡落花穠
鸞凰一嘯最深處仙客樓臺有幾重
悼古
碧城樓角重凝眸迤邐平原接古丘七國戰爭人不見
六朝興廢水長流遠烟芳草年年事明月清天夜夜愁
范蠡功成在何處五湖波上一扁舟
春日宴林亭
把酒春亭覽衆芳水精簾薄逗山光孤松冷落千年挺
野槿紛花一日香綠圃烟深迷蛺蝶曲池波暖睡鴛鴦
文園莫惜驦裘費買取宜城作醉鄉
寄遠
飛鵲翩翩暮欲棲楚天新月射璇題袖中已滅三年字
心曲惟通一點犀步障影迷金谷路桃花香隔武陵溪
瑶華好折無人寄腸斷江樓百尺梯
織女
明河清淺曙星稀一夕歡娛一歲違不是盈盈隔流水
也應軋軋廢殘機人間累鵲經秋會天上奔龍逐暁歸
期約黃姑重相見伯勞東翥燕西飛
寄李惟肖
峩峩神嶽吐靈襟弱冠飛英翰墨林楚國未登和氏璧
晉人惟重孔家金文高千丈雲霞彩賦敵三都鼓吹音
聖代已昭巖穴士傅生他日定為霖
春日書事
三城樓閣半沈烟雨霽春華鬭逞妍萬疊翠茵芳草地
一番輕雪落梅天南園暁色迷蝴蝶西蜀風光怨杜鵑
誰向武陵歸未得桃花流水路綿綿
夜意
薰爐香燼蕙烟沈凛冽寒生翡翠衾南國音塵千里絶
仙山樓閣五雲深離懷暗耿金壺漏獨夢多驚玉女碪
騎省中郎才調逸擬將文筆賦秋心
謁眞祠
海宫天路杳無涯萬里星津駐客槎月下旌旗仙女仗
雲中樓閣羽人家鸞絲緩引霓裳曲綺席深傾玉酒霞
阿母未歸方朔去碧桃何日重開花
懷友人陳烈
思君苦節直艱難四十窮經草野間文為周衰能力救
禮遭秦禍欲重刪(烈自慶歷初下第退居東山潛心禮書巳十年矣)時無正說
非楊墨天與多才繼孔顔吾主聘賢方仄席好將書幣
起東山
白頭
白頭四十末逢知鍜石禆天已後時正好中行求獨復
豈能上施學顛頤生榮死辱如觀火吉去凶來莫問龜
若有名山歸便隱一編周易是吾師
次韻友人鄭穆病起感懷
五老村中會隱時投梭即是十年期自諳海燕歸巢去
祗恐山桃結實遲伊吕功名何日到馬揚辭業是人知
如君未忍抛簪去買取青山寄嶺陲
和子直聞運使兵部駐節京口寄呈如晦
南徐新政煥秋陽九日登臨喜命觴送酒客尋方外士
(子直重陽齎酒與詩惠如晦蓋用白衣送酒與淵明故事)觀風人是省中郎千家絃
管聞謠俗萬頃湖山入燕堂使節未歸深有意欲疏涇
瀆利吳艎
和正辭職方以濬河留滯
萬鍤如雲濬禹溝荀卿橋畔艤行舟珠躔合照賢人聚
銀漢無波海客留且作東山㩦伴樂未應南浦送君憂
辛夷花發春醅熟只俟郊原雨少休
依韻和通判徐郎中毗陵重陽
自愴宫車别帝臺寄言籬菊不須開心喪忍到行春浦
耳病慵携遲月杯(行春臺遲月亭皆在東園)天色隂沈鳴鴈過物華
零落暗蛩催却輸小杜憐嘉節酩酊齊山夜始迴
和通判九月望日始見菊花二首
月滿霜飛菊始華幽叢冷落帶烟斜籬邊過却重陽酒
澤畔誰憐野草花湖學先生歸解組(胡翼之先生年六十餘始作學官天)
(章閣待詔朝廷方用而以疾告老)安州司戶老居家(季甫年四十始授安州司戸國子監)
(直講而終)皆因晚節無人用隕涕臨風為爾嗟
其二
灼灼秋英綴露華白衣不見日空斜細看未減重陽淚
更晚猶勝二月花城裏好山何處寺門前多竹甚人家
直須載酒頻來賞莫為衰遲便感嗟
題少述望海樓
百尺樓頭水際天樓東直與海相連江山氣古南朝後
風物神清北固前沙鳥晴棲甘露月布颿時度廣陵烟
何年乞得丹陽守來此登臨養浩然
和東玉少卿見遺
束芻彌月館行人白首無殊一面新朔漠持麾慚未達
東方連騎喜相親巵言坐遣壺中月(嘗陪道論不覺日月之久)物色
頻驚塞下春使者不知為旅意佳篇猶擬駐征輪
和東玉少卿謝春卿防禦新茗
嘗陪星使欵高牙三月欣逢試早茶綠絹封來溪上印
紫甌浮出社前花休將潔白評雙井自有清甘薦五華
帥府詩翁真好事春團持作夜光誇
和公序庫部觀孔雀因呈東玉少卿
修尾峩冠蜀錦裁飄流應自玉關來閒窺水鑑精神出
靜刷金華羽翼開野思未饒鷳灑落羈栖聊與鴈低回
(州園兼有白鷳鴻鵠之玩)不因久在司空館平日誰憐五客才
和東玉少卿後池羣鴈
生意淹留白水塘樊籠多事豈吾鄉江湖已失秋南望
歲月猶欣塞北涼白日稻粱應飽足青雲岐路莫思量
主人憐爾能鳴久肯放逍遥物外翔
次韻程少卿暮春
纔覺逢春春又還風光搖蕩客心闌宮花不見姚黃蘂
苑茗初嘗葉白團擥照秪驚霜鬢改尋幽寧放馬蹄乾
夜來遊徧韓王宅猶喜芳菲有百般
次韻和程少卿省宿寄齊熙業少卿
名卿猶此滯閒曹賁育何須舉一毫夜伴甘泉西掖近
曉趨嶤闕北辰高蒙莊吏隱機心息老杜詩成筆力豪
秖恐多才難久次不同新進累資勞
送太君之建昌
聞說廬山對縣樓蒲魚聊足奉晨羞寬心便是無絃樂
省事還同不繫舟服藥養真須少病看經遮眼自忘憂
所嗟無計隨親戚日與兒孫衣綵遊
登雄州南門偶書呈知府張皇城
城如銀甕萬兵環悵望孤城野蓼間池面綠隂通易水
樓頭青靄見狼山漁舟掩映江南浦(雄州人謂塞北江南)使驛差
池古北關雅愛六韜名將後塞垣無事虎貔閒(何六宅有蓼花)
(亭在城西南)
使還咸熙館道中作
土曠人稀使驛賖山中殊不類中華白沙有路鴛鴦泊
芳草無情妯娌花氊館夜燈眠漢節石梁秋吹動邊笳
歸來攬照看顔色斗覺霜毛兩鬢加
和程公闢大卿遊越山亭
荔子園林海日邊幽亭更在碧雲巔江山舊是無諸國
樓殿今為極樂天五馬如君多暇少一樽惟我共遊偏
須知白首留連意已有新詩寄北船
春晚賞牡丹奉呈席上諸君
逍遥為吏厭衣冠花謝還來賞牡丹顔色只留春别後
精神寧似日前看雨餘花萼啼殘粉風静竒香噴寳檀
秪恐明年開更好不知誰與竝欄干
和程公闢遊宿猿洞二首
幾年營此草堂棲施飾名園百卉齊曾學子真耕谷口
今容摩什老山西(洞中有老僧)龍臺日上千峯出鴈塔雲生
一徑迷知有嶺猿猶在否使君高臥莫教啼
其二
老來歸鞅海邊村猶喜諸親聚里門漢守朱轓臨祖帳
韓侯清酒滿離樽猿驚出洞時三哭梅送行人早一番
此去蓬萊峯頂月夢魂應到荔枝園
和程公闢紅梅
誰把繁英染絳脂暁粧紅淡臘前時栽培上苑無多地
囑付行人第一枝朔雪有情相掩映東風何事少嘘吹
莫嫌冷落天涯遠他日和羹氣味移
席上探得隨字送曼叔密學赴太原
帝念唐風古未衰便蕃恩寵命中師暫驅太守朱幡去應
有兒童竹馬期(郭伋為并州牧有兒童百數騎竹馬迎伋於道次)塞外烟雲千里
靜帳前貔虎萬兵隨誰憐白髮詩書帥曾見(闕)
送彦祖學士赴兖州(王汾)
暫辭天禄請名藩養志安貧道可尊南國士歌陽羨政
東州人識翰林孫(公祖翰林濟人嘗為武城主簿後寄單州)重興闕里諸生
學好薦徂徠一子恩(胡翼之李泰伯梅聖俞之亡並特恩得一子官石守道學士忠義經)
(術名于一時聞其子尚收遺書公可為言之)平日皂囊應草疏由來忠讜出
家門
和御製賞花釣魚
仙蹕傳呼禁苑開兩班迎拜玉輿來花圍帝座重張幄
鱗上天鈎曲賜杯鳥散香叢聲睍睆人觀靈沼樂徘徊
君恩更錫回鸞藻還許儒生給筆陪
重陽閣下和同舍
君逢佳節憶還家我亦淹留感歲華清禁讐書驚白
髮故園吹帽負黃花謝安行有登山屐揚子居無載酒
車何日得歸溪上隱大收圖史作生涯
寒食日常州宴春園
曲池收雨静無塵結客留連半月春洞裏桃花青葉嫩
墻頭杏火綠烟新風光冉冉非前日物色依依似故人
官滿义歸延閣去忍將詩酒負佳辰
依韻和解空長老雪頌
片片分明是六花迷人只見亂如麻窮閻處士愁穿屐
明眼高僧笑點茶十二玉樓開閬苑三千銀界遍河沙
解空老子能提唱郢曲幽蘭未足誇
和程太卿遊昇山
相逢不及荔枝期況值千巖雪灑時南國小棠偏去近
北山逋客獨來遲雲中真有玉清路(山有任真君殿)塵外都如
一局棋聞欲引泉添洗藥未應奪我鳳凰池
送鍾離郎中知婺州
皓首潘郎少似君一麾新得浙江濆神仙窟宅金華近
吳越封疆寳婺分沈約瘦來題八詠張顚醉後掃千文
才高政美應無事莫厭雙溪臥白雲
古靈集卷二十四
