古靈集卷十七
宋陳襄撰
啟狀
與元屯田改葬服啟
鄉者執事命而問焉曰改葬緦葬而除之必三月乎某
對曰服必三月孝子之心弗忍一日除也既退而思之
義又決焉喪則為父母斬齊三年葬也祥也變重服受
輕服既除喪則不服之矣以近即遠夫改葬是既遠而
無服不可以從喪禮孝子不忍送至親而無服故舉五
服之下為緦矣是人情之所至先王之所決也安得一
日而除乎自啟至於葬既三月則除之未三月則服以
終三月可也緦麻者十五升抽其半治其縷無治其布
曰緦小功之帶其絰也去五分一以為帶皆用麻也無
受(闕)
送元屯田啟
某聞魯欲使樂正子為政孟子喜而不寐喜其好善也
苟好善則天下之善人為已歸矣好之必能信之信之
必能任之故其一身好善而惠及一國執事為政於是
邦也去之日五縣之吏與民若去父母何哉曩者執事
推好善之心以任五縣之吏五縣之吏得盡其材以福
五縣之民故也使執事以其好善之道行乎朝廷為善
之人任乎四方一身好善而惠及天下矣某小人辱執
事之厚禮將其行也不幸有疾不獲奔走以從送者庶
廣君子好善之心以勉其行
與張學士啟
易之意有遠而有應有若比而不相得者某為執事吏
二年未嘗通一言於下執事竊自比於遠而有應者雖
然執事之賢固足以知某不見其心不可以盡某人某
雖有小人事君子之心不得其位不可以致其道同人
之義天體於上而火性炎上又六二柔得中而應乎乾
是以利涉大川故上之交於下也有所不盡其人下之
事於上也有所不盡其道然而求有攸濟不可得巳此
某之所以望於執事也今者伏遇按行屬部不幸有疾
不可以走見謹扶疾具短啟以聞
與丁觀文啟
仲冬嚴寒伏惟知府觀文侍郎順履新陽盛德光亨榮
侍懽慶臺體起居萬福某即日蒙恩末由參侍無任瞻
依之至某前日承轉運衙牒命差往蔡州推勘公事為
有數驛之遠疾病方起前去未得巳具狀回申乞賜改
差中心惶懼未知聽否昨者嘗蒙上司差使定奪滑州
河埽事以疾不克應命後来祠部陳公權領府事亦是
在假今又辭以疾儻不見察必為避事欲區區自陳事
實難信伏惟明公憫其為心䘏其多難略賜一字為之
保庇犬馬之賤實不能忘以是未敢躬詣門下謹僭越
具啟以聞惶恐待罪之至
謝兩浙運使張學士差試官啟
貢舉之法非古士君子之患也堯舜禹湯文武之法至
矣聖人賢士爭出其國後之人不能廸先王之法曠世
而無一士故法至之國多士法不至之國寡士法亡之
國無士幸而千五百歲而有出者亦無所以道之未喪
有所傳焉耳若孟軻荀卿揚雄韓愈氏之作天也古之
選士也以德今之選士也以文德故人得之實而難於
為士文故人得之偽而難於有司知其德文可知也知
其文未知其德也法之弊由此塗出也豪傑之不作非
士之罪利於科制焉耳賢哲之不食非有司之罪也失
於科制焉耳聖人能因時之制而為之有功非其所法
而為法雖聖人有所不可誠得今之科制如古之選士
得一士而名後世死且為之如無益人之國雖舉者百
人庶幾不欲某之所願得者古之士也用今之科制求
無古之士不足以辱明公之命
謝轉樞密直學士啟
叨膺明命進秩中樞逡避靡遑冒榮為懼伏念某賦材
樸直逢世休明惟知以道徇身竊慕古人之仕不謂無
功受禄猥蒙真主之知自叨竊於賤官亦踐更於方面
微典誥之文以發揮聖訓乏循良之政以宣布上恩敢
意召還未從幽黜親承訓諭驟沐甄陞進密勿之近班
被便蕃之寵錫望逾涯分職有夤緣斯盖伏遇某官名
世鉅儒佐時元老仁先當務道在進賢樂以至誠思嘉
魚之與善縻之好爵取鳴鶴之交孚曾是孤生亦塵華
選敢不益堅名節敦養誠明恭愛一于事君寵利歸之
忘已庶盡拘儒之守少酬知已之恩過此以還未知所
措
陳州謝富相公啟
久塵近侍方不職之斯虞出守輔蕃實冒恩之為愧涖
官之始荷德有歸斯盖留府司空侍中不世真儒佐時
元老忠義貫於金石學問際乎天人輔聖三朝茂昭於
賢業撫綏一道行奏於膚公顧惟謭微素被提奬忝兹
明命實出鴻鈞私欲不違幸致旨甘之飬官守無事惟
圖康靖之風上酬主眷之隆次荅知已之賜
謝知制誥啟
誤被制恩猥陞辭禁省躬非稱視寵逾驚伏以朝廷號
令之嚴臺閣文辭之選渾然深厚則涵泳乎人心渙然
流行則鼓舞乎天下其命代言之士必推名世之賢矧
屬上聖有為高視百王之制作異人間出力追三代之
文章語才為難居此尤盛自匪一時之傑曷膺萬選之
功如某者拙朴寡能惷冥有志學惟知於事道才不善
於趨時勉為禄仕而居貧恥若狂夫之進取早被近臣
之薦獲陪延閣之英丹筆讐書甘心白首朱轓補郡絶
意青雲適當龍德之飛召對螭頭之直尋遷諫省復貳
憲司同時言事之臣去者過半平日愛君之志知者幾
希盖常慕古人之皇皇誓不為匹夫之悻悻人皆指以
為利巳獨信而不疑寵恩便蕃固巳懇辭而不受賜禮
訓諭雖欲亟去而非宜祗舊服以冒居徒一年而無補
坐妨賢路何逃糠粃之先請假州符想見江湖之上豈
謂盛時之際會俯臨晚節以甄收試其一日之長置在
羣豪之末此盖某官立朝以道事主以人推致大公激
揚衆善謂育才者君子所樂嘗借先容謂進賢者大臣
之能實資餘力敢不益敦名節勉著事功期無失職之
愆仰答知人之舉過此以往未知所裁
謝運使唐學士啟
伏念某學術疎闊性質倥侗嚮請治於縣封得充員於
刺郡執贄獲見辱均貴賤之殊受業解疑喜視模範之
正被遇尤異省身不遑違去英規遽經浹日恭惟澄清
屬郡固静中扃薰然至和萃為多福伏以運使學士圭
璧重器咸韶正音誠明自持中正無倚向登憲署更踐
書筵方格素高聲名籍著固當訏謨王體侍從帝宸厚
天子治平之基發賢人久大之藴尚以直道滯於外臺
雖郡邑之人久詠歌於惠愛而朝廷之本宜進用於忠
賢行奉褒書入升近署為臺閣之光彩增堂陛之崇高
更祈上為邦家精調寢餗某無任瞻望祝頌之至
賀冬啟
竊以黃鍾宣氣肇紀於一陽君子對時茂膺于百福恭
惟知府諫議學士學惟稽古道可致君方席寵于華資
暫均勞於鉅屏柔上剛下適當咸感之時小往大来宜
爾復亨之吉竚聞嚴召入拜寵光某夙荷眷私阻申慶
謁首蒙嘉頌第積感悰
與富相公啟
孟夏漸熱伏惟致政司空相公臺候起居萬福伏念拜
違門下忽巳十年雖中間相公再秉洪鈞出於陶鑄又
以憲官拘制無由進謁既而叨恩從請出居輔郡時相
公請還印綬方欲致賀以通卑誠無何被命旨奔過東
下洎至官所日為多事汩没曾無少暇以是啟問之闕
幾三年矣雖近乎疎慢禮數而仰望恩德之心豈嘗一
日而忘也順飬神明動止何似相公以高年得道功成
身退觀其退避之志可謂肥矣此門生小子已得終身
師慕而服行也尚遠承教惟乞對時自重以介眉夀
與提刑先狀
近易守麾巳經使部將寧親而假道即展謁以被風欣
忭之誠敷宣罔既
謝官員訪及狀
比承雅眷特沐寵臨靡遑謁謝之儀第極銘藏之素遽
兹睽異惟冀保綏
與運使先狀
比者叨恩易地謁告寧親拏舟將及於近郊摯刺莫通
于下執其為瞻詠㒺極敷宣
答知州通判先狀
近被制書就更藩輔幸緣假道即遂趨風欣忭之私敷
宣㒺既
古靈集卷十七
