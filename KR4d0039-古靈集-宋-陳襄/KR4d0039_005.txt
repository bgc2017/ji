古靈集卷五
宋陳襄撰
奏狀
依赦文舉陳烈狀
准御史臺牒准熙寧十年九月七日勅奉聖旨一應
内外官待制以上各於文臣内舉才行堪任陞擢官
一員令中書審察如所舉不謬取旨随材用試即不
得舉已係帶職及兩府自巳親戚者
臣伏見前授安州司戶參軍充國子監直講陳烈心仁
氣剛才智卓越學聖人之言而必踐其行稽先王之法
而必適於時博通羣經尤明於典禮之奥其為文章淵
源浩博肆筆而成求之宿儒未有比者慶歷初嘗與鄉
貢試於禮部罷歸田里無復仕進安貧力學積四十年
著書數萬言未見其止仁宗朝嘗因近臣論薦及本部
監司長吏高其風節數以名聞累降召命以學官起之
辭而不至世以為潔身獨行之士是非知烈者也烈之
所學皆孔孟之志觀其事業足以有為自以身載聖賢
之道不為苟進可以禮致而不可以利畜如斯而巳矣
伏思陛下享御以来博延髦雋得人之盛跨越百王如
烈之賢不為難致欲望陛下特以禮命召至闕廷賜對
清閒親降聖問使陳二帝三王之術六經四子之要與
夫當世之務以著於篇必有以上稱陛下尊賢重德之
舉今保舉堪充清要不次任使如蒙朝廷擢用後不如
所舉臣甘坐面欺之罪謹具狀奏聞伏候勅旨
赴召修注上殿劄子
臣聞為人君者在知至道其次務得賢其次務修法度
知斯三者則知所以治天下矣至道之要求之不遠在
乎養心治性擇乎中庸而巳天之所命之謂性性之未
變之謂中中者天下之大本也而有五善其端也若甚
微而不可明及其至也塞乎天地矣感物而動之謂情
情者天下之大欲也而有邪有正率善而行之謂正率
不善而行之謂邪故正者天之道也邪者人之偽也苟
得其正則彼之所謂情者喜也怒也哀也樂也無所處
而不為中矣即易之乾曰利貞者性情也苟失之邪則
吾之所謂善者仁也義也禮也智也信也無所往而不
為偽矣即孟軻所謂物交物則引之而已是也堯舜得
之天故曰性之也禹湯治之人故曰身之也正矣五霸
失之偽故曰假之也邪矣是王霸之辨而君子之所以
慎擇者也其始也在於博學以盡其心盡心以明其善
明善以持其志持志以養其氣養氣以充其體誠至於
高明博厚而不息也然後能定明至於廣大精微而不
惑也然後能應能定能應則七情者不能偽而五事者
無所不至矣喜非吾喜也而未嘗不喜怒非吾怒也而
未嘗不怒哀樂非吾哀樂也而未嘗無哀樂莫不與天
下公共之也其為貌也必正禮而無所不莊其為言也
必正辭而無所不治其為視也必正色而無所不辨其
為聽也必正音而無所不謀其為思也必正道而無所
不達故其應務也舉天下之變不得以困其心其任人
也舉天下之才不得以罔吾道其治民也舉天下之政
不得以盭吾仁其行法也舉天下之情不得以易吾義
邇之則虚一而靜遠之則通乎倫類而知建諸天地而
不悖質諸鬼神而無疑百世以俟聖人而不惑斯道也
百王之所相傳而不易者也君得之傳之臣臣得之致
之君大者以為聖小者以為賢或並世而其身傳或異
世而其言示堯之於舜禹臯陶則以身傳之也彼則見
而知之於湯文王則以言示之也彼則聞而知之文王
之於武王周公太公則以身傳之也彼則見而知之於
孔子孟軻則以言示之也彼則聞而知之伊尹之於太
甲也甘盤之於高宗而不修先王之法度是猶輸之不
以規矩正方圓曠之不以六律正五音也古者先王建
國一事一政無非法者將以定民之志而立民之極雖
其迹不必同然其制作之意不可一日而忘也故其車
服宫室皆有度數人徒械用皆有等宜貢賦必有節鄉
田學射皆有法冠昏喪祭皆有禮姦聲姦色者舉廢亂
名亂政者舉殺器服不中度者舉毁禽獸不中殺者舉
禁是以國家優裕風俗淳一而物無疵癘矣周衰禮樂
壞王道陵夷上無聖賢之君下無法度之臣天下蕩然
無綱紀制度漢興有仲舒者可謂法度之臣矣而無可
致之君唐太宗有為之主也而房杜之徒不足以言禮
樂此其所以不王也伏惟陛下享國以来孜孜庶政二
帝三王之事必欲舉而行之臣居斯時不以堯舜之道
陳於陛下之前則不恭之罪莫大焉昔者孟軻見滕文
公言必稱堯舜文公中材之主也軻猶以此待之况陛
下天資聖德聰明智勇之若此臣敢隱默而不言哉方
今天下之患者皆謂黎民未乂戎狄未恭政令未明財
用不足以臣思之不足為患所以過慮者在陛下中庸
之未擇性理之未充賢才之未多法度之未立也伏望
陛下略機務之繁進誠明之學稽經信道也周公之於
成王也嘗致之矣而天下平孔子孟軻不得其君而致
之也而天下亂行乎百世之上言乎百世之下而若合
符節其用捨則殊其所以傳之者一也為人君者有其
道則聰明不足以自任也可以取而取之有其位則權
勢不足以自私也可以與而與之故其心公焉居天下
之廣居攬天下之多務而不敢獨為之也必求天下之
賢者而任之相與共濟焉堯非不聖也方其洪水之時
中國猶未乂堯思天下之賢者宜莫如舜舉而敷治焉
舜思天下之賢者宜莫如禹又以命禹洎諸臣水土旣
平益火山澤禽獸之害人者去之稷教耕稼民得安居
而食又懼夫無教而亂也使契為司徒教以人倫而臯
陶以刑輔之而天下以寧故孔子曰舜有臣五人而天
下治孟軻曰堯以不得舜為已憂舜以不得禹臯陶為
已憂知其所以為大也得其小者以失其大者烏足以
為堯舜哉隋文帝每一臨朝或至日昃宿衞之士傳飱
而食唐文宗議政延英每對宰臣率漏下十數刻此二
主者非不用心勤勞然終無益於治者由親細務而闇
大體不知其術然也臯陶曰元首叢脞哉股肱惰哉萬
事隳哉此可知矣夫法度者人情之防範也為國頤養
神明慎擇縉紳有道之臣旁求巖穴篤行之士日與講
求性命之理道德之源養而充之以至神固斯可以不
言而化矣然後建學校隆師儒首自京師逹於州邑羣
百辟之才以長育之隆三物之教以統一之則賢人衆
多足以任使矣求一德以居論道之司擇庶尹以付任
官之責間用儒臣以分按察之權均布循吏以膺守宰
之寄自然百司羣吏莫不任職政令自均而黎元安矣
詔奉常以禮學之士修五禮於朝委大農以制置之司
節百用於國則浮費自省而財用有餘矣陛下身先恭
儉以訓於上小大之臣畏法遵繩以守於下民以是化
政以是淳國富兵強可以制梃以撻戎狄之兵矣凡有
司之事一切付之陛下但優游巖廊以神道設教此堯
舜之舉也易曰火在天上大有君子以遏惡揚善順天
休命惟陛下不以臣言為迂闊少賜留意則天下幸甚
取進止
進誠明說劄子
臣學術荒疎行能無取先朝備位館閣無補朝廷臣非
偷禄養安之人惟以位卑言輕未為朝廷所信重以時
流奔競好進臣實恥之是以居常退縮以道自守人亦
無知臣者不謂陛下過采虛名特於流輩之中不次進
用臣自度不肖再三辭避不蒙聖恩俞允夙夜憂懼難
勝其任然臣雖愚無他長惟少嗜聖人經籍之學自謂
得其門戶及觀諸子書質正是非然後益知臣之所學
不少盭於堯舜文武孔孟之道伏覩陛下天資聖性聰
明穎悟而又好學求治之心如此之至臣敢不竭愚自
效日以此道布陳於陛下之前臣又仰思陛下今日所
先之務無大於明誠之學德成道充然後可以臨照天
下裁成萬務而歸之皇極臣謹先撰成誠明之說一篇
大約以子思孟軻之學為主而取其精要随而解釋庶
幾至道之奥昭然可見謹具投正以聞伏望陛下不以
臣言為迂誕留神采納非獨臣之幸也天下之幸也取
進止
誠明說
臣竊以帝王之德莫大於務學學莫大於根誠明之性
而蹈乎中庸之德也生而不動之謂誠知而有為之謂
明正而不邪之謂中故誠者立善之本也明者致道之
用也中庸者常德之守也三者立天下之能事畢矣聖
人者先得乎誠者也因誠而後明無資乎學全盡以居
之神固以行之酧酢萬物而無失於曲當此之謂誠則
明矣賢人者思誠也因明而後誠必擇乎善所謂善者
可欲之謂也性也正而公者也所謂惡者有所不可為
之謂也情偽也邪而私者也存其所謂正而公者去其
所謂邪而私者此之謂擇善精一以守之中正以養之
持循戒懼於不覩不聞之際此之謂慎獨而固執之矣
久而不息則形形而不息則明明而不息則動動而不
已則化化而不已則神高明博厚而配乎天地此之謂
明則誠矣子思曰溥博淵泉而時出之溥博如天淵泉
如淵言其誠之篤也誠之者篤則其為之者至是以其
政不肅而行其教不言而諭其事不勞而成舉而措之
天下之民無不從服而不知為之者故曰凡為天下國
家有九經所以行之者一此之謂也是之謂誠明之學
伏望留神聖覽
乞免御史劉述等言事罪狀
臣近者竊聞侍御史知雜事劉述以繳勅被劾前日御
史劉琦錢顗又以言事謫降尋准同知諫院范純仁牒
稱為臺官劉琦等責降有狀奏乞留逐官及言參知政
事王安石事居家待罪更不供職乞行貶竄牒院照會
者臣亦備位諫官端視朝廷上下之情乖戾若此臣實
憂之陛下始者知安石之賢擢與大政天下聞之莫不
相賀以為陛下有知人之哲能任道德之臣陛下責望
安石之意旣深則安石論報陛下之心愈急事既傷於
欲速人不免乎有言臺諫耳目之官苟有見聞不敢緘
默事之可否在陛下擇而行之不宜小有忤旨便加譴
斥恐非所以通下情来諫諍之道也自陛下享國以来
凡五易御史中丞臺諫之官罷斥相繼以不失職而去
固無所損然而天下之人皆謂陛下不能包容聽納窒
塞賢路訑訑之聲音顔色拒人於千里之外在於聖政
不為無損也况今官政因循上下無守述為刑曹繳勅
待罪可謂不失其職矣若陛下因此罪之是使天下偷
禄苟安之人益隳官守矣况御史之任得以糾正朝綱
今琦與顗為言執政之臣雖風聞失實未為深過若以
微罪被逐是使言事之官無復敢論柄臣之失矣此竊
為陛下惜也夫天地之所以為大者以其善覆萬物而
不可名善載萬物而不可度聖人之德亦在容之而巳
矣書曰必有忍其乃有濟有容德乃大願陛下不以守
職違詔而置述於法不以言詆近臣而重琦等之罪則
天下幸甚謹具狀奏聞伏候勅旨
乞召還范純仁狀
臣伏覩近降中書劄子内聖旨就差知河中府兵部員
外郎直集賢院范純仁充成都府路轉運使劄付御史
臺者比聞御史中丞吕公著右正言知諫院孫覺皆有
文字乞留純仁要劇差遣未蒙俞旨純仁向以諫官言
事議論有所不合於義難處懇求外官陛下深示矜容
不獲已而與之善郡中外之論已惜其去謂無歲月之
久必當召還供職今復使之遠適人情殊駭在陛下之
意不過藉其風力安慰遠民然内外資望之臣可以當
此一路者猶足選擇如純仁者忠義勁正乃陛下耳目
之官嘗以言事被逐而志無所奪輕利信道不為苟且
之計求之今日豈易得哉衆口一辭皆以為不當去伏
望聖意早賜召歸要近以厭人望非特臣之私言也謹
具狀奏聞伏候勅旨
論韓維充御史中丞與韓絳領制置司妨礙狀
臣竊聞御史中丞吕公著以言事待罪蒙恩解職巳有
聖旨除翰林學士韓維充御史中丞方公著待罪之初
議者紛紛皆謂朝廷既不用公著之言必與制置司為
地求其所與以備憲司今既以維代之乃是陛下選用
正人未為壅塞言路也然樞密副使韓絳見領制置三
司條例司事是維之兄彈奏之間不無妨礙況今青苖
之事未息而言者不止欲乞罷絳制置司事使維得以
論事無避而亦足弭人之言也謹具狀奏聞伏候勅旨
論除韓絳參知政事乞罷制置司狀
臣竊聞巳有制命除樞密副使韓絳為參知政亊絳以
才望序遷固未為過然朝廷所以用絳之意似乎不厚
矣陛下始用王安石參預大政首為興利之謀先與知
樞密院事陳升之同領制置三司條例司未幾升之用
是遷為丞相而絳又領之曾不數月今又以絳參預政
事則是中書選任大臣皆以利進自古立治之朝未有
斯事也書曰兹惟三公論道經邦燮理隂陽官不必備
惟其人此輔相之任也太戊之興也則有伊陟臣扈格
於上帝巫咸乂王家高宗之興也則有甘盤傅說而商
禮配天成王之立也則周公為師召公為保興作禮樂
遂致太平之功不聞以利責之也唐憲宗剛明果斷能
立事功以藩鎮漸平肆意侈欲程异皇甫鎛探知上旨
以誅剝財利悦之故憲宗獨排物議而以异鎛為相裴
度素所親信雖極言論列終亦不悟季年昏惑曾庸主
之不若信乎利之蔽人也如此君人者之所任與其所
好足以為戒矣今陛下執政之臣凡以利進者三人矣
雖聖德高明不足以致惑亦不可以不慎也臣欲乞罷
絳參知政事今後中書選任大臣必求道德經術之賢
以處之而不得以利進如陛下不欲追寢已行之命即
乞將制置條例司與青苖補助之法只歸三司及責之
守令相度施行庶不害於王政而足以全大臣之節矣
謹具狀奏聞伏候勅旨
彈李南公除京西運判不當狀
臣伏准中書劄子太常博士李南公巳降勅命就差權
發遣京西路轉運判官依舊提舉本路常平廣惠倉兼
管勾農田水利差役事劄付御史臺者南公資力甚淺
學術無聞雖小有才不足以驟加劇任近為制置司奏
辟專以青苖之法為便迎合柄臣曾未赴官遽遷此命
雖理權發遣資序其實與轉運使副事權均一使廉按
一路所繫不輕非素有資望之人豈宜越次輕授況青
苖取利之法臣已累次論列乞行罷寢未蒙指揮今來
更令轉運判官專領其事外持使者之權内與制置司
相為響應足以公行率剝坐致餘贏在於愛民誠為未
便所有南公轉運判官之命欲乞追還别與差遣試之
以事如其的有顯效然後擢而任之庶使輕揚巧佞之
人無由妄進仍乞以臣前後乞罷青苖劄子早賜降付
中書裁決施行謹具狀奏聞伏候勅旨
乞免解舉人推恩狀
臣竊見外州軍不係免解舉人近日甚有經中書待漏
院及攔截宰相投狀陳乞免解未蒙指揮施行其間多
是遠方孤貧羸老之人徒步入京羇旅困窮深可憐憫
訪聞有經三四十年以前曾與鄉薦潦倒場屋今來為
見陛下龍飛初榜嘉祐二年以前府監一舉進士尚許
免解以此扶衰戴白奔走遠來有覬望一例推恩之意
若令白首空歸古人所嘆欲望陛下憫其衰暮之年無
所成立因兹首䄘特與推恩應進士經三十年諸科四
十年以前曾與鄉貢不以舉數場第見在京師者許依
府監免解人例與南省收試如不願就試者並賜一本
州文學助教之名不理選限使歸田里沾朝廷一命之
榮必知上戴聖仁死無遺恨抑以見陛下隆儒優老之
意不為無勸也謹具狀奏聞伏候勅旨
乞原免張堯夫等檢斷不當狀
臣伏見轉運司差官置院取勘本州宛丘縣令張堯夫
司法參軍周琳為檢斷潁州萬夀縣令劉獻臣等明知
手分張育等多納人戶青苖頭子錢四十四貫有零偷
盜入已及事發旅般所盜錢入縣其時劉獻臣等却容
庇本人許令陳首虚作誤納錢數在庫從杖罪就縣斷
遣係提刑司廵歴到縣點檢發覺差官覆勘出上件情
罪牒請張堯夫錄問周琳檢法將劉獻臣等作故出張
育等盜錢徒二年全罪以官吏分首從從私罪定斷尋
蒙大理寺等處駁定只合用公坐相承四等減斷其張
堯夫周琳却有檢斷不當罪名准勅下轉運司取勘雖
兩經德音及遇郊禋大赦其推勘院為見前來德音後
准朝旨取勘以此不敢引赦恩釋放依前圓結公案錄
奏檢准熙寧編勅諸官員將校犯罪自首或會恩合原
除私罪徒及贜罪並結案聞奏餘更不結案其張堯夫
周琳所犯只得公罪杖不合結案事理分明臣昨曾知
本州備知逐官莅職精勤州縣所頼今再叨朝寄益見
其職事風蹟可觀歴任以來各無公私過犯内張堯夫
是故禮部尚書張詠曾孫到邑三年臨事精敏威惠兼
著奉行新法夙夜匪懈僧道舉人等累次經轉運司陳
狀稱本官婚田鬭訟給納青苖並無留滯催驅青苖稅
物不施刑責各依限了足備見愛民之甚乞留再任已
具奏陳提刑司曾申中書乞免替移通判比部員外郎
雍標亦具申奏乞依勅條原放兼入仕以來有韓絳吳
充王拱辰滕甫劉庠陳薦薛向等一十三人保舉充縣
令京職官任使得替合該磨勘惜其名臣之後能自立
身勤政如此誠可奬激及周琳除本職外州司多委他
局勾當並皆濟集強幹可稱竊詳萬夀縣令佐元犯本
為不覺察人吏多納青苖錢數有礙新法刑名深重避
見申解上州暴揚已過以此商量許令陳首作誤納錢
數只就本縣斷放雖然公事其間雜有私情顯是刑名
疑慮其張堯夫等意在推明新法嚴誡吏人取受以致
失錯檢斷别無枉曲今依條減外亦只有公罪杖累逢
恩宥於法自合全原不當圓結公案竊慮將來奏案朝
廷以前來德音曾降勅命取勘特有移改隔礙磨勘指
揮原其本情誠足矜憫乞欲聖慈檢會提刑轉運司及
本州通判雍標等奏狀及申中書狀特賜詳酌與依赦
勅原放不作遺缺庶使公懃盡心之吏知所勸激謹具
狀奏聞伏候勅旨
乞止絶臣僚陳乞創造寺觀度僧道狀
臣昨授勅差判尚書祠部累准中書劄子指揮多是近
上臣僚陳乞創造墳莊寺院剃度童行事又西天譯經
僧法護遺表特與剃度十人并安國院每年與度二人
二年與紫衣一名及知鄆州趙槩奏列子廟乞度道士
每三年特與一名披戴臣竊以為方今釋老二氏之法
蠧惑天下上自王公下逮民庶莫不崇信其法傷風壞
教無甚於兹陛下縱未能蠲除其弊可且持循舊規不
宜增置轉令滋蔓况臣僚所乞奉親立寺度人為僧考
之先王無此典制蓋陛下慈仁孝德俯從人欲因緣恩
例覬寵先塋然非聖朝所以優臣子之義貽將來之法
也臣因檢會本部在京諸道州軍寺觀計有三萬八千
九百餘所僧尼道士女冠計有三十一萬七百餘人數
目極多慶歷以前自有著令不許文武臣僚宗室戚里
僧道等人陳乞創造寺觀名額仍委御史臺覺察彈奏
及每年試經撥放人數亦無所增近年以來輒增二倍
而又内自宫闈以至文武近臣勲賢子孫宦官僧道等
人一例陳乞墳莊寺觀除編入舊勅自皇祐三年以後
增置名額六十餘所放度僧道又計一百八十餘人蓋
是當時秉政大臣不與陛下同持國法首為此事黷亂
典刑恩例一出無由禁止自為之者既不敢論言事之
臣又無彈奏見今節次有人攀援體例未見其已若遂
行之不禁臣恐不數十年天下無知之民競為僧道轉
令失業非細事也臣欲乞自今以後在京諸道州軍寺
觀及每年試經撥放人數只以舊額為定一依慶歷編
勅更不許文武臣僚等人陳乞增創名額如陛下未即
止絶再降指揮臣實不敢奉行其見在兩府臣僚近日
送下乞置墳莊寺觀等劄子雖已施行如尚未曾興建
時乞行追寢以率天下庶使向後臣僚等人不敢僥求
恩例所有近降法護遺表乞度童行及趙槩奏乞度道
士劄子二道未敢施行謹具狀奏聞伏候勅旨
乞定審官條例狀
臣竊以審官東院之職自少卿監知州軍至京朝官而
下不減三千餘員注擬陞改所繫非輕事目尤衆宜其
法式詳備乃可遵行而見用一司編勅自熙寧八年頒
行以來中間續降節文屢有衝改巳非舊文蓋立法之
初失於簡略吏員既衆發遣不行動多窒礙條約事理
不能周盡或輕重失當於義未安有司動須申明士人
時有訴述裁決辦理上煩朝廷臣自蒙恩領職歲月頗
久考求利害粗有條理臣今欲乞將審官東院一司勅
依國子司天監例許從本院看詳刪立煩文補其闕略
凡前後申明所得朝旨可立以為法者並行編定其事
理未盡未便者並具奏陳或申中書詳酌刪成審官東
院令勅式庶幾著為定法可以久遠施行謹具狀奏聞
伏候勅旨
古靈集卷五
