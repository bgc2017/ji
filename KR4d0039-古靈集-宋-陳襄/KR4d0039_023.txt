古靈集卷二十三
宋陳襄撰
律詩
此景
晚崿殘霞斷晴空宿靄收綠蕪天共遠明月水同流落
葉填秋望孤碪答旅愁提壺伴詩筆獨醉庾公樓
樓上旅懷
樓上憶鄉關凭高獨倚欄遠眸天外盡愁思酒中寬澤
國吳蓴老山城蜀道難客帆歸未得落日暮江寒
晚目
攬景獨凝眸江城暮雨收長江隔山斷野水混空流天
上一輪月人間萬古秋感時并怨别費盡庾郎愁
幽齋
幽徑絶塵蹤莓苔上粉墉秋聲連夜雨寒色一溪松學
有書千卷歡無酒萬鍾雲屏孤夢斷寂寞掩巫峯
驪宮悼往
鳳輦情傷别驪宫信不還雨鈴悲蜀道金鈿杳蓬山玉
笛涼州怨梨園法部閒西京人未至樓閣五雲間
對景偶書
天角暝光收空中爽氣流雨迴巫峽暮波起洞庭秋塞
闊歸鴻遠林疎敗葉稠碧雲音信絶目斷五城樓
金華山人
幽居倚翠巒塵事不相干天地醉來小琴棋静裏歡雨
苔春徑綠風竹夜窗寒若問長生術金爐有寳丹
宮辭
六六上陽宮嬋娟被寵封三千香輦路十二枕屏風紈
扇傷秋詠梅花妬暁容粧臺銀燭盡寳帳泣芙蓉
荷華
翠蓋田田綠繁華艷艷紅有容欺水國無力舞秋風緩
步迎潘后纖腰學楚宮涉江人不見兩槳石城東
夕霽
積雨向宵晴雰埃蕩杳冥高樓微射月腐草半流螢電
女千嬌斂雲臺一夢醒上皇歸未得歌斷雨中鈴
題積善院
幽寺訪禪客煩襟此一開山空有猿鶴地僻無塵埃烹
茶綠雲起鼔扇清風來覽景不歸去暮烟生古臺
和鄭閎中仙居十一首
我愛仙居好臨民必以誠簿書無日暇獄訟積年生(予始)
(至邑豪有以債負憑折細民田土者迹驗分明予治而歸之或有年深而無稽者亦忘詞訟三年分戶二千凡)
(有産而無業積年空納其租許其還主者不可勝數)百疾求箴補千鈞待凖平嗟
予不如古斯道未能宏
其二
我愛仙居好安民去百姦誠心雖照物政體昧循環喜
有綱條立慙無教令頒三年憂且病王事豈能閒
其三
我愛仙居好園池日退居馴禽來鶴鶴野水進徐徐(園鑿)
(新沼引水經竹林間以環流釣翁臺習坎嘉魚二亭)草樹通樵採(園有短垣薪樵桐子之屬時為)
(邑民所拾)桑麻有老鋤猶言民未樂更待寢刑書
其四
我愛仙居好經營盡國工庶民心喜悦小邑勢尊隆萬
瓦如雲合千題不日礱自非仁惠術愧子一觀風(閎中過美)
(其事傷財害民予有慙德)
其五
我愛仙居好官卑分已盈才非漢循吏道似魯狂生擊
柝心雖樂觀民志未平寧如孟夫子不食去齊卿
其六
我愛仙居好隆儒尠大方諸生令講藝(予每講書罷又令諸生各轉相)
(教授)童子俾升堂(公暇每有童子十數人至堂上教授經書或試之詩)買地興民學
(因孔子廟後修起學舍買三家之地以廣其基)驅車下黨庠(予每出行諸鄉遇有小學則下以觀)
(童子)童年邑未化官滿意彷徨
其七
我愛仙居好公餘日在房憂民極反覆責已未周詳法
律行隨手詩書坐滿箱老來須向學多病喜平康
其八
我愛仙居好家居十數人民窮惟有疾俸薄不知貧弟
妹閒成癖妻孥老未淳自餘無所恨寸禄及偏親
其九
我愛仙居好慙無德政馨下車時問疾治獄日空囹老
吏貧歸里(有老吏徐彬者貧無以自給每歸耕田里數月而後出)蒼生餒在庭惟
憂澤未至豈敢瀆邦刑
其十
我愛仙居好三年理尚寬民雖離網罟政未息風瀾(邑民)
(大水之後困于賦役予欲少息然州縣科率勢不獲已者比嘗有之)憫物刑多省勞心席
少安祗慚無惠術求配古人難
其十一
我愛仙居好民純不用拘閭閻興禮讓囹圄長榛蕪網
闊姦逾少風恬惡自無一年人已信感激謝張弧
送崔黃臣知廬山縣
勿歎廬山遠天涯總是民還家安老母去國慕忠臣斜
月秦關曉穠花錦里春臨行無所贈為邑莫如仁
仙居縣樹巖老亭
手持養性書此地學耕漁身似龍蛇蟄情忘木石居地
迷成遠復政静得中虚何必求深隱幽蒙即所廬
贈剡縣過頊秘丞
賢哉過縣尹德政是吾師萬事無鋒穎一心惟孝慈家
貧因客冗(時劉彝鄭穆盡寄居剡縣)髮白為民飢誰刻前山石令人
去後思
和運使兵部秋成
重湖收積潦多稼結盈疇貸息移書減逋租案籍求民
情寬蹙頞歲計上參謀寄語昆堂老生初早晚修
皇祐四年春重到浦城縣南峯寺因懷舊遊
重到南峯寺尋思九日遊黃花何處去白雪有誰留(某昔)
(年官浦城重陽日其縣學諸生二百人子此寺作賦歌詩)薄宦三千里流光四十秋
歸來見諸子林下好相求
重陽席上賦菊花
折菊東籬下攜觴為燕遨閒情秋後放幽艷静中高九
月陶公酒三閭楚客騷及時須採掇忍使棄蓬蒿
依韻和疇子直重陽送酒
君有雲泉酒詩來寄我嘗色過金菊淡味帶木蘭香北
固山城秀東園水榭涼無因陪落帽孤酌負重陽
次韻朱兵部上已錫宴
禊飲開天苑英遊綴士林鹿苹常長養魚藻遂浮沈和
氣春臺暖恩波曲水深追隨方外樂歌吹夢中音忽起
江湖與久無軒冕心鶯花應笑我華髮已盈簪
墨崖道中作
隂山窮漠外六月苦行人水迸金蓮暁湯回鐵脚春馬
饑思漢草僕病卧沙塵夜夢金華阻披衣望北辰
水口贈别大吉祖師長老
直向此間明縱横語論精山中曾出海世上未知名一
雨春溪漲千峯暁雪晴臨分無别說相送水邊行
舟次巴峽
江流何險阻次第入三巴崖斷時無路山深更有家林
蔬饒竹笋鄉果足枇杷況有荆州酒淹留不用嗟
哭倪氏女弟亡兒傳孫
骨肉天涯别風塵客子悲孟州新喪妹䕫峽繼亡兒燭
暗猿啼夜城空日落時肝腸巳無淚只是腦中脂
觀海
天柱支南極蓬山壓巨鼇雲崩石道險潮落海門高客
館聞鼉鼓秋風憶蟹螯倚欄望鄉墅千里楚江臯
詠雪
三日連綿雪豐年預可占隂寒驅瘴毒刑殺助天殲片
片尋衣袂花花釘屋簷來時須浩漫到地即微纖狼籍
無由掃虚空不易拈溪流成瀺灂野色變青黔洗硯冰
霜合烹茶氣味甜行人留趾跡村老上髭髯只被交加
感寧為冷凍厭價高龜手藥勢壓酒家帘書案煩收拾
銅鑪減顧瞻先春嬌柳絮永夜奪銀蟾磵石懸飛瀑園
籬掛織縑山光韜美玉水鹵出形鹽圓若珠璣剖輕如
鵠鷺燖高疑翻箭浪碎是擲牙籖蕭洒偏低竹綢繆更
倚蒹絲繩浮井谷寳鑑照粧奩毫髮吹先起脂膏著自
黏垂枝多線縷鬅物利刀鎌粲者詩風美皤如賁主嫌
夷齊羞潔白郅甯等威嚴草樹多摧折萌芽苦滯淹露
濡雖近惠染汚劇傷廉黑帝由容慝黃人但守謙蒼茫
施粉繢枯枿露鋒銛岳瀆何曾補塵泥漸覺添饑貧逢
道路富貴隔帷簾飽得兒童戲稀令烏雀覘未應平坎
窞故欲峙峰尖魍魎皆迷愕蛟龍亦遁潛豪門生間阻
坐市獲併兼米穀方騰躍簞瓢足養恬四垂雲黯黯一
室火炎炎已厭填溝壑那思溉釡鬵此情終待訴誰肯
到窮閻
留題表兄三哥養浩亭
華構敞雲扃人幽境亦靈心閒生浩氣味薄得真經鑿
沼觀魚樂開樽與酒盟由來知此趣何暇問攖寧
九日與浦城縣學諸生遊南峯院
九日黃花節新樽綠蟻浮投壺鳴魯鼓歌者似商謳諸
子衣冠盛先儒禮樂修西巖山景好為爾作陽秋
遊南塔
今日遊南塔愁還不自勝年華催鬒髮身計憶巖稜道
業慚諸子根源畏老僧何當論去就細問是龜朋
送别探得南字
謫宦情牢落窮通理更諳讀書閒不廢事道古何慙昔
喜隣州守嘗陪後乘驂西湖遊未厭北海飲方酣躡蹻
登雲嶠捫蘿訪竹庵鷺濤千頃雪鷲嶺萬堆藍聲遇時
難一睽離歲忽三陪京方接畛歸省會同參士子文宗
愈朝廷禮問耼好留君左右俄領郡東南歲旱錢仍貴
民饑命不堪下車寬賦役露冕訓田蠶畫舸乘春别新
書卜日覃牙旗風發發瑞節虎躭躭龍鳳吳王國烟霞
古佛龕荷香輕泛浦桂子静飄嵐草澤行吟苦蘭陔奉
養甘子文無愠色夷甫足清談物外冥天籟樽前據石
楠惟應憐舊尹漁釣負江潭
蘇明允府君挽詞
禮閣儀新奏延英席久虚自從掩關卧無復草玄書東
府先生誄西山孝子廬誰言身後事文止似相如
故太師中書令曾魯公挽詞二首
天錫興王佐三朝秉化鈞平生清儉節臨老退閒身赤
舄榮封國緇衣美世臣(公之子繼登二府)永陪英廟享千載德
名新
其二
南臺沙合後元宰應時生兩控龍飛馭三調寳鼎烹築
山裴相樂賜杖孔家榮無復安輿出兒孫衣綵迎
寄謝三井山禱雨二首
曾禱神龍井雲林杳莽間蘋蘩朝薦廟風雨夜離山百
里田疇熟一年囹圄閒因循失報謝石險路難攀
其二
何年修廟貌棟宇已摧殘牲幣三時少風泉四月寒野
僧多稌穥古木有衫欒深欲重修葺蹉跎又解官
潁州府學釋奠先聖郡中童子亦來拜謁以詩勉
之
藹藹青衿子來修謁廟儀憐他眉宇秀中有起家兒
慈竹
天生爾慈竹恩義不相分直節雖然勁虚心所以羣兒
孫同約束霜雪共辛勤我願座中客結交同此君
古靈集卷二十三
