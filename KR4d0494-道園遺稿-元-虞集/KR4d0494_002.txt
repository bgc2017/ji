道園遺稿卷二
元虞集撰
古詩七言(歌行雜句類)
雪山圖為劉伯温監憲賦
我家成都雪山東公家張掖雪山北吳船誰載鄭廣文
起寫崑崙半天白張掖雪融草木長禾生壠畝多牛羊
烽火連臺擬樓觀江海微茫秋練光著書東觀夜如水
太一燃藜照圖史從遊冠帶文武備斐然四郡良家子
君不見黃河奔流百谷盈神禹疏鑿中州平極天鳥道
雲氣盡惟北有斗西長庚
天涯歌為崞山公賦
大鹵之虚山有崞彊晉名都古城郭太帝親征西極還
命總師干理鄞鄂三世專居二百年公孫御史籌帷幕
興言諫諍國體重抗論陵夷鄙夫怍九衢塵土迷白晝
萬里天風飛一鶚連山長城下平曠孤秀嶄巖自天落
安車夷猶奉王母咫尺天涯下磅礴振河載華坤軸穏
捫參歴井天梯鑿六合高牎竅空洞日月容光隂氣薄
春鬟翡翠擁烟霧秋水芙蓉淬鋒鍔東游漫愛華不注
西行不到秦關㟧上方宫闕何所有回首穹窿起龍漠
天山舊音本雄渾孤鳳一鳴冠阿閣蒼茫石鼓難為聲
野水寒雲不堪酢奉祀曾過軒轅臺俯仰高深嘆今昨
汾波横出衝黃流長感秋歌入寥廓卷石東南雖有聞
安得停車徧丘壑元姚自是一世豪若比公詩少揮霍
有詔無容極幽賞黃木扶胥求海若前茅度嶺建旌纛
後吹淩波雜簫籥馬飲清泉榕樹隂鴈隨飛雪梅花萼
退食委蛇幕府清明月懸空夜城柝横槊高吟動鬼神
轉鈞妙手隨斟酌坐令刀劍化牛犢夾岸鯨鯢貫鱷蛟
閬風玄圃在天外玉振金聲為誰作雅歌緩帶有餘暇
直道高情無宿諾百粤皆知白水心羣魚莫恃黃金槖
國家將相真有人中外均勞正參錯請開雲漢分天章
歸理咸韶奏嘉樂老夫當與園綺徒仰聽鈞天佇耕穫
謝王員外贈古銅帶鈎劒琫歌
金銅帶鈎屈螭首綠玉沈沈世稀有古人佩劒之所遺
虚琫尚疑光射斗腰圍老去忘繫拘空服書紳重有餘
竒哉二物君子贈敢與礪燧同縈紆古者弦韋皆有托
視我斷金庶無怍循循偃蹇長在手神化翻愁入寥廓
劒能使我無邪心握之在本用在鐔利器行藏兩無有
一寸空間空古今他日東行尋禹穴何以酬之掇明月
白雲滿地歸去來不待傍人三奉玦
無住和尚命俞巖隠寫予陋質予蓋簪纓家子
其意亦蕭散因作山偈一首戲贈聊發住公一
笑也
我欲自識面莫如鏡中真引鏡實有我卻鏡見無因俞
侯乃善幻作此意生身旁人總言似我亦愛其人但恐
年歲久不知是何人俞侯俞侯吾已老百事無能勿復
道幸自不曾虧損他莫將塵影瞞人好
金人出塞圖(此詩學古錄失傳翰林珠玉已有脱句)
海風吹沙如捲濤高為陁磧深為壕築壘其上嚴周遭
名王專居氣振豪肉食湩飲田為遨八月草白風颼颾
馬食草實輕骨毛加弦試弓復置櫜今日不樂心慅慅
什什伍伍呼其曹銀黃兔鶻明繡袍鷓鴣小管隨鳴鞉
背孤向虚出北皋海東之鷙王不驕錦韝金鏃紅絨絛
按習久畜思一超是時皛清天翳絶鴐鵝東來雲帖帖
去地萬仞天一瞥離婁屬望目力竭微如聞音鷙一掣
束身直上不迴折遂使孤飛一片雪頃刻平蕪灑毛血
争誇得雋頓足悦掛兔懸狼何足說旌旗先歸向城闕
落日悲風起蕭屑烟塵滿城鼓微咽大帥要王具甘歠
王亦欣然沃焦熱閼支出迎騎小驖琵琶兩姬紅顴頰
舞歌迷進醉燭滅穹廬斜轉氍毹月
九歌圖
太一神君號東皇玉質要妙含和陽生生炁始通微茫
綿綿蒸空神中央浮英上羅文天章覆冒下滿谷與阬
旁塞無間靈無方靈來乘柔柔乘剛湘君夫人鎮相望
清温静好非淫傷司命元老元氣昌手執藜杖色老蒼
歴劫壽命不可量少君之壽同其長離無異體合有常
出入萬化終不亡晶明發晨上榑桑海天赫赫真金芒
質鍊不滅長垂光河源混混流湯湯伯也坐視無迎將
千古萬古何堂堂彼幽為厲為強梁朝貍莫豹方鴟張
精魂熠耀志意荒招之不反巫無良屈生作歌沈九湘
世人傳聲罕尋詳祝融仙子調玄黃九神出圖百怪藏
不信請視虞公章
送吕教授還臨川(并序)
古者仕不出其國五十里百里而已入仕王
朝才千里而近無父兄妻子墳墓屋宅之别
而有禄食之羨車服之華焉豈不便適人情
乎哉今國家奄有宇宙仕者視南交朔易若
東西家然則彼出入驅馳不越乎州閭黨術
之間者不亦隘乎吕君仲謙世居臨川之南
山木鬱茂田毛易長仰事其親俯育其妻子
何嘗有意于遠遊哉一旦用薦書得為遼東
學官隨牒以行且萬里冬裘不足以禦寒蔬
腸不勝其恒肉雖志氣不變然情能無少違
乎僕願留之館中而不可歸其宜矣故作詩
以送之
黃金作臺留好客好客不留秋月白東風吹雪滿衣襟
却賦長歌送行客(一作色)遼東之山醫巫閭六月五月雪
不除昨朝遣使降香去五尺冰上行飛車(一作飛行車)知君
江上慣舟楫快馬如龍亦徒設束取來時一卷(一作束)書
還向江波對(一作弄)明月我本蜀人隨水來結屋與子相
隣隈白髮京塵不歸去臨風相送興(一作空)悠哉
三鳳行贈海東之下第南歸
海東之兄弟三人如鳳皇胸臆羽翮皆文章九年三入
天門翔伯沖天季驚人一日四海皆知名東之之文五
色雲見者眩晃生眵昏三進三已之了若耳不聞二人
得之喜未足云東之不愠乃可尊束書江上歸見親君
子之樂樂最真君不見匡廬之山崷崪而嵯峨左界乎
豫章諸川會為蠡番其隂千源浩浩導岷經潛沱山氣
束鬱不得去上衝為紫蓋直與天相摩為雲覆八極為
雨漲九河海東之子能觀山以成德其進蓋未易量也
偶爾小詘奈爾何
戴和父歸越
戴先生日飲五斗醉不得再飲一石不肯眠昨從桃源
來兩袖攜風烟長安市上小兒女拍手攔道呼神仙馬
如游龍花如雨蹴蹋春秋作朝暮東方不作牎間戲上
帝還令海邊去海邊玉虹夜不(一作何日)收貝宫珠闕皆蛟
虬芝田玉樹久相待天上老僊那許留戴先生鑑湖之
水三千丈不可以鑑可以釀明朝亦脱錦袍去(一作歸)與
爾酣歌釣船上
題米友仁長江烟雨圖寄柯敬仲
米家自在江頭住愛向長江寫烟雨長江烟雨萬里餘
書畫扁舟在何處古人翰墨今罕存好事千金焉足論
憑君寄語丹丘子盍買山田遺子孫
吳中女子畫花鳥歌(皇元風雅為人錯刊)
吳中女兒顔色好洗面看花花為悄調朱弄粉不自施
寫作花間雪衣鳥綠窗沈沈春晝遲平生心事花鳥知
花殘鳥去人不歸細雨梅酸愁畫眉
楊補之掀篷圖
十年騎馬燕山道飛雪如花著烏帽清江不復泛扁舟
況見繁枝插晴昊楊丞拈筆寫江村滿卷荒寒共郊島
君不見金盤玉(一作密)露錦成團胡蝶東家怨春早
王侍郎崆峒石
德符堂中有真石一握玄雲出靈碧飛潤應能作霏雨
含光自可裁圭璧天根萬古磨不磷窈窕中虚藏谷神
願得微言獻天子千二百歲勤修身
雪嶺駞車
七月八日山隂道積雪平砂沒煙草三日餐冰渡磧遥
重載槖駞發車早當衡比比擁蒙茸王庭傳令疾於風
却憐聚落在何國可以踏歌酣馬酮居庸關南百萬里
春雨草青平若砥嚮非羊馬便高寒所不懷歸如白水
題上都崇真宫壁繼復初參政韵
故人一去宿草寒而我幾度南屏山琳宫素壁見題字
輒墮清淚如洄灣文章百年世何有如以鈍拙鐫孱顔
瞥然有感亦易散奈此細讀多高閒沈思不見托魂夢
何異落月留梁間走為麒麟飛為鸞黃金作玦玉作環
重來豈無造化意我以白髮遲公還
城南春曉圖
天台先生有山癖卧起無山朝不食幾年騎馬聽朝雞
磊磈諸峯拄胸臆陳生受意不受辭竟拈秃筆為掃之
既安樓觀對竒石復著梁棧横清&KR0008;游吾舊游釣吾釣
隔林彷彿聞幽鳥瓊臺何處無桃花此是城南暮春曉
夜來天子傳詔呼先生直上鑾坡趨盤盤迴復一萬里
無限好山并好水如從島上見陳生盡寫歸來畫堂裏
天台圖
天台一萬八千丈下視東海如一杯金雞候鳴日欲出
吞吐澒瀁聲奔雷白雲瀰瀰散綿絮贔屭戴出三崔嵬
一一十十翠撑拄千千百百璚樓臺王生染白作莽碧
回風御氣洪濛開古亭高卓盤石上横舟自插烟林隈
老楓古檜立岸側云可自此登天台尚無雞犬識林落
況有車馬相喧豗我少學仙意疾得首如蓬雪俄毰毸
臨風每憶坐忘叟深愧失脚無由回尋常夢游如宿到
忽見畫本興余懷赤城仙人王志和爾家靈寶安在哉
人間夢斷何足許存想終日勞形骸庭間竹葉可舟楫
羽衣生雲歸去來
桃源圖
層巒複嶺何崔嵬流泉委注波無迴昔人尋源既解往
孰謂後世無能來徐生採藥渡瀛海生人之資悉滂沛
汎舟一去不復還自是秦皇親為載商於只在咸陽南
城中日日見晴嵐四翁採芝列頭白何人往問窮幽探
信知桃源隨地有自為狂馳不回首莫向神仙詰渺茫
且對新圖玩春晝軒轅鄉裏真固師果得脩身身不衰
年穀順成物不疵玄黃衣裳從委垂
牧牛歌贈自牧上人
學人曾是牧牛兒細雨斜風總不知豐草長林情似水
懸崖絶壁命如絲不著境兮不離境繩杖隨身端息瞬
歴年辛苦一朝忘贏得半川烟月冷君不見大江東短
蓑衣横笛何曾别晚風大地山河等甘露嘉禾成熟萬
方同國泰民安謌頌起無言可贊牧人功老師兄善自
牧露地當年已純熟大千妙用一毫端不是寂空聊自
足
澧州謝家通濟橋
澧有蘭兮沅有芷相望涓涓隔秋水蛟龍迴夜隠波深
虹霓乘晨駕空起千年石尉何西東天下有道津梁通
朝桐東皇蒼雲中行人無忘懷謝公
豐州李氏孝義詩
沙中枸杞已成樹的皪丹珠飽秋露蒲萄滿堂間鍾乳
上堂饌食有肥羜壯者已老少者壯蜂房各自開牖戶
此是豐州孝義門莫忘河南李家譜
龍興黃堂隆道宫西華太姆元君飛茆詩(并序)
空同子竇君神清與予賦詩于天寶宫予有
句曰一瓢春水煮仙茆神清曰噫子安得及
此我昔游黃堂見石曼卿記不載飛茆始末
願與同志者詠而傳之久不暇也神人將啟
子而誘其衷乎不然胡為而及此也予應之
曰彼夫容洞中穠麗主者宜不察苦之味也
非余孰當賦之乃為之吟云
昔日飛茆渡江水一息秋風五千里憑虚結根土長苗
萬古黃堂咀甘美潔清至淨服食仙不忍獨令身不死
折瓊載卜知吉亨連茹包之獻天子
郎官湖李白祠
南交黎侯景高歸朝三十餘年自至元中被
命驅馳軍旅勞效顯著後賜田江漢之上以
居暇日作安南志若干卷示不忘父母之邦
間嘗即郎官湖上修太白祠皇慶初元來朝
大夫士多為侯賦詩
郎官湖邊太白祠百年毁壊誰顧之黎侯自是南海客
寂寞湖上看明月間關歸國故時心馬上鬢毛今是雪
春來幾見湖水清春去還看湖水碧今人蕭條古人遠
黎侯此時淚沾臆臨湖作屋祠太白一日祠成人歎息
千年太白豈復存惟有長庚射西極光芒彷彿雲委蛇
黎侯起舞天為泣鯨魚上天終不返黎侯惆悵坐成晚
君不來兮那可期黎侯之心湖水知湖水波浪湖樹葉
風來總是迎送辭
金馬圖(人負金馬睡於馬上)
賈人自騎千金馬解囊小憩荒城下平原無事起秋風
夢到隂山雪横野太平疆宇大無外外戶連城無閉夜
不然安有獨行人懷寶安眠如畫者
王晉卿畫赤壁圖
黃州江上霜月白蘇子泛舟攜二客虬龍虎豹木石間
玉宇瓊樓歸未得主家遺玦珊瑚鈎丹青一幅千金酬
惆悵圖窮見黃鶴白雲千載空悠悠
趙子昂畫馬圖
憶昔從公侍書殿天閑過目如飛電池邊儘有吮毫人
神駿誰能誇獨擅公今騎鯨隘九州人間空復看驊騮
惟應馭氣可相逐黃竹雪深千萬秋
柯丹丘畫松竹二首
丹丘寫松臨石湖一樹偃蹇一樹枯長年偃蹇色深黛
枯者鐵石能相待令人最憶寒山子曾見松生此山裏
時來石上自閒吟解聽天風半空起
江心石上起烟霧隨意琅玕寫無數就中欲覓釣魚竿
濯足滄浪歲年莫君不見白髮天台鄭廣文前身畫師
今更聞請看翡翠三株樹猶是蓬萊五色雲
陳容畫十四龍
所翁所畫十四龍雲海慘澹數尺中毫端欲極龍變化
信使情狀無一同意冥鬼神造竒迹蓻謝狗馬矜精工
徐生家藏隠溪上氣與古劒相争雄春雨來時屋壁潤
白晝坐對塵埃空持之示我為嘆息安得真見如陳公
蓋聞龍乃至陽精無有嗜欲來羈籠昔年高士隠弗見
矯矯衰世追冥鴻千載神明守龍澤如見潛德遺空濛
溪雲出水作溪碧綿綿子孫環為宫石林幽洞難相識
獨倚桃竹懷高風
孫康映雪圖
千巖萬壑明積雪老樹長蘿掛孤月下有老生眠破廬
穴隙窺書癡涷鶻何如出門歴瓊田翻身夜入通明天
手把瑶筴招飛仙人間畫裏那能傳
墨竹歌
南風吹雪盡成竹北圃老人寫羣玉枯梢不逐蛟龍化
密葉終堪鳳鸞宿數枝東出好弟兄楚楚劍佩微聞聲
兩枝又如父攜子老者偃蹇稚者榮我昔西游洋州驛
破綠燒梗具朝食摧殘僅同蓬與麻太守清貧那復得
羅山甘竹笋乃佳移根便欲從山家雲風春嶺即持去
為我更作風枝斜
金源野人獻麞圖
紫蓋貴人何處來西風摇落郊原開澤虞獲鮮敢私取
下馬持獻披榛萊韔弓服矢遽為拜止轡受之貌閒暇
千里獨行日云暮熊耶羆耶在林野君不見吁嗟麟兮
人不知卒然遇之慎爾為
送人游廬山
我愛江上之廬山山止不動江不還紫雲冠嶺危石古
白鷗衝雨春波間浩然始見潯陽浦太白欲托雲松間
河嶽蕭條二子死神靈恍惚千年慳昔我尋春入幽竹
有人抱甕開深關遂從鳥道陟高險一窺虎跡聽潺湲
似聞餘磬開石壁恐是入化非人寰霜崖石櫃成異物
銀釵負薪多老鬟嗟我老病難再往羨子輘轢無留艱
攬衣步出石頭渡解舟竟到星子灣沈吟三月煙花碧
眺望千里楓林殷猿驚鶴怨酬好語水流花開怡妙顔
束帶他年事朝請躡屐安得窮躋攀行矣此日不再得
空山落日騎黃斑
題虎屏
高堂白日静如水屏間於菟伏將起登車何用卜熊貔
鑄鼎徒聞走螭魅耽耽仁威謝爪距蔚蔚文章著深美
君不見旌旗不動九關閒海晏塵清千萬里
陳容畫龍
陳容生閩嶠之東骨氣生硬如老龍每拈秃筆掃風雨
自寫其真非畫工曾為吾家作雙劍采石波濤天下險
巴山昨夜春雨來素壁高懸戶長掩
題劉仲明鳴鳳朝陽操
鳳凰昔來何所緣堯舜聖明皋䕫賢一鳴不再三千年
孤生懸崖命由天鬱繞霄漢纏雲烟虞淵浴日紅滿川
海波洶洶不盤旋聲與律吕互相宣非度弱水遊神仙
此製不省人間傳
題劉光遠琴泉詩卷後
長沙老人種桐梓手斵為琴度宫徵彈得流泉石上聲
只有巢由能洗耳當時誰與制此名前朝丞相賢公子
黃金不成白髮短聊以高情付山水公子飛仙老人在
目送歸鴻秋萬里老人有子前為壽願翁千歲長如此
已將朱袖拂雲和更釀清泉設重几
玄潭觀劒歌
新年風雨晝多晦解纜東辭白沙外玄潭觀中有古劒
倚棹求觀鬼神會隂崖中斷如截肪玄水泓渟受前隘
欲令開匣猶未敢惟恐雷霆走光怪至神不殺跡已空
藏器幽深欲何待孤篷歸坐燈影微客為高歌聊一快
鄰舟借具知有無擬掣寒蛟斫春鱠
書昔人出入西廣詩後
戈船將軍昔南下樓櫓衝波當車馬臨流横槊昔為誰
遷客騷人能賦者桂林近時蠻䝤息營帳酬功頗優暇
伏波銅柱高嵳峩路險難兮莫相嚇
送程楚公子叔賓官海上
世皇任使無南北楚公薦賢動江國當年臺閣多門生
富有文華在賓客世家貴游少者佳祕書奉禮差可階
青衫筦庫東海上極目天津思凡槎豫章得君豈忘舊
引之清波一援手鶯花三月玉堂深共啓黃封賜來酒
送胡士則
胡君著書昔同館長日據牀運犀管功臣遺事動如山
小小聲名何足算明光殿裏初進書紫衫束帶帽正烏
君王歡喜侍臣賀殿下風暄花萼舒是時親賜蒲萄酒
瀲灔玉杯先入手承恩歸去各西東共歎文明古希有
胡君名冠三十人傳詔與官顔色新寧辭闕下向田里
得禄斗升緣為親頗聞山寺近官舍吟步長廊莫騎馬
瀛洲學士如堵牆新折琅玕待君寫
寄謝楊友直太守送桃竹杖
梓潼使君今南雄江心紫玉寄野翁扶持恐是蛟龍化
騰躍似與猿猱同十年乞身不待老鄉人飲酒歌年豐
君不見太乙之精在天上青藜滿地如蒿蓬
寄薛玄卿
故人贈我漢時鏡殘質剥蝕遺空明開奩照見白鬚髮
似是採芝商嶺生憶昔交遊盡冥邈耿耿銀河曉星落
惟有瓊臺瀟灑人長嘯西風滿寥廓
題表姪陳可立青山白雲圖
昔時謝傅卧東山亦未忘情絲竹間微風動塵車蓋合
白苧作衣團扇閒風流一去如秋草我思古人令人老
茂林脩竹何處多雨洗青山青更好
溪山圖
曉日朱方得玄鶴一直衝風上寥廓横翔八表覽九州
下視山川間城郭清溪縈繞千萬尋金銀宫闕檜森森
商山紫雲何處好惟覺蕭臺秋氣深
畫龍
所翁畫龍妙當世神思已遠誰能繼陳家復見海珠君
也向毫端分久似越藤一幅瑩且完嘘雲駕雨淩春湍
不知何歲因轟掣破卷飛上青雲端
射虎歌
州人布矢之蒿蓬半夜射殺南山雄捲皮帶雪送官府
割肉大嚼千夫同前日東家牛盡啗犬豕無遺人落膽
不知世有李將軍擊鼓報神聲坎坎
刷馬歌
天馬之來大宛國漢帝心馳渥洼域貳帥兵甲費如山
毛骨權竒不多得世祖開基肇太平昔日大宛俱拱北
如雲之馬西北來飛控驚塵遍南陌豢養年深生息蕃
即今詔刷無遺迹青絲絡頭千萬輩戢戢駢頭死槽櫪
一程瘏毒一程愁比到燕山肥者瘠吾觀天廏十二閑
五花成隊春斑斑監官喂養盛芻豆年年騎去居庸關
聖朝誰信多盜賊却慮騎氣藏凶奸駑駘盡從天上去
驊騮豈得留人間漢人南人窘徒步道路相從俱厚顔
我今已是倦遊者東家蹇驢何必借布襪青鞵取次行
正喜不遭官長罵鄉里健兒弓弩手詔許征鞍常穏跨
嶺南烽火亂者誰何事至今猶梗化君不見漢文皇帝
承平時千里之馬將安之又不見項王一騎烏江渡到
頭不識隂陵路
按弓圖
朔風蕭蕭沙草枯避暑南還八月初貴人退食坐平蕪
白日皎皎寒雲除左擎蒼鷹右韓盧手調繁弱矢滿壺
馬驕不受轡勒拘奚奴前執奔塵趨小者伏兔大於菟
上馬一擊將無餘養勇大發神氣舒徒御遠合獲不虚
首獻上殺當氍毹連車載槖來徐徐大庖賜宴日未晡
蕭蕭笳鼓環周廬天子萬壽臣歡娛我昔歲從行兩都
每欲賦此嗟才疎江村父老相攜扶數尺茅簷看畫圖
題游弘道所藏劉伯熙畫
燕城建都將百年喬木往往遼金前宫中屏帳愛竒古
每托畫手馳風烟房山絶筆商山老内府人家跡如掃
畫苑今惟劉伯熙白髮承恩最偏好西山古寺劫火餘
斧斤所赦遺殘枯久經霜雪如鐵石膏沐雨露還扶疎
一夕書帷侍清宴有詔令熙寫畿縣徧圖形勝到巖壑
直幹交柯每盈卷游侯緣從自當時閣下庭前屢見之
朝衣佐守南海上袖卷龍髯雷雨垂高堂風動海水立
江岳驚奔鬼神泣禁直岧嶤翠蓋高誰識行蹤露華濕
徂徠新甫何足攀巴丘正似青城山人聞彈指千百歲
大夫與我俱蒼顔
汪華玉所藏李息齋古木竹石圖
帝城佛刹西南曲數仞高堂十尋木亦有幽篁春笋生
顛倒横斜亂寒玉空庭月落蛟龍舞阿閣雲間孔鸞宿
大德年中最熙洽四海無虞年穀熟聖人護念如慈雲
粉金寫經五千軸吳興先生承詔起精藝東南遂空谷
横窗曲几擅清雅寶氣龍香散芬郁我時布衣初到京
隨客來觀嗟不足棲遲至大到延祐墜緒遺經蒙見錄
聖明天子心廣大仁孝東宫恊淵穆金殿朝回即薦賢
鳴鳳高梧麗晨旭白頭寺主愛文學游親流水來相續
黃鸝遶樹鳩喚雨晴絲入戶階眠鹿中書右府尚多暇
況復西清澹春服薊丘李公年甚高親書篔簹試拈托
南風堂上住多日好聽晨鐘赴僧粥枯梢長葉風雨來
老可黃花俱眷屬揮毫相軋李河東共悼房山渺江陸
曹南老商亦有名拂素先傾酒千斛蜀人仲淵不會畫
側帽長吟動華屋蹇予冷撰從諸公兀然坐隅若鴻鵠
風雲月露不計時聚散悲歡歲年促汪侯何處得此圖
其長丈餘高尺六松檜蒼茫轉樹腰鐵石嵳峩偃山腹
昔人不見今人老空憶臨風對森矗後來把筆誰最能
閣下丹丘嘆幽獨令渠見此會傷神況我茅簷揩病目
文章精彩寧復還天上華星光煜煜
題寫生手卷贈李道山赴九江茶官
春叢何窅窕翠竹題幽鳥秋實結甘酸溪鳬倚暮寒後
日歲復歲盛年不留老將至湖上新亭早晚成可以供
釣可以問耕看花食實老孫子擊鼓撞鐘歌太平一官
黃蘆苦竹間琵琶船外月團團故人寫生一歲事恐有
離愁不足惜匡廬山好秋色歸持濃黛作脩眉牎下連
卷數峯碧
趙伯高所藏楊補之松竹梅圖
卉木何情同歲寒君子合并嗟獨難冰霜滿地風景異
清修古節來毫端南渡衣冠憶初合萑葦蒹葭總蕭颯
長生玉立古顔貌欲選疎英變殘臘西都昔者畫功臣
良工健筆隨風塵尺書黃髮共來往誰見留侯如婦人
江上幽人有真跡俯仰興亡寫今昔丘園偃蹇非不多
獨想高懷淚沾臆
鍾生清露軒
江西諸侯好賓客彈鋏歸來無愧色學舍如舟安足居
白髮秋風岸高幘鏗爾舍瑟還讀書上天繁露垂庭除
河清有頌芝有曲為我長歌傾玉壺
與族姪孫從善
白頭喜見族諸孫青門為世夫何言成都桑栢日已廢
儘有遺書堪討論風花寒食江上路墟墓興哀慚一飱
憐爾篤實可進學竭力孝敬思生存
律詩五言
出小東郭
問訊成都宅還過萬里橋鄰牆皂角樹官路綠楊條部
曲都無在茅茨忽見邀滄江沾白雪盡為夢魂銷
望巴山
巴嶺對秋屏依稀泰華形雙尖天際碧一色雨餘青牙
纛穿行柏旌幢接降靈南昌漢時尉招與步空庭
次韻葉賓月山居十首
冰泮溪流碧雲生島嶼紅輕隂殘夢裏遠樹亂愁中鷗
外兼晴絮鶯邊共晚風地偏山氣近霏靄濕房櫳
落日亭前水飜風雨後荷翠簾明薄醉羽扇按清歌影
淨鷗千頃涼生(一作深)蟻一柯扁舟成獨詠詩思尚能多
露冷天光逼溪澄夜影圓水花含窈窕山吹縱清綿為
覓洪崖侣重尋赤壁船翻愁孤鶴外迴互萬山連
歲晚冰生壑山深雪擁扄清齋須杞菊甘餌足參苓水
繞階除静杉依石室青白雲麾不去晝影舞虚櫺
綠鎖依松潤緗簾亂蘚斑吹笙花下散飛燕雨中還有
客歸謀酒無言卧看山春禽忽相喚深樹兩關關
綺疏收易卷紫盌罷分茶日煖聊行草風微好看花行
窩君子宅懸榻故人家遠勝騎官馬聽雞趁早衙
霜林收碩果雨檻卧幽芳留客山原枕分題玉井牀衣
裘凝薄冷戶牖宿殘香未覺成都遠風流獨草堂
隠几風簷竹詩成酒病酥楓屯雲錦陣梅折海濤圖翠
袖開筵出華簪折簡呼移舟促相就玉鱠斫生鱸
簡冊驚前夢文章赴後期賞花時命駕愛竹屢題詩小
草顛尤勝深杯醉不辭交游傾四海風雨夜吹箎
風日宜芳歲烟霞樂燕居坐深閒看月燭冷静修書臘
醖紅生玉春盤綠間蔬但須門有客不問食無魚
名酒
名酒不可得幽花誰送來秋霜垂鬢髮夕照在樓臺盡
日山公醉何年庾信回喚人吹玉笛移席坐蒼苔
無疑先生不遠千里訪某于寂寞之濱曾未旬
日賦詩留别雖無以欵未忍從也次韻且致繾
綣之私四首(無疑先生南劍人)
養親無復日不忍愛遺生一客獨高義千山致遠情烹
魚供溉釡秣馬促歸程從此延津路應將問耦耕
酷暑秋仍熾幽花晚自香誰將百年意共付一窗涼事
業青燈舊心期白髮長山林儘迂闊江海正蒼茫
望氣秋横劍分光夜續鐙寒梅不鬭雪春水盡融冰座
與賢人對門從稚子譍鄉祠應合樂豪傑若為興
薦書慚不用空復意憐才共逐雙鳬去誰飛一鶚催鼎
彛文字在几杖見聞來明詔求遺逸蒲輪孰可陪
題平遠趙公像
將相先生舊江湖早退翁丹砂留劒客琴韻畣天工喬
木荒烟合幽蘭宿雨同羅浮與衡岳猶想遇冥鴻
題疎齋盧公像
持節江湖外吟詩魏晉間長庚垂野迥病鶴倚秋閒玉
局謀堪奕金鑾遂不還春來無宿草點點涿州山
次吳宗師韻題朱本初藏秀樓
世傅垂紱裔蚤作采真遊引月池邊樹呼雲鶴外樓河
圖留信史洛頌載歸舟無限吟詩興西山對九秋
和龔子敬竹亭詩
萬竹尚書宅高亭表素襟扶持自遠大臨睡極高深風
露兼秋色梧桐共晚隂惟應有棲鳳餘韻寄瑶琴
次韻馬伯庸少監四首
仍歲從巡幸山川識重臨講帷來濟濟馳道止駸駸五
月衣裘薄諸生坐席深歸耕何待老莫問二疏金
移蹕宫城曙烟花繞閣重來王俱屬籍稱使不傳𤇺賜
席還清問囊書更手封恐煩宣室召視日轉蒼龍
臣甫多愁思長歌拜杜鵑鑿崖通閣道積水放樓船惆
悵霜横野栖遲雪滿顛經行看宿草碧色自年年
太平知永日漸老惜芳晨論說慙孤學推揚負相臣退
思常感慨拜賜每逡巡郊藪多閒地餘生託鳳麟
題趙繼清詩稿
禮樂三千字才名二十春綠樽清坐客朱紱苦吟身海
日香浮樹淮雲暖向人同年多要地早晚接朝紳
題草亭
春雨夜鳴屋曉來青草生煖薰初舞蝶香近更啼鶯裁
剪成書帶搴紉結佩瓊自非邵處士休放小車行
奉别阿嚕威東泉學士遊甌越
憶昔同經幄春明下玉除掛冠俄去國連舸總盛書筍
脯嘗紅稻蓴羹斫白魚莫言江上遠咫尺玉堂廬
寄白雲閒公講師
古寺白雲閒鐘聲竹樹間唐詩留屋壁蜀道憶鄉關橘
柚霜前送袈裟雨裏還重逢三十載刻石玉遮山
書趙節度建炎誥勅後
義旅趨京國危城藉宿勲山從官位改世以故家聞誥
勅遺先代圖經補闕文凄涼寶劒贈元自岳將軍
讀王伯儀參政中山周氏賑粟詩感嘆遂賦
不作三年畜聊哉一日安素封能自富紅腐幸相完東
里難為惠舂陵謾永嘆信知麟趾意秩秩寓周官
次韻劉伯温送王止善員外四首
某今春與止善員外約三月致仕同遊武夷
既而聞其扁舟江上遂不及與之别監憲學
齋公送以七言律詩一章五言三章遠蒙錄
寄不勝慨然蓋公之所賦所以激清風于古
道發大雅于儒林止善平生遂有見于久遠
所係亦大矣輒次韻四篇追寄止善亦以頌
公之盛德拙陋不工錄呈愧悚一笑幸甚
故人歸去甚清華公有新詩在小車天外秋聲先鴈陣
雲邊清夢過蜂衙未尋舊宅山隂竹更憶玄都觀裏花
擬叙别懷題紙尾目昏書字愧欹斜
公門無俗客相識已經年歸有廉車送人知國士賢詩
隨官事少身與盛名全省署居清切何曾種秫田
衣冠懷故老翰墨送初筵老有詩囊在家從室磬懸豈
知清剡興不賦武夷篇千仞西山雪高情獨爾賢
攜書山寺讀深夜接猿吟秋水銀河影春雲錦瑟音尊
前思北海世外愧南金禹穴堪尋否涼風起夕隂
題黃思謙所藏雪窗蘭二首
灃浦多芳草微風翠葉長墨雲開劒戟香澤近衣裳書
帶垂青簡璁珩委玉肪同心誰可並芝本産齋房
手攬華鬘結化為樓閣雲幽人移近坐天女散餘芬九
畹春光動三湘曉色分凌波送羅襪誰是鳳毛羣
送董生赴仙居尉
黑髮仙居尉登高解賦詩海邊迎日觀花底詠風漪臺
府多仙友詩書即吏師勤廉須自力慰我故人思
寄段惟德憲副
持斧雙溪上寒梅照髩華臨風懷鳳閣見雪憶龍沙夜
訪山隂竹晨餐海上瓜自嗟留滯久欲繼使君車
酬崔御史送熊掌
熊掌來東國分甘到老夫鸞刀寒斷節翠釡煖柔膚兔
脱中山醢魚藏丙穴腴藜腸渾未厭玉食恐時須
題金平章所藏竹石圖
江水兼天碧篔簹滿谷生静和春雨重動挾晚風清投
策看龍躍裁笙學鳳鳴千年倚磐石君子表幽貞
周彦文野泉圖
舊邑成新隠山泉喜發蒙涵容常不溢挹注詎能窮豹
飾山光潤龍眠石氣通還應化春雨為澤豈言功
遠法師圖像
地淨緣心淨空真即性真白華無垢足金色化生身幽
鳥時時現山花日日新願同陶處士相見過溪頻
虎溪三笑圖
入社心無適過橋迹邁存自嗟機事失空與畫圖論白
羽秋風静黃花夕露煩詎能隨衆笑我亦付無言
贈堯公開講鄱陽
法席初鳴鼓龍天已滿空花飛檐外雨旛動室中風寶
氣來天上金聲振楚東點頭無數石應是禮生公
用唐綦母著作韻送閒白雲長老還吳
凌空一錫歸幾日到禪扉花交珠樹䋄苔長石人衣秋
水依空淨浮雲映日微白雲無所住此際亦歸飛
寄吳宗師
花發上陽紅宫袍醉晚風題詩酬怨鶴寫信寄飛鴻閶
闔天光上蓬萊海氣中松聲一兩叠時寄看雲翁
米元暉山水
耆舊襄陽遠新詩問水濱苔磯垂釣久竹院訪僧頻書
畫晴虹夜衣冠怪石春由來多健筆俱不寫紅塵
雙駿圖
真駿不受羈衝風忽競馳雪飜兩疋練塵引一編絲國
士不並世神龍難力追故應雙劍氣昨夜起天池
步雪圖
白雪深無際蒼松近有關謝公穿屐去陶令荷鋤還鶴
舞千瓊樹猨吟萬玉山若非有仙骨誰得此清閒
踏雪圖
送遠水橋滑山高雪徑深乾坤無異色林壑有幽尋玉
樹連雲起風泉落澗沈斷流無剡棹何以識山隂
題黃太史書老將行
因觀老將行壯氣酒邊生健筆凌雲起長歌帶雨鳴藏
鵝歸浦迥瘞鶴入江清最憶青神應寒泉不世情
周德尚見訪
烏帽吟時側黃花對處閒詩成風雨外劍動斗牛間晝
寂鸎啼樹春深竹滿山欣然聞好句多病愧柴關
城山閣
最愛臨山郡城中自有山雲邊開翠牖日上擁青鬟酌
酒為親壽擎書待子還仙翁重相許可以樂高閒
挽胡伯恭令尹三首
孔明雖少食安石自高情丸藥黃鸝曉煎茶綠樹清劣
能勝束帶俄復寫懸旌絲竹東門道凄涼忍重行
歴歴言為教湛湛職有思誰能迎刃解真若治絲為閱
世佳分子持平老吏師詔書詢守令空復薦章馳
昔喜文書簡人知縣道真府君初在殯巷哭欲連村競
渡哀魚鼈安居念犬豚小民猶識此遺愛豈空言
題劉昇卿崇軒
名園當郡右峻嶺視山隂鐘鼓清時迥鶯花列屋深臨
池春洗馬對雪夜鳴琴監石多王謝高軒每共尋
覺非軒
今日非昨日始覺昨日非龍光揮利刃鼠穴絶餘機德
業收新效身心發妙輝空言成自誑何日聖賢歸
題南禪寺壁
南禪寺北峰林影動秋空畫意聲塵表吟情水觀中幽
叢收墜露老籜下微風不有維摩詰誰能丈室同
送長老住山
持衣入祖寺彈指寶樓開白日交蛛網青山入鏡臺散
花天女下行雨海龍回應是飜經罷諸天送供來
送憲史武子宣
建鄴多名勝前朝自汲來車書逢盛日簪紱見英才撤
棘秋闈散拈花晝殿開修能兼積孝令譽稱烏臺
贈簡天碧畫士
千仞青山裏和衣坐石苔看雲為雨去聽水共風來春
盡揚雄老秋清宋玉哀故園誰賦得空對畫圖開
重贈
雲氣連山動松聲夾雨寒抱琴穿竹逕留棹倚江湍夕
照歸神女春隂帶錦官此生舊同里偏解寫潺湲
新作暖閣望陳溪山不至
白雪滿虚空春生一粟中明窗塵帖帖圓鼎氣濛濛梅
萼猶緘綠椒花欲獻紅誰能共來往惟有太丘翁
正月十一夜坐
春雷晝初發夜雨遂沈沈晚得隠居趣静知生物心佛
燈依坐近神鼓隔林深老病都無睡詩成聊自吟
暮春溪上作示涂振鐸
久向山中住閒來上釣舟攜將青竹杖撑過白蘋洲稚
子休相覓衰翁更少留東風吹雨起移繫屋西頭
用趙壎韻示次子延年
治生先務本為學必成章念爾應門早無能韞匵藏詩
書家世重師友歲年長尚念鳴幽鶴輕毛戒妄翔
天藻亭壁下生二笋示幼子翁歸二首
舍下生春笋兼旬丈尺高為開鴛瓦脊放出鳳池毛覆
屋通雲氣衝樓樹節旄連年雙碧玉聊寄一揮毫
墓田雙瑞竹遠報謝鄉僧江上歸無日山中見未曾簡
材生屋壁玉氣近書鐙茅舍秋風捲衝霄喜有朋
到寺
到寺無僧住鄰翁立暮雲喜逢新過客為說故將軍野
水寒先涸殘鐘暝不聞欲知何代建然竹讀碑文
夕照
夕照散餘曛氤氲見物羣斗杓垂野迥空影界河分會
弁懷瞻洛樓船憶祀汾荒村閒草木隨地有浮雲
移柴門次韻薛玄卿
老寄池邊舍新移竹外門高人知獨樂妙語往相存衣
食隨年歲文章付子孫惟求綺園輩白髮共清尊
答易小雅送商陸根
商陸經年覓春深幸見分斸同黃獨雪坐對白花雲參
术資芳澤芝蘭競宿熏道家空作脯寧與筍蔬羣
織錦迴文詩
宛轉千蠶緒綢繆一寸心文章遺彷彿情識墮幽沈春
日關雎意秋風蟋蟀音文園空解賦終愧白頭吟
題畫馬
房家千里馬寫出渡江時煙霧連城起風雲六月馳尚
方催進馭勇士不能騎苜蓿成秋草空寒太液池
贈上清高士吳霞所
祕殿辭嚴直匡廬覓重遊喜逢飛珮客同上釣魚舟圖
畫龍鱗濕衣裳鶴羽脩松聲過溪好為寫素絃秋
題春塘謝公程文
科第因時重人材致力專文園尋舊稿魯壁護殘編青
紫空遺恨蟲魚更别箋運隨麟狩盡宴託鹿鳴先獨斷
繇今聖賓興放昔傳詎聞深美意並世一陳前
題秋山圖
峰迥留深隠天清接素袍棲身斷人蹟遊目送鴻毛樹
挂栖厓鷙藤懸飲子猱龍眠石澗冷虎撼樹根牢木客
吟時共山樵奕處遭浮雲過水盡孤月挾霜高羽使來
三島胎僊舞九皋左招玉斧飲右攬赤松遨空色收寥
廓虚聲起繹騷彈琴遺古散載酒棹輕舠遂向圖中見
誰能世外逃乘槎幾月至一泛九秋濤
哭熊昶之
居官常獨處論事每平心獄用春秋斷囊無暮夜金家
園聊伏臘江路足登臨名酒應常得幽人亦重尋築堤
行冉冉修社坐深深環堵書連竹空林月照琴四年嗟
契闊千載入沈吟陶令餘瓶粟黔生正斂衾孤兒承薄
禄苦節奉遺音白髮秋多感青山夕已隂敦廉猶可望
虚偽庶能箴郡乘誰傳信來車失所欽
道園遺稿卷二
