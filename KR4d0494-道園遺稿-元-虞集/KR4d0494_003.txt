道園遺稿卷三
元虞集撰
七言律詩
代祀西嶽畣袁伯長王繼學馬伯庸三學士二
首
紫禁沉沉曙色低奉祠羣使已班齊承恩歸院迷烟樹
乘傳開關踏雪泥蹀躞共憐騎苑馬逶迤不若聽朝雞
山川有事寧辭遠咫尺成都是國西
棧道年年葺舊摧已將平易履崔嵬經行關輔圖中見
夢戀鄉山馬上來諸葛精神明似日相如情思冷於灰
重思親舍猶南國願託江波去却回
自仁壽回成都
還鄉思速去鄉遲王事相縻敢後期里父留看題壁字
山僧打送捨田碑胡桃笻竹南方要盧橘枇杷上國知
此日君親俱在望徘徊三顧欲何之
題王庶山水
蜀人偏愛蜀江山圖畫蒼茫咫尺間駟馬橋邊車盖合
百花灘上釣舟閒亦知杜甫貧能賦應嘆揚雄老不還
花重錦官誰得見杜鵑啼處雨斑斑
張道士蜀山圖
碧玉參天是蜀山舊曾飛度歴孱顔松風上接空歌外
蘿月長懸合景間試劍丹崖秋隼疾濯纓清澗夜龍閒
君家虚靖歸來日冉冉蓬壺為憶還
范文正公書伯夷頌二首(并序)
伏承主奉范君示先世詔及文正公手書伯
夷頌令集題識仰惟前賢爭光日月不敢妄
有贊述輒以鄙句奉謝用表惓惓景慕之意
云
慶歷元臣細字書清風直與伯夷俱潞韓並識何舂應
秦賈爭藏實衊汙神物護持天愛寶子孫驚喜海還珠
敢以微塵讚喬岳願推餘砭及頑夫
企仰前賢歲月深阿衡事業伯夷心義田猶是當時禄
遺像能令百世欽竊頌詩書求彷彿默嗟人物轉銷沉
誰人浪漫矜家世看取天平萬石林
拜歐陽文忠公遺像
知公難遇已當年况復瀧岡十世阡金石舊藏存劫火
丹青遺廟祀鄉賢終身未必慙韓愈作者誰能繼馬遷
鳴鳳不聞驚歲晏長懷清潁一茫然
輓文文山丞相
徒把金戈挽落暉南冠無奈北風吹子房本為韓仇出
諸葛安知漢祚移雲暗鼎湖龍去遠月明華表鶴歸遲
何須(一作人)更上新亭望大不如前灑淚時
從兄德觀父與集同出榮州府君宋亡隠居不
仕而殁集來吳門省墓從外親臨卭韓氏得
兄遺蹟有云我因國破家何在君為唇亡齒
亦寒不知為誰作也撫誦不覺流涕因足成
一章併發其幽潛之意云
我因國破家何在君為唇亡齒亦寒南渡豈殊唐社稷
中原不改漢衣冠温温雨氣吞殘壁泯泯江潮擊壊欄
萬里不歸天浩蕩滄波隨意把漁竿
興聖宫朝退次韵袁伯長見貽是日上加尊號
禮成告謝集即東出奉祠齋宫
翠盖重重寶扇斜從官穿柳散慈鴉過宫路遠紆天步
上壽杯深閣雨花玉貫兩虹通象錦衣成五綵練雲霞
奉祠東出蓬萊道春水鳬鷖踏漢槎
朝廻和周南翁待制韵
三十六竽吹鳳皇九重春色絢天光卿雲微動旌旗煖
湛露初稀草木香貝葉神師東度嶺金輿馴象北浮洋
小臣職在歌功德拜手陳詩對日長
挽歌辭
中天太白貫晴虹頃刻龍飛返上宫萬國共賓暘谷日
羣臣忍把鼎湖弓潛蕃回首金山遠顧命傷心玉几空
聖主巳頒哀痛詔蒼生有淚灑西風
和李秋谷平章小車詩
雪晴宫草隠晴沙相國朝天試帝車班馬晝移温室樹
鳴鸞晨度掖垣花搴帷每命賢俱載趣駕頻煩使至家
此日龍門誰執御擁紅正履侍金華
送朱伴讀南歸(仁卿)
喜子南歸盱水上經過為我問臨川幾家橘柚霜垂屋
何處蒹葭月滿船應有交遊憐遠道試從父老說豐年
寒機早晚成春服一一平安報日邊
送李通甫赴湖廣行省都事
黃鶴樓前江水春江花飛接渡江人日長青瑣文書簡
雨過滄洲杜若新應共庾公揮扇坐每尋崔顥賦詩頻
三公舊掾多為相行見廻車載繡茵
畣周伯輝(翔鳳)
百酌宫壺醉曉霞望中鴻鵠盡天涯故園賓客千金賦
飛燕尋常百姓家上國春深花滿眼河陽市上果盈車
古來鐘鼎多憂思待得人間兩鬢華
伯輝北山堂
北山有萊中作堂樂只君子不可忘紫氣常占少微下
壽星今在長沙傍佳哉競秀五男子少者遠客諸侯王
執筆題詩嗟未敢杜陵之祠烟樹荒
柬鄧善之
山雨不來喧靜夜江雲猶為護晴朝一羣青雀墻花老
幾個黃鸝苑樹遥何有深心期管樂獨無高步接松喬
未能徑去成飄忽且可相從慰寂寥
用退朝韵奉懷伯長試院久别
藝闈羣策手封斜徧閱縱横墨濕鴉拜賜頻酣千日酒
思歸寧惜少年花此時吟詠齋宫曙同是瞻承絳闕霞
想有小團分學士好將新水試浮槎
送高尚志下第歸江西
清霜木葉水多灣知有荆人抱璞還龍擁湖波迎月下
豹乘雲氣候林間殺青汗簡三冬足生白虚齋一日閒
會望斗牛尋寶劍春朝佩入紫薇班
題李道復所作艾全真乃父墓銘
道人何處京城中擬託斯文壽乃翁萬里烟塵惟兩屐
一時製作見羣公江湖所過蛟龍識金石他年物怪通
我憶廬陵多舊事瀧岡阡樹足秋風
次韵三首
春去園林百草生千源流漲到池清心期自與浮雲遠
鬢髮新如積雪明白苧寬裁無束帶黃冠小製不垂纓
故人相見那相憶但聽横空鶴數聲
丹閣岧嶤地最親頻年染翰侍嚴宸九疑鳳去荒烟外
三月鵑啼野水濱日落賈生將去宅江迎庾信獨歸人
五湖不遠閑身在扶杖風前詠暮春
今代廣文真畫師蘇州把筆更題詩白雲遠海意蕭散
明月滿樓光陸離積妄已空前日夢清狂那憶少年時
老夫獨感深相慰盛德加餐報祝規
眉菴自賦二首
新春名字合更新偶託眉菴作主人本不求妍何用妬
從來無悶豈須顰曉對遠山烟冉冉晚臨流水照𥻘𥻘
成都畫手應無數憑仗他年寫得真
憶自當年學畫眉畫成何意望人知鑒觀水影真無愧
接對天光豈有私獻笑豈隨桃灼灼效顰應許柳絲絲
菴中妙用何聞見未及東風賦紫芝
次韻寄謝魏雄卿錄事表兄
短棹移家竹樹東曉鬟擁翠夜鐙紅誰為重客投卭令
徒有高堂舍盖公白雪上鬚無藥染絳霞盈頬已樽空
憑君莫笑黃花冷自有清吟與客同
和偰世南除西臺御史
鳳池共愛十年身一榜今為七爭臣識字觸邪誰與敵
讀書知律自能神關中多少遭逢甚輦下同年聚散頻
萬里玉門歸控制向來投筆亦儒巾
游岡子原呈王學士
岡子原頭春色濃小車晨出看東風雨餘林潤人烏好
日煖沙平我馬同西引峰巒來座上東瞻樓閣(一作觀)起
天中詠歸莫作匆匆晚儻解相逢擊壤翁
次韻寄元復初二首
木落天清悲素秋故人何處海東頭尊前夜月仍留戶
天際浮雲重倚樓影靜梧桐餘倦鳥眼明洲渚自輕鷗
人生會合真堪惜長憶春風從兩騶
黃粱夢覺人千里白璧歸來月一缸尊酒幾時忘北海
束書無路到東窗卧龍宛宛冰生壑飛鶴翩翩雪灑江
無限心期總寥落秋風烟樹引歸幢
次韻馬可山人見招二首
天意茫茫故可知無端感慨又先之百年開濟輸前輩
萬里登臨在此時袖手看雲歸去晚舉頭見日坐來遲
忽聞八月靈槎到欲及西風理釣絲
愛此高槐十畝隂偶來相對理瑶琴江湖有夢扁舟遠
風雨無人陋巷深濁酒竟成終日醉花枝聊學少年簮
若為後死乘雲去爛漫銷除感物心
次仲章韻二首
日射飛塵下界昏遥瞻積翠是君門鳳鸞天上今何夕
雞犬雲中第幾村瑶草無人能遠寄玉天有道可長存
晴虹東去連滄海儻遇安期與試論
深屋古仙䨇碧眸淵淵玉色象春浮上方烟霧日千變
清晝風雲時一游傾耳松濤惟立鶴廻頭塵海不藏鷗
飛飛幾欲吹笙去千歲歸來恐更愁
無塵道人
雲霧為衣月作裳天壇獨自禮虚皇龍收古劍沉秋水
鶴識神丹起夜光金井有聲惟墜露玉階無色乍凝霜
無端下界松風動又欲飄然上鳳皇
和上都華巖長老見寄二首
講帷秩秩退晨朝咫尺東方寶月遥湛露甫承天子賜
慈雲還赴梵王招毗耶一日香薰普瀛海羣公意氣飄
白髮故人非玉局敢將詩句畣參寥
上帝曾承絳闕朝屬車日向寶城遥生公屢講中邊味
宋玉空吟大小招梵網千重隨鏡現天香八月向風飄
手開樓閣能來往常候晨雞碧海寥
和斷江恩上人綠松見貽之句
誰將古色伴幽悰百尺長松對一翁子落雨餘棋局在
影搖雲際水瓶空倚藤老大何惆悵覆地隂凉待欝葱
挽著萬牛須晚歲手開樓閣五雲東
題了堂悟上人溪聲閣
磨衲歸來閣倚坡池開半月引泉過蒼龍入鉢斂風雨
白象捲湖吹浪波宴坐不眠花寂寂飛行無跡竹娑娑
廣長舌相何時了未覺游人一偈多
賦松濤齋
曾游海上聽松風積雪千峰水接空細若鳳箾䨇嫋嫋
雄於鼉鼓萬鼕鼕玉堂夜直蟾光裏銀漢秋横劍氣中
欲截斷槎乘浩蕩兩樵相對此時同
賦雪洲
江上經年積雪多長洲化作玉坡陁舊時射虎迷蹲石
薄暮歸漁認擁蓑河伯作宫龍獻璧湘靈遺珮鳳停梭
鳬鷖容與江花發更待春來生水波
送茅秀才歸茅山
茅君兄弟茅山裏幾代曾孫骨尚清傳得元經還自讀
餌將蒼术不須耕鶴隨雲氣來金闕鳳合風聲度玉笙
為問仙郎老仙伯書來應許學長生
送韓伯高浙西僉憲
五月樓船過大江海風吹雨灑船忩雲銷虹蜺横山閣
潮落黿鼉避石矼闕下諫書誰第一濟南名士舊無䨇
湖隂暑退多魚鳥應勝愁吟對怒瀧
寄馬叔惠福建僉憲
荔子枝頭火齊紅高堂紈扇坐薰風湘筠簟冷魚波合
海栢梁深燕雨通絡緯豈知秋袂薄扊扅長憶曉餐同
禁城來看花如錦誰道清霜觧惱公
題故太子少傅翰林承旨李野齋幽居圖
車盖歸來托遠林魯山&KR0886;崒魯原深漁樵相識頻分席
賓客時過共賜金百歲儀刑猶近古五朝文物至於今
披圖想見登臨地松滿徂徠起夕隂
奉元王氏孝義詩
隂隂榆柳蔭韋村中有烏頭孝義門耕織事均家益贍
絲麻親盡義彌敦蜜蜂日暖開忩戶慈竹春深長子孫
先世此邦嘗賜履為歌遺俗却銷魂
賦張志甫八十
身閱昇平近百齡顔如玉雪鬢如星遠移湘竹堪扶老
舊種蒼松已茯苓頻見大官躬致饋蚤令掌故口傳經
古來名士多肥遯徧與題詩歴下亭
送道士危亦樂歸臨川(并序)
予寓居臨川三十年而隨牒京師之日過半
愛其山水之明秀而未盡游也喜其風俗之
馴雅而未盡觀也樂其人物之修整而未盡
交也然視臨川則為故鄉矣以其視之也切
故其懷之也深故見其人則喜遺其人則若
失亦人之情也况為賢者乎驪塘危氏臨川
之望族文學雅正之士世世而有之故予所
謂不得盡交者也亦樂危氏之俊彦也學道
上清山中以翹楚見稱信乎名家子孫非常
人所可及往年亦樂之從父曰虚室君與予
最相善虚室歸江南予嘗送之曰落花如海
思歸夜剪燭裁詩又送君觀乎此其風致盖
可想見于是十五年矣則亦樂之行予獨能
無言以叙其懷歸之意乎予且歸休將從子
於江湖之上周覽山川而歌詠其風俗以託
諸其人焉尚未晚也叙而繫之詩曰
上清仙子臨川客暫入金門即賦歸夜月微聞䨇玉珮
香塵不染五銖衣從游元圃暄風暢坐讀黃庭墜露稀
華盖風前如覓我應看白鶴向西飛
送張用鼎還鄉
張郎兄弟人皆說二陸才華未足多騏驥西風開道路
芙蓉初日照江波周官雅頌賓興禮漢代偏崇茂異科
為語州人胡處士清時何故覓漁簔
題大都香山寺圖
香山蒼翠帝城西古寺高飛北斗齊繞屋清泉龍穏卧
對簷老樹鳳長棲曾陪退相尋山徑亦共幽人躡石梯
忽見畫圖驚十載春雲秋雨不勝題
為馬竹所照磨題香山圖
古寺深沉壓巨鼇畫圖重見記曾遨曉城宫闕烟花合
夜壑風濤樹木高雨靜卧波䨇劍影天清歸路一鴻毛
東都九老名猶在瀟洒誰同白紵袍
端午節飲客與趙伯高
龍沙冰井夏初融簪筆長隨避暑宫蠟燭烟輕留賈誼
銅盤露冷賜揚雄南村久病思求艾北客多情問轉蓬
忽聽滿船歌白紵翻疑昔夢倚春鴻
用蕭性淵詩一句足成一章送常伯昂
華盖芙蓉入座清清雷疎雨過虚庭永言自媿難傳世
急就成章易滿屏好客無情憐白髮幽人相顧說丹經
簞瓢便了餘生事空枉輕車到野坰
題時錄判齊山吟卷
濟南名士古來多此地登臨孰有過山影蘸湖春雨樹
泉流滿郡晚風荷客生江國猶思憶人念鄉關想詠歌
千古齊山青未了李邕杜甫奈愁何
王真人眉叟在京上都賜酒唱和
真人燕處自高堂遠賜宫壺出上方給傳許乘飛廐馬
侑樽仍有大官羊一天雨露凉如洗四座賓朋喜欲狂
起賦新詩誇得意西風傳送及(闕)
送張伯雨入茅山二首
獨棹扁舟入白蘋隠居舊宅去棲真囊懸肘後惟丹訣
書到人間稱道民未覺白雲留住晚也應蒼术寄來頻
手栽松上孤飛鶴知是華陽第幾人
隠居聞道無人蹟麋鹿來依積雪深每占雲氣得芝术
莫怪丹光穿樹林茅君自騎一虎下木客或與羣猿吟
知爾此時最相憶遲予飛屩度千岑
次韻熊太古題金石編
上林昔見衆芳來春雨湛涵詠有萊何處北山留客住
未聞東閣為君開畫須具眼方留迹琴有知音不用媒
多學少成多老我每看精義欲成灰
次韻錢翼之寫大學衍義局中詩卷
貝葉西傳淨業塵泥金萬軸等長身清閒邃殿仍稽古
寂寞遺書亦發春承詔外庭須老手揮毫仙館屬才人
重觀舊事思天上白水揚雄野水濱
題王本齋歴官紀年畫像
歴官貴與年俱進列畫衣冠若弟兄出節遺風仍鎮海
生祠嘉樹各專城丹心不改兼終始白髮微添更老成
清夢幾時求傅說平時早合識真卿
謝僧以長送銅龜水滴
贈我銅龜盛硯水想君久已伴題詩斑斕隠約知千歲
繅藉丁寧愧妙詞豈有文章須潤色况能經濟屬論思
祇應六月俱忘息灌沐清泉自奉持
題靜壽道人自誌後
對雪鼓琴張道士八十二歲顔如春世外異書聊過目
人間樂事自終身如如常住誰為死擾擾相仍故是塵
知爾既忘欣戚意安排何用賦詩頻
挽危公遠道士
剪燭裁詩憶送君落花如海政繽紛幾廽分别未為老
一日音容杳不聞珠樹露寒蝉委蛻玉樓風急鶴離羣
自吟新句成竒䜟只許人間禮白雲
與筆生
聖明天子御奎章翰墨昭回日月光畫殿風微䨇鳳翥
春池波暖六龍驤侍臣近榻誇先得内史開函喜自將
借問紫毫誰所製發揮神化未渠央
白雲閒上人以橘一枝見贈予作詩以謝
洞庭嘉實龍興種百顆同枝重壓簷折遺忽疑千樹盡
分嘗猶足十人兼貢餘沾賜今難得霜後題詩尚可添
只欠吳姬團錦幄霏香噀霧玉纖纖
答舒真人送牡丹二首
真人棋罷小徘徊手剪忩前紫綺來天女不嫌雲霧薄
洛神親擁髻鬟堆已令老鶴婆娑舞更注清泉瀲灔杯
莫遣巢翁知盛事詩筒日日片雲催
曉來睡重不聞鐘仍嘆看花似霧中貪賞金盤承密露
不知玉樹倚春風戰酣淮水碁應勝雪擁藍關句更雄
欲畫新圖宜正午須憑貍目騐芳藂
送胡古愚
仙館醉餘千石酒上林吟遍百花風拾遺徒步頭成白
供奉歸來錦更紅晚下紫薇憐病鶴春風綠水送冥鴻
故人江上如相見為借扁舟候秃翁
游小姑及彭浪廟承學士命以示畢推官因次
韻二首
天作孤岑自幾時高危並見古人詩身當委注下無底
影絶旁緣終不移波浪秋隨天漢淨風雲未盡海門馳
釣竿拂樹思長往應有沙鷗已得知
廻舟却往彭浪石還藉枯笻得自持外險内安(闕)者樂
東流西洑渡來知追隨過客應無事迎享神君遂有詩
消得清秋好風日經邱尋壑昔為誰
送柳唐佐懷孟總管
滿縣花開二月初郡人日望柳侯車醉翁白髮詩情在
好客清言吏事餘河水煮魚頻入饌柿林收葉徧留書
欲從太守借盤谷手自搴茅結隠廬
題李息齋竹二首
文翁寫竹鬢成絲不作茭蘆與柳枝日色分明見真本
天公端的是吾師動搖如有禽相語偃蹇惟餘石不移
靄靄春雲好才思千姿萬態總相宜
已學夷齊願息隂如何逐日轉蕭森發揮自出形容表
摹寫誰知造化心持贈不堪憐苦節卷懷無迹愧幽尋
更看月夜風塵定着意沉沉落墨深
題先天觀
畫來新搆先天觀便欲工吟勝畫師山挾風聲雷起陸
水涵天影日當池長生有道行行到生處無為了了知
不是三年不題句卷中為有范梈時
次韻雲章丈欲訪德機學士故以末句相屬冀
以因行致之
風雨相求越一邦無多苗藿庶充腸東風吹雪開梅萼
南斗無河避劍光力薄薦書空汗漫情多愁髮易蒼浪
故人范叔清秋鶴誰共吟詩月滿堂
予與胥翁亞仙自劍池觀山水遇客石橋吳氏
訪自牧長老於昭福時寺新成方卜門向予
與亞仙皆以正對大羅為妙一時同遊約齋
朝輔朝佐皆吳氏之良而牧亦吳出也莫不
共贊其美因為賦詩以識之
重卓招提坐石溪開關更欲面羅池西來萬𣲖分明意
前列諸峯蒼翠姿脩竹疎松通一徑微雲淡月立多時
千年白鶴重來晚觧向兒孫話祖師
去冬過昭福留詩溪上牧所既而蒙半村先生
與國賓茂才青雲諸名勝相繼屬和盛意不
可忘也先從牧翁寄此尚須面叙區區也
隱居曾見繞清溪屋上青山屋下池老子風流宜白髮
阿戎翰墨稱雄姿每懷高閣看雲後投宿比隣聽雨時
安得青藜同照夜題詩寄惱牧牛師
贈丹士
神仙有詠煉丹砂服食三年鬢不華自有錦囊收曉露
何妨玉椀泛春霞倚松吟嘯風生袖採藥歸來月滿沙
肘後方聞多至劑青粘何日到山家
題朱澤民畫
松外浮雲過眼空前瞻無際後無終幾番白雪經行地
數尺蒼髯俯仰中健筆祇今韋偃老吟詩誰似杜陵窮
悠悠無限滄洲興問取騎驢傲兀翁
題董生畫
李公昔守清江上翰墨交游有稚川每從遠海風雨至
共對小山松桂眠撥鐙何處得古法臨池忽欲無千年
嗟哉李氏孫尚幼川翁家學子能傳
羅若川畫松
暮春多雨晝冥冥羅生畫松當素屏老蛟化為劍氣黑
白鶴下啄苔痕青傳來日暮自篝火夢入幽巖尋茯苓
不遇胡僧露雙脚石函自了讀殘經
又次游仙游山詩韻
巃嵸山木小軒東梔子花開鼻觀通嘉節喜逢風雨外
幽懷多付笑譚中詩成彩筆從人寫醉後朱顔與衆同
却怕有人知此樂枉將山水繫愚公
董掾湖山堂
九江秀色何處好新堂正值甘棠湖春水初生蕩洲渚
晚風欲起散魚鳬自公退食對脩竹教子讀書編綠蒲
知君廉恕足隂隲行見高門紆紫朱
留上方道院
卜隱山中事已遲歸來無處着幽棲行穿深谷却車馬
借宿高齋慚黍雞茶為彌明分石鼎燈從太乙借青藜
百年身世半塵土一日林泉何足稽
寄陳湛堂法師
月宫桂子落岩阿想在林間閱貝多持足地神衣拂石
獻珠天女襪凌波香因結願留龍受水為烹茶喚虎䭾
寄到竹西無孔笛吹成動地太平歌
送胡士恭
十年京國擅才華宰相頻招載後車太液蒼涼黃鵠羽
元都爛漫碧桃花三清風露仙人館萬里烟塵野老家
拂拭舊題如隔世華星明漢望歸槎
送霜林西白長老用太白起句
峨眉山月半輪秋我憶家鄉亦白頭脚踏岡源流去水
身隨海岸到時舟長空一鳥飛無迹白雪千峯爛不收
却笑坐來銷劫石雲興百(闕)若為酬
寄白雲閒上人
龍興寺裏白雲房不到于今二十霜橘柚向來垂屋重
松筠此日過人長千函秘典心源淨百歲長□幽頬香
若念尚書舊行履三生石上莫忘鄉
寄訢笑隱
垂手毗耶憶舊勞諸天幢戟擁林臯開軒坐見青松老
倚閣間看白浪高曉日上林隨步屐春雲如海在揮毫
經年不得江東信獨立長春送羽毛
陳君璋新園池亭得烟雨横塘舊扁表之本漁
埜陳氏之物我大父尚書公所書也尚書書
此時巳九十年而君璋之父年且九十矣故
賦詩及之二首
烟雨横塘識舊題尚書遺迹久凄迷幾回玉樹鶯聲曉
曾見雕梁燕子泥近水樓臺隨地起臨階楊柳與雲齊
小車却憶堯夫老徧洛看花信馬蹄
舊扁横塘墨色新百年還屬百年人爭墩正為名隨謝
隔世何妨姓共陳綺席聞鶯垂故舊金盤烹鯉亦賓親
蘭亭俯仰興懷地莫惜流觴對暮春
題蕭正肅公及尚書與楊誠齋書幅後
古木蕭森日月懸六丁猶為護遺編一門翰墨三千首
七世風流二百年秋野蒼茫麟角出春池零亂鳳毛鮮
世居鄉里如君少西望孤城憶墓田
費無隱丹室
碧雲䨇引樹重重除却仙經戶牖空一徑綠隂三日雨
數聲黃鳥百花風年深不記栽桃客夜靜長留賣藥翁
幾度到來渾不語却依秋影送冥鴻
寫韻軒
翩翩仙子藥王山明月高樓遂不還天外脩眉塵鏡掩
忩中遺墨夜燈閒雲深黃竹歸無所雨暗蒼梧淚更斑
何似浮雲相遇合杳然遺跡謾人間
楊判官春雨亭
松栢園亭雨露新慈顔幽翳倍傷神三年蔬食心長慕
一勺寒泉淚滿巾孝子舊游多國士將軍遺愛在邦人
封塋近對清江曲世世能來有鳳麟
揭北海山雨亭
周遭城郭擁陂陀北海亭中逸興多木落秋風知地迥
水高春雨見帆過華簪列坐知年老翠袖深杯為客歌
說與蓬萊千仞石誰能鳴鶴倚松蘿
珉上人俯清軒
高亭直下一江清千尺絲綸寄此情秋水芙蓉華月上
春苕翡翠晚風輕坐來古硯生雲氣吟過長廊曳履聲
知有登臨無限意高山野水已相迎
楊伯恭柳隱山房
細柳誰如㶚上營清江百尺坐專城陶潛雅興還堪賦
張緒華年更有情春日貫魚多鱮鯉秋風飛羽總鯢鯨
錦衣玉帶催裘馬入對長楊聽早鶯
揭北海蓬萊亭太湖石峯
海上飛來第一峯華星明月五雲中千年持載遺神物
九仞飛騰接太空不與興亡驚世換長隨山澤與時通
蒼茫獨立横秋氣未許西山得比雄
秋屏閣
幾度秋屏真謾興歲寒今日一凭欄西山廬阜連天起
彭蠡番陽學海寬久病豈能修客禮舊時長感奉親歡
老身若借雲房宿卧起江山正面看
王欽道活水源堂
江上曾聞感聖衷尋源因見出泉蒙風霆流動千門啟
山澤高深一氣通潤物已從時雨化濟川猶歎昔人功
野塘舊隱誰能住一夕清凉謝太空
題送林松磵照磨詩卷後
朱輪豪傑早知機一日冥鴻向海飛風雨交游無舊迹
江山幕府有清輝秋空淡淡蒹葭浦春晝堂堂錦繡衣
世上喬松中梁棟澗邊莫嘆故人稀
御風亭
城隂百畝轉廻塘喬木參天翠柳長飛盖曉迎花霧氣
臨池春動墨雲香衣裳清露芙蓉淨劍佩明河水玉凉
還向人間留妙蹟蘭亭列坐詠流觴
䨇檜軒詩(并序)
檜之為木仲尼嘗手植於魯天下後世莫不
具瞻焉學者之於聖人宜無所不學江右憲
使覃懷李公重山甫持剛方之節秉貞固之
操乃樹䨇檜於家庭以自見盖將景仰先聖
於萬一也夫木之為世用多矣大材成大器
小材成小器椅桐梓漆則琴瑟之儲焉清廟
明堂之棟梁非檜莫與也尚論聖人之所為
識其大者豈非君子之志乎乃為之賦詩曰
素王舊植魯宫墻䨇樹新隂接太行冰雪高寒今節操
雷雲參錯古文章河津此地營舟楫廊廟多年待棟梁
會與羣龍近華盖九天朝日正蒼凉
黃仙巖
鐵色隂崖積石屯玉顔窈窕鎮崑崙上池降液作靈響
左角出雲承曉暾手抉風雲穿月窟坐當星斗直天門
昔人政有懷仙地為挹清泉注一尊
古亭詩為張仲淵作
濟南名士古來多誰作新亭照水波百頃高荷秋興闊
一朝明月暮船過南州城上登臨賦北海尊前感慨歌
况有吹笙王子晉清風千里接鳴珂
觀畊詩為王可敏作
昔歲春畊見夢中分軺此日嘆民窮漸帷草色經行路
輟食棠隂問土風歸鴈相催知日近占魚猶願報年豐
他時緩步從青瑣寤寐難忘稼穡功
與熊天宇
去歲送花無處栽至今鄰舍借園培緣籬正要帶刺枳
並屋還須叠葉梅桑椒墻下堪食用桃李門前空綻開
故人一一可致此他年相對共銜杯
行丞相掾唐仲英事母至孝在臨川時太夫人
常藝蘭於亭中花繁茂累歲增盛異於常植
君子有以占其子孫之興也他日太夫人去
世而蘭亦悴而弗華三年而忽榮如太夫人
在時仲英感嘆如見母之存焉都人士咸以
為瑞相率為歌詞以頌太夫人之遺德而識
天錫瑞以彰仲英之孝後數年虞集在豫章
與仲英續賦一章云
唐氏慈親手種蘭三年憔悴復闌干為懷媚服慈顔喜
豈意空帷帶淚看手把桮棬春露重心知佩䚢暮天寒
扶疎玉樹情何極長繞幽芳不忍看
憲府瑞栢
憲府清巖翠栢高香烟霏霧起亭臯濃熏旭日新膏沐
細引春風近羽旄黼黻成文如錦繡丹青生色在揮毫
德星占應賢人聚濟濟清朝見譽髦
書蕭母傳後(并序)
新喻蕭母有貞節朝廷有魯參政子翬言旌
表其門莆田陳旅博士為之傳文甚竒子翬
早學於蕭氏陳集友也先丞相雍公與蕭正
肅為同朝故其家來求題云
桓桓蕭氏貞門表猶是前朝執政家恩詔傳言褒素履
安輿垂淚對黃華賢孫能奉高年遠薄俗寧知古道賖
魯氏交情陳氏筆臨安三感一長嗟
黃節婦詩(并序)
集昔沗館閣四方孝子貞婦之事來上朝廷
者率求詩文以表章之隨事發明時義既有
所諷勸或所錄未甚備者猶推其類以著其
姓搢紳樂善成風每盈卷軸不以詞為費也
今觀雷尚書之諸孫長仁書其女弟適黃氏
貞節事皆閨門變故而始終一德非其兄不
足以知之非能文不足以發之集筆硯荒落
長仁之子以此卷相示感而賦之
貞婦初年遘百艱每將忠厚對傷殘死生家世心無愧
終始閨門義所安信有高風隨地化不營華表與時看
賢兄述德皆真實為報鄉人在史官
送阿里仁甫舟中作
送客江邊醉似泥漁村留宿已雞栖風平山影搖舟檝
雨急灘聲入鼓鼙故老别來誰尚健新詩吟罷更重題
却因農事催歸去卧看浮雲逆上溪
題高彦敬竹石
疎篁幽草澗邊生羣玉參差若弟兄更待拂雲棲紫鳳
何年臨海掣長鯨尚書蕭散今摩詰子墨凄凉舊客卿
風雨夜來家四壁龍吟微應讀書聲
南浦遐觀圖
房山避暑何王宫古木蕭森多晝風平生江海毫素裏
日暮鄉關魂夢中孤雲斷處更野水五絃揮罷又飛鴻
高情千仞一倚杖莫怪尚書䨇眼空
古木圖
晉人筆法成中絶竒傑縱横見米家手畫斷崖分鐵石
意求古寺帶烟霞龍髯觧出空中雨鴻瓜能留雪裏沙
近日尚書高彦敬高懷尤足共清華
趙伯高所藏高彦敬吳山夜景圖
吳越蒼茫咫尺間尚書能畫夜看山塵銷海市露初下
雪積江沙潮始還座上賦詩誰絶唱夢中化鶴忽臨關
高情已逐年華去秋樹寒波共妙顔
東山圖
大傅東山杖屨行總將憂樂托高情獨擕窈窕開瑶席
䨇引娉婷韻玉笙春雨松間殘奕冷秋風江上暮塵生
三分籌策煩勞甚愁悵雲霄一羽輕
百馬圖
楊柳生烟草色薰川原錦繡動成羣百年海宇無征戰
一幅圖書有見聞日夕吹笳歸别部天寒挏乳奉將軍
當時校獵誰能賦白髮揚雄思若雲
周昉畫
島上雲生日轉簷海風吹雨暮寒尖春明玉色遺薌澤
夜定珠光入鏡奩織得鴛鴦隨綠皺教成鸚鵡啄紅甜
試令鼓瑟應無語目斷歸舟思未淹
天師菴壁間墨竹
憶昔卧遊脩竹地當林日日看春生白雲來時衆仙降
皓露如瀉松鶴鳴吹笛江深星斗動釣竿樹老浪波平
何時置我北極下獨倚高壁聽秋聲
從子旦欽賫賜金至山中次陳溪山韻
槖金萬里來天上舊賜新頒捧拜餘去國棲遲慙補報
榮家歡喜度空虚孤臣清淚三生夢一寸春隂數葉書
更買青山可終隱不妨投老得安居
謝予棕雨笠
歸弄江波自濯纓白頭徒步(闕)陂晚
夏木清杜甫(闕)詩更瘦遠公(闕)
野僧三四同來往此日先生戴笠行
題毛秀發薛元卿戴笠圖卷後
偶然戴笠過前山天賜高人一日閒薄有人情(闕)
無名姓在人間毛公吟罷龐眉古薛保(闕)羽還
無限好懷(闕)松雲千載為誰憐
止家人製衣
故人遺我布单衣寒暑相仍服不違地僻少塵撋澣易
身閒遲破補紉稀樵漁總識尋常好魚鳥相忘作念非
請看江頭木居士雲來雲去本何依
荒唐
齊人野語楚荒唐野死幽囚秖謾傷往往闕文誰復及
悠悠没世豈能忘百年有道開新盛千古遺言發耿光
不有鳳麟同日至誰知信順見文章
虚齋
誰識空中有至真一庭芳草自生春風雲變化閑來往
日月揮持在主賓寶劍有神凝鍳水金丹無質現忩塵
忘言本是吾齋事莫負空同問道人
真止軒
乾坤定位易行中星拱辰居象亦同終日有言寧離此
先天無事若為工音聲倡和黃鐘始(闕)浮沉土釡空
世法定無相比並閑循斗柄玩東風
石巖詩為道童總管作
維石巖巖氣象超俯憐培塿獨岧嶤八風不動盤坤軸
一柱高擎切斗杓江郡暮雲留遠樹湖隂積翠上春潮
便應從此為霖雨直向中天絳節朝
竹所詩為馬照磨作
蕭蕭脩竹倚闌干幕府高秋獨坐看龍化欲隨清佩響
鸞停長共碧梧寒幾年冰雪培根節一日雲霄見羽翰
聞道武公方壽愷永歌淇澳報平安
送揭子尚之京師
縣北之亭山水幽玉堂故人懷昔遊錦囊五色起雲霧
華衮一字驚林邱賢材洛下共青瑣久客襄陽成白頭
羊公沈碑聞近出文章垂世何悠悠
送李伯儀
老來多病山中住誰復能吟過客詩賈誼豈無前席夜
終軍當有棄繻時沉香亭北花圍錦太液池頭柳舞絲
初到長安還有賦東湖傳看綠漪漪
送吳志淳
古道棲遲與世違高才誰可共襟期揮毫妙得中郎法
倚席長吟老杜詩澹澹春風湖水詠蕭蕭夜雨竹枝詞
明年何處還能賦驄馬金溝結柳絲
送劉仲禮遊浙
於今南斗聚文星博士空慚老復丁杜甫文章驚四海
中郎字畫尚羣經才華酷似泉流峽書法親傳劍出硎
欲看海門潮始壯高風鳴鵠舉空青
送艾有文之靜江
桂林賓客舊多材鼉鼓逢逢夜宴開鄉里共推文學貴
轅門爭識故人來幕中草檄狼烽息座上吟詩雁字回
為問伏波天柱遠文章何日刻蒼苔
送太原郭詵還豫章灌園精舍讀書
每思有道太原碑復憶南州孺子祠但得賢人千里聚
奚傷大樹一繩維生民憔悴依高節吾道銷沉繫遠思
誰向灌園棲隠地下帷觀象玩微辭
送劉元補淮南漕司書吏
江南大郡多凋瘵三月鶯花海上城使者自持清節重
書生遠去一舟輕圖書雲靜滄洲雁翰墨風生碧海鯨
幕府從來賓客盛鳴琴時自寄高情
送李仲淵雲南廉使
海上瀛洲想玉珂繡衣今歴幾坡陀賢人會合何其少
蓋世文章不用多蘭楫誰迎桃葉渡蘆聲莫奏竹枝歌
不令駟馬歸金馬奈爾相如好賦何
送僧歸俗
孰謂儒冠多誤身昔年聊作小乘僧春風花影疎疎月
夜雪松濤澹澹燈巾帶便須歸賈島衣盂從此付盧能
男兒今古平生事未把丹心一寸冰
題河東李集賢倜詩後(并序)
某與昭德别二十有餘年相見清江之上出
故集賢李士弘學士重游舊詩蓋李自守郡
至作詩時已二十餘年今去李公賦詩時又
幾三十年矣俯仰感嘆追和附卷末云
郡人長說使君行室有絃歌野有耕千丈沙堤春雨漲
滿舡書畫晚峯晴重來城郭誰耆舊徧刻文章自姓名
我亦從遊今白髮每懷冠佩望蓬瀛
聽劉元彈琴(并序)
劉元相訪竹齋清夜為予援琴作長清飛佩
等調宛然二十餘年前聞諸四明袁公伯長
父子及巴西鄧公善之之子慶長者不勝凄
感道士張伯雨亦偏善此相别亦二十年矣
寥寥此音在天地間何可斷絶賦詩寫懷書
贈元云耳
寂寂虚堂月上遲劉郎為我鼓冰絲秋聲在樹誰能賦
夕露沾衣有所思荷蕢過門良久矣乘桴浮海欲何之
呼童明發酬佳興三勺清泉饋石芝
陳立持所畫山水及酒饌來求詩法詩法無之
得與齋中朋友一餉之樂
拙疎生理歎衰翁食粥何妨甑屢空驚見殺雞供季路
喜看載酒問揚雄畫圖乞與千山雪詩法傳來滿袖風
令子讀書誰得似高閒甘旨不憂窮
與趙伯高論詩
莫道幽人有意吟緣情生變若推尋竒雲映日書成字
靈響盤空譜作音春鳳雝雝天廣大秋蛩唧唧雨隂沉
性情平澹随時見禮樂何人繫古今
宿周氏東齋聞饒以和李本夜話賦此
霜月高齋會兩賢夜深情話極幽玄退藏莫作神明化
通變猶聞典禮傳五十年華思絶學二三良友信遺編
選鋒若欲驅殘臘晴昊梅英孰與先
觀王繼學參政贈臨川艾庸詩有感
世儒退相淮南使羡爾華裾早及門授館終年歸白粲
探囊一日試黃昏漢廷議禮諸生起魯壁藏書幾簡存
最憶龜蒙雲氣重舞雩新服試春温
題陳維新詩卷
才子清華孰與羣古詩秋興浩如雲海中夜月珊瑚樹
江上春晴錦繡紋溧水釣魚辛少府武夷放棹杜徵君
歴觀卷裏襟期士鳴鳳朝陽與世聞
題劉伯温行卷(并序)
監憲伯温劉公出示館閣諸君子送行詩文
兩大卷其一自中臺出佐浙省時賦衆仲題
其端有以見朝廷選任之專職事之難者後
一卷則自著廷持節江右之賦也伯循跋其
左具言述作之暇道西北形勢古今之迹經
覽之壮有重會講明之約一代文物之懿備
見於斯何其盛哉某感别欣遇又知監憲公
深有得於大易智崇卑之旨庸述鄙懷敬答
盛意不勝惓惓
西極山河轍迹通載馳江海視民風帝王漸被知今遠
秦漢經營歎昔雄憂國早聞生白髮濟時誰識信丹衷
斯文一縷通微顯隨地成能造化工
題黃智仲詩卷繼爕御史黎僉事詩後
弹鋏何妨鬢漸疎侯鯖徧食武昌魚故人江海浮雲盡
歸鶴城樓落木初御史青春懷舊意郎官白首寄來書
解囊為說經行處歴歴秦川畫不如
書莊武公遺事後
莊武勲名汗簡青贊書錫爵自朝廷時傳令德連三世
家有高年過百齡胄嗣蒞官原問學封邦獻禮贊儀刑
周詢還奏澄清效衮職從容煥日星
自題為危太樸作
大地微塵海一漚取之無用棄無由日高睡覺還聞鳥
雨足歸來但牧牛冠帶衣裳明日月陶匏木石老春秋
何人寫此閒中意獨立晴空詠未休
故人
故人為别十餘春夜夢相逢面目真世外音書遺雁羽
壁間圖畫潤龍鱗可憐白髮寒仍短待得黃花晚更新
誰有高才如屈宋九歌江上樂明神
孟莊
孟莊同世不同風縱使相逢亦不同豈以高明分彼此
總於衰晚共豪雄竒才别出羲黃上大業難忘舜禹功
無位無時千古逝誦言忠辯愧愚蒙
吳先生壽日
承明三召意勤渠歸老從容問燕居几杖雖塵無倦色
經綸不用有成書春深雨露多沾溉晝永風雲妙卷舒
華蓋浮邱漢儒行千年高並翠芙蕖
寄壽楊友直
恩詔來頒擁節旄壽尊酬獻畫堂高郡人傳寫登高賦
野老驚看侍宴袍契闊舊交多老大澄清能事屬賢勞
鳳池緩步歸猶早鄉社耆英接譽髦
寄楊友直
山林十載便幽趣城府連朝謝故人前席謾言宣室事
小車且看洛陽春舞停紈扇清樽側醉插花枝白髮新
人為村頭農務急不辭鈴閣渡江津
寄陳衆仲
承詔摛文入禁林一揮四問夜堂深五人存没風流散
十載浮沉老病侵曳履想迂青𤨏步下帷傾聽白頭吟
多材政有西江客衣錦歸時好寄音
寄陳溪山
坦坦幽貞夏日清高懷千尺自秋聲華山雲外觀真逸
洛社春中憶舊英雅論圖書陳太守静容簪佩列諸生
丹成有道傳中表歲把芙蓉奉壽觥
寄楊臨川
五月新涼似鑑湖吏民爭候使君車稻田雨足臨流喜
墨沼雲生對客書疲瘵遠人訢獨得文章列郡竟誰如
寓耕封内宜修敬老病衡茅禮節疎
寄蒙古松巖
驛舍相逢已十霜每懷高節倚雲蒼星辰劍佩趨黃道
風月圖書侍玉皇萬壑秋聲回浩蕩九霄春夢入微茫
垂絲到地苓如玉擬劚清冥頌久長
寄費無隱
清朝自寫玉宸文冠戴芙蓉着錦裙碧落開圖呈五采
素雲引練事三纁羣真定錄渾相識上帝臨觀密自聞
書畢綠隂垂數畝長疑忩戶宿春雲
寄趙中山
清鐘曉徹轆轤乾十載霜蟾獨自看護法老龍思淨梵
化人孤鶴報平安相逢歲晚頭俱雪想見春陽氣若蘭
欲辦芒鞵求覿面晴虚䨇景共清寒
用聶御史韻贈忻都兼寄張伯雨
尋得山泉可枕流寒茅為舍就中洲故人春月多新夢
游子秋風足暮愁楊許有書留玉洞松喬無迹到瓊樓
亦知李白因貪酒頭白無緣事遠游
次韻陳溪山二首
積雪柴門晝不開行庭無迹太寥哉深根一息先天氣
平地横陳幾劫灰潮候夜中隨月滿斗杓天際挽春來
溪翁定有扁舟興晴昊繁花問遠梅
茆簷向曉喜雲開積雪如雲安在哉春澤堅冰成解液
明忩旭日動飛灰山隂忽有移文至松下那容喝道來
小大往來原有數莫占消息向枯梅
次韻陳溪山紅梅三首
冰雪肌膚染絳雲歲寒林下對吟身先天氣至渾如醉
初日光融轉更新白髮無能酬造化金丹有道駐長春
少年莫笑詩成處傾倒相歡忘主賓
春曉紅生島嶼雲此中儘着兩閒身不愁花笑髮鬚白
漫謗人傳句法新曲水徘徊天上日深杯斟酌自家春
繁英未落頻須到翠實金盤尚及賓
雪後孤根發暖雲栽培本自一人身紫薇遺意成千古
絳萼深期又一新忠厚敢忘嘉樹賦冲和思廣此枝春
若為穉子猶堪教三祝三加望大賓
來章末句有祝幼兒之意先生屢言先君手植紫
薇於堂前賦詩屬望小子時人不之許也頫仰五
十年委身田野莫稱先志集感歎成賦
次韻答楊臨川
歸興秋光晝寢高使君詩瘦怯宫袍東湖微雨生顔色
西日浮雲見羽旄橘柚園林誰共奕蒹葭洲渚或容舠
誰家此日樽無酒兩鶴翩翩過九臯
舟次臨川用趙壎韻
文公經濟入精思陸子高明自得師投老幸依賢者國
興懷况在歲寒時為邦孰與從先進擇善誰將覺後知
十載郡樓遺訣語扁舟江上感君詩
山行次韻
從來年老喜逢春宇宙中間自在身鬚髮還如柱下史
胸懷仍似洛中人春雷起處耕雲外曉雨晴時釣水濱
况復歸歟清晝永坐聽童子咏睢麟
次韻曹子貞
宦學三年不自歸從人飢食復寒衣蒼麟一出春秋畢
黃鶴重來城郭非靜對風雲觀變態閒吟來往玩神機
乾坤自是無今古不用忩間惜寸暉
泊舟安和阮宅次黃志高韻
十月東歸下石瀧羣公促膝共輕艭蕭雲故宅多喬木
阮籍清樽對暮江方駕肯來良馬五尺書先寄鯉魚䨇
欲求深隠何山曲雪竹霜筠共一忩
舟宿湖口二首
汀沙如雪水無聲舟倚蒹葭雁不驚霜氣隔篷纔數尺
斗杓插地已三更抛書枕畔憐兒子看劍燈前慨友生
尚有乘桴無限意催人摇櫓轉江城
長年人海混潮聲水宿荒涼却夜驚月照空巢烏繞樹
風吹短草夜知更要觀此地秋濤壮更待明年春水生
不比蜃樓多變見彩雲初日擁層城
次韻劉桂隱
懷哉歲暮扣重關置我高堂左右間遠道無人緣已老
凡情不斷若為閒徐行歴歴皆平地滿目青青是好山
莫怪邱園待春雨扁舟先愧逐雲還
謝廬陵兩劉君
扁舟已作渡江雲回首高年憶兩君坐客頓知韋刺史
詩人猶拜杜參軍總看玉樹當春晝長對青藜過夜分
他日聚星如可畫殷懃垂白更論文
山木閣一首送人之京
山木閣東初日生梅花照溪人欲行玉杯在手山影入
瓊精載道霜氣横故人天上今白髮賤子山中常倦耕
憑君問訊金闕下羣賢朝回春日明
次韻孟天暐典簿佐奉使行江西所賦
帝念蒼生不鄙夷任賢清問載旌馳山川舊履車書會
草木新春雨露私千道悠悠分楚越四門穆穆出宣慈
舉頭見日天光近老去無憂託啟期
送撫州推官于夢臣改除吳興别駕
撫州那得似湖州千頃鷗波可放舟别駕老便公館靜
高門長憶故園幽綠隂青子人家曉古木疎篁水墨秋
幾欲暫為江海客百年耆舊記風流
送陳繹思歸會稽讀書
右軍高致絶清真况復東牀玉樹春上馬詩成誰共語
讀書鐙迥互為賓落花飛絮縈歸思流水游龍接暮塵
無限當時觴詠意尚疑身是會稽人
送秘書也速答兒大監載書歸成都
連舸載書三十萬雪消春水上成都列仙歌舞成烟霧
世將旌旗屬畫圖定有鴻儒堪設醴豈無佳客共投壺
子雲白首歸無日獨抱遺編隔五湖
送普從昇驛使調廣東
秋露垂珠枸杞叢海天火齊荔枝紅飛行萬里青驄馬
指顧千夫赤羽鴻虎帳夜傳文字密鮫人春貢語言通
一門諸父吾親舊待爾歸朝捷奏同
送成彦舉奏差遷湖南
莫憶并州是故鄉江城十載簡飛霜賓鴻不及馳車遠
語燕還迎舞袖長下瀨未休連舸餉觀風頻上奏書囊
雲開南嶽多來往應有高情聽九章
送人回湘用魯子翬僉院韻
東門有客上歸船舍弟過從歎昔年清宴翠帷明諫草
高譚羽扇動江蓮湖南賓客今誰在湘水蘭蓀自可仙
珍重太常臨别語毋忘餐菊飲寒泉
寄監郡敬齋
華蓋天風八月高使君于此重遊遨停雲每約松間鶴
載月同登海上鰲人愛桐鄉留繾綣道傳柏府薦賢勞
柴車已是輪生角那得黃花共濁醪
仲秋二十一日雨後聞桂香柬竹齋諸友
曉來滿國桂枝香明歲秋闈苐一場明月當樓天廣大
疾雷破柱雨淋浪鬼神幽遠驚雄辨草木欣榮被耿光
于易已占觀六四真儒不數漢文章
訪羅元德隠居
春溪回曲抱郊墟新見幽人水竹居車馬不知行地樂
樵漁常近讀書餘一川風月閒來往終日雲雷妙卷舒
獨究塵編誰得似同游為記暮春初
憲副孛顔帖木兒行部過訪
六月驅馳使者車城南詢問野人居韋編猶記成均舊
玉斝親分尚醖餘師友道存風義重山林歲久禮文疏
但期荒隴霑霖雨課子躬耕理故書
與易小雅
雨過横塘早擊鮮西鄰宴罷到東園醉吟明月花枝好
坐對涼風桂樹繁玉雪泛甌留夕語銀絲分椀約晨飱
壽朋總憶城南好每採芝苓過遠村
憲府集後書與紀長之
歲暮賓筵坐席深衰顔何足重為欽有岩佐史加籩豆
於粲笙歌備瑟琴佇想虚煩求舊隠聞風實起好賢心
誠孚德合生民慶往昔誰容只在今
與陳維新
新公家在觀橋濱茅屋蕭然不染塵通夕跏趺光炯炯
經時神屋火勻勻一杯秋水留仙客半嶺春雲共野人
借問如何參絶學破除妄想不求真
答劉無作
南國隠者劉無作古木隂中戶不開惡客任携袍緼去
化人又送飯盂來吟詩忩下猿供筆振錫林間虎卧苔
二十七人尊宿字夜深相對語如雷
答毛南楚惠書
華峯迎對浮邱伯故憶毛公共說詩良夜挂巾松上露
微風揮麈竹邊池近來有夢如春雪重到何人識鬢絲
此去相望三百里時因歸鴈問幽期
答陳明復
城頭雲重鴈飛過憶得江南夜雨多茶樹嶺前雷破石
稻秧田裏水盈科何時短棹鱸蓴菜盡日長松蔦女蘿
頼有仙翁知此意不同樵唱即漁歌
保同監邑送桑本
樹桑親教縣庭隅分我深根四十株老客遂居連野綠
使君重到兩輪朱寒忩機杼依鄰曲春服兒童出舞雩
頗有薄田衣食計暮年終夢在成都
陳幼德送竹本
竹似陳家好弟兄清隂秀色滿林生八龍夭矯同瑶席
䨇鳳參差和玉笙土潤已如含雨氣夜深便可聽秋聲
他年為作青青簡待爾光明獻賦成
謝董子道參政
再世門牆五十霜扁舟風雨渡滄浪少陵生理憑黃閣
孺子高亭歎豫章文學舊游成寂寞廟廷新刻更琳琅
惟應垂白江湖表北望風雲古柏蒼
謝馬昂夫總管
歲宴相看雨雪深一尊春酒故人心曾陪鵷鷺俱塵迹
晚托漁樵得共吟天上鳳毛還禁直人間鶴髮更登臨
畫圖三友題名字漢隸還須老華隂
謝陳溪山慶生朝
自笑青年說學仙衰翁那復得芳妍詩書塞坐忘謀食
風雨長齋過禁烟有樂從教兒輩覺無言可與世人傳
高情惟是希夷叟長住蒼松白鶴邊
謝劉伯温
世外高情與道謀欲令斷木出寒溝終身不敢窺韓子
病目誰能念左邱生晚見聞慚禮樂業荒文學感春秋
未忘垂白從耕稼鳴鳥高梧咏不休
謝胡士則
舊學都忘耄日侵故人千里忽相尋坐依敗壁看蝌蚪
手撥殘編堕白蟫五色蓬萊前日夢一忩風雨百年心
羣賢列坐書連屋至樂無餘祇在今
謝魯元起監縣
雨足時和縣事稀弹琴學道一儒衣塵編得意常終卷
匡坐思憂只掩扉壽母平安充一喜古人高遠類多違
文章於世真何補每過城南晚咏歸
謝楊士弘為錄居山詩稿二首
少日詞章浪得名歸與樸學補餘生揚雄執戟能清靜
庾信凌雲愧老成游目山川誰妙識興懷河洛獨高情
殘編久棄知無用為錄幽泉絶澗聲
畫戟高門對碧岑公孫才思在登臨少陵不盡山林吟
季子偏知雅頌音貞觀詩人同制作太平樂府入沈吟
明年何處聽鳴鳳春晝梧桐滿院隂
酬吳彤塈諸友編文
知愧空言惜已衰煌煌三秀感靈芝山前雲過那堪記
水面風來祇自怡遠使徵書傳盛意良朋定錄副深期
塵編盡淨遺虚几何補斯文與世知
贈義上人赴京
瀟洒澄江對寺門講餘江上看朝暾白龍起聽經函秘
紫鳳來朝佛像尊召見天人扶履舄還歸帝釋賜幢旛
故人十載靈芝秀春雨山堂誰共論
贈張元樸
黃茅岡迥少人行目送飛鴻又晚晴麈尾每懷張伯雨
鵝羣今屬薛元卿天風浩蕩高眠起夜雪空明老翮輕
黃石祠前好孫子莫教塵世苦知名
贈婁行所二首
三歲京華憶母歸一邱岑蔚感春暉瀧岡墓表非無待
溧水哀吟恐自違疏食一簞嗟遠道送車千兩念征衣
中間名勝多知已屬筆何由到草扉
江上飛花已暮春朝中憶爾渡江人共看傳燭分新火
更與臨流袚舊塵使者獻書歸館閣尚書薦士到絲綸
斗牛儘有光芒在緩步行聞接鳳麟
贈道士
神寶誰開自洞微紫烟為戶玉為扉春容澹薄胎仙舞
夜景虚明脉望飛繞指風雷龍睡醒滿囊雲錦虎䭾歸
猶嫌長物煩聞見更上高臺一振衣
贈彭致中游廬山
手持數節羅浮竹直到棲賢三峽橋錦繡烟雲隨鳳起
珠璣淙瀑作龍跳陶潛菊徑須頻往李白松巢亦易招
我與山人俱有約秋風更待海門潮
贈高文舉
志士猶思及物功尚施仁術簡書中江湖隨地宜秋色
桃李成蹊任化工執轡幾時觀逸興揮絃聊復送飛鴻
塵編舊業應無厭八月明河九萬風
贈道士鄒雲山
一片春雲萬仞山六鼇戴向海波間金銀樓觀蒼龍戲
日月旌旗白鶴閒換骨有丹宜早服虚心如水及秋還
九重元與蓬萊近看爾仙衣簉玉班
舟中書贈吳彤
輕烟冉冉日曈曈好友相從一舸同白雪夜吟蘇武慢
清波晨動楚王雄天清洲渚多嘉樹道遠江湖有暮鴻
不是新知相啟發歸歟恐負菊花叢
贈徐元度(并序)
昔時三公丞相掾有賓客之道焉參决論議
皆國事也接之有禮行之有道是以君子信
之也國為丞相掾特文書論事可否職事有
不得不然者其後三公官備掾屬甚清簡時
人尤貴之然而禮貎輕重之間存乎其人矣
毗陵徐君元度方弱冠時學於吳中鄭明德
氏文藝穎出識者有望焉某於豫章見之則
從事師垣出掾浙省而至於斯也蓋二十有
四年矣雍容以文進退以度識大體不汨於
流俗慎言敏行名實孚於上下鴻漸之羽翺
翔於天亦維其時也哉至正乙酉正月上吉
將為外宰相報政於中若夫方物之獻貢賦
之數有司之常事也在元度優為之矣明良
在上顧惠遠人外將有問焉羣賢方以文學
治道佐明時當有知元度而進之者賦詩以
送之
起家辟掾三公府拄笏西山度歲年故舊總懷天下士
風流更重幕中賢香烟滿神游絲夢春水如天上計船
三月看花鵷鷺裏題詩還向遠人傳
贈敬上人
二十遊方四十歸人民城郭總依依雲生谷口為雷去
花滿林間作雨飛密室爛泥成寶器諸天劫石拂銖衣
扁舟穏泛鄱陽水更問雲門莫莫機
贈鄒生
君唱銅鞮道更優我歌錦瑟送長游景純厠上灰飛劫
一行門前水逆流曾把仙翁血醫鶴要知衙將面如猴
談天談到八十一好問九州州外州
遣興
千梳白髮度清齋有客柴門始一開書為目昏空對簡
酒因囊澁久停杯北忩風雨長孤坐南海音書遂不來
壠上輟耕童稚輩強來問學慰衰頽
為熊㬅初賦靜觀
睡覺東忩鼻息微水流不競落花稀風旛底用生分别
塵鏡何情辨是非春去蝶隨游子夢秋深螢入定僧衣
可能袖手高閒者看到行雲作雨歸
滕王閣
高閣城頭戶牖開江中照見碧崔嵬文章誰在三王後
雲氣長從五老來畫角數聲南斗落白鹽萬斛北風廻
洲前先有蛟龍窟惟待詩成急雨催
玉華山
何處清江擁玉華手題名榜寄仙家光凝石殿千年雪
影動銀河八月槎藏藥寶函騰玉氣說詩瑶席散天葩
奎章閣吏無能賦得似新宫蔡少霞
天峯道院
衆峯環列總名山臾出岧嶤紫翠間上直文星天一柱
中含道氣玉重環臨池風月清秋老繞閣烟霞白日閒
溪上墨香傳遠客令人思與鶴飛還
次韻寄題象外道院
至人還作采真游海上何妨更九州雲氣低回依寶劍
月華臨照是瓊樓舊家孤竹清風在今代三茅碧澗流
凝望蕭臺環日月不知何處問丹邱
寄題三益亭錄呈仲義參謀
公府蒼松六百尋古梅脩竹共亭隂歲寒先覺冰霜重
春永還知雨露深每得瓊瑰三益友同堅金石一生心
坐令方丈凝香地千里嘉名起自今
題梅仙峯與彭致中
羣仙山上共神宫漢尉蔵丹别有峯日下旂旛來碧落
雨餘鐘磬出深松蓬萊秋近雲常接芝草春生手自封
山木閣前聞拄杖解尋樵徑遠相從
題新喻吳氏浩然堂
古木澄波月色新高亭携手兩幽人畫圖樽酒猶清夜
屋壁金絲幾暮春白髮諸孫隨草徑寒泉一掬薦溪蘋
神交何必曾親到莫望高車一幅巾
浙西憲郎武子宣監試秋闈
試官往往得鴻儒可以觀瀾在此書憲府優游從事後
貢闈閒暇校文餘虹光西起游湖舫雲氣東隨問俗車
古者八元宣在五復明還見謁宸居
魯國趙公世延哀詞二首
西北聲名世節旄簪紳特起擅時髦百年憂患神明相
世務頻煩志慮勞春雨歸舟江水定秋天(一作風)遺劍雪
山高東瞻松柏分茅重盛德終聞有顯褒
早歲江東接令儀中朝晚得近論思永懷王母傳經訓
直保孤忠結主知經濟尚多遺策在勤勞空復大名垂
每翻翰墨神交遠惆悵西川鼓角(一作吹)悲
故贈奉議大夫太常禮院判官廬陵范公哀輓
名家積行子傳經夜接風雲對大廷一日文章驚海内
九重恩錫賁郊坰奉常天上新題字處士江南舊列星
何事瀧岡遲有待翰林翠琰倚香亭
題楊友直步鶴圖
羣仙玉殿早朝迴獨向空山步紫苔雪色羽毛千仞下
天門風露九重開碧梧空老人間實瑶草原非世上材
真侣相求寥廓去徐行更待鳳皇來
春雲亭
石上春雲向晚生隨風映日在簷楹莓苔翡翠千年潤
芝草琅玕五色明鶴為迎仙香冉冉鹿能留客露盈盈
深紅重翠長千斛細吟清歌奉太平
題鄱陽胡仙伯活死人窩
大海何曾着死人縱饒得活也逡廵中黃土裏埋焦穀
太白星前掃幻塵銀漢槎頭成恍惚布帆船子弄精神
太平歌裏無生滅惟有胡笳拍拍真
寄題鄱陽李氏適軒
豫章出地已千尋仙李盤根接翠隂曲水橋分雲錦麗
老人星見草堂深衣垂五彩看春舞劍化䨇龍聽夜吟
借問高軒何所適一門眉壽里人欽
酬書巢送雉尾拂
一帚千金輯雉翬巢公乞與掃塵扉凝膏不食慚金鼎
畫采為章憶褧衣宫扇每開春日麗城旌常拂曙星微
諸緣隨起隨除却祗有無臺月鏡輝
會宗海藏主來江西一日山雨稍涼同普安枯
石見過復有還浙之興書偈為别并柬一關
大士同發一笑
試問師歸何處尋稽留峰下白雲深長松正並樓臺秀
流水長交鐘磬音貝葉幾行西域字寶珠一片祖師心
天香桂子人間滿擬約高秋一醉吟
送文學隠上人
西江春漲欲浮天擬覓何妨一味禪渡海晨鐘雲外寺
乘潮晚飯越中船鉢分龍腦天香近茶泛玻瓈雪乳鮮
文采已彰那可隠芙蓉出水正華年
送劍江復見心上人游徑山
臺山驀直勿岐差䨇徑峯前路不賖若有劍光衝北斗
更愁帆影落誰家曲江水暖花千樹古道秋高月一槎
記取題詩相送處鷺鷥和雪立蘆花
重贈復見心游浙兼柬張貞居
春雨西江漲百川袈裟又上浙東船行尋龍卧雲生徑
坐聽猿吟月浸泉客裏有詩煩為寄山中何法可相傳
故人或者詢張拙鼻涕垂頥雪兩肩
賦文子方家篔簹亭竹影二首
數箇篔簹一小亭南忩承日印寒青水精簾裏珊瑚樹
雲母屏間翡翠翎却愛微風動蕭瑟翻疑薄暮倚娉婷
憑君縱有鵝溪絹莫與空花結定形
憶昔竹枝皆楚歌何曾舞影見婆娑玉山雲氣了然是
湘浦雨痕空復多環珮因風猶錯落旌旗拂日轉委蛇
白駒皎皎誰能繫霧閣芸忩奈老何
梅庭詩為李重山賦
高人獨愛寒梅樹相對庭中作主人盤谷泉甘來素履
長安日近接朱輪瓊瑶比德懷新好鐵石為心憶老臣
傳得朝紳詩總好揚州何遜久逡巡
送戈伯敬東訪伯循御史
扁舟重訪瓊花館使者還峩豸角冠定有薦書天上去
豈無懷綬邸中看宫牆隔樹聞鶯囀朝路聽雞上馬鞍
頻寄好音傳父老鄉人總說上長安
與侯頥軒(并序)
道士侯頥軒其先本蜀人父(闕)從我大父尚
書府君來吳中宋亡弗歸頥軒乃學道於洞
庭之仙壇觀集來省墓嘗抱先叔祖岳陽使
君遺書與間白雲來見集不勝感嘆故贈之
以詩
洞庭高士成都客曾是相從大父時每抱遺書嗟往事
復貽妙句樂新知鴛鴦影裏心元靜鷗鷺盟邊願不疑
但得閒身各安健白頭歸共橘中碁
題商德符蜀山圖
每愛商公寫蜀山蒼崖直下竹林間錦城雨後江沙白
劍閣霜餘木葉殷何處揚雄池盡墨誰家杜甫月臨關
釣鰲海上天空闊待得仙槎一往還
道園遺稿卷三
