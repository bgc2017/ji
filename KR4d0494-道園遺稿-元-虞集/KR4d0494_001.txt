道園遺稿卷一
元虞集撰
操
釣雪操
鑿方池兮山之曲仰喬松兮倚脩竹四時來兮無不足
歲之寒兮天雨玉雨玉兮滿庭予何思兮折芳馨魚潛
淵兮亦在藻言將求之以忘老鰷鱨兮鰋鯉有酒兮多
旨霏霏兮來思上友兮君子
古詩四言
致樂堂詩(并序)
致樂堂者集賢待制周君之所以奉母者也
蜀郡虞集為之賦詩曰
翼翼新堂有閫有房夫人來居既安既舒既好既寧載
燠載清言䦱于門以寫我誠有齊其馬有伉其軒為子
來者允貴且賢貴容舒遲賢有令儀爾因爾宗先君之
思翕爾兄弟具于嘉旨我飲我食先君之子詩言温柔
禮言著存我撫我惠先君之孫樂哉誰氏維周壽母疇
克致兹周南仲子君子善頌文則多有又永歌之以導
燕喜
萬戶張公廟堂詩(并序)
大德辛丑昭勇大將軍河南征行萬戶鎮通
州張公以其兵從征緬死之通人作廟以祀
公三十年間朝之公卿大夫士能為文章者
莫不為之有所製作泰定丁卯公子御史亦
俾予賦之集以為征緬事始末在朝諸君子
則知之矣通州僻在江海之際其人何自知
之況久遠乎且不著夫狂夫首禍之故成宗
皇帝聖明卒致其罪則公所以不肯墮其搆
陷必甲胄以死之意亦終不白于通人之將
來也故稍原其始而道之庶其有考也詩曰
於赫世皇並用豪傑一定宇内櫜厥戈甲既久既安成
宗繼之祖功莫加道在守持狂夫興謀以動相國曰昔
祖宗咸尚戰克萬方悉來史皆前能我獨無名曷稱繼
承蠢彼西南翳叢負固聚落八百各統女婦人強善驕
馬貝競豪豢豕于牢黃金飾槽取而有之富可足用赫
乎功多以世智勇相臣以聞天子曰嘻有是言哉汝其
試之狂謀既售諫言不入既賦軍實弓鉞仍戢餽饟啓
行萬里騷然飢危蹈毒未戰已捐番番名將天子爪士
鎮于江滸天子所使狂夫忌之承制驅之詎思國謀徒
逞厥私將軍慨言死我臣職可陷者身不陷吾直見制
鄙庸豈我召兇心知無還況冀立功與其矯誣死于狂
手孰與奮擊不喪吾守孤旅轉戰深入不回殺僇既多
身卒死之三軍失聲萬士喪氣孰明公心君門萬里裹
革東歸遥遥江壖部曲候迎悲風旆纏民懷其忠士感
其義虎奮鷹揚如見其至卜廟得吉東望際海神來妥
之有永無壊狂夫辱國天子震怒立呼狂豎斬以大斧
狂罪則誅死事奈何褒封哀榮百世不磨豈惟不磨元
嗣御史既有兄弟又多孫子奕奕勲門秩秩良材天之
報忠豈有涯哉
栢堂詩(并序)
崇仁劉觀母熊氏有貞節觀作堂奉之翰林
學士吳先生有記蓺文監丞揭曼碩氏作頌
朝賢多繼之元統癸酉集歸自京師亦為之
賦焉
翼翼新堂深明高安嘉樹在庭維栢桓桓霜降露濡載
寒載温歲以序遷我有恒歡惟時壽母來居來言昔扶
弱支今撫其繁先君之思永矢弗捐視此庭堅不忘以
存肅肅令子敬共前聞婉婉有容郁郁有文宜其室家
長其子孫煖日扶輿涼風進軒駕言忘憂游息山園閣
&KR0869;淳珍匜汎鬯芬樂時和豐具養無愆孰栖爾柏翽翽
其鸞里人瞻之孝慈之門君子有言德風攸敦敢告司
藝善培根原
題胡徵君器之和陶軒
春木晨榮秋華夕滋流雲行天逝者如斯柴車葛巾曷
能歸來我懷古人徒頌其詩有美君子尚友先覺靡觴
不吟無詠不屬豈無他人孰此追躅優哉游哉君子之
樂吾儕小人力絀乃休猶可以馳曷其停輈卷舒無悶
入聖寔優敢以未成竊方前修祖德之述尚論其世我
獨何為夙墮羈縶聞君贊歌祗以生愧既曰知非請勖
餘歲
集讀書山中時草屋三間以紙糊其壁舍弟仲常
為書邵子諸詩于東謂之邵菴書陶詩於西謂之
陶菴吳先生見而嘆之以為世内無窮之悲世外
無窮之樂也
心遠堂詩
渺渺平湖其際維山飛鳥載雲晨往夕還平湖瀰瀰薄
于山止雲窮于飛目力無際慨昔周遊山川邈悠忽焉
興懷一息九州千古既往萬古方至悠悠我思譬彼逝
水樂哉君子其居深深不遨以寧式究厥心
題上官樵寓
青松為關白雲為戶其迎無賓其住非主假夢得鹿遇
奕忘斧不去不留是曰樵寓
東坡戴履圖
謫居荒濱無誰與語言從諸黎歸在中途風雨適至借
具田父狺童怪隨傳像畫者笠以雨來屐以泥行匪以
為容用適其情朝衣軒車固將若驚恒服爾假猶不予
寧含德之厚混迹于俗巍巍勛華天章轉燭幽囚野死
曾莫指目我不自忘的致凝矚偉哉天人其猶神龍其
來無迎其去誰從形擬猶差矧是飾容世無其人神交
或逢
洞賓像
洞庭無波明月萬里我時見之劍若秋水
玉清道士魚障
春雷發聲風雨時至古石龍門一躍千里我服神丹得
為水仙鱗鱗媵予飛朝九天
墨蘭
遍遊楚澤枝訊葉辨使讀騷者得見真面好風東來其
葉紛披所不隨者懷芳自持歴沅跨湘無二無雜向一
毫端生分别法日莫無雲微風扇和樹之百畝寧愁其
多
畫魚
東人結網西人溉鬵滄海長往吾獨何心
古詩五言
次韵答袁伯長學士十首
衡門有一士閉戶守玄一修之三十載深不願世述晶
光無淪降赫赫抱靈質終然不可揜煦物若春日
斗酒相勞苦聊樂不為怠葅醢備百索嘉此歲無害馳
驅廢穡事每為同里慨縣官庶能念中歲得半代
春花好顔色持以勸君酒君今不識察後竟似今不悲
歌無轉喉拙舞不運肘生不與世諧死寧同世朽
少年學為琴豈惜為君撫知音不在今在昔或可數遠
遊竟不值歸將託幽阻念子獨我求龍門作風雨
雞鳴當知晨艸綠當知春出山復懷歸永愧先幾人飛
篷離本條縱浪隨風塵流水東入海逝者何踆踆
兩丘各岧嶤荒墜下深迫狐狸號其顛儀秦此幽宅二
子昔在世往復相十百所以學仙人劇飲謝天厄
跕屣鳴趙瑟揚眉鼓秦弦遠奔萬金室窈窕若雲烟安
知碧草晚飛光無復年聲名竟不立淪落世羞傳
疏傅出漢庭決去豈不偉未能忘懷樂日問金餘幾陶
生行乞食何有口腹累鄧郎臨死時不復作簪屣
少年頗濩落偃蹇無所承長大不得食常持一半冰昔
為井中泥今為井上瓴未得復故初灌輸效微能
梧桐失故蔭丹鳳蓄餘戀去之千仞端十載始來見高
秋竹無實忽忽恐復遠昆丘玉為田為子採芝箭
早起
馳騖亦已久淹留竟何成疇昔夢至家屋舍還敧傾晨
思理垣墉夕念鉏榛荆唯恐歲年莫惕然心為驚歸去
非有難納履斯遄征永言得安居庶無愧平生
時運忽在秋觴目非故先衰蟬厲短噪雜英綴微鮮昔
人知化育能事本無言翕然變時雍皞皞同其天斷琴
具斯意一鼓三絶絃寥寥竟何補戚戚徒自憐
夜坐
露坐廣庭夕海氣接清顥毛髮感森爽幽憂集中抱寄
身百年内變化不待老區區事形骸所競非所寶昧兹
動静間生理誠草草聖言就湮沒迷散費深討所恨精
力微何以相斯道
溽暑多蚊蝱起滅尋尺内稍思出夷曠高眠釋煩憒凝
神一無為消息任往來怡然以終古熒熒自乘載消搖
日月上下視渺蘇塊如何在世間動輒為形碍得見王
子喬吾將解蒼佩
遊長春宫詩分韵得在字
神宫古城端千里見畿内幽關挾北戶連嶂鎖西黛南
樹蕩何極東溟渺無碍中天積紫翠雲氣常靉靆孰云
萬有賾攬括固兹在竒懷得縱觀指顧生百慨天風正
浩蕩春物尚茫昧飜愁目力短奕奕飛鳥背永感神禹
迹願託穆王載仙人騎黃鵠一往不復徠忽然會予心
雲中贈雙珮
題張希孟凝雲石
海石不盈握隤然如委雲危岑集遠思虚竇棲微薰天
高泰華斷日出香爐分几研襲清潤文章互絪緼潛雷
起神谷震驚天上聞亟視恐無及化為九龍文
題許愿夫抗雲樓
城居苦迫隘層闌上岧嶤措身方丈間千里心目超可
以抗浮雲誰能顧塵囂擬峴有古臺遺碑正蕭條子固
若星斗其魂安可招龐公輟耕際頗懷見凌霄賦詩托
飛鳥長空何寥寥
次韻袁伯長贈陶心山
憶昔白雲君高居保黃寧夕煉黃帝鼎晨注神農經羣
真時滿坐逸響每盈庭寸田既無畔幽關那有扃飛淩
萬物表婆娑垂帶鈴歸來塵世外曾孫宴虚亭所志在
高遠三峯列青冥頽然得所止一念三千齡崑崙安明
珠旭日曜帝青槃桓有童子松根求茯苓
送周東揚赴零陵分韻得鳥字
拂劒池水秋理棹湘江曉地古記載多時清徵發少雨
洗崖石文風作林谷窅應上朝陽巖東望聽啼鳥
魏氏園亭分韵得池字
託好自故國傾懷得新知授館澗谷居張筵芙蓉池高
僧攝香至清唱入雲遲況陪兩時彦羣從俱忘疲仲夏
乃積雨水花各華滋高柳尤故物臨風復披披曾見百
年外飛蓋來參差隆替與時邁百室無一遺盛德獨能
遠感慨更共之西風白鶴表落日滄江湄二老昔並世
遺書方在兹勗哉保傳業子孫以相貽
喜雨分韵得須字
下車未逾月十日九馳驅秪知府事殷不聞燕寢娛傳
呼當夙興落月啼城烏中衢塵不動肅肅來車徒借問
何所往高堂集羣儒列坐多皓首巍冠講唐虞逐以青
衿升鼓篋何于于是時天氣高市童雜呼雩風雲東南
合倏然靈雨俱緩帶却煩劇清涼變斯須麗澤深有悦
羣生亦昭蘇逍遥池閣上何必欣戚殊
鄭同甫書帶草軒
六籍久將墜鄭君家多書韋編苦易絶掇拾收蟲魚幽
草長春雨參差在庭除紉結可束素垂之仍有餘焉知
廣文舍猶如不其居光風動交翠汗青羅綺疏熠燿照
屋壁烟雲隨卷舒春夢不可長蟾輝墮簷虚故人舊題
字使我增欷歔
朱秀之杞菊軒
高軒何所植杞菊交根枝紫實既秋熟黃花亦晚滋嘉
名信共愛何以療予飢此邦號富庶士賈志懷資蕭條
山間石誰復見惸嫠遺脱兼并餘椎剥無完肌縱彼百
畝受豈得安耘耔種此頃步内庶無征奪思採擷勿違
節亨芼貴有宜三咽可千歲逍遥奉天隨
某遊吳中因省墓山間頗見田埜有可念因贊高
軒之樂而及之庶觀風者之有采而知之者
柜軒詩(并序)
吳郡故有金氏名章者仕宋為迪功郎家饒
于資而好施予子孫相承以孝友著稱迄今
室居尚存五世孫在讀書飭行鄉里尤稱為
善人君子嘗手植柜樹于家其本初甚微未
幾益滋茂因搆軒於旁名之曰柜軒某嘗登
是軒遂為賦詩以紀其事在字潤甫樂善其
自號云
東南有嘉樹蔭彼君子居君子秺侯裔積善慶有餘俛
仰二百年猶是舊室廬一朝種兹樹飜然向庭除種來
能幾何倏爾凌空虚亭亭結根據枝葉交扶疏高軒搆
爽塏對此頻軒渠芳春膏雨沐炎夏薰風嘘君子日夷
猶澹然塵慮攄對客共譚笑課兒事詩書昭昭穹壤間
此樂復何如朅來數十年此樹高于初信知君子德歲
久同發舒願言繼封植勿共荆棘鋤庶幾魏公槐于今
復權輿
聽秋軒(為僧賦)
道人攝袈裟深坐滅盡定長松結層霄密竹生晝瞑龍
吟崖石隂鳥度池月瑩秋從何處來觸塵成我聽振空
林外錫旋復室中磬耳門證三昧圓應普虚罄所懷丹
丘山春夢一擊醒等此聞性觀素壁寫三逕
玉壺堂詩(并序)
積水之極蔚然中丘渾淪穹隆匡廓扶輿就
之若虚履之若浮人不可到也而仙者居之
以其圜中而方外也謂之壺焉聞有何公真
人有依綠之園蓋取諸水也又有玉壺之堂
殆儗此與會稽鄙夫曰先天地生巍巍尊高
旁有垣闕狀如蓬壺曲閣相通可以踟蹰且
玉者積陽至剛純粹之精取類恐符哉看雲
叟曰是吾師也子為我賦之乃賦曰
真人德孔容治生尺石間外質謝追琢中虚保堅完合
璧映華蓋懸珠隠泥丸天地立有極日月循無端晨從
密霧入夕與飛景還足履五文絲首冠夫容丹行厨膳
琅膏燕坐以盤桓弟子看雲叟疇昔為我言往見不可
得期之三千年
送可無上人
五公昔講時聽者不起坐虚空悉銷殞何由見人我名
字誰與安說義話已墮尚自無亦無更問可不可不見
天雨華誰能拾餘朵
送南野真人
山中積雪盡江南春水多解劒還尚方朝衣挂松蘿城
門望羽節扁舟聞櫂歌故園良已適昔遊將奈何閒雲
棲古樹空談遺落花何如兩衰鬢相將照江波
次韵鄧善之遊山中
杖藜入南山却立賞竒秀所懷玉局翁來往絇履舊空
餘松在澗仍作琴筑奏徘徊龍井上雲氣起晴晝入門
避霑灑脱屐亂苔甃陽崗扣雲石隂房絶遺構澄公愛
客至取水極幽竇坐我簷蔔中餘香不聞嗅但見瓢中
清翠影落羣岫烹煎黃金芽不取榖雨後同來二三子
三咽不忍𠻳講堂集羣彦千鐙坐吟究浪浪雜飛雨沈
沈度清漏令我懷幼學胡為裹章綬
題王眉叟真人溪居對月圖
長松千尺起白石下磷磷隠居愜素念燕坐見閑身溪
流宛無異月色亦常新悠悠宇宙内住亭名主人
題天台柯東谷
汎觀天台圖始識柯東谷草樹何蒙茸循澗入深曲升
高雲繞身厲淺石嚙足桃花一千樹隔竹映茅屋中有
學仙子黃庭晝常讀俯聽下玄鶴遠至馴白鹿疑是
司馬君高繼陶生躅臨海賓出日蓻圃收種玉除是太白
來此句方可續
春山曉雲圖
置屋雲厓隂畊田雲洞表積雨白霧收遠林翠波曉農
人告春及扶杖驚窈窕久與塵事違冥鴻送孤矯
山居避暑圖
急雨山泉落長松激回風靈響從天來夜高旦彌雄龍
眠九州虚鶴起曾霄空羽衣者誰子從我入雲中
秋江待渡圖
江潭秋木落臨流送將歸微風蕩去楫相近更遠違違
客從一翁吹簫白雲飛我乃命黃鶴乘之待前磯
雪嶺盤車圖
玉關積雪高十里百盤摺槖駞便平闊望劍已愁絶時
平無從軍道遠可由竭惟應飛行仙萬仞俯璚闕
雲屋圖
曾山出雲氣還自為文章木石共蒙被容華生老蒼朝
來既非跡夕往亦何藏道人宴坐次見之以為常了知
不可繪相對聊徜徉
羣鮮朝鯉圖
吾嘗觀剥象貫魚何翩翩其類寔繁多咸仰宗厥顛金
鱗三十六其數隂已極用變乃純剥飛躍見天則於惟
君子升大小宜畢興雷風既動盪雷雨方騰蒸倦客年
五十讀易未知道觀物每興懷玩心以忘老爾時卧田
里所願得豐年欲占小人夢乃為畫者傳
謝吳宗師送芍藥名酒
講臣不常參寂寞奉朝請故人得好花持贈迺兼并金
盤日中出品目標禁省一萼重數銖大與牡丹並釀香
寔尊貴深婉更和静居然荷慰藉相對空晝永起求神
農經錄在海涯境夭夭羨厥艸曾不耀朱景上京素高
寒夏至冰在井沙草不滿寸苞葉成枯梗同生非異土
榮悴何不等此豈夫容丹逡巡太陽鼎灼灼天女嬪巍
巍步搖整盈盈綃卷膚況彼南國迥移置諒不可孤賞
且深領雖與名酒俱絶飲畏停冷頗聞好事者采擷置
充茗刀圭果三咽五臟化俄頃文章麗出日儀鳳同煥
炳言誇衆應疑所貴仙者肯
次韵天台張秋原
張侯殊可人長著百斛酒吾來輒取醉未晏卧甖缶吾
意適君會斟酌愧勤厚清濁無所嫌但喜杯在手不負
頭上巾每懷陶五柳
寄青城道者
海上别妻子山中求伏苓白虎戲玄渚蒼龍護黃扄燒
香招五老行厨庖天丁從子似非遠丹霞粲華星
十月十八日聽誦道書
崑崙極高大九巖觀其顛空洞蓄幽渺絪緼遂回旋真
情惚恍際純明徹幽玄倒影俯白日浮氣堆紫烟竒文
妙變化靈響合自然降神作賢聖理物成歲年古書二
三簡殘缺忘所傳中夜坐燒香微吟思至言身生堯舜
後意在羲皇前隤然泯知識經時雪垂肩
陳溪山先生留山齋春日賢郎來省具酒為樂
某賦此詩
齋居愧幽寂君子肯辱臨怡然推夙好曠懷明斷金席
間奉容止朝夕副所欽春陽汎物華時雨流泉深戶牖
啟宿莽新衣振塵襟諸子共來省森如羣玉林嘉疏薦
甘旨芳酒逮朋簪伐木美嚶鳥鹿鳴歌野芩哀病晚聞
道力弱嗟弗任詩書實世業冠纓匪斯今顧望羞龍斷
汙潢溢蹄涔守約易循理足欲資陸沈仄聞太丘長率
物由平心敢因先覺言發予小人箴豈弟勖明德鳴鶴
方在隂
病起謝陳溪山及齋中諸友
良夜聽春雨清晨對晴昊沈痾適去體行庭寫幽抱鳴
禽在嘉樹方池接生草扶策流水濱灑濯悦澤好幼稚
勝犂鋤勤菑慎相保歸還讀我書聖言事探討親朋一
時來藜藿薦行潦敬恭奉天明松喬不知老
送會稽宰進士夏仲善
會稽吾故鄉今喜得廉吏三仕彌固窮不愧親策士故
鄉伊可懷西去廿餘世清流遶脩竹可想不可至知君
垂朱紱吟嘯了公事還能探禹穴莽蒼思古始太守文
字交僚佐足風致汎舟溪雪前列坐惠風次詩成可繕
寫千里以相寄(守白野達兼善也)
送豫章熊太古兼寄蘇伯修參政
豫章有家學禮樂不見收為養不擇禄凄涼向炎州攬
結桂樹枝誰為玉雪謀十年一再見我老君白頭古劍
光陸離繫以珊瑚鈎激昂文史間未愧班馬儔蘇君天
下士定價琳瑯球江漢方渺然為我觀素秋長吟以相
送明月在高樓
哀陳童子
南山有鳳雛飛來上林樹秪承朝日輝不食秋夕露珠
零海氣静壁毁月光曙巫陽不能招荔丹滿洲嶼
答胡士恭二首
王母昔賜我一雙白玉環懷之四萬年恒在胸臆間偶
因朝木公識之為開顔忽然化黃鶴飲食崑崙山漢武
好神仙多欲心不閒所以至太液遂從白雲還
鵬運候風信龍起從雲飛神物本無待感類相因依高
人服金丹質化識者希引睇貫霄漢倏忽歴九圍駕言
清秋鶴同承太陽輝何期老鎩翮素心竟成違
書昔人出入西廣詩後
道路無險難征人多故傷窮愁一酌恩感舊忘他鄉九
疑不能從二妃在瀟湘無以寫憂思吹笙為鳳皇
宿紫極宫新樓
野人入城府且就雲房宿東瞻蘇翁亭南望孺子屋相
從總君子寒夜對明燭閱世如雲烟進道貴金玉取泉
總持井烹茶武夷曲疎梅折高枝蕭閒對晨旭欲寄高
軒人脩眉遠山綠
秋江亭
白沙積高雪有文見川郊華星垂光彩沈壁依潛蛟偉
哉江海客結亭在其交流波散席上絶岸當空坳靈槎
八月至垂綸向鯨鼇清露集衣裳嘉魚薦壺匏賓客醉
白苧微飈激林梢
次韻陳溪山送搖扇
念我久坐雨貽詩遠來旬遥知治寸田隄防固嚴闉憂
樂無嬰懷蕩蕩羲皇人自信知者希虚名非所親南薰
待披拂感此時物新無由奉言笑泥塗滯周輪長箑豈
手容招遥遺閒身受經浮丘伯老矣弟子申何以答佳
貺執御從後塵火傳思為薪烹魚溉河濱
贈喻仁本
早從中州遊希孟實豪傑穹隆如喬岳培塿謝&KR1142;臲侃
侃買燈疏英主動顔色賢子瘞黃壤感痛詳朝玦朝遊
長白春暮踏歴亭月慨然得終身屢召不踐轍兵(闕)關
中飢特起救焚烈反𬒮傷道窮委頓成殞絶賦詩哭遺
直好事為鎸碣爾來二十年江海鬢如雪每興故人思
思道歎睽越忽逢喻先生江中倚舟楫久為濟南客山
川類能說共言中丞舊流水助嗚咽更出中丞書歲久
字不滅交誼貴久要於焉見高節問君將何之束書向
京國豈無同門士簪笏在周列觀人以其主論薦共持
揭敢為禄仕勤聊以誦明哲古人不可期長風起天末
夢舊遊諸友
三月三日午後隠几夢館閣諸舊遊存沒參
坐陳衆仲舉杯相向曰旅甚思公亦知公之
深思旅但不得見爾記得有詩六首其末句
云萬死起俄忽只是一思憶是孟浩然作為
是白居易予曰殆是孟詩但不記得感動而
覺是年夏聞陳亡
隠几暮春雨夢見舊知識瑰竒秦漢刻墨本在東壁論
辨如平時契闊增歎息就中東海生顔色殊不懌停杯
不成飲執手道疇昔苦言孟浩然有句在胸臆萬死起
俄忽只是一思憶
題金陵汪尉雲松巢畫卷
喬木多悲風卑枝安可居興懷有巢氏漠在邃古初浮
雲無定姿溶溶滿堂虚脱身往從之一起千仞餘冉冉
愁絶思悠悠隨卷舒白鶴千載來徘徊向匡廬乘蓋生
紫烟捨此將焉如惟有南昌尉凌風一回車
雲林圖
雲林之高風可望日出海君子居其間旦夕餐沆&KR1197;三
年毛骨换九載神色改翩然升雲去鸞鳳翳五彩山中
有神藥服食多所採寄語學仙子佇立以相待
次韻二首
昔者采芳草青春在中林三秀不並世日莫生重隂霜
雪日已積萎籜日已深持獻雖無時豈忘事幽尋齋房
多受釐垂衣正思欽霏烟散熏澤蘼艾非所任華英發
貞本靈占係同心錫貢華未晚庭實生南金
微根抱山石薪槱本同科曾不中欂櫨將置崇構阿終
焉荷聖恩早休遂婆娑雪霜之所餘茯苓表垂蘿時能
致佳士攜壺挂寒柯極目思遠道含情托清歌秋水不
盈勺白雲豈其多結枝待幽吹泠然送鳴珂
紀夢二首
夢見二三子被服皆古人雲漢盛履舄山河儼冠紳言
非世間辭靈(一作虚)音轉彌綸反思昔遺遠浩蕩不可陳
睡覺日在樹空榻凝餘塵
東南多名山衰病嗟遠道夢中躡虚空黃鶴為先導穹
林冠晨霞遠水澹秋昊似在松喬間未覺黃綺老飢渴
非所憂清露在幽草
足痛吟寄費無隠
足痛不履地匡坐畏長傲令人讀道書聊以釋幽抱修
身身不衰此事聞頗早涉世得憂患時至遂枯槁茅簷
苦聽雨更愁妨穫稻分當長飢吟稚子忽吾惱盈約固
不齊受命自玄造東家種薯芋健步常為討況聞東海
上旅生如瓜棗食之可不死所嗟在遠道親往未必能
駕言亦非好
歲寒吟
邑南有高山隠者浮丘伯弟子遠來求千載奠僊宅蒼
崖接天光旭日融五色永言托幽貞綿綿奉明德
南昌昔將隠吳市遂不還兹土獨遺迭丹氣留空山嘘
潤被草木含滋及蜎翾相望世云遠雲中期妙顔
蕭蕭松間雨夜静殊未止青鐙照殘書白髮隠塵几園
綺德不孤相持一瓢水如何在人境茅茨罕隣里
賦神蛙(并序)
曹南吳生出神蛙相示玄石光潤其口目臂
足儼然如生脊有文點腹若容受蓋真蛙也
不知何自而化石焉有博物者能辨之
貞女望歸夫穹窿化山骨飛揚洞中燕遇雨帖石窟古
時蟾蜍精千載得仙術嘘吸服元氣綿眇值通息形體
雖尚存性情已非昔誤食至隂精返此太玄魄無乃書
契初科斗抱殘墨猶與筆研交君子同几格幽光感星
宿靈氣生倏忽慎爾韞匵藏勿使蛟龍得錫圭神禹時
因之問河伯
道園遺稿卷一
