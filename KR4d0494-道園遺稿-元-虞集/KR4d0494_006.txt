道園遺稿卷六
元虞集撰
樂府
燭影摇紅
淮南故將軍家有歌姬才容自許善自度曲
歐陽守淮南姬為將軍願一見公竟不及見
而卒客有為公賦此曲者
雪暎虚檐夢魂正繞陽臺近朝來誰為護熏籠雲卧衣
裳冷應念蘭心蕙性對芳年才華自信洞房春暖換羽
移宫珠圓絲瑩板壓紅牙手痕猶在餘香冺當時惟
待醉翁來教惜聽鶯聲可引惜閒情未領但雕梁塵銷
露瞑幾回清夜月轉西廊梧桐疎影
蝶戀花
故遼主得其臣所獻黃菊賦題其後云昨日
得卿黃菊賦細剪金英題作句袖中猶覺有
餘香冷落西風吹不去二月末與楊鎮庭陳
衆仲觀杏城東坐客有為予誦此者因括櫽
歸腔令佐酒者歌
昨日得卿黃菊賦細剪金英題作多情句冷落西風吹
不去袖中猶有餘香度滄海塵生秋日暮玉砌雕闌
木葉鳴疎雨江總白頭心更苦素琴猶寫幽蘭譜
賀新郎
五月中以小疾家居陳衆仲助教言乳燕飛
華屋調最宜時連度數曲病其詞妙則聲劣
律稳者語卑適有友人期家人到官所而不
至賦此
丹荔明如火想江城薰風乍透繡簾青鎖寶篆香銷初
睡起葉底流鶯又過算幾度思歸未果欲剪冰綃憑誰
寄恐腰圍漸減愁無那臨岸曲命舟舸涼宵冉冉銀
蟾墮望清輝千里照人霧底雲軃凖儗雕梁棲飛燕早
晚新巢定妥歎會少離多似我留滯文園頭先白念琴
心久為芳塵鎖將舊恨歸江左
風入松為莆田夀
頻年清夜肯相過春碧捲紅螺畫檐幾度徘徊月梁園
迥無復鳴珂門外雪深三尺窗中翠淺雙蛾舊家丹
荔錦交柯新玉紫峯駝長安日近天涯遠行雲夢不到
江波欲度新詞為夀先生待教誰歌
鳴鶴餘音
全真馮尊師本燕趙書生游汴遇異人得仙學
所賦歌曲高潔雄暢最傳者蘇武慢二十篇前
十篇道遺世之樂後十篇論修仙之事會稽費
無隠獨善歌之聞者有凌雲之思無復流連光
景者矣予登山每登高望遠則與無隠歌而和
之無隠曰公當為我更作十篇居兩年得兩篇
半殊未快意也昭陽協洽之年嘉平之月長兒
之官羅浮予與客清江趙伯友臨川黃觀我陳
可立游東叔吳文明平陽李平幼子翁歸泛舟
送之水涸轉鄱陽湖上豫章遇風雪十五六日
不能達三百里清夜秉燭危坐高唱二三夕間
得七篇半每一篇成無隠即歌之馮尊師天外
有聞能乘風為我一來聽耶明春舟中又得二
篇併無俗念一首後三年仙游山彭致中取而
刊之與瓢笠高眀共一笑之樂也道園道人虞
集伯生記
蘇武慢十二首
自笑微生凡情不斷輕棄舊磯垂釣走馬長安聽鶯上
苑空負洛陽年少玉殿傳宣金鸞陪宴屢草九重丹詔
是何年夢斷槐根依舊一簔江表天賜我萬疊雲屏
五湖烟浪無限野猿沙鳥平明紫閣日晏玄洲晞髮太
霞林杪蒼龍騰海白鶴衝霄顛倒一時俱了望清都獨
步高秋風露動天初曉
掃盡風雲綽開塵土落得半丘藏拙青松為蓋白石為
牀一切物情休歇幾度蓬萊布袍長劍閒對海波澄徹
是誰家酒熟仙瓢邀我共看明月歸去也玉宇寥寥
銀河耿耿鐵笛一聲山裂三花高擁九炁彌羅縹緲泰
清瑶闕手把芙蓉臨空飛步今夜幾人朝謁便翻身北
斗為杓徧散紫甌香雪
山月來時海風不動平地玉樓瓊宇桂子飄香露華如
水自按洞簫如縷杳杳冥冥泠泠歷歷青鳥解傳芳語
太微中鸞鶴相求盡是舊時真侣君聽取列豹重關
鼓雷千吏天界更多官府石女簮花木人勸酒為我此
間聊住高唱微吟揮毫萬丈塵世等閒今古看空山一
色青青何意斷雲長雨
皓月清霜釣舟如葉閒渡小溪澄碧銀漢無聲玉虹横
埜斗柄正垂天北半幅烏紗數根華髮一緉野鳬飛舄
回問仙人南老樹能見幾回今昔西華頂十丈高花
九天秋露結就翠房瑶實脫屣非難凌空何遠三咽雪
融冰液辟穀神方餐霞真訣一去更無消息笑人間長
住虚空誰似一輪紅日
放櫂滄浪落霞殘照聊倚岸迴山轉乘鴈雙鳬斷蘆漂
葦身在畫圖秋晚雨送灘聲風摇燭影夜深尚披吟卷
算離情何必天涯咫尺路遥人遠空自笑洛下書
生襄陽耆舊夢底幾時曾見老矣浮丘賦詩明月千仞
碧天長劍雪霽瓊樓春生瑶席容我故山高燕待雞鳴
日出浮羅飛渡海波清淺
對酒常歌無愁可解是箇道人標格好風過耳皓月盈
情清淨水聲山色世上千年山中七日隨處慣曾為客
盡虛空北斗南辰此事有誰消得曾聽得碧眼胡僧
布袍滄海直下釣絲千尺掣取鯨魚風雷變化不是等
閒竒特寒暑相摧乾坤不用歷劫不為陳迹可憐忘却
高年長伴小兒嬉劇
憶昔坡仙夜游赤壁孤鶴掠舟西過英雄消盡身世茫
然月小水寒星大何似漁翁不知今古醉傍蓼花燃火
夢相逢羽服翩&KR1473;未必此時非我誰解道歲晚江空
風帆目力横槊賦詩江左清露衣裳晚風洲渚多少短
歌長些玉宇高寒故人何處眇眇予懷無那歎乘桴浮
海飄然從者未知誰可
十載燕山十年江上慣見半生風雪對雪無舟泛舟無
雪不遇並時高潔斷港殘沙今兹何夕一似剡溪歸越
但掀篷數尺梅花人跡鳥飛俱絶君不見五老危巔
浮丘絶頂笑我早生華髮返老還童易麄為妙定有九
還丹訣霽景浮空天光眩海一體本無分别便堪稱六
一仙公千古太虚明月
歸去來兮昨非今是惆悵獨悲奚語迷途未遠晨景熹
微乃命導夫先路風颺舟輕候門童稚此日載瞻衡宇
酒盈樽三徑雖荒松菊宛然如故聊寄傲與世相違
舊交俱息更復駕言焉取琴書情話尋壑經丘倦鳥岫
雲容與農人告我有事西疇孤櫂賦詩春雨但樂夫天
命何疑乘化任渠留去
六十歸來今過七十感謝聖恩嘉惠早眠晏起渴飲飢
餐自己了無心事數卷殘書半枚破硯聊表秀才而已
道先生快寫能吟直是去之遠矣沒尋思拄箇青藜
靸雙芒屨走去渡頭觀水逝者滔滔來之衮衮不覺日
斜風細有一漁翁驀然相喚爾在看他甚底便扶杖穿
起鮮魚博得一樽同醉
一徑通幽畫屏横翠行到白雲深處世外蟠桃井邊佳
橘别有種萱瑶圃檀板輕敲素琴閒弄奉獻鳳膏麟脯
舞翩翩鶴髮飄飄仍是舊時仙母君看取華屋神仙
滿堂金玉此是蟪蛄朝暮五色蓬萊九秋鵰鶚别有出
身之路酒熟麻姑雲生巫峽稽首洞天歸去任海波清
淺無時何處綠窗雲戶
雲澹風輕傍花隨柳將謂少年行樂高閣林間小車城
裏千古太平西洛瞻彼泱泱言思君子流水儼然如昨
但清遊天際輕隂未便暮愁離索長記得童冠相隨
浴沂歸去吟詠鳶飛魚躍逝者如斯吾衰甚矣調理自
存斟酌清廟朱絃舊堂金石隠几似聞更作農人(二合)告
我有事西疇窈窕掛書牛角
無俗念
十年窗下見古今成敗幾多豪傑誰會誰能誰不濟故
紙數行明滅亂葉西風遊絲春夢轉轉無休歇為他憔
悴不知有甚干涉寂寂無住閒身盡虚空界一片中宵
月雲去雲來無定相月亦本無圓缺非色非空非心非
佛教我如何說不妨跬步蟾蜍飛上銀闕
附全真馮尊師蘇武慢二十首
其一
飯了從容消閒策杖野望有何憑仗帆歸遠浦鷺立汀
洲千樹好花微放芳草池塘錦江樓閣隐隠雪埋青嶂
向東郊極目天涯不見故人惆悵歸去也翠麓﨑嶇
林巒掩暎消遣晚來情况幽禽巧語弱柳摇金綠影小
橋清響揮掃龍蛇領略風光陶寫丹青吟唱這雲山好
景物外烟霞幾人能訪
其二(終焉)
返照迴光終焉活計何處可為依託凋零鄭圃竹塢松
溪林下勝遊行樂霞女雲朋水色山光幽隠烟蘿巖壑
更堂堂氣概摩天一點浩然寥廓堪愛處蝶戲花梢
苔生石徑風細日高簾幕清虛器量咀嚼乾坤高邁市
朝歡約疎葛寬裁瘦玉横拖笑傲東籬吟酌把真情欲
寫奈何塵世故人蕭索
其三(歸閒)
識破塵寰凡籠跳出飄蕩應無拘束萍蹤自在雅操孤
高還若野雲麋鹿遇坎乘流混俗和光知止有何榮辱
恣陶陶海上人間不管歲華催促從此後筆硯生
塵蠅蝸絶念安分翠微雲屋般般放下事事都休静對
小軒梅竹一味疎慵萬古淳風便是真常清福任羣情
晝夜世路奔波競争蠻觸
其四(得晤)
夢斷槐宫倚天長嘯勘破物情今古擔簦暎雪射虎誅
龍曾把少年身悞金谷繁華漢苑秦宫空有落花飛絮
歎浮生終日茫茫誰肯死前回顧麈争似我玉麈清談
金微雅弄高卧洞天門戶逍遥畎畝肆任情懷閒伴蓼
汀鷗鷺收拾生涯紫蠏黃柑江上一簔烟雨醉歸來依
舊蘆花深處月明幽浦
其五(通真)
試問禪關恭求無數往往到頭虚老磨磚作鏡積雪為
糧迷了幾多年少毛吞大海芥納須彌金色頭陁微笑
晤時超十地三乘凝滯四生六道誰聽得絶相巖前
無隂樹下杜宇一聲春曉曹溪路險鷲嶺雲深此處故
人音窅千丈冰崖五葉蓮開古殿簾垂香裊免葛藤叢
裏老婆遊子夢魂顛倒
其六(明道)
出世登真須憑剛志决要頓開雲慧消塵止念絶愛忘
憂恬澹自然知味雷震一聲火發三田半夜烏飛千里
透簾幃鼎鉛温温恣飲玉壺香膩堪下手策鳳攀鸞
烹金間木遊賞洞房佳瑞傾光吐秀寒海衝山真氣遍
充天地乘履風雲摘騎日月不比尋常兒戲把玄珠收
取大羅歸去聖賢同域
其七(施設)
大道幽深如何消息說破鬼神驚駭挾藏宇宙剖判玄
真樂世間無賽靈鷲峰前寶珠拈出明顯玉般光彩照
乾坤上下羣生知者夀同山海最至極翠靄輕分瓊
花亂墜空裏結成文蓋金身玉骨月帔星冠符合水晶
天籟清静門庭聖賢風範千古儼然常在願學人達此
希夷微理共遊方外
其八(退藏)
避世安時同塵處順淵默至人誰識鶉居鷇食蘚逕蘿
龕深密養廉寕極浮定有宜出入無方逆順神機難測
樂簞瓢笑傲林泉未肯折腰形役當此際棐几松鉛
唇歌舌彈渴飲玉壺春色一懷皓月兩袖清風真箇箇
中消息方外生涯静中意味不許等閒攀摘待迷雲吹
散玉繩高潔自知端的
其九
堪歎羣情迷津宛轉飄蕩甚時休歇争頭競角抵死澷
生一向戀家貪業利鎖名韁慾浪恩山酒市花衢顛蹷
騁僂儸似蟻循環不念鬢華如雪誰肯向大朴林中
無為鄉裏閒伴老𥅆莊列珠獲象罔夢斷華胥高枕洞
天日月三界廓然八表冲虚湛湛靈光通徹這逍遥劫
外妙哉真樂世間難說
其十
過隙年光如毛塵事暗把物情移換浮生擾擾背覺隨
塵酒色利名縈絆憑君取歷代英䧺楚越周秦唐漢謾
遺留壞塜頽碑千古是非不斷蚤悟碧玉壺中白雲
堆裏别有翠霞宫殿三尺雅會五彩光攅朝赴紫微瓊
宴閬苑瑶池絳闕清都信任逍遥游翫笑愚頑苦海販
骨無休往來流轉
十一
悟入曹溪鶴冲霄漢雲水道人活計臨川舉檝對境擲
鈎澇漉錦鱗紅鯉風送漁舟透(闕)雙峯影裏駭然明霽
見烟霞極目金丹一粒貴珍難比玄妙處太一含真
玄元成象昇降箇中無滯堅持九載志練三千精進五
華瓊液多在靈源洞徹神光真境了然超彼這長生久
視天機深奥上仙真理
十二
創建靈壇初脩丹竈保養太和真命風生虎嘯火起龍
騰燮理要依時令金木交併斗(闕)天關旋繞滌除心徑
覩玄珠一粒流霞閃爍送歸金鼎壺内景造化希夷
玄機要妙點製魄仙魂聖元中體用旨裏明真悟得本
來真性還返無窮漸入青陽仙境照盈虚静這一輪明
月百年蒙蔽豁然開瑩
十三
運炁吞霞乘風飲露須列五雲為則南山赤鳳北海烏
龜堅志用心永得銘(闕)相迎造化爐中烹就一丸端的
這隂陽神用虚無長養浩然消息玄關悟到此方知
肓聾耳目得遇至人開剔用符妙道默運玄機瓊液轉
流益增雲水清閒太虚空寂寥廓本無蹤跡這金丹一
訣平生疑難渙然冰釋
十四
日月高奔金波滿泛七返九還延祚真精應物大道潜
身恍惚妙通玄路直待陽生造化神丹龍虎紫霄天府
這瑶函寶篆天機須仗至人開悟長生道固蔕深根
仙家活計烹煉汞鉛為務鑪輝五彩鼎耀三光識取本
來宗祖明月樓前覩箇金蟬飛舞翠峯明宇把凌雲一
志精誠精進上仙科舉
十五
元氣充飡麻衣遮體萬事轉頭何濟黃芽白雪黑水紅
雲軒帝注傳名世深謝名師說破希夷妙理本來精粹
抱仙胎養就雲𨫼繚繞萬神咸備持造化箇箇圓成
人人具足一炁返還資質周遊八境遍賞三山不離目
前親詣堪笑迷途豈識隂陽宗祖任教邪魅煉金丹悉
是乾坤英秀間氣豪生
十六
絶粒停厨飡霞飲露返照自然相制鉛生五彩汞發三
光方顯大丹苗裔開啟朱扉躍出金烏飛入玉蟾宫裏
把隂陽交會神鑪烹浩然真體虚無内紫炁盤旋玄
珠閃爍射透混成宗睿忘機修道隠迹求仙常點心無
戀榮華悞了(闕)赤神丹恣情抛棄有人人識道專精謹
守決然超彼
十七
洞曉玄機深明丹奥賴與祖宗符契龍耕虎種玉液金
芝好箇道家活計(闕)驚天駭地
(闕)陽首玉(闕)
桂(闕)
消息至(闕)
十八
志氣凌雲(闕)已天
真(闕)要分(闕)
烈士幹運機關鑿
開混沌奪得夜明如來輝輝寶蓋赤赤靈光影隠大淵
無滯休縱心猿盗了金鼎還丹謾勞虚費起三陽真火
時時烹煉九還逃避
十九
冒雪冲霜迎風沐雨得遇至人開悟通微入妙起死迴
生可謂煉丹規矩坎離相交反覆隂陽須藉木龍金虎
把乾坤鼎器五行羅列刀圭成土玄妙處種就黃芽
燒成丹藥此理向誰分訴玻瓈鳳孕碧玉龍珠飛出瑞
雲深處掣電搖空諕得三尸奔走六賊逃出顯仙胎飛
舞五雲繚繞樂聲齊舉
二十
静室修心雲山養道幾箇遇人傳訣鑪攅八卦鼎備三
才修建道家基業隂與陽并斡轉樞機旋走虎龍蟠結
這天機逆順學流不曉豈能分别希夷理瑞氣騰騰
祥雲靄靄紫霧罩籠金闕千神咸備萬化全成方應大
丹熟也琪樹瑤花遍滿虚無真景翠紅相别觀心澄曉
月清風滿目洞天清徹
右蘇武慢三十二首無俗念一首全真馮尊師道
園虞先生所共作也(天瑞)昔刊道園遺稿而先生
所作已附於編然其所謂馮尊師者最傳者二十
篇世莫全覩今復併類編次以刻諸梓庶方外高
人便於通覽惟先生道學文章傳著天下馮尊師
仙證異論超迥卓絶其自有洞源集行於世可考
見云時至正二十四年歲次甲辰秋八月二日癸
巳渤海金天瑞謹識
道園遺稿卷六
