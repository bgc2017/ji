參寥子詩集卷第六
寄王元均奉議昆仲
崇文學士後二子皆翹翹異哉荆山麓産此英瓊瑶婆娑翰墨
場文彩相蔚饒頃我未知識寸心徒搖搖前年廣陵城會合如
有招名都冠淮海氣象古所豪林園若棋置佳處遺塵囂良辰
肯浪負杖策同嬉遨清談落玉麈亹亹如聞韶歲晏樂未闋離
群復蕭蕭扁舟眇一葉出沒隨江潮雲山列千里廬藿尤岧嶤
孤懷喜自放跨躒豈憚勞所嗟無二陸相我吟風騷
廬山雜興
溪石斑斑舞碎光巖花冉冉馥幽香當時吴猛逢山處金闕横
開在上方
隔崖垂蔓蔚蒼蒼隱見莓苔舊石床定有飛仙集其下月明時
復度笙篁
高松夾道夕陽明抱葉風蟬引細聲勸爾行人聊駐足出山無
物更能清
星渚江邊月巳生石橋歸路夜崢嶸西風散入松千樹翻覆銀
河秋浪聲
宿回峰院寄黃擇中察院
秋堂立四壁物色夜蕭然藜床抱孤影起坐未成眠曾飈激高
梧万動接虚警感至情先謝理冥神預領銅壷漏未央扶杖起彷
徨方塘溢繁荇冷月下疎篁躑躅步空除風帶褭霜裾泯余契
幽獨悵子隔川途短短䄂中書明發欲誰寄梁上木鯉魚儻能
將此意古亦有相思吾今何所遺浩歌望雲水期子與同歸
寄史院王正仲曾子開二學士
太史久不作千秋想前人朝廷理故事董職湏絶倫青錢兩學
士班馬相並隣婆娑金閨中婉孌得所親學海揚波瀾詞林藹
芳春青編炳金雘允顯無曲陳翹翹茂令德諤諤規縉紳玉堂
行見躋清切凌紫宸野人蹈江海放浪無邊垠相思邈何許共
此青桂輪
寄東坡昆仲
江南十月天未霜木梢冉冉猶青蒼煙沙篁竹媚兩岸亭午氣
候如春陽吴檣楚柂自紛擾花鴨鸕鷀殊未忙深灣野浦望不
劇葦間隱隱聞漁桹黃昏無雲桂魄滿一川秀色傾銀潢何人
隔岸弄長笛吹風渡水聲悲凉蘭臺故人天一方美景樂事誰
相將舡䆫欹枕夜未央沓沓孤雲空飛揚
梅花寄章仲粹法曹
蕙死蘭枯驚歲晏玉&KR3455;初發照溪寒從來吴苑墻頭見不似匡
廬谷底看月浸繁枝香冉冉露浮紅萼曉團團參軍詩格追何
遜應笑山人自考槃
梅花
雲英粲粲笑相重結子能參鼎鼐功茜杏妖桃緣格俗含芳不
得與君同
造化推排力自強非關着意占年芳繁霜亂雪虚埋沒傾國人
知有此香
枝頭灼灼爛生光弄日驕寒倚短墻欲賦却慙無妙手使人操
筆憶何郎
寄福州太守孫莘老龍圖
公生自淮海弱不游群兒良哉白玉質烱烱無磷緇澡身以道
德餘棄爲文詞端能處庠序邈有孔孟姿一朝擅高名卓然動
京師餘輝耀天末燁燁如斗箕校酬芸閣中精義無參差同時
鵷鷺行半巳翔鳳池兩登諫官室抗䟽犯天威揚舲去江海曠
歲成流離朱輪擁苕霅五馬從合肥編氓仰遺愛墮淚存豊碑
歸來遘風樹憔悴不展眉藉苫一室中四壁無重帷南鄰有古
刹而我方捿遟杖藜時過公泣血聞嗟咨從容勸我坐一飯常
共爲蒸蒸沸古鼎蔌蔌投園葵客來慵應門客去知爲誰禮喪
事云既始領吴門麾瓶盂走梁苑恨不相追隨秋風亟東下旌
旆俄巳睽浮川與遵陸多病亦云疲七閩冨名山空翠相逶迤
在昔慕仁智於今慰遨嬉棠隂想初坐吏案紛交馳庖刀一爲
解往往無孑遺麥秋薦丹實梅雨裁纖絺黃金燕佳客柔指鳴
哀絲萬事不芥蔕羨公能自怡
聞子由舟及南昌以寄之
高安居士實人龍五載南遷道愈豊域外城池剛自守人間膏
火詎能攻屢嗟江海星霜隔行喜雲林笑語同五老峰前佳氣
象待君一醉吐長虹
和子由彭蠡湖遇風雪
夫子經濟材妙質静而默當年大廷中如堵觀射策雄哉賢父
兄一日並輝赫勲業望䕫龍寧論二千石扶搖吝不借困此垂
天翼五載貶筠陽區區挍尋尺塩車厄驥足道路行歎惜脫身
當歲晏行李唯典籍高懷久達觀不見憔悴色悠悠東下舡晚
次彭蠡側江風忽崩騰江水翻且黑飄風断黃蘆落鴈委砂磧
鵝毛飛雪片滿野來無極龍驤飛萬斛欲進不可得淹留向汀
灣蕭瑟日將夕黃昏勢漸壯夜半巳堆積魚龍亦悲嘯凛氣增
几席青燈冷不眠坐漱元和液危檣翻曉鴉霽日動䆫隙搴幃
望廬山萬仞絶寸碧茫茫銀世界蕩蕩月閫域順流復前趨百
里俄頃刻暫停篙櫓喧却著登山屐五老笑相迎千嵓委圭璧
紛紛林下士洗眼冀一識松門共邀迓香霧浮羃羃相將擁
寒爐軟語同夙昔堂堂赤眼師既往有遺跡惸然窣堵波縹緲
根石壁清晨陪拄杖緩步躡山肋徘回憩蒼嶺左右抗松櫪猿
猱侮僮僕上下或戲劇巴僧眉半雪解后語鄉國却返朱砂峰
招提更岑寂中藏李氏書盛事誇絶特東坡老居士邇亦有題
墨一覽慰君心都忘遠行役
寄俞秀老清老二居士
風溪雲巘雪消初鳥變春聲滿屋除安得故人同蠟屐石梁斜
日看游魚
落星江水接天流花絮飛時暮雨收波底鯉魚東去否尺書煩
汝到楊州
慚愧君家好弟兄風流宜與晉人并青鞋布襪能從我共入廬
山深處行
廬山道中懷子瞻
谷口晴雲散曉光鳥聲呼我渡横塘輕明獨愛桃花静撩亂偏
嫌柳絮狂處處叢祠起簫鼓家家籬落動耕桑去年今日東坡
路拄杖相將探海棠
酬周亨叔主簿見贈
廬山百里蟠穹蒼絶頂隂雲常下覆晴日天風忽掃除翠壁千
層開錦繡我來廬山初得君愛君面有廬山秀長篇嶮韻使我
驚忽獲風流雲散後氣味清新滿牙頰如入洞庭嘗橘柚梅子
如錢柳絮飛杜鵑哀號山雨晝念君眀當京邑行馬蹄蹴踏春
泥縐黃陂新息道路迥野飯藜羹湏強齅天街到日夏漸熱車
轂相摩汗如溜丈夫功名非苟取勸子未用輕藍綬山中五月
早歸來澗底清泠當共漱
訪荆國王公
浩蕩經綸志已行北山歸老思冥冥可妨渡水穿雲客拄杖芒
鞵到戶庭
博辯舊聞輕孟子談經早不愧楊雄惠能伎倆元無有還許從
容廣座中
苦嫌榮禄早收身歸與漁樵共隱淪白下門西山迤邐興來長
是岸烏巾
謁上竺觀音大士
十年江海去飄然魂夢長依鷲嶺邊月地雲階重到處殷勤稽
首白衣僊
次韻元翁見寄
十載離群歎渺茫良辰無地可相羊何時却入蓮花社軟語重
焚栢子香藹藹春風搖几席紛紛啼鳥滿林塘欲憑海燕傳消
息徑入君家舊屋梁
病中四絶句呈劉景文左藏
一室寥寥北嶺隈午䆫孤枕夢初回無端自是風驚竹錯認旁
人問疾來
西風薄木晚颼颼古屋無人夜更幽童子未閑煎藥火隔䆫燈
影漫悠悠
高梧挂月照床頭聒砌寒螀似怨秋我病尚能安静默爾曹無
事苦啁啾
竹裏鳴鴉曉欲飛遽褰疎箔望朝暉莫嫌山色經秋瘦我亦秋
來減帶圍
余初入智果院(云蘇翰林率賓客相送者十六人各賦詩一章)
泰山屹天下四海同仰止我公命世英突兀等於是胷中廓秋
漢皎絶微雲滓當年事危言軒冕如脫屣正貴知我希寧慙不
吾以風雲果再符六翮挑空起一昨厭承眀抗章求迤邐餘杭
右雄籓比屋冨生齒立談政即成興不負山水雍容敦末契訪
我頑且鄙大旆輝松門禽猿亦驚喜森森門下士左右燦珠履
使君道德姿圭角非所恃軟語如春風薰然著桃李今朝真勝
事千載足遺美安得筆如椽磨崖爲公紀
龍井辯才老師新亭(公禆余継和輙次元韻初成有詩呈府帥翰林)
遠公吾家傑道妙非壺丘德傾龍象侣㒵蓋江湖秋平生經論
學不爲名相留淊淊若懸瀑下注萬丈湫昔年謝講事衆挽不
轉頭刳心老嵓穴百念本不浮東南多望士唯見此老優翰林
天下公方外寔軰流旌旗虎溪路竟日泉石游衆生病未巳師
意可忘憂
次韻蘇仲豫承務寄伯逹推官
蘇子真豪英氣貌嚴且重幼無兒女姿嗜好百不動唯餘讀書
事乃與古人共文章造深淳詞力寬不縱樂哉賢父兄道義日
相從昨朝西湖外目極孤鴻送高帆去百里山水乏吟弄作詩
投置郵但述鴒原夢
辯才生日
像末真風恐不傳故生豪傑爲人天慈航横截三千界法雨均
沾四十年獨鶴精神秋始徤長松根節老弥堅莫將有物觀無
象唾霧冰輪處處圓
寄題解頥堂
道人還家今幾時築室搆堂名解頥尺書三遣要我賦我獨老
矣何能爲塵埃筆研試料理肝肺枯槁源不滋爲君苦思強抽
軋詞慳氣廹無逶迤東陽自古號多士文采風流世有之堂成
往往獻佳句羅列四壁皆瑰竒譬如鈞天巳九奏安用擊筑鳴
參差又如玉食厭方丈葵藿欲進旁必嗤他年但約訪君去借
君几席聊偃欹堂中插架足書史牙籖玉軸當細窺
送仲豫叔黨二承務赴試春闈
烱烱䨇黃鵠雍容振羽儀風高辭澤國歲暮及天池文彩非凡
近周旋競陸離眀年翔集處九萬是君期
同蘇文饒主簿西湖夜泛
鳳咮山頭暮靄空月娥飛出廣寒宫初登桂檝横湖去似覺銀
河有路通掠草飛螢星點點眠沙宿鷺玉叢叢從來江揔文才
妙請付毫端刻畫中
酬錢塘宰王昭叔朝奉
令尹胷中萬斛寬簿書堆案豈相關揮毫手過庖刀疾訪勝心
同止水閑竹日映簷光破碎雪雲開嶺翠連環自嗟不及匡山
遠坐對淵明秖愧顔
景文寵示(把五言一章景文巳和之復使余継其後四月十七日翰林公過龍山真覺院賞枇)
脫略今山簡能吟舊子春偶因尋勝出不爲採芳人紅紫千葩
盡甘酸萬顆新江雲浮翠壁靄靄散魚鱗
夏夜奉懷景文路分
曾欄霽晚雨餘響猶滴瀝天風吹浮雲入夜巳無迹月波泛脩
竹灔灔流几席蘭膏滅衆炬凉氣滿四壁蕙煙擢銅爐暗觸鼻
端息藜床但危坐萬想本空寂肺肝既冷然紈扇亦暫釋將軍
不吾期樂事空自得願言賦長謠爲我記此夕
次韻景文會朱充仁大夫魏敏中朝奉於望湖樓長句
高樓冠浮雲下瞰百頃湖清漪照兩岸秀色含菰蒲騷人冨筆
力領略驚湏臾短長隨萬象肯議鶴與鳬二客各英妙温温古
爲徒從公文字飲所樂非歌呼酒酣挹諸山高下如迎趨籃輿
復迤邐遠訪飛來孤炎蒸近亭午天地如大爐石泉飲吾廬快
意猶過屠松門徹九里始見靈山隅佳名自開皇籍甚聞中區
幽芳不時豔地勝乃滋濡招提數四海雄觀宜且無歸途憩壽
星寒碧森萬株蕭騷聒衆響孰辨笙與竽擡眸瞩新榜蔚蔚氣
自殊將軍戀清絶歡容頽玉壷道人烹露芽滿盞浮雲腴儻無
方外姿未可同此娱
寒食日(有詩示怡然并余余次韻之蘇翰林司馬中玉提刑過訪)
使君薄珪組冨貴良易足一麾下東南千里争拭目援毫賦山
水詞力瀉溪谷勝游便杖履聒耳厭絲竹西湖破春冰曉漲翻
晴綠相將二使軺導從還屏逐後先度嵓壑頡頏追鸞鵠樂事
殊未央酒行宜局促風流俄醉舞坐客瞻頽玉嵇阮真逹生秦
