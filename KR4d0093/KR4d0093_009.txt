參寥子詩集卷第九
送劉不已推官罷奉符尉入都注擬
少年讀書破萬卷河朔聲名壓諸彦詞場百戰功不成晚得青
衫非所願白頭况有北堂親斗禄強湏甘冗賤三年一尉泰山
下簿領區區事弓箭追窮寇盗走山谷肯為風霜辭怯懦要功
冀賞夲無心脫去僅能逃所譴草枯蓬斷歲將徂結束行裝抵
京縣達官貴吏急賢材一鶚君湏預論薦投竿舍築去作相邂
逅風雲一朝變造物於人自有時未足為君生忿怨
過彭城觀陳傳道知錄所藏東坡公畫
枯株瘦石兩相望南北悠悠徑路長卷盡平岡三百里風枝雨
葉更飄揚
淮上觀水
桐柏崑崙日夜傾投溪注壑本無情乍為含垢千尋濁不作矜
人一掬清
戲書誠師秋景小屏
黃蘆敗葦兩三叢彷彿江湖在眼中鴈鴨驚呼緣底事一時昂
首立秋風
過韞秀堂觀仲豫二詩因次其韻
箕南斗北各殊方誰信相思去夢長蓬断草枯當歲晏寥寥空
對蕙爐香
荆溪一别十年餘流竄何嘗定所居等與山河同幻質更將三
界作蘧廬
次韻聦師見寄
三年東魯貶閉戶實超然静極通幽眇神游豈間焉獨全霜後
操未異火中蓮不似沈湘客徒懷忿與悁
夙學誰知子源流務所滋風騷追五柳襌寂擬長髭桂魄元昭
晣浮雲自蔽虧險夷終一節吾以古為師
次韻升師見招
老去年光知幾尋無端華髮苦相侵獨怜碧眼平生舊未改青
松一寸心欲扣禪關當歲晏肯愁溪路隔雲深相逢試探梅花
信應有香鬚擢碎金
兒童牋管已能操書乏吟䆫幾兔毫文囿垣墻增漸廣詞林枝
葉勢方高嗟余舊喜論周誥晚歲無心諷楚騷羡子得時勤述
作宛如秋浦湧雲濤
殘菊
霜摧露殞萬枝空藂菊鮮鮮尚見容細蘂冷香聊自媚無心引
蝶更勾蜂
滌軒
隔雲穿竇引㳙㳙噴玉跳珠亦可憐心垢本無何用滌戲將蕭
洒度流年
千頃廨院觀司馬才仲遺墨次韻
濛濛春雨暗村橋竹裏禽啼婆餅焦度谷勌聞車軋軋穿林愁
聽馬蕭蕭細窺陳迹僧坊静默想風流鄙吝消浮魄沉魂今已
矣無人為作楚詞招
唐昌王悅道桃竹軒
餘杭門西山迤邐屹屹千峰插天起窮幽摘勝過三邑隨處雲
林皆可喜邇來杖策到君家始覺溪山逢骨髓争流萬壑會目
前競秀千嵓對䆫机丹楓洗雨秋霽餘白鳥出没嵐光裏主人韻
勝無塵埃翠竹紅桃相映栽良辰樽爼憑誰共友月朋雲自往來
溪上
紅蓼藂邊䨇鷺飛波㾗飜動碧琉璃湏臾相趁却回首斜立垂
楊煙外枝
聽盛道人琴
隂雲收雨閣曾簷寂寂西風不動簾燒盡夜堂紅蠟炬高山流
水聽無厭
有客浮游不定家玉琴三尺當生涯從來正始無人會掉首高
歌烏帽斜
千頃山圓鏡堂呈應禪師
兹山嵯峨冠天下一徑縈雲行兩舍始窮絶頂見招提碧閣丹
樓屹如畫門前池水滀蜿蜒座上風雷驚晝夜峨眉五臺誇壯
觀品目真不此為亞偉哉南師非世人開荒闢土初椎輪寥寥
相望三百載廢興一一難具陳丹丘大士來鼓舞氣象煥發重
增新投金輸贐走南北法雨所被無涯津虚堂選勝得佳處隆
簷巨棟成逡廵䆫扉洞達舒兩目異景錯出羅蓁蓁朝雲夜月
常萬頃寒光烱烱如鎔銀堂中隠几人何似湛若玉毛懸秋旻
牓名圓鏡示來客庶使方寸無淄磷
沈道原養浩堂
塵勞萬計日紛紛未礙堂中養浩心花草暗香來屋角溪山爽
氣入衣襟樽中白酒無時有篋裏清詩不廢吟夜夜鄰家助幽
致數聲羌管弄微音
宣上人玉淵堂
玉淵閟蒼崖源深杳難測但見㳙㳙附籜龍宛轉來投小池側
小池方折餘兩尋鼃黽不游苔不侵青天無雲落寒影沈柔見
底空人心妙哉支公營小築氣象蕭然真不俗夜吟朝講度流
年何用峥嶸誇傑屋
與定師話别六言
客有來從東越示余滿把瓊瑶萬壑千嵓鍾秀故知多士翹翹
雪解松筠振色氣回蘭蕙含芳興動剡溪吟客夢先歸鳥飛翔
山海濤雷方震横江雪陣如山一葉舟輕飛燕飄然掠水東還
鳳咮山含暮靄西陵月破黃昏慣作江湖離别未應當此銷魂
慧覺孜師綠筠軒
綠筠蕭蕭含爽籟幽(冷姿)落人難愛璧間但有謫仙詞聲名自到
江湖外當年刱軒非壯觀局促簾櫳日虧蔽一朝經畫有底難
推倒墻頭了無礙坐挹西南十里山彩翠浮空屹相對開池鑿
圃增氣象佳致真為一方最鳥聲鳴春春漸融蘭芽蕙出初蒙
茸我來正值新雨定弄日吹香聞座中主人散策邀我步池南
池北聊從容會待龍孫添夏蔭借君此地眠清風
夏夜智果懷武康令毛澤民
暮磬寥寥殷上方籠紗朱火影微茫䆫虚竹净雨初闋雲潤星
輝夜更凉落枕松聲驚瑟瑟撲簾香霧靄蒼蒼遥憐散髮東
堂老正卧風漪六尺床(東堂老人澤民自号)
寄宗室趙伯言朝請
趙侯天人裔雅韻能拔俗豈意江湖間解后識眉目高談為余
傾落落如轉轂端無貴冨驕但有文字欲交游多望士頡頏争
馳逐艱難風義高迹與古人續銅章領劇邑宛在江之曲鳴絃
陶永日了不事鞭朴新詩擬建安簡遠詞不縟錦嚢有餘棄示
我僅盈軸持還故山棲把玩時反覆美哉韶濩音鏘然落嵓谷
嗟余真淺陋學海無一掬仰君東溟深短綆不可觸
讀東坡居士南遷詩
居士胷中真曠夷南行萬里尚能詩牢籠天地詞方壯彈壓山
川氣未衰忠義凛然剛不負瘴煙雖苦力何施往來慣酌曹溪
水一滴還應契祖師
讀聞復詩卷
詩律久已廢宏綱誰與操断絃那慮續吾黨有英髦氣穏侔彭
澤詞幽近楚騷未輸湯從事獨詫碧雲高
次韻聞復廬山見懷
匡廬三載恣徜徉肯憚衣裘弊雪霜學徹死生追粲忍力窮騷
雅陋齊梁心源素與秋潭静定水寧同夏潦潢邂逅逢余舊題
墨蘚封苔駮不成行
夏日寄愚坦二上人
仙潭從古水雲鄕不羨西湖六月凉支港官河通市井採菱拾
翠有舟航觚稜迥與星辰接鐵鳳疑參鸛鶴翔九夏登臨輸二
子一時摹寫付詩嚢
次韻聞復西湖夏日六言
山水初無今古人間自有沈浮試問行歌野老桑麻用事何憂
老葑年來席卷吴儂舊恨弥申昨夜馮夷鼓吹遨嬉抵徹諸隣
夜深一碧萬頃彷彿明河椄天岸曲風篁成韻絶勝細筦危絃
西湖清淺可泛湍險豈類瞿塘隨處菰蒲蓮芡櫛風沐雨尤香
南䆫寄傲一榻午帳風來卷舒懶躡子雲陳迹解嘲更續成書
燒空火雲萬丈氣熖信可流金嗟爾龜魚得計適然游泳滋深
櫟杜侵階美蔭鳴蟬託質初凉薰風正被草木莫作秋聲感傷
柱礎爭流餘潤油雲忽改山容定有盲風怪雨曉來已聽鼉龍
湖光宛同玉鏡隄柳閟若房櫳六月行人過此未輸仙客壷中
河漢斗杓横七重城漏鼓傳三露鶴一聲何許嘠然震響空嵓
夏夜偶興
微陽墮曾巚歸翼投空林龕燈閟古殿𣑽唄無餘音眷兹石壁
下徐風散冲襟缺月如断環依微挂松隂清暉婉相屬永夜諧
吾心空生大覺中一漚示浮沉此身漚中客冥觀無古今昔我
嬰世故紛紛那重陳且求華胥夢胡蝶相追尋
次韻古上人湖上步月
尋常西湖月雲霧多襲眀兹宵實昭晣似慰詩人情低昂見列
宿戢曜非光熒起余二三子微咏哦新聲杖藜山前去鷄犬寂
不鳴蘭臯宿鷺群回首時自驚君看南北山氣象真峥嶸參差
煙樹藂一一含餘清上人江南秀邂逅意所傾夜闌勸復路浩
興殊未盈
臨江月上人(部&KR1269;其𣑽行作此以贈之率同志爲社誦法華經一萬)
能仁說教滿竺乹流入中國餘五千於中妙經爲最勝顗師所
解尤通玄化行吴會連海壖紛紛得法如雲煙見聞讀誦又其
次隨類譬率無間焉嗚呼上人志且堅善邀佛子同法筵妙香
炷爐馥旃檀十科勸進追昔賢旁行貝葉軸似椽卷舒朝暮往
復旋利根&KR0839;種聊窮研魚兔一獲忘蹄筌自餘區區顧未然瀾
翻口舌如湧泉外物交錯心匪緣功成一朝脫愛纏曄如紅蕖
濯清淵俯仰千聖遽可肩茫茫苦海旁無邊不有舟栰誰能先
烏蟾疾馳如走丸咨爾佛子無睡眠
琅瑘山茶仙亭呈曾子開侍郎
滁山雖僻左謫宦皆名臣後先聞數公卓然皆鳳麟憶昨紹聖
初譴公俾省循盛德忘怨悱虚懷隨屈信政成思覽眺興與煙
霞親後車載鄒枚主客驚路人逶迤度山谷導從屏所陳漁樵
許爭席解后全天真泠泠庶子泉味壓康王珍團團小圓月色
冠閩山春白足相與飯溪毛擷青芹熊魚得兼美樂事無涯津
花瓷勸引滿䟽瀹貫百神危亭倚嵓阿榜額獨未新牧之擅風
流茶仙誇絶倫相望三百載公能嗣芳塵
送錢持王主簿西歸
蘭陵號多士君實名家孫高才糜筦庫枳棘捿鴛鸞一旦謝朱
墨超然整歸軒迎秋餞伏初炎威尚歊煩松陵接苕霅迤邐皆
清源舟子宜夜泛蘋風生夢魂回塘官柳行千樹如雲屯明河
挂柳外凉月低金盆兹行信有得它日為余言
寄子開内翰
天將有作會雲龍一德君臣邂逅同表率衣冠真領䄂羽儀臺
閣舊家風詞林豈獨專周誥衮職深期𥙷舜聦四海滯淹公可
棄盡收鳬鴈集庭中
贈潜照月師
吴興上人心志苦筆研十年耕學圃形癯骨瘦神獨清耿若霜
鷗立秋浦錦嚢新詩殊汗漫妙語間發猶稽古銖鋤冗長更磨
揉激濁䟽清導靈府自然韻勝遺島可遠跂淵眀追步武瓶盂
勸子適四方莫學匏瓜甘墮窳崇山廣澤徧游覽始信憑高極
天宇蓺成技進蔚文采楚楚華身竟何𥙷茫乎三界同傳舍而
我與君俱逆旅不如回首依老褐妙精眀心求許與鳴蟬委蛻
藁壌餘脫略秋風即高舉
垂慈堂木栖花
堂下高花屹兩株繁英碎萼巧連茹猛香匪占春園盛清烈仍
分里巷餘長抱秋蟾滋夜氣偶搖風露墮階除根盤厚地知方
壯封植何人考厥初(化老師手植之此花乃都正慈)
次韻關子容晚霽
小院回廊眀霽霞疎簾未捲尚横斜應憐碧砌無塵滓石竹紅
薇靚有花
飛簾初遣雨師回獨上江城百尺臺萬景横前方領略越山仍
欲送青來
再和湖上晚歸
漾舟歸路興何賖水樹低凉一道斜菱蔓蒹葭都卷盡芙蓉烱
烱獨開花
雲披霞卷仰昭回試望翻經古石臺應有秋香生桂樹吹風肯
傍暮舡來
次韻子容同聖功見過
檀欒小徑閟隂隂解鞅停驂步更深知我山栖久牢落故留佳
句比南金
桃李君家世布隂棣華雍穆義還深浮雲百變何湏怪張耳陳
餘舊断金
參寥子詩集卷第九
