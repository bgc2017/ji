文信國集杜詩
宋文天祥撰
社稷第一
三百年宗廟社稷為賈似道一人所破壊哀哉
南極連銅柱(送李晉肅)煌煌太宗業(北征)始謀誰其問(舟中苦熱)風
雨秋一葉(李光弼)
理宗度宗第二
先皇弓劍遠(送覃二判官)永懷侍芳茵(送汝陽郡王)今朝漢社稷
(喜達行在所)為話涕沾巾(送司馬入京)
誤國權臣第三
似道喪邦之政不一而足其羈敵使開邊釁則兵連
禍結之始也哀哉
蒼生倚大臣(送韋中丞)北風破南極(北風)開邊一何多(前出塞)至
死難塞責(吳侍御江上宅)
瀘州大將第四
西南失大將(客居)帶甲滿天地(送遠)高人憂禍胎(山寺)感嘆亦
歔欷(羌村)
襄陽第五
十年殺氣盛(北風)百萬攻一城(遣懷)賊臣表逆節(往在)胡騎忽
縱橫(嚴公武)
荆湖諸戍第六
長嘯下荆門(春日梓州登樓)胡行速如鬼(塞蘆子)門戸無人持(水檻)
社稷堪流涕(西閣)
黃州第七
始謂敵以襄陽船自漢入江後乃知敵之未渡蘄黃
已先降故其渡也襄漢蘄黃之船皆在焉
桓桓陳將軍(北征)東屯大江北(行官張望)化作虎與豺(夏日嘆)楚
星南天黑(晚登瀼上堂)
陽羅堡第八
夏貴自陽羅堡之敗順流而下沿江南岸縱兵放火
歸廬州觧甲當是時其心已無國矣似道建督至
江上夏貴不得已出見斬以釁鼓東南再造之機
也失此不圖社稷為墟哀哉
日色隱孤戍(發秦州)大江聲怒號(大雨)朝廷任猛將(又上後園山脚)
宿昔恨滔滔(送王砅使南海)
京湖宣閫第九
開慶已未江陵閫帥自上而下奔救鄂渚令朱&KR1124;孫
任宣閫乃自鄂渚走還岳陽朱與夏通任長江之
責一上而一下使中流蕩然敵行無人之境國安
得不亡嗚呼痛哉
正當艱難時(送樊侍御)豈無濟時策(遣興)連檣荆州船(雨)悠悠
回赤壁(過南岳)
渡江第十
常時江水風波不可狎視敵渡江時水乃鏡平豈非
天哉
濟江元自闊(行次古城)輕船下吳會(逢劉主簿弟)南紀收波瀾(衡山)
(縣學)吾將罪眞宰(劍門)
鄂州第十一
先時李雷奮為郡守十月以臺論罷至是無正官張
宴然以城降金湯重鎮正風寒中而去正守當國
者獨何心哉
鄂渚分雲樹(過南岳)春城帶雨長(入行軍六弟宅)惜哉形勝地(懷錦)
(水居止)河嶽空金湯(入衡州)
江州第十二
戎馬暗天宇(送魏六丈)落日九江流(送李功曹)元惡迷是似(入衡州)
化作長黃虬(奉同郭給事)
安慶府第十三
岸轉異江湖(過南岳)江水流城郭(春日梓州登樓)鴟鴞志意滿(病柏)
山鬼獨一脚(懷鄭司戸)
魯港之遁第十四
己未鄂渚之戰何勇也魯港之遁何衰也人心已去
國事瓦觧當是時須豪傑拔起首禍之權奸無救
禍之理哀哉
出師亦多門(後出塞)水陸迷畏途(贈鄭十八賁)蹭蹬麒麟老(贈射)
(洪李四丈)危檣逐夜烏(過南岳)
建康府第十五
亭亭鳳凰臺(鳳凰臺)江城孤照日(登牛頭山亭)胡來滿彤宫(往在)
驅馬一萬疋(北征)
相陳宜中第十六
魯港敗後陳宜中當國首斬殿帥韓震脇遷之議差
強人意宜中實無經綸至秋託故遁歸及不得已
十月再來則國事去矣哀哉
蒼生起謝安(宴王使君宅)翠華擁吳嶽(壯遊)可以一木支(水檻)俯
恐坤軸弱(青陽峽)
召張世傑第十七
京師内空賴張世傑一軍自荆湖至
詔發西山將(送郭中丞)熊虎亘阡陌(王思禮)笳鼓凝皇情(嚴公武)
佳氣向金闕(北征)
鎮江之戰第十八
張世傑率舟師趍金山約殿帥張彦自常州陸出京
口揚州兵出瓜洲三路交進同日用事既而揚州
失期先出取敗常州竟不出世傑多海舟無風不
能動江水平敵以水哨馬往來如飛遂以潰敗嗚
呼豈非天哉
海胡舶千艘(送王砯)肉食三十萬(昔遊)江平不肯流(陪王使君泛江)
到今有遺恨(壯遊)
將相棄國第十九
丙子正月十八日敵至高亭山是夜四鼓宜中逃翼
日世傑逃
扈聖登黃閣(贈嚴八閣老)大將赴朝廷(草堂)胡為入雲霧(送高司直)
浩蕩乘滄溟(橋陵)
京城第二十
當宁䧟玉座(往在)兩宫棄紫微(咏懷)北城悲笳發(夏夜嘆)失涕
萬人揮(送盧十四弟)
京城第二十一
黃屋朔風捲(蘇源明)園林殺氣平(送郭中丞)宫殿青門隔(送賈閣老)
永懷丹鳳城(送覃二判官)
陵寢第二十二
五陵花滿眼(別何邕)霜露在草根(閬州東樓)冥冥子規呌(法鏡寺)
重是古帝魂(杜鵑)
陵寢第二十三
旄頭彗紫微(衡山縣學)蚩尤塞寒空(奉先縣)愚智心盡死(聽楊氏歌)
漂蕩隨高風(遣興)
江陵第二十四
高達荆湖名將已未觧圍鄂州賈似道許以建節竟
不與而移以與吕文德達怨望久矣至是為京湖
制置以城降宣閫不能制城初䧟朱&KR1124;孫仰藥不
得死既而亦降焉
聞說江陵府(峽隘)今又降元戎(客居)甲外控鳴鏑(王思禮)肩輿
強老翁(王十五前閣會)
淮西帥第二十五
夏貴既失長江惟恐督府有成無所逃罪又恐孫虎
臣以後進為將有功總統出已上日夜幸其敗覆
督府既潰歸廬州不出朝廷屢詔勤王若罔聞知
國亡乃以淮西全境獻北為己功焉於是貴年八
十餘矣老而不死是為賊其貴之謂與
借問大將誰(後出塞)戰骨當速朽(前出塞)逆節同所歸(咏懷)水
花笑白首(送王砅)
揚州第二十六
李庭芝在揚州十餘年畏怯無遠謀惟閉門自守無
救於國及景炎登極以爲首相乃引兵輕出渡海
南歸朱煥尋以城獻敵哀哉
城峻隨天壁(白帝城)胡來但自守(潼關吏)士卒終倒戟(王司禮)
仰望嗟嘆久(九成宫)
京湖兩淮第二十七
東南兵力盡在江北金城湯池國之根本高以荆州
降夏以淮西降李死淮東盡失無復中原之望矣
哀哉
荆揚風土暖(秋行官張望)大城鐵不如(潼關吏)秦山忽破碎(登慈)
(恩寺塔)流落隨丘墟(五盤)
景炎擁立第二十八
予自蘇州歸闕建議出二王於閩廣及敵至二王方
出宫蘇劉義陸秀夫遇二王於温時陳宜中海船
泊清嶼門諸人往邀之共圖興復益王始建元帥府
及張世傑自定海至同趍三山以五月一日益王
登極改元景炎
漢運初中興(述懷)扶顚待柱石(入衡州)疇能補天漏(寄岑参)登
階捧玉册(行在)
福安府第二十九
崔嵬扶桑日(幽人)闊會滄海潮(桔柏渡)傾都看黃屋(送班司馬入京)
此意竟蕭條(贈韋左丞)
幸海道第三十
自三山登極世傑遣兵戰邵武大捷人心翕然世傑
不為守國計即治海船識者於是知其陋矣至冬
聞警即浮海南去天下事是以不可復為哀哉
天王守太白(九成宫)立國自有疆(前出塞)舍此復何之(後遊脩覺)
(寺)已具浮海航(壯遊)
景炎賓天第三十一
御舟離三山至惠州之甲子門駐焉已而遷宫富場
丁丑冬敵舟來移次仙澳與戰得利尋望南去止
碙川景炎賓天蓋戊寅四月望日也嗚呼痛哉
陰風西北來(北征)青海天軒輊(送從弟亞)白水暮東流(新安吏)魂
斷蒼梧帝(李公邕)
祥興登極第三十二
戊寅四月十七日衛王登極於碙川
浮龍倚長津(别蔡著作)參錯走洲渚(入衡州)蒼梧雲正愁(登慈恩寺)
(塔)初日翳復吐(法鏡寺)
祥興第三十三
六月世傑自碙川北還至厓山止焉厓山乃海中之
山兩山相對延袤中一衣帶水山口如門世傑以
為形勝安之
南遊炎海甸(送魏六丈)沃野開天庭(橋陵)真龍竟寂寞(雷)乾坤
水上萍(衡州送李大夫)
祥興第三十四
己夘正月十三日敵舟直造厓山世傑不守山門作
一字陣以待之敵入山門作長蛇陣對之二月六
日敵乘潮進攻半日而破死溺者數萬人哀哉
弧矢暗江海(草堂)百萬化為魚(潼關吏)帝子留遺恨(過南嶽)故
園莽丘墟(逃難)
祥興第三十五
世傑於戰敗後乘霧雨晦冥以數舟遁去
朱厓雲日高(遣遇)風浪無晨暮(懷鄭司戸)冥冥翠龍駕(雨)今復
在何許(宿清溪馹)
祥興第三十六
初行朝有船千餘艘内大船極多張元帥大小船五
百而二百舟失道久而不至北人乍登舟嘔暈執
弓矢不支持又水道生疎舟工進退失據使敵初
至行朝乘其未集擊之蔑不勝矣行朝依山作一
字陣幇縳不可復動於是不可以攻人而專受攻
矣先是行朝以遊舟數出得小捷北船皆閩浙水
手其心莫不欲南向若南船摧鋒直前閩浙水手
在北舟中必為變則有盡殱之理惜世傑不知合
變專守常法嗚呼豈非天哉
六龍忽蹉跎(别唐誡)川廣不可泝(送汝陽王)東風吹春水(送程錄事)
乾坤莽回互(懷鄭司戸)
祥興第三十七
幽燕盛用武(昔遊)六合已一家(後出塞)眼穿當落日(喜逹行在)滄
海有靈查(喜晴)
祥興第三十八
客從南溟來(客從)黃屋今在否(留别章使君)天高無消息(幽人)未
忍即開口(述懷)
祥興第三十九
南嶽配朱鳥(望嶽)地軸為之翻(晦日尋崔戢)皇綱未宜絶(北征)雲
臺誰再論(覧柏中丞官制)
陳宜中第四十
丁丑冬御舟自謝女峽歸碙川陳宜中船相失莫知
所之
管葛本時須(别張建封)經綸中興業(𫐠古)有志乘鯨鰲(送王砅)南
紀阻歸檝(李光弼)
張世傑第四十一
世傑得士卒心每言北方不可信故無降志閩之再
造實頼其力然其人無遠志擁重兵厚貲惟務遠
遁卒以喪敗哀哉
南國捲雲水(舟中苦熱)黃金傾有無(遣懷)蛟龍亦狼狽(溪漲)反復
乃須臾(草堂)
張世傑第四十二
長風駕高浪(龍門)偃蹇龍虎姿(病柏)蕭條猶在否(上水遣懷)寒日
出霧遲(早發射洪)
蘇劉義第四十三
蘇京湖老將雖出吕氏乃心專在王室永嘉推戴實
建大功後世傑用事志欝欝不得展其人剛躁不
可近然能服義終始不失大節厓山與其子俱得
脱亦不知所終
驊騮事天子(送高司直)龍怒拔老湫(送韋評事)鼓枻視青旻(寄薛三郎)
(中)烈風無時休(登慈恩寺塔)
曾淵子第四十四
曾淵子元貶雷州御舟南巡復與政事厓山之敗曾
欲赴水為蘇父子所留同得脱其家竟沒敵後還
五羊有人見其子雷郎者焉哀哉
子負經濟才(别唐誡)欝陶抱長策(貽華陽柳少府)安得萬里風(夏夜)
(嘆)南圖回羽翮(送嚴公入朝)
江丞相萬里第四十五
先生居饒州敵入城先生投府第中池水死其弟萬
頃於廳事上被執殺死哀哉
星拆台衡地(送蘇州李長史)斯文去矣休(送王信州)湖光與天遠(過洞)
(庭)屈注滄江流(奉同郭給事)
趙倅昴發第四十六
敵至池州倅昴發蜀人夫婦自經死
風雷颯萬里(大雨)大江動我前(水會渡)青衿一憔悴(衡山縣學)名
與日月懸(陳拾遺故宅)
將軍王安節第四十七
常州敗敵生獲王安節不屈而死敵謂過江以來武
人忠義者惟王安節一人安節乃節度使王堅子
也
激烈傷雄才(金華山觀)直氣橫乾坤(别李義)倜儻汗血駒(别張建封)
見此忠義門(柏中丞除官制)
李安撫芾第四十八
肯齋先生蜀人寓居衡陽乙亥留夢炎為潭帥夢炎
歸相始起先生為代先生倉卒運掉城守甚備及
城陷先生殺其家人乃自焚死哀哉
殺氣吹沅湘(入衡州)高興激荆衡(李八判官)城中賢府主(課伐木)
千秋萬歲名(夢李白)
李制置庭芝第四十九
庭芝得爰立之命引兵至泰州為敵所困泰州孫九
賣城庭芝被執誅於揚州市雖無功於國一死為
不負國矣
空留玉帳術(送嚴公)那免白頭翁(陪章留後)死者長已矣(石壕吏)
淮海生清風(送高司直)
姜都統才第五十
淮東猛將揚州前後主戰皆其人也及泰州破被執
敵愛其才勇啖以官爵不肯降罵諸負國者臨刑
含血以噴罵敵不絶口其英風義烈淮人言之無
不傷感惜哉
屹然強寇敵(王思禮)古人重守邊(後出塞)惜哉功名忤(薛少保)
死亦垂千年(義鶻)
張制置珏第五十一
蜀之健將元與昝萬壽齊名昝降張獨不降行朝擢
授制閫未知得拜命否蜀雖糜碎珏竟不降為左
右所賣珏覺而逃遁被囚鎻入北不肯屈後不知
如何
氣敵萬人將(楊監畫鷹)獨在天一隅(遣懷)向使國不亡(九成宫)功
業竟何如(别張建封)
陸樞密秀夫第五十二
字君實文筆英妙自維揚幕入朝京師陷永嘉推戴
有力及駐厓山兼宰相凡朝廷事皆秀夫潤色綱
紀之厓山陷與全家赴水死哀哉
文彩珊瑚鈎(奉同郭給事)淑氣含公鼎(張九齡)烱烱一心在(嚴武)
天水相與永(渼陂西南臺)
勤王第五十三
甲戌冬詔天下勤王予守章貢首應詔意同志者當
接踵而奮已而竟無應者予遂以孤軍赴闕世事
不濟殆由於此哀哉
出師亘長雲(後出塞)盡驅詣闕下(往在)首唱恢大義(衡山縣學)垂
之俟來者(蘇源明)
蘇州第五十四
予領兵赴闕時陳宜中歸永嘉留丞相夢炎當國夢
炎意不相樂出予以制閫守吳門尋以獨松事急
陳丞相留丞相陳樞密文龍連書趣還宿衛予不
得已行未幾姑蘇陷哀哉
嵯峨閶門北(壯游)朱旗散廣川(餞裴二)控帶莽悠悠(送韋評事)慘
淡陵風烟(草堂)
拜相第五十五
予自吳門還遣守獨松戍餘杭丙子正月初二日除
知臨安府辭不拜引輕兵至闕陳大義不得見十
八夜宜中逃次日早予除樞密使午拜丞相樞密
使都督諸路軍馬然事已無及無可奈何矣予不
敢當亡國之名惟有危難捐軀而已
我來属時危(九成宫)朝野色枯槁(送長孫侍御)倚君金華省(張九)
(齡)不在相逢早(贈射洪李四丈)
出使第五十六
初宜中蒙蔽外庭乃遣使北軍求議和約見巴延於
長安堰已而不如約故敵徑至高亭山要以相見
宜中遂逃上下皆莫知其詳予既辭相印不拜遂
奉成命以議為名在敵營敵強以降予見巴延開
陳大義詞氣慷慨敵頗傾動尋留不遣而丞相吳
堅右丞賈餘慶同知樞密院謝堂以下竟自納欵
予責巴延留使失信及數敵罪惡以死自誓而一
無所及矣痛哉
隔河見胡騎(前出塞)朝進東門營(後出塞)皇皇使臣體(寄崔評事)
詞氣浩縱橫(舂陵行)
發京師第五十七
自國都失守應降表及行下省札播告歸附皆不敢
使予聞知予居敵中欲求速死敵衛守甚嚴務為
塗塞耳目二月八日大臣吳堅賈餘慶家鉉翁劉
岊皆以祈請使為名下船詣北庭敵忽驅予並行
予不肯往被其捽迫不得已行至謝村幾逃去
東下姑蘇臺(壯遊)揮涕戀行在(北征)蒼茫雲霧浮(發秦州)風忛
倚翠盖(幽人)
去鎮江五十八
予至京口北行有日矣予欲引决同行士杜滸曰且
遁逃不獲死未晩也遂謀走真州時江中皆北船
偶物色一空船在敵籍外捐重資約之二月晦日
夕一更後予約同行十一人潛出邸挾刃自隨不
濟則自殺幸而安行無虞遂泝而上敵船綿亘江
上幾不得出三月朔抵真州今而後喜可知也
京口渡江航(送許八拾遺)窮途仗神道(送魏六丈)蕭條向水陸(入衡)
(州)雲雨白浩浩(送長孫侍御)
至真州第五十九
予至真州登城四望徘徊感歎守苖再成慷慨有志
略聞予言踴躍思奮予即作書報制閫李庭芝及
約淮西夏貴又作諸州太守書約以興復苖守遣
人四出導意兩日久與予講進取方略使天命在
宋是行也中興之機也一人狐疑事乃大謬惜哉
萬里長江邊(送高司直)去國同王粲(通泉馹)青山意不盡(上牛頭寺)
皇天照嗟嘆(舟中苦熱)
行淮東第六十
李庭芝聞予至真州以為來說城遣使數十軰來涖
殺予苖再成不肯然不得不出予以自白以上巳
日紿予出城門閉城不荅予欲赴濠死未幾苖遣
五十人送行行五十里布刃於野詰問甚久使一
語可疑即為草間血矣其人信予言為之歎惋送
至州境夜至揚州西門欲扣城入前却數四四人
遁去予與七人走荒野空屋中是日敵萬騎自屋
後過幸而苟免自是變姓名趍高郵初五夜行屢
迷失道旦敵哨各鳥獸竄伏續去一人殺傷一人
又幸喜脱予時日夜在死亡中驚惴危懼飢餓無
聊人生逆境有如此者哀哉
客子中夜發(赴奉先縣)月照白水山(彭衙行)悲辛但狂顧(懷鄭司戸)
浩蕩前後間(宿清溪馹)
自淮歸浙東第六十一
予高郵道中遇哨得脱行數十里匍匐不能行幸遇
村夫雇倩籮擡入郡又有被傷者扶持強行血衣
淋漓見者傷惜初七日至郡地分官盤詰甚至稱
制置司有報文丞相來說城合一路覺察不納南
來人予等既變姓名地分官見有傷者不疑聽下
船去沿途歴盡艱險得至泰州城下伏十餘日趍
通州自下船後哨騎或隔五里或隔十里驚惶連
日達通州城反覆詰問數日不納不得已從地分
官吐實語太守楊思復遂得覆護主圃子内大舟
中然後以海舟送歸浙東船中遇風波屢覆又遇
賊追逼數四是行寄一生於萬死不復望見天日
至永嘉惟存六人
北走驚險艱(彭衙行)十步一回首(相從行)碧海吹衣裳(又丄後園)
(山脚)掛席上南斗(別章使君)
至福安第六十二
益王以天下兵馬都元帥衛王以副元帥建號於永
嘉隨趍三山開府予四月八日到永嘉則元帥舟
去已一日矣亟使副守李珏驛報行府陳丞相即
遣人來議擁立事予深贊大議五月一日登極予
以觀文殿學士侍讀召赴行在二十六日至行都
即再相然國方草創陳宜中尸其事專制於張世
傑予名宰相徒取充位遂不敢拜議出督
握節漢臣回(鄭駙馬池臺)麻鞋見天子(述懷)感激動四極(嚴武)壯
士淚如雨(聽楊氏歌)
福安宰相第六十三
予至通州地分官以制置司文移為說甚作艱阻予
不得已吐實以通楊帥守思復乃云諜報許浦有
馬根尋文丞相甚信予言不直制司予然後得楊
守存恤遂導南歸及過明州東門有列岸數百艘
初不知為敵把隘船也後問之東門道士云是日
敵頭目見船過問左右曰此何船皆以漁舟對遂
得善去嗚呼危哉楊守謂予言欲得海船數百艘
當約許帥文德擁兵勤王慨然有誓清之志予至
永嘉即詳報陳丞相不以為信乃遣毛浚之通州
而不以告予浚至通州守問予何以無書遂發怒
浚幾不免浚出而通遂降敵矣惜哉
紛紛喪亂際(柏中丞除官制)反覆歸聖朝(鄭公虔)秉鈞孰為偶(贈李)
(八判官)扶顚永蕭條(李光弼)
南劍州督第六十四
始予至永嘉留一月候命永嘉及台處豪傑皆來自
獻願從海道作戰守規模予至福安欲還永嘉謀
進取廟謨不以為然遂議開督于廣廣陷乃出南
劍開府聚兵財為收復江西計于時幕府選辟皆
一時名士宜中既棄臨安及三山登極欲倚世傑
復浙東西以自洗濯所以阻予永嘉之行後取定
海兵敗李珏為制閫衆方思用予悔已不及惜哉
劍外春天遠(送司馬入京)江閣臨石面(簡嚴雲安)幕府盛才賢(次古)
(城店)意氣今誰見(白馬)
汀州第六十五
予在劍朝廷嚴趣之汀十月行十一月至汀州而福
安隨陷車駕幸海道矣事會之不齊如此哀哉
雷霆走精銳(送樊侍御)斧鉞下青冥(送李大夫)江城今夜客(出郭)慘
淡飛雲汀(薛判官)
梅州第六十六
予至汀汀守可疑汀兵非素所拊循寇兵自贑自劍
交至丁丑正月行府遂引兵趍漳州龍巖謀入衛
漳潮道阻三月入梅州時麾下頗不循法斬二都
統軍政一新焉
樓角凌風迥(東樓)孤城隱霧深(野望)萬事隨轉燭(佳人)秋光近
青岑(伐木)
贑州第六十七
五月引兵自梅嶺出時贑吉兵皆來會六月大捷於
雩都進攻興國縣返正於是駐屯遣大兵攻贑州
又以偏師出吉州贑諸縣皆復虜號令惟行於城
中吉水永豐萬安永新龍泉以次皆復臨洪袁瑞
莫不響應詣軍門請約束者相繼興國黃州新復
皆來詣命汀州有偽天子黃從斬首至府上下翕
合氣勢甚盛天若祚宋則是舉也幸而一捷國事
垂成之候也
崆峒殺氣黑(壯遊)灑血暗郊坰(薛判官)哀笳曉幽咽(留花門)石
壁斷空青(西閣)
江西第六十八
行府偏師出吉州者戰于鍾步不利攻贑兵不幸相
繼而敗行府孤立時處置安撫鄒㵯聚兵數萬在
永豐境行府引兵就之會其軍亦潰而敵自後追
及不可支雖人謀之不臧殆天意之未順每一念
此氣噎欲絶哀哉
東望西江永(弟觀)高義在雲臺(别張建封)到今用鉞地(草堂)霜鴻
有餘哀(金華山)
江西第六十九
旄頭初俶擾(將適江陵)義士皆痛憤(草堂)乾坤空峥嶸(畫鶻)嚮者
留遺恨(空靈岸)
復入廣第七十
行府敗於江西收散兵復入汀尋出會昌入安遠趍
循州是冬屯南嶺戊寅二月出惠州海豐縣駐於
麗江浦徧遣使沿海訪問車駕六月翠華至厓山
行府移船入澳八月進少保信國公職任依舊行
府欲赴闕張世傑阻隔於中不果行
東浮滄海漘(薛郎中)南為祝融客(咏懷)漂轉混泥沙(柴門)迫此
短景急(龍門)
駐惠境第七十一
朱鳳日威垂(北風)羅浮展衰步(咏懷)北風吹蒹葭(秋行官張望)送
此齒髮暮(雨)
駐潮第七十二
十月引兵趍潮陽稍平羣盗人心翕然
寒城朝烟淡(吳侍御宅)江沬擁春沙(遠遊)羣盗亂豺虎(雷)回首
白日斜(喜晴)
行府之敗第七十三
十一月諜報寇大衆至漳泉度勢不敵移屯將趍海
豐為寇騎追及於中道時行已數日不為備倉卒
潰散遂被執
送兵五千人(北征)散足盡西靡(種萵苣)留滯一老翁(雨)盖棺
事則已(奉先縣)
行府之敗第七十四
自國難後行府白手起兵展轉患難東南䟦涉萬餘
里事不幸不濟然臣子盡心焉爾矣成敗天也獨
奈何哉
翠盖蒙塵飛(咏懷)仗鉞奮忠烈(北征)千秋滄海南(張九齡)事與
雲水白(王思禮)
南海第七十五
予被執後即服腦子約二兩昏眩久之竟不能死及
至張元帥所衆脇之跪拜誓死不屈張遂以客禮
見尋置海船中守護甚謹至厓山令作書招張世
傑手寫詩一首復命末句云人生自古誰無死留
取丹心照汗青張不強而止厓山之敗親所目擊
痛苦酷罸無以勝堪時日夕謀蹈海而防閑不可
出矣失此一死困苦至於今日可勝恨哉
開帆駕洪濤(遣遇)血戰乾坤赤(送李判官)風雨聞號呼(草堂)流涕
洒丹極(别蔡著作)
南海第七十六
南海春天外(送叚功曹)秪應學水仙(舟中)自傷遲暮眼(寓目)為我
一澘然(李使君)
至廣州第七十七
自厓山至五羊壯哉郡真形勝之國也往年寇平其
城收復後不能完整為守國計哀哉吾國之無人
乎
南方瘴厲地(雷)白馬東北來(白馬)長城掃遺堞(李光弼)淚落
強徘徊(鄭駙馬池臺)
至南安軍第七十八
予四月二十二日離五羊五月四日出梅嶺至南安
軍鑰置舟中予不食擬至廬陵得瞑目庶幾首丘
之義云
短日行梅嶺(哭李常侍)天門欝嵯峨(别唐誡)江西萬里船(春夜留家)
歸期無奈何(何將軍山林)
過章貢第七十九
崆峒地無軸(送從弟亞)江山雲霧昏(别李義)萍漂忍流涕(入行軍六)
(弟宅)故里但空存(後出塞)
至吉州第八十
掛帆遠色外(雨)緬邈懷舊邱(破船)江水風蕭蕭(桔柏度)烏啼
滿城頭(發秦州)
吉州第八十一
泊舟滄江岸(課伐木)身輕一鳥過(送蔡師魯)請為父老歌(羌村)歌
長擊樽破(屏跡)
吉州第八十二
戚戚去故里(前出塞)我生苦飄零(通泉馹)回身視綠野(送李校書)
但見西嶺青(揚旗)
過臨江第八十三
自離南安軍五日而至廬陵七日過臨江八日至豐
城予雖不食未見其殆衆以飲食交相逼迫予念
既過鄕州已失初望委命荒濱立節不白且聞暫
止金陵郡出坎之會或者有隕自天未可知也遂
復飲食勉徇衆情初衆議以予漸殆欲行無禮掩
鼻以灌粥酪至是遂止乃知夷齊之心事由其獨
處荒山故得行其志耳
獨帆如飛鴻(贈蘇徯)清江轉山急(早發射洪)回首白雲多(何將軍山)
(林)山寒夜中泣(龍門鎮)
過隆興第八十四
隆興自陷沒後忠義奮起幾於返正屠滅殆盡過而
傷之
臨江久徘徊(山寺)再讀徐孺碑(張九齡)交遊颯向盡(餞裴二端公)
到今耆舊悲(病橘)
江行第八十五
畏途隨長江(白沙渡)萬里滄茫水(憶鄭南玼)遊子去日長(成都)壯
心不肯已(戱贈友)
江行第八十六
江水東流去(陪王侍御宴)浮雲終日行(夢李白)别離經死地(鄭駙)
(馬池臺)飲啄媿殘生(草堂)
江行第八十七
蕭蕭白楊路(李邕)死人積如丘(遣興)大江東流去(成都府)蒼山
旌旆愁(韋評事)
江行第八十八
連山暗烽燧(送從弟亞)川谷血橫流(送樊侍御)揮淚臨大江(送韋諷)
上有行雲愁(遣興)
江行第八十九
六月六日過隆興十二日至金陵囚邸八月二十三
日渡江北行事會多有可慨尚何言哉
朔風飄胡鴈(遣興)江城帶素月(聽楊氏歌)安得覆八溟(客居)滂沱
洗吳越(喜雨)
北行第九十
八月二十六日至揚州九月初一日哭母小祥於邳
州門外初九日至徐州弔項羽故宫登黃樓讀子
由賦十二日至沛縣縣有歌風臺十五日至東平
府十七日至高唐州十八日過平原二十日至河
間府二十一日至保定府
浮雲暮南征(前出塞)我馬向北嘶(白沙渡)荆棘暗長原(園官送菜)
子規晝夜啼(客居)
北行第九十一
清秋望不極(野望)中原杳茫茫(成都)游子悵寂寥(桔柏渡)下馬
古戰場(遣興)
北行第九十二
浮雲連海岱(登兖州城樓)寒蕪際碣石(昔遊)落景惜登臨(杜侍御江)
(樓)人烟渺蕭瑟(北征)
北行第九十三
平野入青徐(兖州城樓)桑柘葉如雨(昔遊)信美無與適(成都府)沉
思情延佇(雨)
北行第九十四
乾坤幾反覆(蘇侍御渙)乘凌惜俄頃(渼陂西南臺)懷古視平蕪(遣懷)
令人發深省(奉先寺)
北行第九十五
游子無根株(贈李四丈)世梗悲路澀(送程錄事)關山雪邊看(秋行官張)
(望)愁思胡笳夕(喜達行在所)
至燕城第九十六
十月一日至燕城五日送千戸所枷禁十一月初一
日蘇枷初九日領赴北庭引問予不跪抗詞不屈
尋復還獄待死以至今日云
往在西京時(往在)胡星墜燕地(别唐誡)登臨意惘然(登惠義寺)千秋
一拭淚(酧薛判官)
至燕城第九十七
浩蕩想幽冀(夏日歎)行行郡國遥(野望)天寒落萬里(遣興)回首
向風飈(遣遇)
至燕城第九十八
百年不敢料(龍門關)先後無醜好(遣懷)絶境與誰同(送裴二)飄
泊南庭老(舟中)
入獄第九十九
陰房鬼火青(玉華宫)白日亦寂寞(昔遊)自非曠士懷(登慈恩塔)居
人莽牢落(送樊侍御)
入獄第一百
天黑閉春院(大雲寺)今如罝中兔(懷鄭司戸)人間夜寥閴(聽許十一)
(誦詩)永日不可暮(夏夜歎)
入獄第一百一
行行見羈束(寫懷)斯人獨憔悴(夢李白)欲覺聞晨鐘(遊奉先寺)青
燈死分翳(宿鑿石浦)
入獄第一百二
勞生共乾坤(寫懷)何時有終極(别贊上人)燈影照無睡(大雲寺)今
夕復何夕(贈衛八處士)
入獄第一百三
眼前列杻械(草堂)熊掛玄蛇吼(上水遣懷)夜看豐城氣(咏懷)朝光
入甕牖(晦日)
入獄第一百四
徘徊虎穴上(寄贊上人)吾道正羈束(觀水漲)落日將何如(宴厓下亭)
清文動哀玉(别薛判官)
懷舊第一百五
自百五至百九皆懷念故人為王事而沒者固多不
能盡紀嗚呼哀哉自百二十六至百三十八皆師
友之際同列之情死生契闊不能自已也
風塵淹白日(寄第五弟)乾坤霾漲海(將適江陵)為我問故人(送高司直)
離别今誰在(懷㶚上遊)
懷舊第一百六
天寒昏無日(石龕)故鄕不可思(赤谷)訪舊半為鬼(贈衛八處士)惨
慘中腸悲(送高書記)
懷舊第一百七
故園花自發(憶弟)無復故人來(昔遊)亂離朋友盡(遣懷)幽珮為
誰哀(雨)
懷舊第一百八
故人入我夢(夢李白)相視涕闌干(彭衙行)四海一塗炭(逃難)焉
用身獨完(垂老别)
懷舊第一百九
中夜懷友朋(宿清溪馹)百年見存沒(鄭公虔)風吹蒼江樹(雨)寒
月照白骨(北征)
金應第一百一十
承信郎路分金應元備筆札使令性剛知義隨勤王
入京予陷敵左右星散惟應無叛去志在鎮江得
同脱狼狽淮東備嘗艱苦至通州以憂欝病死葬
城下哀哉
追隨三十載(送顧文學)艱難媿深情(羌村)何處埋爾骨(鹿頭山)呼
號傍孤城(懷鄭司戸)
張雲第一百一十一
路鈐張雲元吉州敢勇將官隨閫勤王予既陷敵張
雲引兵自婺建劍汀歸里敵已據吉城雲不勝憤
七月引所部襲敵於南柵門擊殺甚衆本為散退
之計會天明戰渴赴江飲水尋被衝溺死使能少
忍當為吾用哀哉
痛憤寄所宣(義鶻)四方服勇决(北征)壯士歛精魂(客居)里巷猶
嗚咽(赴奉先縣)
劉欽貢元第一百一十二
字敬德吉州貢士素有志氣好功名上下今古健於
議論予開府汀城敬德來寧州就招諭使鄒㵯會
敵暴至竟死亂兵中同時死者鞠華叔顔斯立顔
起巖皆郡之英俊能為時立事功者天生人才若
此曾未施一技速折乃爾哀哉
文章日自負(蘇源明)去家死路傍(上後園山脚)高視見覇王(劍門)
感子故意長(贈衛八處士)
吕武第一百一十三
環衛官吕武太平人面旗為軍予陷寇應募隨從北
行其人勁烈面折人觸忌諱不避然忠鯁人皆服
之予與同脱鎮江行淮東患難中頼以自壯及開
府南劍遣其結約江淮道尋阻武間關數千里即
予於汀梅挺身寇寨化賊為兵方將率數千人出
江西以無禮於士大夫遭橫逆死死之日一軍為
流涕哀哉
疾惡懷剛腸(壯遊)世人皆欲殺(不見)魂魄猶正直(南池)回首肺
肝熱(鐵堂峽)
鞏宣使信第一百一十四
團練使都統招諭使鞏信荆湖老將沉勇有謀奉朝
命引所部隨府予自興國趍永豐敵追在後於東
固方石嶺下大戰信據險堅立不動中數箭死土
人葬之如生尋奏贈清遠軍承宣使立廟戰所而
迄未有以慰忠魂也哀哉
壯士血相視(嚴公武)斯人已云亡(殿中楊監)哀哀失木狖(吳侍御江)
(上宅)夜深經戰場(北征)
張秘撰汴第一百一十五
秘閣修撰廣東提舉督府參謀張汴蜀人嘗為二吳
客佐荆湖幕習兵事予自贑勤王汴即入幕開督
後領袖一府知無不為空坑之敗秘撰易軍士皂
衣伏草中死亂兵後鄒處置得其屍棺歛焉哀哉
入幕旌旗動(别魏侍御)揮翰綺繡揚(汝陽王璡)烟霧蒙玉質(赴奉先縣)
斯人今則亡(遣興)
繆朝宗第一百一十六
環衛官知梅州繆朝宗淮人有意氣嘗為常熟邵氏
客從予於平江予歸福安自婺間道來相從精練
幹實孜孜奉公軍府器械悉出其手空坑之敗自
經於山間哀哉
空荒咆熊羆(課伐木)摧殘沒藜莠(枯㯶)平生江海心(破船)其人
骨已朽(喜晴)
閩三士第一百一十七
督機秘書謝杞督幹架閣許由督幹架閣李幼節閩
士之秀皆登科杞太學名士空坑之敗不知所終
哀哉
俊逸鮑參軍(憶李白)優游謝康樂(石櫃閣)豺虎正縱橫(久客)南
行道彌惡(青陽峽)
諸幕客第一百一十八
督府架閣吳文煥督遣林棟等皆閩士有幹實宣勞
幕府空坑之敗被執尋遇害哀哉
入幕未展才(贈李八判官)辛苦在道路(送高司直)回首一茫茫(送李)
(判官)風悲浮雲去(遣興)
趙太監時賞第一百一十九
直寶章閣軍器太監督府參議官江西招討副使趙
時賞宗室有志氣首宰旌德以一縣抗敵數有功
京師陷入閩行朝擢知邵武軍以棄城罪去自予
開督隨府典兵數將偏師以當一面神采明雋議
論慷慨空坑之敗走之吳溪尋被執於隆興遇害
哀哉
豪傑貴勲業(送殿中楊豊)宗支神堯後(贈李八判官)平生白羽扇
(嚴公武)欝結回我首(述懷)
劉沐第一百二十
宣教郎督府機宜帶行太府寺簿劉沐字淵伯予隣
曲朋友從勤王補官予陷淵伯領諸軍還及予歸
國淵伯收部曲赴府會於汀專將一軍為督帳親
衛沉實有謀圓機應物凡江西忠義皆淵伯所號
召晝夜酬應精力不倦會病劇乍起空坑之敗不
得脱遇害於隆興長子同日刑次子貢元死空坑
亂兵予收其第三幼子亦沒於廣哀哉
王翰願卜鄰(贈韋左丞)嵇康不得死(遣興)落月滿屋梁(夢李白)悲
風為我起(金華山觀)
孫&KR1643;第一百二十一
宣教郎帶行監官告院知吉州龍泉縣孫&KR1643;予長妹
夫也予引兵出贑其邑人奉&KR1643;以邑返正尋為親
黨所陷遇害於隆興哀哉
故人有孫宰(彭衙行)義均骨肉地(餞裴二)連為糞土叢(往在)揮
手洒哀淚(别張建封)
彭司令震龍第一百二十二
宣教郎帶行太社令知吉州永新縣彭震龍予次妹
夫也性跌宕喜功名起兵隨勤王及歸郡邑已陷
乃結湖南諸峒豪傑謀興復子出江西即以縣返
正敵遣軍攻之其親黨内應被執遇害於郡城哀
哉
堂上會親戚(送李挍書)可憐馬上郎(白馬)呻吟更流血(北征)干戈
浩茫茫(南池)
蕭從事燾夫第一百二十三
從事郎蕭燾夫永新縣人工詩與字從予山中久其
兄敬夫詩尤豪俊亦嘗客吾門燾夫從勤王得官
及歸贊彭司令收復鄕邑規以正道予至興國詣
府白事意氣慷慨邑城陷兄弟俱不免哀哉
洒翰銀鈎連(陳拾遺故宅)翩躚山顛鶴(西閣曝日)慘淡闘龍蛇(喜晴)
及兹嘆冥漠(青陽峽)
蕭架閣第一百二十四
督幹架閣監軍蕭明哲字元甫吉州貢士性剛毅遇
事有膽氣明於大節予至汀梅來從督幕及出江
西監贑縣義兵收復萬安縣尋復龍泉行府敗元
甫入野陂連結諸寨拒敵被執死於洪哀哉
諸生舊裋褐(橋陵)張目視寇讎(送韋評事)高義終焉在(送王信州)白
骨更何憂(得弟觀書)
陳督幹第一百二十五
督幹監軍陳子敬贑人以資力雄鄕里舊從予遊行
府至汀子敬招集義兵置屯皂口以據贑下流以
遏敵船往來及行府攻贑子敬行其謀功效甚著
行府敗舉兵黃塘連結山寨不降重兵襲潰不聞
所終哀哉
挺身艱難際(送韋評事)虎穴連里閭(課伐木)高天意悽惻(送韋諷)
同盡隨丘墟(謁文公上方)
陳少卿第一百二十六
帶行太府少卿福建提刑督府參議官陳龍復泉州
老儒號清陂先生丙辰登科沉厚朴茂有前軰風
流平生所歴州縣皆有清儉著名予開府南劍辟
入幕老成重一府尋遣往漳潮計事行府自江南
再入廣先生聚兵循梅來會後分司潮陽應接諸
路四方豪傑翕然響應積糧治兵行府由是趍潮
陽及移屯為敵所追襲先生遂不免時年七十三
哀哉
卿月昇金掌(江陵送馬大卿)老氣橫九州(送韋評事)前軰復誰紀(李公)
(邕)吾道長悠悠(發秦州)
鄒處置第一百二十七
兵部侍郎江東西處置副使督府參贊軍事鄒㵯字
鳳叔吉水人慷慨有大志以豪俠行臺郡間從予
勤王補武資至將軍景炎换文以寺丞領江西招
諭副使聚兵寧都氣勢甚盛寧都被執變姓名為
卜者敵不知其為招討使也入贑城得脱尋聚兵
永豐興國間行府奏授江西安撫副使統兵數萬
攻興國縣尋會行府至縣返正别軍復永豐進授
江東西處置副使屯兵永豐境上以烏合一日而
潰行府失助於是有空坑之敗哀哉
東郊暗長戟(吳侍御江上宅)死地脱斯須(將適江陵)庾公興不淺(張九)
(齡)居然屈壯圖(别蘇徯)
鄒處置第一百二十八
行府再入廣奏以公充都督府分司置司永豐興國
間接應江淮敵自隆興遣大兵攻襲公萬死一生
備經艱難竟得脱引江西兵入廣會行府於潮陽
及移屯公為殿事出不虞敵至麾下火急自剄扶
入南嶺踰十日死是行公所將皆江西頭目以取
行府為名使行府入江西十萬衆立辦天之未啓
中興也奈何公有子甚俊先卒家人散失無餘公
嘗每謂予欲立富田鄒氏子為嗣不果至是絶哀
哉
方當節鉞用(柏中丞)不返舊征魂(東樓)凄凉餘部曲(送郭中丞)發
聲為爾吞(别李義)
劉監簿第一百二十九
宣教郎帶行軍器監簿督府機宜劉子俊字民章吾
鄕之傑也嘗領漕貢予開督興國民章來計事行
府敗民章收散兵於洞源接應諸郡縣尋引軍入
廣道遇敵潰亡未幾再招集與鄒處置同詣行府
會於潮陽越二十日而行府敗民章被執莫知所
終哀哉
艱難奮長戟(潼關吏)高義薄層雲(彭衙行)死為殊方鬼(客堂)三
夜頻夢君(夢李白)
劉監簿第一百三十
秀氣衝星斗(贈李八丈)壯筆過飛泉(贈李十五丈)舊遊易磨滅(汝陽)
(王)魂傷山寂然(妻子入蜀)
蕭資第一百三十一
閤門路鈐蕭資本書吏也小年給使令稍長通文墨
圓機善應事性和厚上下信愛予家先避地入廣
資於患難中扶持盡力及行府江西之敗衛護太
夫人全督府印有功後在兵間調和諸將應府中
碎務皆其領攝腹心之良也潮陽移屯道遇寇資
以病體被害哀哉
主當風雲會(病柏)謝爾從者勞(遣興)感恩義不小(送盧侍御)塊獨
委蓬蒿(送王砅)
杜大卿滸第一百三十二
司農卿廣東提舉招討副使督府參謀官杜滸字貴
卿丞相立齋之姪也性剛猛為游俠京師予北行
滸願從鎮江之脱滸之力也匍匐淮甸衛護艱虞
忠勞備盡嗚呼可謂義士
昔沒賊中時(送韋評事)中夜間道歸(後出塞)辛苦救衰朽(遭田父泥)
(飲)微爾人盡非(北征)
杜大卿滸第一百三十三
滸從予南還佐府南劍尋遣往台温招集兵財福安
陷相失滸趍行朝久之奉朝命至行府值江西之
敗又與䟦涉艱難者年餘及行府移屯潮陽滸護
海舟尋趍厓山與行府遂隔及厓山潰滸幷陷焉
予至五羊滸來見病無復人形在敵羅網中無所
容力尋聞死焉哀哉
高隨海上查(夜宴)子豈無扁舟(寄薛郎中)白日照執𬒮(送樊侍御)埋
骨已經秋(破船)
徐榛第一百三十四(詩闕)
正將徐榛温州人其父官湖北榛往省迷失道歸行
府後生精練以筆札典機密小心可信予被執榛
得脱自惠州來五羊願從北行扶持患難備殫忠
欵道病至豐城死焉
林檢院琦第一百三十五
宣教郎督機檢院林琦閩士予屯餘杭時琦結集赭
山忠義捍禦海道得官及南劍開府琦來外有文
采内甚忠實數隨患難勞而不怨及行府潮陽之
敗琦不能脱敵屯惠境逃去尋又被獲敵遇之不
以禮至建康病死敵自謂琦不肯自愛如於沿道
浸水務自殘滅之類琦可謂不降其志者矣哀哉
時危挹佳士(貽柳少府)慘淡隨回鶻(北征)佯狂真可哀(不見)死淚
終盈睫(李光弼)
曾先生第一百三十六
秀峰曾先生鳳予師也太學釋褐累遷監丞會京師
亂走衢衢尋陷及景炎登極衢添倅蕭雷龍首倡
返正先生自衢來劍隨行府之汀丁丑春以梅州
添差通判將行會行府移屯先生挈家避地於汀
之鄕落六月以病死其子三貴自吉來奔喪不能
返喪幸其一家歸至瑞金三貴復病死於道先生
妻亦卒惟女在不知所之先生遭值寇難以清文
粹德一不施於世流落以死家乃俱喪哀哉
江海日凄凉(遣興)賢聖盡蕭索(西閣)西河共風味(衡山縣學)顧步
涕横落(郭代公故宅)
鄧禮部第一百三十七
光薦字中甫予郡人自敵度嶺及廣陷避地深山適
強寇至妻子兒女等匿暗室寇無睹焚其居十二
口同時死中甫隨駕厓山除禮部侍郎已卯春除
學士院權直未數日敵至厓山潰中甫赴海敵舟
拔出之張元帥待以客禮與予俱出嶺别於建康
嗚呼中甫禍難之慘不减予而獨免北行幸而脱
歸為管寧為陶潜不亦善乎
南宫吾故人(別唐誡)才名三十年(簡鄭廣文)江城秋日落(贈侍郎四舅)
此别意蒼然(送韋書記)
家樞密鉉翁第一百三十八
則堂先生家鉉翁蜀名家有學問舉動必以禮朝中
老成典刑也當國都不守先生僉書樞密見敵持
正議左丞相吳堅右丞相賈餘慶以省札遍告天
下令以城歸附先生不押字敵自省中脇以無禮
公不為動竟末如之何後以祈請使為名羣詣北
庭既至上書申祈請之議忤北庭意留燕邸已而
移漁陽又移河間如我朝羈置特官給飲食而已
予過河間得一二相見先生風采非復宿昔而忠
貞儼然使人望而知敬嗚呼其可謂正人矣
出處同世網(鄭公虔)高誼邁等倫(别蔡著作)異方驚會面(送韋別駕)
慰此貞良臣(寄唐使君)
墳墓第一百三十九
予甲戌春自衡陽憲節歸赴贑州省拜墳墓及乙亥
五月奔祖母喪至門以起復六月望日出從戎事
與宗族鄕黨永訣云
别離已五年(贈蘇四)不及祖父塋(又上後園山脚)霜露晚凄凄(出郭)
痛哭松風迥(北征)
宗族第一百四十
西江接錦城(送李晉肅)山隂一茅宇(遣興)宗族忍相遺(送崔都水)乾
坤此深阻(宿清溪馹)
母第一百四十一
先母齊魏國太夫人盖自敵難後弟璧奉侍赴惠州
弟璋從焉已而之廣之循之梅予來梅州母子兄
弟始相見既而魚軒出江西尋復入廣夫人遊二
子間無適無莫雖兵革紛擾處之怡然戊寅行府
駐船澳弟璧仍知惠州弟璋復在侍夫人藥八月
兩國之命下時已得疾九月七日寅時薨逝弟璧
卜地於惠循之深山間不肖孤已矣未有返葬夫
人期不知二弟何時畢此大事身陷萬里縲絏中
歲時南望嗚咽云
何時太夫人(送李挍書)上天回哀眷(大雨)墓久狐兔隣(汝陽王)嗚
呼淚如霰(白馬)
舅第一百四十二
予以楚囚過西昌聞舅家杌&KR1150;自是南望孤雲每念
我母不勝渭陽之情
萱草秋已死(從孫濟)歲暮有嚴霜(北遊)落日渭陽情(送卿二翁)涕
淚濺我裳(貽華陽柳少府)
妻第一百四十三
丁丑八月十七日空坑之敗夫人歐陽氏女柳娘環
娘子佛生環之生母顔佛之生母黃並陷失尋聞
自隆興北行惟佛生已死人世禍難有如此者
結髮為妻子(新婚别)倉皇避亂兵(破船)生離與死别(别賀蘭銛)回
首淚縱橫(示宗文宗武)
二女第一百四十四
床前兩小女(北征)各在天一涯(送高書記)所愧為人父(赴奉先縣)風
物長年悲(送楊入蜀)
次子第一百四十五
渥洼騏驥兒(送李挍書)衆中見毛骨(送魏六丈)别來忽三載(四松)殘
害為異物(北征)
妻子第一百四十六
妻子隔絶久(述懷)飄颻苦埃塵(寄薛郎中)漠漠世間黑(贈蜀僧)性
命由他人(懷鄭司戸)
妻子第一百四十七
世亂遭飄蕩(羌村)飛藿共徘徊(昔遊)十口隔風雪(赴奉先縣)反畏
消息來(述懷)
長妹第一百四十八
予長妹適孫氏不幸孫氏傾覆家沒入燕妹奉孫氏
生母携子肖翁約翁及一女零丁孤苦客食萬里
妹雖患難中侍養撫教各盡其所可謂賢矣哀哉
忽聞韋氏妹(元日)零落依草木(佳人)深負鶺鴒詩(得舍弟消息)臨
風欲痛哭(閬中東樓)
長子第一百四十九
予二子長曰道生姿性可教不幸亂離隨家飄泊空
坑之敗能脱身自全鍾愛於太夫人以疾後太夫
人六十日死於惠陽郡治中生十三年矣哀哉
大兒聰明到(劉少府山水障)青歲已摧頽(昔遊)回風吹獨樹(樊侍御)
吾寧舍一哀(赴奉先縣)
二女第一百五十
予六女長定娘次柳娘次環娘次監娘次奉娘次壽
娘丙子定娘壽娘以病死於河源之三角丁丑柳
娘環娘陷惟監娘奉娘得存戊寅潮陽之敗復死
亂兵中哀哉
癡女飢咬我(彭衙行)欝沒一悲魂(遣懷)不得收骨肉(佳人)痛哭
蒼烟根(送樊侍御)
弟第一百五十一
予二弟長璧次璋璋自船澳奉母喪趍惠州别璧來
五羊别自是骨肉因緣墮寥廓矣
兄弟分離苦(送弟穎)悽凉憶去年(倚杖)何以有羽翼(夢李白)飛
去墮爾前(彭衙行)
弟第一百五十二
棣華晴雨好(和宋大少府)風急手足寒(水會渡)百戰今誰在(憶弟)
羈棲見汝難(寄弟)
弟第一百五十三
沙晩鶺鴒寒(寄弟豊)風吹紫荆樹(得弟消息)忍淚獨含情(郭中丞)
江湖春欲暮(宴胡侍御)
弟第一百五十四
不見江東弟(元日示宗武)急難心惘然(義鶻)念君經世亂(送班司馬)
(入京)卧病海雲邊(所思)
次妹第一百五十五
予次妹自永新歸寧不與彭氏之難亂離中隨母兩
國夫人上下自船澳奉喪趍惠陽兄妹不復見矣
哀哉
天際傷愁别(出郊)江山憔悴人(送孟倉曹)團圓思弟妹(又示兩兒)傳
語故鄕春(贈别何邕)
思故鄕第一百五十六
自一百五十六至一百六十二共七首皆思故鄕懷
故山之情予始創文山其間水石竹木蕭然有輞
川盤谷之趣盖將終焉承平時鄕曲賓朋日夕宴
聚樂以忘憂真人世之清福今思之非惟平生故
人半為塵土而故鄕萬里并隔世外惟死則魂識
歸吾故鄕耳哀哉
天地西江遠(送崔侍御)無家問死生(憶舍弟)凉風起天末(憶李白)
萬里故鄕情(江樓宴)
第一百五十七
江漢故人少(贈韋贊善别)東西消息稀(憶弟)異花開絶域(遊何將軍)
(山林)野風吹征衣(别贊上人)
第一百五十八
老夫悲暮年(聽楊氏歌)天涯故人少(送弟)每望東南雲(遣興)决眥
入歸鳥(望嶽)
第一百五十九
人生無家別(無家别)親故傷老醜(述懷)剪紙招我魂(彭衙行)何
時一樽酒(憶李白)
第一百六十
春水滿南國(遣遇)慘淡故園烟(陳拾遺)三年門巷空(遣興)永為
鄰里憐(題江外草堂)
第一百六十一
迢迢萬里餘(前出塞)絶域誰慰懷(贈李十五丈)我圃日蒼翠(雨)
回首望兩厓(柴門)
第一百六十二
春日漲雲岑(過津口)故園當北斗(月)窈窕桃李花(喜晴)紛披
為誰秀(九日寄岑参)
第一百六十三
自一百六十三至一百九十一共二十九首雜然寫
其本心
陶潜避俗翁(遣興)龐公竟獨往(雨)明明君臣契(牽牛織女)牢落
吾安放(鄭公虔)
第一百六十四
吳楚東南坼(登岳陽樓)風雲地一隅(地隅)蹉跎暮容色(重過何氏)不
敢恨危途(北風)
第一百六十五
風烟渺吳蜀(柴門)雲帆轉遼海(後出塞)喪亂紛嗷嗷(遣遇)尚愧微
軀在(與嚴二别)
第一百六十六
驚風翻河漢(有懷)鶉首麗泥塗(將適江陵)吾衰將焉託(遣懷)愁絶
付摧枯(北風)
第一百六十七
陰風千里來(吳侍御江上宅)驚浪滿吳楚(雨)世事兩茫茫(贈衛八處)
(士)飄泊欲誰訴(又雨)
第一百六十八
平生方寸心(舟中苦熱)誓開玄冥北(後出塞)歲暮日月疾(寫懷)我
嘆黑頭白(酧薛郎中)
第一百六十九
吾今抱何恨(贈別)我無匡復姿(送樊侍御)含笑看吳鈎(後出塞)回
首蛟龍池(咏懷)
第一百七十
天長眺東南(鄭公虔)衰謝多酸辛(汝陽王)丈夫誓許國(前出塞)
直筆在史臣(李光弼)
第一百七十一
天衢陰峥嶸(赴奉先縣)歲寒心匪他(送嚴使君)平生獨往願(立秋後題)
零落首陽阿(過宋之問舊莊)
第一百七十二
濟時肯殺身(寄唐使君)慘淡苦士志(送樊侍御)百年能幾何(別唐誡)終
古立忠義(陳拾遺故宅)
第一百七十三
絶域三冬暮(送十七舅)垂老見飄零(送李大夫)林氣森噴薄(過郭代公)
(故宅)意鍾老柏青(送程錄事)
第一百七十四
仰看八尺軀(别張建封)不要縣黃金(蘇源明)青青歲寒後(枯椶)乃
知君子心(張九齡)
第一百七十五
小人困馳驟(九日)後生血氣豪(遣懷)世事固堪論(園官送菜)我何
隨爾曹(飛仙閣)
第一百七十六
天池日蛙黽(張九齡)勞生苦奈何(餞嘉州程都督)聊欲從此逝(送樊)
(侍御)人少豺虎多(别唐誡)
第一百七十七
男兒生世間(後出塞)居然成濩落(赴奉先縣)鸞鳳有鎩翮(寄唐使君)
虹蜺就掌握(揚旗)
第一百七十八
鸞鳳不相待(暇日山園)白魚困密網(過津口)但訝鹿皮翁(遣興)冥
冥任所往(薛少保畫鶴)
第一百七十九
威鳳高其翔(尋崔戢)老鶴萬里心(遣興)脱略誰能馴(薛少保畫鶴)
兀兀遂至今(赴奉先縣)
第一百八十
天寒霜雪繁(赤谷)蕭蕭北風勁(羌村)高鳥黃雲暮(送殷參軍)斗上
捩孤影(義鶻)
第一百八十一
乾坤沸嗷嗷(送王砯)名繫朱鳥影(張九齡)寥落寸心違(送何侍御)
斯文亦吾病(早發)
第一百八十二
儒冠多誤身(贈韋左丞)識子用心苦(阮隱居)斯文憂患餘(宿鑿石浦)
欝欝流年度(雨)
第一百八十三
名賢慎出處(自施州歸)志士懷感傷(贈李四丈)猶殘數行淚(登牛頭山)
引古惜興亡(壯游)
第一百八十四
讀書破萬卷(贈韋左丞)許身一何愚(赴奉先縣)赤驥頓長纓(述古)健
兒勝腐儒(草堂)
第一百八十五
蕭條四海内(別唐誡)慷慨有餘悲(水檻)路逢相識人(前出塞)開
懷無愧辭(咏懷)
第一百八十六
高歌激宇宙(衡山縣學)歲晩寸心違(贈韋贊善)忠貞負冤恨(李公邕)
姦雄多是非(咏懷)
第一百八十七
丈夫四方志(前出塞)喪亂飽經過(寓目)清心聽鳴鏑(聽許十一誦詩)
衰老強高歌(别唐誡)
第一百八十八
茫然阮籍途(早發射洪)益歎身世拙(北征)零落蛟龍匣(李光弼)開
視化為血(客從)
第一百八十九
天地有逆順(崔少府)惘然難久留(發秦州)當歌欲一放(尋崔戢)
河漢聲西流(登慈恩塔)
第一百九十
萬古一死生(咏懷)誰是長年者(玉華宫)我何良嘆嗟(鹽井)䄈褐
即長夜(遣興)
第一百九十一
高官何足論(佳人)寂寞身後事(夢李白)物理固自然(鹽井)願聞
第一義(謁文公上方)
第一百九十二
自一百九十二起至二百泛然為世道感嘆
古來遭喪亂(西閣曝日)丈夫多英雄(牽牛織女)悠悠委薄俗(入衡州)
豈非吾道東(贈蘇四)
第一百九十三
蝮蛇暮偃蹇(簡崔評事)猛虎憑其威(遣興)真宰意茫茫(遣興)六合
人烟稀(北風)
第一百九十四
黎民困逆節(晩登瀼上堂)殘孽駐艱虞(過南嶽)孰云網恢恢(夢李)
(白)自及梟獍徒(草堂)
第一百九十五
眼中萬少年(别張建封)得志行所為(送蕭使君)白馬蹴微雪(遣興)追隨
燕薊兒(王思禮)
第一百九十六
客從何鄕來(病柏)挾矢射漢月(留花門)殺身傍權要(三韻三首)門
戸有旌節(遣興)
第一百九十七
關河霜雪清(送遠)故人亦流落(送裴五)夷歌奉玉盤(楊六判官)悲
君隨燕雀(贈何邕)
第一百九十八
漁陽豪俠地(後出塞)北里富薰天(遣興)快馬金纏轡(送從弟亞)但
遇新少年(遣懷)
第一百九十九
南北逃世難(逃難)始聞蕃漢殊(草堂)天下今一家(鹿頭山)中原
有驅除(留花門)
第二百
茫茫大造間(宿花石戍)高岸尚為谷(水檻)百川日東流(别贊上人)勢
閱人代速(三川觀水漲)
文信國集杜詩
