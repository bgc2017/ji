學古緒言卷十
明婁堅撰
墓誌銘七首
唐長君伯和墓誌銘
嘉靖中邑之賢而不試者唐先生道虔其尤也其門内
之化以仁讓相先至今稱於人人有子三人而伯和為
嫡長予不及識先生而獲從其季道述先生游以父事
焉自年十六七時巳數過其家見先生每顧從子而與
之言未嘗不名之而三子者亦未嘗不肅然唯諾惟謹
其後予年漸長每過見之無不然者蓋是時伯和巳逾
壯而強矣其年止四十有七而歿距今不過二十餘年
之間耳嗚呼尚復有事其從父之恭而友愛其弟若斯
人者乎此予所為歎息累欷而為之銘者也君諱時雍
母孺人沈氏其娠君也晚時二弟之母盧孺人巳在側
室矣君先仲一年生父母憐愛之特甚然君之視其弟
初若不知為異母也道虔先生跧伏東海之濱而名聞
四方然卒老於諸生以貢選為撫州府學訓導又道病
以卒人謂必將大發之於子君資性敏銳雖孤童能自
奮勵既與仲同補邑學弟子員顧屢進不遂而家業日
益落乃去城居力農田間以謀其生而以閒績學綴文
務弸中而彪外識者咸共推讓然終不為有司所知豈
非命哉其後仲以病瘍死哭之而傷又不勝其感觸乃
復攜家入居城中自是終君之世不復屑意進取於生
産亦泊如也日與故人為棋酒之會以自娛適而巳當
仲之病也兄弟各居南北相望念欲朝夕視食飲醫藥
即舁歸其家百計求療之所需藥物或與黃金同價必
購得乃巳推其心以為幸而吾弟得生雖其身與妻子
之衣食有不足顧者矣君之疾以瘵先是嘗咯血數升
遂積以成疾自君再來城中始僦友人園居凡再徙乃
定遷城之北偏予得數追隨焉察其意色非復往時之
精銳幾無所役其心者而一旦遘疾不起知君之深者
固曰宜也君至性過人於孝友最篤而平生所遭意外
卒然之變屢矣十八而哭訓導公踰冠而哭其妻至於
哭弟痛與顇并殆於不能獨生皆極生人之慘酷也又
其遇事剛果而必以精諦出之非獨於學問也吾鄉之
土種宜吉貝然皆隨手下種俟其叢生然後芟繁培碩
君獨分畦而播之夏秋之交離立平疇若貫繩然以故
其收更倍於上農然君亦坐是罷矣或有言秋露釀酒
最洌每晨朝入稻畦中以布收之不難得也君獨曰不
然但人取一笲挂頸垂膺貯大缶以盛而以小缶掣取
當尤多且潔試之果然君於小物其用心如此况其大
者乎平生百憂攢心而又不肯偷以自逸蓋古之君子
其以此而夭者多矣元配陸氏父曰鄉進士濬年十一
而失所恃舅姑憐之即迎以歸又三年而成婦俄而羸
疾夭死得年僅十七所舉唯一女而女又以瞽廢何其
薄祜也然而婦德備有姑老且病夫婦同侍之寢床笫
近在姑傍晝日常冥而顧能安之於戶内之事無不怡
色柔聲非終日與居者不能識其語音也叔時尚稚撫
之尤有恩繼室以郭氏同安縣令山之孫與陸孺人為
中表姊妹道述先生聞其婉嫕而聘焉自幼習聞同安
之孝養其於烹飪滑甘尤精也伯和好客兼味時設而
孺人終歲獨飽藜藿至客為叔來者不待入白嫂而巳
為具膳矣伯和卞急或時加誚讓夷然不屑也徐令自
悔而巳仲方卧病時每食必思異味非嫂之調亦不甘
也病久益善怒亦不知味為何等或怒至泛其盤盂狼
籍滿地而孺人不為怪也必更具以進聞其食則私以
為喜不食則私以為憂道述先生至比之於慈母孝婦
焉其視仲叔之子如巳子也仲叔之子之視之亦如其
親母也伯和既歿二子未成立家益貧孺人歸田間晝
耕夜舂與僮僕均其勞苦衰病侵尋以萬歷乙巳冬十
一月卒年六十有四即以明月辛酉穿竁而合祔焉墓
在何家浜先塋直訓導公墓南數步而二子敏行敏思
來請銘君生於嘉靖巳亥卒於萬歷乙酉陸孺人以癸
夘生巳未卒而郭孺人之生嘉靖壬寅其卒也為萬歷
乙巳男子子二人敏行敏思也女子子二人長嫁周其
位者即瞽女也次嫁諸生陸永熠嫡孫男曰懋醇敏行
之言曰先君先妣之葬二十有二年矣惟是窀穸之事
皆吾叔父任其勞費焉所以賁諸幽者將有待而請也
日者吾母之病亟矣猶呼敏行使就督學御史試曰吾
數病數起兒勿憂也敏行泣不忍行謂當奉侍湯藥耳
而不幸遽至於大故痛何如也吾叔父之狀吾父母可
謂具其概矣此不肖孤之所不能盡知也幸憐而賜之
銘予受其狀讀之至言君方成童時父攜之登寺閣告
以閣下藏兒衣所其後過之未嘗不思母泣下父歿之
年以六歲小弱弟而所至必攜與俱一日不在側即悽
然而不樂平生負氣不肯屈於人及聞從父之規則忿
然不平者旋廢然而反嗚呼此豈可望於世之君子哉
君雖不遇於時又不克於永年然所以貽後之人者遠
矣予之先大母於君母為姑先人少從訓導公受易比
冠學成君與其仲又皆師事焉不獨講舅甥之禮故兩
家往來甚密予雖既冠受室猶入拜郭氏嫂於梱内如
兒童時然則非予其誰宜銘銘曰
氣之剛或謂其不長中之厚夫何艱於下夀嗟人生之
不可期胡拘拘謭謭以為疑城西之原從以二嬪依爾
先人曰是惟孝友唐長君之墳
處士宣孝先墓誌銘
邑之聚族而居者其在四郊往往以姓氏稱於所居之
鄉若城居而族繁緒遠者數姓而巳宣氏自邑始建已
定遷東城國初編氓曰夀一生子道興道興之嫡曰文
能有弟文忠少依外舅殷從徙雲南文能生孟宗孟宗
生西安府同知㫤始以儒顯其嫡曰廷政廷政之嫡興
國州吏目希文娶於金生四子而君為季盖其世凡七
傳矣中間時或盛衰而族常聚居堂搆無改君於兄弟
中獨為孤童能攻苦自力雖不得志於諸生閒居好稱
述南宋以還儒者之言意度凝然若不屑意於治生者
與其子嘉士先後皆授經自給然一門内外率能以勤
佐儉漸拓其業晚而更營新居顧其配徐相與樂其子
之養志里閭之人無不羨之者君夫婦始於艱辛終於
宴樂未老而傳同年夀終其亦可以無憾於人世矣君
諱光祖孝先其字當興國時巳耗其先貲又不幸卒官
君年纔十一耳既葬而析箸所受屋三間金五十兩而
巳凡娶與養皆取給焉會邑中於倭而築城之役興君
謂不可以吾少故獨使兄任之則又耗其金十之三至
力不能娶則往就徐翁受室焉家日益貧學日益勤而
小試數不利然終無戚容比壯始補諸生常以身兼僮
奴之勞一日於風雪中拾遺金竚立以待求者有老傖
號哭而來曰兒以逋賦被繫鬻婦以償而又失之天乎
兒終庾死耳君驗其言實竟還金焉當是時蓋厨常絶
炊而君不為動也性尤篤於孝友念母氏春秋高何有
何無絶不使知之伯兄以賦役輸布京師至則法巳變
矣司農較不中程下有司更徵計其直多至萬餘兩而
所輸布又以在官物人莫敢貿易同役者皆惶迫無所
措君上白事巡撫宋公請減價半給屯兵以當餉而責
諸解戶止半償庶可辦宋從其議衆以少紓歲嘗大疫
仲兄之室無不病者嫂且病歿君晨夕視兄湯藥卒以
獲痊邑有人師曰殷方齋先生君少及門終身思步趨
焉數稱志士不忘溝壑與其過而浮夸無寧拙而朴野
其於賙人之急容人之過殆少成也嘗試陽羨見羣賈
人殊狼狽問之則遭掠不能歸也即損槖裝佐之里中
兒盜斫中田廬樹二十餘株其材皆巳拱及廉得之憫
其貧甚貸不問也有夫婦苦繼父虐使自鬻於君父聞
來訴即出劵還之不責其直君以貧士積纖嗇致少贏
而凡事依於寬仁長者多此類也徐孺人之父曰漢母
錢氏徐翁蓋識君於兒童時故許以女及婚未幾即語
君曰婦不事姑禮歟君遂與孺人歸見於廟姑與諸姒
皆宜之巳而舉女及男矣而朝夕所須往往仰其十指
男又善病肉銷目昏積憂勞成疾又歸哭其母疾有增
焉聞君還金喜曰此於士人為尋常事耳顧脱人於困
戹非細故也吾母子其得生乎夜夢純陽真人療以丸
藥遂得漸瘳而君亦夢三神人攜兒入門謂曰吾自水
府取兒還汝驚喜而寤則兒巳能張目視人矣君雖晚
而稍饒然自此益務為德内自宗黨外及所知靡不逮
焉尤拳拳於掩骼埋胔而孺人亦追念窘乏時更慫恿
之不少阻姑暮年喪明孺人常不去側行則扶食則進
箸如撫嬰兒年躋九十無疾而終嘉士再娶踰壯未有
男因為置貳連舉三子孺人顧而樂之比長孫娶婦喜
謂之曰吾年未三十病幾殆恃粥以生盛夏猶帕首今
又四十餘年幸獲庇於新居冬無凄風夏違烈日常櫛
髮加餐躊躇畦圃又得見新婦之婉娩也吾始意不及
此因時時言昔之勞瘁以為戒未幾而病遂以不起君
素康彊無恙又善攝生少與從兄仲濟先生以讀書談
道為樂晚而彌篤春秋佳日每過其所善未嘗不與俱
家居率終日相對比兄歿所與為社會者皆蒼顔白髮
之叟也居常好獨遊往返必數里以為常一旦以哭徐
孺人外若能自遣而中不勝悼時扃戶有所簡較家人
不知所為歿乃得其手疏處分甚悉又嘗過其舊廬拂
拭祠宇裴徊移日乃還尋臥病三日而逝殆其神清豫
知大故之將及乎臨終所以訓勅其子孫皆立身接物
之大端要歸於無忝所生而巳凡生二男一女長即嘉
士次吉士年十二而殤女嫁張煒巳前夭孫男三人曰
兆熊麟徵兆龍孫女一嫁張文遇歿之明年乙夘嘉士
卜吉於守信鄉南斜涇之原以九月二十七日庚子窆
自為狀來請銘予辱交於君父子間女又嫁為冢孫婦
其不可以辭乃叙而銘之銘曰
同年而生歲戊戌嬪先六十又二日維令之冬月初朏
雉入水兮征鳥疾同年而終歲甲寅夫子後之律蕤賓
紛五絲兮命莫續鼓盆之歌閱三旬美哉輪奐誰歟發
歌兮哭兮生且歿昔頌禱兮今輓歌何者為枯何者菀
卜則食兮玄堂開撞堅琢密聲喧豗銘以昭之安且固
一善百禳靡眚災
灊山縣學訓導沈君墓誌銘
昔者夫子之論士蓋先之以有恥然後及於其才若夫孝
弟立乎大矣而未究行巳之全也乃至硜硜小夫而亦有
取焉者彼誠無恥之恥也哉而孟子亦曰恥之於人大矣
為機變之巧者無所用恥焉夫才畀於天各有定分不可
強也而行巳存乎人顧所自立無不可勉也而今世之士
往往自多其才謂機變所以濟事寡廉鮮恥而曰吾不欲
為硜硜耳嗚呼此為士類之蠧而巳予自壯及衰所交四方
之士為不少矣有友二人焉曰徐君錫沈君禮者殆孔子之
所謂狷也然獨其所與厚善能深知之耳其他或漫不訾
省或更嗤笑之曰安用是拘拘愚不適時者為哉二君及
予皆久困諸生以老君禮需次學官貢於京師以歲戊申
選為潛山縣學訓導居二年其子景曾往為君六十夀吾
輩咸賦詩贈之予又為序之以謂潛之天柱漢武之所祀為
南岳也即善病春秋佳日宜強一陟具巔而君先巳病痁困
甚矣明年春竟以其喪歸可痛也巳景曾卜地於東郭
趙涇之原將以歲癸丑十一月七日辛酉遷君之殯而
葬焉乃具其行狀而來丐予銘且曰凡吾先子之執皆
所畏也而尤於先生數有知我之歎是宜有辭以掩諸
幽嗚呼予尚忍銘吾友也哉君諱賓君禮其字一字用
卿世為嘉定人其先有諱珏者以宣德乙夘舉於鄉未
有繼者君感慨自奮踰冠學成以經明行修見稱於時
里中父兄争願得君為子弟師君外和而内嚴設為科
條以教學者不肯少縱弛始或厭苦之巳去而無不佩
服焉咸曰玉鄰先生實人師非獨以經也君為文章淹
雅温潤而初不見其自喜之色嘗試於鄰郡邑還書報
其父或有見之曰可幸無咎而巳及主者第其文每署
為第一與人言喣喣若恐傷之談笑終日而無一猥䙝
之語然往往令人解頤性不耐酒飲未嘗豪而時亦至
於醉醉後輒歌太白長句酣適之味乃過於酒人也人
謂君於科第直掇之耳而連困京兆不為愠顧曰吾豈
敢望此哉其謙退出於天性如此方成人之年即遊鄉
校其父長者所親或請受其貲百金而歲致其贏未幾
即耗盡君知父不能平乃前慰曰向以中表故不意其
負我也今其人巳赤貧即急之終不能償無失吾厚不
猶愈乎既而家人不戒於火君曰此亦豈人所為可以
安於貧矣吾其以筆耕養乎於時後先學徒多至百人
歲中餽遺甘旨多有親知常滿前父雖久病幾欲忘其
困也而君之婦張尤能以儉勤佐之稍稍買田宅以居
俯仰寬然父意有欲厚每斥所餘以慰其意而事繼母
潘尤謹君素雅飭未嘗以私謁長吏一日以從父役於
官為令所窘君父子具衣冠往見令於城東冀得少寬
之語未及吐值令醉甚便捉其衿與徒步亟還將據案
為文書白之上官君惶恐謝久之令亦酒醒悔而罷去
君性過慎雖事旋已常竊歎曰事固有非意若此者乎
自是數多病病若悸然乃杜門養痾不多與人通惟相
知數人過之歡然坐語移時然絶不就人飲也君錫閒
語予吾家去用卿不百步君明日可早來吾必當致之
既而終辭不至君錫後往讓之君笑曰吾寧不知座無
雜賓耶今吾辭君等必不我怒也如一過君不虞他人
怒耶蓋君非獨多畏其孤立行一意類然矣在潛山時
有涂生鄭生以詿誤黜君知其誣力為白之曰士可以
罪黜不可以忤罪也或曰事始於黌舍奈異同何君曰
吾知求其是耳庸何傷不為和羹乃雷同耶於是聞者
皆歎服以為非世俗之君子也予謂如君既衰為邑文
學故所别白止此向令得登朝為顯官其所自持必不
為苟同無疑也恒情一内顧其私外慴於勢白黑可倒
置薰蕕可同器機以應卒佞以飾非無所不至且曰彼
何與我事而強取别白為嗚呼此其人之賢不肖何如
哉君生於嘉靖辛亥八月二十日卒於萬歷辛亥正月
十六日享年六十有一曾祖諱清祖諱錦考諱溯源妣
周氏君踰壯未嘗舉子女顧其族無從子可撫父曰吾
父視汝叔溯澄如親生吾兄弟同居晚年始分異今其
仲子即弟行也獨不可子撫之乎故景曾自孩提育於
君夫婦長而訓之以至於成立為諸生亦有聲生子曰
欽一君攜之赴潛山今且弱冠矣又有壻一人曰徐其
女非沈也而少長於君之室同於所生焉或有問曰弟
而為子殆禮以義起乎應之曰可當其勢之窮與情之
無窮而禮從出焉雖聖賢猶夫人也羣從之鮮介子也
吾無如之何也而祖父之嗣之不可絶也幸有小弱弟
焉則子之而巳叔嫂之無服也而韓退之為嫂服期年
當時莫或非之以嫂之撫之猶母也今之制果義起而
期矣此所謂情之無窮也若君禮者處乎勢之窮則弟
而子之可也銘曰
於乎天人之際蓋多參差其臧其否其成其虧理固然
矣事或反之達人知此非我所為其得為者早計不疑
彼愚懵焉失於重遲其後形見計不及施卒以狺狺為
傍所嗤如君尚強為孫含飴俄而授書朝夕娛嬉旅櫬
之還長江渺瀰孰為扶護涉險若夷出郭里許異時所
栖龜以食報宅兆是宜有求於鄰好我莫違日月之良
歸骨於斯俾後有考鑴此銘詩
金伯醇墓誌銘
君諱大雅字伯醇嘉定之羅溪里人曾大父諱璧大父
諱昂父諱翯昂之季子也母劉孺人是生君及其弟某
家世以力田自贍孝謹睦族愿朴畏法稱於鄉之人自
君之世父翊生伯謙先生資性警敏從其舅氏潘學里
中所稱新菴先生者也能自力於文辭以魁岸駿發為
主稱其儀觀甫踰冠即舉於鄉而君以小弱弟稟承
伯兄之話言學為沖夷綿密之文以干有司未即售又少
而明農知逢年之不數數也輒感憤游於四方將學為
治生以素封著稱而伯兄不善是也則勖之曰吾幸起
家為儒而獨不能接武耶且吾子兆登已知讀父書相
與觀摩不可乎夫貨殖之去學殖也懸矣吾弟其勉之
君於是益自奮勵遂補諸生踰壯廩於黌舍五試南京
兆連不得志蓋自從子舉於鄉君雖未忘一遇嘗曰吾
其可以弛擔矣閒居好讀軒岐之書下及近代諸名家
一一能通其說歲嘗大祲人多病疫凡所治輒效名播
遠邇爭奉贄幣來迎由郡邑而上至撫按重臣聞君名
無不願見者既而習其為人廉靜君子也去後猶眷眷
歲中數致疏問然君於方技特以該通自喜有求必應
意不在厚糈故凡與之交無戚疎久近咸禮重之曾無
間言君為人心慈而氣和口不談人之過胷不留人之
忤即行輩不相及未嘗以穉齒易之或臭味不相投未
嘗不斂容接之人有戲謂君毋乃為鄉愿乎則笑應曰
吾愿未嘗不狷正恐學狂未能無蕩耳聞者咸歎服其
名通焉君平生於孝友甚篤也父母偶有疾必朝夕侍
側所投藥必徧檢方書或虔禱于神瞿然若有告焉然
後為劑以進父嘗病腹癰母積苦血崩皆一投而愈得
之孝誠類如此弟仲稍長受室矣而一切田賦之役君
獨身任之終不令弟至公庭嘗築室溪上罄其私槖乃
克成之其後析箸母孺人欲屬之仲君終不以拮据之
勞而有恡色諸姑之婺居者四人而三無子姓君皆迎
歸與兄嫂共晨夕以為常尤好急人之病有告以困乏
未嘗不周之時或為人貸後卒代之償至其所親厚尤
惟力是視雖勞費不恤也予友王辰玉稱其聞人急難
奔赴僕僕痛心攅眉如鑚膚肉良不虚耳君之治騐多
不能更僕予所知一人者年少在官置其婦於家獨身
上郡久之病似瘵殆不復能臥其父以告予丐為之請
頗疑客舍或有私其言病狀殆近女如蠱君素不切&KR0899;
每問之詳即與藥數驗至是獨語其父盍往診焉比察
&KR0899;則曰今病在右言左何也豈得之酒乎又問所痛苦
則皆右與父所言異君笑曰此不過兩劑即起耳但病
起後當脾肺兼補以須元氣之漸復耳巳而果然君娶
於周生二女壻為徐懋仁張襲縉側室顧生三男曰兆
芳德滋兆升而二女嫁李槱之丘時傑孫男六人君生
於嘉靖丁未卒於萬歷甲辰享年五十有八墓在城東
之六都從考妣之兆而窆於東若干步予與君交最暱
且久將葬其子來乞銘不可以辭銘曰
家世農去治生恥沒沒學通經進數蹶有時名晚好醫
處方平戶外屨紛將迎年未耆疾之嬰藥莫效命以傾
道屢遷譽頻仍嗟時命非人能後有考在斯銘
沈叔良墓誌銘
予友沈君叔良以歲丙午病卒距今十有二年而其子
纘祖等卜以月日之具宜開君所營夀藏以奠其魄而
與周孺人合謂予少習君知之為深來請墓中之銘乃為
考論其世系與平生之大略而謹書之以永詔來裔維
沈氏世居嘉定之清浦蓋自宋季揚州守都遠公始由
汴徙濠勝國中又徙吳郡三徙而定今遷至於君凡十
一傳矣都遠之嫡曰文亮生二子珪其嫡也珪叔子曰
允禮生瑛及鏞鏞仲子曰輅而其嫡曰宙宙之嫡諱嶽
君之曾大父也嫡為開州公諱鰲次為贈太守公諱龍
皆君之大父也開州有子階及隨相繼前夭以贈太守
公之仲子太學君諱陵為後又無子而君繼之廣信太
守公諱陽之叔子也諱紹傅叔良其字君少而美秀眉
目如畫師事先君子舞象之年即與予同學相善娶於
崑山周氏周既舊族兄弟或城居或居城東千墩里有
浮佛古刹焉地僻中有喬木聳拔糾蟠多美蔭又偕予
往讀書其中君頗食酒酒酣慷慨歌呼庶幾為時聞人
寺僧亦聞而壯之數相就慰勞焉然亦善病再試京兆
不利即歸葺中田廬日以課子為樂即程試之文意有
不可輒加點定人亦無以難也君於友愛最篤事其兄
及姊禮有加而意極諄懇非謬為恭而已撫其女甥如
巳女視其姑子如親兄弟往往自許以急病讓夷蓋嘗
為自序一篇以示其子曰吾非欲以此欺不知我者顧
父子情親不欲飾讓耳每一捉筆書所以訓誡之語輒
纚纚數百言不肯休而間為俚歌可使耕農饁婦聞而
即解以感動之閒居雖不對客必引滿酣適人見其頽
然亦疑為縱逸而莫知其心口自語未嘗不兢兢也自
以家世貴盛懼前之易湮而後之易渙也特於收拾先
世之遺文與諮詢子姓之繁衍不怠益勤故予之志君
書其世特詳者蓋其志之所存也君有六男子曰某某
某自君之疾而病長子已為邑諸生既歿乃漸以冠婚
其二尚少皆有外舅可仗庶幾免於子弟之過以慰君
於地下女若干人壻曰某某某葬之歲丁已月壬寅日
庚寅墓在馬陸塘某字圩之原銘曰
維君之考仲子之仲而世嫡是紹維君所後續而復續
而世裔是茂城南迤東於是焉農於是焉終其北幽宫
土厚水深松檜隂森像服以廞往即爾任驥子驂驔以
莫不堪復啟潭潭維百斯男
王君墓誌銘
君諱垣字維慎姓王氏世為嘉定練祁市人考曰某妣
婁氏予祖姑也生兄墨及君二男子君年十五而喪父
又五年而喪母往依外舅黃翁於淞江東未幾還與伯
兄同居因從予先君受經巳棄去謀為生錙銖積之貲
漸拓黃氏相君於孤弱同其艱苦而前夭無子繼室以
茅生子重識重度未及見其成立而君病以歿伯甫成
人仲髫齓耳萬歷歲丙申也距其生嘉靖甲辰得年五
十有四卒之十有四年君二子以歲巳酉十二月庚申
葬之城西夜字圩先塋西數步與黃孺人合先期來請
銘曰吾父困於市㕓非有巖處士之高行也其幼而自
樹長而施於族姻者二孤無從悉也嘗聞其一二而私
識之族有少而孤者賙其婺須之長而捐金使學為賈
其折閱也輒復捐與之不為沮吾外家黃故富室也舅
氏孱不能守劵其田宅僮指而求售焉卒所以酬嘗浮
其直且曰耕爾田役爾傭毋改其舊故人或貸以給徭
未及償而死往臨其喪焚劵於柩前以慰其子蓋先人
起自孤童年不登於下夀故不肖兄弟之所能言僅若
此然以吾母之嬛嬛而二孤終有所恃以立庸非先人
之遺乎丐為志而銘之予不能辭也重識今為邑諸生
重度亦端靜嗜學將益昌其緒銘曰
起穉孤兮勤拮据歿留餘兮長二鶵躭文書兮業為儒
本厥初兮賁幽墟
羅溪唐處士墓誌銘
去邑城東二十里而近前臨羅溪有墓曰處士唐君之
藏始君之父每言他日二子葬我母以青烏言行求善
地但近在舍傍俾子孫易守母為人所芻牧即長逝者
魂魄永安矣君性至孝又事其兄恭欲及父存慰其意
既買地而經營之尤不惜勞費已而父母相繼歿君亦
坐是顇且病今望之松檜鬱然水灣環若抱君兄弟皆
以是歲祔東西相望蓋生以自致歿而從焉且以孝友
詔於後之人君其可無憾矣君諱拱字安國别自號養
和君生平所與自骨月至親洎所嘗還往罕有忤者且
勤不過苦約而能施晚雖病困亦蕭然自樂養和所以
志也先世家邑之鹽鐡渡自太倉州建隸為州人其復
還卜築於溪上者君之曾大父也父諱英母朱氏生兄
相及君二丈夫子君方成童已自知勤學於時邑之老
宿曰方齋殷先生子義新菴潘先生士英畏齋劉先生
鋒號博學好古而皆器重君既踰冠無所知名慨然歎
曰始吾以為賈而贏不若儒而窶也今吾以為儒而末
效不若去而代其親勞也用是決意廢其學然其為生
産作業務依寬厚不屑較計錙銖娶於顧年十七來歸
克以儉勤佐之夫婦嘗相儆吾與其求多於人無寧力
出於巳且用而靡何異棄於地乎故其貲日拓而長者
之譽亦日起尤能急人之窮其友或負官錢幾斃箠楚
泣以子為託君多方為之贖卒令父子得相保中表有
貧不能婚者貸以成禮巳弗克償則詣君出一劵請酬
以田君謝不受也女兄歸於沈老病無子亟迎以歸或
間於孺人曰先姑之槖半為所私而尚虞乏乎孺人正
色曰母氏有遺子女共之何與他人事耶言者為之慚
沮自與伯兄分異暇日未嘗不追隨風雨不為間也兄
嘗遘竒疾僮使皆有形穢之嫌而君與同卧起視醫藥
須其良巳乃還兄嘗使責逋於人君謂兄食指繁悉以
讓之終於一無所受父晚年有所嬖曰爾兄弟養我即
豐豈若使我豐約自適哉其各致朝晡所需毋饋我然
顧孺人時從其嬖伺所甘而進之翁輒喜為加餐嫂孫
早歿朱孺人終身依中婦兄伯強迎就養母曰吾自安
新婦耳豈徒以奉養哉外舅顧翁以數遷徙喪其資君
謂孺人吾其葬爾父母養爾後母乎爾事吾二親孝不
可無報也君雖不竟其學然其好為儒益甚生二子稍
長即延明經師訓課之已創别業為高館益招里中少
俊與相磨礲而孺人亦從中饋供膳羞惟謹每當子姪
就試輒以輕舠尾其後市甘鮮相勞勉常如其家居也
未幾二子皆有名諸生中癸夘伯子舉於鄉而季亦為
主司所賞閭巷咸以為君榮而君顧益恬然視其子無
驕色而後私以為喜性食酒談諧温温間以聲伎每厭
厭達曙雖嚴寒孺人每於中夜手調羹湯以佐其歡君
嘗語客吾儕幸接杯酒相娛有口不以歌有耳不以聽
歌而數取塵俗事絮聒為者請浮大白蓋其自適於酒
者如此頗好遊佳山水嘗遊太湖中流遇風坐客皆震
恐獨從容言曰人孰不死者以遊死不猶愈乎君自營
其父藏而病廡垂十九年人或諷止之君坐起須人於
登臨有何樂君笑應曰吾陸乘籃轝而水乘舟病其奈
我何且不病者何必勝我樂也然卒以久病故年僅六
十有一而卒萬歷歲丁未也其生以嘉靖丁未孺人後
君四年生先君三年卒得年五十有四其葬以君歿後
二年巳酉月為乙亥日為庚申二子景亮景南壻為吳
泰徵金兆芳孫男塤孫女字朱瑜吳汝楨君臨歿屬其
子曰吾平日見人諛即代為慚汝葬我乞言而核者志
吾墓及是將葬景亮兄弟匍匐奉狀來請銘予昔曾與
君同遊杭州知其樂易君子也前年秋嘗為文夀君六
十具論之兹不可以辭銘曰
行之敦躓於文嚮之勤開後昆誰為之天耶人譬麇蓘
豐年臻勒貞珉永有聞
學古緒言卷十
