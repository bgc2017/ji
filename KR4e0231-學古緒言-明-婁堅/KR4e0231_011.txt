學古緒言卷十一
明婁堅撰
墓誌銘九首
瞿君幼真墓誌銘
予友瞿君幼真年三十有五而天其後八年祔於依仁
鄉古江漊新塋萬歷歲丁未十二月甲寅也君諱汝誠
幼真其字曾大父某大父某父為心疇翁諱某母黃氏
生君兄弟二人伯曰某即葬其父母而以君祔且來徵
銘者也瞿氏仕宋季世子孫散居於吳其在海虞者及
華亭之上海市者皆同宗而嘉定之瞿則洪武中自上
海來徙至於君十有一傳矣世居淞江東以本富君生
而有異禀見父兄用服田益拓貲産奮曰吾獨不得為
士人亢其宗乎成童之年即自知刻苦學問弱冠補邑
學弟子員未有名乃遊杭州從專門經師學三年然後
歸其篤志如此巳就提學御史試御史果賞其文署為
諸生第一君於舉子業能揣摩他人所好骫骳為之
每當就試得旁郡縣所試高等文讀之即曰吾知所
以與之矣巳而果然屢不得志於京兆意頗怫鬱加
以用工苦積成羸瘵於是將少休焉而平居非書籍無
以為娛乃曰古今成敗得失之林具在諸史讀之足以
自廣今經生之文殆欲充棟而一毫無當於用吾豈能
終身作蠧魚其中耶聞邑有張茂仁先生者通古今好
言經世之學即贄見而延致之與朝夕論說而君之讀
史復如治舉子業勤雖點畫音聲之譌必訂而正之不
獨通其義而巳張深念之歎曰人性固不可化吾欲勸
君少弛尚不能豈能令吾家年少勤耶冀以諷止君而
終不為改也客或以後嗣開君言某所有好女子父為
官所急謀嫁為人小妻以自贖方促膝語而張自外至
客去問知之為言曰君且念無貽父母憂此事正當心
跡兩絶耳君即時以其言謝客然至於藝文之事進取
之際往往獨行其意故其既病猶力疾再就有司試而
卒以瘵死悲夫君事父母孝既踰壯每侍側色如嬰孺
兄年二十以長獨持門戶使君得優游學問故事之加
恭性儉素見人有鮮衣怒馬者即代為之慙尤不喜相
徵逐為嬉遊至聞有好讀書學古道者雖其人或與世
闊疏惟恐不一當焉所以為䞇幣餽遺之費略無靳惜
也君娶於沈所居鄉之望族也世多有顯者未及成子
姓而君病以夭以兄之子允晉為君後撫而教之庶幾
終以慰君之意方君之讀書吳山也予遊西湖過訪焉
問君亦數至湖上否君愀然曰吾去父母而羇於此將
欲有得以為之榮也何心復為山水遊乎因引予至絶
壁觀宋理宗所書見滄二大字且曰此先達茅公讀書
處也予窺知其意為歎息久之乃别又嘗偕試合肥還
過京口會雪霽未消與同行數輩往遊江上諸山予所
至必陟其顛獨君能蹣跚以從因相與極論山川雄秀
及六代之所經營皆弗克於大業而留為高皇帝興王
之基至一時虎臣若俞廖之巢湖常開平之采石於兹
行也皆得憑而弔之而想慕其遺風餘烈予以為如君
精悍沈深使其遭時必當以功名自表見而卒困以天
為可悲也因志其藏而銘之銘曰
材也如弓受檠學也如賈欲贏孰虧其成而力與争耶
天乎人乎又孰閼其生耶歸爾之骨從爾考妣實惟爾
兄我銘以昭之俾後其有徵
處士周君墓誌銘
君諱侹字直孚姓周氏裔出汝南而别為安成汝陽其
來吳也蓋又别族於義興云或曰僕射顗之後也世為
吳人久矣宋之南遷也金兵嘗航海而至始避之太湖
為東洞庭山人譜毁亦莫得而詳也按狀曾大父諱宗
海大父諱本仁父諱灌母王生二子俸伋皆前夭君生母
馬氏舉兄僑及君太湖渺漫無際波浪接天吳人多終老
未嘗至而其俗以服賈視舟如平地數遊四方足跡幾
無所不徧宗海偉幹飄須喜遠遊凡燕趙齊楚之為
俠者往往一見語合相與交歡肝膽盡傾嘗遊西楚
止於下相歎曰此南北之中也雖古稱地薄寡積聚然
吾意樂之因卜居焉傳子及孫又以豪舉故貲漸耗將
遂鬻之君時纔八歲即前諍曰大人筋力幸未衰且兄
已成人安知更十年兒不能佐兄治生而輕棄父祖之
遺乎父為慨然憐而撫之曰吾從汝吾從汝其後九年
父巳歿君且娶而作力不足以更費於是兄弟始析箸
會下相室廬又不戒於火計益窘君與婦姜氏謀盡脱
其簪珥賣之得金以授伯兄聽其出入而佐以儉勤因
復漸饒至其所施於族姻中表者未嘗以菲廢禮也鄉
里之猾有以抵法求援輒為輸鍰贖之而其人卒負君
且囓君君夷然曾不為芥蔕也吳之賦重長賦者每不
勝憊而君常畢力任之必其非力所任也乃以分之人
故里人無不稱君長者母馬性嚴居常少不當意每有
譙訶輒至與杖而君怡愉受之俟其氣平乃謝而退終
母之世如一日蓋學問之君子媿之矣姜氏生四歲失
母王又六年而父亦歿少育於外家比長祖父憐其慧
甚為擇壻頗屬意君乃二母則相謂曰此無母兒也意
難之君父故稔知姜翁卒委禽焉其嫁也舅巳前歿矣
服勤兩姑之間皆得其歡心姑每歎曰傷哉汝舅之不
及見汝也當君之解槖中裝佐其兄力作也姜氏實勸
之非獨無恡惜而巳其於内治甚飭嘗語其子曰爾父
過寬吾所以濟之也君嘗屬其所善代之賈舟覆還而
紿曰河水迅即金亦飄流不可求也既而廉得其情欲
責之償姜氏曰儻其溺而死可奈何君乃止嗟乎若姜
翁之竒其女孫不虚矣子一人曰惟正太學生也孫男
二曰謙曰諤謙長洲縣學生孫女二婿為姜紹京王斯
彦君生嘉靖庚戌卒萬歷辛亥姜氏之生後一年其卒
也後六年以歲巳未九月五日甲申合葬於楊灣北原
之新阡先期惟正奉其友葛君一龍之狀來請銘銘曰
嗟今之人兮沒於脂膏何知仁義兮其輕鴻毛雖妻與
子兮不恥皐牢欲也無饜兮人乎何饕君起廢著兮陳
義甚高曰予嘗困兮少不憚勞豈晚而汰兮以貲自豪
病吾弗急兮焉用錢刀譬猶見溺兮拯以一舠君今歸
安兮湖山周遭同穴異藏兮丹旐練綢山中故人兮為
君永號如君詒榖兮以身為鼛銘以徵之兮天命不謟
徐君孺卿墓誌銘
君諱兆佐字孺卿世為嘉定人贈禮部尚書諱經之曾
孫大父諱顮父諱琨實生君顮之弟頫以仲子資政大
夫禮部尚書太子少保學謨貴贈如其官伯子曰學禮
以貲為太醫院吏目憐君幼孤撫而訓誨之自婚娶以
迄於成立多有恩勤晚未有子然卒歸為琨後而以尚
書之介子太學生兆稷嗣禮也尚書之為禮部郎名冠
其曹最為尚書高安吳公山所器重而以守官故數忤
當事者意僅得出守荆州再蹶再起前後凡九遷而持
中丞節撫鄖君皆隨行日侍左右委之以節目細瑣能
無詿誤為公所喜嘗以例得給事楚府恥不由經生進
篋藏其衣冠不屑御也尚書公以是愈憐愛之數稱是
子也可謂恬於名利者矣自尚書既謝事歸君以暇日
課子創别館令肄業其中廣延少年能文辭者與切磋
焉絶無庸俗人恡惜意當是時吏目公益務為豪舉賓
筵歌舞之費晝夜殆不可訾計加以性喜土木歲中幾
無虚月而君與兆稷輒殫力求稱以娛其暮年若惟恐
其衰減者既而嚚訟之黨起其氛甚惡開釁於僮奴而
修隙於家督君身當其衝偕尚書二子奔走簿對至五
閱歲事雖得白而貲産巳半傾矣君顧怡然不為之拂
鬱也居常掩關禪誦比客至與圍棋沈飲如故以是終
其天年配殷孺人家世以貲雄其里有貴為京朝官者
父某母某氏年十七來歸姑李性嚴重能以婉嬺儉恭
得其歡心奉侍十年餘終姑之世未嘗有忤以不懈益
虔稱於族姻云男子子六人元敏元和元彜皆孺人出
元爵元禄繼室韓出元慶侍妾某出而元和為從父兆
稷嗣女子子四人適王之霖者為殷出適張正傳殷開之
汪啟明者為韓出孫男十一人元敏之子曰名時聞時
與時元和之子曰名世娶于唐矣而早夭元慶子一元
禄子二俱未名元爵未舉子撫兄子與時為嗣孫女之
適張處厚者元敏出也適張宏緒者元和出也曾孫男
一人曰楷名時子也君卒於天啟壬戌距其生嘉靖乙
巳享年七十有八孺人之生後君四年以歲巳酉其歿
以萬歷歲丁亥蓋先君三十六年久矣元敏兄弟於苫
塊中每一饋奠追念其母之久殯也不覺哽咽拭淚相
與語傷哉吾母之短命而不逮於養也葬其可以緩因
歴數其所以訓誨之者以告諸弟母每衣我必曰惜此然
後可以常得衣每啗我必曰惜此然後可以常得食每
課我讀必曰力此然後可以為人子今徽音久隔吾耳
而吾母之魄始得與吾父合也嗚呼痛哉已卜吉壤於
北十都駒字圩之原以父歿之十二月甲申奉考妣合
窆焉而踵門丐予為之銘嗟乎君始以孤童為從父所
撫而得還奉考妣祀及太學君連舉子不育君仲子實
嗣之棣華之鄂柎如此哉其可思也巳銘曰
始之孚有翼而鶵巳能哺還定厥家翼我者之瘏予尾
畢逋一彼一此以歸安于墟爰銘斯藏永為後模
張君綦仲墓誌銘
邑之南翔里蓋有兩張氏族大以蕃其長老享素封之
奉而少俊能自力於詩書當肅皇帝時咸以進士起家
其一為南京兵部車駕司員外郎張公楙其一為都察
院右副都御史贈兵部右侍郎公諱任先後登朝有名
聲於時而再以進士趾美終於禮部儀制司主事者侍
郎公之子諱其廉兩家叙族屬為同宗皆郿伯之後自
關中徙吳又自吳洞庭徙婁江東而譜闕無可考故不
得而詳也侍郎嘗為嚴州守而父以子貴受封歿又贈
山西布政使司左布政諱子愛生二子嫡曰省次即侍
郎省之嫡曰其威生四子君其仲也諱襲隆字綦仲來
為儀制後僅六年所而以葬儀部之明年辛亥病瘵而
歿歿後十年辛酉而遺孤景韶年且弱冠矣始克奉其
母命啟君之殯祔於沙浦原侍郎公賜塋之右謂予儀
部之執友而君所與習也請為之銘君長身玉立撙節
退讓言若不出口而中懷坦然略去世俗之城府凡儀
部之友皆愛其為人而樂與之交焉儀部自少年時即
銳意於績學綴文以財賄委之一二家幹而留管鑰於
閣中一無所問中外皆稱徐安人之才而嚴憚之君以
垂壯之年侍安人朝夕每出入不敢輒有譙訶其恭且
慎如是以故安人亦宜之比母歿君已前逝貲産一空
而堂構亦漸不可支矣猶賴所與儀部善者數公皆官
京師憐君之孤為力言於主者仍得以胄子讀書國子
監庶幾慰儀部及君於地下可悲也巳君生萬歷戊寅
五月歿於辛亥六月享年僅三十有四其葬以天啟元
年二月十七日始君生五歲而父早夭母甘辛苦憔顇
猶得以撫其孤者幸有儀部君也而卒以紹其緒殆天
之所以報歟君娶崑山金氏安人之中表也生一男二
女男即景韶壻為李賓之侯兌暘皆仕族子蓋予嘗怪
東吳之俗苟貴盛矣無論衆所不與多朝榮夕萎即其
人賢者頗為鄉閭所稱而身歿之後能芘及子若孫者
幾何曾不若田夫野老乃得長子孫持門戶遠或數十
傳而近可百年無一旦盛衰之感者彼惟無氣爓以灼
人其能久延無足怪也若侍郎公父子登朝又其為人
皆恂恂如處子而遽斬其祚天可問乎今其宗人雖賢
愚菀枯之不同不猶然數百年之張氏哉儀部昔嘗與
予言吾儕書生獨患不能自奮耳幸無大過可無憂不
祀也予頗為論其不然當其留京師嘗一舉子矣比歿
同時諸賢所為幼孤計何如也而卒以綦仲傳人道雖
邇不幾於天道之茫茫與然予又聞車駕之族蕃衍如
昨而其後人亦不振豈榮盛固造物所忌耶抑吾吳土
薄而其俗顧汰以浮誠不可以久耶銘曰
有翼而生之乃續而承之甫嚴事乎宗祊俄相從於九
亰今之奉盈兮已齒胄而得名何嗟乎無遺金之滿籝
慰子幽宫兮勒此銘
金母傅氏墓誌銘
昔伯謙金先生以開郎伉直知名於時所交皆一時才
俊喜以文酒自豪雖甔石僅儲而肴䔩常具内娛二親
外洽朋好則令妻之贊助居多及不幸蚤世爰啓令子
兆登以篤行工文章克嗣其業屢不得志於春官而聞
譽益遠堂構翼然族姻咸睦則慈母之躬儉與勞又實
先之蓋德而能勤愛而能肅夫人於是賢遠於人矣父
為傅翁某其母瞿也世居吳松江東以本富從兄遜闊
達博綜好論說古今去其鄉從崑山歸太僕游始以儒
自奮數往來妹家與先生情好日暱而兆登亦自少好
聞舅氏之言故夫人之事其兄者至衰晚不少衰焉兆
登之稱曰吾母之為女也母瞿之教不勤而習女事無
暇日其為婦也大母潘之賢且能也卞不少容惜纖如
鉅而未嘗有忤焉其為母也課吾以誦習教吾女兄弟
以紉縫烹飪皆不以愛故弛及先君見背家無留貲歲
有責逋母慨然曰予其身自督耕以佐汝之急以無妨
汝之學且以寬予之憂思乎凡留田間數歲而後還城
居然其朝夕治生常如前時逮老而猶如壯盛蓋天性
然也又曰吾母之勤敏而儉約兆登不能具言也言其
一二以少概見焉當先君時今首揆太原王公與其弟
督學公一日以薄暮猝至中厨蕭然先君患無以供客
母曰第出與對奕少需之即刲羊治具咄嗟而豐膳辦
蓋其敏多此類也兆登雖無以為養然力能奉老母歡
而一布衣必百澣一絮被必數䘺食不過肉一二臠而
巳兆登時勸之重味或對之泣而更以衣被進母曰吾
舌自不求甘旨體自不安輕毳耳於汝何尤然至親故
交際曾不以菲廢禮而尤急於賑窮恤匱苟力所及未
嘗不為之盡也此豈徒苟以儉嗇為哉蓋兆登之每言
其母夫人者如此及歿且葬謂堅也習聞之而屬之志
且銘也又以前之言為請堅辱與夫人之子游如兄弟
又少而獲侍伯謙先生不可以不文辭猶憶先大父嘗
言昔者吾客江東與傅氏之老善歲時囑其媪以賓禮
延爾大母見乳母抱女孫侍歸而稱其端正有相福德
人也今其夫若子皆為時名人而大母之言信矣以今
觀夫人之所享一何菲薄也雖然君子之所謂福在乎
身心俱泰外無所羨而中無不足則夫人實當之矣雖
貴盛之家或不逮焉且孔子不云乎啜菽飲水盡其歡
如夫人母子之間可謂盡歡矣夫奉滫瀡美衣服以為
孝者此在人子宜然耳若其親能却而不御不求豐於
口體以閨門之懿而庶幾於恭儉之君子其福德又何
如哉夫人之卒以已酉秋八月距其生癸巳享年七十
有八葬之日以冬十月癸酉與伯謙先生合先是歲甲
申銘先生之墓者太原公也先生既歿而兆登舉二男
四女長男曰德開次曰德衍長女嫁太倉曹訥次字崑
山朱元禎又次字龔孫玹皆名族一未字銘曰
治城迤東江湖所宗土衍而豐其殖芃芃維夫子之宫
日時之良於是焉藏卜無咎殃福來穰穰斯子孫其昌
嗟俗之敝乃逸乃恣衣觕食糲既傳而勩以訓於來裔
龔母朱氏墓誌銘
萬歷歲癸丑冬十二月甲申龔氏兄弟欽仕欽佐將啟
先公之窆而以母夫人朱氏祔來屬以銘且曰辱在婚
姻雖微不肖孤言之子固能知吾母者其不可以辭謹
按朱故望族世居邑東南三十里勝國時有宣撫使存
仁者捐墓田於釋氏之宮以春秋作佛事而聚其族人
焉至於今不廢夫人朱翁梁季女也年十九而嫁龔先
生其諱世忠也龔於邑尤顯著嘉靖初以工部侍郎乞
致仕贈其父祖皆通議大夫都察院右副都御史者伯
祖考諱曰弘也其著於吳自宋司封郎平江軍副節度
使識都官員外郎宗元桐廬令程祠部員外郎况父子
孫曾四世皆為聞人焉夫人雖歸於貴族然自舅姑時
巳困賦役家日落矣至先生徒以筆耕養又連不得志
於京兆困彌甚夫人佐以儉勤晨昏之奉二親安之既
而工部之後以少年舉進士閨門之内咸謂龔氏其復
興乎而先生僅踰艾以殁夫人顧影煢煢於時長君之
學成矣久而未售夫人慰勉之曰兒勿憂也良農能稼
豈能為穡乎其後廩於學宫且聚徒授經資腶脩以養
母然以屢進屢蹶意不無感憤而夫人終未嘗戚戚也
雖貧不以菲而廢禮雖老不以衰而倦勤自族姻下逮
婢僕無不宜焉歲戊申長孫用廣以垂髫補諸生夫人
撫之而色喜後三年予女既歸事夫人嘗以歲首往朝
焉因前白自兒童相見倏忽垂五十年媿無以稱於門
牆幸又得入拜於堂上女穉且愚懼不足以娛侍食寢
可奈何乃夫人所以應之者語温而色愉退而私喜福
德殆未有艾也今年春長君以從弟試禮部託之以子
方攜用廣讀書其家未幾而夫人疾作席不暇暖歸而
奔走醫藥卒以不效臨終神識恬然連稱佛號右脇而
逝三月十八日也距其生嘉靖丙申十月十日享年七
十有八二子欽仕欽佐也一女嫁朱日進不幸早寡孫
男四人欽仕之子曰用廣用圓用厚欽佐之子曰用章
曾孫女一人用廣出也墓在城南鱗字圩先塋之左銘
曰
不兼珍以為羞而羹藜兮有餘味不雜珮以為華而衣
縞兮有餘貴此士人所難而夀母兮乃克以自慰維孝
與慈兮曷其有既銘以昭之兮匪琱匪繪
沈見吾先生繼室周氏墓誌銘
鄉貢進士沈君紹僖偕從子憲祖卜以萬歷癸丑二月
八日奉其繼母周孺人之殯祔於青浦港見吾先生之
新阡而自為狀來請銘且曰不肖生十齡而先妣見背
今垂四十年所自成童至於娶婦長子孫孺人之恩勤
備矣不肖有弟而早夭伯兄之才也庶幾當有以報而
又不克於終養不肖踰壯舉於鄉未及邀升斗之禄以
養父母而數年之間相繼以殁痛可言耶凡辱與吾三
世交者莫如子久且暱相顧各巳衰白矣而追思少年
時硯席間事尚在目前孺人始來相吾先人撫三穉子
其後及見孫曾閨門之内肅肅雝雝子固能知之不待
吾之言而詳也然則非子其誰宜銘予既不獲辭因憶
沈君鄉薦時巳不勝遲暮之感幸有得焉以為二親榮
何如也一日先生來訪先君語次慨然曰頃與婦言自
爾歸我向所同享者吾鄉界浜之水也今日吾兒得雋
朔望之潮也潮有盈縮不足恃常使能通舟給漑田足
矣吾時侍側聞之私歎其賢以謂世之小丈夫雖其可
以語此者固巳少矣先生之友獨先君為丱角交然而
歲中握手談笑亦不數數然也門無雜賓出則就家塾
問諸孫課業入則共孺人話豐歉商有無以豫為一歲
之儲偶然欲飲則以一壺相勸意欣欣如也予嘗授經
其家間數日先生輒謂二子汝母方為治飱今巳在中
饋矣日暮肴蔌雜陳必潔以旨予以是知先生之安孺
人而孺人之謹庀其門内者迨歲時晚而未嘗怠也方
其尚強二子未受家秉則有勤敏整肅之稱晚而優游
享之譙訶之聲不出於中堂婢僕無不稱其仁者凡舉
三女子皆歸為士人妻邱大道吳承讚張文選其壻也
丘氏女嫁十餘年而不孕則為之置貳且曰婦人何患
乎無子患不能容耳苟為而夫之子者孰非而子耶及
先生既殁伯子繼之所以慰勉其諸孫有深識遠慮之
言盖其明達知大體得之天性也先生之葬二子為營
夀藏焉兄弟之所以奉養者視先生存日有加素強且
耐酒然自再哭伯子而神已顇矣卒然病癘醫藥禱祠
皆不及於效而歿歲在辛亥六月二十六日也享年六
十有八見吾先生諱某老於鄉校邑宰重其人每以賓
禮接之伯子紹儼季子紹僖今之從季子後而葬孺人
者孫男女十有三人曾孫男女十有一人亦足以慰於
地下矣銘曰
邑之東偏地曰麋浦爰有周宗聚而野處翁名媪姓婉
嬺焉乳生以閼逢與執徐伍歸以重光協洽其所嗣執
篚筐孤童是撫其季早世伯仲楚楚睹孫及曾彌衍其
緒夫子之藏有先而祖膴膴者原於江之滸其後五年
往祔若斧仲也葬之祭以孫主勒銘玄堂以告無窳
瞿君幼真妻沈氏墓誌銘
萬歷歲丁未冬余嘗銘瞿君幼真之藏而悲之時君歿
巳八年矣其婦沈與同年生以歲壬子某月從君地下
而葬以某月日嗣子允晉復來徵予銘嗚呼生人之不
幸未有若孀居之婦也而所處之豐約殊焉幸無衣食
之憂而安子婦之養完身與名其亦可以瞑矣乃本其
家世而系之銘其辭曰
吳江迤東趨百里海若吐吞勢渺瀰居人聚族世趾美
勝國至今推沈氏有牧揚州著厥始於宋之南自汴徙
介子五世塤篪嗣維篪大耋多孫子列官臺省何嶷嶷
叔子之季兩孫峙長君允學配秦姒是為碩人之考妣
少而宜家得良士瞿瞿蹶蹶耽文史早暮不休以瘵死
其年未及於三紀從子允晉奉禋祀巳冠受室母為喜
抑搔痾癢滑滫瀡疇養於下供箸匕穉子長成盍往矣
同衾幾何昨日耳豈如同穴無窮巳納銘幽宫永無圮
貽爾後人多受祉
巖泉上人墓誌銘
自釋迦授記巳有正像末法之分其徒演之曰教理行
果之全也上也次猶以行稱果弗逮矣又其次則教理
存焉耳或曰此以無為法也就使差别不應至是然則
世衰道微有定於數時之窮也理將安寄夏商之末寄
在湯武春秋其衰寄在仲尼世微聖人理未嘗亡若賢
不賢各有攸識嗟乎寧獨釋氏實鮮其人傷今之儒為
叛彌甚釋雖妙悟仍受具戒苟有律師聖人之徒是猶
不得中行思狂及狷志不能高守猶足尚有訾學佛彼
天窮民衣食於是稗販如來予解之曰胡不自量彼之
高者儒也則無其最下劣於儒為常有能食不肉飲不
酒貨不殖色不邇雖於教未析於心未了其殆庶乎無
輕議彼若邑西隠僧如可其人解則未也行有足多於
其窆也銘以賁之幽辭曰
西隠之興始勝國治城西偏稍迤北有僧悦公嗣圓通
泰定之元肇厥域廣袤百畞民間廬彼樂於遷我卜食
經營七年績乃成像設有嚴宫翼翼中間小圮頃一新
其歲於今踰二百誰為葺者存仁師如可承之更加飭
頎然而長愿以勤人稱薛師孫氏嫡生於已未逝甲寅
十五祝髮臘卌一虔修安養開前榮按以精廬觀鼻白
東偏傑閣貯法寶募者師乎施耆德三年坐閱龍象徒
示疾將遷彌澹泊乃勅其孫罄所儲飯僧塑像爾其亟
問復有贏將何為盡供斤削塗泥役凡有為法靡不空
賴此提撕善知識我作銘詩媿俗儒臨分涕淚霑胷臆
學古緒言卷十一
