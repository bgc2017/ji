學古緒言卷十三
明婁堅撰
祭文十三首
祭徐大宗伯文
年月日門下通家子婁某沈某謹以炙鷄絮酒敬祭于
故資政大夫禮部尚書太子少保徐公之靈嗚呼單閼
之歲公壽七旬距其懸車八閱冬春於時獻頌自遠來
臻焜燿厥詞紛紛綸綸凡公勛名巨細畢陳今之哭公
略而不論感公深眷憤彼衆狺存殁之懷能不少伸當
罷觀察健翮中鎩賁于丘園振宣文物稚愚而頑一見
心折悉索穢蕪喜為擿觖身退名高俄復脂轄聖神嗣
興起公藩臬十餘年間晉司㗋舌抗疏乞身不受汙衊
迨歸里門遂斷請謁為方外遊黃冠白髮月明之宵花
發之朝或乘籃轝或棹輕舠顧謂童子促具酒肴偕我
同人于焉逍遥二三俊少每每見招侑以清歌有顔若
苕酒旣深只醉客羣囂公或愀然叙說勤勞曰此畏途
以笑為刀痛定思痛漆乃賊膠貴不如賤此理甚昭旣
脫於絓弛我冠帶人為不怡中實大快將知耄及豈不
夙戒恒舞酣歌猶賢噤齘公之逹生數聞斯話何圖梓
桑盛兹蜂蠆衰羸及之有加無瘥蚩蚩之氓公又奚怪
始邑之瘉困於征輸自改為折瘁者復蘇荒草野田徧
為黍稌𤨏尾流離乃聚室廬起之膏肓報曾弗圖疥癬
之疾銜為剝膚孰導狂瀾莫可支吾憸人之幸士類之
吁豈公一身翻覆榮枮堅也疎狂學為詩章有唱俾和
動盈縑緗湖山之麓古寺禪房經論之暇風雨聯牀察
其愚欵謂無他腸可保終始實唯子良言猶在耳如何
可忘儼之呰窳有意進取辱公甄收言庇其宇借我齒
牙與我規矩藏焉修焉公子我侣扶摇九萬數嘗見許
兩家衰翁少而習公眷念在昔忘其顯融自公歸田杖
屨相從時於酒閒慰其畸窮幸各健飯孰否孰通音聲
琅然曠若發蒙公今奄忽有識其恫矧於受賜他人莫
同天不可問曷喻我衷豈厭混濁避其嚚訟騎箕上昇
帝庭寶宫俯視下土蠅蚋薨薨我陳斯詞酹以一巵寧
為公哀聊叙我私匪私於公世道之悲報德以怨豺狼
狐狸俟彼天定後當可知嗚呼哀哉尚饗
又
嗚呼人亦有言蓋棺論定何獨於公疑謗未靖嗟世之
人喜儇而輕或矯為狂風節自命畫餅噉饑弓蛇宿病
舍彼昭昭唯冥是偵載鬼負塗聞者易聽攷公生平靡
不足證十年曹郎守官則勁不撓於權一麾旋迸孱焉
𦕈躬以捍百姓黜歸田間厥聲益夐至今南荆甘棠蔽
暎豈伊梓桑而不知敬固宜同升勛名日競莫知公賢
覆謂公佞柄臣旣傾目公捷徑冤哉斯言睅目羣瞪嗚
呼哀哉當公在朝不問家秉僮之蚩蚩或竊為横遂閧
於鄉一呼百應有喟而言公施實盛若罔聞知彌訐彌
絙海壖瘠磽慳於物性稻則匪宜而税是併號呼籲天
永頼寬政孰為之先維公錫慶嗚呼哀哉公壯自期庶
幾汲鄭晚亦自咍視日趙孟不圖吠聲遽掩其行令子
繼徂白日再暝受重者孫煢煢伶俜季子兩甥實同枝
牚嗚呼哀哉公神在天俯視瞢瞢譬猶蚊䖟未堪梟獍
菀旣當枯垢亦同淨吳山之西峯巒綿亘賜域芊芊土
膏泉瑩維暮之春卜吉而塴考妣則違子婦相並嗚呼
哀哉吾儕侍公學焉就正八珍一臠偶沾殘賸公顧解
頥留連觴詠曰古文詞燦然緯經唐宋諸賢六經胎孕
今之詞人妄生譏評斥遠姬姜昵近婢媵譌種相承口
舌難勝猶望後生無售昏鏡旁及老莊是詮是訂尤切
憲章綜述列聖其言日新有告必罄飫所未聞沃醉俾
醒嗚呼已矣復誰韶令祖道一觴陳詞而醟髣髴見公
几筵來凭嗚呼哀哉尚饗
又(代)
嗚呼天之生才實俾輔世旣啓元良爰錫之配國之登
賢實由詢事旣積勛庸爰晉之位自古以然道喪乃戾
履方則危競於軟媚於惟明靈獨能不愧未壯登朝簪
筆入侍帝重絲綸命掌其制繄國大典曰戎與祀由司
馬曹為郎祠祭稽古禮文大祝無秘肅穆壽宮天子虔
毖厥詞煌煌以薦珪幣時長春官風稜獨厲謂公曰能
屬之代對將請于朝酬其勞勩公不詭隨權奸内忌出
守于荆快其睚眥政平民和不煩而治江漢之間號稱
茂異帝子于藩争民所利少給市租大忤其意閹人構
患逮公囚繫萬衆塞塗追挽其䩛叔子去思至今墮淚
旣歸忘出世不忍棄有詔起家遭讒復躓論定乃升廻
翔楚地節鎮未幾刑官入貳超遷秩宗章服三賜始明
于刑棐彛率乂旣曰降典寅清是寄禮刑一物唯公克
遂及耆而歸脱身冕黻先朝所垂二氏所記有造必窮
有餘必識蓋公於學特為精詣故所居官有遌無避當
其屹然獨持大義如遼庶人為汰匪誖主父在齊懷刃
欲剚公之抗辭不撓者氣壽陵旣卜奸或潛伺潝潝訿
訿衆咸愕眙公折其萌以紓國計雖履虎尾了不為惴
凡所執持多如此類不同流俗脂韋矜智迄終天年必
行其志列上太常將錫公諡公未嘗亡譬猶委蜕我之
識公實從初試慕公牧楚願學為吏公亦不鄙待以國
器今之仗節遄聞公逝俯仰今昔能不酸鼻公真大臣
後來孰嗣我懷明靈緘詞以酹嗚呼哀哉尚饗
又(代)
維萬歷年月日宗伯宮保徐公以疾卒先是邑之黠而
嚚者惎公僮客羣而囂焉不思公之嘗有大德於斯人
也其東偏瀕海而居者某某懷憤懣不平之日久矣於
公殁後明年月日祭以特牲請於能言為文而告公之
靈曰嗚呼公之為德於鄉兮紛其頼以全活也彼狂奔
而羣吠兮何若斯之乖剌也豈冤抑之莫伸兮將貪夫
之好為訐也咸攘袂而大訽兮吾不堪此蠆與蠍也謂
左右其實訌兮隔九閽而不得逹也呶呶者何可盡信
兮竊恐夫當路之不察也公之再起凡十年兮由牧伯
而朝列也兩公子其實從兮無他子弟使毖㓤也操奇
贏以牟利兮固無厭者之没没也豈強貸而倍收兮亦
維時政之騷屑也嗟瘠土之寡入兮恬不慮夫澤竭也
夫孰以告司農兮俾得改而折也維田賦之三等兮固
則壤於前哲也彼惰窳之積蠧兮乃猾胥之窟穴也曰
均下賦於上中兮吏亦偷以補其拙也懵莫之省憂兮
踵行此弊轍也公手為草以代訴兮監司聞而蹙額也
遂欣欣以漸蘇兮庶不浚夫膏血也苟良心之不冺兮
如飽饑而止渴也曾不若畏壘之尸祝兮忍乃為此桀
黠也吾儕輟耕以太息兮中壹鬱其若結也疾黨人之
滅公兮身處卑而不能關說也公有大賜於吾土兮竊
不忍其抺摋也維海壖之斥鹵兮凡鹺課其千鋝也旣
灝溔而不可漉兮猶責洪波以飛雪也兹大海之吐吞
兮亦恃人之回斡也彼税盈以償詘兮實諮公而施設
也吾既獨私此惠兮不覺夫哭公而嗚咽也人情誠不
可以一槪兮胡衆口之反為齧也公固施而不責報兮
吾哀夫俗之薄以劣也喟陳辭而奠酒兮髣髴乎公之
來歠也尚饗
合祭王大司寇文
嗚呼公之文章行於天下擬漢及秦鼓吹騷雅四部煌
煌世多習者公之出處凡幾廻翔亦旣初服不辭繡裳
為介為通孰知公常公之偉度如海則涵公之勤施如
雨則甘不以文掩十猶二三始興以來奕葉相望蘭茁
其芽誕必遒上凡民有知靡不瞻仰公今仙遊其又奚
憾將厭世氛還于恬淡綿竹之期於兹當驗某等辱在
門墻或故或新不鄙而棄於誼則均武之先子昔同馳
驅暨乎弱息以吹以噓不幸短命彌惜其殂晚更知我
潦倒麄疎今世實鮮宜謂為迂時升孤孑嗜古而拙公
謂莫知子羽我刷從我秣陵我文子閱含咀英華匪日
伊月堅也拜公在弱而蒙迨試京兆言憫其窮于館于
糓他山為攻自公予告靡日不從醉以朗月煦以和風
臨别之音提耳則空燧誦公文于冠之年蚤失所恃有
痛莫宣庶幾一言賁之九泉不謂獲請數奉周旋承公
之訃飲泣漣漣公來自天為世造福命之不延寧為公
哭哲人云亡百身奚贖言叙其私以薦一巵彷彿見公
笑而釂之尚饗
又
嗚呼公之返真歲閱五期久殯未祖以需日時生為正
卿殁得賜葬維是䘏典有畀無讓公昔遺言從先大夫
戒其嗣人我違汝辜子乃上疏具陳哀誠隱君之賜義
不敢承天子曰嘻國有故常汝其勿辭往治爾喪爰用
復土賜域之左於是焉藏魂魄以妥方公壯歲有意馳
驅旣遭家難十年茹荼先皇之初沉冤昭雪恩重身輕
言脂其牽晚稱遺民賁于丘園再蒙恩澤復就籠樊未
幾乞歸此身吾有夜壑舟遷柳忽生肘唯是窀穸公志
則存庶幾地下永奉晨昏考公生平凡再疆起義兼尊
親臣臣子子吾儕後生咸以文行遊公之門叨陪觴詠
往者哭公人寫其哀許與之分於今永懷何以祖行炙
鷄絮酒陳詞侑之公乎知否嗚呼尚饗
祭董大宗伯文(代王)
嗚呼維昔江漢篤生元良旣膺寶歷有弛必張公對大
廷廣川頡頏含腴採華厥詞煌煌典司綸綍在帝之旁
晚躋春卿寅清是將勛名旣著俄卷而藏用啓後人奮
翼翺翔匪榮其私酬國未央凡兹盛美史乘則詳我所
感戢情結於腸自昔稚齒學為文章氣盛才拙莫知披
猖先子之故側聞大方棄瑕錄瑜目以珪璋齒牙餘論
許紹青箱黽勉十年始舉於鄉再獻再刖乃忝周行時
公元孫聞譽日彰指心相期不同尋常累受國恩勖哉
勿忘猶憶少時辱公稱揚知己之感於是焉償何圖大
故匍匐奔喪疾疢繼之窳不可強公今已矣我實倀倀
客歲之冬公以一航翩然東下止我中堂鶴髮朱顔其
容蹌蹌終日匡坐閒舉一觴每至夜分吐論洋洋謂當
百年彌壽而康胡忽厭世白雲徜徉公雖早退其施不
長為國薪槱實棟實梁唯是樗櫟於用無當疇劚而削
能不徬徨元孫之歸身晦道昌今之繼起彪炳詞場或
出或處咸為國光公收其全殁有餘慶我之哭公默而
自傷拜瞻遺像衮衣繡裳尚如平生音徽孔明陳詞寫
衷薦此椒漿嗚呼尚饗
祭潘司空文(代)
嗚呼大臣殉國匪才之難袖手在傍噂沓來千爭獻所
疑蝟磔矢攢慨然任之力排衆讙浩生說趙實為心寒
國是以定民獲少安豈伊識明有慮必殫河流湯湯久
湮禹迹自北迆南蕩漾莫測避之而遷荒哉賈策回河
北流徒費工役其在於今勢尤異昔自引而漕兼頼其
力合淮以輸歲虞激射巋然園陵憂在肘腋天子曰嘻
疇稱厥軄有言公能俾往底績公來行視講求實詳增
卑倍薄允頼隄防不迕以蹙少殺其狂彌束彌遠水性
之常下流旣滌孰壅為殃驟詘復信奏功明堂民免為
魚室廬相望一時之利璽書煌煌公今云殁淮壖不忘
嗚呼哀哉昔我先子嘗參名藩公以臺臣歸賁丘園許
與之分夙聞話言曁歲壬午鎩羽獲鶱簸揚而前公胤
吾昆始識公顏飄髯如戟目以通方勖以學殖曰今之
人誰不外餙子之易夷前脩所亟爰命女孫許字弱息
終始之誼維是姻戚自余在疚迨今數年中遭舛互有
痛莫宣區區之懷日省予愆猶望後來無忝於先稚愚
失學快意所便况慙義方䑛犢多牽我是愧公每用憂
懸長君宦遊厄於豪右公論在人使出稍售何圖倉皇
還哭公柩嗚呼哀哉老成旣謝時事亦更病淮而號泗
上之氓謂當改圖役豈易興易變則通毋毁公成令公
而存别有支牚寧固而愎毋躁而輕維公諸子家學是
承公則已矣尚有典刑嗚呼尚饗
祭王奉常文
嗚呼公之學問淵源文章煒曄驂哲昆而齊騁譬蘭苕
之集翠猶汲古以修綆蓋遠擷六代之菁華而近以濟
南為庖郢公之敏於治辦長於師帥紹前烈而彌永譬
鏌邪之發硎猶張弓而先㯳蓋終焉八閩之模範而始
定魏國之家秉凡公生平在二三椽筆固己勒堅珉垂
汗簡而琅琅炳炳寧獨海内所共瞻仰將傳信於後世
而莫不想見其山之高行之景維堅與表穉愚無知不
獲侍公於生前聽其議論之踔厲覩其丰儀之峻整而
奉以為師猶幸與公之諸子遊處而庶幾於私淑者五
六年於兹公居家庭内和而外莊凡所以訓敕其子必
依於醇謹鍳於盛衰斤斤乎刻鶩畫虎之喻而告以門
地之不足恃者其言尤諄復而可思此雖長公之叙述
亹亹或有未悉而洵美象賢時為吾黨而闡繹緒言輒
抆涕而歔欷嗚呼哀哉公位不滿其才年不滿其德固
將貽厥後人以未艾之福乃四子競爽又弱二焉伯兮
叔兮皆以恭敬温文欲並轡於康莊而遽脱其輹獨仲
也苕發穎豎方有聲場屋而季亦逡逡退讓抱未琱之
璞一塤一箎猶足備九奏於咸英以和嗚國家之盛而
無負於式糓若公之明悟旣能了無罣礙於去來而何
戀乎浮生如轉轂矧其卓然不可磨滅者又已灼灼在
人耳目乎丹旐翩而靈輀旣駕生芻一束其人如玉奠
酒漿以陳詞徒悵恨於百身之莫贖嗚呼哀哉尚饗
祭欈李馮封公文(代)
嗚呼世稱人子所為親榮曰高其門有進於此匪直榮
觀令德之温乃厥考心所用自慰亦在後昆珪璋特達
爰有名位出為世珍疇菀其條疇導其流水木本源維
子之為實父之貽以克有聞吁嗟我公含和養醇賁於
丘園賈旣弗售是啓賢嗣甚秀而文擢第禮闈褎然舉
首矯矯高鶱公顧樂之吾幸有子可遠世紛巖觀川遊
佐以觴詠聊樂我員疾革之言我老牖下清時逸民孰
屈而信孰殁而存唯吾子賢某少習公與之遊處真若
飲醇兩附令子科第之末以自濯薰唯余家嚴視公兄
弟情好素敦謂當百年皓然兩翁鶴氅綸巾胡忽厭世
棄其親朋曾不少延我別而來拜公堂上維暮之春迨
承公訃自秋涉冬彌曠九旬乃克緘辭以抒悰愫薦江
之芹我實愧公公能鑒余簿領為煩嗚呼尚饗
祭欈李朱太公文
嗚呼楩楠豫章其高千尺其大數十圍而任為棟梁則
必不生於尋丈之蹊而步仞之岡其於人也亦然非甚
盛德則孰為厚其積而開厥後之人繩繩乎德彌劭而
名彌昌於唯我公含真葆素蹈義履仁凡所施之閭里
而被之膠庠即未展其生平而在卑能施在約能裕蔚
然盛德之光公有象賢世其家學蚤播聲華晚就閒散
其所抑而未試試而不苟一稟承乎公之義方爰啓孫
枝蘭茁其芽並擅國香而仲遂以明經起家始出宰乎
南漳仍移牧于此邦為冰蘖為鸞凰固己名被八閩而
譽冠三吳豈非公之所厚積不售於躬而盡以貽諸後
人使紹述而闡揚也哉某以沉淪廢棄樗散瓠落之才
辱公哲孫時與從容於議論文章蓋未嘗不述公之所
以訓勅之者庶幾乎陳大丘荀令君之不亡且言公年
已八十餘而神明不衰如少壯人一旦遺形委蜕而遊
於無何有之鄉公又何憾於人世所為公悼者仁君之
勲業向鞅掌於簿書而季孟之學殖未獲騁於康莊要
於克自樹立以酬公之所未償則譬猶深山大澤之産
干霄拂雲靡不飽雨露而厭風霜異日者之為棟為梁
也審矣明靈有知其尚欣然而來舉余之觴也耶
祭矦大參父子文
嗚呼昔歲作噩公以踰耋之年示疾而辭世回顧諸子
環列孫曾岐嶷夷然於啓手足之際人皆謂之僊遊諸
福亦云咸備於時長君雖未忘於揚名撫賢嗣而自慰
痛定之餘以稔聞青烏家言行將求乎福地歷數年而
得之阻日時之未利年六甲而甫周抱沉疴而遽逝後
又五年而子也登朝奉策書而三使陟衡嶽之嵳峩觀
嶺海之噦噫歸而煌煌乎綸綍之來賁已乃擢官給諫
言歸覲省奉觴於王母及母氏之前蓋一耋而一老旣
壽且康猶如甫衰之歲於是諏日庀工將以日躔星紀
之次啓公與長君之殯歸於玄堂以永安於百千禩邑
之白衣冠而送者將踵接於城闉非顇且老也且牽舟
而前相率拜於墓道之隧某等咸辱交於數世託里閭
之末契輒以生芻絮酒往酹而告以祖道之祭蓋江自
西來泖自南下渺瀰而來滙以奠逝者之魄以宜爾子
孫於世世若公父子之稱於鄉之人與永有貽於來裔
有銘有碣非可罄於造次之陳饋嗚呼尚饗
祭曹養吾先生文
戊子之歲始獲升堂以通家子拜公於床形臞神王骨
聳顔蒼心與貌古靜默而方晚實聞道寡營孰戕公始
望七杜門滅迹軒車來過輙辭以疾唯平生親笑言促
膝何圖新知亦許入室觴詠餘閒圍棋彌日性不食酒
僅能濡口座客滿前分曹列偶子承其顔滑以瀡滫山
肴谿蔌辛酸畢取(叶)一飲一石匪升與斗公笑而云有
子無負川遊巖觀吾意所安於焉卜築永以盤桓言采
於麓言釣於干春花秋月歲暮雪寒短歌長謠興至必
殫生人多欲紛紜馳逐獨以素羸早脱桎梏少舉於鄉
公車奏牘三獻莫知遽懷其璞乃託計然用展心曲旣
積高貲好施奚黷賢嗣繼之有聲場屋屢上春官珠掩
魚目公憫其勤慰諭諄復子之榮親豈必章服維爾好
修繄我多福況於後來森其蘭玉逹哉斯言老氏止足
如公之賢弗試而竣養痾林樊以樂天年是當百歲胡
不少延實夢斯覺周也蘧然自弱而耄一彈指間以神
為馬駕而上仙遊彼帝庭俯視八埏某託末契見其四
世公子吾兄公我父事我朝我夕我館我餼不以沉淪
遂見鄙棄今兹南遊公訃忽至臨觴澘然起而攬涕典
刑是傷匪私其意時日之良期月而藏跽而陳辭薦以
酒漿髣髴見公來舉我觴尚饗
學古緒言卷十三
