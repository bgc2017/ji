學古緒言卷九
明婁堅撰
墓誌銘五首
邱先生墓誌銘
邱先生疾且病其所與為執友及忘年之交日往問焉
朝而往則日中還晝而往則日入還環坐卧榻前與相
對如平日見其談笑於死生之際真可謂聞道者矣先
生之從弟榮為縣主簿南越歸道死會將葬先生口占
為之志命孫麟德書示其友且曰吾雖旦暮人然為此
文自謂於敦薄立懦其殆庶乎未歿前數日曰吾不可
以終於私寢促舁就中堂問何所苦曰無苦也問何所
見曰吾於神清氣定時見若童子者立於前意吾之神
守將離其舍乎長與諸君子别矣各好自愛復字謂婁
堅曰子柔吾平生不喜諛墓且沒齒無所樹立何足言
者顧吾自兒時知嚮往迨老猶兢兢此不可不令吾後
人知之子為志其不誣巳而漸革以歿嗚呼今而後吾
黨其無以為師矣嘉定之邱氏著自勝國時貴五公由
邑之皇慶里徙今居在茭門涇之陽鄉曰服禮先生其
七世孫也諱集字子成初名朱因避國姓改焉父大理
寺正公諱峻登嘉靖巳丑進士第大父封評事公諱鉞
曾大父諱剛能拓貴五之業始以本富者也先生為寺
正公仲子兄東弟棘母張安人生而端凝幼不好弄甫
六歲評事公授以詩即欣然誦不輟若已能解者八歲
受宋儒小學書一編曰吾必如是不敢失尺寸也評事
公既竒愛之因令乳媪私為之畜及讀至子婦無私貨
即時獻還試固與之終不肯取稍長讀書務通大義不
屑意科舉之學寺正公亦不之強也笑曰昔揚子雲口
吃默而好深湛之思吾兒類是矣年十七既通易論語
孟子則讀尚書毛氏詩及三禮又泛濫於濓洛關閩諸
儒者之言嫉時俗之言利而士大夫又往往以聲伎為
娛因著孔方傳俳優辨以刺譏之明年補諸生見其儕
惰不能為容而學宫行釋菜禮又野甚即詣博士先生
上禮樂事數十條人咸笑以為迂乃憤發著論言周孔
教人如以隄防水不可決也而世之君子乃曰聖賢人
安可睎吾且為尋常之人而巳是為吾道之異端不在
緇衣黃冠而在簪裾之徒也論出人益駭且怪獨唐先
生欽堯潘先生士英聞而韙之欲從唐先生受業唐辭
謝數四曰子吾所畏然卒師事焉寺正公卧病京師使
來召先生諸父謂其少也遣兄東往焉會疾有閒兄遽
歸未幾復召先生即日攜二僮觸暑馳二十日省父於
寓舍父方困頓甚見之喜且泣曰吾思生入吳門幾汝
來草疏請告耳退即代為草疏上又兩月乃得歸以憂
瘁故病七日不食幾死終不令父知之歸而寺正公病
日深欲及身分異諸子至析箸之日兄弟各有所請先
生獨曰父為之主寧有不平而須自言耶當是時邑多
逋賦先生之鄉為尤甚伯兄遊太學頗快意裘馬積逋
至二百餘金諸父以為兄宜獨辦先生不可卒與共之
其後兄仍坐法當謫戍脱身走不顧也先生裹乾餱徒
步代訴於監司日往返數十里經月餘監司下其詞於
縣兄終不歸縣令因繫先生獄乃從獄中列逋者主名
兄不應獨坐罪以得釋方被繫時獄大疫令樓君曰吾
憐丘某無辜亟出之既出夜還其鄉橋不可渡乃伏而
膝行至家即昏眩巳促具浴吾不可以垢穢入祖宗祠
宇也蓋其折辱窮困幾於不免而守禮不懈益虔如此
嘉靖中邑四境嘗被倭先生與㑑兄俱為賊所得礪刃
於頸殺人以恐喝之乃指身所瘞藏處發以賂賊獨殷
氏寡姊所寓篋中装百金悉完而歸之人或聞而問焉
先生曰吾瘞少於姊故指以為賊捐然賊所發先生金
實再倍意不欲因以為名耳姊後以守節當得旌為胥
吏所持先生囊空無金錢慨然嘆曰今我在也而沒賢
姊之名他日何以見先人於地下卒為經營得之寺正
公清白無遺貲所分授皆先世産巳經剽又連困於賦
役貧不能自存乃奉先主往依外舅周翁居焉周故太
倉望族翁鎧無男子指其所居謂先生曰里中某覬此
久矣價可數倍饒吾將以為若資先生默然不應也居
久之宗伯徐公請告還里第問知先生狀曰豈可令吾
老友長播遷哉為買屋數間招先生還與遊處比徐公
卒而先生榜其堂曰敦義示子孫勿忘徐公也先生既
脱其兄於罪兄歿子衍慶復以盜用官錢律當永戍匿
不敢出先生行大雨中水及於胯往求得之俾籍其田
産僮奴廢以為償宗伯公又為言之於官曰此廉吏孫
可念也衍慶亦得無坐嗚呼先生之貧至無以為生然
其處骨肉之間不復自顧其力而先後多賴以濟此誠
篤行君子之效已自其還居邑城食貧如故然處之怡
然常有以自樂雖少壯時刻勵感慨之意亦與年俱化
焉素康強健飯一日臨食而嘔積成噎以歿享年八十
生嘉靖甲申歿萬歷癸夘葬以卒之年十二月壬寅墓
在寺正公兆東數十步子男一人曰繩祖女一人嫁諸
生錢珮孫男一人麟德也孫女二人長嫁諸生周道立
次未字先生嘗别自號曰寒谷子人多以稱之所著有
陽春堂稿横槊小稿傳家錄掛一備忘筦程班凡三十
卷藏於家嘗歎以為譜牒不可攷而郡望巳無足憑我
聖祖之不宗沛國卓矣而時俗猶承襲譌舛一何陋也
於是倣史記之文作族譜十篇先生行至方造次必依
於周孔至其貧交若張先生應武唐先生之子時升新
安程嘉燧及堅而四頗好言老莊及釋氏若與之異趣
先生顧心喜之曰自吾得數子解釋膠滯幾於大通焉
平生於嗜欲泊然獨好遊佳山水及訪古人之遺蹟窮
幽抉閟往往於居人所不能知者無弗徧也圖書之暇
尤喜觀三代以來鍾鼎敦匜㻫琫珩璜之屬考論其制
度不失毫釐謹書之以識曰吾生三代以後得觀古人
之遺器可以想見其人焉於書無所不好或時親故醼
會手一編不顧就問何書則啞然笑曰書無足觀者恐
遂置之或遺所不知耳然尤邃於禮器及度數之學一
見即通曉可按其故試為之程君將還葬其父新安行
山谷間念非常平轝不可先生為口授其度既成以試
於傾仄如平地獨兩扛不能調先生曰是木之性有隂
陽也以浮於水而諦觀焉更制之即安銘曰
邱在於周始封吕扶風以還世可數力居及堆代北來
中間雜糅無復譜遙遙華胄疇逖稽豈真有副在左戶
近傳茭門繁以昌皇慶來遷由貴五爰有裔孫勤網羅
斷自七傳為始祖斐然十篇詔後昆吳郡之邱略可覩
德修身蹇命若何雖困而亨友千古刻詩玄堂耿不磨
世世子孫紹厥緒
宣仲濟先生墓誌銘
先生姓宣氏諱應楫字仲濟别號適吾子自少以勤學
工文見推流輩顧其所自刻勵常以抗志篤行為先不
專於文辭久之里中人無壯老賢不肖翕然皆信之曰
此古之君子也既連蹇困於諸生益務為逡巡退讓磨
礲圭角庶幾無忤而巳終不求與俗合而獨與其同好
為社會相往還至年八十有六以夀終嗟乎世道交喪
而今而後幾不復有斯人矣曾大父諱某陜西西安府
同知大父諱某蜀王府典膳父諱某山東濮州判官母
莊氏與伯兄某張氏姊邱氏妹皆同生先生長身玉立
丰度端凝望而知為長者其學多得之崑山歸太僕故
於論議皆有根據當是時邑之宿學數公皆折行輩與
交因得益廣其見聞不專一師而與之儕者皆少俊卓
犖相會於藝文升堂覩奥其人多遂聯翩奮飛以去而
先生翮屢鎩荏苒以衰矣予甫成人即從先君子後泚
筆伸紙侍先生於硯席見其枯坐湛思不輕出一語及
點定出之讀之雖不能盡解知其非苟然也先生亦撫
予而憐之稍長益親暱然所聞於先生往往好言先民
之高節質行以相勖閒及於文十才二三而已友人張
君仲惠時稱夙慧一日謂余吾不能稔知宣二丈也設
督學御史鎻院給片紙令諸生默疏所識賢者則吾必
以先生應矣其為後輩所嚮往如此先君之齒少於先
生十年早歲同學晚通昏姻至其臭味相投尤莫逆於
心閒居嘗嘆曰吾所與交多可稱述若乃敦孝友恥機
變始終無間然仲濟一人而巳及先君歿後每一侍先
生聞其追叙疇昔傷匠石之質死而伯牙之絃絶也相
與悽愴久之乃别數年之間先友彫落殆盡而予亦從
衰得白矣此其欲舉筆而欷歔不能不澘然於古今之
變者也先生既擯不見用所施不及於遠其處中外族
姻之間無一事不依於長厚有貸而無責薄來而厚往
以窮歸者雖平生無半面必受而芘之以槖寓者雖造
次不及識必全而歸之嘗以試事至郡城暮夜卻自媒
者旦遂别去其友怪之而秘不以告也特嘗語其子若
孫耳晚歲家益落矣為二親卜宅穿竁獨身任之曰苟
力所及何必煩吾兄耶其接於人温然退然其持於巳
凜然闇然故雖與之習者莫能詳也即未必深知之者
亦能言其概焉若其為公正發憤所暴於衆人之耳目
者友人以盜死倡其執友言於令必盡得其賊乃巳先
生雖不幸不遭時所自樹立即此可概見矣始娶李柔
婉明慧允有婦德濮州之葬自為志祔焉詞甚酸楚繼
娶沈雲南金齒衛經歴諱燿之女也兄弟為給事御史
邑望族也年十六來歸莊太夫人之嚴也鮮能當之者
而不少迕於辭色先生之勤施也人多負之者而未嘗
一問其出入課其子數有夏楚之儆撫其女實同鳲鳩
之均宣之宗與婚若姻之家稱其賢如出一口不媿為
先生婦矣先生以正德巳夘生萬歷甲辰卒孺人之生
以嘉靖辛夘其卒也以歲庚戌得年八十夫婦皆躋於
大耋儻亦為德之報歟子男四人叔季皆為諸生女六
人壻皆士族子孫男若干人而毓慶最長巳為諸生生
子某孫女壻曰瞿曰朱曰姚餘幼未字當先生之喪母
夫人也巳老且善病謂其長子嘉謀曰汝代吾葬其不
媿吾世至是乃啟濮州之窆而合焉其祔二親嘉謨語
二弟昔吾父仲也而代兄伯今吾為人兄顧不能耶人
聞而賢之歲辛亥十一月也墓在新涇之原銘曰
昔侍先生喟焉傷時慈子嗜利禽獸無幾胡彼卿士學
賈人為廉讓為拙以巧抵巇蓄儲殃菑遺紈袴兒誶語
䦧牆百行以虧積而能散彼何人斯繼以三歎古道今
衰先生碩果以身為隄愚者之潰賢者不支刻銘玄堂
告於來兹
徵仕郎常德衛經歴殷君墓誌銘
君諱貳卿字仲弘先世廬陵人其占籍吳也自宋之季
年逮入我國朝歴四世往來居嘉定上海間曾大父曰
輅生承事郎維始定遷於今居蓋邑之稱七都殷氏者
歴百八十年於此矣是生君之考登仕郎上林苑監錄
事諱清娶於秦生子四人君其仲也初名申後以字行
而更為之字伯曰甫官山東按察使司照磨叔曰沖季
曰坤初錄事以博達贍智好結交名聞四方雖積高貲
雄於鄉之人意常在儒生用貲郎選嘗從大司馬東平
王公於幕府詘於無資地不得展其才用乞致仕歸益
教諸子學為儒君自少束修恥其父困於小官尤自力
學問踰冠而錄事卒里中人旋中以劇役邑宰試之文
稱善得罷去北遊成均會祭酒王公考選六館之士首
其班而君與焉再試再蹶於京兆而同班生歙人羅龍
文者夤緣獲幸於分宜氣燄張甚每語君獨不能為我
乎何用楚楚儒冠為君遜謝之亟注選南歸未幾龍文
竟坐嚴氏客誅死聞者莫不服君之先見焉巳謁選為
長沙縣丞嘗三督餉歎曰吾官雖卑吾自待不薄何忍
以民之脂膏潤吾私槖乎一歲所省耗米凡六百石其
刻苦自勵如此尤能佐其長加意稽古禮文之事孔子
廟春秋之祭器用缶數毁於祀不虔輒鑄銅易之岳麓
故有禹碑亭歲久鞠為茂草君慨然捐貲庀徒披榛立
仆樸斵丹艧為之一新督學政者見而嗟嘆因令發所
儲榖并葺書院之廢不治者自堂及廡凡庖湢之舍靡
不倍飭工畢而榖之贏尚數百石悉以贍諸生君之綜
理精勤他人雖馳騖從之有不能及非獨潔廉而已君
既居官廉至同官有黜免貧不能歸者有卒官不能斂
者嘗分俸入給之及滿考遷常德不樂復之官垂槖以
歸蕭然常有以自樂時巳年七十矣如是者復二十年
以卒邑之人士凡獲從之游者一聞其議論之慷慨未
嘗不心醉也故於君之歿咸謂夀考康寧可無復憾而
相與歎老成之凋謝猶為澘然出涕焉當君困諸生時
雖富室子廩廩如窶儒絶無鮮衣怒馬之好乃其振人
之乏脱人於戹惟力是視曾不少靳惜人或負之謂君
長者易與更肆其侮至貲産日益落而君第曰此妄人
不足較也閒居每自適於吟詠酒鎗茗盌未嘗去側而
不喜一切駮雜無益之戲獨於三代以來篆刻圖繪字
畫之精工一見即能鑒别若有神解者其課子姪亦然
一張一弛未嘗不依於道術惜乎君之不遇不獲究其
所學雖微有表見於世世之人亦多樂道之而終有志
業未遂之憾配陳孺人南京工部屯田清吏司員外郎
陳公諱榮之女十七來歸事姑嫜以孝謹接娣姒以柔
和處豐約盛衰皆不愆於度雖小星庶孽靡不篤於恩
孺人歿而君自為狀甚詳其大略如是可謂賢也巳君
生之年為正德乙亥卒之年為萬歷甲辰孺人後一年
生以歲丙子先二十六年卒以歲巳夘子男五人孺人
出者曰邦彦邦竒邦憲側室李出者曰邦教邦奎女六
人四為孺人出二亦李出壻曰毛紹義邱珂唐時叙邱
繩祖徐繼美孫應鳳孫男三人正宇正宗光禎孫女七
人六歸士族一幼未字曾孫男六人三聘三省三麟三
遷三台三鼎曾孫女五人公既殁而仲叔季三子相繼
即世伯邦彦亦老且貧語其最少弟邦憲曰及吾與爾
存營二親之藏爾其勉之因卜以歲巳酉十二月庚申
奉其考妣合窆於沈浦洪先塋之東第二穴邦憲營葬
事惟謹以間叙次其行實來請為銘昔君歸自長沙予
獲聆其謦欬亦所謂嘗樂道其為人者也故不可以辭
銘曰
聞之父老在昔嘉靖迄萬歷初凡厥服官罔不兢兢以
奉簡書雖縻冗散尚克好修後其私圖所用為恥靡有
顧忌競於險膚吁嗟殷君仕不休顯允有令譽我思老
成爰勒信詞媿彼鄙夫
徐震菴先生墓誌銘
吾邑之讀書談道為經生師自任以模範者曰唐先生
道虔殷先生集卿蓋唐以踔厲感慨究心世務為宗而
殷則覃思於宋儒理學故從之遊者尤衆迄今尚多有
存者至方嚴不苟一意步趨其師必稱震菴先生若唐
之門人獨家君存而巳雖各有師承而其交最深以久
巳亥秋八月先生年七十有五以疾終又三月甲寅其
嫡孫懋仁將啟大父母之殯合葬於何家浜新阡謂知
先生者莫如家君予得問知其概也而以銘見屬先生
諱燎字熙卿姓徐氏别自號曰震菴其先自宋之李年
始占名數於嘉定居鹽倉里及元末徙今居與葬地相
望考貞魯王考霆曾王考經家世農也先生與其族父
大觀始自奮學為儒族父以貢謁選為儒官而先生廩
於黌舍獨屢試不得志以老教其子端履有聲諸生中
與博士君之子嘉言先後以御史之選貢於京師而吾
友孟祥復不幸一日暴疾以卒無以終慰先生之意語
曰是穮是蓘雖有饑饉必有豐年徐之興其在懋仁乎
先生形臞而神清望之翛然雖盛暑必著冠亦未嘗見
其裸袒也問之其子知於閨門亦然其待族屬以行輩
不以年苟父行也雖兒童必以貌貧而不能贍者視其
力振之又能合其族之人咸有助焉蓋有停九喪不能
舉待先生而葬者矣其於交友終如其初數同家君就
試金陵家君嘗患痁先生親視湯藥意愀然惟恐不即
巳而不克以試也居恒相與語必稱士人讀書應舉非
苟自營以故雖屢擯於京兆無愠色曰吾命其有制乎
孟祥之無祿予嘗為哀詞以慰解之且曰仲尼之聖也
而伯魚不及送其終先生雖然吾言而中不能無自傷
既又哭其白首伉儷未踰年而先生病不能食遂以卒
配陸孺人以富室子來歸惟勤惟儉以當於舅姑先生
與相敬如賓其待子孫更嚴於先生不以恩掩義自以
老年見壯子夭折後一年亦驟病卒歲戊戌也其生以
丁亥得年七十有三有子五人二男三女長即端履次
汝翊前夭無子女嫁毛建中沈國光陳尚絅孫男女共
八人懋仁今為邑諸生次懋倫懋化曾孫男一未名初
孟祥之以試事往來也予多與之偕兩家父子相厚善
如兄弟自孟祥踰冠能持門戶先生幾絶跡城市憶曾
侍先生於崑山寓舍肅如也怡怡如也其後以鄉飲賓
一來城中與家君别遂不復相見每書疏往來追叙平
生猶昨日也予哭孟祥猶得見先生與語久之而今巳
矣先生所傳師說以不數接不獲聞而其修於身施於
家庭者皆可以為法庶幾於殷先生焉其銘孟祥之藏
者唐先生之叔子時升也系曰
先生之為二親治木也召匠人而與之食必同器其髹
也肅衣冠而拜之蘄勿偽嗚呼非所謂能自致者乎
故貴州按察司副使朱府君墓誌銘(代)
嗚呼士負其志患不遭時為世用既進用矣或以遲暮
不暇有所為以予所知士大夫晚達而克自樹立以有
聞於世者故貴州按察可副使朱君其人也君年十八
選為諸生第一蓋先予六年所自後數進數詘連蹇不
得志凡三十年而貢於黌舍當今上改元御極之秋予
忝較文之役於輦轂下而君名在薦書連中進士第釋
褐為縣令潛江晉南昌府同知改辰州入為刑部山東
司員外郎出為福建按察司僉事晉布政使司參議巳
擢副外臺備兵西南數千里外未幾免歸歸又踰一紀
年八十有三而卒歲丙午也以明年正月九日葬介子
萊嫡孫日烱將刻墓中之石以圖於永久而奉給事劉
君道隆狀來請銘劉蓋君為令時所得士其言宜不誣
而予亦習知君矜尚名節庶幾不苟且自負者銘不可
以辭君諱某字鴻甫世為蘇州崑山人未有顯者高祖
某以通經食廩餼諸生中每曰吾不得志必不能齪齪
為老儒官後竟不求仕君之考得贈文林郎某娶於宋
實生君未弱冠已工為文辭督學御史洎守令之名能
知人者皆目君為苕發穎豎然顧戹於壯強君益自淬
礪不少倦終以成名聞者莫不壯之初至潛江諏民所
急咸曰其田三壤棼不可理其賦積逋亡不可誅是宜
先蓋邑故有軍屯又别為漁戶歲中輸官視民閒田十
財一二貧民求售豪右乘而邀之往往以民田約而以
屯若漁劑故多田去而賦存按籍而責之償即逃亡以
免先是令來皆銳意欲剔抉為治而大姓持之復逡巡
中輟君獨奮曰田不清即戶益耗賦益虧是潛為無民
而使朝廷為無潛也吾終不以此遺後令乃屬里宰設
方略畝履而溝封之軍還其籍漁正其牟而民間之田
始出於是先後入貲占田者項背相屬積金至萬餘兩
而築城之役興城潛自嘉靖庚戌始也土善崩且易越
居人靡寧君易以甓有起徒無加賦城成尚以其贏代
償逋賦若干向之不逞而譁者於是帖然以定在官六
年邑瀕於江而民不病墊役浮於賦而民不苦徭所施
設多此類其在南昌以潛之政佐其守治及調辰州又
以江西之政佐其守治上下咸宜君温仁以恕故入贊
刺宥圜土嘉石之議務從其平練達以審故出備藩臬
馭下撫戎之策動中其窽旣及懸車力以病請而不悦
君者搆之於巡按御史遂中彈文既歸有為白其誣言
朱某所坐非實得奉旨調用而君遂臥不復起配封孺
人沈氏齠齓遘閔婉娩性生學女事惟謹後母之視之
如其出也旣筓于歸孝敬備至修婦道無怠舅姑之愛
之如其子也方君未第時外内交侮疾癘乘之再至欲
絶孺人内侍湯藥外戢僮奴將護百端君嘗稱吾之克
有樹立以慰二親於地下者吾妻之力也吾勤於官竿
牘之問不至京師每當序遷意不無怏怏吾妻輒曰人
負官耳官何嘗負人予竊媿歎自以為不如嗟乎可謂
淑慎明達婦人也巳從君官於潛江南昌又一至都下
與君生同年先十四年以歲壬辰卒得年六十有九其
葬以乙未十二月君所卜邑東五里嘗字圩新阡也又
自為之狀故得詳焉子男二人長懋次萊皆太學生懋
巳先君殁女一人壻為臨清州守張文柱孫男六人懋
之子為日烱日煜日㷆日烰萊之子為日爃日焌孫女
九人王雲鵬周爾丞吳光玉王景茂懋壻也王志堅李
長椿張魯化徐夢龍萊壻也一幼未字亦懋出及君之
存而曾孫男女巳六人矣嗚呼君之少壯也文章之譽
滿於人口自謂功名可立致非獨其父母之信之也雖
閭巷之人能知之不幸久困諸生荏苒以衰當是時雖
君亦不自意復為世用非獨人疑之且蹈藉之也而一
旦連取科第以終慰其志非其志氣堅定至老不衰何
以能若此哉銘曰
惟天降材寧有差池而人用之各以其時公乎早達詎
曰不宜偃蹇而奮夫孰使之出宰于楚政在口碑入贊
秋官平反不欺懸車歸政皓首龐眉香山洛下壽考惟
祺維松與柏後凋不衰銘此幽室以告来兹
學古緒言卷九
