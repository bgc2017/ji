陳文紀總集類
提要
臣等謹案陳文紀八卷明梅鼎祚編南朝六
代至陳而終文章亦至陳而極敝其時能自
成家者詩惟陰鏗張正見文則徐陵沈烱以
外惟江總所傳稍多而或久仕梁朝上承異
代或晩歸隋主尚署前銜鼎祚兼其前後諸
作割併於陳以足卷帙揆以所編他集未免
自亂其例然鼎祚既取南北朝文通為編次
苟闕其一代則源流始末有所未詳不得以
泛濫譏也况永明天監相去未遥江左餘風
往往而在韓柳未出以前王楊之麗製燕許
之鴻篇多有取材於是者亦不能以其少而
廢之矣乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
