陳文紀卷六明梅鼎祚編
徐陵(三)
進武帝為長城公詔
德懋懋官功懋懋賞皇王盛則所謂元龜司空公南徐
州刺史長城縣開國侯諱志懷寅亮風度弘遠體文經
武明允篤誠曩者率五嶺之彊兵誅四海之讎敵固以
勒功彝鼎書勲太常克定京師勤勞自重自鎮撫枌榆
永寧豐沛東涼既息北蔡無歸代馬燕犀氣雄天下裹
糧坐甲固敵是求方欲大討於秦崤敦修於輿睦叶謀
上相爰納朕躬思所以敬答忠勲用申朝典可進爵為
長城縣公
為梁封陳武帝初為陳公詔(徐陵傳云自陳創業文檄軍書及禪)
(授詔策皆陵所製而九錫尤美)
肇昔元胎剖判太素氤氲崇建人皇必憑洪宰故賢哲
之后牧伯征于四方神武之君大監治乎萬國又有一
匡九合渠門之賜以隆戮帶圍温行宫之寵斯茂時危
所以貞固運泰所以光熙斯乃千載同風百王不刊之
道也太傅義興公允文允武迺聖迺神固天生德康濟
黔首昔在休期早隆朝寄遠踰滄海大拯交越皇運不
造書契未聞中國其亡兵凶總至哀哀噍類譬彼窮牢
悠悠上天莫云斯極否終則泰元輔應期救此將崩援
茲已溺乘舟履輦架險浮深經略中途畢殱羣醜洎乎
石頭姑熟流髓履腸一朝指撝六合清晏是用光昭下
武翼亮中都雪三后之勍讎夷三靈之巨慝堯治禹佐
未始能階殷相周師固非云擬重之以屯剥餘象荆楚
大崩天地無心乘輿委御五湖薦食競謀諸夏八方棋
跱莫有匡救彊臣致命黜我沖人顧影於荼孺之魂甘
心於甯卿之辱却鞍下髻求哀之路莫從竊鈇逃責容
身之地無所公神兵奄至不日清澄惟是孱蒙再膺天
籙斯又巍巍蕩蕩無德而稱焉加以仗兹忠義屠彼祅
逆震部夷氛稽山罷祲番禺蠡澤北鄙西郊殱厥凶徒
罄無遺種斯則兆民之命修短所縣率土之基興亡是
賴於是刑禮兼訓㳂革有章中外咸平遐邇寧一用能
使陽光合魄曜象呈暉棲閣遊庭抱仁含信宏勲該於
厚地大道格于玄天羲農炎昊以來卷領垂衣之世聖
人濟物未有如斯者也夫備物典策桓文是膺助理陰
陽蕭曹不讓未有功高於㝢縣而賞薄於伊周凡厥人
祗固懷延佇實由公謙撝自牧降損為懷嘉數遲回永
言增歎豈可申兹雅尚久廢朝猷宜戒司勲敬升鴻典
且重華大聖媯汭惟賢盛德之祀無忘公侯之門必復
是以殷嘉亶甫繼后稷之官堯命羲和纂重黎之位況
其本枝攸建宜誓山河者乎其進公位相國摠百揆封
十郡為陳公備九錫之禮加璽紱遠遊冠綠綟綬位在
諸侯王上其鎮衞大將軍揚州牧如故
九錫策文
大哉乾元資日月以貞觀至哉坤元憑山川以載物故
惟天為大陟配者欽明惟王建國翼輔者齊聖是以文
武之佐磻溪藴其玉璜堯舜之臣濙河鏤其金版況乎
體得一之鴻姿寧陽九之危厄拯横流於碣石撲燎火
於崑岑驅馭於韋彭跨蹍於齊晉神功行而靡用聖道
運而無名者乎今將授公典策其敬聽朕命日者昊天
不弔鍾亂于我國家網漏吞舟彊胡内贔茫茫宇宙惵
惵黎元方足圓顱萬不遺一太清否亢橋山之痛已深
大寶屯如平陽之禍相繼上宰膺運康救兆民鞠旅於
滇池之南揚旌於桂嶺之北懸三光於已墜謐四海於
羣飛屠猰㺄於中原斮鯨鯢於濛汜蕩寧上國光啓中
興此則公之大造於皇家者也既而天未悔禍夷醜薦
臻南夏崩騰西京蕩覆羣胡孔熾藉亂乘間推納藩枝
盜假神器冡司昏撓旁引寇讎既見貶於桐宫方謀危
於漢閣皇運已殆何殊贅旒中國搖然非徒如綫公赫
然投袂匡救本朝復莒齊都平戎王室朕所以還膺寶
歷重履宸居挹建武之風猷謌宣王之雅頌此又公之
再造於皇家者也公應務之初登庸惟始三川五嶺莫
不窺臨銀洞珠宫所在寧謐孫盧肇釁越貊為災番部
阽危勢將淪殄公赤旗所指祅壘洞開白羽纔撝兇徒
粉潰非其神武久喪南藩此又公之功也大同之末邊
政不修李賁狂迷竊我交愛敢稱大號驕恣甚於尉陀
據有連州雄豪熾於梁碩公英謩雄筭電掃風行馳御
樓船直跨滄海新昌典徹備履艱難蘇歴嘉寧盡為京
觀三山獠洞八角蠻&KR1101;逖矣水寓之鄉悠哉火山之國
馬援之所不届陶璜之所未聞莫不懼我王靈爭朝邊
候歸賝天府獻狀鴻臚此又公之功也自寇虜陵江宫
闈幽辱公枕戈嘗膽提劍撫心氣涌青霄神飛紫闥而
番禺連率本目諸夷言得其朋是懷同惡公仗此忠誠
乘機勦定執沛令而釁鼓平新野而據鞍此又公之功
也世道初艱方隅多難勲門桀黠作亂衡嶷兵切池隍
衆兼夷獠公以國盜邊警知無不為䘏是同盟誅其醜
類莫不魚驚鳥散面縛頭懸南土黔黎重保蘇息此又
公之功也長驅嶺嶠夢想京畿緣道酋豪遞為榛梗路
養渠率全據大都蓄聚逋逃方謀阻亂百樓不戰雲梯
之所未窺萬弩齊張高綳之所非敵公龍驤虎步嘯咤
風雲山靡堅城野無彊陣清祅氛於灨石滅沴氣於雩
都此又公之功也遷仕凶慝屯據大皋乞活類馬騰之
軍流民多杜弢之衆推鋒轉鬭自北徂南頻歲稽誅實
惟勍虜公坐揮三略遥制六竒義勇同心貔貅騁力雷
奔電擊谷静山空列郡無犬吠之驚叢祠罷孤鳴之盜
此又公之功也王師討虜次届淪波兵乏兼儲士有饑
色公回麾蠡澤積糓巴丘億庾之詠斯豐壺漿之迎是
衆軍民轉漕曾無砥柱之難艫舳相望如運敖倉之府
犀渠貝胄顧蔑雷霆高艦層樓仰捫霄漢故使三軍勇
銳百戰無前承此兵糧遂殄兇逆此又公之功也若夫
英圖邁俗義旅如雲湓壘猜攜用淹戎略公志唯同奬
師克在和鵠塞非虞鴻門是會若晉侯之誓白水如蕭
王之推赤心屈禮交盟人祗感咽故能使舟師竝路遠
邇朋心此又公之功也姑孰襟要崤函阻憑寇虜據其
關梁大盜負其扃鐍公一校裁撝三雄並奮左掎右角
沙潰土崩木甲殪於中原氊裘赴於江水他他藉藉萬
計千羣鄂坂之隘斯開夷庚之道無塞此又公之功也
義軍大衆俱集帝京逆豎兇徒猶屯皇邑若夫表裏山
河金湯嶮固疏龍首以抗殿揃華岳以為城雜虜憑焉
彊兵自若公回兹地軸抗此天羅曾不崇朝俾無遺噍
軍容甚穆國政方修物重睹於衣冠民還瞻於禮樂楚
人滿道爭睹於葉公漢老銜悲俱歡於司隸此又公之
功也内難初静諸侯出關外郡傳烽鮮卑犯塞莫非沮
渠當戸中貴名王冀馬列於淮南胡笳動於徐北公舟
師步甲亘野横江殱厥羣羝遂殫封豨莫不絓木而止
戎車靡遺遇濘而旋歸驂盡殪此又公之功也公克黜
禍難劬勞皇室而孫甯之黨翻啓狄心伊洛之間咸為
虜戍雖金陵佳氣石壘天嚴朝闇戎塵夜喧胡鼓公三
籌既畫八陣斯張裁舉靈旗亦抽金僕咸俘醜類悉反
高墉異李廣之皆誅同龐元之盡赦此又公之功也任
約叛渙梟聲不悛戎羯貪婪狼心無改穹廬氊幕抵北
闕而為營烏孫天馬指東都而成陣公左甄右落箕張
翼舒掃是欃槍驅其獫狁長狄之種埋於國門椎髻之
酋烹於軍市抗秦坑而盡沸噎濉水而不流此又公之
功也一相居中自折彝鼎五湖小守妄懷同惡公夙駕
兼道秉羽杖戈玉斧將揮金鉦且戒祅酋震懾遽請灰
釘爇櫬以表其含弘焚書以安其反側此又公之功也
賊龕兇横陵虐具區阻兵安忍憑災怙亂自古蟲言鳥
跡渾沌洪荒凡或虔劉未此殘酷公雖宗居汝潁世寓
東南育聖誕賢之鄉含章挺生之地眷言桑梓公私憤
切卓爾英狀承規奉筭戮此大憝如烹小鮮此又公之
功也亂離永久羣盜孔多浙左兇渠連兵搆逆豈止千
兵五校白雀黃龍而已哉公以中軍無率選是親賢奸
寇途窮漼然冰泮刑溏之所文命動其大威雷門之間
句踐行其嚴戮英規聖跡異代同風此又公之功也同
姓有扈頑兇不賓憑藉宗盟圖危社稷觀兵匯澤勢震
京師驅率南蠻已為東帝公論兵於廟堂之上決勝於
罇爼之間寇賈樊滕浮江下瀨一朝揃撲無待甸師萬
里澄清非勞新息此又公之功也豫章祅寇依憑山澤
繕甲完聚名歴歲時結從連横爰洎交廣吕嘉既獲吳
濞已摐命我還師征其不恪連營盡拔偽黨斯擒曜聖
武於匡山回神旌於蠡浱此又公之功也自八紘九野
&KR1000;剖豆分竊帝偷王連州比縣公武靈已暢文德又宣
折簡馳書風猷斯遠至於蒼蒼浴日杳杳無雷北洎丈
夫之鄉南踰女子之國莫不屈膝膜拜求吏欵關此又
公之功也京師禍亂亟積寒暄雙闕低昂九門寥豁寧
秦宫之可顧豈魯殿之猶存五都簮弁百僚卿士胡服
縵纓咸為戎俗高冠厚履希復華風宋微子麥穟之歌
周大夫黍離之歎方之於斯未足為悲矣公求衣昧旦
昃食高舂興構宫闈具瞻遐邇郊庠宗稷之典六符十
等之章還聞太始之風流重覩永平之遺事此又公之
功也公有濟天下之勲重之以明德凝神體道合德符
天用百姓以為心隨萬幾而成務耻一物非唐虞之民
歸含靈於仁夀之域上德不德無為以為夏長春生顯
仁藏用忠信為寶風雨弗愆仁惠為基牛羊勿踐功成
治定樂奏咸雲安上治民禮兼文質物色丘園衣裾里
巷朝多君子野無遺賢菽粟同水火之饒工商富猗頓
之旅是以天無藴寶地有呈祥潏露卿雲朝團曉映山
車澤馬服馭發閑既景煥於圖書方葳蕤於史諜高勲
踰於象緯積德冠於嵩華固無得而稱者矣朕又聞之
前王宰世茂賞尊賢式樹蕃長摠征羣伯二南崇絶四
履遐曠泱泱表海祚土維齊巖巖泰山俾侯于魯抑又
勤王反鄭夾輔遷周召伯之命斯隆河陽之禮咸備況
復經營宇宙寧唯斷鼇足之功弘濟蒼生非直鑿龍門
之嶮而疇庸報德寂爾無聞朕所以垂拱當宁載懷慙悸
者也今授公相國以南豫州之陳留南丹陽宣城揚州
之吳興東陽新安新寧南徐州之義興江州之鄱陽臨
川十郡封公為陳公錫兹青土苴以白茅爰定爾邦用
建冡社昔旦奭分陜俱為保師晉鄭諸侯咸作卿士兼
其内外禮實攸宜今命使持節兼太尉王通授相國印
綬陳公璽紱使持節兼司空王瑒授陳公茅土金獸符
第一至第五左竹使符第一至第十相國秩踰三鉉任
摠百司位絶朝班禮由事革其以相國摠百揆除錄尚
書之號上所假節侍中貂蟬中書監印章中外都督太
傅印綬義興公印策其鎮衞大將軍揚州牧如故又加
公九錫其敬聽後命以公禮為楨幹律等銜策四維皆
舉八柄有章是用錫公大輅戎輅各一玄牡二駟以公
賤寶崇糓疏爵待農室富京坻民知榮辱是用錫公衮
冕之服赤舄副焉以公調理陰陽燮諧風雅三靈允降
萬國同和是用錫公軒縣之樂六佾之舞以公宣導王
猷弘闡風教光景所照鞮象必通是用錫公朱戸以居
以公抑揚清濁褒德進賢髦士盈朝幽人虚谷是用錫
公納陛以登以公嶷然廊廟為世鎔範折衝四表臨御
八荒是用錫公虎賁之士三百人以公執兹明罰期在
刑措象恭無赦干紀必誅是用錫公斧鉞各一以公英
猷遠量跨厲嵩溟抱一車書括囊寰宇是用錫公彤弓
一彤矢百玈弓十玈矢千以公天經地義貫徹幽明春
露秋霜允恭粢盛是用錫公秬鬯一卣圭瓚副焉陳國
置丞相以下一遵舊式往欽哉其恭循朕命克相皇天
弘建邦家允興洪業以光我高祖之休命
梁禪位陳詔
五運更始三正迭代司牧黎庶是屬聖賢用能經緯乾
坤彌綸區宇大庇黔首闡揚鴻烈革晦以明積代同軌
百王踵武咸由此則梁德湮微禍亂薦發太清云始見
困長蛇承聖之季又罹封豕爰至天成重竊神器三光
亟沈七廟乏祀含生己泯鼎命斯墜我武元之祚有如
綴旒靜惟屯剝夕惕載懷相國陳王有命自天降神惟
嶽天地合德晷曜齊明拯社稷之横流提億兆之塗炭
東誅逆叛北殱獯醜威加四海仁漸萬國復張崩樂重
興絶禮儒館聿修戎亭虚候大功在舜盛績惟禹巍巍
蕩蕩無得而稱來獻白環豈直皇虞之世入貢素雉非
止隆周之日固以效珍川陸表瑞煙雲甘露醴泉旦夕
凝涌嘉禾朱草孳植郊甸道昭於悠代勲格於皇穹明
明上天光華日月革故著於玄象代德彰於圖䜟獄訟
有歸謳謌爰適天之歷數實有攸在朕雖庸藐闇於古
昔永稽崇替為日巳久敢忘列代之遺典人祇之至願
乎今便遜位别宫敬禪于陳一依唐虞宋齊故事
策
咨爾陳王惟昔上古厥初生民驪連栗陸之前容成大
庭之代並結繩寫鳥杳冥慌惚故靡得而詳焉自羲農
軒昊之君陶唐有虞之主或垂衣而御四海或無為而
子萬姓居之如馭朽索去之如脱敝屣裁遇許由便能
捨帝暫逢善卷即以讓王故知玄扈璇璣非關尊貴金
根玉輅示表君臨及南觀河渚東沈刻璧精華既竭耄
勤巳倦則抗首而笑唯賢是與䜎然作歌簡能斯授遺
風餘烈昭晰圖書漢魏因循是為故實宋齊授受又弘
斯義我高祖應期撫運握樞御宇三后重光祖宗齊聖
及時屬陽九封豕薦食西都失馭夷狄交侵乃臮天成
輕弄龜鼎惵惵黔首若崩厥角微微皇極將甚綴旒惟
王乃聖乃神欽明文思二儀竝運四時合序天錫智勇
人挺雄傑珠庭日角龍行虎步爰初投袂日迺勤王電
掃番禺雲撤彭蠡揃其元惡定我京畿及王賀帝弘貿
兹冠履既行伊霍用保沖人震澤稽陰竝懷叛逆獯羯
醜虜三亂皇都裁命偏師二邦自殄薄伐獫狁六戎盡
殪嶺南叛渙湘郢結連賊帥既擒兇渠傳首用能百揆
時序四門允穆無思不服無遠不屇上達穹昊下漏深
泉蛟魚竝見謳歌攸屬況乎長彗横天已徵布新之兆
璧日斯既實表更姓之符是以始創義師紫雲曜彩肇
惟尊主黃龍負舟楛矢素翬梯山以至白環玉玦慕德
而臻若夫安國字萌本因萬物之志時乘御宇良會樂
推之心七百無常期皇王非一族昔木德既季而傳祚
于我有梁天之歷數允集明哲式遵前典廣詢羣議王
公卿尹莫不攸屬敬從人祗之願授帝位於爾躬四海
困窮天祿永終王其允執厥中軌儀前式以副溥天之
望禋祀上帝時膺大禮永固洪業豈不盛歟
璽書
君子者自昭明德達人者先天弗違故能進退咸亨動
静元吉朕雖蒙寡庶乎景行何則三才剖判九有區分
情性相乖亂離云起是以建彼司牧推乎聖賢授受者
任其時來皇王者本非一族人謀是與屈已從萬物之
心天意斯歸鞠躬奉百靈之命謳歌所往則攘袂以膺
之菁華己竭乃褰裳而去之昔在唐虞鑒于天道舉其
黎獻授彼明哲雖復質文殊軌沿革不同歴代因循斯
風靡替我大梁所以考庸太室接禮二宫月正元日受
終文祖但運不常夷道無恒泰山岳傾偃河海沸騰電
目雷聲之禽鉤爪鋸牙之獸咀齧含生不知紀極二后
英聖相承在天六夷貪狡爭侵中國縣王都帝人懷干
紀一民尺土皆非梁地朕以不造幼罹閔凶仰憑衡佐
亟移年序周成漢惠邈矣無階惟是童蒙必貽顛蹷若
使時無聖哲世靡艱難猶當高蹈於滄洲自求於泰伯
者矣惟王應期誕秀開籙握圖性道故其難聞嘉庸已
其被物乾行同其燾覆日御比其貞明登承聖於復禹
之功樹鞠子於興周之業滅陸渾於伊洛殱驪戎於鎬
京大小二震之驍徒東南兩越之勍寇遽行天討無遺
神策於是祖述堯舜憲章文武大樂與天地同和大禮
與天地同節鼓之以雷霆順之以風雨仁霑葭葦信及
豚魚殷牗斯空夏臺虚設民惟大畜野有同人升平頌
平無偏無黨固以雲飛紫蓋水躍黃龍東伐西征晻映
川陸榮光曖曖已冒郊廛甘露瀼瀼亟流庭苑車轍馬
跡誰不率從蟠木流沙誰不懷德祥圖遠至非唯赤伏
之符靈命昭然何止黃星之氣海口河目賢聖之表既
彰握旄執鉞君人之狀斯偉且自攝提無紀孟&KR1101;殄滅
枉矢宵飛天弧曉映久矣夷羊之在牧時哉蛟龍之出
泉革運之兆咸徵惟新之符並集朕所以欽若勲華屡回
星琯昔者木運斯盡予高祖受焉今歷去炎精神歸樞
紐敬以火德傳于爾陳遠鑒前王近謀羣辟明靈有悦
率土同心今遣使持節兼太保侍中尚書左僕射平樂
亭侯王通兼太尉司徒左長史王瑒奉皇帝璽綬受終
之禮一依唐虞故事王其時陟元后寧育兆民光闡洪
猷以承昊天之休命
陳文帝登阼尊皇太后詔
朕以虚薄才非弘濟竊守蕃維常懼盈滿豈圖蒼昊不
弔國步艱難皇嗣元良藐在崤渭二臣奉迎川塗靡從
六傳還朝淹留永日今國圖無主家業事隆上奉父母
之嚴規下逼羣公之廷諍遂以庸質升纂帝基對揚大
化彌增號懼今宜式遵舊則奉上皇后尊號為皇太后
御慈訓宫一依前典若中流靜宴皇嗣歸來輒當解紱
於箕山之陽歸老於瑯琊之國復子明辟還承寶圖若
問與夷無媿園寢
封始興王詔
漢祖天倫伯叔追封晉元世系瑯邪傳國仰惟二后重
光率由前典朕昔因蕃次蒙繼本宗分在要荒久離寒
燠天嘉紹祚别命皇枝歸自崤函禮隔登獻每至霜庭
可履矚垣寢而懷悲風樹鳴條望章陵而增感今嗣王
乖德獲罪慈訓永言主奠宜自朕躬但國步時艱皇基
務切復奉家業升纂帝圖重違情禮言深哽慟可以第
二皇子叔陵為始興王
皇太子臨辟雍頌
臣聞天大王大詳於道德之言天文人文顯於爻象之
說是以大君革命黔首所以庇焉聖人創物文籍所以
生焉咸由此道制為民極莫不對越上靈裁成庶類濟
世育德昭被昆蟲皇帝世膺下武體資上德握天鏡而
授河圖執玉衡而運乾象皇太子耀彼重離光兹匕鬯
儀天以行三善儷極以照四方惟忠惟孝自家刑國乃
武乃文化成天下侍中國子祭酒新安王宗室羽儀衣
冠準的惟善為樂造次必儒粤以十一年三月二十一
日受詔弘宣發論語題攝齊升堂摳衣即席對揚天人
開闡大訓清言既吐精義入神副德爰動音辭鋒起問
難泉涌辯紛綸之異定倫理之疑玉振鏘鏘雲浮雨
布介王繫奉聖蹤馳辯秀出信令張禹慙其師法何宴
忸其訓詁穆穆焉洋洋焉此實虞朝之盛德生民之壯
觀者也臣抑又聞之魯頌聿興史克宣其懿晉雍大啓
王廙逞其詞所以述休平之風揚君上之德輕以下才
敢為頌曰皇運勃啟膺圖受命紫蓋東臨黃旗南映
積仁累德重明疊聖四海無浪三階已平儲駕戾止和
鸞有聲弘風講肆崇儒肅成丹書貴道黃金賤籯洙泗
興業闕里增榮
太極殿銘
夫紫蓋黃旗揚都之王氣長久虎踞龍蟠金陵之地體
貞固天居爽塏大寢尊嚴高應端門仰模營室歸于有
德譬彼河圖傳我休明義同商鼎太極殿者法氐象元
王者之位以尊左平右墄天子之堂為貴往朝煨燼多
歴年所世道隆平宜其休復監軍鄒子度啓稱即日忽
有一大梓柱從流來泊在後渚岸嵯峨容與若漢水之
仙槎搖漾波濤似新亭之龍刹孤拔靈山允彰天貺昔
梁氏承聖將圖繕修東虜窺江西胡犯蹕定之方中亟
興師旅揆之以日輒有災故是知秦人所止實漢祖而
為宫吳都佳氣乃元皇而斯宅千櫨赫奕萬栱崚層植
綠芰而動微風舒丹蓮而制流火甘泉遠望覩正殿之
崢嶸函谷遥看美皇居之佳麗信可以齊三光而示宇
宙會萬國而朝諸侯爰命微臣乃為銘曰雍畤相望參
差未央偃師迴顧崔嵬德陽高捫太一正覩瑶光峨峨
靈柱赫赫流樟美矣宫室嘉哉令日御扆垂旒當朝靖
蹕樂備韶夏禮兼文質帝旅無諠王旗斯謐肅肅卿士
邕邕承弼漢座雕屏周人檻櫺城隅有勒殿省皆銘況
復皇寢宜昭國經方流典訓永樹天庭
後堂望美人山銘(庾信集亦載)
高堂凝雨洛浦無洲何處相望山邊一樓峰因五婦石
是三侯險逾地肺危鄰天柱禁苑斜通春人恒聚樹裏
聞歌枝中見舞恰對粧臺諸窗併開遥看已識試喚便
迴豈如織女非秋不來(雨集作石洲作舟鄰作陵恒作常併作晝試作直如作同)
麈尾銘
爰有妙物窮兹巧制員上天形平下地勢靡靡絲垂綿
綿縷細入貢宜吳出先陪楚壁懸石拜帳中玉舉既落
天花亦通神語用動捨默出處隨時揚斯雅論釋此繁
疑拂靜塵暑引飾妙詞誰云質賤左右宜之
陳文皇帝哀策文
維太康元年太歲丙戌四月丁未朔二十七日癸酉大
行皇帝崩于有覺殿殯于太極之西階粤六月丙寅將
遷於永寧陵禮也容車晩駕幄殿晨張旌帷具列綍翿
成行哀子嗣皇帝諱擗蜃輅於丹陛攀龍帷於紫庭趨
過窮於屏闈拜慟感於明靈東京飛其瑞露北陸霣其
祥星乃詔雲臺之史稽採咸池之曲叶大雅於鳴金同
藏書於羣玉其辭曰
若水傳帝薰風御民重光所集世載于陳赫矣高祖悠
哉上旻蟬聯寶胄暉煥郊禋我皇誕聖膺此家慶道主
衢罇神凝懸鏡洛書天表河紀靈命納揆馳芳賓門流
詠稽陰克伐震野勤王亳道增構豳風會昌言瞻少昊
實仗高陽效駕軫轕清宫未央歡覃兆庶德洎遐荒穆
齊高寢上膳長樂肅肅承顔哀哀薦酌悼園恭儉章陵
謙約大寶崇名無聞改作纂武升歴遺愛實繁三湘九
𣲖沴氣雲昏力折天柱才傾地門甘泉夜照細柳朝屯
谷魅山鬼横流塞源赫赫英謩赳赳雄斷遍行天討無
遺神筭鬱掃江淮長驅巴漢九夷百越雷隨風渙北俘
昆邪西戡伊靬荷負皇極劬勞庶幾勤民聽政昃食宵
衣服貴綈皂風移閫闈唐山罷奏濮水韜徽訪採狂狷
搜敭仄微世感中孚民惟大畜外戸無閉高垣奚築降
情儒雅凝懷庠塾御廡為歡臨雍彌肅禮兼三代樂備
九成天資武德地照文明墨履斯在幪巾自清連珠合
璧曜爽流精獸舞時豫禽歌頌平帝載維遠王靈維大
候雨占風荒中海外憬彼鞮譯咸承冠帶是曰君臨斯
為交泰白環已貢玄珪克禎東河佇楫北狄思征鉞斧
將戒璁珩未鳴星淫去楚日沴悲荆億兆何釁穹旻遽
傾嗚呼哀哉大禹腁胝重華腒腊仰惟勞務同斯違懌
發夢無徵昭祈奚益聽茂陵之鐘鼓抱喬陽之劍舄雖
髣髴於宸儀終纏綿以號擗嗚呼哀哉三占已吉四海
同奔列賵天宇崩號帝閽千門啓於閶闔萬乘警於靈
輼槐風悲於輦道松雨思於郊源鑾旂動而虚蹕宿衞
靜而空尊嗚呼哀哉卑陌平夷流山蟠固紀無遷市唐
有通樹經白社之修途迴青門之廣路思沛邑以東臨
懷周京以西顧嗚呼哀哉機神不測性道難稱充窮靡
寄孺慕奚憑唯封云亭之與禪父肅玉牒之與金繩揚
英聲而永久共日月而俱升嗚呼哀哉
丹陽上庸路碑
臣聞在天成象咸池屬於五潢在地成形滄海環於四
瀆國險者固其金湯儲蓄者因於轉漕貨財為禮專俟
會通厥田為上皆資滲漉大矣哉坎德之為用也是以
握圖之主財以利民御斗之君因之顯教上哉少昊初
命水官逖矣高陽爰重冥職舜為太尉於是九澤載疏
禹作司空然後百川咸導開華山於高掌鑿靈沼於周
原莫匪神功皆由聖德我大梁之受天明命勞已濟民
有道稱皇無為曰帝若夫雲雷草創翦商黜夏之勲鑄
寶鼎於昆吾安能紀勤陳鳴鐘於豐岳豈易揄揚斯固
名言之所絶也及乎膺斯寶運大拯横流屈至道於汾
陽勞凝神于藐射聖人作樂簫韶備以九成喆王盡禮春官
摠於三代豈止金門桴竹玉尺調鐘公帶獻明堂之圖
匡衡建后土之議若斯而已乎天降丹鳥既序孝經河
出應龍乃弘周易若夫固天將聖垂意藝文五色相宣
八音繁會不移漏刻纔命口占御紙風飛天章海溢皆
紫庭黃竹之詞晨露卿雲之藻漢之兩帝徒有詠歌魏
之三祖空云詩賦以為彭老之教終没愛河儒墨之宗
方難火宅豈如五詩八會之殊文天上人中之妙典雪
山羅漢爭造論門鷲嶺名僧俱傳經藏香象之力特所
未勝秋兔之毫書而莫盡忠信為寶禳祈免於白駒明
德惟馨山川舍於騂犢至如月離金虎泥染石牛薈蔚
朝興滂沲晩注而清蹕纔動纖羅不搖高閈將臨油雲
自闢陽烏馭日寧懼武賁之弓飛雨彌天無待期門之
蓋震維舉德非曰尚年若發居鄷猶莊在漢濤如白馬
既礙廣陵之江山曰金牛孰辨梅湖之路專州典郡青
鳬赤馬之船皇子天孫鳴鳳飛龍之乘莫不欣斯利涉
玩此修渠乍擁楫而長歌乃摐金而鳴籟斯實曠世之
竒功無疆之鴻烈者也銘曰后王降德于衆兆民高文
象緯妙義幾神業冠遷夏功踰入秦時惟大畜象及同
人慧雨方霤禪枝獨春帝德惟厚皇恩甚深觀乎禹迹
見我堯心
為司空徐州刺史侯安都德政碑
巖巖天柱大矣周山之峯桓桓地軸壯哉崑崙之阜三
光懸而不墜九土鎮以無疆承乾合德之君則天體元
之后所以並咨四鎮咸建五臣業配蒼祗功成㝢縣至
於流名雅頌著美風詩年代悠然寂寥無紀其能繼兹
歌詠者司空侯使君乎自文昭武穆胙土開家濮水盛
其衣簮滎波分其緒秩仁義之道夷門美於大梁儒雅
之風司徒重於強漢自通人許劭託命於江湖高士袁
忠寄身於交越俱違建安之難獨處衡山之陽祖天資
秀傑世載雄豪卓富擬於公侯班佃必於旌鼓父光祿
大夫邑里開通德之門州縣無抗禮之客自茫茫禹迹
赫赫宗周家滅驪戎國亡夷羿我高祖武皇帝迎河圖
於浪泊括地象於炎洲南興涿鹿之師北問共工之罪
天生宰輔堯年致白虎之祥神賜英賢殷帝感蒼龍之
傑公亦觀時佇聖嘯咤風雲跪開黃石之書高詠玄池
之野沈吟梁甫自比管仲之才惆悵莘郊久負伊生之
歎自羯虜侵華羣蠻縱軼後皋桂部之地四戰五達之
郊郡境賢豪將謀禦難長者僉論推公主盟義士雄民
星羅霧集公既膺五聘方啓六韜率是驍徒仍開嶺嶠
自大討瀟湘同兹樊酈下軍違命上策不宣敗我王師
受拘勍盜大陳格于文祖咸秩具神率土依風羣靈禀
朔公亦忠為令德天纂之謀吳帳斯開衞門無擁雖復
季孫還魯隨武濟河國慶民歡相儔匪若即授使持節
開府儀同三司丹陽尹昔光武不尤於馮異穆公深禮
於孟明終報王官之師遂舉咸陽之地斯乃聖主之宏
略而名臣之遠圖者焉皇帝以陶唐啓國致玉版於河
宗顓頊承家佐金天於江水經綸草昧定鼎之業居多
締構權輿斷鼇之功相半固以英聲馳於海外信義感
於寰中主器攸歸當璧斯在公於是抗表長信清宫未
央從億兆以同心引公卿而定策馳輕軒於軨轕奉大
駕於中都七廟之基於焉永固萬邦之本由此克寧乃
復進司空公南徐州刺史於是鎮之以清靜安之以惠和
望杏敦耕瞻蒲勸穯室歌千耦家喜萬鍾陌上成陰桑
中可詠春鶊始囀必具籠筐秋蟀載吟競鳴機杼或肅
拜靈祀躬瞻舞雩去駕擁於風塵還旌阻於飄沐京坻
歲積非勞楚堰之泉倉廩年豐無用秦渠之水雖復東
過小縣夏雨逐其輕輪南渡滄江秋濤弭其張蓋固不
得同年而語矣若夫聽採民訟昏曉必通召引軒櫺躬
親辯決立受符於前案無留詣於後曹接務高城之中
非異甘棠之下欣欣美俗濟濟都塵以賈琮郭賀之風
行建武永平之化於是州民散騎常侍王瑒等拜表宫
闕請揚兹美化樹彼高碑民欲天從允彰絲誥銘曰鬱
鬱三象茫茫九州綿天慘沴浹地虔劉赫矣高祖爰清
國讎元勲佐命力牧風侯亦既旋歸邦家有暉宫亭蠡
浦奮翅高飛電卷勍寇風行國威文身被髮作貢來綏
我皇纂武攀號東序謁渭同周迎門惟吕流矢為暴攙
搶斯舉喋喋蒼黎危危刀俎自我徂征妖氛克平爰驅
犬彘實翦長鯨北震巢浦南俘灌城青羌卷介赤狄迴
兵蹈舞難踰歌謠靡宣曰我黎庶俱祈上玄山移兩越
海變三田公為上相復倍斯年
廣州刺史歐陽頠德政碑
弱水導其洪源軒臺表其增殖懿哉少府師儲皇於二
京盛矣司徒傳儒宗於九世廣陵邕邕族擅江右勃海
赫赫名重洛陽若夫岳鎮龍蟠星懸鶉火衡山誕其高
德湘水降其清輝千仞孤標萬頃無度年當小學志冠
成童因孝為心欲仁成體屯騎府君早棄榮祿易簀之
日幾將毁終不杖之言深非通制遺貲巨萬富擬猗頓
裁變槐榆並賑宗戚南茨大麓北眺清湘得性於橘洲
之間披書於杏壇之上三冬文史五經縱横頻致嘉招
確乎難拔既而帝啓黃樞神亡赤伏天地崩霣川冡沸
騰羣悍酋豪更為禍亂朝披羽檄夜炤爟烽浴鐵蔽於
山原摐金駭於樓堞公疲兵屢出獨據胡床勍賊重圍
尚凭書几揚灰既散駕棒將揮咸剋凶梁以保衡服常
以二主蒙塵三光掩曜出入逾於嘗膽殷憂獨其撫心
不治第宅深符去病志梟羣醜彌同越石自禹珪既錫
堯玉已傳物變謳謠風移笙管商周之際孤竹尚其哀
歌曹劉之間蘇子猶其狂哭況番禺連帥實謂宗枝迷
我天機自窺梁鼎以公威名本重逼統前軍乾數難違
剝象終悔高祖永言惟舊彌念竒功即訓皇家深弘朝
紀檻車才至輿櫬巳焚祝史祅於夷吾壇場延於井伯
綢繆安樂造次訏謀爰珥豐貂允光金蟪但八柱之土
蠻夷不賓九疑之陽兵凶歲積以公昔在衡皋深留夙
愛仁恩可以懷猛獸威名可以懼啼兒乃授持節散騎
常侍衡州刺史我皇帝從唐侯以胤國屈啟筮而登家
一恭寶祚開定江沔三改琁衡苞羅湘峽昔中宗屈申
於處仲高祖遺恨於平城漢武承基方通沙塞晉明紹
運裁平姑孰方其盛業綽有光前踐阼之初進公位征
南將軍廣州刺史又都督東衡州二十州諸軍事宜公
乃務是民天敦其分地火耕水耨彌亘原野賊盜皆偃
工賈競臻鬻米商鹽盈衢滿肆新垣既築外戸無扄脂
脯豪家鐘鼎為樂揚袪灑汗振雨流風市有千金之租
田多萬箱之詠僧釋慧羨等來朝絳闕備啓丹誠乞於
大路康莊式刊豐琰庶樊卿寶鼎復述台司之功羊叟
高碑更紀征南之德於是跪開黃素爰登紫泥鑒此誠
祈皆如所奏乃詔庸臣為其銘曰赫赫宗陳桓桓鼎臣
千乘建學五典攸因盛德斯遠公門日新嵩高惟岳貺
甫生申去衡移廣遷征自鎮悠悠銅界藐藐金鄰莫遠
非督無思不賓三江靡浪五嶺奚塵式歌式舞仁哉至
仁公其饗福於萬斯春
晉陵太守王勵德政碑
若夫睢陵世傳巳詳載德之華徐州先賢亦著清風之
美偉哉文獻光啓中興郭莖表其深源何籌慙其遠慶
豈惟桓氏之鳴玉張家之珥貂袁姓之朱衣楊宗之華
轂又有佽飛遮列班弓夾門濯龍俯望緹騎盈道奕世
如此何其盛哉君以藍田美玉大海明珠灼灼美其聲
芳英英照其符彩風神雅淡識量寬和既有崔琰之鬚
眉非無鄭玄之腰帶爛爛如高巖下電騷騷若長松裏
風勢利無擾於胷襟行藏不槩於懷抱家門雍睦孝友
為風上交不諂下交不瀆脱貂救厄情靡矜吝釋馬窮
途唯濟危殆至於網羅圖籍脂粉藝文學侣挹其精微
詞宗稱其妙絶出為仁武將軍晉陵太守五雞二彘勤
䘏有方問羊知馬鉤鉅兼設濟北移樹累政之所未治
汝南爭水連年之所無斷一朝明決曾不留滯四民商
販咸用殷阜銘曰康哉寶運美矣良臣胄自灃水源于洛濱
公侯世及辛輔相因曰我民秀山川降神風情穆穆孝
友恂恂學則經笥文為世珍高風遠矣曠代難倫鼎鉉
虚職台階未臻安知霜霰遽夭松椿碣石斯表民情既
陳徒然下拜何報陽春
司空河東康簡王墓誌
夫聖人至德天道福謙大哉堯舜貽慶長遠明兩之盛
中陽纂於豢龍百世之祀皇家兆於鳴鳳違青丘於海
北應紫蓋於江南帝系王基重光累葉高祖之建天柱
列聖之補地維蕩蕩乎民無得而名焉者也王資神昴
緯託曜房靈體斯孝烈不由師保月生之對曾何用於
擬議日近之言亦無階於等級封河東王加侍中淑貌
與金燧相宜清顔與玉壺同照授使持節南徐州刺史
武羌旅拒亭障遷移漠草非長廣之東湖萊近荆門之
北王常譏庾翼使白面之非才深慕曹彰歎黃鬚之為
可火精不退奚應善言水蛭難消徒持陰德薨于沙鎮
時年一十有七追贈司空加鼓吹班劍諡曰康簡王洛北
占墳河南除道葭悲煙殿之聲劍動豐城之氣豈惟晉
皇寵悼重琅邪之贈官魏后高文制蒼舒之哀誄
司空章昭達墓誌
周原膴膴佳氣葱葱王業攸興帝圖斯盛在昔光武佐
命鄰縣者鄧侯高祖元臣同郡者蕭相公台輔之量便
著綺紈瑚璉之姿無待雕琢起家為東宫直前所奉之
君則梁簡文皇帝既而黑山巨盜憑陵上國白水彊胡
虔劉中夏公傾其産業募是驍雄思報皇儲累殱鯨寇
屬豳風有象代邸方隆搜荆楚之英才資班輸之妙略
百樓忽起登雲霄而俯臨萬弩俱張隨雷霆而並震揚
兵於九天之上決勝於千里之中殪彼羣兇皆無旋踵
陳寶應志懷反叛容引周迪資其食力更事窺窬公奉
詔崇朝飲冰將力前茅後勁步驟奔馳仍同甌閩殄其
巢窟若夫鳴蛇之洞深谷隠於蒼天飛猨之嶺喬樹參
於雲日宜越艇而登嶠蒙燕犀而涉江威武紛紜震山
風海於是咸俘偽帥悉據高墉爰洎滄溟莫不懲艾既
而齊人無信將謀郢藩鬭艦戈船窺江淹漢公纔聞羽
檄遽稟師期馳襲荆鄖應時燒蕩方欲宣威隴汧大討
梁華屬上將之韜光逢中台之掩曜太建三年薨於軍
幕爾乃青烏相墓白鵲標墳林有逃車樹同華蓋前旍
熊軾後乘龍轜介士發三河之民哀鐃同駟馬之曲長
安傳坐恩禮盛於西京襄陽墮淚悲慟喧於南峴
裴使君墓誌
君五音之候兼其方牧八陣之圖窮其巧變用能戰必
勝攻必取督稱無難兵號解煩朝飛火箭夜聳雲梯燧
象從奔聯狼已合於是厥顔不撓極咍諸戎龐德高聲
肆言羣逆胡夷摠至猶持子路之纓鋒刃相交終荷温
生之節每以財輕篻籜義重嵩衡割宅字貧友之孤開
門延故人之殯篤好朋遊居常滿席每至鮮雲藹藹披
王安之衣明月團團似班姬之扇日帶花以如笑風鳴
條而若歌傍列絲桐對揚文酒一石之後逾能斷獄五
斗之量猶未解酲嗟乎潘岳之詩致哀周密莊公之誄
用愍相遺
為護軍長史王質移文
比金風已勁玉露方團宜及窮秋幸踰高塞當使孤旌
不反隻騎無還非止湯羅豈知堯德其承比年民墊仍
歲藴隆粒粟貴於隨珠分糜乏於齊鼎且氐羌旅拒已
跨伊瀍胡羯憑陵方踰汾潞刺虎之勢時期卞生拾蜯
之機彌驗蘇子但國家體兹明信有同皎日豈唯風雨
之旦猶救匹夫宵夢之言無欺幽壤賊華皎近以臨蕃
有譴作牧無章既懼檻車之徵便憂齊斧之戮遂乃治
兵楚夢竊載干戈傍引西戎共謀東夏偽周遣其衞國
公宇文直等摠統獯獫為其羽翼醜徒濟岸來攻郢城
逆豎浮舟同趣夏浦王師艤棹素在中流羣帥爭驅應
時殱蕩羌胡寶馬縱横七澤之中荆楚樓船彌滿三江
之上俘禽所獲水陸無遺華皎擢自芻微叨居蕃翰情
慙犬馬罔顧恩靈翻執干戈自圖家國聞諸間諜具彼
鄰謀乃授冬官即為鄉導雖傷仁義之俗非敢有私期
和與之情猶冀無失
又移齊文
獲去月二十日移承羯寇平殄同懷慶悦眷言鄰穆深
副情佇夫天網之大固無微而不擒神武之師本無征
而不克至如戎王傾其部落逆豎道其鄉關非厥英圖
殆難戡戮況復洞庭遐曠兵食殷阜西窮版屋北罄氊
廬聲冠符姚勢兼聰勒庸蜀寶馬彌山不窮巴漢樓船
凌波無際我之元戎上將恊力同心承稟朝謩致行明
罰為風為火殪彼蒙衝如霆如雷擊其舟艦羌兵楚賊
赴水沈沙弃甲則兩岸同奔横屍則千里相枕江川盡
滿譬睢水之無流原隰窮胡等陰山之長哭於是黑山
叛邑諸城洞開白虜連羣投戈請命長沙鵩鳥靡復為
妖湘川石鷰自然還儛克翦無筭縲禽不貲欲計軍俘
終難巧歷所獲其龍駒驥子百千其羣更開首蓿之園
方廣騊駼之廏於是衞霍甘陳虬髭瞋目心馳隴路志
飲河源乘勝長驅未知所限豈如桓温不武弃彼關中
殷浩無能長兹羌賊方且西踰酒郡抵我境而置邊亭
東略鹽池為齊朝而反侵地此政亦剪妖氛未窮巢窟
便聞慶捷愧佩良深
檄周文
主上恭膺寶歷嗣奉瑶圖既稟聖人之材兼富神武之
略乂安兆庶共靖戎華用戢干戈永銷鋒鏑況復追惟
在楚無忘玉帛之言軫念過曹猶感盤餐之惠年馳玉
節之使歲降銀車之恩庶使懷音微悟知感而反其藏
匿招我叛臣翊從瀟湘空竭關隴荆梁左右漢沔東西
籲地呼天望佇哀救夫一人掩泣猶愴滿堂百姓為心
彌切宸扆大都督吳明徹台司上將德茂勲高威著荆
湘化聞庸蜀叱咜而平宿豫吹嘘而定夀陽席卷江淮
無淹弦望
玉臺新詠序
凌雲槩日由余之所未窺千門萬戸張衡之所曾賦周
王璧臺之上漢帝金屋之中玉樹以珊瑚作枝珠簾以
瑇瑁為押其中有麗人焉其人也五陵豪族充選掖庭
四姓良家馳名永巷亦有潁川新市河間觀津本號嬌
娥曾名巧笑楚王宫内無不推其細腰衞國佳人俱言
訝其纖手說詩敦禮非直東隣之自媒婉約風流無異
西施之被教弟兄恊律自小學歌少長河陽由來能舞
琵琶新曲無待石崇箜篌雜引非因曹植傳鼓瑟於楊
家得吹簫於秦女以至寵聞長樂陳后知而不平畫出
天仙閼氏覽而遥妬且如東隣巧笑來侍寢於更衣西
子微顰將横陳於甲帳陪游馺娑騁纖腰於結風長樂
鴛鴦奏新聲於度曲粧明蟬之薄鬢照墜馬之垂鬟反
插金蓮横抽寶樹南都石黛最發雙蛾北地燕支偏開
兩靨亦有嶺上仙童分丸魏帝腰中寶鳳授歷軒轅金
星與婺女爭華麝月共姮娥競爽驚鸞冶袖時飄韓掾
之香飛燕長裾宜結陳王之佩雖非圖畫入甘泉而不
分言異神仙戲陽臺而無别真可謂傾國傾城無對無
雙者也加以天精開朗逸思雕華妙解文章尤工詩賦
琉璃研匣終日隨身翡翠筆牀無時離手清文滿篋非
唯芍藥之花新製連篇寧止葡萄之樹九日登高時有
緣情之作萬年公主非無累德之辭其佳麗也如彼其
才情也如此既而椒宫宛轉柘館陰岑絳鶴晨嚴銅蠡
畫靜三星未夕不事懷衾五日猶餘誰能理曲優游少
託寂寞多閒厭長樂之疎鐘勞中宫之緩箭輕身無力
怯南宫之𢷬衣生長深宫笑扶風之織錦雖復投壺玉
女為歡盡於百驍爭博齊姬心賞窮於六箸無怡神於
暇景唯屬意於新詩可得代彼萱蘇微蠲愁疾但往世
名篇當今巧製分諸麟閤散在鴻都不藉篇章無由披
覽於是然脂暝寫弄筆晨書選錄艷歌凡為十卷曾無
參於雅頌亦靡濫於風人涇渭之間若斯而已于是麗
以金繩裝之寶軸三臺妙札亦龍伸蠖屈之書五色花
牋皆河北膠東之紙高樓紅粉仍定魯魚之文辟惡生
香聊防羽陵之蠧雲飛六甲高擅玉函鴻烈仙方長推
丹枕至如青牛帳裏餘曲既終朱鳥窗前新粧已竟方
當開兹縹帙散此緗編永對玩於書帷長循環於纖手
豈如鄧學春秋儒者之功難習竇傳黃老金丹之術不
成固勝西蜀豪家託情窮於魯殿東臺甲館流詠止於
洞簫孌彼諸姬聊同棄日猗與彤管麗矣香奩
尹義尚
與徐僕射陵書(義尚與陵梁末使魏魏亾入齊至是陵己還南義尚猶留鄴下)
義尚白漳濱江涘眇若天涯去鴈歸鴻雲蜚難寄瞻言
鄉國泣珠淚而盈懷寤寐德音仰煙霞而疾首既而暑
往寒來愁雲滿塞河冰自結非由漢后之軍艸霧恒嚴
寧假公超之術霜飄虎踞詎知朔野之寒雪覆龍岑徒
憶清江之煖眷言疇昔邈矣遐哉係仰清顔願常豐勝
雍容廊廟時宣匡奏之風偃息康莊無廢怡神之道義
尚望國窮魂繁憂積歲雖其未殞豈曰生年日者謬忝
後車陪游上國曾觀禮樂見季子之知音經奉侍言嗟
鄭僑之博物如軍書愈疾之製碑文妙絶之詞猶貴紙
於鄴中尚傳聲於許下逮乎百六之年仍罹再三之酷
吉凶禮數綿歴歲時嘗膽茹辛備同艱險每冀穹蒼有
感大國矜憫以禮言歸馭驛俱反何期毳毛湮淪墜灑
漳濱之水逸翮摩霄輕託蓬萊之頂信知有幸無幸見
死生之殊倫才與不才驗沈浮之異趣昔秦歸趙璧還
得連城晉失楚材直亾其寶自國祚中絶行李不通等
避世於桃源同留寓于仙嶺每瞻牛候馬想金陵之聖
人今覩皇華知有熊之建國賓堯仕舜猶是八才緯武
經文方儔四貴幸甚幸甚昔楊朱岐路悲始末之長離
蘇武河梁歎平生之永别雖復音塵可嗣終隔風雲夢
想時通無因覯止依依望楚寸陰有待百年將半輕生
若是命也如何今車書同軌行李相繼猥荷文移通賜
論及輶軒既以復命義尚未被哀矜竊以晉楚釋囚共
成親好今乃拘彼求此不亦難乎夫以匹夫投分猶須
坦蕩況兩國二君那宜細計彼若才如廉樂猶恐不習
禁兵苟非其人留之何益然三戰三敗卒成彊伯之功
七縱七擒終仗天威之力由此言之彼此如耳徐元直
西蜀之謀士關雲長劉氏之驍將須歸即遣知叛弗追
今之與古何其異趣且二國叶和長江共有如首如尾
可以同規或貳或猜豈名唇齒是以隔河分㰱君子知
其不終衷甲尋盟春秋貶其行詐伏承聖上欽明英賢
佐輔方知解網之氣用表無偏之化若彼之俘虜猶且
蒙歸此之南冠何辭不遣如其苟相猜貳信不由衷雖
篤親鄰義尚何罪不任辛酸之念輕陳萬一之情伏願
仁人少存疇昔承閒之便希復開言昔張子餘年誠稱
吳王之賜微躬邁影實仰含弘之仁載筆漣洏罔知所
運(草霧一作苦露後漢張公超能作五里霧全用此事作露非虎踞作虎渠後車作後陣並誤每瞻牛候馬)
(一遺馬字求此一作來此)
徐陵報尹義尚書
别離二國雲雨十年心想河陽言銅爵而無遠神游漳
水與金鳳而俱蜚北使還辱去冬十月十一日告忽同
言叙循還巧製欣慰良深河朔年芳雖當淹晩白溝浼
浼春流已清紫陌依依長楊稍合體中何如豈無鄉思
弟三秦世胄六輔良家文武兼能志懷開遠谷永之筆
無慙古人蓋延之功高視前彦而淹留趙魏亟歴寒暄
企望鄉關理多悲切聖朝欽明纂歷大拯生民戮巨海
之奔鯨殱中原之封豕晉君之說長安遠於日邊揚雄
有言交州在於天際則輸賝王府屈膝閶門川洞酋豪
彊梁溟海神兵一指率土咸康方當偃伯於靈臺韜戈
於武庫變大風於五禮驅蒸民於昌辰物色英聲搜揚
俊傑投竿負鼎馳步蒼龍巖穴丘園爭趨金馬而弟留
河北義等周邵懷此殊才實可傷嗟吾崦嵫既暮容鬢
皤然風氣彌留砭藥無補追惟疇昔共備行人室家安
危賓禮升降懸壺代哭俱歴春冬移館于箕同兹辛苦
鳴蜩抱樹亟見藏冰歸鴈銜蘆多經寒食靖言念此如
何可忘握翫來書彌其承臉夫以擁腫之木得免因於
不才觳觫之牛自保由其無用以余鄙陋未友龔生惟
歎吾賢不同蘧瑗耳若推溝拯溺每切皇衷逸翮飄鱗
見優機檻所以降尺一之書馳輶軒之使心期與國必
遂還途寧謂親鄰更成難請言尋雅告所及縲囚便訪
鴻臚幸無淹使聞諸司寇或有邊俘前歲中流是維同
惡燕禽望闕冀馬臨江裁頓雲羅自投天網京觀之塜
宜彰武功周醜之門方申明罰而聖朝好生惡殺收雷
寢電兵車所獲雖同長萬之來恩澤從容無異荀罃之
禮方之於弟況擬非倫伊昔梁朝共奉嘉聘張兹大帛
處彼高閎庭奏歌鐘座延僑肸賓客之叙方於阼階田
獵之禽同於君膳正以鄉關阻亂致爾拘留家國隆平
義應旋反況復韓宣屢至宰孔頻還翻爾遲迴豈云鄰
睦弟遂鍾儀之操對此皇華高厚之詩一何非類關徐
廉樂之況三戰七擒之言此日借子之矛攻子之室彼
之使客猶尚不還此於齊都豪門貴戚周行匪例事義
相懸豈與大弟同年而語吾本自凡流以復衰老稍近
東岱不奢擊壤之年惟欣堯俗若耶之復長保安卧時
思之(若耶至此闕誤)不棄忝亞宗卿非得侵官天扆但當今芃
芃在詠濟濟盈朝才冠卿雲智同荀郭文辭富於江海
高論泊於雲霄趨走丹墀之門侍奉清規之内弟來欵
言至欲附所聞聯類非宜更其多惑若使良有(闕二字)猶
希贈鯉之書郵驛方通復行蜚鶬之信執筆潸然不知
何向(並徐陵集高心想英華作目懸一指作所指燕禽作燕旗誤閎作高閑叙作致高厚作高后誤)
陳文紀卷六
