大全集卷六
明高啟撰
五言古詩
賦得眞娘墓送蟾上人之虎丘
色相終壞滅佳人能久妍斷碑山寺裏小塚竹林邊蘭
葉春風帶苔花暮雨鈿情畱吳苑客夢逐楚臺仙物外
全真念人間斷俗緣高僧方宴坐身在散花天
友竹軒
世人務結託車馬紛交馳言笑雖強歡衷懷詎相知中
林有君子淡然夙與期虛心兩無阻榮悴焉可移朝尋
披煙逕暮對褰風帷非此君為偶誰共歲宴時
遷婁江寓館
寓形百年内行止固無端我生甫三九東西宜未闌去
年宅山陲今年徙江干野性崇儉陋經營唯苟完閒窗
俯平疇幽扉臨遠湍豈忘大厦居弗稱非所安披榛始
來兹霜露凄以寒誰云遠親愛弟子相與歡室中有名
酒歲暮聊盤桓
雪夜懷周著作
燈照竹林雪寢齋寨更空窗間成獨坐遙想故人同不
有孤吟興寧度此宵中
登西城門
登城望神州風塵暗淮楚江山帶睥睨烽火接樓櫓并
吞何時休百骨易寸土向來禾麥地雨露長榛莽不見
征戰場那知邊人苦馬驚西風笳鳥散落日鼓嗚嗚城
下水流恨自千古
期家兄宿東湖民家不至
東湖欲上月寒鳥已棲煙何處相期宿柴門汀樹邊未
嘗新漉酒猶望遠來船誰信姜肱被今宵還獨眠
送陶兵曹之越
高齋掩林雪獨卧玄景暮夫君定何聞此日勞我顧清
言一歡然孰云昧平素方期締深約幽抱終以布胡爲
遽嚴裝明發首東路手持三公檄新辟當遠赴薄禄豈
足羈知君為親故况兹句踐邦山水夙所慕湖明夕棹
來谷迥寒鐘度留滯自成悲無因共遊騖
豐城余君夢彩堂
楚客身未歸悠悠念庭闈濤江雖云廣莫阻魂夜飛秋
陰天無星猿呌楓樹稀家山倏已到不失舊路微宛然
在高堂獻笑試舞衣焉知空館曙鐘動殘燈輝難追夢
中歡益發覺後唏誰能傅爾翼遠去成相依
過束氏廢園
人間樂事變池上高臺傾歌堂杏梁壞射圃菜畦成不
見妓釵影詎聞賓履聲來斯欲攄抱念昔反傷情
送倪雅
交游結深歡離别生遠念聊持毛子檄暫脱劉生劔南
風柳下亭杯動江色灧山遙馬嘶驛日落蟬鳴店此去
漸成名馳驅君勿厭
同徐山人賁過妙蓮佛舍訪王主簿
逸人如高僧傲吏同隱尉閒房對清夏共挹池荷氣煙
帷棲鴿馴風鐸驚禽畏明日雨還來山櫻當熟未
題帶經漂麥二圖
朝鋤東臯上暮鋤西陂側釋耒讀遺經欣然此休息因
觀舜稷事耕稼寧辭力
田中刈麥罷把卷忘其疲風雨忽云至千穗漂無遺於
書苟有得歲晏何憂饑
秋日山中
山澤含霧雨偶來若居夷我無遠遊志何與親愛離暑
退初可喜秋來轉堪悲壯顏豈草木憔悴同此時中心
與百憂日暮如有期悄悄出空宇悠悠適荒陂阨窮勿
復歎天欲昌吾詩
宿幻住棲雲堂
窗白鳥聲曉殘鐘度谿水此時幽夢廻獨在空山裏松
巖留佛燈葉地響僧履余心方湛寂無使羣動起
送賈鳳進士
新逄洛陽客握手共遊般如何異鄉土乃得此交歡相
逢旣不易相違亦良難驅馬夕云返北風野多寒登高
望山川浮雲杳漫漫羣獸相號呼哀音摧心肝遊子念
高堂歲晚身得安人生如蓬萍飄流無定端重合諒有
日長歌聊自寬
寄王七孝廉乞猫
鼠類固甚繁家有偏狡獪厥質亦陋微朋聚工造怪舞
庭欲呈妖憑社期免敗饞同善飯頗暴比横行噲倉偷
自詫肥穴竄寧辭隘唯思淮南舉不悟河東戒嗟余守
窮僻有屋如敝廨公然肆相欺遠告來别界嘐嘐鳴橐
頻窣窣緣幕快伺暗忌燈然聞腥喜餐餲空牀印凝塵
高壁隤墮塊核遺槃果亡汁覆罌齏壞轟霆駭怒鬭急雨
疑流嘬書殘費補妝裀涴煩烘曬入厠客驚吁守舍奴
憂誡豈無老烏圓昔壯今何憊不修司捕職垂頭象瘖
瞶難求許邁符莫具張湯械尋蹊漫設機薰隧徒吹韛
遂令不眠人中夜長抑噫君家産銜蟬許贈不以賣願得
縱驅擒淨若刈菅蒯盡殺豈匪仁去害容少懈高枕幸
無苦君惠當再拜
送客之海上得誠字
卧廏困田子抱關老侯生豈無一時辱終有千載名子
亦屈身者薄祿非所榮結歡誰云淺一杯吐衷誠艱難
我何托所托在友朋平生不傷離此離骨為驚白日川
上没歌作變徵聲明朝欲觀海浩蕩逐東征
冬至夜坐懷周記室
夜聞驚鴻來一室寒且靜明朝日長至夜漏方最永凄
凄霜塗階皎皎冰入井故人昔同宿杯酒笑相領年運
方重周歡事忽盡屏别離孰無有爾獨限殊境逹曙恨
難裁殘燈兀孤影
賦永上人紙帳
剡藤裁素幬坐使諸塵隔冬室自生温寒窗屢驚白不
隨直省被長覆棲禪簀思曾雪夜時宿伴山中客
初開北窗晚酌(時寓江上外舅周隐君宅)
春暄罷凄風朝始開北牖青山入吾座不異延故友自
掃榻上塵琴册列左右悠然坐其間傲兀醉杯酒况當
江花落微雨斜日後遠見帆度川高聞鳥鳴柳孰云非
吾廬居止亦可久人生處一席累榭復何有幽懷悟澹
泊末事辭紛揉更擬長夏眠風期結陶叟
夏日與高廉遊無量佛院還憩王隱君池上
久卧困炎燠煩抱思一浣霽雨留暫凉言出欣子伴悠
悠去景得稍稍來迹斷已尋名僧廬復謁高士館蒲荷
共含風池上新葉滿步陰覺衣輕汲冷嫌綆短幸無塵
中役樂此林下欵鳴蜩嘒斜陽歸駕猶可緩
曉起春望
今朝有春意原野晴始綠疎花未破煙新禽稍鳴旭物
情各欣榮客意胡刺促居閒厭寂寞從仕愁羈束兩事
不可齊人生苦難足安得長放歌花開酒醅熟
陳氏秋容軒
西郊莽迢遞川樹凝煙景雨過落紅蕖斜陽半江冷蟬
鳴山欲暗鴈去天逾永孤客對蕭條應嗟鏡中影
瞻木軒
道士李玄修所居庭有凌霄花依樹而生近樹
伐而凌霄獨存因以名室求予賦詩
凌霄託高樹引蔓日已長纏綿共春榮幽花藹敷芳高
樹忽見伐無依向風霜亭亭還自持柔姿喜能強君子
貴獨立倚附非端良覽物成感歎為君賦新章
雨中遣興
積雨坐無悶端由便寂寞好鳥不頻啼閒花自遲落行
園每度徑望岫時登閣只此可終期何當有樽酌
題方厓師聽秋軒
西澗獨趺處凉颷度虛閣秋從夜深來流音滿林壑初
嗚忽澎湃稍定還蕭索月下暗禽翻窗間危葉落上人
習靜定談籟笑南郭喧寂兩無聞星河在寥廓
與内兄周思齊思義同過僧浩西齋夜酌
雨過月在花疎鐘閉襌舍幽僧與逸人對酌明燈下園
樹稍辭春池蛙正鳴夜嘉會莫蹉跎流年易傾謝
萱草
不見堂上親空樹堂下草夏來風雨繁離披數叢老日
暮欲忘憂搴芳轉傷抱
月林清影
疎林逗明月散亂成清影流藻舞波寒驚虯翔壑冷雲
來稍欲翳風動紛難整圓魄忽西傾愁看墮空境
春草堂
靡靡堂廡草託根近華楹膏露旣灌芳惠風亦揚馨匪
蒙陽和力孰使微物榮中天駛景流青節坐易盈但憂
德澤違豈惜憔悴并願言相蔓結遮彼春逝程寸心雖
難報拔去還當生
次韻内弟周思敬秋夜同飲白蓮寺池上
月出露已白荷花香滿池高僧愛清夜留客坐題詩竹
動鳥驚夢草凉蟲語悲閒齋一瓢酒應不負幽期
聞鐘
迢迢煙際發隱隱巖中應初來覺寺遙乍歇看山暝惆
悵未眠人空齋幾廻聽
詠雨酬張進士羽見寄
珠碎復絲輕飇廻乍拂楹望中來曉峽愁裏度秋城莎
溼蛩應冷荷響鷺還驚聽絃知瑟潤卧簟覺幃清一覽
停雲句離抱轉難平
徐隱君陋居
修途息往駕環堵老所依蕭條窮巷中故人亦來稀交
交風雨侵翳翳蓬藋圍局促不苟厭暫出復來歸名都
列飛甍煥燿朝日輝爽塏豈不慕終憂蹈危機心舒體
自適道在願無違兹焉樂飲水回賢良可希
西園曉霽
積雨淹夏半始晴園景饒高林上初日遠水泛廻飇餘
情萱際蝶新響樹間蜩詎必勞觴詠煩憂坐已銷
題畫鷹得嘯字
高風動古壁竦立見蒼鷂軒然欲飛揚嗟此粉墨妙秋
筋束老骨天寒勢逾矯腦枯草中兔氣盡櫪上驃健鶻
雖百餘凡材豈同調乾坤正肅殺怒氣號萬竅大野開
平蕪悲臺落殘照荒城有妖狐夜作猛虎嘯為君試一
擊壯士慙勇剽安能飽拳肉側翅隨年少
哭王隅
車行一輪摧鳥奮一翼傷人生失輔友誰當共提將相
逄豈無人不獲如子良朝遊羣彥林夕棄萬鬼鄉春風
吹南原百草萋以長呼君不歸魂割我欲斷腸豈不悟
生滅情至諒難忘
池上晚
春晚思悠悠閣前池水流新蒲風葉響如對野塘秋野
塘前歲路已隔歸舟度鳥下獨回頭青山香然暮
醉歸夜醒聞雨
覺來聞雨聲燈輝耿殘夜窗間有危葉暗助瀟瀟下不
記醉歸時寢齋如客舍
夏夜起行西園
夜熱不能寐起步中庭前舉頭望高旻離離衆星躔欲
推理亂象天道幽且玄長歌來凉飇驚烏北林顛此時
層城閉悄悄萬室眠誰復相與娛淡月孤光懸
師子林池上觀魚
穿蒲尾獨掉唼薲口羣仰波平没見痕池靜跳聞響漁
罛已免捕僧盂每分養落日意無驚識我臨流賞
和張羽懷吳興舊遊之作效其體
城貫綠川長朱閣暎飛梁鶯嬌山唱度蓮豔水嬉張花
童搦翠管桑婦挈銀筐箬谿酒脂碧顧渚茗旗香擇勝
事未厭驚亂意俄傷回看舊遊地秋草變淒凉
送沈徵士鉉歸海上
我友張國士短若婁君卿家無一金産所結皆豪英去
年東方來向我道爾名相逢真甚都座客為之傾高標
華月出雄辨流泉崩時方尚權謀處士皆振纓諸侯致
幣聘公子將車迎爾獨念滄洲扁舟問歸程翩翩冥飛
鴻影過海上城儻見魯連子殷勤煩寄聲
重午書事
采蒲臨綠波團扇送凉過越客爭標渡荆巫弭節歌家
醑憐浮玉宮衣憶賜羅今年兵氣惡朱符佩更多
東白軒
昔宿東峰顛長夜何曼曼起看玄景晦冰雪積未泮翻
翻驚濤瀾黝黝失星漢悲風吹木石澎湃而凌亂太陽
淪朱光陰火吐微煥山精與罔象乘暗出遊翫前巖挂
㺅猱後嶺起鴉鸛一時互號呌哀厲客腸斷芒芒禹九
州下視莫能判如身墮幽都涉水濟無畔金烏在地底
其出疑可喚雄雞棲高樹凍噤不振翰君家有層軒不
異泰山觀扶桑拂檐楹咫尺海東岸酒醒四鼓發暘谷
已昇半紛紛物象出稍稍凉暄換如盲得復明毫末皆
可看山中舊所聞寂默應屏竄何當此借榻夙興不待
盥共賓羲和車一觀天下旦
賦得姑蘇臺送賈文學麒
城上聞啼鴉臺前見遊鹿悠悠畫簾影薄暮澄潭曲雲
隨歌舞散日與興亡促美人不歸來湖水春更綠思君
别後登應盡天涯目
聞晚鶯(時在圍城中)
昨歲聞孤囀綠陰山院行今朝寢齋雨重聽獨含情西
澗多喬木何為亦到城
西齋池上三詠
葵花
豔發朱光裏叢依綠蔭邊夕同山蕣落午竝海榴燃幽
馥流珍簟鮮輝照藻筵羣芳已謝賞孤植轉成憐
荷葉
楚服新裁得吳筩舊製成圓應間荇菜密欲翳蓮莖聲
中亂雨至陰下一魚行桂棹還思折江南日暮情
桐樹
晴粉朝英墜凉瓊夏葉舒鳥啼高樹早蟾轉薄疏虛朱
弦未薦曲彤管屢題詩坐恐銷華澤商吹起前除
遊城西得艷字
軍旗表山柵商鼓喚津店稻黃雲有香楓赤火無焰賞
懷誓飲償眺目擬窮占思畋已檠弨欲賦更横槧煙開
象極泮波溢類洪墊壞宫茨被垣棄壘葑漫塹晨唳鵾
鴻多秋腥鱸蟹贍吼鯨報僧粥卧獸衞官窆揖道訛語
談暎籬陋妝覘池開沐女盆石拔鬭夫劔竿危閙鈴響
紗古羃燈艷時艱遊總稀歲稔酤饒釅探囊出竒蒐抨
弩脱浮念一覽一興嗟再到再忘厭吟將嘯猨賡歸用
棲鶻驗壑虛哀商叩嶺豁初魄閃窅窅聽鳴鐘翩翩戒
還韂興清逼林凄醉纈眩湖灧顧標山已違入郭塵復
染幽景慮遂逋拙詞紀姑僭
卞將軍墓
代馬飲洛川皇輿寓江左宰輔失良圖國門屢興禍惡
木不可植猛獸終難馴冠軍歴陽來白日飛黃塵兵叩
西陵關火焚大桁口虎旅方敗奔六宫竟誰守卞公仗
戎鉞勇氣超常倫立朝素正色臨難仍捐身落日百戰
餘裹創領殘卒父子誓除兇一朝共淪殁當年尚浮虛
風俗變縉紳誰知效節者不在清談人石頭義旗來天
狼夜流血册贈極哀榮千秋表忠烈六朝卿相塜無數
青山根至今行人過但拜將軍墳馬鬛封未平龍泉氣
猶發惆悵望松楸一杯奠寒月
綠水園宴集
平居寡良會艱哉况兹時幸逢金閨英中筵接光儀名
園過修禊景麗春陽熙綠芷榮曲沼朱華敷廣墀情宣
寄高文憂襟為之披觴來不敢訴慮此朋歡虧何以淹
返旆頹光願遲遲
荅宋南宫見寄(時寓江上)
棲寓豈高遁偶家南渚濱雖欣遠物累終悲寡交親拏
舟近入郭言欲訪故人叩門子不在思懷竟難伸歸來
掩蓬廬幽卧屬始春風暄柳意動雪霽禽聲新孤遊盼
芳物尊酌孰與陳念昔文翰場弱蹤繼清塵鳴絃東閣
夜飛蓋西園晨兹歡與年徂憔悴兩未振朝蒙枉瓊藻
慰我佇慕勤深情寄妍詞不殊握中珍居屯在守志養
素豈辭貧裁章以少答此道願無淪
夢梅堂
寢齋掩殘雪幽幔燈微皎不知南澗濱魂與春縈繞初
迷月入樹忽斷風驚篠餘馥悵難尋空山鶴鳴曉
送程校理遊江上
風亭裊離管草綠江水暮送此南浦人孤帆雨中渡别
傷足自緩前驛花滿路春叢戀山鸎晚絮迷汀鷺我今
獨愁居芳月誰與度佇立望遙波相思積煙霧
僧齋聞雨
寂寂初罷語悠悠未成眠高齋有春雨夜半落燈前已
傷花委樹復念水盈田老衲獨無聽繩牀方坐禪
懷徐七
哀鴻已鳴渚落葉初覆陌故園當授衣却思遠行客客
行日已遠我思日已積東南望歸棹鳥去煙波夕憂來
不成言滿抱空戚戚豈無一尊酒黃花為誰摘
四柏
堂前四小柏羅立二尺長始栽附南墀遠移自東岡春
夏衆草芳翳没成久荒低枝網蟲縣暗葉螻蟻藏不沾
夕露氣每隔朝陽光我病廢芟理覽之屢彷徨玄冬戒
嚴候迅風激飛霜蕪穢忽自除鬱然露蒼蒼恍若羣梟
散鵷雛得翺翔乃知受命正雖弱自可強循步賞勁色
撫攀挹微香幸得依我居勿令縱牛羊他年培養成凌
雲孰能量後彫誠足貴早厄庸何傷
西臺慟哭詩
越人謝翺嘗為宋丞相文山公之客公死之十
二年登釣臺祭公以哭自為文識其哀曰西臺
慟哭記東陽張兼持示求詩僕感其誼遂賦一
首
峩峩子陵臺其下大江奔何人此登高慟哭白日昏哀
哉宋遺臣舊客丞相門丞相旣死節有身恥空存北望
萬里天再拜奠酒尊陰雲暮飛來恍如載忠魂所哭豈
窮途中抱千古冤上悲宗周隕下念國士恩凄凉當世
事感慨平生言空山誰知哀惟有㺅與猿豈不畏衆驚
聲發不忍吞人言天有耳此哭寧不聞願因長風還吹
此血淚痕往墮燕山隅一灑宿草根田横去已遠兹道
不復論作歌悼往事庶使薄俗敦
見耕者
兹晨有佳興挈杖行遠墟春犁稍已出土脉向暖舒嚶
嚶鳥囀谷瀏瀏泉鳴渠歲功自兹始為農亦良劬而我
惰四體偃息在敝廬飢匱固當爾無為歎踟蹰
雨中書湖上漁家壁
漁舍煙不起瀟瀟雨初暝孤客與羣鷗寒依葦間聽山
昏望易失波動愁難定歸思滿蒼茫空憐去帆迥
同杜二進士晚登潘氏樓
靄靄川樹暝夕陽忽然收林間一鐘來隴上衆耒休維
榜漁石邊尋我棲寓儔本期散憂懷攜手登此樓那知
見遠色蒼茫轉成愁幸兹有尊酌雖晚為君留
送家兄西遷
昔别歸有期此别去何極西遷屬事變咎責非已得家
貧無行資空橐辭故國匆匆逐徒旅宛宛謝親識牽攀
不能留慟哭野水側離鴻為廻翔浮雲暮愁色别時雖
云苦未若别後憶願行勿憂家養親自我職殊方氣候
異炎霧秋未息委命毋怨尤長年強餐食
至蓮邨
昔愛兹里幽誓將搆蓬廬孰云墮世網重到十載餘喪
亂喜獨完煙火靄舊墟柴門在深巷落日榆柳疎鄰翁
念契闊㩦筐饋雙魚苦問客何事顔色與昔殊焉知涉
艱難多戚長少娛貧賤非所恥中情在閒居願翁勿相
誚終當遂吾初
雨中登白蓮閣望故園
亭亭高閣上渺渺清川曲日暮靄羈愁蘺蘅雨中綠聞
鐘僧已返荷笠人猶牧歸棹獨難尋江南望雲木
尋照公
遠尋林下僧不識林下路隔雲孤磬響因到繙經處相
對竟忘言夕陽在祗樹
江上過丁校書宅留飲
迂櫂入浦汭言尋故人扉雞鳴邨樹煙寒旭景尚微子
起罷理髮相延闢中闈雅詞旣云宣濁醑亦以揮幸兹
竟日歡一浣積慮非尚慙有羈牽暫會復遠違臨流送
我還廻飇夕吹衣亂來人情改高誼似子希儻不終憚
煩卜鄰遂相依
遊靈巖賦得越來谿
越女遊未去越兵嗟已來青山舊谿上無復見樓臺過
客空惆悵荷花秋自開
立春前一日喜雪
一冬纔見瑞三白詎須頻未嫌遲送臘唯憐預占春積
砌猶殘凍妝苑已芳辰留更明朝落梅花欲鬭新
移家江上别城東故居
人情戀故鄉誰樂遠為客我行豈得已實為喪亂廹凄
凄顧丘隴悄悄别親戚不去畏憂虞欲去念離隔雖有
妻子從我恨終不釋出門未忍發惆悵至日夕
雨中客僧舍
客夢方暫適竹間風雨驚起登林端閣迢遞望層城景
寒川樹疎野晦原煙平不邀釋子語何以緩羈情
見花憶亡女
中女我所憐六歲自抱持懷中看哺果膝上教誦詩晨
起學姊妝鏡臺強臨窺稍知愛羅綺家貧未能為嗟我
久失意雨雪走路岐暮歸見歡迎憂懷每成怡如何屬
疾朝復値事變時聞驚遽沈殞藥餌不得施倉皇具薄
棺哭送向遠陂茫茫已難尋惻惻猶苦悲却思去年春
花開舊園池牽我樹下行令我折好枝今年花復開客
居遠江湄家全爾獨殁看花淚空垂一觴不自慰夕幔
風凄其
東陂路上阻水
不覺去邨遠瀟瀟柳間步江雨夜來多春流稍侵路褰
裳自可涉不待漁舟渡
獨酌
白日下遠川寒風振高柯蕭條掩關卧暮雀忽已過我
有羈旅愁鬱如抱沉痾起坐呼清尊獨飲還獨歌一斟
解物累再酌廻天和數觴竟復醺翻恨愁無多所以古
逹士但飲不顧他回頭向婦笑戚戚終如何
同杜徵士寅過南渚赴朱七丈招飲
五月燕雛飛絲成桑葉稀相逢總羈旅白苧未縫衣扁
舟喜同載晚渡滄洲外樹失潮氣昏沙喧雨聲大將迷
路却通窈窕復蒙蘢果熟皆梅子禽啼盡郭公兵戈苦
未息莫歎猶為客此去醉誰家江邊主人宅
始聞夏蟬
翾翾纔得蛻咽咽未成喧翳葉誰能見南風綠繞軒乍
驚變節物還念别郊園何待當秋聽方令羈思繁
贈斸苓者
山田不生苖零雨空漑之歲宴窮谷中何以療我飢青
青萬丈松兔絲絡其枝不知何樹下乃有千年脂朝行
西澗濱暮行東岡陲荷鍤偶遠樵言尋亦良疲鑿彼土
石間得此瓊瑤姿香因清飇發色藉玄泉滋嘗讀炎帝
編徵功實多竒天和滌煩滯靈味扶殘衰詎必勞悲歌
去采商顔芝歸來拾荆薪炊之作晨糜八珍豈不美素
餐懼可嗤服斯待輕舉往與仙人期
我昔
我昔在家日有樂不自知及兹出門遊始復思往時貧
賤為客難寢食不獲宜異鄉寡儔侣童僕相擁持天性
本至慵強使賦載馳發言恐有忤蹈足慮近危人生貴
安逸壯遊亦奚為何當謝斯役歸守東岡陂
將往海上舟行值雨投僧舍
沙響聞雨來中途生旅愁遙尋晚林磬暫駐寒塘舟窗
下一僧老竹間諸鳥幽誰言阻遠去翻使得佳遊
暫歸鳴珂里舊宅
故廬在東里久出喜偶旋景物亂後非行觀一悽然荒
榛塞園逕流塵蔽堂筵念兹經營初勤苦唯我先蕪壞
棄弗守顧已誠有愆雖懷首丘願未絶遊方緣是主乃
如客暫來靡留連日暮復遠去哀抱將何宣
江上晚晴
江虹斷雨脚反景明墟里宿鳥亂歸邨幽人獨臨水漁
舟隔浦飯煙火蘆中起閒吟望遠岑緩步尋芳芷此夕
遇新晴憂懷偶然喜
與王隱君宿寧真道館
松下禮真罷鶴鳴暮壇空偶來古仙居欣與靜者同玄
言不知還遂宿琳館中蒸菌沃芳露焚蘭度微風山瓢
瀉未盡月出秋林東語化衆妙歸探元萬緣窮不與至
道俱何以超妄蒙願從希夷遊稽首青牛翁
送珪上人
曾來看江雨同倚香臺上師今西去遙還上香臺望淮
山暮鐘起楚水春帆漾來去本隨緣分攜莫惆悵
冐雨暮歸過白沙湖
天寒滿湖雨獨棹東歸急遙望水邊邨蕭條暮煙溼家
人應候我深暎柴扃立
送袁憲史由湖廣調福建
只謂遠遊苦寧知遠遊樂君今萬里歸顔色殊不惡自
言楚帆開初别鳳凰臺采石月下過匡廬天際來試沽
彭澤酒憔悴陶家柳最愛小姑妍臨行復回首遠逐繡
衣遊閒登黃鶴樓千峰漢陽晚一鴈洞庭秋西上荆門
渚銀釵見巴女歌斷竹枝詞江陵夜風雨看盡幾多山
今朝始得還秋風吹驛騎又欲度閩關閩關聞更好瘴
霧晨收早椰子美如漿蘭花多似草嗟余戀故鄉不肯
涉津梁把酒看君去相思空斷腸
宴顧使君東亭隔簾觀竹下舞妓
美人竹下舞醉看隔簾櫳彷彿瑤臺子遊戲綠雲中玉
鈎正蕩月羅袖忽驚風莫逐青鸞去尊前樂未終
夢遊仙
夢騎蒼麒麟手持白玉鞭長風八萬里夜入通明天正
逢絳闕開謁帝陪羣仙飄颻紫霞珮杳靄青霓旃命與
衞叔卿共讀金蘂篇玄文不可識謫歸一千年驚寤忽
長歎虚空但雲煙
獨遊白蓮寺池上看雨
輕衣忽變冷池雨來清夏圓文細細生密響翛翛下荷
披魚躍起樹靜禽鳴罷賞淡自忘還非因與僧話
贈薛相士(至正辛丑嘉禾薛月鑑過予求詩因贈)
我少喜功名輕事勇且狂顧影每自竒磊落七尺長要
將二三策為君致時康公卿可俯拾豈數尚書郎回頭
幾何年突兀漸老蒼始圖竟無成艱險嗟備嘗歸來省
昨非我耕婦自桑擊木野田間高歌誦虞唐薛生遠拏
舟訪我南渚旁自言解相人視予難久藏腦後骨已隆
眉間氣初黃我起前謝生弛弓懶復張請看近時人躍
馬富貴場非才冒權寵湏臾竟披猖鼎食復鼎烹主父
世共傷安居保常分為計豈不良願生毋多言妄念吾
已忘
大全集卷六
