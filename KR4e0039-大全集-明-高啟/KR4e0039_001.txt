大全集卷一
明高啓撰
古樂府
上之回
聖主重行幸六虯法乾旋北巡初避暑東祠已祈年羣
官從清塵粲若星麗天前揚豹尾竿左靡魚須旃瀚海
通漢月蕭關絶塞煙願奉千齡樂皇躬長泰然
君子有所思行
騁望京輔地金城千里餘峩峩松柏陵靄靄桑柘墟明
堂表青陽飛觀切紫虚况有戚里第高樓夾清渠愛妾
舞羅縠嬖奴鳴珮琚東園賜祕器上林乘副車玄運有
恒旋盛時無久居勿嗤城南巷寂寞揚雄廬
李夫人歌
延年罷歌少翁望蘭芬凄凄銷複帳臨殁最難忘欷歔
不相嚮陳杯觴列燈火是耶非幄中坐新宫漏殘星欲
墮
古别離
他人豈不别所别諒有由嗟君今何營輕薄好遠遊遙
遙京洛車汎汎江漢舟君身非賈胡所至自輙留徽音
已冥邈思懷尚綢繆露滋紅蘭春霜變綠桂秋此時望
歸來含情上高樓川途本無限君去焉得休願令中斷
阻化彼山與丘
燕歌行
清商變節朱火違嚴霜塗庭卉木腓邊城早寒未授衣
念君遐征不能歸凉風時來動中闈蠨蛸在戶熠燿飛
賤妾宵興歎無依簪珥不施減容輝欲寫憂思撫瑤徽
君今不在聽者稀啓明未出燈已微愛而不見徒歔欷
吳趨行
僕本吳鄉士請歌吳趨行吳中實豪都勝麗古所名五
湖洶巨澤八門洞高城飛觀被山起游艦沸川横土物
旣繁雄民風亦和平泰伯德讓在言游文學成長沙啓
霸基異夢表休禎舊閥凡幾家奕代産才英遭時各建
事徇義或騰聲財賦甲南州詞華竝西京兹邦信多美
粗舉難備稱願君聽此曲此曲匪誇盈
南山有鳥
南山有鳥北山羅兩地一失驚風波哀鳴獨宿心靡他
竟抱幽恨歸山阿不及山上松纏綿同女蘿君歸來聽
妾歌相思感君情意多贈君明珠淚滂沱死生茫茫終
奈何
玉波冷雙蓮
金風暮剪雙頭蘂啼臉辭秋嫣血紫宫女三千罷笑喧
錦雲障冷鴛鴦死滿江煙玉流古香尋魂弔影愁茫茫
吳天墜露衰紅溼一夜波凉小龍泣
蘂秀葯華
春香上羅襦暗引蘭橈渡蝶散掩紅房王孫歸已暮斜
條拂蛾眉采擷同芳杜脈脈雨煙濃江臯斷腸路
吳鈎行
吳鈎若霜雪吳人重遊俠罇前含笑看上有仇家血
短歌行
置酒高臺樂極哀來人生處世能幾何哉日西月東百
齡易終可嗟仲尼不見周公鼓絲拊石以永今日歡以
别虧憂因會釋燕鴻載鳴蘭無故榮子如不樂白髮其
盈執子之手以酌我酒式咏短歌爰祝長夀
白馬篇
白馬銀鏤鞍流光皎如練龍沙積雪裏一去誰曾見昨
日羽林兒獨拜建章殿天子親賜與騎向交河戰疾驅
不辭家恐獲逗遛譴萬里倏若飛神速虜難變前收日
逐屯右斷康居援事定入關來箙中有餘箭
宛轉行
宛轉復宛轉宛轉日幾迴君腸轆轤斷我腸車輪摧
長門怨
憎寵一時心塵生舊屋金苔滋銷履迹花遠度鑾音暮
雀重門迥秋螢别殿隂君明猶不察妒極是情深
班婕妤
微誠雖可守妙舞却難工已别增成舍初來長信宫扇
歸秋篋裏燭滅夜帷中莫忌爭新寵曾辭玉輦同
閶闔篇
天門迎旭開紫霞八表洞達春無涯閣道縈迴度鸞車
羽旗揚彩鐘鼓撾後宫三千人秀色掩盡世上花宸遊
時過廣成家瑤觴再夀盛露華一仁興萬福加何須慕
神仙辛勤煉丹砂小臣微詞欲拜獻帝德自大非為誇
塞下曲
日落五原塞蕭條亭堠空漢家討狂虜籍役滿山東去
年出飛狐今年出雲中得地不足耕殺人以為功登高
望衰草感歎意何窮
折楊柳歌詞
高枝拂翠幰低枝垂綺筵春風千萬樹此樹妾門前
其二
江頭横吹悲北客休南去聞道武昌門愁人無别樹
箜篌引
濁流赴海東若傾津卒刺船朝不行公乎提壺徑欲渡
大聲呼公公不顧饑鯨饞蛟肆啖吞竟以深淵作高墳
貪生惡死誰不有公獨不然果狂叟二十五絃彈且歌
公今渡河將奈何公今渡河將奈何
將進酒
君不見陳孟公一生愛酒稱豪雄君不見揚子雲三世
執戟徒工文得失如今兩何有勸君相逢且相夀試看
六印盡垂腰何似一巵長在手莫惜黃金醉青春幾人
不飲身亦貧酒中有趣世不識但好富貴亡其真便須
吐車茵莫畏丞相嗔桃花滿谿口笑殺醒遊人絲繩玉
缸釀初熟搖蕩春光若波綠前無御史可盡歡倒著錦
袍舞鸜鵒愛妾已去曲池平此時欲飲焉能傾地下應
無酒壚處何苦寂寞孤平生一杯一曲我歌君續明月
自來不須秉燭五岳旣遠三山亦空欲求神仙在杯酒
中
雨雪
雨雪暗桑乾深愁没馬鞍臨關將月認覆磧作沙看不
阻藩兒獵聊供漢使餐春風消不得三月戍袍寒
其二
雨雪暗龍沙愁隂入漢家恨迷青冡草驚見黑山花夜
積氊廬重朝隨羽旆斜空思鳷鵲觀柳色變年華
羅敷行
陌上三月時柔桑多綠枝攜筐行采葉日暮畏蠶饑君
來駐車馬相逢在桑下漫說同心言不是知音者君貴
多輝光妾賤無紅妝自信田間婦難從天上郎長安畫
樓宇無限如花女使君當早歸莫共羅敷語
當壚曲
光豔動春朝妝成暎洛橋錢多自解數箏澀未能調花
如秦苑好酒比蜀都饒深謝諸年少來沽不待要
遊俠篇
遊俠向何處蕩蕩長安城城中暮塵起殺人無主名所
殺豈私讎激烈為不平新削安陵刀光奪衆目明不畏
赤棒吏里閭自横行灌夫託為友袁盎事以兄負氣不
負勢傾身復傾情笑顧少年輩瑣瑣真可輕
關山月
月出遼海東朔雲捲塞風纔升榆塞遠復照柳城空影
滿雕弧外光沉金柝中思家舉頭望今夜一軍同
鞠歌行
玉藴彩劒閟鋒牛鐸之音混黃鐘俾神奇作妄庸揚微
察陋世罕逢物有合勢必從如魚得水雲與龍夷吾囚
伊尹農二主舉之享萬鍾嗟古人孰繼蹤女子猶為悦
己容
古詞
妾刀不斷機郎行當早歸還將機中錦作郎身上衣
王昭君
都門塵拂春風面臨别看花淚如霰君王惆悵惜蛾眉
不似前時畫中見白髮呼韓感漢恩寧甘謾號閼支尊
氊裘肉食本異俗不如但嫁巫山村黃沙白雪無城闕
手冷鵾弦夜彈歇相隨萬里到穹廬只有長門舊時月
妾語還憑歸使傳妾身没虜不須憐願君莫殺毛延夀
留畫商巖夢裏賢
烏夜啼
啼烏驚多棲未久半起疎桐上高柳燈下佳人顰淺眉
機中少婦停纖手月入空閨夜欲深數聲猶似聽君琴
行路難
君不見盤中鯉暫失風濤登爼几君不見枝上蜩纔出
糞壤凌雲霄推移變化詎可測勿謂明日同今朝出乘
高車入大馬半是當年徒步者范叔曾逃客溺餘衛青
亦在人笞下悠悠行路莫相欺為雌為雄未可知
其二
危莫若編虎須險莫若觸鯨牙行路之難復過此前有
瞿塘後褒斜杯酒朝驩矛刃夕加恩仇反覆間楚漢生
一家釣弋死雲陽鴟夷棄江沙所以賢達人高飛不下
避罔罝行路難堪歎嗟
其三
雕牀玉案刺繡茵宜城酒多光照春坐留北方之上客
歌侑南國之佳人盛時徂流若川水榮貴長存竟誰是
魏帝高臺碧瓦空梁王故苑黃塵起世人傾奪首未迴
可憐不飲冢纍纍
劉生
結客諸陵下平生好排難鵜瑩白楊刀鵲驚黃柘彈投
瓊遠邸夜擊筑高樓旦念無可報恩空椎車壁歎
怨歌行
妾始充下陳嬌容常自持上宫三千妓一一妒蛾眉絃
急有斷聲鏡暗無妍姿遂令開時花遽作落後枝昨夕
歌吹歡今夕蛩語悲從來班婕妤不勝趙昭儀
雉子班
雉子班雊朝陽低飛蓬蒿隱文章十步一啄于彼山梁
爭雄決鬭憤氣張好勇守介性之良安能受馴畜斂翼
自摧傷
蒿里歌
素驂駕廣柳蕭蕭出城闉玄廬儼象設猶恐死有神古
原閉愁冤荒草不得春一作泉下客長違室中親昔興
每待旦今卧焉知晨斂衣已成灰含貝仍作塵家門諒
不遠欲歸竟何因平生所愛物娛玩由他人哀哉此里
中同逝壯老均聖賢亦豈免聞道庶可珍
薊門行
行行光祿塞望望單于臺天寒水草盡萬里孤軍來中
國多荒土窮邊何用開
巫山高
巴江西上巫峽深奇峰十二江之隂陽雲高臺不可尋
但見丹楓碧樹攢幽林昔聞瑤姬在其下月為環玦風
為襟空山久獨居偶感襄王心楚宫閟秋夢彷彿來同
衾神仙會遇當有道豈效世俗成荒淫千秋遺賦應多
恨暮雨蕭蕭猨自吟
上留田
有弟兄不見憐上留田行泣念彼先人上留田弟寒衣
不蔽身上留田兄富出乘華軒上留田死而棺槨不全
上留田他人為葬古原上留田我行見此孤墳上留田
白楊一何翻翻上留田人生孰無弟昆上留田爾獨大
義不敦上留田鄰人之歌悲不可聞上留田
董逃行
史侯稱臣董侯立山東義師烽火急羌兒夾輦奉西遷
百姓驅隨棄村邑罼圭苑中高作營千里不復聞雞鳴
舊宫焚燒無片瓦黃金盡出諸陵下長安城頭日欲晡
董逃歌殘歌布乎
碧玉歌
碧玉小家女初無珠翠妝感郎相顧重朽質自生光
堂上歌行
堂上歌歌南山主人為歡仰客顔翠帷夜卷出兩鬟移
尊更飲花樹間花樹間有明月客不醉歌不歇
隴頭水
人間何處無流水偏到隴頭愁入耳夜雜羌歌明月中
秋驚漢夢空山裏隴坂﨑嶇九迴折聲隨到處長嗚咽
欲照愁顔畏水渾前軍曾洗金創血回頭千里是長安
征人淚枯流不乾
少年行
官侍長楊拜夕郎况憑内寵在椒房賜金十萬身無用
乞作燕姬一日妝
其二
下直平明出禁門笑提博局伴王孫寶刀不敢將輸却
明日沙場欲報恩
芳樹
葳蕤映華闥窈窕臨清沼風姿巧弄春露氣微含曉垂
條拂過騎翳葉留歸鳥忽憶共攀人徘徊行獨遶
放歌行
泰山玉檢書成功芝房正奏甘泉宫漢家五葉號全盛
有似白日初當中雄雞天上啼清曙春滿咸陽萬家樹
諸侯客子盡西來只道明時苦難遇褐衣不脱見至尊
立談一刻皆承恩賡詩已上柏梁殿獻賦還過金馬門
大道易登平若砥始信青雲纔尺咫共喜嚴徐得寵榮
未容絳灌生讒毁丹詔仍聞訪草萊皇心務欲攬羣材
嗟君猶在新豐邸日暮空歌歸去來
空城雀
空城雀何局促城頭飛城下宿百匝得一枝千啄逢一
粟衆雛隨啾啁所欲各易足不須羨彼珍羽禽翩翩高
集珠樹林一朝身陷虞羅裏回首空城不如爾
相逢行
沽酒渭橋邊平陵俠少年相逢各有贈寶劒與金鞍
妾薄命
寂寞復寂寞秋風吹羅幕玉階有微霜桂樹花已落昔
為卷衣女承歡在瑤閣棄魚感淚多當熊慙力弱寧知
色易老難求黃金藥宫深去天遠憂思將何託君恩非
不深妾命自輕薄微軀願有報和親死沙漠
神仙曲
上清真人古仙子保神鍊魄從無始眉上霜毫如髮長
幾見金烏日中死東遊不肯居蓬萊滄海頃刻飛黃埃
金輿玉座儼何處蔚藍天上彌羅臺碧桃落盡花無數
一笑虚空卷煙霧鳥篆玄文世莫窺茂陵還掩蓬科露
結客少年場行
結客須結遊俠兒借身報仇心不疑千金買得利匕首
摩挲誓許酬相知白馬縵胡纓行行人盡止朝遊洛北
門暮醉秦東市感君在一言不惜為君死朱家曾脱季
將軍田光終酬燕太子君不見魏其盛時客滿門自言
一一俱銜恩魏其旣罷誰復見養士堂中塵網遍始知
結客難徒言意氣傾南山食君之祿有弗報何况區區
杯酒間結客不必皆薦紳緩急叩門誰可親屠沽往往
有竒士慎勿相輕閭里人
長相思
長相思思何長愁如天絲遠悠揚搖風曳日不可量未
能絆去足唯解結離腸關山碧雲看欲暮空幃坐掩荃
蘭香長相思思何長
君馬黃
君馬黃我馬玄君馬金匼匝我馬錦連乾兩馬喜遇皆
嘶鳴何異主人相見情長安大道可竝轡莫誇得意爭
先行搖鞭共踏落花去燕姬酒壚在何處
團扇郎
團扇團且潔人言似明月明月豈得如長圓不曾闕
楊白花
楊白花太輕薄不向宫中飛却度江南落美人踏踏連
臂歌山長水闊奈爾何奈爾何春欲晚何不飛去仍飛
返洛陽樹多啼鴉愁殺人楊白花
門有車馬客行
門有車馬客乃是故鄉士昔别各壯顔今見不相似上
堂敘情親拜跪出妻子對案未能食歴歴問桑梓當時
同遊人十有八九死松栢長新墳荆棘生故址歡言方
未終悲感還復始因思興謝端歎息不能止
估客詞
上客荆州商小婦揚州娼金多隨處樂不是不思鄉
櫂歌行
溶漾漢潭清搴荷趁浪平船輕知體弱簪滑見鬟傾落
日懸江思浮雲結浦情去從千葉隱歸愛一花迎吳歈
并子夜誰似棹歌聲
鷄鳴歌
北斗城頭北斗低萬家夢破一聲雞馬啼踏踏車轆轆
闕下連趨市中逐雄雞安得噤爾聲利名少息世上爭
漫漫夜長人不驚
華山畿
華山畿牛車止不同生可同死棺開棺開與郎去來
長安有狹斜行
長安有狹斜狹斜僅容騎路逢兩俠童迴鞭問君第君
第渭橋西易覓難復迷長子侍温室次子籍金閨少子
備宿衛光耀與兄齊三子每來返雜沓擁輪蹄大婦彈
鵾雞中婦舞前溪小婦勸杯酒能唱白銅鞮丈人莫遽
起庭樹未烏棲
雙桐生空井
交生碧玉樹竝覆黃金井根通夕潤深葉帶朝光冷應
有感秋人時來鑑愁影
征婦怨
良人不願封侯印虎符遠發當番陣幾夜春閨惡夢多
竟得將軍軍覆信身没猶存舊戰衣東家火伴為收歸
妾生不識邊庭路尋骨何由到武威紙幡剪得招魂去
只向當時送行處
襄陽樂
門前黃柳鴉雛宿羅幌低垂婢擎燭懸璫結珮略妝成
日暮相邀漢江曲水靜花寒月小明舟中樓上鬭歌聲
腸斷年年大堤路南商行過北商行
飲酒樂
七絃五絃角奏一觴兩觴羽行且樂眼中人聚莫憂頭
上天傾
鳳臺曲
飛裙織霧秋痕薄星漢低宫花漠漠瓊臺夜寒閉嬴女
鵝管參差隔煙語瑤京舊侣招遠遊人間帳冷鴛鴦愁
海影無塵月如夢仙骨不欺鸞背重衰蘭泣露空秦苑
叢玉聲微彩霞遠
美女篇
美女婉清揚白晳纖且長豔色照上國不殊古姬姜巧
笑發令姿芳詞吐柔腸耀首有何物黃金作釵梁珥懸
磥砢珠褘帶藿蒳香新服製羅紈光輝麗青陽上袂繡
蛺蝶下裙織鴛鴦姗姗步春風乍見驚欲翔雖有楚大
夫善賦焉能詳豈徒騁妍媚况乃持貞良家居闢高門
宛在城中央過者共傾慕日晏停上襄借問誰氏子無
非金與張蹇修豈不勤通辭重珪璋中懷非所託鴈幣
徒相將永宵歎遲回起倚東西廂君子苟未得年徂諒
何傷
將軍行
將軍結髮從鞍馬新領前軍號横野面謾不數屠狗兒
負勇曾擒射鵰者狼星掃天芒角斜大旗獵獵吹風沙
黃金傾盡養部曲匈奴未滅何為家前日賢王五千騎
直入朝那殺邊吏天子初聞怒赫然出師誓奪河南地
五營材官元自多詔書未須徵七科已御明堂推畫轂
還開武庫授彫戈灞陵原頭軍晚發北出雲中與高闕
單于一夜六騾逃大漠無人唯漢月塞下從兹烽火稀
朝臣共賀震皇威人生寧似功成樂白日長安鼔吹歸
長安道
長樂鐘聲動平津樹色開中郎長戟衛丞相小車來新
成賜將第更築候神臺誰念公車客空懷作賦才
洛陽陌
九陌看春光紅塵起相接白玉車中郎綠珠樓上妾柳
迷臨水影花暎當壚頰日暮過銅駝相逢盡豪俠
悲歌
征途險巇人乏馬饑貧少不如富老美遊不如惡歸浮
雲隨風零亂四野仰天悲歌泣數行下
邯鄲郭公歌
郭公舞郭公舞天子無愁亦無苦醉後君臣一笑看鄴
宫長夜鼕鼕鼔郭公郭公爾莫舞不解平城圍竟作長
安虜高山摧為一抔土
車遙遙
鵾雞啼霜海城白征夫趣裝牛上軛天生兩轂轉長途
那得令君不為客出門已遠第一程耳中鳴鐸漸無聲
房戶寧嗟寂寞守山川唯念苦辛行欲車不行願車覆
還愁損我車中玉安得身如芳草多相隨千里車前綠
楚妃歎
章華臺前楚江水月色墮煙烏欲起六宫不敢解羅衣
獵火照山君未歸
神絃曲
秋燈畫壁熏煙埃石馬汗流神下來花衫娑娑絃切切
旋風吹幡愁百結雌狐學拜戴髑髏鬼箭射創血灑秋
老鴉飛散巫嫗泣苦篁嘯雨溪幽幽
白紵詞
白紵出自吳女工著來色與素體同舞時偏向江渚宫
長袖拂起微有風觴催管促四座中攬裾徘徊慘曲終
玉階夜寒零露濃
其二
出後閤臨前楹舞衣皎皎潔且輕飄如白雲向空行迴
腰流目君已傾華燈吐燄欺月明喧譁不聞遺珮聲茱
萸實紅蘭葉紫千秋歡樂長如此妾身得向君前死
阿那瓌
牛羊草漫野大帳天山下十萬控弦兒聞箛齊上馬
江南思
妾本南國姝父母愛如珠貌豈慙明鏡身纔稱短襦學
成采蓮唱曉出横塘上舟小復身輕隨風兩搖蕩歸時
曲岸傍恰見貴遊郎輟歌欲轉棹花淺不堪藏將嗔却
成哂相問那能隱雖憐郎意深終嫌妾家近回首各盈
盈南湖月又生煙波三十里都是斷腸情
銅雀妓
鄴宫已罷幸歌舞尚如期誰知看月夜却是望陵時薌
澤銷羅薦松風吹繐帷妾身未得死寧當憂色衰
猛虎行
隂風吹林烏鵲悲猛虎欲出人先知目光瞳瞳當路坐
將軍一見弧矢墮幾家插棘高作門未到日没收猪豚
猛虎雖猛猶可喜横行只在深山裏
湘中絃
凉風嫋嫋月粼粼竹色蘭香秋水濱一夜猿聲流淚盡
黃陵祠下泊舟人
獨不見
白日沉大荒北風下天霜羅幃猶苦冷何况戍遼陽别
時秦槐青今復胡草黃紅淚常自滋非因效啼妝鴛機
促夜響龍鏡掩晨光相思獨不見時久愈難忘
豔曲
日莫淇水上折花行見歡鴛鴦蘇合彈騕褭鏤衢鞍
其二
當時贈芍藥今日歎蘼蕪少年不相顧唯愛執金吾
羽林郎
十五能挽弓入衛葡萄宫武皇深假借父有没邊功秃
衿繡襦短馬逸雙銜斷纔出鬭雞坊還過射熊館笑擲
朱提銀娼樓爛醉春歸時衝市過辟易九衢人横行自
無避司隸休相忌明日浚稽山為君遮鐡騎
燕燕于飛
燕燕何處飛相見江南路薲香細雨春柳色芳煙暮纔
從箔外歸復向舟前渡莫入未央宫身輕有人妒
浮游花
宛宛庭中花狂風忽吹去無涯上入逍遙之雲天下没
慘淡之泥沙開落本同何足歎升沉偶異自堪嗟
野田行
白楊樹下誰家墳火燒野草碑無文路傍尚卧雙石馬
行人指是故將軍當時發卒開隂宅千車送葬城東陌
子孫今去野人來高處牧羊低種麥平生意氣安在哉
棘叢暮雨棠梨開百年富貴何足恃雍門之琴良可哀
壯士行
無險非高山無勇非壯士半夜殺風來劒寒燈欲死
邯鄲才人嫁為厮養卒婦
妾能擫趙瑟舊得君王眷更衣直夜房侍酒登春殿出
宫非故顔里婦猶相羡叢臺罷往夢破屋流螢見末路
多若斯紛紛貴成賤
秋風引
嗟爾秋風胡為來哉奏商律兮瑟䫻而悲哀叩喬柯而
隕葉掃廣路以清埃入班姬之永巷過襄王之高臺瑤
琴自鳴羅幃齊開馬蕭蕭而嘶起鴻嗷嗷以翔迴使崩
雲駭浪振蕩於白日兮忽欲去而徘徊客有懷鄉失職
而對此者恨盈襟而難裁但欲變天地之搖落不知感
節序之摧頽秋風生歸去來
凉州詞
蓬婆城下淨無花慘慘黃雲漠漠沙卷葉誰將番曲奏
白頭都護亦思家
其二
關外垂楊早換秋行人落日旆悠悠隴頭高處愁西望
只有黃河入海流
虞美人曲
明月帳中泣悲風營外歌彷徨夜驚起何事楚人多迴
燈擁綠髻向劒蹙青蛾效命自無恨君王其奈何
築城詞
去年築城卒霜壓城下骨今年築城人汗灑城下塵大
家舉杵莫住手城高不用官軍守
永嘉行
帝衣濺血忠臣死五部初興屠各子宣陽門外曉吹笳
持戟誰為衛宫士滿城草綠代馬嘶内家散作軍中妻
六璽相隨渡河去月明歸夢遂成迷萬里中原非典午
至今人說王夷甫
神女宛轉歌
駐君舟相見盡綢繆已遣大姬傾鑿落復令小婢進箜
篌歌宛轉宛轉意何長願為灰與火同泛玉爐香
其二
解妾珮相貽慰離異愁逐朝霞天際生歡隨秋水江頭
逝歌宛轉宛轉情相續願為絃與軫共奏瑤琴曲
東門行
出東門暮歸來入室四壁空突中無煙甑生埃弱妻蓬
頭稚子瘦使我心下忽有哀安能學東方生空抱國士
才身長七尺齒編具索米不得取笑咍雞鳴東門早欲
開仗劒當遠去不乘駟馬不復迴妻前挽衣言君可棄
妾奈此呱呱孩君莫憂無糧田中已生䅘君莫憂無裳
機中布成尚可裁不須苦慕富貴富貴多有害菑賤妾
與君生同居死即共作山下灰吾欲行為徘徊仰視蒼
天重咄哉
大全集卷一
