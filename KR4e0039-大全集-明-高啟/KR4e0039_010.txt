大全集卷十
明高啟撰
七言古詩
題美人對鏡圖
曉院轆轤鳴露井玉人夢斷梨雲冷起開妝閤笑窺奩
月裏分明見娥影自對猶憐況主家春風一面斷腸花
何由鑄入青銅内不遣秋霜換蛾翠
送曹生歸新安山中
黃山西來九華連巖洞翕忽通雲煙白鵝嶺下煉丹處
瑶草獨秀今千年三十六峯在青天仰面歴數舉馬鞭
高林雜樹多未識風雨一過俱蔥芈山深何物尤可憐
秋禽幽鳴巧如絃路迴澗阻似無地中有蒔藥千家田
雲間雞犬隔流水居人彷彿皆神仙我欲窮遊久無緣
羨君忽去尋歸船猿聲兩岸谿幾曲白沙明月相洄沿
到時西峯草堂前應有攜酒來華巔山人不喜說朝市
但說久别情依然塵埃舊褐便可脱濯費十斛山中泉
為予淨掃石上葉早晚有意來高眠
曉出城東門聞櫓聲
城門朝開路臨水人語煙中近魚市誰搖飛櫓入蒼茫
帶夢驚鳬柳邊起過處寒波動拍沙遠聞嘔軋復咿啞
征夫車轉山頭阪工女機鳴竹外家我身本是江湖客
偶墮黃塵曉行役此聲空憶舊曾聽舟中酒醒東方白
詠苑中秦吉了
不獨能言異凡鳥最愛佳名呼吉了雕籠幾度學雞鳴
驚起煙花六宫曉駕來别院未知迎先聽遥呼萬歲聲
願把春風一杯酒從今莫聽上林鶯
夏珪風雪歸莊圖
江雲粘波晚糢糊青山忽失如亡逋乾坤瑩淨冰作壺
春意散入千林枯野橋古渡行人無清響瑟索鳴殘蘆
江天萬里一老夫短蓑如蝟舟如鳬魚寒入泥不上罛
歸來遠識漁邨孤柴門夜扣聞犬呼逕竹壓折誰相扶
山妻自炊稚子沽不羨炙肉圍紅爐嗟予客遊歲屢徂
詩囊隨驢走髯奴長安何處覓酒徒飛花樸頭帽不烏
旅舍無夢還江湖慙對風雪歸莊圖
始歸江上夜聞吳生歌因憶前歲别時
前年月夜聞君唱秋滿蘆花此江上一聲離思水茫然
雲逐孤帆共搖颺驚魚噴浪棲鶻飛木葉散落風吹衣
蓮歌盡歇松陵浦漁笛還沈笠澤磯停杯數到臨終拍
露下無聲斜漢白滿船相送盡悽然況我當為遠行客
解紱今年别紫宸歸舟江上又逢君一尊重聽當年曲
相對渾疑夢裏聞東方欲曙餘聲絶悲喜盈襟竟誰說
願長把酒聽君歌從此天涯少離别
題董元卧沙龍圖
人間滴罷天瓢水歸護玄珠卧沙裏空潭白日不聞雷
雲霧俄隨轉身起誰言北苑筆意精頭角破屋將飛騰
細看圖畫何須恐曾謁真龍遊太清
松隠居為戴叔能賦
江邊柳樹谿邊花晉處士宅秦人家秋風忽來春雨過
坐看衰落俱堪嗟山中相依歲年久羨君獨結蒼髯叟
短褐長鑱不解耕茯苓作食花為酒我今身似浮雲閒
正合著在長林間明朝儻許同棲泊便擬飛隨白鶴還
蕭山尹明府吳越兩山亭
憶昔看山吳越遊酒酣鼓棹江中流左招舞鳳來百里
右顧卧龍横半州崢嶸兩勢不相下氛翳淨掃當高秋
文身烏喙昔分處有國本是名諸侯區區仁暴固無異
朝吞暮幷山應羞不知千載竟誰主伯氣倏與飛煙收
邇來此地有兵甲風景頗似當年愁黃雲蔽天道路遠
我欲再尋應莫由聞君作亭壓此境坐獲衆勝非窮搜
江長不隔飛鳥渡峯多欲障斜陽畱廢興自古屬造化
登臨未須生百憂但當矯首望東海一杯笑舉邀浮丘
贈賣墨陶叟
龍井老人稱墨仙有家近在荆谿邊鐵臼秋鳴竹屋雨
瓦溝春掃桐窗煙玄玉初成敢輕用萬里豹囊曾入貢
日長小殿試烏絲光迸驪珠欲浮動世間潘李今已無
黃金滿篋爭來沽詞臣供寫上林賦畫史藉作瀛洲圖
文物年來頗凋弊喪亂誰言少知貴便須從子乞雙螺
醉草檄書磨楯鼻
虎丘行次朱賞靜見寄韻
我謀我隠西郭西讀書坐覺長身低出門到寺纔數里
野水沙竹生秋輝恨無酒航漾落日百錢行自懸青藜
時危未卜人安宅幸遇勝地須扳躋山中況逢暑雨過
枇杷樹高隂滿地興來即遊興盡返迎送豈要山僧知
兩崖石根下插水綠藤倒拂風生漪空堂朝鼓起龍蟄
高塔夜鈴驚鶻棲人生在世本為客隨意且畱何必歸
丘陵莫歎今日異城郭更恐他年非蒼茫萬事孰可問
孤鳥已沒空煙霏念君不遊何所為作字寄我如張芝
真娘有靈應大笑把酒豈不延題詩秋風今朝動江浦
掛席正是當年期與君一弔興廢迹荒臺古樹聞烏啼
鳳臺二逸圖
元集賢院待制馮海粟公自號瀛洲客嘗被斥
遊金陵鳳凰臺作詩弔李謫仙好事者為作鳳
凰臺遊圖近有詩示求題賦此塞之
謫仙昔作供奉臣詩語不合妃子嗔鑾坡無地容侍直
錦袍來醉金陵春金陵臺高鳳凰去西望長安竟何處
江聲空打石城潮山色猶横歴陽樹騎鯨一去五百秋
花草滿逕埋春愁瀛洲老客綠玉杖笑領賓客還來遊
才氣風流頗同調曾入金門待明詔當年流落不自悲
却問前人欲相弔可憐二子遭清時放逐江海空題詩
賴有高名足難朽何用粉墨他年垂夕陽欄檻登臨後
誰復來遊酹杯酒屐痕寂寞隠蒼苔棲烏啼滿臺前柳
送張員外從軍越上
鵾雞啼霜海城白誰掃行車出南陌刀頭裝得願酬恩
知是狂遊廣州客擊筑悲歌斗酒前又從飛將去臨邊
幕中草檄風生筆馬上吟詩月在韀秋聲萬里隨征鴈
南北長江竟誰限明朝若上越王臺應有中原陸沈歎
題陳節婦
節婦姓孫郡人陳已久之妻也已久客死節婦
守志其孫彦遜求題賦此
嬌兒笑語羅幃暮銀燭搖光夜香度狂風忽起海東頭
吹斷蘭州去時路去時豈惜千金軀煙濤竟沒珊瑚樹
精衛冤深水更深身小天高向誰訴寂寞塵奩掩鏡光
可憐不復照晨妝階前莫剪青青草生死終身不下堂
堂中素幔空時祭賴有孤兒拜虚位白日哀思眼不乾
夜枕還流夢中淚妾本孤桐斷作琴一絃只作一絃音
逢人不奏鳳凰曲别鶴離鸞夜夜心
晚步西郊見鴐鵝羣飛
平煙漠漠天蒼蒼牛羊不牧野草黃鴐鵝東來高作行
晴空忽墮數點霜紫塞碧海遥相望下視鳬鴨愁陂塘
書生見此心欲狂便思呼鶻上馬馳鷫鸘之裘自倒披
箭聲脱弦鳴餓鴟遠翮正落雙參差仰空拍手誇絶竒
豪氣服殺幷州兒也勝閉門坐詠詩
次韻楊孟載早春見寄
雪後西園韭初剪流澌晚動春塘淺閉門有客抱深愁
久不題詩硯生蘚風塵健兒誇得意獨坐寂寥誰所遣
應緣少學與時違不習弓刀誦文典城中物貴市門靜
好事猶能具杯臠琴堂朝夕共清歡舉白頻浮不容免
鈴騶已遊賓客醉深夜垣扉罷扃鍵一燈畱照對牀談
沸鼎松聲烹綠荈五更上馬子先去擁被獨眠窗日晛
起聞啼鳥忽興發欲往江邊雲隔巘人家舊燕盡巢林
草滿長洲絶遊輦春耕咫尺阻歸計野水自流閒澮畎
吾鄉繁華天下稀花柳邨邨隨步轉久聞離亂今始見
煙火高低變峰燹登臨吹笛散羣羌此事空嗟千古鮮
朝來風雨況淒黯雨溼城頭旗不展鄰里銜泥備役夫
縣官不肯憐疲喘安居且復俟時寧出豈無能非退卷
范莊紅杏幾株在好待開時同折撚對花憂患不須言
剩喚一杯供脚軟
鹿
日煖呦呦草際鳴養馴未省見人驚雲山别却銜芝侣
來向朱欄花下行舊毛雪白新茸綠曾在宜春苑中畜
幾人逐走向中原輸與吾皇稱疾足
詠雪禁體次徐文學韻
邊城雪埋深沒簳風旋餘花吹酒盌幾人遮虜渡冰河
直指彎弓不能滿我方高枕聽蕭瑟却喜今年瘴全浣
寒添柳院覺春遲明透竹窗驚夜短未成豪飲圍翠袖
且辦清吟呵象管鋪庭擁路掃難開三日不消知待伴
翻疑塞北雲正冷可信江南地先煖愁封小窟僵蟄蟲
驚折危柯殞巢卵林中樵絶暮無煙野外獵來晨有疃
趙女依稀舞態斜郢人寂寞歌聲斷此時自歎少清歡
月下閑門誰解欵山隂老客雖苦病放曠猶能類中散
長須踏雪送詩筒白戰令嚴烏敢緩開簾尚恨不同賞
醉看帽欹仍裼袒秖期明日有晴暾遠訪梅花須勿懶
思夫山
江上曾看望夫石湖中望見憶夫山夫君好采山中藥
獨得長生竟不還不似蕭郎與秦女乘鸞同去彩雲間
題陶生兼寄周記室
馬頭交語臨長陌我手持杯君揖策官槐風起咽秋蟬
日暮偏傷遠行客故鄉故人離别多過江相見問如何
軍中莫笑書生怯還有能當曳落河
倒挂
綠衣小鳳啼愁罷瘦影翻懸桂枝下芙蓉帳裏篆消時
解斂餘香散中夜鐘鼓迢迢鎖禁門宵衣未得奉明恩
五更香冷羅浮月相憶梅花應斷魂
苦寒書江上主人壁間
慘節欲盡郊原空北風五日吹沙蓬客子東遊骨肉遠
主人賴有江邊翁青燈白酒同傾瀉醉擁布衾茅屋下
中宵不敢愁苦寒猶有窮年遠行者
菜邁為余唐卿賦
柱桐里中君始歸菜花滿園黃蝶飛桔橰倚樹長不用
江南雨多山土肥方畦獨遶看新綠晚食何須尚思肉
翠縷登盤春薤香金釵出盎冬葅熟我家亦在尊菰鄉
秋風便應歸共嘗潮州司馬成何事回首空愁足萬羊
送張貢士會試
國家文治今百年多士孰賚皆知天南宫坐試二三策
能使海内無遺賢院門晨開官燭爛白袍鵠立人三千
上談禮樂祖姬孔下議制度輕讎玄臨軒曾看宰相賀
雲瑞盡見當臚傳看花或騎太僕馬錫宴每給司農錢
登朝出牧知幾輩冠佩劒舄紛相聯邇來國運屬中圯
爭慕死節羞生全潯陽老守血灑地甬東大將魂沉淵迺知儒
術王政本至此尚頼扶傾顛諸生區區抱遺籍草萊竄亡亦可憐
南方上公境獨治鹿鳴更欲興賓筵張君幾年客夜雨古檠空案
親韋編逢時頗欲見行事豈但持作求魚筌入場叉手萬言就衆
目一葉驚先穿嚴裝又隨計吏發京城遠瞻北斗連秋風吹雲别
酒冷枯楊淺水閶門邊君行勿亟我有語落日尚在車衡縣竊
聞天子正側席此去為拜彤庭前揮毫休奏醴泉頌給札莫賦
凌雲篇但當開口論世事號令次第宜何先坐令王綱復大振
乾樞共仰天中旋我今有志未能往矯首萬里雲茫然
明月舟
秦郵吕彦行題所寓室曰明月舟蓋取甓社湖
中有明月之句也
明月非月舟非舟問君乘之何所遊風多浪高徧處有
日暮欲渡令人愁此鄉偶似淮南住醉客每來歌白苧
夜深天黑夢神光幾箇驚烏落高樹君才照國不照車
何用高隠江湖居嗟予未識青藜杖願借舟中卧讀書
聽南康陳協律彈楚歌
我聞楚客彈楚聲初絃一揮邊馬驚嗚咽哀音動寒月
正如歌發漢軍營營中一曲還漸理想見彷徨帳中起
美人掩泣壯士悲寶劒無光黯秋水淒涼叠弄悄欲終
應憐歸騎阻江東蓋世英雄竟如此遺調空畱感人耳
四座相逢今夜聽霜風忽來庭樹零無言有愁俱酒醒
京師苦寒
北風忽發浮雲昏積隂慘慘愁乾坤龍蛇蟄泥獸入穴
怪石凍裂生皴痕臨滄觀下飛雪滿横江渡口驚濤奔
空山萬木盡立死未覺陽氣回深根茅檐老父坐無褐
舉首但望開朝暾苦寒如此豈宜客嗟我歲晚飄羈魂
尋常在舍信可樂牀頭每有松醪存山中炭賤地爐煖
兒女環坐忘卑尊鳥飛亦斷況來友十日不敢開衡門
朅來京師每晨出強逐車馬朝天閽歸時顔色黯如土
破屋暝作飢鳶蹲陌頭酒價雖苦貴一斗三百誰能論
急呼取醉徑高卧布被絮薄終難溫却思健兒戍西北
千里積雪連崑崙河冰踏碎馬蹄熱夜斫堅壘收羌渾
書生只解弄口頰無力可報朝廷恩不如早上乞身疏
一蓑歸釣江南邨
約諸君遊范園看杏花
去年春色近清明萬匝煙花夾曉城西苑相逢車馬問
何人不是踏春行今年人迷去年道風雨不來花自掃
僧寺庭空半紫苔侯家宅廢皆青草縱然無主一株存
憔悴塵沙不可論野外日斜啼鳥散消愁無處却消魂
魏公園林芳塢下聞有柔枝正堪把休言亂後少花看
得到花前人亦寡明日尋君君莫違共隨遊蝶弄晴暉
閉門夢斷江南晚忍見迢迢春自歸
南州野人為吳邑曾令賦
南州沃壤非泥塗清泉流渠歲不枯若人抱耒蘄水上
始志自比躬耕徒幸逢堯舜可在野起綰墨綬來東吳
一鞭不驅雨後犢兩舄已化空中鳬郭西春朝布穀語
柔桑綠雲連太湖下車殷勤問父老勸耕為汝犂先扶
我本野人偶叨祿向汝未忍施鞭蒲五風十雨和氣應
勿遣寸土生蒿蕪太平邨落雞犬靜社飲自足歡妻孥
但當相率了官務莫勞縣吏來催租民言此令善教我
斗酒相壽歌嗚嗚共問野人竟誰是堂中鳴琴賢大夫
欲訪李孝廉至婁江遇風而回
船頭曉日浮江面東望青山是婁縣尋君此去愛潮平
出浦那知風色變雲煙翕忽波浪湧咫尺漁邨已難見
高樹巢傾鸛鶻愁深潭窟陟鼉龍戰舟師捩舵苦無力
帆勢如蓬幾飄轉中流不進却歸來握手何由遂初願
人生會合應有時天意茫茫吾敢怨
夜泛湖至東舍
漁邨港頭初月上鵝鴨不收菰荻響隔湖煙寺遠鐘來
居人盡歸吾獨往寒風蕭蕭寒浪生舟中欠載酒壺行
東家未宿如相待黃葉青燈機杼鳴
午日有懷彥正幼文
去年歸鄉過重午柳雨莎風滿南浦白蓮閣上與君吟
遥憶徐君隔淮楚今年風雨又端陽却在秦淮憶故鄉
徐君已歸若相見應言前事一淒涼客愁欲斷翻長笑
人事推遷古難料明年未省又何之一杯且聽江南調
鷗捕魚
秋江水冷無人渡羣鷗忍飢愁日暮白頭來往似漁翁
心思捕魚江水中眼明見魚深出水復恐魚驚隠蘆葦
須臾銜得上平沙鱗鬛半吞猶見尾江魚食盡身不肥
平生求飽苦多飢却猜人少忘機者海上相逢不飛下
泉南兩義士歌
泉南兩士陳與孫少小相約為弟昆合疎成戚契誼重
異木纏結如同根升堂握手出肺腑交拜二母開罍樽
具舟期賈海外域欲度夷僰窮崑崙滄溟東望浸天爛
颶風怒攪波濤渾天吳恍惚出怖客掀舞鮫鰐飛鵬鵾
孫言陳宗惟子在遠涉巨險吾宜奔汝親頭白倚門切
慎勿輕去違晨昏相讓不得乃更往挂席遥指扶桑暾
望山行覓島中國卉服通譯侏&KR0867;言尋煙暮投薜荔屋
趁墟晝集桄榔邨踰年還家喜得寶木難火齊并瑶琨
探囊用取兩不較屑屑彼我誰復論急難相援誓終始
歲時燕慶烹羔豚義風久已動殊俗椎結相見知欽尊
我聞同氣有爭利䦧牆往往隳家門又看結交許歲晚
盟盤未撤渝情恩管鮑居貧乃共濟餘耳得勢終相吞
若兹二子古亦少簡牘可使他年存作歌為繼王子傳
薄俗視此應堪敦
節婦吟
城頭黑雲如破屋車走爭門折千軸姚家新婦亦東逃
舅姑驚惶兒女嘷自知數口難俱免欲渡前谿舟尚遠
囑夫棄妾當奉親獨赴清流不愛身此日誰能問南史
如婦曾書幾人死
立秋前三日過周南飲雷雨大作醉後走筆書
壁間
周郎乃是同鄉友亂後相逢驚老醜日斜邀我話舊游
為喚金陵白門酒一杯乍解羈旅顔兩杯漸沃粘吟口
三杯不覺已陶然此身竟到無何有青天俄忽震霹靂
白浪翻江怒蛟吼急雨爭鳴池上荷狂風已折門前柳
醉中相對正坐忘匕箸何須驚落手家人喧呼水入戶
顛倒屋茅隨地走牀牀避漏且莫歎旱氣方除賀田叟
蓐收預到三日前淨掃炎氛去如帚黃昏泥潦歸未得
呼燭相留卧東牖夜深酒醒起獨行雲散城頭見星斗
乃知天變只須臾人在艱難豈云久
送張倅之雲間
鱸鄉亭前楓葉稀讀書堆下征鴈飛孤城迢遞秋色裏
作官自好休思歸扁舟晚待潮東去琴鶴由來是家具
别意方留江上杯離心已挂雲間樹如此風流一使君
文章政事更何云絶憐退食兼榮養不向山頭望白雲
送王孝廉遊京歸錢塘
江南草長蝴蝶飛玉缸碧酒流春輝相逢上客同買醉
白馬新自燕山歸燕山歸來不堪說易水寒風薊門雪
朝邸空隨使者車帝閽不受書生謁笳聲杳渺歌苦辛
短衣笑拂京華塵不留東閣觀竒士還覓西湖别故人
此行莫歎知音寡曾到黃金舊臺下荒臺遺址今已平
更有何人致賢者
望月臺
臺前夜半烏啼時起望明月彈商絲月來照見臺上影
松桂滿山風露冷
愛竹軒為陳維寅賦
匡山老客何清真自繞園屋栽蒼筠年來無肉雖苦瘦
家有萬玉誰言貧一竿護惜不忍剪何以持釣横江鱗
僮來掃葉自可喜客至踏筍長遭嗔軥輈啼罷結遠夢
碧雲忽墮湘南春涼隂翛翛潤琴硯落翠冉冉沾衣巾
詩成時向節下寫醉墨點破煙痕新風來清嘯與相答
若聽金奏怡我神知無顔色媚兒女自古相愛惟幽人
洛陽陌上花易過歌鐘競賞勞車輪何如此君最耐久
歲晚結托同情親亂聲朝送簾外雨疎影夜拂窗前塵
我嘗種此欲免俗亂後伐盡惟荆榛故園咫尺未能去
移家幸得為子鄰往來儻許如二仲敲門借看毋嫌頻
釣雪灘
江流欲澌魚不起一蓑猶釣寒蘆裏漁邨茫茫煙火微
雪滿晚篷人獨歸
幻住精舍尋梅
郭西雪後尋僧院短竹穿沙水如練梅花有待我來催
十日春寒未開遍忽思前日渡江水夜解征帆宿山縣
偶逢一樹在官廨為寫新詩冰滿硯關山夢别今五年
縞袂誰家月中見自慙喪亂尚飄泊淚眼如看故人面
黃昏酒醒逐寒影繞樹千迴意無倦南枝北枝亂如雪
未許東風吹一片名園桃李盡荆榛空谷獨開君莫怨
重來省視兩何如惆悵歸時有餘戀
北郭秋夜喜徐卿遠來兼送南游
東海徐君我同里日共周旋接冠履斯人自是真可人
不見心憂見之喜豈容遠别關山岳兩歲僅收書一紙
頗聞微祿不自養霧雨南方疫時起誰能忽送千里來
應有飛鴻渡江水蟲聲今夜空館涼秉燭相看疑夢裏
瓊枝何以失舊色客路風塵亦勞矣我今不解出門行
病眼流眵肉生髀與奪得喪未足較惟有一貧聊復爾
暫來即去何使然撫琴東西覓知已當時結交豈不多
下車相揖今無幾願君窮達存此心勿使千年笑餘耳
次韻答朱冠軍遊城西之作
前年城西作冶遊柳條拂蓋花迷舟笑看明月問狂客
我舉大白君當浮去年城西復偶住酒伴家家邀即去
東鄰寺裏花正開半醉半醒遊幾度今年有花愁獨尋
閉門三日卧春隂將軍小隊遊何處日暮空聽車馬音
臯橋泰娘殊窈窕為我喚來歌水調客愁草草不易除
世事茫茫本難料玉壺一雙秋露傾唯此可以忘吾情
醉歸共射草中石笑擘弓弦霹靂鳴
贈步鍊師禱雨
白頭道士騎一鶴手把青蓮下寥廓人間又見海田枯
十丈黃塵沒城郭昔年服事茅長君能役鬼神呼風雲
下為羣生掃旱沴雨工驅起如羊羣隂雷填填天欲怒
靈飇吹旗紫壇暮書入重關虎豹開璧沈古井蛟龍護
須臾甘澍何滂沱十日不雨應無禾祠官空為大雩舞
覡女羞作迎神歌明朝師歸定何許雲裏懸珠赤如黍
更煩夜起把天瓢翻作東南洗兵雨
題朱澤民荆南舊業圖
睢陽醉磨一斗墨夢落荆南寫秋色大隂垂雨尚淋漓
哀壑回風更蕭瑟楓林思入煙霧清湖水愁翻浪波白
谿上初逢野老航山中遠見先生宅秫田半頃連芋區
茅屋三間倚蘿薜僧來看竹乘小輿客去尋苓借高屐
任公臺下石可坐周侯廟前路曾識虎迹時留暮苔紫
蛟氣或化秋雲黑城郭當年别已久風塵此日歸不得
落日書齋半壁明圖畫卧對空相憶
月支王頭飲器歌
磧中萬騎驕嘶雪頭挂金鞍敵初滅歸來漆作太白杯
杯酒寒凝色如血故國無塋歸夢迷朽骨飲恨空如泥
琵琶聲中鬼語雜酥燈照夜風淒淒崑崙倒瀉黃河入
袍汗淋漓疑淚溼部落誰酧國士恩尊前一夜無聲泣
烏孫降王猶疾首起奉單于千萬壽
海石為張記室賦
大星墮水聲若吼祖龍夜叱神羊走誰將五色補天餘
屹障狂瀾歲時久空憐山頭精衛鳥身墮風波銜不了
媧皇去後幾桑田鼇背靈峯一拳小
張中丞廟
延秋門上烏啼霜羯奴曉登天子牀江頭老臣淚暗滴
萬乘西去關山長公卿相率作降虜草間拜泣如羣羊
當時不識顔平原豈復知有張睢陽孤城落日百戰後
瘦馬食盡人裹瘡男兒竟為忠義死碧血滿地嗟誰藏
賀蘭不斬上方劍英雄有恨何時忘千年海上見祠廟
古苔叢木秋風荒摩挲畫壁塵網裏勇氣燁燁虬髯張
巫歌大招客酹酒忠魂或能來故鄉
靈巖琴臺
美人玉琴何處游遺譜寫入風泉秋落葉無人登舊榭
滿山明月烏啼夜
送劉將軍
朔風吹沙復吹雪笑解吳鈎初欲别酒酣擊筑和悲歌
將軍出關車騎多
大全集卷十
