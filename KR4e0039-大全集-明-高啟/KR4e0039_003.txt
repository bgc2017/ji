大全集卷三
明高啓撰
五言古詩
擬古(十二首)
纂纂牆下李芃芃陂中麥浩浩望遠塗悠悠思行客客
行歲已盈紆鬱傷我情始知失羣鴻不若求友鸎登山
知天高臨流識川阻不遣懷同心那知别離苦别離不
可久寂寞不可守自傷紅顔子相思成皓首朝日如不
晚行人會當返
其二
嵯峨雲間樓俯視層城隂綺戸相洞開清飇拂羅襟上
有離居婦哀歌撫弦琴不知中怨誰掩抑一何深初為
郢中唱再奏邯鄲吟不惜努力歌寫作絶代音風吹落
君耳萬里知愁心曲盡思寂寥青天日西沈安得化彩
鳳飛去巫山岑
其三
出郭見丘墓纍纍滿山阿四海能幾人逝者何其多封
樹日蕭條狐狸走蓬科英靈無人弔牧兒暮來歌浮華
一世中倏若飛鳥過生時不肯飲死没將如何
其四
離離白雲翔悠悠清川逝天地如傳郵閱人以為世良
時難再得游樂咸陽中咸陽名都會衣冠集王公南山
對魏闕嘉樹何蘢蔥九衢十二城逶迆迥相通衛霍開
上第車馬爭春風娛意勿自惜當至百年終
其五
東井不可飲威弧孰能張虛名竟何用千古同悲傷與
君初結歡金石比中腸恩情忽乖分相望阻川梁閨門
尚難越况彼道路長不如雲中鴈迴飛自隨陽
其六
促織何嘖嘖空庭寒露白蘭蕙辭故芳高梧銷華澤閨
中覽物變感歎當此夕引領望遠人天河西南隔舟行
詎離水針運恒依石君雖有棄捐妾心誓無易
其七
置酒北堂上歡言宴嘉賓嘉賓復為誰相過盡朱輪中
庖炙肥牛登俎悉異珍左右燕趙姝羅綺驕上春清謳
雜哀吹響激迴高旻主勸客復酬中抱各以伸盛年易
傾謝為樂願及辰請看舊同遊半作泉下人無為苦刺
促長憂賤與貧
其八
美人一相見遺我白玉環上有雙雕龍游戲在雲間持
此感深意佩結無時閒玉以比貞潔環以明不絶雲龍
永相從誰能使離别
其九
秋至衆芳歇芙蓉獨鮮妍朱華照綠水日暮凉風前采
折難遠贈相看自嬋娟孤豔豈足賞後彫良可憐
其十
明星爛東方北斗亦已旋獨宿悲夜徂空牀藉蘭荃雞
鳴整環珮思奉君子筵君子行未歸新妝為誰妍意疎
覺去遙咫尺越與燕含情乏彤管何以寫中悁君如綆
上瓶妾若井底泉不垂汲引惠澄瑩徒終年
其十一
人生一漚水所欲乃無涯志意苦未畢容華忽然衰天
地有終壞誰能待其期聊為一日歡勿作千載悲神仙
俱好飲得醉復何疑
其十二
黃鳥鳴春陽流芳滿西園攀條日已暮悵惋不能言禦
寒必重裘涉道須雙轅離居非君子何以解憂煩煩憂
日已積佳期日已失思君如蓬萊可望不可即區區儻
見察憔悴甘自畢
寓感(二十首)
天旋海水運日月馳奔輝不知此往來伊誰斡其機諒
由任元氣推遷不能違人生處宇内行止無定依唯當
乘大化逍遙隨所歸
其二
雞鳴一警旦陽烏已東昇羣動紛自起各欲赴其生饑
蠖土中出棲禽林外驚蒼蠅一何微翾薨亦飛鳴人生
信多故安得免營營
其三
盛衰迭乘運天道果誰親自古爭中原白骨遍荆榛乾
坤動殺機流禍及蒸民生聚亦已艱一朝忽胥淪陽和
旣代序嚴霜變肅晨大運有自然彼蒼非不仁咄咄堪
歎嗟滄溟亦沙塵
其四
美女生貧家光豔人未識遠聘入楚宫揚蛾欲傾國朝
遊瓊臺上夕侍金輿側奉歡擬千齡秋風失顔色銜恩
歸永巷貞意徒寂默高高天上星墮作水底石人事盡
如斯推移歎何極
其五
叢蘭生路隅馥馥有奇香路隅多行人采掇成摧傷深
林雖幽獨秋至靄餘芳托根在得所君子蹈其常
其六
蚩蚩此羣氓幾人出其儔誰云抱智慮乃足資勞憂晨
秣思遠騁宵披務窮搜懷古復慨今百念紛相投膠擾
得喪間若與方寸仇安知廣成子冥卧崑崙丘無營亦
無想八表獨神遊
其七
大道本夷直末路生險巇杯酒出肺肝須臾起相疑田
蚡排竇嬰趙高誣李斯傾擠不少假權寵實菑基鑿井
當得泉種桑會成絲禍福皆自致天道信難欺出亡無
所舍千載使人悲
其八
志士徇功業貪夫詫輕肥亦有逃羣子矯矯與時違彼
此更共笑不知誰是非達人體自然出處兩忘機浮雲
遊天表舒卷有餘輝
其九
攬轡登太行遙望洛北州崤圅正西峙黃河復東流百
城無遺堵雲煙莽相繆朝作冠蓋場暮為狐兔丘昔人
爭此地干戈迭相讐當其得意時連陌擁鳴騶百年奄
忽盡魂魄空來游曷見采芝叟冥栖無所求
其十
桃李初不語鳳凰豈長喧末俗矜辯議窮口禍之源所
以國武子殺身由盡言妙哉無為訓默默道斯存
其十一
人言異草木不若松柏夀欲於百年間辛苦圖不朽形
質天所畀名姓吾自取形名兩未立悲我竟何有不能
知我先奚暇恤我後遺臭與流芳冥然付杯酒
其十二
裋褐乘蓽輅狐裘駕文車西門與北宫窮達一何殊彼
達矜已智此窮媿身愚東郭發至言兩惑各以袪厚薄
有定命巧拙果誰歟歸卧掩蓬室道存何所吁
其十三
駑馬放田野志本在豐草偶遇執策人驅上千里道顧
非乘黃姿豈足辱君皂負重力不任哀鳴望穹昊奈何
相逢者猶羡羈絡好
其十四
頹陽在川上玄蟬夕鳴悲嫋嫋風起波翻翻葉辭枝曠
望天宇内泬寥此何時朱火已盈謝清商屆其期覽鏡
忽自嗟綠鬢生素絲萬物有榮悴造化豈吾私
其十五
躑躅遠遊子驅車上高山高山多隴坂悲哉路何艱其
顛摩蒼穹欲上不可攀日暮牛力疲前征未能閒雙輪
忽中摧一墮深谷間引領望黃鵠失路何當還
其十六
蜀琴有奇紋本是枯桐枝一彈舞鸞鶴再彈下靈祗曾
持薦黃帝雲中奏咸池棄置久不調流塵被朱絲終焉
含妙響未始有成虧
其十七
達人貴全生外物等秋草顧此七尺軀即為萬金寳昧
者營所嗜棄捐不待老豈無室中資他人是來保何如
餌金液長令鬢顔好
其十八
千秋取丞相一語悟君衷長孺多讜言白頭擯居東人
命有通塞主聽無違從失如魚去波得若雲遇龍會合
感冥相佳期諒難逢卞生未聞道無事涕沾胷
其十九
南山多浮雲北山有高樹因風暫來依風回復飛去兄
弟滿四海幾人此相遇握手交百歡分襟滋千慮蹤跡
不可常無為嗟去住
其二十
鴻鵠横四海鷦鷯戀蓬榛長松凌風煙小草亦自春各
稟造化育逍遙適其真無將赫赫者下比棲棲人
詠隱逸(十六首)
向長
子平謝累辟雅志在隱居家貧或有饋取足反其餘讀
易深自悟謂賤貴不如敕言嫁娶畢家事無關余同好
有禽生肆意相與娛茫茫五嶽去孰得回其車
周黨
世祖初厭武開觀在東都使者遍巖藪旌帛召賢儒伯
况亦暫起綃頭詣尚書引見伏自陳始願不敢渝周興
有恥食堯禪或羞汙士固有本志聖主焉能拘范生乃
見毁咄爾何其愚
王霸
儒仲有清節始一應徵命造廷抗高辭不肯臣萬乘歸
來自耕野蓬藋掩門逕翩翩故人子相過容服盛一念
兒曹羞客去卧如病賴有賢婦言不失初守正嘉遯遂
終身清輝兩相暎
梁鴻
伯鸞古賢人乃在杵臼間夫婦共守志逃名入深山凄
凉五噫歌東出過帝關齊魯復荆吳長往遂不還為傭
豈無勞顧已少外患終葬烈士旁高風邈誰攀
法真
高卿關西儒好學賤榮祿閉門不交世弟子相誦讀太
守者何人欲以吏見錄誓在南山南胡肯勞案牘連徵
終不就皦皦離垢俗郭子有頌詞玄德久愈暴
韓休
伯休始賣藥志將晦當時如何不二名乃為女子知玄
纁強見聘使至焉得辭凌晨自先發不駕安車馳亭長
遠迎候未識徵君誰修道奪其牛解與不復疑中途遂
長遁蹤跡竟莫追乃知超雲驥塵轡何由羈
陳留老父
漢衰黨獄起朝柄在刑餘皇皇外黃令去官返鄉閭班
草逢故人涕泣語路隅邦危德無援忠良恐遭誅有叟
過其旁植杖為踟蹰睠之歎且言何悲二大夫鸞鳳不
隱羽安能免罝罦欲問不肯顧飄然邁長途賢哉此老
翁嗟嗟乃誰歟
龐公
南陽有龍鳳乘時各飛翻鴻鵠獨深棲不肯居籠樊皤
皤隴上耕遠辱刺史軒豈不念子孫遺安乃名言采藥
不復返亭亭空鹿門
漢濱老父
漢濱有老翁初不語鄉里天子雲夢游盼望臨沔水居
人悉縱觀翁獨耕不已郎官下道問答言野人耳借問
世立君豈將使為理奈何從游佚勞人奉諸已尚忍令
人觀吾實為子恥忽如驚鴻鶱孰能躡其軌名姓且莫
知超哉隱君子
王績
無功始亦仕季代遘亂屯投劾乃徑歸不作嬰網鱗結
廬河渚北喜與瘖士鄰相逢雖多言不若無語真種黍
飬鳬雁逍遥度秋春乘牛過酒家留連或經旬嗜飲豈
沉湎醉鄉可逃身北門與樂署暫屈誠此因賢哉焦史
妻相饋不厭勤酣歌自遺世嵇阮其能倫
朱桃椎
祭酒絶俗者曳索復披裘自匿林莽間不入成都游織
屩易米茗於人又何求偲偲高長史延見禮甚修瞪視
雖不言默教意已周欲使如曹參無事治一州忽去返
山谷避寢安可留
武攸緒
孽后移寶鼎同姓咸析珪獨去謝親寵龍門事冥棲澹
泊如素嘗衣褐復茹藜賜器不肯御牀頭委塵泥族人
豈不華回首已粉虀苟榮禍必集達識乃弗迷蟬蛻衆
濁中名與嵩高齊
盧鴻
顥然守泰一高卧在幽壌開元始求治賢哲勞夢想詔
書赴巖扃宸意勤挹仰入京遽還山敦得縻以鞅天子
遂其高營室致安飬爵祿不可加貪士應泚顙
秦系
公緒避時亂不駕戎府車南安大松間卜築聊可居穴
石為巨硯坐衍老氏書刺史致羊酒歲時造其廬不拒
亦不謝偃息每自如懷道誠可稱工詩乃其餘
陸龜蒙
魯望好任散心與太古期俗夫晨叩門不肯一見之下
田與江通終歲恒苦饑茠刺不告勞常師禹腁胝酒酣
發長歌猶有憤亂悲寧不念枯槁行哉豈其時
張志和
超超玄真子游浪煙水中敝舟以為家來往無定蹤自
言處太虛四海長相從奴婢兩夫婦耕織粗可供天子
不得見丹青繪其容漁歌復識聞山水邈其重
吳越紀遊(十五首)
始發南門晚行道中
歲暮寒亦行征人有常期辭我家鄉樂適彼道路危酒
闌别賓親驅車出郊岐我馬力未痡已越山與陂回頭
望高城落日雲樹滋遭亂旣少安謀生復多饑途逢往
來人孰不為此驅遠遊亦吾志去矣何勞悲
渡浙江宿西興民家
挂帆無天風到岸日已夕捨舟理輕裝欲問古鎮驛渢
渢灘聲迴莽莽山氣積僕夫夜畏虎告我勿遠適望林
投人家炊黍旋敲石寒眠多虚警我體若畏席誰云别
家遙數日已在客今宵始驚歎東西大江隔
早過蕭山歴白鶴柯亭諸郵
客起何太早村荒絶雞鳴况時江雨晦不得見啓明凌
兢度高關山空縣無城隔林聞人呼已有先我行側身
避徑滑聚足防厓傾衣寒復多風&KR2247;&KR2247;遠水聲千峰霧
中過不識狀與名嵐開見前郵始覺歴數程越禽啼楓
篁冷日傍午晴煙生沙墟寂葉落澗寺清登臨亦可悦
但恨時非平
次錢清江謁劉寵廟
亭亭樹間祠落日小江口停舟拜孤像開慢蒼鼠走憶
公治邦時德感山谷叟臨行謝其饋清風在兹久我方
東征急不得奠杯酒惆悵出煙扉殘邨夜聞狗
登蓬萊閣望雲門秦望諸山
旅思曠然釋置身蒼林杪羣山為誰來歴歴散清曉竒
姿脱霧雨奮首爭欲矯氣通海煙長色帶州郭小曲疑
藏啼猿横恐截歸鳥流暉互蕩激下有湖壑繞佳處未
遍經一覽心頗了秦皇遺跡泯晉士流風杳願探金匱
篇振袂翔塵表
聞長槍兵至出越城夜投龕山
列藩遏戎亂駐鉞實此州如何殺大將王師自相讎我
來亂始定城郭氣尚愁又聞有鄰兵倉卒豈敢留促還
出西門天寒絶行輈古戍暗雨雪旌旗暮悠悠野屋閉
不守澤田棄誰收居人且奔逃游子安得休逶迤蒼山
去泱漭玄雲浮人虎爭夜行風榛嘯巖幽我徒戒相親
一失未易求饑拾谷口栗寒燒澗中槱神迷路多迂再
宿達海陬雖嘗登頓勞幸免迫辱憂聖尼畏於匡嗟我
敢有尤但慙去越早不遂名山遊
夜抵江上候船至曉始行
夜辭西陵館霜谷猿叫歇津卒未具舟天險不可越漁
商雜候渡寒立沙上月蒼煙隱遙汀益覺潮漲闊開橈
散驚鳬海色曙初發曨曨前山來稍稍後嶺没中流聞
鼓角隔岸見城闕客路得竒觀臨風悶俱豁
登鳳凰山尋故宫遺跡
兹山勢將飛宫殿壓其上江潮正東來朝夕似奔嚮當
時結搆意欲敵汴都壯我來百年後紫氣愁不王烏啼
壁門空落葉滿隂障風悲度遺樂樹古羅嚴仗行人悼
降王故老怨奸相蒼天何悠悠未得問興喪世運今復
衰凄凉一回望
宿湯氏江樓夜起觀潮
舟師夜驚呼隔浦亂燈集潮聲若萬騎怒奪海門入初
來聽猶遠忽過顧無及震搖高山動噴灑明月溼霜風
助翻江蛟龍苦難蟄應知隂陽氣來往此呼吸登樓覺
神壯憑險方迥立何處望靈旗煙中去波急
過奉口戰場
路迴荒山開如出古塞門驚沙四邊起寒日慘欲昏上
有饑鳶聲下有枯蓬根白骨横馬前貴賤寧復論不知
將軍誰此地昔戰奔我欲問路人前行盡空邨登高望
廢壘鬼結愁雲屯當時十萬師覆没能幾存應有獨老
翁來此哭子孫年來未休兵強弱事并吞功名竟誰成
殺人遍乾坤媿無拯亂術佇立空傷魂
泊德清縣前望金鵝玉麈二峰
歸遠行不緩頗失眺山水獨憐兹峰秀欲去舟且檥層
巒迴長谿日落蒼霧起寒城動遙炊晚渡罷孤市豈唯
地景幽况乃民俗美牛羊散樹下曖曖舊墟里田腴收
穫富縣靜爭訟止畏途遇樂境我意方一喜嘯歌逐漁
翁暫宿浦煙裏篠疎風翛翛月偃波瀰瀰旅顔在塵中
逢人固多恥安得託此居長年息行李
舟次敢山阻風累日登近岸荒岡僧舍
高岸鳴枯桑湖隂北風厲寒濤洶我前幾日不得濟孤
舟恐漂蕩石根暮牢繫憂來厭閒卧近寺聊獨詣雀饑
殘林空人倦危磴細年荒無居僧樹死石門閉神傷却
欲返微霰灑征袂窮冬已崢嶸故國尚迢遞仰看浮雲
馳東路阻歸計長歎復何言吾生信多滯
過硤石
硤石頗竒壯長河出連山絶壁兩岸開行舟過其間高
處誰解登隂藤裊難攀旁垂雨痕古仰露天光慳不知
真宰意隨地設險艱一夫據蜀閣二世憑秦關賴此非
要區爭奪得少閒徘徊佇望久日暮飛雲還
謁雙廟
維昔天寳末君王寵奸虜雄邊委強兵遺患同養虎叛
聞遽西幸骨肉棄榛莽河北二十州義士誰禦侮兩公
起誓衆慟哭告玄祖横身遏其衝江淮保安土孤城無
全堞百戰霜月苦力窮援不來囓齒罵益怒殘兵日饑
疲秋風仆旗鼔男兒不生降一死冠今古故鄉有遺廟
俗祭巫屢舞丹青網塵中爽氣猶可覩嗟今屬喪亂戎
馬正旁午臨危肯捐軀如公未多數獨立為悲傷斜陽
下寒楚
登海昌城樓望海
百川浩皆東元氣流不息混茫自太古於此見容德積
隂漲玄濤萬里失空色鴻鵠去不窮魚龍變莫測朝登
兹樓望動盪豁胷臆始知滄溟大外絡九州域日出水
底宫煙生島中國寬疑浸天爛怒欲吹地昃常時烈風
興海若不受職長堤此宵潰頻勞負薪塞况今艱危際
民苦在墊溺有地不可居澒洞風塵黑安得擊水遊圖
南附鵬翼
春日懷十友詩
余司馬堯臣
列戟衛嚴關應無休沐暇羣英罷追遊餘香掩空榭飛
花北郭晚華月南園夜清景不能同蹉跎恐年謝
張校理羽
端居養恬素獨詠聖人篇夕景臨池酌春寒掩閣眠芳
藥初翻雨新篠稍披煙累日虧幽訪慙余塵務牽
楊署令基
詞苑擅高步早歲許追隨屢枉瑤華句長依瓊樹姿齋
居積冲抱園賞過芳時暫闕今朝會勞人耿耿思
王隱君行
共此一里居誰令阻良覿惆悵步芳園山櫻還獨摘風
含駐花意雨散流池跡尊酒不來同兹晨端可惜
吕道士敏
同謂在塵境獨能依道門園齋坐永日庭綠靄初繁觀
妙夙有契悟靜自無煩晨策思頻往聆君超世言
宋軍咨克
看花西澗寺憶子昔同行蘭入華觴氣波汎綠琴聲兹
歡隨節逝離恨坐相嬰安得重聯騎射雉出東城
徐記室賁
晨興理櫛罷禽聲悦清旭雨餘嘉樹新色暎春塘綠閱
景感幽悰步隂思往躅攜手此逍遙須君慰心曲
陳孝廉則
徂春易為感復此棲孤寂鶯啼遠林雨悵望鄉園隔客
舍換衣晨僧齋聽鐘夕知君思正紛雜英共如積
僧道衍
楞伽曾往問緣澗冐嵐深殘雪寒山暮幽扉閉竹林欲
寄棲禪跡尚違捐俗心别後空遙念迢迢雙樹隂
王徵士彝
遠客歎留滯對雨卧閒房江上歸舟阻蘼蕪春自芳微
疴偶見侵勝賞坐成妨斯章亦何取持擬釋離腸
秋懷(十首)
少時志氣壯不識秋氣悲呼儔射鳴鴈深鶩東山陂中
年漸多懷惻惻當此時登高望原陸不見車馬馳思我
平生歡高墳鬱纍纍世人非羡門誰能久華滋惟有盈
觴酒可以持自怡
其二
明月出遠林流輝鑒牀幃促促草下蟲催我索故衣起
歎秋夜長欲取鳴琴揮掩抑不成弄中心復乖違有懷
難自宣勿謂知音稀
其三
搴荷荷已老采蘭蘭亦摧無由翫芳物悵望江之隈木
落山更空猿聲有餘哀所思去我遠佳期邈悠哉被垢
尚可澣抹漆猶難開我愁亦可念當秋鬱難裁棄置勿
歎息多愁損顔衰
其四
志士憂歲晚羈人感秋早騷騷鬢絲垂索索枯葉槁誰
言衆芳歇時菊正鮮好日暮餐其英聊開我懷抱貧賤
難久居欲去恐違道時命恐未通徜徉以終老
其五
秋風夜颼颼秋色日瀟灑歡人亦心驚况乃居愁者塊
處厭空宇命駕聊適野征鴻暮相呼牛羊亦同下我居
久離羣憂襟向誰寫
其六
凉風動幽幔高堂夜空虚明燈無與語聊讀古人書古
人亦何人使我不得如棄卷輒還卧終宵自欷歔
其七
鳴蟲入我戶落葉覆我井何無四方志戀此一室靜問
途欲晨征畏踐霜露泠濁醪幸方熟夕飲燭可炳勿憂
去日多但願來日永不知苦驅馳孰若長酩酊
其八
弱齡弄篇翰出門結羣賢俛仰幾何時已有好新年歡
晤雖常逢憂患亦屢牽世故逐人老髮鬢能久玄沉思
復何為省我旣往愆問道行已歇中途曷歸旋
其九
朝遊荒岡陲暮行空潭側我非楚大夫何有憔悴色良
辰思遠騁周道廣且直我馬力不前回駕任偃息踟蹰
阻修程日夕睇西北苟安非予志所懼時未識
其十
弭棹望江涘日落青楓林驚波駛且廣蕩漾浮雲隂靡
靡臯蘭衰嗈嗈渚鴻吟顧此凛節謝憂來忽傷心宋子
悲已多潘生歎彌深自古有此愁誰云獨吾今
出郊抵東屯
故鄉一區田自我先人遺頼此容我懶不耕坐待炊霜
露被寒野屬當斂穫時言來徵薄入稅駕宿東陂今年
雖未豐亦足療我饑萬鍾知難稱保此復何辭
其二
喌喌雞登場秋稼稍狼藉疎榆蔭門巷景暗煙火夕田
家雖作苦於世寡憂戚况當收穫景斗酒復可適所以
沮溺徒躬耕不辭劇
其三
我本東臯氓偶往往州城兹來卧農舍頓愜田野情如
魚反故淵悠然樂其生臨去謝主媼重來自藜羹我非
催租吏叩門勿相驚
其四
朝服久已解儼然山澤臞欲狎林野人相歡混賢愚朝
來此水濱高歌步踟蹰忽逢一田父舍耕拜路隅疑我
是長官怪我體貌殊我已忘所有彼我未忘歟不能使
爭席心媿禦寇徒
其五
坐久體不適卷書出柴關臨流偶西望正見秦餘山野
淨寒木疎川長暝禽還此中忽有得怡然散襟顔遂同
樵牧歸歌笑落日間
大全集卷三
