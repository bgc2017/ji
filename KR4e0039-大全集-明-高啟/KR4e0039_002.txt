大全集卷二
明高啓撰
樂府
愛妾換馬曲
出帷掩紅袂離廐結青絲我取躡雲足君憐羞月姿惟
當樹功業詎必戀恩私回首各已遠春山將暮時
美人磨鏡詞
匣中舊鏡龍蟠背昏盡如同月逢晦尋得街頭負局翁
粉鉛和汞拭青銅須臾瑩徹無纖翳試整朝來暗梳髻
光明還在只如新悔向塵埃久相棄明日照儂自畫眉
不須問郎宜不宜
朝鮮兒歌
朝鮮兒髮綠初剪齊雙眉芳筵夜出對歌舞木綿裘軟
銅鐶垂輕身回旋細喉囀蕩月搖花醉中見夷語何須
問譯人深情知訴離鄉怨曲終拳足拜客前烏啼井樹
蠟燈然共訝玄菟隔雲海兒今到此是何緣主人為言
曾遠使萬里好風三日至鹿走荒宫亂寇過雞鳴廢館
行人次四月王城麥熟稀兒行道路苦啼饑黃金擲買
傾裝得白飲分餐趁舶歸我憶東藩内臣日納女椒房
被褘翟教坊此曲亦應傳特奉宸遊樂朝夕中國年來
亂未鋤頓令貢使入朝無儲皇尚說居靈武丞相方謀
卜許都金水河邊幾株柳依舊春風無恙否小臣撫事
憶昇平尊前淚瀉多於酒
野老行送陳大尹
桑扈初鳴麥花落大家小家蠶滿箔村中無吏夜捉人
老身醉歸行失脚自從明府一下車短衣糲飯即有餘
姓名免籍弓弩手新婦辟纑兒讀書縣門前頭柳飛絮
春風又隨官馬去雞鳴相送拜道邊願公受取一大錢
秋江曲送顧使君
秋江月滿秋潮大江上行人待潮過别離休說渡江難
半日順風船穩坐楚江茫茫葭菼平使君來時雄雉鳴
子弟從軍隔江去幾家猶住夕陽城水田雖荒飯常足
芡米夜舂二十斛誰道繁華不及前戶無征税官無獄
渡江渡江君莫留江北樂似江南秋
湖州歌送陳太守
草茫茫水汨汨上田蕪下田没中田有麥牛尾稀種成
未足輸官物侯來桑下搖玉珂聽儂試唱湖州歌湖州
歌悄終闋幾家愁苦荒村月
秦箏曲
嬌絃細語發砑羅臂動玉釧鳴相和關雲隴月愁思多
愁思多聽此曲停蜀琴罷燕筑
從軍行
關中惡少年召募去防邊匈奴入寇塞將軍下自天揚
旌三道出列格五營連龍城望兵氣馬邑斷人煙星攢
烽夜舉月偃陣朝圓渴飲疏勒水饑餐屬國氊名勇單
于憚功多天子憐寧令竇車騎獨擅勒燕然
大梁行
大梁四面平如砥西去咸陽一千里魏王此地昔為都
宫闕中天碧雲起車聲䡘䡘夜未休帶甲十萬名蒼頭
撞鐘列鼎宴上客奉金走幣連諸侯信陵真是賢公子
富貴不驕天下士已訪侯嬴到里門復迎朱亥經屠市
傾身折節世莫同緩急竟賴斯人功邯鄲秦軍一椎破
七國震動聞英風古城重過為搔首幾度秋風落楊柳
沼上應無鴻鴈來苑中只有狐狸走立馬塵沙日欲昏
悲歌感慨向夷門豪華多少同銷歇獨有高名今尚存
東飛伯勞歌
前飛蜻蜓後飛蝶桃葉楊枝每相接誰家季女弄春妍
披煙暎日窗戶前金雀雙釵翠羽扇纈屏黼帳文羅薦
嬌羞年幾十五多將呈復隱奈愁何流暉倏没百花暝
空持可憐誰作竝
春江花月夜
皓月金波滿奇花玉樹新浮輝與流艷併弄一江春還
持誰可比結綺閣中人
踏歌行
香塵和露踏成泥花下風寒鬢脚低夜靜高樓有人聽
起頭一句唱教齊
子夜四時歌
白白復朱朱芳條罥繡襦摘來隨女伴賽鬭不曾輸紅
妝何草草晚出南湖道不忍便回舟荷花似郎好堂上
織流黃堂前看月光羞見天孫度低頭入洞房空幃擁
爐坐夜冷微紅滅郎意似殘灰無因得重熱
迎送神曲
薦芳兮奠醑斲冰為梁兮葺荷以為宇神不來兮孰與
處空山愀兮暮多雨渺吾望兮瀟湘雲冥冥兮水茫茫
有美人兮在堂盍歸來兮故鄉
導赤鯉兮從玄鼉冷風回兮水驚波儼靈旗兮來下巫
撫節兮安歌安歌兮未急倏迴輈兮山之側南有淵兮
北有湫神不留兮我心憂願歲來兮惠我秋
有所思
有所思今安在煙霞迢迢隔南海昔年遺我翡翠裘篋
中久閉銷光彩宛如神仙在瀛州乘濤欲至風引舟同
心之人乃離阻嗟我處此將何求
吁嗟篇
惻惻抱深隱靡靡踰崇丘凛凛歲欲徂役役車未休不
辭車未休但傷歲莫留窮隂蔽九野徒旅同時憂豺虎
當路啼猿猱出林遊我饑雪作糧我寒又無裘徒思陽
春日誰返羲和輈天時自有常淚下還復收
擊筑吟贈張贊軍
擊筑上君堂君心不可忘哀聲流易水憤氣激咸陽不
向諸侯座寧來刺客場今朝特前奏為我一停觴
苦哉遠征人
悠悠荷戈子謫發事遠征遠征無窮期千里萬里程瞻
斗知鄉遠覽物悟歲更霜露鑠肌膚弊鎧蟣虱生况兹
三邊虜驕黠未易平聞笳已心摧赴刃仍骨驚軍興有
嚴誅賤命顧自輕區區在行間敢望竹帛名奈何久不
還主將功未成誰憐城南室思婦感鵲聲
鑿渠謠
鑿渠深一十尋鑿渠廣八十丈鑿渠未苦莫嗟吁黃河
曾開千丈餘君不見賈尚書
荆門壯士歌
水洶洶冰差差荆門葉黃杪秋時上有騰攫之猿猱下
有饞嚼之蛟螭悲哉此路難孰敢徑渡之三撫髀壯士
起劒風騷勞髮上指仰天長歌不見星哀鴻夕叫雲冥
冥
城虎詞
候潮門開啼早鴉有虎忽入居人家母兒畏竄雞犬伏
排籬突戸誰能遮獰風動樹初哮吼驚起東營捉生手
怒拔長戈試一摏目光落地倀魂走南山藜藿深冥冥
白日横行誰敢攖胡為離窟來城市牙爪雖全不能恃
君不見壯士遭急縛失路窮時亦如此
寒夜吟
月下凍痕生綠井隔簾霜片飛無影樹枝風息轉凝寒
愁人如烏棲未安夜短夜長應獨覺熒熒殘燭嗚嗚角
戍婦詞
妾在當奉姑郎行當報君男女各有役死生從此分
羈旅行
馬頭北風吹地白手冷時驚墮鞭策隻堠欲來雙堠過
客程不盡關山多狐狸縱横古城壞旗折官亭無酒賣
土風處處殊故園鄉音只聞僮僕言天涯歲晚無相識
囊金已空歸不得暝投人家自炊黍土屋青燈鴈啼雨
此時暫解羈旅憂夢與家人夜深語人生出門即苦辛
何况長為萬里身遠遊縱得功名好不如貧賤鄉中老
小長干曲
郎采菱葉尖妾采荷葉圓石城愁日暮各自撥歸船
春江行
春江南北疑無岸綠草綠波連不斷一女紅妝出浣紗
恰如鏡裏見桃花裌衣猶冷過寒食雲度春隂半江黑
浦口風多潮正深輕舟搖蕩似人心鷓鴣暮啼歸路遠
飛絮茫茫楚王苑
寄衣曲
郎寒甚妾寒持衣向燈泣不是手縫遲綿多針線澀
其二
賜袍非不煖妾製稱郎身寄去龍堆遠端愁到已春
廢宅行
鳴珂坊裏將軍第列戟齊收朱戸閉里媪逢人說舊時
有廬被奪廣園池今年没入官為主散盡堂中義宅兒
廚煙久斷無梁肉羣鼠饑來入鄰屋官封未與别人居
日日閒苔雨添綠曲閣深沉接後房畫屏生色暗無光
尋常不敢偷窺處守卒時來拾墜璫春風多少竒花樹
又有豪家移得去
青樓怨
浴金熏爐鏤玉奩蘭香今夜為君添烏棲黃昏烏起曙
纔見道來還道去
聞角吟
驚起黃榆塞下鴻一聲鳴軋戍樓空此時吹動關山意
十萬征人歸夢中玉帳彎弓夜初起月白不知霜似水
餘聲散作滿天愁風吹不入單于壘
刺促行
刺促復刺促天高白日速黃鵠長苦饑烏鳶飛食肉促
刺復促刺長途多荆棘但見今人行不逢古人跡
牧牛詞
爾牛角彎環我牛尾秃速共拈短笛與長鞭南隴東岡
去相逐日斜草遠牛行遲牛勞牛饑惟我知牛上唱歌
牛下坐夜歸還向牛邊卧長年牧牛百不憂但恐輸租
賣我牛
捕魚詞
後網初沉前網起夫婦生來業淘水忽驚網重力難牽
打得長魚滿船喜不教持賣去南津且向江頭祭水神
願得年年神作主無事全家卧煙雨不論城中魚貴賤
換得酒歸儂不怨
養蠶詞
東家西家罷來往晴日深窗風雨響二眠蠶起食葉多
陌頭桑樹空枝柯新婦守箔女執筐頭髮不梳一月忙
三姑祭後今年好滿簇如雲繭成早檐前繰車急作絲
又是夏税相催時
射鴨詞
射鴨去清江曙射鴨返迴塘晚秋菱葉爛煙雨晴鴨羣
未下媒先鳴草翳低遮竹弓彀水冷田空鴨多瘦行舟
莫來使鴨驚得食忘猜正相鬭觜唼唼毛褷褷潛機一
發那得知
伐木詞
竹擔挑多兩肩赤礪斧時尋澗邊石老夫氣力秋漸衰
易斫喜有枯林枝白雲無人暗空谷遠聲丁丁如啄木
暮歸待伴不獨行前途虎多荆棘生長年不曾到城府
聞比山中路尤阻
打麥詞
雉雛高飛夏風煖行割黃雲隨手斷疎莖短若牛尾垂
去冬無雪不相宜場頭負歸日色白穗落連枷聲拍拍
呼兒打曬當及晴雨來怕有飛蛾生卧驅烏雀非愛惜
明年好收從爾食
采茶詞
雷過溪山碧雲煖幽叢半吐槍旗短銀釵女兒相應歌
筐中摘得誰最多歸來清香猶在手高品先將呈太守
竹爐新焙未得嘗籠盛販與湖南商山家不解種禾黍
衣食年年在春雨
賣花詞
綠盆小樹枝枝好花比人家别開早陌頭擔得春風行
美人出簾聞叫聲移去莫愁花不活賣與還傳種花訣
餘香滿路日暮歸猶有蜂蝶相隨飛買花朱門幾迴改
不如擔上花長在
洞房曲
洞房香吐合昏花月轉勾闌啼乳鴉今宵有酒留君醉
不信娼家勝妾家
待月詞
漏板敲愁夜驚冷露井桃花溼無影海風吹星銷碧煙
羿妃妝遲鏡未懸素鸞不來桂香死雲外紫篁呼夢起
瓊樓欲開天半紅徘徊望拜娥池東蘭閨未返燈寒後
恰似前宵待郎久
惜花歎
惜花不是愛花嬌賴得花開伴寂寥樹樹長懸鈴索護
叢叢頻引轆轤澆幾回欲折花枝嗅心恐花傷復停手
每來花下每題詩不到花前不持酒準擬看花直盡春
春今未盡已愁人纔留片萼依前砌全落千英過别鄰
懊惱園中妒花女畫旛不禁狂風雨流水殘香一夜空
黃鸝魂斷渾無語縱有星星在蘚衣拾來已覺損光輝
只應獨背東窗卧夢裏相隨高下飛
照鏡詞
君家青銅鏡價重比黃金空持照人面不持照人心
田家行
草茫茫水汨汨上田蕪下田没中田有禾穗不長狼籍
只供鳬鴈糧雨中摘歸半生溼新婦舂炊兒夜泣
憶遠曲
揚子津頭風色起郎帆一開三百里江橋水栅多酒壚
女兒解歌山鷓鴣武昌西上巴陵道聞郎處處經過好
櫻桃熟時郎不歸客中誰為縫春衣陌頭空問琵琶卜
欲歸不歸在郎足郎心重利輕風波在家日少行路多
妾今能使烏頭白不能使郎休作客
金井怨
照水羞見影汲水嫌手冷閒立梧桐隂烏啼秋夜永
送客曲
送客車在門勸客杯在手明日長安花今夜宜城酒願
客飲此勿復辭我無黃金為客夀人生無處無弟兄鄉
里刺促誰知名賣書買得百金劒有身須向關山行馬
四蹄車兩轂行人欲發休躑躅嘐嘐雞鳴赤日旭
里巫行
里人有病不飲藥神君一來疫鬼却走迎老巫夜降神
白羊赤鯉縱横陳男女殷勤案前拜家貧無殽神勿怪
老巫擊鼓舞且歌紙錢索索隂風多巫言汝夀當止此
神念汝虔賖汝死送神上馬巫出門家人登屋啼招魂
主客行
主人楚歌客楚舞落日黃雲鴈聲苦笑拂腰間寳劒光
美人滿堂色如土大兒北海人中奇小兒能讀曹娥碑
相逢且莫歎貧賤但願有酒無别離君不見平原墓上
生秋草國士無窮道傍老
春夜詞
杏煙溼鬢鞦韆下銀蠟光寒曲屏畫數漏閒過每睡時
月明微見墮游絲欲歸自踏娉婷影風動玉釵花亦冷
屋貯嬌愁鎖幔紗青絲嘶騎醉誰家管絃不動空臺榭
夢與烏衣語中夜
新絃曲
舊絃解新絃張冰絲牽愁六尺長寬急頻從指邊聽金
鴈參差移不定新絃響高調易促不如舊絃彈已熟憐
新厭舊妾恨深為君試奏白頭吟他日愁如舊絃棄泣
向羅裙帶頭繫
竹枝歌
蜀山消雪蜀江深郎來妾去鬭歌吟峽中自古多情地
楚王神女在山隂
其二
魚復浦上石纍纍恰似儂心無轉迴船歸莫道上灘惡
自牽百丈取郎來
其三
江水出峽過夔州長流直到海東頭郎行若有思家日
應教江水復西流
其四
躑躅花紅鵯鵊飛黃牛廟下見郎稀大艑攤錢賣鹽去
短釵簪葉負薪歸
其五
妾愛看花下渚宫郎思沽酒醉臨卭春衣未織機中錦
只是長絲那得縫
其六
楓林樹樹有猿啼若箇聽來不慘悽今夜郎舟宿何處
巴東不在定巴西
轉應詞
雙燕雙燕去歲今年相見往來東舍西家銜得泥中落
花花落花落人在暮寒池閣
其二
疎雨疎雨綠滿蘼蕪洲渚江南相憶故人遠水遙山暮
春春暮春暮風急畫船難渡
五雜組
五雜組駝背韉往復還渡口船不獲已非少年
其二
五雜組錦繡旗往復還更戍兒不獲已遭亂離
五噫歌(弔梁伯鸞墓)
顧瞻亭臯兮噫丘墳有蒿兮噫鬻舂亦勞兮噫危邦可
逃兮噫先生何高兮噫
疊韻吳宫詞
筵前憐嬋娟醉媚睡翠被精兵驚升城棄避愧墜淚
鶴媒歌
鶴媒獨步荒陂水仰望雲間不飛起遠看過鳥下南汀
鼓翼相迎似相喜共為羽族生水鄉暫從飲啄無猜防
草盾俄開中潛弩弋師歡笑媒矜舞嗟爾高潔非凡禽
胡為徇食移此心受人馴養忘遠舉好陷同類機腸深
嗚呼世間幾人號君子得利相傾亦如此
牛宫詞
豕豢于苙雞棲于塒嗟爾烏犍何所止斯歲聿云暮雨
霜以風乃築環堵以為爾宫旣用爾力宜恤爾寒庇處
密固我心孔安
照田蠶詞
東村西村作除夕高炬千竿照田赤老人笑祝小兒歌
願得宜蠶又宜麥明星影亂棲烏驚火光辟寒春已生
夜深然罷歸白屋共說豐年真可卜
琴操
風樹操(予自傷早失恃怙而作)
朝風之飄飄兮維樹之搖搖兮吾思親之翹翹兮夕風
之烈烈兮維樹之揭揭兮吾思親之惙惙兮樹之有風
猶可息兮吾之無親終不可復得兮
之荆操(予思泰伯之德而作)
粤我有土岐山之下孰是營之維我考祖今我于邁自
岐徂荆豈不懷歸念我弟兄民勿我思我斯安只國已
有後先君季子
登丘操(登青丘有懷而作)
驅車兮與馬蹇君行兮胡為乎在中野登彼兮崇丘下
茫茫兮九州思君子兮不得與駕以遊山有出雲兮木
亦有柯我將歸兮憂之如何
望歸操(哀周復子死於虎而作)
兒旦而出于山之麓兮兒夕不歸在虎之腹兮我往無
所榛蒙籠被谷兮嗟爾耽耽弗食我豕犢兮穴亦有子
胡寧使我獨兮
辭
望虞山辭
虞山峩峩兮出雲油油胡斂其施兮弗雨九州下有蛟
龍兮海波横流誰使子來兮從伯氏以遊朝于隮兮望
岐周國有祀兮又何求唐虞逝兮道阻修慚德興兮干
戈日休我思夫人兮心焉孔憂
放鶴辭(登支遁放鶴亭而作)
放鶴去當高飛啄莫爭雞鶩食遊莫近虞羅機雲山海
嶠堪來往明月千秋待爾歸
弔伍子胥辭
覽勾吳之故墟兮灌莽鬱其蘢蔥館娃廢而為沼兮巋
伍胥之遺宫奚千祀而勿毁兮繄若人之死忠昔窮逋
而渡江兮奮孤跡於羈旅旣入郢而雪恥兮又棲越而
攘侮使彼吳之強大兮非夫子而孰為何夫差之自喜
兮遽忽戒而荒娭陳昌言之悃欵兮實不忍視國之阽
危衆以子為叵信兮肆讒辭之詆欺夫豈不能全身遠
適以自庇兮顧先王之舊德卒待隕而何言兮恨終不
能悟君之嬖惑載鴟夷兮浮游魂惸惸兮在中流江神
念子兮哀憤鼔洪濤於高秋嗟君子之出輔兮孰不願
為伊臯使言從而志行兮致雍熙之陶陶何齟齬而多
患兮惟重華之不可以屢遭鄂侯諍而就醢兮龍逢諫
而見屠蓋自古而有之兮匪夫子獨罹乎此辜身雖殁
而義安兮又舍是將焉適彼循默而苟容兮寧獲免乎
泚額想子猶念夫故都兮或乘雲而來歸顧荆棘之多
露兮應攬涕而歔欷余亦何為而感慨兮懼直道之墜
也聊陳詞而表烈兮亦邦人之志也
三言
梧桐園
桐花香桐葉冷生宫園覆宫井雨滴夜風驚秋鳳不來
君王愁
三四言
王伯敬歌
舟初維琴始薦驛亭邊夜相見歌宛轉情綢繆解環珮
彈箜篌歌易闌情難歇江波寒墮明月綠壺再傾芳音
欲違譬彼林鳥逢晨各飛羅衣沾霜城烏忽起明日相
思孤棹千里
大全集卷二
