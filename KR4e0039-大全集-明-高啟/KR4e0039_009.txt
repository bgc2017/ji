大全集卷九
明高啟撰
七言古詩
姑蘇臺
金椎夜築西山土催作高臺貯歌舞文身澤國構王基
却笑先人獨何苦銅溝玉檻成繁華幻出峯頭一片霞
望處直窮三百里役時應發幾千家蟠空曲路迷仙仗
攀盡瑶梯纔到上外繞雕龍宛轉欄中施繡鳳葳蕤帳
熏爐長爇鬱金香共道千齡樂未央茂苑月來秋佩冷
洞庭雨過夏綃涼當窗衆妓如仙女揚袂迎風欲輕舉
人從天上見經過鳥向雲間驚笑語日暮横塘花盡開
捲簾臺上望王來宴舟初自觀魚返獵騎還從射鹿迴
從登不用持鈹隊自列紅妝侍高會香傳羅帕進黃柑
縷切鸞刀供玉鱠燭光遠落太湖波驚起魚龍出沒多
城上烏啼河漢轉此時誰問夜如何管絃嘈嘈聒人耳
不聞兵來渡谿水欲攜西子走登舟醉倚畫欄嬌不起
瞑目無因到甬東可憐一炬綺羅空獻楣竟墮讎人計
賜劍應辜諫士忠客來試問遺宫路物色荒涼總非故
攐衣始信不虛言滿地荆榛見零露當年争奪苦勞機
却把江山付落暉聞說越王臺殿上如今亦有鷓鴣飛
百花洲
吴王在時百花開畫船載樂洲邊來吴王去後百花落
歌吹無聞洲寂寞花開花落年年春前後看花應幾人
但見枝枝映流水不知片片墮行塵年年風雨荒臺畔
日暮黃鸝腸欲斷豈惟世少看花人縱來此地無花看
香水谿
粉痕凝水春溶溶煖香流出銅溝宫月明曾照美人浴
影與荷花相間紅玉肌羞露誰能見只有鴛鴦窺半面
絳綃圍掩怯新涼歸卧芙蓉池上殿空洗鉛華不洗妖
坐傾人國幾良宵驪山更有湯泉在千古愁魂一種銷
太湖石
沒人采石山根淵投身下試飢蛟涎馮夷不解護潛寶
幾片捧出如青蓮寒姿本是湖水骨波濤潄擊應千年
初疑鬼怪離洞府珊瑚鐵網相鈎連㠌空突兀多異態
雲吐夏浦芝生田龍麟含雨晚猶潤豹質隠霧朝常鮮
清音叩罷磬韻遠微靨洗出珠窩圓坐移各岫置庭砌
日照彷彿生紫烟三峯削成泰華掌一穴透入仇池天
醉中時到倚蒼蘚秋風冷逼吟詩肩洛陽園墅汴宫苑
當時駢列誇竒妍黃羅封蓋素氊裹萬里貢獻勞車船
奢游事歇家園廢盡仆荆棘荒池邊人生嗜此亦可笑
有身豈得如石堅百年零落竟誰在空品甲乙煩題鐫
又嗟此石何獻巧自召鑿取虧天全不如頑礦世所棄
滿山長作牛羊眠
洞庭山
朝登西巖望太湖青天在水飛雲孤洞庭縹緲兩峯出
正似碧海浮方壺嘗聞此山古靈壤蛇虎絶跡歡樵夫
濤聲半夜恐魂夢石氣五月寒肌膚居人彷彿武陵客
戶種橘柚收為租高風欲起沙鳥避明月未出霜猿呼
中有林屋仙所都銀房石室開金鋪羅浮峨嵋互通達
别有路往非人途天后每降龍垂胡神鉦忽響驚棲鼯
自懸日月照洞内古木隂蔽空朝晡風吹白芝曉易老
雲帶紫泉秋不枯靈威丈人亦仙徒深入探得圅中符
玄衣使者不暇惜欲使出拯蒼生蘇後來好事多繼往
石壁篆刻猶堪摹千年玉鼠化蝙蝠下撲炬火如飛烏
玄關拒閉誰復到似怪衣上腥塵汙勿言神仙事恍惚
靈蹟具在良非誣我生擾擾胡為乎坐見白髮生頭顱
久欲尋真未能去拘束世故緣妻孥何當臨湖借魚艇
拍浪徑度先雙鳬獨攀幽險不用扶身佩五岳真形圖
夜登天壇掃落葉自取薪水供丹爐此身願作仙家奴
不知仙人肯許無狂語醉發應盧胡
聖姑廟
湖心湧出黿頭山白波翠島非人寰清虚宜作水仙府
鱗堂荷屋居其間淵都羣靈孰為主煙鬢翛然一神女
柔姿誰敢狎相親笑叱鼉龍起雷雨玉骨蟬輕蛻幾秋
世緣已斷信無愁采蘭每約湘濱會拾翠時陪漢上游
水禽翔鳴衛芝蓋長在蒼茫杳冥外鮫人獻綃裁作衣
螺女供珠綴為佩花落閒祠謝古春蕙幃瑶席掩香塵
空山夜夜星河遠芳渚年年蘅杜新霞舒霧捲凝光彩
笑語無聞復誰待冷風幾度引舟迴宛似蓬萊隔煙海
猿叫楓林魚躍波桂旗翻翠暮寒多女巫佇望飛裠度
獨奏箜篌引曼歌椒觴奠罷沈玄壁鳥沒遥天湛空碧
遺情不結楚臺雲世人何處尋蹤跡
蔡經宅
昆侖主者王方平身騎黃麟朝紫京舉手長辭漢公卿
得道不願世上名往來隠玄與朱明洞中各有白玉城
絳衣游空擁幢旌三山五嶽自按行冷風吹動天樂鳴
璚簫琅璈和鸞笙羽衛蹴踏山海崩龍車鶴馭紛相迎
嘯呼神官走吏兵魑魅魍魎號且驚暫來經家駐雲程
人馬不見但有聲虎頭鞶囊佩蒼精神光赫然照軒楹
授以至言可長生凡骨已作蟬蛻輕麻姑來會尋仙盟
芳姿娉婷似飛瓊言從昔年宴蓬瀛又見弱水三淺清
爪可爬背念始萌仙意已識遭笞榜餘杭阿姥酒罷傾
攝景忽去煙雲横家人悲望空&KR1103;&KR1103;桑田迴首幾變更
神仙在世每自呈凡夫不識等瞽盲丹元有田不解耕
但愛狗苟還蠅營榮華未滿咎責盈忽化腐鬼歸荒塋
金丹可學道可成木鑽石盤貴精誠誰能自拔水火坑
飛游往來瑶樹英千載或有歸來情
石崇墓
虯鬚欲怒珊瑚折步障圍春錦雲熱真珠換妾勝驚鴻
笑踏香塵如踏空酒闌金谷鶯花醉家逐樓前舞裙墜
財多買得東市愁羅綺散盡餘荒丘猶憐白首同歸者
坐伴遊魂楓樹下
初入京寓天界寺西閣對辛夷花懷徐七記室
去年寺裏開辛夷君來憶我曾題詩今年我來君已去
思君還對花開時欲尋花下君行迹日暮空庭古苔碧
殷勤把酒問花枝看過春風幾行客
答余新鄭
前年吴門初解兵君别故國當西行有司臨門暮驅發
道路風雨啼孩嬰倉皇不敢送出郭執手暫立懷憂驚
我時雖幸脫鋒鏑亂後生事無堪營移家江上託地主
閒園借得親鉏耕春朝起沐日照屋野卉雜發鳴鸝鶊
思君萬里不可見對此涕淚如盆傾有壺當軒忍自酌
有句在卷邀誰評走投北郭問消息一客為我言分明
君初隨例詣闕下有旨謫徙鍾離城賫無囊金從無僕
棄家獨去何惸惸長淮粘天趣前渡牙眼怖客浮鼉鯨
到州鞠躬謁太守脫去官籍儕編氓城荒無屋寓來客
旋乞廢地誅蓬荆異鄉何人恤同患喜有楊子兼徐卿
日高破竈煙未起閉戸不絶哦詩聲去年聖恩念逐客
特賜拂拭加朝纓勑君赴汴聽銓擢路筭舊驛猶千程
沙河無雨夏雲熱茅葦夾岸多蚊蝱舟中感癘得下泄
刃攪腸腹聞咿嚶荒途無藥相救療伏枕兩旬幾殞生
終藉神明佑吉士疾勢漸脫身強輕一官署作新鄭簿
捧檄已去詢田更我雖歴歴聽客語虛實未察憂難平
初春天子下明詔欲纂前史羅儒英菲才亦辱使者召
辭謝不得來南京日斜出局訪君舍草滿陋巷春泥晴
入門小女識父友延拜學訴艱難情且云父意念家遠
新遣兩卒來相迎須臾出君寄我札上有秀句如瑰瓊
自陳前事頗一一與客舊說無虧盈讀終呼卒問彼土
卒言幾年經戰爭河山蕭條縣雖小民少奸詐多淳誠
春秋古稱鄶子國溱洧水活魴魚赬雌兔咻咻草間走
雄雉角角桑顛鳴谷深稀逢種田者時有射戸棲山棚
霜天赤棗收幾觓剥食可當江南粇官來撫民務無事
鞭挂壁上無敲接寒廳吏散獨坐嘯遠對嵩少當檐楹
聞之離抱頓舒豁如吸清露醒朝醒便因卒還寄君語
此邑小鮮聊試烹幸逢昌朝勿自棄願更努力修嘉名
吾皇親手擁高篲洒掃六合氛塵清海内夷筐已入貢
隴外戸版初來呈大開明堂議禮樂學士濟濟登蓬瀛
太廟冬烝薦朱瑟千畝春藉垂青紘用材不肯略疏賤
銖寸盡上天官衡況君磊落抱竒器不異一鶚秋空横
豈容久屈簿領下天道始塞終當亨文章期君歸黼黻
借問報政何時成
送林謨秀才東歸謁松江守
江城秋隂朝不暉落葉古巷人來稀林生何求乃過我
敗屐躡雨投閒扉自言少習澤宫射思侣聚士登王畿
風塵失路因漂轉我豈無志時其違欲充材官挽強弩
關塞莫解窮城圍將從隠者服短褐霜露難采荒山薇
長年旅舍破氊冷坐厭蟋蟀愁伊威諸侯得意盡輕客
顧影竟傍何門依南津昨夜砧杵動風來燭前驚攬衣
家人倚戶望應久宿舂未辦悲慙歸今朝江帆偶東轉
願借子語為光輝嗟余亦坐窮作祟讀書不出遭罵譏
士無賢否貧者鄙此言信矣誰云非囊乏黃金可揮贈
有詩豈救君腸飢雲間使君本儒者貴顯尚肯矜寒微
儻開深池養病鵠翼成待看摩天飛
題高彦敬雲山圖
尚書生長燕臺下慣識風沙草漫野何由得見山水鄉
煙嶺雲林遠能寫平時四海作宦遊高興最愛江南秋
霅谿清曉剡谿晚閒解狂轡尋扁舟此中謝屐曾經處
半是啼鴉棲宿樹斷橋旗下問農歸遠寺鐘邊訪僧去
風流一沒歲未遥坐覽遺迹成前朝何當遍覽畫中景
聖恩已許從漁樵
美人摘阮圖歌
圓槽象月修寒玉暗貯宫商滿空腹美人和恨抱秋風
偷寫琴中舞鸞曲傾鬟低黛幾娉婷夢約湘娥倚竹聽
滴盡冰盤老蛟淚阿咸帳底醉初醒梧桐落翠萎蘭紫
仙澗流雲含玉子甲屛難障夜深寒恐踏驚鴻忽飛起
不識人間出塞聲瑶臺别有斷腸情調終人去哀絃歇
桂樹烏啼滿山月
贈丘老師
長春之孫自仙骨袖有蟠桃食遺核平生不學燒汞方
唾視黃金等何物滿城誰識舊庚桑白髮人中似鶴長
時上高樓惟獨醉榴皮書破壁塵香
玄武門觀虎圈
目光燑燑卧深圈羽林獵士初擒獻腥風一嘯猶辟人
況在空山道中見莫憶横行藜藿間且隨玄豹守天關
垂頭食肉嗟何補漢家將軍乃真虎
送許先生歸越
天子下詔徵賢良多士競逐風雲翔先生亦隨使者起
闕下再拜陳封章自稱前朝老進士白髮巳短材非長
羣龍在廷翊昌運疲蹇豈足追騰驤乞還山林養餘齒
歌頌聖德傳無疆近臣上殿為陳請天語特許歸其鄉
是時海國風雨涼道士莊下初栽秧故山農事不可緩
歸興倏與高帆揚從容進退遂所願帝恩甚大誰能量
嗟余相逢恨苦晚忽去未免私心傷明朝相憶望於越
江水東逝何洋洋
送證上人住持道場
訢公昔年住寶坊龍象蹴踏騰毫芒袈裟曾侍玉座傍
萬衆闤聽講仁王弟子如雲來四方朝鐘暮鼓鳴高堂
西歸葱嶺今幾霜鉢傳曇師道彌昌叢林主教遇聖皇
紫衣朝闕隨班行上人繼吐三葉芳衲中長繫摩尼蒼
人間萬念俱已忘獨好遊戲談文章我來京師寄禪房
每邀看月開修廊手横蠅拂坐繩牀竹間風吹煑茗香
侍僮觸屏睡欲僵高殿宿鳥驚琅璫詩成金磬韻尚揚
清才未必慙支湯有時夜剪園韭嘗燈懸西齋雨浪浪
人生聚散不可常翩然東遊主道場道場乃在雲水鄉
碧瀾堂前去路長江湖寒縮蛟蜃藏楓桕正赤橙柑黃
煙銷日出聞漁榔洲渚宛轉山低昂蕭然瓶錫隨經囊
留宿肯戀林中桑兵餘莫嗟梵宇荒勝景未逐樓臺亡
寺門無人閉夕陽芋栗收作山中糧好說千偈恢禪綱
麾斥佛祖誰敢當我方無用縻太倉叨逐劒佩趨明光
醉歌欲覓玄真狂懷恩未得尋歸航明朝舉首空相望
雲飛笠澤天茫茫
送王孝廉至京省其父待制後歸金華
君來金陵自金華遠道犖确驅行車空山北風正多雪
歲晚何事穿泥沙君言省覲敢辭苦況是日下非天涯
問安已畢起稱夀白門酒香還可賖明燈客窗共夜語
便覺春意迴寒槎予亦叨恩在京國早踏街鼓聞初撾
日斜歸來就空廨索寞不異投林鴉家人千里望未至
虚聽檐鵲鳴喳喳羡君父子此相見頓起歡笑忘咨嗟
異鄉逢人即可樂況爾骨肉誰能加汝翁文章擅當世
片語落紙爭傳誇身登昌朝列侍從日曳珮玉趨南衙
捧圅當殿曉進史秉燭鎖院宵書麻觀君才氣已略似
青海異種多騮騧絲綸便可令世掌胡為趣别東還家
阿婆在堂待調膳計日敢使歸期差往來兩地慰親念
如君孝意誠堪嘉勞勞亭下冬日短江冰未解魚難义
送君揖手忽已遠烏巾獵獵風中斜重闈歸拜想無恙
故園正見開梅花
穆陵行
永穆陵宋理宗陵也在會稽元至元初西僧楊
發輦真住請發宋諸陵許之既取其殉寶復以
理宗頂骨為飲器後籍入官以賜帝師天兵克
元詔求得之命有司歸葬焉
樓船載骨沉海水金槌晝入三泉裏空中玉馬不聞嘶
日落寢園秋色起魚燈夜滅隧戸開弓劒已出空幽臺
髠胡暗識寶氣盡六陵松柏悲風來玉顱深注酡酥酒
誤比戎王月支首百年帝魄泣穹廬醉骨飲冤愁不朽
幸逢中國真龍飛一函雨露江南歸環珮重遊故山月
冬青樹死遺民非(世傳有士嘗竊諸帝骨埋屛處樹冬青為識)千秋誰解錮
南山世運興亡覆掌閒起輦谷前馬蹄散白草無人澆
麥飯
獨遊山中憶周記室砥
借居水北鄰雲巖醒遊醉卧月滿山空山孤愁似放逐
踐蛇衝虎窮幽探緣梯上窺萬仞壁垂綆下汲千丈潭
幽蘿翳壑變朝晦怪卉發澗留春酣青山識我豈生客
曾與周子來聯驂是時秋高鶴聲厲霜降兩崦纔收柑
飯餘洗足上堂坐手揮談麈風&KR0146;&KR0146;如今故人亦遠去
帆葉暮落吴江南斷崖蒼蘚漫舊刻往夢追想情何堪
巴僧不厭客屢至篝燈夜禪同一龕風迴忽灑石門雨
日出盡消溪市嵐乃知山水有深趣天意獨許窮人諳
我今豈是慕高隠非才濫進能無慙業緣種種去略盡
惟有佳句猶相耽便求安心向佛祖不待㛰嫁女與男
贈墨翁沈蒙泉
南朝墨法稱奚家相國謬費盈連車堆金欲沽世已少
至今好事成咨嗟潘生後出亦竒絶峨嵋仙子嘗相誇
紫殿曾供寫飛白玉堂每用書官麻人間留藏敢輕試
傳玩正比雲龍茶沈翁遠得二子妙珙璧自美誰能瑕
徂徠老節燒欲盡萬杵夜搗玄霜華錦囊贈我忽在几
光怪迸屋驚早鴉一餅團團未磨缺似月食盡逢妖蟇
此物宜歸大手筆濡染竹帛垂無涯上當紀頌聖功德
下可論載臣忠邪我今才薄況病退破硯久棄塵生窪
一朝得此復何用慚注魚豕箋蟲鰕摩挲忽動揮灑興
聊吟險句追島叉高堂淋漓為君掃醉汙舊賜宫袍花
淮南張架閣家舊有樓在儀鑾江上經兵燹已
廢與予會吴中乞追賦之
秋風嘗歌遠遊篇樓中舉手招飛仙山奔海瀉盡供覽
逸思每出孤鴻前雕欄一别應非昨幾度淮南桂花落
酒酣却作望鄉人那得東歸似黃鶴風景如今總厭看
客愁何處更凭欄欲問日邊知遠近浮雲迴首蔽長安
題朱元暉雲山圖
海岳老仙非畫工自有丘壑藏胸中大兒揮灑亦莫比
妙趣政足傳家風敷文閣下書幃淨夢入空山覺衣冷
起拈綵筆寫幽蹤一片飛來楚雲影彷彿三相與九嶷
翠峯猶抹二娥眉水生江上鴻歸後樹暗沙頭春去時
蒼蒼遠渡連平麓煙火參差幾家屋林深谷靜斷行人
唯有禽聲啄枯木偶向高齋玩此圖斷縑猶費千金沽
自緣絶壁人間少如此雲山何處無
題朱氏梅雪軒
石城山居梅萬塢冒雪曾來扣僧戸爛然如見會羣妃
白鳳繽紛下瑶圃數片輕吹著鬢華乍看是雪又疑花
迷魂亂眼春如海那辨南枝映竹斜獨披鶴氅穿林去
凍壓寒梢應幾樹聽響方知夜灑時聞香始識繁開處
回首春風憶舊遊夢尋歸路隔羅浮年來驢背無詩思
醉踏塵埃空自愁聞道君家谿上下玉蘂瓊英巧相亞
履跡誰來東郭朝笛聲不起南樓夜翠羽驚啼莫怨猜
破寒宜共一樽開雪晴花發須相記我亦扁舟乘興來
和衍上人觀梅
籃輿偶出青山郭寒雨初晴凍雲薄梅花一路幾千株
半發園林半邨落夜窗轉曙雞欲驚寒谷回春蝶應覺
浩蕩才迷醉客魂嬋娟更伴幽人樂我來如蝶東西飛
不敢題詩慙筆閣歸來落月照書屋重覓餘馨夢難托
高僧巳澄法眼觀也愛一枝供寂寞便拖藜杖敲竹扉
遮莫人嗔賓客惡風雨休嗟已亂飄世間何物長如昨
題李德新中宗射鹿圖
赭袍玉帶虬髯怒人如真龍馬如虎英風猶似天可汗
肯信昏孱困韋武上林草綠聞呦呦飛鞚霹靂梢長楸
畫旗圍合晚猶獵後庭雙陸誰行籌追遊不記房陵辱
五王謫來勢猶獨空誇大羽發無虚不射妖狐射生鹿
畫圖令人生感嗟天寶回首飄胡沙神孫早解習祖藝
不遣銜出宫中花
題趙希遠宋杭京萬松金闕圖
長松掀髯若羣龍下繞宫闕雲千重鳳凰山頭望前殿
翠濤正涌金芙蓉海門日出潮初上白鶴飛來近仙掌
百官候綴紫宸班露滴朝衣氣森爽漢宫揚柳唐宫花
容易零落空繁華何如可獻至尊夀茯苓美似安期瓜
鑾輿因戀湖山好樓閣清隂勝蓬島不知風雨汴陵前
騎卒新樵幾株倒當日榻前初進圖黃金趣賜聞傳呼
何年流落在人世父老猶看思舊都客行近過吳山下
落葉空林惟敗瓦豈無畫史似前人秋色淒涼不堪寫
芥舟詩
估客海上誇乘風大艑遠戛龍魚宫帆如乘雲落天外
不假羽翼行虚空驚濤拍山撼難動安卧每到扶桑紅
回頭却笑垂釣子斷溝老葑留孤篷烏知達人解物表
坐視大塊舟航同風輪晝夜不停轉元氣下載浮鴻濛
泰山亦與一塵等何以巨細論雌雄君今齋居那苦小
自比置芥坳堂中將身便欲入無間險語乍出驚愚蒙
我聞懸珠納萬象此事尚覺勞神功萬千毫髮盡非有
幻相欲别誰能窮君行莫鼓萬里舵天游閉戸隨西東
何須更待積水厚區區往問南華翁
題周遜學天香深處卷
仙芬染骨濃無跡秋入畫堂簾不隔夢尋老蟾煙霧迷
碎落金蟲夜愁寂素娥舊栽無兩叢萬古散吹秋滿空
熏爐不爇象籠火人倚畫欄清影中蕙蘭暗泣幽馨歇
只有瑶芳占涼月
象
海山巨獸堪乘戰番使前年遠來獻寶纓纏絡錦䄡垂
拜舞如人向金殿仙仗時巡出鳳城車輿頻駕不曾驚
有牙莫畏焚軀禍天子深仁愛爾生
題茅叟夏山過雨圖
前山冥冥雲欲開後山隠隠猶聞雷江南六月風雨過
樹暗不見巫陽臺奔湍衝斷石橋路下瀉谷口相喧豗
隂開林壑鬼神去氣溼古洞蛟龍回人家出門看新霽
泥封墜果多楊梅漁樵欲歸謂已暝返照石壁蟬鳴哀
山中此景誰解寫茅翁素有丹青才新圖一片似海岳
高堂未展涼先來嗟余久逐揮汗客蓆帽障日趨黃埃
問翁幾欲東遊去如此畫圖安在哉
偃松行(松在天平山獅子巖下)
龍門西岡魏公祠祠前有松多古枝長身蜿蜒横數畝
巨石作枕相撐搘春泥半封朽死骨凍蘚盡裂皴生皮
無心昂聳上霄漢偃仰獨向荒山陲蟄雷破嶽撼不動
千載一夢醒何遲政如卧龍未起日深意有待風雲期
太湖月出照夜魄天峯雪積埋寒姿濤聲時吼若鼾息
野老驚起山僧疑左伸右屈多異態天自出巧非人為
畫師安能把筆寫樵子豈敢操斤窺杜陵枯柟已憔悴
蜀相老柏非瑰竒何如此樹怪且夀呵衛定想煩靈祗
不知已閱幾人代游客過盡今存誰明堂屢興不見取
得全正愛同支離我嘗來觀忍遽返醉坐其上高吟詩
葛陂笻竹亦騰化神物終去可久羈何當一叱使飛起
載我萬里遊天池他年還訪舊城郭正是白鶴歸來時
白馬澗
白馬何不居天閑乃在古寺長松間竒姿不受世羈絡
遠自竺國䭾經還澗邊飲罷寒雲起恍惚化龍跳入水
空山夜雨不聞嘶埋沒蹄痕紫苔裏高僧一去今幾年
世上神駿還誰憐莫令老逐風塵子憔悴哀鳴途路邊
贈治冠梁生乞作高子羔舊樣
野人散髮秋半稀小冠宜著稱短衣清時無能恥恩澤
朝簪乍脫歸田扉進賢峩峩在頭上此物須當付卿相
閉門方欲誦詩書煩君為製依我樣
賦得烏衣巷送趙丞子將
差差舞羽多光彩鄉國初辭度雲海江南門巷有題名
識得當年故巢在春風三月滿京華肯入尋常百姓家
隨鶯已度龍池柳引蝶還穿鳳苑花綠蕪芳草長干渚
樓閣初晴社前雨江邊今日有離筵留人看上檣頭語
宿蔡邨夜起
四更雞叫七星爛獨起開門候天旦月掛愁邊人影低
風驚夢裏烏羣散孤舟嫠婦寒自泣破屋老農貧屢歎
早餐欲發未遑安客路飄零正多難
天閑青驄赤驃二馬歌
漢家諸將開經濟列宿儲精降人世天遣同成一代功
亦有房星化騏驥青驄剪鬉高作花赤驃灑汗微成霞
人間何處得竒種恍惚西至踰流沙年來百戰從天子
曾逐烏騅到江死不慙飽食玉山禾天廏時清少鞭使
周王八駿去不來唐帝六馬應凡材何如二龍總超絶
蹴踏四海荆榛開圉官雙鞚頻迴顧萬里長楸恐驚騖
嘶處秋生閶闔風浴時曉動昆明霧一匹前牽一匹騎
馳道每出隨龍旗態閒步穏識上意不敢搖頓黃金羈
昨看巡狩還都邑鐃吹聲催移仗急羽林萬騎從如雲
追逐飛塵豈能及嗟哉此馬不異人乘時際遇蓋有神
請看垂耳鹽車者那得昂藏八尺身
同謝國史遊鍾山逢鐵冠先生
日日城中望鍾山孤塔縹緲峯孱顔山靈嘲我不一到
但命俗駕趨塵闤聖恩今朝許休沐得與謝客同躋攀
出郭未至景已好松風一𣲖連清灣空林無人遇釋子
知有曲徑通禪關舉頭見寺去尚遠鐘磬響落浮雲間
登高不知已幾里但怪力盡愁辛艱衆山雜沓總在下
如擁劒珮趨朝班時當嚴冬雪始霽古木寒瘦泉流慳
梁僧遺墓卧殘碣宋帝廢墠埋深管六朝陳蹟不可問
但見石老莓苔頑豪華歇盡形勝在劫火幾度燒空殷
鐵冠先生有道者往往人見騎黃斑相迎為指幽絶處
瀹茗留坐聽潺湲莫嫌癡客暮未返日墮江水鴉飛還
欲營一遊豈易得長來不比山僧閒
喜家人至京
家人遠來如我歸骨肉已是鄉園非妻羸女病想行苦
塵土覆面風吹衣裝車日暮解牛軛呼燭買酒敲鄰扉
客懷乍見不得語一室相對情依依憶昨初蒙使者徵
遠别田舍來京畿小臣微賤等蟣蝨召對上殿瞻天威
詔從太史校金匱每旦珥筆趨彤闈春遊禁苑侍鶴駕
冬祀泰畤隨龍旂有時青坊坐陪講宫壼滿賜霑恩輝
草茅被寵已踰分不才寧免誚與譏海鳥那知享鐘鼓
野馬終懼遭籠鞿江湖浩蕩故山遠歸夢每逐鴻南飛
常時出院就空館僮僕愁對語者稀知君在舍亦岑寂
歲暮雨雪吟蛜蝛今宵得見信可樂如獲美饌飽我飢
但憂兄姊尚遠隔言笑未了仍歔欷何當乞還棄手版
重理吴榜尋漁磯門前親種一頃稻婢供井臼妻鳴機
秋來租稅送縣畢邨酒可醉雞豚肥誰言此願未易遂
聖澤甚沛寧終違
北山觀猿
黑衣公子何嫋娜飛挂枯梢不愁墮幾迴呼下白雲間
抛賜曾嘗内園果家鄉何處是巴西回首煙蘿望欲迷
料得孤舟江上客月明少聽一聲啼
客舍雨中聽江卿吹簫
客中久不聞絲竹此夕逢君吹紫玉斷猿哀鴈總驚啼
我亦無端淚相續數聲嫋嫋復嗚嗚散入寒雲細欲無
愁望洞庭空落木夢遊秦苑總荒蕪曲中只訴君心苦
不道人聽更淒楚關山燈下歎羈臣江浦舟中泣嫠婦
憶昨閶門費酒貲玉人邀坐弄參差彩霞深院花開處
明月高樓鶴去時如今忽在他鄉外風雨寒窗兩憔悴
恨無百斛金陵春同上鳳凰臺上醉始知嶰谷枯篁枝
中有人間無限悲願君袖歸挂高壁莫更相逢容易吹
謝友人惠兜羅被歌
蠻工細擘冰蠶繭織得長衾謝縫剪蒙茸柳絮不愁吹
鋪壓高牀夜香軟朔風入關凋白榆塞寒此物時當須
明燈熾炭夕宴罷薦寢宜共紅氍毹海客揚帆遊萬里
得自崑崙國中市歸來遺我見遠情重似鴛鴦合歡綺
詩人鶴骨欺霜稜曾直禁署眠青綾自從身退合閒卧
只愛擁紙同山僧今朝得此何竒絶展覆不憂兒踏裂
便思清夢伴梅花静掩寒窗聽風雪越羅蜀錦安可常
洞房美女謾熏香誰知一幅春雲暖即是温柔堪老鄉
會宿成均汲玉兔泉煮茗諸君聯句不就因戲
呈宋學士
白兔如嫌桂宫冷走入杏花壇下井嫦娥無伴每相尋
水底亭亭落孤影曾搗秋風玉臼霜至今泉味帶天香
玉堂仙翁欲飲客轆轤夜半響空廊齋燈明滅茶煙裏
醉魂忽醒松風起只愁詩就失彌明殘雪滿庭寒似水
大全集卷九
