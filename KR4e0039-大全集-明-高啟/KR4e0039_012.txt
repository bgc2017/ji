大全集卷十二
明高啟撰
五言律詩
草堂夜集
山家具雞黍夜與故人期暫喜逢歡會都忘在亂離火
寒移坐密燭盡得詩遲莫聽高城角明朝别又悲
過胡博士郊居(胡善筮)
頭白蘭陵客幽居共一邨老來吟力退貧去告身存夕
吹鳴梨葉秋泉注稻根時因來問筮獨叩樹間門
送茅侯
欲知離别意孤棹去還停候吏分遥邇離人雜醉醒城
臨秋水渡樹帶夕陽亭後夜看吟燭憐君宿郡廳
孤雁
衡陽初失伴歸路遠飛單度隴將書怯排空作陣難呼
羣雲外急弔影月中殘不共鳬鷖宿蒹葭夜夜寒
曉步園池
髮隨秋葉落心共曉雲舒稍改新題句渾忘舊讀書林
争移樹鳥池響食萍魚無限悠然意凉天獨步餘
次韻過建平縣
縣雖三戶小地僻罷兵防茶市逢山客楓祠祭石郎雲
埋鳴澗斧沙膠度谿航應愛青山好經過駐旅裝
鵲軒
金華朱少府生時有鵲集於庭後樹每歲生日
輙一來其母將死鵲悲鳴久之而去因以名軒
識其思母之意云
神鵲曉鳴枝飛來自有期門前懸矢日堂上捧樽時詎
信填河事寧歌繞樹詩只憐君望斷風木助餘悲
寄杜二進士
花開寄别離花落正相思交誼多年見鄉愁近日知我
方淹上國君豈老明時試問江干閣同登復共誰
雨篷
楚雨滿汀洲瀟瀟灑客舟夢驚孤枕夜愁掩一篷秋葦
葉寒相戰灘聲暗共流此時湘浦上同聽只沙鷗
聽秋軒
西澗秋聲起凉風助振號數禽翻樹裏萬葉下亭臯初
訝來山雨還疑捲浪濤老僧方入定終夜任蕭騷
杏花飛燕圖
雙飛如鬭捷終日幾西東尾拂花梢露身翻柳絮風入
簾時趁蝶歸壘每銜蟲何處長相見佳人院落中
扇
皎皎復團團何人剪素紈驅蠅臨几席撲蝶近闌干似
月驚朝見生風變夏寒時移當日棄莫怨繪乘鸞
新荷
如蓋復如鈿初生雨後天葉低浮水上莖弱裊風前乍
覆遊魚戲難蔵宿鷺眠佳人休便折畱蔭採蓮船
鷺
雪羽獨修修閒情戀遠洲聲沈煙浦晚影度月灘秋避
棹驚時起窺魚立未休蒹葭同夜宿應只許沙鷗
馬
名駒産渥洼牽出萬人誇逸足輕千里高鬉散五花城
南遊紫陌塞上踏黃沙不受蠻奴策驕嘶向日斜
梧桐
井邊雙玉樹高結自生凉影散秋雲薄聲喧夜雨長疎
英飄碧簟亂葉響銀牀綠綺誰能斲持將奏鳳凰
圍棋
偶與消閒客圍棋向竹林聲敲驚鶴夢局罷轉桐隂對
坐忘言久相攻運意深此間元有樂何用橘中尋
池上晚酌
夕陽初雨過團扇送凉過竹裏方歸鳥沙邊尚浴鵝脱
巾懸峭壁流斝逐回波六逸當年樂何如此處多
簟
蠻藤巧織成乍展覺凉生紋蹙寒波細光搖夜月明坐
令葵扇棄眠稱石牀平須信南軒下炎天夢亦清
射柳
風煖畫旗張將軍集射場馬驕嫌轡急人勇喜弓強但
見青條折那知白羽翔三軍歡笑處巧中勝穿楊
流螢
熠燿復青熒流光不自停暗飛如避月遠墮欲隨星穿
樹臨幽檻緣莎集小庭莫將羅扇撲囊取照遺經
水殿圖
波影繞闌干清虚似廣寒荷香臨檻挹月色捲簾看夜
静聞清吹凉多却素紈冥酣思薦鱠銀縷簇金盤
新蟬
翾翾乍離脱咽咽試初鳴隔葉棲身穩移柯忽意驚亂
催忩日墮微喚浦風生何待當秋聽今朝已感情
林間避暑
自愛蠻藤滑閒舒卧石苔松風催暑去竹月送凉來石
氣生琴薦泉香入茗杯却憐行路子愁暍向黃埃
送劉省郎出佐邊郡
符劵前軍重衣冠上客才地圖連異壤星次出中台暮
雨車投峽秋風扇却埃省中梧樹在鳴鳳會重來
湓浦琵琶圖
秋夜相逢處閨愁雜宦情四絃風共拂兩棹月同明司
馬青衫濕佳人白髮生至今湓浦上楓葉尚哀聲
金人馬圖
名王愛遊獵初試射鵰弓白草秋原曠黃沙晚塞空琵
琶應漢女騕褭是蕃驄歸醉葡萄綠穹廬在月中
夜訪芑蟾二釋子因宿西澗聽琴
清夜獨幽尋巖扉落葉深許攜陶令酒來聽穎師琴人
醉月沈閣烏啼風滿林應畱西澗水千載寫餘音
錢塘送馬使君之吳中
樟亭離席散遥發畫幡車飛雉新阡麥啼鸎故苑花望
山登郡閣行水到田家莫道凝香句前人獨可誇
與劉將軍杜文學晚登西城
木落悲南國城高見北辰飄零猶有客經濟豈無人鳥
過風生翼龍歸雨在鱗相期俱努力天地正烽塵
和周山人見寄寒夜客懷之作
亂世難為客流年易作翁百憂尋歲暮孤夢怯山空門
掩雲峰裏燈明雪竹中無因乘夜訪相慰一尊同
哭臨川公
身用已時危衰殘况病欺竟成黃犬歎莫遂白鷗期東
閣圖書散西園草露垂無因奠江上應負十年知
一忩秋影
修竹與疎桐秋隂接桂叢竝生金井側同映綺疏中隱
匿纔籠霧交横忽颭風不須懷故館月落并成空
早春侍皇太子遊東苑池上呈青坊諸公
銅輦出紆徐春宫晝講餘戟煩郎將衛簡授大夫書草
長園鳴鹿冰開沼躍魚從遊伴商皓忝竊愧何如
題谿山小隱
何處谿山隱衡門對野橋晚風攜鶴子春雨種魚苗小
徑斜通竹疎籬曲護蕉人生閒自足不問楚辭招
城西客舍送周著作砥
客中寒食後惆悵送君違花隱歸城旆風吹渡水衣夜
忩炊黍散春苑鬭茶稀誰念西齋雨相思獨掩扉
兵後出郭
俯仰興亡異青山落照中民歸鄰樹在兵去壘煙空城
角猶悲奏江帆始遠通昔年荆棘露又滿闔閭宫
謝賜衣
臚呼遥捧賜服拜望蓬萊香帶爐烟下光迎扇月開竒
紋天女織新樣内工裁被澤徒深厚慚無奪錦才
西清對雨
楚臺雲起遠漢苑雨來微曉濕宫城旆寒霑陛楯衣溝
中隨葉墮爐畔帶烟飛坐詠西清暇君王召對稀
夜宿太廟齋宮
鳥散廟堧空清香肅閟宮太常齋禁密列祖享儀崇井
叩銅瓶月墀鳴玉佩風聽鐘候車駕庭燎已燑燑
送秦主客遷侍儀使
蕃客來曾識衣冠上國風承恩趨北闕罷直出南宫導
駕爐煙裏催班漏點中時清多奏頌還向閤門通
春日退直呈禁署諸公
待詔直東華歸休每日斜職連詞客苑俸入酒胡家檐
網長縈絮庭磚欲過花知君未出院應草侍中麻
送張司勲赴寶慶同知
乍出司勲幕還乘别駕車按圖猶漢地輸布盡蠻家山
熱蛇懸樹江晴鶴浴沙郡樓回首處北斗近京華
寓天界寺
雨過帝城頭香凝佛界幽果園春乳雀花殿午鳴鳩萬
履隨鐘集千燈入鏡流禪居容旅跡不覺久淹留
送前進士夏尚之歸宜春
淒涼庾開府老去復如何故國歸鴻少新朝振鷺多菊
荒應自歎麥秀竟誰歌相送堪愁思瀟瀟楚水波
早出鍾山門未開立候久之
關吏收魚鑰趨朝阻向晨忘鳴雞睡熟倦立馬嘶頻柝
靜霜飛堞鐘來月墮津可憐同候者多是未閒人
雪夜宿翰林院呈危宋二院長
偶伴王摩詰寒宵宿禁林院鈴風外静宮漏雪中沈絳
蠟銷吟燭青綾擁賜衾明朝陪賀瑞銀闕曉光深
自天界寺移寓鍾山里
移寓鍾山里開軒見翠微寺僧違乍遠鄰父識猶稀愛
讀明開牖防偷固設扉誰言新舍好畢竟未如歸
夜逢故郡賀冬至使胡浦二博士同宿
會宿本無期忻逢兩舊知問年驚别久候曉畏朝遲寒
澀高城漏陽迴上苑枝明朝使事畢歸騎又天涯
至日夜坐客館
久客漸忘家今宵忽感嗟旅蹤猶泊梗陽氣又吹葭巷
屋門封雪鄉關路遶沙閨中想逢節也解憶京華
送鮑翰林遷官陜右
鑾坡初罷直西去惜離羣載筆唐供奉褰帷漢使君濁
流河驛雨高樹嶽祠雲公暇應懷古登臨賦夕曛
送姚架閣
芳塵悵别筵新柳驛亭前客散春城酒人登暮雨船江
樓先見日郡界遠臨邊别後安民俗應知從事賢
送曾主簿之平樂
路出桂江東鄉音想未通蛇飛山苦霧鵬運海多風木
魁長欺客花蠻少學農縣廳何處在椰葉晚隂中
桓簡公廟
荒林慘淡中石馬欲嘶風功在山留碣威存廟挂弓饑
鴉迎祭客走鼠駭巫童千載宣城道人憐内史忠
送陳則
挾策去誰親侯門不禮賓愁邊長夜雨夢裏少年春樹
引離鄉路花驕失意人一杯歌短調相送欲沾巾
暮春送陳郎中出守擕李
出幕方為郡行車動畫輪圖書歸省吏風俗問州人塘
水龍鱗細城槐兔目新莫言花已盡君到自陽春
送楊從事從軍
南風動燕麥送子悵如何迢遞戎車役淒涼横笛歌天
籠平野迥山繞古關多莫笑書生怯能當曳落河
送王員外遷崇教
能書晉公子清宦稱高情海樹潮帆遠江風夏服輕官
從三省去僧出萬山迎誰說簪纓累名林得按行
吳中送顧生歸海陵
涼風初變柳歸興片帆孤家向三秋到田經幾歲蕪舊
音猶帶楚新夢未離吳明日江南北相思有雁無
園中
席煖林中憩衣凉水上歸腐瓜蟲食徧空樹鶴巢稀邂
逅尋幽得參差薄願違喜無來往者秋草没園扉
送前國子王助教歸臨川
去國獨依依羇臣淚滿衣夢中燕月遠望裏楚山微世
變人驚老身全詔許歸舟前楓葉落應到故園扉
送潘巡檢之閩中
京師到閩海秋色幾程餘莎柵山兵守榕林島戸居曉
衙雞應鼓晚邏騎隨車清世元無盗將軍好讀書
送思上人
名林雖盡廢南去只隨緣野飯晨留鉢城鐘夜到船虎
馴應畏法鳥喚不驚禪他日期相見高峰舊塔前
宴王將軍第
流水通侯第行雲傍妓臺雨催牙仗散風引羽觴來曲
學移聲按詩隨得韻裁莫令遊宴歇次第過花開
送朱從事之吳興
釋褐方從宦青山故郡鄰草深湖帶雨花暗驛蔵春鼓
聚祈蠶女舟逢射鴨人幕中應待久徒此惜離辰
和友人過采石
山暝斷磯頭猿聲兩岸愁柳間娼女酒月下估人舟擒
虎嗟横渡騎鯨憶醉遊停橈正懷古風急葦花秋
謔柳
何恨苦長顰纖姿嫵媚春慣愁行路客羞比舞筵人亂
葉斜斜雨狂花袞袞塵殘蟬來噪日應落漢潭濱
無題
顧影出中堂長眉學内妝本為戚里婦不是狹斜娼扇
撲園中蝶筝彈陌上桑相逢不敢笑只恐斷君腸
京師寓廨三首
誰言舊隱非静里且相依綠樹城通苑青山寺對扉官
閒休直早客久夢還稀是物春來典唯存舊賜衣
其二
幾夜頻聽雨經春不見花蘼蕪青渚燕楊柳白門鴉拙
宦危機遠工吟僻性加閒坊車馬少不似住京華
其三
寂寞過芳時幽懷只自知袖無投相刺篋有寄僧詩鼠
跡塵凝帳蛙聲雨到池疎慵堪置散不敢怨名卑
送舒徵士考禮畢歸四明
寄語關門吏休輕尚布衣叔孫聊應召周黨竟辭歸赤
曰京塵遠蒼煙海樹微送君還自歎老却故山薇
陪客登陶丘
相逢俱失意此地偶同遊獨樹邀人去斜陽為客留依
邨煙景夕近水竹聲秋漫有歸歟歎何山是故丘
王公子宅五月菊
秋英忽夏發宛在阿戎家細認驚初見高吟喜共誇不
依寒竹雨欲映午橊霞我旨甘遲暮尊前有此花
送周復秀才賦行李中一物得紈扇
不畫乘鸞女應憐素質新霜機驚落早風麈讓揮頻席
上曾歌怨忩間或掩顰何如為君子遠路障埃塵
送流人
漢條應偶觸蠻俗未能諳海近風多颶山昏瘴似嵐行
衝哀甸虎食畏蠱家蠶鄉國何年返懸知老日南
贈張省郎
漢署早為郎長遊鳳沼傍雞知壺水候馬識火城光每
載趨朝筆時熏直省香邊書無一羽冠蓋得翺翔
送瀚公住靈巖
離宮遊路絶名寺道場開我昔題詩去師今說法來茱
萸垂澗戶䓿萏發池臺興壞俱空幻登臨不用哀
送宿衛將出守鄧州
中郎身領仗宿衛在承明舊射雙鵰落新乘五馬行紅
雲遥魏闕白水近穰城好勸諸年少春來賣劒耕
甘露寺
勝地江山壯名林歲月遥刹蔵京口樹鐘送海門潮月
黑龍光發天清蜃氣銷何當尋狠石閒坐話前朝
送張羽後夜坐西齋
閒齋聽鐘坐憂緒悵多端鳴雁雨中急離人江上寒秋
燈下木葉夜艇隔風湍别後情蕭索方知舊會歡
徐山人别墅
茶香孤墅發竹色四鄰分掃地侵蟲字開忩散鳥羣樹
涼池過雨苔潤石生雲我出無車馬偏宜訪隱君
客館秋懷
獨卧愁空館牆隂野豆開暑將潮氣斂秋與竹聲來身
賊多違志時清少棄才慚非張仲蔚門戶有蒿萊
秋夜宿周記室草堂送王才
相别還相戀秋宵暫對牀人情貧後見客况醉中忘池
柳疎含吹江雲薄護霜離舟侍明發愁思劇茫茫
江上雨
冥冥衆樹昏浩浩一江渾急有迴風韻輕無入霧痕鳥
啼叢竹嶺人卧落花邨門巷春泥滑誰來共酒尊
送賈二進士歸省
年少擅詞華曾看手八叉晨裝歸路雨春酒别筵花馬
帶雲過嶺人同燕到家罷官趨覲好不是謫長沙
贈演師
石橋尋禮罷歸住白雲層法悟經慵讀年衰塔倦登青
苔生砌錫黃葉翳龕燈我欲相依老前身恐是僧
送錢氏兩甥度嶺
吏送投荒去應歸下瀨營一家十口散萬里兩身行洞
獠欺商市山魈喚客名江邊南望泣不盡渭陽情
送客歸閩省覲
秋城聞暮砧歸思忽盈襟客久依人遍親衰念子深青
山分嶺路紅荔到鄉林菽水還堪樂何須季子金
圓明佛舍訪呂山人
憐君不出院結夏與僧同隂竹行廊遠香花掩殿空飯
分齋鉢裏書寄蔵圅中茶宴歸來晚西林一磬風
荅宗人廉夜飲王氏池亭見懷
遥聞池上酌涼夜失炎天酒碧傾當竹衣香坐近蓮沿
波人弄月翻樹鳥鳴煙座上誰相憶惟應是惠連
賦得蟬送别
疎槐細柳中涼占一枝風蜕出形猶弱驚飛響未終雨
來林館静日下驛門空離管尊前發淒凉調正同
何隱君小墅
移家營别墅一逕竹扉開泉滿疏渠放花多借地栽壁
間田器挂忩裏浦帆來自戀幽居樂誰言是棄材
贈張明府
聞道彈琴處門前柳帶沙海珍通估市湖税減漁家暮
港迷荷葉秋田間豆花亂來無此地君政亦堪誇
送唐博士肅移家檇李
楊柳發初齊春隂廢院西故人乘醉别新鳥傍愁啼舟
重全家去詩多一路題杏花開北郭誰復共招提
贈妓
樂籍小名收侯家舊主謳笑能撩客喜醉肯逐人畱蝶
識薰香氣鶯慚度曲喉更憐諳酒令少日住揚州
送顧倅之錢塘
之官即勝遊送别漫多愁草色荒宫燕槐隂遠驛騶湖
通朝汲井潮動夜眠樓早向臨平過荷花已欲秋
荅高廉同飲後見寄
竹林清暑宴客散獨歸時愁寄歡餘别醒慚醉後詩蟬
催斜景急鳥度廣川遲何事聞鐘處勞君尚遠思
沈徵士鉉野亭
清時猶在野獨卧見高情移艇聞煙唱鉤簾看雨耕江
晴雙鸛下樹晚一牛鳴回首徒相憶柴車不入城
題醫師王隱君墓表後
孤舟别楚水客鬢已蒼蒼竟賦招魂些虚傳續命方悲
風柏隴小積雨藥園荒生滅雖能悟看碑亦感傷
贈朱山人
老來嫌衆累依澗獨開房積雨苔生桁迴風葉滿牀學
僧持淨律避客錄竒方若問塵中事無聞不是忘
谿上
秋色共谿長遊人語笑凉萍開天倒影蓮墮水流香魚
罶和星漉禽罝帶雨張從今搖桂棹不必問瀟湘
次韻楊儀曹雨中
雨中池閣曉清簟薦文漪隂恐晴期遠寒疑暑候遲荷
高擎欲折柳重舞難欹應阻陪高詠開簾看散絲
寄錢塘諸故人
年少客名都狂遊每共呼荷深筝在舫竹静矢鳴壺明
月潮千里殘陽雨半湖故人能念否歡意近來無
送烏程馮明府
青山若下南一騎入晴嵐縣治琴聲古泉香酒味甘竹
欄春護鴨葦箔夏分蠶大小馮君後傳家爾最堪
喜了上人見過
幾時西澗别忽喜過家園澹泊林間供虛空世外言豆
花零晚架瓜蔓絡秋垣莫厭頻相過衡門久息喧
病目
閉目洗黃連深忩坐兀然未忘聽鳥興暫絶看花緣問
女知檐日嗔奴畏竈煙願因無見處得證定心禪
病目不飲
患目未全明醫教謝麴生暫從彭澤止恐學左丘盲壁
下蘭尊掩林間藥臼鳴坐聽連日雨何物慰閒情
賦得蟹送人之官
吐沫亂珠流無腸豈識愁香宜橙實晚肥過稻花秋出
籪來深浦隨燈聚遠洲郡齋初退食可怕有監州
江上早發
蒼蒼汀霧起何處望高城游子曉初發居人寒未耕犬
鳴林月落魚躍浦風生已有先行者煙中聞棹聲
客舍喜姪庸至
客裏逢人喜相過况阿宜遠遊驚歲晚多難惜門衰帆
落江橋近鐘來野店遲一杯燈下語渾似在家時
哭周記室
萬里一羇臣悲歌楚水春漫期重會面竟作永傷神主
祭唯孤姪收詩有故人獨揮聞笛淚斜日下西鄰
過永定廢寺
亂後僧何去門閒落葉時畫昏秋蠧老齋斷午禽饑罷
說傳心法猶看賜額碑不知興壞理來此豈無悲
楓橋送丁鳳
紅葉寺前橋停君晚去橈醉應忘世難歸不計程遥山
隱初沈日風催欲上潮離魂來此處還似灞陵銷
盗發漢侍中許戫墓
古冢竟誰穿虛傳錮最堅玉魚宵已出石獸曉猶眠長
夜俄看日幽臺不掩泉須知摸金者亦到漢陵前
過海昌贈李侯
閒廰晝下簾秋色滿疎髯久戍殘兵老兵貧長吏廉隂
風潮動郭晴日地生鹽三老相逢說年來戶賸添
送易從事祖飲南渚
疎楊映老荷别處最秋多送客年年路愁人日日波霞
明添醉色風急斷離歌莫為官程促青山易看過
題張静居畫
楚客寫荆岑秋雲隔浦隂人家連橘塢水廟映楓林亂
後清遊歇愁邊遠色深相看休向晚怕有峽猿吟
夜懷王校書
燈暗獨吟餘疎桐月滿除蟲寒初入戸鼠餓欲侵書河
漢三更望江湖兩地居相思無去夢今夜恨何如
荅陳則見寄
何由慰遠思獨詠寄來詩行路方難日清秋欲盡時江
多驚雁火樹少宿烏枝早晚如相見應憐有鬢絲
煮藥
葉燥井泉清山忩藥在鐺燈前看火候枕上聽潮聲味
熟吟方就香來病已輕何時采芝朮養得羽翰成
夜投西寺
江月上秋衣來敲遠寺扉栖禽驚客至睡僕訝僧歸鐘
度行廊盡燈畱浴院微非無招旅館禪寂願相依
送石明府之崑山
茂苑行春罷攜琴又向東潮聲數里外山色半城中帆
帶桃花雨衣翻柳葉風島夷聞善政為有舶船通
過城西廢塢
亂前遊最熟亂後問都迷園散栽花戶林荒采菊蹊廢
泉流圃淺斜日下城低惟有煙中鳥迎人似舊啼
送范架閣赴嘉禾兼簡李使君
陸相祠前路孤舟欲上時空江難晚别荒郡易秋悲月
送潮生早雲隨雁去遲幕中知有子太守只題詩
喜呂山人見過江館
非君憐夙契誰肯顧柴門日短清江路風高大樹村交
呈新著稿同發舊蔵尊莫便尋歸棹心懷未盡論
贈鄰友
同居一塢中只隔水西東林近書燈露溪迴酒舫通放
鳬長合隊移竹每分叢只恐君徵起難期作兩翁
雨中就陳卿飲酒醉歸聞丁二卧病客樓賦此
慰之
我醉聽歌後君愁卧病中山雲秋郭暗江雨夜樓空短
燭知頻剪清樽恨不同題詩非檄手那得愈頭風
送醫士宋君之江上
詩瓢與藥囊此去即行裝跡隱名猶在交親意未忘剔
芸繙舊帙嘗草識新方春水孤舟起還來問竹房
屏居
飲水依道者心清無衆喧幽花落半樹疎雨過荒園看
山易云夕尋澗偶窮源欲喻静中趣居然忘我言
立秋日
碧天收夏色節氣變清商暑自今宵伏風從此日涼金
莖初有露玉氣未成霜&KR0008;日并淒雨潛催草木黃
效唐人贈邊將
翩翩越騎將負勇出山西射虜誇猿臂封侯賭馬蹄候
烽河外暗伏幟草中低欲雪憑陵恥須禽左谷蠡
送董湖州
五馬貴專城花兼赤綬明政條民乍識賦籍吏初呈山
籠輸茶至溪船摘芰行非將苕霅水誰比使君清
晚次西陵館
匹馬倦嘶風蕭蕭逐轉蓬地經兵亂後歲盡客愁中晚
渡隨潮急寒山舊驛空可憐今夜月相照宿江東
送顧别駕之邊郡
故人雖盡别相去獨君賖緣路雲千堠臨邊樹一家渡
江船載馬到館燭驚鴉莫歎孤城廢春來尚有花
送僧恬歸靈隱
遊方應未久柳色變新年在路逢春雪還山訪冷泉鐘
催投寺錫燈照泊江船法意休多問無言即是禪
江上寄王校書行
寥落舊歡會江邊獨掩扉鄰家聞暮笛客舍試春衣宿
鳥歸山亂行人渡水稀相思比花絮斜日繞城飛
送越將罷鎮
楚客佩吳鴻臨邊最有功讀書圍壁裏賭酒射堂中旆
出莎城雨笳吹柳浦風越人相感意應與暮潮東
送王稹赴大都
王郎歌莫哀且酌姑蘇臺獨客自傷别諸侯誰愛才關
河千里去宮闕五門開未肯輕齊虜新從下土來
送孫主簿之德清(孫善琴)
山水匝秋城君行思已清道逢迎吏拜田雜戍人耕地
遠知邊信家貧稱縣名應攜一琴去相和長官鳴
畱别李侯
梅發津亭北春隨使節迴線多遊子服酒滿故人杯鐘
送横江雨車盤出峽雷平生感知已臨别更徘徊
寄熹公
禪居紫閣隂欲去問安心野岸隨流曲山門隱樹深千
燈燃雨塔一磬出風林想見跏趺處雲多不可尋
送王才歸錢塘
南歸猶落魄北上已蹉跎草草官亭酒勞勞客路歌親
知今日少山水故鄉多匕首空畱在酬恩竟若何
送長洲周丞陞吳縣令
青山隔苑橋改邑去非遥官食新添俸民傳舊布條稻
花迎午散荷葉待秋凋寂寞長洲路空聞五袴謠
冬至夜喜逢徐七
君來同客館把酒夜相看動是經年别能辭盡夕歡雪
明忩促曙陽復座銷寒世路今如此懸知後會難
送史丞之海門(史淮東人)
黃茅連霧雨此地久荒凉日出嵎夷邇江通渤澥長改
官非謫宦到邑是還鄉海上遥聞說歸人已裹糧
夜雨
砌冷一蛩急忩虚諸葉稀蕭條風雨夜幽卧掩牀幃鄰
杵聽初歇齋燈看尚微忽憂歲暮事聊食故山薇
師山周君客濠上思歸未得因畫舊隱圖求余
賦詩
幾年留客舍千里念家山得向圖中見猶勝夢裏還菊
畦經雨廢薜屋帶雲關楚奏無窮意相忘頼此間
微恙江館夜作
寒燈坐江館愁逼歲闌珊苦恨應催老微疴似忌閒雞
前星列屋雁外月臨灣明日將求藥身猶懶入關
逢李止冰道人
吹簫月滿舟何處昔頻遊后土瓊花觀仙人黃鶴樓别
來應未老道在復何求相見俄還去江城楓葉秋
冬至夜雨感懷
節序關何事徒令百感生升沈當世事存殁故人情寒
壯微陽氣風疎緩漏聲他年說今夜聽雨宿南城
過戴居士宅
江邊戴顒宅地好惬幽尋高樹蔵卑屋新篁補舊林鳥
成畱客語雲作護花隂不負滄洲約重來論夙心
歸鴉
啞啞噪夕輝争宿不爭飛未逐冥鴻去長先野鶴歸荒
村流水遠古戍淡煙微借問寒林樹何枝最可依
晚坐南齋寫懷
雁過南齋暮魂消默坐中賤貧長作客愁病欲成翁忩
灑侵燈雨庭翻走葉風山妻猶解事未遣酒樽空
其二
歲景看垂暮羇蹤歎屢遷有身能去俗無術但論天菊
老江城酒牀寒客舍氊愁中還一笑兒女滿燈前
廿四日雨中夜坐
不興貧後歎每動醉中吟涉難知天意居閒長道心雁
聲隨雨到鬢色與年侵獨想平生事蕭然坐夜深
其二
身退惟宜静謀疎且任真樓空三日雨書亂一牀塵丘
隴多良友江湖獨放臣莫嗟年景暮轉眼是新春
書曹谷才世訓詩後為其子季常作
綠野高人第清門舊相家篇章存月露翰墨走龍蛇作
戒言惟切詒謀歲已賖過庭雖有訓得與共傳誇
題畫為僧賦
行負貝多書青山别舊廬亂尋安土避貧借破菴居吟
苦非愁裏禪癯似病餘思歸休看畫來去盡空虚
題華氏塋芝檜圖
誰指牛眠處江山地最靈氣鍾孤檜碧祥表五芝青影
動春雲亂香敷曉露零知君家種德曾讀墓前銘
樵
山中朝佩斧遠路入煙蘿伐木驚禽起穿雲畏虎過石
根供倦憩谷口應高歌莫看仙人奕歸來恐爛柯
牧
自誇黃犢健登壠共揮鞭笛弄將斜日蓑披欲斷煙歸
鴉流水外疎樹舊莊前應笑侯門客騎驢走歲年
賦得銅人贈醫士
舊鑄明堂像新圖太史書體成金冶内穴試石砭餘摩
狄年空老求仙事亦虚君懷濟人意為此竟何如
夏景園廬
門掩一齋空幽懷獨坐中本同趨府客偶似灌園翁魚
闖萍溪雨蟬嘶柳巷風未須論夙志聊復去樊籠
寄題崇明學宮天心水卣軒
夜氣虚明際齋宮息衆喧詠餘風度瑟坐久月當軒雲
盡無畱翳池清有活源心知此時意欲論竟何言
送柔上人得船字
叢林初結夏東去又飄然罷說天台講行參雪竇禪殘
經松下几遠磬月中船不用空悲别師今絶妄緣
中秋琵琶洲宴集得紅字
香霧夕濛濛孤高桂樹東影疎林際月涼近水邊風重
露流杯綠繁星亂燭紅明年江海上高會與誰同
悼女
保養常多闕艱難愧我貧悽悽臨歿語的的在生親遺
佩寒江月殘燈夜室塵中郎他日藁畱付與何人
亂後經婁江舊館
此地昔相依重來事已非新年芳草遍舊里熟人稀遠
燕皆巢樹閒花自落磯遺蹤竟難覓愁步夕陽歸
悼故顧宜人
避亂應千里悲離復幾年塵埃初嫁鏡雨雪未歸船有
子隨行旐無人與葬錢束芻何處弔衰草暮江邊
過劉山人園
欲問幽棲處花蹊逐澗迴夕煙羅幕卷春雨藥房開野
鶴知琴意山蜂給酒材城中少閒客誰解引車來
次韻楊禮曹移疾之作
養疾深扉掩還應謝俗交鳥多風和語葵晚雨緘苞印
向閒廰鎖鐘聞近寺敲相思愁暮靄高樹古城坳
送周履道入郭
離羣方感愴况復與君違花隱歸城旆風吹渡水衣須
知喧寂異莫訝往來稀今夜空齋雨誰憐獨掩扉
雨齋獨坐寫寄友
動與世相妨端居學坐忘雨來池上樹煙起竹間房屋
鳥非晴弄闌花是晚芳尋山期已阻遥望奈蒼蒼
次韻酬西園公
林驚緣樹鼠池響食萍魚月戸雙砧落風亭一簟舒體
便清夏健髮映早秋疎本自無愁事何須酒破除
聞鄰家琵琶有感
清唱合琵琶當年碧玉家弄殘催酒急抱重向燈斜久
别愁江樹重聽隔院花淚多思舊事不是客天涯
書王生扇
素質粉藤光蒲葵詎可方當懷驚抱月灑面怯沾霜宜
助驅蠅用羞隨走馬狂過時甘自棄不怨井梧黃
送胡鉉遊會稽
山水獨行遍苕溪仍剡溪衣逢新火減舟渡雜花迷黃
絹尋碑讀紅裙賭墅攜清遊不能共腸斷聽猿啼
送陳少府赴嘉定
雨歇桑隂路爭迎紺幰車湖多田水滿城小井煙疎夜
戶猶聞犬春濤欲上魚期君布新政去卜海濱居
報恩寺逢蔣主簿就送還如臯
貪語酒寒頻新年見故人别時煙寺晚歸路雪江春造
次燈前面蒼茫舶上身明朝楚花發莫歎縣廚貧
贈姚東曹
爐氣拂春衣分曹直省闈相門旄節重郎舍簡書稀夜
直聽鐘度晨朝策馬飛共憐王掾少粉署有光輝
鍾山雪霽圖
山勢識龍蟠香臺擁翠巒草堂猿嘯晚蕙帳鶴驚寒雲
擁梁僧塔苔封宋帝壇昔年遊歴處今向畫中看
白蓮寺池上
月出露已白荷花香滿池高僧愛清夜畱客坐題詩竹
動鳥驚夢草凉蟲語悲閒齋一瓢酒應不負幽期
大全集卷十二
