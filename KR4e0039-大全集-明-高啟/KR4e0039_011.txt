大全集卷十一
明高啟撰
長短句體
青丘子歌
江上有青丘予徙家其南因自號青丘子閒居
無事終日苦吟間作青丘子歌言其意以解詩
滛之嘲
青丘子臞而清本是五雲閣下之仙卿何年降謫在世
間向人不道姓與名躡屩厭遠遊荷鋤懶躬耕有劒任
繡澀有書任縱横不肯折腰為五斗米不肯掉舌下七
十城但好覓詩句自吟自酬賡田間曳杖復帶索傍人
不識笑且輕謂是魯迂儒楚狂生青丘子聞之不介意
吟聲出吻不絶咿咿鳴朝吟忘其饑暮吟散不平當其
苦吟時兀兀如被酲頭髮不暇櫛家事不及營兒啼不
知憐客至不果迎不憂回也空不慕猗氏盈不慙被寬
褐不羡垂華纓不問龍虎苦戰鬭不管烏兔忙奔傾向
水際獨坐林中獨行斲元氣搜元精造化萬物難隱情
冥茫八極遊心兵坐令無象作有聲微如破懸蝨壯若
屠長鯨清同吸沆瀣險比排崢嶸靄靄晴雲披軋軋凍
草萌高攀天根探月窟犀照牛渚萬怪呈妙意俄同鬼
神會佳景每與江山爭星虹助光氣煙露滋華英聽音
諧韶樂咀味得太羹世間無物為我娛自出金石相轟
鏗江邊茅屋風雨晴閉門睡足詩初成叩壺自高歌不
顧俗耳驚欲呼君山老父攜諸仙所弄之長笛和我此
歌吹月明但愁歘忽波浪起鳥獸駭叫山搖崩天帝聞
之怒下遣白鶴迎不容在世作狡獪復結飛珮還瑶京
登陽山絶頂
我登此山巔不知此山高但覺羣山總在下坐撫其頂
同兒曹又見太湖動我前洶湧三十萬頃煙波濤長風
吹人度層嶂不用仙翁赤城杖峰迴秋礙海鶻飛日出
夜聽天雞唱中有一泉長不枯乃是蜿蜒神物之所都
老藤隂森洞府黑樹上不敢留棲烏常年禱雨車來此
投金符靈旗風轉白日晦馬鬛一滴霑三吳巖巒蒼蒼
境多異樵子尋常不曾至探幽歴險未得歸忽聽鐘來
澗西寺此時望青冥脱略塵世情白雲冉冉足下起如
欲載我昇天行古來名賢總何有只有此山長不朽欲
呼明月海上來照把長生一瓢酒浮丘醉枕肱洪崖笑
開口秋風吹落浩歌聲地上行人盡回首
張節婦詞
靈壽張明府嫡母早寡守志
誰言妾有夫中路棄妾身先殂誰言妾無子側室生兒
與夫似兒讀書妾辟纑空房夜夜聞啼烏兒能成名妾
不嫁良人瞑目黃泉下
與客飲西園花下
一壺酒正滿一樹花仍新傾壺對花樹日暮西園春不
愛枝上花愛此花下人相逢莫學花無賴明日分飛隨
路塵
吳中逢王才隨朝京使赴燕南歸
江南草長蝴蝶飛白馬新自燕山歸燕山歸不堪說易
水寒風薊門雪朝邸空隨使者車禁閽不受書生謁一
杯勸君歌莫哀歸時應過黃金臺不見荒基秋來土花
紫伯圖已歇昭王死千載無人延國士
白雲泉
白雲不為雨散在清泉流泉氣復成雲山中同一秋巖
前石竇幽寒處雲自長浮泉自注潛龍未起出深泓渴
鳥時來下高樹雲應無心飛上天泉亦不肯隨奔川老
僧愛此不復下山去卧雲飲泉終歲年
戎王追彘圖
前騎脱兔奔後騎驚鴻急火燒秋草獵場空一彘窮追
勢難及大小當戸左右賢單于勇銳閼支妍雕戈白羽
謾争發衆中得雋知誰先君不見天策將真天子馳一
馬殪四豕
茅山陳道士卧雲所
不逐雲渡海寧隨雲出山但邀雲共宿日夕三峰間絪
緼枕席潤晻靄房櫳閒聽松閣前風滿耳吹盡白雲應
睡起
贈醉樵
川釣已遭獵野耕終改圖不如山中樵醉卧誰得呼采
山不采松松花可為酒酒熟誰共斟木客為我友木客
已去空石牀舉杯向月邀吳剛借汝快斧斫大桂要令
四海增清光林風吹髮寒擁耳獨枕空尊碧巖裏此時
忘却負薪歸猛虎一聲驚不起世間萬事如浮煙看棋
何必逢神仙青松化石鶴未返酒醒又是三千年
雷雨護嬰圖
兒衣寒母衣濕風雨蒼黃歸意急雷忽鳴兒忽驚抱兒
與兒同死生樹聲吹迴水聲注田家尚遥無避處看圖
誰念亂離人白日青天棄兒去
南園
君不見平樂館古城何處寒雲滿君不見奉誠園荒臺
無蹤秋草繁白日沈山水歸海寒暑頻催陵谷改皇天
大運有推移富貴於人豈長在請看當年廣陵王雙旌
六纛何輝光幸逢中國久多故一家割據誇雄強園中
歡游恐遲暮美人能歌客能賦車馬春風日日來楊花
吹滿城南路疊石為山引泉為池辟疆舊園何足竒經
營三十年欲令子孫永保之不知回首今幾時繁華掃
地無復遺門掩愁鴟嘯風雨種菜老翁來作主空餘怪
石卧池邊欲問興亡不能語春已去人不來一樹兩樹
桃花開射堂踘圃俱青苔何須雍門琴但令對此便可
哀人生不飲胡為哉人生不飲何為哉
滄浪亭
滄浪平無風波之驚滄浪廣有風月之賞吳興長史舊
遷謫買得此水自號滄浪客乘釣在北渚榜船臨西洲
白鷗不來往遣興誰同遊發清歌弄清景醉入荷花夢
魂冷天念儒臣去國冤故與無塵水雲境斯人去已遠
我來空復情滄浪水雖在不似昔年清躊躇燭過亭前
路疎葦寒煙沙鳥鳴
石射堋
石射堋張石城石鼔響或發石騎勢欲行彷彿古戰場
上有愁雲生餓鴟嘯寒風砉若箭鏃鳴何人作此留山
中鳥獸欲過膽盡驚疑是神禹治水時來教鬼神降妖
精至今風雨夕猶聽人馬聲嘗聞父老言鼔鳴則有兵
方今瘡痍民脱命見太平我願碎其鼔隳其堋人安四
海清自此萬年無戰爭
走狗塘
春堤長春草淺此地吳王曾走犬獵場四面圍畫旗紅
炬照輦還宫遲割鮮夕宴誰共食臺上妃子非樊姬春
苑年來草仍綠韓盧已去多麋鹿君不見漢皇縱狗殊
有功逐兔直到烏江東
清冷閣
臨清池敞華閣明月入綺疏微風颭羅幕白波連遠洲
竹冷芙蓉愁客聽秋聲起魚驚星影流冰絃彈罷鵾雞
曲天河墮水凉宵促試問西園閣上遊何如南浦舟中
宿
烏夜邨
荒邨烏夜棲忽繞月明啼生得東家女身為萬乘妻至
今種高樹不遣烏飛去居人凡幾家愛聽啼啞啞啼啞
啞勿驚怪婦開門向烏拜
醉贈宋卿
勸君歸來休莫作澹蕩遊黃雲已蔽燕國晚白露正滿
梁園秋千石酒萬戶侯請君論此誰當優吳門日出花
滿樓小婦喚客不解羞君留綠綺琴我脱紫綺裘今朝
春好能飲否東風吹散江南愁
潘隱君月樓歌
樓高高月皓皓容月多得月早朝看西墮江夕見東生
島我歌烏飛向穹昊樓中之人須醉倒人長閒月長好
月中藥成人不老
約諸君看范園杏花不果後偶獨遊而杏已盡
落惟桃數樹盛開感而有賦因寄諸君
久欲與君往那期成獨來參差二月暮過却杏花開杏
花雖好今無在只有桃花笑相待杏白桃紅何淺深春
還不負看花心看花心君更劇胡為不來空歎息世間
萬事盡如花著意相尋應不得
番人移帳圖
懸爾弧韜我弓拔帳何徙榆林東顧語勿驅日暮中野
兒未十歲不能騎馬
夜聞謝太史誦李杜詩
前歌蜀道難後歌偪仄行商聲激烈出破屋林鳥夜起
鄰人驚我愁寂寞正欲眠聽此起坐心茫然高歌隔舍
與相和雙淚逬落青燈前李供奉杜拾遺當時流落俱
堪悲嚴公欲殺力士怒白首江海長憂饑二子高才且
如此君今與我將何為
贈金華隱者
我聞名山洞府三十六一一靈蹤紀真籙金華秀出向
東南遠勝陽明與句曲樓臺縹緲開煙霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛行恍惚誰解尋漫說至
今猶不死松花酒熟何處遊瑶草自綠春巖幽羣羊卧
地散如石老鹿耕田馴似牛聞有隠君子乃是學仙者
自從入山中不曾到山下世人莫知其姓名以山呼之
不敢輕樵夫忽見苦未識只疑便是黃初平嗟我胡為
在塵網遠望高峰若天壤茯苓夜煮儻許餐鐵杖來敲
石門響
春初來
春初來柳條欲舒花未開曉日忩前鳥聲喜似報春來
喚人起東風吹暖入煙痕綠遍江南幾千里去年春去
憶愁人倏忽今年又見春但欲逢春醉杯酒不管相思
成白首
題黃大癡天池石壁圖
黃大癡滑稽玩世人不知疑是阿母傍再謫偷桃兒平
生好飲復好畫醉後灑墨秋淋漓嘗為弟子李少翁貌
得華山絶頂之天池乃知别有縮地術坐移勝景來書
帷身騎黃鵠去來遠縞素飄落流塵緇潁川公子欣得
之手持示我請賦詩我聞此中可度難玉枕秘記傳自
青牛師池生碧蓮花千葉光陸離服食可騰化遊空駕
雲螭奈何靈蹟久閉蔵荒竹滿野啼猩狸尋真羽客不
肯一相顧却借釋子營茅茨我昔來遊早春時雪殘衆
壑銷寒姿磴滑不敢騎馬上青鞵自策桃笻枝上有煙
蘿披拂之翠壁下有沙石蕩漾之清漪晴天倒影落明
鏡正似玉女曉沐高鬟垂飲猿忽下藤裊裊浴鶴乍立
風澌澌匡廬有地我未到未省與此誰當竒掃石坐其
涯沿洄引流巵醉來自照影俯笑知為誰落梅撲香滿
接籬暮出東澗鐘鳴遲歸來城郭中復受塵土欺十年
勝賞難再得恍若清夢一斷無由追朝來觀此圖惻愴
使我悲當時同遊已少在我今未老形先疲人生擾擾
嗟何為不達但為高人嗤漢南已老司馬樹峴首已仆
羊公碑惟應學道悟真訣不與陵谷同遷移仙巖洞府
孰最好東有地肺西峩嵋高崖鐵鎖不可攀援以逕上
仰望白雲樓觀空峩巍此山易上何乃遺便與猿鶴秋
相期欲借太乙舟夜卧浩蕩隨風吹洞簫呼起千古月
照我白髮涼絲絲傾玉醪薦瑶芝招君來遊慎勿辭無
為漫對圖畫日夕遥相思
書夢中
夢行塞下沙無水無蒹葭牧羊人歸霜草短平地雁羣
棲不煖騎馬茫茫入遠煙一行衝起上秋天我夢驚回
雁飛去角聲吹斷江城曙
媯蜼子歌(為友王常宗作蓋其號也)
媯蜼子乃是軒轅之裔虞鰥之孫混沌旣死一萬年獨
抱大樸存竊伏在草野冥心究皇墳蚤逢三光五嶽之
氣乍分裂天狼下地䑛血流渾渾鹿走秦中原蛇鬭鄭
國門俎豆棄草莽干戈歘崩奔媯蜼子便欲東遊渡弱
水沐髮滄海朝陽盆又欲西行泝河漢踰崑崙山横川
阻兩地俱不可以往兮歸來掩戸卧旦昏蒔黍一區注
醪一樽妻給井臼兒收雞豚不詰曲以媚俗不偃蹇而
凌尊作為古文詞言高氣醇温手提數寸管欲發義理
根上探孔孟心下弔屈賈魂其質耀金石其芳吐蘭蓀
叩虚答有響斲險成無痕陸珍雜水怪變狀弗可論幾
年兀兀不肯出坐待真主應運九五開乾坤鶴書自天
來幽隱初見拔使者遠造廬雞鳴起膏轄興纂金匱編
尚書為給劄奸魂泣幽塚下恐遭誅殺書成一代進紫
宸鸞旗羽衛夾陛陳閤門導謁稱小臣麻衣不脱拜聖
人捧圅近前殿龍顔喜回春勅賚内帑之金與綺段其
文織作銀麒麟蒙恩乞還家以奉白髮親戴古弁垂長
紳自號山澤之臞民媯蜼子幸際明良時無為寂默坐
老東海湄青丘有客鈍且癡與汝欲結同襟期左鼓清
瑟右吹鳴箎作歌共祝天子夀五風十雨萬國赤子同
熙熙
贈劉生歌(生善鍜為李鍊師製三隅鐵剉藥刀求歌贈之)
君不見歐冶子金鑄魚腸照吳市君不見徐夫人藥淬
匕首驚圅秦竒鋒當年非不利氣奪秋雲愁白帝伯圖
恃此竟無成良冶徒為殺人器何如劉生獨煉昆吾鋼
大爐夜鍛騰虹光神鍼妙刃兩如水提出二豎皆奔蔵
利器之功有如此特為醫仙起人死囊中長得伴刀圭
海上何須剸犀兕我看十年太白西方明銅山尋鑿兵
縱横幸逢聖人生干戈戢四海清願生但制此器勿制
兵民無疫癘樂太平
登金陵雨花臺望大江
大江來從萬山中山勢盡與江流東鍾山如龍獨西上
欲破巨浪乘長風江山相雄不相讓形勝争誇天下壯
秦皇空此瘞黃金佳氣蔥蔥至今王我懷鬱塞何由開
酒酣走上城南臺坐覺蒼茫萬古意遠自荒煙落日之
中來石頭城下濤聲怒武騎千羣誰敢渡黃旗入洛竟
何祥鐵鎖横江未為固前三國後六朝草生宫闕何蕭
蕭英雄來時務割據幾度戰血流寒潮我生幸逢聖人
起南國禍亂初平事休息從今四海永為家不用長江
限南北
春日客園無花偶感
荒園多青草而無一樹花東風吹春來只向何人家南
池舊日花滿煙美人夜彈蜀國絃亂枝迷眼歸不得醉
帶月露花隂眠無花雖足歎無酒更可悲如今但得一
壺滿何用紛紛紅紫為
白下送錢判官岳
白門有垂楊復有春酒香此地逢君誰乃是錢少陽相
逢旣沽白門酒相送還攀白門柳不向公車更上書却
趨官署初垂綬日落淮水頭送君去悠悠梁王苑裏花
飛盡明日相思過汴州
贈錢文則琴呈良夫
古樂久不聞古器亦殘缺惟有朱絃琴韻與筝瑟迥殊
别此夜聽君彈四座寂不喧古人有遺恨似向絃中言
初調乍冲融再弄忽悽惋秋猿春鳥相間啼夢遶瀟湘
碧雲遠怒濤勢出峽鬭石轟奔雷漫流入滄海悠然去
無回銅瓶一墮井汲引不可上離車軋軋曉出關欲行
未行苦惆悵夜深庭樹風雨驚恍疑鬼神入蒲城須臾
響静月照席玉壺凍破冰崢嶸我心正如水萬籟不到
耳無端聽此聲雙淚逬落百感生起請且莫彈胡笳文
姬思家意咨嗟請莫彈履霜孝子在野愁徬徨願君拂
拭登高堂先彈南風後文王美哉大雅聲洋洋使我坐
聽憂俱忘
雪齋為述上人賦
君不見韓刺史疲馬度關愁欲死君不見党將軍美人
擁帳飲正醺憔悴豪華兩何有世人徒勞競奔走雪深
三尺坐寒龕誰似西齋衲衣叟開門一笑定起遲虛空
大地皆春熙松梢一片忽墮響夜静山空人不知此地
應憐無熱惱尋梅莫若尋詩好便穿蠟屐踏瓊瑶曉徑從
埋不須掃
燕覆巢
雙燕生五雛怡怡向高屋雛饑母出風雨來新作深巢
竟傾覆主人念雛不解飛移之别壘待母歸雛雖得壘
燕勿喜相逢主人亦偶爾明年作巢當更好須信安居
最難保
五禽言和張水部
泥滑滑啼空山行人愁道路難高天浮雲自多雨人不
知還空怨汝
提壺盧趣沽酒杏花邨中媪家有君如不飲過却春此
鳥枝頭應笑人
郭公郭公天寒水空朝飛暮棲蒹葦中蒹葦中啼不息
千載魂應怨亡國
婆餅焦婆去餉孫田隴遥隴頭小麥穗已搖但願好收
食自饒爾莫憂婆餅焦
脱却破袴脱却破袴谿深無船須涉渡亦思脱舊復換
新春機已空愁殺人
約王孝廉看梅
君莫憶東閣吟我莫憶西湖見兩地年來信不通塵埃
正滿春風面不知山中三日雪掩扃修竹斜倚愁娉婷
讀書屋空滿梁月夢斷冷落留餘馨相尋定有迎船鶴
煙霧籠寒縞衣薄一樽好共煖花魂明日關山笛中落
題滕用衡所蔵山水圖
滕君興在煙霞間遠遊十年今始還畫圖示我有層嶂
竟似何處之名山君言我初適東越酒船横渡鏡湖月
醉詠謫仙天姥吟海光欲曙清猿歇瑶草春已生便入
金華行道逢牧羊兒疑是黃初平從此西遊楚江水大
帆如雲掛空裏柁樓釃酒喚長風一日看山一千里不
聞東林鐘但見香爐峰波迷洞庭闊樹隔瀟湘重白沙
翠壁經過好就中幾度曾幽討麻姑壇上掃落花堯女
祠前薦芳藻晚客湖南逢雁回登臨長上楚王臺天從
朱鳥峰頭轉江自黃牛峽外來蒐竒歷險今應倦默坐
舊遊空數遍時向明忩看此圖好山一一皆重見我聞
君言自歎嗟身如處女愁離家閉門讀書無半車髀肉
漸生空鬢華牀前塵土蔽雙屐何不踏之踐苔石幸逢
盛世道路平五嶽尋真皆可適便當住抱綠綺彈松風
行盡萬壑千巖中仙書探得金匱空歸來誇君重相逢
握手一笑吳門東
余未有嗣海雪道人以張仙畫像見贈盖蘇老
泉嘗禱而得二子者予感其意因賦詩以謝
我年已及壯吉夢未兆熊雖有三女兒豈足慰乃公每
聞鄰家子夜雨誦經史起坐秋燈前顧影長嗟不能止
道人念我書無傳畫圖卷贈成都仙云昔蘇夫子建之
玉局禱甚虔乃生五色兩鳳鵷和鳴上下遂與夫子相
聯翩勸我勤禮之當有明珠出深淵我感道人意捧觴
拜其前君不見東家翁力耕積多田平生辛苦立門戶
兩兒棄擲如浮煙惡兒亦何須願得一子賢上以承吾
宗下以與吾玄仙乎有驗看明年請君更賦懸弧篇
大全集卷十一
