大全集卷八
明高啟撰
七言古詩
唐昭宗賜錢武肅王鐵劵歌
妖兒初下含元殿天子仍居少陽院諸藩從此擁連城
朝貢皆停事攻戰岐王已去梁王來長安宫闕生蒿萊
天目山前異人出金戈雙舉風煙開羅平惡鳥啼初起
犀弩三千射潮水歸來父老拜旌旗釃酒搥牛宴鄉里
打毬駿馬驕春風錦袍玉帶真英雄詔書特賜誓終始
黃金鏤字旌殊功虎符龍節彤弓矢後嗣猶令赦三死
盡言恩寵冠當時天府丹書未踰此摩挲舊物四百年
古色滿面凝蒼烟天祐宰相署名在尋文再讀心茫然
古來保族須忠節受此幾人還覆滅王家勲業至今傳
不在區區一方鐵人生富貴知幾時泰山作礪徒相期
行人曾過表忠觀風雨斷蘚埋殘碑
太白三章
太白初升北斗落行人早起車鳴鐸豈願身離父母邦
山川路遠非不惡貧賤未知生處樂
太白正高北斗低行人出關雞亂啼他鄉無人是知已
欲歸未歸東復西弊裘愧見家中妻
太白猶懸北斗沒行人衣上霜拂拂下馬飲酒歌苦聲
新豐主人莫相忽人奴亦有封侯骨
江上看花
兩年京師不見花青衫白馬驅塵沙今年江邊偶無事
狂醉爛漫尋春華遊蜂飛蝶日妍暖紅紫正發紛交加
穿蹊每入鄰媪圃叩門或到山僧家漸老都無少年樂
底用簫鼓隨行車攀條繞樹對吟詠不忍歸去至日斜
花應得我相慰賞似笑欲舞爭矜誇我如無花亦寂寞
閉戸有酒誰能賖夜來茅屋卧聞雨曉起走看成咨嗟
飄英墮萼不可綴餘豔只似銷殘霞明知春色不久住
豈料便去難留遮野鶯啼罷一回首恨與芳草盈天涯
中秋翫月張校理宅得南字
八月望夜天如藍海色卷霧山收嵐玉盤元沈龍窟底
忽起萬丈誰能探初來空中光尚溼孀娥寒髩風䰐鬖
人言一年此最好金精水氣秋相涵小星盡去大星在
芒角欲吐敢與參天將洗眼照下土啖食肯縱妖蟇貪
穿深窺暗不遺隙魍魎忌影逃巖嵌前年客中憶見之
家人怨别方喃喃荒山不知佳節至垂首凭案尋書蟫
但怪流輝入敗戸油燈失燄留孤龕起行隂林不用炬
剥啄獨叩峯西菴虬蛇亂踏心膽悸怪影走石皆楓楠
即呼道人共載酒放舟直下芙蓉潭翻翻驚鶻落樹杪
吹笛正和烏飛南今年在舍反寂寞暗室困卧如僵蠶
乾愁無端負良夜月固不言我則慚人無賢愚競翫賞
况我清景性所眈忽憶諸君隔河水持被就宿聆高談
為呼老婢掃庭宇一席盤飣梨與柑江城重閉萬家寂
樓鼓近聽纔撾三空階凄其覺露泫虚牖窈窕疑煙含
婆娑欲留月伴影素鸞西下煩停驂明宵復出已難似
動别經歲嗟何堪尊前此月又此客世所難遇心應諳
關山幾處未解兵擊柝不寐愁丁男南鄰歌舞北鄰哭
月雖同照異苦甘何人為我揮天戈乾坤多難俱平戡
行者得還居者樂清光所及恩皆覃懸知此願未易遂
憂來舉盞從沈酣須臾衆散曉蟲急古桂吹落青毿毿
送王太守遷雲間
男屠猪羊女釃酒共禱神祠留太守太守今年遷大州
除書已下誰能留兩州相去無百里失君應愁得君喜
安得如君數十人一時盡福東南民
謝陳山人贈其故弟長司所畫山水
大髯袖中有廬霍嵐氣噴人寒色薄出贈生綃一幅圖
云是小髯之所作我嘗遊君伯仲間仲今已沒空見山
畫中無限䃲礴意使我坐看愁滿顔重厓複澗迷樵路
煙蘿冥冥晝如暮溪閣風生醉客眠野橋月出歸僧度
櫪林蒙密楓林高深處似有猩鼯號滿空雲凍動秋思
飛泉落日何蕭騷揮毫若此難再得白鶴何時返鄉國
良工自古多苦心留賞人間頼遺墨南宫北苑皆已仙
此圖與之當並傳坐嗟存歿意難報作歌愧匪瓊瑶篇
書夢贈徐高士
真人高居紫霞房靈津夜灌通桃康其神不彫駐景光
名籍早入丹臺藏道成驂虯面虚皇凌攝梵炁遨穹蒼
下視羣生墮迷方倏忽起滅更喜傷我嘗夢遊至其傍
廣庭淨發衆妙香仙媛神官儼成行坐考雲笈披琳琅
稽首歸依大醫王願憫濁世同淪亡龍根珍脯不可嘗
但覺凡火燒肌腸身心俱病孰為攘至言授我何敢忘
空山無人覺在牀海月未落天蒼茫佐卿化鶴來吾鄉
朱冠縞衣頎而長篋中活人何所將苓參术芎枳桂薑
學仙曾聞道非常幸賜大藥和隂陽誓參飛裾上翺翔
人間徧施甘露漿掃除熱惱俱清涼疾苦不生夀無量
劉松年畫
樵青刺篙勝搖槳船頭分流水聲響青山渺渺波漾漾
白鷗飛過時一兩載書百卷酒十壺日斜出遊女兒湖
鄰舟買得巨口鱸醉拍銅斗歌嗚嗚此樂除却江南無
題武昌魏槃所藏畫
楚山遠吐參差碧虚閣開臨繫船石沙樹凋時鄂渚秋
江鷗沒處湘潭夕閣中幽人坐讀書書聲入水驚龍魚
欲吹短笛相尋去黃鶴磯頭好待予
送葉卿東遊
聞君辭家今幾年布衣綫斷芒屨穿江湖夢迴燈火夜
聽雨每憶山中田兵戈忽斷故鄉路雖有兩足歸無緣
上書願雪父兄恥畫地聚米籌山川居然無成困逆旅
白日但看孤雲眠時人不容禰生傲坐客豈信毛公賢
黃金已盡酒徒散壯士反為兒女憐飢吟倚壁氣未餒
有似病鶻棲荒煙却欲南遊探禹穴僕夫整駕雞鳴前
波濤翻江畏飢鰐霧雨連海愁飛鳶相逢誰肯問憔悴
山水自為窮人妍乾坤無家去何止飄泊不異迴風船
區區願君自愛惜今古遇合無非天亂離貧賤何足歎
王孫亦在道路邊我今豈少四方志讀書坐破牀頭氊
恩讐兩無欲誰報送子空歌寶劒篇
題韓長司所藏山水圖
參卿昔在西安幕騎馬看山時出郭終南泰華勢最高
横作秋雲掃寥廓秦川漢苑萬里開酒醒望遠登荒臺
日斜渭上歸人渡岳暗關中飛雨來此處竒觀絶天下
何事歸來猶看畫畫中小景似江南黃葉漁村見煙舍
莫戀江南真故鄉蓴鱸炊熟酒船香美人不是滄洲客
去去宜登白玉堂
煮石山房為金華葉山人賦
山人不飯粳稻香笑指白石為餱糧金華之石猶可食
元是舊牧初平羊荆榛拾歸夜深煮自言久服能輕舉
但令隨處有雲根不問青天早無雨我生無力耕西疇
硯田欲枯抱飢憂便當從君學此術絶勝乞米監河侯
九日與客登虎丘至夕放舟過天平山
昨日風雨今日晴天意令人作重九登高未用憶龍山
弔古竟須尋虎阜秋清人稀葉滿寺屐齒無聲石苔厚
我來但欲問前王不知伯氣銷沈久下穿山骨葬弓劒
銀海夜寒空不朽樓臺荆棘今幾變英雄誰似青山夀
十年自歎在塵土雞鳴起逐途人走兹遊喜出世網外
相攜況是同心友盤梯共上峰頂塔欲觀東海攀北斗
中原不見鴻鴈來浮雲萬里空回首鐘聲催送晚出寺
棲鴉已滿祠前柳秋風吹林客醉時夕陽下嶺僧歸後
山留好月續清景乘興夜過漁村口放船不覺露沾衣
滅燭始看星在罶金陵酒熟來謫仙赤壁歌殘泣嫠婦
人生此樂信難得夢幻功名有時有他年何必問誰健
但令不負持螯手詩成底用刻山石為寄龍門說空叟
明朝來借白雲泉淨洗從前千劫垢
夜發錢清
錢清渡頭船夜開黃茅苦竹聞猿哀客官釃酒水神廟
風雨滿江潮正來蒸飯炊魚坐蓬底不覺舟行兩山裏
棹歌早過越王城東方未白啼鴉起
草書歌贈張宣
昔聞汝祖東吳精醉傳草聖醒而精汝今能飲不滿杓
逸氣欲與相崢嶸高堂把筆若把槊長綃一拂悲風生
隂垂大澤雷雨過響破巨峽波濤傾颺颺遊絲罥晴晝
落落高斗回寒更飲猿連臂深澗絶飢鶻捩翅荒煙横
自言静裏觀萬物故能變化窮其情嗟余少本好劒舞
學書晚方從父兄終焉懶惰不得就塵滿硯田長廢耕
覽時撫事每有感胸次矹硉何由平空齋往往出怪語
吟聲相應飢腸鳴篇成請君為我寫墨瀋灑壁從奔崩
是時黃雲閉歲暮返照忽出寒江明手隨意到不留阻
正似突騎隂山行令嚴不聞戈甲響一夜下盡名王城
安得師行亦如此頃刻坐見乾坤清鳴呼作歌聊贈汝
愈使流淚沾衣纓
獨遊雲巖寄周砥
城西諸山非不竒我遊獨與兹山宜紅櫻春開山後寺
白水夏滿山前陂幽居況與山不遠鐘鼓每到空齋帷
雨餘煙中落日下曳杖往讀頭陀碑兩厓蒼蒼石色古
枇杷樹高隂滿池殿燈欲昏上羣鼠塔鈴巳静蹲孤鴟
興來即遊興盡返迎送豈要山僧知困窮喪亂豈無感
正頼此境忘吾悲嗟君何為乃自苦破韀短策塵中馳
挂帆能來亦未晚浦口三日南風吹
練圻老人農隠
我生不願六國印但願耕種二頃田田中讀書慕堯舜
坐待四海昇平年却愁為農亦良苦近歲征役相煩煎
養蠶唯堪了官稅賣犢未足輸丁錢虬鬚縣吏叩門戸
鄰犬夜吠頻驚眠雨中投泥東鑿塹冰上渡水西防邊
幾家逃亡閉白屋荒村古木空寒煙君獨胡為有此樂
無乃地邇秦溪仙門前流水野橋斷不過車馬唯通船
秧風初涼近芒種戴勝曉鳴桑樹顛短衣行隴自課作
兒子饁後妻耘前白頭雖復勞四體若比我輩寧非賢
旅遊三十不稱意年登未具粥與饘便投筆硯把耒耜
從子共賦豳風篇
嘗蒲萄酒歌
西域幾年歸使隔漢宫遺種秋蕭瑟誰將馬乳壓瑶漿
遠餉江南渴吟客赤霞流髓濃無聲初疑豹血淋銀甖
吳都不數黃柑釀隋殿虚傳玉薤名聞道輪臺千里雪
獵騎弓弦凍皆折試唱羌歌勸一觴氈房夜半天迴熱
絶味今朝喜得嘗猶含風露萬珠香牀頭如能有五斗
不將輕博涼州守
送高二文學遊錢塘(君梁人與余異譜)
我家本出渤海王子孫散落來南方只今遥承幾世後
坐棄戰陳談文章嗟君渡江此相遇知有遠族猶居梁
嘗聞四海盡兄弟況我同姓能相忘十年近舍道南宅
歲時拜父登高堂君年雖少志則壯不肯與世相低昂
讀書閉閣人罕識明月夜照聲琅琅欲將古道共推挽
豈顧薄俗譏迂狂君來不欲是王式我行或止非臧倉
亂離正賴相慰藉何事遠别遊錢塘錢塘舊國我所到
江山自存人已亡鴈鶩長雲暮陂澹牛羊落照秋陵荒
繁華銷盡莽蒼出君行見此能無傷西風吹塵扇難障
不如歸卧須時康一飢小事何足道故國尚有霜英黃
贈李外史
仙人飄飄若雲風來去倏忽誰能窮豈唯上界足官府
往往亦在塵埃中我欲尋真向五岳亂後舊路迷榛蓬
天雞未明夜谷暗海鶴已去秋壇空丹厓碧澗瑶草歇
洞府一閟無由通陌頭驚逢李道士自說柱史為吾翁
傍人相傳解起死袖裏有丹如日紅我聞安期古策士
親見楚漢爭雌雄終然濁世不肯住渡海竟去先飛鴻
玄洲東望纔咫尺彩霞幻結金銀宫何當共赴食棗約
三花醉折春濛濛迴看城郭煙霧杳大笑下士真沙蟲
聽教坊舊妓郭芳卿弟子陳氏歌(時至正已亥歲作)
文皇在御昇平日上苑宸遊駕頻出仗中樂部五千人
能唱新聲誰第一燕國佳人號順時姿容歌舞總能竒
中官奉旨時宣喚立馬門前催畫眉建章宫裏長生殿
芍藥初開勅張宴龍笙罷奏鳳絃停共聽嬌喉一鸎囀
遏雲妙響發朱脣不讓開元許永新繡陛花驚飄豔雪
文梁風動委芳塵翰林才子山東李每進新詞蒙上喜
當筵按罷謝天恩捧賜纏頭蜀都綺晚出銀臺酒未消
侯家主第強相邀寶釵珠袖尊前賞占斷春風夜復朝
回頭樂事浮雲改瘞玉埋香今幾載世間遺譜竟誰傳
弟子猶憐一人在曾記霓裳學得成朝元隊裏藝初呈
九天聲落千人聽丹鳳樓前月正明狹斜貴客迴車馬
不信芳名在師下風塵一旦禁城荒誰是花前聽歌者
從此飄零出教坊遠辭京國客殊方閉門春盡無人問
白髮青裙不理妝相逢為把雙蛾蹙水調梁州歌續續
江南年少未曾聞元是當時供奉曲朝使今年海上歸
繁華休說亂來非棃園散盡宫槐落天子愁多内宴稀
始知歡樂生憂患恨殺韓休老無諫傷心不見昔人歌
汾水秋風有飛鴈此日西園把一巵感時懷舊盡成悲
含情欲為秋娘賦愧我才非杜牧之
牀屏山水圖歌
畫工知余愛青山久墮塵網無由還故將列岫寫屏障
使我卧起於其間從此長如宿清境枕上分明見峰嶺
爐煙曉入帳中飛擁被驚和白雲冷丹崖碧樹層層開
江雨遠逐孤帆來就中樓閣是何處彷彿神女巫陽臺
楚山修竹瀟湘水似有清猿忽啼起江南千里夢遊歸
半牀落月高堂裏
方隠君山園
吴興城南山水勝竹樹參差萬家暎幽深誰似隠君園
車馬不來雞犬静兩溪迴通柳港曲一峯立對柴門正
東西别墅憐更好孤棹往來隨晚興總令種菜不種桃
新製長鑱木為柄家童不解候天時鄰叟還能論地性
交交林路翳復開活活野泉流不定清晨聞鳥欣獨往
濃綠潑晴畦色淨老葉垂根孤蚓號殘英綴梗羣蜂競
乍縈新蔓喜籬長欲迸晚芽嫌土硬此時採擷自足飽
肯為食肝煩縣令古來名園悉可數金谷辟疆誇獨盛
鑿石圓開弄月池買花深作行春徑愛妾宵陪秉燭宴
狎朋晝接流觴詠長年歡樂豈知極迴首芳菲屬他姓
只今誰解問遺蹤斷甓摧垣無一剩乃知厚業要德守
那得衰榮但言命君能勤儉遺子孫應有佳名書郡乘
觀顧蕃所藏宋賜進士絲鞭歌
臚傳殿下呼名士進士新充探花使内人綰結綵鞭成
恩與宫袍一時賜不用頻將柳下揮馬蹄得意自如飛
影裊夕陽何處去曲江園裏宴初歸天街直拂花枝過
擇壻高樓彩毬墮令人把玩憶當時零落春風幾縷絲
憶昨行寄吴中諸故人
憶昨結交豪俠客意氣相傾無促戚十年離亂如不知
日費黃金出遊劇狐裘蒙茸欺北風霹靂應手鳴雕弓
桓王墓下沙草白彷彿地似遼城東馬行雪中四蹄熱
流影欲追飛隼滅歸來笑學曹景宗生擊黃獐飲其血
臯橋泰娘雙翠蛾喚來尊前為我歌白日欲沒奈愁何
迴潭水綠春始波此中夜遊樂更多月出東山白雲裏
照見船中笛聲起驚鷗飛過片片輕有似梅花落江水
天峰最高明日登手接飛鳥攀危藤龍門路黑不可上
松風吹滅巖中燈衆客欲歸我不能更度前嶺緣崚嶒
遠攜茗器下相候喜有白首楞伽僧館娃離宫已為寺
香徑無人欲愁思醉題高壁墨如鴉一半欹斜不成字
夫差城南天下稀狂遊累日忘却歸座中爭起勸我酒
但道飲此無相違自從飄零各江海故舊如今幾人在
荒煙落日野烏啼寂寞青山顔亦改須知少年樂事偏
當飲豈得言無錢我今自筭雖未老豪健巳覺難如前
去日已去不可止來日方來猶可喜古來達士有名言
只說人生行樂耳
明皇秉燭夜遊圖
華萼樓頭日初墮紫衣催上宫門鎖大家今夕燕西園
高爇銀盤百枝火海棠欲睡不得成紅妝照見殊分明
滿庭紫燄作春霧不知有月空中行新譜霓裳試初按
内使頻呼燒燭換知更宫女報銅籖歌舞休催夜方半
共言醉飲終此宵明日且免羣臣朝只憂風露漸欲冷
妃子衣薄愁成嬌琵琶羯鼓相追續白日君心歡不足
此時何暇化光明去照逃亡小家屋姑蘇臺上長夜歌
江都宫裏飛螢多一般行樂未知極烽火忽至將如何
可憐蜀道歸來客南内凄涼頭盡白孤燈不照返魂人
梧桐夜雨秋蕭瑟
黑河秋雨引賦趙王孫家琵琶蓋其名也
朔天夜裂天垂泣雲壓鷹低翻翅溼髯王醉影抱寒驚
氊殿嘈嘈箭鳴急紅冰淚落清燈下倒卷河流入絃瀉
瘦駝卧磧歇鈴車撲朔隂沙鬼行野漢魂私語髩風淒
都護營荒咽凍鼙蘭山木葉連愁起散入塞門三萬里
夢斷金蟾隔煙小青塜埋聲秋不曉
期張校理王著作徐記室遊虎阜
前身似是雲水僧餘習愛覓名山登最憐虎阜在平地
一丘勢敵千崚嶒缺厓深深翳密葉欹石兀兀纏危藤
昔年無事恣幽賞拄杖叩門來屢曾風廊聽竹移廣簟
雪屋煨芋明高燈禪堂素壁醉題滿老衲喜客無嗔憎
别來三載困塵土散落略盡同遊朋谷猿清呌烟霧隔
宵夢欲往天瞢瞢幽懷鬱抱不得寫一月雨聲眠枕肱
相親尚有北郭友材盡齊楚慙曹滕張君名駒禀神駿
王子快鶻生鋒稜並淹客館校遺籍雲路萬里違騫騰
徐卿亦是瑚璉器遠役又欲行擔簦明朝山鵲定鳴霽
跬步可遊何不能一林一澗幽景在遥想與昔無虧增
朱櫻綠筍雖已過正愛夏木隂層層欲營此行況甚易
婦有藏酒魚新罾出城不必借車馬已辦布韈青行縢
吾儕雖窮自有樂相聚豈比蟲&KR1415;&KR1415;亂離撥棄且勿道
願賦妙語留傳謄
廣陵孫孝子愛日堂
昔自中原兵甲動志士憂時久心痛千村殺戮雞犬無
骨肉誰家保相共揚州受禍聞最深徒恃堅城鐵為甕
城中義丁一百萬坐委溝谿不成用至今草長髑髏臺
月黑精靈尚哀慟君時負親獨竄匿何異網魚逢脱縱
遠道秋風舊橐空長江暮雨孤帆重朅來吾鄉今十年
孝友爭傳比張仲雖嗟故里未能歸却喜新堂還可奉
盡歡惟啜小人羹致養寧須大官俸只愁老景苦駸駸
羲馭西馳疾飛鞚晝看花影願遲移晚聽角聲驚早弄
長繩未解繫飛烏每計餘年憂且恐嗟余少已失庭闈
宰木亂來無地種欲娱朝夕難再得誰惜流光去如夢
自慚不及君慶多灑淚蓼莪空廢誦寸心猶願時早平
重為河清作歌頌萬國同看化日長生能養親死能送
贈胡校書奎
我初遇子東海濱苧衫席帽凌風塵登城觀濤共歎息
見者不識何如人歸時憶近看燈節孤舟夜過黃岡雪
書來書往道加餐幾日相逢五年别再會之計何悠哉
我未及去君能來秋風吹殘太湖水乘興上得吳王臺
吳王臺前白楊柳西施去後吴娃醜四海同為此地人
百壺獨買誰家酒更尋豪客作夜遊簸弄明月琵琶洲
有愁為君亦蕩滌何況我輩元無愁醉中狂談君可恕
且共周旋莫歸去秋光已筭逼重陽好為黃花三日住
温陵節婦行
泉州陳氏婦夫泛海溺死守志
妾家温陵近南浦嫁得良人業為賈良人長年愛遠遊
不敢新妝映門戸販寶遥聞去百蠻朝朝海上望青山
不仁無那蛟龍横漂沒孤舟不得還君非渡河老狂父
波濤如山何不顧尋屍便欲赴窮淵膝下嬌兒誰與哺
十載空闈守寸心滄溟水淺恨情深願身不化山頭石
化作孤飛精衛禽
答余左司沈别駕元夕會飲城南之作時在圍
中
青帝行春氣初播雲沍餘隂苦難破江頭碧草生未長
戰馬寒嘶齕殘莝炊煙冷落雨中溼鄰屋時聞有啼餓
我愁鬱鬱但欲眠肯以案書勤自課却思去歲屬無虞
元夕共歡人幾箇高堂細聽落梅歌手擘黃柑香噴座
客酬主勸總忘曉看盡繁燈逐星墮秪今照市但羣烽
樂事淒涼誰復作故人念我有二子省内郎官府中佐
别離兩月不相逢身佩弓刀從戍邏欲尋舊賞慰勞役
笑拂尊前且安坐老兵折簡走相呼謂我閉門無乃懦
黃昏遠就向城南敢惜春衫凍泥涴軍中有會異尋常
牛肉麤肥酒巵大胡奴帳下出琵琶復拊銀筆與相和
燭殘未聽荒雞號絃斷忽驚哀鴈過須臾顔熱起叫噱
不記亂離仍轗軻更聲析析繞旗門劒匣搘頭容醉卧
歸來又辱寄新詩錦水煎腸珠落唾豪吟自欲繼燕歌
悲調豈將同楚些覽之幾度感深情曲高和難非懶惰
我生無力本何用衣食自來供馬磨雖蒙鄉曲假虚名
正似南箕不堪簸君才於世俱可珍周賈東遊抱竒貨
艱危壯氣喜彌激利器未施寧忍挫頗聞原野多殺傷
風雪呻吟苦無那吾儕斯樂豈易得應愧皇天恩獨荷
明年此夕會昇平把酒相邀更相賀
江上晚過鄰䲧看花因憶南園舊遊
去年看花在城郭今年看花在村落花開依舊自芳菲
客思居然成寂寞亂後城南花已空廢園門鎖鳥聲中
翻憐此地春風在映水穿籬發幾叢年時遊伴俱何處
秪有閒蜂隨繞樹欲慰春愁無酒家殘香細雨空歸去
兵後逢張孝廉醇
前年遠别君父子遭亂相傳皆已死今朝南陌忽逢君
為識人中語音似君言從親渡海濤欲避兵禍辭官曹
間關僅得返鄉里脫命羅網真秋毫問我胡為亦憔悴
十月孤城陷圍内囏難兩地得俱全政荷皇天憐我輩
相看握手非偶然痛飲豈得愁無錢城中故舊散欲盡
君來使我忘憂悁還思當年事未改車馬紅塵浩如海
等閒列第化秦灰試問主人誰復在請君看此應感吁
世間富貴皆空虚客遊且莫更彈鋏讀書歸卧先人廬
夜飲丁二侃宅聽琵琶
江月未出明星懸主人飲客夜不眠坐呼伶兒撥四絃
龍頭高撚玉軫圓轉關未奏濩索先勞嘈咽切斷復連
澀如清澗溜凍泉細若碧樹吟秋蟬忽然繁急何轟闐
風沙滿把撒四筵鴈行驚起飛不聯浮雲落葉俱綿綿
一聲抹斷萬里烟夢入紫塞愁胡天問渠怨恨有幾千
口不能說指為傳令人帳望思往年梁園楚榭長周旋
帷中曲宴羅綺鮮夜遣飛騎迎蟬娟低鬟出拜絳燭前
文絲香絛搭左肩曲項紫鳳抱半偏楓香一調妙入玄
好手正可羞紅蓮座間豪客皆詞仙舉杯邀我賦長篇
贈之醉寫蜀錦牋可當十萬纏頭錢如今遠客江海邊
欲聞絲音久無緣故人已散陵谷遷生死流落俱堪憐
今宵聽此真偶然顧影憔悴非昔妍長河欲曙落遠川
暫當歡娱反憂煎向隅無言涕淚漣此身如在潯陽船
曉睡
野夫性慵朝不出弊簀蕭然掩間室村深無客早敲門
睡覺長歌半簷日林聲寂寂鳥鳴少窗影交交樹横密
此時欹枕意方恬一任牀風亂書帙昔年霜街踏官鼓
欲與羣兒走爭疾如今只戀布衾温悟從前計應多失
厨中黍熟呼未起妻子嗔嘲竟誰恤天能容老此江邊
無事長眠吾願畢
東池看芙蓉
江天搖落逢秋杪滿目殘荷與枯蓼東家喜有木芙蓉
幾樹繁開依綠沼穠豔低將流水映寒香遠逐迴風裊
半愁霜露倚蒹葭老去徐娘猶窈窕天公似厭秋冷淡
故發芳叢媚清曉莫嗟不及見陽春車馬塵埃相汙少
吳王宫廢斷行客湘女祠空掩啼鳥何如此地獨來尋
静對嬋娟散憂悄蘭舟雖無美人採日暮孤吟自行繞
明朝重到恐消魂零落紅雲波渺渺
謝廬山宋隠君寄惠所製墨
瓦篝自掃煙埃溼風雨空山杵聲急香爐峰前五粒松
燒成片玉玄香濃寄我團團未磨缺有如蝕盡天邊月
陶泓日暖水滿池雲氣忽起秋淋漓茅屋光寒客心懼
上有蛟龍欲飛去便思寫檄驚天驕夜磨楯鼻冰不鎖
又思作賦獻天子曉出洛陽價增紙我今年少多不才
兩事未能如墨何但學顛狂如醉旭頭髮可濡秋未秃
美人撲蝶圖
花枝揚揚蝶宛宛風多力薄飛難遠美人一見空傷情
舞衣春來繡不成乍過簾前尋不見却入深叢避鶯燕
一雙撲得和花落金粉香痕滿羅扇笑看獨向園中歸
東家西家休亂飛
次韻周誼秀才對月見寄
空林鶴鳴草堂静桂影亭亭月初正憐君幽卧對中秋
尊酒無人起相命夜深詩成遣寄我自訴窮愁兼疾病
嗟余比君愁更多舊感新憂來每併前年看月綠茗園
賓客當筵一時盛自吹横笛倚清歌痛飲不知瓶屢罄
去年園中在北郭何異孤豚落深穽登樓強欲攬清輝
刁斗連營不堪聽今年旅寓向江渚暫喜東南亂初定
閒來未厭戶張羅貧去唯愁室懸磬牧兒耕叟共來往
那得衣冠解相敬久居村野坐自鄙銷盡豪懷與狂興
風塵無復舊時顔愧見相逢問名姓朋友凋零江海空
弟兄離隔關山迥良宵佳月雖可賞羸影窗間竟誰並
迢迢河轉漏初長摵摵葉鳴風稍勁此時倚壁自孤吟
只有蛩聲與相應初疑此月定非月應是人間照愁鏡
還思人愁月豈知何苦多憂損情性一生能幾見此月
盛年若去尤難更明宵圓景未便虧落盡芙蓉江色淨
君能強起從我歡共入空明恣游泳直期枕藉向舟中
不管遥天垂斗柄
大全集卷八
