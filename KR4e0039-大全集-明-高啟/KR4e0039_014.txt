大全集卷十四
明高啓撰
聯句
舞劒聯句
與會稽張憲夜飲觀銅臺季壯士舞劒而作
晚陌息鳴鑣(憲)秋城起嚴柝登堂欣有會(啓)顧座歎無
樂豪賓奉觴夀(憲)壯士掉箾作韻生飈拂鐔(啓)文綴星
輝鍔拭土色纔動(憲)暎火光轉爍寒瀉走澗泉(啓)明懸
溜簷凙徒誇刀瑩膏(憲)漫詫匕淬藥腥疑人血乾(啓)威
攝鬼蹤鑠雄聞莊子說(憲)醉想王郎斫聯翩倏鴻鶱(啓)
奮迅仍雀躍來如龍出淵(憲)去若蛇赴壑疾驚雷破山
(啟)怒訝風捲漠初馳帆縱張(憲)忽注弩弛彍隂陽變開
闔啓潮汐隨進却高步赴節同(憲)竒形分狀各斜廻象
翼蔽(啓)曲踊肖拏攫歘驚西方帝(憲)凜怖東海若屋翻
影紛綸(啓)地殷勢揮霍亂思突騎奔(憲)低見饑隼掠旁
分萬矢斷(啓)前拉千槍拓出堪劫齊壇(憲)立可當蜀閣
澤聞蛇嫗啼(啓)路遇猿翁搏斬關豁然判(憲)擊柱鑑爾
著陸疑濤涌牀(啓)宵駭虹闖幕驚棲已翻翻(憲)墜槁俄
索索顛旭曾悟書(啓)俠軻記爭博目花匪酒湎(憲)膚粟
似裘簿忠義氣盡張(啓)奸邪膽俱落不從玉玦計(憲)欲
定銅槃約未數大娘強(啓)終勝處女弱季路袖手欽(憲)
裴旻汗顔怍疾視誰敢當(啓)不成我慙學勇夫怒生癭
(憲)恐僕戰成瘧功收刺虎竒(啓)志感聞雞惡暫停月徘
徊(憲)既罷天寂寞崆峒詎必倚(啓)氛祲行可廓馘妖正
思今(憲)斷佞猶慕昨會合固有期(啓)死生良欲託寧憂
武庫災(憲)但俟凶門鑿慷慨勿悲歌(啓)淋漓且酣酌(憲)
劒池聯句
與張憲金起王隅同賦
飛梁上當空(憲)直壁下插水兩樹交古隂(啓)孤亭倒清
泚初至意已愜(憲)再陟神亦靡氣銷淵龍藏(起)骨朽山
鬼死蒼崖出仙詩(隅)金藏閟僧史伯圖渺何在(憲)世事
倏如此佳遊信難遭(啓)壯志良未已凭欄瞰神州(起)樹
羽訝軍壘未覩煙塵清(隅)且耽林壑美臨風揮一觥(憲)
憩石脱雙履鸎啄朱果殘(啓)蜂抱黃英委琴咽斜陽蟬
(憲)棋戰欲雨蟻溽暑避松箑(啓)輕凉透藤椅瞑目思黑
甜(憲)潛心翫玄旨籟響破虚寂(啓)香飄聞旖旎飲鐘隔
煙來(憲)樵笛呼月起整轡戒僕夫(啓)揖鞭謝釋子厖聲
吠喧呵(起)騎影歸迤邐餘戀尚眷然(隅)重來那復爾明
發抗塵容何由繼芳趾(憲)
病柏聯句
與青城杜寅郯郡徐賁遊白蓮寺見病柏而作
抱質雖輪菌託根何坎坷(寅)死色見已深生意存猶頗
(啓)老枿焦半身餘葉秃偏鬐(賁)恩謝漢陵春災非陸渾
火(寅)柯傾痺待扶節漏瘡思裹(啓)下窽封蚍蜉上穴綴
螺羸(賁)風起聲告哀雨冒汗憎顆(寅)蟄空虺喜容攀脆
猿愁墮(啓)將斲豈中梁欲刳詎宜舸(賁)蓋瘁缺青蔥梢
枯辭猗儺(寅)乏子供爐焚無隂庇牀坐(啓)蠧盡啄鳥飢
巢傾躓雛跛(賁)臞形慘若尫突腹腫如果(寅)藤纏偶假
妝蘚剝每慙裸(啓)主惜覬匠顧樵窺避僧邏(賁)土瘠力
易衰巖危勢難妥(寅)殺懼苦霜仍醫期甘露可(啓)成器
未為福不材反逃禍(賁)依林尚支撐亞石猶磊砢(寅)閱
歲失貞姿承陽愧纖朵(啓)掠辜孔語稱名負杜吟播(賁)
敢要秦樹封孰效禹梅鎖(寅)蟠深漫欲踞架重寧堪荷
(啓)氣同生固均數異測誠叵(賁)膏乾燃不明屑墜埽還
夥(寅)客憐弔賦悲童棄培功惰(啓)終護竟煩誰今看幸
遭我(賁)
風雨聯句
與會稽張憲在報恩佛寺遇風雨而作
盲風簸天興(憲)凍雨翻海瀉魚鰕落半空(啓)蛟龍鬭中
野勢吞九河黃(憲)功潤千里頳怒疑決沙囊(啓)振訝摧
屋瓦橫行天兵駃(憲)大笑電母哆乾坤發生多(啓)道路
暍死寡潦漲濤涌川(憲)旱去煙滅冶谷號竟誰嘘(啓)木
撼不自把神靈真恍惚(憲)造化非苟且初占月離畢(啓)
又駭泗没社必變其聖乎(憲)弗迷唯舜也隂岑氣如炊
(啓)高葉聲若打陽烏韜不見(憲)乾鵲噤皆啞重翳晦復
明(啓)餘點歇還灑雖悦灌園人(憲)應愁渡江者侍王笑
楚賦(啓)及我慙周雅避思泰山顛(憲)戰憶昆陽下雄夫
匕易失(啓)吝士蓋難假既霑想大田(憲)廣庇思巨厦桔
橰向晚停(啓)紈扇未秋捨亂號官私蛙(憲)莫辨來去馬
卧驚浪喧耳(啓)歸恐泥沒踝勿憂卷茅屋(憲)且喜憩蘭
若民期歲有登(啓)國荷天錫嘏沛澤宜載歌(憲)新篇試
姑寫(啓)
虎丘聯句
與潯陽張羽太原王行郯郡徐賁遊虎阜用壁
間顔魯公韻作
山遊期屢阻風雨過今春(羽)偶遂林泉賞仍同里閈親
(行)樹重迷卓午花盡謝芳辰(啓)事往非前代僧逢是故
人(賁)金精銷虎氣寶藏衛龍神(羽)妖魄憐埋玉仙詩看
勒珉(行)年登廚有供村遠寺無鄰(啓)池古寒泉定林暄
夏果新(賁)井名猶記羽樓姓尚題陳(羽)步策方循澗廻
橈已待津(行)緣雖喧寂異妄本去來均(啓)摩壁追高韻
應慙繼後塵(賁)
蓮房聯句
與金華宋璲張孟兼作
露冷鏡湖秋(璲)波凉練塘曉盤翻綠雲稠(兼)錦破朱霞
少新苞顆微綻(啓)餘葩莖尚嫋瘦繭綴寒蠶(璲)尖喙啄
青鳥下惟玉龍眠(兼)中有瓊絲裊擎重柄欲折(啓)含深
睛尚窅(璲)孤懸類覆杯(兼)雙立疑擢表(啓)初成欣雨滋
(兼)漸老怯風掉(啓)多子同根榮(啓)獨婦專房悄(璲)妝卸
失娉婷(啓)歌來逢窈窕(璲)剖心效諫忠(兼)竝頭呈瑞兆
(啓)褭蹄密竅剜(璲)魚目微光皎(啓)珠珥落槃多(啓)瑶軫
貯囊小(璲)空實外莫辨甘苦中自了剥殘星滿地采盡
香餘沼(啓)雕筵飣戢戢玉蟲攢擾擾送看出小艇薦喜
對清醥(兼)新嘗勝江芡遠覓迷水蓼褰芳想夏初(啓)感
物傷秋杪聊兹發吳詠(啓)一覽煙水渺(璲)
六言律詩
夫差女瓊姬墓
夢别芙蓉殿頭墮釵零落誰收土昏清鏡忘曉月冷珠
襦恨秋麋鹿昔年廢苑牛羊今上荒丘香䰟若怨亡國
莫與西施共遊
江村樂
荷浦張弓射鴨柳塘持燭又魚天隨子宅同里陶朱公
祠近居
其二
一犬行隨餉榼羣蛾飛繞繰車江邊女去摘芡城裏人
來賣茶
其三
罾掛漁郎舍外船維酒媪橋邊煙波五湖朝渡風雨孤
村晝眠
其四
日斜深塢牛臥潮落平沙蟹行秋社未開綠醖夜炊初
碓紅秔
甫里即事
長橋短橋楊柳前浦後浦荷花人看旗出酒市鷗送船
歸釣家風波欲起未起煙日將斜未斜絶勝苕中剡曲
金虀玉鱠堪誇
讀道旁舊冢碣上題曰宋黃澹翁先生之墓
古路斜陽廢城斷碑荒草殘塋莫嗔童竪樵牧不識先
生姓名
楊氏山莊
斜陽流水幾里啼鳥空林一家客去詩題柿葉僧來供
煮藤花
陶秘書廣陵送别圖
暮雨潮生瓜步春山樹繞蕪城惆悵離舟欲發江南煙
寺鐘聲
七言律詩
大駕親祀方丘選射齋宮奉次御製韻
奠璧方壇曉祝釐豹竿風動從靈祇獻符多士歌昌運
扈蹕諸蕃覩盛儀郊射貫侯初復古汾祠獲鼎未云竒
山川效順年多榖神答皇心定有期
奉迎車駕享大廟還宮
鳴蹕聲中曉仗廻錦裝馴象踏紅埃半空雲影看旗動
滿道天香識駕來漢酎祭餘清廟閉舜衣垂處紫宮開
禮成海内人皆慶獻頌應慚自乏才
晚登南岡望都邑宫闕
落日登高望帝畿龍蟠山下見龍飛雲霄雙闕開黃道
煙樹三宮接翠微沙苑馬閒秋獵罷天街車鬭晚朝歸
明朝欲獻昇平頌還逐仙班入瑣闈
其二
秦金不厭氣佳哉紫蓋黃旗此日開殘雪已銷鳷鵲觀
浮雲不隱鳳凰臺山如洛下層層出江自巴中渺渺來
六代衣冠總塵土幸逢昌運莫興哀
奉天殿進元史
詔預編摩辱主知布衣亦得拜龍墀書成一代存殷鑒
朝列千官備漢儀漏盡秋城催仗早燭光曉殿卷簾遲
時清機務應多暇閣下從容幸一披
九日陪諸閣老食賜糕次謝授經韻
叨陪講席按詞曹曉禁霜花點素袍院貯圖書西掖靜
雲連宮殿北山高故園莫憶黃花酒内府初嘗赤棗糕
最愛鳳毛今復見便令池上一揮毫
送沈左司從汪參政分省陜西汪由御史中丞
出
重臣分陜去臺端賓從威儀盡漢官四塞河山歸版籍
百年父老見衣冠函關月落聽雞度華岳雲開立馬看
知爾西行定回首如今江左是長安
吳僧日章講師赴召修蔣山普度佛事既罷東
歸送别
萬人擁坐聽潮音寶刹曾迂玉駕臨佛法曉敷三藏秘
帝恩春及九原深鐘山坐處花頻雨練浦歸時樹欲隂
擬問楞伽嗟已别楚江飛錫暮沉沉
其二
故鄉未解識清容却在金陵闕下逢中禁曾分齋鉢飯
上方時叩講筵鐘一帆細雨迢迢浦半塔斜陽靄靄峰
相送師歸忽多感飛雲亦戀舊依松
清明呈館中諸公
新煙着柳禁垣斜杏酪分香俗共誇白下有山皆繞郭
清明無客不思家卞侯墓上迷芳草盧女門前暎落花
喜得故人同待詔擬沽春酒醉京華
金陵喜逢董卿併送還武昌
兵後匆匆記别離兩年音問不相知武昌樓下初來日
幕府山前忽見時上國花開同醉少大江潮落獨歸遲
莫嗟握手還分手此會從前豈有期
送易左司分省廣西
朝廷特念遠氓深畫省分官出桂林油幕乍開依漢節
卉衣時到貢蠻金四時花發山多暖半日嵐開市尚隂
虞帝祠前黃竹裏相思莫聽鷓鴣吟
送王檢校錡赴北平
半年同舍客京華看遍龍河寺裏花纔進史書朝日下
便紆官綬去天涯平蕪遠塞秋驅騎衰柳遺宮晚噪鴉
莫道窮邊成久别待君歸草玉堂麻
京師秋興次謝太史韻
柳外秋風起御河京華客子意如何伎同北郭知應濫
俸比東方愧已多梁寺鐘來殘月落漢宮砧斷早鴻過
不材幸得同趨闕幾度珊珊候曉珂
送祠江瀆使者
源發岷峨萬里通函香迢遞問齋宫神馳白馬靈光近
祝奉玄牲禮秩宗驛下換船潮湧日廟前沉璧水廻風
重煩使者徼多福南國無疵黍稌豐
送葉判官赴高唐時使安南還
銅柱崖前使節過貢隨歸騎入京多一官暫遣陪成瑨
片語曾煩下趙佗曉拜賜衣辭絳闕秋催征棹渡黃河
政餘好賦登臨詠聞說州人最善歌
衍師見訪鍾山里第
風雨孤舟寄一僧遠煩相覓到金陵青山愧逐塵中馬
白拂看麾座上蠅事去南朝猶有恨夢歸北郭已無憑
文章何用虚叨祿只合從師問上乘
寄題安慶城樓
層構初成百戰終憑高應喜楚氛空山隨粉堞連雲起
江引清淮與海通遠客帆檣秋水外殘兵鼓角夕陽中
時清莫問英雄事回首長煙滅去鴻
送鄭都司赴大將軍行營
上公承詔出蓬萊立馬風煙萬里開賜履已分無棣遠
舞干還見有苗來牙前部曲多收績幕下賓僚更倚才
後夜軍門知子到郎星應是近三台
送朱謝二博士進賀冬至表赴京師聽宣諭畢
還吳
驛騎雙馳捧綠章都門逢舊喜洋洋小儒方幸瞻天近
遠使初來賀日長仗下丹墀晴雪盡朝回紫陌曉塵香
承宣歸去難留駐乞報平安到故鄉
送丕上人還四明育王寺
解夏還尋舊寺棲滿船黃葉過長溪袈裟影入秋山遠
舍利光懸夜塔低鵝識講時常繞聽猿知定後不驚啼
却慚擾擾城中客覺路如今去尚迷
送吳生赴汴省其父指揮
都亭槐雨淨朝埃彩服逢秋試剪裁定遠未歸雙節在
孝廉初去一船開城依梁苑煙中閉河繞隋堤樹裏來
家慶拜餘尋舊跡夕陽騎馬過繁臺
客舍夜坐
樓角聲殘鎖禁城燈花半落夜寒生啼鴉井上驚風散
殘雪窗前助月明清世莫嗟人寂寞中年漸怯歲崢嶸
酒杯詩卷吾家物客裏相親倍有情
送鄭山人聽宣諭後歸東陽
闔門傳詔山人拜清曉蓬萊望彩霞布褐朝天纔赴闕
蒲帆帶雨又還家沈侯詠罷樓沉月婺女妝殘廟掩花
無限朝廷仁恤意殷勤歸向老農誇
春來
客愁擬向春來減春到愁翻倍舊時走馬已無年少樂
聽鶯空有故園思日光皛皛濃熏草風力颺颺緩墮絲
辟歴溝南酒家路共誰來往問花枝
送賈文學以郡薦赴禮部試畢歸吳
匹馬都門候曉開吳公新薦賈生來郡中方待傳經業
闕下先稱射策才寒食杏花江店雨春衣柳絮驛程埃
慚予東掖叨陪講難把長干送别杯
休沐日期衍公遊北山不果獨卧齋中
休沐欣逢一日閒擬邀禪客共登山兩笻未許尋蘿逕
孤枕應須掩竹關歴歴遠峰塵土外蕭蕭深屋草萊間
安眠却勝清遊樂覺看斜陽燕子還
送内兄周誼還江上
憶奉綸音趣赴朝曾煩遠送過楓橋雲山方恨成暌阻
雪夜俄來伴寂寥吳苑疎鐘沉晚樹楚江歸榜逐寒潮
情親海内如君少敢惜離䰟為一銷
夜聞吳女誦經
雲窗月帳散花多閒讀金經夜若何嬌舌乍彈鶯學語
芳心已定井銷波尼師曾教青蓮偈女伴徒為白苧歌
聽處若迷空色相應須愁殺病維摩
送趙使君致仕歸别業
久仕江湖白髮長今年得許乞身章吏收封印朝辭郡
人賀懸車晚在鄉家篋已添新著稿官衫未歇舊熏香
南風别墅初歸處應坐肩輿看種秧
遊南峰寺有支遁放鶴亭
每向人間望碧峰石門今得問幽蹤路緣風磴泠泠策
寺隔煙蘿杳杳鐘窗下鳥來多墜果亭前鶴去只高松
一龕願借依香火莫道詩人非戴顒
送鄰僧淡雲歸笠澤
往來海上獨離羣雅稱身名是淡雲經院葉深秋講散
香臺鳥下午齋分坐間山偈曾同說别後鄰鐘不共聞
笠澤到時尋舊業菱池漠漠雨紛紛
次韻楊孟載署令雨中臥疾
雙桐分蔭曉池清乍喜新晴覺病輕蛛曳林風吹欲斷
鷺經沙雨洗偏明吟多稍怯臨窗寫卧久渾忘出市行
不道春歸踰一月起聞歌鳥尚疑鶯
送呂秀才入道
學禮茅君便入山黃冠初著稱清顔杏園不羨龍頭貴
蓬島應思鶴背閒窗下棄檠辭婦去壇前受籙拜師還
白雲知勝青雲好揮手從今謝世間
送胡簿之陽朔
幾年桂管去人稀白髮憐君獨遠違過海定尋廻估舶
出京纔脱舊儒衣祠羞荔子傳巫語縣閉榕隂放吏歸
亦欲移居嗟未得漫看鴻鵠向南飛
謁甫里祠
衣冠寂寞半塵絲想見江湖獨卧時遁跡虛煩明主詔
感懷猶賦散人詩釣魚船去雲迷浦鬭鴨闌空草滿池
芳藻一杯誰為奠鼓聲只到水神祠
送恩禪師弟子勤歸開元寺(寺有二石佛自海上浮至)
山衲經寒補雜繒白雲高寺遍尋登法身已見浮來佛
宗旨曾傳化去僧歸過江城誰施飯定依舊院自懸燈
明朝應恨千峰阻欲問楞伽已不能
送何記室遊湖州
暮雨關城獨去遲少年心事劒相知故人當路輕貧賤
倦客逢秋惡别離疎柳一旗江上酒亂山孤棹道中詩
水嬉散後湖亭廢此去煩君弔牧之
江上寄丁校理昆季
望裏煙生是子家草堂應近鶺鴒沙江汀每恨無舟渡
野墅空憐有酒賖半雨暮成風外雪孤梅春動臘中花
相思尚隔前村遠獨倚柴門數去鴉
送顧軍咨歸梁溪
新柳休攀短短條離愁似雪未能銷春廻廢苑還芳草
人渡空江正落潮德曜宅前今獨去平津門下舊相招
重來莫在花開後擬聽狂歌醉幾朝
白蓮寺次韻杜進士喜余見過話舊之作
不辭鳴棹遠相尋欲向江齋伴旅吟百事未成年已長
幾時纔别夏將深萱留倦蝶連池綠樹帶殘鶯滿寺隂
恐被老僧嫌滯礙舊遊休說更傷心
期徐七遊雲巖
憶與青山别幾時雲松應恨鶴歸遲少知學道貧非病
閒愛談禪偈是詩女浣曉江煙淼淼人行暮苑麥離離
明朝風雨還同往恐負高僧石上期
賦得寒山寺送别
楓橋西望碧山微寺對寒江獨掩扉船裏鐘催行客起
塔中燈照遠僧歸漁村寂寂孤煙近官路蕭蕭衆葉稀
須記姑蘇城外泊烏啼時節送君違
聞朱將軍戰歿
江浦戈船赤幟稀孤軍落日陷重圍鏡中蛇墮占應驗
牙上梟鳴事已非殘卒自隨新將去老親空見舊奴歸
聞雞此夜誰同舞西望秋雲淚灑衣
送何明府之秦郵(何淮東人已三為縣令)
馬前風葉助離聲楚驛都荒不計程一令尚淹三縣事
幾家曾見十年兵夕陽遠樹煙生戍秋雨殘荷水繞城
父老不須重歎息君來應有故鄉情
過野寺次韻徐廉使琰舊題
使節城東按部廻曾將從吏到香臺秋林數騎蕭蕭去
晚澤孤鴻噭噭來蘿雨濕衣溪路轉栢風吹燭殿門開
當年物色雖留與題壁慚無子美才
送滎陽公行邊
風卷雙旌雪覆韉遠騎白馬出行邊兵馳空壁三千幟
客宴高堂十萬錢屏裏舊圖魚復陣燈前新著豹韜篇
功成他日論諸將只有荀郎最少年
登涵空閣
滚滚波濤漠漠天曲欄高棟此山顛置身直在浮雲上
縱目長過去鳥前數杵秋聲荒苑樹一帆暝色太湖船
老僧不識興亡恨只向遊人說往年
婁江寓舍喜王七隅見過却送還郭
送君只過孝廉橋不似君來訪我遥路未同歸鴻杳杳
門方孤掩竹蕭蕭遠愁忽與鐘聲至殘醉微兼燭燼銷
莫道扁舟難重過寒江日日有廻潮
送葉卿還隴西公幕兼簡周軍咨
落日關城動鼓笳遠遊憐汝尚無涯壯身謾託三公府
歸夢難尋萬里家投驛暮山燈照葉待潮秋渡棹粘沙
軍中記室如相問只說愁吟對菊花
范文正公祠
開閣陳書對御筵共言天子得時賢才陪上相趨廷内
遽撫豪羌出塞邊松柏自依先隴廟稻禾猶滿義庄田
古來直道難終合何必深歎慶歷年
丁令威宅
令威作仙上天去舊宅留在青山阿千年宅廢但遺井
何處更聞華表歌南陌黃塵足去客東流碧海絶廻波
鶴歸重覽應惆悵地上丘墳今又多
辭戶部後東還始出都門有作
詔貳民曹出禁林陳辭因得解朝簪臣材自信元難稱
聖澤誰言尚未深遠水江花秋艇去長河宮樹曉鐘沉
還鄉何事行猶緩為有區區戀闕心
寄余左司
何處吹愁角一聲大江東岸呂蒙營天隨流水茫茫去
月共長庚耿耿明敵意有圖秋暫息客䰟無定夜還驚
欲陪釃酒樓船座借問風潮早晚平
聞家兄謫夀州
别來未省去何投書到方知謫夀州覽俗自堪傷遠客
聽音誰解釋羈憂長淮波浪應愁渡故國江山只夢遊
未有萬回飛往術䰟銷空望楚雲秋
吳城感舊
城苑秋風蔓草深豪華都向此銷沉趙佗空有稱尊計
劉表初無弭亂心半夜危樓俄縱火十年高塢漫藏金
廢興一夢誰能問回首青山落日隂
喜幼文北歸
風塵萬里損光輝舊面相逢却訝非在路定留經處詠
還家猶著去時衣久留遠土蟲蛇雜忽解高羅鴈鵠飛
尚念梁園三二客與君同去不同歸
送宋君南康葬親
長揮客淚楚雲東故國江山百戰中遺柩十年嗟未掩
歸舟千里喜纔通遠途敢避風濤惡舊隴應知草樹空
料得南岡廬宿處夜深猿鳥泣西風
送王孝廉遊京回錢塘
客遊南北再逢春幾驛煙花一騎塵觀國舊逢朝闕使
還家今作渡江人雪迎酒氣消應早柳逐歌聲發更新
此日腰間垂赤組不須猶愧故鄉親
感懷次蔡參軍韻
擊筑無人識漸離客依孤館獨凄其著書未解成新語
把酒聊因覓舊知燕塞風多寒水急梁園雪早凍雲癡
年來只念江東去下馬碑隂看色絲
寄錢塘方員外
尋常此别事難同不意音書得再通君病尚留多難後
我吟方向亂愁中殘煙廢郭山猶在落日空城歲欲窮
借問西湖舊梅樹如今還剩幾多叢
秋日江館詠懷
十年世事漸多更自歎而今豈復生未有佳兒書漫讀
既無俗客酒頻傾煙生遠塢聞雞唱潮落平沙見蟹行
秋後思歸凡幾度夕陽江上望高城
得亡友周記室在繫所詩次韻
擬出罝羅再卜鄰死生俄判兩吟身百年豈料逢今日
四海何由見此人吳地有園花已盡楚山無塚草空新
一篇幽憤時時讀風雨寒燈夜獨親
答吕山人見寄
一罷僧房看竹期行吟何處復相隨煙波遠渚難尋路
風雨幽窗忽送詩故舊誰非嗟别者鄉園同是憶歸時
莫愁孤館春寥落且向江干避亂離
送殷孝章赴咸陽教諭
獨抱遺經出董幃秋風送騎入關遲用儒幸際千年會
造士欣為一縣師鴻鴈雲低秦壘角牛羊草沒漢陵碑
宦遊兼得觀形勝莫向尊前歎别離
送僧希載赴天界
水郭春寒壓柳絲扁舟遥送道林支日邊金界曾遊地
雪後滄江欲渡時座近爐香朝聽法窗傳鉢韻夜談詩
龍河舊日棲禪侶想拂雲牀正待師
寄永寧丁明府兼簡逹君先生永寧屬洛陽丁近布
平盜浚渠之功逹君前進士寓其邑
政成百里自材優莫厭青袍映白頭盜散山棚城少閉
渠通田澮水多流陸渾莊上雞鳴午緱嶺祠前鶴去秋
沽酒更須煩縣令洛中時伴玉川遊
江山晚眺圖
一髮青山斷鴈邊渚宮樓閣暮雲連煙波彷彿江南意
風柳依稀峽外天釣艇歸時風動葦僧鐘起處日沉煙
觀圖忽起滄洲想身墮黃塵又幾年
江上春日遣懷
江上逢春已兩回客中時序苦相催蛛營戶網蟲初出
雀借簷巢燕未來年少即閒真信拙詩成雖好可言才
如今欲向南鄰叟旋乞垂楊繞舍栽
别江上故居
家具初移借釣船臨行魚鳥亦悽然城南徙舍惟三里
渚北閒居已二年花墅回看春水外草堂留掩夕陽邊
多慚父老相留意來去聊隨大化遷
永樂禪寺
鬢隨鶴羽總秋零幾日江行思渺冥夜卧客舟聞詠史
朝過僧榻共談經沙洲雨足蓴初紫林塢霜遲橘尚青
後欲尋公曾到處留詩應共竹間亭
大全集卷十四
