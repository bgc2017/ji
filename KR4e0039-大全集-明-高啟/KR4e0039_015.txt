大全集卷十五
明高啓撰
七言律詩
送人出鎮
家出山西負勇名擁旌方見去專城風生曉帳旌旗動
月落寒譙鼓角清麟閣封侯初受任鴈門擒敵舊功成
如今四海無征戰雅詠投壺樂太平
送周省郎之海虞判官
黃茅連野邑城荒佐邑初煩舊省郎鴈起海風吹暮角
雞鳴關月照晨裝讀書臺下逢人少濡墨廳中憶尉狂
君到官曹無事日一尊為我酹斜陽
次張子宜園居
見山岡下竹蒙蘢亂後池塘野水通身影步隨花影日
髩絲吹傍釣絲風已知處世愁無益更覺全生醉有功
誰道閒官貧去甚春來未典舊焦桐
其二
早回高步謝天衢應戀閒園景趣殊養鶴階除長得伴
種魚池沼不輸租官曹自古皆詩客家世當年本釣徒
苦欲相尋阻泥潦滿林煙雨聽啼鴣
遷城南新居
辛苦中年未有廬東西長寄一嚢書未能避俗還依俗
堪信移居更索居葉滿鄰園煙羃羃竹連僧舍雨疎疎
何須許伯長安第此屋翛然已有餘
贈醫師王立方
醫得河間第五傳尋師曾上海門船龍方試後應多驗
鶴骨癯來已欲仙渡澗斸苓朝帶雪隔林蒸朮午生煙
詩人亦有相如渴願乞丹砂舊井泉
吳縣庠訓導徐君善醫常起人疾求詩贈之
解榻高齋晝日遲坐談周孔雜軒岐仙人方在應蔵枕
博士經橫每下帷池上採芹風起處階前晒藥雨收時
病痊不使人栽杏只要新題滿卷詩
挽瞿隱君
壯志蹉跎為亂離蒼天不肯見清時樓前鶴去飛雲遠
墓上人來宿草衰親老還揮思子淚弟愁長詠哭兄詩
兩年頻送交遊死不似夫君最可悲
次韻靈隱復見心長老見寄兼簡泐禪師
高堂鐘鼓毒龍驚曾布袈裟海上城廬嶽禪師傳法印
道園學士許詩名幾趨北闕瞻天近獨坐南屏對月明
書到喜聞雙徑老雨華新散滿瑶京
稚齋為陳山人賦
華屋雖存忍獨居愁瞻松柏漫踟蹰夕陽馬下高人墓
夜雨烏啼孝子廬地掩衣冠魂去後家留圖籍手編餘
元方應有無窮意陌上何年重駕車
追次唐人韻
任俠平生慕灌夫每思鳴劒起伊吾歌調錦瑟初移柱
笑擲金盤已作盧買妾競誇燕地女求官不事霍家奴
灞陵獵騎歸衝雪笑殺詩人撚凍鬚
喜聞王師下蜀
蜀國兵銷太白低將軍新拜漢征西浮橋已毁通江鷁
進鼓初鳴突水犀不假五丁開道遠俄看萬甲積山齊
從今險阻無人恃夷貢南來盡五溪
送倪賢良歸吳門
數千里外久相違十八灘頭偶獨歸自說病來辭幕府
只因愁絶念庭闈吳歌重把還鄉酒蠻布猶穿過嶺衣
話盡三年遊歴事滿庭風雨送斜暉
贈林泉民張夢辰次張貞居韻
雨船幾度載狂客詩卷平生隨老翁林下自成麋鹿友
世間相去馬牛風曉窗炊熟露葵紫秋寺寫殘霜葉紅
他日誰修耆舊傳著君應在隱淪中
倚樓
西館樓前見鴈行桂花初白柳枝黃凭欄有客迎秋思
捲箔誰家出晚妝未放離魂尋楚雨已看歸鬢點吳霜
自憐對酒還惆悵不及分司御史狂
其二
漠漠疎煙丹樹開火經城苑減樓臺雨初過處千山出
人正愁時一鴈來秋色自隨砧杵動夕陽又被鼓鐘催
詩成未盡登臨意獨向蒼茫首重回
闔閭墓
水銀為海接黃泉一穴曾勞萬卒穿謾說深機防盜賊
難令朽骨化神仙空山虎去秋風後廢榭烏啼夜月邊
地下應知無敵國何須深葬劒三千
西塢
空山啄木聲敲鏗花落水流縱復橫松風吹壁鶴翎墮
梅雨過溪魚子生尚有人家機杼遠更無塵土衣裳輕
斜陽已沒月未出樵子歸時吾獨行
過海雲院贈及長老
衲擁寒雲老一丘遊方無夢轉悠悠茶香吹過前林晚
菜葉流來别澗秋舊拂講餘懸壁上殘經定後落牀頭
紫藤塢裏歸逢雪煨芋曾煩慰客愁
送錢塘守
繁華莫歎異昇平到郡初煩露冕行幕下吏書催署字
湖中妓舫歇歌聲潮來兩渡皆侵岸日落諸山半入城
休沐南屏煩一到松間尋我舊題名
張山人見訪留宿草堂
夕陽欲沒静沙虛喜子能來慰索居生事蕭條慚客裏
交情契闊歎兵餘買魚急喚臨江艇炊黍深開暎竹厨
屈指故人能幾在莫辭同醉臥田廬
陪臨川公遊天池
騎馬尋幽度嶺遲老僧不識使君誰門開紅葉林間寺
泉浸青山石上池殘果已收猿食少枯松欲折鶴巢危
壁間不用題名字無限蒼苔沒舊碑
客舍歲暮
空江寒雨送凄凉離舍無多即異鄊井臼尚勤慚德曜
音書未至憶平陽心輕别歲憑年少夢喜還家及夜長
自笑病來詞賦拙懶從枚叟客遊梁
江上晚眺懷王著作
渡頭西望足離情晚水寒山雪後清鷗立斷冰流漸遠
鴉隨殘照去還明漁人笛過風生浦估客帆廻樹繞城
范蠡祠前春意動思君欲放酒船行
答徐七記室病中作
空齋孤枕積書間清瘦憐君變舊顔累少亦憂今日亂
病多應賴此身閒朝辭鄰友看花去晚候家僮買藥還
知是苦吟猶未廢水邊深樹掩柴關
遊雲巖值雨
深殿幽廊暎竹開鳥聲忽斷雨聲催蘚生偏上題詩壁
花落還臨說法臺林下聞鐘諸客散磵邊汲水一僧來
晚晴更好看山色西閣憑闌獨未廻
送張徵君南遊
故人多去不堪留况復看君更遠遊流落正逢搖落景
亂離還值别離愁夕陽亭上匆匆酒寒雨江邊渺渺舟
此後衡門應獨掩詩篇寂寞有誰酬
宿張氏江館
極浦荒雲一棹行遠投江館駐宵程客中得酒銜悲喜
亂後逢人說死生木葉未空寒鳥聚海潮欲上曙雞鳴
政憐此地無驚擾歸夢如何又入城
再遊南峰
放鶴亭前落葉重吟身獨上夕陽峰遠村近浦分諸樹
後嶺前山應一鐘高閣倚殘歸鳥過空林行盡老僧逢
支公駿馬嗟何處石上莓苔沒舊蹤
送李使君鎮海昌(州有雙廟)
海風千里捲雙旌按轡初聞屬部清人雜島夷爭午市
潮隨山雨入秋城鳴狐不近睢陽廟突騎猶屯廣利營
肯埽帳中容我醉夜深燃燭卧談兵
賦得惠山泉送客遊越
雲液流甘潄石牙潤通錫麓樹增華汲來曉冷和山雨
飲處春香帶澗花合契老僧煩每護修經幽客記曾誇
送行一斛還堪贈往試雲門日注茶
寄題張著作青山隱居
霞映青山似赤城歸棲聞已謝時名半湖殘雨收虹影
幾樹斜陽帶鳥聲竹下逢僧投杖揖蘿間候客抱琴行
平生應笑王夷甫末路方言少宦情
送胡孝廉布東遊
春色偏傷楚客心日斜芳草鷓鴣吟山遮故國千重影
雲度長江一片隂少婦自挑燈下錦諸侯誰贈橐中金
送行只恨華觴淺不似同袍别意深
夜雨不寐
雨窗燭盡漏迢迢秋滿牀幃酒易消蟋蟀催寒輸絡緯
梧桐閙雨勝芭蕉漸知老去非前日豈信愁來是此宵
莫聽曉鐘聊穩睡久居閒退罷趨朝
煮雪齋為貢文學賦禁言茶
自埽瓊瑶試曉烹石爐松火兩同清旋渦尚作飛花舞
沸響還疑灑竹鳴不信秦山經歲積俄驚蜀浪向春生
一甌細啜真天味卻笑中泠妄得名
晚香軒
不畏風霜向晚欺獨開衆卉已凋時地荒老圃苔三徑
節過重陽雨一籬秋色蒼茫人少醉寒香落漠蝶先知
山翁獨念同衰晚坐對幽軒每賦詩
次韻倪雲林見寄
老來詩陣尚堂堂過宿曾留讓大牀病驥可堪迷遠道
孤松只合在高岡蕭蕭塵鬢驚寒色渺渺雲山斂夕光
莫道欲歸無好處便尋勾漏與華陽
其二
草滿當年食客堂一身投老寄僧牀秋風吟怨哀蘭浦
暮雨行愁苦竹岡任曠豈能諧薄俗養和且為駐頹光
酒錢十萬今誰送獨嗅黃花對夕陽
答韓長司用韻見贈并柬滕用衡
昔年載橐侍明堂每見論邊近御牀入幕乍參飛騎將
還家新卜臥龍岡秦山暮隔關雲遠吳樹秋涵海日光
共語東西宦遊事里中今喜有南陽
答張文伯用韻見贈
早年說法已升堂夜雨長連聽雨牀珥筆便堪趨禁省
振衣何必上重岡半簾藥氣疎煙退滿屋書聲落月光
愧我飄零荒舊學酒徒相逐醉高陽
喜逢賀叔庸送還錢塘
暫來還去獨翩翩賀監清狂已欲仙三日小樓延解榻
幾人還浦送回船鴈呼舊侶投雲外梅試初花在雪前
歸去西湖柳邊宅定娛鶴髮慶新年
子祖授生
他日愚賢未可知眼前聊復慰衰遲人間豚犬應誰子
天上麒麟豈我兒夢兆先占神媪送啼聲還得使君竒
樂天從是休長歎已有人傳柏匱詩
喜張太常謁告歸途見訪雨中留宿話舊
長嗟遠别望京城忽喜相逢駐驛程問舍求田慙我鄙
還家上冢羨君榮寒廳聯句圍爐坐晚陌趨朝竝轡行
舊事重談真若夢江湖夜雨一明燈
御溝
春含禁柳綠相和縈貫天津若絳河派出宫牆流葉斷
源通靈沼躍魚多曲迂月下龍舟轉清照雲間雉扇過
行客何須問深淺長流不盡似恩波
雲巖訪蟾公值雨留宿次周記室壁間韻
日暮松間兩屐過懶殘不出近如何鐘聞下界歸人少
燈照空林落葉多别後有思還是妄定中無想不成魔
山靈盡意相留客暗雨斜風滿薜蘿
送任兵曹赴邊
少年恥着惠文冠幕下時時把劒看官燭未銷雞送曉
軍笳忽動馬嘶寒關連雲樹征途迥塞接霜蕪戰地寬
見說長平門下客竒材唯有一任安
吳下逢梁賓客子天爵復送還會稽
識君京國暫相從别去堪憐此再逢共把一杯官市酒
初聞半夜客船鐘吳洲鴈落潮痕淺越嶠猿啼樹影重
曾作尊翁舊僚屬臨分離恨倍人濃
次韻俞士平見寄
一棹滄浪兩髩絲豫章老客苦相思作歌幾日空招隱
載酒何人為問竒吳苑舊遊山色在楚江歸夢月明知
莫言别後音塵絶長倚東樓憶紫芝
登天界寺鐘樓望京邑
朝罷登樓賞晚晴三山二水總分明人間地湧黃金界
天上雲開白玉城宮樹遠連江樹色寺鐘微答禁鐘聲
憑高空此觀形勝深愧無才賦帝京
十二月十九日雪中
舟絶寒江凍不潮縈沙拂柳影翛翛纔從漁浦磯邊積
還向樵村竹外飄撲馬憶從年少樂點袍曾逐侍臣朝
如今獨坐吟詩句茅屋茶煙冷未消
過僧舍訪呂敏
幾欲相尋與願違今朝始得過禪扉磬聲穿竹山房遠
屐齒粘苔石徑微幽鳥每同馴鴿下高人閒與老僧依
談詩說偈俱堪喜坐覺茶香上薜衣
新篁
南池雨後見新篁裊裊煙梢漸出牆風度亂翻交籜響
露垂微挹粉痕香簾前嫩色初含暝琴畔疎隂已送涼
野飯休燒林下筍留添碧玉數竿長
初夏江村
輕衣軟履步江沙樹暗前村定幾家水滿乳鳬翻藕葉
風疎飛燕拂桐花渡頭正見橫漁艇林外時聞響緯車
最是黃梅時節近雨餘歸路有鳴蛙
江村
南囿薰風吹葛衣汀花未露岸花稀水神廟下莎侵路
江叟門前柳映磯犢卧已知耕耒歇鷗驚長見釣船歸
天隨宅畔吾曾住留得閒罾掛夕暉
田園書事
西園春去綠隂成已覺南窗枕簟清簾捲斜陽歸燕入
池生芳草亂蛙鳴桑過榖雨花猶在衣近梅天潤易生
獨坐正知閒晝永吟餘消盡篆煙輕
梅雨
江南煙雨苦冥濛梅實黃時正滿空灑竹暗連湘女廟
隨雲遠渡楚王宮窗寒頓使抛紈扇衣濕頻催換火籠
幾度欲晴還復暝簾前不放夕陽紅
送衍師還相川
江樹湖波繞相川南風巾舄去翩翩村中乞米晨留鉢
城外聞鐘夜泊船昔向名林曾說法今歸舊院定安禪
道心深悟俱浮幻不奈詩名滿世傳
萱草
幽華獨殿衆芳紅臨砌亭亭發幾叢亂葉離披經宿雨
纖莖窈窕擢薰風佳人作佩頻朝採倦蝶尋香幾處通
最愛看來憂盡解不須更讓酒多功
雨過舟中看山
風雨山前暗荔蘿滿蓬凉思入滄波沙鳴正厭秋聲急
峰出還憐秀色多溪上雲收開遠樹田中水滿發新禾
舟人不用催歸速卧看青巒次第過
齊雲樓
境臨煙樹萬家迷勢壓樓臺衆寺低斗柄正垂高棟北
山形都聚曲欄西半空曾落佳人唱千載猶傳醉守題
劫火重經化平地野烏飛上女垣啼
靈巖寺
閒上香臺望下方漁村樵塢盡蒼蒼傾城人遠苔生逕
歸寺僧稀葉滿廊雲散池邊留㙮影雨來閣外失湖光
廢興皆幻何須問獨自吟詩送夕陽
孤園寺
欲問南朝常侍宅已為西域化人宮山僧歸帶漁舟雨
湖鳥來聞粥鼓風橘柚垂簷秋殿暗波濤驚座夜堂空
給孤長者誰曾見應在烟雲杳靄中
開元寺石鉢
寶石當年琢帝青浮波不異木杯輕傳靈已歴乾陀國
乞食曾來舍衛城漁父得時初洗獻法王在日每擎行
寺僧見客休頻出恐有蔵龍此内驚
垂虹橋
行人脚㡳響波濤驅石神鞭是孰操影落蛟龍朝窟暗
形垂螮蝀暮天高煙中去憶鴟夷遠月下吟誇長史豪
幾度憑欄賞秋色鱸魚新買繫歸舠
聞潮州遷客消息
瀧吏相迎渡惡灘到時應是幾旬間猿啼嶺下梅花白
鱷去祠前荔子斑名姓未看兵籍落音書忽附估船還
莫言久作炎荒客會逐陽和返故山
秋日江居寫懷
每看搖落即成悲况在漂零與别離為客偶當鱸美處
思兄正值鴈來時天邊暝為秋隂早江上寒因歲閏遲
莫把丰姿比楊柳愁多蕭颯恐先衰
其二
葭菼連秋渺渺長歸舟猶歎滯江鄉客衣欲冷鄰機急
農事初成野飯香千里斷雲隨鴈鶩半村殘照送牛羊
有愁不解登高賦空使頻廻宋玉腸
其三
舌在休誇術未窮且將蹤跡託漁翁芙蓉澤國瀰漫雨
禾黍田疇奄冉風身計未成先業廢心懷欲說舊交空
楚雲吳樹無窮恨都在蕭條隱几中
其四
風塵零落舊衣冠獨客江邊自少歡門巷有人催税到
鄰家無處借書看野蟲送響天將夕籬豆垂花雨稍寒
終卧此鄉應不憾只憂飄泊尚難安
其五
桑苧翁家次近居人煙沙竹自成墟移門欲就山當榻
補屋唯防雨濕書貧為湖田長半沒拙因世事本多疎
當時亦有求名意自喜年來漸已除
其六
喪亂將家幸得全客中長恥受人憐妻能守道同王霸
婢不知詩異鄭玄借得種蔬傍舍地分來灌菊别池泉
却欣遠跡無相問一棹秋風笠澤邊
其七
秋塘門掩竹穿沙為客鄰酤未易賖閒裏壯年慙白日
愁中佳節負黃花漁村靄靄緣江暗農徑蕭蕭入圃斜
薄俗相輕吾敢怨魯人猶自笑東家
漫成
柴門藥圃小江邊早得閒居是偶然兩岸晚風黃鳥樹
一陂春水白鷗天悠悠往事空書卷碌碌浮生只釣船
猶記京華為客日幾回聽雨憶歸田
其二
已分棲遲不自疑江邊林下儘幽期病惟好懶寧須藥
心未忘機偶對碁閒館雨聲花落夜深塘草色燕飛時
春來頗喜囊中富添得新成幾首詩
喜徐山人與浩師見過
遠煩支許問棲遲正是山家橘熟時為吏得閒非是隱
學禪有解只能詩潮聲驚客江三里秋色留人菊一枝
莫怪相逢情倍喜碧雲紅樹久相思
端陽寫懷
去歲端陽直禁闈新題帖子進彤扉大官供饌分蒲醑
中使傳宣賜葛衣黃繖回廊朝旭淡玉爐當殿午薰微
今朝寂寞江邊卧閒看遊船競渡歸
寄倪隱君元鎮
名落人間四十年綠蓑細雨自江天寒池蕉雪詩人畫
午榻茶煙病叟禪四面荒山高閣外兩株疎柳舊庄前
相思不及鷗飛去空恨風波滯酒船
與杜進士寅登白蓮閣對雨
遠愁高樹共離離風送潮聲上浦遲海客市中煙起處
江僧閣外雨來時船歸杳靄唯聞㯭店隱蒼茫不見旗
回首南朝今幾寺可堪重詠牧之詩
喜宋山人見過
攜琴遠趁渡江船煩覓幽蹤浦樹邊别久忽看梅又發
話長應讓鴈先眠一冬多煖天無雪半夜初寒月有煙
回首舊遊君莫念歸來好共種吳田
與姪常遊東菴
水樹圍菴綠幾層隂中敲戶晝登登十年重到猶為客
半日纔閒且訪僧舊履塵生趺後席亂幡風颭供餘燈
高齋對作忘言坐此事堪憐汝亦能
謝周四秀才送酒
不忍醒愁只欲眠幾時花發自江邊欲沽百錢未易得
忽送一壺真可憐梳頭好鳥語窗下洗盞流水到門前
今朝得醉已無恨不使春光空一年
上已有懷
春寒渾未減征衣愁對佳辰坐掩扉江上琴書留滯久
水邊車馬祓除稀閒園細雨梨花落廢苑平蕪燕子飛
欲覓蘭亭會中友幾人遷謫未能歸
徐記室賁北歸見訪南渚復送還城
初辭楚澤到吳村訪舊嗟君古道存欲治匆匆歸後計
難留欵欵坐中論雪遲似讓梅先白月早如愁樹已昏
此别終非前别遠孤舟江上莫銷䰟
被召將赴京師留别親友
長送遊人作遠行今朝還自别鄉城北山恐起移文誚
東觀慙叨議論名路去幾程天欲近春來十日水初生
只愁使者頻催發不盡江頭話别情
過故將軍第
甲第如雲紫陌東當年得意負邊功美人笑客登樓上
假子將兵衛閣中深計謾誇三窟固遊䰟難返九原空
門前車馬今誰到零落槐花向晚風
雨中寄劉沈二别駕
漠漠春寒水繞城誰家可作看花行一杯不得三人共
二月都能幾日晴夢逐鶯聲風外斷愁兼草色雨中生
畫船載妓南湖上不似年時放浪情
丁校書見招晚酌
正坐羈愁不自聊遠煩舟檝暮相邀江懸落日猶三尺
風折垂楊定幾條流水入花村杳杳幽人對酒屋翛翛
此鄉不得君同客應是春來更寂寥
杜二年四十鬚已多白戲作是詩
覽鏡憐君感歎深年來頷下忽霜侵未衰自計方強仕
早白應緣只苦吟雖失家中嬌婢喜還招座上遠朋欽
到頭此物須當見好染虚消買藥金
愛姬祠
錦雲陣陣落紅衣波泠雙蓮慘夕暉故國草侵金輦跡
荒祠塵掩畫羅幃共哀艷質軍前歿誰見香䰟月下歸
惆悵無人來酹酒綠楊惟有暮鴉飛
雲山樓閣圖為朱守愚賦
白雲窈窕楚天隂半露樓臺出遠林簾幕捲時秋雨歇
鼓鐘鳴處夕陽沉鶴從遼海天邊下猿隔巴山樹裏吟
為問仙家在何處欲穿謝屐一登臨
夏夜
銀河欲轉漏聲稀坐詠閒齋夜掩扉鵲影頻翻窗竹起
螢光每拂逕莎飛風生漸抖齊紈扇露下猶沾楚葛衣
自據胡牀相待月為憐池上夜涼微
池亭晝卧
曲闌虚幔映滄浪長日宜眠夢蝶牀波影細搖侵簟影
荷香遠遞雜爐香不知道路方愁暑只愛池亭可納凉
何處鳴蟬驚睡起高槐隂外未斜陽
姑蘇懷古
麋鹿來遊客過稀消沉伯業在斜暉遊帆自向湖邊落
鳴屧誰聞月下歸烏喙計成楣柵至娥眉舞罷綺羅非
如今始悟牽衣諫荆棘遺宮淚滿衣
宿山寺
蓮宫借榻喜凉生疑到天台近赤城風度回廊秋欲動
河窺高閣曙初明泉聲正與松聲合僧夢頻同鶴夢驚
最喜此宵無熱惱莫教月落又鐘鳴
泛舟西湖觀荷
雨晴南浦錦雲稠晚待波平蕩槳游狂客興多唯載酒
小娃歌遠不驚鷗半湖月色偏宜夜十里荷香已欲秋
為愛前沙好凉景滿身風露未回舟
馬麟春宵圖
燕睡簾前夜未深羅衣應怯嫩寒侵風傳漏板還堪數
月混梨花不易尋翠管紅樓猶裊裊華燈繡闥正沉沉
畫中一片春宵景寫出閨人悵望心
曉凉
驕陽未出曉凉生滿櫛春風細髮輕荷上露華翻曲沼
樹頭河影落高城自舒清簟臨忩坐又聽疎鐘隔寺鳴
却喜閒身無事役不須早逐市人行
蘆花簾
菼茸織出緯蕭機未許蝦鬚獨衒竒寒雪照庭晴不捲
白雲當戶晝長垂恍疑柳絮風穿早不管梨花月到遲
自是楚江秋一片移來不使白鷗知
雨中
二月水長折磯頭茅屋恐隨江夜流雨聲鳴瀨稍欲歇
雲氣出峽未能收鸕鷀鸂鶒晚爭喜楊柳杏花春自愁
幾日鄰家斷來往出門應恨少扁舟
王徵士東里草堂
久客因為東里人年來移竹有僧鄰時名頗患緣詩得
野性惟知向酒新林下煙生門掩夕園中雪罷鳥鳴春
相期歲晚為同社隔屋歌呼定不嗔
客舍寒食次周著作見寄韻
寒食江頭客未還獨臨流水見愁顔故園芳草斜陽外
空館疎華細雨間亂世求田雖自笑少年當路竟誰攀
主人莫折門前柳多病無書倦入關
新春次余左司韻
雪晴稍稍見花枝書閣朝眠日影移酒到好懷傾輒盡
詩逢高韻和應遲今朝閒豈尋春得前夜愁因送客知
走馬南園芳草綠憑君莫問少年時
次韻楊禮曹秋日見贈
殘雨翛翛映彩虹憐君獨詠楚臺風遠江帆影秋蕪外
故苑砧聲晚樹中壯歲漸如辭幕燕閒身猶作蠧書蟲
雅音自古無能好莫向人誇瑟最工
次韻西園公詠梅
如何天與出塵姿不得芳名入楚辭春後春前曾獨採
江南江北每相思微雲淡月迷千樹流水空山見一枝
擬折贈君供寂寞東風無那欲殘時
其二
雪中無伴只孤芳倚竹元非翠袖妝馬上忽逢臨水驛
鶴邊俄見向山房春愁寂寞天應老夜色朦朧月亦香
此地一尊聊自戀揚州回首已凄凉
過吳淞江風雨不可渡晚覓漁舟抵松陵官館
風雨方知客路難飛鴻相逐渡江湍港收漁市舟歸晚
門掩官廳燭對寒此地昔年曾遠宿何人今夕共清歡
枕邊不為江聲急夢寐憂時未得安
次韻酬張院長見貽太湖中秋翫月之作
洞簫聞處似黃州月色惟過一半秋兔闕何年丹桂種
龍宮今夜白蓮浮露沾席上縱橫醉天落舟前浩蕩遊
若上洞庭看玉鏡兩山應是勝三洲
暫宿行營舟中
蒹葭霜露泠侵船落鴈驚烏總未眠戍卒獨明高柵火
居人同宿廢村煙醉中遠夢欺長夜亂裏窮愁折壯年
莫問身閒何到此久思提劒學防邊
其二
角聲未起大星低夜静寒營獨馬嘶樹葉蕭蕭霜後堞
河流汨汨露中堤一軍睡枕誰能穩數里歸舟自欲迷
起望此時憂更切邊烽不隔遠峰西
首春感懷
初春風日自妍華客意登臨只感嗟陌上驚塵隨去馬
城邊遺柳斷棲鴉亂來未覓無兵地愁在空思有酒家
咫尺苑西誰解問早梅還發去年花
次韻楊禮曹雨中卧疾
階前曝藥雨來收寒似人情戀故裘壯歲間關元屬命
荒城蕭索不因秋憶君我最相憐病問汝誰能獨免愁
清坐自能消鬱結古方休向篋中求
其二
門前問疾幾人車曲巷深深樹影斜每愛積書緣有子
不愁聽雨為無花亂來官俸猶支粟睡起僧書忽寄茶
何事一春頻謁告只應來辨酒中蛇
次韻王孝廉過澄照寺
汝向山中住十日題詩幾度見經過彈琴只向寺前石
放棹每遊湖上波空林雨過虎跡大古屋雲生龍氣多
山僧好客未容去落日更聽樵牧歌
次韻王七隅仙興
不從道士覓鵝羣薰沐清朝謁老君龍氣雙騰含景劒
蠧魚三食内篇文山中石髓青如鐵海上琪花白似雲
知子從來有仙骨吹笙擬共接飛裙
岳王墓
大樹無枝向北風千年遺恨泣英雄班師詔已來三殿
射敵書猶說兩宮每憶上方誰請劒空嗟高廟自蔵弓
棲霞嶺上今回首不見諸陵白露中
早春寄王行
江水江花只自春不知容易解愁人山川寂寞衣冠淚
今古銷沉簡冊塵草草逢人空識面匆匆為客莫容身
十年憂患誰相慰賴得君家是近鄰
暮春次韻僧懷德見貽
風雨兼愁過盡春愧煩問訊社中人牀頭氊與青山舊
門外車隨白日新說法空林三竺士誦詩清夜五臺賓
相思雖覺鐘聲近猶隔城東十丈塵
寄海昌李使君
海上波濤夜不驚使君雖老尚能兵荒煙白鹵家家竈
落日黃岡處處營人雜島夷爭小市潮隨山雨入孤城
明朝硤石山頭路我欲停車聽頌聲
次韻金文學送弟往海上
小陸賢如大陸賢亂離為客最堪憐橫金海上知虚席
打鼓津頭看發船麥氣曉晴田雉鬭懷香春暖野鵝眠
明朝夢斷生芳草風雨孤舟過練川
過海昌贈使君李兼鎮禦
海上觀風逐使車將軍雙廟有遺墟已看田父迎貓虎
未遣溪人射鱷魚日出鹽生沙地白潮來波動縣城虚
故人相識登樓意不是懷歸畏簡書
送黃僧母入道
江夏千年有故家至今喬木哺慈鴉里聞賢子初名憲
世說仙姑舊姓麻夀酒淋漓傾墮露舞衣零亂拂飛霞
不須三釜稱榮食自有金盤棗似瓜
答薊丘聶才子
聞道詩狂復酒狂少年鞍馬鬭輕妝百金已醉名姬館
一劒還登俠士堂烏起夜啼吳苑月鴈來秋帶薊門霜
亂餘零落無人識慷慨相逢向路傍
廉上人水竹居
水西分土一袈裟拄杖敲門竹滿家埽石安禪無落葉
過溪送客有浮槎龍吟夜應潮生海鳥過寒驚月在沙
林下本來參玉板不須更煮趙州茶
梅花九首
瓊姿只合在瑶臺誰向江南處處栽雪滿山中高士臥
月明林下美人來寒依疎影蕭蕭竹春掩殘香漠漠苔
自去何郎無好詠東風愁寂幾回開
其二
縞袂相逢半是仙平生水竹有深緣將疎尚密微經雨
似暗還明遠在煙薄暝山家松樹下嫩寒江店杏花前
秦人若解當時種不引漁郎入洞天
其三
翠羽驚飛别樹頭冷香狼藉倩誰收騎驢客醉風吹帽
放鶴人歸雪滿舟淡月微雲皆似夢空山流水獨成愁
幾看孤影低徊處只道花神夜出遊
其四
淡淡霜華濕粉痕誰施綃帳護香温詩隨十里尋春路
愁在三更掛月村飛去只憂雲作伴銷來肯信玉為䰟
一尊欲訪羅浮客落葉空山正掩門
其五
雲霧為屏雪作宮塵埃無路可能通春風未動枝先覺
夜月初來樹欲空翠袖佳人依竹下白衣宰相住山中
寂寥此地君休怨回首名園盡棘叢
其六
夢斷揚州閣掩塵幽期猶自屬詩人立殘孤影長過夜
看到餘芳不是春雲暖空山栽玉徧月寒深浦泣珠頻
掀篷圖裏當時見錯愛横斜却未真
其七
獨開無那只依依肯為愁多減玉輝簾外鐘來初月上
燈前角斷忽霜飛行人水驛春全早啼鳥山塘晚半稀
愧我素衣今已化相逢遠自洛陽歸
其八
最愛寒多最得陽仙遊長在白雲鄉春愁寂寞天應老
夜色朦朧月亦香楚客不吟江路寂吳王已醉苑臺荒
枝頭誰見花驚處嫋嫋微風簌簌霜
其九
斷魂只有月明知無限春愁在一枝不共人言唯獨笑
忽疑君到正相思歌殘别院燒燈夜妝罷深宮覽鏡時
舊夢已隨流水遠山窗聊復伴題詩
歸吳至楓橋(舊有塔今廢)
遥看城郭尚疑非不見青山舊塔微官秩加身應謬得
鄉音到耳是真歸夕陽寺掩啼烏在秋水橋空乳鴨飛
寄語里閻休復羨錦衣今已作荷衣
送徐山人還蜀山兼寄張靜居
我因解紱遠辭京君為修琴暫入城偶爾相逢春酒熟
飄然忽去暮煙生山頭學嘯猶聞響世上留詩不寫名
西磵煩詢張静者年來註易幾爻成
了髻峰
雙綰雲鬟作髻髽小姑當日嫁誰家雲滋細草頭梳髮
風動竒芳髩插花鸞鏡夜憑松掛月鳳釵春待竹生芽
行人莫起陽臺念雲雨無情路更賖
石牛
一拳怪石老山巔頭角崢嶸幾百年毛長紫苔春夜雨
身藏青草夕陽天中宵望月何曾喘盡日看雲自在眠
惱殺牧童呼不起數聲長笛思悠然
飲陳山人園次能翁韻
桃花梨花已狼籍躑躅花開如火炎時過上已和而暢
人比杜陵清且廉園中雨流水遶砌林下鳥鳴風滿簾
把酒亦知君意好醉多謬語莫相嫌
寄題内弟周思敬野人居
野人何處是幽棲聞在天隨舊宅西半屋圖書春落蠧
一村花柳晝鳴雞分泉自給烹茶水待雨惟耕種藥畦
日暮扁舟欲相訪恐驚鷗鳥過前溪
弔伍子胥
地老天荒伯業空曾於青史見遺功鞭屍楚墓生前孝
抉目吳門死後忠魂壓怒濤翻白浪劒埋冤血起腥風
我來無限傷心事盡在越山煙雨中
弔七姬塚
疊玉連珠棄草根仙遊應逐墜樓魂孤墳掩夜香初泠
幾帳留春被尚温佳麗總傷身薄命艱危未負主多恩
爭妍無復呈歌舞寂寂蒼苔鎖院門
郡治上梁
郡治新還舊觀雄文梁高舉跨晴空南山久養干雲器
東海初生貫日虹欲與龍庭宣化遠還開燕寢賦詩工
大材今作黃堂用民庶多歸廣庇中
萬木堂為毘陵卞公禮賦
林隱高堂萬木青森然玉立勢亭亭春風送暖花連砌
秋雨生凉葉滿庭坐愛繁隂簾半捲卧聽靈籟戶深扃
斧斤未許來樵採要養長材獻大廷
鶴瓢
産自靈苖勝羽胎何須去作鳳匏來壺公本解飛騰術
丁令寧為濩落材直上青天身恐繫倒傾碧海腹初開
生成自是神仙器肯逐纍纍向草萊
其二
遠隨仙客下青城瘦骨肥來見盡驚藜杖夜懸翻露影
竹尊春瀉飲泉聲園中幾歲形容變海上何時羽翼成
醉聽樹頭風歴歴還疑秋傍九臯鳴
次韻楊禮曹雨中養疴
午晴書閣暫令開又聽鳴鳩竹外催身到遠山屏乍展
手持明月扇初裁綠芳消砌風前蕙朱果封泥雨後梅
曲巷掩關人寂寂今朝問疾有誰來
咏梅次衍師韻
水郭山村路半交春晴依約見芳苞吳妃舞竟珠鈿委
漢女遊歸玉珮抛愁亂雪來朝片片夢驚風過夜梢梢
人間何處無開落吹&KR1055;何須怨老蛟
其二
壓枝何處斷人腸欲問黃家第四娘雞早每驚煙際色
蝶遲那識雪中香林昏有霧籠綃帳江淨無塵染素裳
此地一尊聊自慰揚州回首月荒凉
其三
海天寒徹玉人衣密雨疎煙晚漸披春後春前曾獨看
江南江北每相思猿啼古驛征帆宿馬立荒郊酒旆垂
擬折一枝供寂寞東風無那欲殘時
其四
招得清魂句自工長洲春到雪波融未逢人寄千山外
忽訝君來一夜中縱隱荒榛猶的皪若穿深竹更玲瓏
酒空客去愁多處蓛蓛繁霜嫋嫋風
其五
莫學新妝入漢宫春風多處易枝空遙情尚憶僧房裏
忽見偏憐客路中淡月微雲應萬樹荒山流水只孤叢
夢回一笑僊人遠碧海青天沒斷鴻
大全集卷十五
