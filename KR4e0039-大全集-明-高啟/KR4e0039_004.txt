大全集卷四
明高啓撰
五言古詩
感舊詶宋軍咨見寄
我酒且緩傾聽君放歌行君歌意何苦慷慨陳平生少
為鬭雞兒鮮裘奪春明走馬出飛彈撇捩誇身輕氣服
諸俠徒不倚父與兄落花錦坊南美人理妝迎綠雲晚
不度樓上鳴瑶箏酒酣迸五木脱帽呼輸贏及壯家已
破狂遊恥無成太白犯紫微三辰晦光精金鏡偶淪照
干戈起紛争中原未失鹿東海方横鯨遂尋鬼谷師從
之學言兵石室得隂符龍虎隨權衡業成事燕將遠戍
三關營巖谷雨雪霏哀獸常夜鳴撫劍起流涕軍中未
知名竒勲竟難圖廻臨石頭城石頭何壯哉山盤大江
横黃旗想王氣玉樹沉歌聲晚登臨滄觀惻愴懷古情
覽時識禍機不因憶蓴羹飄然别戎府溧水還東征裸
衣佐刺船臨危釋猜萌歸來訪鄉閭亂餘掩蓬荆舊宅人已
改荒池泉尚清瘦妻倚寒機正歎伊威盈相迎不相笑伏雉
為重烹從兹謝行役閒園事躬耕昔同徒步人十年擁麾旌
鴻毛獨未順蹭蹬違霄程知音竟為誰四海嗟惸惸齊竽不
解奏楚璞何由呈懶求薦辟書傲然揖公卿衰蕙弔蟋蟀柔
桑喚鸝鶊閉門節屢變壯魄空潛驚顧予雖腐儒當年亦崢
嶸小將說諸侯捧槃定從盟大欲干萬乘獻策登蓬瀛洪瀾
阻川途浮雲蔽天京終焉困澤畔日暮吟蘺蘅賤貧此時居
復與喪亂并何殊九月中嚴霜折枯莖頗聞君子心道窮貴
益貞己志未獲施安用軒裳榮所以不苟出出則時當平今
晨喜逢君有壺對前楹風日初澹沲櫻桃作繁英適意不一
醉屑屑徒悲縈達人若相遇大笑絶冠纓
蕭鍊師鷹窠絶頂丹房
人間不可住混濁同腐腥一落三十年塵夢無由醒稍
聞方士說恍惚通仙靈羨門與偓佺相期餌芝苓自顧
真病鶴秋風墮疎翎碧海不得渡煙霧愁冥冥師從天
姥来身佩豁落經不邀五利寵深棲鍊神形東觀鷹窠
峯中天插孤青其下吐浴日其高罣飛星昔有學道侶
井臼遺巖扃愛兹絶俗地遂爾留軒&KR0008;太鼎生紫煙丹
成衞天丁金骨坐可蛻騎龍駕風霆積水浮方壺東望
類點萍紫臺白玉榜中有真人庭飛遊願從師往讀新
宫銘
隨月圖
空齋無短檠愁度新凉夜青天素娥出餘輝獨堪借達
曙願徘徊莫逐秋河下
映雪圖
簷雪不能掃留映寒窗白書字細如蠅坐看還歷歷華
燈照歌帳誰似南鄰客
顧榮廟
晉侍中顧彦先有墓并祠在長洲之東久而廢
為淫祀縣令周君復之為賦是詩
軍司吳國秀機神夙超朗弱冠遊洛師已蒙南金賞﨑
嶇諸王幕沉酒務遵養中罹廣陵艱計服匪誠枉風雲
一揮扇義旅臻同響事成恥言勲飄然理歸鞅晉社始
東遷羣賢悉收奬道謁真感會矯翼丹霄上德聞一代
稱跡冺千齡往時屯乏良佐英謨益堪想墳祠托荒郊
蕭條並榛莽蕘童侵雨隧淫巫闖塵幌大夫過停轅式
瞻為含愴衣冠復故貌筵几陳新享寡劣忝鄉人因歌
表遐仰
停君白玉巵
停君白玉巵聽我前致辭家本吳門市英風慕要離少
年貧無行鄉里不相推喜過毛公舍懶下董子帷偶從
岸頭侯跨鞍赴邊陲欲邀深入勲終然計無竒歸来冠
側注始學窺詩書稍通鄒魯生盡謝燕趙兒焉知事益
謬空言竟難施布衣走路旁但為衆所嗤廷中忌賈誼
門下誣張儀二子豈不辯未能免讒疑嗚呼今之人孰
解容不羈我將棄浮名垂釣東海湄長笑調魯連高歌
酌安期素心儻有合豈要餘子知
讀史
周衰禮樂廢大道成榛菅嬴秦任商君王制欲盡刪厚
賦山澤空亟戰原野殷頽波自兹靡千秋去無還誰云
重華駕邈矣難仰攀於焉誦其書如造揖讓班安得鳳
凰鳥飛下浮雲間
雜詩
朝臨高臺上俯視崇岡下春暉何悠悠清川自東瀉陽
和發卉物時澤均播灑如何及芳辰蕭條但空野願言
釋拘局登高騁吾馬曠途不見人憂心何由寫興謝固
其常吾將尤誰者
池上鴈
野性不受畜逍遥戀江渚冥飛惜未高偶為弋者取幸
来君園中華沼得遊處雖蒙惠養意飽飼貸庖煮終焉
懷慙驚不復少容與耿耿宵光遲摵摵寒響聚風露秋
叢隂孤宿斂殘羽豈無鳬與鶩相顧非舊侣朔漠饒燕
雲夢澤多楚雨遐鄉萬里外哀鳴每延佇猶懷主恩深
未忍輕遠舉儻令寄邊音申報聊自許
題綠綺軒
幽抱時欲寫帷中有鳴弦一彈落一葉庭樹坐蕭然寂
寂山水夜迢迢河漢天憶聽烏啼起南軒人未眠
答張山人憲
聽君辛苦詞感我艱難情百年自有為安用文章名雞
鳴海光動車馬塵滿城相逢無新舊言合意自傾奉觴
置君前長歌發哀聲時乎苟未得飲此全其生
澄景閣夜宴
王孫喜留宴開閣望明河是夕月微暈凉風池上多棲
禽翻暗叢駭魚動圓波清景厭絲竹雅咏答高歌尊酌
願勿間良宵易蹉跎預憂别在旦車馬層城阿
贈馬冠軍
一騎東方来相逢新豐市自言讀父書出身良家子名
在佽飛籍蘭纓懸鹿盧曾為魏其客不作平陽奴欲行
渡狼河直擒射鵰將壯志忽蹉跎秋風卧孤帳解裝出
我筑歌作變徵聲壚頭落日在歌罷酒再行相君本鳶
肩豈是沉淪者我亦方薄遊低頭向人下有志事竟成
古人不欺余留將一白羽待射魯連書
送劉明府
賤士寡諧世放居江海邊朋儔漸乖睽憔悴不自姸顧
影鮮歡趣惡離倍當年他人亦以悲况復如子賢荒途
風霜交歲晏增慨然亂雀噪叢棘驚鴻逝長天斗酒豈
足陳薄意聊以宣出處道既殊不得長周旋誰謂非遐
方浮雲阻山川何以慰渴飢令名期可傳
暮歸
朝出雞始啼暮歸烏欲棲我身本無役胡為亦東西徒
步二十年風埃面空黧入門聞鄰杵秋氣凜以凄芙蓉
墜古沼絡緯鳴中閨有無了不問歌吟夜燈低冨貴固
有日我志焉能迷笑向細君道勿為翁子妻
澹室為吳君賦
素士脱紈綺澹然怡道心窮廬車馬絶寒鳥下庭隂酒
外寡真趣琴中多古音閉門三日卧風雪滿城深
空明道人詩
我聞赤城東仙嶠名委羽煙霞閉深洞絶壁飛玉鼠空
明中有天日月照瓊宇昔人鍊丹成自駕黃鶴舉陳翁
夙慕道棲此求真侣玄文夜長披靈藥朝每茹石室人
不来閒眠青蘿雨於今定非死飛遊去何許海上幾秋
風誰傳令威語
九日無酒步至西汀閒眺
高天無游氛秋氣自激肅離居時節變霜降未授服蕭
條野田間晨步聊遠矚悠悠寒川駛靡靡晴巒矗菊叢
有清香木葉無故綠親朋去我遠登高且連躅孤懷誰
知音惆悵臨水曲名酒不可尋歸来掩茅屋
題倪雲林所畫義興山水圖
嘗啜陽羨茗不遊陽羨山銅官結秀色都在畫圖間樊
川醉遊處水榭依沙樹雲入縣城来谿流太湖去我愛
雲林生高歌無俗情石庭梅欲發須放酒船行
錢孝子廬墓(錢吳越忠孝王之後也)
颯颯黃竹嶺蕭蕭白楊村行人亦悲哀何况父母恩不
忍返華屋結廬傍孤墳啼猿應哭聲日暮空山昏無鄰
與誰語獨宿傷精神仰聞松柏吟俛見狐兔奔淚灑墓
前草當春死芳根至性有如斯不媿忠孝門
送蜀山人歸吳興兼簡菁山靜者
南浦無碧草征鴻晨稍飛何當杪秋節臨水送將歸既
来不能淹君心應好違惻惻袂始判遥遥帆已微天高
桂樹落人在山中稀還尋同袍者更製薜蘿衣
幼文約余與止仲同宿士明鶴瓢山房為試茶
之會余既入郭而幼文已歸山中士明亦往海
上止仲復以事不赴士明姪元脩留余夜話因
賦是詩以書耿耿
道人出未歸高士来復去試茗失幽期寒齋成獨住冰
生洗藥池風動懸瓢樹賴有阿咸賢玄談到天曙
晚憩靈鷲院池上
微雨過祗樹寺齋凉已多臨池一就盥搖動滿池荷風
後扇力輕煙中爐氣和慙非許玄度吟卧每来過
贈談鬼谷數瞽師金松隠
我聞鬼谷子乃是古仙真避世青谿中不汙戰國塵著
書十三章當年授儀秦二子不善用竟皆殺其身瞽師
得異傳相去逾千春不為從衡說談數妙入神往年客
南都蓬門集朱輪下簾論玄理驚動金陵人歸来隠虞
山繞廬樹松筠誰言目無覩内照靈光新緬思大化根
生此下土民起滅千萬途孰能究其因或愚騁結駟或
賢被懸鶉命也可奈何天道誰疎親世事慎守常毋使
徒紛綸
贈惠山醫僧東山
九峯聚錫麓一水回梁谿之子脩淨業長年此幽棲曲
彈白雪妙詩吟碧雲低况有醫龍方丹成重刀圭採藥
夜歸院蘿月照澗西扁舟欲相訪愁作武陵迷
媯蜼太史自海上入郭因得追遊以叙舊好今
日風雨偶闕晤言樓居早寒懷人尤甚想孤寓
僧林同此岑寂也賦是以寄瞻戀之意
良人曠清晤窮年秉離憂倏来自海壖諧我心所求不
殊雲中雁和鳴得其儔宴閣既連席行塘復同舟坐聆金玉篇
鄙拙何以酬風雨戒兹旦居然阻從游祗園念孤寓微瘵苦未
瘳落葉驚早寒誰當慰淹留朋來不我館顧已良有由徒兹睇
停雲夕倚城南樓在遠分難親居近彌使愁信彼詩中言一日如三秋
送徐七山人往蜀山書舍
結客抱狂志傾身通侠交東將觀渤澥西欲踰函崤奔
蹄脱驚轡墮翮連飛鑣酒具載車出兵法篝燈鈔從軍
願奮立學儒恥譏嘲寧期憂事集頓使芳年抛塵衣曉
城陌雪帽寒江郊客堂感蟋蟀婦室悲蠨蛸自笑失水
鮒空慚得雲蛟獲君乃瑚璉顧我猶斗筲高懷矯衰薄
雅音變哇咬談詩辨六義讀易窮諸爻情親豈殊意氣
合真同胞因依像輪輻暢和諧塤匏妓席夜留宴僧扉
晝攜敲循花縱步屧映柳持鳴鞘塘行月灔灔林卧風
梢梢要渺送謳唱瀾翻雜詼啁匕滑炊野飯盤香薦山
肴遭時雖齟齬處俗不混淆曩遊既相挈兹離竟誰教
浮湖理去榜祖道移中庖遐方未罷戍近日猶被抄鹿
驚互奔併虎鬭仍咆哮荒墟少砧杵遠壘多笳鐃問往
何土里答云此巖嶅人安地有阻歲稔田無墝牛羊可
放牧鵝鴨供燖炮湍長磯磑激石古窪樽坳樵斤聽伐
木獵火看除茆雨紅爛秋實露紫舒夏苞谿晴鴈拍拍
村曙雞膠膠書聲隠篁竹棹響穿蒲茭聊將偶沮溺誰
敢儕夷巢末事誠瑣瑣大言匪嘐嘐世險路生穽名浮
浪吹泡耰耡擬共把干戚行俱包社餔飲烹狗臘祀歌
迎猫慎勿厭寂寞長當謝紛嘵
會宿城西客樓送王太史
君来歡不足君去憂何遽共聽楓橋鐘留連恐將曙蛩
鳴故苑草鳥起高城樹明日獨登樓歸帆渺何處
題林居圖兼簡盧公武
竹梧翳苔石知是幽人居林間鳥鳴後亭空賓散餘聞
有盧鴻隱長年留著書
鴻山書舍圖為黃君伯淵賦
伯鸞鬻舂地井臼有遺跡之子學幽棲托蹤在林石清
風竹林曉片月蘿逕夕遥想一齋空圖書滿牀積
詠三良
殉葬古所禁秦國固戎風穆公臨棄朝要此三臣從三
臣百夫良不與親暱同一旦使俱斃無人國將空捐生
豈不難忠義感素衷長恐先朝露無由奉君終遺命凜
在耳焉能惜微躬但懼嗣主孤誰當共成功高墳荆棘
間玄雲閉幽宫壯魄同此歸冥冥路安通國人痛莫贖
灑淚呼彼穹傷哉黃鳥詩流哀竟無窮
詠荆軻
劫盟非義舉書沫已可羞燕丹一何愚區區祖遺謀千
金養荆卿誓將報強讎奉圖使入關心知絶回輈賓客
盡白衣相送易水頭酒酣涕難落筑聲和悲謳猛氣激
蒼旻長虹為西流行行造秦庭陛戟衞甚周臨機失始
圖利鋒竟虚投豪主一按劒社稷倏已丘先王禮樂生
破齊震諸侯苟能得此賢伯業猶可修胡為任輕易自
趣亡滅憂徒令後世人歎惋餘千秋
魏使君見示吕忠肅公舊贈詩因賦
公昔隠江夏巖棲避兵革遠挹戴叔鸞清風灑泉石有
時歌梁甫慷慨人未識左丞中朝彥仗節任方伯北還
駐嚴程造廬問籌策知非山澤儒期是廊廟客磯石繫
官舫猿叫月初夕秉燭題贈詩蒲圻掩孤驛欣欣得賢
喜耿耿憂國戚短章寄深情相投重珪壁邇来復幾年
淪落已陳迹公起佐興運身名正輝赫侍誦肅春闈專
城森畫戟緬懷舊知己永歎泉壤隔難縣延陵劒空聽
山陽笛遺篇箧中藏每誦如再覿真能重友道未易薄
俗易一言不忍忘况乃膺寵錫小大固可知令人義肝
激
題秋林高士圖
二仲有玄賞相攜在中林遐景延㢠步微言諧素襟天
秋谷響哀日暝川光隂風駛多委葉山空少歸禽威遲
臨長岡迢遞指遠岑諒非羇離客詎用愁登臨
春草軒雨中懷王太史
西軒罷琴坐凉思欺白苧颯颯樹聲繁秋風滿池雨蓮
衰少暗馥禽靜多幽語對此闕良儔當歡反傷緒
始遷西齋
乍懸南樓榻始布西齋筵西齋非吾廬幽靜亦可憐風
牖竹裊裊露庭菊鮮鮮圖史左右陳永日坐一氊婉孌
數童子哦誦當我前為爾竟寂寂低回欲窮年讀書將
何為乃與始志愆進無適時材退乏負郭田我生非匏
瓜謀食有道焉苟得隨羣趨顧此不稍賢飲餘解衣卧
毋嘲腹便便
次徐山人與倪雲林贈答詩韻
昔遊紫藤塢空山鶴鳴秋相望隠人居興闌竟回舟邇
来獲晤賞玄談劇風流每欲開南軒招我共偃休天寒
鴻鴈鳴芰荷落長洲豈無一釣船訪子谿水頭終慚文
墨牽咫尺成阻脩聽雨掩閣卧觀泉上巖遊朝覽贈答
篇詞藻誇兩優我本丘壑人猿鶴肯見留擬結歲晏期
壺觴展綢繆况聆西澗濱禪宫閟清幽夜看太湖月遲
我同登樓
因病不飲
我昔無所求但愁酒杯空引滿先四座醉豪壓春風年
来病稍侵積憂復相攻舉觴不能吞若有物梗胷歲晏
風雨多擁爐坐窗中酒徒散去盡歡呼與誰同三杯即
頽然憔顔映燈紅後老當奈何即今已如翁斯味禹所
惡攝生笑無功從此便可止賦詩繼陶公
三鳥
三鳥生異林相逢偶同飛各矜好毛羽吟弄朝陽輝驚
風動地至羣飛各乖違一翔入雲天一落陷虞機一止
野田間蓬蒿鬱相依啄啄有餘粟歲晏諒不飢猶懼雪
霜侵啁啾獨鳴悲我行見此鳥相對發歎歔當知皇天
仁偏恤爾陋微視陷宜省畏瞻高勿貪希田間適本性
舍此欲何歸
題陳生畫
前邨夕陽明後嶺秋嵐積葉落露山亭潮来沒江石遥
遥射鴈子慘慘聽猿客何事下征帆西陵渡頭驛
青丘道中
霖雨江暴溢奔流絶津涯茫茫野田白何由見春華居
人久已亡流萍滿其家昔我過此土極目桑與麻故道
不可尋舟行但蒹葭歲凶豈宜客四顧空長嗟
送李用和提舉
髯君孤直士與世頗異儔不交金張家而獨與我遊我
居在君里衡門閉深幽十年誦詩書進取拙自謀名藩
多英豪光彩溢道周朝逢將軍車暮避刺史騶皆云意
氣盛官高富春秋良辰競為樂廣席羅珍羞君獨日暮
歸貧乃與我侔雪畦寒蔬茁冰盎春蛆浮高堂可燃燭
談詠相賡酬中間阻清歡離别良有由我尋江干宅君
赴海上州老馬從瘦童人皆識賢侯今年見歸旌一笑
忘積憂那知遠方賈復此待撫柔雞鳴城東門不得送
去舟颶風常晝驚洪濤極天流雖能征重貨可失咨嘉
猷君子且在傍願言毋久留
贈銅臺李壯士
我祖昔都鄴神武為世雄至今銅臺下子弟習其風問
君家何方紫陌遥相通雖云此相遇情與鄉里同君有
力振虎勇氣聞山東匹馬輕俠遊刀環綴纓紅正當兵
塵起思立尺寸功不從董健兒欲縛蕭老公凌厲越宋
土逶迤出齊中時人不相顧棄之若秋蓬我豈白面郎
少年亦困窮起為壯士歌迅商薄高穹初飲五斗盡再
飲一石空與君豈樂禍西方見妖虹莫謂著鞭晚艱難
殊未終
題春江送别圖送王使君
歌徹小秦王愁深第幾觴飛花蕩春影江水不勝長日
暮東風急離帆且緩張
蘭室為袁首郎賦
湘臯春水深澧浦秋風早如何庭戶間芳蕤獨妍好不
有君子心憔悴同芳草
我愁
我愁何從来秋至忽見之欲言竟難名冺然聊自知汲
汲豈畏老棲棲詎嗟卑既非貧士歎寧是遷客悲謂在
念歸日故鄉未曾離謂當送别處親愛元無睽初將比
蔓草夕露不可萎又將比煙霧秋風未能披藹然心目
間来速去苦遲借問有此愁于今幾何時昔宅西澗濱
尚樂山水竒兹還東園中重歎草木衰閒居誰我顧惟
有愁相隨世人多自歡遊晏方未疲而我獨懷此徘徊
自何為
賦得法華雨送惠上人歸江上
慈雲起靈山虚空寳花雨遥從天女手零亂飄春曙香
滋淨沼蓮影拂秪園樹高僧結習銷衣上留不住唯隨
一葦風飛渡江南去
秋風
秋風屋外来落葉紛我傍不出門幾日我樹如此黃但
覺成嬾性焉知逝頽光朝餐止一盂夕卧惟一床仲尼
欲行道轍迹環四方而我何為者不與世相忘
秋雨
秋雨亂我竹堂上中夜驚昏昏起復卧策策止且鳴未
分醉夢狀寧辨竹雨聲初欣似張樂終懼如聞兵既覺
兩皆非古檠耿自明悟彼事亦然胡為勞我生
題曹氏春江雲舍
遥波靄微雲寒禽少相語君家在空闊欲往迷洲渚紛
紛樹離霧稍稍花消雨日暮坐相思江東渺何許
燕客次蔡參軍韻
林旦未昇旭巖深稍祛霏夙興達仙曙在公遑告腓良
儔信可懷彌月曠容微偶兹解華轡沽酒酬芳巵鈴騶
儼衞齋妓樂出房帷放吏命決漏留賓教闔扉談笑竹
下麈賭墅花間棋歡罄展宿好言長蠲積思佳辰子所
惜高誼子攸希時難賸睽阻能此嗟為誰願各保太和
長年樂施施飛佩儻可接東方候安期
退思齋為蔡參軍賦
難鳴起趨府事至紛善惑應兹苟弗推在理寧免忒歸
来坐深念恒恐有慚德缺政何以裨厚責何以塞豈徒
省厥躬庶用匡爾國昔聞獨樂叟中夜忘寢息願君守
勿渝明明此遺則
遊師子林次倪雲林韻
吟策頻入院道人知我閒尋幽到深處鳥語竹班班林
下不逢客城中俄見山牀敷有餘地鐘動莫催還
尹明府所藏徐熙嘉蔬圖
少賤習圃事種蔬每盈疇深根閟玄冬老葉凌素秋採
擷風露餘山庖足嘉羞故園經亂後蔓草日已稠野水
流畦間蟲聲暮啁啾披圖似見之惻愴起我愁食肉豈
無人斯世誰與謀君多恤民意毋忽歲饉憂
来鴻軒
高鴻本冥飛不墮虞羅裏朝度雲中關夕遊瀟湘水驚
風吹行斷儔侣忽萬里哀鳴將何依荒澤難獨止集君
華池側粱稻豐自美響度風翛翛影沉波瀰瀰充庖知
不忍善惠念終始願君儀天朝修翰共騫起
蘿徑
幽谿入蘿蔦幾曲到巖扉夏鳥深啼處隂隂花墜稀知
當煙暝後從此荷樵歸
茶軒
摘芳試新泉手滌林下器一榻鬢絲傍輕煙散遥吹不
用醒吟魂幽人自無睡
讀書
世物寡所嗜雅情竹素間憑案理殘帙樂此終日閒爰
觀自周衰盛治不可還淫辨相擠傾大道成榛菅巧詐
足眩世苟得不顧患嬴秦任商君王制欲盡刪厚賦山
澤空亟戰原野殘流風自斯降誅求困孤孱是非千萬
途欲辨亦已艱賴兹聖册存足啟昏與頑誰云古哲駕
邈矣難仰攀於焉誦其言如造揖讓班寄語向俗子幸
勿叩我關何暇從爾談方對孔與顔
過立公房
空院閉深竹幽花有孤妍春深鳥語寂風磬時冷然非
兹絶塵地何以寄高禪
賦得桃塢送别
何地芳菲滿吳趨曲陌西藏金非漢壘種樹似秦谿未
曙忽霞起過春猶雪迷葉聞渡江唱花憶映門題折時
或傍水遊處每成蹊偶来因送客腸斷有鶯啼
東園種蔬
我非適世材學圃乃所宜種蔬居東園鋤灌敢告疲夏
来風露繁衆綠俱紛披朝餐摘我菘暮餐芼我葵此味
賤所嗜蔓草勿害之慨彼主父言鼎食何其危
聞張著作值雨宿陳山人園因寄
芳月抱深惻佳遊闕追攀聞君獨命駕遠造幽人關春
園花絮稀啼鳥池上閒留連宿煙閣尊酌解離顔遥想
清夜徂鳴弦竹林間非因雨成滯興惬自忘還
鄭隠君秀野軒圖
江晚洲渚交雨晴草非菲前山靄欲闇罟師渡水歸望
煙知君家花竹隠半扉已休田中耒猶響林下機此鄉
即桃源亂後世應稀開圖若身到不知塵境非
與諸公飲綠茗園
金塘環勝墅緹綺會芳時雀乳依桐葉魚翻罥芰絲詩
流洛下詠歌艷郢中詞一念交歡厚觴至詎能辭
送上海石明府
三月熟桑椹四月落棗花布穀樹下飛塘轉邨路斜東
塍擊耕鼓西林擲繰車但言此地樂不聞此地嗟雖無
夕烽驚尚苦秋賦加煩君始到日為我問田家
逢雲巖僧元實將赴湖上賦以送之
早懷塵外想每訪林間蹤空齋哦夜雪共聽雲巖鐘西
澗已久别東城忽相逢還當布袈裟去坐湖上峯喧寂
既殊調無因復追從倚閣一遥送秋山紅樹重
舟歸雨中
猿鳴楚雨急江岸孤舟次前山到非遠已見煙中寺寒
景暮蒼然歸人獨愁思
秋夜會飲送劉别駕得星字
征馬已歸皂哀鴻方過庭何期當别夜還得聚寒廰客
醉誦明月僕興瞻落星光銷帷中燭響動車前鈴留連
豈有極之子不遑寧
送陳博士歸番禺葬親
北風海欲冰凛此窮隂時問君歸何亟親葬不可遲遥
遥望郭門慘慘投山陂僧房拜遺柩瓦燈照塵帷還當
卜玄宫遠托瘴水湄日夕既封樹慟哭行繞之雨来青
楓林猿鳥吟相悲化者苟得安萬事無足為奈何割裾
子尚忍生違離
渡吳松江
稍離城郭喧遠適滄洲趣乘潮動旅榜霧散寒江曙蒼
蒹靡靡出白鳥翻翻去不識野人邨舟中望高樹遭時
歎有棘拯物慚無具不向此鄉居飄零復何處
無言上人丈室逢李道士
竹間失舊蹊落葉紛已積閒来繙經院戶掩諸蟲寂本
尋釋門子偶值仙家客景清林意秋慮淡池光夕相對
總忘言誰云累名跡
贈陶篷先生
魯連豈趙客子房非漢臣出處誠莫測自是神仙人中
解龍虎鬭飄然去難親夫子古鬚眉恍惚乃後身長安
昔縱酒叩閣通平津豈為慕珪組但欲陳經綸白璧棄
路旁舉世不見珍歸来棹扁舟煙波復誰馴豈無一杯
水為君灑風塵空將釣國手老坐東海濱逢余向滄洲
笑落頭上巾謂余有僊契泥滓非久淪花源罷通世煙
霞閉千春便從夫子歸雞黍會四鄰持謝漁舟子休談
晉與秦
孤鶴篇
凉風吹廣澤日暮多浮埃中有失侣鶴孤鳴迥且哀修
翮既摧殘一飛四徘徊矯首望靈嶠雲路何遼哉渚田
有遺粟欲下羣鴻猜豈不懷苦飢懼彼羅網災翩翩浮
丘伯朝從東海来相呼與之歸謂是仙驥材蔭之長林
下濯之清澗隈圓吭發高唳華月中宵開誓從臨玄景
永戲崑丘臺
雜詩
結髮好遠遊出門覽山川誰云帝闕遠有路不在天我
車大且遲日暮牛領穿忽逢悲歌士論心涕潸然今日
不得志明日非少年
白水冒我田
白水冒我田風雨無休時午鳩屋上鳴貧家起何遲溝
壑知不免順受胡可辭有酒我自斟有粟妻自炊且盡
今日歡勿顧明日悲商歌出金石愧無聖人師
送韓司馬赴邊郡
淮隂將家子讀書負竒氣十年役一箠身從李都尉此
行把旌麾無愧國士知邊風吹白草正是馬驕時鳴笳
引前部落日城西路上客贈吳鈎征人唱都護近役非
臨洮君行莫辭勞欲問封侯日秋来太白高
醉贈王卿
持身無可許閭里任浮沉不奉諸侯檄曾辭公子金斗
酒豈辭醉感君知我深誰無旦暮急相周惟季心
送賈二文學北游
窮年自多惑况復送良儔落日河上别慷慨發秦謳風
塵阻關山撫劍不得遊願逐高飛翼相與出九州嗟彼
行路子栖栖何所求
送海昌守李使君遷海虞
兩為海上州州民定何如彼遮使君馬此迎使君車但
令人買牛不受客饋魚我知使君賢讀律又讀書
端居懷兩王孝廉
寡劣時所棄獨卧無與親蕭然閉齋閣左右圖史陳風
雨摧衆芳令人怨徂春豈無尊中酒坐念兩故人日從
賢豪遊雜遝車馬塵焉知離居客積抱難自伸
送芭上人東歸
浮雲與飛鳥相聚安可常偶来雲巖寺幾日共徜徉我
去師亦歸澗房欲荒凉池卧孤塔影庭棲雙桂香重過
應未期悵然山水長
大水
吾鄉水為國自昔稱漏天今年尤苦霖冒此上下田老
農愁相告無有二十年東江入門流比屋如敗船夜卧
牀屢移晨炊釡常懸凉風吹蒲稗羣鵝鳴我前茫茫失
川途出行竟回邅斯民欲昏墊天意豈不憐隂陽致乖
沴孰能究其然歲飢尚勿憂黽勉當食鮮
送黃主簿之歸安
我歌柳惲詩送子南汀發山城逢社雨綠樹啼鶯歇留
連孤艇遲怊悵雙壺竭高士尚為簿休慚府中謁無事
坐閒&KR0550;彈琴看明月
送王推官赴譙陽
久治亂所伏國家失其防初如决洪流拱手徧四方頻
年勞訏謨欲補千百瘡子為京師客忠憤何慨慷濯冠
捧書圅平明獻朝堂上言固大業下言振頽綱且謂有
萬死聖明察臣狂臣言儻獲施立能致時康宸居豈遥
遠咫尺天中央雞鳴列仙仗九門洞開張謂宜即召見
拜起隨班行上殿笏畫地論奏盡敷詳如何竟報聞不
得瞻清光一官非所願欲令赴蠻荒徘徊出都門風雨
濕曉裝行行過吳洲木葉秋始黃逢予解鞍飲激烈椎
酒牀平生憂時心辛苦不自忘頗聞到官所此去路尚
長紅日出霧遲孤城海茫茫遺民似猿鹿山谷多驚藏
繁英豔躑躅瑣實推㯽榔瘴癘况時作投老恐子傷何
不且少留共騖豪華鄉子笑不我顧翩然决南翔明朝
指鯨波高帆若雲揚去矣各異國有憶徒相望
大全集卷四
