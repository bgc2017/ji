忠正德文集卷六宋趙鼎撰
七言絶句
聽琴次退翁韻
夢尋仙子訪瀛洲怨入春泉遶指流酒病着人無物解
更煩一鼓為扶頭
正月十八日枕上
空籠疎幔曉寒清小醉醒然不作酲欹枕誰能尋斷夢
卧聞童子誦經聲
山中書事
心遠身閑眼界清瀟然回首萬緣輕更將滿耳是非語
換作松風溪水聲
山居次韻止老
衣巾翠濕隂隂竹屐齒寒生步步雲莫向清流還洗耳
世間言語不曾聞
再用花字韻示止老二首
靈龍夜吠千年木丹鼎光騰九轉砂鶴馭雲軿竟何許
巖前老盡碧桃花
尋師杳隔蓬萊水煉藥長懷勾漏砂聞道高人猶笑此
春風無處不開花
次韻止老見贈
誰是繙經清净侣毋煩杖履過前溪不如多置葫蘆酒
直使淵明醉後歸
老媪折山櫻一枝觀其開落
坐看餘香作雪飛春風猶戀折來枝何如就賞芳叢下
留到丹丸結實時
有送生鳩者放之使去
山林是處有依棲及此秋晴喚婦歸隨分謀生何厭拙
莫因飲啄傍人飛
登第西歸過甘羅廟題詩壁間
初無勲德在生靈徒以遊談致上卿血食官祠尚千載
男兒要自勉功名
宿宣化鎮僧寺
收罾漁浦青裙女出米商舡白紵郎水小交關江上市
空山落日暮煙蒼
齋厨冷落山頭寺人物蕭條水上村幾葉商船泊清淺
一星漁火照黃昏
蒲中雜詠
安民堂
愷悌頒條坐嘯餘自書下考拙催租編民不解歌襦袴
鑿井耕田一事無
吏隠堂
玉麈逍遥岸葛巾鸞釵寶瑟奉清樽寄聲與問鴛行舊
何似棲棲金馬門
進思閤(府衙)
蕭生雅意定何哉何復留情任剸裁但把一杯無事酒
幕中年少盡長才
頒樂堂
堂上新音錫燕開坐收和氣入樽罍已應倦聽漁陽摻
客右不無鸚鵡才
賞心亭
玉山頽倒莫來扶富貴功名不讓渠文舉平生一樽酒
苦逢兒輩議才疎
紅雲閣(府園)
香風百步錦江秋片斷明霞晚不收幕府諸郎總清麗
一樽相與最風流
名閫堂
有美東吳勝事繁醉翁遺恨阻躋攀只應名閫山河秀
亦在先生几案間(公嘗除知河中不到名閫有美皆以賜詩得名)
逍遥樓
元龍高興絶塵寰笑傲乾坤眼界寬斥鷃鵾鵬俱定分
行藏何用倚欄干
白樓(府城)
寸斷吟腸柰此何臨高懷遠足悲歌若教盡寫凄凉意
東閣郎君語更多
文瑞堂(倅廳繪韓退之柳子厚司馬子長文中子四人像)
辛苦魚蟲老著書一生冷淡笑迃儒何當馬上提三尺
去作凌烟大丈夫
建安堂(以茶名)
瀟然一枕北窗凉喚取樵青發嫩香淨洗西州羊炙口
要看妙語落冰霜
必種軒
此君風度固蕭然誰解招邀到此軒要識維摩真面目
支離瘦骨寂無言
河山閣(提刑司)
干戈險阻恃河關禍亂相尋一轉丸千載太平歸有道
牂牁青海盡衣冠
種學軒
詩書千畆浩從横蚤歲勤勞費筆耕紈袴儒冠定誰飽
年年妻子笑謀生
精思軒
窮年兀兀究遺編聖處工夫也自賢政苦虀鹽食不足
諸生毋誚腹便便
竹軒(行香院府官多燕集於此)
笙簫聲斷一杯殘翠袖雲鬟共倚欄要藉餘隂清晚醉
酸寒莫作子猷看
北閣(南衙寺前有周太祖劒甲陵破李守正時世宗駐軍於此故謂之南衙北閣)
一時相見萬夫雄蔓草荒陵劒甲空争戰百年無處問
高城絃管正春風
鸛雀樓
目斷河梁有許愁人生離合最悠悠遥憐别夜登臨怨
不減清秋燕子樓
披風亭
飛步臨風亦快哉雌雄何苦賦蘭臺只憑一弄漁舟笛
喚得凉飊渡水來
矴齋(河上張芸叟命名如舟之下矴也)
長波浩渺拍青山細雨蓬窗一覺眠但向急流能暫止
從他蛟鱷怒垂涎
臨川亭(河上)
卷落銀潢天漢涯坐觀河伯勢雄誇游人不識支機石
擬向津梁問客槎
河西亭
波光山色雨溟濛粉雉紅樓杳靄中自是人間佳麗地
不須尋訪水晶宫
行慶關
振蹕鳴鑾萬馬環悲歌應鄙漢樓船關頭老吏親曾見
千丈榮光夜燭天
鐡佛寺(寶山閣)
波面香風落磬聲夕陽樓殿更分明蓬萊弱水端難到
聊與人間作化城
李園(城南李武臣累典邊郡有伎人為人所誘而去)
射虎將軍竟不侯脫身鋒鏑老菟裘柳枝折盡東風晚
閑對酴醿一醉休
淙玉亭(亭在栖巖寺)
跳珠濺雪滿空巖䟽滌心靈爽氣嚴彷彿瑶臺明月下
佩環聲在水晶簾
逍遥亭
欝欝亭前三四松蒼髯疑是採芝翁歸歟莫作終南卧
無限英雄落彀中
此君亭(萬固寺)
飄零誰復問平安只得幽人冷眼看流水空山雲暮合
此君無乃太清寒
御波亭
泠然我欲御波行身世由來水上萍好笑安期空狡獪
猶須赤鯉渡滄溟
王母觀
月下何人唱步虛如聞仙子好樓居五雲縹緲星河閣
腸斷青鸞一紙書
面山堂(普救寺面山堂郡人劉氏功德院也劉多將帥)
老去收身百戰場厭聞鼓吹奏西凉憑君剰把珠簾卷
要與青山共此觴
涵虛閤(城南)
鵲飛喬樹月臨波仿彿天孫擲夜梭卷盡纖雲風不動
却從直下看星河
南軒(南禪寺桂娘墓在其側)
璧月沉沉過女墻時聞桂子落天香三山碧海無消息
䨇燕歸飛秋色荒
虞鄉道中菊
沍露低煙擬怨誰凄然亦自惜餘姿無人為買蒲城酒
正是柔桑葉落時(桑落酒蒲中故事也)
和通守王元美二絶句
斷無車馬訪閑曹背暖兒童罷抑搔嘆息深林有蘭蕙
誰能收拾賦離騷
志士猶來惜寸隂青銅那覺二毛侵留連春色一樽酒
未必東風識此心
和倅車韻
斯文天意屬吾曹技癢何由一快搔莫撫斷絃思鳳髓
如公便可將風騷
高標聊復寄塵凡此意難從俗子談爛醉狂吟公勿怪
公猶如此我何堪
解池役所大風
初從蘋末轉飄搖回薄山林勢益豪好笑堤邊膚寸水
便能平地作波濤
解梁别李氏女子晚宿静林寺
滿眼西風恨别離路逢蕭寺叩柴扉團欒一聽無生話
更覺前謀種種非
山下人家鷄黍時解鞍那暇拂塵衣宦遊無况田園薄
自問此生何以歸
森森竹樹曉生寒病怯秋衾夢易闌欲駕征鞍慵未起
卧聽漁鼓吼空山
客舍重九
半月征衫困路塵一樽芳酒謾情親心知不是陶彭澤
只恐黃花解笑人
揚州竹西亭
路入揚州秋草殘竹西亭上曲欄干而今那復聞歌吹
黃葉西風薄暮寒
錦䌫牙檣一夢愁行人空擊木蘭舟玉簫吹斷青樓鎻
二十四橋風月秋
大明水
咫尺城中膏火煎空山竹柏固蒼然贈君杯酌清心骨
此是人間第一泉
秋江晚渡
木落空江淡夕霏疎篷一葉並漁磯秋風幾許蓴鱸興
亦欲臨流喚渡歸
雨夜不寐
西風吹雨夜瀟瀟冷燼殘香共寂寥要作秋江篷底睡
正宜窗外有芭蕉
泊秦淮雪中一絶
不知門外月波寒但覺樽前酒量寬向道東風莫吹去
暫教楚客作花看
次韻退翁雪中書事
營邱圖畫展霜綃眩轉寒光鑑影搖更待東風開夜色
月明洛水斷冰消
纖柔醉撚小梅花顧影嬌春玉鳳斜不覺窗前三尺雪
夜風萬里卷龍沙
章臺走馬最多情不怕春衫撲粉英半夜歸來寒夢短
瀟瀟卧聽打窗聲
筆頭造化渺無邊聞道春來思湧泉定向山臺得佳句
濕雲殘雪冷侵天
阻風回舟泊新河口飲李氏酒肆後軒
西風吹面浪如山却並寒沙夜繫船兩日不能離故處
人間岐路敢争先
八節愁聞上水灘江流東下許艱難青帘招我非無意
端為疎篷夜枕寒
滿眼豺狼兵火餘我今那暇哭窮途青鞋踏雪江南岸
試覓黃公舊酒壚
泊柴家灣風物宛如北上
雨過平田隴麥青春深桑柘暖煙生恍如身在瀾洄曲
腸斷東風杜宇聲
三衢多碧軒
平生愛山心不足寸碧已復明䨇眸暮年得此幽棲地
枕上煙嵐萬叠秋
將至常山先寄諸幼
經年遊宦嘆離羣相見提携數候門一笑相看即無事
徑須歸辦酒盈樽
送張京與之宰解縣
條山洓水是吾家君去重開滿院花邂逅故人相借問
爲言秋鬢點霜華
長堤百里並山回漫漫滄波鑑影開要看天工種明玉
請君少待鹽風來
棲遲出處略相同握手論情一笑逢便作他年林下約
一樽相對兩衰翁
次明仲韻
曾謁祥曦羽蓋黃天衣紛擾御爐香蒙塵草莽干戈隔
坐看邊氛蔽日光
浩浩顛風塵四合漫漫后土水平流無人舉手披雲霧
却放晴曦照九州
塵沙渺渺暗城樓心切堯雲淚欲流慷慨一巵戲下酒
諸郎誰是舞陽侯
一年春事到耕桑遼絶鄉山恨渺茫清夢不成風雨夜
更堪詩思攪饑腸
除吏部郎題建康省中直舍壁
四海茫茫擾戰塵豈無賢俊共經綸可憐傖父今頭白
也作江南第二人
役所書事用山谷觀化韻
武陵歸棹幾重山回首滄波鎻暮煙一寸愁生千萬斛
可能容易付湘絃
東風春水湛晴天斜日平林畫素煙不會浮雲亦多事
又將飛雨過山前
小圃來時春向深酴醿猶得伴孤斟欲留午枕夢歸去
縹緲行雲何處尋
滿馬塵埃嘆滯留空勞魂夢遶南州湧金亭下煙波闊
聊作西湖一叚秋
山色於人定有緣髻鬟眉黛巧争妍何當招我白雲下
坐對蒼崖百尺泉
夜凉波面湧金霞坐覺天香落桂華便合泠然御風去
玉川何待七杯茶
飛橋跨岸飲晴虹雲散風微水月空日日塵沙困鞍馬
暫留身在廣寒宫
臺高山遠淡如無愁極羈人念索居一任東風吹鬢髮
瀟瀟蓬葆不禁梳
風堕何能續斷絃只憑樽酒送彫年仙人示我長生術
除却醉鄉非洞天
宦學平生着意深要從黃卷古人尋功名富貴非吾事
只有淵明會此心
昨非今是若為論有媿悠悠出岫雲老鶴乘軒本無意
何妨飲啄混鷄羣
浩蕩東風卷送春嬌鶯雛燕謾争新此心自有青山約
不是看花陌上人
會鄭有功
江流變血火連天聞道舟行相後先今世謀身無第一
政緣夫子愛逃禪
自越趨明上虞道中和季申梅四首
關山戎馬信音稀腸斷无人寄一枝沾酒西城聯騎入
上林踏雪探春時
孤標亦自惜幽姿折贈行人第幾枝萬斛清愁江上雨
曾看結子欲黃時
玉瘦香寒不自持瀟然冷蘂暗䟱枝向來幾許閑花木
及見春光爛漫時
天與清芬心自知叢林深處出纖枝發明無限春消息
正是風霜作惡時
自四明回越宿通明堰下
短棹還隨海浪回通明堰下小徘徊東風吹落篷忩雨
點點春愁枕上來
彦文携玉友見過出示致道小詩因次其韻
一壺春色玉生光最愛霏霏遶鼻香淺醉不禁衣袖冷
幽林風雨夜蒼凉
仙官新拜舊詞臣林下相逢又一人勿謂滄浪清可濯
此心原自絶纖塵
於世無功懶據鞍誅茅種竹老空山不應天與静中趣
自是人容拙者閑
無題
膠膠身世竟何窮急電飛花過眼空惟有離愁推不去
五更孤枕角聲中
再書一絶
吳九何如黃四娘能令詩老醉顛狂可憐去歲花前客
戎馬塵埃兩鬢霜
元長謁仲長彦文贈以樽酒
杖頭挑取一壺春要使朱顔日日新何必稽山尋賀老
風流俱是謫仙人
范元長寄示劉野夫滿庭芳曲因用其語戲呈
暮年身計酒葫蘆定是前身劉野夫他日爛柯山下見
儼然一部黑髭鬚
次韻元長觀梅三首
曳杖山間自探春雨餘梅意已清新兵戎草草傷淪落
一醉花前有幾人
種柳栽花舊惜春不知春色為誰新年年青眼樽前客
只有寒梅是故人
歸來醉撚一枝春照影凉蟾過雨新不似覇陵愁醉尉
穿雲渡水寂無人
建康得家書寄元長觀梅詩因次其韻
東風一紙平安信聞道黃崗春已來傳語吳生好看客
梅花應似去年開
枕上
市樓春睡厭都城車轂喧喧枕上聲此夜客情還冷淡
一林風露夏鷄鳴
夢覺
竹枕藤床一室虛松風瑟瑟夢驚餘破窗猶有流螢渡
老我疎慵不讀書
老去人憐百病攻平生感慨竟誰同須知一點懸懸念
不在功名富貴中
虚窗午夜月朦朧推枕蕭然百念空更問幽人洗心法
二年魂夢水聲中
泊白鷺洲時辛道宗兵潰犯金陵境上金陵守
不得入
脫迹干戈幸再生時時心折夢圍城南來客枕能安否
更作江湖盗賊驚
城頭傳令插軍麾城外行人淚滿衣處處悲風吹戰角
沙洲白鷺莫驚飛
月滿滄江風水清沉沉冰鑑照孤城何人心緒猶無事
醉卧船舷一笛横
泊盈川步頭舟中酌酒五首
那知亂後年光促但覺春來酒味長烱烱新蟾照人白
恨無䨇竹倩孫郎
空籠影照琉璃滑鴻洞聲傳鐘鼓長便買扁舟作家宅
風流千載謝三郎
飛揚䟦扈今安取放浪酣歌亦所長曾醉西湖春色否
傳聲江上問諸郎
蒼蒼烟畫千巖秀泛泛花流一水長會向武陵尋避世
此身已是捕魚郎
收功不在干戈衆和議元非計策長聞道搜賢徧南國
要令四裔識周郎
乙卯秋聞右相平楊么作絶句寄之
一掃湖湘氛祲消坐令愁嘆變歌謠何當早駕風帆下
來看錢塘八月潮
丁酉春紹興書懷(按鼎以紹興六年丙辰冬除知紹興酉字當是已字之誤)
賀監湖邊樹樹花東風隨意作紛華那知老守懷歸切
隴水秦雲是我家
送張汝霖糾左馮翊六絶
風流幕府固多閑冷落曹司絶往還舉酒高樓誰作伴
何妨借取華州山
平嶽亭高一望間煙霞縹緲揖飛仙請君直跨剛風騎
去折山頭十丈蓮
堂前䨇樹小桃枝曾看芳英落酒巵要識當時花下客
鬢毛衰颯病支離
花發城南苑路迷衫裁白紵馬如飛月明洛水黃昏後
猶有遊人喚渡歸
甕面浮醅玉雪光陶巾猶帶漉時香何當分我臘餘味
試發樽前舊態狂
平時三輔盛他邦白面青山意氣郎落魄朋遊那復問
更將苦語話離腸
病愈
支離瘦骨怯寒侵霧雨溟溟山更深醫國無功還自治
暮年藥裹最關心
獨坐東軒
雲山環合戶深關中有幽人竟日閑好在忩前數竿竹
與君相伴老山間
潮陽容老出游閩浙過泉南當謁湧老禪師因
寄四句偈
老矣潮州韓吏部饑飡渴飲似當年明明月夜長相照
莫怪無書寄大顛
吉陽寄李泰發
海風吹浪去如飛離母山高日出遲此意此情誰會得
因書寫與故人知
詩餘
醉蓬萊(慶夀)
破新正春到五葉堯蓂弄芳初秀剪綵然膏燦華筵如
晝家慶圖中老萊堂上競祝翁遐夀喜氣歡容光生玉
斝香霏金獸誰會高情淡然聲利一笑塵寰萬緣何
有解組歸來訪漁樵朋友華髮蒼顔任從老去但此情
依舊歲歲年年花前月下一樽芳酒
燕歸梁(為人生日作)
綽約彤霞降紫霄是仙子風標緗裙明珮響瓊瑶散馥
郁暗香飄小春十月寒猶淺粉弄梅梢秦樓風月待
吹簫舞䨇鶴醉蟠桃
畫堂春(春日)
空籠簾影隔垂楊夢回芳草池塘杏花枝上蝶䨇䨇春
晝初長強理雲鬟臨照暗彈粉淚沾裳自憐容艷惜
流光無限思量
醉桃園(春晚)
青春不與花為主花正開時春暮花下醉眠休訴看取
春歸去鶯愁蝶怨春知否欲問春歸何處只有一樽
芳醑留得青春住
少年遊(山中送春)
三月正當三十日愁殺醉吟翁可柰青春太無情甚歸
去苦匆匆共君今夜不須睡樽酒且從容說與樓頭
打鐘人道休打五更鐘
怨春風(閨怨)
恨寶鑑菱花瑩孤鸞慵照影魚書蝶夢兩消沉恨恨恨
結盡丁香瘦如楊柳雨䟱雲冷宿醉厭厭病羅巾空
淚粉欲將遠意託湘弦悶悶悶香絮悠悠畫簾悄悄日
長春困
念奴嬌(晚興)
小園曲徑度疎林深處幽蘭微馥竹塢無人䨇翠羽飛
觸珊珊寒玉更欲題詩晚來孤興却恐傷幽獨不如花
下一樽芳酒相屬慨念故國風流楊花春夢短黃粱
初熟卷白千觴須勸我洗此胸中榮辱醉揖南山一聲
清嘯休把離騷讀遲留歸去月明猶掛喬木
賀聖朝
斷霞收盡黃昏雨梧桐疎樹簾籠不卷夜沉沉鎻一庭
風露天涯人遠心期夢悄苦長宵難度知他忩外促
織兒有許多言語
蝶戀花(河中作)
盡曰東風吹綠樹向晩輕寒數點催花雨年少凄凉天
付與更堪春思縈離緒臨水高樓携酒處曾倚哀弦
歌斷黃金縷樓下水流何處去憑欄目送蒼雲暮
減字木蘭花(和倅車韻倅將還闕因以送之)
筆端紅翠造化工夫春有意雲夢涵胸好去蓬山十二
重天街追騎催喚謫仙泥樣醉電掃雲空百斛明珠
咳唾中
水調歌頭(甲辰九月十五日夜飲獨樂見山臺坐中)
屋下䟽流水屋上列青山先生跨鶴何處杳窕白雲閑
採藥當年三徑只有長松綠竹霜吹晚蕭然舉酒高臺
上彷彿揖羣仙轉銀漢飛寶鑑溢清寒金波萬頃不
動人在玉壺寬我唱君起舞要把嫦娥留住相送一杯
殘醉矣拂衣去一笑渺人寰
虞美人令(送信道舅先歸桐宫)
䰟消目斷關山路曾送雕鞍去而今留滯古燕京還是
一樽芳酒送君行吾廬好在條山曲三徑應蕪沒誅
茅為我補東籬會待新春殘臘也來歸
好事近(雪中携酒過元長)
春色遍天涯寒谷未知消息且共一樽芳酒看東風飛
雪太平遺老洞霄翁相對兩華髮一任醉魂飛去訪
瓊瑶宫闕
又(次前韻)
羈旅轉飛蓬投老未知休息却念故園春事舞殘紅飛
雪危樓高處望天涯一抹山如髮只有舊時凉月照
清伊䨇闕
又(再次前韻)
一炷鼻端香方寸浪平風息汲取玉池春水點紅爐微
雪年來都以酒相妨尺退進毫髮却道醉鄉深處是
三山神闕
又(再次前韻)
煙霧鎻青冥直上九關一息姑射有人相挽瑩肌膚冰
雪騎鯨却下大荒來天風亂吹髮慨念故人非是漫
塵埃城闕
鷓鴣天(客裏逢春)
客路那知歲序移忽驚春到小桃枝天涯海角悲涼地
記得當年全盛時花弄影月流輝水晶宫殿五雲飛
分明一覺華胥夢回首東風淚滿衣
望海潮(八月十五日錢塘觀潮)
䨇峰遥促回瀾奔注茫茫濺雨飛沙霜凛劒戈風生陣
馬如聞萬鼓齊撾兒戲笑夫差漫水犀強弩一戰魚蝦
依舊羣龍怒卷銀漢下天涯雷驅電幟雄夸似雲垂
鵬背雪噴鯨牙須臾變滅天容水色瓊田萬頃無瑕俗
眼但驚嗟試望中彷彿三島烟霞舊隠依然幾時歸去
泛靈槎
河傳(秋夜旅懷)
秋光向晚歎羈遊坐見年華將換一紙素書擬託南來
征鴈柰雪深天更遠東忩皓月今宵滿淺酒芳樽暫
倩嫦娥伴應念夜長旅枕孤衾不暖便莫教清影轉
浪淘沙(九日會飲分得鴈)
霜露日凄凉北鴈南翔驚風吹起不成行弔影滄浪何
限恨日暮天長為爾惜流光還是重陽故人何處艤
危檣寄我相思千點淚真過瀟湘
浣溪沙(送邢子友)
惜别懷歸老不禁一年春亊柳隂隂日下長安何處是
碧雲深已恨梅花疎遠信休傳桃葉怨遺音一醉東
風分手去兩驚心
賀聖朝(丙辰歲生日作)
花光燭影春容媚香生和氣紛紛兒女拜翁前勸犀樽
金醴(家釀名出真誥)凌煙圖畫王侯富貴非翁雅意願翁早
早乞身歸對青山沉醉
西江月(福唐别故人)
世態浮雲易變時光飛箭難留五年重見海東頭只有
交情似舊未盡别來深意難堪老去離愁青山迢逓
水悠悠明日扁舟病酒
洞仙歌
空山雨過月色浮新釀把盞無人共心賞漫悲吟獨自
撚斷霜鬚還就寝秋入孤衾漸爽可憐忩外竹不怕
西風一夜瀟瀟弄疎響柰此九回腸萬斛清愁何處邈
如天樣縱隴水秦雲阻歸音便不許時間夢中尋訪
琴調相思令(思歸詞)
歸去來歸去來昨夜東風吹夢回家山安在哉酒一
杯復一杯凖擬愁懷待酒開愁多腸九廻
