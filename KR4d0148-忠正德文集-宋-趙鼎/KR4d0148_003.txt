忠正德文集卷四宋趙鼎撰
四六
辭免知樞密院川陜宣撫處置使
囊封荐布覬誠悃之上昭綸詔寵頒顧愚衷之未諒輙
復冒昧終幸慈憐(中謝)伏念臣才不逮人學非適用偶緣
際會遂致叨踰曾微尺寸之功積有邱山之釁林泉陋
質寧裨帷幄之籌詩禮腐儒曷奮干戈之衞遽膺簡擢
第劇震驚自知甚明豈復堪於重任人言可畏將上累
於眷私伏望皇帝陛下乾覆博臨離明洞照仰屈蓋高
之聽俯推從欲之仁特發俞音示曲全於終始庶陳緜
力或未至於顛隮
謝除知樞密院事川陜宣撫處置使
進登右府深愧超踰專任西陲曷勝負荷恩隆天地懼
甚冰淵(中謝)竊惟關陜之雄壯觀萬國巴蜀之利霑溉九
州自古恃形勝以威華戎列聖宿驍銳以固根本上天
畀禍強敵興戎萬乘遠狩於海隅數路盡寘之度外膏
腴千里遽為荆棘之墟彊盛百年忍棄俘纍之辱雖長
鞭未及於馬腹顧夕烽未靖於狼烟經營淹歴於歲時
憂顧上勤於宵旰載謀元帥宜屬英才伏念臣智術迂
䟱技能寡薄誤蒙異眷驟越稠人再陪帷幄之嚴蔑有
錙銖之報位高寵厚缾罍之噐已盈任大責深駑蹇之
力弗任矧空言不必有實而腐儒未嘗知兵豈意聖明
猥加推擇此蓋皇帝陛下焦勞圖治寤寐進賢思致中
興之隆灼知當務之急眷惟西土欲臻休息之期庸遣
邇臣往布拊循之惠付之以本兵之寄假之以專閫之
權將備責於施為固不容於遜避臣敢不仰遵勝筭益
懋良圖志殄仇讎儻可伸於素願身先士卒敢自愛於
微軀
重脩神宗皇帝實錄繳進表(按宋史紹興五年九月鼎上重脩神)
(宗實錄)
臣聞三代而上堯舜禹湯文武之相傳五伯以還秦漢
魏晉隋唐之殊襲不有經史孰鑒興亡故歴代官有其
常俾後世信而可攷(中謝)恭以神宗皇帝躬剛健篤實之
美禀聰明睿知之資志大有爲功收不宰布諸典冊燦
若日星逮紹聖之改元彼日錄之來上假名繼述公肆
詆欺盡虚美熙寧變更之臣反歸坐元祐謗訕之罪用
以脅持於上下豈惟攘竊其猷爲人不敢言史成此禍
忠臣義士抱懣積年仰惟陛下肇開中興克紹先烈雖
干戈未定居嘗憤記史之誣而歲月寖深大懼失貽謀
之實載頒明詔復俾儒臣念兹皇祖之彌文有待翼子
之所燕臣謬膺揆路兼領史權猥資僚屬之能獲與纂
修之首朱書新錄墨本舊文凡去取之不同皆存留於
考異詳原私意灼見姦言初憂頭白之無期不謂汗青
之有日百端牴牾一切編摩告功合雅頌之稱尊王法
春秋之旨大君有命銳然成不刊之書小子何知例以
為不急之務允矣七閏之業大哉萬世之謨願勤乙夜
之觀益見後昆之裕油雲霈雨曾不須臾白日青天終
難掩蔽所有神宗實錄二百卷并考異二百卷謹繕寫
成冊除已各先進五十卷外其餘卷帙謹隨表上
辭免實錄成除特進表
愚衷自列懼錫命之過優聰聽未回致俞音之尚閟情
深怵惕罪實僣踰(中謝)竊謂簡策所傳古今取信惟紀事
之有實雖歴世而可知苟或異同固當參考矧一朝之
大典付三館之羣儒刊正是非發明謨烈逮更累歲方
奏成書考其論譔之功宜有襃嘉之異顧兹職守止預
監修寵數荐加戰兢無所伏望皇帝陛下曲回造化俯
賜照臨推王者從欲之仁徇匹夫難奪之志憫危機之
可懼收渙汗以何嫌冒犯威顔甘俟誅譴
謝恩數(進書辭免光禄大夫特進從請賜銀絹對衣金帶一子六品服按紹興正論)
(作三品服)
信書進御初無是正之功寵典荐加卒冒分頒之賜固
辭莫遂拜貺爲慚(中謝)伏念臣學識迂䟱材能淺陋久玷
樞機之任適臨紬繹之司竊惟皇祖之詒謀昭若曜靈
之垂象雖嘗竄以私錄迄難蔽於姦言粤稽同異之歸
具存前後之史發揚淵懿悉本於清衷刊定謬誣兼資
於衆智敢期優渥猥及妄庸賞以勸能顧微臣之何力
服之稱德假賤息以奚名此蓋伏遇皇帝陛下增賁堯
文仰繩祖武成一王之大典傳百世之鴻休爰褒筆削
之勤濫被振提之末煥身章於父子感佩君恩旅珍幣
於家庭實慚民力誓期盡瘁上答殊私
謝史館進書回授恩例表
崇階極品懇辭甫遂於愚誠命服優恩光寵復加於賤
息省循非稱悚懼增深(中謝)伏念臣起自寒微備嘗險阻
晩叨眷奬浸被使令初無臯陶可績之謨荐承傅說交
修之訓經綸無術曾未濟乎艱難撰述何功遽首蒙於
渙渥恩淪骨髓光動階庭静言庸違實為僥冒此蓋伏
遇皇帝陛下懋昭舜孝克廣堯仁念繼序而不忘俾纂
修之盡善第推恩數示勸臣鄰臣謹當佩服詔音益嚴
師訓日聞詩禮敢怠於教忠志在國家誓圖於盡瘁
謝生日賜牲餼表(紹興六年)
垂弧既遠方感於劬勞賜品有加遽霑於慶賚荷分頒
之甚腆思稱效以彌囏(中謝)伏念臣偶玷榮求居慙固陋
職參師律莫施借箸之籌位忝台司久負作霖之命惟
期罷黜少弭煩言伏蒙皇帝陛下茂舉彝儀優隆近輔
俯記始生之日曲推乃聖之仁錫以稻䵄申之牢醴憐
蒲柳之弱質俾續於年齡均庖廩之餘珍用資於燕喜
仰銜覆育誓罄糜捐
謝知紹興到任(紹興六年十二月初八日除七年正月十五日到任)
揣分求閑宜從上印疏恩示寵乃辱分符崇以祕殿之
班撫此連城之俗朝廷密邇閭里安閑何所施為自然
康靖(中謝)伏念臣區區末學蹇蹇孤忠久煩臨照之私竊
覬糜捐之報自塵揆路再閱年華亮采惠疇未有絲毫
之效陳力就列空驚齒髮之彫蓋屢瀆於聰明願少休
於疾病及兹得請載冒殊恩初期退奉於祠宫稍勤香
火豈謂更優於藩翰付以人民矧此稽山望隆越絶露
章傳舍嘗稱漢吏之榮修禊蘭亭嘗想晉人之逸有何
勞效獲此便安兹蓋伏遇皇帝陛下愛厚股肱恩隆體
貌使之出守示無内重而外輕借曰無功猶恐前愚而
後智於臣進退可見保全臣敢不仰戴深仁益殫晩節
宅心平易布政中和顧久侍於前旃孰宣德意但躬行
於聖訓即副民情
謝進哲宗實錄書成除特進表(按筆錄紹興八年九月哲宗實)
(錄書成授特進宋史及紹興正論繫六月誤)
忱辭屢貢方俟於俞音温詔荐頒莫回於聰聽逡廵拜
命感懼交懷(中謝)竊以特進崇階蓋參一品之貴實封加
邑必由三歲之祠其間耆德夙望之隆或是將帥勲勞
之著膺此異數乃恊師言矧信史之告成因舊文而刊
定紬書載筆雖閱歲時振領提綱曾何績效遽叨光寵
但切戰兢此蓋伏遇皇帝陛下仁孝生知聰明時憲念
泰陵之繼序辨聖烈之謗誣累年於兹大典克備肆推
褒錫首及庸虚臣固當仰體眷私益思策勵而久妨賢
路常懷患失之譏退奉真祠即控辭榮之懇尚祈天造
俯鑒物情
謝再除紹興到任表(按鼎以紹興八年十月除檢校少傅奉國軍節度使)
(充浙東安撫大使知紹興府)
尸榮揆路無裨廟算之竒假守稽山復叨閫制之重恪
宣條詔遄留部封(中謝)伏念臣性質顓愚噐能譾薄少從
師學計已拙於謀身晚被聖知心但期於許國兩膺枋
任四閱歲華破朋黨之相傾惟賢是薦懲風俗之大弊
所見必聞徒殚駑蹇之誠莫效㳙埃之報臣猶自愧人
豈無辭敢圖陳力之方積有妨賢之畏力求閑退尚辱
眷存憐其心膂之近僚付以股肱之大郡戴恩甚懼撫
已增慙此蓋伏遇皇帝陛下齊德乾坤同明日月擴勾
踐養胎之義惻昭王恤病之仁而臣久侍清光備觀宸
斷逮兹臨遣得以遵承謹當細大必躬夙宵彌勵庶收
薄效少答鴻私
謝泉州到任表(四月二十一日除按鼎以紹興九年二月知泉州)
愚誠上逹方逃會府之繁申命中頒復拜名藩之寵仰
銜至意不敢終辭亟引道以騰裝已合符而視事異恩
山重危涕雨零(中謝)伏念臣才不適時學非聞道初心耿
耿誓許國以忘身末路區區欲庇民而尊主適中興之
昌運荷特逹之深知顧晚節以何堪謂樸忠而可信間
登帷幄荐冠鈞衡不知權變之宜奚補艱難之際閱時
寖久屬疾難勝亦既就閒再叨假守命出九天之䆳道
更千里之遥俟駕靡遑褰帷戾止退循疵吝曷稱使令
此蓋伏遇皇帝陛下志在宅中仁深及物駕馭英傑肆
成克復之功體貌舊臣重責蕃宣之效綸言有耀汗號
莫回臣敢不祗服訓辭恪施條教持身率則革閩俗之
浮夸刻意咨詢究海邦之利病或少輸於報效當繼請
於便安
泉州謝落節表
罪尤昭著合正明刑仁聖優容止從寬典恩深淪骨涕
下交頥(中謝)伏念臣奮跡寒鄉莅官遠服羈孤寡與進取
何階歴半生州縣之勞分沈白首偶千載風雲之會遂
躐華途粤自渡江之初首寘思言之列旋從樞筦荐守
侯藩獨持將相之權兩冠鈞衡之任處人臣之極地蔑
著勞能蹈富貴之危機拙於周慎叨塵既久違繆滋多
自信直前執迷不反咎將安往罰其可逃是致煩言併
塵睿覽即其釁戾當永棄於窮荒保以初終尚遠臨於
民社此蓋伏遇皇帝陛下明齊日月德合乾坤念犬馬
之服勤嘗叨任使憫桑榆之廹暮有足哀矜用全體貌
之私併示臣鄰之勸臣仰銜恩紀祗服訓詞寸髮寸膚
荷再生於洪造一邱一壑祈終賜於餘齡
謝到潮州安置表(按鼎以紹興九年十月責授清遠軍節度副使潮州安置)
省躬知過宜湯網之不遺屈法施仁荷堯雲之曲庇徒
知幸免何以自容(中謝)伏念臣才不通方力難任重冒竊
寵靈之久積成釁戾之多屢揣分以祈閑亦蒙恩而賜
可而臣憂患踵至羸癃日增始抱疾以還家即銜悲而
哭子齒髮彫瘁於感傷之後精神昏耗於驅馳之餘其
誰為之無足憐者載念百為之俱謬寘之九死以奚逃
自信直前安處危機之上執迷不返卒投罪罟之中幸
沐洪私止流荒裔聞命就道寧辭險阻之備嘗杜門省
愆更覺悔尤之自取噬臍莫及流涕何追此蓋伏遇皇
帝陛下天度并包離明旁照曲全體貎奬勸臣工憐臣
簮履之餘嘗叨顧遇察臣桑榆之暮不足誅夷臣敢不
上體不殺之仁益勵自新之志身留瘴海分甘老於漁
樵目斷雲天心永傾於葵藿
謝到吉陽軍安置表(按筆錄紹興十四年十月移吉陽軍十五年二月至)
(吉陽宋史及紹興正論繫十四年九月誤)
一謫五年咎將誰執再投萬里戚本自貽罪大難名恩
深莫報(中謝)伏念臣起從孤遠幸際休明猥被眷知叨逾
寵數既昧禍福之倚伏不虞罪惡之貫盈宜自省循益
疎周慎天其或者將必至於顛隮臣猶知之固難逃於
譴罰苟全要領有愧面顔此蓋伏遇皇帝陛下性藴堯
仁躬行舜孝王者之法難犯固有刑章聖人之德好生
終歸善貸如臣繆戾尚辱哀矜白首何歸悵餘生之無
幾丹心未泯誓九死以不移
