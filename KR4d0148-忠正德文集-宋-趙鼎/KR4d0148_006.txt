忠正德文集卷七宋趙鼎撰
建炎筆錄
建炎三年已酉歲
正月車駕在維揚是月末金人侵宿泗前一月已有南
侵之報遣苗傅以所部兵扈衞隆祐太后往杭州
二月車駕在維揚初一日急奏至朝廷不以為然上
獨憂之是日遣劉正彥以所部兵從皇子六宫往杭州
是晩出門初二日皇子六宫渡江初三日上御殿
執政奏事未退御前所遣探事小黃門馳騎告急上即
日出門渡江幸浙西十二日車駕至杭二十二日
某買舟泛錢塘江之衢是月中書侍郎朱勝非拜右僕
射翰林學士葉夢得除尚書左丞御史中丞張澂除尚
書右丞宰相黃潜善汪伯彥並罷
三月車駕在杭是月初葉夢得罷初五日苖傅劉正
彥殺簽書樞密院王淵誅宦者遂成明受之禍是日某
至衢泊舟門外浮石渡初七日是夜明受赦過初
十日凖尚書省劄子二月某日奉聖旨趙某召赴都堂
審察仍令閤門引見上殿初車駕至杭百官至者十無
一二有旨都司侍從各薦二人右司員外郎黃槩以某
應詔十一日凖尚書省劄子催赴行在所二十八
日發衢州趨行在所
四月車駕在杭州初二日上復辟隆祐太后垂簾同
聽政苖傅劉正彥皆建節賜誓書鉄劵充京西制置使
俾提兵而去是日某至杭州門外且聞勤王兵至乃入
門初三日苗傅劉正彥引兵拒韓世忠於臨平山下
世忠死戰二賊大敗是晩拔寨而遁初四日韓世忠
劉光世張俊入見是日隆祐太后卷簾初五日知樞
密院事張浚簽書樞密院事吕頥浩至初六日宣制
吕頥浩拜右僕射初車駕渡江命頥浩簽書密院充沿
江制置使控扼大江又命中書侍郎朱勝非禮部侍郎
張浚留平江控扼海道勝非尋入相浚獨留洎明受之
變浚與統制官張俊密計勤王議既定以書招頥浩劉
光世既而韓世忠自淮揚至遂舉勤王之師先是浚遣
進士馮轓間道入杭貽書執政且詰二賊以明受之事
請以上為皇太弟總兵北伐皇子為皇太姪監國二賊
始懼乃命浚知樞密院事趣令還闕供職浚不至二賊
請以兵誅浚隆祐難之遂謫浚散官安置浚不奉命至
是乃命頥浩作相浚仍舊知樞密院尋以翰林學士李
邴參知政事御史中丞鄭殼簽書樞密院馮轓者前此
既預返正之議自白衣一命奉議郎工部員外郎仍賜
緋魚十三日某奉恩除司勲員外郎十九日車駕
幸建康發杭州百司扈從齊發遂遣韓世忠追捕苗傅
劉正彥是月末又以翰林學士滕康同簽書樞密院
五月初一日車駕至無錫初三日車駕至鎮江某始
供職百司水陸從便初十日某至建康前一日車駕
已至以保寕寺為行宫十五日真州報知樞密事張
浚為高郵賊薛慶拘留浚自鎮江徑渡往彼撫諭慶欲
邀厚賞故脅留之三日乃以兵衞之而出上初聞憂甚
遣統制官王&KR0667;提兵往平其事&KR0667;始渡江浚已歸矣
十八日浚歸初得真州報有旨罷知樞密院既歸仍舊
六月車駕在建康初一日對先是以黃槩薦得旨上
殿張浚至杭又薦對至是以郎官初除合是三者對于
行宫初三日有旨以久雨多寒召郎官以上赴都堂
條具時政闕失可以弭天變收人心召和氣者是日韓
世忠生致苗劉二賊獻於行在並伏法十五日浚進
呈入蜀官屬上獨留某欲除言事官是日有旨趙某令
上殿奏事先是浚被命充川陜宣撫使議以某為主管
機宜文字即始薦之意也二十日某蒙恩除左司諫
先有旨奏事未對間有是命
七月車駕在建康初一日對自是以言事數對不復
記初七日某蒙恩除殿中侍御史是月皇子薨簽書
樞密院鄭殼薨於位參知政事李邴罷資政殿學士王
綯除參知政事兵部尚書周望同簽書樞密院
八月車駕在建康十三日執政率百官辭太后於内
東門先是有旨以百司閑慢細務常程注授之類並從
太后之洪州謂之從衞三省樞密院簽書樞密院滕康
除資政殿學士主行其事吏部尚書劉珏除資政殿學
士副之恩數並同二府
閏八月車駕在建康初一日有旨召百官赴都堂議
廵幸岳鄂吴越利害始張浚入蜀議定幸岳鄂庶幾聲
援相接至是議者多以吴越為便遂改前議十三日
宣制右僕射吕頥浩遷左僕射知樞密院事杜充拜右
僕射充自在京留守除知樞密院召還上以委寄之重
恐其意未滿遂拜相十四日執政率百官迎太廟神
主於清凉寺十六日天寧觀辭太廟神御是日有詔
以二十六日幸浙西留右僕射充鎮守建康劉光世屯
太平州韓世忠屯鎮江王&KR0667;屯常州並聽充節制是時
劉韓各提重兵畏充嚴峻論說紛紛已而光世移屯江
州世忠移江陰常州境上由是充所統者王&KR0667;及其舊
部曲陳淬岳飛數頭項而已二十日御史中丞范宗
尹到臺供職二十一日降旨百司及六曹都司檢正
以二十二日先發至平江侍從臺諫以二十三日先發
至鎮江以俟二十三日某登舟解纜是夜宿靖安港
中二十八日車駕至鎮江
九月車駕在鎮江初一日上不御殿百司守局以司
天奏當日蝕也是日某先發宿冷口初二日車駕發
鎮江初六日車駕至平江十一日御殿百官始朝
謁中司對因及某自司諫除殿中之誤上曰吕頥浩多
歴外官不詳典故十二日某蒙恩除侍御史二十
五日降旨幸越二十八日百司侍從先發是月翰林
學士張守除同簽書樞密院事
十月車駕在平江初一日臺諫發大雨不可行次日
出門初四日車駕發平江以同簽書樞密院周望充
浙西宣撫使置司平江留兵數項委以控制初十日
車駕至杭十五日車駕渡錢塘江幸越十七日某
渡錢塘出陸宿西興待舟不至
十一月車駕在越初三日冬至是日頒巡幸赦初
六日報潭州軍變十四日報金人遊騎至和州又一
項由陳蔡趨蘄黃十六日報金人已渡大江至興國
軍是日有旨召從官赴都堂議十九日出城奉迎萬
夀觀神御即真宗皇帝章惠皇后及温成皇后也步軍
閭勍自京師奉迎至二十一日對始至榻前上即謂
某曰隆祐太后此月初九日已離洪之虔州矣二十
二日給事中汪藻中書舍人李正民獻議請車駕幸平
江迎敵緩急登海舟以避從之二十三日黃牓幸浙
西迎敵詔士民讀之有流涕者二十五日車駕進發
從官從後節次赴行在是夜四更得報金人犯廣德車
駕復回又杜充奏二十日大戰江上王&KR0667;不策應是致
軍敗二十六日車駕還越是夜范宗尹除參知政事
二十八日有旨巡幸四明是日雨大作車駕出門駐
城外某同臺諫泊曹娥堰下二十九日御舟過曹娥
堰舟船擁併留三日不能前遂出陸
十二月初一日車駕在餘姚路中初四日車駕至明
州初九日參知至都堂問邊報凌晨聞衞士作閙中
軍統制辛永宗以兵入衞少頃即定先是遣監察御史
林之平使閩廣發船運至是米舟百隻至岸朝廷以為
天賜此便兼聞敵騎已犯建昌且遣人傳檄邵武遂有
乘桴之計即下令每舟一隻載衞士六十人人不得過
兩口渠軰相謂曰我有父母或曰我有二子不知所以
去留訴於皇城司内侍陳宥宥率衆人同禀於朝是日
宰執入奏事至殿門宥迎諸公言之衞士立砌下人既
衆陳訴紛紛稍出不遜語間有斥罵者殿帥李質挺身
當立止遏之諸公趨入殿門遂止事出一時非本謀為
亂也初十日某蒙恩除御史中丞日下供職十二
日誅親從四人為首者餘皆分隸諸軍明日又誅數人
於是除衡門外衞士盡廢十四日報杭州守貳而下
皆遁敵騎至城下城中不知十五日雨大作先是某
上言車駕倉皇遷避至明已近旬日未曾御殿何以慰安
中外乞依常禮見百官衞士以解危疑之心有旨十五
日御殿依例望拜二帝至是百官班未入聞杭州之報
上擐甲坐小殿排辦出城士大夫去者有風濤之患留
者有兵火之虞相别殿門外皆面無人色是日上登舟
十六日御舟乘早潮發至定海十七日有旨差某
同汪藻留明州商量軍事前一日得報敵遣人使入明
州界不欲令至行在遂遣宗尹復回四明應接之因令
宗尹盡護諸將且應報諸路文字宗尹請某同行及欲
汪掌制撰文字也十八日回舟至明奉使盧伸來自
金軍云七月同崔縱過河北縱被留伸隨軍前來初渡
江杜充戰不利差人下劄子議事意欲投降者既至建
康充領兵而遁所遣使即破和州所得歸朝官程暉非
其國人也與宗尹商量既非專使恐不必見遂不復見
之伸所携國書語極不遜二十日聞郭仲荀退遁嵊
縣先是車駕發越州以仲荀充浙東宣撫副使張俊充
浙東制置使俊既勾回罷制使復以李鄴為之仲荀遂
退師是日李迨奏仲荀所遣錢塘江把隘兵二千餘人
焚劫蕭山而去又信州報敵破撫州擄知州王仲山歸
洪州需金銀來贖乃以仲山之子為撫倅使之括取撫
州之物杜充所遣屬官直徽猷閣陳起宗至云金人昨
在太平州界夾沙渡對岸下寨我為備甚嚴敵時以一
二小舟渡江近岸即殺退之或沉其舟一日正晝對江
拽陣而去五軍旗幟一一可數把隘兵相賀云敵退矣
不知其紿也是夜用數十舟載馬百餘匹横江直渡支
備不及因致潰散其餘敵騎皆浮而濟以江水極淺故
也充欲領衆歸行在今既路阻不能歸矣是晩頥浩與
宗尹書云杜在真州甚的又得信州報敵犯吉州境知
州楊淵而下棄城而去二十二日報敵騎於十八日
已時過錢塘江在魚浦至十九日騎渡絶不知其數是
日得旨發回晩復登舟二十三日至定海大風鼓浪
舟反側不定凡三日方止二十六日出江口泛海洋
趨昌國而去晩泊一山下得富直柔報云李鄴報賊使
人招降越州恐直趨四明已定二十七日之天台矣
二十七日早至昌國同宗尹入見舟中是日食時御舟
發昌國先是告報每聞御舟笛響即諸舟起碇而發御
舟以紅絲纓為號餘各以一字如參政即以參字樞密
即以樞字之類書之黃旗之上插之舟尾二十八日
風不順舟人云每歲盡海上即數日南風謂之送年風
建炎四年庚戌歲
正月初一日車駕在海道初二日御舟早發過石佛
洋初三日御舟入台州港口章安鎮初四日同戶
部侍郎葉份中書舍人李正民綦崈禮太常少卿陳戬
及諫議大夫富直柔同對舟中問聖體是時扈從泛海
者執政之外止此六人而已吏部侍郎鄭望之給事中
汪藻皆未到初六日台州報敵犯四明初七日張
俊人至云十二月二十日敵至明州十五里橋俊發兵
拒之戰不利正月初二日遂至城下俊大開城門遣精
兵用長鎗突出血戰殺近千人得帶鐶首領二級是夜
敵焚寨而遁俊恐敵濟師乞退歸行在且以二級來獻
初十日聞俊已引軍趨台州是日聞越守李鄴投拜
又聞韓世忠奏乞留青龍鎮以待邀擊十三日有旨
以知明州劉宏道充浙東安撫使張思正充招撫使欲
其緩急得以自如也是日聞周望劾奏秀州太守程俱
擅離任所先是某上言俱文士恐不可當繁劇遂易處
州既而有佑之者其事遂寢至敵犯餘杭朝廷乃令押
米綱離州望劾之云朝廷私此一人遂失億兆之心士
論是之十五日張俊至於是扈衞軍稍振先是同宰
執會食金鼇山寺宗尹私謂某曰近日諸將姚端等進
見太數錫賚極厚國用窘甚見上幸一言也某歸草奏
徐思之恐亦有說後乃聞上以明州衞士紛擾盡廢禁
衞獨中軍辛永宗有兵數千而姚端即御營使頥浩之
親兵將其衆獨盛所以優其禮遇以明受為戒也十
六日報敵以十三日入四明又見茶司備到仲山公文
稱金人已於十二月二十間離洪州殺城中老小七萬
餘人由袁之潭矣十七日報吉州太和縣村民收得
嘉國惠徽朱夫人先是劉珏滕康有奏待罪云除太后
賢妃周夫人莫夫人外其餘舟船並未到十九日御
舟發章安夜泊松門二十一日御舟入温州港二
十二日御舟泊管市二十三日御舟在管頭中書舍
人李正民充隆祐太后問安使兼兩浙等路撫諭洪州
御史臺備申使臣尹希申初黃州關報金人侵犯從衞
三省移赴虔州至吉州太和縣統制楊惟忠後軍作亂
次日前軍作亂一行老小并内人被敵殺害者甚衆臺
吏藍衍等十餘人皆未到來人云兵亂時太后賢妃用
村夫荷轎更無一人扈衞者及錄到虔州三省關牒探
報撫州王仲山投拜用天會年號下屬邑取金銀牛馬
等二十五日對乞收海舟及諭韓世忠分兵應援因
論及洪州之擾上曰太后僅以身免乘輿服御之物一
皆棄盡宫人遺失一百六十餘人又曰已退黜滕康劉
珏差李回盧益替此二人矣奏事畢將退上乃曰今日
方欲召卿相見即今天下事有二敵退後如何萬一不
退如何措置卿可條具奏來是日聞金人明州殺戮甚
酷台州一空守臣遁入羅漢洞是日御舟移泊樂灣避
管頭台州之路二十六日駕幸水陸寺至是侍從省
官稍集班列差盛
二月車駕在温州港初一日御舟移泊温州江心寺
下因賜名龍翔寺有小軒東向賜名浴日皆御書題額
是日押米綱使臣蘇童至云過越時李鄴已拜金人以
其家屬先過錢塘矣初五日對於江心寺初六日
聞敵犯昌國敵舟欲相襲為張公裕以大舶衝散復回
明州矣公裕提領海舟者也初九日昭懷忌行香罷
遊天慶宫登融成洞天福地天慶即道士林靈素受業
之地初十日吕頥浩在假以熒惑犯紫微垣侵相位
奏乞解機務十二日宣押頥浩入奏事如故是日聞
明州兵退十七日車駕幸温州城駐蹕州治某遷入
州中陳氏之居二十一日對再薦吴表臣初至温對
江心寺即薦温人吴表臣林季仲以補察官之闕季仲
奉其母避地山中未至表臣先對至是再言之上極喜
曰自渡江閱三吴士大夫多矣未嘗見此人物如素宦
於朝者卿可謂知人矣是日批出除監察御史日下供
職前此知真州向子忞言昨離真州盡載本州金帛過
江遂為韓世忠兵所劫且言杜充已降金人而去麾下
官員多有走回者至是上謂某曰自聞杜充之報不食
者累日非朝廷美事也上又曰非晩頒赦回鑾某因論
數赦之弊上曰以四方號令不通不得不爾二十四
日同直柔對彈杜充且奏陳乞先罷相後得投降的耗
當别議罪是日降德音返都吴會赦文之前題印標目
云返都吴會之詔議者皆為太遽以未知吳中消息也
三月車駕在温州初四日有旨以初十日車駕進發
某力言其未可初六日有旨未行展至月半初九
日對論諸所獲生口内契丹并燕薊及諸路簽軍皆不
可殺上曰正與吾意合十二日浙西人皆至云平江
失守一使臣即周望之部曲也言敵騎二月二十四日
至城下周望湯東野即日引衆遁去二十五日金人突
入更無一人拒捍者焚燒殺戮殆盡初蘇人恃宣司以
為安敵至欲遁而舟船悉為軍兵擄去故無一人得脱
又聞敵以十二月十六日破杭始入城殺人少頃而止
子女玉帛取盡乃以二月初七日下令洗城自州門殺
人而四隅發火十四日始離杭火十餘日方罷是日又
聞知秀州程俱為宣司所囚初杭州既破敵使人移檄
俱降俱不能決曰小邦不敢專輙即解赴宣司又慮見
襲即遁出州外村落間一職官權州遣吏追俱復回託
以押米趨闕尋為宣司勾捉而去幾為所斬已而放出
之乃劾於朝也十四日降旨移蹕越州十八日車
駕詣天慶宫朝拜九廟執政從官扈從自渡江至是始
有此禮駕回登舟十九日御舟發温州著淺行數里
而止二十日御舟至管頭二十一日御舟至海門
二十二日海霧四合少進不行二十三日風順諸
船直抵章安舟行前後不相見是夜御舟不至執政船
入港復回而餘官皆不知但聞喝探人歌唱之聲謂御
舟在前然喝探人亦復不知御舟之未至也翌日率臺
諫倉皇回舟至港口迎見御舟之至即二十四日也云
至松門著淺舟側幾覆泊章安三日二十七日御舟
發章安二十八日御舟泊慈濟院下二十九日御
舟入明州港定海縣
四月初一日車駕在定海縣初二日御舟至明州晩
同直柔對舟中以臺諫在章安入奏乞同對問聖體至
是指揮始下殿中沈與求司諫黎確尋舟不見初四
日御舟至餘姚海舶不能進遂易小舟仍許侍從百司
從便先發自入定海所過焚燒殆盡死屍相枕藉某至
明論奏宜有以優䘏之上覽奏惻然動念故有免商稅
及租役之詔仍支錢數萬以濟貧民留餘姚一日以諸
司易舟也十一日車駕至越是月左僕射吕頥浩罷
後一月某蒙恩除端明殿學士簽書樞密院事是年十
月初以議辛企宗建節不合眷意稍替由是間言得入
初降出企宗論功劄子皆無實状余謂諸公曰企宗正
任承宣不知何以酬之意在節旄乎范覺民歎曰此則
不可當優與軍職耳
紹興二年壬子歲
十月除知平江時吕頥浩再相兩辭不獲道改知建康
充江東安撫大使
十一月過行闕初對上玉色怡然顧勞甚至余進曰建
康殘破之餘又宣督兩司屯駐大軍皆招收羣寇上下
憂疑在今最為艱難之地臣之此行或因廟堂進擬則
臣斷不敢往敢以死請萬一出於宸斷臣一不復辭
也上曰江東闕帥朕曉夕思之無以過卿者實出朕
意也卿到官有奏陳事朕當自主之余頓首謝
