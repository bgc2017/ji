忠正德文集卷八宋趙鼎撰
丙辰筆錄
紹興六年丙辰歲
八月某日下詔巡幸沿江先是諸路探報金與賊合謀
今秋復有南侵之意且以調發大兵屯駐淮上上欲前
期順動免緩急倉卒之患議以秦檜孟庾充留守尋除
檜萬夀觀使充留守庾提舉醴泉觀同留守以知臨安
府梁汝嘉充巡幸隨軍都轉運使百司並留臨安常程
行遣聽留司與决所不可决者申行在所先差兵部尚
書劉大中翰林學士朱震翰林侍讀學士范冲工部侍
郎趙霈中書舍人陳與義董弅權戶部侍郎王俁起居
郎張燾侍御史周秘左司諫陳公輔右司諫王縉左司
郎中耿自求右司員外郎徐林檢詳王廸太常少卿林
季仲吏部員外郎黃次山鄭士彦戶部員外郎周聿比
部員外郎薛徽言太常博士黃積厚扈從祠部郎官熊
彥詩司勲郎官王良存秘書省正字朱敦儒以督府屬
官從行而解潛以馬軍司兼權殿前司公事劉錡權提
舉宿衞親兵同總護衞之職行營中護右軍統制巨師
古以所部充前軍趙密充中軍馬軍司兵馬(原本闕名)充後
軍以侍御史周秘御舟前彈壓監察御史趙渙御舟後
彈壓
九月初一日車駕發臨安是日先詣上天竺燒香為二
聖祈福執政從官扈從建國乘馬行於輦後回幸下天
竺進膳宰執賜素食駕至靈隱北山雲起雷震微雨作
少頃即止薄晚還城登舟泊城外北郭税亭下迫暮雷
電大作是日駕過中竺有卒執黃旗道左即岳侯却敵
虢州寄治盧氏縣捷奏也至上竺黃旗進入岳遣將王
貴郝政董先引兵破之獲糧十五萬斛初二日發北
郭亭晚泊臨平鎮奏事舟中方論奏岳飛之捷上顧謂
右揆浚曰岳捷固可喜但淮上諸將各據要害雖為必
守之計然兵家不慮勝唯慮敗耳萬一小有蹉跌不知
後段如何復顧某曰卿等更熟慮某等奉命而退是日
微雨終日夜大風雨止北風舟行稍緩初三日發臨
平晚過長安閘德遠仲古見訪小飲閱王存吳進人馬
存進沂中將部兵二千還臨安聽留司使喚進勇於戰
常對御騎射上稱善曰一好漢進聞知刺好漢吳進四
字作褶心每閱兵即披之示衆夜泊崇德縣令趙渙之
對舟中上巡幸所過必延見守令省風俗問民疾苦也
初四日發崇德晚泊皂林風稍止兩浙漕臣張澄劄
子以御舟比舊稍高所過橋梁多礙時暫拆去利害甚
小准平江府水門亦當少拆駐蹕城闉所係恐不應輕
毀其劄子進入得旨水門外進輦入城更不拆門初
五日發皂林店晚泊秀州奏事河亭因及岳飛兩捷俘
獲之物上曰兵家不無緣飾此不足道卿等因通書飛
幕屬叩問子細非為核實有吝賞典但欲知事宜形勢
措畫之方耳浚奏曰飛之措置甚大今既至伊洛間如
河陽太行一帶山寨必有通耗者自梁青之來常有往
來之人其意甚堅確青懷衞間人嘗聚衆依太行數出
擾磁相間金人頗患之今年春併兵力攻青以精騎數
百突出渡河由㐮漢來歸岳侯兩河人呼為梁小哥某
奏曰河東山寨如韋詮忠輩今雖屈力就招然未嘗下
山隊伍器甲如舊據險自保耕種自如唯不出兵耳金
人亦無如之何但羈縻之而已一旦王師渡河此曹必
為我用上曰斯民不忘祖宗恩德如此吾料之非金人
所能有某等同奏曰願陛下進德修業孜孜經營此念
常如今日臣等願竭駑鈍禆佐萬一進呈周秘奏狀以
解潛劉錡各引無旗號舟船入禁圍且妄申朝廷去御
舟五十里遠得旨潛錡各罰銅八斤德遠仲古過舟中
小飲得洙輩書報初四日已發舟出門將往德清也
初六日發秀州天色晴和晚泊平望進呈漕司按崇德
令趙渙之罪狀先是言者論其排辦奉迎車駕事多騷
擾下有司體訪雖不如言者之甚亦不為無罪得旨先
降一官令漕司取勘上曰渙之昨日奏對問以民間疾
苦曰無問以戶口登耗租賦多寡亦不能對方今多事
民間豈無疾苦可言而渙之乃云朝廷仁政寬恤民頗
安業此謟諛之言也為令若此將安用之夜得洙輩書
初七日登平望是日岳飛捷奏至遣偏將收復商州
且乞催已差知商州邵隆速來之任隆解之安邑人敵
犯河解隆與其兄糾率鄉民屢與敵戰兄為敵獲大罵
而死隆收殘衆轉戰入蜀隸吳玠麾下數立功且遣人
赴闕陳奏商州要害之地不可不力取得商則可以經
營關中尋命知商州俾與金守郭浩經營收復今則岳
飛先得之矣浩成之子成關西之名將也頃歲夏人犯
平夏城涇原帥章楶命成守之被圍半月餘攻之甚力
卒不能破初急報至哲廟頗以為憂而楶每奏平夏決
保無虞乞少寬聖慮敵退楶遂召還哲宗問以城守方
略楶曰初無他術但如郭成輩皆一路精選俾守一城
知其可保也楶浙人起諸生及作帥頗有可稱种師道
師中皆出其幕府又嘗薦師道於哲宗云師道拙訥如
不能言及與之從容論議動中機會他日必為朝廷名
將帥靖康初師道入樞府淵聖嘗問曰在小官時頗有
見知者否師道以楶薦章進入淵聖歎楶知人以其二
孫茂藎並為寺監丞晚泊吳江縣張俊遣其屬史愿韓
世忠遣其屬張偁來禀議愿言俊營盱眙寨工料甚大
今始及半月役戰士二萬俊時親負土以率將士且乞
應副樓櫓并發江東西壯城兵以助役也初八日發
吳江午至平江府換小舟入門從梁汝嘉所請也泊姑
蘇館進輦入行宮駐蹕以府治為行宮以提刑司為三
省密院以簽判廳為左相府第以提舉茶司為右相府
第以檢法廳為簽書府第晚得湖北提刑趙伯牛破雷
德通寨捷報德通德進之弟德進據險久為湖北之患
自楊么之敗其勢稍弱遂為部將所殺以其衆歸德通
猶自保一寨不肯就招至是始破知鼎州張觷與伯牛
同謀也初九日後殿奏事上曰數日泊舟之後卿等
或不奏事即與諸將理會軍器想不如法但為美觀全
不適用可進甲葉數百副當為指教穿聮并其旗號等
悉為整頓别作一隊卿等試觀或可用即以此行之諸
軍也及言韓世忠入覲犒設激賞之物宜依例備之恐
不久留某進曰世忠來日恐到當便入對世忠必有所
請如錢糧軍馬之類陛下但諭令與臣等商量惟是措
置防托恐世忠向臣等不欲盡言如陛下曲折詢訪必
自有說臣竊謂世忠既城楚與高郵地利甚便今張俊
又屯盱眙控制天長揚州一帶敵決不敢犯則世忠一
軍包裹在内最為安穩但自濠以西並劉光世地分光
世孤軍萬一重兵侵犯韓張兩人能為出師牽制否不
然徒為自守之計朝廷何頼上以為然是日諸處探報
皆云劉麟自往河北乞兵回比又遣官再往矣初十
日詣天寧寺開啟行香得收復順州捷奏順州昔之伊
陽縣也縣有弓手翟興勇於捕寇弟進尤為驍銳邑人
號為小翟以獲寇補官後任熙河將會熙帥劉法出兵
總安城深入敵境為人所誤置寨不得地敵自四山下
逼日且暮舉軍潰亂失法所在諸將逃死不暇而進獨
策馬大呼衝犯敵圍來往再三求法不獲時法已墮崖
死矣進由是知名靖康初金人犯伊洛進時為京西將
河南尹王襄遠遁進以洛兵保伊陽自固洛之士民避
難者多依之進死兄興代之兄弟相繼累歲一方寇盜
為之屛息固護陵寢為有功焉劉豫僭逆數遣兵攻之
興介處一隅與朝廷隔絶寡援糧乏退保太和鎮興死
其子琮代之數遣人間道告於朝廷求兵糧為助而地
遠不能及也琮勢益弱遂以餘衆歸襄陽依李横由是
伊陽太和一帶險要盡棄之敵境矣岳飛至襄陽遣將
王貴直𢷬盧氏據之乃分兵西取商州東由欒川縣西
碧潭太和鎮以取伊陽也伊陽去洛才百餘里是日韓
世忠入門晚赴内殿入見十一日進呈江西安撫大
使李綱奏以車駕時巡乞扈從降詔不允奏事已上曰
世忠之來當有錫賚上起離御座引宰執就觀所賜之
物凡十合如繡珍珠蹙領綉戰袍馬價珠頭巾鐶玉腰
絛回紋刀皆竒物并紵絲樗蒲衣著數十匹金酒器四
百餘兩名馬鞍韀等某等進曰陛下待遇諸將如此之
厚聖意豈徒然哉上曰禁中所有物别無用處止備激
賞將士耳晚世忠到堂謝賜物微有酒色云上以所賜
金器酌之十餘杯不敢辭也并其隨行背嵬使臣等皆
被酒上各賜束帶并十兩金杯一隻因賜之酒而世忠
之姪秉義郎彦仰面授閤門祗候以其新自鄜延遠歸
也世忠叙謝再三徐曰世忠寒賤人也合受凍餓今乃
蒙被厚恩如此自顧此身未知死所也十二日後殿
常朝自上即位以來止御後殿更不行前殿之禮以二
聖未還意有所避也留身奏世忠之來計當奏陳邊事
方略上曰世忠無他語但云欲與宰執議定乞與宰執
同對卿與更子細詰問如何也某曰世忠之意不欲張
俊築城便欲令向前勾引金人近前我得地利合軍一
擊便見得失今日得城明日得縣無益也竊恐勞役之
久别有事生耳臣之愚見若初議遣俊等渡江徑之淮
北或攻宿或取徐得則進否則退歸出入不常使敵罔
測是亦一策不如止屯淮上初云築山寨亦復不知修
城工役如此之大臣深恐城未及就敵已有動息欲守
則無地可歸欲戰則不保必勝臣已嘗與張浚等商量
若只築一小堡可屯萬人選精銳守之劫寨腰截斷糧
道等皆可為之大軍依舊坐據長江之險敵既不能遽
渡則不無回顧之慮如此似為穩當上以為然乃曰浚
意如何某曰浚初有商量之意徐徐議論但以岳飛牽
制於後敵若抽兵稍廻山東空缺則世忠必再為淮徐
之舉敵且自救不暇安能窺吾淮甸使俊築一堅城池
屯軍淮上臨宿亳敵且疲於奔命此恢復之端也浚此
策甚善但臣之所慮今冬防托數月之事俟來春更築
一堡不失為此計耳自古用兵變化不同初無定論然
先議守而後論戰乃保萬全也上然之是晚同右揆西
樞謁韓世忠就其後圃置酒七行世忠之圃即章子厚
園池昔蘇子美之滄浪亭也子厚在相位日營葺所費
不貲罷相即遷責未嘗安享洎放還寄居嚴之烏龍山
寺子弟輩悉遣歸鄉幹置生事死之日無一人在側羣
妾方分爭金帛停尸數日無人顧藉鼠食其一指衢僧
法空親見之坐間右揆屢叩世忠進取方略世忠終不
盡言但云與相公屢言之而其意不過欲令張俊先為
一著渠欲乘隙而動即易為功也但恐俊等揣知其意
不肯合謀耳金字遞備坐探報檄岳飛明遠斥堠擇利
進退以世忠言近探者自河北回言龍虎軍由李固渡
過河凡渡四晝夜精兵三萬餘人内分騎兵一萬之京
西以應岳飛也十三日進呈已降指揮依四年例燕
犒諸軍將佐檢正張宗元上殿遣詣建康太平撫勞劉
光世張俊兩軍老小仍將在寨人點檢整頓結成隊伍
晚得岳飛收復西京長水縣捷報仍云已收兵復回鄂
州以糧不繼也十四日進呈右司諫王縉奏狀乞罷
平江府營造恐妨農時也從之批旨韓世忠非晚朝辭
可特賜御筵差入内内侍省都知黃冕押伴令平江府
排辦議十七日就韓後圃山堂隨行屬官總制提舉官
預坐使臣等别坐酒五行西樞云种夷叔靖康初被旨
巡河朝辭日賜宴所居蔡氏之第吏部侍郎王時雍押
伴屬官預坐右相云諸處探報淮陽軍等處往往抽廻
人馬歸京師以備岳兵韓侯亦云韓晚到堂因話及京
城被圍之事當時南壁正金人所攻之處而以盧襄李
擢當之韓亦慨然歎息也十五日望拜二聖已奏事
進呈信州奏以車駕巡幸進銀萬兩上曰此物得之何
處儻府庫有餘自當獻之朝廷或取於民則不可也更
當詢問果取於民便當退還某等奏曰陛下卹民如此
朝廷約束甚嚴方州必不敢爾韓世忠辭免賜御筵有
旨不允降詔十六日批旨諸軍押燕官楊沂中張俊
軍差淮南提點張成憲韓世忠軍差揚州守臣李易劉
光世軍差江東漕臣向子諲先是降旨宴犒諸軍並依
紹興四年例晚中使賜除濕丸數十斤付密院以備給
賜士卒先是趙密巨師古兩軍自杭護衞至此多病重
膇之疾一日宰執奏知上出禁中方命御藥院修合且
遣中使押御醫親至軍營人人看候分給之服之皆效
此其餘者也又以其方賜某云十七日進呈岳飛乞
終制某等先議定奏禀以飛累有陳請亦屢降指揮而
其請不已欲上親筆批回劄子上曰惟宰執有此禮他
人不可卿等可作書但云得旨封回可也退而右揆以
書封去是日劉光世奏敵添兵戍陳蔡間而劉豫亦於
潁昌積榖甚富恐有侵犯之意密院刻擇官申中和言
太白已過左執法以隂晦不見先是占星者言九月初
三夜太白由黃道微高入太微垣犯右執法
丁已筆錄
紹興七年丁已歲
九月自紹興被召是月十六日入建康對於便殿叙志
已上曰卿人望所歸豈應久外某辭以今日規模與臣
所見不同上曰將來别作措置十七日宣制授左僕
射十八日留身奏事上問防秋大計某曰淮西雖空
缺當以壯根本為先務又問去留如何某曰其來太遽
既已失之其去不可復爾也臣前日奏陳固已悉之今
國威少挫兵勢亦弱若遽自退縮即益弱矣却須勉自
振勵為不可動搖之勢尚少堅士心不至委靡上深以
為然且曰初聞淮西之報未嘗輙動執政奏事皆惶恐
失措反為安慰之某曰正須如此見諸將尤須安靖使
之罔測不然益增其驕蹇之心謂朝廷莫敢誰何矣仍
以控制之事專責之二將曰光世之兵不為用我之所
賴唯汝二人彼必感陛下倚任之重且不敢以朝廷為
弱也前此大臣曾以此啟沃否上曰彼皆倉皇無地措
足何暇及此自入見每留身奏事上必盛怒言德遠之
過余每隨事開解
十月初余因奏曰自淮西之變軍民不見朝廷有所措
置欲降一手詔慰安之上曰朕思之久矣當以罪已之
意播告天下以朕任用之非其人也俟行遣張浚了降
詔余曰浚已落職上曰浚誤朕極多理宜遠竄余又曰
浚母老且有勤王大功陛下安忍使之母子不相保上
曰勤王固已賞之為宰相矣功自功過自過不相掩也
初七日夜内降周祕石公揆李誼彈章後批張浚謫
授散官安置嶺表中書舊例凡御書批出文字多在暮
夜不問早晚即時行出至是余封起未即施行明日榻
前解救開陳再三上意終不解余乃曰浚所犯不過公
罪上曰是何公罪誤國如此私罪有餘又奏曰前日趙
令衿之言外頗傳播謂浚之出皆諸將之意今又行遣
如此之重外間益疑矣上曰安有此理若宰相出入出
於諸將即唐末五代衰亂之風今幸未至於此余又曰
雖非諸將之言今謫浚如此亦足少快諸將之意上曰
此不卹也余又曰向來浚母未出蜀時陛下特遣中使
宣諭勿遣今乃使之為萬里之别生死固未可知豈不
傷陛下孝治之意上意少解乃曰與嶺外善地可也余
曰湖南永州等處與嶺外何異但且名目不謂之過嶺
也上曰可散官安置永州余又曰若令分司便是致仕
上曰且更商量來日再將上余又留身再三懇奏拜於
榻前上曰浚平日兄事卿卿一旦去國浚所以擠陷卿
者無所不至今浚得罪天下卿乃極力營救卿賢於浚
遠矣然今日作壊得如此使朕極難處置卿亦難做余
曰此則天下共知雖為國家無窮之患原其初不過措
置失當而已偶因措置失當遂投嶺嶠之外臣恐後來
者以浚為戒不復以身任責矣上意乃解於是分司之
議始定初九日降旨張浚責授左朝請郎秘書少監
分司南京永州居住二十五日謝大禮加恩不奏事
退答衢州諸書先是士大夫相知者責余作相踰月未
見有所施設余答之云今日之事有如至虚極弱久病
之人再有所傷元氣大耗自非緩緩温養之必致顛覆
方此危廹之際唯有安靖不生亊坐以鎮之若欲大作
措置煥然一新此起死之術也非老拙所能且張德遠
非不欲有為而其效如此不量力之過亦足為戒矣一
日上曰令張俊盡以舟師分布控扼然後引兵渡江余
曰淮西寂然無事不須勞攘但外間議論便謂朝廷棄
却淮西以兵家舉措言之一軍潰散却補一軍分明是
怕他却當一向勿顧不發一兵看彼如何未必敢動上
以為然是月董弅徽猷待制知嚴州先是弅任中書舍
人余罷政之十餘日諫官陳公輔論二程之學恐惑亂
天下於是下詔曉諭董權禮侍錄黃下部吏欲鏤板董
曰少俟他無所云也郎官黃次山白臺諫謂弅沮格詔
令侍御史周秘彈之弅以殿撰出知衢州其後給事中
胡世將舉次山自代朝廷遂進擬修注上曰非告訐董
弅者邪此風不可長可與在外差遣當國意甚沮由是
善類稍安次山遂除湖南提刑弅至是始除次對一日
奏禀來春去留之計請陛下更留聖慮將來回蹕之後
中外便謂朝廷無復恢復之意上曰張浚措置三年窮
竭民力殫耗國用何嘗得尺寸之地而壊却許多事功
此等議論不足卹也余又曰昨日進呈劉麟以酈瓊書
送岳飛瓊書云昨在合淝已聞大齊政事修明奉法向
公人民安業今既到此目自見之投身效命合得其所
賊為夸大之言不無緣飾然聞刑法極嚴整人亦畏憚
官吏上下委無毫髮之擾上曰也是嗔他如此不得余
乃曰陛下承二百年太平之後州縣玩習相師成風吏
強官弱民無赴訴若非嚴加刑法無由整肅又念祖宗
以來純以仁恕待天下所以享國長久欲絶復興雖朝
廷法令時有更張至於祖宗仁恕之心則列聖相承未
嘗少變此乃陛下之家法也必不肯如彼所為加酷於
天下為今日計欲富國唯有屯田欲息民唯有擇郡守
縣令衆多不能擇監司則力有所不能及唯守臣得人
則民自受賜上深以為然一日泛論時事因及國史上
曰前日觀朱墨本内用朱勾去者也是大冗余奏曰朱
勾者最係美事皆蔡卞輩不喜之語亦以其不學故不
知去取耳且如吳奎傳載上神宗疏曰臣願陛下為堯
舜主不願陛下為唐德宗猜忌之主卞等簽則云所引
狂悖今刪去臣謂載之乃見神宗之聖蓋主聖然後臣
直也使唐魏徵王珪輩傳中不載當時獻替之言則後
世亦安知太宗為納諫之君上深以為然余又進曰使
一部盡作諛詞此豈美事古謂之不諱之朝者蓋屢聞
直聲必甚盛故也帝王一代之典是非褒貶非子孫所
敢為者所以使後代人君常懷儆懼之心不敢為非也
此孔子作春秋之意也姦人常以春秋為魯諱者大惡
諱小惡必謹而書之不隱也所載吳奎之疏皆讜言正
論人所難堪者神宗能容之是乃盛德事謂之大惡可
乎何諱之有上曰卿所論甚正非他人可及也余又進
曰臣去國半年餘今者再見清光竊觀聖意稍異於前
日上曰不得不然尋常造膝之言每以孝悌之說相搖
撼其實紹述之謀也又同事者和之一詞朝夕浸淫罔
覺也如程頥之學每貶斥之以為不可用余曰秦檜莫
為陛下說些正論上曰並無一言自卿去國在庭之臣
不減其舊者唯朱震一人而已余又曰臣觀為此謀者
不過持中論以眩惑聖聽以謂不可太分别當兼收並
用庶幾得人之路廣大無遺臣竊以為不然取人之路
雖廣使君子小人並進亦何為治與其多得小人不若
少得君子之為愈也大抵持中論者便是沮遏善類之
術分别善惡唯恐不嚴稍似寬容則乘間透漏落其姦
計使君子不容措足矣君子之於小人常存恕心小人
之於君子不少恕也自古及今君子常屛棄小人常得
志以此故也上又以為然進呈高世則乞不收使元帥
府結局轉兩官恩例得旨依奏執政奏曰莫却别與些
恩數否上曰只問他宣仁族屬比之諸后家所得恩數
如何可取會也次日降指揮令吏部檢會宣仁后族屬
未推恩數申上意以宣仁之族惟世則近族宣仁升遐
時恩數甚薄其家並無作使相者欲以此寵世則是日
余留身奏曰世則恩數已降指揮令吏部檢會此乃他
日題目庶使人曉然知其本末不駭聽聞然今年一年
之間三除使相韋淵士㒟錢忱也方今天下事殊未濟
而戚里相繼作使相公議謂何臣欲將世則除命少待
來春上曰卿所慮極是非晚令世則辭去直待來夏未
晚也二十九日進呈已余因奏曰臣比自外郡被召
迫於威命不敢固辭然區區之誠已嘗縷縷陳奏今已
冬深雖别無警報獨不知來歲動靜如何要自今日議
定去留或可留即但當措置防守或以為不可留即宜
從今徐作動計亦恐一兩月間别有不測驚擾庶免緩
急倉卒之患上曰來春去留未議但論來秋之計當如
何余曰若車駕留此則來秋防守猶如今日或兹暫回
臨安即俟有警進臨平江或復幸此亦可惟此兩途别
無他說大計既定其他瑣細措置當欵曲商量進呈秦
曰車駕稍移近裏似為安穩須使淮上略有措置及使
諸將各思向前無退避之意則車駕庶幾少安余曰臣
在平江府時每與張浚議此亦屢奏聞止令諸軍各分
一萬精兵控制淮上作一小堡為堅守之計萬一敵至
得則進攻否則退守或牽制或尾襲劫寨抄掠晝夜擾
之而我之大軍悉屯江上彼雖甚銳安敢遽前此臣之
鄙見也近自紹興蒙被收召再嘗以敷奏恐士大夫謂
臣剏為此說欲符合諸將之意不知陛下尚能記此否
上曰卿固嘗言之奏章現在當付中書卿與執政一觀
可也余又曰若陛下果欲暫回臨安即復以建康為行
宫守臣兼留守差内侍主管匙鑰留親事官備洒掃百
司官府並付留司看管以備時巡一如兩都故事為往
來之計若金人舉國來寇即舉行甲寅年捍禦之策此
又臣之鄙見也願更詢問参政張守而下當各盡已見
子細商量張曰不過如趙某所論無可疑者但願不輕
動爾余進曰臣昨來所論正不欲輕動奏劄亦已具之
矣臣初至此時人情極不安議論洶洶臣一切不顧堅
忍靜坐以待之今幸無事却須議定來春大計也諸人
各有進說正不敢專主不動之議余又進曰臣之所說
自去歲迄今止是如此更無枝蔓亦無改易上曰朕固
知之莫暫回為便否顧諸人曰卿等以為何如議論定
否諸人曰如此甚便上曰其餘合措置事卿節次理會
余曰今所先者諸軍營寨便令計置及於鎮江多備舟
楫亦恐緩急放散百司要用也上曰此等事正宜辦也
議既定余又曰來春之計既定止是防秋萬一有警報
須是車駕前進一步庶幾鼓作將士萬一少退則崩解
不復支持便以今日之退為失策矣上曰自當如此上
曰兩河故地朕豈敢為意但使朕父子團集及得一朝
陵寢朕之志願足矣某奏曰陛下如常存此念上天眷
祐必有悔禍之意上曰朕之此念寢食不忘也某又曰
人君與臣庶不同苟一念志誠上天必須感格語及此
聖懷感動惻然久之某又與西樞亦不任悽感也
十一月初四日宣麻右相轉左光禄大夫以進書也進
呈吕本中乞宫觀上曰本中詩極佳不減徐俯少時所
作俯晚年學李白稍放肆矣胡紡報淮陽舟愈遠向上
往徐州去光世使臣下書言合淝之役麟既退走光世
追之道遇伏兵發光世幾為所得賴諸將力戰王德之
弟某人者死之夜二鼓收兵光世負交椅者亦戰死傷
折亦衆但未見其數右相奏光世得四百舟凖備朝廷
使用又奏須俟張浚軍回乃往鎮江措置某留身奏曰
數日來外間傳言日中有黑子司天臺曾奏否上曰有
之前月二十九日見如一李子大兩頭尖今消欲盡矣
其占隂干陽某奏曰臣徧閱諸家占書其說不一或云
臣蔽君之明或云臣不掩君之惡令不見百姓惡君始
有此變其餘占候不一俱非吉兆日者人君之象恐非
尋常災變願陛下更加明察恐皆臣等之罪無惜黜責
以答天戒上曰干卿何事某奏曰恐懼修省更乞陛下
留意初五日進呈右相奏擬韓世忠與金帥并其屬
將書先是秦相奏言金屬將乃主帥之壻今聞統兵在
山東宜作書與金屬將俾達於主帥責助賊豫為背天
逆理之事何以為臣子之戒冀其休兵息民也上曰賊
兵既退何用此為且留俟浚歸議之某曰淮西既定士
氣方盛之時浚乃有息兵之意生民之幸也上曰如此
則留下劄子當批付浚施行也某奏曰昨日得浚書云
建康府入納鹽鐵甚盛用兵之效不可不勉也上曰沿
路既安商賈放心來往某曰亦緣久不變法上曰法既
可信自然悠久蓋自渡江後來鹽法歲變或至再變自
紹興四年冬立為對帶法明年秋加以出剩立為分數
許入納不對帶二法兼行二年不變入納甚勻比之常
行亦自增羨二十一日右相西樞見訪會食早晚余
自淮西奏捷即累求去右相既歸日治行計初議正初
曲赦廬夀光濠四州才冬節開假便作禮數後商量止
俟十二月初一日以日期既近俟頒赦已然後為之亦
是防秋結局也蓋十一月初上既見許故凡所入文字
等悉已草下
十二月初一日本留身告上偶右相以密賜乞留身謝
之余展作初二日是日留身懇告求去上語雖未允意
亦許矣下殿更不批旨歸私第食後入文字訖乃登舟
少頃押入都堂治事復歸舟中來旦再押同班及堂治
事初三日也上曰朕於君臣之間無毫髮不足細察之
卿與張浚終難同立朝也朕當全盡進退禮數煩卿一
往紹興也某懇求宫觀上不允既退押到堂放散人從
依時上馬不得般出初四日同奏事留身面投劄子
乞出再押到堂復歸私第晚歸舟中初五日宣押同
奏事至漏舍再入文字以脚疾有妨拜跪遂免起居再
押到堂復歸舟中右相西樞見過初六日降詔不允
初七日忌例不鎻初八日鎻院初九日降制朱
子發行詞是日宣麻初十日受告閤門是晚批出趙
某令朝辭上殿并正謝十一日正謝十二日朝辭
上殿
