忠正德文集卷五宋趙鼎撰
五言古詩
已亥秋陪伯山遊中條窮盡山中之勝明年春
迓王毅伯再過山下呈伯山
條山有佳色不入俗子眼結廬傍洓水永與山作伴一
脚落宦遊坐歎千里遠長恐山靈檄重令猿鶴怨朅來
河之湄用意固不淺擬從水石行稍釋煙霞戀而於闤
闠中舉首即相見相看猶有情不改舊顔面自憐非故
吾撫心祗媿赧唯公絶俗姿體道任舒卷笑揖浮邱伯
雙鳬脱羈絆步武招我陪放歌容我亂窅窕空翠間風
馭躡雲棧山亦為君容景態互明煥别去今幾時茲遊
倏飛電所思在巖壑欲往不得便此身被官縛事廹胡
可緩東風漲邊塵羸馬注長坂﨑曲餘百里盡日期往
返問途策而前不復微吟欵向來經行處猶作生綃展
悵念捫蘿手去斂趨庭板忽放微雲開顧我一笑筦出
没高樹端退避還偃蹇俗駕良已非塵容更增靦解鞍迫
昏暮假榻憩疲懶夜夢五老人詰詬不容辨局促將安
之勇退在能斷利害甚白黑胡為兩交戰語已去飄忽
欲留不可挽那知有志士居以貧為患求田亦本謀他
日當能辦伏櫪馬告勞投林鳥知倦歲時耕耨餘食息
桑榆暖優游聊卒歲誰復議樗散却坐洓水傍適我結
廬願
陪王毅伯遊柏梯寺次毅伯韻
伊昔耐辱人(司空表聖自號耐辱居士)誅茅此山谷愛閑如愛官食
薇如食肉酌泉吸山光清泠飽空腹故居今宛然修篁
蔽山麓我亦困塵籠暮年思退縮道人梯柏處夢想長
在目﨑嶇乃夙心寕問隘車轂危蹬亂水石悲風號竹
木欵步轉嶔岈舉頭蒙樸䔩徑欲走其顛仰羨孤飛鶩
層峯擁戶來何啻三十六幽人豈知此相對一茅屋真
成拓異境不勝無遺鏃夜枕却生寒尚煩杯酒燠清夢
那得長魚鼓驚晨粥五老曉相迎霧雨如盥沐引我眺
北嶺坐覺天宇蹙朝日湧地低明霞疑可掬欲留採黃
精媿此鬢髮秃正恐泛槎星已見君平卜
次韻
平生隠遁資白駒在空谷儻令眼有山寕問食無肉要
當揖爽氣滌此勤書腹得官大河濱枕帶首陽麓如聞
五老勝坐使山峰縮捫蘿上巉絶作意快心目却視宇
宙間萬化轉一轂道人真有道直上駕危木神光秘巖
隈靈草蒙樸䔩空令蓮社子紛擾亂鳬鶩先生志高古
真遊窮六六飄然清夜夢時到山頭屋念此感塵迹一
往如飛鏃哦詩示觀覽律吕回春燠作字紀經行典刑餘
食粥使我蒙鄙心蓬首加櫛沐致我外塵垢益歎生理
蹙夜潄落箭泉明月冷盈掬朝飰過靈峰何憚屐齒秃
茲焉畢餘齡更無疑可卜
再次韻
蒼顔五老人潜此十里谷孤標面有稜瘦骨飢無肉手
揮雲霧開絶澗坦其腹乃知竒偉狀未省出山麓窮幽
偶見之欲遁不及縮亦憐麋鹿資笑睨回青目政欲挽
渠衣未應回我轂却顧巖壑底鬱鬱聳喬木尚茲遺棟
梁况乃問樸蓛我亦脱網羅江湖漾孤鶩念此難折腰
本無蘇印六何意從公遊大嚼渠渠屋公仍為銷寫妙
語矜破鏃一看雲卧冷固鄙權門燠懸知飰藜羹不換
咄嗟粥笑我漫彈冠短髮不勝沐真恐緣壁枯莫作蝸
行&KR1370;但當葺詩業萬象入吾掬要與麯生狂一掃中書
秃此計是耶非更擬從公卜
王官谷夜歸次伯山韻
讀公出谷詩語峻有骨肋使我兩目明燭籠照昏黑欲
和輙復已夜漏下幾刻
出郭次伯山韻
道心日和平向人絶城府雅意在泉石外物等泥土終
尋勾漏公丹砂養龍虎
欲遊静林不果
林泉共一山欲往不得暇我不如陶生日到遠公社安
得縮地術坐我雲門下
翠微閣
秋山插半空山半倚危閣游子山下行秦川正搖落日
暮天宇寬西風卷雲幕
南泉
隂液淪山顛天匠鑿其腹噴薄湧飛泉散落珠百斛幽
人時一來但愛消煩溽何當作膏雨萬里蒙霡霂
還城次必強韻
俗駕不可㽜歸途無乃遽未飽愛山心復踏還城路今
彼城中人朝暮催鐘鼓
獨樂園夜飲梅花下再賦
我有一樽酒為君消百憂當春梅盛發去作花間遊嫦
娥從東来愛此亦遲留便欲買花去玉玦戀枝頭花動月
光亂月移花影流橫斜滿杯盤酒面香浮浮舉觴吸明
月與花相勸酬君若不盡飲恐為花月羞緬想李太白
對酒無朋儔當時明月下還有此花不
次韻酬贈元長少卿
夫子稟家學玉德潤無色搢紳先生間早歲聲籍籍晚
乃落筌蹄雲空鳥滅跡功名翰墨場一笑兒時劇
寄贈向叔美二首
夫子冰玉質未肯汚膏粱坐此困州縣一飽猶皇皇懷
才幾時用鬢髮行老蒼今世無伯樂不識真乘黃
結交恨不早天意非人謀論文一樽酒邂逅古虞州我
嘗評其人請從前輩求紛紛此薄俗定將誰與儔
夢覺一首時將解安邑赴調
明月入破忩一室炯如曉幽人睡易驚遙夜正寒悄自
緣懷抱惡安得夢寐好推枕惘不樂念念墮空杳所思
天一涯忽忽令人老老境足悲傷窮愁更縈繞嗟余竟
奚為濫為策名早漫浪戲一官不覺成潦倒况此百日
中隨分接紛擾跧如轅下駒孤甚沙洲鳥未妨公事多
但使癡兒了州縣定勞人侏儒尚能飽毋作腐鼠嚇要
同牛驥皂更憐愛酒陶未免空嚢趙去矣莫留行峥嶸
歲云杪三宿戀桑下千載歸華表更堪無定居驚飈轉
蓬葆卧聞南飛鵲悲鳴樹三遶念爾將安之天闊風霜
渺不如刷勁翮去躡鴻鵠矯
龜山寺詩
夕照銜半壁煙霏淡横練呼風掛帆席晚著淮東岸波
流蕩伏龜山脚插秋漢白塔歘飛動紺宇鎖華煥小閣
候潮平微徑依山轉雲林杳靄間歴歴皆竒觀十年客
京洛每抱轅駒歎何意頓蕭然朝來舟出汴眼界霄壤
分骨相仙凡換鱸從秋後肥米到淮南賤幸脫兵火餘
苦為塵網絆滄海寄餘齡去此不難辦招邀謫仙人騎
鯨遊汗漫
儀真宫玉清昭應宫成鑄聖像於此
樓觀俯長江竹樹蔽修嶺入門却立驚清曠非人境福
地包形勝真儀入範鎔護持國祚永報貺年榖豐蓬萊
杳莫尋弱水三萬里我欲試丹訣誅茅或在此神僊可
學否要且扶頽齡生當兵火日飄泊安得寕愛之不可
留弛擔休信宿白鶴唳石壇香煙遶雲屋夜久萬籟息
松風度玉琴瀟然不能寢相伴一哀吟
舟行著淺夜泊中流
雪漲秦淮水春生白鷺洲洲前棹歌發送此一葉舟轉
柂起帆席快甚誰能收舟師拙於事遂作中灘留支撑
莫動搖喘汗徒呀咻彈繩測河道篙竿伺潮頭疎篷雞
栅低兀坐如拘囚仰羨雙飛鵠安得從之遊日落暮雲
碧波光澹如秋四顧渺無極黯黯令人愁黑風卷半夜
大浪掀中流傲兀不能寢取酒聊相酬人生天地間大
海一浮漚風水審如此蛟龍應見求未脫干戈地敢為
身世謀醉酣還就枕吾已信沉浮
吳帝廟
阿瞞鬼之雄掌握弄神器孫劉相繼踵分争足鼎峙支
吾僅自保終作降囚系智力非不如亦各論其地吾聞
隆凖公幾為強楚斃轉粟收散兵正賴關中勢中原乃
腹心四肢吾所制英雄建立初豈但夸一世處之或不
然果非長久計古人今復生此論無以異
泊震澤道中步游善宥寺觀芍藥回舟中小飲
用范四韻
非才與時背空手行路難朱門極嚴冷仰首不可干初
欲效寸進挽舟八節灘雅意同心人贈之雲錦端雖云
食破硯渴擬回狂瀾胸次竟莫吐千丈虹蜺蟠誰復議
行藏浩歌空倚欄南來寄疎蓬蝦菜豈所歡尋幽偶一
笑芳葩發竒觀念爾託根遠香色不易完姓名逋客晦
風味書生酸作詩慰流落激烈窮雕頑愁人多苦語步
遶吟且看歸懷止惋結賴此杯酒寬忽忽時歲邁凄凄
風雨殘曷當三徑歸暫卜一枝安寵辱何定物向來心
已闌
過平望趨吳興阻風遊殊勝寺用益謙韻
羃羃疎雨歇冷冷晚風清扁舟泊清淺落日涵空明門
臨稻畦沒水浸莎岸平欠伸得寬曠杖屨喜微行招提
掩深靚房戶開斜横紛紛諸衲子尚作迎送情神武行
掛冠吳市今變名及聞名理談頓覺肝膽傾凡籠了無
著古佛當自成已復外身世何者為官榮同遊有亞父
早定登壇盟歸來不受賞慨慷羞論兵閭閻取封侯健
兒勝書生因之發深省種種鴻毛輕
過子陵灘題僧舍壁
山水莽回互轉眄圖畫間念此清絶地昔人所盤旋舟
子相歎嗟示余子陵灘有臺出山半藤蘿蒙蘚斑緬想
建武功用人及茅菅躐取汝潁士列宿樞極環中有貧
賤交客星犯帝關其能榮辱之但及平生懽志願乃有
在歸歟一漁竿高風邈千載獨立誰躋攀山僧本何知
結屋臨清灣笑謂舟中客何為争嶮艱權門有遺啄造
請無寒暄囁嚅到童僕俛仰慚衣冠所得諒幾何赩汗
流面顔偃鼠不過飽鷦鷯亦求安子能了此義分子一
席閑
奉送吕若谷縣丞任蒲東歸五首
著鞭愧後發挾矢争先登肯顧危機在尚以智力矜曷
不往試之投足還兢凌寄謝婁羅兒老矣病未能
三年巽亭上看盡洛中山山亦為君好朝昏圖畫間那
知張季鷹高興不可攀忽見秋風起東隨洛水還
巽也幕府舊(聪問叔巽)阿升交分深(丕問季升)與君均骨肉况乃
相知心遽復捨我去倍覺傷離衿高亭東望眼從此費
登臨
夫子有高趣一官聊爾耳獨騎破虎韉憔悴洛城裏緬
想文穆公青嵩照伊水百年風烈在須公一振起
忽忽歲華暮悠悠心事違此行元自懶前計頗知非公
有酒堪隠我無田可歸月明枝未穏誰念鵲孤飛
真率會諸公有詩輙次其韻
山林與鐘鼎出處無異趣芻豢等藜藿同是一厭飫此
心無適莫外物曾何忤奚獨淡交遊未肯厠紈袴故尋
漫浪人要作尋常聚主既不速客客亦隨即赴傾談劇
懸河瀉酒快流霔百年人醉醒萬物皆僑寓云何造請
門日滿戶外屨却想耆英遊風流甚寒素淡然文字歡
一笑腥膻慕我亦蹭蹬餘早向危機悟絶意鴛鷺行幸
此松蘿附君詩妙鋪寫縱横俱中度我老學荒廢一詞
不能措獨於樽酒間不惜淋灕汚何當賦歸歟去斂頭
角露家有譍門兒稍能隨指顧鷄黍林下期視此猶應
屢有興即放言安能限章句
寄金陵諸幼
去年都城開南下相繼踵我亦具扁舟携汝百指衆汝
寕為我累我獨於汝重今而暫相遠愁亦慮汝共因人
問在否未語先悸恐淚下復吞聲寢愕不成夢倘有相
見期勿復藉官俸一飽不求餘去辦南山種
七言古詩
乙已二月初八日集獨樂園夜飲梅花下會者
宋退翁胡明仲馬世甫張與之王子與林秀
才及余凡七人以烱如流水涵青蘋為韻賦
詩分得流字
孟公飲狂車轄投不適遂與俗沉浮謫仙醉吟驚冕旒
氣侮權倖無悔尤不如淵明此意俱悠悠飄然不繫之
虚舟偃蹇不從刺史遊遇酒或能道上留介不為高通
不偷亦知出處非人謀人生一世罹百憂驚風變滅波
上漚胡為滯此胸中愁聖賢清濁皆友儔九老前塵邈
難求七交高躅或可侔百年典刑今在不振起此風須
此流亭亭玉立郡督郵文采秀發中甚遒絳帳先生兩
清修和音相答鳴琳球靖居之孫髯而脩昂藏野鶴横
高秋林生風度和且柔抗論直欲輕王侯河南遊刃无
全牛弟兄傳家才術優老成不堪冠屨囚人憐拙甚營
巢鳩羈窮動輙遭寇讎但欲縮首眠黃紬何意獨蒙公
等收歡然一笑回青眸空囊未分一錢羞典衣猶得事
勸酬南州竹樹相庇庥步隨流水尋清幽尚嫌白日多
喧啾少待月出東南陬黃梅一株香颼飀青蘋浮水涵
春洲那知落雪紛滿頭但覺香露沾衣裘一釂百罰寕
論籌嗚嗚自作秦人謳快談慨慷雜嘲咻凛如武庫森
戈矛天地萬物窮雕鎪往往出語夸何劉却視萬物皆
蚍蜉便擬騎鯨跨九州誰能疊麯築糟邱所願酒泉生
酒甌此生痛飲无罷休
次韻退翁遊北山之什
孤雲天末山數峯峯頭隠隠銜烏龍遙臨北嶺望故國
行歌負販舟車通時當高秋雨霜後木葉紛亂號悲風
聲華一夢水流去名跡千古山争穹津橋煙草闕雙峙
馳道莓苔門九重鳴鑾飈馭杳何許蓬萊頂上雲濛濛
徒驚朝市屢更變遑問邱壠多英雄鼎湖龍去自不返
非煙長鎖琉璃宫當年真聖受天命香生菡萏祥光紅
宫前父老尚能說顧瞻遺宇悲涕中橋山松柏閟弓劍
有時寳氣飛長虹今主紹述更神武回眸一視雲煙空
請封章疏幾時上振蹕行聞來自東功成亦念剏基業
從此不復言兵戎我生多難傷暌離茫然却顧當何歸
伏轅不作馬思奮塌翼應憐鳥倦飛臨風且共一杯酒
要看酒面吹瀾漪不湏遐想念今昔吾廬好在尋歸期
雪中獨坐退翁索詩
東風解放狂花飛何乃尚容寒作威了無賓客共携酒
更有人家來索詩天高雲漏不遮月皎潔上下同澄輝
亭前有樹高百尺為借驚烏安一枝
戊申正月行在參吏部示諸幼
秋風鼓棹長蘆渡吾與若曹俱豁然脫跡干戈玩清絶
收身溝壑厭肥鮮折腰為米豈所願賣劍買牛端可賢
韓公雅欲却窮鬼趙壹其如無一錢罷官清坐乃吾分
號寒啼饑誰汝憐政緣茲事藉升斗使我不得休林泉
日下揚州行在所寸長片善希陶甄汗衣塵帽門戶底
包羞忍耻王公前此行寕復作此態疇昔相知吏部銓
謹嚴資格可馴致雖甚不才無棄捐我已投誠永結好
相從綠髮至華顛矧復鴛鷺滿臺閣功名合在中興年
縮頭袖手正應爾敢問祖生先著鞭
京師次韻邵澤民憶擬江梅花
憶並條山訪雲屋渡水凉飈散芬馥一枝璀璨端可人
步遶微吟揩病目作意題詩向我夸只今忩戶知誰家
伶俜瘦馬京塵惡障面羞看檐上花
役所寒食即事
疲民正苦淘泥沙彼何人兮怒且譁麄狂不肯道姓字
呼前醉態猶欹斜自言寒食身無事快意欲嚼遑恤他
羈愁我自感節物遣去不問徒咨嗟
余去秋七月登舟逮此一年矣六月晦日午睡
覺聞兒女輩相謂曰眀朝又是秋風起推枕
悵然走筆記之
流萍斷梗飛花委四海茫然無定止古今本是一郵傳
况乃其中悲轉徙秦淮霜葉亂楓林苕霅春風泛蘋芷
薄酒時時伴兒女疎篷處處愁烟水故鄉知是幾長亭
眼暗相望越千里悵念征鴻一紙書明朝江上秋風起
泊桐廬縣合江亭下昔有得道之士不知姓名
結廬山間手植桐數本因謂之桐君縣亦以
此得名(是日雨)
桐廬縣前江合流合江亭下多客舟紅樓參差出木末
小市宛轉依巖陬桐君手植碧桐樹歲歲春風柯葉柔
白雲一去鳳不至暮雨丁零生客愁
舟中呈耿元直
念昔一笑相逢初我時尚少君壯夫十年再見輦轂下
我鬢斕斑君白鬚落魄朋遊嗟我在艱難兵火與君俱
酬恩未擬填溝壑強顔忍復陪簮裾浩然胡不徑投劾
老矣難堪歸荷鋤田園墳壠亂戎馬是身是處長羈孤
解維汴岸一篙水小舟漂兀如鷖鳬對床推枕坐歎息
此行未肯悲窮途胸中炯炯時一吐與生俱坐寕籧除
只今雲臺羅俊彦鄙賤老醜憎樸疎躍馬食肉付公等
浮家泛宅真吾徒與君轉柂從此逝秋風萬里吹江湖
閱陶集偶有所感
彭澤縣令八十日束帶耻為升斗汚二十四考中書令
端委廟堂揮不去兩公於此固無心鐘鼎山林隨所寓
慎勿蹉跎兩失之歲晚要尋栖息處
謝人惠麥穗
愚軒卧病空瓶儲市米不得如求珠鄰翁餽麥穗盈筥
或揉或簸喧庭除磨雷隠隠破霜瓣家童執㸑煙生厨
須臾粥成勸我食齊眉舉案煩妻孥病餘聊復潤喉吻
軟滑盈盈如膏酥宛然長粳欲争長加以白豆為參輿
童兒作顰若不足老夫大笑為有餘虎頭食肉非不美
回視利害為何如平生不耕啖此物壠頭汗滴慚耕夫
淡中有味足養福為君努力飡一盂
五言律詩(五排附)
車駕還汴
孝感天心格憂勤國步艱賈生休賦鵩貢禹欲彈冠白
髮他鄉客清尊此夕懽如聞京兆尹拜表請回鑾
圍城次退翁韻
甲馬分諸道舟車會此都前王端有意異世肯同途人
物風流盡公私府庫虚百年餘故老相遇涕漣如
將歸先寄諸幼
擾擾干戈地懸懸父子情人間正多故身外復何營我
已㤀官寵兒須辦力耕歸家休歇處團坐話無生
還家示諸幼
避地重遭亂還家幸再生一身今見汝寸䘵敢留情更
恐死生隔渾疑夢寐驚吾今猶有愧未遂鹿門耕
還家
但切思家念那知行路難杯盤無作具菽水自加餐竹
老風聲勁山深夜氣寒肯教孤枕夢容易到長安
馬靖國後軒
性静交遊少身閒日月長㤀言千句偈宴坐一爐香世
有流離苦人趨聲利場此間亦何事高卧傲羲皇
蒲中次韻提舉趙正之秦亭唱和五首
雲端貝闕見鼇負海山來瑞氣元非霧天風不染埃頒
常八柱建象魏五門開肯構經營念貽謀丕顯哉
丁丁谷聲響泛泛棹歌來净港時吹浪中流或起埃亦
知從地出幾若鑿山開帝室須梁棟斯功當念哉
隴樹迎人去關雲逐馬來凄風搖白草落日蔽黃埃仗
節身方遠逢山眼暫開却臨分水處蜀道賦高哉
要作哦詩伴何妨結駟來瓊林有餘韻水檻絶纖埃醉
膽江山闊吟毫花草開只應聞鴈夜夢枕思悠哉
追隨六郡子深入塞雲來關路春飛雪沙場夜漲埃戱
圍千騎獵笑挽六鈞開歴歴經遊處初心已矣哉
再到蒲中遊穆氏園
懷感花無數其時春正深如今重對酒感舊獨傷心山
鳥那知此向人猶好音東城多樂事疇昔共幽尋
贈普照監院(陜人也)
飄泊嗟何往歸來恨莫從師猶作秦語我已效吳儂水
淺長河浪山低太華峰幾時携手去南北本同宗
六合縣相僧
門外江南道瀟然誰與同禅心達生死道眼識窮通聊
為機緣起懸知色相空有人真勇退不到急流中
中秋呈元長
江上中秋月天邊白髮翁一輪還自滿千里共誰同擾
擾干戈後栖栖羈旅中持杯那復問一釂百分空
誰作清光伴瀟然属兩翁他鄉多病後竟夕一樽同孤
杵征衣淚寒沙戰角風何由遂心賞幽思渺秋空
中秋醉後
顧影不成舞披襟欲御風人憐經歲别月與舊時同鶴
警露華白魚潜水鑑空舉杯還徑醉歸夢廣寒宫
九日置酒坐上呈元長
未厭山林僻那知節序遷高閑愛重九安健又今年物
外無韁鎖樽中有聖賢黃花自衰晚勿復笑華顛
毗陵道中
烟水毗陵道光涵落月空夢魂塵壒外眼界畫圖中舟
漾安期鯉帆飛禦寇風鑑湖如可乞歸老浙江東
登蘭溪亭
帆落溪風轉山明霧雨收登臨本乘興惝恍却生愁獨
鴈竟安往潜魚不可求何年定歸計復此過扁舟
左馮翊寄東鎮張致一兼簡聞喜親舊
一官馮翊郡為况定如何水似古桐苦風如東鎮多幽
心迷簿嶺斷夢阻關河賴有清樽酒時時一醉歌
次韻富季申寄示
相期念疇昔道在敢憂貧分手便千里論心復幾人微
詞動招謗爛醉可藏身第恐先求舊黃麻起世臣
次韻富季申雪中即事時聞北敵起兵京師戒
嚴二首
東風花萬點落我酒杯間欲和郢中曲先頽坐上山威
稜徒料峭生意自斕斑誰是淮西將提兵夜斬關
無才居客右孤坐一忩間夢到廣寒殿人來姑射山舞
低明佩冷粧罷落花斑便欲凌風去天門隔九關
後數日雪再作
三見江南白端來伴酒樽作寒催歲暮流潤壓冬温雲
卧山容濕天低水氣昏東風猶有信昨夜到前村
發杭州有訝太遽者
未著絶交論但歌招隠詩人間審如此身外復奚疑喪
亂物情薄奔馳智力疲溪山有佳處投老更何之
東軒即事二首
投閑非避世導引學修真物外元無事壺中别有春水
聲清夢寢山色上衣巾已矣將安往鄉關渺戰塵
原憲貧非病淵明懶是真詩留百年債酒占四時春泉
石高凉地祠官自在身叨蒙有如此何以效涓塵
聞有長沙之命
安土無南北論情皆弟兄休尋卓庵處要便打包行萍
跡雖無定葵心終有傾相望得安健有使即傳聲
泊小金山覺渡寺僧言建德知縣桐廬知縣婺
州教授皆被召
敢歎邊氛熾今聞公道開中原非世事南國自人材朱
履羞彈鋏黃金謾築臺天涯轉蓬恨何地賦歸來
登舟示邢子友
盡室嗟何往窮年浪自悲才疎身潦倒地遠跡孤危風
雨江南岸豺狼天一涯畏途端可憫薄宦竟奚為已失
田園計難㤀升斗資毋煩俗子問有媿達人嗤病馬思
春草驚烏遶夜枝登舟一長歎此意只君知
聞郭瑾懷甫除郎(開封司倉)
至治本無為何曾帝力知人惟求俊彦天畀濟艱危鼎
席尊黃髮星郎用白眉鋒芒森武庫律吕奏咸池海内
想風采朝中增羽儀餘光被草木盛事播聲詩感會唯
千載飛騰各一時著鞭今更懶投劾去奚疑亦有乘軒
戀其如續脛悲銜蘆聊避弋遶樹未安枝念舊多生死
思鄉久别離自餘復何道湖海是歸期
七言律詩(七排附)
秋試鎖宿府學
悄無人語到高堂爽氣侵凌枕簟凉木葉彫風秋瑟瑟
簷花流雨夜浪浪燈明疎幔孤光暗蛩咽空階怨緒長
心願無期清夢斷一爐沉水自焚香
登第示同年
氤氲和氣鳳城春正是英豪得志辰雨露九重均造化
丹青千字富經綸古來將相皆由此今見詩書不悞人
何處寒鄉少年子綠袍歸拜北堂親
守官長道之岷南過馬務寨示知寨石殿直
夜關不鎖戍無兵負販行歌樂太平綠野牛羊新牧地
頽垣烟草古邊城山川自昔留形勢基業今誰問戰争
隴上少年多意氣彎弓徒自詫功名
酬贈黃倅
翰墨文章妙若神風流談笑絶纖塵才華最盛東西蜀
聞望相高一二人清奪峨眉千歲雪麗如錦水萬花春
我生不識東坡老猶及頥庵見後身
馮翊次韻邵子文寄贈之什
三見西風洛水秋歸心長共水悠悠扁舟未遂蓴鱸願
俗駕空貽猿鶴羞可見飄零疎酒盞更慚落魄問朋游
回頭一笑君應會薄有田園歸去休
夜送客至馬鳴橋
滿眼塵埃懶據鞍暫逢清景即怡顔月明夜水平低岸
煙淡秋林倚半山隠退謾留他日計居貧未放此身閑
老來媿取移文誚會整怱怱俗駕還
從軍滑臺
中原何自假遊魂帷幄竒謀妙若神沙漠宣威元有將
燕然勒頌不無人山川流恨荒凉地桃李無言寂寞春
炯炯孤懷竟何補猶能狂飲吐車茵
碌碌功名安用之更堪心事巧相違秪緣叔夜此生懶
更悟淵明前日非客舍那知春色暮東風但見柳花飛
瀟湘亭下煙波好送我如將短艇歸
登廓軒用王穆之秀才韻
臨高懷遠悵夷猶放目微吟竟日留一鴈北來天杳杳
片帆東下水悠悠雲烟慘淡關河暮風雨凄凉觀閣秋
回首何由呌虞舜蒼陵山色向人愁
河南留守王大資
退卧東山自在身幡然猶肯慰斯民名高海内推前輩
德冠朝中號偉人紫誥即看還舊物黃扉終許秉鴻鈞
瑤池花有千年實更看東風幾度春
洛陽九日次韻縣尉(是日司馬文季西歸因以寄之)
誰遣孤標最晚芳寒蜂冷蝶尚能狂不禁清瘦西風緊
薄洗鉛華曉露香照影一樽聊作伴誅茅三徑莫相忘
他年載酒能來否相見懸知話更長
貧病侵尋不少寬行藏何事更憑欄兒曹不解市朝隠
我輩政宜文字歡客恨向來隨處有秋風待此著人寒
賓鴻旅燕元無定莫把黃花取次看
次韻縣尉
勞人州縣若為情蹭蹬窮途已半生愁滿西風雙鬢白
夢回中夜寸心驚每慚彭澤辭升斗終合吳門變姓名
且把黃花泛杯酒秋深蕭寺有餘清
縣丞吕若谷置酒巽亭
凉風收雨斷晴霓漠漠青山白鷺飛竹樹蔽虧涵野色
樓臺滅沒淡煙霏凌波鳴珮杳何許駕鶴吹笙殊未歸
悵念夷猶凄望眼碧雲千里又斜暉
荒煙蔓草接平林景物蕭蕭秋意深水闊山長人去遠
雲閑天淡鳥飛沉宫前離黍他年恨關外西風别夜心
莫倚欄干重留客子山從此費悲吟
再用前韻
萬里高空卷素霓徘徊幾點暮鵶飛波平洛浦棹歌遠
風裊宫樓香霧霏猿鶴山中應怨别蓴鱸秋後合思歸
此間自有江淹賦不用桓伊恨落暉
一枝枝自寄深林何得飜然著意深塞上亦知無馬失
江邊誰問有舟沉煩君爛漫千鍾酒慰我登臨一寸心
醉後狂歌歌更切未應愁減越人吟
次韻張與之登巽亭
百年遺恨了難平只有南山不改青橋下温波秋渺渺
樓頭霏霧晚冥冥祥鍾福地衣冠盛氣潤中天草木靈
那得丹青繪縑素煩君妙語寫無形
霜洗殘秋暮吹驚長林蔓草斂餘青㤀機獨鳥臨清淺
避弋孤鴻入杳冥老矣未成南畆計歸歟空媿北山靈
獨憐亭下瀟瀟栢能伴幽人槁木形
洛中次韻河南令王子與觀梅
桃李叢中獨立難自憐孤豔怯春寒微風只解分香去
流水猶能照影看冷落霓衣慵按舞斕斑粧粉未勝冠
留連芳酒無嫌晚要與凉蟾共倚欄
定海路中觀梅
傅粉生香作意開柔情似欲挽人回猶憐行役怱怱去
不是尋芳得得來姑射山頭若冰雪謝家林下絶塵埃
空江月落東風冷誰並孤舟一笛哀
建隆寺詩
天上旌旗照海隅規模想像百年餘雷霆號令推神筆
龍虎風雲識䜟書顧盼八方平僣亂謳歌幾世樂耕鋤
他時誰唱紛更術不念艱難樹立初
紅門埽役所觀河
砥柱西傾朔野寬魚龍掀舞去漫漫潤蒸霏霧一川暗
怒激驚風千里寒九折勢須回故道三山天為障狂瀾
尋源不作乘槎計滄海他年一釣竿
役所寒食晚歸
永巷疎林棲鳥還幽花蔓草慘荒煙悄無人語寒食後
時有雨點黃昏前孤坐何從得言笑一樽不復論聖賢
酒酣縮首絮衾底屋頭浩浩南風顛
之官開封泛洛東下先寄京師故舊
滄波東下武牢關物色人情共慘然草檄舊傳驃騎府
浮家今在孝廉船向來戎馬知何補老去江湖定有緣
無限青雲著鞭處固應分付祖生先
暮春
花開花謝總無心轉首薰風綠滿林人事不隨春事了
眼雲空與暮雲深錦鳩呼婦商量雨白蟻排兵做弄隂
除却牆頭老山色更無佳客肯相尋
和元長暮春
坐歎空山落景催幾時江上葉舟回初無妙術留春住
強覓餘歡傍酒來體力寒多便故絮齒牙衰甚怯新梅
秦川洛水繁華事白首天邊共此杯
别張德遠詩
殘蟾衰柳伴牢愁把酒悲歌汴水秋契闊死生俱淚下
功名富貴此心休殺雞為黍思前約問舍求田媿本謀
又向春風話離别此生生計日悠悠
清凉寺
數壘小山松桂幽能令盛暑作凉秋故宫於此有遺跡
客子暫來生許愁萬頃雲波朝古堞一簔寒雨送扁舟
他年圖畫歸攜取要使北人清兩眸
將發泗上
客裏尋歡豈易謀牢歌誰與散幽憂可憐傖父雙蓬鬢
長寄吳儂一葉舟陶令早知今日是庾郎能賦此生愁
殘年流蕩歸無處蘭芷瀟瀟江上秋
至宿聞陸昭中病痁
偉幹亭亭嘆轍鱗弊裘破帽厭京塵一官耻作兒女態
扁舟去卜漁樵鄰他鄉未辦饘粥計何物更能寒熱人
努力扶持飽吃飯秋風江上正鱸蓴
示陸昭中
執耒田園正所圖無心重整少時書功名常若歸難必
拙直懸知退有餘避謗杜門賓客絶病痰妨飲酒杯疏
平生剛笑孔文舉老我年來百不如
六月十三日書呈元長
心遠由來絶世紛更尋邱壑避囂塵門闌已覺貧無事
賓客應憐老畏人詩不名家免招謗酒雖作病要全身
香山千載流風在鷄黍他年早卜鄰
用元長韻贈空老
虛懷無地著纖塵獨鶴孤雲寄此身琴發清彈廬阜月
詩探妙意武林春少陵深契贊公語惠遠能知陶令真
擾擾今誰同此趣容車山下兩閑人
夜坐
寺樓鐘斷鎖長廊誰共蕭齋一炷香書册自能留久坐
燈花還解勸餘觴風回絶壑沉虚籟雨入幽林送嫩凉
老懶由來貪睡美秋衾不怕夜初長
泊真州閘外詩
南來繫䌫楚江臯孤客羈心正鬱陶海氣連空山色暗
秋隂覆地水風高屋頭冰雹敲寒雨枕底春雷簸怒濤
一點青燈雙白鬢可無樽酒伴離騷
過高郵飲張才甫家作詩為别
短棹人誰識姓名相逢况是十年兄江關契闊秋來恨
兵火流離别後情高論看君揮麈柄雄圖憐我付楸枰
酒闌月落孤舟起便是江湖萬里行
和鄭有功次范元長韻
憑陵風雪不相貸逋客向來生事寒京國回頭九關隔
江湖弔影一身單著鞭意氣初非淺唾手功名不作難
老矣收心定何許蓴鱸聊饌腐儒飡
歲晏感懷
欲雪濃雲凍不收凄寒偏著敝貂裘客愁有許要排逐
歲事無多難挽留疇昔謾懷三徑約飄零聊用一樽酬
即看瑶草光風轉作意湖山汗漫遊
掃蕩邊氛漸有期此生已復歎差池眼中種種無聊賴
身外悠悠徒爾為彭澤歸來那得酒少陵窮甚但哦詩
卑棲儻遂桑榆晚敢並鴛鴻接羽儀
卧病一首(已酉正初)
此生已復外升沉出處由來著意深拙甚但知閑可樂
災餘猶有病相尋貧難調護漳濱卧老自消除魏闕心
莊舄鍾離各懷土吳兒莫笑作秦音
次韻子蒼諸公韻
亂來那復較升沉愁極仍嗟病骨侵雙袖龍鍾羈客淚
一樽傾倒故人心沙寒獨雁難求侣山近浮雲易作隂
落軫斷絃非衆聽暮年淮海歎知音
再用前韻示范六
舉目山河往恨沉吳霜一點鬢毛侵飄零顧我非前日
慷慨唯君識此心香散藥畦花漫漫波侵蝶沼竹隂隂
平生載酒論文地鴻鴈歸時問信音
將至三衢楊村道中小飲
衢江波上半帆風散髮篷䆫笑傲中晚境但深耽酒癖
窮途猶愧作詩工天邊壠坂三秦阻海上山川百越通
得盡餘齡安一飽此身何敢較西東
長沙倅劉元舉寄示參議伯山酬唱之什因亦
次韻二首
揮毫曾看妙如神傾瀉明珠百斛珍疇昔笑談知寡和
後來風度絶無人應憐老矣紆朱紱早約歸歟岸角巾
明鏡未須羞鬢髮一樽相與永青春
秋風澤國正鱸蓴歸意長隨陸海珍簿領窮年迷舊學
瘡痍千里愧斯人䄂中本是釣竿手頭上無非漉酒巾
節物驚心勞夢寐衢江西岸小梅春
送張京與之宰解縣
憶嘗從事舜蒲州把酒論文並俊遊千古關河增義氣
一時人物最風流飄零無復相從樂潦倒難堪送别愁
為我去尋山下路疏雲流水五峯秋
得蜀信
雲水關山恨渺茫尺書能慰九回腸劒南親舊知安健
陜右兵民亦奮揚契闊十年悲故國飄零百指滯殊鄉
何由結伴春風暖也向襄陽下洛陽
寒食日書事
江海飄零幾送春飛蓬無地寄孤根夢回南浦人千里
醉倚東風酒一樽可是今年暗寒食不堪多病怯黃昏
兒童自趁秋千約花落空庭獨掩門
清明詩
鄉書難附北歸雲燕子猶尋舊主人流水迢迢長念遠
飛花糝糝又傷春向來軒冕非吾意何處園林託此身
只有長歌一樽酒暮年風味最情親
和元長書懷二首
神靈久憤敵塵侵畀付經營惜寸隂聞道倒戈回易水
行看休戰牧桃林寕論少壯非前日及見升平亦本心
亂後親朋無恙否試憑北鴈寄歸音
孤懷詎勝百憂侵息影由來貴處隂志謝長嘶走千里
身如倦翼返深林雲山處處明雙目樽酒時時洗寸心
更賴清詩為陶寫朱絃流水歎遺音
晚風定放小舟江心
蕩漾扁舟入渺瀰一夫搖櫓疾如飛涵空鑑影月光淡
襯地羅紋風力微未擬然犀窮水府猶能酌酒勸江妃
眼中清絶非人世定使魯連何許歸
同苗秀才楊山人登舟
本無籌策堪人用盍掛衣冠遂物情官職向來滋味薄
干戈經此夢魂驚君猶極口談經義我已無心卜死生
何必吳門變名字煙江萬里葉舟輕
靖安道中見梅
塵容俗狀早知非脫迹歸來喜復悲隴上人遙千萬里
江邊花發兩三枝兵戈阻絶書難到雪霰飄零鴈去遲
䟦馬東風一回首落英還與淚紛披
又泊蘭溪亭
孤帆薄暮轉清溪空翠回環望眼迷夢想莫知家遠近
羈遊將遍浙東西歸來分合投閑散老去情猶惜解攜
明月深林有烏鵲悲鳴未許一枝棲
發四明奔昌國用韓叔夏韻呈覺民參政
曉掛危檣兩席開孤城西望幾時回飄搖一舸隨潮去
彷彿三山入眼來身世從今寄雲海親朋何在渺風埃
乘桴肆志吾安敢就戮鯨鯢亦快哉
過石佛洋
鳴鐃疊鼓兩山傍曉泛回潮石佛洋漠漠東風吹瘴霧
曈曈暖日上扶桑如聞鶴馭來空闊知有神洲在渺茫
何必山林啗靈藥他年鼓枻訪東皇
越土水淺易涸而近山無木可採故常有薪水
之憂既歸黃岡遂脫此責作詩示同舍
經年薪水困行朝一日歸來百念消決決溪流鳴枕下
丁丁谷響應山椒小安課伐猶多事無復移居莫見招
老矣羞為吳市隠買田從此混漁樵
丁未冬同陸昭中渡江泊秦淮稅亭之側癸丑
三月自建康移守南昌登舟顧覽即昔年繫
纜之所也時昭中亡矣感歎存沒作詩寄黃
岡親舊
江湖南北寄飛蓬歎息流光俛仰中千里月明人念遠
一年春事水流東驚心存沒風花轉閱世悲歡夢境空
欲寄此情那可盡相逢唯有一樽同
次張真君韻
聞君結屋臨山磵多種黃精與紫芝雲氣每占華蓋頂
松隂長護玉津池溪流盤轉近百里山色清虛無一姿
傳得僊人新句法封題遙寄五言詩
中秋夜清坐讀歐陽公正統論二首
稍覺清凉換縠衣獨憐衰鬢與秋期清樽浪作經年計
黃卷長懷萬古悲蛩咽幽吟愁露草鵲飜寒影遶風枝
此生此念能㤀否夢破蒼龍西去時
露濯秋空灝氣生沉沉天宇夜空明南樓老子興不淺
赤壁先生夢更清小艇擬尋銀漢路哀砧還起玉關情
何心把酒論歡賞細字文書對短檠
九日晚坐獨酌一杯
木落江城風露寒坐驚芳歲逼彫殘晚來自愛一杯暖
老去元無九日歡擬借靈均蘭作佩尚餘陶令菊堪餐
平生徧插茱萸處短夢悠悠行路難
泊舟鹽橋兒子洙輙於市買歷尾題云客裏其
如日費多因取筆足成一詩
蹭蹬生涯一釣簔東西淮海信濤波亂來益覺人情薄
客裏其如日費多麟閣壯圖今老矣菟裘歸計奈貧何
越吟楚奏那能已時倚哀彈拍棹歌
雪中與洙輩飲
朝市邱園定孰優要將閑適換深憂門闌終日斷還往
父子一樽相勸酬雲鎖山林寒悄悄風吹雪霰暮悠悠
醉餘身世知何許莫向東陵覓故侯
大雪連日不已
日日愁隂慘不開驚風和雪振窮埃百年未省南州見
千里應隨北客來塞馬曉悲沙上月隴人遙恨笛中梅
獨憐寸草滋榮意知道春從斗柄迴
雪晴東軒獨坐
雲山回合翠重重不放幽人遠目窮高竹有時催凍雪
饑禽竟日咽悲風悠悠事與本謀異擾擾人誰此意同
却坐蒲團聊袖手更無一語可書空
過石門洋
平生戎馬踏塵埃晚看滄波眼漸開眩轉忽從千仞落
低昂時見一山來風頭淅瀝吹成雨枕底鏗轟怒作雷
雅欲騎鯨傲人世吾其於此賦歸哉
丙子夏病卧汗後(按鼎卒於紹興十七年丁夘逆溯丙子則年纔十二歲不)
(應有殘生兒女之語疑是紹興十四年甲子之誤)
枯腸得水若通靈溟汗周身一雨零行客筋骸困方歇
醉人心骨喚初醒病蟬移夢入新殼老鶴息神梳舊翎
乞得殘生對兒女不愁無粟貯陶瓶
河中太守
掄才梁棟定誰須聳拔長松第一株令聞允為時屬望
豐功當在帝都俞將令異日作霖雨暫使斯民歌袴襦
播物仁風隨扇發向人和氣與春舒請看嶷嶷諸郎秀
是應詵詵盛德符廣陌乘黃將驥子丹山威鳳帶鵷鶵
聲名最重連城寳文采光騰照夜珠賈誼著書驚一世
平津射策冠諸儒傳經固自卑劉向遺直猶資見魏謩
便向萱堂生月桂更尋雲路種星榆人從碧海偷桃實
客自朱門墜舄鳬性静綠龜宜作伴身輕靈夀不須扶
金波滿泛鵝兒酒香霧争持鵲尾爐要識東人念公意
巖廊千載贊昌圖
