忠正德文集卷十宋趙鼎撰
家訓筆錄
吾歴觀京洛士大夫之家聚族既衆必立規式為私門
久遠之法今參取諸家簡而可行者付之汝曹世世守
之敢有違者非吾之後也紹興甲子歲四月十五日得
全居士親書
第一項閨門之内以孝友為先吾平日教子孫讀書
為學正為此事前人遺訓子孫自有一書并司馬温公
家範可各錄一本時時一覽足以為法不待吾一一言
之
第二項凡在仕宦以廉勤為本人之才性各有短長
固難勉強唯廉勤二字人人可至廉勤所以處已和順
所以接物與人和則可以安身可以遠害矣
第三項諸位中以最長一人主管家事及收支租課
等事務願令已次人主管者聽須衆議所同乃可
第四項子孫所為不肖敗壊家風仰主家者集諸位
子弟堂前訓飭俾其改過甚者影堂前庭訓再犯再庭
訓
第五項歲時享祀主家者率諸位子弟協力排辦務
要如禮以其享祀酒食合族破盤
第六項旦望酌酒獻食如平日長幼畢集不得懈慢
第七項遠忌供養飯僧追薦如平日合族食素
第八項應本家田産等子子孫孫並不許分割自有
正條可以檢照遵守
第九項歲收租課諸位計口分給不論長幼俱為一
等五歲巳上給三之一十歲以上給半十五歲巳上全
給止給骨肉女雖嫁未離家并壻甥並同其妳婢奴僕
並不理口數不在分給之限
第十項宅庫租課收支等應干文歴並收支單狀主
家者與諸位最長子弟一人通行簽押其餘非泛增損
事務亦須商議
第十一項甲年所收租課乙年出糶收索至丙年正
月初據所收之數十分内樁留一分(約度有餘即量增)以備門
戶緩急内有官人到官支住罷官到家仍舊支給
第十二項樁留錢歲終有餘即撥入租課歴正初混
同計數分給樁留
第十三項田産既不許分割即世世為一戶同處居
住所貴不遠墳壠
第十四項仕宦稍逹俸入優厚自置田産養贍有餘
即以分給者均濟諸位之用度不足或無餘者然不欲
立為定式此在人義風何如耳能體吾均愛子孫之心
強行之則吾為有後矣
第十五項他日無使臣使喚即於宣借内擇一二人
善幹事能書筭者令主管宅庫租課等事稍優其月給
庶或盡心所給錢米正初分給時撥出或季給或月給
第十六項主管宅庫人專管宅庫應干事務諸位不
得私役及非理凌虐
第十七項罷官於他處寄居者更不分給租課
第十八項每歲收索租課預告報管田人候見本宅
衆位子孫同簽頭引及主管宅庫人親身到彼方得交
付如諸位子弟衷私取索即不得應副如輙支借將來
計筭本宅並不認數
第十九項諸位子弟不得於管田人處私取租課如
敢違者重行戒約及時私取錢物於分給數内尅除外
更令倍罰謂如私取十貫已尅除十貫更尅除十貫之
類
第二十項每正初契勘當年内如有合赴官者據闕
期遠近展一季分給如代者補填俟接人到據所展月
日於樁留貼支契勘當年有任滿者即約度計口存留
(在官者先以書報)候到家日依舊分給所留不足即於樁留内
貼支有餘撥入樁留歴
第二十一項每正初合分給時即契勘當年内諸位
如有婚嫁每分各給五百貫足男女同
第二十二項增添人口展修房戶等應有所費並於
樁留内支破其餘些小修造諸位自辦
第二十三項應婚嫁主家者主之有故以次人主之
除資送禮物等已給錢諸位自行措置外其筵會及應
干費用並於樁留内支破主家者與本位子孫協力排
辦務要如禮
第二十四項非泛支用除婚嫁資送等巳有定數外
如祭祀忌日旦望等名色不一難為預定仰主家者公
共商量随事裁處務要適中兩無妨闕
第二十五項應祭祀忌日旦望供養之物及禮數等
吾家自祖父以來相傳皆有則例人人能記不必具載
亦不必增損
第二十六項他日吾百年之後除田産房廊不許分
割外應吾所有資財依諸子法分給(諸子分自有正條)
第二十七項三十六娘吾所鍾愛他日吾百年之後
於紹興府租課内撥米二百石充嫁資仍經縣投狀改
立戶名
第二十八項同族義居唯是主家者持心公平無一
毫欺隱乃可率下不可以久遠不至敗壊家法
第二十九項古今遺訓子弟固有成書其詳不可槩
舉唯是節儉一事最為美行司馬文公訓儉文人寫一
本以為永遠之法
第三十項應該載不盡事件並仰主家者公共相度
從長措置行之
右三十項恐太繁更在臨時擇而行之大意止是應
田産不許分割每歲計口分給約束應本家所有田
産並不許分割每歲據所入計口分給其詳在私門
規式册中可以檢照遵守子孫世守之不得有違紹
興十四年九月初七日
自誌筆錄
趙氏得姓於趙城始封之地晉趙成季其後也余家出
成季之裔世居汾晉歴古仕宦不絶藝祖初征河東舉族
内徙居解州聞喜縣今為聞喜縣人曾祖累贈太師曾
祖母李氏累贈秦國夫人祖累贈太師追封申國公祖
母牛氏累贈秦國夫人父累贈太師追封秦國公母李
氏累贈秦國夫人母樊氏累贈秦國夫人余四歲而孤
太夫人樊氏躬自訓導二十一歲鄉里首薦明年登進
士第崇寧五年也初調鳳州兩當尉次任岷州長道尉
以勞改京秩調同州戶曹次任河中府河東縣丞丁秦
國太夫人樊氏憂服闋調河南府洛陽縣靖康元年除
開封府士曹尋改右判官累遷朝請郎賜緋魚袋丁未
秋沿檄南渡寓居杭州遷朝奉大夫祠差主管洞霄宫
已酉春遷居衢州二月車駕渡江駐蹕錢塘是月被召
四月至行在所除司勲員外郎五月從駕還建康對於
普寧寺行宫六月除左司諫七月改殿中侍御史八月
從駕平江九月除侍御史從駕越州十二月至明州除
御史中丞明年庚戌三月復還紹興五月除端明殿學
士簽書樞密院事十月引疾奉祠提舉臨安府洞霄宫
寓居衢州常山縣黃崗山永平寺壬子十月除知平江
府道改江東安撫大使知建康府節制廬壽軍馬癸丑
三月移江西安撫大使知洪州節制蘄黃軍馬兼制置
大使甲寅二月召赴闕奏事三月除太中大夫參知政
事八月除知樞密院事充川陜宣撫使尋改都督川陜
荆襄軍馬九月充明堂大禮使是月末除尚書右僕射
兼樞密使十月扈從親征駐平江乙夘正月扈從還臨
安二月遷左僕射兼樞密使都督諸路軍馬監修國史
丙辰九月扈從駐平江十二月引疾除觀文殿大學士
充浙東安撫制置大使知紹興府丁已八月除萬壽觀
使兼侍讀九月授金紫光祿大夫尚書左僕射兼樞密
使監修國史戊午九月哲宗實錄書成授特進十月引
疾除檢校少傅奉國軍節度使充浙東安撫大使知紹
興府十二月請祠除醴泉觀使任便居住已未二月除
知泉州四月落檢校官節度使依舊特進庚申五月請
祠提舉臨安府洞霄宫六月至明州慈溪縣七月責授
清遠軍節度副使潮州安置甲子十月移吉陽軍乙丑
二月一日渡海二十五日至吉陽軍丙寅十一月得疾
丁夘八月十二日終於貶所壽六十三得全居士趙元
鎮自誌
