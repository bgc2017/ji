蓮洋詩鈔别集類六(國朝)
提要
(臣)等謹案蓮洋詩鈔十卷
國朝吳雯撰雯字天章本遼陽人順治六年其
父允升任蒲州學正卒于官雯兄弟孤弱不
能歸遂為蒲州人康熙己未薦舉博學鴻詞
不中選其卒也刑部尚書王士禎為誌其墓
稱初見其詩有泉繞漢祠外雪明秦樹根濃
雲濕西嶺春泥沾條桑至今堯峯上猶見堯
時日諸句吟諷不絶于口所作居易錄中又
亟稱雯西城别墅諸篇趙執信懷舊詩序亦
稱雯拙于時藝困躓場屋中體貌麤醜衣冠
垢敝或經歲不盥浴人咸笑之然詩才特超
妙其詩一刻于吳中再刻于都下三刻于津
門後士禎為刪定存千餘首亦見墓誌中因
雯沒之後未及刊行故懷舊詩序曰蓮洋卒
後阮翁為作墓誌且刪定其集迄今將二十
年未行于世意其時阮翁耄而多忘未幾遂
沒未及歸諸吳氏耶池北書庫散失殆盡蓮
洋集從可知矣云云然其集實已歸吳氏乾
隆辛未汾陽劉組曾裒其全稿刻之又以士
禎所評者别刊一小冊並行越十三年甲申
山東孫諤官蒲州府同知始從雯姪敦厚得
士禎所定原本簡汰重刊詳載士禎之評併
以劉本所遺者補刻于後復以所見墨迹補
之其士禎所删而劉本誤刻者咸為汰去凡
得古詩二卷近體五卷補遺一卷詩遺一卷
文一卷冠以墓誌而附以同時唱和題詠之
作即此本也雯天才雄駿其詩有其鄉人元
好問之遺風惟熟于梵典好拉雜堆砌釋氏
故實是其所短劉本所刻無所持擇頗傷冗
濫此本沿新城之派又以神韻婉約為宗一
切激昂沉著之作多見屏斥反以鄰于清弱
亦不足盡其所長然終較劉本為簡潔故置
彼錄此至其所載士禎評語繁碎特甚如題
汪玉輪看劍圖詩下附記云原本評語奇作
二字似阮亭先生筆跡胸有造化四字非阮
亭先生筆跡刻本併作一處誤又如城曲眺
望詩下附記云原本題下有墨筆評劉長卿
之詩也不知何人評阮亭先生改作絶似劉
長卿云云此亦何關宏旨而字句異同乃如
是其珍重之今悉刪除以廓清耳目焉乾隆
四十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蓮洋詩鈔原序
河中為郡當兩戒之首形勝冠寓中記稱太華中條本
為一山巨靈贔屓掌華蹈襄開為二以通河流禹貢之
壺口雷首龍門華隂正當其處古秦晉之交也中條之
南有地曰永樂唐詩人玉溪生故居在焉水經云河水
又東永樂澗水注之注謂渠豬之水即其地也經又云
河水又東北玉澗水注之注謂水南出玉溪義山自號
盖取諸此吴生家永樂讀書奉母耕牧河山之陽家苦
貧數數出游走燕趙齊魯梁宋吴越之墟所至與其仁
賢遊處歸而有詩數百篇古澹閎肆得古作者精意而
自成一家之言灼然可傳於後者也昔在丁戊間生來
京師余胠其篋得蠧簡數十番讀而駭歎謂非流俗所
應有以示劉吏部汪戶部梁侍御三君方枋文章海内
其駭歎復不减予今十餘年矣比生再入京師則三君
者皆解官歸卧或十餘年或七八年而吏部又前殁昔
之與生遊相知者獨余在耳相與追道往事太息感慨
至於泣下嗚呼以生之才挾其文藝遊於四方歴十餘
年而所號為知已者無過予軰四三人不數年間皆散
去或且化為異物久矣豈不重可感哉於是予召之飲
酒既酣復胠其篋則其詩雷硠劃豁又過於昔予讀之
河傾燈灺不知止惜乎三君子不在不獲與之矜賞如
曩時也會
天子下詔求博聞之士備
顧問著作於是謝比部方山以生名應
詔或以為生與司馬子長生同里又同遠遊其才皆不世
出盖河山之氣融結於千歲之久宜其先後相望無愧
色是固然矣然子長生逢武帝右文不免戮辱發憤述
史記生遭遇休明以布衣之賤一日名逹
黼扆行且荷槖簪筆立第二螭坳之下曾何子長之足云
又況義山白首幕府名不挂朝籍者哉漁洋山人王士
禎序
吳徵君天章墓誌銘
漢魏已來二千餘年間以詩名其家者衆矣顧所號為
仙才者惟曹子建李太白蘇子瞻三人而已
本朝大一統閱六十載作者亦多矣余獨以仙才許蒲坂
吴君此余之私言也亦天下之公言也君且死語弟霞
曰吾平生知已無逾漁洋先生吾即死遺詩勿遽出必
待先生刪定雖相望二千里而勿憚跋涉而往求焉且
謁誌墓之文吾無憾矣余居田里聞君之訃為哀輓以
代楚些其末云已空文字障靜閱莊嚴劫何事勞結集
猶煩大迦葉未幾而霞至將君遺命余詩若為之䜟然
嗚呼異哉豈余與君精神感通雖越在二千里不以幽
明間有如此耶既次其詩遂為其銘君諱雯字天章其
先遼陽人也父允升中順治二年順天鄉試六年
授蒲州學正十二年
賜同進士出身明年卒卒後次年吏部按籍銓授知臨潁
縣君幼孤母朱氏有節操撫君及弟霞等皆成立遂籍
於蒲君姿秉殊絶嗜書如飲食又薄帖括以為不足為
雖在諸生輙瀏覽羣籍自六經三史外先秦兩漢下逮
六朝唐宋元明四部之書無弗習也旁及釋老内典秘
笈皆鈎貫其旨趣含咀其英華而尤於五際六義有深
嗜焉初僑居中條山南之永樂永樂唐縣也李石兄弟
三相皆居之詩人李商隐義山亦居之號玉溪生玉溪
者永樂水名也君少而食貧無以為養數游京師謁父
執友年二十餘矣京師士大夫無知其詩者予一日過
同年榮工部洞門見其詩云泉遶漢祠外雪明秦樹根
又云濃雲濕西嶺春泥霑條桑至今堯峰上猶見堯時
日大異之曰此非今人之詩也吟諷不絶於口久之君
再入京師一見談藝輙夜分不休如釋迦之有鶖子潙
山之有寂子相說以解不待往復扣擊君固以謂余一
人知已如后山之於南豐也戊午己未間
天子詔徵博學宏詞之儒備
顧問特舉制科海内名士鱗集
闕下君在舉中顧獨耽寂守素不與他人走健僕囊巨軸
宛顔低眉望門求知者競馳逐膠牢澹泊門有雀羅余
以是益重之臨朐馮相國知君名以扇索其詩君大書
二絶句答之其坦率如是卒以不遇亦不悔也君游燕
趙齊魯吳越秦楚足跡半天下而梁宋間詩尤工晩訪
舊天津復與余相見京師時康熙辛已君年將六十倦
游矣君好友天下士士之名雅者亦皆援君自重所至
縞紵贈答無虚日然君胸中涇渭不徇世俗毁譽凉燠
以為親疎故人亦樂就之所謂嵇叔夜土木形骸黃叔
度汪汪如千頃陂者庶幾似之平生好仙釋有空諸所
有仰青雲睹白日之意情耽隐逸僕僕四方謀升斗以
為甘旨之奉非其志也嘗買圃鄭谷之口有竹數百挺
黃梅數十株橘三株中作草堂面雷首肘太華怡然自
足將以終老而迄不得遂嗚呼其可悲也君詩一刻於
吴中再刻於都下三刻於津門今未刻尚千餘篇余刪
之不少貸所存皆卓然可傳盖痛君彌留不忘諈諉之
意亦以報良友於地下云爾今
當宁右文士苟懷一藝朝躡芒屫而夕登館閣者何限君之
名固已聞於
朝矣而終不遇窮老以死是尤可悲也君娶祁氏有子二
人江蘭早卒崇厚州附學生亦前卒繼娶聶氏孫一逢
源尚幼君卒以康熙四十三年甲申五月二十七日得
年六十有一以康熙四十五年九月十一日葬姚溫阡
君嘗以詩賦應制科故稱徵君銘曰
山河兩戒皆首河中重華舊都扶輿所鍾昔在唐賢摩
詰(王右丞祁人徙河中)允言(盧綸河中人)義山玉溪(李商隐懷州人居永樂)表聖
王官(司空圖虞鄉人)有明名世首兩襄毅(楊公博王公崇古)勲名爛然
風騷未繼嶽嶽吴生崛起布衣身處菰蘆名動京師聲
滿天下尚謀升斗晩卜莵裘子真谷口惟君之詩疏越
朱絃後有知者移情成連神之往來河聲嶽色(君得古銅印刻)
(此四字)脩竹梅花徵君攸宅
賜進士出身資政大夫原任
經筵講官刑部尚書前都察院掌院事左都御史新城年
家老友王士禎撰
