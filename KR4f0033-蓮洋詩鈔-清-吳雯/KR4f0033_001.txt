蓮洋詩鈔卷一
蒲州吴雯撰
五古
行行重行行
離亭送君去三里聞馬聲五里馬無跡十里雲樹平嗟
彼雲樹繁不知人有情乾坤靜如掌萬里見君行
遙題王咸中石隖山房
積水浮九州東南益蕩潏人家半洲島蘿篠互蒙密具
區我舊游石隖君棲逸至今堯峰上猶上堯時日窗外
一湖明階前衆山出春風散巖花細雨溜厓蜜仙靈每
来往真儒間儔匹表聖具生壙維摩得丈室泉聲四回
抱嶺勢百崒嵂何日復贏糧為君訪衡泌
岱路中作
入山不五里景色凄以繁泉繞漢祠外雪明秦樹根狂
飈晩藤落斜日溪禽喧悠悠游子心對之轉忘言時序
既以殊寧不感鄉園馬上重歎息帶暝投孤村
偶然作八首(錄四首)
世事日紛紜智者不能料所以古聖哲信心在吾道堅
執無委蛇寳珠溷泥淖光輝究難掩終古具靈照風雷
亦偶然天心發忠孝篤信德之基勿使前人笑
農夫何辛苦畊穫霜露間蠶女守桑筐一裙常不完嗟
我纔知書坐食衣有綿天心豈見私遭逢或偶然苟不
崇令德是謂豢冥頑讀史皆上口玩物喪本原組織月
露辭及物輸一錢何以報元化勉哉當體乾
衛足亦有葵芘根亦有葛苟能慎道義何至墮險惡人
生日詭隨趨避反成錯君子信固然天命有餘樂
言行動天地擬議居其先因之成變化聖人皆勉然率
意即為妄師心亦多偏良金須就冶質美形乃全江海
苟無則終古悲狂瀾布帛固有幅窒慾垂至言竒氣尚
收斂英雄歸大賢
雜咏二首(錄一首)
讀書一萬卷寸衷轉茫昧將無昔人心翻在語言外聞
見苦不多因貪反成害束書坐林間颯颯聞天籟
柬陳說巖先生
昨從太行來曾過先生舍高松垂女蘿空山一繫馬京
洛勞問訊陶陶樂情話身棲魏闕邊心在白雲下
寄巢薇先生
泰山何其高滄海何其深我翁具偉抱高據閬風岑鳴
佩入天閶紫雲盪衣襟宇宙感太和喈喈鳳凰音蒼生
引領望薄海霔祥霖繄余瓠落久徒傷年髩侵冰霜歴
沍寒幸托喬木陰梧桐有繁枝竹實比兼金幾時敦行
葦兼聆卷阿吟
陽山
落日山風吹長松亂清影白雲逗殘雪忽見前峰暝野
鳥下寒竹孤僧汲修綆聊欲遂幽尋理策渡西嶺
暮春雨中阮亭先生招同諸公集善果寺得曲字
古寺城西隅寺路直還曲幽人此來往漸與山僧熟煮
茗石幢下石鼎輕烟覆一花餘春榮衆陰長夏綠松深
鶴唳靜竹動鳥飛速人生一世間光景如轉燭宇宙曠
無垠何為自刺促勝侣欣招邀佳時値休沐名香風過
院仙梵雨垂屋向晩孤霞明白雲傍簷宿蒼蒼林月上
世界明金粟歸途重回首遥山寄遐矚
題張杞園浮家泛宅圖
海氣何茫茫海風猶浩浩日上瑯琊臺孤霞在雲表常
慕羽人都滄波肆幽討塵羈未得去屢負蒼蒼島之子
水仙侣浮家謝機巧載書滿船頭雙鬟更娟好似戀鱖
魚肥繋䌫近芳草風檣白鷺過雨舵垂楊掃何不便颯
然竟訪成連道帆行黿鼉上青俯齊魯小世外見桃花
千春不知老
集阮亭先生宅得秉字
冥冥花枝晩寥寥天宇静清言喜忘倦坐失春宵永風
過階草飜月動巢鶴醒蘭烟方爇案麝火恰明鼎醉墮
席上杯渴憶山中井京洛去復来豈曰違夙秉願言晤
親串聊取暢孤迥勞勞慕石隱買田不盈頃空泛洞庭
波積雨愁舴艋山鬼頗便娟女蘿太幽冷人生分有定
利鈍敢強騁早聞椎與槌幽薊别汝潁緣隨雙象馬夢
謝頭綱餅物情蒼狗態世事孤鴻影倘未早識别無乃
昧要領家門青蓮花嶽嶽插青冥吾將掃石壇坐卧南
峰頂
黃湄先生游太華山遂得結屋地賦贈
車箱谷口雲白照松間路誰能訪叔卿巖竇一身度黃
門具竒情振策御風步萬仞入洪濛理勝境無怖壑轉
晦明錯樹老丹青誤俯見蒼蒼原明河正東注驟雨忽
飜瀑肘腋蛟螭怒須臾互長虹關陜半呈露逕側脩竹
倒石迸垂藤護相逢紫烟客目擊道皆寓齋房肉芝香
石囷松花聚卜居志已得探幽坐成趣嗟我生勞勞入
世每多懼夢繋毛女壇身遠將軍樹日日對晴蓮塵容
自生妒何年便結隣同住雲生處
西山詩
會宿
小山叢桂多石路晩尤曲為有看山約且共花間宿清
言轉忘倦惟恐更漏促山鬼緣女蘿中夜媚幽獨傍曉
望城闕微雨淡如沐黛色從西來青光繞茅屋把臂共
欣然林風托遐矚
出郭
微雨既以過明霞互深淺出郭耳目易場圃紛在眼轆
轤聲啞軋牽牛蔓宛轉野人烹葵蓼桑柘陰中飯對此
惜勞生厚生生益遠太息理輕策風雲滿前巘
摩訶庵
鐘聲出林表日上羣鳥飛松際幻空色花龕影微微幽
人坐煑茗山僧朝啓扉欲問無生義難同中上機
宿香山寺
溪橋蔓蔦蘿空香滿風磴洄洄泉溜滴坐對前峰暝松
覆階下石花墜雲中徑高軒方偃眠泠泠度孤磬
潭柘晩坐齋心
至人離有無冺然衆機挫修持苟無力鬼神輙覷破嗚
呼華嚴師冥心絶行作神龍不能見此地曾孤坐我来
千載後道風想擔荷但恐纖塵隔虚空即點涴精誠發
嚮往筋力愧孱愞白鹿階下行黃鳥花間過中宵梵唄
聞肅然警偷惰
孟榖宿白茅寺用少陵贊公土室韻成二首挑燈
細讀不勝見獵之喜遂亦斐然有作
幾日客中行却尋山中路王郎頗豪健惡馬横溪渡入
谷四山合上月中庭素解衣各有適散坐盡成趣燒藥
巖際訪採芝雲外步天地喻指馬世代荒厨顧轉惜對
花草誰能度寒沍心依紫竹林手折青松樹山情托猿
鳥霞想變朝暮何處裛天漿仙人掌中露
一夕山中宿心亂夢難靜曉来下山去日照青騾影廻
戀此林幽仍苦前道永蒼鼠緣絶壁饑禽噪空井汗漫
方遠涉何能遂夙秉風塵漸雜遝心性自孤廻上書罷
游洛買田豈投潁家門有名山便與萬緣屏種秫隨西
溪提壺任東嶺希夷老子在千仞蓮花頂
再宿百泉
重作薊門行小作薊門住西風昨夜来不辨泉與樹晨
興益蕭爽頓爾慊心素淡淡浮雲盡渺渺飛鴻度牽牛
寒有花葭菼晴多露境勝理自浹心賞目皆寓尚覺腰
組煩未遂垂竿趣何處鳳鸞音徒然謝高步
雜詩
美人一端綺文彩美且良珍重惜剪裁藏之黃金箱一
朝奉君子上衣下為裳榮華對知已顔色生輝光此心
結三載徘徊立中堂何日理瑤瑟彈成雙鳳凰
藝圃十二詠阮亭先生命作(萊陽姜如農先生别業)
南村
何須遠人境自無車馬跡叢薄日暉淺柴門淡將夕時
有清風來藤花掃書格
鶴柴
清音警夜半竹露泫花井山人曉開門肅肅羽毛冷忽
向九臯飛中庭亂松影
紅鵝館
幽人生滅已孤館閉空翠正有鵝王来聽講無生義嘗
托陽羡籠不換山陰字
乳魚亭
種魚蓮塘下瀺灂蓮塘裏蓮塘朝復暮不住蘋風起一
半綠楊枝隨風掠春水
香草居
托根在幽逕零落沍寒月春風来幾時一夜空中發望
望綠無停清芬動超忽
朝爽臺
破曉石氣青清暉損千慮晨興攄遠抱理策高臺去遐
矚方渺然直到雲生處
浴鷗池
藏機不肯来忘機不肯去泛泛綠波中悠悠淡無慮側
翅入深荷池上山人語
度香橋
花源吹樵風濛濛過溪水有客石橋畔空香落懷裏只
在水風間不辨從何起
響月廊
竹梧含夕暉風生碎珠玉不知新月上幽映修廊曲摇
曳花林間禽聲墮空綠
垂雲峰
何處来孤嶂巉巖插花塢白雲乍往還只在峰前聚蒼
蒼園側陰天池墮毛羽
六松軒
偃仰長松下淵淵心若水不知歲月深且戀清陰美山
雨忽飛来濤聲樹中起
繡佛閣
反聞聞自性萬有空氤氲稽首天人師寳閣栴檀熏一
悟無為理不繡平原君
秋日同葉九来徐勝力馮圃芝訪傅青主先生
秉彛有同好言尋高世士騎驢出國門語笑斜陽裏郭
外風景殊蘆花冒秋水竟到野僧家喜値於陵子吟呻
驚老病語弱不勝齒聞言頷耆舊拭目辨鄉里竹竈藥
火温梧井菊泉駛庭前虚一琴床下閒雙履羔雁空招
邀兒孫看坐起太息各無言歸途暮烟紫
題徐芝仙為笨山舍人繪三大士像
大海多波濤猶有大海見日日大海中波濤近洄漩此
語雖親切依然成破綻性海萬法具寂寞生變幻山河
與大地由来此中建帆檣何所用滲漏即淪陷達者即
安穩止在能護念徐生妙筆墨寫此具方便舍人獨神
解酬以三疋絹息心對應眞不用求彼岸載瞻三大士
遠離生贊歎嗟余何知識習深油着麵近始求解脱如
拔骨中箭隨順蠲町畦浮沉寧汗漫苟未絶纖毫即已
成間斷豈假黿鼉力莫畏魚龍難是法本平等恐怖自
生患變相畫師為畫者色忽變如此顚倒想徒然資笑
訕願共入無餘乘潮到鄉縣
汪文升贈小楷五百字為别詩酬来美
頡籀法已遠其意則未衰如何後世人競妍失前規篆
體大小分上蔡牽犬兒□書更簡捷雲陽成導師中郎
起陳留石室傳何竒破塚者誰氏嘔血窮藩籬瑯琊學
簪花少作悔已遲晩年體一變方成龍虎姿江陵劫火
然鵝羣蕩無遺所以句曲翁申辨窮毫釐畫讚存典型
永興獨得之此語具懸解不必皆能知汪子鑿洪濛獨
欲探希夷取勢必縱横天馬脱靷鞿有如狂與狷不屑
中行馳豈知秘密藏正自山陰施二月山桃開小雨細
如絲吾將雨中去倦聽玲瓏詞吾子何為者送我隨斑
騅題箋五百字木難贈臨岐君家有汪倫送客昔如斯
君情較淺深潭水堪一巵鹿城有大尹此道頗精思吾
過鹿城道盤礴互淋漓相見首相告不待他言辭善則
與人同大美吾敢私留取古情性庶幾星雲垂(鹿城大尹謂子)
(文)
西城别墅詩十四首阮亭先生屬作
花枝近女墻歲月日瀟灑雖復在城市喧寂非車馬清
風迥穆如知希和彌寡
石帆亭
風動袈裟角洪濤四溟吼如何不動搖片石土囊口為
賞正定心添種菱三畝(放翁詞石帆山脚下菱三畝)
樵唱軒
採山因采眞歸来發高唱衣上烟霞斑雜坐無禮讓身
忘草木年心寄尊盧上
半偈閣
大辨本忘言半偈又何著赤日東邊上素月西邊落不
必更求心四大空索索
石丈
與世苦不諧聳削自突兀霜明耿介性雨見嶔㟢骨莫
謂德無隣有人具袍笏
三峰
白帝家門山何年竟飛去毛女發精靈欲共天孫語纖
月見庚方産藥川源處
小華子岡
右丞禪悟人千秋生則傚每思茱萸沜一理欹湖櫂何
意春城西犬吠夜如豹
小善卷
洞中過天地居然小善卷焚香聊宴坐獨理朱絲絃溪
割罨畫水人畊陽羡田
春草池
池上茸茸色一卷離騷經謝客太荒唐幻夢不可聽愛
煞懶公語春来草自青
竹徑
欹仄錦石路窈窕無凡卉去去綠陰中凉風動斐亹仙
人何處来一萬青鸞尾
雙松書塢
讀書誰與共于䰄兩大夫更邀天際鶴營巢兼哺雛剛
到春風候花飛醥玉壺
大椿軒
八千歲為春八千歲為秋靈根托天地世界眞蜉蝣何
人知此意只可問莊周
綠蘿書屋
寂寂春陰繁因成元豹隱隔座花枝明到簾鳥聲近風
牀書卷開幽人本無愠
嘯臺
蘇門有高士求怒不可得出水終大笑妙意誠難測為
想鳳鸞音崇臺願矜式
戴楓仲因夢作丹楓閣索題
夢是何人夢覺是何人覺夢覺本不二分别乃大錯憶
昔大鹵行嘗道昭餘郭野水方瀰漫雜樹正綽約宛然
江上楓湛湛照寥廓何處尋步屧且来渡略彴永懷托
蒹葭高卧阻猿鶴長安翻握手有如偕宿諾云結丹楓
隱乃效夢中作幽𦕈滉金碧經營種花藥邀人夢中遊
幻出覺時樂日月跳兩丸火風互磅礴世界齊指馬四
禪即五濁飲酒與田獵衆生妄卜度參萬一成純背觸
兩無著喜覺固為偏戀夢亦成縛夢覺俱不到可坐丹
楓閣
送陳子文之安邑丞
維瓶處井眉纏徽不自如常有瓽櫑患提擲困泥塗爭
似鴟夷幐滑稽大如壺亦自稱國噐方托於屬車嗟爾
陳孟公潔清胡為乎長頭偉容貌昂藏八尺餘高才坐
憑几口占百函書贈我數尺牘藏弆等瑶瑜一朝佐山
縣不得縱號呼羞乞狗監薦甘受長官驅我亦放意人
俗間久湛浮索米向京洛歸夢無時無誰知中條山贊
府先我趨巖翠落官舍桃花明驛厨努力勿廢事小文
難大儒春明我當来歸訪城南隅已無尚書期投轄眞
何拘看山過茅茨釣水尋菰蒲寧知叢莽間正復多酒
徒堯舜已千鍾流傳皆百觚使君好與飲持螯帛裹鬚
倒載入廳事酩酊雙吏扶解酲鴦漿泉遠汲風蘇蘇何
用苦束縛約身如朽株長短各自裁官爵難強圖封侯
諒有定豈必皆區區一笑送君去方噪城門烏
壬戌初秋寄于學憲
憶昔客長安軟塵何浩浩金馬亦陸沈只夢舊山好歸
来愜夙心豈敢怨枯槁讀書開北窗頗能任懷抱牽牛
昨有花忽報秋風蚤惟苦奉饔飱不能具魚稻懷人向
天末此意復誰道夫子眞瓊樹偏能識鳳饑乘槎歴南
海棹拂孔鸞飛仍聞浮丘山靈苖發芳菲安得五色羊
從之弄清暉秋空吹晴雲一雁珠江去寧忘假羽儀殷
殷託心素洲通荔枝紅菴夢桄榔雨修敬久無階徒詠
蒹葭句
古意上阮亭先生四首(錄二首)
有桐嶧山陽貞朴含清音無言難自明樵㸑將與臨卓
哉古賢達此際能幽尋削之以就噐緯之以成琴提携
在捐棄誰能存此心
清清沅江水宛宛衡湘蘭無人揚其芬幽谿空長歎一
朝蒙採折芳香出林端流俗始知羡羣衆方解看咄咄
非此人委棄春風寒
古意柬徐勝力
美人艷南國顔色如朝霞昨來耶溪上妒煞芙蓉
花秦珠隨月滿越練逐風斜獨慕孤高義今年尚
浣紗
秋日簡阮亭先生
萬象本寂寥一心叢百垢至人心亦無萬象復何有先
生金粟身方綰紫絲綬紅酣天女花綠醉麻姑酒妙思
魚脱淵閒情風在柳嗟我三生緣虚懷邀善誘將無瓔
珞街當年舊師友文字得閒居神龍困蝌蚪無學之學
難還同証長久
送趙伸符編修使山右
凉風到庭戶客子方宵征宵征亦何為日夕計王程斜
陽見騶馭高柳遲危旌遙遙發鳩水天際方廻瀠井陘
百戰地殘壘鳴飛鼪關路轉﨑嶇野潦猶縱横一日七
十渡石齒何丁丁大鹵古仕國人文亦峥嶸君才本清
眞為帝張八紘重賴獻納力闢門招豪英酒醴與笙簧
所樂皆國楨嗟我邀末契華實無可呈幸藉少淹留不
與璠璵爭有如明鏡前山精先遯形知人受上賞聊慰
十年情
簡謝方山比部
牽牛寒有花芳草夕多露晨興遵廣陌凉風生高樹謝
公書成癖下簾理章句鄴侯三萬籖自插防錯誤我亦
頻過從飲河滿即去十年困俯仰奔走念行路擔簦湘
陰宿買舟漢陽渡苦思十畝間緣墻種瓜瓠讀書消世
態射獵飽山趣如何事願違又向金門住相逢益傾倒
情語過親故亦云鹿角關久負棲盤處春枝布榖飛雨
壁蝸牛聚法曹羈鞅甚孤情少逸豫每值杏花時清夢
往来數繪圖當卧遊退食輙長顧丈夫奮雄飛出處道
皆寓正及身手健那得伴鷗鷺吾意早頽然山澤久沉
痼貪看韋曲花笑躡東郭屨誰能借車馬君猶分坐具
感慨成激昂風雲莽回互座有謫仙人請為鵬鳥賦
贈姜西溟
南海有菖蒲一寸而九節曾聞安期生服之入寥泬霓
旌隨電轉飈輪逐風滅惟留阜鄉舄遂與世人絶吾生
久頽放世事等一吷願言登羅浮竟訪還丹訣夫子純
氣守上善無軌轍著書白玉堂走馬黃金埒衣被滿天
下大道豈莊列鵬運九萬里五嶽俯一垤每呼丹穴侣
天漿共飲啜何日踏梅花千山望成雪
呈徐健菴閣學二首
嶰竹生太古堅笴一千尋外具蒼玉節中有鳳凰音何
人解黃鍾律吕空消沉宇宙感太和採擇出中林一吹
八風調再吹天地陰元鶴一十二遙下閬風岑上叶雲
門奏中暢䕫龍心
弇山有鳴鳥為世發禎祥其聲中律吕其色備文章如
何猶苦饑寥闊空翺翔阿閣無安巢飛飛去扶桑大海
多風濤白日黯晶光耳目眩爰居抗咮鳴高崗夫子坐
元圃琅玕紛羅將朝薦齋房芝暮陳金盤漿飲啄何足
言高義不可忘覽輝下千仞願言耀虞唐
逢韓子用都下時方有婚事遂贈
前年芳草時游楚戒行李相候岳陽城同渡瀟湘水舟
移飛鷺上日暮啼猿起今春復里門馬上顔色温更向
三巴去旌旆何翻翻豈意長安陌重來對霏屑尊酣新
豐酒衣帶峨嵋雪聚散眞何常髩毛日已蒼君適桃李
期方為鸞鳳翔屏間雙孔雀花際兩鴛鴦燕喜對晴昊
差可慰懷抱而我踏層冰却望海門道會有好音來雲
中下青鳥
贈伯亮張司馬
大運不可詰人生亦何常而我三年中春来皆異鄉前
年風雨交扁舟入瀟湘經歲一歸来又復客汾陽今更
留海壖依然垂空囊有如白鷗鳥流浪滄洲傍久客道
益卑隨波空勞攘攬鏡自躊躇髩毛颯已蒼萬事無一
成中懷祗摧藏遠慙荀奉倩近愧劉眞長閒中觀摴蒱
亦輙遭謗傷夫子坦白衷襟度何汪洋能容叔夜懶兼
恕次公狂灼灼紅梅開數為羅酒漿邀我賦新句冰綃
墨淋浪醉中禮法疎調笑喧中堂小妓頗便娟新為墮
馬粧輕歌斂紅袖能招雙鳳凰忽轉鳳將雛人謂陌上
桑一座盡傾倒吾亦盈百觴回觴屬主人此樂殊未央
耳熱舞甘蔗竒氣自飛揚何必求神仙遠索不死方今
古争賢愚過眼皆粃糠遭逢豈力取徒爾攪中腸君看
陰與晴明日即茫茫
自儆
浮世劇茫茫日作求死法貪癡猶不盡又問長生訣余
尤業重者痛憤入心骨晨誦一卷經頻覺減内熱誓心
不退轉洗滌到毛髮浮雲忽盡時露出青天月
題汪玉輪太史看劍圖
神物自可寳因之生愛惜何常有不平而始勤拂拭造
化混洪爐虚無就形質晶光稍脱露已有通天色彩寧
赤土發銛豈靈膏益百端銷落盡萬古一眞實蛟龍秘
精爽神鬼潛辟易比之君子心氣應蕤賓鐵
問橘
北地多寒苦橘樹豈易生愛此華實好移植勞我情昨
年霜雪時結茅覆溝塍雖然稍凋落翠碧留根莖春寒
既以過盛夏必敷榮其如世緣驅正月我已行生理果
何如馳書問柴荆(屢從家問囑弟霞料理橘畦)
過悔人
長安艱旅食望門足先斂惟有就君舍慷慨屢呼飯得
匪王陽術獲此數豐腆君家漢之渚種蘭聞九畹梅花
一百樹日日勞望眼苦被微名累德輝難一覽(君有覽輝山房)
不須盟雪霜(又有盟霜舍)且與計飽暖從此簿領間日日執
手板方習士行勤難遂嵇康嬾我有文百軸零落失編
纂感君意良厚許與事雕鏟凡此懷抱眞不同世情淺
將無宫商應氣味有潛感所嗟冰霜時别緒轉難遣明
日海門道悠悠自凌緬
題王秋史苹二十四泉草堂圖
江南陸慧曉楊柳在池上此水即醴泉此木即交讓關
西楊太尉曾傍阿對泉三公何潔白四世能名賢吾子
有草堂二十四泉側不祝發禎祥但祝勵明德
題汪東山太史南浦送行圖
參差江上山微茫浦中樹落日閉孤城幽人此中去去
去入京國高名振帝畿一隨丹鳳舞不逐白鷗飛芍藥
號將離相贈春風裏豈知兆龍頭不肯兆龍尾秋草岸
邊綠春鴻天際斜鄉關多少夢猶自遶蘆花
詠梁史
南嶽鄧先生衡嶺有居處自立兩板屋聊取蔽風雨
斷榖三十年澗水服雲母日誦大洞經修敬每傴僂
恭惟魏夫人白日果臨甫玉女三十人皆十七八
許絳羅繡袿䙱乘雲集其所雖云有仙分篤實良所
取求勞得則逸青鳥忽鳴舞香氣滿空山少日已冲
舉
集青雨山房咏几案二物
小匡廬
九疊玉屏風渺渺西江上如何几案間已具彭蠡賞猶
好近香爐白雲自來往
湘竹筆牀
参差狎管城縱横近書史斑留翡翠痕潔浣瀟湘水合
傍玉臺人且載天隨子
使院作
岷峨雪已消春波洞庭滿愁心理歸棹日望南風轉湘
蘭不可佩孤居悵凌緬方訝雉登木仍嗟蠶在繭堅卧
抛陰符強飲墮金盌人生出處非百事已乖舛賢哲多
苦辛不能自黽勉蛟虻與鸛鵲忽忽皆過眼颯沓衡雲
傍徒傷道謀淺
雨中登岳陽樓
白雲滿南嶽隨風來洞庭波濤仍接連坐失君山青却
上岳陽樓愁心晩冥冥飛仙不可招殘堞盤饑鷹我生
何勞苦萬里如流萍艱難思往哲誰能安心形遙搴野
竹綠俯掇春蘭馨千年花與草不獨怨湘靈
城曲眺望
朝遵城南路白石齒鑿鑿林中一鳥鳴江上幾帆落人
家開竹扉樵子赴深壑塔影芳草間風來響鈴鐸
别王旦先
二月已將半江南雜花朵此時君不歸辜負閒中坐君
言三日行行李已包裹生平愛好春盛事肯相左烟水
綠濛濛雞籠迎畫舸玉蘭正高倩垂楊復婀娜鶯聲一
萬樹處處聽皆可東風動微波石瀨春帆簸我亦樂乘
潮塵緣苦羈鎻夢想攝山居未得縱江柁何日便南下
夙願一朝果更覓獻花巖巖中暢容我逢君迭主賓笑
語江風墮萬事一微塵超然離偏頗
姜伯逵過小圃看山即事
種荷荷長葉種竹竹生笋小雨忽然至風綠接修畛之
子具遠抱天機每相引列坐見南山白雲正無盡肯作
巖際行仙家多石廩
贈汪舟次柬豹人
今日汪贑榆當年桑柳州同一古性情不善干王侯小
官就荒甸海氣浮危樓却有書千卷造化窮雕鎪朝吟
祝其城暮閱劍水流黃熊看出沒畎羽聞嘲啾雲物任
變幻烟花雜夷猶
聖代廣八紘巖穴多冥搜聲華久傾動公府先見收一朝
京洛來風吹日本裘回首鬱洲山遠抛青玉鈎天帝難
驟謁金門還沉浮買書過慈仁聊作松下遊歸卧贊公
房蕭然何所求囊米行且盡笑對雙平頭繄我比屋居
小過輙相留誰人與酒錢遂能設二卣焦穫老狂客高
歌方不休(時豹人先生亦寓寺屋)亦復就君飲諧諺雜伶優苦云
處逆旅無人彈箜篌裌衾夢鄉縣兒語成溫柔借問杜
陵叟高懷有此不人生真何常聚散難預謀十年最結
想此地紛相投珍重良匪易莫惜頻勸酬明春知何如
柳花吹作毬更化浮萍去相思空悠悠
贈高澹人舍人
北風動天地銀河五尺冰仙人紫府居手携長春藤却
看芙蓉花纔開一千層麒麟游靈囿鳳凰翔高陵常有
青童來送以無盡燈嗟爾搶榆鳥何如運海鵬
蚤春同苕文先生及舟次大可天生夜集王崑良
大參寓齋
御河冰始開御柳鶯未囀鄠杜同羈栖春宵得良讌知
交傾四海何必共鄉縣玉壺臘酒釃華燭羅屏顫王公
負竒氣剛腸經百鍊學詩似常侍一為即高狷忘年謬
推挹虚懷世希見勝侣盡招擕清言夜忘倦說士甘於
肉況復潔羹饌嗟余縫襪材難添補衮線早歲罹凶閔
中年困貧賤近更慕無為理欲日交戰妄就承明廬終
謝芙蓉殿還山搆草堂柴門俯春澗蘆笋過沙鷗楊花
掠飛燕夢結崑崙頂閒編高隱傳(余嘗擬為道隱錄擴高士傳之不備也)
遠望周與召聲華在天半
贈湯西崖
江梅有鼎實辛苦高人種委棄霜露間不作和羹用丈
夫秉亮節得失何輕重且歌田舍酒暫歇賢臣頌持此
少年自百鍊始沉痛秋深石氣青木脱天宇空披襟仗
瀟灑息念罷喧動歴想古賢豪大半出饑凍揮絃勸酒
醪渺渺飛鴻送
韋左司春遊
堤草忽改色鍾山佳氣擁林暗車馬喧江影人家動纔
見雙屐滑漸覺錦袍重散步更遲遲時花已堪寵
題周林於鷗塘種水圖四首
朝畊塘上田晩啓塘上扉塘中一夜雨箇箇菱芡肥白
鷗渾見慣不肯避人飛
朝見藕花鮮暮見藕花盛採花兼採藕出水香逾静欲
問種水人紅塵失名姓
朝買魚妾来暮携魚子往策策復堂堂漸見魚兒長中
有為龍魚一夜風雷上
種水常苦肥種山常苦饑買山未必是買水未必非盍
去丈人峯來往新婦磯
繹堂先生齋中拜觀
御書恭紀其盛
世運適昌熾我
皇膺寳命一心周四海深居必恭敬聖明無闕事百職罷
諫諍往往萬幾暇游藝樂清静讀書到丙夜萬瓦金波
映偶然事翰墨卓爾入神聖鬱勃蛟龍姿盤旋北斗柄
載觀四大字心正筆皆正臣荃侍禁掖恩遇過韋孟宸
章示寵渥稽首再稱慶光應千古垂事極千秋盛小臣
田間來蟻蝨對金鏡瞻仰生戰慄嘖嘖歎遒勁愧乏掞
天才作頌施無竟
和别王東觀
出門春草深入谷夏鶯滿客子思故鄉去去不能緩忽
忽事行邁悠悠增别心天涯非所難所難新知音惓我
西山樵愧爾東蒙客百年如流水歡此數晨夕重損瑶
華贈商絃風蕭蕭慘然元㶚水四月垂楊凋君言汾陽
來我正汾陽去一帶藐姑山各覓題詩處
張水部修雷氏琴
製琴昔何人遺噐留千載得者驚摩挲躊躇感時代宇
宙浩茫茫日月没蒼靄藏舟向大壑交臂失所在所以
古至人鍊精除粗穢斯琴固斑駁中聲托其内解散復
膠漆重類開草昧曾聞伐毛髓仙術肆陶汰修琴不修
人吁嗟發長慨揮弦送飛鴻吾欲吞沆瀣
次趙城
向曉郭門北蒼烟濕流水嶽嶽霍太山青光落行李生
平愛巖阿未得脫塵滓看山半馬上次第藤蘿美黃金
苦不成紫海渺萬里人生皆碌碌蹉跎遂没齒遥期婚
嫁畢曾孫又生子一笑松雲前早圖飯石髓
玉溪宴集
竹林俯春澗林下東風吹人生無百年為樂須及時良
朋接阡陌相招同來兹烹羊設醇醪坐席歡更移耳熱
行南原徘徊至東菑西望太華巔風雲變參差雪殘毛
女洞日下希夷祠古今幾旦暮盛滿不可持酒闌吾已
醉欲採商山芝
遊風穴簡陸雲士
汝州風穴寺城西白雲裏出郭芳草深得此林壑美栢
子周四山桐花通一水香閣接幽巖僧飯資禪喜石潭
見空性澄澈何終始潭上新笋生潭下舊蘭紫谿風吹
午鐘脱然謝糠粃相逢采山人念爾宦游子
西園宴集二首(錄一首)
峩峩九峰秀人家山水半草堂誰結搆幽思玉溪畔相
過忘主客石上青精飯雲來松際陰泉到竹根散美人
雙荷葉嬌歌再三勸莫惜金縷衣浮生幾昏旦
簡方山先生
浮名久為累悠悠究何成因之河山陽買田事躬畊春
雨苦不足澤雁紛縱横始知饑驅緣難與造物争再作
京洛遊朱門羞將迎僻居守寂寞豈曰全堅貞夫子獨
愛我始終無世情惟兹孟秋月蜻蛚時一鳴騎馬特相
過喜趁今朝晴大藥本無術至道思乃精吾欲溯元化
同奏緱山笙
將歸中條呈阮亭先生三首(錄一首)
玉露下庭樹桂醑紛具陳再拜稱百觴願祝千萬春世
道日輕薄砥柱望天民庶幾位台輔坐令皇風醇
題袁士旦小照即以為别
二月來京師京塵何浩浩昨日凉風至只覺還山好之
子雲鶴姿讀書窮要𦕈衣拂敬亭雲酒醒新豐道匆匆
得握手眞快機緣巧風前倚轆轤意氣切雲表畫師復
何人精思入窈窕能寫慷慨胸玉立傍修篠恨不擕之
去空谷伴清曉世事閱始深大道求愈杳不敢天下先
苦縣昔所寳願以贈臨岐堅貞永相保
香泉(香泉鹿城大忍寺泉也陳子文使君飲而甘之搆亭其上名之曰香泉余過題詩遂以為)
(别)
乳窟有蝙蝠千歲化為白微軀何足戀生理尚知惜嗟
哉丈夫身昂藏儼七尺胡為競貪冐天機日狼籍甚愛
必大費珠玉歎輕擲十月鹿城道小憩越阡陌偶酌泉
水香感慨風生腋將無無熱池於兹潛遠脉使君具懸
解搆亭著雙屐銀瓶汲鉛華石鼎鍊金液倏忽得要妙
疾如馬馳驛更喜金界近寳閣鎮潮汐碑古薤倒披經
富蓮横積(寺有隸碑甚古全藏一部積篋中)恨不謝塵累久住濯精魄
纓組君正煩饑凍我方迫題詩留碧玉灑酒振歸翮一
水一切水浮幢何間隔大道本無負交臂豈創獲兩兩
素心存終古照泉石
春雪曉望
密霰夜已零杳靄漕河路朝來南浦望誰躡東郭
屨柴門半隱顯靜掩溪邊樹一鳥破烟飛有人雪
中渡
古芝山房詩為劉敬亭賦
余家大河上門對蓮華峰一日十二時常把青芙蓉欲
作采真游幽懷苦未從之子中壘後五嶽具竒抱早嗜
神農書晩契商山好曾不一縑值已得三秀草靈根産
何年其色古而腴一機妙出入元化與之俱毛女不敢
餌留之千載餘神物鬼所秘豈溷韓康市一朝不自愛
實為君子至供之齋房中足辦一生事
簡方山謝先生
下簾坐清晝讀書緬前哲如何寂寞人屢煩長者轍花
林共偃仰風磴互蹩躠烟羃春松暗鶴踏老槐折不知
芳草意勾萌幾甲拆萬物機出入一法杜生滅朝來惠
佳句清思濯冰雪海日上曈曨高吟動寥泬
石潭夜泊
烟盡北斗垂明河淡秋影石潭泊舟處風篠娟娟靜閒
鐘渡水歇宿鳥投林猛素瀨見漁燈花枝坐中暝
贈竹垞二首
三日讀君詩五日見君面不謁門下省已出瑶林殿浮
榮何足惜世事本多變莫便學班姬秋風泣紈扇
曲巷浮埃多相尋日已昃感君不得意猶有好顔色豈
非十年内得此讀書力握手當路岐不負昔相識
簡楞香兄
哲兄瑶林姿高文久彪炳朝辭新安江暮入金華省承
恩歸屢晏日過花磚影幽齋富圖籍下簾心逾静賦成
金石墮書就龍蛇騁一字落人間已與瑚璉並頗驚裘
馬客造門日求請繄余昭穆分親愛同氣等風軒杯每
接雨院燭常秉無學資高深有言聞要領池塘芳草時
誰能和孤迥還當數過從花林鬪新茗
過介休郭有道祠見傅公他隸書中郎舊誄歎美
不已紀以詩
繋馬古槐下槐花石堂偏誰書有道碑古法蛟龍纏其
文中郎舊書亦堪比肩嗟哉濁堂老縱横照秋烟鴻都
蹟久蕪帷幕留殘鐫夏承誰呵護靈光猶巋然巍巍九
疑頌託跡於神仙此碑妙接武絶響續千年梁鵠鄙不
為頡籀或後先我來重歎息典型欣目前坐卧欲三日
苦被塵累牽上馬再回首孤鵬方高騫
題趙叟小秋(善琴)
共城有一士七十無心想家依嘯臺側門開百泉上竹
裏每醉卧山中或獨往但携一壺酒不知屐幾兩有時
揮五絃萬壑秋濤響我昔泉上游久欲就蒼莽買山苦
未就徒然增慨慷相逢感夙心且與共偃仰
白石精舍
初日寺門暄微風塔鈴響巖冰餘滴瀝谷鳥悦深廣樵
聲來遠壑竹影交銀牓寂寂下庭陰回身禮金像
兀坐
兀兀寡人事寂寂忘心想閒臨庭戶間坐看春雲上竹
樹頗陰蔚烟水亦沆漭鶯聲過喬木鶴子下菰蔣忘機
復何言遂已窺象罔
過巢溪
巢溪清見底白日如摴蒱水禽各鳴喚兩兩機心無殘
雪沿溪流轉入汾水隅天氣漸和柔蔣芽生紫腴感此
時序遷况復景物殊古人不可見對兹心躊躇
過孫向辰書屋
幾日不相過新笋已成竹竹間兩黃鳥飛遶讀書屋我
來北窗下愛爾詩盈束何當携素琴共掃清陰宿
秋日即事
閉門賦閒居隂雨連朝夕今朝晴稍開遂至原南北汨
汨碧流駛漠漠秋烟織登眺頗俱宜欣賞良非一白雲
忽欲盡了辨前山色農人腰䥥歸穉子荷蓑立
擬古
春風到庭戶百草皆知榮此心不如草寂寞從中生曉
起閨房暗羅衣寒盈盈故人在他縣憂喜難分明婉彼
燕趙女把酒勸聽鶯華筵不能久反增離别情念此轉
憐惜何事客中行
勸酒
東海日曈曨光輝遍林藪借問晞髮翁此日何年有連
朝北風惡冰合直沽口却憶海上山山中雪應厚黃精
苖有無欲劚但回首不如層冰下生魚比纖手鑿冰下
絲網素鱗燦堪數薦之白玉盤盤魚色難剖請得魚一
頭可勸酒一斗一斗復一斗醉倒洪崖友回看東海日
又上窗前柳
銅雀妓
銅雀臺漳河岸歌舞出彩雲散可憐人君不見不見奈
君何漳河揚素波日暮悲風起秋聲何處多陵樹晩烟
織松檟紛無色帷幕棲寒陰君王夢難識願將妾私淚
啼作西陵雨何以至君前野風為吹去
蓮洋詩鈔卷一
