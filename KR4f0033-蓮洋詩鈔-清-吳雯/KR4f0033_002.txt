蓮洋詩鈔卷二
蒲州吴雯撰
七古
昌化寺觀吴偉畫壁長句
晨興騎馬緣山嵎初日照眼明金鋪石磴無人散松子
入門茗荈追清娱何人善繪江夏吴應真五百窮規模
其上調御古丈夫諸天劍佩紛來趨袈裟一縷覆大地
三大劫等翻轆轤無所從來亦無去始終不異難覷𨵦
兩壁磅礴盡意態凌風蹈海神靈俱鸚鵡塔向指尖出
猢猻藤傍眉端扶作使天魔如使奴獰惡慴伏情恬愉
公無渡河胡為乎只愁罥挂摧頭顱何事毒龍肆吞嚙
乃從腥吻結跏趺緇素膜拜驚且呼毒來慈受毒囁嚅
人間横逆豈不爾參互比擬皆無殊鵲巢於頂膝穿蘆
天花落處成氍毺如此定力合讚歎總持妙湛將同途
金錫汾陽示激勸圓相潙仰開蒙愚西來之意豈盡此
令人惝恍生躊蹰山水暴漲能徑渡髻珠道人斥其誣
幻化由來亦輕渺忍俊不禁堪胡盧自乳生酪酪生酥
酥分生熟成醍醐搬柴運水神用足粥飯既了滌鉢盂
貪子得珍乍驚喜終非長者安其帑細觀蘭那見奇特
所詣已善猶有虞將無顯異尚惑衆波提木乂還自逋
即如延陵此繪畫煙絲霧縷真難摹當其經營備慘澹
可悟萬象由虚無識心達本乃至要莫眩五色隨糢糊
去愛有如摘懸珠一一摘盡愛水枯聖凡不立是何境
性清淨故超瑕瑜
陟嶺赴潭柘寺作
一嶺鬱岧嶤横斷潭柘路香光莊嚴渺何處奮力登躡
頓忘疲豈云濟勝全無具忽然湧出青蓮花千峰萬峰
不知數人在青蓮花裏行僧在青蓮花裏住豈知勝地
限咫尺功力未到終難遇寶閣崔嵬入雲表石龕&KR1005;嶫
開珠戶雨後爭看修竹林鶴來忽動青松樹珠泉滴瀝
遞空響鴨脚甘蕉蔭行步齋厨供饌衆花集長廊梵唄
神龍護嗟我勞生慕棲隠對此真令屏塵慮安得早謝
區中緣靜息西巖發深悟
蔡州道中
鴻郗陂南蔡州道千里黃雲漫秋草白龜浮波天茫茫
瑶林垂實珊瑚小汝墳客帳聞荒雞犢車碾破花溝泥
倡樓雁斷思不斷珠燈照夢沈玻瓈池讙鵝鴨冰雪改
豈為封侯躡重壘愁結胎簮走玉龍横出南徐入東海
贈杜蔚門先生
郎君谷口花無數棲巖寺底竹千畝幽人來往花竹間
心與白雲淡無取避世即是鶡冠子忘機還應漢隂叟
虎溪醉客歡把臂龍藏禁方秘懸肘讀書不厭細如髮
作字何妨大同手將烹赤鳳喜鼎温欲採黃精愁雪厚
藥奩紫芝兼丹砂世事白衣任蒼狗汞葉旋看鉛花生
丁女正藉壬公守嗟余久嚮鸞鶴羣勞生空作馬牛走
長沙近復憂夀命張仲恐難終孝友却仗我翁常慰藉
未可志氣便衰朽昨日東郊迓春仗一夜南園變風柳
青旂猶欣重到眼花勝寧嫌亦插首從此相過踏芳草
或可雨留剪新韭石鏡舞雞對烏几湖船射鴨拍銅斗
人生適意聊自足鼷鼠飲河量所受阿誰能解踏踏歌
為翁一勸薄薄酒
貽洪昉思
洪子讀書處靜依秋樹根車馬何曾到幽巷骯髒亦不
登朱門坐對孺人理典冊題詩羞道哀王孫長安薪米
等珠桂有時煙火寒朝昏拔釵沽酒相慰勞肥羊誰肯
遺鴟蹲嗚呼賢豪有困阨牛衣腫目垂涕痕吾子摧頽
好耐事慎莫五内波濤翻屈伸飛伏等閒在總於吾道
無亨屯前有萬年後萬古刹那何用爭鷽鯤君家西子
湖鸂鶒交文鴛湖上諸山太蒼翠歘從海外飛崑崙掉
船載酒便亦足天漿手挹神騰掀少伯百計乃得此胡
為懊惱嗔山蓀紅裩錦髻過蕭寺虎靴桃杖投煙村頽
然醉卧藉芳草忽忽明月升金盆
海天長嘯圖為張輔公别駕題
海天浩浩何端倪海風吹水如玻瓈中有高人洞元化
襟期廣達無町畦眼前萬境不能惑天外三山如可躋
一聲長嘯徹雲表逌然鸞鳳千虹霓青松鬱屈動鱗甲
丹藥恍惚存刀圭歲月煩囂任擾擾生平意度常折折
道服身並九臯鶴酒杯手捉駭雞犀童子葫蘆何所挾
蘭臺叙傳或相齎况有神駒稱邁種七日超母驚驒奚
桂枝結實蘭芽茁一堂三世荀陳齊從此門閭益高大
上林珠樹容聯棲繄余卅載托末契杯鐺横攪金留犁
閥閱方看韋兼杜朋好還次阮與嵇今日重過羡爽健
氣清貌粹頻招攜芍藥堆闌間玉版檳榔滿斛交金虀
何人繪出高世姿獨立海畔島嶼低一時相對意飄渺
圖中座上眼欲迷朱霞南映北海北青裙東拜西山西
古今何似蝸角觸世界忽如鴻爪泥題詩擲筆且大笑
安得玉虬為駟隨風鷖
韓周京司馬招集鄭谷山園看牡丹次晨遣力送
花報以長句
廬陵醉翁稱好事特譔洛陽牡丹記著作仍是五史手
君謨書法益精緻如何愛重反詆訕癭木比擬失倫類
極美苟與極惡同大聖陽虎皆偏氣其中惟有釋花名
撮要分疏頗詳備丹州延州各有種粗葉細葉總堪識
九蘂真珠態最殊倒暈檀心格尤異再三細讀轉增感
瞬息繁花有遷易宰相園池盛桑麥(魏仁溥花名魏紫)僕射馲
䭾香銜轡(張齊賢花名青州紅)品目誰辨軍容家(唐末有中官為觀軍容使者花)
(謂之軍容紫)溪山已改龍門寺(唐相李藩别墅在龍門改為潛溪寺謂之潛溪緋)中
條之麓多水竹其間卉木亦妍媚將軍舊墅君能守丞
相家風儼不墜榖雨已過花尚開愛客移樽花下醉朝
來折枝還贈我鹿胎蓮萼今何愧却念此花護持好遂
使顔色免顦悴雨露雖同天地力剪伐實恐樵牧累當
年此花載本草風俗何知宜與忌褒斜道中推為薪豈
料山河表祥瑞歌詠初見賓客詩(夢得有咏魚朝恩宅牡丹詩)稱述
久入康樂議(靈運言永嘉竹問水際多牡丹)極盛必待開元後珍卉難
強時未至(自唐則天後洛陽牡丹始盛)嗚呼萬物遭逢無不然題詩
馳謝發長喟
寧陽周太師母年九十餘善飰而健喜而詠之以
當登堂之一拜也
太母年九十康健不用扶將無有道然豈但天秉殊太
母於吾母其義猶為姑小子别庭幃今已九月餘夢想
念慈顔惟恐色不愉忽聞太母健其心怡然舒太母九
十既如此吾母七十必安居歸述太母吾母前即以太
母為母娱吾母聞當拜太母遥遥東望整襟裾太母有
道授吾母臨風專望北來書
里中送韓翌宸(有序)
(癸甲之交識翌宸於長沙幕府意氣傾倒歡相得也自此離合之際動歴年歲升沈之感更復)
(憮然庚辰嘉平再過蒲坂把握讌欵欣戚交并甫獲申歲寒之心詎遽作春明之别依依楊柳)
(青未盈條惻惻離亭紅翻掩袂敬賦長句聊當歌驪凡我同人皆宜奏雅)
當年扁舟青草湖寥落江上稱窮途艤舟更傍黃陵廟
把酒長吟兼獨笑煙波風雨浩茫茫無衣客子垂空囊
鷓鴣聲中歸不得躑躅花前神暗傷伊時中丞開幕府
再拜軍門色先沮豈知延禮出尋常留我華堂迭賓主
翩翩公子冰玉姿横槊江頭工賦詩座中更有文章客
李白(屺瞻)羅含(宏載)皆在兹彈指年光歲復歲盛衰之際心
如醉豈但客子如轉蓬歎惜繁華已遷易羡爾公才迴
不同步武方追舊鼎鐘官階不失中郎貴雲朔仍留萬
石風可奈繁霜忽又早鶗鴂一鳴歇芳草世事還驚掣
電飛人情更訝狂瀾倒昨日新從浦口還家門却比客
中山雪中鴻爪雖難定海上鵬雲終不閒昨日臘雪暫
相駐今日春風又復去槃園梅蘂惱人花大河楊柳傷
心樹更念高情為我留金昆玉季情綢繆取歡便可鸜
鵒舞貰酒不待鷫鸘裘刺促無端道傍别青絲玉壺轉
愁結鸎聲猶凍谷口雲馬蹄已破中條雪噫吁嘻人生
聚散本無憑但能努力終飛騰棨戟原是君家物十年
仍可大中丞
放歌寄趙秋谷太史秋谷罷官余在山海未能走
送特寄此奉慰兼寓勉望云爾
大海為蓮池衆山即蓮花天風萬里肆排蕩萬柄青玉
交杈枒千艘千蜻蜓一島一蝦蟇忽然夜半赤日上波
心飛出黃金鵶我當此時飲一石褰裳濡足思無涯恨
不即攜秋谷子把袂浮拍吟瓊霞三日得君音使我情
咨嗟知爾縱飲罷官去歸途雨雪車啞啞京國急來問
親舊憂爾負氣神參差豈知漁洋北來正遇爾道爾胸
無芥蔕顔貌嘉眼前纓冕如脱屣猛風吹盡恒河沙噫
吁嘻人生萬事何時了朝起營營暮擾擾官爵九遷仍
苦卑黃金千鎰終嫌少吾子賦性殊不然棄官無悶方
少年得失榮枯本閒事誰能不動天中天噫吁嘻秋谷
子大奇特不負當年好相識力大能持震電驚心空不
受天魔惑噫吁嘻秋谷秋谷方汝行恨我未能飲汝以
濁酒勸汝以素筝爾去且復藏其名精金大冶百鍊堅
貞
九重聖人真聖明他時再起東山謝方知爾可付蒼生
贈陳其年
漁陽桑葉落寒風遂蕭條美人遠自江南來手持明月
簮瓊瑶乘秋理鏡發高詠和以鳴鳳秦臺簫傾國傾城
誰第一羡爾榮華艷朝日從此承恩入蘂宫宫中行樂
何時畢
槐石歌為佟儼若賦
中丞清白世所無罷官便同山澤癯一朝賣宅悵無居
假屋聊取安妻孥公子矯矯才氣殊鸞翔鵠峙羞泥塗
移家空載五車書下鍵却掃追清娱翻喜新堂槐蔭鋪
當門怪石蹲於菟解衣盤礡興不孤間有好事來提壺
長安酒肉厭屠沽高樓燕笑羅摴蒱食鴈而美閒且都
明燈廣厦張氍毺公子寂寂胡為乎據槐倚石仍咿唔
嗟我四十悲頭顱尚書朝請計總迂胡不歸去軟塵俱
松風真負青山逋過從數坐青珊瑚摩娑石丈稱吾徒
聞君指日江南趨猶為饑遣爭長途回視此樂不可圖
況欲高館吹笙竽嗚呼廉吏可為言何誣不見楚相之
子負薪啼路隅
贈匡山老人郭翁臯旭
匡山老人齊得喪髩髮蕭騷骨骯髒讀書萬卷眼不昏
飲酒一斗神猶王五經腹笥何便便蹉跎一官失少年
宰相豈肯借車馬司業何曾與酒錢朅來燕市屠沽飲
醉聽琵琶夜忘寢節鼓常敲翡翠盤翻杯輒涴葡萄錦
千鍾百榼氣轉豪客帳猶懸舊寶刀起舞身摇謝蝴蝶
和歌聲亂鄭櫻桃忽對長空見歸鳥自傷為客何時了
金馬門前再住難春明待走邯鄲道
宋觀察牧仲過海門見示悔人早春倡和詩依韻
賦贈
憶昔少年尚馳騁頭顱四十愧朝請已知不是宰官身
自分常依居士嶺騰擲休任獼猴狂精進當學獅子猛
其如結習愛文字有類柔稊發枯梗丹經一笑帛裹鬚
皂帽幾頽墨淋頂惟信胸中少鱗甲峨嵋雪水一千頃
食貧卄年成遠遊世態低昂暗知領本性往往受拘縛
夷則鏡困蛟龍井入洛安得比鄒枚懷沙只可弔屈景
公也威鳳知鸞飢作歌傷我羽毛整更念瑯琊及安德
殷殷慰藉常記省細雨空懷野寺梅(客春雨中阮翁約看花善果寺)炎
風幾憶巖關杏(方山有杏村别業在鹿角關同人皆為賦詩)誰知羈棲東海
邊公來同啖雲門餅兼云勝友朱桃椎衙齋鬭韻奪香
茗攜將佳句爭上駟貪誦偏宜春夜静才力韓孟各分
疆交情盧馬同一礦歸來長嘯驚神魚月明棹撥玻璃
影我亦蚓竅發蠅聲却令珪璋束藤綆公言明朝當早
發使我延望愁日永舉首高天雁正過島嶼蒼茫晩猶
靚移情是處感成連塵慮喧囂一時屏故人已去鄉思
深夢入通天見沈炯低頭重懴起滅心水本無波木無
癭
題張振宣行人小照
君家别業招賢里幾次尋山探石髓簷前每宿太華雲
池内常分玉溪水溪邊楊柳何毿毿水色空明天蔚藍
閒來把酒溪上坐鷺羽扇子揮晴嵐更喜青衣能解事
窈窕臨風柳邊侍湘裙小蹙玉壺傾美鬒不動金釵膩
羡君斜倚黃瑠璃(簟也退之詩一府傳看黃瑠璃)滿酌天漿對水湄真
珠波濺聲喧處菡萏花開香到時繄余溪山縱遊衍澗
東七聽春鶯囀(余住永樂凡七載)花塢難忘載酒頻竹林猶記
題名徧今日重來東海頭久煩白飯兼青芻畫圖琴酒
轉相感將無仍是西園遊君方置身在廊廟翠翹枕畔
催朝早安得依舊風柳前遲迴高卧爬仙爪
題文伯仁山水卷
最有江南客能畫江南山江南山色綠於染人家住在
青冥間溪橋横亙幽人渡渡口蒼蒼隔煙樹多少樓臺
春雨中山鳥山花自朝暮古寺朱墻倚石屏雀離高映
錦帆涇千株松下無人跡只有風吹九子鈴
柬江解州辰六
中條山下來時路幾日楊花作春暮馬上頻看戴勝飛
花開舊館應無數今日仍從山下行花枝低亞宛相迎
南鄰酒畔定相待況復階前新笋生新笋生時如碧玉
相間花枝照茅屋篋裏亟尋荷葉杯案前再補陽春曲
其如垂槖意蕭然遥念花枝誠可憐歸來不用賖春色
只向先生乞酒錢
有題
花枝濛濛遶金屋蝴蝶一雙兩雙宿風歇香輕歸鏡臺
曲屋羅屏畫生綠美人曉起幽夢闌啼鳥隔樹雕窗寒
見春欲問春深淺自捲珠簾帶月看
吳門逢春感賦
少小不自立生計苦依人夢怯廣陵雨神傷揚子津揚
子風高不可渡行人盡立江頭樹日落江城早閉門草
草相隨片帆去才過京口是丹陽曉起推篷船滿霜寒
雁蕭蕭迴遠浦啼烏啞啞立殘楊殘楊不可挽嫋嫋凌
霜散我欲維舟一問津長條未繫風吹斷吳關漸近吳
語多舟人來往皆吳歌可歎相逢不相識匆匆回首各
乘波乘波去不已同棹吳江水江客方過野埠西郡樓忽
見青山裏城裏城外梅花新官街不雨亦無塵烏鵲橋邊
窺扇客錦帆涇上卷簾人閒情已說風光好酒船日日
閶門道自恨黃金不繞身轉覺無顔對花草歸來愁坐
晩鐘聞拂拭吳鈎到夜分江上久無嚴僕射月明誰是
謝將軍追維始道此行誤翻自來時想歸路江山日遠
路日長況復飄零歲方暮鎮日思歸不得歸江南轉眼
又芳菲可憐謬逐稻梁客空負山中蘿薜衣幾回遠望
百憂集歸來又向官橋立黃鸝巷口草青青厭見春風
等閒入百歲能勝幾浪遊徘徊獨倚仲宣樓丈夫事業
須早立莫使蹉跎成白頭
桐石咏贈佟霞菴使君
山中早約桐花開花開時節桐鄉來今年桐花開較晩
三月無花葉猶短而今四月清和時桐葉生肥花滿枝
使君愛種雙桐樹傍石栽桐拂煙霧桐鄉士女壽桐君
桐花桐葉何紛紛我亦特來酌一斗為祝桐君三不朽
半醉不醉笑靨紅如珪桐葉含清風東山月上暮天碧
醉把桐花卧桐石
關門還戲和趙旦復即奉答
雪中鴻爪真何常空驚歲月去堂堂惟有幻夢留影響
海若蹴蹋魚龍鄉日暮慣見關塞紫冬深頗訝邊雲黃
結騎同過南海上海天萬里空青蒼濤波下瞰鮫人室
島嶼髣髴龜兹王中宵赤日湧金液羣隂消盡騰純陽
徘徊興盡仍返轡談奇指劃思源莊(思源莊去山海關五里乃張水部創)
(立)隻肩下酒可一石醉後笑語聞琅琅晩來閱伎圍紅
燭氍毺咫尺移金閶曉起逐麞更數肋獵人四會如堵
墻冰上守狐手指凍雪中射虎馬尾僵樹精聞盜初祖
履盧令稱繼風人章紫貂襜褕賤難著曹風且詠麻衣
裳有客更道懸陽好摩登迥在青雲傍聞言疾馳鐡圍
底鼓宫應宫商應商盤馬萬山石确犖蒹葭何處愁中
央到來一洞通天地維摩十笏難丈量石塔宛留鎖骨
蜕百寶爭獻波斯裝如此跋涉亦不惡葛屨省怨來朝
霜或述團雲在深谷僻壤未愜居人腸詰朝束縛勉一
至忽如豆食更精梁七重行樹四山列九品蓮蘂雙峰
藏苔龕宛轉任鹿女乳泉窈窕留天漿蓮洋學人怯亦
勇木厈甜雪隨騰驤捫蘿直上九千仞崑崙絶頂傾餘
杭欲驂鸞鶴訪瑶圃恍騎麒麟臨大荒揮手待挽不周
柱濡足直踏朱雀航縱横寥廓我非我睥睨今古狂真
狂豈知勝事難把玩歸來水滸違山岡中厨清冷鼠墮
甕高齋索寞龜支床椎髻幸有舉案孟賃舂寧哂牧豕
梁寄語天魔老鴦崛禪悦雖美輸糟糠
江樓憶弟
樓下江水何其深對江山色常若隂八月正有梧桐雨
千里歸客愁難任鸚鵡洲前秋草綠鷺鷀鸂鶒雙雙宿
只有衡陽雁一羣恨不同飛聲斷續
謝公杏村讀書圖
鹿角關前春水流鹿角關外鳴春鳩杏花千樹香十里
花開常護讀書樓我愛謝公好才調讀書萬卷猶嫌少
每到花時只讀書總有落花常不掃幾年腰組入長安
讀書依舊看花難畫師為寫讀書處宛聽吚唔花未闌
余亦辭家一百六花裏逢君帝城曲見畫為君色惆悵
關前誰鎖讀書屋君言萬事皆等閒讀書豈必家門山
畫中看屋眼前是但取古字窺蒼顔我聞君言轉增喟
境不可執書亦礙堂上讀書笑斵輪糟粕何如醇酎對
輦路連朝風日佳出門況有千杏花讀書爭似花前醉
且擲殘書入酒家
題姜郡丞畫扇
久思中條結茅屋因樹為堂映新綠樹杪三疊五疊山
階下千竿萬竿竹使君騎馬山中來手攀嘉樹心徘徊
高情待躡崑崙頂天半流霞酌一杯繄余採山愁日晩
白雲深處聞雞犬丹竈方覓葛稚川石髓難逢嵇中散
雲間高士才情妍能於筆底生雲煙夢回白苧城邊路
寫出綠葭村外田(曹平叔坦華亭人住綠葭村即以自號因畫此景)田際鳴鳩
喚春雨望杏瞻蒲人作苦行春耑待使君來江北江南
遍歌舞雉尾蓴生薛澱湖九峰三泖望糢糊却從一幅
雲林畫兆作文翁善政圖
題蜂子蝶花小景畫扇
我聞羅浮山蝴蝶如車輪麻姑仙人據其背凌空笑看
三春花又聞神人探道秘吐飯成蜂等游戲而今蜂子
作花心花耶蝶耶何同異畫師狡獪太無端小草紅藍
錦作團司馬心情能坐嘯且拂齊紈操猗蘭
送孟千一赴銓
新笋如簮荷如錢往來醉向山堂眠山堂主人修靜業
愛我親煮堂下泉新笋如林荷成蓋主人求官歴燕代
林中有竹池成蓮主人不在山堂在看竹雖諧野客情
酒酣誰惜狂奴態主人行色太匆匆堂前酒酌珍珠紅
迴尊再勸主人飲明日山堂煙靄中主人分符作民牧
亦伴行春雙白鹿判牘寧忘一頃蓮折腰應憶千竿竹
我傍汀洲採白蘋君今圭組已榮身他時獨往山堂下
還酌山泉憶主人
莫亞夫先生贈我臨帖二冊皆山隂父子書也用
筆特妙幾欲亂真敬報長句
亞夫先生筆墨殊貽我臨冊今所無山隂父子有彀率
隻手雙攫金僕姑轉使有類鶴引吭迴翔宛似鷹顧雛
雪中韝脱活鵰鶚海底網罥生珊瑚明艷春風媚桃李
澄澈秋水排摴蒱忽爾遶柱蛇激電忽爾曳尾龜負圖
公孫劍器太熠燿宜僚丸弄爭須臾鸞蹲鳳跱各異態
龍跳虎卧皆同模釵脚漏痕稱晩近驚沙蓬振追前驅
技癢難倩麻姑爪狂笑欲裹司空鬚吁嗟先生胡為乎
行年八十藏菰蘆早有文章驚帝闕晩隨鷗鷺浮江湖
空傳恩澤在民社桐鄉酒肉雜笙竽有時朱顔如醉飽
(朱邑為桐鄉令有惠政後民立祠祀之而邑於祀日即而有酡顔)兒孫滿眼終難餔嗟
我半生久零落知非年過仍顓愚今始登堂拜父友丈
人行輩情急輸入門驚見形貌古咤嘆不已天為徒化
腸為筋理則有(神仙化腸為筋故能不榖食血化白乳也)鍊身同鶴道豈誣
(李翺贈詩云鍊得身形似鶴形千銖松下兩函經我聞大道無多語雲在青山水在瓶)休訝先生
山澤癯龍門傳記列仙儒朝夕過從命飲食雕盤羅列
筍與蒲江南橘剖黃瑪瑙潞州酒滴紅真珠炰鱉膾鯉
無不有折項真見鵝鴨俱溫言奬勉意良厚凴几含酡
興未孤酣暢不覺發清辨口道堯夫經世書先天後天
在指掌太極無極非畫圖修身更進參同契戊巳刀圭
研上虞小子聞之醒聾瞶宛丘不負循墻趨臘雪已盡
未歸去又見春風來坐隅生平有願皈道業擾擾塵心
難驟刳醴陵終愁筋髓冷(江淹封醴陵侯文集中有恐筋髓衰冷之語)長沙
早恐年夀徂遠游輒思隠懸霤垣闕竟擬修蓬壺結習
無如障文字世緣那便抛妻孥筋力柔脆更自哂仔肩
大道非凡駑畢萬七戰全牖下(畢萬鄙夫也七戰皆獲死於牖下有馬七乘見)
(在)單豹巖居逢於菟十殺一人歘相戒飲食牀第翻畏
途人生福厲那可定趨避益令疑難攄離垢還期效慧
斐(劉慧斐號離垢先生搆離垢園潔齊修佛得証善果)忍欲未得偕林逋姚察讀
經悟空寂(姚察姚畏謙之父讀佛經悟一切空寂)孝先蔬食沃醍醐(徐孝先蔬)
(食信佛後証果)桂父桐君跡有據(桂父服桂得仙桐君亦古仙人也)金庭石室
途非迂間關未透成悵望麤鄙不盡增踟躇右軍游目
眺汶嶺大令鵝羣歸崇虚優劣未可卑餓隸騰舉髣髴
皆仙都自昔文人慧為業於道為近乳酪酥執冊再拜
重請益先生教我當何如
同阮亭先生坐方山司寇匏齋論詩先生遂為書
古今人名句竟二長幅喜而作歌
羼提先生才調奇風流真具天人姿文章磊落妙一代
作字更欲追繇羲殘墨如金自珍重豐屋不取珊瑚貲
貴人往往多責望遷延終以不能辭昨日偶過謝公宅
琉璃硯匣盤蛟螭先生入門一笑粲高齋茗椀浮春枝
談藝輒抽簡編亂運腕時見精神披豈因棐几便點綴
恍如練帔呈淋漓跂脚飛灑露敏妙羣鴻髣髴遊天池
突兀拙迸冬笋籜娟靜細引春蠶絲遥情忽述大人作
隨意閒寫家風詩須臾神明煥兩紙歘然修禊山隂時
春蚓秋蛇態爭出家雞野鶩言何卑嗟我貧困走京洛
身無長物空低垂一朝捆載得至寶木難火齊勝攜持
世間耳食那辨此公殆天授非人為碌碌門簿廢時日
今朝不負千秋期歸來什襲竢終古會有後日揚雲知
祖龍行
鍾山已鑿紫塞崇鱗鱗日照阿房宫芙蓉銷盡金人氣
寶歷從此垂無窮靈藥迢遥問秉海千秋萬歲期常在
此生不擬禪扶蘇那知身後防胡亥昨日徐郎有報書
帆檣將近羽人都何事君王不相待輼輬東來雜鮑魚
却怪宫妃未偷藥至今猶挽蓮花索
鄉寧山城即景
山雲啓新霽林屋含清暉風吹兩黃蝶時繞山樓飛老
農向煙且驅犢溪女背人猶浣衣
次青縣題壁
去年九月長安來鯉魚風起船旗開今年三月舊山去
馬上綠楊掠飛絮舊山風景復何如昨日家人有報書
當門萬里崑崙水千點桃花尺半魚
簡謝趙章侯將軍立春日招飲
今日立春春已入簷際春風便習習將軍高宴啟轅門
斫繪燔熊衆賓集當筵百戲間瑶笙急管繁絃繞畫屏
玉瓚頻傾千日酒金盤真壓五侯鯖將軍名閥湖山上
玉季金昆坐蓬閬氣懾千夫意不驕書探萬卷神方王
秋來秉鉞大河濱蟠花錦映玉麒麟說禮敦詩本儒者
輕裘緩帶真天人繄余珠幢瞻紫氣為君揖客增欣慰
豈但投壺致倍高更看結襪風猶貴今日之樂樂如何
千觴在御歡情多願持幕府霜毫筆寫入軍中朱鷺歌
酬贈郭乾為時同客西谷侍御使院
淮海郭公來夏五使院相逢觴屢舉文章不減徐常侍
腰腹大類庾開府酒後常時舞鴝鵒筵前即可賦鸚鵡
開口便能取富貴立談早已驚公輔其如文戰久不利
尚爾遲回困環堵跛驢大笑走南北行卷沈吟閱寒暑
來年決定奪錦標一鏃三重洞鐵鼓嗟我垂老百無為
圖飬八口少百畝衣穿剰有皮骨存履破難以干將補
不思仙侣追鵷鷺但析田舍迎貓虎賴有彭城柱史賢
天涯能念金蘭譜與君同味學士鹽青眼可以計出處
君自青雲我白雲虔拜木公謁金母待爾功成身退時
相尋再與商終古
題遂閒堂趙松雪畫圖
憶昔驅車北平道停車特謁夷齊廟階下偃松亦太竒
就地蟠拏助清嘯今日堂中作畫看吳興妙手寫生難
更畫柴桑老處士歸來獨撫恣盤桓堂上主人柴桑客
官職不同性情一歸歟久自稱卧松取意何期畫中得
我來堂上樽酒同海濤髣髴聞天風不須放筆為直幹
且看隨地蟠蒼龍痛飲看圖還一笑笑問堂中卧松老
鷗波筆墨北平姿畢竟精神是誰好卧松捧腹當我前
松畫兩皆無間然畫松早寫真松意真松還仗畫松傳
我對畫松更長喟松畫非一亦非二與其驀直觸風雷
何如蠖屈留天地此道由來應不窮南華之妙惟環中
君不見修幹多裁作梁棟丹黃反作山中夢願君看畫
更懷真休傷材大難為用
題張魯菴方伯清潭印月圖
風潭百頃如傾銀潭上明月如金盆月華瑩澈浸潭底
如琉璃合無纖痕有人齋心潭上坐心憐淨綠不忍唾
孤情恰與白雲閒萬事都如飛鳥過潭上卉木何紛紛
青藤紅萼無冬春皎皎方看潭上月兀兀已忘潭上人
潭上月華潭下水湛然一𣲖空明耳我心正與水月同
水月與我何彼此嗟余平生心未降水中索月增勞攘
豈知已為第二月標月之指難禁當先生事事有真契
語默從來少凝滯即看觸處發天機寫向圖中已餘事
今日當機惟嗒然清波瀰瀰月娟娟等閒莫向潭中覓
一月還教遍萬川
題劉鑯龕負劍圖冊子(有序)
(蓋聞善攝生者陸行不遇兕虎入軍不被甲兵兕無所投其角虎無所措其爪兵無所容其刅)
(鑯龕志於道久矣豈尚資一劍之利哉然昆吾冶鐡炎煙横飛滓穢盡蠲純鈎乃精淬以鸊鵜)
(發為蓮花綠龜蹙鱗青蛇弄珠隂陽刑德混於杳冥舉之無上抑之無下運之無傍漆園不能)
(說司空不能窺鐡龕之意將無有取於是乎於是劉子倚柱而嘻曰有是哉遂短詠記之以復)
(劉子)
文采帶利劍古人稱盜竽劉子豈其然將轉轆轤珠籜
冠斜披日本裘背負一段青珊瑚世界不平平心地心
中那有不平事眼底皆付晉人吷筵前肯假公孫器知
勇為鋒廉為鍔大匠無端代求斵總然千里不留行那
見龍鳴勝屈蠖寶鼎温温火候勻百鍊摶成無價珍風
胡無言歐冶死從此蓮花有化身淵默匣中生霹靂負
之而趨誠有力動靜須教山鬼驚行藏那使天魔識徙
倚休嗟行路難長空珠斗夜闌干安居始信真無事多
少癡人畫影看
此身歌柬韓元少先生
此身謂非我居然耳目能明聰此身謂真我呼吸不存
俄生蟲臂彈尻馬寧異說鼃蠙鴝掇捐雷同世人紛紛
轉茫昧因之蚓竅爭蠅蠓逝者如斯歎川上無言本自
歸鴻濛明明此意在鄒魯其如雷電乖盲聾雕刻心思
養口體尋常貪恚成伐攻福輕於羽不知載百年馳驟
何終窮美食投箸輕萬錢峩冠大佩修高容高名厚實
兩俱得聲華誰敢輕汙隆總使千秋尚餘慮金蠶玉盌
埋丘壟水銀池沼雜鳬雁可憐長夜魚燈紅以此膠擾
鄙囂遝況復先聖多發蒙十年有學願無學相視而笑
疇堪共先生文章具性道使我捧讀心神融天授鉅手
闡元化軒轅鏡子懸青銅昨日慈仁一握手罘罳薄日
光玲瓏吉人藹藹見真趣竚令塵土開心胸世間原自
多上士轉忘纓紱分雌雄長而不宰果何德從斯永擬
參猶龍
蓮洋詩鈔卷二
