蓮洋詩鈔卷三
蒲州吴雯撰
五律
永樂蚤發
蚤發招賢里涼雲解鬱蒸河聲過雷首雨氣下風陵鳳
嘴三春麥龍頭五月冰蓮花天外落千仞碧崚嶒
卧佛寺
石壁留蒼蘚秋風紺殿隂殘僧朝閉戶山鳥暮窺林老
樹飽冰雪白雲横古今津梁本無倦聊示靜居心
涉澠
清澠方朝涉人家半薜蘿溪光迎客淺山翠拂衣多霸
業餘荒壘盟臺俯逝波誰能瞻紫氣函谷等閒過
宿孫家灣
中酒翻成病長謠祗益哀一燈殘夜後百感壯年來洛
水芝難採嵩陽桂未開愁心與歸夢却傍赫連臺
讀張中丞睢陽遺事歎憤不禁遂書紙尾二首
板蕩中原甚江淮有義旌一身持衆議百戰抗孤城自
合回天地何須計死生浮圖留半箭遺恨賀蘭兵
廷議真堪痛精英幸不孤(當時猶以食人為過幸賴張建封李翰等持議乃定)只今
留廟食差可慰雄圖象服褒申國金吾拜亞夫猶嫌崇贈
䘏不到陸家姑(中丞有姊嫁陸氏虢王巨走臨淮姊遮說勸勿行後補縫行問贊中丞軍軍中)
(號陸家姑先事被害中丞妻贈申國子拜金吾大將軍)
贈張西木二首(錄一首)
倦鳥愁千里欣逢嘉樹隂晩來望明月清影在高林散
坐仗杯酒涼風吹客襟蘇門追往事遥聽鳳鸞音
陪五厓先生宿白茅寺七首(錄四首)
盤馬入蒼翠平橋林影斜白茅何代寺黃葉幾人家石
井尚生乳寒瓜猶帶花晩來添紫氣分得赤城霞
夜月下涼露空明映石根更教捉坐席還與集南軒洞
濕龍歸峽風腥虎到門何曾累機事終得暢清言
未得山中去看山且住山階前雙樹老戶外一峰閒客
散但孤坐花深方閉關胎禽能警夜一唳竹林間
林白四山曉山中難久留王程不相待客路幾時休紅
樹引千騎朱旗導八騶轉憐猿鶴夢刹那隔閻浮
雙老夫婦生日又一首
珠樹雙棲鶴無憂到歲寒黔婁拙夫婿德耀古衣冠井
臼人間世雞豚竈下丹林中行樂處嬰奼入仙壇
不寐
不寐兼秋雨寒宵更漏重白頭愁易得青眼世難逢蛛
網山堂藥烏啼使院松西風動鈴索處處損芙蓉
寄向書友
曾聞向始平能注南華經之子真苗裔江山發性靈寒
蛟終謝餌老鶴不梳翎載酒鶯花節長吟入洞庭
汴樓喜春三首
蕙風乍披閣柳煙將著扉愁應隨臘去喜定逐春歸官
驛江梅落鵰梁海燕飛玉溪三月路載酒莫相違
連日北樓醉人傳又立春柳拖新苑水花掃故宫塵鶴
醒三更夢鵬摶萬里身相拌郢中客同去採江蘋
生菜細堪嚼玉壺清更陳鳴箏樓上客挾彈柳邊人寺
塔留殘偈宫鈿感故塵當年歌舞地幾處鎖寒筠
有憶二首
憶爾提紅燭相尋半玉溪紫釵屋南北紅袖澗東西咏
雪當鴉髩行春過燕泥避風臺畔醉裙縐落文犀
昨夜月明好清光萬里同階閒人少睡閣迥燭無風酒
渴三更後心空四照中南來尚烏鵲飛過戟門東
少林早發
初地始一宿勞塵愁未閒鐘鳴少林寺日上轘轅關度
嶺見青鳥沿溪抛白環藤蘿猶在眼惆悵欲忘還
送里人歸
中條好山色君歸春雨時遥看汳河柳盡濕煙中絲飲
馬崑崙水聽鶯玄女祠愁心對芳草豈但發相思
留王孟穀游風穴
風穴何年寺傳聞水石間雲中千樹密溪上幾僧閒花
信宜攜酒春心且看山休言涉魚齒涷雨損朱顔
奉寄吳薗次先生
山榛隰有苓十載念儀型柳惲真才子嚴光是客星人
歸黃蘗澗春散白蘋汀老向江湖裏新詩滿洞庭
送宋牧仲先生出使贛州
才子新銜命離筵且泛杯舟過章貢水人在鬱孤臺桂
子經寒結薑花浥雨開春風歸雁後肯寄一枝梅
送方山先生歸里營清義公葬事四首(錄一首)
一語即相許傾心誰似君千秋感知已百倍惜離羣拜
闕辭青瑣還家掃白雲好看清義墓秋栢落紛紛
賦得江嗚夜雨懸
一夜短篷雨何人江上眠濕飛雲外雁夢醒峽中天便
汲中泠水寧須桑苧泉濛濛沙岸蕨齊放小兒拳
賦得明月照積雪
尚覺餘寒在簷楹雪未消蟾光增皎潔清夢共蕭條一
相何分别千山惟寂寥沈吟得佳句特許寫生綃
送涓來先生歸江寧五首(錄三首)
夫子久入道即在簮紱間康濟願無盡塵勞思暫閒杯
中建業水杖底秣陵山百鳥銜花處從今日往還
句曲茅君隠棲霞江令居千秋尊道德百鍊悟空虚竟
躡山中屐閒看江上漁等閒逢大藥不必是匡廬(公廬山有)
(革堂)
燕許文章大韋平門閥高鄉心違楚水歸計且江臯拜
闕辭龍尾承家有鳳毛方看庾開府清絶振波濤
贈道者
天半挹紅霞滄洲處處家仙經窺玉笥小妓遣蓮花渡
海長騎鶴開山或種瓜青牛新有約一夜到流沙
送黃俞邰奔母喪白門三首(錄一首)
微祿親應喜其如時命窮文章千卷拙雨雪一帆東山
水悲涼外江花涕淚中傷心衣線斷忍見舊時縫
奉題顥亭先生臯園五首(錄四首)
池館接城隂春風滿竹林靜看垂釣意未減富陽心雨
過沙田白雲歸煙樹深忘機對鄰叟幾見訝朝簮
鄰舍草堂近灌園同一泉白雲扶杖客芳草著書天家
在桃花外心當綠水前東屯愁杜老錯買瀼西田
招隠懷佳處幽尋此欲降鶯聲嘗到午鶴唳必聞雙山
氣通三竺池流導浙江梅花仍作意故故入煙窗
仲叔羈棲日山公把酒時林泉從此識花竹盡堪思野
蔓纏青壁山禽下綠枝他時尋石路應得九峰疑
次宿州三首(錄一首)
野水圍城郭寒濤疊女墻文章通上國姓氏隠他鄉夜
月千峰雪晨風滿劍霜長歌人不識把酒托清狂
秋夜聞絃索
高齋寂無事孤情良悠然何人理絃索聲韻明燈前繁
響臨風急哀音入指圓曲終心不定空攪客中眠
贈魏闇之
千里俱為客同看海嶽春說詩狂未減驚座醉猶神花
信連三月鶯聲漸四鄰秋風吹桂子仍作奪袍人
懷古四首
東方曼倩
避世依金馬浮沈豹尾中借車心自壯割肉氣何雄學
豈干時富財因取婦空堂堂責董偃真有大臣風
陶元亮
已分柴桑隠寧甘手板中詩憑甲子紀人是義熙雄濁
酒東軒滿孤情大化空荆卿託同調高咏入悲風
李太白
萬里峨嵋客長安酒肆中倚才輕婦寺為國愛英雄大
藥求先得千金散後空只今思笑語猶似墮江風
蘇東坡
鄒陽前後世口語一生中忠信通天帝艱虞困鬼雄山
前八部近海外萬緣空鸛雀蚊虻過都如電與風
送王乃閑之官平都
讀書不為政勞生道亦非遠臨巴子國喜出華山畿飲
磵猿公下銜花吉了飛平都舊仙窟日可對清暉
白鸚鵡為宋牧仲僉憲賦
怪爾生炎海天然素羽稀幾驚金粟夢故避雪山飛對
月常憐影當花恐涴衣瑶林有仙客數與伴清暉
憶棲巖寺
最憶棲巖寺招涼有舊亭河流週郡白山勢入關青崖
斷蜂留蜜松高鶴墜翎盧師吾有約許共一函經
送沈融谷之官來賓
念爾粤西去愁心牽别筵遠為蠻縣宰誰重帝京篇嶺
瘴昏榕樹江潮上蛤田耽幽閱巖壑莫讓昔人賢
勝水觀音院小憩
磴道交初地千山紫翠重晴雲消檻竹春雪覆巖松汲
澗谷中得尋僧林下逢人家還幾里明月挂南峰
賦得鴈寄魯少府
一鴈汾陽郭寧知紫塞來花邊經斥堠雲表見樓臺尚
有稻梁戀寧防矰繳猜春風知不遠歸及嶺南梅
别龔明府返河中
六月煩行役賢勞記往還紅辭温室樹青過薊門山郡
郭仍金犢河流尚玉環勸農容散騎十里盡潺湲
送六皆還里二首
秋到擾鄉夢驚聞君又歸迎舟花北笑送客雁南飛甘
橘承筐嫩鱸魚入饌肥無人鑒辛苦莫下讀書幃
痛飲無多日相思即歲年江楓紅隔岸湖草碧連天自
解吟詩句誰能贈酒錢梅花三竺路愁發早春邊
阮亭先生得余長沙消息惓然見懷依韻和答
無端衡嶽路辛苦近壺頭書達三千里人宗第一流江
山迷去雁天地許歸舟已罷瀟湘客言愁尚欲愁
寄石袍朱丈時逢其令子公琢都下輙有結鄰之
約二首
師表遺東國誰能似彦方傳經崇道德持世有文章庭
樹生蘭玉天書下鳳凰琴聲猶髣髴何日一登堂
公子千人傑相逢共玉京淵源識典則奇氣歎縱横柳
拂新豐酒花明客帳箏春來拜床下知有鹿門迎
之津門遂留送陸天濤
去住皆鴻爪淋漓酒滿襟東來瞻海氣南下憶江隂日
暖魚蝦市霜高橘柚林相思各珍重同保歲寒心
送周星公禮部出守南康四首(錄二首)
萬里敷文命歸無翡翠裝一麾辭北闕十月下南康問
俗匡君側狂歌五老傍彭湖秋正闊波浪浩茫茫
香爐吾最愛雲氣似香煙太守能清靜高齋對晏眠更
邀徐孺子同聽谷簾泉好在春明候騎牛西磵邊
過大悲院訪世高上人
一鳥下蒼煙當門海日圓厨香貽笋蕨(時張水部移茗饌往)港白
憶蒲蓮待索環中趣仍求世外緣拈花方一笑剛在早
梅邊
繡毬
東風真狡獪挼粉傍亭幽銀椀盛珠母冰綃挽豹彄寒
時霜結束暖處玉雕鎪莫作楊花認楊花散不收
送諸五先還驪城三首
東海移家久江南入夢多幾驚玄髮改無那壯心何歲
晩悲黃鵠春歸憶綠蘿不須愁往返處處有行窩
有道人爭識相逢酒一杯精隨龍奮迅閒與鶴徘徊萬
事老皆去百年春又來到家煙水綠幾處碧桃開
最慕盧敖隠君今入杳冥年華憑野馬世事任浮萍海
入桑田白山圍縣郭青王官遺舊谷吾亦結茅亭
送吉咸寧還永樂二首
得失皆何有春風羡爾歸喜看鄉樹近夢怯海潮飛白
髮休窺鏡青山合息機丹臺逢玉女應綰六銖衣
多愛損真寶長愁妨妙心早知讀損益終未去雲林之
子能同調考槃方獨吟玉溪吾最戀重欲事幽尋
送朱汗朱四首(錄二首)
同客海門久君行二月中登堂春酒熟入座雜花紅射
雁宣房北垂綸衛水東却憐書卷内沈困幾英雄
直道悲難合交情久益真猜嫌堪一笑德素自成鄰倉
卒無通識彽徊見古人臨岐翻握手不覺淚沾巾
對月
明月生東海光輝寶鏡懸斜窺楊柳外低照藕花邊團
扇輕相對高樓剩獨眠蛟龍避涼夜安穏蚌珠圓
寄楊樹滋先生二首(錄一首)
玉瓚盛仙醴金盤膾錦鱗巾箱藏五嶽一笑即千春貞
白遥相望希夷近作鄰青泥仍幾襆舊惠感仁人
集巢雲阿二首
倍覺秋光好涼雲拂檻生當階松鼠落遶徑竹雞鳴酒
向鄰翁乞碁看坐客爭莫貪高卧久花下促題名
一雙青鳳凰摇尾下山堂正有梧桐樹垂隂十畝長流
雲晴卷雪飛瀑晝生涼不住巖花落還為掃石床
春日過訪五先遂呈養五山人二首(錄一首)
地僻心逾靜城東舊草堂下簾深拜佛掃地自焚香峰
勢側當戶花枝低亞墻素心人不遠谷口更相望
簡孟伯人仲人兄弟二首
愛竹真成僻看山豈厭頻一朝諧夙願猶喜得芳鄰流
水通丹竈秋花接錦茵吾廬冬更好遶屋十分春
小圃秋光接從君乞藥苗荷香常過院松影迥分橋爾
汝詩頻寄東西酒屢招梅花三十樹珍重雪初消
茂遠邀看芍藥以病不赴宋先生以詩見示時方
閱鍾紹京靈飛經帖漫成奉答二首(錄一首)
我聞郭芍藥好道積精誠女子猶如此勞人太俗生風
前憐艷蕊世外想佳名莫被繁華悮金丹術不成
望華山
蓮華五千仞靈孕自洪濛每雙風雲色能參造化功隂
將連太白氣自滿關中欲問真源在仙人住蘂宫
白石寺(寺在鹿谷)
白石山中寺岧嶤紫翠重尋僧常有約無路復何從一
水飛為雨雙松化作龍幾時蓮漏下奮迅禮金容
奉酬太宰陳說巖先生二首
悠悠只如此還念舊山期來以鶯花候歸當雨雪時瑶
華感相贈楊柳悵空垂百拜懷春酒仍求夀母辭
著述誰能並尊聞有舊堂人爭推吏部世久說歐陽詩
入午亭古書追丙舍蒼蕺山六角扇真許耀家鄉(公近搆午)
(亭較刊全集)
悔人移居奉過一飯遂讀其京華集二首
聞道近移居相尋過草廬客中艱一飯君尚具雙魚官
舍藤花老(悔人守銓最久)秋窗棗葉疎春明綰新綬瑞雉始迎
車
愛爾京華集逡巡又幾年慣書乞米帖濫用買山錢拜
命思巖邑移封畏酒泉尋常發鄉夢東浦已春煙
陳陟齋給諫叢蘭雙枝合蘃繪圖索賦
聖代稀封事看分階下泉低時如帶雨密處似含煙莫
訝三珠樹休驚九品蓮連枝仍共萼競爽謝庭前
潭州遇李屺瞻前輩
夫子罷官久高懷人不知相逢湘水上同過落花時世
事只如此天涯何所之猶能藏斗酒醉讀屈原辭
韓中丞署中喜晤羅宏載北旋賦别三首
十日巴陵道三春官閣中干戈殘堞在琴酒故人同夢
失梅千樹愁看蕙一叢登臺猶有賦飄泊為誰雄
入洛已非計浮湘寧所親江花工笑客楚女善留人久
識詩無敵新看畫有神祝融千仞色落筆羡嶙峋(宏載納姬)
(近益作畫)
聽雨圍紅燭將離更踏歌轉憐輕去就還囑慎風波白
髮交情重黃金意氣多天涯知已在貧賤竟如何
春初同旦復元彥笨山叔敏過退居老人
却憶江南路裙腰草色斜篷遮三月雨舟載半塘花浪
跡猶如夢浮生更去家低回三十載隨處惜年華
詠紫荆限韻
偃仰對南榮春風動紫荆暗香時墮水疎葉不巢鶯轉
以林塘晩因歡兄弟情天涯尚岐路把酒惜長征
一畝居同幔亭飲酒二首(錄一首)
王謝盛門閥瑯琊近亦稀舉世重纓冕先生仍布衣看
花宿酒肆騎驢來王畿獨有舊山思春風懷採薇
呈莫襄藟先生二首(錄一首)
先生本人瑞九十尚傳經著述尊堯典功名薄漢庭關
門虛紫氣草閣帶寒星别有堪娛處曾孫繞幔亭
徐電發賣昇元帖遂成三詩兼論書法大略云
愛爾昇元帖風流七百年長饑不自寶却換水衡錢太
息鵝羣筆摩挲幼婦篇白藤書笈在零落夜燈前
聞道山隂字簪花格再祧(右軍初學茂漪繼宗元常)却觀戎路表師
法信鍾繇瘦硬神方見淵源𣲖自昭從君辨端委惆悵
惜南朝(太傅書他本皆癡肥此獨清勁楊用修謂南唐絶品在淳化祖帖之上因可想見逸少師承)
狄道悲公主平原念病妻穠華當日就鹿脯幾時題拙
尚存鐘鼎工翻涴土泥何人標野鶩愁殺庾征西(鍾王本存)
(古法學者日就熟滑宜為盤馬武人所彈射)
己未元日同豹人大可舟次錫鬯其年子靜集峩
嵋舍人齋拈青咸韻
先酌年誰少神交眼倍青吹簫過草閣(大可度曲其年吹紫簫倚曲和)
(之)飲酒似旗亭紅燭圍名士青氊卧客星(時錫鬯即會宿子靜處)
盤飡真可貴不是五侯鯖
耳熱脱朝衫神駒苦轡銜野人猶任達蹤跡尚塵凡錦
帶紅酥手黃精白柄鑱幾時攜少婦採藥伏波巖
飲巢雲阿君子亭
獨把一杯酒酣觴君子亭假山擘華嶽剩水割滄溟鳥
路迴虚岸魚牀拍淺汀高吟清興足却惹紫虯聽
客趙好蘭若
秋爽軒窗靜閒僧伴竹扉犬行黃葉響人語亂鴉飛玉
露抛紅藥勾欄坐道衣萋萋芳草暮惆悵未言歸
小雀
嘲哳深叢裏逢隂聚衆鳴濫謀鸚鵡粒不解鳳凰聲殿
瓦春巢穏㘭堂晩浴輕秋風將化蛤爾尚樂浮生
客次忽憶同友雨中遊條南萬竹園
滑路饒佳興披蓑問野坰洞雲依峭壁山雨聚孤亭嘗
稻炊紅葉調魚動紫萍所憐一分手南北似晨星
沂州道中寒甚
初識臨沂路冰痕嚙草橋青馱荒舊寺黃竹苦新謠晩
税輸山繭村盤薦落椒頻能異風土終是惜飄摇
長城鋪
聞雞已就道岱影尚糢糊山擁秦城險風吹漢月孤谿
深窺豹鼠澗冷呌鵜鶘行路何時已迢遥悵遠途
自漣水再入都
密雪沾春路柔風暖大堤雲垂山柳暗日上野鶯啼愁
緒縈吳繭長才愧魯雞帝京空往返詞賦幾曾題
春望
漠漠中原色青青陌上林王孫空有恨芳草本無心花
放東風暖橋平野漲深遲行不自厭徙倚聽鳴禽
飲萬竹園二首(錄一首)
曲路入山煙春風二月天栢根迴抱石竹葉暗通泉高
唱隨林鳥輕身看紙鳶摘星應未遠杯酒續青蓮
過渭南
渭川新雨後晴照復娟娟潮落灘聲小霜明樹影圓隴
雲隨薄日楚鴈入高天秋岸騎驢客西風自黯然
宿慧果寺
萬感清秋夜愁聞玉漏長無端如中酒不盡為思鄉燈
暗秋蟲入風酸桂葉香長歌雜短詠若箇解行藏
過友人村居二首(錄一首)
地接王官谷常懷表聖風林塘能比跡琴酒況相同點
筆湖光白捶琴海照紅卜居吾有意聲氣石林東
過黃處士齋
初識墻東路乘春踏細泥梅花香雨早蘭葉惠風低雞
塒仙翁置茶經處士題天涯如此日莫怨草萋萋
晉祠
懸甕山前路清秋見早鴻一溝瓜蔓水十里稻花風楊
柳差池綠汀藍遠近紅三年兩來往生計太匆匆
晉祠别陳子文三首(錄二首)
一水清如此沙邊坐不辭濯纓今最得驅馬欲何之渚
冷魚龍蟄山空鸛鶴悲徘徊雙栢底同惜萬年枝
贊府才真好題箋更不羣他時隴頭水還望海東雲大
道無多說微言惜強分相憐轉相勉莫只絢聲聞
送西木之井陘二首(錄一首)
連日東樓醉東看海氣昏花枝當笑靨竹影覆毬門風
急交蘆寺天高下鴈村晴波千萬疊新報減潮痕
寄里人
旅鬢蕭騷甚低徊東海濱到秋翻作客漸老只依人天
迥移朱鳥風涼散白蘋澗南紅樹好愁絶憶垂綸
清極觀(在中條)
靈祠四山口積翠俯重隂獨立神境寂微風生北林秋
篁全迸節老樹半空心亂水當門過泉源不可尋
次小河司二首(錄一首)
潭府愁卑濕迢遥接遠煙空遲漁父棹已過洛陽年湖
草留春日江花入暮天却疑客路穏横海入戈船
賦謝寇偉人
街北提壺夜更闌上馬時紅粧知送客白練少留詩雞
乳過春草鶯啼入夏枝玉鈎山下路還肯寄烏絲
健松别業為方渭仁賦三首(錄二首)
織女祠邊宅桐君山下村風流前代没堂構至今存鵝
鸛荒洲島詩書到子孫低徊松檜影依舊覆柴門
滄海横流日丈人方緯蕭江山行藥遍歲月著書消志
就癸辛里詩留丁夘橋百年感風木愁溢聖湖潮
留别阮亭先生六首(錄匹首)
得失本一致陶然返舊林易歸貧士策難遣故人心綠
樹方垂蔭黃鸝正好音囊衣太輕薄不會作黃金
守拙存吾道先生奈我何愁從歸日減淚向别時多知
己期簮紱閒人愛薜蘿蓮花千仞色矯矯落晴波
深隠豈非計賤貧難久居也知無舊業且復愛吾廬聞
道甘懸磬無才敢著書嵩陽招玉女渺渺又愁余(時雯歸將)
(又之中州)
出處迥非我徘徊空念羣可憐撫今日遊子如浮雲雨
露黯芳草風花連夕曛那堪江水上重覓謝將軍
留别李紫瀾并遥致方山及馮徐二君子三首
去去復何求楊花吹驛樓開樽憐共酌秉燭憶同游高
闕看儀鳳閒沙認野鷗生平感風義多半在陵州
夫子古情性灑然冰雪姿退朝常命酒乘月數圍棋馮
子寧彈鋏(方寅)徐陵雅善詩(電發)一朝歧路側那得不淒其
青嶂關南路黃河渡口村柳邊辭貴客花下閉柴門矗
矗山松直翩翩水鶴翻讀書增道力應念故人言
途次六首(錄四首)
一載金門客三春玉塞情倦吟豪士賦愁聽酒人筝入
谷鸎無伴還家鴈有程傷心芳草色仍傍舊年生
豈為蒼生出深邀
聖主知故人攜斗酒歧路感將離紫閣松千樹青門柳一
枝南山就别業強飯右丞詩
珍重棠村意風流近亦竒每聯名士飲不似尚書期繾
綣青山路將貽白苧詞徐陵吾好友先受下堂知
饘粥真無計難堪金石歌貧傷學道晩痛悔著書多妻
子羞禽向功名賤伏波只愁种處士無奈北堂何
感興
一載長安客還家竟若何千金奉母少一飯識人多夏
草聞鶗鴃春沙夢駱駝九峯安穏在學種玉山禾
懷昉思
洪子謀生拙移家古薊州身支西閣夜心隠北堂憂卑
已延三益狂言罵五侯林風憐道韞安穏事黔婁
懷豹人
淮海羇棲客秦川游俠身拜官辭
闕晩失業到家貧婚嫁愁中婦詩篇累故人彈筝纖手在
耑待膾江鱗
臨發阮翁招飲醉後狂言書以謝過四首
斗酒街西宅離懷仗綠樽高情容醉客微笑聽狂言人
物難評隲文章最討論從來薑桂性未易附寒暄
處士名堪痛文人趣亦卑何曾驚寵辱先取不磷淄有
道通千古無言備四時春風花葉弱莫取最殘枝
隔樹見涼月高齋罷剪燈功名身總誤貧賤語無憑似
鶩人猶貴如弦世所憎可憐今夕外跋扈更誰能
大小名何據成虧計總非緘縢莊叟喻機警謝娘圍無
事歸平等忘言合上機翛然送日月閒看兩丸飛
峪口
木葉颯清秋山泉抱石樓銜芝雙白鹿拍浪一沙鷗露
墜瓜花弱雲生松磴幽沿迴尋嶺路應見大龍湫
山中二首(錄一首)
積雨生秋晦飛泉出半山歸鴻渡嶺急落葉對人閒竹
嶼隨高下僧樓借往還孤情何所得終日有潺湲
宿僧樓喜汾郡丞劉與襄先生至
偃仰空林寂寒花照酒杯悠然遊子意欣道使君來素
念托清潁相逢繼嘯臺廿年悲喜集難遣魏城隈
贈歴城王秋史二首(錄一首)
愛爾文千卷依然行路難將軍能好客才子慎加餐溟
海漁竿冷崆峒劍氣寒已成鹽鐵論蚤晩召桓寬
王官谷
朱樓覆殘雪花落無冬春衆水急爭壑一峰閒對人白
雲識心素空谷留皇醇晩來鷗鷺侣接翅桃源濱
贈周轔聲明府(安邑令為陳子文堂翁)
夫子真清惠深仁入頌謳文章仍照耀詩句見風流谷
水通車輞山光媚玉鈎顛軨饒峻坂莫使困驊騮
贈章素文
金馬浮沈久燕臺會好初名高終不薦天意且何如布
袖難為客松窗悔上書
聖朝多雨露早晩及樵漁
贈許紫峯
散髮西巖醉人間許遠遊宰官推道業狎客愛風流日
月消棋局乾坤任鹿裘相逢先一笑吾道本滄洲
小集晴雲書屋二首
愛爾讀書處晴雲遶舍斜迴風猶墮雨映日尚成霞碧
蔭一庭竹紅垂滿徑花遥天有孤鶴掠影過圓沙
為趁涼風至陶然共綠樽座移花近眼逕轉屐留痕醉
凭烏皮几閒吟秋樹根歸來鳳城曲山月湧金盆
題張輔公别駕浣烟樓二首
信道樓居好頻來說息機綠楊掠波起白鳥破煙飛勝
日坐忘曙彈箏聽不歸舊山抛歲月閒煞釣漁磯
澤畔愁為客招㩦興轉多窗移煙際舫岸對雨中蓑花
笑三更笛燈明子夜歌白魚何處買剛道網船過
寄張觀察時將由中州還里二首(錄一首)
悠悠踏曉霜三日過漁陽問路水村遠懷人冬夜長旌
麾雄遠徼書劍愧山堂風雪邯鄲道騎驢入大梁
送汪郡丞之官渭州公子文升侍往二首
受命輕千里承恩出禁闈辭燕箏罷鼓度隴騎如飛幕
府紅鹽近軍容黑水圍天寒頻講武大雪滿弓衣
公子才無敵詩名世久傳嚴裝書自裹絶徼檄頻宣花
壓蜻蜓帽烽銷騕褭鞭往来關陕北須到草堂前
讚歎寺(寺在萬固峪後産黃精有潭澄潔在門外)
讚歎何年寺千峯擁石龕竹梢侵講席花蘃落經函紫
蕨烹来嫩黃精曬後甘下方昨夜雨雲氣滿龍潭
大悲院禮懴
波光無點塵一舫是通津遥辨風幡影同參初地人天
花晴更落枯木老能春懴罪安心後都捐妄與真
欸乃書屋為笨山作
舍人讀書處近傍漕河濱豈效臨淵客常逢曬網人冰
開魚弄藻花落鳥銜春愧我風塵久淹留愛白蘋
留别張振宣二首
尚憶西園醉徜徉坐竹林門前流水靜階下落花深歲
月驚彈指天涯惜滯滛碧桃歸路好回首發清吟
别去翻相憶何時方是閒人同嵇阮侣交在紀羣間釀
借崑崙水窗涵湖縣山讀書契懸解應獲駐朱顔
說巖先生過訪一畝山居話舊四首(錄二首)
時序驚彈指吾生只腐儒何知食鴈美爭笑住山愚寂
寂松間閣蕭蕭水上廬斜陽訝騶馭深巷問潛夫
敢謂無書讀勞生肺病餘引年問參术勸學廢蟲魚緬
邈郎君谷遷延水部居春明待歸去或可帶經鋤
送西溟南歸四首(錄二首)
世態悠悠甚君猶古性情風前頻酌酒花裏再吹笙入
道即無事忘機何所爭試看希有鳥原出紫霄行
漸覺閒名謝交遊喜日疎為君置杯酒不醉復何如驛
路誰知已名山好著書相尋鑑湖曲為我饌鱸魚
送徐健菴先生南歸四首(錄二首)
漢代師儒重耑聞道業尊為懷先壠切特拜
九重恩悱惻邀
天語殷勤識里門白頭忠孝在至性老彌敦
晉國午橋日温公洛社年暫聞歸綠野終不廢丹鉛黃
閣情猶待蒼生望總懸蒲輪看即入難戀碧山煙
韓維藩兄招游盤底山園時華林姜公暨迥凡鳬
菴佩青鼎臣諸君子同集用杜韻四首(錄二首)
九十春仍在百花爭一泉山光青似髻雲氣白於綿酒借
仙人釀食供宰相錢登臨無不可掌上看秦川(維藩為少師公孫輩)
老樹何年種名花此日開忘機仙苑草如夢蘂宫梅雨
怪潭蛟舞風知海鶴来蒼茫憑斷石戀戀古莓苔
宿湖口
斑竹晩沈沈維舟惜滯淫潮來全楚白雲上半江隂遠
渚烏雙下空山猿一吟故鄉千萬里今夜洞庭心
送王仲昭歸錢塘三首
一夜黃梅雨南風催别樽江邊移桂楫湖上掩柴門酒
力貧猶壯詩名老更尊平津舊賓客零落不堪論
孤山傍水涯水次見梅花鶴長仙翁宅人知處士家有
書留梵乘無夢到京華倚仗雙松底前山多夕霞
同奏長楊賦清時歎未逢罷歸三殿直重繼五湖蹤買
帖花邊市尋僧竹外峯何年問箋注特訪鄭司農
送景文岩二首
何用詩名大(新城每向人輒謬云吴子詩名甚大心感知已之言)艱難老病餘且
看三日雪省問五車書君復雪中去誰堪慰索居春風
倘南下同饌浙江魚
蚤歲過吴會蘇州又秀州驚心三十載發興欲重遊老
愛鴛鴦水貧貪粳稻秋文翁新政好憑語寄東流(謂佟青士)
(使君)
送董禹颺時攜内往故有末句
愛爾江花閣新文錦不如久傳繁露學方奏治安書且
共一尊酒還遲雙鯉魚前山如黛色都擁七香車
飲孟氏園二首(錄一首)
衆峯在林表宛然賓主同竹間流水過花外石闌通客
語鳥聲寂雲開山逕空名園兼勝侣十倍說墻東
答友四首(錄三首)
朋好日以遠村墟甘隠淪山中拾橡客河上緯蕭人之
子能相訪盤飡媿未陳更聞欲攜手仍共結芳隣
昨日勞書札瓊瑶紛見貽出入在懷袖尚有虬龍姿我
欲急裁答遲迴無令辭折梅風雪裏聊以寄相思
却憶陪遊日聯鑣澗水陽雲中見雞犬世外有畊桑帶
雪谿藤古經冬水荇長晩来酣白酒即此是陶唐
懷儼若
念爾佳公子將為萬里行艱難終意氣清白益詩名衣
著桄榔雨舟看海嶠晴鄉書何處達無雁共南征
送韓維藩入都二首(錄一首)
東風難遽别車馬若為攀寧戀鶯花節終還鵷鷺班紅
傾蒲阪酒青入薊門山但看賢豪客從来幾箇閒
越女
憔悴浦中蓮低聲問遠天裁衣抛白紵漬淚掩紅綿蜥
蜴盤深字真珠寄短篇年年花事近空立苧蘿烟
送友
春風舊山好君行偏此時尊前言未盡林外馬長嘶芳
草關門道垂楊令尹祠江南梅正發莫惜寄南枝
柬鄉寧大令張公
為政萬山裏艱虞況七年百家租賦苦千仞訟庭懸世
德傳司馬風流儼昔賢題詩兼種竹日日石堂偏
雲中寺
天半雲中寺四山皆白雲我來雲際宿却憶雲中君塔
影當晴出濤聲入夜聞此中有猿鶴莫勒北山文
宿楊司空園
看竹宿竹裏主人都不知蜻蜓上簾幕鸂鶒飛軒墀荷
葉尚欹岸寒花方著枝鐘聲催酒醒燈火四更時
文選樓
彈指蕭梁代傷心文選樓秋衾泣銅輦春殿狎江鷗朱
雀圍何急青絲恨不休由来膺玉歷未可仗金甌
天柱峰
空谷良非遠招攜亦自豪轉忘千徑曲陡見一峯高峻
欲卑三詔(峰下有三詔亭)尊將俯六鼇崇巖真可仰一為薦溪
毛
東瀑布
東嶺鬱葱蘢逶迤下玉龍香巖通一線雲窟簇諸峯石
髓飛逾冽天漿挹更濃捫蘿發長嘯初日看高舂
西瀑布
坐卧西巖下層冰落絳崖三春常夢雨十月忽聞雷到
眼雲光近當頭鴈語哀何須浣冰雪姑射有靈胎
拜司空遺像
緬邈先型遠皈依舊德尊凍禽窺石閣野鹿到柴門赤
舄風何古黃綾詔尚存(像著赤舄有童子捧詔侍側)後凋見松柏千
載著靈根(公祠前有柏生石上)
次靜海
縣郭依春水牽船過夕陽行行芳草路不斷梨花香雲
氣濕垂雨風聲柔剪桑低徊雙燕子有夢入雕梁
題溪館
春鳥鳴復飛春烟滿翠微人家臨曲水齋閣住清暉樵
客晩相語漁人行未歸溪山誠可樂方製水田衣
次清化即景
白鷺明秋水涼風吹葛巾溪邊收稻客柳下織簾人野
饌芋魁熟風樓蚱蜢親十年来往路重問濁漳濱
張兵馬招踏青
春雪融沙岸庭梅曉笛中有情堤草綠無意海雲紅酒
榼鄉人語帆檣異國風羅浮花信早天際幾歸鴻
廣陵留别孫無言
黃山歸何日猿鳥皆望君我向中條去花巖弄白雲浦
沙晴照舫江樹曉含曛握手不堪别悠悠鸞鶴羣
途次懷歸華山覓諸隠居
未遂金庭隠嘗懷石戶農幾時結茅屋日坐青芙蓉夢
歇關門雨心空嶽寺鐘白雲最相識来往宿簷松
還中條别鑑文師
屢過齋厨飯猶分般若經有機酬鈍滯無諍樂沈冥潮
夢關門白山迎驛路青重來應一笑大海總浮萍
飲丁荷峰參軍署齋時同元彦笨山芰梁部山諸
子
有道且薄宦悠然滄海情賓筵交雨氣官舍傍濤聲天
上佳公子江東老步兵登樓仍半醉詩思各縱横
寄友
荏苒三年别相思豈世情尋僧同雨出載酒並船行河
上青蘋老林間白露生蓮花五千仞待爾躡崢嶸
初聞蟬
作客知秋早何須爾更鳴從今多見鴈此後少聞鶯兩
岸如三疊千林共一聲鄉關那堪憶回首綠楊平
冠陽雨後
川原氣候變清秋草木長驟雨生溝水溪田何茫茫濃
雲濕西嶺輕泥霑條桑坐息遲同客長堤櫸柳香
八月
八月苦逆旅白露青棠生鄉國渺何處西風空復情斷
鴻淒塞影落葉下寒聲城上羽林騎紛紛曉角鳴
懷翁山時方歸省暫攜家白下
江關成失路愁對江花繁數欲返京口思君在白門可
回萊子棹幾遇信陵恩咫尺不能達臨風無片言
題楞伽出塞圖
出關塞草白立馬心獨傷秋風吹雁影天際正茫茫豈
念衣裳薄還驚髩髮蒼金閨千里月中夜拂流黃
送玉如之蜀四首(錄一首)
之子勞行役迢遥古益州城高通白帝峽急避黃牛茶
向蒙山採魚從丙穴求西風豈摇落清絶荔枝樓
東郭即事
雲上曉山翠平蕪野望懸鳥啼藏竹寺鹿飲雜花泉題
字經樓側燒鐺錦石邊誰家作寒食林外有風鳶
晩集玉礎傍城小園
小徑依城角羊求路漸迷花聞譙鼓暗竹傍女墻低夜
雨人三箇秋風菜一畦開門仍貰酒莫惜踏深泥
走筆訊杜又振
上國相逢日春風蕙草香不知故園竹今復幾竿長雪
盡娥皇廟鶯飛鄭谷莊閒時擬相過細話酒壚傍
初辭家行中條山下
戚戚正寒月胡為今遠行悲風千樹肅殘雪幾峰晴已
覺懷兄弟初知念友生惟餘天外雁似我作南征
丹陽晩泊
日落長流靜停舟望毘陵天寒聞戍鼓風定識漁燈故
國渺千里煙波應萬層愁心似江水日與晩潮增
再逢王阮亭先生於江浦
悠悠近十年飄泊随風煙每與世人忤益思夫子賢相
逢江浦上歎息夕陽邊何日成歸計春山有薄田
再贈吉協和四首
經年如久别千里喜君来有約仍聯榻無心更築臺青
燈同不寐白髮兩相催為問東山上桃花幾樹開
念我如飢渴逢君問急難千秋心如許半夜影相看莫
擊荆卿筑終彈貢禹冠綈袍無可贈嗟爾敝裘寒
相逢意不盡相送復如何匹馬龜蒙道千山雨雪多聞
雞余起舞扣角爾行歌明歲薰風夜重来醉薜蘿
又作天涯别那無十日歡平千從此去易水為君寒病
覺世情薄老知交道難今朝斗酒意来夕夢中看
讀傅公他詩感書其後
苦節孤生竹哀絃寡女詩感君迸淚處是我斷腸時不
死翻成恨多愁衹益悲長飢忍薇蕨高義北堂知
平水感懷
高柳下鳴禽春城二月隂新鶯聽處滑芳草望中深花
雨憂時淚山雲出世心不知煙海上誰會作黃金
石門三首
盤回溪路長低草見牛羊風急山藤折崖崩石髓香鵾
鷄舞難定孺子歌未央斟酌松雲裏寒花近石牀
拂袖動雲根濤聲過石門野花紅覆路高柳碧連村鳥
道盤危棧蟻丘倒客樽茱萸莫漫插終是惜黃昏
犬吠夜如豹風光小輞川林迴烟續斷月上水淪漣蟋
蟀秋仍語鵁鶄冷未眠不須愁輾轉漸看曉珠圓
虞鄉二首(錄一首)
洗馬村南路王官紫翠重人家依谷口樵徑入高峰竹
暗千竿雨泉飛萬壑風司空亭榭在臨望思無窮
送張無競還河中婚
並轡宜陽道欣聞君又還橋仍清潁水花尚陸渾山園
客收蠶箔仙人贈指環吹簫長夏日唐韻出人間
謁永樂宫二首
久說雙珠樹今来永樂宫雲霞生戶牖日月近簾櫳扶
木千年宅崑崙萬里風刀圭如可覓丹火夕陽紅
仙翁果何處松檜但依然劍氣常通峽鶴聲每在天罘
罳丹鳳攫槖籥白龍纏晩愛西峰月清光溜石泉
倚檻
倚檻白雲外推窗紅樹邊年華猶浩蕩風景幾秋千海
霧隨風闊江沙裹浪圓鳴鳩苦相喚惆悵負春田
汾陽館
殘雪明高嶺春沙引亂流柳遮郭外驛花映水邊樓風
土乖鄉語年華繫客愁桑田誰負畚惆悵聽鳴鳩
蓮洋詩鈔卷三
