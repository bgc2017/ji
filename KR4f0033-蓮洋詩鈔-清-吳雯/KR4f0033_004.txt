蓮洋詩鈔卷四
蒲州吳雯撰
七律
霽公次壁刻金釋重公韻索和即荅
年華忽忽髩絲秋下澤常思馬少游高詠喜聞清似鶴
好山驚見翠如虬名心難遣千年妄世事誰為第一流
今日追陪龍象後髻珠可許付裴休
魏惟度留飲即贈
汴柳當門映索居名山心事近何如琴樽尚自能留客
風雨何曾厭著書不少塗泥悲騕褭並無鐘鼓溷爰居
蚊虻鸛雀須臾過那用臨淵羡大魚
寄黃經公
曾拌官舍醉如泥别後柴門掩玉溪樹下茅容原有母
閒居潘岳已無妻當年情事悲鴻爪近日文章愛馬蹄
彈指韶光驚過眼幾時靈藥就刀圭
葦亭即事
蘆葉一叢還兩叢後園散坐見飛鴻階泥著草昨宵雨
簷網惹花今日風便可彈碁開白袷那教踏箭趁黃驄
女墻王屋晴逾好都付狂歌痛飲中
陪僉憲伯登九山寺同姚綏仲孝廉二首
百折崟㟢磴道長天風萬里浩茫茫已攀絶頂九青髻
回見一泉千綠楊雨自僧厨歸石井花從樵路散寒香
周遭碧玉屏風叠誰把匡廬借太行
矗矗松門傍日開山前車馬漫徘徊洞中誰貯千秋雪
杖底爭喧萬壑雷磵道猶傳龍女過珠幢方見鴈王來
三生合受金人偈忍别繙經百尺臺
相州初寒
昨日北風寒有信今朝東閣夢無端衣裳在客寧辭薄
歲月因愁轉見難才子恐教傳鄴下名倡爭說盛邯鄲
蕭蕭荻葦三臺没願乞仙人藥一丸
宿少林寺
寶閣崔嵬明海霞香林四月娑羅花子規啼時山霧暝
怖鴿飛處松枝斜夢本非真尚顛倒心不可得何正邪
若解大千同掌果便應常住法王家
送楊南城出守劒州
安陵消息近如何拜得新恩慷慨多遠水遠山通洱海
春風春雨下牂牁三更鵝鴨裴中立萬里旌旗馬伏波
豈但長卿能諭蜀天威先靖夜郎戈
别陳顒士
一載追陪笑語同可憐岐路洛城東傷心澗水兼瀍水
落日南宫更北宫氣誼暫教違貢禹文章遙望薦揚雄
何年金谷園中醉重對荷花一頃風
别潘殿升
入望中條決計還君亦將去龍眠山文章誰信已無價
世事何年方得閒酌酒南宫北宮外分手朱雀蒼龍間
相思各憶天津水五月浮橋下白鷴
讀東坡種菜詩因成一首
頗有城隅傍井田瓜花楝實每清妍不煩更借參軍地
便已能當宰相錢早韭剪來新雨後晩菘劚向早霜前
兼聞此味須常有休論東坡仕宦年
九日同諸公登高
蘆荻蕭蕭木葉摧他鄉猶得此登臺舊山愁絶二千里
客席端應三百杯叢菊有情人醉後高天無際鴈飛來
樽前多少金門客盡是西京作賦才
初春風雪過趙天篤
兩日東風寒較甚今朝飛雪漸交加湖邊新柳正挼線
山畔殘梅猶弄花鳥語聽來無次第草痕望去已横斜
幾年夢想特相問騎馬過溪冰墜沙
題姚玉階西湖感舊詩後
六橋烟柳拂衣塵蘇小墳前芳草新寶馬香車空有約
風裳水珮總無因神傷偏在湖邊路情鍾方為我輩人
更有誰來作寒食梨花如雪認前身
仲春三日雪和愚山先生韻
入望空明雜曉暉隨風故故撲簾扉階前柳絮爭相掠
嶺上梅花信久違塞馬霑蹄連夜獵春鴻留爪隔年歸
鷫鸘莫便遂沽酒又早重穿貂鼠衣
貽洪昉思
不耐悠悠世上名薜蘿深處有誰爭能通彼我閒千古
纔著成虧恨一生廣漢何妨貧折象壺山竊願隱樊英
年來眞見忘機好非借雲林寄不平
再示昉思
世事從來少定形須彌未可爇飛螢鷇音有辨復無辨
鯤化南溟更北溟欲殺何嘗非李白聞歌誰更識秦青
豕零雞壅當時藥暴貴新傳又茯苓
贈朱悔人學畊東浦
雙鳩呼雨又呼晴東浦何人正餉畊蟹舍遙連平楚白
柴門俯見下江清燒畬侵曉驅牛出飲社連朝荷鍤行
莫訝逃名名轉盛耒邊終有漢書聲
逢王子重吏部京師即回秣陵省覲
藤花官舍日從容相憶長吟對磵松七載誰憐花下别
三春還喜寺前逢新詩遠帶峨嵋雪(子重有使蜀詩最竒)歸棹方
迎白下鍾為拜山公道珍重獻花巖北待相從
沈洪生編修宅集諸子看芍藥四首
靈根曾說託豐臺新買千枝傍座開楊氏諸姨同輩出
趙家姊妹兩宫來東西客到四千里賢聖酒傾三百杯
為戀高情忘卜夜四更燈火不知迴
旖旎爭看疊畫屏靈妃髣髴下雲軿憐時那便分桓李
妒處何從較尹邢名酒遠將阿母醖盤飡羞薦五侯鯖
浮生此樂真何極莫遣當筵錦瑟停
肩拍洪厓笑語同長吟促坐鳳城東酒當璧月清涼夜
人在瑤臺錦繡中畫檻緣階香有露珠簾到地靜無風
欲歸更覓銀缸照愛煞深紅雜淺紅
欲去還留遶曲廊酒人被酒更清狂舞當芳樹驚烏鵲
歌倚洞簫來鳳凰花氣濛濛寧惹霧爐烟裊裊尚焚香
莫愁那得頻相接只許盧家有畫堂
六皆兄招諸子集蠖菴侍御宅
鳳炬輝輝照畫堂秋深終是感他鄉琴樽尚戀嚴公宅
畚鍤誰操谷口莊豈為上書留北闕猶思取婦溷東方
愁來魯酒都無用坐聽西風鴈一行
送曾青藜之粤東二首(錄一首)
天邊纔識少微星欲别還擕雙玉瓶東閣連朝方罷酒
南人從此更傳經春回黎母花前豔雨過金鼇海外青
珍重家人問消息平安先報錦帆涇
呈少宰李容齋先生
次第朱門影寂寥霜天感激更相招盤飡誰暇謀寒士啟事公猶重
聖朝橘樹當奴供玉案雪花如掌避金貂座中不少知恩客一
飯從來未易消
贈黃六吉
十年令望歎無雙親見風流意益降的有公才比東漢
更開詩𣲖振西江青春索句王孫草遲日攤書玉女窗
最感天涯知己在莫辭沈醉續蘭缸
贈武建侯
海風吹雨又吹晴漸次桐花接坐生醉後倚闌看點筆
狂來别院試彈筝滄洲意氣朝雲上鄠杜聲華晝錦行
好在鴨頭潮水綠不須酒渴憶江清
斐然納姬
清秋誰和杜秋詩寂寞樊川惱髩絲剛遇桂輪生魄日
恰逢桃葉渡江時漫言春到花盈樹還看陰成子滿枝
佳事合題三婦艷中堂樂任主人為
顧梁汾舍人自製竹罏攜至都下客爭賦之余亦
為詩二首兼道别意用原韻(錄一首)
竹爐活火夜猶然夢繞吳淞水石邊塞上風塵逢舊製
江南榆柳憶新烟山移明月空猿鶴洞改桃花幾歲年
認取廬山真面目天涯隨處谷簾泉
和荅漢儀旭菴升也雪後遊萬因寺之作(有序)
(盖聞右丞高寄曾開鹿苑之基江令修心亦憩龍華之館是以通人曠士每託興於林丘羈客)
(勞人宜遊心於禪悦況乎峰連仙掌水映河圖刹留龍象之居碣表隋唐之字山條水葉忽迎)
(寶馬之來雲寢風棲暫息名賢之駕結勝因於世外播佳句於人間側仰風徽彌增歡喜晴沙)
(擁路悵未聯金地之游霽雪當軒但遥&KR1574;玉山之照勉成四韻用附千秋云爾)
日上高林徹曙鐘看山結騎得從容春泉乍動花邊屋
殘雪新消竹外峰苔徑通時羣鳥散石門開處一僧逢
幽尋最有柴桑癖白社今朝悵未從
登樓次木厈韻即簡甜雪二首(錄一首)
灝氣常思契混茫眼前原不異洪荒坐來虛室能生白
養就金鵝漸褪黃百折世情堅道力幾回心事盡名場
憑闌究取雲生處瓔珞街前認舊鄉
次韻荅韓文尚
亦不辭名不近名偶然相見即相傾休論金馬浮沈事
且對玉壺春酒清大藥終思還舊我名山豈敢負新盟
論文連日花前醉只覺人間尚有情
贈劉西谷侍御二首
當年同醉荷花酒今日來過楊柳津奉使已為驄馬客
論詩仍是玉堂人文章海内原無敵道素河干久作鄰
更向治平求第一維揚政績兩嶙峋(令弟自翰林出守揚州)
久向山中怨索居半雞何庋更無餘春來嬉戱思文褓
花下追隨愧板輿織素織縑機總廢桃根桃葉事全虛
吳娃應踐當年諾待與康成理架書
津門喜逢徐師魯即送之山東(健翁子)
海畔相逢笑語温惓懷今昔道終存看花乍可稱新契
對酒仍教說舊恩事業此時歸鳳沼文章千載溯龍門
匆匆又作河梁别日觀峰前役夢魂
再貽子載
愛爾英姿不世情矯然龍性掣長鯨陰符帳裏再三讀
寶劒匣中猶一鳴學得飛仙能控鶴擕來中婦善調箏
何年已就還山約同向金蓮頂上行
送友人滇南省親
萬里騰鶱意氣雄烏衣門閥重江東蘭橈正羨乘風便
春殿猶傳奏賦工青草湖光迎彩筆點蒼山色撲黃驄
芰荷香裏趨庭早會看西南海照紅
將發潭州阻風
江風三日且不息愁倚江閣衣裳單日暮魚龍爭出沒
雲垂水石生空寒欲去尚戀賈傅井到家還近毛女壇
若問湖南好風景棲巖紅樹九秋看
贈張太守愚谷二首(錄一首)
長夏高齋擁賜書南風吹過北窗虛剛腸百鍊能容物
英論千回倍起余郭外蓮塘藏白鷺階前酒甕擲金魚
幾回話到郎君谷修竹南頭好結廬
蓼花
嫋嫋秋光映野姿依依疎榦對寒漪方看數縷花開處
漸近長空雁過時風動白蘋偏弄影雨交紅樹半垂枝
浦中荷葉還如鏡相伴前汀晩更宜
戊寅初春簡張厚卿廣文(厚卿畜妾甚多長治人)
春雲陰陰將作雪重慰新年望歲心將有鶯聲變寒谷
豈辭臘酒對高林牙籖暖傍珊瑚架花勝嬌分玳瑁簪
更喜日長無一事課書香閣寫來禽
題孟伯人小照(碧山堂乃伯人園中堂名也)
碧山山色正氤氲山下高松更不羣幾次山堂常載酒
每於松徑數逢君棲巖寺裏僧同話鄭谷莊前鶴共聞
尤羨文章可華國白雲他日到青雲
吳門初春
聞道江干冰漸消眼看芳草坐無聊酒杯縱使愁中得
春色終難客裏消山鳥漫吟泥滑滑吳孃偏唱雨瀟瀟
歸時借問金陵路桃葉新添幾尺潮
聞喜雨後簡楓仲
雨後殘陽高樹間豆花覆井桔橰閒涼風徐度溪邊寺
宿霧纔收郭外山每惜勞生仍遠道難將大藥駐衰顔
相逢且撤河汾席塔院東頭看白鷴
水村
林葉蕭蕭欲暮天人家烟火夕陽邊寒瓜引蔓垂茅屋
野水生波入稻田漁網懸來晴樹外釣車牽過晩洲前
圓沙鷗鷺忘機甚隊隊菰蒲自在眠
贈孫都閫
瘴雨蠻烟海嶠清雄才從事伏波營琱戈曉指春星淡
獵馬宵還臘雪明北闕千秋方鑄鼎南天萬里已消兵
霜華點鬢休相訝二十年來大將名
水村
萬樹垂楊綠不齊人家住在澗東西新篁迸玉方連屋
嫩荇如錢乍點溪野墅客還忘閉戶晴沙屐過不沾泥
風光都似招賢里只少紅翎水鶴啼
重過故關
關門芳草寺門鐘石磴盤桓感舊蹤白日迴看天路遠
青山喜似故人逢樓臺傍曉開巖戶雷雨淩晨過澗松
為愛紛紛紅蕊亂翠禽銜下碧芙蓉
閒居示内
十年宦學兩無成且共山南事耦耕可向田間隨冀缺
幾曾床下拜樊英提筐蠶月勞機杼采藥鹿門忘姓名
若使蓬山同有籍玉簫雙引鳳凰聲
村居
莫向村居厭寂寥綠楊千樹遶蘭臯河聲卧聽崑崙遠
嶽色晴瞻太華高岸上桃花如綬帶溪邊芳草似青袍
晩來猶好垂竿在一線清風引六鼇
題嶺祠
半嶺閒雲祠樹多野人心事近如何黃龍釀雨飛巖窟
白鹿銜花過薜蘿石上方抄雲子飯溪邊誰和紫芝歌
年來空有還丹訣日遣流光等逝波
河上望永樂歴歴然感咏
河勢衝冰水倒迴兩山寒色逼人來鄉園雲樹雖相望
客路心魂轉更哀倦馬爭投盤豆驛飢烏空噪赫連臺
勞生碌碌眞何益欲訪盧敖鍊玉胎
江樓寄懷宋中故人
二月春歸楊柳條廣陵風雨日蕭蕭題詩不到忘憂館
走馬何年海雁橋江上歸心憐草色城邊晩景惜花朝
梁園賓客天涯在空聽鐘聲落暮潮
韓維藩兄偕令弟文尚買荷花數柄招同沈竹西
客子張鳳舉集賞分賦得支字時别客子已十年
計共維藩城南飲射時已五年矣
勝客招攜繼渼陂荷花恰有兩三枝香來便覺風前好
露重何須水面時一座盡看人似玉十年獨笑鬢成絲
射堂却憶垂楊郭畫戟猶能中小支
送魯庵之黔西二首(錄一首)
使君持節擁雙旌慷慨今為萬里行眼底江山遵驛路
天邊雨雪計王程瘴花開處賨人侯蠻樹交時島吏迎
最是
聖朝威德重旬宣從此倍聲名
贈甯觀齋太史
騎馬衝泥擁鼻吟相過常得散煩襟題箋久廢閒情賦
對酒欣調太古琴忽念湖田應有夢尚依金馬本無心
荀陳風味西州淚三十年來擬再尋
論書答子文大尹
句曲論書已杳茫江陵劫火更凋傷參差曇&KR1619;鵝羣字
顛倒山陰貍骨方撥鐙微言寧石室畫沙真諦豈雲陽
傳疑傳信須裁取莫但隨人築道傍
寄江辰六郡守三首(錄一首)
大道微茫不可尋極尋常處易浮沈讀書未便傷無用
為善何妨是有心筆勢漫從愁裏廢天機且向靜中吟
邇來生計渾如此肯向南風慰好音
坐看
坐看山雲意態遲釀成新雨到花枝盛來寶硯三危露
寫出幽人七字詩紅藥香中蠶浴後綠槐陰裏燕巢時
晩晴誰辦樊川賦只許當年杜牧之
寄山中人
荷衣蕙帶山中好頗念花時獨往來應有肉芝供晩膳
定逢石髓助晨杯人間萬事驚鴻爪園客三春薦鹿胎
遣有涉無費斟酌莫將新賦汚天台
姜華林郡司馬得紅泥燕子將之句命同人賦之
走筆應教
飛花無數委前谿雨雨風風打作泥紫幕最堪添舊壘
雕梁偏稱作新棲水邊啄得紅襟重柳外銜來繡翮低
多少佳人喜相待珠簾高捲立香閨
贈宋騻先
生平夢想峩眉好君在峩眉住幾年佛火飛來輕似葉
香雲生處白於綿道心已熟龍歸峽定力方堅虎擘泉
今日相逢如伴侶可能重問蜀江邊
山行即事
姑射山前三日行秋林落葉亂泉聲藕花已老榖登市
牛力方新人餉畊冰雪遠成仙客夢桑田近見使君清
徘徊蘆荻蕭蕭夜汾水東頭雁影横
宿吳山寺樓簡嚴灝亭先生
蕭蕭暮雨急寒榛獨倚高樓少四鄰江上黿鼉悲鼓角
下方燈火散星辰梅花何處三更笛寒食無家萬里人
不是相逢嚴僕射天涯誰念草堂貧
齋居
瓠落何須慮大樽蕭然無客欵柴門春秋未習嚴彭祖
紀傳常輕褚少孫下澤幾曾驅欵段長河終擬溯崑崙
雷聲太白連朝急次第墻東過雨痕
閣學李湘北先生有聖代求賢之作傳和紛然酒
次出以見示余自揆謭劣何能揚扢盛事但自述
所遭而已并呈先生四首
逕開鼪鼬學鄰虛巖壑朝朝信所如聖代自多優異詔
微才真媿治安書觀光未敢違先達作賦還當念遂初
回首舊山冷猿鶴桃花流水亂春渠
故人清切白雲司愛我陽春郢上詞苦欲上書共徐樂
不教下第歎丘為陽居久矣忘爭席司馬何須更入貲
看取淩雲新賦好幾人先到鳳凰池
十年曾著遠游冠辛苦真同蜀道難頗有文章窺賈誼
實無鹽鐵比桓寬金甌本自無傷缺玉壘方期早奠安
頓使河清頻入頌君王含笑五雲端
鄉里常隨馬少游上公偏有白雲求可能輦下留方朔
先使人間笑許由草野那知千古事
朝廷自有八紘收玉杯漫道天人策牧豕公孫萬戶侯
寄贈吳武陵四首(錄二首)
憶昔熊湘早濟師曾同草檄佐軍麾久從磨楯窺英略
更向投戈得素知粤嶠盡開唐節度沅波已斂漢旌旗承
恩却綰麟符重玉帶河邊聽竹枝
矯矯雙鳬漢殿邊元龍湖海氣依然才優曼倩三千牘
道長萇弘十五篇官舍從容閒對鶴南風披拂靜揮絃
綠蘿自此無招隱不種桃花種稻田
戲為西崑體二首
鐵鏁高垂閉綺寮蘂珠宫裏上真朝梅花只許留宮額
楊柳誰教綰細腰檻底芙蓉歸寶鏡簾前春雨得生綃
傷心最有秦樓客隔斷紅雲聽玉簫
朱雀忩前曉色開玉鈎窈窕碧綃迴日高有客看花去
夜半何人鳴彈來故把秦箏迎醉拂漫將越練就燈裁
春風十里耶溪路網得西施不用媒
平遙野望
極目平原宿草衰無邊春色鴈門來縱横野水灌嬰廟
突兀寒烟吉甫臺繞指當年存苦語聞雞何處見竒才
晩來浣得愁千斛仗有葡萄新撥醅
聞阮亭先生由戶部郎中改官侍從二首
瑯琊家學本無窮天挺英姿更不同事業已聞多際會
文章今始見推崇宮人盡說元才子天子頻遷戴侍中
入直那教早歸院金蓮常撤御筵紅
頻道新除下九天相過特地一欣然敢云賢人五百里
的有才名三十年從此但棲天祿閣不須更算水衡錢
由來奬士玄暉癖猶問人間寶劍篇
某上人禮清涼歸
雁門迢逓訪三車稽首清涼鍊鏌釾去日但擕鐵如意
歸時却採金蓮花毒龍制後爭投鉢猛虎騎來竟到家
回首戒壇石上月清暉依舊滿袈裟
再過有道阡
有道芳阡接翠微石門松檜只依依風吹葵麥鼪鼯出
日下祠堂蝙蝠飛墊角何人爭慕義瞻烏誰屋早知機
九原應使先生笑輦路而今走布衣
簡張迥凡
閒坐高齋日幾回秋花遍向小山開檻前最愛涼風入
天際剛逢早雁來竒字問時宜載酒雄文草就許登臺
每當憂樂關心處知爾真堪宰相材
寄姜西溟四首(錄二首)
名世由來道不孤鵬飛今已振天衢宫花偏向簮時艷
鞾笏方從殿上趣蓋代文章原有價掀天事業豈無徒
大才難用真為用不復長歌擊唾壺
幾載銅龍自慨慷一朝重致姓名揚蘭因出谷香尤遠
橘以過淮味更長爭喜青雲真得路休言白首只為郎
家風亮節傳青簡再見新梧振鳳凰
西子(華林姜公屬賦)
響屧廊前夜月孤苧蘿村畔沒寒蕪已教舊恨傷麋鹿
又肯新愁入&KR0008;鴣鐵網皆云沈寂寞黃金任爾鑄糢糊
江東救得無餘事那復扁舟共五湖
明妃
不把黃金買畫工進身羞與自媒同始知絶代佳人意
即有千秋國士風環珮幾曾歸夜月琵琶惟許託賓鴻
天心特為留青塚春色年年似漢宫
綠珠
蓋代貞心蓋代姿鮫珠百斛價難追已拌知已偕金谷
豈肯才人嫁養厮璧月沈時香未冷彩雲散後夢何之
當年也有翾風侶不識春風又付誰
太眞
人間天上兩茫茫傾國傾城恨最長何處玉妃留别院
尚教亭子憶沈香漢宫自喜同飛燕春色爭誇似海棠
七夕牽牛私誓在同心願只屬三郎
虞姬
楚歌一夜動悲涼百戰空嗟霸業荒子弟皆知歸長者
美人獨解報君王江東日落垓塵散原上春歸墓草香
回首五陵烟樹盡千秋同作恨茫茫
詠白梅四首(錄二首)
冰天曲屈託靈根猶喜春風入坐温繡幕燈來纔有影
雕忩月到更無痕香浮東閣仙郎宅夢入江南處士村
醉後不辭頻酹酒也同玉女洗頭盆
南枝不用悵無媒早向春前次第開燭暈紅時明獺髓
蟬光滿處長珠胎當筵恰對一峰雪照水何須兩岸苔
珍重纖塵都不到廵檐那許凍禽猜
贈孫次園二首(錄一首)
七十二峰江上頭松雲抛却舊山秋孤懷恥傍三千客
俠氣常輕萬戶侯鼎裏丹砂烹上藥機中錦字感新愁
無端又遇穿鍼節不向舒州向冀州
城南晩歸即事
曲江買酒不成醉歸騎縱横散野坰日暮波光吞岸白
雨餘山色逼人青紫釵紅袖花邊郭翠箔珠簾水上亭
興盡城南仍秉燭夜闌重市五侯鯖
長安喜遇孫愷士前輩
衮衮才名鵷鷺班幾年江上有餘閒暫抛紫府花前讌
又看青門雨後山久别各言魂夢熟相逢都訝鬢毛斑
難爭只有千秋業不與流光共往還
簡長安謝静巖大令
終南荏苒三年住時有青光照畫簷羈思只須游子領
風流偏讓使君兼花前吏散親調鶴竹裏人歸自捲簾
今日方能到廳事可曾先動客星占
重陽
中條紅樹重陽節林下何人醉菊花海霧昏昏釀作雨
漁燈點點看成霞多愁且與消書帙有夢無端攪暮笳
世事東西難自料高天風急鴈行斜
潞河簡宋僉憲時讀其近詩甚竒鬱不勝折衷
江上猶傳宋玉名花開韋杜引雙旌詩過青海才逾壯
游入盤山夢亦清直道眞消蛟蜃氣仁風方感鳳凰聲
西江篇體淵源識仗與瑯琊共主盟
寄盛悔亭(悔亭姑蘇人流寓芮城之朱侶村者已三十年矣)
巖分懸霤趁晴嵐羨爾溪東寄一龕桃葉不須思白下
梅花儘許似江南忩含晴雪書偏妙坐擁青山賦正酣
珍重題箋報寒食詩名酒德兩無慚
柬宋牧仲先生
相國風流尚未遙翩翩公子復中朝無詩堪寄忘憂館
有夢常尋海鴈橋此日誰能追宋玉臨風我欲酹燕昭
紫芝一接塵心盡重向終南劚藥苖
題陶庵小像
楊柳春風廿四橋酒旗歌扇笑相邀坐中紅袖窺雙鬢
眼底青山閱六朝盛事尚追桃葉渡鄉心猶繫廣陵潮
頭顱如許升沈盡令僕閒情付玉簫
登河中郡樓
從來今古亦關情況復登臨感乍生人代已隨晨雨散
河山不改夕陽晴野花開遍薰風殿春鳥啼荒魏豹城
日暮更聞原上笛誰能此地不沾纓
蓮洋詩鈔卷四
