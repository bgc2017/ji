蓮洋詩鈔卷六
蒲州吳雯撰
五絶
野渡
野渡添秋水危橋一線通臨深能自力終不汙泥中
渡河
曲岸鴛鴦穩回村荻葦秋傷心今昔事不肯付東流
寳公
拙龍千柱少巧鳩一柴足忽罷滏陽工西山坐茅屋
卦山四首(錄一首)
石路何盤盤老栢一萬樹風吹栢子烟引入繙經處
團雲寺即事以空山不見人但聞人語響為韻十
首(寺在山海關錄一首)
危坐傍東巖衣襵緣蒼鼠恰到會心時前峰對無語
同雷道生昆仲晩眺
沙苑晴無風金光乍明滅蒼茫河渭間人家在春雪
題孟氏山堂
彈琴坐風柳明月臨高臺新凉破清曉一一水花開
再過山堂三首(錄一首)
新荷滿清池屈曲朱闌靜波光曉鏡開半入垂楊影
題梅淵公黃山畫冊八首為陳子文(錄二首)
懶雲横山腰怒雲起山足千道百道泉一間兩間屋
碧玉作屏風蒼蒼沉落照孤亭阻白雲終古無人到
潁川宿公㦷先生書屋
北風無停時聲動萬竿竹凄然聽已悲况是他鄉宿
邯鄲歌
暮踏邯鄲月曉踏邯鄲塵邯鄲朝復暮不見邯鄲人
懷子文
鹿脯曾留帖鵝羣更頌書還經王母廟不饌錦江魚(初子)
(文傳轉蜀餉)
晩春五絶句(錄一首)
鸂鶒交前浦鴛鴦過别灘莫因風雨惡吹動釣魚竿
見山色不斷口號
芳草正萋萋垂楊絲不齊青山如送客直過鴈門西
過子覲不值云在宫東酒肆二首(錄一首)
行行綠隂下禽聲隔溪水一片華山雲吹入宫槐裏
送張翼雲之馬首兼語續方山之游二首(錄一首)
春雨濕桃花匹馬花中去若過神福山為禮繙經處
出都别友人二首(錄一首)
匹馬青門外垂楊覆板橋莫傷摇落盡猶有最長條
出郭
出郭饒清事溪流一帶斜浮萍翻惱客一半是楊花
西溪
西溪清淺流洄洄雜菱荇白鳥忽飛來萍開見山影
謝亞夫先生送桂花醬
桂父昔食桂分此為清惠採得小山花釀作江南味
女朝汲
郎行秋澗上妾行秋澗底秋澗濁水泥不入銀瓶裏
遊棲巖寺六首(錄一首)
危磴一百盤巖風蕩林藪滴瀝石門泉飛作人間雨
訪隱者不遇
白雲滿前山山門亂溪水幽人何處尋立久聞松子
和聞雁
月裏參差影風前次第聲清商天外落多少世人驚
懷山堂
山中有草堂未得山中住白雲不讓人占盡讀書處
晩行山下
林深如風雨黃葉下山路日暮不逢人寒溪獨延佇
送張健一之魏郡三首(錄一首)
顛倒不成眠殘鐘天欲曙何事最關人聞君濮陽去
蓮洋詩鈔卷六
