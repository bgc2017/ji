蓮洋詩鈔卷五
蒲州吳雯撰
五排
寄呈梁大司農
承明曾奉召玉署喜相存國士知何忝尚書道最尊孤
忠通貝闕素念託棠村騕褭途方遠鵾鵬翼正鶱愧無
將履敬先得下堂言薦禰書仍在投瓊語更温何曾分
得喪端不異寒暄座席春風接長途夏雨繁看花懷畫
省折柳記青門豈待無相識方知感舊恩
呈五崖伯二十韻
京洛承顔久嵩瀍問道稀一年辭貝闕千里覲慈幃辛
苦年空長艱難事日非心堪繅繭亂身豈食熊肥揚子
經抛案安仁鏡掩閨文章成聚訟辭賦得長饑天上愁
難寄人生願苦違長途悲騕褭閒幔下蛜蝛乞米收殘
帖看山别舊磯金蘭增鄭重昭穆藉光輝禮樂遵陶鑄
英才仰範圍兼崇乾竺業曾少漢陰機朗鑑千人爽風
清衆議歸有詩貽杜位無絹授胡威對酒燈花落論文
燕子飛素心期黽勉神理盡精微化被蒼生雨風行海
内衣一時欽紫氣不日陟黃扉魚水存符契風雷仗發
揮千秋三不朽所得是皈依
呈補念秦公二十韻
一代文章伯千秋令譽長筆曾專國史名早動
先皇草蹴龍池綠衣沾鳳署香登朝題琬琰取士得琳瑯百
粤煩旌旆南天仗乂康三洲鐫玉乳五色馭神羊吟帶
羅浮雪資捐翡翠裝節回梅鋗嶺綬照客星堂澤與桐
溪潤聲留大滌蒼更聞秦塞曲亦藉漢庭良黑水軍容
肅紅鹽幕府張賢勞久西海淑問復南昌劒氣豐城剖
仙峰玉笥藏虛延禮孺子道濟溯旌陽近眷鹽梅托新
猷海岱傍豈徒民愠解頓使國威強廿載皈依切三餘
景物芳龍門登百尺蟲技獻千章葛帔還能惜金蘭自
不忘從斯百寶色沐浴發竒光
觀海
始識朝宗大登臺覲廣洋乾坤成澒洞風雨失尋常日
照扶桑小雲流太古荒蛟龍通窟宅魚鼈沒橋梁一氣
元精合千帆島嶼長飛仙如可接鶴馭轉茫茫
呈雨亭王公二十四韻
淮水波瀾遠瑯琊慶譽長金貂仍棨戟玉節復巖廊遮
舫春雲綠隨車夏兩香英風飛紫電績學擅青箱章貢
留棠蔭河汾仰繡裳聰明淨冰雪特達有珪璋井邑霑
恩澤蒼生樂壽康題箋才敏捷博物鑒精詳劒許司空
識書驚内史良英聲高季布雅調寄韜光八座行當陟
三台計日將昔欣瞻海嶽今再覩星凰霽色迎階爽薰
風入座涼隼旟花隱隊鈴閣竹分行玉屑聞清語珠躔
慰面墻謀生何太拙投老轉潛傷日月荒松桂乾坤失
稻梁銅龍追獻納金馬夢趨蹌棲逸修丹竈晨昏理葯
房半雞慚置庋全豹慕登堂拔薤觀新政懷嬰際法航
即斯成錦里隨處得滄浪麤糲貧能給蟲魚注不妨索
居久寂寞從此快翺翔
蒲城郡南舊有海瀆神廟頗極壯麗自大河去鸛
鵲樓下殿宇漸成荒廢戊申初春過謁不勝感慨
乃為詩十韻以誌之
余有濟川志徘徊海瀆宫風霜殘殿瓦葵麥遶簾櫳老
栢無全綠雕梁有斷紅塵埃生白帝樵採入黃熊傾倒
天吳像荒涼野兔蹤人情隨顯赫神氣有衰窮昭代方
崇祀豐碑尚記功何妨使丹堊重令闢蒿蓬日月開朱
戶罘罳罥碧空他時瞻拜下俯仰快朝宗
雨亭王公雪中旋旆喜成二十韻
于役晉陽天歸途密霰懸山中瓊作樹河上玉為田鳥
鼠迷空谷關城沍冷泉人家增爽塏樵路失蜿蜒送臘
梅分纈先春柳破緜坐來消玉馬行處撲金蟬擁騎寒
侵袂微吟凍入鞭歌樓薄酒力僧舍就茶烟思欲追梁
苑才應美惠連汾陽懷帝子姑射對神仙黃竹謠寧述
幽蘭曲已傳潔清鷴並素浣濯鶴同鮮長養資調爕陰
陽免伏愆風雲瞻氣象珪璧契方圓每伏陶鈞力常叨
造化權本然懷潔白更取勵貞堅值物寧移性班形幸
自全袁安誰枉轍江革尚分氊徒領風人旨難酬郢上
篇豐年知有瑞先報上公前
秋日再過王官谷十四韻
表聖幽棲處白雲解鬱蒸典型終古峻頑懦百年興空
谷何人到孤亭我再登磵花纏細石巖樹曳高藤危磴
千峰翠飛泉萬仞冰清暉聞白雁爽氣擊蒼鷹詭激寧
傷直徘徊轉見弘哲先迷柳璨節已信王凝龍紀辭榮
早鸞臺飲社曾有懷方墮笏無礙任分繒花苑誰留客
苔龕尚見僧避喧勾漏並絶粒首陽仍勝日詩堪述秋
霜史亟稱只今書劒外何處得良朋
送桐城相國二十四韻
調爕歸元宰勲庸紀上賢立誠通黻座主敬格皇天懃
懇趨三殿劻勷計萬年豳風七月古丹扆六箴傳日月
資開霽乾坤仗斡旋維星登皡皥終日尚乾乾盡瘁真
無負和衷道已全鞠躬移帶孔攬鏡訝華顛遵渚鴻猶
集翔雲鳳已鶱懸車應有禮生耳敢貽愆(古諺仕宦不止車生耳)
國計丹心繫鄉思綠野懸天階申虎拜山色乞龍眠
主聖恩猶渥臣忠眷自專翻憐衝臘雪特許踏春烟芳草
安車穩春鶯舊谷偏榮光過受廣樂事勝彭佺玉陛回
仙佩沙堤敞别筵國尤思柱石人盡羨神仙燕許文章
大韋平事業聯鳴珂開竹里列戟繼花磚黑髮仍枚卜
黃扉更後先參苓慚藥籠桃李附蘭櫋皖水思徒結灊
山夢日連青門楊柳色惆悵曉風前
蓮洋詩鈔卷五
