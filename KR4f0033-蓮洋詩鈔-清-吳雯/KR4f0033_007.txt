蓮洋詩鈔卷七
蒲州吳雯撰
七絶
杯渡渾河
香象截流能逕渡其如老象没波難却喜一杯無罅漏
果然安穩出桑乾
安昌絶句六首(有序錄二首)
(庚申夏仲余方抱安仁之痛更涉奉倩之疾薄游安昌情思拂欝行藥郭門輙成小詩六章觸)
(興不一難責倫次聊存楮墨以備歲月云爾)
蒲葉青青夾堰齊殘雲掠雨郭門西綠楊盡是傷心樹
只遣黃鸝一箇啼
半是愁中半病中傷心不為夢黃熊蔗漿難觧櫻桃熱
願乞仙人寶扇風
感傷四絶句(錄三首)
皎皎依然明月輝寶奩塵掩事全非青鸞雙影知何處
苦道瑶池使未歸
惆悵零香鈿合封紅綿小繡損芙蓉綺忩抛擲誰收拾
珍重當年錦線縫
二十年來曉夢空蓬山弱水信難通桃花誰道三千歲
難抵春歸一夜風
咏南將軍事一絶
嗚咽臨淮幾乞師廣張聲樂復何為燈前難忍千秋淚
灑到當年斷指時
咏鄴城雜事五首(錄一首)
安漢將軍安在哉七十二塚自纍纍而今碑字傳梁鵠
不復重留受禪臺
桃花夫人
桃花夫人好顔色月中飛出雲中得新感恩仍舊感恩
一傾城矣再傾國
上蔡道中雪
車箱摇摇秋草澁上蔡城南官路直東門極望白茫茫
風前一點鴉翎黑
初祖心影石
翠巘嵯峨花雨隨孤雲片石妙難窺分明隻履西歸去
五乳峯前又是誰
蘇公墓下作
青山送客九十里宿草傷心七百年欲拜峩嵋索靈翼
正逢風雨暗長天
文殊大士洗象圖頌
狂象曾聞奮六牙而今馴伏捧蓮花浮幢香水慈悲甚
洗盡恒河沙復沙
書王平子傳後二首(錄一首)
第一聲名品目非雕忩争脫小郎圍生平無事強人意
惟有泉臺慰陸機
再過渭南
鴻門亭外酒旗斜半日村前水映沙三十年來重立馬
鸎聲猶墜縣樓花
春
冰雪稜稜作歲寒而今也到早春天郭邊暖躍長河鯉
門外晴開太華蓮
贈謝鶴菴二首(時將納姬)
品茶大似陸鴻漸較水還同劉伯芻紗帽籠頭煎總好
仍須紅袖捧甆甌
楊柳東風柔軟條真如十五女兒腰香山居士風流甚
待選雙蛾仔細描
題似鶴先生畫卷三首(錄一首)
圖中亭子比休休瀑布真懸萬仞流往事都成鴻爪雪
只餘墨妙古今留
盧子凝兄牡丹四株有以六十千易者却之記以
二首(錄一首)
世態紛紛笑不支移山伎倆久如斯因君始覺黃金賤
也有銅山短氣時
奉和阮翁花下飲
風風雨雨道途難猶及長安花未闌便脫征衣花下醉
一枝低亞玉欄干
戲答豹人三首(錄二首)
日夜東風太劇顛落花無數客忩前只愁吹醒揚州夢
不得高齋自在眠
彈筝莫怨白頭吟賣賦常思歸舊林不是魚竿愁决絶
茂陵佳麗要黃金
一片
一片花飛點客衣纏綿珍惜不多時可憐都作關心夢
忘却東風喚子規
虞鄉道中口號四首
千仞飛泉下石門嵐光霞彩變朝昏樵人笑指司空谷
浣女方歸洗馬村
紫翠紛紛入夕霞石林東去有人家木棉花落稼將熟
猶見黃牛翻水車
楓林颯颯石磷磷壠上饑烏飛趁人烹羔釀秫勞田父
打鼓攤錢賽社神
舍南舍北蔓寒瓜東門有池方漚麻老農何處牽黃犢
行過一灣紅蓼花
余有虞鄉口號曾寄正阮亭先生家弟來汴道及
送子文絶句因謬許鄙作有黃絹之賞遂再賦此
亦竊附唐人本事之意云爾
入洛游梁事不齊傳來新句感幽棲山人此夜還山夢
扁鵲祠東絹市西
心契無為身未能栢梯山寺賺閒僧相參有句仍無句
裴迪終當避右丞
寄董驃騎
少年使酒聞輕俠退老江干數雁羣世上可憐多醉尉
不須重說李將軍
戲贈李武曾二首
山公愛客綺筵清燈火籠紗妒月明此日相逢未相識
江南新到庾蘭成
沉醉東風盧女絃泥人佳句滿題箋預愁長夜無春色
遍種桃花作墓田
貽永樂舊主人二首
不見仙人侯道華攢攢誰食棗如瓜谿南空作七年住
水鸐聲中處士家
竊藥人應得藥人翻從混沌見天真無端貪作凌雲賦
辜負桃花玉洞春
河橋
河橋新柳漸成絲社燕飛飛二月時每惜春來只為客
東堂辜負好花枝
咏史
緘口虞箴笑漢京逆鱗誰復更相攖一書諫獵千秋重
不敢詞人待長卿
題阮翁畫冊二首(錄一首)
慘綠深紅正滿枝雙雙蜂子趁花時更看蝴蝶車輪大
只少麻姑背上騎
送阮翁祭告南海四首(錄一首)
嶺氣如蒸暖不收行人都脱木棉裘陽春一路通南極
直看桃花到廣州
去婢怨為元彦賦二首
門巷春風柳挂絲去時成恨見成悲含情脉脉兩無語
回首斜陽雙淚垂
朱字箜篌暗網塵傷心岐路是前因郎心若念當時意
莫把金鈿與别人
戴尚書竹
湖州太守貧方善協律郎官老更工惟有尚書最尊寵
閒中寫出葛陂龍
之葛沽舟中雜詩四首(錄二首)
曉日巃嵸近直沽遥遥帆影出平蕪眼前芳草衡湘色
只少春山呌鷓鴣
短蒲沙帶退潮痕花裏樓臺柳外村暫歇吹簫倚雙槳
閒看絲網摘河豚
題孫孝堪漁父小像四首(錄一首)
藥竈茶鐺對水鷗蕭然身世兩無求釣竿雖設絲綸卷
怕有蜻蜓立上頭
題阮翁壬寅詩卷五首(錄二首)
綠楊芳草可憐生花下題詩野寺行江北江南烟雨路
傷心重付庾蘭成
姑射仙人真絶塵江山依舊墨痕新此中消息傳燈似
自分當為得髓人
途次偶憶
洗馬村東一頃田王官谷口聽飛泉家人更有鸞臺侍
便醉虞鄉絹市邊
題沈漢儀小像三首(時自蜀還吳錄一首)
絶代風流酒一巵東陽才調比陳思邯鄲會發天人歎
應見搔頭傅粉時
偶讀摩詰詩感題
入道悠悠悵未能蕭然興味已如僧周妻何肉兩無損
只覺中年愧右丞
送賈積石
拌醉天涯日幾回一朝岐路悵銜杯玉蘭花發君應到
新笋生時我亦來
賦得海月半輪高分十五刪四首(錄一首)
百尺樓高玉半彎清宵無夢落潺湲錯將碧海灘頭影
認作深閨鏡裏山
偶興
綠樹蘢葱羃曉烟城隅荷葉正田田黃鸝交語鳲鳩醉
渾是江南孟夏天
奉題阮翁雪谿詩思圖三首(錄一首)
墨王亭子樹椏杈詩格維摩第一家碾碎玉塵帶香色
不知是雪是梅花(公滸山濼别業有墨王亭周櫟園先生詩祗有墨王亭畔水空明與客憶)
(王郎)
題禹尚基鴻臚卜居圖三首(錄一首)
年來百藥瘦崚嶒也似仙儒也似僧只是魚鰕都愛惜
漁竿休畫畫紅藤
感悼江解州辰六
春首華筵重一金大寒冰雪感知音牂牁名士今何處
誰辨相如作賦心
四月
四月湖湘芳草鋪竹枝夾岸客船孤長沙自昔傷心地
親向青山聽鷓鴣
江風詞四首
四月江頭躑躅紅江邊愁雨又愁風泊船休近黃陵廟
斑竹摇摇惱煞儂
江風吹浪生白波往來舴艋衝浪過浪花起處紅衫濕
換著湖州生線羅
一夜南風吹不休侵晨晴日滿船頭江鄉見慣閒風雨
說著風波也不愁
估舶新來換寶珠船忩四角結流蘇却憐西子無緣分
晩嫁黃金范大夫
偶筆斆飛卿
閉門閒出太匆匆小倦歸來意倍慵床上殘書風不定
花鬚吹在硯池中
竹嶼
竹嶼灣環抱水亭鮫珠不定芰荷青阿誰輕撥蘭橈入
打破春塘百子萍
潭州雜詩三首
潭州一住四十日親見巴帆枕上來嶽樹盡從朝雨綠
湘花更著晩風開
無數蜻蜓上釣竿花枝照眼水漫漫墻東尚有閒田地
猶可添修鬪鴨闌
方山五首(錄一首)
山色參差碧玉圍松聲花雨海濤飛晩來小坐盤陀石
閒看山僧補衲衣
阮翁齋啜武夷茶同令弟幔亭五首(錄二首)
幔亭峰下曾孫宴嫩莢驚雷又幾春解辨蓮花香味好
端應曾是此山人
大稱齊魯小邾莒更有麯生中逗撓若待伐毛三洗髓
羊腸車轉蕩嫖姚
題雲林秋山圖為查德尹
經營慘淡意如何渺渺秋山遠遠波豈但穠花謝桃李
空林黃葉亦無多
臨汝道中
橋下菖蒲橋上柳南風吹過綠生凉金衣公子渾相識
宛轉留人到夕陽
閿鄉道中望戾園
思子臺前望落暉泉鳩烟樹遠微微傷心落葉哀蟬曲
直到而今恨不歸
題黃湄給諫紅袖烏絲卷三首
白玉闌干翡翠牀林風吹動綺羅香黃門搦管妖姬侍
仍是君家寶繪堂
纖指玲瓏楮墨芬花前來往石榴裙蕺山扇子誰將去
不解風流是右軍
梅花賦就擘長箋七十鴛鴦畫裏傳比似扶風真託興
後堂原未聒彭宣
寄佟聞喜四首(錄一首)
鸂鶒雙雙傍暖沙野田將次有桃花即看雪後添春水
流入甘泉潤萬家
留别仝車同三首(錄一首)
文章命逹兩難齊五十青雲路尚迷夙昔家聲原第一
暫將牛鼎尚烹雞
右軍書法尚矣而十七帖尤屬其最世傳少有善
本西溟姜子獨有僧權不全舊搨良為至寶遂題
五絶句於帖尾(錄四首)
誰言野鶩與家鷄自信張芝雁陣齊續得過江書十紙
神明先伏庾征西
裴業貞觀入貢初烟飛霧結狀何如外人千載尤珍重
不數嚴家餓隸書
日給櫻桃子一囊山川游目樂徜徉尚平心事誰能識
折柬還留種樹方
懸霤山前覓紫芝樂遵滄海去無時神仙遊戲皆龍鳳
多少兒孫飲墨池
子文贊府得安邑後野人之賀已不受而更損絹
為余強索得之戲贈二詩(錄一首)
三尺鵝溪罷剪裁處膏不潤亦竒哉從來安邑多相累
翻向先生索襪材
春曉曲
轆轤啞軋宫井澁花影玲瓏半簾月美人睡起梳曉鬟
錦帆過處彫窗黑
懷阮亭先生
瑯琊天下推詞伯果有文章起一時何必桐花相鄭重
蕪城自有建安詩(詞苑稱先生為王桐花)
題降龍圖
香水無波道味真誰言龍性實難馴試看薄暮安禪處
一箇鉢盂五百身
伏虎圖
一嘯驚摧山木枝腥風過處血淋漓老僧視爾渾平等
正要牽來當馬騎
懷子文二首(錄一首)
西出蕭關見瓦亭六盤山色六盤青懷君多在彈筝峽
載筆重來騐水經(子文臯蘭載筆論王母宫碑刻最詳)
哭張三公路之喪而送之十首(錄一首)
阻絶河山少見期神交千里只相思相逢便道參曹洞
銀盌空齋大雪時(君嘗簡余云此間有參洞者速來一道至則無有盖戲余之嗜禪也)
獨坐看月三首(錄一首)
獨對高旻發浩吟夜凉風露滌煩襟浮雲斂盡冰輪滿
萬里青天萬古心
還山坐向辰竹齋
春草龍池奏賦同一年奔走日華東而今始信忘機事
閒坐修篁細雨中
自郟縣至南陽五日山水風土不無感慨成詩九
首(錄一首)
東飛駕鵝西鴰鶬澗底菖蒲尺五長寶髻羅裙何處是
青山彷彿杜蘭香
送陳子厚之燕二首(錄一首)
玉溪東畔柳如絲腸斷人間折柳時寄語春風道珍重
桃花山店夢斑騅
寄展芝亭併謝送花樹四首(錄一首)
海棠兩株嬌可憐買須三百青銅錢暫應忍醉不沽酒
換取風光二月天
將再之吳門四首(錄三首)
蠻語吳歌半不知沙棠青雀影參差行人多上真孃墓
酒客常留短簿祠
綺戶雕忩障綠紗笙囊夜半嚼紅霞不知此去長洲苑
還有當年小玉家
迢遞關門唱五噫那能佳麗减鄉思可憐也有凌雲筆
只與吳儂較竹枝
珠樓
珠樓十二囓金蟾樓外春風打帽簷齊道天香何處落
不知人在水晶簾
閨思詞
細雨茸茸楊柳津當時曾比送行人縱然不向臨卭去
多恐歸來已暮春
庚申仲春寄子文贊府三首(時住永樂風雪薄醉閱趙帖遂書牘尾奉)
(逹)(錄二首)
松雪蘭亭䟦語竒閑邪規矩又誰師臨風却想翩然閣
正是更闌鬭茗時
疑義何人可較量風燈薄醉淨琴張病妻却上平原帖
鹿脯端能遠寄將(時婦病甚)
為陳湘殷翁題畫五首(翁子姬遠姬遠子友仲持畫冊至鹿城索題錄二)
(首)
葦照明霞秋水平相呼相應趁和鳴同居个个無猜忌
真是人間好弟兄(蘆雁)
旅騎三冬不肯行漁陽臘雪太縱横春來合向金鵝館
消受花間一鳥鳴(花鳥)
壁上見子文大尹題
昔人抱犢三年學我亦香泉兩月停破塚不須求筆法
牙籖撿出翰林經
喜晤王清遠時余將還河中清遠亦之官茌平五
首(錄三首)
燕許弓裘鴻漸宜相逢依舊落花時朅來重對山公席
只有勞生鬢已絲(曩與清遠相見年髩俱髫齡今阮翁再命飲清遠方壯而余老矣)
倦游却愧長卿才二月還家花盡開最喜晴蓮千仞色
清光飛過大河來(余家郡城正與蓮峯相對門外朝夕見山色如碧玉)
握手東西長短亭翩翩家學且傳經懷君一路王孫草
直到魯連村畔青(清遠時方為茌山學博茌有魯連村即射書處)
再題喟亭看梅卷三絶句(錄一首)
人間萬事等浮雲山店溪橋野鶴羣輸却衆香緣分在
梅花好處便逢君
贈謝牧四首(錄一首)
蟠桃曾賜蘂珠宫五馬新看佐郡雄却羨官厨風味别
金盤先薦荔枝紅
除日雨霽曉起即事簡趙將軍五首(錄一首)
碧桃有意已含紫榆莢無心迥帶烟取次將窺湘女珮
逡廵全放沈郎錢
題黃湄都諫詩卷二首(錄一首)
十九首詩驚碧落一千年調記烟鬟少陵無語昌黎醉
只許黃門到華山
為阮亭先生題畫四首(錄二首)
誰畫江雲海霧閒長風披樹雨連山此中景物都何似
應在衡湘上下間
晴雲不及雨雲多石趾江心盪白波卧聽鷓鴣閒不住
幾番隣舍乞漁蓑
送張確山四首(錄一首)
咸陽芳草及時新偏向漁陽踏曉塵只是渭城三叠後
可能忘却卷衣人
送魏闇之還里二首(錄一首)
濛濛細雨海東頭尚覺寒生日本裘漸遠薊門見芳草
春風吹過古并州
禹州題壁四首(錄一首)
走馬襄城七聖迷禹州城外草萋萋來朝又宿嵩陽寺
石壁先聽震旦雞
過大鹵訪傅青主先生時已移居緬然有懷即書
此寄意四首(錄二首)
松莊烟樹十年餘寺路相逢笑下驢今日重來渾不見
白雲深處又移居
京洛無端迫客塵也知瓔珞是前身幾時得遂東隣約
金粟園中兩道人
見公㦷先生手蹟感詠之下不覺涕零四首
鳴雁城南春水生陳留風俗阮家情一行書信千般思
十五年前潁上行
薦禰當年墨未乾傷心耆舊已凋殘孝標没後交情少
誰惜人間葛帔寒
一笑金徽未落聲風流應主芙蓉城獨憐近詔求遺老
不使君王見長卿
等閒彌勒便同龕又與朝雲作晩參座上當年聽絲竹
西州慙負哭羊曇
勵夢
昏昏醉夢日浮沉難處方知用力深不是梅花香色好
如何鍊出廣平心
題莫亞夫先生小像三首(錄一首)
補衮即是仲山甫浣墨還同王右軍比似當年蘇玉局
相隨賸有兩朝雲
題杜少保園時雨中過
暮雨瀟瀟百一園上公别業倚雲根千回流水不知處
一逕野花開到門
長安初春感咏四首(錄二首)
十二金門平旦開縱横玉勒早朝回笙歌日暮能留客
誰道公孫不愛才
槭械霜林少定時東風吹動隔年枝白藤書笈青絲馬
獨有傷心沈亞之
贈少年
二十少年望麟閣盤馬彎弓氣磅礴眼前都尉知是誰
雲中但看雙鵰落
入晉懷長安諸公十首
浪跡無端入上京也教詞賦動公卿從今好繡平原像
莫更長吟瘦馬行
中朝愛客推司馬(龔公芝麓)海内談詩仰右丞(王公阮亭)每憶花
時留潁水(劉公公㦷)嘗愁雪裏送鄢陵(梁公曰緝)
啓事歸來晝掩關論詩謂我似青蓮難忘大小歐陽體
溫語時將勉後賢(同里杜公振門書法率更父子)
紛紛詞客日相誇大雅堪憐委亂麻每怪玉遮古情性
而今翻覺未聱牙(汪公苕文)
琴酒何曾累一官清思厚力砥狂瀾相過便覺塵心盡
天半峩嵋雪後看(程公石&KR0751;)
王叟顧叟致不惡屈郎李郎才亦希典型未可輕遺老
投分由來有布衣
陽羡書生乍相識題詩送我歸中條久無體格追風雅
尚爾風華掩六朝(陳其年)
阿大中郎舊有名相逢杯酒太匆匆郵亭數見題詩處
知爾歸程過宋中(彭中郎)
雨聲激楚清秋時讀爾從軍塞上詩四坐一時齊感激
不須急難鄴中兒(李天生初未相識但於阮亭先生處讀其塞上詩百韻心甚異之後聞李)
(武曾云赴一故人難不憚數千里外倍道即至天生真異人也)
聚散驚心不可裁天涯雲水思悠哉何年樽酒梅花約
重向昭王百尺臺
客中二首(錄一首)
白藤書笈太伶俜剰有南華一卷經獨坐長吟山日曉
竹忩影亂鳳凰翎
希夷先生頌
占斷蓮花第一峯白雲深鎻碧芙蓉石鐺半滴先天髓
濂洛關閩盡得宗
宿蒼陵峪
谷樹蕭蕭受晩風水螢輕颺小山叢今宵秋思知多少
盡付寒流亂葉中
咏漢史
宫簾寂寂漏聲長幾度黃門把綠囊癡絶昭陽雙燕子
一心飛向定陶王
見華陽道人蔣虎臣先生壁上和女郎詩題其後
三首
聞道華陽句曲仙布衣粗糲學枯禪如何也有閒情賦
寫到青樓燕子邊(詩中用關盼盼事)
看著名山杖古藤蒲團夜坐冷如冰只今綺語留金粉
尚爾天花著定僧
曾與芭蕉作晩參三生慧業入瞿曇老來劍閣無消息
重向峨嵋掃舊龕
鎮州荷花
鎮州荷花一萬柄鵁鶄鸂鶒相争飛安得紅香最深處
玉簫載滿酒船歸
城南城北皆荷花正對城門是酒家下馬猶能再斟酌
醉臨明鏡看吳娃
上谷早發
上谷東來曉氣濃沿溪烟樹綠含風郎山插笏青冥裏
大似諸郎立雨中
匏齋黃葵同方山紫海兩先生作二首(錄一首)
日日城西便忘歸北忩秋色雜晴暉坐看五叠湘裙軟
賤煞人間羅綺衣
班婕妤
翠輦當年著意辭何曾團扇更尋思一從長信宫中去
總使秋風也不悲
逢趙秋谷太史三首(錄二首)
大庾梅花發古香羅浮山下足徜徉菖蒲九節親能斸
好馭仙人五色羊
廣州歴罷又蘇州也向真娘墓上游饒爾廣平心似鐵
眼波横處易悲秋
題沈磵房射鴨圖三首(錄一首)
腰腹未作東陽瘦凍吟豈便東野窮愛對浪花酌銅斗
不妨料理竹枝弓
次青霞韻三首(錄二首)
生平恩怨任茫茫只有名心尚不忘百軸雄文詩兩卷
白藤隨處發竒光
白鹿騎來任往還城南劇飲發朱顔三千玉女渾相待
又采菖蒲入華山
山行即事三首(錄二首)
燕子烏衣雉子斑黃牛䑛犢水牛閒迎人無限挼藍色
布榖聲中四月山
山雲結作盤龍髻水荇花開似寶簮妾自當壚郎自飲
從來不解鳳凰琴
蓮洋詩鈔卷七
