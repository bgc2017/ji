陳檢討四六别集類六(國朝)
提要
(臣)等謹案陳檢討四六二十卷
國朝陳維崧撰程師恭註
國朝以四六名者初有維崧及吳綺次則章藻
功思綺堂集亦頗見稱於世然綺才地稍弱
於維崧藻功欲以新穎勝二家又遁為别調
譬諸明代之詩維崧𨗳源於庾信氣脈雄厚
如李夢陽之學杜綺追步於李商隱風格雅
秀如何景明之近中唐藻功刻意雕鐫純為
宋格則三袁鍾譚之流亞平心而論要當以
維崧為冠徒以傳誦者太廣摹擬者太衆論
者遂以膚廓為疑如明代之詬北地實則才
力富健風骨渾成在諸家之中獨不失六朝
四傑之舊格要不能以撏撦玉溪歸咎於三
十六體也師恭此註成於康熙癸酉王士禎
古夫于亭襍錄曰昔人云一人知已可以不
恨故友陽羡陳其年諸生時老於場屋小試
亦多不利已未博學鴻詞之舉以詩賦入翰
林不數年病卒京師及歿而其鄉人蔣京少
景祁刻其遺集無隻字遺失皖人程叔才師
恭又註釋其四六文字以行於世此世人不
能得之子孫者而一以桑梓後進一以平生
未面之人而收拾護惜其文章如此云云其
推奬師恭頗至然師恭所注往往失其本旨
如銅雀瓦賦彈棋愛子句自用曹丕巾角彈
棋事而但引藝經注彈棋引陸機弔魏武帝
文注愛子傅粉佳兒句自用曹植傅粉對邯
鄲淳事而引魏志武帝欲以何晏為子及文
帝疑晏傅粉事皆近是而非又如述祖德賦
況彼鯉庭句自用楊汝士桃李新隂在鯉庭
事而但引論語伯魚事憺園賦雙丁詎擬句
自用梁武帝賜到溉詩漢世重雙丁語而但
引文士傳丁儀兄弟事皆知其一不知其二
至於毛貞女墮樓詩序空空實下天之狀句
自用李斯奏秦始皇鑿之空空如下天狀語
而補註引劍俠傳妙手空空兒尤為乖謬如
是之類不一而足且任淵史容注黃庭堅集
於作詩本事及年月俱一一詳核故為善本
師恭去維崧最近文中事實緣起可以考知
如璿璣玉衡賦序之烏空楚幕鵑去巴江句
因
聖祖召試博學鴻詞在已未歲正平定湖廣四川之
後故維崧云云師恭不注其故則突入此語
是何文義哉特以四六文非注難明而師恭
捃摭故實尚有足資考證者故併存之以備
參校焉乾隆四十六年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
