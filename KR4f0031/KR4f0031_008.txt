陳檢討四六卷八
翰林院檢討陳維崧撰
序
魏禹平詩序
滿城柳色笛聲已入陽關(地輿廣記陽關在沙州夀昌縣西六里王之渙詩羌笛何)
(須怨楊柳春風不度玉門關)二月花朝天氣漸逢寒食(見澹園序註荆楚歲時記)
(過冬至一百五日即有疾風甚雨謂之寒食)屬文通之賦别(見無沗序)令敬禮以
定文(見懸圃序)且盡餘杯為談往事竊述二家之舊德聊充
四座之新聞(見二齊序註)昔在前朝正丁末季奄人竊柄普天
馳節甫之門(後漢書靈帝繼立曹節王甫軰以卑品賤人摇弄國柄)元子委裘薄
海拜聖嬈之座(漢安帝記帝封乳君王聖為野王君漢靈帝記時乳母趙嬈䜛諛驕溢)時
則余祖少保公諤諤東朝(國策趙良曰千人之諾諾不如一士之諤諤新序周舍對)
(趙簡子曰願為諤諤之臣)君家忠節公稜稜左掖(蕪城賦稜稜霜氣左掖見黃門序)
膺滂何罪同飛告密之章(後漢書李膺與范滂齊名後宦者坐膺以黨錮免官范滂)
(亦以鈎黨繫獄唐書太后垂拱二年自徐敬業之反疑天下多圖已乃命鑄銅為匭置之朝堂受天下密奏盛)
(開告密之門詳賀周序註)喬固奚辜俱置同文之獄(漢書李固扵順帝朝為泰山太)
(守杜喬為八使之一按察兖州奏固政為苐一後帝奔竇憲梁冀誣固與妖賊通收固下獄死宋書紹聖四年)
(章淳蔡卞用事治同文舘獄將悉誅元祐舊臣)碧血長埋扵牢戸(左傳魯哀三年周人殺萇)
(弘註弘資中人周大夫萇叔晉趙鞅讓周以弘為討也莊子弘死扵蜀藏其血三年化為碧)周書深
刻其姓名(補註)不其然乎彼一時也既而下宫難息孤出袴
中(史記趙世家屠岸賈與諸將攻趙氏扵下宫殺趙朔滅其族朔妻成公娣有遺腹走公宫匿生武賈索之)
(夫人置兒絝中祝曰趙宗滅乎若號即不滅若若無聲及索兒竟無聲)北海冤消人還璧
裏(見祖德賦)則有余父贈檢討公風度鴻騫(見商尹序)君叔庶常
公儀觀鵠舉(詳儲太翁唘)江深故國相逢石子岡頭(吴志孫峻殺諸)
(葛恪投于石子岡先是童謠云諸葛恪何弱弱蘆葦单衣篾鈎絡扵何相求成子閣註成子閣反語石子岡也)
花落空宫並坐瓦宫閣下(金陵志梁昇元閣改名瓦棺寺西晉時地産青蓮二朵掘)
(之得瓦棺内見一老僧花從舌底出詢及父老曰昔有僧誦法華經卒葬此地)而乃社猶竄鼠
城尚憑狐(說苑管仲對桓公曰夫社束木而塗之鼠因往托焉薰之則恐燒其木灌之則恐敗其塗)
(國冇社鼠人主左右是也沈約恩倖傳城狐不灌社鼠不薰謂得所憑依也)華林半部多是
佃夫之伎人(見尺牘序及鴻客序)建業三更齊唱總持之艷曲(見鴻)
(客序江總傳總字總持為浮艷之曲日與後主遊宴後庭共陳暄等十餘人謂之狎客)扵是筵畔
徵歌風前命酒張髯奮擲盖寬饒醒後原狂(漢書盖寬饒字次公)
(魏人擢司隸校尉弹劾不避權貴嘗過手恩侯許伯曰無多酌我我乃酒狂丞相魏侯笑曰次公醒而狂何必)
(酒也)戟手轟豗(韓愈詩衆樂驚轟豗)禰正平怒而工罵(見雪持序)宵人籍
籍(漢江都易王傳國中日語籍籍)指為鈎黨之子孫(見上註)異類紛紛奉
以東林之衣鉢(高僧傳沙門慧永居西林與慧遠同門遊好遂邀止刺史桓伊以學徒日衆更)
(為遠建東林寺後結白蓮社扵此明史顧憲成字叔持無錫人學者稱涇陽先生領銓事以忤執政削籍歸里)
(修東林書院與弟允成高憲公等講學其中東林之名遂滿天下語錄五祖弘忍以法寳及所傳袈裟付六祖)
(盧惠能謂傳衣鉢唐書和凝懽登第在十三名及知貢舉以范質為十三人後俱登相位人謂之傳衣鉢)僕
猶憶此君豈忘諸無何而鵑啼西雒昔夢宵迷(見&KR0751;菴序)鵝
出東周舊家晨散(見懸圃序)空留先澤鄙人則遠遜孔璋(見無)
(忝序)綽有門風賢從則羣推交讓(蜀都賦交譲所植註兩樹相對一樹枮則一樹)
(生枝名出岷山在安都縣今禹平從兄家交譲取此)都緣世講欣聯袁灌之交
(見半繭賦)頗怪時流謬作曹劉之目(杜詩目短曹劉墻朱註子建公幹也)問燕
吴之異路偶出處之分途然而故人知我寧来割席之
言(漢書管寧與華歆同席讀書有乘軒冤過門者寧讀如故歆廢書出看寧割席分坐曰子非吾友也)賤
子懷人長記班荆之日(漢書主邑請召賓邑自稱賤子左傳楚伍舉與聲子相善舉奔)
(晉聲子將如晉遇之扵鄭郊班荆相與食而言復故)是則魏里之與荆溪交非一
日(嘉興志嘉善縣有魏里荆溪見天篆序)而寒門之與貴族誼並千秋乃
者吾賢猶為傑出詞場獨霸跌宕扵練裙紈扇之場(練裙)
(詳紫来序紈扇見海棠賦)文陣稱雄激昂扵鐵撥銀筝之隊(鐡撥見子厚序)
(銀筝見滕王賦)從来才子必生孝笋之鄉(見&KR0751;菴序)自古文人半産
忠泉之里(見歸田序)僕非阿好謝砌原開樹樹之花(見祖德賦註)
世所同知王門定韞家家之玉(詳益都跋)僕也久從吴會披
異采之繽紛近在幽燕捧名篇之絡繹(張衡南都賦絡繹繽紛)詎
意灞橋草碧遽理歸装(詳萬柳啟)何圖韋曲花紅難牽别袂
(詳紫来序杜詩韋曲花無賴)遂題數語爰集百端(見滕王賦)君其姑去送
子在綠波南浦之前(江淹别賦春草碧色春水綠波送君南浦傷如之何)僕亦遄
歸俟我扵黃葉西風之後
宫紫玄先生春雨草堂詩序
盖聞嚴霜霣葉寄跡何由(春秋霣霜不殺草說文與隕同)滄海横流處
身無所(世說王孝孫早歲喪妻有子貧無居宅惟畜露車共宿車上嘗嘆曰滄海横流處不安也)志
士抱羈孤之戚貞臣興轉徙之嗟然而莊名白石猶有
故侯(補註)家近藍田非無舊將(見滕王賦)卯金劒去(張華傳晉武庫火剱)
(穿棟去李賀詩漢劍當飛去詳下)張平子以此歸田(見三芝序)典午星移(見素)
(伯序)王逸少扵焉誓墓(見黃門序)競說愚公之谷(說苑齊桓公獵逐鹿入山)
(谷中見父老問此何谷曰昔有翁畜牸牛子大賣之置駒少年曰牛不生馬遂持去人以為愚因名愚公谷)
相傳處士之廬(見海棠賦註)僕以客遊時焉浪跡偶過海陵
之郭(地理志揚州府領三州七縣皆漢海陵地今南通州曰海陵)獲登春雨之堂其堂
也歴落嵯峨嶒泓蕭瑟接天睥睨依稀潘岳之面城(釋名)
(城上垣謂之睥睨一云女墻潘岳閒居賦退而閒居扵洛之涘陪京泝伊面郊後市庾信小園賦潘岳面城)
撲地閭閻彷彿晏嬰之近市(鮑昭蕪城賦㕓閈撲地歌吹拂天字林閭里門也閻)
(里中門也左傳景公欲更晏子之宅辭曰小人近市朝夕得其所欲敢煩里旅)蘭橑夹峙望若
鴛鴦(見滕王賦屈原九歌桂楝兮蘭橑)複道中迴形如螮蝀(阿房宫賦複道行空)
(不霽何虹)文廊棋布綺舘星羅(見璿璣賦)珠簾共鶴露齊垂繡帳
與雁風同捲(風土記白鶴性警至八月露降至草木上滴滴有聲則高鳴相警移徙宿處慮有變)
(害也摭言秋風為送雁風)况復關通南海雲水一區地號西湖烟波
萬頃鵁鶄鳬鵠(見瀛臺序)真同鏡裏之装(見憺園賦)蒲稗菰蒋不
異空中之市(見半繭賦)王司州流連印渚欣賞絶多(見憺園賦)謝
太傅嘯傲剡溪襟情不少(謝安傳安常住臨安山中遊賞必以妓女從紹興志東山)
(在上虞縣西南謝安隠此携妓以遊按剡溪在嵊縣皆屬紹興)爰乃被以紫莖繚之紅
藥(楚詞秋蘭兮青青綠葉兮紫莖謝玄暉詩紅藥當階翻)王家仲寳府種芙蓉(蕭子)
(顯齊書王僕射名儉字仲寳瑯琊人每自比李膺嘗以庾景行為長史蕭沔與儉書曰盛府元&KR1212;實難其選庾)
(景行泛綠水依芙蓉何其麗也時以儉府為蓮花池韓偓詩蓮花幕下風流客)陸君慧曉門栽
楊柳(南史慧曉與張融並宅其間有池池上有二株楊柳何點嘆曰此池便是醴泉此木便是交譲並見)
(鴻客序)文禽翔扵綠水翠羽拂扵朱軒固已石留貞女之
形(寰宇記貞女石在敘州府宜賓舊小州岸昔有貞婦夫没無子事姑甚謹身没所居室有一大石湧出人)
(號貞婦石並見海棠賦)寧徒果得隠夫之號(見海棠賦)時則風吹鍜竈
人是嵇康(見半繭賦)月冷匡牀主稱向栩(漢獨行傳向栩字子興向子平之後)
(桓靈時少為書生性卓詭不倫恒讀老子嘗扵竈北坐板牀上如是積久板乃有膝踝足指之處不好語言而)
(喜長嘯)披鹿裘而泮渙載鶴氅以婆娑(晉隱逸傳瞿硎先生者太和末嘗居)
(宣城郡界文脊山山有瞿硎因以為名大司馬桓温往造之見先生披鹿裘坐扵石室神無忤色晉書王恭嘗)
(披鶴氅涉雪而行孟昶見而嘆曰真神仙中人)手中麈尾(見鷹垂序)皆過江支許之
談(高逸沙門傳支道林與許椽共談支通一義四坐莫不厭心許送一難衆人莫不抃舞)案上牛
腰(李詩書秃千兔筆詩載兩牛腰潘邠老詩詩束牛腰藏書稿註束書具形如牛腰也)悉入洛機
雲之作(見祖德賦)隱嚢紗帽宛矣流風(隱嚢見尺牘序北史秦王歸彦平北齊齊)
(制惟天子紗帽臣下戎帽特賜歸彦紗帽)屐齒巾箱翩其姿致(屐齒見憺園賦巾箱見尺)
(牘序)若夫故都玉樹感不忘心舊事金盤悲難去口(見滕王賦)
聽關河之篳篥既足嬰情(見天章序)見鄉國之旌旗奚堪拭
涕(見素伯序)心如饑雀堕此空倉(蘇伯王妻盤中詩空倉鵲常苦饑吏人婦會夫稀)
骨似飛龍落来藥店(見皇士序)三年石闕豈無懊惱之歌(宋凊)
(商曲古辭將懊惱石闕晝夜題碑淚常不燥宋樂府讀曲歌三更書石闕憶子夜啼碑並見海棠賦及天篆序)
五夜弹棋大似不平之局(見三芝序)時則憑檻悲歌登樓慷
慨王敦閣内惟多缺盡之壺(王敦傳敦字處仲每酒後輒咏魏武老驥伏櫪四語)
(以如意擊唾壺壺口盡缺)陶侃齋頭祗有運来之甓(陶侃傳士行嘗為廣州刺史在)
(州無事輒朝運甕扵齋外暮運扵齋内人問其故答曰吾方致力中原過爾優逸恐不堪事故自勞耳)扵
是東都好事南國名流(見憺園賦)並贈詩章咸投卷牘宋風
謝雪(宋風見琅霞序沈約宋書謝惠連十歲能屬文為雪賦以高厲見竒)龍虎跳扵行間
(見祖德賦)何粉荀香(何粉見銅雀賦典略荀彧字文若劉季和嘗言荀令君之衣皆香每至人家坐)
(處嘗三日香)珠玉生扵字裏(見素伯序)珍踰趙璧(見歸田賦)光嫓隋珠
(見鷹垂序)崧樗櫟庸材(樗見半繭賦註櫟詳逸齋序註)菰蘆下士當年龍廏
差有姓名(唐書天駟監御左右分二廏一曰祥鳳二曰鳳苑其後禁中又增飛龍廏唐學士例借飛)
(龍廏馬李詩朝天數換飛龍馬)舊日射棚頗多儔侣(詳儲太翁唘)訪羅含之
宅幸覯斯堂(晉書羅含字君章莱陽人為尚書郎致仕所居南恩有羅琴山以含常携琴扵此故)
(名羅含傳含辭桓温别駕立茅作舍以居布衣蔬食)銜山簡之杯乃為兹序(襄陽記晉)
(山簡字季倫鎮襄陽每遊習郁池輒醉人歌曰人公何所詣往詣高陽池日暮倒載歸酩酊無所之杜詩愛酒)
(晉山簡)所喜虬鸞在後悉高山流水之音(見園次序)深慚糠秕
當前(見黃門序)對白雪陽阿之曲(見天章序)言歸二酉(見王巖序)兼慰
雙丁(見憺園賦)附注(漢書斬白蛇劍七綵珠九華玉為飾五色琉璃為匣)
陳集生影樹樓詩序
梁谿陳生(常州志無錫梁谿源出慧山梁時重濬故名)幼遇艱難生遭孤露
成童失怙(詩)已罷蓼莪(見憺園賦)羈貫思親(見雪持賦)便悲風木
(見憺園賦)邴根矩傷心之語酸感㫄人(漢邴原傳原字根矩少孤數歲時過書舍)
(而泣師問曰童子何泣也原曰凡得學者有親也一則願其不孤二則羨其得學中心感傷故泣耳)中山
王聞樂之時哀纏行路(漢書武帝懲吴楚七國之變欲削弱宗室時中山靖王勝来朝)
(天子作樂置酒勝聞樂而泣問其故以所聞對有曰臣心結日久每聞幻渺之聲不知泣涕之横集也)况
復門單戶冷外鮮期功祚落宗衰内無萼附装蘆作絮
依稀閔子之愁(孝子傳閔子性孝後母衣損蘆花衣已二子絮父知欲去妻損曰母在一子寒)
(母去三子單母感悟遂成慈母)刻木為人彷彿丁蘭之恨(漢書丁蘭幼喪母刻木像)
(事之若生鄰人張叔醉詈木像蘭歸見母像若不懌妻告以故蘭奮擊張叔吏至捕蘭木像垂泪郡嘉其孝感)
(神明奏之詔圖其形)出有燃萁之歎入逢櫟釡之傷(魏志曹植善屬文帝素忌)
(其才欲害之令作詩限七步成植應聲曰煑豆燃豆萁豆在釡中泣本是同根生相煎何太急史記楚元王世)
(家高祖微時嘗與賓客過巨嫂食嫂厭叔與客来佯為羹盡櫟釡賓客以故去已而視釡中尚有羹繇此怨嫂)
(後封其子為羹頡侯註櫟歴也以杓歴釡有聲詐為無羹也羹頡山名借以鄙之按漢書一作邱嫂一作轑釡)
悽惻何窮纏綿曷已然而陳情令伯尚有白頭(晉書李密字令)
(伯父早亡母更適人鞠扵祖母劉氏武帝徵為太子洗馬詔書屢下密上陳情表帝聽其終養)賃廡梁
鴻猶無青案(高士傳鴻依臯伯通居廡下為人賃舂張衡詩美人遺我青玉案舉案見貞女序)
扵是湛情作述肆志纂搜文通好學漂麥寧妨翁子讀
書負薪不輟(見懸圃序)大有蘭臺之聚(見憺菴序)絶多梓澤之遊
(見半繭賦)時則銅樓清夜厠跡應徐(見滕王賦註)金市熙春(見滕王賦)
方驅潘夏(晉書潘安仁夏侯湛同行時人謂之連璧)櫻桃初熟騰詩句之清
新荳䓻方垂訝才思之驚寤(見海棠賦)用鳩一集不亞千篇
僕愧不文無能為力以余一日之長謬邀九品之評
(詳夀季序)嗟乎同是孔璋之後裔豈乏家風(見無忝序)矧稱正則
之門徒寧無流𣲖(離騷經名余曰正則兮字余曰靈鈞註屈原名正則謂平正可法則也)
莫以羈孤而廢著勿因隟弱以摧毫(管子上聾則下瘖上惽則隟不計)
須知詞賦自有知音若說風騷原多定價殷芸吮墨遘
貧賤以奚嗟(梁書列傳殷芸字灌蔬陳郡長平人博洽羣書幼而廬江何憲見之深相嘆賞後為)
(昭眀太子侍讀)陸厥懷鉛沮䜛疑而何恤(陸厥見滕王賦懷鉛見尺牘序註)羊
叔子不如銅雀伎雖有是言(世說王子敬語王孝伯曰羊叔子自復佳耳然亦何)
(與人事故不如銅雀臺上伎劉註謂羊公德自佳不如妓可娱人此正墮淚之言)小家女嫁得
汝南王詎無其日(見琴怨序梁元帝採蓮歌碧玉小家女来嫁汝南王庾信詩定知劉碧玉)
(偷嫁汝南王)老余江總勖爾侯芭(姚思廉陳書江總七歲而孤及長篤學有詞采仕梁)
(陳隋時年七十六嘗自敘其略時人謂之實錄漢侯芭傳芭少肆力扵學壮遊四方師揚雄授以太玄法言悉)
(得其旨)
九日黑窑厰登高詩序
若夫赤車聘士京都開碣石之宫(史記騶子之燕昭王擁篲先驅築碣石宫)
(親往師之)黃屋招賢輦轂闢翹材之舘(漢書項羽圍漢滎陽紀信誑楚乘王車盖)
(黃屋以故王得遁註黃繒盖褁也西京雜記公孫弘為相分三舘欽賢舘以待大賢翹材舘以待大材接士舘)
(以待國士)高冠長劍結靷而至者三千廣厦細旃抵掌而談
者十九昭王臺畔夙稱買駿之鄉(燕世家昭王欲招賢郭隗曰昔有求千里)
(馬者馬已死五百金買其骨不期年千里之馬至者三王欲招賢請從隗始王乃築臺置金以師之)元禮
門前新有登龍之客(李膺傳膺字元禮潁川人以聲名自高士有被其容接者名為登龍)
(門云)時則太史趙鐵源先生天水名家營邱望姓(見歸田序註)
金閨掞藻(見園次序)玉尺量才(唐書趙光逢以文行知時人謂之玉界尺)西園既
文舉開樽(孔融傳融字文舉後為北海相嘗曰座上客常滿樽中酒不空吾無憂矣)東郭復
當時置驛(見憺園賦)則有敦牂紀歲金虎司晨(天皇紀十二支中午為敦)
(牂黃庭要旨兌之氣金之精其色白其象如懸磬其神如白虎)商飈激扵蕭林灝景凝
其素節渾河一色(順天志府西南盧溝河本桑乾河也俗又呼渾河)雲中之雙
闕常紅(見商尹序)落葉三關(保定志雄縣瓦橋關乃三關之一)塞上之千峰
忽紫霜曦縞晝耀橘柚之金穰(南都賦穰橙鄧橘古詩經霜柑橘綴金丸)月
魄澄宵綴茱萸之綵纈(續齊諧記汝南桓景随費長房遊學長房謂曰汝家有災厄令)
(家人作絳囊盛茱萸繋臂登高山飲菊花酒可免)斯時也稷下遊譚之士弭節
高秋(史記齊宣王喜文學遊說之士不治而議是以稷下學士復盛且數千百人註齊有稷門城門也談)
(說之士期會城門下新序齊稷下先生喜議政事正義曰魯連子云齊辨士田巴服徂邱議稷下離騷吾今羲)
(和弭節兮)梁園詞賦之賓(見璿璣賦)彯纓上國(廣絶交論彯組雲臺者摩肩文選彯)
(纓天閣)文成騷辨莫平楚客之心(見楚鴻序)景直蓴鱸易入吴
人之夢(晉書張季鷹仕齊王冏為東曹知亂將作見秋風起思吴中蓴莱羹鱸魚膾歎曰人生貴適志)
(耳遂命駕歸)非無魯酒寧使銷愁(見素伯序)不有燕歌何能遣興
(見渭仁序及智修序韓文燕趙多慷慨悲歌之士)先生乃練兹時日載䔩蘭肴
召我賓朋為斟桂醑(離騷苟余情其信姱以練要兮註練擇也漢樂府古辭有題云練時)
(日邊讓章華臺賦蘭肴山聳椒酒淵流屈原九歌蕙肴蒸兮蘭藉奠桂酒兮椒漿)然而九衢車
馬誰為泛菊之名區(天問靡䓑九衢山海經有四衢五衢西京雜記九日飲菊酒令人長)
(夀)三市塵囂不稱題糕之韻事(周禮大市日昃而市朝市朝時而市夕市夕時)
(而市洛陽記晉都洛有三市一在城西南一在城東一在城南見滕王賦註邵氏聞見錄劉夢得作九日詩欲)
(用糕字以五經中無此字輒不復為朱子京九日食糕有詩云劉郎不敢題糕字空負詩家一世豪)匪尋
僻地曷暢雅遊扵是長楊直去竟得空羣(詳舜民序)下杜斜
臨還逢古樹(補註)水雲曠淼樹颯颯以吟風沙嶼清蒼葦
蕭蕭而捲雪爰乃幽人藉卉(見鴻客序註)上客攀條(詳萬柳啟註)
乍敷袵以論心或憑欄而送目(離騷跪敷袵以陳辭沈約謝靈運傳論敷袵論)
(心商𣙜前藻漢書周亞夫趨出上以目送之嵇康詩目送歸鴻江總詩去雲目徒送)人逢高會幾
忘異地之關河(見鴻客序註)天放新晴不送滿城之風雨(潛確)
(類書謝無逸以書問潘大臨近作詩否答曰昨日清卧聞攪林風雨聲遂起題壁曰滿城風雨近重陽忽催租)
(人至敗意止此一句奉寄)飛觥闘斝賢主既&KR1225;然而成吟拂素題箋
嘉賓亦斐然而嗣咏詩分各體人限二章嗟乎桓南郡
賦詩横槊參佐風流(晉書桓温九日遊龍山&KR1212;屬畢集九域志太平治當塗有龍山横槊)
(見鷹垂序)劉彭城戲馬高臺賓徒慷慨(南齊書劉裕為宋公時在彭城九日出遊)
(項羽戲馬臺至今相承為故事)扵今不再自古空傳黃花插髩徒添落
帽之狂(杜牧詩菊花須插滿頭歸晉書孟嘉為桓温參軍九日從遊龍山風吹落帽嘉不之覺温謂賓)
(客勿言令座中孫盛作文嘲嘉嘉請紙作答了不容思)白雁横空(見孝威序)祗切悲秋
之感(見海棠賦)年年漉酒惟存陶令之巾(沈約宋書陶潛在家取頭上葛巾漉)
(酒漉畢還著值隣家招飲酒有滓即脱衣漉之)歲歲尋花慣作駱丞之序(駱賓王集)
(有九日冒雨尋菊序)僕也恭聆逸响知紀勝之重逢遥隔名筵悵
從遊之有待為平原而買繡千秋公子之絲(李賀浩歌買絲繡作)
(平原名有酒惟澆趙州士)過燕市以登高(見篇上)一卷大夫之賦(見天篆序)
萬柳堂修禊倡和詩序
盖聞歲紀上除(歲時記三月節巳日為上巳月建辰則巳為除日以除不祥也魏以後但用三)
(月三日不復用巳矣上巳一日上除一日元巳)詩詠秉蘭扵洧涘(鄭風)春惟元巳
史標躤柳扵華林(魏志魏眀帝建芳林園以避少帝諱後改曰華林按宋武帝齊眀帝及周)
(眀帝皆褉飲扵此屬河南府又按梁簡文所遊華林園在鍾山側見琅霞序庾信集三月三日華林射馬賦有)
(云落花與芝盖同飛楊柳共春旗一色按躤柳踐柳營以遊也)都下盛洛濱之戱千里
安期(見楚鴻序)山陰流曲水之觴興公逸少(晉書王羲之字逸少作蘭亭臨)
(河敘有云會扵山隂之蘭亭修褉事也扵時流觴曲水列坐其次又列序時人右將軍孫丞等二十六人賦詩)
(扵左謝勝十五人不能詩罰酒各三斗按孫丞名綽字興公有蘭亭後序)顔特進騁華文扵
劉宋花在毫端(宋略文帝元嘉十一年三月丙申褉飲扵樂遊苑顔延之應詔讌曲水作詩八)
(章俱四言甚工按延之卒贈特進諡曰憲)王寧朔騰玉藻扵蕭齊春生楮裏
(齊書武帝永眀九年三月三日幸芳林園褉飲朝臣勅王融作序文藻富麗王融傳融字元長僧逹之孫也仕)
(齊為寧朔將軍)三月三日水面麗人(杜詩三月三日天氣新長安水邊多麗人)一咏
一觴林邊名士(見上蘭亭序此地有崇山峻嶺茂林修竹一觴一咏亦足以暢敘幽情)亦
云在昔以迄扵今則有韋曲名莊(詳紫来序)平泉别業(見藝圃序)
黃扉上相(見佳山序)欣逢戒浴之辰(歲紀記上巳日修褉戒浴以除不祥)綠野
元公(見楚鴻序)喜届祈蠶之序(成都記三月三日遠迎祈蠶扵龍橋命曰蠶市)鶯遷
郛外高閣仍開(見佳山序)蝶舞花間小車遠到(見憺園賦)裙屐簇
謝庭之子弟(見祖德賦)輜軿溢馬帳之生徒(漢書桓帝時馬融字季長著述)
(甚富坐高堂施綘帳前授生徒後列女樂盧綰鄭玄其徒也輜軿詳合肥書)時則上陽宫外
積靄初晴(洛陽記上陽宫在東都苑内李郢詩上陽深鎖寂寥春)宣曲觀前遊氛
乍斂(華陽國志上林苑中有臨高凌雲宣曲廣武閬風萬世修齡總章聽治凡九觀皆高六七十丈按上)
(林賦西馳宣曲張搰註宣曲宫名在昆明池西)天装卵色(見憺園賦)皴成雙闕之紅
(見商尹序)岫抹雲藍滴作萬家之翠(語林夏日山藍欲滴)綿羽既蹁躚
乎綺陌新荑亦溶漾夫銅溝(見澹菴序註)鞭絲帽影争窺白
傅之池臺(洛陽名園記白樂天居東都履道坊治園池亭榭與元微之劉禹錫韋楚老等往来唱和)
(自著有池上篇)松韻泉鳴競和東山之絲竹(晉書謝安舊隱會稽東山後扵金陵)
(築山擬之營洽樓舘松竹甚盛好音樂朞喪不廢絲竹)蘭肴載䔩桂釀新篘(見九日序)
我師爰呼四座而言(見二齋序註)此樂實駕千春而上生民
之始厥有豪雄自我而前非無賢逹間復流連節物撫
弄景光然而星移物換竊或因身世以停歌樂往哀来
究且睠關河而罷酒縦或放懷清曠陶情詎遂以忘情
寄意洸洋齊物亦何能遺物曷若鄭子産之池内長有
生魚周茂叔之階前雅多青草(宋書周敦頥字茂叔别號濓溪先生吟風弄月)
(意味洒然窗前草不除去言與自家意思一般)流行坎止悟大造之無心(易)今
是昨非笑前賢之多事(歸去来辭覺今是而昨非)詩成七律人各二
章庶幾南樓清興老子何减扵諸君(見歸田序)依稀東魯高
風狂士偕遊乎童冠云爾(論語)
閨秀商嗣音詩序
從来福命大抵相妨自昔身名何嘗俱泰(晉書石崇曰士當身名俱)
(泰何至處甕牖哉)有我友之高才際興朝之盛典嚴終接軌揮
毫扵鳷鵲觀前(漢書嚴助為中大夫與朱買臣並在左右終童見黃門序漢書註鳷鵲觀在雲)
(陽甘泉宫)枚馬聮鑣授簡扵鳳凰闕下(枚馬見璿璣賦謝靈運集詩序楚襄王時)
(則有宋玉唐景梁孝王時則有鄒枚嚴馬鳳闕見商尹序)辭章温麗九重亦悉其名
(西京雜記枚臯捷疾長卿淹遲長卿首尾温麗枚臯時有累句故知疾行無善跡矣九重見璿璣賦)體致
雕華(見楚鴻序)兩省盡傳其賦(兩省見黃門賦註)會遭逢之未偶遽
行李之將歸(左傳行李之往来杜預註李或言理或言李皆謂行使也)西風落葉别
子三秋北渚微波(見藝圃序)送君千里爰扵酒半自說生平
並倚風前為言鄕里乃知高柔室内正有賢妻(孫統為高柔集)
(序柔字世遠樂安人婚泰山胡母氏女年二十既有倍年之覺而姿色清惠近是上流婦人柔愛玩賢妻有終)
(焉之志何克取為冠軍參軍僶勉應命不能相舍相贈詩書清婉辛切按隋高柔字文惠乃為刺姦刺史者)
荀粲房中非無令婦(見渭仁序)示我玉臺之咏(徐陵玉臺新咏序撰錄艷)
(歌凡為十卷)玩其錦瑟之章(見天篆序)盖嗣音商夫人者即君之
德配而前太傅商公之季女也爾其族望通華門楣清
綺扶風宅第惠班則才擅大家(見歸田序)金卯家庭令嫻則
名高三妹(世說劉孝綽三妹嫁瑯琊王叔英吴郡張嵊東海徐悱並有文才徐妻尤為清拔孝綽傳)
(曰悱妻字&KR0570;所謂劉三娘者也悱卒妻為祭文辭甚悽愴)冬缸夜煗(詳茹蕙序)援彩筆以
吟椒(見瑞木賦)春陌晨鮮展蠻箋而咏絮(蠻箋見三芝序詠絮見琴怨序)固
勝洛陽道上只解採桑(梁武帝歌河中之水向津流洛陽之女名莫愁十三能織錦十)
(四採桑南陌頭)非徒蜀郡壚頭惟能賣酒(見看奕賦)洎乎降阼以暨
同牢(郊特牲舅姑降自西階婦降自阼階授之室也昏義共牢而食註牢俎也)張子高畫眉
之暇即事觀書(見少楹序)楊子幼鼓瑟之餘便思染翰(見看奕賦)
加以娣原道韞標名德扵區中(見瑟怨序)女是左芬扇風華
扵膝下(外戚傳左貴嬪名芬雍之子思之妹善綴文晉武帝聞而納之姿陋無寵以才德見禮每有方)
(物異寳必詔為賦頌以是屢獲恩賜焉)一門才媛商雲衣獨矜秀善之稱
兩姓賢甥祁湘君蚤得清新之譽(商嗣音名景徐乃冢宰季女適己未微聘)
(徐咸清號仲山先生生女昭華商雲衣名彩冢宰孫女祁湘君名德茝父大中丞諱彪佳諡忠愍母商氏冢宰)
(長女)階前鄭婢並習風詩(世說鄭玄家奴婢皆讀書嘗使一婢不稱旨將撻之方自陳說)
(玄怒使人曳著泥中須臾復有一婢来問曰胡為乎泥中答曰薄言往愬逢彼之怒)座上濟尼尤
長辭令(世說謝遏絶重其姊張玄常稱其妹有濟尼者並遊二家人問其優劣答曰王夫人神情散朗)
(故有林下風氣頋家婦清心玉映自是閨房之秀註王乃謝姊頋乃張妹也)篇章間作燃脂
而玳瑁千函倡和時聞拂素而琉璃萬軸傅粉熏香之
暇字字庾徐玉釵羅袖之中人人江鮑(見園次序)况復翟泉
鵝出關河之愀愴何多陳寳雞鳴身世之感傷不少(見得)
(仲序)夜月歸寧則太傅之池臺安在秋風憶舊則尚書之
棨戟都非(棨戟見看奕賦)涉綠野之空園(見楚鴻序)入烏衣之短巷
(見少楹序)殘山賸水頓成今曩之規伯姊諸姑略說興亡之
事借斑管以描愁(見園次序註)托銀筝而訴恨(見滕王賦)此則韓
娥蕩魄聲因激楚而彌工(列子秦清曰昔韓娥東之齊匱糧過壅門鬻歌假食既去)
(餘音繞梁三日左右以其人弗去過逆旅逆旅人辱之娥因曼聲哀哭一里老幼悲愁垂涕三日不食列女傳)
(無鹽女諫齊王曰聽激楚之遺風按激楚流風二舞曲名)衛女消魂詩以悲哀而入
妙也(琴苑要錄思歸引者衛女之所作也衛侯有女邵王聞其賢聘之未至而王薨太子欲留之女不聽)
(拘扵深宫援琴歌曲縊而死)因語故人君真竒福假令淇泉無巧笑
之人(詩)魯國有宿瘤之女(見憺園賦按宿瘤齊女)孝標膴仕偏逢
轗&KR0008;之妻(劉孝標自序峻字孝標天監中詔掌石渠閣以病乞隱金華山余嘗自比馮敬通敬通有)
(忌妻至扵身操井臼余有悍室亦令家道轗軻)馮衍封侯長守噭咷之婦(馮敬通集)
(敬通有一婢妻任酷妬之擊婢無所不至乃棄遣之因與婦弟任武逹書曰吾數竒命薄端相遭逢按衍封曲)
(陽侯沈約詩為君含噭咷)中懷已盡人世奚堪此則對風月以增欷
抑且遘綺羅而成痗即使室非交謫家有同心然或妾
住河南君官淄右(江淹别賦君居淄右妾家河陽)盛年紅粉響砧杵扵
天邊(見滕王賦杜牧詩佳人力杵秋風外)異國青衫聽琵琶扵亭下(見良輔序)
(及庭表序)悲哉南國之佳人逖矣東方之夫婿(曹植詩南國有佳人華容)
(若桃李韋莊詩南國佳人號莫愁樂府陌上桑東方千餘騎夫婿居上頭)年年計吏頻緘徐
淑之書(漢詩紀秦嘉字士會渭城人為郡上計椽有贈婦徐淑書及詩傳世)歲歲香閨長
寄竇滔之字(見璿璣賦)難同弄玉雙吹鳳竹以成仙(見藝圃序)翻
羡王章共卧牛衣而灑泣(見天章序)在彼何辜在君何幸行
矣長征何必預人家國(世說桓公欲遷都孫綽上表諫桓令人致意曰君何不尋遂初)
(賦而彊知人家國事)歸與此日猶能樂爾妻孥(詩)種玉實英雄兒
女之鄉(見滕王賦)耶溪尤粉黛烟霞之窟(見智修序)左攜嬌女(詳茹)
(蕙序)姑消憤懣扵詩歌(禮志懣氣盈說文懣悶也煩也江淹詩投袂既憤懣)右擁孺
人且澣牢愁扵文史(禮大夫妻曰孺人恨賦左對孺人顧弄稚士子雲傳雄扵屈原痛惜)
(一下至懷沙一卷反其詞曰畔牢愁)遠峰眉際(見皇士序註)何須看馬上之西
山(順天志西山為京師八景之一每大雪初霽積素凝華)閬苑人間(集仙錄王母居崑邱之國)
(閬風之苑非飈輪不可到述異錄閬苑在大海中神仙所居)底事戀雲中之北闕(見商)
(尹序)還鄉甚樂去國何傷君曰有諸斯言良是藉卿弁語
縦倚馬以奚辭(晉書桓宣武北征會須露布文喚袁宏倚馬前令作俄得七紙殊可觀)貽
我細君遂揚鞭而竟去(東方朔傳漢武帝扵社日賜從官肉大官未至朔割肉以歸帝)
(令目責朔再拜曰受賜不待詔何無禮也拔劍自割何壮也割之不多何廉也歸遺細君又何仁也古詩揚鞭)
(看花去)
徐昭華詩集序(山隂閨秀集昭華字伊璧贈三嫂詩云粧樓春色曉捲幔綠楊間又)
(贈雲衣詩羨汝雙蛾似初月不須留待畫眉人又為雲衣作催粧詩序中因及之)
瀨中夫子偕遊細柳之營(吴越春秋子胥過溧陽瀨水之上註即今溧水漢宫闕疏)
(細柳倉有柳市詳萬柳啟)毛穎先生並轡長楸之舘(毛潁傳秦蒙恬南伐楚次中山)
(圍毛氏之族拔其毛載穎而歸曹植名都篇走馬長楸間復齋漫錄古人種楸扵道故舘曰長楸)銅溝
清泚(見銅雀賦)嘯咏方遒綺陌輕隂談諧甫暢相與數朋遊
扵故國抑且論人物扵當年顧謂毛君卿家扵越(詳鄴)
(園啟)學楊雄之竒字定有侯芭(見集生序按漢書劉棻從楊雄學竒字)傳正
則之離騷寧無唐勒(正則見集生序唐勒見天篆序)君笑而言居吾語
汝頻年濩落(廣雅布濩流散也)比歲幽憂(見海棠賦)人屑瑟而在蘆
(吴越春秋伍員奔吴有漁父欲渡因歌曰日月昭昭乎寝已馳與子期乎蘆之漪既渡漁父為持麥飯飼之因)
(歌曰蘆中人蘆中人豈非窮士乎)壇蕭條而無杏(見天篆序)籃輿寂寞半諱
言陶令之門生(陶潛傳王弘欲識淵明嘗往廬山弘令淵眀友龐通之齎酒具扵半道栗里要)
(之淵眀有脚疾使一門生二兒&KR1221;籃輿既至欣然便共飲酌俄頃弘至亦無忤色)絳帳飄零疇
自引馬融之弟子(見修禊序)爰有一人猗與獨立詎圖徐淑
(見閨秀序)知有毛公(詳篇下)隔紗屏而請受經文濡綵筆而願
為都講(見得仲序)擬之賢媛不愧竇妻鮑妹之間(竇妻見璿璣賦詩品)
(齊鮑昭字令暉嘗答孝武云臣妹才自亞扵左芬臣才不及太冲耳)其在詞流何慚宋豓
班香之輩(見瀛臺序)余也側聆高論竊慕驚才神惝怳以
靡寧心狐疑而未果(見瑞木賦)倘其善謔(詩)姑好大言(見天章序)
如謂非誣求觀麗製若乃椒花新句(見瑞木賦)探自枕中(漢書)
(淮南王有枕中鴻寳苑秘書言神仙使鬼巫為金之術)香茗清文出之袖裡(後註)散
葡萄之帙約有千篇(見三芝序)解玳瑁之装都為一卷(見天篆序)
扵是微吟永晝密詠逾時晨爐燼麝渾忘綺旭之將
斜(李義山詩融麝暖金釭纂要日初出曰旭日)宵箭沉虬(見瀛臺序)頓覺素靈
之欲上(見良輔序註)藉之索粲何煩再投玉女之驍(見半繭賦及琴)
(怨序西京雜記投壺言驍如博之拏梟扵鳬中為驍傑也按雉歌有驍壺隋煬帝所造以投壺躍矢為驍與梟)
(通)假以蠲愁詎須更射大夫之雉(見澹菴序)解頤不少(前漢書匡)
(衡字䅅圭深經術諺曰無說詩匡鼎来匡說詩解人頤)撫掌偏多(詳樂府序)時則僕也
玩荳蔲窗前之集諸什咸工(見海棠賦)覧茱萸帳底之篇古
詩尤妙(梁簡文燭賦茱萸幔裏鋪錦筵張正見豓歌並捲茱萸帳争移翡翠牀劉瑶詩吴刀剪破機頭)
(錦茱萸花墜相思枕)盖自殷淳作集徧輯裙笄(宋書殷景仁弟淳編婦人集三十卷)
(仕在秘書閣撰四部書目凡四十卷)常璩成編間傳閨闥(晉書常璩敘蜀事撰華陽國志)
(十二卷漢書義十卷有華陽士女)戴媯莊姜而後世擅風詩(見滕王賦)諸姑
伯娣之儔(詩)代沿製作循環纖手豈盡習夫琵琶掩
抑丹脣寧第耽夫笙管珊瑚架北(見天篆序)曾繙五色之花
箋(見尺牘序)翡翠窗前(見滕王賦)競織千行之錦字(見璿璣賦)莫不文
縹黃絹曲譜烏絲(楊修傳修為曹操主簿從操至江南讀曹娥碑昔有八字曰黃絹幼婦外)
(孫虀臼修曰黃絹絲色絶字幼婦少女妙字外孫女之子好字虀臼受辛辭字乃是絶妙好辭也國史補宋亳)
(間有紙織成界道名烏絲欄麗情集霍小玉出烏絲欄素段李生援筆成章)倣陳后不平之
句(見海棠賦玉臺新咏集寵聞長樂陳后知而不平)破粉成痕(見良輔序)傚班姬善
恨之詞(見海棠賦)結眉表色(見良輔序)然或新粧甫竟粗曉之無
(元稹白氏序居易生七月姆展書指之無二字示之百試不差唐文學傳樂天云僕生七月乳母抱弄扵書屏)
(下有指之無二字者口未能言心默識之)巧笑餘閒略諧競病(見尺牘序)答曹洪
之箋唘未免倩人(陳琳為曹洪與魏文書云欲令陳琳作報琳頃多事不能得為又云怪乃)
(輕其家邱謂為倩人魏文集曰上平定漢中族父都護還書扵余觀其辭如陳琳所敘為也魏志曹植曰言出)
(為論下筆成章頋當面試奈何倩人)嫁韓偓之香奩將無贋作(夢溪茟談和魯公凝)
(有籝金集又有香奩艷詞後貴恐䙝乃嫁其名為韓偓世傳韓偓香奩集乃凝所為也韓非子齊伐魯索饞鼎)
(魯以其贋往註一作雁非真也)歌喉乍囀便號綿駒(孟子)舞袖纔迴遽誇
飛燕(漢書趙后以體輕故名飛燕為掌上舞如流風迴雪體不勝風製七寳避風臺)紅初暈頬
得豓雪以逾融(補註)翠欲成螺(南部烟花錄煬帝宫女降仙争畫長娥司宫日給螺)
(子黛五升號娥子綠又號蛾綠螺)擬春山而無别(見皇士序註)正須點綴還
藉遊揚(庾信賦終朝點綴分夜吟呻史記季布傳曹邱生揖季布曰僕遊揚足下之名扵天下頋不重)
(耶)亦有夙敏才情素耽文史嬴舘吹簫之暇即弄新聲
(見藝圃序)楊家挟瑟之餘偏摹舊曲(見看奕賦)然而祗工近體但
辨唐音託興則贈别懷人而外曾未經心擬古則龍
標供奉而還都無涉筆(唐書王昌齡字龍標有詩名應草澤遺逸詔按昌齡曾左遷龍)
(標尉李白傳玄宗見白扵金鑾殿有詔供奉翰林)不知前者乃有隂鏗(見園次序詩評)
(隂鏗之作體用兼優)猥類時賢妄嗤庾信(見滕王賦)仲卿孔雀從未入
其籓籬(見素伯序)都尉鴛鴦何自窺其堂奥(見無忝序)絮因風而
正弱花裛露以偏慵緣斯兩者之談暨彼諸家之失
此則綺歲揮毫(詳聖期序)非關姆教(内則姆教婉娩聽從註姆女師也婦人五十無)
(子出不復嫁以婦道教人者)髫齡握槧(見尺牘序)綽有門風小鬟桂子揄
薄袂以求題(麗情集浣紗桂子皆霍小玉侍兒之名)短幅桃花障輕綃而
乞試(桃花紙見璿璣賦)母原道韞發函而私訝其情(見琴怨序)父則
徐陵伸紙而彌嗟其妙(見憺園賦)固已才高擊鉢(見三芝序)何難
譽起連城(魏文帝與鍾會書不損連城之價又送玉玦書價越萬金貴重連城註秦欲以十五城易)
(趙玉和氏璧故號連城)况復别裁律絶極擅清新上溯齊梁尤多
風骨綠楊幔捲魂消贈嫂之篇新月蛾長色豓催粧
之句(見上)坐久則梅開鬢上眠遲而衣寄邊頭(演繁露宋武帝)
(女夀陽公主人日卧含章殿簷下梅花飄着額上成五出之花因橅倣之以為粧樣按含章起名後漢古樂府)
(有寄邊衣曲張藉詩織素縫衣獨苦辛遠因回使問征人)索来畫燭體學丁娘(綠窗女史)
(梁丁六娘有十索詩從郎索花燭從郎索衣帶之句其二也)倚罷朱欄情同劉媛(見閨)
(秀序)温邢掩嫮(見園次序)定空北部之胭脂(見琴怨序)鮑謝慚工(古今)
(詩評為詩欲詞格清美當如鮑昭謝靈運)直壓南朝之金粉(見楚鴻序)吴都士女
從前枉說綺羅越國山川自此不生花草傳向粧梳記
内共許無雙(下註)選歸才調集中還推第一(書目蜀人韋縠著有才調)
(集選)僕也天涯薄宦惜潘鬢之徒凋故國難歸悵江花
之早謝(見園次序)酒無玉藥(世說白子高好仙術嘗為美酒以藥雜之遇四仙人云子有仙)
(藥扵是子高服之随仙人飛去)聊憑&KR0686;管以消愁(詩)花少青棠謾托緗
籢而釋忿(嵇康論合懽蠲忿註欲蠲人之忿則贈以青棠合歡也通雅籨即奩也)願為逸
少長學書扵茂漪(書断衛夫人名茂漪廷尉展之弟汝南太守李矩之妻王逸少之師善鍾)
(法能正書入妙能品法帖衛夫人書云衛有弟子王逸少甚好學衛真書咄咄逼人)詎意毛萇反
授經扵伏氏(漢列傳毛萇趙人河間獻王博士精詩學稱毛詩通考毛詩始扵毛公言大毛公萇)
(也别有小毛公漢書文帝求專治尚書者伏勝老不能行使晁錯往受之勝復口呐令幼女傳言教錯今文尚)
(書是也)羨誠有是妬亦宜然爰綴俚言用題新咏問其桑
梓(詩)千春西子之鄉(見園次序)詢彼絲羅(古樂府與君為婚姻兔絲附女蘿)
四傑駱丞之壻(見祖德賦註按賓王為義烏丞今昭華壻乃諸暨駱生加采故云)附注
(鮑照妹字君徽作香茗賦)附注(遼后有粧梳記)
茹蕙集序
吾宗無垢者曹則大家(見歸田序)左為嬌女(左思嬌女詩略曰吾家有嬌女)
(皎皎頗白晢小字為織素口齒自清歴)描鸞刺鳳空北部之胭脂繡虎雕
蟲壓南朝之粉黛(見琴怨序)十三織素宛爾無雙(見閨秀序註)二
八稱詩居然第一(二八見滕王序)馺婆館内(見銅雀)寧誇巧笑之
名道政坊前不尚新粧之號(補註)若夫品第清華門風綺
麗紅牙作筆則劉氏之三娘(見閨秀序)白玉為堂乃盧家之
少婦(古樂府相逢行黃金為君門白玉為君堂堂上置樽酒作使邯郸娼李商隱詩又入盧家妬玉堂沈)
(佺期詩盧家少婦欎金堂詳納姬序註)霍驃騎卯金鉅族(詳徐母序)張尚書典
午名流(晉張華傳詔曰張尚書關内侯與前太尉陶侃功在王室典午見素伯序)天邊列宅
處處銅街(見滕王賦)春日乘駒人人玉埓(見銅雀賦註)屈大夫之
騷賦常說姊嬃(見雪持序)衛莊姜之比興時稱戴媯(見滕王賦)扵
是弱即知書生而習禮東鄰美女(見楚鴻序)争傳咏絮之篇
(見琴怨序)西邸佳人(詳夀徐序)競倣簮花之格(書断衛夫人從姊名恒袁昂評其書)
(法如插花美女)琉璃硯匣(見園次序註)既繡閣之庾徐(見園次序)玳瑁筆
牀(見天篆序樹萱錄南朝呼筆管為牀又以四管為一牀)亦香閨之潘陸(見園次序)加
以性情道素靡事鉛華(見楚鴻序註曹植洛神賦鉛華勿御)儀度幽貞壹
遵禮法青牛帳捲(見尺牘序)絶無累德之篇(見少楹序)朱鳥窗開
(見天篆序)時錄緣情之作(見少楹序)當春而感楊柳之綿入秋而
怨芙蓉之粉(杜詩生憎柳絮白如綿雜錄紙有柳綿紙又養紙以芙蓉粉惜其色也)冬缸
靉靆映雪彌勤夏簟氤氲嚢螢不輟(江淹别賦夏簟清兮畫不暮冬缸凝)
(兮夜何長江總詩向崖雲靉靆晉書孫康好學家貧無油扵冬月嘗映雪讀書性清介後官至御史大夫囊螢)
(見憺園賦)凡彼燃脂如是而已其他弄墨略無聞焉(見得仲序)然
而命實不猶人兮鮮淑(詩)蘼蕪道左愧手爪之難如(見無)
(忝序)磐石塘前(補註)識錢刀之可用(西京雜記卓文君白頭吟有曰男兒重意氣何)
(用錢刀為)青年織錦悲竇氏之機殘(見璿璣賦)玄夜熏香悵秦嘉
之鏡遠(見尺牘序)鑿鄰火以腸迴攬嫁衣而淚落(國策甘茂去秦且之)
(齊出關過蘇子曰夫江上之處女冇家貧而無燭者處女相與語欲去之家貧無燭者將去矣謂處女曰妾以)
(無燭之故嘗先掃室布席何愛餘眀之照四壁者處女以為然留之秦滔玉貧女詩每恨年年壓金線為他人)
(作嫁衣裳)則又衛洗馬所以言愁(見滕王賦)江醴陵扵焉賦恨者
矣(見尺牘序)嗟乎羲和沉湎剪鶉首以何辭(書惟時羲和顛覆厥德沉亂扵)
(酒張衡西京賦昔者天帝悦秦穆公而覲之饗以鈞天廣樂帝有醉焉乃錫用此土而剪諸鶉首註自井至柳)
(鶉首之次秦之分也剪盡也盡取鶉首之分為秦境也按南方朱鳥七宿曰鶉首鶉火鶉尾)玉女飄
颻懷鴆媒而終老(玉女見天篆序離騷吾令鴆為媒兮鴆告余以不好註鴆毒鳥也)離
家公子命已儷夫纖腰(詳夀閻序)失路才人恨終齊扵齲齒
(後漢書梁冀妻孫夀能作齲齒笑註若齒痛不忻忻也說文曰齒蠧也)古人之怨千年地
下之愁萬里(見琴怨序)沉之碧海纍纍鮫妾之珠(述異記南海有)
(鮫人水居如魚不廢緝織眼能泣珠吴都賦泉室潛織而卷綃淵客慷慨而泣珠)鐫以青天歴
歴媧皇之石(見憺園序)
陳檢討四六卷八
