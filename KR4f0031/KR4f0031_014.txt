陳檢討四六卷十四
翰林院檢討陳維崧撰
序
贈閻梓勤二十初度序
劉伶臺闊時出酒雄(淮安志劉伶臺在山陽縣東北七里其南有杜康橋)韓信城
孤代生劍俠(輿志韓王莊在淮陰縣東北韓信實生於此後名淮安為韓信城)漢淮南
著書之地賓客魁豪(淮南王傳劉安博雅好古著鴻烈二十篇號淮南子並見滕王賦)
枚少孺作賦之鄉才華斐亹(漢書枚臯字少孺淮陰人好詼諧善賦頌又極敏捷)
則有并汾右姓狐趙名宗(見壽閻序)少蜚雛鳳之聲(見半繭賦)長
被伏鸞之目(見懸圃序)人傳衞玠何減佳人(見雪持序)羣說黃香
無慚才子(見琴怨序)一堂彪固擅門地于髫年(見庭表序)兩世談
遷邁家風于綺歲(見懸圃序)爾其骨性清剛襟期朗暢絢斕
文章之圃赭若雲霞琮琤翰墨之場颯如風雨臨文陷
陣目攝魋肩突鬢之夫(史記蔡澤魋顔蹙額)掣筆摩霄氣吞摘句
雕章之客書亡三篋補自胸中(見天篆序)賦駕兩京成于座
上(見天篆序注)况復分其餘技足了十人(梁書柳惲材藝兼美帝謂周檢曰柳)
(惲可謂具美分其材足了十人)量厥長才寧無一石(晉書謝靈運言天下文章只一石曹)
(子建獨得八斗)蘸筆作擘窠之字虎跳龍拏(見楚鴻序)調鉛繪没骨
之圖鶯歌蝶舞(圖畫見聞誌李端愿有圖畫芍藥五本云是公主房中物或云太宗賜文和其)
(畫皆無筆墨惟用五采布成旁題云黃居宷等定徐崇嗣畫没骨圖以其無筆墨骨氣而名之但取濃麗生態)
(畫苑徐熙之子效黃筌畫謂没骨圖)髹几則雕鑱金石油窗而箋釋蟲魚
(史記貨殖傳木器髹者千枚師古注㯃㯃物謂之髹蟲魚見園次序)牆邊擫笛何妨脱略
之名(見庭表序)樹下摇琴大得清狂之譽(見浙西序)謿詼敖弄半
由漫興以淋漓感激轟豗聊見餘波之綺麗較童烏之
夙惠此更堪多(揚雄傳雄子烏稱神童九歲而夭子雲嘗曰吾家童烏九歲預吾玄文)倘
犬子以同時君應不讓(見納姬序)觥觥吾友嶽嶽而翁(見祖德賦)
猥於京國朋遊偶說家門子姓熟知婚媾(易)并悉干支
(見瀛臺序)懸弧值陶令春遊之日小字斜川(懸弧見壽間序陶潛遊斜川序)
(辛丑正月五日天氣澄和風物閒美與二三鄰曲同遊斜川)坦腹則南容兄子為妻
(坦腹見桐初序南容載論語)婦家大阮(見祖德賦)言之笑噱聽者顛狂詎
期羣紀之交(見楚鴻序)更屬潘揚之戚(見尺牘序)爰申讕語(見樂府補)
(序)用展私親我所聞于古人敬以陳之執事士先器識
誠哉長者之言人薄輕華允矣先民之論(唐紀聞喜憲公裴行儉曰)
(士之致遠者當先器識而後文藝王楊蘆駱雖有文華而浮躁淺露豈享爵祿之器耶)輪囷山木
經百折而壽始千年(鄒陽上梁王書蟠禾根柢輪囷離詭)澎湃江濤過雙
崖而勢恒一束(上林賦洶涌澎湃)相期大雅置身千古而前所
貴英賢折節萬夫之後并仗左汾為傳右晉脊鴒努力
(詩)會看接翅于雲霄棣萼交柯(詩)佇見聯鑣于殿閣寄
聲吾子勉旃來日之居諸(詩)試問君家住者何人之里
巷(原註梓勤居淮之竹巷狀元里)
徐母顧太夫人六十壽序
蓋聞桃開千歲知為王母之花(漢武故事王母出桃七枚以五與帝自啖其二)
(帝留核以種母曰此桃三千年一實非下土所植也)桂實三秋識是姮娥之樹(集仙)
(錄月中有丹桂羅隱詩定知丹桂近姮娥)風名少女(魏志管輅過清河倪太守時大旱輅言樹上已)
(有少女微風其雨至矣註東南風也㢲為少女居東南故名)星號夫人(下註)瑶扉璇嶺
宜春建延壽之宫(上林賦下棠黎息宜春郭璞註宜春苑名在渭南杜縣東漢宫闕疏長安)
(有宜春宫延壽宫)丹竈瓊田不夜築長生之館(寰宇記古有日夜出于東萊故)
(萊子立城以不夜為名長安志天寶六載立殿曰長生以備齋祀)女几山上鸞鳴天姥
之鄉(九域志河南府福冐縣本宜陽縣有女几山曰蘭香神女上升遺几于此太真外傳玄宗登三鄉嶧)
(望女几山作霓裳曲詩紀太白夢遊天台有天姥吟)珠母洋中(輿志合浦東南巨海中出大蚌剖而)
(得珠曰珠母海)龍出鮑姑之井(補注)然而青天易老(見實菴序)碧海多
濤(見琴怨序)夸娥猶助以移山(列子太形王屋二山方千里高萬仞愚公年且九十面山)
(而居懲山北之塞出入之迂也將移之帝感其誠命夸娥氏二子負山一厝朔東一厝雍南自此冀南漢陰無)
(隴斷焉註太形即太行)媧帝難辭夫煉石(見憺園賦)河頭娶婦逋十萬
之緍錢華頂投壺負一雙之博箭(見三芝序)須知天上還遜
人間彼夫九州富貴之家奚翅三島神仙之窟(郊祀志蓬萊方)
(丈瀛洲三神山在渤海中)則有四姓貴遊(見璿璣賦)五陵甲族(見渭仁序)戶班
魯衞姻締譚邢(詩)葭莩盡棨戟之宗(漢中山靖王對羣臣非有葭莩之親)
(注葭蘆也莩白色皮至薄言無薄親也棨戟見看奕賦)華跗悉貂蟬之彦(見半繭賦)箕
疇五福(書)華祝三多(見壽徐序)而或者人發其祥天靳其寵
東方曼倩之婦未見成仙(見閨秀序注)南宫敬叔之妻不聞
多福(論語)霍驃騎齊名博陸稽家乘者祗稱異母之兒(漢書)
(霍去病封冠軍侯加驃騎大將軍異母弟光字子孟封博陸侯)班定遠接踵蘭臺(見觀槿序)
修漢書者猶賴大家之女(見歸田序)至若蘇誇軾轍宋美郊
祁(宋書蘇軾字子瞻弟轍字子由蜀人宋郊改名庠字公序雍邱人稱大宋弟祁字子京稱小宋祁臚傳第)
(一以弟不可先兄命庠第一兄弟翰林)此皆雙萼交輝未必三柯競爽燕
山五竇詎曾並擢巍科(見憺園賦)洛下三張寧說咸登上第
(見祖德賦)設云有是定疑史冊之多夸藉曰其然翻笑文人
之善謔何圖今日身親見之如我徐世母顧太夫人者
太夫人德懋珩璜職優組紃(禮女子治織絍組紃)幽蘭紉佩幼已
奉為女師(見三芝序)香茗裁篇長不煩夫姆教(見昭華序)爰以鹿
邑之名閨(見半繭賦)歸我駒王之貴胄(見憺園賦)恪遵内則洲既
咏夫睢鳩克相外庭弋又加於鳬雁(詩)有無黽勉(詩)鴻
妻宛宛以如賓(鴻妻見貞女序如賓見井叔序)旨畜辛勤(詩)陶母殷殷
而召客(列女傳陶侃孤貧范逵嘗過侃倉卒無以待賓母湛氏乃截髮為二髲易酒殽又撤柱為薪剉)
(薦給其馬逵曰非此母不生此兒)遂以德門之瑞蔚為盛世之榮剪虬
龍之片甲徑欲成雲分鸑鷟之一毛便思映日(周語鸑鷟鳴于)
(岐山注鸑鷟鳳屬)三株玉樹盡拂青霄(唐書王福畤三子勔劇勃皆著才名杜易簡稱)
(王氏三株樹)滿穴丹雛齊騫碧漢(見祖德賦注)彤墀策對羣推杏
苑之無雙(唐紀進士及第宴會于杏園)紫禁臚傳共羨瓊花之有二
(歲時記進士杏園初宴謂之探花宴令少俊二人為探花使覓園中名花若他人先得名花則探花使被罰)
龍樓接武(見滕王賦)不異趨庭(論語)鳳沼羣棲(見考功序)有如家塾
(禮)矧乃乘龍快壻復首攀南國之花(楚國先賢傳黃憲為司徒與李元禮)
(俱娶太尉桓焉女時人謂桓叔元兩女俱乘龍謂壻如龍也後魏志郭瑀有女謂劉昞曰吾欲覓快壻昞曰延)
(明即其人也遂妻之)至於繡虎諸孫(見祖德賦)又人擅西園之賦(見尺牘序)
太夫人受斯茀祿釐爾罄宜(詩)和風襲襲翼此軨軒旭
日曨曨耀其褕翟(周禮内司服褘衣褕狄注褘與翬同狄與翟同皆雉色三禮圖褕衣揄翟)
(刻青翟形采畫雉綴于衣是也)謝道韞解圍逾妙郄夫人神明不衰(列女)
(傳謝道韞王凝之妻謝奕女也獻之與客談論辭理將屈道韞遣婢曰欲為小郎解圍施青步帳自蔽車前議)
(客不能屈世說王尚書惠詣王右軍郄夫人問眼耳未覺惡不夫人時年九十答曰髮白齒落屬乎形骸至于)
(眼耳關于神明那可便與人隔)褒綸稠疊踰於架上之書榮誥駢闐積
若床頭之笏(唐書崔儼為諫議大夫羣從數十人每歲時家宴以一榻置笏猶重李穆傳穆拜太)
(師贊拜不名一門執象笏百人)而乃安不忘勤貴而彌儉春飇婉娩愛
提陌上之筐(詩女執懿筐)秋景澄鮮貪響林間之杵(徐陵碑文春鸝)
(始囀必具籠筐秋蟀載吟競鳴機杼)兼之惠必逮人禮恒自下愔愔澣濯
(詩)聿修女士之儀抑抑笄珈(詩)用著閭門之範撲杜陵
之棗旁許隣家翳趙國之桑時無餓者(見壽季序)律應熙春
時逢介壽六宫喧笑九天爭侈為美談百禮紛綸千載
猶欣其盛事脂田粉碓(詳顧哀辭)賜出椒房(漢宫儀皇后稱椒房以其實蔓)
(延以椒塗壁亦取温煖)庭實嘏辭(庭實見逸齋序家語祝嘏莫敢易其常法)充於柘館
(漢班婕妤賦痛陽祿于柘館兮玉臺新咏序柘館隂岑)紇豆陵京都貴女(見壽季序)饋
來芍醬千瓶(史記醯醬千瓿比千乘之家枚乘七發芍藥之醬相如子虚賦芍藥之和具而後御)
(之)侯莫陳輦轂名姬捧到鶴綾萬匹(庾信集有周大將軍隴東郡公侯莫)
(陳君夫人竇氏墓誌銘鶴綾見瀛臺序)長欄短巷繁燎熏天北壁南榮華
鐘殷地時則曉澗呈青春巖獻黛枝頭綿羽(見澹菴序)飛來
戴勝之禽(月令季春之月戴勝降于桑注織絍之鳥)砌畔新荑(見修褉序)長就忘
憂之草(見看奕賦)蘇臺百尺無非織女之臺(吳志吳王破越越進西施吳王)
(乃築姑蘇臺高三百丈晉宫闕名鄴有織室臺)崑玉千岡(見懸圃序)半是安妃之玉
(見天篆序)崧以不才歡承斯會島間石燕迎淑氣以爭飛(顧凱)
(之啟蒙記零陵郡有石燕得風雨則飛如真燕)㸑下焦桐遘賞音而欲奏(見佳山序)
今日三明七穆(見園次序)須知稱觥洗斝而來(詩)詰朝十叟
八公(列仙錄邛人家有橘園橘盡收歛有大橘如三斗盎巴人剖之每橘有二叟鬚眉蟠然肌體紅明皆)
(相對象戲談笑自若又有諸叟曰橘中之樂不減商山又一叟于袖中出一草根以水噀之化為龍四叟乘之)
(而去幽怪錄載橘中只八叟神仙傳八公詣淮南王安門閽人難之八公曰王薄吾老今則少矣皆變為童子)
(門吏驚報八童復化為老人授王丹經與王白日升天)行見控鶴驂鸞而至(見貞女序)
附注(三夫人星在紫微天皇大帝旁)
葉母李太夫人六十壽序
蓋聞玉衡散彩天邊競說李星(春秋運斗樞玉衡星散為桃李)鳬舄昇
仙世上偏誇葉縣(見二齋序)西河女子名已注於銀臺(杜陽雜編)
(滄洲去中國數萬里所居或金闕銀臺玉樓紫閣庾信步陸孤氏銘豈直西河女子獨見銀臺東海婦人先逢)
(金闕)南嶽夫人位自班乎絳闕(陶弘景真靈圖南嶽魏夫人西嶽將夫人集仙錄魏)
(夫人晉司徒魏舒之女名華存嫁劉幼彦生二子性好道有真人授以太上寳等書位為紫虚元君南嶽夫人)
(升天而去絳闕見逸齋序)蘐庭日麗(見憺園賦)時開長樂之花(見澹菴序)柘館
風輕(見徐母序)每種恒春之樹(見天章序)何必廖家井上始獲尋
砂(抱朴子臨沅有廖氏家世多壽疑其井水殊赤試掘井得丹砂數十斛)詎須酈縣泉邊
纔能采菊(見琴怨序)同邑葉母李太夫人者都憲晴原公之
孫而編修集虚公之女也蛇蟠笥裏代䜟貴遊(見祖德賦)鳳
吐懷中世徵才子(漢紀揚雄著太玄作甘泉賦既成夢口中吐白鳳)千枝繡戟
(見看奕賦)文通武達之門(宋史檀珪求祿書曰僕一門雖謝文通乃忝武達而令子姪飢死)
二等金釭學士尚書之第(何宴景福殿賦落帶金釭此為二等漢書昭陽舍其璧帶)
(往往為黃金釭函藍田璧並見看奕賦)夫人甫離毁齒蚤譽徽柔乍即勝
衣旋稱淑慎(毁齒勝衣見素伯序書徽柔懿恭詩淑慎爾止)名齊鍾郝鏘雅韻
於珩璜(賢媛傳王渾妻鍾氏乃鍾琰之女太傳繇之孫女也王湛少無婚自求郝普女郝門孤陋而女)
(有淑德後鍾郝為娣姒雅相親重鍾不以貴陵郝郝不以賤下鍾東海家内則郝夫人之法京陵家内範鍾夫)
(人之禮晉書渾初襲父爵京陵侯王汝南娶郝氏生東海)族壓譚邢扇芳芬於筐筥
(詩)乃以隴西之淑女嬪彼南陽之象賢時則奉常香城
公九列升華(見賀徐序)奕奕韋平之望(見智修序)國學崙生君六
經論秀翩翩應阮之儔(見滕王賦注)夫人爰自齊牢洎乎降
阼(見閨秀序)太常齋日潔爾庶羞(見壽閻序)夫子貧時遺其雜佩
(詩雜佩以贈之)苕苕中外欲爭奉為禮宗(見貞女序注)濟濟姬姜但
願師其閫範(詩)兹者時逢設帨(見壽閻序)禮屬加籩(見逸齋序)星
連婺女之津(漢書越地婺女之分野吳都賦婺女寄其曜)海湧麻姑之宅(見舜)
(民序)幸通門能知大概為壽母略綴俚詞鋪揚疇昔資皇
娥拊瑟之懽(見雪持序)詮次艱難博天姥投壺之笑(見琴怨序)今
夫穠矣王姬多陳譜牒爛其韓姞每託篇章(詩)而或者
運涉優游時非窞坎劉綱伉儷僅容盡室求仙(列仙傳劉綱居)
(四明山及為上虞令慕漢葉令王喬乃受道于白君飄然遠舉女仙錄樊夫人劉綱妻也鬚翠如雲肌潔如雪)
(同仙去伉儷見牛叟序)鮑靚夫妻祗許闔門學道(漢書鮑靚為南海太守嘗遇陰)
(長生授秘訣一日行部入海遇風飢甚取白石煑食之後以女妻葛洪)吹簫棲上(見藝圃序)竹
無淚以奚斑(見憺園賦)擊缶田間(見看奕賦注)鵑未啼而曷紫(見天)
(章序)假使不遭板蕩將忠臣無建節之年(古詩疾風知勁草版蕩識忠臣)
譬諸勿遇憂危雖孝子鮮揚名之日而夫人則結褵未
久(詩親結其褵)遽罹烽煙合卺無何(禮昏義合巹而酳注以瓠分為兩瓢謂之巹壻與)
(婦各執一片以為酳)倏經兵燹蒼鵝兆釁(見懸圃序)偏增蕩析之悲(書)
青犢呈妖(見觀槿序)彌切仳離之嘆(詩)免田單之老弱實藉
沈幾(見雪持序)全智果之宗支允需明哲(下注)茹茶不少集蓼
何多(詩)然而以此言悲猶云未酷慨自斄亭之下(王忳傳忳)
(為郿令至斄亭夜聞女子稱冤曰妾夫為涪令此亭長殺妾家十餘口埋樓下忳問亭長姓名曰即今門下游)
(激也明旦詣問具服同謀者並伏辜)瓊樹恒埋(詳俊三誄)眢井之旁(左傳楚子伐蕭還無)
(社對申叔展曰目于眢井而拯之註欲其視無水廢井而拯已)金刀屢折(詳俊三誄)王長史
僅登強仕已嬰玉碎於前(晉書王濛字仲祖亦稱長史病篤寢臥燈下恃麈尾視之)
(嘆曰如此人曾不得四十濛别傳濛永和初卒年三十九世稱王濛温潤恬和謝尚清高令達)羊南城
才過立年復蹈蘭摧於後(詳合肥啟庾信為齊王碑王武子以上將開國未滿立年)
(玉碎蘭摧見翼王序)蓋崙生君一中副車(史記張良擊秦皇誤中副車)屢迷岐
路(見竹逸序)乍沈酣而齊物(見琴怨序)終顑頷以傷生(見半繭賦)夫人
則髽以當門(見貞女序)孱焉持戶(詳劉太母序注)劑量旱澇躬收安
邑之租(詳萬柳啟注)嗇縮錢刀先辦耏門之税(左傳宋公以門賞耏班使)
(食其征謂之耏門注耏班善御公以關門之征税賞之故即以班之姓名其門)入室則柝鈴周
匝疑過石慶之閭(唐制禁署嚴密内夫人宣事亦先引鈴西京賦列卒周匝石奮傳奮次子)
(慶元鼎中拜相子孫至二千石者十三人朱子小學取石慶家法為明倫善行)居家而婢獲精
勤咸守王褒之約(古今文集王褒字于淵以事至煎上寡婦楊惠舍有一奴名便了子淵買)
(之乃作僮約按僮約即券文也載文集)懷清築罷曩時之閥閱依然(史記巴寡)
(婦清得丹穴擅利用財自衞人不敢犯始皇以為貞婦而客之為築女懷清臺)石窌封來舊日
之門楣宛若(左傳齊侯自徐關入辟女子女子曰君免乎曰免矣銳司徒免乎曰免矣曰苟君與)
(吾父免矣可若何乃奔既而問辟司徒之妻也齊侯以為有禮與之石窌)僉云有禮衆曰惟
賢然或伯鸞内助第勸賃舂(見集生序)濬沖夫人徒工算碓
(見逸齋序)才優封殖惟爭齊妾之桑(左傳晉重耳及齊將行謀于桑下蠶妾在其上)
(姜氏殺之注齊姜氏育蠶之妾)術擅贏餘但問西家之棗(見看奕賦)雖復豐
荒鮮匱從容井臼之間(見井叔序)俯仰兼資黽勉有無之際
(詩)足稱中智之才未預上流之目夫人則器局恢弘機
神練達處世值亨屯之會(易)知廢知興(漢書秦末天下起兵陳嬰之母)
(謂嬰曰卒富貴不詳不如以兵屬人項籍取王陵母置軍中漢使至陵母曰願告吾子善事漢王母以妾故持)
(二心遂伏劒死王命論嬰母知廢陵母知興)置身在剥復之交(易)不奢不儉
固類負羈之婦聲徹諸侯(左傳晉公子重耳之及于難也及曹僖負羈之妻曰吾觀)
(晉公子之從者皆足以相國若以相夫子必反其國反其國必得志于諸侯)還同冀缺之妻
名聞列國(見井叔序)若乃引經傳義里中倚若長城割宅分
田門内尊為家督(見逸齋序)袒分左右持平總賴夫片言(前漢)
(書太尉周勃入北軍門令曰為吕氏者右袒為劉氏者左袒軍中皆左袒)屋列東西(見祖德賦)斷
决悉歸其一諾(見納姬序)能持大體不詢臧谷之亡羊(莊子駢&KR0008;)
(篇臧與穀二人相與牧羊而俱亡其羊問臧奚事則挾亡筴讀書問榖奚事則博簺以遊二人者事業不同其于)
(羊均也)景薄時榮遑計塞翁之失馬(見歸田序)一門羣從官方
悉禀夫阮姑(見壽閻序)阿大中郎(見壽閻序注)家訓俱由於丘嫂
(史記高祖與客至丘嫂輟釡註丘空也兄亡獨有嫂也又大嫂稱也見集生序)以至嵇康阮籍
舉邀品藻於山妻(世說山濤與嵇阮契若金蘭他日二人來山妻韓氏勸公止宿具酒食夜)
(穿墉視之公入妻謂曰君才致不如正當以識度相友耳公曰伊輩亦常以我度為勝)因而荀粲
范汪咸俟重輕於劉母(晉列女傳劉真長小時諸人比之袁羊母有識鑒謂之曰此非)
(汝比勿受之又有方之范汪者劉復喜母又不聽後真長年德轉升論者比之荀粲)料其才識縱
鬚眉遜為不如測彼神明尤巾幗傳為僅事加以夙嗜
丹鉛(見尺牘序)尤躭丘索(見天篆序)書籖翡翠翫銀鴨之宵移(李賀)
(詩深幃金鴨泠商隱詩睡鴨香罏換夕薰)硯匣琉璃聽銅蠡之晝滴(見園次序)成
都粉紙(見園次序)雙丸荳蔲之香(見海棠賦)河北花箋(見尺牘序)百軸
葡萄之錦(見三芝序)共羨茂漪書格(見昭華序)蚤擅簮花(見茹蕙序)相
誇道韞詩名偏饒詠絮(見琴怨序)然而每至臨文閒多削藁
續斑昭之别史無心留以示人(見歸田序)斆令&KR0570;之雜文何
意出而問世(見閨秀序)恒嗤閨閣價懸吕覽之書(見楚鴻序)不艷
釵笄名挂蕭樓之選(見素伯序)流傅奚益顧未亡何以文為
(杜預左傳註婦人既寡自稱未亡人)讐勘寧疲庶兒輩知吾意耳爰乃德
容彌晬遐福逾遒會逢周甲之辰適遘敦牂之歲(見九日序)
賈家彪怒(見祖德序)揄晝錦以帣鞲(晝錦見逸齋序帣鞲見璿璣賦)王氏龍
超(晉書王導拜司空桓廷尉作兩髻葛裾策杖路邊窺之曰人言阿龍超阿龍故自超)戲斑衣而
鞠□(斑衣見憺園賦鞠&KR0957;見璿璣賦)魚軒阮氏佳兒遠過於許竒(左傳歸夫)
(人魚軒杜注夫人車以魚皮為飾魏志許允子二人竒字子太猛字子豹許允為晉景王所誅景王遣鍾會視)
(其子若才流及父當收允婦阮氏謂子曰汝等雖佳才具不多率胸懷與語不須極哀兒從之卒免)翟茀
大家哲嗣更賢於曹榖(列女傳曹大家子榖為陳留長大家隨至官作東征賦)羲
牀對設(見雪持賦)半鸞坡鶴禁之詞臣(見澹菴序)温鏡雙懸(温嶠别傳)
(嶠姑有女屬嶠覓婿答曰佳婿難得如嶠者何如因下玉鏡臺一枚聘之世說劉聰為玉鏡臺温嶠為劉越石)
(長史北征得之以聘姑女)多鳳窟龍洲之上客(詳銀臺啟)年均絳縣地盡
丹丘(見壽閻序)矧此華筵偏當淑候千春行樂八公跨紫府
之鸞(八公見徐母序紫府見丁香賦跨鸞見貞女序)七日為人百福錫紅旛之
燕(東方朔占書七日為人八日為穀歲時記立春日剪綵為燕戴之帖宜春字于門並見澹菴序)夫人
則迴環往劫(見琴怨序)繡佛青鴦(見半繭賦)感慨前塵(見琴怨序)飯僧
白雀(珠林梁皇齋僧白雀寺中)從此雍州無量之寺定現雙花(白帖梁劉)
(孝儀作雍州金象寺無量壽佛像碑文有銘曰葉産梵童花開釋子玉蓮交映銀河逓起虚空藏經寶手菩薩)
(手中出無量花香瓔珞)嗣令石頭彌勒之碑還來四鶴(類涵梁劉勰剡縣石)
(城寺彌勒石像碑銘有曰梵王四鶴徘徊而不去帝釋千馬躑躅而忘歸)僕也昔與崙生情
深謝范(見雪持序)今偕庭玉友在紀羣(見楚鴻序)居叨孟母之鄰
門接延鄉之里(列女傳孟母舍近墓孟子少好遊為暮間之事孟母曰此非所以居吾子也乃)
(去舍市旁其嬉遊乃賈人衒賣之事乂曰此非所以居吾子也復徙舍學宫之旁其嬉遊乃設俎豆揖讓進退)
(遂居之陳留風俗傳高祖與項氏戰厄于延鄉有翟母者免其難故以延鄉為封丘縣以封翟母)遂含
毫而製序爰灑墨而摛詞昔日士行宅畔曾分剉薦之
餐(見徐母序)他時公瑾堂前長效承筐之祝(見良輔序吳志周瑜與孫策同)
(年友善瑜推道南大宅舍策升堂拜母有無通共詩承筐是將)附注(國策智果知智伯之將亡乃别族于)
(太史為輔氏)
壽劉太母韓恭人九十序
蓋聞鳳凰六管聲必應夫雌雄(黃帝紀帝使伶倫采嶰谷之竹吹之為黃鍾之)
(音于是制十二管以聽鳳凰之鳴其雄鳴為六律雌鳴為六吕謂之律本抱朴子軒轅聽鳳凰而調律注軒轅)
(黃帝諱)龍雀雙環形定鐫夫子母(見園次序)丹青所載齊姜與
戴媯同編(見滕王賦)典册所書季芉與孟嬴並錄(見翼王序)至若
賜來黃玉識是仙姬(見天篆序)望去赤城(見尺牘序)知為天姥(見徐)
(母序)洗頭盆上(三峯記華山雲臺上有石臼可容水數斛明瑩如玉中有碧水未嘗增減俗呼為玉)
(女洗頭盆)却寒之帳千重(補注)搗藥臼旁辟惡之香四兩(傳玄擬天)
(問月中何有白兔搗藥秦嘉與婦書今奉麝香一觔可辟惡氣十洲記武帝幸安定西胡月支國王遣使獻香)
(四兩大如雀卵黑于桑椹香氣聞數百里死者在地未三月者皆活庾信鴛鴦賦辟惡生香寄韓夀)皇娥
汎瑟(見雪持序)春風響穆滿之謠(見素伯序)玉女投壺夜月起井
公之粲(見琴怨序)緋羅天上首册真妃(下注)白玉堂前(見茹蓮序)尤
尊壽母(詩)則有西王少女身居昴畢之間(列仙傳太真夫人王母小)
(女也諱婉羅字勃遂又南極王夫人王母第四女名林字容真又紫微夫人名青娥字愈音王母第二十女雲)
(林右英夫人名媚蘭字申林王母第十二女誠齋雜記有書生遇神女胡僧指之曰此西王母第三女玉巵娘)
(也天文志昴日度畢月度二十八宿之二)南嶽夫人(見葉母序)位列恒華之右(詳銀)
(臺啟)如吾劉太母韓恭人者恭人海陵上族(見紫玄序)江表名
家水汲鮑姑之井世享大年(見徐母序)杏栽董奉之林人多
陰德(晉董奉傳奉字君異居廬山有道術為人治病不取錢病重而愈者令栽杏五株輕者一株數年杏)
(成林)幼即敦詩長而習禮(洛神賦嗟佳人之信修羌習禮而明詩)詢余伯姊
(詩)共遵陌上之桑(見閨秀序)問我諸姑(詩)自織盤中之素(見閨)
(秀序)窗名朱鳥(見三芝序)祗議脯漿(禮)帳號青牛(見尺牘序)恒勤組
紃(見顧母序)加以蘭英姓氏藉甚行間(詩品韓蘭英綺密甚有名篇又善談笑齊)
(武帝謂韓媛云使生于上葉則玉階之賦紈素之辭不足多也)香茗才情(見昭華序)翩然林
下(見閨秀序)掃眉才子(粧臺記漢武帝令宫人掃八字眉杜牧詩掃眉才子于今少管領春風總)
(不如)續成班固之書(見歸田序)不櫛書生(南郡新書關逢之娣好博經典逢曰吾家)
(有一女進士惟恨不櫛耳)載入殷淳之集(見昭華序)無何人頌春椒(見瑞木賦)
時當穠李(詩)遥遥華胄(見得仲序)妙揀高門奕奕韓侯(詩)親
求快壻(見徐母序)韓康弱女才雅稱夫描鸞劉向佳兒人無
慚於奠雁(昏義婿執雁入揖讓升堂再拜奠雁)翳誰比玉(禮君子比德于玉)實係
卯金(見素伯序)是時忠孕先生弱冠鋤經頻年種學不矜細
咳私肴核乎藝林頗好大言(見天章序)獨畋漁夫文圃(見黃門序)
張安世則博窮七篋(見天篆序)朱齡石則才湧百函(見夀徐序)然
而長貧高鳳非無憔悴之言(見懸圃序)少賤王章(見天章序)大有
幽憂之疾(見海棠賦)易衣而出居賴賢妻(儒行易衣而出并日而食篤行傳李)
(充兄弟六人易衣而出)椎髻而前出成徤婦(范曄後漢書孟氏始以裝飾入門七日而)
(鴻不答妻曰以觀夫子之志耳乃更為椎髻著布衣操作而前鴻大喜曰此真梁鴻妻也字之曰德曜名孟光)
(古樂府徤婦持門戶猶勝一丈夫)寒機軋軋(古詩札札弄機抒)相聞袁相之園
(補注)鄰火熒熒共鑿匡衡之壁(見素伯序)先生既身綰銀黃(見二)
(齋序)恭人亦躬膺翟茀(詩)尋階藩轄洊歴參知高車駟馬
人誇蜀郡之夫(相如别傳成都有昇仙橋相如將東行題柱曰不乘駟馬車不復過此橋後奉)
(使至蜀太守以下郊迎縣令負弩矢先驅)象笏金蟬(象笏見徐母序金蟬見紫來序)帝念鮑
宣之婦(見壽閻序)往昔有言婦隨夫貴人情不免氣以居移
曠觀夫東京紆紫之倫逖稽夫西洛拖珠之客晨轅萬
騎胥盡室以南征暮幰千車悉舉宗而北指騶軒挈婦
第舍相望魚服隨夫輪蹄不斷恭人獨以家有舅姑鄰
無彊近(李密陳情表無朞功彊近之親)一官就道輙辭夫子以家居數
載闔門恒相高堂而里食巵&KR1250;觹䚢(内則敦牟巵&KR1250;非餕不敢用婦事舅)
(姑左佩刀礪小觹)手自屏當(見庭表序)緘管枲麻(内則婦右佩箴管又執麻枲)親
為操作(見上注)况復庭有廉泉(南史范栢年初見宋明帝因言及廣州有貪泉帝問)
(卿州有此否對曰臣梁州惟有文川武鄉廉泉讓水又問卿宅何處曰臣所居在廉讓之間帝善之授梁州刺)
(史方輿勝覽宋元嘉時報恩寺中一夕霹靂湧地為泉時歸功太守名曰廉泉)階生慈竹(見&KR0751;菴序)
一門以内每聞自教其兒(世說謝公夫人教兒問太𫝊那得初不見君教兒答曰我)
(常自教兒)三尺之童未嘗笑見其齒又復下陳能充(晏子有二女願)
(得入身于下陳注猶後列也李斯書飾後宫充下陳)小星善逮(詩)家人歸妹(易)色
以次而能升樛木葛覃恩雖微而必及洎乎地隕珠囊
(見鴻客序)天傾金鏡(春秋孔錄法有人卯金刀握金鏡雒書秦失金鏡魚日入珠鄭元注金鏡喻道)
(明也)參知則忠以騎箕(見藝圃序)恭人則貞能矢日(詩有如皎日)生
而不愧何殊荀息之君臣(公羊傳獻公謂荀息曰士何如則可謂不食其言矣曰使)
(死者反生生者不愧乎其言則可謂不食其言矣)隠矣焉文大類介推之母子
(左傳晉侯賞從亡者介子推不言祿祿亦弗及子推曰身將隠焉用文之母曰能如是乎與女偕隠晉侯求之)
(不獲以綿上為之田)時則令子孝廉愚公先生者王家誓墓永日
思親(見黃門序)袁氏鑿坏彌年將母(漢書袁閎字夏甫居父賀喪至孝後桓帝以安)
(車徵之及朋黨事作閎乃築土室潛身十八年旦暮向母禮拜范滂美之曰隠不違親貞不絶俗可謂至賢矣)
吟成梁父漢丞相雅好栽桑(秦紀始皇封泰山禪梁父注梁父泰山下小山琴操)
(曾子耕泰山之下天雨雪凍旬日不得歸思其父母作梁父歌諸葛本傳亮臥南陽躬耕隴畝抱膝好為梁父)
(吟見歸田序栽桑見看奕賦)家本潯陽晉徵君差堪插柳(見海棠賦)恭人
復念累葉簮纓傳家墳索(見天篆序)雖機雲兄弟何必同行
(見祖德賦)然王謝子孫無妨一出爰乃和熊教子(詳潘母啟)絶髢
留賓(見徐母序)閉門而躬受生徒畫荻而日傳章句(北史符堅幸太)
(學博士盧壺曰周官禮注未有其師太常韋逞母宋氏世傳父躬業自非此母無可授傳于是就其家立講堂)
(置生徒百三十人隔絳紗帳受業號宣文君列女傳歐陽修四歲而孤母鄭氏守節教育之家貧以荻畫地學)
(書)於是僧彌為弟繼薦賢書(見皇士序)太傅諸兒羣稱國器
(見滕王賦附隋末高孝基見房玄齡曰當為國器)鳴鐘而食(詳合肥書)階前之玉樹
駢枝(見祖德賦)結駟以遊市上則璧人並轡(見雪持序)凡諸子姓
矯若龍駒維彼曾玄劣猶虎豹(下注)今歲孟冬之月正恭
人大耋之辰郄夫人行年九十神明不衰(見徐母序)齊田文
有客三千衣冠畢會(史記田文相齊招致賢士食客嘗數千人)橘中十叟(見徐)
(母序)並擊雲璈(見逸齋序)竹裏雙妃齊翻寶瑟(見憺園賦離騷遠遊使湘靈鼓)
(瑟兮令海若舞)麻姑獻壽(詳韓倬啟)採來新息之珠(輿志交趾出明珠按馬援討交)
(趾封新息侯載薏苡歸譖者以為明珠即此地)月姊稱觴(見憺園賦)織就扶風之錦
(見璿璣賦)唱天上無愁之曲嬃女意錢(北齊書後主好自彈琵琶自為無愁之曲)
(民間謂之無愁天子嬃女見雪持序資暇錄錢戲有每以四文為一列者即史傳所云意錢俗謂之攤錢張仲)
(素詩席上意錢來)賦人間行樂之篇羿妻蹴鞠(漢楊惲詩人生行樂耳須富貴)
(何時羿妻見琴怨序鹽鐵論蹋鞠以革為圓囊實以毛髮蹴蹋為戲劉向别錄寒食蹋鞠黃帝所造)夫人
城上夜已三更(晉史朱序鎮襄陽符堅攻之序母韓氏見城西北角當先壊領百餘婢并女丁)
(斜築城二十餘丈賊攻西北角果潰衆守新城號為夫人城按漢匈奴傳至范夫人城非此城)少女風
前人將百歲(見徐母序)則有刈瑯琊之稻(見竹逸序)酒釀玻璃(唐樂)
(史有玻璃七寶杯西凉葡萄酒)餐度索之桃筵張玳瑁(十洲記東海度索山大桃樹盤)
(屈三千里劉揁瓜賦薰玳瑁之筵)爰抽毫而作賦再拜母以登堂(見葉母序)
附注(貴妃外傳妃坐便殿有青鸞銜書皆綠字丹文言太真係緋羅天上侍女齊書王僧虔誡子云王家)
(門中優者鸞鳳劣猶虎豹)
陳檢討四六卷十四
