古今禪藻集卷二十五
明釋正勉釋性&KR1886;同輯
明(七言律詩)
住五峯答次向九龍韻佛峒
躭幽喜住碧山中萬疊烟霞隠亂峯日色遥傳高閣磬
潮音初散講堂鐘焚香靜夜還揮麈下榻兼旬為聽松
海内只今閒謝屐獨憐猨鶴伴仙蹤
咏苔道乾
翠色遥連薜茘隂紅塵一點未能侵沾泥曾上登山屐
帶雨常緣挂壁琴曲徑蝸涎凝處濕閒庭鶴跡印來深
青錢滿地從教拾難當遊人貰酒金
賦得古村贈友景昂(二首)
竹門菊徑綠溪濱筆架書籖四座陳舊隠合名龐德里
高風奚減上皇人秋登場圃雞豚散寒入園林橘柚新
靜夜窅然忘去住青燈聮榻重相親
賦得潜西贈友
了翁家住瀼田西占斷風光花滿堤巖桂香浮秋氣肅
江楓紅映夕陽低浩歌閒引林間鶴沉醉猶聞午後雞
更喜歲豐新釀熟時邀六逸過潜溪
九日太史邢公宴集果斌
山中風景最宜秋叢桂霏香滿竹樓忽訝北扉玄客至
共看西嶂白雲浮坐臨小圃苔侵屐話到真空石點頭
無那夕陽歸思起可能明發更追遊
白鹿(胡總制耀兵越中獲白鹿以獻)方澤(四首)
元戎出獵野雲空白鹿銀騰耀武功墮角或從瑶水上
食苹應在雪山中狼歸漫紀千年瑞雉獻還聞九譯通
何似兩階干羽動蹌蹌應舞玉墀風
賦得閏七夕
星槎傍月沸笙歌銀漢仍傳帝女過烏鵲橋邊重駐輦
鳳凰機上兩停梭香浮翠幄宵方永羅結蛛絲巧遂多
自笑空山雲臥者漫同詞客賦明河
除夜對雪
江城燎火正凝霞密雪旋迷十萬家却向罏邊飛作雨
偶經燈畔落成花力侵衣絮心同冷光映窗紗髮並華
詰旦祝禧先有瑞會從龍象曳袈裟
弔岳武穆
廟門松檜晝森森風起如聞鼓角音日月猶懸南返駕
關山未死北征心雲來朔漠隂長慘潮至錢塘勢自深
棲鳥似知千載恨含啼飛度碧湖潯
送林平厓之京正念(二首)
八月高槐樹樹花平橋流水逐溪斜比來北雁無音問
望入南雲有歲華燈火幾羣鰕菜市朋從何處斗牛槎
酒杯碁局平生事白首都城别是家
蘆洲
八月九月蘆花明大洲小洲風露盈舟人漁子自相向
江吟岸笛時爭清當軒襟帶鷗鳥近亞席燈火魚龍驚
直看玉樹過千尺長使蒹葭左右横
答友惠菊圓戒
空山搖落閉門時忽喜餘芳寄遠思雅質向人渾欲語
寒香繞榻訝催詩神超色相元無染節抱風霜益自竒
愛爾乞歸陶處士白頭三徑結幽期
龍南山中喜恒吾衡石過訪圓珂(二首)
扁舟出郭北風寒入社還尋貝葉看過去道安終莫及
再來何遜見應難未忘月影先忘水只愛梅花不愛官
麟鳳此時雖得意漢家肯放網羅寬
朱石門何恒吾泛雪而至賦贈
玉人歌扇撲楊花門外時來問鹿車凍壑偶攜雙杖入
寒梅共折一枝斜心安慧可曾忘臂興盡王猷欲返槎
此去不知東郭履明朝踏雪過誰家
重登南張祠感舊圓理(三首)
蒼龍橋畔暮維舟斜日荒烟欲喚愁華表更無歸鶴下
廟門空有斷碑留笙歌幾處來青舫鐘梵何人對白鷗
重倚回闌覩陳迹却憐身在夢中遊
輓月泉聚禪師
聞說天池罷講幃獅林從此大音稀天花自點跏趺石
谷鳥猶窺補衲衣澗㡳月來空有像幡頭風動寂無機
從教語落諸方去惆悵令人對夕暉
春暮彭冲溪徐玄嶠項少嶽嚴少渠過翫雨中牡
丹分得芳字
尊俎臨軒午正長數枝留得雨中芳空餘興慶池邊色
不是平章宅裏香雲捧髻鬟嬌欲墮膩流脂水淡成粧
品題獨許隂何輩揮灑爭傳寡和章
謁文太史徵仲戒襄
先生曾作祕書郎三徑歸來鬢未霜江海有心懸魏闕
烟霞無夢入明光吳城白酒春長醉茂苑黃花晩益香
獨向門墻窺藻翰晉家墨史漢文章
留别龍華月清上人德清(八首)
樹下逢君已廿年眼前四世總如然此心直入雲霄外
往事都歸幻化邊筋骨縱銷肝膽在關山雖隔塞鴻連
分携莫灑臨岐淚尚有龍華未了緣
南州張相國丁大參回舟中述懷
江洲芳草正萋萋已到津梁路不迷萬里乾坤孤杖外
片帆風雨大江西暫容蹤跡同魚鳥終是形骸似木雞
遥望五湖煙浪闊不堪回首白雲低
信宿鼓城洪福寺懷達觀禪師(有引)
余弘法罹難蒙恩貶竄嶺海辱達師北走視余久遲
此間及至師已買舟南矣余信宿於此感而賦詩
天涯何處問同遊津濟先登彼岸頭塵世大都俱浪跡
乾坤從此任虛舟懷人夢徹三更月去國心懸萬古愁
百戰場空衰草徧黃河不盡水東流
端州慶雲書院懷制府大司馬陳公
花宫高倚七星傍門對江流萬里長桂樹婆娑寒自影
珠璣錯落夜生光山圍城郭森如戟月照庭除白似霜
回首蓬萊天際遠不堪道路滿甘棠
奉贈制府戴公累捷特進大司馬
幕府霜威鼓角清彤弓元自重專征夜郎初拔蠻夷壘
瘴海旋收草木兵掃蕩幾空封豕穴招徠連築受降城
懸知早晩趨丹陛帝識尚書曳履聲
甲辰曹溪奉臺檄還戍
十年混跡走風塵著處難容自在身擬向深山尋鹿豕
翻令下里厭陽春誰知瘴海從戎客倒是江湖沒事人
莫謂塞翁悲失馬從來禍福未堪論
祕魔巖
羊腸百折任青藜草莽蕭蕭仄徑迷絶壁倚天應隘日
斷厓無路只飛梯依人野鶴尋常下逐客山猨日夜啼
自是烟霞隨去住到來元不費招攜
登凌霄峯絶頂
獨上高峯倚杖藜侵人空翠轉凄迷西來二目如鵬翼
東去千山似馬蹄巖壑久稱獅子窟山林終許象王棲
吾來欲說無生法麈尾纔揮萬象低
九日友人約登高阻雨希復(二首)
聮翩鴻雁下寒塘不道西風遽已涼客有窮愁關晚節
菊無嘉色豓秋陽侵燈細雨窗交暗匝樹濃雲水共長
此日登高空我望籃輿那得出柴桑
送尤六村赴河南潘陳州之招
千里辭家問故人路岐不憚朔風頻心銜潘岳稱知已
夢入陳州似比隣江色遠浮霜嶠冷雁聲初動稻粱新
一觴出祖非專别為訂歸來及早春
送趙仁甫扶父櫬還閩眞謐(四首)
遊絲撩亂落花時送客西征悵别離詎謂藏舟連壑逝
那堪扶櫬入閩馳凄清夜月猨啼早鳴咽春流鷁去遲
禮戒過傷應自惜不須苦誦蓼莪詩
送黎太博擢黃安令
餞别離筵繡水西垂楊繋馬只頻嘶雲將飛舄懸青漢
天賜除書帶紫泥墨綬生香江草綠春風入楚縣花齊
郎官舊有名湖在公暇能無一品題
奉送龔郡侯入覲
何人不說少卿賢解劒民風望自偏五馬如雲馳禹甸
孤心捧日覲堯天彤墀肅穆鳴珂裏玉殿絪緼曳佩前
虛席定應勞聖主蒼生遥待賜金還
將之金陵答姚山人叔信
浮身蹤跡似飄雲此别寧愁落葉分未到西山尋古寺
却逢白月話離羣荒途拄杖横烟水逆旅簞瓢挂夕曛
帝里得逢猿鳥便尺書那惜寄徵君
同諸君集鳳凰臺得中字洪恩(八首)
紫鳳青蓮足並雄登臺猶想異時風山開晚霽收殘雨
日射寒烟挂斷虹疇昔齊梁詞較靡當筵枚馬賦偏工
蕭蕭落木無窮思六代豪華感慨中
贈朱處士
闔戶常多載酒徒北忩高臥著潜夫弢中矢下聊城約
袖裏鎚驕晉鄙符滿架琴書供嘯傲到門松菊豈荒蕪
長安自愛韓康隠何事扁舟去五湖
枕流閣為吳幼安賦
青溪曲曲柳條條小閣琴書慰寂寥鍾阜雲來春帶雨
秦淮月落夜通潮觀風上國唯尊魯洗耳中流豈避堯
南郭東山相映發不須重憶武陵遥
曉發箭闕
臺榭參差出萬松海門初日上高春石穿乍可緣飛騎
箭闕齊諧事祖龍半嶺雲生空翠合滿林花散曙烟封
因貪隔岸湖光秀行盡春山七十峯
登淮南懷柔閣
向洋新漲一登樓雲裏飛湍挂碧流不為釣磯思漂毋
空餘殘壘說韓侯傍淮野色寒相映近海明霞夜不收
信美懷柔終異土平原無限夕陽秋
重陽前二日姚使君招集綺霞閣送吳叔嘉北上
刺史招㩦興不孤觀風吳季酒頻呼未逢九日酬黃菊
且對千山進紫萸閣倚西南當勝地江盤東北下長途
知從燕市尋豪俠豈問金臺築有無
元旦
蓮華峯下兩安居昨夜人言是歲除齒髮有衰過半百
山河無改只須臾風疎梅萼香仍結雨洗苔茵翠欲舒
石上寒松閒倚杖相隨流水出行廚
秋日過吳氏經閣
誰向空門學布金新開龍藏樹祇林衣裁薜茘頭陀製
人類蓮華不染心旛影到溪成梵字經聲出閣總潮音
氤氲細細靈香散識得諸天莫外尋
寄雲東法生
十年滄海共離羣三月風塵信未聞芳草閉門春苒苒
落花啼鳥暮紛紛歲華江上看流水世事人間喻薄雲
鴈宕天台何處所采芝捫葛幸同君
新柳智舷(四首)
謾說隋堤鬭早春還應妬殺楚宫人一時看去青於眼
幾處愁來翠欲顰夜雨尚憐勝不得東風只管舞教頻
更堪亭外旋攀折那有長條拂水濱
送友
去年九月辭山徑是日迎霜葉盡飛預採蕨薇為旅食
更裁薜荔作征衣芒鞋整後猶沾蘚隣舍行時為掩扉
春仲煩君到湖寺梅花開過柳依依
其二
煮石樵青隠鹿田毁垣破屋住多年微吟看落松邊月
閒坐聽飛竹外泉何處世間堪遠客誰家林下接高賢
知君雖未還山竇肯放塵游野服前
送谷響入匡廬
飄然汝去躡何峯六月匡廬雪尚封芒履不妨江路草
淨瓶將挂石門松雲開嶺外逢僧影日落巖前見虎蹤
聞道遠公蓮再發須知元不異禪宗
春日寄贈屠長卿德勝(八首)
縱謫人間氣色豪何須獻納白雲曹文章一代老青鬢
日月雙精奪彩毫夜雨夢醒吳地冷春風望斷越山高
河沙藤葛忘言話一轉何妨片語勞
臘日對雪得表弟虔州書答此
鼻觀寒林滿雪香忽驚遊子戀他鄉梅花寂寂枝空白
楊柳依依葉故黃萬里封書來震澤一宵飛夢過潯陽
虔南越北論兄弟兄自晨參弟自商
落花流水
落花流水自春秋冷看人生暗白頭齊相不知稱後裔
漢家何事在前籌年華漸去真難挽風月時逢只暫留
所以貴他賢達者不將身世事窮愁
病鶴
林公不鎩總難飛玉砌瑶階伴侣稀曾是緱山仙跨去
那容華表病來歸清霜瘦怯丹砂頂明月寒生白氅衣
倦翮暫教棲蕙帳九霄無用戰能肥
答道可佛可八月十八日同諸友人海上看潮有
懷之作
滄溟八月大風高此際還能念鬱陶避世真應慚爾輩
望洋空擬向吾曹五山徒步齊羣聖幾錫聮飛駐六鰲
何處得來龍頷物開緘猶帶海門濤
讀近時諸名家集有感
普天無事日謳吟誰道新書事若林貞烈偏多生繡閤
忠良不盡出黃金人人卿相歸田老處處將軍入虜深
競有文章攻左馬也應微念董狐心
寄題芙蓉窟
高陽池館遠嵳峩問道芙蓉窟裡多霞暈越溪晴浣水
月明洛浦夜凌波渾驚玉女笑開口忽訝天孫偷渡河
儘著容華曾不忌楊家姊妺奈君何
友人園居咏梅花
千樹梅花鑿石栽枝枝相亞玉徘徊野人不作羅浮夢
地主何如水部才自恐飄零呵凍折若為衰老寄春來
杖頭多插殊無恙歲歲年年訪雪開
過金澤寺次韵福聚
祇園蕭瑟建何年徑轉松蘿慘暮烟堂上久無談白法
池中猶自吐青蓮數聲清磬出林杳一點孤燈耿夜懸
不有支郎肥遯在那令此地得隨緣
冬望慧秀(六首)
倚杖高原白日斜隂風獵獵起江沙草枯平野來輕凖
葉盡孤村集亂鴉映郭暮雲全似雪隔峰寒燒半成霞
誰家茅屋臨溪住門揜庭梅一樹花
春晚覺公具舟邀到王太古遊惠山時寺新燬
舍筏春郊步&KR1231;輕風流支遁愛山行雲連錦樹花齊發
火滅金田草細生石底寒泉供礪齒枝頭慧鳥若關情
王珣佞佛心偏重落日空巖禮化城
行藥梅花下
病裡逢春劇可憐梅花開徧石闌前淡因日上微矜色
瘦恐風吹不駐年靜愛寒香浮藥椀遠驚長笛度江烟
凄涼此際巡檐索默默相看病入禪
小姑山
江中片石障彭湖翡翠衣裾像小姑九𣲖洪濤香澤水
千秋明月晚粧圖嬌非行雨通君夢神自分風任客呼
過舫可能無顧盻莫教烟靄便糢糊
竹間聽反舌鳥
細靄輕嵐散竹林搘頥小坐聽晨禽未蒸花氣機偏澀
乍寫春聲意獨深緩引易調多種舌瑣言難竟一生心
何如隠忍過殘臘末路風烟恐不禁
金山
江天樓閣映蝦髯獨慮清寒不慮炎霞散雁王開寳藏
月來龍女抱香奩蒜山風隠漁舟集瓜浦潮迴水怪潜
烟景飽看禪定後此生綏福恐難兼
雨夜有感法濟
寒林疎雨夜瀟瀟獨向松忩坐寂寥隣燭有光難借照
庭花無實果何聊年華竟逐東流逝鬢雪那教烈日消
聞說沃州山可往駕言歸去是明朝
得養性書
故人寄我白雲牋夢裡身談去住緣萍散偶隨鷗浪遠
松高難免兔絲纏亂猨晚嘯千巖月孤鶚秋横萬里天
懸想已知湖海味歸來看取在山泉
聊齋詩為譚梁生圓信
掃除蓬徑延清壑茅屋竹椽非世情湖面香輕荷葉放
山腰澹去樹烟生兩峯斷塔山流影一檻新紅春醉英
詩酒百篇償宿債雪音曲曲被華纓
季弟憶母有作代母次韵答之大泓
白髮毰毸病骨寒朝來扶杖倚門看風吹柳絮驚春去
月落階除忘夜闌萍跡難縫遊子綫夢魂空識仲由冠
一從暗擲金錢後鎮日依依少進餐
五臺山折斗峰斯學(十五首)
樓臺蕭颯雪㠝岏襥被來登六月寒古殿西風吹鐵瓦
長空北斗挂闌干太原山遶中條近小有天通上界寬
欲向隂厓振鳴策恐驚林下黑龍蟠
還山答姚叔祥
桑乾會渡大河渾萬里歸來海上村姚合詩名從正變
賈公禪理豈旁門深秋落葉青山晚近寺寒潮白日昏
五濁世間悲未已試拈游道與君論
丙申春日沈士英為我寫照賦贈
梅花千樹曾相訪風雨孤舟復見尋草坐麻衣空有相
巖棲雲物總無心禪兼繪理憐摩詰貌得冥觀媿道林
今日分身應别去三洲一鉢是知音
送姚叔祥從沈開府入秦
潼關萬里度征人馬首蕭蕭不見春已逐塞雲過隴漢
更驅朔雪下&KR0008;岷劒花夜幕占軍氣檄草寒原散戰塵
自是馮郎憑軾意五羊何事欲干秦
姑蘇懷古
客遊春艸暗天涯晩色楓橋繋短槎泰伯廟荒惟古木
吳王臺廢自昏鴉風迴沙岸潮初上雲度山城日易斜
滿目興亡千載事不堪惆悵對江花
送徐君實林居
齊女城頭日欲曛戴顒宅畔一尋君南州几榻花隂下
東壁圖書夜色分刻漏儘催池上月袖衣堪臥石邊雲
小山久已聞招隠桂樹青青白鶴羣
過陳泰初讀書霑雲寺
山中芳艸欲生庭有客移舟江上停一水到門容問字
千花擁帳過談經維摩對處開禪月太史占來聚德星
今日津梁疲臥者賴君物外眼雙青
屠長卿儀部過山
海内憐君故倦游家徒四壁茂陵秋拂衣豈戀青山臥
擊劒空令白日愁萬事塵埃歸放達千金詞賦足風流
相逄蕭寺蓮花晩更乞明珠照沃洲
自適
天風吹帶倚長松落日臨流見遠峯塞外何心窮失馬
人間無技學雕龍僧來黃葉鳴秋錫鳥散蒼烟起暮鐘
夜淨沙頭涼可適月明一片白芙蓉
寄董玄宰吉士
十年清譽下帷聞晉室風流漢代文匣内雙龍偏吐色
人間萬馬欲空羣鳳池彩筆春烟散祕閣青藜夜雨分
韋杜城南天尺五懷君芳樹有停雲
别陳叔灌
曾記空山對雨時論交已是十年期筆花照夜神飛動
衣蘂驚秋佩陸離傳舍有魚長鋏在故園無雁尺書遲
蕭蕭燕市臨風别脉脉何勞問所思
郭外次李環衛遥字
連錢寳馬綺塵消出郭方知遠市朝大塊不迷羣聖轍
小山應為八公招臨風野鳥當歌起帶雨巖花愜賞嬌
題就鶴書那可寄西方落日美人遥
送李白甫歸吳門
同病秋風吹客衣臨高其奈送先歸劒歌燕市千金盡
帆指吳門匹練飛黃葉初來南國雁白雲應老北山薇
知君家在滄浪曲依舊寒星繞釣磯
送何侍御謫武昌
一去江湖自有星三看楊柳映都亭驪歌别酒分燕市
雁影征帆過楚汀報國烟霜孤劒白接天雲樹九峯青
湘南從古多才子詞賦還應問獨醒
過強善長山樓題贈
城上山光半入樓翳然林水即滄洲淋漓醉墨花間雨
蕭颯幽情竹裡秋白日風流消蠟屐清時雲臥卜莬裘
僧來飯罷還移坐貌得生公石點頭
留别李越石如愚(四首)
我去君留計不同含情人逐路西東秋高霜落依城樹
日冷砧催出塞鴻息影自當丘壑内全生惟在斗升中
風塵此會知何地㩦手臨岐歎轉篷
同友人讌集王雲澤少保園林贈執之任子并懷
少保
尚書府第即園林公子邀歡興更深向日黃柑三寸摘
當風綠蟻十分斟湖光欲暮雲鋪雨天色將寒霜傲隂
潦倒嗟余方外客濫參八座盍朋簮
同郭仰甫游禹門宿王元執懸榻處
深更共擬宿王家小閣青鐙映絳紗奴子畏寒燒豆蔲
主人憐客詠蒹葭霜高色萎先開菊城近聲喧後至鴉
一榻久懸曾未下今宵全許借袈裟
方康侯孝廉見過談及金陵舊隠
江介茅菴榆柳環矮籬深徑門常關煮茶正熟來新客
作揖未完問舊山浴鷺梳翎求日曝虛舡擱漿背風灣
野烟荒景非佳趣嬴得樗庸遠市寰
過本覺寺三過堂本中
文公蘭若接村墟滿徑蒿萊歲月餘塔涌寳光含舍利
池涵新水浸芙蕖疎林禽語和清梵古壁蝸涎學篆書
寂寂空堂無過客去來今事總成虚
送夏少尹還古棠明曠(五首)
風塵䟦扈見君豪别賦兼秋轉自高傲骨一生堪鶴馭
雄心多半付漁舠芙蓉澤國經霜老鴻雁江淮過雨號
千里送歸楊子渡懷人空復戀綈袍
秋日同吳公治明府沈孺真沈稚圭沈伯龍李莫
勝郭張虚諸丈結社大雅山堂得書字
竹掩西園引鹿車傍城丘壑混樵漁霜蕪半蝕林堂屐
風籜時侵石几書白社多情高士駕青山無恙道人裾
不緣湖海成嘉會那得驪珠薄紫虛
送郭少參之晉陽
西風千騎散驪歌綉轂朱轓動綠波攬轡清秋窺澤潞
揚帆明月下滹沱漢臣薊北誰為重國士江南爾自多
屏翰關城功奏日可能無意問巖阿
雪望懷社中諸友
朔風觱發鴈徘徊江雪無端入望來澤國孤城冰是檻
祇園高閣玉為臺萬峰晴色驕天地幾處寒梅破草萊
同社故人都不在夢醒蘭舸剡溪迴
登禦兒城
徙倚荒城萬里思西風蕭颯不勝悲村連古渡山初斷
日落中原鳥去遲雙樹高僧文喜墓千秋舊主越王祠
愁來天地蒼涼外獨立孤雲莽自馳
憨山師自嶺南寄楞伽新疏併書賦答時大師以
弘法罹難廢席遣戍法杲(七首)
師于熱海放慈航丹徼朱厓信渺茫天意逆扶金策杖
君恩翻賜鐵衣裳山迴象景風烟黑身倚蠻方日月黃
今夕短戈聊當錫蓮花猶在舌端香
冬日答秀公見寄時公挂錫婁江王太史恬淡觀
刺血書雜花經
碧海蒼山各僦居弟兄蹤跡近何如三秋逐日貪鴻雁
幾夕臨江弔鯉魚極口鹽酸衰世味滿心寒熱故人書
翻天直是波瀾急不信浮雲點太虛
寄潤兄二首
探竒選勝杖初歸歴歴青山澹晩暉平埜月高鷹隼落
渡江人盡鯉魚飛風搖赤地喧柴戶露響青天濕草衣
翹首碧空雙送目雲川不極樹微微
雲門落落澗淙淙墮地青鞵冷一雙四塞草光迷下界
百年峯影挂西忩山中鞭石天羊醒心際凝灰野馬降
曾詔紫泥呼不起至今人物斷滄江
春日寄潤兄
南北飛騰野鶴蹤灑然身外一孤笻無家剰我三千界
有地輸君七十峯花鳥昔人徵木偶天羊此日驗樗庸
凡夫日見湖雲黑不道春山有伏龍
佳處亭望金山
迎風獨倚最高臺漠漠平沙孤嶼開短塔正如看水立
危峯爭欲渡江來于時白浪千帆下何處青天一鶴哀
興劇不知歸路晚淡烟斜日滿蒿萊
挽寒山坤禪師
幻海蒼茫路杳冥萬竿風竹冷荒亭河神力擁千花塔
門弟親傳一芥瓶亂木曉牽春霧白遠峯寒被夕陽青
回頭恨殺楓橋水鳴咽留人未忍聽
遊曹溪如能
迢迢一徑到曹源滿目烟蘿寂不喧澗底水隨黃葉度
門前松帶白雲屯秋風斷壁尋身迹落日寒巖見膝痕
禪客空懸千古意南宗今欲就誰論
山居詩契靈(六首)
愛住深山懶更便日來猶未得高眠供爐黃葉雪前掃
就榻青松雨後遷笋地牽繩防兔折櫻林響柝畏鴉穿
道人碌碌何多事也要消磨粥飯錢
疎密藤蘿亂石墻帶根松柱竹梢梁己無素壁粘名畫
却有磁爐然異香甕牖封沙經宿雨蓆簾穿綫漏斜陽
鬚長髮短樵夫樣草索編衣槲葉裳
好吟何必索枯腸春燕秋蛩事事忙若是胸中銷磊塊
自然筆底露鋒芒野棠綻處山如畫岸菊開時月似霜
文字欲離離未得臨池又覺墨花香
獵火樵蘇自一村危溪略彴引楓根桐隂滿路僧歸寺
雪晝無人虎到門栗破秋原奔稚子笋行新土領兒孫
窮年不耐尋經論活計唯須藥餌存
輕衣薄牖覺春寒紫蕨青芹不厭餐落澗松聲風裏聽
過橋山色雨中看前村竹好常留坐隔塢僧閒每接談
惟解溪清堪照影不知滄海是波瀾
來日何如去日長新年猶說去年強不愁髮有幾星白
且喜身無半刻忙紅燭暗銷松葉火玉梅初點雪花香
蹉跎四十明朝是漸覺雲林生曙光
維揚道中廣化(三首)
短亭楊柳夕陽斜烟火寒城十萬家駐錫漫同人駐馬
浮杯莫訝客浮槎淮南水足千堤雨江北梅遲二月花
長愧青山未歸去又驚春色在天涯
登鳳凰洲大士閣
一簾秋水浮高閣雲自何來拂我衣西郭殘烟荒萬井
東湖寒月淡雙扉獻珠有女乘潮去乞食何人買渡歸
漫說風波門外險溪山隨地好忘機
輓藕花社主
彈指相逢二十年白雲無恙主人賢寒鐺煮水經千帙
破壁分燈屋半椽去住儘期禪社後死生真愧劫春前
感時還覓開山事集有蓮花鉢有田(有藕花集行世)
題錢康侯春水宅通凡(七首)
誰謂浮家不稱竒幾人乘興學天隨每移沙上鷗邊月
偏泛斜風細雨時河漢有無逢織女烟波曾否載西施
明年好向武陵去春水桃花莫負期
阻風平望道中聞笛同王道安諸侣賦分零字
濕烟千頃壓江汀簫鼓東來亦暫停柳葉抱風垂古渡
草光含雨傍孤亭欲將杯渡同僧日謾道乘槎是客星
試問漁人吹笛處桃花能不怨飄零
焦山懷雪浪大師
雨餘江色吐晴烟柳外千帆背日縣極目不禁淮甸草
乘潮欲上楚人船雲萍故擬終行腳巖壑那堪負息肩
相憶况當春又晚幾看花落别峯前
善財石石對海門在别峯下
亭亭孤立大江湄烟水迢遥影共移一往便知行腳事
相逢幾誤點頭時海東明月元相照沙上閒雲似有期
人在别峯長寂寞機緣休道向來遲
病鶴詩為范君和賦
詢汝何年至雪廬蒼苔日日長階除總知未病頭先瘦
豈是無糧肉漸疎霜月夜深形影澹松風林下夢魂虚
若為不復思遐舉因共墻東隠士居
朱竹為王伯玉賦
碧玉千竿且謾誇别教一種在王家棲來丹鳳同寒色
化去蒼龍帶曉霞雨氣乍浮湘女血淚痕時染蜀江花
傍人遮莫驚桃杏霜雪相依遣歲華
秋燕
雙雙秋燕自相呼短砌疎簾日未晡應有鄉心隨海月
豈同沙雁倚汀蘆歸途不避霜天冷舊壘空留夜色孤
最是江南棲息久烏衣得在夢中無
金山寺明賢(二首)
躡險耕雲作浪遊蓬壺不遠帝王州樓吞海日雁横下
地涌江村石倒浮千里風濤生枕上一天星斗挂山頭
居僧自說烟波淨帶月歸來不繋舟
題楊文襄公鴻鶴山莊(歲久浸没屬之他氏其孫韜甫恢復故賦)
曲曲清溪面面山虎臣曾此結幽關晚松猶見大夫節
春草不凋丞相顔欽命久辭黃閣下疎鐘遥度翠微閒
臺階剩有白雲意欲迓隣僧來話閒
消夏灣大壑(三首)
拾嶺何曾惜病軀名山次第出平蕪已無宫殿凌千嶂
尚有峯巒滙一湖寂莫到來堪淨業豪華銷盡識雄圖
應憐隔歲期逃暑綠樹薰風興不孤
自涵村渡横山宿僧舍
天涯朋聚興翩翩村黑波昏亦放船攅島百家寒隠寺
面湖千樹晚藏烟露浮竹葉僧先醉霜落蘋花客未眠
預想詰朝吳市裏夢應隨月遶峯巔
繇碧螺峯經柳毅井至豐圻
碧螺峯頂徑縈迴瞑色延波落日催百粤層霞臨海動
五茸片雨拂湖來浮家遺策空寒暑廢井沉書獨草萊
料得吾儕機事盡羣飛鷗鷺不須猜
送本無禪師謁五臺廣莫(二首)
出門芳草路漫漫驀直曾參婆子禪塞上風塵雙白足
杖頭蹤跡半青蓮重巖雪積僧初定古寺春深花欲然
若問曼殊行履處寒山寂寂水漣漣
郁母挽詞
郁母曾諳湛氏儀流光不與世相期機梭靜院閒終日
兒女寒忩空所思花影亂離人獨逝鴈行縹渺月初垂
含情最是墳前土猶恨秋風落木時
六月懷石梁如曉(二首)
寒落江城動客心不勝炎酷憶東林樓開雙澗飛泉冷
榻倚孤峯積翠深晝靜溪雲低竹色夜凉蘿月散苔隂
烟霞不識人間暑自别青山夢欲尋
留别丁文統及社中諸友
河橋新雨長春流軟軟東風欲放舟行李不多堪自負
交情無限向誰投幾年蹤跡羇如夢半世浮沈浪似鷗
回首凄凄江上路綠楊芳草繋閒愁
孤鶴方擇
耐可秋風拂縞衣凄凄弔影欲何依自看野骨天生瘦
獨舞空階客見稀碧海有家寒不夢青田多侣病相違
由來不樂乘軒寵只漫昂藏送落暉
孤鴈
風寒澤國不勝哀雲外還呼舊侣來片影乍迷秋雨暗
一聲初斷暮天開已從塞北先相失縱到衡陽也獨回
岸岸蒹葭深可宿善鳴亦恐有人猜
秋柳
經春徂夏幾攀條此日看來半已凋谿上隂稀門不掩
笛中聲斷思無聊從教涼露朝朝下耐可西風樹樹搖
剰得疎黃如許葉依然臨水拂平橋
秋仲道可為海上游余有徑山棹臨别各賦
德彦(二首)
我往西山君海東人分山海調還同風迴海水遥天動
雲落山光大壑空病骨不辭穿鳥道詩囊或恐借龍宫
莫因天畔生離思𦕈小乾坤慧眼中
同友人登松風臺禮竹菴禪師塔次韻
蘭若雲深曲逕迴強隨大朗謾登臺溪山不盡吟邊色
身世應憐劫後灰古樹寒聲吹客步孤城落日帶禽來
塔前高碣君休讀涕泗臨風拂未開
自中臺至西臺行忞(二首)
步隨蓮瓣轉溪東滿屐微香颺曉風有客總遊華藏界
無僧不住寳池中平攀玉筍羣峰繞四坼雲根百道通
直怪登臨無侣伴獨隣絳漢友冥鴻
登北臺(臺名叶斗峯峯下有龍翻峯)
北峯直上不支藜側立中天景忽移獅子窟前晴雨暗
雁門關外朔風悲峯標叶斗淩高漢石被龍翻臥别陂
草樹未秋搖落盡無端遊思動凄其
送屠使君守辰州弘灝
久向南閩轉餉優又乘五馬上辰州萬家表率稱方伯
千里專城屬郡侯帆綠漢陽江上樹草青鸚武水中洲
計君到日先逢夏一曲薰風足解憂
經沈嘉則先生殯所圓復
三載頻經櫟社鄉水雲撩亂慘無光令威一自乘仙馭
華表同誰弔夕陽社散十洲增寂寞樓空八咏入淒涼
當年樹檟知何事衰艸離披漸損墻
珏公精舍晚步性航
祗林薄草散輕霞落葉蕭蕭亂晚鴉風冷漸令山骨瘦
月明嬴得水容賖幾行樹植旃檀種十畆蓮開優缽華
雁影忽過僧影靜夜深香露滿袈裟
同航公雨中還山如安
曉霾宿霧罥秋山雙笠遥遥帶雨還石磴新穿别澗水
蓮峯初沐翠雲鬟香林唯鳥馴苔逕幽谷無人閉竹關
别去山中纔幾日便驚塵色已侵顔
季秋歸攝山寄白門粟徵父法通
得歸蘭若赴雲山萬壑千巖一日還落日樵人歌自去
清秋山鳥語仍閒浮雲似愧身無繋晩菊還輸鬢早斑
遥想醉園森玉樹幾時回首亦高攀
病中答友人書智證
不於濩落動孤吟奈此身耽枕簟深夜月到忩虚對影
曉鶯啼處每驚心病欺弱骨渾憑藥費乏黃金欲賣琴
蟲臂鼠肝隨化去漫勞書札問浮沉
過朱環宇居士江上居讀徹
破屋臨川寒氣生人烟兩岸水光横聽鐘不過金山寺
望月遥分鐵甕城潮滿客船江口發夜深漁火樹頭明
小忩旅夢初回處無奈霜天畫角鳴
庚戌春暮漫書文貞(二首)
欹斜蓬戶未嘗開恐被閒人損綠苔秧葉刺青春老去
柳花飛白晝長來經函防蠧常翻帙茶竈增薪每爇灰
自笑吾生蕉燄幻不過滿腹又何哀
早夏憶雪嶠頭陀及谷響社兄
風熏梅李鼻交香猛憶良朋較日長竹粉褪殘梢展綠
麥芒枯短穗含黃書排古籒蝸延壁話破閒情燕坐梁
鶻臭布衫難自脫何當萍聚謾商量
清明後一日同周孝修賢悦可登胥山有感得悲
字正勉(二首)
翠微雙屐路逶迤共謁將軍覓斷碑古墓無人栽檟樹
荒林有鳥喚䲭夷途窮尚想吹簫日子托曾甘賜劒時
已過禁烟吳楚俗梨花籍地晚風悲
詠慧雲禪房牡丹
早知仙種出羣芳故謝繁華近法堂情斷御溝違葉使
品高初地占花王不隨粉黛春生座獨伴琴書月轉廊
只恐鷓鴣頻喚雨飄零無袂襲天香
偶題北邨
昨日事為今日夢醒時自笑醉時心何曾白髮畏豪傑
只有青天高古今乘興放歌千嶂月凭欄會意一聲禽
當罏不是無生策何必長門賦賣金
五言排律附
法華山房為敷竺曇賦宗泐
山房白日靜政對五蓮峯猨坐沼邊石鶴巢簷外松閒
門無客到深徑有雲封坐冷千林雨香殘半夜鍾道情
甘淡泊身計得從容莫戀一枝穏鳥飛無定蹤
新柳道衍
裊裊臨江郭依依傍苑墻眼舒春後雪眉蹙曉來霜蠻
舞腰爭細鶯遷色並黃低垂連草帶亂拂和梅香雨殢
枝猶弱烟牽縷共長隋隄千萬樹目斷意凄涼
和王適齋如蘭
王師勤遠略歇馬最深山月黑猿啼樹風腥虎似關暗
泉流屋底落葉擁林間銕戟為農噐荆釵飾女鬟時清
烽燧息天闊野雲閒銅柱功成後長歌出塞還
海門看落日慧秀
浩蕩陳胸次長江眺望豪水方三峽急雲佐兩峯高西
日驚浮動北風停怒號火光團赤岸空色鬪紅濤浴彩
疑羣騖揚靈隠巨鰲寳輪羲仲馭萍實楚人操圓象垂
垂入餘霞冉冉韜坐來天地黑蠻霧漲林皋
錢懋糓先生生日賦贈斯學
升日迴春海連霞逗曉峯溪堂新罨畫江渚老芙蓉星
映眞人德天開道者容盡看雙作鳳未數八為龍世界
情堪澹丘園趣亦濃鶯花題欵欵車馬笑憧憧石齒常
留屐山腰不借笻右軍方鄴水上客比臨卭采鞠偏多
藥餐芝更有松精修窮五臘碩學富三冬深竹藏幽閣
垂蘿蔽曲墉琅玕披簡帙琥珀上歌鐘陶遠林中社求
羊徑裡蹤半簾沙月小一榻水雲重詩好傳餘響文雄
入正宗徵書憑赫奕衣褐自蒙茸衆妙皆紛集羣賢總
過從清芬高仰止紫氣挹神丰才力君強徤交心我拙
慵頌言將竺梵端只效華封
江禎生歸武林便寄虞長孺如愚
時勢寡偕偶行藏詎遂心纔因龍井别記得虎林深子
有遠遊志余多避世襟溪寒石淺淺葉落雨隂隂高枕
忘窮達漫交信陸沉才名誠翠羽談麈盡梟音麝在臍
應噬頭存鏡莫臨幾曾知善惡何必辨輸金明歲西湖
柳虞翻差欲尋
寄贈松寥湛公通潤
遥憶松寥閣亭亭江水中其人如白鶴御世若飄鴻雙
眼澄秋鏡孤懷敞素空尋花頻冐雨候月不辭風興到
書偏逸神來句自工寧知叔世裡尚有晉支公
悼公朗通凡
朗公遷化後一榻蘚苔深車馬無來客雲霞有故林孤
鐘晨寂寞雙樹夜蕭森人誦生前偈燈傳結外心山寒
遺鳥夢水涸斷龍吟歲似文星墜光疑舍利沈門人知
痛哭朋好費招尋想像經行處長廊薜荔隂
結社徑山寄懷無期禪兄姑蘇德彦
不須論法席相對總忘形簾幕鈎天影菴居抱地靈苔
吞雙徑綠樹合五峯青殿倚龍湫險雲生鳥道冥身殘
悽落木心曠任浮萍過客隂廊偈先賢斷石銘短笻花
裏出飛瀑樹頭聽宿霧時藏豹空潭夜聚星柴門關冷
淡瓦鉢弄清泠采菊多成句看松半掩經逢人忘曲折
行路畏伶仃獨有吳門望時時上翠屏
弔簡公方擇
此日五湖畔蕭然山寺門數行秋樹落千壑暮烟屯已
謝平生友空懷夙昔言洞雲淒以變塵榻儼猶存自我
甘棲息初君過討論溪頭幾寒暑林下共朝昏别去流
光速哀來墮淚繁隂階生蔓草斜日慘荒原半篋書經
在那堪覩墨痕
春日偕汪明生米君夢郁伯承陸三孺陳宗闇范
長康耕牧隠赴岳水部儀部之招集閒齋限體得
圓字正勉
良晤惜遲暮常懷伐木篇寄書虚鳥外㩦錫慰花前地
似西園勝人逾鄴下賢夜珠含照乘星璧耿文天柳葉
嬌多態梅花瘦欲禪齒應羣彦後才得二難憐雲逼春
衣薄月隨歌扇圓還思賡郢曲刻燭緩鳴絃
七言排律附
秋華亭良𤦺
片玉山西境絶偏秋華亭子最清妍三峯秀割崑崙石
一沼深通渤澥淵鸚鵡隔忩留客語芙蓉映水使人憐
桂叢舊賦淮南隠雪後嘗迴剡曲船北海樽中長瀲灩
東山席上有嬋娟紫薇花照銀瓶酒玉樹人調錦瑟絃
醉過竹間風乍起吟行梧下月初懸一聲白鶴隨歸佩
何處重尋小有天
古今禪藻集卷二十五
