古今禪藻集總集類
提要
臣等謹案古今禪藻集二十八卷明釋正勉
性&KR1886;仝編其裒輯則釋普文也普文字理菴
正勉字道可並嘉興人性&KR1886;字藴輝應天人
所錄皆釋子之作而不必其有關于佛理曰
禪藻者猶曰僧詩云爾所載上起晉支遁下
訖性&KR1886;所自作以朝代編次每代之中又自
分諸體中間如宋之惠休唐之無本後皆冠
巾仕宦與宋之道潛老而遘禍官勒歸俗者
不同一概收之未免泛濫又宋倚松老人饒
節後為僧名如璧陸游老學菴筆記稱為南
渡詩僧之冠與葛天民卒返初服者亦不同
乃遺而不載亦為疎漏至寶月行路難鍾嶸
詩品明言非其所作載搆訟納賂事甚悉而
仍作僧詩皆未免失于考訂他如卷一之末
獨附讚銘誄賦蓋以六朝篇什無多借盈卷
帙然以此為例則諸方偈頌孰非有韻之文
正恐累牘連篇汗牛難載扵例亦為不純特
其上下千年網羅頗富較李龑唐僧弘秀集
惟取一朝之作者較為完具存之亦可偹採
擇焉乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
