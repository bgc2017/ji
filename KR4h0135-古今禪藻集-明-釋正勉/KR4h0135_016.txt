古今禪藻集卷十六
明釋正勉釋性&KR1886;同輯
元(七言律詩)
送建昌黃綺秀才踰淮教授圓至(二首)
還山羞聽紫芝歌旅館千門講四科絳帳未懸知巳少
黑裘漸敝閱人多秋風白下沾巾别落日青淮照影過
莫對飯盤嗔苜蓿桑榆雖暖易蹉蛇
義塜斜
城闕千棺瘞此斜古堆新穴滿平畲春叢亂哭鰥寡鳥
雨樹雜開啼笑花散骨已粘苔作肉癡魂猶認土為家
何人薄莫焚錢去風捲殘灰滿柏丫
詠梅花明本(六首)
見非恍愡夢非神雪後霜前分外真疎影暗消三弄月
半聯凄斷獨吟人歲寒搖落孤根在江驛荒凉往事塵
碎嚼幽香清可挹玉樓無復更臨春
玉簫起處暗驚神曲緩瑶臺逸韵真泉石幾年雲冷鶴
關山萬里月愁人香凝老樹調風味影落寒忩枕隙塵
檀板金尊久岑寂微吟不減昔時春
目送空山遠駐神似曾相識倍情真半床素被鋪寒玉
一幅生綃畫美人&KR1065;入冰姿欺國色悵隨哀曲黯京塵
三郎正愛霓裳舞珍重椒房自惜春
花前月下暗凝神一鶴西來訪子真蒼鬢黯憐姑射面
素衣夜怯廣寒人大千世界迷香霧十二樓臺鎻玉塵
個裡玄關誰為問如何藏得許多春
征路愁迷黯動神穿林入谷自尋真亭亭有意冷移玉
默默無言空悵人夢斷陽臺半雲雨淚空青塚幾沙塵
餘芳消歇繁華起野水蒼烟意自春
水中仙子鏡中神夜夜相携入夢真壟雁哀殘埋玉地
朔風吹老弄蟾人寒添壩上雙眉凍愁壓江南幾屐塵
雪裡不嫌清苦味一枝占斷九州春
山居二首栯堂
亂流盡處卜幽棲獨樹為橋過小溪春雨桃開憶劉阮
晩山薇長夢夷齊尋僧因到石梁北待月忽思天柱西
借問昔賢成底事十年騎馬聽朝雞
白雲茅屋草離離地老天荒更不疑樵徑有霜尋藥冷
石忩無月了經遲青羝夜雪憐蘇武黃犬西風歎李斯
千古青編在天下流芳遺臭更由誰
商山四皓圖普彦明
劉氏何如吕氏安尺書便爾闖重關空將鬢雪驚龍凖
不道啼紅慘玉顔鴻鵠聲寒悲曉殿紫芝香冷怨秋山
千年猶昧深根術又落巴童橘柚間
黃河阻風大訢(八首)
九域重尋禹蹟荒喜聽縣水夜浪浪中原迤邐河流壯
元氣汪洋地脈長萬里風雲来黯澹五更星斗下光芒
我行不有神靈助風送天香自帝傍
送郭幹卿學士赴奎章閣次趙魯公韻
歲晏俄聞上國行安車可是莫年情早朝翠霧沾衣濕
夜直銀河入坐清社稷憂勤霜鬢短江湖歸夢釣絲輕
相携不盡丁寕語歌斷驪駒白下城
新到建業次王繼學侍御韻
翩翩筆勢捲春潮自倚經綸答聖朝瀚海天高霜鶻健
沙堤華發玉驄驕只知鼇負三山重誰信鵬摶萬里遥
今日烏臺還趣召聚觀父老滿江橋
潛宫
御榻當年小殿西龍光照地起虹霓蓬莱珠館珊瑚樹
夜月瑶臺白玉梯甲帳列營環衞密龜兹按拍蹋歌齊
代來故事馮誰紀只有年年杜宇啼
謝郭道淵以詩慶住新寺
住近城南尺五天眼看金屋會羣仙雲霞海上無三島
風月人間即四禪父老多情思沛邑從官有意賦甘泉
恩波不獨新蘭若麟鳳呈祥五百年
送楊文舉赴江浙省宣使
凍解春泥柳未青騑騑四牡在林坰家聲奕世推韓斗
天上何人識使星黃閣盍簪春盎盎火城分直夜熒熒
明年重對賢良策第一臚傳出漢庭
賞心亭次韻
碌碌從人愧抱關賞心應共鶴飛還孤舟野水東西渡
落日長淮遠近山神鼓乍喧香霧合賓筵初散綠隂閒
相思只尺長相隔一似河流九曲灣
次韻張夢臣侍御太子千秋日燕龍翔寺
天香一騎出燕山閶闔雲開近可攀華渚虹光瞻斗極
芒碭雲氣識龍顔紀綱吳楚東南重事業夔臯伯仲間
燕罷題詩烟景莫松高千尺鶴飛還
過安慶弔余忠宣公法智
浮圖高出暮雲低雉堞連雲碧樹齊茅屋人家兵火後
樓船鼙鼓夕陽西大江千里水東去明月一天烏夜啼
欲酹忠魂荒塚外白楊秋色轉凄迷
山居清珙(二首)
吾家住在霅溪西水滿天湖月滿溪未到盡驚山險峻
曾來方識路高低蝸沿素壁粘枯殼虎過新蹄印雨泥
閒閉柴門春晝永青桐華發畫胡啼
會趙初心提舉
老來脚力不勝鞋竹杖扶行步落華待月伴雲眠蘚石
尋梅陪客過隣家粥香瓦鉢山田米雪汎甆甌水磨茶
今日為君時暫出此心常只在烟霞
湖月簡閒中大圭
秋近清波荷葉圓葉隂疎處見青天偶臨湖坐得佳樹
欲傍花行無小船林院鶴歸山色外水亭人去夕陽前
深知碧玉壺中樂一笑臨風揖地仙
送王中丞赴浙西使克新(二十八首)
西湖冰泮柳初青五夜雲天動使星烏府十年驚白髮
黃麻千里下青冥秋霜舊柏隂連屋春雨高槐綠滿庭
衣繡重臨邦士喜兒童騎竹擁江亭
送茅山王道士
緱氏山頭醉碧桃茅君洞裏奏璚簫林間放鶴歸蓬島
月下騎鯨渡海潮石室雲寒珠樹老丹田春暖玉芝饒
列仙琳館成灰劫萬里江湖酒一瓢
竹林讀書處
蘭家孫子讀書處萬箇琅玕擁碧幢六月繁隂分峴首
九秋蒼雪墮湘江墨池暖浴鵷雛並玄圃晴飛翠羽雙
南國宦遊戎馬隔月明歸夢繞螢窗
送汪公輔會試兼簡張祭酒
歲晏征車指帝閽鴈飛沙塞雪紛紛鳳皇争覩岐陽瑞
騏驥應空冀北羣瓊館燕酣花作陣紫宸朝散馬如雲
煩詢祭酒圖書府千里須傳諭蜀文
送王尚書還朝兼簡張學士
文采丹山一鳳毛吳藩徵饟獨賢勞飛帆轉海南風正
曳履趣廷北極高花擁御筵歌湛露香浮官甕賜蒲桃
朝迴為報張燕國莫把新詩奪錦袍
題清心堂帖卷後
山郭高堂花木新夜虹穿屋結晴雲繞床蛇蚓鍾王字
滿架琳瑯秦漢文筆塚秋烟迷鳥跡墨池春雨散鵝羣
為憐書法湮淪久亂後題詩獨憶君
岳飛墓次劉治中韻
西湖水色映陽阿偃月堂連瑪瑙坡方擁貔貅驅敵衆
豈期鷹隼被虞羅兩宫天遠嗟何及中土溝分恨轉多
異代英雄同感慨酒酣彈劒一悲歌
寄唐伯剛斷事
鳳麟洲接鳳凰池秋雨春雲入夢思三尺光芒雷令劒
百篇風月杜陵詩湖邊躍馬花迎節江上聽鸎酒滿巵
底事淮陽徵不起空令野老望旌麾
次韻寄開元方厓禪師
我家黃髮大中郎文采多應雨露藏弟子鳳凰吟總好
故人蝴蝶夢何長清秋葉覆臺前石白晝花深竹裏床
著處都緣龍象繞綠隂猿鶴識天香
次韻陳敬初員外留題三塔寺
南省郎官金馬客使車遥駐郭西林龍宫乞水波濤險
鴈塔題詩薜荔深世外烟花春爛漫雲端幢戟夜蕭森
十年海國論文舊風雨滄江辱屢尋
濮元帥别業
海國元戎鬢未斑歸來拄笏看青山田園暮景烟塵外
臺榭春風錦繡間桐影連溪鷗臥穏桂香吹月鶴飛還
碧蓴絲鱠黃花酒時向樽前一解顔
題本上人望松圖
丘隴青松天一涯兵戈千里未還家潮迴滄海鯨波險
路入丹山鳥道賖心逐孤雲飛落日夢隨明月上浮槎
野夫亦抱終天恨何處相期賦白華
寄杜尊師
當塗貞士金門客孫子詵詵總鳳毛石室圖書香霧合
洞天樓觀彩雲高秋風吹笛龍唫水夜月彈琴鶴在臯
春雨一蓑苕渚上重攀鐵鎻聽仙璈
送除上人之武林
雪花飛送浙江船歌斷驪駒一惘然荆棘銅駝凄暮雨
樓臺鐵鳳墮秋煙遼東鶴返塵生海石上人歸月在川
回首六橋楊柳外水光山色共晴天
初至檇李
通越門中逄故人爽溪橋上送餘春燕飛官巷桃花老
鸎囀江亭楊柳新行李風塵千里道緼袍天地百年身
未聞淮海休兵甲回首關山一損神
題山隂圖送别
杖藜何處訪幽居萬壑千巖一草廬花發湖頭兵散後
船回谿上雪飛初風流遠挹蘭亭會靈祕深探禹穴書
歌罷陽關仍進酒隔江鼙鼓正愁予
送帖尚書還朝兼簡危參政
臨遣皇華選上班尚書持節下天關江南王賦三年入
海上仙槎五月還奏疏紫雲開雉尾進圖紅日繞龍顔
故人鳳沼經綸久歲晩歸耕何處山
送日本成上人
浮海東来一葉身鷗波浩蕩孰能馴十年風雨南游楚
萬里關山西入秦書寄蕃航歸故國詩題蕭寺送青春
誅茅深入封禺底莫種桃花引世人
次韻茅經歴聽雨
秋来客裏易愁生夜半燈前風雨聲常恐浸淫禾耳出
豈宜滂沛馬頭傾十年郡邑疲徵賦千里關河苦用兵
端是長官憂國計天時人事總關情
寄題敞雲樓
林杪飛樓對碧峯屋頭雲氣逐飄風五更星斗朱闌外
故國山川錦席中華表月明歸白鶴赤霄秋淨送冥鴻
登臨欲寫江南意王粲當年賦未工
次韻顧仲瑛遷居
畫舸載書隨早春平湖雪消楊柳新黃鵠九霄不可致
白鷗萬里誰能馴謝安自是廟堂器元亮本非丘壑人
聖主徵賢圖治急未容便作耕桑民
登姑蘇城
城上旌旗烟霧重樹頭初日出雲紅一溪鷗散桃花雨
兩岸鶯啼楊柳風邊塞鼓鞞終日振鄕關道路幾時通
江南春色渾依舊桑柘青青門巷空
岳飛墓次吳府判韻
湖上孤墳青草生一門忠孝擅嘉名力扶社稷還歸正
誓取山河不用盟先帝終天讐未復大臣欺國志中傾
丈夫自昔皆如此感激英雄萬古情
送集賢都事范文炳開赦還朝
紫色泥書下九天皇華直到海東邊馬行齊魯山千里
帆渡江淮雨一川西掖梧連金井月上林花擁玉爐烟
秋風歸去承殊渥四牡工歌玳瑁筵
奉寄崇報仁禪師
行中禪師與予同生番易而長予十三歲早以徑山
書記主蘄之德章道化盛行於江淮間嘗為蘇長公
祠堂記虞侍講極稱其文有史筆以辟難来江浙未
幾主餘姚雲頂近又聞遷紹興崇報予以暌違之久
而喜其屢鎮名山為吾宗砥柱於是詩以慶之且求
教也至正十七年秋九月既望
故園人物久相知今代文章真一䕫千里江山春草夢
十年兵甲暮雲詩著書芸閣虹穿屋行道松林月照池
聞說高居隣栢府豸冠驄馬共襟期
次韻答柳仲脩宣使
青袍白馬南藩使解后江城三月初把酒流鶯啼别圃
倚樓飛絮落前除君趨大府才華盛我住空山禮法疎
携手勿論鄉國事十年兵甲復何如
次韻聞人德機同知追賦元正朝賀之作
五雲春色滿蓬萊丹陛旌旗日月開香繞衮龍青玉案
花迎鸚鵡紫霞杯聖神有志宣光業經濟何人管葛才
此日鵷行猶在眼董生承詔自天來
錢塘懷古越僧
天定終難恃武功不堪䨇淚濕東風百年南渡斜陽外
十里西湖片雨中燕子來時龍輦去楊花飛盡鳳樓空
倚笻曾向高峯望山掩江城霧氣籠
古今禪藻集卷十六
