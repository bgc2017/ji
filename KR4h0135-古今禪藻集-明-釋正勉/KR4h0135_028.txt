古今禪藻集卷二十八
明釋正勉釋性&KR1886;同輯
明(七言絶句)
山居道濟
蘿薜成門掣不開深林曲徑少人來晚來風起雲飛動
無數松花點翠苔
過&KR1174;嶁山房良縉
翠竹蒼松帶草堂白砂丹井夜流光横橋獨木通縣澗
即是天台古石梁
對雨懷周山人方澤(七首)
鷓鴣啼過越王臺五月江南雨不開莫是長安偏近日
坐令遊子不歸來
老兵行
長隨驃騎度交河雨雪天山夜負戈莫怨歸家貧到骨
黃沙白骨不歸多
溪莊即事呈誾怡雲講師
霜過西堂布被重江頭楓葉想應紅天明自起看霜色
不在江頭在鏡中
臥病
秋風投錫傍鷗沙多病維摩髮漸華應有異人來問難
滿溪黃葉試天花
過方十洲使君新第
使君新第爛晴霞簾捲山城萬樹花飯後異香浮不散
秖疑身在淨名家
送玄岳入京
故人多半在燕京病裏逢君話北征可是秋來無定力
千重離思一時生
禪房海棠次鍾使君韻
芳心消歇澹無香聊作深紅舊日粧為接上方清淨品
未知洛下有花王
臥龍潭圓珂(四首)
曾聞潭上起腥風獨臥冥冥雲自從何日為霖忽飛去
獨存碧水照寒空
秀峯菴阻雪
夜半山僧誦法華桓因忽散滿天花曉來南望天台路
玉積新昌幾萬家
送慧天上人西歸省親簡南明汪司馬
北風颯颯雁南飛見爾來時又說歸此去倘逢司馬問
為言病骨不勝衣
雲西為玫上人賦
石鉢龍歸山竹暝樓臺縹緲非人境翠微深處但聞鐘
夕陽不見千峯影
朝陽補衲德寳
脱下伽梨曝法身一迴修補一迴新永嘉大士曾堪笑
向道身貧道不貧
聞鐘圓理(三首)
曉夢醒來事若何半忩殘月在松蘿殷勤聽到無聲處
紅葉滿庭秋思多
項少岳有别花首倡因成代花留謝之作二絶以
貽之
倦倚雕闌日半曛謾堪傾倒又離羣自緣人世炎涼促
不是勞心不戀君
留君不住思淒其空有朱顔向客低慚愧東庭舊時月
依然來照綠忩西
曉過横塘戒襄(四首)
半幅蒲帆九里汀石湖秋水接天青舟人指點䕷蕪外
一帶青山是洞庭
即景
久雨苔痕上衲衣綠隂深處閉巖扉鳥銜果核當檐落
蜂抱花鬚出苑飛
早夏
四月松花開滿山隂隂榆莢覆柴關蒼苔庭徑青春晚
紫燕翻簾白日閒
山家即事
殘碑有字封苔蘚古屋無茅補薜蘿昨夜千山風雨過
朝來一逕落花多
咏庭前牡丹隆淵
自入空門不染塵翻嫌富貴俗花神魏姚黃紫今何在
不及禪房别一春
牽牛花祩宏(六首)
朝著青衫午著緋夕陽無復午時衣榮光過眼真成夢
巢父從來不飲溪
陶朱
戰罷潢池鬢已皤綠蓑青箬任烟波功成莫謂長安樂
安樂須知患更多
留侯
魂驚博浪命如絲誰料終成帝者師萬戶滿心方解組
赤松嫌我巳歸遲
穆生
鯨腸鼴腹量難平常感君王設醴情故谷小溪春溜碧
欲烹新茗滌餘酲
子陵
不脱芒鞋入帝閽一衾春夢眷懷深星臺秖恐章頻上
未必時時念故人
淵明
塵網依依三十春昨非今是不須論息交豈獨忘知已
為愛吾廬夏木隂
重遊光德菴真可(六首)
流水桃花大士家道人曾此泛仙槎白牛塘上閒吹笛
歸去兒童日已斜
贈聊城姚國賓
柱史歸來一篋霜其誰問疾到東昌汾河片影巢陵月
千里關山不盡光
過天目山活埋菴
自古名高累不輕飲牛終是上流清吾師未死先埋却
又向巢由頂上行
禮高峰祖師塔
二十餘年抱死關那來魂夢落青山臨行白骨無藏處
擲向金毛舌上安
過楞嚴廢寺有感
百花叢裡畫樓新玉女憑欄天上春明月一輪簾外冷
夜深曾照坐禪人(詩傳誦久之後感郡守恢復焉)
曇旭鑄法華鐘成賦贈
沿門乞得萬斤銅次第靈文鑄七重一撞一聲經一部
天寒莫怯五更風
大姑山德清(十一首)
霞帶雲裳月偃眉江湖滿目少相知寒流徹底心如洗
莫問夫君是阿誰
舟抵南安
五雲一水入南安萬疊山迴六百灘行到水窮山盡處
梅花無數嶺頭看
抵雷陽戍所
瘴海嵐烟日夜浮龍蛇氣吐混清流到來盡是無生國
愈見君恩不易酬
憶廬山
東林白社許誰開三笑行蹤長綠苔但使蓮花根蒂在
他年應自有人栽
望夫江(在英德傳云昔有丈夫入京不歸其妻每望江頭竟死化石沉江至今在水)
自君一去望神京每日江頭涕淚傾身化石頭心似水
至今嗚咽斷腸聲
軍中吟
鐵甲天教當敝裘從軍元不為封侯身經赫日如爐冶
傲骨而今鍊已柔
緇衣脱却換戎&KR1019;始信隨緣是道場縱使炎天如烈火
難消冰雪冷心腸
憶家山
萬竿竹繞舊菴居樓上仍懸讀徧書夢見四簷青不改
何來霜雪滿頭顱
軍中喜得膠西趙仲子書却寄
白雪飛來入瘴鄉灑教毛骨頓清涼却憐萬里炎荒外
儼對松隂坐石床
示雲中遠禪人
當年一鉢走雲中别後音書久不通遥憶故人相對處
此心一片付歸鴻
示若野禪人從黃梅走南岳復參經山
遠從南嶽覓行蹤喜得黃梅一線通别向五峯相見處
萬山雪擁白頭翁
不二樓鎮澄(二首)
談經人在翠微中縹緲烟霏隔幾重欲寄此心無可托
長隨片月挂西峯
蘭若寺
清涼北極太行峯望入烟霄紫翠重日暮白雲飛不盡
幾回敲斷夕陽鐘
弔梅花道人墓如海
小池雨後水蛙鳴如對梅花話道情我亦乘閒來到此
折松拂石坐聽聲
答馬行素真謐(二首)
春風吹雪滿空山樹下頭陀獨閉關有客到門眉盡白
乍看難辨季常顔
秋日過舊里
蘋風蓼水進輕舟茅屋田家具黍留鬭草舊時童子伴
相看白髮較春秋
送靜淵秀公北上應南宫劄洪恩(五首)
日麗鶯花雪正消綠楊新水映河橋支公忽下雲中詔
苜蓿初肥去馬驕
送怡舟上人入洛省覲二首
風落疎林木脱稀十年飛夢向庭闈一聲清磬能相喚
衲帶寒雲片片歸
寒雨孤舟戀别時千山遥慰倚門思懷中自解神珠用
不羨園林橘柚垂
送門人月公
黃梅初熟子規啼憶爾輕帆到九溪有夢不須桃葉渡
青山應待白雲棲
送徒從師還薊北
寒梅未放雪先飛送爾從師薊北歸萬里洪流終到海
此心相向不曾違
送無相慧菴二公歸白門如愚(四首)
中年薄技忌時名縱有高言世所輕君去好看融道者
獻花巖畔鳥猶鳴
江邊
一江流水半江烟春色芬菲盛眼前上下風帆爭愛寺
寺僧又愛往來船
過廣印菴
雲歸遠壑鳥歸村僧過橋頭寺掩門風雨夜來上下鬭
溪邊流水積花痕
程野樵山居(野樵新安人善岐黃術及丹青詞賦云)
草蟲松鼠竊葡萄寫出翩翩適興高更喜天晴遊翰墨
牀頭月上點離騷
郊居九日斯德
閒門秋艸澹霜華斷岸浮橋夾水涯空外忽聞先到雁
籬邊聊採未開花
栽桃柳偶成三首僧悦(四首)
不學黃梅老種松桃花猶惜一時穠偶移春色青蒼下
笑殺磐陀石上容
灌木還同抱甕人不將機事亂吾真雲中一色桃源路
風景依稀似避秦
一枝一葉柳如烟妬殺桃花色可憐正是春光好時節
無人問字到門前
懷古
清秋何負碧雲期上蔡東門憶李斯獨向夕陽千載墓
西風黃葉使人悲
嘉禾與化兄話别廣詢
長水逢君君更賢武林猶記說周旋土橋一片清秋月
曾向幽居幾度圓
題釣魚圖德勝(九首)
江湖天地别逍遥來往舟隨進退潮錯餌扱綸儘成貫
豈知君不釣揚鱎
閏九日
漫興重逢九日豪三秋懷抱兩登高菊花著意聊生事
留得餘黃照皂袍
寄友
一方卑濕數椽居風雨床頭破壁餘客到自嫌吾品俗
嵇康何用絶交書
謝友人繪藕花社圖
道人精舍藕花深細水涼風淡拂襟彷彿攅眉來作怪
悔教形勝似東林
補海汛詞三首(有引)
定海關外楊周等山守汛諸兵風境淒感古今詞客
多有出塞涼州等作而略東南邊海之苦余竊不滿
聊補古人之缺題故云補海汛情見乎辭
百萬人看青海月兩三寇嘯白旗風洪濤怒激雪山立
落日夷歌别島中
羽書南海報猖狂守汛樓船黑水洋忽聽島夷螺哽咽
氣衰一夜鬢如霜
萬艘斥候海天愁慘慘隂風夜不收骸骨入關生死願
漢家無地盡封侯
送友歸南京
蘋花江上暮帆開歸去三山二水隈若到家鄉消息定
望君千萬寄書來
送陸二西赴洛陽吳明府聘
十月寒風霜正華君今書劒又離家洛陽富貴原如錦
好賦春來萬樹花
答道可德彦
緩急無才不必論豈能一諾重乾坤詩禪自是同方外
何事綈袍世路恩
過嘉則先生故居佛引
花塢萋萋草亂生林間拄錫不勝情寒郊向晩松風起
都作山陽笛裏聲
山居遲休明不至圓復
茅菴寄在白雲曲十畆長松挂朝旭問君何事負幽期
望斷江干秋水綠
雪中送悟虚師如曉(九首)
滿船風雪一溪水漁入深蘆釣不能兩岸青山供冷笑
夜寒落魄獨歸僧
春暮
雨過郊原盡落紅柳絲無力繫東風春歸何處迷雙燕
寂莫梨花小院中
閱史
風暖雲輕獨浣紗一溪流水殢桃花蚤知不是真相識
何事尋春到若耶
醉臥王氏梅花亭
獨領東風向客開滿亭香氣襲蒼苔醉看月下疎疎影
疑是孤山放鶴來
贈崔潜叔讀書蕉居
負笈西來借一枝滿忩生意許誰知欲窮千古男兒志
正在芭蕉著雨時
宿碧桐館期毛脩之不至
山館寥寥夢未成半忩孤影一燈清不知今夜寒多少
數盡床頭落葉聲
對雪
千峯積雪景糢糊謾啟山忩寫畫圖半點墨痕消不得
擬將何地下工夫
抱影軒
幽懷絶勝不可數空翠滿簾接平楚把書高枕春不知
借宿白雲暫相許
焦山亭
衆峯環繞亭石孤登臨宛若羣仙呼振衣翹首一撫掌
松頭棲鶴歸來無
山居法杲(六首)
霜儂易使繁華老垂名何似藏名好年來蹤跡萬峯深
四壁寒雲一庭草
青溪綠樹横紫煙春將盡時花倍妍舉世都稱眼能視
幾人看到飛花邊
何處輕舟破遠烟晚來横泊寺門前可能趁此南風便
送我江頭摘水仙
春風處處聞啼鴂須防蚤晚春風歇欲落不落鶯自知
一樹桃花過三月
人生百歲詎無涯老去何當事若麻春日不消頭上雪
春空又贈眼中花
纔見黃鸝又暮春竹門我閉亦經旬多情最是溪頭水
流出桃花引世人
辭沈中丞傅如
不解談禪不解文支頥兀坐對斜曛年來病骨千金重
出岫無心愧白雲
過郭次甫故居明賢(五首)
昨夜江風散白雲蓬萊宫闕路氤氲道人何處吹長笛
翠栢空留鶴一羣
高閣雲烟路幾層半空斜月挂枯藤依依白石空餘字
洞口跏趺是老僧
送僧歸梁溪
峯烟漠漠水雲低欲挂輕颿日已西江月照人人不住
隨風一夜到梁溪
石梁洞
長虹斜挂紫雲端拂檻飛流六月寒謾道石梁餘虎鬭
至人皆作石頭看
卓筆峯
孤根獨立向天中神斧何年截管筒淡墨每含雲氣濕
點成星斗散虚空
詠上眞宫古松大壑(八首)
為愛孤松立講臺參天寒影落蒼苔自憐萬壑千峯裏
莫引秦皇避雨來
自富春渚至新安舟中即事
空林霜葉絢朝霞掩映丹山碧海斜兩岸落紅高一尺
前溪莫近武陵花
帆帆背雨入雲峯處處迎谿急暮㫪鄉客滿船看欲笑
自言生長不曾逢
十日篷棲水宿寒溪山猶未入新安不知今夕天涯夢
飛過前峯第幾灘
自九龍潭渡苦竹溪出湯口
洞寒潭碧雲出竒湍激石梁山亦移赤脚欲踐磴蘚滑
長嘯忽驚龍背馳
花源竹塢稀人烟燒梨斫木年復年地靈久祕若有待
重來吾欲棲其巔
鶴羣衝起寒相呼欲雪未雪天糢糊蓬壁忽高一萬丈
烟書雲篆今有無
金光草嫩玉芝肥石髓洩雲時濺衣三十六峯行欲徧
温泉獨澡夜忘歸
惠香廣化(五首)
鉢雲龍宿水沉沉月上磐陀樹裏隂夜半心空人坐起
不知身入衆香林
答友惠酒頌新刻
何處春風撲我懷梨花字字吐香來野僧翻笑禪無力
五戒無端酒戒開
晚次毘陵驛
城邊暮雨掩殘罾野店黃昏颭客燈風俗他鄉曾不識
隔溪人指是毘陵
夜泊滸墅
落日寒橋不放船綠楊漁火夜炊烟雲萍固是僧行脚
關吏何曾索渡錢
昭關(子胥度處)
江邊流水岸頭山夜半蕭蕭竊度關誰謂將軍身便死
白雲生氣廟門間
靈光殿慧秀
繡柱盤龍玉作榱錦雲封遶碧琉璃千秋壯麗傳詞賦
此日靈光照黍離
范蠡湖
霸越吞吳計萬全不圖分土不尋仙如何只載西施去
高積黃金陶水邊
題千指菴如竒
劈面羣峯漾白雲捲簾霄漢欲平分就中古曲誰能唱
千指頭陀坐晩曛
贈繆太質方擇(三首)
從教海内盡稱狂縱酒科頭自不妨醉倒幾竿秋竹下
醒來斜月半林塘
題畫
檻前竹色帶疎籬老樹茒堂落照移風送櫂歌何處去
蕭蕭蘆荻滿江湄
新秋
草暗檐前螢火稀樹間孤鳥宿還飛空庭坐久宵將半
不畏寒生露濕衣
山口鎮性&KR1886;(二首)
一湖綠水浸秋山破屋編茅止半間舊住老僧愛閒靜
閉門經月不開關
過於菴
岡巒深隠一茅茨小徑行來草露滋蒼翠逼人松竹蔭
綠楊堤畔藕花池
四月村行契靈(六首)
悶雷焦日穿衣惡飛鳴撲眼蟲無數新筍參差直上天
野桑稠密遮行路
江上竹枝詞
驚鴻嘈雜蘆葦津飄葉短風吹角巾輕舟搶入渌波去
漁笛一聲江月新
湖上竹枝詞
西湖楊柳拂烟輕根在道旁隨處生一夜花飛來水面
許多團菜化浮萍
春晚村行
青桐柴笋高低岸茅屋板橋三四家蹇犢自歸春巷晚
小童斜插野藤花
山中仲夏有客見訪
興到尋山不待秋溪深五月正披裘孤松落日蒼苔上
對坐無言看水流
孤山弔古
梅花寒月影離離香暗黃昏總自知只今半作桃花色
不是先生放鶴時
山居圓信(三首)
秋光一度已將殘野菊無香木葉乾入骨半忩寒雨過
愁人不在布衣單
青山茅屋洞雲齊石壁烟蘿鳥合棲誰道我年三十五
一身禪病爛如泥
青山木葉落秋風點點東籬菊未豐竹戶夜來雲共榻
想渠也愛草菴中
山居祖印
相忘棲息在寒巖草長深深曾未芟當見海門天色好
晴沙遠樹數風帆
花朝日與雲聲菴印公明湛
春風滿徑竹為關短策扶雲任爾攀海色朝飛青玉塢
江潮夜潄碧桃灣
贈遵上人廣製
朗公性愛烟霞好數樹烟霞伴公老一片閒情忘是非
庭前白雲常不掃
月夜廣莫(二首)
潭上秋光白露繁月明僧靜敞前軒西風不解空人意
吹送猿聲到蓽門
萬竹山房同朗公坐雨
涼飇疎雨帶秋聲竹裏幽人眼倍青世上而今渾似醉
逢人休說獨為醒
清明文貞(二首)
笙歌聲雜哭聲邊細柳柔桑織暮烟舊塜未荒新塜起
年年只見減平田
楊若木自京師歸又往新城賦寄
楊子無心賦逐貧天涯書劒尚隨身舌端儻自餘三寸
莫學荆山泣刖人
檇李值妙源上人智證
天涯飄泊幾經春今日逢君柳色新未問預知鄉國寺
雲山依舊碧嶙峋
過新鄉訪郭原仲庶子先寄此詩行忞
柳色萋迷路不分飛沙半疊馬頭雲到來莫訝輕相訪
未過黃河已識君
江上懷徒靜觀玄覺(二首)
兼葭蒼蒼露未晞漢江秋色遠霏微此時回首新豐道
宛見松門一衲衣
重過梅溪姪女家(其夫善卜)
記得梅花溪水濱乘槎何必問通津吾家為有支機石
重訪成都賣卜人
山居了證
山居檢點惜秋光黃葉盈階詩滿床籬菊半開猶未晩
寒蛩何事預凄涼
題風光太子樓(樓在水西寺有唐宣宗遺像)正勉(三首)
翠華曾逐白雲留佛界中分帝子樓像外風光不殊昔
爽溪寒帶去龍愁
咏新燕
江海秋風自憶歸楊花春社又飛飛托身亦愛茅堂穏
不傍朱門振紫衣
暮春送埋菴遊武林
桃花落盡柳花飛江草萋萋送衲衣君去西湖春欲暮
勝遊幾日又東歸
售房别榴花大泓
樓前榴樹昔親栽同歷冰霜幾歲來品物也知新易主
故含秋色向人開
和雪大師新秋之作持衡
豆花放白柳疎黃水面風來心骨涼日落秋聲何處起
江天吹斷鷺鷥行
題野航智舷(二首)
汎艇秋湖漁者稀船頭船尾雪鷗飛偶然放到茅菴畔
載得白頭僧共歸
新笋
茅屋斜連竹徑開年年春笋破階苔請看簷外千竿玉
若箇不從土裏來
古今禪藻集卷二十八
