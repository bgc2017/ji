古今禪藻集卷二十七
明釋正勉釋性&KR1886;同輯
明(七言絶句)
燕京絶句梵琦(七首)
飛鸞不與鳳為儔養子黃金屋上頭山雀野雞俱入饌
此禽巢穏獨無憂
漆園山下葬車塵冷水潭邊拜掃人一種白楊千萬葉
空令兒女淚沾巾
昔者昭王未築臺應無樂毅劇辛來英名萬古垂霄壤
不惜千金養俊才
始入彤庭又捲班何心拄笏看西山鷺絲遥對鸕鷀語
我與漁翁一樣閒
前日來看普慶花今朝零落委泥沙如何富貴為天子
不欲重生司馬家
小人藜莧便充腸丞相何須一萬羊賓客餘餐到僮僕
不知金紫是愁囊
玉帶金符樓上鍾有材長恨不遭逢一年一度桃花浪
身是凡魚未化龍
掩關來復(十首)
稿木形骸百念灰溪猿野鶴苦相猜閑門獨掩青松雨
笑口逢人亦懶開
題陽關送别圖
三月皇州送珮珂柳花吹雪滿官河縱令渭水深千尺
不似陽關别淚多
題黃荃蘆鴈圖
稻滿秋田水滿汀黃蘆風急度寒聲太平江海無繒繳
不用呼奴夜打更
題趙松雪馬圖
振鬛長鳴産月支玉關風急貢來時五花獅子真龍種
賜出黃門不敢騎
題宋徽宗喜鵲圖
黃沙風急蒺藜秋回首中原淚暗流誤聽當時靈鵲語
誰知舊喜是新愁
題夏珪風雨行舟圖
君遊南越我西秦盡日江頭採白蘋無限波濤起平陸
順風休笑逆帆人
好溪漁歌為趙知縣題
鸂鶒沙寒雪滿川歸來穏繋釣魚船五更騎馬長安道
不似蘆花被底眠
西湖雜詩三首
芙容灣口綠隂斜吹笛何人隔彩霞驚起沙頭雙翠羽
銜魚飛過刺桐花
寳網金幢變劫灰瞿曇寺裏盡蒿萊鳥窠無樹山䕫泣
不見談禪大傅來
荷鋤耕叟餉蒸藜家住官塘九曲西白髮強談兵後事
眼枯無淚向人啼
暑夜宗泐(十一首)
此夜炎蒸不可當開門高樹月蒼蒼天河只在南樓上
不借人間一滴涼
訪胡守中不遇
入郭尋君不見君柴門開對一溪雲空山積雪無行路
何處今朝友鹿羣
送人歸南昌
故人多在大江西欲寄封書懶不題昨夜東風吹夢斷
曉來無頼是鶯啼
道中
青石縣蘿花羃羃綠田分澗水泠泠人家深住黃猨塢
漁網高張白鷺汀
吳松江逢清明
吳松江上看春雨客路扁舟三月行兩岸人家插楊柳
不知今日是清明
畫梅
今人寫花不寫實古人詠實不詠花晉代清談多少客
羞將勛業向人誇
徽宗雪江獨棹圖
銀嶽秋深百卉腓凄塵吹滿衮龍衣淒涼五國城邊路
得似寒江獨棹歸
題蘭
溪寺曾栽數十叢紫莖綠葉領春風年來蕭艾過三尺
白首看圖似夢中
題畫
閒門寂寂掩芳春坐看梨花帶雨新鳥自白頭渾不覺
可堪啼向白頭人
偶作
竹外茅齋椽下亭半池荷葉半池菱匡牀曲几坐終日
萬疊青山一老僧
題天台歸老圖
白頭天外未歸人江上看圖愧此身閒却溪頭半間屋
桃花流水幾經春
題春山雨霽圖德祥(四首)
絲絲暖雨歇春朝雲壓紅流落澗橋欲覓桃花無路入
却聞風度玉人蕭
天平圭禪師書至賦答
姑蘇城下别兵前水北雲南事可憐一紙書來開不得
傷心猶恐說當年
風雨有感
風雨閉門三十日年光虛度一分春悽涼舊國鶯花夢
白髮江南有幾人
聽雨
半夜思家睡裏愁雨聲落落屋簷頭照泥星出依前黑
淹爛庭花不肯休
山居四景惟則(四首)
林軒飛翠隔黃塵瑶草吹香别是春一卷楞伽消白晝
從教啼鳥喚遊人
坐對蓬萊小朵峯池開五色玉芙蓉靜中忽撥瑶琴響
清挹湘簾生晩風
草堂秋似廣寒宫金粟花開碧玉叢坐久不知凡骨換
天香清散月明中
茶罷焚香獨坐時金蓮水滴漏聲遲夜深欲睡問童子
月上梅花第幾枝
偶成自恢
金沙溪上柳條齊白鳥羣飛落照低十里荷花紅勝錦
好山都在畫橋西
寄芥室和尚普莊(二首)
底事懷歸思不堪夢魂長繞綠蘿庵白頭遺叟空山裏
知是何人侍夜談
古韶為塤侍者作
太始希聲奏九成曾聞祥鳳舞虞庭金舂玉應三千載
不是知音不易聽
題班婕妤題扇圖道衍(十六首)
玉容憔悴暮偏饒羅扇題詩恨莫消不是恩情中道絶
西風昨夜到芭蕉
題菊花圖
三徑歸來已就荒茅齋觴詠足尚羊籬邊更有琅玕樹
不使秋英獨傲霜
秋蝶
粉態凋殘抱恨長此心應是怯淒涼如何不管身憔悴
猶戀黃花雨後香
鄭氏隨夫謫嶺南夫死蒙宥釋歸事姑
夫死南荒志不違八千里外為姑歸瘴烟歷盡芳肌瘦
寬却隨夫去日衣
清明日郊行見拜掃人有感
纍纍塜傍水邊村新已多荒舊幾存松檜盡期高百尺
紙錢誰挂到曾孫
訪王山人不遇
柳烟簇簇護雙扉江竹環居水鶴飛不恨我來君已出
只愁我去恰君歸
題宋徽廟雨餘桑燕圖
桑葉䙰褷雨後肥輕輕雙燕縱翻飛自慚微物經宸翰
可是君王日萬幾
贈畫士季居中
丹青入妙鬢毛皤聞道前朝用禮羅能事但求真識賞
感恩不在賜金多
常山王廟
征南籌幄豈尋常功烈應封異姓王黃鶴不歸人世變
廟前松栢飽風霜
題東坡化龍竹
渭川千畆未為竒獨羨坡仙掃一枝後夜風雷頭角露
看他行雨過天池
井陘淮隂侯廟
擊趙提兵聚井陘道傍古廟獨存名可憐千載難言事
都作松風澗水聲
寄楊勉
年華一去似江波爾髮如雲我鬢皤最是人生堪恨處
會時恒少别時多
題雪梅雙鷺圖
孤山山下雪茫茫雪裏寒梅已早芳雙鷺飛來花底立
却憐同色不同香
題畫菜
雨餘盈圃嫩還柔小摘調羹玉糝浮不識此中滋味好
東坡焉肯友元脩
竹枝詞
烟消日出江水流江風搖蕩木蘭舟故園望斷不得去
楊柳兼葭又早秋
榆城聽角
十年遊子在天涯一夜秋來又憶家恨殺葉榆城上角
曉來吹入小梅花
題公子夜遊圖如蘭(六首)
少年樂事不知勞馬上回頭夜月高寂寂柴門人望久
何為風露滿征袍
陶潜賞菊
陶令休官歸去來不知三徑已蒿萊秫田釀熟柴桑酒
自有芳尊對菊開
題畫
漢陽城郭枕江開黃鶴樓空鶴未回有客善題鸚鵡賦
可憐黃祖不容才
白露横江水接天船頭秋月向人圓夜深忽夢西飛鶴
驚起黃州赤壁仙
遠人新卜錦城居南埭鷄鳴曉趁虚風攪落花簾半捲
燕泥吹汚讀殘書
題水仙
凌波微步佩珊珊宴罷瑶池夜色闌八石瓊漿酣未醒
金杯傾側露花寒
郭璞墓道遐(二首)
青囊秘術久無聞水際空傳郭璞墳此日題詩因弔古
夕陽沙鳥自成羣
烟雨竒觀亭
江頭烟雨畫溟濛水色山光淡復濃詞客倚闌看不厭
恍然身在畫圖中
偶題慧鑑(二首)
風篁嶺上看山色飲馬橋頭聽水聲靜者老來無定力
只隨聲色隊中行(飲馬橋在龍井山下)
題梅川小隠
幾樹寒梅春的的一川流水夜潺潺恐渠漏泄西來意
靜把柴門深掩關
寄心源法師大冏(二首)
不覩吾師十載過别情爭奈道情何蔗苗庶出為宗本
茂衍全憑雨露多
題梅竹為王士竒賦
笙簫聲咽月方曉冰玉花開春不老夜深乘興雪中看
竹外一枝斜更好
聽松石太初(二首)
一曲松風奏月明無絃琴裏韻尤清茅山聽得青牛化
千古愁雲石上生
隠峯禪師塔
隠峯倒化石巖前筆立裙衣上聳天良妹已收靈骨後
石幢高樹在峯巔
和翼夫先生韻景隆(四首)
一行征旆一輕帆江上寒潮尚未還唱徹陽關三疊後
扁舟又過富春山
西湖餞别送翼夫釋服赴京
十里湖光映碧天六橋楊柳弄晴烟殷勤為問青雲客
何日重來上畫船
題畫
横斜疎影浸漣漪天際初昇月半規孰謂林逋仙去遠
暗香依舊似當時
月下坐石
惜無精舍坐磐陀只有蒼松掛薜蘿入定既深忘出定
獨憐明月照巖阿
宫女讀書懷讓(三首)
院院燒燈似月星笙歌一𣲖隔銀屏垂簾正誦周南什
不省羊車過後庭
送東軒師北行
筵前春水暖拖藍桑盡吳門已浴蠶唱罷驪駒人不見
綠蕪烟雨滿江南
南北相違路四千不知重會是何年得錢買得支郎馬
同向青雲著祖鞭
孔明書院普泰
當年三顧此曾臨廟貌猶存蔓草深千古白河朝碧海
可能流盡出師心
元夕有感正淳
禁鼓無聲起麗譙萬家燈火樂元宵青衿看到頭如雪
不照繁華照寂寥
題湛上人房葡萄德氓(三首)
昔年方外有仙翁飛佩曾過海若宫拾得驪珠三萬斛
至今流落在秋風
梅
驛使南來有信通相看疑是夢魂中千金我欲留春住
無奈高樓一笛風
白頭公
春情脈脈睡朦朦不道花飛滿院紅綠髮漸疎明鏡裏
可堪吟對白頭翁
秦淮橋文湛(十二首)
秦淮兩岸夕陽明路遶青山客自行六代英雄何處去
寒潮還打石頭城
烏衣巷
朱雀橋西又夕暉行人猶自說烏衣舊時王謝今何處
惟有東風燕子飛
訪鄔雲槎次韻
斷隴荒岡日易低蘿烟竹露共淒迷少陵茅屋無尋處
惟聽春林杜宇啼
見海上人家作寄友
海屋蕭蕭八九家半臨潮水半臨沙荒烟野戍無雞犬
只有青山映晚霞
題月堂精舍
雨後青苔路不分柴門竹裏映斜曛松花落盡無人到
只有山童掃白雲
題畫竹
楚天涼雨畫冥冥秋影生寒落畫屏我欲截成雙鳳管
月明吹與海龍聽
天台道中
地接金華石路新春風瑶草淨無塵數聲雞犬烟霞晚
落盡桃花不見人
綠楊紫燕圖
紫燕雙雙掠水濱綠楊裊裊不勝春朱門華屋知多少
記得誰家是主人
西湖雜詠
宋家宫闕已蕭蕭滿目殘陽照野蒿獨有兩峯清不了
至今南北插雲高
題畫芙蓉
江邊誰種木芙蓉寂寞芳姿照水紅莫怪秋來更多怨
年年不得見春風
漁婦詞
陶儂家住太湖邊出没烟波二十年不願郎身做官去
願郎撒網妾搖船
山居
千巖寂寂磬一聲禪榻高僧定初出不知疎雨過中峯
飄落山花滿庭濕
弔梅庵處士廣&KR2063;(七首)
清溪曲曲石橋斜行近梅庵處士家門掩東風人不在
一聲隣笛滿庭花
枯木竹石圖
珊瑚曲曲倚雲根烟雨晴時見淚痕生死榮枯終不變
底須吹律喚春温
刺少年二首
東風淡蕩日遲遲花柳叢中把酒巵生長不知征戍事
幸逢寰宇太平時
青絲玉勒錦鞍韉覓得同遊盡少年不念倚閭頭白者
夕陽沉醉百花前
畫眉
深谷虞羅不見尋暖颸晴旭出喬林雙眉不用長描畫
自在花枝弄好音
寄友
道本無言德有言著書誰似仲靈賢松脂明勝金蓮炬
閱到非韓第幾篇
晚投村舍
小橋曲澗竹籬門茒屋人家遠近村淳樸有餘文不足
盡情談笑到黃昏
梅廣原(二首)
千巖萬壑路誰通氣節森森冷澹中欲學桃花好顔色
未甘低首向春風
蘭竹
鼓瑟湘靈不可招黃陵落日路迢迢孤芳一種無人問
春雨春風轉寂寥
梅恩䥓
傲雪禁霜老歲華月明影弄一枝斜東風獨立孤山表
壓倒江南無數花
讀御題作鳳陽僧
御筆題詩不敢留留時日夜鬼神愁常將法水頻頻洗
尚有文光射斗牛
蜂投蛛網寳明(二首)
平生賦性太顚狂遊盡名園竊盡香今日誤投羅網裏
脱身全頼探花郎
漁樵邂逅
君作樵兮我作漁青山君住我溪居溪山偶爾成佳會
酒有松花食有魚
竹慧明
黃陵廟西落日低苦竹蕭蕭路欲迷腸斷九疑何處是
隔江烟雨鷓鴣啼
送湛秋江上人文博
明月長看少半邊人生容易雪盈顚孤舟謾問秋江别
楓葉蘆花惱客眠
送友遊金陵廣琛
送君遠到石頭城閒訪名山靜訪僧晉代衣冠今寂莫
鳳凰臺上不須登
送秋江上人慧照
收拾奚囊出海城桃花雨歇近清明小東門外多楊柳
欲綰長條繋别情
送湛公
雨中人發暮江頭烟浪茫茫恨不休今夜孤舟何處泊
一聲寒雁驛邊樓
二聖對談石覺玄(二首)
妙德弘開向上關維摩一默不輕還對談若謂無言說
風雨依前點石斑
飯仙山
山頭紫氣日長浮上有仙人汗漫遊餌菊換教風骨異
白雲影裏去悠悠
寄秋江湛公福辯
鯉魚風冷雁啼霜老盡芙蓉菊又黃清興滿懷禁不得
且題新句寄支郎
寄友祖軒
去年曾上瓜州埠江水東流雁南度漁燈一點遠依微
正是離人斷腸處
寄秋江文曜
春去春來西復東花開花落不相逢誰知昨夜尋君夢
直到廬山第一峯
前題明璿
薜蘿茅屋許人尋樹裏詩成竹裏吟更向山中眠白石
看雲出岫兩無心
詠黃鸝雪庭
多情自信惜春光飛入園林錦繡鄉記得小忩驚我夢
滿庭紅杏帶斜陽
寄沈石田西湖僧
寄將一幅剡溪藤湖上青山畫幾層筆到斷崖泉落處
石邊添箇看雲僧
扇圖景昂
江帆杳杳江樹青鳥飛不見雲山冥欲吹長笛送春水
風雨魚龍難為聽
王十岳金平淵山寮避暑二首果斌(三首)
小隠空山絶四隣野雲孤鶴自相親誰知一徑深如許
猶有敲門看竹人
二仲探竒過草菴籃輿裋褐似陶潜臨風莫把珠璣唾
恐有蛟龍在碧潭
得勝州阻風寄三石公
兩日停橈蘆荻洲驚雷挾雨漲春流推篷一望東風惡
白浪高於黃鶴樓
偶作無名釋
霜拂金鞍墜玉腰雞聲催入紫宸朝何如林下飽清夢
月在半忩松影搖
臥雲菴法光
臥破白雲不在山終朝無事樂閒閒一聲清唳松頭鶴
格外風光那可攀
煙霞寺一百七歲老僧明秀(十三首)
垂老猶疑寳掌翁一龕枯坐萬山中閉門不管春來去
芳草落階棲落紅
答鄭少谷
五月書來得好音匡床松桂自高林只今四海求賢達
高臥寧容學漢隂
方洲張公二姬雙節
交節雲鬟為主恩鏡臺花落洗頭盆同心待死芳洲上
霜月寥寥夜到門
其二
縞素沈沈抱所天死心已在剪刀前主家樓上孤燈淚
同灑秋風四十年
觀下竺王叔明畫壁
千巖萬壑倚天開風雨蒼蒼半壁苔吟苦不知山月上
只疑黃鶴又飛來
槿花
種時不是為花開秖為編籬護竹胎何事朝開暮還落
却教蜂蝶誤飛來
普賢像阮圖
靈山獨唱久茫然頼有鸞膠續斷絃末世無人知此調
野花零落象王前
過孫山人故居二首
溪邊野竹映寒沙茅屋青山處士家燕子歸來寒食雨
春風開徧野棠花
歌殘桂樹小山空野鶴孤棲自一叢萬里中原歸不得
空餘長劒臥秋風
高郵
白頭黃帽破霜裘賣力能操半夜舟湖月低城湖水白
忽聞人語過高郵
平原縣
名姬一劒斷春魂珠履三千復在門蒼莽烟墟沙縣外
猶看界石說平原
遣興
白雲流水度虚屏小坐池邊眼自醒春事不知渾入夏
青蟲無力墜槐庭
平望道中
兩岸青山日半銜洞庭天水碧相涵東風正報桃花信
湖面歸漁網作帆
題院壁永瑛(八首)
自愛青山常住家銅瓶閒煮壑源茶春深白日巖扉靜
坐看蛛絲罥落花
聞潮
閒倚青松讀古詩杭標霅晝舊相知山僧不刻蓮花漏
潮白江門報午時
柳塘
千樹垂絲兩岸烟綠波春雨白鷗天江鄉不近章臺路
留得長條繋釣船
采山藥子煎茶
石洞松門帶夕陽自攀青蔓采秋霜大官尚食知多少
不似山廚意味長
戲贈阿師
瓦竈松鑪自一家阿師炊飯我煎茶秖應心地無煩惱
好向山中度歲華
宿夢石房
坐久青燈結暈紅紙忩寒逗落花風西齋試與吟春草
夜半開門月正中
晴湖為嘉禾友人賦
岸芷汀花映夕暉柴門秋水抱漁磯一聲長笛秋波渺
人在五龍橋畔歸
愛筠為蔡惟心賦
南園赤日不復熱北牖清風時送涼昨日鷓鴣啼暮雨
數枝新綠過山牆
畫馬法聚(八首)
飲水春前御柳隂玉沙芳草落花深也知惠養須良圉
莫失千金買骨心
送遠碧峯歸太湖碧巖寺
遠公卓錫妙高峯烟水湖山第幾重木榻梅花深院寂
坐看春月照芙蓉
雷篆(善權寺創自唐之大中間柱有雷火篆書共一十七字)
聽法天龍百萬俱空山曾駐阿香車千年畫棟留遺跡
雷火蒼烟祕玉書
題釣臺圖
江空落日暮雲迴峽束飛帆樹杪來漢業獨餘風月在
青山十里釣魚臺
定菴
靜裏蒲團自草堂道人心跡與雲忘湘簾不卷夜如水
唯有梅花月到床
栢垣羽士
丹府宫牆栢四隣倚空寒結翠雲新為憐顔色冰霜後
不見玄都觀裏春
留别錢後泉
落盡梅花恨未平挂帆烟渚雨初晴歸雲易卷湖南夢
遠樹難忘渭北情
送曉庵歸廬山天池
香花一月祖庭春獅子巖頭忽送君廬嶽不禁飛動意
杖藜有約看秋雲
西樓夜聽溢師彈琴
湖上千峰雪未消天風颯颯捲寒濤忩前夜半梅花落
人倚西樓月正高
小景
野色蒼蒼江日殘水清沙碧蔣芽寒孤舟吹笛前村去
屬玉低飛過别灘
病中聞杜鶻
苦竹泠泠沙水西春風又聽子規啼空齋藥裹人猶病
愁絶三年落日低
天台道中如本(三首)
翩翩雲錫入雲根路轉千盤水竹邨為問石梁何處去
樵人指點過方門
西行山店水分流歇足聊棲紫竹幽夜靜不知天已白
數聲啼鳥萬山頭
山行止渴到梅林流水閒雲無住心從此西盤千萬嶺
逢人莫問幾多深
古今禪藻集卷二十七
