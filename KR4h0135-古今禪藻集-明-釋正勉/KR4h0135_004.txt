古今禪藻集卷四
明釋正勉釋性&KR1886;同輯
唐(五言律詩)
英才言聚賦得昇天行慧淨
馭風過閬苑控鶴下瀛洲欲採三芝秀先從千仞遊駕
鳳吟虚管乘槎泛淺流頽齡一已駐方驗大椿秋
奉和太宗遊大慈恩寺玄奘
皇風扇祗樹至德茂禪林仙華曜日彩神旛曳遠隂綺
殿籠霞影飛閣出雲心細草希慈澤恩光重更深
詠山水衲袈裟應制法恭
(慈恩傳云太宗勅後宫營之數歲方成此服觀其作製難辨鍼線出入所從妙絶古今後賜玄)
(奘法師)
福田資象德聖種理幽薰不持金作縷還用彩成文朱
青自掩映翠綺相氤氲獨有離離葉恒向稻畦分
答寄毛司功(并序)法琳
(貞觀十一年春詔令道士女冠在僧尼之前以敦本系法師拒詔詣闕陳表因繫縲紲司功毛)
(明致詩於師曰冶長倦縲紲韓安歎死灰始驗山中木方知貴不材法師酬之云爾)
叔夜嗟幽憤陳思苦責躬在予今失侯枉與古人同谷
深難見日松迥易來風因言得意者誰復免窮通
設缸面酒欵蕭翼探得來字辯才
初醖一缸開新知萬里來披雲同落寞步月共徘徊夜
久孤琴思風長旅鴈哀非君有祕術誰照不然灰
(太宗雅好二王書聞蘭亭真蹟為永欣寺辯才所祕求之艱得房玄齡以御史蕭翼必能致之)
(薦於帝即命往翼作北人南遊與才盤桓契合各謂交知之晚仍與折難書法真贗優劣以激)
(發之才竟示真蹟翼見即出太宗詔札取書歸獻既而召才寵賚優渥)
山居雜詩寒山子
登陟寒山道寒山路不窮谿長石磊磊澗闊草濛濛苔
滑非關雨松鳴不假風誰能超世累共坐白雲中
其二
自在白雲間從來非買山下危須策杖上險捉藤攀澗
側松常翠溪邊石自斑友朋雖阻絶春至鳥關關
其三
可笑寒山道而無車馬蹤聯谿難記曲叠嶂不知重泣
露千般草吟風一樣松此時迷徑處形問影何從
其四
城中娥眉女珠珮何珊珊鸚鵡花前弄琵琶月下彈長
歌三月響短舞萬人看未必長如此芙容不耐寒
其五
琴書須自隨禄位用何為投輦從賢婦巾車有孝兒風
吹曝麥地水溢沃魚池常念鷦鷯鳥安身有一枝
其六
家住綠巖下庭蕪更不芟新藤垂繚繞古石竪巉巖山
果獮猴摘池魚白鷺銜仙書一兩卷樹下讀喃喃
其七
羣女戱夕陽風來滿路香綴裙金蛺蝶插髻玉鴛鴦角
婢紅羅縝閹奴紫錦裳為觀失道者鬢白心惶惶
致夢張生詩明解
握手不能别撫膺還自傷痛矣時隂短悲哉泉路長松
林驚野吹荒𡑞落寒霜言離何以贈留心内典章
(解公素務外學怱於麟德顯慶間徵四科應詔射策升第遂歸俗無何以疾終後致夢僧智整)
(畫工張生曰吾於三寶無重敬心今滯幽壌曷為我寫金剛經以資冥福耶賦詩令熟讀而覺)
老僧景雲(二首)
日照四山雪老僧門始開凍瓶粘柱礎宿火焰鑪灰童
子病歸去鹿麋寒入來齋鐘知漸遠飯鳥下生臺
谿叟
谿翁居處静谿鳥入門飛早起釣魚去夜深乘月歸露
香菰米熟煙暖荇絲肥瀟洒塵埃外扁舟一草衣
湘夫人祠太易
靈祠古木合波颺大江濆未作湘南雨知為何處雲苔
痕澀珠履草色妬羅裙妙鼓彤雲瑟羇臣不可聞
訪雲母山僧護國(四首)
森然古厓下淨行一番僧松下濾寒水佛前挑夜燈蓮
華國土異貝葉梵書能想到空王境無心問愛憎
山中寄王員外
為問幽蘭桂空山復若何芬芳終有分采折更誰過望
在軒階近恩霑雨露多移居儻得地長願接瓊柯
題王斑水亭
湖上見秋色曠然如爾懷豈惟歡隴畝兼亦外形骸待
月歸山寺彈琴坐暝齋布衣閑自貴何用謁天階
許州鄭使君生子晬日一(作法振)
毛骨貴天生肌膚片玉明見人空解笑弄物不知名國
器嗟猶小門風望益清抱來芳樹下時引鳳雛聲
静林寺靈一(十七首)
静林精舍遠蕭帝有遺蹤水擊羅浮磬山鳴于闐鐘燈
傳三際火樹老萬株松無數煙霞色空聞昔卧龍
招皇甫冉遊雲門寺
湖南通古寺來往意無涯欲識雲門路千峯到若耶春
山子敬宅古木謝敷家自可長偕隠那言相去賒
送王法師之西川
旅遊無遠近要自别魂消官柳鄉愁亂春山客路遥伴
行芳草遠隨興墅花飄計日功成後還將輔聖朝
送範律師往果州
終南千古後獨爾繼卿名離障非今日修因是幾生亂
峯寒影暮深澗墅流清遠客歸心苦難為此别情
秋題劉逸人林亭
涼飇亂黃葉遲客橘隂清蘿逕封行跡雲門閉野情零
林秋露響穿竹暮煙輕莫戀幽棲地懷居却敗名
宜豐新泉
泉源新涌出洞徹映纖雲稍落芙蓉沼初淹苔蘚文了
將空色淨素與衆流分每到清宵月泠泠夢裏聞
酬皇甫冉西陵見寄
西陵潮信滿島嶼沒中流越客依風水相思南渡頭寒
光生極浦落日映滄洲何事揚帆去空驚海上鷗
宿天柱觀
石室因投宿山翁幸見容花源隔水見洞府過山逢泉
涌階前地雲生戶外峯中宵自入定非是欲降龍
同使君宿大梁驛(一作清江)
旌旗江上出花外捲簾空夜色臨城月春寒度水風雖
然行李别且喜語音同若問匡廬事終身愧遠公
再還宜豐寺
再尋招隠地重會息心期樵客問歸日山僧記别時野
雲隂遠甸秋雨漲前陂勿謂探形勝吾今不好竒
酬陳明府舟中見贈
長溪通夜静素舸與人閑月影沈秋水風聲落暮山稻
花千頃外蓮葉兩河間陶令多真意相思一解顔
於潜道中作呈元處士
苕水灘行淺潛州路漸深參差遠岫色迢逓野人心凍
澗冰難釋秋山日易隂不知天目下何處是雲林
送殷判官歸上都
漾舟雲路客來過夕陽時向背堪遺恨逢迎宿未期水
容愁暮急花影動春遲别後王孫草青青入夢思
自大林與韓明府歸郭中精舍
野客同舟楫相擕復一歸孤煙生暮景遠岫帶春暉不
道還山是誰云向郭非禪門有通隠喧寂共忘機
留别忠州故人
一身無定處萬里獨銷魂芳草迷歸路春流滴淚痕幾
時休旅食何夜宿江村欲識相思苦空山啼暮猨
春日山齋
埜逕東風起山扉度日開晴光拆紅萼流水長青苔逋
客殊未去芳時已再來非關戀春草自是欲徘徊
春曉山行
寂歷青山曉山行趣不稀野花垂子落江燕引雛飛暗
草薰苔徑晴楊拂石磯俗人猶悟此吾亦轉忘歸
賦得聞黃鳥啼惟審
捲簾清夢後芳樹引流鶯隔葉傳春意穿花送曉聲未
調雲路翼空負桂林情莫盡關關興羇愁正厭生
送人遊閩越法振(六首)
不須行借問為爾話閩中海島隂寒雨江帆來去風道
遊玄度宅身寄朗陵公此别何傷遠如今關塞通
越中贈程先生
紗帽度殘春虚舟寄一身溪邊逢越女花裏問秦人古
塞連山静隂霞落海新有時城郭去暗與酒家親
題萬山許鍊師
道成人不識流水響空山花闇軒忩外雲隨坐卧間驗
圖名已久絶粒事長閑更欲崑崙去羞看綘節還
程評事西園
誰向春鶯道名園已共知簷前逥水影城下出花枝搖
拂煙雲動登臨翰墨隨相招能不厭山舍為君移
送常大夫赴朔方
關山今不掩軍候鳥先知大漢嫖姚入烏孫部曲隨高
旌天外駐寒角月中吹歸到長安第花應再滿枝
河原破賊後贈袁將軍
白羽三千駐蕭蕭萬里行出關深漢壘帶月破蕃營蔓
草河源色悲笳碎葉聲欲朝王母殿前路駐高旌
隴頭吟皎然(六十八首)
隴西心欲絶隴水不堪聞碎影搖槍壘寒聲咽幔軍素
從鹽海積綠帶柳城分日落天邊望逶迤入塞雲
其二
秦嶺隴氐羌征人去未央如何幽咽水併欲斷君腸西
注悲窮漠東分憶故鄉旅魂聲攪亂無夢到遼陽
從軍行
候騎出紛紛元戎霍冠軍漢鼙秋聒地羌火晝燒雲萬
里戍城合三邊羽檄分烏孫驅不盡肯顧遼陽勲
其二
黃紙君王詔青泥校尉書誓師張虎落選將擐犀渠霧
暗津蒲失天寒塞柳疎横行十萬騎欲掃虜塵餘
送贇上人還京得微字
久遊春草盡還寄北船歸沙鳥窺中食江雲入淨衣秦
原山色近楚寺磬聲微見說翻經館多聞似爾稀
賦得啼猿送客
萬里巴江外三聲月峽深何年有此路幾客共沾襟斷
壁分垂影流泉入苦吟凄凉離别後聞此更傷心
題沈少府書齋
不下南昌縣書齋每日閑野花當砌落溪鳥逐人還有
興常臨水無時不見山千峯數可盡不出小忩間
尋陸鴻漸不遇
移家雖帶郭野逕入桑麻近種籬邊菊秋來未着花扣
門無犬吠欲去問西家報道山中去歸來每日斜
自義亭驛送李縱夜泊臨平東湖
長亭賓馭散岐路起悲風千里勤王事驅車明月中寒
生洞庭水夜度塞門鴻處處堪傷别歸來山又空
送重鈞上人遊天台
漸看華頂出幽賞意隨生十里行松色千重過水聲海
容雲正盡山色雨初晴事事將心證知君道可成
送清會上人遊京
佳遊限衰疾一笑向西風思見青門外曾臨素滻東峯
明雲際寺日出露寒宫行道禪長在看塵不染空
送關小師還金陵
如何有歸思愛别欲忘難白鷺沙洲晩青龍水寺寒蕉
花鋪淨地桂子落空壇持此心為境應堪月夜看
送沙彌大智遊五臺
童年隨法侣家世本儒流章句三生學清涼萬里遊雲
歸龍沼暗木落鴈門秋長老憶相待傳予向祖洲
送棲上人之建州覲使君舅
亂峯江上色羨爾及秋行釋氏推真子郗家許貴甥㲲
花新雨静帆葉好風輕千里依元舅迴橈亦有情
題湖上蘭若示清會上人
峯心惠忍寺嵊頂謝公山何似南遊近芳洲一畝間意
中雲木秀事外水堂閑永日無人到時看獨鶴還
宿支硎寺上房
上方精舍遠共宿白雲端寂寞千峯下蕭條萬木寒山
光露下見松色月中看却與西林别歸心即欲闌
晩秋宿李軍道所居
清溪路不遥都尉每相招落日休戎馬秋風罷射鵰术
花生野逕栢實滿寒條永夜依山府禪心共寂寥
題沈道士新亭
何處好攀躋新亭俯舊溪座中千里近簷下四山低小
浦依林曲逥塘遶郭西桃花春滿地歸路莫相迷
若溪春興
春生若溪水雨後漫流通芳草行無盡春源去不窮野
煙迷極浦斜日起微風數處乘流望依稀似剡中
冬至日陪裴端公使君清水堂集
亞歲崇佳宴華軒照綠波渚芳迎氣早山翠向晴多推
往知時訓書祥辨政和從公惜日短留賞夜如何
仙女臺
寂寞舊桑田誰家女得仙應無雞犬在空有子孫傳古
木花猶發荒臺月尚懸片雲低不散疑是却歸年
春日陪顔使君真卿皇甫曾西亭重會韻海諸生
為重南臺客朝朝會魯儒暄風衆木變清影片雲孤峯
翠飄簷下溪光照座隅不將簮艾隔知與道情俱
夏日集裴錄事北亭避暑
前林夏雨歇為我生涼風一室煩暑外衆山清景中忘
歸親野水適性許雲鴻蕭散都曹吏還將静者同
遊溪待月
溪色思泛月沿洄欲未歸殘燈逄水店疎磬憶山扉夜
浦魚驚少空林鵲遶稀可中纔望見撩亂擣寒衣
題鄭容江畔桐齋
客齋開别徑坐占綠江濆流水非外物閑雲長屬君浮
榮未可累曠逹若為羣風起高桐下清絃日日聞
秋宵書事寄吳憑處士
真性在方丈寂寥無四隣秋天月色正清夜道心真大
夢觀前事浮名誤此身不知庭樹意榮落感何人
宿吳匡山破寺
雙峯百戰後真界滿塵埃蔓草緣空壁悲風起故臺野
花閑更發山月暝還來何事池中水東流獨不回
寒食日集報德寺解公房
欲問章陵寺支公住幾年亂山春靄裏微逕古松邊寂
寂傳燈地寥寥禁火天世人多暗室白日為誰懸
奉同盧使君幼平游精舍寺
影刹西方在虚空翠色分人天霽後見猿鳥定中聞真
界隠清壁春山凌白雲今朝石門會千古仰斯文
題報德寺清幽上人西峯寺即陳文帝故鄉
陳世凋亡後仁祠識舊山帝鄉喬木在空見白雲還雙
塔寒林外三陵暮雨間此中雖戰勝君獨起禪關
遥和塵外上人與陸澧夜集山寺問涅槃義兼賞
陸生文卷(上人自號北山子)
共是竹林賢(孫絳僧史以上人配德嵇阮號竹林七賢)心從貝葉傳說經看
月喻開卷愛珠連清淨遥城外蕭條古塔邊應隨北山
子高頂枕雲眠
送劉司法之越州
蕭蕭鳴夜角驅馬背城濠雨後寒流急秋來朔吹高三
山期望海八月欲觀濤幾日西陵路應逢謝法曹
送嚴明府入關謁黎京兆
春日異秋風何為怨别同潮迴芳渚沒花落晝山空旅
候聞嘶馬殘陽望斷鴻應思京内史相見直城中
送陸判官歸杭州
芳草潛州路乘軺憶再旋餘花故林下殘月舊池邊峯
色雲端寺潮聲海上天明朝富春渚應見謝公船
峴山送裴秀才赴舉
漢家招秀士峴首送君行萬里見秋色兩河傷别情王
師出西鎬虜寇避東平天府登名後迴看楚水清
酬襄陽詩僧少微(答歸夢之意)
證心何有夢示說夢歸頻文字齎秦本詩騷學楚人蘭
開衣上色柳向手中春别後須相見浮雲是我身
奉和顔使君修韻海畢州中重宴得雙字
世學高南郡身封盛魯邦九流宗韻海七字揖文江惜
賞雲歸堞留歡月在忩不知名教樂千載與誰雙
送沈秀才之閩中得過字
楚客未成歌春風起綠波嶺重寒不到海近瘴偏多野
戍桄榔發人家翡翠過翻疑此中好君問定如何
送秘上人遊京
共君方異路山伴與誰同日冷行人少時清古鎮空暖
瓶和雪水鳴錫帶江風撩亂終南色遥應入夢中
送李秀才赴應婺州招得時字
山開江上色孤賞去應遲綠水延吳榜秋風入楚辭猿
清獨宿處木落遠行時見說東陽守登樓為爾期
夏日登觀農樓和崔論使君詠微雨
片雨拂檐楹煩襟四座清霏微過麥隴蕭瑟傍莎城静
愛和花落幽聞入竹聲朝觀興無限高詠寄閑情
南樓望月
夜月家家望亭亭愛此樓纖雲溪上斷疎柳影中秋漸
映千峯出遥分萬𣲖流關山時復見應獨起邊愁
送志弘沙彌赴上元受戒(上元江中有蔡州古戒壇)
不肯資章甫勝衣被木蘭今隨秣陵信欲及蔡州壇野
寺鐘聲遠春山戒足寒歸來次第學應見後心難
送烏城李明府得陟狀赴涼
驛吏滿江城深仁見此情士林推玉振公府薦冰清為
政移風久承恩就日行仲容綸綍貴南巷有光榮
九月十日
愛寄柴桑隠名溪近訟庭掃沙開野步搖舸出閑汀宿
簡邀詩伴餘花在酒瓶悠然南望意自有峴山青
與盧明府别後南湖對月
南湖生夜月千里滿寒流曠望煙霞盡凄凉天地秋相
思路渺渺獨望水悠悠何處空江裏嬋娟伴客舟
西溪獨泛
道情何所寄素舸漫流間真性憐高鶴無名羨野山輕
寒苦竹秀入静片雲閑泛泛誰為侣唯應共月還
春夜與諸公同宴呈陸郎中
南國宴佳賓交情老倍親月慙紅淚燭花笑白頭人寶
瑟絙餘怨瓊枝不讓春更聞歌子夜桃李豔粧新
早秋桐廬思歸示該上人
桐江秋信早憶在故山時静夜風鳴磬無人竹掃墀猿
來觸淨水鳥不啄寒棃何暇歸吾事關心自有期
聽素法師講法華經
法子出西秦名齊七道人纔敷藥草義便見雪山春護
講龍來遠聞經鶴下頻應機如一雨誰不滌心塵
奉和顔使君真卿二十八郎隔絶自河北遠歸
相失值氛煙纔應掌上年久離驚貌長多難喜身全此
信尚書重加威太守憐滿庭看玉樹更有一枝連
送裴邕之上京
辭山偶世清挾策忽西行帆過隋江疾衣粘楚雪輕尚
文須獻賦重道莫論兵東觀今多士應高白馬生
早春送閻主簿遊越兼謁阮中丞
輕舸趣不已東風吹綠蘋欲看梅市雪知賞柳家春别
意傾吳醥芳聲動越人山隂三月會内史得嘉賓
同顔使君清明日遊因送蕭主簿
誰知賞佳節别意忽相和暮色汀洲徧春情楊柳多高
情戀旌旆極浦宿風波惆悵支山月今宵又再過
送李季良北歸
風吹殘柳絲孤客欲歸時掩抑楚絃絶離披湘葉衰前
軍猶轉戰故國杳難期北望鴈門雪空吟平子詩
酬崔侍御見贈
買得東山後逢君小隠時五湖遊不厭栢署路如遺儒
服何妨道禪心不廢詩一從居士說長破小乘疑
送路少府貢使兼覲侍御兄
國賦推能吏今朝發貢湖佇瞻雙闕鳳思見栢臺烏樹
向秦關遠江分楚驛孤榮君有兄弟相繼騁長途
送鄭孝廉淮西覲省
離袂翠葉滿晨羞欲早行春風生楚樹晩角發隋城山
靄濕衣彩江鴻增客情征途不用戒坐月白波清
同顔使君真卿峴山送李法曹陽冰西上獻書時
有詔徵赴京
漢日中郎妙周王太史才雲書捧日去鶴版下天來草
見吳宫發花思御苑開羊公昔風景欲别幾遲逥
賦得竹如意送詳法師赴講
縹竹湘南美吾師尚毁形仍留負霜節不變在林青每
入楊枝手因譚貝葉經誰期沃州講持此别東亭
和邢端公登臺春望句句有春字之什
春日繡衣輕春臺别有情春煙間草色春鳥隔花聲春
樹亂無次春山遥得名春風正蕩蕩春甕莫須傾
冬日尋徐氏别業
近依城北住幽徑少人知積雪行深巷寒山遶故籬竹
花春自發橙實晩仍垂還共巖前鶴今朝下習池
奉同顔使君真卿開元寺經藏院觀樹文殊碑
萬國布殊私千年降祖師鴈門傳法至龍藏立言時故
實刊周典新聲播魯詩六銖那可拂勒石盡無期
餘不溪廢寺
武原遺跡在真界積塵埃殘月生秋水悲風吹故臺居
人今已盡棲鴿瞑還來不到無生理應堪賦七哀
陪盧中丞遊山寺
野寺出人境捨舟登遠峯林間明見月萬壑静聞鐘擁
燭觸山翠交麾動水容如何股肱守塵外得相逢
同裴錄事樓上望
退食高樓上湖山向晩晴桐花落萬井月影出重城水
竹涼風起簾幃暑氣清蕭蕭獨無事因見蒞人情
陪盧使君登樓送萬巨之還京
萬里汀洲上東樓欲别難春風潮水漫正月柳條寒放
逸逢漁浦清高愛鶡冠雲山寧不起今日向長安
賦得石梁泉送崔逵
架石通霞壁懸流散碧紗天晴虹影度風細練文斜攀
陟幽期阻沿洄客意賒河梁非此路别恨亦無涯
送清江上人法照(三首)
越人僧貌古清慮洗塵勞一國詩名遠多生律行高見
山援葛藟避世著方袍早晩雲門去還應逐爾曹
送無著禪師歸新羅國
萬里歸鄉路隨緣不算程尋山百衲弊過海一杯輕夜
宿依雲色晨齋就水聲何年持貝葉復到漢家城
寄錢郎中
閉門深樹裏閑足為經過五馬不復貴一僧誰奈何藥
苗家自有香飯乞時多寄語嬋娟客將心向薜蘿
送贊律師歸嵩山清江(八首)
禪客歸山意山深定易安清貧修道苦孝友别家難雲
路尋溪轉花宫映岳看到時松塔暮松月向人寒
送堅上人歸杭州天竺寺
十年勞負笈經論化中朝流水知鄉近和風惜别遥雲
山零夜雨花岸上春潮歸卧南天竺禪心更寂寥
夕次襄邑
何處成吾道經年遠路中客心猶向北河水自歸東古
戍鳴寒角疎林振夕風輕舟唯載月那與故人同
宿嚴維宅簡章八元
佳期曾不遠甲第即南隣惠愛偏相及經過豈厭頻秋
光林葉動夕霽月華新莫話羈棲事平原是主人
長安卧疾
身世足堪悲空房卧疾時捲簾花雨滴掃石竹隂移已
覺生如夢堪嗟夀不知未能通法性詎可見(一作免)支離
上都酬章十八兄
每歎經年别人生有幾年關河長問道風雨獨隨緣寓
蝶成莊夢懷人識禰賢徽猷不及此空媿白華篇
七夕
七夕景迢迢相逢只一宵月為開帳燭雲作渡河橋映
水金冠動當風玉珮搖惟愁更漏促離别在明朝
湘州懷古
瀟湘連汨羅復對九疑河浪勢屈原冢竹聲漁父歌地
荒征騎少天暖浴禽多脈脈東流水古今同奈何
北原别業僧泚
野外車騎絶古原松柘隂流鶯出谷静春草閉門深學
稼農為業忘情道作心因知上皇日鑿井在雲林
九日和于使君上京靈徹(二首)
清晨有高會賓從出東方楚俗風煙古汀洲水木涼山
情來遠思菊意在重陽心憶華池上從容鵷鷺行
送道虔上人遊方
律儀通外學詩思入玄關煙景隨緣到風姿與道閑貫
花留淨室咒水度空山誰識浮雲意悠悠天地間
九日菊花詠應制廣宣(四首)
可訝東籬菊能知節候芳細枝青玉潤繁蕊碎金黃爽
氣浮朝露濃姿帶夜霜泛杯傳夀酒應共樂時康
早秋降旦日獻夀應制
秋蓂開七葉元聖誕千年繞殿祥風起當空瑞日懸道
光中國主人識大羅仙敢贊無彊夀香花上法筵
其二
萬方瞻聖日九土仰清光罄地山河壯彌天福夀長瑞
煙薰法界真偈起人王願獻千秋樂千秋樂未央
駕幸天長寺應制
天界宜春賞禪門不掩關宸遊雙闕外僧引百花間車
馬喧長路煙雲静遠山觀空復觀俗皇鑒此中間
寄無可上人無本(十二首)
僻寺多高樹涼天憶重遊磬過溝水盡月入草堂秋穴
蟻苔痕静藏蟬栢葉稠名山思徧往早晩到嵩丘
寄毘陵徹公
身依吳寺老黃葉幾迴看早講林霜在孤禪隟月殘井
通潮浪遠鐘與角聲寒已有南浮約誰言禮謁難
寄默公
已知歸白閤山遠曉晴看石室人心静冰潭月影殘微
雲分片滅古木落新乾夜後風飄磬西峯絶頂寒
送無可上人
圭峯霽色新送此草堂人塵尾同離寺蛩鳴暫别秦獨
行潭底影數息樹邊身終有煙霞約天台作近隣
送安南惟鑒法師
講經春殿裏花繞御床飛南海幾迴度舊山臨老歸觸
風香損印霑雨磬生衣雲水路迢逓往來消息稀
酬胡遇
麗句傳人口科名立可圖移居見山遶買樹帶巢烏遊
遠風濤急吟情雪月孤却思初識面仍未有多鬚
送禪友
此生披衲過在世得身閑日午遊都市天寒住華山言
歸文字外意出有無間仙掌雲邊樹巢禽時出關
贈内道場僧弘紹
麟德然香請長安春幾迴夜閑同像寂晝定為吾開講
罷松根老經浮海水來六年雙足履只步院中苔
贈莊禪師
不語焚香坐心知道已成流年衰此世定力見他生暮
雪餘春冷寒燈續晝明尋常五侯至敢望下階迎
宿山寺
衆岫聳寒色精廬向此分流星透疎木走月逆行雲絶
頂人來少高松鶴不羣一僧年八十世事未曾聞
哭栢巖禪師
苔覆石床新吾師占幾春寫留行道影焚却坐禪身塔
院關松雪經房鎻隙塵自嫌雙淚下不是解空人
題李凝幽居
閑居少隣並草逕入荒園鳥宿池邊樹僧敲月下門過
橋分埜色移石動雲根暫去還來此幽期不負言
林下對雪送僧歸草堂寺無可(四十三首)
殘臘雪紛紛林間起送君苦吟行迥野投迹向寒雲絶
頂晴多出遥泉凍未聞唯應草堂寺高枕脱人羣
秋夜寄龍池寺貞空二上人
夜來思道侣木葉向人飄精舍池邊古秋山月下遥磬
寒通數里雲白已終宵未得同居止翛然自寂寥
晩秋寄賈島
暝蟲喧暮色默思坐西林聽雨寒更盡開門落葉深昔
因京邑病併起洞庭心亦是吾兄事遲回直至今
寄厲玄先輩
楊柳起秋色故人猶未還别離俱自老少壯豈能閑夜
雨吟殘燭秋城憶故山何當一相見語默此林間
送吕郎中赴海州
出守滄洲上西風送旆旌路遥過幾郡地盡到孤城拜
廟千山綠開樓徧海青何人共東望日向積濤生
送林山人歸日本
海際晩帆開應無鄉信催水從荒外積人指日邊回望
國乘風久浮天絶島來倘因華夏使書札轉悠哉
送宜春裴明府(是將軍旻之子)
垂白方為縣從知大父雄山春南去棹楚夜北飛鴻叠
嶂和雲滅孤城與嶺通誰知持惠化一境動清風
夏日送崔秀才
南方山水地念子為貧遊縱是逢佳境那能緩旅愁夕
陽行遠道煩暑在孤舟莫向巴江過猿聲蹙淚流
冬夜寄原上人
歛屨入寒竹安禪過漏聲高杉殘子落深井凍痕生罷
磬風枝動懸燈雪屋明何當招我友乘月上方行
送顥法師還太原兼謁李司空
近臘辭精舍并州謁上公路長山忽盡塞廣雪無窮講
席開晴壘禪衣涉遠風聞經諸弟子應滿北門中
送覺法師往中條舊隠
夜葉動飄飄寒來話數宵卷經歸鳥外轉雪下山椒舊
長杉松大難行水石遥元戎深内學應就白雲招
中秋月
蟾宜天地静三五對階蓂照曜超諸夜光芒掩衆星影
寒池更澈露冷樹銷青枉值清秋半長乖宿洞庭
官池上
迥疏城闕内寒瀉出雲波岸廣山魚到汀閒海鷺過泛
溝侵道急流葉入宫多移舸浮中沚清宵徹曉河
雪
松亞竹珊珊心知萬井歡山明迷舊徑溪滿漲新瀾客
醉瑶臺曙兵防玉塞寒紅樓知有酒誰肯學袁安
安國寺静居法師故院
雨後清凉境因過欲不迴井甘桐有露竹迸地多苔幡
映宫牆動香從御苑來青牛舊經疏寥落有誰開
冬晩與諸文士會太僕田卿宅
從容啓華館饌玉復燒蘭是歲兹旬盡良宵幾刻殘燈
迴松竹動人息斗牛寒别後思吟集須期月再圓
冬晚姚諫議宅會送元緒上人歸山
禪客詩家見凝寒忽告還分題迴諫筆留偈出商關盤
徑緣高雪開房在半山自知麋鹿性亦欲離人間
酬姚員外見過
掃苔迎五馬蒔藥過申鍾鶴共林僧見雲隨埜客逢入
樓山隔水滴旆露垂松日暮題詩去空知雅調濃
酬厲侍御秋中思歸樹石所居見寄
三峯居接近數里躡雲行深去通仙境思歸厭宦名月
從高掌出泉向亂松鳴坐石眠霞侣秋來裋褐成
和段著作山居呈同志
官辭中祕府疎放埜麋齊偃仰青霄近登臨白日低折
腰窺乳竇定足涉冰溪染翰揮嵐翠僧名幾處題
其二
暫收丹陛跡獨往亂山居入雪知人遠眠雲覺俗虚足
垂巖頂石纓濯洞中渠只是僧酬答新歸絶壑書
和裴舍人春日杜城書事
早晩辭綸綍觀農下杜西草新池似鏡麥暖土如泥鵷
鷺依川息驊騮向野嘶春來詩更苦松韻亦含悽
送威衛李騎曹之靈武寧省
一歲一歸寧凉天數騎行河來當塞曲山遠與沙平縱
獵旂風卷聽笳帳月生新鴻引寒色迴日滿京城
夏日送田中丞赴蔡州
出守汝南城應多戀闕情地遥人久望風起旆初行楚
廟繁蟬斷淮田細雨生賞心知有處蔣宅古松平
送薛重中丞充太原副使
中司出華省副相晉陽行書答偏州啓籌參上將營踏
沙寒馬細收雨曉笳清正報煙塵滅桃花汾水生
秋暮與諸文士集姚端公所居
宵清月復圓共集侍臣筵獨寡區中學空論樹下禪風
多秋晩竹雲盡夜深天此會東西去堪愁又隔年
送靈武李侍御
靈州天一涯幕客似還家地得江南壤程分磧裏沙禁
鹽調上味麥穗結秋花前席因籌畫清吟塞日斜
送王明府之任安福
落絮滿衣裳擕琴問水鄉掛帆南入楚到縣半浮湘吏
散翠禽下庭閑斑竹長人安知遠泛沙上蕙蘭芳
送薛秀才遊河中兼投任郎中留後
詩苦賦縱横令人畏後生駕言遊禹跡知已在蒲城月
射雲煙散風吹草木榮孤吟臨寇境莫欲請長纓
送錢給事赴虢州
帝心憂虢俗暫輟掖垣臣疲瘵初承制鄉閭似得春化
成應有瑞位重轉聞貧用作鹽梅日争迴卧轍人
送鄂州崔大夫赴鎮
廉問帝難人朝廷輟重臣入山初有雪登路正無塵去
國鳴騶緩經雲住旆頻千峯與萬木親聽雨情新
送姚合郎中任杭州
水陸半分程看花一月行會稽山隔浪天竺樹連城候
吏齎魚印迎船載旆旌渡江春始徧汀嶼草初生
早春送湘潭李少府之任
柳新春水湄春岸草離離祖席酒忽盡行人淚自垂業
文傳不久作尉豈多時公退琴堂上風吹斑竹枝
送車濤罷舉歸山
朝是暮還非人情冷煖移浮生只如此強進欲何為要
路知無援深山必遇師憐君明厥理休去不疑遲
送周鉞往江夏
東西南北郡自說徧曾遊人世終多故皇都不少留郢
城帆過夜漢水月方秋此謁親知去聞猿空有愁
送王書記歸邠州
陳琳輕一别上馬意超然來日行煩暑歸時聽早蟬隂
雲翳城郭細雨紊山川從事公劉地元戎舊禮賢
送客東歸
一聽遊子歌秋計覺蹉跎四海少平路百川無定波共
驚年已暮俱向客中多又駕征輪去東歸將若何
送田中丞使西戎(同用旗字)
朝元下赤墀玉節使西夷關隴烽迴首河湟雪灑旗磧
砂行幾月戎帳到何時應盡平生志高全大國儀
經貞女祠
朝賽暮還祈開唐復歷隋精誠山雨至歲月廟松衰窺
穴龍潭黑過門鳥道危不同巫峽女來至楚王祠
菊
東籬搖落後密豔被寒催夾雨驚新拆經霜忽盡開埜
香盈客袖禁蕊汎天杯不共春蘭並悠揚遠蝶來
松
枝榦怪鱗皴煙稍出澗新屈盤高極目蒼翠遠驚人待
鶴移隂過聽風落子頻青青寒木外自與九霄隣
題青龍寺縱公房
從誰得法印不離上方傳夕磬城霜下寒房竹月圓煙
殘衰木畔客住積雲邊永隠滄洲去時來於此禪
陪姚合遊全州南池
柳暗清波漲衝萍復漱苔張筵白鳥起掃岸使君來洲
島秋應沒荷花晩盡開高城吹角絶騶馭尚徘徊
入静隠寺途中作清塞(十七首)
亂雲迷遠寺入路認青松鳥道緣巢影僧鞋印雪蹤草
煙連野燒溪霧隔霜鐘更遇樵人問猶言過數峯
送分定歸靈夏
南遊多老病見說講經稀塞寺幾僧在關城空自歸帶
河衰草斷映月旱沙飛却到禪齋後邊軍識衲衣
贈李主簿
税時兼主印每日得閒稀對客妨科吏為官亦典衣案
遲吟坐待宅近步行歸見說論詩道應愁斷是非
宿開元寺樓
西峯殘日落誰見寂寥心孤枕客眠久兩廊僧話深寒
扉關雨氣風葉隠鐘音愛此東樓望仍期别夜尋
送僧還南嶽
辭僧下水棚因聽嶽鐘聲遠路獨歸寺幾時重到城風
高寒葉落雨絶夜堂清自說深居後隣州亦不行
春日重至南徐舊居
綠水隂空院春深喜再來獨眠從草長留酒看花開過
雨遠山出向風孤鳥回忽思秋夕事雲物却悠哉
贈朱慶餘校書
風泉盡結冰寒夢徹西陵越信楚城得遠懷中夜興樹
停沙島鶴茶會石橋僧寺閣連官舍行吟過幾層
出關後寄賈島
故國知何處西風已度關歸人值落葉遠路入寒山多
難喜相識久貧寧自閑惟將往來信遥慰别離顔
春日喜友至山舍
鳥鳴春日晩喜見竹門開路自高巖出人騎瘦馬來折
花林影動移石澗聲回更欲留深語重城暮色催
留别南徐故人
三年蒙見待此夕是前程未斷向來約且伸臨去情潮
回灘鳥下月上客船明他日南徐道緣君又重行
書實上人房
絶頂言無伴長懷落髮師齋歸門掩雪講徹樹生枝沙
井泉澄疾秋鐘韻盡遲里中還受請又爽赤城期
哭閒霄上人
林逕西風急松枝講鈔餘凍髭亡夜剃遺偈病時書地
燥焚身後堂空著影初此來頻下淚曾省到吾廬
送張諲之睦州
遥憶新安舊扁舟往復還淺深看水石來往逐雲山到
縣餘花在過門五柳閒東征隨子去俱隠薜蘿間
贈柏巖禪師
野寺絶依念空山曾徧行老來披衲重病起讀經生乞
食嫌村遠尋溪愛路平多年栢巖住不記栢巖名
題何氏池亭
信是虚閒地亭亭亦有苔繞池逢石坐穿竹到山回果
落纖萍散龜行細草開主人偏好事終不厭頻來
山舍秋思
一從雲外住曾不下山岑落木故園在秋庭積葉深泉
流通井脈蟲響出墻隂静夜更聲徹寒燈獨向吟
贈胡僧
瘦形無血色草履著從穿閒語似持咒不眠同坐禪背
經來漢地袒膊過冬天情性人難會遊方應信緣
玉泉寺次韻寄白樂天刺史僧初
古泉猶玉色散木自閒身挹秀尋芳躅𢋫題步後塵登
山雙謝屐漉酒一陶巾誰得同清淨居停作主人
謝友見訪留詩懷楚
軒車誰肻到泉石日相親暮雨凋殘寺秋風悵望人庭
新一片葉衣故十年塵頼有瑶華贈清吟愈病身
初冬旅懷懷浦(三首)
枕上角聲微離情未息機夢回三楚寺寒入五更衣月
沒棲禽動霜晴凍葉飛自慚行役早深與道相違
贈智舟三藏
壯歲心難伏師心伏豈難尋常獨在院行坐不離壇嶽
雪當禪暝松風入咒寒更因文字外多把史書看
酬和友人見寄慕幽
家國各萬里同吟六七年可堪隨北雁迢逓向南天水
共行人遠山將落日連春淮有雙鯉莫忘尺書傳
登樓憶友子蘭
物象遠濛濛周回極望中帶煙千井樹和磬一樓風月
色寒沈地波聲夜颺空登臨無限趣恨不與君同
華嚴寺望樊川澹交(三首)
萬樹葉初紅人家樹色中疎鐘搖雨脚積水浸雲容雪
磧回寒雁村燈促夜舂舊山歸未得生計欲何從
寫真
圖形期自見自見却傷神已是夢中夢更逢身外身水
花凝幻質墨彩聚空塵堪笑余兼爾俱為未了人
病後作
未得身忘法此身終未安病腸猶可洗瘦骨不禁寒藥
少心神餌經無氣力看悠悠片雲質獨對夕陽殘
别嘉興知已滄浩
一坐西林下從來不别山不因尋長者何事到人間宿
雨愁為客寒禽散未還空懷舊山月童子誦經閒
中秋月棲白(七首)
尋常三五夕豈是不嬋娟及到中秋半(一作及至中秋滿)還勝
别夜圓清光凝有露皓色(一作魄)爽無煙自古長如此年
來復一年
送圓仁三藏歸本國
家山臨晩日海路信歸橈樹滅渾無岸風生只有潮歲
窮程未盡天末國仍遥已入閩王夢香花境外邀
贈李溟秀才
南居古廟深高樹宿山禽明月上清漢騷人動楚吟數
篇正始韻一片補亡心孤峭欺何謝雲波不可尋
送禪師宗極歸玉峯
背郭去歸宿頭陀意頗濃鶴争棲遠樹猿鬭上孤峯夜
戍經霜月秋城過雨鐘由來無定止何處訪高蹤
邊思
西北黃雲暮聲聲畫角愁隂山一夜雨白草四郊秋亂
雁鳴寒渡飛沙入廢樓何時番色盡此地見芳洲
送王鍊師歸嵩嶽
飄然綠毛節杳在洛城端隔水見秋嶽兼霜掃石壇一
溪松色古半夜鶴聲寒迥與人寰别勞生不可觀
送造微上人遊五臺及禮本師
寒空金錫響欲過渭陽津極目多來雁孤城少故人與
師雖久别於法本相親又對清涼月中宵話宿因
秋臺作脩睦十一首
獨上高樓上客情何物同孤雲無定處長日信秋風兄
弟多年别關河此夕中到頭歸去是免使歎濛洪
懷虚中上人
簷雨滴更殘思君安未安湘川聞不遠道路去尋難吟
鬢霜應蝕禪衣雪漸寒倚松因獨立一鳥下江干
秋日閒居
是事不相關誰人似此閒卷簾當白晝移榻對青山埜
鶴眠松上秋苔長雨間嶽僧頻有信昨日得書還
宿岳陽開元寺
竟日凭虚檻何當興歎頻往來人自老今古月長新風
逆沈漁唱松疎露鶴身無眠鐘又動幾客在迷津
雪中送友北遊
熟知心去速其奈雪飛頻莫喜無危道雖平更䧟人遠
郊光接漢曠野色通秦此去迢遥極却回應過春
送邊將
人盡有離别而君獨可嗟言將身報國敢望禄榮家戰
思風吹野鄉心月滿沙歸期定何日塞北樹無華
賣松者
求利有何限將松入市來直饒人買去也向柳邊栽細
葉猶粘雪孤根尚惹苔知君用心錯舉世重花開
題東林寺
欲去不忍去徘徊吟繞廊水光秋澹蕩僧好語尋常碑
古苔文叠山晴鐘韻長翻思南嶽上欠此白蓮香
落花
一片又一片等閑苔面紅不能延數日開亦是春風公
子歌聲歇詩人眼界空遥思故山下經雨兩三叢
寄貫休上人
常語亦關詩常流安得知楚郊來未久吳地住多時立
月無人近歸林有鶴隨所居渾不遠相識偶然遲
喜禪友至
十年消息斷空使夢煙蘿嵩嶽幾時下洞庭何日過瓶
乾離澗久衲壊卧雲多意欲相留住遊方肯捨麽
春日山行貫休(十三首)
重叠太古色濛濛花雨時好山行恐盡流水語相隨黑
壤生紅术黃猿領白兒因思石橋日曾與道人期
登番陽寺閣
寺樓閒縱望不可到斜暉故國在何處多年未得歸寒
江平楚外細雨一鴻飛終學於陵子吳中有綠薇
贈方干處士
盛名與高隠合近謝敷村弟子已得桂先生猶灌園垂
綸侵海岸拾栗歷雲根白日昇天路知君别有門
詠吟
經天緯地物動必計天才盡日覓不得有時還自來真
風含素髮秋色入靈臺吟向霜蟾下終須神鬼哀
老僧
獨住無人處松龕嶽色侵僧中九十臘雲外一生心白
髮垂不剃青眸笑轉深猶能指孤月為我暫開襟
苦熱
松桂晝不動陽烏飛半天稻麻雖結實砂石欲生煙毒
氣仍干扇高枝不立蟬舊山多貯雪歸去是何年
新蟬
尋常看不見花落樹多苔忽向高枝發又從何處來風
清聲更揭月苦思彌哀多少求名者年年被爾催
湘江懷古
煙浪漾秋色高吟孰得隣一輪湘渚月萬古獨醒人岸
濕穿花遠雲香禱廟頻秪應諛佞者到此不傷神
雪夜寄友人
皓彩中宵合開門失所蹤何年今夜意共子在孤峯氣
射燈花落光侵壁罅濃惟君心似我吟到五更鐘
途中逢周朴
東西南北路相遇共興哀世獨無知已子從何處來菊
衰芳草在程遠宿煙開倘遇中興主還應不用媒
觀地獄圖
峩峩非劒閣有樹豈堪攀佛手遮不得人心似等閑周
王應未雪白起作何顔盡日空彈指忙忙塵世間
題簡禪師院
機忘室亦空静與沃州同惟有半庭竹能生竟日風思
山海月上出定印香終繼後傳衣者還須立雪中
過鹿門作
鹿門埋孟子峴首載羊公萬古千秋裏青山明月中政
從湘沔絶詩過洞庭空塵路誰堪此迴聲雨又風
聖果寺處默(四首)
路自中峯上盤回出薜蘿到江吳地盡隔岸越山多古
木叢青靄遥天浸白波下方城郭近鐘磬雜笙歌
螢
熠熠與娟娟池塘竹樹邊亂飛如拽火成聚却無煙微
雨洒不滅輕風吹欲然昔時書案上頻把作囊懸
遠煙
靄靄前山上凝光滿薜蘿高風吹不盡遠樹得偏多翠
與晴雲合輕將淑氣和正堪流埜目朱閣意如何
送僧遊西域
一盂兼一錫秪此度流沙埜性雖為客禪心即是家寺
投雲嶠雪路入曉天霞自說遊諸國回應歲月賒
早梅齊已(二十五首)
萬木凍欲折孤根暖獨回前村深雪裏昨夜一枝開風
逓幽香出禽窺素豔來明年如應律先發映(一作望)春臺
寄鏡湖方干處士
賀監舊山川空來近百年聞君與琴鶴終日在漁船島
路深秋石湖燈半夜天雲門幾回去題徧好林泉
送人遊塞
槐柳野橋邊行塵暗馬前秋風來漢地客路入胡天鴈
聚沙流濁羊羣磧草膻那堪隴頭宿鄉夢逐潺湲
夏日草堂作
沙泉帶草堂紙帳卷空牀静是真消息吟非俗肺腸園
林坐清影梅杏嚼紅香誰住原西寺鐘聲送夕陽
送遷客
天涯即象州謫去莫多愁若似承恩寵何如佞主休瘴
昏銅柱黑草赤火山秋應想堯階下當時獬豸頭
經費徵君舊居
高眠當聖代雲鳥未為孤天子徵不起閒人親得無猿
猱狂欲墜水石怪難圖寂寞荒齋外杉松相倚枯
原上晩望
倚杖聊攄望寒原遠近分夜來何處火燒出古人墳野
勢盤空澤江流合暮雲殘陽催百鳥各自着棲羣
聞貫休下世
吾師詩匠者真箇碧雲流争得梁太子更為文選樓錦
江新塚樹婺女舊山秋欲去焚香禮啼猿峽阻脩
山寺喜道者至
閏年春過後山寺始花開還有無心者閑尋此境來鳥
幽聲忽斷茶好味重回知住南巖久冥心坐綠苔
過陳陶處士舊居
一室貯琴樽詩皆大雅言夜過秋竹寺醉打老僧門遠
燒來籬下寒蔬簇石根閑庭除鶴跡半是杖頭痕
春興
柳暖鶯多語花明草盡長風流在詩句牽率繞池塘叫
切禽名宇飛狂蝶姓莊時來真可惜自勉掇蘭芳
題真州精舍
波心精舍好那岸是繁華礙目無高樹當門即遠沙晨
齋來海客夜磬到漁家石鼎秋濤静禪回有嶽茶
秋夜聽業上人彈琴
萬物都寂寂堪聞彈正聲人心盡如此天下自和平湘
水瀉秋碧古風吹太清往年廬嶽奏今夕更分明
聞落葉
楚樹霜晴後蕭蕭落晩風因思故園夜臨水幾株空煮
茗燒乾脆行苔踏爛紅來年未離此還見碧叢叢
弔杜子美墳
鵬翅蹋於斯明君知不知城中詩價大荒外土墳卑瘴
雨無時滴蠻風有穴吹惟應李太白精魄往來疲
戊辰歲湖中寄鄭谷郎中
白髮久慵簮常聞病亦吟瘦應成鶴骨閒想似禪心上
國楊花亂滄洲荻笋深不堪思翠巘西望獨沾襟
劍客
拔劍遶殘樽歌終便出門西風滿天雪何處報人恩勇
死尋常事輕讐不足論翻嫌易水上細碎動離魂
寄鄭谷郎中
清名喧省閣雅頌出吾唐叠巘供秋望無雲到夕陽自
封修藥院别掃著僧房幾夢中朝事久離鴛鷺行
歸鴈
塞門春亦暖連影起蘋風雲夢千行去瀟湘一夜空江
人空舉網虜將又虚弓莫失南來伴衡陽樹即紅
東林作寄金陵知已
十八賢真在時來掃蘚看已知前事遠更結後人難泉
滴勝清磬松香掩白檀憑君聽朝貴誰欲厭簮冠
老將
逐虜與平戎曾居第一功明時不用武白首向秋風馬
病霜飛草弓閒鴈足空兒孫已成立膽氣亦英雄
登祝融峯
猿烏共不到我來身欲浮四邊空碧落絶頂正清秋宇
宙知何極華夷見細流壇西獨立久白日轉神州
邊土
漢地從休馬胡家自牧羊都來消帝道渾不用兵防草
上孤城白沙翻大漠黃秋風起邊雁一一向瀟湘
行路難
下浸與高盤不為行路難是非真險惡返覆作峯巒漆
媿同時黑朱慚巧處丹令人畏相識欲畫白雲看
宿簡寂觀
萬壑雲霞影千峯松桂聲如何教下士容易信長生月
共虚無白香和沆&KR1197;清閒尋古廊畫記得列仙名
宿鄭諫議山居曇域(二首)
堂開星斗邊大諫採薇還禽隠石中樹月生池上山涼
風吹詠思幽語隔禪關莫擬歸城計終妨此地閒
贈島雲禪師
遶庵枯葉滿羣鹿亦相隨頂骨生新髮庭松長舊枝禪
高太白月行出祖師碑亂後潜來此南人總不知
題惠山泉若冰
石脈綻寒光松根噴曉凉注瓶雲母滑漱齒茯苓香埜
客偷煎茗山僧惜淨牀安禪何所問孤月在中央
贈樊川長老可止(四首)
瘦顔諸骨見滿面雪毫垂坐石鳥疑死出門人謂移照
身潭入楚浸影檜生隋太白曾經夏清風凉四肢
哭賈島
燕生松雲地蜀死葬山根詩僻降今古官卑誤子孫冢
欄寒月色人哭苦吟魂暮(一作墓)雨滴碑字年年添蘚痕
寄麥積山會如長老
默然如大道塵世不相關青檜行時静白雲禪處閒貧
高一生行病長十年顔夏滿期遊寺尋山又訪山
送道友
四海無拘繫行心興自濃百年三事衲萬里一枝笻夜
滅當晴影春消過雪蹤白雲深處去知宿在何峯
江上秋思尚顔(四首)
到來江上久誰念旅遊心故國無秋信隣家有夜砧坐
遥翻不睡愁極却成吟即恐髭連鬢還為白所侵
夷陵即事
不難饒白髮相續是灘波避世嫌身晚思家乞夢多暑
衣經雪著凍硯向陽呵豈謂臨岐路還聞聖主過
懷陸龜蒙處士
布褐東南隠相傳繼謝敷高譚夫子道静看海山圖事
免傷心否碁逢敵手無關中花數内獨不見菖蒲
寄陳陶處士
鍾陵城外住喻似玉沈泥道直貧嫌殺神清語亦低雪
深加酒債春盡減詩題記得曾邀宿山茶獨自擕
看牡丹文益
擁毳對芳叢由來趣不同髮從今日白花是去年紅豔
冶随朝露馨香逐晚風何須待零落然後始知空
(江南李後主召師入内庭看花索詩賦此主嘆悟諷意深味其詩忠愛油然溢於言表惜後主)
(知而不用終不免夢裏貪歡之悔耳)
題賈島吟詩臺歸仁(二十一首)
此臺如可廢此恨有誰平縱使迷青草終難沒舊名天
悲朝雨色嶽哭夜猨聲不是心偏苦應關自古情
贈秀才
筠陽多勝致夫子縱遊遨鳳鳥瑞不見鱸魚價轉高門
開沙觜静船繫樹根牢誰解伊人趣村酤對鬱陶
庾樓
郡樓名甚遠幾換見樓人庾亮魂應在清風到白蘋晴
軒分楚漢夜酒挹星辰何必匡山上獨言無世塵
送遷客
倏忽墮鵷行天南去路長片言曾不諂獲罪亦何傷象
戀藏牙浦人貧賣子鄉此心終合雪知已莫思量
石崇金谷
晉祚一傾摧驕奢去不回只應荆棘地猶作綺羅灰狐
兔閒生長樵蘇静往來踟躇意無盡寒日又西隤
經賀祕監故居
不戀明皇寵歸來鏡水隅道裝汀鶴識春醉釣人扶逐
朵雲如吐成行鴈似驅蘭亭名景在蹤跡未為孤
聽軒轅先生琴
訣妙與功精通宵膝上横一堂風冷澹千古意分明坐
客神魂爽巢禽耳目傾酷哉商紂世曾不遇先生
善卷壇
耕荒鑿原時高趣在希夷大舜欲讓國先生空歛眉五
溪清不足千古美無虧縱遣亡淳者何人役所思
贈屏風巖棲蟾上人
巖房高且静住此幾寒暄鹿齅安禪石猨啼乞食村朝
陽生樹罅古路透雲根獨我閒相覓凄涼碧洞門
悼方干處士
先生在世日秪向鏡湖居明主未巡狩白頭閒釣魚煙
莎一徑小洲島四隣疎獨有為儒者時來弔舊廬
寄司空圖
逍遥裋褐成一劍動精靈白晝夢仙島清晨禮道經黍
苗侵埜徑桑椹汚閑庭肯要為隣者西南太華青
奉寄鄭都官
早晩辭班列歸尋舊隠峯代移家集在身老詔書重藥
祕仙都訣茶開蜀國封何當答羣望高躡傅巖蹤
芳草
綿綿芳草綠何處動深思金谷人亡後沙場日暖時龍
鱗藏有瑞風雨灑無私欲折蘭兼蕙清香可贈誰
放歌行
諫頻甘得罪一騎入南深若順吾王意即無臣子心織
花蠻市布擣月象州砧蒙雪知何日凭樓望北吟
短歌行
蟬聲催菊笑浮世嬾思量身得幾時活眼開終日忙千
門無夀藥一鏡有秋霜早晚雲泥外光隂任短長
宿巴江
江聲五千里瀉碧急於絃不覺日又夜争教人少年一
汀巫峽月兩岸子規天山影似相伴濃遮到曉(一作客)船
遊邊
邊雲四顧濃飢馬嗅枯叢萬里八九月一身西北風偷
營天正黑戰地雪多紅昨夜東歸夢桃花曉色中
贈南嶽玄泰禪師
曹溪入室人終老甚難羣四十餘年内青山與白雲松
和巢鶴看果共野猨分海外僧來說名高自小聞
讀齊已上人集
詩為儒者禪此格的惟仙古雅如周頌清和甚舜絃冰
生聽瀑句香發早梅篇想得吟成夜文星照楚天
除夜
九冬三十夜寒與暖分開坐到四更後身添一歲來魚
燈延臘火獸炭化春灰青帝令應老迎新見幾回
居南嶽懷沈彬
石房開竹扇茗外獨支頥萬木還無葉百年能幾時隔
雲聞狖過截雨見虹垂因憶嶽南客晏眠吟好詩
送玉禪師善生(四首)
飄然無定跡迥與律乘違入郭隨緣住思山破夏歸盂
擎數家飯衲乞幾人衣洞了曹溪旨寧輸俗者機
旅中答喻軍事問客情
一自遊他國相逢少故人縱然為客樂争似在家貧畜
恨霜侵鬢搜詩病入神若非憐片善誰肯問風塵
送智光之南值雨
結束衣囊了炎州定去遊草堂方惜别山雨為相留又
得一宵話免生千里愁莫辭重卜日後會必經秋
牧童
牛得自由騎春風細雨飛青山青草裏一笛一蓑衣日
出唱歌去月明撫掌歸何人得似汝無是亦無非
送人遊塞卿雲(四首)
去去玉關路省君曾未行塞深多伏寇時静亦屯兵雪
每先秋降花常近夏生閒陪射鵰將應到受降城
秋日江居
寄居江島邊閒詠見秋殘草白牛羊瘦風高猿鳥寒檢
方醫故疾挑薺備中餐時復停書卷鋤莎種木蘭
長安言懷寄沈彬侍郎
故園梨嶺下歸路接天涯生作長安草勝為邊地花鴈
南飛不到書北寄來賒堪羨神仙客青雲早致家
舊國里
舊居梨嶺下風景近炎方地暖生春早家貧覺歲長石
房雲過濕松徑雨餘香日夕竟無事詩書聊自強
遊雲門寺德圓(二首)
晉代雲門寺尋常豈易名難關千嶠色不鎻亂泉聲樹
石煙中老香鐙雪後清伊余來扣寂猨鳥共忘情
其二
若邪溪畔寺幽勝絶塵囂一洞花將發千巖雪未消翠
隂生逕竹野色映溪橋漸賞登高處鐘聲應寂寥
律僧智暹
濾水與籠燈長長護有情自從青草出便不下階行北
闕應無夢南山舊有名將何喻浮世惟指浪漚輕
(靈一師有濾泉侵月起掃徑避蝨行之句不得全章附之)
哭禪友清尚
道力自超然身亡同坐禪水流原在海月落不離天谿
白葬時雪風香焚處煙世人頻下淚不見我師玄
戲悼雙溪布衲如禪師僧嵩
繼祖當吾代生緣行可規終身常在道識病懶尋醫貌
古筆難寫情高世莫知慈雲布何處孤月自相宜
(五燈會元載嵩師戲以詩悼布衲讀罷賦答曰道契平生更有誰閑卿於我最心知當初未欲)
(成相别恐悞同參一首詩投筆坐亡於六十年後塔戶自開真容儼然)
路詩玄寶
南北東西去茫茫萬古塵關河無盡處風雪有行人險
極山通蜀平多地入秦營營名利者來往豈辭頻
古今禪藻集卷四
