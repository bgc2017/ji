古今禪藻集卷一
明釋正勉釋性&KR1886;同輯
晉詩
四月八日讃佛詩支遁(二十三首)
三春迭云謝首夏含朱明祥祥令日泰朗朗玄夕清菩
薩彩靈和𦕈然因化生四王應期來矯掌承玉形飛天
鼓弱羅騰曜散芝英綠瀾頽龍首縹蕊翳流鈴芙蕖育
神葩傾柯獻朝榮芳津沛四境甘露凝玉瓶&KR0903;祥盈四
八玄黃曜紫庭感降非情想恬泊無所營玄根泯靈府
神條秀形名圓光朗東旦金姿豔春精含和總八音吐
納流芬馨跡隨因溜浪心與太虚冥六度起窮俗八解
濯世纓慧澤融無外空同忘化情
詠八日詩三首
大塊揮冥樞昭昭兩儀映萬品誕遊華澄清凝玄聖釋
迦乘虚會圓神秀機正交養衛恬和靈知溜性命動為
務下尸寂為無中鏡
其二
真人播神化流渟良有因龍潜兜術邑漂景閻浮濱佇
駕三春謝飛轡朱明旬八維披重藹九霄落芳津玄祇
獻萬舞般遮奏伶倫淳白凝神宇蘭泉涣色身投步三
才泰揚聲五道泯不為故為貴忘竒故竒神
其三
緬哉玄古思想託因事生相與圖靈器像也像彼形黃
裳羅帕質元服拖緋青神為恭者惠跡為動者行虚堂
陳樂餌蔚然起竒榮疑似垂&KR1077;微我諒作者情於焉遺
所尚肅心擬太清
五月長齋詩
炎精育仲氣朱離吐凝陽廣漢潜涼變凱風乘和翔令
月肇清齋德澤潤無疆四部欽嘉期潔己升雲堂静晏
和春暉夕惕厲秋霜蕭條詠林澤恬愉味城傍逸容研
沖賾綵綵運宫商匠者握神標乘風吹玄芳淵汪道行
深婉婉化理長亹亹維摩虚德音暢遐方罩牢妙傾玄
絶致由近藏略略微容簡八言振道綱掇煩練陳句臨
危折婉章浩若驚飈散迥若揮夜光寓言豈所託意得
筌自喪霑濡妙習融靡靡輕塵亡蕭索情牖頹寥朗神
軒張誰謂冥津遐一悟可以航願為海遊師櫂柂入滄
浪騰波濟漂客玄歸會道場
八關齋詩三首(并序)
間與何驃騎期當為合八關齋以十月二十二日集
同意者在吳縣土山墓下三日清晨為齋始道士白
衣凡二十四人清和肅穆莫不静暢至四日朝衆賢
各去余既樂野室之寂又有掘藥之懷遂便獨住於
是乃揮手送歸有望路之想静拱虚房悟外身之真
登山採藥集巖水之娛遂援筆染翰以慰二三之情
建意營法齋里仁契朋儔相與期良晨沐浴造閒丘穆
穆升堂賢皎皎清心修窈窕八關客無楗自綢繆寂默
五習真亹亹勵心柔法鼓進三勸激切清訓流悽愴願
弘濟闔堂皆同舟明明玄表聖應此童蒙求存誠夾室
裏三界讃清休嘉祥歸宰相藹若慶雲浮
其二
三悔啟前朝雙懴暨中夕鳴禽戒朗旦備禮寢玄役蕭
索庭賓離飄颻隨風適踟蹰岐路隅揮手謝内析輕軒
馳中田習習陵電擊息心投佯步零零振金策引領望
征人悵恨孤思積咄矣形非我外物固巳寂吟詠歸虚
房守真玩幽賾雖非一往遊且以閒自釋
其三
靖一潜蓬廬愔愔詠初九廣漠排林篠流飇灑隙牖從
容遐想逸採藥登崇阜﨑嶇升千尋蕭條臨萬畝望山
樂榮松瞻澤哀素柳解帶長陵陂婆娑清川右冷風解
煩懷寒泉濯温手寥寥神氣暢欽若盤春藪達度冥三
才怳惚喪神偶遊觀同隠丘愧無連化肘
詠懷詩五首
傲兀乘尸素日往復月旋弱喪困風波流浪逐物遷中
路高韻益窈窕欽重玄重玄在何許採真遊理間苟簡
為我養逍遥使我閒寥亮心神瑩含虚映自然亹亹沈
情去彩彩冲懷鮮踟蹰觀象物未始見牛全毛鱗有所
貴所貴在忘筌
其二
端坐隣孤影𦕈罔玄思劬偃蹇收神轡領略綜名書涉
老咍(一作怡)雙玄披莊玩太初詠發清風集觸思皆恬愉
俯欣質文蔚仰悲二匠徂蕭蕭柱下迥寂寂蒙邑虚廓
矣千載事消液歸空無無矣復何傷萬殊歸一塗道會
貴冥想罔象掇玄珠悵怏濁水際幾忘映清渠反鑒歸
澄漠容與舍道符心與理理密形與物物疎蕭索人事
去獨與神明居
其三
晞陽熙春圃悠緬歎時往感物思所託蕭條逸韻上尚
想天台峻髣髴巖階仰泠風灑蘭林管瀨奏清響霄崖
育靈藹神蔬含潤長丹沙映翠瀨芳芝曜五爽迢迢重
岫深寥寥石室朗中有尋化士外身解世網抱樸鎮有
心揮玄拂無想隗隗形崖頹冋冋神宇敞宛轉元造化
縹瞥隣大象願投若人蹤高步振策杖
其四
閑邪託静室寂寥虚且真逸想流巖阿朦朧望幽人慨
矣玄風濟(一作滋)皎皎離染純時無問道睡行歌將何因
靈溪無驚浪四嶽無埃塵余將遊其嵎解駕輟飛輪芳
泉代甘醴山果兼時珍脩林暢輕跡石宇庇微身崇虚
習本照損無歸昔神曖曖煩情故零零冲氣新近非域
中客遠非世外臣惔怕(一作澹泊)為無德孤哉自有隣
其五
坤基葩簡秀乾光流易穎神理速不疾道會無陵騁超超分
(一作介)石人握玄攬機領余生一何散分不諮天挺沈無冥到韻
變不揚蔚炳冉冉年往逡悠悠化期永翹首希玄津想登故
未正生途雖十三日巳造死境願得無身道(一作理)高棲冲默靖
述懷詩二首
翔鸞鳴崑崿逸志騰冥虚惚怳迴靈翰息肩棲南嵎濯
足戱流瀾採練銜神蔬高吟漱芳醴頡頏登神梧蕭蕭
猗(一作椅)明翩眇眇育清軀長想玄運夷傾首俟靈符河
清誠可期戢翼令人劬
總角敦大道弱冠弄雙玄逡巡釋長羅高步尋帝先妙
損階玄老忘懷浪濠川達觀無不可吹累皆自然窮理
增靈薪昭昭神火傳熙怡安沖漠優游樂静閒膏腴無
爽味婉孌非雅絃恢心委形度亹亹隨化遷
詠大德詩
遐想存玄哉沖風一何敞品物緝榮熙生塗連惚怳既
喪大澄真物誘則智蕩昔聞庖丁子揮刃在(一作任)神往
苟能嗣沖音攝生猶指掌乘彼來物間投此默照朗邁
度推卷舒忘懷附罔象交(一作大)樂盈胷襟神會流俯仰
大同羅萬殊蔚若克甸網寄旅海漚鄉委化同天壤
詠禪思道人(并序)
孫長樂作道士坐禪之像并而讃之可謂因俯對以
寄誠心來參焉於衡軛圖巖林之絶勢想伊人之在
兹余精其制作美其嘉文不能默已聊著詩一首以
繼於左其詞曰
雲峯竦太荒落落英㞯布迴壑佇蘭泉秀嶺攅嘉樹蔚
薈微遊禽峥嶸絶蹊路中有沖希子端坐摹(一作摩)太素
自強敏天行弱志慾無欲(音喻)玉質陵風霜淒淒厲清趣
指心契寒松綢繆諒歲暮會衷兩息間綿綿進禪務投
一滅官知攝二由神遇承蜩纍危九累十亦凝注懸想
元氣地研幾革麤慮冥懷夷震驚泊然肆幽度曾筌攀
六净空同浪七住逝虚乘有來永為有待馭
詠利城山居
五嶽盤神基四瀆涌蕩津動求目方智默守標静仁苟
不宴出處託好有常因尋元存終古洞往想逸民玉潔
其巖下金聲瀨沂濱捲華藏紛霧振褐拂埃塵跡從尺
蠖屈道與騰龍伸峻無單豹伐分非首陽真長嘯歸林
嶺蕭灑任陶鈞
文殊師利讃
童真領玄致靈化實悠長昔為龍種覺今則夢遊方愡
恍乘神浪高步維耶鄉擢此希夷質映彼虚閑堂觸類
興清遘目擊洞兼忘梵釋欽嘉會閑邪納流芳
彌勒讃
大人軌玄度弱喪升虚遷師通資自廢釋迦登幽閑彌
勒承神第聖錄載靈篇乘乾因九五龍飛兜率天法鼓
震玄宫逸響亮三千晃晃凝素姿結跏曜芳蓮寥朗高
懷興八音暢自然恬智冥微妙縹眇詠重玄盤紆七七
紀應運莅中幡挺此四八姿映蔚華林園亹亹玄輪奏
三攄在昔緣
維摩詰讃
維摩體神性陵化昭機庭無可無不可流浪入形名民
動則我疾人恬我氣平恬動豈形影形影應機情玄韻
乘十哲頡頏傲四英忘期遇濡首亹亹讃死生
善思菩薩讃
玄和吐清氣挺兹命世童登臺發春詠高興希遐蹤乘
虚感靈覺震網發童蒙外見憑寥廓有無自冥同忘高
故不下蕭條數仞中因華請無著陵虚散芙蓉能仁暢
玄句即色自然空空有交映迹冥知無照功神期發筌
悟豁爾自靈通
月光童子讃
靈童綏神理恬和自交忘弘規愍昏俗統體稱月光心
為兩儀藴迹為流溺梁英姿秀乾竺名播赤縣鄉神化
詭俗網玄羅摯遊方丘巖積陳痾長驅幸玉堂汲引興
有待冥歸無盡場戢翼棲高嵎凌風振竒芳
廬山東林雜詩慧遠
崇巖吐清氣幽岫棲神跡希聲奏羣籟響出山溜滴有
客獨冥遊徑然忘所適揮手撫雲門靈關安足闢流(一作)
(留)心叩玄扃感至理弗隔孰是騰九霄不奮沖天翮妙
同趣自均一悟超三益
報羅什法師偈
本端竟何從起滅有無際一微涉動境成此穨山勢或
相更相乘觸理自生滯因緣雖無主開途非一世時無
悟宗匠誰將握玄契末(一作來)問尚悠悠相與期暮歲
十喻詩(十首之一)羅什
一喻以喻空空必待此喻借言以會意意盡無會處既
得出長羅住此無所住若能映斯照萬象無來去
贈沙門法和(傳曰凡為十偈辭喻皆爾)
心山育明德流薰萬由延哀鸞孤桐上清音徹九天
遊石門詩(并序)廬山諸釋
石門在精舍南十餘里一名障山基連大嶺體絶衆
阜闢三泉之會並立而開流傾巖玄映其上蒙形衣
於自然故因以為名此雖廬山之一隅實斯地之竒
觀皆傳之於舊俗而未覩者衆將由懸瀨險峻人獸
迹絶逕迴曲阜路阻行難故罕經焉釋法師以隆安
四年仲春之月因詠山水遂杖錫而遊於時交徒同
趣三十餘人咸拂衣晨征悵然增興雖林壑幽䆳而
開途競進雖乘危履石並以所悦為安既至則援木
尋葛歴險窮崖猿臂相引僅乃造極於是擁勝倚巖
詳觀其下始知七嶺之美藴竒於此雙闕對峙其前
重巖映帶其後巒阜周迴以為障崇巖四營而開宇
其中則有石臺石池宫館之象觸類之形致可樂也
清泉分流而合注渌淵鏡净於天池文石發彩煥若
披面檉松芳草蔚然光目其為神麗亦已備矣斯日
也衆情奔悦矚覽無厭遊觀未久而天氣屢變霄霧
塵集則萬象隠形流光迴照則衆山倒影開闔之際
狀有靈焉而不可測也乃其將登則翔禽拂翮鳴猿
厲響歸雲迴駕想羽人之來儀哀聲相和若玄音之
有寄雖髣髴猶聞而神以之暢雖樂不期歡而欣以
永日當其沖豫自得信有味焉而未易言也退而尋
之夫崖谷之間會物無主應不以情而開興引人致
深若此豈不以虚明朗其照閒䆳篤其情耶並三復
斯談猶昩然未盡俄而太陽告夕所存已往乃悟幽
人之玄覽達恒物之大情其為神趣豈山水而巳哉
於是徘徊崇嶺流目四矚九江如帶丘阜成垤因此
而推形有巨細智亦宜然迺喟然歎宇宙雖遐古今
一契靈鷲邈矣荒途日隔不有哲人風跡誰存應深
悟遠慨焉長懷各欣一遇之同歡感良辰之難再情
發於中遂共詠之云爾
超興非有本理感興自生忽聞石門遊竒唱發幽情褰
裳思雲駕望崖想層城馳步乘長巖不覺質有輕矯首
登靈闕𦕈若凌太清端坐運虚輪轉彼玄中經神仙同
物化未若兩俱冥
觀化决疑廬山諸沙彌
謀始創大業問道叩玄篇妙唱發幽蒙觀化悟自然觀
化化已及尋化無間然生皆猶化化化化更相纏宛轉
隨化流漂浪入化淵五道化為海孰為知化仙萬化同
歸盡離化化乃玄悲哉化中客焉識化表年
詠懷詩史宗
有欲苦不足無欲亦無憂未若清虚者帶索被玄裘浮
遊一世間汎若不繫舟方當畢塵累棲志老山丘
陵峯採藥觸興為詩帛道猷
連峯數千里脩林帶平津雲過遠山翳風至梗荒榛茒
茨隠不見鷄鳴知有人閒步踐其徑處處見遺薪始知
百代下故有上皇民
答苕華詩竺僧度
機運無停住倏忽歲時過巨石會當竭芥子豈云多良
由去不息故令川上嗟不聞榮啟期皓首發清歌布衣
可煖身誰論飾綾羅今世雖云樂當奈後生何罪福良
由己寧云巳恤他
答僧佉叱(高僧傳云張奴題槐樹而為歌)張奴
濛濛大象内照曜實顯彰何事迷昏子縱惑自招殃樂
所少人往苦道若翻嚢不有松栢志何用擬風霜閒豫
(一作預)紫煙表長歌出昊蒼澄虚無色外應見有緣鄉歲
曜毘漢后辰麗傳殷王伊余非二仙晦迹之九方亦見
流俗子觸眼致酸傷略謠觀有念寧曰盡矜章
答張奴偈佉叱
悠悠世事惑滋損益使欲塵神横生悦懌惟此哲人淵
覺先見思形浮沫矚影遄電累躓聲華蔑醜章弁視色
悟空翫物傷變捨紛絶有斷習除戀青條曲蔭白茅以
薦依畦啜麻隣岸飲洊慧定計昭妙真曰眷慈悲有增
深想無倦
净土詠無名釋
金繩界寶地珍木蔭瑶池雲間妙音奏天際法蠡吹
宋詩
怨詩行慧休(十一首)
明月照高樓含君千里光巷中情思滿斷絶孤妾腸悲
風盪帷帳瑶翠坐自傷妾心依天末思與浮雲長嘯歌
視秋草幽葉豈再陽暮蘭不待歲離華能幾芳願作張
女引流悲繞君堂君堂嚴且祕絶調徒飛揚
江南思
幽客海隂路留戍淮陽津垂情向春草知是故鄉人
楊花曲
葳蕤華結實宛轉風含思掩涕守春心折蘭還自遺江
南相思引多歎不成音黃鶴西北去銜我千里心深堤
下生草高城上入雲春人心生思思心長為君
白紵歌二首
琴瑟未調心已悲任羅勝綺彊自持忍思一舞望所思
將轉未轉恒如疑桃花水上春風出舞袖逶迤鸞照日
徘徊鶴轉情豔逸君為迎歌心如一
少年窈窕舞君前容華豔豔將欲然為君嬌凝復遷延
流目送笑不敢言長袖拂面心自煎願君流光及盛年
秋風(一作秋歌)
秋風嫋嫋入曲房羅帳含月心思傷蟋蟀夜鳴斷人腸
長夜思君心飛揚他人相思君相忘錦衾瑶席為誰芳
(一作徒為芳)
秋思引
秋寒依依風過河白露蕭蕭洞庭波思君末光光已滅
𦕈𦕈悲望如思何
楚明妃曲
瓊臺彩楹桂寢雕薨金閨流耀玉牖含英香芬幽靄珠
彩珍榮文羅秋翠紈綺春輕驂駕鸞鶴往來仙靈含姿
綿視微笑相迎結蘭枝送目成當年為君榮
贈鮑侍郎
玳枝兮金英綠葉兮紫莖不入君玉杯低彩還自榮想
君不相豔酒上視塵生當令芳意重無使盛年傾
悼武丘法網法師慧琳
懷遊君之虎丘悼冥滅之廬嶺惟採錄於中京念提攜
於番境情飄颻於雙巒思纏綿於兩省何綢繆兮無極
心所存兮腷臆閱嚴冬兮已謝藉隆暑兮既息四運紛
其邅迴情期窅以長匿苟來緣之匪亡卷生年以增惻
齊詩
估客樂寶月
(齊武帝布衣時同寶月遊樊鄧及登祚追憶往事命月作此四章奏之管絃)
郎作十里行儂作九里送拔儂頭上釵與郎資路用
其二
有信數寄書無信心相憶莫作瓶落井一去無消息
其三
大艑珂峩頭何處發揚州借問艑上郎見儂所歡不
其四
初發揚州時船出平津泊五兩如竹林何處相尋博
行路難
君不見孤雁關外發酸嘶度揚越空城客子心腸斷幽
閨思婦氣欲絶凝霜夜下拂羅衣浮雲中斷開明月夜
夜遥遥徒相思年年望望情不歇寄我匣中青銅鏡倩
人為君除白髮行路難行路難夜聞南城漢使度使我
流淚憶長安
梁詩
䜟詩寶誌
(隋書云梁武帝與誌公坐重雲殿公忽起舞歌樂須臾悲泣賦此云云自天監至大同三十餘)
(年江表晏然至太清二年臺城䧟帝享國四十八年所言五十裏也太清元年八月十三而侯)
(景自懸瓠來降在丹陽之北子地也景作亂始自戊辰歲至午年帝崩)
樂哉三十餘悲哉五十裏但看八十三子地妖災起佞
臣作欺妄賊臣滅君子若不信吾言龍時侯賊起且至
馬中間銜悲不見喜
䜟詩
(周廣順中江南伏龜山圮得白石函二八廣八寸中有銘云維天監十四年秋八月寶公埋於)
(此山當時名臣陸倕王筠姚詧而下皆莫曉其義問之曰在五百年後方應詞曰)
若問江南事江南自有憑(䜟石虎李煜事)乘鷄登寶位(以丁酉年李氏)
(有國也)犬吠入金陵(宋開寶七年甲戌伐江南也八年國滅)子建司南斗安
仁秉夜燈(當王師圍城其南曹彬其北潘美也)東隣家道闕隨虎遇明君
(太平興國三年戊寅吳越錢弘俶舉國入朝家道關無錢也)
奉和武帝三教詩智藏
心源本無二學理共歸真四執迷叢藥六味增苦辛資
緣良雜品習性不同循至覺隨物化一道開異津大士
流權濟訓義乃星陳周孔尚忠孝立行肇君親老氏貴
裁欲存生由外身出言千里善芬為窮世珍理空非即
有三明似未臻近識封岐路分鑣疑異塵安知悟云漸
究極本同倫我皇體斯會妙鑒出機神眷言總歸轡迴
照引生民顧惟慙宿植邂逅逢嘉辰願陪入明解歲暮
有攸因
和受戒詩(庾肩吾有和太子重雲殿受戒詩)慧令
泬寥秋氣爽搖落寒林疎風散飛廉雀浪動昆明魚是
日何為盛證戒奉皇儲願陪升自在神通任卷舒
犯虜將逃作慧慕
(從周入齊夜渡砥柱見梁詞人麗句文苑英華作顔之推)
客子倦艱辛夜出小平津馬色迷關吏鷄鳴起戍人露
鮮花歛影月照寶刀新問我將何去北海就孫賓
詠獨杵擣衣慧偘
非是無人助意欲自鳴砧照月歛(一作憐)孤影乘風送迥
音言擣雙絲練似奏一絃琴令君聞獨杵知妾有專心
聞侯方兒來寇
羊皮贖去士馬革歛還尸天下方無事孝廉非哭時
弔范賁慧約
我有數行淚不落十餘年今日為君盡併灑秋風前
二洲歌二首法雲
三洲斷江口水從窈窕河傍流啼將别共來長相思
其二
三洲斷江口水從窈窕河傍流歡將樂共來長相思
陳詩
詠山慧標(八首)
靈山藴麗名秀出寫蓬瀛香爐帶煙上紫蓋入霞生霧
捲蓮峯碧嵓開石鏡明定知丘壑裏併佇白雲情
其二
峨眉信重險天目本仙居金華抱丹竈玉笥藴神書幽
人披薜荔怨妾採蘼蕪紫巖無暮雨何時逢故夫
其三
丹霞拂層閣碧水泛蓬萊鰲岫含煙聳蓮崖照日開松
門夾細葉石磴染新苔能令平子見淹留未肯回
詠水
驪泉紫闕映珠浦碧沙連岸隔蓮香遠流清雲影深風
潭如拂鏡山溜似調琴請君看皎潔知有澹然心
其二
長川落日照深浦漾清風弱柳垂江翠新蓮夾岸紅船
行疑泛迥月映似沈空願逐琴高戱乘魚入浪中
其三
曾添疎勒井經涌貳師營玉津花色亮銀溪錦磧明舟
如空裏汎人似鏡中行持將符上善利物動高情
詠孤石
中原一孤石地理不知年根含彭澤浪頂入香爐煙崖
成二鳥翼峯作一莖蓮何時發東武今來鎮蠡川
贈陳寶應
送馬猶臨水離旌稍引風好看今夜月當照紫微宫
和偃法師遊故苑曇瑗
丹陽松葉少白水黍苗多浸滛下客淚哀怨動民歌春
溪度短葛秋浦沒長莎麋鹿自騰倚車騎絶經過蕭條
四野望惆悵將如何
遊故苑洪偃(三首)
龍田留故苑汾水結餘波悵望傷遊目辛酸思緒多凉
颸慘高樹濃露變輕蘿澤葵猶帶荇池竹尚(一作下)侵荷
秋風徒自急無復白雲歌
登吳昇平亭
蕭蕭物候晚肅肅天望清旅人聊策杖登高蕩客情川
原多舊迹墟里或新名宿煙浮始旦朝日照初晴獨遊
乏徒侣徐步寡逢迎信矣非吾託賞心何易并
遊鍾山之開善定林息心宴坐引筆賦詩
杖策步前嶺褰裳出外扉輕蘿轉蒙密幽徑復紆威樹
高枝影細山盡(一作晝)鳥聲稀石苔時滑屣蟲網乍粘衣
澗傍紫芝曄巖上白雲霏松子排煙去堂生寂不歸窮
谷無還往攀桂獨依依
臨終詩智愷
千月(一作秋)本難滿三時理易傾石火無恒燄電光非久
明遺文空滿笥徒然昩無(一作復)生泉路方幽曀寒隴向
淒清一隨朝露盡惟有夜松聲
詠孤石定法師
迥日直生空平湖四望通巖隈恒灑浪樹杪鎮搖風偃
流還漬影侵霞更上紅獨拔羣峯外孤秀白雲中
北周詩
五苦詩法師(七首)
生苦
可患身為患生將憂共生心神恒獨苦寵辱横相驚朝
光非久照夜燭幾時明終成一聚土強覓千年名
老苦
少時欣日益老至苦年侵紅顔既罷豔白髮寧久吟階
庭唯仰杖朝府不勝簮甘肥與妖麗徒有壯時心
病苦
拔劒平四海横戈却萬夫一朝床枕上迴轉仰人扶壯
色隨肌減呻吟與痛俱綺羅雖滿目愁眉獨向隅
死苦
可憐凌雲志忽隨朝露終長辭白日下獨入黃泉中池
臺既已沒墳隴向應空唯當松栢裏千年恒勁風
愛離
誰忍心中愛分為别後思幾時相握手嗚噎不能辭雖
言萬里隔猶有望還期如何九泉下更無相見時
五盛隂
(佛書有五隂之喻謂以聚沫喻色水泡喻愛陽燄喻想芭蕉喻行幻事喻識言皆空虚也)
先去非長别後來非久親新墳將舊塜相次似魚鱗茂
陵誰辨漢驪山詎識秦千年如昨日一種併成塵定知
今世土還是昔時人焉能取他骨復持埋我身
過徐君墓
延陵上國返枉道訪徐公死生命忽異歡娛意不同始
往邙山北聊踐平陵東徒解千金劒終恨九泉空日盡
荒郊外煙生松栢中何言愁寂寞日暮白楊風
飲馬長城窟法師
長城征馬度横行且勞羣入冰穿凍水飲浪聚流文澄
鞍如漬月照影若流雲别有長松氣自解逐將軍
隋詩
愛妾換馬法宣
朱鬛飾金鑣紅糚束素腰似雲來躞蹀如雪去飄颻桃
花含淺汗柳葉帶餘嬌騁先將獨立雙絶不俱標
和趙郡王觀妓應教
桂山留上客蘭室命妖嬈城中畫眉黛宫内束纖腰舞
袖風前舉歌聲扇後驕周郎不相顧今日管絃調
遊三學山智炫
秀嶺接重煙嶔岑上半天絶巖低更舉危峯斷復連側
石傾斜澗回流瀉曲泉野紅知草凍春來鳥自傳樹錦
無機織猿鳴詎假絃葉密風難度枝疎影易穿抱袠依
閒沼策杖戲荒田遊心清漢表置想白雲邊榮名非我
願息意且蕭然
緇素祖道新林感賦曇遷
平生本胡越閩吳各異津聯翩一傾蓋便作法城親清
談解煩累愁眉始得伸今朝忽分手恨失眼中人子向
徑何道慧業日當新我住䢴江側終為松下塵沉浮從
此隔無復更有因此别終天别迸淚忽霑巾
言離廣府還望桂林去留愴然自述贈懷
玄逵(三首)
標心之梵宇運想入仙洲嬰痼乖同好沈情阻若抽葉
落乍難聚情離不可收何日乘杯至詳觀演法流
戱擬四愁聊題兩絶
我行之數萬愁緒百重思那教六尺影獨步五天陲
其二
上將可陵師匹士志難移如論惜短命何得滿長祗
哀速終靈裕
今日坐高堂明朝卧長棘一生聊已竟來報將何息
悲永殯
命斷辭人路骸送鬼門前從今一别後更會幾何年
臨終詩智命
幻生還幻滅大幻莫過身安心自有處求人無有人
送别智才
鏡中辭舊識灞岸别新知年來本應老祗為數經離
薛道衡見訪戲題方圓動静四字曇延
方如方等城圓如智慧日動則識波浪静類涅槃室
順益頌無名釋
騄驥資鞭策蘭蕙佇薰風至理信難見非人孰可通輸
心仰圓極瑩麗入玄中總轡超三有摶飛上四空簮纓
猶幻夢財利若塵蒙高揖謝時俗瀟灑出樊籠
媱泆曲(作此曲彈琴以兆史見也)沸大(二首)
煌煌鬱金生於野田過時不採宛見棄捐曼爾豐熾華
色惟新與我同歡
委靡辭
宿心嘉爾故固良媒問名諧帥占相良時慘慘惕惕懼
爾不來既覩爾顔我心怡怡今不合歡豈徒費哉斯誓
為定淑女何疑
一三五七九言慧英
遊愁赤縣遠丹思抽鷲嶺寒風駛龍河激水流既喜朝
聞日復日不覺年頽秋更秋已畢耆山本願誠難住終
望持經振錫往神州
附讃銘誄賦
釋迦文佛像讃(并叙)支遁
夫立人之道曰仁與義然則仁義有本道德之謂也
昔姬周之末有大聖號佛天竺釋王白净之太子也
俗氏母族厥姓裘曇焉仰靈胄以丕承藉&KR1441;哲之遺
芳吸中和之誕化禀白净之顯然生自右脅弱而能
言諒天爵以不加為貴誡逸祿以靡須為足故常夕
惕上位逆旅紫庭紆軫儲宫擬翮區外俄而高逝周
覽郊野四闢皇扉三鑒疾苦風人厲辭以激興乃甘
心受而莫逆訊大猷於有道慨在兹之致淹遂乃明
發遐征棲遲幽閒脱皇儲之重任希無待以輕舉褫
龍章之盛飾貿窮巖之襹褐資送之儔自崖而反矣
爾乃抗志匪石安仁以山斑卉匡居摧心立盟釐安
般之氣緒運十筭以質心併四籌之八記從二隨而
簡巡絶送迎之兩際緣妙一於鼻端發三止之矇秀
洞四觀而合泯五隂遷於還府六情虚於静林涼五
内之欲火廓太素之浩心濯般若以進德潜七住而
挹玄搜冥魚於六絶齒既立而廢筌豁萬劫之積習
同生知於當年掩五濁以擅曜嗣六佛而徵傳偉唯
丈六體佩圓光啟度黃中色豔紫金運動陵虚悠往
倏忽八音流芳逸豫揚彩沙覽未兆則卓絶六位曲
成已著則化隆三五沖量弘乎太虚神蓋宏於兩儀
易簡待以成體太和擬而稱劭圓蓍者象其神寂方
卦者法其智周照積祐之留祥元宿命以制作或綢
之以德義或疎之以沖風亮形搖於日新期妙主於
不盡美既青而勝藍逞百練以就粹導庶物以歸宗
拔堯孔之外鍵屬八億以語極罩墳索以興典掇道
行之三無絡耼周以曾玄神化著於西域若朝暉升
於𤾉谷民望景而興行猶曲調諧於宫商當是時也
希夷緬邈於羲風神竒卓絶於皇軒蔚彩沖漠於周
唐頌味有餘於鄒魯信可謂神化之都領皇王之宗
謨也年逾從心泯迹泥洹夫至人時行而時止或隠
此而顯彼迹絶於忍土冥歸於維衛俗徇常以駭竒
固以存亡而統之至於靈覺之性三界殄悴豁若川
傾頽如乾墜黔首與永夜同幽冥流與涸津並匱六
度與崩岑俱褫三乘與絶軸解轡門徒泣血而心喪
百靈銜哀而情悸夫道高者應卑因巡者親譽故不
祈哭而哭豈非兼忘天下易使天下兼忘難靈風播
越環周六合歴數終於赤縣後死所以與聞景仰神
儀而事絶於千載袛洹既已漂落玉樹卒亦荒蕪道
喪人亡時亦已矣遁以不才仰遵大猷追朝陽而弗
暨附桑榆而未升神馳在昔願言再欽遂援筆興古
述厥遐思其詞曰
太上邈矣有唐統天孔亦因周籧廬三傳明明釋迦實
惟帝先應期叡作化融竺乾交養恬和濯粹沖源邁軌
世王領宗中玄堂構洪謨揭秀負靈峻誕崑岳量裒太
清太象罕窺乃圓其明玄音希和文以八聲煌煌慧炬
燭我宵征人欽其哲孰識其冥望之霞舉即亦雲津威
揚夏烈温柔晞春比器以形卓機以神卷即烟滅騰亦
龍伸鼓舞舟壑靈氣惟新誰與兹作獨運陶釣三無衷
玄八億致遠二部既弘雙翰惟典充以環竒恬以易簡
藏諸藴匱實之令善可善善因乃讃乃演致存言性豈
伊弘闡日月貞朗顯晦周徧生如紛霧曖來巳晞至人
全化跡隨世微假云泥洹言告言歸遺風六合佇方赤
畿象罔不存誰與悟機鏡心乘翰庶覿冥暉
阿彌陀佛像讃(并序)
夫六合之外非典籍所模神道詭世豈意者所測故
曰人之所知不若其所不知每在常輒欲以所不能
見而斷所未能了故令井蛙有坎宅之矜馮夷有秋
水之伐故其冥矣余遊大方心倦無垠因以静暇復
伸諸竒麗佛經記西方有國國名安養迥遼迴邈路
踰恒沙非無待者不能遊其疆非不疾者焉能致其
速其佛號阿彌陀晉言無量壽國無王制班爵之序
以佛為君三乘為教男女各化育于蓮華之中無有
胎孕之穢也館宇宫殿悉以七寶皆自然懸搆制非
人匠苑囿池沼蔚有竒榮飛沈天逸於淵藪逝寓羣
獸而率真閶闔無扇於瓊林玉響天諧於簫管冥霄
隕華以闔境神風拂故而納新甘露徵化以醴被蕙
風導德而芳流聖音應感而雷響慧澤雲垂而沛清
學文噏兮而貴言真人冥宗而廢翫五度憑虚以入
無般若遷知而出玄衆妙於兹大啟神化所以永傳
别有經記以錄其懿云此晉邦五末之世有奉佛正
戒諷誦阿彌陀經誓生彼國不替誠心者命終靈逝
化往之彼見佛神悟即得道矣遁生末蹤忝厠殘跡
馳心神國非所敢望乃因匠人圖立神表仰瞻高儀
以質所天詠言不足遂復係以微頌其詞曰
王猷外釐神道内綏皇矣正覺實兼宗師泰定軫曜黃
中秀姿恬智交泯三達玄夷啟境金方緬路悠迴于彼
神化悟感應機五度砥操六慧研微空有同狀玄門洞
開詠歌濟濟精義順神玄肆洋洋三乘詵詵藏往摹故
知來惟新二才孰降朗滯由人造化營域雲搆峩峩紫
館辰峙華宇星羅玉闈通方金墉啟阿景傾朝日豔蔚
晨霞神提迴互九源曾深浪無筌忘鱗罕餌滛澤不司
虞駭翼懷林有客驅徒雨埋機心甘露敦洽蘭蕙助馨
化隨雲濃俗與風清葳蘂消散靈飈掃英瓊林諧響八
音文成珉瑶沈粲芙蕖晞陽流澄其潔蘂播其香潜爽
冥萃載哲來翔孕景中葩結靈幽芳類諸風化妙兼于
長邁軌一變同規坐忘
萬佛影銘(并序)慧遠
(佛昔化毒龍所留之影在月氏國石室中去此萬六千里遠師每欣感交懷志欲膽禮會有西)
(域道士叙其光相圖寫儀像於東林寺色疑積空望似煙霞暉相炳曖若隠而顯感世之應詳)
(於記也)
夫滯於近習不達希世之聞撫常永日罕懷事外之
感是使塵想制於玄襟天羅網其神慮若以之窮齡
則此生豈遇以之希心則開悟靡期於是發憤忘食
情百其慨静慮閑夜理契其心爾乃恩沾九澤之惠
三復無緣之慈妙尋法身之應以神不言之化化不
以方唯其所感慈不以緣冥懷自得譬日月麗天光
影彌暉羣品熙榮有情同順咸欣懸映之在已罔識
曲成之攸寄妙物之談功盡於此將欲擬夫幽極以
言其道髣髴存焉而不可論何以明之法身之運物
也不物物而兆其端不圖終而會其成理玄於萬化
之表數絶乎無形無名者也若乃語其筌寄則道無
不在是故如來或晦先跡以崇基或顯生塗而定體
或獨發於莫尋之境或相待於既有之場獨發類乎
形相待類乎影推夫冥寄為有待耶為無待耶自我
而觀則有間於無間矣求之法身原無二統形影之
分孰際之哉而今之聞道者咸摹聖體於曠代之外
不悟靈應之在兹徒知圓化之非形而動止方其跡
豈不誣哉遠昔尋先師奉侍歴載雖啟蒙慈訓託志
玄籍每想竒聞以篤其誠遇西域沙門輒餐遊方之
說故知有佛影而傳者尚未曉然及在此山值罽賓
禪師南國律學道士與昔聞既同並是其人遊歴所
經因其詳問乃多有先徵然後驗神道無方觸像而
寄百慮所會非一時之感於是悟徹其誠應深其信
將援同契發其真趣故與夫隨喜之賢圖而銘焉
廓矣大像理玄無名體神入化落影離形迴暉層巖凝
映虚亭在隂不昧處暗愈明婉步蟬蜕朝宗百靈應不
同方跡絶兩冥
茫茫荒宇靡勸靡奬談虚寫容拂空傳像相具體微沖
姿自朗白毫吐曜昏夜中爽感徹乃應扣誠發響留音
停岫津悟冥賞撫之有會功弗由曩
旋踵忘敬罔慮罔識三光掩暉萬象一色庭宇幽藹歸
塗莫測悟之以静震之以力慧風雖遐維塵攸息匪伊
玄覽孰扇其極
希音遠流乃眷東顧欣風慕道仰規玄度妙盡毫端運
微輕素託彩虚凝殆映霄霧迹以像真理深其趣竒興
開襟祥風引路清氣迴於軒宇昏明交而未曙髣髴鏡
神儀依稀若真遇
銘之圖之曷營曷求神之聽之鑒爾所修庶兹臣軌映
彼玄流漱情靈沼飲和至柔照虚應簡智落乃周深懷
冥託霄想神遊畢命一對長謝百憂
晉襄陽丈六金像頌(并序)
昔衆祐降靈出自天竺託化王宫興於上國顯迹重
冥開闢神路明暉宇宙光宅大千萬流澄源圓映無
主覺道虚凝湛焉遺照於是乘變化以動物而衆邪
革心跬神步以感時而羣疑同釋法輪玄運三乘並
轍道世交興天人攸夢淨音既暢逸響遠流密風遐
扇遠生善教末年垂千祀徒欣大化而運乖其會弗
獲叩津沙門發明淵極魍魎神影餐服至言雖欣味
餘塵道風遂邁擬足逸步玄迹已邈每希想光晷髣
髴容儀寤寐興懷若形心目冥應有期幽情莫發慨
焉自悼悲憤靡寄乃遠契百念慎敬慕之思追述八
王同志之感魂交寢夢而情悟於中遂命門人鑄而
像焉夫形理雖殊階塗有漸精麤誠異悟亦有因是
故擬狀靈範啟殊津之心儀形神模闢百慮之會使
懷遠者兆玄根於來葉存近者遘重刧之厚緣乃道
福兼弘真跡可踐三源反流九神同淵於時四輩悦
情道俗齊趣跡響和應者如林鑄均有虚室之供而
進助者不以纖毫為挫勸佐有彌刧之勤而操務者
不以昏疲告勞因物任能不日而成功自人事猶天
匠焉夫明志莫如詞宣德莫如頌故志以詞顯而功
業可存德以頌宣而形容可像匪詞匪頌將何美焉
乃作頌曰
堂堂天師明明遠度淩邁羣萃超然先悟慧在恬虚妙
不以數感時而興應世成務金顔映發竒相暉布肅肅
靈儀峨峨神步茫茫造物玄運冥馳偉哉釋迦與化推
移静也淵默動也天隨綿綿遠御亹亹長縻反宗無像
光潜影離仰慕千載是擬是儀
法師支曇諦誄(并序)道護
晉義熙七年五月某日道士支曇諦卒春秋六十有
五嗚呼哀哉法師肇胤西域本出康居因族以國氏
既服膺師訓乃從法姓支徙於吳興郡烏程縣都鄉
千秋里資金商之貞氣藉陽育之韶律胄遐方而誕
秀恊川嶽而稟神識情湛粹風宇明肅道致表於天
期德範彰於素器貞悟獨拔羣異不足以動其心至
誠深固衆論莫能以干其執是以超塵絶詣慧旨發
於弱齡研欲耽玄明道昭於歲暮故能振靈風於神
境演妙化於季葉嗣清徽於前哲穆道俗而歸懷焉
遊涉衆方敷揚大業妙尋幽賾清言析微加善屬文
辭識賞參流固已諧契風勝領冠一時矣公之中年
爰乃慨以城傍難置幽居為節且山水之性素好自
然淨外之默體自天心於是謝緣人封遁迹巖壑乃
考室於吳興郡故鄣之崑山味道崇化二十餘載其
棲業所弘可以洗心滌垢筌象之美足以窮興永年
於是睎宗歸仁者自羣方而集欽風懷趣者不遠而
叩津焉于時時望英豪多延請齋講公虚心應物不
嘗以動止介懷推誠述義未始以道俗殊致其中抱
一之德又遐爾所推方將灑拂玄路絙維頽風超外
妙梯擬徹玄蹤惜乎不永遘疾而終識者深云亡之
痛攸情感惟良之悲蓋無爵而貴生榮死哀者其此
之謂矣雖至理冥一存亡定於形初玄識妙照骸器
同於朽壤然而闕情期於欣慼之境未泯乎離會之
心者亦何能不以失得為悲喜臨長岐而悽懷哉苟
冥廢之難體寄筌翰以懷風援弱毫而舒情播清暉
乎無窮乃作誄曰
綿綿終古曖曖玄路妙緣莫叩長寐靡寤生滅紛紜動
息舛互相驅百世季葉彌蠧水溺塵勞孰知其故至人
乘運靈覺中肇未覩滄流井鼃無小大明融朗幽夜乃
曉滅有歸空除闇即曒道洽無方仁被禽鳥昧者靡遺
識者彌了(其一)超哉法師道性自然一心絶俗祗誠重玄
研微神鋒妙悟無間塵之所著在至斯捐累之所引秉
之彌堅擺落塵羈振拕靈淵(其二)遼遼清雅肅肅貞韻汪
汪其冲亹亹其進和而有概異而不峻渟心獨得標想
千仞虚以應物無來不順(其三)汎遊弘化振響揚暉開道
玄肆肇闢靈扉位制冥極剖折幽微忘懷善挹穆然靡
違會通羣方總之所歸遐抗頹綱闡固法闈緒此妙慧
乃播神威(其四)幽境湛默人肆諠引間邃易一華紛難泯
公乃慨然中駕潜軫卜居川巖搆室林巘擯拭外緣潜
精内敏靡筌不服無微不盡(其五)蔚矣崑嶺岡阜丘墟連
峯雲秀迥壑迂餘庭蔭蕭條階繞清渠翳然其遠肅爾
其虚𦕈𦕈玄風愔愔僧徒味道閒室寂焉神居心隨道
親情與俗疎(其六)道固無孤德必有隣淵清引映業勝懷
人晞風宗玄自遠來賓亦有襟期時來問津湛湛先窮
日日王神林壤有謝道心常新(其七)聖逝言絶賢表義乖
翳翳末運玄化將頹澹矣夫子道俗歸懷庶享遐年振
此落維如何不弔棄世永辭儀景長歸逝矣不追有識
深慟含情同悲嗚呼哀哉(其八)推著綢繆聚淹信宿閒宴
清宇藉卉幽谷或濯素瀨爰憩翠竹屢興名辰汎觴掇
菊梨柚薦甘蒲筍為蔌賦詩詠言怡然偕足眷懷兹遊
想之在目傷哉斯遇千載無復踐舊霑襟瞻幃悲哭嗚
呼哀哉(其九)有必之無始則歸卒達人妙觀千齡一日昩
者或應横為凶吉邈矣法師夙反玄室累刧之勤不速
而疾庶遘冥緣終會靈術妙斤弗運實深喪質情在未
冥悵為自失寄懷毫素微風載述嗚呼哀哉(其十)
鳩摩羅什法師誄(并序)僧肇
夫道不自弘弘必由人俗不自覺覺必待匠待匠故
世有高悟之期由人故道有小成之運運在小成則
靈津輟流期在高悟則玄鋒可詣然能仁曠世期將
千載時師邪心是非競起故使靈規潜逝徽緒殆亂
爰有什法師者蓋先覺之遺嗣也凝思大方馳懷高
觀審釋道之陵遲悼蒼生之窮藹故乃奮迅神儀寓
形季俗繼承洪緒為時城塹世之安寢則覺以大音
時將晝昏乃朗以慧日思結頽綱於道消緝落緒於
窮運故乘時以會錯枉以正一扣則時無互鄉再擊
則畏壘歸仁於斯時也羊鹿之駕摧輪六師之車覆
轍二想之玄既明一乘之奥亦顯是以端坐嶺東響
馳八極恬愉弘訓而九流思順故大秦符姚二大王
師旅以延之斯仁王也心遊大覺之門形鎮萬化之
上外揚羲和之風内盛弘法之術道契神交屈為形
授公以宗匠不重則其道不尊故藴懷神寶感而後
動自公形應秦川若燭龍之曜神光恢廓大宗若曦
和之出榑桑融冶常道盡重玄之妙閒邪悟俗窮名
教之美言既適時理有圓會故辯不徒興道不虚唱
斯乃法鼔重震於閻浮梵輪再轉於天北矣自非位
超修成體精百練行藏應時其孰契於兹乎以要言
之其為弘也隆於春陽其除患也厲於秋霜故巍巍
乎蕩蕩乎無變之高韻然隘運幽興若人云暮癸丑
之年年七十四月十三日薨乎大寺嗚呼哀哉道匠
西傾靈軸東摧朝曦落曜寶岳崩頽六合晝昏迷駕
九迴神關重閉三途競開夜光可惜盲子可哀罔極
之感人百其懷乃為誄曰
先覺登霞靈風緬邈通仙潜凝應真沖漠叢叢九流是
非競作悠悠盲子神根沈溺時無指南誰識冥度大人
遠覺幽懷獨悟恬冲静默抱此玄素應期乘運翔翼天
路既曰應運宜當時望受生乘利形標竒相襁褓俊遠
髫齓逸量思不再經悟不待匠投足八道遊神三向玄
根挺秀宏音遠唱又以抗節忽棄榮俗從容道門尊尚
素朴有典斯尋有妙斯錄弘無自替宗無擬族霜結如
冰神安如岳外跡彌高内朗彌足恢恢高韻可模可因
愔愔冲懷惟妙惟真静以通玄動以應人言為世寶默
為時珍華風既立二教亦賓誰謂道消玄化方新自公
之覺道無不弘靈風遐扇逸響高騰廓兹大方然斯慧
燈道音始唱俗網以崩癡根彌拔上善彌增人之寓俗
其途無方統斯羣有紐兹頹綱順以四恩降以慧霜如
彼維摩迹參城坊形雖圓應神冲帝鄉來教雖妙何足
以臧偉哉大人振降圓德標此名相顯彼冲默通以衆
妙約以玄則方隆般若以應天北如何運邅幽里冥剋
天路誰通三途誰塞嗚呼哀哉至人無為而無不為擁
網遐籠長羅遠羈純恩下釣客旅上擒恂恂善誘肅肅
風馳道能易俗化能時移奈何昊天摧此靈規至真既
往一道莫施天人哀泣悲慟靈祗嗚呼哀哉公之云亡
時唯百六道匠韜斤梵輪摧軸朝陽頽景瓊岳顛覆宇
宙晝昏時喪道目哀哀蒼生誰撫誰育普天悲感我增
摧衂嗚呼哀哉昔吾一時曾遊仁川遵其餘波纂承虚
玄用之無窮鑚之彌堅躍日絶塵思加數年微情末叙
已隨化遷如可贖兮貿之以千時無可待命無可延惟
身惟人靡憑靡緣馳懷罔極情悲昊天嗚呼哀哉
道慶法師銘詞(并序)法宣
余與伊人言忘道狎京輦少年已欣共被他鄉衰暮
更喜同袍月席風筵接腕晤語吾子經堂論室促膝
非異人豈意玄窮殱我良友千行徒洒百身寧贖未
能抑筆聊書短銘
十力潜景四依匡世踵德連暉伊人是繼宫牆戒忍燈
炬禪慧並驅生林分庭安叡論堂撝玉義室芬蘭坐威
師子衆繞栴檀道潔塵外理析談端四儀式序三業惟
安穢土機窮勝人現滅帳留餘影車迴去轍隴月孤照
墳泉幽冽竹露暫團松風長切氣運有終德音無絶
擬周廟金人銘(名息心銘)亡名釋
法界内有如意寶人焉久緘其口銘其膺曰古之攝心
人也誡之哉誡之哉無多慮無多知多知多事不如息
意多慮多失不如守一慮多志散知多心亂心亂生惱
志散妨道勿謂何傷其苦悠長勿言何畏其禍鼎沸滴
水不停四海將盈纖塵不拂五嶽將成防末在本雖小
不輕關爾七竅閉爾六情莫視於色莫聽於聲聞聲者
聾見色者盲一文一藝空中小蚋一伎一能日下孤燈
英賢才藝是為愚弊捨棄浮樸躭溺滛麗識馬易奔心
猿難制神既勞役形必損斃邪徑終迷脩途永泥莫貴
才能是曰惛懵誇拙羡巧其德不弘名厚行薄其高速
崩徒(一作塗)舒翰卷其用不恒内懷憍伐外致怨憎或談
於口或書於手邀人令譽亦孔之醜凡謂之吉聖以之
咎賞悦暫時悲憂長久畏影畏迹逾走逾劇端坐樹隂
迹滅影沉厭生患老隨思隨造心想若滅長死長絶不
死不生無相無名一道虚寂萬物齊平何勝何劣何重
何輕何賤何辱何貴何榮澄天愧净皎日慙明安夫岱
嶺固彼金城敬貽賢哲斯道利貞
思親鑿井銘慧斌
哀哀父母載生載育亦既弄璋我顧我復一朝棄予山
川滿目雲掩重關風驚大谷愛敬之道天倫在兹殷憂
暮齒見子無期鑿井通給託事興詞百年幾日對此長
悲玉檢之南嶧陽之北獲麟之野秉禮之國居有美政
俗多儒墨玉井洞開高碑斯勒
三不為篇海順
我欲偃文修武身死名存研石通道祈井流泉君肝在
内我身處邊荆軻拔劒毛遂捧盤不為則己為則不然
將恐兩虎共鬭勢不俱全永存今好長絶來怨是以返
跡荒逕息影柴門
我欲刺股錐刃懸頭屋梁書臨雪彩牒映螢光一朝鵬
舉萬里鸞翔縱任身辯遊說君王高車返邑衣錦還鄉
將恐鳥殘以羽蘭折由芳籠餐詎貴鈎餌難嘗是以高
巢林藪深穴池塘
我欲衒才鬻德入市趨朝四衆瞻仰三槐附交標形引
勢身達名超箱盈綺服厨富甘肴諷揚絃管詠美歌謠
將恐塵棲弱草霜宿危條無過日旦靡越風朝是以還
傷樂淺非惟苦遥
詳玄賦慧命
惟一實之淵曠嗟萬相之繁雜真俗異而體周凡聖分
而道合承師友之遺訓藉經論之垂芳罄塵庸之小識
請興言於大方何羣類之蠢蠢處法界之茫茫性窮幽
而彌曉理至寂而逾彰既非空而非有又若存而若亡
談祕密於慈氏歎香冥於伯陽湛一虚而致極總萬有
以為綱雖即事而易迷亦至近而難識非名言之所顯
豈情智而能測口欲辯而詞喪心將緣而慮息故雖一
音隨類之能三轉任機之力莫不停八正於寂泊之門
輟四辯於恬淡之域尋其體也豁乎無際𦕈乎無窮源
乎無始極乎無終解惑以兹齊貫染淨於此俱融該空
有而閴寂括宇宙以通同論其用也一而能多静而能
亂挺萬類之殊形吐羣情之别觀結五住之盤根起十
纏之羈絆隨迷悟而通塞逐昏明而集散四流因之漂
蕩六道以之悠漫三賢十聖曖以聯綿二智五眼曄而
輝煥渾升沈而共壑派違順以分岐體無非而不是用
無相而不為若純金不隔於鐶釧等積水不憚於漣漪
故令名用諠雜集起紛馳事若萬軫殊轍理則千輪共
規觀無礙於緣起信難思於物性猶寶殿之垂珠若瑶
臺之懸鏡彼此異而相入紅紫分而交映法無定於心
境人靡隔於凡聖物不滯於自他事莫擁於邪正何巨
細之殊越遂參互而容持隣虚含大千之界刹那總三
際之時懼斯言之少信借帝網以除疑蓋普眼而能矚
豈惑識以知之覿九會之玄文覽萬聖之遺則睠常啼
於東市慕善財於南國歴多城而進解訪衆師而遣惑
始承命於文殊終歸宗於妙德雖遊形於法界未動足
於祇園歎一王之似虐嗟五熱之非暄握手入和修之
舍彈指開阿逸之門聞一音之常韻覩極聖之恒存三
九於兹絶聽二七自此亡魂斯甚深之境界亦何易而
詳論悼稟識之多迷慨羣生之少慧保一異之四邪執
斷常之雙訃怖夢虎於長眠翫空花於久翳縈結纏而
未解任漂流而莫濟背七覺而逾昏染六慾而方滯何
理通而志隔既法是而情非忽竛竮而獨往久逃逝而
亡歸理寶藏於窮舍匿明珠於敝衣抱一真而不識縈
萬惱以&KR1187;欷嗟余既己傷於悟晚且又悲乎命局藉五
部之流耀蒙四依之睠錄涉講肆以開愚託禪林而遣
慾猴著鎖而停躁蛇入筒而改曲涉曠海以戒舟曉重
幽以慧燭絶諍論於封想息是非於妄情創歛緣於有
學終寂慮於無生顯真宗之實想達世用之虚名道莫
遣於始行暗弗拒於初明擬六賊其方潰冀十軍之可
平昏雲聚而還散心河濁而更清性海無增减行月有
虧盈疑兔足之致淺懼鴻毛之見輕為山託於始簣庶
崑崙之可成
夢賦真觀
昨夜眠中意識潜通類莊生之覩胡蝶如孔氏之見周
公雖夢想之虚偽亦心事而冥同爾乃見一竒賓傲岸
驚人無名無姓如鬼如神姿容閒雅服翫光新入門高
揖詣席誇陳余乃問曰夫邪不干正惡無亂善清濁異
流升沈各踐吾身披法鎧心遊妙典六賊稍降四弛方
遣大乘已駕小麾宜剪君是何人欲來何辯客乃對曰
久承名行未遑修敬常深注仰每軫翹詠忽覩光儀良
有嘉慶欲伸諮請願垂高命夫人生假借一期如擲倏
虹霓之驚天迅白駒之過隙豈不及年時之壯美取生
平之歡適或走名驥於長阡或駕飛輪於廣陌坐西園
而召友敞南齋而對客出野外而操琴入閨中而撫石
或復合罇促坐傳觴舉白重之以笑歌伸之以燔炙至
如學富門昌德重名揚江東獨步日下無雙心為義窟
身是智囊貂金仕漢佩玉遊梁高車駟馬桂戸蘭房列
燕姬而滿側湊秦女而盈堂聞絃管之寥亮聽絲竹之
鏗鏘何則一生之快樂亦千載而流芳豈能棲棲獨處
傍無笑語剃髮除鬚違親背主形容憔悴衣裳藍縷既
闕田蠶復無商估等碎繒之百結似破襖之千補至如
玉露朝團金風夜寒老冉冉而行至歲忽忽而將闌床
空帳冷覆薄眠單絶子孫於後胤罷賓從之來歡欲以
斯而為道亦得道之良難余乃聽之含笑略陳心要徐
而答曰省來說之矯張遂引誘於邪方欲以井蛙共海
鯤而論大爝火與日月而争光無異鷦鷯之比鵬翼培
塿之匹崑岡爾既昏懵於生死亦耽染於玄黃唯知酣
酒嗜慾峻宇彫牆豈識多財之被害寧信懷璧而為殃
佳味爽口美食爛腸貪媱致患渴愛成狂人生易盡物
理無常朝歌暮哭向在今亡忻懽暫有憂畏延長且世
間紛攘竟無閒賞五苦競來百憂争往妻子翻為桎梏
親愛更如羅網私里恒弊㠝岏公事徒勞鞅掌榮華有
同水沫富貴實如山響然自沈淪倒惑恒懷磣毒不孝
不慈無道無德胷襟𢤱悷心腑讒賊自大憍奢志能苛
剋詎識仁義誰論典則無趣損傷非理貪慝見利争往
臨財苟得失位失名亡家亡國命繩溘斷身城倒匐業
繫其頭鬼穿其肋冰池向踐火山方冐忍痛自知銜悲
誰告爾乃刀林擁聳劒樹嵳峩爐飛猛燄鑊涌驚波稜
層鐵網碌䃚灰河頭逢鋸解骨被磨摩舉身星散合體
滂沲凡諸苦難次第經過一朝踵此萬恨如何若夫正
法弘深妙理難尋非生非滅非色非心浩如滄海鬱似
鄧林隨機即赴逐感便臨内宣萬德外啟入音威降醉
象影攝驚禽形如滿月色似融金遂令尼犍脱屣梵志
抽簮然而出家之為道也則蕭散優游無欲無求不臣
天子不事王侯似無瑕之璧如不繫之舟聲樂不能動
軒冕不能留無為無欲何懼何憂戒忍雙習禪慧兼修
天人師範豪庶依投若夫為學日益為道日損損之則
道業踰高益之則學功踰遠故形將俗人而永隔心與
世情而懸反所服唯是三衣所餐未曾載飯從師則千
里命駕慕法則六時精懇濯慮於八解之池怡神於七
净之苑至如道安道昱慧遠慧持赤鬚法主青眼律師
弘經辯論講易談詩開神悦耳析滯袪疑並皆揚名後
代擅步當時或與秦王而共輦乍將晉帝而同輿遂使
桓玄再拜而弗暇郗超千斛而無辭爾乃行因已正方
享餘慶四梵争邀六天俱聘封畿顯敞國土華净寶樹
瓊枝金蓮玉柄風含梵響泉流雅詠池皎若銀地平如
鏡妙香紛馥名花交映近感樂身遠招常命若夫六度
修成十地圓明靈智既湛種覺斯盈寂寥虚豁皎潔澄
清非起非作無造無營法眼不窺其色天耳不聽其聲
惡言不能加毁美譽無以為榮質非質礙之質名非名
相之名水火衝天而不懼雷霆震地而不驚雙林現滅
而不滅王宫示生而不生既窮天下之至妙誰敢與之
抗衡於是前來君子聞斯語已合掌曲躬歛眉彈指魂
飛氣懾神萎志否踧踖無顔逡巡驚起自陳孤陋未知
臧否追用感傷實懷慚恥今日奉教謹從命矣
古今禪藻集卷一
