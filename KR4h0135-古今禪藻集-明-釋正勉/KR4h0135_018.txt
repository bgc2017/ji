古今禪藻集卷十八
明釋正勉釋性&KR1886;同輯
明(五言古詩)
和陶淵明九日閒居詩梵𤦺(四首)
閒居愛重九使我念陶生但取杯中物不貪身後名季
秋霜始降向晩月初明草際亂蟲語林梢殘葉聲疎籬
采叢菊小嚼扶衰齡美酒既滿樽一吟還一傾田園自
可樂圭衮何足榮貴賤各有志好惡吾無情所以君子
懷悠哉歲功成
和淵明仲秋有感
皇天分四時白露表佳節最愛潭水清猶如鏡容徹蟾
蜍出復没絡緯聲欲絶静卧深夜起仰觀衆星列流水
可嗟吁附勢非俊傑身即大患本家無長生訣且餐籬
下菊兼吸杯中月
和淵明新蟬詩
新蟬何處來鳴我高槐隂流水欲入屋好風自開襟床
頭一束書壁上三尺琴琴以散哀樂書以通古今所幸
車馬稀非邀里人欽虚名如北斗有酒不能斟縱洗爰
居耳寧知鐘鼓音陶潜初解組蘇軾未投簮莫改麋鹿
性常懷煙嶂深
送董國賢任奉化州别駕
滄江風露冷綠埜花草腓天遠孤鳥没海深衆流歸高
賢少許可盛德方瞻依昨旦欣來聚兹晨悵言違直因
山川近良免徒馭悲握手多交舊名藩借光輝疲民望
已深别駕未可遲簿領有餘暇道路不拾遺
次韻寄答江子寬先生來復
采蒲涉東澗褰蘿度西林凉飇激清籟孤懷鬱如沈思
君渺何許邈在三山隂草樹颯已秋感此歲月深高標
不可挹何由散冲襟熒熒匣中劍浪浪爨下琴乖時不
敢售價重千黃金寄君道路遠况復多妖祲會當愜良
遇坐石青瑤岑掃花弄朝日逍遙論夙心
空城雀宗泐(二十三首)
啾啾空城雀戀戀空城曲朝傍空城飛莫向空城宿草
窠乳子成𡋯土翻身浴不隨鳳凰遊不畏鷹鸇逐野田
豈無黍太倉豈無粟食粟遭網羅食黍傷箭鏃丁寧黃
口雛飲水懷止足歲晩雖苦飢全軀保微族
江南曲
泛舟出晴溪溪迴抱山轉欲采芙蓉花亭亭秋水遠心
非檣上帆隨風豈舒卷但得紅芳遲何辭歲年晩
短歌行
白日去茫茫清川流浩浩有生能幾何少壯忽復老王
母蟠桃花萎紅不成好扶桑半摧枯枝葉墮瀛島仙人
王子喬兩鬢如秋草况聞安期生形容亦枯槁漢武與
秦皇一生空自擾短歌詠至言庶以安懷抱
挽歌
隂風起枯楊寒日照衰草丹旐辭中堂輀車即周道親
戚及隣里送者皆素縞一歸長夜臺萬古不得曉憶昔
盛容儀被服懷美佼今來朽腐餘復為螻蟻擾富貴與
榮華滅迹空中鳥彭殤久已淪不知誰夀夭
從軍行二首
草枯馬不肥風烈衣盡破建牙帳外立枕鞍雪中卧倉
黃火伴驚校尉點兵過
微霜下高城哀笳破新弄孰使耳邊來驚我還鄉夢家
貧子尚孩寒衣復誰送
襍詩五首
羣邪可干正衆枉能矯直蕭條孤生篁隠忍在叢棘白
璧竟何愆青蠅自懷慝公論苟不存孰辨夷與跖
伯陽西度關仲尼東浮海道大無所容一身置何在蘭
蕙秋風前芳香竟誰采天道自茫茫知命不復悔栖栖
止百年赫赫向千載
吕梁險可逾太行危可陟如何方寸間中自多荆棘尊
前生白刃舟中起敵國一感睚眦瞋報之甚仇隙咄嗟
難與居俯仰隘八極思欲凌風翔恨無凌風翼
禍福無定在倚伏誰先知於事既難料在理亦罔推西
伯稱大聖羑里却見縻況居千載下風教日已衰願君
略形累所存心不欺
魯連天下士片言能解紛千金博一笑永絶平原君高
蹈東海上卷舒若浮雲清風散八表繼者今誰聞
采芹
深渚芹生密淺渚芹生稀采稀不濡足采密畏沾衣凌
晨擕筐去及午行歌歸道逢李將軍馳獸春乘肥
冬夜憶清遠道初二兄
夜深霜氣寒窗月皎如燭鳴鴻尚遐征孤鶴亦驚宿念
我平生親悵焉&KR0978;心曲四明是何處苕溪如在目異方
詎能通遠道何由縮十年無一字嗣音如金玉白髮漸
欺人晤言安可卜
寓興
水草冬不死豈為寒所侵巖松風力勁歲暮青滿林念
彼苦節士艱難持素心雖存太古撡惜哉無知音守中
固有道庶為君子欽
柯生耕讀軒
耕田村外歸抱書忩下讀讀書期業成畊田待秋熟一
飯充朝飢所願良亦足聖賢日相親志不在干禄白水
涵春陂青燈照茅屋寵辱吾不知門前羽山綠
出峽圖二首
瞿塘水如馬五月不可下兩舟何處來披圖一驚詫前
行稍趨平勢若閒暇者後來方履險衆篙不停把巖迴
古木披峽束哀湍瀉嗟爾駕舟人安危在撡舍
披雲卧丘壑凌風脱籠樊芳節忽已邁朱明照前軒嘉
樹滋以綠幽草萋以繁丹藿耀庭戶黃鳥啼林園蘭澤
凉芬起高厓朝日暾俯聽石潭響仰看鵷鵠鶱佳期托
縣圃遐想踰昆崙臨川有長歎冀與智者言
松石室
青青山上松鑿鑿山下石移來近禪居窗戶生秀色室
中老比丘怡然坐終日轉境不在遺觀心了無得疎雨
灑嶄嵒微風動蕭瑟所適不自知何有喧與寂
雨花臺送客
梁朝雨花臺近在城南陌不見講經人空林澹秋色登
高俯大江目送千里客白鳥下滄波孤帆遠山碧
送大彰徐博士還錢塘
白髮出都城青山引歸策涼風江上秋驚濤海門夕老
驥厭長途倦鳥思斂翮芙蓉白露零惆悵遠行客
其二
流水出山外固不如在山孤雲度天際眇𦕈何時還伊
余巖下客于今乃塵寰逢君一長嘯人生有誰閒
其三
累懷湖寺逢何時江城會況當秋夜涼明月坐相對來
日非今日握手復一嘅相别無遠行出門即天外
偶地居
偶地即吾廬絶勝樹下宿不在千萬間安居心自足古
人三十年辛勤乃有屋我無一日勞何必較遲速燕坐
白日閒青山常在目明月到床前更深代明燭几有寒
山詩興來時一讀十日不出門滿階春草綠
贈安古心還山中
子來能幾日遽有還山想長笑輕别離一策晨獨往舊
房清澗阿夜雨新泉響門前嘉樹林隂隂夏條長即此
人事絶遂爾長偃仰得句林花開彈琴山月上蕭散世
念疎澹泊道心朗白駒空谷中誰能復羈鞅何彼勢利
人勞生在天壤
泊平望宗衍
計程息勞牽日晩江路永連檣如有待聚泊就村井沙
明鷗羣回月出人語静心清獨不寐況乃風露冷因思
往來客終日困馳騁得非衣食驅無乃緣造請吾人方
外士素志慕箕穎胡為淹水宿混跡問鼃黽丈夫别有
念此意誰得領人生未聞道如何卧煙景
贈月池上人圓珂(二首)
邀勝擬開池池成月臨水月非有意來水亦無心止洗
鉢鷗不疑為霖龍忽起筭沙是何人南游問童子
贈幻寓上人
聞道解脱人幻身隨所寓有緣月臨池無心風過樹御
寒摘露荷行道修芒屨呼應甘馬牛死生任朝暮逢僧
懶問禪叠足非求悟祖意眼前花田衣機上布忘吾境
自間了課沙應數樵採同往來水雲或散聚十方一念
周萬劫片時度笑我老化城因師開覺路
寒夜戒襄(二首)
繁霜瘁庭草長風振園條閉戶惜餘晷擁衲坐中宵流
月澄清影過㕍沉寒潦道人木石心不隨時物凋
薄暮丘中晩晀
薄暮雨乍歇眺望雲物饒山川日欲落衆鳥歸林遥數
粒甘澤雉一枝足鷦鷯有水不洗耳無松寧葉瓢盤桓
丘壑内皇風挹唐堯
山隂徐烈婦詩守仁(十首)
我讀太史書遂知徐烈婦英英閨中柔落落氣如虎為
婦當徇夫為子當徇父生托結髮情死共一坏土寸鐵
鏤誓詞全身赴火聚觀其倉皇際出處心獨苦使有徤
士力執仇在掌股既無生夫術一死眞自許有生孰不
死爾獨得死所日落青楓雲天黑巴陵雨長歌烈婦詩
悲風起林莽
趣上人蘿壁山房
我懷雲林居夐在蘿壁下幽花落窗扉秋藤覆檐瓦重
巒紫翠深中有忘機者壁觀坐來久風骨更瀟灑聲沈
萬境寂妄遣百慮舍何事支道林區區猶愛馬
題三香圖
英英栗玉花的的梅礬蕊依依兄弟情脈脈詩人意草
木本無知殊根乃同氣我讀淮南謠臨風發長喟
題風雪歸莊圖
北風號枯林寒雲没西嶺歸翁雪滿笠欲渡愁日暝孤
舟斷磯下驚浪無時静遂令世外人感此畫中景
孫仲善玄默齋詩
知白貴守黑處寂在忘語道人得此意澹然保冲素青
山晝掩靄白雲暮來去欲覓全椒居落葉迷行路
題沈文舉窗岫卷
淮州有高士落落無常居辛勤五載間始就城邊廬開
窗俯西野縱目聊自娛青山望中來白雲與之俱迢迢
芳樹林濯濯朝雨餘良時會佳朋尊酒散襟裾豈無榮
寵念窮達各有途山來不必麾山去不必呼萬事貴偶
然矯飾非良圖疲盡子孫力可笑愚公愚
題孝子周仲南卷
蕭蕭庭前樹入夜風不息秋聲颯然來孝子情更戚陟
岵念劬勞虞江渺無極精靈隔泉壤欲見那可即蛩吟
寒氣深鳥啼月華白起望東南雲哀歌楚天碧
詠適可齋
賢達處寰中何往非我適營營閭井間胡乃自勞役陶
公辭五斗笑傲樂無極二疏散黃金都人重歎息所以
高世士去就眞自得聊持一壺酒獨醉松下石可人期
不來長歌海天碧
陳檜(在松江蘆浦静安寺世傳陳禎明間所蓺唐人有重玄雙檜詩宋徽廟取之雷震其一國)
(初猶存焉)
菀菀雙檜樹傳聞自陳時陳時不可信重此根株竒下
有左紐文上有再生枝天寒兩龍角月白雙鳳儀空山
風吹雨木客夜題詩
鰕子禪(昔有僧知儼者性放逸會渡江值漁者迺貰鰕一斗掬水啖之約酬以施貲弗獲漁)
(者怒仍吸水吐活鰕還之人皆駭異故名焉)
嘗觀高僧傳心異鰕子篇今遊静安寺目擊鰕子禪老
禪真得道迥然息萬緣聊復示幻化遂奪造化先秋風
響幽壑逸思凌雲烟自憐非槁木憂世常悁悁
追和歸源老祖山謳普莊
長林悉凋落刮地霜風吹道人不出山終年無所知一
心既空寂萬法將焉依海門明月上冷照枯松枝
雜詩道衍(二十六首)
仲尼昔在魯里呼東家丘誰知百王師聖德與天
侔要令臣子懼筆削成春秋遺經勸後來一變乃
從周
祖龍并六國勢大莫與争欲愚世上人肆暴坑儒
生羣經化灰燼法令從吾行劇政若牛毛哀哉苦
疲氓鴻鵠驟一舉四海如沸鐺不逢赤帝子天下
誰能平
翩翩豪遊子錦衣耀青春時來洛陽陌走馬不動塵百
金一朝盡惟仗劒隨身氣驕誰敢犯睚眦猶殺人遇主
固應難何由樹竒勲白日倏而逝青雲志莫伸有恩非
不報不報婦人仁
幽花在深井夭夭艷春早獨有兒女憐不及路旁
草一朝涼飇至繁枝盡枯槁自絶生處偏非是色
不好
志士守苦節達人滯玄言苦節不可貞玄言豈其然出
處固有定語默非無緣伯夷量何隘宣尼智何圓所以
古君子安命乃為賢
威鳳不常有來時必覧德祥麟不常生待聖乃一出二
物非最靈應世曾弗急堂堂美丈夫寧肯事干謁際遇
會有時何湏重感激
雜詩
夜蛩鳴已寂隂火燄凝寒寥寥林莽間悄坐復何歡掩
卷念同心去我良會難不憂山川隔但傷日易殘何如
東流水寫此長恨端
擬古六首
同心復同邑一會還一歡如何去萬里杳杳會面難昔
為比目鱗今作孤飛翰日夕慮不息離緒入雲端攬帶
未暇結腰瘦傷圍寬兹時在遠道霜霰日已寒諒無同
心友誰為勸加餐
良辰念難遇開筵當綺戶會我同門友言笑一何膴素
絃發清商餘響繞樽爼緩舞出吳姬輕謳來越女但欲
客拚醉觥籌那肯數流年歎焱馳有力誰得阻人生湏
歡樂勿使長辛苦
晨露散庭樹衆葉何旖旎繁隂蔽階除蔚若張
綠綺行將掇其芳欲以貽彼美彼美與我違迢遥
萬餘里微物固非珍意遠亦可喜奈何時不待徒
使人興喟
還車候明發靡靡經山谷念兹道路難况彼時序促
昔驚桑葉枯今顧蕙叢綠榮華非可貴飄忽即
過目人能保貞德流芳亦自足毋將日虚棄腐化
同草木
遠行惜無侶煢煢出都闉不念人减舊但見墓多新松
楸未成拱樵木已侵頻悲風日蕭蕭逝魄豈長存踟蹰
起歸思寧免淚沾巾
林坰氣蕭瑟歘驚已深秋月色生夜寒象緯光不流零
露團衰蕙居人念重裘蛩聲階下泣雁影波間浮嗟彼
意中人脩塗苦淹留諒非樂新知遂令棄舊游箕斗去
雖遠牛女會有由浮名暫時事不如共綢繆
寄谿上諸友
獨坐白雲深常懷二三子幽齋俯花竹長溪渺烟水迢
迢不可到惻惻那有已尋訪定何時短櫂秋風裡
送友人之松江得曙字
潮來沙磧平月落海門曙汀蒲轉風葉堤柳搖烟絮江
頭春可憐天涯人獨去有歌送君行無酒留君住雪浪
没沙鷗雲帆出江樹回首讀書堆青山不知處
分金墩
夷吾坐窮乏叔牙計餘贏託友心相知義重黃金輕得
利詎敢私當道分還平獨遺一坏土尚寄千載名和氣
産靈草秀色常青青至今往來者因之感交情
和徐一䕫遊龍山
前山低易登後山陡難度亂石礙僧扉叢筠隘樵路行
行倦欲歇寧待日西暮
味苦詩為一初賦
甘腴衆所歆苦毒吾乃喜味之曾勿厭八珍同其美簞
瓢能久如鍾鼎豈常爾昔賢有遺戒刀蜜不可䑛願言
膏粱人於斯當染指
石經山(并叙)
石經山在燕之范陽郡峯巒秀拔若天竺山故稱曰
小西天隋大業間有法師静琬者處是山愳聖教有
難不能流通於是發願募緣敦工鑿石為板刊造一
大藏經儲積于山以備其後法師首刊至唐貞觀初
僅成大湼槃一部而法師乃卒其後子孫繩繩化億
萬人乞錢粟刊造餘部歴遼與金然後完此一大藏
貯于巖洞者七地穴者二洞以石門閇之穴以浮屠
鎮之自隋唐遼金及元碑碣森列照映巖野然而累
經干戈無秋毫之犯洪武二十一年歲在戊辰春正
廿一日也余奉旨往觀念法師之願力宏大堅固是
山之泉石靈異清勝故賦是詩鐫于華嚴堂之壁雖
未足彰法師之幽光庶以紀兹行之歲月而托其不
朽也詩曰
峩峩石經山蓮峰吐金碧秀氣鍾&KR2007;題勝槩擬西域竺
墳五千卷華言百師譯琬公懼變滅銕筆寫蒼石片片
青瑶光字字太古色功非一代就用藉萬人力流傳鄙
簡編堅固陋板刻深由地穴藏高從巖洞積初疑神鬼
工廼著造化迹延洪勝汲塜防虞猶孔壁不畏野火燎
詎愁蘚苔蝕兹山既無盡是法寧有極如何大業間得
此至人出幽明獲爾利乾坤配其德大哉弘法心吾徒
可為則
金太祖武元帝陵久經荒圯近奉詔修護歲時致
祭感而有作
金源古肅慎太祖當龍興滅遼如反掌想見武且英嗚
呼大宋國在德不在兵未遂并吞志五國即殂崩瞻彼
涿鹿山埋玉起高陵長松擁夜臺重巒蔽佳城秋風嘶
石馬夜雨泣山靈蕪没已百年今幸遇皇明芻蕘不敢
入楸梧喜再青歲時營一祭亦足慰幽冥
送護西堂還武林
昨朝武林來今朝武林去流水與行雲何曾知去住鴈
送秋風帆蟬鳴夕陽樹悵望天東南青山渺何處
偶會柳莊袁寺丞
同居一城中經歲不獲見雲山千里外信知難會面今
朝忽相逢握手情眷戀呼童急置酒丁寧休厭勸要湏
醉復醉觥籌奚暇筭此會豈易得但恐聚即散彼此皆
皓首滄桑頃刻變與君且盡歡莫問日蚤晏
笠澤舟中讀陶詩
扁舟泛烟渚涼猋襲我裳推篷坐其下四顧心茫茫斯
須展陶集諷詠殊未央儼同千載上攜手游柴桑先生
得真樂厥志出羲皇回視晉宋人萬萬空相望況彼後
來者應多瞻孔牆身栖草澤中心存名利場乃欲學其
言儗和誠斐狂未諳織組工何能雲漢章里婦效西矉
可笑醜愈張應物趣頗合子瞻才足當允言究臻極二
子在其旁偉哉梁蕭統至論何昭彰於焉天地間萬古
垂休光
夏四月余因清理佛教事自燕還吳客于西麓主
者家事忙不暇問於花木也今歲後山復生靈芝庭
蘭忽結實秋海棠多被豪取余課佛之暇因感
而賦
猗猗庭下蘭花開正春日幽香自襲人乃有君子德詎
知雨露滋今年結其實青青疑佳果園丁曾未識何如
南畆稼可給飢人食為物不適用雖貴有何益
其二
娟娟秋海棠人言斷腸草神農有圖經誰能為稽考處
隂乃榮茂近陽則枯槁其毒過於鴆不經亦可曉如何
富貴家盆盎争尋討不畏能殺人但愛顔色好
滸溪
青山兩岸分夕渡舟横口夏雨欲生蓮秋風先到柳聲
殘烟寺鐘香餘茅店酒相見無别人唯逢耕釣叟
山中讀書圖為劉仲言作古春(十一首)
金門有名士奉使東吳境鶴亭一相逢秋水雙瞳炯云
在山中時讀書畫方永微言浩難窮妙理默自領流泉
和松風疎簾度花影所貴惜分隂唯學務三省悠悠聖
賢心克念斯可景矯首懷故居白雲在峯頂
次韻送陽峯瀚南溟法師
我聞仙居好更愛陽峯名峯頭路十里峯下田一成深
林多古樹冬夏常青青花明鳥偏樂境静犬不驚南溟
僧義虎道泰心自寧委蛇泉石宰廓落湖海情神襟秋
水淨冨貴浮雲輕觀光上京國一錫東南征長干龍象
地花雨從天零飄然回故里恐寒鷗鷺盟江光相掩映
山色如逢迎臨池寫新作詞源三峽傾松花堪作供竹
萌可為羹餘香溢齒頰夢寐心亦清西湖一相見爾我
方識荆長天好風月滌慮同細評
送勖以純住長慶寺
珠峯鬱葱蘢高絶人所仰維時春雨餘步屧緣雲上路
轉勝地盤泉清筑琴響默樊觀化元妙閱恣幽賞空言
動玄微遐矚倚虚敞晴花落緋衣宵燈炫金像曠劫累
已消照世心獨朗道源本非遙超然謝塵坱
琴清為胡若思教諭作
微飇洒練衣空庭夜寥泬涼葉生露華澄江上新月冲
襟澹無營孤桐絃白雪天秋萬籟鳴霜清百泉咽冥鴻
度湘雲威鳳出丹穴至音聽者稀幽思自超越悵然一
長吟烏啼漏聲徹
題趙子華復亨堂
人生宇宙内眇然若浮埃萬化吹槖籥一氣成胚胎隂
陽迭消長否泰相往來得輿固為喜剥廬奚足哀滿盈
若弗戒天聞速如雷寒霜凋衆卉陽和在孤梅我歌復
亨咏藹若登春臺
寄前寶林相本空
飛雲度江去瓊林化為棘山空流水間而我繼斯席松
低鶴無巢苔深虎留迹蒼烟莽成虚鳥啼四山寂緬懷
行道彰尚遺點頭石花落春雨餘幽逕望行屐
錢克敬雪石軒
錦山一片石太始雪猶凍春風吹不消曉靄欲浮動秀
出蛾眉尖影落羅浮夢勁骨梅花清古色莓苔重積銕
信愈堅抱玉羞自貢煉作五色雲將期補天空
醉琴卷
碧香非所嗜綠綺能醉心泠然萬籟作中有太古音妙
彈不須指趣在山水深清風動寥廓白月流中林子期
如可遇鑄以千黃金
殊别峯習静卷
疾雷破山嶽大風揚波濤百川相蕩潏萬竅争怒號道
人聞自性六窗鎖猨猱喧寂兩忘念月在中林高
張無為畫秋原晩趣為陳主事作
草木變黃落青山慰遲莫斜日下晴川歸雲翳高樹石
田秋雨餘茅屋溪深處過橋一行吟悠然得真趣
三笑圖
天子臨潯陽遠公不出山胡為遇陶陸過溪開笑顔匡
廬高九叠峻絶不可攀畫圖寫遺像清風滿塵寰
慕萱堂為王顯之賦景隆(三首)
北堂母已傾萱草何榮榮昔藉以忘憂今反為傷情萱
草年年發母去無歸程衣線雖已緩杯棬潤如生幾回
夢寐間恍聞機杼聲覺來不復覩怵惕徒縈縈
千金鄉為峽石管用和賦
嘅彼千古人其心尚高義黃金豈足惜友道重交契所
以千載間餘光照青史視彼蚩蚩徒邈焉不可擬尚有
百世孫流風仰先世
覩谷村
海昌有遺民環居滄海湄揖讓存古風讀書憩茅茨澹
然忘外營高志干雲霓開門見雙峽頓覺心神怡豈獨
陶淵明賞菊南山陲
題靖節先生像大冏(四首)
濁酒熟湏漉黃花老當採安得同懷人維時惜無在夙
念賦歸來亮節終難改吁彼好爵縻勞君空有待
寄大宗幻菴法兄
長宵不能寐況聞寒螿泣起來視天宇開門月華入美
人隔我遙情腸自煎急安得弭攸思露下成獨立
挽溧陽華處士
秋風江上來撼我庭前樹而聞處士亡遽爾驚失措吁
嗟復自云莫不由乎數時易在暄涼物榮百新故家業
付子孫已矣何足慮
送中書胡宗藴歸葬母
若人懷重憂倉忙就吾别銜哀復致言葬母心歸切即
晨戒征途涼風吹裋褐野草何蕭條流泉亦嗚咽峩峩
芙蓉峯秋色半明滅霞麓最幽竒便房啓深穴封植諒
已終憑高望金闕
自誡魯山(二首)
眼將䀫就枕腸覺飢即食物我陳兩間化毋均埏埴人
唯草一莖隨時恣生息百年苦無多矻矻勞心力龍駒
斃良材翡翠傷羽翼賢哉塞上翁心不計得失
春有冬
于年春有冬于日朝有夕漂泊旅亭人忽爾歸來客堂
堂七尺軀明明夢窟宅青史數行字荒丘一片石人間
竟無頼地下終何益但圖此生容入穴免逼迫若知養
心術無欲乃良策
目瀾洲廣原
何以悦吾目變化惟有瀾目瀾知有舉可以明性湍源
委罔不逹沉浮兩無端彼動吾獨静動静何相干
徐郡侯白泉井明秀(五首)
長嘯下海門北望徒耿耿清風安在哉遺愛猶鼎鼎白
鷗野水闊黃鵠青天迥逹人應不泥持此為心境當年
甘棠樹今日白水井勿剪勿伐心以汲以引綆德澤流
無窮江漢共綿永
冬日朱井南宅社會
郊外冬日晴梅柳含春景豈知柴墟里踐作禮義境翽
翽社中客同赴仲容請爾叔竹林賢素髮已垂領光澤
襄陽公歸閒二疏並付翁駕鹿車溪翁泛漁艇紫峽來
滄洲高風等箕潁落魄劉將軍横槊慣吟咏青徐憲副
駕不用僕夫整西臯魯郡伯詔養迹已屏緇衣雜繡衣
雲泥交刎頸邇來合餘歡花間延日永愛此風俗淳耕
讀墟落静比屋總羣從百口同一井晩來山翠寒天末
秋鴻影田家濁酒壺罄飲燭可秉
畏厓謝醫士嵇秋澗
畏厓將及晨上已歲甲申起視天南北悽悽作吟呻失
勢不我知竹林動星辰墮地二三丈呵護若有神衣裳
足風露庶以全其身竇犬驚吠雲山鶯仍喚春走迎嵇
秋澗造化回天眞連日投七劑如氣轉洪鈞負君千金
報憐予百年貧徒能心怏怏秪是語諄諄還持鐵拄杖
一笑山花新
東莊
早作日未出暮息日已没辛勤生事微全家但力食所
願官長清於時省差役春禽如催耕寒蛩若促織籬落
荳花開堂前梨棗實手把種樹書百年猶一日
感事
喙烏搏雞雛翼翼雞母護孤兒悲惸獨顔色失其怙黑
風雨益暗同過前溪渡茫茫春水深骨肉不相顧
山居志感永瑛(五首)
江鷗只馴水野鶴不受籠孰云遊方士肻為塵所蒙風
清紫芝谷月白青蓮峯學道雖未晩尋師吾遠從
其二
嘉蔬植我園好鳥巢我樹樹枯鳥驚棲園荒蔬委露寒
氣肅山林新芳颯然故物理有固然於何起欣惡
青春少年子
五陵從豪俠兩都曜青紫驄馬挾朱絃王門衱珠履出
入恃寵驕煇赫駭朝市借問山澤癯何如少年子
苦哉行用朱西村韻
我儋願無儲不願年饑荒饑荒民薄歛無粟充太倉我
心願無歡莫使民悲傷悲傷有行役子去母斷腸淫雨
苦不止乃為萬物殃重雲昏六合寒日慘無光憶昔漢
諸郡黔黎仰龔黃刑罰不苟施格言挫豪強草木亦被
化熙熙皆春陽道傍無拾遺豈聞有豺狼緬懷千載上
揮淚沾我裳
結交行寄友
古人重結交結義不結金今人重結交結金不結義小
憤争錙銖大倫廢天地愚者固不知達者寧無媿吾慕
漆園人揮金如礫棄三子崇淡交允作金蘭契
鄒東廓祭酒見寄九峯集賦答法聚(三首)
世道日以隘齪齪蒙埃塵緬懷九峯士凌略丹梯雲笑
傲俯十虚煦然寰中春天風振寥廓玄機發靈眞妙道
皆神竒詎云患有身飽啜貴玄酒淡薄味自珍
題贈天元圖意
采芝白雲谷邂逅蒼髯翁手㩦紫笻杖來自峩眉東謂
昔楞伽巔失脚塵海中茫茫不知返日月如轉蓬既擲
丹霞筆不臥維摩宮窮心雞足巖了法知所宗再新拈
花旨一笑宇宙空浩劫入彈指誰始誰為終
明愼下山示之
我怪青山淺汝怪青山深關關黃鳥雛卑飛下高林風
塵一回首白雲隔遙岑寰區苦炎熱毋息惡木隂
雜詩二首祖福
北風吹征衣天涯暮何之阻險川途迥道周多菉葹凝
望陟高岡極目見海湄海宇曠且深黃鵠飛鳴悲願言
附逸翮萬里長相隨
鷦鷯栖一枝適願不求餘偃鼠在滿腹安知海蕩如既
無曠達懷寧免世所拘闊哉漆園吏逍遙示通衢斯人
吾所慕乘運逝見疎
屛跡士墨
道路森蒺藜溪山且高臥白日無所為讀書欲寡過閒
雲任去留習静以為課芳春不知曉幽夢鳥呼破
白頭菴(臺山行者生而皓首神異頗多嘉靖初居此故名焉)性善
皤然一老叟來自無何有手擕紫節蔾飄飄鶴隨後兩
鬢帶秋霜未擬年多壽隠顯翠微中樵牧傳之久乞食
向人間結菴倚山阜紫氣擁厓巔丹砂煮星斗乘興入
蓬萊相尋不相偶題詩細咨詢遺蹤果非謬
匡山寄是堂果斌
獨上香爐峯峯高豁人目下有千尺厓寒翠生松竹忽
遇餐霞人丰神朗瓊玉青林石作牀丹嶠雲為幄此心
本無塵清飇安用拂
過&KR1174;嶁山房贈李文饒先生道林
秋高雲半晴鳥語山齋静來訪丹丘人閉戶辜清興瑤
草發幽香白雲見眞性拂衣還梵天杳杳聞鳴磬
送伍九亭歸安福方澤(二首)
木落初履霜臨河送將歸流波一何駛北風吹征衣相
見苦不早相别即遠道君當志四海我今空山老我有
千金珠繫君羅衣𥜗光華諒不冺庶表長相俱
方山人研山見過
故人鴻飛客棄家如濯洗托身凌霄峯誓熏無生理心
遠藿食甘形虚褐衣美目中無完人頗許寒山子昨來
多與偕光華映冠履竊恐素絲化幽芳自今委
和答沂亭蔣僉憲正念(五首)
淵明黃菊林李白青蓮寺草玄楊子廬賣卜君平肆四
老眞達賢千秋慕高異丈人乃其流鄉黨式幖幟
與璞上人叙别
楚人去已久誰獻山中英不聞歌白駒但見來青蠅而
我塵土惡之君河嶽靈酒杯願須臾離思長冥冥
過南洲孫山人
彼美南洲士馥馥秋蘭芳舉杯酌素月散髮歌滄浪風
露夜何其軒盈水中央永言去城市結意在川梁
北征
玄冥何蕭蕭白日忽已晩游子行不歸北風衣帶緩層
冰川上交舟楫力難返原野雪復盈馬僕同時蹇曠蕩
父母期門巷日夕遠兄弟本連枝歲莫亦分散胡為好
名爵營營自羈絆豈無高山登山高望應斷感彼陟岵
詩憂心轉煩亂仰首鸞鳳翔鵷雛得相將回首蘭桂列
疎遠必成行覽物各有以於焉獨無傷歎息失循步沸
然熱中腸安得春風萱樹之臨北堂安得棠棣花比立
含輝光眷言沐休德錫類永不忘
蘭谷
幽蘭當青春空谷寄白日念此山中人鳴琴坐瑶席春
花何紛繁秋草詎狼藉荇帶風色柔荷衣露香緝覽彼
衆物情因之申歎息締交良在兹佩服同金石
林居雜言寄同志圓理(二首)
芙蓉謝春華霜姿耀中洲鴛鴦念儔匹孤棲何所求崇
蘭委深谷杕杜生道周萬物各有時百川無倒流感之
傷我懷端已義所仇顧瞻遠行客誰肯結綢繆請為林
壑交得與爾同遊終歲混樵牧聊以忘世憂
送别友人
江水東北流鳳凰西南翔念子丈夫志遨遊之四方平
明發車騎肅肅臨周行河梁一分手感此離别長諒無
凌風翰送子俱遠揚願為帝鄉雲從龍成報章
古今禪藻集卷十八
