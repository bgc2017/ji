古今禪藻集卷十五
明釋正勉釋性&KR1886;同輯
元(五言律詩)
送才上人再往湖南圓至(三首)
近聞歸又出何事迫身忙春路晴猶滑山亭晩更長竹
枯湘淚盡花發楚魂香舊日曾行處因君思不忘
富塘
漾漾復澄澄長涵十畝清亦供貧者樂獨以富為名水
葉秋時死山苖旱歲生固應鍾異氣青樹鬱佳城
寄志勝上人
自說冬前至深寒信亦稀非知為事阻應怪與言違瘴
月人南去花時鴈北飛危欄有斜日獨望更依依
送張用鼎遊燕南大訢(十一首)
天上知名久由來漢客星江湖歌白雪風露滿青冥巴
蜀須傳檄燕山待勒銘壯夫期遠大不獨抱遺經
次韻甯宣尉
將門三葉貴古劒削霜硎霧卷烏蠻淨風生碧海青投
壺驚甲帳飛墨動雲屏未惬清游興松房聽雨聲
送别二首
行役何時了宗門可罷參栖遲無杜曲留滯尚周南渡
水聞天磬登山禮佛龕百年重回首風柳正毶毶
沙鳥高低語江雲斷續飛青山携手别秋日故人稀落
落芳心在悠悠昨夢非歌長不用續鯨浪暗吹衣
趙大年小景
斷葦仍摧雪寒潮不上溝扁舟從此去一衲更何求望
遠支頥倦臨流照影羞披圖重有感空負五湖秋
庚午秋過淮安
百感何嗟及行人過楚州笛聲今夜月雲物向時秋古
驛依城住長河傍海流天王南狩日曾此駐鳴騶
送人奔父喪
死生千里别父子百年心淚盡黃泉咽愁來白晝隂雲
山通楚迥江水入淮深廬墓多祥應他年惠好音
過淮河口
水次千家市蠻商聚百艘揚徐元接壤河泗此交流乘
傳陪天使浮桮任海漚夜涼瞻斗柄想見上林秋
送薩天錫照磨赴燕南憲幕
蕭寺留詩别高懷不負公江聲元自急山勢古来雄下
榻疎鐘雨登臺落木風重來無幾日除道避乘驄
送睢陽王德明辟内御史府掾
廵遠睢陽後遺風士氣豪河經商邑壯山並閼臺高月
窟求龍種天池集鳳毛辟書寕易致不用歎賢勞
楊執中幼與予同舍自予去鄉里一别四十五年
矣乍見俱不相識承惠詩一首次韻謝之
勛業雙蓬鬢江湖萬里心扣舷山月近欹枕夜濤深多
士懷東觀何人賦上林只將絃上趣白雪寫遺音
山居清珙(三首)
道人緣慮盡觸目是心光何處碧桃謝滿溪流水香草
深蛇性悦日暖蝶心狂曾見樵翁說雲邊霅晝房
其二
紅日半銜山柴門便掩關綠蒲眠褥軟白木枕頭彎松
月來先照溪雲出未還迢迢清夜夢不肻到人間
其三
結草便為菴年年用覆苫紙忩松葉暗竹屋蘚華粘麥
飯惟饒火藜羹不點鹽生涯隨分過誰管世人嫌
贈端禪人默持蓮經清欲
掩卷轉蓮華寕論歲月賖未明窮子喻難到法王家雨
露無高下根莖有等差頭頭開示處功行幾恒沙
五日弔古大圭(三首)
楚國大夫去彭咸從所居祗今浮水馬何處問江魚異
俗悲遺事離騷讀舊書一觴川上酒斜日雨疎疎
世故
世故占星變吾生共月孤此時無夢寐長恐涉艱虞山
色宜茅屋松花滿飯盂素心將獨往及早謝人徒
次韻詹生懷陳衆中阮信道
舊遊陳與阮不見獨成吟無復此聯璧為誰重鼓琴朔
方文字老南國酒杯深今日風流遠令人恨滿襟
高同知懷傳軒克新(五首)
退食獨關情商庭版築生列星垂野大落月照梁明老
去嗟何及秋來夢不成瘡痍滿天地霖雨若為傾
次韻答劉鎮撫
茂陵舊公子氣壓陣雲低一節臨軍幕三邊息戰鞞賦
詩朝倚馬起舞夜聞雞為愛溪樓静重尋水郭西
次韻答蘇太史
微雨作春寒兵戈道路難百年嗟遠别千里愧相看把
酒花連席揚舲雪滿灘水西官閣静文字更盤桓
留月軒
我欲留明月月行那可留金波流錦席桂影散瓊樓斜
隠藤蘿石遠臨蘆荻洲長歌興無極門外露華秋
送蘭宣使還閩省
度浙春云盡還閩歲巳闌戀親雙鬢白報國寸心丹使
節雲千里官船月一灘人生忠孝大來往莫辭難
舟次吳江善住
客路渺無際﨑嶇何日平積烟迷遠樹殘照下荒城水
宿先歸港朝行暗計程長橋知漸近笳鼓隔林鳴
古今禪藻集卷十五
