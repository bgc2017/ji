古今禪藻集卷二十六
明釋正勉釋性&KR1886;同輯
明(五言絶句)
秋夜宗泐(五首)
忩外芭蕉雨簷前蟋蟀聲如將不平意相訴到天明
小景
孤村帶寒鴉遠山涵夕霧渡頭人未歸日落風吹樹
水竹居圖
山人水竹居畫圖看更好十年不歸來茅屋秋風老
湘臯烟雨圖
翠袖湘江曲秋林淚點斑冥冥烟雨裏不見九疑山
晩涼
晚涼池上亭坐來心似水雨過竹林青風吹豆花紫
偶題無愠
流水不復返落花難上枝夜闌孤燭下心緒亂如絲
聞鴈道衍(五首)
鳴鴈為離羣餘哀度水雲那知故鄉夜亦在客中聞
題畫馬
身被五花雲才超冀北羣莫教空老去須借霍將軍
題秋寺晩晴圖
猿將朔吹哀雲帶溪流駛相送獨歸僧蕭蕭夕陽寺
題許由棄瓢圖
獨坐雲深處迢迢遠市朝若知身是累應不棄山瓢
題獨釣圖
天高日華明江清水光動何事尚垂釣不入非熊夢
長安春日作天祥
何事長安客春來思易迷樂遊原上草無日不萋萋
題竹如蘭(三首)
一夜竹忩雨秋聲入夢聞都將枝上淚灑徧九疑雲
題畫
扁舟出剡溪晴雪白如曉一時乘興來何須見安道
雨澗牛
溪岸野橋横烏犍帶犢行無人挂書讀雨外候春耕
足獻吉秋風南北路相别寺門前之句
普泰
身世本如寄去留俱灑然秋風南北路相别寺門前
湖上問梅二絶文湛(四首)
月下問花神羅浮在何許花不為我言幽禽代花語
其二
春光何處來只到西湖上問花花不言日暮空惆悵
春盡
斜陽穿樹林野屋臨溪水春盡不開門花落空山裏
江上
江頭落月明江上西風起歲歲芙容花開在秋江裏
扇上梅慧明(二首)
何處開能早江南未雪時月明不吹笛先折寄人枝
題畫
溪樹和烟綠林花點地斑誰家住江口門對白鷗閒
送秋江上人洪潾
落日長干道君歸抱一琴青山明月夜何處有知音
送秋江上人如霖
相見復相送長亭柳色新一聲風笛晩愁殺渡頭人
送秋江上人道樒
迢逓送行舟西風鴈正秋請看江上水深淺似儂愁
偶題明秀(九首)
素琴不用絃山水意自適草長蘭葉深空林斷行跡
其二
人坐秋樹下月在秋樹上苦吟落葉空瘦影自相向
菊
寒花僧面黃開近禪床雨定起殊有情相對無一語
西巖夏日漫興
山盤春雨中筍味殊勝肉數日不窺園南風吹作竹
其二
牀頭泉影寒高臥晏未起日午聞敲門太守送禄米
題畫
江晩無人渡孤烟樹杪生野鳬飛過竹吹笛釣船横
其二
遠火澹黃昏雁聲天際沒醉臥蘆花深孤舟半江月
書事寄子重
高壁落日明雨霽茶初熟美人來不來獨倚西巖竹
有懷
一夜江月寒夢斷孤鴻度芙容若含愁美人隔秋浦
芭蕉永瑛(三首)
芭蕉固無竒葉上報寒暑忩前三五株蕭瑟多風雨
萱草
萱草堂背物移種山園裏親在樂有餘親亡憂不已
避寇
避寇江村外衣單風雨寒一家四五口數日兩三餐
江村法聚
殘陽在木末遠鳥下孤嶼漁舟歸未歸吹笛芙蓉渚
漫興祖福(二首)
鹿過溪水渾鳥下枳花落青山墮南忩白雲生北郭
梅潭
涼月挂寒枝幽葩照潭水仙姝啟香奩神蛟弄珠起
送宋元勲遊吳門士墨(二首)
迢逓姑蘇道嚴冬風雪繁水程宜早息客路易黃昏
其二
藥褁憐無恙慈親念倚門故園梅可伴莫待晩飛翻
題月泉圖智鑑
冰輪揚素輝湛湛涵空碧凝神佇立時萬籟無聲寂
題畫道囦
叢樹繞雲屋高岡對寺門我緣尋隠者放棹過江村
題月泉圖
月明影在地泉清光徹天何須分上下空寂是吾禪
相逢行方澤(三首)
相别歲易徂相逢春又暮莫學桃樹花遥遥逐風度
俠客行
白馬絡朱纓相將灞岸行花間逢劇孟自覺百身輕
少年行
薄暮過娼家金鞭指落花寧知征戰士白首在龍沙
少年曲送王生歸蜀正念
已從三巴來復向三巴去借問行路難猿啼子規語
梅花庵訪懷梅山人圓珂(四首)
長者給孤園衆香吐覺樹昔承佛授記今住佛所住
其二
遶屋多梅花香風滿道域山人折一枝是色非是色
其三
客來莫問禪菴主少知解面壁不放參直待虛空壞
其四
林香春日長白鹿銜花過關内人不知竹床正高臥
感遇圓理(四首)
狂風夜中起吹我庭前樹風歇會有時花飛無定處
村中九日
黃花傳令節風雨對孤村落葉暮平砌寒燈深閉門
芙蓉詞
采采芙蓉花望君隔天涯秋風莫相妬吹落委泥沙
不斷雲
昨日雲在山今朝雲在地一雨還一晴無意成有意
題畫戒襄(三首)
有葉溪邊樹無名江上亭長吟秋水碧獨坐晚山青
鼓琴寄悦支
澗底春雲生木末秋濤起古調知者稀知音隔江水
促織
蟲聲何唧唧露寒泣秋夕羽薄不自煖空促他人織
雨過即事洪恩(三首)
一雨山如沐垂蘿覆深屋不見踏花人忩外生新綠
其二
朝起自憑闌明霞燦如綺失却向時人鳥聲似他語
賦得山中水
溪清好飲牛不洗巢由耳只恐向人間汙合同塵滓
山行宗倫(三首)
日晏微雨歇幽草生清芬巖下風忽來吹落松上雲
其二
入澗水交流人語不相聞石潤土氣浮青山晝氤氲
旅懷
東吳隔千里歸計尚茫然忽見梅花發他鄉又一年
賣花曲德勝(五首)
長安花價高萬錢一花給花傍立飢人雙眼看花泣
獨坐
獨坐罏香燼晝長不盡閒風含松竹影輕翠落忩間
看花
無花道樹好有花忘却樹看他花謝去還見樹如故
寄友人江西
胙夜相思夢尋君路不迷覺來思夢境身似到江西
采蓮歌
妾心如蓮子蓮花如妾顔蓮花外綽約蓮子苦中間
石門天塹慧秀(二首)
鐵花繡雙壁寶月逗中關何代巨靈擘蒼梧雲際山
靈澤迴旋
錦磧銀溪遶珠崖碧樹圍但能防水蜮自可弄清輝
江郭斯學(二首)
日暮秋風高行人江郭裏晩色上衣來白月生野水
楓葉送人
吳江秋正寒丹楓映錦水落葉辭故枝行子去萬里
同周無遷看花
看花不看春春在花間繞指示看花人莫言春潦草
其二
竹綠花有神雨白花無興千株及萬叢幾時開能盡
其三
幾番花信風連夜妬花雨僧睡不知晴隔林報㫪午
其四
懷人賞春花花在人何處夜夜聽黃鶯難禁花開趣
採菱曲明曠(五首)
菱花清且香待老在横塘何如浮萍草浪跡水雲鄉
懊儂歌
儂謂青雲姿蚤與富貴期富貴幻似影輕薄乃何為
别友
昨尋湖水濆今送丘山口山水無别顔行人自分手
鳳凰臺
雲木俯清谿臺空山鳥啼徘徊不能去斜日亂峯西
臺城柳
臺柳數行斜春深解作花行人莫折贈種自帝王家
山居法杲(六首)
十載無相知平生一寒影世態不禁看蕭蕭雙眼冷
其二
雲去又雲來天地還常在後客復前客草店終不改
其三
前人愛花開後人惜花落待看明年花前後人非昨
其四
高蟬噪遠條螳臂尋聲至風忽歛餘聲羞此螳螂勢
其五
碧天寒巳深晚露樹沾濕鳴蟬訴夕陽不道秋風急
其六
日朗時時照天高物物容碧潭清見㡳那得養魚龍
剪濤石彰靜
片石插江栽江流向石來一聲能作吼風急剪濤開
姚叔祥諸公過菴廣化(三首)
花下集輕舠門前立殘照問君君不言春風發長嘯
李陵望鄉臺
報國心未摧恥作匈奴客日暮臨高臺黃雲莽天色
題帆影閣
樓開谿寺傍天與谿樓景白日倒疎簾幾個風帆影
焦山三詔洞通潤(三首)
天書三度來高臥晝不起今人視古人空惜一江水
丹井
蕭蕭松栢枝落落垂寒影尚有負罌人臨花汲丹井
别峯菴
雲從翠微來人在翠微住有情與無情誰謂不同趣
村居(時從武塘來)通凡(八首)
竹間獨立時涼風自相接回顧碧池中蜻蜓踏萍葉
其二
何物病維摩閒情得如許寂寞斜陽林黃鸝一聲語
其三
小憩向蓮池香風忽盈掌花含雨色鮮葉瀉水珠響
其四
詩成即放歌得書便高讀渴吻何由消幽瀾已烹熟
江門
未出海門國遥遥見城郭江風四月寒衲衣尚嫌薄
錢幼卿朝霞館詩
遠樹無烟時前山未雲起散髮臨東忩衣裳半身紫
綠雲館
綠雲寒不飛夕陽共溪水主人日閉門相對幽禽語
其二
木榻掃寒聲石壁澹孤影坐久渾不知蒼烟落前嶺
寄黃羣玉居士圓信
鼻嘗蒲葉香眼醉松花老相遇無故人空山有啼鳥
詠月懷親明賢
是月能明漢無親不念兒只因兒念異反作路人期
餐英館方擇(三首)
木槿編為籬籬前菊盈徑空館讀楚詞餐英發秋興
東皋澤
處士卜居後相傳五百秋只今池館上猶有舊風流
村舍
花放槿籬秋清溪一曲幽門開楊柳岸坐可狎沙鷗
送屠儀部禮南海大士弘灝
欲禮青蓮相寧辭海岸遥扶桑朝旭起霞襯錦帆高
芙蓉洲佛引
洲渚涼風生芙蓉滿湖口既無十丈華安得如船藕
八月庭梅盛開如曉(二首)
階葉尚迎風庭梅已先試未經霜雪欺那識苦寒味
敗荷曲
莫嫌荷花殘花殘多蓮子莫羨藕根香根香荷葉死
閒居智證
香徑蘚花生隂檐藤葉綠日長不耐閒行溪看鷗浴
月下聞松聲如宗(二首)
月下聞松濤階前問童子答言四無聲聲在青松裏
望行人
秦溪日暮雲秦嶺秋風樹山川雲樹遮望斷行人路
題譚梁生聊齋廣化(四首)
門穿小朵峯烟漾半湖水片席如不容讀書有譚子
其二
春風吹碧苔竟日懶門開一校沈冥理天機靜後來
其三
有鶴堪放舟有地多放竹巖棲知遠心寥寥一椽木
其四
雲有西竺峯泉有南屏松先生高倚廬日夕清天風
六言絶句附
三臺詞二首宗泐(六首)
年去年來易老花開花落相催便是封侯萬戶何如儘
意三臺
采藥樓船久去傳書青鳥不來海水何時清淺蟠桃幾
樹花開
巖潭道中
古木灣頭魚艇夕陽山下人家風送一溪白浪秋來滿
路黃花
題竹
風過如聞玉佩雨餘似長龍孫靜愛此君高致長日幽
齋閉門
山中小景二首
谷口松杉無路雲中雞犬誰家仙客不歸春老洞門千
樹桃花
四山一片秋色埜客獨坐茅亭渡頭紅葉如雨石上長
松自青
霜詠道衍(三首)
寒下千門俱白威侵萬木齊僵凝結雖因曉露消鎔只
待朝陽
題畫
小小板橋樵路深深茆屋人家竹塢夕隂非雨桃源春
暖多花
西垣詠竹
風動一忩秋思雨餘半壁蒼隂莫道未全高致相看亦
自清心
牧牛如蘭(三首)
平原芳草凄迷放牛朝出東溪長笛晚風三弄短蓑春
雨一犁
洗竹
愛此幽軒叢竹呼童洗出高枝不受霜欺雪壓歲寒獨
見清竒
採茶
為採雨前香茗從教露濕靈箵石鼎煎來自喫胸中淨
洗六經
霅川道中文湛
雀啄離離禾黍鷗眠渺渺汀沙茅屋烟村幾處苕花溪
上人家
舟還二首明秀
東家西家看竹南寺北寺題詩欲問出門高興山中猨
鶴幽期
晚筆青山剩語春沙白鷺餘杯兩岸落花芳草滿船明
月歸來
燕京春暮寄山中人正念(三首)
鳥鳴不鳴山靜花落未落春遲美人如雲天際芍藥空
留一枝
蠶熟柔桑更綠鶯啼小麥初黃喫餅且隨燕薊繰絲空
憶荆揚
階下櫻桃滴滴南山梅豆青青及時為客不遠避地殊
方獨醒
秋夜雨坐德勝
茅屋秋風高樹芭蕉夜雨空庭幽人兀然矮榻不悟宇
宙沉冥
曉起二首明曠(二首)
霜色半庭蕪草空香滿壁藤花蚤起誰知靜者無言欲
儗毘耶
幾點星猶在樹成羣鴉巳出村最是依微梵火居然掩
映松門
山居五首法杲
于事或出或處在世若居不居夢去形骸外物醒來天
地吾廬
嚴子灘頭釣斷陶令門前柳疎世路但悲失馬濠梁誰
復觀魚
命伴隔溪呼鹿適興臨流飲茶風緩不飛松葉牀空落
滿藤花
形是死生逆旅心為天地郵亭人智露盤漢武吾賢荷
鍤劉伶
衣服不規不矩松花于橐于嚢卓爾道非楊墨樸然人
是羲皇
春暮方擇
樹擁綠雲遶屋花飛紅雨侵簾客至試餘新茗閒唯松
麈頻拈
山居四首契靈(四首)
倚樹縛間茅屋刺藤自長籬笆拾得半邊磁礶插些無
名草花
倦去石床草褥饑來飲澗餐松槲笠有晴有雨繩鞋無
夏無冬
有幅畫懸當戶石橋苔徑幽深雨後靛塗遠岫秋來赭
染楓林
密雪絶無人到迎風點起茶鐺草火漸煨黃獨凍簷筧
溜無聲
焦山亭次譚梁生韵正勉(二首)
眉睫青霞縹緲胸次巢許日逢五字細吟啟閣案頭忽
墮千峯
抱影軒次譚梁生韵
臨水面山形勝翳然不異匡廬抱影何人獨往隴頭恐
致寉書
抱影軒為譚梁生大壑(二首)
瀲灩波澄短榻扶疎樹逼空廬抱甕何如抱影看山莫
勝看書
集山亭為譚梁生
隔林城市漸遠過渡漁樵忽逢遞檻芰香十里拍簾松
影千峰
古今禪藻集卷二十六
