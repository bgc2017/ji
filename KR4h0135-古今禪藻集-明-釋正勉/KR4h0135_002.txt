古今禪藻集卷二
明釋正勉釋性&KR1886;同輯
唐(五言古詩)
和琳法師初春法集之作(排律誤入)慧淨(三首)
鷲嶺光前選祗園表昔恭哲人崇踵武弘道會羣龍高
座登蓮葉麈尾振霜松塵飛揚雅梵風度引疎鐘静言
澄義海叢論上詞鋒心虚道易合跡廣席難重和風動
淑氣麗日啓時雍高才掞雅什顧已濫朋從因兹仰積
善靈華庶可逢
和盧贊府遊紀國道場
日光通漢室星彩晦周朝法域從此構香閣本岧嶤珠
盤仰承露鳳刹俯摩霄落照侵虚牖長虹拖跨橋高才
暫騁目雲藻遂飄颻欲追千里驥終是謝連鑣
普光寺卧疾值雪簡諸舊遊
卧疴苦留滯闢戶望遥天寒雲舒復卷落雪斷還連凝
華照書閣飛素婉琴絃迴飄洛神賦皎映齊紈篇縈階
如鶴舞拂樹似花鮮徒賞豐年瑞沉憂終自憐
奉和竇使君同恭法師詠竺佛圖澄慧宣(三首)
大誓憫塗炭乘機入生死中州法既弘葛陂暴亦止乳
孔光一室掌鏡徹千里道盛咒蓮華災生吟棘子埋石
緣雖謝流沙化方始
奉和詠僧肇
般若唯絶鑿涅槃固無名先賢未始覺之子唱希聲秦
王嗟理詣童夀揖詞清徽音聞廬岳精難動中京適驗
方袍裏竒才復挺生
秋日遊東山寺尋殊曇二法師
木落樹蕭槮水清流寥閴屬此悲哉氣復兹羇旅慼奚
用寫煩憂山泉恣遊歷萬丈窺深澗千尋仰絶壁傍嶺
竹參差緣厓藤羃䍥行行極幽邃去去逾空寂果值息
心侣喬枝方挂錫圍繞悉旃檀純良豈沙礫妙法誠無
比深經解怨敵心懽即頂禮道存仍目擊慧力幸已逢
疑網於焉析豈直祛煩惱方期拯沈溺
寳琴僧彪
吾有一寳琴價重雙南金刻作龍鳳像彈為山水音星
從徽裏發風來絃上吟鍾期不可遇誰辨曲中心
山居雜詩寒山子(二十六首)
重巖我卜居鳥道絶人跡庭際何所有白雲抱幽石住
兹凡幾年屢見春冬易寄語鐘鼎家虚名定何益
其二
欲得安身處寒山可長保微風吹幽松近聽聲愈好下
有斑白人喃喃讀黃老十年歸不得忘却來時道
其三
騮馬珊瑚鞭驅馳洛陽道自憐美少年不信有衰老白
髮會應生紅顔豈長保但看北邙山箇是蓬萊島
其四
巖前獨静坐圓月當天曜萬象影現中一輪本無照廓
然神自清含虚洞玄妙因指見其月月是心樞要
其五
鸚鵡宅西國虞羅捕得歸美人朝夕弄出入在庭幃賜
以金籠貯扄哉損羽衣不如鴻與鵠颻颺入雲飛
其六
富兒會高堂華燈何煒煌此時無燭者心願處其傍不
意遭排遣還歸暗處藏益人明詎損頓訝惜餘光
其七
昨夜夢還鄉見婦機中織駐梭若有思擎梭似無力呼
之回面視況復不相識應是别多年鬢毛非舊色
其八
常聞漢武帝爰及秦始皇俱好神仙術延年竟不長金
臺既摧折沙石遂滅亡茂陵與驪嶽今日草茫茫
其九
寒巖深更好無人行此道白雲高岫閒青嶂孤猨嘯我
更何所親暢志自宜老形容寒暑遷心珠甚可保
其十
花上黃鶯子關關聲可憐美人顔似玉對此弄鳴絃翫
之能不足眷戀在齠年花飛鳥亦散灑淚春風前
其十一
君看葉裏花能得幾時好今日畏人攀明朝待誰掃可
憐嬌豔情年多轉成老將世比於花紅顔豈長保
其十二
吾家好隠淪居處絶囂塵踐草成三徑瞻雲作四隣助
歌聲有鳥問法語無人今日娑婆樹幾年為一春
其十三
去年春鳥鳴此時思弟兄今年秋菊爛此時思發生綠
水千腸咽黃雲四面平哀哉百年内腸斷憶咸京
其十四
自樂平生道煙蘿石洞間野情多放曠長伴白雲閒有
路不通世無心孰可攀石床孤夜坐圓月上寒山
其十五
時人尋雲路雲路杳無蹤山高多嶮峻澗闊少玲瓏碧
嶂前兼後白雲西復東欲知雲路處雲路在虚空
其十六
兩龜乘犢車驀出路頭戲一蠆從傍來苦死欲求寄不
載爽人情始載被沈累彈指不可論行恩却遭刺
其十七
垂柳闇如煙飛花飄似霰夫居離婦州婦住思夫縣各
在天一涯何時復相見寄語明月樓莫貯雙飛燕
其十八
桃花欲經夏風月催不待訪覓漢時人能無一箇在朝
朝花遷落歲歲人移改今人揚塵處昔時為大海
其十九
極目兮長望白雲四茫茫鴟鶚飽腲腇鸞鳳饑徬徨駿
馬放石磧蹇驢能至堂天高不可問鷦鷯在滄浪
其二十
浩浩黃河水東流長不息悠悠不見清人人夀有極苟
欲乘白雲曷由生羽翼唯當鬢皤時行住須努力
其二十一
何以長惆悵人生似朝菌那堪數十年新舊凋零盡以
此思自哀哀情不可忍奈何當奈何脱體歸山隠
其二十二
我見利智人觀者便知意不假尋文字直入如來地心
不逐諸緣意根不妄起心意不生時内外無餘事
其二十三
世事何悠悠貪生未肯休研盡大地石何時得歇頭四
時凋變易八節急如流為報火宅主露地騎白牛
其二十四
養子不經師不及都亭鼠何曾見好人豈聞長者語為
染在薰蕕應須擇朋侣五月販鮮魚莫教人笑汝
其二十五
自羡山間樂逍遥無倚托逐日養殘軀閒思無所作時
披古佛書往往登石閣下窺千尺崖上有雲盤礴寒月
冷颼颼身似孤飛鶴
其二十六
我見轉輪王千子常圍繞十善化四天莊嚴多七寳七
寳鎮隨身莊嚴甚妙好一朝福報盡猶若棲蘆鳥還作
牛領蟲六趣受業道況復諸凡夫無常豈長保生死如
旋火輪迴似麻稻不解早覺悟為人枉虚老
山居雜詩拾得
我勸出家輩須知教法深專心求出離輒莫染貪婬大
有俗中士知非不受金故知君子志任運聽浮沉
其二
古佛路凄凄愚人到却迷只緣前業重所以不能知欲
識無為理心中不掛絲生生勤苦學必定覩吾師
歸山作
喧静各有路偶隨心所安縱然在朝市終不忘林巒四
皓將拂衣二疏能挂冠窗前隠逸傳每日時三看靳尚
那可論屈原亦可歎至今黃泉下名及青雲端松牖見
初月花間禮古壇何處論心懷世上空漫漫
溪行即事靈一(七首)
近夜山更碧入林溪轉清不知伏牛路潭洞何縱横曲
岸煙已合平湖月未生孤舟屢失道但聽秋泉聲
棲霞山夜坐
山頭戒壇路幽映雲巖側四面青石床一峯苔蘚色松
風静復起月影開還黑何獨乘夜來殊非晝所得
送冽泉寺主之京迎禪和尚
禪門居此地瞻望在虚空水國月未上蒼生如夢中上
人知機士瓶錫慰樊籠彼土諸梵象嗟君揚道風
安公
彌天稱聖哲象法初繄賴弘道識行藏匡時知進退秦
王輕與舉習生重酬對學文古篆中義顯新經内法服
應華夏金言流海岱四方浮雲間更陪龍華會
林公
支公信高逸久向山林住時將孫許遊豈以形骸遇幸
辭天子詔復覽名臣疏西晉尚虚無南朝久淪悞因談
老莊意乃盡逍遥趣誰謂竹林賢風流相比附
遠公
遠公逢道安一朝棄儒服真機久消歇世教空拘束誓
入羅浮中遂棲廬山曲禪經初纂定佛語斯明(一作名)目
鉢帽絶朝宗簮裾翻拜伏東林多隠士為我辭榮禄
同長孫主簿仁夀寺納凉
火入天地爐南方正何劇四郊長雲紅六合太陽赤赫
赫拂泉壑燄燄燋砂石思减祝融權期匡諸子宅因投
竹林寺一問青蓮客心空得清涼理證等喧寂開襟天
籟迴步履雨華積微風動珠簾惠氣入瑶席境閙性方
謐塵遠趣皆適淹駕殊未還朱闌敞虚碧
疾愈寄友法振(二十首)
哀樂暗成疾卧中芳月移西山有清士孤嘘不可追搗
藥晝林静汲泉隂澗遲微蹤與麋鹿遠謝求羊知
古别離
太湖三山口吳王在時道寂寞千載心無人見春草誰
堪識怨者持此傷懷抱孤舟畏狂風一點宿煙島
步虚詞
予因覽真訣遂感西域君玉笙下清冥人間未曾聞日
華鍊精魄皎皎無垢氛謂我有仙骨且令餌氤氲俯仰
媿靈顔願隨鸞鵠羣俄然動風馭縹緲歸青雲
擬古(天寳十四年作)
日出天地正煌煌闢晨曦六龍驅羣動古今無盡時夸
父亦何愚競走先自疲飲乾咸池水折盡長桑枝渴死
化爝火嗟嗟徒爾為空留鄧林在摧折令人嗤
夏日與綦母居士昱上人院納凉
為依爐峯住境勝增道情凉日暑不變空門風自清坐
援香實近轉愛綠蕪生宗炳青霞士如何知我名
經吳平觀
古觀秋來秀泠然屬仙飇瓊葩被脩蔓柏實滿寒條影
殿山寂寂寥天月昭昭幽情寄仙侣習定至中宵清風
聞步虚真人方上朝
冬日天目西峯過張鍊師所居
振衣逢墅泉漸見棲閒所坎坎山下聲幽幽林中語仙
鄉何代隠鄉服言亦楚開冰洗藥苖掃雪候山侣零葉
聚疎籬幽花積寒渚冥冥孤鶴性天外時輕舉
杼山禪居寄東溪吳處士季德
青雲何潤澤下有賢人隠雖入菱湖深跡與黃鶴近野
風吹白芷山月搖青軫詩祖吳州庠到君才不盡身當
青山秀文體多郢聲澄徹湘水碧泬寥楚天清時人格
不同至今罕知名昔賢敦師友此道獨君行既得廬霍
趣乃高雷遠情别時春風多掃盡雲山雪為君中夜起
孤坐石上月悠然遺塵想邈矣達性說故人不在兹幽
桂惜未結
贈李中丞洪
深沉閫外權奕世當榮寄地裂大將軍家傳介珪瑞至
今漳河俗猶受仁人賜公初鎮淮荆決勝無精兵重圍
逼大敵六月守孤城政用仁恕立恩由賞罰明還令麾
下士感德不顧生於時聞王師諸將兵頗瀆天子狩南
漢煙塵滿函谷純臣獨耿介下士多反覆明公仗忠節
一言感萬夫物性如蒺藜化作春蘭敷見讒金被爍終
期玉有瑜移官萬里道君子情如何
奉陪陸使君長源裴端公樞春遊虎丘寺
雲水夾雙刹遥疑涌平陂入門見藏山元化何由窺曳
組探詭怪停驂訪幽竒情高氣為爽德煖春亦隨瑶草
自的皪蕙樓争蔽虧金精發壊陵劍彩沈靈池一覽匝
天界中峯步未移應喜生公石列坐援松枝
出遊
少時不見山便覺無竒趣狂發從亂歌情來任閒步此
心誰共證笑看風吹樹
答蘇州韋使君應物
詩教殆淪缺庸音互相傾忽觀風騷韻會我宿昔情蕩
漾學海資鬱為詩人英格將寒松高氣與秋江清何必
鄴中作可為千載程受辭分堯竹萬里臨江城一到掃
煩政況今休瀆兵應憐禪家子林下寂無營跡隳世上
華心得道中精脱略文字累免為外物嬰書衣流埃積
硯石駁蘚生恨未識君子空傳手中瓊安無誘我性始
願懲素誠為無鸑鷟音繼公雲和笙吟之向禪藪反魄
幽松聲
酬薛員外誼苦熱行見寄
六月金數伏兹辰日在庚炎曦爍肌膚毒靄昏性情安
得奮輕翮迢遥出雲征不知天地心如何匠生成火德
燒百卉瑶草不及榮有客當此時忽貽懷中瓊捧玩煩
襟滌嘯歌善風生遲君佐元氣調使四序平中令霜不
袄火餘氣常貞江南詩騷客休吟苦熱行
白雲上人精舍尋杼山禪師兼示崔子尚何山道
上人
望遠涉寒水懷人在幽境為高皎皎姿及愛蒼蒼嶺果
見棲禪子潺湲灌真頂積疑一念破澄息萬緣静世事
花上塵慧心空中影清閒誘我性遂使煩慮屏許共林
客遊欲從山主請木棲無名樹水汲忘機井持此一日
高未肻謝箕穎夕霽山態好空月生俄頃識妙聆細泉
悟深滌清茗此心誰復得笑向西林永
同顔真卿送李侍御萼賦得荻塘路
落日車遥遥客心在歸路細草暗迴塘春泉縈古渡遺
蹤歎蕪沒遠道悲去住寂莫荻花空行人别無數
訪陸羽處士不遇
太湖東西路吳王故山前所思不可見歸鴈自翩翩何
山賞春茗何處弄春泉莫是滄浪子悠然一釣船
溪上月
秋水月娟娟初生色界天蟾光散浦漵素影動淪漣何
事無心見虧盈向夜禪
山雪
夕陽在西峯叠翠縈殘雪狂風卷絮迴驚猿攀玉折何
意山中人誤報山花發
溪雲
舒卷意何窮縈流復帶空有形不累物無跡去隨風莫
怪長相逐飄然與我同
五言哭吳縣房聳明府
仁人邁厚德可謂名實全撫迹若疎曠會心極精研履
危節詎屈著論識不偏(公著道性論)恨以榮級淺嘉猷未及
宣伊人期遠大志業難比肩昭世既合并吾君藉陶甄
奈何明明理與善徒空銓徵教或稽聖窮源及問天一
官自吳邑六翮委江壖始是牽絲日翻成徹瑟年金膏
果不就玉佩長此捐倚伏信冥昧天夀驚後先安知忘
情子愛網素已褰為有深仁感遂令真性遷心悲空林
下淚灑秋景前夫子寡兄弟撫孤傷藐然頽雲為慘
結弔鶴共聯翩割念歸命駕訣詞向空筵樹桃隂始合
愛客位常懸怳若遠行時睪望歸朝旋悟兹歡宴隔哀
彼歲月延書帶變芳草履痕移綠錢冥期倘可逢生盡
會無緣幸願示因業曠代居運專相思轉寂寞獨往西
林泉欲見故人心時開所贈篇素高陶靖節今重楚先
賢芳躅將遺愛可為終古傳
遊元象陌僧泚
空水朝色淨澹然湖上心舳艫輕且進江洲如可尋秋
風洄泝險落日波濤深寂寞武侯去中流方至今
短歌子蘭(二首)
日月何茫茫出沒住不得使我勇壯心少年如頃刻人
生石火光通時少淤塞四季倏往來寒暑變為賊偷人
面上花奪人頭上黑
飲馬長城窟
遊客長城下飲馬長城窟馬嘶聞水腥為浸征人骨豈
不是流泉終不成潺湲洗盡骨上土不洗骨中冤骨若
逐水流四海有還魂空流嗚咽聲聲中疑骨言
題僧夢微房脩睦
東海日未出九衢人已行吾師無事坐苔蘚入門生雨
過閒花落風來古木聲天台頻說法石壁欠題名
臨高臺貫休(八首)
凉風吹遠念使我升高臺寧知數片雲不是舊山來故
人天一涯久客殊未回鴈來不得書書寄空聲哀
古意五首
一雨火雲盡閉門心冥冥蘭花與芙蓉滿院同芳馨佳
人天一涯好鳥鳴嚶嚶我有雙白璧不羨於虞卿我有
徑寸珠别是天地精玩之室生白蕭洒身安輕只應天
上人見我雙眼明
美人如游龍被服金鴛鴦手把古刀尺在彼白玉堂文
章深掣曳珂珮鳴丁當好風吹桃花片片落銀床何當
舉羽翰遠逐朱鳥翔
乾坤有清氣散入詩人脾聖賢遺清風不在惡木枝千
人萬人中一人兩人知憶在東溪日花開葉落時幾擬
以黃金鑄作鍾子期
古交如真金百鍊色不回今交如瀑流倏忽生塵埃我
恐君子氣散為松栢栽我恐荆棘花只為小人開傷心
復傷心吟上高高臺
莫輕白雲白不與風雨會莫見守羊兒謂是初平輩人
生非日月光暉豈長在一榮與一辱今古常相對不見
于公門子孫好冠蓋
少年行
自拳五色毬送入他人宅却促蒼頭奴玉鞭打一百
憶在山中時
憶在山中時丹桂花葳蕤紅泉浸瑶草日夕生華滋箬
屋開地爐翠墻挂藤衣看經竹忩邊白猿三四枝東峯
有老人眼碧頭骨竒種薤煮白石旨趣如嬰兒月上來
打門月落方始歸授我微妙訣恬然無所為别來六七
年只恐白日飛
效古澹交
榮辱又榮辱一何翻與覆人生百歲中孰肯死前足玄
鬢忽如絲青叢再不綠自古争名徒黃金是誰禄
覩木平和尚文益
木平山裏人貌古言復少相看陌路同論心秋月皎壊
衲線非蠶助歌聲有鳥城闕今日來一漚曾已曉
和王季友題九華山神穎
衆嶽雄分埜九華鎮南朝彩翠凝空遠崔嵬寄青霄龍
潭古仙府靈藥今不凋瑩為滄海鏡煙霞作荒標造化
心數竒性狀精氣饒玉樹鬱玲瓏天籟韻簫韶寂寂尋
乳竇兢兢行石橋通泉潄雲母藉草縈香苕我住幽且
深君賞昏復朝稀逢發清唱片片凌霜飇
古今禪藻集卷二
