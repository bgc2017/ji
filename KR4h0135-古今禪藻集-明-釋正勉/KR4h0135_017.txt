古今禪藻集卷十七
明釋正勉釋性&KR1886;同輯
元(七言絶句)
曉過西湖圓至(十四首)
水光山色四無人清曉誰看第一春紅日漸高絃管動
半湖煙霧是遊塵
送宗倜
送子江頭水亦悲更能隨我定何時垂楊但為秋來瘦
不為秋來有别離
小汊
麻骨燈明竹壁疎更深人語在茅廬開篷緣岸去沽酒
點火撥船來賣魚
胡盧
胡盧河畔洗氊裘日日花香滿水流嫁得夫郎愛官職
去隨太子取交州
女官墓
隴頭死樹丫微活路口崩亭脚半斜玉骨年深無祭祀
變成蝴蝶撲松花
吳王廟
吳王廟近水邊山壁上雕青鬼臂蠻白日爐中煙色變
散成雲氣滿人間
寒食
月暗花明掩竹房暮寒脈脈透衣裳清明院落無燈火
獨遶迴廊禮夜香
懷本暢上人
畏寒一月閉忩紗愁髮春來半欲華松院晩晴蜂亂出
故應山徑有殘花
芳塘
芳塘雨霽綠初肥折得青條串露歸一樹殘花喧鬭雀
紅香滿徑撲人飛
寄恩以仁
風柳青青條葉新别愁江畔又逢春交情似我如君少
一度相逢勝故人
見新竹懷兄姚江村
愛酒嫌官姚縣令長年三徑滿荒苔曾因養笋添忩竹
一月柴門閉不開
土木渡阻風
空林路盡見波瀾輕槳何時掠水還日暮亂雲如宿鳥
隨風片片泊廬山
憩青蓮寺
花磚凝潤午風涼日影鶯聲睡思長一陣打忩山雨過
忽聞滿閤焙茶香
初改黃衣
宣詔亭前受牒還御黃新賜滿城看臣僧記得沙彌日
齊著青衣上戒壇
山居祖欽(三首)
竟日忩間坐寂寥巖前稚筍欲齊腰幽禽忽起藤花落
磵瀑飛聲度石橋
夾岸桃花紅欲然洞中流水自涓涓山家不會論春夏
石爛松枯又一年(古德云山僧不解數甲子一葉落知天下秋靈徹云山僧不記重陽節因)
(見茱萸憶去年而詞意相類全章無傳故表出之)
桃源圖
春暖洞門花欲然一絲風動釣魚船莫言世上無仙客
須信壺中别有天
過釣臺偶題希叟(二首)
奴顔婢膝走人間羞見羊裘七里灘文叔雖為天子貴
子陵原作故人看
贈凱翁
曾飛鐵騎破重圍赤手揚鞭得勝歸沙漠已成歌舞地
自皤雙鬢對斜暉
竹枝詞智愚(二首)
隔水何人歌竹枝動人情思極幽微夜深轉入單于調
月朗風高聽者稀
送别
欲把枯腸盡底傾出門不覺又叮嚀徑邊松菊荒蕪早
莫待春風柳眼青
范蠡歸湖圖溥光
功遂名成泛五湖知幾千古擅良圖向教勾踐堪同樂
不識先生肻退無
雪明本
凍雲四合雪漫漫誰解當機作水看只為眼中花未瞥
啓忩猶看玉琅玕
客中得母寄布允恭(三首)
我母今年七十強獨憐季子在他鄉寄来新截機頭布
一寸絲麻一寸腸
舁母渡錢塘
母在籃輿子在途子行不上母頻呼斷橋流水斜陽外
(一作西風落日荒山道)羞見寒林返哺鳥
憶母
霜殞萱花淚濕衣白頭無復倚柴扉去年五月黃梅雨
曾典架裟貰米歸
牛怨僧宜
七十餘城一戰收歸来只合便封侯火瘢未冷重加軛
春雨春風暗結愁
初春無懷
暖信初回宿草根茸茸漸可藉芳樽未須著意催花柳
且為乾坤補燒㾗
偶作介清(二首)
風逓山花入袖香日長無事倚胡床亂紅如雨春歸去
杜宇聲聲喚夕陽
莓苔徧地榆錢滿院落無人柳絮飛信手翻書香篆冷
夕光山翠上窗扉
經故人别墅行端
門逕無塵有綠苔東風落日舊曾來白頭道者今何在
一樹櫻桃華正開
孤嶼圖大訢(十二首)
淡烟疎樹月朦朧路隔寒潮斷復通添箇茅菴分我住
明年飛錫海門東
風雨歸舟圖
中流鼓枻欲何之乘興何如興盡時蛟鱷垂涎風作横
山長水遠暮歸遲
古廟折碑圖
古廟殘碑野水村行人回首暗消魂遥天何許孤雲沒
不盡青山萬馬奔
虞伯生學士以五詩贈一上人蒙見及一公將歸
蜀謁趙魯公次韻
潛宫樓殿五雲開雲外青山萬馬來黼黻天容歸化筆
故應留待謫仙才
墨梅為馮仲實賦
林花瘦影月微茫風袂參差玉佩璫更覺微酸生齒頰
千林烟雨待青黃
舟至通州夜雨大作
明日京華拂面塵穹廬如雪馬如雲雨聲未忍孤篷别
故遣蕭蕭枕上聞
次韻送廖天與
楚江送客暮帆開眼底何人識異材後夜月明潮又滿
青山空繞雨花臺
魚樂圖(予作庵東園將謀退休而未能入居之希古禪師寄魚樂圖索題感而為賦)
築室開池學放魚旋縈九島作江湖畫圖更覺烟波好
野水寒塘雪葦枯
畫馬
華山歸牧空龍種傳得丹青十二閑前歲上京聞扈蹕
白雲如見六龍還
百雁圖
既集還飛水正深風驚葭葦亂拏音江湖尚爾防矰弋
肻為傳書到上林
贈了空羽士
劒光電繞蒼厓裂阿母金盤進紅雪携手一笑三千年
更約乘鼇拾海月
寄西山李處士
每憶西山水竹居秋風林影夕陽疎江湖正自無知巳
底用嫌人索報書
寄茅山道士梁中砥覺恩
白雲明月本無期君子長吟有所思鴈向石頭城畔過
寄書安用牧鵝兒
山中吟清珙(九首)
凄凄茅舍新秋夜白豆花開絡緯啼山月如銀牽老興
閒行不覺過峯西
山厨寂寂斷炊烟凍鎻泉聲欲雪天面壁老僧無定力
又思乞食到人間
玉堂銀燭笙歌夜金谷羅幃冨貴家争似道人茅屋下
一天晴月曬梅花
山風吹破故忩紙片片雪華飛入來添盡布裘渾不暖
拾枯深撥地爐灰
茅屋方方一丈慳四簷松竹四圍山老僧自住尚狹窄
那許雲來借半間
道人屋冷四檐竹長者門高百尺墻屋冷道人心愈静
門高長者日多忙
題出山佛像
頭髮髼鬆下翠微凍雲殘雪綴伽梨不須更問山中事
觀著容顔便得知
肘破衣穿骨裏皮下山回首步遲遲父王休遣人来問
顔貌不如宫裏時
送凌侍者回淨慈
十里湖光浸六橋到時須著眼頭高斷堤風暖楊花落
不是鳥窠吹布毛
送鄉僧昱曉林四首維則(八首)
海雨吹花雪作堆那時敲我竹門開自憐水國三千里
也有鄉僧問路来
風沙風葉攪征衣今日江頭送汝歸西望故鄉何處是
楚天漠漠片雲飛
鄉夢鄉愁我巳疎十年不見故鄉書兒時聚首人如玉
老大不知今有無
鄉人問我幾時還向道如今又入山一箇蒲團半間屋
吳松江上九峯間
贈弟仁遠入京
錦袍花映鳳池明玉珮光搖紫府青富貴著人如醉夢
倚門慈母眼長醒
師子林即景
斜梅勢壓石闌干花似垂頭照影看白晝雲隂天欲雪
半池星斗逼人寒
登茅山天市壇
白雲剪作瑶壇雪寒旭蒸開玉洞花山北山南看更好
炊烟朵朵是仙家
一峯雲外庵和韻
碧虹分雨半山橋橋下春雷卷怒濤老衲定回開戶看
隔溪開盡野櫻桃
錢塘江曉渡本誠(三首)
雨後青山展黛眉暖風無力去帆遲人家一簇臨江岸
綠樹輕烟映酒旗
客中九日
小橋流水遶迴廊獨對西風憶故鄉山崦人家秋色晚
客中無菊過重陽
題友人壁
池檻水搖簾影動石床風引翠烟斜鳥聲啼足忽飛去
驚落半庭山杏花
和楊廉夫西湖竹枝詞僧信(二首)
湖東日脚欲投山湖西月出牙梳彎南北兩峯船裏看
恰似阿奴雙髻鬟
東邊高樓紅紫開西邊青山翠成堆吳兒盪槳浪花裏
相賽唱歌船去来
聞杜宇大圭(四首)
情知望帝是前生春盡江南憶錦城到處青山山有樹
如何偏起故鄉情
戲成
城郭無心寄一瓢此身便欲老山椒山童忽報松花盡
又逐扁舟上早潮
謝檄
謝檄歸來卧白雲秪今心事與誰論故人不似蒼苔好
歲晚青青一到門
夜起
野人獨臥山中屋夜半雨聲清夢熟起來竹下一開門
秋入千峯月如玉
白龍洞
古洞深沈莫敢窺隂森草木野雲飛白龍何處淹頭角
天下蒼生待汝歸
奉答宣讓王太子克新(二十八首)
世皇枝葉茂千秋為國藩垣淮水頭聞說府中賓客盛
小山叢桂碧雲稠
數椽茅屋數株松蒲榻高眠海日紅不是賢王招不起
山人只合住山中
逹丞相承恩詞次張員外韻
金壺玉露逐皇華黃土重封識内家宴罷省門扶上馬
微風吹側帽簷花
名馬西來蹴雪濤大奴重刷錦雲毛也知不是尋常種
千騎中間獨爾高
寄三塔雲海和尚
雨後龍孫過屋長半池疎影月微茫鳳凰巢在雲深處
日日銜花到上方
為清上人題竹
石湖春水碧漣漪湖上春風筍蕨肥十載兵戈歸夢遠
翠雲深擁鳳雛飛
憶昔丹丘侍玉京百年江海未忘情春風林館披圖畫
烟雨濛濛翡翠鳴
題畫
琪樹連雲雨露新半山樓閣擁金銀錦袍零落風塵際
巖壑鶯花幾度春
子真谷口春耕罷牛背看山更賦詩啼鳥一聲茅屋外
碧桃千樹雨絲絲
人生只合江南住一曲溪山二頃田紅稲吹香蓴菜美
春花秋月自年年
空谷雲深山路遥一灣桃雨漲溪橋白駒皎皎人如玉
幾度春風長藿苖
山中宰相鬢毛斑兩箇青松屋一間草滿空庭春晝永
看雲飛去看雲還
萬松深處一茅亭坐對匡廬九疊屏黃鳥出林春未老
一溪花雨晝冥冥
霜落江山木葉空千巖脩竹夜生風蓮華峯頂巢雲客
獨自吹笙明月中
題&KR3990;齋小像
抛卻朝簮下九天西湖風月一漁船蘆花夢覺魚龍遠
又是人間五百年
題恢復初梅
雪消春色滿天涯南北枝頭總著花驛使不來歸路斷
海風吹月照江沙
李煥章竹石居
解組歸來賀監湖萬竿脩竹一茅廬石根春樹排雲直
花影高連長者車
西湖景
蘇子堤邊楊柳春湖中簫鼓畫船新誰知歌舞繁華地
回首東風吹戰塵
山色湖光雨後天兩邊樓閣麗蒼烟酒船歌管隨烽火
花落花開啼杜鵑
次韻顧玉山題杭上人芭蕉
山寺春深積雨餘坐看花影上階除新詩吟罷無人到
只向巴蕉葉上書
次韻答唐伯剛斷事
平湖落日照漁汀風起槎頭欲挂罾城上倚樓看明月
河東詞客水西僧
題趙清獻公圖送趙知州
携鶴歸來自蜀山畫圖今復幾人看秋風江海旌麾遠
霜鬢蕭蕭鐵面寒
隠居圖
戰馬多芻戰士肥總抛逢掖著征衣首陽商嶺無人到
幾度春風老蕨薇
輞川漁樂圖
華子岡頭輞口莊桃花春水漲滄浪先生投疏歸來早
半世功名一釣航
畫松
長向廬山劒外看大夫應合拜秦官女蘿倒挂絲千尺
萬壑風霜幾歲寒
墨蘭為中上人題
鳳去岐山杳不聞美人空復憶湘君春風九畹香如海
紉佩歸來倚碧雲
題畫
江樹花殘隂滿津移舟隂處理絲綸春醪如蜜魚如玉
誰管飛龍是故人
贈夏君美同知
十載中吳戰伐多使君談笑罷干戈漢廷封拜論功爵
羞殺征南馬伏波
車溪道中善住(四首)
葦白茅黃溪水清倚篷閒看浪鷗輕板橋横處人家小
脩竹參天落照明
范蠡祠
越國謀臣吳國讐如何廟食此江頭扁舟載得蛾眉後
却作三江汗漫游
張翰祠
季鷹倦作東曹掾千里思歸獨向東鱸膾蓴羹暫時事
不知塵世幾秋風
陸龜蒙祠
聞說松陵此度過長虹偃蹇臥晴波往來不見天隨子
落日西風有棹歌
春草池法堅(二首)
雪消春色滿江沱芳草纖纖覆綠波最是高陽池上客
狂歌無奈醉時何
亭前脩竹淨漪漪烟暖沙頭杜若肥一夜雨餘春水漲
白鷗日日到柴扉
越來溪(在吳中)半顛(二首)
九關風月醉傾城歌笑聲中有甲兵卻是吳王自亡國
枉教溪受越來名
琴臺(在靈岩山)
幾彈石上五雲深挑出湖波片月心絃外有聲誰解聽
一山春樹曉鶯吟
元(五言絶句附)
適興吟合尊
寄語林和靖梅開幾度花黃金臺上客無復得還家
米元暉江山秋晚圖大訢(二首)
紅樹宜秋晩澄江媚落暉扁舟如喚我莫待白頭歸
畫牛
草煖犢子肥牧閒牛耳濕誰知荷簔翁風雨租稅急
桐下井大圭(二首)
晩風吹銀床蕭蕭古桐樹時有新汲人瓶携落花去
江晩
長天鳥飛盡兩岸蘆花發何處一舟來清江上秋月
六言絶句附
無題大圭(一首)
樹影半忩明月蟲聲一夜清秋我意浩然千古人間總
是閒愁
書齋即事本誠
逕遠松篁蓊鬱日長庭院清虚大貴莫過學道至樂無
如讀書
古今禪藻集卷十七
