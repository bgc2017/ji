古今禪藻集卷二十四
明釋正勉釋性&KR1886;同輯
明(七言律詩)
曉過西湖梵𤦺(十一首)
船上見月如可呼愛之且復留斯須青山倒影水連郭
白藕作花香滿湖仙林寺遠鐘巳動靈隠塔高燈欲無
西風吹人不得寐坐聽魚蠏翻菰蒲
圯橋
子房三世相韓家辛苦椎秦博浪沙不上青天扶日月
便歸丹壑老烟霞圯橋進履心長在漢室封侯鬢已華
惟有當時書一卷奈何人世事如麻
贈王使君
君持使節過繩橋已遣蠻夷感聖朝良將未誇班定遠
大臣猶數盖寬饒川香野馬銜青草雪暗天鵝避皂鵰
西出陽關九千里歸來莫惜鬢蕭蕭
相家夜宴
璧月未出金風涼羣烏啞啞鳴苑墻西山高居帝左右
北斗正挂天中央繡衣執樂三千指朱火籠紗十二行
坐待更闌賓客散蕭齋自炷辟邪香
贈西山隠者
花邊亭子水邊樓宰相歸來秉燭遊茅屋道人深夜坐
桂枝明月滿山秋儘教萬馬千車遠消得三平二滿休
誰不願持生煞柄獨誇疏傅有深謀
八月十五夜翫月
無根車轂是誰推不嫁姮娥豈用媒八月正當三五夜
幾人曾賞百千迴旋抽蓂莢初盈數新釀葡萄正潑醅
避暑歸來宫殿冷君王且進紫霞杯
都下春興
陌頭楊柳未全遮青草萋萋帶玉沙才子百篇敷錦繡
帝京三月繞烟花曹瞞叵信劉玄德管仲深知鮑叔牙
自古君臣不虛應分明合曲奏琵琶
余嘗夢至一山聞杜鵑且約雪忩南還
出郭尋春不見春東華踏徧軟紅塵不知蝴蝶化為我
何處杜鶻來喚人筍蕨過時惟恐老櫻梅如豆正嘗新
及今無事早歸去莫待秋風江上蓴
梁山泊
天畔青青蘆葉齊晩來戞戞水禽啼一鉤慘淡銜山月
五色彎環跨海霓新摘蓮花堪釀酒舊聞荇菜可為&KR1085;
北人大抵無高韻零落梭船傍柳隄
再過圯下懷子房
衮衣有缺爾能縫天遣勛勞刻鼎鐘太子身令為國本
君王手自擇留封橋邊老父存黃石物外山人號赤松
今夜孤舟載明月不妨高臥想儀容
湖上追憶香山居士
蘇州刺史盡横金磊落無人似醉吟為郡三年滄海上
畫船十隻太湖心春歸紫翠鶯花塢秋著丹青橘柚林
山水不隨潮水變直從開闢到如今
病中作宗泐(十一首)
身老那堪病更纏小齋欹枕秖高眠階前秋雨連三日
籬下黃花自一年摩詰不知除病法嵇康空著養生篇
尚方再賜千金藥慚愧皇恩下九天
和程續古秋日見過兼次韻
上方高處古禪關一曲清溪萬疊山松樹不嫌僧共老
菊花應笑客能閒西風岸口孤帆轉落日林邊獨鳥還
一自兵餘行樂少且須今日盡歡顔
入櫟山寫呈無極老禪
干戈擾擾客難禁避地來依碧嶂深亂裏獨驚浮世事
難中多見故人心千章古木羣峯合一徑長松十里隂
更欲移茅入重崦白雲無路可追尋
和張光弼留别
老來心事向誰論且對青山酒一尊湖上夢醒思舊將
江西書去問諸昆可憐漢祖今無廟還喜留侯尚有孫
手把過眉笻竹杖與僧閒步出松門
錢塘懷古
欲識錢塘王氣徂紫宸宫殿入青蕪朔方銕騎飛天塹
師相樓船宿裏湖白鴈不知南國破青山還傍海門孤
百年又見城池改多少英雄屈壯圖
天地無情日月徂鳳凰山下久榛蕪獨憐内殿成荒寺
空見前山映後湖塞北有誰留一老海南無處問諸孤
蓬萊閣上秋風起先向燕京入畫圖
送憲上人歸臨海龍華寺
菊花開日問歸舟三載錢塘已倦游舊業池臺因夢去
異鄉風土為誰留白雲山寺楓林晩黃橘人家海岸秋
珍重而翁好懷抱幾時同倚夕佳樓
送福長老
五載西行同苦辛扶持老病最情眞千山雨雪獨騎馬
萬里沙場不見人京國歸來天闕近鄉閭去建法幢新
今朝相見仍相别目斷孤雲碧海濱
送徐生之蜀省親
春風初起送江船西上迢迢路八千巫峽波濤通七澤
成都花柳接東川元戎號令飛荒徼公子才華騁少年
遥想峩眉山上月夜深應照綵衣筵
偶作次王以中韻
拄笏高人塘外居作詩直與古人如偶從荷芰香邊得
閒向篔簹節上書白露濕階涼氣早青燈照壁雨聲疎
曉來不署金吾事帶劒承明去直廬
送曹國公北征
上將提軍事北征旌旗百萬出南京直教大漠銷邊警
豈但先鋒破敵營瀚海無冰堪飲馬天山有石可鐫名
由來衛霍多勲業從此沙場不用兵
次見心韻送濟上人歸省萬金(四首)
苦學不躭春夜眠思家却泛春江船褰衣遠道草頭露
濯足故山花下泉黃鵠方懷少年志白雲偶賦歸來篇
再看入室領玄旨何限天香浮月邊
吳越兩山亭為蕭山尹尹本中賦
單父彈琴宓子賤蕭然作亭尹大夫吳山越山若可攬
王業覇業誰能圖一江潮生白縹緲萬壑雲起青糢糊
自公退食樂登眺只喜政成民力蘇
錦莊漁隠圖為醫士作
錦莊園林錦不如幽深彷彿神仙居舍南舍北賸栽杏
水落水生惟釣魚嚴陵終辭光武禄郭玉素受涪翁書
眼前生意日已廣桃源雞犬同村墟
送王宗禮尚書督漕還朝
尚書持節下青冥漕粟千艘拱使星萬里非誇輕海道
一言端可重朝廷宫衣寵製黃金字官酒恩沾白玉瓶
曳履不妨頻入奏聖心虛佇為生靈
陸良貴顧仲瑛過綽墩夀寧寺有作次韻賦寄(寺乃)
(梁僧繇畫龍點眼飛去之所)時蔚
禪榻經餘思二妙舟楫遠勞相問尋虎頭善畫稱絶筆
放翁吟詩多雅音枇杷當戶花如雪橘子帶霜香滿林
招提歲晏肻頻過莫將清興阻山隂
遊石湖蘭若二首來復(十八首)
荷花蕩漾湖水深上有蘭若當高岑客吟時見猨鳥下
僧定不聞鐘磬音雨香秋林橘子熟雲落空澗棠梨隂
閒來掃石坐竹裏靜與山人論素心
五龍之峯雲作屏雙厓削出芙蓉青何人澗㡳拾瑶草
有客松間采茯苓林風不驚虎臥石山雨忽來龍聽經
吳王臺榭今寂寞秋香薜茘花冥冥
奉寄元璞琦禪師
我昔巢松茂苑東白雲清賞此心同芭蕉樹下吟春雨
薝蔔花前立曉風亂後溪山誰作主愁來江海總成翁
相思欲借峯頭鶴騎向龍門問遠公
野軒為海昌李茂才賦
海城車馬往來稀獨愛寒軒傍翠微春雨一村桑柘綠
秋風萬井稻粱肥燈前教子惟書卷座上論交盡布衣
昨日南鄰邀社飲醉騎黃犢月中歸
送徐誠中入關
十載移家住越州聲名早已動諸侯千金不受淮南聘
一騎還為塞北遊潮落魚龍滄海夜風高鷹隼太行秋
防邊有策應須獻好慰蒼生社稷憂
送儒醫陳仲靖歸天台
白髮侯門懶曳裾買山東向赤城居折腰五斗辭微禄
繋肘千金得異書玉洞桃花和露種石田芝草帶雲鋤
也知醫國終為用四海瘡痍待掃除
送吕尚書兩淛運使
虎節光華下九天鹺臺出使重承宣御溝柳色新亭酒
官浦荷香醉李船赤鹵夜熬連萬竈白糧秋餉給三邊
遥知為政多清暇細讀夷吾海上篇
瞽者龍翔賣卜養親
賣卜都門養母慈白頭重際太平時地生蓍草春雲暖
座映萱花晝日遲目有神光應内照心無私欲可前知
逢人但自談忠孝何必金錢重决疑
聽竹軒為陸隠君題
愛竹閒同阮藉期竹聲遥聽靜偏宜一林蒼雪停琴處
三徑微風駐履時寒帶松濤翻夜壑清隨荷雨響秋池
無聞早已忘喧寂截管誰將古調吹
送張僉事之山西
遥瞻使節碧雲中驄馬西行驛路通水合九河多禹蹟
地連三晉有堯風邊頭露下葡萄紫原上霜清枸杞紅
問俗也知勞撫字可無優政起疲癃
送西域丁鶴年兵後歸武昌省墓
燕雲何處是并州黃鶴磯頭問去舟海闊山長羈旅夢
天荒地老死生愁他鄉寒食身千里故壠斜陽土一坏
為語東歸華表鶴英雄遺骨幾人收
送錢子予新除博士致政還越中
脩髯如雪面如丹芰製新成野服寬湖近季眞期卜宅
寺依靈徹話休官霜紅柿葉樽前寫月白荷花鏡裏看
有約沃州騎鶴去臥雲不畏碧山寒
烟波釣客為張道士賦
長鑱懶斸紫芝田獨向滄洲作浪仙半世乾坤孤艇外
五湖風月白鷗前菱租歲熟堪為饌魚膾秋肥不取錢
藉有玄眞同雅調都將吟嘯寄閒年
送偰尚書致政歸溧陽
紫誥新題御墨香溧陽歸老問山庒地幽多識雲霞氣
天近還依日月光華㡳泉鳴舂藥碓竹間風掃讀書床
從來相業傳家舊勲烈應看紀太常
甲寅歲病中述懷
嗒然枯坐竹方床懶慢無心百慮忘雨後摘蔬萵苣綠
風前曬藥茯苓香飛蛾夕掩銅盤燭餓鼠朝窺瓦缶糧
幻世有生皆旅泊歸休何地是吾鄉
送鄭秋巖知府之青州
江驛梅花映玉珂都人祖帳動離歌六龍馭日南瞻闕
五馬迎春北渡河沃野平連燕薊遠好山青入魯齊多
明時為政看高節秋色千巖翠不磨
次韻衛府紀善危朝瓛見寄
爾談東魯我談禪淮海相聞歎暮年劉向才名遺說苑
楊雄詞賦重甘泉收來柿葉朝頻寫吟到梅花夜不眠
早晚定逢濠上寺三生舊話得重圓
耕隠為南昌萬用中賦
山莊别築楚城西百畆桑隂水一溪莎草雨晴黃犢臥
稻花風暖白鳩啼沽來官酒春祈社讀罷農書曉灌畦
孝悌力田新有詔姓名還向御前題
金山寺曇噩(二首)
崢嶸兩岸市㕓開愛靜人尋此處來水㡳有天行日月
山中無地著塵埃塔擎燈影明雲杪船載鐘聲出浪堆
自信平生有仙骨好風吹上妙高臺
山隂舟中
平明飯罷促高梢撑出五雲門外橋離越王城一百里
到曹娥渡十分潮白翻晴雪浪花舞綠弄晚風蒲葉搖
西北隂沉天欲雨臥聽篷韻學芭蕉
次韻奉和見心師遊石湖蘭若妙聲(六首)
楞伽峯如九疊屏何年截取匡廬青方同楚客賦招隠
不學山人吟采苓僧蹊盡種苾芻草梵莢徧寫多羅經
諸天只在雨花外音樂六時來窈冥
近聞移居湖水頭蘭若下瞷蒼波流獼猴夜偷錫杖去
鷗鳥日傍闌干浮揚州月照五湖白洞庭木落三山秋
相望只隔半江水安得贈之雙佩鈎
次韻答沈行恕回京之作
客舍春寒樹影稀青山迎我入王畿雲開雉堞瞻金榜
日射龍章識衮衣御果近從仙苑賜天花多傍講筵飛
聖恩特許兼旬住㩦得香烟滿袖歸
遊石湖次韻
黃山高人之所居金沙花明白石渠無錢愛養方外客
有口懶讀人間書采來青菌總堪食種得黃精還有儲
郭西十里不一到題詩為問今何如
題虎丘寺
有客題詩海涌峯高懷渺渺託冥鴻勾吳伯業荒烟外
梵塔觚稜杳靄中石坐千人亭可月劒埋三尺水還風
目前無限登臨意古木蒼藤呌郭公
小瀛洲
鰲海晴分五色霞鳳池多隠列仙家黃封日送宫壺酒
青鳥時銜御苑花雲外珮鑾聞步輦月中河漢見乘槎
君王舊聽尚書履回首銀屏隔絳紗
秋日歸虎丘良琦(二首)
虎寺共作五年留幾度相㩦上小舟楊柳春橋半塘寺
芙蓉夜月百花洲長林放寉閒支遁一室編蒲老睦州
此日獨歸懷往事空山草色不勝秋
次韻答見心和尚
龍門茅屋澗之隈亂後山花只自開數片白雲同散去
十年金錫不歸來月明老鶴啼春澗日落饑烏集古臺
歲晚相期仍結社西湖賸覓白蓮栽
送仁一初上人遊武林懷渭
舞鳳飛龍若箇邊天涯送遠獨悽然江山南渡降王宅
風雨西陵過客船踏雪馬塍春買樹鬭茶龍井夜分泉
落花寂寞東歸日烟嶼冥冥呌杜鵑
應制題江東橋溥洽(二首)
西出都門見石橋虎城千雉共岧嶢浮黿曉渡江流穏
役鵲晴瞻漢影遥華表月明清露濕闌干日近彩雲飄
四方車騎多如雨舉目應思答聖朝
應詔放水燈因賦
持節馮夷向夕過遠分燈火出官河斗牛光動天垂野
風露聲沉水息波海族樓臺休罷市鮫人機杼不停梭
九泉無復悲長夜莫問南山白石歌
應制賦金陵春曉半間
五雲深護鳳凰城海宇清寧旦氣平錦繡山河霞彩動
金銀宫觀日華明御溝垂柳雙鶯囀官道飛花萬馬鳴
試向西虹橋上望分明遐思接蓬瀛
客山隂寄湖上諸友守仁(六首)
蘭亭燕罷送羣賢獨客歸來閉戶眠夜壑有聲都是雨
春山無處不啼鵑放歌強挹浮丘袂乘興難迴剡曲船
因念少游平昔語孤燈相對益悽然
湘湖漫興寄獵微生
蘭堂客散酒船空湖上清游孰與同五月秋聲梅子雨
一天涼思藕花風烟將白鳥沈沙際雲帶青山落鏡中
自是儋翁阻杭越誰教天塹限西東
題雲門翠微深處
谿閣重重翠崦遮無時雲氣濕袈裟千峯樹色藏朝雨
六寺鐘聲送晚霞筆塜天寒收柿葉茶壇風落掃松花
倦遊每憶消閒地早晚扁舟向若耶
寄海上令祝良英
堂上琴聲久不聞江花江草思紛紛珠光夜淨浮滄海
蜃氣秋高化白雲漢室將軍雙玉斗郭家天馬五花文
上書欲叩天王陛願與吳民借寇君
寄湯德師
月旦曾評物外遊衣冠合數晉風流寧知後世非房琯
郤訝前身是惠休黃鳥催人歌伐木青山滿眼賦登樓
多情惟有花谿水不厭年年送客舟
七月十八日重過何氏山林與張守約同賦
南塢新秋榖正花步從眞侣入烟霞山林重過將軍宅
天漢初回奉使槎滿地江湖身是客終宵風雨夢還家
十年為說燈前事郤望青雲路轉賖
過彭蠡湖舟中次韻簡見心師希能
楊柳青青聞櫂歌東風三月放船過山浮空翠濕烟霧
江出大魚吹浪波上疏無因繼嵩璉論詩漫自儗隂何
同參不負淩霄約清夢時時繞薜蘿
寄見心和尚元旭
曾共湖山作勝遊杖藜來往更風流一時俛仰成陳迹
千里飄零盡白頭落日青天無過雁秋風滄海有閒鷗
好泉聞道甘於醴安得同消萬古愁
次韻遊石湖蘭若守道
郡城西來山水深石湖倒浸青瑶岑溪雲十里護僧舍
天樂六時鳴梵音下界塵埃日滚滚上方殿閣秋隂隂
吳王舊跡眼中見萬古事往傷人心
羊祜廟(廟在吳城南)道衍(九首)
探環桑下悟前身幼節知君不酖人祇使才謀扶晉室
肻施德澤被吳民荒祠積雨壚生蘚古屋無風壁受塵
今日經過思峴首舊碑剝落淚沾巾
京口覽古
譙㯭年來戰血乾烟花猶自半凋殘五州山近朝雲亂
萬歲樓空夜月寒江水無潮通銕甕野田有路到金壇
蕭梁事業今何在北固青青客倦看
再寄王耕雲
鳳皇山下足棲遲袍笏盈床想舊時青李朱禽曾有帖
白沙翠竹豈無詩燒畬蓺黍開黃壤鑿澗分泉貯綠池
却與野僧情最厚常時來往不相期
京都送雲海上人還山
朝辭魏闕返家林秋半江南尚綠隂鍾阜雲歸山寺近
石城湖落海門深僧中不有興亡事世上寧存去住心
此别似難期後會且留茶坐撫孤琴
十月一日金陵發船之北平
石頭城下水茫茫獨上官船去遠方食宿自憐同衛士
衣盂誰笑雜軍装夜深多櫓聲搖月曉冷孤桅影帶霜
歷盡風波艱苦際無愁應只為賓王
寄虎丘蟾書記
聞道蟾公似贊公一瓶一鉢寄山中雲封蘿屋長疑雨
泉響松巖半是風履破只緣行脚久囊空非為作詩窮
遥思短簿祠前夜共聽寒鐘出澗東
題平坡寺
平坡杳杳挹西湖徑斷樵行敗葉鋪泉落石河聲愈急
雲歸沙樹遠疑無夜堂風靜紓帷幔曉井霜寒響轆轤
那得餘生辭世網捲衣來此日跏趺
舟中送戴伯兼還金華省親
吳中山水舊同遊上國辭歸復共舟青邑數家烟火夕
黃河兩岸荻花秋素絃聲帶離鴻慘杜酒香消遠客愁
明日歸家想歡慶雙親華髮未盈頭
春雪寄友
春釀微寒作雪飄化工渾似剪鮫綃雨兼蔌蔌穿櫺響
風颺輕輕到地消粉蝶撲人成隊亂玉塵逐馬去程遥
欲呼鄭谷同吟賞且與隣沽酒一瓢
送王宗禮尚書趣運還京曇塤
轉海雲濤萬里賖長風指日望京華南州已入諸侯貢
北極初回奉使槎内宴宫花迎馬酒御溝官柳拂龍沙
從容好奏安時策還見車書混一家
秋日送二徒之京笑堂
客路逢秋意慘悽吳歌楚些聽如迷海天一色雁雙去
山月半規猨自啼心動故園頻入夢詩因佳景易成題
落霞孤鶩西風外更向何山問托棲
退隠惠山聽松菴次王達善韻普眞
泉上歸來巳一年萬松隂裏屋三椽坐殘白日渾無事
買斷清風不費錢猨墮山厓尋果樹鶴穿林徑避茶烟
王猷識我平生意時寄新詩一兩篇
南屏道中永彝
五月雨聲連六月南屏雲氣擁柴扉林巒有穴山精出
嚴谷無人石燕飛詩句偶從行處得家鄉都在夢中歸
朝來杖策溪南路新水溶溶没釣磯
琴月軒為閔東魯作
玉壺清露洗乾坤手拂絲桐月到門春蝶夢殘疑白晝
秋鴻飛盡又黃昏魄沉湘水終留怨影落梅花欲斷魂
喜有鸞膠能續響廣寒歌舞不堪論
曉發
東風卷雨曉雲收兩岸雞聲送客舟柔櫓不驚沙上鴈
殘燈猶照驛邊樓天連野水浮空闊斗轉銀河拂地流
遥望吳城何處是青山數點落長洲
為蔡用強題石城山房
石城環繞讀書房竹色松隂覆短墻半塢白雲行路斷
一溪流水落花香陽坡牧馬餘春草秋閣然藜取夜光
俊逸盡隨徵詔起秖留猨鶴共徜徉
送王希說還姚江和南仲法師韻
吳越雲山兩地情暮年相見五茸城人民已覺今非昔
骨肉難忘弟與兄秋水半陂蓴菜美涼風千里葛衣輕
明朝又作東西别柔櫓聲聲柳外鳴
題梅
羅浮仙子雪為顔一笑相逢大樹間淡抹長烟拖素練
瘦横落日寫清灣玉龍吹徹腸空斷翠羽啼來夢忽還
彷彿花光三昩手嫩寒清曉到孤山
寄龍井和菴大冏(三首)
一從龍井過東州幾度令人憶故丘湖上好山頻入夢
松南古塔獨關愁春歸柳色開青眼月到梅花照白頭
十載倦遊天上客何時買得浙江舟
寄演福和尚
雨紅烟綠莫春時獨客終朝有所思白水漾沙金錯落
青山浮几玉參差一簾花妥鶯啼緩千里書成鶴去遲
後夜更看湖上月滿懷愁緒散如絲
寄心印法師
山房深夜冷於秋銀燭蟠烟吐玉虬情逐斷流歸浦口
夢隨飛雨到湖頭土苔凝紫花龕靜春草生香竹徑幽
千里懷情殊不惡坐來翻覺迥添愁
分題得朱雀橋冶城送戴司訓覺澄(五首)
朱雀橋成晉武年行人一過一留連豪華寂寞沉秋水
野草凄涼起暮烟王謝燕來巢已廢劉郎詩在世空傳
先生此别堪題柱相與推輪送上天
和杜牧之九日登高
九日登高鴈正飛馬嘶山郭曉風微菊花爛漫堪幽賞
尊酒留連盡醉歸幾處園林澄夕霽千家簾幕捲晴暉
今逢詩客多才思不讓當年杜繡衣
雷公晚照
雷公古廟倚嵯峨風景偏宜晚照多野鶴巢邊松偃翠
黑龍潭上水生波疎簾暮捲千家雨短笛晴吹萬頃禾
歸到故山行樂處詩成還下夕陽坡
永思堂為朱良玉賦
幾年不着老萊衣膝下承歡事總違每憶深恩流血淚
難將寸草報春暉夢回殘月初欹枕愁對斜陽半掩扉
俯仰為君歌此曲異鄉令我念庭闈
過比干廟
匹馬東風古道傍忠臣此地有祠堂犯顔竟不辭君去
剖腹寧堪為國亡銅柱沉沙芳草合鉅橋流水野花香
褒封祀典神猶在細讀殘碑欲斷腸
遊五臺山次韻覺同(二首)
北來乘興上崔嵬天外捫蘿鳥徑迴寒谷未秋先落葉
隂厓不雨自生雷低懸銀漢星千點俯視滄溟水一杯
笑指曼殊棲跡處幾經劫火不曾灰
陪蘇州黃琮遊靈隠寺
攀蘿躡履上丹梯身在層霄斗柄低歲久洞猿隨物化
春來花鳥向人啼蟾宫桂子飄雲外鷲嶺蓮華𣲖竺西
謝客亭邊遺跡冺年來芳草與階齊
輓史友桂本源(二首)
木葉霜飛五夜殘薤歌聲斷涕汍瀾問梅人去山亭冷
釣月船空野水寒别館瑤琴無復奏東籬黃菊有誰看
不堪翹首斜陽外馬鬛新封土未乾
過岳武穆墓
出師頻捷報君恩十二金牌下帝閽豈料浮雲遮白日
空懷銳氣復中原湖山共繞千年恨草木長含萬古冤
百戰英雄今已矣獨留忠節照乾坤
和楊主事春日早朝文湛(三首)
西山月落漏聲殘閶闔門開擁百官鶯囀帝城春色曉
燭搖宫扇曙光寒九天韶樂雲中度萬樹仙花仗外看
獨有相如多渴病朝朝清露滴銅盤
紫陽道院和張天錫韻
閒向蓬萊頂上行道人相見話長生巖扉半掩雲霞色
石屋惟聞澗水聲隂洞草香春走鹿靈源花發曉啼鶯
如何不見遼東鶴千古江城月自明
酬周夢椿
故園東望思依微滿目西風客未歸江上鴻聲驚别夢
天涯草色上征衣身隨遠浪同飄梗家在空山獨掩扉
明日一竿滄海去白鷗應笑未忘機
秋興二首廣澉(四首)
夕陽樓上倚闌時舉目江湖有所思薊北山川燕故國
錢塘城郭宋遺基鴈來不帶中郎信木落空歌武帝辭
萬里風烟秋一色杜陵何事不勝悲
長空萬里見秋毫獨自吟詩向泬寥秋水芙蓉空爛漫
晚霜楓葉盡飄颻七松處士甘肥遯五柳先生懶折腰
尚頼四方英俊在野人空老聖明朝
青塜
淚眼盈盈出漢庭君王空惜玉娉婷名因圖畫終難易
怨入琵琶不可聽天上一輪同皎潔眼前諸物盡羶腥
當時若賂丹青手爭得胡天墓草青
田家即事
四月農家事事忙曉分陂水灌新秧雞初鳴際争炊黍
蠶未眠時且問桑處處薰風催麥秀村村烟火焙茶香
可憐賦外徵求急多少饑氓泣兩行
楚江秋曉次沈石田韻明秀(十四首)
草寒霜渚夢悠悠衡嶽西風落木秋病裏斷猿司馬淚
吟餘殘月仲宣樓自憐江漢猶遲暮誰採芙蓉寄遠遊
鴻雁一行斜不度水光山色滿汀洲
山川搖落露華晞野寺鳴鐘破曙暉千里人烟江郭靜
數聲漁笛水禽飛寒催刀尺風霜早日遠關河信息稀
叢菊又開身在客長沙誰念未成衣
寄陳句溪
故人病臥寒無氈明月弄影箕山泉自搔短髮向天笑
開過黃花對雨眠海㡳珊瑚豈無樹床頭瓊瑶知有篇
栩然昨夜入我夢握手柴門落日邊
送祚長老還北京
山水南行又北歸著來寒衲換春衣桃花笑雨機先悟
柳絮沾泥錫自飛明月一單棲海寺白雲千里憶京圻
江東芳草牽詩夢况値潮生采石磯
仲秋汎澉溆湖董蘿石許東山朱西村陳句溪許
九杞孫太白沈紫峽同賦
人物百年滄海上釣竿裊裊拂珊瑚前峯吹笛月在水
中流放歌秋滿湖夜靜魚龍迴浦溆天低星斗動菰蒲
山川勝槩自今昔天柱洞庭還有無
懷孫太白山人
階前黃葉堆欲滿湖上白雲閒自來千里秋風悲斷鴈
兩峯寒日憶登臺未能明月同移棹想見黃花獨舉杯
吟徧長松千萬樹南屏落日寺門開
感興用王履吉韻
江邊雨色晚寒輕昨夜柴門水又生桃葉隔溪猶喚渡
梨花沽酒正聞鶯何人得似張平子有客眞如阮步兵
富貴浮雲歌一放玉壺還對美人傾
挽淵湛空(淵雲南人終于杭之佛國山)
大千沙界空無住坐破蒲團不露機萬里秋風吹落日
一龕野色上閒扉袖中山海家何在世路干戈道不違
懸想精魂似圓澤葛洪川畔作雲歸
次韻答友
廬山高兮黃河深短髮素袍仍此心抱甕眞如漢隂老
卜居亦有杜陵吟寄書鴻鴈秋天雨把酒花枝春日隂
准擬殘年載江雪釣舟重為故人尋
嘗茶
小堂春晚正寥寥洗水嘗茶帶雨燒病起不知紅葉老
開門忽報白雲招松邊落日明虛閣夢裏西山度野橋
我已慵書今數月怪來幽思在芭蕉
九日
重陽獨坐西巖雨落木秋風吹布袍聊對江山呼濁酒
自披雲霧讀離騷杜陵白髮窮愁在彭澤黃花想像高
於我慚無一字補朝廷功業有英豪
顧子重陳南賓沈懋學吳天澤九日㩦酒勝果山
登高
越王臺上送長歌落日秋風感慨多草莽野烟諸寢殿
寺門黃葉舊山河高江舟楫來鴻鴈絶頂罇罍上薜蘿
此日相逢總陶謝風流文彩復如何
中秋汎湖
寺門湖水清如鏡不與遊人照白頭豈獨尊前千頃月
更憐笛裏滿湖秋蘋花洗盞香堪把荷葉拂衣涼未收
此夜瀟湘洞庭上放歌誰得坐輕舟
甲午歲四月湖上感事
皂盖朱幡簇仗齊西湖日月夜歸遲斷橋豈是長春地
精舍多妨結夏時朱閣捲簾驚燕子畫船呼燭照花枝
玉壺美酒民膏血只有城中太守知
寄徐豐崖先生初任桐城教諭永瑛(六首)
秦駐西邊落日斜楚江南望白雲遮草香泮水菁莪雨
春滿琴壇杏子花天闊鄉心傳海鴈官閒詩夢破林鴉
胸中知有五色線補衮終當用帝家
寄劉海村揮使
射策談兵屬老成轅門文武冠時名戰袍舊卸團花錦
牙帳新辭細柳營星斗中宵懸劒氣江山春日藹詩情
騷壇虎踞誇餘勇賦就鐃歌頌聖明
寄沈紫峽(沈居鄰葛洪井顧况書臺)
三年不見沈山人江水迢迢悵望頻細雨别來黃菊候
高風長在白綸巾書臺深處誰相過丹井西邊獨隠淪
雲木兩峯無暑到不知城市有紅塵
贈鎡可簡住持永祚即歸妙光
寺門鐘鼓動秋山曉日輝輝上竹關黃葉千峯初出定
白雲半榻又飛還水歸滄海知宗𣲖花發寒巖識道顔
去住無心隨所遇鑪薰貝葉歲華閒
寄孫白峯(時為江西教諭)
忽憶孫登我欲求海天明月獨登樓高吟尚想西巖雪
一别俄驚八月秋萬里烟塵悲戍鼓三江風浪阻漁舟
何時得共鷗波裏薄采江籬慰遠愁
與隣僧夜坐
草廬溪上淨春花衲子談玄夜煑茶遁跡不逢秦二世
安貧寧識魯諸家水風涼薦荷衣爽山月低穿薜荔斜
裘馬故人休問及數函經卷是生涯
送金豐村侍御兄北上法聚(八首)
錦帆高日動江千用世寧為惜别難多略擬聞新諫草
一貧應識舊郎官雲鳬紫闕同仙侣池草青春夢懶殘
蒼鬢易為憂國短更須退食謾加餐
西湖次錢學士韻
大隄迴接鳳山遥金勒東風細馬驕芳草不知埋帝舄
柳枝猶自學宫腰天空水月三千頃春老鶯花十二橋
見說樓船醉妍少平章獨免紫宸朝
越王臺
越王臺上客登眺范蠡湖頭草正新敵國荒涼吳鹿豕
故宫行在宋君臣杖藜遠塞風烟暮花木深城雨露春
往事不須悲落日高歌獨立恐傷神
同豐村兄沈竹石初夏江村泛舟用杜韻
挂席綠隂溪水生桑梓暮雲俱故情白首無何野老在
青春幾負江花明題詩欲扣水西寺問酒復欵湖南城
月明夜久坐不寐吹篴柳堤星斗横
白溪贈禪友
鷗波十里草堂前水觀明通靜裏禪雲母夜光沉貝館
鮫綃秋淚泣珠淵影空不見雙林鶴香度應知九品蓮
兩岸月明吹笛裏蘆花飛落釣魚船
吳山秋望呈張侍御
子胥廟前江日晡越王城頭雲有無故宫臺榭幾黃葉
南度寢園今綠蕪長笛關山瞻北固清樽魚鳥傍西湖
蕭蕭落木蒼郊外幾處寒烟破屋孤
禮中峯塔
玉柱峯高生翠寒寳龕丹几一燈懸萬方龍象袈裟下
百億山河拄杖前幻住早知心已了活埋猶喜法無傳
瓣香合爪春風裏一夜梅花月在天
石城夜泊
石城山勢鬱岧嶤燕子磯寒落晚潮雲際樓臺開佛界
水邊巖洞繋魚舠龍蟠鳳翥留雙闕草色江聲漫六朝
形勝不磨傷往事短篷春雨夜瀟瀟
人日祖福(四首)
鴛央湖頭春水生白龍祠前風日晴梅花作意開自好
柏葉向人殊有情南國十年多羽檄北山此日有柴荆
杖藜物色總春事回首江湖眼獨明
對雨用何仲默韻
城上雲霾朝不散江門雨脚晚猶垂天寒花鳥只欲暮
日遠江湖空自悲芳草山川迷客路中原宫闕濕軍麾
美人何處音書絶寂寞柴荆有所思
九日奉答雲谷見招
招邀己負重陽客乘興應憐此日遊南國黃花仍臥病
西風白鴈重悲秋久慙龍劒韜塵匣且得魚竿伴野鷗
日莫登臺頻悵望江門落木暗孤洲
杪秋墨山先生過訪龍淵山閣
晚風江郭動高寒山閣坐深城漏殘隔歲酒杯方晤語
幾回秋月得同看謾言舟楫臨河别須信風塵會面難
道在滄洲君自適鷦鷯吾分一枝安
江上士墨
春江渺渺春草生蘼蕪不盡王孫情青山影帶杖藜遠
落日光動漁蓑明鷗鷺羣飛下淺渚林原野哭聞孤城
人事時憂不自理長歌清淚時縱横
春日寄何令升僧悦(四首)
梅花溪上見寒松遥憶君家桂樹叢曙色乍開伊闕下
春光猶在宛陽東高吟無那多逢雨短翮何由得御風
歲月依稀黃曲老獨留青鏡照虛空
望寳所塔燈同汎枯舟分賦
塔涌芙蓉寳炬然星河燦燦共諸天蛟龍乍起眞珠映
風雨時驚舍利懸浮影半侵隄上水飛光遥隔望中烟
湖山莫辨歸來夜香霧鈴音自一船
唐藩送汪元伯博士奉使還朝
青雲翠盖促輕塵馬上看山二月春雨色一鞭花外曉
雞鳴千樹隴頭新懽成不擬梁中使怨别空貽休上人
獨有夜來松際月清光猶照宛城闉
弔孔炎宗侯
月照樓臺玉樹殘啼烏夜夜獨含酸魂歸大夢星初殞
名在中原骨未寒掩淚不堪秦失弔開絃已絶廣陵彈
今將半偈留君墓莫作延陵一劒看
古今禪藻集卷二十四
