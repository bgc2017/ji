古今禪藻集卷十三
明釋正勉釋性&KR1886;同輯
元(五言古詩)
重登牛頭峯圓至(七首)
霜葉黃蝶飛崖泉白蛇掛行行尋故迹往物已屢化高
步萬石上獨立一木下悠然顧吾影殘日在林罅古来
遺世士泯觀混真假所視既巳齊乘險意亦暇智愚相
與奪得失紛代謝吾欲營力耕穿巖樹茅舍
雪
忩鳴風片亂溜凍冰條直夜久忽無聲傍簷時淅瀝青
薪燄方吐紅燈花欲滴閉閤有餘温蒙衾兀重席
送勤滅宗上人
出家旅殊鄉同里為骨肉况乃情所厚而兹忽分躅清
霜凋廣野露立凍羣木日暮行子身谿谷映餐宿吾聞
含德者凝視養玄矚疾進氣雖銳久踐途乃熟歲晏能
復来青燈共寒屋
贈玉龍曾道士畫龍頭
乖龍逃雨走急落西山陬縮入畫仙筆雷公不能搜畫
仙有墨池尺水涵十洲浴龍作玄骨騎入塵寰游我求
寫龍真畫仙許我否形全恐飛去為君且畫頭
次韻陪星子胡主簿遊報先寺
木棲與淵蟠所性各有適顧余丘壑戀大藥不醫癖青
山亦可人乍見如素識森然一忩下獻此萬丈碧簿領
三秦英軒昂謝塵迹壯齡巳疊組舊閱况列戟潔身粉
黛側僧榻羣面壁國鼎筆可扛天機錦自織停驂偶相
値顧問借顔色東風吹芳原衆卉兢春日遠郊農餉起
烟屋香芋栗牛鳴雨隴寒釋耒泥濺膝良時一游豫能
不念民疾二宫山水窟屨鉢恬食息含羞目嶄絶詎意
陪履屐終期凌蒼巔一視空八極
澆園
養素稀肉食豆羹止園蔬角智區疃間樂止在耰鋤火
晶赫秋炎綠疇暵為墟百憂視七筯豈為目無娛清池
有佳泉分決救其枯揮杓沃高畛聯筒注卑渠稍回焦
塊潤巳覺拳葉舒連畦曉色開芳露晞鮮腴濯濯青甲
抽如沐春雨餘繁香蓊疎戶未歎貧屋虚一飽便當已
五鼎將何如
和李使君十五韻(排律悮入)
臨淮功洗日遺澤在雲仍茅土開前烈圭簮在後丞氣
凝瓊樹日神動玉壺冰赤羽銜絃筈彤弨閉緄縢長鈎
工返鵲誤點巧成蠅秀句今無敵公才世共稱撫疲憐
肅肅取朽戒兢兢九府泉初溢雙輪秩更增瀟灘魚夢
熟淦水鰐波澄藻筆傳于蒍璊衣製毾㲪搴帷將問俗
懷綬且尋僧任大官難稱人存道可弘千林無祝網尺
水有懸罾尚急謠興讟崇寬律見繩小煩施利器遥竚
鶴書徵
猗蘭辭(附)大訢(二十二首)
野漫漫兮菉葹霜貿貿兮露滋露滋兮匪暘不晞彼美
不見兮以渴以飢湘之涉兮阻且隮挂長蛇兮吼玄羆
景翳翳兮歷崦嵫念徂歲兮愆芳期羌不畏乎色衰誰
招魂兮若有知遡長風兮覽余懷寄音塵於竹帛兮猶
不媚厥姿玉之蒨兮參差風之佩兮陸離芳霏霏兮闖
吾帷絙朱絃兮待之娛予之獨兮澹忘歸
思親辭(有叙)
王君寶御史以游宦無常處圖先塋于軸歲時隨所
寓展祭之為作思親辭以致其思云
耳有聞兮如語目熒熒兮如睹来翩翩兮而欲舉倏而
去兮疇與奠蘭烝兮桂酒我祭而享兮慰我荼苦念舊
居之衡宇今歸而乘兮驄馬泉深兮長溜木翳翳兮隂
茂篤孝思兮無斁自我躬兮我後
山雲辭(有叙)
干上人結庵餘英山中揭所居曰半雲夫雲之為物
不多寡大小形也而曰半何哉不以離世絶俗人不
得而友之能不趨利而合不避害而散同於無心疏
於無跡惟雲克肖焉於是空半室以居之朝夕容與
而不異也笑隠子懼其久而忘之欲固其盟遺之以
歌
南山兮朝隮夕容與兮水涯復儃佪兮余次賓而肅之
兮款扉撫瑶席兮布函丈樂無斁兮澹忘歸䙝不瀆兮
去不違毋軼其疆兮猶有畛畦山中之人兮薜蘿衣游
萬物兮守天倪行之獨兮世無知匪雲之從兮其從誰
徐勉之有琴曰風篁為作風篁引
湘之波兮夕風夕風兮龍吟在泓韶之亂兮盈耳接鈞
天兮雲中雲毶旓兮葆羽下風肅肅兮雨瀧瀧渺梧江
兮涕無從漬土兮爾竹維篁鳳翩翩兮不其凰不念先
君兮勗萬邦
高門一首贈岳柱公(四言附)
昔在唐虞比屋可封其民不知倥侗顓蒙五子歌夏棠
棣詠周漢興孝廉其俗日偷桑沃而隕泉流而遠歲不
我與予懷婉娩親之育我如不保矣我育我貴親之耄
矣親疾而呻我痛在腹親喪三年于日不足我圃我廬
于親之居桮棬猶存親食之餘我匪木石念之維何聖
訓是則靡知其它事君以忠友弟以愛以亢吾宗如親
之在乃作高門國有令典亦有卿公釃醑衎衎高門言
言過者必式于以作詩歌之無斁
客去一首送婁所性歸江西
客去復留客留終去鼉吟夜風鳩乳新雨有匹鳴鳥灌
木湑湑豈無交友不如晤語亦有多譽束帛乘馬無爽
我懷我疾遄愈
瞻雲亭詩(有叙)
張君克禮赴任南臺御史以不克歸飬誦狄公白雲
親舍之語感而作瞻雲亭以寄其思夫愛其親而朝
夕養者人情之常窮閻委巷皆能然也而士之有才
有志必期於樹勛業流聲實於無窮思所以榮顯其
親其親之命子亦若是而巳故有出仕四方問道千
里而曾子所謂以志養親者也然道降俗薄或因是
以流連沈湎蕩厥良心而日遠日忘其親者有之克
禮才茂器宏年方彊仕貴顯矣雖盡悴王事而無時
忘親推是心以臨吏民施刑政措之天下豈外是哉
予幼以親命學佛而不能弘其道忝居官寺比乞退
欲效古人織屨為養未獲所請視克禮微顯有間而
所感則同也作瞻雲亭詩
雲濟于天倏往而還我行于邁以日以年雲之將雨翳
翳其隂孰無父母獨勞我心我次于野飲馬于河載旌
揚揚其儀孔多鵬鵾海運豕豢于牢乃分之宜豈曰賢
勞占子歸矣鵲集于桷思榮于家子有高爵賜虢與秦
曳組若若載笑載言與子滿酌
畫蘭
爾烝維藉我佩斯紉有肖于德薰然而春匪夷匪惠國
士振振高風百世懷哉若人
泉石為鎦君安賦
泉之始逹維石齧齧不盈瓶罌而酌不竭决而䟽之為
江為湖澤及于物不如其初是故君子道不苟售雖有
夔臯愧于巢由我石孔貞我泉孔腴維德似之永矢弗
渝
期石室不至(五言)
風水不可期知君定来否何處唱歌聲月明大谿口
心遠堂為吳江張清夫賦
適性無廣厦安居自光榮我生亦解后均爾衆物情方
春戒穡事孰謂吾無營濁醪聊自適客至亦共傾喧寂
庶可齊所貴吾道貞睠言邈千載惻惻兹抱盈
題程仲華西行集
程仲華眉山人少離故鄉居金陵數十年既老歸省
墳墓嘉其高誼為題其西行集
歸鳥投故林落葉庇本根人生首丘念所重骨肉恩蜀
土昔離亂脱身間道奔及兹承平久慈孝况所敦苦心
在丘隴志不慕田園敢辭萬里遠衣薄霜露繁白首㩦
仲子斗酒酹幽魂墟里盡荆棘故老無一存幸託賢守
令大書刻墓門乘詩無國史傳之令子孫
送楊子承臺郎
六旬苦不雨寝食不遑安佳人重遠别西風古長干辟
書豈無華中臺切雲端執簡贊畫諾羣彦集孔鸞丹心
照白日雄辭瀉驚湍所愛温如玉何須鉄作肝賢才期
有用行志良獨難上言保明哲下以濟時難關陜民食
子蜚蝗蔽淮灘便須給餽餉胡能及朝餐維斗不可酌
西望銀河乾安得仙人掌盤傾玉露溥
送江希顔兼呈佛智師
豐草霜不死孤陽地中回佳人獨憔悴窮居謝行媒朅
来為親友飲馬寒江隈雞鳴戒蓐食晨發急景催念子
篤孝道每食涕盈腮霜露感祥練聞琴有餘哀我生非
人類未可置蒿莱師老不得養疇當恤凶灾尺書那忍
寄未語先心摧驪駒且勿歌作詩補南陔
追和洪景盧内翰題龍臺寺韵送曇西竺
中年涉憂患事與壯心違誅茅依磵曲我歸巳無時上
人受經地遠赴千里期江烟連竹色香露滴薔薇重關
無拒客政使過門稀只許毘耶老天華不著衣
賦得露盤送邵本初侍親之括蒼
露盤何亭亭高挹南山青南山豈終固托兹金石貞方
諸貴同潔九鼎儗或輕芳澤晞朝日恩光照紫庭瓊液
寒初凝黃流注不盈我願為膏沐漻然一氣清蒹葭既
堅落蓼蕭亦滋榮但念括山遠沾衣戒宵征仙人餌玉
屑游子藜藿情亦欲偹甘旨非關學長生
送觀志能臺郎赴都得勸字
皎皎瓊林枝一見足良願三年獲周旋臺端肅懲勸野
吹結夕隂江烟帶寒蔓歌長步遲遲庶以展懷戀
次韻石室贈琦上人
啄木驚我夢丁丁伐平林書来叙别久長憶倚梧吟重
江蛟鰐横感子遠訪尋氣肅蟄戶閉天高鳥遺音楓林
生野吹河漢蕩秋隂相期如古人庶以展我心令躬崇
道德不貴玉與金
送欽上人
我有錦繡叚翠鯨卷波濤君家古刀尺裁剪不憚勞散
作五色雲隨風九天高天高望不極江水日㴞㴞
題畫
遠山如故人夢寐思見之見之了非夢卜居可無期乃
知畫者意善幻牽吾思居然磵之曲彎碕俯茅茨川容
得春媚渙渙流晴澌魚罟散蓬藋鹿疃縱横馳澄江起
暮色客袂風凄其所歷紛可數身世亦足悲百年俱幻
境對此奚獨疑
感興
卧病長江上朔風撼我床坭垣壊積雨弱柳空自長猶
懷嵩璉歸何曾羨奎章白璧忍横道千金戒垂堂
其二
鳳皇五色羽風雨傷摧殘坐視不遑恤百憂如驚湍我
夜不得寝我食不得餐因知古人意相戒行路難
山中吟清珙(十首)
林木長新葉遶屋清隂多深草沒塵跡隔山聽樵歌自
畊還自種側笠披青蓑好雨及時來活我新栽禾遊目
周宇宙物物皆消磨既善解空理不樂還如何
其二
月來照我門風來吹我襟勸君石上坐聽我山中吟玄
鬢化為雪朝光成夕隂萬事草頭露豈得長如今
其三
飯飽拂石睡睡足起閒行靄靄孟夏景新樹鳴黃鶯俯
仰翫時物散誕暢吟情只此是真樂何必求虚名
其四
山中一雨滋原上百物好手種三畆薯亦可延昏早咄
哉世間人名利常關抱頭上雪紛紛胷中塵浩浩
重巖之下六首(四言附)
重巖之下火種力耕有粟有蔬可煮可烹了我目前樂
我餘生坐眄庭柯幾度衰榮
重巖之下草莽日交人影不來黃葉飄飄谷鳥晩啼山
月夜高松露鶴飛濕我禪袍
重巖之下蛇虎為隣我心既忘彼性亦馴人生在世各
具天真含齒戴髮胡為不仁
重巖之下静默自居三際不来心如境如斜月半窗殘
火一爐嗟彼睡夫蝶夢蘧蘧
重巖之下目對千山一根返源六處皆閒白雪飄飄綠
水潺潺動静自忘别是人間
重巖之下不修形骸水食草衣布襪筍鞋竹密暗忩苔
深覆階蕭焉忘情寂爾虚懷
示友維則(二首)
逝水不復返黃葉無重榮萬物有終極浮生欲何成愛
緣一染指智慮常縱横寕知昨日事轉眼多變更聖人
示欹器稍滿還復傾及時不自惜時去空傷情
登西林
沉鬱難自居偶思散遐矚拄杖登西林斷崕倚修竹崕
上叢花開飛禽自相逐崕下清川流水光泛嘉木四月
風雨多平野一時綠長嘯白日低烟雲起空谷俯視萬
化間勞生亦何足
歸雲亭清欲(二首)
作亭竚歸雲雲歸宛亭亭道人本無心澹與雲相應夾
徑樹嘉木沿溪羅翠屏人閒境逾寂雲白山自青看山
坐亭上披雲濯清泠
聽松堂
風来松韻清風去松韻停松堂得松韵六月生清冰重
隂覆瑶席時作韶鈞鳴世無寒山子好在誰解聽我欲
呼朱絃和此太古音忽聞深澗泉悠然契吾心
滬瀆壘(晉袁崧禦孫恩於此)夀寕
江迴原野迥海翻波濤起征客薊門歸弔古滬瀆壘平
疇麥草青澁土箭鏃紫月黑動北風寒鴉聲在水丈夫
澄清心俛仰在萬里
感興本誠(二首)
賢士志宏廓不以官拘身逹士理明徹不以身拘神百
年在瞬息營營徒苦辛華表鶴歸來城郭非舊人冥心
合元化庶以全吾真
貧居
造物非貧我欲我閒且安貧居自有樂此樂非人間蕭
然一茅宇十年卧空山山深無客來獨與雲往還芰荷
製冬衣藜藿供朝餐登山玩崔嵬臨流聽潺湲為無貪
著念隨地可盤桓但得閒中樂豈以貧為艱愈貧愈無
事無事心愈閒雖居人世中恰似出塵寰
詠史
敦弓彀明月決拾生清風一發期必中大射師友同學
成遂專巧教者初無功其心既殺羿天下惟一蒙含戴
亦齒髮位置三才中如何懷此逆天地或爾容囓鏃果
有術肆毒應無從蚩蚩一為鑒維以保令終
石燈(四言附)
石生東夷何山之岑斵而為器軄是照臨受以芳澤不
自滿溢秉心維中超焉弗溺闇闇之夜幽幽之晨表裏
一白無緇無磷其用也燈其捨也石匪損匪加日章其
德不其類之胡不媿之
定公生焚詩(并叙)
吾釋氏者定世古昆吾人客漳久之僑居開元寺業
白以老至元四年秋峒賊來攻城甚急漳人莫知所
出定公禮空而祝曰使城不陷賊吾當火吾身以答
巳而果然越六年夏遂累薪為龕室西郊行與衆訣
衆留之不可乃自燔其間其火之始張也人視之泰
然無毫髮惴惴色郡人咸大駭異請即其地作塔廟
以祠於乎定以誓故生而自焚宜若得罪於名教者
然與夫食人之食而見危不能致命立人之朝臨大
節而變者不亦遠乎哉况定之心以一身全一城之
死靡渝亦宜若無得罪於名教者也抑吾聞之定老
出世學其成就豈此哉人殆見其膚耳定之詳予實
得之靈源上人源與之同居又將經始其祠者且請
予為之詩曰
羣兇白日至梯衝舞嚴城疇能身獨死而俾城不傾定
公出兹誓金石開精誠未幾来訊醜復見溝壘清前言
儻云食吾將負神明積薪自厝火怡然就無生何意金
石軀倏忽煨燼成顧此乃餘事足為流俗驚塔廟遂翼
翼鐘鼓初喤喤為國效死節勗哉爾簮纓
夏日同趙生鄭生許氏兄弟遊龜山山有大石下
有遺址相傳歐陽詹讀書于此因造焉相與慷慨
賦詩分韵得魚字
閒情素乖俗樂彼中林居林居未云果幽賞意有餘出
郭青山多佳木亦扶疎並遊得良友方駕從所如翠微
薄炎景蘿風汎涼裾雲逕步窈窕石門入清虚少留席
豐草綠縟綿以舒叢柯翳鳴鳥石澗清有魚形神一蕭
散疲勩亦巳袪夤緣龜巖東遂即歐陽廬懷賢仰高躅
撫蹟驚廢墟願留石中室畢誦人間書兹焉恐遲暮眷
眷空躊躇
造唐山人居
行行野田盡荒蹊入秋水何人有新屋鬱鬱松林裏欣
然造其門晤言乃君子解衣坐微涼超遥適閒美日澹
疎雨晴山色散忩几石上聞鳥鳴林端見雲起平生事
外心即此胡不喜少暇同飲泉幽期自今始
至正辛丑秋七月十有三日永嘉曹睿以休假同
高巽志徐一䕫鮑恂牛諒諸公出西郭憩景德寺
攜樽相慰藉環坐乃以唐人因過竹院逄僧話又
得浮生半日閒之句分韵賦詩予得院字
智寬
涼飇動新秋遠寺集羣彦虚簷靈籟發列坐停揮扇情
愜引杯觴懽劇雜酬獻酡顔映落日林光散凌亂池深
魚自樂林密鳥相喚芳桂攀幽叢天香滿西院懷哉鄭
廣文樗散絶崕岸
送石仲德司丞克新(二首)
戎馬生四郊避難去鄉國鄉國豺虎多十年歸不得旅
食大江南田野亦荆棘游魚潛舊淵飛鳥栖故林天地
物尚爾我獨何為心驅車戒遠道歲寒冰雪深兵革方
去息長淮渺烟草况有簡書縈豈止還家好政餘事耕
桑虚名奚足道
會陳彦博編修
自昔合并難况乃干戈際陳君去京國一别彌年歲耿
耿在中懷𤇺烟邈迢逓忽復乘海槎銜命自天帝四牡
稅中林徒步屏奴隸入門坐我床驚呼喜欲蹶劉君吳
門来邂逅成夙契為予信宿留諧笑忘形勢官市沽春
醪暮雨劖寒薺勸君各盡觴與君聊玩世雲端皓月升
城外終風曀且勿疾其驅兹會良可繼
古今禪藻集卷十三
