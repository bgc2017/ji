古今禪藻集卷七
明釋正勉釋性&KR1886;同輯
唐(七言絶句)
赴召辯才
雲霄咫尺别松關禪室空留碧嶂間縱使朝廷卿相貴
争如心與白雲閒
偶題寒山子
胭脂畫面嬌千樣龍麝薰衣俏百般今日風流都不見
綠楊芳草髑髏寒
題王僧院靈一(六首)
虎溪閒月引相過帶雪松枝挂薜蘿無限青山行欲盡
白雲深處老僧多
宿静林寺
山寺門前多古松溪行欲到已聞鐘中宵引領尋高頂
月照雲峯凡幾重
雨後欲尋天目山問元駱二公溪路
昨夜雲生天目東春山一雨幾回風林花併逐溪流下
欲上龍池路不通
歸岑山過惟審上人别業
禪客無心憶薜蘿自然行徑向山多知君欲問人間事
始與浮雲共一過
贈靈徹禪師
禪師來往翠微間萬里千峯到剡山何時共到天台裏
身與浮雲處處閒
與元居士濯纓潭飲茶
埜人煙火白雲間坐飲香茶愛此山巖下維舟不忍去
清溪流水暮潺潺
臨川道中護國(二首)
出谷入谷路迴轉秋風已到歸期晩舉頭何處望來蹤
萬仞千山鳥飛遠
贈張駙馬斑竹拄杖
此君與我在雲谿勁節竒文勝杖藜為有歲寒堪贈遠
玉階行處願提擕
山居懷素(二首)
祝融高坐對寒峯雲水昭丘一萬重五月衲衣猶近火
起來白室冷青松
自嘲
人人送酒不曾沽終日松間挂一壺草聖欲成狂便發
真堪畫作醉僧圖
畫松景雲
畫松一似真松樹且待尋思記得無曾在天台山上見
石橋南畔第三株
逢友人上都法振
玉帛徵賢楚客稀猿啼相送武陵歸潮頭望入桃花去
一片春帆帶雨飛
長門怨皎然(二十二首)
春風日日閉長門搖蕩春心似夢魂若遣花開只笑(一作)
(關)妾不如桃李自無言
銅雀妓
強開罇酒向陵看憶得君王舊日歡不覺餘歌悲自斷
非關豔曲轉聲難
塞下曲二首
寒塞無因見落梅羌人吹入笛聲來勞勞亭上春應度
夜夜城南戰未回
都護今年去武威隂沙萬里鳥空飛旌干瀚海掃雲出
氊騎天山踏雪歸
聽邊笳送人
一奏邊笳客未停野僧還欲廢禪聽難將此意臨江别
無限春風葭菼青
送僧遊宣城
楚山千里一僧行念爾初緣道未成莫向舒姑泉口泊
此時嗚咽易傷情
送履霜上人還金陵
擕錫西山步綠莎禪心未了奈情何湘宫水寺清秋夜
月落風悲松栢多
送聰上人還廣陵
莫學休公學遠公子心還與我心同隋家古柳數株在
看取人間萬事空
晩秋破山寺
秋風落葉滿空山古殿殘燈石壁間昔日經行人去盡
寒雲夜夜自飛還
舟行懷閻士和
二月湖南春草徧横山渡口花如霰相思一夜在孤舟
空見歸雲三兩片
寄題雲門寺梵僧無側房(時人傳是寶月後身)
越山千萬雲門絶西僧貎古還名月清朝掃石行道歸
林下眠禪看松雪
法華寺上方題江上禪室
路入松聲遠更竒山光水色共參差中峯禪寂一僧在
坐對梁朝老桂枝
題秦系山人麗句亭
獨將詩教領諸生但愛青山不愛名滿院竹聲堪愈疾
亂床花片足忘情
送顧道士遊洞庭
見說洞庭無上路春遊亂踏五靈芝含桃風起花狼藉
正是仙翁棋散時
送邢台州濟
海上仙山屬使君石橋琪樹古來聞他時畫出白團扇
乞取天台一片雲
(楊用修丹鉛錄云晉人重扇題畫謂之便面又曰方麯如羊孚雪贊右軍蒲葵是其事也)
冬日梅溪送裴方舟之宣州
平明匹馬上村橋花發梅溪雪未消日短天寒愁送客
楚山無限路遥遥
送僧之京師
綿綿渺渺楚雲繁萬里西歸望國門禪子初心易悽斷
秋風莫上少陵原
題湖上草堂
山居不買剡中山湖上千峯處處閒芳草白雲留我住
世人何事得相關
昭君怨
自倚嬋娟望主恩誰知美惡忽相翻黃金不買漢宫貌
青塜空埋胡地塵
贈張道士
玉京真子名太一因服日華心如日此心不許世人知
只向仙宫不曾出
酬祁判官湖上見贈
歲歲湖南隠已成如何星使忽知名沙鷗慣逐無心客
今日逢君不解驚
送韋向之睦州謁使君
才子南看多遠情閒身蕩漾任春行新安江色長如此
何似新安太守清
送婆羅門生清江(三首)
雪嶺金河獨向東吳山楚澤意無窮如今白首鄉心盡
萬里歸程在夢中
小雪
花雪隨風不厭看更多還肯失(類詩作蔽)林巒愁人正在書
窗下一片飛來一片寒
精舍遇雨
空門寂寂澹吾身溪雨微微洗客塵卧向白雲情未盡
任他黃鳥醉芳春
東林寺作酬韋丹刺史靈徹(四首)
年老心閒無外事麻衣草座亦容身相逢盡道休官去
林下何曾見一人
元日觀郭將軍早朝
欲曙九衢人更多千條銀燭照星河今朝始見金吾貴
車馬縱横避玉珂
西林寄楊公
日日愛山歸已遲閒閒空度少年時余身定寄林中老
心與長松片石期
簡寂觀
古松古柏巖壁間猨攀鶴巢古枝折五月有霜六月寒
時見山翁來取雪
答鹽官齊安國師見招法常(二首)
摧殘枯木倚寒林幾度逢春不變心樵客遇之猶不顧
郢人何事苦相尋
一池荷葉衣無盡數樹松花食有餘剛被世人知住處
又移茅舍入深居
寺中賞花應制廣宣
東風萬里送香來上界千花向日開却笑霞樓紫芝侣
桃源深洞訪仙才
馬嵬無本(二首)
長川幾處樹青青孤驛危樓對翠屏一自武皇惆悵後
至今來往馬蹄腥
行次漢上
習家池沼草萋萋嵐樹光中信馬蹄漢主廟前湘水碧
一聲風角夕陽低
御溝水無可
鑿禁疏雲數道開東風岸柳拂青苔銀波玉沫空池去
曾歷千巖萬壑來
送宗禪師清塞(四首)
衡陽一别十三春行脚同來有幾人老大却思歸嶽寺
當時未漆祖師身
送蜀僧
萬里獨行無弟子惟齎笻竹與檀龕看經更向吳中老
應是山川似劍南
過僧竹院
一生愛竹自未有每到此房歸不能高人留宿話禪後
寂寞兩堂空夜燈
送僧
草履初登南客船銅瓶猶貯北山泉衡陽舊寺秋歸後
門鎻寒潭幾樹蟬
長安早秋子蘭(五首)
風舞槐花落御溝終南山色入城秋門門走馬徵兵急
公子笙歌醉玉樓
登樓
邊色鴻聲一例秋大波平日遶山流故人千里同明月
盡夕無言空倚樓
蟬
獨蟬初唱古槐枝委曲悲涼斷續遲雨後忽聞誰最苦
異鄉孤館憶家時
太平里尋兵部裴郎中
不語凄涼無限情荒階行盡又重行昔年住此人何在
空見槐花秋草生
晩景
池荷衰颯菊芬芳策杖吟詩上草堂留目暮雲風卷盡
郡樓寒角數聲長
暮春送友無悶(二首)
折柳亭邊手重擕江煙淡淡草萋萋杜鵑不顧離人意
更向落花枝上啼
寒林石屏
草堂無物伴身閒唯有屏風枕簟間本向他山求得石
却於石上看他山
答盧善良乂
風泉祗向夢中聞身外無餘可寄君當戶一輪惟曉月
挂簷數片是秋雲
寒食雲表
寒食悲看郭外春野田無處不傷神平原壘壘添新塜
半是去年來哭人
船居寓意德誠
千尺絲綸直下垂一波纔動萬波隨夜静水寒魚不食
滿船空載月明歸
寄南山景禪師棲白(三首)
一度林前見遠公静聞真語世情空至今寂寞禪心在
任起桃花柳絮風
月夜懷劉秀才
獨夜相思但自勞阮生吟罷夢雲濤此時小定未禪寂
古塔月中松磬高
哭劉得仁
為愛詩名吟到死風魂雪魄去難招直須桂子落墳上
生得一枝冤始銷
書石壁禪居貫休(六首)
赤旃檀塔六七級白菡萏花三四枝禪客相逢祗彈指
此心能有幾人知
聽僧彈琴
家近吳王古戰城海風終日打檣聲今朝鄉思渾堆積
琴上聞師大蟹行
古戰場
鬼氣蒼黃棘葉紅昔時人血此時風可憐極目無疆地
曾落將軍一陣中
初秋
葦風荷露逼人寒午夢天高眼界寬落落與誰同此意
纖纖初月上雲端
閱衡嶽楚雲上人血書法華經
剔皮刺血誠何苦為寫靈山九會文十指瀝乾終七軸
後來求法更無君(林間錄云唐僧楚雲血書蓮經祕於福嚴三生藏隨日若開此經誓同慈)
(氏宋皇祐間有貴人遊山見之疑其妄使人以鉗發之有血如綫出焉須臾風雷震山谷煙雲)
(四障彌日不散貴人投誠懴悔嗟乎願力所持乃爾異也)
少年行
錦衣鮮華手擎鶻閒行氣貌多輕忽稼穡艱難總不知
三皇五帝是何物
織婦處默
蓬鬢蓬門積恨多夜闌燈下不停梭成縑猶自陪錢納
未直青樓一曲歌
貽九華上人齊已(五首)
一法傳聞繼老能九華閒卧最高層秋鐘盡後殘陽瞑
門掩松邊雨後燈
謝猿皮
貴向獵師家買得擕來乞與坐禪床不知摘月秋潭畔
曾對何人啼斷腸
放鸚䳇
隴西花巘結巢高本為無人識翠毛今日籠中強言語
乞歸天外啄金桃
觀荷葉露珠
霏微曉露成珠顆宛轉田田未有風任器方圓性終在
不妨翻覆落池中
偶作寄王祕書
七絲湘水秋深夜五字河邊日暮時借問祕書郎此意
静彈高詠有誰知
宿李主簿林亭清塞
獨樹幽亭新月入城牆四面鎻山多去年今夜還來此
空見西風裊燕窠
秋夜吟尚顔
梧桐雨畔夜愁吟抖擻衣裾蘚色侵枉道一生無繫著
湘南山水别人尋
山居法珍(四首)
煙暖喬林啼鳥遠日高方丈落花深積香厨内新茶熟
輕汎松花滿盌金
風定泉聲當澗響雨餘山色入樓多老僧滅却心頭火
一榻松隂養太和
清風拂處葉欲落碧蘚堆時人不來滿院秋光濃欲滴
禪門閒向白雲開
梅花墻角開新歷松樹枝頭曝衲衣怕冷老僧嫌朔吹
却教童子掩柴扉
琴隠巒
七條絲上寄深意澗水松風生十指自乃知音猶尚稀
欲教更入何人耳
桐花鳥可朋
五色毛衣比鳳雛深花叢裏祗如無美人買得偏憐惜
移向金釵重幾銖
伍相廟常雅
蒼蒼古廟映林巒羃羃煙霞覆石壇精魄不知何處在
威風猶入浙江寒
題羅霄洞德最
江南二月春無邊谿行十里花争妍兒童且莫吹羌笛
我欲臨流枕石眠
對御書後一絶亞棲(二首)
通神筆法得玄門親入長安謁至尊莫怪出來多意氣
草書曾悦聖明君
贈英禪師
將知德行異尋常每見持經入道場欲識用心精潔處
一瓶秋水一爐香
端午感言文秀
節分端午自誰言萬古傳聞為屈原堪笑楚江空渺渺
不能洗得直臣冤
百舌無側
千愁萬恨過花時似向春風怨别離若使衆禽俱解語
一生懷抱有誰知
古梅無名釋
雪虐風饕水浸根石邊尚有古苔痕天公未肯隨寒主
又孽清香與返魂
古今禪藻集卷七
