小山詞詞曲類一(詞集之屬)
提要
(臣)等謹案小山詞一卷宋晏幾道撰幾道字
叔原號小山殊之幼子監潁昌許田鎮熙寧
中鄭俠上書下獄悉治平時所往還厚善者
幾道亦在數中從俠家搜得其詩裕陵稱之
始令放出事見侯鯖錄黃庭堅小山集序曰
其樂府可謂俠邪之大雅豪士之鼓吹其合
者高唐洛神之流其下者豈減桃葉團扇哉
又古今詞話載程叔微之言曰伊川聞人誦
叔原詞夢魂慣得無拘檢又踏楊花過謝橋
曰鬼語也意頗賞之然則幾道之詞固甚為
當時推挹矣馬端臨經籍考載小山詞一卷
並錄黃庭堅全序此本佚去庭堅序惟存無
名跋後一篇又似幾道詞本名補亡以為補
樂府之亡單文孤證未敢遽改姑仍舊本題
之至舊本字句往往訛異如泛清波摘遍一
闋暗惜光隂恨多少句此刻於光字上誤增
花字衍作八字句詞滙遂改隂作飲再誤為
暗惜花光飲恨多少如斯之類殊失其真今
併訂正之焉乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
