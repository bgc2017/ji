小山詞
宋晏幾道撰
臨江仙
鬭草階前初見穿針樓上曾逢羅裙香露玉釵風靚粧
眉沁綠羞豔粉生紅流水便隨春遠行雲終與誰同
酒醒長恨錦屏空相尋夢裏路飛雨落花中
又
身外閒愁空滿眼中歡事常稀明年應賦送君詩細從
今夜數相會幾多時淺酒欲邀誰勸深情唯有君知
東溪春近好同歸柳垂江上影梅謝雪中枝
又
淡水三年歡意危絃幾夜離情曉霜紅葉舞歸程客情
今古道秋夢短長亭綠酒尊前清淚陽關叠裏離聲
少陵詩思舊才名雲鴻相約處煙霧九重城
又
淺淺餘寒春半雪銷蕙草初長煙迷柳岸舊池塘風吹
梅蕊閉雨細杏花香月墜枝頭懽意從前虚夢高唐
覺來何處放思量如今不是夢真箇到伊行
又
長愛碧闌干影芙容秋水開時臉紅凝露學嬌啼霞觴
熏冷豔雲髻裊纖枝煙雨依前時候霜叢如舊芳菲
與誰同醉采香歸去年花下客今似蝶分飛
又
旖旎仙花解語輕盈春柳能眠玉樓深處綺窗前夢回
芳草夜歌罷落梅天沉水濃熏繡被流霞淺酌金船
綠嬌紅小正堪憐莫如雲易散須似月頻圓
又
夢後樓臺高鎻酒醒簾幕低垂去年春恨却來時落花
人獨立微雨燕雙飛記得小蘋初見兩重心字羅衣
琵琶絃上說相思當時明月在曾照彩雲歸
又
東野亡來無麗句于君去後少交親追思往事好沾币
白頭王建在猶見詠詩人學道深山空自老留名千
載不干身酒筵歌席莫辭頻爭如南陌上占取一年春
蝶戀花
卷絮風頭寒欲盡墜粉飄紅日日香成陣新酒又添殘
酒困今春不減前春恨蝶去鸎飛無處問隔水高樓
望斷雙魚信惱亂秋波横一寸斜陽只與黃昏近
又
初撚霜紈生悵望隔葉鸎聲似學秦娥唱午睡醒來慵
一餉雙紋翠簟鋪寒浪雨罷蘋風吹碧漲脉脉荷花
淚臉紅相向斜貼綠雲新月上彎環正是愁眉樣
又
庭院碧苔紅葉徧金菊開時已近登高宴日日露荷凋
綠扇粉塘煙水澄如練試倚涼風醒酒面雁字來時
恰向層樓見幾點護霜雲影轉誰家蘆管吹秋怨
又
喜鵲橋成催鳳駕天為歡遲乞與初涼夜乞巧雙蛾加
意畫玉鈎斜傍西南掛分鈿擘釵涼葉下香袖凭肩
誰記當時話路隔銀河猶可借世間離恨何年罷
又
碧草池塘春又晩小葉風嬌尚學娥粧淺雙燕來時還
念遠珠簾綉戶楊花滿綠柱頻移絃易斷細看秦箏
正似人情短一曲啼烏心緒亂紅顔暗與流年換
又
碾玉釵頭雙鳳小倒暈工夫画得宫眉巧嫩麴(闕)羣
勝(闕)鴛鴦繡字春衫好三月露桃春意早細看花枝
人面爭多少水調聲長歌未了掌中杯盡東池曉
又
醉别西樓醒不記春夢秋雲聚散真容易斜月半窗還
少睡畫屏閒展吳山翠衣上酒痕詩裏字點點行行
總是凄涼意紅燭自憐無好計夜寒空替人垂淚
又
欲減羅衣寒未去不卷珠簾人在深深處殘杏枝頭花
幾許啼紅正恨清明雨盡日沉香煙一縷宿酒醒遲
惱破春情緒遠信還因歸燕誤小屏風上西江路
又
千葉早梅誇百媚笑面凌寒内樣粧先試月臉冰肌香
細膩風流新稱東君意一稔年光春有味江北江南
更有誰相比横玉聲中吹滿地好枝長恨無人寄
又
金剪刀頭芳意動綵蕊開時不怕朝寒重晴雪半消花
䰒𩮰曉籹呵盡香酥凍十二樓中雙翠鳳緲緲歌聲
記得江南弄醉舞春風誰可共秦雲已有鴛屏夢
又
笑豔秋蓮生綠浦紅臉青腰舊識凌波女照影弄籹嬌
欲語西風豈是繁華主可恨良辰天不與纔過斜陽
又值黃昏雨朝落暮開空自許竟無人解知心苦
又
碧落秋風吹玉樹翠節紅旌晚過銀河路休笑星機停
弄杼鳳帷已在雲深處樓上金鍼穿繡縷誰管天邊
隔歲分飛苦試等夜闌尋别緒淚痕千點羅衣露
又
碧玉高樓臨水住紅杏開時花底曾相遇一曲陽春春
已暮曉鶯聲斷朝雲去遠水來從樓下路過盡流波
未得魚中素月細風尖垂柳渡夢魂長在分襟處
又
夢入江南煙水路行盡江南不與離人遇睡裏銷魂無
說處覺來惆悵佳期誤欲盡此情書尺素浮雁沉魚
終了無憑據却倚鯤絃無别緒斷腸移破秦箏柱
又
黃菊開時傷聚散曾記花前共說深深願重見金英人
未見相思一夜天涯遠羅袖同心閒結徧帶易成雙
人恨成雙晚欲寫彩箋書别怨淚痕早已先書滿
鷓鴣天
彩袖慇懃捧玉鍾當年拚却醉顔紅舞低楊葉樓心月
歌盡桃花扇影風從别後憶相逢幾回魂夢與君同
今宵&KR1233;把銀缸照猶恐相逢是夢中
又
一醉醒來春又殘野棠梨雨淚闌干玉笙聲裏鸎空怨
羅幕香中燕未還終易散且長閒莫教離恨損朱顔
誰堪共展鴛鴦錦同過西樓此夜寒
又
梅蕊新籹桂葉眉小蓮風韵出瑤池雲隨綠水歌聲轉
雪繞紅綃舞袖垂傷别易恨歡遲惜無紅錦為裁詩
行人莫便銷魂去漢渚星橋尚有期
又
守得蓮開結伴遊約開萍葉上蘭舟來時浦口雲隨棹
採罷江邊月滿樓花不語水空流年年拚得為花愁
明朝萬一西風勁爭尚朱顔不奈秋
又
鬭鴨池南夜不歸酒闌紈扇有新漓雲隨碧玉歌聲轉
雪繞紅綃舞袖回今感舊欲沾衣可憐人似水東西
回頭滿眼凄涼事秋月春風豈得知
又
當日佳期鵲誤傳至今猶作斷腸仙橋成漢渚星波外
人在鸞歌鳳舞前歡盡夜别經年别多歡少奈何天
情知此會無長計咫尺涼蟾亦未圓
又
題破香箋小砑紅詩多遠寄舊相逢西樓酒面垂垂雪
南苑春衫細細風花不盡柳無窮别來歡事少人同
憑誰問取歸雲信今在巫山第幾峯
又
清穎尊前酒滿衣十年風月舊相知憑誰細話當時事
腸斷山長水遠詩金鳳闕玉龍墀看君來換錦袍時
姮娥已有慇勤約留著蟾宫第一枝
又
醉拍春衫惜舊香天將離恨惱疎狂年年陌上生秋草
日日樓中到夕陽雲渺渺水茫茫征人歸路許多長
相思本是無憑語莫向花箋費淚行
又
小令尊前見玉簫銀燈一曲太妖嬈歌中醉倒誰能恨
唱罷歸來酒未消春悄悄夜迢迢碧雲天共楚宫腰
夢魂慣得無拘檢又踏楊花過謝橋
又
楚女腰肢越女顋粉圓雙蕊髻中開朱絃曲怨愁春盡
淥酒杯寒記夜來新擲果舊分釵冶遊音信隔章臺
花間錦字空頻寄月底金鞍竟未回
又
十里樓臺倚翠微百花深處杜鵑啼慇勤自與行人語
不似流鸎取次飛驚夢覺弄晴時聲聲只道不如歸
天涯豈是無歸意爭奈歸期未可期
又
陌上濛濛殘絮飛杜鵑花裏杜鵑啼年年底事不歸去
怨月愁煙長為誰梅雨細曉風微倚樓人聽欲沾衣
故園三度羣花謝曼倩天涯猶未歸
又
曉日迎長歲歲同太平簫鼓間歌鍾雲高未有前村雪
梅小初開昨夜風羅幕翠錦筵紅釵頭羅勝寫宜冬
從今屈指春期近莫使金尊對月空
又
小玉樓中月上時夜來唯許月華知重簾有意藏私語
雙燭無端惱暗期傷别易恨歡遲歸來何處騐相思
沈郎春雪愁銷臂謝女香膏嬾画眉
又
手撚香箋憶小蓮欲將遺恨倩誰傳歸來獨卧逍遥夜
夢裏相逢酩酊天花易落月難圓只應花月似歡緣
秦箏若有心情在試寫離聲入舊絃
又
九日悲秋不到心鳳城歌管有新音風凋碧柳愁眉淡
露染黃花笑靨深初見雁已聞砧綺羅叢裏勝登臨
須交月戶纖纖玉細捧霞觴灩灩金
又
碧藕花開水殿涼萬年枝外轉紅陽昇平歌管隨天仗
祥瑞封章滿御床金掌露玉爐香歲華方共聖恩長
皇洲又奏圜扉靜十樣宫眉捧夀觴
又
綠橘梢頭幾點春似留香蕊送行人明朝紫鳳朝天路
十二重城五碧雲歌漸咽酒初醺儘將紅淚溼湘帬
贛江西畔從今日明月清風憶使君
生查子
金鞍美少年去躍青驄馬牽繫玉樓人繡被春寒夜
消息未歸來寒食梨花謝無處說相思背面鞦韆下
又
輕勻兩臉花淡埽雙眉柳會寫彩箋時學弄朱絃後
今春玉釧寬昨夜羅裙皺無計奈情何且醉金杯酒
又
關山魂夢長魚雁音塵少兩鬢可憐青只為相思老
歸傍碧紗窗說與人人道真箇别離難不似相逢好
又
墜雨已辭雲流水難歸浦遺恨幾時休心抵秋蓮苦
忍淚不能歌試托哀絃語絃語願相逢知有相逢否
又
一分殘酒霞兩點愁蛾暈羅幕夜猶寒玉枕春先困
心情剪綵慵時節燒燈近見少别離多還有人堪恨
又
輕輕製舞衣小小裁歌扇三月柳濃時又向津亭見
垂淚送行人溼破紅粧面玉指袖中彈一曲清商怨
又
紅塵陌上遊碧柳堤邊住纔趁彩雲來又逐飛花去
深深美酒家曲曲幽香路風月有情時總是相逢處
又
長恨涉江遥移近溪頭住閒蕩木蘭舟卧入雙鴛浦
無端輕薄雲暗作廉纖雨翠袖不勝寒欲向荷花語
又
遠山眉黛長細柳腰肢裊籹罷立春風一笑千金少
歸去鳳城時說與青樓道徧看穎川花不似師師好
又
落梅亭榭香芳草池塘綠春恨最關情月過闌干曲
幾時花裏閒看得花枝足醉後莫思家借取師師宿
又
狂花頃刻香晩蝶纏綿意天與短因緣聚散常容易
傳唱入離聲惱亂雙蛾翠游子不堪聞正是衷腸事
又
官身幾日閒世事何時足君貌不長紅我鬢無重綠
榴花滿&KR0678;香金縷多情曲且盡眼中歡莫嘆時光促
又
春從何處歸試向溪邊問岸柳弄嬌黃隴麥回青潤
多情美少年屈指芳菲近誰寄嶺頭梅來報江南信
南鄉子
淥水帶青潮水上朱闌小渡橋橋上女兒雙笑靨妖嬈
倚著闌干弄柳條月夜落花朝減字偷聲按玉簫柳
外行人回首處迢迢若此銀河路更遥
又
小蕊愛春風日日宫花花樹中恰向柳綿撩亂處相逢
笑靨傍邊心字濃歸路草茸茸家在秦樓更近東醒
去醉來無限事誰同說著西池滿面紅
又
花落未須悲紅蕊明年又滿枝唯有花間人别後無期
水闊山長雁字遲今日最相思記得攀條話别離共
說春來春去事多時一點愁心入翠眉
又
何處别時難玉指偷將粉淚彈記得來時樓上燭初殘
待得清霜滿畫欄不慣獨眠寒自解羅衣襯枕檀百
媚也應愁不睡更闌惱亂心情半被閒
又
畫鴨嬾熏香繡茵猶展舊鴛鴦不似同衾愁易曉空床
細剔銀燈怨漏長幾夜月波涼夢魂隨月到蘭房殘
睡覺來人又遠難忘便是無情也斷腸
又
眼約也應虚昨夜歸來鳳枕孤且據如今情分裏相期只
恐多時不似初深意託雙魚小剪蠻箋細字書更把
此情重問得何如共結因緣久遠無
又
新月又如眉長笛誰教月下吹樓倚莫雲初見雁南飛
謾道行人雁後歸意欲夢佳期夢裏關山路不知却
待短書來破恨應遲還是涼生玉枕時
清平樂
留人不住醉解蘭舟去一棹碧濤春水路過盡曉鸎啼
處渡頭楊柳青青枝枝葉葉離情此後錦書休寄畫
樓雲雨無憑
又
千花百草送得春歸了拾翠人稀紅漸少葉底杏青梅
小小瓊閒抱琵琶雪香微透輕紗正好一枝嬌豔當
年獨占韶華
又
煙輕雨小紫陌香塵少謝客池塘生綠草一夜紅梅先
老旋題羅帶新詩重尋楊柳佳期強半春寒去後幾
番花信來時
又
可憐嬌小掌上承恩早把鏡不知人易老欲占朱顔常
好畫堂秋月佳期藏鈎賭酒歸遲紅燭淚前低語綠
箋花裏新詞
又
紅英落盡未有相逢信可恨流年凋綠鬢睡得春酲欲
醒鈿箏曾醉西樓朱絃玉指梁州曲罷翠簾高捲幾
回新月如鈎
又
春雲綠處又見歸鴻去側帽風前花滿路冶葉倡條情
緒紅樓桂酒新開曾攜翠袖同來醉弄影娥池水短
簫吹落殘梅
又
波紋碧皺曲水清明後折得疎梅香滿袖暗喜春紅依
舊歸來紫陌東頭金釵換酒銷愁柳影深深細路花
梢小小層樓
又
西池煙草恨不尋芳早滿路落花紅不埽春色漸隨人
老遠山眉黛嬌長清歌細逐霞觴正在十洲殘夢水
心宫殿斜陽
又
蕙心堪怨也逐春風轉丹杏牆東當日見幽會綠窗題
徧眼中前事分明可憐如夢難憑都把舊時薄倖只
消今日無情
又
么絃寫意意密絃聲碎書得鳳箋無限事猶恨春心難
寄卧聽疎雨梧桐雨餘淡月朦朧一夜夢魂何處那
回楊葉樓中
又
笙歌宛轉臺上吳王宴宫女如花倚春殿舞綻縷金衣
綫酒闌畫燭低迷彩鴛驚起雙棲月底三千繡戸雲
間十二瓊梯
又
暫來還去輕似風頭絮縱得相逢留不住何況相逢無
處去時約略黃昏月華却到朱門别後幾番明月素
娥應是消魂
又
雙紋彩袖笑捧金船酒嬌妙如花輕似柳勸客千春長
夀豔歌更倚疎弦有情須醉樽前恰是可憐時候玉
嬌今夜初圓
又
寒催酒醒曉陌飛霜定背照畫簾殘燭影斜月光中人
靜錦衣才子西征萬重雲水初程翠黛倚門相送鸞
腸斷處離聲
又
蓮開欲徧一夜秋聲轉殘綠斷紅香片片長是西風堪
怨莫愁家住溪邊採蓮心事年年誰管水流花謝月
明昨夜蘭船
又
沉思暗記幾許無憑事菊靨開殘秋少味閒却畫欄風
意夢雲歸處難尋微涼暗入香襟猶恨那回庭院依
前月淺燈深
又
鸎來燕去宋玉牆東路草草幽歡能幾度便有繫人心
處碧天秋月無端别來長照關山一點厭厭誰會依
前凭㬉闌干
又
心期休問只有尊前分勾引行人添别恨因是語低香
近勸人滿酌金鐘清歌唱徹還重莫道後期無定夢
魂猶有相逢
玉樓春
鞦韆院落重簾莫彩筆閒來題繡戸牆頭丹杏雨餘花
門外綠楊風後絮朝雲信斷知何處應作襄王春夢
去紫騮認得舊游蹤嘶過畫橋東畔路
又
小顰若解愁春莫一笑留春春也住晩紅初減謝池花
新翠已遮瓊苑路湔裙曲水曾相遇挽斷羅巾容易
去啼珠彈盡又成行畢竟心情無會處
又
小蓮未解論心素狂似鈿箏絃底柱臉邊霞散酒初醒
眉上月殘人欲去舊時家近章臺住盡日東風吹柳
絮生憎繁杏綠隂時正礙粉牆偷眼覷
又
風簾向曉寒成陣未報東風消息近試從梅蒂紫邊尋
更遶柳枝柔處問來遲不是春無信開曉却疑花有
恨又應添得幾分愁二十五絃彈未盡
又
念奴初唱離亭宴會作離聲勾别怨當時垂淚憶西樓
溼盡羅衫歌未徧難逢最是身強健無定莫如人聚
散已拚歸袖醉相扶更惱香檀珍重勸
又
玉真能唱朱簾靜憶上雙蓮池上聽百分蕉葉醉如泥
却向斷腸聲裏醒夜涼水月鋪明鏡更看嬌花閒弄
影曲終人意似流波休問心期何處定
又
阿茸十五腰肢好天與懷春風味早畫眉勻臉不知愁
殢酒熏香偏稱小東城楊柳西城草會合花期如意
少思量心事薄輕雲綠鏡臺前還自笑
又(已上舊另刻木蘭花今攷調同併入)
初心已恨花期晩别後相思長在眼蘭衾猶有舊時香
每到夢回珠淚滿多應不信人腸斷幾夜夜寒誰共
㬉欲將恩愛結來生只恐來生緣又短
又
雕鞍好為鸎花住占取東城南陌路儘教春思亂如雲
莫管世情輕似絮古來都被虛名誤寧負虚名身莫
負勸君頻入醉鄉來此是無愁無恨處
又
一尊相遇春風裏詩好似君人有幾吳姬十五語如弦
能唱當時樓下水良辰易去如彈指金盞十分須盡
意明朝三丈日高時共拚醉頭扶不起
又
瓊酥酒面風吹醒一縷斜紅臨晩鏡小顰微笑盡妖嬈
淺注輕勻長淡淨手挼梅蕊尋香徑正是佳期期未
定春來還為箇般愁瘦損宫腰羅帶&KR1233;
又
清歌學得秦娥似金屋瑶臺知姓字可憐春恨一生心
長帶粉痕雙袖淚從來嬾話低眉事今日新聲誰會
意坐中應有賞音人試問回腸曾斷未
又
旗亭西畔朝雲住沉水香煙長滿路柳隂分到畫眉邊
花片飛來垂手處籹成儘任秋娘妬裊裊盈盈當繡
戶臨風一曲醉騰騰陌上行人凝恨去
又
離鸞照罷塵生鏡幾點吳霜侵綠鬢琵琶絃上語無憑
荳䓻梢頭春有信相思拚損朱顔盡天若多情終欲
問雪窗休記夜來寒桂酒已銷人去恨
又
東風又作無情計豔粉嬌紅吹滿地碧樓簾影不遮愁
還似去年今日意誰知錯管春殘事到處登臨曾費
淚此時金盞直須深看盡落花能幾醉
又
斑騅路與陽臺近前度無題初借問㬉風鞭袖儘閒垂
微月簾櫳曾暗認梅花未足憑芳信絃語豈堪傳素
恨翠眉繞似遠山長寄興此愁顰不盡
又
紅綃學舞腰肢軟巧織舞衣宫樣染織成雲外雁行斜
染作江南春水淺露桃宫裏隨歌管一曲霓裳紅日
晩歸來雙袖酒成痕小字香箋無意展
又
當年信道情無價桃葉尊前論别夜臉紅心緒學梅籹
眉翠工夫如月畫來時醉倒旗亭下知是阿誰扶上
馬憶曾挑盡五更燈不記臨分多少話
又
採蓮時候慵歌舞永日閒從花裏度暗隨蘋末曉風來
直待柳梢斜月去停橈共說江頭路臨水樓臺蘇小
住細思巫峽夢回時不減秦源腸斷處
又
芳年正是香英嫩天與嬌波長入鬢蕊珠宫裏舊承恩
夜拂銀屏朝把鏡雲情去住終難信花意有無休更
問醉中同盡一杯歡歸後各成孤枕恨
又
輕風拂柳冰初綻細雨銷塵雲未散紅窗青鏡待籹梅
綠陌高樓催送雁畫羅歌扇金蕉醆記得尋芳心緒
慣鳳城寒盡又飛花歲歲春光常有限
減字木蘭花
長亭晩送都似綠窗前日夢小字還家恰應紅燈昨夜
花良時易過半鏡流年春欲破往事難忘一枕高棲
到夕陽
又
留春不住恰似年光無味處滿眼飛英彈指東風太淺
情箏絃未穩學得新聲難破恨轉枕花前且伴香紅
一夜眠
又
長楊輦路綠滿當年攜手處試逐春風重到宫花花樹
中芳菲遶徧今日不如前日健酒罷凄涼新恨猶添
舊恨長
洞仙歌
春殘雨過綠暗東池道玉豔藏羞媚頳笑記當時已恨
飛鏡歡疎那至此仍苦題花信少連環情未已物是
人非月下疎梅似伊好澹秀色黯寒香粲若春容何心
顧閒花凢草但莫使情隨歲華遷便香隔秦源也須能
到
菩薩鬘
來時楊柳東橋路曲中暗有相期處明月好因緣欲圓
還未圓却尋芳草去畫扇遮微雨飛絮莫無情閒花
應笑人
又
箇人輕似低飛燕春來綺陌時相見堪恨兩横波惱人
情緒多長留青鬢住莫放紅顔去占取豔陽天且教
伊少年
又
鸎啼似作留春語花飛鬭學回風舞紅日又平西畫簾
遮燕泥煙花還自老綠境人空好香在去年衣魚箋
音信稀
又
春風未放花心吐尊前不擬分明語酒色上來遲綠鬚
紅杏枝今朝眉黛淺暗恨歸時遠前夜月當樓相逢
南陌頭
又
嬌香淡染胭脂雪愁春細画彎彎月花月鏡邊人淺籹
勻未成佳期應有在試倚鞦韆待滿地落英紅萬條
楊柳風
又
香蓮燭下勻丹雪籹成笑弄金階月嬌面勝芙容臉邊
天與紅玳筵雙羯鼓喚上華茵舞春淺未禁寒暗嫌
羅袖寬
又(或刻張子野)
哀箏一弄湘江曲聲聲寫盡湘波綠纖指十三絃細將
幽恨傳當筵秋水慢玉柱斜飛雁彈到斷腸時春山
眉黛低
又
江南未雪梅花白憶梅人是江南客猶記舊相逢淡煙
微月中玉容長有信一笑歸來近懷遠上樓時晩雲
和雁低
又
相逢欲話相思苦淺情肯信相思否還恐謾相思淺情
人不知憶曾攜手處月滿窗前路長到月來時不眠
猶待伊
阮郎歸
粉痕閒印玉尖纖啼紅傍曉奩舊寒新㬉尚相兼梅疎
待雪添春冉冉恨厭厭章臺對卷簾箇人鞭影弄涼
蟾樓前側帽簷
又
來時紅日弄窗紗春紅入睡霞去時庭樹欲棲鵶香屏
掩月斜收翠羽整籹華青驪信又差玉笙猶戀碧桃
花今宵未憶家
又
舊香殘粉似當初人情恨不如一春猶有數行書秋來
書更疎衾鳳冷枕鸞孤愁腸待酒舒夢魂縱有也成
虛那堪和夢無
又
天邊金掌露成霜雲隨雁字長綠杯紅袖趁重陽人情
似故鄉蘭佩紫菊簪黃慇懃理舊狂欲將沉醉換悲
涼清歌莫斷腸
又
曉籹長趁景陽鍾雙蛾著意濃舞腰浮動綠雲穠櫻唇
半點紅憐美景惜芳容沉思暗記中春寒簾幕幾重
重楊花盡日風
浣溪沙
二月春花厭落梅仙源歸路碧桃催渭城絲雨勸離杯
歡意似雲真薄倖客鞭搖柳正多才鳳樓人待錦書
來
又
卧鴨池頭小苑開暄風吹盡北枝梅長莎軟路幾縈回
靜選綠隂鸎有意謾隨遊騎絮多才去年今日憶同
來
又
二月風和到碧城萬條千縷綠相迎舞煙弄日過清明
籹鏡巧眉偷葉樣歌臺妍曲借枝名晩秋霜霰莫無
情
又
白紵春衫楊柳鞭碧蹄驕馬杏花韉落英飛絮冶遊天
南陌㬉風吹舞榭東城涼月照歌筵賞心多是酒中
仙
又
床上銀屏幾點山鴨爐香過瑣窗寒小雲雙枕恨春閒
惜别謾成良夜醉解愁時有翠牋還那回分袂月初
殘
又
綠柳藏烏靜掩關鴨爐香細瑣窗閒郡回分袂月初殘
惜别謾成良夜醉解愁時有翠牋還欲尋雙葉寄情
難
又
家近旗亭酒易酤花時長得醉工夫伴人歌扇嬾籹梳
戶外綠楊春繫馬床頭紅燭夜呼盧相逢還解有情
無
又
日日雙眉鬭画長行雲飛絮共輕狂不將心嫁冶遊郎
濺酒滴殘歌扇字弄花熏得舞衣香一春彈淚說凄
涼
又(舊失題次卷末)
樓上燈深欲閉門夢雲散處不留痕幾年芳草憶王孫
白日闌干依舊綠試將前事倚黃昏記曾來處易銷
魂
又
午醉西橋夕未醒雨花凄斷不堪聽歸時應減鬢邊青
衣化客塵今古道柳含春意短長亭鳳樓爭見路傍
情
又
一樣宫籹簇彩舟碧羅團扇自遮羞水仙時在鏡中遊
腰自細來多態度臉因紅處轉風流年年相遇綠江
頭
又
已拆鞦韆不奈閒却隨蝴蝶到花間旋尋雙葉插雲鬟
幾褶湘裙煙縷細一鈎羅襪素蟾彎綠箋紅豆憶前
歡
又
閒弄箏絃嬾繫裙鉛華銷盡見天真眼波低處事還新
悵恨不逢如意酒尋思難值有情人可憐虚度鎖窗
春
又
團扇初隨碧簟收畫簾歸燕尚遲留靨朱眉翠喜清秋
風意未應迷狹路燈痕猶自記高樓露花煙葉與人
愁
又
翠閣朱闌倚處危夜涼閒捻彩簫吹曲中雙鳳已分飛
綠酒細傾銷别恨紅箋小寫問歸期月華風意似當
時
又
唱得紅梅字字香柳枝桃葉盡深藏遏雲聲裏送雕觴
纔聽便拚衣袖溼欲歌先倚黛眉長曲終敲損燕釵
梁
又
小杏春聲學浪仙疎梅清唱替哀絃似花如雪繞瓊筵
腮粉月痕籹罷後臉紅蓮豔酒醒前今年新調得人
憐
又
銅虎分符領外臺五雲深處彩旌來春隨紅旆過長淮
千里袴襦添舊㬉萬家桃李間新栽使星回首是三
台
又
浦口蓮香夜不收水邊風裏欲生秋棹歌聲細不驚鷗
涼月送歸思往事落英飄去起新愁可堪題葉寄東
樓
又
莫問逢春能幾回能歌能笑是多才露花猶有好枝開
綠鬢舊人皆老大紅梁新燕又歸來儘須珍重掌中
杯
六么令
綠隂春盡飛絮遶香閣晩來翠眉宫樣巧把遠山學一
寸狂心未說已向横波覺畫簾遮匝新翻曲妙暗許閒
人帶偷搯前度書多隱語意淺愁難荅昨夜詩有回
紋韵險還慵押都待笙歌散了記取留時霎不消紅蠟
閒雲歸後月在庭花舊闌角
又
雪殘風信悠颺春消息天涯倚樓新恨楊柳幾絲碧還
是南雲雁少錦字無端的寶釵瑤席彩絃聲裏拚作尊
前未歸客遥想疎梅此際月底香英拆别後誰繞前
溪手揀繁枝摘莫道傷高恨遠付與臨風笛儘堪愁寂
花時往事更有多情箇人憶
又
日高春睡喚起嬾裝束年年落花時候慣得嬌眠足學
唱宫梅便好更㬉銀笙逐黛蛾低綠堪教人恨却似江
南舊時曲常記東樓夜雪翠幕遮紅燭還是芳酒杯
中一醉光隂促曾笑陽臺夢短無計憐香玉此歡難續
乞求歌罷借取歸雲畫堂宿
更漏子
檻花稀地草徧冷落吹笙庭院人去日燕西飛燕歸人
未歸數書期尋夢意彈指一年春事新悵望舊悲涼
不堪紅日長
又
柳間眠花裏醉不惜繡裙鋪地釵燕重鬢蟬輕一雙梅
子青粉箋書羅袖淚還有可憐意遮悶綠掩羞紅晩
來團扇風
又
柳絲長桃葉小深院斷無人到紅日淡綠煙晴流鸎三
兩聲雪香濃檀暈少枕上卧枝花好春思重曉籹遲
尋思殘夢時
又
露華高風信遠宿醉畫簾低捲梳洗倦冶遊慵綠窗春
睡濃綵條輕金縷重昨日小橋相送芳草恨落花愁
去年同倚樓
又
出牆花當路柳借問芳心可否紅解笑綠能顰千般惱
亂春北來人南去客朝莫等閒攀折憐晚秀惜殘陽
情知枉斷腸
又
欲論心先掩淚零落去年風味閒卧處不言時愁多只
自知到情深俱是怨惟有夢中相見猶似舊奈人禁
偎人說寸心
御街行
年光正似花梢露彈指春還莫翠眉仙子望歸來倚徧
玉城珠樹豈知别後好風涼月往事無尋處狂情錯
向紅塵住忘了瑶臺路碧桃花蕊已應開欲伴彩雲飛
去回思十載朱顔青鬢枉被浮名誤
又
街南綠樹春饒絮雪滿遊春路樹頭花豔雜嬌雲樹底
人家朱戸北樓閒上疎簾高卷直見街南樹欄干倚
盡猶慵去幾度黃昏雨晩春盤馬踏青苔曾傍綠隂深
駐落花猶在香屏空掩人面知何處
浪淘沙
高閣對横塘新燕年光柳花殘夢隔瀟湘綠浦歸帆看
不見還是斜陽一笑解愁腸人會蛾籹藕絲衫袖鬱
金香曳雪牽雲留客醉且伴春狂
又
小綠間長紅露蕊煙叢花開花落昔年同惟恨花前攜
手處往事成空山遠水重重一笑難逢已拚長在别
離中霜鬢知他從此去幾度春風
又
麗曲醉思仙十二哀絃穠蛾叠柳臉紅蓮多少雨條煙
葉恨紅淚離筵行子惜流年鶗鴂枝邊吳堤春水艤
蘭船南去北來今漸老難負尊前
又
翠幕綺筵張淑景難忘陽關聲巧遶雕梁美酒十分誰
與共玉指持觴曉枕夢高唐略話衷腸小山池院竹
風涼明夜月圓簾四捲今夜思量
訴衷情
種花人自蕊宫來牽衣問小梅今年芳意無數何似應
枝開憑寄語謝瑶臺客無才粉香傳信玉盞開筵莫
待春回
又
淨楷籹臉淺勻眉衫子素梅兒方無心緒梳洗閒淡也
相宜雲態度柳腰肢入相思夜來月底今日尊前未
當佳期
又
渚蓮霜曉墜殘紅依約舊秋同玉人團扇恩淺一意恨
西風雲去住月朦朧夜寒濃此時還是淚墨書成未
有歸鴻
又
憑觴靜憶去年秋桐落故溪頭詩成自寫紅葉和恨向
東流人脉脉水悠悠幾多愁雁書不到蝶夢無憑謾
倚高樓
又
小梅風韵最妖嬈開處雪初消南枝欲附春信長恨隴
人遥閒記憶舊江臯路迢迢暗香浮動疎影横斜幾
處溪橋
又
長因蕙草記羅裙綠腰沉水熏闌干曲處人靜曾共倚
黃昏風有韻月無痕暗消魂擬將幽恨試寫殘花寄
與朝雲
又
御紗新製石榴裙沉香慢火熏越羅雙帶宫樣飛鷺碧
波紋隨錦字叠香芸寄文君繫來花下解向尊前誰
伴朝雲
又
都人離恨滿歌筵清唱倚危絃星屏别後千里重見是
何年驄騎穩繡衣鮮欲朝天北人歡笑南國悲涼迎
送金鞭
碧牡丹
翠袖疎紈扇涼葉催歸燕一夜西風幾處傷高懷遠細
菊枝頭開嫩香還徧月痕依舊庭院事何限悵望秋
意晩離人鬢華將換靜憶天涯路比此情猶短試約鸞
箋傳素期良願南雲應有新雁
望僊樓
小春花信日邊來未上江梅先拆今歲東君消息還自
南枝得素衣染盡天香玉酒添成團色一自故溪疎
隔腸斷長相憶
行香子
晩綠寒紅芳意匆匆惜年華今與誰同碧雲零落數字
征鴻看渚蓮凋宫扇舊怨秋風流波墜葉佳期何在
想天教離恨無窮試將前事閒倚梧桐有銷魂處明月
夜錦屏空
點絳唇
花信來時恨無人似花依舊又成春瘦折斷門前柳
天與多情不與長相守分飛後淚痕和酒沾了雙羅袖
又
明日征鞭又將南陌垂楊折自憐輕别拚得音塵絶
杏子枝邊倚徧闌干月依前缺去年時節舊事無人說
又
碧水東流謾題涼華津頭寄謝娘春意臨水顰雙翠
日日驪歌空費行人淚成何計未知濃醉閒掩紅樓睡
又
籹席相逢旋勻紅淚歌金縷意中曾許欲共吹花去
長愛荷香柳色殷橋路留人住淡煙微雨好箇雙棲處
又
湖上西風露花啼處秋香老謝家春草唱得清商好
笑倚蘭舟轉盡新聲了煙波渺莫雲稀少一點涼蟾小
少年遊
綠勾闌畔黃昏淡月攜手對殘紅紗窗影裏朦朧春睡
繁杏小屏風須愁别後天高海闊何處更相逢幸有
花前一杯芳酒歸計莫匆匆
又
西溪丹杏波前媚臉珠露與深勻南橋翠柳煙中愁黛
絲雨惱嬌顰常年此處聞歌殢酒曾對可憐人今夜
相思水長山遠閒卧送殘春
又
離多最是東西流水終解兩相逢淺情終似行雲無定
猶到夢魂中可憐人意薄于雲水佳會更難重細想
從來斷腸多處不與這番同
又
西樓别後風高露冷無奈月分明飛鴻影裏搗衣砧外
總是玉關情王孫此際山重水遠何處賦西征金閨
魂夢枉叮嚀尋盡短長亭
又
雕梁燕去裁詩寄遠庭院舊風流黃花醉了碧梧題罷
閒卧對高秋繁雲破後分明素月涼影掛金鈎有人疑
澹倚西樓新樣兩眉愁
虞美人
閒敲玉鐙隨堤路一笑開朱戶素雲凝澹月嬋娟門外
鴨頭春水木蘭船吹花拾蕊嬉遊慣天與相逢晩一
聲長笛倚樓時應恨不題紅葉寄相思
又
飛花自有牽情處不向枝邊墜隨風飄蕩已堪愁更伴
東流流水過秦樓樓中翠黛含春怨閒倚闌干遍自
彈雙淚惜香紅暗恨玉顔光景與花同
又
曲闌干外天如水昨夜還曾倚初將明月比佳期長向
月圓時候望人歸羅衣著破前香在舊意誰教改一
春離恨嬾調絃猶有兩行閒淚寶箏前
又
疎梅月下歌金縷憶共文君語更誰情淺似春風一夜
滿枝新綠替殘紅蘋香已有蓮開信兩槳佳期近採
蓮時節定來無醉後滿身花影倩人扶
又
玉簫吹徧煙花路小謝經年去更教誰畫遠山眉又是
陌頭風細惱人時時光不解年年好葉上秋聲早可
憐蝴蝶易分飛只有杏梁雙燕每來歸
又
秋風不似春風好一夜金英老更誰來凭曲闌干唯有
雁邊斜月照關山雙星舊約年年在笑盡人情改有
期無定是無期說與小雲新恨也低眉
又
小梅枝上東君信雪後花期近南枝開盡北枝開長被
隴頭遊子寄春來年年衣袖年年淚堪為今朝意問
誰同是憶花人賺得小鳴眉黛也低顰
又
溼紅箋紙回紋字多少柔腸事去年雙燕欲歸時還是
碧雲千里錦書遲南樓風月長依舊别恨無端有倩
誰横笛倚危欄今夜落梅聲裏怨關山
又
一絃彈盡仙韶樂曾破千金學玉樓銀燭夜深深愁見
曲中雙淚落千金從來不奈離聲怨幾度朱絃斷未
知誰解賞新音長是好風明月暗知心
採桑子
鞦韆散後朦朧月滿院人閒幾處雕闌一夜風吹杏粉
殘昭陽殿裏春衣就金縷初乾莫信朝寒明日花前
試舞看
又
花前獨占春風早長愛江梅秀豔清杯芳意先愁鳳管
吹尋香已落閒人後此恨難裁更晩須來却恐初開
勝未開
又
蘆鞭墜徧楊花陌晩見珍珍疑是朝雲來作高唐夢裡
人應憐醉拂樓中帽長帶歌塵試拂香茵留解金鞭
睡過春
又
日高庭院楊花轉閒淡春風昨夜匆匆顰入遥山翠黛
中金盆水冷菱花淨滿面殘紅欲洗猶慵絃上啼烏
此夜同
又(此闋向刻醜奴兒另編)
日高庭院楊花轉閒淡春風鸎語惺愡似笑金屏昨夜
空嬌慵未洗勻粧手閒印斜紅新恨重重都與年時
舊意同
又
征人去日慇懃囑莫負心期寒雁來時第一傳書慰别
離輕風織就機中素淚墨題詩欲寄相思日日高樓
看雁飛
又
花時惱得瓊枝瘦半被殘香睡損梅粧紅淚今春第一
行風流笑伴相逢處白馬遊韁共折垂楊手撚芳條
說夜長
又
春風不負年年信長趁花期小錦堂西紅杏初開第一
枝碧簫度曲留人醉昨夜歸遲恨短憑誰鸎語慇懃
月落時
又
秋來更覺銷魂苦小字還稀坐想行思怎得相看似舊
時南樓把手憑肩處風月應知别後除非夢裏時時
得見伊
又
誰將一點凄涼意送入低眉畫箔閒垂多是今宵得睡
遲夜痕記盡窗間月曾誤心期凖擬相思還是窗間
記月時
又
宜春苑外樓堪倚雪意方濃雁影冥濛正共銀屏小景
同可無人解相思處昨夜東風梅蕊應紅知在誰家
錦字中
又
白蓮池上當時月今夜重圓曲水蘭船憶伴飛瓊看月
眠黃花綠酒分攜後淚溼吟箋舊事年年時節南湖
又採蓮
又
高吟爛醉淮西月詩酒相留明日歸舟碧藕花中醉過
秋文姬贈别雙團扇舟瀉銀鈎散盡離愁攜得清風
到别州
又
前歡幾處笙歌地長負登臨月幌風襟猶憶西樓著意
深鸎花見盡當時事應笑如今一寸愁心日日寒蟬
夜夜砧
又
無端惱破桃源夢明月青樓玉膩花柔不學行雲易去
留應嫌衫袖前香冷重傍金虬歌扇風流遮盡歸時
翠黛愁
又
年時此夕東城見歡意匆匆明日還重却在樓臺縹緲
中垂螺拂黛清歌女曾唱相逢秋月春風醉枕香衾
一歲同
又
雙螺未學同心綰已占歌名月白風清長倚昭華笛裏
聲知音敲盡朱顔改寂莫時情一曲離亭借與青樓
忍淚聽
又
西樓月下當時見粉淚偷勻歌罷還顰恨隔爐煙看未
真别來樓外垂楊縷幾換青春倦客紅塵長記樓中
粉淚人
又
非花非霧前時見滿眼嬌春淺笑微顰恨隔重簾看未
真殷勤借問家何處不在紅塵若是朝雲宜作今宵
夢裏人
又
當時月下分飛處依舊淒涼也會思量不道孤眠夜更
長淚痕搵徧鴛鴦枕重繞迴廊月上東窗長到如今
欲斷腸
又
湘妃浦口蓮開盡昨夜紅稀嬾過前溪閒艤扁舟看雁
飛去年謝女池邊醉晩雨霏微記得歸時旋折新荷
蓋舞衣
又
别來長記西樓事結徧蘭衿遺恨重尋絃斷相如綠綺
琴何時一枕逍遙夜細話初心若問如今也似當年
著意深
又
紅窗碧玉新名舊猶綰雙螺一寸秋波一斛明珠覺未
多小來竹馬同遊客慣聽清歌今日蹉跎惱亂工夫
暈翠蛾
又(此闋舊刻醜奴兒另編亦稍有異同日日作聞道閒倚作方看應從作可憐)
昭華鳳管知名久長閉簾櫳日日春慵閒倚庭花暈臉
紅應從金谷無人後此會相逢三弄臨風送得當筵
玉醆空
又
金風玉露初涼夜秋草窗前淺醉閒眠一枕江風夢不
圓長情短恨難憑寄枉費紅箋試拂么絃却恐琴心
可倩傳
又
心期昨夜尋思徧猶負慇勤齊斗堆金難買丹誠一寸
真須知枕上尊前意占得長春寄語東鄰似此相看
有幾人
踏莎行
柳上煙歸池南雪盡東風漸有繁華信花開花謝蝶應
知春來春去鸎能問夢意猶疑心期欲近雲箋字字
縈方寸宿籹曾比杏腮紅憶人細把香英認
又
宿雨收塵朝霞破暝風光暗許花期定玉人呵手試籹
時粉香簾幕隂隂靜斜雁朱絃孤鸞綠鏡傷春誤了
尋芳信去年今日杏牆西啼鸎喚得閒愁醒
又
綠徑穿花紅樓壓水尋芳誤到蓬萊地玉顔人是蕊珠
仙相逢展盡雙蛾翠夢草閒眠流觴淺醉一春總見
&KR0801;洲事别來雙燕又西飛無端不寄相思字
又
雪盡寒輕月斜煙重清懽猶計前時共迎風朱戶背燈
開拂簷花影侵簾動繡枕雙鴛香苞翠鳳從來往事
都如夢傷心最是醉歸時眼前少箇人人送
留春令
畫屏天畔夢回依約十洲雲水手撚紅箋寄人書寫無
限傷春事别浦高樓曾謾倚對江南千里樓下分流
水聲中有當日凭高淚
又
採蓮舟上夜來隄覺十分秋意懊惱寒花暫時香與情
淺人相似玉蕊歌清招晩醉戀小橋風細水溼紅裙
酒初消又記得南溪事
又
海棠風横醉中吹落香紅強半小粉多情怨楊花仔細
把殘春看一抹濃檀秋水畔縷金衣新換鸚鵡杯深
豔歌遲更莫放人腸斷
清商怨
庭花香信尚淺最玉樓先㬉夢覺春衾江南依舊遠
回紋錦字暗剪謾寄與也應歸晩要問相思天涯猶
自短
長相思
長相思長相思若問相思甚了期除非相見時長相
思長相思欲把相思說似誰淺情人不知
醉落魄
滿街斜月垂鞭自唱陽關徹斷盡柔腸歸思切都為人
人不許多時别南橋昨夜風吹雪短亭下征塵歇歸
時定有梅堪折欲把離愁細撚花枝說
又
鸞孤月缺兩春惆悵音塵絶如今若負當時節信道懽
緣枉向衣襟結若問相思何處歇相逢便是相思徹
儘饒别後留心别也待相逢細把相思說
又
天教命薄青樓占得聲名惡對酒當歌尋思著月戸星
窗多少舊期約相逢細語初心錯兩行紅淚尊前落
霞觴且共深深酌惱亂春宵翠被都閒却
又
休休莫莫離多還是因緣惡有情無奈思量著月夜佳
期近寫香箋約心心口口長恨昨分飛容易當時錯
後期休似前歡薄買斷青樓莫放春閒却
西江月
愁黛顰成月淺啼籹印得花殘只消鴛枕夜來閒曉鏡
心情便嬾醉帽簷頭風細征衫袖口香寒綠江春水
寄書難攜手佳期又晩
又
南苑垂鞭路冷西樓把袂人稀庭花猶有鬢邊枝且插
殘紅自醉畫幕涼催燕去香屏曉放雲歸依前青枕
夢回時試問閒愁有幾
武陵春
綠蕙紅蘭芳信歇金蕊正風流應為詩人多怨秋花意
與銷愁梁王苑路香英密長記舊嬉遊曾看飛瓊戴
滿頭浮動舞梁州
又
九日黃花如有意依舊滿珍叢誰似龍山秋興濃吹帽
落西風年年歲歲登高節懽事旋成空幾處佳人此
會同今在淚痕中
又
煙柳長堤知幾曲一曲一魂銷秋水無情天共遥愁送
木蘭橈熏香繡被心情嬾期信轉迢迢記得來時倚
畫橋紅淚滿鮫綃
解佩令
玉階秋感年華暗去掩深宫團扇無情緒記得當時自
剪下機中輕素點丹青畫成秦女涼襟猶在朱顔未
改忍霜紈飄零何處自古悲涼是情事輕如雲雨倚么
絃恨長難訴
泛清波摘遍
催花雨小著柳風柔都似去年時候好露紅煙綠盡有
狂情鬭春早長安道秋千影裏絲管聲中誰放豔陽輕
過了倦客登臨暗惜光隂恨多少楚天渺歸思正如
亂雲短夢未成芳草空把吳霜鬢華自悲清曉帝城杳
雙鳳舊約漸虛孤鴻後期難到且趁朝花夜月翠尊頻
倒
歸田樂
試把花期數便早有感春情緒看即梅花吐願花更不
謝春且長住只恐去春去花開還不語此意年年春
會否絳唇青鬢漸少花前語對花又記得舊曾遊處門
外垂楊未飄絮
河滿子
對鏡偷勻玉筯背人學寫銀鈎繫誰紅豆羅帶角心情
正著春遊那日楊花陌上多時杏子牆頭眼底關山
無奈夢中雲雨空休問看幾許憐才意兩蛾藏盡離愁
難拚此回腸斷終須銷定紅樓
又
綠綺琴中心事齊紈扇上時光五陵年少渾薄倖輕如
曲水飄香夜夜魂銷夢峽年年淚盡啼湘歸雁行邊
遠字驚鸞舞處離腸蕙樓多少鉛華在從來錯倚紅籹
可羨鄰姬十五金釵早嫁王昌
于飛樂
曉日當簾睡痕猶占香腮輕盈笑倚鸞臺暈殘紅勻宿
翠滿鏡花開嬌蟬鬢畔插一枝淡蕊疎梅每到春深
多愁饒恨籹成嬾下香階意中人從别後縈繫情懷良
辰好景相思字喚不歸來
愁倚欄令
憑江閣看煙鴻恨春濃還有當年聞笛淚灑東風時
候草綠花紅斜陽外遠水溶溶渾似阿蓮雙枕畔画屏
中
又
花隂月柳梢鸎近清明長恨去年今夜雨灑離亭枕
上懷遠詩成紅箋紙小砑吳綾寄與征人教念遠莫無
情
又
春羅薄酒酲寒夢初殘欹枕片時雲雨事已關山樓
上斜日闌干樓前路曾試雕鞍拚却一襟懷遠淚倚欄
看
破陣子
柳下笙歌庭院花間姊妹秋千記得青樓當日事寫向
紅窗夜月前憑誰寄小蓮絳蠟等閒陪淚吳蠶到了
纏綿綠鬢能供多少恨未肯無情比斷絃今年老去年
好女兒
綠徧西池梅子青時儘無端盡日東風惡更霏微細雨
惱人離恨滿路春泥應是行雲歸路有閒淚灑相思
想旗亭望斷黃昏月又依前誤了紅箋香信翠袖歡期
又
酌酒殷懃儘更留春忍無情便賦餘花落待花前細把
一春心事問箇人人莫似花開還謝願芳意且常新
倚嬌紅待得歡期定向水沉煙底金蓮影下睡過佳辰
兩同心
楚鄉春晚似入仙源拾翠處隨流水踏青路暗惹香塵
心心在柳外青帘花下朱門對景且醉芳樽莫話銷
魂好意思曾同明月愁滋味最是黃昏相思處一紙紅
箋無限啼痕
滿庭芳
南苑吹花西樓題葉故園歡事重重凭闌秋思閒記舊
相逢幾處歌雲夢雨可憐流水各西東别來久淺情未
有錦字繫征鴻年光還少味開殘檻菊落盡溪桐謾
留得尊前淡月西風此恨誰堪共說清愁付綠酒杯中
佳期在歸時待把香袖看啼紅
風入松
柳隂庭院杏梢牆依舊巫陽鳳簫已遠青樓在水沉難
復㬉前香臨鏡舞鸞離照倚箏飛雁辭行墜鞭人意
自悽涼淚眼回腸斷雲殘雨當年事到如今幾處難忘
兩袖曉風花陌一簾夜月蘭堂
又
心心念念憶相逢别恨誰濃就中懊惱難拚處是擘釵
分鈿匆匆却似桃源路失落花空記前蹤彩箋書盡
浣溪紅深意難通強懽殢酒圖消遣到醒來愁悶還重
若是初心未改多應此意須同
秋蕊香
池苑清隂欲就還傍送春時候眼中人去歡難偶誰共
一杯芳酒朱闌碧砌皆如舊記攜手有情不管别離
久情在相逢終有
又
歌徹郎君秋草别恨遠山眉小無情莫把多情惱第一
歸來須早紅塵自古長安道故人少相思不比相逢
好此别朱顔應老
思遠人
紅葉黃花秋意晩千里念行客飛雲過盡歸鴻無信何
處寄書得淚彈不盡臨窗滴就硯旋研墨漸寫到别
來此情深處紅箋為無色
鳳孤飛
一曲畫樓鐘動宛轉歌聲緩綺席飛塵座滿更小待金
蕉㬉細雨輕寒今夜短依前是粉牆别館端的懽期
應未晩奈歸雲難管
慶春時
倚天樓殿昇平風月彩仗春移鸞絲鳳竹長生調裏迎
得翠輿歸雕鞍遊罷何處還有心期濃熏翠被深停
畫燭人約月西時
又
梅梢已有春來音信風意猶寒南樓莫雪無人共賞閒
却玉欄干慇懃今夜涼月還似眉彎尊前為把桃根
麗曲重倚四弦看
喜團圓
危樓靜鎖窗中遠岫門外垂楊珠簾不禁春風度解偷
送餘香眠思夢想不如雙燕得到蘭房别來只是憑
高淚眼感舊離腸
憶悶令
取次臨鸞勻畫淺酒醒遲來晩多情愛惹閒愁長黛眉
低歛月底相逢見有深深良願願期信似月如花須
更交長遠
梁州令
莫唱陽關曲淚溼當年金縷離歌自古最消魂于今更
在魂銷處南橋楊柳多情緒不繫行人住人情却似
飛絮悠揚便逐春風去
燕歸來
蓮葉雨蓼花風秋恨幾枝紅遠煙收盡水溶溶飛雁碧
雲中衷腸事魚箋字情緒年年相似凭高雙袖晚寒
濃人在月橋東
補亡一編補樂府之亡也叔原往者浮沉酒中病
世之歌詞不足以析醜解慍試續南部諸賢餘緒
作五七字語期以自娛不獨叙其所懷兼寫一時
杯酒間聞見所同遊者意中事嘗思感物之情古
今不昜竊以謂篇中之意昔人所不遺第于今無
傳爾故今所製通以補亡名之始時沈十二廉叔
陳十君寵家有蓮鴻蘋雲品清謳娛客每得一解
即以草授諸兒吾三人持酒聽之為一笑樂已而
君寵疾廢卧家廉叔下世昔之狂篇醉句遂與兩
家歌兒酒使俱流轉于人間自爾郵傳滋多積有
竄易七月已已為高平公綴緝成編追維往昔過
從飲酒之人或壠木已長或病不偶考其篇中所
紀悲歡合離之事如幻如電如昨夢前塵但能掩
卷憮然感光隂之易遷嘆境緣之無實也
小山詞
