斐然集卷一
宋胡寅撰
原亂賦
始予納履于重圍兮期汗漫而遐征又眷眷而躊躇兮
觀國光于廣陵方郊禋之先慶兮祥雲郁乎帳殿忽黑
幟之連林兮朔吹激夫鳴箭瞻日隕于武林兮又浴光
于秦淮何羲和之鞭車兮與吾願以或乖弔夫差于姑
蘇兮望句踐于會稽送龍旂之翩翻兮怒雲氣之淫裔
俯潮海之洋洋兮蹇吾行之不濟傷春心乎江南兮懷
九辨乎三湘莽蒼梧之愁予兮顧洞庭而浩湯計北歸
之幾時兮誓南征而徊徨星攸拱必北辰兮客子懷惟
故鄉雖山川之信美兮非吾土以安翔結湘雲以為廬
兮攬明月而為袂煑澗石以考槃兮樂琴書而卒歲曷
斂迹之遥遥兮道未昧而孰睹鯨鯢翻于陸海兮曠野
嘷夫兕虎掃欃槍于紫清兮翳黃道以榛莽蹙四方而
靡騁兮民曷罹此怒也豈天運抑人事兮吾未聞其故
也悼厲階之方梗兮誰不仁而落基泝頹波以討源兮
我有云君其聽之監自古與在昔兮懿哲后之御極儼
動作于威儀兮起風化于衽席故妺喜妲己兮滅夏商
之祀飛燕太真兮傾漢唐之國何覆轍之荒忽兮邇聲
色而縱極曼三十六宫之蛾眉兮承倩盼而弗懌慚栢
谷之主人兮託富平之貴客朝貰酒乎新豐兮暮更衣
乎綺陌湛露瀼瀼乎草茨兮孔鸞雍雍乎枳棘九侯争
寵以迅衆兮五家競麗于淫泆靡夜宴而絶纓兮姱大
庭而衷衵寵光爛以相紛兮莫敢指乎東霓(入聲)故沬鄉
采葑菲于要期兮溱洧贈芍藥于戲劇三綱蕩而淪胥
兮此所以啓亂萌者一也人才不足以屹柱石兮法度
不足以斥麗敝崇傾宫與瑶臺兮鳩班輸與工倕土賈
埒于粟帛兮木林蔽于河渭粲珠宫與貝闕兮耀金塗
而玉砌沙堂方連以蛾綠兮網戶縹緲而朱綴矗穹窿
而交翬兮界夭邪而鱗次前鍾鼔之未移兮後繩墨已
新制曾步游之幾何兮又改圖而更締眷蒼頭之下陳
兮錫歌兒之外嬖近皇宫之秀色兮峙北闕之大第毁
孤耋之室堵兮快狐鼠之凴祟激宏侈以交夸兮紛渠
渠之莫計嗟赤子之流離兮或風雨之無庇竟不得以
託處兮此所以失土宇者二也事遠略于四陲兮闢疆
境而孔貪收夜郎于已弃兮指青海而必戡建石泉于
成都兮置真播于巴灊策振武于河外兮開古平于瘴
嵐軍旅動而繹騷兮民呻吟而弗堪竊弄兵于潢池兮
繡衣斧以斷斬又使講于強敵兮航東海以揚帆遂渝
盟而北師兮授兵符于老閹罄大農之陳陳兮飽虓虎
之飢饞乃計口而調庸兮吏疾視而欲芟乖皇祖之仁
術兮換幽薊以帑縑府廐何知于璧馬兮稱慶之觴猶
未銜通烽火于甘泉兮突騎已漫乎關南隳廟祏其何
救兮獵九土而血染微道德之安強兮此所以不戢而
自焚者三也舉籍包于四至兮闢提封于禁地視崑閬
之規模兮壯天都之形勢作崔嵬之艮方兮六五岳曰
萬歲笑祖龍之驅石兮憚瑶池之騁轡斵瑰特于太湖
兮浮巉巖于汴泗役歲星其兩周兮崇嶪峩于天際望
峯巒之連娟兮瞰洞壑之遐邃跨玉梁于瀑下兮漾金
沙于澗涘珍林日以劍拔兮嘉卉藹其雲萃移西域之
蒲萄分轉南海之丹荔空檀欒于江湖兮牛曳輦以道
瘁扛綺檻及雕籠兮殫文毛與彩翅豈中貴人之未稱
兮又應奉焉有相使聳福威以享上兮十五里而傳置
盡動植之怪竒兮夫烏識其稱謂疇若予之虞衡兮日
千斛為鳥飼宜便嬖之自忠兮忍暴殄之滋熾或蕩析
其家巷兮咸此物之攸致胡為阱于國中兮失一兔而
與死比彼佞巧之偷樂兮方腰束夫金賜通權科于私
門兮竊揮霍以如志邊塵坌其既揚兮山猶覆乎一簣
子及汝以偕亡兮此所以不能獨樂者四也海上燕齊
之士兮神姦變化之語投耽肆以易惑兮遂服行而莫
悟上天安得而矯誣兮曰李耳乃吾祖積氣何有于基
扃兮曰神霄其有府夫孰為此詼譎兮幻羽客慧名而
姓楮握符籙之小技兮駭恍惚于呼吐神光煒其炳夜
兮雷隆隆而在戶赤劍鏗然電焱兮墮梨棗以如雨按
神變之是則兮謂天地之神祇亦可覩降玉皇于圜丘
兮出方澤之后土接萬靈于明庭兮紛肸蠁之延佇惕
羣臣之薦恭兮閔下俗之聾瞽皇自躋于上帝兮七廟
曷其孔俯敞千柱之琳宫兮兩帝君之攸處騰步虛之
希聲兮廣袖颯以翻舞遂覃風于八紘兮黃冠紛其鶴舉
排閶門遊禁内兮戶者莫之敢禦日再中不可候兮鼎
金餌而何補渺三山之安在兮奚用神之巨武豈聞異
教之駁雜兮正座講于黌宇六籍危其不焚兮學士窘
而如鼠痛人紀之俶擾兮強鄰固宜予侮既彝倫之大
斁兮此將亡而聽于神者五也朝既列夫高位兮國又
賦于重祿聖王所以俟天下之豪傑兮為億兆而作牧
彼刀鋸之殘人兮祗閽寺之役畜一身而二任兮達内
外而妾僕資慘刻而厲荏兮示柔靡而含毒任巾車而
秦敗兮殿國師而齊辱仰前古其一律兮禍必發于所
伏悼崇觀之已還兮乃卒踐于往躅班輔國之王爵兮
建承宗之旄纛踵澄樞師傅于南漢兮睎令孜總兵于
西蜀根盤據于紫闥兮奪萬乘之心腹以小善要君之
諗已兮以巧思逢君之多欲外攘擅以肆行兮况奉承
而加肅從媟狎于閨閤兮事繕營于土木攬尚方之工
技兮筦靈囿之花竹司防扞于城闉兮導津梁于河瀆
籍稻畝于塘水兮領修宫于洛卜資文武之二柄兮將
相涵其恩育稱門生其未厭兮又申義子以敦篤口天
憲而慘舒兮脅不附已以赤族沛恩澤之四漸兮走貨
賂而上黷逮僣亂之引咎兮勢已迫于指鹿昭廣陽之
雙節兮飛燕頷以食肉帷籌蠢其無良兮百萬挫于一
衂皇匆匆而内禪兮孽隸凜而頸縮就斧質于倉卒兮
罪未書于獄牘雖少紓天下之憤兮已無益于顛覆木
蠧盡而自及兮此親小人所以傾頽者六也姑置此而
勿論兮敢請循夫厥初河源可以濫觴兮下流憂其為
魚曾議道以持世兮申商術而施諸昔願治而更化兮
荆舒秉夫國政詆先后之持循兮肇欲新夫邦命憎鼎
鼐之敦古兮工鑿之而鍛銷悦鄭衞之利耳兮罷希夷
之咸韶陳王度以法律兮興太平于聚斂惡私藏之削
國兮曰民富爾何僣日剝割而月朘兮民岌岌其愁阽
城高危而復隍兮此損下而為漸飾六藝以文姦言兮
假皇威而敷之示好惡以同俗兮蒙一世而愚之標榮
利以為誘兮敕罰法以為驅何中人之敢桀兮謹迪率
而取模又憺威於西戎兮拔將軍於利口俄斬將而軍
沒兮終兀擦於羌醜考氓利於畎洫兮嗣涇漳之古功
茗荈𣙜而奪商兮掘五金於地中璅碎逮於手實兮籍
釡甑與彘狗坐市吏以龍斷兮列賈肆而窶藪何下漁
之竭悉兮皇自富以九有行犖然而弗恤兮捩萬情而
力揉夫孰與羽翼斯化兮裒細德之險巇斥忤恨之異
已兮羣刺天而高飛久咸喻乎僻志兮般新進之合黨
黜諫說之忠辯兮謂以私智非其上輔累葉之遺老兮
籲昊穹以血誠皇中疑而未决兮雱欲殺而示懲勢崇
成而權一兮換斗魁而自斡闔闢洶其雷風兮喬木萎
而先拔鳳知幾而高逝兮翔梟鴟而來巢赤麟不屑於
好畤兮紛孽狐之在郊緜七閏而弗績兮皇晚悟而瘝
恫罷輪臺以富民兮授馬吕於震宫彼柏充亦何忍兮
迷德意而弗將順忽龍胡之不可攀兮紛須厲以吾刃
雖任姒之黃裳兮席晏粲於九載慘鍾山之死屬兮惎
婿卞以無改卞先登而拔幟兮京背水而力攻一戰勝
而奪國兮此蔡方之崇墉詭丕承之前修兮謂遂非為
達孝進興亡之大規兮曰汝詈大宗廟皇不核其損益
兮垂衣裳而聽之梟與狐其彙昌兮迄進退而證之洽
韋布之美譽兮修禮樂之彌文兹誦播於要荒兮殍瘠
惠之宰墳鑄九金以聚粹兮圖忠良為魑罔闢三雍而
旌伐兮植衞輔以自廣劫特操以犴獄兮鉗民口以誹
謗裒善類而網舉兮聯祖孫而流放襲貂蟬於幄内兮
玩圭組於乳嬰著籍通於永巷兮家人紛紜以紫庭夾
城洞以澓流兮輕舟颺而小輦角與徵其合奏兮閟諼
慝之非淺總六害以自躬兮益蠱疾乎皇衷阿瞞肝膈
之有要兮巨君肯休乎漢公冠沐猴於巖廊兮豺狼䦧
其相牙飛廉舞以夷羊兮白晝號乎鬼車歌桃李之成
隂兮乃雜族而此等也迫荒耄而未試兮韜匕首而心
猛也兵氣躔於岱華兮横彗孛於太微載頭顱而遽南
兮前星升而闡威披穴窟於城社兮逐鮫鱷於潮海式
拂除夫氛曀兮或碪鑊以俎醢予以天為可恃兮網不
漏而恢恢豈霜霰之既零兮杳陽春之不回少皇銳而
致理兮升陸沉之髦傑俾投戈於瀚海兮奠弨笴而未
發士雲興而踴來兮願為皇而捐軀忍城下之盟辱兮
誰出口而矢謨約質以皇之介弟兮約盟以朝之台衮
獻服以國之冕輅兮輸器以廟之圭瓚周赫赫之南仲
兮實獫狁之於襄我舊學之老傅兮何執計之不臧皇
洞監其不任兮割邦寄於爰立傅忿懟而愎戾兮怵自
營而增急終故恩之攣攣兮侍黃門而眷留荐呼吸其
阿好兮與清議而為仇嫉導日之啟明兮彎大弧而落
之妒止車之金柅兮騰謗口而鑠之敵陽張而内恇兮
虎臣蹙之以貙貔恥籌略之衆詘兮得氣去而弗追愚
自用而何燭兮禍方隠於旋踵舒施施而委蛇兮諛媚
態以取寵么嗣子之讒儇兮方舞智而矯虔間乃翁之
多猜兮罔上下而為後先斸畝蘭與畹蕙兮畦藝之以
艾蒿蔭嘉樹以方榮兮逸殘剝之騰猱倘受和於三關
兮何并門之淪陷又割分以大河兮何京師之環闞皇
勤恤而旰宵兮駭顧輔而託疇何望傅以隆平兮傅遺
台以幽憂二百年之洪業兮敵舉之如持葉沙漠漠以
北吹兮悽孤城之遺堞妖魃出不惴人兮張楚坐而受
圖欣藉藉而附攀兮猶老姦之黨徒自熙寧之師臣兮
反淮蔡之維垣迄宫傅之調護兮咸喪邦於一言坦周道
之如砥兮今胡鞠為茂草過宫闕而禾黍兮塗黔黎之
肝腦彼臨川之雄才兮妄仰儔於伊臯偶睿思之有作
兮沕配合其自遭若賊京之巨猾兮尚得輩於林甫嗟
耿耿之庸暗兮才闒茸而誰數貽大患之既彰兮曾莫
較其重輕嗟世俗之蒙欺兮或未歸之罪名亂與敗孰
甚於此兮蓄萬古之遺憾往噬臍而奚及兮吾將為來
者之龜鑑惟黃茅與白葦兮日既淹而就摧習新說之
小生兮亦寂歴於寒灰握京手而磨足兮紛淫朋之比
德天𠞰殛而莫逭兮又多淪於鬼蜮獨傅黨之肖翹兮
銜卵翼之類我班陸離其錯綜兮固幸時之轗軻膠投
漆以締要兮繘汲井而必隨指九天而誓日兮憂一朝
而顛隮辜少康之纘祀兮又美衞文與燕昭宣王遇灾
而側身兮漢光四征而勞焦偉哲王之英達兮撥亂世
而反之正求豪傑與之馳騁兮掃舊跡於邪徑蚤發軔
於暘谷兮行萬里以為期選騏驥使伏轅兮駕玉輿而
乘之建霓旌之千仞兮五色燿其相章騰蛟龍之蠖略
兮驂雲氣而高驤詔豐隆使導路兮風伯屏夫埃昧役
太歲而隸辰星兮勇有進而無退遂弭節於清都兮登
通明而受朝昳蕩蕩而天門開兮羣仙侍而超遥樂九
奏以萬舞兮執斗柄而斟酌調玉燭於四時兮備太和
於九洛懭下土之虐妖兮流虹氣與星精嘯涕為霾霖
兮噓旱為螽螟帝有命以下討兮集海嶽之百職建修
鋒而乘飛霆兮汹震蕩而翕&KR1154;威横廓以雷迅兮歘掃
滅而無蹤藐神凝而息癘兮帝不言而自功噫嘻乎世
幽欝而迫隘兮黨人曷其猶紛就重華以敶詞兮儻濬
哲之子聞亂曰天道周如循環兮治與亂必因續吾端
策而潔筮之兮得七日而來復
送吳郛賦
宣和四年江陵吳衞道求師於漳水之濱因遂稔熟亦
復切偲逮庚戌秋脱寇難來湘澨叙舊道故又八年於
兹矣聞湖之北稍稍有城郭村聚流散幸存者皆思還
其故處一旦束書買馬慨然告别而去誦子路之言曰
何以贈我再而三而益勤子應以可且問之曰子裹囊
窶貧行乎凋殘之千里山川良是而無跫然似人之喜
曷遄其行而又曷以康夫至日之訃耶衞道愀然曰丘
壠所以不忍離而先人之敝廬庸葺而世業之常産所
不可不治也是三者泝而修之其必有序庶幾於苟合
以不忘畀付則生於斯世又何慕矣予應之曰是之所
志確乎本務然子故鄉荒萊蕪沒蓋有年所子將啟而
闢之必有烈薙之勩墾而畝之必有斵揉之利溉而滋
之必有源泉之蓄播而稼之必有五種之美高下肥磽
之宜風雨霜露之齊滅裂閔力之殊螟蝗水旱之氣於
是有苗而不秀秀而不實稊稗之莫比者矣幸而登場
舂釋簸揚炊以釡甑薦以匕鬯乃不曰常珍而異饌之
嗜又有不知其味雖食而弗肥者矣故凡今人之田荒
萊蕪沒不能自理至於流離漂轉仰哺待活以死於凍
餒蓋不可勝計也子獨有復業之志惟本是力益既乃
心勿中道而畫冺饑豐於穮蓘毋輟耒而太息觀沮溺
之避世察荷蓧之體勤懲宋人之無益考陳相之並耕
問大舜於歴山訪伊尹於有莘若禹稷之躬耕與樊遲
之小人孰為力穡孰為曠耘孰舍其田孰收其成用彼
之效為我之績固將稻粱蔽疇稂莠不殖倉箱既盈時
萬時億鼔腹行歌醉於酒而飽於德也我未能有行焉
敢謂老農之不如書以遺子辭曰餽贐倘可以為開荒
之資乎
寄張趙二相三首
賢哲不同才論心則皆仁去就不同趨惟義乃可親仁
非比周用推已以逮人義非楚越疎顧不私其身伊誰
覺後世凜凜周先民姬公徂東山流言起齗斷召公發
金匱王逆繡裳新它日奭有疑不悦公未逡子往暨汝
濟公語尤諄諄忠誠共白日勢利一飛塵姬家八百祀
盛業兩公因其人不可見此意常自真吁嗟刎頸士一
失為參辰我思尚友徒表此三千臣
昨朝觀扺戲千步廣場對甲也烏獲徒顧步熊虎態乙也
乘勢來躑躅進復退或有敗甲心弦矢立其背甲初奮左臂一
箭奮者廢甲復舉右股再射舉者墜坐令乙取勝或乃一笑快
因思中山趙秦睨猶拾塊何為廉將軍恥與相如會不念國之
存以吾兩人在一朝私仇破兩虎共穴内他年藺公薨頗老仍
見代坑兵四十萬大福遂不再依然卞莊子拱手視成敗
河出崑崙墟江出岷山㡳涵涵受百瀆滚滚經萬里水
惟準之平而德鑑之比離堆與砥柱何事中流起坐令
平者傾復使明者滓臣門雖如市臣心要如水勿為砥
柱激乃作天地紀在家而有怨惟舜處父子在邦而有
怨惟旦憂室毁夫豈忿慾哉過是非天理蕭曹貧賤交
隙自將相起迄能除芥蔕至死相推美彼亦何所監覆
轍有餘耳同時秦漢人異趣百代史
題浯溪
戎馬胡為踐神京翠華東廵朝太清(乙巳幸東以謁老子為名)扶桑
日出湧少海虎符百萬屯雲興皇威意無窮髮北老傅
坐籌自巾幗謀臣猛將俄解體吹入胡笳一蕭瑟塞南
莽莽多穹廬塞鴈年年不繫書回首朔雲清淚滿傷心
玉坐碧苔虛中興聖主宣光類羣材合沓風雲會會稽
甲楯今幾時於鑠王師尚時晦最喜鄴侯開肅宗不謂
晨昏急近功竟使大唐宏業墜豐碑有媿昭無窮徙倚
碑前三太息江水東流豈終極頌聲諧激不為難君王
早訪平戎策
和范元作五絶
馬遷法左氏實錄繫日月孰傳經世學儻可論絶筆
久矣閟大音無譏鄶以下一聞入聖處萬古洗凡馬
種學根不深履道乃郵傳欲收反約功必也破萬卷
挾策博塞殊愚智相千萬反躬誠且樂此事要早辦
閱書五行下未勝百迴讀至道一念存請事不遠復
和韓司諫叔夏樂谷五吟
布被
昔年司馬公清德如伯夷簞瓢不改樂又似吾先師平
生一布被天地乃吾知豈比平津侯挾詐坐受嗤公今
蹈前修自適性所宜不受寒暑變炎凉但相推彼美錦
繡温蒙覆真虎皮愧非三絶手何以嗣銘詩
竹枕
故鄉清渭濱一節取君子相從大江南展轉秋風裏清
慵笑玉便傲兀勝隠几屏山煙景媚醉倒日高起此君
通晝夜俗士乃輕鄙願言一奠枕四海春睡美䃘䃘孫
子荆未便洗吾耳得意大槐宫古今真夢爾
瓦爐
靈臺净含光虛室自生白縹緲沉水香瓦篆青羃羃何
用金狻猊浮動羅綺席緇黃手(闕)兒女衣篝僻一從
戰塵漲岱華風烟隔君臣若際會至治發明德普熏遍
十方氤氲本埏埴何人學孔禱鼻觀久已塞
蒲團
少年慕簡册編蒲抄古書有聞未能行常恐迷厥初青
氊雪窗夜卧起卷復舒歲久亦穿穴客冷不及渠知公
已坐忘物我歸如如黃團穏叠足繡茵一籧篨傳聞伏
蒲諫天子懷每虛出處諒未免裹輪聯鋒車
紙帳
細皺卷寒波輕明籠白霧何以相徘徊歲晚正凝沍枕
欹一尺竹被展幾幅布賢哉楮先生不以貧不顧夜玉
圍紅綃羞澁強自賦書生說富貴志士安貧素風驚銀
海潮春在明月庫先生睡方濃不覺糟床注
送黃彦達歸建安
漳濱讀書夜復日十七年間駒過隙相逢忽認語音存
面皺髯張都不識歲晚懸鶉百結穿坐寒我亦無青氊
少時意氣今何似對此猶能吸百川北風草木傷遲暮
秀嶺長松色如故須知憂道不憂貧莫厭儒冠羨紈袴
坐悲四海方横流長劍未試心未休寄語幔亭雲外客
他年終約紫霄遊
題全州礲岩(癸丑)
蓋山峯厜㕒灕水不得出澗壑相奮撞竟朽此山骨想
其初洞達借勢有神物臂開青石壁黤黮烏龍窟奔流
成長溪岩洞寒突兀秉燭千步遊怪景纔彷彿華髮結
乳頂空翠誰掃拂石田耕未熟石鼔響不沒靈仙𦕈羽
化古廟凜紆鬱我來庚伏初弄水解纓紱清甘流渴肺
妙聽含鍾律兩腋御泠然回首歎飄忽
示上封長老洪辯
濯足瀟湘湄瘦藤拄衡岳尋山半吳楚何意得雄邈青
冥幾石級屐齒響犖硞低昂度翳鬱軒翥見披剝下視
千萬山碧海潮初落無風浪自鼔浮動洶嶽嶽誰云地
南傾鼇足有踸踔請看高幾許天近只一握高寒變沖
融三伏謝焦灼羣松何人種凜立傲冰雹况彼凡草木
跋望難簉著精廬憑佛力雲外聊自託上方連兜率下
界指蝸角道人洪河辯萬卷歸領略湯休以詩鳴澄觀
老禪縛相從塵垢外一語符啐啄愁雲結蒼梧來雁𦕈
燕朔鄴侯有舊隠此興吾數數不須理牙籖借問有三
學
示高臺足菴紹印
萬生紛綸墮迷網誰能自拔起情想隙塵初傍隂色空
燒草又趁春風長將身出家參佛祖此病中作膏盲養
足菴道人肯珍重不與凡流較斤兩彼方彈雀棄隋珠
我自舍魚取熊掌高臺平挹石廩翠古轍下輾雷溪響
粥魚齋鼔不經營竹月松風静來往定心古井波浪息
夜氣靈源襟韻爽憶昔幽尋度雲壑見投佳句論鄉黨
豈惟高格擅風騷頗信中扃得平廣轉頭塵事還匆匆
入夢勝遊真莽莽山梅有信寄一枝更欲青鞋快真賞
記夢
夜夢虛齋整衣冠客五六輩相揖還中有一人少留連
叩簷叩齒禱甚虔顧謂吾儕曷傾耳紅藥叢深鳥聲美
翻枝颭葉縹緲間俄有珍禽集雕欄宛然小鶴未省見
羽翮紺碧光斕斑凝眸一瞬觀對立忽成四鶴齊飛入
赴予紛泊若投林藻錦縈帶復動衿綠毛么鳳只倒掛
翠襟鸚鵡空好音或將攬取不從手相視眙愕萌争心
吾殊無言行且睨與客徐理出戶意徘徊八翼疑驂鸞
雜遝諸儒競連袂不知剝啄誰扣門推枕高樹晨光暾
示能仁長老祖秀
此世未可出太虛無古今一塵絶點染萬象羅蕭森白
雲從何來舒卷亦無心流風散遠影花雨釋重隂俄然
際碧海倏爾歸遥岑方來詎可執已去誰能尋何人知
此意魚鳥徒高深道人乃如許洒落湘之南冥鴻豈避
弋倦鶴亦投林昔年淮泗間清譽喧佩簮石塔縫無際
鹽官鼓無音衡山亦何有神廩供爨鬵十年一紙衲綵
線穿金針上方萬壑外微笑開我襟幽懷久自契俗慮
何由侵攀蘿共明月流水寫瑶琴
題能仁照菴紹亨所建
福州多僧天下聞緇衣在處如雲屯何人能了一大事
齋魚粥鼔徒紛紛雲中復表第二月何異汙渠鑑毛髮
不獨詩人水鏡昏定知佛祖龕燈滅道人朅來南山下
蓋頭隨分茅一把菩薩果地已孤高石廩峯前更瀟洒
草菴初就來乞名試往尋之水竹清莫訝此菴安四壁
大千沙界總分明觀君所至金碧煥公才利用如澄觀
隣僧無賴苦侵疆何似古人不争畔從他三毒痴貪嗔
我自元無一點塵擕菴南北東西住萬象光中獨露身
送余澤還義興
挾策漳濱兩韶稚君後南隨州計吏相逢冠歲璧池頭
頓覺詞華使人惴謂宜雲路恣騰踏豈料霜蹄多蹶躓
君才視我十倍加蓄積那堪五經笥已窮孟軻不動處
得喪窮通歸一致每懷會合未曾欵輒復鴻燕春秋異
寸莛才欲撞舂容不盡之音耳空記去年邂逅得所願
千里過我少停轡圍爐燒栗忘夜分蹙雪訪梅喜春至
窺園細看百卉動陟榭滿挹千峯翠讀君舊詩黃鍾律
觀君新德清廟器默求至善不近名下視羣愚非飾智
常虞涉世傷坦率見語躬行合謹細值君隠憂方食蓼
而我美疹如紾臂飛觴引滿不復能戰飲吳門夢中亊
采菊聊同茗盌清丸艾時歸藥婆利忠言贈公豈肉骨
益友貺予真補劓浮雲聚散古則爾人生出處孰無累
聞道雙珠已候門便乘一葉同插翅朱樓婉婉托旅夢
江樹霏微攪離思一區衡山勿負約三絶麟經更涵粹
得時而駕諒不免有使且寄相思字
送朱翌赴召
青松出澗底志已棟梁具平生飽霜雪歲晚中尋度屈
伸諒有時窮達係所遇如君才與學八面有餘裕志修
文自昌身阨守愈固已甘韞匵藏寧願莫邪鑄急趨冠
蓋林萬里便跬步時來則卿相慎勿負平素霜繁干嶂
晚天澗三江注倘遇子陵臺為我一回顧
與范信仲及嚴陵同官納凉萬松亭
黃堂無徒真面壁休暇相招出城北(一云北城出)千岩窈窕
萬松豪把酒觀棋得終日此邦前修邈難繼嚴范千古
堂堂色用之折箠笞羌戎否則持竿弄泉石我才濩落
何足道行藏未有資身策公當長嘯起家聲雲臺高敞
風塵息
和信仲酴醿
化工收餘春不令寂寞回殷勤三月盡更放名花開燦
然白雪姿亂洒青雲堆竒香滿深院冷艷絶浮埃弟昆
林下蘭執友嶺上梅何年蕊珠殿移根畫堂栽邂逅得
佳客開窗設尊罍檀心丰采展更著紅燭催惜無傾城
髻斜插一枝來賞心不可奈折取浸瑶醅可憐清夜闌
叠鼔如輕雷笙簫發夢想雲雨下陽臺櫻廚未羞澁高
會意重陪花魂入詩韻屬和愧非才
和吳元衡
先生頌酒夸兩豪使我讀之如飲醪詩情不遂春光老
春在毫端尤婉好頗聞下堂小不佳未欲頌公長者車
不道芳菲成一夢滿城寒食藉梨花便把千峯名擬峴
同撥新醅酬闕典
和元衡送牡丹
春工知君亦好竒倚檻山丹開壓枝山城何人識國艷
中州對此稱花時新詩秀色搖京洛詞鋒生使侵疆拓
金明釣賞思見之貢花驛使來莫遲
題永州東山西亭(辛酉)
此亭得名從子厚琬琰一篇傳不朽我來相望三百年
誤使承流稱太守初無施舍慰民心漫有詩歌諠衆口
東山妓女北海尊歌舞春風醉花柳欲回面勢直西南
更植脩篁遮培塿卷舒雲雨襟袖間濺浣冠纓塵土後
近聞王師頻奏凱勍敵不復窺廬夀吾君神武光宣上
將相宏略方召偶遄歸北狩定有期開拓中原豈無手
顧子疎懶歸意迫當世功名息心久寄言悵望獨醒人
欲報厚德乏瓊玖遥山蹙黛酒如江勸我日飲無何有
題朝陽閣
瀟水東來北流去宛宛山城挾江住城中萬瓦蔽雄觀
江外千岩自幽趣朝陽近止瀟之西繫舸捫苔上石蹊
翠壁劃開光黤湛高蘿垂覆綠冥迷排岩闖水飛欄出
挂插洄潭老蛟脊渾疑海蜃噴珠宫復訝樓船褰繡帟
鳴鸞佩玉不須論西雨南雲手覆翻寄語子牟來獨夜
試看天闕瑞霞暾
題永倅廳康功堂
政拙催科永陵守實賴賢僚明可否邦人復嗣海沂歌
倉廩雖空閭里有功成將去朝日邊更闢虛堂得晝眠
後圃花好初著土前簷新竹已參天貔貅未飽軍需急
赤子如魚釡中泣若知王業在農桑國勢無勞憂岌岌
酒闌四壁讀前碑吏隠猶勝五馬隨千古濓溪周别駕
一篇清獻錦江詩
送茶與陳霆用賈閣老韻
閩相渺天涯新茗誰與促對兹火雲候漫說酒千斛要
須臨水榭滿啜一甌玉冷然生兩腋萬里那更僕想君
坐茅齋口授汗如沃飽䬸先生饌睡思莽難逐玉川亦
何有撑拄文字腹遣餉良未多精品端不辱
用前韻示賈閣老
壑源春未回已著金鼓促争先入包匭價比金盈斛何
人敢僣睨奉御食惟玉草荈空有名氣格臣與僕緬懷
侍凝粹苦口同啟沃散仙今得伴鸞鳳相追逐雪泛定
州甆澆此飲河腹飽食慚太倉那復驚寵辱
遊雲湖
衡湘久未往眼到山輒對愛山真自性久看眼未礙今
朝渡石潭蘭槳亂青帶初升岸稍高忽喜地更大行行
兩垣間沙路得平快豁然見良疇小覽百里外涵溶趙
家汑千頃疏幾澮人家隔楊柳或映桑林背連連麻麥
墟雞犬達鳴吠宛如京洛郊北望一悵慨古城誰所築
隠隠僅如塊娉婷九家藏巧緻六寶在想其夸壯時豈
念遺迹晦主人隴西生懇欵具鮭菜墅前稼尤美彌壤
黃雲曬雲湖從此逝日暖風不噫循岡逶迤登呀口駭
漰沛是名湖西缺節縮有石埭舍輿尚盤陀漸見湖尾
派菰蒲傍籬落獵獵村沽旆曳笻大隄長堤址屹然塞
胡床羅四五植傘據其會恍若畫圖張綵筆窮物界滿
奩開玉鏡萬象自清汰浮光散鵝鶩沉影亂鱗介紛紛
漁舟子點綴助姿態其心曾未閒詎比觀者泰東頭輸
寫處百丈走霜瀨滙為碧泓深囓漱垠㟧瓌非兹兩雄
堨何以鎮横潰尚云春水時雷注聒天聵田翁亦好亊
巨艇遣迎載山隂興則同所訪何必戴招提有豪客置
醴久相待歸途瞰烏泉船首滯葭薈朱樓亦近止欲住
思中敗刺竿小彎碕迥眺長嶺背峯巒未可窮却過陳
家滙幽尋何所得憩倦茂林最廻船漾中流枵腹思勇
嘬羽觴凡五舉銀鯽纔一鱠山氓争睢盱窺覘互驚怪
桃源果何似此地良足愛要當建亭榭聊復蓺苽芥賞
心浩無涯羲馭慘欲退吾儕幸強健勝踐莫辭再人生
貴歡娛世俗苦埃&KR1631;黃君早交友聞善肯相誨楊君素
疎豁為善克自裁李君更清苦有意飭紉佩彪君知勉
勵不但聞梗概惟余真潦倒道退齒徒邁從游亦何幸
魚目慙明琲誓言來年春景物重華綷荷花千葉裝一
一青羅蓋蒼蒹沒大浸碧巘㩜芳藹遠陪鷗鷺羣坐笑
桔橰械仍須少留宿促駕古所戒持鈎不求魚何用五
十犗優哉復悠哉此樂未為太
示龍王長老法讚
東峯峩龍頭西嶺掉其尾蜿蜒藏爪鬛雲卧久未起誰
憑象教力掛腹千柱啟重天飛鐵鳳寶地按金指於今
幾百年松栢合抱峙悄無車馬塵一徑渺雲水我來亦
何亊蠟屐自遊徙讚公好禪伯道俗共懽喜浮雲本無
心錫杖聊壁倚借問此山名其實安所止答云蒼岑頂
萬觴湧清泚伊何司蓄洩神物宜在此又言干戈際流
血幾萬里龍胡為自珍岩洞深伏弭笑挹香松槽漱盥
白玉齒清風出長嘯月净天如洗
示龍王長老法讚用舊韻先公佳城與寺相直
堂堂感麟翁耿耿跨箕尾已垂百世芳何用東山起平
生夢奠處欝欝佳城啟禪枝附奕葉魚粥常千指老龍
卧頽波秀木森嶷峙堆螺沃黛山瀉玉摐金水上人一
錫拄心寂倦他徙我亦希子文仕已忘愠喜時來語道
要中立旁不倚而君樂幻空說定不說止永懷先覺人愧
發汗流泚彝倫出筆削一是無彼此修程不自勉九十
半百里相彼齅世芬所向輒搖弭未知吾相馬異質遺
毛齒更須求真龍萬古資一洗
賦韓叔夏雪齋
君不見齊王築宮夸孟子瑶殿珠階千柱啟只知歌舞
暖娥眉君未能賢寧樂此又不見玉局文章萬丈光七
年忍凍吟黃岡忽騎白鳳凌天去江上空餘一草堂不
如衡山樂谷藏春風明窗小閤地爐紅物自涅緇分净
穢我方瀌晛閱窮通夜驚山竹珊瑚折起愛溪松濛曉
月蹇驢烏帽去相尋可但子猷清興發
和仁仲歸鄉有感(癸亥)
大堤蜿蜒挾江長卉木同泛春風香青青嘉蔬不用買
采擷烹瀹皆堪嘗羜肥豕腯白黑正酒美魚賤吞江鄉
豈惟物産具豐好地勢固可争雄強歸來作賦興不淺
一飯美芹心詎央
登南紀樓
西望巫峽峯東望洞庭湖南望大江横北望楚王墟平
時十萬戶鴛瓦百賈區夜半車擊轂差鱗銜舳艫麥麻
漫沃衍家家足粳魚深山雞犬接誰復識於菟挻禍者
何人火獵而兵屠庚戌日南至渠魁宴宜都一膾八百
姬坐無羊與猪葛伯殺餉童湯征自亳徂恢恢天網漏
莽莽一紀餘遺民百存一茨棘伏且逋有田不敢耕十
倍出賦租籍戶析丁口奏言民數敷一縣三十家一城
三百廬指為太平象蒼穹焉可誣翩翩兩孤鶴歸自青
海隅長松雖好在池圃傷榛蕪邦君能好客授館高明
居春風搖宇宙慘澹心盤紆玉花暗寒食桑穀凍不蘇
流民渡沔來曳牛負其孥似聞俶擾中復有紅巾徒轇
轕隨鄧間厥意知何如古來上流地最重荆州符形勢
在東南横跨此其樞皇文不用武重閉聞勇夫要當強
楚蜀莫使窺全吳滔滔江與漢晨夜朝宗趨天聰方四
達廟算有良圖
題關雲長廟
西方有幻師以利行幻術利他乃甘言自利則其實曾
微證形象顧喜論恍惚可憐億兆人明智百無一冺然
俱受紿寧以鬼自怵疑怖既迫心祈禱便屈膝千載浮
屠氏箇箇提一律雲長忠烈士蜀漢凜三傑許身初擇
義遇主益秉節一受先主知不為曹公屈最後圍樊城
許南已無拂智略孫吳儔議徙股膽慄惜哉片言戾壯
志遂紆鬱至今想英風使我竦毛骨廟祀禮則宜為國
有典秩而彼天台僧相此山水窟欲繕廬而處假靈宣
鬼物章鄉城近止將軍此焉沒斯人兼畏仰吾計行可
必唱云暴悍魂岩壑擅營室從吾受净戒父子歸命佛
初猶未赫烜靈響沉寂謐奈何無盡翁作記極詞筆一
毛成萬鈞財施日盈溢精藍敞千柱城旦洶溟渤捐身
養惰游小智之所弗而况正直神肯徇智顓汩永懷王
迹熄異說競蠭出聖言甚微𦕈學士迷祖述佛徒竊其
柄高坐弄拳拂翕張性命說自謂了生滅孤標類清遠
陰趣盡攘奪凡民何足算吾黨是可嫉終始莽如夢變
化暗若漆矧希有漏因便怛無常猝推波而助瀾司寇
莫能詰豈惟兹一廟淫祀如髮密誰將驅緇褐南畝畀
巾幘幽明無俶擾典祀不相昵坐令宇宙間禮樂興炳
蔚
和仁仲孱陵有感
奸雄乘亂謀稱帝不暇從容問傳器荀公死坐靳殊錫
文舉誅因白畿地金根曲蓋乘五時謬以踞火尤吳兒
懸知以鼠睨漢獻終欲搏噬如飢狸吁嗟白日蒙浮雲
豫州奮臂提孤軍虎熊争先氣烈烈魚水相契情氲氲
赤壁端如殽二陵於操猶或稱其能身在行間一交戰
阿瞞始信河難馮仲謀亦恃江濤漲豈憂炎德終淪喪
孱陵自駐遏吳師要知身繫蒼生望丈夫蓋棺事方休
未報平生宗國仇英雄安得無塊土固令於此分荆州
春風吹花不濡滯綠滿郊原何蔽翳前漢興隆後漢頽
永懷啓沃臨行際
和仁仲遊桃源
桃江穏楫蘭舟渡記得劉郎有仙路未能趨海訪神仙
且欲沿溪看紅樹釣竿已自慰羈束平生况得滄州趣
最欣傲吏輕儻來擬學淵明賦歸去與君一問桃花宿
豈但行如武陵暮伯陽八十有一篇立教清净貴自然
神仙之說何所始虛怪汗漫無中邊漁郎迷路去家久
雖踐勝境終廻旋雕辭飾實好亊者至令千載猶流傳
寧聞自古有仙人茂陵垂老一語真豈伊冠履薦紳士
惑溺不異蚩蚩氏誠能御氣友造物陋彼蟬蜕悲埃塵
想見桃源之埜花正開牧兒模管吹出芳林來不知人
家尚幾許雲屏玉帳空悠哉霏紅泛綠竟杳杳我亦乘
興山隂迴不如與君歸種待蕡實成蹊晝永無地生蒼
苔
歸舟濡滯示仁仲
扁舟下荆江信宿七百里少縈玉州岸翠壁紅樓起提
擕桃竹杖飛步同徙倚永嘯來長風極望際天水登臨
興未窮歸思孰能弭枕湖駕高浪萬頃期一葦飛廉不
借便進尺或退咫莽蒼入葭蘆回環亂洲沚刺篙力言
匱挽纜路仍圯物用各有時奡盪未可鄙風水亦何心
邂逅乃如此快意得濡滯贏縮固其理子文三已仕了
不見愠喜斯猶未稱仁胡不聽行止南山定非遠風駛
一帆耳擕壺上翠微旅瑣為君洗
過方廣不遇主僧留示(甲子)
﨑嶇犖确梁復矼頳肩四力流汗杠笋輿軋軋三十里
乃值道人遊近邦倦軀且借禪榻卧仰睇傑閤丹青龐
泉湍夜挾風雨壯撼床殷枕如濤江晴巒空濛染佛髻
白月皓皓團僧窗高杉大松間修竹烟旄霧蓋參雲幢
要須酒壺綴羊羫哀簫怨笛歌鬟雙緬懷東岩謝太傅
提擕靚艷凌崆㟅不學香山白居士只與如滿相敦厖
想君聞之笑且&KR0008;西東分流嶺頭瀧歸來亦復有何好
方寸坐以鐘魚降留詩六反皆震動魚誰考擊鐘誰撞
和叔夏海棠次東坡韻
久矣心灰形槁木有爛錦衾誰與獨殷勤調護得繁枝
抹黛施朱盡凡俗池上靚粧開曉鏡露晞嬌潤離湯谷
佳人得意矜絶代陋彼牽蘿補茅屋真賞幸逢尊有酒
清玩可使食無肉十眉彷彿畫難親百匝徘徊看未足
兩旬綠秀承紅嫩一日籬槿何能淑朝來但覺花照眼
夜去不夢松生腹休誇艷杏蔭白鷳漫說天桃夾疎竹
固知尤物人共愛也使先生動心目老坡有詠記江城
少陵無句慚巴蜀顧我荒詞陪絶唱何異斥鷃追黃鵠
夜來風雨太豪横惆悵遥峯縈度曲不如却賦黑牡丹
寄語孔翠防抵觸
和彦達新居
喜居夏屋成竹樹讙燕雀門徑𦕈雲水亦見輪蹄錯君
本有用才魏匏自濩落平生五車勤歲晏一簞樂永言
青眼舊每笑春風薄共保貞石心火炎豈能鑠激志山
岳聳放懷宇宙廓過我雖蹁躚柱杖得所托但慚城市
遠兼味止葵藿方羅玉麈揮忽聽金奏作薰然陶天和
寧復慕人爵澹泊道義交已謝勢利怍遥知尊杓存酒
熟待同酌
寄題義陵吳簿義方堂
萬生天地間靈者乃知義何獨於義明而利心亦熾兹
焉分兩軌君子小人異秉義一毛輶百川利趨亟紛紛
冒貨賄役役奔勢位資之以狼貪攘之以螳臂深較毫
釐差交攻兵刃剚大賈五百金徙蜀死無庇小偷慚簠
簋褫魄對犴吏一生幾量屐身後糞土棄夫豈無良心
習慣遂殊致試令呼之跖悍目艴然視又或號之夷喜
笑亦隨至也知清譽好寧自濁汙置頽波日不反方跖
尚當愧有美短簿賢老矣能劼毖善為子孫謀闢堂寘
經笥松筠歲寒色不種春藻媚郴山固竒變其江瀉青
翠盤礴以蜿蟺淑氣宜産粹是將出秀民庸稱名堂意
願言承學子不受流俗漬雖共雞鳴起拳拳閔顔志本
原孝而恭由此充其類附翼而攀鱗四科有陞次或誇
詭遇功固恥與之比何况浮雲侣秋露草頭墜勿忘先
師言亦何必曰利
和仁仲賞梅
萬竅鳴饕風千秋厄嚴雪花心獨沖融足以慰愁絶太
和起孤根枝上見明滅稍稍占芳辰時時破苞結天葩
忽晏粲餘卉盡騷屑培植幸逢賢主人平臺翠竹承清
薰要看千樹挂山月肯把一枝縈髩雲輕風休吹落繽
紛待我詩成酬繼君飛觴半酣未忍去詩情花氣相氤
氲須知魏夫人元長姑射神咄哉趙飛燕况乃楊太真
但願華筵對晴昊年年領袖百花春
赴德秀海棠之集(丙寅)
穿山復履塍忽望翠林杳漸近一崦環茅簷净而小赴
君雞黍約仍被酒壺繞爛爛庭下花迎予遍開了誰將
淡燕脂染雪團枝裊枯碁忘勝負響鐵聽窈𦕈煩襟浣
一笑至樂如此少愛君富才藝守約自強矯諸子如松
筠意氣在雲表幸是田舍隣不作離别悄
斐然集卷一
