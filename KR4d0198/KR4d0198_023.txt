斐然集卷二十三
宋胡寅撰
左氏傳故事
隠公元年鄭武姜愛叔段請使居京莊公許之祭仲諫
曰都城過百雉國之害也先王之制大都不過三國之
一中五之一小九之一今京不度非制也君將不堪公
不聽既而叔段使西鄙貳于已公子呂曰國不堪貳君
將若之何公又不聽叔段又收貳以為己邑至于廩延
子封曰厚將得衆公又不聽叔段繕甲兵將襲鄭公然
後命子封率車二百乘伐京叔段出奔共
臣聞制國者必使本大而末小然後勢順而易制故
末大必折尾大不掉古人至言也鄭國當是時可謂
危矣姜氏以國君嫡母主乎内叔段以好勇得衆居
乎外伐君簒國之勢已成莊公若無兵車二百乘則
鄭固段之有也古者用車戰一乘之車當七十有三
人二百乘則一萬四千六百人在春秋書法當名之
曰師非小衆也克段者力争而僅勝之詞以一萬四
千六百人討不義之叛人力争而僅勝則以叔段形
勢壯盛不易圖也使莊公早用祭仲之言不至此矣
緜緜弗絶蔓蔓奈何毫釐不伐當用斧柯前事之不
忘後事之師也
衛公子州吁有寵而好兵公弗禁石碏諫曰愛而弗納
于邪驕奢淫佚所自邪也四者之來寵禄故也寵而不
驕驕而能降降而不憾憾而能眕者鮮矣
臣聞驕謂氣體傲肆奢謂奉養侈靡淫謂情慾縱恣
佚謂心志怠忽四者有一焉必入於邪而況兼有乎
邪者不由正道之謂也為子以孝為正有此則不孝
為臣以恭恪畏慎為正有此則不恭恪畏慎原其所
由然則由寵待過厚爵禄太崇積日累月其勢必至
於此是故嚴父於子戒之於初辨之於早不致末流
之禍父子天性也其治尚爾君臣以人合尤不可忽
也
州吁阻兵而安忍阻兵無衆安忍無親衆叛親離難以
濟矣
臣謂阻者恃也恃兵以為險阻使人不敢忤犯也人
之良心本於不忍忍者非良心也安於殘忍非能除
害徒生害耳人道以慈愛相羣所謂用兵者去其害
人者耳苟為阻兵安忍視平民如禽獸推而進之將
何有於君父哉漢光武責其將曰觀放麑啜羹二者
孰賢蓋知此道矣
石碏惡其子從州吁為逆使從州吁如陳乃告于陳曰
此二人者實弑寡君敢即圖之陳人執之而請莅于衛
石碏殺之
臣謂父子主恩君臣主義其輕重不二是謂大倫當
臣之無禮於君雖慈父不敢私其子石碏之於石厚
舍慈愛之小存名分之大可為萬世法矣雖然子為
叛逆父則誅之其割恩為難何者以天性故也臣為
叛逆君則誅之其正義非難何者以人合故也孔子
之春秋為亂臣賊子作以俟後聖也後世有事偽君
從逆臣而誅討不加焉難於行義而易於為不義孔
子之志隠矣
魯隠公如棠觀魚臧僖伯諫曰君將納民于軌物者也
不軌不物謂之亂政亂政亟行所以敗也公曰吾將略
地焉遂往陳魚而觀之僖伯卒公曰叔父有憾于寡人
寡人弗敢忘葬之加一等
臣謂孔子教人以克己為要克己者以義理勝其私
意也凡人志意云為試以一日之中自加考校由私
意而動者十有八九由義理而動者十無一二故克
己最難有志之士未有不由此而進德者而況人君
居移氣養移體所以動其情恣者多乎不能自克則
其不善之積猶火消膏亦不自覺魯隠是也僖伯之
諫忠言也隠公不能自克舍曰欲之而必為之辭其
志荒矣其不終之兆著矣厥後雖加禮於僖伯之葬
又復失言謂僖伯恨已僖伯賢人也豈致憾於其君
哉隠公若曰叔父有諫于寡人而弗能從寡人悔之
葬之加一等猶足以昭改往修來之意而加等之葬
為德賞矣惜其不能及此也魏鄭公諫唐太宗伐高
麗太宗不從及敗績而歸乃曰魏元成若在不使我
有此行亟使馳驛祀以少牢立所製碑召其妻子勞
賜之若太宗拒魏公之諫與魯隠同而悔過出於誠
心非如隠公之偽飾其致太平宜哉
隠公四年宋公陳侯蔡人衛人伐鄭秋翬帥師會宋公
陳侯蔡人衛人伐鄭左氏曰諸侯伐鄭宋公使來乞師
公辭之羽父請以師會之公弗許固請而行故書曰翬
帥師疾之也
臣謂兵權者有國之司命也古之得天下者未有不
謹持此權者也以堯舜禹三大聖人之宅天下可謂
以德不以力矣然四凶強族堯不誅而以俟舜舜初
即位按其惡而投之四夷而後天下服是堯以兵權
授舜也有苗弗率舜不討而以俟禹禹初即位乃會
羣后誓師奉辭伐罪是舜以兵權授禹也湯武之事
又可見矣至周成康之際天下刑措兵寢可謂無事
康王以元子即位名分素定其誰敢有異志然成王
命仲桓南宫毛與齊侯呂伋以干戈虎賁之士逆康
王于南門之外干戈虎賁者親衛也于南門之外者
顯之於衆也古先帝王制世馭俗之權如此是以令
之無不行禁之無不服手麾指顧動容嚬笑之間無
不如意所謂兵權者有國之司命命者死生所係故
也宋殤公聽州吁之邪謀會諸侯伐鄭隠公辭宋公
之命而拒公子翬之請義也翬乃不稟公之義而樂
從宋衛之邪謀固請而行專已無上出入自肆不待
鍾巫之事而知其為弑君之賊矣春秋簡嚴不貴辭
費若書曰翬帥師會伐鄭亦可矣而必曰翬帥師會
宋公陳侯蔡人衛人伐鄭言之重辭之複惡之之甚
也隠公自是失權而兵制于翬至於十年中丘之會
又不待公而先會齊鄭伐宋其縱恣跋扈如此而隠
公終弗能治其及於寪氏之禍非一朝一夕之故其
所從來者漸矣是故伐鄭之舉因請而行伐宋之舉
不待公而先會其志之所存正所謂履霜隂凝聖人
之大戒而隠公智不足以及此惜哉仲尼於是去翬
公子之稱一以謂翬者隠之賊非公子也二以明討
翬之法當絶其屬籍不使得為公子也使隠公於翬
固請之際未及成師而出之時奪其兵權改付賢卿
片言而已矣夫為天下國家者以有法度為要前王
立法度固為保守基業消弭禍亂也而往古握兵之
人其始必請便宜從事其久則事必出於法度之外
夫便宜從事者施於臨敵對陣機不可失難從中覆
故擇利便權時之宜而行之豈謂無時不便宜邪既
以便宜自處則以法度為不便宜於已乃託為詞說
曰法度者承平之所用若施之亂世行軍用師則有
所碍矣今日以私欲乞行一事明日以私怒乞罷一
亊往往非法之所當聽也設智計較勝負不用之於
外而用之於内人皆知之獨以迫於形勢不得已而
從之者多矣夫事至於不得已而從則必有欲禁而
不能禁之事其失司命之權不已著乎其為羽父之
固請不已大乎此智士之所憂懦夫之所畏喜因循
者之所不顧非聖人獨見於魄兆之端明霜冰之戒
傳筆削之大用其孰能與於此
隠公六年周任有言曰為國家者見惡如農夫之務去
草焉芟夷藴崇之弗使能殖則善者信矣
臣謂人君之德當如天地無不覆載何獨於惡人而
欲去之如此臣請以農圃者喻之去稂莠者以其傷
禾稼也除蒿蔓者為其蔽卉木也若推兼容之量使
稂莠禾稼並生於畎畝卉木蒿蔓雜毓於園圃人必
指為農圃之病矣況為國家者乎此所以發周任之
論也昔武王聖人也亦曰樹德務滋除惡務本故舜
舉十六相則十六族務滋故也去四凶則四凶族務
本故也夫黍稷果蔬養人之物不種則不生種而草
侵之亦不能成矣草之為物其生不待種雖芟夷藴
崇而功或不繼未有不復生者也是故君子難至小
人易聚難至則常不得行其道易聚則每得伸其志
治日以是常少亂日以是常多此有國家者之至戒
也或曰芟刈也夷殺也不亦已甚乎臣曰天下之道
二善與惡而已自一言之當一行之是推而上之至
於聖而不可知皆善也有小大耳惟惡亦然所謂芟
夷者非舉天下之小人而盡殺之蓋謂官使者也或
禁之於未然或遏之於方萌或既形而黜除之或滋
蔓而斬絶之皆去惡之道大要在於勿使能殖殖者
深根固蔕牢不可拔之謂也夫草之初生毫末之萌
耳與黍稷果蔬之萌未有異也其壯長條達則為害
如此草之萌猶惡之微也見著非難見微為難自古
滔天之惡未有不起於微者如王莽志在簒逆曹操
窺伺神器初皆匿情矯飾終移漢祚然則人之善惡
皆不易知知之矣而樹德不務滋除惡不務本猶無
益也
桓公三年晉始亂封桓叔于曲沃師服曰吾聞國家之
立也本大而末小是以能固故天子建國諸侯立家今
晉甸侯也而建國本既弱矣其能久乎
臣謂人主之尊如天臣民猶地地無及天之理而臣
民於君有僭逼易位之道是何也本小末大威權去
已始也欲正之而有所不忍中也欲治之而有所不
敢終也欲取之有所不能矣名者實之賓天子者名
實之極隆也擅生殺之柄操慶賞之權予奪在我縱
舍在我令之必行禁之必止雖總衆百萬如韓信雖
控制萬里如王忠嗣東西南北用舍進退惟君所使
而莫敢或遑此充名之實也至於欲取之而不能則
必有其漸非一朝一夕之故矣師服之論無乃意在
此乎其後沃盛強昭公微弱國人將叛而歸沃則民
不服事而下有覬覦此言果驗乃後世之戒也
桓公六年楚子侵隨楚鬭伯比曰隨少師侈請羸師以
張之熊率且比曰季梁在何益鬭伯比曰少師得君隨
果用少師之言追楚師季梁請止隨侯勿追隨侯懼而
修政楚不敢伐其後少師益有寵鬭伯比曰可矣楚子
伐隨季梁請下之弗許請攻楚右弗許惟少師之言是
聽遂至敗績少師見獲而免
臣謂國有賢材則隣敵視其用舍為進退而賢材者
固凡愚之所忌疾也是故齊有管仲九合諸侯管仲
死則四鄰謀其國家百里奚一也虞不用而亡秦穆
公用之而伯上論千古無不然者季梁與少師之謀
自今觀之一得一失易見也自隨侯觀之未免於二
三其聽矣夫驗成敗於事為之後者衆人之見也辨
得失於謀議之初者非小智所及惟明主能之唐憲
宗欲伐淮蔡舉朝不可惟裴度以身任之迄用有成
非度之能乃憲宗用度之難也武宗欲伐劉稹諸鎮
皆有輔車之勢惟李德裕以身任之迄用有成非德
裕之能乃武宗用德裕之不易也二宗無二臣其中
興之功未必能立二臣不遇二宗則無聞而死耳後
世尚何知故曰君臣之會千載一時也夫楩柟豫章
天付之以棟梁之用騏驥驊騮世知其有千里之足
老於空谷阨於鹽車顧臨事而歎人才之難得何哉
坐使反賊睥睨而無憚強敵憑陵而不置彼豈無如
鬭伯比知少師之可欺豈無如熊率且比幸季梁之
不用者乎文王立賢無方言用之之路廣不止一人
而已人君於賢材惟患不知既知之而不急於用則
大謀無時而決大險無時而出大難無時而平也古
人不云乎日月逝矣歲不我與
桓公十一年楚屈瑕將盟貳軫鄖人將伐楚師莫敖患
之請濟師于王鬭廉曰師克在和不在衆商周之不敵
君之所聞也成軍以出又何濟焉遂敗鄖師卒盟而還
臣聞鬭廉之言古今之至論也考之往事無不然者
矣常人之心動於血氣之使好已之勝不能自克是
以不和智愚異才而並列是以不和能否異功而同
其賞是以不和不擇端方之士以裨贊之有讒人交
鬭於其間是以不和負才藝者屈於下而善媚賂者
壓於上是以不和出法違度不以時制馴習既久彼
懼於討而訓之懷疑心以事其上是以不和親之厚
之疏之薄之係於愛憎之偏而不協賞刑之正是以
不和有求則必得將至於求所不可求而勢不得與
也則怨怒興焉是以不和能者奮其勇而前不能者
忌而疾之是以不和疾人之能則必幸其敗勝不相
推敗不相救彼見疾者又思所以報之是以不和官
尊禄厚者奉已侈泰多妖麗廣金帛奪商賈侵公家
之利莫知厭也而士卒乃有短褐半菽之歎非心附
之徒迫於勢耳是以不和保任功狀未必皆有功而
實有功者或蒙私怒而見黜鞭笞斬殺未必為軍事
而實有罪者或蒙私喜而見貸人心不服莫肯為用
因以姑息不敢役使是以不和有一於此雖廉藺並
將韓彭共軍關公前茅張飛後勁未有能成事者也
而況才不逮古人萬分之一而兼有如前之失乎如
是而欲所征克所戰勝必不能矣故紂之旅億兆而
心德暌離武王之臣十人而一德一心王莽虎豹之
師六十萬光武以三千摧之苻堅之衆九十七萬謝
安以一將破之鬭廉之論可謂信而有證者也自古
大衆難用而輕軍易勝子玉剛而無禮不可過三百
乘是能將二萬人而已其後城濮之戰卒以衆敗漢
高駕馭豪傑滅秦亡楚而才之所將不過十萬古之
觀人者大抵如此若較實而論之凡後世以將自任
者上孰與漢高而其衆已中分矣下孰與子玉然未
嘗不以兵少為請也雖然兵者詭道也故雖不能將
而以大衆虚聲加之敵人猶之可耳至於實不可犯
者非虚聲之足恃也上下同志生死同情勞逸同形
動静同慮則在於和而已矣然則如之何而可以使
之和也惟監前所謂不和之由處之各當於義宜賞
然後賞當罰則必罰予奪抑揚若權衡於物不徇乎
私情而行乎公道當於其心方且欣畏帖服之不暇
又何不和之敢乎是故苟和矣光武可以敵尋邑謝
玄可以劫苻秦苟不和則若林之旅無救於曳兵而
走故曰師克在和不在衆不明乎此而曰知兵不治
乎此而欲用兵臣愚所不信也
斐然集卷二十三
