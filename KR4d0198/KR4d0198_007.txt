斐然集卷七
宋胡寅撰
謝貢啟(丙申)
論秀鄉邦深慚庸陋獻書天府猥預甄收初聞姓名之
傳頗覺心顏之靦竊以聖王有作世道交興辟雍首善
于京師學校明倫于郡國氣蒸川泳雷動雲飛惟楚國
之上游有荆門之要壘沼藏珠而媚景州產玉而得名
峽水西奔詞源可想郢樓東峙曲韻爭高衿佩之侶摩
肩絃誦之聲盈耳遇良輒取寧空冀北之羣待賈而沽
多抱荆山之璞欲當妙選宜屬美材如某者樸遫無庸
踐修尤淺家庭入侍早聞詩禮之方黌舍出遊幸被師
儒之教究難窮之事業驚易往之歲時黃卷青編坐消
寒日朱顏綠鬢獨對春風未居比數之流敢有賓興之
覬夫何末技亦綴後塵事雖儻來恩實有自某官士徒
儀表吾道宗師澄學海之深瀾植儒林之美蔭文高萬
丈燦然星斗之光名壓衆流響若風雷之轉惟茲後進
亦仰前修遂使愚頑猥蒙題品某敢不勉其未至增所
不能觀絳闕之光幸齒羣英而入獻貢丹墀之策期收
薄效于决科儻素志之未違庶明恩之可報過此以往
未知所裁
問候張相啟(庚戌)
一違台屏再閱時行良史直書蔑著丹青之效戅言妄
發合干斧鉞之誅旋屬家君累辭朝命寬仁賜可已知
負疾而無堪喜懼兼懷其敢冐榮而不去罄披誠悃繼
荷俞音俾寓直于河圖仍即安于琳館拜辭文石之陛
歸覲綵衣之庭狐突教忠庶無罪悔蕭生雅意終誓糜
捐由二浙而問津及臨川而聞戒越趨章貢冀達瀟湘
身遊坱圠之鈞孰云置散夢遶熒煌之座能不侍前遂
忘重趼之勞思奉片言之誨發其蒙覆借以輝光戀德
既深向風增抃寒威漸弛暖律初回願益毖于鼎饔用
早躋于槐席
荅湖北趙憲啟(丙辰)
頃誤簡知進司三事旋懷洎養請布六條維是澬川介
乎湘楚民淳事簡本遊宦之樂郊行悔言尤亦省愆之
靜處適庭幃之久病方藥石之未閒捧檄固榮望雲更
切罄輸危悃仰籲高聰乞從祠館之安覬免郡章之付
虔須允旨尚闕馳書某官疏沠洪源騰芳夷路卒浮丘
之業經學有聞讀元王之詩風騷甚富爰念剖符之地
密隣仗節之方敦篤襟期寵貽牋翰粲然丹雘施樗櫟
以非宜詠彼木瓜報瓊瑶而何有披風尚邈跂德尤勤
願益保于生經以茂承于光寵
賀湖南王漕啟
解虎符之佩光被詔書仗龍節之權肅將使指先聲所
暨喜氣惟均某官美德粹夷高風凌厲書開萬卷列科
居游夏之倫筆掃千軍掞藻出班揚之右談兵將幕佐
計漕臺久練達于政經尚鬱堙于賢業留京子佩嘗賴
表儀遐徼烏蠻更煩綏御本自金閨之彥合陪玉笋之
班將勤三節之走趨先試一方之刺舉眷兹湘俗困彼
軍須但椎髓而弗矜既露根而可畏狡桀有萑苻之念
柔良多狴犴之冤微官惟急于受知大吏苟祈于免過
頽波如此遠慮奈何竊詳聖主之保邦允藉仁人之種
德士欣除目民止遯心某自間風猷相望楚越置酒高
會形夢寐于十年賦詩遠貽寫殷勤于千里豈謂剖符
之地密依攬轡之封先取豺狼式觀政術再歌襦袴當
仰吏師惟幸會之方深匪敷言之能罄輕寒在候遠涉
正勞尚愼節宣以承光寵
荅沅州王守東卿啟
伊川洛汭十年同緩轡之遊沅水澬江千里接分符之
壤瞻言契闊敢敘悃悰自昔解攜尋遭蕩析共楚天之
月徒有詠思棲衡嶽之雲固嘗招隱學未周于已事心
敢累于世紛偶被召除進司書命吾徒忝竊深慚子厚
之旁觀公等弃閒當誚臧文之竊位竟緣冐昧恐速推
擠有懷奉檄之榮自詭專城之寄問安嘗藥情既戀于板
輿剡奏呌閽願獲從于琳館雖幸託兩邦之契而未遑
馳一介之書某官義比金蘭契同膠漆屢枉孟公之尺
牘如披彥輔之青天梅榭月明撼雪英而命酒竹亭春
暗蔭雲葉以嘗茶薛華最善于醉歌李白尤高于長句
三川邈矣一夢恍然文老益工疑得江山之助才高未
展合依日月之光臨邊鎻以徒勞奉詔函而非晚重欽
垂眷逖枉飛文讀厚報之詩願敦夙契修寳隣之好莫
遂初心尚阻披承益深瞻頌冀妙頥于寢食以蚤對于
寵光
謝浙西帥啟
祈從散局不奉俞音改畀近藩復叨優命顧此臨民之
始適當開府之初幸會所深寅緣有自某官器資英邁
才智通宏北道觀風嘗著扞城之略南州攬轡尤高富
國之功久爾踐揚藹然譽處果膺宸眷擢總行畿發硎
之刃常新坐空盤錯枹鼔之聲不聳行被寵褒某濩落
無堪液樠奚用久荷出塵之照兹諧蔭德之方
謝浙漕啟
祗承綸命改畀郡符顧非師帥之良幸託澄清之庇自
惟多躓庶獲少安某官才資絶人儒雅飾吏盤根錯節
解牛之刃常新輓粟飛芻流馬之功益著國計有賴上
心所知别觀詔除以快輿議某崎嶔可笑濩落無堪荷
知素深暌德浸久雖趨風之未果欣託蔭之匪遥庸以
腹心布之竿牘方兹凄凜願愼節宣
迎呂相啟
伏審被追鋒之召入覲宸顏付居守之權典司宫鑰制
書一出輿誦四騰某官茂德格天精忠貫日才肩房令
居多應變之功智比姚崇允號濟時之相險阻備嘗而
不改其操富貴已極而克勤于邦起自眞廷遐分帥閫
當雲漢嗟吁之後適羽書調發之時威肅萑苻惠先溝
壑仁風所播坐獲豐年民瘼既除遂成樂土甘棠之化
南國寔維羣辟之師繡袞之來東山無復大夫之刺聖
君虛左以待元輔非公而誰措國步于大安享天心于
一德某久違台座竊守郡章屬櫜鞬以修恭徯瞻旄鉞
託帡幪而庇迹正荷陶鈞
答王鹽啟
竊審拜恩北闕仗節南州問俗觀風山川改觀奉公守
法民物知歸某官白璧持身青松植操文學足以飾吏
事器識足以應時須三尺是循坐折姦凶之氣百鍊不
變衆欽剛特之才固當凌厲雲霄羽儀臺省發硎游刃
益攄露于藴藏煮海摘山豈勞煩于計畫未遑馳慶先
枉飛文欣悚之私敷宣罔既
答秦德儒啟
竊審拜命宸庭通名京籍亨衢伊始清論所期某官純
茂賦資端良修志早培學殖發為春麗之華不齅世芬
挺立歲寒之操沉下僚而自適藹榮問以甚休當塗不
壅于上聞逸軌漸看于横騖某頃分憂顧初接風猷欣
楚國之有材欲周家之多士比君鵰鶚慚非薦禰之流
贈我瓊琚愧辱報齊之意誓言什襲寧述四知
答路樞賀年啟(代家君)
斗柄回寅陽聲入律若木餞餘寒之氣時朝崇嗣歲之
儀慶禮既陳頌言斯舉某官夙推公望靜葆天倪五福
純全雖脫紅塵之屣四方傾屬宜歸紫極之班肇對嘉
辰必符善祝某負痾寖劇修謁無緣徒切傾祈莫勝敷
述
賀年啟
寳歷更端陽春交泰槐烟泛彩迎天上之和風栢葉浮
杯絢人間之慶禮某官忠存廊廟名動華夷接武赤松
世服遺榮之勇歌詩菉竹皇深舊弼之思宜對令辰早
膺急詔某初還親右阻造客間頌祝徒深敷陳罔既
又
新元肇序上日開祥柳色槐烟迓陽春之交泰椒花栢
葉修獻歲之盛儀某官緯世傑才端朝公望幅巾坐嘯
無煩虎豹之韜急詔言歸行慶雲龍之會式臨穀旦倍
擁繁禧某職在親闈望遥賓閤奉一觴之爵徒劇傾祈
修咫尺之書莫伸悃愊
又
寳歷更端陽春式序寅餞餘寒之氣交脩嗣歲之儀某
官學探本原文追典雅宣平反之詔功既及于一方展
經濟之才恩佇承于三接未遑馳慶先辱惠音感頌之
深敷宣罔既
答唐道州啟
比者解印桐江分符瀟水初獲便親之欲仰荷天慈載
欣接壤之仁遠同河潤屬乍休于徒馭仍謹視于簿書
尺牘未修飛文先及退惟凉薄何以堪承某官才稟疏
通政成肅給仰分憂寄依然循吏之風遠紹家聲尚矣
名卿之胄行聞顯用益奮遠猷某器業非長官箴未熟
有可師之隣國庶免曠瘝無越境之會期徒深渴仰和
風扇物淑景宜人尚愼節宣慰兹勤禱
答鎮江劉待制啟
方安遠郡遽奉賜環旋忝近班仰慚出綍未敘推先之
施首煩貽問之勤伏念某才非疎通器惟淺廹既與時
而寡偶遂造事以多窮小試勿堪大迷安用漸圖丘壑
敢望雲霄某官風烈匡時謀猷緯國入持筆槖嘗獻納
以盡規出布藩條更中和而樂職眷此迃愚之迹早陪
英邁之遊曲借揄揚遂令忝冐悵披風之尚邈愧染翰
之莫宣但祝保頥亟聞登拜
答李校書啟
伏審光膺宸命職列書林凡屬俊遊共欣榮問嘗謂西
崑册府南極星躔集冠冕之名流實朝廷之妙選于此
養才而育德俾茂經綸豈徒較藝以程能務為華藻時
雖右武上急用儒厭馳馬試劍之言求說禮敦詩之士
肇開秘館廣集時髦既富之簡編使博其聞見以盡卓
約之守又淹之歲月使積其進修而期器業之成凡風
望之所加寔紀綱之攸賴進居廊廟必能熙帝載而亮
天工退處江湖亦可立懦夫而敦薄俗搜揚孰稱英特
是宜某官識度涵宏器資凝遠書開黃卷窮師友之本
原筆掃千軍見文章之戶牖進當清問罔㐲嘉猷亟通
籍于金閨遂觀珍于玉海作史代言之任寔自此途澤
民致主之功式觀他日未遑慶牘遽辱華牋過形引重
之辭彌仰推先之義永言感抃莫罄指陳
答胡校書啟
上言伏審某官奥學窮源英詞掞藻未經險阻驊騮何
貴于駑駘既遇雪霜松栢遂殊于蕭艾令名莫掩舊物
斯還楚望九年不作劉郎之賦潮陽萬里應高韓子之
文雖暫屈于校讐方益觀于制作亨衢伊始清議畢歸
未遑修慶之儀先辱飛文之貺過形引重彌仰推先感
抃之深敷宣罔既
答錢待制啟
伏審光膺中詔還直西清公議稍伸士流交慶某官三
朝舊德一世偉人忠孝王家矧繼文儒之後安平泰日
已高法從之名嶢嶢多困于不全落落固知其難用江
湖遠迹屢易歲隂松栢後凋方騰月旦果動達聰之聽
俾歸持槖之班獻納是資職不分于中外典型未泯人
思見于老成徯聞環召之音那遂琳庭之逸念馳牋之
未果辱墜翰之遽先謙厚俯臨愧懷交集
答張寺丞啟
伏審光膺宸命分布邦條在仁人獲濟物之權于疲俗
有樂生之慶某官賦材肅給秉志堅剛權勢者人之所
趨吾獨奉公而弗畏貨財者衆之所欲吾能潔已而無
求政惟摩拊之先吏率廉平之化何屢書于上考而久
鬱于下僚天聽雖高月評難掩爰從九寺出將一同追
汲鄭之風流奚勞施設繼龔黃之績用行慶寵光未果
修書先承墜翰永言感悚曷既敷宣
赴永答衡守啟
祗奉誤恩俾臨舊治忱辭懇免蓋虞五技之窮優旨弗
俞曷慰十行之寵方鳩徒御將道封墉未遑竿牘以通
誠遽沐緘縢而敦眷某官端倪公望磊砢卿材擅豈弟
之仁聲受藩宣之重寄化行時雨下車早洽于歡謠刃
發新硎餘地已空于盤錯顧如頑陋加以憂衰欲尋一
壑以忘年豈謂專城而眷禄况乖洎養重興去魯之悲
嘗問為邦更激希顏之志遲瞻風度庶悉悃悰尚珍葆
于天倪用亟膺于帝寵
答任大夫啟
祗奉誤恩俾臨舊治露章丐免寔虞五技之窮被詔弗
俞仰媿十行之寵方戒徒御謹諏日辰未遑修筦記之
儀已先沐函封之祝某官德門濟美道韻垂成以智養
恬弗馳情于時競用和為貴常遠迹于衆紛兹聞寓止
之方將有披承之便其為欣幸曷罄名言更冀保調以
綏榮寵
謝曾漕吉甫啟
叨被除音俾分憂寄懇辭弗獲祗赴云初竊以學道而
愛人君子之事既得而患失鄙夫所為方今軍旅之興
惟是貢輸之急州郡經費已傾困焉其所以自支則必
犯詔條之所禁民氓資用殆竭澤矣而至于不已豈能
保根本之無虞某天禀迃疎衆嗤方拙憂傷之後志意
尤衰欲斂裳遠迹則未報上恩將枉已徇時乃大辱家
訓若為稱塞尚賴庇庥某官能宅道心務尊德性文章
足以鼓吹六藝業履足以冠冕諸儒共嗟煩使之久淹
彌歎冲襟之不競眷兹一道均仰惠綏豈特孤蹤獲逃
呵譴追陪尚邈企詠尤深
答邵守啟
昨甫外除亟承中命分符是寵還尋淡竹之仙共理非
良那有甘棠之愛貢忱辭而懇免辱優詔以遄征憂患
餘生支離病質雖幸託兩邦之好而未遑修一介之儀
某官資禀公忠戎昭整暇飛聲夷路功久著于百為受
寄專城譽已喧于五袴顧臨民之伊始欣託庇之弗遥
首辱惠音彌欽敦眷莫緣披晤尤劇瞻馳
答趙漕啟
某禀資甚拙處世多奇但信詩書之言不閑時習之態
叨塵末第將二十年竊廩太倉纔五六歲進不能高舉
遠引以希鴻鵠之遊退不能遠害全身而取牛羊之踐
常負愧恥况罹閔憂悲隙駟之易徂嗟林烏之孰哺餘
生雖在諸念益頹敢謂新恩俾臨舊鎮五日遺愛曾何
有于甘棠二江清風尚依然于淡竹以孤露支離之質
牧呻吟凋瘵之民撫封未幾給日不暇雖鄉德而甚邇
欲馳書而尚淹某官宗室茂枝縉紳高選刺州總道推
潔廉公正之才援翰抽毫富組麗鏗鏘之製退居云外
公論弗咸惟是鄙人夙蒙異顧首貽音問報眞乏于瓊
琚心佩眷存篆乃同于鍾鼎
答李憲啟
禁省出綸誤蒙寵奬侯邦綰綬爰得舊遊自惟才業之
空疎每愧班資之超越主恩宜稱家業空存駒過隙以
難追烏集林而何哺僅終憂制仍負沉痾覺身慮之亡
聊支離已甚悵聰明之不及黽勉奚堪方圖仰籲于天
心庶獲俯從于人欲訪求大藥棲息小山萬里秋風𦕈
滄浪之釣影一犁春雨嗣臯壤之農歌弗逮控章已聞
錫命懇免惕俞音之閟奉承懷陳力之慙某官植操端
方抱忠昭徹妙年槐市高文獨掃于千軍廣問桂堂大
策復觀于三道安行素履自致清途以直繩參執憲之
聯由勁節受觀風之寄貴名愈白公論攸歸乃顧鄉情
復通年契雖山川攸遠瞻眉宇以闊然惟臭味所同借
齒牙而多矣愧馳書之不敏辱墜問以相先徒佩好音
豈云厚報
答梁潭州啟
伏審陞華秘殿擢畀中權除命初傳己聳列城之聽涓
辰既協同傾一道之瞻某官術略閎通材猷高邁考本
源而師友兼文武以弛張霜凛清秋肅邦刑于臺憲泉
流平地裕國計于軍興挺然公望之端倪卓爾卿材之
磊砢果膺宸眷更倚外庸粲然如列宿之拱太微屹乎
如長城之扞四國即觀報政别拜疏榮某患難餘生支
離病質謬忝于蕃之寄正依分閫之庥趨覿未緣向風
徒切其為欣仰曷罄敷陳
賀沈潭州啟
伏審帝制誕揚侯藩選建物議允推于時傑威聲已肅
于方隅某官自禀英材夙追前輩手披萬卷心期卓約
之歸筆掃千軍體絶浮華之尚三道對廣廷之大問一
鳴驚寰宇之同聲精思洞徹于幾微博識周知于治忽
以忠言嘉謨而出入禁闥以直道勁節而周爰咨詢疇
庸豈後于諸公詳試每淹于一面藩宣嶺表帖華夷遠
邇之情夾輔畿中作師帥表儀之冠更屈經綸之手來
蘇涸竭之氓在國計以甚疏聽民謠而大慰下車報政
即趨三節之嚴參鉉調元遂應六符之象某支離負疾
懇欵投閒尚閟允音意終期于一壑獲漸餘潤今復有
于二天欣幸為深敷宣莫既
答江簽判啟
鼔篋賢關嘗覘紫芝之面决科文陛同攀丹桂之枝一
暌逖于風猷遂恍迷于歲月遠勤墜翰良沃企悰某官
文儒發身器識致遠不為回翔而興歎行看簡拔而赴
時某材術無聞叨塵過分控章屢上祈養疾于山林接
袂猶賒徒寄懷于鱗羽願廸氣序更加保綏
賀范漕元作啟
伏審被命九宸觀風一道再受輸將之寄益思足國以
裕民屢持刺舉之權尤欲薦賢而剔蠧使華增重物議
同歸某官器識天資詩書家學負材能而擇所宜就守
義命而恥夫苟從劭農政于重湖事皆有指轉邦財于
五嶺民不知勞還對便朝上孚聰聽盍振鴻飛之漸猶
煩龍節之行竊計召除近在晨夕某夙聯德契乃託仁
封雖瀝懇投閒未獲天從之欲而養痾藏拙正叨雲蔭
之私欣幸惟深敷宣曷罄
答處州陳倅啟
舊邦摻袂杳然魂夢之驚仙里停驂恍若年光之迅山
川回首笑語關心未果尺書以問安遽承一介而示貺
詞情交腆欽雅故之未忘推許太高豈迂疎之能副某
官靖共秉質炳蔚掞華早挹賢科見譽髦于庠序久淹
才業良稱屈于薦紳暫為别駕之行即慶廉車之選某
降才甚拙涉世無禆瀟水牧民空有懷于畫諾縉雲展
驥眞不愧于題輿晤集正賒傾瞻尤切願言珍衞以廸
寵除
賀湖南鈎漕啟
來自日邊稱禮樂光華之選眷兹湖外獲仁賢刺舉之
公民物知歸山川改觀某官禀資明粹無事疏通蚤揚
歴于煩難尤飛騰于譽處郎潛向久使節尚勤問俗觀
風展孟博澄清之志裕民足國推士安取予之才諒不
俟于匪伊遂歸瞻于咫尺某叨居藩翰幸託部封欣仰
之私敷言奚究
答永倅啟
伏承光膺除命佐刺偏州亦既食瓜爰卜戒途之吉諒
惟行李克蒙坦道之祥某官圖史發身廉隅勵操合鶱
翔于膴仕尚淹恤于遐方曾是迂愚謬分憂寄乃有為
僚之幸矧兼同里之仁雖輿或可題景辟蕃而不就然
驥之初展亮于統而能知更愼節宣即期披奉
答交代羅寺丞啟
伏審顯被楓綸再參竹契先驅漸邇合境同歸某官浣
彩詞江抽奇經笥賢關奮迅早登髦士之科夷路騰驤
益勵膚公之操遂由九寺出刺一同風猷凛凛而吏得
明師政術優優而民依嚴父某忽膺除目勦繼芳塵初
以小嫌勢難免赴遂緣疾病力懇投閒逮輸納職之誠
始報奉祠之命久紆高躅良負夙心至于局務之留行
且復軍須之滯運民雖粗息而帑則乏儲官有溢員而
軍多缺數方虞速戾何以告新遠辱飛文重令生愧炎
威鼎盛徒御頗勤願毖保綏以承華渥
謝湖北王漕東卿啟
頃緣多病上二千石之印章每愧無功叨三百㕓之稍
廩仍美名于内閣分散局于殊庭某生則冥頑少而懶
惰承立庭之訓出赴事功叨持槖之聯入無報效朋友
誚往來之屑屑鬢毛紛黑白之斑斑固欲濯足滄浪冥
心霄漢洎再行于剖竹乃益困于負薪治慕穎川于得
民而何有政慚東海徒卧閤以奚為屢凟天聰幸從人
欲貰其罷軟養以寬閒兩棹湘流若巨魚之縱壑一枝
衡阜如倦翼之投林方將繫釣艇于苔磯聽碁聲于花
院烹不材之鴈時訪故人換可愛之鵝聊從道士優游
樂歲涵泳聖時某官比玉純姿斷金久要賞奇文而析
疑義過從無俗調之談諧詠招隱而賦閒居述作有詞
人之風味身尚紆于簪佩志早抗于烟霞施及迂愚俾
逃顚躓更辱雙魚之贈來寧獨鶴之歸煥若丹青光于
蓬蓽某官氣冲而行粹本茂而言昌考厥源淵定商游
之可及追夫雅健奚崔蔡之足多乃留滯于江湖盍羽
儀于臺省如椽大筆鏤牒告功削札細書演綸出命是
為稱愜徯俟褒陞豈同癯瘁之人自屏支離之列北風
時厲南紀望遥悵詹覿以何緣敘悃悰而難盡願言珍
嗇少副傾祈
答湖北王運判啟
伏審顯被絲綸再將禮樂騰歡聲于愁嘆布皇澤于焦
枯某官德比圭璋言成黼黻坦蕩中涵之度温恭表著
之儀見聞該洽于羣書器識周通于衆治使夷途布武
亦何往而不堪况昭代右文豈久遺而未錄乃滯江湖
之上數嬰芻粟之間承羽檄以哺軍師資毛錐以紀財
賦閔勞大雅其可再乎因任舊人直差易爾惟君子攸
居之職縈生民有徯之心矧赤壁之上流經綠林之太
擾殘骸暴野猶聞肉視于遺黎刲股藥饑誰喜足音于
故國何止有露根之漸實當懷撥本之憂發儲積以振
流亡奚云黯戅糾愆違而褒忠善爰俟滂清即須美績
之昭遂慶寵靈之聚念兹羇旅居隸封疆有宅一區蕪
没詎存于三徑崇墳四尺荒凉那置于萬家望古郢以
馳誠指今天而均庇和風扇物淑景對時願為光華精
加調衞
謝趙鹽啟(癸亥)
秦淮枳棘初瞻棲鳳之標楚地江湖遠拜緘魚之貺悵
十四年之暌阻跂六百石之光華某官挺秀天支騰芳
朝路好古求是不傳鴻寳之書積思受經早卒浮丘之
業遂由鄉屬出總使權維斥鹵以阜商與摘山而通貨
雖名國計豈宜淹屈于雅猷行聽詔音自此翺翔于清
貫某性資鄙拙謀議迂疎久塵法從之聯效無尺寸叨
食殊庭之餼疾更支離白髮旋生壯懷將盡逐飛鳬于
渤海從斥鷃于蓬蒿尚辱記存過形問勞相望浩歎未
知披霧之期獨詠牢愁徒切向風之想益祈珍衞以對
寵光
答張桂陽啟
廬陵識面恍若一星衡阜向風忽傳雙鯉獲審竹符之
寵已臨桂水之陽某官擢秀賢科蜚聲朝路尚紆宏業
來試小邦地錯蠻猺爰藉安邊之略民罹軍賦更資出
牧之仁復仰體于堯文亟纘修于商序子衿無刺城闕
同歸侯旆有光藻芹交采顧此拔豪之拙何增揭榜之
華竊揆惟良克勤宣化永言先民之事業必傳至學之本
源問居不吾知子路未逃于莞爾稱以其君伯夷吾猶
貶于怫然惟明道正誼不萌功利之心則致君澤民可
格唐虞之治是乃成均之首善攄為稷下之遠猷某文
乏自嬉教無私淑獨喜聆于高誼因寄語于諸生虎卧
龍跳勿貴臨池之習金相玉質徯觀樂泮之風詹覿未
緣傾馳徒切願言珍衞以俟寵休
答高參議啟
欽誦旦評傳聞風旨未快青天之覩忽驚明月之投自
省迂愚何當眷屬某官望高東土譽重南金文副質以
彬彬行顧言而慥慥蓬壺仙籍方開碧海之津梁蓮幕
賓筵自適青油之談笑湛情懷于止水閱富貴于浮雲
逖傃清規孰量遠步某用慚明效舍負素餐華髮漸生
寧復倚樓而看鏡塵纓未濯方將枕石而潄流尚餘蒿
目之憂不怠緇衣之好披瞻正阻向往良勤當三陽交
泰之昌時寔五福類升之吉會願調寢饋早被詔除
答朱鹽啟
桐江假守嘗傾舶趠之風衡阜僑居値攬軺軒之轡披
瞻未遂跂仰為勞某官廸德醇明受材肅給蜚聲夷路
序績昌時疇望寔之交孚付咨詢之重寄惟五嶺重湖
之南北如三湘九郡之封疆醝旅縱横荈商隱屏比屋
但資于食飲大農深責于緡錢幾許官僚徯循公而刺
舉猗嗟閭里賴賦政以澄清想使指之敷宣慰輿情之
屬望功比臨淮之李名參折檻之游遂被寵靈益攄器
業某迂愚無用疾病相縈藏拙投閒粗適山林之性通
名筦記未遑竿牘之修先枉飛文可量愧汗亢陽滋久
微雨初殘願厚寢興少符頌祝
答劉帥啟(甲子)
伏審光膺宸綍榮畀藩維除目初傳已聳士林之觀軺
車既下大歸民物之心一面得人三湘增重某官圭璋
粹質冠冕勝流早追吏部之高蹤篤于文行遠繼曲江
之稱首各有度程省戶羽儀曲臺緜蕝議論必期于尊
主持循不苟于隨時威鳳鳴岡允彰瑞應明珠照乘信
曰寳臣宜升禁密之司益慶忠嘉之告尚煩詳試以察
外庸清議畢歸貴名愈白某差池一羽俯仰七年蓬艾
卑飛自適鷦鷯之趣雲霄高跨方觀騕褭之遊幸此僑
居蔭于德宇敢圖謙厚先枉賁文益知久要之未忘惟
是永藏之為好
答孫判監啟
伏以荆臺故國夙聞耆舊之推衡阜僑居晚幸光塵之
奉懸衣自結冷突誰黔雖達者之能堪豈善人之宜爾
永懷先子好賢如緇衣矧有里仁赴義若飢渴因期出
力薄助置錐作是念言既彌年所分華岳之半眞仰愧
于希夷寄草堂之貲僅免慚于錄事尚虞凂冐或取麾
訶某官勁氣凌霜孤操聳壑學練熙朝之典故行追前
輩之風流小試邊城譽即騰于襦袴倦遊末路身早掛
于衣冠遠不離羣清而容物卜陶廬之三徑甘顏巷于
一瓢恥同攘臂以受薪寧自曲肱而飲水義當難處必
辭貨財之金禮或可從豈非道交之餽遂蒙虛受以詢
衆誠顧何力之有焉辱贈言而過矣枕流潄石平生已
慕于子荆為黍殺雞繼此願從于荷蓧
答韓諫罷歲旦往來啟
伏奉誨函約停苛禮惟高情之所覺契卑悃之每懷良
以病質支離野情疎放猿狙冠服掛思效于逄萌鼷鼠
車輿懸欲睎于廣德既先後適投閒之願尚往來講交
際之儀效官曹朴遫于泥塗比市利登趨于龍斷觀人
且愧處已何堪只合藜杖葛巾弗期而遇東阡北陌乘
興即行未妨金玉之寳隣雅稱烟霞之道侶雖會名眞
率難追西洛之遺風而遊曰逍遥請暢南華之高論三
陽交泰萬寳更新願綏福以鼎來亟承恩而晉接
答崇安詹令啟(丙寅)
伏審銅章初綰已擇剛辰玉軫乍調深符輿誦某官茂
資天禀美業世傳早知從政之方爰被承流之寄推心
及物諒期閭里于安平積善在身行啟津途于遠大念
有維桑之敬方圖染楮之儀先枉飛文尤深愧抱
答江令賀冬啟
竹起英風既騐微陽之應日迎脩晷方崇亞歲之儀某
官天賦通才世推能吏學該百氏深窮述作之源氣蓋
萬人旁達弛張之略尚淹驥足來試牛刀宜對令辰亟
膺殊奬時承慶問倍切感悰
答趙守賀年啟
王春建正寳歷授民柳色槐烟寅餞餘寒之氣椒花栢
葉欽崇嗣歲之儀某官天𣲖清流朝紳雋望累分憂寄
名簡在于上心式聽歡謠德允諧于民望乘兹穀旦宜
對寵光某滯迹鄉關馳誠賓戺辱慶函之俯逮懷愧頌之
交深
答鄧倅柞啟(丁卯)
昨者抗章有請引疾告休天幬寬宏畀孱生之後福山
樊閴寂涵化日之餘輝某材甚液樠器惟瓠落少習詞
章之技徒以干名壯求忠孝之端詎能充實顧叨逾而
厚矣論功效以闕然矧迫疲羸寖頹榮望掛衣冠于神武
非慕昔人狎鷗鷺于滄洲姑從野性某官掞文而勵行
履信而資忠取友必端自致切磨之益與人為善更推
題品之公遠示好音有懷歸步搶榆鷃翼宜戢伏于一
枝擊海鵬程盍鶱翔于萬里願愼保頥之節式膺寵目
之頒
答化州周守啟
某久欽雅望未緣夙霧之披正墮炎陬那有清風之濯
薰慈所軫華翰見貽誦味以還感銘難喻某涉道蹇淺
蒙榮叨逾進不能發策吐奇效忠嘉而致主退不能知
非補過希明哲以保身終朝之禠奪既行二紀之愆尤
斯信聖恩寬大未忍誅夷要服荒遐尚容省察禦魑是
職茹蠱何辭平日交游箝口姓名之道暮年形影灰心
贈答之篇踽踽晨昏茫茫寢飯非徒弃物允是畸人敢
謂某官高誼鎮浮至仁敦厚垂愛閔于炎凉之外通殷
勤于隔闊之間織錦成章被糞牆而豈稱和鑾中齊駕
駑蹇以非宜竊承分符近比鄰壤氓庶已嗟于來暮藩
宣尤急于惟良豈但枯鱗漸漬九河之潤要觀逸足騰
驤千里之衢願厚節宣以酧瞻貺
自便謝政府及中司啟
青蠅止棘遠投魑魍之羣白骨成人俄戴乾坤之賜併
還資秩安處丘園某識昧通方器非受大雖循途而平
進奈得數之多奇逢時斯行豈有心于黨附不可則止
冀無染于悔尤焉能貴身而賤名詎比隱居而求志回
省昨夢塵勞半生西掖南宫持槖摠經于八月嚴陵瀟
岸分符併計于三年自餘寢飯之辰皆是退閒之日逮
廩粟之弗繼知賜環之愈遥芝草山中希風綺季桃花
源内接武劉郎不虞貴肆之遐蹤終掛賤拘之密網飛
鳶跕處秋艸黃時渴肺生塵屢跰躚而鑑井愁城對酒
從酩酊以逃禪相彼炎荒允宜罪放戶牖盡蛛蝥之世
界枕衾皆螻蟻之經行鈎吻叢羅人能采用蠱蛾翾舞
食輒猜防大冬或至于袗絺長夏有時而附火病須謁
鬼俗不貴醫俟以歲年之多淹兹惡弱之氣不必膏汙
于斧鑕固將反掩于纍梩苟非聖明輔以耆哲孰矜憐
其冤横俾盡滌其疵瑕曾是摧頽有此僥倖某官秉心
公亮執德寬宏既攬時髦俾咸輸其功用又矜沉屈使
各遂其飛潛上臣之勲業方興多士之歸依初合致兹
丘壑亦在門闌某病以衰侵心隨力退開結廬之三徑
于以怡顏甘在巷之一簞求其樂地誓堅晚節少答隆
私某官中丞秉心端亮廸德公方奮由直道以受當陽
之知盡逐羣姦克勝執法之寄烏集府而不去鳳鳴岡
而屢聞傾否有功既力扶于大厦得人無競方兼引于
衆材稍淹風憲之司遂正鈞衡之拜益攄素業永固皇
基(上下同前)
斐然集卷七
