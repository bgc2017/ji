斐然集卷九
宋胡寅撰
辭免起居郎奏狀(建炎己酉)
准尚書省劄子奉聖旨除臣起居郎聞命震驚罔知所
措竊以秉筆入侍日近清光有舉必書事存規鑒欲當
妙選宜屬名流伏念臣種學弗優屬辭無法荐叨器使
未著事功重念平奏鸞臺臣父初蒙于嚴召記言螭陛
臣身復玷于寵光常情以為至榮微分之所深懼倘仍
冒昧必速顚隮當瀝悃誠仰祈聰聽收還成命改授異
能臣不勝隕越俟命之至
辭免起居郎奏状(紹興甲寅)
准尚書省劄子三省同奉聖旨除臣起居郎限三日起
發聞命震驚罔知所措伏念臣頃緣急養常丐就閒一
遠天光六更歲紀豈圖疎逖尚沐記存特渙新恩俾趨
舊列而臣操修弗勵學業彌荒秉筆非才見于已試出
綸甚寵疇敢冒居輒罄悃悰仰祈洪造收還成命改畀
異能
第二状
昨准尚書省劄子三省同奉聖旨除臣起居郎臣以已
試非才具状辭免仍依限起發迤邐前路恭候賜可至
潭州醴陵縣據進奏官報殿中侍御史常同除起居郎
奉聖旨胡寅别與差遣臣更不敢前去竊念臣愚陋之
資不堪任使伏望聖慈矜憫特降睿旨除臣宫觀差遣
一次
辭免再除起居郎奏状(乙卯)
准尚書省劄子奉聖旨除臣起居郎不許辭免者聞命
優隆撫躬驚惕恭惟皇帝陛下務戡世難深軫聖懷降
禹湯罪已之言震文武安民之怒親臨戎事廣攬時髦
豈謂疎蹤再蒙嚴召方敵騎憑陵之際非人臣避免之
時義合捐軀禮難俟履伏念臣智能謭薄術業空疎念
記注清切之班不宜冒昧有冗散驅馳之地儻幸使令
仰籲聖慈俯矜微悃收還成命改付異能别除臣一閒
慢差遣庶安愚分
第二状
昨准尚書省劄子奉聖旨除臣起居郎尋具奏状以智
能淺薄術業空疎難躐華途願從冗局至今多日未奉
俞音夙夕以思進退維谷竊以通班鸞省執筆螭坳君
舉必書用垂規訓克當妙選宜得英材而臣學未成家
屬辭無法使遂貪于榮寵寔懼速于顚隮仰冀睿慈俯
矜愚悃收還成命特降指揮檢會臣前奏除一閒慢差
遣使得黽勉自效萬一臣今來已至信州迤邐于行在
門外恭聽賜可
應詔薦監司郡守奏状
伏覩近降聖旨寺監長貳監察御史以上薦舉監司郡
守不限員數者
一右朝請大夫直龍圖閣向子諲
頃任發運使値張邦昌僭竊偽命下東南者子諲一
切截送所司拘繫申元帥府餽給東南勤王之師數
十萬不激怒生變者子諲之力為多後守潭州値前
政姑息所遣戍兵作亂子諲夜半登陴發兵擒捕逮
曉遂定誅其亂首卒分遣之到官未半年敵騎乘百
勝之威自江西來潭州欲指顧受降子諲率勵兵民
盡力守城累日而後破子諲又守子城誓不屈膝及
火攻廹近兵民不忍相與扶掖上馬力戰决圍而出
城雖不守而二百年涵養兵民無一人投拜者節義
昭然不可掩也再守潭州孔彥舟馬友李宏曹成百
萬之衆相繼盤據子諲以數百饑卒與曹成相持衡
州累月而邦昌之黨方據要路不遣援師遂致劫執
比入賊中正色詛罵賊卒不敢害其才氣忠節大槩
如此正是今日可用之人雖其少年恃氣陵傲而其
晚節更練淹詳所以帥廣未幾政聲翕然至公有去
思委可充帥守之選
一右通直郎主管台州崇道觀劉子翼
頃知建州南劍州値范汝為大亂之後物力匱乏民
不聊生子翼晝夜究心寬以撫民嚴以治盗儉以足
用不事廚傳以要虚譽知民利病政平訟理至今二
州去思之心如慕父母其人治官如治家愛惜官物
通曉財利委可以充監司郡守之選
一右承議郎主管台州崇道觀向子忞
頃知眞州値女眞焚劫之後本州有招安賊徒數千
屯駐日夜恣横子忞用法彈壓訖不敢妄動招徠百
姓通惠商旅課利增羡朝廷有大支遣數賴其用後
知明州設方略捕強盗取權臣之怒知道州奉公守
法値監司以出廵為名住本州半年子忞申陳小郡
窮乏應副批請不前又貽監司之怒誣以罪犯迎合
權臣之意遂被罷黜至今道州冤之子忞才力敏強
遇事立决持身廉勤愛惜百姓可以充監司郡守之
選
一右朝奉郎知潭州湘潭縣張承
頃知崑山縣値朱勔恣横之日承與爭論圍田為民
害遂被罷黜後知岳州之江平柳州之永興今見任
潭州之湘潭老于為吏夙夜在公賦斂均平訟獄明
允公人皂吏足跡不至鄉里視民如子防吏如寇民
感其惠凡有公家之事率先辦集其持身儉約舍飲
食之外一毫無所取公廉健决可以充郡守之選
一右朝奉大夫前知通州海門縣張久
頃任沅州曹官値徯洞黃安俊反守倅逃遁牒州事
與久賊遂攻城久倡率兵丁乘城守拒出城接戰數
日之間大敗賊衆保全一州朝廷嘉之先轉四官驛
召赴闕蔡京以久風貌不揚止令還任復為荆門方
量指教凡經久所按視民皆帖服無有詞訟遂使一
方田稅均平為長遠之利後授筠州通判為人攘奪
安貧不競退閒宫祠賦性耿介不干進可以充郡守
之選
一右宣義郎通判全州軍州事范寅秩在范氏中最有
智識有才幹頃權潭州通判府事賴之以冶又為宣
司屬官幕畫藉之亦多見為全州通判郡政調和發
摘縣令賍汚民間忻快可以充郡守之選
舉王蘋自代奏状
伏見秘書省正字王蘋早親有道潛心大業精深之識
可以備論思典實之言可以資獻納士林推重臣所不
如舉以代臣實允公議
中書舍人乞出奏状
臣輒瀝危衷上干聰聽退惟冒昧敢俟誅夷伏念臣愚
陋不才分甘遠外昨蒙陛下曲賜記存召還左螭遂司
外制每聞訓奬常懼弗勝既潤色之非工復論思之無
補日月浸久罪愆遂多而臣父抱疾晚年不獲迎侍人
子之志夙夕靡寧出而事君忠嘉蔑著入則事父定省
久虧不待人言臣自宜去仰祈洪造俯鑒微誠除臣湖
南小郡一次既使臣得遂于孝養又令臣粗習于吏方
他日復有使令誓將九殞圖報
乞出第二状
臣近具奏状陳乞湖南便親一郡至今多日未奉指揮
須至再干威聽伏念臣天禀頑固才出人下自頃違去
清光歸就色養意欲講明學問以備使令雖屢易于光
隂迄未成其志好再蒙收召適當戎車親駕之日不敢
辭避遂叨禁闥腹心之選亦惟陛下志在復讐事先討
叛國論初正志士思奮臣不自揆恐于此時得以涓埃
仰禆海嶽而不思智術淺短何補于論思辭翰不工無
禆于鼓動寖歴時序多積過愆是臣出事陛下無所取
材退思親闈徒虧子職有臣如此將安用之臣非不知
貪慕恩榮強顏就列而愚戅之性終不可移久處要津
悔尤日甚上辜知遇厥罪逾深臣是以悉罄悃悰冀蒙
矜許早降睿旨檢會臣前奏所乞施行庶幾他日猶得
奔走陛下左右殞身畢命别圖報塞臣不勝祈恩俟命
激切屏營之至
待罪状
臣于今月日具奏以潤色不工論思無補仰籲天聽乞
除湖南一小郡至今多日未奉指揮竊聞臣僚論臣行
詞失當臣已即時牒職事與在省以次官見在假俟命
竊念臣文學至陋謬司帝制不任所職上負恩遇退而
自訟其敢逃刑伏望聖慈早賜黜責以為詞臣之戒臣
不勝惶恐待罪之至
辭免徽猷閣待制奏状
准尚書省劄子三省同奉聖旨除臣徽猷閣待制知邵
州臣聞命震驚罔知所措伏念臣昨以空疎叨塵詞掖
蔑聞令譽徒積悔尤仰荷寬仁保全終始非臣捐軀殞
首所能報塞分憂之寄已懼弗勝次對之班豈宜輕授
切緣中書舍人在職一年不以罪去乃當此選故事具
存使臣得非所宜必致重招物議臣雖愚甚敢以死請
伏望聖慈察臣危廹特指揮寢罷待制恩命以安愚分
第二状
臣近蒙聖恩除徽猷閣待制知邵州臣即具状乞寢罷
待制恩命以安微分准尚書省劄子三省同奉聖旨不
允竊以中書舍人與待制均為侍從之臣自來由詞掖
外補必須在職一年仍非罪譴乃膺次對之選蓋所以
昭示恩禮不輕除授祖宗故事不可違也臣頃學贊書
纔踰半歲不能請止以逭刑誅今叨任邊州尚虞物議
之未允况西近清列本以待儒學忠賢之士論臣疵賤
則恩禮非所施考臣怨仇則刑誅不可免上當寵數無
一而宜雖知聖慈矜察下臣務存終始然使臣受所不
當得以速官謗又豈陛下保全覆露之本意哉臣所以
不避再凟必冀矜許非獨臣辭受之義謹自為謀蓋名
器所加必惟其稱乃陛下制賞罰馭人羣之要術也臣
敢冐死上還恩命伏望聖斷俯憐懇廹早賜指揮
第三状
臣近具奏乞寢罷待制恩命准尚書省劄子三省同奉
聖旨不允臣聞辭受之際人臣所謹辭所不當辭則為
偽受所不當受則為貪臣雖凡庸粗知義訓豈肯貪偽
再辱聖朝所以懇免誤恩稽違詔命者前奏已具陳之
矣分當在譴不合蒙休重念臣多積言尤久蒙間毁止
緣冐昧上玷簡知念若躐取顯名循㳂近例既大違廉
恥又增積罪辜苟物議之再喧請天威之果斷臣何足
道有累賞刑伏望聖慈矜其懇欵收還成命終始保全
乞宫觀奏状(丙辰)
臣昨蒙恩除臣集英殿修撰知邵州仰荷聖慈俾便親
養自去年十二月二十八日發離行在雨雪連月道途
濡緩于二月六日方至臣父左右去邵州本任雖止六
程迎侍赴官可謂近便而臣父自去冬以來屢感寒疾
氣血衰損尚多疲曳板輿登頓未任就途既迎侍之不
遑難委親而獨往輒披肝膽仰籲至仁乞除臣在外宫
觀差遣一次任便居住庶幾不違菽水之奉日勤藥石
之供臣父他日安康臣當别圖糜殞臣不勝祈恩俟命
激切屏營之至
辭免徽猷閣待制奏状
准尚書省劄子勘會胡寅昨除中書舍人已及一年奉
聖旨除徽猷閣待制改差知嚴州者伏念臣頃以荒蕪
謬司帝制禍機一發將速大訶仰賴陛下日月之明特
加照察天地之量曲賜保全分以州符俾便親養適緣
嘗藥猶未到官少效涓塵仰酬恩施豈期慈造尚爾記
憐雖在江湖不遺簪履改畀近郡次對西清併示寵榮
若為稱塞人臣之義無以有已東西南北惟命是從其
知嚴州臣更不敢辭避外所有待制職名本以寵遇儒
學之士如臣無取豈得冐居况臣昨忝詞掖未周期月
豈宜外補通會年勞雖眷待之隆念嘗近侍而叨逾之
甚必致煩言伏望聖慈矜其踦窘收還成命使免傾隮
永州辭免召命奏状(戊午)
准金字牌御封尚書省劄子正月七日三省同奉聖旨
召臣赴行在所限三日起發者伏念臣器能淺薄學術
荒蕪嘗被使令未聞報效比者切于歸養屢凟宸聽便
郡疏恩粗諧定省即之官所宣布詔條曾未淹時遽蒙
收召賜環甚寵盡出宸衷豈臣愚庸所能稱塞禮無俟
履夙夕靡遑臣已恭依嚴命起發前赴行在所臣無任
感恩惶懼之至
第二状
臣昨准召命已即時具奏依元降聖旨日限起發赴行
在外伏念臣愚昧頑鄙實無可用往者叨冐近班不聞
忠讜之益假守外郡又乏異最之效虛竊餼廩常負愧
心分合投閒庶免罪悔敢謂宸衷尚記簪履再加收召
恩意優渥豈臣捐軀碎首能報萬一退自量度震懼靡
寧伏望聖慈憫臣便養之心憐臣數奇之迹特降指揮
令臣且依舊知永州或除在外宫觀差遣一次庶安愚
分
第三状
准金字牌御封尚書省劄子二月二十六日三省同奉
聖旨胡寅依已降指揮疾速起發仍具已起發日時申
尚書省者臣昨在永州仰承召命已依限起發先具奏
知外臣緣用舟行遂成濡滯既至衡山縣略到臣父左
右省侍訖見不住起發恭奉嚴命再賜催促天威咫尺
不遑寧處顧臣何者若為稱副陛下收拾之意臣只數
日間至潭州一面出陸蹉程前赴行在次重念臣至愚
極陋無所取材豈敢仰當異恩如此之寵已具奏状乞
依舊知永州或宫觀差遣一次且令便養冐凟天聰隕
越無地
第四状
准金字牌御封尚書省劄子三月十九日三省同奉聖
旨令臣依已降指揮疾速起發前來仍具已起發日月
申尚書省者臣先具起發月日及辭免情實奏聞外恭
以陛下回鑾駐蹕凡所收召盡皆俊乂如臣庸陋無取
亦預招延恩命稠重實難稱副内惟色養尤所不遑仰
籲聖慈俯矜誠悃特降睿旨檢會臣累奏追寢召命以
安愚分
辭免禮部侍郎兼侍講奏状
准尚書省劄子三省同奉聖旨除臣禮部侍郎兼侍講
者竊以文昌貳卿儀曹為清選經席勸講儒者之榮遇
伏念臣識昧古今學迷閫奧召從遠服賜對便殿道閭
里利病之細何禆聖聽玷侍從高華之列遽被親擢知
效一官猶懼不克矧能共二必速顚隮方今多士並列
于朝廷壽俊皆承于顧問豈兹庸陋輒簉其間敢控悃
誠仰干聰聽特降指揮收還成命除臣一在外宮觀差
遣以侍親疾他日再被委使誓當粉骨上答隆私冐凟
威嚴無任戰慄
辭免徽猷閣直學士知永州奏状(庚申)
准尚書省劄子閏六月六日三省同奉聖旨除臣徽猷
閣直學士知永州者寵目維新俯增愧惕伏念臣昨丁
家難違去天臺風木不停痛深色養隙駒易過奄及禫
除慨此餘生分絶榮進敢圖洪造尚爾記存西序綴行
示不遺于舊物南邦假守俾未遠于新丘汗渙初頒涕
零知感便當祗受不合具辭重念臣緣在服中禀行先
訓北逾荆渚修省祖塋南至甌閩展親世族摧心本甚
血氣已凋總轡既頻指筋加緩豈餘精力克任顧憂而
况延閣清資儒林妙選併令冒處尤用弗遑敢籲聖慈
盡收成命庶獲訪尋藥石棲息衡茅倘偷歲月之安少
復神明之觀使令再及糜捐是期
第二状
昨准尚書省劄子三省同奉聖旨除臣徽猷閣直學士
知永州臣尋具奏辭免竊慮道途濡滯未獲上徹天聽
須至再有干犯威顏伏念臣孤露餘生亟蒙記錄超畀
職名付以便郡所當奔走官次少圖報效實緣累歲憂
患心氣耗傷指臂舊痾因而加甚記事多忘書判又艱
以此承流定虞曠弛至于通班内閣所以待遇賢俊臣
昨忝卿貳甫閱旬時遽蒙恩除尤不當得今臣既懇免
郡寄有自逸之嫌更不敢輒丐祠宫覬無功之禄只乞
聖慈檢會臣前奏及今次所陳特降指揮併收成命具
令休息疲瘁收拾神明年歲之間獲就安健自當請被
任使仰答天恩冐凟威嚴臣無任惶恐戰慄之至
申尚書省議服状(庚申)
禫服人胡寅右寅輒有私義仰干朝聽伏念寅于先父
諡文定為世適長子服母李氏繼母王氏喪合齊衰服
祖父祖母喪合期今來服先父喪見在禫制昨紹興六
年正月先父得末疾初委寅以承家主祭之事于四月
内得建州鄉人劉勉之書責不歸見世母升堂而拜以
盡融融洩洩之意世母者先父同堂三兄之嫂也先父
震怒所患遂增作辯謗一篇以授寅二弟寧宏及三兄
之子見任建州教授憲又授父指令寅答書以曉勉之
寅請曰升堂而拜融融洩洩母子事也勉之安得此言
先父曰此欲離間吾父子也汝祖母于汝始生收而存
之即以付吾吾時年二十有五婚娶之初孰云無子而
洎爾母氏劬勞顧復以逮長立遂承宗祀亦惟不違汝
祖母愛憐付託之重于汝之大義本末如此汝他日于
世母當厚有以將意而已寅自是請問情義曲折至于
再三先父所告曾不越此且曰汝于吾言未能一聞而
信則以勉之離間之言為是乎今來寅禫制將畢遂還
建州省覲世母以遵遺訓又聞諸道途得鄉曲議論謂
寅于此時當為三伯父追服此寅所不禀于先父者也
若據而行之則士大夫謂寅伸其私意干貳正統非為
人後之實若斷而不用則士大夫謂寅忘其世父故匿
服紀將加以不孝之名惟仰奉義方不敢違背而參稽
衆說必有折衷謹具申尚書省伏望參政僕射相公詳
酌特賜敷奏取旨下禮部太常寺定奪明降指揮非特
使寅得所遵守不為名教罪人實足垂之四方詔示後
世伏候鈞旨謹状
斐然集卷九
