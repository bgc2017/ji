斐然集卷二十八
宋胡寅撰
跋高宗御筆
建炎三年夏四月上移蹕建康臣蒙賜對為尚書郎未
幾擢司記註是時上銳思致理招徠賢俊臣父安國以
給事瑣闈再被嚴召六降敦促之命申以使人復因臣
奏事坐旁開借玉色問及臣父造朝之期宸翰寵頒備
形德意而臣父抱疴寖久艱于入覲臣繼荷聖恩曲從
所請退食祠館俾就色養仰惟急賢願治多士傾心孝
愛之風形於四海豈臣父子獨受隆賜謹以雲漢之章
寫之琬琰四年夏四月宣義郎直龍圖閣主管江州太
平觀臣胡寅謹記
跋唐十八學士畫像
昔孔子語冉有曰衞庶矣冉有曰又何加焉曰富之曰
富矣又何加焉曰教之唐文皇不世出之君也房杜宗
臣之魁也相與圖治至于斗米數錢行旅不齎粮則貞
觀之功極矣其禮樂道化無傳焉千載一時而所成就
止此可不深嗟而重惜哉故予嘗論三代而後獨漢光
武明章之治庶幾于教者可一變而王也因觀羅湜所
藏唐十八學士畫像遂書其卷末
跋劉殿院帖
自新法禍民天下塗炭獨謀殺人者蒙首免之惠至於
令人習知夫按問欲舉之便也其不忌之寖酷矣方王
氏秉國之時闔闢雷風動搖山岳抗議而變之固難覩
禍敗之後追賞盡言而於弊法則未之有改豈特首免
一事而已哉此公卿大夫之恥也寄語公嗣孫駸駸萬
世用尚克勉之
跋唐質肅公詩卷
質肅公父子以忠直為宋名臣天下知之不待贊譽也
嘗聞道鄉鄒公語先君子曰子方送行詩惟王介甫為
最獨記其一聯云薄俗易高名已重壯圖難就學須強
謂不止於歎詠而已二公名節始終俱美而介甫當權
面斥質肅公使發憤而薨竄逐諫院使流落至死介甫
之學非不強也其行事乃爾果孔孟之學耶今臨川集
中此詩不存然言不可以人廢故書以附詩刻之末抑
以見公於語言者未必能踐而重厚簡默之人其所立
必有大過人者如質肅公父子是可師也
跋陳諫議書杜少陵哀江頭詩
諫議陳公所書公外親臨江蕭君建功得而藏之云公
之絶筆也公學行文章皆居第一流而尤顯白聳動于
天下後世者則以知蔡京姦慝禍國于未用之前也此
書信其絶筆是乃憂思至痛之情言不見用身且竄逐
視國家將危而無可柰何後之覽者猶欲慟哭流涕而
况其身親之者乎嗚呼悲夫
跋畢文簡與寇忠愍帖
古者人君將有事于四方必使知者慮義者行仁者守
澶州之功用此道也夫應事于倉卒者其難有甚於耳
聞目見切身經慮之熟也文簡諸公文昭武烈乃當晏
粲右文之旦伏觀此帖詞平意和不見凌遽非有大過
人者必不能成天下之大事也遐想其人願為之執鞭
而不可得
題畢西臺墓誌後
西臺公與師垣恭氏為布衣交有同年之好蔡既擅國
亟欲引公助已公謝絶之遂坐黨入籍後又數寄聲通
殷勤公終不荅以此坎壈竟不得試彼富貴熏天忽與
草木俱腐而公德名義爵皭然不緇得喪榮辱果安在
哉予晩生不及識然高山仰止心誠好之與其子季我
遊獲見銘文伏讀三歎因書其後
跋楊龜山李丞相送鄧成材詩卷
君臣之義與節義之辨在今日尤所當謹者成材為盱
江幕金人檄至守以城降成材爭之不可乃弃官歸成
材為小官所守已若是是宜先覺名臣深嗟而重賞之
行且為世用矣願卒此志昔在仁祖時朝臣送唐子方
詩皆譽其直諫之美王介甫詩獨曰薄俗易高名已重
壯圖難就學須強識者以為得古人相勸勉之意予於
成材亦云
跋胡待制詠古詩
前事之不忘後世之師也古人求多聞將以建事貴多
識所以畜德至聖賢猶不敢不勉而後世之士有寸長
片善則裕然若不啻足矣以儒士為無用以古學為迂
僻非史洪肇之倫則原伯魯之流反理冥行身世兩敗
吁可憫矣宗兄汝明有志當世不以材能自高又尚論
古之人形於詠歌觀其所否可以知其所不為味其所
與可以見其所景行非特評史蓋言志也如不用則已
用則吾知其無率意而行揚已矜衆之事于昔人建立
必有所到矣三復欽仰題其卷末
跋李尚書路樞密送張元裕主簿序
某識德餘十有六年每見之口道古今而未聞其論醫
觀李尚書路樞密所與序跋則知德餘兼通神農岐扁
之術而有家學蓋恥以藝名耳某曰醫已人病救人死
君子之心無足恥者向使德餘既富且貴而殃民害物
其可恥豈不甚乎今仕而不偶曷若己人病救人死如
君平賣卜稍可藥飢而止斯亦賢於受禄居位而為人
病者遠矣德餘試思鄙言
跋葉君論語解
學者得一官皇皇於進取若不及忽焉老死莫知自憐
滔滔皆是也超然年將六十方且從事於童習之書忘
其飢寒之困可不謂賢乎著書既難釋聖人之言尤非
易要當多求博取以會至當驗之於心體之於身則考
諸前言往行而不謬矣斯道也有志者殁身而後已超
然其懋哉
跋石洞霄傳
死生之際為異學者名之曰一大事至于刳心没齒而
不能辨而石虛一蹈履白刃有守無惴夫豈一日所能
哉觀其被召不留得官不居見林生而不屈對人主之
問而不諂其胸中蓋有過人者得非讀南華之書而深
造者耶使其早得所從知孔孟之正其所成就又豈止
此哉
示張醫
一切有為法不可以利存心以利存心雖善亦惡務合
於義雖有小失不害其為善也觀諸君譽張生者謂其
有活人之術以濟物為心而無所取信斯言也可以為
良醫矣雖然術無盡而心易倦利能動人而義難終也
惟不以譽己者自足而思進吾所未足則岐和扁華亦
將可及爾尚勉之哉
題嚴子陵祠堂
嚴子陵不屈于漢光武其襟度高遠非世俗淺丈夫所
知姑置勿論其告友人之詞曰懷仁抱義天下悦阿諛
順旨要領絶士大夫能奉此二言之戒庶幾往來祠下
不點汙山水它亦何足道
示雲瑞
先祖父中大公隱約時聚徒教授長老元嗣方童丱在
衆中讀書最穎出其後為僧得法名振禪林有詩二十
篇寄先君雖灰心槁形非欲以言語自名然竒氣秀發
溢於翰墨終不可掩先君感舊歎今以兩絶句荅之嗣
没將十年門人雲瑞開堂於永之報恩機緣密熟意象
恬遠有師之遺風乃錄兩絶句使刻之石則未知讀之
者以為追隨香山之人歟抑以為不入蓮社之客歟紹
興十一年七月望日武夷胡某書
題草衣寺松碧軒
此軒舊為曲廊趨惡濁之地脩老斷其去路闢南壁為
小牖於是嶺谷蟠互大木森映盡在目中軒雖小蓋草
衣之勝處也林壑諸木惟松尤盛軒當樹半秀色如潑
故以松碧名之凡材雖多不足數也胡明仲書
斐然集卷二十八
