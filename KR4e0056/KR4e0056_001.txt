耕學齋詩集卷一
明袁華撰
騷
歸來堂辭(有序)
歸來堂者相州别駕章侯之所作也侯年踰知命即
解印綬歸奉母夫人張于兹堂此歸來所以名也侯
今七十有五斑衣白髮稱觴獻壽此天壤人間之至
樂也汝陽袁華乃作歸來堂辭以美之其辭曰
翼翼兮新堂高明兮孔揚睠青龍兮東下覽鳳凰兮南
翔堂中美人兮金玉其相入直承明兮近日月之清光
踰河湟兮度隴蜀歴井陘兮上太行瞻白雲兮孤飛悵萬
里兮遊子羌弭節兮縣車升斯堂兮奉甘旨斑衣兮被
被列曾玄兮濟濟舞婆娑兮稱兕觥樂怡愉兮豈弟新
堂兮翼翼旅楹有閑兮孔安且碩繄千秋兮萬年子子
孫孫兮期永保而無斁
招鶴辭(有序)
玉山顧君仲瑛哭母於吴興之商谿歸葬綽墩先壠
念母九泉不可復作乃築亭於神道之左遂仿蘇僊
耽故實扁曰招鶴汝陽袁華為製招鶴辭三章俾歌
以招之庶幾化鶴一歸少慰終天之戚云其辭曰
胎仙翺翔兮蘂珠之宫薄雲漢兮溘埃風乘火精兮自
養抱貞素兮氣内充朝扶搖兮丹丘夕裵徊兮玄圃繄
故國兮丘墟冡纍纍兮下土
蘂珠之宫兮胎仙翺翔美嬋媛兮玄衣縞裳遲夫君兮
未來擥青田兮璚芳長夜漫漫兮窅不見日子哀鳴兮
血化為碧蕙帳空兮猿驚心旁皇兮反側
新亭兮桓桓欝鬱佳城兮松栢丸丸疏玉泉兮交流樹
琅玕兮為樊山川綢繆兮道里阻脩陸有虎豹兮江有
潛虬胎仙翺翔兮歸休玄間窈冥兮不可以久留
哀宋姬(有序)
宋姬者肅王樞女也幼於水濱得玉印文曰金妃之
印靖康之變金主納焉或云符印之䜟夫父讎不共
戴天當國亡家滅之餘猶委質以求全者君子不取
也姬眎死特易事欲求其死以不死耳故屈身以侍
巾櫛儻一言以覬主聽庶二帝生還雖蹈鼎鑊不憾
也主復徙二帝於五國城姬諫而主怒以匕首殺之
予哀姬之志不克信而嘉姬之死得其所夫處變而
不失常道者其惟宋姬乎其辭曰
膏吾車以北征兮邅黃龍之故城山川蚴蟉以鬱盤兮
維完顔氏之所京繫二世之䧺特兮日從事乎兵革何
靖康之蒙塵兮身降庶而竄謫粤王樞之有女兮亦俘
纍而在行符玉文之印䜟兮充下陳兮椒房甘委命而
盡節兮羌隕身而奚益俟事機之可乘兮雖九死而不
惜胡宋祚之中衰兮徙二帝于窮山之隂昧大義而共
戴天兮荃不媿于中心陳讜言之謇謇兮矢弗從而繼
以死也何彼蒼之不鑒其忠誠兮竟損生於匕首也噫
吁戱天乎不仁兮俾獨攖其荼毒父為虜兮國隨覆身
既死兮讎不能復謀弗克兮為大僇哀幽憤兮不平河
流湯湯兮征鴻肅肅金源兮走鹿祐陵兮拱木陳吾辭
兮弔貞淑魂其歸來兮故國
古詩(四言)
費侯興學詩(并序)
崑山州廟學唐縣令王綱所建記之者安定梁肅也
五季之末廢于兵宋知縣邊倣始克復脩記之者太
原王禹偁也政和迄宋季重脩者屢矣國朝元貞元
年陞縣為州置博士弟子員延祐初遷治太倉而廟
學亦廢越四十有三載張氏入吴以州治瀕海江無
以盛民而固圉也復歸舊邑今守東平費侯某下車
首謁廟學憮然而歎曰學校者教化之本也盖不可
一日忽踰年政成民信乃出其廪稍之贏新作戟門
及講堂撤禮殿之舊而加崇廣焉作齋廡以居學徒
則又民之輸材而為助者嗚呼若費侯者其可謂知
所本矣詩曰維桑與梓必恭敬止況學校乎華也參
職郡庠沐賢侯之教養覩兹輪奐實重依歸乃歴考
廟學之廢興為詩一章以美之詩曰
肇昔婁校王令綱作五季披攘鞠為叢薄火德阜隆芟
除苛虐久鬱而信聖道孔昭蕞爾吴越既入王略繄邊
倣氏聿來主學庀材僝工不日而落歴宋祀三百執事
有恪扵赫皇元龍飛朔漠詔陞縣為州建官錫爵置博
士員以訓以飭治遷於東民實新邑廟隨所在兹實榛
棘歲在實沈海氛梗逆復歸舊治邑廬如昨明明費侯
英傑卓犖既牧我婁民復繕我城郭漸摩煦嫗民瘉無
瘼舍菜在泮考藝問業眷兹頽圮心焉怵惕相方眎阯
爰䆒爰度采石于山斬木于壑工師子來乃礱乃斵乃
表脩桓重門有覺外象靈星内列畫戟中嚴禮殿既崇
且碩鳳麗于甍龍攫其角言言齋廡左右翼若横經有
堂釋奠有樂多士遊歌有館有榖費侯戾止在泮獻酌
冠弁俅俅不吴不謔頋瞻基搆昔庳今擴不有君子其
何能益嗟吁諸生夙蒙啓廸爰止其所涵泳朝夕服我
聖訓伊侯之德願侯壽考如金如石懋繼前脩永永無
斁
送秦文仲歸崇明拜祠墓詩(有序)
淮海秦君德卿教授鄉里垂四十年歿而門人私諡
曰孝友先生其行述見鉄崖楊先生所為墓銘崇明
桑梓里也至正庚子高郵張君某同知州事始白於
有司列祀校官之先賢祀祠以天賜堂主李君配焉
明年春正月其子約將歸拜祠下并展三世松楸汝
陽袁華追餞于婁之上而贈君詩詩曰
維秦氏先裔本顓帝玄鳥誕祥爰洎大費湯湯洪水佐
禹平治賜姓曰嬴是為栢翳下逮非子主馬汧渭厥馬
蕃息賞延于世助之土田錫以爵位自岐徂酆奄有其
地以國命氏子孫蹶蹶冉相非商從學洙泗卒業聖門
身通六藝三輔萬石漢稱循吏曰綿曰族曰舉曰系或
栖巖穴或推孝義文鳴淮海肇自觀始䟽派鹽城丁宋
之季南遷海隅相宅天賜懿自山父威儀棣棣玉立長
身清廟茂噐授經於方力求源委朝斯夕斯黽勉弗替
貢于通州詩冠多士粤有仲子才德粹美肥遯居貞行
端學邃蔚彼鳳麟為邦家瑞講道鄉里垂四十載一裘
一葛不事華靡高爵榮名視若敝屣沈潜理域仁經義
緯性命道德經史傳記孜孜討論由内及外立言垂憲
先正是嗣後生小子為所矜式歿有門人孝友表溢崇
川之陽木栱墓隧揭示素履有隆斯碣偉哉張君恂恂
豈弟以仁教養以德撫字下車省俗振舉淹滯表里旌
賢風化所繫嗚呼先生匪爵而貴上陳道統乃白有司
翼翼新祠翬映泮水約承家學繼志述事兢兢業業罔
敢荒肆春雨既濡勾萌叢萃頋瞻桑梓油然孝思駕言
遄歸乘桴海澨䲔波砥平雲颿宵濟展墓拜祠聿脩厥
祭何以將之旨酒肥彘言言高門列戟周衛七貴五侯
充車結駟不學亡術崇殖貨利未及百年子孫皂隸聞
先生之風胡不少媿滄溟滔滔奔流東駛有如秦氏世
澤罔既於千萬年祀事不墜我作歌詩昭示來裔
武陵小隠
武陵者何婁市之梁也小隠者何史君仲先之所居
也居市而曰小隠者何謙辭也賦詩者何美之也詩
曰
小隠山林大隠㕓市奚論小大惟適所止貞哉仲先如
金如玉隠居行義不志於糓武陵之南婁水之隂有宅
一區嚴邃靖深其中何有有琴有瑟亦有圖史積之秩
秩井冽寒泉林實嘉橘芬敷沃若清隂滿室匪樹之茂
乃德之殖其心孔仁其門多疾既隠于市又隠于醫施
不責報維先哲是師我作歌詩以詠以吟願堅素履永
播徽音
趙氏一瓢春軒
齋居如壺迥非人間傲睨太虛心超古先霽月光風湛
然天真維趙顔子一瓢之春
顧仲瑛栖禪小象
猗與若人青年偉才鬭雞長樂走馬章臺歸來丘園高
風絶塵冥栖遠蹈唯務光是倫矯矯虎龍風雲翕從陳
情退避于北山中中歲慕道閱經律論員顱方袍指心
見性有田一成有宅一區壺觴圖史足以自娱雲山蒼
蒼松籟謖謖雲臺炯然不假模貌
耕學齋詩集卷一
