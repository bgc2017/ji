耕學齋詩集卷四
明袁華撰
古詩(五言)
述懷贈鍾安期
我游錢唐時始識種雲叟種雲江夏姿意氣傾牛斗小
閣瞰重湖掩映柳州柳數過南陽君高居宅其右長身
美丰標清廟列樽卣堂前兩槐樹薿薿葉碩茂清言坐
竟日炊黍剪春韭極稱安期生亹亹不絶口前年往京
師同汎具區藪傳舍遂識君傾盖若舊友艤舟垂虹側
返照在戶牖鱠鯉烹鳬雁張燈夜置酒哀絃展清商撫
節歌擊缶間别情何長愧乏報璚玖去年南陽歸往勞
或恐後君至我適來良會亦非偶我留洪橋市君宿南
屛阜相過半舍餘觴熱屢奔走廹暮即下榻瓜果襍野
蔌秉燭坐假寐欲睡還掣肘自言上有親龍鍾及黃耉
下無應門兒内乏主饋婦干禄閩中郡風埃面多垢薄
遂終養計奄焉失慈母履霜悲風木居廬歲時久今年
來婁江訪我意彌厚睠兹春夏交新綠暗林藪别君殊
作惡思君&KR0870;延首呼酒與君飲中懷與君剖昔如鷹脫
韝今若魚在罶北南屢邅回齟齬動輒咎長歌送君行
輾轉愈懷舊種雲已仙游空室泉瀏瀏南陽往泉南未
省回轅否相逢倘問予為言安畎畝
次韻雲扉講師游南山有懷張外史舊游
昔陪張外史躡雲上崔嵬前登風篁嶺酌泉蒼蘚堆後
度麥岡重荒墳際蒿萊陵谷嗟變遷覽兹良悲哉維時
莫春初鳥乳聲喧豗行循靈石澗坐覓繙經臺萬竹森
玉立雲扉絶纖埃楊氏椒房親葬母此山隈想當全盛
日軒盖如雲來至今清壑亭金鋪照莓苔行觴藉草飲
蔬果襍櫻梅賴彼二三子促席相延陪醉題素壁間辭
翰粲瓊瑰掩映房山詠光怪燭九垓騎鯨上天去化鶴
何年回二妙不可作撫卷心孔哀
送張師允銓選江西
豫章古名郡上應翼軫躔山川互聮絡直與荆蠻連帝
憂南服遠何以寄蕃宣相臣躬秉鉞開府大江邊甲兵
洗瘴雨戈船清海烟黔黎含瘡痍守令頼才賢考績分
殿最三載方起遷謁選詣闕下道里阻且綿廷議經濟
臣銜命出典銓張君廟廊噐授節斧扆前軺車適楚越
春花正芳妍奸貪宜屏黜廉慎屬陶甄憶昨識君初乃
在婁之壖别來六載餘懷君思煩悁盜賊各已息徑上
官河船側聞江淮間斗米錢三千㸑骸易子食溝壑多
棄捐遴選得循良庶可解倒懸黽勉王事畢綵衣舞蹁
躚矧兹休明運獲見忠孝全離别不足惜載歌皇華篇
次韻頋玉山感懷
金粟老秃翁喪女及二婦情鍾政我軰況爾中年後值
兹世濁惡喧呶互紛揉逹觀了死生放浪無何有汎覽
經律論一室僅如斗蒲團竹匡床趺坐各雙肘心如大
圓鏡觸處靡不受榮辱既俱忘恒欲烹走狗獨憐孫與
甥哀哀失慈母誰能斷嗔愛毗耶有無垢所談不二法
究竟唯濡首宿業想未償驚心血屢嘔深秋天氣暄桑
柘葉黝黝念子築杭城土石躬自負城高石易盡鞭箠
無所取書來知近況黧面龜兩手新榖幸登場日夜操
杵臼悉供役夫養老稚曷餬口安得海宇清關塞忘戰
守歸耕對兒女畜雞豢肥牡側聞王師出鐡馬渡河久
中軍霍嫖姚報國忠肝剖鼓行擣虎穴若拉枯共朽捷
書尚未至西風又衰柳思之轉欝陶澆愁唯有酒興亡
信有數蛇斷秦鹿走荷鍤死使埋四郊多培塿
匡山五詠
看松閣
匡山何崪峍如拳突中央萬松列巖岫天蟜蛟龍翔若
人抱貞節眄柯日徜徉微吟息高蔭燕坐絃清商茅屋
三四楹蘿翠友嵐光謖謖靈籟響隂隂芳晝長采花釀
秫米斸苓充餱糧何殊陶貞白結樓居華陽
烟雲萬頃亭
英英白雲飛瀰漫被巖谷儵若大瀛海洪濤互起伏好
風來自東流膏潤山木攬之不可得卷舒一何速危亭
俯松抄冥&KR0679;入遐矚靈物既深潜隂淵寒氣肅有時出
膚寸海宇溥霑沃終乘游帝鄉矯首謝塵俗
在上亭
衆山皆部婁小亭立孱顔仰觀逼霄漢俯視迷人寰一
勺滄溟水數點甌閩山朝暾照澗谷紅紫何斕斑蘭荑
茁石罅鞠叢冒谿灣芳林春夏交好鳥聲關關醉騎黃
鵠去笑挾飛仙還朗吟萊公句高風諒能扳
清高亭
層巒壁亭北靈淵匯亭西野芳新綠合巖扉空翠迷林
深不見日地迥惟聞雞草木氣膠葛六月流冰澌逹人
逍遥遊散策凌丹梯澄懷適野性觀物和天倪易同醉
侯講詩為應真題急流能勇退名與三高齊
環中亭
崇岡積蒼雪羅立展屏幛巘崿犖确中芟夷得平曠四
頋何巍然鑱雲開疊嶂山如衆星列環拱皆北向一亭
據中央勢欲兩相抗天高氛翳消春還淑氣暢激水流
羽觴鳴琴發清唱俛仰宇宙間覽古興慨忼
送友人之明州衛
裔夷倭奴氏僻分帶方東頑嚚罔率化不與中國通椎
結斑斕衣習俗相剽攻輕生蹈巨浸出沒如熛風爰止
崇明里掠虜肆奸兇桓桓張將軍擐甲登蒙衝手中三
尺劔紫電明霜鋒追北海門右殺戮無遺蹤執俘仍獻
馘錫爵酬厥功拜命赤墀下進秩佐元戎四明古句章
海水青浮空山川既佳麗人物亦豪雄感别意惻惻懷
古心忡忡南薰吹旆旌小隊羅刀弓長途驛馬疾遠浦
渚蓮紅勉旃同前烈策勲銘景鍾
拜劉龍洲墓歸飲清真觀以龍洲先生遺墨分韻
得何字
龍洲湖海士瘞玉崑丘阿山川邈如昨喬木拱烟蘿偉
哉二三子覽古發歗歌披荆弔遺跡窆石臨嵯峨嘅嗟
歲月流奈此湮沒何立闕表墓道大刻盤蛟鼉維時春
載陽好鳥鳴聲和麗牲拜墓下冠盖相駢羅山僧出遺
墨保護百年多縱横廿八字恍若龍騰梭緬懷攜彘
酒風雨渡江沱中原雖在望泪落如懸河安得起九泉
執手野婆娑歸憩玄館夕涼風水微波詩成想丰采寤
寐儻來過
書畫舫小集送謝子蘭過江東分韻得雲字
曲館衆芳歇方塘西日曛曲闌楊柳樹秋水白鵝羣謝
公浮家隠囊盛惟典墳書畫船自操子前中細君胡不
歸故里故里闇楚氛玉人張離筵高軒水沄沄翼若青
翰舟汎彼江之濆扣舷歌少海問字客如雲紏罸觶載
揚探題詩屢分君言適江東研田事耕耘暫屈鴻鵠志
組織雲錦文蹇予風塵表孤陋寡所聞何日往從游騷
壇策竒勲
自錢塘附漕舟汎海至石墩時至正乙亥嘉平廿
三日
平生遠游屐歴覽名山川北上齊魯境西泝荆襄船承
平百年久關塞靜風烟道里不裹糧朝吴暮幽燕豈意
戎馬生跬步那可前朅來錢塘城雉堞雲山連帶甲三
十萬兵革利且堅中軍霍嫖姚智勇開三邊井邑百戰
餘白骨蒿萊纏粮道又梗阻故里難回邅漕侯萬人傑
饟運來江壖倉皇問歸路黃色眉間鮮太守敬愛客江
亭祖離筵臨行重贈詩詩句清且妍暝投海門泊嘽急
鳴哀絃長星蚩尤旗光亘奎婁纏修德弭天變聖主方
求賢黎明衆船開張旗鼓闐闐推篷視海色雪滿羣峯
顛龕赭天設險峽東崖倒懸英雄已陳迹濤浪猶掀天
尚餘射潮箭錢笴大如椽揚颿出海口風靜波漣漣雪
霽天宇高眺遠意所便甬東山數點跕跕若墮鳶潮汐
既有程往來誰使然昔人去己遠此理何由宣兹遊信
竒絶豈獨坡翁專舟歸石墩浦微渦生頰顴戴星蹋沙
尾借榻營中眠盤餐薦蠏蛤調鹹異肥羶匪私一飯恩
幸獲能生還人生涉憂患所貴道自全聊以慰旅懷長
哦遂成篇
賀梅子玉州判陞同知
崑山古婁縣肇自秦漢置沿革無靡常東西屢遷治張
昭首錫爵習俗頗醇粹徂晉歴唐宋天挺生人瑞王李
文武才范衛廊廟噐流風尚不泯比屋敦禮義偉哉教
養功必藉循良吏皇元集大統經國遠垂制乃俾縣陞
州秩眎古男衛牧守責匪輕考最&KR0640;五事州介江海交
梯航四方至擊筑吹笙竽化居聮甲第邇年兵旅興連
營舉烽燧征輸星火急慘慘民日瘁不有賢者出何以
慰憔悴夫君列仙胄來作州佐貳炯然玉壺冰豈受纖
芥翳忍窮如銕石蔬食不二味繡衣觀民風徒步屏車
騎察君能盡職務德布恩惠上卿太尉府待君位不次
區區貪墨徒朘剥崇貨利事露藉其家竄殛及輿隸嗟
彼本無術視兹胡不媿蹇予濩落材佔畢守章句聊以
紀之詩用告諸在位
題畫禾
梅雨暗澤國布縠鳴桑隂吴儂躬耒耜播種廼力任來
牟既登場出水秧森森立苖本欲䟽庶防稂莠侵嘉實
秫垂田霑溉雨露深猗嗟周后稷萬世民所欽栢君天
驕子游宦非素心吮墨抽秘思新圖重南金如何祐陵
筆只解寫花禽
送章元師之汴梁
孟秋天氣肅樓船出東瀛微風吹五兩初日明雙旌曉
踰料角險暮泊淮隂城木落原野㢠銜枚夜兼程大梁
古魏地昔為宋東京吹臺尚硉兀艮岳猶峥嶸弱冠曾
一游興懷動中情弩力保明節麒麟紀勲名
送陳原夫還鄉
游子念鄉里囏時未得歸心逐征鴻去目送孤雲飛海
内同文軌買舟婁之水春還雪己消方塘麴塵起江傾
東固山遺廟荒墟間重經舊閭里感慨淚潸潸兒童喜
君至烹鮮擊肥彘親知喜君還扶老兼攜穉握手話綢
繆同尋昔釣游始信還鄉樂猶勝萬里侯
崑山五詠
婁侯廟
婁氓尚滛祀祠廟徧村墟疾病罔醫藥奔走訊羣巫椎
牛釃酒醴婆娑樂神虞神不歆非類傳記言豈誣聖人
制祭法有功則祀諸崑山漢婁縣舊邑禾與與婁縣名
尚存今在城東隅張昭洎陸遜封婁肇自吴桓桓孫將
軍仗鉞東南驅升堂拜昭母情好昆弟如策薨受頋命
擁立運謀謨諫獵止酣飲禮下魏使車忠言不見聽託
疾居里閭舉邦憚威嚴卒年八旬餘伯言雖後出智略
雄萬夫權配以姪女數數詢良圖一從吕蒙舉乃修荆
州書潛軍克公安徑進守宜都走蜀夷陵城蹙休夹石
區相吴柄國命上䟽陳立儲赫矣兩侯功彌久而弗渝
太守念婁氓報本昧厥初滛祠既撤毁左道咸剪除改
祠祀婁侯像設崇屋廬復覩漢威儀清風肅貪汙遂令
此邦人車盖相填於雨暘及疾疫走禱來于于穹碑紀
顛末大刻龍騰拏于以告來者并解婁氓愚麗牲歌送
迎萬世奠厥居
王御史墓
有宋建王極汴京欝嵯峨仁化浹邇遐林林英傑多崑
山雖僻左士風粹而和明經擢高第踵接肩相摩御史
鄉先生學術正不頗五傳究終始&KR0640;論訂舛訛粤在宣
和間褎然中巍科初主麗水簿言事何委蛇說書輔春
坊執法居諫坡從容荅時相直氣凌太阿范公在館下
詰責加切磋卒為廊廟噐詞源浩江河高弟沙隨程入
室非操戈宋史書列傳耿耿名弗磨世變陵谷遷百年
無幾何城南新漕里荆榛埋銅駞景行世仰止高風激
頹波門墻既有限樵牧安敢過再拜重興感臨風動悲
歌荒苔封斷碣太息為摩娑
李侍御墓
散步城南門始得圓明里宰上木己拱泉下者誰氏披
榛踏宿草羡門半狐豸勛閥表阡石云是侍御史力行
敦古學名衡其姓李世家本江都娶婦居婁涘射策明
光殿看花長安市出宰施善教矧肯猛政理至今松陵
月清光照江水拜命登霜臺白簡冠獬廌上言論奸佞
手將逆鱗批勢障狂瀾回屹立中流&KR0008;五賢不一肖賦
詠光傳紀掛冠歸落菴著述惜寸晷碩學邃易經集傳
發微旨豈唯淑後進千古垂範軌九原不可作清泪何
漇漇鄉里衆富兒厚葬從奢侈黃腸題湊密劵臺文繡
被可憐土未乾荒烟横斷阯後世仰高躅庶激俗靡靡
復墓限樵牧何異子朱子
劉龍洲祠
劉君廬陵秀胷次隘九州倜儻負竒氣辛陳同侠游西
登峴山首北望多景樓長謌過慟哭志在復國讐異材
世間出高揖輕王侯奈何攀桂手不能占鼇頭肆情詩
酒間文熖射斗牛崑山非故里遂為潘宰留五十死無
嗣埋骨東齋陬世代倏變易夷墓為平疇有司重封表
立闕樹松楸何人奠麥飯淒涼土一坏建祠立神主買
田供庶羞仁哉太守心祭祀亘千秋
朱節婦墓
節婦茅氏女嫁為朱虎妻主饋事尊嫜婉娩年方笄夫
官水衡守舅長大農司饟饋轉渤澥功與鄼侯齊厮養
紆青紫第宅切雲霓天道惡盈滿䜛言致勃谿舅既瘦
囹圄夫亦為孤纍節婦沒入官詔賜提點師衣袂結兩
兒晝夜呱呱啼義不負所天矢死心弗移抗志厲節操
師亦興嗟咨漕侯卯金刀拙菴比丘尼仗義出金帛以
贖節婦歸幸脱虎狼口寄食居招提仰望浮雲馳目送
孤鴻飛俯視齠齡子良人渺何之百感集衷腸形與神
俱疲為婦當死節為將當死綏一病竟不起孤魂遂無
依槥櫝自京邑歸葬婁江涯孝哉猶子謙具詞陳有司
移文上臺省進奏對丹墀譬比曹令女夫死家誅夷勇
烈雖少異操行豈相違請錄付史館敦俗淑民彛制可
出鴻恩甄表發潛輝荏苒三十年荒墳草離離落日下
牛羊蕪沒少人知偰侯古循吏為善日孳孳大書刻堅
石華表雙巍巍朽骨懷深恩豈獨邦人思感嘅成五詠
紀實匪干私
送郭安道陞憲椽
太山何岩岩上與雲漢通流光洞相射照耀金芙蓉黃
河水湯湯奔流去不已東下滄海深曾波渺無涘頋此
河山美襟帶鄒魯疆扶輿孕神秀人物産賢良粤生我
郭君秋水炯雙目清標頎而長碧梧峙鸞鵠結髮讀書
史浩氣衝八虚嶄然見頭角頓與衆子殊周還丈室中
左圖右文史父母有愉容隣里皆仰企布衣束韋帶簞
瓢恒晏如游心羲皇上自許稷契俱出門天地寬飄飄
遠游志便欲凌高風赤手搏虎兕西逾秦隴地東泝大
江濆為愛九華好結茅栖白雲奈此堂上親鶴髮被兩
耳家無擔石儲何以奉甘旨暫捧毛義檄菽水聊怡顔
緬懷遠大噐置身簿書間朝趨鴈鶩行暮歸問安否克
孝復克勤天賦非矯揉耿介守貞潔剖決言便便俯仰
洎十載東西郡屢遷冰霜操愈堅剛柔不茹吐黃堂飛
薦章姓名逹烏府八月繡衣使持節江之東薅荆薙榛
棘狐狸亦循蹤掄才惟若人修能獲舉援行看補舜裳
胷有五色線黃梅雨初霽移文下桃州隸卒效奔走車
騎擁道周班荆西郭門長途馬蹄疾遥望敬亭山草木
似相識行行至蓮幕挺挺立霜臺平生多抱負今日良
慰懷江左民力疲況乃苦傜役早夕被鞭笞征歛從何
出貪汙挾勢權舞文肆兇奸朘剥民膏血那知稼穯難
蒼生命如魚濈濈在網罟按行來何時問此民疾苦嗟
予一介士幸獲望餘光春風佳麗地文酒日相羊方期
朝暮間坐聽談亹亹愰若秋空蠅弗得附驥尾丈夫志
四海慷慨輕别離願言樹勛業高步青雲梯
陪陳彦博編脩游永壽寺
積隂不成雨朝光散林丘郊原春意動薺麥青油油東
岡直如矢隠見坼上州孤塔倚天外高城枕江流江流
去不返逝者如斯不所忻風日佳散步行夷猶豈憚凍
泥滑言往梓峯游梓封竹樹深好鳥鳴相酬梅蕊吹殘
香飄雪霑衣裘嘅想吕王孫掉臂辭封侯建兹阿蘭若
施以良田疇憶昨結搆初甲子方一周香鐙夜逹旦奉
祀綿千秋志異蚩蚩氓泯滅同浮漚壽師禪門秀參學
踵前脩神駿憐支遁詞華擬湯休倒屐出迎客茗供相
延留寒菘肥勝肉采掇薦新篘物豈有定味適口為珍
羞語深俗慮釋水木生清幽元龍湖海士朅來客滄洲
留題紀雅集佳句鏘琳球蹇予髮種種孤昧寡良儔願
為蠅付驥來往結綢繆
送崑山偰知州調嘉定
鴨綠漲江水鵝黃上柳絲二月婁東道燕燕初來時婁
有賢使君白晳美丰姿聮芳五枝桂不數竇家兒豈弟
民父母古希今罕有使君不我留涉江采楊柳柳絲弱
嫋嫋江水流瀰瀰柳衰江水涸邦人思未己
賦得菊隠
菊如隠君子豈逐桃李妍嚴霜萎衆草獨秀秋風前采
擷充服食甘馨能引年夫君豐城劔光獨牛斗躔韜采
不自獻與菊同貞堅孤標㢠高潔豈隨寒暑遷决獄有
隂德勉旃企前賢
耕讀軒(集陶詩)
少無適俗韻貧居依稼穯農務各自歸耕種有時息道
喪向千載聖賢留遺跡游好在六經疑義相與析在昔
余多師玄鬢早已白羲農去我久素抱深可惜
種桑長江邊開荒南野際星紀奄將終風雨縱横至既
耕亦已種及時當勉勵收歛不盈㕓冬日淒且厲時還
讀我書竟此歲月駛緬焉起深情懷役不遑寐守拙歸
田園鵕䴊安足恃
題趙希遠萬松金闕圖
峥嶸閬風岑杳渺蘂珠宫紫皇中建極金闕凌萬松雲
生金毋帳日射玉女窗鳳鳥鸞鶴儔歗歌聲&KR1523;&KR1523;劔佩
百神集軒盖羣真從廣樂奏鈞天洞章吟飛空東華主
校籍南昌司考功丹書石室閟瓊簡金泥封下眎屍行
徒不啻糞壤蟲驌也富文藝䟽𣲖天潢中凝神入遐想
含毫寄遺蹤粉墨落縑素樓閣間青紅安能往從游伏
闕陳丹衷願乞愚與魯老為田舍翁
露筋廟書謝瓊樹所藏米南宫帖後
南踰召伯埭北望高郵城舍舟陟平陸散策舒羈情蕭
條原野迥寒日慘光晶行行止叢祠虚堂走鼯鼪不知
誰氏子中坐莫與京父老告我言斯女志堅貞馳驅喪
亂餘與㛮同晨征廹暮不得還沮洳聚蟁蝱㛮居耕夫
舍女宿野嬛嬛失節泰山重視死鴻毛輕黎明筋己露
徧體膏血頳廟食崇象設春秋潔粢盛我聞父老言感
慨淚如傾猗嗟五代時鼎沸紛戰争廣陵行密據民饑
日搶攘刲剔掛屠肆何異牷與牲孫儒入高郵驅民以
為兵貞女蕙蘭質肯同蕭艾榮緬惟丁斯時辟地故遠
行寧甘野宿死不就有幃生白玉豈受汙殁身垂令名
矯矯長樂老喪亡亦屢更四姓歴十君靦然秉鈞衡所
以米外史穹碑勒新銘謝君雅好古模搨比瑶瓊賦詩
悼貞烈字字鏘金聲俛仰舊游時海内尚承平荏苒三
十年繁華變榛荆豈無青雲士徇國輸忠誠却憐偷生
者犬豕加簮纓掩卷三太息青燈照孤檠
愛日堂
旭日曉蒼涼流暉照高堂堂中何所有鶴髮明秋霜斑
斕綵衣子眷戀延飛光養志奉甘膬介壽陳華觴曉景
薄桑榆喜懼心皇皇願日不出沒長在天中央
倪雲林天平山圖
峩峩天平山秀色横具區龍門兩崖束壁立削銕如嵐
深蘿磴滑岡回樵徑紆野禽鳴聲和岩樹清隂敷遐觀
見夫椒一點烟中孤俯眎白雲泉慘澹在有無繄誰抽
秘思歴覽摸新圖仿若楚米顛乃是吴倪迂斯人不可
得安能相與娱笠澤春水生悵望正愁予
題待渡圖
停驂長林下送目大江表故園雖在望山徑尚深窈招
招舟子來一葦横波小松菊倘猶存歸耕遠紛擾
倪雲林竹木圖
初陽被原隰微風度檐楹修竹弄晴色嘉禾敷春榮君
隠笠澤上觀物以怡情寫生寄毫素持贈重瑶璚
放鶴亭
胎禽本仙驥駕馭同鸞皇渴飲金莖露饑餐珠樹霜雪
蹊留篆蹟月夜候笙簧暫别踰蓬海偶下息芝塘芝塘
虞仲里奕葉何蕃昌窈窕小亭靜矍鑠阿㜷康朝迎板
輿出暮導板輿翔引吭隨舞綵夗頸侍稱觴一舉衝霄
漢重來感喪亡道園遺翰墨銕史志文章俯仰人間世
須臾變海桑
幽居圖
混混幽澗泉欝欝嘉樹林水木互膠葛頗愜靜者心書
繙白日靜鳥啼青嶂深兹地可佚老聊以投吾簮
題米元暉雲山圖
山横鑑湖曲水落剡谿濆岩扉撲蒼雪石林生白雲回
轅謝逋客采芝招隠君安能馭風去結廬遠塵氛
訪薛鶴齋真人不值
英英三素雲璚樓出林莾中有仙者徒冥栖在其下手
握造化機足攝天地戶我欲往從之凡骨未能羽唯見
碧桃花循流出谿滸
送權上人兼東諒虚白講師
釋書經律論中分大小乘繇漢歴唐宋翻譯卷帙增微
義浩河沙究竟諒未曾權師未識面聞譽如雲騰兹登
雨花堂聞妙心源澄庭眠惠遠鵝臂駕支遁鷹天池九
萬里扶搖自此升為言虚白翁歸休理寒鐙
耕學齋集卷四
