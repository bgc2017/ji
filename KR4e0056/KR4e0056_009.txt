耕學齋詩集卷九
明袁華撰
排律
送殷孝伯之咸易教諭(三十六韻)
聖代崇文化賢良起草萊鳳鳴暘谷日魚躍禹門雷匠
石無遺棄洪纖在剸裁咸陽秦赤縣博士楚宏材話别
嗟吾老横經羡子才渡江淮浦迥泝潁蔡河開紅樹迎
官舫黃華暎酒杯紀行應俊逸覽古定徘徊遵陸由梁
苑馮虛自吹臺汲京城屹屹艮岳石巍巍蹋月車鳴鐸
嘶風騎卷埃吴音傖父訝儒服虜人猜應為青山住知
懸白日隤觧鞍依近郭縱馬齕枯荄風急狐狸嘯天高
鴻鴈哀詩情秋共澹鄉夢曉同催喜見烽烟息愁聽驛
鼓槌虎牢悲戰骨緱嶺覓仙胎岳仰嵩高峙河看砥柱
裁山川猶鞏固風物亦竒侅雞唱函關啓龍飛太華來
碑亭矜漢好浴殿弔唐灾望極吴天末行窮渭水隈别
家傾菊釀到縣動葭灰多士爭先迓諸生獲後陪獻菹
芹實豆舍菜酒崇罍五傳遺經在三餘萬卷該尊王明
大義抑伯黜渠魁寒榻臯比設朝槃苜蓿堆樹萱思奉
母援柱念提孩有弟能調饍何郵不寄梅五陵還突兀
八水自縈廻選勝笻扶手遐觀笏拄頦壊基留宿草斷
礎長荒苔異域多佳處兹遊寔壯哉丈夫四海志肯使
寸心摧
次韻諸葛用中歸真觀三秀亭紀興
舟次蒙城驛名山未暇登歸真聞有觀覽古豈無朋小
逕松間入危闌竹外凭亭標三秀異境勝萬人稱玉氣
朝凝潤霞光曉散澄雲房通曲密蘂殿肅嚴凝濟勝資
佳具扶顛藉老藤未能忘臬兀豈敢肆驕矜長嘯孫登
解躬耕諸葛能華林散鹿跡斷港聚漁罾九醖浮鸚鵡
三花覆毾㲪潭清容可鑑谷響語還譍石上便清坐松
根稱曲肱愧予才潦倒羡子思川騰擾擾磨旋螘營營
棘止蠅四三狙賦芋九萬海摶鵬獨客仍疎懶頑仙絶
愛憎行歌采芝曲歸理讀書鐙空谷懷佳士孤雲愧野
僧賦詩慙繆拙聊以紀吾曾
陳李子發解歸席上分韻得三字
明詔初登士賢良起朔南太丘雖楚士厥貢逐吴柑昆
玉連城重驪珠赤手探桂扳仙窟一浪擊禹門三突陣
神初王衝圍戰始酣摛文陳禮樂射策黜奸貪歸日逢
重九高朋喜盍簮黃花映朱寔紫蠏間銀蚶酒瀉杯中
綠風生席上談明年京國路春水染袍藍
送李同知
授節明光裏分符淮海潯家傳三禮學夜絶四知金蜀
郡流芳遠鄱陽種德深熬波輸國賦剔蠧慰民心海王
夷吾策徒謳子産黔政成還治所撫事動遐吟
送葛進善遊金陵
抱朴諸孫負異材丹成直欲訪蓬萊高堂霜髩雙親老
遠浦征颿一舸開山入金陵雲欝勃江環鐡甕水縈洄
鵝黃色上宫牆柳鄂綠香飄禁籞梅獻賦定趨鳷鵲觀
題詩擬在鳳凰臺少微光動三台近重譯音翻九域來
正旦迎春仙仗集端門待漏曙鐘催公車獨數嚴徐學
戰國猶稱范蔡才直節事君真不忝高懷絶俗又何猜
拾遺杜曲詩千首逆旅新豐酒一杯威鳳己巢阿閣日
神魚終化禹門雷他時駟馬歸鄉里錦繡宫袍次苐裁
鄭德明李廷璧同集頋仲瑛書畫舫分韻得天字
我愛山中屋似船曲闌倒影水行天畫推鄭頋同三絶
書至鍾王可並傳把&KR0678;俄驚天欲雪鈎簾恰見月初絃
黃浮鞠蘂鵝兒酒紅芼椒花玉鬛鯿北苑風流猶謾仕
南宫放曠任稱顛栖烏驚柝翻叢竹潛鯉聽琴出九淵
山擁雪巢吟木客樓居雲海宴神仙囏時會合須強飲
莫惜狂歌醉扣舷
徐種雲撿校湖光山色軒
湧金門裏春如海虚閣亭亭瞰水涯畫棟留雲高縹緲
雕闌轉月澹交加杜陵萬里橋頭酒賀監千秋觀裏花
樹樹芙蓉圍别港雙雙鸂鶒聚員沙遊絲趁雨縈紅樹
香霧隨風度碧紗隨水荒涼安足數郎官空闊未容誇
窗含嶺雪通三島塵遠壺天貯九華(所藏靈碧石號壺中九華)歸去
漁舟聞欸乃坐來櫪馬絶喧譁自緣丹扆曾投策應用
青門學種瓜始信登瀛元不遠銀潢從此汎仙槎
耕學齋詩集卷九
