耕學齋詩集卷十一
明袁華撰
律詩(七言)
題吴景諒草堂䟽後
太息神州巳陸沉歸營别墅擲朝簮閒居自得安仁趣
樂志仍存長統心架竹依垣開鶴慶鑿池引水置魚罧
誰云海内無知己周魯高風重可尋
送洪宰相使還高麗
回望三韓雲海間趨朝竣事又東還乘槎夜渡魚龍國
持節朝辭虎豹關帶礪山河稱漢輔䟽封爵土擬周班
來承王命勤脩貢棣棣威儀重可攀
次韻奉答張雲門應召北上
開遍南枝鄂綠房虚齋坐對挹清香春浮髯頬杯中物
寒澀笙匏腹内簧諸子客梁文最盛兩生在魯學尤長
軺車趣召趨天禄賜食從容得屢嘗
送秦仲方崇明儒學訓導
明詔春頒出紫宸黨庠遂序法成均運籌廊廟皆熊虎
奮跡丘園盡鳳麟七步詞章年更少一門孝義老彌醇
清朝偃武崇文化始信儒冠不誤身
海雪軒
海天漠漠雪紛綸横槊馮軒欲問津蓬嶠有山皆削玉
桑田無地不揚塵絮穿蜃窟樓臺曉花壓鮫宫觀闕春
待汎仙槎凌汗漫絶勝放棹剡溪濱
送陸原祥還江隂
十年為客昆丘下把酒臨風語笑同南越稱臣歸陸賈
東吴辟地識梁鴻異鄉第宅蒿萊外新國河山雨露中
錦服晝還春政好河豚魚上杏花紅
送劉鍊師還龍虎兼簡祝洞天周白士
海上東還獨杖藜柳花飛雪亂鶯啼琅函寳籙皇人筆
玉檢丹經外史題聖井山開龍起蟄璚林臺迥鳳來栖
洞天白士今何許猶憶西湖手共攜
次韻答秦仲文
校文東觀繼前賢歸隠蕭齋日草玄汲冡周書讎螙簡
糓城黃石授韋編怒撞玉斗鴻門宴淚落金銅漢苑仙
覽古懷今莫惆悵還聽稷下衍談天
偶成
不能捭闔與從衡嘯傲丘園養性情燕雀安知鴻鵠志
麒麟終異犬羊生茅櫩雪霽書聲遠楮帳風微夢寐清
但願太平身健在一犂春雨課兒耕
寄石仲濂市舶
野雉朝飛麥滿田春明澤國靜風烟魚蝦蠏蛤三江市
象貝珠犀百粤船暫把㯽榔盤内薦肯將薏苡槖中還
酒杯遠寄承相憶遲子歸來對月傳
寄印月潭講師
梓樹峰頭日色冥杖藜徐步過巖扃道腴已味中邊蜜
心定能馴大小青隂合竹窗雲散漫聲來草閣雨淋泠
也知丘壑因人勝未必山川自有靈
次韻酬張左司
墓田丙舍郭西頭霜露凄然又暮秋千里故園歸夢覺
五更殘月向窗流蓼莪詩廢門生誦風木情牽孝子憂
少展經綸佐戎幕碧瀾堂下放船游
寄興聖琦原璞
每懷宴坐月當庭石室堂頭老寧馨家廟至今傳邑子
平湖無復墜天星猊牀花妥揮談麈龍鉢珠明護賜經
不叩禪關己三載新松應長過檐青
素華軒
素封家開素華室乃在練祁之水旁千樹梅花渾是雪
一庭月色只疑霜神遊空洞生虛白潛心内景修中黃
未饒剡曲多清思乘興須當汎野航
過南翔寺簡勝仲殊
齊公昔建阿蘭若唐刻今存窣堵坡井邑人非雙鶴去
江鄉日落一舟過夜壇暖足無玄兔曉室聽經有白鵝
問訊東林蜜殊老中邊之味近如何
寄金西白次韻秦文仲
金爵觚稜臺殿重隂隂寳樹瑞烟濃龍章上揭文奎麗
象教東傳大國宗特進禪林開士首絶勝侯爵太中封
遥思對榻南莊夜杖錫何時得再從
送偰公文出使高麗還京師
煌煌龍節海東還不易冠裳立筍班惟用一言通絶域
何須三箭定天山陪臣奉表梯航至異姓封王誥印頒
陸賈當年成底事寳刀游騎未吾慳
西雨軒
拄笏朝看爽氣生捲簾晩見濕雲横漏天未補媧皇石
噀酒俄傾蜀客觥閶闔風來先拂奥桑榆日薄又開晴
載歌暮捲西山雨始信王郎負盛名
送盧公武應召北上
前朝圖史己全收詔起丘園重纂修治定功成遵禮樂
大書特筆法春秋金壺墨瀉朝揮洒銀燭花銷夜校讐
進卷内廷承顧問鵠袍端立殿西頭
書聲齋為錢生賦
幽人讀書茅屋底況是前朝忠孝家宛若商歌出金石
又如長嘯隔烟霞風傳清漏音相答雪洒虛窗韻更嘉
洛下諸生應效詠却憐司馬聽琵琶
直沽即事
鸞輿北狩神京日車騎回屯海浦秋草地霜寒散駝馬
旃廬日夕下羊牛革囊桐酒醺人醉蘆葉吹笳動客愁
可見太平忘武偹蹋歌頓足擁貂裘
沙門宛在海東邊白浪漫空霧漲天屯衛遠分貔虎隊
島夷潛匿蜑蠻船蓬萊清淺高秋見碣石蒼茫落照連
應笑嬴秦那觧事虛勞徐市訪神仙
送盧拙闇遊茅山
盧郎抱琴别我去駕言往采茅山薇三峯月下木客嘯
丹陽湖中姑惡飛筍輿問程谿店遠芒鞵躡雲林徑微
歸來袖有長生藥乞取刀圭意莫違
無題
玉樹參差障羽幢舊愁如水漫春江葳蕤鎻合收銀鑰
窈窕樓空閉綺窗軃鳳横釵終作對舞鸞窺鏡強成雙
繡屏倦倚看紅豆滿眼相思意未降
環珮珊珊下漢臯璚樓風度欝輪袍琴心寄興傳孤鳳
華意留情屬小桃金粟柱移筝上雁玉蓮杯舉掌中醪
乘鸞一去無消息腸斷神仙夢寐勞
燕語銅樓淑景移鏡臺香冷玉盤螭書傳王母三青鳥
針度天孫五綵絲江浦見蓮難覓藕石枰尋子未圍棋
獨憐鸚鵡知人意飛傍琵琶索荔枝
裙曳湘羅漾麴塵雀釵小佩玉麒麟紫簫偷按雲中曲
彩筆慵傳鏡裏真蝶粉膩花金作縷鴈沙回雪翠為茵
若蘭錦字多華麗不減風流賦洛神
題張外史登善精舍
隂森水石林堂幽六月彷彿如三秋高遁何慚孔車騎
舊遊還憶董糟丘鶴臺夜禮紫虛象鳬舄朝回黃篾樓
願乞引年餐玉法頡頏飛佩閬風頭
送唐希顔入京師
挂席清江勝駕車柳黃梅白雨晴初不師鬼谷從衡術
獨善庖羲卜筮書繞郭烟花春日麗對床風雨夜窗虛
便郵頻把音書寄莫待慈親暮倚閭
瑞上人遠碧亭
亭子新開片玉東馮虚舉目送飛鴻水窮鼇背三山小
雲澹蛾眉兩黛濃詩詠墨華懷貫老記存竒字憶揚䧺
知君覽勝多佳趣盡在秋風落照中
寄天衣淨天鏡長老
會稽名郡素多賢翼舉高風更凛然金縷賜衣梁代日
紫檀遺象義熙年千峯秀色層檐外雙澗清流絶磴邊遥
想升堂談法罷匡牀鐙火理殘編
竹園寺裏昔曾遊彈指流光十六秋諸刹每傳新學起
一簞猶為故山留文詞雅正推裵柳詩句清妍屬澈休
湖海老成凋謝盡杖藜何日浙江頭
用韻奉答徵懴原
憶得相逢春未深别來紅雨徧園林江湖契闊勞清夢
田野栖遲惬素心萬壑千巖應眺覽五時八教重披尋
天親無着難兄弟剪燭何時對榻吟
江山如畫軒
楊子為郎鬢未皤旋開小室枕巖阿江如赤壁英雄少
山似新亭感慨多林末濤波來一綫雲邊龕赭澹雙蛾
衰年不減登臨興擬待清秋著屐過
林泉民為張某賦
鹿豕同游說野情一㕓願受作編氓窮幽擬草愚谿記
養拙甘從甫里耕春澗蕨拳和露采秋林木耳帶霜烹
淮南有客歌招隠莫遣兒童識姓名
癸丑正月風雨中偶成
入春彌月雨霏微驚蟄無雷雪又飛撫節不愁花蘂晚
感時惟恐麥苖稀當歌對酒愁難遣問舍求田志己違
只尺相望不相見空吟偪側思依依
歲除風雨浃新正二月將終未放晴殘雪不消猶待泮
輕雷欲震又收聲樵蘇後爨愁童穉故舊凋零失老成
推枕無眠清夜永淋淋簷&KR1543;百憂生
西爽軒
層軒新築澗之濆日射丹書草木薰天末火流秋沆碭
岡頭玉潤曉絪緼清寒恍對晴山雪散漫如瞻華岳雲
不似滕王高閣上珠簾捲雨又斜曛
寄倪雲林先生
人日纔過春未深滿城風雨晝隂隂又逢元夜傳柑燕
恰似重陽汎菊吟字寫硬黃當几畔硯分淺碧到溪潯
從它狂客時推罵笑對青山酒自斟
過廣陵
十年不到廣陵城依舊璚芳弄晚晴繡被土甎于闐寺
寳&KR0724;刀劔鎮南營樓飄簫鼓雲中起地接烟花日外明
小杜風流今寂寞誰攜紅袖按新聲
參軍吹作鳳凰鳴卄四橋頭璧月明欲把璚芳祠后土
還持彩筆賦蕪城小樓窈窕低金縷别館蒲蔔下玉罌
醉寫烏絲遺所愛風流髣髴記三生
郭晞仲新莊
抱郭春流帶草堂四檐桐梓曉蒼蒼百花潭上詩人宅
五渡谿頭處士莊且喜比隣連伯娣不愁行酒少兒郎
西郊從此頻相過剪燭論詩夜未央
珠金沙
將軍為國仗安危勢弱兵孤謾出師江左望風如破竹
沙邊背水尚張旗可憐吴楚三軍潰始信襄樊一木支
揚子秋高波渺渺木綿春盡草離離
登桐川郡樓
桐川郡樓一登覽好風東來吹酒醒數里已分吴楚地
百年如寄短長亭鳳凰遠舉梧桐老燕雀生成桑柘青
虚名得失何足論更盡沙頭雙玉缾
酒酣倚闌西日暮青山當戶如高人銀杏樹隂不受暑
薔薇花開猶是春目送雲霄瞻羽翮手捫河漢近星辰
莫欺老子才情减還據胡牀岸角巾
寄子明兄
我兄三月適上國賤子定省臨高堂慈親病已勿湯藥
弱女手觧縫衣裳五雲樓觀烟花麗萬里河山日月光
司馬多才年更少擬將詞賦獻長楊
次韻奉答盧伯融見寄
東老書多未是貧瘦生誰念苦吟身雲横馬首山如戟
月過階前鵠似人蘇武流離終仕漢揚雄寂寞却歸新
冥鴻肅肅清霜重獨倚高秋落木津
送雷太守赴武寧
前席親承大府開武寧政迓使君來也知劉項爭雄地
須得龔黃治郡才芒碭嵌空當野斷黃河如帶抱城回
理閒引客登高賦應在重瞳戱馬臺
寄休寧宰唐子華
盡說休寧邑宰賢清詩多與畫俱傳彈琴垂簾白日靜
種花滿郭青山連葉縣歸來候鳬舄漚波浩蕩放漁船
公餘鎮日渾無事好寫新詩寄一篇
次韻鄭明德喜雪
水曹東閣靜無塵㘴閱飛霙若似人簡授兔園曾作賦
律吹燕谷欲回春緗枝梅放花無賴白戰詩成筆有神
遥憶龍沙三萬里望中馳道爛如銀
朔風吹雪徧原野誰卧衡茅若凍蠅玉署寒生催賜酒
金槃光動憶分冰絮穿閣道粘珠箔花重旃房壓綵繩
田野何由稱賀表五雲高御六龍升
次韻秦文仲暮春見寄
三月江南暖尚微雨餘草色故菲菲野棠自發真娘墓
烽火猶連道士磯謾說尚方封事少未聞南國羽書稀
何人得似秦文學小閣褰簾看燕飛
江南春盡子規啼愁裏看花思轉迷乳燕定巢當戶語
斷虹截雨傍江低斬鯨政欲提三尺簮筆何由侍兩閨
滿眼干戈連海岱置身安得月中梯
寄于彦成岳季堅
雪霽平蕪帶曲村思君白髮照清尊嬌鶯恰恰花連屋
穉柳青青水到門江閣遥山來遠碧草堂新月見纖痕
風流二子居丘壑賦就停雲一斷魂
夜宿東閣夢中燕遊甚適覺而梅影上窗横斜可
愛口占一詩以紀
梅花千樹草堂南花氣浮空若霧嵐姑射山中春自好
羅浮天上夢初酣蟠桃謾說瑶池晏仙桂徒誇月窟探
萬里仙遊才一瞬不知雙髩雪鬖鬖
綵燕
剪開雙尾出烏衣便逐釵梁小鳳歸曉倩嬋娟紅縷繫
春迎倭墮翠蛾飛香銷金屋花無語影落粧樓月有暉
慚愧年年一相見秋娘老去髩雲稀
寄虞子賢
虞仲園池芝水濆華林曲館遠人羣一編豈為窮愁著
萬石猶能孝謹聞玉躞金題書滿架錦衣珠履客如雲
悠然坐挹西山翠寳鴨焚香到夕熏
清明日偶成
舍南舍北柳如城故著離黃燕子鳴莫向鏡中嗟種種
且於槽下聽棖棖清童解誦高軒過好客應須倒屣迎
坐對梨花浮大白人生看得幾清明
丁未紀事
二月春城桃杏妍黃花離落景蕭然表忠曾護錢鏐墓
至德惟稱太伯賢千古英雄徒有錄一時䜛佞己無權
早知鞭背東城路悔不歸耕負郭田
列壘連營日戰攻脫身虎落自從容但知蜀國專王建
尚記虬髯擬太宗冠服未遵唐制度河山己入漢提封
一時佞倖空遺臭拜賜黃金口齰癰
入參帷幄運竒謀翼贊功成禮數優華盖醉樵周尚父
軍營借箸漢留侯有身暴露家千里無骨歸埋土一坏
多少門生并故吏不知還有孔車不
登臺入省緫權綱坐擁全軍勢力強檇李未聞丞相死
會稽先報大夫亡提孩感動猶垂淚行路興憐亦斷腸
借問誰能為此計斯人今己葬江鄉
熏天富貴復何求又欲飛行駕鶴遊董卓臍燃郿塢日
嵇康兵解洛陽秋誰人浙黨攻閩黨此軰清流投濁流
栖老園中荆棘徧圍棋墅裏鹿麋游
敵國兵連地數侵壽藏高築徧山林嫖姚破虜辭營第
太傅還鄉散賜金隴卧牛羊春短草穴穿狐兔夜堂深
清明麥飯無人灑日落風顛呌怪禽
馬公著見山樓
徙倚霜林萬木秋好山都在馬家樓大江西上經秦望
巨壑東傾見沃洲半夜書聲天外落四檐雲氣座間浮
登高作賦休懷土擬汎星槎問斗牛
送嘉興經歴茅某之松江府判
柳塘水漫曉揚舲離思亂逐花冥冥芙蓉舊種參軍幕
芍藥新開判府廳三江龍蟠走海白九山鳳舞入雲青
理閒覓句坐長日芳草芊眠春滿庭
巢雲軒
三素雲中結一椽致身蕭爽思悠然自怡遠效陶貞白
覽秀重懷李謫仙氣合虎龍交鼎内影隨鶯鵠宿檐前
肯輸艮岳為朝貢擬化商霖潤旱田
寄盧伯融
乘桴東下避風烟矯首淮雲思惘然漲海塗泥皆樹藝
授經子弟緫才賢青鳩紫蛤嘗登饌金橘紅椒不論錢
白髮滿頭俱老大冶遊花底憶當年
浮家南北久離羣知爾移居向海濱白首一經能教子
黃茅千頃比封君異鄉花鳥皆春思故國關山半夕曛
何日酒船還舊里青山對榻坐觀雲
寄梅林普慶二長老恢復初首座彝天倫藏主
諸子才華老更成自慚蒲柳易凋零梅林兵後山如赭
普度春還樹似屏塵拂寳花分半席几翻貝葉校羣經
彝公閱盡毗盧藏立雪堂中有寧馨
庚子十一月望日大星殞于西南
歲十一月大星殞斗柄插子夜初更燄光燭地散霞綵
芒角經天如月明春秋重犯災異見田里厭聞愁歎聲
臨風勸汝一杯酒海宇何日歌昇平
客甫里白蓮寺答頋玉山見寄
風流王湛豈真癡世路﨑嶇蜀道危獨酌花前明月我
百年駒隙主翁誰南州名節稱高士亂世功名屬徤兒
海内承平欣有象憂天莫作杞人悲
滄浪一曲繞茅堂投老歸來賀監狂鸞鳳豈因梧竹止
鴈鴻亦為稻粱忙榮名身後嗟何用濁酒生前醉不妨
雪裏梅花迥高潔結交歲暮莫相忘
江村十日雪不消茅屋難禁風怒號高隠何殊醉侯放
浪遊端似水仙陶大星中天光煜煜孤鴻斷野聲嗷嗷
老夫畏寒閉戶卧那辭百罸醉酕醄
寄蔣都事
憶得吴門話别時亂離十載信音稀盈顛白髮今吾老
滿眼青山往事非天上郎官應有象江南倦客尚無衣
遥知李監歡迎處繡服當春又晝歸
水月清華亭
晝錦堂中結小亭方池如鑑照檐楹山河影落鮫宫迥
蘋藻光涵兔魄明神女凌波遺玉佩素娥飛轡下瑶笙
一塵隔斷人間世獨倚高明爽氣清
賦得禹廟送人之越(代作)
大禹神功别九州巍巍古廟越山頭玄珪告錫昭成績
洪水懷襄息横流雨濕梅梁靈物化香凝龍衮瑞烟浮
送君再拜瞻遺象夢叶熊羆在運籌
雪山圖
雲氣浮空高復低石林茅屋望中迷山回鳥道青天上
水落魚罧碧澗西欲訪松喬窮絶頂直捫蘿葛躡飛梯
歸來城郭還依舊㘴對新圖賦紫谿
唐本初西郊草堂
草堂小築西郊外孔杜風流尚未隳豈但山靈回俗駕
還因錄事寄新詩柳塘飛燕穿書幌花墅啼鶯近酒巵
從此門前多轍跡老翁莫厭客頻來
次韻劉伯叙送銕教授奉表入京
廣文拂曉發東瀛函表乘軺赴帝京雙闕遠瞻龍虎氣
層臺重聽鳳凰聲花迎綵仗春風軟柳暎宫袍曉露清
況是江南佳麗地金尊莫惜倒烏程
重韻寄劉伯叙
恩榮曾錫燕蓬瀛五馬西來自玉京江左衣冠傳舊族
海濱謌頌動新聲蒲輪結駟登金馬茝石聽鶯覲紫清
此日牛刀聊小試還居台輔定章程
耕學齋詩集卷十一
