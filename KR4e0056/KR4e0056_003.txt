耕學齋詩集卷三
明袁華撰
五言古詩
至正乙巳紀興
炎精罹阨會新都肆奸媮竊權造符命居攝倣伊周甄
阜主擊斷王邑參謀猷殺子墮三綱進女位長秋金匱
授神禪即真成篡謀民心本思漢天意終眷劉二八火
為主龍奮南陽秋發兵捕不道前騎驅旄頭一鼓入長
安尚阻漸臺流周還威斗柄按式審休囚傳首詣宛下
黔黎起歌謳帝王有真數智力焉能求區區事譎詐萬
古徒貽羞
揚䧺莽大夫陶潛晉處士校書天禄閣歸耕柴桑里陶
情綠酒傾凖易太玄擬文章既雄世出處多殊軌直書
義自見珍重子朱子
朱樓臨大道畫戟列高門問是誰人第䟽封兩國尊任
俠若孟公養士擬平原客趿明珠履宰胹封熊蹯長兒
尚公主中子守名藩睥睨仇讎報誅求鄉里怨一朝被
流放不得窺田園富貴如浮雲飄散豈常存階有蒿萊
長門無車馬喧鵂鶹鳴廢井鼯鼠上頽垣豪華易凋歇
往事那可論空餘乞墦者猶是俠王孫
閭閻輕薄兒掉臂起亂離捐生取功名徇財忘險巇魚
麗朝結陳肉薄夜登陴論功秉節鉞干城羅虎貔玉刻
鹿盧劍翠織蝥弧旗燕馬飽芻豆韓盧厭肉糜晏安懷
酖毒富貴履危機飛言起不測車裂徇其屍空令行路
人感慨興嗟咨所以昌黎翁為賦召南詩
城西有冶女被服何姍姍白玉搔頭鳳黃金㔩髩蟬肌
膚若冰雪標格擬神仙不聞傅姆教自擇心所憐俠遊
者誰子東家惡少年椎埋白日内剽擊大道邊目成如
宿約竊出夜私奔託身不分明色衰中棄捐男兒慎出
處景行當勉旃貞哉宿瘤女千古稱其賢
蒼龍何煌煌芒角在東方感時耿無寐起視夜未央晨
興糞田疇灑流固隄防糓雨扇條風負耒欲分秧立苖
本欲䟽薅鉏莠與稂耕耘不鹵莾所報千斯倉豈惟田
畯喜婦子亦洋洋嚴霜降中野黍稌登圃場上當輸國
賦下以充餱粮于斯祀先農擊鮮羅酒漿飲福既賜胙
再拜奉親嘗願親彌壽考黃耉膺天慶
嚶嚶黃鳥鳴莫莫柔桑黝行行抱懿筐摻摻出素手長
條手難扳卑枝鈎可取摘遲蠶苦饑姑嫜望來久惟願
繭如山繅絲易升斗號寒固未免輸官安敢後輸官庶
有餘染絲作長綬蕭關夫戍還黃金印縣肘
燕燕羽差池雙飛復雙止朝從舊主歸暮將舊巢理巢
完乳我雛寧辭汙泥滓雄飛去不返雛長各他徙孤鳴
芹塘中獨宿杏梁裏蒲柳風凄凄蒹葭露泥泥紅縷繫
將離孌彼玉京氏别來隔黃壚飛投墓門死禽鳥尚有
知人胡不循禮
夭天原上桃濯濯園中柳商飆颯然至榮華變衰朽青
年不努力白髮倏盈首身後千載名生前一杯酒歸與
東曹掾還為蓴鱸否
人生居世間弱草栖輕塵胡為事微利汨汨疲精神牙
籌較錙銖會計夜逹晨黃金積成埒焉能葆吾真題凑
錮三泉虆梩亦掩身貴賤同一死感慨為酸辛不同草
木腐予懷古其人
過張子英閒止齋閱法書名畫
步出甘泉坊始得閒止齋雖廹市中襍頗惬靜者懷閱
架發古秘展玩心所諧方忻晝晷永適際風日佳䟽花
鄂韡韡好鳥鳴喈喈回策古城隅叢祠臨水涯喬木暝
烟合遥峰夕嵐霾寤歌遂成章聊以慰離乖
郊居
郊居旭日旦草木發華妍沃壤潤含雨芳林澹浮烟飛
鳴變新聲游泳戱清漣所忻氣候和那計節序遷逍遥
城闕中放浪江浦邊曉從銕塘去暮向樊邨還上懷舞
雩詠下擬歸田篇宴安古所戒躬耕樂天年
野航軒雅集分韻得秋字
今日有佳景野航俯清婁酒從碧筩瀉烟向博山浮長
林樹隂密方池水氣秋蟬依疎葉語魚唼落花遊暌離
獲良覯飛光為遲留
題金人校獵圖
朔風吹驚沙樺林葉斕斒獸肥馬驍䧺校獵出天山曉
踰黃龍塞暮過居庸關騂弓金僕姑寳刀龍爵鐶鴐鵝
天際落小隊磧邊還
題頋玉山摘阮小像
夫君青雲姿逍遥在丘園冥心絶遐想燕坐息衆喧攤
書白石上摘阮青松根乃非竹林叟似是醴陵孫
題頋玉山讀道書小像
靈岳聳層霄璚館開金鄉若人秉昭質守一修洞房呼
吸龍虎氣𠻳嚥日月芒龜闕西瑶臺中有明光章下授
小兆臣玉檢鸞回翔稽首校隠文琅函耀霞光絳蕉承
寳露肉芝冐玄霜采掇充服食味傾金梨漿逍遥澹無
為壽期穹壤長
宿承天寺方丈分韻得深字
朝遊雙峨陽暮宿雪堂隂月落疎鐘度霜寒清夜深談
玄析奥義觀妙徵素心白業儻可修攅眉重相尋
賦得江上女
蓀橈送桂旌沿洄多冶情扳條約翠䄂掬水弄璚英清
吹隨風度纖腰束素明家居白下里夫戍洛陽城明光
朝執戟細柳夜分營許國承恩重忘歸念妾輕貞心似
江水朝夕向東傾
題松崖圖
青山上無極白雲冠其顛旭日照高林丹碧何鮮妍中
有學仙者冥栖遺世緣天風鼓海濤和以朱絲絃斸苓
采白石汲澗煮清泉揮手謝時人飛行凌紫烟
嘉樹軒分韻得報字
艤舟綽山陽重湖水澄浩百年植嘉樹森列若旌纛眄
兹亂心曲觸景起哀悼酌泉薦蘋蘩再拜酹神道嗟哉
撫育恩罔極何以報頋曕白雲飛回翔復高蹈散策日
未昏微懷寄幽討
題丘克莊敬雲樓
層樓照宏敞大澤起絪緼容容上承宇靄靄度微芬思
親惜流景懷土念離羣拄笏延清賞西山未夕曛
寄頋玉山
窮櫩坐風雨泥涂寡來輈麴生不我即何以寬離憂梧
桐漸凋落蟄蟲尚喧啾感時發長歎懷人動遐愁空持
菊花詠悵望楚天秋
題張復初所藏倪雲林畫
春草藹碧色春泉流白雲時覓漁樵侣行穿麋鹿羣覧
古發長歗尋幽探秘文娟娟雙徑月流景照夫君
秋夜懷友
玉露洗空碧銀潢澹無波懷人起遐想況兹良夜何俯
聽百蟲泣仰觀衆星多驚烏未遑息飛鳴擇叢柯中心
百感集豈謂悲蹉跎終羡林居子躬耕樂太和
東臯隠居集陶詩
少無適俗韻山澤久見招結廬在人境種苖在東臯披
榛步荒墟晨出肆微勞坐止高蔭下我行豈不遥繞屋
樹扶䟽歛襟獨逍遥涉暑驚秋霜寒風拂枯條時駛不
可稽濁酒且自陶提壺挂寒柯聊以咏今朝
世短意常多久去山澤遊草廬寄窮巷嘉穗養南疇凄
凄風露支司田眷有秋我實幽居士終懷在歸舟有客
賞我趣引滿更獻酧菊為制頽齡酒云消百憂至德冠
邦閭自古有黔婁
宿白蓮寺桂子軒分韻得月字
幽夐阿蘭若逍遥謝城闕池廻白蓮風林墮青桂月語
深玄理釋心清妙香發道人澹無為悠然思超忽
樓上觀蕩舟婦
蕙樓臨廣甸蘭塘通曲湖山光落烏几水影上蝦須蕩
槳誰家子輕舟迅若鳬扳蓮覓嘉藕剥芡弄明珠送謌
情婉孌賣眼意踟蹰姑嫜在堂上返照下桑榆
春暉樓前玉繡毬十月試花
中園有嘉植凌寒開一枝粉香飄玉質霜氣薄璚肌豈
愁冰雪妬應負燕鶯期彷彿唐昌觀依稀后土祠撫時
驚節序對酒念暌離太息風塵際看花慰所思
半月池
靈源發龍泓奫停湛空碧影斜瑶臺鏡氣壓橋門壁蜿
蟺菖蒲根贔屭蛟龍跡相期學仙徒握手弄雲液
賦得館娃宫送友人之武岡城步廵檢
驅車閶闔門息駕靈岩下靈岩信清麗維兹館娃所稚
子停宵征於焉同覽古夫差昔好奢築宫置歌舞璇題
麗層霄丹碧耀平楚藻幄曳華幔妒寵爭媚嫵采香朝
艤舟響屧暮清暑代謝人事遷商飆動禾黍俛懷諸宫
勝亦復一丘土不作楚囚悲將軍本雄武
題趙仲穆蘭
窈窕楚臯女委蛇佩陸離凌風翳翠袖乘月靡雲旗含
嚬嘿延佇怊悵失佳期涉江采璚芳將以遺所思
高人養沖素絶粒栖璚林遊盼瑶華圃珥節閬風岑手
持碧玉苗幽香散煩襟相思不可見落日楚江隂
送張子正謁選赴都
巍峩鳷鵲觀岧嶤鳳凰城衣冠列劔佩龍蛇動旗旌碧
漲御溝水聲啼上林鶯覽物寫情思無媿水曹名
次韻答秦文仲
晨興謝囂襍晞髮㘴廣庭零露泫叢條初日薄東榮矯
首懷友生惻愴難為情有酒但斟酌莫嗟年運傾
桐川秋夕
驅車復驅車駕言適他鄉他鄉非故里相知邈何方敗
葉鳴寒蛩素月流空房仰眎河漢高安得凌風翔
商飇下木葉遊子寒無衣山川良阻修歲暮胡不歸目
送孤飛鴻羽翼未有依願言守真素毋勞歌式微
史仲先梅雪齋
窮冬霜露繁堅冰凝大澤微陽地底回區萌將甲拆齋
居觀物化光集飛霙白疎梅若高士空谷聊自適操行
雪比潔傾盖成莫逆峩冠柱下史晤對成三益交誼矢
弗渝惟感流光易永訂歲寒盟忠誠著金石
夜宿福聚蘭若
白露被衆草炎歊頓消歇散步入重關斜暉薄林樾蕭
然古蘭若幽邃類岩穴同心偶相集論議何鋒發仰觀
河漢高清光流素月秋毫粲可數隠見白玉闕徘徊廣
庭迥涼飇肅毛骨茗飲消渴吻野蓛錯肴核有客僅七
人無酒行百罰庸僧太俗惡決去獸驚狘眷予坐最深
吴霜點須髮衰病目偏盲材澀思枯渴多君儒林英詞
源浩溟渤機錦織流黃佩玉刻剞劂或吟行徐徐或寐
坐兀兀人生百年内流光嗟倏忽雄文屹巨碑富貴等
滅沒始問平泉樹何如首陽蕨努力樹勲業毋為事汨
汨
送錢逹善之京師
白露漙鞠蘂涼飇拂桂枝蕭條平原上黍稌何離離夫
君戒行李撫景動遐思山川氣欝葱江河路委蛇青年
事鉛槧說禮敦詩書韜鈐秘虎豹竒正分熊羆仰企前
哲學節義矢弗虧行矣保令名黃耉以為期
日夕佳軒(集陶詩)
養真衡茅下好爵吾不榮榆柳蔭後園幽蘭生前庭神
淵寫時雨相命肆農耕虚室絶塵想氣徹天宇明涼風
起將夕歸鳥趨林嗚班荆坐松下杯盡壺自傾念之動
中懷千載有餘情
仲春釋奠燕集存道齋分韻得天字
於穆素王廟層構何巋然時維中春月釋奠加豆籩犧
尊酌醴齊鸞刀割牲牷陟降禮有序對越神在天竣事
既徹爼朝暾曜芳鮮壇杏炫積雪池藻揚輕漣魯叟聖
人胄幽齋肆方筵獻酧儀秩秩論辨言便便浩唱發清
響希聲寄朱弦明時崇禮樂安車政徵賢
題觀泉圖
寒泉落幽澗絶壁凌長松之子逍遥遊遐觀意從容俯
嗟逝水駛仰企高山重蒼頭亦解事撰杖以相從
送章生海州吏
微風動蘋末木落海鄉秋冥鴻戾層霄輕橈泝中流泝
流向何許淮水東悠悠青年不擇禄高堂親白頭萬里
起頃步前途遐且修勿云刀筆賤請視漢廷侯
嘉樹軒
雙槐何亭亭交柯蔭華軒昔人去已遠手植今猶存寳
露流層顛醴泉灌靈根枝葉日以茂子孫日以蕃願同
紫荆樹永保矢弗諼
夢鶴軒為殷之秀賦
琳宫肅弘敞華館通曲密蘿月白紛紛竹風清瑟瑟至
人本無夢恬澹志專一頎然羽衣仙胡造規中室同作
鈞天遊飛行周八極蝶化漆園吏螘聚槐安國斯理倘
能求至道諒可得
萬竹亭高士圖
參差萬玉立窈窕一亭深不改冰霜操時聆鸞鳳音數
等零陵石詩同淇澳吟頎然二高士允若雙南金臨川
嗟逝水焚香弦素琴昔賢不復作慨想豁冲襟
雲松巢為定之賦
結巢雲松裏幽閒意頗濃松聲發靈籟雲氣矯遊龍采
拾聊可養持贈愧無蹤何當解塵鞅跨鶴以相從
送葛進善遊京師
黃鳥出谷鳴春陽被郊墟遊子觀國光薄言駕輕車龍
虎勢盤踞回合抱帝居先下酈生揖次陳賈誼書
獻納趨金馬校讐登石渠翻憐馮煖輩彈鋏歎無
魚
谿山讀書圖
谿山讀書處衡宇窈且深白雲起層巔嘉禾秀繁隂緬
懷鄭谷耕時為梁甫吟斯人不可見拄笏對遥岑
安素齋
吴淞何渺漫朝夕流不已上有嘉樹林層軒俯江沚之
人樂恬澹脫略紈與綺素履既坦坦安之良有以考祥
保貞吉守默忘賤恥馮高時引望春還景妍美脩篁拂
疎櫺垂楊蔭清泚何當一造門談妙析玄理
竹林高士圖
淇澳水瀰瀰淇園竹猗猗有斐古君子燕坐淇之涯横
琴未暇彈悠然有遐思興懷仰高躅三復衛風詩
送人歸杭
春水滿南國櫻桃花未紅蘭舟衝雪去家在玉峯東青
山當屋角綠樹覆庭中可憐兵燹後化為蒿棘叢感時
心耿耿話别意忡忡林栖儻相憶題字送歸鴻
寄逸閒叟
義天求法地樓閣倚孱顔憶得舊遊日鳥鳴春樹間行
循惠山澗坐對玉岑山逸師既卓錫談玄覺冥頑室飛
花似雨洞鎻銕為關安能脱塵鞅卜居相往還
賦得崑山送蔡廣文
之子駕言邁春覽崑丘顛鍾秀自前古著名由昔賢昔
賢去已遠兹山還巋然玉氣潤凝雨鶴聲清聞天遥思
解組日何如入洛年獻納有餘暇為續崑山編
次韻奉答印月潭講師
炯然摩尼殊照彼圓覺海萬怪形靡逃連城價可待夜
光燭蒼冥歴劫耿不改上人心若珠隨方見五彩流通
既無著幻化焉能浼勖爾崇令德優遊樂壽豈
斥鷃搶榆枋大鵬摶瀚海所以蓽門士養志固有待貞
心如皦日豈為窮逹改白駒不受縶少微自揚彩大節
苟弗渝微名豈足浼願遂雞黍期共挹南風豈
寄費舜臣印月潭
戶有讀書聲門多車轍跡丈夫豈長貧一椽聊止息草
深蛙鳴池苔滋蝸篆壁俯憐東逝波仰羡南飛翼會心
不在遠佳處輙終日玉子落文枰錦囊出緗帙相過南
山僧戒律謹三尺何如尉遲子酒肉破孤寂
原隰何畇畇華木亦莽莽深村寡輪鞅居民樂生聚水
芝纔著花莎雞又振羽去日尚能推來日詎可數晷景
嗟荏苒質性念椎魯何如證無生趺坐不出戶
逹人貴聞道仕士重守邊胡為事一室四序從推遷春
花碧色敷夏木清隂圓草木亦有時力田尚逢年嗟余
濩落材兀兀理殘編丈夫慎出處豈為利禄牽榮名若
春花飄散隨風烟䟽雨過郊墟水竹生華妍緬懷靖節
翁遇酒輙陶然過溪成大笑此理誰能宣
遊永壽寺謁和義王祠復過興福月潭講師丈室
秋原聊引望野涉自成趣意循洲渚轉目送江波注柳
颸涼拂衣稻露香霑履欲作招提遊己辦濟勝具尋幽
趨遠林習靜得佳處丹碧何焜煌樓觀出高樹繄昔和
義王奮身應君募錫封列茅土勛業垂竹素有子味禪
悦建寺慰思慕先祠南廡下象設肅徒御雄姿儼若生
朱衣佩寳璐緬懷襄樊日酣戰揮白羽宋室已不競皮
去毛安傅頋瞻徘徊久秋陽薄沮洳回策過講臺蒿萊
沒行路丈室僅如斗虚空寳花雨上人除結習繽紛自
飛去回睇祥峯閒曖曖隔烟霧于以紀兹行咿唔遂成
句
送彭從龍歸清江迎婦
遊子駕言邁驅車楚山阿積雪明高林落日照大河睠
兹川涂長況值歲暮何相送復相思看雲動悲歌
朝陽有威鳳排雲九天來曉儀瀛海上暮落岐山隈覽
德時一下明良位三台還從嬴家女吹簫向層臺
輕烟林際開素月川上起桂楫擊空明消搖汎容與美
人隔秋水相望不得語臨流折芳馨所思在遺汝
谿上桃始花溪流淨無沙偶得胡麻飯窮源路忘賒樓
觀五色烟中有綠萼華乞與續絃膠相期凌紫霞
鶴巢為龍虎趙伯容賦(伯容宋福王孫)
野鶴龍虎至故巢鳳凰顛故巢破勿理新巢小於拳修
頸高結喉玄裳何蹁躚曉栖三株樹夕餐五色烟左盼
紫虛君右揖浮丘仙嘯歌空洞章覽景升上玄緬懷塵
外蹤歸來是何年
追賦玉蕊亭小集分韻得谿字
華燈照高宴方舟溯回谿道里雖阻遠何期冠盖齊青
陽動林莽積雪潤涂泥行酒玉蕊妥放歌碧雲低會合
諒有定追賦慰離暌
松林高士圖
層波蕩晴旭長松落清隂曳杖者誰子逍遥散冲襟野
芳發幽香覽古動遐吟美人不可見相望楚江潯
寄題袁仲傅綠筠軒
吾宗有高士種竹封禺顛交柯承寳露密葉蔭璚泉消
搖葛陂杖咏歌淇澳篇儻騎茅龍去為我謝辛鈃
玉山草堂分韻得緣字
草堂秋氣肅清唱送觥船微風下高樹華月麗中天雄
辯酧支遁吟詩懷惠連驚烏栖擇木流螢低度川撫時
情悒悒感舊意懸懸獨念玉山子冥心息衆緣
賦得泰伯廟送鄭同夫歸豫章
巍巍三讓廟廼在古城阿日月明衮裳殿陛列琱戈萬
世尊至德遺風亘不磨送君廟下路吴江秋水波
谿西草堂
旭日出谿東光照谿西屋屋中何所有牙籖縣玉軸門
當五株柳窗立萬竿竹歸與絶奔競俛爾樂幽獨一笑
歌濯纓谿水清可掬
贈史君美為黃雲卿賦(集藥名)
婁有史君子分甘草澤居昔曾青城遊袖秘玉函書質
性既厚朴幼懷鄉曲譽牽牛朝出耕蕭艾手自鉏野藿
香可美籬鞠味堪菹吾友大黃君一病半夏餘維子多
遠志從容駕軒車剖決明表裏調劑氣旋蘇媿乏明珠
報長歌酒頻釃征鴻行當歸微陽起石渠相思子不見
扳桂下庭除
游鴛鴦湖分韻得落字
寂寞虚齋靜汎覽方舟樂大隄横卧虹飛杠高渡鵲川
隂雲氣生水闊天光落荒苔積寳園壊壘鳴金橛余生
感樗散撫景嗟離索行觴藉草飲斜陽下林薄
壽寧菴夜宿
偶成綽山游西風吹落日大田登禾黍高林收棗栗仰
羡松栢姿俯慙蒲柳質石縣王果崖花雨維摩室白雲
浮茗甌縹囊散書帙撫事困誅求拯時之經術紛爭若
螻螘相持如蚌鷸可憐鴟嚇鼠何異褌處蝨郊居便樵
蘇野服忘巾櫛獨樂五畝園素封千樹橘被酒坐逃禪
銘墓親操筆夢幻前後身道悟中邊蜜劇談更抵掌展
席仍促膝煌煌斗廻杓耿耿月離畢水聲遠澎湃竹影
互蒙密清坐不知疲東方啓明出
楚雲堂分韻得城字
霜露悴百草風埃闇重城冥鴻奮羽翰肅肅東南征感
時增慨慷豈不懷友生美人忻會面開觴掇秋英燕坐
適清賞高梧含夕清厭厭樂未央明河漸西傾
次韻張貞居明靜院蓮社
東林白蓮社明靜今復建兩峯如五老秀色互爭獻外
史淵明徒高居樂貞遯入社眉雖攅許飲心所願西方
九品華默想不在問何當解塵纓趺坐聽高論
追賦芝雲堂小集
窈窕玉山下樓觀何委蛇丹葩曜陽林金粟綴樛枝感
兹節序遷四筵樂芳時桂酒傾鑿落蘭烟度罘罳雙歌
聲嫋嫋屢舞影僛僛樂事古難并宿留阻深期何以慰
所懷載歌停雲詩
二月十日西園對雪
艤舟東城阿張宴西園裏遥天黯同雲高軒落䟽雨霏
霏襍霰零冉冉微雪委先集長洲苑亂點脂塘水蹴絮
翻新燕吹花起潛鯉初飛勢斜斜漸積光玼玼淒咽鸞
笙澀徘徊翠袖靡人生貴適意流行隨所止底用銀燭
燃清光照窗几
芝雲堂夜集分韻得相字
今夕復何夕張燕芝雲堂西風度江漢仰見征鴻翔坐
中仙釋侣學道攻文章飄飄鸞鵠姿皎皎金玉相上客
貌蒼古乃是李伯陽憶别昆丘顛十見木葉黃相逢玉
山裏語舊熱中腸促席更秉燭深杯送瑶漿酒闌登雪
巢取琴弦清商一彈别鶴操再鼓鳳求凰人生會合難
引滿重舉觴與子各盡醉憂樂俱兩忘
賦得佳人曉粧
鳥啼瑣窗曙薄寒猶中人綵服龍香炙玉臺鸞鏡陳體
輕腰束素步細韈生塵洗粧初歛笑握髮半含嚬柳葉
邀郎畫桃花倩妾勻蜂黃微點額猩血淺塗唇不畏秋
孃妒那愁飛燕嗔淑姿豈長好貞心終不冺願為雙紫
綬纏繞向渠身
柳塘軒聽雨與謝子蘭同賦
憶昔西游時揚颿楚江船顛風俄送雨洪濤怒掀天飄
搖蘆渚外滴瀝篷窗邊如馬齕枯萁澎湃驚晝眠北轅
梁宋郊渡河上幽燕窮冬雨載道蹣跚行不前暝投野
店宿土銼寒無烟卧聽耿不寐懷鄉思懸懸前年走亂
離窮途屢回邅一月不見日誰能補天穿相對泣妻孥
所憂溝壑捐間關戎馬中幸獲窺田園窺園剪春韭桃
李東風妍遥知江湖夜孤燈嗟十年有客毗陵來皂帽
霜盈顛奔逃患難餘與予同可憐豈無道里歸饑火方
垂涎主人敬愛客開尊且留連幽軒落䟽雨秋水滿平
川餘音散高柳似聆清商絃剪燭對床話中心暢憂悁
我還君未回語極重悽然周漢終再昌恩澤沛八埏梯
航四海通歸釣槎頭鯿呼兒帶經鋤白鶴溪之壖異時
倘相覓毋忘聽雨篇
耕學齋詩集卷三
