東江家藏集卷三十五(後集二)
明顧清撰
歸来稿
詩九十五首
癸未元日用壬午韻
欹枕殘宵萬跡陳白頭那復笑陳人書囊上下三千歲
甲子依稀四百辰(新年六十四蓋三百九十餘甲子矣)冠劒此時天上會
湖山前日夢中春涓流鉅海無窮意俯仰乾坤只病身
雪後登樓用沈西潜韻
殘年擲我去堂堂頗覺靑春日月長載酒有人過栗里
上書無事訟安昌憑闌草木欣欣動倚棹鳬鷖欵欵翔
別有淡交真味在萬籖棐几碧芸香
凍雲飛散曉来天舉目靑山九點全竹筍迸階猶帶雪
柳枝低檻欲生煙閒尋廣受還鄉事偶到機雲入洛年
八百里封還若此龍陽何况木奴年(山人約為予種橘故云)
初九日見紅梅約味苓同賞是日新作水樓亦
欲詩人過之為後來嘉話也
白牛溪上負苓翁華髮蕭然碧兩瞳坐擁詩書忘永日
醉吟花柳又東風王侯宅第烟霄外泉石交游夢想中
風閣水簾今在眼且来先看早梅紅
立春有感用辛巳韻
憶昔諸賢秉化鈞萬方同醉洛陽春絲紅縷綠盤心菜
剪碧塗金勝裏人往事不堪重理夢短吟聊與當傳真
君王聖德同堯舜願倚青陽頌日新
旦起偶書
起臨靑鏡拂冠巾又見江南一度春老覺杖藜行處穩
病於方藥試来真吟思好句翻疑夢坐愛名山不近人
六十四年多少事向来何敢道全身
生辰次味苓韻
生筵酒盞接元春次第風光到此辰夢好協公桑蔭傳
詩来錫我上方珍園林鐘鼓非前輩廊廟江湖亦老臣
孱弱願期交引翼共瞻堯日萬年春
次姚絅菴韻
少年學步希攀龍後生先輩殊而同文場接軫借光價
海月下照滄江虹當時庠序總豪俊公於其間尤長雄
歲行壬子我忝竊公意夙與神靈通黃旗捷足走夜半
隱若平地行豐隆升沉不作時世態江頭别酒雙壺崇
劉蕡何必下李邰雲龍竟爾乖相從虚名我亦自知我
厚抱世豈能忘公南安一世僅小試梁棟已奏蘇湖功
至今諸生誦遺訓有若漢士希林宗閒居詩筆老益進
人意所澹公偏濃犬馬之齡亦奚有大篇投贈何舂容
祓除牛舌鷄口穢滌蕩柳眼梅花風寒林索莫幽谷閟
頃刻萬景回春融塵區奔走三十載微命豈不懸靑穹
檣掀舟舞幾阽殆夢中每想垂綸翁致君有意苦才薄
擊壤且逐康衢童養魚池南鶴涇北歸来兩見春花紅
去時衆雛皆長大丹玉冠頂黃金瞳長鳴一聲起煙際
哀怨似弔吳臣忠洛陽羈客竟不返草堂空鎻靑山松
小奴獲稻試春釀一瓮曉熟天門冬弧南光燭斗牛分
諸老百福神皆充相携一笑醉花底便可寫入丹青中
不作雲臺卧華頂亦合桓榮陪李躬尋思却恨公不飲
未怕北海尊罍空
生辰會兩學廣文有以煙火為戲者因成四韻
貯煙含霧結機絲旁絡中聯鬼不知一炬么微平地起
萬花紛駭入雲披龍蛇雜出星辰下霹靂交從指掌馳
直到上頭人喝采滿衣灰燼踏泥歸
諸廣文見和疊韻奉酬
萬變靈通火一絲只應師偃未曾知寶王珠絡浮空下
神女龍綃隔霧披明月上時雷礟發暗塵驚處火輪馳
詞臣正憶鰲山盛為謝嘉賓緩緩歸
别駕高君解綬歸衆皆嘆惜競為詩以送之予
亦繼作
聽鶴亭前酒一巵柳條花萼共依依也知物色皆天予
但覺風光與願違羈紲可能長客路雲山從此謝塵衣
漻然冰玉脂膏地猶喜吾人有是非
君初受任吏部稱其文其在官民不擾而事治奉身
之物皆平取市中去之日無一錢寄而郡僚中獨去
君一人此羣情所以不厭也
鍾卿密繡衣示近報有懷傅文穆公
十廟威神儼在天萬邦黎庶尚多賢臯䕫事業誠遐矣
房杜襟懷亦朗然兩手果能藏萬目一時何以易千年
令人轉憶臨川老屈指懷憂廿載前(公嘗與西涯論人才至某科曰如何)
(得此一陣過也故云)
六言
園林日日春風市喧不到墻東犬卧落紅籬下鶯啼新
綠陰中小樓平跨林梢足底昏明兩潮藏舟不湏巨壑
度鶴即是仙橋乍去還来沙鳥將開半落林花社鼓前
村隱隱機聲别院啞啞闌干欲過還畱綠肥新漲溪流
花落游魚影亂風和鳴鳥聲柔涉世已知踰限讀書元
自不多幸可澆花種竹還思列戟鳴珂霄漢九重雲日
江湖萬里風煙田父相逢偶語今年大是豐年遊絲將
墮復舉好鳥急過遺音總是少年光景只多往事關心
爲愛夕陽晴好不知行過秋亭墻角桃花片片枝頭梅
子靑靑
桂林譚君教吾松六年甚得士子心忽聞罷去
相與駭歎而莫知所從徐考其名與君之為
人正相反也於其行詩以白之
花自含仁絮自飛春風着物本何私秪應鶗鴂中宵起
不盡芳蘭九畹滋江月有情千里共湘流無恙此心知
瑞蓮池上題詩在總是諸生去後思
數日不過西亭忽木蘭着三花平生所未覩也
涉筆書此招味苓同賞
天隨詩裏洞庭船玉貌雲孫故儼然游遍洛陽曾不見
賞音今日付朱絃
味瀾
飛泉出巨壑百里回瀾翔酌之味其甘仰視雲山蒼山
高土滋厚土厚泉益芳浸灌富畦壠回環固陵岡誰知
一滴潤中有千林香先生靑烏胄家在雲水鄉常言九
峯靑孰與三江長妙契一以握川靈走奔忙我老懷首
邱君来協吾祥盤盤鳳山麓南趨向朝陽溪流左右帶
落此團玉光顧會本舊浦祥澤亦名塘湏君一染指為
我終其臧
夏君原宿世傳地理陰陽之學而自號味瀾蓋以山
澤氣通遡流可以知本亦昔人飲曹溪水而知上有
佳處之意也予為山妻求葬地得之鳳凰山陽君議
與予合為賦此詩
仙鶴褚道人嘗欲得一詩久未能答近和元吉
壽篇見者謂似游仙體因書以貽之然終不
近也
曾立蕭臺縹緲天塵心一墮八千年却從海上三山駕
来集城南五色泉遼鶴再聞中夜語葛龍深抱午時涎
綠章赤字無人檢猶在虚皇玉案前
四月七日陪約菴適齋二太守東園鴻臚龍山
都諫登超果一覽樓望西隱堂有感還飲翠林精
舍作時西隱火已一年而寺主傑峯亦化去矣是
日翠林亦病出蔬饌延客故末句云云
天台樓閣冠羣山童穉游歌日倚闌(予少讀書寺中)歲月不知
靑鬢改松梧長繞碧窗寒塵龕落日悲彈指劫海何人
更助瀾頼得遠師容客醉不教啼鳥怨春殘
来鶴樓次周北野韻
江上樓成記鶴来鶴飛江外幾徘徊仙人不作臨臯夢
游子新從洛下回天末遠風傳嘹亮竹間斜月見毰毸
何時重續城南會高詠南飛送一杯
閏四月三日北莊分秧約味苓同觀與聯句
千金難買俞塘北百畆新開水曲莊相約明朝移短櫂
綠陰傳酒看分秧
綠陰傳酒看分秧曲水縈廻送羽觴(味苓)畫裏蘭亭詩
七月(清)一時流詠遍江鄉(味苓)
蔣文藻水竹村居
閒身不屬樊籠𤨏茅屋偏宜水竹村盡日枕書芸閣静
有時揮翰墨池翻娟娟翠羽凉生坐落落清瑶澹迤門
贏得白頭心眼淨春風長見長兒孫
出都時館中諸君有晩庭侍詠聯句其後不預
者相繼有作近方寄至次韻荅之
匡時無計乞身難望望雲西九點山雷雨恩深天作解
桑榆景近鳥飛還詞中郢客重聞調枕裏盧生已度關
猶有感懷詩未了桔橰長夏不曾閒(今夏苦旱)
曾傳初詔未央前舉目金容尚儼然天地冰霜春不間
江湖星斗夜常懸無心海鳥當人下可畫雲山與屋連
珍重故人相慰意一時分付釣魚船
夜夢為人作幽居詩得二句嫌其寂寞而止旣
寤因足成之
苔生井幹草生階不見馬蹄門外来風月滿庭書滿架
一尊時對碧山開
和楊時望新居雜詠
盛年馳遠志將老思閒靜天運有消息人事逓豐省自
從大道喪階磩生榛梗欣榮亦偶然淪伏豈非幸詩班
未可笑過涉且滅頂惟慮西潭月照此胸中耿
道存無窮達志適忘遠近子桑七日病豈憶惠施問由
也號升堂乃作窮途愠君家三賦翁天球振空韻才高
徒後名事往嗟頽運何以發淸謠東鄰有芳醖(君隣家白酒有)
(名)
卜居湏仁里結友湏良契湘纍江潭行紉佩必蘭蕙蓬
麻兩因依腐蠸終蝥蜹君看稷下生肯乞墦間祭吾徒
幸閒居塵境息啁嘒玄文倘許窺烏藤尚堪曳
月出新雨餘桐陰落金井經旬困隆鬱捫頸欲生癭飄
然懷靈仙願作綵鸞請鸞飛空冥冥去入無窮境靡求
焉有爭不暑安知冷下視區中人紛紛逐風影
題阮襲之合浦還珠卷
子喪目與喪孫歸目亦明嗣承真一線游歴恍他生舞
袖春花媚書燈夜案淸雲階䋲武地細話十年情
邂逅驚遲暮暌違熟姓名三場先後榜四海弟兄情病
阻臨溪餞愁聞觸暑行因詩叙竒事流詠滿江城
弘治壬子麻城阮先生襲之校文應天而予沗薦名
己未予同考禮闈而襲之登進士第其後襲之以哭
子喪明棄官家居不相聞久矣嘉靖癸未會松城道
乃孫来歸病目復明事相與驚歎判府胡侯因出董
大參及予舊僚胡君孝思序記屬為嗣音而先生行
矣隆暑抱病不能出餞姑書此别卷一以見君家嗣
續之不偶然一以紀三十年場屋斯文之好庶子孫
之無忘云爾
讀蕳齋法駕道引詞有感擬作五首
驂龍駕驂龍駕龍駕引鸞旌羅列三光俱在下青雲回
首玉皇城風露杳冥冥
金風裊金風裊飛珮度銀泓仙袂六銖凉似水摶桑東
望火雲蒸回首指蓬瀛
雷隱隱雷隱隱列缺挟飛車一擲火鈴三萬里人間何
處着妖邪歸路海天霞
祥雲起祥雲起雲起四天明寶月宫中光氣滿流黃一
道墜明星萬壽聖人生
歌萬壽歌萬壽稽首玉宸尊下視九州雲五色羣龍濟
濟會天門一炁儼長存
再用翰林諸公韻
人間行路古来難亦有南山與北山蓴菜可能羊酪美
張翰不共陸機還雲林窈窕時孤往蓬戶尋常夜不關
翹首羣龍會霄漢滄洲天放老夫閒
糠粃因風偶在前向来淘汰豈徒然臣生得失鷄蟲比
帝德光華日月懸野鶩自非威鳳侣三江元共五湖連
夜来一枕游仙夢親見秦皇駕海船
讀天游集
君平成都隱室無儋石儲羅冲家萬金往遺傾後車我
餘子不足遺我將安居笑謂平生過酬稱良非虚我嘗
宿卿家周覽子室廬見子朝夕間汲汲無少舒我卜不
下堂垂簾常晏如餘錢累數百凝塵委牀隅以兹對相
較豈不我有餘王生景芳躅特筆天游書覽之重有感
長歎仰天衢斯賢誠曠代冲也今亦無(猶知敬賢也)
文僖尹西洛賓幕皆鴻儒希蹤郭延卿野服臨其居荒
僻少過從未見諸公如菲然具杯案班荆叙歡娛日昳
羣吏集麾蓋滿庭除公等皆何官騎從爾云都盤飱靡
加味體貌不殊初談咏西山暮出門送登車諸公恍自
失累日增歎吁襟懷有如此聲利豈能驅下視望塵子
飛龍翔太虚
枯木竹石為鄭節之題
霜凋孤桐樹槎牙碧琅玕夜半山月出飛下兩青鸞幽
人適不寐清影上闌干
聞客言有省
也識隨時好難忘泥古心交絲易為幔孤植鮮成林邈
矣期千歲悠哉寄一琴草堂人靜夜三諷白圭吟
和楊時望
睡起江樓日未頽小園籬落荳花開歸遲野鶴鳴相及
見慣沙鷗眼一猜春夢一場成獨笑秋風萬里為誰来
木犀枝上靑靑蕊已辦分香入酒杯
南京摺扇名天下成化間尤重李昭骨王孟仁
畫兼之者誇以為竒而今不可得矣明善内弟
以聽泉主人扇索題其畫則孟仁筆也展玩數
四舊京風致宛在目前為書此以志感
李郎扇骨王郎畫三十年前盛有名老眼摩挲舊時墨
却思騎馬鳳臺行
次韻答陳魯南
魏闕江湖總帝臣碧山金馬亦平分機雲此日真無恨
隨陸當年也未文清淺幾灣松谷水飄摇一片海天雲
只應細雨斜風調未可羣仙上界聞
庭前有栢屏閔其束縛命小童解之因題四韻
山中霜栢自亭亭多事園丁強作屏剪截共驚鸞尾鍛
屈纏何異楚囚扃濠梁水上魚能樂茂叔窗前草自靑
釋縛解圍俄頃事拂雲從汝到千齡
絅菴先生懸弧中夏而延客以初冬致賀誠後
時矣而餘觴猶可掇也輒成四韻庸助笑言
寒日西風淨帽紗清尊綠酒對黃花閒思往事三春夢
老覺流年兩鬢華元節未妨寒食拜壽觴應共海籌加
小車莫厭頻来駐前輩如公更幾家
芙蓉金菊間開
時至園林百卉芳紛紛紫綠間靑黃芙蓉不帶春風面
依舊寒花一處香
往歲阻風江上嘗登圌山望海門孫思和逸想
樓甚近而未之到也誦守溪翁之作遐思渺
然敬次其韻
連雲不見五城樓曾立金鰲頂上頭回首乾坤雙雪鬢
海風吹夢落滄洲
寓感
依阿每得意骯髒常失時古人已共歎末路轉多岐芝
蘭掩蕭艾鸑鷟避鳶鴟人衆天可勝而我猶人猗欣欣
詎可遏悄悄空自悲惟當秉明哲大運隨所之
短轡紆長駕行行未渠已川途屢回互常恐迷所指天
機妙倚伏人事亦難擬尋常婚媾筵中有寇戎壘有時
濤波翻舉網得雙鯉流行隨大化百歲詎能幾温凉久
矣更甘苦亦如此諧俗誠以難抱拙長已矣諒無當世
資庶曰寢息美
江河亘九地日月麗九旻明者必有本流者必有源一
極肇萬有至理無餘言行人望逆旅所覬一榻温黃昏
幸即次遽欲隳乃垣以彼蟲鼠智妄啓般倕門高言視
一世舉目皆童昏六籍炳明訓靈扃儼威神十室且忠
信寰中豈無人誰歟仗三尺屏此魑魅羣
濓洛繼絶學紫陽集羣儒微言析豪末精義窮錙銖冰
泮解衆惑春融歸一初餘功及藻翰金石垂楷模高蹤
邈難繼詭轡啓殊途掇拾珙璧瑕進彼珉與玞蔀屋雖
見斗肺肝本昭如彼狂諒已矣蒙也真何辜
淑人啓土有感隨事寫懷用辛巳韻
修門同入不同歸歸日靑山未敢期(淑人喪還與臺章同日中傷頗重人)
(皆危之)鸞匣君今正丘首漁竿我亦上苔磯
五十年中幾别離誰知此别遂長歸紅顔白髮終千古
敢向蒼蒼怨小兒
今日靑山始是歸為君三過着麻衣(淑人卒戊寅喪還以辛巳至是乃葬)
可憐穉女隨人哭問着阿㜑渾未知
為君礱石為君辭幾度含毫濕素衣兩字龍光三錫命
一行先上赤繒旂
並居華屋更無時回首風塵兩鬢絲坐擁孤衾聽寒雨
此情猶望有人知
昔司空表聖辭官後預營冢壙與賓客同游世
傳以為達予葬淑人迫於歲暮功雖未訖而規
制定矣營度往還得絶句十二首目之曰生
游棹歌非敢仰希先躅亦聊以寄興云爾
瑁湖烟水接通波問訊塘橋路不多長向北花園下過
歸舟齊唱夜游歌
通波門外水烟長五里紅亭浸碧塘記得兒童游戲日
夏家墳樹鬱蒼蒼
十里湖光十里山山容滉漾水雲間横橋便是中分地
長與游人記往還
水面風来聞磬聲玉虚臺殿俯淸泠年来晴雨無憑准
我欲雲階暫乞靈
漸近靑山水漸灣水灣廻處正當山山形飛落靑霄鳳
水勢旋為碧玉環
玉環東轉帶虹腰一水東行赴海遥三百年来文物盡
行人猶自說塘橋
蛇嶺高盤翠作堆玉屏重擁鳳飛回南宫對客披圖處
誰道扁舟此日来(嘗畫松地圖與駱兵部来臣共觀駱指吳會及鳳凰山南有地)
顧浦北来山隱隱張村東下水悠悠不湏細問靑烏子
論姓還應我一丘
短垣疎柳枕橫塘中有尚書晝錦堂落日回舟思無限
漁歌一曲下滄浪(尚書李銅至剛也)
西来一水自山涇半入塘橋半鶴城南北回環如有意
往来長得順流行
萬古乾坤一寸心西風回首二毛侵靑山幸有全歸地
敢向煙霞計淺深
執手交期終此地生游勝事起今年烏紗一幅靑天下
畫楫雙支綠水前
近作小亭池上背墻面流左右林樾日色不到
而忩几虚明顔之曰息影味苓至而喜之賦
詩三首因次其韻
浮世空名與謗隨欲從鼃黽問公私年来悟得安心理
只在池亭隱几時
獨立常疑與世違回看世路有危機清池綠樹紅忩裏
敢道先生昨日非
前頭千古後来今俯仰中間一寸心若對此君能不愧
也應無事短墻陰
送朱原誠之桂林(有後引)
曾與江樓共績文書聲猶想夜深聞風雲入手無多事
場屋掄才獨後君八桂曉山蒼玉立兩江春水碧羅分
聖朝綏遠湏循吏應使棠陰接四隣
朱君原誠少嘗從予學連蹇場屋以太學生出判桂
林之奉議州臨别贈此奉議古百粤地近代始列職
方隣邦牧守猶世授親仁保民副九重綏遠之意正
原誠今日事也故見之卒章
吳子南將赴羅源問保民保身之道予告之曰
子家一閒翁之積厚矣子能承之推是心以
勤施於政將無適不可豈直羅源而况其身
哉子南請書於卷遂櫽括為韻語以貽之體
裁音律固在所不論也
不見閒翁三十春每將淳德衆中論蘭階茁秀看吾子
花縣鳴琴問保民萬化流行自興孝九經倫序起修身
靑雲賸有前頭路記取長沙運甓人
次韻伍松月都憲松江感事
本無仙術可休糧舉目鄉關兩鬢霜忽枉新吟話疇昔
如觀舊俗飽倉箱當時經畫垂金石幾日飄揚趁粃糠
復古周宣仗申甫老生翹首頌康穰
来詩前聯云米穀陳陳幾四億閭閻比比足千箱問
之實三十七萬幾千石蓋成化辛酉以公常州推官
来盤濟農餘米今聞倉廩皆空故有此作甲申三月
望日識
奠三江舟中有作(四月二十一日)
淺碧婁江水蘼蕪被兩涯平生到曾未此日看成悲悵
望雲龍會淹畱絮酒期中岡知近遠煙樹鬱參差
憶昔曹園别公西我自東竟成千載恨猶幸一尊同往
事鴻飛外浮生蝶夢中有懷知莫問梁月繐帷空
多暇推南省公来日紏紛執經辭斷斷尊主意勤勤鹽
鼎虚黃閣颷車已白雲向来庭左辨列柏想猶聞
進退關憂樂哀榮具始終策名龍首重節惠奉常公桃
徑春陰遍槐庭晩色濃濮園初議在天下想遺忠
葉竹忩出示月中折枝桂花上有司馬蘭亭題
字
嫦娥宫殿隔人寰玉戶金箱夜不關桂子定知何歲落
至今清影竹忩間
眼中前輩風流遠物外閒情日月長小閣垂簾對遺墨
天風時送木樨香
葺舊居有感(成化丙申移居時予年十七今四十九年矣)
憶昨移家日眞移一束書夢猶循舊境時亦待閒居俯
仰嗟隣近經營荷慶餘兒郎誇善頌風木正愁予
次韻答尤元吉
少日游歌伴惟君實俊英連飛才豈後幸會我方丁望
道如瞻華紬書若泛溟本期同晩翠而獨借春榮逐隊
升金馬聯輝傍玉衡五雲環帝宅列宿拱元精往事嗟
投杼平生幾折肱全身寧論得學道敢希名尺寸時頻
揣錙銖亦細稱靑雲珠履客滄海雪鷗盟竹徑門初啓
桃蹊蔭已成不求元避悔無愛復誰憎種玉思分潤栽
蘭欲藉馨酒杯通大道詩律寫幽貞錦繡三千叚空靈
一寸扃晩雲低樹密落月到牀明調爕存刀匕行藏付
寢興故人無我棄時誦日新銘
秀州塘過慶雲橋南𣲖為小溪山人李公玉家
其上公玉善談星數星之著者為斗人呼其
地為斗溪君遂因以自號
秀塘東分一支曲溪上幽人數間屋夜深星斗轉遥空
繞屋明珠湛寒渌幽人說天三十年三光磊落胸中懸
胸中溪底交映澈上與元化同回旋湘纍卜居問詹尹
支磯亦訪成都隱洛陽車騎塵染衣垔浪五湖聲跡泯
茫茫大運誰主持懸生列象古猶斯榮光德耀空載籍
飛流彗孛交梭馳扁舟何日溪上路為我一洗平生疑
顧虚齋在湖南聞予致仕有作席間誦之次韻
為謝
塵埃衮衮逐浮名泰華鴻毛比重輕九折路窮人亦倦
三江舟到水還生詩来楚澤流新詠曲按貞元想舊聲
斟酌此堂堪一醉向来書劒幾同盟
十一月十四日夢人示所注周易前列卦爻後
系衆說朱闌素紙繕寫極精緻予以錢求卦得
小畜之坤後四日冬至紀之以詩
玉版仙書字若蠅金錢神語更分明五龍不極行天勢
一牝猶存未雨名林壑故應朝市隔陽和默自水泉萌
淸臺雲物今誰紀搔首闌干北斗橫
無題
世事古来如意少光陰畢竟自家多望塵潘岳今何許
帶索榮期且漫歌江檻月寒梅弄影湖橋春動水增波
無言一卷牀頭易消盡西風兩鬢皤
東江家藏集卷三十五
