東江家藏集卷十三(中集九)
明顧清撰
北游稿
詩一百二十二首
送余德輝御史赴安陸判官得月字
郢客歌陽春希聲入寥泬和者不數人千秋竟消歇君
今郢中去感我生素髮冰霜只自許白日誰擔揭驅車
涉遠道萬里在超忽江鄉富蘭茝庶足充攬擷懷人應
有賦去國那能恝行矣欲何言贈子天心月
子元太僕惠小山巾次韻奉謝(巾用幅帛疊成類東坡制而不)
(假裁合盖子元新意而涯翁命名也)
蘇老危巾四百年還從離合見方圓臨臯亭下一回首
叢桂林間别有天蕭散最便麋鹿性風流不上綺羅筵
晩來月照西忩下猶恨鬅鬙鬢影偏(巾小僅堪籠髻)
天彛生日鄉里諸公會于小園賦鶴亭芝瑞詩
各次其韻奉謝
鶴雛新長又生芝好事傳聞定幾時曲水坐間流詠富
小山叢裏恨歸遲清宵見月頻回首永日停雲獨舉巵
願託微芳染餘潤春風長滿謝家池(右次韻定庵)
長因南北歎參辰豈謂兒童抗主賓地向紫芝篇裏重
人看白髮鏡中新寒林松栢心空在清廟珪璋體自純
何日西湖能載酒為公重慶北堂春(右次韻約庵)
園林非綠野賓客盛蘭亭鶴馭迎仙氣芝房染德馨聞
歌思水調憶别愧山靈何日抛塵鞅逍遙共百齡(右次)
(韻吳舜弼)
換骨靈苗待九蒸重聞高詠報祥徵凡材豈有青冥想
仙掌虛煩玉露凝雲谷放歌從此近竹林調舞記吾曾
畫圖莫著桃花並恐誤漁郎入武陵(右次韻東曙)
仙人茹五芝其一乃瑤草薰然藴靈和千秋一飱飽青
雲逗玄光獨立萬物表長願采掇之駐此顔色好丹青
間藻翰為我助幽討因之發深悟永謝商顔老(右次韻)
(王宗顔)
蓬門何意長蘭芝吉夢春來似有期(三兒夢紫雲起花筩中墜地為靈芝)
(明日得男)鄉里衣冠多善頌詞林珠玉盛傳詩階前迥與羣
芳别畫裏爭看五色竒為謝東風好披拂此根終合在
銅池(右次韻岳器之)
雙飛唳月林間鶴九疊蟠雲石上芝攜鶴採芝何日是
高歌聊把菊花巵(右次韻沈希周)
鶴巢山亭上其下多紫芝芝生鶴雛長舉目皆天機雲
水非江海丹青辭棟楣信美不可即有時夢見之軒裳
亦何以坐此長别離高歌謝園綺往矣吾其隨(右次韻)
(楊士行)
曾入玄光洞裏天却來亭下兆延年林園幸接三吳秀
孫子慚非二謝賢人愛朵雲歌郁郁鶴驚叢露舞蹁蹁
薰漸更有諸公在誰羡同舟李郭仙(右次韻張民厚)
夙抱林野性自非鵷鷺姿天風一借便並入雲樓棲玉
池飲宵露珠樹揚朝曦由來際時幸豈謂緣德滋嫖姚
不顧家千古稱雄竒况此事文墨曾無籌幄帷頻年樹
松桂僅與蕭艾齊癡兒強解事徒手搏象犀藩牆既自
理舂鍤亦躬持遂令三畝間童奴日奔馳且為息偃地
敢與祥禎期華篇競藻飾嫫母成西施緬懷羣仙會大
火猶未西紺瓜落霜刃朱李來冰池雖微鍾鼎盛頗與
山林宜塵沙隔遠道企望空垂頤安石出較早淵明歸
恨遲載歌嗣高韻正值黃花時(右次韻絅庵)
營繕所副姑蘇陸雲與予同年生而母尚無恙
乞歸得許以小像索題為書絶句
鶴骨崚嶒鬢有絲青衫纔著便思歸高堂幸有親堪養
未必功名與願違
九日世興席上有感用齊山韻
城闕秋風木葉飛西山落日翠煙微園亭到處花自好
鴻鴈來時客未歸短髮有情憐破帽長繩無計挽斜暉
尋常遍插茱萸地注目江雲空濕衣
陸騰遠將赴吉安來别因及其鄉榜書名之異
賦以為贈(有䟦)
燈火秋堂記拆名朱衣真有暗中靈從知好事皆前定
果見高文策大廷人向官曹論中外我期功業在丹青
西江第一廬陵郡且為龍泉試發硎
是歲書卷當三十有三及攢號乃缺其一蓋誤算
也予末卷甚佳而傅北潭欲強用其所取舉筆而
誤始懼而從予曰此有神焉洎拆封乃騰遠也
王參政叔武自太原入朝首索西江贈行之作
蓋丁夘歲趙叔鳴郎中倡首逋欠幾十年矣
小軒夜半相對惘然為書此卷末亦因以復
叔鳴也
古木迴廊玉署東幾宵相對燭花紅風雲浩蕩君能健
鬢髮蒼浪我已翁到手酒杯渾似夢隔年詩債已書空
貞元舊曲猶堪按一笑無忘此會同
王汝楫同年將之武定出留别一章次韻為贈
相期紫陌聽雞鳴又報金屏錄姓名紅日正當雙闕麗
碧天遙指片鴻輕嘗來冷暖應知味語到閭閻不盡情
二十四年青眼在一時翹首望君行
崔世興席上涯翁限韻送聖公
班行連月喜從公望望尼山馬又東夢繞宮牆千里外
情深冰玉此堂中簷花暗結燈前白(時有微雪)海日將騰夜
半紅不盡一時留别意詩成翻恨酒無功
十月十二日夜紀夢
卧游忘近遠忽在田野間田家正收穫籬落整且完北
林五間屋西廂亦復然紙窗映紅日機杼鳴關關東牆
列嘉樹高廩如丘山老穉各有事往來紛不閒出門喚
童御小艇維江干沿洄迷處所中道歴險艱時聞異人
語妙理徹肺肝(論出處事以直已守道為主)鳴雞忽戒旦斗帳梅花
寒心同理罔間時至物有先欹枕思往路桃源杳漫漫
有菊為盛德彰賦
江南人家誇有竹君家有竹還有菊延年一脈是仙傳
不數江頭千畝綠茅簷蕭灑紙窗淨竹闌宛轉苔階曲
畦分種别人事盡雨沐風晞生意足八月欲盡九月初
霜風漸高木葉枯鄰家蕭條我富貴金釵玉珮羅庭除
湘纍放逐怨枯槁淵明亦為五斗驅南陽老人空夀考
食粟飲水終癡愚不如先生生長太平世讀書賣藥至
老不受樊籠拘菊花本是蕭散物亦自樂與君為徒自
從入京師十年無地容揮鋤盆栽擔買不快意夢中往
往尋郊居老去君方厭塵土病來我正思江湖青山何
日遂東去一舟定與鴟夷俱疎籬矮屋時入眼楓葉蘆
花堪畫圖此時我家菊亦盛亭館亦可羅尊壺君來不
憚百里遠我能無酒為君沽長安在西向東笑只恐春
風桃李背面偷揶揄
開化徐進士良節介其友謝錦衣汝容求南峰
書院詩汝容故剡人康樂之後也因託以起意
謝家舊說東山公徐家南峰亦穹窿東山南峰相去不
知幾百里峰頭雲氣往往直與東山通前飛紫鳳後覆
釜金錢石佛交帡幪其間突兀見精舍創始乃自開原
翁詩書簪組不絶百年内至今鄉里傳高風古愚肯構
已足尚節也中興還有功别來三載勞夢寐時與謝家
孫子畫裏心神融君不見黃頭馬下三尺水一滴起自
天瓢中江湖廟廊雖異處竹帛鍾鼎將無同他年駟馬
入閭里遠記列齋燈火相對三更紅
華鯨母鄒氏挽詩
梁孟高材偶朱陳奕代親家人柔得正樛木厚無倫頻
藻嚴時薦筐箱遍族婣移天情獨至拔俗見尤真(不信佛不)
(禱神)幾日猶華屋中宵忽聚塵機絲空寂寂環珮儼申申
彤管嗟終古玄堂不再晨桂山寒日晩風葉助霑巾
送王良弼赴清流訓導兼簡薛用章
通波門外石橋邊坐擁臯比二十年戰力未輸春晝蟻
宦程聊試越江船一尊綠酒城南道九點青峰海上天
為問西樓薛夫子肯教塵匣繡龍泉
送闕廷實撫州訓導有懷高進之
長憶尋君過石橋吳松江上雨蕭蕭十年往事同春夢
一點鄉心逐暮潮餘興猶堪賦芹藻好官何必定金貂
陽關擬唱無人和落盡燈花獨自謠
冬至前一夕夢書六字甚異(定國本養萬民)
自古元良惟國本由來天子重丘民昇平事業無多字
把筆翻思夢裏身
題潯陽送客掃雪烹茶二小畫
一曲琵琶月滿船蝦蟇陵下玉生煙江州便作天涯念
更有潮陽路八千
蘭苕無計續鸞膠雪水重逢錦帳羔合與詩家作談柄
老韓謀國未應高
舊有誦十二月吳江竹枝歌者戲效之得三首
而止十一月卄三夜不寐因足成之詩成夢
乘馬上曲磴地名湖塘遇小兒杜姓者同行
論處世之道甚悉
正月吳江好放船雪消冰泮水如天江頭楊柳千千樹
記得東風似去年
二月吳江燕子飛河豚欲上荻芽肥儂家艇子前洲裏
貪看春波忘却歸
三月吳江柳正青柳花飛去半為萍蔬畦麥隴薔薇架
粧點田家作畫屏
四月吳江正插田青秧白水暖生煙回橈轉入深村裏
只見垂楊不見天
五月吳江賽屈原紅旗畫楫滿晴川鴟夷漂泊誰家事
寂寞胥門一炷烟
六月吳江錦作天青蒲綠柳間紅蓮漁郎日見不知愛
空在江邊住百年
七月吳江鬭巧天雞頭菱角綵樓前青裙蕩槳誰家女
獨自中流唱采蓮
八月吳江泊釣船芙蓉花下綠楊邊鴛鴦一雙堪入畫
只可遙看莫近前
九月吳江空水鮮菊花籬落晩霞天詩中盡說斜川好
不道斜川在眼前
十月吳江大有年耞聲兩岸夕陽天競舂白粲輸官裏
不遣鄉胥惱夜眠
冬半吳江水未堅蘆花楓葉尚依然沙頭一𣲖天書字
知道鴻飛若箇邊
臘月吳江更自妍梅花開近竹林邊王猷可惜空歸去
不見新晴雪後天
弔錢慎庵太醫用前夀詩韻
謂君不狂君竟狂人間不住歸山傍七十八年駒隙光
高論久矣聞蒙莊鉛砂伏鼎夜光芒無乃尸解遺冠裳
不然白雲游帝鄉斑衣麻絰慘佪偟奮飛恨不從雲翔
向來夀斝今奠觴痛君不見諸孫昌君今神游何可量
上下四方與中央吳山松栢夜有霜君歸來兮儼高堂
挽慎庵詩成而其配徐孺人訃亦至仍用前韻
吳天歲暮風雨狂玉樹雙隕吳門傍前者梁鴻後孟光
愁雲直掩臯家莊青天寶婺收精芒酒漿麻枲及衣裳
身在閨門名在鄉游子秋來思偟偟封書幾逐南鴈翔
宮醪本擬稱夀觴慟哭無地歌耆昌燠寒旨甘誰節量
聽絶城烏夜未央起看明月滿天霜魂兮何之杳空堂
京城見鱸鱸惟松江有之志異也
墨章銀質雪膚肌乍見分明忽復疑物色舊傳鄉土重
氣機應與地靈移苞間霜橘如相待水底絲蓴或未知
莫怪尊前倍惆悵病來方有季鷹思
次韻十峯病起寫真
不見文園又幾朝一杯仙露渴全消戲書重挽千鈞弩
試飲還欹五石瓢吟對館松猶翠羽起看宮柳欲青條
生綃昨日看圖畫更覺紅顔比昔韶
周伯明三錫堂(初以知縣封父母尋召入臺遂得御史敕命)
春色河陽自滿堂明年豸繡接龍章南陔孝子無遺恨
晝日康侯並寵光林屋晩霞明曳綵玉山晴翠落飛觴
承恩此去應難計庭樹階蘭日夜長
臘月十六夜
金鼔齊聲振羽林九重宮殿夜沈沈霜庭屢轉千官影
玉宇誰憐萬里心北雪再看過晩歲南冰長是結層隂
(北州無雪南中苦寒廣西全州冰合此自古所無也)愁來欲共嫦娥語又跨蟾蜍
下碧潯
月食復圓和師邵
八萬神工七寶精為誰殘缺為誰盈蒼茫直恐冰輪盡
次第還當玉座明萬國山河仍舊影中軍笳鼓送餘聲
盧仝此夕應無寐吟倚霜臺到五更
山妻六十效樂天體
練裳竹笥憶蕭然又到人間六十年我學鮑宣方自愧
君於桓少定誰賢已看兒女諸房滿始有金珠兩鬢全
(是歲初製翟冠)白首青山是何日舉杯重賦鹿車篇
生朝甲子值元辰臘月風光動早春(是歲臘月丙子立春山妻元命又生)
(辰也)算巧適逢三會合歲行初屇六周旬曾聞孟毋中閨
禮不恥韋郎少日貧一酌尊前重有感幾時同灑太姑
墳(任太夫人顧氏山妻外祖姑締婣之事夫人實主之所以期待予甚厚)
鄉里諸公寄生辰詩各次其韻奉謝
五雲阿閣聚鸞凰豈有鷦鷯合並翔附翼本因風浩蕩
託身多幸世明昌頻占好夢池生草願比遐齡日在桑
錦軸瑤篇春拜賜玉堂連夜起虹光(右次韻定庵)
上堂兒女笑扶將猶憶斑衣介夀昌遠道忽傳來錦字
寒齋驚見起龍光山中草樹便麋鹿天上簫韶協鳳凰
願把一杯歌引翼白頭相趁老柴桑(右次韻約庵)
高價青山不可賖車塵袞袞暗東華久拚後飲屠蘇酒
(詩以歲除日到)無計長留若木花未就丹砂憐我老有來雲錦
拜公嘉春風忽送還家夢一路桑隂夾苧麻(右次韻負)
(芩)
望入梅林水月昏故人何處倒芳尊不將遠道忘嵇呂
每有新詩託孟崙樸學半生非世用閒官廿載是天恩
春風又負花前醉空玩羲爻六四坤(右次韻東園)
萊子新年舞袖長直從臘雪到春光相將柳信連梅信
次第椒觴間鶴觴共指松筠能傲歲不知苕葦怕經霜
高秋擬續凌雲賦題榜還應說仲將(右次韻周文煥)
書生事業每多誇又向詩篇荷寵嘉德耀晩年猶舉案
伯鸞少日本無家皇恩未許堂開錦命服初看帔有霞
(山妻受封久是年始製冠帔)渡海摘桃非我事三年孤負賞梅花(右)
(次韻張天驥)
吳田秋晩稻如京似共癡兒更有情瓮裏但知春酒滿
人間不管世途榮書燈列屋看諸子詩卷分題屬友生
得向眼前同一醉也應無羡海波清(來詩多及大兒之事故以答之右)
(次韻諸邦魯)
除夕用伯明舊韻
天時人事默乘除又報春光到客居老去生涯隨分足
病來朝籍幾行虛雲中鳳闕瞻華表賦裏山堂想遂初
兒女夜深渾不寐桃符要看曉燈書
懶習平生欠掃除時於歲晩惜諸居猶嫌韓老送藍褸
肯學相如賦子虛日月未殊千載上陽和又是一元初
燈花似送新年喜忙檢東方雜卜書
丙子元日示雲孫時其弟應芝將晬陽寅辰錄
四(兄弟在松)
春衫簇簇稱時裁喜道新年上學來接得屠蘇滿堂拜
不知小弟已先杯
兒童賀歲滿堂前一樣心情兩地懸爭得便成東下計
不教凝望五雲邊
陽孫今日已成立里諸弟荆花共一叢憑仗春風好培養
併將書筆繼衰翁
春光又到小樓東幾日春花爛漫紅細想别離緣底事
鱸魚剛要待秋風
和師邵春日登慈恩寺鏡光閣及歸途即事
春入慈恩寺雲樓面水軒佛光懸日月空界了名言兜
率吟邊近滄溟坐裏翻更須花滿地車馬便應繁
祗園開勝地金刹俯層軒水月澄空相伽陵象佛言慈
雲低樹濕瑞葉入忩翻(是日微雪)若論三乘事微吟已自繁
佳節重歡娛游人勝兩都笙歌填陸海日月麗天衢健
想凌雲筆竒觀隠市壺子桑空隠几幽恨可能無
和師邵七言絶二首
病裏春光只漫消碧山回望轉迢遙慈恩閣上題詩客
正得君王放早朝
老去文園渴未消甘泉春從屬車遙倦來一枕山窗夢
滿耳黃蜂閙午朝
和伯明歲朝用姜禮部夢賓韻
閒意窮千古浮生共百年感時爭曉暮觸念有陳鮮宮
柳思含翠庭芸看列錢自今賡麗句直接賞花天
再和消字韻
幾日東風凍未消千門柳色望中遙椒花栢葉宜春酒
應待明年共早朝
鬢雪初凝未擬消後來難定以前遙尋春走馬長安客
虚度昇平又兩朝
和孚若聞秋成寄賀郡守喻侯及元旦口占二
首
鄉書一日兩番收畫出黃雲臥壠頭霑足未論天下事
(古諺蘇松熟天下足)蕭條頓解客邊愁舟看西郭千艘擁路想南
莊一徑幽(松米市在城西而薄田在南)喜極病中忘戒飲自呼新釀
試深甌
松爐殘火曉猶明高閣微風送漏聲珠斗漸低長樂觀
綵雲應繞未央城青春並阻瞻龍仗往事閒思聽鹿鳴
二十五年同仕版遭逢誰不願昇平
陳復清挽詩撿討原大之父
我聞清隠翁遺世希由巢君清復如翁可望不可招市
城無濡足詩書有神交妙蹟想顔柳高吟誦韋陶良材
隕空谷見謂神理遙遺編付兩郎一一彩鳳毛聯飛入
天門光價動紫霄襃章極華袞後禄方滔滔巨鏞靡連
響淺渚無驚濤緬懷神仙駕八表同游遨時還撫舊鄉
含笑停雲旓惟有風木心終天感飄搖
予既賦京城見鱸有曉之者曰此名大口魚北
州素有似鱸而實非也昔人謂蟛蜞為蠏予
何以異焉乃疊前韻
鯉質嘉魚又鯽肌從來物類有相疑纖鱗儼帶三江色
巨口都將一字移張翰此時成獨笑陸佃當日未曾知
(埤雅不載鱸况其似者)蘼蕪杜若參差地更在詩人細入思
慶成宴和師邵
圜丘禮罷歲猶新衢室筵開意更親龍見九重瞻聖主
鹿鳴三殿引嘉賓分曹舞隊番番錦攢綵宫花葉葉春
却憶早時承寵地鈞天渾似夢中身
錦筵高列映青春寶扇徐開見聖人慶禮載承禋祀舉
治功應與歲華新須知鼓瑟吹笙意正在忠言讜議陳
(君近日累有章疏)既醉有詩還索和絃歌一夕遍芳鄰
初度有感用庚戌歲韻
百年強半一生中雙鬢頻經萬里風(南北往來自初仕至今凡七矣)人
世悲歡幾蕉鹿山林日月自瀛蓬曾嘗蘖蘗知甘苦為
齅蕭蘭識異同覆載莫酬巾履在不勝翹首向蜚鴻
上策難成擬就中蹉跎又到落梅風(謀歸不可乞差遣不遂)向來
弧矢羞長劒此日江湖羡短蓬睡眼不知鄉社遠繇言
剛與客心同歸期未要燈花趣自有高飛塞上鴻
海虞施君精地理卜筮之學别予南去約以高
秋會于雲間走筆有贈
浮世紛紛未有涯著朱騎馬遍京華相逢盡訪君平肆
歸去誰同博望槎林下晩風催試葛雨前新火待烹茶
高秋為有扁舟興白鶴城西是我家
和十峯聞西涯賞梅有感
聽說梅花百感新去年同是賞花人病來東閣詩俱瘦
老覺西湖意轉親授簡不妨還賦雪攀條無計可留春
何時煙月溪橋路鬭取笻枝見在身
走筆留汪秀夫
風塵隔絶幾星周一笑相逢百慮休浮世榮華雲過雨
男兒意氣鶚横秋卞和抱璞終成寳李廣馳聲不在侯
總角交游閒散地未妨三日更遲留
松守喻侯訃至有感
萬事無言已蓋棺蜀江回首是青山浮生畢竟誰夀夭
客路從知有往還千古桐鄉終祀邑他年漢史或須班
令人轉覺巢由貴不與醯雞雜瓮間
送盛有菊良醫之濟南
卜相無成擬作醫(君嘗游學宮累舉不第)達人千古共心期名家
獨數中吳舊直誼多應我輩知今日宗藩宜永夀幾年
朝路惜分岐靈光退直從容地還對黃花誦我詩
三山廖彦正往以新喻司訓同校文南都秩滿
陞吉安推官來别得備聞兵興以來故人行
事消息之詳且出示其尊人惪翁遺像及諸
名人題咏臨觴永歎贈以是詩
畫簾紅燭共秋堂十載長安重此觴往事劇談悲露草
(周時敏戰死趙孟希陷賊歸亦死)新詩傳看總琳琅江山六一餘文藻
職事臯陶舊典章更喜同官有交契併將欽恤贊循良
(吉安兩推官其一陸翺騰遠丁卯鄉闈士也)
題計郎中汝和墨菊曹汝學家藏
郎中畫菊真是菊蒙泉蒲萄太常竹一時能事併馳聲
豈直文章難繼續(天順中賦云林良翎毛夏㫤竹岳正蒲萄計禮菊)狂揮急掃
皆稱意不特品高機亦熟西涯坐間生色障一見當時
已心服不知何日到君家淨洗朱鉛鬭清淑疎篁古木
交映帶深淺生枯俱入態欹風一枝驚欲折倚竹數叢
如有待飛鸞墜羽時自壓老蛟蜕骨令人駭張顛草聖
久寂寞何意兹晨忽傾蓋(君畫筆皆草書法)郎中郎中今有無
後來尚遠眼中疎柔肌脆骨爭媚嫵不然蔓草紛黃壚
頽波一去誰與返把卷撫玩增長吁君不見近時淮海
上亦有菊花一𣲖往往傳京都(文章關乎氣運書畫亦然嘗見以畫菊名者其)
(枝莖皆蜿蜒柔弱若藤蔓然徒取飄逸而失其本真多矣古人决不然也)
送三兒應舉予己酉鄉試初場前夕夢乘霧登
雞鳴山及半見日出驚寤衆以為祥既乃下
第而三兒天秩以是日生今二十有八年矣
始遣其應舉因感前事書此勵之庶幾不以
離憂而妨遠業也四月十五日識
雲開日出四山明憶在金陵夢爾生俯仰卅年談往事
扶搖今日看初程兒童亦解登科好(小孫聞其父行甚喜)老我寧
為别緒縈若到仲游舊時地也應回首望天京
陳丕顯以貢入京將還試鄉闈閱其近作賦以
贈之
每從場屋歎拘纏送子臨風一悵然王路到來長似砥
聖言何必總如天(時文之弊往往以平易為高深而反失之)炎風赤日三千
里夜雨寒燈二十年選作上清堪一笑也應元只舊時
錢
松江歌送吳宿威太守
松江之水清若空松江之流浩無窮西起太湖東距海
餘波直去通瀛蓬桑麻黍稌夾兩岸極目四望煙雲重
横塘直浦一百二十交灌注往往雲雨興蛟龍自從神
禹來圖牒朗昭融孫龍肇啟號伯言繼疏封李唐作邑
元建郡遂與三吳齊長雄聖朝疆域遍四海歲事半資
蘇與松諸賢經濟各有以蘋藻獨薦雙崖翁我生不及
際全盛尚見諸倉盈濟農(成化戊戌己亥間太平倉諸厫皆滿寄積水次倉者八萬)
(石倉斗守支至十年始盡)何人巧作憂民計顛倒簿領資頑兇徵科
歲滋儲廩竭對面無地尋窠蹤(改法在弘治癸亥甲子間)前年己巳
及庚午諸湖積雨江發洪流尸塞道官束手有識仰面
吁蒼穹(文襄時濟農米歲二十萬其後亦不下十萬至是枵然庚午歲止賍罰□五六百石而已)張
公復始喻公贊(宜春張鳳應時内江喻時子乾)五年補葺無遺功衢槐
未成京兆死(子乾以丙子春卒于官)攔街竹馬悲兒童使君五馬
今復東江頭父老情喁喁望君不來待君久眼中幾見
旌旗紅老人有懷言莫通我歌松江寫其衷歌聲有竟
情莫終總在使君心耳中嗚呼安得此江還似雙崖日
歸釣鱸魚作野翁
涯翁七十夀詩二首
睿皇初運岳生賢留付神孫秉化權一代盛名今古絶
五朝隆眷始終全山龍不露彌綸手桃李都歸長養天
回望玉堂趨走地不知何以祝長年
午橋長夏日如年吏散瀛洲聚錦筵黃閣衣冠諸老外
清時鐘鼔百花前閒情好鳥鳴深樹往事浮雲澹遠天
惟有老人南海上祥光夜夜繞台躔
原復憲使書來稱其門下張君某之賢書至而
原復已没為之愴然君分教嘉定賦此送之
亦以終原復意也
短李書來剩說君相逢消息不堪聞杏花東國還時雨
鴻鴈南天空斷雲師道本緣天下立襟期重感故交分
瓣香為有南豐意應向龍塘弔白雲(龍塘原復近地北通淞江與嘉定鄰)
(界)
王廷輔除廣東鹽課提舉有不堪其事之慮賦
此勉之
古人重立事今人重致身功業苟有託富貴安足論迢
迢越王州連峯入青雲豈無近要途跋此高嶙峋榷海
已非古嚴征重疲民廟選及吾子此意良已勤刑罰有
至教催科有深仁金穀誠瑣末乘田彼何人新雨殘暑
盡清風肅衣巾緬懷都門餞雜遝羅衆賓而我病莫致
徘徊獨凝神揮毫願有贈目送征車塵
讀葉文莊病目詩有感(七月二十六日時涯翁初逝)
狼籍殘書研几偏毶毶寒雨北忩前客心正似涇東老
長在池亭竹樹邊
衞景玉生辰用壬戌歲韻(有後引)
回首丹梯思渺然還從此日話當年曉星殘月雙青眼
東閣西亭幾玳筵猶有強弓堪射鴈可能長劒復凌煙
仙班次第休重論一着商顔已自先
壬戌詩有他日仙班只今定丹梯須讓海鷗先之
句今十五年當時坐客若喬時章輩零落殆盡十
峰艾坡近復傾逝而海鷗蕭然物外為後淍之松
栢追思古人行樂及時之語為之憮然因即前韻
賦此海鷗聞之其呼酒速客徑醉無空負此良辰
為也八月四日記
驄馬吟送同年于器之副憲浙江
驄馬行骨權竒連錢被體玉琢蹄繡衣五采金帶圍據
鞍顧盻生光輝臨發長鳴振金羈振金羈向江東吳山
飛度越嶺重眼中自不見豺虎敢有狐鼠留行蹤狐鼠
空豺狼伏驄馬行來乎復漢家烽火照甘泉昨日單于
棲上谷范生攬轡志在澄清我愛張子埋輪都亭君不
見天閑尚有未純駟可使驊騮長地行
雜書五首
唐家重考牧毛仲最承恩開筵待宋璟速客煩至尊賓
從滿高堂日晏湛清樽把盞不及釂飄風送回軒主人
不敢訝四座悄無言何異百鳥羣仰視孤鳳騫良史劇
善繪丹青儼如存何當得再拜一醒塵目昏
美人鮮粧坐膝下錦䙀兒珍果半銜袖黃柑帶青枝可
愛故不與繞牀牽母衣文舉方四歲掉頭揚青眉得果
尚取小焉能為爾嬉
薺堇不同味蕭蘭不共根雲鵬與斥鷃所樂各有存本
是麋鹿性而當縶纓繁纓繁已自困更使舞當軒方將
齕野槁難報芻秣恩
撫事意不適掩書翻自疑皇穹降民德聖言豈予欺云
胡康莊道蹶入千仞谿皮傷毛焉附巢破卵則危同舟
濟江海生死理共之寧當風波際篙檝自紛披曲突見
謂早焦頭竟何禆永念竦毛骨中宵起呼衣展轉竟達
旦欲言當語誰
妾本田家女出身事蠶桑十三學抛梭十五成文章二
十嫁夫婿上堂奉姑嫜伯姒調鳴瑟小姑弄金簧清聲
激四坐歡樂殊未央回眸忽自失羞澀歸下房明燈發
圖史彤管有遺芳先哲豈予侮永矢期勿忘
甲戌定庵生日涯翁有八十三回秋月圓之句
乙亥仍用韻但改三為四約歲賦一篇今年
未及賦而捐館追用翁意奉補此章僭不自
量正可發夀筵之一粲也
麓堂詩例起年年八十五回秋月圓海上衣冠今洛社
壺中日月自堯天煙霄未遠三山路錦繡難追十客筵
(翁去年詩語也)試向騷壇論晩節此情端合為公偏
送冶齋先生孫君能下第南歸
東南人物重毗陵陸相聲華動帝廷門下老生慙繼武
(先生嘗以少詹兼學士是歲清亦忝之)膝前孫子解傳經灤江木葉催鴻
陣阿閣天風想鳳翎好約他年話今日鵠袍爭似柳衫
青
陳約庵詩賀遷官次韻寄謝
紫閣層臺矗九成人言此地即蓬瀛一經佔畢慙粗淺
十載遭逢荷聖明高會想聞鄉里盛(鄉中近日有安耆會)壯圖全
倚太階平東山不為蒼生起翻使迂疎浪得名
用韻夀周北野七十
九轉靈砂已七成仙家猶道隔蓬瀛雪中蒼栢神逾勝
竹裏黃花眼獨明松水看於春酒綠玉峯遙共海雲平
不知今日雎陽社早晩還容託姓名
再用韻寫懷一首
秋入鄉園百寶成老農相憶話登瀛浮雲直與吳天永
落日偏依谷水明懷土夢歸文並美升高望遠意難平
尋思張翰成何事只為鱸魚萬古名
序庵許分菊促以小詩
買得園亭未有花分明秋色在鄰家酒闌夢醒空惆悵
猶有餘香襲帽紗
冬夕餞師邵柱史出按西川用子容侍讀韻
騘馬昂然不受馴繡衣清拂曉霜新高堂正爾歌眉夀
遠道無勞賦小旻到處豺狼應迹掃别來山水更情親
春風不盡懷人意都在青楓與綠蘋
十月六日會同年於城東歸途有作
宮槐影裏散鳴珂還憶聮鑣杏苑過天地百年歡會少
風雲四海别離多蒼生喜有諸公在素食其如賤子何
相約歲寒期不負五湖煙水一漁蓑
檜亭見和催菊韻奉答
繞遍秋城看菊花清狂都放此君家淋漓醉墨煩教護
剰費東牆幾幅紗
秋花元不似春花清冷穠華各當家昨夜午風亭上醉
一般銀燭照籠紗
由來雪檜與霜花歲晩相看共一家亂插滿頭君莫笑
幾人白髮暎烏紗
何廷珮方伯臨别索詩用珂字韻
門外驪駒白玉珂十年南北斷經過腰犀頗覺君來重
鬢雪驚看我已多詩草正題戎有翰燭花休問夜如何
明朝煙雨瀟湘路惟見溪翁理釣蓑
庭下決明
獨立西風裏蕭然自不堪是誰增客思呼作望江南
奉餞壺隂學士之南院兼簡整庵少宰白樓太
常
十月官河未有冰北風清利綵帆輕詞林我正慚先步
學海時方重老成六館舊人懷指授三山新賦入經營
容臺吏省皆鄰近早晩郵筩不論程
蓉溪書屋為金都憲舜舉賦(都憲本松人孝子梅屋皆其族也)
西川山水天下竒綿州更好芙蓉溪溪流百里到城下
上有茅屋臨清漪長松蔭門白日靜密竹繞宅青春遲
屋中舊書幾千卷一一牙籖分架垂主人家本東州彦
衣冠世澤聞邦畿高門大字榜孝子亦有梅屋工文辭
柯條遠布極萬里書香一脉猶連支功名奕葉到孫子
蘭臺石室爭峩巍天機雲錦出桑苧清廟簠簋資耕犂
丹青數尺小齋裏尚想清夜聞吾伊平橋曲渚往復迴
林亭水閣相因依扁舟泊岸何所待溪風颯颯吹人衣
溪風吹衣人未歸鈞天須人運璿璣江湖廊廟本異處
軒冕山林非一時惟有芙蓉最相憶開花長滿屋東籬
崇府長史王先生珙清壬子薦名時寔預試事
往以公事入都索詩為别賦此奉寄
宦途南北歎蓬萍一笑翻令别恨生三十年來託深契
四千人裏愧虚名每從朱邸開魚素如在紅簾聽鹿鳴
開道府中無限樂主君今日漢東平
賦瑤池圖夀滕洗馬先生母六十
瑤池遙遙何處所乃在崑崙之顛閬風之阻琪花瑤草
四時春白鶴青鸞日翔舞西王母家上宮乘游雲躡飛
龍時來池上燕仙客倒影幻入龍綃中綵衣退直下金
鑾門前車馬來翻翩入門一笑把春酒却道畫裏如堂
前陶家親孟家母圖史流傳俱不朽不知當日夀堂前
還有人如畫中否畫中堂上竟誰真神仙要是古賢人
不須更問瑤池路再住人間六十春
竹泉為黃克清賦
種竹深開徑疏泉小作池情緣淇水舊蹟是考槃遺渚
月憐清影林風想淥漪暫來還復此魚鳥莫相疑
葉文莊公孫尚源與予居同巷銓授大名府判
詩以送之
海内文莊六十年玉山回望渺風煙范公素有先憂志
韋相惟餘後嗣賢西郭舊游追杜曲北州名郡數澶淵
由來驥子輕千里穩上青雲不用鞭
壺隂阻冰河下用前贈行韻見寄有悔心焉走
筆戲荅
空江一櫂倚層冰頗覺胸中萬應輕(南舟守凍時最虞盗賊)阮籍
不為窮路哭馮夷近報水仙成清宵夢與羣龍伍彩筆
詩將八柱營(劉义事)前日雪窗還獨坐有人疑是洛川程
有冰剛欲道無冰此意於人亦未輕長策正因忙裏誤
好詩翻為坐來成修蛇已想鱗薶壑顧兔行看魄載營
何以報君堪一笑只將春水算初程
除夕望三兒不至
生來長是繞襟裾不為功名遣讀書旅食今宵定何處
别時初夏歲云除
仲冬初日報行期任爾留連是到時行說坐思緣有報
當時猶恨報來遲
少年東抹更西塗菽水高堂亦望予今日更無人望我
秪應長是我思渠
東江家藏集卷十三(中集)
