東江家藏集卷四十二(後集九)
明顧清撰
歸來稿
墓誌一十二首
亡室贈淑人張氏墓誌銘
淑人姓張氏諱淑正小字壽寧世家華亭谷陽門之西
敦厚尚禮有諱孟著者善楷隸書織工取其字為帨文
有聞於上者因取以實金陵居織錦三坊至今猶有名
祖紳父粲號雲石俱讀書游泮庠終隱不仕母任氏福
建參政勉之孫處士執庵先生弘之女執庵夫人顧氏
賢明有識鑒淑人既喪母夫人取教育之予時學于其
子長史先生故夫人與先生許以為配任氏既世衣纓
張復右室族婣皆以為非耦淑人至能安于澹素承接
上下無所失於是衆咸宜之尤為先祖遺善翁外祖秉
直陸公所稱禮先君性嚴難得意淑人獨無迕焉其事
先淑人如女事母先淑人嘗久病髮䐈蟣虱生焉氣羸
不勝櫛以口齧而去之傍觀有難色而淑人若不知也
予為弟子員淑人躬緝紡助朝夕服勤嘗苦茹納包容
有人所不能堪者中更先祖喪畢兩弟婚娶至盡脱服
飾以助蓍簮布衣若將終身焉予三黜鄉闈不為憂聞
得荐亦不甚喜從予居京師每以不及奉二親趣予歸
省先淑人訃至哭泣怨悔不自勝相予營葬事役人食
飲皆手自品給人感其意無不為盡力其喪先君亦然
天性真淳無矯飾不知貴勢之可慕貧賤之可侮比隣
婦嫗最下者與之均禮見人貧困苦疾病在身周之惟
恐後或時不及輒慘然不怡待子婦及妾侍皆如女視
家人子亦如已生每食時孩穉繞前截少分甘有未嘗
及口而盡者王給事明遇妻以夫舊學嘗來視淑人還
家遇婢妾頓厚人以為有所感云痛母早亡奉雲石翁
禮愛尤篤弟山及其婦殁皆為之歛葬且教其女擇士
族嫁之葬雲石翁視母壙不稱屬家人厚封樹徘徊悲
戀不忍還俞氏妹嫁時華盛淑人及其季適陳氏者獨
蕭然一不以介意後俞衰落兩家子女來撫視之如一
於其他親戚皆然雖素薄於我者亦無間蓋其心知有
骨肉初不知有存亡盛衰之變與炎涼厚薄之分也以
是處予家四十有五年親疎内外以及鄉人皆稱其賢
淑及卒皆痛惜之京城隣近婦女來哭奠者不絶比喪
還有追送數十里者予為翰林編修封孺人為侍讀學
士封宜人滿禮部三年贈今號歲丙子始通籍内庭預
朝謁戊寅孝貞皇后喪嘗入臨清寧宫助酹奠是歲三
月得疾更夏歴秋醫弗效冬十月十三日竟卒生以景
泰丙子十二月廿四日得年六十三予再入京官再進
禄賜日裕淑人恒不樂每勸予歸蓋其中有見焉予牽
連未能决而淑人遽先我逝矣嗚呼惜哉淑人生三子
長天彝嘗習舉不就理家政次天敘年十九卒次天秩
縣學生女四皆不禄孫男九長應陽蔭補大學生次應
寅應辰應雲應禄應芝夭次應昌應明又次應金夭女
九長適侯乾金山衛指揮藩之子次許嫁故廣東按察
副使張祚孫太學生憲之子約次許嫁太學生范民彝
子啟高次太學生曹鍔子梁餘尚幼應明應金及范氏
女以下淑人皆不及見云淑人之喪遭時多故旅殯四
年乃得歸是歲予亦致仕為求葬地久之得於郡城北
通波塘西張家浜之南其地面㢲坐乾後盤鳳山前滙
祥澤塘橋張氏之故物也以嘉靖二年癸未冬十二月
六日壬寅襄事銘曰
山旋岡水旋隈擁以乾環㢲維樂哉丘子寧歸懷平生
感艱危悲復喜系此辭
潘母太宜人叚氏墓誌銘
南京禮部郎中潘君時雨母太宜人叚氏世居寧國建
平之叚村祖滿父安並不仕以農為業安娶錢氏生宜
人少而淑惠鄉隣有子者多求之然議輒不合既踰笄
猶未有所屬郎中先君子澗松翁方求貳室試以請於
安安慨然曰吾亦籌之是命當爾也遂諾焉宜人入門
事澗松與嫡室嚴氏甚恪謹分理家務斬斬有條緒嚴
氏禮之澗松繼納二人許氏素多病芮氏年最少宜人
視之皆若親姊妹許有子弗能字宜人躬撫鞠之見者
不知非所出也嘗得一子失去而芮氏適生郎中澗松
遂俾育之歲癸夘澗松得危疾宜人刲股肉以進疾遂
愈其明年子溥生鄉人盛稱之以為誠所感云庚戌翁
復病以郎中屬宜人曰是兒似可教吾沒汝弗能則亦
已矣宜人泣曰賴君有遺業吾紡績以資之何不能若
成否則在天耳時郎中年十二溥方七歲而嚴氏子澤
已名薦書矣宜人既襄澗松事即營别墅延明師以專
教事恒舉澤以勵之曰必如是斯無負汝父與吾之志
也郎中以甲子領鄉薦甲戌對大廷是時溥亦自邑庠
升太學宜人就養京邸二子朝夕侍膝下鄉人榮之而
宜人誨飭不少置遇誕辰稱慶必垂泣曰幸汝輩成立
惜汝父不及見也郎中為主事封安人已而進今號嘉
靖癸未正月七日以疾卒明年九月庚午葬澗松墓右
若干步地在其鄉之某里某山原初許氏病篤與宜人
訣曰生若同氣死葬必同穴宜人泣而從之及葬許與
芮皆預為壙以齒為序至是藏焉宜人生正統丁夘十
一月某日比卒年七十七子二長即郎中名潤字時雨
其次溥也許氏生正統乙丒月日卒弘治癸丒月日年
四十九子一曰濡國子生芮氏今年六十五貞松後彫
榮享未艾生郎中後復一子曰濠為最少宜人孫男五
僎出郎中備伯仲佖出溥女二長許嫁太學生寗豫次
子思幼在室許氏孫男三曰仕曰儆曰儀儆邑庠生女
一適典膳濮濬子倯芮氏孫三人曰初曰俓曰某郎中
既以父命母宜人而懷所生不忘欲因宜人附錄諸母
行實勒之墓石以見其恩意之厚雖事微前比而其情
有可念也庸具列之而併見之銘云銘曰
詩美任媯莊姜之娣秀也嬪周亦大其世繄潘有叚豈
曰有子其敬而和實應彤史欝欝澗松下維我室左携
右須生死皦日兒也克孝母寧有恒生榮死哀各極其
情銘以昭之子孫其昌尚於此徵兮
周母太恭人李氏墓誌銘
嘉靖癸未夏四月都察院左僉都御史周君伯明以母
太恭人李氏病具疏陳靖乞歸休上不許而特賜君告
俾馳驛扶侍還吳未行五日辛實四月四日也訃聞命
所司諭祭仍給舟歸其喪公卿以下畢弔致奠賻如禮
行之日送車闐道觀者榮之明年冬十二月某日葬其
鄉馬鞍山北之先塋贈大理少卿芝雲翁之兆先事兩
月君命其子鳳儀奉書幣以春坊諭德顧君九和狀來
乞銘予壬子與都憲同升今三十有三年高堂綵侍嘗
獲稱觴從春坊望顔色幽宫之刻不鄙而辱以命予誼
其可以辭也謹按太恭人姓李氏與周皆崑山舊族世
濟德善曾大父謹光祿寺署丞大父瓖易州知州父諱
泉母朱氏太恭人體貌莊重語言簡寡行徐而坐端望
之知為令妻賢母始歸芝雲值家世方盛芝雲倜儻和
易喜賓客愛山水搜竒覽勝無拘泥太恭人内奉舅姑
共祭祀外給宴餼凡所須必躬親必致其豐潔退而治
女紅弗懈中更衰落而事上益虔處姊姒巨細推遜不
啻無所爭競其御羣下慈而莊未嘗有色喜篤恩布惠
疎遠不遺助芝雲幹蠱恒出所藏以資費為子延師友
至脱簮珥無恡容夜必篝燈手績以課業曰吾望汝成
令名汝勤于學吾寧倦于績也撫二孽子若已出夫弟
繹早卒鞠其二女咸使有家長孫鳳鳴幼失恃愛之踰
等然督教備至鳳鳴感勵績學遂與都憲君相繼登甲
科人皆曰太恭人之教也都憲君由知縣擢内臺太恭
人與芝雲連被寵命鄉人名其所居堂曰三錫其就養
京師鳳鳴亦官刑部三世一堂萱葉蘭支交暎一時縉
紳皆豔慕欣欣焉都憲南遷鳳鳴解官奉太恭人居吳
下及將赴留都趣鳳鳴還就官曰汝籍于朝不可以我
故廢王事也都憲當比還念太恭人涉遠有難色太恭
人速之行曰汝官至横金吾猶能自力且得孫婦輩聚
處甚樂也居三年康豫無恙日久猶課家人治紡績子
孫以為言則曰吾性自樂之且吾逸則下成於習非久
遠計也其深見遠識如此所以荷重封享禄養子孫繁
昌生死哀榮豈偶然之故哉太恭人生正統己未二月
十七日比卒享年八十五子男三長倫即都憲明慎端
方朝省推重次佐夭次佑孫男四鳳鳴刑部郎中次鳳
儀鳳翺鳳起女一人適生員葉良材曾孫男二汝龍汝
瑜女三人長許嫁國子生朱希曾次柴告次幼銘曰
三錫之堂我嘗稱詩今也丘原銘則疇宜玉岡嶐前婁
江迤之鬱鬱芝雲此焉同歸尚千齡匪虧以昭我辭以
永保其來兹
封監察御史陸公墓誌銘
封監察御史怡梅陸公卒將葬其子御史君以四川按
察僉事胡君仲申狀請予銘先是御史以使事過家為
公壽有司舉故事表公宅里衣冠畢賀鄉里榮之御史
既還朝數月而公病思見其子御史亦心動適以四川
之節來及江而聞問即上疏乞終養晝夜南馳抵家而
翁疾間見之甚懽予亦為御史喜意公壽必未涯而竟
以不起然病而思思而父子得相見扶持藥餌踰月而
後終愛日之情雖無窮而公亦可以少慰矣公儀觀豐
碩質性敦厚少有志於學以傍無兄弟始退而服家政
客游淮泗梁宋間周覽名勝既歸識益充志意益堅定
家臨闤闠而端靜純一未嘗妄交游其所與必鄉之達
者間從有司役恪恭以勤小大緩急無敢慢郡邑皆善
遇之御史君始就學訓督甚嚴曰汝能學則無忝吾先
人親師取友時不可後也見其從朋輩飲輒不樂御史
懼而改然後色豫及學成登科甲公亦無德色既受封
命其自處益卑鄉飲請居賓位固讓乃就登降興俯無
違禮鄉邦重之稱為德人長者及卒皆悼惜焉陸氏本
東吳舊族代有聞人公曾祖安嘗受學海叟袁公之門
叟竒其才勸之仕以親老辭凡所得一付之篇詠編修
楊公廷瑞志墓盛推許之生子緒緒生晨繼世閒逸晨
娶柳方伯文粹女兄實生公其源流遠矣公配施氏先
公卒以御史貴贈孺人子男三長翺即御史初任吉安
推官以明慎稱召進今職次翊次翀女四謝旻俞鯉盛
世袁煦其壻也孫男三希岳希岱希旵女十一人長適
沈渭次杜炳顧世清次太學生董繼貫次孫億次許嫁
周溥胡錫朱克温次尚幼公生景泰辛未月日卒嘉靖
甲申十月十一日年七十四葬以卒之後兩月二十有
二日墓在所居之北白龍潭之南涯相去不一里予以
文識御史於科場今二十年不可謂不厚公之行其又
足稱也乃為銘銘曰
卉木之真是曰梅人而悦之人可知處嚻而淳崇益卑
雪霜豔陽無我移我壽而康子載馳我憂而疾子來歸
歛我以藏靡悔遺龍潭之源鬱崔嵬雲屏曲擁水旋洄
我室甚邇神弗迷稽祥跡履銘此辭
東崖樊君墓誌銘
故南京刑部尚書贈太子少保清簡樊公之子諱垔字
伯通别號東崖以太學生待選家居嘉靖三年冬十月
二十四日卒于常山之里第其子鏊將以明年乙酉某
月某日葬君於其縣之博望鄉華棠里前山之岡先事
以狀走雲間請銘其墓石清簡公守吾松君實侍行而
外人初不知有君予最辱清簡公知而亦未始面也正
德己卯君以公葬不備禮具疏白于朝於是始識君聽
其言察其行事信清簡家兒也辛巳予南歸嘉靖甲申
君遣鰲來視予期以高秋北行取道會松上方日夜望
君及鏊再至而纍然衰絰在門矣其贄幣猶君之手澤
也嗚呼君之與予期其殆為此乎而予又忍以不文辭
不以慰君之惓惓邪君之先遠出成周而再盛於有宋
始自南陽遷于常山之疊石予前狀清簡公之事已詳
其再遷綉溪則始自高祖遼東都事遜而曾祖清河訓
導温祖文檢仍之温文檢並以清簡公貴累贈至南京
刑部尚書妣皆贈夫人清簡公夫人徐氏有三男長堆
已受蔭而卒君其仲也幼穎悟有大志嘗從學開化吾
文山先生授以舉業乘間靖曰讀書止於為文辭取科
第乎文山笑而許之自是屢以文試場屋而天人性命
之學操修踐履之功未始少間聞公官河南喜曰洛中
道學之源委也請從以肆其觀於是復以文質於提學
車公而聞見日以博矣及公尹天府都憲臺陟司宼位
望日隆而君猶齟齬或導之以速化之術者君咲曰是
寧不有命吾忍以汚吾清白家聲哉聞者悚而退既承
蔭入太學再試京闈仍不利而厲志益䔍清簡公以勇
退忤逆瑾擿其問隆平侯事奪官又追論守松江日減
官布以紓民困事責輸粟五百石君周旋其間獨力幹
濟不以及諸弟為公憂公卒服喪哀毁繼喪徐夫人亦
如之其詣闕陳辭情志&KR0548;惻聞者感動雖素不悦公者
亦不為沮議而或反有助焉以是蒙恩得賜公夫人葬
祭及贈諡公皆如制縉紳稱之君居父母喪哭泣過度
已得眩瞀疾及是間關道路風行露宿既歸疾大作卧
山中者五六年嘗自念讀聖賢書憑先人餘休齒名仕
籍而曾不得效一官以自見圖所以上報者病小間遂
先期來告予十月束裝戒行矣已而忽自疑曰踰是日
可也及是亟呼鏊書勤謹二字於壁曰吾疾不起矣保
家守身理無大於此者遂奄然而逝蓋君内静而明而
又善虛中氏之學故於此有前知云君孝友出天性雖
小必謹清簡公宦游於外鄉之時物必附寄然後敢嘗
閑居日必具衣冠定省承候顔色未嘗離左右伯兄卒
撫其諸子如已生處異母弟若同産族婣里黨有貧苦
若老疾者必周之惟義之徇雖竭力不顧其自奉則甚
約出入里巷謙恭禮下未嘗以門地驕人平居無事掃
地焚香手一編終日非速客飲酒不過數行夜必集諸
兒講論文史至宵分乃寐如是者以為常其為詩取適
情興不苦心鉥目故所得多不留今所謂東崖稿者財
十之一二爾而蕭散警拔綽有幽致讀之可以得君之
為人君生成化己丒十一月廿五日及卒得年僅五十
六配王氏信州舊族生子男一即鏊太學生女一適彤
山徐都運廷鎮子佐側室鄭氏有子男三鑣錦錠惟清
簡公忠諤在朝廷惠利在郡邑軌範著鄉邦生完高節
沒享榮名可謂盛矣君能繼之而其美益彰可不謂能
子邪雖抱藴弗洩知者惜焉而君可以無憾矣是宜銘
銘曰
太末之墟有丘嶙峋其中有人清簡之風於此焉存不
顯其身天乎莫詢而情事已伸予尚奚云尚百千春以
裕其後昆
道州學正梁先生墓誌銘
嘉靖乙酉秋九月二十四日司訓恕齋梁先生辛於華
亭之學舍先時道州學正以闕告吏部選學行著聞者
奏以先生為之命既下矣月餘邸報至衆方悼先生不
盡所施於吾又歎先生之久淹而卒不聞此命也相與
誄先生行誼為狀以其子沇等來乞予為葬銘先生在
吾學為東齋師予東齋舊生也歸田五載辱先生知愛
若素交子弟又辱先生教先生已矣予何以慰先生而
銘可以辭也梁氏之先本長沙人宋殿中丞鼎嘗守吉
州樂西昌山水遂卜居焉其後屢遷至諱子祥者始定
居廬陵之白沙鄉實先生二十四世祖也高祖朝昇曾
祖用宏祖承威考爾衷號怡庵並隱弗仕承威父子俱
以年高厚德賜章服鄉里榮之妣蕭氏泰和西州黃門
某之女弟實生三男先生為之長少穎敏力學不煩父
師為文務典實去浮華論學宗紫陽朱氏於鑿說支詞
蔑如也成化已亥歲大祲宼起家業一空先生策功罔
怠尋丁内艱葬祭一以禮甲辰補邑庠生提學署其文
為上列自是學益閎肆每私試常冠諸生弘治壬子領
鄉薦凡五試春官不利而志不少衰甲子復治行怡庵
命之曰甲科得否誠有命此行脱如舊何如作儒官及
老眼一見哉乙丒遂拜衡山學諭之命遵父訓也衡山
科第久乏人學政亦弛先生至抗顔當席禮賢懲頑儀
範肅整有孤貧而行束修者辭之曰吾期教之成而已
意不在是也上官俾攝縣事復辭曰學吾職也理縣政
則荒吾學政矣上官弗能違既而尹復缺曰署縣非梁
教諭不可也強委之訟至即决科罰一清兩月間政聲
流聞舉邑按堵方伯吳公某稱之曰真賢良也己巳丁
外艱服闋改浦城學浦城之人才猶衡山也先生雖訓
廸匪懈竟以績效弗稱左遷吾華亭華亭近歲多良師
先生至士益感奮相淬礪自已卯至乙酉上春官者十
餘人連得第者尤衆士方喜先生之道行而先生已厭
世矣嗚呼惜哉先生性剛方尚義節遇事英果有不平
當辯者雖貴要無所詘或勸以少遜者曰我何有於官
哉吾與之論弗勝棄吾官以伸公道可也當其勁挺人
或不能堪事已釋然無絲毫滯於心曲或行有未當雖
下人言之亦立從人以是知先生之無他蓋久而益信
服云先生初娶蕭氏曲山大司馬文昭公族有賢行繼
娶綦氏衡學生祖綬之姑知書達禮以先生好面折人
常婉辭勸止裨益良多先生殁諸子咸在家獨力殯歛
松人皆稱之子男三長即沇綜理家政次淙次淘俱縣
學生女一適泰和池頭王黃門儼之孫守孫男四女三
俱幼沇及淙淘扶先生柩歸將以年月日葬某鄉之原
諸生稱先生不汲汲於求名而名以成不屑屑於為家
而後以昌大不媕婀徇時以不至高位而其道已略見
於行其行義足以有立惟斯言以足據以銘先生矣銘
曰
白沙之鄉鬱鬱崇岡先生所藏不竟厥施惟執弗隨而
其中匪虧我作銘詩非曰予私惟諸生之辭
封工部主事富翁墓誌銘
自富君子超之登第則聞其父雪峰翁之賢子超使荆
州予訪之始識翁於其第弔子超之母喪為亡妻謀葬
地於祥澤往來益習信所聞之不虚予作壽藏翁持酒
來賀意忻忻也别未數月而翁之喪聞又數月子超歸
自京師具其友吏科給事楊君士宜狀來請銘其墓予
方重翁之為人而且喜其強健孰意遽為翁為此也翁
諱洪字汝深雪峰其别號世居華亭通波塘祥澤滙之
東涯曾祖以誠祖某號南郊父某號一村妣汪氏公少
而聰穎習舉子業已而棄去專力於農圃與兄汝南同
居三十年無間言一村病且革呼翁兄弟曰同居義也
然而不可久勢也吾欲為汝為久遠圖而力不足且奈
何翁聞而悲泣悉讓先業於汝南而自築室以居布衣
糲食紛華靡麗之好一無入於其心弘治間汝南被選
掌鄉賦辭不許翁毅然代之隣區累派積荒租餘百石
當徵之民民不能堪翁又為輸之翁家事不甚裕而能
為此故人以為難而翁無德色也翁早生子多不育中
歲得子超遣入城就傅去家二十里恐其幼而惰也每
日酉而往以課其誦習卯而歸以綜理其家如是者三
年而子超學以成族兄孽子相始生嫡媢之棄而不字
翁取鞠之及長配以室愛之若已出相亦事翁如所生
其卒也襲含歛殯皆相實親之配丁氏克儉而勤躬親
織絍有通晝夜不寐者翁之孝於親弟於兄訓成其子
姪雖翁之賢亦丁有以相之也子男一好禮即子超正
德辛巳進士授工部主事改刑部女一適陸祁孫男二
于文于德女二受莫氏張氏聘翁生於景泰乙亥五月
二十日卒嘉靖丙戌二月十六日享年七十有二以卒
之年月日葬九峰第三佘山之中峰其地前瞻玉屏後
引細林鳳岡東翔天馬西踞翁所擇也翁為人坦易淳
直性尤仁愛見人有急難愀然若在其身與人交開口
見心未嘗有矯以子超貴受封如其官章服在躬舉動
恂恂不少異平日人尤以是重之所居面通波園池樓
屋據湖山之勝翁晩年與鄉父老月一會於其間客至
必欵留惟恐其去禮恭而意真無弗為翁盡者古所謂
善士所謂吉人非翁其誰歟雖年不登上壽如其中要
自以無憾矣是宜銘銘曰
東佘之峰鬱以葱有窪其中公所宫有賓有從靈秀鍾
靈乎不窮公之後兮其永隆
絅庵姚先生墓誌銘
先生諱鵬字程夫别號絅庵其先故汴人有諱世榮者
以武幹仕宋為將軍職環衛從高宗南渡家臨安病告
尋醫遂精於其術姚氏江南之始祖也世榮之後皆以
善醫名有桂發者嘗起安定郡王伯栩竒疾授御醫局
副使於先生為七世祖子垕號朴翁以名醫被薦賜冠
帶由臨安徙華亭居修竹里子文彬號恒齋元惠民局
生累官醫學教授與鐡崖楊先生為詩友其葬也鐡崖
誌之私謚為貞靖先生傳子處和以文學任江隂儒學
教諭先生之高祖也曾祖柳隱先生諱某洪武初舉人
材知莆田縣祖菊庵先生某尤工醫考某以賢良方正
任許村場大使兩考即致仕徙居郡城是為瞻雲先生
梅趣翁善太素脉者之弟也娶錢氏南京吏部尚書文
通公之妹實生先生明敏凝重言動皆有則七歲能屬
詞善楷書稍長從陸夢庵先生受詩經問學日富補邑
庠生與從兄仁夫中夫俱有聲場屋間督學浮梁戴公
廣信婁公皆器之而試輒弗利弘治甲子始以貢上春
官試文冠多士授江西南安府儒學訓導始至值大水
學宫圮壊白于郡遂一新之南安不薦士久矣先生嚴
程約明軌範以身率之士咸奮於學未幾劉君寅與其
弟宰聯躅取高第皆歸德於先生先生素慎取予及當
官尤以名節自礪苞苴私餽無敢及其門者清風興行
郡守而下皆接以殊禮時有所咨訪辭弗敢知守益敬
焉修孝宗實錄成力求解任守固留之尋以書白當道
始獲遂其志時鄉人仕而歸者憲副定庵曹公僉憲一
庵許公方倡為安耆會聞先生歸甚喜曰會中得君吾
屬有光矣郡邑諸公與上官行部咸加禮蓋優游桑梓
者十七年以嘉靖甲申六月二日考終於正寢距其生
正統丁夘五月廿七日享年七十有八配孺人余氏養
志先生某之女儉勤慈惠與先生一德相成先生壯年
多疾病孺人左右扶持飲膳藥餌必親有所須皆先意
而具卒致先生於康寧撫子孫待婣族不以煩先生而
事無不治先生卒哭之哀遂感心疾明年乙酉四月廿
二日竟卒年七十六其生景泰庚午五月十一日也子
男三長淞理家政率禮循義克承先志次汶太學生後
先生三月卒次沅女一嫁金鳳卒孫男四時周太學生
次時皞時敏時茂女六長適舉人張松次舉人孫堂次
宣城伯從孫衛嗣宗次舉人王洪子槙州判葉相從子
嵓次受冬官主事宋瑛從孫玄德聘曾孫男一應期先
生事親孝奉祭敬處兄弟友而恭御家和而肅接賓姻
恪慎謹抑未嘗一失色於人雖後生新進無少忽而人
亦信愛敬禮之先生之南安予以文送行所謂一時同
輩論學行純備者必以先生為首稱凡先生有言於人
無弗信有所托無不為盡心曰姚先生誠信人者皆實
錄也此其大者至於出入市里未嘗䙝衣盛暑家居未
嘗袒裼簡札字畫倉卒細微必致詳謹蓋自少至老如
一日焉時風日移老成日遠雖鄉邦俊彦代不乏人求
欲如先生亦未可以多得矣淞等以今年丁亥二月廿
五日葬先生於城東十里吕蕩廟之源以余氏祔奉湖
廣參議張君德輝狀請銘其墓石予謂銘先生其可以
無愧也諾之因以識吾感云銘曰
中有孚表有隅位弗充忠已輸人歸其德厚而神壽以
康愉其尚奚須吕蕩之原我刻琳瑜懷哉斯人逝矣其
吁
楊孺人王氏墓誌銘
松貳守關西楊侯喪其配王孺人將圖歸葬手狀其系
行屬予為之銘楊侯在吾淞以廉慎律身以平直處事
蹊逕斷絶門庭肅清意其中必有相之者乃今觀狀信
然民嘗給事府中見孺人行事者追思至今不置然則
銘孺人固民之所樂聞也孺人姓王氏與侯俱臨潼縣
安業里永豐鄉人父魁隱弗仕以信義重鄉里母魚氏
孺人少敏慧精女紅為父母所鍾愛擇配得侯既歸恪
秉婦道莊重整肅不妄笑言尤不事華侈家故饒裕而
晨夕緝紡不少怠歲時蘋藻必親奉舅姑裳衣非手裁
飲食非極精潔不敢進侯充弟子員寓省城與弟四川
僉事樞榮澤訓導栻兄子山西副使淳實俱孺人躬炊
㸑具膏火以相其學業雖寒裂膚暑沾衣無少厭倦其
後侯領鄉薦而樞等亦相繼取科名宦游内外至今德
之從侯官四方所至必藝蔬茹事絲枲曰廪禄有制此
亦聊以助君守也侯令杞縣時逆瑾方擅政撿括天下
府庫重法以立威有同官竊藏金紿侯為借補計侯始
至憂之未得所以處孺人問知之曰此非君事也何憂
第追守吏爾同官聞而懼隂補之卒以無累其明見達
識輔佐君子類如此繼姑某性嚴孺人能順適其意一
日染疫疾家人無大小皆然孺人坐卧寢傍視湯藥不
少離姑疾以愈而身無染焉人皆曰此孝之致也訓幼
子以安詳或佻戲必加譴斥待妯娌如姊妹樂道其善
而掩其不足族婣窮困必賙之所至處同官家室亦如
其妯娌常去有後思焉下至於僕使恒察其飢飽寒燠
苟暇或親為理衣曰此亦人子也又各使習微藝曰庶
異日不阽於饑寒至於内外之防凛如也鄉人論善理
家者必以孺人為稱首云孺人素有疾乙酉子濬試關
中憂思疾作濬聞而亟來得少間明年三月二十有四
日竟卒生以成化辛夘月日及是得年五十六子男二
長即濬學生次重光夭女二俱幼葬以年月日墓在渭
水之陽石川之涘楊氏之先兆也銘曰
國之政自家始中閨之有人君子維祉渭原崔嵬我銘
民辭申彼雞鳴昭我棠溪棠乎我依銘非我私以永我
來思
封工部主事王公配安人宗氏合葬銘
公諱吉字原吉以字行姓王氏世為蘇之常熟石塘鄉
人元末徙縣城太平里曾祖壽四祖孟德父廷美三世
皆不仕母顔氏公少而穎敏讀書日記千餘言屬對警
捷觀者皆聳稍長習舉子業以父喪明退而理家政舉
其力一出於詩故太司空林公廷選為郡推官求可為
子弟師者訪於公伯兄憲副公原善得公所業喜曰吾
視子非庸人顧今日已晩然進取亦何常言於守辟掌
縣曹案公弗敢違會丁家艱去遂不復出延名師以教
其子舜耕舜漁躬課其誦習晨燈夜案欣然若將終身
焉未幾二子學皆成正德丁丒並登進士第庚辰舜漁
滿三載封公為工部主事舜耕廬陵政成召入臺冠盖
一時鼎盛鄉之人服公之善教又榮公以康健而享有
禄養也時鄉先輩東湖錢公致工部副郎事家居與里
中高年及公為耆英會相與唱酬甚富鄉後進皆傳誦
焉嘉靖甲申忽遘疾十一月初五日竟卒其生景泰丙
子七月廿又二日享年六十九配宗氏亦常熟人處士
諱道安者之女封安人公卒之年正月初五日卒其生
景泰壬申閏九月廿九日享年七十有三公性孝篤於
倫理痛母早亡至老語及之必流涕外祖死無後歲時
奉祀終其身族子奎早喪父公取鞠之為畢其婚娶且
贍其不足奎忘孤焉嘗求葬地劵既成且授半直矣或
言為故按察使鄭公南金墓公矍然曰鄭公鄉先達其
後微不能䘏忍復據其地乎亟還之併其直不取鄉人
義之善談論且長於料事於古今成敗得失人物臧否
類引端舉法戒粲然事之未來謂某當何若某當何若
已而無不酬鄉人行事有不當其意者輒面斥然不留
於心有曲直求平公據理折之皆厭服去雅性儉素一
衣至累年不易獨好登覽無事相出游廬陵山水國也
舜耕數遣人迎養終不許曰爾姑盡爾職吾無溷爾為
也人以是尤服公之高筆札詩語皆清俊有耕讀澷錄
東川稿藏於家東川者其所居琴川一曲遂以自號而
集因以名將卒無他言惟以家廟未成屬二子其所存
可見矣安人專静端淑事繼母馬盡孝馬亦愛之歸王
氏時年尚少恪秉婦儀處一室治績絍無事不踰閾事
舅姑先意承志兩小姑當嫁斥奩具以資之愛其子不
廢教遇臧獲皆有恩溺信浮屠女婦之恒態安人獨不
然惟推其餘以周因乏此在丈夫猶或以為難也舜耕
為公長子雲南道監察御史舜漁其仲由工部改刑部
陞山東按察司僉事女一適沈泰孫男五之䕫之龍之
皋其幼之益之文慧而夭女三受楊九苞朱孫元安如
城聘皆望族舜耕等卜以公卒之又明年丙戌十二月
廿有四日葬公及安人於虞山拂水岩之陽以翰林侍
讀陳君魯南狀請銘其墓石耕漁皆予春闈所校士魯
南其同年狀所述皆公素履其晦於身以發於後人又
可信福善之惟天而凡為公後者皆將有考於斯也遂
為銘銘曰
學吾志於行微人莫吾與也教吾志於成倏鸞飛而鳳
翥也中閨淑良齊榮並康虞山蒼蒼雙璧深藏尚百千
霜以茂其本支也
工部員外郎致仕東湖錢君墓誌銘
東湖先生既謝事家居二十有二年當嘉靖丙戌八月
二十有六日考終於正寢嗣子璠以明年丁亥月日葬
公於虞山拂水岩之祖塋以先生治命奉廣西參議丁
君狀鄉貢進士鄧君傳論請銘其墓石弘治己酉先生
舉南畿予與之同席舍始識先生己未先生擢進士予
有事場屋自是為文字交今四十年矣先生鴻冥鳳翔
遠跡霄漢予蓋望而有羡焉者而君重以是屬予予尚
安辭先生姓錢氏諱仁夫初字元德後更字士弘東湖
其别號先生本臨安人武肅王鏐當五季保障吳越有
功德於其民子孫蕃茂散處東南更宋元入我明纓冕
詩書蟬聯不絶以及於先生其為常熟人則自諱衎者
始蓋有賜田於李墓而子孫因遂以為家國初有諱甦
號謙齋者由李墓徙崑湖之沙湓嘗上書闕下論時事
高皇善之命譔祭幼主文復稱旨勑有司官之以老辭
不拜壽終於家先生之高祖也曾祖諱中得祖諱用孝
父諱祚並隱跡丘園弗耀厥德祚字永錫號潜齋以公
貴贈工部都水主事母林氏贈安人實生先生幼而穎
敏書過目輒能記潜齋異之為擇明師得耆儒陳公範
張從仁俾從之游盡得其指授自洙泗以下先秦兩漢
經傳百家之言靡不涉歴為古文詞已有聲弱冠從桑
瀹齋檢齋二先生受舉子業為經義論策復有聲浮梁
戴公上饒婁公相繼董學政咸器重之期以遠大而試
輒不偶既領鄉薦凡四上春官乃得苐人為先生遲之
而先生晏如也時進士多减年以就格先生年五十四
具以實言或導之曰昔人畏始進而欺君吾不忍也聞
者竦然有因而改行者明年拜工部主事分水務於臨
清戢豪強時啟閉稽衛河提舉司工作節其冗費而去
其不便於民者數事磚厰罷事併屬先生剔窳簡良謹
其出納宿蠧為之一清秩滿改虞衡司乙丒監浙江税
疏革裁正如在臨清公私便之陞營繕司員外郎尋以
疾求致仕冡宰桃林許公惜其材持奏未上先生披瀝
情素示以决去計許知不可奪從之然人猶疑其太遽
既而逆瑾勢張衣冠塗炭論者始服先生之知幾先生
天性孝友潜齋病至籲天請代居喪毁瘠葬祭一以禮
與弟信夫祈居推腴取羸無少許惜信夫卒復經紀其
家事細大必盡孤嫠賴焉念族鉅指蕃不能無裕歉割
常稔田建廣義倉於别墅以資之沙湓之族無過時之
婚無緩期之葬者以有先生也為文章深厚典則以韓
歐為宗詩祖陶韋時入元白字畫兼衆體皆有師承而
正書尤善一時後進多宗之雅好山水近而三吳遠而
恒岳東之岱宗謁孔林觀封禪遺址傷今弔古感時憫
俗一寓之於詩嘗為吳中山水圖系之長歌以寫其勝
而吳之地褊賦繁人稠業窘樂少苦多之情狀略具焉
於此可以見先生之志矣先生著述甚富歸閒文纂水
部詩歴先憂集皆已梓行其詩塜唱和鳴鶴餘音姑蘇
雜詠諸作及近稿未經編錄者並藏于家生以正統丙
寅八月十三日比卒享年八十一配徐氏封安人有賢
行先年卒子男一即璠己卯順天鄉薦女一適陳紹孫
男二夢玉夢梅女二長適周表次適吳中立前大理少
卿子升仲子也丁君謂先生秉高明之性具淳誠之質
負通達之才抱宏博之學文足以潤身行足以厚裕而
飛斜暮景位止潜郎首尾宦途僅逾八載蓋時之遇使
然而其不假榮達而自傳者故在鄧君之傳謂其病革
手書遺戒字畫超然臨終命遷於正寢戒女侍無得近
則先生之素養可知而其所以享高年全厚德為宗黨
所依歸士林之推重者豈偶然也是宜銘銘曰
臨安錦樹條葉長綿衍杭越連蘇常麾幢歛影發文章
五百年來彌熾昌東吳支分李墓旁家法故有謙齋光
雪泥沾跡歸飛忙賜田化作天平莊慶歴之治仁洋洋
范宗百世平山陽公德孔有言之詳我銘於丘舉其綱
吁嗟後來其弗忘
明故封太安人朱母劉氏墓誌銘
太安人姓劉氏諱某故工部都水主事朱君稷之妻今
南京福建道監察御史洸之母也先世家吳門以軒岐
氏之學顯曾祖叔照尤有名累官至太醫院院判祖豫
贅常熟雙鳳林氏林洪武中坐事籍沒豫遂徙塗松岡
家焉塗松後分屬太倉故今為太倉人父諱忠隱居弗
仕以善行稱娶某氏實生安人幼而端重寡言笑勤於
女職豫常以命婦期之曰女非凡人偶也會聞都水君
好學且器識不凡曰是可壻吾女矣遂以歸之朱故大
家自文貴子亮再世長鄉賦克已裕人家遂以落都水
君初娶或欲令事商賈以佐家安人蹙然謂君曰貿遷
末業也非丈夫所當為且君非其人也君能讀書致身
起門戶何商賈之足云日躬㸑養舅姑夜則然膏攻緝
紡以資誦習都水安之學遂以大就都水兄二人以前
母子不能無間言安人重自抑損推多任寡潜消默運
於其間至於喪葬大事皆力相工部為之兩家如弗知
者久而皆帖息焉工部捷鄉闈對大廷為名進士人知
為有樂羊妻之助而仁孚義浹門庭晏然又昔人所未
及也工部卒蕪湖囊無餘蓄御史年甫冠弟妹纍然殆
無以自存安人忍死撫鞠拮据綢繆數年間皆克有成
立御史既嚮用得推恩所生弟淵亦自鄉校升太學安
人壽考康寧人謂天之為善人報者未艾也而卒止於
此安人素慈儉平居無故未嘗輕宰殺賓客至則委曲
延欵雖數不為嫌親戚之貧者周之無所失下至僮隸
飢飽勞逸未始有弗知者以是卒之日人尤思之子男
二長即御史以進士授行人進今職次即淵女三長適
曹振剛次適太學生凌相次郁黔孫男三長銓次鏊次
某女一人安人生以正統戊辰月日卒以嘉靖丙戌月
日年七十九明年丁亥冬十二月日葬塗松岡從夫兆
也予始入京識都水君既又以文得洸於場屋有世好
焉其來乞安人銘誼不得而辭也遂為銘授振剛子鄉
進士逵以歸俾刻之銘曰
塗松之岡鍾美於此我識其良又善其子考德徵賢良
曰有以惟其爾肆天與之年而皇厚以祉其來未己銘
以紀其始
東江家藏集卷四十二
