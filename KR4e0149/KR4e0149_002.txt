東江家藏集卷二(初集二)
明頋清撰
山中稿
詩七十一首
陪芸軒觀海宿村家紀事四首
三月吳江上垂楊作意青兩堤煙冉冉一路雨冥冥客
况今初識舟行未可停漁翁不愁懼獨立釣前汀
雲合天如羃江翻浪若飛衆山當晝隠孤樹入煙微舟
楫危前路庭闈感昨非不知天早晩時見牧童歸
暝入空江路茫茫問所投電光時掣劔雨勢欲翻舟鴻
雁鳴何及蛟龍怒未休前村有燈火漸近復生愁
中流失舟楫一瓠千黃金風雨江村暮野人懷顧深霑
濡免僮僕懽會洽朋簪惜哉漂母意當者非淮隂
是日過黃浦即雨暮抵村家雨稍歇主人出迎予辭
之而主意甚勤既登岸雨作如注明日舟中水没足
使無此人狼狽可知矣主人范姓忘其名辛亥復至
海上訪之其人已歿家亦蕩析久矣蓋困於煮海也
為之憮然
水仙扇面
瑤池不見董雙成清夢依依繞玉京歲晩相逢洛川路
一江寒碧月空明
絶句
雲暗西山雨欲来好風先到讀書堆幽人正熟羲黃夢
亂揭牀頭書卷開
庚子秋日書感
槐花如雨落秋金睡起憑闌思不禁滿地綠隂容我懶
一篇長句向誰吟馬因捷步翻成蹶水到無聲始是深
世事相逢已如此此生何必漫勞心
是歲提學廣信婁克譲先生以予輩從巡按選入學
抑不予鄉試曰入學不由正途出門便差也
送沈惟馨赴舉和陳剛中韻
朝陽有鳴鳳高岡有梧桐男兒生盛時肯負氣吞虹君
不見飯牛者長歌白石齊東野堯傳舜繼雖不逢奮起
猶能奠青社又不見和氏璧胚胎本是山中石鐫磨一
日遇良工遂與鎮圭登紫極絲衣采采青於藍江邊握
手皆停驂便登萬里道肯戀一夕談長風巨浪在足底
蓴絲菰米焉足甘送子出九山山鳥鳴間關官亭楊柳
不用攀笑指孤鶚青雲間送子涉澱湖畫槳搖清波鳳
山回首何嵯峨袖中雄劔鳴蛟鼉雝雝鳴鳳菶菶梧桐
一川秋水兩腋清風輟耕鹿門隴獻賦長楊宫干羽舞
兩階日月明重瞳雲梯一回首擾擾多沙蟲嗟我此行
不得相從兮但虚窗静夜夢想秦淮四壁之高峰秋風
好消息早寄南飛鴻
沈惟馨之赴舉也予既有詩和陳剛中韻送之
矣今再寄七律一首
鳳凰臺下簇雕鞍臺上雲封十二闌日炫龍光鍾阜曉
空蟠虎氣石城寒凌風有夢排天闕鞭石何由泛海瀾
吹徹紫簫天似水月明猶想獨乘鸞
題竹
兔穎凉分月魄鳳毛寒濕松烟日暮白雲飛盡一天秋
色蒼然
枯木睡禽
皇仁覃八荒虞網解三面小鳥深山中獨宿不驚眄
詠二喬得真字韻
銅雀金陵總未真六朝花月幾經春闌干誤喜逢傾國
却是丹青卷裏人
北壇齋宿
初月明遠樹繁星麗高空清壇矗紫垣周道蟠青虹地
勝宅壬坎木秀扶杉松惟時八月初萬象呈秋容長原
鎖寒碧乾樹明新紅嘉穀卧連野敗稂枯作叢歲功奄
銍艾吉日臨著雍時祀不敢後冠蓋来童童微名繫官
府將送煩僕僮追随縉紳後周旋尊爼中仰瞻霄漢間
神光煜昭融駿奔既肅穆對越何昂顒官備物有紀夜
寂天無風清樂發絲竹嚴令聞鼓鐘籩豆紛夙飣醢菹
簇時供長煙起葦炬畫燭輝雕籠霓幢隠雙鳳雲軿留
六龍和熙洽幽玄蜚蠁聞蒼穹由来誠敬孚不在儀品
豐吾聞古王都右社而左宗宗以明祖德社以昭神功
民非土與榖生養安所從所以古至今嚴祀無終窮吾
侯素勤理祀事尤寅恭飲食神既嗜茀嘏宜来崇君看
秋野間萬寳如崇墉百室會盈止醴醪各迎逢閭閻禮
讓行囹圄莓苔封神功不可忘允侯誠所通作詩紀盛
事竊效康衢童
破鏡篇(有隣婦再適而還省其前姑者感而賦此)
破鏡寧終破不願重入奩斷絃寕終斷不願鸞膠粘人
生一生惟一死此身豈可輕相許因循一語涉狐疑死
向重泉作羞鬼所以古志士跬步不敢輕譬逢三岐路
熟問乃敢行屹立萬仞岡决眥孤風生乾坤落落一身
遠風塵混混雙眸明古人已去不可作末世吁嗟輕唯
諾昨日仇讐今友朋朝哭泣兮暮歡謔凉風蕭蕭吹客
衣蒼茫歲晩孤鴻飛梅花夾道慵舉首涕泪滿襟懷昔
時我願天地間萬事皆從願有始必有終不作風花片
陶然百歲中永絶癡兒面君不聞蔡琰胡笳十八拍千
載英雄泪如霰
征婦詞
銀燈花落夜遲遲最憶燈前笑語時哀樂易遷驚逝水
關山無路怨娥眉風沙漠漠人何在星漢迢迢鵲亦疑
見說天山弓未掛敢將清泪浪沾頥
村居雜興六首
屋東小隄長半里疎柳成行蔭秋水無風時復一葉飛
有風終夜鳴不已
庭前薔薇好枝葉初秋落殘冬更發雖無顔色媚西風
甘與貞松待霜雪
石橊經霜紅滿枝前年三月移根時珠囊玉醴纖手擘
幽人為爾驚棲遲
盆池養蓮期看花兩年不發吁堪嗟浮萍葉死水痕長
微波蹙蹙跳魚蝦
梅花吾儕之故人寂寞短籬今五春遲喚南隣錦囊客
月明為返羅浮魂
靈均沈湘陶令死籬下寒香久無主江邊一笑倚清秋
爛漫西風幾今古
秋夕露坐作
玄天大無匹要亦有窮處不知窮處外曠莽復何寓茫
然仰太虛㗳爾消萬慮規規塵網中齷齪焉足諭
登夏時茂澄碧覽翠二樓
澄碧高樓三泖東闌干如畫倚江空風傳鶴語灘聲静
潮挾龍腥海氣通萬象盡沉雲影底八窗都在月明中
抛書便作南昌夢秋水長天一色同
越水吳山指顧中虛簷百尺臥元龍都將宇宙清明氣
散入江湖礧磈胸天末鳥飛雲淡淡海門烟散樹重重
若為借得湘妃瑟鼓向江南十二峰
寒夜
晚雲欲雪寒糢糊微月遞明光有無枯桑林頭北風急
山鬼呌嘯林鵶呼此時柴門寂如磬借問夫子何為乎
一盞油燈照虚壁夢在洙泗談黃虞
夜半燈盡作
寒雞聲啾啾隂墻明殘雪推窗月當戶始聞二鼓歇殘
編有至味黿鼎芬在列夜闌燭復盡此意誰共說嚴風
逼兩袖攬衾更騷屑
雪中對客
茅屋無風已自寒客来飛雪滿遙山相看只合圍爐坐
欲去誰能放棹還梅萼映空增悵望松枝低檻故闌珊
平生陶穀多才雋愁絶佳人一笑間
除夜
更無栢酒共桃符一卷離騷伴竹爐短褐有情憐歲月
敝冠無恙笑頭顱白波東逝傷心遠青鳥西飛入望孤
久臥滄江慣愁思不將明日問榮枯
辛丑春夜聞雨
破屋寒多怯夜眠驟聞鳴雨更欣然已拚窗下琴書濕
暗喜庭前草木鮮簷澑不齊時點點燈花無謂故娟娟
清時美景雙惆悵臥聽淋浪百慮煎
遣興
門掩青蘿月窗含綠樹煙咿吾閒白晝寂寞任長年荒
野無窮日滄江不盡天傷春復懷友悵望一凄然
綠重墻頭柳紅欹谷口桃燕輕翻水捷鸛暖入雲高好
景宜佳句殘尊有濁醪故人滄海上相憶釣金鼇
雨不止
細雨久不止江臯泥漸深出門妨散步隠几獨長吟柳
重墻頭壓苔添石面侵煙雲方滿眼花鳥莫關心
春日將適郊外忽暴風阻行
二月六日天氣惡捲地黑風吹倒人却看花柳俱無色
忽訝江山不似春高臥野人滋懶散欲飛燕子自逡巡
東園有約不如意須待来朝理釣綸
寫懷
美酒新豐市輕車洛下城星霜悲聚散寒暑遞枯榮彤
管三千字青冥十萬程遼天来去雁華屋短長檠烟柳
風中亂溪雲席上横西山朝有氣北斗夜無聲病得休
文瘦貧看季子輕幾年嗟敝褐此日笑長纓茅屋依江
静林花近眼明芊綿随綠草悵望聽流鶯畫虎將焉用
屠龍竟未成扁舟徒漾漾春水故盈盈尚覺乾坤大空
餘夢寐清一枝原樹鵲百丈海天鯨落月愁何奈滄洲
歲屢更途窮滋懶鈍時屈藉幽貞雅鄭難同調梟鸞本
異鳴永懷萍泛泛敢謂鐡錚錚遇竹時題句逢鷗且問
盟茂先如可作雄劔在延平
春日雜興
東風一夢過南園吳水吳山興杳然經雨落花還似錦
弄風柳絮不成綿林猿夜嘯空哀月江鳥晴飛欲傅天
處處蘭橈移白晝邊生終日枕書眠
羣山西北翠如煙三女荒岡草樹連瑤井鶴鳴凡幾歲
碧潭龍去不知年潮平滬瀆城頭月花落雲間洞裏天
千古廢興如昨日幾回窗下掩殘編
泛觀今古不勝哀又向江邊步綠苔曾見楚兵回栢舉
誰教越女上蘇臺君臣得失餘文史羅綺繁華徧草莱
最恨鴟夷五湖去胥濤空湧浙江雷
千雉孤城枕碧流晴天望遠自生愁金羈絡繹花邊馬
玉霧葱蘢柳外樓何處健兒誇仗劍(時中人汪直方開邊)幾年漁
父獨垂鈎白鷗飛入蒼烟裏目斷斜陽送去舟
環溪十詠得蓴菜
秋風吹嫩碧溪蓴春韭寒菘别置倫入手細牽青不斷
盈筐滿貯綠仍勻許同玉膾成雙美未數金盤饌八珍
多渴長卿愁内熱謝他清淡養天真
錦衣歸釣圖
天上歸来錦作袍吳江春水泛蒲萄傍人未識扁舟意
猶道先生學釣鼇
八月十五夜
月色好如此欲吟誰起予鈎簾望南極散履下前除潤
氣連滄海浮光混太虛曠然心境會端坐念玄初
秋興和芸軒韻
海嶠千峰插漢齊每因松竹問幽棲江山舉目成圖畫
天地從人作品題身隠不妨随鹿豕門閒應得長蒿藜
何須綠野功成後始是黃梁夢破時
伏雨闌風日未休越山吳水共悠悠鸞書不返瑤臺暮
雁陣争回碧樹秋敝褐有情依客子斷碑無主怨王侯
平生宋玉多悲感擬脱青衫趁白鷗
碧海縈迴天際還海山青翠束連環銅城北望三干里
金斗西横百二關落月有時聞畫角夕陽何處倚危闌
清江面面芙蓉滿安得凌波却暫攀
冬至書懷(是歲九月初連雨腐稼明年壬寅大饑米石至千二百錢)
隂盡陽復回年華遞相促明燈坐深夜長歎拊髀肉憶
昨童丱初未念寒與燠依依隣舍兒游嬉日相逐九齡
事書史稍解知撿束十三文義通孜孜務磨琢維時心
尚孩寒暴略相續逡巡隣弱冠人事有顛踣舊業竟蕭
條凄然泣松竹繫名庠序間晨暮恒碌碌夙心雖未改
奈此塵囂瀆翻思少日誤閒暇安可復今年值霪雨
積潦彌旬朔荒居迫沮洳下牀水沒足魚行僅兩月
悶絶每思哭侵冬始安居卒歲已無穀匆匆日復日
不覺流光速朝來日長至推枕乃驚&KR0787;清晨隨冠冕
州衙拜黃屋於惟萬乘尊至德春同育顧兹歲小歉
聖心已煩蹙恭聞遣明詔四出洗冤獄人和天乃應生
意豈長鞠惟應西江水不及轍中涸歸来茅屋底寂寞
對僮僕仰看天意愁雨雪交相屬侵陵及蘭蕙摧壓倒
松菊海宫東南天一望雲彌目傍村八九家悄若住空
谷往来迹已斷况乃相賀祝物情厭荒落天亦恨幽獨
閉門日易暮忽已見燈燭所思渺雲漢誰與論心曲須
臾雨聲歇窗隙風簌簌夜久寒轉嚴指直不敢觸寒爐
撥殘灰邈矣拱先躅因思古達士涉世多翻覆譬之百
鍊金歴久乃精熟蹇予沙礦姿敢爾恨幽辱顧此年歲
長便便止空腹烟雲方滿眼何時見清旭維東有滄海
浩漫侵坤軸其上通星辰其下連河瀆吾將駕靈查一
訪巫咸卜
海棠四首
濯錦江頭富貴花何年流落海天涯玉人二八空閨裏
歲歲因君感物華
屑玉塗坯豔一叢内園開處錦屏幪何人錯認楊妃醉
泪濕春風憶夢中
日暖風暄人意慵海棠正向此時紅誰云花好能消恨
花恨於人更不同
香頰潮紅軃翠襦絳唇微吐滴臙脂游絲不動日停午
斜倚東風若有思
通波塘泛舟沈惟馨王大用錢時歛聯句(時歛與謙)
(舊字)
舟出五里塘迢迢去路長水花紅近眼烟柳綠成行茅
屋依山小汀蘭拂棹香時時見漁父擊楫下滄浪
夢登連閣甚高敞前繞羣山松影披拂簷下真
異境也賦詩八句而記其半漫識于此
高閣凌虛拂紫霄四簷軒敞接連鼇千巖對起龍蛇窟
兩足親登鳳鳥巢
相先生具慶堂
堯日仁風遍萊庭瑞氣重康強惟德召和樂自天鍾甲
第花迎戶高堂雪覆松伯鸞才不衒德耀禮偏恭穆穆
金蘭契娟娟玉樹容紘綖催夜績杖屨閱春農景入榆
林晚甘回蔗境穠鞶纓晨濟濟笙鼓日雝雝偕老無遺
恨傳芳有亢宗已全三釡養行遂五花封委曲吳江水
微茫泰岱峰題詩遙獻壽春色兩融融
醉書
車不避太行坂舟不辭灎澦堆男兒生不履窮途一生
肝膽何由開君不見東魯緼袍子君不見南海伏波老
二旬九食未為病白頭意氣日矯矯英雄未遇龍蟠泥
他日何緣悔曩時逝將白石礪吾齒饑来快嚼南山芝
巢雲為倪舉人賦
越山山人迹大竒卜居直與浮雲齊誅茅不畏虎争穴
拓地遠教龍擇棲初来尚嫌巾履濕住久更覺青天低
飛旌卷旆互明滅松窗石榻同凄迷時時蒸翠落書幌
往往空青霑杖藜山人前年不出山丹崖綠壑時攀躋
半笻横絶隴頭路一犁耕破芝田泥今日山人振衣起
飛雲萬里随東西翻騰百川雨九土變化豈復知端倪
雲兮能舒復能卷世間萬事如蓬轉巖崖霄漢各有時
男兒那得長偃蹇作歌贈君殊短短功成舊巢莫相遠
嘗瓜得麻字
旋拔霜刀剖玉瓜清甘入口四筵誇憑君莫問渠家世
見說青門又種麻
待月軒為錢塘沈廷璧賦
高軒峨峨臨水開虛簷四敞無纖埃主人為此興不淺
要待嫦娥天際来晴空落日清如洗遠水微茫翠烟起
清簟疎櫳半捲簾思入滄溟幾千里滄溟迢迢天漢東
玉蟾戲水龍王宫清輝只尺不可覩幽情爛漫迷雲空
有時掀髯琢詩句烏鵲啁啾隔烟樹長吟呼起白鳳来
恨不同飛碧霄去有時憑闌吹洞簫簫聲幽咽驚潛蛟
倦来夢入水精殿寒光百道飛銀瑤香殘燭冷催更鼓
遐想蒼茫極今古牛渚金陵夜夜天風流百世俱塵土
感時撫事情依依東望蓬莱意轉迷繞闌風露不知冷
隔水松篁應慘凄錢塘亦是三江地風景尋常接宵寐
撫卷知君信可人不覺神飛渡江澨我歌待月篇月應
解我意不用闌干苦凝睇少遲銀橋天際起與爾同舞
霓裳隊
久雨
江上癡雲接地低閉門終日看凄迷東園有約無由到
想見春泥沒馬蹄
癸卯立春日寄陸時敏
五載藍袍觸暗塵梅花風起又新春漫憐司馬長多病
自說莱蕪已慣貧經雪松篁猶在眼弄晴禽鳥漸宜人
風光此日催詩夢已入芳洲采綠蘋
初赴舉時賦七律一首留别諸公適時敏以詩
來即用其韻
同時濟濟盡英才况復清朝景運開幸與諸公作先路
敢期三策便掄魁秦淮山好天開畫揚子江深地走雷
應到高秋明月夜思君直上鳳凰臺
奉餞郡守稷山王侯得鳳字
南薰不入虞絃弄兩岐每詑漁陽誦豈知三年東海頭
黍稻連雲繭如瓮皇華問俗已知本丹扆思賢每勞夢
雙旌此去誰能留矯首梧岡聽鳴鳳
初舉不第却回書所歴
潛魚不出槮棲鳥不出林不因風雷便豈識天地之大
江湖深天風颯颯吹黃槐江船擊鼓凌晨開便為萬里
客豈復兒女猜雲帆悠悠渡三泖已覺從來雙眼小瞥
然一瞬出澱湖使我塵襟豁如掃將軍祠前芳草多隂
廊古瓦封苔窠英雄恨殺白衣㯭千載此地還來過陳
湖北來勢尤大氣象渾疑在天外波光黯慘迷西東驚
雷噴雪吹腥風同舟十人半失色我疑此處藏蛟龍湖
西一帶風初静呼酒開筵共相慶推蓬又覺眼豁然黃
天獨墅天相連向來顛沛幾不免到此始知應自憐出
門只尺已如此况乃天涯千萬里何處池塘楊柳青誰
家門巷炊烟起依稀漸覺風景佳前頭已是姑蘇臺夫
差句踐兩寂寞倡謳市語喧如雷揚帆逕逐東風便不
盡平生游覽願扁舟信宿過望亭錫山如畫遥相迎道
傍深刻十三字千載不磨賢令名(有石大書無錫縣知縣永嘉項公愛民父)
(母凡十三字)毗陵郭裏舟初住榆葉零零雜風雨綀衾獨擁
不成眠是夕方知有羈旅丹陽自昔稱畏途我實初行
兼病軀蹇驢登登不能止緣崖歴谷何縈紆日斜憩足
句容道尊酒聊將潤枯槁當壚可是臨卭人茜裳廉纖
不動塵人言巫山在平地對面已隔黃姑津風塵浩蕩
催征馬西望金陵去如寫片雲飛来我已愁頃刻滂沱
遍原野道邊茅廬大比拳俛首急入如窮猿蒼皇已
識異鄉味帡幪始知大厦恩行行見說宸居近趣馬
加鞭氣重奮此時天公亦開晴氛埃滌盡穹宇清
中和橋上初登覽目極遥天發深感江山如此不
早來幾向此生虚壈坎鍾山如龍雲際來石城雙
闕中天開固知傳聞不虚假神祖規模真壯哉長
衢蕩蕩平於砥井畫棋分各條理接棟連甍如灌
雲去馬來軒若流水聲華文物競奢豪公子王孫
處處遭佳人總為王幼玉將軍不數霍嫖姚東山
明月西江水盡日尋游看不已細柳深藏朱雀橋
飛花暗滿長干里自從失脚下青冥往跡回看如
敗枰束書羞詠月中桂鼓棹還為江上行長江三
面山如壁環拱金陵護宸極古稱天塹信非虚自
是荒淫足亡國波平風穩帆檣健倏忽金山當我
面竒形秀色畫莫工信知天巧非人功平生夢想
不可到足慰此行樵悴容南徐自古雄豪地到此
令人益竒氣惜無許渾千首詩洗我胸中不平事
舟行半日下丹陽新豐美酒又聞香同行半是同
來伴相對不言空感傷搴篷逕指吳門路一片歸心亂
雲霧江山不學蘇秦家風景蒼蒼只如故故園到日天
已寒江楓落葉秋斑斑青尊提擕湛綠醑故人為我開
歡顔西風落日吹芳菊共挹寒香散幽獨困窮拂鬱豈
徒爾况我霜毫未應秃君不見芙蓉花生江臯秋風未
至寕蕭條又不見千里駒服塩車霜蹄一蹶氣轉加丈
夫結束自有地肯學兒女空愁嗟風簾日暮展書讀炳
炳丹青照人目臨淵羨魚知已非呼童静掩林間屋
讀莊子有感
落日平林烟霧生西風茅屋短檠明書生已惜三千字
狂客猶誇九萬程蠻觸干戈神獨領蜉蝣日月夢潛驚
舊游亦有芝蘭契冰雪何人與問盟
少年行
驅車上太行前有九折坂回車下平原畢竟無人輓升
高望同行去去日已遠及今努力尚可追西山白日下
來時
甲辰九月五日迎司馬蘭亭過蔡廷章宿
岸側野花香拂棹竹間細水暗通船塵中已覺俱成夢
幽處真疑别有天紅歛江村寒暎日翠浮沙市晚生烟
平生不為躭幽興容易那能到輞川
清霜未降楓先赤紫蠏初嘗菊半黃終歲只聞田舍樂
一時頓覺市朝忙清晨雁䳱盈前浦落日牛羊滿近岡
為問東臯有餘地便應從此作鄰莊
感興六首
青皇播羣品百鳥和聲音秋風一夜起繞屋寒蛩吟四
時有代謝何况古與今懷哉劉文苑高臥紫山岑
鳳凰長丹穴不識烏與鳶飛飛度中州關山鬱芉綿文
翰一震耀百喙起紛然崑崙有瑶樹玄洲多玉田下有
醴泉流上有蔚藍天誰能復記慮一去三千年
兀兀深夜坐迢迢千古思棄我萬鎰寳坐此一飯羈前
瞻日既遠内顧心還悲蘭荆不同長綠髮坐成絲彦明
古烈士誰哉繼餘輝
投鼠且忌器愛牛搏其䖟事固有大體一怒安可憑所
以古聖哲遠覽窮千齡豈無一决勇而獨務含宏斯人
不可作彼夫竟憑陵
椿夀期萬歲龜齡亦千秋傷哉蜉蝣蟲朝生夕不留君
子與衆人其道亦相侔計日不計年吾生將安投
不寐起中夜鈎簾坐前楹傍見松桂影仰看江月生銀
河正無翳萬里亘天横晶光動左右四闥晃虛明中懷
正如此安得謝塵纓
悅清為盧永清賦
豈無離羣意翛然野鶴姿好山時拄頰幽澗或忘饑心
賞丹青會神融翰墨知年來漸成癖無計得中醫
永清故家子忠實廉謹室無儋石而百金之託人不
疑之善裝縹嗜文字得人一詩不啻拱璧人以是樂
予之弘治乙丑歲卒且卒予使人視之属以悦清詩
文置棺中餘無他言其好尚可知已
古松
年來耆舊多零落如此長松見亦稀勁直不随冰雪困
馨香宜得鳳鸞依流脂化魄皆堪斸墜子成林又合圍
好在主人封殖厚清遊畱待子房歸
玉扇墜歌(有序)
古者中國男女通用團扇團扇之制不便於懷藏故
以組貫物于其柄遇執事則以為重而懸之帶間謂
之扇墜好事者或刻玉石為人物蟲魚之形而因以
為玩及摺扇行此制遂廢雖時或流落人間而用之
者鮮矣予嘗謂天下之變相尋於無窮而大率每變
日趨於巧此亦其一也怡柑陸先生嘗畜一墨玉雙
魚扇墜繫之摺扇出以索題當弁髦廢棄之餘而獨
加賞愛其諸有所感乎因為作短歌以貽之于以見
一物之廢興可以占世道之變而世之不諧于俗者
又自别有賞音也
天星夜墜烏玉渠靈光化作雙鯉魚目光夾日搖明珠崐
岡八月秋氣孤萬夫入水羣龍逋玄鬐一躍升天衢金索
貫頥來獻俘清風先生坐冰壺掀髯一笑留坐隅被以
組綬恩禮殊金閨窈窕連黃樞爾我相倚出入俱自從
倭風入中區飄然棄予瓦礫如時移世變日下趨何意
更逢君子徒亦知所好非所須意氣相感終不渝河東
昔感中廐駒我歌雙魚雙涕濡古人中人今豈無時哉
不遇索莫俛首棲寒廬
題梅花仙子圖盛子昭畫(舊藏陸怡柑所正德庚午歸予家)
烟林烏啼天未霜落月漏雲金鏡光美人獨宿九華殿
天風吹動金琅璫瑤階露重侵羅襪凍合梅梢不成雪
翩然飛下西湖頭獨傍寒香倚愁絶寒香鬱鬱愁冲冲
冰魂蕩漾迷西東星眸欲流滴秋水霓裳不動縈天風
天風颯颯鳴璚玖欲去踟蹰更回首武塘仙人五彩毫
偷眼方朔窺金桃凌晨寫出一時景清寒入面風蕭騷
蒼苔粼粼白石净空青暗滴隂崖冷石畔叢篁低拂雲
雲外疎桐落金井翠禽一聲河漢横遼天回首思冥冥
雲樓霧閣渺何許冷蕊疎枝空翠屏美人只今遊太清
武塘遺跡亦晨星悵望龍城夢中路寒綃慘淡來精靈
滿江紅(乙巳元宵)
雲月澄鮮重城夜啟滿目繁華正江南春早紅燈初試
簾影千門搖粉黛香塵十里随羅綺論今宵何止刻千
金堪遊戲歡未巳愁還繼暗想今年遥憐往歲四時
相代如流水上林春色三千里望鰲山鳳輦是何年心
搖曳
東江家藏集卷二
