東江家藏集卷七(中集三)
明顧清撰
北游稿
詩九十八首
乙夘正月抑之以疾告歸蓋有為也作春雪歌
送之
昨夜西堂春夢好已向池邊覓芳草雪花日暮忽滿城
無乃天欲畱君行驚飛亂舞不自制黃雪冥冥直侵地
公子城東醉未歸將軍塞上愁無寐此時念君當别離
官河千里冰未澌僕夫宵裝待明發車輪凌兢馬蹄滑
旗亭呼酒強勸君明朝望君越與秦丈夫結束自有地
征途藥餌宜相親玉河東隄舊行路冒雪送君從此去
無限幽懷不易論回首西垣萬銀樹
上苑聞鳩(閣試)
春波溶溶宫柳低春雲漠漠斑鳩啼柳隂漸深看不見
時復數聲金殿西青繩輦路無塵土鳴鞘不來日亭午
高樹低枝相應呼似惜田農望時雨農人望雨心如渴
鳩啼日暮聲不歇乾明門前春氣深太液池頭煙水闊
煙水微茫連别殿忽去還啼畫樓畔柳密花深不再聞
時復宫壺墜銀箭憶昨至尊親勸農青旂黛耜臨春風
一聲此日徹天耳碧霄幾見回重瞳八年海宇歌太平
春田處處斑鳩聲綠秧刺波桑椹青却憶江南村落行
春雨(同上)
麥苗侵壠黍含滋微雨東來似有期涼拂畫樓分迥野
潤兼紅杏點清池豐穰竟愜三農望造化寧於一物私
想得宸游同衆喜彩簾高捲看飛絲
首夏即事(同上)
金獸香殘晝漏稀嫩槐庭院午風微蜜房分子蜂初靜
書閣垂簾燕自飛小碾試茶催瀹鼎輕刀裁葛已成衣
故園遥憶三江外梅豆青青筍過扉
内閣賞芍藥次韻二首(時閣老義興徐公洛陽劉公長沙李公徐劉首)
(倡長沙及學士篁墩程公以下皆和)
層城紫閣對隂隂天與名花著意深素瓣巧攅憐玉帶
醉顔微暈側檀心一時勝賞誰當繼前輩流芳故許尋
擬和陽春歌浩態斜陽步屧幾沉吟
紫泥封後玉堂歸閣吏鈎簾午漏稀花事直於今爛漫
賞心猶自惜芳菲官廚次第傳宫醖城日參差散錦帷
不似維揚䜟金紫年來春色滿黃扉
午日即事
節物相催似轉蓬御筵仍見綵絲紅君王未押羣臣燕
先酌蒲觴壽兩宫
白燕(已上皆閣試)
海國年年傍社歸春來爭訝羽毛非不經乳穴移仙骨
似剪齊紈作舞衣已化玉叙空悵望未消紅縷故依稀
月明昨夜風簾動驚起還隨白練飛
桐隱為龔九成賦
鳳凰起丹穴不息凡木枝飛飛度中州正值軒虞時六
律既以諧九德被絃徽回瞻紫山岑青桐映朝曦醴泉
漱其根祥飇扇萎蕤一斂赤霄羽永日共娛嬉由來千
仞心豈有稻粱思黃鵠淩紫煙一往無還期雲鵬六月
息荒忽經天池古來高尚徒不必皆潁箕終南隔人世
達士供一嗤方寸有萬里何須裂冠緌(九成有冠帶時游京師)我
歌桐隱篇想象卷阿詩君王富車馬遲爾看來儀
題扇送同年奚從之使海南
仙人乘槎南海去祖席燕市已分冰把贈金陵半輪月
為君隨處掃炎蒸
有草名鴈來紅者莖葉如雞冠而無花得霜紅
甚俗呼老少年或畫以貽樗翁良德南夫因
賦以為壽予亦繼作
凉風過林薄衆綠俱以萎嫣然叢葦間見此春花姿物
變理趨朽化工豈其私老螳緣其顛顧盼如有思物情
憐晩榮予亦懷安期因之發孤咏持玩惜芳時
送宗都運廷威之長蘆
我家東海居目擊鹺丁苦民勞莫如農衣食自王土輸
官贏斗升小大得濡喣溟沙列萬竈勺合盡官府肩箱
入連倉私鬻翦為虜燎薪與募直一一挂文簿商課或
不充輸錢為市補緡鏹非天墜貿易復何所不應為法
初乃爾自相牾公私兩煎迫稱貸日旁午窮年困炎歊
肉盡繼肝膂坐令兼并徒旦暮收拾伍(亭丁雨雪假貸晴而輸鹽有不)
(出旬月而償倍利者)微文牽積弊魚爛不可舉常思桑孔意寧料
遽如許必逢忠愛士重為整機杼宗君滄州行倚任切
當宁北南雖殊風物久理同蠱執炎思冷風久亢覬霖
雨便文止須臾垂名動千古予言未可窮君行念靡盬
送同年施亨父令固始
霄漢初分列宿光固陵回首是桐鄉驛程到日齊封盡
鄉信回時郢樹蒼莫以官曹殊内外直須政事撫流亡
老成人物經綸手遴選應無負廟堂
送沈良臣赴南雄守
南安舊俗思張守又喜南雄得使君五嶺封疆元不改
三吳人物並能文香凝畫閣晨聽事風捲朱旗曉看耘
正使勳名照青簡未須違遠歎紅雲
南雄北界南安民以負擔為利數起爭焉張公汝
弼守南安為正疆界而二邦之訟息故詩語及之
秋郊觀稼(閣試)
金天高迥霜日晶原田靡靡黃雲平老農攜饁坐田首
梨棗綴樹光晶熒兒童笑呼驅鳥雀落日村巷多歡聲
我行按轡為助喜感歎欲去還徐行前年江南雨連月
百穀爛死秋無成去年山東仍苦旱塍尾兆坼横庚庚
室中啼呼道傍卧豈有束穗酬深耕今年豐稔信可樂
却思舊日還心驚茫茫禹甸極四海安得是處皆豐盈
君不見紫瑶草俱長物惟有豐年婦子寧
徐希曾母夀六十
天上春衣絢綵霞庭前慈竹間黃花仙家歲月看初遍
聖主恩波未有涯青鏡自知雙鬢在玉梭曾度五更賒
遥知孫子稱觴罷猶自從容問鹿車
嘉興蹇貳守六十得子
青雀東飛入海雲夢熊新兆恊生申天將福胤怡眉壽
人向箕裘卜世臣那用鉛砂還漢鼎直須花甲度莊椿
無由共酌鴛湖渌一覩天家五色麟
貳守係少師忠靖公之後
題畫送李大尹
雲白天青暎海山使君花縣白雲間山中老稚收成畢
齊望雙鳬日下還
冶齋先生挽詩
獵獵紅旌動驛舟蕭蕭行李不禁秋鹽梅已觖蒼生望
樗櫟虛慙藥籠收聖眷有隆餘䘏典國謀誰與記先憂
西風一掬羊曇淚東去遥添逝水流
挹泉
寒泉出幽谷上有長松林我行林谷間毛髮增蕭森脫
纓不忍濯竟日臨清深清深堪娛嬉感彼潢汙池當其
在山時泓澄亦如斯皓質本易涅素心亦難持誰能幽
谷裏相對弄珠璣
城南别墅
夢裏南徐漏未殘角巾回首便商顔傍村花竹多侵市
背郭亭臺遠見山身世百年雲變盡功名千古鳥飛還
尋常諸杜頻來往賭酒敲詩亦未閒
送方與義赴資陽得讀字丙辰齋居作
陽精行天明四目孽狐潛形狡兔伏太微郎位發光潤
萬里炎荒起遷逐(與義以給事中貶雲南某驛丞)平生未識晉鄙陽邂
逅幸餞忠州陸男兒有身許家國風波雨雲隨反覆資
陽雖遠實壯縣次第皇恩此牽復古來直躬多坎坷畢
竟綱常係吾屬眼前瑣細猶不棄如君豈合長碌碌天
衢崢嶸歲華盡車輪宵脂馬晨粟峨嵋西南望松桂已
覺春陽動幽谷從來自許百鍊鋼此去人看九秋菊微
之一折輕自壞元城百挫無轉足兩公遺事炳丹青牙
籖時整西風讀
齋居和同館曹良金刑部韻
華月分光映列躔白雲元共紫微連爐熏茗盌還今夕
閣試堂書又隔年功業要看歸宿地賡酬不礙往來篇
欲驅蹇劣追神駿撥盡寒灰午夜前
送殷通判之嚴州
三百危灘走急流萬重山色護嚴州人家樹裏開圖畫
驛吏花間候綵舟駿足豈應今日展高名合向晩年收
子陵祠廟雲霞上為想春風露冕游
烏木扇歌
南蕃烏查烏角光剡溪溪藤色比霜兩物迢迢天一方
阿誰妙手巧裁量坐令皎月生筐箱金花點綴七寶裝
牙簫鈿靨回光芒為君鼓舞生清凉回思故國雲茫茫
枯蔓朽株紛路傍人生貴賤豈有常犧尊溝斷同根芳
君不見金門六月清暑殿猶堪舒卷奉君王
陪李子陽吳克温二太史杭世卿吏部游城東
潘氏園賦得流水
玉泉山前看濫觴鳬鷖翔集菰蒲香遠波明滅帶城闕
别派宛轉通林塘褰衣經涉孺子喜展席俯視塵襟凉
斜陽上馬傍隄去極目東流思故鄉
游香山
幾年塵裏說登山涉磵穿林路幾盤碧樹樓臺深見寺
紅雲城闕遠平闌廊僧揖客多鄉語(主僧暟東白嘉定人其徒多鄉曲也)
春菜登盤稱野餐斜日催人強歸去欲從羸馬謝朝冠
送李原復之南京刑部
水雲亭上坐論詩眼見紅芳落酒巵好景一番連孟夏
故人相繼作分司風波道路君應識冰蘗心懷我舊知
兩字哀矜一尊酒臨歧不唱渭城詞(原復與黃天章名第皆不當南選)
升彼高堂為毛太安人夀
升彼高堂酌其兕觥兕觥欣欣春酒載盈維彼碩人是
介是承碩人雍雍厥德洵美載其有家維惠恭止維惠
恭止休其承祉其祉伊何蘭茁其芽處也家寶出維國
華國華有輝維帝寵嘉錫之鸞書曰汝之報汝考汝母
汝迪汝教維往莫追生也永耀碩人拜命弗掖弗持珠
翟霞裳象服孔宜邦人來觀秩秩其儀其儀秩秩其容
有懌乃筵斯堂乃几斯席碩人燕胥籩豆有繹維南有
山維東有海碩人壽考終燕樂豈山石弗礪海波弗塵
維彼碩人於千百春
雙桂堂為宜興張世麟世鳳賦
美人出南國文采並嫺都風雲一朝會聯步起天衢伯
也空冀北叔兮照三吳何異同根桂分庭各敷腴春風
會京邑閭里增歡娛聯芳世所羨况此一歲俱峩峩雙
桂堂麗榜輝新圖清芬既不異茂榦宜相扶昔聞雲間
陸亦有眉山蘇往跡炳如在師賢在吾徒皇風發雅奏
金石間笙竽願附棠華詠千秋揚令橅
題竹
懸石嵌青空下臨湘江水中宵明月來照見青鸞尾
送王敬止使朝鮮
大人值興運避地開東藩八條一以施禮俗儀中原燕
滿中擾亂淳風久仍存流傳扶餘慈至性天所惇真德
頌唐運金石振清温至今雲海上想象扶桑暾皇帝膺
寶歷威德被魚豚維東實首順珪組繼脹膰赴告謹終
始寵數亦殷繁皇皇使者車中天下旂幡共瞻天人姿
照耀東海垠宇宙有大界中華有常尊奉使固有體專
對非徒言春風海山道注目盼回軒
送李太史希賢提學浙江
吳越連雲海蓬瀛切斗樞皇仁無内外憲府敕文儒左
掖天低戸西清月在隅法冠初著豸文筆近提朱(太史近同)
(考春闈)甄别推明鑑陶鎔屬大鑪化源深滌溉皇路儼馳
驅帖括經言病雕鐫士習殊洗心端有待簡命的非徒
列屋思明燭停雲悵據梧真淳欽雅度灑落見長圖梁
棟時方重昌苓世並須未應嗟遠别回首是清都
送楊䆳菴提學陜西
海内聲華四十春向來江漢夢猶新門墻愧不參諸子
祖席何期列從賓東壁二星終近斗南徐一水又通秦
平生萬里真無負到處青雲滿後塵
送沈雲松還上海(進士仁甫之父)
已覺人間萬事全鍾情猶為别離牽但令消息年年好
即是斑衣舞膝前
送沈明本教泰順
欲别無言意萬重扁舟望望過江東名場自昔有遺恨
學海幾年成此翁人向中朝愧山簡天教南士識胡公
雲門鴈蕩經行處為想肩輿入畫中
送沈鳴岐教壽昌
七里灘頭倚短篷錦雲峯裏坐春風舊來鸑鷟文猶炳
老去驊驑氣尚雄人世幾番雲作雨功名千古鳥飛空
何當共酌桐江水一洗從前鄙吝胷
送李子陽先生歸省
朝下西清月未沉東門冠盖簇儒林湖山夢裏三年别
風雨秋前一夜心後閣承歡青鳥集前星回望綵雲深
潘家林外春隂在還許追陪繼賞音
送王伯安下第還餘姚
五色光中炫早曦丹山秋日鳳南飛常疑勁翮冲霄慣
未信中原結網稀吳越天連雙闕迥蓬萊雲近一星輝
杏花江上春如海莫待西風吹綠衣
題莆田郭氏世美卷
酇侯傳國魏謩封七葉貂蟬四世公我賦郭家三孝子
萬年人紀列清風
壺山蒼翠入閩天曾見參軍哭墓年生死靖康南北路
可知當日事昭然
一家純孝祖孫同狂卒何知亦歛戎看取弟兄爭死日
古人何必是襃融
一命初霑竟力辭清漳心事鬼神知平生不慣談茫昧
欲與先生賦瑞芝
恒齋為體齋宗伯弟曰謙賦
浮雲天地倦西東一語南人契始終自古良醫比良相
傳家正爾不須同
粉署微垣列弟兄青囊畱我萬山行年來悟得雷風象
不向人間取近名
送石訓導之臨湘(允升御史之兄)
令弟清臺著繡衣一氊還與鄭虔宜過湘不用輕為賦
聖代崇儒正此時
天岳山前倚短篷目窮飛鳥沒晴空平生萬里江湖念
都付春風化雨中
送華文光尊甫南歸
數行官柳帶城斜又送龐公上小車天上神駒方獨步
江南喬木幾名家山當朔野霜先結水遶官河路不差
聞道家君北來近相逢何處整烏紗
送郭魯瞻知山隂為礪齋太史作
我家簡子山隂日清晝垂簾一事無遺俗未應忘舊老
好官須自出吾儒青春日月當周道黃甲風雲入壯圖
别有故人簪彩筆金鰲峯頂候雙鳬
壽羅子文父得鍾山芝
龍蟠山下鬱青葱紫盖分明五葉通靈秀獨鍾麟趾地
壽昌多應鶴髯翁歌傳漢府空聞調食著仙經是有功
擬掇芳腴薦清醑夜深飛夢繞江東
楊啓祥金蘭
煮膠和金金作泥擣藍染楮光砑脂楊郎醉把離騷詞
幽意已在沅湘湄須臾光風蕩朝曦林隈水曲皆春姿
叢石卧羊低竹枝紫莖綠葉芳菲菲佳人遠游春不歸
蘼蕪綠滿孤帆遲愁來罷琴撫瑶徽臨圖更覺同心稀
願采芳香遥寄之江湖闊遠波浪危空梁落月渺予思
送蘇伯誠太史提學江西
鬱孤臺下駐旌旄鵠立諸生擁繡袍新命北來天語重
故鄉南望嶺雲高歐陽舊俗堯藩冠許國遺宗漢署豪
有待一番時雨遍歸來東觀理風騷
堵氏母七十
紈布蕭然古孟光向來閨閫意何長不將本分矜流俗
(力辭旌表)直以孤貞代義方年與日添頻把酒心隨蘭死只
留香良人地下應含笑青鬢於今淺帶霜
重送劉文瑞有懷顧頥弘先生(先生先以書勸文瑞就官未至)
(而文瑞去及是始行其說而先生下世矣)
太息頥翁不可招離亭東望客心勞貽書恨不當時早
歸興何如此日高塵世百年終劇戲溪山隨處足游遨
只應未及君家祖爛醉春風擁二豪(予餞文瑞以中酒不能赴故云)
嚴以德送女至畱半月歸賦長句為别
我弟之婦君家甥君女還作吾兒婦天然兩姓若蘿葛
不獨朱陳誇世舊憶昨與君初結言望松樓下開賓筵
友松老人執杯酒千金一諾須臾邊(壬子四月十二日友松生辰也)微
官繫人不能去五載停雲渺江樹向平心事兩自知山
闊水遥關百慮西風魚鴈交梭馳君來不來使我疑不
知今夕是何夕把酒却送君南歸君來官河尚舟檝君
歸河梁積冰雪故人分手自不堪况復鍾情初遠别鍾
情遠别不須嗟兒今有室女有家官道附書如驛置春
江放櫂若仙槎人情得隴還望蜀我已安排洗孫局明
年此日待君來玉果犀錢遍童僕
題雪竹送陳生歸吳
虎丘山下雪晴時拄杖敲門自一奇京邑歸來看圖畫
春盤玉版鬭青絲
崔民瞻郎中父母同壽
萬里晴空倦鳥歸祝融峯下舊柴扉手栽堂樹皆堪芘
坐對雲山已息機長日溪鮮堪入饌新年宫錦又添衣
孟光同德還同歲何止人間七十稀
送趙悅梅(丙辰九月先家君至兹復先歸)
北來行李報家君歸櫂還迎潞渚春兩歲風光動梅柳
一時冠蓋集荀陳無窮渌蟻尊中滿有約青山夢裏頻
長向西風聽佳信阿戎官况只清貧
戊寅四月廿八日錄至此歎息久之時天常歿矣
保定趙守濬河築橋詩為傅北潭太史作
鬱鬱平阡帶古壕沈沈新綠卧虹腰滹沱不復思王霸
溱洧何煩濟國僑千里桑麻分雨露一時粉繪雜風謠
他年三輔收遺事應續黃圖第幾條
題孫良輔所藏小景四幅
野桃山杏各乘春多事劉郎為愴神六百年來只如此
一番花老一番新
壇杏無花到水蓮中間遼闊二千年牎前風月湖邊景
只恐丹青未易傳
欲出未出峯頂月將棲不棲林杪禽曾踏長安軟紅土
方識幽人此夜心
舊識襄陽孟浩然蹇驢衝雪據吟鞍老來自怯溪橋滑
便作林逋一樣看
送周先生出守嘉興(名東字伯震予會試本房初考官也)
雪後燕山畫不如東華晴旭散朝車黃迷禁柳辭龍仗
紅逗江花引隼旟西浙幾年憂困弊南宫當日記吹嘘
丈夫五馬尋常事泚筆勲名俟特書
季本清給事父母雙壽
畫簾花暖春雲香金尊酒滿蒲萄光玉童雙歌按清商
門前珠履來成行鳳生三雛一雛翔淩歷紫清棲柏梁
兩雛膝下斑衣裳春風對舞送霞觴山中之臞煉鉛霜
潔身獨立遺天常槁項黃馘同枯桑人生七十齊高堂
腰有綠綬懷銀章俯仰無愧終康強滑甘滫瀡供時嘗
三山弱水是何方
蔣監事濟民出主靖安簿盖不得於其長也為
題其秋塘白鷺圖送之
曾逐青雲上繡衣龍墀晴日颺朝暉天風不礙江湖迹
還向秋塘自在飛
題毛維勤所藏禹門三躍圖
一夕風雷動九重春江回首萬鰅鱅雲泥只尺從人辨
諸葛南陽本是龍
題陳克明竹
日永湖山檜影斜微風時墮紫藤花道人無限江南意
更寫篔簹向客誇
予時寓趙氏東齋齋後古檜一株其下累石為小
山藤蔓籠之殊有幽趣克明寫竹於此皆實景也
近為俗人所有撤而新之無復遺跡矣
送趙明嗣襲職之金陵
錦衣將軍燕薊郎面圍紅玉顏清揚全家舊住雙闕旁
一門諸父皆周行阿翁昔日事先皇金戈日侍殿東廂
一日不見回清光將軍後出亦堂堂韜鈐間續詩書香
十三學書臨硬黃十五百步穿垂楊二十辭家宦南國
已覺萬里前無當聖人南面馭八荒風塵不動塞草長
將軍功業何所見可惜龍劒明秋霜龍劒明霜龍不如蓮
花鑿鏤金蟠挐但令不試慎勿疎君不見金張之子世
宿衛江東雖好豈是將軍居
夢作朝退步至南亭詩有步入南亭路不難落
花紅襯紫苔斑之句感而有作
一自看花入上林溪山長是夢中尋不知誰闢南亭路
又向朝回發短吟
出郭
出郭頻瞻尺五天雨餘雲物更清妍樓高紫鳳中天見
山躍青龍到海旋香徑細尋芳草入酒帘低傍綠楊懸
微官自笑成何事閒過東風又一年
好景城南四月天遊人容冶百花妍紅驚小輦流鶯起
綠襯陽坡細馬旋風裏游絲晴自褭雨餘新月晩初懸
春光容易空抛却頻倒芳樽莫問年
閻太守復任西安
好去西安守還乘五馬車封疆參井舊民物漢唐餘會
府人咸喜銓曹最已書兒童候公久歸駕莫紓徐
王舍人孟端為華處士作耕漁圖久而失去其
孫珵訪求得之
舍人善竹兼善畫源流本是湖州派湖州之畫掩以竹
舍人妙思紬不足耕漁之圖誰所傳華家明珠海上還
家聲不愧見父祖元氣有託畱人間川原靡靡高復低
東村網罟西村犁長鞭驅烟入深樹小艇載雨歸前溪谿
魚正肥春酒熟百斛新輸官廩粟酒酣月出歌一聲何
處高門有華屋浮生不逮斯人早前輩風流迹如掃銀
鉤金錯發天機何幸典刑猶此老舍人寸紙時共珍華
郎見圖如見親乾坤無窮百年速撝訶安得煩鬼神君
不見平泉樹石散諸貴此子此孫今幾人
蕭升榮母曾孺人挽詩
堂北霜風緊天涯客夢催(升榮出使有惡夢已而訃至)猶看衣線在
不及誥鸞回遺德良人感新銘閣老裁前山松栢迥猿
鶴助悲哀
氛沴交行日鄉鄰出次時情惟舅姑重義不死生移執
禮神應鑒憐孤族並推小郎今長大衰杖有餘悲
聞蛙
入秋足霖雨頗長南池渌鳴蛙欣所遇日夕鼓其族喧
喧未渠已隱隱撼吾屋羣和雜蛄蚓間噪警鵝鶩已驚
西堂夢復亂城南讀孔公乃紀實(聒耳)周生斯矯俗(兩部鼓吹)
鼓吹本吾厭矧兹強稱目鹽調恧胹熊灰洒念燔蘜顧
兹繁有徒一一勝掩撲維天運四時萬品均化育妍媸
與細大賦受咸自足春陽鳴鸝鶊寒雨悲蛩蠋時至理
則然天機詎能伏可憎諒多在君意偶斯屬不見躉與
蛇無聲日衷毒
亞聖嗣孫翰林五經博士元蒙恩贈封父母
尼邱降神聖鴻化流無疆三遷毓明德重光麗秋陽周
轍竟不西斯賢復遑遑坐令百代下掩卷悲齊梁博士
幾葉孫逢時邁虞唐通籍聯禁從鳴玉司烝嘗(顔孟二博士皆)
(世襲奉祠入朝立常班)仍於報功典再衍酬恩章煌煌紫鸞書照
耀東山傍逝者不可作萱枝獨芬芳永懷五鼎意先後
同悲涼予亦章甫士詩書沐餘光顧兹盛明典何以稱
襃揚共惟神明胄允矣萬夫望惟聖始孝弟惟皇眷忠
良懷哉復何言爾祖訓有常
壽少師謙齋先生七十
太微無雲星漢明商飇按節回玉衡土階六葉飛堯蓂
歲在戊申申甫生甲戌仲舒楊大庭引翼房杜登蓬瀛
金鐘玉律諧頌聲聖人龍潛資六經緗麻日侍龍樓清
有時石室繙金縢甲子周歲龍飛騰白麻首出金甌名
司馬入府氊裘驚十年海宇歌太平如臯如夔連茹征
鸞鵠濟濟充皇扃并包細大靡矜爭香山日夕思舊盟
帝恩非常歸未能黃扉日晏下紫清壽觴百斛分金莖
誰歟壽者公與卿次者乃是鑾坡英天佑我皇惟純精
鍾靈毓秀歸老成往昔宵寐通精靈先知已屬范高平
麟袍五色腰玉横巍然百辟瞻儀刑氓飢欲粟寒欲繒
公無言歸勞聖情年年此辰稱兕觥
送毛彥伯(憲清太史之兄時來省母乃祖閒翁壽九十六)
議論相逢便偉然省華諸子固多賢風雲幸接鴻飛後
鄉國仍看樾蔭連兩月客程還膝下幾宵歸夢又江邊
春衣好作重雲錦令祖新秋又八千
送李師文令將樂
建業秋風歌鹿鳴同時龍李最知名一籌已惜三年後
百里猶煩匹馬行星出紫垣南去迥水經閩嶺北來清
餘杭令尹新祠廟香火於今更有情
愛鶴為海虞曹舜祥賦
青田雙白鶴脫略塵凡姿東海有逸民心賞同幽奇天
質不自媚野情諒難羇逍遥雲海間永與雞羣辭鶴也
誠可人愛鶴人可知人有異於鶴賈鞭眩黃梔駸尋不
自覺淪沒共汚緇君子擬鸞鳳憸壬乃鴞鴟我歌愛鶴
篇繼彼乘軒詞
米元暉小景一幅淺色積成高五六寸長不二
尺而渺然有千里之勢為賦六言
芳樹春酣雨後薄雲横帶山腰極目青縈白繚江南何
處迢迢
樗老楊翁挽詩
昔年同館士頻歲泣霜風又接樗翁訃其如洛社空行
身漢陰叟避世鹿門翁漸覺滄洲遠烟波日夜東
道為無心得才因不用全子看青瑣貴身到白頭年太
史春秋志中台琬琰鐫新墳才四尺佳氣日蒼然
海鴈依時到庭花不再紅(嘗題鴈來紅圖為翁壽)通家錦囊在入
室繐帷空歌哭同杯酒(訃至前一日同館會起同宅)江湖想釣筩真
淳那復見落日起悲風
厲處士挽詩
末路嗟何似江湖見此奇能於外物薄不逆故人欺淳
孝真堪傳餘言盡可師九原逢德耀無愧白頭詞
九日衛景玉西莊賦
前年重陽燕城南去年重陽小山前今年重陽西郭下
青山碧樹開芳筵前年坐客黃與李(天章原復)去年去作南
曹吏今年坐客羅八九一半相看非舊歲不才濩落無
所施三年坐食尻生胝主人愛客我不去年年對舉黃
花巵西清步出長安道一帶青山遠相撩霜風拂衣聲
摵摵寒日映帽光杲杲入門下馬耳已清劉東胡琴薛
鸞箏新聲共愛白翎雀浮雲不動黃龍城黃龍古城秋
草裏狐狸鑚穴荆棘横石家郎君從失足四百餘載胡
風腥西風慷慨對斜日只此便合傾千觥主人有酒客
無庸辭千古在前後亦如斯中間可樂其與幾時謂君
不信上高處燕丹郭隗冢纍纍
記是日會者陸太僕獻臣唐進士士絅喬司訓時
章張鍊師永新陸喬張皆下世原復亦卒於雲南
而予所居小山軒今易主者三矣人生豈足恃哉
十日南山宅尊鄉會分得東字
搖落龍山夕照空衣冠高會鳳城東從渠海内風流盛
輸我尊前笑語同幾處黃花如故里他年綠野感秋蓬
晩來白髮頽中坐欲改南山號醉翁
題史引之所藏長江六月圖
長松泠泠生晝寒高巖側綴青琅玕陽坡宛轉行朱闌
青莎滑膩碧蘚斑紅橋直走淩驚湍下接孤嶼高㠝岏
隔江青山如伏羱柴扉草堂相對安漁舟縹緲青林端
樵童牧叟時往還羣山忽斷百里寬青蒲綠藻縈微瀾
臨江飛閣叢井幹江流石角隨彎環前山轉深勢未殘
層崖複磴勞躋攀上方寂寞空禪關平林演迤臨江干
江迴山盡路險艱飛梁側卧波潺潺江流自此入渺漫
遥山一抹天際看東京畫史真高閒(評者謂趙千里筆)故將山
水窮瓌觀岷峨嘉陵遠草殫九華落星揚子灣晴洲歷
歷被芳蘭美人不來空浩歎疾風吹塵暗燕山金星龍
尾冰攅攅燔熊熾豹光赫殷為君炙兔掃冰紈君歸終
日山水間肯憶羸馬隨朝班
十月四日同韓國器中書張時行吉士餞劉御
史文煥還赴尊鄉會於陸太僕第得夕字
東城送客罷觚稜動暝色尊鄉奉嚴戒後至有明讁揮
鞭不返顧望望淩紫陌同行韓與張先後互驅策我馬
才本下此日殊努力及門見僮騎相顧如有得主人聞
客來索帶命殽炙衆賓已沾醉為我還促席勸酬略登
降問勞雜諧劇寫情會有賦探韻止餘夕飛觴不假借
閣筆岸予幘清時自難遇勝會固鮮襲今晨復何晨爛
漫挹珠珀矧兹鄉鄰聚更覺情景適南斟出珍藏北饌
割鮮碩雖微霜橙薦時菊尚可摘寒更近尤長城柝時
漫擊華鐙藹餘輝落月沉壞璧歡悰不可竟明發會有
役據鞍謝主人璇標已東北
十一月朔張南山壽日
一自登名立從班周旋長在五雲間官階四品中兼外
(公以山東參議直文華殿)書法三吳柳繼顏退食有時乘褐馬趨朝
滿目是青山(公家玉河東出門見山與褐馬皆紀實也)蓬臺此日羣仙會風
雪猶應許扣關
送袁良輔還封丘
聞道雙鳬曉欲飛錦箋紅燭夜裁詩月明古寺嗟人遠
(良輔寓永光寺)寒壓重裘覺歲馳卓令至今佳傳在山公休道
薦書遲黃金臺下西南路眼見青騘入奏時
董虞臣辰溪八景為賦其二
雲根一片壓中流曾是仙人玉斧修絶岸巧通平野去
細波長共遠山浮苔紋想象空飛舄樹影參差壑駕舟
借問碧闌容點筆淩風我欲試清游(右石橋仙跡)
桃花不記武陵源峒裏人間别有天罨畫溪山明白晝
接雲禾黍自豐年前岡飲犢逢巢父别浦移舟渡輞川
問著主人無一事久抛金甲事春田(右猛峒新莊)
錢思孝挽詩
芳草春深滿綠園王孫歸去已消魂(常熟錢氏皆祖武肅王)人懷
故國流風遠堂有旌書節孝存遼鶴何年返華表楚歌
當日怨修門惟應黃泗源頭水流得餘波到子孫(君嘗浚此)
(水土人德之)
冬至感懷
浮世侵尋四十將勞生何以稱冠裳回思丁未看辛丑
别有愁根更是長
成化丁未有讀辛丑冬至感事詩一絶是歲十一
月十九日冬至明燭候朝追感舊事為之淒然因
檢故稿續書此於後盖自辛丑至今十有七年時
屢變而事隨以生憂卒未免而更長也不知更後
十年又當何如耳是日午未間大風塵霾漲天
東江家藏集卷七
