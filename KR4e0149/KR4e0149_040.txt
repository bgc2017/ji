東江家藏集卷四十(後集七)
明顧清撰
歸來稿
祭文二十二首
辭李文正公
維正德十六年歲次辛巳五月壬子朔六日丁巳學生
禮部右侍郎顧清謹以酒果時羞祭于先師李文正公
之神而言曰清被言去國兢懼實深回瞻師門庶以無
愧今當永别不勝眷依敢告啓我衷翊我躬俾貞厥終
無作公羞永光于師訓尚享
謁任執菴夫人顧氏墓
維正德十六年歲次辛巳某月日外孫婿具官某敢昭
告于執菴先生任公配夫人顧氏之墓曰清晩生不及
見公然嘗獲覩公手書而誦其言行信公為鄉里德人
後生楷式也少從令子受知夫人謂其可教妻以甥女
緣蘿附松以有今日每思率妻孥躬拜墓下以表情愫
羈于官次有願莫從悼亡之餘始遂歸志兹辰展謁不
勝愴懷夫人於清有張夫人苖氏之恩而清非韋生無
以仰成盛德惟白首糟糠不負所託一經章句無辱師
門此其所藉以見公與夫人也
謁怡菴先生墓
年月日學生具官某敢昭告于先師涇府右長史怡菴
先生之墓曰清少侍先生游於兹數矣癸酉之别公猶
無恙違公無幾遽以訃聞緘辭寄哀莫罄情悃兹辰歸
止獲展墓園瞻仰松楸豈勝歎慨惟先生教我以有成
遵奉師謨五十餘年㒺敢失墜今日去國本由人言然
而内省平素仰質明靈中懷炯然庶無愧於幽顯也豆
觴雖薄諒先生其肻顧之尚享
祭黃西坡憲副文
維正德十六年歲在辛巳十二月己卯朔初五日癸巳
眷生具官某謹以庶羞清酌之儀祭于故雲南按察副
使致仕西坡黃君之靈曰某弱冠而及君游後數年而
得原復遂聯科第並忝婣親於今四十有餘年矣契誼
之相合情好之相投求之交游如二君者指不多屈鴻
漸鵬飛南北萬里不相見者動十餘年而情未始一日
忘也原復傾逝君獨巋然扁舟南歸心計神往桑榆之
影猶意其不孤也秋暑方虐各以病牽君不能來我未
及往竚聞言笑而凶問及門矣嗚呼哀哉憶在京華接
巷連邸酒觴棋局無會不參幸同故鄉相望只尺十年
之别千里來歸曾不一面而遂永隔嗚呼哀哉文墓之
託我不敢遜廹歲之窮百事藂委俟銘原復乃畢斯言
臨觴永懷有泪如洗嗚呼哀哉尚享
祭嚴潤菴
維正德十六年歲次辛巳十二月己卯朔十二日庚寅
眷生某謹遣長孫國子生應陽祭于故潤菴親家之靈
曰嗚呼潤菴君胡止於斯邪三十年之交親四千里之
闊别老而聚首兩地一心而我亦既得歸矣君胡不少
待焉而竟止於斯邪真淳之性度灑落之襟懷孝友之
天性鄉鄰親黨如潤菴者能復幾人而今不可見矣嗚
呼哀哉窀穸有期牽於多故撫棺臨穴深愧平生遣奠
一觴與君永訣嗚呼哀哉尚享
祭吳桂隱文
年月日具官某謹以清酌庶羞之儀祭于故封君桂隱
吳翁之靈曰嗚呼昔歲己酉我始識翁爰及一閒情親
誼同託我愛子遇我特厚我懷二翁亦弗敢後壬子之
别遠送吳江繾綣之懷於今不忘一閒仙逝二俊彙征
翁獨壽考既壽且榮我官于京問勞相逮及我來歸翁
乃弗待今日何日素衣登堂笑言猶在丹旐已翔灑落
之懷邁往之氣昔也云稀今則誰似書堆南下烟水洋
洋思翁如水酹此一觴翁其知乎尚享
祭友蘭張先生文
維嘉靖元年歲次壬午正月己酉朔十五日癸亥學生
禮部右侍郎顧清敢昭告于先師友蘭先生之神曰嗚
呼清九齡而學于先生十一而奉教從怡菴任公學遂
因以忝科名周旋仕途幾三十年未嘗一日忘先生之
教蓋自所謂灑掃應對以及乎窮理修身者雖不能盡
而㒺敢墜焉至於對偶聲律字畫音義推所指授施於
詞林教於内館亦庶乎所謂左右逄原者蓋昔人云木
落糞本學成思師清之學不敢謂成而思則深矣今日
天假獲遂歸休拜瞻新祠不勝仰止謹以特牲柔毛庶
羞清酌祗奠於几前令子公佩嗣教章君實同祼荐明
靈如在庶其格思尚享
清明謁始祖墓祝文
維嘉靖元年歲次壬午三月戊申朔二日己酉孝玄孫
禮部右侍郎清敢昭告于始祖考福一處士府君五世
祖考貴一處士府君五世祖妣李氏壽四孺人始遷之
祖慶澤所基世遠墓湮遂缺常祀訪之故老體魄之藏
實在兹丘五世考妣兆亦相次久淪他姓近始來歸叔
父且閒言復相契爰加封樹庸萃明靈源本支流百世
不昧庶其歆止展我遠思尚享
祭二郎及諸殤文
年月日父告于仲子天敘秀才之墓曰我緣宦游致汝
客死形雖返葬孤魂煢然每一念之痛切肝膂今辰得
謝歸葺墓園藂冢纍纍弟妹相次猶有遺厝越在燕郊
徘徊顧懷神往心折惟汝孝友慈愛無間存亡尚與諸
幼享此飲食領我至意
謁外祖父母墓
年月日外孫禮部右侍郎顧清敢昭告于外祖考秉直
處士陸公外祖妣馬氏安四孺人惟我外氏素稱德門
慶鍾吾母以有今日蓼莪之感尤切渭陽去家十年墳
壠曠隔皇慈降愍俾返丘園歲一拜瞻其自今始謹以
庶羞清酒奠于墓下昭我遠思大舅樂閒處士舅母單
氏孺人表姊陸氏姊夫張君同此祔食尚享
祭原復憲使墓文
年月日眷生具官某謹以清酌庶羞祭于秋崖憲使親
家之墓曰於乎往歲丁未我初識君癸丒同升遂聯婣
好蘿緣蓬倚以迄于今君之性度真淳資奉樸素求之
儕輩蓋鮮其倫至於居家孝友問學該博當官臨政剖
决清平涉世應時操履堅定斯又時流所難及也宦途
南北會少别多蓋自丙辰而後一會於京師再會于松
上戊辰重會遂陟滇南從是以來相望萬里而君不復
可見矣嗚呼哀哉親厚如君知契如君而二十年餘相
從僅爾悠悠斯世又何足以控摶邪君既云亡我獨苟
禄年齡日以衰疾病日以侵而憂患亦日以積悼亡懷
土百感叢心思欲如往時匹馬羸僮追隨燕笑其為曠
邈豈止山河加之防撿不周决幾不早遂招物議幾踐
&KR0852;階斯又予之所深愧也幸而皇仁降鑒俾善其歸得
以巵酒酹故人之墓而寫其衷懷俯仰林丘恍不知今
日為何日也英靈如生乘青陽掩浮雲淩碧雞經五羊
回薄乎三山而臨睨夫舊鄉曰斯故人之奠也其亦將
翩然而萃止乎尚享
遷柩祝詞
嘉靖二年歲次癸未十一月丁卯朔二十七日癸巳禮
部右侍郎顧清將以明日甲午率男天彛等扶我亡室
淑人張氏之柩至於城北十八里塘橋鎮張家浜之新
塋以十二月六日壬寅安葬今當遷柩辭祖少安廳事
以俟啓行謹用酒醴脯羞預申奠告靈其鑒知謹告
祖奠
年月日具官某既遷我淑人張氏之柩將載於輀車乃
以牲醴庶羞之儀奠於柩前而言曰嗚呼君始歸我遇
我食貧裙布釵荆靡有嫌悔及我從宦禄秩荐加君心
常憂日思退處我未能决而君已病竟成旅殯備涉憂
虞今辰何辰獲遂丘首柩車臨載追感傷心室廬粗完
兒孫滿眼同尔拮据同尔撫摩偕往獨還誰與樂此所
幸者故吾猶存所知者此心未失百年之約無忝平生
臨風一觴寫我衷臆君其知之尚享
遣奠
年月日具官某既載我淑人之柩至於門舉觴酧地曰
嗚呼此門以内吾與君辛勤成立之地此門以外吾送
君全歸丘首之途我情曷窮君命有定去此即彼人理
之常遣禮再陳於此長别嗚呼哀哉尚享
祭毛尚書文
維嘉靖三年歲次甲申四月乙未朔越二十二日丙辰
友生禮部右侍郎致仕顧清謹以牲帛庶羞清酌之奠
昭告于宫保尚書三江先生毛公之靈曰嗚呼曲江投
分於今幾人修門一别遂成千古中間萬事復何可云
流光不居奄忽踰歲嗚呼哀哉惟公為義若嗜慾析理
極精要剛毅淳慤之資靜重含宏之度篤實近裏之學
典雅明達之文求之時流蓋鮮倫輩至於西清閒散不
見其不足南宫尊重不見其有餘夷險異途操履一致
斯又人之所難能也晩遭明聖眷注方新海内之人翹
望霖雨昊天不弔喪我哲人顧令疎庸尚此視息松摧
桂隕樗也頑然時於中宵恍接談麈及我論次加之品
題妙思微言寤想何及嗚呼哀哉榮華須臾宇宙遼邈
公之此心無間今古婁江東下鬱乎中岡雲車徘徊臨
降堂几睠予懷之耿耿乎其將為少留也尚享
祭守溪翁文
維嘉靖三年歲次甲申十一月辛酉朔二十八日戊子
柱國太傅尚書大學士文格公之柩將歸于東山門生
禮部右侍郎致仕顧清謹以牲帛庶羞清酌之儀奠于
祖道而言曰嗚呼咸池降秀挺生哲人清明定靜渾厚
深純發為文章麗則以温近兼騷雅上薄典墳用司帝
制用秉國鈞方世之厖澆風奪淳潜運默制戢彼兇狺
訏謨弗竟退葆其真匏翁青山長沙白雲靈光廿載獨
柄斯文天乎弗辰有介梁木龍亡虎逝變見百族公復
何須人實靡榖清也早緣鼯技託迹龍門青黃溝斷黼
黻繭綸三十年來名辱縉紳既以言歸方切悚懼公曰
嘻哉咎獨寧汝引紙濡毫雪毁以譽洞庭瑶池林屋玄
洲公宴以喜遲我來游手墨猶新邈矣山丘嗚呼哀哉
昔賢舉士允為家邦士也酬知豈直門墻公如春風觸
物生光清也於時泰山毫芒顧此耿耿未敢卒荒庶覬
終吉以奉明揚玄宫既成靈旗載颺敢用藉手酹公此
觴升堂已矣考德何方永抱遺恨從此千霜嗚呼哀哉
尚享
祭友蘭怡菴二先生文
維嘉靖四年歲次乙酉正月庚申朔十五日甲戌學生
禮部右侍郎致仕顧清敢昭告于先師友蘭張先生先
師怡菴任先生之神惟兩先生先後設教發蒙起惰玉
我於成遺訓所存溉及來裔回淵墜稿敢忘此心月正
上元謹以新酒潔牲粢盛庶品並展報事神其鑒知尚
享
長兒造葬告土地文
維嘉靖四年歲次乙酉十月丙戌朔二十八日癸丒具
官某敢昭告于后土皇祇丘墳歲運方隅臨莅之神清
不幸長子天彛病亡圖惟窀穸以日之多艱差擇惟謹
乃十一月十七日壬申龜筮並吉將以是日安厝於其
母淑人張氏墓左併為長婦嚴氏預作壽房今日吉時
啟土興役謹用牲醴祇薦于神敢望開陽光驅沴灾使
工徒奏功克用襄事以永庇於存亡惟神聽之謹告
作壽藏告土文
維嘉靖四年歲次乙酉十一月丙辰朔初六日辛酉具
官某敢昭告于后土皇靈丘墳歲運方隅臨莅之神清
菲才竊禄老遂歸閒分願過矣所念者桑榆之末光莵
裘之終計爾近葬亡妻封域已定庸以今日吉辰告神
啟土作生壙於中塋後坐鳳山前滙祥澤神之賜也側
室禇氏久侍亡妻亦有生育禮得附葬爰於其右預作
下房此功既成清則無事惟當謹朝夕之興居𨗳子孫
以忠孝苟無忝於經訓以全歸於此丘則神之賜大矣
不腆牲醴聊以薦誠惟神鑒之尚享
長兒祖祭文
維嘉靖四年歲次乙酉十一月丙辰朔十五日庚午亡
兒伯常之柩將歸祥澤滙之原父東江率諸孫應陽等
以牲醴庶羞奠于祖道而言曰嗚呼痛哉我其當送汝
也汝之命邪我之不得寡祐而致汝于斯邪我十八而
生汝時方食貧窘狹寒凉之味與汝備嘗之矣汝十七
而我登朝貧猶昔也後十年而哭吾母又五年而哭吾
父又三年喪畢還朝而付汝以家政於時室廬粗立生
業初成拮据綢繆汝之勞亦既多矣及我來歸汝益更
事方將倚汝以逸我餘年而汝身已病心切憂之然三
數年來屢作屢止以為常事近日之舉意將復然孰謂
湯熨並攻史巫紛若而竟無寸效以至此極也少也同
予貧壯也勤予事老而不及送予終兒女盈前婚嫁猶
未半也汝縱不我懷而忍棄此去邪嗚呼命矣我之不
德寡祐以致汝於斯矣尚何言哉尚何言哉祥澤之原
汝母所葬山丘林木汝手所營其往安之汝之子女則
有我在汝而有靈尚隂相之使各有成立無勞我心則
汝孝之餘也死生異路靈辰莫留酹汝一觴於此長别
嗚呼痛哉尚享
祭叔父且閒翁文
維嘉靖四年歲次乙酉閏十二月乙卯朔越七日辛酉
從子禮部右侍郎致仕清率諸子孫以特牲庶羞之儀
奠于叔父且閒處士之柩曰嗚呼惟我祖父積善慶臻
以有我父叔服勤幹蠱立我家門以及我後人我父先
逝禄養弗伸惟叔壽考靈光獨存下有孤孫傍無幹力
經營撫鞠備極恩勤謂當百年以艾厥後天寧少慈人
則寡祐兹辰良吉歸于樂丘塋壙久備棺歛亦周惟此
幼穉尚紆軫憂兄子猶子叔父猶父遺言儼如孰敢有
負清幼承慈愛老獲送終孝雖莫致哀何有窮苟未先
露斯言必從靈其鑒哉尚享
祭三弟及天申文
年月日兄清率諸子孫以牲醴庶羞酹于亡弟士成第
四姪天申太學之墓曰嗚呼吾弟之喪我不及送追傷
未巳猶子訃聞歸撫其棺有泪横臆家門寡祐兇禍荐
臻前歲葬妻今秋哭子窀穸甫畢叔父終夭兄弟祖孫
舁旐相望人生值此情何以堪惟弟聰明強力幹蠱克
家即其遺餘足庇乃後惟兹幼稚猶昧嚮方弟而有靈
尚克佑啟俾循軌轍以德以義用永家門則我未盡餘
生之願也死生殊路休戚同情吾言匪迂庶其昭格嗚
呼哀哉尚享
東江家藏集卷四十
