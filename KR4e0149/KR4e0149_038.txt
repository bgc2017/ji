東江家藏集卷三十八(後集五)
明顧清撰
歸来稿
記六首
金華府察院重修記
監察御史何君勲伯按浙江之明年春二月六日金華
府增修察院成布政參議祝君鳴和以其僚胡君鎮按
察副使張君東之都指揮張君浩具書走雲間請記其
成事勲伯鳴和予丁卯南畿所校士胡張皆京邑舊游
院之前堂曰澄清者楓山章公寔記之辭列其次义諸
君之惠也乃不辭而書之按金華在宋為婺州今察院
即故州廨地元初於此立浙東宣慰司大德間改肅政
廉訪司至國朝始為察院金華山郡多美材宣慰廉訪
皆勝國時尊官也故其廨宇極閎大既為察院屋漸弊
部使者至往往即中堂施小閤以居而虚其後弗處若
是者蓋有年矣室既不處故日益以壞紀綱之地而閈
閎頽弛檢攝弗嚴&KR0681;乎是者咸病焉歲辛巳十有二月
何君按部寔来周覽咨歎曰是烏可以弗葺乃命有司
俾撤而新之於時知府事王君九峯方入朝同知府事
張齊寔任其事何君親為經畫授以規制作後堂三間
仍其舊名曰一公左為室三間以寢息右三間以居吏
胥為軒於堂之後而翼以兩廂各三間為臺於其前植
花卉為燕休之地前堂新於乙亥歲無所改作去中堂
之重閤加樽縮焉以合於後前而為兩廂於前堂之左
右各五間以居隸卒門垣仍故而葺飭有加焉故材之
腐者斵巨就細益三之一而充石琢舊以為新瓦與甓
補其不足墁堊髹漆門闥鍵鐍惟其度無長缺焉於是
毁者完欹者直疎者密曠者整漫漶而摧剥者鮮明而
縝潔遠而瞻之仰而望之有不亢而自尊不嚴而自威
者矣而總其費白金以兩計者財二百程其役經始至
落成財兩月餘而民不知勞工鮮畱事非經度有法而
任事者之效勤亦何以至此乎嗟乎風氣開而人文著
甘棠茇含之制其不可復見於今矣興作之際必欲度
前規而侈後觀者不復知民之艱其不然者因陋就簡
掇靜約之名自與而貽其後之人以重費兹二者皆非
也此在郡邑猶爾矧監司易代歲月間傳車所舍例不
過數日而去又孰肯深計遠略新數百年之弊刓於旬
朔間而又不侈不陋得事之中如何君者其不可謂賢
乎此猶爾也矧民生利病吏治得失所當興革為職之
先務者又肯有不盡乎書一事以例其餘固史法也相
是役者府通判石堅推官藍英程作督課則永康縣丞
李景軒金華主簿王鎜皆預有力焉义於法所當書也
紹慶堂記
錫山鄒靜修氏嘗於所居作新堂榜曰承慶以昭揭其
始祖忠公弟朴至桂堂而下累世之餘休以示其子孫
鄉先達文通錢公文肅王公皆有記考其日月蓋五十
有餘年矣近歲其孫邦輔以厥考智卿遺命别為堂於
其右本翁之意以紹慶名之而錄二公文示予請為之
記予何足以辱斯堂而辭不容已也忠公之直節正言
功在社稷而朴能左右之稽之天道宜有以祐其後人
桂堂之疎財仗義元堂之繼志宏業傳及柏軒加之以
問學副之以踐履又所謂播而耰斵而雘者忠公之慶
至是如江出巴梁而羣川赴之其流之長固已不可禦
矣靜修承之於前邦輔紹之於後是匯之以洞庭瀦之
以彭蠡而復滔滔焉疏九𣲖以入東溟也忠公誠厚德
亦豈知其後之多賢若此哉兩先生之記承慶也反覆
於天人之際應感之機以極夫嗣守引長之道凡邦輔
所欲聞予所能知者備矣雖欲復有言贅矣於是推本
及支寫其梗槩而系之以詩使盛時燕聚授童子歌之
與在位者詠歎之紬繹之以圖永其傳亦庶乎邦輔之
志云爾其詩曰讓王之疆餘風泱泱被南服兮良苖芄
芃喬木葱蘢亘原陸兮魚鱗參差翬飛旋迴中起華屋
兮前人之休雲覆川流膏之沃兮有承自先既洄而淵
我其續兮德以為基禮其棟楣我構而築兮其基崇崇
其棟隆隆孰貽我穀兮左瞻希顔右攬寧山吾襟肅兮
出乎道鄉處乎桂堂藹其芳躅兮如緡斯繩如川斯增
公侯復兮嗟彼輪焉煥乎斯干寧其言言而獨奄我族
兮
東老堂記
憲副沈君子公有宅一區介府城闤闠間自其高祖雲
泉翁厥考竹深封君及君兄弟世居之君宦游幾二十
年無所改益賓客之往来病其偪隘會西隣有更業者
以厚弊酬之啓便門而合焉地始舒衍有山石花竹之
勝亭臺間之幽致層出面山有堂高不倍尋丈廣不踰
數筵而明暢雅潔息偃談聚惟適皆宜君顧而樂之乃
撤其舊顔名之曰東老而屬予記客有疑而問者曰東
老之云非吕仙翁所為題壁謂貧而有餘樂者乎彼固
無適當時自放於枯稿寂寞之濱者君方以高材任六
察為天子耳目出佐外臺秉一道澄淸之節榮途在前
寵禄依膴而顧以彼自居其無乃弗類乎予曰然子之
言似也徒以迹而不求其心則夫人而可疑也不觀古
之人有位巖廊而志江海身纓冕而情繫山林者乎略
而言之有若謝文靖之於東山裴晉公之於綠野白少
傅之於龍門香山洛社之耆英安陽之晝錦此其人何
嘗不都顯爵儋厚禄以身為天下任安危為生民寄休
戚乎而考其中如祥鵬之御風應龍之憑雲人仰而望
之異而神之而我無加焉雲歛風平而鬐鬛羽翰猶故
也執是而論則夫當滿而思謙處高而能下浮雲世味
而超然於澹靜之天者正君子之所以遠過於人而其
應會乘時凌亨衢而陟華要者自若也而子奚疑焉且
子不聞仙翁稱東老之賢乎有黃白之術而不用篤於
孝義且多陰功如斯人者使有位於時舉其所以施於
家行於鄉者而出之則廉貪敦薄之化成而世之人有
陰被其澤者矣然則君之以是而名堂豈直取其貧之
樂而已哉君將往閩中使来趣記予謂客之疑予之所
以對客者雖未可與游方之外者言而於君之志與所
謂懷思東海將蹈而歸者或庶幾其彷彿也遂書以歸
之
張東園壽藏記
東園張先生既謝政之八年當正德庚辰始作壽藏於
蟠龍塘之東原先尚書莊簡公墓右以其外孫張君永
思狀走書京師屬予記時方多事未暇也明年辛巳奉
旨歸謂可旦夕承君命矣而疾病牽連忽復餘歲夏六
月望晨興淸快發篋而君書見焉曰是尚可以後乎哉
惟先生莊簡公之貴介子勉古先生虞詢之愛弟濬世
德之鴻源敦詩書之素業膏粱紈綺無得而漸我焉此
固鄉人所共推也旣厭科場承世賞之讓移其所以修
於家者施之於官政才廉儒雅之聲著於上下南都之
縉紳亟稱之歲且書滿歸心浩然成國朱公惜其才畱
之不可剡章特薦銓曹亦深器之而重違其請遂以宥
府都參進丞大鴻臚俾致其事一時恬退之風勇决之
操京師之人士咸高之以為真莊簡公子而虞詢之讓
德至是為益光矣士大夫懷抱利器當明盛時馳志風
雲垂聲名於竹帛夫人而皆願之至於才高意遠鍾鳴
漏盡而行不知休則過矣其有悟榮華之不常知閒靜之
為樂則义憑高凌虚想象虚無以庶幾乎超萬有而獨
存與太初而為隣者而卒不可得以為天下笑兹二人
雖涇渭殊流其為意望之無窮一也以先生門第人物
使之少紆銜勒與當世士並驅相馳豈必在餘子下而
嘗鼎一臠若將凂之年餘六十而超然遠覽為終焉之
計人之所諱我以為常衆之所趨我則如怯此其高志
逹識視沈冥世網者固不足與言而耽戀餘息妄意所
無使孝子慈孫不敢言時日之制以遺恨於終身者亦
豈可同年語哉嗚呼知足不辱知止不殆漢兩疏所以
為賢大夫也乘大化以歸盡樂天命而無疑晉淵明所
以為高士也斯人之不作久矣孰意於吾東園見之走
也少先生不數歲乞身不早方將為莵裘之營其愧於
先生多矣顧得以其不腆之辭挂姓名於山石暇時芒
鞋竹杖相率從司空表聖游摩挲靑熒而林松隧栢亦
知非生客也獨非餘齡之一快歟先生之他行可書者
多矣記為壽藏作且善未可以今斷也故特著其出處
之大節有關於兹事者而餘得以略云
龍溪橋記
湖州府龍溪橋成太守河間馮侯之所作也鄉進士王
君廷綸狀事之顛末前按察僉事西溪龍君為致書屬
予記湖為浙西名郡與杭嘉蘇壤地聯接而吾松亦相
望焉其間官政之修明廢墜之興舉惠利之及人譬則
同溝共井之人家有善慶固四隣所樂聞也西溪吾故
人且寓其地而為之言則予雖不文亦烏能以自默耶
按圖狀龍溪與苕霅二水同源由杭之天目而分流以
入於具區皆為湖之巨川而溪之勢於今為尤大水心
所謂鏡波藍浪舸經舫緯之勝殆與二水不殊而以其
途之要流之悍輿梁徒杠之跡廢而莫考也風雨晦冥
之交有淪而入於江魚者鄉人病之廷綸愍焉思倡為
義舉而適會馮君之善政鄉之父老亦知事之可倚以
有成也走白於僉憲事兼治水西川熊公而以屬於君
君聞而慨然曰此吾事也率郡僚躬往相度得善地於
黃家巷口植表焉以嘉靖甲申十一月朔首事越明年
八月而訖工方役之興或以水深廣難施功或以為費
鉅而無所於出流言紛紛若不可為者馮君屹不為動
而以身任之始以禮勸鄉之鉅室復擇民之謹良可使
者疏募之誠心既孚遠邇響應不踰歲而功以迄成橋
之長總為尺二百有四十石錮其兩端中列柱四架分
五門以通舟柱趾及顛咸亘以巨石其上布木承空施
磚石焉而剡其趾之端以分水面之廣丈有四尺倍廣
之尺而殺其二以為高木石灰甓之數夫匠之工以數
萬計費白金千有百兩而贏旣成視其西三里淸塘橋
若雙龍飲江頭角相望而堅緻有加焉於是百年之廢
興於一朝而闔郡之民皆免於病涉矣蓋廷綸之狀述
如此夫難與慮始而可與樂成人之情自古而然視官
府如傳舍視民之休戚若秦人之於越人以已所不為
而憚人之為不習其事而妄議其難易雖士大夫亦有
之义不特鄉里之人為然也馮君於是加於人數等矣
然非賢監司之綱紀於上良士民之效力於下籲而莫
應倡而莫隨則亦何以成是功哉予衰病閒居無能及
於民物目閭閻之情狀於當世之賢蓋深有望焉引領
湖山不勝瞻跂非惠利之餘何以及是故不讓而為之
言廷綸义謂君興學以造士嚴馭吏以䘏民斷科罰以
率下至於徵收之戒刻取發運之戢官軍威惠併施而
謗讟靡恤則又今人之所難也然則君之談笑而成此
豈偶然哉庸併書以為記庶乎有聞風而起者侯名曾
字宗孔正德甲戌進士與侯同事者推官李涵字某
先壠後記
清既為此記後十八年辛巳歸自南宫得任通善地作
護房三間於墓東是年冬琢石表墓門甓西南垣以石
錮隄岸义明年癸未登載先祖考妣先考妣命詞於石
作亭覆之唐氏適以地来售乃即墓垣東展之與西稱
以尺計者七其東隙地抵尤汝威任承先屋西垣東南
抵通善地北展之抵汝威及莊教諭舜舉暨毛裕之先
塋以尺計者二十六而虚其六於垣之外以達於西河
臨淵閣瞰焉從毛氏墳東抵陸宗屋南屬於汝威之北
垣其間有路抵東河所謂吉麗橋者峙焉南連護房凡
益地二畆七十有三步當石表下為橋二達南岸亦以
石錮之展西垣度水作橋亭東向曰洄淵於其南作外
門西向亦為門南向續以短垣屬護房而止中間益地
又八十五步其門之署曰武陵原從郡望也東垣之外
作堂三間翼以便室為歲時奠掃憩息之所西南當墓
林名之曰瞻翠其後故屋數楹與吾家外屋相出入撤
而重立之引繩而直之三氏墓道當其中亦為屋覆之
置扃鑰以時啓閉焉又為莊氏墳作護堤亘南北而限
以垣於是先壠之旁周合無虧缺矣蓋三氏墓當先壠
之後而吾外屋又當三氏墓之後以地理言有護托擁
從之義以生人之理言有鄉田同井相友助之義矧莊
與吾弟連婣而汝威亦尤氏之秀居相隣游相好也又
安知地下之交親不有如人間者乎圖記久未刻是冬
將即工以淑人襄事止越三年乃克有成新所經營舊
文不可益也庸即其下方附書之如此庶幾我後人觀
之知嗣守之不易而推鄰比之誼又將與諸家之子孫
胥教誨更保護以迄於無窮也嗚呼是亦豈獨吾一人
之心哉
嘉靖丙戌秋七月庚戌淸謹記
東江家藏集卷三十八
