東江家蔵集卷三十(中集二十六)
明顧清撰
北游稿
誌銘十九首
明故湖廣參議張公墓誌銘
弘治六年夏四月中書舍人直内閣上海張公濟民出
參議荆南藩府兼督泰嶽太和山十月抵荆南明年正
月十三日卒先卒二日登嶽山徧行祠宫顧道流曰吾
此行不再矣公等宜勤修以答天貺既歸謂家人曰山
中佳絶吾意不欲來為汝等累吾念耳是夕命浴具新
衣詰朝視事坐堂上端瞑而逝治棺間日貌如生予始
聞甚異之既數月公壻喬君時章來請銘公墓乃具言
憶予初入京以鄉後進拜公於私第問處已接人之要
公以誠教之曰某迂拙不知其他平生所守惟此人初
或未識久而自信當時深敬其言別公經歲未嘗一日
忘孰意公一往不來而予竟銘其墓石邪公諱穀濟民
其字別號謙齋曾祖贈監察御史諱世良祖諱衡以永
樂乙未進士為御史立朝不阿卒于貶所父諱芹以公
貴贈中書舍人母贈孺人姓姚氏公生而純雅正統己
巳入縣庠為弟子員累不利場屋成化戊子以歲貢領
鄉薦乙未擢進士距其祖登科之歲甲子適周鄉人傳
以為美談丙申拜中書舍人入直文淵閣尋引疾歸居
六年今上即位素聞公善書驛召還與修憲廟實錄加
陞俸二級供内職如故又三年陞今官以卒公自為布
衣薄於榮利嘗曰仕宦如雕籠畜鳥耳故雖官禁廷歴
華要而山林之志終未嘗忘其引疾歸浩然有終老之
意日引騷人文士與之相應和所作尚理致關風教多
可傳者既起與纂修凡同事者皆進官而公止加俸處
之裕如其參荆藩近宋人所謂奉祠者公方樂之而遂
以告終矣公風度清遠眉目如畫與人言從容簡當必
以道義宅心平易而端謹和厚望而知為篤行君子易
簀之際可以見所養矣家素貧事母至孝養二姊終始
以禮在鄉黨濟危成美口未嘗言功晩得科第而位不
滿德士論尤追惜之初娶黃氏無子繼娶方氏有三女
丈夫子二人出側室某氏長拙次抑壻長即時章名煜
翰林修撰喬維翰子次則建寧知府劉璵之子襄吏部
郎中戴春之子儉其卒之歲距生時宣德癸丑得六十
有二年葬以今年某月某日墓在上海縣北某鄉某原
銘曰
白雲黃鶴依我阿閣鳴玉峩冠志在青山受爵孔廉德
則允厚我銘于丘以俟其後
新昌吕處士墓誌銘
應天少尹新昌吕君獻状其世父松泉翁之行授翁之
子璁謁予乞銘且以書來曰翁居家孝友處鄉黨以信
義雖不為世用充其心將逹之天下可也君為給事中
予及同朝知其言可信璁又吾李君原復故人也故不
容於辭按状翁諱逵字好道別號松泉其先幽州安次
人宋正惠公某某之後始祖大理評事諱億徙青州宣
和間避地浙東遂為新昌人曾祖諱子華避元運不仕
祖諱九思國初為行人官至袁州經歴考諱存心亦不
仕母張氏王渡世族翁生七歲知讀書及長益肆力於
學凡篇籍無所不考性和易與人居未始失色於功利
泊如而勇於為義不避艱險祖墓有田為勢家奪七十
年矣翁糾率子姓出帑以復之置守視焉鄉人義之樵
牧相戒不敢犯二姪璵璠早孤撫而教之後皆有成立
平居坐一室晨起躬灑掃服食器用皆有常所晩年以
家事付諸子日嘯傲湖山間曰吾性落魄不能營産利
為子孫謀然平生無忮害心頗以此遺之耳弘治甲寅
八月疾作十月而病二十有八日竟卒其生永樂己丑
七月二十一日也享年八十有六配俞氏贈嘉議大夫
禮部右侍郎清節先生之女子男四長瑊次球先公卒
次瑭次璁邑庠生女一適醴泉章萍孫男十女二曾孫
五葬以某年月某日翁喜為詩遇佳山水必有作若天
姥沃洲華頂石橋諸篇皆可諷詠尤善琴理旁通岐軒
氏之學蓋其才行有足尚者云銘曰
木之喬封厥根深畊後獲實且蕃新昌之吕正惠孫違
亂俟明如蠖蹲隆築而構翁復敦有其發之斯復原鑱
石嵌幽昭後昆
南京府軍衛百戶周君墓誌銘
君諱全字永誠姓周氏松江上海人襲父廕為南京府
軍衛中所百戸成化戊戌致其事弘治丙辰秋八月十
四日卒年八十初君父信以材力自負當元之季見天
下亂思樹立功業會大將軍定中原仗劒以從累奏奇
捷策功授昭信校尉府軍衛百戶君幼而不羣大為昭
信公所奇愛長益好學嘗兩試有司不利始絶意進取
昭信卒以嫡長世其官性至孝事母張安人曲盡子職
平居不妄言笑至道古今論成敗得失則亹亹終日若
將不可窮者未嘗以色假人同官有失面折不少恕或
為陳古賢將事其論侃侃聽者為竦退則無一言要官
逹人或不可其意亦拂衣去不顧凡世所玩好狗馬聲
色之類一不累於心晩年闢園池蒔花藥引故人賓客
觴咏其中以為樂若未嘗有官禄者配吳氏封安人子
男二長琮襲廕次瑾以子鉞尚秀府順義郡主推恩授
兵馬指揮孫男四鑑鎧次即儀賓次曰鏞曾孫男一女
三君之將葬儀賓以瑾命奉唐進士錦所為状來乞銘
惟君載其世勲嗣有禄爵率履飭躬克享高夀子承先
休孫尚貴主榮寵光華賁于鄉邦可謂盛矣銘不可以
無作銘曰
英皇之孫秀邸之女厥配維周君實其祖維君之先奮
迹義旅君承于休克大其嘏始志于文中纘以武一傳
而再遂倩藩府水流于泉木茂于根由前者勲由後者
親孰祜之全萃君之身鍾山之原鬱鬱松筠宗社萬年
君居永存有後觀者稽此石文
靜菴居士墓誌銘
故宋李太尉顯忠有裔孫曰尹亨字克復者以大明天
順四年庚辰四月七日卒葬玉山縣之東原後三十四
年當弘治癸丑予及其子寬同舉於禮部又四年丁巳
寬以秋官主事理刑獄於江淮將行以公行事状泣拜
授予曰吾四歲而孤惟吾先君之餘庥是庇是承以克
有今日今先君葬幾四十年矣而幽堂之石猶未有刻
詞吾誠日夜悲痛念無以白于後人今吾子既獲同年
又職在紀載其無辭予讀宋史至太尉父子破家殉國
事未嘗不壮其忠節而哀其功之不成意其子孫當必
有興者乃今幸得與主事同朝列又獲銘其先人以挂
名于家乘其何辭按李氏故青澗人自太尉脱青澗之
難歸臨安其子遜自臨安再徙至玉山新安隄遂為玉
山人大父敬仁父希哲皆不仕公性孝愛事其親先意
承志不忍傷祖母詹病疽日親侍左右湯藥必嘗夜即
卧牀下以候安否及卒毁瘁不自勝其事兄尤篤於敬
讓既長不忍異居至不得已田廬婢僕惟兄命不敢以
已先新安地隘改築室西湖故居直數千緡以讓其從
兄不少吝鄉之言雍睦者必推公宣德間歲祲邑有流
殍公白其父出家窖數千斛以賑之曰人無食而我獨
饒吾不忍也或以子女質者及嫁期以聘貲來贖公惻
然還之焚其劵不取一錢鄉人感其義有垂泣者州縣
以耆宿義士召皆辭不往惟酷喜讀書教子弟嘗歎曰
吾家以先代忠臣之裔為邑故家亦惟是詩書之澤不
墜前聞耳乃遣其兄子亮為縣學生臨殁又以寬囑其
母俾無失教亮取己卯鄉薦除懷安尹判廣州為時能
吏寬舉進士為省郎皆公遺訓也公生於永樂甲午十
一月二十四日其卒之年方四十有六又晦迹田里故
未有以聞于時然其家庭孝友之常存心處事之實信
于親聞於鄉邦如璞玉淵珠終不能掩其光也古之所
謂善人者公豈其人歟公四子長志次德次匡寬其季
也女二壻某某孫男二人皆公殁後生云銘曰
李世青澗為王虎臣竒也殉國族胥以淪矯矯顯忠挺
節來奔天眷忠孝既熄而燔玉山之陽瓜瓞綿綿惟靜
菴叟既仁且賢族婣黨比吾無間然天嗇之年厥得已
多爾公爾侯其復匪遐鬱鬱東原有拱松梓我銘曷徵
公有令子
沈處士墓誌銘
處士以丙辰秋來視其子恩於京師恩舉禮部予辱預
有事又鄉人也故處士數往還視其貌恭而和聽其言
質而有倫使之年甫四十有七齒髮壮茂鬱鬱如春松
予謂其福之未艾也歸數月有傳其訃音者予始力拒
之曰烏有強健如君賢有禮如君而遽及是哉明日恩
衰絰纍然踵門以誌銘請予蓋甚惑焉即如是人亦何
勸為善而彼疾步健談馳騁於當日者又可足恃邪既
以悼君又哀恩甫得一第而遽哭其親榮不足以塞悲
也銘其可辭按處士諱鎡字時用別號松雲其先浙之
嘉禾人元季高祖居仁避兵徙上海遂為上海人居仁
生德弘德弘生晟晟生環號梅月翁娶同邑尹氏實生
君弱不好弄稍長知讀書事舉子業父母以獨子不欲
使從宦君弗敢違甫冠梅月翁卒殮殯葬送一以禮鄉
人稱之歲時祭祀恒涕泗曰祭之豐不如養之薄也尹
孺人孀居所以慰悦其心者無不至迎其母沈安人養
于家卒又倡諸甥治喪事庶母弟許贅劉氏壮弗能㛰
為具禮聘之事諸父及待其兄弟下至僕使皆曲有恩
意鄉人負穀百石鏹十千焚其劵傭奴有去而復來行
盗者衆執以見諭以義而釋之作棺以瘞露骼為杠梁
以濟不通凡義事率以身先故人多德君其卒也皆涕
泣云生以景泰庚午六月二十三日卒以丙辰十二月
十五日初娶談氏有二女卒繼娶謝氏子男四人長即
恩次三人俱夭女長適陸淮卒次適韓惠孫女二葬以
某年某月某日墓在方溪北去家僅二里銘曰
行弗異流俗惟孝友于親名不出州里而澤加于民不
永其年天胡以然以大其後人
施孺人墓誌銘
吾鄉人潘君克承有女嫁為施秀才聲遠妻聲遠鶴灘
太史門人也故往還最習聲遠試有司數不利潘氏能
慰之以命且勸之學聲遠之挫而不折益進而自強蓋
預有助之者人以是知潘氏之賢潘氏有二子長寅次
天禄戊午歲相繼夭因感傷致疾今年劇甚三月十五
日竟卒得年僅三十悲夫聲遠以四月八日葬于都城
南東臯村先塋來請銘其墓潘氏母袁早世事繼母李
得其歡心李亦視之如己出族人稱焉既嫁又能相其
夫及卒舅姑思其孝妯娌感其義妾媵童使懷其恩人
謂之賢其可以為賢矣乃為叙而銘之潘氏生成化癸
巳四月二十日卒之歲弘治十五年壬戌也銘曰
處而孝惟姆之教嫁而宜惟君子之毗子而弗育其有
時誰戕其真止於斯東臯之村鬱乎嵬殯宫沈沈夜未
熙美玉深蔵吁矣悲
南平令陸君墓誌銘
陸君如崧治南平之三年為弘治壬戌其兄清豐令如
崑朝京師有以君凶問告者予始甚疑之會如崑無言
久而寂然謂傳者妄耳既兩月如崑書來曰吾弟真死
矣傳之者信非妄矣先生素知之其將與哀之若因而
賜之銘亦吾弟之望也壬子冬予隨計北上會如崑兄
弟於淮隂自是辱交焉及兩君擢進士予有事場屋往
來益親如崑在甸服君在閩中皆卓然樹聲績予又私
以為故人喜謂清近可立致也而孰謂君止於是邪君
初任羅源在萬山中巖阻瘴癘咸謂非人所居君初病
起纍然攜束書就道見者皆憂之既至興滯補弊甫八
月百廢具興而身且無恙用是以堪治劇改南平南平
當八閩喉襟土瘠而民蕃使檄供需連絡無虚日君至
當大火後日夜撫循且為之經理未幾井邑一新而民
不知病其事上恭而有禮遇吏民平易可親至理之所
在毅然不可奪也居官不五年累為部使者所稱薦論
閩吏之賢必以君為稱首焉辛酉冬南平大疫邑僚有
舉室盡者吏咸請避之君綜理弗顧用是得疾以至不
起十月十八日也君體貌明粹自幼凝重寡言笑望之
玉立其守身如處子和厚誠篤恂恂若無能至居官秉
法守禮斤析刃解和而能剛斷而不苛此則人所難也
所著有省齋紀行等集紀行集則予在淮隂已見之温
麗典則迥出時輩而今其已矣嗚呼惜哉君世家湖州
之歸安實宋廣靈侯圭之裔曾祖順祖敬皆不仕考震
四川瀘州知州妣毛配俞氏州判官光佐女子二階陽
女一許嫁御史陳霖子某君生成化辛卯七月初六日
比卒年三十一葬以壬戌十月某日墓在烏程縣弁山
之陽銘曰
陸望雲閒施于廣靈瀘州之賢以有南平其人夙成其
政有經而不永其齡尚固斯扃天乎可徵其胤將興
先妣封孺人陸氏墓誌
嗚呼清不孝先妣疾莫養含斂莫親死無以自致者尚
幸得從搢紳先生後比訃聞告哀于諸公吏部侍郎吳
郡王公許銘于幽堂太常少卿太原喬君希大既篆其
蓋石矣屬公繼以憂去位不肖不忍復言銜恤來歸日
夜悲咎既罪逆如此惟是所以為不朽計圖末减於萬
一者又弗獲順遂其天實殛之將昭布其大戾弗可庇
逭用弗敢重累于逹者謹輟哭叙次其系行自書之以
納於墓先妣姓陸氏世望華亭與顧同里居祖士能有
隱操父褧方嚴重信義尤為鄉人所敬服有不善惟恐
其聞之於其卒私謚為秉直處士娶馬氏實生先妣馬
氏孝慈貞順先妣之性行如之為秉直翁所鍾愛翁慎
交與獨善先大父遺善府君謂世蓄德後當有興者而
尤喜家君之倜儻故先妣歸焉大父素輕財無厚産又
方以分其外兄弟之同居者以是家益貧先妣既入門
茹辛服粗力女事以佐耕殖有人所弗能堪者自傷不
及事先姑奉先大父曲盡愛敬歲時祭享必致其誠潔
賓客必豐遇宗婣尤有恩意終身無間言者家君之處
約而能亢其宗先妣之助也始産得不肖幼而多疾提
攜撫鞠劬苦倍諸弟稍長能就學師資書札之費多出
自緝紡不肖之粗知章句先大父家君之訓而使無他
顧以專所習者先妣之德也不肖官滿三歲蒙恩封孺
人時年已高荆布絲麻不少異平日家人北來必傳語
不肖俾盡心所事請迎養輒弗許曰吾在此自樂也比
得疾思見不肖不肖頑弗覺知而遂以永絶矣嗚呼痛
哉先妣生宣德己酉十一月二十八日卒以弘治壬戌
十二月十日享年七十有四子五長即不肖次積慎勤
勉積勉皆夭孫男六天彛天叙天秩天申天與天佑天
叙亦夭女五其存二人最幼曾孫男一應陽女一俱幼
先妣之疾也屬家君無別治墳得祔先姑足矣及是度
地已迫家君不忍違稍拓其左以歲癸亥十一月二十
一日甲申襄事墓坐癸向丁龜筮並吉從先兆也尚永
固斯宅以寧我後人
故涿州知州何公墓誌銘
公諱正字廷直其先涇州人曾祖諱懃祖諱寧皆不仕
考源文安令陞知通州再陞知襄陽府妣李氏初封孺
人贈宜人襄陽公有善政民愛而留之因遂家焉公剛
毅儉約輕貨財重意氣年十八從宦文安勵志力學提
學李御史見其文大稱之襄陽公守通州遂進學於考
功劉從吉翰林吳希賢二先生自是聞見日博學以大
就而公志在用世羣居講習於政事體要必究心焉不
屑屑於文藝也既領鄉薦入太學大司成襄陵邢公盧
氏耿公皆器之成化辛丑除河南長葛令時方旱蝗禱
于神即雨蝗不為害民歌之為福星邑素無儲積為經
理市大豆若干貯之倉甲辰大祲人相食日煮豆以食
之又分布饑民於大家俾傭作以食存活數千人時各
郡盜起公設長巡兵擇盜之改行者四人分四郊督捕
鄰壤震驚而公境内帖然明年復旱為築堰於溱洧引
水以溉田凡數百頃及夏麥熟而魚亦可罾民咸利之
既而市畊牛散穀種潤色均徭裁省浮費未幾民力遂
完賢能之聲為一省冠丁父憂改博野博野故多右族
以勢躪鄉里公直道以行皆斂戢不敢肆秩滿民攀留
不得去巡撫張公言于上復留三年弘治丙辰陞知涿
州州素號難治中貴禁軍千餘家與居民錯處而王官
之將使萬國之來廷冠蓋往還館穀迎將無虚日公先
以法齊衆乃節量州計以里役錢散諸民俾畜雞豚具
芻粟以待故州治肅清而民力省半政聲日馳而公老
倦游矣是歲乞休致會長子宗理守徐州以最績聞推
恩加奉直大夫協正庶尹配劉氏贈宜人遂就養于徐
迤邐歸襄陽癸亥十二月十八日以疾終正寝距生時
正統丙辰實六十有八年閒居者八年矣公信道誠篤
行其所志不惑于他在太學與保定李文穎慶陽韓廷
器相友善京城疫韓李皆卧病公日走其門視炊㸑具
湯藥無所畏避李殁為買棺以斂哭之盡哀韓感其誼
遂定㛰焉潼關單忠信於公為同年生夫婦客死公經
紀扶護為子娶其女為其子娶婦且遣從名醫學卒全
其家孤兄子宗良宗賢及弟溥公撫之如子親課以學
後溥領鄉薦宗賢舉進士第皆頼公之教也既歸襄陽
惟訓子孫課耕植或徜徉山水間其非道不交非義不
取蓋終身如一日也初娶劉宜人先卒繼娶薛氏以事
出側室褚氏子八人宗理庚戌進士自徐州陞同知松
江府宗性生員宗本宗乾皆業儒宗岳宗岱宗恒褚氏
出也女五長適太學生韓永相次適周自振次適李憲
二在室孫男十二人女五人俱幼公初葬襄陽公徧求
名山得吉兆於鹿門山之西原宜人劉氏祔及是同知
將率諸弟以年月日奉公柩而合焉予初舉進士辱交
同知君宗乾在京師又嘗從予學故同知君以墓石之
銘為託而予不得辭銘曰
行之確其充以學仕而賢其歸也全不竟厥施其後有
輝孰云彼蒼而罔人知鹿門之西鬱乎新阡良吏所藏
過者式旃
故承事郎吕君墓誌銘
温之永嘉羅溪有義士曰吕君諱斌字旻質實故宋丞
相申國正獻公之裔申國六世孫從訓為扶溝令子光
遠避金亂自洛負母泛海之永嘉遂占籍焉至君又十
一世矣考定敦尚信義景泰中以入粟得官娶祥奥吳
氏實生君性方嚴簡重尤篤于倫理弱冠持門戸卓卓
能自立平居必正衣冠不飲酒至奉祭祀燕賓客必極
其豐潔以先世名家遭亂轉徙夷于民伍思有以振起
之成化已亥作新祠於正寝之東又為堂以奉文穆文
靖正獻三公遺像修家譜以合族立家塾以嚴教凡有
關於禮教者竭力為之冢宰樂清章公綸戶部尚書涿
郡殷公謙為記其事其居鄉強悍者飭之柔良者扶之
貧無以為生病無以給醫藥死而無以棺斂者必周之
鄉例舉錢十分而息五君仍减其一不能償者輒貫之
凡再出粟賑饑為石者二千有二百代輸通都鹽米若
干造海壇江頭二渡舟以濟往來作渡口館以泊行旅
作石奥東岸上塘大壩四石梁甃樂清館頭塘及渡口
等路凡數千餘丈費穀以數千計郡邑獄囚冬施以藳
薦夏資以湯藥其施予不吝且周悉如此然至於異端
釋老之徒則痛絶之未嘗少與接也成化丙戌授承事
郎階正七品壬寅立石表門弘治辛酉朝廷降璽書旌
其義郡守鄧侯為立傳仍榜旌善亭為後世法鄉邦遠
近無不以長者稱之年七十八以甲子六月一日卒其
生宣德丁未十一月初九日也配城東王氏先四年卒
側室張氏子男六人梓榮棨樾松椿梓醫學訓科松郡
庠生女三長適江隂令李本長孫儀次適吳恩次吳信
皆祥奥族孫男九照勲耿煦灼爍熼烜煒照亦郡庠生
女六長適中書舍人趙式子公澤次適趙愷次適歙令
樂清朱諫子守宣次幼梓將以某年某月某日奉君柩
葬南奥之原時吾郡通守閬中何侯方來自永嘉梓因
侯以乞銘其言故有徵也乃為銘銘曰
申嗣七傳自洛而温衰服再窮乃見義人德施于鄉為
帝外臣弗惑異學於前人有芬鴈山峩峩奠彼海邦羅
溪之門南奥之堂後千百年鬱其相望兮
澹齋劉處士孺人張氏合葬誌銘
上海儒學訓導安寧劉先生以官將九載而母年近八
十常計日望歸將稱夀於堂下三月訃至先生哀痛摧
仆幾不能生既乃衰服纍然以吾友高生企状乞予銘
墓石且曰吾先君葬若干年而墓亦未銘行將奉吾母
而合焉兹銘若有待也予官于京十年不得歸而母氏
棄背荼毒怨咎至今無以措其心而先生重以是委予
譬則痛定之人聞痛者之呻吟其身之弗寧而又何以
為先生役耶重念予鄙拙無似而先生匍匐萬里束装
艤櫂需予言而後行此其意又弗忍違者乃黽勉操筆
即企状序而銘焉序曰處士諱正字以正別號澹齋世
家雲南之安寧祖鳴容父寺皆不仕母楊氏處士為人
樂善而好施遇貧者必周之負債而不能償者焚其劵
兄庸早世撫其孤嫁其女養幼弟皆曲有恩意鄉邦稱
之孺人姓張氏為同邑質軒處士某之女事舅姑盡孝
敬相處士儉而能勤先生初教射洪嘗迎養于官舍都
御史郭公鏜楊公澄而下咸賦詩為夀薦紳榮之處士
生永樂戊戌正月十四日年五十七以成化甲午六月
十二日卒葬州境虎丘山之祖塋孺人生宣德戊申十
月初十日以弘治甲子八月二十一日卒年七十有八
子男四長聦次昱即先生以明經領薦就乙榜歴今官
次明早卒其季曰昭女三適某適某孫男十三長安早
卒次寧宰官寬宦寰定宛守宙女五人銘曰
子仕而貴親之榮貴不及養生何以為情孤舟搖搖指
滇城薙宿草兮啓新塋不有射洪恨千齡嗚呼門生誄
行太史銘九原有知庶爾寧
明故翰林院編修周公配太安人朱氏合葬誌
銘
工部員外郎周君將奉其母太安人朱氏柩合葬於先
太史之墓乃追述太史及安人之系行為状泣拜授予
曰珮不幸早失吾先君賴吾母以有今日先君懿行孔
多珮方幼無所識知吾母恒誦言以為訓故猶能記臆
一二先君性恬靜篤于孝友家故貧刻志于學讀書終
日不少休夜二鼔方寐雞鳴輒起由是書無不通自洙
泗濓洛百氏諸子之言中究旁逹若繩引珠貫而尤精
于史學至終卷默誦不差弱冠作書上提學彭御史御
史稱之入府學為弟子員為教授廬陵孫先生所器重
同學有十才子馳聲于時先君為之冠正統丁夘應天
府鄉試以第一人薦禮部景泰辛未廷試以進士出身
第二人入翰林為庶吉士除國史編修一時輩流論行
誼超卓問學該貫者獨推先君甲戌以天旱奉命禱東
嶽丁内艱歸廬居三年足未嘗入官府亦未嘗以貧為
戚識者皆以大用期先君而降年不永四十六而遽殁
嗚呼痛哉吾母出華亭舊族寡笑言甘淡薄尤勤於治
生既喪吾先君躬早夜織紡以鞠吾兄弟及諸妹珮長
就學脱簪珥以資之不吝少怠則垂泣以戒曰汝不聞
汝先君之勤苦乎故珮亦勉強以有成立弘治某年以
工部主事滿考贈先君如珮官封母為太安人庚申請
于朝得歸侍養居膝下僅六年而禍及矣悲夫珮既不
獲事先君幸有母得少自盡今既無及而先君之喪太
守葉公冕知縣楊公昕實助襄事同穴之制已具又無
所致其力焉維墓石有辭將圖于永久是猶若可為者
敢以屬吾子清少讀歐陽公瀧岡阡表見其述母夫人
叙崇公遺訓事未嘗不三復而悲之今工部君之自述
其有異哉歐公四歲喪崇公鄭夫人親教以成後六十
年而始表于墓君十二而喪先太史亦太安人教以有
成塋墓之克合且四十有八年矣崇公之於太史工部
君之與歐公其出處名位不必盡同而各一時之賢人
兩母之保貞節于艱難以克成其子事亦無異獨以清
之不文乃幸辱從君後而得托名墓石以同于不朽是
則弗稱而不容于辭也乃為叙而銘之太史名輿字廷
參別號心齋其先故汴人始祖仕宋為某團練使在元
有為太尉總管為分水巡官三衢學正者至曾祖彦才
始不仕讀易自娛祖士瞻國初辟雍縣令考臨封某官
太史生永樂癸已六月三十日卒于天順戊寅十月初
四日太安人生永樂壬寅十一月十六日卒于正德丙
寅四月初十日享年八十有六子男二長即工部君以
庚戌進士累今官次璠早卒女三長適湖廣僉事侯方
先卒次適儒士張泰泰卒守節不貳次適張某孫男三
哻簪第皆習舉子業女一曾孫男四女三太史葬以卒
之明年六月十二日太安人合以卒之年十二月十六
日墓在佘山自郡城北行二十里銘曰
維周在淞自汴徙兵戈搶攘莫原起都團尉總差可紀
亦有三衢譽髦士彦翁瞻臨嗣田里中間小試牛刀比
嗇而豐之發太史祥雲麗空萬目視望為霖雨嗟虚擬
中閨栢舟指心矢緝麻丸熊勵孤子艱危植立承先祉
千載瀧岡渺同軌蛇峯盤盤鳳之尾我營雙丘今合矣
刻詞貞珉告來祀
楊宜人邵氏墓誌銘
吏部員外郎慈溪楊君銘父配宜人邵氏諱玉字如玉
其先兖之曹縣人曾祖郴洪武中知浙之定海縣因家
焉祖某父某倜儻有英氣以貲雄于鄉嫡母方氏母連
氏宜人幼而明慧聞弟姪輩讀書即能誦之於字畫不
甚識而義理多所通解端靜貞淑宗黨皆賢之成化丁
未歸楊君為繼室是年君初第進士後歴知崑山高平
常熟三縣中丁外艱入為考功主事宜人皆從周旋二
十年秉禮服義未嘗以尺寸私亦未嘗增事服飾見者
不知為有官者之妻也平居應接每謙抑處下片言之失
亦惟恐其有傷焉正德丁卯遘疾腫發咽齒間君為求
專醫朱氏者視之朱老人也術且精宜人峻拒曰豈有
婦人而開口向男子乎寧死吾不願其視五月二十二
日竟以是疾卒且卒屬君以後事令悉如禮斂勿用首
飾未還葬殯勿寄僧舍且經畫其家事訓飭其子女及
遺謝諸親戚咸有條緒下至臧獲不遺而尤以不及終
事太宜人為恨壻王導侍其父來謁選聞宜人疾將委
禽焉亟止之曰兩家皆詩禮族難同小家作柩前拜且
太宜人未命其誰敢導入問疾以手握牀幄自蔽與之
訣氣垂絶猶手整衣衾至卒不少亂蓋君之自述如此
吾觀楊君早自潔修居官所至有聲蹟謂其本源之地有
與立焉由今觀之則宜人之為助蓋亦多矣宜人之賢
尤莫著于垂沒之際然他猶可能也至于病不許醫師
視其口寧以喪其身而不顧則其所執果有重於生者
推此以往夫孰能奪之而人豈易及之哉楊君謂宜人
類君子素問學而涵養深者誠然吾不謂之過也宜人
以成化戊子十二月二日生生二十年而嫁嫁十二年
而封為命婦為命婦九年而卒得年僅四十子男四孫
辰孫斯孫龍其一夭女五大順許嫁宛平縣丞王朝宗
子即導小順尚幼其三夭孫二世顯世賞則前室子孫
元出也君以是年十二月二十一日祔孺人於其縣之
陽嘉山先塋之左屬予為之銘銘曰
家之政始于躬婦也弗宜亦撓厥中有矩有儀匪貞弗
從以約為豐成楊子之素風者其於此乎宫邪
錢宜人鄒氏墓誌銘
無錫有大族二曰鄒氏錢氏鄒氏當宋中葉由晉陵徙
縣之泰伯鄉自忠公後以仕為諱咸隱于農栢堂桂軒
林泉三世尤著錢氏自臨安來再遷至磚橋梅堂閱耕
南丘三世尤著兩家門閥相對世為婚婣南丘與林泉
契分尤厚宜人於林泉為長女而南丘冢子曰世恩者
為林泉所奇愛故宜人歸焉時年始十八克自抑慎周
旋稱謂之間不輕出一語人初以為傲久而後知其賢
世恩學稍懈則曰無以燕昵累新婦無以少壮妨終身
游學宫欲與之俱則曰舍舅姑而從夫違鄉井而入市
近澆不可蓋藜羹布服獨居蕭然者數年歲嘗弗登捐
首飾質粟以食家衆諸姑之嫁輟奩篚以資之未嘗吝
惜世恩喪南丘領鄉薦擢進士為客部主事屯田員外
郎都水郎中率禮舉職有聞于時宜人預有助焉世恩
在都水分司河西務間出行河宜人留官居嚴飭内外
或浹旬不啓鑰推此類可見矣性篤孝林泉翁疾病請
於世恩歸省之渡淮幾覆而免既至一月而父殁服喪
盡哀在河西以姑太宜人年七十請歸為夀既而奉以
北來及以子喪歸送之踰千里其在家嘗贊世恩作樓
以奉母既成日誦佛書其上曰將以為姑夀也正德丁
夘以林泉忌日設奠于分司哭仆久之遂得疾時世恩
留汶上比還疾已甚舁入京半月遂不起時十一月十
八日也宜人每以姑老子仁輔病諸孫幼稚勸世恩乞
身歸疾革勸之益力遺言斂用嫁時服以養姑弗終為
恨迹其素行與垂殁之言皆暗合教典有士君子所不
逮者少嘗讀列女傳小學諸書皆能通其意世恩雅工
詩或吟哦不定曰此未穩也或曰此可矣皆中肯綮公
事有疑咨之必决其明逹又如此天順巳夘三月十六
日生比卒得年四十九始以主客三載恩封安人繼進
宜人子男一即仁輔女五人孫男三人去固去因去罔
世恩以祖墓軍帳山兆域不能容命仁輔作新塋於某
鄉以戊辰冬十月甲子葬宜人而自為状授予俾銘其
墓石夫宜人之相君也力故君之念之也深予於君為
同年生辱知且厚義有以釋其哀也乃即状括而銘之
銘曰
錫山之望鄒與錢兩門角立傳世㛰林泉南丘契彌敦
是生淑女配哲人瑶琴寳瑟聲正温七七數成斷朱絃
高情雅韻空遺言紅旌旅襯潞水濆天長地久黯消魂
我銘為君寫煩冤
太安人陳氏墓誌銘(代作)
太安人陳氏今考功主事李君元吉之母故通判太原
淮安二府諱雄字世傑之配故山西太平縣丞諱中之
女其先實太原人四世祖克柔當元季避亂東徙遂為
東昌堂邑人母李氏娠時太平君有異夢既生甚喜曰
是必慰人意及長端容止不妄言笑女工精緻過人讀
女誡孝經等皆通大意太平君愛之邑大家爭聘皆弗
許擇壻得太原君遂以歸之李氏故堂邑鉅族至太原
寖微方勵志問學不屑事生事安人脱簪珥躬緝績節
省浮費為家人倡數年家遂康從宦太原迎舅姑官舍
飲食衣服必親每先意問所欲惟恐弗稱適淮安時姑
老不欲南安人力請曰古人恥獨以孥入官舍姑若留
新婦當以身養何敢往姑感其意乃行相太原君四十
年雖燕處無惰容慢語賓客至隨所需俄頃而辦且豐
約皆中適君或遠出倉卒比行則装槖已具如夙戒然
君在淮安思歸顧仕未逹以親及安人為念安人曰知
止不辱古之道也若早歸以全晩節是所以億寧先靈
而箕帚使與光榮多矣君喜遂乞致仕歸其在官常語
君以禄有贏無為家計太原君廉能著兩郡卒以全歸
安人蓋有助焉教諸子嚴甚少不率輒痛懲戒甚則加
鞭朴考功學既成以第一人薦山東擢進士為翰林庶
吉士為刑部主事調吏部才良著稱而安人猶訓督不
少懈稍不當其意即不容見跪請罪弗許至有善可贖
乃已其教諸女亦然動必依古内則凡勞事必使親之曰
逸于家將無以事人也性不喜華飾平居常衣澣濯衣
至貴猶不改考功輩奉養或稍豐輒不懌待宗族有恩
伯俊喪其偶請于太原取其子璇育之俊卒遺一男三
女璇早卒有遺腹子皆請而鞠之及長為畢其㛰嫁無
失所者鄉之稱母德者莫先焉以正統丁已正月初九
日生弘治乙丑受封命正德戊辰秋七月七日卒享年
七十有二子男二長元亨讀書尚禮以輸粟賑貸有章
服次即考功女三長繼姜適兵部主事闕里孔公才次
繼任適隂陽訓術梁綬次繼佳適義官張克睿孫男三
藴東秀東蕃東女二長淑順許嫁祥符知縣王臣子邦
禎次淑靜元亨等將以某年某月日祔安人于李胡莊
太原君墓次奉檢討穆君伯灒状來乞銘元吉在翰林
予以文知之穆君之言信而可徵也乃為銘曰
李祖景讓德以母崇堂邑之賢實相太原以成考功令
德令儀光于二宗李胡之阡太原所宫歸以永寧德音
無窮兮
封宜人劉氏墓誌銘
王君良佐奉詔使嶺南還次鄂渚聞其母宜人喪匍匐
造朝致使事退衰服詣予持工部主事向君文璽状泣
拜乞葬銘方是時君父栗齋長史侍德府居山東宜人
卒時母子夫婦不相見故良佐不勝哀予時方病見其
貌纍然亦不能辭也按状宜人諱妙靜小字慶雲姓劉
氏世家瀏陽系出漢長沙定王後宜人大父榮以武立
功國初為錦衣衛百戶父顯嗣校尉再世宿衛生宜人
於京師王氏在元為夷陵宦族入國朝衣冠不墜栗齋
之少也侍其父靜菴君需次吏部與顯比鄰又皆楚人
相好也故宜人歸栗齋時年始十七德充于容動遵禮
範女工外能兼通内則列女傳諸書栗齋刻志問學或
夜分不寐宜人篝燈相對寒暑同之未始有倦色栗齋
學有聲登成化丁酉鄉薦為中書舍人為雍府審理正
以至于今官時稱善職中閨之相居多焉靜菴倅廣州
地多炎瘴宜人時服食節起居越六年無病癘者自廣
還姑雷與靜菴相繼殁栗齋方病不勝喪宜人兼總内
外治殮殯視醫藥綜理周悉存殁賴之雍府之喪栗齋
當詣闕留宜人于荆臨別數語皆居官要理及家門久
遠計聞者悚然舟次得暑疾抵家而病遂以不起時正
德丁夘八月朔日也距其生景泰癸酉得年五十有五
遺命殮用禮衣去金珠華飾治喪用家禮不作佛事其
明逹有如此平生慈愛雖一物不忍傷栗齋居京師置
二側室宜人自荆來視之如女二人者亦以母事之惟
教諸子嚴甚待劉氏親屬自吉凶禮遺外不私一錢斯
皆人所難也栗齋中書滿考封孺人為長史進今封子
男十人良臣醫學典科次即良佐舉乙丑進士任行人
次良翰生員良材義官次良翼良貴良謨良棐良策良
棨良策出側室陳氏良棨出張氏良棐先夭存者皆業
儒女四長適義官常綬次適千戶龍某子希顔餘在室
孫男六人女五人曾孫男一人女五人良佐始學于予
故予知其賢不謂其兄弟子孫之盛如此宜人之德於
是乎有徵而王氏之後將益大已是宜銘銘曰
長沙之後儷于太原克相其良用舉厥官樛木螽斯在
古稱賢我見其人其獲已蕃尚有來者視我銘篇
封昭勇將軍騰驤右衛都指揮僉事陳公墓誌
銘
燕山右衛副千戶陳公以子紀任騰驤右衛都指揮僉
事得封如其官階昭勇將軍年八十考終于正寝紀率
其弟經等以明年己巳二月十日葬公于都城南白紙
坊奉監察御史高君子洲状請銘其墓石按陳氏通州
人公曾祖大公以上皆不仕祖得以靖難功始為燕山
左衛百戶考興嗣之公少而挺特雖藉有世禄恒思以
功業見不知者或靳侮之會鄧茂七反閩中寧陽侯陳
公帥師征之以公備行列公笑曰此非吾立事時邪既
至奮勇先登斬首虜以還錄功進副千戶於是靳者乃
服而公初不自得也久之謝去以其職授紀家居治生
事教諸子以讀書後紀官日顯家日鉅經以文學稱季
約領戊午順天鄉薦公之名隱然動京師雖閭閻女婦
語及公無不知者遂陟崇封都顯秩寵禄方新而公老
厭世矣公性孝友尤篤於交誼妣郭孺人蚤卒繼母高
賢明善理家公事之如事郭氏凡有教無弗從家用是
起弟泰欲異居泣諭弗可乃聽泰後廢産每周之故人
王恕死貧甚公葬之後圃柳紼經庭略不為意家人聞
哭聲惡之則曰此王君之有妻有子也何惡焉他行事
多類此推是心雖季武子之處杜氏殆無以過其享有
禄夀而子姓蟬聯夫豈曰偶然哉公諱亨字曰伯吉以
宣德已酉某月某日生正德戊辰十二月二十五日卒
配張氏先卒贈恭人子男四長即紀以公蔭從威寧伯
王公出塞獲功累今官總四衛營次經次綸義官次約
女一適錦衣衛百戶阮仁孫男九榛楠桐梓楩檟松梅
槐女八長適威寧孫紹餘未行經舊從予游因以識其
昆季而聞公之行事子洲之状又信可徵也乃為銘銘
曰
孰承而弘孰傳以興而孰永以齡惟天之明惟德之馨
惟後來是繩吾以徵吾銘
尚德處士黃君墓誌銘
徽之歙縣潭渡有黃資仁氏其諱曰資其別號曰尚德
其先出江夏孝子後居祁門左田有諱光者始遷歙之
黃屯光子芮唐貞元中孝子自黃屯再遷潭渡至今家
焉元季有諱仕章者作堂奉親曰存誠君高祖也仕章
生彦康彦康生克成克成生有中皆不仕皆以善行稱
于鄉君有中子也少而端雅弱冠頎然出其流輩剛而
有制柔而能立意度豁如而孝友天至有中得閟疾醫
藥弗效君籲天祈代親以口吸而通之客游四方得輕
暖珍異必以寄至玄宫夀藏凡可以為親地者無弗致
其力焉母早卒事繼母汪蒋皆如其母汪及二弟義俊
嘗病疫君躬視湯藥晝夜不少解時疫熾且傳或勸宜
少避君揮之去曰吾寧棄骨肉而苟生乎卒無恙存誠
堂火君蹙然曰當吾世而有是吾責也亟新之且揭其
舊榜以昭先志祖塋無久近悉加封植為買田築室以
守聚家之子姓延名師以教之幼弟雄智孤姪洪皆賴
以成立凡所規畫皆以為家門久遠計而尤急于利人
見貧不能存若喪不能舉者助之貸而不能償者或舉
以予之舊館人上海徐經業中替以屋質於人君贖還
之且經紀其家事經家復振感君入骨髓而君無德色
也人有犯不較曰小忿不懲媒大禍寸土是競傾其家
時以為名言平生非公事不入官府晩築室黃山梅溪
之陽環植竹樹往來吟眺於其間有浮雲富貴之意子
倫游邑庠常責以遠到每秋試不利輒曰汝學實未至
實至而名隨之矣倫游太學有聲君聞而喜曰吾兒學
果進乎正德庚午倫試順天有日而訃至實六月十有
七日也距生時宣德辛亥十月初六日享年八十配方
氏同邑名家女佐君起家先若干年卒子男二長某先
卒次即倫女三孫崧吳文奎太學生汪璽其壻也孫男
五鎰錠鈵鋺𨫼錠予嘗見之佳子弟也女二長適吳某
次尚幼倫既聞訃即日治装南歸以刑部員外郎唐君
霈之状走書松上乞予銘將以某年某月之某日葬君
於城東清石磯之墓唐君謂公才足以起家德足以善
俗在今誠不可多得倫從予久又嘗聞君家世之詳蓋
純孝一脉累世相承所以根于心而發之事者固有自
來也詩曰孝子不匱永錫爾類其君家之謂乎是宜銘
銘曰
潭湖之宗出黃屯上溯江夏雲之雲惟孝與慈世彌敦
在昔多有今資仁前承後啓煌復焜我識其子亦見孫
甘泉有源蘭有根後來觀者徵予文清石弗泐公永存
友竹處士胡君墓誌銘
處士諱清字景濓姓胡氏別號友竹人因以稱之其先
家平湖元季兵亂自戈溪徙華亭界涇南遂為華亭人
五世祖觀一生德明德明生愷愷生昱號存仁有三子
君其仲也觀一以下皆不仕皆敦樸好善稱于其鄉君
生而倜儻與兄澄友松弟清友梅皆有幹蠱才泖東王
竹軒與存仁善見君而器之許妻以女且館于其家奩
篚資装甚厚王氏卒君一無所取飄然來歸人以是知
君胸次不凡矣既歸與兄弟客江湖間居積日富友松
因別治産而以祖業推君與友梅君聞而起曰兄能若
是弟何獨不然即盡推其季買地界涇之北而築室焉
縉紳高之名其所居堂曰雍睦紀實也晩年康徤日以
教子孫務耕讀為事暇則招賓客觴豆嘯咏以樂太平
人皆悦而親之正德辛未年七十七矣以八月一日考
終于正寝宣德乙卯四月二十九日其生辰也初配王
氏子一人曰㫤推長鄉賦鄉為倚平先五年卒繼金氏
有一女適省祭官嘉興彭誥孫男一邦直太學生女六
以卒之歲十二月八日葬界涇祖塋禮也予少與友松
之子以祥游因獲識君及締婣于嚴以德氏嚴又胡出
也故邦直往來予家益親將葬君以銘誌為請誼不得
辭也銘曰
室有贏不以為吾利也家有承惟吾弟之遺也匪吾之
能繄兄志也界涇洋洋三塚相望不力于躬而䦧于牆
來視此銘章
東江家藏集卷三十
