東江家藏集卷十五(中集十一)
明顧清撰
北游稿
詩六十首
庚辰正月過海子橋望西山晴雪爛然
湖橋柳色已津津回首西山潑爛銀天意自知寒不久
併將竒麗作新春
敬亭見和山行有李杜齊能之句雖主押韻而
亦非所當也因歌奉答拜寫近懷
梧檟不雜中林蒸詩人以來稱杜陵公才本高心獨下
退與元白圖中興山行一篇如見我捫蘿踏雪幾凜兢
時從雅淡出竒麗少年斂手不得矜三陽改歲萬物泰
和氣上與游雲凝清河沙河柳色動近山已有游人登
南飛六驥想回首足底不見隂山冰甘泉荷槖事已遠
洛橋軔車材弗勝破除寂寞賴公等往往郵筩侵夜燈
朝來雪篇更雄富無復珠貝論升朋五湖煙艇未許上
灞橋驢子還堪乘已聞羔韭畢春祀佇見柴燎中天升
平安夜火報不絶似有車騎來增增蘭臺執簡公未老
長楊奏賦吾猶能掃妖滅怪止一筆取青嫓白應千層
眼前却有兩物惱中山狡兔剡溪藤
春雪敬亭用前韻再答
西山落日雲蒸蒸漫衍澗谷彌岡陵曉窗夢破聞掃雪
失喜一笑披衣興天街大有隔歲伴羸馬前日猶凌兢
常言三白兆豐稔民病亟矣天須矜從風初學柳絮舞
綴樹旋作梅花凝素娥晨朝紛下女玉龍夜戰迷先登
瓦罏煙焰坐不暖起視膽瓶膠作冰前年冬温人苦疾
往歲雨多苗弗勝新春得此喜可說光景十倍鼇山燈
忘懷一任鴻寄跡耐久正愛霜為朋淮西剡曲總佳話
萬騎孰與扁舟乘愁來呼酒徑一醉斟酌不計斗與升
長安薪炭已如玉又報米價江南增(是日有鄉人至)開門高臥
吾豈敢手挽溝壑嗟無能登樓望山一舒嘯銀屏玉案
高崚層何當致我此中去看煑雪茗燒枯藤
十二日會東亭三江舉杜韻各賦
瞢騰十日春光裏又到東亭把酒時餘寒勒雨強作雪
東風蕩柳欲成絲(是日大雪而不寒)氣序暄凉催旦暮路岐南
北有歡悲尊前且莫思閒事滿眼鶯花總要詩
生日三江石潭攜酒見過且以詩補夀六十次
韻爲謝
生辰何幸偶羣龍一笑吾翁若亦翁為涉歲年知冷暖
懶從蓍歴問窮通能詩未許澄江朓愛客何妨北海融
看取向來歌舞地玉梅零亂綵雲空(前十日收諸權倖家歌兒舞女載道)
丹砂未就鼎中龍黃歴頻催鏡裏翁韋曲園林三月夢
蓬山舟楫幾年通燈花入夜偏能喜鬢雪逢春可得融
為問此時公不醉百壺留取待誰空
鄉年友程御史良用子然隨計來見喜君之有
後而惜其年之不永也詩以弔之
相逢問訊一悲凉回首江雲宰木長千古交期只文字
百年心事有冰霜身因許國終羇旅(君歿於浙東行臺)天以餘
忠付兩郎高臥九原無復恨此生曾不愧冠裳
送甌濱謁陵用三江韻時方南征
奉禮晨趨左掖朝鳴鑾回首屬車遙神靈灞滻瞻如在
氛祲江淮坐已消迎燕暖風初應律壓塵輕雨不崇朝
光明更有西陵月偏照宗臣奠桂椒
夀韓司徒貫道
洪洞老仙初八十曾見垂紳立大廷風雲一變嗟人世
林壑三秋即幔亭黃髮正宜松菊伴紫霄相續鳳凰翎
(公諸子皆在仕途)欲知後進瞻依切長傍弧南候景星
四月十三日同時敏送仲玉景和歸途有感作
漠漠輕雲淡淡風御溝溶漾落花紅一番離别中年後
千里河山夕照中垂角故人霜兩鬢(時敏景和皆童稚交今皆老矣)關
心岐路草連空歸來稚子迎門笑何日親交送阿翁(時求)
(歸未得)
酒熟招時敏及諸貢士飲用其韻
青杏林間臘酒開綠蘋江外故人來客身無病心無事
有約相過不用催
定菴夀詩
明年詩社合更年八十九回秋月圓紅燭猶能暎緗卷
烏紗曾不愧青天三更海鶴通仙夢(公去年夢人抱一鶴貽之明日予寄)
(詩適至)八曲鱸魚上錦筵獨拜尊前知有日客星今列五
湖偏(已得冊封差待駕回發命故云)
走筆和時敏客中寫懷
擾擾蚊䖟倦撲緣欲將朝槿待椿年清江白石風塵外
鳳閣龍樓日月邊騕褭名駒爭駿捷修羅天女漫雄妍
落花芳草天涯遍回首千門一悵然
出郊
小隊黃衫簇絳燈春來幾度出郊行桃花結子楊花盡
只有䕷蕪滿路生
五月朔大雨新霽瑤空湛然西山翠色可挹
雷雨千峰過乾坤萬里清天街一回望無限古今情
和時敏病中寫懷端午日作
紅芳滿地綠隂殘風雨中宵送曉寒有客靜邊時得句
幾人忙裏欲辭官且斟内苑菖蒲綠休憶炎州荔子丹
(君先任閩中)看得此身同逆旅不妨隨處託交懽
明日看牲回作
塵沙不動午風輕(時頻日大風)閶闔西垣小隊行白日正當
龍尾道青山故繞鳳凰城(舊看牲夕往宵還)虞郊玉帛羣靈格
漢帝旌旗四海平安得升中告成事萬人歌舞入瑤京
席仁同黎一卿許伯誠三御史出巡與之酌别
新雨長安不動塵聮翩驛騎向江雲更生舊業留天祿
(三君皆以庶吉士除)桓典清風肅惠文鏡裏秋毫知歴歴壁間幽
蠧漫紛紛還朝别有嘉猷獻四牡皇華是昔聞
綸襃晉錫卷賦者甚盛劉紫巖學士序之要予
同作
文武聲名簡帝衷璽書頻歲策戎功不留片壘風塵際
(衞兵邊帥皆南征北伐遠塞亦異事也)盡屈羣猷指掌中(事皆專斷同列仰成而已)壯
士偃戈眠細柳詞人操翰擬彤弓南征别有殊恩在早
晩鑾輿入漢宮
和伯明大理舟中見寄時考滿南還
岐路長亭復短亭斜陽望盡草猶青忽驚錦字雲中下
如見蘭舟柳外停西省綵衣人似玉(乃子于岐在刑部)北堂眉
夀鬢初星鄰盟定許重來續夢裏時時接鳳翎
時敏將赴宜春以詩留别次韻為贈
南北舟車日往還朝簪無奈鏡中斑一杯復此送君去
三徑何年共我閒長谷煙波增悵望仰山雲木待躋攀
春風坐裏從容地不似韓公始抗顔(時敏嘗教長沙建陽改今任)
王子儀將赴南京中府都事與乃兄子貞中舍
來别賦此兼簡成國朱公
少傅優游綠野春郎君連步上青雲螭㘭簪筆瞻天近
戎幕依蓮惜鴈分慶歴朝廷方偃武琅琊子弟並能文
中軍况有詩書帥橫槊風流未足云
楊從龍鄭采東二給事鉤考邊儲臨别有贈
計省憂時紆廟略夕郎承詔出邊城八州分野占星氣
一路風雲擁使旌經國理財當世務登車攬轡古人情
微吟不盡臨岐贈佇想嘉猷答聖明
送倪郎中本端守南雄
越江才子南宮彦二十年來又作州(正德初京官不用餘姚人君以庶吉)
(士出知太倉州)畫戟去衝梅嶺雪青藜還夢玉堂秋邦人喜得
文章守蠻客應無匭篚憂心識晩成須遠到不勝離思
繞滄洲
八月六日會燕新守孔君時久雨忽霽喜而有
述
經旬苦雨隔宵晴童子張筵有笑聲渤海正須龔遂去
德星今傍五茸明銀缸照席花頻剪采玉飛觴令始行
留取甘棠他日賦一杯先與慶西成(松江比歲不登數日來聞秋田甚盛)
有懷味苓賦詩未就閏八月卄三夜夢與誦之
有所更定而不甚明了寤而足成
西亭橋下路逶迤中有幽人雙鬢絲長年讀易懶出戸
逢人把酒亦吟詩山田十畝自云足車蓋滿城渾不知
何當便了閒居賦為說推敲夢裏時
夀石為楊閣老賦
左掖連蓬島南山直上林具瞻隆一代夀域啟來今參
井垂光厚岷峨結秀深精英應霄漢呼吸有晴隂紫閣
淩遙跂丹梯極峻臨為雲霈膏潤作柱定﨑&KR0706;夕霧濡
文豹朝陽集瑞禽芝蘭春掩暎松栢晩蕭森入晝星分
彩登歌玉振音朋來崧華並禮絶省臺欽不轉惟恒性
長存是古心永宜邦國殿未受雪霜侵功業岐陽鼓文
章泗水金終期薦韶軫一奏午風吟
為前人賦存耕
邠風無逸兩青箱幾葉留傳到此堂(祖號心耕父留耕)人在江
湖夢霖雨心將稼穡比羹牆三峰秀石宜高廩九月黃
花暎晩香擬祝遐齡自公有新圖留取記時康
送汪德聲御史按閩中
無諸舊國考亭鄉柱史乘軺代省方三山雲物歸攬結
八州風紀待恢張掃除蕪翳要霜雪濡喣槁瘁宜春陽
公餘别有天下喜兩袖清風朝北堂
有感
了知非是不能忘六十年來夢幾場掩却殘書坐深夜
一燈依舊短檠光
厚齋閣老夀詩凱旋後作
瀛洲仙步接黃扉兼總鈞衡贊化機名德共推今日重
夀齡無愧古人稀朋尊欲趁梅邊舉櫜鞬新經海上歸
一曲南山和常武餘音遙傍五雲飛
敬亭和賞菊聮句至十月未已次韻奉謔且為
芍藥尋盟二首
開緘奕奕見風神百過賡酬意轉新栗里黃花偏耐晩
謝庭紅藥已含春追攀未覺亭臺夐題品時應翰墨親
指屈東風寧幾日只愁無地著吟身
間梅依竹幾叢叢曾伴淵明醉屋東秀質自然天力與
芳香不逐歲華窮琴尊勝會留清賞旗鼓騷壇合順風
走遍鳳城車馬地幾人高興與公同
淑人大祥奠柩前用乙亥韻
忽忽流光又此辰此中何意復經春君應地下憐諸幼
(頻年有嬰孺之戚)我合愁中過六旬五鼎不消明鏡恨一燈翻
憶布衣貧東風得與同歸便自斸青松蔭兩墳(同穴之約)
戲和石潭嘗酒(有引)
茅柴陳卷擬立案矣而催札不已聊爾破白亦欲為
糟牀吐氣星運表祥而七步三緘之說皆不可不復
也
不惜糟牀劈作柴已呼兒子旋安排只愁新瓮能幾榼
遂有高軒駐兩階永夜燭光鄰壁駭他年談苑幾人偕
細君不學劉伶婦晩出雙魚更自佳(石潭釀秫八斗而壓敗予家酒牀無)
(遺力矣雙魚紀實亦趁韻也)
城西門掩夕陽柴剝啄尋常不用排况是新篘方滿屋
何妨曳履日登階愁來白髮欺簪短老去黃花有竹偕
既醉莫嫌詩晩就行年不似丙丁佳(來詩謂酒好由於運好而予以詩好)
(亦由之丙寅丁夘君將來運也)
無問登龍與叩柴酒魔詩祟要人排不衝京兆行春馬
便踏先生繫馬階桂屑𢷬殘猶自辣雪兒歌後許誰偕
(君近納寵)逃虚避俗吾何敢正若君言也復佳
三江詩約嘗酒次韻
落落晨星榜下人芬芬麴米帝京春從教徐邈論賢聖
自識陳登有主賓霜菊未消金蝶粉畫松如舞玉龍鱗
(紀實語)留連要看先生醉醉草淋漓逼晉真(三江醉乃作詩至草書則)
(大醉矣)
竹亭清節為胡大聲司寇賦
問君竹亭何處所言在龍山之陽荆江之滸(君分務荆州始作此)
(于公署)江水渺渺山青青水邊種竹中作亭山風時來奏
竽籟江月下照凝霜冰當時作亭亦漫爾人誦公清名
日起皇孫題榜鬱嵳峩(亭扁荆邸書)清風幾處表行窩武夷
山前溪水碧越王城上海雲多秋臺月冷霜華重心繞
南雲不成夢起來揮翰走新圖要我題詩作清閧竹亭
竹亭今若何自公來後幾人過鴻爪雪泥增悵望石闌
苔逕想婆娑君不見召南茇舍終煙草惟有甘棠一曲
千古被絃歌
春圃為醫士范鳳賦
爾家文正窮居日願為良醫惜不得天章一日面重瞳
四海春風歌慶歷善救不遺天地功一圃雖小春風同
圃也有窮春不窮往為爾祖閎家風
頒歷後謁陵過清河望僧廬有懷蔡東軒郡尉
曾同襆被宿招提行役匆匆未有詩歲月幾新官歷樣
人家依舊小茅茨成仙合自蕭郎分撫景偏多宋玉悲
行過石橋猶駐馬此情應與故人知
涼水河東望
亂山深處小崢嶸匹馬曾經月下行古戍風煙通曲巷
野人籬落帶寒坰百年幾處頻遺跡他日何人此問名
回首夕陽晴更好碧煙横帶永安城(戊寅送梓宮夜半傳發循小山北行)
(先入陵﨑嶇偪仄皆平日未嘗到處蓋行殿臨河故紆曲以避之也)
飲酒三首
憂來無端際雨雪仍霧昏家人饋我食有酒忽盈尊(午食)
(未嘗飲酒是日偶有之)此物本非惡此時情更欣一舉不計觴頽
然成暝醺生材古云難長養良亦勤夭夭中林植幾時
到干雲一朝困野火誰念空我園棄置莫與置沈思空
煩冤已矣當告誰悲哉無復論
烈火玉不變衝波山不遷人生亦何易俛首就拘攣昔
稱朝陽鳳今為腐鼠鳶所喪知幾何所希尚茫然愁來
不能飲舉觴酹蒼天王業思傳後蒸黎固無愆願生豈
弟人為時長才賢
生世苦不永遠期惟百齡勢位亦奚須要以吾志行志
意苟不立區區復誰營蠖屈禮輿皂熊蹲視冠纓陪側
有傔從方間有靈明氓也各有心此理予所懵問之諒
未可酒到且復傾
辛巳元日和未齋立春有感
餘寒弩力盡千鈞晴日簫聲已弄春即有落英粘舞袖
未須啼鳥勸游人江東父老談張翰谷口風煙望子真
試向釵梁看綵勝一番攢剪一番新
恩封豸繡為盧師邵父恒齋夀
神羊一角駿且靈心識枉直知姦貞因之遂有觸邪名
楚人作冠秦漢仍至今臺府表儀刑盧郎鐵面飛霜冰
儼然象服當明廷豺狼屏息虎遁形彼狐鼠者敢吚嚶
帝曰汝賢誰爾成往貽爾親予爾榮匪予之榮繄爾情
鸞書入山猿鶴驚林芳谷秀紛來迎吳絲緻密綵縷精
五雲灼爍千花明新年七十鬢未星夜燈密字還如蠅
泮宮吹笙歌鹿鳴石湖梅花連洞庭行來無礙出入輕
肩輿扁舟惟所勝郎君出使擁文旌吳船萬里上青城
朋尊獻夀舞前楹庭前堂上總歡聲他年犀玉麟袍頳
還想豸角高崢嶸
生辰飲酒用吳與賢韻時有所感走筆亂書不
計其無倫次也
青燈照案猶前夕病眼看朱頓成碧風塵浩蕩愁如海
如此年華尚為客今日何日心神開喜有新詩佐歡伯
吟君瑤篇酌我大白陳王藻思過八斗劉伶酒腸僅一
石長途漫漫竟何止直恐蝸殼黏高壁瑤臺何許空悵
望黃竹白雲同一拍尋思百歲等石火秪有塵編耐紬
繹長安春深冰雪盡和氣如雲盎阡陌樓卿飽飫五侯
鯖賈傅尚虚宣室席人情自昔無終盡天道由來有損
益彭鏗至老無千歲趙璧雖竒不盈尺但得四海同仁
夀爛醉康衢歌帝澤
淑人遷柩至祖送還書感八首
日日青山勸我歸明朝為爾定歸期宵殘展轉不成寐
却悔當年下釣磯
尋常白髮憐予老今日青山獨爾歸腸斷不堪臨别處
還將好語慰孤兒
此路同君兩度歸歸時長是淚沾衣(癸亥己巳皆以喪歸)如今不
减當時淚濕盡麻衣君不知
路轉河橋客欲辭黯然東望一沾衣來時記得停輿處
茅屋垂楊暎酒旂(癸酉入京至深溝僕抱幼子錦郎及雲孫于路左淑人暫憩村家顧之悽)
(然有不知何日同歸之歡既至而錦亡淑人竟及此故尤不能為情云)
三十年前二十時小窗燈火對鞶絲如今此意從誰語
頭白傷心只自知
長安初到憶搬家幼女嬌兒共一車死别生離三十載
老懷爭遣不成麻
京華桂玉兩關心粗得心閒病已侵伴我一生成底事
誥鸞空印紫泥深
長途極目四千里往事傷心五十年(淑人歸我以成化乙未)正到
不禁凄斷處一聲哀鴈過樓前
清明日遣三兒奠李文正公墓時上疏乞歸未
報
三年不拜先生墓一滴尤傷此日心古道曲村猶歷歷
舊松新檜想森森周旋未敢遺言墜閱歷空嗟往跡深
願乞明靈表衷素早教藜葛返初林
齋居
日暮浮雲盡瑤空湛虛明北辰儼中居列宿環四營攙
搶既不動彗孛亦潛精朗月行中街垂輝徹洞冥感此
念疇昔忽如初夢醒泠然遂忘寐整冠候雞鳴
層軒蔭嘉樹素月流青空珠光激翠羽綺麗難為容起
步下中庭徘徊西復東童子訝我然竊語闚忩櫳焦枯
望霖雨隆藴思泠風儵魚濠梁上豈識蒙莊翁
駕至保定志喜
星流百騎擁前茅傳說君王到渭橋靈雨隔宵清輦路
好風和日颺鸞翹謳歌久屬三靈擬冠劒行趨五夜朝
願祝羣公同一德共扶堯日麗層霄
東江家藏集卷十五(中集)
