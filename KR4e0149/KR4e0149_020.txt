東江家藏集卷二十(中集十六)
明顧清撰
北游稿
序十八首
劉母張夫人壽序
宫允劉先生舜卿母張夫人以去年壽六十先生之弟
舜弼方以翰林吉士給事于内廷與先生暨給事游者
皆致賀於時夫人偶違康豫先生兄弟朝夕侍左右視
湯藥起居惟謹升堂之拜固有所未遑也今年春乃皆
作為歌詩以終前日之事在宫坊及翰林者大宗伯學
士蔣公為之序給事之同官别為一卷相率來命予予
觀人之相與於一生也莫不願夫年壽之久長而年之
久長又莫不願其康寧而無患平居會聚勸以加餐祝
以多福苟非其所憎惡未有不然而况人子之於親以
有限之晨昏致罔極之深愛則夫願其壽考而康寧又
豈特如常情而已也夫惟其願之也至則于其疾病安
得而不憂疾病而憂則于其勿藥而康寧也又安得而
不喜夫人前日之違豫先生兄弟若是其憂勞亟欲舉
一觴而不可得也則視今日之康寧其為樂宜何如而
為之友者可無以相之也箕疇之叙福以壽為先而富
與康寧次之次即攸好德而終之以正命壽而貧則無
以養病則無以享而非德則無以致之而正其終也夫
人生自德門詩書之訓環珮之飾固已得之閨闥之卷
嬪于吉人顯受封錫而又有先生兄弟以為之子焉簪
纓侍前鞶帨擁後雍雍怡怡樂以永日夫人之得於天
者亦厚矣先生高才積學德業方新而給事之風裁隐
然省闥之望所以樂夫人之心而顯其名譽者又無不
至則夫踰六登七以及期頥綰龜臺之佩章奉長樂之
起居非夫人其孰宜之夫有親以及事而禄足以榮之
又康寧而無恙揚子雲所謂愛日之時也推已之愛親
而樂人親之多壽用侈而張之潁封人錫類之心也舉
一事而衆美具焉此予之所深願而不可復得者而諸
君重有命焉其敢以不文辭哉春酒既盈嘉客萃止請
以是先羣玉驅以為夫人獻
送楊司封序
昔蘇公子瞻叙三槐王氏之世德以為古之君子為善
於已而責報于天如持左右券交手相付受無弗合者
吾于此嘗論之謂君子之為善盡吾所當為而已其報
與否何容心於其間哉而公之說云云則亦自其感應
之必然者而極言之以為世勸爾非以是論君子之本
心也蓋正誼而明道者人之事福善而禍淫者天之理
事盡于已而理應于天此蘇公所以論三槐也若夫顔
蹠之壽夭夷齊晉楚之貧富則君子固安之曰我道當
如是爾豈因是而移易其所守哉往予嘗見曹君宗孝
誦南隐處士楊君之為人謂其謹身飭行動必以禮自
以不為世用延師教子極其誠敬躬稼穡以資之而不
以為勞又嘗見定菴居士狀君父月溪翁之行謂其仁
厚誠信拯人之威濟人之急若嗜欲然而皆以為如斯
人後當有顯者時君之子伯玉已登進士第歴官鯁正
有聲于時矣未幾而仲玉繼之仲玉子秉義又繼之而
季玉亦領鄉薦一時父子聯名仕籍者凡四人而伯玉
之子秉道又駸駸嚮進追其父兄亦將來之雋也吾於
此又嘗論之以為二曹之論即蘇公之論月溪南隐之
於魏公雖地有顯晦施有廣狹而即其所存處夫亦何
以異哉仲玉始令桐鄉以材任治繁調開化方盜賊縱
横戮力守戰而常以愛養民力為主調發供需寧以不
辦忤上官受折抑而不避而卒全其城秩滿擢秋官主
事衆猶謂未足以償其勞也而君以母老乞便地就養
改南京吏部驗封司鄉人方喜君來而重惜其去咸悵
然不忍釋都亭之餞屬予序以張之予謂君之事業方
進而升不待夫讚誦而表揚也若君之祖父積累德善
以自結于天而有今日者人或未之知知或未之詳而
慮滿持謙思濟其世美以承天之貺者君之志亦不可
以無述也於是乎言諸為詩送君者聯書其左云
壽胡耐菴序
天之賦於人者不能以皆全也人而能自結于天則雖
其不能全也而天亦未始遺之故不得于此則得之於
彼不得於今則得之於後不得之於身則得之於子孫
盖亦有不幸者而其得者常多也其不然者反是薈蔚
於崇朝而變滅於俄頃輝煌於里閈而蒙鄙於縉紳酣
肆豢養於百年之中而負歉懷慙其實無一時之適盖
若是者已不足道而其不得者尤多也夫自其不幸則
陋巷簞瓢没齒其何悔如其不足道也則雖爵三旌禄
萬鍾壽極於期頥其於貧賤而夭折者何如也吾鄉素
號多君子予往遊庠序時又數聞公琰胡先生之才名
先生之文簡而明根于理而不雜不為曲說支詞而意
已獨至同時有名者皆推先生而先生介特有守議論
取予未嘗苟徇於人九黜於有司而氣終不折以貢上
春官教浙之吳興郡端軌範以率其人公退未嘗釋卷
帙諸生皆敬服焉九年官滿遂致其事去論者盖深惜
之然當是時先生諸子學皆有成而中子仲申已翹然
出其倫類矣前年甲戌遂擢進士第拜秋官主事直諒
寬裕人皆以遠器期之諸孫竸秀繼而起者又未可量
也以先生所負有識者以振之其為仲申何難而或者
其後之不足以繼其身之烜赫而亦止于斯則先生於
此將何擇焉盖至於是而後知先生之結於天者厚天
之於先生其意未始薄士大夫所以期先生者特緩於
歲月之間而意味之淵永景象之舒延有不可同年而
語者矣先生年今七十有六與仲申遊者皆賦詩以壽
屬予序之而予亦欲因是以表其平生也為援筆而書
之如此詩之目曰海天秋霽者先生家淞南其外皆大
海生以中秋後二日河漢月露之華於是為盛託以興
詞極廣遠清明之象焉亦因以狀先生之晩景也
送法先生序
弘治已酉予試南都與張君拱辰戚君起潛曹君廷佩
及今閣老京江靳公同逆旅姑蘇法先生民望舍於其
南鄰樓居切比動息相聞曉夕燈火光相接時靳公與
民望俱有名往來皆指目焉謂當必高選而法君自負
殊亦不凡也已而靳公果以第一人薦連及第入翰林
後三年予亦忝竊而君與三人者連不遂嘗作詩寄予
有伶俜慣作科場客及清夢時時到玉堂之句予每誦
而愧之今年夏始以歲貢士高第得官分教江西之吉
水盖自昔至今二十有八年矣人材同類不相遠至得
失利鈍則有時命存焉以吾視京江誠不敢望如君與
數人在當時豈有異哉而君一困幾三十年始名仕版
拱辰起潛軰猶潦倒場屋間未知所稅駕也所謂時與
命其不齊果若是哉君之待選銓司也數相過燕語壯
心英氣猶仡仡不少折及將行曰何以贈我使以守吾
官也夫自相識以來觀吾數人者之出處而時與命斷
可識矣困抑三十年將老而氣終不折則君之執守其
又可知矣其在内者有以守其在外者付之時與命則
自布衣而卿相自一鄉而施之天下可也况臯比坐講
所謂輕車而熟路者哉如僕者綿力而薄材素飱而充
位其愧於君又不止當時而已然則君當有以處我而
我又何以為君贈也於是酌酒與君書其說以為送法
先生之吉水序民望君初字今更字重民别號新齋亦
足以見其志云
綵侍承恩詩序
昔漢毛義家居養母府檄守令義奉檄而入喜動顔色
異時公車徵則堅卧不起宋趙康靖當修記注以譲歐
文忠及郊祀覃恩則乞移以封母曰親年八十一願及
今以為榮公車之徵有重於府檄移封之榮不過於修
注而二公之去就如此則其志盖可知也夫攝令而喜
則有大於為令者何如乞封猶喜則無俟於陳乞者何
如此吾於周君伯明之事所以歎息艷慕至於喜極而
悲而不能以自已也伯明初舉進士時高堂具慶宰邑
有異政推恩受封始入臺以詔賜其親御史服已而遂
封如其官鄉人榮之名堂曰三錫中厄於權姦再起奉
母夫人居京邸出按山西子于岐繼登進士第衣冠盛
事萃于一門而君以夫人老恒欲奉以還吳思去官而
不可得也今年夏五月有詔以君為南京大理丞蓋選
擢也而議者猶惜之謂如君者不當處留司而君聞命
喜甚趣裝戒行有一日千里之意盖以君才望誠有如
議者之云而不知君之情即廬江奉檄之情君之志即
康靖移封之志苟得遂焉雖小官有不擇而况兩都並
列班秩惟均樓航板輿密邇鄉邑足以極愛日之懽而
無遠遊之歎邪予昔同君舉于鄉寓舘京師為同巷夫
人壽日嘗獲升堂奉觴焉仰瞻春暉反顧飛雲思君之
一日不知幾三公而可易也則今日之行君之喜宜何
如而予之情又安能以自己哉君之初被命也諸公相
約為賦詩君辭焉請以為夫人壽此其意又絶與趙公
類也故作者更其題曰綵侍承恩而予為之序以明君
志且以識予感云夫人姓李氏崑之舊族明慧端重福
厚人也今年盖七十八云
單樸齋壽序
以山林視城郭則山林之民樸而城郭之民華以下邑
視都會則下邑之民樸而都會之民華五陵諸豪列鼎
鳴鐘窮耳目心志之欲而青城老人至不識人間鹽酪
味桃源隐者不逢漁子則兩都三國之興廢有不聞焉
此豈其性之異哉亦居與習之使然也國家建都于燕
實古荆卿田光秦武陽諸人馳騁之地矜豪任俠之氣
至于今猶有存焉百年承平民物熾盛王侯貴人邸第
園林輿馬服食之侈麗不可復加而俗之巧窳亦於是
極矣然而潞河之壖去都城不一舍而乃有單氏兄弟
所謂静齋樸齋兩翁者則又質厚愿慤儼然若山谷中
人不謂其生長於紫雲紅日之邊也予往年待泮河下
嘗一再見之時年皆七十餘被服古雅可敬而愛已去
而心恒思之及再至而樸齋尚無恙遣其孫進士廷儀
候諸途行役匆匆每以不一造其廬為恨也今年六月
廷儀來告曰鉞之祖今八十矣新秋七日將舉觴為壽
與鉞游者皆有詩先生嘗辱知不可以無言也聞古稱
得道長生者入水而不濡入火而不熱冐寒觸暑而不
為之侵是何能然哉亦曰不以外而動其中爾樸齋生
盛時家近郊其所居未有青城桃源之僻遠四方萬國
山梯海航之人輻輳其地珍竒譎怪瓌瑋之觀擊鼓吹
竽酣歌叫呼之聲接于耳目者日不知其幾也而皆若
不聞見焉葆眞完淳獨立于風塵之外者八十年古得
道之人不及見如翁者亦豈易得哉而其人之壽亦何
可量也雖然吾聞老人村自通道能致食物後其人之
壽亦漸衰武陵之蹟一顯于人間而後未有聞焉者盖
天地眞淳之氣其聚之難其保之尤難而外誘之移人
其可畏若是也故吾叙翁之壽極其本而言之庶幾乎
翁之子孫常守翁之淳樸世登壽考以享太平之盛而
鄉之人亦永有所矜式云
壽吳尚書七十序
南京刑部尚書立齋吳公歸老松陵之七年為正德丙
子明年丁丑壽七十正月八日寔維公生辰嗣夫人丘
氏年後于公二十四而生亦以是日公二子静之瞻之
並守官京師静之比奉命慮囚江右得便道過家而瞻
之給事内庭歸未可得也乃援狄梁公登太行望河陽
故事繪望雲雙祝圖徵詩於士大夫之能言者將寓歸
為壽以予場屋之舊而嘗獲交于公也屬為序以先之
松陵在姑蘇南當三江五湖之會土沃而衍水深而清
古稱三吳為天地奥區而此又吳之奥也桑麻秔稻魚
蟹之富不足以盡之故宜有魁人碩士出乎其間立齋
公體貌偉然器宇凝重斯固其一人也公自居郎署為
監司在在著聲而閩中之謠至以其剖决之明擬宋之
包拯人皆望其大用而自太僕轉工侍自工侍轉留都
已翻然有江湖之興乞歸未許卒以斷獄不阿忤權臣
而去則公之節槩為何如夫物不能以兩大而天下之
美不容以具全使公當日能稍貶焉以迄于今將何所
不至而以彼易此抑志違心有識者必能辨之然則浪
跡于煙波放情於詩酒耳不聞黜陟心不關理亂招計
然于洞庭狎天隨于虹橋以全晩節以保榮名如公者
寧不亦有光于山水哉給事君以庭闈之久曠交喜懼
于中襟無以致之而有託于梁公之事不知公委運乘
流盖無時不樂而未盡之忠正將以付之子孫區區晨
夕之奉豈所以望于君哉盖思親而欲歸者歐陽詹之
所以為孝寧其有離憂而不使之廢業詹之親之所以
訓忠斯理之並行而不悖者若公之望給事又恐不特
如詹之親之所以望詹也予故因序詩而發之以慰給
事之心而且以明公志
徐太孺人金氏壽序
禮科給事中徐君瑞卿母太孺人金氏今年壽六十冬
十二月七日實其生辰而瑞卿先月滿考書績于銓曹
得推恩有封號瑞卿念其先人畢生之令德弗獲承寵
命而喜太孺人之康寧覬少致其區區而限于官守不
得衣綵承顔朝夕于膝下太孺人睠其二季又不能遠
違邑里就禄養于官居及是日也當歡慶之期而瞻戀
興懷顧有甚于他歲者士大夫聞其然也而思有以佐
其歡於是相率為歌詩聯書之鉅軸中為圖寫梅月清
華之象而屬予序其上方予嘗怪父子之親君臣之義
同出于天性而其施于事也恒若相戾然專庭闈之養
者無社稷之功而宣力王家者多晨昏之感蓋其定分
則然有不容以兩盡者先王盛時四方萬國仕者多不
出其鄉而行役往還已不免有南陔北山之歎而况今
天下一君四海一國千里而從宦則固以為近矣而欲
二者之兼盡得乎夫惟忠與孝不能以兩全而上之人
亦不能以是自安也於是遣使有皇華旋勞有四牡采
薇之於戍役出車之於將帥所以序其情閔其勞而慰
悅其心者亦無弗至焉其在於今則又明詔有司優其
禮遇顯其門閭家貧則聽其分禄無兄弟則許其歸侍
三載考績褒榮及焉生也為之封殁也為之贈其為制
不同而所以體人子之心一也瑞卿舉進士以學行被
選讀中秘書給事省闥直言正論為時所倚毗庭闈之
奉有不得以專意者然方太孺人設帨之辰而褒隆之
典適於是頒焉雖家人父子委曲周旋而以為悅者亦
何以踰此夫如是又奚必躬奉豆觴置之膝下而始謂
之孝哉諸君之見屬意其在此吾嘗聞太孺人慈而善
教瑞卿其已效矣而二季駸駸皆將有雲霄之望太孺
人之壽其數且未艾焉吾恐家園之板輿不足久留而
且見其擁輜軿而朝長樂矣瑞卿勉之其無眷眷于兹
辰也瑞卿名之鸞予丁夘鄉闈所校士二季之龍之鳳
也
會試錄後序
正德十二年春二月天下士會試於禮部上命大學士
臣貴輟機務往司文柄而臣清預焉既三試得士三百
五十人列其姓名併刻其文之優者為錄以獻以傳示
于四方故事臣當序其後臣惟我國家自聖祖高皇帝
創制之法盡削近代繁文之習以追復古帝王淳朴之
治而於文章體製尤注意焉盖嘗面諭儒臣以明道德
通世務為為文之要以深怪險僻雕刻浮藻為為文之
病而特舉孔明出師二表與典謨並稱大哉皇言其為
後世訓遠矣承平百五十年治化日隆文學日盛而渾
厚淳實之氣或漸以分黌序之間五尺之童皆知誦義
理之文而宗聖賢之學場屋之士操筆議論動數千言
皆煜然成章雖經義之文亦充溢四出貫穿百家若不
可窮者其務為新奇游心高虛則有淪而入于他岐者
矣夫朝廷者四方之極也士之進退取决於禮闈又天
下之所視以為趨嚮也而烏敢以弗慎哉崇雅而去浮
剪華而取實此有司今日之事所以仰遵聖祖之貽謀
以為循是而求之庶乎得所謂誠與才合者以備將來
之實用副九重側席之盛心以少禆風化於萬一而未
知其果能否也抑臣聞之有伯樂而後能别鹽車之馬
有和氏而後能辨荆山之璞諸士之文冀北之羣而萬
玉之府也故必待巨目而識之而臣非其人也亦曰盡
此心而已矣諸君子之登名是錄者思國家之求我與
有司之畢力而&KR0679;揚意將以何為也尚相與勉力以圖
維厥終哉
送程尚禮之夾江序
德興程尚禮六試於春官不利丁丑將行告於親廟曰
仍不利且注官不復試矣是夕夢先參議云汝官亦進
士惜其遠耳問之曰泗州知縣也縣且在江中寤而思
之泗州非遠地又不涉於江然莫測所以既試果不利
參部授四川夾江令悟而笑曰斯顧不遠乎泗州者四
川也在江心者夾江也夾江壯縣舊多用甲科人故曰
亦進士也門謝日詣予言之坐客皆歎異昔者嘗觀鍾
輅前定錄謂人之生一飲食動静莫不有定數即其所
徵應雖時日晷刻不差若龐嚴之尹京兆崔龜從之刺
宣州韓晉公之糕糜致疾類有人隂疏默識按籍而授
之者至李揆之紫絲囊賦事則併人之文墨思致皆得
以潛制之而一莫能違嘗以為修短貴賤是誠有定命
必若是瑣瑣則人事可以盡廢而一聽於神非聖人設
教之意其後忝科名登仕籍精神物色要皆有先徵焉
而聞諸士大夫者亦多然後知輅之書未可盡廢顧聖
人罕言命而輅索言之且涉于神怪是以學者疑焉而
要其極未可以盡廢也今程君之事視鍾君所記亦奚
以異哉嗟乎俗之降也久矣知道之士世豈能幾人纖
芥得喪之間充然喜戚然悲怫然而愠怒至于反道叛
德畢力以求盡喪其平生而終無以獲者何限如斯人
使早得輅書而讀之又能信之斯不亦少有瘳乎程君
自得解而從予游今二十年於場屋不可謂不困辛未
壬申之間盜起鄉邦奔走遯逃僅以身免者數矣而志
不少移學不少懈非知義而安命者不及此夾江之兆
發於夢寐若符契然非命之有定亦何以及此夫然則
君之自信將不於此益篤而其踐履將不於此而益堅
乎當官治民之理講於平居者熟矣無躁競以撓其中
無隕穫以餒其氣信而行之堅志以持之如是而位不
崇名不彰則有任其責者矣而吾何尤焉予於君有責
善之義今之行又當有以贈也故因以發之盖非好怪
也將以信夫命之說而以為義之助也
送沈東之序
成化弘治之間松學之人材特盛其尤有名者曰三沈
謂東之惟馨與今南臺御史子公也三人者族不同而
同出於一時又皆同學惟馨以書名東之以詩名子公
以春秋名當時前軰若朱鳳山岐鳳王鶴坡良弼同時
若錢太史與謙皆稱重此三人予辱與惟馨與謙游因
得交于二沈聽其論議觀其述作每自以為不及也其
後與謙最先第予忝繼之子公又繼之而惟馨竟不禄
東之今歲始以太學積分試判高等長憲幕于滇南論
才最高學最深馳名最久而得官獨後諸人且越在炎
方萬里外以是衆望歉然昔唐韓會盧東美崔造張正
則並有才名以王佐自許時人號為四䕫謂其人雖未
仕而道可與古之臯䕫比也然四人者後惟造位宰相
餘皆不甚顯而同時無聞者類多至大官享厚禄故論
者以為天與人其意好不可知以吾觀東之事其殆類
此乎雖然古之達人視富貴利達如浮雲變滅於太虛
而所為汲汲者在吾之有以自立四人者官雖不並顯
而名至今存後人仰之若景星威鳳然彼得志當時雖
烜赫身死而名隨之矣持彼較此孰短孰長吾又安所
取哉東之之將行也别予求贈言予以為律身行已之
要居官臨政之方凡吾所能言士之所以自立者東之
其講之熟矣惟夫君之平生與今日之所得衆論之所
為歉然而不滿者人或未之知也故不可以無言嗟乎
東之行矣東隅雖逝桑榆猶未晩也則吾之望君敢直
謂如四人而已哉東之名淮號雲巢人呼為雲巢子云
自如居士七十詩序
顧於吳中為著姓由漢而下才賢迭興若醴陵之相業
衡陽之德化長康希馮之文學中州之士未或能先之
而入我國朝來未有顯者雖幽貞肥遯如玉山阿英者
亦無幾人焉嘗以為三江五湖明秀如昨南金竹箭豈
遂寂寥造物者之閟于斯意其將有待也孝皇末予抱
疢家居泥金報至而今宫諭殿講九和先生褎然為多
士冠詢其族系則處士桂軒翁之子宜之之弟監察御
史孔昭之叔父考德論世皆以為莫宜焉於是起而抃
曰吾宗自此光矣既入朝與先生處聽其議論察其行
事益信不疑而十餘年來崑之人士稱先生父子兄弟
之賢不容口約而論之桂軒嚴毅方直信于鄉人王彦
方之流也宜之厚倫理通古今幹譽樂志馬少游仲長
統之倫也孔昭十九名薦書二十六而對大廷讀中秘
書有聲臺憲於宜之為子而其子夢圭之得雋益少加
焉先生以桂軒為父宜之為兄而又有孔昭夢圭以承
之于後芳蘭有根醴泉有源鳳有翼而龍有雲也所謂
閟而有待者將不在是而顧氏之光予豈徒言哉宜之
今年壽七十八月廿二實其生辰先生隔歲而謀歸將
以為君壽講帷親重無他便可以乞焉而情不能已也
則以語朝之縉紳請為詩以寄意縉紳咸諾而詩之先
生謂予不可無言而予十年之懷亦欲因是而有所發
也山林與朝市異地而人之意好類不能兼退而隐者
有高閒之適而無以及人出而仕者可以有為矣而不
能無庭闈之睠考槃之寤寐北山之憂傷所以終其身
而不能合也若先生兄弟交濟而相成異行而同志少
相愛而老彌篤子孫競爽則而象之求之天下殆或鮮
焉而豈直鄉邦之榮宗族之光而已哉乃為序以先之
使知君一家之興其所關甚大而今日之壽君非兒女
子相悅之私也嗚呼君尚益懋德以終予言哉君名左
别號自如故詩因而命之觀其號亦可以得其平生矣
送劉尚寳之南京序
予往在翰林已聞儀制郎中劉君之才名校士春闈覽
君之綜理而歎其精密及來部中見事無小大尚書必
咨君上堂白事自國家典禮以至百司庶府儀文之曲
折類例之久近條析枚舉無一謬者禮部視諸司雖號
清簡而儀曹所領事獨多至論其紛撓則有諸司所未
有者而君悉能處之曹局之間清風興行疵議絶響斯
又人所難也今年春正月有詔以君為南京尚寳司卿
司務陳君用仁合同寅為酒餞都門外而以故事請予
序往時郎官自儀制出者類參藩垣佐卿寺雖儀秩稍
崇皆不免有簿書督責之繁焉尚寳卿地近職清與鑾
坡青瑣諸人相上下留都事簡辰入未歸而又有江山
登覽之勝此吾人平日所望而不得至者而君一旦雍
容往踐之樂其可以言哉獨念君才識如此吾人方倚
以為助而忽焉失之青萍結綠不以斷蛟螭剸虎兕而
獨寳之于匣中也是則不能以無憾者然吾聞宰司之
為君擬遷也以為是不當以常格處則知之深矣擬其
官久而始定而卒有是遷則待之厚矣知之深待之厚
則所以望之者必不輕然則彼三山二水誠不足淹君
之軌轍而君亦烏可以弗念哉昔桓司馬謂謝玄四十
當擁麾仗節王椽當作黑頭公已而果然而君之年近
之吾請以為將來祝陶桓公在廣州無事朝運百甓暮
亦如之曰恐優逸過而無以致力中原也故卒為名臣
而君之居似之吾請以為今日贈諸君謂為何如劉君
名滂字伯雨弘治乙丑進士浙之寧波慈溪人也
送總督兩廣都御史楊公序
屬者上用廷臣議以戸部侍郎建安楊公旦為都察院
右都御史緫督兩廣征夷軍務兼理廵撫方是時公督
餉陜西命有司趣公還既至拜疏辭不允且速其行楊
公清慎有文學其才用無所不宜始為吏部郎考覈明
當人已識其遠器在太常忤逆瑾黜外起提學浙江尹
應天府佐南京禮部所在著聲績遂以禮侍典太常改
督京儲以有三邊之命其履歷深其資望隆矣兩廣南
方之重鎮地大物庶蠻獠錯居自昔號為難治唐以下
經制尤詳初為嶺南道其後又分東西而東恒為大府
餘州雖各置帥至有大事必諮東而後行韓愈氏所謂
嶺南帥得人則一邊盡治謂此今制廣東西並建三司
各命御史廵按其地而討伐撫安之柄則緫而不分亦
此意也國家威德被四海氊裘辮髮鯨&KR0810;蜃居之民奉
琛效贄頓顙闕庭者歲以千百計嶺南列在藩服而山
谷之間操戈矛絃弓弩叫號睢突以抗王官而賊良民
者幾無歲無之百餘年來所謂紛不可治草薙而禽獮
之者亦數矣而終莫能靖近者府江復一大創而始以
貼息董帥之臣用是勞也加賚進律入長邦憲而公乃
有是行廟堂之論豈不以公之履歴資望與公之才足
以寄一方之重寬九重南望之憂哉夫易怨以怒誠蠻
夷之性然彼亦人爾惟其怒則若禽獸然方其無事則
猶夫人也傳曰民之所好好之民之所惡惡之此之謂
民之父母又曰得民心有道所欲與之聚之所惡勿施
爾也今夫趨利而避害喜逸而惡勞順而喜逆而怒者
人之情亦豈異於夷夏哉求其所以喜與其所以怒者
而去之而予之彼得其所安而違其所不欲將虎狼可
豢而况於斯人不然奪其所甚欲而加之以所惡其四
鄰將起而仇我而何獨蠻夷也公之行戸部尚書東滹
石公遣其属丁君致祥胡君忠屬予序以為贈予非能
文者視公之素履而質以聖賢之訓知南人之將蒙其
休澤也於是乎言公先朝碩輔太師文敏公之嫡孫弘
治庚戌進士家世衣冠之盛海内所知今之行且有便
道承顔之樂贈為國事兹故在所略云
紫陽書院集序
新安郡守熊侯重作紫陽書院成院之諸生程君師魯
言于其黨曰書院自宋來興替不常遷改非一考其規
制未有如今日之備其形勢未有如今日之勝至於作
新佑啟崇教善俗之心亦未有如侯之盛者昔魯僖興
學邦人頌之列于聖經今誠不能及已有如即侯之故
類而輯之如南康白鹿之例使嗣而來者有述焉以永
於弗墜斯豈非游於是者之責乎乃考諸紫陽遺文朱
子實紀以至金石之所刻公牘之所具凡關于斯院者
手編錄之分為四卷又取宋以來儒先奠享之文與夫
序啟銘詩之類别為附錄以次其後總名之曰紫陽書
院集將刻梓院中而告於翰林修撰唐君守之守之自
書院而登名者也間以示予且傳師魯意屬為之序惟
聖賢之道與天地相為流通其顯晦絶續實關時之否
泰春秋戰國有仲尼子輿而不用秦人并與其書焚之
而過魯一祀漢家四百年之命脉於是乎在紫陽夫子
亦宋之宣父孟軻也諸儒之學至夫子集其大成而學
禁之嚴乃獨甚于嘉泰開禧之際放黜廢錮殆無寧日
盖直至我朝而後始大行焉將所謂聖賢者道固若是
而衰周之與炎漢晩宋之與皇明得失之效不亦昭哉
其甚明邪一山一水文人墨客之所游歴好事者猶或
指而名之歌詠而傳之至累牘連篇而不厭况新安朱
子之舊鄉而紫陽之祠實南方之闕里其廢與興關乎
時運而其為道與天地相為流通者哉熊侯學有本源
故能知所先務程君又能裒集其事以風示于無窮今
而後使俎豆之常新絃歌之相續誠明敬義之學不替
而愈隆夫庸知非此之助而予因守之以得挂名篇首
與諸賢齒亦豈非平生之至幸哉熊侯名桂字世芳洪
都新建人今為山東布政司左參政程君名曾其字曰
師魯力學慕古不徇時名所著述甚富此盖其一云
送沈景和教豐城序
成化庚子壬寅間予與沈君景和先後入學宫於時景
和年最少質最美詳雅端慎而為學甚力其文章隨事
說理不為支辭棘句而讀之犁然當乎人心一時軰流
咸稱之其後十餘年予忝科名登仕籍又十餘年而景
和猶困場屋雖予亦為君疑之然每逢鄉人來問其動
静初不異往時養老撫幼孝慈友弟之風薰於閭里每
下第歸閉門温故未嘗出一言亦不見有隕穫意予又
以君為難能也正德丙子應天鄉錄至得君名甚喜已
而相見亦恬然試春官不利長揖去庚辰再至始幡然
謂予曰吾今苟有官吾為之矣吾親老吾年日益加吾
無擇焉矣榜出名在乙等而豐城學諭高君登上第當
路者聞君名遂舉以代之豐城江右之壯縣地大物庶
而人材亦稱之衣襴挾冊游泮林者常數百人科詔之
歲賢書薦名亦數倍於他邑近者南昌之變密邇兇焰
而嶻然無毛髮之染焉非其人之知義何以及此夫鄧
林之植般倕無選剔之勞冀方之乘王良釋蹇蹶之慮
何者其素所蓄積也以豐城之人材士習如此而又以
吾景和者為之師且繼高君善誨之後其有不言而喻
風行而景從者乎吳楚之江山豫章為勝西山南浦落
霞秋水之景王子安之序讀之使人神往而心馳而君
行盡覽之遡章江登鳳凰之山企來儀於簫韶南望堯
祠想恊和時雍之化庶幾與諸生親見之而龍光神物
之異姑在所略則所以舒發其心胷凝定其志慮使人
安學而親師樂友而信道者豈止操縵博依之間而已
邪予既重君之為人又喜君之宦游得文物詩書之地
而江山之好又足以供登望之樂色笑之資方將歌棟
梁榱桷之篇以繼王褒之頌而違遠離索之懷知不足
復為道也都亭之餞既以屬君退援筆而書之追納之
行李以為贈
心遠翁八十詩序
封戸部主事心遠吳翁今年壽八十其子禮部員外郎
克學官適滿六年眞授于例得歸省疏請於朝翌日報
可命有司給道里費以行與克學游者聞之喜相率為
歌詩以壽翁大宗伯三江毛公少宗伯甌濱王公咸肆
筆為大篇閎麗衍溢極其稱揚而諸君猶未已也復持
以詣予請為之序予往在翰林辱與故甯菴文肅吳公
游文肅先侍郎味菜翁與翁兄弟也故嘗識翁於公坐
員外君取解南畿予又辱在場屋故往來益親山林高
迥不得日承翁之動静而聞於甯菴觀于克學固已得
翁之為人矣而其高年遐福又復表表若是詩以壽之
夫豈徒作而予之言亦烏可以已哉易文言論家之餘
慶必本于積善書言天降災祥必視夫人之凶吉而詩
人祝君父之福壽常必以豈弟先之歴觀往古以迄於
今名宗令族濟美流光未有不由祖先之積累者翁之
先既世載令德而樸菴戸部公清白之操田夫野婦能
言之其積之厚矣一傳而翁兄弟競爽家用以昌再傳
而甯菴遂陟通顯員外復翺翔而繼之兩家子弟接武
而興者又未可量也而翁巍然峙於其中若霞外之孤
峰雪中之蒼栢層巒疊巘瑶林玉樹羅列而環之吳之
世固有以自結于天而翁其得之厚者哉員外君篤學
清修動遵典則而敏于從政承家幹譽足以使翁長樂
而無憂則夫亨衢之漸進後福之鼎來豈下文肅而翁
優游桑梓由耋而期亦奚可以限量哉翁之生于中秋
後一日而員外先兩月行新雨初晴川流浩瀚可一日
而千里也仙舟及門親友畢賀鶴髮在堂錦衣在庭稱
羽觴而上壽人間樂事其尚有以易此者乎於是秉翰
馳情書以助喜又從而為之歌歌曰南山兮蒼蒼西溪
兮洋洋山樵兮溪漁紅塵遠兮白日長有班兮蒼鹿與
臯禽兮相逐忽遠舉兮翀天亦馴階兮攸伏仙郎兮歸
來水芝秀兮山華開迎門兮一笑儼黃綺兮洪崖金桃
兮玉醴薰爐兮茗杯聊逍遥兮百歲孰玄圃兮蓬臺
竹東書舍詩序
竹東書舍圖及詩一卷為沈君天祥而作也天祥先世
本吾松江人以戎籍隸錦衣積功累官至千戸非其志
也而獨好古人書兼綜博覽自諸經子史九流百氏奥
篇奇籍士大夫所未嘗見者其家具有之公退閉門卷
帙不去手客至相與披玩商訂竟日忘疲探策而問之
皆能舉其要有知而好者取之以去亦不甚恡惜使之
為文詞操筆斐然而避遠權利有若水火形區要地無
留迹焉自予識君今八九年同時軰流聲和影從日改
而月化者何限而君猶故也此其人於今之世豈獨難
得於韜鈐介胄之間哉君今年五十七與之游者因其
所自號作此以壽之而其子誠純謁予為之序夫竹勁
節而虚心凌冬而長青幽人處士之倫比也其族類盛
於江南若京城則間有之予往來君家亦未見所謂竹
也而君以此自况則其志可知而其平生所以處喧若
寂定守而不變者夫亦豈偶然也且夫古之壽者類皆
收視反聽不役志于外物以損其天真是以能久存彼
營營斯世者其足以知此哉然則君之壽有在我而不
在天者矣而何俟予言請以是為序
東江家藏集卷二十
