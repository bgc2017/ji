東江家藏集卷一(初集一)
明顧清撰
山中稿
賦三首
夢萱賦
教諭李大經先生一日召清曰吾官晉江時夢吾亡
親明日而吾弟縉紳至感而有作和者數十人諸體
略備聞子學楚騷其為我賦之清曰唯唯
吁嗟先生之苦心兮切獨懷此春暉縻官程於遠道兮
忳壹欝其含凄擥芳華以凝睇兮睠浮雲而徘徊白日
忽以晻微兮蹇獨寐而增懷聽啼烏之啞啞兮泪汪浪
而隕顋展轉反側望以永絶兮息愔愔而漸微精真互
以專結兮怊荒忽而遠馳烝浮浮其不自制兮又孰知
余行之所歸剛風歘其北起兮若先予以往路凌滄溟
歷浮丘兮指舊鄉而徑度固化人之不可誣兮千里超
於跬步覽松楸之靡靡兮門閭脩直而將將忽回互以
自迷兮混存歿其茫茫紛駿奔其合沓兮覿慈顔於中
堂儼牀茵之初劇兮刀圭羅列而扶將氣奄奄而就盡
兮心惓惓而不忘撫蘭枝而垂涕兮言縷縷其孔詳曰
至親惟兄弟兮本一氣之流通惟形骸之有隔兮遂胥
遠於厥終毋畫而心兮鑒於角弓以母視弟兮以殊為
同脩厥垣墻兮光於乃宗痛誨言之不可繼兮方擗踊
而號慕金雞嘐以戒旦兮恍天涯之如故心怦怦若有
忘兮魂搖搖而不寕渺泉臺其十稔兮何茲夢之孔明
增傷永懷鬱其不解兮泪終日而縱横蒼頭走以折趾
兮報南来之行李闖然入戶兮厥維母之愛子登堂執
手兮且驚以喜汝来何時兮我夢如是信誠思之感格
兮非骨肉又何以及此申詩自表兮永於厥思精靈不
可數聚兮冀徽音之匪遺余既承先生之話言兮又竊
誦其歌詩撫瑤編而遐想兮儼前哲之遺規惟孝惟友
兮邦家之基惟國天下兮舉此而施前千齡之既往兮
後百世而如斯南陔白華增我悲兮其將與斯文而並
馳者耶
感春賦(戊申二月朱原誠樓上作)
曰余生之泯泯兮忽盛年之已過闚六籍以探討兮竟
淹留而蹉跎仰前修其日遠兮中宵起而浩歌昔余識
此塗轍兮謂國都在吾目中鳴八鑾於康莊兮挾千里
之長風左王良為執靷兮養叔右而櫜弓日騑騑其長
騖兮又焉知途之窮覽吳會而左旋兮吾乃臨乎江之
滸洶洪流其若山兮魚龍吼以馮怒江妃既受詒兮又
無方舟以濟渡車既摧而馬罷兮僕夫&KR0787;以相顧邅吾
道於中野兮聊彌節以逍遥歲冉冉其將暮兮恐下女
之有遭靈禽躍以先後兮若先予以往路非予心之不
臧兮終偃蹇而回互旋吾轅而太息兮吾乃今始知余
之諐小固不可遠到兮固吾猶缺焉遡回風而低垂兮
悼吾淺之為也予既靡旌而卷旆兮固人之嗤也鵬翼
之毶毶兮夫固未任高飛不量時而輕舉兮遭飛鳶而
制之瞢予既昩此義兮諒宜兹及也往不諫来可追兮
日維其棘也松栢偃蹇兮嚴霜降而愈剛玄豹伏匿兮
固將潤其文章苟中情其洵美兮曰摧折庸何傷縶余
馬於文林兮埋余輪於藝圃結良朋於青史兮拜嚴師
於丹府静以為主兮勇以為徒敬以持之兮千里長驅
將憑虚高舉厲於八極兮豈惟跼蹐乎一隅感至貴而
悲時邁兮逝矣吾將行惟秉心之或非堅兮懼有初而
靡成申誦言以自詔兮尚無辱於同盟
雪賦(庚戌十月十九日大雪在子南館中作)
維天地之至富分四氣以成功首青陽而素秋普萬化
而未窮積秘府之珍藏乃盡出於玄冬於時天意曖昩
陽烏藏精江山慘淡鳥雀悲鳴蓋滕六之揚靈也須臾
雲集六合迷冥風凄凄以戒寒雨霏霏而先零始飄搖
以若無終坌合其如雰拂鴛瓦以零亂闚朱戶而娉婷
颯然而下兀爾而停揖譲容與久而未行忽亂擲其若
怒倏遠去而如驚疑緩而急若縱而横態狀千變莫可
殫名豈有物以使然諒剪刻之無能何體質之純潔通
表裏而精明被四海而有餘落九天而無聲類有得於
大道耻聲聞之過情其著於物也蘢蓯蒙鬆初纖後穠
有均厥施不強其從惟與物而無心故有形而必蒙隂
崖沍以先積陽坡燠而後鍾洎一氣之旁達納萬象於
鴻濛於斯時也若木收耀燭龍潛蹤九野漫而莫辨八
紘混而同風盤古開天而自惑神禹委鍤而休庸彼甘
公之與章亥又何以度乎南北之與西東爾其喬松脩
竹怪石枯枝層巒疊巘斷岸回蹊城郭綿以連亘樓閣
互以參差咸改貌而易形各獻巧而呈竒或虎而伏或
鸞而棲或龍翔夭矯或鶴舞䙰褷瑤琨棄而載塗組練
長而被隄疎者以密直者以欹汚者以潔險者以夷丹
青為之失色糞壤藉而生輝争耀目而動心咸可駭而
可疑乃命吾舟乃脂吾車尋詩人於灞橋弔隠士於西
湖登太白之高峰望天驕之所廬冰峩峩以若山雲惨
慘其愁予飛千里而不留積累冬而未渝顧頃刻之難
任焉中郎之久居彼遠略之是勤豈茲憂之未虞旋吾
轅以南征訪重華於蒼梧雲冥冥以相威風颼颼而與
俱東望暘谷西覽坤隅俯一白之茫茫想淳風於古初
於時蝮蛇遁形封狐屏跡炎烟廓清萬里如一嶺五嶠
以波湧桂千峰而玉立信一氣之孔神蓋無遠而弗及
悲往轍之難尋將返予之故鄉歴九疑而洞庭予乃臨
乎沅湘鳥不飛兮山空水無舟兮江長哀靈均之忠魂
與龍蛇而並藏彼荷衣與蘭佩又何以禦此寒凉遡回
風而長歎見藍關於左方憶韓子之南遷嘗於此乎徬
徨感哲人之多罹涕雙隕其汪浪意迷惑而不分將往
訊於巫陽忽抑志而自思曰吾行其已周及春陽之未
晞吾將覽于皇州銀臺隠而倚空瑤宫矗其雲浮彼竭
力以勞民此無營而極休消百沴於窮冬兆豐年於西
疇千官抃以稱觴九重莞而褰旒於是乘鸞輿登龍樓
承天慶敷鴻猷賑閭閻之饑寒䘏囹圄之纍囚法平施
以治民返質素以自修乃命梁園之彦郢客之儔發陽
春之雅調奮白戰之竒謀餞玄冥於朔郊賓勾芒於孟
陬俄而曜靈東出霈澤滂流九衢盎其如春都人聚而
歌謳懽聲雷動和氣雲游然後知聖人同天下以為樂
而江湖之遠徒自歎於淹留也
東江家藏集卷一
