東江家蔵集卷二十九(中集二十五)
明顧清撰
北游稿
墓表墓碑十一首
明故江西按察司副使致仕過公墓表
正德己巳秋八月二十有六日江西按察副使致仕平
湖過公卒于松明年庚午十一月八日葬松城東蟠龍
塘之原浙江按察司副使定菴曹公已為之銘矣光禄
少卿陸君獻臣以其子夢元來致公治命請表其墓道
初公自江西還未久而清入京師故未嘗識公及清以
内艱歸公不以先逹自居辱首弔焉所以奬借而撫存
之甚至私念公遇我厚而莫知其由乃今重聞公後命
老成凋喪典刑日遠勒而傳之正我輩事矣而况公實
有命乎於是敬諾無讓即光禄状節而表之而復系以
銘表曰公諱璘字大璞別號一齋以僑居松江又號為
半松其先大梁人系出夏有過氏後宋秘書丞一之治
剡有善政陳古靈嘗贈以詩見於氏族志靖康中有為
郡守者避地江南子孫散居無錫海鹽間公海鹽族也
海鹽後析平置平湖縣故為平湖人曾祖煥祖迪皆樂
善好施不顯于時迪始遷松江之横泖考仍字志得為
贅壻于華亭顧知縣孟寅公生於顧氏故遂為松江人
松之有過姓自公始公少失怙恃年十九猶混迹㕓市
間一旦棄去從張舉人時望學又學于袁方伯舜舉二
公皆器許之不數年業以大就天順辛已由平湖貢入
太學成化乙酉領鄉薦丙戌擢進士授工部主事分司
吕梁洪再任管濟寧牐兩考改刑部主事陞員外郎郎
中累階承德郎奉直大夫復累贈其考為奉直大夫刑
部員外郎妣為宜人壬寅奉詔賑饑山東還陞江西按
察司副使丁未致仕歸松江公闓朗剛直志存當世而
才足以濟之在吕梁濟寧雖小試而統紀嚴明豪強順
軌已赫然望于一時其斷獄尤號明允許州民趙道龍
為憸人誣以妖言利其死以覬賞所連及數十家公銜
命往鞠即日理出之雖權勢恐喝不為動豐城李民泰
陷平民兄弟三人為劫盜繫獄十餘年公至得其情杖
殺民泰而盡釋繫者江西人稱以為神明而山東行荒
政民被實德所全活數萬人蓋尤其偉然者然以剛不
能為形勢俯仰遇事可否言鑿鑿無少避以是數迕于
人豐城事有不悦公者又適在吏部捃拾無所得卒以
老疾去公人皆為公惜而公恬然一不介于中也故身
退而人益高之晩年兩目俱病然神志益精明廣筵長
坐酬對井井其議論出入經史竟日忘倦雖少壮有弗
及者卒之日竟無疾蓋其養於中者厚矣公生宣德辛
亥六月二十九日比卒享年七十九配俞氏封安人進
封宜人子一即夢元例授金山衛中所副千戶女一適
工部主事宋瑛子註孫男二曰升曰復女一嫁湖廣布
政使李清子泰然蟠龍之墓公所卜也俞宜人先三年
葬至是始合銘曰
過胤自有夏遥遥延延若斷而聯仙居之詩剡溪是賢
其後南遷而公興海壖入秉刑書出參使旃若晨星麗
躔垂五十年而來者闊焉尚復其先公用弗宣其在公
之傳
永嘉張氏世墓表
艮菴張先生既葬其考遺菴君妣朱氏於祖怡閒翁祖
妣吳孺人墓次又兆于其西以葬其配二孺人莊孺人
左金孺人右而自為夀藏于其中既成乃追叙先德及
所以營作之意屬予書將刻石以示其來裔張氏其先
永嘉人先生曾祖諱斌元末避亂攜其室陳氏渡浙江
居華亭之南橋鎮至怡閒始遷縣南清河橋側而斌及
陳氏葬南橋及吳孺人卒遺菴以南橋墓迫隘請于怡
閒買地秀野橋之北原作新兆窆焉怡閒後十年乃合
此東墓所由作也遺菴老先生已登朝墳塋宜備品式
將預圖爽塏地遺菴聞而止之曰吾葬吾親而遠吾祖
至今以為憾汝葬吾而遠吾父母是重吾憾也將卒又
亟以為言先生弗敢違及葬莊孺人追感遺命附垣為
域不復敢他議金孺人卒先生已致仕乃拓地益北備
今制焉此西墓所為作也先生先世多顯人遭亂播遷
無可考斌僑寓客土掃地植業家以復興其才有足稱
矣怡閒隱德弗耀積累日深而遺菴行誼尤篤事怡閒
先事承志備盡愉悦吳孺人疾旦夕籲天祈代蓋蔬食
者三年而吳疾卒瘳女兄壻陳敬贅于家落魄不檢或
勸使出之公蹙然曰審爾吾姊將誰依卒與之共爨終
其身且畢其喪葬而撫其孤英英卒又撫其孤濟至成
立而後已鄉人有告匱者隨疎戚緩急振貸之無所失
歲旱得水艱作二井於通衢以便汲者至今為利其及
物又如此吳孺人性明敏嫺於婦職如孝經女誡諸書
皆能通其義朱孺人勤儉孝敬佐遺菴起其家莊氏金
氏皆宦族女莊事先生起布衣先生稱其閒雅沈靜不
以貧富易操劇易異心其賢可見金繼莊後亦以賢淑
聞張氏之日以昌大亦其内有為之助也怡閒諱昕字
仲明夀最高卒時年八十九吳孺人亦七十三遺菴諱
瑄字文瑄卒成化乙巳十一月初九日年六十九其生
永樂丁酉五月二十日朱孺人後三年庚子七月二十
八日生年七十八以弘治丁巳三月三日卒莊孺人生
正統丁卯七月初三日卒弘治辛亥四月十一日年四
十六金孺人生成化丁亥十月十九日卒弘治癸亥正
月十四日年三十七先生既貴贈遺菴為文林郎江西
道監察御史封朱氏為太孺人贈莊氏封金氏皆孺人
先生名縉字廷肅別號艮菴同産弟一曰紳早世女兄
弟三人長適邑人曹伯容次適俞拱又次適府學生蔡
稷莊氏有子三人長應元早卒次應魁例授某衛所千
戸次應隆鄉貢進士卒其媵謝氏子一人應乾府學生
女一適鄉貢進士蘇恩今以甲科知秀水縣而金氏無
出焉先生自登進士為行人為御史皆卓卓有聲及副
憲山東治兵密雲衆方倚以大用而先生遽以疾歸年
始六十而超然遠覽為終焉之計且又惓惓以述祖德
明先志以昭示後人為急此其心視夫漏盡鐘鳴行不
知止而徬徨於形勢險阨之塗者相去何如哉乃為之
比屬其事書之石使凡後來者觀焉而非直以為其子
孫告也
故靜菴處士劉翁配鳳孺人合葬墓表
自有宋南渡後中州冠冕之族多聚于吳中其在吾松
吳會則魏國王公旦之孫太常少卿逖趙屯則正獻杜
公衍之後提幹九成貞溪則忠肅劉公摰之後希孟先
生世賢蓋尤其著者世賢最後至當元之中世與太常
六世孫一初同時並有高名載于郡牒而杜氏無聞人
入國朝來則王氏亦漸衰歇夷于齊民而希孟之後若
石林先生仲禮雲溪先生克誠克誠子琴樂先生鴻怡
清先生參皆好古尚文兼善琴理並受徵聘顯聞于時
蓋自忠肅而下歴朝奉跂漕幕著學士甲金部端友提
舉震孫中書舍人森靜軒處士某至希孟為八世至鴻
參又四世矣而門閥不衰若此豈偶然者翁希孟五世
世孫而怡清之仲子也諱淵字以靜故別號靜菴性嚴
毅直方不喜與俗人接左琴右書日以自娛環堵之室
或經月不踰戸限布衣蔬食泊如也伯兄溥以琴受知
山隂王聞翁之名走書幣來聘辭弗往王高其風操親
繪師襄圖大書靜菴琴幄字遺之其無慕于時而為時
所重如此配孺人鳳氏邑大姓悦耕處士傑之女出於
豐腴能力勤處約以成翁隱志有桓少君之遺風焉至
于厚族婣和隣里教子孫無弗可為法者故家遺俗固
自異於人也翁生宣德戊申十月二十有八日卒弘治
己未六月十五日孺人生宣德癸丑四月初六日卒正
德庚午十一月二十日子一曰鳳章早有賢名永康侯
徐公奏置其西塾以親老引疾援冠帶歸女三長適秦
拳次陳訪次姚璧訪監察御史璚之子璧訓導冕之從
子孫男三勣太學生勉勖皆習舉子業女二長適鄉貢
進士周鵷次在室曾孫男一復陽女二初希孟自湖至
松寓貞溪卒返葬湖之合溪山至石林始定家松之南
橋鎮葬半江西至怡清贅城南顧氏徙彭莊殁因葬焉
故翁之葬亦彭莊而與怡清異域以兄溥袝而自別焉
禮也予少讀宋史已知慕忠肅公之為人及壮與鳳章
游因獲拜公遺像及靜翁于其家又嘗覽觀其譜牒而
知其世德相承之盛如此鳳章之合孺人於翁之墓也
伐石表諸壝道而屬予為文嗚呼莫為之先雖美而弗
彰莫為之後雖盛而弗傳若忠肅公之於劉氏其有以
先之矣希孟至翁雖才弗及試而世修厥德無忝於先
人翁之子孫繼繼承承方日益昌大則所以為之後者
豈獨傳而已哉而予以其平生嚮往之心獲表翁墓以
挂名其家乘昭吾松之多賢又何辭也乃摭其顛末而
文之使書而刻之石
闕氏三世墓表
闕君廷實持其祖父兄三世行事状詣予再拜而言曰
惟鼏兄弟幸得以末學從縉紳先生後吾祖與吾父兄
之葬咸辱賜之銘既刻而蔵之幽矣惟是墓地越在江
介去先廬稍遠恐灑掃之不時以為他日憂庸伐石表
諸壝道敢徼福於先人乞一言文之非敢覬弗朽鄉隣
望之庶樵牧之有忌也言己復再拜情懇欵如弗勝予
舊聞高生進之誦君賢又嘗識君仲兄廷用君之斯舉
有徐氏思亭之意義所不容辭也為之表曰闕氏世為
上海人家漢成里之分莊至君之祖疇隱翁諱章字彦
莊者以考文華妣湯孺人之命贅沈氏始居南澥浦是
墓之地在吳淞江北之某原實疇隱翁所自擇殁因葬
焉君之父存耕處士諱璿字孟儀者葬其左君之兄諱
鼎字廷器者葬其右季弟鼒鼒婦吳氏次焉疇隱翁天
性夷坦不好與物競不隨俗低昂勤生力農克振先業
存耕之幹蠱如其先人而尤急於濟人鄰之子有鬻母
棺以償債者為贖而還之或售其田廬必曲為經理使
無失業此其尤表著者自疇隱以來世掌鄉政強威弱
撫税役必均鄉之人咸德之其教子孫各因其才為儒
為農咸使有定業嘗曰吾見棟梁而為瓦礫冠冕而降
輿臺學與耕之廢也故其子孫皆克有成立廷器雖降
年不永不竟其設施而恭謹自將足稱善士疇隱兩娶
皆沈氏一子即存耕娶潘氏再娶杜氏宋祁國正獻公
之後珩之女皆崑山人五子其長即廷器次鼐字廷用
工部營繕所大使次即鼏新除江西撫州府儒學訓導
次鼒先卒次輔繼從叔倫之後女四適潘濟陳孟傑丘
宗器張諫孫男六思明思補思聰思齊思訓思問女四
人廷器娶同里平氏早卒無子以鼒之子思聰為嗣女
一人疇隱生永樂丁亥二月二十九日卒成化壬寅八
月十二日享年七十有六存耕生宣德丙午二月十二
日卒弘治甲寅十月初八日享年六十有九廷器生正
統戊辰七月二十三日卒弘治乙卯八月二十日享年
四十有九嗚呼俗之降也久矣巧從事者以詩書為迂
闊務功利者以稼穡為徒勞本業廢而詐偽蕃淳風喪
而民力匱職此病也有如闕氏三世百年綿衍不墜而
考其家上之所訓告下之所稟承不出乎耕學二字廷
實又能載其世德列之墓道以昭示其後人充是意也
則吳淞之阡雖百世存可也而何曠遠之虞哉疇隱之
墓銘于故大理評事彭先生汝言誌存耕者為今南安
府推官張君時震誌廷器者為今都察院司務曹君孚
若予所按状則廷實所自述而參以三誌云
慎菴錢君配徐孺人合葬墓表
吳中自宋來多名醫至國朝尤盛凡今京師以醫名者
大半皆吳人也而盛氏之大方李氏之產難陳氏錢氏
之嬰孺科最著錢氏之老予所識者前太醫院使汝礪
疏暢高朗處朝市若山林而視疾處方率多奇效既老
舉猶子仁仲自代而去仁仲繼有名京師人兩稱之慎
菴處士院使君之母弟而仁仲之父也諱某字某某性
坦易質直略與院使同而雅志丘園不樂仕進方父祖
盛時朝之公卿與郡邑大夫造請無虛日聞君賢皆欲
識之君即再拜謝未嘗一往其於醫視疾緩急不以寒
暑風雨為解不以地遠近人富貧為後先活人甚多而
口不言利凡修製藥餌必親曰是繫人死生吾何敢忽
居家孝義嘗析居器物率取故弊以其美讓諸叔人皆
賢之配徐氏參議傑之孫莊重寡默自為處子以孝稱
事舅姑處妯娌奉賓祭必以其道平居未嘗出門戸出
則歸寧而已仁仲少業舉束脩不繼恒脱簪珥資之慎
菴之疎財尚義閨門之助居多焉正德乙亥處士夀七
十八孺人夀八十仁仲謀歸養不果方乞詩縉紳為夀而
處士以九月三十日卒後五日孺人亦卒訃音狎至人
人尤為傷悼云子男二長恩先卒次惠即仁仲新授太
醫院御醫女三長適陳鎡都御史汝玉之子次適郭愷
次適蒋勲孫男八坤塾圻坡坦基增女四長適施孝次
適沈儼餘尚幼曾孫男一予既識院使君又辱交仁仲
推類沿流固有以得處士之為人矣雖其韜光沈馨不
自表著而凡仁仲之施于國者亦孰非遺訓之所存至
於嗣續之蕃昌寵禄之方始則天之報君所謂不於其
身於其子孫者又安可誣也君之葬也翰林侍讀朱先生
懋中為之銘太醫院判盧君宗尹復為仁仲請表其墓
道予故掇其大略書之使後之人知錢氏之醫其名於
時者如彼而隱而弗見者又復有斯人也
故諭德東溪沈先生墓表
先生諱燾字良德姓沈氏別號東溪蘇之長洲人也先
世以醫事宋家汴京有諱某者當建炎初扈駕南渡始
家于長洲思陵親御翰墨書良惠二字賜之時稱為良
惠沈氏六世祖元醫學提領諱瑛生彦才為平江路醫
學錄彦才生德輝江浙行省醫學提舉德輝生日章日
章生以潛國朝太醫院御醫是為君祖以潛生宙字孟
循封奉直大夫歸德州知州是為君父妣楊氏封宜人
先生其仲子也少穎異與兄方伯公杰自相師友並有
聲庠序間成化丙午以易經薦南畿弘治癸丑擢進士
被選入翰林為庶吉士試文優等閣老義興徐公洛陽
劉公長沙李公咸器之除國史編修教内書館嚴而善
誨諸生皆敬愛之癸亥校正本草以先生家學命為總
裁始就局聞憸人欲假以倖進即上疏力辭人稱其有
執乙丑修孝廟實錄充纂修官己未封安南王命為正
使據經執禮凡餽遺悉不受交人尤憚服焉使還滿三
考陞侍講充經筵講官己巳實錄成賜白金文綺陞右
春坊右諭德丁内艱起復忽遘疾乞歸疏再上乃得請
仍諭以即來乙亥四月九日竟不起年六十四其生景
泰壬申十二月晦日也配蒋氏贈孺人繼配夏氏封孺
人皆有賢行子男三人長垣夏出次杜次里側室鄭氏
出女二人長適文都御史森子斗次適湯序班旒子太
學生偉皆夏出也先生偉儀觀寡言語舉動凝然見者
為竦其接人恭甚遇僕隸下人未嘗疾言遽色博學無
不通雖星歷蓍數推測占驗之法皆得其肯綮始居官
以親老不欲就養即分俸以供之居喪毁瘠四時薦獻
必以禮事方伯公盡敬至老彌篤己未春闈次當為同
考以弟譙名未成懇辭不赴其友愛如此疾革方伯公
問後事曰兄在燾何言遂夷然而逝詩文典雅書蹟楷
慎皆類其為人所著述有東溪稿若干卷予始同先生
舉禮部又同官翰林二十有餘年先生老成持重遇事
不苟同年皆取則焉謂當大用而卒止于此故人尤悼
惜之丙子秋七月十有九日垣以方伯命葬先生於邑
某山以文都御史状來請為表誼不得而辭也故為書
之使刻之隧石後之欲考先生之德者觀於此亦可以
得其概云
艾坡王先生墓表
宋醫師王君繼先之十八世有曰艾坡先生者諱經字
伯常生大明正統癸亥十二月十八日以其家學行于
時名聞于京師及四方者五十年正德丙子七月二十
六日卒年七十四醫師之後世家姑蘇之長洲先生曾
祖諱某號蘭畹者被召入太醫院始遷金陵傳子彦英
有二子長文勝仍隸太醫再遷于京師娶范氏文正公
希文之後惠民局大使子深之女生英廟端靖安和惠
妃始授錦衣衛百戸而無子先生實其弟拱辰之子母
曰顧孺人繼母曰陳孺人年十三以祖命來為之後後
錦衣生子純復歸拱辰自金陵迎養于京邸而身任錦
衣家事葬祭錦衣事范氏一如所生養純至于成立嗣
錦衣職猶同居共㸑純死復撫其孤如己子京師人甚
稱之性剛介不為利趨勢屈雖以戚畹賜章服恒布素
自如平生非視疾足未嘗入官府逹官要人迎請無虛
日自脉病處方外一語不他及徽王素重之非其藥不
服及之國邀與之俱先生避不往其所執有如此者與
人交有終始不以生死貳其心聞人父母病及孤子女
貧不能立者濟之惟恐後廣平侯袁輅殁先生夢侯來
請療其太夫人晨往視之而太夫人果病楊貫之有遺
孤子二歲病傷寒先生治之夢貫之來報服藥状且密
有所屬已而問之皆驗蓋其誠意積中不特人知之雖
鬼神亦知而信之也郭武定存忠未遇時先生與通有
無及貴一無所希覬應天衛指揮王敬之言事坐黜以
母妻託先生先生撫視周悉敬之忘其謫焉素善楊一
之一之殁為子軾娶其女娶常氏女以配其子英中官
逆瑾發其先冢暴露者五棺英方貧甚議火之先生執
不可為割地以葬他如梅都尉子俊之母喪強御史珍
之子病或出貲以助其歛或起之死而不取一錢其重
倫理而篤於故舊皆此類也遠方士客京師者問藥無
弗與亦不質其姓氏及後宦逹往往來致謝而先生初
不記也予始入京鄉人衛景玉數稱先生名自是託交
餘二十年如一日先生議論勁正取予不苟近之使人
有立所為感者不止藥餌調燮之間而今不可作矣於
乎惜哉先生配趙氏繼鄭氏皆有賢行趙氏有子三人
長軒次輅次軾並世其家學女二長適沈理留守中衛
指揮僉事次適楊玉金吾右指揮同知孫男五世茂世
新世遠世蕃世德女五人以卒之年某月某日葬都城
西甕山之陽范氏先塋之左錦衣公之次初錦衣卒子
深憂其子弱使近已而葬既而范日衰落竟以絶嗣先
生既葬其親乃並加封樹垣其外而合于一歲時祀享
必徧焉常欲作堂其前奉文正公遺像而以子深配功
雖未就而未始一日忘也先生之心亦何異古人哉嗟
乎方醫師盛時其活人亦多矣徒以遇知相秦而受思
陵之寵太厚故終以蒙吝豈知數百年後乃有直已守
道如先生者為之孫斯不亦有光于先烈哉先生病亟
時其子輅進藥曰此丹溪方也先生瞋目曰丹溪今不
死乎卒不飲而獨命以墓文見屬至於再三至不能言
而猶舉予姓於乎豈先生之明達而猶未抵於忘言邪
故列其系行為之表以答先生之志且使觀于墓者知
兩家之施報如此亦磨世厚俗之一助云爾
古愚徐處士配汪孺人合葬墓表
開化徐良節葬其父古愚翁妣汪孺人於桃溪之原幾
三十年矣丁丑試春官不第將注選乃撰次其行事介
吾友謝錦衣汝容請為表其墓徐氏上世家衢州衢州
故會稽太末也支縣龍丘有偃王遺廟見昌黎韓公所
撰碑故衢多徐氏多自以為偃王後然鄉人稱真偃王
後者必曰君之宗云由宋以來族日蕃衍凡再徙始居
開化之南墩故又謂之南墩徐氏曾祖伯昌洪武初被
薦不起祖昱隱居教授著家範十二條嘗同吾侍郎叔
縉宋主事廷玉作浮橋於邑東以濟病涉鄉人德之父
鈍字用銛別號尚志讀書通醫學為邑訓科嘗奉檄起
民丁從總兵張公討栝蒼亂寇平之傳戍卒數千之廣
西比至無一人逃及病死者上官稱之翁其次子也諱
綸字弘之廣額高凖長身而闊步言論灑然見者為竦
喜讀書不泥章句作字不求工然筆力甚勁格言要論
切於身心者輒記憶終身不忘善幹蠱有先識尚志君
鼎新居室君以身先衆工不憚勞費室成壮麗名一邑
多買荒山蒔穉杉數十萬當其時有及抱者家至今利
之諸弟謀徙家鍾龍二山謂决水墾田可以致羨翁往
視曰不可地高仰水不能留旱則盡為赤土且荒谷中
終歲無絃誦聲子孫雜山氓居久則與俱化矣不聽後
其土果不食他亦如所料事諸父及諸母皆若所生庶
弟緗年少別居為極力將護翁卒乃淪落每哭曰二兄
在我寧至此也教諸子甚嚴自棋博笙管之類不使經
耳目為擇師必一時名士若徐先生天緒許僉事景暉
方通判和仲皆厚禮延致之事之甚謹他州郡來學者
必加延款有勤學飭行者輒舉以勵諸兒曰此亦人子
也家嘗産駿馬所善徐理八欲之有易以良田數畆者
翁笑曰吾寧利此而負我故人也卒不與收租粟恒視
田高下尤戒多取嘗大書屋壁後饒寇至見而義之完
其居而去平生志與言稱言與事符是非可否必以理
他無所顧忌始而人嗤之既死而論乃定皆稱之曰古
愚云汪孺人諱閨字守閨刑部郎中敬夫之從孫處士
永澤翁之女歸徐氏三十年舅姑稱其孝妯娌稱其和
諸婦子女被其愛惟諸兒有過或與不若已者處輒怒
形于色不少貸也吾教諭景端與古愚善許為教珪瑲
二子會官于外弗果翁殁而先生歸孺人亟遣學焉遂
皆以有成故居燬于火督諸子一新之數年間盡畢其
㛰聘曰吾懼而父之不瞑目也縉紳有為諸子至者必
盛具延之或辭以為費則曰當其父時兒能致此客若
是以為薄矣且古人有截髮待賓者果然吾亦不此惜
也其賢懿有識如此古愚生永樂甲辰十二月二十七
日卒成化辛丑六月三十日年五十八孺人生宣德丙
午五月十四日卒弘治己酉七月二十六日年六十四
子四人長瓚義官次曰珩早卒次珪以鄉貢教唐縣擢
令羅源知欽州卒次瑲即良節新除宿州知州孫男十
一人洪太學生浩洲浙泗縣學生浯洙潝涇渭汭皆幼
女四長適蒋績次虞瑞次方紈皆士族子其季未字曾
孫男五人女一人惟翁骯髒質直學不為文辭名不登
仕籍而行已治家及施于人者皆脗合古人程度身歿
之訓猶足以化強暴而保厥家古所謂孝弟力田惇樸
有行義者其人歟孺人於翁之生克左右以成其隱志
歿又能終教以起其家古所謂挽鹿車和熊丸者其人
歟欽州仕雖不逹而所至可紀良節清修篤志事業方
新洪浩諸孫繼而起者又未可量也蘇文忠謂古之君
子為善于已而責報於天如持左右劵交手相付若翁
孺人其不庶矣乎是宜書以昭示其後人與其鄉之人
且以為勸是為表
敕賜顯聖靈祐宫碑(代作)
御馬監太監文安谷公大用早以忠謹事今上于東朝
至于今二十有餘年内寄腹心外參軍旅勞績懋著而
公寅畏小心日慎一日猶自以人臣之常分未足以罄
其忠報之誠也乃用出其禄賜之餘買地都城之南香
山之原八里之莊創建道宫一區以仰為國家蕃禧之
祝下為農蠶暘雨祈報禬禳之地蓋天保詩人假神休
以答君之遺意而猶不敢以自專也度材庀工具疏以
請上覽而嘉之詔賜額曰顯聖靈祐宫命真人楊正璠
主其祀事傅宫有地十頃皆蠲其租税復其徭役仍降
璽書護持俾世守之公既得請退而感激思有以闡揚
之以侈上之賜而以事之殷顧有所未及也今年春乃
克具其事之始末請書於石植之宫庭以顯示於來世
惟我明奄有方夏明德之馨徹于穹淵天地神祇祗若
歆悦錫祉流祥於千萬年永永無極而郊社壇壝禮秩
之餘名區靈祠出於臣民之所崇戴而非有戾於教者
上亦因而聽之益廣誠敬以迎天休而况於帷幄心膂
之臣以其忠孝愛敬之誠崇水木本源之報則其當天
心而膺景貺夫豈不宜而其宏規傑構顯號隆名播之
聲詩被之金石亦寧不為玄教之休光太平之美觀哉
是役也經始於正德庚午春正月落成於是歲某月凡
為屋三百四十有八間外為三門左右重樓以棲鐘鼓
其内複殿迴廊星壇月榭下至焚修之廬器物之藏庖
滌之室皆嚴邃潔清各稱其制正殿所祀則北方玄武
之神道家所謂元始分形為淨樂國王之子得道上升
主鎮北極者是能袪逐妖邪保民護世其後南極東華
九宫太乙皆天之貴神握符秉衡臨照下土而文昌以
下諸神亦皆有功於民物者初宫之未建公先作墳祠
為全歸之所賜額曰褒賢宫既迄功又為佛宫於其側
賜寺額曰永恩左佛右仙樓觀相望鐘鼓相聞金碧蒼
翠炫晃數里創而見者真以為化人之宫焉惟公際時
承恩崇極貴寵而厚於為國薄於奉身故得以其餘力
成此勝事於乎盛矣敢附新宫之義詩以揚之其詩曰
常融之天玉虛庭神君臨之赫以明介而玄衣旗七星
跣立披髮剛風生下憫濁世淪穢腥手握神劒驅雷霆
洞隂一戰四海澄邇來倏忽三千齡新宫崇崇麗天京
誰其作者金閨英主恩如天臣莫勝何以報之神是憑
玉垣紫宇從百靈想像紫霄朝上清琅風中宵韻流鈴
鸞歌鳳嘯疑有聲飄然而往空青冥神功巍巍不可名
神威赫赫天與行德善有福淫有刑元洞玉歷炳丹青
惟天常清地常寧民夀考兮年穀登政與化兮躋隆平
臣與主兮交顯榮神之祀兮百世承
都察院右副都御史張公神道碑
張在宋為汴人南渡時始遷于杭再徙華亭華亭之張
故為著姓公之族以儒素班焉然至公始大家鶴城書
院西時呼為鶴城張云高祖元亨曾祖天祐祖仲清並
有令名晦迹田里考遜字時敏讀書善吟與陸夢菴潤
玉王雪航公佩等為詩社十友著在郡牒妣佘氏有賢
行實生公諱誥字汝欽幼而簡重不與羣兒伍少長銳
志于學為文章操筆輒成見者歎異以府學生領天順
已夘鄉薦登成化丙戌進士改翰林庶吉士受業劉文
安公定之為公所器許戊子拜監察御史巡視長蘆鹽
場平時豪猾倚權勢作姦罔利者悉裁以法諸場為清
甲午按湖廣吏有望風自引退者監鄉試選舉得人所
錄文至今以為式諸生坐歲考弗稱有停廩踰年者公
謂不稱當黜不當停其廩移文所司以為非朝廷制所
司懼即為改正其移文諸司亦版行之丁酉陞廣東按
察副使巡督海道鄉人有附番商越境牟利者公嚴為
之禁其弊遂絶丁内外艱服闋改四川陞按察使弘治
初蜀土連饑公請于朝停荆襄岳武等衛運得米二十
餘萬石又發廣濟庫銀易米數十萬石隨所在貯之委
廉能吏計口支給又倣韓魏公及朱子法十步一竈為
糜粥以食老穉之不能自食者所全活不勝計蜀人德
之陞貴州左布政使閱帑藏得羨銀數萬兩有以利動
公者公正色曰此民之脂膏可以自私邪命吏著之籍
為賑濟備言者愧服陞都察院右副都御史巡撫雲南
雲南去闕庭遠積有疑獄至十餘年不决公原其情為
剖析言于上悉見宥免竹子諸山箐夷羅構亂劫掠為
居民害或請以兵五路進勦者公止之曰彼為盜豈本
心迫饑寒耳村寨固有良民今加兵且玉石俱碎非撫
綏意乃自為文選吏為夷民信服者分持往諭之降者
相屬前後以千數餘黨各散去竟不煩兵而罷木邦孟
密相讐殺諭之弗聽聽輒復反公曰此非可以口舌勝
也檄諸道各練兵積粟米如山為必討計二虜始懼而
自戢朝廷嘉公功有綵幣銀牌之賜蓋公之臨事伸縮
卷舒文武並用有如此者以年及思休累上乞骸之疏
戊午冬得請來歸監軍總兵而下盛供帳餞于數十里
外且出白金為贐公皆不受咸歎息而返閒居十三年
治丘壠葺廬舍教子姪讀書為身後計親戚之貧者衣
食之故舊之失所者拯濟之鄉鄰有疾病死喪而不給
者周䘏之蓋其不盡施而及於桑梓者又如此公生宣
德癸丑正月二十有三日卒以正德辛未九月十三日
享年七十有九配謝氏祈州判官嗣宗之女先公三年
卒側室周氏朱氏韓氏子男四文英文魁文明俱夭其
季曰文貴女四人義官林璋縣丞沈高鄉貢進士李元
祥太學生陸瀛其壻也文貴以公卒之明年某月某日
葬公於佘山新塋刑部郎中周君鳴玉既誌諸幽矣公
官九列於令得立碑文貴泣拜以文請惟公以儒家子
奮身取高第績學詞林出掌邦憲累官至第二品積階
至正奉大夫勲至正治卿贈封其父祖至通議大夫右
副都御史祖母母妻皆淑人蔭其子文貴以髫年入太
學風采在朝廷威惠在藩服名德在鄉里而又享有高
夀正寝考終可謂裕後光前終始無憾者矣系之銘曰
侃侃張公望于鶴城甲科文苑名配列星為中執法臺
閣風生出殿方夏遠戢邇寧帝曰汝來公倦于行南粤
東齊梁益荆湖有雷有風公馬載驅龍潭鳳山松陵具
區雲消浪平公歸在吳公有長才宜正有服公之忠誠
垂老彌篤安車弗至白雲遽來嗣子擗踊邦國興哀藏
于北山其永終吉松楸鬱然公手所植刻詩墓道過者
必式
左軍都督府都督僉事張公神道碑
正德戊寅春二月三十日征西前將軍左都督府都督
僉事張公卒于京師之私第事聞命有司治葬賜祭如
故事嗣子輗將以明年某月某日葬公於都城西北窑
子頭祖塋之原植碑墓道具事状乞予為之文按公諱
安字定之世為和州祥鸞鄉人高祖興少籍戎伍深沈
有勇力聞太祖起淮西神武不殺遂挺劎歸焉以功授
天策衛百戸改大同左衛卒曾祖政祖源世傳武略源
從忠國公略地觀音山及金山等處斬馘陞正千戶父
瑛從定遠伯追敵磨兒山黑石崖戰有竒功陞指揮同
知公生而凝重有至性年二十餘嘗刲股以愈母疾人
稱其孝既嗣職慷慨思奮以功業自許成化中都督孫
公西征尚書王公越擣威寧海子公皆從行皆身先士
卒斬獲功為多歴陞指揮使山西行都司都指揮僉事
守大同右衛殺滅無筭獲戰馬夷器陞都指揮同知又
以二千人禦勁敵數千連戰經二日多所斬獲陞都指
揮使弘治初充大同路游擊將軍八年充副總兵協守
寧夏率衆出賀蘭山擣賊巢穴斬首百餘獲駝馬甚衆
遂有都督僉事之擢佩靖虜副將軍印充總兵官鎮守
延綏尋改佩鎮西將軍印在鎮累立戰功又敓獲邊圉
小王子勅書駝馬胡樂之屬璽書嘉奬有文綺白金蟒
龍之賜蟒衣在當時甚重非大臣不易得公自是凡三
受賜焉正德戊辰寧夏警報至上思公舊效命佩征西
將軍印充總兵官往鎮其地明年移大同又明年以疾
乞休命歸制印以所居官就第蓋優游林下者凡十年
而終公為人戟髯魁幹望之偉然臨陳好衣皂甲乘黑
騮握鐵簡見者謂張翼德尉遲敬德復生更歴三鎮皆
有勲績尚書鈞陽馬公論一時邊將必以公為稱首時
皆謂非過云公生於正統甲子某月某日比卒享年七
十五曾祖祖考俱以公貴贈驃騎將軍左軍都督府都
督僉事曾祖妣余氏祖妣趙氏俱贈夫人妣光氏封太
夫人配盛氏繼李氏潘氏俱封夫人子男二長即輗盛
夫人出例襲指揮使以先有功陞都指揮僉事進同知
今以副總兵協守大同次軏潘氏出大同前衛正千戸
女四長適都指揮劉漢次適參將李淳次適都指揮李
澤次適指揮畢鉞嗣子漢孫男一曰本女一許嫁
指揮林某嗣子某予既序公事復為詩以系之詩曰
真人龍飛豪傑雲從其從伊何江淮西東祥鸞之張與
鸞並翀翼龍以飛咸策有功侃侃元孫既孝且忠載其
世勲益振以隆乃握銀菟乃長元戎西歴綏靈北殿雲
中朝家倚之長城隱空既老而休蕭然京邸杖屨綸巾
觴豆壺矢有功有名亦有夀祉還歸帝鄉白雲萬里都
城之西窑子之原烈祖所藏松楸鬱然維帝念功䘏典
有駢窀穸既崇儀章副焉有穹者碑于墓之道我作銘
詩維後之詔水濬而長木植而蕃厲爾弓冶飭爾豆籩
瑶圖萬年兹石弗刊
東江家蔵集卷二十九
