盤洲文集卷第十七
内制七
太一宫介福殿開啓
太上皇帝本命道埸青詞
維年月朔日嗣天子臣(御名)恭遇
光堯壽聖太上皇帝本命之辰謹遣某官命道士二
十一人於太一宫介福殿開啓靈寶道埸一晝夜滿
散設醮一百二十分位點上生命燈一壇謹上啓
聖位伏以風薰紀序迓慈闈元命之辰星度垂光崇
睿筭長生之祉飈輪在上蘂笈具陳庶通格帝之誠
獲盡事親之孝臣無任
太一宫齊明殿開啓天申節道埸青詞
伏以仰東井之躔斯臨永晝竭南陔之飬更慶誕辰
虔叩曾穹肅陳法席所冀博臨之况益崇難老之祥
萬壽觀純福殿開啓天申節道埸青詞
伏以電樞稽瑞垂金鑑於千秋雲陛臚驩上玉巵之
萬壽寶壇夙啓祕笈屢繙更迎滋至之休永介無疆
之祉
南郊奏告天慶觀報恩光孝觀青詞
伏以燔泰畤之柴將迎長至降昕庭之札巳肅前期
仰覬博臨助成昭報
南郊奏告元天大聖后青詞
伏以事先稽古禮大報天將陟頌祇之堂初欵棲真
之宇乞靈蘂御集祉觚壇
郊祀奏告天慶觀青詞
伏以祓神丘而稱祀將講盛儀𣢾琳宇以告期仰徼
嘉貺惟乾坤之所助幸雨雪之不逢虔布忱衷覬踆
熙事
太一宫郊祀預告祈晴青詞
伏以先庚假廟將嚴薦祼之儀万衛適郊遂展燎熏
之報仰覬神明之祐俾無雨雪之虞淵鑒不違祲容
斯備
太一宫郊祀前七日預祈晴霽青詞
伏以卜獻歲之上辛逢元日之吉亥始嚴廟祼遂舉
郊祡仰覬乾坤之休俾無風雨之阻
太一宫郊祀畢謝晴青詞
伏以卜辛日而用郊陟午階而奠幣神明所相雨雪
不逢旣踆事以逆釐敢儲精而拜况
萬壽觀純福殿開啓
太上皇帝丁亥本命道埸青詞
伏以慈宮增德沓迎神筴之休商律題期旋次命元
之紀虔遵冲式誕啓清壇仰徼金簡之光長上玉巵
之壽
太一宫介福殿
太上皇帝丁亥本命道埸青詞
伏以葭律吹灰初届清商之候蓂階視蔭斯推始命
之辰仰淵覆之無私爲慈庭而有禱庶迎帝祉式介
皇齡
太一宫齊明殿開啓
壽聖太上皇后生辰道埸青詞
伏以日臨西陸澄景甚休天佑南陔純坤有慶肅延
真御前祓祕庭仰繄覆燾之仁丕錫熾昌之福
萬壽觀純福殿開啓
太上皇帝丁亥本命青詞
伏以天運無窮臨旻秋之季月日躔有次慶基命之
元辰延飛馭於蒼圓介壽祺於慈殿仰徼靈貺永祚
昌圖
太一宫介福殿開啓
太上皇帝丁亥本命道埸青詞
伏以氣動潜葭換抄秋之懿律慶流慈扆推正命之
休辰載祓邃庭聿陳馨醮仰導信棋之福益增神筴
之符
茅山崇禧觀啓建會慶節道埸青詞
伏以日臨析木之津聿逢誕序天闢三茅之洞爰啓
清壇仰延飈御之光具繹琅函之祕庶臻保右永錫
熾昌
萬壽觀純福殿滿散會慶節道埸青詞
伏以良月就盈斯逢誕序上天佑德巳錫蕃釐法會
備成真科有考更頼照臨之施咸躋仁壽之隆
太一宫崇禧殿滿散會慶節祝
太上皇帝
太上皇后聖壽道埸青詞
伏以肈寒律於三冬聿臨初度祝慈庭之万夀仰叩
上圓願迎蘂笈之休式展蘭陔之報
太一宫介福殿開啓
太上皇帝丁亥本命道埸青詞
伏以天象盖高神心善應届慈庭之元命啓祕宇之
清壇仰祈顧諟之私增卑熾昌之福
萬壽觀純福殿開啓天申聖節道埸青詞
伏以伯趙司至氣和吹律之中華渚流虹節紀稱觴
之次夙陳法席仰介慈齡更迎覆育之休永錫壽臧
之祉
太一宫爲民間疫癘祈禱道埸青詞
㐲以高高在上丕冒綿區林林而群仰依洪造兹履
炎歊之序尚多疵癘之人爰祓靈壇大開醮席敢覬
甄陶之施咸收藥石之功
滿散青詞
伏以天降之災或爽雨暘之候民殃於疫遂多哭泣
之聲兹啓清埸巳周法會仰祈慈覆益賜嘉生
太一宫滿散會慶節祝
太上皇帝
太上皇后聖壽道埸朱表
伏以壇開靖館儀訖沖科虔布誠心幾九&KR1377;之格帝
永伸孝飬以四海而奉親
郊祀奏告天慶觀滿散朱表
伏以律對黃鍾(續改作節迓青逵)報伸紫畤肅清埸而先告
秩元祀以非遥仰集美光慶成鉅典
太一宫滿散天申節道埸朱表
伏以儀備清壇福徼寶笈復投誠於淵覆願介壽於
慈宫永庇群編丕隆洪祚
萬壽觀滿散
太上皇帝本命道埸朱表
伏以祕館敷筵肅挹飈斿之馭僊科考式具繙寶櫝
之文仰頼天休常共子職
太一宫滿散
太上皇帝本命道埸朱表
伏以展儀祕殿訖事清埸惟悃幅之上通斯高明之
俯格式資道妙永錫慈休
太一宫滿散
太上皇后本命道埸朱表
伏以裒黃冠之衆妙瞻紫極之榮光迎此神釐歸諸
慈壼永對九秋之籥共尊萬壽之觴
萬壽觀滿散
太上皇帝本命道埸朱表
伏以僊科如式寶笈終篇名薰縹緲以縈風列炬熒
煌而奪月集殊休於法會隆曼壽於親庭
太一宫滿散
太上皇帝本命道埸朱表
㐲以按琅笈之靈科飈斿來下企珠躔之景緯夜漏
巳深寶供備成脩齡永錫
崇禧觀滿散會慶節道埸朱表
伏以祓寶席於名山飛密章於穹漢用導厖鴻之祉
式光震誕之期法會備成皇休茂對
萬壽觀滿散會慶節道埸朱表
伏以寶壇閱月具按沖科菲德動天密迎純嘏更冀
無私之覆益宏有截之休
太一宫滿散
太上皇帝夲命道埸朱表
伏以祓清祕宇披孝真科期帝鑒之不違致皇齡之
有衍永依慈寶共庇涵生
萬壽觀滿散天申節道埸朱表
伏以恊華系統誕聖紀期清埸仰接於飈斿沖式巳
周於月律兹罄再三之祝願臻億萬之祥
太一宫滿散
太上皇帝夲命道埸朱表
伏以冬灰欲半夕漏甫中具閱靈篇巳修馨供仰徼
天祐永相親闈
太一宫滿散預告郊祀祈晴朱表
伏以虔祓清埸具遵洞式敢期默相賜以時暘仰瞻
明槪之祥獲受宴娭之祉
萬壽觀滿散天申節道埸朱表
伏以儀肅清壇福鍾慈殿巳匝三旬之式益崇萬壽
之祈淵鑒弗違慶圖有頼
太一官滿散郊祀畢謝晴道埸朱表
伏以寶壇肅啓法會崇成大哉覆燾之私有此清明
之賜式迎景貺用庇凾生
太一宫滿散爲民祈禱道埸朱表
伏以就㳙棋宇備考洞科薰修巳閱於半旬康樂㴆
綿於萬井更徼鴻祐盡掃積痾
皇帝賀
壽聖太上皇后生辰表文
伏以清商叶序燦南極之瑞星沙鹿發祥紀東朝之
誕節騰懽宫壼降嘏霄垠(中賀)恭惟德厚儀坤明遵
遡日葛之覃兮于中谷久播徽音夏之興也以塗山
特書&KR0686;史六珈偕老萬壽維祺臣仰奉慈顔欣逢令
旦披圖按諜覩芝莖十二之華設席肆筵上椿歲八
千之頌
皇后賀郊祀禮成表文
伏以禮講泰垓秩百神而受職澤流端闕歛五福以
錫民熙事崇成群倫胥慶恭惟重華恊帝下武継文
肇郊旅而分年偶邊虞而遷日避新陽之近晦盖遵
藝祖之規卜嗣歲而用辛遂踵
太宗之制况值三朝之始益來四表之驩妾仰儷乾
明猥居坤極際鴻儀之獲考集柔抱以交忻
閠十一月起居櫕宫諸帝旦表文
伏以柔荔迎時甫踐長於信宿中榆立閠兹告朔之
休辰共惟道邁百王德齊七政扇皇風於有截綿寶
曆於無疆式展孝思敢恭明薦
諸后旦表文
伏以葭吹六琯甫過書雲斗指兩辰斯爲附月恭惟
道光坤則德儷乾儀齊大姒之徽音嗣塗山之逸響
敢虔芳薦式罄時思
諸帝望表文
伏以置閠嚴冬歸餘暢月風力巳侵於獸炭霜威頗
犯於狐裘恭惟累洽重熙同條共貫紀無前之偉績
垂不拔之元基惕奉燕謀敢陳嘉獻
諸后望表文
伏以寒籥過中斯遇歸竒之象素輪旣望載深追遠
之情恭惟沙鹿垂光河睢恊詠配紫宸之聖德播&KR0686;
管之芳塵式想柔儀罙增孝慕
永祐陵攅宫翻瓦抽換殿柱等畢工告遷
徽宗皇帝神御還殿奉安表文
臣伏以恭繕寢園載新楹桷嚴夙興之香火奉月出
之衣冠爰諏吉以寕神冀發祥而燾後
奏告
昭慈聖獻顯恭顯肅顯仁懿節皇后表文
伏以土木訖功棟梁除舊企仙園而在望奉大練以
來娭仰迪燕寕敢伸絜告
郊祀畢奏謝
聖祖及
上帝表文
伏以始登紫畤大報蒼圓奏六變之音率循祲典謹
一純之薦丕講彌文慶熙事之㳙成按沖科而拜况
郊祀畢奏謝諸宫觀
帝后表文
伏以慈庭詒燕泰畤肇禋用日之辛盖襲卜郊之制
事天靡闕遠超蕝野之儀鴻祀旣成先猷所相敢伸
昭報永迪孚休
南郊奏告
諸陵并攅宫表文
