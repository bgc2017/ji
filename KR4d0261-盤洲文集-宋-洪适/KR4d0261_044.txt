盤洲文集卷第四十四
章奏四
乞罷中書舍人劄子
臣能薄材下靡有寸長過叨誤恩備數兩禁常懼無
以圖報天地之德惟知奉公守職不敢附下罔上以
邀譽避謗近因繳駮莫汲差除與朝廷之意背馳臣
有語言妄發之罪宜在譴何之域即具劄子乞賜黜
責緣未得班次巳實封投進未蒙施行伏望聖慈憐
臣孤立察臣無用速賜罷遣庶使么微之蹤不致異
日顛沛昌犯天威臣不勝戰懼之至取進止
論邊事劄子(十二月十四日)
臣待罪從班獲邇清間之燕頗亦預聞
陛下英武之略得以仰窺聖志之萬一然人材兵力
與夫帑庾之積俱不能上副宸衷致使陛下委曲以
結和好臣又以見陛下刓方爲圓抑剛爲柔者凡以
仰奉慈宫俯安黎庶爲宗社計而然也臣區區愛君
之心惟願陛下垂意内治常若臨敵日加一日則善
後之策持久可成和戰之事今姑置而未論然所以
誤邊計而弱國勢者豈不究其所自乎旣備禦略定
若不推原誤國之人奮發剛断大明誅賞則臣下無
以懲戒國勢無以振起臣敢昧死略言之竊觀敵人
犯淮終成和議如期歛兵初無過外邀求有以知其
夲無侵犯猖獗之意儻泗州不先撤戍彼必不能近
淮旣近矣而邊城守將不望風遁逃則彼必不敢直
渡旣渡矣清口之戰儻山陽大將出師以捄急則魏
勝不死若又有功則是淝水之役也敵旣留連淮上
兩月惟六合有堅守之名其它例循三舍之避略無
尺寸之功儻能出竒小勝亦足以挫其鋒而議和有
氣此之不能及王抃巳回乃有飾詞欺君者是數等
之人欲望睿明間出奎畫聲其罪而治之則天下欣
快矣又兩淮逃徙之民散在江浙飢凍瀕死雖聞故
鄕可歸安能便有生業臣愚欲望陛下特捐内帑分
遣中都官往緣江州縣於其欲渡之際計口賑之以
助其歸則實惠沾洽人人知陛下愛之如赤子則驩
欣鼓舞變愁嘆而爲謳唫矣冒犯天威臣不勝戰懼
取進止
改定德音貼黃
臣所撰進德音其中云正皇帝之尊稱爲叔姪之敵
國今日付出三省所進詔夲改尊稱作兼稱敵國作
與國雖云皇帝者兼三皇五帝之稱若&KR0933;取兩字則
文意不顯亦是語病又與國雖是黨與之國亦有謂
之所與之國者臣輙併將所換二字除去却意全而
句徤或未允當更乞聖裁
論國書劄子(六月二日即日御筆依)
臣准尚書省劄子奉聖旨令學士院撰賀大金上尊
號國書臣聞之魏𣏌嘗見送伴使云相継又湏有報
謝使來今旣遣賀使臣欲於國書之末帶入一句云
且謝使華之辱伏乞聖慈特賜處分
辭兼中書舍人劄子(即日御筆依)
伏念臣材智學問無分可採代言之久常懼不稱任
使之意今旣叨居翰苑用之已踰其分尚兼西掖實
妨進賢之路欲望聖慈特降俞音俾免兼職干犯宸
嚴臣無任戰汗之至
辭免簽書樞密院劄子(六月九日)
臣伏蒙聖恩除臣端明殿學士簽書樞密院事特降
中使宣押臣赴院治事者臣聞命震驚罔知所措竊
以贊帷幄之畫列股肱之臣上則三階以之齊光下
則輿人之所瞻景非有超卓兼資之美者莫宜居之
如臣者學不足以逹國體識不足以鬯遠猷再入帝
城獨叨恩遇前後親擢曾無先容鏤骨捫心秋豪未
報外日入奉清光伏蒙玉音使𥙷政路之闕臣嘗跽
奏以臣之緜力薄材儻司翰墨之職尚猶可以勉強
至於兩地重任必當選用老成有才望之人爲之遜
避再三私有回天之喜不謂信宿之後渙命竟出跼
蹐戰兢罔知自恕之計敢犯咫威輙披誠悃伏望
皇帝陛下察其無用追寢誤恩别求時髦以允公論
臣無任祈天俟命激切屏營之至取進止
辭免賜衣帶劄子
臣今月十九日正謝伏蒙聖慈例賜臣對衣金帶魚
袋鞍馬緣臣於今月初九日巳蒙聖慈特降中使賜
臣笏頭金帶魚袋牙簡鞍馬今來儻或疊昌寵私在
臣愚分不遑安處伏望睿慈將例賜金帶魚袋等特
行寢罷庶遵彛典不勝幸願取進止
乞贈高祖劄子
臣輙有私悃仰塵天聽伏念臣上世以農桑爲業至
高祖臣某始奮金籝之志有子蚤世獨携二孫遠徙
州城擇賢師脩儒業故伯祖臣某以進士起家繇南
床而陟瑣闥至先父臣某實傳遺訓遂入翰林逮臣
之不肖兄弟獲承先蔭浸叨顯仕蓋相継三世矣今
追榮之典再及曾祖至於東宫三師獨念高祖未霑
一命無以爲九泉之寵臣該遇覃恩并應副軍湏皆
有轉一官公據不及收使欲望聖慈許將前件恩賞
回授作高祖父母贈典庶得少伸報遠之情干犯宸
嚴臣不勝戰汗之至取進止
貼黃臣檢照會要所載李昉贈所生父母
王曾陸軫贈伯叔父邢昺贈兄張士遜贈
表兄皆非常典係是一時特恩伏乞聖裁
乞寢贈典劄子
臣不避斧鉞之誅荐瀆天聽臣比以回授高祖贈典
昌昧陳乞仰蒙睿慈曲從所請竊聞後省留黃不行
臣以螻蟻之微未有一毫報國而尊祖私情遂以妄
發爲清議不許連日戰悸魂神去幹雖亡者不能霑
被榮章而巳蒙天渙許之襃贈則潜德亦以少顯九
原有知豈不圖結草之報所有巳降旨揮欲望聖慈
特賜追寢干犯天威臣死有餘罪取進止
乞罷第一劄子
臣比有狂妄之請爲給舍所論即具劄子乞行追寢
仰蒙寬恩未賜誅責不避再三之瀆荐有愚衷徹之
淵聽伏念臣始以高祖篤教子孫變犁鉏而爲簮笏
先臣存日每以恩不可及爲言臣幸備數近列有未
轉兩官若回授與子弟陞轉則内媿于心下媿于泉
壤故推𫐠先志求爲亡者之榮雖追贈高祖未有前
例而國朝會要所載有贈其伯叔贈其兄贈其表兄
者皆在常法之外故臣援此典故謀之朝廷始敢仰
塵丹扆之前不料竟以妄發遂遭封繳臣身綴政地
私請犯分雖
陛下赦臣而臣若安然在位則人益以臣爲罪矣臣
跼踳戰栗家居待譴欲望聖慈俾臣罷免庶幾不致
復絓清議冒犯天威臣不勝皇懼之至
第二劄子
臣巳納劄子乞賜罷免屏息俟命未蒙施行伏念臣
材無可用
陛下過聽擢之機宥未有一言一事可以利國庇民
而私心妄發遂奸物議連日恐懼無地自處盖繳章
便同簡劾事無大小等是爲人詆訶豈有身在廟堂
之間瑕庇巳遭嗤點而猶欲貪榮固位臣雖自恕亦
不可得况臣近居封駮之職盖嘗以此責人以今視
昔何施顔面更玷朝列方
陛下大明黜陟申儆在位有臣如此顧亦何所用之
伏望睿慈早賜處分許臣解印綬而去則臣未填溝
壑之前皆報恩之日月也干紊威顔臣無任戰汗之
至
辭免參知政事劄子
臣㐲蒙聖恩除臣參知政事特降中使宣押臣赴都
堂治事者臣聞命震驚罔知所措竊以人君以二三
執政圖回天下之務非得當世之通儒則安能仰副
眷倚之隆而任憂責之重如臣者挾章句綴緝之學
僅能不曠翰墨之職而巳雖懷尊主興邦之心而材
識不逮觸事面墻徒抱微誠初無一淂自叨機宥常
恐竊位誤國夙夜慄慄未有上印之計豈期渙命俾
參大政是猶責跛鼈之一日千里則折骨絶筋其亡
可立而待伏望睿慈曲賜哀憐改卑真賢不致虚授
臣無任
論湖北軍湏劄子
臣伏見諸路緫領所軍儲並係戶部掯約科橃而所
得州縣之數尚有拘催不足者向來各有樁積錢物
可以那融緣數年用兵侵耗巳盡今或有以急闕爲
言者戶部亦緣財用匱乏無以應副只是行下令將
樁積錢物那融支遣謂如湖北路去朝廷甚遠今王
炎改除巳數月代者猶未定湖廣盗賊方梗道路必
有阻隔故張宗元以將母爲辭懼於之官臣謂今日
外患雖少定正恐封疆之内有勤宵旰之憂者要當
止於未萌則斯民無塗炭之苦諸處緫領所少有急
闕支遣失時一夫呌呼噬臍何及臣愚欲乞聖断行
下令湖北淮東西緫領所開具目今樁積并見管實
數及每月合用數目上朝廷及戶部覈實如委有不
足去處即將實有窠名錢物添撥儻使常有一兩月
儲積則拘催按月未至者可以通那支遣仍乞自今
以往月具收支所管的實數目申省部稽考無爲虚
文以圖善後所有王炎及臣男槻劄子四紙同此進
呈伏望睿覽留中免賜降出取進止
進太子冊文劄子
臣奉勑撰皇太子冊文臣學問荒蕪詞意拙澁國有
鉅典無以鋪叙綴緝僅能成文干犯宸嚴不勝戰懼
謹繕寫進呈伏乞睿覽更賜處分
納密院窠闕劄子
臣等伏見吏部員多闕少守選者留滯日月緣右列
小官皆非臣等所識不能知其爲人密院雖有窠闕
臣等不敢容易差注若俟其干乞一一爲之取索考
覈則瑣碎失體若徒留窠闕吝而不與則小官仰禄
無以進身臣等相度欲將密院知州軍揔管鈐轄路
分都監將副等闕依舊存留外所有諸路帥司將領
指使川廣湖南北城寨主兵官共一百三闕乞發下
吏部依格差注如將來密院或欲於其中使闕亦許
通用庶幾少塞干求之門而開公平之路取進止
辭免兼同知樞密院劄
臣准尚書省劄子奉聖旨汪澈可除知樞密院事洪
某兼同知樞密院事伏念臣材器智慮蔑有可稱偶
承人乏躐至近輔當陛下勵精庶政循名責實之秋
臣鞭策駑鈍無以自強顧望輕不能服衆力小不可
任大戰戰慄慄常有慮職之虞特以坐席未煗不敢
乞身幸今邊鄙乂寧少休甲兵之問樞臣已有兩員
不必更使素餐其間以重誤國之罪伏望聖慈特寢
兼職庶幾可以捄過免蹈大譴臣無任祈天俟命激
切屏營之至取進止
辭免撰太子冊文賜銀絹劄子
臣今月十四日承中使李綽公文奉聖旨以臣撰皇
太子冊文賜臣銀一百兩絹一百匹臣偶列近班際
遭縟典初無文采可備使令塵玷寶冊巳積戰懼遂
叨錫予安敢虚受況當聖政節省之際而備數政途
所宜體國竊伏以思尤難下拜伏望睿慈許令辭免
庶使小臣可逃貪鄙之刺干犯宸嚴臣無任皇懼俟
命之至
辭免太子冊禮支賜銀絹四百八十匹兩
第一劄子
臣等恭遇陛下諏日之吉發冊建儲幸叨近輔獲相
盛儀伏蒙聖恩例有支賜竊自惟念臣等不材備位
已負素餐方國用不足所當裁損豈敢貪饕錫賚獲
戾清議所有巳降旨揮内臣等支賜銀絹欲望聖慈
特許辭免干犯宸嚴臣等不勝戰懼俟命之至
第二劄子
臣等伏蒙聖恩以皇太子受冊禮成例賜銀絹即具
奏劄乞行寢免伏奉御筆巳經裁减不湏多辭臣等
近以差充禮儀使及書撰冊文嘗霑銀絹一百之賜
辭免不從已遂下拜今又以宿衛行事之微勞復叨
腆予實惟稠疊雖臣等材品駑下不足以表儀在列
而伐檀貪鄙之刺不可不畏伏望聖慈特從懇請使
免譏議仰昌天威臣等無任戰汗之至
辭免提舉玉牒劄子
臣伏蒙聖恩差臣兼提舉編修玉牒臣聞命震悸罔
知所措竊以國家受天明命聖聖接武祖功宗德寫
之琬琰所以紀重規疊矩之懿以昭示萬世爲不刊
之書非台衮儒先未易典領顧如臣者識不足以罔
羅異聞辭不足以楊厲偉績尸此筆削人其謂何㐲
望聖慈俯諒愚衷特寢成命干犯天威臣無任戰懼
隕越之至
盤洲文集卷第四十四
