盤洲文集卷第二十三
外制五
王之望端明殿學士提舉江州太平興國宫
制
朕圖回治道招顯時髦縱壑相湏聚精神於左右墜
淵爲戒全進退於始終錫此明綸賁于近輔具官某
降材足用抱器不群茹古涵今明於先王之術夲仁
祖義列於君子之林蚤歴通階屢分劇職召節遠來
於巴蜀戎旃特揔於江淮言兵體之三章自許興邦
之策堅帝意以十事載嘉尊主之忠廼繇諫坡遂躐
政地冀素懷之底績能剸任而有爲命其復往視師
闊焉久不聞問國人皆曰可去謂尚出於私心臺評
以汝爲傾殆弗容於公議念股肱之舊弼推體貌之
優恩卑以真祠班之祕殿俾遂燕間之志當無喜愠
之容噫孔子失之宰子盖知人之不易成湯至于帝
乙何謀國之皆賢其服寵光尚思報塞
敷文閣待制朱翌左朝議大夫制
三年而計群吏若稽陟典之文絫日不離小官獨减
從臣之考兹恊銓曹之格實彰名器之公具官某學
問淹該詞章典贍右拗書事馬遷有良史之材西掖
出綸蘇頲爲代言之最論思皆夲仁義吐茹不以剛
柔厄彼䜛波久於炎嶠晩逢更化連命承流撫字不
諱其勞循良無媿於古雖奉祠而飬氣盖遷秩之應
條其服明綸以暢榮問
韓彦古太府寺丞制
吾以北鄙有釁命爾視先世之部曲以圖上其方略
爾奮然願行無避難之色歸奏便殿雍容可觀顧雖
攝事郎闈而雉監猶湏女也司府之属俾復其舊往
踐厥官則朝有著矣
江淮都督楊存中父震秦國公制
古語云三代之將道家所忌儻世濟忠義則福禄鼎
來遠而有耀矣道家之忌豈其然乎具官某弢略傳
家盡力邊圉父子死敵名藏金匱天之報施乃在嗣
賢久典戟衛受知兩朝以槐衮齋旄而賜真王之履
以碧幢黃鉞而顓督府之威兹遇郊釐益光禰廟咸
秦之國載徹舊畺英爽不亡尚克嘉此
王天覺循資制
兵出西方人百其勇第功行賞小大不遺𡭗名在轅
門戰攻有績進秩一等用示恩榮
王師心知湖州制
朕廵守三吴以苕霅爲藩輔疇咨九牧欲召杜之人
材得此良翰諧于僉属具官某望實高嶷材猷碩膚
再登献納之班獨抗忠嘉之論孟容還制多士想聞
其風山濤執銓人物各爲之目郡章再綰帥節五移
拔薤夲以抑強嚴霜可畏憩棠隂而聽訟白日顯行
凡牧人御衆之方無擿埴索塗之患兹選吴興之守
孰踰禁密之英頼善政有以撫綏則斯民不復愁歎
往振其職永孚干休
虞允文父祺太子太師制
蜀道文儒之林也在西漢時嚴馬淵雲禀靈江漢擅
聲四海後來仰之如慶雲景星曾未聞父子継美及
致身鼎輔者我宋勃興異材間出高視前古世載其
英具官某包括群書洋溢嘉聞登名月窟仕不隆振
儲休子舍大其門閭光踐鴻樞兼握政柄聚精會神
景行䕫卨宮師襃禭制墨未乾兹講神釐復申䘏冊
以彰教忠之訓以尉顯親之心没有知也尚榮享之
周時䕫路運判制
蜀道去朝廷幾萬里吏有諐郵御史風聞所不及民
有冤枉不能踐理匭及臺省之庭與我仁民而戢吏
者其唯賢部刺史平爾文史足用稱有吏能蜀人也
又嘗治蜀之郡習於蜀之故也握此漕節是必振其
職矣
張宗益起復武翼郎充殿前司將官制
朕軫念勲臣錄用其後豈無蘇辛父子爲時而奮乎
爾父山西將種有畯功于胊山我懷英姿拊髀屢歎
故奪爾苫廬處以交戟其思報國無忝前人
張子盖妻封國夫人制
朕考功伐而思虎臣旣襃其禭又擢其孤猶以爲未
也顧其平生忠義不以家爲者皆伉儷之賢有以相
貳之某氏端肅之行柔明之性稱于宗黨宜其閨門
子盖汗馬邊城嬰疾不壽使爾有未亡之歎而感伊
威之詩也兹廣脂封胙以成國庶幾乎石&KR1038;之意
薛良朋知臨安府制
尹京之任亦難矣趙張三王擅名於漢後世猶議其
明者傷於太察嚴者傷於太猛鮮克有終殆以是乎
國家之都上京也尹正者皆輔弼之儲其望崇其權
重可以不憚大吏可以不避彊禦懷私者不得而撓
之依勢者不得而搖之故其威易立其政易成今暫
蹕吳中名同而實異責重而勢輕故居之者爲尤難
爾整煩撥劇𥙿而不迫接物處事和而有立使節州
麾名震中外靡人不以爾爲材也疇咨四岳擢爾大
府當官而行思善其後
趙渙江東運副制
都城之外其權重者無出於部刺史百吏之升絀一
道之戚休係焉寬則人無所憚蔽則萬事不理猛則
澤不下流傲則情不上逹傳不云乎過猶不及二者
之失等耳爾材而甚徤人謂素剛屢乘使軺亦旣白
首今予命汝持江左之節平其心守其局則汝之職
舉矣
吴芾吏部侍郎制
朕疇咨輿誦品覈實能與其彈壓都城勞以牒訴倥
偬之事豈若澄清選部振其銓緫公平之休弊必務
於盡除任弗嫌於數易具官某識䆳以敏材周而通
再入中臺乃率秋官之属曁居東省嘗分夕拜之權
擇良牧以尹京輟貳卿於司列甫踰月律巳播治聲
雖稱職可嘉在前孰出其右然審官旣闕至今未得
其人妙簡周行俾尋故步夫鏡明則塵垢不止衡舉
則輕重罔遺惟吏姦有鈐制之方則仕進免滯淹之
歎益行巳試之效用廣無窮之稱
黃鈞國子正關耆孫國子錄制
朕懲省官之非廣翹材之路博士員咸復其舊輔臣
謂爾通經術善属文西州之英也召對可采列之學
職勉帥以正無負推擇
周用之循資制
朕以慈闈有天地之德顧無以報之日者奉寶冊尊
徽稱辦治之吏序勞進秩爾其一也祗此恩渙思稱
所蒙
鍾世明復直徽猷閣知廬州制
合肥重鎮也新遭兵革之難民失其居朕誦鴻鴈之
詩謀方伯之寄命從臣御史公選可勝任者爾翔歴
中外久有能名薦牘鼎來僉言無間兹用起爾譴域
卑爾帥節還爾美職爾其以誠報國以仁撫民以智
守邊以材集事使歸者輻湊閭里熙熙田疇日闢則
諸大夫無失舉之責矣
汪澈端明殿學士知建康府制
十國爲連莫重高牙之寄两都相望實兼留鑰之雄
爰出華章式崇舊弼具官某量包山藪識並蓍亀有
貫穿今古之學而尊其所聞有酬酢事物之材而見
於歴試忠臣謂之骨骾獨振臺綱執政其猶股肱嘗
參國論制荆襄之顓閫銷疆埸之外虞久憩叢祠甚
淹遠業兹聽輿人之誦俾還祕殿之班護我日畿鎮
夫天塹惟虎踞龍盤之壤莫府旣尊則雞鳴狗盗之
姦非謀自寢往圖綏撫用副倚毗
姜詵兩浙運判制
王畿千里外臺耳目之選非它道比也以爾久于宦
路綽有能名揭節閩川及瓜而代畿漕闕員肆以命
汝惟明則能察吏姦惟公則能革衆枉惟勤則能辦
王事母徇私以干譽母媚上以害民十目所視可不
勉哉
倪偁太常寺主簿制
簿領雖卑奉常盖禮樂所自出有列其間則與聞稽
古制作之事它寺不可同年而語也爾強學好脩久
率多士俾造稷嗣益觀所長
錢端禮參知政事兼權知樞密院事制
朕居域中之大以天下爲公念立政之惟艱孰稱前
疑之任儻量材而可倚難拘左戚之嫌書贊稽乎人
情典故存於國史具官某學該古訓名著清躔憂時
極飢渴之思致主出忠嘉之緼下王恢之議終始未
嘗異同成魏絳之功南北以之休息自登右府兼贊
中臺見施置之無私喜規橅之可久都俞契合猶伯
牙之操遞鍾典領雍容盖庖丁則有餘刃其參國秉
共立邦基仍尊帷幄之籌匪專爼豆之事家聲不墜
臣節甚休噫二百載而中天欲顯祖宗之烈三十輻
而共轂所資輔弼之良勉奮爾庸以濟于治
虞允文同知樞密院事兼權參知政事制
朕仰承慈訓光紹慶基經武整軍莫重夲兵之寄移
風易俗常懷修政之難時有異材助吾上治具官某
學周貫變識緼經綸運堂上之竒兵方顯兼資之略
掃舟中之敵國遂成無競之功兹陟宥庭仍禆政路
巳見贊襄之效庸知密勿之長離婁燭千里之隅物
情難隠柳下奮百世之上時望浸高宜副斗樞併參
天縡所頼股肱之助無復毫釐之差噫衆賢和於朝
當法臯䕫之迹一相處乎内非專周召之權益展英
規用隆華問
王剛中端明殿學土僉書樞密院事制
國家以得賢爲重人臣以逢時爲榮况登四近之班
實應三階之象惟邦之彦非朕可私具官某誠悃無
華特操不倚學有根柢而抗以高明之識言無枝葉
而發爲典則之文附翼攀鱗蚤從容於宮邸捫參歴
井獨振耀於藩垣趍節召而復來聽履聲而可識虞
夏之書渾渾爾方推禁苑之長伊望之業凜凛乎宜
陟籌帷之列所資忠力同起治功噫尊爼可以折衝
盍茂明於上策股肱其惟執政無專美於前英往體
至懷奚俟多訓
魏昂魏昌承信郎制
爾父盡忠報國死於行陣恩及存没不一而足咸卑
命秩勿隤家聲
胡昉直祕閣知盱眙軍制
邊城新遭戎馬之難勞來凋瘵必惟其人爾少長淮
壖習知風俗寓直中祕超分郡符無輕一障之乘遂
媿鴻鴈之雅
魯訔太常丞周舜元太府丞魯可封將作丞
制
九寺三監之属嘗合丞簿爲一今還其舊所以開搜
材之路也訔决科之久逹於禮文舜元名卿之子習
於財賦可封學古而仕幹用有稱爲官擇人分佐其
長各思盡忠無或負丞
唐輅大理司直制
獄人之司命也吏或巧心析律高下其手使無辜者
遭刑罰豈爲民父母之意哉故選儒臣爲司直所以
申其枉也常思名官之旨則人無冤矣
龔滂國子正制
襃衣博帶之儒露其穎者咸集于膠庠表正之官未
易居也爾博古知今鄕曲有譽力行所學用副選掄
祝閔利路運判徐人傑江西提舉常平制
部刺史握澄清之柄動搖山岳震慴州縣用匪其人
下則受弊爾閔夙有吏材再任蜀道就持漕節以饟
王師所以省送往迎來之費也爾人傑儒林之老久
列郎闈俾陟倉臺以臨江右所以徇更迭𥙷外之請
也䋲姦擿伏思振六條寬我遠懷時爾之職
陳輝知廣州制
番禺爲一都會象犀珠香之湊見者惑之貪泉之詩
所爲作也遐萌鬲於朝廷連率係其休戚必得文武
威風知大體者廼稱其選以𡭗老于宦途飾以儒術
蘇枯鋤彊勇於去弊旌旗盖海南伯甚尊卑爾重權
用竢報政思濟斯民以稱朕仁不異遠之意
竹友直循資制
日者宿衞置使大開莫府爾名在籍中厥有賞典進
秩之榮國不失信
韓慤胄循資制
國家除戎器以藏武庫嘗下諸郡作甲爾能勤其官
先期趣辦爰進一秩示信賞也
左迪功郎龔揔父紱封右承事郎制
朕以孝治天下推紫壇之澤于有官君子凡鮐背鯢
齒之老有子列于仕籍者咸得而寵光之爾脩身齊
家旄期稱道義方之訓著于鄕䣊載增命秩以爲爾
桑榆之榮
馬希言太府寺主簿制
有列于朝者■搢紳之選况九寺之属乎爾揔領工
巧勞於辦職司府勾稽肆以命汝往佽而長益勤其
官
胡堅常直祕閣知盱眙軍制
盱台新刳於兵數月之間郡將三易遴擇其人將以
徠流亡而通玄市爾贊貳京邑咸謂有材召對便朝
占對可喜寓直藏室卑以虎符能振其職則吾無北
顧之憂矣
洪蒧大理司直制
法家者流或用刑定罪安忍深刻失先王仁恕之意
司其直非儒者安歸乎爾名父之子顓門擅業往踐
其官必能以古義决疑獄也
袁震循資制
日者北鄙有釁
慈宮視師江上凡扈從之吏無小大畢進其秩爾名
在籍中宜受兹賞
李暉降官制
爾掌征商之事課損于常宜在大譴之域又訟其僚
驗之無實并按爾罪欲不懲可乎奪官一等省我寬
科
朱華孫降官制
爾爲縣大夫吏有乞取之姦而懵不之覺緡錢會計
差舛豈無雀鼠之可疑也寕失不經姑用貶秩服我
寬典思盖前愆
知贑州趙公稱復直祕閣制
朕慕西漢良吏之盛故信賞必罰循名責實祖述孝
宣之政爾頃坐小過失中祕之直旣更大眚而治聲
逹于朕聽還爾舊物思所報焉
盤洲文集卷第二十三
