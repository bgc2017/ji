盤洲文集卷第二十五
詞科習稁十一首
戒諭諸將撫循士卒詔
勑朕嗣有令緒躬履多虞披榛莽而立朝廷未濟艱
難之業聽鼓&KR0911;而思將帥有懷屯戍之勞比雖通兩
國之和詎敢忘五兵之備邊城密邇政擊柝以相聞
戎幕﨑嶇亦暴衣而浸久慨此執戈之衆未知稅駕
之期惟山林未息於馬牛致介胄尚生於蟣蝨風灑
露沐日削月朘左親戚以相從舉室家而靡託興言
至是&KR0942;念于中雖進元戎與參密議每虞禆將未體
朕懷或狃故常罔加存撫廬舍弗矜其燥濕糗粮或
失於時宜有乖挾纊之恩靡徇投醪之義繇今以往
母蹈厥初其同甘苦之情仰副綏懷之意未能按轡
親巡細柳之營儻遂櫜弓即議■■之賞勉啚報效
共享升平
令監司舉廉吏詔
朕聞上古之治百僚師師盡瘁竭節罔不淸修淳白
以振乃職勵乃事是以教化興行衆庶樂業咸以康
寕朕承洪業託士民之上于今十有六年數詔有司
務行廉白撫綏吾民將以配三王之隆明先帝之德
也今吏率以貪漁爲常牟賊其民慢視厥職弗以經
意而方絜之士飾躬自將挺然不徇流俗者又沉滯
下僚壅於聞逹薰蕕不同反罹訿毀部使者罔克聞
知奉詔宣化如此豈不謬哉方今國家少事繇役不
興兵革不作而民多貧困失職厥咎安在是廉吏不
興而貪吏未去也部使者不以爲意朕將何任哉夫
部使者位尊責重所使爲朕外臺之耳目也其各公
乃心廣乃視聽歲舉所部廉吏一人上其功狀朕將
識擢以風在位而律貪夫焉
令宗司舉賢宗子詔
勑朕猥以眇躬嗣承大業觀軫轄之象傷同姓之孤
睽誦角弓之詩鑒前王而親睦思強王室廣用宗盟
冀枝胄之繁興爲本根之庇蔭挺挺有祖風烈何獨
舊聞顯顯爲世豪英豈無佳士爰舉先親之典每防
踰戚之非或剖竹分麾出卑朱&KR1650;之寄或垂纓戴縰
進參紫橐之聮尚虞或抑於下僚未克盡躋於顯仕
昔周家致治毛原迭位於公卿唐室多材程石継登
於鼎鉉曷於今日有媿前朝夫疎遠鯫生尚能謀國
豈神明貴胄不可亢宗凡我懿親宜遵明詔雖行有
九德惟知人之固難其歲貢二人則進賢而必賞益
思汲引以副招求
御史中丞除吏部尚書誥
勑分職以倡九牧周寔重於列卿掌選而主三銓唐
尤高於文部迺朝廷之貴職湏識量之名臣朕得其
人使率其屬具官某剛方■任公正無私謙謙有君
子之風蹇蹇勵王臣之操學通墳素酌道德之淵源
才冠等夷游文章之林府久騫禁密擢首憲司嫉惡
如讎觸邪罔避白黑分於轂下中外畏其筆端豺當
路而不問狐狸臺綱大振獸在而莫采藜藿國勢
愈尊爰升常伯之聮俾典天官之務其考覈於流品
無殽混於賢愚盡革頽綱一清選部山岳動而州縣
皆震威巳並於思謙筦庫擢而門閥不遺美無專於
辛術往服朕命是惟汝能
代宰臣以下謝進徽宗實錄賜宴表
史述信書昭揭先猷之盛恩霑邇列式均嘉宴之私
仰佩寵榮罙深感涕(中謝)共以
徽宗皇帝文周經緯道合希夷禮樂粲然復興刑罰
措而不用垂裳平治邁三代之英風脫屣崇高躡二
皇之遐武於鑠岩廊之美有光竹帛之傳中偶兵戈
蕩爲埃燼爰極罔羅之力遂臻纂緝之成事不一書
誅姦䛕於旣死言非虚美質鬼神而無疑豈期法酒
之陳廼及素餐之列撫存若此報稱謂何兹蓋伏遇
皇帝陛下情篤孝思德先仁政克濟中興之業能昭
下武之功揭大訓以麗天方切羹墻之感賁殊恩如
湛露遂加柱石之微臣等獲際昌期㴆登顯仕有頒
其首旣膺魚藻之歡惟旣厥心少竭鹽梅之報
代宰臣賀收復河南州縣表
善師不陳初無攘狄之勞文德誕敷坐受歸疆之請
一人有慶四海交懽(中賀)竊以炎正中微適際阽危
之運胡人南牧肆行暴掠之菑長驅中原荐食上國
惟昊穹之悔禍致勍敵之乞盟狼子野心盖自舞干
之格神州赤縣遂無血刃之傷王綱所加車書同道
宣王復文武之土永固洪基齊人歸鄆讙之田不失
舊物旄倪鼓舞宇宙(御名)清恭惟
皇帝陛下聖敬日躋勇智天錫懷禁暴安民之志捐
窮兵黷武之心■單于■■■■朝本聖人以天下
爲度干弋載戢大凝復古之勛師徒不勤自獲和戎
之福事載竹帛功光
祖宗臣等猥以庸材叨居近弼一心盡節獲聞五利
之謀再拜奉觴願上萬年之壽
代宰臣賀正旦雪表
三微更始正王道之大端六出飛花兆年豐之嘉慶
自近及遠式舞且歌(中賀)竊以葭律移灰方陬月棣
通之際椒花獻頌正洪禧萃聚之時盖聖人之德無
加則天瑞應誠而至葵心向日方瞻鳳曆之頒柳絮
因風巳發兔園之詠雜軒墀之玉砌成宫闕之瑶臺
寔一人有慶之符示百糓用成之應良史直筆巳書
尺地之珍太師陳詩行播千倉之什兹蓋恭遇
皇帝陛下履端於始與物爲春惟盛德上合於天故
圓穹不愛其道旣頌聲之並作致恊氣以横流七政
齊於璿璣有合璧連珠之瑞四時和爲玉燭無鳴條
破塊之災故兹五糓之精降此一歲之始臣濫司台
柄獲覩休祥爕理隂陽大懼絲毫之亡𥙷勤勞稼穡
行觀廪廥以皆盈仰望龍顔徒深鼇抃(庾肩吾謝曆啓拂琯移灰)
(識權衡之有度)
代皇子謝明堂加恩表
展采合宫克逹明禋之薦均釐宣室遽叨惠術之頒
遜避莫從震驚罔措(中謝)竊以聖人饗帝式虔報本
之誠孝子事親必極寕神之奉亶哲王之稽古嚴烈
考以配天吉旣卜於秋辛禮遂行於陽館用薦一人
之馨德聿來四表之歡心咸造在庭獲覩彌文之講
並受其福誕霑大澤之流臣襲慶星潢駢暉寶萼勉
飭温良之行愧無歧嶷之資建旐設旄節擁雙城之
貴剖符錫壤爵超五等之崇逮兹熙事之成復冒寵
章之及轅田加厚圭賦增腴拜賜甚榮撫躬知感此
蓋伏遇
皇帝陛下廣運帝德克享天心比及三年屬有宗祧
之事錫厥五福故使子孫無忘致此明綸被於弱植
臣敢不祗承徽數益迪令猷學禮學詩恪謹過庭之
訓惟忠惟孝誓堅衛社之心
代普安郡王謝賜第表
奉藩王室將從外邸之安築第神京遽拜大君之貺
俯惟虚受内積媿懷(中謝)切以世祖推恩長安列六
子之舍明皇廣愛華清建百孫之居未聞弱植之微
臣獨庇中都之大厦是惟隆典有掩前修臣德陋中
和噐慚竒穎出從外傳粗讀河間之書入侍嚴宸曾
乏東平之善荷龍光之俯逮頋駑鈍以難任渠門赤
旂巳峻將壇之拜元冕朱紱更兼王爵之封豈期十
札之頒遽奉一區之賜敞高閎於吉壤分清禁之餘
光乃寢乃興遂偃仰棲遲之樂旣怡旣懌無囂塵湫
隘之虞豈惟拜命之帡幪固且隆基於久大兹蓋伏
遇
皇帝陛下治先睦族義重隆親胡不佽焉鑒獨行於
枤杜式相好矣歌攸芉於斯干故兹宮室之成特壯
本根之輔臣敢不仰銘睿德益勵臣衷夏屋渠渠每
念滿盈之戒小心翼翼誓堅忠孝之誠
代邊將謝賜春衣表
聖主疇勞載錫春成之服戎亭拜命咸叨天賜之恩
稽首歡呼省躬感厲(中謝)切以楚人挾纊彰拊循士
卒之能漢祖解衣得駕馭英雄之術盖君之視臣尚
思於足體則下之報上當務於捐軀洪惟清朝高視
前古旣九月舉授衣之典復三春施賜帛之仁駐輦
聞詩常有及時之喜與袍同澤深懲偕作之非遂致
無庸亦霑大賚兹盖伏遇
皇帝陛下握乾立極乘震當陽服光武之大冠久兹
得衆愛韓昭之弊袴必以旌功方陽律之始回念征
夫之在遠爰出有司之幣以爲公子之裘萬里乘邊
未著七擒之績十行頒札遂膺一襲之恩拜況甚優
論醻何有臣敢不書紳佩德㰸祍思忠揭竿爲旗誓
奮犀渠之勇何戈與祋庶逃鵜翼之譏
代狀元以下謝賜中庸篇表
禮經貽訓載先儒明道之言宸翰摛華賁新進服膺
之寵仰拜楓庭之況蔚爲桂籍之光展誦兢惶珍藏
榮耀(中謝)切以道淪彫喪學昧中庸知者過之望門
庭而莫造小人反是納陷穽以奚知或卑汚仍甚陋
之途而矯激肆至高之行惟顔氏擇乎而弗失得窮
夫子之言至荀卿守焉而不詳遂墜孟軻之業雖道
之不行巳久幸天之未喪於斯洪惟熙朝特興絶學
盖百世俟聖人之作致諸儒識君子之歸共惟
皇帝陛下廣大精微聦明聖知得執中之一貫是傳
之湯用好問之兩端斯以爲舜逹治國九經之義知
修身三德之原乃睠鯫生未明奥旨述天聖甚盛之
舉采子思不刊之經徒載空言炳若日星之著特形
妙墨粲然雲漢之垂俾之勉強而行庶或從容而中
臣等幸逢治世濫擢儒科可以終身行之永佩一編
之戒不能朞月守也益懲前轍之非
漢靈旗銘
漢元鼎五年四月南越相呂嘉賊其王及漢使者其
秋天子遣伏波將軍博德出桂陽樓舡將軍僕出豫
章戈舡將軍嚴下瀨將軍甲出零陵馳義侯遺出牂
柯合其衆十萬會番禺以討之仍以兵事禱于泰一
以牡荆畫幡日月北斗登龍以象太一命曰靈旗太
史奉之以指所伐明年春遂滅南越披其地爲九郡
始用樂舞塞于祠上觀其師行若破竹一舉凱旋雖
廟堂制勝將士奮力所致然非得陰相安能成功若
此其速宜有銘章紀神之休敢爲之言曰
武有七德禁暴爲先兵以義出
獲眷皇乾招搖在上聞之先古
我武惟揚當假陰助赫赫漢室
六葉惟武越夷不賓敢肆螳斧
皇命伏波耀我天戈皇禱泰壇
牡荆揭幡是爲靈旗繪斗登龍
兩曜旁列三星爲鋒太史奉之
以指所伐九夷賓將遠殄於越
蠢𡭗小醜衆叛親離烈烈王師
上天佑之尋陿失險石門䧟陣
一舉覆亡地析九郡惟泰元尊
助兹有道惟聖天子蕩彼凶暴
洪頥所指莫我敢當題芳千古
宜有銘章
蓮花漏銘
仁宗皇帝御宇之八載龍圖閣待制臣肅上蓮花漏
法琢石爲壷剡木爲箭以測十二辰二十四氣四隅
十干曁百刻分布晝夜成四十八箭爲壷以貯其水
有烏以注之有秤以平之有荷以承之水至刻盈則
箭與蓮心適平司辰者拱而謹視以揆景測辰雖風
雨晦明靡有差忒時司天官以其法雖符古漏而日
躔進退頗與黃道不合至景祐元年測験無爽始作
而用之夫日往月來寒暑推移以之成歲而考測盈
縮辨察昏旦非假噐物則無以仰窺神道此挈壷氏
之所以作也而季世失官詩人興刺兹有國之先務
今肅以創物之智作爲新漏世服其精臣操筆在庭
不敢拑默謹摭其事而銘之曰
莫神於天靈機淵奥扶光動華
望舒登曜晝夜推移時積歲成
聖人揆測挈壷逌興季嗣不綱
法制淪亡聚&KR1909;失次擊&KR1691;乖常
於皇昌代連珠合璧疇人庀官
鳳氏司歴聖主當陽業業諏治
昧旦丕顯夜分乃寐有臣曰肅
創法來獻琢石成壷剡木爲箭
高卑殊級洪殺次陳靈烏挹注
芳荷吐呑微若縈蠒捷於激電
忽往倏來鬼没神變登刻盈時
水浮矢飛司辰凝目雞人告期
晷景長短風雨晦明罔逃揆度
靡失虧嬴制符造化貽則垂憲
億萬斯年鑄芳金篆
晉白虎尊銘
晉孝武皇帝蒙三世之遺烈爰革魏正肇建丕業正
月之吉大朝會乃能端夲謹始思有以來忠諫而興
治道遂設白虎尊于庭文武百辟有能獻直言者則
發尊飲之誠得君子居正之義而合先王思治之意
矣故當斯時有若劉毅裴楷之徒率皆仇然献替無
有忌諱傳曰國之將興必賞諫臣晉武得之其英風
佳躅宜有銘詩而史逸其傳敢爲之銘曰
攝提革歲萬物更始哲王履端
體元思治於皇晉武八堯啓祚
弊剗當塗基荒典午經綸肇造
政具交修朝圖夕惟懼其瑕尤
濟濟春朝駿奔群辟拖紫紆青
編星拱極皇軫宸慮謹始端夲
厲節導言使之思奮廼設厥尊
廼㪺厥酒其形伊何坤維挚獸
其獸伊何藜藿之守廼飲厥直
廼醻厥忠其飲伊何沃心匪躬
其沃伊何格非迪聦天子居正
虚襟來諍卒歲圖終德胡不盛
文武在列肅然改容襃一勸百
節胡不忠有愆必䋲有過必除
無舌之拑無言之䛕漢觴上壽
第講朝儀杜舉存名徒戒前非
懿範佳躅自我作古於萬斯年
銘詩可覩
皇宋玉牒序
紹興十一年十月宗正臣大受言宋受天命
聖聖相承親宗咸族遠肩堯舜三代之隆興仁厚之
行享維城之安緜二百年宗寺舊書所掌有四頃厄
兵戎鞠爲炎埃
陛下比命蒐訪雖緫圖籙屬籍爲一書而玉牒實與
時政紀起居注相爲表裏獨闕不存非所以篤叙糾
合垂憲萬世者也臣愚欲望裒掇逸遺討論舊制以
正昭穆以壯本支備中興之盛典臣不勝狗馬心惟
陛下裁擇制曰可仍令相臣董其事書成有旨命臣
序之臣聞傳曰欲治其國先齊其家故親睦九族聖
人以爲盛帝之極治周人親親則有宗伯掌三族之
別以辨親䟽小史掌邦國之志以奠繫世漢興首仍
秦制創宗正官而歲上其籍于朝至唐而建寺設官
玉牒屬籍各有司存其事愈詳矣宋有天下傳序相
授於今
十帝枝胄扶疎瓜瓞緜衍自至道中始修玉牒掌帝
籍皇族昭穆之序仍命刑部郎洎編屬籍書至咸平
中臣安易修成屬籍三十卷祥符中臣世長言唐李
衢以玉牒與史冊並驅因名皇唐玉牒遂詔以皇宋
玉牒爲名且建堂于寺而仙源積慶圖宗藩慶緒錄
則每歲元日獻而納諸龍圖天章寶文閣建炎之役
舉不復有
皇帝中興益嚴家法以化天下凝旒岩廊慨然以天
枝玉葉蕩無紀錄乃博求而緫緝之俯從議臣之請
而四書復備甚盛德也臣切惟我宋之治(御名)崇宗明
親賢並建所以尉薦教敕之莫不備至而戚屬感奮
咸能自厲若騊駼之俊材辟彊之清淨歆向之學間
平之賢峴勉回石之材德爲宗室標的者驅漢駕唐
而七國八王驕奢湛佚之患寂未之有璇源蕃衍旣
有圖籙而雍睦之政嘉言懿範與夫宗英事業可以
鳴徽無窮尚闕而未著是書之成可謂備矣彼誦葛
藟之詩形斗粟之謠者得無媿哉臣材學荒陋幸以
文字待罪朝著旣被命敢書其說以冠于篇臣謹序
盤洲文集卷第二十五
