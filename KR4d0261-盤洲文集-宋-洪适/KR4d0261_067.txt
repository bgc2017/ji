盤洲文集卷第六十七
致語十四首
天申節道埸回欄階白語
朱光發藻式臨東井之躔碧縷騰芬共祝南山之夀
願裵回於六纛更𣢾曲於二星欲進舞人助成喜氣
足音勿遽口詠巳成
垂魚擁笏萃官僚黃宅緇廬再祝尭九夏正中調玉
燭五雲爲瑞爛琁霄無勞廣陌張戎幕且駐高牙挽
使軺觀者如墻汗成雨爲呼歌舞相歡謠
前筵祝聖致語
天命中興符欎葱於白水時迎上瑞薦清泚於黃河
溥均湛湛之恩仰贊穰穰之福恭惟
皇帝陛下成功一旅納祉百神系丕緒於綴旒寘懷
生於奠枕㧾綱振領尊居蠖濩之中越契踰繩何取
鴻荒之際久建橐而匽武同扇暍以垂仁陳六曲而
措九刑皇風載韙集五章而擾一角恊氣横流斯逢
里社之鳴共效華封之祝燕鹿鳴而食苹野式歌小
雅之詩嘰瓊華而噍芝英敢續大人之賦臣等技慚
師乙歡等甿丁敢緝耳言輒成口頌
薰風濯熱自南來陛戟傳聲殿繞雷九奏鳴球陳露
瓮八珍登爼奉天杯鑪煙結篆狻猊噴扇影分行孔
雀開海角無階就尭日但知長曝報恩鰓
對廳致語
五麟七鳳滃照室之榮光百榼千鐘均式圍之廣宴
輿情闓懌嘉頌沸騰恭惟經略茹古涵今經文緯武
元戎十乘久隆閫外之權泰階六符當近日邊之列
提舉提刑大雅宏逹至德中庸不疑多有平反星虚
貫索士安知所取予海羡牢盆提舉材負能千任優
共二巨舟如島來異寶於殊方流馬在途腐餘糧於
高廪式迓瑶光之慶同霑湛露之恩秩朱紫於初筵
吟青黃之雅樂如澠有酒共瞻拱北之恭并山爲肴
更獻維南之壽某寅緣絲竹瞻望簮紳不度俚言敢
哦口頌
填然歌頌沸康莊郁郁梢雲晝漏長禮浹三行盈綠
醑樂催百戲擁黃堂挹泉清節推吴隠攬轡威聲小
范滂來歲同稱千萬夀天顔有喜舉瑶觴(梢雲瑞雲也見江賦)
王母隊祝聖致語
非煙非雲瞻祥光而遠集如山如阜介夀祉以同辭
烏三足以前驅璈八琅而競奏恭惟
皇帝陛下功崈祀夏頌儗生商膺籙受符光啓中天
之業重規疊矩登閎上古之時成道德之安強揔神
明之貺祐東阡北陌屢多稼以逢年甘露嘉禾無瑞
圖之虚月梯航交至文軌大同邀宓妃玉女之車挹
松子王喬之𬒮嶽呼萬歲納虞氏之白環觴進九霞
獻瑶池之碧藕妾等暠然布武虔若貢誠輒吐心聲
式颺口號
想象編星拱紫微龍蛇日暖動旌旂恭惟虹瑞生虞
帝遠以鸞驂會宓妃雲氣先飛三足使風紋不皺六
銖衣君王若問蟠桃木溜雨霜皮幾萬圍
對廳致語
震夙慶辰瞻星流於華渚鼎來廣樂洽雲上於群臣
列坐編珠繁花爍錦經略廷中舊德嶺表長城阜九
牧之民熙然樂業最三年之計行矣趣裝提舉學贍
家傳言推世則洋洋領聞政司鬻海之權衮衮清班
即快昂霄之志提舶韜藏利器充牣多聞通大艑之
越鄕載馳使牡迓明綸而造闕遂聽朝雞祥對舒虹
誠深就日以九爲節拜燕湑之渥恩於萬斯年罄壽
臧之善頌妾因逢玳席少駐羽輪巳奏雲璈迺賡口
詠
心傾葵藿斗南邊秩秩簮紳再就筵方伯舉杯均舜
酒外臺連壁頌尭年望雲鼇抃躍三百(音陌)指日鵷
行官九遷祕殿此時同廣宴宮花深處拜傳宣
廣東水教致語
楊子之江心鑄劒重午及時越人於水面鬪舟先庚
有令旣肯臨於膚使可不召於麹生恭惟經略名簡
宸衷政敷物聽海涉湊歸颿之客山行無擇地之人
閫外之事則制之遐衝巳折舟中之指可掬也猛士
孔多提刑氣備四時德翔千仞英聲載路咸讋埋輪
之威壯志横秋久存擊楫之誓提舉襟靈超卓識略
高明粟漕盈倉智過長鞭之筭舶商銜舳心期多㯍
之消同集樓居俯觀水戰伐鼓而穹龜踴躍揮戈而
畫鷁縱横羽扇綸巾酷似周郎之赤壁牙檣錦䌫驚
回秦地之白鷗葭萌賈勇以摩肩蒲盗聞聲而落膽
(投單)醪而分飲直可拍浮嘗角黍以知新便如競渡某
等偶階絲竹獲望尊罍敢綴耳言因成口頌
水戰横江一百舟海山樓裏坐元侯偷兒巳罷三年
伎猛士聊因五月秋不用辟兵酬令節從今行客但
安流將軍盡列長安第留取樓船震海頭
歸路致語
大翼蔽江過博昌之素習高牙塞道如長岸之言旋
恭惟經略德浹提封望崈制閫按五兵於棹卒迎一
節於郵籖水截潜蛟戢衝星之劒氣體輕飛燕喚回
雪之舞腰仰奉台躔洊成韻語
州民争看使君歸千騎闐闐此一時鼠子巳知焚大
棹馬人又是建豐碑但將海閣嚴軍政不比湖亭習
水嬉赤壁功成八十萬小橋應奏舞腰支
會汪正字樂語
千里命駕如山隂乘興而來一朝傾罍作河朔避暑
之飲有重客而皆賀況良辰之難并聲沸筦絃光生
戟纛恭惟狀元正字德煇覧鳳竒表匿犀騰&KR1007;采於
荆山呈夜光於隋掌黃甲早魁於多士終賈銷聲靑
藜夜訪於老人向歆等譽謝先容之推轂舉後覺以
執鞭正垂上於雲霄却平分於風月餞淸督府迺枉
道而肯臨入覲法宮即尊朝而列侍我經略頃聮班
綴&KR0833;挹風猷迨歛惠於桂林復親仁於泥軾仍年分
索憑尺札以搖情此日從容敷寸心而道舊欲娱密
坐遂速高軒歌陽春白雪之詞喚青笠綠蓑之舞盻
兮美目雖東州莫並於西州酒有別腸盖大器難陳
於小器某因儕伶竹獲邇召棠同喜足音輙成口誦
一鳴曾使萬人驚亘地馳聲若建瓴此日東州披宿
霧幾年南斗避魁星共看騏驥騰夷路便接䕫龍侍
楚廷千里尋盟湏舉白海珍無謝五侯鯖
廣東秋教致語
進退辨鐲鐃存周卿之六典前後中規矩法吴將之
五申時届清秋令行督府經略龔黃撫俗頗牧揔戎
偷兒皆業於火耕估客久聞於露宿仍年專閫令三
出於蕭辰不日造朝官九遷於拱著提舉運使學窮
竹素德粹珩璜使指光華疊外臺之五組宸心簡注
迎細札之十行簮盍鬪埸鼓行猛士列方圓之陣法
角勝負於兵鋒歌南風而競北風如臨大敵取中駟
與彼下駟自有神機惟熊威虎力之如斯何鼠竊狗
偷之敢動式存勇爵遂秩賓筵七札張弓落杯中之
蛇影一夫舞劒變掌上之䖸眉某等猥簉軍伶獲瞻
戎幕共成口誦非敢面䛕
八月師田不失時武蠭赳赳震雕題耳批秋竹圖騏
驥鋒瑩朝霜拭鸊鵜連率名高方叔後外臺志與范
滂齊向來佩犢潢池子一一腰鎌走稲畦
歸路致語
壯士負䪍如奏班師之凱元戎緩轡益隆禦侮之聲
經略德輩前英政喧輿誦三校中秋之武久勤半夜
之思紅旗尚壓於南荒紫橐即儀於北闕犀渠夾道
巳收旝動之威翠䄂臨階却作弓彎之舞台躔在望
口韻是賡
旗旄照海塞通逵共說元戎校武歸三歲麟符寬遠
顧一方鼠子讋英威征袍劒立嚴師律舞䄂弓彎有
妓圍頃刻連營俱解甲室中寕復歎蛜蝛
鹿鳴燕致語
設科選士仰華旦之右文提筆擅埸逢有司而定價
自非白璧無瑕之侣安得青錢必中之功惟揚粤之
東隅有張余之芳躅當時勛業能齊色於三階後代
宗師屢標名於千佛羊城是爲盛府鴈塔相踵英游
瞻槐斯黃拾芥而紫勸駕腆元侯之禮開尊承嘉客
之歡音沸筦弦光生韋布恭惟經略詩仙濟美吾道
主盟決遣有如神明潤飾皆以經術巳同延壽執爼
豆而興校官不减文翁買刀布以齎計吏提舉望崈
嶺表冑出雲間使節森羅兼緫儒林之柄牢盆充牣
獨贏歲抄之儲提舶論議粹醇襟靈開豁典司浪舶
每多棲陸之珍涵泳金籝自有傳家之學喜群賢之
得雋指上國以觀光遂延鄕社之先鳴且合漕臺之
高薦凡舊登於貢籍咸同集於賓筵所期渾化之榮
以激方來之秀宮商間作醆斝交飛歌鹿鳴之三式
侑吸川之飲絫鷙鳥之百孰追擊海之程某等偶綴
賤工獲披崇仞甲科可竢韻語敢陳
采芹東魯浪歌僖領海儒風異昔時學有淵源能貫
道文如藻繍揔紬竒軒然西笑騰三級對此南烹舉
一巵勛業權輿自今日廣寒折取最高枝
會肇慶章守致語
遺棠隂於名郡載佩魚符檥桂櫂於長亭少留熊軾
清尊卜晝和氣回春㐲惟某官擢幹鄧林席珍和肆
自開龜而歛惠能去鱷以擅聲仁浹遐萌無尺寸之
膚不愛威清群吏雖銖兩之姦皆知績旣徹於法宮
寄遂隆於潜邸於焉假道得以聚星我經略託契年
家仰高仕路撫封借潤重分鄰燭之光置驛迎來巳
辦厩芻之費式開歡席少接綺談列顧景之輕袿進
縈塵之長䄂如澠有酒何慚南董之經井山爲肴誠
非邾莒之會某等因緣鼔吹瞻望壷觴同喜足音敢
哦口頌
風翼翔嬉雲路輕合班玉筍直承明鱷溪巳作思棠
雅龍邸先馳拔薤聲皂盖朱轓仍歛惠青簾白舫豈
争程元戎政欲傾家釀喚取佳人進麯生
福州會權府趙提刑致語
入疆而瞻使牡旣親顯顯之英&KR1258;日以合州魚更結
承承之契可無燕豆少欵符階恭惟某官嵩岱吐暉
淄澠納度望蚤推於摽的識獨妙於襟靈屢符李郃
之占雅負范滂之志駕輕車於熟路再至閩川鞠茂
草於圓扉一清漢律攝行方伯之事隠若長城之賢
我安撫舊仰高山願披宿霧把麾近鎮遂託部刺史
之天視篆黃堂幸聮大君子之躅欲腆蘭心之好迺
開竹葉之尊熒煌旣聚於荀陳靡曼兼娱於鄭衛十
眉相頋雖非輕別於舊官百榼湏空此去復拘於三
尺某等梨園傳藝柳陌分營輙綴耳聞敢哦口韻
三山分鼎肖蓬瀛卬首雲逵上使星緩帶一年聊疊
組破觚八郡久虚囹元戎自喜聮高躅勝日何妨醉
渌酃雅望不應長攬轡便湏筆橐侍天庭
會交代趙知郡致語
非桐不棲下鳳儀於千仞及瓜而代解龜紐於一朝
少駐高軒乃張綺席恭惟某官清襟邁往雅量測深
畢原鄷郇文之昭見謂金枝之傑江漢濉漳楚之望
來分銅竹之榮惠露所霑巫風丕變厖眉五叟欲祖
道以攀轅細扎十行即造庭而荷橐交代講英聲於
朝野結永好於子孫方期椄踵之初願卜承顔之欵
清香畫戟載賡燕寢之詩朝雨輕塵未奏渭城之曲
某等侑歡若下濫吹郢中共集耳言遂成口頌
雪意商量未肯忙使君歸騎巳騰驤二年治行留𥜗
絝萬戶生涯足稲梁便去峩冠登要路誰能截鐙欵
行裝胷中久矣呑雲夢一舉瓊彛有別腸
盤洲文集卷第六十七
