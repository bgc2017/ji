盤洲文集卷第三十六
表十六首
代張提舉謝立祖廟表(額日旌忠)
真主念功必賜鼎銘之美大門徇節遂膺廟食之褒
風動邇遐感均存沒(中謝)伏以遼東奉祭彤之祭匪出
九重章武立田氏之碑但循甲令韙聖世旌忠之典
酌禮家勤事之文國有條章人知砥礪伏念臣先祖
具官臣某蚤因文翰服在周行嘗荷橐於宣和継剖
符於南鄧朔邊烽舉分四道以勤王赤縣飊回無寸
兵之傳堞身獨嬰於白刃血屢染於左輪會廷臣請
存趙而不諧故敵國俾秣燕而遠去遽傳長畢不見
中興藏黃石於異鄕巳多丘木嗣蓼莪之宗器未實
沚毛方諸父之拜章自上天而降札建其閟宇錫以
嘉名尸忘褁革之還石有麗牲之啓仰瞻奕奕之作
遂假言言之靈三禭寧侔九京有曜結草豈殊於今
日傾葵相誓於私庭此蓋伏遇
皇帝陛下濟業艱難納民仁壽坐格明良之遇每先
忠義之思恩過禁樵激卞彬而敢謝歎興茂栢欲裴
邃之更生有大烝之詔具存非諸布之名不顯傳之
千載光此一門臣内省材駑仰慚祖武偶備員於使
指得貢牘於宸嚴子孫不忘巳篤傳家之報籩豆有
楚長堅許國之誠
代陳饒州謝到任表
引疾去朝甫遂漳濱之卧昌恩典郡復成番水之行
班錄云初凌兢曷措(中謝)伏念臣略無他技久在常流
當桂管之召還以芻言而入對温顔曲奬朽質殊榮
俟罪長沙未奉三年之計牧民南海巳成百舍之裝
會神聖之更張雜智愚而並用卑輔郡股肱之寄易
計臺耳目之除脫彼瘴煙近於天日而臣㴆嬰犬馬
之恙闕趍鵷鷺之行夲草石之寒温但知救死問錢
糓之出入積致瘝官不勝據蒺之憂洊瀝負薪之懇
拜鴻私之從欲進華閣以就間方視蔭於窮居忽承
流於舊服官曹不改初無勿翦之棠筋力旣愆非復
能鳴之鴈政兹求瘼難以養痾兹蓋伏遇
皇帝陛下奮發乾剛財成泰道勵精理國每未明而
求衣軫慮字人故嘗夜不安枕乃如孱瑣亦玷選掄
臣敢不整頓前規鞭驅緜力僮子歌宣布之頌可謂
逢時庶民無愁歎之心尚期校考
代魏吉州謝上表
冒恩起廢敢辭蜀道之難改命承流頓覺長安之近
厥初班錄罙切戰兢(中謝)伏念臣學不通方器非適用
自離群於棘寺久遠迹於楓宸畫戟兩州效蔑聞於
愷悌繡衣三組志尢恧於澄淸偶刊訓解魯論之書
中有感歎周公之語言者謂其訕上理官坐以投荒
窺白澤之圖屢逢魑魅染黃茅之瘴幸免膏盲遇聖
政之解絃致流人之出籍方作捫參之計又叨易地
之除惟廬陵之古城乃江西之劇郡潢池賣劒偶逢
剽敓之稀白粲連檣咸懼轉輸之闕顧惟謭薄恐誤
使令兹蓋伏遇
皇帝陛下發政瞻前澤人重外欲庶民之安田里如
彼漢宣故丙夜之思姓名不殊唐帝豈容駑乘亦玷
獸符臣敢不思㭪一毫恪遵三尺盡心聽訟庶移珥
筆之風竭力運粮會有積倉之日
代辰州守謝到任表
拜散人江湖之號方遂歸耕分刺史菟魚之符誤膺
出守遵瓜時而就道差糓旦以臨人(中謝)伏念臣資不
逮中况惟每下未足三冬之學偶聮千佛之名旣備
數於薦紳遂服勞於簿領幸淸明之盛際雜巧拙以
兼收猥以駑材厠于鴛綴可以折獄歴廷尉之三官
何自爲郎點司刑於六属昨緣盈滿旋即退休一去
曰畿三移星曆上棟下宇獲安故里之居右粥左餐
仍竊叢祠之禄豈云出綍乃得把麾惟盧溪之偏城
夲黔中之古郡丹砂化藥有地産之延年靑箬褁塩
無洞丁之奸命使之作鎮宜擇惟良恭惟
皇帝陛下化尚中和治貴清静用真儒而無敵不復
談兵以佚道而使民率皆樂業濫令嵬瑣亦職藩宣
臣敢不内竭技能仰酬器使法西都之循吏庶凝共
理之功訪酉陽之逸書少𥙷右文之治
代福州守謝到任表
三載典城方軫黜幽之懼七條易地罙深聞命之驚
甫見兵民巳頒詔令(中謝)伏念臣空空能薄汎汎品卑
蚤瞻咫尺之威屢懷方寸之印自飛芻於五筦斯視
蔭以八年就戍西偏偶洞蜑守條而纍化徙官東表
媿仙羊感政以效祥雖駑馬之十駕自鞭頋鉛刀之
一割巳鈍頼堯曦之曁遠亘粤分以移風佩犢帶牛
丕變潢池之習羹魚飯稻洊逢樂歲之豐致此孱疎
安然糜竊揆罔功而夕惕恐大譴之日加敢料恩私
復垂任使惟閩川之要屏邇岳狩之行都地大俗繁
務叢物阜必謀忠信慈惠之長可歌宣布中和之詩
深慮器盈有辜轂遣兹蓋
皇帝陛下憲章邃古光演寶圖鑿井耕田措斯世於
安寧之域辭軒罷刃賢周公而榮華至今旣大振於
朝綱每廣求於民瘼謂臣久居遐遠而遷之以近知
臣稍更繁劇而勉其所長自非竭一得之愚何以荅
十行之賜寵光有此駑蹇若何臣敢不材罄夙霄憂
分旰昃廣上聖仁心之澤務在撫摩師前賢治道之
言期於清静
代雷州守謝到任表
愒日曠官幸免龍之譴治雷調守洊叨銅虎之榮
遵瓜戍以入疆見葭萌而宣化(中謝)㐲念臣顓蒙瑣質
握齪常流儲慶仙源顧郕霍出文昭之後策勛聖域
慚向歆爲漢雋之宗蚤綴迹於薦紳即抗容於簿領
頃紆邦紱邈在海漘佩犢何爲帶牛盗蹤偶少問羊
然後及馬政術莫知深懼罷歸幸臻善了非上聖廣
親親之大賜則微臣考下下以何疑方竢投閑庶幾
𥙷過敢意十行之寵復尸千里之權惟南合之小州
蓋徐聞之古郡波涵渤澥帆檣可逹於群蠻利足魚
塩井邑巳同於中縣式塵共理迺濫匪材此蓋
皇帝陛下功光祖宗德合天地濟囏難之丕業題晏
粲之昌期念大分八百國之封寔先同姓有唯良二
千石之慮欲乂遠人致使卑凢竊司班錄臣敢不盡
遵甲令以治仰寬丙夜之憂公族之應振振弗忘古
訓君子之風廪廪力企前修
代謝赦表
鑾輅就乾巳報功而饗帝鷄竿作解爰歛福以錫民
凡在式圍率同擊壤(中謝)恭惟
皇帝陛下粃糠巢燧冠冕農黃匽武興文不膠馬上
之治制禮作樂式展鹿中之祠嶽祗下而瀆鬼從地
垠開而天閫決六甲旣迎於黃氣一蜚豈泄於青蠅
合動籥之前言鄙封錢之小慮覃此蓼蕭之澤脫然
叢棘之囚率土昭蘇群情滌濯臣濫司郡寄獲廣上
恩札布十行仰湯后解網之德罪寬三細體成王空
圄之隆
荆門謝到任表
舊鄕學稼久號龍具之中昭代振淹忽玷虎符之末
遵期上道㳙日備員(中謝)㐲念臣生也無庸少而自苦
駑材僥倖同介弟中詞學之科天語褒嘉稱先臣獲
忠孝之報驟躋儒館始接英躔曁秃節之來歸蹈駭
機於不測而臣屢緣父命前詣相門逹危疑欲去之
情掇猜忌不回之怒旣佐郡甫終於兩考偶投荒正
值於斯時守臣觀望以中傷御史憑依而論列獄辭
旣上乃骫法而郤回吏議不公即舞文而求合錮廢
巳緜於一紀清明斯覩於三光惟當陽君之故區在
雲夢澤之西鄙雖承平之風未復而醇厚之俗不移
苟無貪吏之誅求便有樂郊之氣象深虞瘝曠真抵
譴何兹蓋
皇帝陛下覆物如天視民猶子遴侯邦之左契錄治
行於御屏下詔百官欲迭居於内外承流六服寧有
間於邇遐凡此博求未嘗輕授載惟異渥猥及私門
追歎九原出明綸而賜謚召還二季躐清貫以登朝
當宰輔之進除書顧姓名而勤聖問念無是似之質
莫稱非常之恩銘骨自期粉身何𥙷臣敢不仰思旴
食力效秋毫宣布隆寬常佩七條之訓撫柔凋瘵敢
輕一障之乘
賀郊祀表
蒼駟六虬欵頌祇而拜况圜壇八陛慶掃地之揭虔
熙事崇成衆心交抃(中賀)切以七政以齊而輯瑞稱類
帝之彌文四卜不從乃免牲紀就郊之過舉於皇昭
代何算陳編恭惟
皇帝陛下上聖凝姿中天立極藏干戈於旣定其興
也浡焉解琴瑟而更張不膠者卓矣自政機之獨攬
兹槱燎之載颺玉梢璆磬以諧音蘭酒柘漿之備物
靈斿來下瑞諜光前坐宣室以受釐御端門而肆赦
臣耳聞錯事身阻侍祠舉相如數十人作歌無庸馬
走若兒寬千萬歲上壽有羡鵷行
謝赦表
八音之調作歌禮成繭栗五刑之疑有赦澤動雞竿
凡在堯封率同虎拜(中謝)恭惟
皇帝陛下恩周地軸治叶天璣緫攬權綱振孝宣之
治道周張黼繡講元鼎之祲容壇奉玉以臚驩府封
錢而肆眚鑿井而飲巳騰寧壹之歌畫地爲牢共迓
空虚之慶臣甫承人乏獲布上恩戒此遐萌啓良心
而遠罪奉兹輕典副盛德之好生
賀皇帝慶皇太后八十表
進壽東朝宣恩北闕殿上皆稱萬歲瑞應非常海内
之凢九州歌呼同慶(中賀)臣聞喜黃髮而頌壽母魯國
有詩摘紫房以和慈顔晉人自賦若長樂備常珍之
奉在前王無故事之傳恭惟
皇帝陛下道大興商功光系漢日致其孝有曾閔事
親之風帝降之祥得黃老飬性之福雖蚤朝而晏罷
必夏凊而冬温逢八十春秋之尊出五三經籍之右
吹律式迎於首祚舉觴遂介於長年歡連宫闈澤洽
黎庶比屋起南陔之飬瑶池呈西老之符興慶之率
百官曾非曠典建元之復三筭何算陳編臣遠守小
邦側聞盛禮逥鑾紀事微蹤常錄於汗青賜札錫民
異渥獲推於戴白
賀皇太后慶八十牋
慶歸慈壼禮講壽觴鍊石以來孰争年於彤史呼嵩
所曁咸播澤於黔黎(中賀)恭惟
皇太后殿下德範光前仁心及物比任姒跡助文謨
武烈之興好黃老言得天長地久之應方聖主極怡
怡愉愉之飬宜皇乾錫穰穣簡簡之祥式對三微仰
稱萬壽黼黻斑衣之樂秕穅黃髮之歌寶殿騰歡龜
臺獻瑞七十曰老巳誇古昔之希八千爲春永受邇
遐之祝臣博觀載籍未睹異聞恩在私門記卷簾之
殊渥儀分廣陛想貢牘之清班
代賀皇帝表
矞雲結幄爛南極於紫霄元日稱觴介東朝之黃髮
郵音所曁嘉頌載騰(中賀)竊以有三足烏說西崑之戴
勝鍊五色石聞上古之断鼇巳標仙籍之長生或播
皇風於不朽慶緜長樂事始昌辰恭惟
皇帝陛下聖禀姜任行齊曾閔問安視膳蕃釐專鄕
於媪神據德依仁介福鼎來於王母禮行䣛下歡匝
宫中八千歲春方百分之及一十七代史比萬壽以
無雙臣遠使重湖與聞曠典仰泰階而肅序厥路無
繇祝坤極之增年後天而老
賀天申節表
日永星火以正夏玉燭咸和電繞斗樞而照郊金鋪
有慶浮邇遐之喜氣集高厚之厖禠(中賀)恭惟
皇帝陛下濬哲題期勤勞濟業天連珠而合璧民擊
壤以登臺自躬攬於政機更力行於治道按六經而
校德方駕羲農稱萬壽以獻觴齊蹤彭老臣叨居小
壘阻造廣庭心慕尭封不勝多男之祝手披魯頌乃
賡台背之章
天申貢銀狀
九夏乘離千秋迎節雖下陳之封略有上壽之章程
前件物涌地效珍瞻天贊慶介荆州之三品不腆方
輸匪朱提之一流難參庭實
謝賜紹興二十九年曆日表
遠推竹律據易道以歸竒中出穗書亘坤輿而班朔
雖爲常憲時謂新恩(中謝)竊以命南正北正之官曆翁
逌始積大餘小餘之數閠法可求惟昌辰革乖次之
非故大紀得厚生之善足詆孟陬之殄豈差大火之
流恭惟
皇帝陛下欽象衡琁齊尊曜魄張登三之治具受衍
萬之休符好雨好風轉破塊鳴條之沴若煙若霧覩
連珠合璧之祥旣成歲以定四時蓋次春而大一統
遂令共貫咸得開編臣名綴典城職當宣化奉行政
典敢干木鐸之刑勸劭農功庶獲火耕之效
盤洲文集卷第三十六
