盤洲文集卷第五十
章奏十
謝宣示御書臨帖狀(爲大人作)
伏蒙聖恩差中使宣示臣御書臨帖者宸翰昭
回儼龍蛇之飛動使軺臨示驚奎璧之光輝拭目知
榮撫躬有幸恭惟
皇帝陛下體兼衆妙聖夲多能天下無䨇信羲之之
北面帝中第一邁齊祖之前聞何取微臣獲窺睿藻
巳陋登牀之舉詎知肆筆之方抃蹈惟深鋪張莫究
徽州除浙西提舉赴闕奏方庚狀
右臣前因陛對嘗以幇源洞豪方庚奏陳猥蒙聖慈
開納面得天語令便與大臣理會臣即日至樞府納
劄子陳述曲折又以劄子薦其武勇可爲土豪継聞
宰執奏事聖訓再三以臣管見爲可採仰見聖慮深
遠又以前車爲戒臣竊恐朝廷尚未施行臣疎遠無
識知恐愚者一得之慮或有小𥙷不避犯分之罪敢
復言之臣聞幇源四邊俱山險其中坦夷有田可耕
居者甚衆方庚實爲之桀聚族皆憚服之所欠朝廷
一真命爲重紹興二十四年李流知徽州日方庚以
歲旱率其黨五十餘人至郡借粮夲郡疑其爲後患
守臣接之廳事館之僧寺置酒郡圃以兵官主席又
於教埸閱習禁軍馳射令方庚觀之守臣嘱其控制
盗賊方庚欣然承命且云萬一夲州要使喚之時只
得一白帖權攝廵尉便當詣前其人黑而長徽人謂
之方庚三面稱之爲保義衆皆能言非臣敢爲虚語
前年嚴州草竊聞守臣亦嘗令攝威平寨官實欲羈
縻之以此見得方庚志在官爵臣雖不得其聚兵實
數傳者謂巳有銀槍壹萬而三衙逋卒頗亦亡命其
間亦有弓矢轉相教習若天時無水旱内外無甲兵
則此豈足寘慮萬一疆埸有驚其黨近在畿甸之内
恐小有跳梁便相牽制爲肘腋之害貽宵旰之憂臣
謂軍興之際右列一命固不深繫名器之重若朝廷
呼之觀其人物語言果有可用處以密院一使臣名
目小人易於感恩便可得其死力即是狙詐作使之
術縱使萬槍皆出虚傳只得一方庚如土豪用之且
令招集民兵使其果有徒黨便可化爲王師隨其多
少皆是得用於朝廷有利而無害臣巳別具奏薦之
乞賜行出伏望聖慈更留宸慮冒犯天威臣無任昧
死
乞進賀誅虜酋表奏狀
右臣狂瞽妄發不避斧鉞之誅上干天聽臣伏讀御
製元顔亮面貌贊有皇天降罰屢遷必敗之句於以
見淵鑒垂光默契睿藻果騰吉語天下同慶臣竊見
先朝如鬼章䕫离不之誅皆許中外上表稱賀今元
顔亮傾國入寇狂言指斥其志不小宸断赫然與天
同符遣將出師動中機會社稷有靈元凶折首臣竊
謂國家太慶莫此爲比臣螻蟻愚見宜陳百官之班
受四方之賀使遠邇播傳匝地呼舞奏告天地宗廟
則神靈悅豫益降祉福然後光復舊京以示廻鑾之
期推校千古無以比儗臣才短思澀不能著爲雅頌
以継平淮磨崖之作謹撰表文一函拜手投進尚慮
朝廷未有旨揮無因仰塵乙夜之覽伏望聖慈許賜
進入干冒天威臣無任
條陳恢復事宜奏
正月四日准知樞密院行府劄子三省樞密院關樞
密行府及楊存中等十二月一日黃旗奏報巳殺虜
酋元顔亮訖十二月四日三省樞密院同奉聖旨令
樞密行府行下㳂江諸大帥監司帥守各條陳目今
進討恢復事宜合如何施行具巳見利害疾速聞奏
送樞密行府劄付提刑司遵依所降聖旨指揮火急
條陳聞奏臣竊謂元顔亮傾國入寇蹂躪兩淮陸戰
未嘗敗北其鋒初未易當天相社稷使之屠戮&KR0874;驚
鳥散侵地復歸簞食壷漿遺黎延頸恢復之期真一
機會但我師疲勞准甸瘡痏糧食未豐民力凋瘵若
乘時渡淮前逢堅敵恐無後援或彼賊清野則饋餉
不接却致上勤宵旰之慮今逆亮旣殞大定僣號未
必諸國服從若能仰順天時遣使歸疆則王師不血
刃而得土宇實天下之幸萬一虜衆尚強自淮以北
別無争立之人則臣謂且宜多遣有膽力人密傳詔
檄使中原義士各取州縣因以卑之王師但留屯淮
泗募兵積粟以爲聲援不必輕涉其地以務力争俟
蜀漢山東之兵數道俱集見可而進遲以歲月必有
機會可乘則恢復故地何啻破竹庶幾兵力不頓可
以萬全謹錄奏聞
繳進
太祖皇帝御書奏狀
右臣仰惟
陛下天縱聖德同符
藝祖留意軍政信賞必罰沉幾獨断與天爲謀頃年
先臣以使事久縶異域訪求於廛市之間換易於酋
渠之家前後所積凢得乾德開寶中御府編次
太祖皇帝御筆數十卷其間有及軍政者雖數百之
鏹五斗之粟一匹之縑亦勞宸衷爲之節减至於遷
𥙷軍職招接降寨賜予衣襖下至油麺柴炭之属區
處塗竄委曲纖悉所以規摹宏遠成無疆之業傳授
至于聖神二百載而中天仰繩祖武重規再造臣昨
日因宣召入對巳嘗奏陳面奉玉音許令進入但以
表飾損舊臣不敢輙易亦欲見前此御府不爲華飾
務從簡朴如此今奎畫龍文復歸天上以備乙覽以
助聖政蓋先臣寶藏之志也所有
太祖皇帝御筆六卷謹隨狀繳進㐲候勑旨
水災應詔奏狀(八月一日)
臣今月一日准尚書省劄子七月三十日三省同
奉聖旨政事不修災異數見江浙水澇有害秋成
朕自八月一日避殿减膳思所以應天之實可令
侍從臺諫卿監郎官館職䟽陳闕失及當今急務
毋有所隠劄送臣者
右臣聞災變之發率多緣類而起漢儒一一牽合則
有附會不經之失然理之當者亦不可因噎廢食而
曲爲之說臣謹按漢書五行傳云隂氣勝故其罰常
雨水傷百糓姦軌並作魯莊公十一年秋大水董仲
舒以爲魯宋比年爲乘丘鄑之戰百姓愁怨隂氣盛
故二國俱水厥後水災皆歸之兵興民怨所致國家
自數載以來兵民死于戎事肝腦塗地者不鮮父母
妻子啼號之聲未絶也
陛下有兼愛南北之心而獷狡變詐干戈未可得而
戢今水不潤下江湖逆溢田疇溝澮與河渠連而爲
一巳秀之禾不得而穫下民嗸嗸未有生意官無積
臧安得人人而飽之霖潦彌月勢猶未巳隂氣可謂
盛矣
陛下畏天愛民至誠惻怛明詔廷臣使之盡言尭舜
之用心也臣愚以謂隂勝陽之沴夷狄闖于外姦軌
蟄于内也今外之所以待夷狄者朝廷有潜筭小臣
不敢輕議而區區愚慮竊恐季孫之憂不在顓臾臣
入對之始及輪進故事皆以歸正人爲憂継因晚召
亦嘗奏陳仰勤天問矣數旬以來漸巳萌芽臣幸因
奉詔敢復詳言向之爲美談者皆曰中原遺黎望王
師之來則簞食壷漿願削左祍所以繦負而至又其
思慕聖德之切者臣在江淮之間二年所聞殊異於
是蓋山東仍年旱蝗耕者無所得食故扶老携幼南
來偷生又開趙王世隆之徒聚衆攻剽彼國指名蹤
捕亦以荒歲故牽連親戚相率來歸其意蓋欲王師
恢復因得乘勢横行逞其所欲上可以得官爵次可
以得金帛子女不失歸其故鄕旣來之後大失素望
更相嘆恨而將帥所部又役使詈辱無以得其驩心
去夏賈和仲以督府之令驅其孥累數萬口冒暑而
來絶海遇風巳葬魚腹而婦人老穉數百同舟蒸鬱
相摶疾病枕藉死者不暇瘞埋旣抵所屯雖計口給
粟不能充飢愁怨之氣上干隂陽之和實在於此初
到京口則掘山中草根以代𬞞茹數月之後三五成
群掇拾弃菜敗蘆于市㕓之間其計無聊何以久處
此臣目擊耳聞者如此其人之在山東皆有室廬南
畝生生之具自若也今父子數口雜于方文之舍上
雨旁風無以蔽障甚者寢處于泥淖之内以它人視
之不可一朝居也雖使禽鳥豈不思歸欲歸無計則
姦軌之謀不得巳而作今日誅甲明日誅乙必草芟
獸獮然後巳況邇來北方巳有招納之牓又有訹誘
之人其黨聚於江浙兩城散於淮甸諸郡去帝城不
遠亦復有之一呼相應特未艾也或曰叛者巳治是
大不然譬之急湍奔流勢必赴壑於其中間築土以
拒之終於衝軼撗潰而止耳臣之管見以謂其人赳
赳可用大勝江浙所募若使人給家足無飢寒匱乏
之患樂𥙷軍籍之缺誠爲大利若其懷土不忘則宜
優其歸費送以舟楫使之踰淮而去則可以窒患於
未萌施恩於不報怨氣可弭天災可消或曰縱之使
去不若遷之別壤以離其黨是又不然此輩捐生業
弃墳墓遠來歸我亦招誘者誤之今遷之別壤居上
者誰有仁民之心官又無以贍之客居窮處速其死
爾是無罪而殺之也可不念哉當今隂盛之患在外
者猶可隨機而應在内者莫急於此蓋浙西非盗賊
窟穴雖流徙困殍必無弄兵之事臣私憂過計伏望
聖鑒曲賜采擇而區處之至於譏切時政毛舉小事
言而難行徒以沽名賣直則臣所不敢冒犯天威臣
不勝戰汗
辭免中書舍人奏狀
今月二十五日准尚書省劄子三省同奉聖旨除臣
中書舍人日下供職者臣聞命震驚罔知所措竊以
班登禁密選貴西垣不獨掌行制書蓋亦與聞時政
惟媺才不至固陋庶継温純之詞必特操無所阿私
乃振糾駮之職如臣者駑材何算鼠技易窮遇聦明
睿智之君莫伸管見攝禮樂文章之事秖懼素餐屢
叨稱獎之榮常賜清間之燕坐文茵於帝所豈羡金
蓮來捷步於日邊特朌珍茗比因宣召面諭恩除甫
爾半旬有兹異渥遭逢若此報稱謂何自知短綆之
不可汲深或謂積薪而後來居上滿盈不戒顛越可
憂伏望
皇帝陛下俯矜螻蟻之誠曲寢絲綸之命俾安愚分
得允僉言所有恩命臣未敢祗受謹錄奏聞伏候
勑旨
舉自代奏狀
准令節文諸侍從官授訖三日内舉官一員自代者
右臣伏覩左宣教郎太常博士兼權吏部郎官何稱
種學績文蜚聲俊域使之掌制必有可觀臣實不如
舉以自代謹錄奏聞伏候勑旨
辭免奉使轉官奏狀
右臣今月十五日准尚書省劄子三省樞密院同奉
聖旨洪某與轉行一官臣聞命震懼不知所措伏念
臣備數從班常虞尸素方鄰國修好初講慶儀猥蒙
選擇予節以行萬里往來曾無𥙷報錫賜之物巳慚
虚受又叨進秩深所不安凢人臣事君東西南北唯
命之從況兵鋒旣息道路無壅不應以奔走微勞便
受賞典伏望聖慈追寢誤恩使免譏議冒犯天威臣
無任
辭免除翰林學士奏狀
今月二十二日准尚書省劄子三省同奉聖旨洪某
可除翰林學士兼中書舍人日下供職臣聞命震驚
罔知所措竊以北門典誥所出西掖命令所行秩清
地密必得其人然後可以處如臣者學問淺陋議論
闊疎掌制踰年巳試無取糾駮之職常恐曠瘝近者
陛對伏蒙天語諭以翰長之除而又嘉其論事許令
批敕臣誤辱眷知方切悚懼敢期成命遂叨超拜内
自循省代匱之久初乏寸長仍兼故官則怨隙日增
必致顛踣伏望
皇帝陛下興憐駑蹇曲賜保全特寢異恩俾逃何譴
舉自代奏狀
今月一日准告授前件職准令節文諸侍從官授訖
三日内舉官一員自代者臣伏覩左文林郎主管尚
書戶部架閣文字施元之學問該洽文采清新使居
英俊之躔可備翰墨之選舉以爲代實允公言
盤洲文集卷第五十
