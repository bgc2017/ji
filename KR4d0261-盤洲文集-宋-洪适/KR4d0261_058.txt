盤洲文集卷第五十八
啓二十二首
迎施運使啓
傳建節乘軺之命竊喜帡幪講抽毫進牘之儀不虞
蹉跌恃兼容之雅量寬再瀆之嚴誅恭惟某官學藴
淵深材猷超卓喬枚聳壑必應明堂之須英采輝山
見稱東序之祕自登文石益振芳埃著嶺表之澄清
寄湖隂之飛輓二星所次仰高漢而燁然六轡載馳
環列城而惕若仄聞騶哄密邇畺封某鼠技雖窮虎
符無𥙷解印綬而輕去未敢望風負弩矢以先驅由
兹指日
荅凌鼎州啓
伏審解組極邊擁麾名郡未還筆橐之舊列尚欎縉
紳之公言恭惟某官量賦登閎識該貫變大對比魁
星之色高談開霖雨之期禁路光前思湧泉而錯枉
長城扞遠名立峴以蜚英方清朝渴竚於儀刑豈窮
塞久勞於籌畫少移印篆以便節趨漁洞桃花寕作
成蹊之計沙堤槐影想聞呵道之聲某蹈景歷年託
鄰旬月千里糧不賫行也有慚事鄭之儀萬戶侯豈
足道哉竊幸識韓之喜
回郢州侯教授啓
農疇聮属殆雞狗之音相聞宦路差池乃馬牛之風
不及敢期四益先枉一行伏惟某官雅叶舜韶寶參
和璧九變復貫執古道之權衡五色成文絢雕章之
黼黻士久尊於講席人常滿於坐氊洋然庠聲籍甚
朝望過郢中而歌雪難措客辝居稷下以談天共傳
師說即汗青於石室遂持紫於金門某質禀庸常心
慚撫字斗升涉遠正思鄕動游子之情只尺仰高如
逃谷有足音之喜
回胡知縣啓
讀太史之傳仰伯始天下之宗官君子之鄕講士龍
雲間之譽何期四益先枉一行恭惟某官覧仞呈祥
顓門種學喬枚挺特材可備於明堂拱壁陸離寶盍
陳於東序重以鴒原之望共期鵬海之程卓爾高標
恬於榮進芙蓉汎水久拄頰於名山桃李成蹊將俛
眉於壯縣少試弦歌之績即參紳佩之班某自顧凡
姿漫無善狀爲孟玉而設榻迺幸肯臨暁漢陽而置
盂願安承教
回王潜江啓
鳴雞吠狗幸四境之相聞足鯉多鴻枉一行而見寄
深佩謙謙之好有慚草草之酬某官輝穎時流叢芳
世烈允蹈淵源之學交稱盤錯之材千室鳴絃有長
謠之詠德餘糧栖畒繇善政以産祥爛其桃李之華
屈此楩柟之榦竚聆公舉入綴清班某猥玷郡章獲
分鄰燭明珠絢彩知碕岸之不枯良藥發言庶沈痾
之可去
與周郢州啓
鳴雞吠狗夙通里巷之驩食瓜條桑重結鄰疆之好
可無一紙往白雙旌恭惟某官包括多聞充盈雅量
比美玉精金之稱寶遇盤根錯節而知材繇綸寵以
專城有𥜗歌之塞路凝清香而談笑最治行於等夷
賜洛濱之詩正開元之重外奉會稽之計宜嚴子之
留中某顧以凡姿飄然遠宦河潤九里蔭方頼於餘
波醫折三肱言佇期於良藥其爲詹遡未易布宣
徽州到任謝宰相啓
起徒中而護塞甫閱三時涉畿内以典城旁鄰四壁
仰德煇而咫尺超恩紀於尋常伏念某造命多竒憂
貧甚久爲十年之計者檐石無儲取一障而乘之大
鈞未報遠涖凋殘之俗略無勞來之功正懼詣曹迺
叨易地旣斥堠免望烽之卧敢過鄕效垂組之夸矧
是冨州咸謂溪山之勝兹同輔郡密依日月之光在
古今選用之不輕獨朝夕憂虞其弗稱兹蓋伏遇某
官道高夢野望峻經邦右商實惟阿衡帝心平倚使
趙重於大吕國勢尊安以時棟而掄材蓋儒冠之司
命取上駟不遺於下駟繇遠郊遂寘於近郊凡此生
成若何糜殞某敢不力圖撫字用荅使令問羊然後
及牛敢專任數摶蝱不可破蝨戒在容姦
賀湯左相啓
伏審庭渙明緡朝登隆棟轉洪鈞之一氣久矣贊元
陳泰階之六符誰其出右巖廊有慶華裔具瞻恭惟
某官智過萬人德尊一代金口木舌集聖賢之大成
淵角山庭應乾坤之上瑞充積覺民之道踐行稽古
之言以蓍龜先見之明致琴瑟更張之治成湯之於
伊尹所謂千載相逢孔子傳之孟軻共仰大儒之效
属有甲兵之問不無疆埸之疑邊瑣周知弟沈烽於
幽障廟謨素定迄奠枕於上京副衮衣虚左之求頼
鼎鉉光前之傑注意罙重顓面益尊某身在方州心
馳潭府望塵擁笏莫瞻望於喬槐贊喜抽毫聊整齊
於尺楮
謝王樞密啓
起家荒戍旁鄰左祍之巢易地輔州復接東阡之畛
溢寸襟而懷德具片札以貢誠伏念某技則五窮慮
無一得自禍萌於偃月巳望絶於干霄落南山之箕
久營半菽决西江之水孰顧常鱗忽叨乘障之除未
著利甿之最飢者易食謂拙政之可稱實不副名偶
外臺之並奏何期誤渥驟卑邇封夸三組以過鄕敢
循覆轍歌一襦之安堵請事舊聞兹蓋伏遇某官任
重經邦道高弼后楓宸納說非尭舜而不陳松漠結
成雖蘇張而猶劣夙垂推輓致玷選掄某敢不願𥙷
毫分恪遵甲令台星兩兩仰光熖以非遥夏屋渠渠
喜帡幪之有託
回通判啓
伏審拜恩中禁贊治名城枉月楮以見詒知星屏之
且至恭惟某官材猷挺特學緼淵深英采輝山見稱
東序之祕喬枚聳壑宜應明堂之須吏久作於一行
任尚居於半刺同流王化政須康海之功高蹈天衢
難屈凌雲之氣某久聆雅譽未際英標將結好於金
蘭庶免愆於銅竹
回孔主簿啓
登仲宣之樓正遠懷於吾土曳任君之杖乃易守於
鄰邦非藉揄揚那能僥倖伏惟某官禀暉闕里馳譽
儒林𣏌梓千章可謂昂霄之榦鳳鸞六翮共稱覧仞
之祥即上要津遂攄素緼某頃雖一面忽巳數年沃
若惠音顧瓊瑶之何報使之免戾幸藥石之不忘
與江州汪直閣啓
易地分符遥指高陽之里問津弭楫將披樂廣之天
敢修好於柔緘以聞名於畫戟恭惟某官覧輝千仞
擅價連城緼弸中彪外之姿挺博古逹今之識縹囊
盈卷摛黼黻之韙辭白水飛榮列龍蛇之英輔自登
文石之陛遂直道家之山長倩論議有餘詳試左馮
之政次公治行弟一首馳西漢之聲某鄕社相鄰賓
階未步言如良藥願見枕中鴻寶之書禄必素餐免
坐柱後惠文之法
與饒州唐舍人啓
公堂懸榻記陳雷膠&KR0238;之情便郡把麾託虞&KR0593;輔車
之勢退循誤渥端出游談恭惟某官英氣吐芒清襟
邁往千仞覩儀庭之瑞九㲈揚間代之音紬金匱之
圖書粲然麟止夾紫宸之香案卓爾螭拗繇綸寵以
專城有𥜗歌之載路嚴助勞侍從之事對以春秋文
翁修學校之官比於齊魯某自睽德宇巳閱歲華受
一㕓而爲氓夙依廣厦潤九里而蒙福復竊餘波
賀張尚書啓
伏審命傳紫誥名得青氊復用張子房增漢京之氣
象有若南宫括作周室之典刑置郵流行海㝢呼舞
恭惟某官量包廣博識判眇緜經綸自得於胷中糟
粕不膠於紙上掌建國之六典多士彈冠有興邦之
一言宵人歛袵粤從去魯誰不劇秦既摧偃月之堂
即驗反風之卜三接之際百神載驩我識履聲慶細
旃之圖舊民瞻巖石期寶鼎之調元必有超卓不群
之謀以振光榮莫大之治公固自任非堯舜之道不
陳人亦有云豈管晏之功可許共竚施設一新見聞
某賀厦情深掃門跡阻字踰華衮巳叨薦禰之私物
播大鈞願備鑄顔之列
賀何大諫啓
伏審制綸誕布從橐顯持名者實之賓久積稜稜之
望官以諫爲職愈伸蹇蹇之忠邸狀所傳僉諧相慶
恭惟某官玉輝千仞樂奏九㲈堯醲舜薰絶翰墨之
畦逕周情孔思酌道德之淵源自結眷知浸居言責
幸聖主和顔而納誨故争臣造膝以陳辭卓爾不群
如鷹鸇之逐鳥爵去其泰甚當豺狼不問狐狸欲崇
丹匭之權迺峻青蒲之拜儒先益進善類焉依視越
人之瘠肥孰疑陽子見鄭公之嫵媚必相唐宗某跡
遠雞翹喜同燕賀號五雲體疊榮謙牘之藏封萬戶
侯未快賓階之覩
賀朱中丞啓
伏審命播楓宸位尊栢寺幾年弄印上曰無以易尭
一角峩冠仕者皆嚴憚黯幅員相語綱紀畢張恭惟
某官天壤蜚英山川稽瑞適堯舜帝王之道入淵騫
德行之科茹古涵今後學者有所統弸中彪外諸大
夫皆曰賢若時題品之公自奮功名之會振争臣七
人之職踐御史三院之班志在擊邪如鷹鸇之逐鳥
雀事先去甚當豺狼不問狐狸奉簡以聞垂紳皆震
積此立朝之望隱然執法之除虚位揖第一人具瞻
獨坐籠街過三百步孰敢並行少倚風霜寔階霖雨
某獲觀除目偶抗塵容因筆墨以貢詞情均燕厦想
簪裾之贊喜望隔龍門
賀楊尚書啓
伏審命出法宫位高常伯夏官其属六十久虚司馬
之稱武王有臣三千斯掌戎車之政郵籖四逹輿誦
一同恭惟某官識䆳經郛量函德宇雅音從律中金
石於宫商闊步離倫去翰墨之畦逕蚤颺聲於全蜀
巳减價於他楊久矣韜光筮之遇泰青瑣初批於詔
敕黃麻久演於訓辭兼麗卿雲由漢未之有也上規
姚姒下周者其誰乎遂躋八座之尊仍領七兵之舊
峻班聮於玉筍增光熖於金蓮帝曰識公上星辰而
聽履人期柄國作舟楫以濟川某獲睹絲綸莫陪簪
笏寵踰華衮嘗叨薦禰之私氣轉洪鈞或有鑄顔之
幸
賀王樞密啓
伏審法宫渙號右府居尊魁一星曰天樞有光乾象
面三槐者公位益峻巖瞻人傑延登頌聲騰踊恭惟
某官量呑陂頃識洞蓍叢徤筆振竒飄飄有凌雲之
氣清埃擢穎赫赫乎逐日以新頃正色以入臺不俛
眉而媚竈上旣知其直道人争仰於令名曁琴瑟之
更張見棟梁之巨用尊朝之始舉國相驩置郵流行
追大誥三盤之作樞機周密如神爵五鳳之時偶生
疆埸之疑頗有甲兵之問心在王室請使者之長纓
口伐可汗戢武人之蕭斧至自朔漠安若泰山王言
大哉立冠籌帷之上相尊等耳名參台鼎之間凡此
寰瀛期於霖雨某情深躍冶迹阻班庭萬里折衝共
慶精神之壯四子講德願贊股肱之良
賀沈舍人啓
伏審命播朝昕恩隆接晝鳳閤目舍人之樣快覩黃
麻史官重宰相之權兼提直筆時有得賢之慶士歆
稽古之榮共惟某官樂奏九韶玉輝千仞韙辭行遠
屈宋當得作衙官廣譽離倫曹陸羞稱於童子獨當
文陣連中儒科代言巳妙於六題舉世皆期於三字
久徊翔而難進會緫攬而彙征海中有蓬瀛作英躔
之領䄂李下無蹊徑振公道於銓衡方四禁之簡材
爲九重而起草煥星斗文章之麗鼓雷風號令之傳
夫惟思若涌泉然後言如出綍虞夏之書渾渾爾可
以齊驅伊望之業凛凛乎行將爰立某自睽符采屢
變律筩三人同行有我師嘗攀逸軌千里其外曰甸
服幸借末光願崖略於賢書免沈迷於吏牘兹因贊
喜庸敢投誠
回甄教授啓
伏審主盟儒道領職校官枉汗竹以見詒知戍瓜之
巳及伏惟某官噐非近用學緫異聞蚤搴月窟之芳
大振雷門之響未通閨籍來續序音六七子之詠暮
春正虚品藻二千石不如逢掖迺得楷模巳擊節於
鴻文更傾心於願言強飰以速問津
回張信陽啓
登仲宣之樓正遠懷於吾土光陸君之佩乃更治於
冨州未講一行之書徒銘四益之德伏惟某官飛談
卷霧逸氣横秋學本夲以洽聞才多多而益辦爲繭
絲於保鄣巳播驩聲離鵰鶚之風塵倚看長翮某來
游珂里尚隔瑶林願聞拔薤之規庶逭伐檀之刺
回嚴州樊察院啓
寄耳目之臺久留封外治股肱之郡密邇日邊風采
一新耄倪相慶恭惟某官道推先覺節挺後彫探聖
域之奥篇聲諧韶濩首英躔於淡墨名震京師惟卷
舒不隨乎時故否泰各反其類解絃之始冠豸甚休
去義府雙闕之前未伸直氣居元禮八俊之上遠振
芳埃輿人俟調鼎之期釣瀨非黔突之地某粤從志
學固巳仰高庭尚鬲於貢綦壤幸連於魯柝兩𡵨秀
麥浸聞鄰富之謠七月食瓜有頼餘波之潤
盤洲文集卷第五十八
