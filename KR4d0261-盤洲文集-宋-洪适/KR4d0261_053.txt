盤洲文集卷第五十三
啓二十一首
賀何樞密啓
伏審寵傳鳳詔位陟鴻樞天子守在四夷方底修文
之盛公輔間于兩社允資同德之良帷幄有光紳緌
相慶恭惟某官人倫儀表天下中庸堯醲舜薰絶翰
墨之畦逕周情孔思酌道德之淵源久歴通津荐居
言責丹匭掌受書之柄絳騶揚清路之威志在擊邪
如鷹鸇之逐鳥雀事先去甚當豺狼安問狐狸輟自
南臺進登右省身享懷金之樂人歆執玉之榮簡求
兹得於真賢康濟益隆於極治蓋一國之慕巨室爲
政不難惟三公上應台階斯拱而竢某竊觀除目偶
抗塵容削牘傾心敢贊典籖之喜捉衿接武莫勤倒
屣之迎
與交代石監丞啓
伏審瞻天拜命暫違金馬之班㳙日治裝來佐銀莵
之政搖心比屋企踵前騶恭惟某官量賦登閎識該
貫變振魯叔復興之學讀黃童未見之書六翮高飛
三科連中酌淵源於道德異乎綆短而汲深煥星斗
之文章所謂芒寒而色正紙見洛陽之貴馬驚冀北
之空旣發穎於俊躔遂躋榮於華綴前主所是著爲
律爰筆削於金科三人同行必有師久範模於玉葉
旋奉虎闈之寵共期鼇禁之游何挺特之英姿顧翶
翔於半刺雖山登桐栢有仙跡之可尋而社接枌榆
宜民情之素習政恐賜環之趣不成煖席之期某一
別瑶林五遷緹籥詞壇給札嘗叨采菲之兼收郡壘
題輿不意積薪而居上况甲族有親莩之舊復周行
依蔭樾之餘逮兹糠粃之揚實頼瑾瑜之匿披承云
邇欣㥦惟多更嗇冲襟益叢嘉祉
荅謝將仕投贄狀
講聞雋譽願挹令儀辱謙牧以光臨賁牋函而下問
雖成蠅誤墨昔嘗被羽以先登而得魚忘筌無復傾
囷而羅進益媿瓊瑶之報第榮錦繢之藏
謝人投所業狀
比辱光臨寵詒雅製抽琴命操詎知山水之音下筆
成章有&KR0804;瓊琚之報
謝人惠生日詩狀
特勤都騎寵況佳篇牛斗不神媿名聲之何有參辰
相比覩光熖以非常退惟褒拂之私良積感藏之厚
謝人惠生日詩狀
男子占熊羆之祥猥勤齒錄美人贈錦繡之叚益賁
身榮方下拜於緘封將永藏於巾衍
賀胡提舶啓
伏審䟽榮細札拜職輶軒傳聲五嶺之南講德百僚
之上恭惟某官軼材兼美逹識不群抱圭璧之瓊華
探簡編之奥府久居別駕深&KR1273;遠圖兹奮迅於星軺
來典司於浪舶惟犀象珠璣之湊置使匪輕非山林
川澤之饒輸公有限必頼筭鞭之智自多航海之珍
僉曰得人可以利國第恐注思於宣室靡容留憩於
外臺某夙仰光塵未親謦咳豈期留落於此乃得帡
幪之依敢寓意於書郵庶聞名於記室
回廣州羅通判啓
伏審受命監州治裝隃領咸驤眉於英矩巳傾耳於
先聲伏惟某官學擅紛綸才誇典麗嘗因野鵩而作
賦復爲仙羊而拜官荐屈題輿不辝叱馭來康南海
少煩别駕之功入拱北辰高應列星之位某暫緣攝
事將獲承顔書記翩翩媿報章之不敏行邁靡靡願
旅食之益調
賀饒州洪郎中啓
伏審眷深前席寵拜左符燕寢棠隂方畫戟新臨於
風月螺洲芝嶺皆繡衣舊領之山川初布教條遠聆
謳頌恭惟某官書輕倚相識博胥臣超卓見聞束春
秋之五傳增多訓故說離騷之一經網羅闕里之蟬
嫣是正昌黎之魚魯沛然學問籍甚聲名開天禄之
陳編光分太一賜隃麋之佳墨文應列星迺持刺舉
之權常奉平反之筴賣劒正傳於淮甸夢刀復至於
江城召王褒而作詩將聞宣室見蓋公而問治欲避
正堂即有褒綸入參禁橐某睽違之久慕仰益深頃
講宗盟不弃它楊之諜兹叨河潤尚稽維梓之恭歲
事向闌郡章多暇願謹鼎䄄之節益隆襟履之休
賀肇慶劉守啓
伏審䟽榮象闕作鎮龍藩瓜戍指期允恊東龜之吉
棠隂留景巳傳今絝之謠恭惟某官至德中庸大雅
宏逹圭璧豈迷邦之寶楩柟推聳壑之材蚤馳問於
朝端復承流於嶺表揚仁風於贈扇來福遐萌沛甘
雨以隨車遠追前躅即聞異政遂下襃綸某甫間芝
眉密叨樾蔭揚衡賓閤莫瞻五馬之尊寓意管城奚
報雙魚之遺
回鄭德慶啓
伏審承榮鳳闕宣化龍藩時望允歸風謠立振恭惟
某官襟靈磊落智略高明豫章呈聳壑之材大吕擅
尊朝之器久潜宦海連把州麾硯臺方選於一錢錦
石又歌於五絝鹿效祥而夾轂不墜家聲犢務夲以
賣刀益崇治行即聞襃召遂陟通階某頃際英躔獲
親清誨驤眉畫戟何因樂霧之披寓意短緘莫報郇
雲之賜
回曾解元狀
鏖鋒筆陣彼烏敢當我哉造牓文埸無能出其右者
鄕評允愜儒黨有光先輩積思三都馳芬五領充牣
簡編之讀優游翰墨之林文最善鳴白也詩固無敵
言多實用誼之策豈略行瞻鴈塔之峥嶸指鵷行而
騰翥肯迃逢掖見賁長牋某久矣講聞欣然諧際攝
空泮水獲聞擲地之聲遠迹瀛洲莫快如墻之覩
回侯解元狀
争鋒筆陣日五色以齊驅造牓文闈心三星而著象
聲馳枌社喜動蘭陔先輩韶濩諧音楩柟聳榦學周
公仲尼之道特立獨行有相如楊雄之風同工異曲
不輟夜分之習素高月旦之評果得雋於槐黃將策
勲於芥紫章章鴈塔衮衮鵷行某舊矣知名跫然識
面攝空未幾初非一卷之師掞藻肯臨深媿雙金之
報
回戴解元狀
争鋒筆陣少陸機作賦之年造牓文闈冠王勃齊名
之傑聲馳里社喜動親庭先軰囊穎有聞席重是似
平時妙童子之作旣擅價於彫蟲一日中有司之程
果賞音於雌霓不負槐黃之舉能收竹素之功唾手
巍科致身榮路某久欽警悟幸際清揚暫爾攝空弗
𥙷撞鍾之問惠然摛藻有慚報玖之章
回傅解元狀
竊審席珍長圃副嘉詔之詳延造牓外臺占賢書而
獨步它鄕改觀吾黨垂光先輩賦麗孔門氣劘屈壘
果見舊氊之得不負短檠之勤出月脇以蜚聲一枝
可折振風翰而借便萬里爲程某頃幸承顔欣聞中
的遂迃方履見詒金薤之辝不腆報章有媿木桃之
什
代人謝鄭漕舉改官啓
贊赤側三官之事浸及終更受皇華四牡之知頓增
倍價感藏心石喜動背芒竊以鳥有鳳而獸有麟咸
知爲瑞木在山而馬在肆孰辨其良惟眞賢司藻鑒
之公故後進得帡幪之託然錦心繡口者或有山川
之險而蠟言梔貌者曷分珉玉之殊狐裘反衣而有
之栢舟不遇亦多矣取人失之子羽何以得才草奏
不如陳湯艱哉知巳謂予不信從古以然如某者馬
走質几雞尸用小自保歲寒之質未高月旦之評非
韞匵以求沽何席珍而待聘徘徊九品幾韓子之無
歸坎壈十年真釋之之不調偶銅山之設属致菽水
以奉親刺史部州十三自慚黃綬城南去天尺五莫
借丹梯初無鸑鷟鵷雛之稱安得蚍蜉蟻子之援豈
期内舉獲厠下陳某官濟美相門搴芳聖域專繍斧
振威之任紹緇衣好賢之宜君子存心旣埋輪安問
當路執事過聽乃推轂有未其言何知桃李之隂近
在瓜葛之末某敢不服膺吏道律己官箴巢寄一枝
不作南飛之鵲印垂三組庶晞左顧之龜
代承務郎謝梁侍郎舉陞陟啓
曳裾求見偶志目而中眉剡牘受知遂鑚皮而出羽
有識相慶無言可酬竊以國家崇紫橐之班三年使
之延賞銓選厄綺𥜗之路五官然後陞朝巳離竹馬
之遊真作土牛之鈍歴倉氏庾氏之職至于再三合
社郎廟郎之員動以千百抗塵竟走於俗狀累日未
離於小官惟寸進之艱難曷丈量其長短黑頭年少
誰稱飣座之梨白脚門生寕望迎霜之兔儻非論薦
孰得甄升如某者蟠木弃材豨苓下品學未知於習
是文不造於紬竒良冶爲裘莫継槐花之舉尚書給
札空慚棣萼之編猥以門資厠于仕版已分爲國舍
虞比之伍見譏於封胡羯末之間敢希弊帚之千金
自嗟駑馬之十駕才不才各言其子方景行於芝蘭
幼吾幼以及之人遂兼收於葑菲寵踰意表喜溢顔
行某官江左興王之臣山東相國之種龍返鄕而蛇
得露首佐命以負羈魚縱壑而鴻遇風久論思而簮
筆進人將加諸膝慕才而貴其身分濁涇清渭之源
賞流水高山之志何期刻畫亦及盤跚某敢不劌目
囊箱游心刀篋有絲麻無弃菅蒯仰戢謬恩投桃李
報之瓊瑶誓堅後效
代徽州尉上太守啓
仕而求禄腰黃綬以遵期我獨有天目朱轓而結想
將承顔於旦暮敢問訊於寒温伏念性不逮中技惟
每下久焚膏而繼晷非藏器以待時鯉退學詩恐墜
過庭之訓孔門用賦妄希入室之工屢踏槐花晚穿
楊葉脫白丁而釋蹻齒黃甲以彈冠方塵九品之微
復占百僚之底一行作吏未伸北部之威三釡及親
獨喜南陔之養問津兹始匄庇甚優恭惟某官識冠
倫魁學窮淵奥珠藏璧韞曠千載而流光鯤化鵬飛
摶萬里而直上未登金馬聊佩銅魚惟大賢無所不
容故小人恃以不恐帡幪有頼捶楚可逃敢不律巳
官箴游心吏道牛刀而割雞未用敢追顔籕之風鶚
薦而累鷙不如尚冀孔融之鑒
又迎新守趙監丞啓
紫禁䟽恩榮佩左符之重朱轓戒道聿嚴前弩之迎
老稚知歸封圻改觀凡叨属吏倍激歡悰恭惟某官
川嶽靈暉鳳麟嘉瑞出神明之貴胄負標的之清規
德備忱恂獨樂東平之善學該貫變盡讀河間之書
蚤掇巍科浸躋膴仕自典尚方之職益宏大雅之休
肆外閎中論議冠諸宗室光前絶後名聲顯於朝廷
暫違金馬之班荐綰銀莵之寄治裝伊始流化有期
幸此冨州得依慈父雖叔度之來何暮式佇袴𥜗胡
陸君之去不留弟光衣佩使幼女復興於孝行豈小
人敢致於私情遠紹昔賢政在今日恐棠隂之未久
即芝檢之鼎來某趢趗凡姿倥侗晚出賦鼠窮之短
技守狗曲之淺聞屢踏槐花偶穿柳葉初占百僚之
底未閑三尺之從仰恃帡幪庶逃棰楚信眉自慶將
逢流水之知引領方勤佇快青天之覩
代齋長見新教官啓
仰如北斗夙裝蹈景之懷志在高山將遇知音之聽
敢修尺楮庸布寸心伏念某胄本單平禀非竒卓夏
弦春誦空坐對於短檠朝虀暮塩幾悲歌於長鋏遡
閩川而泛梗樂鄱水以采芹濫陪講說之儔蔑有切
磋之善中焉行役逖矣滯留復尋仲蔚之居巳失邯
鄲之步處齋房之前列曷足長人直横舍之攸司猥
令代匱方趁槐黃之舉妄希芥紫之榮欣哲匠之鼎
來冀頑資之速肖大衍掛一庶窮犧畫以東歸宵雅
肄三或俟鹿鳴而西笑夫何僥倖有此際遭恭惟某
官學博五車文兼千彙燕之角荆之幹獨擅美材湯
作濩舜作韶宜薦清廟屢鼓詞闈之氣益馳藝圃之
名驚大器之晚成快景星之争覩廣庭首唱諸老先
生未能言便坐口談當時弟子有所記三歎坐氊之
冷久期朝席之重即有褒綸入躋華綴遂衮衮青雲
之上豈&KR1273;&KR1273;綘帳之間尚容負笈而前少遂撞鍾之
叩某自鞭十駕願反三隅問鑄金得鑄人巳獲求師
之益若食雞必食跖終收善學之功
代董承事以百二歲得官謝縣令啟
盤洲文集卷第五十三
