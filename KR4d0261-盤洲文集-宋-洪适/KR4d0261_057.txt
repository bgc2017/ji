盤洲文集卷第五十七
啓十七首
上宰相啓
三千年而河清久矣人生之難竢七八月之苗槁幸
哉天澤之可期敢輸&KR0548;&KR0548;之私庶動巖巖之聽㐲念
某所禀極陋其愚不移學雖苦於丘墳譽不揚於鄰
曲操數寸之管偕鴈序以齊飛受半通之銅點麟臺
而群處陟岵幸迎於秃節入朝遽觸於危機不勝私
情遂求外服抗塵走俗巳日往而去官洗垢索瘢致
風聞之及嗣抵于深憲儕彼壙僚玷缺隤聲雖生以
何面目困窮纏己脫死厪如毛氂再會赦而始復奮
階一終星而未刊黜典迫於立壁無以杜門登東臯
而臨清流自憐骯髒下喬木而入幽谷誰不邪榆未
㳙行李之良忽負茹荼之痛偶逃溝壑得累鑪錘恭
惟相公軌躅孔顔錙銖燕許當聖主解弦而更化以
眞儒調鼎而贊元道大域中轉洪鈞之一氣計安天
下猶泰山而四維東閤廣翹材之方西曹無滿謫之
問某運將傾否筮亦遇干雞失旦而一鳴靡忘振翼
鵲繞枝而三匝所願安巢儻回肉骨之恩可但&KR0238;身
之報
賀新饒州唐舍人啓
名簡前旒任隆左契聞使君到大喧來暮之謠與老
人期共快争先之覩欲伸賀厦敢問典籖恭惟某官
聲叶舜儀寳參郢握淵雲驚代挺玉壘之靈暉駰瑗
名家禪金籝之祕緼一時絃改多士節趍結當宁之
深知拜司光之異擢廣内雅雅世南則行祕書柱下
昂昂董狐乃古良史正刷横翔之羽忽回勇退之舟
不謂吾邦迺煩鉅德凝清香而森畫戟安能久居此
乎闚紫闥而攀台階斯拱而竢之耳某未披雲霧常
歎參辰麥千畒荻千章遂託居山之庇水一孟薤一
夲願容置屏之談
荆門謝宰相啓
觀六符於穹漢心切呼天乘一障於重湖身難擇地
仰銜厚施敢寓微衷伏念某生也數竒缺然智寡頃
疾顚於僻郡即却掃於荒閻賤子具陳誰恤弓傷之
阸室人交讁略無裝橐之儲謀半菽以偷生泣編麻
而瀕死豐澤未逢於時雨高躔巳匝於歲星公道初
開抆拭非辜之士私憂遽集迍邅不孝之帑偶轉壑
之賖期遇濟川之在上抽毫進牘妄干亨否之榮捩
手覆羹危掇瀆尊之罪傷哉貧也止或尼之敢期播
物之私亦預承流之數震雷霆而破蟄奮此幽蟠注
渤澥以濯㾗略其宿負大恩特逹小器滿盈兹蓋伏
遇相公任重推溝材收躍冶欲八荒莫不擊壤無一
介而使抱關吐握旣躬其勞爬羅有味其語前鴻後
鴈或假借於雲霄枯木朽株必薰蒸於芝&KR0818;特捐小
壘漸進畸人某敢不履影懲愆刻肌報德挾泰山以
超北海揆路非難呼中道而激西江恩波可冀
與交代趙知軍啓
與郡守爲符忽焉分左躡君子之躅有以指南聊先
汗竹之私用結断金之契恭惟某官琮璜等潤咸濩
參和呈翔仞之靈輝抱昂霄之美榦多文爲冨足更
生博極之書大雅不群得東平最樂之善儴佯膴仕
烜赫華名清標共仰於素絲錯節始彰於利器方英
主攬權綱之柄欲諸姬壯磐石之宗凡朱軒皂蓋之
除多玉葉金枝之雋一麾敷惠最楚甸之列城五絝
作歌挹西京之循吏聞今日耕桑之野皆向時荆棘
之埸有凝寢之清香無穿墉之徤訟巳成樂土爲利
後人諸公興推轂之心闔郡阻留鞭之計即前帝席
遂陟從班某夙景高標未親餘論水擊三千里而上
將幸瞻前刃遊十九年而新願言告舊傾翹之切敷
染亡窮
爲大兒江東漕属上使者啓
家徒四壁甫從宦海之游我有二天遂席卿雲之蔭
方憂尸素敢後殺青伏念某馬走品微鼠肝姿薄學
六甲五方之事佩韘無聞讀九丘八索之書爲裘㴆
墜蚤因延賞獲免請農正鼓笈以求師敢彈冠而入
仕舋生私室禍及大門遺忠見軫於朝廷異數俾襄
其窀穸猥令就禄非曰量能退惟一物之不知安得
三年而善後乘財用之出入尺寸無長計班資之崇
&KR0763;斗筲奚算仰祈覆露尚切趑趄恭惟某官學貫籖
幐識倫蓍蔡自占月中之桂久騰日下之芬方聖君
躬攬於萬機故鉅德首迎於一節奉常蕝禮進前席
之嘉猷劇郡埋輪頼外臺之華使擢象巳躋於中祕
䟽屏深結於上知鏗鍧八俊之聲震慴六條之察即
歸法從難借餘光某將侍履絇獲承鞭策小兒未知
爲吏盡託恩波若曹無益於官難逃譴域
荆門到任謝宰相啓
貧切膏肓歎編蓬之左計恩深坱圠點剖竹之下陳
逾月汎舟蠲辰視印伏念某千慮無得一班弗窺少
年妄意於臨民或能豈弟半世銜冤而奪禄不復激
卬敢畫指以書空秖甘心於殍野帝攬權而眞宰用
士失職者泰道來𥙷劓息黥育豐肌於朽骨揵鰭掉
尾轉窮轍之清波略其三尺之拘卑以一麾之末惟
當陽君之故國在雲夢澤之西偏二百里男三百里
侯本密連於近甸六十曰耆五十曰艾皆熟記於舊
聞雖創痍未復於承平然風俗弗移於醇厚賦輿既
簡獄訟不生儻鳴雞吠狗無貪吏之湏則去馬來牛
有樂郊之漸退惟么䯢恐負使令兹蓋伏遇某官挈
國大儒夢嵓良弼叶璿璣玉衡之效光金匱石室之
傳以堯舜媿恥其心斯焉致主彼臯夔密勿之輔可
以齊名方校短以量長俾承流而宣化興憐困躓初
試凋殘豈止捐奉稍以活其妻帑亦將觀政事以品
其人物某敢不自鞭蹇步庶效秋豪敢作僞聲以八
萬流民而受賞尚期他日有五六老叟之送行不致
瘝官是爲報德
謝吏部賀尚書啓
十六年之去國久蟄蝸廬三千里而遡江始開蛇笥
深憂尸素敢後殺青伏念某生也多囏少而自苦操
數寸之管偕同産以聮榮受半通之銅群大雅而雙
入陟岵甫迎於秃節立朝遽觸於危機旣𥙷外以終
更又投荒之及難誰造哆箕之錦遂逢偃月之刀冤
聲不徹於九閽官簿退飛於一紀幸改絃之盛旦得
夸組於小邦有社有民惟當陽君之故也迺疆迺理
自雲夢澤而左之儻鳴雞吠狗無貪吏之湏則去馬
來牛有樂郊之漸自惟么䯢恐負使令兹蓋伏遇某
官韜軼英躔鏗鍧禁瑣就日妙侍言之選迴天高批
敕之聲懷文以裁帝墳書成金匱分職而掌邦治班
峻玉除緼推轂之仁心憐傷弓之弱羽曲垂題拂致
此叨逾某敢不思效秋豪自鞭蹇步台符在望旅進
退以未能雲蔭無私大譴何之或免
上荆南劉兩府啓
十六年之去國久鬲鵷行三千里而遡江遠叨魚契
焉依夏屋敢後書郵伏念某生也多艱少而自苦頃
中含沙之射遂傷偃月之刀冤聲不徹於九閽官簿
退飛於一紀幸改絃之盛旦得夸組於小邦窮猿投
林見微柯而亦喜枯魚涸轍得㳙滴以更生兹蓋伏
遇某官勲鞏邦基望崇人傑探金匱六弢之祕分狼
弧參伐之威貫日月以輸忠挫犬羊而奪氣絝𥜗安
堵洽惠露於群黎樽爼折衝作長城於重鎮某自憐
骯髒獲託帡幪異世荆州復有依劉之幸列侯萬戶
何比識韓之榮
謝王緫領啓
船引蓬萊誰恤囚山之久符分銅竹自嗟乘障之微
尸素云初殺青敢後伏念某千慮無得一班莫窺自
射影於含沙秪甘心於殍野會清明之上治點宣布
之下陳有社有民蓋當陽君之故也迺疆迺理自雲
夢澤而左之雖創痍未復於承平然風俗弗移於醇
厚退惟么䯢恐負使令兹蓋伏遇某官奥學盈科清
規出類芒寒列宿言禮樂遠有光華檄到百城問錢
糓幾何出入外足連營之食上寬法坐之憂即以節
趨難乎席煗顧小吏漫加於鞭策恐外臺不欵於帡
幪某敢不詹仰光儀奉行約束楚雖三戶尚求瘼之
未能我有二天兹包荒之可恃
謝宰相改正過名啓
十日寒之拙宦可題於良史一星終矣明刑獲改於
秋官佩造化之更生顧么微而何報伏念某昨從外
𥙷巳得代還偶親庭嬰旤於鑠金故郡將乘機而下
石指爲竒貨肆厥巧言釀白簡以報私環赤城而滌
垢法家舞智卻回牘背之書獄吏趨時别上需頭之
奏議辟遂淪於胥靡免官自嘆於秃翁跕跕墮水之
鳶奮飛無計纍纍喪家之狗濱死誰憐巳甘漂溺於
風波何意清明之天日望大鈞而辯數致密網之平
反方商鞅作弃灰之刑難乎免者如曾參有投杼之
事久則昭然兹蓋伏遇某官德類離倫仁心濟物佐
域中之有大納天下於無冤若伊尹之思匹夫恐失
推溝之澤謂蘇君當宥十世特施及嗣之恩出嚴棘
之赭衣脫枯桐於黔突某敢不魂驚曲木跡鑒覆車
復鴈門之踦益矜細行問翳桑之病長記窮途
賀王成都啓
夢益三刀權尊九牧結裝去國不辝蜀道之難傳命
塞塗巳覺雪山之重貢誠小牘贊喜高牙恭惟某官
象箾諧聲鄧林擢榦望傾後學仰北斗之垂芒名滿
廣庭接魁星而齊色會光亨於泰道能寤合於淵衷
紬金匱石室之書四提直筆鳴紅藥蒼苔之佩久演
明綸追還渾噩之風密吐忠嘉之論適坤維之謀帥
輟鼎貴以籌邊吾徒得君卧治之爲淮陽而用黯有
欲爲王留行者願孟子之在齊蓋揔戎於歲月之間
即穆縡於廟堂之上某退惟樗櫟浪託枌榆流澤九
京旣踰衮得見褒之字冒恩一障繇推轂而有味其
言顧謝悃之未緘巳除音之先播卓然方伯財取道
於隣疆縛以微官阻望塵於謁舍甫新歲律正釀春
寒冀垂意於持生副凝旒之慮遠
荅張縣尉狀
鼓琴有山水意未易知音擲地作金石聲自應擊節
某官沉酣七略鑚厲三餘異曲同工巳有飄飄之氣
博聞強識必成灼灼之名徒煩問稼於老農盍請誨
規於大匠欣然嘗鼎媿彼報瓊
回教授狀
訪當陽君之故既玷左符定管城子之交迺聞高誼
驤眉則遠敷袵可期某官學海窮源文河涌思青氊
對客泰然一坐之寒絳帳稱師發彼三隅之誨以兹
廣譽必上清班顧以薄材遂攀逸駕庶幾良藥之誨
可逭素餐之譏
謝張建康舉十五年前陞陟啓
治病七年那得三齡之艾成功一簣克全九仞之山
媿鄒子之夜光點汝南之月旦伏念某聲銷鄰曲識
闇丘墳頃佐郡以終更值含沙之肆毒獄皆文致旣
剗跡於周行命與仇謀即灰心於榮進顧銓曹之不
齒束伐閱以相忘久矣捿嵓期於&KR4421;野會更張於治
具有復起之痿人焚厥丹書假之皂蓋尋鉛刀而再
割積琁曆以一終計班資之崇&KR0763;未離墨綬爲題目
而甄拔烏有舊章蒙泰階仰而思之幸異時㢙有存
者遂飛一鶚之表用迴六鶂之程兹蓋伏遇某官天
上景星人中霖雨帝以召公而分陜世期汲黯之在
朝十國爲連借虎踞龍盤之重八元斯九積蜵蜎蠖
濩之思以留鑰而折衝蓋儒冠之司命興憐社櫟獲
託鄕枌推轂有味其言猥參寳櫝納溝不被之澤倚
竢洪鈞某名玷闕員時增倍價取人失之子羽益務
省躬草奏不如陳湯敢羞知巳
謝魏潭州啓
居狄山之一障代匱隃冬陳方朔之六符依光垂象
禮存事大罪恐瀆尊伏念某馬走品卑雞尸用小引
舡而去勃海寖遠蓬僊登陸則有天台亦終瓜戍孰
料含沙之毒巧符偃月之謀銜冤莫叩於九閽奪爵
遂緜於一紀循陔荒服幾不免於悪氛負土故山抱
亡厓之沉痛會蠲除於密網得撫字於疲甿考前召
後杜於往圖未能敷惠眄曲沮清漳之遺阯何以銷
憂欲逭諐郵實資庇蔭恭惟某官材推隆棟名簡細
旃初躬攬於萬機即首馳於一節談曰猶望高子頼
以興邦道蓋自比孟軻去其塞路烜赫解絃之治超
踰𥙷衮之詩淄蠧靡留紀綱丕變我心匪石必公道
之大行衆口鑠金以价藩而静鎮薰重湖之叶氣欎
四海之甘霖某辭呐抽毫神馳茸纛仰帡幪於夏屋
竊動歡顔期坱圠之大鈞儻收棄物
與交代梁判院啓
聞買臣之引綬有客傳呼先越石而着鞭與公汛掃
重慚簸粃敢廢裁緘恭惟某官結綠輝山長離覽仞
家傳赤舄鄙簮笏於懷繃志凌青雲圖翰墨之勲績
破古書之萬卷諧雅奏於九㲈繄聳壑之超群即監
州而騰譽上念四蛇之輔嘗問世卿人稱雌霓之詞
可司帝制曷爲頫首亦欲乘邊挾清漳而倚曲沮獨
有仲宣之賦祕明璣而潜美玉來續贊皇之詩某惠
不蘇枯罪難逃責切喜契符之合迺逢筆硯之交必
懷瑾以匿瑕不索瘢而洗垢情同兄弟非彼一時之
面朋好永子孫以吾兩人爲鼻祖
回冨提刑啓
天陛出綸坤維揭節方君行仁政務臻禁罔之寬欲
下無冤民尤遴憲臺之選郵音所播僉誦曰然恭惟
某官降祉雲逵騁辭月脇惟慶曆之夔卨有列傳言
視西漢之韋平不同日道宜有家傳之學益增世濟
之光自涉要津共騰廣譽天下號曰八俊比迹東都
刺史問以六條飛聲南服果聞簡注進掌平反諒無
席煗之淹即有圄空之效遂迎召渥歸立從班某夙
仰高標未親餘論曲城僻壤幸逢四牡之馳除館清
泉遂借二星之重
盤洲文集卷第五十七
