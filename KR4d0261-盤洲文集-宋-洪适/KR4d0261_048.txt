盤洲文集卷第四十八
章奏八
繳張訓通復官劄子(乾道元年四月三十日)
臣准中書門下省送到詞頭一道刑部檢舉到張訓
通叙官元係張浚奏宿州之役初非戰敗而統制官
等無故引歸殿前司統制官張訓通係軍馬入城之
際先次一面引歸欲望酌情定罪明賜貶降奉聖旨
張訓通降四官夲部看詳依條合自降断勑日每理
再期一官夲人期限未滿間該遇赦恩合叙一官元
係正侍大夫和州防禦使因罪降授恊忠大夫果州
團練使奉聖旨依所申於階官上與叙令臣命詞給
告臣伏見張訓通弓矢鞍馬漫無寸長怯懦不武又
無與爲比但能涉獵七書百將傳藉此以爲談柄隷
鄂州軍籍之日與田師中典掌財物背公營私叨冒
官秩至於横行遥郡符離之役首先遁逃原情定罪
戮之市朝如孔福可也旣從輕典鐫官自效有司却
與尋常罪犯之人會赦便與叙復竊懼無以懲戒將
士臣愚欲乞將張訓通同罪之人並候軍前顯立功
效之日大將保明取特旨方許牽復庶使從軍之人
咸知復玷缺之艱難不敢愛身誤國所有詞頭臣未
敢撰𫐠取進止
繳秦塤宮觀劄子(五月一日即日依奏)
臣准中書門下省送到錄黃一道敷文閣直學士右
朝散郎秦塤狀昨自春官得請奉祠满罷之後荐經
憂患累重仰禄欲望特差宫觀一次奉聖旨差提舉
江州太平興國宫臣嘗讀唐明皇實錄載李林甫身
死之後朝廷治其積愆諸子俱配流嶺南家口隨之
每房各與奴婢三兩人并緣身衣服飲食自餘資産
一切官收臣竊謂秦檜藏姦稔惡天下之人戶知之
天網不容使之自斃厥妻厥子継踵淪亡不肖之孫
官職如故華屋厚藏可謂幸矣爲之計者政當恐懼
屏迹不復自伍於搢紳之間今乃無所忌憚尚敢陳
乞差遣雖宮觀甚小在有罪者得之則人以爲除用
之漸臣懼秦檜黨與牽連相慶自此皆有彈冠之心
所謂一葉不去將尋斧柯者矣況當國用不足而秦
氏之家金珠充牣國家旣巳貸而不籍凡前此教坊
所汰之人塤皆飬之于家以奉歌酒之歡乃稱累重
仰禄其公然欺世玩侮朝廷有如此者臣愚欲望聖
慈將秦塤宮觀旨揮更不施行所有錄黃臣未敢書
行取進止
繳潘粹卿恩澤劄子(五月三日)
臣准中書門下省送到錄黃一道潘粹卿乞放行改
奏葉旁作恩澤事奉聖旨特令吏部放行令臣書行
者右臣取到前件公案拖照得潘粹卿將父遺表恩
澤奏𥙷胡俌於紹興二十六年十月内降勑據本人
稱胡俌未受勑間於紹興二十七年三月内身死本
人於當年十二月内陳乞改奏與弟清卿於團練使
上轉行吏部檢坐條法只合作减年收使夲人至紹
興二十九年四月内却經臨安府改奏異姓無服人
葉旁作吏部節次告示出違條限委是允當兼胡俌
當來勑命係身亡後旋行寄納所稱未曾被受巳是
詐僞今來陳訴曾於限内陳乞係是乞與潘清卿轉
官即非限内曾行陳乞奏𥙷今若特令吏部放行則
是條法無用所有錄黃臣未敢書行取進止
繳梁俊彦推賞劄子(五月六日次日御筆並依)
臣准中書門下省送到錄黃一道五月四日奉聖旨
梁俊彦合該軍器所皇城司酬賞可依正月六日四
月七日巳降旨揮施行令臣書行者右臣竊見正月
内軍器所推賞旨揮官吏轉一官資礙止法人特與
轉行不及全年人紐計推賞継因臣寮論列至今年
六月實及二年方合陳乞四月内皇城司推賞初降
旨揮梁俊彦特轉右武大夫續降旨揮令依例回授
今來疊前兩賞並依巳降旨揮有司未知所從若用
正月六日旨揮即歲月未滿有礙條例若用四月七
日旨揮即巳令回授無可施行臣愚以謂爵賞天下
之砥石所以厲世磨鈍惟其明白而無偏私則僥倖
之計不萌觖望之心不作自來正使礙止法之人有
特旨方轉行遥刺至防禦使方轉過横行所有皇城
司被賞人宋鈞宋直温皆是正使轉行遥刺梁俊彦
亦是正使與逐人一般前降旨揮獨與超轉横行則
爲太優後降旨揮却令回授又似未當臣欲乞將梁
俊彦皇城司賞典依宋鈞宋直温例與轉行遥刺其
軍器所賞典即候六月内合該陳乞之時照應在職
年月依條別與施行庶幾慶賞均一旨揮明白無復
偏私之弊輿人不得而議所有錄黃臣未敢書行取
進止
繳沈介不允詔劄子(五月十三日當日御筆荆襄上流爲重兩帥頗)
(多不叶雖軍務稍静尚湏調護且依巳降旨揮施行)
臣准中書門下省送到錄黃一道湖北京西制置使
沈介奏爲寒濕所中動作艱難心氣發動臨事繆忘
乞解職終喪奉聖旨不允令學士院降詔不得再有
陳請令臣書行者右臣聞父母之喪三年不從政禮
法當然孔子荅子夏之問曰君子不奪人之喪亦不
可奪喪也金革之事無避亦聖門之所不與頃以軍
興起沈介於苫廬付以方面之寄介入國門而邊事
漸巳講解継而信使交馳兵成各已休息自都督府
及招撫使之類皆巳上印綬結局矣獨荆襄制司幕
府如故一司官吏徒耗俸廪其所辟置又屢爲臣僚
封還況介之事親嘗絓清議今舉朝齗齗以介不終
喪爲非朝廷若欲成人之美不當以其稱病爲文具
而遏其請若更留數月雖介有凱風寒泉之思無以
伸其志使之重得罪於名教非所以愛惜人材也臣
愚欲望聖慈許其解職終喪俾全人子之道則移孝
爲忠可以責其異日之報所有錄黃臣未敢書行取
進止
貼黃臣前件所陳若蒙聖断施行所有制置司
官吏即乞依都督府例結局罷散伏取聖裁
繳薛良朋等賑濟賞劄子(五月二十四日與給事中王時升同)
(繳當日批出辝免依所乞)
臣等准中書門下省送到錄黃一道薛良朋姜詵韓
彦古辭免賑濟進職轉官奉聖旨依旨揮不允令臣
等書讀者右臣等聞仁宗朝冨弼守青州河朔大水
民流京東弼行賑濟之策所活人至五十餘萬近世
荒政之修無以加此継而遣使勞弼即拜禮部侍郎
而弼辭曰救災守臣職也卒不受今賑濟之術比之
於弼固相萬萬陛下聖心焦勞非不切至然都城之
外死亡之人亦不爲少流尸滿川衆目所覩城中之
人至於不食魚鰕而三人者並皆遷官進職衆論以
爲未當夫建立百官所以爲民不幸而有災傷又因
而冒賞則監司守令之職果安在耶今三人者自知
不安力具辭免若與從其所請則朝廷不失爲民行
賞而良朋等亦得辭受之正況今所在災傷不止一
處若三人受賞不辭則浙西諸郡守令及被差官吏
夤緣覬覦殆且數十百人而未止當此天災而反行
濫賞豈所謂修政事以荅天變者哉臣等伏望聖慈
特賜睿断將良朋等辭免進職轉官並依所乞施行
所有錄黃臣等未敢書讀取進止
繳王彦宣借人劄子(五月二十五日次日御筆依)
臣准中書門下省送到錄黃一道保平軍節度使提
舉太平興國宮王彦乞破行宣借人五十名及乞更
破使臣五名奉聖旨依令臣書行者右臣竊聞王彦
近罷建康管軍有自來親隨西兵三百人朝廷從其
所請許存留五十人餘者發回元來去處及發回之
日有其數而無其人者凡百軰則其久握兵權詭請
虚劵殆不知其幾何人也今猶貪惏未巳所乞宣借
五十人及使臣五名巳蒙聖慈依許臣取到吏兵部
狀節度使任宫觀合破宣借十五人因紹興三十二
年旨揮已行减半及依例只許踏逐指使一名申朝
廷差撥彦之專閫於江淮無尺寸功得以節鉞奉祠
幸矣尚此苟得誠難默默本人巳有存留親兵
五十人自當理爲宣借之數若聖恩從厚只合依條
例占破難以過數陳乞所有錄黃臣未敢書行取
進止
再繳韓彦古劄子(五月二十五日上六月一日以彦古自請與外任)
臣等准中書門下省送到錄黃一道韓彦古辭免轉
官依所乞者右臣等近爲城外飢民死者盈川群目
所視而官吏以賑濟有勞全活甚衆推賞嘗輙具管
見特蒙聖慈曲賜開納朝廷巳用逐人辭免依所乞
臣等亦巳置而不論其間有韓彦古申狀乃云㐲念
彦古至愚極陋之資非不知朝廷機務之煩聖恩不
可屢欎特以冒詩人胡顔之刺寧甘以黷而群言之
難犯有甚批鱗況何功苦之足言霈此寵章之驟至
與其佗日險膚之見詆孰若從容力祈之爲優且省
也伏望朝廷蚤賜追寢庶幾小人母得而議臣等觀
其辭語險怪豈可陳於君父之前播之四方豈不傳
以爲笑封繳之官乃輒指爲小人而謂公論爲險僞
膚受之言若臣等以小人而妄議陛下不應聽從旣
蒙施行而被繳之人乃無所忌憚公然見詆如此不
惟桀驁不遜輕侮朝廷臣等不材備位後省實難以
振職所有錄黃并彦古申狀隨狀繳奏伏望聖断特
賜施行
貼黃臣等伏聞彦古昨除提舉官遭臣寮封繳
自稱嘗論訴于朝廷臣等竊謂郎曹清列豈容此
軰冒居伏乞聖察
繳馬監官轉官劄子(六月七日)
臣准中書門下省送到錄黃一道奉聖旨牧馬監可
依累降旨揮推恩崔良輔特於遥郡上轉行一官李
楷王貴劉彦趙昌蘇信曹繹並轉一官姜子興陳邦
俊並𥙷進武校尉人吏轉一官候出職日收使臣取
到崔良輔脚色及紹興二十一年以後馬監推賞體
例照得夲人紹興十七年初管馬監之時只係武翼
郎二十年間因管幹有勞八次遷官一次用賞出給
料錢曆自副使轉横行又轉遥郡至于右武大夫觀
察使今又該轉承宣使恩賞僥濫無甚于此臣近因
奏對及軍中賞典仰見聖慮宏遠愛惜名器非有功
者不與今不知馬監每兩年之内孳長若干而十餘
人遷轉至有白身𥙷官者如崔良輔數十年不徙職
常法磨勘之外兩年一遷雖横行遥郡唾手而得自
以謂例當然也今隷籍軍門若非出戍用兵寄命鋒
刃之下而有斬將搴旗之功者無緣有此醲賞況祖
宗成法在京官司因職任推賞之人若或再任則不
重賞今馬監遷官雖是舊例盖有司失於建明不曾
有所撙節因循不革流弊至此臣愚欲乞裁以中道
應馬監官如已三經推賞則後來賞典並與减半欲
望睿断更賜處分如是允當即乞立爲成法及其他
官司賞典亦乞令大臣討論裁損其取到紹興二十
一年以後旨揮錄連在前所有錄黃臣未敢書行取
進止
盤洲文集卷第四十八
