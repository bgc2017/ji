盤洲文集卷第五十四
啓二十六首
代廣東帥属謝帥啓
問津黃木之灣甫窺宦海竄籍紅蓮之府仰泛恩波
即尸素以懷憂敢殺青而通謝伏念某禀生椎魯探
道艱難拜千佛之經莫能趾美聮五星之集有媿齊
稱學書旣巳不成爲器遂同無用濫塵官簿空積歲
躔因定省於親闈遂徘徊於炎嶠歎庸材之墻面筮
膴仕以灰心臨淵羡魚初覬叢祠之末秩乞漿得酒
乃叨戎幕之下陳徒誦過庭之詩未閑作吏之事無
片長可勝任使奈狹見不足激卬非頼包容難逃汰
斥恭惟某官雕龍傳學雌霓垂光蜚妙譽於簮紳𥙷
嘉謀於帷幄課先撫字聿高使竹之分志在澄清克
受皇華之遣荐佩十連之寄歴提五管之封里詠塗
歌巳洽袴𥜗之樂山行海宿寂無枹鼓之鳴宜錫詔
綸入持從橐豈令賤子久託餘輝某率爾彈冠欣然
望履見父之執方自躍於鑪錘御衆以寬願少私於
轡策
代高要丞上鄭守啓
餬口四方妄發彈冠之請庇身大邑叨居涉筆之官
正結想於高牙輙露情於小牘伏念某學初茅塞識
遂棗昏語寕反於三隅能不名於一藝白駒過隙雖
抱子以何知黃金滿籝在傳家而有忝亦嘗諾仕纔
得奉祠方九重天遠念於澤南故萬戶縣皆爲之立
貳首令攝事未通爲政之經足以送窮不勝負公之
媿趑趄欲進瘝曠是憂仰庇卿雲豈無道地此蓋某
官鵬圖擊海鶴瑞鳴臯獨鍾喬嶽之暉共推清廟之
器荐都顯職大播休聲瑞旣恊於夢刀仁即揚於贈
扇葱葱王者之氣夙重潜藩廪廪君子之風聿追顯
祖惟陂量兼容於弱吏庶鯫生得視於聾丞某整楫
非遥執鞭可冀自思牛馬之走無所取材甫親鴈鶩
之行敢不盡力
代封州簽判謝帥啓
餬口遐方妄發彈冠之請庇身近郡叨爲入幕之賓
仰戢厚恩敢通小牘伏念某學初茅塞識遂棗昏語
寕反於三隅材不名於一藝白駒過隙雖抱子以何
知黃金滿籝在傳家而有忝亦嘗卜仕纔得奉祠頃
辱外臺俾丞大邑偶黃茅之感瘴致行李以愆期仰
惟元老之尊獲遇丈人之行進瞻步武幸披霧於公
曲賜齒牙遂回春於寒谷殆類塞翁之失馬自驚
龍伯之得鼇惟有感銘莫知論報此蓋某官包羅間
氣貫綜多聞闚紫闥之榮途贊黃樞之密議始居輔
郡無庶民愁恨之聲曁擁使軺有天下澄清之志遂
臨八桂即詠兩𡵨旋出綍於西垣迺建麾於東廣寬
猛相濟蔑懷市虎之疑剖決如流不事淵魚之察俯
憐窮蹇遂致僥逾(某敢)不虔畏簡書力鞭駑鈍量長校
短雖無尺寸之能抱公滅私或覬㳙埃之效
代謝吏部李侍郎啓
把麾五領巳銷西道之聲出綍九重復玷東偏之寄
裝懷增懼揣分知歸伏念某業守青箱用慚赤箭賣
刀買犢荐辜銅虎之分輓粟飛芻未逹木牛之運牧
人久矣奏課缺然恐獲戾於備員忽拜恩而更治仍
躋延閣併寵衰蹤此日集衙無聞名之龍戶它時報
政空貽辱於羊仙僥倖如斯吹嘘有自此蓋某官量
侔山藪識藴蓍龜蚤知藉稻之文獨冨粲花之論主
刑仁恕議者謂過于張典選清平人曰後有盧李夙
懷推輓共頼主盟惟曲賜於品題致連叨於任使某
自闊星躔之覩屢驚斗柄之移歃水易心益厲吴公
之操薄征疎目仰師韓子之言
宫使梁尚書啓
某官生逢慶會譽滿華塗有燭照龜卜之明兼地負
海涵之量得劉晏之取予任蕭公之轉輸足用地官
斗筲之徒何算也伸威天府銖兩之姦皆知之蚤聮
職於寶儲暫均休於珍館獨司推輓共頼主盟載惟
鼠技之窮夙受鶚書之薦傳之羽翼賜以齒牙獨私
華衮之榮猥遇高山之聽致叨任使盡出吹嘘某敢
不拔薤抑強酌泉厲操可継宋璟盧奐伏仰前芳失
之子羽宰予益慙厚遇
福州張侍郎啓
某官量賦登閎識周貫變味道腴於七略包文體於
百家曲臺高稷嗣之除起部簉郎潜之列益崇晝接
疊慶歲遷内舞舜干仰仁天而簮筆出懷蘇印洽惠
露以隨車積有功名著于中外撞牙桂管嘗復借於
寇君徙節閩川歌晚來之賈父自頋散樗之質夙游
棲鳳之林惟接武之好尤深故推轂之言益過致叨
推擇有辱品題某心係重階誠殫小牘凖程前哲欲
厲操於貪泉寤寐清規庶免愆於官海
回李惠州啓
伏審懷章去國式臨瓜戍之期森戟專城將決棠隂
之訟遐萌相語慈父斯來㐲惟某官德宇粹温風規
高劭蚤擢奉常之第宜居著作之庭旣荏苒於歲年
尚棲遲於簿領以名字而典郡允得循良有方略以
爲民自然冨庶治行聿追於召杜歡聲將軼於羅浮
某頃接班聮浸睽顔采方喜戒途之報巳勤削牘之
音書細十行即遠朌於襃詔河潤九里猶少借於餘
波
問李虔州啓
把麾五領巳銷西道之聲出綍九重復玷東偏之寄
甫恭朝夕遥問寒温某官學冨家傳言推世則自奉
專城之計遂深當宁之知刺史省以六條夙稱桂海
天下號曰八俊益振荆湘來司章貢之權兼用黃韓
之化紀綱大舉謳頌載騰爲官乎爲私乎變貪殘於
一問行山者行澤者熄椎剽之群驚治巳䟽於御屏
寵將持於從橐某受材甚下任職無長方軫慮於譴
何忽冒榮於推擇退惟僥倖端出品題念平生雲霧
之披獨彼此參辰之闊雖烹魚狎至有踰從事之賢
而覩鳳後期未降君子之見每遡洄而結想空蹈景
以興懷比獲守於郡封迺密切於鄰寶相依脣齒願
投分於蘭金敢布腹心幸攄誠於藥石
謝温南劒啓
把麾五領巳銷西道之聲出綍九重復玷東偏之寄
頋薄材而知懼枉榮問以增慚此蓋某官學博書倉
識窮理窟蚤擢奉常之第旋陪中袐之游武成之策
二三盡讎譌謬犍爲之磬十六能考異同巳垂上於
雲霄迺遠分於符竹物華天寶神龍潜合劒之津里
詠塗歌黃犢化佩刀之俗夙保歲寒之契獨私月旦
之評遂致迃疎猥叨推擇某睽離久矣瞻遡眷然書
記翩翩若高談之對面故人戀戀冀清誨以傾心
回陸全州啓
朽質叨榮巳佩五羊之印高情贊喜復貽雙鯉之書
謙謙仰君子之風戀戀深故人之意某官機雲家世
召杜材猷燕寢清香寂棠隂之少事蠻溪豪族無薤
夲之可除當翺翔金馬之間豈留滯銀莵之久某馳
心英矩引脰崇墉遠矣嗣音頋瓊瑶之何報使之免
戾幸藥石之不忘
回蔡學士賀生日啓
侵尋晚景知牛斗之不神煥爛彫章仰參辰之相比
倍戢深仁之眷益增初度之光恭惟某官瑞企清明
氣涵剛大表表出塵之逸韻英英秀世之芳規隱帙
奥篇讀黃香之未見鴻詞麗藻稱王翰之可珍久肆
志於林泉自怡情於風月夙藴愛人之德獨存介壽
之心俯爲初生欲其難老一言假借或松栢之後彫
十襲祕藏頋瓊瑶之匪報
回湖南韓緫管狀
五領作藩巳銷聲於西道九重錫命遂更治於東偏
惟記室之未通迺書郵之先及某官識探李法名擅
花卿國士無雙有登壇之鼻祖一人當百多戰野之
膚公輕裘久撫於龍川精甲暫屯於鄂渚頋惟緜薄
方媿叨逾操筆靦然莫報翩翩之問接辝遠甚空深
耿耿之思
回知州惠生日詩狀
定三百六旬之曆會遇生朝知四十九年之非侵尋
晚景曲荷松僑之祝光垂李杜之文㐲惟某官撫字
知名中和興詠聽訟美甘棠之憩勸耕傳𡵨麥之歌
性不違仁語皆揚善其詩孔碩壽欲俾之熾昌何德
以堪榮但深於藏去
回趙新州狀
竊審彯纓西笑小遲象闕之行理橐東來暫攝魚符之
事先勤榮訊足見高情伏以某官名擅宗英才推國
器九流索隱能讀河間之書千佛聮芳同射平津之
策蚤傳諾仕巳歴專城置任棠之盂清哉若水贈袁
宏之扇仁者宜風行將擊柝之聞猶限盍簮之阻
回廣西帳幹狀
半年懷舊常望岫以馳心千里寄聲若飛談而對面
深銘永好冞激私情某官韻秀朱霞才淹綠水傳幕
中之辯是謂能官流地上之錢共推善計念斯遠別
失我良朋枉兼牘之鱗鱗媿報章之草草
回潮州沈通判狀
竊審拜恩中禁贊治偏城枉雲翰以見詒傳星屏之
甫至某官聮横許郭方駕曹劉蚤擅價於俊躔久韜
光於仕路居展驥之任寄寔重於監州誦訓鱷之文
功正煩於康海念聞名之有素曾會面之未能不腆
報章奚酬雅眷
回鬱林知州狀
睽闊清談屢閱飛葭之變周旋雅好遠承裁楮之臨
某官飬氣渾雄存心撫字此時襃詔賜黃霸以兼金
它日歸舟載陸君之一石念披瞻之未再徒結約以
弥深
回周貴州謝到任狀
竊審承流鐔水旣拜魚書攝事貴川巳懷犀印某官
風儀清整器局沉深歌麥兩歧前乎旣聞耳矣拔薤
一本今者復盡心焉即有襃綸入登華綴曲枉翩翩
之遺第慚草草之酬
回趙賀州謝任滿狀
竊審解龜古郡鞭鳳亨衢曲垂問訊之勤益佩論交
之厚某官材推標的學載夲原比及三年巳見與求
之政紞如五鼓不勝挽鄧之情名巳列於御屏榮即
躋於省闥邈爾承顔之便悵然引脰之私
回范緫幹狀
竊審流恩雲闕列属星臺巳恊吉於戍瓜遂寄聲於
行李某官風儀秀峙器宇淵深有家學之相傳更吏
材之是似足兵重鎮吐計畫於幕中退食私閎奉皇
華之膝下增益過庭之誨軒騰當路之知念昔桂林
寔望蓮府睽離旣久瞻遡靡忘情非鹿鹿之交禮重
鱗鱗之貺
回汪經幹謝舉削狀
征茅引類實採公言摛藻鳴謙難當私謝某官淵源
賦學通敏呈材久贊外臺又屈紅蓮之佐尚淹小選
未高碧落之飛寶雖識於照車言媿輕於推轂曲承
榮訊深戢勤情
回石縣尉狀
竊審青錢中選黃綬榮歸喜動親闈光生里閈某官
識探理窟學冨詞源廣陛臚傳共仰鵾鵬之化遐方
諾仕難淹騏驥之馳益載休聲遂階要路未皇贊喜
巳辱貽緘
回封州教授狀
竊審瓜時蠲吉芹泮恢文枉兼牘以見詒佩高情之
良厚㐲惟某官學能日益辝不雷同早聮千佛之名
巳得群公之譽當聖主大崇儒術故遠方皆置學官
坐綘帳以談經少煩模範登金門而奉詔即見羽儀
懷雅論以傾馳媿報章之崖略
回鄭德慶啓
竊審治聲夙著靡俟造朝吉語載馳復欣典郡方一
麾之宣布宜千里以謳唫某官西都循吏之孫元祐
名臣之世論議共推於魁壘典刑可見於老成未攄
經國之材獨紀牧人之效向來剖竹乃
先帝之潜藩今日憩棠又
吾君之舊邸惟兩城之相接在五領以稱雄必有異
能遂看襃渥某班荆未幾紆軫巳深聲迹相聞斯不
踰於數驛簡書可畏尚有頼於餘波
回陳英州狀
比承謙誨欲得剡章寔循三尺之文重屈雙函之禮
某官彰名鴈塔鏟采藍田麥秀兩𡵨巳藹聞於善政
河潤九里更密借於餘波將滿秩以趨朝遂正名於
典郡難虚爵里之辱漫備銓曹之湏豈題拂之敢云
盖扶搖之可俟
回潯州知州狀
遠踰五領榮把一麾得之流聞無不稱頌某官包淵
深之度負超卓之材旣問政於盖公欲追蹤於召父
沛隨車之甘雨惠愛無私揚贈扇之仁風芬芳大播
行當簡拔夫豈淹徊念久講於英聲曾未陪於雅論
頃傳得郡將期王事之同偶玷移藩遂有鄰封之隔
聊通柔削莫報珍題
盤洲文集卷第五十四
