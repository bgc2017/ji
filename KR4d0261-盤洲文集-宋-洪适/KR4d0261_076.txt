盤洲文集卷第七十六
墓誌五
劉府君墓誌
紹興二十六年十月癸酉成都劉府君卒于梁山年
六十五其孤徒行迎柩以明年十月辛酉葬于華陽
縣普安卿白土里又明年十月萬州使君仙井何公
檥船江夏予造焉萬州曰室人擊鮮治具謂當有嘉
客而君廼肯臨我則開口一笑良巳前定因出諸郎
行酒曰是皆劉出也劉公成都人有二女其長歸于
我若干年而逝継室以其季公䟽財好客其女目濡
耳習咸有家法越三日又會于南樓曰昔吾守景陵
也公曰聞雲夢澤之名舊矣不一往非鄙則病遂銜
舳東下山容浦思振茟嘲唫興遠辝綺仞積囊篋一
旦蜚歸心索酒展別摩拊甥孫悲來下泣嬰恙中道
以不起聞今既窆且祥矣未文其壙非君其誰宜爲
萬州英邁不虚美者予曷敢不諾乃考其辝曰劉在
成都爲右姓群從同坊閈閎相接所謂夾寨劉家府
君少不群有奮拔志嘗曰劉氏善冨數世所不足者
非財也不學無以崇孝亨宗則作家塾聚書求師友
合同族之子姓朝夕咨討居亡何從兄長源擢政和
進士科府君諗于衆曰非舌耕明驗歟入頖宫以詩
學屢最其列從兄黻爲戶部郎又入京師有聲干賢
關月校季選同舍生自以不及府君有寳帶鼎貴求
旃弗與或曰啗之可以仕子何愛焉曰學不遂命也
帶其𥚹矣既而曰匹夫懷璧罪將及即拂衣西歸彗汜
三徑與雅人望士日娱其間奴僮走異味於數十百里
外觴豆雜襲放歌樂飲井中車&KR4040;後前相因少城爲
冠盖衝遊客入疆聞府君家居則策馬徑進否則不
歇鞍而行仕其邦者府君未嘗賫刺過之便坐有祺
局客至必對韜其藝不盡出也會通國之善者與戰
終日不名負勝人始驚其奕思無敵同産來剖財不
能遏則自占田廬之下下者或緣手盡復推予之綿
州守臨卭朱輅簡州治中唐安楊次臯茶馬属和義
王興孫其女兄弟之夫也白頭交驩無違言好施惠
出天性凡以冠昏貧病死徙叩門匄貣無戚䟽高下
皆實而歸至有争䦧不到官府惟府君曲直則頫首
聽命始冠有外&KR0666;爲亡頼子所辱遇之塗與俱立縣
尹庭下其人少長山谷間未識市井詣曹不能出一
語府君抗聲爲辯數得直衆繇是異之紹興初胡馬
犯饒風蜀騷然不安急欲遁逃府君曰虜入漢中樵
蘇不踵前有劒關後有河池重兵必不爲我患與其
宗家高枕不去蜀人曰夾寨劉家未避賊皆復治生
業後果如其言晩以賞延得將仕郎非其好也時進
士兄以湖北使節攝行帥事屈府君入莫府意不懌
而去府君諱革字某曾祖諱某祖諱某生湖北常平
諱某以故累贈朝議大夫父諱某妻某氏子某嘗試
禮部孫某壻則所謂萬州使君今爲右朝請郎名榘
靖康相之弟也銘曰籯多金者裂儒衣官桑榆者
倒行逆施則輕毛氂禄不可羈嗟若人者幾希
朱安人墓銘
夫人饒州樂平朱氏贈右宣教郎同縣夏公諱某之
妃左朝奉郎知洪州南昌縣康佐之母夏氏三世夀
母年皆望百夫人始執箕帚逮事祖姑以及其姑節
適寒暑燥溼進甘毳唯謹有疾視絮湯液不去側縫
紉漱浣之事必躬親之人故稱爲夏氏孝婦勉其君
子游學四方有籍籍聲人故稱爲夏氏令妻蚤[婺-矛+牙]居
家㴆貧或怵其事它姓則毅然自誓誨其二子曰康
乂爾幹家之蠱母遠仟佰以奉我水菽曰康佐爾努
力校官究六經百氏之說母荒于嬉以開厥家二子
銜訓不怠夫人見其伯焦心治生則喜仲旬歲一歸
叩其說則又喜天子即位于睢陽仲徒步入闕上䟽
論時政嘗求可使絶國者其子在選中或以親老尼
之及歸以告夫人譙之曰立功名顯父母其孝大於
錄錄䣛下也其後仲子擢進士丙科壹爲尉再爲令
奉板輿之官事有疑必啓而後行夫人嘗以省刑罰
薄稅歛爲戒素有識鍳其子與僚朋接必從屏間竊
聽其語巳而曰某賢人也可以友某小人也欲其子
必思有以遠之故稱爲夏氏賢母夫人生少疾春秋
高視聽不衰食生飲寒少壯所不及歲時慶會内外
戚䟽遮前塞後以其次曹偶奉觴飲之既雖多而不
乱以子恩封太孺人又進太安人以紹興二十七年
六月辛亥終夀八十有四康乂巳先卒某人某人其
壻也孫男四人女六人曾孫六人元孫一人顧言曰
勿遠營宅兆康佐乃卜所居之西惟錦坡食盖其縣
之某鄕某里也以次年十一月壬申塴走書幣來謁
銘始予舉博學宏詞南昌寔同年進士講同郡之好
而知其學問之冨予貳郡天台而南昌宦奉化壤相
椄也則聞其官事之辦及予省親炎荒再道江右會
之于吉水又會之于南昌益得其絃歌之績母之教
然也其可以不能銘爲解乃銘曰籩鉶孔時蘋以芼
之不愛其織惟樂告之有言恤緯誰者導之黃髮紫
誥斯其所以報之文其哀石後也考之
向通判墓誌
公諱仲堪字元仲饒州樂平人紹興二十七年三月
甲午以右朝請大夫通判贑州卒年五十八後二歲
予守荆門公兄直祕閣伯奮以節鎮京西過予言曰
吾昔爲吉州元仲自贑告相見期吾臨章江日夜遲
其下弟弗至而訃寔聞在原之痛時往月來猶昔也
將歸掃先人墳墓祔其葬今壓於上命不得視其棺
入土天將何以紓吾悲將子銘納諸丘中使死且不
朽我亦抆淚不恨予曰贑州法當銘公言不可忍聽
其能飾以辭會予徙歙未克作今年其子友益卜四
月乙酉合夫人氏之喪葬于縣豐樂鄕貴潭之山遂
以祕閣公所爲狀來曰君忘荆門之請乎予即日次
其事向子姓派於宋繇春秋以來稱世有人至我宋
復盛有篤行君子諱宗尹者生右朝奉大夫諱蔚大
夫生贈少師諱久中嘗知汝州至徽猷閣待制娶丞
相清源王女曰魏國夫人何氏是生公公方少時頭
角嶷嶷然𥙷太學弟子員一時儕流傾下之以門功
脫褐授承務郎主管亳州明道宫攝開封丞權貴人
請託不聞耳朝士一辭賢之監在京都茶庫疊受賞
渥它日版曹借以臨劇至輒辦再满秩改監京西排
岸司宣和中詔舉材可治民者公爲戸部尚書康公
執權得遂知福之長溪縣繩姦液枯剖析滯訟效異
等驗白瀕海作戰艦起緍錢它邑騷動惟長溪無秋
毫擾丞相李公綱言公可用通判洪州江西故多盗
帥梁公揚祖以嚴治獲者必抵死嘗諉公審二盗吏
抱成案來前&KR0933;公書紙尾公問盗皆安在吏曰盗服
矣官當占位落茟尚何問公曰吾不見囚則如勿審
同寮或訐其立異公曰得一切便宜從事者帥也付
之吏則有三尺法執不回盗得死减論梁大喜自是
爲霽威盗有生者莫府事無巨細必參公謀居亡何
梁入爲兵部侍郎語人曰吾見上當首薦向君暨梁疾
不能朝公亦以憂去又通判池州贑州贑承叛卒喋血
之餘百姓甫免毒螫公數行太守事摩撫瘡痏流庸
盡還大賈訟塩債鞫繫數十百人延歲月不决公曰
質劑按牘今焚亡餘矣窮民縶牢戸非瘐死不得出
爲白外臺請之朝咸得釋公智略炙輠見事風生持
論纚纚有夲末坐上客傾聽方事之叢它人圜視無
措公笑語指麾冰釋縷解使有位於朝其建置當不
錄錄或專一城使一道必能爲人所難惜乎年不過
六十位不過州佐抱才弗施事止此配何氏直龍圖
閣琬之孫魏國從子也事姑孝藥膳非經手不進誦
釋氏金剛經悟四句偈臨終沭浴更衣集子婦付家
事一語不亂公卒之明年六月辛夘也年五十七累
封宜人男子六友益右從事郎淮西江東緫領所贍
軍庫友旦右迪功郎廣德主簿友夔友正皆將仕郎
友恭未仕女子二長適右迪功郎巴陵主簿程湜孫
男三可大彌大必大孫女四今年實紹興三十年銘
曰厥智轂轉猶玉弗衒前輓後推止刺史半彼平平
者印纍節召縮手褏間不嚬以笑貴潭之宅維龜墨
食後昆振振曰君子澤
徐府君墓誌
紹興二十九年慈寧宫太后聖夀八十天子進觴展慶
推錫類之澤凡九品有秩其親耊齒者咸得官封饒
之樂平徐君諱某以其子前太平州司戸參軍某之
故特封右承務郎致仕制書下君秀髮豪眉舒紳擁
笏傴躬下拜孫曾繩繩導趍後先遠近姻族無少長
皆往賀象軸錦韜争快先覩君侈上之恩炰羔酌醴
日與賓客相娱樂絲竹筦絃之聲輩作肅餞酬對精
神不少衰以某年某月某日卒春秋九十有一予中
表或與之有連不憚嶺阨䄂其事來乞文乃爲之崖
略其說云君之字某其先自洪徙焉曾大父某大父
某生廣東轉運副使某累其贈至通議大夫父某君
嘗提茟與逢掖游會親疾歸視方藥訖喪遂無干禄
意隠居治生其心計絶人遠甚不夸多田以圉奪窶
人子不以子金錢求倍稱之息不射時斡貨以龍断
一鄕閱數年錢流地上乃築室石硯之陽走奴隷求
古今方策于異州旁縣延致知名士教勒子孫族兄
某握江東使者節番其治所也君則閉關省人事家
書爲之疎闊歲乙夘大飢米石至萬錢皆閉糴君傾
囷不小靳又輸粟郡郛聚餓者于僧坊哺之或求其
別圃君曰是嘗以佳花遺我歸其金而予之劵或以
田質積歲無以償則火其約聞人急周之唯恐後始
室某氏再某氏四男某某某某三女爲某某某妻孫
男若干女若干曾孫男女若干君自擇夀藏于某鄕
某原卜次年某月甲子窆銘曰
冨而仁善充其身旄期而出綸有息業文宜昌而屯
將在後之人
白宜人墓誌銘
紹興三十年冬直寳文閣許公遣書抵予曰吾不幸
失匹將以日月葬方整比事迹湏君爲文以銘之予
曰公我丈人行也而從妺又辱爲介婦我於東阡北
陌間聞宜人壼德舊矣敢不諾居無何公亦以訃至
會予持節過家其孤聞詩迎于道手母氏之狀曰古
者有掛劔之信君忘之乎先君有治命敢以請予即
受而叙之宜人白氏諱慶通字慧應太宰秦國公相
徽宗諱時中之第三女丞相在位時呼延夫人即世
二女巳娉遣闑以内宜人悉尸之媪御數十輩事以
小大必咨而後敢行其頥旨條序雖老成人自歎不
及丞相愛竒之遴所歸於是鄱陽許公擢第有令名
遂歸焉舅姑春秋高安於鄕里朝廷設八行科郡以
皇舅金紫公應令深辝不出宜人生不及盥饋暨持
喪哀臞過制歲時祭祀則臨庖厨眡滌濯執器上食
必躬親之遇諱日口誦佛語不輟雖逮事者不能過
也寳文翔歴内外五十年帥節州麾所居播惠閫助
爲甚多謗起桂林將簿對比郡宜人曰君俯仰無一
毫愧怍行乎庸何傷公既直所枉猶坐瘐死者爲累
家食垂十稔宜人慮公以榮槁綴懷客至修具甚設
使相娱樂平居對案而食僮奴侍前日下&KR0628;必舉觴
三五行如賓朋然故寳文方羊林壑泰如也宜人生
相家乃不喜文綉珠翠之飾所謂時世粧者見則鄙
之諸婦若女從其夫之官必以同僚通家爲戒曰冨
貧不併日語奢儉異尚或耻或羡則不安其室矣一
日呼季女啓笥曰吾周身在是家人驚問之不荅閱
日而逝三受封至宜人夀至七十有二卒以二十九
年十一月丁未葬以三十一年十一月甲辰兆以樂
平縣長城鄕之夘龍坡子十人男聞一右文林郎徽
州績溪尉次聞義前卒次即聞詩右文林郎常州晉
陵簿次聞禮右修職郎純州巴陵尉嘗貢禮部女長
前卒次嫁右通直郎知蘄州黃梅縣管鐫右承事郎
徽州祈門丞程遯通仕郎胡如愚二尚處嫁程氏者
亦前卒孫七人夀俊將仕郎夀朋夀祺夀豈餘女也
白氏故某州人有左神武將軍者在國初勲臣籍生
保州刺史諱延嗣太平興國中賜第京師永昌坊贈
相國公葬于夀春其後遂爲夀春人保州生累左驍
衛將軍諱文質贈燕國公以女妻大魁劉煇於布衣
時故其子始用文變武進士起家歴守蔡潤二州
有能名贈魏國公諱某是爲宜人大父自保州而下
以丞相故皆贈太師金紫諱某寳文諱某以左朝請
大夫復直祕閣後宜人若干日而終銘曰
生身相門侈習弗蹈嫓德儒先鏘鏘偕老雙劔聮飛
松栢夾道有子有孫爲善之報
盤洲文集卷第七十六
