盤洲文集卷第六十九
青詞二十一首
代保安青詞
屯蹇未亨慮貽灾於星曜呻吟有疾敢請命於天庭
恭修禳謝之儀少瀝歸投之悃伏念臣憃愚有素攝
衛失經灾積在身瘍生於背纏綿枕席亦旣兩旬更
易醫巫備攻五毒氣羸則甚疾腫不衰深虞俯仰之
間積有神明之譴博詢巧曆謂熒惑方舍於限宫私
念暮年正甲子將周於歲紀顧憂隂罰難逭沉痾輙
控危衷㳙陳清醮伏願高穹降祉列聖興哀卑以百
生更駐桑榆之景起之九死庶收藥石之功
代爲子謝安青詞
天道無親罔間衡茅之陋靈心允荅敢修蕰藻之恭
上瀆高明冞深戰懼伏念臣男禀生孱弱賦命屯邅
疾在脾經腫巳形於顔面醫窮脉訣危幾至於膏肓
當鳩車兒齒之年進鵝管乳丹之藥保兹赤子實憂
似續之微禱于皇天遂底安平之慶不忘犲獺之報
少殫狗馬之心㳙選嘉辰聿嚴寶供延瓊臺之真侶
按琳札之冲科伏願飈馭回光凶星退舍日窮于次
月窮于紀前迓春祺膽不受怕心不受邪遂消厄會
鄕城禳火青詞
愆陽易節方迎萬彙之通濫𦦨降災敢後四墉之祝
輙披丹悃仰叩蒼穹伏念臣等結屋鄕城連墻里巷
惟時暘之旣久致就燥以屢驚出糜笁之財難乎苟
免漱欒巴之酒今也未聞慮炎炎或致於延焼皆惴
惴不遑於寕處況經冬之無宿雪恐涉春復苦沉痾
爰修回禄之禳更弭大陵之氣物雖慚於玉瓉儀實
按於金科庶消耊稚之殃願妥心味之食伏望高真
隤祉列曜垂光脫焦頭爛額之憂賜飽食煖衣之佚
水供萬斛長依壬癸之神疾去六淫不患隂陽之寇
爲大人禳謝青詞
陟岵思親恨循陔之甚邈開緘聞疾欲嘗藥以無繇
不勝人子之情遂瀆皇天之聽果蒙隂相敢控微誠
伏念臣父頃以臺評謫于嶺表逢魑禦魅久窺白澤
之圖茹蠱踐蛇致苦黃茅之瘴初傳消息冞劇驚惶
肱三折以無醫腸九回而終日謀之卜筮厄有星辰
輒披懇禱之私即迓安平之喜惟祭魚之匪報爰舍
肉而有祈恭卜良辰肅陳妙供伏願凶躔轉禍淵鑒
發祥土地所宜冀適調於南食雷雨作解早整頓於
北轅
廣州獄空青詞
陽舒隂慘盖禁民有三尺之科訟息刑清偶闔郡無
一人之獄仰上靈之徧覆冀下悃以潜通竊念九州
不盡衡山百粤夲同荒服惟羊城之劇鎮處鯨海之
上游蠻蜑雜居常起鬪争之事魚塩逐利易興掠奪
之謀多有重辜號爲難治臣自叨符竹力䆒簡書惟
措刑不用四十年豈古今之頓異故要囚服念五六
日雖大小之必親仰體好生幸無瘐死積十旬之决
遣致三院之空虚爰擇良辰肅陳淨醮按多儀於琳
札誦密語於琅凾度旣往之沉冤迎將來之景貺伏
望飈輪來格淵鑒俯臨憫此無知使之丕變遷善遠
罪不煩磔鼠之詞易俗移風永絶帶牛之習
代爲妻保安青詞
上帝監觀回吉凶影響之速下臣激切揭齋戒沐浴
之虔敢控丹誠仰塵洪覆伏念臣妻行年災蹇悪曜
照臨自抵仙羊之城常有河魚之疾節宣旣爽防嵐
毒以焦心疼尰相攻忽風淫之在足不勝呻吟之苦
遂萌祈謝之謀履地未能呼天而禱兼門戶亦多於
坎坷致巫醫不絶於往來肅簡端辰㳙陳清醮伏望
俯垂淵鑒爲退殃躔起此沉痾獲臻勿藥之喜錫之
景福共保如茨之休
大人保安青詞
受生天地之中夙憑覆載請命星辰之下願賜哀矜
虔即醮筵輒披愚悃伏念臣禀資窮薄涉世邅迴自
竄南荒于今五稔山河乖異惟瘴毒之滿前魑魅逢
迎致風淫之中左手攣足廢氣耗神昏汗多不可見
寒食少無以自飬每視蔭以度日將卧蓐以周星良
醫弗值於折肱沉痾何由而去體詢求巫卜推測吉
凶謂羅㬋臨照於命宮而熒惑遲留於厄度迨仲秋
之換節方列曜以回光不勝祈禱之私預肅禬禳之
具念陋邦莫能備物頼淵鑒有以享誠揔真適届於
中元徼福庸殫於下地冀臻景貺獲度災時伏望上
帝假年衆靈轉禍憐臣身久困於蠻貃察臣行無負
於神明俯寬潢潦之誅特駐崦嵫之景脫孱軀於醜
地迎大眚之渥恩末疾有痊得此蹣&KR1552;之躄故鄕在
望庶能匍匐而歸
廣州獄空青詞
土木營繕常虞妖禁之千狴犴寂寥悉自神明之相
肅陳清醮併瀝微衷伏念臣典郡于斯更冬巳再頃
因海颶致區屋之飄摧復有鄰偷念城垣之傾圯遵
一日必葺之戒玩重門待暴之文旣揆日以落成慮
興工而有犯兼遠嶠浸臻於俗易故仍年再格於圄
空恐其畫地爲牢猶有哭林之鬼輒伸禳謝敢貢懇
祈伏望列聖隤祥高靈委鑒俾風災之息患冀暘雨
之叶時盗賊不萌鞫室長閑於三木瘴痾自弭歡謠
俱浹於四民
大人生朝設醮青詞
寢療計窮不避再三之瀆籲空情切庶祈萬一之哀
盡瀝危衷仰干仁覆伏念臣自嬰滯疾再涉隆冬足
不良行如遇股夷之繇手無所措豈知指運之能旣
度日以减飱常通宵而奪寐怔忪自失廢錮是憂
此炎荒闕然良劑猶頼神明之護尚容喘息之延斯
届初生敢陳清醮居瘴苑之俗而不免因陋庶蕰藻
之信而可以揭虔㐲望淵鑒流祥殃星退舍憫其困
阸賜以安平遭臾扁之高醫復邯鄲之故步念痿人
不忘起早脫舊痾瞻衡宇以載奔遂迎解澤
代爲妻保安青詞
天鑒無親嘗瀝陳於丹𣢾靈心善應非求報於含靈
仰瀆高明罙深戰越頃以妻夢祥伊始徼福無門向
背起居恐觸遊房之禁憂虞生育冀逃就館之菑獨
頼洪私俯垂淵覆果臻如逹之喜更恊惟熊之占偶
奔走於微官致因循於寶供敢㳙令日併謝後時伏
願列聖恊仁大圓融祉數口保團欒之樂窮年無坎
坷之殃
大人生朝醮青詞
射蓬紀旦益驚垂老之衰卧蓐積年不避祈哀之瀆
仰干淵鑒曲聽愚衷伏念臣景迫桑榆罪投魑魅自
纏綿於末疾兹經涉於三冬奄奄無聊安否靡知於
朝夕蒼蒼所覆護持猶頼於神明致使孱軀稍能運
肘重惟醜地難遇良醫無飲食以扶羸乏湯劑未
能起廢復呼天而有禱冀履地之可期不勝丹欵之
私敢肅潢汙之薦伏望帝心融祉星度去災體脫沉
痾早占勿藥之喜恩歸故里獲享誅茅之居
廣州移右獄青詞
狴牢易地當有事於禬禳土木彌旬可無干於禁忌
敢&KR1258;日吉用肅醮筵伏念番禺之城實參夷夏之俗
並海故輕於爲盗穿慵者鮮克畏刑臣罄竭薄材侵
尋累歲雖顓愚之習少革而牒訴之事尚繁盖三獄
連墻或謂犯隂陽之說致細民觸網罕能臻桎梏之
空偶朽椽見仆於颶風酌衆論遂分於別壤頼萬靈
之委貺庶兩造之息争迺遵祕笈之儀以落圜扉之
始㐲願明神敷佑列象垂光器廢缿筩省行露甘棠
之聽聲沉枹鼓無鬼薪白粲之囚
代爲妻保安青詞
高高在上惟誠欵之可通(音昏出太元經)其中無禱祈
而不荅仰瞻威咫敢逹愚衷伏念臣頃以妻攝衛失
經晦明召疾自踰五嶺凡涉九齡或否或安長有呼
醫之事以朝以夕居多卧蓐之時慮行年易休王之
期而厄曜在衝臨之限致斯災蹇未速痊平嘗丹悃
之默投頼紫清之真廕遂迎景貺不致沉痾脫瘴癘
黃苑之鄕甫居東粤冀勿藥之喜以保孱軀虔
卜良辰敷陳薰醮遵罽壇之閟式宣珠篋之洞章伏
願照鑒委慈景游廻馭四時寒暑不坎坷以屯如盡
室旄倪常團欒而寕止
代保安青詞
大造無私散聦明而臨下微臣有禱憑齋戒以投誠
敢瀝愚衷仰干威咫伏念臣材資凉薄運歴屯邅艱
難特甚於壯年臨照弗迎於吉曜靡瞻匪父尚存鉅
痛之創非此其身又喪下殤之適行藏跋㚄思慮乖
睽禍不遠於閨房殃更移於臧獲鬼其瞰室醫不離
門端由俯仰之愆遂獲神明之譴謹悼心而謝咎爰
請命以乞憐汛掃罽壇森羅琅簡實頼靈文之力庶
幾下悃之通伏望紘覆垂光凶星退舍團欒數口潜
消無妄之災蕩滌滯冤丕變不祥之事
舍蓋堂設醮青詞
土木踰旬恐妄干於禁忌斧斤訖事敢虔卜於禬禳
仰扣穹蒼庸披下悃伏念臣叨承君命來領州麾惟
是正堂臨於東序自寇攘而改作垂四十年因災變
而不居隔六七政立三隅之複壁飛兩翼以重檐幽
暗而不納天光空虚則殆非人境不敢忽傾而視陋
遂謀去故而取新目力所營盡更張於牎戶足音相
椄將旅進於簮裾兹擇良辰首開醮席伏望靈斿發
軔乾象吐芒有覺其楹無復高明之瞰乃安斯寢長
興輪奐之歌
妻子保安青詞
呼天去疾從古則然掃地謝恩㳙辰有禱敢披悃愊
上瀆高明伏念臣妻宜人妾沈氏頃失理於衛生臣
第七男未免懷而嬰恙巫醫相踵咸無藥石之功卜
筮屢占謂有星辰之阸遂投懇𣢾旋獲痊平偶遷徙
以還鄕致稽遲於拜況念愚息近成於肌熱恐行年
未脫於身災不勝舐犢之情併展祭魚之報庶迎景
貺即弭餘殃方瓊笈之森羅冀飈輪之降格㐲望高
真隤祉悪曜韜光先春後秋俱團欒而聚首弱妻穉
子免㕮咀之關心
會稽謝土青詞
土木興功懼妄干於禁忌斧斤訖事敢虔卜於禬禳
仰扣威尊用傾忱悃㐲念臣官居福窄地勢拘牽薰
風自南無復追凉之所時雨將降每懷中濕之憂因
增下以爲高遂圖新而改舊所虞穿鑿以速咎殃或
方隅乖避就之宜在神禁有犯干之罪落成之際醮
謝爲先乃按真科肅延清馭伏望高真委鑒列曜垂
光吏牘少休賓宷獲盍簮之欵醫經可弃妻孥迎高
枕之祥
祈晴青詞
上天之載惟播物以無私苦雨數來斯叩&KR1377;而有禱
高明匪邈肹蠁可通伏念臣所守稽山是爲澤國每
博詢於農事盖常患於水災儻一年不獲有秋則庶
民無以卒歲兹累月愁霖之洊作致大田多稼之寖
傷雖屢走於群祠迄未消於沴氣迺蠲郡宇恭設醮
筵仗仙派之真官講沖科之祕式伏望圓穹錫祉列
曜垂光翻手爲雲弗使隂霾之積舉頭見日遂無凶
歉之憂
澹津卜築青詞
卜築澹津實虔遵於先志用工累歲豈無犯於凶神
欲保乂寧敢伸祈謝伏念臣頃因罷相再獲還鄕迺
興土木之謀以爲風雨之芘前簷後廡幸略就於規
模右築左穿恐妄奸於禁忌巳享一區之佚久稽百
拜之儀兹肅清壇仰酬洪覆㐲望高真委鑒吉曜垂
光老稚伸眉長受如茨之祉巫醫掃迹自臻勿藥之
休
萊國保安青詞
矯首清穹惟包函之罔間傾心洪造庶肹蠁之可通
敬布微悰仰祈淵覆㐲念臣妻沈氏頃節宣之嬰恙
嘗齋戒以匄憐浸閱歲時有稽醮謝兹中春之在候
忽右體之不仁衆劑俱投六旬未效慮行年之蹇剥
有悪曜之照臨或土功侵犯於神祗致風氣纏綿於
手足法筵斯啓景貺是迎伏望列聖垂光災星退舍
良方相值早收勿藥之功末疾有瘳復治采蘩之職
謝土青詞
九載營巢蓋屢興於土木一區按堵巳久散於工庸
雖帡幪寬風雨之憂恐禁忌犯隂陽之說仰祈洪覆
敬瀝丹衷伏念臣子舍旣多孫枝亦衆自頃年之罷
相歸故里以謀居梁桷棟楹間架浸緜於歲月斧斤
畚鍤方隅或觸於神示豈云凝燕寢之香僅爾列蜂
房之牖失細推於三白嘗輕犯於九良獨被隆恩不
生竒禍大懼禬禳之緩妄希蕩滌之私令日是&KR1258;清
醮斯啓伏望皇乾委鑒吉曜垂光旣革故以除殃願
履端而受祉盤&KR1552;病婦尋故步而蚤安糾合童孫對
衰顔而長樂
盤洲文集卷第六十九
