盤洲文集卷第十一
内制一
緣邊殘破州軍德音(隆興元年)
朕惕奉慈謀務行仁政懼赤子之蒙禍敢起争端會
鄰國之厭兵弗渝和好比遣王抃遠抵潁濱得其要
領而歸靡有毛氂之隱尋澶淵盟誓之信倣大遼書
題之儀正皇帝之稱爲叔姪之國歲幣减十萬之
數地界如紹興之時憐彼此之無辜約叛亡之不遣
可使歸正之士咸起寧居之心魏杞使車巳越疆而
通問淮南侵騎皆空壁以退師重念數州之民罹此
一時之難棟宇或遭於煨燼田疇併喪其犂鉏老穉
有蕩析之烖丁壯有係纍之苦三冬匽薄千里繹騷
顧爾何辜皆予不德宜推洗滌之宥少慰凋殘之情
(入赦文)於戲歌鴻鴈之詩期奠桑麻之業息貔貅之
戍俾無金革之聲尚冀循良之臣共敷汪濊之澤用
陶恊氣復見樂郊咨爾群黎體予至意
郊祀大禮御扎
勑内外文武百寮等朕受
太上之燕詒宅域中之廣大將迎景至初𣢾圜丘念
報夲反始匪尚乎虚文而交神塞明在顓乎誠意稽
皇祖之詔令敕攸司而討論凡粢盛祭典則不改故
常若鹵簿賜式則俱從省約行潦潢汙之可薦斯舉
邦彛騂駒鸞路之勿修敢勞民力庶凾蒙於繁祉以
大庇於黎元豐年無患於蟲蝗斥候不驚於㷭火遂
成熙事用荅鴻休大號是朌先期逌戒朕以今年十
一月二十九日謁𣢾于南郊咨爾有司各揚厥職相
予肆祀罔或不恭故兹札示想宜知悉
郊祀大禮赦文
門下朕仰受燕謀獲承洪業刺六經之王制監百代
之礼文治壇燎以祭天警邊氛而遷日蓋昌陵始避
於近晦在太宗嘗改而用辛誠意動而二儀通孝道
專而九廟格致隣國講休兵之好實上穹開悔禍之
期前事俱捐弗念乎薄物細故烝民咸乂靡分乎爾
界此疆五辰循宣夜之躔三白示豐年之兆進玉巵
而介親壽爰創縟儀偕椒屋以慶母慈有光徽躅祗
荷博臨之況敢忘昭報之虔啓蟄而郊飾周人藳秸
之具奉牲以告恊漢世竹宫之時式履孟陬之端遂
逢先甲之吉靈心可卜帝武是繩乃裒四極之驩用
絜一純之薦𣢾閟宫而朝獻假太室以祼將酌㳂襲
不同之宜取齊戒自新之旨瑄璧縝&KR1643;權火配藜高
斿滇滇臚所求美光旁燭百官濟濟敬厥事熙典備
成載惟我宋之肇禋廼當乾德之盛際法皇祖紀元
之義采羲文行徤之辭誕易嘉名以寧大器宜推作
解之宥益廣好生之仁可大赦天下其隆興三年改
爲乾道元年於戲逆三神之釐旣横流於春澤接千
歲之統期丕顯於文謨尚頼臣隣恊恭小大服采同
濟更張之治用承㳙選之休
郊祀前二日朝獻景靈宮聖祖冊文
伏以丕顯聖德垂光在天源深流長基命積累肆予
微眇獲保宗廟神丘備物亶惟其時沈沈閟庭靈斿
所御其香始升克綽永福
前一日朝饗太廟帝后冊文
伏以天祚炎圖聖聖継武盛德必百世祀是之謂流
光施及菲凉嗣無疆大歴服爰熙紫壇初交於神先
事一日入太室祼駿奔濟濟列陳嘉籩假哉皇祖啓
佑我後人永緝熙于純嘏
別廟冊文
伏以燁燁管彤卓卓坤極綏予孝子服堯之服上辛
改卜禮神頌祇絜粢廣牡旣右饗之兆蒙祉福天下
艾安
郊祀昊天上帝冊文
伏以惟泰元尊丕冐下土旋轉三辰闔闢隂陽元功
無垠蕩乎難名粤惟冲眇継天爲子仰憲聦明求端
謹始兹執犧牲圭幣肇禋于郊籩簋非馨於薦誠慤
高高降監是饗是宜事親保民惟皇其右之謹以玉
帛犧齊粢盛庶品㳙選休成粛若舊典
皇地祇冊文
伏以至哉坤元穆穆柔祇播生品彙配天其澤惟沖
人不德傳國于慈父用辛之吉禮行於郊宴娭安鴹
粤其敢不察時和歲豐皇建有極用永受于蕃釐
太祖皇帝冊文
伏以五季搶攘遠邇如沸寔天生德經武緯文滅除
凶災用肇造我區夏燕及曾孫獲䋲祖武崇崇其壇
陟配上帝庶幾臨饗克昌厥後
太宗皇帝冊文
伏以天造草昧聖武布昭席卷畔援卒其伐功傳序
無疆于今九葉恭承禋祀瑄玉升壇烈祖烝哉克配
彼天於萬斯年介以繁祉
立皇太子冊文
維乾道元年歲次乙酉月朔日皇帝若曰在昔帝王
稽夏商家天下春秋之法立嫡以長主器継明蓋取
諸震離所以尊宗廟重社禝也咨爾皇子少保永興
軍節度使鄧王食邑二千戶食實封八百戶愭生有
異表序居上嗣敦厚温文金昭玉𥙿問寢視膳則盡
綵衣之孝親師就傳則樂聖人之道令德逐日以新
英聲隨風而流元良正夲久矣僉望朕服堯之服兢
兢四載仰奉慈訓肇闢春圍恊華復旦日宣重光
懿哉鑠乎有國有家之慶也是用撰嘉辰御路朝盛
儀備物迎休于乾巛冊命爾爲皇太子於戲悉爾心
脩爾身勿蹈非彛勿邇邪佞惟誠可以格物惟仁可
以濟衆正言正道聞斯行之敬之哉用永我祖宗之
丕命
除張浚少師保信軍節度使判福州依前魏
國公加食邑實封制
門下宅百揆而督五兵正頼籌邊之效冠三孤而張
六纛曲隆制閫之權我有明緡颺于拱著具官某材
尊王佐道聳民瞻節操堅剛曾歲寒之不改規橅遠
大寧日仄而遂休蚤逢陽九之交上應魁三之象叱
王尊之馭亘井絡以蜚聲下揚僕之船空潢池而掃
祲更險夷而一致謂文武之兼資粤從綠野之游殆
爲蒼生而起肆予嗣服即俾來朝提江淮表裏之封
盡顓揔統佩將相安危之寄式重倚毗三年于兹庶
績用乂蒐乘𥙷卒亦旣輸勞增陴浚隍未嘗徹警孟
明報彭衙之役獨負壯猶武侯引街亭之愆靡形愠
色朕念疆陲之久戍詔師衆以代更分遣從臣往宣
使指棘門如兒戲耳庸謹秋防衮衣以公歸兮庶聞
辰告疊覽指瑕之劾且披請老之章欲卑舊官蓋無
故事是用出楓宸之異渥超棘位之巍班盪節有光
擇合肥之名鎮甘棠弗翦臨長樂之价藩衍以圭腴
侈其真食於戲春秋責備於賢者慨功業之惟艱天
子加禮於大臣固始終之不替其綏吉履母有遐心
除湯思退都督江淮東西路建康府鎮江府
江隂軍江池州屯駐軍馬依前特進尚書左
僕射同中書門下平章事兼樞密使𡵨國公
加食邑實封制
門下位上宰而通四海久成調鼐之功開莫府以督
諸軍有頼止戈之略參考古今之制獨顓内外之權
式倚宗臣用凝丕烈剛辰允恊顯冊具宣具官某學
博而識明器宏而用遠禀五行之間氣蓋彪外而弸
中冠四輔於兩朝實光前而絶後主盟公道杜塞倖
門業可侔於臯夔言必稱於堯舜當群疑之未定每
潜畫而有餘事不一書旣鏗鍧於竹帛智惟千慮迨
契合於蓍龜聿高憂國之風遑恤盈庭之咎樞機周
密猶神爵五鳳之時廟堂雍容增大吕九鼎之重臻
兹殊效夲自至誠朕獲纉皇基常懷戎事顧邊塵之
未靖方議尋戈揔兵柄而非輕孰能和衆若時英衮
正斡洪鈞文武爲憲萬邦真有兼資之美精神折衝
千里當收無競之勲蔽自予衷諧乎人欲俾仍提於
相印往盡護於師干煥泰階三台之躔益隆瞻仰括
尺籍伍符之數咸聽指麾自然增氣於貔貅何特知
名於草木乃陪井戶併衍爰田於戲兵事節度皆付
公吾豈從於中御天下平治誰舍我爾盍勵於遠猶
𬗟惟真儒寕煩多訓
除楊存中都督江淮東西路建康鎮江府江
隂軍江池州屯駐軍馬依前太傳寧遠軍節
度使和義郡王加食邑實封制
門下聽鼓&KR0911;而思帥孰能折於遐衝賜斧鉞以視師
殆無踰於英望仍其制閫寵以揚廷具官某識邃而
明氣剛以果聲颺朔野知虎頭燕頷之名書受邳沂
非風角鳥占之術勇爵號萬人之敵洪鍾銘百戰之
勲左右凝嚴掌西漢羽林之衛始終福禄継汾陽異
姓之王近整轅門外開幕府飾備有金湯之固分屯
如箕翼之形逷彼北隣制於悍將靡思踐好不戒窮
兵若孛斗之妖星有踰淮之候騎雖丞相一勞弗憚
偶未禡牙念元戎三令巳行宜申跪轂庶幾獨任可
以有成是用誕舉徽章特隆異數顓錫盾雕戈之柄
增淑旂元衮之威況國家或置督軍皆宰輔用之立
武惟此揔干之命是爲絶席之恩更廣圭腴益光竹
帛於戲諸將於是皆以兵屬朕旣付以重權匈奴不
滅無以家爲汝盍追於前哲必圖來效庸副眷知
湯思退罷尚書左僕射同中書門下平章事
兼樞密使特授觀文殿大學士提領江州太
平興國宫依前特進歧國公制
門下冡宰佐王治國意實注於安危大臣以道事君
時具瞻於進退睠惟雅望久翊繁機旣殫上印之誠
宜厚秉鈞之禮誕揚坦制亶告羣工具官某器宇清
明材猷超詣樂尭舜之道阿衡專美於有商品淵騫
之篇楊雄度越於諸子軒然俊域籍甚要津烜赫北
門儗絲綸於雅誥從容右府運帷幄之良籌結
慈陛之深知應台階之上象粤予纂紹復俾贊襄積
熙載之忠規罄安邊之潜慮循名責實所期公耳忘
私應變守文常以今而視昔方仰成之無間何引去
之甚堅選衆舉臯陶任蓋尊於一相事親若曾子養
已洎於千鍾遂其嘗藥之懷失我和羹之助兹推渥
典用賁歸途鼎祕殿之崇資食珍臺之優禄式篤股
肱之義以全體貌之恩於戲明哲以保其身靡失青
氊之舊喜愠不形於色可娱綠野之游無起遐心斯
能終譽
除陳康伯尚書左僕射同中書門下平章事
兼樞密使依前少保進封魯國公加食邑實
封制
門下咨四岳有能奮庸實係朝廷之輕重圖舊人越
惟共政尤藉老成之典刑允諧虚左之求蓋積處中
之望誕敡渙冊亶告昕廷具官某用博而適時量宏
而容物閫奥莫窺乎畛域奴隷皆知其清明學過況
雄貫古今之千載道侔伊吕踰前後之數公咸德
慈圍有聲揆路如蓍龜之決事以柱石而尊朝胡騎
投鞭軫抱火寑薪之慮周京奠枕頼濟川作楫之功
輔我重華歴夫再歲轉洪鈞之一氣坱圠無私陳泰
階之六符規摹可久方焦心多壘之日豈䄂手東山
之年申戒使貂趣迎公衮庶交修於内治能潜弭於
外虞是用再冠魁衡仍司樞筦侈多田之真賦荒大
國之新封以昭物采之儀以寵嵓廊之寄於戲武丁
得一傳說斯商道之復興江左自有夷吾宜晉人之
相慶爾惟敬明乃訓邦其永孚于休
大同軍節度使提舉萬壽觀蒲察久安進封
開國侯加食邑實封制
門下朕虔卜上辛肇稱元祀合圓丘方丘之祭誠格
萬靈倡七始華始之聲孝轃四極旣㳙成於縟典難
專鄕於蕃釐式獎厖臣誕敡丕號具官某性資純固
氣識靖深灌瓜昔在於邊亭削祍來歸於樂土陪周
行而甚久知忱節之可嘉不顧望以事君遠追大蔡
以篤敬而傳國將若秺侯兹推賜胙之恩用荅奉瑄
之助乃荒侯社併廣戶租以彰惠術之行以示襃章
之勸於戲甘泉歌鄒子之樂爰布青陽之祺徐盧同
僕䵣之封有加白馬之約往肩忠報永廸燕康
除吴璘太傳依前奉國軍節度使四川宣撫
使領御前諸軍都統制充利州西路安撫使
判興州進封新安郡王加食邑實封制
門下擁齋鉞以護坤維夙頼長城之扞奉介圭而朝
魏闕宜膺華衮之襃䟽絶席之殊恩講臨軒之顯冊
迺㳙剛日用詔群工具官某忠義夲於天資智勇謂
之人傑書傳圯上非鳥占雲祲之文氣蓋關中固玉
壘銅梁之圉乘邊兹久按堵如初左啓右胠聳戎車
之四牡前兄後弟超轅門之二龍靈旗遠憺於雄稜
彛器屢銘於洪伐寬予憂顧時乃勲庸爰注想於英
規俾來趨於召節馳驅萬里恭謹一心周邦戎有良
翰輿人咸喜吴公隱若敵國奕葉相望嘉愊臆之壯
猶稱魁梧之異表盍朌徽數庸荅元功象鼎面槐應
上公於台宿苴茅裂壤開異姓之王封衍彼圭畬敦
其井賦以重登壇之寄以隆制閫之權於戲戢弓矢
而散馬牛方審包桑之意被介胄而生蟣蝨敢忘細
柳之勞往服寵光式酬親倚
保平軍節度使龍神衛四廂都指揮使提舉
江州太平興國宫王彦加食邑實封制
門下魯人類帝用騂剛於上辛漢代祀天歌青陽於
肇歲朕考前王之成憲遵烈祖之丕謨迺逢祈糓之
辰獲展欽祡之禮爰彰景况普洽緜區有若勁臣可
稽渙命具官某識潜武志材壯戎昭從枕席以過師
屢書功伐執干戈而衛社嘗護邊陲久分齋鉞之榮
曲遂叢祠之佚兹推茂渥不替舊勲用增采邑之封
更侈食田之戶以廣逆釐之慶以申賜胙之恩於戲
開天庭以延群神旣格宴娭之美建皇極而歛五福
厥敷砰隱之休往服輝光益轃茀禄
推誠順化崇義懷忠保信嚮德安遠承和秉
禮歸仁恊恭勵節継美功臣静海軍節度觀
察處置等使特進檢校太師安南都護上柱
國南平王李天祚加食邑實封加遵度功臣
制
門下朕卜辛日而用郊獲逢嗣歲陟午階而奠幣仰
格飈斿幸熙典之㳙成與殊方而同慶具官某性資
純一節槩沉深紹奕葉之勲庸守藩條之信誓仁惠
周於南紀聲明慕乎中區輦賮航琛不懈朝宗之禮
撞牙茸纛所資屏翰之雄視槐庭霖雨之臣兼栢寺
風霜之職寵之燾社虔若撫封兹循飲福之文用益
紀功之號陪之外戶侈厥真畬以襃侯度之恭以表
靈釐之廣於戲主祭而百神咸享敢專鄕於萬祥昭
德于異姓之邦豈遐遺於四裔其迎戩榖永底榮懷
盤洲文集卷第十一
