盤洲文集卷第八
盤洲雜韻上
盤洲
曲曲盤洲徑蒼崖路幾層翠微深處坐閒話正留僧
雙溪
清溪夾桃逕玉洞萬株春爲有雙溪悞漁人休問津
日涉門
小圃固日涉柴門常自關此心無一事應共白雲閒
索笑亭
虎谿當日事此處可留蹤相逢索一笑何必話中峯
綠萼梅
香濃逾粉質碧膩素娥粧若使羊郎見仙姿應並芳
鴛鴦梅
疎枝分異蕊孤幹列鴛鴦應知爲贈遠異樣綴清裝
紅梅
綻玉聞欺雪含章妬絳紗不同桃李種粲煞赤城霞
臘梅
籬菊初殘後疎香忽傲霜一枝衝臘綻紫瑰列金房
黃梅
未結金丸果先吐黃芽花却悮林和靖飜疑姚氏家
兊橋
橋横桑下澗望處極西郊有客同飛蓋何人伴結茅
泛杯巖
酒進盧鶿杓花隨翡翠盤巖邊多怪石巖下有奔湍
九曲
風輕杯蕩漾岸曲水逶迤遇坎亦可喜倒行羞接籬
㯶亭
乞得并閭葉都將當屋苑青青夸藥甲可怕杜陵嘲
一詠亭
有水足浮醴寧拘秋與春共將詩擬古不必語驚人
小垂手(九曲二石)
醉䄂起如舞翩然三島仙約君爲石友伴我傲林泉
醒酒石(平泉醒酒石以水沃之有林木自然之狀)
名高牛氏品地接燕兒窠有客圖沉醉翻嫌石是魔
墨沼
鑿地肖風輪洗雲吞月扇敗墨起緇塵山隂勞北面
旣醉亭
酒半興方濃缻空罍弗耻更看一籌輸各盡三觥醉
溪簾
雨過溪添綠横瀾自在流水精簾欲捲何處着銀鉤
可止亭
循除泉漱石改席酒分船到此須知止行前將墜淵
鵝池
路轉左畫方水來斜中矩不解寫黃庭倚笻看白羽
流瀑
高坡勢建瓴觸石驚濤沸入耳轉聲淸廬峽參差是
薝蔔澗
夾澗榮薝蔔倚竹顔如玉溪魚大上時臨流香可掬
菊澨
夕英色衰落小摘尚盈襟錯會離騷意元無滿地金
末利菊
化工將末利改作壽潭花零露團佳色鵝黃自一家
雙溪堂
溪光搖四壁瓦影落中流洗耳百聞寂清心千慮休
檥齋
隨波堪泛宅因壑遂藏舟坐稳無維楫任他風打頭
雲葉(雙溪四石)
支機何代石風截秋雲根一葉下人境坐令臺榭尊
嘯風巖
於莵嘯空山萬竅寒風出隄防飛將軍漢箭有神物
蜂房
石是蜂窠變蜂來有處藏不須開戶牖薜荔爲穿房
磐磯
有竿不見綸無綸焉用餌終日坐釣磯旁人笑兒戲
問柳橋
濡毫求露柱墮履望竒書問訊緣溪柳新條可拂裾
鳳柳
春情百尺牽午影三眠過脩眉漫成顰細腰誰類我
蓼岸
岸蓼花如糝殘霞照晚汀不教資麹蘖留得隠鵁鶄
碧蘆步
津頭晚風急欹倒一叢蘆宿鴈逢清泚飛來作畫圖
西汻
春馮西汻䆫夏卧西汻榻待月最宜秋探梅還度臘
扁舟
非厭人間事不携西子游聊將去越意指此作扁舟
飛廬
浮家今得計舉棹疾於飛一笑兒童舞芳蓮當妓圍
采蓮舟
聖得三峯藕刳爲一瓣蓮著身猶不稳何用濟長川
彩鷁
興來飛畫舸汎汎水中鳬綠㱀移歌扇紅鮮迓酒壷
飯牛亭
冬耕春復犂麥秀禾方插少放牧兒休莫教牛力乏
西疇
代耕荒幼學投老樂歸田鹵莽人之罪豐凶勿怨天
土湖
波濤送客帆松竹圍僧舍野趣望中來西湖當減價
石衖(竹弟石兄出玉川子詩)
一丘封竹弟萬石齒金昆收拾甲乙品莊嚴可𣢾門
有竹軒
前身豈汲直枉尺天所難賢哉耐久朋結盟同歲寒
斑竹
帝子登湘岸臨風粉淚彈棃花多少雨點點透琅玕
紫竹
拾青容色混著𬗋寵光偏幽逕留風月行多履易穿
方竹
體方如就矩幹直匪從繩杖有削圜厄提携先摸稜
人面竹
怪竒存相法妍醜出天真此君無二貌正是葛天民
猫頭竹
穹枝廻鳳尾徤筍迸猫頭安得真致此勿爲羣鼠羞
慈竹
義居傳九世瑞物記三荆何似同根竹春風一死生
笛竹
蘄産名天下含颸别樣青中郎如一見應不數柯亭
箭竹
美箭東南出成林地不慳禽胡如有將寄與定天山
洗心閣
飱霞吞沆瀣一吸千頃湖默坐更深省心塵今有無
橘友亭
倚楹歌橘頌廵圃𣢾甘林更待商山老於斯朋盍簮
繍橘
后皇權植物奴婢徧江干繍蹙一林橘高擎黃玉團
脆橙
謂橘不盈握勝橙顓進皮香韲難共搗遮莫蟹螯持
金橘(道州者)
朱𥜗千里變金彈一分增入口蜜相避懷歸誰不能
羅甘
羅包肌理細霜顆輔車香封殖貴瀕水踰淮非我鄕
常棣徑
巳廢蓼莪篇難荒常棣徑步屐不思歸共看花弄影
花信亭
時時風報信處處雨催粧大賚一年景均輸萬斛香
牡丹
綺席偏宜晝香霞獨占春洛陽荆棘久誰是惜花人
勺藥
名標溱洧贈根自廣陵分所欠盤盂玉黃樓儘不羣
丹桂
無癖不譽兒有詩非責子丹桂幾枝芳對之空顙泚
瑞香
紫苞楊柳葉竒絶錦熏籠香氣闐襟䄂清尊爲汝空
白山茶(亦曰玉茗)
自讀文成賦經營巧作難涪翁真溢美何似鶴頭丹
白榴
耻上舞裙帶願依九琳牎韶顔今換骨阿措便心降
末利
膚瑩過凝脂香濃遠隨步應有看花人入園心見妬
素馨
繁盛閩南粤潜藏霜雪天素雲生寳髻賸馥借龍涎
含笑
自有嫣然態風前欲笑人㳙㳙朝泣露盎盎夜生春
木犀
逋客敢欺桂秋巗曾遣風古香吹一再如到廣寒宫
文官花
破白便懷青紆朱旋著紫鼎鼎一春忙浮榮均夢蟻
聚八仙
圓整装花蘂周遭列飲仙瓊英難上僣簇蝶不同年
衮繡毬
流蘇團小蝶伯仲聚仙花衮繍名非是瑶琨未足誇
水梔(鮮支即支子出子虚賦)
鮮支形相小石罅解蟠根香湊芝蘭室居便水月村
重杏
重英迷宿雨巧咲聘春風壽汝一巵酒勿嫌肌太紅
紫薇
十年三鴈序接翅𬗋微垣花下哦前什難酬
明主恩
木蘭
未識春風面先聞樂府名洗粧儂出塞進艇客登瀛
荼䕷
青條散蛟螭素豔欺瓊玖體薰塵外香骨醉壷中酒
玉瓏總(此花得之臨川謂之玉堂春或云閩中謂之玉瓏總浙中謂之睡梅唐人)
(有霿淞花詩云園林初日静無風霿淞花開處處同記得集英深殿裏舞齊插玉瓏總)
(疑即此花也)
品軋酴醿架名疑霿淞花將假借可但鄙金沙
山茶(平泉有番禺山錄載平泉詩隴右諸侯供語鳥日南太守送名花)
平泉窮勝事南守送名花寓意懲多愛勞人召怨嗟
黃薔薇
彤闕收紅綬金門賜鞠衣若無纖㓨罥一摘便須稀
紅蕉
嶺外花無數分移頗歴年破除猩血染舒卷蜀城牋
海仙(夲名錦帶)
人來認海棠却訝枝條弱嫰蘂不勝春生怕東風惡
繍帶
蜀豔停針久柔荑著意描五文縈色線百寳簇芳腰
荳&KR1740;花
冶葉擁香苞盈盈二月交相思意安在試去想花梢
麗春
纖莛小作罌瘦殼元無粟色麗品少雙詩成看未足
長春
四季花長發朝朝得細看絳英能受暑綠刺更禁寒
水仙
龍宫陳酒器金琖白銀臺欲結塤箎伴無踰綠萼梅
翦春羅
巧翦鮫綃砕深塗絳躐勻殘英枝上隱踰月逞鮮新
玉簮
月娥新琢玉何夕忽遺簮斜插風鬟濕蟾宫底處尋
麝萱
手撚雛鶯利鼻參香麝臍千憂何處散芳徑酒争携
玉燈
葉如薏苡長花比金燈白一簇蘂宫仙銀燈臧與獲
鬪日紅(一名落地錦)
紅英鬪日開暮落錦成堆不藉西風力孤根委草萊
佛桑
展葉柔桑沃裝叢醉纈繁定應西域到略不耐輕寒
木芙蓉(離騷采薛荔兮水中搴芙蓉兮木末盖言水中無薜荔可采木末無芙蓉)
(可搴猶緣木求魚之意與古詩涉江采芙蓉皆指藕花也韓文公木芙蓉詩云采江官渡)
(晚搴木古祠空乃誤用耳)
川陸有夫蓉名同物不同采江搴木句作麽誤韓公
黃拒霜
芳林秋冷落木末改黃裳可笑名虚忝何曾拒得霜
小黃葵
拂金鋪細靨騎鵠墮新翎花小也傾日芒寒猶聚星
金鳳
九苞滋雨露五采燭軒楹奉送歸丹穴朝陽幸一鳴
雞冠
未觀金距鬪巳怪左輪殷一夜風霜作垂頭急挂冠
石竹(文與可詩蜂齧紅蘂爛蟲啼碧叢短)
蘤紅蜂好齧路細麝來眠若也栽幽處踰冬色不蔫
黃鶯兒
鸝庚翻柳去拾羽漬輕花戰戰枝如壓無風勢亦斜
真珠
細簇盤洲岸初驚合浦還娉婷邀十斛惜取買青山
鼓子
抽蔓類牽牛含芳伍萱草上上不知休高柯厭纏繞
金錢
鑪熾隂陽炭金錢滿地流何人能點鐵笑覓冨民侯
盤洲文集卷第八
