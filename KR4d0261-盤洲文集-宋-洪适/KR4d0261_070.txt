盤洲文集卷第七十
䟽文四十一首
乾龍節功德䟽二
四月維夏有開甲觀之祥千歲爲春遥罄華封之祝
淵聖皇帝伏願横流福物順履泰亨問襄野之塗復
迴天步賜紫皇之藥增夢帝齡
丙丁統日瞻華渚之流光甲子疑年指大椿而齊夀
淵聖皇帝㐲願金僊助順琳札與齡重易六爻將利
艱於羑里受天百禄遂問道於廣成
天申節功德䟽二
舒虹爍電日臨東井之躔亘地罄天人獻南山之頌
敢憑蓬笁仰介槐楓恭惟
皇帝陛下高步皇衢重恢帝載剽甲兵而不用隠旒
纊以無爲德及淵泉二儀與之比大功光祖禰六籍
所不能談式對誕彌同祈難老㐲願休符錫羡瑞諜
葳蕤壽考川增不數與三之夢本支舄奕有開則百
之祥
赤㐲闓符光啓中天之運朱明紀至亶逢貫月之辰
裒淨宇之緇黃增祥輝於箕翼恭惟
皇帝陛下詩賡瑞鳦業濟時龍帝幄求衣常夙興而
聽政邊城静柝久宴閉以結盟慶河海之安瀾洽昆
蟲而被澤時哉震夙人也謳吟㐲願佛老護持乾坤
長久継天爲子覆禹貢之山川夢帝與齡邁周王之
壽考
天申節功德䟽
天有三辰誕紀虹流之慶山稱萬歲争馳鼇抃之情
繙蓬貝之祕文介岡陵之曼夀
皇帝陛下伏願榮光旁燭福物來崇題南斗之長生
等西方之無量舉蒼舒而去檮杌永振乾綱厮伯僑
而役羡門遠超仙籍
天申節開啓䟽
蕤賓數七和哉玉燭之時嵩嶽呼三清矣黃河之瑞
仰憑梵貝少效㳙塵
太上皇帝陛下伏願翕受頌聲横流福物齊蹤䆳古
較尭舜以錙銖尚齒列僊笑僑松之呼吸
滿散䟽
天有三辰實紀虹流之慶山稱萬歲争馳鼇抃之情
窮貝藏之秘文衍楓宸之曼壽
太上皇帝陛下㐲願榮光旁燭福物來崇瞻金闕之
殊祥鼎來戩糓受玉巵之縟禮永對驩謠
會慶節功德䟽三
爲天下君光啓蟬連之業祝聖人壽率同獸舞之歡
虔叩𣑽宫仰祈泰筴
皇帝陛下伏願畢轃百福丕冒八荒何必學仙求蓬
萊安期之屬自然享國過高宗祖甲之年
非煙非雲騰神光而載夙如山如阜祈壽筴以同辭
皇帝陛下伏願蓮相凝符貝編集福五帝足六已邁
德於商周萬歲者三更垂鴻於箕翼
皇乾眷命誕明主以中興良月就盈增祕篇之上壽
更憑寶𣑽用祝遐齡
皇帝陛下伏願聖與天通福如川至五十而慕父母
益重舜德之華八千以爲春秋共獻蒙園之頌
南華齋羅漢䟽并序
紹興二十年十二月一日舟泊虔州夢至一古屋
下忽街中水深沒膝不可出遂登屋行數十步有
編大竹爲高墻隨行人皆自彼下街予畏不敢進
遂回復入屋下過一處如人書室有文書委地返
顧尚有一介相隨予將出戶見隨行者取文書巳
盈抱予恐其外有人令弃之旣出戶見堂屋下有
數人坐於地以白輕紗爲衣如深衣然拄間皆貼
紙畫人物予意其家有學畫者旣過堂前見數房
内帳幕皆是墨畫人物巳過數間因駐足視之乃
地獄罪人變相予方知是冥府復行入後廊下欲
出無計因就地坐閉目誦佛覺有小介蟲如大黑
豆然綴粘衣上拂之不去忽聞人相笑聲遂開目
復行諸蟲自落直後有横屋地形頗高最後簷際
數尺見天如鑿山作屋地者至彼見其上有一僧
屋下有大穴數十予問僧求出僧指云入穴中閉
目即可出矣予問旣出以何爲報僧云何以報爲
予再扣之即云只齋羅漢亦無所費予曰當作報
誰僧云但言回施六親眷属予入穴覺其中皆是
沙努力以下頗如今之砌臺不覺摖平處而寤
一夢入冥念欲歸之無計六親指路如巳死而復蘇
淨記當時之言虔修開士之供因仍攝事荅謝愆期
仰冀慈悲曲生歡喜
饒州歲會道埸䟽
南楚名邦盈廛居之萬室暮春良日崇賽具於群神
歴甲子之一終繇戊辰之三會初心無怠大報益虔
掃寶刹以妥靈扣琳宫而徼福驅厲鬼兮山之左共
祈奠枕之安祀盤庚于門之西那復濟帷之患式修
故事願出餘財
廣洲獄空道埸䟽
五羊都會抵重罪者居多三院空虚傳昔年之未有
仰真乘之庇護肅寶相以薰崇伏念此邦瀕於大海
逐魚塩於多槳易萌剽竊之謀雜蠻蜑於齊民常有
鬪争之事誣是非於鴃舌輕性命如鴻毛某自佩郡
章不留庭訟念草芟獸獮豈仁政之宜爲然莠飬禾
傷即姦渠之浸長每原情而用法不任意以逞刑仰
體好生敢令瘐死政非成於五月獄偶無於一人爰
啓𣑽筵廣敷貝藏拔沉冤於旣往嚴淨福以無邊伏
願慧劒解割於悪纏法炬開明於善地慈悲所化永
無犢佩之群遠邇可封不必鼠墉之聽
廣州獄空道埸䟽
遐萌丕變浸銷嚚訟之風幽圉屢空悉自法雲之覆
適當開歲爰啓𣑽筵㐲念某典郡于斯隃冬巳再訪
游禽於絶澗每戒深文鞠茂草於圜扉洊臻善效尚
虞桁摺之下或有㩜牢之冤仰頼慈悲爲之洗滌伏
願刑章益措無重罪之繫囚慧力無邊躋斯民於壽
域
廣州禱晴䟽
田疇將穫旣屢苦於愁霖廛市無聊亦難營於飽食
爰裒淨侣仰扣上靈伏願隂隲下民導迎善氣積霾
解駮無飜手以爲雲圓象清明遂舉頭而見日
謝晴䟽
沉隂弗解寔懷苦雨之憂慧力無邊遂啓清暘之禱
方鑪煙之上逹巳氛曀之四除恩則甚深報於何有
更祈慈覆益庇含生
謝雪䟽
五日爲期即獲同雲之應千巖俱白載瞻積雪之祥
稽首陳詞齊心拜況尚徼帝力終佑民編
禱晴䟽
田家作苦懼雨勢之傷麰蠶事旣登待日華而收繭
惟霖淫之未巳輙齊洗而有祈伏望淵鑒弗違積隂
丕變副此下民之望賜之旬日之暘庶無偃仆之秀
歧可以縱横於巧織
謝晴䟽
飜手爲雲致織婦耕男之愁歎舉頭見日快牛童馬
走之清明豈涼德之能然顧厖恩而何報更期時若
以反秋成
謝雨䟽
踰旬不雨正懷旱暵之憂卜日叩&KR1377;即獲雲霓之應
連緜甘霔霑足多田吏逃失職之愆農有逢年之喜
恩將何報言不能宣天且不違願終十雨五風之惠
人之所欲庶底千倉萬箱之收
禱雪䟽
歲聿云暮未瞻積雪之祥天且弗違願賜同雲之澤
爰趍丹宇恭露赤情冀三白之應時免大陵之作沴
設廳請觀音禱晴䟽
一秋常雨旣屢控於禱祈千手大悲豈不憐其饑饉
念多稼巳傷而無幾顧來麰未播而可憂儻霶霈之
弗休將流亡而莫救敢迎妙相來憩黃堂願廣布於
法雲即盡驅於沴氣庶使提封之衆免淪莩野之凶
謝晴䟽
叩蓮宫而禱請虔奉紺容掃棠舍以莊嚴敬披丹悃
惟回天之有力能出日以開明解四境之怨咨副九
衢之瞻仰慧光所燭願長運於慈悲遺秉可儲庶少
扶於凍餒
水陸䟽
千燈之叢一室不異一燈一月之照千江便成千月
物理如是佛法固然伏念荆門頃遭戹會或家屠於
劇盗或命絶於凶年或析骸於竈觚鼎耳之旁或蹀
血於車輪馬足之下豚無掩豆若敖氏之鬼長飢爪
不表犀冥漠君之冢何在旣沉魂之未拔宜和氣之
弗充凡此遺民殆非平日竹籬苑舍常濫𦦨之相驚
白叟黃童亦四時之有疾欲求不盡之福迺肅無遮
之筵㐲望一切虚空四維上下廣大雲之法蔭同作
證明變甘露之珍羞率令飽滿一郡得沾於樂果三
塗永脫於迷津仰冀覺慈曲垂洞鑒
芝山水陸䟽
買山作圃雖久閱於歲時畫地種花巳粗成於畦逕
念開鋤於積土或傷犯於遺骸常懷不忍之心兹肅
無遮之會㐲願慧炬燭於潜壤法雲登彼沉魂使之
捐蓬顆之居往生樂國於此飽伊蒲之饌永脫迷津
金臺開堂䟽
新會迺五羊壯縣金臺有諸佛道埸須得當人式揚
正法某人解弟一義續無盡燈道旣心傳何惜逢埸
作戲機能口伐未嘗把䌫放舡而今踼倒淨缾休要
横檐柱杖請升猊坐爲證龍華
仁王請長老䟽
舉拂白搥湏是棒頭有眼尋枝摘葉盡皆雪上加霜
惟仁刹之道埸迺羊城之淨社當求覺者爲闡宗風
某人末法津梁叢林耆傑迅機激電一喝可以接人
挈行傳燈三關端的継祖願携鈯斧坐断禪床莫辭
辛苦遠來要看斬新拈出
請西笁長老䟽
西笁近作名藍財去城一牛鳴外南方希有道眼誰
進步百尺竿頭丈室旣虚真源曷振某人能判公案
見許作家遠遊寂寞之濱全無藞苴之習幾年飛錫
真箇得魚忘筌今日拈搥定不向空釘橛願聞一喝
爲破群迷
雲封長老開堂䟽
斬丁截鐵湏還本分鉗鎚摘葉拈花不脫前來窠臼
欲宣妙旨允屬當人長老道價甚高叢林所許徹開
關捩笑它鈍鳥捿蘆不墜宗風真箇泥牛吼月此百
粤踐蛇之境界乃六祖覆鉢之道埸肯隨嶺上之雲
爲指庭前之栢要看横說竪說見得竒哉妙哉
代爲母還水陸䟽
佛起慈悲之心隨緣必應人有呻吟之苦修善或除
徼十方賢聖之靈設三界冥陽之會㐲念母氏嘗縈
疾疢浸閱冬春三折肱而知爲醫曾弗逢於良藥一
舉足而不忘母爰有禱於寶坊頼正覺之開顔致沉
痾之去體是修淨供不違本心伏望一切虚空四維
上下瞻十地坐蓮之相三乘皆具大乘聞五天譯貝
之文一食爲無量食咸生歡喜爲作證明所願福德
川增灾殃冰釋數口保團欒之樂四時消坎坷之憂
代爲妻還水陸䟽
居色界無色界之中愛纏未脫惟法聲非法聲所曁
善報相隨嘗祈大力之尊願肅無遮之會巳叨慈蔭
敢替前言某昨以妻某氏欲火所然業山弗坦惟四
大假合之妄未悟空花而十月滿足之時且臨坐草
不頼諸佛菩薩孰憫一切衆生輙伸合爪之私遂獲
免身之吉偶微官之奔走致淨供之愆違㐲望三界
冥陽四維上下來飽毗耶之飯同作證明預聞優鉢
之香悉皆清淨所願分光慧炬蒙庇法雲滌曩夙之
過郵崇來今之福利如是因如是緣如是果俾無六
甲之虞歸依佛歸依法歸依僧更迓一丁之喜
薦張正甫䟽
萍蓬無定共嗟旅食之窮人琴俱亡忽見佳城之閉
聊憑佛力少助冥途伏願洗滌宿塵除悪纏之煩惱
濟登彼岸瞻寶相之光明
薦亡㛐趙氏䟽
平生藴德内外無有間言一旦遡幽俛仰巳成陳迹
追色辭而結想仗𣑽唄以洩哀伏惟出帝王之後而
不習驕奢擅閨房之秀而能閑禮法獨居八載不踐
二廷披寶筴而晨課有常受秘籙而齋居甚確世味
真同嚼蠟道心可謂斬丁故能一彈指間不覺三寸
氣断六姻無不相弔七日又復如馳㐲願慈蔭雲深
惡纏冰冸如露如電如夢幻夙悟斯言大雄大力大
慈悲爲躋彼岸
薦趙監廟䟽
相從曩日夙期事業之成一訣終天孰謂死生之隔
供桑門之淨侣演貝葉之妙文有頼慈悲爲崇福德
某人襟靈開豁論議該通奥篇遠探於羲農徤筆仰
師於韓柳出名家而延賞舊矣奉祠逢近屬之來歸
釋然讓爵喜愠不形于色得喪莫累其心人之難能
世所推重曁參佛祖頓悟禪宗地水火風了覺此身
之妄夢幻泡影豁超是觀之空念再世之契深在諸
親而情厚忽聞音訃冞切哀悰不勝悲悼之私少仗
莊嚴之助伏願濟慈航於彼岸分法炬之餘光善纏
惡纏煩惱纏悉皆解脫我相人相衆生相益契真如
祖母周祥䟽
日薄西山巳愴含飴之遠律中南吕俄臻升糓之新
頋朞制之云終想慈顔而如在惟是一心之痛不勝
五體之投仰慧炬以無邊庶冥途而有助㐲願幻塵
席卷福海航安諸如來舌相廣長遍覆色界非色界
善女人耳根清淨常聞法聲非法聲
祖母忌辰䟽
望断新阡阻一官於千里悲纏諱日驚再見於三秋
雖合爪以有祈曾含飴之莫報伏願(同前䟽)
祖父遠忌䟽
幻心未滅孰知空果之非祖武是繩久痛靈根之殞
適臨諱日冞切哀悰伏願法雨霑濡迷雲開豁尋光
見佛旣不入於稠林如渡得舡遂即登於彼岸
亡妣忌辰䟽
職叨丞郡記弧矢於初生飬缺循陔痛柸圈而罔極
適際傃幽之日不勝追遠之情伏願借潤智淵分光
慧炬或因六十二見而造罪障盡得断除不於三四
五佛而種善根遂生安穏
寧海薦亡妣䟽
生我劬勞適至垂弧之地思其居處不勝吹棘之情
痛三釡以莫伸瞻六牙而有禱伏願慧燈分照法鼓
聞音清淨諸塵起藴麝名香之想濟登彼岸生蓮花
寶座之中
樞第水陸䟽
人生如寄興哀常棣之詩法力無邊徼福菩提之路
肅三界冥陽之會伸百年兄弟之情亡弟大資享夀
不逮六旬遡幽巳臨三七平生舉措或有誤於斯心
厚夜沉淪恐未登於彼岸痛深同産誠扣大慈淨供
無遮共飽毗耶之飯惡纏悉解願歸兜率之宫
諸子爲母氏水陸䟽
吹棘凱風痛益深於七子傷心素韠禮遽浹於三年
永惟罔極之恩虔卜無遮之供亡妣頃嬰末疾奄棄
浮生曜魄如馳驚再升於新糓柸圈徒在愴久廢於
長筵哀戚有終劬勞曷報雖平生之積善恐人世之
多愆致尚滯於迷津或未登於彼岸設三界冥陽之
會徼四維上下之靈願賜慈悲曲垂捄拔法雲敷蔭
盡解脫於惡纏慧炬分光即往生於樂國
盤洲文集卷第七十
