盤洲文集卷第六十六
致語十八首
天申節道埸所回欄階白語
朱明紀至歌風式對於南薰赤伏告期繞電有光於
北斗方臣鄰之歸美扣老佛以祝釐歸塗正擁於旌
旗夾道願聞於管籥敢駐元戎之乘仍邀使者之車
聊喚舞衫更陳口頌
濯冠沐浴意能虔巳萃緇黃介萬年樂備八音浮喜
氣香飄九陌凝祥煙雙旌未用催茸纛四牡何妨&KR0833;
著鞭夾道邦人方属目試教舞䄂略回旋
前筵祝聖致語
玉衡正而太階平氣和九夏里社鳴而聖人出節應
千秋共肩戴舜之心遥拜祝堯之請恭惟皇帝陛下
龍飛上治馬化中興聚精會神屈左智右賢之策悅
近來遠同彼疆此界之仁文物葳蕤規摹宏遠上瑞
併書於史諜屢豐大播於民謠決天閫而開地垠昆
蟲被澤壓月窟而震日域殊裔向風迓載夙之令辰
騰無疆之嘉頌五帝足六巳邁德於商周萬歲者三
願齊光於箕翼臣等歡呼海角想象天顔喜動眉端
言成口號
帝暉咫尺照龍楹繞殿嵩呼若震霆朝士班齊鸞步
武仙官瑞集鶴儀形奉觴亦有單于使秉筆應書南
極星遐嶠莫瞻天日表願將湛露等滄溟
對廳致語
如山如阜如岡已祈泰筴以雅以南以籥式侑需觴
廣此上恩行諸督府煙雲絢彩草木欣榮恭惟經略
鷺序名臣龍韜元帥治有清節振開元四十年之風
民無歎聲踐孝宣二千石之訓提刑蜚英表著借重
澄清服領以南共仰使軺之久遡江而上即迎召節
之朌提舶風期雋明德宇宏逹海瀕遐遠斡竒貨於
舌人天下中庸起高芬於鼻祖甫際繞樞之旦同傾
拱極之誠賦苹鹿之舊章秩蒲魚之初燕銷金罷鏑
旣復復以指期鼓瑟吹笙故樂樂而與衆宜言飲酒
所以合歡某等偶預音家獲趨台戺永歌不足口頌
敢陳
時逢化國日舒長解愠風來宇宙涼飛鳦闓祥瞻北
極頒魚錫宴曁南方紛紛人贊元侯德兩兩星舒使
者光來歲廣庭班玉筍斯辰同奉萬年觴
王母隊祝聖致語
流祥光於華渚倬彼成章來仙侣於崐丘欣然上夀
恭惟
皇帝陛下粃糠夏子冠冕勛華如星非星如雲非雲
六符輝煥曰暘而暘曰雨而雨五韙叶調帝業等於
山河王度式如金玉比屋迓可封之治殊鄰修不戰
之驩洩洩融融慶承顔於長樂葱葱鬱鬱載望氣於
南陽式逢貫月之辰咸致後天之祝集三島十洲之
羽客獻千秋萬歲之瑞圖宛宛黃虬曾發至尊之笑
峩峩戴勝更羞玉女之珍臣妾等遥望細氊少留綵
節輙成口號以助頌聲
六幕紛紛啓瑞篇非煙深處下芝軿穆王擾擾不謀
治武帝區區空學仙今代一人真間世它時五老與
疑年歡呼亦有南山頌誰解吹嘘上九天
對廳致語
冒海隅之出日咸慶嵩呼象天上之需雲式均京燕
貳觴旣舉廣樂復張恭惟經略道貫六經聲馳九牧
治廣誰如方慶尹京將選王尊提刑典學淹該賦才
英瑋疊使華之三組覈吏事以六條提舶珩璜瑞世
之珍𣏌梓昂霄之榦暫煩持節即覩賜環參會皇文
之時載賡帝武之什是日也日舍東井潮生南溟清
籟集而薰風翔恊氣流而景雲爛置九行之法酒禮
備侯藩歌萬壽於聲詩心馳帝闕妾逢斯玳席來自
瑶池密邇台躔可無口頌
天街躞蹀跨連錢帝念遐萌輟雋賢玉節繡衣三絶
席翠樽瓊斝再開筵筦絃聲動宮商叶雨露恩均草
木妍定有千秋金鑑錄明年親奏御床前
廣西春教致語
地壓坤方仰茸纛撞牙之重月躔青陸正簡車蒐乘
之時鎧胃精明笳簫清亮經略任隆分閫功載寕邊
有裴公文武之材推卻縠詩書之府龍韜豹略折千
里之遐衝鶴膝犀渠賈三軍之餘勇提刑行都九德
氣備四時厲栢寺之霜威夙參鵷鷺持桂林之星節
先問豺狼運使獵秀青箱結知丹扆繡衣㓨舉蜚數
路之英聲驪駕轉輸致列營之宿飽式諏日吉同整
戎剛銳將鼔行壯夫劒立取上駟與彼中駟共觀馳
逐之能如小巫之見大巫默寢跳梁之計屢下竒胲
之約益振中堅之容雖問甲兵不至於廟堂豈忘除
器盖事軍旅則聞於爼豆于以投醪開豫北之芳尊
設湘南之勇爵某等未通樂紀見謂音官敢摭耳言
用成口頌
元戎堂上有竒兵樓堞旌旗未易名光接二星瞻使
節令行八桂暢軍聲指揮巳定熊羆肅什伍纔分鵝
鸛成威列遠超銅柱外雕題交阯盡魂驚
道上致語
亘野彌川旣蕆師干之試闐郛溢郭共瞻方伯之歸
經略烜赫高牙雍容緩帶賞刑兼用不惟皮裏陽秋
策慮内充自有胷中兵甲講周官之桭旅統粤分以
殿藩巳霽帳前之威願看掌上之舞回弓彎之雙䄂
飜花簇之輕茵翩然若騰觀者如堵某等員參四會
技愧五窮仰奉台符敢陳口頌
廣陌無風柳絮藏輕塵不起整戎裝洞丁纍化青春
寂師乙諧聲白晝長無數冠裳雲塞道兩行鈇鉞雪
榣光英英如此桂林伯便合腰金上玉堂
歸府致語
踆事轅門頓兵幕府百將戢鷙強之勇三軍書梟俊
之功恭惟經略略妙兩楹政成五袴比屋咸依於慈
父御屏久䟽於膚公巳繕車徒荐臨歌舞共詫斗南
之秀更多冀北之群粉白争妍奏八音而惜日丹青
難寫冠五嶺以嬌春某等備數賤工觀光崇仞蕪音
自媿口頌敢陳
凝笳疊鼔壓天南從此邦人作美談北里聲名皆擢
秀東州歌舞揔懷慚輕裘坐嘯青油幕積甲高齊碧
玉篸聞道家家賣釵釧武夫歸去亦醺酣
水教致語
樓船習戰始漢室之穿池督府簡師當楚人之競渡
雄飈借勢逸浪迴波恭惟經略文武威風詩書義帥
苻澤併除於囊橐潢池復返於耕桑堂上自有竒兵
克隆閫寄舟中盡爲敵國聊試軍鋒提舉龍劒分光
蛇珠握寳中流擊楫志久在於四方當路埋輪權遂
兼於三使提舶英規瑞世懿德照隣駕傳一封遠矣
光華之送登樓四望安然珍異之來式聚星躔同觀
戰艦得岑彭露橈之制突董襲断紲之功巨劒長鎗
如此舟師之勇多㯍大櫂潜消海孽之謀少停金鼔
之聲俯聽筦絃之奏採昌蒲於古澗令節相逢張蝳
蝐之華筵甘醪可醉某等未通西氣稍習南音敢綴
耳言輒成口頌
元戎膚使憩胡床寓目舟師夏日長捷比黃頭能輯
濯勇於長鬛取餘皇水中劒影蛟龍避帳下兵威狐
兔藏見說潢池毀多㯍新來歸去事耕桑
歸路致語
巨舸休兵如得周郎之勝通衢返旆共瞻方叔之歸
恭惟經略識䆳古今政兼寬猛比屋口談於盛德偷
兒瞻落於雄名烈烈舟師置陣匪同於背水娟娟舞
妓鋪茵少試於凌波願駐高牙以償衆目某等寅緣
短技瞻仰尊嚴不揆俚言敢陳韻語
油憧紅旆届通衢共聽歌詩我不誣弭盗初無沈命
法應時誰用辟兵符翻然奮䄂回羅綺觀者駢肩足
袴𥜗早晚天朝朌瑞錦好書樂石遺番禺
會肇慶黃通判樂語
淡墨造化龍之榜舊矣想聞輕車尋展驥之程儼然
肯頋元侯自喜有重客日廼爲開清尊通判狀元
結綠輝山長離覧仞第策於四千舉子之上價擅無
雙讎書於十八學士之間識明元二巳丹霄之得路
忽朱&KR0807;以去朝雲外神仙何拘弱水海隅老穉始識
魁星我經略素講芳猷遂諧嘉話旣獲同於王事仍
密邇於鄰邦欲遠方歆豔於大名故高會勤渠於縟
禮蜺䄂看輕飛之妙翠翹回巧笑之研汪汪千頃之
陂非徒德量油油三爵之酒方啓歡情某粗習筦絃
得瞻履舄心聲欲吐口頌巳成
古錦銜標戶戶知&KR0801;洲凖擬上雲逵當今便便五經
笥自昔汪汪千頃陂肯向江邊留鷁首莫辝花底罄
䲭夷康沂成詠頒歸詔剥啄相尋後會期
會鄭韓二守樂語
嘉客聮翩合東西之鷁首元戎繾綣列左右之蛾眉
商律旣清華筵足樂某官片言窹主善政得民騰茂
實於羅浮介高芬於龔召提封纍化巳罷盗而買牛
當路知名豈呼卿而問鴈即聞前席遂簉要班某官
訟敏憩棠威伸拔薤荆府見詠於太白穎川留遺於
次公廊廟來詢欲正銅魚之拜兒童相記巳謀竹馬
之迎行復陟明豈專斂惠經略式因暇日少接清歡
久聞置驛之賢方承英矩更得覲圭之裔來尉别懷
舞衫呈回雪之歌扇度遏雲之妙蘂淵留照不須
對影以成三竹葉娱情莫惜引杯而满百某等偶緣
末技獲望餘光仰奉指呼輙成蕪句
江別東西說二賢魚書同拜喜聮翩穉卿風采齊龔
遂延壽規模載穎川玉麈揮談飛玉屑金龜換酒泛
金船莫辝痛飲娱清夜對此中秋璧月天
廣東秋教致語
蕭辰都試盖遵武備之常銳旅鼎來益壯戎容之氣
方一新於城堞爰大建於鼓旗赫然威稜崇我方面
恭惟經略智謀輻湊聲譽蘭薰早陪議於樞庭荐制
權於邊閫赭汙致小偷之贖黑端行悪子之誅緩帶
輕裘自得折衝之略撞牙茸纛復臨簡力之秋提舉
德備四時學苞六藝振纓嶺海久攬轡以占星剖竹
鄕邦欲懷章而就道提舉運使青萍擅器赤箭摽材
卉服罽衣稱皇華之未有輦車驪駕政軍食之是須
知府統制郡寄遠分祖風善継名高信布有黃石公
一編之書世說關張爲夘金氏萬人之敵莫府旣明
於甲令武夫咸奮於技能鎧甲鮮明皎如霜雪戈鋋
犀利彗彼雲煙控弦觀鴟呌之精置陣得魚麗之法
旣陳勇爵斯啓華筵天下大安烽巳沉於丹徼尊前
一笑令湏卷於白波某等因伍岑牟預瞻巨闕蕪音
自媿口頌敢陳
清秋大試斧尋柯噭咷誰言用楚歌帥閫威名傳籍
籍使臺材業辦多多兵機揔是師黃石酒令同看卷
白波見說鄰偷蜂蟻聚遠聞軍政巳投戈
歸路致語
擁旆建旗肅爾元戎之令夸銀曳綵欣然猛士之回
恭惟某官道括古今材全文武發㐲能張於耳目除
姦皆得其根株巳消枹鼓之鳴大洽絝𥜗之詠三千
鐵騎訖武事於鬪埸十二金釵舞汜人之妙曲欲副
闐郛之瞻瞩不辝按轡以遲留某等未洞八音巳窮
五技台符在望韻語載陳
旌旗獵獵戰西風介胄精明霜與同擁道共瞻元帥
至折衝誰許十賢功夸銀拖綵征師喜迴䄂垂螺舞
女工巳向黃樞贊籌畫便應歸侍大明宫
設蕃致語
㐲以棲陸隱沙牣八蠻之竒寳接艫連舳起萬估之
去程秩此長筵視諸故事恭惟經略權尊牙纛望偃
簮紳継宋璟盧鈞之清掩任延錫光之績德惟善政
除下碇之苛征利涉大川無揭竿之多㯍提舶素絲
厲節紫橐儲材領重寄於輶軒司殊方之䌖賄交海
中之舶通遠客之越鄕校都内之錢藉良籌而冨國
是日也陽月未盡隂雲不生嚴風至而北戶寒駭浪
㐲而南溟晏昔焉閱貨之宴私彼珠璣今及束裝之
時寵之樽爼晞陽之恩旣洽藏市之願可知卉服㲲
衣巳睢盱而就列夷歌胡伎盖蘭闍以同歡(王導拜揚州賓)
(客數百並加霑接唯胡人未洽因過其前彈指云蘭闍群胡同笑四坐並懽)
環豊頰之敷腴肆&KR0755;顔而茗艼所謂烏滸狼㬻之外
何獨龍涎象齒之珍發千里萬里之行倍三之五之
之息帆開遥島歸期細數於朱明祵載衆香異物兼
齎於黑暗某等綴名顐侶效藝崇階仰對牙居輙哦
韻頌
艫人指日欲開檣洽此需雲寵遠商竒物試求師子
國去颿穏過大蛇洋銀杯更盡金杯飲黑暗仍兼白
暗將方伯使華清徹底不聞私有橐中裝
會廣西田提刑致語
分繡衣於遐嶠籍甚相傳下文鷁於澄江惠然肯顧
初筵卜晝和氣添香恭惟提刑察院壯志煙高飛談
霧卷擅青䓑之利器摛黃絹之好辤蚤甄奬於儒宗
久簡知於法坐齊名屈軼獨殫毣毣之思流惠甘棠
願書下下之考蹈危機於賊窟存隂德於鄕城少寄
澄清即歸献納瞻二星之次遂借餘光迃三舍之程
不忘雅好我經略命舟問訊除館俟音釋七閠析別
之懷覬數日周旋之&KR0833;語情道故契益腆於蘭薰親
仁善鄰事可尋於瓜潤喚縈塵之長䄂飄疊縠之輕
裾曲撥鵾絃聲紆象板如淮有酒何慚南董之經并
山爲肴誠非邾莒之會某因緣絲竹瞻望壷觴仰奉
指呼輙成韻語
北斗南邊雲物明燁然天節仰祥星朝端獬豸曾張
瞻道上狐狸巳慝形欲奉三章仁遠嶠定知五筦迓
虚囹迃程肯頋交情厚莫惜花前倒綠酃
廣東春教致語
國小大而制軍夙垂邦典歲春秋而講武用赫戎昭
繄嶺海之列藩以番禺爲督府屯營之盛斧鉞則雄
經略玉筍重臣銀莵賢牧笑棘門之兒戲紹方叔之
祖風百雉崇成益壯長城之扞五兵素厲洊對蒐田
之時提舉提刑比德前英著名先進沃轡見澄清之
志天應華星繡衣兼逐捕之權人瞻畏日提舶運使
眷深黃屋節厲素絲緫䌖賄於巨航蠻琛無藝轉木
牛於一路軍食有餘式簡良辰同親武事耳目在吾
旗鼓惟車塵馬跡之從手足以積機關得弋法劒道
之說整我堂堂之陣肅然曁曁之容于以投醪於焉
攝飲其争也君子寔存酌兕之儀謂濁者賢人斯對
揮犀之坐某等未諳樂紀偶厠音官敢綴耳聞用成
口韻
豪竹繁絃桭粤臺鬪埸雨過淨纖埃台符𣢾曲三揮
麈軍令分明屢舉杯兔窟久空春草出鯨波無事早
潮來巳知樽爼遐衝折且欲班勞激趫材
歸路致語
箕張翼舒已嚴終於兵事絲鳴管語致驩接於民心
恭惟經略謀過孫吴政齊召杜禦侮得龍韜之妙撫
封無犬吠之虞帥以門名仰旌旗之遄返家徒壁立
傾城郭以來觀爰進舞腰少凝群目台躔在望口詠
載賡
旌旆搖搖卷碧雲元戎桭旅入城闉蜚騰廣譽孚朝
野講肄強兵動鬼神無數冠裳聲聒晝兩行羅綺豔
嬌春看看夜半朝宣室便把金犀換玉麟
盤洲文集卷第六十六
