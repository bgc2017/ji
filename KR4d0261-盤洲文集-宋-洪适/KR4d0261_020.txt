盤洲文集卷第二十
外制二
徐嚞知紹興府制
千里之内曰畿去天則邇十國爲連有帥作牧非輕
弄印踰時出綸示寵具官某襟懷夷粹問學精深再
登表著之班備見論思之益強胡犯塞仗使節而敢
前大郡承流惠民編而不擾顧稽山之巨屏拱狩岳
之行都事簡而有常俗醇而易治爲吾填撫頼汝慈
祥當蹈亨鮮之言靡湏束溼之政往哉夙夜對以春
秋
尹穡右諫議大夫制
予違汝弼古存五諫之名君明臣良斯振七人之職
長兹言路尊我公朝具官某操絜冰霜識侔蓍蔡蚤
陟小坡之列浸高横榻之班殿上青蒲獲𥙷闕拾遺
之益人中屈軼擅觸邪指按之聲以仁義而竭誠不
沽激以干譽從容接晝慷慨憂時說必可行事皆有
據積此臺端之望峻其庭諍之權人主亦有逆鱗孰
云難犯忠臣謂之骨骾無戒太剛益勉清埃以伸正
道
晁公武侍御史制
御史府風霜肅然遠近望而畏之南床最爲雄劇非
脩絜方聞之士寕刓印而不予也爾貫穿古今通逹
治體久勞于外事無不歴入朝三接滿歲九遷諫紙
臺評飽聞骾論憂時謀國具見公忠禁路乘騘孰曰
不可善善惡惡益期盡言副我虚懷以休廣譽
參知政事王之望贈三代
曾祖遷太子少保制
士有積善於身播德於鄕而國有爵禄不霑於生前
則天之報施當在其孫子具官某清塵美行肩于古
人重義輕財化貪息訟州閭以無怨公稱之我宋造
邦糓城以進士起家自其孫始迨兹三葉贊我萬機
流澤燾後信可取必春宮三少用賁重泉靈爽未淪
服此嘉數
曾祖母向氏始興郡夫人彤氏永嘉郡夫人
制
國家之制官登朝列則寵及其父母一二股肱之臣
乃得追榮三世蓋德厚者流光德薄者流卑也某氏
歸于儒門允蹈女憲令儀令德詒燕聞孫陟乎泰階
增賁廟祀彫軒象服裂以名邦音徽不遐知有愍冊
祖右朝奉郎文太子少傅制
臧孫有後於魯管氏世祀於齊考于古而驗于今豊
其德則腆其報具官某抱道不展積行在躬居鄕高
月旦之評誨子有籝金之訓惟今碩輔乃爾孫枝爰
推飾壤之恩以尉顯親之志亞于儲傳篆此蜜章明
靈如存益胙其慶
祖母安人黃氏昌元郡夫人制
朕延登邦傑進穆政塗式資康濟之材以成調一之
效爰申閔典用侈大門某氏婉靚凝姿温良賦德克
謹蘋蘩之薦率循珩珮之和教子始登於儒科有孫
遂參于鈞軸積善之報垂榮無窮兹䟽象揥之恩以
示松區之寵光靈不昧尚克享之
父左朝散郎綱太子少師制
天下之爲人親者必欲其後致君澤民以踐其詩禮
之訓天下之爲人子者必欲其身問安視膳以盡其
菽水之驩仕而至于三階極爲臣之榮可以伸重茵
列鼎之飬矣而白駒過隙風木興悲顧瞻在堂親不
相待非國家優其顯報之澤則亦何以尉孝子之心
乎具官某學耕文穫左右逢原破大邑之天荒拾儒
科如地芥恬於勢利䄂手下僚有子卓然材出儕輩
贊我爲政倚之中興副其追遠之思申以閔禭之冊
宫師之亞班品甚崇九原有知歆此無斁
母碩人張氏淸河郡夫人制
朕卧薪嘗膽思報朔庭謀皆予同時有人傑登之政
地資以興邦宜申告第之恩以顯擇鄰之訓某氏母
道慈篤閨風靚專儷德名儒騰芬姻戚惟爾哲嗣作
我大臣嗟黃髮之不遐使萬鍾之弗洎禭之翟茀賁
及泉扄遺懿猶生䘏章是寵
妻令人張氏咸安郡夫人制
詩首二南鵲巢詠鴈鴻之德禮分六服鞠衣參䄖翟
之華惟公侯有開國之尊故湯沐以從夫爲貴某氏
儀度&KR0570;雅性資惠明嫓于儒宗有夙夜相成之益相
其時祀竭春秋匪解之誠壼則甚章嬪風可法旣宜
家而偕老見得路以躋榮兹䟽大郡之封以正小君
之位其祗茂渥益廣淑聲
考功郎中沈度直祕閣知平江府制
吴門价藩密接行闕異時持橐之臣乞左符而不可
得爾以名字典郡威而不猛刃遊肯綮庭無逋事題
輿是邦厥有遺愛輟自省戶寓直道山用增森戟之
重凡惠民戢吏聽訟理財之事不待丁寕之訓也惟
枕江連海戒於外虞監牧之政營屯之寄所以寬我
&KR0628;食者爾尚勉之
何熙志御史臺檢法官制
朕寄耳目于御史府疇咨時望以長風憲又使其舉
所知備寮宷所以參論議廣聦明公是非也爾博物
洽聞&KR0681;官得譽御史以爾爲蜀士之秀朕信之不疑
俾爾接武霜臺以俟簡拔非曰從事三尺法而巳
沈清臣太學錄制
賢士之關教法有掌譽不素著衆豈心服𡭗通經術
嘗歴校官宜居學職振我序音
起居舍人季南夀直祕閣宫觀制
士大夫足入中都則爵禄患失不知去朕甚病之爾
學問該洽&KR0570;於文辭■陟周行滋有華問立螭簮筆
其地甚要典朕三禮行且爲真雅意一丘銳然勇退
瀛州寓直休以叢祠益涵器業以俟妙柬
陳大年循文林郎制
戎事旣興邦有賞典爾能以輯濯助我邊防增秩之
榮用以勸衆
李喆贈奉議郎制
爾齎恨泉下嘗有䘏章鄕邑䧟蕃不復告第王師闢
土有子自言復出絲綸尚其歆服
錢宗俊承信郎制
冨者嗇財一豪不拔爾能捐私積佐急公上登名右
列爲爾之榮
歸正官張彦循儒林郎制
𡭗久淪氊鄕心在王室糾合義士分梨僞官幡然來
歸宜有襃賞益思策勵以荅恩休
虞允文端明殿學士同簽書樞密院事制
文武之憲萬邦政克符於二柄帷幄之籌千里象實
並於三階明良所其賡歌夙夜以之基命我有畯德
諧于僉言具官某挺昂霄聳壑之姿抱歛咢淬鋒之
器前言往行發爲議論之英大冊高文兼得典謨之
體昨當牛渚之役獨勵戈舡之師一掃妖氛微管仲
民其左祍再開莫府用李勣賢於長城旣邊瑣之周
知殆戎弢之暗合夕𤇺報警淸蹕戒嚴惟夲兵式頼
於傑材則料敵無逃於沉畫俾贊宥地共寕慶基噫
齊有晏嬰遂獲折衝之效漢得汲黯可寢發蒙之謀
益務交修勿令專美
錢端禮端明殿學士左通議大夫簽書樞密
院事兼提舉德壽宫制
天子守在四夷所貴禦戎之策公輔間于兩社均爲
執政之臣厥任不輕非賢罔乂具官某冨淵源之學
有夷雅之風獻納論思久掌民曹之計發縱指示嘗
顓莫府之權諭軍致鳬藻之和料敵若蓍龜之智言
皆可復忠在不欺朕德媿恊華志期繼伐問安視膳
欲伸天下之歡分職設官當建宫中之使若稽祖武
歴選臣鄰乃疇經武之英俾贊本兵之重庶仰司於
慈禁仍外折於遐衝賜以賢科循夫故事噫刷會稽
之耻必以范蠡爲師寢淮南之謀是資汲黯之力益
思長轡同穆丕機用酬斯廣無窮之聞
魏勝贈節度使制
執干戈而衛社有光■■之勲援枹鼓則忘身果徇
死綏之志特峻齋壇之■式高盟府之書尉厥營魂
渙兹愍冊具官某心思英邁膽略驍雄慕中興銳將
之名有横挑強胡之■■■城而歸義立漢幟以成
功易子析骸能堅東海■■鍜甲砥劒遂換山陽之
符會敵國之窮兵出清河而犯境中流断紲大振蒙
衝之威廣野交鋒獨賈蝥弧之勇期戎麾之電掃驚
武帳之星沉嘉爾盡忠爲之屢歎神旗豹尾更增廟
食之榮羽林孤兒庸侈門資之澤諒其精爽歆此恩
休
張全贈拱衛大夫防禦使杜斌贈拱衛大夫
團練使李庠贈左武大夫團練使制
羽林拔距夙馳勇鷙之聲馬革裹尸共惜竒厖之逝
爰推䘏典用尉營魂具官某材氣沉雄機謀超邁結
髮殆更於百戰治軍俱合於六弢名旣冠於轅門勲
浸書於盟府欲執俘而釁鼓寕盡敵以死綏嘉爾孤
忠爲之屢歎斷匈奴之臂莫遂壯圖歸先軫之元空
懷偉烈用崇横品仍列遥防(杜斌李庠並作遥團)尚其英靈知
此愍飾
知漳州王晞亮祕閣修撰致仕制
年至遂老乃大夫之常夜行不休亦古人所戒厥惟
持槖之彦豈復挂冠之拘爾抱器甚高策名兹久偃
儒紳而蹈景參嶰律以含和再入京華遂騫禁密靖
共爾位嘗馳封駮之聲疇若予工備罄論思之益一
麾去國五絝宜民踵知止之高風上遺榮之需牘卑
以論譔之職諧其燕間之懷家有安車斯示子孫之
寵門施行馬不妨故舊之游益荷美名以綏壽嘏
王逨右正言制
天子有争臣所以使造膝盡規納君於無過之地中
外大小之臣有不飭其躬不稱其職者又得而糾之
爾篤學有立論議据經守正朕得爾於占奏之間峩
冠霜臺名出人右兹用寘爾于諫省爾其公是公非
不吐剛茹柔以副朕耳目之寄
程叔逹監察御史制
憲府有六察不獨檢柅吏姦所以助臺中之評伸天
下之公也爾秉心端夷植學醇正題輿天府立政有
聲勾稽栢寺清論所與陟之冠豸兹號要津益思匪
躬以俟甄拔
曾逮浙西提點刑獄制
朕駐蹕吴中浙西八郡之民跬步可至帝城其銜冤
負枉者皆能訴于臺省大則撾鼓投匭不難也部使
者材稱其職則民欣然得其直矣爾學有元本紹其
家聲甚秀而文逹於從政曲臺考禮正藉洽聞祥刑
擇官卑以使節非獨寬我憂民之心亦以遂爾奉親
之志
王彦落龍神衛四廂都指揮使制
天子執賞罰之柄不可黨偏士卒變勇怯之心在乎
激勵儻逡廵而不進與逗撓者何殊清論旣諠薄懲
難廢具官某蚤推沉鷙遠有風聲由秦蜀萬里而來
顓江淮一面之寄所期李勣爲我長城寕使齊人笑
夫百步方尅日俟濠梁之捷乃望風捨昭關而歸辟
易如斯掃清何頼庸按出師之律少伸退舍之誅屈
此憲章鐫其廂部噫探姑繒之壁當圖盡敵之功復
鴈門之踦斯雪非夫之恥永懷寬典勿負異知
劉寶落節度使制
將士之勇怯視賞罰於朝廷人主有勸懲采是非於
公論衆之所咎朕不可私具官某蚤謂沉雄起之閑
廢專楊楚一面之寄握貔虎六師之權所期固守於
金湯可以坐清於氛祲曁妖鋒之犯塞以鬪舸而出
淮當守將鏖戰之未分乃轅門隂拱而不動即以會
兵爲解輙𡭗委城而歸分閫如斯防邊焉用庸按治
軍之法少伸退舍之誅用奪齋旄特寬禁罔噫狃蒲
騷之役彼方逞於凶殘復鴈門之踦汝尚追於賢範
能圖盡敵之報可雪非夫之羞勿負深知以崇永譽
惠迪國子博士制
博士秦官也非資禀淑茂道術通明者不足以居之
𡭗温故知新可以爲師矣晨入成均則招諸生誨以
正心誠意之學豈止章句文藝云乎哉
吴芾徽猷閣直學士知臨安府制
京師蓋浩穰之地輦轂以彈壓爲先威不振則盗賊
公行政之修則紀綱具舉必濟寬之有術斯救弊而
無偏我得賢能使之尹正具官某材見實用學非空
言頃違表著之班疊佩蕃宣之寄發擿隠伏雖銖兩
之姦皆知撫字困窮無尺寸之膚不愛復入文部一
清武銓會天府之闕人稽輿言而出命顧覆車之當
戒期奠枕而相安前有趙而後三王遺風可想昔無
𥜗而今五絝惠露是宜用副選掄益思幹治
薛良朋直顯謨閣浙西轉運副使制
宇内漕輓皆置使者惟畿部治于帝所有劇繁之事
倉猝之湏故選材非它道比今水潦之後民艱於食
倉庾亦不豊其儲使者得人則可以寬中&KR0628;之慮以
爾學邃識明長於吏道剖符持節有赫赫名乃輟之
省闥任以計臺又寵之以謨訓之直雖爾以田廬姻
亞爲言吾不以小嫌而妨實用當體兹意勉旃母忽
朱夏卿權戶部侍郎制
四鄙宿兵大農之費益耗六官服采版部之任最難
惟得其人而理財則不益賦而足用疇咨在列選擢
匪輕具官某禀資旣良信道甚篤緣飾兼乎儒雅肯
綮發乎新硎入爲司稼之卿嘗治供軍之政輸將二
浙勞勤累年便朝每納其面陳輿論咸稱其心計惟
乃顯考相我慈闈取日虞淵獨高忠烈紬書金匱具
載勲庸有賢子之克家見流風之燾後當兹多壘所
貴實材超地官筆橐之班揔天下貨泉之柄勉圖振
職休于前人
王稽中考功員外郎制
司績大夫掌仕者增秩之政吏或抉拾細故逞其私
欲梗之毫釐失以千里以爾挺介特之操有剛嚴之
聲乃自憲臺徙之郎位使在選者無沮抑滯留之歎
則與明目張膽時無以異也
趙禹閤門祗候制
上閤之職右列所榮莫府以爾馭軍有律宜用旌賞
勉思報國無媿恩章
魏郊武功大夫忠州刺史制
漢人取從軍死事之子孫飬於羽林教以五兵號曰
羽林孤兒有征伐之役則選用之汝父北首死敵忠
勇無雙汝年雖未冠朕不惜高秩厚禄使汝襲乃父
之品犬戎者不戴天之讎也其思所以報之
唐堯封殿中侍御史制
天下之是非不公則有諫官御史寄一人之耳目以
筆端挽黜陟之柄若聽之不聦視之不明則白黑弗
分而玉石俱焚矣以爾學爲醇儒行爲莊士論議正
直無所黨偏主盟賢關士不踰矩宜執霜簡接武赤
墀使憸壬歛祍善良伸氣則朕有知人之哲而汝無
負於風聞顧不休哉
盤洲文集卷第二十
