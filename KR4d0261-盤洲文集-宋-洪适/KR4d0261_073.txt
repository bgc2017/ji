盤洲文集卷第七十三
祭文三十四
路祭胡提舶母文
商飈急兮飛塵榕隂隂兮晝昏寒泉之思兮孝子飛
旐啓兮悲哉夫人惟夫人兮以子貴疊紫誥兮鸞廻
厥紙使節煌煌兮甘旨鶴髮壽眉兮含飴受祉忽嬰
疾兮天降厲問瓊苑兮既辰棹檥兮江漘喝松霧兮
楚挽陳薄醊兮悲辛
衆官路祭文
惟靈訓服圖史職共蘋蘩嫓德君子禮法之閑篤生
時英乘使者車雞鳴問安有榮板輿厖眉黃髮人仰
壽母忽兮染痾悲哉題湊秋云暮矣凄其以風靈輀
呵塗指舟之中再拜一軷瘴氛變容
祭梁尚書文
惟公有剸緐理劇之才而彰於盤錯有𥙿國冨民之
術而見諸施爲主計文昌錢流地上&KR0933;伏京兆道不
拾遺出殿价藩章章善績天奪懿德朝露易晞嗚呼
哀哉某諾仕之初得簉寮宷猥叨賞接軫其匱窮契
闊東西白頭如故未展豪芒之報驚聞彫落之音飛
淚薦誠文不泄意
祭陳安撫父文
惟公隱曜含和里評冠月季祉賢嗣詩禮飽聞拾芥
巍科颺聲榮路皇華方伯鼎貴未央告弟出綸屢榮
潜隧某效官東冶雙表是經鄕之吉人遐想高躅况宦
侣之好情篤鯉庭豈隻雞之詞不如昔者磬折以薦
靈其格思
祭黃提刑父文
惟公德比玉温鏟采家食挺生哲嗣允蹈義方高折
蟾枝飛聲烏府三持使節仁匝炎州密印之榮衮衮
未艾某效官東粤道邇佳城鄕之儒先欽想遺範矧
鯉庭篤嘗寮之好豈雞酒嘿前人之詞薦此寸誠恨
不躬酹
代祭張右相母夫人文
卓哉夫人天禀淑姿紛&KR0868;竭孝圖史鳴徽嫓德名門
郝法鐘禮言采其蘋湘之釡錡篤生眞儒爲天下霖
忠高洗日望藹捫參義方有訓幼與擇鄰訢訢梱中
兹惟嚴君丞相在朝夫人西來皇帝異恩以馹騎催
帝謂吾相思奉板輿郵籖奏邸日報起居爲母之榮
瞻前寡二鸞誥疊封貂冠虞侍燕及孫曾芝玉競秀
黃髮有詩如魯壽母萱凋夜色蘭罷晨馨天乎禍集
聞者涕零素旗搖搖在湘之隂一束生芻千里馳心
祭程參政文
番水湝湝番山嵬嵬偉人輩出未光三台英英我公
天荒始開五行一覽七略兼該茟精墨妙穿月掀雷
發名首科垂斗之魁咫顔前席仕無良媒高驤夷路
汗踣駑駘廼立螭拗帝墳以裁廼上左掖比綸大哉
廼侍經幃藴抉秦灰廼拜夕闥䟽入天回廼啓北扉
塼花聽槐廼斡樞機廟謨是陪身退甚勇夸綉晝來
婆娑家林如綠野裴歲在淵獻道變九垓天子改絃
注想實材再三辝疾札書日催入參揆路妙運陶坏
沛乎魚壑匪夕塩梅士期棟隆博永楔椳人期儒效
布武熙臺云胡不愸美疾行災䜟占子服厲過黃能
嗚呼哀哉某䓁旅進詞壇皆下下才拔三得二指珉
作瑰綢繆光接且輓且推永懷評目有靦恩鰓哀哀
吾州耆舊凋摧又失鉅公泰山之頽訃驚遠邇謠輟
提孩德容永鬲芳躅塵埃饌登于俎醴陳于罍一慟
三㓃辝不盡哀
祭熊運使文
嗚呼天有間氣上爲列星攬其光芒人以文鳴濯濯
我公番川之英手翻五車撑柱腸&KR0574;召泓進穎散綺
敷瓊旁觀辟易三嘆同聲廼游木天廼儀冰廳雅宜
爲誥以續六經孰不拭眥看公鼓行彼柄國者濁乱
渭涇廟薦康瓠周鼎非馨卷其黼黻光迸山扄雞群
退步鵠侣尋盟雕鎪月露鞭逐風霆能人紀事孝子
永銘作八分字走四裔名荒凉愚溪呼柳不譍申弔
湘纍專鄂之城才高數蹇參恨千齡藥傷蘇枯春在
隻旌甿歌于途聞者耳盈三綬若若封提舊京謂趍
嚴召爲公爲卿恭惟鄕耄扶翼後生飫以鼎臠私其
旦評牽絲遠來密倚澄清遽聞馹訃淚墮心驚輝沉
詞伯來者孰程短章大篇歸之六丁滔滔漢水旐舉
舟輕三尺所閡一觴莫傾抽哀&KR1081;札式寓寸誠
祭方金壇文
嗚呼五羊襟期首末四年清尊列舞短韻大篇無歡
不同無句不聮非疾非夕不相弃捐情無猜隱如兄
弟然分擕八載小牘翩翩開春季月我宦畿内聞君
旅食搖心晤對我方入郛君巳言邁君知我來停舟
返旆欣然一見歲寒不改我冗君還悵不&KR0833;會曾未
再旬而棺巳蓋終天遂訣承顔弗再嗚呼哀㦲君有
家學得之青箱君有遠識論議軒昂區剖萬事語塞
在旁胷中涇渭餘子參商平生友愛追隨鴈行連佐
莫府不游異方盤根未試銛鋒匵藏元昆換節君必
階歸仕以此淹校考頓遟年過四十小選甫離得邑
句金牛刀割雞裴回一壑尚遠瓜時天忽降戾疾不
可醫我亦骯髒同盟者希失此莫逆有過誰規驤首
繐帳曷日循題飛文矢哀淚若綆縻持薦巵酒君其
中之
祭鎮江都統張少保文
嗚呼狂胡猾夏燃臍自亡孰乘此機恢我故畺公提
將符慷慨誓衆韜略家傳膽有餘勇朐山之圍胡騎
雲集疾馳援兵蒙犯暑濕大伊覘虚石奪險神助
積雨䨟者爲塹鏖城之北如風掃葉還濘窴渠人畜
相躡追奔臯橋振旅舊屯不增鹵獲咸以實聞踰淮
治堡匈歸繈属假之歲月犂庭可卜得疾馬上遂在
膏肓將星夜隕誰不悲傷我揔軍湏周旋連月促膝
高談壯懷激烈望公藥喜何期永訣漬酒弔廬攬涕
如屑
祭王樞密文
惟公挺挺英標鄱川之望穹木千尋擢秀靑嶂洞然
胷宇議論宏放高騫月窟爲諸儒倡入判五花辭推
哲匠出護坤維頥指百將再來禁瑣帝呼輩行印綬
若若挾三牽两遂登籌幄日吐忠讜沛乎縱壑倚以
爲相黃能作厲遡魄潜壤宸衷震悼一鑑淪喪嗚呼
哀哉某夙講清塵近接鄕䣊宦路背馳參辰逌仰代
匱掌制晚依翰長賓階屢登契越疇曩問疾半旬宛
其長往敬酹一觴莫展悲愴
衆從官祭王樞密文
惟公道苞墳素材冠倫魁軒然儀表籍甚清埃頃入
帝城奮跡麟臺東掖西垣燕許大才夢刀作牧馭叱
卭崍千齡胥契一節復來禮文野蕝議論天回起草
玉堂號令風雷榮陟宥地光並三台石畫嘉謨丹扆
虚懷倚以柄國舟楫塩梅忽嬰沉痼梁壊山頽某䓁
武接夔龍談城屢陪洞見肝鬲中無疑猜半旬不面
逝水傷哉饌㓗于俎酒登于罍瞻柩一慟文不寫哀
祖廟焚黃祭文
某人品凡下無所取材蒙被德蔭浸叨两地始入西
樞得以䘏典追賁祖廟某印組所拘無因躬至松檟
之下謹以太子太傅黃告一通俾弟某上冢以告㐲
望垂光委祉益燾其後
禰廟焚黃祭文
某材智駑劣無以過人蒙被慈訓叨竊儒科入朝僥
幸浸躋膴仕三釡不伸每深痛慕始入翰苑継擢宥
庭皆有密章增飾禰廟某印韍所縻不獲躬至松楸
之下謹以少師太師黃告二通俾弟某上冡以告
白苑焚黃祭文
某幼被慈教致叨儒科入朝踰年遂躐兩地季夏之
月以階遷中奉継有北門西府之除再旬之内三進
國封恩渥重仍增賁幽壤重惟菽水之飬莫報劬勞
想象音容罔極增痛雖松楸不遠而繫官有守不得
詣前謹以慶國魏國楚國夫人黃告三通遣男桴上
冡以告
白苑焚黃文
某典樞輔政方懼满盈復拜誤恩遂躋相位顧惟非
據實自慈訓禄飬不伸罔極增痛聖代渥典洊賜䘏
章大國舊封益光新澤繫官有守展慕無階
郴州焚黃文
某資禀凡庸無足比數遠藉慈蔭浸竊官榮掌樞秉
鈞再膺䘏典顧詹松檟邈在它邦有子有孫弱不可
遣展掃弗虔有負顯報
家廟祭考妣文
澹津之址基我先君南遷不返齎恨泉下布椽治礎
遺訓在耳歴載二十始遂肯堂之志會有稽山之命
不克俟落成而去家廟居中實存手澤敬惟鑒佑孫
曾保之
家廟祭祖考文
某罷政還鄕始獲卜築以遂先志誤恩遽及懷會稽
之章就道有日不克俟落成而去新此楹礎永薦觚
鼎敬惟鑒知益燾其後
家廟告高曾祭文
澹津之基發自慈訓前歲歸里始獲肯堂斤斧未休
往鎮禹會匄祠得請兹克奠居家廟處中式報遺蔭
永期燕妥益燾後人
故縣焚黃文
某頃叨秉鈞朝廷推教忠之澤以光禰廟始荒邾子
之國去夏邁階遷中奉復進淇奥之封暨逢郊禋遂
徙大名之壤仰惟盛德燾後䘏典便藩而風木纏悲
罔極何報兹因冬朔併舉黃告三通燎于墓下
滃潭焚黃文
某往歲當軸去冬遇郊再霑恩榮以顯祖武故祖考
自亞傳而冠三孤祖妣自莒國而進衛國兹因展墓
謹以黃告四通燎于祠下
金山焚黃文
某以庸常之材胙流光之慶往年當國再有䘏典以
賁泉隧還鄕未幾迫於守越故三少之命未及燎黃
兹因冬祭敢告于墓下仰惟明靈鑒此褒章
辛夘滃潭焚黃文(同景嚴)
國家恩厚輔弼雖去位遇郊猶得崇報于祖廟某䓁
憑藉德蔭饕此官榮雙奉䘏章獲伸繩武之孝祖考
繇帝保而躋帝傳祖妣則有大國之封冬朔掃冡敬
以黃告三通焚于墓下惟靈其鑒之
故縣焚黃文
某憑藉德澤奉祠佚居遇此郊禋慶延兩世惟我顯
考位極帝師雖封國尚有秦壤而怨家之姓也不欲
以汚栗主之神故仍用舊邦復受新渥維冬之朔敬
焚黃告仰惟明靈其鑒之
白苑焚黃祭文
恭惟母氏裂全魏之封今九年矣某霑被慈蔭两以
郊霈俱仍舊國再開新渥身滯遠鄕既不得展掃丘
壠而燎燔黃告又不以時兹因男桴赴調入浙始得
白于墓下泚茟抆淚惟靈其鑒之
祭余文特文
惟君粹然之質盎然之和結交四海白圭不磨少年
逸氣巳凌虹霓仕路連蹇晚得一麾彼蒼者天何者
尼之甫出都城即以疾歸一室八年藥褁不離我治
盤洲君好苔竹蒼頭手輿花下追逐蹣&KR1552;學步指擬
亨復水閣一觴月亭一曲投醪耐久惟日不足信宿
不面巳飛子服情話&KR0576;寒佳城遂卜感傷陳迹淚若
驚瀑
祭樞弟文
嗚呼親則手足義則友朋少小同志刻苦牎螢聮中
科目闊步蓬瀛継踵詞禁遂陟樞衡自昔監郡始相
契闊三十年中少會多別細數從容七十其月園池
相望苔竹蒙密對酒賦詩曾無虚日建康之歸恨君
有疾日望藥喜杖策可必天乎不仁服鳥入室鐺脚
情話今折其一悲苦填膺傷感陳迹酹此一觴淚若
泉出
樞弟周祥祭文
嗚呼終天之訣于今旬歲想象平生屢飛清淚風梗
鴒原暮景憔悴傾此一觴悲在心髓
樞弟大葬祭文
嗚呼生死之鬲忽其三年追思友愛陳迹依然松檜
成列日迫新阡靈輀將啓丹旐翩翩隕淚漬酒痛横
九原
祭萊國葬事文
嗚呼幽明路鬲倏其三年尚想往昔鰥魚自憐羅列
芻靈將捐松阡攀車一酹淚如流泉
諸子
鳲鳩均一大哉母道棘心夭夭劬勞曷報日月交馳
三食新稻泣血一觴魂飛宅兆
盤洲文集卷第七十三
