盤洲文集卷第五十六
啓一十二首
賀施察院啓
寵膺制綍進陟憲臺最天下之兩轓卓然獨步迎日
邊之一節久矣不聞夙儒旣升僉論相快恭惟某官
體局方整襟靈壯堅璧韞珠藏蚤埋光於川嶽鴻軒
鳳舉即薦瑞於朝廷方正笏於豸冠忽分麾於魚契
受釐宣室巳深賈傳之思歛惠冨州果下陸君之詔
青氊復得白簡益嚴少煩明目張膽於鵷鷺之間行
見聚精會神於槐楓之上某自睽巖電屢換星霜旅
進退以無繇虚寒温而敢問
賀陳帥生日啓
候明星於南極聿臨見丙之期賦峻嶽之聲詩允恊
生申之什祥開初度頌溢維祺恭惟某官天上謫仙
人中間氣河目乃公侯之相泥塗無甲子之疑江左
建旟良吏於是爲盛嶠南揭節膚使其猶劣諸遂居
方伯之尊式頼長城之扞宣室果思於賈傳吴人難
挽於鄧侯在厥初生必得其壽彼松栢四時之貫所
謂經寒而知惟龜鵠千歲之殊斯可同日而語某情
深賀厦禮鬲登門有酒如澠敢介遐年之祉若金作
礪即看晉晝之榮
賀吕緫領啓
榮拜制綸寵將使指聮華省戶依烏瞻列宿之文足
食屯營流馬斡百城之運郵音所曁輿誦謂宜共惟
某官超卓賦材沈深置度殖學得傳家之妙飛談馳
驚座之名旣剖竹於雄藩遂埋輪於劇部以經潤飾
通儒稱者三人有志澄清天下號曰八俊益隆瓌望
密簡眷知凡財用之在版圖式付民曹之寄給饋餉
不絶糧道重分軍政之權即迓節趨豈容席煖某仰
高有素快覩未降借蔭卿雲方備員於嶺表貢誠子
墨敢贊喜於門闌
賀黃提刑交割啓
兼程叱馭㳙吉佩章善類得所依歸遠人無不忻頌
某官咀華竹素擢幹楩柟魁然見長者之風温其有
君子之德蚤聳烏臺之望洊煩龍節之行五嶺澄清
初祥刑於東表九重簡注迺易地於西偏斯拜渥恩
復臨舊部夸鄕上冢散金能洽於故人輿轎入疆持
斧載瞻於膚使即聞嚴召歸簉近班某自讀制綸即
飛慶牘庀官席蔭喜旣儛于眉端指日接辝情庶披
於心曲
賀廣帥陳侍郎啓
伏審名簡帝心任崈方面輕裘合北久傳峴首之碑
輿轎宅南來酌貪泉之井先聲所偃公望逌歸恭惟
某官參軌前良垂模後進廣庭高步仰三傑之颺芬
要路横翔凌九臯而徹響誨方袍於槐市讎断簡於
蓬丘列星巳應放天文四壯暫煩於風力惟臯吕體
觚圜之意故閩淛有圄空之隆秉筆赤墀記注爲千
古之法蕝綿外野禮儀成十月之朝繇甘泉近侍之
班作襄漢上流之鎮自休間館未塞輿言方謀帥臨
黃木之灣乃起公開紅蓮之府羊仙薦祉必須執糓
而來龍戶集衙當有憩棠之聽上召則邇人留寔難
某夙際光儀猥勤題拂鳴珂相踵深慚糠秕之揚膠
柱不調所幸瑾瑜之匿偶濫移於左契度難竢於高
牙憑柔尺以搖情匄和襟之納祐
賀廣漕鄭郎中啓
伏審光奉帝俞粛將使指車茵所問來休黃木之灣
印笥重開自是青氊之物積十年之遺愛踴列郡之
先聲恭惟某官德湛量陂名馳藝圃雅雅黃鍾之在
&KR1206;英英白璧之輝山八俊拔竒特表絃歌之績九重
錫對遂榮銅竹之行入贊大農進符列宿賦皇華而
隃領振漕事以𥙿民自奉計而歴它官忽拜恩而臨
舊部雖木牛流馬之陳迹較然可尋豈雲龍神虎之
通閨闕而不召人勿私喜公寕久留某夙景高躔未
親餘論自聆詔綍謂依頼之可期偶易州麾復差池
而相失尚借光於仁里仍接畛於治臺竊圖行李之
間或有班荆之便
移福州謝趙提刑啓
輯粤空餐旣大何之幸免掌閩出命頋緜力之弗勝
惕拜絲言喜投樾蔭伏念某賦尋常之質闕尺寸之
長隃五領者八年易九垓之三組心雖黽勉初無畫
餅之虚名志欲激卭終媿貪泉之高躅恐黜幽而負
殿方請代以圖歸豈料清朝洊移要屏大懼鉛刀之
鈍難求布鼓之聲行闕中天望日華而巳近故鄕接
畛知風景之不殊自非麈尾品題之私安得羊角搏
扶之便此盖某官直方厲操淳白鳴徽有更生博極
之書得東平爲善之樂望崈派玉節峻輔金屢司發
軵之權復佩平反之寄用恩及下爲長者而折枝見
惡在前如農夫之去草時謂外臺之表人歡夏屋之
依每曲借於揄揚致疊叨於推擇某自尊山斗浸換
星霜聽言未愜於鄙悰投分巳同於夙契遂殫五技
敢忘前事之師少借六條庶逭後期之責
謝鄧建州啓
輯粤空餐偶大何之獲免掌閩出命頋緜力之弗勝
惕拜詔綸幸分鄰燭伏惟某官宅心端栗接物惠和
才備四科挹前良而參軌風舒六藝發妙語於抽毫
嘗鉤校乎三尺之文迺翺翔乎半刺之任鑄龍班節
原隰遠有光華分虎作符朝廷深知治行籍籍絝𥜗
之詠駸駸筆橐之除惟平時曲借於衮褒致懦品疊
更於器使某自親風度巳託歲寒樾蔭焉依嘗略六
條之問棠隂密邇復漸九里之餘
回知州賀生日狀
伏承軫記生初騁妍意表月宿南斗無片善以著稱
體號西崑有英辝之轢古高情甚渥朽質憎慚伏惟
某官論議粹醇襟靈超詣材推時彦暫分皂盖之權
清畏人知共說素絲之節夙締芝蘭之好欲光蒲柳
之衰貽之嘉音介以難老一字之踰華衮拭目難任
雙金之報綠琴&KR0804;顔何巳
謝知州惠生日詩狀
誦蓼莪之篇老將至而增感介黃髮之壽禮甚厚以
難任深戢謙撝罙增悚汗此盖某官德惟貴齒仁以
根心决雀鼠之訟於棠隂案無留牘摛錦繢之章於
毫穎才有殘膏斯因初度之辰曲借長年之頌確然
殊婘下鱗使於長川賁以好辝追馬人之前藻剖珠
私喜報玖知慚
回連大庾狀
講聞風問積有歲時獨覿面之差池每馳情而悁結
某官學充素藴世𫐠清埃遠彈弁於梅山久鳴弦於
花縣服勞五斗巳書集鳳之能振響九臯即拜簉鴛
之寵曲承華訊徒激鄙悰顧藏篋之翩翩慚濡毫之
草草
回州學正錄狀
竊審較評枌社立矩芹宫人皆曰然公豈自歉解元
沉潜蠹簡埋鏟螢牎未逢流水之知尚屈青雲之便
朋友共惟於講習深戒繍鞶老成端有於典刑遂儀
逢掖某曲迃玉趾見賁瓌詞第銘四益之嗛有靦七
襄之報
回何直閣狀
分麾百粤巳越戍期徙部七閩誤膺詔札揆譾材而
惕若倚餘潤以欣然某官冰壑照人驪淵瑞世談必
傾於一座書能讀於五車下筆掀雷淡墨題乎鼎級
吹藜奪月雌黃匝乎蠧篇猗歟雋聲籍甚榮路巳青
冥之垂上却朱紱以退飛旣聮職於道家蓬萊迺俛
眉爲諸侯賓客&KR1273;沈亦久緼蓄未攄惟曲借於齒牙
致屢叨於方面合盍簮於曩日數判𬒮以積年何幸
衰蹤復尋舊好驅車倍道庶瞻西戺之登掃榻聽言
敢後正堂之避
回參議賀郎中狀
分麾百粤巳越戍期從部七閩誤膺詔札揆劇繁而
縈抱倚佽助以信眉某官學綜九丘詞傾三峽丹霄
騁步開天禄之陳編列宿垂芒賜隃麋之佳墨遂抽
簮而飛遯旋側席以旁招方退然油幕之游迺昔者
繍衣之治增重外閫寔煩遠謀頋是微蹤遂將竊食
介季父同年之好頃接英躔記池陽一夕之談屢更
緹律復有親仁之便可知逃責之方
代饒州守迎交代蘇尚書啓
伏審出綸法坐剖竹名邦千里心馳共仰甘泉之老
一𥜗顔汙冀新蜀郡之謠公望所歸先聲是偃恭惟
某官禀靈江漢發彩隨和讀八索之遺書備四時之
和氣挺挺有祖風烈濟美儒先堂堂爲國光輝蜚英
庭綴自粉闈之彯組入芸閣以提綱成春朝蕝野之
儀批夕拜瑣門之敕國有六職峻紫橐之貳卿汝作
秩宗續青氈之舊物夢刀屢矣買犢紛然難休老氏
之祠來治番君之國講德而論四子昔巳作詩歛惠
以施一州今當有詔恐届中道遂儀上京某夙企清
躔未親嘉誨鳴珂相踵自慚糠粃之揚膠柱不調或
幸瑾瑜之匿䬠霜急節高蓋出關冀䄄鼎之嗇宧副
簮綏之瞻瞩
賀知饒州李左司啓
易地出綸顯拜魚符之寵過家夸組甫嚴熊軾之程
輿誦逌歸先聲是偃恭惟某官星躔隤祉月脇鑄辝
卓尔昂霄壁千仞而獨立淵乎韜世陂萬頃以有容
自高鵷鷺之行不藉蚍蜉之援臺官張膽久震懾於
朝端宰士盡心竭彌綸於省闥惟今剖竹所治蓋昔
灌瓜之隣斯民熟五絝之謠指日徯雙旌之至恐不
席煖遂將節趍某頃綴蓬瀛嘗披雲霧維桑有禮知
厦屋之焉依置薤可言冀賓階之與進
代程湖州謝執政啓
外史養痾方賦歸之三月輔藩代匱復流渙於九天
班禄云初衰遲自懼伏念某學不足以要終原夲才
不足以治劇剸繁鳴玉要津點北門之清近懷金拱
著恧西府之贊襄久休香火之庭自適山林之性制
綸横及留鑰遣行力以疾辝曲蒙恩貸尋邯鄲之故
步偶未失之求勾漏之祕篇他非望者豈期推轂仍
使建旟性兹苕霅之區今作股肱之郡起家甚寵卧
治則難兹蓋伏遇某官德簡細旃望推隆棟方地闢
天開之旦籍甚更張念塗歌里詠之氓遴其共理當
都俞之間暇迺假借於拙疎雖鞭策其不能恐譴何
之弗免終期美蔭不累化鈞
代賀万俟相啓
渙號路朝升榮揆席家至戶暁幸聖政之一新日晏
天清見真賢之復用流傳所曁鼓舞率同恭惟某官
道緼經綸學該貫變挺松栢後凋之操抱蓍龜先見
之明徧陟禁塗進參國秉間兩社而爲輔備竭贊襄
有一言以興邦益崇倚注忽遭䜛口遠落蠻溪孔子
居中不勝麛裘之誦周公在外競歌魚罭之詩大君
躬攬於萬機温詔首馳於一節對揚便殿深契淵衷
夢卜恊求果作巨川之楫棟梁有託大開衆正之門
方懲沸而吹虀必解弦而調瑟宗祊逌慶華裔具依
某頃綴事樞密叨蔭樾念階符之久鬲際泰道之光
亨代匱輔藩巳竊貢公之喜馳神材館莫瞻漢相之
尊
代賀湯樞密啓
䟽榮綸綍冠位樞機朝登真賢人有嘉頌恭惟某官
鳳翔千仞樂奏九韶徤筆振竒飄飄有凌雲之氣清
埃擢穎赫赫乎逐日以新自首中於異科即立登於
榮路身爲國史嘗書笏以珥&KR0686;命作秩宗遂荷橐而
持紫入明光而起草對宣室之問神浸積簡知進居
宥密淵謀入告非尭舜之道不陳遠業所期豈管晏
之功可許方朝政判東西之府而宰臣充左右之官
惟是元樞久虚高位式應魁三之象聿求第一之流
帷幄旣尊何獨遐衝之折搢紳相語益觀上治之興
某舊矣仰高闕然覩快承流輔郡巳叨推輓之私貢
牘崇階政竊帡幪之託
代張建康賀程參政啓
顯揚書贊參秉化鈞惟舊德之立朝有頌聲之載路
恭惟某官學該治忽識判幾微元圭彰間出之珍喬
栢聳後凋之操凌雲霄而徹響踐台斗以結知文采
陸離得大誥三盤之體樞機周密如神爵五鳳之時
不競急流來休綠野方萬機之躬攬宜一節之首馳
卑陪都管籥之司易輔郡股肱之寄上旣久不見賈
欲納嘉謨使無何果召參遂司大政螺洲有䜟䲭閤
可期某猥備藩宣獲依坱圠馳神西序旅進退以無
繇投分東阡大譴何之或免
代謝魏越州啓
種東陵之瓜久甘退屏掌北門之管忽拜誤恩懇避
莫能疾顚是懼伏念某性則寡與學無它長綴侍橐
於薦紳毫毛何𥙷奉真祠之香火齒髮浸衰政歛迹
以養痾豈牧人之興念遂叨晉權穼積震驚虎踞龍
蟠兹作京於岳狩鷄鳴狗吠仍椄壤於鄕關僥幸如
斯吹嘘有自此盖伏遇某官道包貫變識洞眇緜登
要路以著鞭追前英而參軌方琴瑟更張之際有契
符相合之知維石具瞻政切公槐之望急流勇退忽
傳使竹之分當一都一俞之初借三熏三沐之助致
兹推擇及此拙疎深慮居缾之危有辜推載之意訟
棠攸阻旅進退以無因蔭樾焉依大譴何之或免
代賀湯中丞啓
命播芝函位尊栢寺郵封四逹歡誦一詞恭惟某官
超卓賦材剛方厲操自得青雲之路即膺丹扆之知
方解絃躬攬於萬機故出綍首馳於一節久不見賈
非復鬼神之談無以易尭即居御史之府鷹隼厲横
秋之勢犲狼空當路之群凡此茹連有同草薙積三
千章之奏牘振二十載之臺綱威動垂紳寵躋專席
近世斯焉獨步益峻風霜泰階所謂六符共期霖雨
某庇身魚鑰引脰龍門敢修染襞之儀少贊典籖之
喜䔥辰始粛禁密多休惟寳護於夙興用迎承於晝
接
盤洲文集卷第五十六
