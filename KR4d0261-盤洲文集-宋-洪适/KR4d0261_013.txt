盤洲文集卷第十三
内制三
賜金安節辭免吏部尚書兼侍讀不允詔
勑安節省所奏辭免除權吏部尚書兼侍讀恩命事
具悉朕惟六官之長莫非民譽三銓之柄尤在得人
以卿篤實剛方颺聲中外再儀禁路迨今累年石畫
嘉謨据公守正瑣闥之望如烏臺時松栢後凋在廷
寡二小天典選見謂清平申命于兹作我常伯露門
進讀班列益尊奚爲執謙尚格成渙所請宜不允
賜徐林辭免給事中不允詔
朕愛惜名器不輕假人侍橐才難寕刓印而不予卿
古之直諒爲國老成勇退再三色無喜愠久不見賈
形之寤寐瑣闥虚位無以易卿曷爲引疾未聞命駕
一節以趨當事斯語
賜張浚再辭免恩命不允不得再有陳請詔
王者守大公之道用捨不可以私君子高易退之風
出處誰得而議卿三朝舊德四海美名雖嘗垂翅於
回谿必欲快心於狼望掌握重任勤勞累年精神既
折於遐衝體貌宜加於異礼洊披來奏未諒兹懷亟
祗渙汗之恩可絶謙撝之請
賜張浚第三辭免恩命乞致仕不允不得更
有陳請詔
朕去月丁丑嘗告大昕之庭以貳公極品重鎮節旄
賁卿七閩之行卿廼輕軒冕薄方面殆欲長嘨東山
継韋賢䟽廣之迹翛然之志卿則高矣美矣人其以
朕爲忘耆哲而忽典刑也三章固辭命不可反
賜兵部尚書湖北京西路制置使虞允文乞
宫觀不允詔
朕以邊祲未清戎事爲大專閫重寄倚我寶臣卿潜
筭可以料敵雅望可以折衝備禦之策厥有功緒襄
漢仍年無犬吠之警賢長城遠矣需封再至廼欲優
游林壑以成易退之名將使朕焦心西顧日&KR0628;不得
食於汝安乎少湏艾寧歸断國論
賜資政殿學士知潭州黃祖舜乞宫觀不允
詔
長沙壤闊民繁一都會也夷獠錯雜其間連率不稱
職則有弄兵山澤之憂卿機宥之老望實隱然息偃
于蕃效見寧謐朕方以得人爲喜貢章匄閑難以曲
徇
賜汪應辰辭免敷文閣直學士四川安撫制
置使不允詔
坤維之壤邈在一隅方伯之權隆於九牧卿有尊主
庇民之學負昂霄聳壑之材偃藩絫年方駕前哲將
馳一節入𥙷從橐之虚乃睠四川會有高牙之闕與
其尊朝以納朝夕之誨不若制閫以寬霄旰之憂萬
里甚勞此行六閣未足爲寵如尊乃勇顧蜀道以何
難維周之翰使雪山之益重
賜宰執湯思退等乞全免南郊支賜不允詔
朕將執犧牲圭幣初見上帝寔頼二三股肱之臣秉
德顯相以踆祠錯事卿等行爲世表濟我儉德匪頒
之式三分損二仲春丙子制書著爲令矣忽㩜來牘
又欲悉免所賜雖由衷體國陳義甚高若盡廢舊章
殆非中道
賜龍圖閣直學士趙子潚辭免知福州不允
詔
七閩居鯨波之湊亡命者或沈浮其間必威愛兩全
能蘇枯鋤姦然後勝連率之任卿材堪理劇所至瘉
人尹京之美如漢趙張弭盗鄞川桴鼓不警徙鎮有
命宜疾其驅毋使吾民歎於來暮
賜戶部侍郎淮東宣諭使錢端禮乞宮觀不
允詔
朕垂意邊防日&KR0628;或不暇食自淮以往簡兵調馬豐
財積粟謹堡障備器械其素定之策固巳断然于中
卿智略輻湊有憂國之風嗤空言務實用朕故輟之
論思倚以治外雖官以諭指爲名實行督軍之事卿
叱馭甚勇圖上方略剗剔蠹弊咸契朕心遄歸奏陳
備見計慮歲云秋矣豈以疾求去時耶日竚再行寬
我憂顧
賜錢端禮辭免吏部侍郎不允詔
卿學問淵原於今古論議燭察於是非再掌民曹久
勞心計出使淮甸如朕親行念累歲之用兵獨武銓
之橈法仕者徼幸而得志吏或並緣而爲姦非資通
練之材曷捄放紛之弊雖然少進盖匪超遷何湏踵
故之辭尚事循墻之避
賜戶部尚書韓仲通辭免荆襄制置使不允
詔
善保家者必固其四壁然後穿窬之患可弭善養生
者必衛其四體然後晦明之疢不作朕軫慮邊垂常
若臨敵東起淮泗(西抵)秦蜀以吾三從臣分專閫之權
矣襄漢介乎其中緜地數千里百將所屯障隧相望
指麾揔統厥寄非輕卿蚤歴險艱能知兵事久儀禁
路備見嘉猷憂國惓惓寔惟素緼折衝制勝倚俟茂
勛上牘執謙廼爲稽命
賜尚書左僕射湯思退生日詔
仲商之吉清籥將中詠崧嶽之降神夢傳巖之賚弼
有若伊陟格帝式頼宏橅可與王喬争年宜膺夀嘏
廼申蕃錫庸體睠懷
賜皇兄岳陽軍節度使開府儀同三司居廣
生日詔
九秋強半萬寶&KR1051;成惟時宗英集此間氣庸舉廪庖
之錫以榮弧矢之辰宜服寵光用迎昌熾
賜崇信軍節度使開府儀同三司充萬夀觀
使趙密乞致仕不允詔
卿識潜李法名壓花卿蚤揚貝胄之威入護羽林之
士伍符甚整師律可稱兹間館之均休俾昕朝之借
重據鞍矍鑠誰謂伏波之衰扣楫掃清未减祖生之
志奚爲上牘遂欲挂冠益務葆宧母輕眷倚
賜吏部尚書金安節乞致仕不允詔
朕讀詩至于雖無老成人尚有典刑書至于尚猷詢
兹黃髮未嘗不輟卷三歎盖養老乞言古昔之令典
而限年致事仕進之常規也禮經之制廼爲錄錄凡
材戒之在得者設若不得謝豈虚文哉卿年高德邵
名聲四馳魁壘尊朝徒得君重今百僚楹然紳佩相
映顧不能容厖眉一老以表儀班列耶捨朕而去人
謂斯何
賜賀允中赴闕詔
朕緫㩜紀綱規恢緒業思得黃髮台背之傑尊我朝
廷若暏景星鳳皇之祥編之圖諜卿器閎而用遠學
廣而聞多道可侔於臯夔言必稱於堯舜清節懿行
表諸薦紳讜論嘉猷爛其章奏令德無古今之間美
聲洽中外之傳崇易退之風尚抽簮於壯歲佐更張
之政實𥙷衮於
慈闈有懷典刑每勞注想兹借露門之職俾均雲闕
之休蓋大臣以憂時爲心非常人拘謝事之制竚期
朝夕之誨毋託春秋之高安石將如蒼生何難循墻
而固避魯人猶望高子也其叱馭而疾驅特講舊章
始朌温詔睠惟碩輔必體至懷
賜湯思退等爲水潦害稼待罪不允詔
朕德不足以感召和氣廼邪隂奸陽常雨爲罰水不
潤下傷我百榖今駐蹕于兹吴中蓋根夲之地而膏
腴之鄕也歲一不登如公私何卿等宜圖内外之治
思政刑之失求捄菑之方叶心力行消去變異以副
朕應天憂民之實合辭引咎非所願聞
賜湯思退等爲水潦再上表待罪不允不得
更有陳請詔
朕以政之失中水不就下思銷復之策方盡心焉引
爕調之諐旣聞耳矣菲躬有過台輔何嫌解琴瑟而
更張頼於恊力歸印綬而自劾勿復費辭
賜趙密辭免少保乞守夲官致仕不允詔
卿執戈衛社有籍甚之雄名結髮從戎迨皤然之暮
景久奉祠而均佚忽貢牘以遺榮貇請旣堅去心莫
遏兹陞華於亞保用䟽寵於老臣何湏傴僂之詞未
體寵光之意亟其祇服夸彼等夷
賜金安節辭免敷文閣學士不允詔
䟽廣盛東門之餞觀者皆賢孔戣懷北陌之游去之
何果卓然夙望踵此高蹤卿道不詭隨言皆至當烏
臺諤諤寧抑厭而退藏青瑣昂昂實剛方之素緼良
金旣巳百鍊喬木聳其千尋忽輕禁橐之榮遂起安
車之興念羽儀之逌頼況䈥力之未衰屢㩜忱封勉
從雅志雖無人乎子思之側長者不留抑使親聞伯
夷之風頑夫丕變用躋内閣之職俾對昕朝而歸優
任子之常科盡貪賢之異禮尚勞沖挹曷副眷私
賜虞允文辭免顯謨閣學士知平江府不允
詔
卿名馳禁路材軼英躔羽扇綸巾嘗掃舟中之敵輕
裘緩帶久宣塞上之勞會吳郡之闕人聽輿言而出
命陟之内閣重我輔藩使道路不復拾遺則京師於
是蒙福事無可避行也勿遟
賜賀允中辭免落致仕提舉萬夀觀兼侍讀
不允詔
朕願見耆艾不啻飢渴惟時舊德近在數百里間廼
下尺一之詔使之乘馹造朝濟我國論卿左右承弼
天下逹尊聞命幡然朕心以懌惓惓不忘君真古之
所謂忠臣也歟祠庭經幄何以辭爲
賜皇子鎮洮軍節度使開府儀同三司恭王
生日詔
節兩間而吹律式對盛秋艮三索而得男是占吉夢
惟璿源之毓粹宜貝闕之延休爰飾恩朌以崇夀豈
賜資政殿大學士左通議大夫致仕賀允中
辭免知樞密院事兼權參知政事恩命不允
詔
朕假人不以名器寧或虚員執政其猶股肱相湏成
體眷夲兵之任重久選衆而才難旣得老成之典刑
必致樞機之周密卿忠在王室行如古人博物洽聞
言謨有𥙷於世獨行特立卷舒不隨乎時造朝無俟
駕之淹接晝非括囊之比蔽自朕志冠于宥庭仍參
䂊於大鈞廼弼諧之舊物紀綱益振帷幄可尊亟祗
兩命之榮勿執三休之美
賜淮東宣諭使錢端礼乞罷遣不允詔
趙營平畫軍冊是其計者初什三中什五最後什八
宣帝聽之不疑故功名垂于亡窮卿銜命治邊于今
半載忠謀潜畫纖悉曲折犁然當於朕心公卿議臣
亦未嘗有異同之論也何疑上書遂欲解印綬去朕
方治使者車結二國之好庶幾邊城有晏閉之期夫
爲山九仞功虧一簣母憚小留以訖成績
賜起復檢校少保威塞軍節度使充河北路
招撫使建康府駐劄御前忠毅軍都統制
蕭琦乞宫觀不允詔
朕捐高爵推赤心以待將帥熊羆之士無此疆爾界
之殊庶幾得人如金日磾渾堿等輩宣力成功方駕
前古卿驍毅冠軍策略深遠銳然右祍不爽初志入
對便朝誠諒有餘朕所以寵之齋壇授之將鉞冀汝
忠義奮發副我倚信神明扶持何恙不巳求閑之事
勿效虚文
賜太傅寧遠軍節度使和義郡王楊存中生
日生餼詔
日躔井宿對桑弧蓬矢之辰天佑將星得燕頷虎頭
之相彛鼎紀殿巖之績衮旄榮王社之封恩錫有常
夀臧斯介
賜張浚辭免少師保信軍節度使判福州恩
命不允詔
朕以卿連年督軍殫耗心志復調台鼎坐不燠席跋
履江淮之間風纚露沐亦巳勞矣方趣來歸而抗章
再三欲追赤松之游詔旨雖頒顧不得而留也躋榮
亞師盖非常典齋鉞之拜在儒者則以少爲貴始終
眷遇所以寵卿之歸抑無負矣全閩之寄慰彼去思
又何以辭爲
盤洲文集卷第十三
