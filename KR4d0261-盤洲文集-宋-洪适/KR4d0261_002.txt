盤洲文集卷第二
詩七十一
蔡瞻明寺丞有詩見簡次其韻
漱芳傾液飽心胷久矣高名在郢中遂請叢祠方飬
氣卜居蕭寺且談空結交許入芝蘭室招隱奚須桑
苧翁妙語鼎來驚創見益慚白豕過河東
酬李舉之
象載凝華落筆工一時英妙盍居中交情耐久惟同
味詩意求新更鑿空揮麈寧談阿堵物聮珠不數囁
嚅翁文成間被雞林得復有聲名到海東
次韻曹功顯都承賞梅
紛紛凡卉怯嚴冬獨有清姿對雪中拂幌更宜粧嫵
媚廵簷誰憚履穿空南來未見傳聲使東望方思避
俗翁聞道聮鑣得幽趣無因同醉玉西東
次韻李舉之立春四絶句
東皇先遣雪清塵一夜山川眼界新共喜太平今有
象更將歌舞爲迎春
三冬文史緫空虚獨有施行寬大書坐對南墻千箇
竹何妨留客煑園𬞞
雪後疎梅正壓枝春來朝日已暉暉癡兒公事何時
了一醉花前心似飛
他鄕春日思如何屏去茶甌任睡魔且得小䆫成好
夢片時江上逐煙蓑
次韻蔡瞻明惜花五絶句
底事春愁減玉肌誰能獺髓爲扶衰可憐傍巘臨池
處非復嫣然一笑時
無情誰似東風薄相見那思雪夜初欲把紅顔借桃
杏便教枝上白紛如
月地雲階滿意開牽花凖擬尚裵回抗瓊解佩巳仙
去駭綠紛紅徒後來
試因子墨賦瓌姿獨記朝容在一披著粉直嫌粧太
白只今何似夢中時
一聲横笛曉林空知是春風十日東來歲花時在何
處探芳還有幾人同
陳體仁以心清聞妙香作詩惠末利花香次
韻爲謝
塵勞昏獨志禄利蠧良心掃地香一爐澹然清興深
假寐頃刻間煙霏遂盈襟聮翩珊瑚鉤逼人何駸駸
東風將小雨一夕池中平春聲在疎竹琅琅有餘清
公退遠世氛心地莫與京寶薰凝䆫牗爲君尋鷗盟
鼻觀拜嘉況名香如前聞塵容方一洗藻思期三薰
久坐欣有得飄飄欲陵雲都良與迷迭芳馨此其分
英英末利花素蕤馥清曉誰將煑水沉採擷得竒妙
吾非范蔚宗品題能了了雜佩媿報酬蕪音發謿笑
春日紫宸朝合殿縈天香玉筍粲風采鷄舌相芬芳
陳侯金閨彦指期簉鵷行安能久欝欝俛首回剛腸
偶得梅一種疎枝清香附萼之花五出與江
梅無異但花色微紅而五出之上復有一重
或十葉或九葉他日皆並蔕雙實俗呼爲鴛
鴦梅昔上林有趙昭儀所植同心梅疑即此
也因成四絶
却月凌風一種香更勻粉面作紅粧枝頭自結鴛鴦
社爲倩東風謝海棠
重重香蘤故多情索笑初聞帶薄酲翻恨前村雪深
處一枝幽獨太憨生
客子逢花心欲灰異方初見眼還開故應臨水横斜
日曾作于飛一念來
開花已作鴛鴦侣著子還成鴻鴈行舊日同心上林
種至今千載亦流芳
次韻蔡瞻明登巾山三絶句
朝來爽氣冠曾丘急雨驚風正麥秋要得雲軒聊放
目何妨松徑暫低頭
名韁局促秪懷慚飄忽熙春月過三矯首白雲千里
外此心無日不江南
好句聮翩見未曾品題今日欠鍾嶸登臨自有江山
助豈是胷中不得平
得二弟消息
倚欄春晝静花柳自芳香消息三州遠塵埃兩地忙
鵲聲傳近喜鴻影憶初行抄得新書策歸時𥙷墨莊
次韻李舉之風雨中書事四絶句
掛壁鳴琴久斷絃強反書帙本相便詞源頋我非流
峽藻思如君巳掞天
雨勢風聲何太雄群山荅響亂賁鏞青奴今夕安用
汝玉友此時留得儂
怒號通夕攪空虚好夢那能到玉除枕上泰然無一
念只愁雨滴架中書
向曉登樓凭小欄蕭然歸興在江干癡兒未了公家
事且把雲山子細看
次韻蔡瞻明秋園五絶句
芥毛金爪勇難干肯作霜花對乍寒若說乘軒有癡
鶴司晨如此合峩冠(鷄冠)
翔仞當年覧德輝傳芳花品未思歸晩來霧鬢凭軒
處直恐金翹相對飛(金鳳)
澤蘭萱草比多言謂汝分隂久奪鮮政恐淇園脩竹
勁不如秦嶺老松堅(芭蕉)
高標幽豔自宜霜弱草繁葩莫中傷肯與紅蓮媚三
夏要同黃菊向重陽(芙蓉)
臨風裛露早秋天範出南金色更鮮若向東籬比標
格定知花市不言錢
宿佛窟寺
籃輿登佛窟高閣望中清古木爾許蔭飛泉無限聲
雨消今日暑雲作晩來晴獨對青山久相逢如有情
過瑞巖寺示勝上人(空照禪師嘗坐一石長喚主人公自云喏惺惺)
(著他後莫受人瞞時有瑞氣金輝映燭巖下因以名巖而號其石曰惺惺石)
逗曉亂山中來尋古佛宫荷間留夜雨松下進秋風
瑞氣舊如許巗姿今亦同惺惺有盤石應記主人公
惺惺石
簿領久沉迷誰能不忍欺我來慚此石拈出問吾師
滴滴泉
石罅來泉滴松風雜澗聲天明有公事還憶此時清
題靈石寺并簡景思
聞道飛來石當年却畔亡煙杉行(行列之行)客路風竹護
禪房有酒對玉麈無詩夸錦囊塵纓自羈束真賞負
山光
夜飲藥寮次景思韻
主人知我樂郊居藥圃嘉招走尺書笑語池邊欣促
席醉歸林下却(却去之却)肩輿正聞鴈過猨啼後更是風
清月白初見說長安消息近却須高興謝鱸魚
題景思水芝亭(白蓮一名水芝)
遠意閟千雲亭幽不受塵來爲池上客本是社中人
影密龜魚蔭花開鷗鷺馴買山如遂志應許卜比隣
黃巖道中
兩日黃巖縣紛然百慮侵乍聽幽鳥語復起故園心
冒熱度峻嶺憚勞休茂林潮來知海近三島可能尋
過妙緣寺聽懷上人琴
斷澗復危岑紅塵且滿襟疾驅觸炎熱小憩得禪林
煑茗對清話弄琴知好音秋風不借便去轍巳駸駸
行縣道中寄曾谹父
雲山初見非昔遊一瞬不許回雙眸二年佐州巳強
半七月行縣難罷休濺濺微溜響縈谷薿薿多稼光
盈疇兵厨願留一罇酒霜螯醉嚼期中秋
登寧和嶺(嶺屬寕海)
初識寧和嶺有懷占夢時聞詩千里隔斷織九京悲
草木應相記煙雲渾異宜西風襲懷抱淚睫不勝垂
懷孫邦求
酒開桑落泛觥觩行子驅車恨不留鴈塔自是丈人
行麟臺更參儒者流官居二年有十月別思一日真
三秋冰輪今巳可人意何時來賞城東樓
宿大龍山寺贈海上人
看山論舊事拂石認前題雨滑苔徑阻雲收松嶠迷
三秋文豹隱一夜寒螿啼又復問程去清遊懷虎溪
大龍山五詠用家君所和胡別駕韻
經藏
萬法俱一空忘筌亦忘字勿置齒牙間回觀方寸地
龍祠
夾日授五飛論功中興主(龍父有五子建炎末護行幸有功皆封侯賜廟額)
宛宛龍父尊兹山職霖雨
密室
小室坐蒲團死灰念不作所以護明珠精修企先覺
小池
山椒有龍湫清泉日夜流䟽巖作方沼漱甘非外求
湯爐
蠏眼候松風雲腴挾霜月爐下豈常炎灰飛即煙滅
懷李氏昆弟二十韻
城南兩佳士英躔名硉矹相之妙才具玉筍班中闕
胡爲彯長纓去去事輗軏舉之登詞壇龍虎榜未揭
歸循南陔蘭不使芳馨歇胷中蟠五車一一思英發
有中清廟瑟審聲知度越我來貳銀莵接𬒮俱墨髮
情期膠&KR0238;堅門受車馬謁筆陣幾鏖戰君盈我先竭
別來勤相思十日倏飄忽遲明蒙囂塵畢景邁崷崪
躋高怯肩輿挹秀欣拄笏泉清甘著齒巗幽冷縈骨
西風勇波瀾極望際溟渤是中三神山縹緲雲出沒
問津舊乘槎引舟今捨筏俛首傾縹瓷獨醉徑兀兀
起看天宇開詩成走郵卒歸歟及中秋高樓共嘉月
宿廣潤寺書倫上人靈雲庵(靈雲禪師因桃花悟道有偈曰)
(三十年來尋剱客幾逢落葉幾抽枝自從一見桃花後直至如今更不疑)
寶地深深俯碧潭有僧酌茶延我談千巗狀秀躡風
磴萬竹含翠藏雲庵西來指栢本無著一見悟桃湏
再參登臨巳是秋欲半霜葉枝頭纔兩三
摘星嶺
披山鑿道何嶮巇上摘星漢摩虹霓七襄終日往曾
問一握去天今可躋叱馭巳排蘿蔓去下車不復煙
雲迷舉頭此際長安遠願借六翮凌丹梯
交翠亭
政和丙申家君主寕海簿明年作交翠
亭是秋而某生後二十有八年某來貳郡
事踰年行縣至此感舊懷遠賦詩二章
三十年中事鸞棲築小亭寒聲長新籜清閟拂疎櫺
水轉前時綠山濃遠處青重來勤問訊此別記秋螢
三瑞堂
久矣馳魂夢今登三瑞堂故山有喬木近事話甘棠
展驥慚充位占熊憶問祥白雲留未去極望是吾鄕
留別縣僚
滿城鼓吹出林坰珍重來思此日情共說棲鸞留政
迹自憐展驥墜家聲一時宦侣推儒雅百里民編樂
治平山意川容若相挽不堪整駕問歸程
過梁王寺書家君祠堂(舊有道流妄引地記乞廢寺爲宫外)
(臺下其事於州州下之縣家君時攝邑事力爲辯明乃寢)
生還未列麒麟畫舊德猶懷鸞鳳棲共問翰林今孰
似凛然眉宇染風㙠
山行遇雨
天公作意轟雷霆風雨驟至神如兵飜手爲雲只俄
頃舉頭見日尤精明蟻君一戰方奏凱鳩婦復還巳
和鳴稅駕欲投佳處所林間隱隱疎鍾聲
蔡瞻明以詩還行邑鄙卷次韻謝之
凉秋野趣巳蕭騷方駕看山念我曹十日空歸才每
下一篇來況曲弥高詞華若我慚雌霓筆力惟公掣
巨鼇欲作歌詩興恊律清朝今日有王褒
酬李舉之用前韻見寄
閱盡千峰不憚勞歸來文墨厭官曹浮槎問漢秋期
近埋劒衝星夜氣高那復精思如吐鳳初無壯志欲
乘鼇詩壇軒輊歸題品濫得陽秋一字褒
褒字詩巳得十二章請各賦其一以足巨鼇
紛紛吏道誇吹毛未肯留心效此曹象齒好辭降二
妙鱸魚歸思羡三高吟毫未秃一千兔詩軸須聮十
五鼇敢道嚴霜起中夏益知趁韻有龍褒
次韻蔡瞻明木犀八絶句
誰爲花王定等差清芬端合佩金犀上林他日移根
去應記詩仙綵筆題
香清爲借三秋露葩絢寕禁五日風俯對猗蘭振寒
綠静看飛葉隕輕紅
風流直欲占秋光葉底深藏粟蘂黃共道幽香聞十
里絶知芳譽亘千鄕(此花亦名十里香)
笑含菊彩媚疎籬巧作葵粧旁曲池顔色從他矜速
肖芬馨如此孰争馳
心禀犀文饒地力體薰蟾影奪天香圖形好命丹青
手絺句須煩錦繡腸
廣寒秋桂映天池休說當年折得時韻勝今逢巖下
種價高寧靳橐中資
篸鬢新枝立晚晴淡粧異馥稱雙清夢魂不記前來
事愁逐江潮日日平
黃絹家聲映古今隨和發彩驚詞林高樓宴坐清商
晚獨向此花垂意深
盤洲文集卷第二
