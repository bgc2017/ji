盤洲文集卷第七
詩五十二首
梁子正有詩謝牡丹及聚仙花次其韻
天教國色傲春華不肯争先伍雜花西洛塵埃長太
息名園今屬犬羊家
癡坐林間類守株一年春事巳無餘直湏九曲添清
漲灑掃㯶亭進一盂
玉蘂茸茸映四筵團欒如集飲中仙下方蔟蝶非儔
匹上比瓊花難並緣
病中憶九曲
新穿九曲望時霖水到渠成病巳侵見說小舟穿柳
岸那知清漲入桃林五旬藥裹長経眼幾日荷花復
賞心夢裏亦知行樂處老來尤更惜光隂
六月鄕城不雨禱賽無應得建康書一雨連
半月至以望日匄晴感而有作
蒼蒼太手熟歲歲厄吾鄕千里均州縣三旬殊雨暘
誰云不私覆迺爾分此疆遂令遠遊子轉盻生炎凉
江鳴玉遺蒼梧二蒼鶴其一病兩日而死陸
魯望詩云醫鶴自湏監吾鄕人醫尚無良手
况禽醫乎
病骨摧頽警露難草埋長脛委蒼翰吾鄕尚欠肱三
折况有禽醫爲一看
八月下旬觀邸報二絶句
黃卷漫窮年天梯欲上難閭閻聽小子競欲裂儒冠
歎息東坡老聦明誤一生不湏多識字捷徑自撗行
婺源乃歙之劇邑素有湯鼎之謗頃治此郡
俾邑官作止沸之亭而不果吾宗應賢下車
而風俗易書來求扁因爲賦詩
琴堂少值烹鮮手壯縣空遭沸鼎名止火絶薪俱下
策風移全在長官清
宗人應賢婺源張氏之壻也治邑清介一無
所私其列嶽詒書郡幕至以邑尊稱之其里
諺如此戲成絶句
自昔爲門壻于今是邑尊秋毫無假借情話與誰論
朱叔召遺文官花二絶句
幻出荷衣點雪衣更將龜𬗋換牙緋人中巧宦誰知
此好向天街插翅飛
綠心變却初時白𬗋色由來昨夜朱學得文官何足
道但堪花徑駭僮奴
再賦
不用風人怨綠衣身兼魏𬗋與潜緋司花直爲文官
地可忍春殘一片飛
解褐方聞上玉除寵光轉眼疊金朱大夫不博喬松
貴嘉橘千頭也作奴
景盧蠙洲
芳洲編地志老蚌隱澄灣軒檻今清絶全勝合浦還
蠙橋
堤長交柳蔭橋狹束荷香掩戶回逋客憑欄狎漫郎
索笑亭思景嚴二絶句
往日江梅發巾車數數來自今花索笑不復共銜杯
常棣春来减人如斫脚鐺倚欄思舊事老眼淚縱撗
次韻景盧賞梅
曲塢梅藏白東皇解出竒不嫌歌板閙直與酒尊宜
倚竹盟三友凌風粲一枝清標何水部千古說能詩
石鼓詩
天作高山太王荒鸑鷟一鳴周翦商郟鄏卜年大蒐
講諸侯歛祍尊天王六月中興䋲祖武平蕩犬戎恢
境土石崖可鑿詩可鐫千載神光薄西滸橐駝輓入
大梁都壁水湛湛河出圖中間兩鼓備章句日惟丙
申不模糊左驂秀弓射麋豕有鰟有&KR2362;君子漁光和
石經屹相望詛楚登嶧非吾徒辛壬癸甲鴈分翅橋
門觀者堵墻如星沉東壁干戈起首下足上天倒置
景鍾糜砕九鼎飛王迹皇風吁掃地羣胡扛石徙幽
燕兵車亂載包無氊敲火礪角小小爾爲礎爲砧多
歴年
宣和殿中圖復古冠以車攻次十鼓韓詩歐跋盡兼
收雲章剖判定魚魯先君辛苦朔方歸文犀拱璧
弃弗携一編十襲自鐍祕更有司馬鳳翔碑我生不
辰今巳老𡵨陽三雍身不到匆匆使虜接淅行在耶
亡耶問無報整齊篆籕飾牙籖簡撮篇詠勞窮探致
主有心歌小雅汗顔無術下登三
丙申臘二十五日落一左齒
行年六十已中枯雪映衰髯歲且除一齒驟然離左
輔益憐大嚼遠庖厨
野處孔雀爲狸所斃
遠程萬里起南溟文采葳蕤掩畫屏展翼來朝金翠
晃竦身輕舉鵲烏停園中但有辟蛇法山下相望瘞
鶴銘野鶩家雞隨處有孽狐何事獨淫刑
過濠上
心隨溪水清目逆岫雲生不憚躧芳屐橋南鷗乞盟
豹岩之北脩竹數畝中有叢冡數十百處皆
紹興末年所寄予得此地先定規橅某處起
亭榭某處植花木七八年間成畦逕矣所寄
之櫬願移者從之不強也作噩之春有姓淡
人來啓菆卜日携鍤掘土數尺敗棺俱在朽
骨爲土所蝕頗亦不具皆包裹而去後數日
忽訴于縣于州于外臺追問證治踰月始定
今不復塞其故穴欲使孫曾知之故作此詩
未央長樂宮中有樗里墓沈沈天子居咫尺穴狐兔
乃知古聖人如天覆下土雖袒禓祼䄇四目曾不顧
賢哉季武子杜殯迫西廡堂皇步武接松檟暗鍾鼓
桃茢不屏除芻靈許來祔忌諱後愈多今人不如古
曹暪好發丘凶德比夷虜掩骼埋其胔人當事斯語
我老得歸田買山因學圃欎欎琅玕林叢冡不知數
豈忍去枯骨爲我展杖屨恣其笋侵畺不使種瓜瓠
花木列四旁亭榭亦回護數年畦逕成或徙或如故
尚有獷悍人珥筆巧誣訴無言事自明有物衆所覩
舊壙今弗堙朽木且支柱尚恐妄男子輕傳市中虎
書事示孫曾無心覓佳句
席上見姚泉壽母諸子求詩
潘輿隨五采三釡古今榮蘭玉盈階砌追攀千佛名
董伯魯以詩送川海棠用韻荅之
花栽趁上春重趼疲雙足何日對仙姿分題同刻燭
次韻景盧題龜巢
拙速誰云勝巧遲新亭結罷得能竒細看遠水兼天
淨可但中秋觀月宜出郭自欣三徑樂枕流今有幾
人癡巢蓮千歲同藏六一笑浞塗曳尾龜
三月十六日龜巢觀月渭師携寵同賞後兩
日大雨復作景盧有詩同其韻
潜鱗故故上鈎遲翠䄂憑欄自一竒半夜醉歸閑有
趣一年春盡事如宜盍簮何憚再三瀆覧鏡堪嗟六
十癡已辦尋盟臨斫鱠不將可否問蓍龜
四月十三日流杯次景盧韻寄渭師
今年無好雨曲水未勝杯誰伴山翁醉難令俗客陪
青苔迎馬入綠柳送鶯來縱步濠梁上垂緡更樂哉
流杯同景裴韻
三春少雨未行觴槐影交加更漏長半夜水來山澗
滿四簷竹密酒尊凉新亭方作龜巢葉畫棟何妨燕
語梁滿引三觥拌一醉老來真箇惜時光
流杯次日連雨渭師有詩次其韻
入夏濃雲日夕昏舉頭煙雨暗前村風隨重客清葵
扇月爲佳人射翠樽依舊建瓴欹屋角幾番携杖失
溪痕小枰巳在紗䆫下欲把明瓊看倒盆(趙侍兒覓小碁局次)
(日與之)
再荅
投老無能千慮昏歸田浸久使令村長因步月成三
影難得朋雲共一樽水漲溪橋孤釣隠雨侵山徑洗
鞾痕寓公在此寧黔突會有容光照覆盆
景盧開尊阻雨展日復用前韻寄之
逐婦鳴鳩急定昏不堪煙靄弄千村掩關盡日資笻
杖改席何時對癭樽雲暗松皮多節目雨傷棃類有
瘢痕溪神若也心無妬迎出常娥照玉盆
雨中排悶
飯牛戴笠牧童昏安得斜陽過别村戶外涎蝸行半
壁床頭渴鼠側空樽花殘鶯老渾如夢水到渠成不
見痕天意未晴人未飲家奴𣢾曲辦籸盆
再賦
月在雲中破鏡昏幾時清影散林村杖藜難去尋漁
艇洗琖無因續蟻樽竹葉弄風添秀色榴花帶雨露
啼痕不如暮捲珠簾醉喚取佳人笑拊盆
庚子山居采茶有感
憶昔采茶時雨後山蹊濕鷹爪喜盈䄡蠏眼思朝汲
歸路取盤洲下&KR0628;行蹤急珠汗透裳衣更換登梯級
徙倚曲欄竿鳴鴈圓沙集晚景不勝春寒氣潜相襲
詰旦傍裝臺欹側人扶立輿疾望醫來誰煑青黏汁
舉按念齊眉幻泡何嗟及重過故園門不忍携笻入
引領顧前丘空對旗槍泣
一春置酒必苦風雨今日幸晴而景盧有行色
一春風雨厄遊遨此際開樽始解嘲恰恰鳴禽藏柳
陌訢訢嫩葉逬花梢離筵欲動愁分𬒮勝日何妨剰
出郊燕寑香凝公事了頻將書札問龜巢
次景裴席上韻
桃李紛紛巳半春海棠睡覺晚䊋新龜巢剰有千般
景瓊報渾無一點塵酒未舉杯風逐客詩方拈筆雨
催人從今只㨂晴和日草草杯盤勿厭頻
用景盧諸公詩軸韻招監司太守
淺白輕紅笑倚門何須雪夜憶前村韶光定入詩人
句勝事難逢俗子言風振繡衣須命駕雲隨皂盖欲
窺園人生易老愁春老問柳尋花故事存
景盧數日枕疾復用前韻
半載悠悠只閉門不知紅綠遍千村山川滿目供衰
境桃李成蹊出怨言可惜花飛聊洗醆何期雨作阻
行園車公不出須重講撿校芳菲心興存
荅景裴
春來剥啄少登門澁雨慳風笑我村橋上垂綸裝好
夢花邊倚杖記前言長楊美竹雖當戶語燕流鶯不
到園此會明年千里鬲詩筒猶有置郵存
席上遺景盧
白髮歸休閱半生棣華酬唱得娱情雙旌欲指閩中
去三徑誰同月下行蕙帳風清知鶴怨蘋洲波細憶
鷗盟新壇留慰人千里把醆相思淚睫横
枕上示景盧
朱&KR1650;皂蓋有行期暮景無情惜别離枕疾半旬乖語
笑急風吹雨淚垂垂
南憩番禺北抵燕片帆西上駐荆門平生不作東甌
夢荔子丹時念灌園
荅太守謝牡丹
華髮歸來不記春優游學圃傲江村巳欣勝日臨千
騎漫折香霞佐一尊對竹便當尋曲水藏花那肯效
慈恩行厨若有真消息奔走畦丁急掃門
劇談錄唐慈恩浴室院有鞓紅牡丹一窠千朵
不使一見會昌中老僧漏言爲朝貴強掘去
懷景盧
昌蒲節近暑風高常棣叢疎月影交清夜不曾空鶴
帳浮生何幸老龜巢酒杯獨引今無侶書卷閑開共
苦抄想得公堂鳬鶩退須懷西塢欠誅苑
荅徐守
改日開尊巳十成冬曦特地晚來晴江梅獨報春消
息應笑羣花太薄情
不教絲竹沸層臺促席飛談懷抱開夜半夢回聊趁
韻媿無好語荅瓊瑰
排悶
數日雷中雨凝寒懶舉頭出遊閑豹舄危坐索狐裘
怕冷杯常執扶衰藥屢投滿園冰木稼天遣阿誰憂
雪中歎
連綿春雪助凶年平地盈庭大可歎詞客罷吟梅散
漫園夫慚報竹平安鳥鳶腹餒飛穿屋牛馬毛寒病
倚欄天意欲添人殍野四時玉燭古來難
荅裴弟
常棣成隂尉暮年困人春雪好長嘆閉門終日詩頻
和伏枕盈旬病未安巳遣携鋤移竹徑更思杖策整
花欄飽聞冰下游魚躍所恨雙溪一笑難
憶昔
跨馬春衢裊翠鞭垂綸圯下解漁舡霞飛綺散無蹤
跡依舊清宵月在川
寄景盧時往豫章
聞得荼&KR1048;語牡丹蜂回蝶散恨春殘西山拄笏晨光
爽北海空尊夜漏寒徐孺堂中仝下榻滕王閣外久
憑欄歸來巳失蘭亭集照眼榴花待細看
辛幼安稼軒
濟時方略滿心胷卜築依城樂事重豈是求田謀萬
頃聊因學圃問三農高牙暫借藩維重燕寢未須歸
興濃且爲君王開再造它年植杖得從容
盤洲文集卷第七
