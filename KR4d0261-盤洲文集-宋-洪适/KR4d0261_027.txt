盤洲文集卷第二十七
進卷一
觀文殿大學士醴泉觀使兼侍讀除保平軍
節度使開府儀同三司江南東路安撫大使
知建康府兼行宮留守制
門下奉瓊闕以均休久頼謀猷之助佩麟符而居守
有嚴節制之權睠中外之無殊宜寵光之特異迺峻
齋壇之拜仍參宰軸之華恊以剛辰孚于羣聽具官
某行高而德鉅材全而噐周尊所聞而高明養其氣
以剛大負博極群書之學而抗之以識緼度越諸子
之才而持之以謙蚤踐禁塗越登揆路盡瘁事國苟
公家之利無不爲正色立朝以天下之重而自任備
嘗險阻蔚有名聲懇辭勱相之勞勉循燕間之請通
班書殿嘉素志之甚高進讀經筵顧遠圖之未究惟
秣陵之沃壤乃今日之陪京襟帶江淮控扼吴楚龍
蟠虎踞列山川形勢之雄箕張翼舒揔師旅屯營之
衆付兹重寄得我宗臣盪節琱戈開茅津之鉅鎮衮
衣繡黼視槐位之多儀用昭柱石之隆式卑藩維之
重於戲賜旂鸞而刻命載加栒邑之章守管籥而擅
名其企鄼侯之迹往凝報效奚竢訓詞
雄武軍節度使利州路安撫使兼知興元府
除檢校少保護國軍節度使加食邑實封制
門下十國爲連懋著价藩之績九命作伯載陞帥閫
之雄視亞保以參華肅元戎而增重肆加褒律庸諗
治朝具官某謀藴沉深資凾剛果自策名而委質惟
竭節以忘家扣楫誓江志欲清於邊祲援枹臨敵勇
常冠於戎行頃授鉞於秦川俾揔戎於蜀道屢騰捷
奏夙振軍容國士無雙隠若長城之扞戰功第一毅
然銳將之風朝廷倚重以無虞夷狄畏威而遐遁宜
加徽數用荅鴻勲夏篆介圭聮新班於左棘琱戈鏚
祕易要地於中條加衍爰田陪崇真食於戲授西討
之遠略朕方有法於漢光奏北伐之膚公汝其聿追
於南仲無使六月之雅獨歌三代之時往究乃心以
若予訓
御史中丞除禮部尚書誥
勑中執法任耳目之寄所以彈紏士大夫使蹈忠信
廉直之域太宗伯掌邦國之禮所以辨上下定名分
而嚴堂陛之勢分職雖殊而尊君肅臣其揆一也以
爾具官某踐履公正節操剛方久居憲臺中立不倚
繩擊姦邪罔不震讋望實之茂隱然在人今春官闕
長疇咨邇服無以易汝昔李勉劾悍將而唐室知朝
廷之尊叔孫通制緜蕞而漢祖知皇帝之貴朕之所
以命汝者盖將創儀立制以隆主威而勵臣節豈特
鍾鼓玉帛云乎哉往哉汝諧嗣有褒擢
給事中除翰林學士誥
勑禁闥持荷夙重從臣之選鑾坡視草尤艱内相之
求非直諒多聞不足以備咨詢非温厚爾雅不足以
當論譔久虚兹位今得偉才具官某智識通明噐資
谹博考其師友漸游夏之■■■爲文章麗卿雲之
黼黻蚤徊翔於邇列巳■■於同僚比擢夕郎浸更
歲籥黃扉論事繼批敕之高風青瑣宣猷罄沃心之
讜議朕當國步紛紜而多故欲王言鼓動於群情扶
杖老民思見漢文之德化流涕武卒感奮奉天之制
書冀得若人以宣朕意僉云汝可其代予言當使明
綸聳四海九州之聽庶幾奥義追三盤五誥之文汝
其勉之以永終譽
戒守令勸農詔
勑朕以寡昩獲保宗廟遭時屯棘戎事未寧江浙荆
淮之間瘡痍猶未瘳也宿兵百萬調度資粮非農無
以給之重困吾民莫斯爲甚而州縣之吏勸劭不力
末技游食背夲趨末者尚衆惕然以思靡皇朝夕冀
得良吏以宣德意故嘗明詔大臣舉任縣令者親擢
郡守臨軒勞遣道民之詔無歲無之比年以來吏偷
弗虔慢視民事歲小不康則下有飢色道殣相望豢
其脂膏而莫之省愛豈朕之不德訓之有未至耶抑
吏狃故習不可遽革耶夫爲人師帥而田野不闢桑
麻不殖戶口滋耗獄訟浸繁是師帥不賢而主德不
宣也朕將何所頼爲繼自今其洗心滌慮恭爾有官
亂爾有政母以朕言爲墻壁虚文則汝之職時亦有
無窮之聞尚或弗念弗庸惟汝大弗克祗厥辟惟予
汝辜朕言不再汝其聽之
仲夏賜諸路恤刑詔
勑朕猥以眇躬嗣有丕業永念愚民之衆輕于文法
之中雖畫地爲牢必使之無訟故吞舟之網寧失於
不經情每軫於鄕隅志欲期於按堵盡除苛禁巳破
觚而斵琱尚恐有司或吹毛而次骨適臨中夏爰舉
舊章惟炎日之如焚在圜扉而良苦榜笞火烈逮繫
株連或罹瘐死之悲殊損好生之德肆頒明詔申告
庶邦惟唐虞之畫衣冠民無犯者成康之空囹圄朕
甚慕之爾其欽哉惟刑謹乃出令仰副哀矜之旨奉
行寬大之書夫五刑之屬三千非先王之得巳而一
歲之獄數萬稽前訓而可懲咨爾有僚咸體朕意
代宰臣以下謝進
徽宗皇帝實錄賜獎諭詔表
事錄先朝甫逮一篇之奏寵形温詔蔚爲三館之光
拜賜兢慚撫躬感幸(中謝)竊以
徽宗皇帝席榮華之旦乘冨有之基發政施仁必先
鰥寡制禮作樂用文治平隆儒術以大興省刑章而
幾措規恢宏遠緜九閏以憂勤號令坦明垂百王之
模範方佇蒼梧之返俄成谷口之游將欲鋪張日新
之雋功形容天縱之盛德必得蹇蹇諤諤之士與遷
董而比良庶幾渾渾灝灝之書追夏商而並駕中偶
兵戈之厄蕩然圖策之亡採摭舊聞惟網羅之匪易
搜裒遺籍極煨燼以兼收爰命有司共成大典臣等
識乖五例用乏三長正次王而王次春未逹發端之
旨事繫日而日繫月粗彈紀實之勞方玆首帙之告
成遽沐十行而稱善榮冠翠緌之列恩踰華衮之褒
自揆庸虚曷圖稱塞兹盖伏遇
皇帝陛下昭思來孝遹駿有聲誦堯之言罙切羹墻
之慕纂禹之緒欲光竹帛之傳俾汗簡以圖終乃出
綸而示勸臣等敢不佩服睿訓細尋帝謨絶筆可期
敢自延於白首垂紳罔報誓將盡於赤心
代嗣大理國王修貢表
錫壤南交獲嗣承於家緒拜章北闕敢虔奉於國珍
退慚不腆之儀仰瀆盖高之聽(中謝)伏念臣九隆後
裔六詔支流踰嶺海以來賓緜漢唐而不絶永平懷
遠始開龍尾之疆天質䟽恩爰錫馬頭之噐會聖明
之在御擥道德以兼容弗以遐遺許之内屬幸藩方
之世襲惟忠節以家傳久習華風屢霑睿澤適際守
祧之始謹修任土之誠恭惟
皇帝陛下日月照臨乾坤覆燾布深仁而旁曁耀神
武以外揚風雨順時知中國之有聖夷蠻效職聞盛
德以皆臣仰睇前旒之蔽明願削左祍而蒙化臣國
小而偪道阻且長雖陪九譯之重莫遂五原之𣢾長
安在望誓堅葵藿之傾楛矢雖微少致蘋蘩之獻
晉征虜將軍征討大都督破符堅露布
尚書兵部臣石等言臣聞師克在和故宣威而罔敵
戎輕不整雖用衆以奚爲徒誇涿野之強自取昆陽
之敗以寡致勝在昔罕聞恭惟
皇帝陛下纉渡江一馬之宏基宅御天六龍之寳位
登庸賢德緫攬威權乾符坤珍寖底金行之盛星珠
月璧巳臻玉燭之調蠢彼氐酋汙吾帝闕嘯良家之
惡少惑白虜之甘言狃代涼燕蜀之能掃巴漢幽并
之聚獨决亂華之斷罔虞犯歲之殃固敗是求不亡
何待臣謹與冠軍將軍元輔國將軍琰等祗承聖略
躬履戎行暴衣露冠思徇國家之急鍛甲摩劒誓清
凶孽之塵三令而軍法巳明一鼓而人心共奮謂其
束身而自遁乃敢怒臂以相持方虎踞於項城即蜂
屯於洛澗遂遣■■以精卒前邁旣馘梁成而逆儔
始驚士卒莫不争先水陸由是繼進君臣落膽皆疑
草木於公山將帥協心以挫犬羊於淝水因設謀而
遣使俾移陣以濟帥天誘其衷虜墮吾計俄主帥夷
傷而大衂故部落奔■以無遺鶴唳風聲訝王師之
巳至草行露宿瞻棄甲之相望雖巳收尸而築京尚
阻&KR0238;頭而爲噐臣等膺閫寄偶殄寇鋒屬強氐百
六之秋遽爲戎首致勁卒八千之衆有此武功折衝
實夲於朝謀助順亦資於隂相奉觴漢殿願歌明主
之休桂旆天山行豁神州之境臣等無任慶快激切
屏營之至謹差某官奉露布以聞
唐關内兵馬副元師復京師露布
尚書兵部臣子儀等言臣聞戎醜憑陵敢長驅而犯
順天威震耀果不陣以成功盖帝王羽衛之所臨豈
夷狄氊裘之可據未皇接刃皆巳曳兵宗社再安幅
員共快恭惟
皇帝陛下聦明寬厚徽柔懿恭拔賢哲以當朝振紀
綱而御宇治兵討賊隆勲業於兩京繼體承祧奉烝
嘗於九廟蠢兹羌種雄於西陲人有獸心初不知於
信誓首垂狐尾惟獨喜於戰争蓋由中朝方幸於内
寧故釋遠方以爲之外懼乍臣乍叛屢殘馘於華人
弗慮弗圖久逋逃於天討荐興兵革盡取河隍初蟻
聚於神州即鴟張於帝闕倚涇州之叛將敢肆姦謀
迫邠邸之皇孫致奸大位上天旣巳震怒率土皆欲
分犁臣投閑方事於枕戈聞難即思於齒劒人惟求
舊旣復建於鼓旗國爾忘家即廣裒於車騎緣兵權
之旣解集部曲以惟艱孤鋒方頓於咸陽凶焰巳臨
於渭水得張知節合軍而少振屯上洛郡簡兵以大
蒐而星孛紫垣飈回赤縣候四望之陿雖知蠆尾之
無能留七盤之軍政恐豚臑之尚捭遂遣長孫緒出
藍田而觀勢仍令第五琦攝京兆以偕行擊鼓讙山
若雷霆之方震張旗紿虜雖草木以皆驚頼仲卿渡
滻水以楊先聲而王甫譟苑中以爲内應酋豪落膽
意大軍之巳來種聚奉頭盡中宵而潜潰臣旣出師
以追醜類即入城而撫遺氓惟府庫蕭然一空獨宮
闕儼如其故室家相慶牛酒爭持幸皇祚之旣寧喜
官儀之復見貔貅遠逐長狄行覩於摏戈雉兔旣逃
尸逐少稽於染鍔兹蓋高穹之所眷佑列聖之所憑
依成兹郤敵之勲不俟交兵之力刻忠而著金石慚
無汗馬之勞清道以迎乘輿實切回鑾之望臣無任
慶快激切屏營之至謹差某官奉露布以聞
唐戶部侍郎平原太守河北招討採訪使移
清河諸郡討安禄山檄
天寳十五載二月某日戶部侍郎平原郡太守河北
招討採訪使真卿移清河博平諸郡太守蓋聞食土
之毛旣巳莫非臣子儋人之爵毋寧坐視寇讎敢布
心腹之辭共竭股肱之力我國家受天明命卜世過
於商周享國百年致治追於文景高祖肇基大業太
宗翦薙群兇我皇帝厚德格于上天深仁被于綿宇
而賊臣安禄山者犬羊餘噍螻蟻餓俘荷三道之重
權積十齡之異志志推食解衣之德奮裂冠毀冕之
謀鳴鏑楊塵蹂北土萬里之地長戈指闕孛太微五
帝之庭僣儗乘輿汚穢宮禁罄南山之竹書罪無窮
决東海之波滌瑕不足神人共怒天地靡容真卿世
受皇恩身膺郡寄誓捐軀而效死不與賊以俱生增
陴浚隍爲日巳久蒐乘𥙷卒固敵是求勵平原之兵
巳多多而益辦仰清河之粟更陳陳而相因英雄皆
投石之才驍銳有成林之衆以此制敵何敵不摧以
此攻城何城不克公等王侯華胄師帥重權方當此
搖蜂毒以長驅豈不能聞雞鳴而起舞宜各陳其師
旅以共濟於國家或搤其吭或斷其臂或趨汲鄴以
潰其胷腹或徇河洛以鯁其喉牙帥兹西向之鋒制
其北走之路同濟非常之業式隆再造之勲義士忠
臣各恊乃力皇天后土實佑此行母懷恤緯之心遂
失投機之會文書千里驛行
唐中書侍郎同中書門下平章事兼河南節
度採訪處置使都統淮南諸軍事(某告)浙東浙
西淮南青州濠州救睢陽檄
至德二載八月某日中書侍郎同中書門下平章事
兼河南節度採訪處置使都統淮南諸軍事告浙東
節度使李君浙西節度使司空君淮南節度使高君
青州節度使鄧君濠州刺史閭丘君夫夷凶靖難事
實在於人臣救患分灾職莫先於侯伯方孤壘外當
於劇盗宜近藩各舉於助兵是興糾合之言式濟艱
難之急惟國家升平之旣久故干戈朽鈍而弗支羯
奴攘臂以長驅甲士奉頭而皆北狐鳴帝里鴟峙神
州皇圖如累卵之危大駕有蒙塵之役獨張金吾拔
雍丘之衆同許中丞守睢陽之城志在夲朝誓粉身
而穈骨氣吞逆賊常嚼齒以穿齦而尹子琦將同羅
之逆儔合楊朝宗收寧陵之餘燼交戰未嘗虚日合
圍迨且經年獨沮妖鋒遂豗潰於梁宋能嬰危堞獲
遮蔽於江淮雖奮羸起病以相持柰鞠頑裒凶而孔
熾援師旣絶無蚍蜉蟻子之一來軍食巳窮至雀鼠
馬群之皆罄惟是孤危之極在乎頃刻之間儻堅壁
之不能遂横行而莫遏繄此一邦之勝敗實爲諸道
之安危脣旣亡則齒必寒皮不存則毛安傅當軫恤
鄰之念咸堅報國之忠幕府無樽爼之竒謀玷機衡
之重任寵分騂節建大將之鼓旗遠奉虎符發精兵
於郡國公等十連分閫千騎長人或專淮浙之權或
佩青濠之寄想枕戈之久矣聞傳檄而欣然要當奮
同心舉功名之思母或懷全軀保妻子之計正同虞
虢猶輔車之相依母若越秦視肥瘠而不恤盡裒卒
漢安南銅柱銘
漢伏波將軍援受中興光武皇帝命將騎卒八萬實
五萬出珠厓臨交趾會南粤諸夷王酋長樓船萬艘
旌旗蔽空直搗安南而國王啣璧伏道迎降而海濱
島夷南羌諸甸之酋靡不納職臣貢漢之威靈亦赫
矣哉於是將軍紀漢功德立銅柱於其國銘功題柱
而還至唐有天下太宗削平割據四譯職服元和以
來強藩悉皆效順海内乂安元和九年天子命馬侯
某來鎮海南以文武威風爰綏爰輯民懷其德羌畏
其威如仰父母馬侯廼思其祖功採銅于山鑄爲二
柱以植於南堙依東漢故址矗然中立鑱鐫文章上
述皇猷近揚帝烈雕題黑齒之人無不驚心蕩魄夫
颺威宣德垂光永久臣子之職也爰爲之銘曰
東漢伏波威震南粤題柱海南
銘功絶域唐有天下洊歴十紀
四海乂安八方寧謐島夷賓服
朝及重譯海不揚波烽烟偃息
朝野清夷南無愆隂暘無亢日
熙然斯民右粥左餐十有二葉
元和皇帝強藩效順八紘同軌
廟朝得賢稷卨皐䕫乃眷南服
馬侯來尸堂堂馬侯兼資文武
廉清不撓撫柔此土儒雅緣飾
用夏變夷善政美化群獠安之
爰采堅銅鑄爲二柱植之南交
東漢故處鑱刻文章炳若星日
以著皇威以揚帝德雕題仰觀
蕩駭心目懷德畏威無思不服
昔漢伏波紀功南嶠寥寥千載
孫謀克肖燥濕不渝與天永久
是宜有辭垂諸不朽
盤洲文集卷第二十七
