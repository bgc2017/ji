盤洲文集卷第十
挽章六十七首
錢伸仲挽詩二首
佩蘭扈芷楚三閭騁祕抽妍漢子虚甘向黑頭辭印
綬肯將白眼對圖書清規盡入先賢傳繐帳空馳長
者車千里纏悲付虞殯西風吹淚著襟裾
秋來鴻羽得新文不謂回封限九原起起若爲償歲
夢嘻嘻無復對朝言一編徒挂延陵劒三徑誰開靖
節樽塵迹蓋棺渾莫問墓頭黃石拜兒孫
程通判挽詩二首
力行先孝友潜處伴耕樵日奉斑衣戲風移尺布謠
白頭方得禄朱紱便登朝車作驊騮折松煙喝鼓簫
日游通德里會面蓋先傾我作南垂去君成東蓼行
忽持芻束奠忍聽䪥歌聲爲看三珠樹門高莫與京
熊直閣挽詩二首
文石榮三接君王䣛屢前蒲鞭如漢日塩筴有蘇天
未上甘泉道俄開京兆阡傳家文史足不在一囊錢
居巷相南北登門久歲時温言流肺府和氣見湏眉
日&KR0628;長沙傳年凋絳縣師春雲冒丹旐同會𬒮成帷
中大族伯挽詩二首
笑談登月窟轉眄戞天池十載董狐筆兩州龔遂祠
文章傳古法名姓畏人知忽作龍蛇夢今無甲子疑
久矣宫盤谷幡然築大逵方瞻烏亦好巳問鵩何之
無復竹林會忍聞蒿里期行行遡西日有淚若連絲
朱承事挽詩
鄕關聞德耀子姓有佳聲五十貴不驗三千功巳成
山幽雙劒合桂近一枝榮他日先賢傳求之月旦評
臧縣尉挽詩
共在鄕人後相高君子前家聲郜大鼎利器楚龍淵
不相買臣貴竟傳梅福仙只令空漬酒落筆更悽然
程參政挽詩三首
身近長安日官無州縣勞黃麻襲姚姒赤舄等伊咎
量與南溟闊名如北斗高十年蟠綠野軒冕一秋毫
聖主更琴瑟真儒政事參上階占兩兩東第得潭潭
忽卧漳濱疾虚傳澠水談驊騮好千里底事學吴蠶
一顧駑增價兼收鴈作行篇章非子墨藻鑒誤雌黃
雲淡番君國年荒陸氏莊眼看飛旐出雨泣漫淋浪
李沆州挽詩二首
籍籍臺郎日臯蘇遠拍肩䟽陳三尺法制可九重天
不使金横帶俄驚酒漬緜平亭知有報高蓋拂脩椽
朱&KR1650;今素幔歸路乃長迷露菊荒三逕春棠疊五溪
新丘悲寓馬陳迹記談犀淚迸無乾䄂重雲入望低
程司戶挽詩
把酒論詩日高標迥絶塵那知三語椽便作百年人
山霧銘旌濕松風挽鐸頻流光湏有後何必在其身
程樞母永嘉郡夫人挽詩二首
華族鳴徽久閨風藹德門鴻樞看子貴象揥拜君恩
純孝纏吹棘端憂隕得萱板輿無復御舊迹識家園
赫奕家聲振吾鄕今所稀北堂黃髮壽西府黑頭歸
方羡含飴樂俄聞侍膳非萬家旁置處空愴白雲飛
郭太尉挽詩
間適珍臺腆舊儀趣歸方俟詔封泥人生七十古猶
少執政二三今與齊忽見墓門陳石馬空懷賓閤奉
金犀不湏知識方流涕處處俱成桃李蹊
羅尚書挽詩三首
同旋儀禁路契合本孤忠帝識尚書履人驚御史騘
貴名青史上讜論皂囊中不入三台志鹽梅事竟空
當年持從橐白髮奉親闈安否君王問尊榮簡策稀
祥琴曾未御丹旐巳同飛蕭瑟千章栢深藏五綵衣
連蹇魚符忝宗師藻鑑亡但瞻楊子宅莫避蓋公堂
遠水松區對東風紼路長九原精爽在遺恨一莊荒
向通判挽詩二首
屢薦聲名白低飛鬢髮蒼平生幾朱紱夢寐一黃梁
利刃盤根出明珠後乘光洪都囚不死隂德未渠央
里社承顔舊情非數面親令名高月旦和氣藹陽春
乍闊談揮塵俄驚冡卧麟濡毫記遺事顧我不如人
俞淑人挽詩
名父尹京日移天冠栢臺齊眉豐爼豆繼踵蛻塵埃
德比人如玉情鍾子在梅山高雲不去虞殯有餘哀
何宜人挽詩
心了金剛偈身膺石&KR1038;封靈津雙劒合平壤萬家容
感慕風吹棘悲凉霧喝松鄕人清淚落可但輟鄰舂
魏恭人挽詩
儒門傳禮法婦道有初終石&KR1038;重封貴金章上壽同
含飴談往日吹棘愴來風紼路芻靈隘春朝里巷空
沈淑人挽詩
尊章歡二姓八座對厖眉井井傳家法繩繩頼母儀
川靈雙劒躍壤吉萬家移多少龍灣樹雲藏不盡悲
余吏部挽詩三首
石月顓門學儒林譽翕然虀鹽家有塾菽水坐無氊
孝永趨庭日名成佩韘年流芳千載下不減漢韋賢
入臺光六察言事過同寮可畏觸邪豸元非開口椒
召來仍襆被老去但乘軺未報蒲輪聘巫陽巳下招
清音扁新閣山色送溪聲尚欠題詩債難尋把酒盟
囊空無長物甑墮底浮名紼路它州遠臨風淚睫横
章通判挽詩二首
丹霄箝薦口白首滯微官涉世無圭角論交出肺肝
翔鸞說秋浦展驥到新安泉下齎遺恨絲綸趣掛冠
冨州春再見風月𣢾平分翠竹曾留我紅梅獨對君
遣書成掛劒揮涕屢霑巾千里佳城閉哀笳不得聞
陳左相挽詩三首
盛德波千頃清風偃俊躔兩朝隆柱石四海入陶甄
致主唐虞上齊名房杜前期頥慳上壽底處問蒼天
往昔旄頭起群心共震驚指麾戎幕固談笑虜巢傾
繡黼重當國氊裘即歛兵巖巖謝安石不數晉公卿
天意尊黃髮人扶上玉墀傳呼晝接後邂逅日斜時
瞻仰三台坼淪亡一鑑悲千秋名不朽奎畫在豐碑
楊和王挽詩二首
矍鑠狨韉出魁梧玉帶輕良家三世將莫府萬人英
長嘯臨天塹妖氛散虜營黃壚有遺恨不見朔方平
三紀羽林衛千秋彛鼎銘拔材多勇爵教子寶遺經
淮上開王社雲邊落將星後來思燕頷麟閣仰丹青
許倩幼失所恃得地辦葬名其亭曰棘風求
詩紀事
擇鄰傳懿範負土踵前規回首樹萱錄動心吹棘詩
幽亭三鼎變吉壤萬家隨度曲薰絃絶臨風淚滿頥
汪德邵挽詩
監郡能名播分符治行高俄驚駒過隙不見鶴鳴臯
三徑賓朋散重樓桂石牢傷心丹旐舉舊事記松醪
彭叔容挽詩
襟宇無畦町鄕評有譽言宦途材智出名閥典刑存
未試牛刀手俄招馬鬣魂有懷尊酒日揮淚北山昏
章令人挽詩
肥家尊淑範閱世悟浮漚風棘慈顔鬲堂萱子舍憂
六珈齊上壽一劒躍中流紼路傾鄰曲淒其松露秋
梁竑夫挽詩二首
材高易盤錯語妙出波瀾和氣如春暖交情耐歲寒
牧民千里治奉使五刑寬杖屨褢陳迹琴亡曲罷彈
向來持國秉貢禹合彈冠予節緣心計飛章或面謾
開陳疑巳釋騰躍事非難覆餗長緘恨何知便蓋棺
魏彦誠挽詩三首
星文推獨步風采偃先聲沉慮千人廢高談一坐傾
蘇枯崇治效去草折姦萌春霧新阡暗裁詩淚睫横
偃月欺天日淫刑及反脣程論傳學者粤嶺作流人
貽後端無憾瞻前詎有鄰太剛終齟齬䄂手老江濱
昔年同攬轡累日到門闌題竹飛松管觀魚走玉槃
著鞭顔有媿推轂力何難飜坐葭莩累塵凝貢氏冠
汪樞使挽詩二首
兩朝尊輔拂一德贊規恢簡劾人所畏囊封天可回
指揮兵事密談笑塞氛開尺五魁三象俄驚山嶽頽
天陛黃麻出同時拜寵榮薦賢窺汲引謀國冀升平
暌闊仍寒暑吁嗟鬲死生門人有碑誄不數漢公卿
榮國李夫人挽詩
斗樞光梓里壼德講魚軒教子詩書足齊家禮法尊
相隨雙劒逝來弔一芻存松霧銘旌暗悲歌塞墓門
許碩人挽詩
敬蘭光相閥采藻助儒宗偕老金犀貴增封石&KR1038;重
川深雙劒合壤吉萬家容遥想銘旌舉悲風喝霧松
向侍郎挽詩二首
策足王城日聲名顯妙年剸裁無肯綮施置不拘牽
驚坐瞻揮塵豐財頼筭鞭中興良吏盛佳傳壓甘泉
沃轡環天下澄清今范滂帶牛姦破穴問馬智盈囊
踰七春秋足尊三爵德光鄕閭失耆舊紼路送車忙
余文特挽詩
决科榮綵服諾仕振芳埃金玉胷懷好珠璣言語堆
一麾臨白首八載厄黃能情話今陳迹悲悰衮衮來
張待制挽詩
松關辭舊隱平步漢甘泉破虜資長策豐財簡細旃
捄荒隂德大尚齒逹尊全觴豆懷陳迹風悲馬鬣阡
彭仲光挽詩
吉德傳鄕䣊家聲企大儒九霄欣得路五馬議分符
歎息人琴逝淒凉鄰曲孤霜風丹旐舉松霧暗黃壚
樞弟挽詩三首
少小猶朋友陳編晝夜開同時題鴈塔旬月聚麟臺
詞掖君先逹台階我後來傷心今古隔楚挽不勝哀
投老開三逕聮翩北郭門謿花詩插架對竹酒盈尊
歎息千秋宅荒凉十畝園談叢鐺折脚雲暗即令原
静鎮多遺愛存橋有遠謀禁林傳大冊宥地簡前旒
疾也勞心得生乎撒手休三年棠棣徑倚杖淚争流
陳公秀吏部挽詩
頃陟詞壇日初瞻鴈塔名坐氊甘獨冷揭節守真清
蠭蠆能隂中驊騮使郤行佳城千里外無處送銘旌
張龍學挽詩二首
今代風雲會何人善論兵丹墀凝&KR1078;想黃石踵家聲
瑞國儀千仞籌邊妙兩楹重泉有遺恨不見復神京
中臺雙挈槖重鎮四分符井地觀佳政林蠻鑠異圖
犂添長樂犢鞭截豫章滿處處甘棠淚黃童白叟俱
周尚書挽詩二首
九師迷易說皇極倡先天學苦韋編絶名高鴈塔懸
朱&KR1650;多惠露紫橐表甘泉歎息佳城閉喬松鎻暮煙
憶昨登瀛日官曹幸接聮再來聞國論及見上經筵
淵識闚靈憲嘉謩湊細旃生芻千里奠覓句一澘然
姚參政挽詩二首
發軔詞壇日曾同蕭寺盟望洋吞渤澥歴塊指幽并
不競二三策難淹九萬程君王顓賜第千佛漫聮名
晉晝光三接霜臺肅紀綱栽培指佞草重疊上書囊
筆橐留施設鈞樞憶贊襄傷心左溪路松檜巳成行
周知郡挽詩
德比圭璋潤言如布帛温休心馳宦路寓意傲家園
侯國思遺愛吾鄕欠逹尊佳城鄰别墅松霧望中昏
葉提刑挽詩
冠帶橋門擁曾披星斗文屬鞬尋耿賈投筆遠淵雲
獻納頻三接平反自一欣淒凉真率會鷗鷺也離群
彭叔陽挽詩
買鄰喬木近不隔一牛鳴甲第夸新作高樓待落成
未教長縱壑亦合且專城矯首天難問傷哉挽鐸聲
參議弟挽詩
新築久同隱崇桃存舊栽壷中春漫别花下我頻來
議幕三年鬲喪舟千里回琴亡情話絶淚落有餘哀
盤洲文集卷第十
