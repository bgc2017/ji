盤洲文集卷第五十二
啓十三首
謝試中詞學啓
追攀逸駕駑駘方困於奔馳推擇遺材瓦礫幸逃於
沙汰旣擢桂枝之秀更聮棣萼之華人以爲榮巳獨
甚媿嘗謂昔人之學實期大道之明遠紹旁搜究聖
哲行藏之藴博聞強識逹古今治乱之原未嘗汲汲
於功名寧復區區於文藝迨後世設章程而取士故
諸儒追時好以謀身略奥義以榛蕪旣潢潦根源之
失窺陳編而漁獵皆馥膏沾丐之餘故窮經淹貫者
或拙於文而摛藻遒麗者又短於學舉由一律疇克
兩全愚賈操金遂見譏於書簏輕縑窘幅終莫擅於
詞宗分轡並驅濫觴滋久惟昭代廣搜賢之路有詞
科籠拔萃之才爲異時翰墨之儲極一旦搢紳之盛
是必撐腸拄腹該九丘八索之遺言出脇穿心騁三
都二京之殊軌夫能偶古作者兹可爲時聞人如某
者愚鈍亡長迃疎甚陋材旣同於樗散性寔肖於棗
昏自家君有去國之行故幼歲失趨庭之訓瞻雲在
望思學治之相傳歴日彌長懼析薪之弗継雜綺𥜗
而簉迹對縫掖以汗顔期自致於青霄遂力親於黃
卷然舌耕莫之有得而腹稾終亦無竒窺豹一班可
笑管中之淺見食鷄千跖漫尋紙上之空言雖非倚
門墻而誦韓莊之書抑亦處畎畝而樂尭舜之道落
花點綴聊以自娱雌霓連蜷伊誰見賞悵榮名而尚
邈慮素志之終違旣不能脫一行吏籍之勞將何以
尉萬里親庭之望決科孔易徒枉事於彫蟲作文不
成殆何心於刻鶩遂捐舊業遽習殊科楊雄寕免於
客嘲班固屢酬於賓戲甫臨勍敵輙厠俊游戴縰垂
纓于于焉而來矣抽毫進牘戞戞乎其難哉搜石室
之舊聞擬玉堂之丕律成功曰頌慚周什之清風作
器能銘媿郢歌之白雪記序不工於述事表章復拙
於陳情方虞鼠技之巳窮豈意鴈行之並列獲紹滿
籝之業遂逃飲墨之羞驟掇虚名敢自希於雙壁尚
遺季弟終有恧於三珠頋此叨逾由夫幸會兹蓋伏
遇相公中興名相間出真儒國勢旣尊增大吕九鼎
之重台躔有爛應泰階六符之光雖伊吕之佐無以
加彼蕭曹之勛不足進當君子長育之盛世推大臣
教載之仁心遂致冥頑亦蒙甄採某敢不磨礱事業
砥厲廉隅刻意讀書願入崔公之室銘肌報德敢荒
陸氏之莊知舉直院給事受天英氣名世真儒追
渾噩以還醇極内相代言之美竭忠嘉而論事振東
臺批敕之風懷推轂之仁心典揚衡之公選吞雲夢
者八九旣巳包荒取武成之二三未嘗求備幸託枌
榆之好漫成桃李之隂曾是冥頑亦蒙甄採參政
明堂梁棟清廟鼎彛遭聖主而上下交欣沛巨魚之
縱壑有忠臣而姦邪不起凛猛虎之在山偉然百世
之師卓尔萬夫之望當長育之盛世推教載之仁心
遂致冥頑亦蒙甄採某敢不磨礱事業砥厲廉隅傾
液漱芳庶足三冬之用騁妍抽秘或推一日之長誓
殫犬馬之誠少效珠環之報樞密明堂梁㨂清廟鼎
彛偉然百世之師卓爾萬夫之望發謀右府頼曲逆
之腹心將命遐方得月支之要領每極招求之道曲
懷推挽之心下同前
謝勑局進書改官啓
丁年諾仕瞻上相之後塵甲令奏篇玷中都之顯秩
脫選調七階之冗綴朝班八品之華受賞非常歸恩
有自切以策名委質期風穴之高翔躡級限年覺天
梯之難上反故紙而沉迷州縣之職懷漫刺則趑趄
公卿之門然而玩歲居閑吏課鮮周於六考起家寡
援薦書莫望於五章錄錄亡竒滔滔皆是書局素稱
於揵徑士林咸指爲清蹊雖曰便今著爲律而䟽爲
令不妨稽古誦其詩而讀其書至積久以成文復叨
榮而更選欲重條章之出遂無資格之拘如某者襪
線何長囊雖非穎假蔭始慚於高士立身期企於醇
儒久勤陟岵之思常佩過庭之訓斗南與對惟黃卷
之聖賢江左相傳有青箱之家世偶殫薄技輒中異
科幸結綬而登王畿免抗容而走俗狀備員公椽接
武英游溢甫刑則除之初無鈎校之善取秦法之宜
者莫知攗摭之因逮三尺之克終誠萬分之何𥙷絲
綸錫命旣仰拜於楓庭紳笏生輝若重登於桂藉兹
蓋伏遇某官謀深挈國術妙取人王室中興雖一木
獨成於大厦泰階相比欲衆星同拱於北辰方參术
芝桂以自資故菅蒯絲麻而無弃遂令弱植亦預優
恩某敢不益厲遠啚更堅特操狗馬自度莫知酬報
之方桃李不言盡託生成之賜
謝除秘書省正字啓
約法三章初乏刊修之善聚書四部遽叨是正之除
仰拜恩私内深感懼切以乘槎問漢瞻東壁之文星
結綬登畿列西崐之仙籍是稱美職以待勝流蓋將
爲選用之階故聊試校讎之事惟啚書之錯乱從古
以然而籖幐之散亡於今尤甚幸昌代求遺之旣廣
致積年著錄以寖全多魯論之二篇類皆紛糅脫酒
誥之一簡詎免断殘豕亥相傳銀根未定克稱厥任
亦難其人如某者識智卑凢材資么䯢伏周孔之軌
躅雖欲自強漸游夏之淵源其如弗及每省鼠窮之
技敢逃狗曲之嗤迺刻楮以偶成致吹竽而濫中脫
州縣一行之吏裁國家三尺之文奏篇方冒於殊恩
出綍復躋於華貫才非七步巳無子墨之可稱學媿
五車政恐雌黃之妄下遂竊登瀛之美更增入洛之
榮接武英躔偶棣華之同列覃思藝圃庶藜杖之分
光自揆僥逾率歸推擇兹蓋伏遇某官經邦道備致
主勛高巨艦濟川獨任維持之重大鈞播物曲全造
化之工若冨家兼積於膎胰故匠氏不遺於椳闑致
兹瑣質得簉清途某敢不克巳自脩銘心圖報朝廷
旣正固無劉晏之憂書策在前遂畢李邕之願
台州通判回謝少卿啓
庀職鉛黃但索東方之米叨榮銀艾來題仲舉之輿
敢借蔭於卿雲庶免愆於官海共惟某官材高百鷙
名擅一䕫博物洽聞學周公仲尼之道同工異曲有
相如楊雄之風蚤濟美於相門旋蜚英於仕路進陟
冰廳之直有嘉綿蕝之儀漱石枕流方叢祠之燕飬
鳴玉曳履佇華貫以横翔某久矣仰高行將快覩未
通名於記室巳拜拜於書郵引頸光塵譬草木君之
味也服膺辝翰贈瓊瑶我何報之
賀朱提刑到任啓
伏審寵拜除書榮將使指方君行仁政務臻禁罔之
寬欲下無冤民尤遴憲臺之選僉言有愜刺部相歡
恭惟某官象載垂光龍淵擢穎厲枕流之清節覽翔
仞之德煇肅括洪深不言而備四時之氣沈浸醲郁
所著皆約六經之文禮初荅於鳴騶望遂諧於側席
聊纓情於好爵即策足於要津開卷蓬丘下太一靑
藜之杖題輿芝甸貳刺史銀菟之符中臺巳歎於郎
潜間館乃求於吏隠惟今淛部蓋列帝畿緫一道三
尺之權問七州六條之事疇咨明允來職平反出綍
占星有赫光華之遣埋輪撰日式先畏愛之傳靖民
無取於禹刑居位巳奔於晉盗攬轡何久賜環可期
某趢趗小才倥侗晚出抗塵宦海初無一日之長借
蔭卿雲幸有二天之託未能撰屨敢問典籖
回錢簽判啓
伏審光拜宸恩榮司郡畫枉書郵之見及欣騎氣之
鼎來伏惟某官材智高竒機神驚秀過庭有詩禮之
學傳家得忠孝之風久藉藉於芳猷盍駸駸於膴仕
暫緫六聮之政俯參一幕之賓継踵相因固棠棣靑
氊之舊信眉欲論稱芙蓉綠水之游拔擢可期挽留
寧久某頃求𥙷外來簉治中聆德惟勤將親仁於僚
友效官有頼庶逃責於公家
賀錢運使到任啓
伏審光奉制書寵將使指一言寤意載嘉前席之陳
九式均財遴柬外臺之寄僉諧胥慶刺部知歸恭惟
某官養氣至剛知言有要清明内照考之皆有宮庭
悃愊無華渾然不見圭角惟家傳於忠孝宜世濟於
功名方持熬波燥茗之權巳見攬轡登車之志厥今
淛部實謂帝畿故繡衣計使之除即紫橐從臣之選
比虚兹位始得其人欣出綍之占星聞埋輪之撰日
一曰食二曰貨旣知彊國之源流千斯倉萬斯箱更
頼𥙿民之方略行將飾擢夫豈淹回某握&KR1029;小才倥
侗晚出抗塵宦海曾一日之無長借蔭卿雲幸二天
之有託
賀李樞密啓
伏審顯拜恩綸進持幾柄當五百興王之名世光啓
豐功唯二三執政以便民疇咨碩德除音旣洽頌語
允諧恭惟某官識䆳而明氣剛以大宅英華於道祕
漱芳潤於詞源殫見洽聞巳貫穿於今古獨行特立
不吐茹於剛柔掉鞅巍科振纓膴仕贊理官於聽棘
游省戶而握蘭久陟都公式騫法從對温顔於青瑣
屢罄嘉猷承密旨於黃樞益隆瓌望果奉絲綸之寵
遂登帷幄之崇南北兩朝方干戈之載戢東西二府
宜文武以兼資更頼贊襄共躋晏粲某鴈塔綴年家
之好麟臺叨朝路之榮支郡庇身悅置郵之傳命台
階矯首因筆墨以成文退惟贊喜之深罙切瀆尊之
懼
賀吴運使除直祕閣啓
伏審光拜渥恩進都顯職埋輪道上威方肅於外臺
出綍廷中榮遂躋於内閣十連相慶萬口謂宜恭惟
某官志度淵英宫庭高嶷探墳丘之古訓包川嶽之
靈暉絶後光前唯琢磨於道德弸中彪外不吐茹於
剛柔蚤負遠猷益騰碩聞播弦歌於鳬舄贊筆削於
鴻樞論議喟然風流籍甚熬波燥茗見有司將明之
材輓粟飛芻懷天下澄清之志旣信眉於善類宜絫
足於姦朋計定心君知所取而知所予望高膚使得
其禄而得其名浸結上知式騫中祕有煥皇華之寵
更隆刺部之權將朽貫於邦儲晉楚之冨不可及也
即翔纓於禁密管晏之功可復許乎某偶縳微官莫
瞻崇仞速置郵而傳命喜氣惟深因筆墨以成文蕪
音是懼
賀何中丞啓
伏審出綍楓庭振纓栢寺論諫皆夲仁義夙著丹青
吐茹不以剛柔聿分白黑除音四逹僉允一同恭惟
某官實大聲宏材全能鉅窮草木多聞之觀蹈詩書
百家之言繡口錦心後學者有所統瑰意琦行諸大
夫皆曰賢蚤得雋於巍科旋躋榮於拱著是正嘗來
於藜杖校讎久對於芸籖六察奉公振山岳動搖之
職一言獻可當國家間暇之時即長諫垣有光從橐
遇聖主和顔而納誨故争臣造膝以伸辤天上麒麟
來表康朝之瑞人中屈軼益高指佞之名忠讜侃然
功效卓爾迺峻籠街之寵遂隆專席之威風厲霜凝
良藥少資於利病雲從雺滃巨川行頼於作舟某稍
闊光塵欣聞成命聊馳誠於削牘敢廢禮於司函
賀執政正旦啓
林鍾上生太蔟寔函鳳律之和攝提正于孟陬兹恊
龍躔之紀惟棣通於庶物宜萃聚於多祥恭惟某官
道貫孔門氣吞楚澤侍言帝幕參二三執政之班發
藻儒林當五百生賢之運履端於始降福孔皆某偶
縛微官阻趨崇仞遥想頌花之列敢修行李之儀
賀兩漕進職陞副使啓
伏審深知自結異寵鼎來内閣聮榮益邃雲章之直
中都改觀更崇星節之稱除目四馳歡心一律恭惟
某官洪深置度茂粹凝姿學廣聞多友古人於千載
材全能鉅備和氣於四時久將漕於王圻浸豊財於
國帑振黜否陟能之任得取贏散滯之方刺史問以
六條威聲孔肅天下號曰八俊望實具孚荐拜懋恩
亟躋顯職仰使名之旣正知朝著之有光雖屈皇華
尚頼木牛之助即持從橐共期金馬之登某席庇偏
州馳誠崇仞敢摭輿人之誦用塵執事之尊
賀湯運使到任啓
伏審命傳文陛寵陟計臺第二千石之治平無臣出
其右者緫十五州之飛輓有人然後充之刺部知歸
僉諧胥慶恭惟某官鳳麟嘉瑞川嶽靈暉學漸稽古
之源才負康朝之略自摘髭於上第旋策足於亨衢
職業粹然聲華籍甚江淮草木知剖符持節之名雲
海蓬萊寓磨槧懷鉛之直當近郡荐更於秕蠧故清
朝遴柬於賢能旣千室之鳴弦果十行而賜札厥今
淛部實古王畿惟繡衣使者之除即紫橐從臣之選
占星出綍争聞竹馬之迎諏日登車有頼木牛之助
考夏疇於八政振漢制於六條善類信眉姦朋落膽
連城帶邑問出入之錢榖幾何足國𥙿民知取予則
古今一也行將拔擢夫豈淹留某趢趗凡材倥侗晚
出抗塵宦海初無一日之長借蔭卿雲幸有二天之
託禮未伸於撰屨誠敢布於典籖
盤洲文集卷第五十二
