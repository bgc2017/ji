盤洲文集卷第三十五
表二十一首
謝賜先臣謚忠宣表
㐲蒙聖恩以臣弟左朝散郎守起居舍人臣遵有請
特賜先父徽猷閣直學士左朝散大夫臣某謚忠宣
者先臣銜使不忘徇國之忠同産抗章仰拜易名之
寵哀榮終始感涕縱横臣(中謝)竊以六家所以成書断
自周公而下三品然後節惠詳夫唐世以來褒貶咸
决於君前善惡不誣於身後非有傑出之迹安得殊
常之榮伏念先臣當鳴鏑之敗盟以單車而脩好聞
諸夫子不辱命於四方執我行人甘茹毛於窮海艱
難備矣操守確然數其亂華之諐折彼取蜀之問及
上介汙賊庭之禄之死靡他至同倫易虜帳之官沒
身不屈屢臨白刃弗變南冠至於間道以奏祐陵昌
禁而朝太后祕計屢通於係帛危機嘗困於畫牢流
逓冷山七八月而見雪操持秃節十五載而入畺蒙
神聖之簡知值權邪之毁鬲遠投裔土莫駐頽齡幸
逢琴瑟之更張遂致絲綸之洊出賜之嘉謚卓尔異
恩著甲令以顯襃逹丁年之善聞諸孤不肖益殫戴
舜之誠幽壤有知必效亢回之報兹蓋伏遇
皇帝陛下躬行仁政心念功臣謂康衡之排妒陳湯
皆其私怒而忠州之譴逐陸贄恨不生還隆曲澤以
飾終示清朝之彰善事光存沒風勸邇遐使忠貫日
月之稱在德藴丘園之上臣謬居冡嫡獲奉烝嘗掃
地焚黃丕變松楸之色瞻天上牘不勝狗馬之心臣
無任
代程樞賀南郊禮成表
清蹕就陽得卜郊之剛日泰壇拜况踆類帝之明禋
凢在式圍率同擊壤(中謝)恭惟
皇帝陛下𥙷天興業貳地宅尊偃武修文不膠馬上
之治制禮作樂有考鹿中之祠&KR0778;膋蕭以揭虔滌繭
栗而備物雲門存古先之舞芝房奏新作之歌騂駒
鸞路之弗爲風馬羽旄而來下歡該四表釐逆三神
雲非霧以祥開月從星而光燭降年有永等皇祐明
堂之詩迎日之長推有熊寶鼎之筴迺漏泉而豐澤
俾畫地之㢮刑簡策特書國家縟典臣退居故里阻
望属車侍祠者數百人遐想漢儀之盛上夀曰千萬
歲空馳虎拜之誠
代程樞密賀車駕幸祕書省表
虎觀鼎新復仰木天之壯蜺旌順動有光金匱之藏
事蕆崇朝禮超前代(中謝)臣聞編珠拱極憲東壁之經
星群玉名山峙西崑之策府惟興國再臨於大駕逮
祐陵愈賁於上儀元元夲夲而宏逹爲群巍巍煌煌
乎卓絶之跡於赫右文之旦聿恢下武之聲定員雖
酌於瀛洲它直尚僑於蘭若迺更爽塏肇建洪規揭
寶墨於璇題帝中第一鳩瓌材於芸閣天下無雙親
屈至尊式昭丕訓瞻八世宸毫之秘玩三王彛器之
存禇得肉歐得骨虞得筋克兼衆妙夏之璉商之瑚
周之簋仍獲餘珍坐使清流頓增榮觀恭惟
皇帝陛下道隆息馬功濟興龍煥乎其有文章皇風
載韙舉而措之事業治具畢張闡䓤蒨於一時暢醇
醲於四表先聖後聖大書特書臣辱在奉祠莫遑陪
乘傳置郵之命幸此道之益高覩泰階之平與斯民
而胥慶
代人起居
太母回鑾表
聖主樂天復交懽於北境皇輿旋&KR0942;爰就飬於東朝
遠涉脩途言歸華闕極一人之喜豫罄万宇以懽呼
(中賀)共惟
皇太后殿下道配坤元教形壼則邁徽音於任姒追
淑範於娀㜪彤史楊休久嬪京而贊治赤光恊吉遂
毓聖以開祥自玉輅之時廵奉禕衣而遐適荐緜歲
籥越在鄰邦蓋聖人之德能通于神明而天子之孝
克安於社稷皇乾眷命副九重長樂之思敵國行成
修萬世甘泉之好戒皇華而驂乘備法駕以回鑾正
位慈寧逐即含飴之樂賦詩城潁敢辭舍肉之言臣
等獲際昌期叨居輔郡傾心鳳闕幸修清道之儀矯
首龍庭恨阻奉觴之列
代宰臣進六曹寺監庫務通用法表
六官分属綜甲令以惟繁三尺裁書幸終篇而甫奏
仰塵聽覽罙積兢惶(中謝)竊以帝奠九壥必有規摹之
遠法垂一代寧無前後之殊歲時旣閱於推移可否
滋多於因革惟是文昌之要尤爲政事之原上係朝
廷倡紀綱於九牧俯聮監寺列筦庫之群司儻無一
定之文孰䆒兩端之弊中罹兵革浸紊簡書舉其宏
綱未免口傳之異視諸故府莫稽臆决之非懋建丕
彛允歸華旦恭惟
皇帝陛下循堯治道廣文伐功上下相安品式巳臻
於備具國家間暇政刑宜底於修明紬大觀之遺編
作中興之寶訓蓋琴瑟不調之甚必解而張俾江河
所犯之難不膠者卓部居有要凡目咸陳臣等獲預
編摩久緜夙夜因時立制媿無山父將明之材合古
便今庶幾蕭何畫一之法
代張建康謝賜御製孔子七十二賢像贊表
細旃儲思述闕里之聖賢鴻筆垂光賁琅凾於郡國
濯冠拜况紆𬒮增榮竊以隆顙脩肱仰素王之竒表
攀鱗附翼萃諸國之異能播高躅於誦弦存憲言於
竹帛孰謂千齡之後獲逢萬乘之知雲漢爲章像圖
孔肖蜀都繪壁初無當宁之襃唐帝摛辭不及升堂
之列在古未見惟聖迺能(中賀)恭惟
皇帝陛下舞羽修文解絃更化想象環於往日崇木
鐸之芳風玉振金聲發揮洙泗之美銀鈎鐵畫度越
羲獻之前加寵校官匪頒寶軸臣猥司留鑰恭覩宸
奎七十子之肖仲尼悉經題品二千石不如逢掖共
慶瞻儀
代賀冬至表六
北宮擊磬庸知樂律之諧南至書雲益見豐年之象
五緯相叶萬物昭蘇(中賀)恭惟
皇帝陛下受命中興濟身大業聖人以天下爲度同
彼疆此界之仁斯民覩泰階之平享右粥左餐之樂
當以舒之化景迎滋至之天休臣叨廪祠官飬痾里
社振纓緌而接武莫陪上壽之班貢履襪而獻詩願
納踐長之慶
疇人課密當五年再閏之期祕殿迎長上萬歲三呼
之壽(中賀)恭惟
皇帝陛下得天之紀與時偕行無徧覆包函之殊以
生育飬長爲事邇遐安集美宣王之中興廊廟榮華
賢周公而大治臣衰遲多病叨竊叢祠莫陪鵷鷺之
班徒深犬馬之戀
闓門候景兹審律於聽工登臺望雲遂紬書於往史
(中賀)恭惟
皇帝陛下聦明稽古慈儉保民能用真儒開八荒之
壽域備成熙事變六樂於圓丘式踐升辰函蒙丕祉
臣夙叨華綴久退私閎空懷頌履之誠莫預奉觴之
慶
闓門以候景至式符巧曆之占御殿以聽樂均爰始
黃鍾之奏迎玉琯一陽之復合嵩山萬歲之呼(中賀)恭
惟
皇帝陛下業濟化龍勛優息馬時則有若伊尹克咸
同德之休王者莫高周文更廣好生之治升辰甫及
景福來臻臣假守海邦遥瞻天闕踐長有慶願𢋫履
襪之詩上壽多儀莫綴簮紳之列
氣和玉燭當芸荔之應期日永金鋪仰槐楓之留景
斯名亞歲共祝萬年(中賀)恭惟
皇帝陛下光啓宏圖力行柔道寂爾干戈之偃粲然
爼豆之陳上獵三靈之流嘉祥屢獲外連四海爲帶
比屋可封逢聖世之榮懷覺皇初之趢趗咸馳善頌
式贊升辰臣叨領州麾遥瞻帝闕傾心葵藿巳迎化
國之舒矯首鵷鑾莫覿壽觴之舉
擊鼓撞鍾慶君臣之道得獻履貢襪迎天地之氣和
斯爲衍萬之元仰慶呼三之頌(中賀)恭惟
皇帝陛下兆謀一旅式命九圍極兵寢刑錯之功洽
喙息跋行之德效珍未嘗虚月垂穎屢以逢年惜大
禹之寸隂踐長則喜受有熊之神策介福無疆臣叨
卑左符莫參上笏荔芸恊序共知玉燭之調葵藿傾
心遐想金觴之舉
代賀正旦表四
夏正三朝舉晉氏虎尊之禮春王一統布周人象魏
之章玉燭惟和炎精有煥(中賀)恭惟
皇帝陛下勲兼在昔治致升平七十日耊六十曰耆
擊壤見斯民之樂四百里粟五百里米均田知我后
之仁糓旦是臨椒花可頌臣奉祠里社聮職殿廬重
坐說經身遠侍中之席九行上壽心傾御史之觴
正月之吉始和治布周官之象千歲可坐而致禮稱
漢殿之觴(中賀)恭惟
皇帝陛下仁行如春德盛在木彪列上階之色蜵蜎
左个之居去殺勝殘踰一星而治定植僵興仆光九
葉以基隆時也求端天其降嘏臣濫官南海遥拱北
辰目見耳聞益謹朝宗之訓手舞足蹈莫陪上壽之班
漢殿陳儀樂正奏黃龍之戲晉庭制禮直臣開白
虎之尊惟上聖之履端宜百神之胙德(中賀)恭惟
皇帝陛下指麾戡亂目見迓衡恢復古之皇綱得用
儒之治效握樞秉籙尊居蠖濩之中越契踰繩何取
鴻荒之際受緜區之圖籍來殊徼之梯航三之日以
是臨萬斯年而有永臣濫分魚契阻望鵷行上壽獻
觴莫贊移葭之慶馳心存闕第深傾藿之誠
青逵外震亶逢歲紀之端翠幄煴香咸仰朝儀之韙
散皇風而隃領洽歡誦以呼嵩(中賀)恭惟
皇帝陛下業類𥙷天思勤貳地揔神明之貺祐成道
德之安強有并柯共穗以屢書聞吠狗鳴鷄之旁逹
躋三皇而軼五帝懿鑠宣昭燭六合而燿八紘輝光
充塞凡式圍而鼓腹俱擊壤以馳心榖旦甫臨椒花
敢頌臣濫叨器使屢換斗杓如北辰而拱星深存華
闕傾東海以爲酒阻獻羽觴
代賀元會表
正上下之則講元會以尊王見天地之情慶人正之
恊紀禮超綿蕞光載簡書(中賀)恭惟
皇帝陛下化廣人文治臻儒效戴青旂於左个式對
熙辰下彫輦於東廂荐行縟典萃諸道計偕之士肅
殊鄰使命之班法酒序陳瑞章前列百神森從疑風
馬之裵回九賓臚傳偉雲龍之璀璨君臣相悅皇帝
知尊臣名綴叢祠身居舊里張鈞天之九奏遐想祲
容環嵩岳之三呼莫陪大慶
代天申節賀表二
日永以正夏氣和薰律之中天命而生商業系蘿啚
之固極華夷而抃蹈洽草木以光榮(中賀)恭惟
皇帝陛下身濟中興人逢上治以息兵之神武得享
國之長年佳氣葱葱巳信伯阿之望卿雲旦旦載賡
帝舜之歌臣恨守魚符莫瞻龍表以九爲節想漢觴
謁者之儀則百斯男申堯壤封人之祝
皇乾眷而炎德輝誕開興運里社鳴而聖人出盡括
珍符共堅戴舜之心遥貢祝堯之請(中賀)恭惟
皇帝陛下艱難系統慈儉保邦邁三代之英風𥙷百
王之漏典竹宮展采仰華星皎月之祥金匱奏篇集
甘露榮光之事天錫無疆之祉人均有截之歡臣叨
守偏城獲逢誕節觴稱萬壽知嵩嶽之三呼花覆千
官想鈞天之九奏
代天申節貢銀狀
降年有永崇萬壽以無疆物土之宜罄四方而來賀
退惟不腆敢瀆蓋高前件物朱提之珍番禺所湊地
不愛寶參厥包厥棐之輸天其用休薦如阜如岡之
祉
代謝賜曆日表二
課清臺之曆雙璧五珠賜方國之書十行一札凡居
臨照得以奉行(中謝)臣聞兼天大地大而作王考旦中
昏中而布政惟統元妙一行之數斯具注示萬年之
符恭惟
皇帝陛下聖克憲章效隆調一羲宅南而和宅朔法
帝尭之授人時趙舉春而倪舉秋納魏相之陳月令
昌海隅之出日靡天下以向風臣敢不仰體愛民深
思率職周旋以守弗墜鳳司之頒析隩有經式安龍
戶之舊
三統一元仰清臺之課密五年再閏恊左氏之歸餘
中出穗書遠霑竹使(中謝)臣聞作雄鳴雌鳴之律歴法
遂萌建南正北正之官疇人有述亶惟昭代高出舊
章共惟
皇帝陛下侔德商周措時夏子居域中之大以天下
爲家三階平而風雨時不爽機衡之政五星連而日
月合有開珠璧之祥臣敢不恭體授時深思奉職左
旋右轉旣天道之可知東作西成幸農祥之不爽
盤洲文集卷第三十五
