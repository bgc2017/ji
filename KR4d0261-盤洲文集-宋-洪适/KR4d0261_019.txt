盤洲文集卷第十九
外制一
錢端禮兵部尚書都督府參贊軍事制
武部所掌五兵文昌甚高八座必望實素諧於輿論
則登用可彊於本朝具官某敏識炤微清才露穎渾
金璞玉備和氣於四時錯節盤根發新硎於游刃自
騫禁密獨步版曹因邊祲之究懷以皇華而諭指宣
勞半歲揆策萬全借前箸籌之明於料敵賢長城遠
矣頼以折衝兹遣使以結盟尚整軍而修備巳開督
府命將相以視師乃陟夏卿率賓寮而佽畫共講止
戈之武以凝奠枕之勲往服恩榮益肩忠報
張宗元司農少卿制
國家駐蹕東南宮禁之湏百官之奉師兵皂隷之食
皆仰給于大農近郡新有水害朕巳蠲民田租慮倉
庾或不能足用也以爾出自勲閥以材諝稱卿寺計
臺所居可紀兹用命爾掌九扈之事爾當會其多寡
常使有餘則爲稱職不獨謹出内而巳
韓彦古將作監丞制
朕留意武事凢將帥功臣之世皆欲羅而致之以察
其可用爾好學不怠秀于其家匠監美官吾所不惜
往思振職母或負丞
向汮提舉淮東常平茶鹽制
山澤之産所以供邦財者不一而䰞海爲之最淮浙
閩禺潟鹵之地不一而淮東爲之最使者非其人則
國有遺利爾材徤而通老於吏事把麾揭節良有可
觀鹽筴之柄兹以付汝於官吏則有澄清之權於民
又有常平之政往哉無&KR1986;曠厥職
知盱眙軍郭淑直祕閣制
爵禄天下之砥石也有勞必賞能者斯勸爾材智闓
敏遇事風生一障之乘弗憚險易視探虎穴如行坦
途列職道山旌汝體國
權劒門縣杜羕循資制
王師出塞以食爲急爾千里餽餉軍不乏興進秩之
榮用荅勞效
趙密落致仕權殿前司職事制
賜安車而就第甫遂高懷護鉤戟以周廬仍尋故步
人旣諳於要束朝有頼於誰何具官某氣略沉雄智
謀宏遠藝長弓劒出山西六郡之家學守韜鈐得濟
北一編之法久掌禁門之衛浸高盟府之勲會疆戍
之移屯致巖除之缺帥疇咨在列母易老臣以黃髮
而治兵見赤心之許國式崇武節可壯軍聲噫漢室
置羽林之官蓋仰侔於乾象唐人有靈壽之賜亦復
揔於師干益勵忠規用酬恩遇
龔茂良太常少卿制
奉常居九寺之首繇法從而下亞卿冠乎庶寮秩清
而選甚重况當始郊之年稽古禮文之事豈易属人
爾學探淵緼溢爲文華儒黨所譽素有直聲廼自六
察寘之諫坡庶幾虖聞骨骾之論而獲拾遺𥙷闕之
益也引嫌辭位屢挽不留陟之容臺以觀遠器
給事中吴芾轉左朝議大夫制
寄禄之階二十九等有限年無限員獨議大夫其數
八十搢紳之士官極乎正郎望之而不能至唯侍從
則不拘此法可以超軼而居之具官某直䋲聳乎霜
臺惠露洽乎三郡華問瓌望靡人不知再上禁途尊
我朝著兹以黃扉之權而兼軍旅之事固不以一秩
爲軒輊也有司校考寔應遷品出此言綍爲之寵光
忠訓郎戴青降一官制
馭軍有律亡命必誅爾逋逃自歸姑從末减尚思後
效戒此薄懲
魏勝轉右武大夫忠州團練使知楚州陳敏
轉成州防禦使知高郵軍制
朕差擇猛士扞城四方邊最有聞豈緩褒典具官某
忠義自奮鷙勇可推典治新邦閱日滋久控制外侮
軍聲甚張招携流逋績效亦著易守淮壘謹吾藩籬
用陟戎團仍超横列(陳敏作用陟兵防書之盟府)當思民社之寄
不專軍旅之容内撫疲甿遠固疆圉恩威相濟時乃
之休
鎮江府後軍統制胡明轉武經大夫制
爾將屯遠邊久佐新壘招携控制勞效居多增秩之
榮用勸同列
知漣水軍夏俊轉武節郎制
爾忠義奮發有志功名一障扞邊備宣勞效是增命
秩以夸轅門
單時祕書丞王東里著作佐郎戴逹先莫沖
校書郎制
冊府儲天下之材如楩柟豫章積日絫月俟其昂霄
聳壑然後擇而用之爾等學行純淑選在周行或自
簿領而徙清官或仍筆削而佐太史或繇是正而進
校讎併肩群居相與言仁義之道而窮未見之書益
尊所聞以涵遠業
吴飛英太學博士制
愛其子擇師教之國家爲多士選模範烏可忽也爾
頃游膠庠名出同輩推其所得不倦於誨人則有速
肖之效矣
蘇峴太常寺主簿制
爾四世祖精於禮學作太常因革書百篇行於世禮
官有討論資以折衷而無聚訟之患爾不墜家學近
臣稱之往游曲臺思贊其長
揭陽縣令余致和廣德縣令趙善禮循資制
國家除戎器以藏武庫嘗下諸郡作甲爾能勤其官
先期趣辦爰進一階示信賞也
唐&KR3098;都官員外郎制
六官之属二十四司事有劇易而郎位應列宿等耳
爾學韜于中入朝久次陟之省戶俾究所長昔薛能
李頻嘗爲中都郎而官曹增重其思古人以稱推擇
知樞密院賀允中贈三代
曾祖屯田員外郎贈太子少保應機贈太子
太保制
君子之澤五世聿流積德之光泰階所陳六符斯厚
顯親之典玆延登於碩輔復追賁於曾門具官某探
道有涯懷材弗展傲青雲而吏隱甘白首之郎潜餘
慶所覃後昆益大恩加愍冊巳陟東宫之孤寵逮幽
扄更增一品之秩尚其冥漠歆此休嘉
曾祖母和義郡夫人楊氏贈同安郡夫人平
樂郡夫人侯氏贈文安郡夫人制
百川之水其源深者流必遠昂霄之木其根茂者枝
必盛輔拂股肱之臣享高爵厚禄而有英聲鴻實者
皆其先世垂光委祉之效然也某氏鍾禮郝法宗姻
化之克配吉人慶延後裔副笄翟茀載啓大邦庶幾
泉扄知此愍飾
祖朝議大夫贈少保撫辰贈太保制
昔于公治獄多隂德乃高大其閭門令容駟馬高蓋
車謂後世必有興者其子孫踵相躡爲三公天之可
以責報如此具官某被服儒術策名鼎科澤加於民
僅躋卿位非此其身施于再葉宥庭政路赫赫巖瞻
寵及九原進升公保營魂不昧尚克享之
祖母嘉國夫人王氏贈蔡國夫人制
朕三聘老臣再登政地宏摹韙業旣尊鞏於邦基䘏
典禭章必寵光其祖廟某氏勤組紃之事服圖史之
箴温慈惠和稱于宗黨蕃衍盛大燕及聞孫位旣峻
於台階恩益崇於王母小君惟舊大國始荒申加刻
蜜之封用展含飴之報
父承議郎贈太子太傅坦贈少傅制
人子之事其親常懷三釡之養大夫之祭於廟遂伸
五鼎之儀惟時儒先復陟台輔孰慰循陔之孝爰推
告第之恩具官某種學績文道潜乎聖域砥節礪行
名振乎俊躔歛六翮以卑飛儕百僚而漫仕是生英
傑胥會明良運機籌於帷幄之中贊政化於陶鈞之
上積善必得其報教忠厥有自來幽穸甚光登春宮
之傳職愍章相繼榮左棘之新名尚其如存歆此無
斁
母太原郡夫人王氏贈賀國夫人制
朕考兒齒黃髮之章見奉親之燕喜誦凱風寒泉之
什知鞠子之劬勞常優錫類之恩用逹揚名之孝矧
吾樞極永愴柸圈寬其霜露之思寵以山河之象某
氏性專静嫕德禀柔嘉嫓厥名儒采藻謹宗祊之薦
誨其哲嗣斷機擇師友之賢曁再應於台符徒有懷
於甘旨從夫之氏有國在南乃開紫誥之封尚作黃
壚之飾光靈不翳休寵是歆
妻永嘉郡夫人鄧氏贈和政郡夫人制
自古士大夫以詩書起家踐于丞弼非獨祖考燾後
之祉也蓋亦有壼内之助焉某氏胄出名門輔佐君
子柔德淑範齊芳管彤饋祀有年不克偕老巳正魚
軒之貴具膺鸞誥之榮改胙大邦式賁泉壤
范榮忠州防禦使制
朕記人之功惟恐事同而賞異師還遠徼可無飲至
之恩乎具官某登鋒履刃衆推拳勇誓川扣楫有志
古人比揔舟師往臨海道扞禦外侮威聲甚張歸休
淮濆未忘武備班勞出綍用進州防益思奮忠以荅
殊獎
王選高州刺史制
朐山之役累月交兵猛士登陴乘機戰野摧䧟強敵
(御名)清重圍守將之功爾居其最兹出襃典寵以州旟
益思竭忠用荅恩奬
郭剛逹州刺史制
日者狂虜闖邊薄我瓜渚爾輸忠賈勇誓掃妖氛䧟
陣郤敵厥功茂焉遥領州符兹爲醲賞益圖衛社以
保榮名
徽猷閣待制周執羔封贈
父朝奉大夫致仕庭俟贈右朝請大夫制
朕嗣服之始慶覃中外禁近之臣時方端憂則俟其
御祥琴而推禰廟之澤所以教天下之孝也具官某
盛德著于州閭美名馳于仕路一經教子入從出藩
黃髮厖眉享其榮養新阡属耳禭典鼎來追命文階
用光廟祀
母宜人吴氏贈令人制
婦人從夫與子而貴夫爲大夫子爲卿夫存則封邑
不可踰其爵今亡矣故視其子無嫌也某氏徽柔莊
靖夙著壼彛三徙其隣克成賢嗣降年不永板輿養
闕宜家美號昔繫其夫聖善令名兹因其子推此恊
華之澤慰夫念母之心
繼母宜人劉氏贈令人制
朕覃踐阼之澤于四海靡間存沒況從臣之親乎某
氏出自名族嬪于儒門馴德淑行六姻所稱有子通
顯伸其孝思重泉有知歆此禭典
劉大辯太府寺主簿制
朕比下省官之令雖中都亦去冗員故九卿之属丞
簿不並置惟司府兩丞亦得以簿代之蓋職掌文書
之繁俟人而後舉也爾以儒術决科好談古今治亂
事勾稽之任姑試爾才益攄所長以若予采
度支員外郎吴巘陞郎中制
在廷百官惟尚書郎以資歴淺深而爲之别若身登
省戶則疇昔歲月雖分隂不弃也爾少有雋譽久於
剸繁司度劇曹甫觀所藴爰稽官簿當應星文服此
寵榮益思自勉
商江等贈官制
爾等奮發忠勇氣吞腥羶力戰喪元名則不朽寵之
命秩式表重泉
賀允中資政殿大學士致仕制
出而謀國老成厥有典刑退則㓗身君子所其明哲
惟時碩輔復返故山乃發渙章以光行李具官某志
驕冨貴行中表儀強識博聞學周公仲尼之道同工
異曲有相如楊雄之風蚤踐禁涂進聮政路結眷知
於太上播膏澤於域中凡造膝之所陳或嬰鱗而
不避朕有懷耆德迎枚乘以蒲輪以壯夲朝坐子房
於籌幄淵然素緼卓爾遠猶所頼股肱之良豈拘筋
力爲禮覽封章之相繼納禄賜而欲歸念踰七望八
之年愍勞以事圖咸五登三之治重惜其行勉遂初
心用還舊物特欵清間之燕式全體貌之恩噫終始
三休不改赤松之樂古今一揆莫難黃髮之留尚期
存闕之忠無廢憂時之論益顓頥飬永介壽臧
李進右武大夫制
瓜渚之役妖氛甚張儻非梟俊之臣孰建盪平之績
具官某精忠自誓勁勇不群擐甲執兵蓋將死敵搴
旗斬將有以安邊旣掃欃槍遂全壁壘宜陟横階之
峻用增尺籍之光益務捐軀以酬恩渙
吴芾吏部侍郎制
中臺六職小宰之列甚高選部三銓右班之事最劇
欲捄放紛淹滯之失湏得嚴勁詳明之人克允僉期
時惟邦傑具官某學足以適先王之正識足以燭天
下之微頃獨步於臺端兹再儀於禁密批敕如風霜
之舊纔見一斑執政有瓜葛之嫌貇陳三至方頼回
天之助勉從易地之除大振紀綱盡資藻鏡革此舞
文之弊副吾立武之心益崇令名以對殊遇
陳俊卿知泉州制
閩粤之區泉南甚大儻非慈惠忠信之長曷繼中和
宣布之詩兹得其人無媿于古具官某器範夷雅議
論通明蚤登鼎科休有華問振紀綱於憲府妙言語
於綸闈頃卑是邦以疾爲解顧左符之久闕申前命
而復行旣里社之相鄰宜民情之素習當勵惟良之
政慰其來暮之思
王槐孫趙壬楊友循資制
西師出塞婁奏膚公爾奔走供軍前後無闕班勞進
秩服此寵休
吕擢直徽猷閣知建康府制
長江古爲天塹建業今作陪都非智略輻湊有兼人
之長者不足以稱方伯連率之職爾才具縱横馳聲
州縣盤根錯節迎刃有餘召對便朝信其可用乃躋
延閣超卑麟符夫高牙大纛掌我北門之管其望甚
重地居水陸舟車之衝一都會也其事甚繁内有熊
羆七萃之所屯外有扞防疆埸之所係其責甚大惟
剛柔相濟施置恊中則可以無過舉而有能名勉之
哉勿負予飾擢之意
保義郎閻掞降一官制
大冶至行在所纔二千里爾部督綱舟私輙貿易所
過逐利踰年始來姑鐫一官服我輕典
敷文閣直學士王大寳轉一官致仕制
閔勞以事朝廷施優老之恩歸絜其身君子具遺榮
之美式遂雅志用增令名具官某飬氣至剛逢原有
要瑞于鱷水世謂間生策之龍墀士皆歛避久邅廻
於外服晚馳騖於禁途得難進易退之風鑒倒行逆
施之迹夫引年知止所貴乎近臣稱疾匄休曷虞乎
清議兹披來牘盡出至誠俾陟文階以娱里社光爾
桑榆之景視兹綸綍之言
李益謙戶部員外郎制
國家飬兵之費浸廣取財之路難增欲不益賦而用
度足故地官甚難其選雖大小司徒心計於其上而
爲之属者可不擇哉爾學有淵原行中規矩久于外
官吏事甚習便坐賜對詳整可采郎官上應列宿躐
次而進當思有以助其長則子汝嘉
盤洲文集卷第十九
