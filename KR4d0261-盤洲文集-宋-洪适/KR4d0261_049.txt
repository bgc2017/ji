盤洲文集卷第四十九
章奏九
荆門軍奏便民五事狀
臣伏覩紹興三年二月二十八日手詔應諸路守臣
到任及半年以上先具民間利病或邊防五事聞奏
臣恭惟
陛下勤恤民隱出於天性臣以駑猥叨乘障之寄仰
體
陛下愛民之心不敢以不可施行之事徒塞詔旨臣
自到任訪之於民云荆襄頃爲盗區魚肉其民最甚
凋殘之餘實與淮南無異今田畝旣巳起稅而逐年
又有均敷茶額錢所出甚於夏秋常賦致使茶商執
害民之柄而託吏爲姦不惟民力重困又緣此不敢
歸業數十年間所以民未加益并官田以附種爲名
而不稼納租麹引失立法之意而重疊出繈大禮代
佗州之貢而多方取辦皆不便於民者臣雖到任未
及半年緣茶事所不可緩臣謹條次下項
一臣所謂茶商執害民之柄而託吏爲姦者蓋
江浙佗路俱有茶額而食焉者衆商人隨時
賣價四民不以爲病惟創痍之地戸口耗减
而凋傷困乏蓋不能頓頓食茶如荆門軍又
緣異時官吏不以疲民爲念所圖溢額受賞
歲增加至於數多若奉行前後朝廷指揮令
客人從便交易則定額必致虧减官吏當有
責罰本軍昨來遂以人戸爲率計口均敷如
家有一丁則歲受茶三斤其丁多及老小者
以次增减至有一家買十三斤者行之將及
十年豪商與猾吏通謀爲姦其弊不一今荆
門兩縣之民其客戸往來不常外主戶纔及
三千坊郭不滿五百家逓年趁茶四百六十
引客人就官入納每茶一斤爲錢一百八十
一文足就旁近土産處買下等麤茶雜以木
葉每斤不直百文却逐年定價令民戸每斤
還五百三十文足會計本軍歲額官得客人
入納錢一萬七百貫有畸而民間償客乃費
三萬一千七百貫凡客人賫引到縣指定所
欲賣茶鄕分乞留元引只以縣帖下鄕稱某
客販到若干引令耆保差大小保長門到戸
至應主客戸並計口均敷或猾吏暗增引數
或豪商均茶巳足計託牙駔妄稱人丁迯徙
差互發賣未足乞改別鄕吏旣受賂更不覈
實又與分下別鄕或不即時批鑿元引致容
往來影帶私販或先以私茶憑牙駔欺民均
賣續用縣帖再勒依數認買若争拒不受客
即委弃於地而去不惟疲民費錢重疊而遞
年損折入納錢亦不爲少皆緣歲額過多不
敷則無由可辦商執其柄又以高價邀於官
而求售在官者懼譴乃復黽勉曲從而滋蔓
吏姦公私俱病臣比因草奏遂點檢倚郭縣
二十八年内都保承受縣帖均分茶數巳足
而繳到客引尚多虧數縣吏却稱自均敷以
來逐年遞䟎以次年春夏季𥙷充前一年之
數蓋酒稅埸務日生課利容有前後䟎𥙷今
旣將丁口敷茶民間出錢巳滿歲額而官引
却有虧失者蓋是承襲作弊如前所陳臣巳
究治縣吏勒令填𥙷榜示見行條法及續降
寬恤指揮自今更不違法均敷但常額尚存
則實惠難行若不控告朝廷剗革此弊則疲
民困窮未能休息臣愚欲望聖慈憐念遠人
許令荆門軍紹興二十九年只以客人從便
實住賣到茶數立爲新額或乞以見今歲額
特賜蠲减一半庶幾易於趁辦則害民之柄
不在茶商茶商不能確執高價自然從便交
易是寬恤之澤實及千里一二年間必有增
戶之效
一臣所謂官田以附種爲名而不稼納租者其
一曰營田其一曰學糧田所謂營田者前此
邑官緣以營田結銜旣上司督責即指荒閑
田土稱爲官莊初不遵依元降指揮修蓋屋
宇置造農具召人耕作便行追集稅戶以物
力多寡勒令認租謂之附種營田至兩年一
替供紏夲鄕未曾附種之戶輪次認納吏緣
爲姦轉更教令紏抉善良每一戶替免至於
追逮五七戶紛拏推託賄賂公行源源不絶
舉縣咸被其擾遇新至之戶或乍佃荒田或
只請住基而見充附種之人巳投狀指令承
代故有犁鋤未到畎畝茅茨未庇風雨而營
田官課巳遭督責臣伏見前郊赦文放免都
督府官莊蓋是朝廷巳知其弊今荆門軍長
林縣高陽兩莊當陽縣山口莊所名營田係
安撫司專差官兵耕作即是良田實收課利
并長林縣車橋兩處亦有官兵營田當陽縣
只有四戶開耕實田外其佗兩縣營田共一
千七十七戶所納秋課自五斗有至於四十
二石者共一千八百餘石又有夏料小麦在
外並是無田認納臣不住據人戶訴稱所認
課子逐年並是尉司弓手攬納每石有費錢
三千者每戶各有小麦七升亦有費錢一千
者即是稅上起稅實爲重疊臣愚欲望聖慈
行下將實有官田耕種去處依舊存留外其
虚名營田勒人戸附種白納課子之數並乞
除免
一臣所謂學糧田者蓋湖北兵戈之後沃壤彌
望人力不給凡請佃逃絶荒田官司初不打
量畝步若人力有餘則逐歲四旁增墾其有
没官田産即是酒戸抵當或公吏等人犯罪
没納者田旣籍没則所種之客隨其地主又
復佗去頃年再興學校郡縣奉承括到没官
田便名學糧初無耕夫遂勒夲保人戸分畝
認米謂之附種學糧皆是與夲戶田土不相
連接農人不便耕墾例皆荒閑不免依數填
納租課臣稽考縣籍長林之安西鄕納學糧
人一百二十三戸其一戸有田通計長林九
鄕納學粮者共二百三十三戸其有田者纔
三十五戸臣今若受人戸之訴除其無田之
租則學粮遂空無以飬士若循舊不恤勒令
認納則細民苦之無時而巳緣本軍並無承
平案牘即不見得舊管贍學錢粮之數兼並
無寺觀絶産可充贍學臣以愚見相度夲軍
長林縣歲催學粮没官田米麦二百石有畸
而兩縣歲催常平戸絶田米麦八百石有畸
臣竊計夲軍自今之數除累年秋夏未接間
出糶常平米接濟小民樁到錢一萬二千貫
有畸糴𥙷未足外其見管米一萬一千石有
畸義倉所儲又在外夲軍人戸稀寡設有水
旱所費賑濟之數不多每年老疾乞匄之人
亦甚少臣愚欲望聖慈許令夲軍於長林縣
戶絶田租内歲撥米麥各一百石以充學粮
其附種之數並賜除免自後没官田如人戶
願耕即以其所佃隷之常平二者旣行則聖
澤匝于阡陌遂見頌聲並作無田里愁嘆之
心矣
一臣所謂麹引失立法之意而重疊出鏹者在
法諸鄕村去州縣二十里外有吉凶聚會聽
人戸納錢買引於隣近酒戶寄造上戶納錢
三貫造酒十石中戸則二貫造七石下戸則
一貫造三石以其錢作朝廷封樁臣竊詳法
意蓋謂民間有聚會之事親賓往來使之納
錢買引則多得酒醴公私有𥙷而行法之久
並緣爲害凡逐縣就州軍請引至人戶投買
之時縣吏視其物力多寡抑勒出錢致有十
餘千者旣巳得引酒戸又復視其貧冨勒令
出錢亦有至十餘千者初未嘗得酒中下戶
緣無力出錢買引遂有過期不成昏姻者其
縣邑解發之錢未必一一皆到州郡封樁上
下相蒙剥割生弊臣雖巳禁約属縣不得違
法過數收錢及不得酒戸抑勒民戶多出錢
物外但賣引尚存則縣邑作弊難以一一幾
察臣聞越勾踐欲其民之繁息令女子年十
七不嫁者罪其父母今凋郡正欲生齒日增
乃因麹引而使失昏姻之時實害聖政臣愚
欲望聖慈咨詢大臣講求所以革弊之策或
可刪除此法實天下幸甚
一臣所謂大禮代佗州之貢而多方取辦者臣
聞周之臣工助祭漢之列侯酎金各以其邦
大小任土作貢今湖外案牘不存遇大禮年
分却令荆門軍代靖州進貢大禮銀二百兩
絹二百匹又代峽州貢絹三百匹每匹折錢
五貫文只於峽州得絹本錢二百八十五貫
而夲軍自有進貢銀絹各二百匹兩旣小壘
財賦不足如大禮年分不免東移西兊非民
何所從出官府旣無前牘可考若謂自承平
以來二州之貢並是荆門代納則向來川廣
湖湘入京皆取道荆門軍馬項背相望實爲
冨庶之地今則僻在一隅去水幾二百里非
商旅所集蕞爾遺黎強名城郭臣今不敢並
乞减免若以靖州雜於溪徭賦入稀少之時
則夲軍且乞爲靖州依舊代納如峽州則有
四縣巳多於荆門一倍又川江舟楫之湊商
稅所入非荆門比臣愚欲望聖慈許令荆門
免納峽州貢物庶幾不使一壘而供三州之
賦
荆門應詔奏寬恤四事狀
臣伏覩紹興二十八年九月一日聖旨令郡守奉行
寬恤指揮如有未盡事件條具聞奏臣到任未及三
月民之弊害未能盡知仰體
陛下焦勞仁民之心夙夜黽勉凡所以惠綏凋瘵瑣
細必行不敢逐一塵瀆天聽其大者四事每歲公私
取於民幾三四千緡臣雖各巳蠲免若非朝廷禁止
恐向後又復檢尋前例兼恐佗郡亦有此弊欲望聖
慈特賜行下如有違戾許民戶越訴庶幾斯民永被
德澤臣先次畫一開具湏至奏聞者
一臣夲軍每歲人戶秋苗有正稅米又有油麻
豆粟雜色亦是折米近年受納官吏生弊將
正稅米與雜折米令各作一鈔官倉則利於
兩鈔畸零多收合耗而專斗則利於逐鈔各
收糜費使用等錢上下侵漁比之舊年每歲
多取人戶一二千貫臣巳將紹興二十八年
所納米每戶並併作一鈔只是畫件聲說名
色及裁减使用錢三分之二訖欲望聖慈特
降指揮禁止以爲永久之利
一臣夲軍酒務及公使庫舊例遇正旦寒食冬
至各印關子付居民令戶戶納錢赴官沽酒
自一百至一貫軍城數百家每一節出錢二
百貫只是略得些小惡酒雖一家百金疑若
甚微蓋凋郡難得錢物細民所居茅屋日出
一間賃錢纔十二文而遇節頓出百金比屋
爲病臣自紹興二十八年冬至以來巳行蠲
免訖欲望聖慈特降指揮禁止以爲永久之
利
一臣夲軍有獨石潭在江漢之旁産魚甚多舊
以魚利添助支費昨緣改作放生池而夲軍
却將江潭下流強立地名謂之車湘灘上下
堤楊子灘青木塌每戶雖不施網罟至冬月
令縣尉追集㳂江人戶將巳前魚利之數均
勒認納每歲得錢二百餘貫入公使庫臣巳
將紹興二十八年合收錢並行减免訖欲望
聖慈特降指揮禁止以爲永久之利
一臣管下當陽縣每歲遇人戶納夏秋二稅並
令先納嘗酒錢以家業多少爲率自五百至
三千雖賃地僑寄之戶亦令地主抱認凡一
年兩次出鏹幾及二千貫臣巳榜示自紹興
二十九年革絶訖欲望聖慈特降指揮禁止
以爲永久之利
盤洲文集卷第四十九
