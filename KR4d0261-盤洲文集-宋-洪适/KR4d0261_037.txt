盤洲文集卷第三十七
表二十三首
謝賜御製損齋記表
淵衷好易玩山澤之立辭睿藻名齋揭日星而垂象
迺刊琬琰溥及簮紳臣(中謝)竊以六位成書有數家之
口授四方觀化必當宁之躬行與其考梁丘朱鹿之
異同何以益黃帝尭舜之平治仰九五聖神之學束
三萬訓故之言恭惟
皇帝陛下道纉緝熙理潜易簡據狼弧蹈參伐而神
武不殺郤虙妃屏玉女而清静無爲鉤探羲文窒侈
目蕩心之欲品評唐漢監持盈守位之非爰標榜於
宸居獨踐修於損德翠不裂而瑇不蔟盡革紛華墨
之妙而筆之精它無嗜好著寳奎而襲六合太極之
函三風動邇遐日趨(御名)朴臣恭銘座右巳閟校官今
禄利而學者不明共慚童習自奉飬之君子有節上
法聖謨
知徽州謝到任表
叨拜言綸復分符竹繇小壘而升輔郡去遐邊而接
故鄕責重弗勝恩隆難𫐠(中謝)伏念臣弱材無似末
技易窮頃獲戾於權臣即問耕於田父起廢忽臨於
一障備員甫歴於三時體鴻鴈勞來之章竭駑駘鞭
策之力政無善狀偶見取於疲民辭至外臺遂共騰
於需牘豈期茂渥有此超除尺五去天望觚稜而甚
近夫三爲屋指井邑以相隣惟冨州擇吏之不輕恐
譴域詣曹之莫免兹蓋㐲遇
皇帝陛下德游和氣澤播黎苗方循名責實之朝寸
長必錄故宣化承流之選詳試所行欲察字甿不嫌
易地臣敢不䆒心簿領率俗農桑對以春秋願奉典
城之計著于甲令益圖報國之忠
謝赦表
凝旒行孝方視絮於慈闈貫索韜光遂解除於密網
恩波匝宇罪黨虚囹(中謝)恭惟
皇帝陛下德過舜文行高曾閔自遠迎於騩駕常𣢾
戲於斑衣問安否之何如偶愆調護禱神祇于上下
必底康寧亟圖勿藥之功復霈蓼蕭之澤仁心宥過
和氣致祥臣連玷左符並逢曠典二筭之復八十巳
敷惠於遐萌五刑之屬三千今滌瑕於兹土願裒吉
語永介壽祺
大行皇太后上僊慰表
釁生慈壼痛貫宸衷奉諱之初提封同戚(中慰)㐲以
大行皇太后生全五福德洽六宫三母翼周播徽音
而並駕一成祀夏誕聖質以中興方期壽祉之增忽
愴僊遊之隔恭惟
皇帝陛下得虞舜事親之道極文王問疾之憂念騩
馭之艱難飬加於孝逢棘風之變故情過乎哀願寬
罔極之悲式體系隆之重臣限以官守不獲奔赴闕
庭臣無任
顯仁皇太后祔廟慰表
栢城襄事隔慈景於東朝檿主寧神講嚴禋於清廟
凡居覆載靡不悲懷(中慰)恭惟
皇帝陛下飬奪母儀情深孺慕五表而臨素幄罔極
哀悰九虞之奉真游弗純吉服逮兹登配益感劬勞
願抑凱風寒泉之思以慰普天率土之望臣限以職
守在遠不獲奔詣闕庭
謝賜紹興三十年曆日表
叙書則断堯典虔授民時言天者以夏正茂明歴法
妙於推筴欽若統元(中謝)恭惟
皇帝陛下受籍求端握符行徤在璿璣以齊七政徇
木鐸以戒百官大史司日月之行不差宿離鴻範著
天人之應時若燠寒臣敢不仰體深仁恪思共理教
下民之農事復當火紀之朝考要說於術家有慶金
穰之歲
賀立皇子建王表
選建宗英行真王之故事敉寧邦夲繫率土之群心
凡屬照臨舉同呼舞(中賀)恭惟
皇帝陛下系隆漢統彊固周宗陳王業之艱難永懷
藝祖辨廟祧之昭穆不私太支蚤求繩武之賢久茂
積身之德若古有訓惟断乃成一索得男名恊洊雷
之象衆星共北光騰左轄之躔復塞嫌萌益高聖慮
臣猥臨近郡獲拜細書歌螽羽之詩慕華封之善頌
作燕禖之祝慚枚叟之逸才
謝賜御書手詔表
方底再封制官刑而出綍周行九命誦睿藻以書紳
具瞻雲漢之光交積淵冰之懼臣(中謝)伏以三風之
戒徇貨若稽湯后之謨八灋之紏治邦詳著周人之
典蓋驕驁不通古今則安能應變期會不報簿書則
何以責成或舒緩以飬名或拱默而尸禄迺居官無
黔突之計故載路有伐檀之譏皆軫慮於冕旒遂成
章於筆墨流傳所届廢格有誅恭惟
皇帝陛下弊革賄交務先政核六事謝苞苴之責百
篇等訓誥之文罷蠙淮之魚德高禹貢去穉田之螣
指合周詩風移當自於身脩奎采復朌於心畫臣久
違朝籍猥守王畿絶密嶺而断楓香願攀任昉問馬
曹而招竹隱敢效徽之
謝賜紹興三十一年曆日表
璿璣齊以七政鳳曆奏篇攝提正于孟陬龍躔更始
同文所曁承式惟虔(中謝)恭惟
皇帝陛下道妙範圍仁周動植疇人雜候最密清臺
之書正月始和若觀象魏之灋紀中興而有永極廣
覆以相傳臣職忝承流榮霑賜札永惟五紀欲歛福
於編氓必使三時無輟耕之游食
提舉浙西常平謝到任表
支郡理人巳殿道州之考外臺置使驟膺司部之除
入境云初逾涯是懼(中謝)伏念臣品卑馬走用尠雞
尸洊分符竹之榮蔑著㳙塵之效在外十九年矣清
班巳鬲於脩門取禾三百㕓兮厚禄敢期於近甸忽
叨出綍遂使登車有萬鍾之藏久見欺於鼠雀開一
盧以賣方并按於狐狸正積弊之剗除豈弱材之堪
任兹蓋
皇帝陛下更張治具曲播人材朝令夕行智兼收於
群策叔出季處恩不替於一門乃若皇華付之駑品
臣敢不馳驅郡國宣布詔條發粟以振貧民何湏矯
制乘傳而張空簿孰敢效尤
代朱丞相第三辤免表
秉鈞虚受深懷覆餗之憂批詔洊朌尚閼循墻之請
輙控再三之瀆庶幾萬一之從(中謝)㐲念臣識不炤
微器非任重浸執股肱之政略無根柢之容報上闕
焉省躬惕若方大明更化巳臻琴瑟之調而中昃傳
餐頗軫甲兵之問若時枚卜衆所具瞻豈容測海之
蠡可備濟川之楫月三日而成魄誼合辭盈階六符
以觀天理難代匱伏望
皇帝陛下俯垂公聽亟降可音不嫌渙命之還俾逭
師言之誚姚崇成天下之務别選能賢汲黯寢淮南
之謀必期益國
江東常平謝到任表
彯淛部之纓㢙能信宿乘楚人之傳復冒殊恩甫入
疆封未知職守(中謝)伏念臣蚤緣薄伎嘗綴清流逢
凶德之擅朝踵親闈而去國歲一章之在外瀕死而
生車兩轓而居前眎今非昔忽出綸於中禁得攬轡
於内畿革辜榷之姦詎能興利理牢盆之筴方欲求
端偶同産之典城致孤根之易地四牡勞來於周道
旣榮文石之登六鷁退飛於宋都誰謂觚稜之遠迹
未陳於棠舍官復在於桑疇雖過家諧上冡之私豈
奉詔有察州之效所憂短力必抵大何此蓋
皇帝陛下責實人群留神國用棟梁枅栱隨小大而
度材金糓米塩均迩遐而置使有如臣者亦在遣中
臣敢不靡盬夙霄徧行郡邑問幾何於庾氏仰副玉
音通什一於商人少禆金府
欽宗皇帝升遐慰表
萬里蒙塵咸俟翠華之返一朝厭代巳成碧落之遊
音諱遠來哀摧罔極(沖慰)恭以
大行孝慈淵聖皇帝堯仁舜孝禹儉湯寬位登九五
之尊時逢百六之會重姜里之易久矣明夷迷襄野
之途期於傾否遂傳脫屣永断回鑾恭惟
皇帝陛下仰紹君臨内懷友愛陟彼岡而瞻望恨鬲
終天抱其弓以烏號痛深叩地願講反兵之報少寬
當宁之悲臣恨以官守不獲奔走闕庭
賀明堂禮成表
布政頒時粲梓謨於汶上稽經諏律蕝祀典於宫中
豐澤旣行緜區同慶(中賀)恭惟
皇帝陛下孝存嚴父禮謹事天三歲親祠属有甲兵
之問六飛儼處弗陳鑾輅之容况當越紼之時亦損
垂裳之飾笙磬設而不作粢盛絜而益虔事有權宜
靈斯悅豫臣身拘乘傳心在執籩授五篇之詩媿漢
儒之難及右四方之嘏幸周頌之可歌
明堂貢銀狀
蒐越紼之儀九筵陟配謹執籩之職萬㝢駿奔前件
物貨出朱提品非白撰稽舊圖於公玉巳頌我將省
内府之酎金庶逃邦憲
謝赦表
明堂度九尺之筵應房心於穹漢天下亡一人之獄
流雨露之湛恩凡在式圍率同擊壤(中謝)恭惟
皇帝陛下輝光周頌度越帝圖㳙吉日於杪秋講多
儀於路寢禮成奠璧巳嚴父而配天澤播封錢何爲
牢而畫地臣獲聞熙事猥綴外臺鼓舞厖鴻慶漏泉
之大眚奉行寬恤懲掛壁之虚文
賀誅元顔亮表
明詔出車憺英威於毳幕元凶染鍔布吉語於槀街
喜匝幅員事超簡策(中賀)竊以陽九厄於百六會否
終則傾運一變者三十年惡周必復國贅斿於昔者
胡扛鼎以狺然若聖與仁不忍干戈之用以大事小
屢捐玉帛之珍悔禍有期叛盟在彼一介到闕謂割
地之請爲必從兩宫蒙塵豈戴天之讎而不報雷霆
震怒日月耀兵雖邊捷之交馳偶淮師之小衂致令
對壘直欲涉江蓋瓜步旣應童謠那無天道恐棘門
或如兒戲將屈帝尊孰知呼吸之間巳得分𠢐之報
禍胎殄絶殺氣澄清詎容去腹以實塩政可&KR0238;頭而
爲器示猾夏四夷之戒尉在天九廟之靈肥水之敗
符堅尚猶亡國澶淵之滅撻覽永断侵疆俟猛將之
犁庭治舊京而迎蹕役無再舉慶不一書恭惟
皇帝陛下睿断有爲廟謨必勝坐料目中之虜迄成
机上之屠殱厥渠魁斯足攄高文之憤禪於姑衍何
止歸鄆讙之田臣文旣無以磨崖武又不能略地距
躍三陌竊同折屐之歡臚句九賓願上奉觴之壽
車駕視師起居表
百將争馳必椎鋒而滅虜九斿順動欲按轡以勞軍
喜氣騰空祥光護野(中賀)恭惟
皇帝陛下振威撥亂發憤罷和坐滅凶酋乃帝王以
全而取勝仰符天意蓋春秋尤大於復讎蒙犯祁寒
勤勞清蹕兹周行於壁壘即光復於京都臣斗食無
功咫顔在望負羈絏而廵天下敢齒執殳有壷簞以
迎王師竊思馮軾
謝賜紹興三十二年曆日表
居卿底日以南正而思天治曆明時非魯人之失閏
紀元有永賜札惟榮(中謝)共惟
皇帝陛下德煥炎精氣調玉燭校疇人之䟽密得神
筴之夲元正朔所加曁中原之舊郡鑾輿斯動考吉
日於叢辰臣乘傳備員開編謹始横行破虜年新數
於中興平糴利民歲必觀於上熟
提刑司謝賜曆日表
歸竒象閏大衍之數可推乖次失方孟陬之躔巳正
札書所賜緜宇争傳(中謝)恭惟
皇帝陛下政叶璣衡明齊曜魄羲宅南而和宅朔法
帝堯之授人時趙舉春而倪舉秋納魏相之陳月令
昌海隅之出日靡天下以向風臣偶以攝空洊兹拜
况好生惡殺體任德而省刑力耕數耘期歐民之樂
業
車駕回臨安起居表
鳴葭近甸俯臨細柳之營回軫離宫何取長楊之獵
百神迎蹕萬㝢騰歡(中謝)恭惟
皇帝陛下業濟艱難志圖清壹淮隂巳縛非高祖僞
雲夢之游玁狁旣平宜宣王復文武之土欲講清廟
升祔之禮不憚属車來往之勞天克枂於吉行民不
知夫順動臣幸因使指入拜威顔從駕在豹尾中無
階扈聖快心於狼望北尚冀銘功
欽宗皇帝祔廟慰表
靈駕居夷緩七月因山之制禮官踵故講九虞祔室
之儀覆燾之間悲摧罔極(中慰)恭惟
皇帝陛下念深鴒翼恨絶龍髯攘狄復讎啓周人之
白旆從戎下詔同晉國之墨衰方緣江而視師爲升
廟而回蹕嚴禋之際宿憤巳攄即聞卜洛之期斯慰
陟岡之孝願裁戚抱式徇輿情
欽宗皇帝小祥慰表
蒼梧不返正瞻望於靈輀新榖旣升巳變更於緹籥
凡居臨照同盡攀號(中慰)恭惟
皇帝陛下承纉丕圖衋傷遠狩因心則友履霜露以
纏悲折馘而還封鯨鯢而示報兹逢練祭願抑哀情
顯仁皇后大祥慰表
坤載雲傾痛栢陵之永閟喪期有數驚駟隙之如馳
(中慰)恭惟
皇帝陛下孝德無加哀情罔極臨朝而慕不忘問寢
之時肆眚所行尚軫稱觴之澤兹逢祥祭横集悲悰
願欽對越之靈武徇(御名)然之禮
盤洲文集卷第三十七
