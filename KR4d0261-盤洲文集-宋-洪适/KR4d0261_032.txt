盤洲文集卷第三十二
記八首
荆門軍守廳壁記
官寺有壁記舊矣建旟者棠隂不翦去而聞逹故瞻
前而法則景慕之心生或咈民流毒則後之人指以
爲戒地無小不可闕也荆門領縣二長林在唐嘗爲
基州當陽亦爲平州又爲玉州無名人典城竹帛所
弗載我宋開寳五年始立軍壁凡百有二年而廢廢
十五年而復復七十一年矣夫豈無賢否可爲龜鑑
訪之光沉跡絶而殘碑脫簡與老吏所記僅得數十
人名氏離離落落如晨星然不書又將湮滅若官稱
歲月不可得而悉也中興初僑治四徙攝承者去來
不常一切以便宜從事無律令之守曁再選武臣薅
刜棘茨驅其狐狸虎狼然後人復見炊煙二十年間
文吏踵相躡者十一輩勞來休息戶口歲歲增加解
龜而往則一人持侍橐三人持節于蜀予駑下安敢
望前數公盖所謂法則景慕之云爾
風月堂記
宣城子章子監新安郡之數月拔園葵作小堂竹以
風鳴月在花下誦宋玉謝希逸之賦哦翰林公三千
首之詩不捐一錢淸景自致問名於番陽子洪子洪
子方爲癡兒了官事籍書横陳思慮不越几格顧嘗
登高墉之堂臨東偏之觀左規黃山右迎紫陽峰巒
層出應接不暇曾不辦發一詞以詶景物而塵埃迷
人江山愁予介然亦莫吾荅也今章子無一於是直
欲挹浮丘許聶而友之清風佳月蓋專鄕獨有可以
驕穉予而千萬非所能中鴻溝而東西之也持以名
兹堂豈其不然若夫歸雲赴山丞椽且去涼颸徐來
常娥顧影停柸攬結奮&KR1046;長嘯予將進胡牀于坐隅
必有亘野王爲公作三弄者
漪嵐堂記
郡邑具員吏大小各名一職莫難縣令其在郭内者
又非支縣比雞初鳴入太守半刺史謁舍首下凥高
次且囁嚅移晷乃得返編戶民數十百輩堵墻戒石
下盈紙撰牒以次俟判而去甲乙䦧于前僞辯蠭出
黑白舛午獪胥壅遮鈐左狙右筆與心謀如射隱覆
地當孔道則賓客吏卒去來東西舟輿錢粟之請雜
然寓公埶人或掣吾肘百諾一否毀言即聞三四十
年來又不得比曩時民曹計臺符移如星火縣官之
費自什其政緩緩罪爲乏興駭而圖之則民且伐鼓
投匭而訟令之難如此癡兒盡日不能了簿領得俄
頃退食氣不暇吐無復對妻子理家事有况乎山水
清暉之樂尋陽爲江湖一都會德化又州治所集縣
之難於是爲至南昌黃子餘蓋涪翁諸孫爲之期年
指顧成政提封百里無難之可圖莞然笑曰吾亦有
所休乎縣故有堂曰漪嵐在城西墉瓦缺楹腐舊令
尹履聲不至久子餘始復與同倫消搖其上吐吞湖
山批風揖月以賦詩飲酒不足爲事予昔爲玉州
遡江上寓目焉明年移歙東還君邀我作記夫據胡
床弄麈尾劇談清嘯不知身之在壯哉縣則子餘優
爲之後之人乎有子餘之才然後可以易其樂不然
樂未遂而難巳湊堂與人復故越矣
徽州先逹題名記
徽州先逹題名二碑紹聖元年者太守岳陽黃公誥
所立紹興十一年者太守新安汪公藻所立前後刻
畫參差不齊因訂正譌闕治它石旁行之始秩秩可
觀覧學者堕蠧簡中白首不暇釋儒冠誤之多矣名
鴈塔者不百一又沉末班俱草木以腐不有摽榜則
後日何從知之碑之上或父子兄弟梯級相属璀然
如南箕北斗人望而仰後生有志之士摩挲石刻知
名之不可以巳退將益勵其業則奮迅接踵端不終
日以副賢父兄誘掖縱臾之心將於是乎在予十一
世祖繇歙之黃村徙番之樂平兩郡犬雞相聞瓜芋
桑柘之畛魚鱗雜出昏姻來去巷南巷北如也然則
徽人先逹之志蓋予所樂書者
資福院記
予少時歸故鄕朔日家塾得休則與群從兄弟放步
東阡北陌間抵洪源所謂資福院者了昇師實尸之
方崇飭佛廟塗治像設它屋欹朽僅相支拄藩拔甃
断搸莽未理後三十年予持使者節過家上冡復至
兹山則向所經行蛻然大變檐楹前後丹雘相輝蒼
顔壽眉師之主山如故也師曰吾處此四十有二寒
暑手植庭前之木可抱矣旁近皆儒家地墝瘠耕之
無所得居者伏臘或不足雖有事佛之心無多餘之
嬴可以相沾匄我薰唄所獲一錢不費縮衣節口寸
增銖累視其腐者撤之闕者禆之漫漶者鮮之片瓦
尺椽心營指畫華殿高門以次改作吾徒食有厨寢
有堂行有廡非一朝一夕之工也今老且死願一言
以垂後之人予歎息之曰自佛法入中土屢欲滅而
復興孰主張是而然耶國家禁僧不度二十有餘載
緇而錫者耗矣雄都壯邑鍾魚息響廬其居蓻其地
者比比有之斯宇在山林幽獨之中游子屐齒所不
及殘僧一二輩不絶如綫老師不以教之將廢勇猛
精進頃刻必葺以迄于成旣祝髮之門復開嗣之者
得瞻仰棲息以化人趨善欲不記可乎院蓋南唐保
大二年蜀僧道真師所基云
得江樓記
江出岷山行万里至于朱方受浙引淮益大以肆衝
激洄折過海門而東之潮生洲滅不見垠隒駭濤静
練瞬息異狀金焦二山屹然中立形勢雄絶於是爲
最昔人謂長江當百万之師而曰天鬲南北得其險
也至於轉漕得之則陳陳銜舳費减流馬浮家者得
之則布颿千里朝發夕届行商得之則稇載竒貨什
一可逐騷人得之則可以導詞源助子墨漁者得而
網罟耕者得而溉灌筭計見效隨其所得江固自若
也予官寺占䥫甕之西登墉以望巨浸横前境與心
遠有地數畮窊闕高下吏卒散處猶蜂房然會羽書
不馳官事少間徙茅茨去蕪穢立屋其顛以得江扁
之右爲供軍之堂左爲花信之亭堂言職亭言景也
當沉迷錢榖之問神耗思滯攬鏡自歎非復故吾伺
隙一至如起宿痾如逃醉鄕長川遥岑寄我清嘯隂
晴朝莫無時不勝豈直吞八九雲夢而巳顧瞻裵回
以今監古考戰争之陳迹憤侵陵之近事飲馬之役
春秋所必報予再書下考視蔭懷歸天開風競中流
擊楫後之人將於此乎觀之
淮東緫領石記序
紹興初大參孟公開江淮荆浙都督府請用民部長
貳居建康揔領軍湏於是貳卿姚舜明以選行其後
狄人來約和我師之在邊城者皆歛而休于江之南
分中都官置四揔領京口建康武昌與蜀之利州其
理所也京口蓋山陽韓侯之師近歲又掌江隂所屯
凡供軍之物民部計其實下江浙數州水輸陸送無
虚旬督其稽逗勸其能則有刺舉之權頗得淮塩所
筭酒盧所搉以澹用月受諸軍所作戎器藏之庫歲
收營田所獲歸之官招選士卒則甲乙呼辨涅之于
庭下刪汰老疾則集有秩者第功伐如銓注之法川
蜀綱馬至别其良駑則印之瀕塞有玄市則提其要
凡關所隷者聽其訟或邊防軍政不常之事則唯朝
廷所命至於察虚僞謹出内抱公滅私則存乎其人
其表牋謝慶之式大抵同外臺以王人故序乎方伯
部使者之上所謂報發軍馬文書或曰猶古之監軍
非也予短力弱材以毛錐子進金榖之事未之學也
代匱於斯旬有八月當畺埸未寧多壘增竈之際饟
道所出遠抵海泗而襁負東歸解編北至者費益無
藝乏興滿謫上印綬而去且有日國家方整飭武備
規恢再造之業它時掃清胡塵歸馬偃革則是官可
省矣吏無掌固文牘殘闕前數人巳不能紀懼後來
之&KR0906;沒沒也乃&KR0679;次而志之石
盤洲記
出北郭左行一里所穿耕疇趨支徑有棄地盈百畝
延曠紆坦接西郭之衢厥形始銳如犁至其中浸廣
末則一弓不能及雙溪掖岸泓渟灣洄風生文漪一
眄無際芝泉之所通也歲極旱漑汲撓之不枯溪南
則營山之鹿去水十許丈限以蕪城對之若高丘然
山中夀松蛟奮龍舉溪北有堤堤外田可二三頃芝
嶺聳其東牛首蹲其西林岫相續如步障兩山之缺
土湖所瀦餘波薄堤下積潦驟漲混溪湖爲一湖之
外皆堆阜有深樾來車去甔以堤爲𡵨我出吾山居
見是中穹木披榛開道境與心契旬歲而後得之迺
相嘉處創洗心之閣三川列岫争流曾出啓牎卷簾
景物坌至使人領略不暇兩旁鉅竹儼立班者紫者
方者人面者猫頭者慈桂筯笛群分派別厥軒以有
竹名東偏堂曰雙溪波間一壑於藏舟爲宜作檥齋
于櫩後泗濱怪石前後特起曰雲葉曰嘯風巖北踐
柳橋以蟠石爲釣磯側頓數椽下榻設胡床爲息匽
寄傲之地假道可登舟曰西汻絶水問農將營飯牛
之亭于壟上導澗自古桑由兊橋濟規山隂遺迹般
澗水剔九曲蔭以并閭之屋壘石象山杯出巖下九
突離坐抔來前而遇坎者浮罰爵方其左爲鵝池員
其右爲墨沼一詠亭臨其中水由員沼循除而西匯
于方池兩亭角力東既醉西可止改席再會則參用
柳子序飲之法以水流心不競雲在意俱遲爲籖坐
上以序識其一寘籖於杯而反之隨波並進人不可
私遲頓却行後來者或居上殿者飲止而沉者亦飲
當其時或併飲或累籌親賓被酒童稚舞笑不知落
霞飛鶩之相催也池水北流過簷蔔澗又西入于北
溪自一詠而東倉曰種秫之倉亭曰索笑之亭前有
重門曰日涉背梅林夾曲水越竹閣甘橘三聚皆東
嘉太末臨汝武陵所徙又有營道廬陵之金甘上饒
之繍橘赤城之脆橙厥亭橘友禁苑洛京安蘄歙之
花廣陵之勺藥白有梅桐玉茗素馨文官大笑末利
水梔山樊聚仙安榴衮繍之毬紅有佛桑杜鵑頳桐
丹桂木堇山茶看棠月李葩重者石榴木蕖色淺者
海仙郁李黃有木犀棣棠薔薇躑躅兒鶯迎春蜀葵
秋菊紫有舍笑玫瑰木蘭鳳薇瑞香爲之魁兩兩相
比芬馥鼎來芔則麗春翦金山丹水仙銀燈玉簮紅
蕉幽蘭落地之錦麝香之萱旣赤且白石竹雞冠涌
地幕天荼&KR1048;金沙生意如鶩蝶影交加厥亭花信林
深霧暗花仙所集厥亭睡足栗得于宣棃得于松陽
來禽得于贑於果品皆前列厥亭林珍木瓜以爲徑
桃李以爲屏厥亭瓊報西瓜有坡木鼈有棚葱薤薑
芥土無曠者厥亭灌園沃桑盈陌封植以𥙷之厥亭
繭瓮啓六枳關度碧鮮里傍柞林盡桃李蹊然後逹
于西郊茭藋彌望充仞四澤煙樹緣流帆檣下上類
畫手鋪平遠之景柳子所謂邇延野綠遠混天碧者
故以野綠表其堂有軒居後曰隱霧九仞巍然嵐光
排闥厥名豹巖陟其上則楚望之樓厥軒巢雲古梅
鼎峙横枝却月厥臺凌風右顧高柯昂霄蔽日下有
竹亭曰駐屐蠙洲接畛樓觀輝映無日不尋棠棣之
盟跨南溪有橋表之曰濠上游魚千百人至不驚短
蓬居中曰野航前後芳蓮龜游其上水心一亭老子
所隱曰龜巢清颸吹香時見並蔕有白重臺紅多葉
者危亭相望曰澤芝整襟登陸蒼槐美竹據焉山根
茂林濃隂映帶溪堂之語聲鬲水相聞倚松有流憩
庵犬迎鵲噪屐不東矣欣對有亭在橋之西畦丁慮
淇園之彈也請使苦苣温菘避路於是拔葵之亭作
蕞爾丈室規橅易安謂之容膝齋履閾小牎舉武不
再曰芥納寮復有尺地曰夢窟入玉虹洞出綠沈谷
山房數楹爲孫息讀書處厥齋聚螢山有蕨野有薺
林有筍真率殽烝咄嗟可辦厥亭美可茹花柳夾道
猿鶴後先行水所窮雲容萬狀野亭蕭然可以坐而
看之曰雲起西戶常關雉兔削跡合而命之曰盤洲
吾朝而出暮而歸非有疾大風雨不廢也哉或曰是
洲近在城隅而人莫有知者豈天墜地藏顯晦自有
時耶吾應之曰君未辦知昔者事吾亦莫能言方椔
篠堙翳樵蘇之所不顧牛羊之所不履獨魚得其樂
烏鳶鳬鴇習其幽且閴爾吾杜關休老無膏腴以蠧
其心無筦弦以蠱其耳天其或者遺我爲終焉計以
兩地視雙溪孰輕孰重亦能從吾游乎乾道壬辰五
月十日盤洲老人洪景伯記
盤洲文集卷第三十二
