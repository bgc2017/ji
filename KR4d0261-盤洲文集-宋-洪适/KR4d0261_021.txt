盤洲文集卷第二十一
外制三
晁公武權戶部侍郎制
君子言必可行寕爲一切之弊洪範食以爲首孰明
八政之源時有通儒長於心計詳其說則若折枝之
甚易試以事則豈刻楮而無成往諧地官式蔽朕志
具官某學潜墳素材挺楩柟論思殫造膝之忠謇諤
得匪躬之故綱紀正于轂下搢紳畏其筆端自四鄙
之多虞或一日而再召充牣憂時之略科條足國之
方論及理財蓋纚纚而可聽使之治賦會綽綽而有
餘與其專憲府而寄以抨彈孰若貳版曹而究其績
用儻以責人而責巳斯能爲上而爲民即問錢糓幾
何可冀貫朽粟陳之效亦有仁義而巳當無頭會箕
歛之非用觀韙摹以聳輿望
王剛中禮部尚書兼給事中直學士院制
咨四岳能典朕禮孰爲稽古之儒俾萬姓咸大王言
必頼綴文之傑仍居批敕之地斯極垂紳之榮具官
某材冠倫魁詞工體要西掖妙清泉之思坤維馳制
閫之聲論道下帷記甘盤之舊學因師獲印邁仲進
之前塵召對昕朝超登内職臨文問諱懼奸祖廟之
名辭尊居卑退就北門之直卑宗伯討論之事兼夕
郎糾駮之權稽首而遜䕫龍昔光帝典拊髀而思頗
牧今在禁林悉展賢謨用禆國論
周葵資政殿學士提舉臨安府洞霄宫制
執政其猶股肱所藉弼諧之助大臣斯有體貌况無
纖介之嫌惟時碩儒厭參萬務庸出均休之命俾聞
知足之風具官某躬上賢之姿究先聖之壺青天白
日人争暏其清明北斗泰山士咸高其景行見謂居
今而行古未嘗枉尺而直尋屢入脩門晩騰夷路間
兩社而爲輔久穆丕機有一言以興邦每陳正道粤
自畺垂之警浸勤夙夜之憂秣馬治兵揆漢室備胡
之策豊財積粟講荀卿冨國之篇正頼同寅用圖再
造儵爾易退確乎弗移乃隆祕殿之班仍賜真祠之
禄終始惟一身名俱榮噫冨貴而歸故鄕自守冰霜
之操謀猷則告爾后尚母金玉其音往企前英益迪
華問
鄧王夫人錢氏廣國夫人制
朕以乾德始郊避新陽之近晦永熙故事改嗣歲之
上辛適值邊虞用循祖武雖蕃釐之未受顧慶澤之
難稽錢氏德邁前塵行光内則服禮義之訓飛周篇
魯冊之華生忠孝之家參宋子齊姜之盛儷我冡嗣
驩于兩宫兹推泰畤之恩載裂番禺之壤彤管有煒
旣婦道之可書翟茀以朝在皇儀而甚美其隆閨範
以耀綸章
慶王夫人韋氏華國夫人制
朕初修郊類以戒先庚之期會有塞氛遂移建巳之
月廼歛泰元之福預推大眚之恩爰舉邦彛式光子
舍韋氏儀度&KR0570;雅性資惠和誦周召之聲詩閨風夙
講鍾姜任之餘慶戚畹逌推惟踐履於女圖故章明
於婦順胙之成國易彼舊封佩箴帨而問雞鳴益隆
孝道如山河而宜象服克稱德容豔此華章昭于&KR0686;
史
恭王夫人李氏定國夫人制
朕將燔郊燎偶警邊烽仰憲先猷嘗講上辛之卜參
稽古訓遂改長嬴之初雖未逆於神釐爰預行於邦
渙李氏珩璜中節紛帨合儀出英衛之門聽姆教而
婉娩歸間平之邸成婦道之肅雍嬪嬙譽其淑聲娣
姒知其端操兹徙封於望國猶拜况於泰壇象服是
宜庸侈笄珈之美彤管有煒浸颺竹帛之芬往荷華
章益綏柔履
張宋卿祕書郎鄭升之正字制
往者大减冗員雖瀛洲學士亦損其泰半兹有乏材
之歎而議者歸咎儲蓄之不廣也閠月甲寅制書始
復祖宗之舊宜有望士襃然充庭爾宋卿五領之英
冠于賢級爾升之三衢之秀經爲人師或别朱紫於
麟臺或事雌黃於蠧簡益思涵飬以稱僉期
閻安中國子司業制
古之盛帝投戈而講藝息馬而論道今仍年出車邦
賦不足雖飬士有費朕不敢惜蓋長育秀異以備它
日之用也爾材美于西州名高于鼎甲峩獬豸冠則
群而不黨掌南宫牋奏則粲然有文訂五禮之制則
是古而不變非強學力行者能如是乎兹用陟之成
均受以師說必能使諸儒樂循理而有士君子之行
也模不模範不範抑無媿焉
王佐直寶文閣知宣州制
雙溪疊嶂在昔名邦北枕大江南連黟歙諸山守土
之寄所不可輕爾以文學冠于俊躔以治行最于左
契久去柱下重入脩門金華談經發明王道攝空民
部會計盡心上牘再三自請𥙷外大臣多稱其美同
列咸欲其留宛陵之城方謀郡將姑徇所欲寵以奎
其賢嗣擇師友而徙鄰曁榮陟於禁途空永懷於甘
旨兹推慶典用賁幽扄尚妥爾靈益胙其後
故妻陳氏令人制
朕初修郊類巳戒先庚之期會有邊氛遂移建巳之
月雖神釐之未受豈邦渙之可留某氏毓秀名門嫓
德君子柔則肩于鍾郝淑聲軼于姬姜益虔奉嘗不
克偕老錦韜象軸齊眉鬲一見之榮栢冡松阡刻蜜
示九泉之飾庶幾不朽右爾子孫
陳巖肖禮部員外郎制
太上皇帝取祖宗詞學之科新其名更其制始許公
卿大夫之世與登進士第者角其藝而選之爾襃然
爲任子倡坎壈不振人咸歎焉再入郎闈處非其地
南宫掌翰僉曰汝宜往脩厥官以陟華近
程宏遠太常博士制
奉常有博士所以議國家之禮定公卿之謚名鬼神
之祠也爾學耕文穫馳譽校官曲臺者畯秀之地往
游其間可不勉哉
王剛中轉朝散大夫制
有司嚴考課之法積四載而應條從臣獲異等之恩
損一年而增秩合尭舜之陟典皆祖宗之茂規具官
某以經綸之學而審是乎羲農以雅徤之文而朋休
乎燕許再光禁路即長春官青瑣黃扉所冀回天之
力白麻丹詔可期擲地之聲兹諏律以進階匪詣曹
而齎閥雖媿尊賢之道實存厲世之公往服寵榮益
崇聞望
郭振捧日天武四廂都指揮使制
裔夷結難肆凶焰以方張莫府摧堅喜捷音之爲倡
可無褒典用賁中權具官某識貫戎弢名高勇爵撫
鳴劒而抵掌久抱壯圖援枹鼓則忘身獨潜忠槩兹
率千廬之衛往屯六合之城會妖祲之結蟠涉長淮
而侵軼惟時瓜士首奏膚公鶴唳風聲巳挫犬羊之
氣席卷霆奮遂增貔虎之威式表轅門之勲俾冠廂
部之職佇期掃蕩嗣有龍光
崔臯正任觀察使制
孽胡入塞方議益兵莫府論功首聞禽敵宜朌襃渥
以寵戰多具官某自負鷙強咸推梟俊陳師鞠旅久
厲節於轅門折馘執俘屢書名於露板兹出千廬之
衛往屯六合之城會妖祲之結蟠涉長淮而侵軼惟
時名將獨奮精忠冒白刃以前驅揮厹矛而鏖鬪果
能陷陣致彼退師巳標勇爵之勲特峻廉車之賞益
思報效嗣有恩光
唐&KR3098;司封員外郎制
冡卿之属其司七間者併省司勲故主爵兼兩曹之
事用得其材則吏無並緣之姦人無稽滯之歎爾行
安節和恬於榮進爲郎則未久也躋之前列合乎公
言往殫厥心以振其職
知天台縣王琰轉官再任制
天台之民件汝治行願復借留三年守臣考其實以
聞吾何愛一官而不徇斯民之請也益思盡力以望
卓魯
蔣芾起居郎制
國家之用人如工師之用材可楹者不可使爲桷可
楶者不可使爲梲人物之英絶類離倫則一日九遷
人不議其速錄錄無庸或十年不調人不歎其滯若
是則選授公而衆職修矣爾以文藝登乎甲科以材
器久於省戶國人皆曰爾有荀楊之學有屈宋之文
當在華近吾方陟爾曲臺寘爾詞掖而訓辝猶未出
也左螭虚位非爾其誰宜爲往欽哉以稱吾超拜之
意
張進董江遥郡刺史制
熊羆之士不二心之臣立斬將艾旗之功則信賞之
行盖不旋日某有履鋒之勇有徇國之忠茨湖之役
涉水力戰執訊獲醜咸犇於率書之盟府陟以州旟
益思捐軀用荅恩渥
沈介起復權兵部尚書湖北京西制置使制
属大事而當一面有鈇鉞之可專見素冠之能三年
惟金革則無辟盖君子知断恩之義在先王存變禮
之文我求寶臣起之&KR1176;次某學廣而足用材高而不
群四禁代言得上規姚姒之體三銓分職継前有馬
裴之稱治行著於吴門威聲聳於蜀道事靡不舉人
莫能欺適兹疆埸之虞正講甲兵之問顧荆襄之重
鎮連江漢之上游羽扇綸巾頼周瑜之制勝輕裘緩
帶謀羊祜以折衝奪其陟屺之哀授以防邊之筭用
尊莫府俾長夏官揔光黃湓浦之封是爲新制集步
騎舟師之衆咸禀中權寵使範以光前期戎翰之善
後益攄壯略庸釋遠懷
吕廣問敷文閣待制在京宫觀兼侍講制
朕仰希堯舜三代之風樂聞詩書六經之說厥今帝
幕盡虚講讀之員旣得耆儒首寘咨詢之列具官某
言有壇宇性守宫庭能習是而勝非故閎中而肆外
董狐古之良史嘗立赤墀伯夷汝作秩宗遂闚紫闥
懷章而去趍節復來陟西清次對之班修金華絶出
之業國之治乱與臧否惟前言往行之師學有緝熙
于光明頼博物洽聞之益往祗茂渥益振榮名
莫延葚銀青光禄大夫檢校太子賓客使持
節南丹州諸軍事南丹州刺史兼御史大夫
知南丹州公事武騎尉制
率土之濱莫非王臣靡私涵覆九州之外謂之蕃國
所貴懷來眷惟卉服之英能慕華風之美承祧有慶
錫壤爲榮某浴義浸仁資忠履信心傾葵藿遠輸就
日之誠世受絲綸不闕梯山之貢既處天倫之長宜
稱海嶠之雄當兹似續之初賁以便蕃之渥躋銀艾
禄臣之秩兼風霜憲府之官儗儲邸之元寮陟勲階
之華品併斯徽數爲我遐藩噫尊君之道無它主乎
恭順撫俗之方有要務在温慈祗服訓言益綏福嘏
何俌權工部侍郎制
朕履位以來勞人是戒苑囿服御無所益敢興土木
之謀技巧工匠精其能獨治甲兵之噐久虚起部兹
得勝流具官某智略湊於朕前言語妙於天下人瑞
有鄭仁表久侍左拗古事問高仲舒兼司右掖王邸
頼談經之益中臺分典選之權力陳宰路之有連願
匄它官而遂去顧博延於耆舊方自外來難近舍於
文儒從其遠引惟冬卿之非劇雖姻黨而無嫌兹用
出綸俾之持橐其廣立朝之譽益殫致主之忠
王稽中起居舍人制
左右史分主柱下班列甚清直造榻前謀猷可告言
動資其良筆選用在於端人爾古訓積于中而正論
發于外不憚大吏風采凛然自臺察而陟望郎繇郎
闈而攝記注再盈旬耳即真之命僉曰允哉益思盡
瘁以報知獎
楊似循從事郎制
邊鄙有興勇者當奮其力冨者當輸其財而&KR1021;嗇成
俗體國之風無聞焉爾心不恤緯傾訾助軍增秩出
綸夸彼鄰曲
王宣防禦使制
朕志在勸功不爽出綸之信醲於用賞每懲刓印之
非具官某趫猛知名朴忠著節出竒設㐲夙藴深謀
掩空擊虚屢彰韙績兹分王旅遠戍邊垂扞襄陽之
衝荐聞吉語嚴樊城之備咸奮鬪心用陟兵防式光
戎幕益思吞敵以荅恩章
任天錫左武大夫遥郡防禦使制
西師出塞咸有戰多莫府上功式稽信賞具官某衆
推勁勇自奮忠純執銳被堅久居行陣斬首捕虜能
立勲庸用陟遥防仍陞横品益圖報效嗣有恩光
陳偉節直祕閣制
朕聘召元老尊彊朝廷優禮殊恩寔循舊典𡭗大丞
相之冡子也一經之訓不墜家聲寓直瀛洲用作過
庭之寵
盤洲文集卷第二十一
