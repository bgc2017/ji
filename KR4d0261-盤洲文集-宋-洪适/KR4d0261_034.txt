盤洲文集卷第三十四
序十首
天台山石橋詩集序
天台標登陸之勝而石橋又八百里中嘉處世傳薦
茗有肖花之應異爵振其羽寳炬舒其光或遥望樓
觀夜出林杪隱然猶飛錫來往而聞鍾磬聲者浮圖
氏目之曰方廣寺流俗洋詡以是爲兹山之靈然而
危磴憑虚狹不盈咫莓苔濟以滑足不可並兩澗相
會下奔邃淵牛童馬走以爲過之者受祉其行險苟
免則盱衡有矜色不幸一趺遂淪絶冥死且莫救儕
伍汗芒趑趄不敢継喬木千章蔭蔚前阜軼霄翳景
不風而籟橋端限以立石樵蘇無所從入其幽奥神
秀異乎人間世者非開士道埸而何至於竒怪有亡
蓋不足爲石橋重輕也予通守是郡命車一來向所
未信者固弗之見而環山十餘里間茂林繚結無復
鴹儔鳴匹則固有神物司護之者蒼梧郡守桑君潜
山舊矣間餘治屐以遂宏覧之適念夫詞伯才子削
方留壁差然如鱗雜然如蝟閱時綿永&KR0627;堊漫漶讀
者有軒首伸目之病而竒藻逸韻弗遑研諦也迺鳩
剟聮次自李謪仙以下得若干篇披爲三卷且將鋟
刻騰布使它壤名流轍跡所未暇者曲肱几席遂得
石橋勝槩不亦便乎嗚呼山川與天地等久而遊觀
之辭無窮更數十百年復將充牣棟宇後之視今庶
幾有感而作
壼郵序
詩夲二南以不妬忌爲媺德彤史直筆以婉淑爲良
範易曰男女正天地之大義也嗚呼士無賢不肖入
朝見嫉女無美惡入宮見妬國有邪媚之臣則衰家
有孽蠱之婦則替近世一二甲族以妬名家婦彛其
姑母傳其子誦言夸說以鉗制其夫爲能施施不自
恥宗黨先後一有馴柔則群起以蚩之巧計以訹之
日陶月移薰蕕同臭昔虞通之作妬記二卷王績𥙷
之事或疎逸由唐至于今未能彙見也間因學餘掎
抉群編旁羅耳目所接得若干事披(上聲)爲十五卷以
閨中之過莫先於此目之曰壼郵不直云妬記者微
其文所以深貶之也或曰劉子政著列女傳班孟堅
而下咸踵焉今子不表其長而惟短之揭無乃非有
德者之言乎曰子政遠摭三代迄于漢可贊者百十
有六人兩都四百年不刊者十有七傳信乎有德而
可範者鮮矣夫至賢不待書而然至惡不待書而變
㧕使中人之性知惡之不可蹈也懼後有汗靑者不
吾置則洗然知所新所謂抶凶魂於腐壤啓懿行於
將來士君子鑒之徒以資其頰舌而不能自儆又壼
郵之罪人也孟子曰晉之乘楚之檮杌魯之春秋說
者曰乘爲君子之器所載皆美蹟檮杌則懲惡之詩
兼之者爲春秋是書其檮杌之流歟客不能難
送王秀才序
天地山川英淑之氣鍾而在人則爲有德爲有才爲
有功名其乖盩不平之氣則姦險邪僻者得之至輿
隷厮扈其去犬豕馬牛一間爾而死生吉凶莫不前
定於賦形之始彼莫莫而在上者初無私也易曰君
子居易以俟命孔子曰不知命無以爲君子古之所
謂命者修巳以期於天而巳然顔子之夭盗跖之壽
則天固有不可得而度者至唐李虚中始以人之初
生歲月日時推其十母十二子相生相尅以逆知人
之耆折貴賤休咎若脉之診疾鑑之燭形了然洞見
無毫釐差駕其說者日益滋而後之言命者始叛於
古競于進者耳大官顯職則㶑灔於顔間騖于利者
則樂進藏繦多田之語學者得其術而不精守其說
而不確膚引臆决以文其夸誕足佞之辭否是且不
能售於公卿大夫之門至使巧𡵨以干宦曲計以規
財而尤悔踵之皆談夫訹之之罪同郡王生玩心虚
中之書於其行也序以箴之
郭子先字序
汝隂郭子先侍親隃領相過于真陽復相會于番禺
貌壯而氣和即之粹然甚志於學曰吾父以知彰名
我而以子先授曹輩相謂盍請其說予曰天下之事
發於眇末而藏於不測明者洞於未然昧者巳然而
不悟夏者人知其爲熱冬者人知其爲寒風雨日星
人知其爲風雨日星也夫能未風而知雨方炎而知
涼則其於周身謀國之道可以無悔子先勉乎哉事
之未彰子有以察之事之旣彰子有以應之母寧使
人謂迺翁爲不知子
陳氏四子字序
揭陽陳脩卿作吏廣之淸遠相遇如雅識見其二子
大兒八歲秀目大耳必能亢其家小兒七歲亦莊重
不群其二在孩乳曰陳水属也求以水名乃名之曰
洙洊渭洄夫洙泗聖人之域弦歌之風莫盛焉高山
仰止後學所企則字洙曰伯企射穿楊葉天下之絶
藝也不知止則有弓撥矢鉤之失黃鵠一蜚沖天不
知止則有垂翅之患遇坎能止其誰先之則字洊曰
仲止液金於銅百鍊固在松栢混楓櫧之林歲寒而
後判然君子守正特立不與小人俱化渭之清涇不
能濁也則字渭曰叔正順流而下一日千里習其易
而厄其難一舟遡洄十夫努力少怠忽則咫尺不可
上能踐其難易將至焉則字洄曰季上
荆門集序
郡邑必有山水之勝詞人登臨垂著風什乃能發聞
於時荆門之西泉出山下播爲雙竇南泉方五尺許
膏渟乳積來不見狀復行地中去亦叵測石崖有唐
人留墨北泉即山剜洞混混清泚宇以夏屋神龍所
潜累甓如橋導之東出貯爲脩塘石底沸白散亂金
蓮碧草生焉雙泉之陽別爲方沼其源涌甚又股爲
曲水東穿潜玉亭入于塘塘西南有堤閼過石橋與
曲水會地益下始淙琤有聲復爲南沼二沼皆有蓮
驚流濺沫束爲曲澗然後吐爲長溪舊曰蒙泉今曰
惠泉其蓮四時有花長簮而五出黃中而綠表其心
紫其鬚黃其葉不凌水光可以鑑老柳百韋有癭如
蠔騰矯波上隃望猶龍然一壘之景於是爲勝前題
後詠碑板相照絶沮水歴當陽抵玉泉則關氏血食
之地有唐人詩鋟木于崇寕刻石于政和辭未满百
兵革跆藉木石俱焚冥搜殘編㢙有存者因摩拂断
裂芟翦輔益地無藏書家裒稡不能備具圖泉石之
狀于卷端使屐齒未及者可以想見梗槩銘記數十
篇得諸煨燼之末弃之固可惜至於故將官諱&KR0906;以
埃滅併贅左方以備荆門故事若舒公把麾於咸平
年方伯氏在三館故鷺序有寵行之句其間十數公
爲時聞人舒蓋藉以不沒紹興戊辰王公來自賢關
贈言祖道光焰頎然其首章則今丞相所作也一字
之褒榮今陋古百有餘年堅珉並峙公卿名氏星斗
彪列使地有九鼎大吕之重足以張大斯文編之所
宜先癸亥之秋予自道山歸耕棲遲半世與田父樵
子爲群一旦起徒中佩印組所得同宗一逢掖之詩
爾輙復青蠅附驥知我者當爲解頥自鄶蓋無譏焉
大宋登科記序
國朝登科記自建隆庚申至紹興之庚辰姓名登載
者母慮二萬三千六百人有畸爲二十一卷後乎此
者蓋將億萬數而未止唐人所謂千佛名經良不足
道先是吴興學官有鏤板混然不分卷第所紀但進
士而巳制舉詞科顧泯沒不傳貢士又傳著牘尾其
它魚魯脫逸不可縷析或一榜至誤百有餘字覽者
不以爲善某始放唐姚康所作科第錄凡以是進者
畢書之采摭功令粗存因革其名冠禮部籍及仕至
两地悉爲表出大魁若異科則又識其鄕于下進士
自慶曆後得其小錄始可考建炎以來蜀人以道梗
且遠不能造庭故中州漫不知其名氏今皆並列明
經諸科國初取人甚衆史略其名莫能盡載武舉非
文事童子或偕計吏或賜帛罷故弗著旣成刻于新
安郡舍蓋堂
重編唐登科記序
進士在唐最重公卿逹官不以是仕者常恝然不滿
其外有宏辭明經諸科而制舉之名多至八十有六
於是有登科記等書藝文志著錄姚康崔氏李弈三
家二十三卷會要載鄭氏上宣宗者十三卷崇文緫
目有樂史修定者四十卷今多亡矣予家藏崔氏書
正元中校書郎趙傪爲之序大氐顓載進士續之者
自元和方列制科訖周顯德乃止又從毗陵錢紳氏
得一編起武德盡大和頗兼制科而十遺五六予嘗
考會要續通典諸書𥙷正之据唐人集增入策問及
校中秘書亦得一編冠以趙序殆與舊所藏略同而
序次又不相類蓋後人損益俱非崔氏夲書世所傳
鴈塔題名進士存者鮮焉獨長慶一年不闕以證諸
夲皆異唐去今不三百年以最重之事傳數家之書
而矛盾如此書果可盡信乎先忠宣公還自朔庭得
昭文館姚康書前五卷最爲詳盡而亡其十有一卷
所載高祖太宗兩朝進秀甲乙緫二百六十三人證
此夲乃九人而巳故今所輯一以姚氏爲正天寳以
後則以三夲合爲一至其後先乖次不可悉辨爲十
有五卷云
隷韻序
六藝去古浸遠危廢矣冠昏喪祭家自爲式賓主酬
酢無可觀之儀大賓客大祭祀亦屑屑唯掌故是聽
鞉磬柷敔聞者欲寐士之徹琴瑟匪曰有故桑弧蓬
矢不設儒家以射爲武事弃弗習輿轎以當車而執
綏之容不復見持籌而計尚弗横之爲什伯何
二首六身之有禮樂射御與數五者蓋如此曰書之
學雖存然好之不專業之不精未見卓然名世可與
羲獻歐陽虞顔柳齊驅者隷字傳于今有光武中元
年石刻元初以後法度漸整至憙平光和間亦極妙
矣魏初稍變蠶頭燕尾之體自能成一家歴十數年
氣格日益卑下至晉而真行草競起隷習遂絶唐韓
擇木蔡有鄰以八分擅埸而結體嫵媚僅得孫根夏
承之緒餘爾篆古鍾鼎欵識皆巳有韻獨隷刻世所
艱得後學提筆輙書增點减畫變易偏旁漫不求是
予家藏漢代廟中之碑幽堂之銘墓門之闕與遺經
断石凡百有九十二種懼難聚而易失也因輯以爲
韻與我同志者必有取焉
隷釋序
秦燔書廢古訓而官獄多事乃令下杜人程邈作小
篆而邈復獻隷書所以施之徒隷趨簡易也亦曰佐
書漢魏之際蔡邕鍾繇梁鵠邯鄲淳俱有書名後魏
酈道元注水經漢碑之並川者始見其書蓋數十百
餘陵遷谷變火焚風剥至宣政和間巳亡其什八夲
朝歐陽公趙明誠好藏金石刻漢隷之著錄者歐陽
氏七十五卷趙氏多歐陽九十三卷而闕其六自中
原厄於兵南北壤断遺刻耗矣予三十年訪求尚闕
趙錄四之一而近歲新出者亦三十餘趙蓋未見也
旣法其字爲之韻復辨其文爲之釋使學隷者藉書
以讀碑則歴歴在目而咀味菁華亦翰墨之一助唯
老子張公神費鳳三數碑有撰人名氏若華山亭爲
衛覬之文見於它說者財一二爾其文或險而難解
澁而太鑿者譬之紀甗郜鼎皆三代厪存之器其剥
缺不成章與魏初之文數篇附于後如断圭残壁亦
可寳自劉熹賈逵巳下字畫不足取者皆不著
盤洲文集卷第三十四
