盤洲文集卷第三
詩五十一首
次韻李相之觀溪漲二首
愁霖方注射駭浪忽衝斜宿鳥行驚鴈遊魚目失蝦
夕波奔折木春漲過桃花沸渭今如此誰乘犯斗槎
風聲隨雨急水勢滿川黃巨艦困澎湃窮閻悲混茫
爲魚懷雒汭揵竹謝宣防共徯隂雲卷冰輪替戾岡
次韻酬丁致遠司戸
翰墨埸中識面初珠璣粲粲似相如盍參多士登臺
省却椽諸曹親簿書白社不妨閑泚筆赤城更好命
巾車寸心淟汩方茅塞快讀新詩得翦除
次韻蔡瞻明江樓秋晚二首
斜照穿林迥歸雲歛岫遲蝸文寒壁篆蛛巧暮簷絲
待月是愁處對山無倦時掀髯阻談綺細讀寄來詩
竹外秋風急樓頭夕靄微遣懷須命酒怯冷幾更衣
嚴鼓縈城去輕舟劈浪歸登臨多少意墜葉滿庭飛
九日官舍種竹
獨整陳編對北牎煙雲渾欲助淒涼庭前且使竹交
翠籬下從他菊自黃遠宦只今同旅泊壯懷誰復問
行藏携壷巳失登臨便不待微吟恨夕陽
天台道中
灘聲因雨急山勢向雲斜橘綠誰能畫楓丹遠似花
舂鋤懷淺水郭索上寒沙漸聽鳴梭近林中三數家
赤城
平生幾讀興公賦今日霞標對赤城此是南門入山
路山祇乞我一番晴
玉京洞
飈輪曾此宅靈仙洞府今稱第六天規往不辭蘿蔓
險回看雲物起瓊田
國清寺
紺宇今方盛名知國巳清(李邕寺記云智者嘗夢定光曰寺若成國必清因以)
(爲名)萬松九里影雙澗四時聲(賈島云山門九里松圖經云五峰回合雙澗縈)
(抱天下四絶之寺)杖策將窮覧巾車不計程登堂山更好人
去曉猿鳴(光老作更好堂方成而有旨移住靈隱時丈室未有継之者)
清音亭
久坐俯潺湲流清詩思慳跳珠鳴蘚石淙玉下松關
此日耳塵静幾人心地閑抽琴作新曲歸去要怡顔
禪林寺
振策快秋晴伽籃倚翠屏看雲不留瞬對竹巳忘形
銀地聲千載虹橋拱百靈至今鐘磬響如講淨名經
(智者始至佛隴定光指此曰南峰金地我所居北峰銀地𡭗宜居之後講淨名經陳郡袁子雄見堂前有)
(瑠璃山𣑽僧數十擎香跨虹橋而來)
山中阻雨欲登華頂峰而不果
昔聞天台山一萬八千丈層峰目華頂魂夢幾馳想
朅來乘清秋明發將獨往小雨巧作難祥雲約仍爽
風磴漬苔蘚霜崖亂榛莽峥嶸一何峻梯空不可上
便思捐竹輿徐行倩藤杖老僧挹而言兹山韜萬象
舉頭天宇逼寓目巖扉敞重溟倒寒影萬壑振幽響
峽迥啼猱猿林高隕樝橡仙𬒮挹浮丘飄然頓塵網
今兹風雨時煙霧接穹壤勁寒或薄人跬步迷俯仰
不如遊石梁重來事真賞斯言旣纚纚誠哉非我誑
俗駕爲之回蕪音不堪榜寄聲山中靈心期空鞅鞅
石橋
懸磴跨幽崖奔流漱深壑宛然卧蒼龍天巧謝鐫鑿
萬木森前山笙竽真籟作長嘯斥猩猱來巢怖烏鵲
莓苔助危梁下瞰心膽落横前限翠屏峭壁旁如削
於此判塵凡只尺遂綿邈飛錫躡空虚樓臺變林薄
寳輝覿華燈金翰過神雀二年佐銅虎渠能解羈絡
來烹紫雲腴寒甌散葩萼竒事訂前聞詩成識層閣
雨中宿萬年寺
夢回深夜耿秋燈泉竇争流一味清過鴈不聞天外
影寒松長送枕邊聲饕風可但久無頼急雨那能便
寢行已問瓊臺雙闕路此心何必羡層城
閑上人覽衆亭
籃輿行盡白雲層來欵禪居得小亭亂石引泉歸曲
澗寒風吹雨過中庭四旁野色朝昏別一覽巖姿遠
近青宴坐蒲團作何想光隂不復問尭蓂
賀子忱吏部抱膝庵
主人蚤歲抽華簮隱居時作梁父吟于今松牎在人
境空有蕙帳留煙岑風來翠篠自搖玉秋着黃花仍
散金拂拭塵埃記行役興來命酒還孤斟
桐栢觀
屹然雙闕峙瓊臺仰見彤雲郁郁開三井窮源知海
眼六符垂象應天台(徐靈府天台山記曰山上應三台故曰天台三井甚深不測嘗)
(有投綸其澗綸尽而不及底或云海眼其一今塞俗云女人濯手而然)松杉滿道欣初
過芝术何年得自培更聽鳴泉雜風籟直疑笙鶴紫
霄來
衆妙臺(臺有八稜柱司馬子微朱&KR0238;書三體道德經)
白雲仙蹟紀琅函三體丹書寳翠嵐欲問仕塗今捷
徑不須高價借終南
石道士妙聲堂
泉溜古今同臨流萬慮空採芝歸絶嶂添竹映疎叢
影漾高秋月聲宜深夜風真清長在耳何用撫孤桐
仙壇院(王子晉壇所)
舊聞王子晉雲卧夜吹笙控鶴冲天去松風千古聲
天台觀
芝田環拱碧崔嵬流瀑高從天際來飛沫有風長是
雪寒聲無日不如雷巖前八桂人誰折溪畔千桃路
未開便覺仙都清晝永翻愁歸路染黃埃
劉阮洞
桃花當日未成蹊巳有幽禽語翠微楚峽行雲空入
夢秦臺鳴鳳要同飛仙家長若三春好人境何知萬
事非訪問丘園荒舊迹却應回首悔來歸
贈護國昌老
緩轡到禪扄高談得細聽茗花泛輕椀煙篆度虚櫺
門外雲千片軒中水一缾我來無好語留此待丹青
慈雲祖老相邀至悠然閣倦不克往
幾日陟雲煙危峰懶着鞭聊將臨別意爲我謝悠然
明巖寺
路轉霞標外雲開綬帶前幾層山底屋一線竹間泉
洞口石孤聳巖頭峰倒懸故應風雨際行子緫迴鞭
(臨海記云寒山有石室前有立石參差如侍衛者悉五色遠望似綬古今相傳爲綬帶山)
寒巖寺
峭壁插青冥層巖覆化城空中清磬發幽處慧燈明
萬瓦足雲氣四簷無雨聲豐干不饒舌此地孰知名
寧國寺
幾日山南北端期汗漫游水痕秋雨過竹色暁煙收
宦海何時了僧房爲少留却尋歸去路餘興謾回眸
暁發秦安驛
秋夢不能暁起行山徑迷小車驚宿鷺列炬誤鳴鷄
冷覺霜華重光瞻斗柄低金庭有佳處芳桂想幽棲
以糟蠏送曾守
太湖九月霜波寒郭索不幸逢漁蠻誰令骨醉糟丘
裏使我涎流書卷間黃堂丈人思幼玉耳邊不復親
絲竹一杯聊使破愁顔要遣詩情踵山谷
得景嚴弟書
往年同入洛此日各監州慣見浮雲改相思野水流
有書將遠意何處話新愁莫爲癡兒事乾螢滿案頭
夢中送妙興寺僧(紹興十六年十月二十五夜夢息檐山中獨遊旁近)
(處至妙興寺欲回阻雨寺僧西指云是方霞彩如此少頃必開霽田家常以爲占而東頋)
(凝隂雨下如注寺前高山樵徑中水争下流予因並山而南復東折有橋長可二十許丈)
(自深澗聳立巨松每五七步必夾橋蜿蜒枝幹俯就橋上若龍然謂之盤龍橋直東至所)
(憩處時有一僧自妙興相從欲先去口占一詩送之旣覺復夢携家登陸日既高而兒曹)
(尚告未辦家君命趣之見内子方梳櫛而董氏妹解篋授予衣遂侍家君偕景嚴景盧弟)
(步尋近境至一橋畔指西隅有小寺欲往予視所取道頗恊向所經行因話前夢而二弟)
(告予此妙緣寺也欲度橋而雨復作予輩欲輟行而家君強之使往疑若彼寺有先世槀)
(葬其間者家君杖策命一兵張盖旣登岸予踵而前斯橋危甚因返頋二弟勿偕未至妙)
(緣而寤欲驗他日故詳書之)
西望霞光東望雲劃然晴晦此區分小橋過盡盤龍
險回首高人多謝君
次韻曾宏父探梅未開
梅枝渾待雪山意漸呼風欲索簷間笑那憂徑外窮
英辭窺玉絜拙句媿雷同只恐花開日綸言下法宮
招曾宏父待雪
欲把詩催雪先將酒送寒凍雲方作意微霰巳開端
目断鄕城遠心驚歲事闌擬同今日醉待取玉花看
次韻錢處和運使郡齋晚集
風聲止雨歲云暮雪態兼雲晝欲昏共喜高軒歸別
墅肯臨畫戟對清樽埋輪前事空豺路授簡英辭踵
兔園是處梅花寢消息更憑玉藻爲招魂
遊蓋竹洞
暁出山城故著鞭荒荒寒日滿晴川幽棲未卜誅茅
地乘興來登蓋竹天霜凝(去聲)隂崖疑積雪雲躋重障
雜飛煙洞門今古無關鍵俗客那能見列仙
仙居道中
雪霙方瑞臘雨勢欲凋年此日信泥軾來風侵坐氊
爲官渾漫爾行邑又徒然爲報仙居令無勞負弩前
寄吴明可正字
歲晚仍多病春來尚異鄕愁城誰與破談壘漫相望
體怯山嵐重心隨驛路長後亭梅若放爲寄一枝香
次韻范子芬雪中同訪曹功顯
明朝春琯欲飛葭臘裏重看舞雪斜筆下百篇非事
業樽前一醉即生涯初疑高柳狂吹絮却伴寒梅好
放花踏凍不辭方駕遠閉門留客更誰家
憶梅呈曾宏父
重憶東城路盈盈十里梅彌旬阻風雪幾處雜塵埃
巳是春移律何時酒泛杯好花那忍落直待使君來
題王氏秀野堂
飽聞居處好遠意快心胷樹接高低影山分朝暮容
佳時能自適閑客幾相從勿訝題詩晚新來百事慵
除夜懷景嚴弟并寄景盧
遠鄉勞薄宦綵服共思親耿耿胸中事紛紛眼底塵
與誰同别歲到此兩迎春獨有還家夢書窗一笑新
次韻曾谹父欲賞山宫梅花
黃堂清興動官梅遥望花林首屢回命駕許同狂客
往舒牋頻有好詩催空懷月觀横千影趁取山宫舉
一杯爲語東皇相假借莫教零亂點蒼苔
谹父見招賞梅時范子芬欲行
翩翩畫戟對春光命客重登千仞岡坐上行人傾别
酒花前小雨伴嗁妝雪膚不爲輕寒瘦玉骨何如昨
夜香麗句競傳新樂府誰誇何遜在維揚
次日谹父攜家出遊而小雨新晴
山頭霞彩發天光初日曈曨射短岡莫使吹簫尋古
曲直宜點額作新妝不禁風雨飛來急頗覺園林減
卻香花下淩波奏竒舞腰支尺六笑垂楊
丁卯正月十六日作舞漪亭于池上盡廢𬞞
畦植花數十夲
二年倥傯緩歸期漫作新亭接舞漪舉郡定嗤推不
去故山巳訝到何遲園官不屬藜莧腹花史好呈桃
李姿待得浮萍是飛絮誰能愛樹一相思
檢校園花
往夏新閣成拔去園中葵萬花間千蘂十夫勞徙移
羣香頗猗㹱密影初參差烈日吁可畏時雨不能滋
未秋葉先隕欲冬柯巳萎虚蒙灌溉恩無復嫣然姿
啅雀飛且止不肯登空枝寒螿守枯荄未忍相棄離
永懷斬新日豈料憔悴期誰呼殷七七來伴紅裳兒
金鼎一劑藥返魂庸可追春來作高亭綠沼揚清漪
舊蹊類陳迹遠圃分芳蕤結根旬浹間生意渾熙熙
微白李賦質小紅桃入肌柳條無顔色已含烟雨眉
遊蜂相召引有底渠先知地力固自若大鈞不偏私
競秀非機巧向衰非鈍遲萬物理固然颺芬須得時
添竹
添竹乘春力期君共歲寒青青懷特操碌碌媿麤官
尚有哦詩日尤勝借宅看他時誰檢校何處報平安
次韻景思謝送四時纂要并惠乳泉且許見
顧
斷壺食鬱遵時令蓮芡櫜韜辨土宜若解養生供伏
臘自然卜築數期頥
我無巵茜等通侯不作多田望蓐收松菊漫成三逕
夢烟蓑巳失五湖秋
青編送似𥙷山房妙語相酬掩夜光盗甕不須睎吏
部將軍何日命元方
盤洲文集卷第三
