盤洲文集卷第六十五
致語十四首
台州會太守致語
一麾共理欣銅竹之鼎來半刺焉依期金蘭之耐久
式開華席敢肅高軒恭惟某官辭麗孔門氣劘屈壘
萬卷破五行之讀七言膺一字之褒觀泰階之六符
家聲是似應郎官於列宿朝著甚休尚擁朱轓來臨
丹洞厥初班錄巳見慈祥賦冥冥雲嶼之詩江山得
助追漠漠鷺田之句今昔争先通判密令後昆閩川
雅望飛鳬大邑醖藉有餘展驥偏城中和可法正字
懷珠借潤倚玉分輝三沐三熏猶有逾年之欵一觴
一詠可無卜晝之歡南薰共挹於清風東谷正延於
化日荷敷翠蓋榴蹙紅巾錦䄄旋學柳之腰鴈柱促
剥䓤之指瓊枝継佩相娱銀海之前縹瓷酌醽莫惜
玉山之倒但某等名聮動桶藝恧州鳩仰侑笑談輙
陳韻語
子墨聲名满上都同時曾喜得相如二年寕俟棠隂
久一日先看薤本除巳向雲霄班玉筍却思風月佩
銅魚百川莫靳長鯨吸會即泥封虎爪書
秋閱致語(巳下爲廣帥作)
入丁出丙應星瑞於清秋先甲後庚肅軍容於大府
式講干戈之問不忘爼豆之陳經略決勝兩楹宣威
五管妙略獨優於緩帶雄稜自折於遐衝戴鶡武夫
咸賈繫桑之勇弄兵赤子復安負耒之居提刑露穎
詞鋒耀竒文陣繡衣直指有部使者之聲名尺籍伍
符多故將軍之威令運使才兼數器筆掃千人輓粟
飛芻旣貔貅之素飽拔距投石致鵝鸛以咸精當執
矩之蕭辰舉飲醪之故事置酒何妨高會投壷然後
雅歌天下不復用兵猶謹轅門之備軍中無以爲樂
聊同劒舞之觀但某等偶預賤工獲瞻台席敢哦韻
語少助歡情
使星兩兩下人間南伯來臨黃木灣盖海旌憧龍戸
集折衝樽爼豹韜閑銛鋒似雪搖銀海美酒如澠倒
玉山賓主一時皆偉望琁霄不日侍天顔
又歸路
精甲朱旗同百將一心之力高牙大纛啓元戎十乘
之行經略詩美壯猶望隆方伯名下真無虚士堂上
自有竒兵静鎮南州舉行秋獮一鼓作氣見從者之
塞塗八陣成圖覺嚻聲之振海師干巳試女樂可前
少遲千騎之歸聊獻七盤之妙象板促生蓮之步錦
䄄迴學柳之腰但某等濫綴伶蕭獲瞻使竹輙裒巷
語以代塗歌
風動旌旗熊虎開喧轟鼓吹隠晴雷襟裾夾道邦人
出介胄填郛方伯來按轡傳聲真烜赫鋪茵呈舞少
徘徊林蠻洞蜑皆心讋共看威伸講武臺
設蕃樂語
南越建邦乃夷落珍竒之湊北風應律正舶商遄發
之期惟朝家申來遠之恩故會府舉示慈之宴經略
政容獄市譽溢康莊得華裔之驩心知藩垣之大體
治如方慶忿息崑崙之酋詩美鄭公貨通師子之國
提刑凛然直指籍甚遐方竒器弗爲不事齒牙之飾
貪泉自飲蔑聞毫髮之須提舉信著外區賦盈内府
致棲陸藏山之寶侈拔犀擢象之儲船交海中何啻
四十餘柁錢流地上亡慮數百萬緡當其整楫之時
爰共肆筵之樂嘉賓簮盍廉賈鼎來纏頭誇衣卉之
裝屈膝拜賜花之况與之亢禮莫不令儀一醉寕辭
此去布帆無恙再行益冨豈有垂橐而歸某藝習梨
園營分柳陌初無棘句可助櫂謳
海山樓下水朝東此去瀰漫拍太空稇載寕尋蕞爾
國舟行好趁快哉風往來雲漢經星外出入魚龍巨
浪中拜手君王零湛露舉觴湏似吸川虹
會肇慶新守樂語
守飛龍之潜邸方講先聲枉畫鷁於長亭斯逢重客
式張綺席以速朱轓知府和氣粹然清埃籍甚閫奥
難窺於畛域老成獨有於典刑久韜雙劒之光疊應
三刀之夢惠露嘗霑於電白不改棠隂德風將偃於
嵩臺共瞻竹使於焉肯頋可謂能謙我經略夙稔令
名願承英矩聞足音而有喜撫心曲以旣降義篤鄰
歡情深主禮喚驚鴻之妙舞楊曳繭之清歌同樂良
辰少留嘉話鳳鴹千仞豈爲嶺表之久居鯨吸百川
且向尊前而徑醉某等齊竽濫進由瑟未工仰奉台
符輙成俚句
元戎好客過當時喜報江頭鷁首飛𣢾曲西賓香作
陣安排南食妓分圍甘醪不必金貂換清話頻看玉
麈揮祇隔嵩臺衣帶水未湏輕賦醉言歸
會肇慶舊守樂語
畫戟終更說借恂之遺愛扁舟乘興尋訪戴之舊盟
草木傳聲江山送喜某官圭璧尊朝之器楩柟聳壑
之材周室中興疇世家而登用臧孫有後振門閥以
光華課獨最於潜藩名久聞於鄰壤潢池赤子處處
服田山谷厖眉紛紛祖道入奉三年之計正深丙夜
之思不替高情肯迃行色我經略有懷德宇欲對談
城欣都騎之臨存秩初筵而宿留決西江之水美譽
長流傾北海之樽清歡無盡某等偶叨營籍未習樂
均仰奉台躔敢陳樂誦(廣州有三江自廣西歴康端至廣曰西江自循梅而至曰)
(東江自南雄而至曰北江)
再歲專城屈令才西江人至說清埃瓜時解組飄飄
去雪夜乘舟得得來一笑坐開桑落酒幾聲樂奏越
王臺元戎預起陽關恨不放譙門玉漏催
會黃雷州樂語
兒童知姓識天際之歸舟賓主開顔投井中之去轄
綺羅分秀桃李呈妍某官禀瑞玉淵騰輝金社追賈
馬升堂之作馳機雲入洛之名暴白題輿芬芳剖竹
過家上冡之南海有如西州垂組夸鄕不東阡則在
北陌我經略自移犀印遂闊麈譚喜聞衣繡之歸復
有盍簮之𣢾乃開華宴共對良辰撥絃齊裂帛之聲
趁拍進垂螺之步居二千石今爲五領之逹官傾三
百杯好継八仙之豪飲某等偶因薄技獲佐清歡仰
奉指呼敢陳樂誦
二難辭藻琢瓊瑰入洛當年擅軼才五嶺逹官今寂
寞九齡高躅久塵埃分符有此二千石投&KR4040;中之三
百杯衣繡還鄕真罕見戲魚同隊幾駑駘
平齊孫致語
三捷成功害去綠林之盗七擒獻狀聲喧黃木之灣
霽川陸之妖氛儛閭閻之喜氣可無飲至于以勞還
經略文武威風詩書元帥念曠誅之群醜將假息於
十年近壤無聊或通宵弗能奠枕潢池相煽致白畫
不敢張帆乃運壯猶潜分精騎禀成筭而勢同破竹
縛渠魁而今始除根雨嘯風嘷狐兔巳空於三窟山
行海宿車航如出於一塗提刑&KR0839;德尊朝芳猷映世
玉節壯澄清之志繡衣專逐捕之權問當路之犲狼
先於剪悪掃羅壇之虺&KR0558;會此執俘運使擢穎龍淵
凝華象載憤涉水爲舶商之患故禡牙光甲士之行
被羽前登實頼糗糧之濟輓車奉饟率皆規畫之餘
盖馬服之裔孫有虎賁之銳卒果能一舉遂克萬全
元戎欣反旆之歸數郡息鳴桴之警乃陳勇爵式肆
歌筵吹竹彈絲作西域潑寒胡之戲推牛釃酒歌少
陵洗兵馬之詩某等歡類甿丁技慚師乙輙成韻語
仰奉台躔
山越逋誅歲屢更元戎指縱有竒兵長歌壯士歸三
箭必勝良籌妙兩楹兔窟巳空春草碧鯨波無事夜
潮平干戈便挽天河洗桴鼓從今不復鳴
會南恩守傅侍郎致語
東君送喜來紫橐之賢侯南伯論情開翠樽之雅燕
筦絃獻狀戟纛增輝恭惟某官降嶽高標築巖華胄
磊落簡編之讀陸離翰墨之工口伐可汗雖張騫其
猶劣心存魏闕嘉季子之來歸積有聲名騰于遠邇
暫寄銅魚之事未回金馬之班清淨治齊自適西園
之樂殷勤訪戴肯爲南海之游經略夙企光塵願親
謦咳朱轓皂盖有此搢紳之英白飯青芻勤於館榖
之禮迺因勝日少接清歡舞䄄雖乏於楚腰歌扇粗
傳於郢曲香褭龍涎之妙柱烹馬甲之珍樂奏越王
臺鏗鏘可聽坐對賢人酒酩酊何妨某等偶綴伶倫
獲趨崇仞敢停樂句仰奉台顔
向來烽火起邊塵膚使南翔譽益振肯爲魚符臨海
角合歸鷺序映朝紳高情如泛山隂雪喜氣能添澤
國春一斗百篇推敏捷醉中端有語驚人
韓提舶解印致語
梅嶺乘軺獨最二年之課瓜時解組幸無三尺之拘
觴豆旣陳綺羅相映某官學傳原道望重封侯鑄轢
古之偉辭韜逹今之逸識屯田减漕續重華振武之
功作郡移風肖延壽潁川之治榮拜輶軒之任盡司
䌖貨之權名落島夷信孚舶賈侈犀象珠璣之湊戢
戢帆檣入夔龍鵷鷺之行駸駸筆橐我經略自分銅
竹益契金蘭接驚坐之劇談屢陪揮麈惜著鞭而遠
别未許歌驪方此日去簿書之勞而平時皆文字之
飲留連去舳𣢾曲清樽促鴈柱以高張啓鶯脣而低
唱眉軒席次變宫又聽於變商轄投井中卜晝難辭
於卜夜某等齊竽巳濫泗磬未工仰奉台光敢陳俚
誦
萬戸封侯識面難南來清譽落諸蠻指揮浪舶風帆
了談笑木牛流馬間四牡言歸光帳餞一柸相属看
弓彎行行日遠長安近平步逍遥玉筍班
韓提舶餞行致語
介圭入覲共瞻星使之回一節以趨將動天顔之喜
賓筵荐啓祖帳遂陳恭惟某官道探聖涯材推國器
籍圃破九丘之讀詞源傾三峽之流攬轡剖符偃江
淮之草木懷珠獻象集山海之梯航致十倍之息以
歸公家無一毫之物而敢私市兼緫轉輸之寄益彰
盤錯之能將奉計以造朝巳指期而解䌫駕輕車而
就熟路難躡高蹤闚紫闥而攀台階遂躋近著我經
略久欣敷祍重惜分襟寶釵呈桃笑之妍長䄂騁翠
曾之妙異時問訊當在日邊此夕語離滿傾若下即
見鴻軒於清漢從教鶴怨於故山春草綠波裝愁懷
於南浦秋風白露寓歸夢於北湖某等優子賤工樂
家短技輙成韻語式寫心聲(太白詩朝登北湖亭遥望瓦屋山天清白露下)
(始覺秋風還韓今居其地作亭用其舊名)
激濁楊清有渭涇鞭鸞歸去侍天庭文星持節光南
斗巨翼摩空擊北溟黃木灣頭波湛碧陽關聲裏柳
吹青莫辭更盡一杯酒明日相思過短亭
衆官餞提舶樂語
嶺表彯纓仰九霄之星使日邊賜扎賦四牡於風人
群僚深戀德之情勝日展語離之會恭惟某官龍淵
擢穎象載呈祥屈宋當作衙官曹陸羞稱童子轉輸
淮甸欲天下之澄清撫字江臯無庶民之歎息未騫
禁密暫擁皇華厲廉操於貪泉溢竒貨於中國及瓜
而代整鷁棹以言歸不駕而行跨狨韉而獨步惟柳
營之列將曁蓮幕之衆賓久託光塵敢陳祖席操絲
比竹歌陽關朝雨之詞舉白飛觴牽南浦春波之恨
某等濫因薄技獲對芳筵上奉台顔輒成樂韻
泰山英譽冠當時五嶺人人說繡衣平步便應持紫
橐它年何止到黃扉遲遲暖日離筵啓渺渺澄江畫
舫歸若問越裝無一物篋中寶唾盡珠璣
廣東春教致語
司馬仲春振旅職在周官連帥比年簡車聞諸漢志
盖兩軍相交而尚猶執榼豈今日之蒐而可廢開筵
經略玉節遠分金弢博覧掃磐牙之夙盗耀駭電之
雄芒不戮一人同子文之訓楚旣明三令有孫武之
教吴提刑光動台階望尊膚使玉轡見澄清之志固
己桭威繡衣兼逐捕之權寕忘除器提舉襟懷磊落
儀表清明武庫文埸久說聲名之卓海靈陸寶暫
經畫之餘共閱竒兵式逢良日目其拳勇角此蹶張
分諸葛之陣圖得逢門之射法雖介胄之色不可犯
方肅戎容然爼豆之事則嘗聞當行觴政自有折楊
柳之曲何湏迷蝴蝶之聲傾綠醑以勝桮看紅潮之
登頰某等庇身治部接武談優仰對顔行敢陳韻語
高管嗷嘈疊鼓忙春雲輕覆饗軍堂二星光動狐狸
伏六纛威騰貔虎良海孽向來如薙草射夫無有不
穿楊時平巳卧邊庭鼓不廢蒐田謹舊章
歸路致語
我武惟楊出旌幢而終朝而畢洗兵甲以挽河
經略智略少雙文武備足崇宣力四方之烈妙折衝
千里之籌憺秋肅之嚴威行春搜之令典罷休武舞
旣訖事於鬪埸羅列靘粧願駐車於廣陌新聲發越
軼態便娟所謂進步而若翔莫不駢肩而争覩某等
偶因鼠技獲仰虎符不揣凡才輙成韻語
轅門返旆到康莊甚寵傳呼實鮮䨇麗錦輕飜青玉
案高牙旁聳碧油幢令行遐嶠真無事盗息潢池不
受降會見追鋒歸禁密獨留威譽紀南邦
盤洲文集卷第六十五
