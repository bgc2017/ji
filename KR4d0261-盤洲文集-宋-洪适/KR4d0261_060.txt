盤洲文集卷第六十
啓十七首
賀建康張相公啓
庭揚坦制節換留都復用張子房人始知於良策今
朝漢社稷年新數於中興奔走郵籖震驚邊帳恭惟
某官材苞文武忠格神明熒惑守心嘗生作噩之變
咸池洗日能返大昕之朝初秉執於鴻樞即尊安於
龜鼎捫參歴井國功遂固於西垂踏晉批周相業豈
談於前代上應棟隆之吉外消戶闔之虞出黃石榖
城之緒餘掃青草洞庭之蟠結威讋四夷之長名知
三尺之童何物吠聲舉天飲氣怪巳摧於偃月毒尚
噴於含沙遠登俟德之丘色無喜愠再翫反流之渴
時有屈信惟用舍繫國之安危而勝負視公之發縱
居否旣極旋乾匪難幸悔禍之昌期稔叛盟之醜虜
九重赫怒頋割地之請焉可從二帝陟方豈戴天之
讎而不報廟謨潜定戎旆交馳偶遣將之疲駑致涉
淮而猖獗我師弃甲不競南風之歌有馬飲江孰思
多壘之辱人心正恐天意巳回逢顯冊之布宣快輿
情而呼儛必資英望始郤妖氛安石將如蒼生何自
有折衝之畫魯人猶望高子也願嚴叱馭之程乘機
盡復於故疆當軸聿迎於舊物某寅緣先世踊躍大
鈞盥手發函屢拜一行之賜驤眉茸纛庶叨三握之
私
賀吳殿院啓
芝檢䟽榮栢臺進步動搖山岳眷自結於紫宸接簉
夔龍班益尊於黑豸端人益國嘉頌塞塗恭惟某官
色正芒寒心精辭綺高標聳壑仰喬木之千尋利器
切泥別良金於百鍊邅逥幾載舒卷有時自復入於
帝城即高驤於朝路暫分六察遂陟副端柱後惠文
咸具瞻於風采人中屈軼惟直指於姦邪大振紀綱
即專機柄某夙叨一挹屢辱三熏斯遠庇於卿雲阻
再披於巖電削䔥氏之牘雖結戀於離群濯貢禹之
冠敢纓情而效喜
賀留守湯相公啓
肅驅馹傳光佩麟符朝廷不知周大夫久歌衮繍關
中旣留䔥丞相必洗甲兵九廟尊安二郵震疊恭惟
某官材推帝賚望峻民瞻窮遠測深馳古今之千載
植僵興仆踰前後之數公玉燭斯調炎精益煥慶泰
階之卓爾懷綠野而翩然居東旣欎於輿人虚左至
爲之累月夕㷭浸起&KR0628;食靡寕當瓜步巳應童謠恐
棘門或如兒戲勞軍下詔擇日戒嚴乃注想於棟梁
以責成於管籥霖雨之思賢佐孰應駿圖半夜而受
神釐遂前龍席忠巳殫於石畫喜果動於咫顔冠規
殿以立班入經帷而借步睠兹行闕倚我上台雖宋
璟留中不從東廵之駕而房喬居守可無西顧之憂
行復疆封再還魁柄某方漂宦海難走沙堤精神折
千里之衝式看偉業離竒爲萬乘之器終託洪鈞
賀柳運使啓
伏審戴星叱馭㳙日視章咸屬耳於前騶獨驤眉於
英矩恭惟某官韜藏遠業充牣多聞璜珩呈韞櫝之
珍𣏌梓負昂霄之幹措刑天獄解密網於秋荼足用
地官腐太倉之紅粟屬控弦之犯塞遂增竈以防江
六轡有光以穆寕主糧者敕也千金所費必孟子持
籌而筭之大愷策勲要津唾手某久聆廣譽幸借餘
波敷祍論心將釋仰高之恨裁緘寫抱少伸贊喜之
誠
謝兩相還隔下年月啓
日月逝矣失未收於東隅江河濯之笑不騰於北壟
貢誠小牘拜况大鈞伏念某智不周身蹇而知命昨
含沙之巧中閱過隙以苟生長裾曳何王之門枉尋
豈敢郤行求前人之影退尺自憐逢黃屋之改絃焚
丹書而彈弁子又有子旣齒髮之浸衰春非我春獨
銓曹之相阨念光隂之不再頼造化之可投遂獲舊
氊少增短羽石渠通籍固夢断於昔游朝散入銜將
坐躋於正秩信眉竊喜鏤骨有銘恭惟某官道德致
君功勲闢國計安天下猶泰山而四維澤任溝中作
霖雨於大旱盡掃錮人之弊蔑聞失職之嗟軫及孤
蹤還其故步某敢不隄防墮甑創艾傷弓思枯魚涸
轍之時鬼能相笑感黃雀銜環之事人豈不如
淮東緫領謝宰相啓
寄倉臺之使指方點鄕關督京口之軍湏遂聮省戶
視章莅職貢牘酬恩伏念某學陋寡聞器拘小用两
州撫俗媿任棠拔薤之規旬歲慮僚損倚頓盬鹽之
利正虞顯絀敢覬襃遷名簉依烏想天街於夢寐智
殊流馬懵江道之轉輸方朝廷易將而築壇況淮海
濟師而增竈多多益辦孰流地上之錢陳陳相因必
積塞下之粟豈容譾薄乃冒使令兹蓋伏遇某官致
主德咸備邊慮密璿璣以齊七政氣應爕調尺箠以
笞四夷功成談笑問金糓甲兵之事用欂櫨楶梲之
材欲五將軍不患乏興恐一書生弗能塞責某敢不
自鞭駑乘上荅化鈞援枹鼓而立軍門使之宿飽給
餽餉不絶糧道戒在空餐
賀汪參政啓
顯拜制麻進參國秉忠臣謂之骨鯁久頼讜言執政
猶吾股肱具瞻良弼播傳所暨欣詠則同恭惟某官
道祕沉潜德煇發越友古人於千載備和氣於四時
玉潤金聲深造淵源之妙瑰意琦行外無表襮之華
自得路於青雲即受知於丹扆論諫皆夲仁義卓爾
囊封吐茹不以剛柔瞿然簡劾方上流有攘狄之役
以獨坐爲視師之行羽扇指麾聳逗遛之大將靈旗
踊躍歸侵軼之故疆遠郤妖氛上寬&KR0628;食當和戰之
事未定而攻守之議並興必倚人英來司國是公輔
間于兩社式轉洪鈞天子守在四夷共觀上策某材
慚樗櫟契託枌榆燕厦落成欲奮卑飛之羽螺洲前
定兹符大拜之謠
賀袁正言啓
顯膺制綍進陟諫坡速郵傳彈擊之詞緜㝢起爕調
之望恭惟某官儒林宿學藝圃軼材人傑地靈禀光
輝於川嶽仙風道骨挹沆瀣於蓬瀛初步武於金閨
將範模於玉葉旣登陛入憲臺曾黔突之未能
巳昂霄而横絶振争臣七人之職致明主三代之隆
削藁奉公欣衆正之開路伏蒲獻可待一言以興邦
某職有官箴禮難賓謁聽朝陽之鳴鳳竊激懦衷寓
遠客之雙魚庶通鄙抱
賀張少傳啓
㐲審誕布制麻進班孤棘武丁得一傅說致商道之
復興江左自有夷吾知胡人之必滅慶干廟社聲塞
乾巛恭惟某官盛德格天誠心憂國掃清君側紀虞
淵取日之功鏖戰關中得高屋建瓴之勢起燕間而
制閫慰遠邇之瞻巖籌邊如卜於六龜增竈浸營於
萬弩志將誓楫利在投機赫英主之龍飛思宗臣而
馹召介圭入覲繡黼來歸信眉乘縱壑之秋造膝盡
興邦之策連朝或聞設體中&KR0628;幾於傳餐台鼎位虚
有欲爲王留者甲兵任上疇咨曰汝往哉乃陟貳公
之尊以受八面之敵開莫府於撞牙之地護行都猶
奠枕之年導桐栢而會泗沂聿新使範分觜參而界
韓趙大啓國名制五軍千里之屯苞四履十連之寄
犂庭可俟貔虎俱有鬪心偃革而旋貂蟬兹惟故物
某誦絲綸而溢喜因筆墨以貢誠憲宗任裴度爲難
古皆如是鄭人報東門之役今豈不能竚勒景鍾永
光汗簡
回常州知郡啓
伏審式差糓旦來憩棠隂凡千里之提封皆一詞而
詠德伏惟某官受材卓偉函噐宏深𣏌梓干章見謂
昂霄之榦璆琳五㲄共推瑞世之珍自歴華途共傳
美譽果拜絲綸之寵超分符竹之榮揚贈扇之仁風
芬芳大播沛隨車之甘雨惠愛無私顧以薄材遠依
餘潤曲枉一行之寄但銘四益之謙
賀宣撫陳舍人啓
伏審光膺三接疊慶九遷綸出詞闈方欲鼓雷風之
號令節兼帥閫又將加草木以威名邸狀始傳輿人
相賀恭惟某官韜經濟之業妙深湛之思譽蚤冠於
英躔望獨高於禁路國史咸稱良筆寕阿意以特書
人主亦有逆鱗敢犯顔而直諫輟從三院進表六官
惟武部必講於軍防以王人周行於淮甸屯田具便
宜之奏保障有險要之圖借箸以籌凝旒有喜天庭
揖遜仰帝舜之重華人傑延登先甘盤之舊學甫拜
西垣之命即分北鄙之憂蓋乾坤開撥亂之期使夷
狄箝發蒙之語畫疆置使貳泰階六符之權掌鑰殿
邦行方伯連率之職仍冰銜於鶠閣新油幕之麟符
瞻前無鄰自我作古竚清邊而訖事即當國以調元
某鞅掌無庸帡幪有託理財給餉懼不稱於使令經
武視師幸竊窺於方略
賀方鎮江啓
伏審課最乘邊恩隆易地長江古爲天塹密護行都
千里方曰王畿斯名重鎮歡呼比屋企望高牙恭惟
某官量若海涵識猶龜卜盤根錯節知利器之有餘
赤箭青芝見敗皮之何用惟胷次足紛綸之學故人
中推超卓之材自舟退於急流幾轍環於諸道芳埃
所播衆譽迫歸再擁輶軒孟博有澄清之志六分符
竹道州勞撫字之心當淮濆大蹂於腥羶獨淝水皆
爲之煨燼疇咨哲艾還定流逋犢可買而巳徧於田
疇蝗雖飛而不傷於稼穡共稱慈父丕變樂郊爲氓
俱受於一㕓報政遂成於五月榮開天上官近日邊
汲直不薄淮陽折衝有頼叔度之來蜀郡敷惠何難
即迎紫橐之除寕爲黔突之計某自離賓幕屢換律
筩豈期給餉於轅門復遇凝香於燕寢訟棠可𣢾曾
無步武之遥蔭樾焉依更借齒牙之助
賀平江沈侍郎啓
伏審移輪天未擁戟日邊巳滌篆而颺芬庸發函而
贊喜恭惟某官卓然人瑞籍甚吏師學該治忽而耻
作虚談德禀雄剛而力行直道再分郡寄有龔遂之
遺風三仕京華無子文之喜色詞掖變斵䆫之誚銓
曹革盈几之私懷鮑宣飢渴之憂上賈誼治安之䟽
邇遐相語鯁亮有聲繄今日之輔藩獨長洲爲佳地
接近鳴珂之里傳呼持橐之臣竊聞班錄之初巳見
恩威之並老姦削迹編戶信眉凝燕寢之清香棠隂
間暇開高秋之紅旆竹使尊榮方廷中歴召於敢言
况海内共期於與政即尋入覲之詔復結去思之情
某密邇門闌焉依宇覆問一歲錢榖之入正仰殘膏
交四鄰賓客之辭敢藏窘步
賀兵部周侍郎啓
伏審入覲咫顔復騫禁路胡塵未靖擇武部以非輕
國勢旣尊慶故疆之可復郵音所曁輿誦載騰恭惟
某官古學貫穿時名暴白懷孟子敬王之道抗霍光
震主之威腕脫杷推閱憸人之馳騖燭照龜卜决邪
黨之消亡以砥柱而障頽波蓋疾風而知勁草改絃
之始荷橐于中益高難進之標不改後凋之操翩然
出晝久矣專城會上聖之龍飛先群公而馹召造膝
皆光前之說沃心無見晚之嗟方興闢國之師遂揔
司戎之柄匈奴直百年之運必覆妖巢宰相遂萬物
之宜共期隆棟某情深仰斗迹阻披雲給餉軍門亦
是夏官之屬儲材客舘敢追望士之蹤
賀戶部趙侍郎啓
伏審拜命中宸爲真左戶播褒綸於六幕榮寳帶之
九鐶恭惟某官充牣多聞縱横利器光前絶後名聲
顯於朝廷肆外閎中議論冠諸宗室久騫禁密妙簡
淵衷足用地官斗筲之徒何算也伸威天府銖兩之
姦皆知之以細札而攝空遂青氊之圖舊蓋萬旅雷
驅之役正千金日費之時自非鞭筭之過人安得錢
流而冨國實材復用輿誦逌歸助成再造之勲益對
非常之渥某自憐骯髒獲託帡幪率屬分曹身鬲江
湖之上裁緘遣介心馳階闥之間
賀陳運使啓
伏審言出明綸任隆膚使巳入疆而滌篆敢憑驛以
裁緘恭惟某官峰距高明材能超詣詠羔羊而厲節
參軌前英瞻黃鵠之凌空著鞭夷路皂蓋溢昔𥜗之
頌朱軒攬沃轡之威吹嘘旣徹於榻前飛輓孰踰於
轂下二星所次應穹漢之編珠四壯載驅邇清班之
鳴玉某夙聆廣譽未際高標督餉轅門正懼西曹之
謫搖情賓仞願分東壁之光
賀張樞密啓
伏審嚴宸圖奮密地陟明運籌帷幄之中遐衝震疊
歛袵廟堂之上神器尊安廉陛有光塗川相慶恭惟
某官聖門觀妙昭代蜚英識極高明質蓍龜而不惑
氣全剛大壓嵩岱而莫搖共尊難進之風獨保後凋
之操龍飛有作馹召鼎來安石將如蒼生何難從雅
志魯人猶望高子也拱竢近音方宿留於中途即延
登於右府入朝之始通國相驩天子守在四夷式觀
上策公輔間于兩社即轉洪鈞某躍冶情深班庭跡
阻螺洲前定知爰立之有期燕厦落成何卑飛之足
歎
盤洲文集卷第六十
