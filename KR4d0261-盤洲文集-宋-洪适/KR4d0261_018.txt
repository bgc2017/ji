盤洲文集卷第十八
内制八
六月朔日蝕祭告太社祝文
伏以累三光之明震驚凉德脩六官之教寅畏格言
式遵伐鼓之文敢絜用牲之告
隂雲不見祭謝太社祝文
伏以季夏之朔太陽有眚側身修行未燭其咎雲隂
忽興不見薄蝕惟神敷佑敢薦忱誠
修整太廟大殿屋脊及東廊奏告諸室祝文
伏以積雨建瓴太室穿漏載新茨蓋巳集工師㳙日
之良執籩以告
祭告土地祝文
伏以暑雨盈旬廟瓦毀落乃練時日鳩工繕修神其
相之以底終吉
南郊奏告天地祝文
伏以慈闈有命凛乎基業之承陽律惟時肇此郊丘
之薦報二儀之况施敕百吏之虔共先事貢誠彜章
踵故
南郊奏告太社祝文
伏以禮大南郊甫嚴祀典饗行北牖用報神休方誕
告於先期敢絜修於明薦
南郊奏告太稷祝文
伏以禮大郊丘甫嚴祀典祠修官禝用報神休方誕
告於先期敢絜陳於明薦
南郊奏告
宗廟祝文
伏以受命慈闈承祧累歲始行郊燎之禮將薦廟籩
之誠巳戒前期敢伸虔告
南郊奏告太一宫十神太一祝文
伏以祀有多儀事尊肆類巳諏糓旦誕播札書徼福
貴神告虔嘉薦
南郊奏告
安穆皇后祝文
伏以三歲一郊累朝故事御圖之始初講彌文欽惟
淑靈監此預告
南郊奏告
安穆皇后&KR1148;宮祝文
伏以迎休圭景展事觚壇巳降札書聿嚴柴燎顧瞻
園寢先告吉蠲
南郊奏告南嶽南海南瀆東瀆祝文
伏以祀著邦彛禮尊郊類候一陽於六律秩群望之
百神告此前期厥惟故事
郊禮修飾太廟奏告
祖宗祝文
伏以禮講觚壇祭先宗祏風雨久侵於墻戺斧斤將
易於棟楹兹卜日以告遷覬在天之委祉
郊禮修飾
太廟權奉安
祖宗神主祝文
伏以工役已具日時旣良廼祓齋房奉移匰主仰蘄
昭假少迪妥寕
郊禮修飾太廟奏告
安穆皇后祝文
伏以郊丘之祭宗廟必修易腐撓之榱椽治頽穿之
墻壁動兹斤斧告以豆籩
郊禮修飾太廟祭告土地祝文
伏以郊祭有期繕我太室揆日之吉或斵或圬維土
有神監興兹役
太廟修飾畢工告遷神主還室祝文
伏以載新廟寢巳訖工徒諏令旦以陳籩奉靈斿而
反祏顧瞻在上昭假無疆
太廟殿室畢工奉安祝文
伏以郊祡不遠廟祼爲先廼修觀德之宫仰迪寕神
之祉奉安之吉㓗告惟虔(別廟改奉安之吉作音徽如在)
郊祀前二日奏告
太祖
太宗配侑祝文
伏以肅壇畤之嚴禋甫迎至景推祖宗而昭配(續改作卜)
(壇畤於上辛式遵故事推祖宗而並侑)誕舉彌文大報有期先事而告
仰祈右序用相休成
太廟祝七祀祝文
伏以卜郊展報假廟薦芳祭咸秩於百神禮先行於
七祀靈光來格熙事備成
分祭太社太禝祝文
伏以土糓大神生殖之本兹伸吉報于國之南刺豕
刲羊壇有籩爼來假來享匪今斯今
土正勾龍氏后稷氏祝文
伏以惟神之靈配食社禝土爰稼穡實尸其功練日
報天於郊用牡美芳嘉薦用迪孚休
郊祀奏告五嶽祝文
伏以穆卜天正(續改作夏正)將郊上圜崇嶽峩峩吐符作
鎮敢徼况施濟此明禋
又四瀆祝文
伏以郊丘之日曾不三旬(續改作兼旬)有赫瀆祇靈光如
在敢徼隂相俾訖嚴禋
改郊奏告天地祝文
伏以秩元祀於觚壇初伸大報候初陽於嶰籥將講
盛儀會邊祲之不寧懼齋心之有闕惟
藝祖避近晦之日至
太宗行上辛之郊稽此前規卜之首夏覬乾坤之錫
祉使疆埸之銷兵庶竭忱誠遂成熙事
奏告宗廟祝文
伏以郊類有期邊塵遽起仰遵祖武改卜長嬴之初
敢覬神休克展泰元之報
安穆皇后祝文
郊禋有日邊事忽興憲我前規改之首夏欽惟英淑
有以相之
安穆皇后攅宫祝文
始祓神丘將嚴大報會邊隅之有警恐齋戒之不虔
遵改卜之舊章覬如存之隂相
前一日軷祭嘉會門神祝文
伏以郊祡在辰皇輿夙駕兩軹之祭昔者有儀于豆
于登取羝以薦惟神擁右安行玉蚪
郊祀日分命九宫貴神祝文
伏以受乾坤之降嘏合丘澤以薦馨爰修蕰藻之誠
用叩飛棋之畤冀垂沖監獲蕆上儀
虜人犯邊用兵奏告四聖五嶽祝文
伏以敵國犯邊尚肆虔劉之虐師徒駐野未收攘郤
之功敢布忱誠仰干英鑒胡行如鬼雖妖祲之結蟠
漢箭有神冀靈威之佑助假公山草木之力成京觀
鯨鯢之封
奏告顯應觀旌忠觀吴山忠淸廟祚德廟祝
文
伏以胡人犯邊迨兹踰月介胄棋布未有成功虔露
忱衷祈于祠下敢徼隂相早遂驅除如公山草木之
靈建淝水風聲之績
仲秋薦獻
安穆皇后祝文
伏以時及蕭辰祭修園寢顧瞻咫尺想念平生薦此
芬馨歆吾誠意
郊祀前二日景靈宫分詣奏告中後殿祝文
伏以迎日之吉事天益虔(續改作履端之始卜日用辛)祭必有尊
祗見發祥之祖禮非敢後分遣侍祠之臣鬯矣孝熙
右兹禋祀
景靈宮天興等殿孟秋朝獻祝香文
孟秋届候法駕親臨恭焚寶香供養
聖祖天尊大帝伏願祀事崇成神休來萃奉慈宫而
同慶躋壽域之咸寕恭薦苾芬載申頌禱稽首歸依
無極大道
壽聖太上皇后生辰功德䟽文
伏以祥開長樂迓載夙之嘉辰教演真筌起無涯之
勝福具嚴沖式益介慈齡
壽聖太上皇后伏願淵覆護持神光臨燭鮐背鯢齒
慶壽母而永歌象服翟衣偕天王而難老
秦國大長公主出殯祭文
惟靈天津禀瑞帝渚騰輝蘭行桃姿女圖章灼采蘩
采藻婦職無虧問我諸姑介然遺老災生寶婺壽不
百年廼瞻素帷無從出涕卜兆有日夕奠是陳尚其
顧歆寄此悲惻
皇帝閤春貼子六首
其一
藻景升暘谷條風拂紫宸只今天一笑萬物揔爲春
其二
嶰律春灰動青陽奏雅音上辛元日是郊類合天心
其三
閏接殘年臘春留半月冬雪深田易&KR1774;歡喜匝三農
其四
寶勝新幡下九霄千官接武趁春朝玉巵上壽慈顔
喜歲歲年年舜事尭
其五
挽得天河洗塞氛非煙恊氣作新春使車巳動兵車
息活却生靈百萬人
其六
退朝講武與修文何暇尋春到玉津桃李不言渾望
幸從來未識属車塵
皇右閤春貼子五首
其一
雪放梅粧出風嫌花信遲發生皆帝力載物夲無私
其二
池面冰澌破潜魚聖得知倚欄觀綠皺流荇欲參差
其三
君王盛德郤紛華六寢娥眉不好奢曾從芝軿看芝
草争來椒壼頌椒花
其四
裁紅翦翠不爲難開盡千花頃刻間德壽宫中雕輦
駐慶雲深處彩衣班
其五
葱葱瑞靄騰椒掖莫莫仁風扇葛覃四海預應期樂
歲六宫今巳喜先蠶
隆興二年南郊鼓吹曲
六州歌頭
嚴更永今夕是何年玉衡正鈎陳粲天宇起祥煙恊
風應江海安瀾重規仍疊矩聖主乘乾堯授舜盛
事光前稱壽玉巵邊三年親祀一陽回律八鄕承宇
(續改作璿杓東轉上辛卜旦)觚陛紫爲壇仰天顔齋居寂誠心肅
禮容專存鍾石約輿衛五輅不求全聽金鑰虎旅無
眠儼千官湏期顯相嘉籩一人儉德動天淵費减大
農錢神示格宗祧燕人民悅祉福正綿綿
十二時
庭有燎疊鼓鳴鼉更問夜如何信星彪列天象森羅
虞旦閟宫畢觴清廟漿柘尊犧繼猗那嘉頌可同科
扈聖萬肩摩飭躬三宿泰畤縟儀多丘澤合嶽瀆從
曦娥神光燭雲車風馬芝作蓋玉爲珂奉瑄成禮燔
柴踆事休嘉砰隱丹闕湛恩波共願乾坤隤祉邊鄙
投戈覆盂連瀚海洗甲挽天河欣欣喜色長遇六龍
過奏雲和三脊薦嘉禾
奉禋歌
吹葭緹籥氣潜分雲采宜書壤效珍長日至一陽新
四時玉燭和勻(續改作青陽振蟄氣潜分仙掌非煙壌效珍年勝舊日逢辛四時玉燭初)
(勻)物欣欣造化轉洪鈞郊之祭孤竹管六變舞雲門
自古嚴禋犧牲具粢盛絜豆籩陳衮龍陟降幣玉紛
綸徹高閽靈之斿神哉沛排歴昆侖九歌畢盈郊瞻
槱燎斗轉參横將旦天開地闢如春清蹕移輪闐然
鼓吹相聞籋祥雲驩臚八陛釐逆三神聖矣吾君華
封祝慈宫萬壽椒掖多男六合同文
右三曲嚴更警埸作
降僊臺
漏殘柝静鷄聲遠到高燎入曾霄雲裘蟠瑞靄天步
下嘉壇旗旆飄搖黃麾列伏貔貅整氣壓江潮導前
從後盛官僚玉佩間金貂望扶桑日漸高隂霾霜雪
底處不潜消輦路祥飈披拂絳紗袍雲間端闕仰岧
嶤播春澤喜浹黎苗禮成大慶鼇三抃受昕朝
右一曲禮畢
皇帝降壇作
正宫導引
重華天子長至(續改作泰畤)奉神虞九奏會軒朱星暉雲
潤東方暁拜貺竹宫初歸來千乘護皇輿瑞景集金
鋪雞竿高唱恩書下惠露匝中區
右一曲
皇帝還宫作
盤洲文集卷第十八
