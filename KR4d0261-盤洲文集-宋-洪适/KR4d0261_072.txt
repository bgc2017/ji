盤洲文集卷第七十二
祭文三十一首
祭錢伸仲文
公之種學朝夷夕耘羅書數萬比櫛差鱗日游其間
搴芳茹芬發爲詞章鳳髓龍筋律古作者刊落腐陳
輿臺郊島甲乙淵雲一第慁公逸翮弗振黑頭掛冠
瑩莫可塵結廬巖阿松菊稱賓我辱葭莩寓公桑枌
升堂請疑倒廪傾囷浦思山哀倡玉賡珉公不我鄙
再三沐薰春榭秋畦一笑同醺雄辯劇談舌夲津津
我官中都别𬒮始分公遊天台率歲之春返旆過我
繾綣情親我歸江東歎興參辰聲翼再來新詩逾勤
復命末幾哀訃巳云悲哽填膺雨泣&KR0813;紛耳言具在
手墨方新如何一訣蘭銷芝焚千里飛觴侑以斯文
祭熊承議文
惟公德㝢金昭玉温相徉竹素言涉其津芳風清埃
籍籍榆枌含徽韜曜非此其身幸哉有子得雋金門
贊治名城擢象夸銀起家甚休榮章逮親文階六進
式峻朝紳循陔自南彼蘭之芬我贅别乘公行丈人
承顔一再談緒相欣天乎嗇年奄忽徂泯枳棘薦肌
此情楚辛有醴旣旨有饌旣陳魂兮其來是將有聞
祭亡姑文
往者伯祖官會稽姑淪末疾年方笄寧川有兄抧棘
棲槀葬蕭寺久不治猶子監郡行縣時一觴來奠垂
涕洟仲氏使節閩川持歸骨故里終可期魂之來兮
其有知
祭董莘伯文
捥髮識面忘形定交寓君梓里尺五誅茅徒步造門
握手適郊有唱必和軸腯牛腰女弟擇配占吉鳳爻
締好申盟投&KR0238;以膠我歸故鄕判𬒮神臯君宦鄰郡
徘徊賊曹仰事大官心降凥高自我不見霜楓五飄
書札方翩忽尋里蒿失我好友撫膺號咷嗚呼哀哉
君之嗜學如食而饕君之騁辭軌則風騷植性和粹
志操昂霄謂宜六轡馳騖天朝近不得年美木先凋
藐爾孤女無子承祧天則不仁直士蒙妖雅雅語言
嶷嶷風標想象平生劌心以刀嗚呼哀哉隔山河兮
迢遥望殯宫兮寂寥酒欲奠兮弗親魂之去兮誰招
祭王侍郎文
遥遥華胄太原之王代有賢牧流芬五羊若琨在齊
僧孺在梁鎮之在宋方慶在唐並載清德如冰而霜
我公是似奕葉相望銅虎其符金犀其章雞始鳴矣
公坐黃堂粤俗苟且吏具無綱訓狙警鼯束馬轡韁
奉牘序進流汗怖惶遐萌蜑戶狃習獷強繩以周索
燭察隱藏滅心纍化善者相慶夙寇多槳出洲入洋
草薙禽獮商有肖航官府丕變中原之鄕豆區釡鍾
一其槩量緇黃宣淫仳偶歸良冥漠旅骸相從高岡
盲風怪雨昔害今祥卓然治行趢趗龔黃謂宜賜璽
歸鵷鷺行太歲在巳豈事之常仁人必壽冤哉彼蒼
某姻連之舊來踵門墻自公之疾視劑披方同戚賓
僚從容諸郎窮夕不寐冀公小康吁不胙祉弗際扁
倉温温初言表露肺腸今不聞矣心焉遇鋩縮酒泄
哀魂其來嘗
祭王侍郎文(爲大人作)
往在政和伯父執憲公締華姻弛擔授館我於是時
盖傾初面其後尊榮攬轡王畿屈大丈人博弈同嬉
公於是時數會鮮睽洎我出疆金陵話别半世來歸
公持使節迎我過我尉藉契闊我謫真陽公休豫章
㩘楫河壖閱世炎涼公來問疾不改故常扶胥之鎮
控蠻輯蜑帝私遠人起公來殿孰謂此生握手再見
紛紛市道反面革心交親落穽恨其未深不有君子
寂寥義襟兩州相距道贏十舍水湊陸來憧憧日夜
咸曰南伯無如此者小大斬斬遵矩守章宿姦蒐慝
有剗無蔵鯨波馘盗鷁首叢商佛宫沈沈立祠以繪
天書當來懼失所頼鬼憎剛方委魄荒外公昔唁我
我今弔公死者丘首生者途窮清酒一慟瘴氛改容
爲大人祭家叔文
半世漠北聲問中睽王畿再見使節喜持共居里社
娱慰相得永日一枰佳時五白我落炎方君歸自閩
謂宜翔迅尚燁吾門吾門微矣天鎩長翮末疾不起
九原永隔海中一漚今散昔浮惟君了了超然孰儔
改轅未期棺不得撫寓哀陳觴老淚飛雨
祭王侍郎文(爲景楊作)
臺領之南獠蜑錯處漢氏初郡風移椎踞五管今二
廣爲大府瀛波拍天大㯍之淵民狃素習聾不可鐫
竒貨銜艘彼貪者泉清朝得人方慶之後象軸錦池
襃綸温厚我公聞命北面拜手人曰我公盍官中都
此瘴癘鄕非人所居公曰不然異天地乎維舟泝贑
輿轎隃領即浮曲江猿狖之境它人怖畏公一不省
開府佩章有芾其棠事紛如蝟窺鏬抉藏治如京輔
不陋其荒孰爲官非閣法遵例孰爲吏非偷墮委靡
孰爲民非怙強使氣孰害於教僧有疇匹孰逋於盗
囊橐巨室孰弄於市衡斗不一曾未一年刮剗群弊
耋嬰加額曰見之未野鳥嘯凶昊天降厲嗚呼哀哉
某高門自出又奉良姻盛德未報遠訃忽聞約束行
李前輅靈輴慈親生瘍夙莫嘗藥天難是丁志負曩
昨搏膺長慟寓此泂酌
家叔起靈祭文
竹林就荒今十旬兮升堂開卷閴無聞兮塵留玉塵
蔽蒲茵兮引脰訴天冤吉人兮黃墟隂隂宫旣新兮
翩其丹旐遡良辰兮淚落入尊格歸魂兮
又代叔祭文
雲呈呈兮含幽葉吟吟兮輸愁芻靈整兮將駕指潜
闥兮高丘蹇難忘兮語言掩韋編兮淚流酒在尊兮
命酌魂其來兮母遊
又代嫂祭文
嗚呼夫家則叔戚黨維私嗟悲風之殞燭目六印以
無期聆弱女之譻譻泣相對乎孤[婺-矛+牙]狐兔將與爲隣
永不返夫故棲駐素驂而進酒尚髣髴其中之
又代弟祭文
霜風掠掠吹我高原有寒者鴒鎩其長翼茂松之下
維彼靈丘卜云其臧祖載有日寤寐平生叢悲中腸
旨酒是陳靈其歆止
祭趙安人文
惟靈婉婉高門德稱柔嘉作儷宗英采蘋澗涯事請
壽姑蘭獻其葩謂宜秀眉服榮六珈忽兮即冥畫櫬
以沙痛摧孝女慈感童牙嗚呼哀哉某䓁同僚君子
好或通家講聞壼範承訃興嗟沃觴祭幄匪物之華
祭從祖弟景楊文
嗚呼景楊君旅食而枕疾兮不克謁醫而問砭竟委
骨于它邦兮櫬莫憑而視歛復遠葬于異縣兮阻臨
穴而送窆企雙表而寄心兮酸攪腸而中慊我方哭
季父於往秋兮君又遡三泉而奄奄曰吉人必有後
兮何斯言之不驗百年其猶一夢兮君曾不比夫伸
欠嗚呼懷君堅白之辯雄兮與呼盧之氣贍較牙籖
之寡多兮證金根而抱槧儀得縑以底信兮勵白圭
使磨玷挹快閣之夜光兮涉家園之春豔我以琉
璃之鐘兮琥珀注而甚釅或泛鷁於蘭汀兮或聞雞
於苑店乘小駟而焱馳兮汗漿流於僮傔我策蹇以
殿後兮衣紛披而巾墊躡羽人之术路兮閧樵夫而
席占雜詼諧與謿誚兮儛顔間之㶑灔巳矣乎俯仰
皆陳迹兮空䀌然而結念惟君百懷之弗展兮燎方
楊而息𦦨若椅桐未材而枯搉兮六博中道而墮塹
期簡吉以卜居兮筮則逆而龜厭遂齎恨以過隙兮
誰適墓而挂劒清淚寫如鉛水兮沃單杯而反坫
代難老祭景楊文
嗚呼給事之後四子三孫各爲單孑旁無它昆我也
不天庇叔之尊叔近下世弟復不存何知竒禍萃汝
一門莫莫盖高誰能呌閽知與不知填悲悼冤弟之
秀發自比璵璠謂宜亢宗視鴻而軒云何折羽不脫
丘樊念我與弟如親在原交歎終鮮倡箎和塤惟仲
之春我方北轅弟出餞我宿郊步園曾不逾時些無
來魂仰空一慟聲不可吞昔謀結廬共依毀垣我歸
召匠弟且祭墦圖未乾墨耳猶在言不廢同築以奉
堂萱弟有四男黃口之鵷經紀分憂俟其冠昏翩翩
素旗往潜荒村靈有知乎來歆此樽
祭朱仲舉文
昔歲入嶺如故於新蘭言可久草味同薰飫我連篇
以玉易珉回車班荆銷南浦䰟曾不數月歸全遠聞
今我來思瘴苑再春省念陳迹攪腸受辛嗚呼哀哉
濯濯英韻如孔翠珍白袍者紛勇倍氣吞戰藝京師
再屈益振少寄一弟必驩二親盈才慳壽匪今一人
埋志孰從長吉元賓薄醊寫哀尚何如云
祭梁侍郎文
赫赫東州人士冠冕有燁梁宗鼎鼎通顯自我宋興
接武鳴珂幾人鴈塔三冠甲科再世秉鈞前參後何
人門之懿籍甚薦紳高山喬嶽柟𣏌盤根淑氣所鍾
代有偉人惟公之英相臣之子早據要津聲落人耳
龍飛白水遂執羈靮密依日月康侯晝錫時方外訌
俾鎮方面鴟義蜉結剗磢丕變帝念久外俾還中都
少貳夏官將柄斗樞忽嬰沉痾退卧漳濱十年問毉
飬氣頥神馹訃忽馳孰不驚聞嗚呼哀哉惟公蘭玉
策翰墨勲久矣定交寅緣登門杯酒通家情同懿親
曾不披霧負負心曲寓文漬酒恨此蜷跼
祭從兄難老文
嗚呼自我還鄕同兄之居朝言夕語繙弄琴書睱時
杯酒弈博投壷雜以笑謿朋友之如自兄它徙恨不
數見相過必𣢾不忍背面兄旣卜築仍復鄰墻日贊
鳩僝彼棟此梁曰有䗶梅封之後堂朱欄彫砌目以
輸香有舞有歌樂未渠央我來炎方餞我雙港轡北
帆南別愁分兩方春之季得冬日書盈紙諄諄詢我
歸歟曾不旬浹訃音忽至校得書時兄巳下世天胡
不仁夭此良器卉衣孔單不能漬淚嗚呼哀哉自大
王父遂分兩支夕拜之後別駕繡衣繡衣父子継踵
九泉別駕早殞兄又不延三房孤[婺-矛+牙]衰絰參同行道
感傷有此灾凶惟我連蹇宦心巳灰謂其接屋杖屨
之陪羣從凋落孰相往來逝者之憾存者之哀數千
里隔參辰則近病不問狀歛不撫櫬銜此酸辛痛如
受刃流聞卜兆石潭之陽尚期言歸以送窆藏嗟嗟
難兄人琴俱亡
祭鄧提舉妻恭人文
禀生高門林下之秀鳴鳳其昌移天恊繇承姑竭孝
紛&KR0868;夙興春秋廟祀藻絜蘩馨恭上接下間言斯寢
淑行柔性宗姻所稔邑開湯沐榮對魚軒謂宜鶴髮
壽考百年嵐熏霧染遂嬰沉痼砭劑弗良奄至大故
嗚呼哀哉某寅緣宦侣通家結驩妻孥相從如至親
然自聞整裝方惜遠别忽焉降厲填此悲咽酒旨于
觴食豊于豆再拜靈幃文以爲侑
祭吕教授母夫人文
生于高族作嬪儒門禮虔巾櫛職謹蘋蘩稱蘭比行
有淑其德里社姻連指爲壼則擇鄰誨子露穎祠林
望我莫府情好方深遂悲棘風奪其慈母式陳一觴
莫盡悽楚
衆官祭鄧恭人文
猗歟夫人名儒之後典訓克閑女德之茂作儷君子
見謂宜家言采其藻居約去奢事姑如母逮下以慈
鍾禮郝法克兼有之恭侔舉按賢過断織顯顯壼彛
聞者仰則載榮鸞誥未啓國封天不與齡豈數之窮
嗚呼哀哉某等借潤使臺並列賓宷獲聞懿範如古
所載忽傳傃幽悼興于心羅饌縮酒尚其來歆
路祭吕母文
嗚呼夫人有子未冠名馳須次芹水攝空蓮池論議
卓詭文采陸離金蘭耐久情比塤箎以子之賢知其
母儀髮髲旣剪桮圈巳非吉士嬰罰僚朋集悲汎彼
行舟次河之麋素旗翩翩遠哉其歸取醴以軷庶幾
中之
同寮祭吕母文
早服圖史之訓克恭蘋藻之職鄕閈範其禮法宗族
稱其慈和金社流光芝玉相映及見其長策勲詞壇
正伸三釡之飬遽起蓼莪之悲某等定交賢息並游
蓮府登堂之拜未遂就木之訃巳聞漬酒素幃悲不
能止
路祭鄧恭人文
質蕙兮行蘭禮容兮德言儵忽兮傃幽怨天兮靳年
作嬪兮君子三歲兮使還端蓍兮探筴日吉兮時㳙
靈衣兮塵翳繐帳兮素筵美檟兮問途寄舟兮江千
薤歌兮鏘梚飛旐兮翩翩薦誠兮有軷莫盡兮悲酸
衆官路祭鄧恭人文
風吹空兮沉寥幽雲屯兮櫷之朝睇前山兮霧擁搖
敗黃兮瘴苑悲夫人兮四德俱卜嘉耦兮名儒湯沐
兮石&KR1038;榮華兮軒魚忽積痾兮弗痊惜不遭兮臾跗
開靈氛兮辰良横去舟兮江隅挽丹旐兮再拜頋薄
醊兮生芻
祭羅權郡文
惟君有充然之學而發爲絢然之文有粹然之德而
見諸隠然之仁色不形於愠喜交無間於故新研吏
牘之靡密究下情而諄諄故人皆知其爲媺德君子
而政見稱於遠方齊民惟平生之蹈景幸逾年之同
寅偶旁郡之闕守擇賢者而拊循當問途之話別見
君意之悲辛謂金蘭之分篤迺黯黯於臨分何期嬰
此沉痼鬲生死於斯辰驚訃音之聞耳屑衰涕之紛
紛竟絆驥而弗展鎩風翮於乘雲望靈輀之戾止寓
哀悰於一尊
衆官祭羅通判文
惟公螢牎種學足用三冬泚筆成文有作者風登名
鴈塔騰譽儒林牛刀小試卓魯銷聲遂駕星屏益崈
厥稱遠佐南海人仰盛德䆒心吏事何枉不直攝麾
新昌少借循良遐萌相欣召父南陽仁者必壽孰詢
彼蒼嗚呼哀哉某等或以游宦同君子寮或以道義
結金石交彌年相從見謂傾盖河梁銜杯黯然于邁
期以數月拏舟相尋服集承塵遂聆訃音失此吉人
誰不悽惻泄哀斯文有淚濡帛
祭韓權郡文
嗟嗟少汲韜負軼才學耕文穫續美中台人避劇煩
君曰我願蚤佽外臺聲埃㴆顯題治中輿絆驥未展
攝麾端溪治如畿甸燭抉隠藏貪愞股弁慈父蜚謠
吏具丕變暫臨恩平飲惠胥賀天不仁遠子服兆旤
昔者桂林實始識君相示肺肝似蘭斯薰謂宜振翮
乘凌高雲齎志盛年訃駭初聞厚終恤孤矢心古人
斗酒則菲攪酸莫云
衆官祭韓權郡文
惟公有瘉人之才見施於爲政有汲古之學見許於
倫等器利盤錯牛無肯綮銖兩藏姦免不可幸民手
額而感惠吏重足而遷行故康恩兩州之治獨寡二
於五領問千里之長途庶齧䣛之一騁嗟秀木之摧
風遡泉臺之夕景嗚呼哀哉某等金蘭心叶膠&KR0238;情
親懷話言於疇曩狎杯酒之殷勤昔公之別渌波𥻘
𥻘今以柩來瘴苑復春棲淚目睫文不槩悲再拜一
酹公其中之
墓祭韓權郡文
儒采兮雅言分索兮彌年彼蒼兮殱良芝焚兮蕙歎
瞻召父兮杜母有善政兮差肩楊芳兮耀遠傳循吏
兮不刊朱明兮換律瘴草兮荒煙寄遺骨兮南紀俟
後人兮謀遷想平生兮棲哽漬薄酒兮澘然
又同寮祭文
嗚呼尺波電謝今昔同悲嗟我吉人而止於斯遺愛
在民棠苃四郡較德松銘方來傳信有夜者臺有潜
者隧埋玉南荒執友攬涕魂兮歸來歆此一醊
盤洲文集卷第七十二
