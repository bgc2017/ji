太祖
太宗朝常以處將帥及降王之君臣自後則多以皇
族爲之故三朝國史以爲官存而事廢在熙寧中曾
令邊將充攝在天禧中亦曾令内職兼攝只是充𥙷
班列而己嘗聞靖康初以外戚正任官俸禄太優令
換環衛継以俸薄爲言遂復仍舊雖兵火之後旨揮
不存而朱孝莊制詞可以考驗仰惟陛下聖慮宏遠
修飭戎備欲擇﨣﨣之臣置在左右叩其智謀觀其
技藝以備將帥之選甚盛舉也臣等以謂國朝自有
設官之名不必遠取唐制
太祖
太宗故事蓋可法則今若徑行換授則恐有减俸之
患欲乞只令如閤職兼帶若節度使至刺史則帶上
將軍横行遥郡則帶大將軍正使則帶將軍副使則
帶中郎將又以下則帶左右郎將各分等次職
錢如得允當所有官府吏属請給人從等事乞令吏
戶兵部同共相度以備採擇
一唐制十六衛上將軍各一人從二品大將軍各
一人正三品將軍各二人從三品掌宫禁宿衛
之事長史各一人從六品上掌判諸曹廪禄軍
團等事親勲翊三衛凡五府中郎將各一人左
右郎將各一人校尉各五人每校有旅帥二人
每旅有隊正二十人武德正觀世重資蔭自二
品至五品子孫分𥙷三衛又有諸曹參軍及司
階中候司戈執戟謂之四色官
一檢照國朝官制有左右金吾衛左右衛左右驍
衛左右武衛左右屯衛左右領軍衛左右監門
衛左右千牛衛凡十六衛各有上將軍從三品
大將軍正四品將軍從四品中郎將郎將長史
等官按三朝國史云官存而事廢蕃酋官舊有
歸德懷化大將軍將軍郎將司候司階司戈後
又增保定清遠奉義歸義廣化之名將軍以下
又有武寧安化奉華保順之名又有寧遠安遠
保安保寧大將軍懷德奉化將軍懷忠武安郎
將保忠司候保和保信司階順化安德司戈皆
以蠻夷朝貢受官者充
一俸禄之制上將軍六十貫(皇子則二百貫)金吾大將軍
三十五貫諸衛大將軍二十五貫(皇親則六十貫)將軍
二十貫(皇親則三十貫)中郎將十三貫
一中書備對該載宗室諸衛將軍換武者換諸司
副使紹興法該載環衛官換贈諸衛上將軍
換節度使至遥郡團練使諸衛大將軍換遥郡
刺史至武義大夫諸衛將軍換武翼大夫至武
義郎
一建隆元年以登州團練使李萬超爲右武衛大
將軍前均州刺史潘文通爲右驍衛將軍前
州刺史韓召爲左領軍衛將軍其後石守信張
凝石䂀焦継勲劉重進仇超白全紹翟美王暉
陳守習等皆爲諸衛將軍除授者不絶亦有除
環衛官致仕及外任者事具實錄
一太平興國二年四月安遠軍節度使向拱換左
衛上將軍制詞略曰王者念宗社之重思將帥
之賢内外迭居以均勞逸安遠軍節度使向拱
等事我先帝時惟寶臣入則參帷幄之謀出則
奉節旄之寄粤予沖人肇承丕業豈敢以藩鎮
之任重煩舊德也式罷藩宣之寄俾昇環列之
榮拱永德並可左衛上將軍美可左驍衛上將
軍廷遜可右驍衛上將軍先時張永德帥鄧張
美帥滄劉廷遜帥澶至是皆罷節制歸環衛其
後祁廷訓韋縚沈繼法周勲蘇誨等除授亦不
絶但比
太祖朝極少事具實錄
一天禧元年御史臺言常朝武臣止一二人或請
告則絶班欲乞增𥙷詔以宅使慕容德琛爲
右監門衛大將軍西京左藏庫使孫正辭爲右
領軍衛將軍崇儀使劉守節爲右屯衛將軍染
院使韓景祐爲右監門衛將軍供備庫使宋可
言郭仁浦爲右千牛衛將軍
一嘉祐二年以未有差遣諸司使攝大將軍月支
食錢七貫副使崇班攝將軍月支五貫候有差
遣別差不得過二十人
一熙寧三年詔今後南班有闕差陜西河東替回
曾有戰功路分都監至知城堡寨崇班巳上充
攝如不足即於見在樞密院知州軍路分都監
巳上得替未有差遣人内差攝事並具會要
一中書備對該載元豐二年十六衛大將軍二百
九十四員將軍一百六十二員並係宗室
一紹興十一年右金吾衛大將軍朱孝莊換觀察
使制詞曰仰惟淵聖皇帝即位之初監于先王
成憲進讀之臣有言今之節度使古之諸侯也
近時庸人孺子或以恩倖得之於是凡外戚之
居正任者易卑環列侍衛之名雖號耆能率遵
明訓朕乘興運事異前朝義有當然睠非骫典
右金吾衛大將軍提舉洪州玉隆觀朱孝莊乃
欽成兄弟之子靖康中宫之屬謙恭毋怠忠信
自持通練老成見推四姓恩厚於爾匪曰予私
爾縱母言朕志巳定其復廉車之秩以爲戚里
之光可汝州觀察使
有撰𫐠文字乞奏對劄子
撿會夲院見行一司條令内一項翰林承旨學士職
當撰述代於王言事體繁重合有上禀睿訓文字若
循習舊例俟閤門引班顯見稽緩今後仍許先次挑
班上殿今來臣係太常少卿兼權直學士院有撰述
文字合行奏禀欲於今月四日上殿敷奏緣臣係卿
監官難以徑牒閤門伏望聖慈特降睿旨令閤門依
夲院故事引班上殿奏禀伏候進止
乞改定樂章劄子
臣據太常寺申乞修潤將來郊祀大禮樂章各巳修
撰進呈數内
徽宗皇帝酌獻一曲係紹興二十八年
光堯壽聖大上皇帝親製其間如烈考合改作烈祖
及其它詞句亦有當改定去處依故事係請御製改
定今錄連在前乞賜聖裁修改降付學士院施行取
進止
乞進胙德壽宮劄子
臣竊考禮經古者大夫攝祭君不親行則當歸胙而
諸臣祭其家廟及都家祀其山川亦皆致胙於君謂
之致福載在周官則都宗人家宗人掌其事祭㒒展
而受之膳夫受而膳之後世禮文多有廢者仰惟陛
下以聖継聖盛德重華慶超古昔初講郊禋之禮謂
宜進胙慈闈並受帝祉臣妄進瞽言欲望特賜聖裁
如或可采則乞旨揮有司草具儀注進呈取進止
論郊回用樂劄子
臣勘會今歲郊祀大禮依逐次典故用儀仗鼓吹巳
赴警埸振作所有禮畢車駕回鑾導引振作亦合用
軍樂端門肆赦所設宫架係合用雅樂並與燕樂不
同難以一例不用伏乞聖裁特賜處分取進止
乞减樂員劄子
臣伏覩紹興二十八年郊祀用儀仗一萬五千三十
人鼓吹警埸一千一百五十九人八音二舞樂工四
百五十九人近降旨揮儀仗减半臣前曾申請鼓吹
警埸人巳三分减一舊例樂人及鼓吹警埸人肄習
九十八日臣又曾具奏减作一月所有樂工凡二百
六十人太常有籍三十六人有月給錢糧所闕一百
六十六人旋行招𥙷至肄習之日日支食錢四百文
尚有招未足人數緣竄名籍中可以規免臨安府行
鋪名役不無計囑之弊臣再行研考除登歌壇上樂
四十八人二舞九十人不可减外壇下宫架二百七
人今欲减省六十七人凡琴二十人十人可减瑟十
二人六人可减笙二十人四人可减簫十人六人可
减笛二十人八人可减箎十二人六人可减塤十人
四人可减歌二十人四人可减鍾磬四十八架十六
架可减分詣九宫貴神太社太稷給祠一百十四人
四十五人可减旣减員得以省費而於事神之禮初
無所闕更乞聖裁取進止
乞刺壯徤乞匄人劄子
臣伏見臨安府街市間乞匄人頗有壯徤者恐是盗
賊徒黨託此爲名以伺察人家之貧冨門巷之曲折
今輦轂之下時有剽劫之患不可不曲爲之防臣愚
欲乞睿断行下臨安府選委官屬因賑濟之時鳩集
乞匄之人盡皆㨂擇如非老弱疾病其人可用即與
刺充廂軍旣免其啼飢號寒之苦若使有穿窬之志
亦可使滅心鑠謀矣輕凟宸嚴臣不勝戰懼取進止
乞措置海道劄子(十一月十二日)
臣伏見淮上斥堠不明將帥無申發文字虜騎渡淮
經涉七日朝廷方知今巳據楚州若分兵取它道潜
攻通泰朝廷亦無由得聞所慮自彼過渡便近平江
兼恐海道不妨賊船來往今平江別無重兵守臣又
巳被召李寶水軍稀少緩急難以倚頼伏乞特留聖
慮過爲隄防干犯宸嚴臣不勝皇懼取進止
乞降親征詔書劄子(十一月十三日)
臣十一日面對曾具奏陳乞降親征詔書激勵士卒
至今未奉處分所慮敵人巳入淮南兩軍相持以日
爲歲若非戰勝無以使其革心所有詔草輒敢昌瀆
天聽若或施行乞許臣錄呈三省別行進入其間叙
𫐠聖意未盡去處更乞處分取進止
進視師詔劄子
臣伏奉御筆改定視師詔臣再有愚見增减數字各
巳貼說欲候進入畫降竊慮稽緩輒巳擅行書寫大
字詔夲若蒙聖意賜允即乞徑付三省樞密院如是
未當即乞再賜御筆批抹付下臣不勝死罪
請祠劄子(中書舍人)
臣不避誅戮冒犯天威伏念臣與湯思退舊不相識
思退以臣叨中詞科在其前嘗遭秦檜無辜廢錮連
蹇在外二十餘年所以召臣入朝供職臣旣猥居卿
列攝事翰苑疊因宣召誤受眷知遂蒙親擢寘之從
班臣方念糜捐無以圖報乃聞談者指爲思退之黨
臣旣備數禁近不能盡忠奉公陷于朋比烏可苟逃
譴責欲望聖慈特賜恩造容臣以祠禄省愆於山林
之下仰瀆聖聽臣不勝戰汗之至取進止
辭免兼直院劄子(閏十一月三日)
臣今月二日准尚書省劄子奉聖旨洪某兼直學士
院日下供職臣聞命震驚罔知所措伏念臣攝事三
時盡窮鼠技仰不能宣布聖意鼓動四方而今之世
俗好惡各有偏私毀譽初無公道臣之代言又不能
俯合衆論常致詆娸兼内外兩制文書填委日不暇
給臣之宜去久矣特以獨員無所辭避今者幸除翰
長私以自慶臣巳即時解印罷權申知三省豈圖恩
渥反有兼直之命臣若強顔貪昌則是宜去而留因
退而進汨喪廉耻無以自恕欲望聖慈憐其才盡察
其由衷曲賜矜允使免譏議干犯天威臣罪當萬死
取進止
第二劄子(閏十一月六日)
臣今月三日具奏辭免兼直學士院恩命准尚書省
劄子奉聖旨不允伏念臣涉獵之學文辭蕪纇叨攝
視草積有愆尤旣已形之臺評又有之䟽非聖
造保全特賜庇護則臣雖竄黜未足塞責巳嘗瀝懇
求去仰蒙天語曲留臣以軍事方作而掌制獨員不
敢堅請談者又謂臣來自淮東奏陳張浚妄費致浚
因此罷相黨枯骨者視臣如仇敵故投匭之章連瀆
淵聽幸今翰苑巳有長官書詔亦不壅併尚令厠迹
實爲冗贅兼臣屢有封繳浸招怨怒若不知退必致
顛危欲望聖慈施天地之大恩全小臣之終始卑以
一郡使之推行德澤少效㳙埃時別有使令臣死
且不避冒犯威顔臣不勝戰汗之至取進止
盤洲文集卷第四十三
