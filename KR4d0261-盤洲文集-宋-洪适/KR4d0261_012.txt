盤洲集卷第十二
内制二
撫諭四川軍民詔
朕嗣守神器于斯三年廼睠坤維邈在萬里會邊塵
之未靖致戎備之不除乘塞護關久矣采薇之戍踰
山越谷遠哉輸粟之勞或郡邑不值於循良故田里
尚生於愁歎兹選近臣之彦往專外閫之權挾纊以
慰軍情下當戶曉褰帷以求民瘼大則驛聞推吾軫
䘏之恩酌以便宜之制必令四境之按堵惟恐一夫
之鄕隅儻休息之有期庶榮懷而相慶
戒戢贓吏詔
朕聞先王之時人有士君子之行在位者皆節儉廉
清冰霜其操羔羊素絲之詩所爲作也今則不然貪
夫徇利廉耻道喪亶以廣田宅厚妻子爲計谿壑無
厭漫不忌憚甚者掩公帑之積私倉庾之贏賊民剥
下浚其膏血嗚呼豈設官之意哉朕自臨御以來崇
儉德蠲浮費庶幾虖風厲天下姦贓之吏未有聞而
不治然速辜相継何耶是朕德不能化罰不能懼也
古者刑不上大夫唐虞畫衣冠而民不犯孰謂搢紳
之士心無媿耻不若古之齊民歟夫先甲後庚申飾
教告而抵冒不巳至于用法豈得巳哉凡我諸臣其
洒心遷善勵淳白之節副揔核之政以長保其禄位
無或不悛奸我重辟播告中外使明知朕意
激諭將士詔
朕祗奉慈訓嗣有基業永念祖宗陵寢朝献路絶黎
元塗炭屯戍未休朕爲人之後而不能報上世之憤
爲人之君而不能振斯民之厄故食不知味寢不安
枕未嘗以尊位爲樂也特以戰争之役肝腦塗地不
忍南北之人枉罹非命自即位以來兩發聘使冀尋
舊盟而鄰帥主兵及境弗納迨行人再往始則立式
邀求継則迫脅囚辱朕以兵隙難開隱忍自屈仍遣
魏𣏌銜命復行不較禮文書辞屢易不愛四郡割以
奉之乃渝元約又求商州且索臨陣係虜之人是其
更變無厭必欲尋釁初無休兵結驩之意今使命逗
留議論不决積粟出船包藏罔測朕以
太上聖意不敢重違而宰輔群臣前後屢請巳盡依
初式再換國書歲幣成數亦如其議在我可從無一
顧惜若彼堅欲商秦之地俘降之人則朕有以國斃
不能從也儻或不諧前好至於交兵天實臨之非朕
得巳想彼兵民厭其黷武亦當嗟怨况我將校六師
受國家爵禄之久忠義所激自應奮勇捐軀爲國雪
耻夫立非常之事彰無窮之名醲賞厚賜朕不敢吝
嗚呼兵凶器也朕旣無德以脩二國之睦又無威以
寢敵人之謀時當三冬而使軍士有暴露之歎人民
有轉輸之勞害貽爾衆痛在朕躬凡百臣子當念興
師用衆匪朕本心我直彼曲動則有辭共輸報國之
忠永享安居之樂
撫諭歸正將士人民詔
朕遣使約和首尾三載北帥好戰邀執不移自盧仲
賢初議則有畫定數事叔姪通書之式唐鄧海泗之
地歲幣銀絹之數及緣邊歸附之人朕志存好生寕
甘屈巳書幣土地一一曲從惟念名將貴臣皆北方
之豪傑慕中國之仁義削去左祍投戈來歸與夫軍
士人民厭厥腥羶喜我樂土朕知其設意𣣔得甘心
断之于中决不復遣前後書辭再三峻拒故彼逞怒
無厭入我邊境若朕利於和好之速成不顧招懷之
大信依隨所欲驅廹北歸則與淮北之民同爲魚肉
矣爾等當思交兵釁隙職此之由視彼如讎共圖掃
蕩高官厚賜自有明科傳之子孫永保寧泰天地鑒
照朕不食言
親征詔(不付出)
國家一祖八宗積累基業至于
太上傳序在朕乘犬戎亂華之後境土裂爲南北陵
園廢於烝嘗二帝蒙塵終天抱痛皇族荼毒所不忍
言自踐位以來焦心疾首思𣣔報皇祖之讎快四海
之意而慈闈務行仁德群臣多主和議朕識不能料
事誠不能柔遠屈巳尋盟反墮姦計今彼擁衆涉淮
犯我郡縣尚猶遣介持書邀索降將朕寧與之百戰
豈忍驅逐歸義之士就屠戮昔春秋之時鄭小國
也介居晉楚之間城下之盟君臣同耻收合餘燼尚
能成功朕今丕冒東南幅員之廣帶甲之衆若忍辱
事讎不圖一戰豈不貽萬世議巳稽考故事展郊祀
之期朕將親臨江淮率勵六師用行征討凡我文武
軍民懷十聖二百年涵養之恩痛中原四十載左祍
之難奮忠出力不與戎狄俱生大可以成功名而取
冨貴次可以寧父母而保妻子皇天后土實佑此行
布告迩遐使知朕意
視師詔
朕以南北生靈久苦兵革會敵帥有通和之議不憚
屈巳委曲如約旣得四郡尚復邀求書札方來兵鋒
巳接朕識不能料事誠不能格物志在尋盟反墮其
計使我士卒暴露民庶流離蚤夜痛心噬臍何及巳
稽典故改卜南郊將臨江淮親御戎輅師有曲直蓋
不得巳凡我文武軍民懷十聖二百年涵養之恩憤
中原四十載分裂之難奮忠出力勿負國家大可以
取冨貴而求功名次可以寧父母而保妻子皇天后
土實鑒此言巳令有司擇日進發所過務從節省並
不得有所搔擾布告邇遐使知朕意
又視師詔
朕以連年用兵戰士苦於暴露兩國交惡居甿不能
艾安會北帥之欲和走行人而就議凡往來之要約
皆委曲而聽從即歸四郡之疆庶結万年之好豈期
得地又復踰淮書札未回兵鋒巳接使師旅冒於矢
石生靈失其田廬嗟爾何辜由吾不德想迩遐之扼
腕空蚤夜而痛心巳展燔柴之期將尋細柳之舉親
乘戎輅用靖邊塵夫師克在和理自分於曲直兵應
者勝鑒可質於神明動蓋有辭事非得巳惟我荷戈
之衆士推轂之勁臣懷累聖二百祀涵養之恩憤中
原四十載分裂之難相勉忠義共圖功名猶蟁蝱之
噆膚所當驅逐若熊羆之奮力豈畏艱難
改郊祀詔
朕惕臨寳位始祓泰壇巳敕攸司粛&KR1472;栗齍盛之備
將因長至展膋蕭圭幣之誠會有邊烽尚馳羽檄方
治勞軍之計恐虧類帝之儀蓋事旣問於甲兵則心
不專於齊戒若昔魯史礼屢變於卜郊惟我昌陵日
嘗移於近晦况當至道之載適值継遷之虞詔以來
春行兹元祀舊章具在故事可稽參兩朝烈祖之規
改嗣歲正陽之月庶幾祗敬可薦馨香宜頒一札之
書用諗四方之聽
改上辛郊祀詔
朕比以軍興未皇郊見欲㳙建巳之月巳戒先庚之
期幸消弭於外虞懼稽遲於大報敬惟元日正得上
辛合魯經啓蟄之文法周室用騂之禮神釐可逆猶
漢帝拜于甘泉祖武是繩蓋
太宗行于至道式從改卜虔舉彛章
皇帝荅皇后詔
勑皇后夏氏朕祗臨寳祚初展祲容㳙肇歲之上辛
得元日之吉亥嘉籩薦饗雅樂繹和曾霄呈明槪之
祥緜㝢洽厖鴻之慶端由内助獲舉精禋載閱芳函
益深襃詠
賜王彦奬諭詔
軍律之弊久矣握兵者背公徇私相師成風朕當饋
而歎將誰使革之卿智勇篤誠山西之桀召自萬里
倚重江介不唯頼卿威望籌策以訓兵固圉亦欲號
令紀律爲時標準也故將之去偏禆輿皂紛然升進
羸弱冗食者衆曾不經意卿甫入轅門即能釐正忠
實可嘉不負親擢人悉如卿朕何憂焉
賜劉寳獎諭詔
古之良將心在國家者當待敵之隙必以屯田爲事
今並塞多曠土朕欲舉行便宜十二利遣九卿持節
商度之未有大將奮然爲諸軍倡卿奉公體國自請
留屯將以豐邊儲而省漕輓與避難懷誕者殊科至
於脩治障隧汰簡將士咸振閫外之職忠勤如此朕
甚嘉之
賜王彦戚方時俊皇甫倜獎諭詔
淮之西瀕塞數千里朕留意戎備不敢忽異時將帥
不以國事爲懷視它壤有故隂拱而不恤若秦越肥
瘠者有之卿提兵扞城根于忠赤列戍同心謀無崖
異興治關隘修設烽燧所以固封守杜侵軼勢若常
山之蛇諫大夫諭使指而歸具爲朕言之防邊有頼
嘉歎不忘
賜潘清卿等乞以秦國大長公主所留金銀
助視師犒勞之費不受奬諭詔
漢武帝時干戈日滋大農所儲不足以奉戰士至出
御府禁臧以澹之而鼎貴高訾之家不拔一毫以佐
縣官之急輕財體國四海之内卜式一人而巳耳卿
等戚畹之彦心在王室願輸橐裝以助軍湏忠欵如
此與&KR1021;嗇爲我者殊科顧卿新有陟屺之難養生送
死之費未艾也朕亦安忍取而用之[婺-矛+牙]不恤緯允蹈
斯言載覽所陳不忘嘉歎
賜吴璘爲發遣吴拱於祁山堡等處掩殺番
賊大獲勝捷獎諭詔
強虜騁兵騷我四鄙廼睠西垂之遠尤深中&KR0628;之憂
卿忠智根心策慮超卓遣發將士動中事機祁山之
役大有斬獲捷布旣至良用歎嘉所期元戎殄殱醜
類用馳一札少寓褒懷
賜吴拱於祁山堡等處大獲捷獎諭詔
敵人寇邊再變月律將帥罷怯未成偉功朕當饋而
歎時無頗牧頼汝父子家傳方略天授智勇必能爲
我扞西鄙之患果聞捷音大翦獟悍更期盡力勿使
生存國有恩章朕所不惜
賜王彦時俊戚方獎諭詔
夫設險隘以固國嚴烽火以守邊自古不易之道也
卿董我師旅久屯于淮外無犬吠之警則巳賢於長
城矣輔臣有言汝悉心竭力脩障隧備塞之具無一
不治嘉汝忠勤喜見于色金帛之賜庸示眷懷見知
則說尚其勉之
賜姚憲乞以糴到米一萬石助平江府常州
闕乏獎諭詔
夫以鄰國爲壑者徒知乎爲我視越人之瘠者不足
以語仁爾治郡可稱救菑有術損羸餘之萬斛助比
近之二城免吾移粟之憂嘉爾汎舟之役用頒細札
以示襃懷
盤洲文集卷第十二
