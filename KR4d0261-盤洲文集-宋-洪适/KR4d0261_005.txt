盤洲文集卷第五
詩十九首
使虜道中次韻會亭
平野風煙闊孤村父老存薄雲低故堞落日逐輶軒
分裂時云久澄清敵未吞春光滿花柳天道竟何言
過榖熟
玉帛齊盟亦可尋東風着面客塵侵隋堤望遠人煙
少汴水流乾轍迹深桃李不言應感舊山川無主秖
傷今遺民久厭腥羶苦辟國謀乖負此心
次韻馬上偶成
天遣祥風掃塞氛越畺軺傳禮儀新禦戎可鍳秦無
策覘國誰夸鄭有人鳴鶴九臯聞徹響翔龍千載仰
攀鱗垂鞭日日陪清話談笑成章泣鬼神
次韻車中倦吟二首
舊國于今作兩家鄰翁有酒不能賖明朝又逐歸鴻
去秖有塵埃滿一車
叱馭寧辤歴險難投戈且幸邇遐安氊車軒簸長危
坐恰似舟行八節灘
次韻初入東京二首
乾坤正欲稔天驕會見降胡欵聖朝蓄銳乘機先自
治莫令武庫五兵銷
五門雙闕未央城碧瓦朱甍雲霧生真主南廵正
嘗膽從今瞻卬泰階平
過黃河用上介龍深甫遷居舊韻
風埃如霧滿川黃馬上朝來識太行水瀉濁河橋甚
壯沙連遠塞路何長皇華復講衣裳會京闕今爲氊
罽鄕夾道桑麻過千畝野花時有一枝香
絶句
宣防瓠子撓西京向者河堤役不寧胡虜任教流就
下始知談舌誤朝廷
次韻北使邀觀常豐湖
一派澄湖何處來鳴桹漁子聚還開主人甚顧他鄕
客莫使歸途欠一杯(此處欠一杯蓋北使語)
次韻初望太行山
曾巒逾碣石形勝鎮神州可惜羊腸險今包鼠穴羞
天心端有待人力豈能謀未老如憑軾壷漿爲曲留
次韻伊洛道中
萬里修鄰好氊裘不亂羣邊鋒方兩解春事巳平分
發&KR3006;雞三唱揮毫酒半醺問途殊未巳返顧羡歸雲
次韻湯隂寒食遇雨
殊方遇寒食節物負年華小雨偏宜柳輕風未落花
見餳如隔嶺對月共忘家俗重之推廟誰祠萬里沙
次韻講武城
漢鼎三分覇業成并吞猶未戒佳兵故城四壁存陳
迹荒冡千年断樂聲何必枕戈防詭計豈容横槊竊
詩名我來弔古停車轍壟上農人也輟耕
次韻趙州石橋
訪古汶河上聊忘道路勞仙蹤嘗策蹇海怪或鐫鼇
濟遠徒杠小憑虚亂石牢何時冠盖集一變犬羊臊
過中山
三關標重鎮自昔護邊陲觀者堵墻立紛然簾幕垂
欲謀千日醉恐誤十旬期可喜中庭月何妨盡一巵
過保州
藝祖枌榆社唐人保塞軍百年隣毳幕今日聚妖氛
故老垂黃髮妍姬豔綵裙白溝才一舍何計可中分
次韻早行
夙駕星光動徐行霧氣迷塞鴻翻月去胡馬向風嘶
柝静譙門暁輪欹沙路低頗思眠蕙帳枕上聽鄰雞
次韻得保州老張瓦研
毛穎傳旣成陶泓名不朽陳楮接武來論交篇籍囿
千年銅雀臺瓦解淪坤厚何人澄其泥頗能髣髴否
龍公天上客金蘭幸同臭結束萬里行聮翩五旬久
清談落玉麈痛飲盡金斗咳唾珠璣粲揮翰不停手
窮邊得佳研可出老吕右瓦缶莫雷鳴龍尾羞牛後
次韻保州聞角
覺來屈指數脩程歴遍中原長短亭誰向城頭暁鳴
角胡音嘈噆不須聽
胡音嘈噆不須聽整頓征衫待啓明巳把哀笳變清
角可傷任昧雜韶英
次韻梁門
雙壘依然柳作隂故畺行盡倍傷心時平且得無争
戰苔上戈槍卧綠沈
次韻白溝河
唐餘畫壤媿鴻溝西閉關門漢道柔一自旄頭入京
洛至今泉水不東流
次韻回程至涿鹿
回首燕然日再西一杯相屬使軺歸殘花媚野不妨
好倦鳥投林自在飛可惜光隂銷客枕不嫌塵土染
征衣大明退直清和日巳約梯雲訪翠微
燕館日饍得四鴈籠之以歸
提携乘鴈脫庖丁等待他年羽翼成唳月摩雲須有
便莫教更作不能鳴
次韻楊花二首
桃花開落不同時燕子銜泥相伴飛若向章臺問春
色可無清淚濕征衣
官路風輕落絮迷望中高下雜游絲糝氊擬雪春無
際只有騷人聖得知
再至保州
再入中原境相迎有莫鵶柔桑新迸葉高柳細吹花
短幘人如秃尖冠女不髽指期淮可渡寧歎在天涯
次韻再至中山
路指中山國人歸析木津終風震簷瓦細雨壓車塵
落紙詩章速開尊酒力醇無功慚報國來往謾勞人
次韻中山雨後
好雨連宵鳩喚晴暁行襟𬒮有餘清遠遊朔塞殊風
景夢到東阡看火耕紅退桃蹊三月晚綠添麦壠一
川平纖塵不逐車輪起喜聽驅驢叱馬聲
次韻村店得牡丹
花品稱王擅洛京朱朱白白莫齊名相逢河朔春將
暮半吐檀心若有情
次韻陳留聞鸎
恰恰啼鸎馬上聽凝雲欲雨暁寒輕滿郊碧草皆春
色秖欠山光與水聲
次韻寧陵憩驛
野外人聲寂林間鳥羽翻朱櫻喜堆案青否助開尊
故國多荒草遺黎有怨言雨餘塵土静不復汚歸軒
次韻南京道中
密葉成隂行路寬鳩鳴鸎囀足開顔半塗泥滑夜來
雨數片雲飛何處山薄暮每尋樽爼共殘春能伴節
旄還塵襟好濯西湖水偷取禪房一日閑
次韻遊臞菴不果
水紋如縠送歸舡漸近觚稜尺五天適意蓴鱸公有
興尋盟鷗鳥我無緣遠懷並轡穿紅皺近阻携笻欵
碧鮮却待湖山最高處醉中一笑挹臞仙
寄別景盧
禹穴遺書不可尋坐看綠葉再成林千巖競秀非吾
土三徑就荒勞我心誰是周人思召伯今無老叟出
山隂台階穩上添花萼時倩來鴻續好音
藍憲遣人往吴門移洛花未至而去
雒京鬲絶花難得茂苑移將信巳通世事好乖猶獻
鵠雕欄不用怨東風
新壇巧斵列東西准擬看花倒接籬交臂失之端可
笑儻來外物盡難期
三春桃李家家有不費陽和特地恩名品異芳天亦
靳未教容易到丘園
登芝榭見景盧所增月臺
臺榭相望聞語聲茹芝觀月有餘清旁連小隱分三
徑細數脩篁限一城日日杖頭思徑醉年年鐺脚玩
欣榮誰人知我歸歟樂趁此登臨未憚行
許倩報白榴巳得玉茗未諧以詩趣之
萬里移根安石國何年傳粉未知名須邀玉茗來巖
壑便結瓊花作弟兄詩客定疑天外得園人巳辦臘
前迎東家阿措休相妬不學穠粧照眼明
次韻景盧喜得安州牡丹
洛中花信巳沉聲涇渭寧分濁與清近出黟山空接
壤(徽州雖出牡丹吾鄕亦難致)遠來安陸比連城虚壇僅免遊人
問浪蘂從教著處榮更欲丁寧新芍藥(維陽新送芍藥五十夲)
莫誇多少便横行
次韻景盧野處解謿之什
地偏不接市㕓聲古木參天鶴唳清臺榭迥窮千里
目詩章突過五言城花移瓊樹真無敵酒換金貂未
足榮燈火歸時笙管作解謿何事有歌行
再賦
幽壑藏雲水作聲紉蘭入室好風清(雲壑蘭室皆野處所名)高
蜚便有縹縹意進築如開蕩蕩城百尺樓成同日涉
四時花發匪朝榮園池如許誰言小但(平聲)放芻蕘雉
兔行
酬景盧賦圃中種橘移花
甕頭玉友巳銷聲小試山齋百末清十客對花休避
席千奴呼橘擬專城微霜到處葉未落小雨移來根
易榮情話團欒亦終日坐中惟欠十般行(景孫有小鬟解作此)
(戲是日不至)
酬景盧謝菊
涉秋無復滴階聲夜雨隨風塵巳清平日愛山營一
壑老來學圃列三城園夫種樹元無術籬菊分叢獨
晚榮躡屐問花兼問柳不須乘毳可泥行
荅景盧
鴈翅齊飛有雋聲文章何止賦華清誰教短策長尋
壑不擁高牙且典城臺省向來非獨冷身名此日已
俱榮盈旬詩軸牛腰大抱牘須同饕風行
病酒
三日惟聞煑藥聲一中可怕聖之清移花種竹巳得
地逢酒當歌須閉城遠避霜風嚴北戶静看朝日滿
東榮雙螯退步輸年少誰與抽琴作蟹行
荅景嚴
向來戎馬沸邊聲曾出良籌助掃清六載倦游潜楚
澤一枝同折記欒城北門西府仍班綴後鴈前鴻媿
寵榮兩鬢星星吾老矣看君重上赤墀行
景嚴送冬杏
蒼頭呼夢雜雞聲蘂杏詩來句轉清獨傲風霜愛冬
日不隨桃李媚花城一枝得得能相對凡卉紛紛孰
並榮大隊開時春且盡醉吟當續麗人行
景盧送瑞香
翠幄藏春巧寄聲熏籠織錦暁天清幽香端是花中
瑞仙派初來塵外城酒海何妨三雅進鬢雲誰稱一
枝榮雨來頓使鄰墻遠不到闌干深處行
野處有詩羡山居小隱之廣而有拓地不可
之歎
敗葉飜風策策聲山根可掬石泉清東隣美荈久成
塢北陌新柑小築城臺在家邊來更好地連郭外得
非榮曾樓縱目無窮景安用垂涎杖屨行
再賦
厭聽朱絃裂帛聲携鋤斸壑賦臨清賞心盡得難并
景舒足休嫌踏破城夜璧朝瓊寧獨樂春蘭秋菊豈
争榮閉關不使高軒過只許漁樵爲輔行(周智光鎮華州嘗曰)
(夜眠不敢舒足恐踏破長安城)
憶城東來禽(爲景孫弟)
遠送來禽我獨無後來纔得兩三株隱園野處花難
比秖恐人評棣萼圖
憶古城柿(爲景陳弟)
果園幽僻少能知丹柿烏椑手自移欲學鄭虔書墜
葉何人解有寄來時
憶隆庭竹(爲魏彦成)
聞道隆庭竹滿園許分蒼翠長兒孫看看冬盡無消
息始信莊周是寓言
憶吴中洛花(爲藍叔成)
書郵浸失鱗鴻約欄檻長教蜂蝶猜待擬子虚烏有
賦東賓仍遣耳孫來
戲孫陳二弟
城東卜築有期無湏爲簷楹動百株可忍非時歸㸑
下合尖何似助浮圖
古城栽種畏人知定是根盤不可移(酉陽雜爼木中根固柿爲最俗)
(謂之柿盤)車載斗量禆販走果綱却有入州時
傍巘經營雜果園飜愁它日逐王孫不如種竹招風
月此意難逢俗子言
林居草創名花少柳徑苔生過客猜不管空言無實
惠只嫌巧取近嗟來
再賦
外求它壤曾攀桂近捨家園尚守株待得枝頭如赤
柰(廣志林禽花似赤柰)却來看我百花圖
圃在前村若箇知山逢愚叟會須移前言戲耳君休
怪七絶成隂自有時(雜爼柿有七絶)
何人種柳成門巷幾處看花到子孫(高適詩門前種柳成深巷羅鄴)
(詩買栽池館愁无地看到子孫能幾家)且盡山齋一杯酒此君相對巳
忘言
長慚無地起樓臺覓果尋花頗受猜且向園林聊寓
意不教絲管逐人來
送景盧
涉世難防犬吠聲放懷安可俟河清昂霄莫辨千尋
木鑿牖聊看三里城丹橘黃甘隨處好美花香草逐
時榮晩來寒雨催歸騎酷似鄒人接淅行
送朱叔召歸吴中
長憶吴中鳴櫓聲風高月上水波清臞菴掩映花成
聚笠澤微茫煙若城十載相忘存夢想一帆此去喜
歸榮老來無復&KR1052;鱸會尚看驊騮得路行
景孫以婦病稽賞甘嘗蠏之約景盧以詩詰
之
鄭莊好客底虚聲藥裹關心興未清應恐被圍因魯
酒也防完璧弃秦城(謂德興二客)雙螯弗講連宵會千橘
誰教滿路榮見說高臺新断手何如自索玉杯行
戲景盧
千橘亭前莫聽聲豈無鄴酌和汾清(齊武成勑河南王曰吾飲汾清)
(二杯觀汝鄴酌兩盌)輕裾長䄂閑列屋碧瓦朱甍高照城臺上
金波催夜集樓邊玉樹待春榮賞花斫鱠言猶在還
被題輿誚郤行
盤洲文集卷第五
