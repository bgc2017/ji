盤洲文集卷第三十九
表十九首
辭免簽書樞密院表
厖恩曲被實深非據之憂温詔下朌益重若驚之寵
控忱詞而屢瀆期聦聽之可回惟敬俟於嚴誅或退
尋於故步(中謝)伏念臣斗筲小器佔畢陋儒遭逢特
逹之知度越輩流之上繪章絺句尚堪鞭策於駑才
經武整軍烏可參陪於籌幄躐先俊軌必速煩言伏
望
皇帝陛下施等乾坤明垂日月鍳此由衷之請略夫
反汗之嫌改用英賢使分宥密之務庶幾庸瑣獲免
顛隮之虞臣無任
謝表
間兩社而爲輔超綴邇聮籌千里以折衝曷勝重任
仰承殊命内集危衷(中謝)伏念臣處世郤行入朝寡
與出言如綍莫追温厚之風持論不根秖瀆崇高之
聽每虞幽黜獨忝誤知方進陟於禁林忽躐居於宥
地傴辭弗遂尸素惟憂念君臣遇合之難况之千載
顧兄弟因循相継曾不一年寵旣疊於私門望豈孚
於公議兹蓋伏遇
皇帝陛下勵精治具垂意人材永儒雅以闡大猷術
分邪正有常德以立武事道叶㢮張雖當偃革之秋
尤軫解絃之慮謂臣戅愚之見寸或有長知臣頑鈍
之姿詳於巳試欲其中立責以自強故奎畫有明諒
誠易之褒而玉音申可否毗贊之戒眷存至此報塞
謂何懼無𥙷於幾庭終難逃於譴域臣敢不瞻前爲
監善後是圖取人絶親舊之私遇事去朋黨之敝佩
丁寧之訓常恐雷同輸悃愊之誠更期海納臣無任
德壽宫謝表
致身紫橐浸高視草之班接武黃樞初乏徙薪之策
仰祗茂渥莫遂深辭(中謝)伏念臣性愚不移材薄無
用咨四岳能典朕禮微討論制作之長俾萬姓咸大
王言非明白温純之比久忝俊軌屢觸危機載尋匽
革之盟首預乘軺之選念先臣有雪氊之厄雖秃節
之尚存而同産遭霜簡之彈亦覆車之可畏偶憑帝
力獲締鄰驩將瀝請以休故山忽拜恩而長翰苑未
安坐席又陟籌帷顧宥密之責匪輕懼譴何之事難
免兹蓋伏遇
太上皇帝陛下蹈尭舜聖神之迹記蘇張忠義之家
兩世受知曷報隆天之施一門集寵洊叨政地之除
内揆僥踰益增隕越臣敢不鞭笞駑駕景行英塵抱
公滅私常無忘於三省整軍經武庶有𥙷於一毫臣
無任
謝賜生日生餼表
温檢成章軫門弧之初度貴貂傳命拜臺餽之多儀
自顧冥頑甚慚錫予(中謝)伏念臣學不足以通治體
材不足以贊沉機自登筆橐之班浸躐鈞樞之任一
塵無𥙷百謫是憂禄弗洎親方篤蓼莪之感恩斯逮
下更叨華衮之褒此蓋伏遇
皇帝陛下仁等上天禮優近輔有&KR0804;餼牢之賜以榮
犬馬之生竊誓孤忠曷酬洪覆臣無任
辤免參知政事表
使璫狎至方戰越於新班詔札鼎來未允俞於微悃
危侔臨谷辭迫循墻(中謝)伏念臣弱羽不可高飛駑
駕焉能遠適入朝見嫉防市虎之相侵憂國無聞笑
井蛙之奚算自參宥畫益負空餐忽叨制渥之私俾
預政途之列儻貪榮而不懼必獲戾以何逃伏望
皇帝陛下責實循名量材授任憐孤蹤之安用寢茂
命於巳行别選異能式隆上治臣無任
謝表
政塗備數莫申畫一之規樞筦攝空奚堪共二之寄
傴僂弗回於成渙戰兢徒集於微躬(中謝)竊以帝王
以知人爲難臣鄰以得時爲慶必緼熙朝之業始凝
弼后之勲亶上聖之有爲咨實材之可用權綱欲振
治具未張士風奔競而所患乏材軍政紏紛而曷爲
立武豐財孰究其策去弊莫知其方旣台緄之位尚
虚故輔臣之責尤重如臣者荒疎之學不足以断國
論區瞀之識不足以燭事機誤簡淵衷浸超華轍惟
基命於夙夜甫玷近司儻責備於春秋巳奸黜典敢
謂九天之渥益躋兩地之班在三卿之中方期學步
於百寮之上尤懼代庖鏤骨銜恩汗顔就列兹蓋伏
遇
皇帝陛下大明獨照洪覆兼容謂其久侍清光體勵
精圖治之意使之共調元化成砥節首公之名臣敢
不仰稱選掄自加鞭策正紀綱而守法度誦聖語以
力行籌帷幄而坐廟堂竭愚誠而思報臣無任
德壽宫謝表
祗拜恩言進陪政路傴僂莫回於茂渥趑趄有&KR0804;於
周行(中謝)竊以股肱之寄責之二三臣文武之柄繫
乎東西府非得爽邦之彦曷隆致主之名如臣者學
不能考古而驗今材不能任重而致遠叨兩朝之殊
眷躐多士之清班歲月浸淹㳙塵奚𥙷報淮南之詔
雖嘗召於王褒草贊普之書終遠慚於陸贄甫從鼇
禁入贊鴻樞帷幄運籌無邊衝之可折絲綸出命豈
國論之能參集此僥踰若爲稱塞兹蓋伏遇
太上皇帝陛下如天覆燾猶日照臨謂其世紹箕裘
或佩教忠之訓使之位聮鼎軸儻收匽武之功臣敢
不銘骨知榮糜軀思效仰輔恊華之治常虞竊位之
幾臣無任
辭免除右僕射兼樞密使第二表
大庭渙號仰驚茂渥之朌紬札成文未徇愚衷之請
敢千威咫仍瀝忱辝(中謝)伏念臣復近觚稜初無介
紹受非常之知遇忝不次之遷除雖孤蹤屢至於阽
危獨淵覆曲爲之涵宥旣超籌幄浸列政途一言可
以興邦曾靡筦闚之益四岳有能熙載遽叨柄用之
私念大君揔攬於權綱欲内治修明於法度行信賞
必罰之政永舉偏𥙷弊之方杜邪杜之門去朋比之
黨財冀公私之皆足事期小大之畢張非得真賢曷
勝重任豈伊樸遫可備使令竊深據蒺之憂何止伐
檀之刺伏望
皇帝陛下乾坤委鑒曜魄垂光别求有用之材俾免
疾顛之患臣無任
第三表
階六符以觀天象慚齊色月三日而成魄勢合辝盈
荐瀆蓋高自知不宥(中謝)伏念臣器非任重識不燭
微自躡政塗即尸宰枋樞機周密豈神爵五鳳之年
威福剛柔昧洪範九疇之叙況此相臣之闕歴乎旬
月之期予印惟難拂龜有待兹竊處中之位必貽歇
後之譏伏望
皇帝陛下念不移之愚追已下之命曲全蕞品用穆
僉言臣無任
謝表
洿朝尸禄巳寬策免之科當軸秉鈞更誤庭揚之命
渙音弗反朽質自驚(中謝)竊以宰相遂萬物之宜實
求康濟之效天下猶一堂之上可使戚欣之殊儻膠
柱而無應變之長或括囊而乖盡瘁之義則不能仰
崇后德下尉民瞻必有隆棟柱石之材始堪巨川舟
楫之用豈伊匪據可以自強如臣者天予凢姿人知
窘步幸千齡之獨遇致一歲而屢遷尊爼折衝媿汲
直寢謀之美璣衡齊政蔑舜官熙載之能雖區區欲
塞於倖門亦惴惴恐行於危道秪憑聖察敢罄愚誠
不勝丹慊之憂輙請素餐之罪甫蒙恩宥迺玷襃除
宰席踐久虚之班籌帷高對掌之職䟽封侯壤進秩
文階寵渥便蕃有此雨露之澤制詞訓敕出乎雲漢
之章竊顧罷駑若爲補報恭惟
皇帝陛下焦勞圖治寤寐求賢視朝有禹湯之明當
饋發蕭曹之歎神聖其臣莫及尚采鄙言天地之德
曰生曲全弱植矜其不逮勉以有爲臣敢不期稱所
蒙力行不變佩患失徇私之戒久矣書紳守奉公履
正之規庶其補衮臣無任
謝宮祠表
旬月贊襄終負和羹之美一朝顛沛自貽覆餗之殃
仰戴仁天得賖死地驚䰟未返渙命難勝(中謝)伏念
臣材匪時湏仕無人望指脩門而重入偶被簡知登
要路以亟遷久遭冐嫉旣參宥畫馴陟台司不量駑
鈍之姿欲副丁寧之訓然力小安可以任重惟夲弱
故易於根危玆因爕理之非願請曠瘝之罪庶圖上
印獲免傷弓眷注未衰尚襃辝之在耳詆訾不恕忽
彈奏之吹毛獨頼聖明特寬典憲徹侯就國巳乖巖
石之具瞻祕殿奉祠無異急流而勇退制音傴受感
涕交揮兹蓋伏遇
皇帝陛下寵厚股肱禮存體貌方此燭幽逹枉不盡
信於多言憐其執法奉公致浸奸於衆怒末减投荒
之譴保全出晝之行臣敢不鏤骨銜恩洗心思咎乾
坤莫報益堅存闕之忠畎畒可歸或企灌園之迹臣
無任
紹興府謝到任表
上丞相之印甫獲退藏懷會稽之章遽叨進用旣自
天而申命即便道以之官(中謝)伏念臣識闇物先品
居人下幸際風雲之會浸塵柱石之班佩聖訓之丁
寧靡辝任怨忘駑姿之譾薄強欲徇公曾未建於大
中巳見愠於群小彈文雜襲雖投裔不快其私淵度
矜容使歸田以避其毒自違威咫半閱歲華仰沐知
憐屢形獎錄敢覬起家之寵遂膺維屏之除抆拭恩
隆靡捐報淺惟兹禹會是謂价藩職連率則長於東
方諸侯拱行闕則比之西都三輔就堯如日身旣近
於長安入越之疆心甚慚於范蠡所虞瘝曠復誤使
令兹蓋㐲遇
皇帝陛下擇共理之材振内修之政大明黜陟小人
之道日消獨揔權綱五帝其臣莫及不棄蓋帷之舊
俾分戟纛之榮臣敢不思稱所蒙自鞭其後布宣德
澤唯民瘼之是永剗剔姦貪冀州箴之可舉臣無任
朝永祐陵表
維乾道二年歲次丙戌十月辛未朔十二日壬午具
位臣洪某恭詣
徽宗皇帝永祐陵攅宫朝謁者臣某頓首頓首言曰
垂衣裳於盛旦咸仰文謨藏弓劒於名山兹連禹穴
臣牽絲自外涖篆惟新敢循守土之常獲展拜陵之
敬恭惟聖鑒俯諒微衷臣某頓首頓首謹言
諸后攅宫表
續有㜪之史永播徽音瞻於越之山實藏大練臣牽
絲有命懷組是邦敢遵故事之常式展幽宫之敬恭
惟靈鑒俯諒微衷
謝賜銀合臘藥表
速郵斯曁良劑來朌遥拜明庭敬藏温詔(中謝)伏念
臣叨臨近輔甫對抄冬年在中身同早衰之蒲柳藥
皆上品如遠采於蓬萊輔以朱提之珍賁於宛委之
域沉痾可免腆予惟榮此蓋伏遇
皇帝陛下仁德宅中恩波浹下使臣以禮兹存體貌
之餘視民如傷況乃股肱之舊故推賜式俾護生經
儻賖溝壑之填必報乾坤之施臣無任
謝賜曆日表二
重離南面初臨再扐之年大火西流斯正餘分之曆
新書誕布綿㝢前知(中謝)伏以業纂疇人數或譏於
乖次事傳邃古法尤重於歸竒恭惟
皇帝陛下以天聦明如日臨照九疇攸叙歛五福以
錫民七政以齊定四時而成歲同文所曁開卷遂行
臣職忝十連壤均三輔火耕水耨俾不失於農期夜
寐夙興唯深思於王事
天儀默運兹臨上戊之纏民用前知如揭先庚之信
奏篇旣出賜札惟均(中謝)恭惟
皇帝陛下離治嚮明乾剛行徤解絃更化奮木鐸以
令兆民截管考聲在玉衡以齊七政清臺所考緜㝢
式同臣久玷竹符再開穗曆司分司啓巳知來歲之
宜或耔或耘益勉西疇之事
謝賜夏藥表
時臨三伏孰禦炎威扎降十行鼎來珍劑傴躬登受
盥手開嘗(中謝)伏念臣猥典价藩密依魏闕比因衰
病將辟榖以追赤松之游兹拜恩朌可入門而遠黃
能之夢此蓋伏遇
皇帝陛下仁懷舊弼物重常儀御南風之琴普令解
愠賜西山之藥曲使衛生儻幸免於熱中期永肩於
報上
安恭皇后上僊慰表
祲起坤倪光沉軒曜凡居覆載靡不哀摧(中慰)伏以
大行皇后著德椒塗傳芳繭館葛之覃兮于中谷允
蹈雅言夏之興也以塗山聿追前躅孰謂俔天之聖
遽虧遡日之明恭惟
皇帝陛下化格御邦恩隆儷極懷哉淑範悼故劒而
不忘布此黼筵覩副禕而有感願遵經禮俯割悲悰
臣恨以職守不獲奔赴闕庭稱慰
盤洲文集卷第三十九
