盤洲文集卷第六十三
題跋三十三首
跋登瀛圖
右登瀛圖一卷卷首攘䄂醉者爲蘇世長伸欠者爲
許敬宗捉筆欲書者爲禇亮凭欄目鵝者爲劉孝孫
一介附耳有所白者爲蘇勗交手對之者爲薛元敬
童子奉杯小冠者受之者爲蓋文逹幅巾按股被酒
而寐者爲李元道捉筆運思者爲孔穎逹左手持杯
者爲李守素面之者爲姚思廉童子奉巾盥反頋而
吸者爲陸德明坐柳下者爲虞世南執卷挽條者爲
顔相時帶解欲結者爲于志寕撮巾羽衣倚老木者
爲房元齡杖笻而相語者爲蔡允恭䄂手巴且旁者
爲杜如晦凡學士十有八員坐者十立者三倚者四
醉者一其供給之人坐而奏樂者六人立而句樂者
一人司筆研者三人侍左右者五人掖者一人白者
一人進器者五人職器者五人執器者亦如之意錢
於馬前者三人蹴羽錢於驢前者一人執靶者八人
舉韀負笠持帕者各一人驢牽者一人臂隼與休者
各一人凡供給於前後者四十有六人巾之人二十
有七帽之人一結髮之童七垂髫之童十有一其馬
十有二受鞍羈者十羈而欲鞍者與羈而𩥇者各一
驢一隼一狗一鵝如驢隼狗之數而倍之曲欄見其
面之三長案方床茵坐之具二十有二笙笛箜篌樂
之器八酒尊茶瓿果櫑水盤食之器九十香鼎燎鑪
書槴印室筆墨巾羃用之器十有八箠服筭幐圉人
插其腰者二古木大小五巴且大小五柳一凡畫中
之物如此合而名之曰登瀛圖其人物器用草木羽
毛之狀雖婁經摹寫猶存妙處梗槩遐想英標植愚
祓陋正觀之治豈無權輿故曰廊廟之材非一木之
枝帝王之功非一士之略
又跋
唐文皇旣巳羅群英入莫府因命閻立本肖象題其
爵里名氏曰十八學士寫真圖予始傳此畫所識姓
名有與史氏不同及闕文者因併存之畫云蘇壹字
世長劉孝標字德祖蘇勗字謹行薛莊字元敬蓋文
逹字文逹李元道字元易李守素字仲筠姚思廉字
簡之虞世南字德施顔相字時睿房元齡字喬松蔡
允恭字克遜此畫雖不可指爲祖述閻本要知非出
近人所作
跋周生卷
或譏周生儒其家迺束書不務有棋癖予扣之荅曰
自始結髮與群從兄弟游學晝孳孳焉志于弈師旣
寢則焚膏對局樂之終夕不厭洞然有意得心解處
故日進於技而學益以落予曰子以棋奪學固非矣
今年未冠技之精巳籍籍薦紳齒牙間異日孰與子
确彼書不能以記姓名劒不能爲一人敵鹿鹿老死
無一長者視子有慚色矣
跋陳承休所藏名賢帖
右歐蔡蘇黃晁秦米公帖一卷莆田陳承休所藏予
於五羊見之遠方家鮮收書欲借漢唐正史尚艱得
乃有博雅之士軸鉅公寶墨自隨忽如明珠美玉飛
墮吾前抆几展玩便覺蠻煙瘴氛爲之辤易
試夏守真筆
燕無函胡無弓車粤無筆燕之函胡之弓車非無也
人皆能之也粤無筆材梗之也穎旣俘于秦其苗裔
南不踰領雖有良工不能善其事九江夏守眞客寄
番禺乃能束雞羊猩毛而圓徤耐久與宣城諸葛毗
陵周名相甲乙諺曰巧婦不能作無麫不托豈其然
乎
跋歐率更臨帖
歐陽率更眞墨今其存者鮮矣况所臨又王中令帖
乎氣骨洒然典刑具在如明珠美玉不待褒拂而人
皆知其寶也
跋吕子猷小簡二
子楊子曰書心畫也筆畫形而君子小人見矣觀吕
公子猷之書可知其爲莊重君子
予不及識吕子猷聞其律身有䋲墨莅官如冰霜非
禮弗蹈今與其子子毓游維其有之是以似之者歟
跋李運使瑞芝頌
遒人失&KR1348;詩之不作盖千有餘歲嘉成美宣之什蔑
聞耳矣臨淮李公以白水龍蛇之輔駸駸筆橐紹興
丁丑芝産清廟公慕風人之歸美乃集三百五篇之
辭作嘉頌十章其句二百上下貫穿豐而不餘起商
迄周合魯衛曹鄶諸國所作妥然若成一筆無齊人
不類之譏非深於詩者能之乎漢歌齊房氣劘其壘
跋五代登科記
右五代登科記一卷予頃在三館所抄中祕閣書五
季文物掃地取士無足稱特以國初卿相侍從皆當
時以儒科進者因刊我宋科名記故并傳之仍其舊
書不復考正也
跋先忠宣公鄱陽集
先君以建炎巳酉出疆時年四十有二矣平生著書
多悉留擕李庚戍之春厄於兵燼無一餘者紹興癸
亥還朝入直玉堂不旬日領鄕郡去明年而遭祖母
之喪服除未幾有領表之謫杜門避謗不敢復爲文
章謫九年而即世故手澤之藏于家者唯北方所作
詩文數百篇乃獨存謹泣而叙之以爲十卷刻諸新
安郡未彙次者猶有春秋紀詠千篇云
跋李文公集
右李文公集十八卷以唐藝文志校之多八卷蓋常
山宋次道所定也建陽小本獨多荅開元寺僧書一
篇亦不著目其辭反復温潤與他文相類而集中又
有所作鍾銘知其爲習之文昭昭矣旣是正之冠以
蘇公序附其傳于後
跋癰疽方
疽發背三尺童子亦知爲膏肓之疾庸醫旣拱手無
措或者又爲高論以自神其術世傳劉㳙子方以爲
得之神仙家而湯劑不一用者惑之歙縣胡君所藏
方簡要而有大功郡酒官蕭世京病此數日創大巳
如椀用其方而愈覽者勿以爲無竒藥而忽之也
跋文房四譜
右文房四譜五卷參知政事蘇公所集番陽洪某假
守新安刻之四寶堂蓋歙谿之楮㓗白爲天下第一
黃山松煤自庭邽父子著名龍尾石與端巖相甲乙
獨管城子少貶然亦不落宣城下是書當傳莫宜是
邦予家所藏譜硯之書以五六頃居間時頗嘗采獲
大凡翰墨事冀以綴蘇公書未就也巖邑無書可探
閱不能終篇說歙硯者凡三家品諸李者有墨苑姑
以踵此編他湏異日云
跋文章緣起
右文章緣起一卷梁新安太守樂安任公書也按隋
經籍志公文章始一卷有錄無書郡之爲郡且千歲
守將不知幾人獨公至今有名字並城四十里曰村
曰溪皆以任著旁有僧坊亦借公爲重則遺愛在人
蓋與古循吏比後公六百年而某爲州嘗欲會稡遺
文刻識木石以慰邦人亡窮之思而不可得三館有
集六卷悉見蕭氏歐陽氏類書中疑後人掇拾傳著
於傳亡益獨是書廑存可藏去世所傳墓誌皆東漢
人大隷此云始於晉日蓋丘中之刻當其時未露見
也
跋吴少卿(懋)遺事
倉卒變故時搢紳先生忠義根於内則發見於外生
且不惜豈復爲身後名計也事旣定則闔口不自言
故有嚴霜烈日之迹而湮欎不播白者當時尚爾况
後世乎陽羡吳公以南宫舍人逢張楚之難寕捐生
處死不肯作勸進表一字復欲奮笏碎僞相之首言
言英風輩古爲耦二十年來有貪天功者不使他人
以忠義擅聲故公之令名士大夫間或不能戶知之
大編顯揚真有子矣
題趙弃畫竹隱士逸圖
泰陵初立詞科一舉得五人少蓬趙公其一也予兄
弟仰高蹈景竊攀屈宋之駕而後先參辰莫快一覩
其猶子能託繪事彰其家望之美開卷肅然如升堂
覩奥而瞻道德之光又以見公消搖燕間寄意筆墨
進諸子於道如此彼有譽兒癖者眞可奴僕命之
書吳滋墨卷
士大夫不公持論故月旦評不足爲人輕重百工以
藝定聲價眡其物之美悪名斯判然歙人吳滋以墨
客游縉紳間唯其松擇而煙良膠對而杵力旦旦用
之硯不滓筆不病使潘胡蒲史之品不能齊色而争
先雖無王公齒牙之譽而增直三倍矣
題諸公與徐仲車詩簡
盛德之士名與天壤不朽雖無五公詩札可也然先
生高蹈丘園安貧飬病今其孫𬞞食益不飽非此其
身在其子孫誠難測耶
題吳司諫遺墨
尚書郎吳公以筆札獨步覧諫坡遺墨則羲獻寶章
有自來矣
跋曾仲躬所藏張文潜草書
張右史文名滿天下而後之人不知其能書觀此墨
妙真可以藏之十襲
論衡跋
右王充論衡三十卷王君是邦人也帳中異書漢儒
之所争覩轉寫旣久舛錯滋甚殆有不可讀者以數
本俾寮属參校猶未能盡善也刻之木藏諸蓬萊閣
庸見避堂舍蓋之意
隷纂䟦
東都隷刻今其存者幾二百雖工拙規园不同猶樝
棃橘柚味皆可以適口四十年來中原入于狄石毀
于燼好古之士不能多藏而悉見每介介焉予嘗韻
分其字爲七卷釋其文爲三十七卷尚患筆意不傳
則擇其點曳不闕者䥴之以爲纂得十卷一代法書
亦足以窺其髣髴矣
跋元微之集
右元微之集六十卷微之以長慶癸夘鎮越大和己
酉召還坐嘯是邦閱六寒暑今種山之喬木數十百
章豈亦有甘棠存其間乎横空傑閣蓋一城偉觀扁
表所書則其州宅之卒章也微之以文章鼓行當時
謂之元和體在越則有詩人入幕府故鏡湖秦望之
竒益傳所謂蘭亭絶唱陳迹猶可想唐志著錄有長
慶集一百卷小集十卷傳于今者惟閩蜀刻夲爲六
十卷三館所藏獨有小集其文蓋已雜之六十卷矣
微之嘗彙其詩爲十體曰旨意可觀詞近古往者爲
古諷流在樂府者爲樂諷詞雖近古而止於吟寫性
情者爲古體詞實樂流而止於模象物色者爲新題
樂府聲勢㳂順屬對稳切者爲律詩以七言五言爲
兩體稍存寄興與諷爲流者爲律諷撫存感往者取
潘子悼亡爲題暈眉約鬢匹配色澤劇婦人之怪豔
者爲豔詩今古兩體其自叙如此今之所編頗又律
吕乖次惜矣舊規之不能存也元白才名相埒樂天
守吳財歲餘吴郡屢刊其文微之留越許久其書獨
闕可乎予來踵後塵蓋相去三百三十七年矣乃求
而刻之略能讎正脫誤之一二不睱復爲詮次也書
成寘之蓬萊閣
石經跋
蔡中郎石經在承平時巳不多見今京雒雍鬲慮其
遂泯没不傳也予旣輯隷釋因以所得尚書儀禮公
羊論語千九百餘字鐫之會稽蓬萊閣凡八石庶幾
見者有跫然之喜
跋𡵨陽石鼓文
右𡵨陽石鼓文一卷頃在會稽得之粥碑者而闕其
第八時常平使者徐子禮善篆持以問真贗又得其
舊藏複重一紙十鼓遂足初先公北歸有宣和殿所
刊復古圖一帙圖十鼓而釋之以車攻篇冠其首韋
韓二詩歐周二跋尾其後折衷以雲漢之章更有司
馬天章公鳳翔所鐫韓公詩篋中所藏甚備復集東
坡諸公詩文爲一卷念昔登詞科時實賦成王蒐岐
頌於此蓋拳拳焉嗚呼鸑鷟不至豺虎同穴小雅詩
廢今五十年模索遺碑可爲慟哭淳熙丁酉六月盤
洲書
書劉氏子&KR0674;韻
予初見劉氏子隷韻紀原凡隷釋碑刻無一不有驚
其何以廣博如是及觀其書乃是借標題以張虚數
其間數十碑韻中初無一字至他碑所有則編次又
甚疎略古碑率多模糊辨之誠爲甚難予因作隷釋
目爲之昏孔宙碑南畝孔饁王純碑粥糜凍餒文理
判然此書乃以畒作敏以麋作䴢此類亦不一漢人
專以假借爲事韻中略不表出學者何考焉
跋王順伯所藏荆公詩卷
予頃在會稽整比隷釋始識臨川王厚之好古博聞
頼其助爲多作別十年千里命駕出其先正荆國公
遺墨展玩再三敬書其後
跋丙申修改隷釋
隷釋成書十年矣再因考古始知楊司隷名渙不名
厥張元益是偉伯之孫王曜非劉寬故吏膠東廟門
是兩碑石詩非費鳳碑隂校官碑以菰竹爲孤竹
之類增改千有餘字除去者數板淳熙丙申息柲官
山隂遂正之
跋趙子直尊人家錄
乾道丙戍廷唱進士名時著作君爲第一某偶備相
位侍立上側奏言近歲宗子甚好學前舉伯攄擢
甲科儒林以爲創見今汝愚遂魁天下可謂瞻前無
隣夲朝故事科舉先寒畯有官人退居第二乞只依
臚傳次序勿令後來居上以見麟趾之盛天顔有喜
良久曰姑循故事兹觀趙侯家錄其至言潜德誠宗
藩之標的金籝教子厥有自來著作君湏跋語因得
竊識前事蓋紀實云
池州隷續跋
隷釋有續前後二十一卷乾道戊子始刻十卷于越
淳熙丁酉姑蘇范至能增刻四卷于蜀後二年霅川
李秀叔又增五卷于越明年錫山尤延之刻二卷于
江東倉臺而輦其板歸之越延之與我同志故鄭重
如此凡漢隷見於書者爲碑碣二百五十八甎文器
物欵識二十二魏晉碑十七欵識二欲合數書爲一
未能也今老矣平生之癖將絶筆於斯焉庚子十一月
淳熙隷釋跋
右淳熙隷釋目錄五十卷乾道中書始萌牙十餘年
間拾遺𥙷闕續卷&KR0906;多鄞江史直翁苕溪李秀叔一
再添刻南蘭陵尤延之自秋浦鋟板埤助蘇臺范至
能以越本栞于蜀前後增加律吕乖次合而一之得
聖賢嶽瀆祠廟四卷石經一卷旌孝講德二卷河渠
橋道二卷阡表壙銘十六卷雜刻三卷甎文器物欵
識二卷魏吳蜀晉三卷譜一卷圖式八卷水經一卷
歐趙說六卷碑鄕一卷凡碑板二百八十五甎器二十
七某人垂意古學見之訢然命掾史輯舊板去留移
易首末整整一新傳之將來或不束之高閣勞勤心
目可無憾焉辛丑六月盤洲老人洪景伯書
盤洲文集卷第六十三
