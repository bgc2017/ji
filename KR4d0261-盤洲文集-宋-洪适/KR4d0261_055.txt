盤洲文集卷第五十五
啓二十五首
賀廣西向運使啓
伏審出綸内闕乘傳外臺騰八使之風聲威行荆渚
指二天之星次光燭桂林朝野僉諧江山改觀某官
韜藏遠業充牣多聞才握隨和擅當今之竒寳聲諧
韶濩傳上古之雅音飽說吏師獨優才具政嘗喧於
歌袴名屢振於埋輪尚遲金馬之游復領木牛之寄
用知取予維出入錢榖幾何志在澄清豈奉行文書
而已寕容煖席即見賜環某夙綴末交浸睽英範偶
剖竹有善鄰之頼更揚糠深前事之慚敷祍論心徒
起仰高之恨裁緘寫抱莫酬問訊之勤
回劉肇慶啓
㐲審瓜時而往懷印綬以臨州糓旦于差擁車&KR1650;而
夾道厥初班錄咸有謳吟伏惟某官學考聖賢望尊
耆舊試吏見慈祥之政濟時懷超卓之材出魚契於
九重鎮龍藩之千里昔𥜗今絝巳騰蜀郡之謠右粥
左餐可遂蔡人之樂行將促召夫豈久留某近枉高
軒遂承英範唯鄰是卜幸借潤於靈河無言不醻聊
嗣音於芳牘
賀胡提舶交割啓
伏審戴星叱馭㳙日視章咸属耳於前騶獨驤眉於
英矩伏惟某官居今行古肆外閎中裂芰製於塵埃
久臍膴仕分苕溪之風月屢贊名藩遠將五嶺之權
盡斡萬商之貨允謂濟時之彦斯多航海之珍即恐
賜環豈容暖席某自聆顯綍嘗貢柔緘喜聞持節而
來時乃把麾之幸萬事不理待伯始而可知一坐盡
傾傳孟公之將至更期冲嗇式副瞻翹
賀余虔州啓
伏審䟽恩中禁作鎮雄藩城郭重來指繍衣之理所
兒童相記騎竹馬於道周初布教條側聆謳頌恭惟
某官圭璋寳器𣏌梓良材家學相傳無歆向異同之
論儒名夙就少甘竒顯赫之年復掉鞅於巍科浸著
鞭於要路臺綱大振獨高屈軼之名郎位有光嘗拜
隃䴢之賜迺駐車於章貢革珥筆於筠袁巳見澄清
復將漕輓方簉鵷而奉計又分虎以牧人所至移風
不事縫裾之策自公退食更多戲采之榮旣久習於
民情宜易臻於治效即頒綸綍歸侍冕旒某偶玷郡
麾獲依鄰燭號五雲體雖屢枉郇公之書封萬戶侯
恨未識荆州之面
賀沈提點啓
伏審榮錫天書寵持星節立九府之圜法久訪能臣
專三官於上林外兼數路邸音旣洽時望攸歸恭惟
某官英偉賦才淵閎置度糟粕不膠於紙上宫商皆
起於筆端鞅掌魚符有淮人之孺慕規恢驪駕無漢
士之色飢益懋簡知果膺顯擢廣攬轡登車之寄揔
冶鎔炊炭之司權子母之重輕少煩心計接夔龍之
步武即聽履聲某自闊台躔屢移斗柄皇華甚遠旅
進退以未能蔭樾焉依大譴何而或免
回陸提舉啓
榮拜明恩進膺襃擢一麾出守輟近郡之股肱四牡
載馳寄外臺之耳目郵音甫曁僉誦相歡恭惟某官
德粹珩璜學該竹帛雲間烜赫追入洛之清芬嶺表
﨑嶇偃說佗之雄辯自結冕旒之眷見稱簮紱之英
久籍籍於仕途將駸駸於禁路朝廷深知治行連付
虎符原隰遠有光華暫煩龍節即仰北溟之擊豈爲
南越之留某幸綴親莩遂依蔭樾方捫襟而自喜將
聽履之有期牒訴喧囂不敏寒温之問山川跋涉願
言䄄匕之調
回鄧漳州啓
拜恩丹扆宣化黃堂方增重於郡符巳分輝於鄰燭
某官受材卓偉函器宏深蚤發策於儒科旋濯纓於
朝路連得三刀之夢尚煩雙戟之臨雪白蘭薰獨廉
清之名顯風行草偃即豈弟以政成行遂陟明豈容
歛惠某屢通聲問未際色辝頃接鳳毛斯見義方之
訓遠勤鴈足益知謙德之光
回竇賀州啓
顯差糓旦榮憩棠隂凡千里之提封皆一詞而詠德
某官聮珠傳業片玉呈材力睎青史之賢荐拜朱輪
之寵馬如羊而金如粟清節素傳刀買犢而劒買牛
遐萌丕變即看襃渥入簉要班某久闊高標每懷餘
論借寳鄰之潤幸擊柝以相聞佩謙德之光媿濡毫
之不腆
回徐通判狀
承榮北闕受任南州篤雅眷以相先飾珍幐而見及
某官軼材耀穎盛德照隣蚤馳黃絹之辝久載素絲
之節餞清横浦謂盡展於鵬圖贊治三城又少煩於
驥足即聞改命豈復遠來念平昔之搖心獨差池於
會面偶分使竹喜傳半刺之賢尚隔戍瓜恨失同寮
之便
回李惠州狀
竊審撫柔名郡靡辝南嶠之行差擇良辰巳恊東龜
之吉某官學充素藴譽藹清芬法任棠水薤之言略
黃覇米鹽之細豐湖足樂頋何羡於谿堂法坐見思
遂入翔於禁瑣少看游刃以俟追鋒某密邇門闌無
繇談&KR0833;亭瓜相接幸分餘燭之光行李洊臨有媿雙
金之報
回權梅州狀
比以偏城闕守僉議擇人果得循良往甦凋瘵辱華
緘之見及知善政之有爲欲朘供億之湏旣能身率
不競追科之考更在力行
回南安知軍狀
聲聞擊柝如脣齒之相依情重財緘見肺肝之相示
彌戢能謙之德第增不敏之慚伏惟某官風規闓明
德宇宏逹夙著素絲之節遂居畫戟之榮比屋争傳
有去蝗之異政長城自衛却聚蟻之妖氛即聽襃嘉
進班清切某搖心雖久識面未能方商律之告窮冀
黃堂之善葆
回劉通判狀
竊審拜恩象闕諾仕羊城共誇别駕之賢巳作著鞭
之計某官材猷奮發襟韞粹醇早佽畫於外臺即颺
芬於華轍歌功康海煩驥足之一來得志摩空看鳳
翰之横絶雖平時闊半面之雅在難兄契同心之交
何幸爲邦遂將聮事遠勤芳訊媿不腆於報章時迓
薄寒冀自頥於旅食
賀田提刑啓
伏審寵拜恩綸榮將使指上方任德務臻禁網之寬
官必擇賢尢重憲臺之選英塵所曁僉論相欣某官
奎壁孕靈淄澠納度蚤策勛於鴈塔即接武於鵷行
六察去邪仁約張敢言之膽四知厲操陽城勞撫字
之心爰奉真祠少休故里忽贑卒哀兇而舋作雖郡
僚避難以宵奔獨追憑軾之風高出投機之計聚䲔
鯢於孤壘不使横行庇簮笏之名家盡皆寕處旋致
靈旗之集弗稽䔥斧之誅迄能脫離於妖氛信有護
持之神物偃先聲於桂筦遠應二星迎異數於楓宸
行躋兩禁某離群之闊蹈景巳深偶左契之託鄰將
漸餘潤幸繍衣之假道即際清標憑竿牘以攄情冀
鼎䄄之垂意
謝陳經略啓
垂弧紀且慚學易之無聞削牘鑄辝辱過情之善祝
雅懷借重陋質生輝恭惟某官聳壑呈材照隣藴德
貫魯壁鄴家之讀播函京㶚岸之工八俊乘軺應景
星於高漢十連植纛洽惠露於遐萌少借銀莵即班
玉筍夙厚合符之好曲私踰衮之襃記軫生初禮踰
望外俾爾黃髮欲三壽之作朋遺我綠琴頋雙金之
何報
回南恩權州狀
竊審龜筮告猶魚符攝事染華緘而見遺知初政之
甚休某官心術䟽通吏材英發盤錯迺彰於利器委
蛇見詠於素絲種韭一畦雅有澤民之志鳴絃千室
共推典郡之能少借剸裁以看潤飾頋分携之未幾
在翹遡以彌深願寳生經遂躋榮次
回袁教授狀
竊審拜恩帝宇分職教官枉汗竹以甚勤知往瓜之
巳及某官學稱經笥譽振儒林絳帳垂堂將應撞鍾
之問襃衣匝序可無鳴鼔之攻即對言綸遂榮朝黻
幸從容之有便冀跋履之自頥
回德慶通判狀
受任題輿㳙辰視篆提封千里講德一詞某官量賦
沉深材推敏妙嘗割雞而小試聊展驥而遠來風月
平分巳翺翔於半刺雲霄闊步即騰躍於高衢方念
語離遂勤遣訊尚闊從容之便第增翹佇之思
賀林尚書啓
伏審寵拜耀章進都榮次天官其属六十久虚常伯
之尊武王有臣三千孰出鉅公之右絲綸所布簮紱
謂宜恭惟某官學冨盈科量深韜世追風枚賈能緯
典以敷華發采隨和蚤席珍而待聘歴芹宫而假道
陟栢寺以尊朝旣接武於夔龍之間遂垂光於虹蜺
之上臺綱克正時高三院之威諫草必焚名重七人
之長妙簡巳隆於蠖濩祥輝迺燭於文昌望峻官儀
上星辰而聽履私無賓謁指風月以飛談即踐台槐
共寧邦夲某庀官有守贊喜無因體號五雲屢枉鳴
謙之誨侯封萬戶未降快覩之心
賀張洪州啓
出綸中禁換節大邦賓客鼎來屢下凝塵之榻山川
改觀一新卷雨之簾聞視篆以敷和輙襞牋而贊喜
恭惟某官楩柟聳壑奎壁垂芒和朴隨珠蚤席珍而
待聘潘江陸海能授簡以騁妍若時題品之公自奮
功名之會持貳卿之紫橐承密旨於黃樞備殫獻納
之忠欲試藩宣之寄紞如五鼓遂諠吴郡之謠願借
一年久歛桂林之惠莫府旣移於閩嶠正堂曾問於
蓋公眷益簡於帝心任復隆於方面令行數月巳慰
八州之人色比三台即迎一札之召某自續貂於曩
日不對麈者六秋承乏連疆迺借瓜疇之潤指期就
道庶披棠舍之隂商節凄其高牙樂只冀鼎䄄之勿
爽副簮紱之具瞻
賀吕桂州啓
列職蓬丘揔戎桂筦遠人相語潜銷佩犢之風輿誦
攸歸共起驂鸞之詠吉諧剛日歡動隣封共惟某官
識妙倫魁材高肯綮種學遠窮於丘索吐辭皆中於
宫商惠露霑濡最謳唫於名郡華星煇赫聳風采於
外臺方清朝久戢於干戈故重鎮分屯於介胄足食
政勞於心計列城咸粛於指撝遠勤頗牧之謀難屈
管䔥之寄遂班内閣來填南垂莫府雄開初笑談而
緩帶居甿安作不愁歎於無𥜗即迓賜環未容煖席
某情深引脰願鬲承顔揚秕居前旣自慚於陳迹灌
瓜甚美遂有頼於餘波
賀張福州啓
名簡帝心任隆方面高牙大纛最九牧以横飛緩帶
輕裘挹三山而坐嘨政新視篆喜浹提封恭惟某官
嵩岱禀暉淄澠納度材高盤錯擅多多益辦之稱節
貫險夷玩蹇蹇匪躬之象㴆騫華貫茂著韙功足用
版曹妙斡貨泉之柄耘強圭甸稀聞抱鼓之鳴旣晝
接之益章宜歲遷而咸允書殿極儒紳之貴齋壇分
將鉞之雄襄漢上流有頼長城之扞豫章大府久喧
慈父之謠拜寵自天揔戎易地惟閩粤東甌之俗夲
會稽南郊之疆邇今日之上都迺一時之重鎮民其
幸矣公實臨之少煩統御之良即叶都俞之會某自
暌巖電屢閱秋霜竊食海瀕復借光於鄰燭馳誠門
仞敢贊喜於書郵願言䄄鼎之調式副紳緌之望
賀黃提刑啓
渥對綸言榮將使指上方任德務臻禁網之寬官必
擇賢尢重憲臺之選馳聲舊部聳望遐萌恭惟某官
學探九丘文長三變黃鍾大吕參嶰律以含和北斗
泰山偃儒紳而蹈景蚤接夔龍之武遂峩獬豸之冠
自結深知式分遠寄乘軺久任周五領之東西宜岸
婁空踰諸公於前後人共期於紫橐命復卑以青氊
雖平反大慰於群情豈献納可遺於夙德寕容席煖
即以節趨某獲保歲寒&KR0833;依雲蔭承流千里巳逾請
代之期借潤二天尚有承顔之便願言沖嗇庸副瞻
翹
賀虔州李太尉啓
竊審寵膺恩綍榮把州麾籍甚威名洋然謳頌恭惟
某官追蹤細柳經武前茅結髮從戎功屢先於勇爵
執戈衛社忠益顯於周廬提銳旅以鷹揚掃孤城之
蟻聚智謀旣運氛祲遂空緩帶輕裘少借蕃宣之重
高牙大纛即聞慶賞之行某講服有年披瞻無日幸
託寳隣之潤聊通書驛之誠
回董梧州狀
官海聞風恨差池於英矩州符接畛幸假借於餘波
方聆視篆之新巳枉揮毫之况伏惟某官幹時良具
耀穎逸才克全白璧之名久厲素絲之節翔鸞集鳳
駕前籙之美談佩犢帶牛革遐萌之舊染少煩游刃
遂迓追鋒念引領之空勞曾論心之未便弟堅鄰好
不腆報章
盤洲文集卷弟五十五
