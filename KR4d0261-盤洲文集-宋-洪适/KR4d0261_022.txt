盤洲文集卷第二十二
外制四
皇后封贈三代
曾祖吉水簿夏令吉太保制
士有戴仁而行抱義而處其道可以致君其材可以
興事而官不過八品職不過黃綬儲休衍慶在其後
人三葉之孫遂母天下則寵綏先廟不一襃而巳也
具官某行修于身名播于外恬於榮進漫仕下僚積
盛德而流光致柔儀之鼎貴愍書甚寵巳躋亞保之
班效霈先行庸正三公之冊營魂不昧勿替引之
曾祖母張氏衛國夫人制
國家廣顯親之孝崇告第之澤外庭之宰輔内掖之
妃嬪皆得追榮其三世矧敵體紫宸齊明羲曜者哉
某氏懋徽柔之則秉幽靖之儀德配芳圖克恭蘋澗
福流來裔爰正椒塗兹推泰畤之恩大開淇奥之壤
禭以象服疊于幽扄
祖榖太傅制
朕登建坤儀助宣王化内有進賢之志歌周南卷耳
之章外無出閫之言矯漢代長秋之敝推慶源之所
自酌愍冊而可行具官某令德藹乎州閭遠識該乎
今古有撥煩理劇之材而不得其位有愛人利物之
志而獨善其身集之慈孫儷乎皇極式衍曾沙之祉
孰爲幽穸之光出帝傳之䘏章寵廟祧之時享尚其
歆服益右後昆
祖母孫氏蔡國夫人制
朕稽二祖之聖謨變一陽之元祀盖乾德嘗避
於近晦淳化始行於上辛兹邊鄙之有興謀蓍亀而
改卜雖神釐之未受豈邦渙之可留某氏性婉而明
教賢以肅四德章于女憲六婣講其壼彛婦道顯融
罔專鍾郝之美孫枝盛大遂成隂馬之家申刻蜜之
新封表含飴之積慶其以蔡仲之國用光夏氏之阡
父恊太師制
和熹鍾鄧氏之慶不及護羌之存竇后登漢掖之尊
巳結觀津之恨兹值邊畺之事未行郊畤之儀預出
恩章敢遺戚畹具官某躬履五常之行氣備四時之
和抱材不享於脩年委祉遂綿於後嗣爰有息女以
升中宫詠任姒興周之詩監于&KR0686;史法春秋襃紀之
義禭以師垣精爽如存寵光無斁
母趙氏福國夫人制
孔子叙詩以后妃居三百五篇之首塗山娀㜪姜原
任姒所以助三代之興也今朕得淑哲以隆内治則
母氏之訓可忘乎某氏莊靚凝姿徽柔繕性出自公
族分玉派之餘輝嬪于德人恊鳳鳴之吉兆篤生良
女遂履純坤永懷䣛下之慈孰尉宫中之念講陽陔
之慶典開長樂之脂田尚其重泉歆此褒禭
張綬潘景珪賈選大理評事制
廷尉平断天下之獄而員少事叢慮請讞之稽逗也
益者三人庶無曠職爾等明習律令秋卿以爲言往
充其官思踵平廷之美
唐仲友祕書省正字制
劉晏言天下之文惟朋字未正朕旣擢爾父於風霜
之地破黨與之私矣爾弟兄鼎立白眉最良發策玉
堂奏篇甚善宜居中祕讎校群書歸休從容必無異
同之論
王時升權兵部侍郎制
朕招延俊乂列布禁途庶幾獻納論思得厭難折衝
之略咨諏謀度聞安民和衆之言顧武部之闕人稽
僉諧而出命具官某秉中庸之德著朴茂之稱版部
斡旋合研桑之心計輔藩撫字踵龔召之遺風節費
用而府有餘財勤簿領而庭無逋事未奏會稽之最
巳勞宣室之思聚天下之兵朕方修於戎政率夏官
之属爾其治於軍防式竚良圖用禆上策無使立朝
之譽减於作郡之時
翟貴妃封贈三代
曾祖世俊太子少保制
國家廣追遠之孝崇告第之恩外則三公上及其曾
門内則四妃可覃於初室寵光之渥存没俱榮某翟
方進之孫班倢伃之祖雍容孝弟之行佩服詩書之
言旣抱器之甚良乃埋光而不耀慶鍾來葉儀次中
闈兹逢郊類之期先漏泉扄之澤惟春宫之亞保盖
朝路之巍班尚其營魂知此愍冊
曾祖母孫氏齊安郡夫人制
朕郊祡巳具邊祲是虞稽皇祖之舊章卜長嬴之首
月預行慶典敢後外姻某氏温靚呈姿柔眀宅志佩
帨奉茞蘭之獻錡筥絜蘋藻之羞盛德所延後人鼎
貴繇八月良家之選冠四星天極之躔兹以顯親之
恩得推飾壤之澤禭之象服錫以脂封廼其有知尚
克嘉此
祖思成太子少傳制
朕敷求邦媛光贊坤儀夙有淑聲継樊衛二姬之行
内無私謁非許史三王之家推厥慶源賁之䘏冊某
評高月旦節挺歲寒以利物而存心不逢辰而諾仕
宜篤孫枝之祐遂登妃掖之尊兹有蜜章用光先廟
亞于儲傳禭彼泉途想其如存服之無斁
祖母張氏和義郡夫人制
朕初虔郊類巳戒先庚之期會有塞氛遂移建巳之
月雖神釐之未逆顧邦渙之難稽某氏毓粹名門儷
德君子柔則齊于鍾郝美聲軼于姬姜慶綿再葉之
英位冠四妃之上于沼于沚生能絜於蘋蘩如山如
河沒遂榮於翬翟光靈不昧永庇後人
父益太子少師制
天官書中宫天極其句四星大者爲正妃餘則後宫
之属也王者求河睢之德卷耳之志者使之宣嬪則
而應乾象於是有漏泉之澤及其三世之廟顧於顯
考不厚可乎某秉青萍之器挺楩柟之材䄂手林泉
不得其位篤生淑女遂亞柔坤以孝敬而事慈闈以
謙約而諧椒屋六寢之間靡人不稱其以官師之冊
禭于幽隴以展其報親之心嗚呼休哉
母劉氏咸寕郡夫人制
聖善之愛其女以圖史之戒絲枲箴紝之事諄諄焉
誨之于䣛下旣齓又䈂矣廼見其入禁掖登元妃光
大門閭豔於戚畹今也服澣濯之衣以六珈副笄歸
而夀其親不亦榮乎某氏其儀莊靚其德懿柔祀其
先盡執籩之敬事其夫得舉按之恭有女甚賢藹然
内範報厥母訓洊出恩章兹裂宜川之疆式開湯沐
之邑門楣之語驗於是矣
吴盖妻趙氏越國夫人制
朕將燔郊燎偶警邊烽祖武可遵嘗講上辛之卜神
心斯荅宜改長嬴之初雖未逆於厖禠爰預行於慶
典某氏儀容莊靚德履肅雍母訓少成循八篇列女
之戒壼彛交播爲四姓小侯之師蘋藻絜烝嘗之羞
滫&KR3639;謹尊章之禮如賓有敬偕老則榮兹崇鸞誥之
封益示魚軒之寵越爲大國宜爾室家
王逨直祕閣宫觀制
冊府上應東壁之躔吾七略群書充仞棟宇寓其直
則與挾卷拂蟫之士等非絫歲月巧宦游者可得也
爾明經博古&KR0570;于文辝一再超遷駸駸顯列寘之郎
位弗安厥居予之郡符匄閑愈力以其嘗入諫坡故
貼以美職遂其歸心盖吾於言事之臣常委曲其恩
意如此
李若川權刑部侍郎都督府參贊軍事制
朕慕孝宣綜核之政推帝舜好生之心念畫地爲牢
每虞其輕入故吞舟之網寕失於不經眷求時論之
英俾作秋官之貳某性資闓敏談辯縱横沛然理劇
之材輔以傳家之學久徊翔於外服甫軒翥於近班
治賦版曹弗籠天下之貨贊籌督府能寢淮南之謀
身雖在於戎亭位不虛於禁橐解嚴可冀踐職有期
五刑之属三千在成康而能厝一歲之獄數萬惟于
張而不冤致吾空圄之隆頼汝立朝之效
張運知廣州制
二廣之區五羊最大藥洲蒲澗民有嬉遨之風龍戶
馬人政以撫柔爲上得此良翰起之叢祠具官某藴
盤錯之材去表襮之飾法家讞獄解密網之秋荼禁
路理財腐太倉之紅粟把麾而去歌袴可嘉念南服
甚遠於朝廷故連率每艱其印綬儻風移俗易令孚
黃木之灣則海宿山行害去綠林之盗往副朕指益
殫厥心
陳正同贈四官制
朕禮優法從恩篤臣鄰晩節挂冠巳徇歸田之請一
朝易簀罙興移壑之嗟爰有䘏章告其居第具官某
風槩方整機猷碩膚蚤騰譽於畯𡵨遂致身於榮路
貳秋卿之禁橐知勝殘去殺之仁承天旨於籌帷有
排難解紛之助把麾而去歌絝甚休忽驚垂盡之言
空軫云亡之悼增之四秩飾彼九京沒而有知歆此
無斁
潘景直祕閣致仕制
大夫七十而請老古之制也近人耽禄廼鍾鳴漏盡
而不知止吁可歎哉具官某學道洗心聲中其實蚤
入京都垂上華轍晟府典樂禄臣司光皆當時之遴
選退休林壑亦旣有年遺榮抽簮無玷終始中祕之
直非賢弗居光爾桑榆用迎夀嘏
李㻬常仲循資制
爾淪胥異域久厭腥羶挺然來歸亦著功效進秩有
命夸組和門益思盡忠用荅天渙
僉書樞密院錢端禮封贈三代
曾祖暄秦國公制
錢氏有德於吴越之民上天右之宋興二百年間枝
胄蕃衍重龜襲紫爲搢紳望族運籌帷幄祖孫相繼
發祥錫羡厥有自來具官某得傳家之學藴邁俗之
材入聮禁途分司會之劇職出顓方面暢柔遠之英
規搢紳高其令名史策紀其遺懿惟厥顯考光輔兩
朝迨今三葉復登宥地天之報施可驗不誣大師維
垣巳崇愍典四塞之國載錫蜜章是爲有後之光益
篤無窮之祉
祖駙馬都尉景臻大寕郡王制
宋有天下凡將相之子勲貴之家以選而爲副車者
無慮數十百人雖公圭將鉞生極其榮而甲第綺𥜗
代襲豪侈求其來裔卓爾不群秉樞翊政光于三階
者未之有也具官某永昭陵之禁臠異姓王之聞孫
謙畏慈仁白圭無玷享沁園之奉而有聲于戚畹傳
金籝之學而善訓其後人宜有孫枝致身兩地世德
之懿瞻前無隣爵秩旣尊疊禭泉壤燾以新社隰爲
樂郊尚其如存服我休命
父忱慶國公制
昂霄之木不生於培塿之丘縱壑之魚不出於蹄涔
之水公侯之子孫鍾前人之盛烈受高門之美蔭奮
然有立爲國光煇者所憑厚也具官某天姬之嗣休
有德名樂善履謙白首不變教忠之訓咸仰義方陟
我幾廷實爾賢息延登之始飾禭有常表其流光胙
國于慶式增廟祏之寵且慰烝嘗之思
妻高氏和政郡夫人制
劉向採取詩書所載賢妃烈婦興國顯家可法則者
爲烈女傳後之秉直筆者莫不紬&KR0686;管之書序鵲巢
之德以足一代之史盖婦人不出房闥美聞于姻黨
則名逹于州閭至於垂之竹帛自微以至著非一朝
一夕之力也某氏桃姿蘭行華閥之英雖有姬姜孰
如賢範必娶高國偶合前言主饋奉嘗肥家盡善輔
佐君子至于掌樞翬翟之封以榮鸞誥岷峨之壤載
啓脂田享其偕老之榮益修内助之德
左僕射陳康伯祖居仁越國公制
朕霖雨之思賢佐復正台衡舟楫之濟巨川遂彊國
勢虜帳變發蒙之語邊氓諧咽哺之歡式衍慶源用
覃先廟具官某仁義根于心術孝友得之天姿懷利
器而不施彯華纓而漫仕惟邦之桀實爾之孫禭以
維垣厥封康叔之國賁之新冊大開勾踐之疆音徽
不遐尚克嘉此
范成大祕書省正字制
瀛洲英俊之躔也中興以來未有父子踵相躡者爾
學贍而文縟阯美于前人益觀異書以正魚魯之謬
吴揔右朝奉大夫制
西師出塞日闢故畺中禁䟽恩用酬茂績爾頃居莫
府辦治文書靡盬夙宵軍行有頼第勞增秩少示寵
光益思竭忠以濟勲閥
邵及之福建運判制
分道置使民之休戚係焉自昔用人或私其黨朕比
下令必對于文陛然後命之盖敷奏以言明試以功
之意以爾吏能可取治郡有聲予節閩川廷無異論
故使汝便道奏事而絲綸不憚於先出也戢吏惠民
轉輸不絶俾七郡無不革之弊乃稱澄清之職
鞏衍大理正制
朕慮法吏吹毛不循三尺棘寺之属詳於用人爾决
讞之久以文母害其聽獄成思繼平反之美
戶部侍郎朱夏卿父勝非魯國公制
魯人類帝用騂剛於上辛漢代祀天歌朱明之雅樂
朕稽前王之成憲遵烈祖之舊章偶四鄙之多虞變
一陽之大禮先歛中壇之福廣爲幽穸之光具官某
名聞華夷功在社稷再安國步扶日轂於天衢具赫
民瞻應星符於台路有嗣賢之分鼎貳禁密而筭鞭
尉其陟岵之思出此漏泉之澤不改師垣之禭大開
闕里之封尚其英靈歆此愍飾
兵部尚書沈介故母莫氏贈碩人制
人子有吹棘之難創鉅痛深頃步不忘哀慼惟金革
之事起之于服舍則先王許其變禮盖移孝爲忠不
以家事辝王事也某氏四德兼全六婣所則相其夫
猶樂羊之室仁其子得鳲鳩之風兹因邊鄙之虞奪
爾執喪之嗣郊丘有霈少塞沉憂音徽不遐知有䘏
冊
又所生母阮氏贈碩人制
漢文帝以黃龍見成紀始下詔議郊祀禮官曰古者
天子夏親祀上帝於郊廼以四月幸雍祠五畤今朕
以邊事展期盖亦有合於古也某氏其性婉淑其儀
莊靚廼生令子爲時顯人入從出藩巳盡立身之美
冬温夏凊莫酬飬志之誠式尉孝思用推愍典母慈
如在尚克享之
盤洲文集卷第二十二
