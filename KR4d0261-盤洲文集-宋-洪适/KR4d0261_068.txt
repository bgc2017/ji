盤洲文集卷第六十八
梁文七首
東湖上梁文
東海變爲桑田漫作千年之調西山致有爽氣遂萌
三徑之心頋窮人一事之難成宜智叟旁觀而大笑
子洪子生於浙右望出江東泛宅浮家歎萍蓬之無
定架巖斸壑懷桑梓之必恭悼木偶以何之騎土牛
而甚鈍周子至止非假步於山扃陶令歸來聊結廬
於人境繞樹靡勞於三匝棲林姑逐於一巢因高城
以爲垣墉挹層巒而開戶牖平湖湛綠聞漁父之扣
船斜照穿紅見樵夫之弛檐方將買竹萬箇裁桃百
科却師乙之誨筦絃課畦丁以治菘韭東鄰西舍接
封胡羯末之遊右粥左餐軼許史金張之樂迺諏吉
日式舉脩梁少𫐠襟悰併申頌禱
抛梁東三竿初日拂牎紅盤中苜蓿朝朝是架上文
書不療窮
南芳蘭手植茁新簮老萊便作斑衣戲日日循陔奉
旨甘
西翼翼鄰墻萬瓦齊風至初無塵翳面不妨揮扇步
桃蹊
北喜見邊亭烽燧熄八荒夀域一時開處處樓臺鉏
枳棘
上郁郁非煙騰萬狀一天黃鵠自高飛舊日銀河仍
在望
下愛竹子猷今不借巳開虚牖納清隂更待高蟬吟
永夏
伏願上梁之後人皆奠枕門不呼醫逐柳州之一貧
送韓公之五鬼造化小兒不相戲梁上君子非所憂
父子團欒問寢奏南風之曲弟兄笑語對床哦夜雨
之詩
廣州緩帶堂上梁文
巨楹就斵得爽塏於守居緩帶揭名壯遐&KR1101;之閫寄
事皆中度下不告勞經略撫字慈祥剸裁間暇庭息
鼠牙之頌茂草鞠扉野無犢佩之人餘糧棲畒飲貪
泉而志潔挹溟漲而量寬治行鮮雙歡謠不一數十
處而起提閼時仰信臣十二月而成輿梁名高子産
旣新粉堞盡飾黃堂以棟梁柱石之材運扂楔欂櫨
之用獨營心匠咸聽指揮方沼凝波聞賓蓮之紀瑞
高城作屏有喬木之敷隂將率賓僚(寺)開樽爼胡床
之雅興故在投壷而雅歌甚休深有葦而淺有蒲不
减谿堂之樂右持杯而左持蠏可拍酒舡之浮式舉
雙枚因成短韻
拋梁東料戾微微暁色通桃李新栽千百夲陽春都
在笑談中
南壓枝劦子爲誰甘紅蓮池上花争膩舶上風來客
半酣
西堆案收回紙尾鷖緩帶坐看霞送日桄榔葉底鵓
鴣啼
北粉雉如山扞南國登臨極目望中州便覺歸心生
羽翼
上青草黃茅祛夙瘴天末神仙御白雲執榖騎羊會
相訪
下撫字心勞歌匝野賣劒歸來不帶牛携鉏競去尋
秧馬
伏願上梁之後牒訴長稀版圖益進歲豐而魚蟹有
餘風静而鶢鶋不近青油幕下少留賓客之談玉筍
班中入奉鬼神之問
澹津卜築上梁文
年登半百未皇蕞𡭗之居象應魁三甫遂歸歟之計
方休它館難緩吾廬澹津主人壯也安貧晚而亨否
際真主風雲之會點明時柱石之班智拙謀身堅白
莫齊於衆口恩深鏤骨懷黃獲返於故鄕念先公之
始墓爲我里之佳處營置錐之壤何啻買山規納駟
之門殆同刻楮兹契肯堂之志敢辭治第之勞起無
地之樓臺固多慙德對此牀之風雨況有善鄰練吉
日於曆翁付全謨於梓匠旣安义負可舉棟梁
拋梁東螺洲水轉玉皇宫枉教地䜟傳前古調鼎曾
無尺寸功
南澹浦彎環玉一潭拂徑巳成高柳五當門須要綠
槐三
西鴈序雙簷入望齊步&KR1231;同行多樂地夢魂那復到
沙堤
北僅勝詩翁歌偪仄欲營傑閣貯宸奎待向北鄰咨
信息
上不用星官說乾象青天白日是清明凌雨震風休
薄相
下萬軸牙籖重插架秖將清白遺兒孫剰有門閭容
駟馬
㐲願上梁之後鼎飪導和巫醫掃迹華髮慶采繁之
助清尊交常棣之驩七子克家咸守詩書之業諸孫
滿坐長尋棃栗之盟凡我親朋共兹悅喜
楚望樓上梁文
江漢分楚望昔聞騷客之辞西北有高樓兹占蠙洲
之景工師喜於得木龜筮未嘗違人繩墨旣陳鑿枘
相合盤洲老人六年治圃三徑成蹊桃塢棃原雜百
花而競秀溪堂水閣涌雙派以交流戲魚識鳴屐之
聲馴鶴顧隨軒之步復營飛觀以俯西郊慕元龍百
尺之名哦孫楚五尋之賦變梯雲之新級如履坦塗
試耿雪之曲欄巳横疎影縱目而天光無際怡顔而
日力有餘丘壑足以起予草木誰不知我旁瞻廬阜
納爽氣於櫩楹前對鄱江發長謳於輯濯將以登臨
之暇時乎醻勸之娱從他燈火下歌臺且向園林窮
勝事舞低楊柳月久灰年少之心棲老鳳皇枝獨結
歲寒之友脩梁升也短韻來歟
抛梁東雉堞連延紫極宮漁子入關争蚤市艫人擊
水快晴風
南萬頃風煙性所耽細草重茵春亘野澄江横練月
闚潭
西天際羌廬入望低棣萼樓臺財尺五瘦笻來往印
長堤
北美竹如掾瀟洒國巢雲上下啓軒牎一覧芝山盈
秀色
上落霞孤鶩供清賞一聲長笛倚欄時待得蟾光縈
蕙帳
下剰作苑廬容櫪馬藕花開後羽觴頻風掩郊扉回
俗駕
伏願上梁之後日涉而風雨不渝雲卧而神仙可學
筍𦵔魚醢進野老之晨羞羽衣虹裳邀江妃而夜話
其誰歇馬同我盟鷗俛仰之間咏歌不足
花信亭上梁文
歴載買山方策勲於此日群芳得地有報喜之祥風
乃作新亭用酬勝槩盤洲老人酷好行樂雅知倦游
治盤洲百畒之園費中戶十家之産物非容易而盡
獲事或艱難而晚成東閣西樓僅有一牛鳴之隔左
花右竹幾乎兩蝸角之争弗蔕芥於胷中若羈縻於
化外灰心久矣唾手得之胡越爲一家無爾界此疆
之異雲夢呑九澤合遠山近水之竒草木皆知燕雀
相賀畫棟侈丹青之飾雕闌呈紅紫之妍四時携酒
則親朋足以娱嬉千里命駕則故舊斯焉欵曲野無
青草擁春徑之名葩鞠有黃華送秋林之清馥閱冬
蒨夏敷之相継任朝榮暮落之自然巳架虹梁湏吟
繭紙
拋梁東日日來占花徑風長把芬香迎杖屨不將消
息倩鱗鴻
南勺藥留春不脫驂夾岸夫容争濯錦雙頭倒影媚
澄潭
西丹桂盈林菊遶畦霜可拒時花恨老憂能忘處草
慚低
北鷗思從容魚足食梅花滿眼雪花飄玉骨冰肌同
一色
上東盼雙溪西楚望稍疎問訊竹平安貪看穿花蝶
來往
下蘭蕙䕺卑宜在野閑捻花史傍闌干我欲雌黃賡
演雅(陸魯望作花史)
伏願上梁之後風光益好樂事不衰三百六旬而歲
成常常乘興二十四番之花信一一飄香凡我同盟
逢埸作戲
容膝齋上梁文
寸地休心或發置錐之誚數椽容膝大勝環堵之居
非坐井以觀天猶乘槎而問漢杗桶伹求於細木門
閭不納於高車斤斧論功龜魚薦瑞盤洲老人技窮
知止興盡倦飛半百年而日苦無多又踰十稔九万
里而風斯在下安敢肆言鷦鷯不過於一枝鳳凰始
翔于千仞因山之鹿倚竹爲廬每駐屐而少留必横
琴而獨樂塵外欲招於五老飲中難著於八仙抵掌
而談不出柳州之景曲肱而枕可尋蟻垤之游晝掩
卷以盟鷗夜舉杯而勸月小以成小斯焉取斯霧塞
華榱沉沉者所以敗也風生圭竇綽綽然有餘𥙿哉
雖不上梁何妨下筆
齋之東九曲雙溪在眼中人世最難開口笑興來寕
惜酒尊空
南斗大生涯亦可貪仙島有名到箇中真趣上
登三
西矮桃得地漸成蹊游鯤自逐天池樂此處相忘尺
澤鯢
北坐看蠻觸干戈息度地休吟葛屨詩開疆盡掃槐
安國
上芥納須弥非說妄淺中狹見小丈夫豈識汪汪千
頃量
下何必萬間謀廣厦南牎翹足傲孤松北垞轉頭無
片瓦
㐲願落成之後四時長徤一室易安危坐團蒲烏有
髀消之患徐行草徑更無股栗之憂凡今之人與我
共此
聚螢齋上梁文
三葉決科更編花萼之集一經趾美當慕桂芳之詩
月兔未明風螢可聚授諸梓匠建此山房盤洲老人
世禪儒冠室標藝苑演綸鼇禁仍父子者四人結綬
鵷行踵弟兄於二府兒輩久聞於師說孫枝半離於
童蒙欲增門戶之輝須佩輪輿之戒念焚膏而継晷
尚鑿壁以偷光肄業能勤策勲可必張口如坐雲霧
雖懷繃簮笏以徒然聽履而上星辰盡燈火簡編之
所致莫惜數年之苦學誓圖千佛之榮名良弓之子
必爲箕存心相續強弩之末不穿縞勉力有終兹頓
雙枚試聽六詠
拋梁東一生窮逹卜童蒙拚却數年稽古力拾青拖
紫笑談中
南焼燭尋書到草菴月練縈牎如白晝牙籖插架好
窮探
西景到桑榆漫噬齊趁取光輝對黃卷任他簷外玉
繩低
北更漏迢迢天又黑短檠參用也無嫌莫使凝塵棄
墻側
上萬點飛星迷四望案頭乾死可憐渠人倦欲眠渠
亦放
下可但膏油顓五夜清霜十月歎飄零便有雪花相
假借
㐲願上梁之後筆耕不輟書癖休醫詩禮承家長作
蟾宮之想朝昏挾策無貽螢燭之羞傳之雲仍味我
藥石
盤洲文集卷第六十八
