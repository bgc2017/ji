盤洲文集卷第七十九
樂章
鷓鴣天(次李舉之見寄韻)
報荅風光思更新安排好語續陽春羅胷玉藻英華
別信手銀鈎點畫勻歌妙曲想光塵相望尺五歎
參辰曲終強對紅顔笑欠我高談驚坐人
生查子(收燈日次李舉之韻)
廉纖小雨來噤瘮輕寒乍絲竹送迎時燈火闌珊夜
銅壷漏故遲銀燭花頻灹懷我獨醒人徤筆方飛灑
蝶戀花
漠漠水田飛白鷺夏木隂隂巧轉黃鸝語金鐀詩人
新得句江山應道來何暮好向金門聮步武何事
雙旌却爲丹丘駐瓊斝十分須一舉看看紫詔催歸
去
减字木蘭花(曾谹父落成小閣次其韻)
藩車容裔挺挺風流追兩地粲斗分星詩句當年汗
簡青疎簾披綉共看横雲晴出岫新月如鈎來照
瓊彛醉小樓
好事近(東湖席上次曾守韻時莫曺同集)
風細晩軒涼妙句初揮新墨綠水池中賓佐對嫰荷
擎綠坐看微月上雲頭清臂如寒玉只恐朝來酒
醒有文書羈束
憶江南
芭蕉滳滳䆫前雨望断江南路乱雲重疊幾多山不
似倦飛鷗鷺便知還角聲更聽譙門弄夜夜思歸
夢鄱江樓下水含漪辜負釣灘煙艇綠蓑衣
卜筭子(席上贈瞻明)
脩竹拂疎櫺淡月侵涼榭四畔青山進好風金鴨香
煤灹寶唾粲珠璣長䄂飄蘭麝莫問更樓夜若何
且結高陽社
江城子(贈舉之)
冥冥雲嶼兩經秋落霞收断煙留小閣涼生清馥凝
金虬乘興開顔那草草煩玉腕舉瓊舟明年此日
楚江頭極層樓望丹丘只恐溪山千里礙凝眸重倚
欄干相憶處尋過鴈作書郵
减字木蘭花(太守移具餞行縣偶作)
史君情素念我明朝行縣去一醉相留和氣歡聲到
小樓暫時南北莫唱渭城朝雨曲此去農郊收拾
兒童五袴謠
浣溪沙
邦伯今推第一流幾因歌席負詩籌一時文采說台
州雨脚漸收風入牖雲心初破月窺樓翠眉相映
晚山秋
望海潮(題雙巖堂)
重溟倒景五芝含笑神仙今古台州山擁黃堂煙披
畫戟雙巖瑞氣長浮前事記鼇頭有百年臺榭千室
嬉遊墨寶凄凉風凌雨蠹盡悠悠規恢共仰賢侯
當政成五月景對三秋飛棟干雲虚櫩受露放懷不
减南樓賓燕奉觥籌妙綺牋瓊藻聲度歌喉只恐棠
隂成後趣去侍凝旒
好事近
小閣過重陽愁對輕篁團色喜得蠻牋新唱似夜光
明月萸房菊蘂定相憐酩酊誤蕉葉猶記去年今
夜聽歌聲清切
清平樂(次曾守韻)
風鬟飛亂寒入秦筝鴈情似雲隂渾未展雨脚更飄
銀線横枝有意先開玉塵欲伴金罍何日舞䄄歌
扇後堂重到惟梅(郡有惟梅堂)
選冠子
雨脚報晴雲容呈瑞夜雪縈盈連晝千巖曳縞萬瓦
堆瓊稍稍冷侵懷䄂鶴氅神仙兔園賓客高會坐移
清漏想㶚陵橋畔苦吟緩轡聳肩寒瘦向此際色
映棠隂香傳梅影寒力更欺尊酒左符詞伯蠻牋巧
思不道起風飛柳舞態弓彎一聲低唱蛾笑綠分煙
岫任杯行㶑灔爲公沉醉莫教停手
好事近(爲錢處和壽)
縹酒頌青春不减宜城桑落樓下玉人凝笑散萬英
千萼綉衣當日帝王州横飛看鵰鶚聞道賜環書
下向金門持橐
鷓鴣天(次曾守遊梅園韻)
領客携尊花底開薄寒初送雨聲來一聲未弄林間
笛幾片低飛閣下梅酬的皪少遲回不妨春雪散
銀杯玉肌莫放清香散更待晴時賞一廻
浣溪沙(餞范子芬行)
整頓春衫欲跨鞍一杯相属少開顔愁蛾不似舊時
彎未見兩星添柳宿忍教三疊唱陽關相思空望
會稽山
浣溪沙(以鴛鴦梅送曾守是日曾守携家游南園)
報道傾城出洞房水邊疎影弄清香風流更有小鴛
鴦蟬鬢半含花下笑蛾眉相映醉時粧夢魂不到
白雲鄕
浣溪沙(以駌鴦梅送錢漕)
玉頰微醺怯晩寒可憐凝笑整雙翰枝頭一點爲誰
酸只恐輕飛煙樹裏好教斜插鬢雲邊淡粧仍向
醉中看
浣溪沙(席中荅錢漕)
憶得熙春暁立班使星曾入紫微垣歸來小隱友芝
蘭投&KR4040;風流今復見開尊禮數自來寬更看寶唾
寫烏欄
清平樂(以千葉粉紅牡丹送曾守)
輕紅淡白蓬閬神仙謪魏紫姚黃誇異色到得海邊
初識玉欄不語如顰虚教春盡三分却問檀心誰
向多情湏属東君
生查子
桃疎蝶惜香柳困鶯驚絮日影過簾旌多少愁情緒
紅慘武陵溪綠暗章臺路春色似行人無意花間住
思佳客(次韻蔡文同集錢漕池亭)
花信今無一半風芙蓉出水幾時紅看成弱柳隂隂
綠自在遷鶯巧語中風傍戶月留空金罇相對醉
珠瓏歸鞭欲指江南去回首霞標憶舊峰
朝中措(曾守生辰)
當年召父治南陽千室頌慈祥今代天台太守聲名
巳逹巖廊風流閑暇胡床乘興燕寝凝香好去花
甎視草珠庭喜見徵黃
江西文派有新圖詩律嗣東湖十首齊安書事君王
曾問相如牙籖繙架銀鈎落紙美玉明珠見說詔
藏金匱後來天下渾無
朝中措(鄧塩生日)
青雲垂下不争程綉斧寄澄清黃木灣頭人閙耳邊
都是歡聲仙家只尺波&KR0636;渤澥路挹蓬瀛十日東
君不老一星南極長明
朝中措(帥生日)
斗南樓閣舞祥雲爲壽幾多人有客恰如東海年年
爲满金尊無雙治行兒童詠德草木霑仁只把空
虚三院亦須笑傲千春
朝中措(蘇少連母生日)
西崑當日下雲軿采藻奉蘇仙玉節榮看常棣斑衣
笑俯芝蘭壽觴争舉歌縈蛾綠香裊龍涎湏與寄
聲鸞鶴飛來歲歲年年
朝中措(黃師憲侍兒倩奴)
嘉禾一别十經春清泖記垂輪今日天涯淪落跫然
一見佳人酒浮重碧聲低雲葉香趁霞裙准擬魁
星歸去它時相會金門
浣溪沙(壽方稚川)
占得登高一日先跨雲來作地行仙天將黃菊助長
年徤筆巳凌枚叟賦高懷欲着祖生鞭駸駸彯組
向甘泉
臨江仙(鄧塩生日)
向日鵷行瞻鳳彩共朝直上金鑾却來持節海雲邊
身兼三使者名是一仙官漢室中興高密冠千年
苗裔蟬連左弧嘉慶儛祥煙橘中招四老同醉酒如
泉
臨江仙(會黃魁)
北斗南頭雲送喜人間快覩魁星向來平步到蓬瀛
如何天上客來佐海邊城方伯娛賓香作穗風隨
歌扇涼生且湏灔灔引瑶觥十年遲鳳詔萬里寄鵬
程
臨江仙(稚川生日)
釣瀨懷珠山韞玉謪仙至自蓬萊它年勲業上雲臺
棣華開莫府蓮沼屈英才南極逢光秋爛爛門闌
香霧縈回湏將壽卉薦瓊杯籬東明日菊借取一枝
來
臨江仙
煙湊横嵐霞抱日望中衰草稠稠西風吹恨著扁舟
馬卿多病後方寸不禁秋頗念銀壷行綠醑共聽
漁子清謳夢魂飛過海山樓人隨秋易老情寄水東
流
臨江仙(傳文生日)
干吕青雲垂寶露結鄰恰挂初絃瑞光騰踊雜非煙
騎箕瞻鼻祖孕昴控胎仙勛業子卿全漢節壯懷
久寄林泉舉觴低唱臉舒蓮壽高人七十果熟歲三
千
臨江仙(壽周材)
瓜&KR1705;緜緜儲慶遠間平代有名人一𥜗五絝說朱輪
雲逵鴛綴近雷社虎符新政是泗濱浮磬日潘輿
一粲欣欣鸞歌飛起杏梁塵巢蓮龜問歲介壽酒融
春
臨江仙(送羅倅偉卿權新州)
遠駕星屏臨百粤康沂戶戶歌功使君五馬去乘騘
賣刀無曠土贈扇有仁風莫唱渭城朝雨曲片帆
時暫西東促歸行拜紫泥封雲霄先步武三接未央
宫
江城子(餞黃魁)
當年提茟上詞壇琢琅玕湧波瀾晁董聲名一日满
人間底事遠煩騏驥足梅嶺外硯臺邊元戎傾盖
有餘歡酒杯寬語離難只恐江濱明日起青翰暫去
平分風與月迎細扎步金鑾
江城子(黃憲生日代作)
江如羅帶抱山青好風輕五雲横北斗南邊燁燁使
華星兩路平反多少事培吉德賚長生當年烏府
振冠纓稔英聲起鵬程垂上丹霄回首志澄清雪片
深深梅著子歸路近看和羹
醉蓬萊(代上陳帥生日)
正中秋初過重陽相近金莖多露玉燕開祥喜氣浮
庭戶覽鳳千峯驂鸞八桂未展青雲步碧玉篸邊紅
蓮池上羽仙旁午少日聲名珠璣黼黻曄煜分符
喧轟持斧帶緩裘輕足遠人𥜗袴唇注櫻桃腰欺楊
柳歌舞新蠻素滿酌金舡夀公千歲東臺西府
滿庭芳(代上陳帥生日)
昴宿光芒德星家世當時飛舞華旗風清玉宇珠露
綴瑶枝八桂蒼蒼聳壑問椿木同數秋期黃堂上油
幢轉影美酒注金巵英躔名譽早青箱傳學黃絹
摛辭說江東治行召杜肩齊畏愛雙行五管收綉斧
却把旌麾歡聲沸明年此日公在鳳凰池
千秋歲(代上帥宅生日)
顔朱鬢綠天與穣穣福旄鉞貴崇湯沐華軒魚映錦
紫誥鸞廻幅爲夀處玻璃落落斟醽醁瑞霧蟠華
屋露浥秋蘭馥香篆起歌裙蔟衣斑丹穴鳳色潤東
牀玉鸞共鶴年年來聽神仙曲
眼兒媚
黃堂風轉碧幢開笙鶴九天來三冬愛日一方惠露
人在春臺持杯多贊松喬喜低唱列金釵明年此
日紫微垣裏光應中台
瑞鷓鴣(胡舶生日)
月上初弦映左弧葭吹六琯轉璿樞日邊遠近瞻新
渥天下中庸系兩都犀獻角蚌廻珠皇皇星節燭
扶胥滿斟北海樽中酒請夀安期澗底蒲
長相思
朝思歸暮思歸塞鴈三年不見飛断腸天一涯千
思歸萬思歸夢到牎前拂淡眉覺來雙淚垂
長相思
柳青青酒清清雨脚涔涔憶渭城一尊和淚傾山
青青水清清水闊山重不計程愁堆長短亭
好事近(別傳文)
柳岸碧漪深底事催人行色無計曲留情話只別愁
如織小蠻樊素两傾城幾度醉狂客明日扁舟西
去聽歌聲不得
點絳唇(別帥憲)
天末相逢醉中不訝車茵汚一聲鳴櫓驚散眠沙鷺
我是行人却送行人去聽金縷莫辝甘醑別淚飛寒
雨
南歌子(童嶺作)
雲拂山腰過風吹雨點來田園好處有池臺記着相
逢時節海棠開蝴蝶那無夢鴛鴦亦有梅蔵鈎解
佩两三杯明日水邊沙際首空回
好事近
爛漫海棠花多謝東君留得眉夀堂邊風景與蓬瀛
咫尺桃紅李白競争妍綠野盡春色只欠櫻唇清
唱怕行雲南北
盤洲集卷第七十九
