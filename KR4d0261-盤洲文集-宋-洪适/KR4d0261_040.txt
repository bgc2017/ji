盤洲文集卷第四十
表二十七首
謝郊祀禮成加恩表
伏念臣待罪山隂依光日下遇聖主再郊之歲有闕
包茅均泰元三獻之釐遂霑細札旣衍井畬之賦更
叨公社之封(中謝)兹蓋伏遇
皇帝陛下澤欲下流福非專鄕奉瑄玉而饗帝巳貳
縟儀坐酎金而奪侯悉除弊法故兹陟典猥及微臣
誓堅存闕之忠用侈傳家之慶臣無任
謝賜銀合臘藥表
承流無𥙷久懷視蔭之慚拜況有光斯免負薪之疾
鴻私曲被弱質難勝(中謝)臣聞出璽賜金漢室用旌
於良吏翦鬚和藥唐宗以療於元勲惟聖朝獨異於
藩垣故朌式並行於㐲臘恭惟
皇帝陛下仁如天覆恩與風翔帝尭立四時之官式
謹司冬之令神農審百草之味盖存濟衆之心軫此
下臣錫之名劑使積痾之去體期後效以捐軀臣無
任
謝提舉臨安府洞霄宮表
典股肱之郡曠職懷憂領香火之祠拜恩從欲譴何
獲免銘鏤難言(中謝)伏念臣姿禀凡庸智能局促獨
玷前旒之殊遇遂登右鼎之巍班數月盡心罔有一
毫之𥙷衆言銷骨欲行四罪之誅仰頼簡知第從策
免未皇黔突即忝專城念牧人御衆之難體責實循
名之政妄欲抑強而宣化未嘗畫諾以飬高自恨斗
筲之材訖無尺寸之效況以蚤衰之蒲柳居然遠想
於枌榆屢貢忱詞始諧歸志奉三年之計有媿前塵
起千里之行復尋故步此盖伏遇
皇帝陛下軫憐舊輔宣布異恩兹聞同産之對&KR0993;復
辱淵衷之稱奬記臣立朝之宣力深咎懷姦之人察
臣守土之寡尤曲徇飬痾之請少休疲&KR1170;曷報生成
衡宇可瞻雖幸眄柯之適長安浸遠但馳傾藿之誠
臣無任
賀天申節表
太階平而玉衡正甫臨九夏之中聖人出則里社鳴
斯慶千秋之節(中賀)恭惟
太上皇帝陛下道隆衆父德邁三皇博衍優游享尊
親之大飬聦明光宅授翼子以燕謀兹逢流渚之辰
共上呼嵩之祝臣獲休鄕閈莫預庭紳想万壽之稱
觴衮龍拜手望九陔而貢牘螻蟻馳情臣無任
賀郊祀禮成表
致慤竹宫簡靈辰而允恊流光珠幄慶毖祀之備成
德動九垠驩傾六幕(中賀)竊謂聖人然後能饗上帝
所以降康周室庀官奏黃鍾大吕之樂漢京紀瑞作
赤鴈白麟之歌於鑠昌朝高邁前躅恭惟
皇帝陛下應天尚實除地揭虔格悅近來遠之和崇
交神塞明之報四圭有邸穆然祗栗之容八陛爲壇
絜爾静嘉之薦星輝雲潤乾清坤夷納鴻祜以無疆
薰嘉生於有截臣駿奔跡遠率舞情深建太常之辰
旒載欣踆事奉有司之瑄玉徒想侍祠臣無任
賀太上皇帝加尊號表
禮尊丕冊慶溢慈宮凡厥式圍率皆擊壤(中賀)恭惟
皇帝陛下垂衣三紀脫屣万機鼎來高厚之祥泰處
希夷之樂唯天比大蕩蕩乎無能名以道自娱恢恢
其有餘地洊隆名號共睹縟儀臣退㐲故鄕逖聞盛
典上玉巵之壽莫拜下之班紬金匱之書獨仰光
前之蹟臣無任
賀壽聖明慈太上皇后加尊號牋
蒐舉縟儀鋪張寶冊福歸慈禁喜浹緜區(中賀)恭惟
皇后殿下體德坤元儷尊乾極一成祀夏資内助以
經邦三母翼周絶外言之入梱偕享壽康之樂洊加
光大之稱臣遥睇龍墀莫班鷺綴播傳鉅典益隆遡
日之明歌詠徽音願續俔天之雅臣無任
兩宫加尊號賀皇帝表
瑞集慈闈冊尊顯號詔音所布驩頌載騰(中賀)恭惟
皇帝陛下德邁羲農行高曾閔繩武有鑿乾之志問
安得治國之經尭以受命爲憂正享倦勤之樂舜盡
事親之道益隆賓實之名臣久去雲霄遠藏田野拜
表章於興慶身鬲班行蒐禮典於曲臺心傾儀注臣
無任
立皇太子賀太上表
英主守文恊重華於盛旦元儲繩武開洊震之休符
慈禁益尊皇圖有永(中賀)恭惟
太上皇帝陛下德垂後裔道冠前王萬方懷覆物之
仁十載饗倦勤之樂五帝足六揭巍巍蕩蕩之名一
日見三衍継継承承之慶臣身居鄕社心係宮庭莫
參振鷺之班秪益抃鼇之喜臣無任
賀皇帝表
吉日臚傳前星彪列布宣細札鼓舞綿區(中賀)恭惟
皇帝陛下聖德無前英規復古深惟國夲之重默契
天心之公龜筮旣從衮龍獨断故受以艮兆三索之
珍符相見乎離著重明之上象臣退藏田野遐想闕
庭徒存拱極之誠莫睹呼嵩之慶臣無任
賀皇太子牋
覆載凝符元良主鬯慶開宗社驩動幅員(中賀)恭惟
皇太子殿下仁孝生知温文日就天開地闢巳題再
造之期海潤星暉於赫重光之瑞兩宫有喜萬祀無
疆某逖處故鄕欣聞徽典馳心鶴禁莫窺鏤牒之丈
矯首鴻儀徒想班庭之禮某無任
謝郊祀加恩表
熙事光前對泰壇之嘉況慶條逮下衍井邑之新腴
仰望明庭敬祗茂渥(中謝)伏念臣退休故里遠鬲上
都想進幣於中宵莫瞻三獻記執綏於曩日又見兩
郊何期商賚之行亦在周行之數兹蓋㐲遇
皇帝陛下誠格穹壤孝寧廟祧禮旣講於逆釐意實
顓於歛福惟漏泉之澤巳浹邇遐故增戸之恩靡分
中外臣深知禮屈益媿名浮竊幸逸居得飬漳濱之
疾敢循文具輙辤弼殿之封
會慶節賀表
日臨析木光凝北陸之躔星仰流虹瑞起南山之頌
式圍所曁拱極逌同(中賀)恭惟
皇帝陛下德煥重華志圖再造揔綱振領尊居蠖濩
之中越契踰繩何取鴻荒之際皇風載韙恊氣横流
卓哉彌月之祥申以後天之祝臣庇身尺地矯首咫
顔百辟奉觴兹數十年之慶九垓衍筴巳題萬壽之
期
天申節賀表
伏以十載倦勤享天極彌高之業萬方介壽增電樞
有永之符聲教所覃驩呼競起(中賀)恭惟
太上皇帝陛下化行禹貢德廣堯仁乃武乃文濟興
王之大業巳安巳治授聖子以詒謀誕開金殿之祥
荐講玉巵之慶臣退居故里阻望嚴宸徒傾葵藿之
誠莫布松椿之頌
謝加恩表
圓丘展宷驩巳接於靈斿中禁均釐恩遂加於上笏
寵光所及震悸靡寧(中謝)伏念臣一去闕庭三逢郊
類包茅何有職弗預於駿奔食采益增心甚慚於饕
竊兹蓋伏遇
皇帝陛下福非專鄕澤欲旁流其出如綸尚曁要荒
之服多與之邑不遺小大之臣故此慶條逮於舊弼
臣潜山巳老報國無階雖深傴僂之情實負陪(御名)之
渥臣無任
賀太上皇帝加尊號表
禮崇寶冊瑞湊慈宫凡在提封率皆距躍(中賀)恭惟
太上皇帝陛下赤符受命黃屋非心兆民蒙匽武之
恩三紀獲崇文之效太上立德存誠踐履於羲經天
下歸仁盡性兼同於尭帝鴻名賓實縟典流光臣退
處丘樊遥瞻霄漢臚傳金戺驩呼興慶之班壽介玉
巵趢起未央之舉臣無任
賀太上皇后加尊號牋
瑞集慈庭冊尊坤極照臨所曁抃蹈則同(中賀)恭惟
太上皇后殿下遡日合明歌風播德尭天齊壽增巍
巍蕩蕩之名舜子承顔鄙洩洩融融之樂徽稱三進
鉅典一新臣身故鄕耳聞熙事葵傾四海漫馳存
闕之心花覆千官莫接呼嵩之武臣無任
賀皇帝表
慈闈受祉丕冊垂鴻聲教所覃耄倪同慶(中賀)恭惟
皇帝陛下業隆再造德煥重華武能廣文之聲益揚
韙蹟舜盡事親之道屢講縟儀瑞溢堪輿事光竹帛
臣久違軒陛遠在丘園二聖重歡何取中興之頌八
音迭奏莫陪上壽之班臣無任
太上皇帝慶七十賀表
作之君作之師邁百王之高躅得其位得其壽問七
帙之耆齡解澤流行厖眉呼儛(中賀)恭惟
太上皇帝陛下垂裳二紀脫屣万機授舜子以無爲
(今上御名)尭天而兼覆講玉巵之禮自古所稀計銅狄之年
於兹爲盛臣迹儕野老心慕封人敢賡茂栢之詩仰
介大椿之祉臣無任
太上慶七十賀皇帝表
慈闈得壽饗踰七望八之耆年緜㝢臚驩逢咸五登
三之盛際厥今之慶振古所無(中賀)恭惟
皇帝陛下恊帝重華継文下武奉兩宫之温清閱五
閏以尊安尭蕩蕩無能名益介大椿之祉舜業業致
其孝獨光汗簡之藏臣身在鄕關心馳軒陛想雲龍
之縟禮花動春幡覩雷雨之渥恩荼開秋網臣無任
謝慶壽加恩表
慈極縱心講後天之大慶周行拜手霑加地之新恩
却傴僂之虚文垂登閎之故事(中謝)恭惟
皇帝陛下以尭爲父如舜事親長發其祥應七百卜
年之神筴多與之邑記二三執政之舊人特出明綸
以彰盛典臣退藏故里阻相祲容旣井賦之濫增顧
㳙埃之何報臣無任
賀會慶節表
地闢天開際就盈之良月星流電繞書衍慶之非煙
凡在式圍率同擊壤(中賀)恭惟
皇帝陛下聦明稽古慈儉宅尊息戰鬪以邦寧勸農
桑而家給稱玉巵之万歲若舜事親上金鏡之十章
與唐比迹烜赫誕弥之節歌呼難老之謠臣久去宫
庭遠藏巖壑首百僚而上壽夢想鵷行足五帙以增
年驩均鼇抃臣無任
賀立皇后表
雲戺臚音星軒絢彩凡依乾覆共仰坤儀(中賀)竊以
詩首閞雎吟咏二南之化禮稱䄖翟辨明六服之容
惟嬪虞以嬀汭之賢故翼夏者塗山之懿倚歟盛旦
倬彼芳塵恭惟
皇帝陛下景命中興容光下濟杜私謁以肅房闥茂
内德而御家邦觀法大任得嗣徽之太姒承顔長樂
當正極於長秋喜動慈闈慶垂寶冊臣身藏田里心
係闕庭椒塗旣進於鴻名繭館願修於故事臣無任
賀皇后牋
慶溢楓宸禮成椒屋共賦俔天之雅仰瞻遡日之明
恭惟
皇后殿下播德鞠衣流光彤管繇良家八月之選冠
天極四星之躔周之興也以太任續前塵於昔日葛
之覃兮于中谷助内治以歴年兹正位於純坤益盡
懽於長樂臣退藏三徑仰睇九垓想奉冊以馳心敢
貢牋而拜手
謝加恩表
八觚展采職弗預於奉璋四表均釐渥遂儕於賜胙
華章所逮朽質爲榮(中謝)恭惟
皇帝陛下降札先庚燔祡報夲六變陶匏之樂五修
繭栗之祠移慈極之孝心事天明而事地察受泰壇
之靈貺如山壽而如川增澤欲廣於下流福靡懷於
專鄕致兹多邑猥及微臣敢飾詐以循墻第銘恩而
存闕臣無任
賀明堂表
大饗緫章慶合祛於天地傳臚象魏鼓丕號於雷風
凡在式圍率皆擊壤(中賀)恭惟
皇帝陛下化行禹貢德邁舜華五陟圓壇疊黃鍾太
蔟之樂一新曠典續皇祐紹興之秋腏位森羅簋實
豊㓗夙駕有霖淫之害齋宫開明穊之祥聖格三靈
歡來四表臣心休尋壑身阻陪祠記曩歲之執綏依
乘玉輅想蕭辰之鳴佩瞻仰金雞臣無任
遺表(丁酉年病中所作後七年而公薨)
去天一紀每嗟遇合之難問路九原少駐斯湏之景
(中謝)㐲念臣學雖是古材不瘉人蚤從事於麄官敢
纓情於好爵初無介紹獨被簡知立朝曾不二年輔
政乃周十月不敢懷姦而罔上但欲奉公而滅私犬
一吠形歴數秉鈞之罪言三成虎不無投杼之疑旋
卑輔藩久安祠禄園林勝而鍾鼓絶阡陌少而子孫
多家無餘財不留心於斯事人有百行顧没齒以何
稱伏望
皇帝陛下信任忠良聽從諫争承顔盡孝以驩壽考
之無疆嘗膽復讎少俟腥羶之有釁臣受恩弗報齎
恨奚言尚期結草之忠用展傾葵之素臣無任
盤洲文集卷第四十
