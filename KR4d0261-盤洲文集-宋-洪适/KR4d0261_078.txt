盤洲文集卷第七十八
樂章一
番禺調笑
勾隊
盖聞五領分疆說番陽之大府一尊属客見南伯之高
情摭遺事於前聞度新詞而屢舞宫商逓奏調笑入埸
羊仙
黃木灣頭聲閧然碧雲深處起非煙騎羊執穗衣分
錦快覩浮空五列仙騰空昔日持銅虎嘉瑞能名灼
前古羽人叱石會重來治行于今最南土
南土賢銅虎黃木灣頭騰好語騎羊執穗神
仙五拭目摩肩争覩無雙治行今猶古嘉瑞
流傳樂府
藥洲
傳聞南漢學飛仙煉藥名洲粉雉邊炉寒竈毀無蹤
跡古木閑花不記年惟餘九曜巉巗石寸寸淪漪湛
天碧畫橋彩舫列歌亭長與邦人作寒食
寒食人如織藉草臨流羅飲席陽春有脚森
雙戟和氣歡聲洋溢洲邊藥竈成陳迹九曜
摩挲竒石
海山樓
高樓百尺邇嚴城披拂雄風襟袂清雲氣籠山朝雨
急海濤侵岸暮潮生樓前簫鼓聲相和戢戢歸檣排
幾柁湏信官廉蚌蛤廻望中山積皆竒貨
竒貨歸帆過擊鼓吹簫相應和樓前高浪風
掀簸漁唱一聲山左胡床邀月輕雲破玉麈
飛談驚坐
素馨巷
南國英華賦衆芳素馨聲價獨無雙未知蟾桂能相
比不是人間草木香輕絲結蘂長楹穗一片瑞雲縈
寶髻水沉爲骨麝爲衣䞉馥三熏亦名世
名世花無二高壓闍提傾末利素絲縷縷聮
芳蘂一片雲生寶髻屑沉碎麝香肌細䞉馥
熏成心字
朝漢臺
尉佗怒臂帝番禺遠屈王人陸大夫只用一言回倔
強遂令魋結換襟裾使歸巳實千金橐朝漢心傾比
葵藿高臺突兀切星辰後代登臨奏音樂
音樂傳佳作盖海旌幢開觀閣綺霞飛度青
油幕好是登臨行樂當時朝漢心傾藿望断
長安城郭
浴日亭
扶胥之口控南溟誰鑿山尖築此亭俯窺貝闕蛟龍
躍遠見扶桑朝日升蜃樓縹緲擎天際鵬翼&KR0813;翻借
風勢蓬萊可望不可親安得輕舟凌弱水
弱水天無際相去扶胥知幾里高亭東望陽
烏起杲杲晨光初洗蓬萊欲往寧無計一展
彌天鵬翅
蒲澗
古澗清泉不歇聲昌蒲多節四時青安期駕鶴丹霄
去萬古相傳此化城依然丹竈留巖穴桃竹連山仙
境別年年正月掃松關飛盖傾城賞嘉節
嘉節初春月飛盖傾城樽俎列安期駕鶴朝
金闕丹竈分留巖穴山中花笑秦皇拙祠殿
荒凉虚設
貪泉
桄榔色暗芭蕉繁中有貪泉湧石門一杯便使人心
改属意金珠萬事昏晉時賢牧夷齊比酌水題詩心
轉厲只今方伯擅真清日日取泉供飲器
飲器貪泉水山乳㳙㳙甘似醴懷金嗜寶隨
人意柱受惡名難洗真清方伯端無比未使
吴君專美
沉香浦
炎區萬國侈竒香稛載歸來有巨航誰人不作芳馨
觀巾篋寧無一片藏飲泉太守回瓜戍搜索越装舟
未去薏苡何從起謗言沉香不惜投深浦
深浦停舟處只恐越装相染汚竒香一見如
泥土投著水中歸去今公早晚回朝著無物
遲留鳴櫓
清遠峽
腰支尺六代難雙霧鬢風鬟巧作粧人間不似山間
樂身在帝鄕思故鄕南來萬里舟初歇三峽重過驚
久別玉環留著綴相思歸向青山嘯明月
明月舟初歇三峽重過驚久別玉環留與人
間說詩罷離腸千結相思朝暮流泉咽霧鎻
青山愁絶
破子
南海繁華最城郭山川雄嶺外遺蹤嘉話垂
千載竹帛班班俱在元戎好古新聲改調笑
花前分隊高會樽罍對笑眼茸茸回盻睞
蹋筵低唱眉彎黛翔鳳驚鸞多態清風不用
一錢買醉客何妨倒戴
遣隊
十眉争豔眼波横蜺䄂回風曲巳成絳蠟飄花香卷
穗月林烏鵲兩三聲歌舞既終相將好去
勾降黃龍舞
伏以玳席接歡杯灔東西之玉錦裀喚舞釵横十二
之金咸駐目於垂螺將應聲而曳繭豈無本事願吐
妍辝
荅
眄流席上發水調於歌唇色授裾邊属河東之才子
未满飛鶼之願巳成別鵠之悲折荷柄而愁縷無窮
剪鮫綃而淚珠難貫因成絶唱少相清歡
遣
情隨杯酒滳郎心不忍重開翡翠衾封却軟綃看錦
水水痕不似淚痕深歌罷舞停相將好去
勾南吕薄媚舞
羽觴棋布洽主禮於良辰翠䄂弓彎奏女妖之妍唱
遊絲可倩夲事願聞
荅
踏軟塵之陌傾一見於月膚會采蘋之洲迷千嬌於
雨夢且娥眉有伐性之戒而狐媚無傷人之心既吐
豔於幽閨能齊芳於節婦果六尺之軀不庇其伉儷
非三寸之舌可脫於艱難尚播遺聲得塵高會
遣
獸質人心冰雪膚名齊節婦古來無纖羅不蛻西州
路争得人知是豔狐歌舞既闌相將好去
漁家傲引
伏以黃童白叟皆是煙波之釣徒青笠綠簔不識衣
冠之盛事長浮家而醉月更輟棹以吟風樂哉生涯
飜在樂府相煩女伴漁父分行
詞
正月東風初解凍漁人撒網波紋動不識彫梁并綺
㨂扁舟重眠鷗浴鴈相迎送溪北畫橋彎螮蝀溪
南古岸添青葑長把魚錢尋酒甕春一夢起來拈笛
成三弄
二月垂楊花糝地荻牙迸綠春無際細雨斜風渾不
避青笠底三三兩兩鳴桹起新婦磯邊雲接𬒮女
兒浦口山堆髻一擁河豚千百尾搖食指城中虚却
魚家市
三月愁霖多急雨桃江綠浪迷洲渚西塞山邊飛白
鷺煙横素一聲欸乃山深處紅雨&KR0813;紛因水去行
行尋得神仙路樓閣五雲心不住分鳳侣重來飜恨
花相誤
四月圓荷錢學鑄鱗鱗波暖鴛鴦語無數燕雛來又
去魚未取釣絲直上蜻蜓聚風弄碧漪搖島嶼竒
雲蘸影千峰舞騎馬官人江上駐天且暮借舟送過
滄浪渡
五月湖中菱荇遍絲綸欲下相縈絆却棹船來芳草
岸呼侣伴蓑衣不把金章換碧落雲高星爛爛波
心舉網星光乱躍出鯉魚長尺半回首看孤燈一點
風吹散
六月長江無暑氣怒濤漱壑侵沙觜颭颭輕舟隨浪
起何不畏從來慣作風波計別溆藕花舒錦綺採
蓮三五誰家子問我買魚相調戲飄芰製笑聲咭咭
花香裏
七月凛秋飛葉響長吟杳杳澄江上秃尾槎頭澄一
網絲自紡新炊菰飯更相餉渡口青煙藏疊嶂岸
傍紅蓼飜輕浪鸂&KR2409;沉浮雙漾漾聞鳴槳高飛拍拍
穿林莾
八月紫蓴浮綠水細鱗巨口鱸魚美畫舫問魚篙暫
檥欣然喜金虀頃刻嘗珍味湧霧驅雲天似洗静
看星斗迎蟾桂枕棹眠蓑清不睡無名利誰人分得
逍遥意
九月蘆香霜旦旦丹楓落盡吴江岸長瀨黃昏張蟹
断(音鍜)燈火乱圓沙驚起行行鴈半夜繫船橋北岸
三杯睡着無人喚睡覺只疑橋不見風巳變䌫䋲吹
断船頭轉
十月橘洲長鼓枻瀟湘一片塵纓洗斬得釣竿班染
淚中夜裏時聞鼓瑟湘妃至白髮垂綸孫又子得
錢沽酒長長醉小艇短蓬真活計家雲水更無王役
并田稅
子月水寒風又烈巨魚漏網成虚設圉圉從它歸丙
穴謀自拙空歸不管旁人說昨夜醉眠西浦月今
朝獨釣南溪雪妻子一船衣百結長歡悅不知人世
多離別
臘月行舟冰鑿罅潜鱗透暖偏堪射歲歲年年蓬作
舍三冬夜牛衣自暖何湏借滕六暁來方命駕千
山絶影飛禽怕江上雪如花片下宜入畫一蓑披著
歸來也
破子
漁父飲時花作蔭羹魚煑蠏無它品世代太平除酒
禁漁父飲綠蓑藉地勝如錦
漁父醉時收釣餌魚梁㬠翅閑烏鬼白浪撼船眠不
起漁父醉灘聲無盡清雙耳
漁父醒時清夜永澄瀾過盡征鴻影略略風來欹舴
艋漁父醒月高露下衣裳冷
漁父笑時鶯未老提魚入市歸來早一葉浮家生計
了漁父笑笑中起舞漁家傲
遣隊
春留冬及一年中杜若洲邊西又東舞散曲終人不
見一天明月一溪風水綠山青持竿好去
盤洲文集卷第七十八
