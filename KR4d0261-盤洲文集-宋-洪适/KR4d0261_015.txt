盤洲文集卷第十五
内制五
賜王之望辭免端明殿學士不允詔
朕承洪業託士民之上若涉淵水未知攸濟思得天
下之傑合謀相輔以成治功故高位厚禄所不敢惜
以卿有慷慨之志更中外之久廼自首諫躋之政塗
今蓋未幾也而雅懷莫遂公論弗孚雖欲留以自近
顧不可得書殿美職乃進退大臣之優禮何至遂有
挂冠之請哉
賜步軍司後軍統制崔臯辭免鄂州觀察使
不允詔
朕注意戎事醲於用賞高秩美官未嘗愛惜執此之
信有如皦日卿扞敵淮壤厥有茂勲吉語首馳朕心
以懌觀風之任躐等而遷益思盡忠勿事沖避
賜錢端禮辭免參知政事兼權知樞密院事
不允詔
昔舜命九官濟濟相遜奮庸亮采靡事不理朕甚慕
之卿學足以行道識足以決疑入踐鈞樞能断國論
疇咨選衆宜斡政機兼冠宥庭助我經武撝詞相推
無媿于古渙汗不反亟其祗服
賜虞允文辭免同知樞密院事兼權參知政
事不允詔
朕以眇身獲保宗廟天下治亂在予一人非邦家之
英同德一心禆助萬務則安能有濟哉卿充積學問
練逹事機中外踐更所言可績比參宥畫具見良圖
宜副夲兵兼預政柄贊襄之效倚俟有成祗服恩榮
無勞謙挹
賜王剛中辭免端明殿學士簽書樞密院事
不允詔
朕兢兢業業一日二日萬幾寤寐有德之輔天下賢
哲肯從我遊者吾能尊顯之卿有佐王之學有拔俗
之材入從出藩咸著顯聞復還禁路風望隱然入助
籌帷孰曰不可循墻之避非所願聞
賜戚方辭免捧日天武四廂都指揮使不允
詔
宰輔以汝求免廂部事入奏夫爵禄者朕所以厲世
磨鈍也介胄之士有安邊郤敵之效逹於朕聽賞不
旋日惟恐忘其功也卿忠不顧身名副其實旂常有
紀襃律匪私宜略撝詞亟祗茂命
賜皇子少保鄧王愭生日詔
新穗曆於三微甫迎獻歲視蓂階之雙秀厥有休符
爲吾元子之祥得彼列僊之壽爰推恩渥以頌熾昌
賜太尉昭信軍節度使曹勛生日詔
歲籥更端方歌青煒之曲禁門通籍不鬲赤松之游
式朌牢醴之珍用介衮旄之壽
賜簽書樞密院事王剛中生日詔
勑剛中獻歲發春景踰三宿元精生佐秀括五行爰
推朌式之常以相壽祺之永
賜左武大夫宜州觀察使龍大淵辭免落階
官不允詔
朕踐好之始擇材爲使必得長於專對者以堅二國
之盟卿講習古訓識慮淵深久於潜藩終始如一盡
忠致主畏遠權勢出入禁闥厥有休聲張旜越畺弗
憚遐阻俾脫横列正名廉車慶不虚行無事撝固
賜陳康伯乞解罷機政不允詔
朕以菲質膺太上傳授之重蚤夜懔懔不敢以位爲
樂念宰相助理萬機圖任之失則不特噬劑之悔而
巳故力起舊德還以魁柄衮繡復來即日無甲兵之
問顯相肇祀天闓其祥殆亦爕理之效也方倚碩望
尊彊朝廷雖目眚未平顧豈不能奉我清間之燕坐
而論道乎上印匄歸朕不敢聽
賜參知政事虞允文乞宫觀不允詔
君爲元首臣爲股肱蓋一體相湏所以合謀同德計
安天下者也卿輔政半載屢告嘉猷筋力方強思慮
甚審何嫌何疑遂欲引疾而去詳味來章深所未暁
賜虞允文乞宫觀不允更不得再有陳請詔
卿秉尊朝之德有憂國之風造膝惓惓備見忠欵朕
方倚以爲治庶幾虖厲無前之績未嘗有纖介之間
也移疾匄閑何易退如是耶載覽所陳難以曲徇
賜知福州趙子潚乞致仕不允詔
大夫七十而致事盖血氣旣衰懼其漏盡鍾鳴而不
知止足之戒故先王制禮大爲之防而後世以此約
三尺之法也烏有神明之胄筆橐之桀齒髮鼎盛治
有能名而欲抽簮高蹈則國家安得而從之囊封啓
來政爾辭費亟其視事勿復卧閤
賜凌景夏辭免復徽猷閣直學士不允詔
朕推紫壇之澤于四海無遠邇之間况甘泉之舊乎
卿性資夷粹操履端方出鎮藩維有慈祥之政入司
銓部有平允之聲歸憩叢祠未尋故步兹還内閣之
職實聽輿人之言奚用撝章尚留茂渥
賜王大寶辭免礼部尚書不允詔
卿履道醇固蓄德雄剛從列諫坡積有令問退休林
壑恬適泰然趨節遠來得惓惓不忘君之誼入對文
石筋力未衰宜長春官用資獻替之益巳朌渙命奚
事撝文
賜趙密再上表辭免少保不允仍断來章批
荅
省表具之朕講修軍政睠遇一臣念堅甲利兵嘗冒
死亡之地故高秩厚禮特優終始之恩兹宿將之告
休以貳公而佚老使師衆益思於報國知朝廷不負
於用人朕命巳行汝辭母再所請宜不允仍断來章
賜賀允中再辭免知樞密院事兼權參知政
事恩命仍断來章批荅
二老來歸於西伯以齒爲尊九官相推於舜朝匪辭
所命我圖耆艾俾典事樞庶幾制勝於兩楹如彼運
籌之三傑國有成渙人無間言當思遇合之難共講
治安之策卑之召節旣不鑿坏以爲高覽此奏亟何
乃叩閽而未巳
賜文武百寮湯思退等上表請
皇帝御正殿復常膳不允批荅
涉秋以來天作淫雨害我穡事朕仄席輟餐惕然靡
寧天烖警予夫豈偶然朝思夕惟顧無以仰荅譴告
雖沴氣欲解而沈没之田農方告病公卿大夫有足
國惠民之策能紓我之憂則爲愛君復常之請姑置
之可也
賜湯思退等再上表請御正殿復常膳不
允批荅
永初遇鴈雹之異不陳庭下之車祖己戒雉鼎之祥
尚改廟中之祀顧予不德方古有慚雨集七八月之
間遂成積潦郡災什四分以上迨及數城雖采納於
讜言亦舉行於荒政莫救西成之害不勝南面之憂
惟卿荐貢於誠忱在朕正懷於抑畏上棟下宇難講
大昕之儀右胾左殽敢豐中&KR0628;之御
賜湯思退等三上表請御正殿復常膳允
批荅
朕罪已畏威便坐未嘗安席齋心食淡厚味不復充
庖永念咎端敢爲文具雖恐懼於斯而踰月顧貶損
何足以應天卿等咸造廣庭屢騰需牘具陳稽古之
訓深見尊君之誠陛九級而上廉勉從來請物百羞
以俟饋秪媿多儀所冀責難之恭交修除害之利
賜楊存中上表再辭免同都督江淮軍馬不
允仍断來章批荅
卿材資果毅謀慮沉深百戰摧堅屢奏藁街之捷八
營掌武久尊蘭錡之權時有㢮張色無喜愠兹邊塵
之未靖豈王事之可辭當思注意之隆必奮折衝之
效夫李靖專用兵之善蓋房杜濟之以文若子儀堅
事上之誠故齊晉比之爲𥚹宜蠲冲節往副廟謨
賜王之望再辭免參知政事不允断來章批
荅
朕臨淵思濟寤寐實虔外而一路一州之寄内自郎
吏九卿而上曷嘗易以印綬予人況一二輔弼所與
断天下事而繫國家重輕者哉以卿通逹治體文武
憲邦事不避難精於遠慮必能同德合謀興今復古
無媿於烝民車攻之詩兹用決之朕心峻登政路非
以私卿一已之榮也卿當體朕責成之意夙夜孳孳
同寅和衷發舒賢緼以振可大之業屢章不巳非所
望焉
賜錢端禮再辭免簽書樞密院兼提舉德夀
宫不允仍断來章批荅
朕仰惟太上皇邁德勛華以神器之重傳歸在子
雖一月三朝竭四海之奉而綵衣問寢不獲旦旦左
右若稽皇祖嘗以廷臣領使于慈宫朕跽以有
請而聖德謙託因仍未皇也以卿受知兩朝出入禁
闥況材高識遠籌邊甫歸當此治外宜在樞機之廷
崇我孝養立我武事一舉而兩得之又何辭焉
賜虞允文再辭免同簽書樞密院事不允仍
断來章批荅
夫右府夲兵蓋顓戎政北樞垂象寔接階符兹求藝
圃之英俾贊籌帷之密旣輿言之相慶猶遜牘之重
陳雖謙沖者君子之常而忠力者股肱之事當思多
壘遂展勝謀勿徇撝情以留渙命
賜陳康伯再辭免尚書左僕射不允仍断來
章批荅
辛巳之役中外騷然卿坐于廟朝智略輻湊雍容談
笑能解非常之紛今邊陲受敵丞相位虚思我舊人
式遏亂略楊廷之後詔札屢頒衮衣來歸國人胥慶
宜攄遠業遂寢撝詞
賜錢端禮再辭免參知政事兼權如樞密院
事不允批荅
卿練習世故有猷有爲隃度庶事猶燭照數計而龜
卜也朕知卿之材舊矣邇者贊右府兼政柄啓沃設
施有久大之業試可而遷人望咸允辭至于再吾意
不然
賜虞允文再辭免同知樞密院事兼權參知
政事不允批荅
文武之枋繫于東西府二三大臣通國之望也朕以
卿碩材不器輿誦所歸俾佐事樞揆策詳審俾參朝
政告猷允臧詳試而進朕命不易雖復深詞難徇來
豤
賜王剛中再辭免端明殿學士簽書樞密院
事不允批荅
朕延登民望參筦神機陟三傑以同時監百王而治
内庶頼多筭匪求近功卿契合於潜藩峥嶸於禁路
去國之久靡人不稱甫持橐以尊朝宜擁樞而立武
當遵批語遂絶撝亟
賜文武百寮宰臣陳康伯等上表奏請
御正殿復常膳不允第一批荅
朕念戍邊之暴露躬避殿之焦勞雨雪載塗有感出
車之詠鉤星在漢未皇交戟之朝上天儲悔禍之休
鄰壤結寢兵之好雖擐甲枕戈之士將遂歸期顧垂
衣列鼎之儀敢尋盛典
賜文武百寮等再上表奏請御正殿復常
膳不允第二批荅
朕比警邊塵歌采薇而遣戍每懷戎幕慚細柳之勞
軍難因多壘之平便講正朝之禮荐披來牘具見勤
誠宜思治内之方姑緩復常之請
賜文武百寮奏請
御正殿復常膳宜允批荅
朕徹禁衛於兩階甫閱七旬之久損牽牢之百品敢
陳八物之珍念暴師露衆之勞行修德責躬之事雖
得沉烽之報未施挾纊之恩顧卜郊近齋宿之期欲
上夀講昕朝之禮勉從忱請徒積媿懷
賜吴璘辭免太傅新安郡王不允断來章批
荅
朕執爵禄之柄以厲世磨鈍雖五兩之綸半通之銅
未嘗輕以假人況茅社之封槐鼎之任乎卿英望鴻
烈爲中興第一卓馬來朝國人相慶大庭孚號僉曰
允哉而執謙再三傴僂之恭猶未巳使朕襃顯功臣
之意欝而未伸卿亦安取此亟其拜命勿復費辭
盤洲文集卷第十五
