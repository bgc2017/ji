盤洲文集卷第五十九
啓十九首
與太平州周侍郎啓
北斗仰韓舊矣執鞭之慕餘波及晉闊焉貢牘之儀
輙干禁瑣之尊少贖後時之罪恭惟某官材優王佐
學冠儒流蚤登清切之班雅負經綸之志席前奉簡
與秋霜而争嚴柱下濡毫藏名山而不朽直躬獨步
緜宇具瞻不勝衆楚之咻自適一丘之樂迨更張於
琴瑟方復拜於旂旒迺陟天官仍司東學眞賢去位
不稅冕於當時多士叩閽有舉幡之故事遠襲陽公
之迹具存柳子之書惟道大而不容必天定而能勝
屢專名郡以利斯民凝燕寢之香少煩重外作巨川
之楫行且處中某留落之餘沈迷於此小侯事大國
正勤鄕往之私清渭分濁涇庶託品題之末
賀饒州周侍郎啓
伏審秋浦政成受白髮厖眉之餞螺洲頌作喜朱轓
皂蓋之來初令一新英聲四逹恭惟某官文穿月脇
名埒斗魁闚豹管之一斑衆知退步讀韋編而三絶
久積多聞旣挺拔於俊躔遂表儀於侍橐典選振山
公之啓披文彰刁姓之非自出帝城屢專民社兹鳴
珂之密邇同衣繡而少留君薄淮陽耶方凝旒之重
外誰踰仲卿者必𥙷衮以處中某頃鬲珠庭幾周玉
燭蒹葭所倚嘗分芸閣之光桑梓未恭又頼瓜疇之
潤
賀吏部沈侍郎啓
伏審顯朌帝制眞貳天官黃麻似六經寳璐巳高於
紙價青氊曰舊物精金遂煥於帶圍邸狀播傳儒流
歆豔恭惟某官人中間氣天上謫仙以昂霄聳壑之
材有歛咢焠鋒之噐淵源道德異乎綆短以汲深星
斗文章所謂芒寒而色正兹重闚於紫闥因小憩於
西垣兼麗卿雲由漢未之有也上規姚姒下周者其
誰乎凛封詔之直聲見改絃之公道欲革三銓之弊
復思一代之英藻鑑既精甄陶可必某情深賀厦跡
阻登門坱北之播大鈞旣聞輿誦吹嘘而起窮羽有
待片言
賀汪侍御啓
伏審正色左臺御史聳殿中之職拜榮南榻惠文光
柱後之儀風采益尊見聞皆震恭惟某官寳侔&KR1007;采
譽冠月評堯醲舜薰絶翰墨之畦逕周情孔思酌道
德之淵源自祕府之校文以清埃而露穎一言寤意
共高憂國之風六察分官即有事端之語如鷹鸇之
必逐鳥爵當豺狼則不問狐狸白簡凝霜方宵人之
落膽巨川作楫期良弼以調元某賀厦情深掃門跡
阻齒牙借譽每叨華衮之襃羽翮問程有待洪鈞之
播
賀陳察院啓
伏審出綍法官振纓憲府繇太史而爲御史四海聳
聞遷元方而召季方一門鼎盛輙財小牘以𫐠僉言
恭惟某官樂奏九韶光分五緯休揚令問赫赫乎逐
日以新刊落陳言飄飄有凌雲之氣遠邇争傳於師
說卷舒豈自於人爲逢解瑟之清明果著鞭而踔厲
旣登文石之陛遂陟道家之山金馬迭居丕變上車
之諺皂鵰始擊具瞻冠豸之威少煩明目張膽於歲
月之間即見聚精會神於槐楓之上某搖心函丈洗
耳速郵聞伯夷之風再三立懦效貢公之喜萬一嘘
枯
賀陳殿院啓
伏審出言法坐進步憲臺山岳動搖巳振豸冠之職
夔龍接簉益崇鷺羽之班朝尊端人士作嘉頌恭惟
某官量函德宇識䆳經郛執古道之權衡諧正聲於
韶濩望傾後學仰北斗之垂光名滿緜區軋魁星而
齊色遲徊久矣問譽沛然自復入於帝城即高驤於
朝路西崑彯組居張率之清官東觀紬書稱董狐之
良史暫騫粉省嘗佽黃樞俯從六察之游兹慶副端
之拜人中屈軼惟直指於回邪柱後惠文咸具瞻於
剛介風霜是畏霖雨可期某獲覩速郵正拘左契捉
衿布武莫勤倒屣之迎貢牘搖心敢贊典籖之喜
賀禮部金侍郎啓
伏審顯膺明制進陟清班監二代以從周上方稽古
典三禮而咨伯時可恤功遠曁速郵略無異論恭惟
某官逢原貫變挺操剛方白日青天(御名)高明於輿皂
黃鍾大吕備和粹於律同頃正色以入臺不俛眉而
媚竈鵰鶚匪衆禽之偶豺狼空當路之群惟道大而
不容故天定而能勝尊朝之始通國相驩果聞前席
之談妙簡細旃之聽臯陶爲理解禁網以破觚伯臣
司宗告官箴於執玉共期調爕以慶榮懷兹逢荷橐
之除尚謂出綸之晚某備員仁里借潤榮河仰先逹
之姓名如瞻箕斗簉下陳之賓客正鬲雲泥
與交代沈正言啓
伏審簡在淵衷改臨輔郡告舊尹之政媿此一麾採
遊童之謠期於五袴先聲所曁公論咸歸恭惟某官
星斗吐芒隨和稽瑞以習是勝非之學爲閎中肆外
之文卓爾昂霄壁千仞而獨立淵然韜世陂萬頃以
有容自高羽翮之程無藉齒牙之譽憲臺冠豸嘗振
職於風霜諫紙嬰鱗豈竄名於雷電少遲簪筆不鄙
建旟潤九里而福京師雖倚賢能之力先一州而後
天下恐非君相之心寕俟突黔即迎環賜某巳書下
考無𥙷秋豪久馳慕藺之誠尚阻識韓之願積薪居
上固楊粃之可輕解瑟更張蓋匿瑕之有望
回張侍郎謝送登科記啓
伏以錢萬選而中品事播家聲佛千名以作經望尊
時傑會稡甫成於槧本發揮猥辱於賞音華衮可踰
英瑶何報恭惟某官識窮萬戶語妙二京上軋漢周
擅燕公之大手高出晉魏信籍也之善鳴蚤濟美於
八科疊颺芬於兩穗盗環决獄蔑聞天下之冤簪筆
立班有美省中之語某空疎不學編剗非才一卷之
書必立師旣阻得三之問尺牘所傳以爲法永誇儷
六之藏
賀刑部張侍郎啓
拜命嚴宸升華禁路方君行仁政已見朝令之更欲
下無冤民尤重秋官之寄除音所洽善類相欣恭惟
某官學洞丘墳文摛黼黻黃鍾大吕函和粹於律同
白日青天仰高明於輿皂蚤摘髭於上第宜策足於
要津久矣徊翔沛然譽處曁清朝解瑟先望士以
握蘭孝宣中興工旣精於技巧臯陶爲理刑幾措於
纍囚兹慶出綸遂榮持橐仁人旣進解禁罔以破觚
輿論所期濟巨川而作楫某久違崇仞快覩速郵貢
牘搖心敢贊典籖之喜捉衿布武莫勤倒屣之迎
回蔣通判啓
幾年聆德固望岫以搖心千里寄聲若揮談而對面
深銘永好罙激私情伏惟某官智術䟽通吏材英發
盤錯素彰於利器委蛇無媿於素絲歌别駕之功嘗
翺翔於名郡下封軺之召即凌厲於榮涂某邈在山
城闊然賓序鳳毛獨秀旣欣王事之同鴈足遠飛莫
報書郵之況
賀吏部凌侍郎啓
伏審中宸作命小宰得賢并九里之潤以福京師效
稱異等掌六典之貳以治官府衆孰間言恭惟某官
媺德炤隣清規出類黃鍾大吕參嶰律以含和北斗
泰山偃儒紳而蹈景自解絃而更化即結綬以立班
螭拗獨擅於史才鳳閣共推於文樣正朝夕論思之
美卓爾得君以春秋襃貶之嚴翩然出晝連得三刀
之夢中提六纛之權峴首颺聲說輕裘之叔子昭亭
覓句接澄練於元暉政成當五月之初環賜出九天
之上少煩清鑒丕變弊源前馬後盧寒素洽彈冠之
喜左周右召邇遐指調鼎之期某滌耳速郵搖心賀
厦小侯事大國兩分東壁之光他日有殊恩儻涉西
階之級
賀吏部汪侍郎啓
㐲審大昕䟽寵小宰立班李下無蹊頼典銓之清鑒
遂上有徑迓傳命於速郵賢者尊朝人皆賀野恭惟
某官中興間氣元精佐臣河目龜文應乾坤之上瑞
金口木舌集聖賢之大成自首中於鼎科宜立登於
要路不能媚竈遄即引舟易地而贊黃堂再斯可矣
計年而得朱紱一何鈍耶會泰道之改絃入英躔而
彯組剛腸故在直氣不回屢殫造膝之忠又復乞身
而去坐看巧宦躐取美官老之藏道之蓬領䄂久推
於虞監周曰庠夏曰校範模孰出於陽公兹聮筆橐
之榮少愜簪紳之望掌六典之貳以治邦國固巳逢
辰遂萬物之宜而理隂陽其誰舍我某情深仰斗迹
阻披雲坱北之播大鈞必收棄物吹嘘而起窮羽敢
幸衷言
江東提舉謝宰執啓
彯組王畿突不黔而避舍乘軺鄕部印巳佩而入疆
銜德泰階貢誠小牘伏念某生而能薄仕則數竒自
解瑟之更張兩建旟而無𥙷四壯懷歸於周道已叨
就日之榮六鷁退飛於宋都誰歎去天之遠重來江
介豈應星文陟彼景山籠厥槍旗之利亦有高廪察
其雀鼠之欺所懼弱材難逃大譴此蓋伏遇某官純
誠弼后善計安邦以公道而提衡爲儒冠之司命大
杗細桷罔非䋲墨之分後鴈前鴻併受羽毛之賜乃
如謭薄亦玷皇華某敢不自策疲駑靡忘夙夜茁牛
羊而巳矣當服官箴問錢糓之幾何敢爲文具
謝前平江朱舍人啓
引車避道望浸遠於日邊夸組入鄕迹不離於江表
謙㮣巳尊於四益報章有靦於七襄伏念某極陋至
愚數竒不耦稍整傷弓之羽再慚賣劒之風過鳳闕
以乘軺未能黔突遇鴒原之剖竹不暇褰帷官名幸
得於舊氊宦路仍尋於故步雖云食禄之有地頗似
販漿而值涼鞅掌之初帡幪是頼恭惟某官堪輿嘉
瑞筆橐前英兼麗卿雲獨颺聲於藝圃上規姚姒蚤
出樣於綸闈中遭偃月之䜛久蟄衝星之氣會法宮
之緫攬起盤谷以騰振連把一麾咸歌五袴澄江練
淨孰追逐於高吟燕寑香凝復芬芳於故事品藻每
私於賤子皇華遂點於外臺儻非良藥之規寕免素
餐之責某始叨誤渥謂借末光未報雙魚同作去吳
之客重瞻疊嶂但思事楚之時
賀中書虞舍人啓
伏審逢辰得志接晝䟽恩螭頭記天子之言久藏金
匱鳳閣目舍人之樣真覩冰銜士歆稽古之榮朝享
用賢之福恭惟某官瑞浮玉壘學禪金籝酌道德之
淵源高眎千古絶翰墨之畦逕自成一家遠陟王城
即登冊府身爲國史濃薰班氏之香口伐可汗不屈
漢庭之節旣判花而試可宜鳴玉以躋華况邊塵牙
孽之秋頼禁瑣論思之傑山東聽詔使扶杖有感奮
之心淮南寑謀無發蒙相姍笑之語得人之效從昔
㠯然少煩襲六之辤共恢畫一之治虞夏之書渾渾
爾孰敢並驅伊望之業凛凛乎自然平步某契緣鴈
塔好重鴒原甫睽鬲於趍隅竊瞻翹於賀厦寵踰華
衮已叨一字之褒綸氣轉洪鈞必念八荒之棄物
賀劉制置啓
伏審誕揚帝制寵建使名匈奴不滅無以家爲壯懷
舊矣諸將於是皆以兵属初令聳然對壘震驚提封
呼儛恭惟某官名聞華裔忠貫羲娥異表魁梧禀光
暉於川嶽群書該洽講治亂於古今功旣立於潁濱
威遂傾於松漠會姦臣之擅政主和議以銷兵養氣
衡湘久欎輿人之望建牙荆楚近分甸服之權高穹
開悔禍之期獷狄倡敗盟之說九重赫怒諸道出師
惟發縱指示之得人則磔裂分梨之有日疇咨僉論
無易元勲乃盡護於列營冀中興於洪業戎車纔動
虜帳潜奔仰多筭之乘機宜故都之迎蹕清中原而
復濟已誓長江絶大漠以暫勞即刊隆嵑某自傳成
命竊激懦衷聽綸巾羽扇之談莫參檄筆撫簞食壺
漿之俗願竄辟書
賀劉右史啓
伏審命播域中班高柱下東觀爲老氏之藏久振華
纓右史書人主之言共尊直筆朝有得賢之慶士歆
稽古之榮恭惟某官雅量測深清襟邁往龜千年而
五緫鶴九臯而一鳴博物洽聞學周公仲尼之道同
工異曲有相如楊雄之風蚤模範於天枝巳縱横於
制草不能媚竈又復杜門旣解瑟之更張始著鞭於
嚴召賜隃麋之墨文巳應星峩獬豸之冠勢能搖岳
作英游之領䄂騰廣譽於薦紳黃屋深知赤墀親擢
人瑞有鄭仁表侍橐齊肩古事問高仲舒舊氊唾手
某不瞻芝采屢變葭灰捉刺就階近失拜塵之禮財
緘賀厦預欣躍冶之期
賀戶部劉侍郎啓
伏審寵趍召節歸冠從班乃立地官以佐王卓然振
職不有君子其能國僉曰得人恭惟某官天壤知名
山川稽瑞飛談卷霧一坐盡傾遊刃發硎千人皆廢
蚤乘槎而縱壑巳簪筆而立朝何物含沙厄風波之
洶湧幾年茹蠱閱嵐障之卷舒金百鍊而繞指不柔
玉三獻而刖足非罪會改絃之盛際即植纛於价藩
長城方倚於壯猶綠野忽濃於歸興惟貨財源流本
末未易虚談况金革沸渭汾沄有加常費旣左支右
吾之不給且上溢下漏之孔多言利而析秋豪詎堪
俗吏思政而勞旰食孰尉淵衷儻非心計之英定有
頭會之患上能圖舊公必光前蓋舉偏𥙷弊而多寡
得宜則散滯取嬴而公私稱足筭鞭擬古豈管晏之
功復許乎朽貫指期匪晉楚之冨可及也更湏碩畫
同郤妖氛素聞倜儻之風必越拘攣之見使中原遂
脫於左祍斯兩地益美於舊氊采之公言敢爲累句
某誠深仰斗迹阻披雲泰階有六符之經具瞻調爕
蟠木爲萬乘之器竊冀選掄
盤洲文集卷第五十九
