盤洲文集卷第十六
内制六
撫問犒設荆襄將士口宣
有勑卿等奮忠許國擐甲臨邊暑往寒來暴露良苦
有懷制閫兹選近臣益勉功名用酬恩意今差戸部
尚書新湖北京西路制置使韓仲通撫問荆襄將士
其犒設依兩淮宣諭司體例支給想宜知悉
賜三省官滿散天申節道埸香口宣
有勑朕孝伸蠖濩瑞接虹流卿等集朱紫於周行逹
緇黃之善頌名薰有賜神筴斯增今差某官賜卿等
香想宜知悉
賜樞密院官滿散天申節道埸香口宣
令行九夏節紀千秋有若樞機之賢式嚴蓬貝之祝
芬香是錫福祉斯迎
賜殿前司滿散天申節道埸香口宣
六幕迎薰千齡紀節有若羽林之將載嚴貝葉之宫
錫爾寳芬助予孝治
賜皇子鄧王慶王恭王滿散天申節道埸香
口宣
玉巵講家人之禮金簡受仙官之祥惟時王邸之賢
能盡孫枝之孝寳薰是錫夀祉斯崇
撫問賀允中到闕并賜銀合茶藥口宣
卿驅馳道路密邇郊關廼將恩篚之頒往問行驂之
次用申眷待益輔葆調
賜趙密辭免少保不允批荅口宣
卿枕戈之久解紱而歸巳出襃章用光晚節撝文可
略拜命勿遟
賜少保致仕趙密告口宣
卿貇辭宦路歸憩家園𬗟懷百戰之勞巳陟三孤之
貴出綸有賜承命爲榮
賜賀允中辭免同知樞密院事断來章批荅
口宣
載稽夙望誕布明緡升筦斗樞荗經天縡輿情相慶
沖節可蠲
賜湯思退口宣
卿鼎席望尊籌帷慮審不改爕調之職俾專揔統之
權巳告昕庭宜祇茂渥
賜楊存中辭免同都督断來章批荅口宣
朕疇咨良帥共督諸軍庶有櫜弓之期遂臻奠枕之
治往圖韙績勿事撝辭
賜皇子鄧王慶王恭王滿散會慶節道埸香
口宣
卿竭孝蘭陔歸誠蓮刹介八千春之眉夀繙十二部
之尊經爰賜寳芬益嚴勝會
賜三省官滿散會慶節道埸香口宣
卿等虔集朝紳洊崇法席式介誕彌之祉庸知弼亮
之忠宜錫珍芳用成寳供
賜三衙滿散會慶節道埸香口宣
卿等輸忠衛戟展敬名藍欲崇箕翼之符廣集乾巛
之祉廼加頒錫以助薰嚴
賜樞密院官滿散會慶節道埸香口宣
卿等恭趨仁宇肅展淨筵慶彌月之佳辰申後天之
善祝具知忠範爰錫名薰
撫問王之望到闕并賜銀合茶藥口宣
卿久問兵甲來歸廟堂次舍之間神明所護宜有恩
朌之寵以咨匽薄之勞
賜趙密落致仕權殿前司職事告口宣
朕疇咨一老復衛千廬士氣旣增輿言咸愜宜祗綸
命庸副眷懷
賜王之望辭免參知政事断來章批荅口宣
卿學擅洽聞材堪大任兹陟鈞衡之貳甚諧中外之
瞻宜視批章遂蠲來牘
郊祀畢宣勞將士口宣
朕修報觚壇逆釐齋幄衛社頼六師之武周廬閱三
宿之勞式對嚴凝良深嘉奬
撫問少保恩平郡王璩到闕并賜銀合茶藥
口宣
卿比趨召節來相郊禋蒙冒霜威馳驅江路庸推朌
式以示眷私
傳宣撫問宣押陳康伯赴行在口宣
朕焦勞宵旰注想儀刑申遣使璫往迎召馹所期倍
道以副虚懷
賜湯思退提舉太平興國宫告口宣
卿洊騰需牘祈解冡司載嘉勇退之風莫遂挽留之
意兹朌制渥宜體婘懷
賜楊存中都督江淮軍馬告口宣
邊塵方起閫制非輕頼緫督之得人能掃除而安國
巳朌褒律宜服渙恩
撫問張綱到闕并賜銀合茶藥口宣
卿虔趨一節密次九閽宜飭使貂往詢來馹恩朌有
式眷倚惟深
撫問陳康伯到闕并賜銀合茶藥口宣
卿不憚三冬載馳千里副吾論相之意知汝致君之
忠宜有恩朌用申眷遇
賜錢端禮辭免簽書樞密院兼提舉德夀宫
断來章批荅口宣
比稽輿論俾陟宥廷仰以奉於慈闈遠欲清於邊祲
宜祗茂命勿治撝章
賜虞允文辭免同簽書樞密院事断來章批
荅口宣
朕延登邦傑進列機廷所頼遠謀以排外侮宜肩忠
報勿治撝詞
賜陳康伯告口宣
朕眷求元老復位上台輿望逌歸妖氛自郤宜膺書
贊以展經綸
宣押陳康伯赴都堂治事口宣
朕延想柱石有如渴飢行旆非遥我心則喜申戒貂
璫之使趣臨政事之堂勿復趑趄用酬眷倚
賜陳康伯批荅口宣
卿跋履川谷肯爲朕來整頓乾坤誰出卿右其展經
綸之藴勿脩撝避之文
撫問楊存中賜金合藥口宣
卿久督戎旃兹周歲籥念風威之匽薄知幕府之勤
勞爰出恩朌用資嗇護
撫問諸大帥并賜鞍馬口宣
歲律將更邊城良苦分禁閑之上駟助戎幕之神旗
祗服恩朌益思忠報
賜錢端禮断來章批荅口宣
卿望高兩地象應三階掌朝政於中臺夲兵權於西
府當酬眷倚母守謙撝
賜虞允文断來章批荅口宣
卿學蓋尊王材堪謀國進躋樞貳益起巖瞻宜體批
章遂蠲沖牘
賜王剛中断來章批荅口宣
比采師言俾登宥地乾綱獨断渙命巳行當諒至懷
勿拘遜禮
賜蒲察久安告口宣
卿比逢郊類獲相盛儀厥有明綸用敷祭澤往其祗
服思稱龍光
賜吴璘告口宣
卿擁旄乘塞卓馬造朝爰舉徽章用朌褒律亟其祗
服式副倚毗
賜吴璘辭免太傳新安郡王不允断來章批
荅口宣
朕㳙辰之吉敷命于庭褒荅元勲諧契輿論其祗茂
渥遂寢撝文
賜王彦加恩告口宣
朕比講郊禋普推祭福若時虓將宜出綸言用示眷
懷亟其祗服
賜三省官滿散天申聖節道埸香口宣
卿等萃千官於仁宇祈萬夀於慈庭以若忠勤罙
深嘉尚名薰之賜法會是崇
賜三衙滿散天申聖節道埸香口宣
卿等庀職周廬輸忠報上開𣑽宫之法席祝
慈殿之遐齡爰錫寳薰用嚴勝會
郊祀畢端誠殿受賀樞密宣荅宰臣詞
有制朕惕奉慈謀肇禋吉土頼上台之顯相恊吉日
以㳙成翕受厖裭言旋清蹕禮成之慶與卿等同之
端誠殿宣荅樞密詞
朕黃流假廟紫尞充壇惟元祀之熙成頼鴻樞之陪
輔
端誠殿宣荅筦軍詞
朕嗣守邦圖初修郊類頼爾干戈之衛肅無梐枑之
譁巳受神釐遂迴詔蹕
麗正門肆赦宣荅宰臣詞
燔柴泰畤接風馬之靈斿旅軫端闈霈星雞之渥澤
敷錫之慶與卿等同之
賜四川宣撫使吳璘夏藥勑書(五月四日)
勑吳璘卿權尊帥閫威震坤維當鑠石流金之時勞
鍜甲摩劒之事遠朌珍劑庸示婘懷今賜卿銀合夏
藥并統制統領將佐官属並依年例分賜仍傳宣撫
問故兹示諭想宜知悉夏熱卿等各比好否遣書指
不多及
賜保信軍官吏軍民僧道耆夀等示諭勑書
勑保信軍官吏軍民僧道耆夀等朕以張浚宣力于
外閱時兹多眷惟耆哲之臣閔勞軍旅之事趣來歸
而調爕廼貇請於退休巳䟽異等之恩特寵三孤之
上相攸樂土卑以節旄諒草木之知名必室家之相
慶今特授張浚少師保信軍節度使判福州依前魏
國公加食邑一千戸食邑實封四百戶故兹示諭想
宜知悉夏熱汝等各比好否遣書指不多及
賜南平王李天祚曆日勑書
朕欽天治曆稽古頒常仰齊七政之文用恊九疇之
叙睠言南服夙慕華風欲知來歲之宜當講新書之
錫諒循月令以格時和
回賜南平王李天祚勑書
卿奉藩丹徼慕義清朝拜覃渥之襃綸馳方輸之珍
物備殫忠恪深用歎嘉
賜階文龍州經略使吳拱等夏藥勑書
卿蒙犯隆暑勤勞極邊城池斯固於金湯介胄或生
於蟣虱匪朌有式注想不忘
賜湖北京西路制置使虞允文淮東西路宣
諭使錢端禮王之望夏藥勑書
卿潜筭折衝皇華護塞寬吾旰食勞汝暑行廼朌賜
式之珍以助生經之衛
賜福建路安撫使張浚夏藥勑書
卿甫離揆路借重价藩當炎赫之御辰恐驅馳而失
叙廼分良劑用輔生經
賜荆湖南路安撫使黃祖舜夏藥勑書
卿在時舊德爲國長城當三夏之炎暉念重湖之卑
濕爰舉匪頒之式庶迎善嗇之休
賜江東安撫使汪澈銀合臘藥勑書
卿遠擁帥牙時當寒籥雖有神明之相豈無匽薄之
勞爰出恩朌用資頥嗇
賜江東安撫使汪澈銀合夏藥勑書
卿譽偃朝紳權尊宫籥兹履長嬴之序恐違嗇養之
宜爰錫上奩用朌温檢
賜御前都統制郭振等銀合夏藥勑書
卿權尊制閫任重干城式當炎燠之辰或有晦明之
疢宜頒良劑用表婘懷
賜四川制置使汪應辰銀合夏藥勑書
卿遠開幕府静鎮坤維聿臨九夏之時宜有萬金之
劑爰推賜式用示眷懷
賜吳璘夏藥勑書
薰風入律畏日流金豈無霑汙之勞宜有衛生之助
庸朌珍劑以表眷懷
盤洲文集卷第十六
