盤洲文集卷第三十八
表二十二首
戶部員外郎淮東緫領供職謝表
乘傳倉臺久叨榮於鄕部綴員郎位遂董餉於軍門
下拜頂恩疾驅莅職(中謝)伏念臣耳聞不廣心計甚
疎迹遠朝班失登瀛之故步官慚使指竊䰞海之虚
名頻年獲覲於清光仍世俱霑於異渥家聲有忝處
鴈序而不能鳴天語屢褒謂駑材之皆可用故兹推
擇驟出等夷方高穹佑再造之機而英断講萬全之
策增淮濆之幕府下海道之樓船七萃雲屯舉張頥
而待哺千金日費難拱手以蒙成欲宿飽之可期固
空餐之是懼兹蓋伏遇
皇帝陛下規恢故境選擢群材細柳屈帝尊惠巳深
於挾纊前茅戒軍政人自樂於椎鋒念足食乃能足
兵巳治内然後治外猥令蕞品姑試事權臣敢不慮
在乏興勉旃代匱乘此胡亡之運少佐武功竭其父
教之忠不爲文具
太上皇帝内禪賀表
睿断無前寶圖有託慶緜宗祏瑞發乾巛(中賀)恭惟
太上皇帝陛下臨照四方憂勤三紀開儲禁非貇切
之請巽大位於間暇之時殺單于而敗單于攄高文
之憤矣家天下如官天下法尭禹而兼之樂哉别宫
䆁此重負臣偶分外寄莫綴末班徒傾微藿之誠第
祝大椿之壽
皇帝登寶位賀表
虔遵中詔光御丕圖四方歸心千歲接統(中賀)恭惟
皇帝陛下聦明稽古仁孝承祧天之歴數在躬重華
恊帝王有聖德受命下武継文規恢再造之功鞏固
無疆之祚臣名參郎位職閡轅門徒馳拱極之誠莫
預呼嵩之列
登寶位貢銀狀
伏以龍飛御極旣天德之有開虎拜奉珍豈王人而
可闕前件物載諸禹貢掌在周官涌地效祥敢參三
帛之贄旅庭率職深慚九牧之金
謝登極赦書表
日月合明仰大君之継照雷雨作解洽盛德之好生
驩然有截之區覃此非常之霈(中謝)恭惟
皇帝陛下誕膺天命光宅帝尊增重規疊矩之休行
破觚斵琱之政問安視膳傳治國之仁心施惠布恩
薰空囹之恊氣臣幸因使事獲拜札書獄亡一人頌
巳騰於廣陌畿方千里覩兹快於速郵
太上皇帝上尊號賀表
發揚聖德膺受徽稱諏日播傳望雲呼儛(中賀)恭惟
太上皇帝陛下居域中之大以天下爲公位旣正於
青宫心遂輕於黃屋鬱鬱葱葱之氣久著休符巍巍
蕩蕩之名永光顯冊乾坤合慶宗廟産祥臣遠采異
聞難形鉅美事高堯典六五帝以垂鴻誠儗華封八
千春而介壽
賀皇帝上太上尊號表
考古先之闊典崇太上之尊稱傳命詔函騰驩坤軸
(中賀)恭惟
皇帝陛下纂堯之緒廣文之聲五日一朝未伸業業
之孝千秋萬歲欲顯巍巍之名乃揆休辰式加明號
祝壽齡之緜永彰聖德之輝光臣迹滯江濱心馳日
下望丹墀之九級效喬嶽之三呼
賀會慶節表
舒虹紀節日在析木之津翔鳳騰章下獻南山之壽
(中賀)恭惟
皇帝陛下継明疊矩受命迓衡傳位非漢唐踵二皇
之遐武事親若曾閔得萬國之歡心初開長發之祥
共上無疆之祝臣名塵省戶身限都門鵷鷺分行莫
簉班庭之列岡陵介祉第深存闕之誠
謝賜隆興元年曆日表
真主履端七政在璣衡之器疇人課密萬民觀象魏
之章覆載無私奉行唯謹(中謝)恭惟
皇帝陛下誕膺駿命光宅丕圖元年者君之始年春
秋乃承於天意九服其外曰蕃服正朔巳加其國人
式頒曆象之文咸識旦昏之候臣猥司外計例拜新
書雖有考於王正顧何知於帝力
賀天申節表
業隆化馬喜脫屣於繁機節紀流虹納垂紳之嘉頌
(中賀)恭惟
太上皇帝陛下希夷合道昌熾錫符宫室妥安可笑
新豐之築神祇擁右不勞方丈之求彌月斯臨後天
有禱臣猥司軍饟莫綴朝班錄金鑑而上十章具存
彛訓奉玉巵而稱萬壽胥慶縟儀
欽宗大祥慰太上表
瞻蒼梧之野尚結愁雲廢棠棣之篇洊經旬歲哀纏
情而無盡禮順變而有終(中慰)恭惟
太上皇帝陛下望断龍顔愛(御名)鴈齒書謂之五典巳
分天下之憂喪不過三年遂畢聖人之孝願寬悲愴
以對榮懷
又慰皇帝表
朔方遠狩悵未返於龍輴西汜疾馳驚再更於葭律
悲纏當宁恨結群編(中慰)恭惟
皇帝陛下甫恊帝華如繩祖武策士罷臨軒之禮復
讎興出塞之師寒往暑來遂畢三年之祭乾旋坤轉
竚諏六綍之儀願豁聖情以尊神器
賀會慶節表
月管就盈時旣和於玉燭星樞紀瑞慶斯會於金鋪
凡在九圍共祈萬壽(中賀)恭惟
皇帝陛下聖明継伐勤儉宅尊披輿地之圖欲規恢
於禹迹歴中天之載實符合於漢興誕節再逢頌聲
四起臣名參郎選職典軍湏竊比華封請祝虹流之
祉仰瞻魏闕莫陪虎拜之班
賀立皇后表
吉恊蓍經儀成椒屋星軒絢彩地軸臚驩(中賀)竊以
二南爲王化之基六職脩隂令之事必登建於邦媛
斯昭著於皇孋彤史所書芳圖可監恭惟
皇帝陛下重華恊帝先治齊家崇九廟之嚴禋竭兩
宫之孝飬再歲巳勤於内助中闈未奏於隆名遵太
上之訓詞備有司之典冊俔天所命遡日爲明大姒
嗣徽音益顯大任之德長秋正坤極永承長樂之顔
臣出掌軍湏側聞國慶祝聖人之多子竊效尭封歌
淑女之進賢何慚周什
賀星后牋
發祥龜筴正位宫闈歌二南芣荇之詩備六服禕䄖
之禮(中賀)恭惟
皇后殿下明章淑範肖似徽音大練厚繒法隂馬中
興之后重侯累將鄙宣元外戚之家坤極旣尊母儀
可仰臣方司外計莫綴末班慶椒掖之禮成傾葵心
而頌作
賀太上皇帝表
乾剛継伐爰契聖心坤則正名更勤慈訓禮成令日
慶出陳編(中賀)恭惟
太上皇帝陛下等䆳泰元凝神道妙幾年薦舜邁盛
德於帝勛三母翼周示美音於太姒章宫中之婦順
作天下之母儀臣偶縛微官竊聞縟典班莫趨於九
級化益詠於二南
賀壽聖皇后牋
祥開糓旦儀講椒塗具嘉慶以無前仰徽音之有續
(中賀)恭惟
壽聖皇后殿下景鍾撰德沙鹿垂光夏之興也以塗
山助成寶業葛之覃兮于中谷允蹈聲詩兹選建於
副禕益怡愉於長樂臣職供外閫身鬲上都敢裒擊
壤之謠用継俔天之雅
謝除司農少卿表
分職供軍每懼乏興之譴絓名司稼更叨因任之榮
力短無庸恩隆曷報(中謝)伏念臣螢光弗遠鼠技易
窮偶竊郎曹之稱來專餉道之事逢時多壘尸禄再
朞興十萬師則費千金况增禁旅率三十鍾而致一
石遠出淮濆東遷齊附之遺黎北受匈歸之雜種市
租輸入莫府兹事蔑聞衣食仰給縣官其人愈衆常
虞不足之患徙辱非常之刑華衮自天忽得有勞之
奬列卿惟月遂塵不次之除重拜綸言彌光使指深
思激勸獨誓糜捐兹蓋伏遇
皇帝陛下德盛恊華政先核實整軍經武内堅再造
之誠任賢使能兼屈萬全之策雖輸平而欵塞益嚴
備以防邊不弃斗筲之材庶終尺寸之效臣敢不撙
節出内防閑弊欺峙三遂之芻茭瞻前敢闕問一歲
之錢糓善後是圖
謝賜隆興二年曆日表
泰階陳六符之經若稽要說玉燭調二年之曆誕布
新書賜札爲榮開編有考(中謝)竊以驗之天道則有
分至啓閉之叙施之人事則有析因夷隩之宜明主
求端南向謹中星之候疇人失閏西流差大火之躔
課密奏篇統元貽憲恭惟
皇帝陛下德參穹壤政法隂陽行夏之時不爽孟陬
之紀紹尭之後復修暘谷之官荐居正以次春始歸
餘而成歲臣例叨頒朔未獲朝正名玷穡臣義實慚
於九扈職專饟道積唯幸於千倉
謝中書舍人表
起草八塼懼攝承之大譴判花四戶塵清切之近班
自憐骨相之寒更昌身章之寵瞻天拜命跼地銜恩
(中謝)竊以典冊之難古今所重欲發揮於聖意用鼓
動於群情必兼麗卿雲無骫骳詆娸之病則上規姚
姒有聱牙幽眇之風如臣者學殖就荒詞鋒愈鈍異
時擢第竊入洛之虚聲要路問程綴登瀛之顯列中
遭禁錮久事蟄藏幸琴瑟之更張齒搢紳而復用疊
懷郡&KR3903;洊易使軺遥聮郎位之名分揔軍儲之寄束
春秋於高閣巳謝毛錐呼庾癸於首山但防羽檄㴆
躋卿寺重到帝城蛻凡質於洿塗駭英游於夢境議
禮同於聚訟弗通因革之宜孚號以之揚庭莫擬坦
明之訓徒夸三組蔑𥙷一毫叨睿主之親除正詞臣
之高選顧掌制甚榮於内外豈備員能善於始終况
朝政之所關雖敕書而可議詎容握齪之品乃點論
思之間獲戾有期循涯非據此蓋
皇帝陛下剛徤中正緝熙光明被六藝而佩禮文學
惟稽古練群臣而核名實官必擇材何取鯫生使陳
薄投重念臣一門再世継入北扉同産三人迭居西
省兹對紫薇之直實增棠棣之華蒙兩朝雨露之私
預盛事衣冠之數儻報恩之有路雖赴死而不辭
謝宣召入學士院表
叨翰苑之優遷循墻莫避拜綸函之嚴召瞻闕而趨
仰面命之非常豈心期之敢望(中謝)竊以嚴樂司馬
之於漢中外相應以義理之文張陸九齡之於唐出
入得參乎謀議之職禮秩歴時而逾重官曹從昔而
極清不惟專掌於代言至乃與聞於論相蓂階視蔭
有五塼學士之期蓮炬分光非半夜鬼神之問迨皇
朝之稽古廣賢路而得人或經年闕長而不除必接
晝量才而後用如臣者學纔涉獵志不激卬自重入
於脩門即浸階於華序久塵視草咸刺伐檀偶逢疆
事之興且改郊禋之卜鈴絛潜動泥札交馳適以獨
員復司外制初乏湧泉之思常懷閣筆之憂報單于
之書何能遏邊萌之禍下奉天之詔無以感悍卒之
心顧五技之盡窮覬一麾而可去忽朌鳳尾之詔驟
陟鼇頭之班紫誥黃麻念史談嘗掌斯事前鴻後鴈
至盧奕三居其官寵厚益驚職親曷稱兹蓋
皇帝陛下詳明政體精選人材賜宴清閒巳命經筵
之遞宿問民疾苦將修浴殿之舊儀旣灼見於愚忠
遂曲加於飾擢臣敢不益尋素業勉企前英雖慚華
國之辭敢負致君之學力行直道每懲朋比之私上
報異恩儻效㳙埃之𥙷
謝賜衣帶鞍馬表
色絲盛服兼金賁於九環釦轡文韀上駟來於六厩
折腰增煥問景知慚(中謝)伏念臣質謝囊錐業荒裘
冶試演綸之末伎玷持橐之清班帶櫑具而冠進賢
漫綴章逢之伍駕齧䣛而驂乘旦敢萌馳騖之心驚
此龍光被之駑猥此蓋伏遇
皇帝陛下恩隆文陛禮重禁林市駿而築燕臺始於
郭隗解衣而呼陸九如彼唐宗仰叨覆載之私曷稱
便蕃之錫著鞭而騏驥居後難逃劉瑀之譏束帶而
賓客與言竊起公西之慕
盤洲文集卷第三十八
