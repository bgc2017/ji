盤洲文集卷第二十九
賦二銘九
偈一雜文六
銀條魚賦
兹銀條之小魚寔群遊於深水闖雙目之如&KR0238;體㓗
白其無比絶肺腸與鱗腮信清瑩之堪美盈一掬之
十百唯銖兩而巳矣昔季鷹乘秋波之月明浮扁舟
以半醉簇銀絲於金盤曾不聞於用爾子陵當春瀨
之濤澄垂長竿以香餌偉巨鬛以登來爾不聞於一
至旣不足以上嚴公之鈎又不足以簉張子之味唯
醢瓿之是宜乃漑&KR1092;之所弃我聞北溟之鵾其身大
乎千里又聞東海之鯨吞長舟於寸晷彼何爲而若
斯爾何爲而至是信天賦之差殊知人才之亦爾
悪蠅賦
伊蟲族之至微獨飛蠅爲可悪閧類至之悪聲扇朋
來之弱羽方炎晝以如焚擁火輪而停馭汗浹體其
漿流邈清風之遐阻就枕簟之冰霜庶少逃於烈暑
汝於此時迺縱黨與或撲面以緣髯或循肱而集股
扇屢拂以復來睫欲交而忽寤徒困頓以神疲寧周
公之可遇此庫狄伏連所以杖扣閽人使無得暫入
於庭戶者也又若疥癘始生瘡痍見苦纔流潰以未
乾正痏瘢之小愈汝於此時群來莫禦俱逐臭以尋
腥爭穿裳而入袴吮膏血以自肥叢肌膚而交玄徒
手倦於驅除終無繇而得去此三思所以拔三尺之
利鋒髮衝冠而震怒者也彼令節與佳期正鼎來於
親故窮水陸之珍竒列果肴兮脩脯染指方嘗張頥
未哺汝於此時往來旁午或沉溺於壷觴或循環於
匕箸致嘉客之悪嫌委杯盤而不顧咸失色以輟飡
豈玉山之可仆此衡所以舉扇而力揮訝其來
之何遽者也至於噐皿牲牢缾罌作酒倘防守之不
嚴或盖藏之少露汝於此時引朋召侣悉投隙以尋
香竊羶芬而爲蠹纔旋踵以踰時巳孳生之無數旣
醜類之滿盈致所藏之臭腐此歐陽公所以切齒而
疾憎遂援毫而成賦者也以至變亂黑白恣爲點汙
無異䜛人蒙惑明主毀正譽邪肆其疾妬排拫燕公
鐫詆裴度拔仙客於河湟寘延齡於省部有如漢室
之恭顯有如唐朝之林甫此戎于駒支所以辨晉國
之責辭賦周詩而借諭者也悲矣夫汝軀雖小汝害
實巨汝量易足汝多難拒胡爲營營欲何之以取嫉
貽憎於率普我聞周公翊贊文武驅猛獸入深山躋
烝黎於安堵設官屬以成書垂後王之儀矩射鳥張
庭氏之弓除蟲擊壷涿之鼓或掌覆夭或職熏蠱雖
蛙鼀之聒人亦洒灰而不恕何於汝而獨遺豈眇末
而不數寧分職之有虧抑編傳之脫誤我思古人必
不汝弃嗚呼若鳳鳥之儀庭與麒麟之郊舞常曠古
以不來亘千齡而莫睹惟汝物之可憎乃羣飛而類
聚信端士之間生嗟壬人之塞路惟屈指於秋來鼓
西風於寰宇縦汝類之夥多終飄零於何處
書架銘
朝而出賓宷櫛退于室簿書桎不有緗帙孰起裝懷
之疾
書板銘
孰圓非規孰方非矩木從繩匠可斧羌先生兮會稽
楮嬪然來兮累三五孰能使之鵷其行而鴻布有典
則兮我作古君子檢身兮視兹度
王君所居三銘
愚軒
山烏可移我志不輟佛烏可爲我禪不滅用智蠹心
巧不如拙
癡室
自癡莫知人癡孰治(平聲)名室以癡其癡則非
文庵
癡者見之之謂癡愚者見之之謂愚不癡不愚入丈
庵而趑趄
龍興寺鍾銘
大雲龍興古招提鍾璺弗考歲屢移雲門九世守日
師縱臾檀越歡喜隨鳬氏範金侈弇宜六時警發聲
法槌大地震動人天知劒輪息苦刀山隳功德無邊
不思議紹興作噩癸配支青牛御辰帝乘離顯允方
叔護法時
徐彦立琴銘
嗌息者鹿鹿踵息者神之谷有人焉妙乎吐納而託
諸可絃之木籟遠則韻林流長則源深幽幽而愔愔
是之謂不窮之音
李宜仲見見堂銘
見乎小而不見乎大見乎外而不見乎内彼以爲明
我以爲晦孰升此堂不求甚解
潜玉亭銘
郟石山在荆門之右百步泉發其麓南北異派相傳
其南出玉其北出珠故李衛公詩云明璣難祕彩美
玉詎潜珍介泉有茅亭風侵日漏胡牀不可設因爲
更張題以新榜荆山蓋結綠所産卞氏抱玉巖又在
畺内則山之有玉較然著明矣崇寧年巨蚌夜遊於
北泉光彩四燭獨南泉能潜珍不露也銘曰
玩西麓之甘泉匯津津之寒碧紛觸石以噴珠非纖
微之點滴湛百清而莫滓無龜魚與蝦蛭閧朝昏之
罌缶神龍蟠而典澤行百里以成川畒一鍾而宜稷
崒青嶂於中天以英瑶爲山骨寧瞭然以求沽不願
爲夫環玦意抱璞而深潜懼獻者之遭刖彼卞子其
太愚不如葵之有智苟博識之背馳曷不懷寶而逝
三自粥以見珍抑何償其滅趾信哉兹山之靈請埋
光而鏟采長借潤於泉源惠我民於億載
寫真自贊
智不智愚不愚自見其臞而或以爲腴外之臞人可
以模中之腴果何如雖然剛而不儒柔而不夫則非
吾徒
龍興寺日師爲方廣州寫真求爲之贊
魁然其容充然其中不形喜愠惟桐廬方公青油客
散牘去其按坐維摩床念珠一串以善鑄凶昔盗今
農雖使千佛出世所以化人則同
報庵十六尊者偈
紹興丙子閏十月癸亥孤洪某等爲先公尚書作十
六尊者相稽首說偈
我等痛貫心歸命諸尊者願以大利益作我罔極報
弃猫文
洪子適武林館黃氏逆旅屏燭未頃群鼠縱横厥聲
萬狀及旦乃止主人有猫而不能捕因爲文以弃之
天賦群物兮介毛鱗翼人所字養兮資其有益若馬
可以馳驅若牛可以墾殖犬有弭盗之功鷄有鳴晨
之德鴿之傳書鷹之摯擊凡若此者故所以居人居
而食人食彼鳬彘無所施其勞是以供人之烹炙惟
兹猫焉捕鼠爲職熱則肆乎温凉寒或登于寢席魚
肉膏梁飫充其臆念此逆旅曷其多鼠乘夜伺昏群
遊類聚方切切以穿墉俄累累而循戶騰踐䄄褥反
覆器具或齧我衾或食我黍闘暴且呼縱横黨與余
欲投而忌噐余欲射而亡弩撫几之不能畏揮杖之
不能去(上聲)將謂主人有永某氏之風故使惡物得以
集其群侣因熟寢以終宵恣微蟲之旁午旦召主人
歴諏其故主人告余有猫四五飼養弥年孱不能捕
余謂主人來吾語汝汝豈不見夫國家之設官乎寵
以高位卑以厚禄相圖治於朝端將折衝於邊服外
臺澄案於列城守令撫柔於萌俗負辭藻者躋翰墨
之選厲威槩者列彈劾之屬善心計則司貨財冠柱
後則尸刑獄凡厥庶僚各庀其局一有曠瘝旋跬屏
逐人尚如然況於微畜胡爲汝猫乃蒙含育彼旣不
能咋喉而使之跡絶又不能遊堂而使之安穴猶乞
食以求餐敢張頥而伸舌非罷懦之弗堪殆尸素而
饕餮今汝椸無全衣室無全噐以穿屋爲常以盗肉
爲易致隂類之公行宜汝猫之獲戾曷不投遠地而
迎善捕者代之則將殺鼠如丘而庶幾安枕卧矣主
人曰唯
竹奴文
洪子以畏日虛晝几案如爐乃下竹榻寘庭之隅設
蘄簟與筠枕將逭暑於湏臾卧旣久以不寐汗如漿
而浹膚揮圓&KR1869;以腕脫咀堅冰而口呿榻枕簟之三
子俄趨進以來俱同辭而言曰走之鼻祖宅于渭墟
有地千畒冨埓侯租釣月北海者徯英主而赴風雲
之會龍躍葛陂者委功名冨貴而高蹈天衢逮後來
之孫稚遂枝分而派居走家寒而族冷無紹介之吹
嘘顧以涼德而猥叨親近誓將盡節以簉夫臺輿今
君流汗四洽氣鬱不舒走等烏敢緘舉類之口而不
告君以良圖走族有竹氏夫人者性不熱中形狀魁
梧儻受君之親倚可來爽氣之虚徐君誠召而用之
彰鄙言之非䛕洪子曰俞吾方思之巳遣長鬚三子
方退而竹氏至于洪子曰來竹氏汝以斧斤成質遇
熱見湏凭肱據股縱意所如非有鵲巢之德采蘋之
職曷爲而受夫人之呼人之稱汝旣以重誣汝輒披
襟於汝安乎夫金烱有清明之鑒而䟽徹侯之爵毛
穎以翰墨之勲而掇中書之除汝非有功有德可與
二君子爲徒今黜汝之僣稱而謂汝以竹奴盍安名
而謹分順主人之所驅無沮怍以觖望遂銜冤歸憾
於吾竹奴皇恐稽首而進曰抑何言與妾久懼駑下
而負乘將乞骸以財書辱開陳而是正庸迪陋以鐫
愚雖不敏而自忻得斯名之不虚敢矢言以懷怨甘
受屏弃之誅
戒蛇文
丁巳&KR0238;月夜未一鼓冰輪湛然遡青霄而上洪子步
影戶外聞有物叢草間其聲漸逼少駐而視則蛇也
余驚悸流汗趨避它徑蛇知人之旣遠乃奮怒軒屈
齧噬草木而去旣歸因以志之天産凶醜形軀不具
蛇韜其足虎削其羽天胡然哉抑亦有故儻虎能飛
使蛇善步其害於人烏可縷數惟爾毒蛇屈脅曲膂
邃澤重山種滋品聚裒毒伺人巧噬迅取荐食善良
甘飫胷府螫手斷肱傷足去股苟或不然仝體糜腐
時及秋商其毒愈巨嚙草咀柯涎流沫吐人觸死莖
尚成疾痼門鬪傾鄭臺遊亹魯其見猶妖况或相遇
不幸與逢必就死所吾雖知之罔思備豫月夕欣明
披襟曳屨何期毒物潜窺陰覷包藏禍心乘我遵路
褰鼻伸舌欲肆其怒天誘于衷吾覺而悟厥毒不行
騰矯而去吾與汝蛇非有怨惡我不汝傷汝曷我妬
惟汝凶孽不可開諭豈蜂蠆之能侔信犲狼之不如
人聞汝名毛髮森舉汝之害物誠出天付吾今芟吾
之庭謹吾之戶不處暗室不近積莽與汝殊途不見
恐怖我母爾虞爾毋我懼汝毒雖多又奚所措夫毛
鱗害人侯鱷侯虎或遭斥於韓公或受誅於周處鳥
有鴆毒海南所賦雖銜毒以不■終自膏於斤斧豈
造物之有私獨於蛇而容恕胡不聞叔敖殱汝而爲
一國相高帝斬汝而爲萬乘主知天道之疾惡欲世
人之去汝吾以空拳不能汝禦後有挾刃撨青執柯
老圃與汝相接謹無與忤彼肱一揮汝必僵仆汝能
戒之人孰汝頋汝或不悛人必汝捕汝血霑襟汝身
爲脯嗚呼哀哉母忽斯語
勸農文二首
今天子受命中興視民如子欲使躋冨庶之域郡守
勸農於春郊遵詔旨也惟我南海之民或以商販而
廢農或以盗掠而廢農其從事田疇者又苟且鹵莽
故耕耘不以時荒蕪不加闢繼自今其子嚴父詔弟
奉兄約各廑身力田以受西成之獲使風移強悍賣
刀劒服畎畎則嶺表務夲之俗與内郡齒不亦休哉
古語云一夫不耕或受之飢豈有提封千里而可以
滅裂穡事也嶺表之人厥性媮墮而南海務末者尤
衆故盈城負郭今皆仰食旁郡烏可恃以爲常耶每
歲仲春郡守奉行詔令出郊勸氓延接父老犒以酒
肉盖欲丕變浮食興起農功以稱天子道民之意其
更相告語勤四體以盡地力易荒瘠爲膏沃則千箱
之獲可以望也
記夢
丁酉七月二十四夜夢至一蕭寺羽人環坐其一高
吟云六十方買妾七十猶生兒旁人掩口笑老子知
不知予應聲荅以一篇云桑榆景迫鬢毛蒼巳過耆
年去路忙不把精神陪綺席從他歌舞競鮮粧掃除
萬事身如夢斷送一生心弗狂頼有清風與明月肯
來相伴一爐香茗飲清話湏臾而散
盤洲文集卷第二十九
