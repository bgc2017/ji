盤洲文集卷第六十一
啓二十一首
賀中書張舍人啓
伏審朝昕出命接晝䟽恩御史振烏臺之威筆端可
畏舍人示鳳閣之樣紙價浸高士歆稽古之榮國受
得賢之福恭惟某官驪淵瑞世冰壑照人掉鞅軒轟
淡墨題乎鼎級吹藜燁煜雌黃匝乎蠧篇得召節而
復來入著庭而横絶接武赤墀之下玉壘益光去邪
雙闕之前銅山俱破遂藏黑豸爰對紫薇一札成文
雅思未嘗淹晷五花判事英躔真若聚星名巳冠於
倫魁材共期於丞弼某情均燕賀望鬲雞翹問金糓
以備員卿雲逌託想簪紳之贊喜宿霧難披
回諸郡賀正啓
伏以太極函三氣斯分於人統林鍾益一數可忖於
律筩對歲事之權輿萃侯藩之茀禄伏惟某官軼材
耀穎盛德照鄰緩帶輕裘凝清香於畫戟盤根錯節
發游刃於新硎今旦斯逢長年可頌企賓階而矯首
憑書驛以馳心
賀朱鎮江啓
伏審鷺序借材寵河圖之高閣虎符拜命鎮天塹之
雄藩旣過家展上冢之榮想泛宅作下車之計恭惟
某官漱芳聖域紹美相門朱草嘉禾披瑞篇之珍物
盤根錯節發利刃之新硎頃督饟於淮濆實建臺於
京口清埃載道比屋知名入𥙷穡臣腐太倉之紅粟
進兼棘寺解密網之秋荼會千里之難其人輟九卿
以重兹選民情皆巳素習郡政斯可速成文駟來迎
謂五十年當貴亦𥚹矣褒衣欲改聞二千石之到而
瞿然某稍闊英躔遂依德蔭伐柯取則正尊前事之
師析札杼情恐獲後時之譴
賀張都督啓
伏審臚音廉陛置使樞庭提江淮表裏之封重開幕
府注將相安危之意再造皇家荒裔滅心泰階齊色
恭惟某官蓍龜先見松栢後凋當聖哲馳騖之時洞
文武㢮張之道人憂多壘國倚長城謝傳揔軍宴衎
可清於羣冠晉公督戰功名夙震於四夷強弩争驅
靈旗有待受降盈光禄之障攄憤指冒頓之區入籌
幄以同寅相尊等耳出言綸而誕布朝論翕然旗鼓
一新營屯如故宜妖氛之退舍無絶塞之傳㷭兵事
節度皆付公益隆劇委天下平治誰舍我庸慰具瞻
某仍世蒙恩弥年禀命大鈞播物詎遲造化之工千
里餽粮敢後樵蘇之㸑
賀太平州虞尚書啓
伏審牽絲離闕滌篆專城千里迎新甫森兵衛之戟
一麾借重非厭承明之廬仰風采之光前懼音郵之
落後恭惟某官世推詞伯天挺佐臣書笏珥&KR0686;立螭
拗之要地荷橐著紫儀鶠閣之清班會獷狄之嘯凶
貳元樞而經武獨高祕略迄掃妖氛運籌帷幄之中
聽履星辰之上任秣馬厲兵之事爲捫參歷井之行
揭節故鄕相如諭蜀父老犒師新境三輔見漢官儀
遠趨尺一之程密邇魁三之象並塞復驚於多壘緣
江莫急於价藩羽扇綸巾牛渚席往年之勝輕裘緩
帶虎符分中&KR0628;之憂少竢解嚴即期熙載某不披宿
霧再變春灰兹給餉於南徐獲分光於東壁使之代
斵巳爲蟠木之先何以免諐更頼餘波之及
回霍新恩啓
造榜棘闈標名鴈塔雖科甲第五同杜牧之歎而鄕
閭寡二有吾丘之夸伏惟某官聲叶舜儀寶參郢握
聞仁義道德之說講習淵源識鳥獸草木之名貫穿
訓故旣問津於宦海即彯組於榮途介弟得人竊幸
一莊之獲癡公責子徒勞累月之笞
賀王侍御啓
伏審命出前旒權尊横榻幾年弄印上曰無以易堯
一角峩冠仕者皆嚴憚黯幅員共語綱紀畢張恭惟
某官天以剛方古之直諒廣庭大對洗凡馬而一空
要路重來別良金於百鍊方招諸生而誨道德之說
巳立右陛而書起居之言凛朝望之無隣慶臺端之
獨步惟雌黃夙判於胷次宜白黑大明於筆端去姦
邪於雙闕之前義方之聲不墜語軒檻每數刻而罷
仁約之眷益深孤忠不避於嬰鱗群枉相驚而落膽
風霜若是霖雨可期某引脰雲逵庇身江介望風而
解印綬未敢賦歸餽糧而後樵蘇所憂獲譴
除司農少卿謝宰相啓
兩載供軍無𥙷千金之費亞卿分職忽叨九扈之榮
祓飾蕪音銘藏大播伏念某續鳬則病處鴈不鳴天
既賦之材駑人皆知其綆短失瀛洲之故步久鬲朝
班盗列宿之虚名外司戎賦增竈出日邊之旅連檣
嚴淮外之期呼庚癸於首山偶無羽檄束春秋於高
閣焉用毛錐況襁負之東歸復縲俘之北至析豪言
利者鮮矣上策張頥湏哺則倍於曩時問一歲之錢
榖幾何豈能贍用餽千里而樵蘇在後所慮乏興曾
蔑微勞敢圖明陟竊揆僥逾之故悉由造化之私兹
蓋伏遇某官任重濟川權尊挈國和玉燭之四氣開
壽域於八荒政事内修有輸平之獷狄巧拙雜進無
飾詐之宵人恐絳老之辱泥塗若周公之下白屋曲
憐棄物良苦麤官借其惟月之稱廣此如雲之覆某
敢不思惟推擇畏懼曠瘝財貨未豐媿洪羊之心計
箴規可獻戒顔異之腹非
回郡守賀除少卿啓
給饟再朞懼軍湏之不足竄名九列慚使指之無功
揆謭薄以奚堪知游揚之有故恭惟某官高標聳壑
瑞物媚川夢旣恊於三刀歌巳喧於五絝奉夜半之
問將寤意以搴華擅月旦之評每過情而借譽致兹
誤渥廼及衰蹤顧弱楮之未緘拜珍題之先辱賓階
何遠尚乖宿霧之披譴域可逃更頼餘波之及
賀湯左相啓
伏審庭宣顯冊位峻元台黑頭人曰三公巖瞻巳久
青氊我之舊物鼎任逾新廟社尊安華夷稱頌恭惟
某官聞多而約氣大以剛一槩諸聖而譔重黎名超
前哲五尺之童羞稱曹陸文擅正聲蚤符夢卜之求
獨盡都俞之美開通公道窒塞倖源帝逹四聦選臯
陶不仁者遠矣天享一德若伊尹則見而知之中尋
綠野之游甚鬱蒼生之望會聖君之継代思舊弼之
贊元復作棟梁兼籌帷幄定國是則自治爲上策固
邦夲則若烹夫小鮮兩宮咨調爕之勛四海企升平
之效材翹東閤無失職以書空謀寢北鄰遂乞盟而
𣢾塞方將豐財而圖朽貫之積誰謂忘戰而生藏械
之疑蓋後先進退必度於時宜凢今古安危具存乎
世監俟顓面有同於飢渴故信眉相慶以謳唫某竊
伏江干莫披河目誦賤子於百寮之上屢玷衮褒器
蟠木於萬乘之前更資鈞播
賀張右相啓
伏審誕敷渙冊復正台司望赤舄於我公浸逾二紀
還青氊之舊物請視六符宗祏蒙休璣衡薦瑞恭惟
某官學輕王霸忠貫羲娥乾坤資整頓之勲鼎鼐著
調和之效重開督府大暢王靈自陜而西召公主之
權均内外由斗以南一人而巳望聳邇遐城池堅固
於金湯師旅比方於熊虎傳檄而遺民蟻附抗旌則
醜類&KR0874;驚軍容彰無敵之威邊備窒可窺之隙察秋
毫於萬里寬&KR0628;食於兩宮天欲興邦將犁庭而制勝
敵能覘國遂𣢾塞以輸平美繡裳之來歸思霖雨而
爰立迺居宰席仍緫籌帷方圖事揆策而務出萬全
蓋收功立名而可期再造登庸之始歌頌無前某久
泛恩波獲逃譴域增千金於敝帚屢玷衮褒轉一氣
於洪鈞敢奸器使
賀交代王少卿啓
伏審肅將王命來治軍湏聆鼓檝之非遥冀班荆之
有便共惟某官材能超詣峰距高明朱草嘉禾披瑞
篇之珍物盤根錯節發利刃之新硎蚤負時名巳光
郎選俛仰鑑湖之上驅馳蜀道之間刺史問以六條
屢更使指天下號曰八俊遠継芳塵兹陟農臣將持
從橐乃以屯田之奏遂分給餉之權興十萬師則費
千金自然優𥙿率三十鍾而致一石正頼斡旋助成
清壹之勛益對便蕃之渥某二年無𥙷百謫巳盈竊
欣故舊之來獲託子孫之契積薪居上秖慚糠粃之
揚膠柱不調尚幸瑾瑜之匿
回秀州姚知郡啓
叨榮禁路備數詞垣拜刻畫之好辭佩吹嘘之高誼
伏惟某官長離覧仞結綠輝山蚤馳騖於翰墨之場
尚倥&KR1555;於米塩之事𥜗歌甚播璽召可期我軰登科
久厚顔於李郃吾徒掌制復縮手於柳州未寒蕭寺
之盟更頼殘膏之助
回明州趙待制啓
北門攝事巳積空餐西掖代言甚慚窘步誤寵莫知
所措游談厥有自來恭惟某官川嶽靈暉鳳麟嘉瑞
出神明之貴胄負標的之清規德備忱恂獨樂東平
之善學該貫變盡讀河間之書屢諠五絝之謠疊應
三刀之夢憩棠隂而聽訟白日顯行拔薤夲以抑強
嚴霜可畏每吹嘘於朽質有刻畫之珍題某夙仰英
猷密依餘潤搖情賓仞莫瞻五馬之光寓意書郵奚
報雙魚之遺
回宣州陳殿撰啓
伏審䟽寵出綸榮佩左符之重㳙剛滌篆争伸前弩
之迎老稚蒙休封圻改觀恭惟某官星躔隤祉月脇
鑄辭卓尔昂霄壁千仞而獨立汪然韜世陂萬頃以
有容自高鵷鷺之行不藉蚍蜉之援蓬丘彯組久領
䄂於英游柱史揮毫浸羽儀於禁路芳埃益邵公望
所歸方批敕於要津乃把麾於名郡清香畫戟洽惠
露於群編疊嶂雙溪踵詩聲於前躅寕容黔突即迓
賜環某叨綴近班仰依餘潤搖情賓仞莫瞻五馬之
光寓意書郵奚報雙魚之遺
回劉侍郎生日詩狀
五十當貴偶同治越之年八千爲秋難辱借秦之諭
珠璣可玩瓊玖是慚空積感懷莫知報禮
回工部胡侍郎啓
伏審契元后之虚懷尋貳卿之故步典刑所繫表著
有光恭惟某官昂霄聳壑之長材歛咢淬鋒之利器
乘桴浮海嘗久厄於䜛波束帶立朝遂横翔於禁路
蹈載籍致君之道積平生憂國之言掇一麾皂蓋之
行領兩組青氊之舊備周王之器械蓋頼遠猶爲漢
室之棟梁竚觀偉業兹勤翰墨來訪丘園佩四益之
嗛斯唯盛德展七襄之報秪媿前聞
回饒州王侍郎啓
伏審急流易退暫違上笏之班荒政盡行俯屈左符
之寄光前聳望來暮興謠恭惟某官濟美台衡騰芬
俊軌演綸彰獨步之譽持橐起横飛之程旱魃爲災
咸慮晨炊之闕寓公作牧便同晝錦之榮亶爲謀國
之英必有捄民之策一㕓復受千里更生顧此居間
欣然借潤將𣢾粲花之論先藏烹鯉之書
荅鎮江宋尚書啓
伏審異恩亨否還舊物之青氊重鎮承流凝清香於
畫戟江山動色草木知名恭惟某官識略高明智能
超詣蚤騫禁路積三千牘之嘉謨久蟄故園藏十九
年之利刃當宁渴儀形之想起家膺方面之除惠露
所霑驩謠競起即迓璽書之寵復歸簪筆之班念鬲
闊於英躔屢變更於緹律得烹魚之尺素深仰謙光
想舞鶴之高樓無因譚𣢾
回贑州陳侍郎啓
高牙在望飽聞五馬之聲徤步徠前遂辱雙魚之惠
敬修短札曷報英瑶恭惟某官負昂霄聳壑之材利
歛咢淬鋒之器論思獻納居紫橐之上游撫字追科
慕黃堂之下考報政巳踰於五月賜環將出於九天
顧此衰遲闊焉睽鬲藏孟公之牘少慰馳心覧漢聖
之書不能釋手
回錢樞密啓
絲綸出命走天下之置郵帷幄運籌得人中之英傑
國勢尊安於九鼎魁躔恊比於六符伏惟某官瑞應
舜儀寶參郢握片言自能寤意多士孰敢追蹤鳳掖
摛詞文聲擲地瑣牎批敕忠力回天歲巳慶於九遷
晝益隆於三接徑躋宥密仰贊規恢齊人歸鄆讙之
田用儒有效宣王復文武之土平狄可期記往日之
從容驚流年之荏苒不圖翰墨來賁丘園行四益之
嗛兹惟懿德脩七襄之報深媿前聞
回劉侍郎啓
班聮玉筍蚤騫從橐之榮符佩銀莬曲借侯藩之重
雙旌密邇四境驩迎共惟某官學緼高明材資超詣
陟要津而闊步結當宁之深知貫朽粟陳過洪羊之
心計裘輕帶緩指叔子以肩齊精神巳折於遐衝盤
錯少休於利器值仍歲秋收之損致九重旰食之憂
思忠信慈惠之師行勞來安集之政迺煩舊德遠捄
疲甿窮閻免塵甑之嗟森戟非黔突之地念睽違之
