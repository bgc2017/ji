盤洲文集卷第二十四
外制六
張孝祥復集英殿修撰知静江府制
炎嶠分疆八桂獨爲善地有唐重外九牧多用詞人
我得良翰可寬遠慮以𡭗性識超詣學問紛綸抱昂
霄聳壑之材利歛咢淬鋒之器廣廷對策諸老生莫
敢抗衡兩禁代言它學士至於閣筆典股肱之劇郡
掌管籥於留都治有能名庭無逋事睠遐萌之未艾
咨南伯而匪輕稍還論譔之班往重蕃宣之寄椎埋
或奸法令當去渠魁淄蠹之在州閭盍新軌轍國湏
賢立吾不汝忘
李珂改官制
仕者滿六考有薦者五人然後脫身小選亦可謂難
也巳矣爾好學能文嘗見推擇便坐賜對詳整可采
躋之王官非常典也思我恩渥有以稱之
劉芮湖北提點刑獄鄭丙湖南提舉常平制
部使者分耳目之寄職有劇易而澄淸之權等耳爾
芮恬於埶利論議不阿爾丙材資敏明知民疾苦持
節重湖盖未久也易地而處僉曰允哉或揔岸獄之
柄或行歛散之政使人無冤事無弊則惟爾之休
張訓通復官制
失律喪師罰難苟免眚災肆赦澤所不遺爾久隷戎
行嘗劘敵壘治弃甲曳兵之罪巳嚴誅推息黥𥙷
劓之恩稍還舊秩勉圖後效用盖前愆
魏彦轉官制
山越弄兵騷我嶺表爾控弦擐甲力挫妖鋒解圍禽
敵厥功茂焉爰陟榮階書之勇爵益圖忠報嗣有恩
光
劉淑贈官制
爾氣吞群盗履刃登鋒拳勇無前沒身流矢爰加禭
典併錄遺孤三泉有知勖此恩渙
孫諒轉遥郡刺史制
群盗蟻聚五嶺麕驚遠聞献馘之音可後踰時之賞
爾精忠自奮沉勇無前獨提虓虎之師遂清狡兔之
窟卑之州紱夸爾戎旃當令黃木之灣不見綠林之
迹益思功效嗣有恩褒
吴掞轉五官太府寺丞制
太府掌貢賦之貳而頒貨賄于受藏之府盖周之舊
官也爾材器莊粹佩服義方萬里侍行西平有子俾
丞九寺仍陟五階用增濟美之休且示襃忠之眷往
涉其筆以對恩光
吴抦轉五官直祕閣賜紫章服制
朕注意元戎遠馳召節晉晝三接未盡襃賞之意爾
教忠有訓稱其家兒躐進文階俾直中祕仍錫金章
之寵式增綵服之光
周夢若母許氏封孺人制
朕踆祀紫宮推澤遐邇彯纓仕路者其親九帙則有
圭組之榮與夫湯沐之邑所以教天下之孝也爾壼
範之賢擇鄰有訓厖眉華髮逢此恩榮用增三釡之
歡以彰四德之報
莫延廕承信郎制
爾弃其故土慕義來歸載嘉忠忱宜有襃異俾躋仕
版用示恩榮
彭昇貴州刺史制
右列以遥郡爲榮非異恩不能到也爾嘗扈慈殿積
有勤勞寵之州旟宜思忠報
王瀹浙西提點刑獄竇敷潼川運副制
坤維吾西土也距朝廷且萬里吴中吾駐蹕之所也
外臺去天纔尺五朕視其地如戶庭視其人之休戚
如一身未嘗有遠邇之間分道置使厥選匪輕爾瀹
嘗持閩節有澄清之譽兹用命爾察刑于近畿爾敷
嘗典蜀郡有平易之政兹用命爾轉漕于舊壤能使
民不冤用不乏官不媮吏不蠧則爾之職舉也
薛鳳國子正季翔太學錄制
士不遠千里而來使其漸摩道義循服規矩則表儀
之列可非其人乎爾鳳爾翔儒之秀傑其推正心誠
意之學以助我長育之教
魏吉甫大理評事制
孔門高第片言可以折獄周書有訓兩造然後聽辭
爾詳練法令宜列理官欽哉欽哉母寕上下其手
凌景夏復敷文閣直學士制
朕禮神頌祇巳用上辛之吉滌瑕蕩垢率循令甲之
常惟時從臣未獲舊貫爰推茂渥實采僉辭具官某
識邃經郛量函德宇出入久乎中外聲名著乎邇遐
重鎮撞牙遏邊衝於尊爼清躔聽履振公道於銓衡
頃出多言退休間館兹廣泰壇之澤俾還内閣之班
往服綸恩以需節召
資政殿學士湖南安撫使黃祖舜轉一官致
仕制
輕裘制閫遠馳茸纛之聲方幅叩閽遂露抽簮之請
勉從雅志用出襃書具官某識洞眇綿量苞廣博糟
粕不膠於紙上經綸自得於胷中有嘉憂國之誠屢
納庇民之說榮躋樞極陳泰階六符之經任重藩垣
修方伯連率之職正仰折衝之效遽高知止之風眷
此老成閔勞以事增之品秩式寵其歸往佚鄕枌益
迎夀祉
李如岡磨勘制
三年而計群吏若稽陟典之文絫日不離小官獨减
從臣之考兹恊銓曹之法實彰名器之公具官某識
探道原智優治具司刑禁路鞠茂草于圜扉敷惠藩
方美甘棠於南國奉叢祠而通志增華秩而應條往
服恩綸益休廣譽
梁俊彦轉遥郡刺史制
朕患陟典之濫或■■■公其法自貴近始所以奉
三無私也爾蚤齒儒林通於文史典司宫維能勤其
官環列序進訓齊有賞州紱之榮與■類等益思忠
恪以對光寵
周葵封宜興縣子制
朕嗣守洪基肇禋紫畤當路寢齋居之日霏雪甚繁
曁閟宮朝献之辰隂雲盡解克踆熙事爰布慶條若
時舊德之臣宜出明綸之命具官某深忠許國遺直
事君非堯舜之道不陳同熙庶績殆筦晏之佐弗及
咸仰貴名属三歲之親祠值四郊之多壘建改卜之
議能稽皇祖之成規迓㳙成之休遂展泰元之大
報會有燕閒之請莫陪顯相之儀兹舉典章用開爵
邑噫致齊侯之胙有考舊聞受宣室之釐敢懷專鄕
益綏吉履用對恩表
王之望封襄陽縣子制
朕遵舊規於二祖變熙事於一陽啓蟄而郊恊魯
國騂犧之祀獲獸以饋若漢代白麟之章旣蕆上儀
用推慶澤具官某忠規致主壯志絶人闚紫闥而攀
台階榮躋四■穆天縡而經國體密贊萬幾緬惟㳙
選之辰實參改卜之議偶休間館莫相明禋兹䟽榖
璧之封乃荒菜食之邑噫百神咸秩已格嘉虞之休
萬福來同敢懷專鄉之意更綏吉履益對恩煇
黃祖舜贈五官制
禄賢裦德稽載籍之■■隱惡崇終存有邦之典令
若時畯望嘗列輔臣方覽挂冠之章忍聞易簀之語
告其居第出此䘏書具官某器局沈深風規直諒傳
孔孟聖賢之學入淵騫德行之科卿佐是謂股肱久
運中樞之畫爼豆嘗聞軍旅爰分方面之權羽淵忽
夢夫黃能長沙果集乎子鵩命之不淑識者咸嗟用
增幽壤之榮沓進文階之品尚其不泯歆此猶生
劉立等轉官制
爾等頃以軍興奔走郵置宜推賞澤用奬勞勤
高郵軍立功人轉官制
淮濆之役氛祲盤結爾等或被甲戰野或銜枚攻營
第賞襃功咸進階秩益思忠力以對恩榮
權洮州趙令結妻包氏封令人制
爾夫身留異域而王師薄于城下爾能率軍民望風
歸義忠壯如是女史所無宜錫令名以開脂澤使妄
男子知所媿焉
楊貴等轉官制
西陲受敵百將同功爾賈勇奮忠斬首捕虜幕府差
次宜陟榮階往服恩光益圖報塞
吴益轉右朝奉郎制
朕惕奉慈謀光臨寶祚嘗覃中外之慶靡分大小之
臣具官某接物惠和宅心端栗披尋竹帛知師友之
淵原怡飬丘樊玩煙雲之舒卷頃階戚黨蚤綴從班
獲逢嗣服之恩實應遷官之典益思謙畏用保寵榮
薛良朋進職制
人主以八柄馭群臣子奪廢置猶雨露雪霜不可以
偏廢也二浙歲悪不入民多菜色朕隱憫流徙食不
甘味故坐視不恤如嚞如康祖如宥之者則絀之奉
使稱職如訔如&KR3098;者則陟之爾奉行不懈賑捄有勞
顧不賞可乎進直河圖尚勉之哉
姜詵進職制
朕哀凶歲之民&KR0942;殍野之慮捄菑之策靡不施行王
城之外流亡四集今旣數月矣幸而生存則可以返
其田廬有司勞於振䘏者以次取賞寕過於厚所以
勸勤事之吏庶幾虖廣我仁民之心也爾閱視賙委
不懈厥職道山之署時謂優恩益思其終以稱群論
韓彦古轉官制
日者聚飢民於四郊分官吏禀&KR0673;鬻致醫藥爾攝承
民曹實參其事今生者可歸第勞出賞增秩一等以
勸後之濟斯民者
吴掞駕部郎官制
郎位上應乾文爲朝廷華轍爾有列卿寺訓墨未乾
躋之司輿時謂異渥所以彰乃父教忠之美也惟爾
行安而節和必能恪居厥官以稱朕意
閻安中中書舍人制
朕考三代以來在兩京最盛文章煥焉可述莫非爾
雅之辭號令罔有不臧初無替否之迹追還古始有
待髦英具官某學闡丘墳聲諧韶濩决科文陛切直
冠夫諸儒掌翰儀曹光焰夫輩介然有守卓爾
不群自入賢關新學法挾策負素者争親平模範
躐纓整襟者咸中乎規繩惟禁路之擇材輟師資而
爲誥雖出綸出綍欲求潤色之工顧爲紀爲綱尤頼
論思之助往踐厥次時惟休哉
趙伯強承信郎制
爾父蒙盾援旌殞于行陣錄孤之澤所不可遺往即
官聮式思所報
葉顒磨勘制
八柄詔王厥分爵禄之等三載考績率循法令之常
雖列從班必遵彛矩具官某賦材碩大迪德忱恂蚤
環轍於官𡵨晚垂紳於禁路秋官断獄議者謂過于
張文部典銓時號後有盧李兹因會課實應遷階庸
出絲綸之襃庶增筆橐之重往祗茂渥益廣休聲
劉儀鳳磨勘制
設六卿之官是爲邇列考三載之績盖踵前規若時
禁密之臣亦限吏銓之柄具官某淵原種學典雅摛
詞自揮翰於南宮即主盟於北苑司馬掌九伐之法
厥有㢮張太史成一家之言正資筆削兹因會課實
應遷階初非不次之恩庸示無私之典往祗茂命益
暢美聲
吴璘判興元府制
漢中巨屏實蔽極邊關外重權母踰元老出兹言綍
新彼轅門具官某名以忠聞功因武立凛凛中堅之
望番番上將之元建方■■函谷以西■寬遠顧■
雄心於狼望之北獨藴壯懷兹載戢於師于庸近移
於幕府九命作伯孰先倚愛之親十國爲連益頼扞
城之助副吾注意知汝匪躬往究英猷奚煩多訓
王大寶禮部尚書制
朕遠覽周書尚猷詢兹黃髮若稽虞典疇咨汝作秩
宗復起老臣甚諧輿誦具官某抗高明之識馳魁壘
之名紫橐峥嶸孰並驅於禁路皂囊剴切殆獨步於
諫垣雅操不移高風易退方奉祠而均逸忽上牘以
遺榮緬懷骨骾之英浸勞夢寐之想遠趍一節旣無
俟駕之淹載錫兼金寕有挂冠之執爰蔽朕志俾長
春官盖進德以尊朝期用儒而益國討論禮樂豈止
玉帛鍾鼓之云獻納箴規庶幾几杖盤盂之戒往祗
厥位惟爾之休
方滋權刑部侍郎制
朕俯酌人情若稽禁罔前之所是著爲律具存畫一
之章爾曰勿宥惟厥中斯濟登三之政比申細札用
戒祥刑疇咨明恕之才俾揔平廷之柄具官某緼沈
深之識擅盤錯之能使節州麾殆艱難之歴試民風
吏蠹無&KR1021;介之可欺輿議皆稱其賢三紀久勞于外
宜持紫橐遂貳秋官夫法令譬猶江河盖易避難犯
之義若文書盈於几閣有竒請它比之姦巳扄鐍乎
兩端唯科條於三尺其推朕意母忽獄疑竚而稱職
之休成我知人之哲
王承祖等轉官制
爾遠隨戎莫來造帝庭用陟官聮以示還歸之龍
唐&KR3098;國子司業制
古之君子經爲人師行爲人表故居一鄉刻一鄕化
在一國則一國治今朕羅天下秀異于成均侈𬒮方
履誾誾秋秋然不但取其庠聲序音之盛爲美觀盖
欲飬材器備官使也以爾禪顓門之學高月旦之評
入朝十年恬於埶利彌邵之德稱爲醇儒比因使指
之還嘗賜清間之欵占奏詳整簡在朕心往誨諸生
思稱其職
王弗權戶部侍郎制
朕若稽
仁祖嘗用許元雖增秩遷階至列賢科之籍而歴年
玩歲不離財計之官盖久其任而得人則盡其才而
興利今朕此選將庶幾焉具官某智慮從横材資超
詣歴官𡵨而甚久惟心筭之最優通知食貨之源灼
見公私之弊對之昕陛嘉冨國之謀猷試以版曹有
𥙿民之方略其顓治賦之柄勿分約法之勞要當解
瑟而變更母或守株而苟且從班足可施設非錐處
囊中之時國用頼以嬴餘竚錢流地上之效往追前
哲嗣有襃章
鄭立改官臨安府知縣差遣制
賜對于昕朝易階于小選雖典章所有而恩不常出
也爾粹於學問稱有吏材敷奏可嘉不誤舉者畿内
壯縣用試爾能政績有成嗣將飾擢
韓彦古直徽猷閣知嚴州制
爾攝承省戶以語言之失罹于清議自詭治民吾以
乃父勲藏盟府不汝疵瑕延閣汝舊物也嚴陵吾輔
郡也夫美錦尚不可使人學製况千里之寄乎爾其
矯揉脩飭允蹈中庸使實惠洽于編氓則爵位可以
長守敬之哉母荒弃朕命
盤洲文集卷第二十四
