元豊類藁卷之二十四
制誥
吏部尚書制
尚書政本而吏部天官所以考擇人材以成天下之務
近世既失其職但受成事而已今朕既正官名且將歸
其屬任之法之始推行在人其扵程能議功定勲頒爵
當率厥属謹循科條非得周材曷稱兹位其忠厚仁䔍
秉義守正列于侍從休有令名是用選而授之其務將
明使朕所以作則垂憲不獨扵今可行方當施之後世
盖汝有稱職之美則朕有知人之明尚其懋哉無朁厥服
吏部侍郎制
尚書本天下之務而吏部典掌選舉至扵所属之曹有
行封爵議勲庸稽功課之事咸以咨焉近世以来職分
扵他司而位為虚噐今朕董正治官使歸其名分豈
虚為哉固將循之以求其實盖明紀綱定制度以釐百
工熙庶績此朕志也侍郎實二其長非獨當脩其官且
將推明新制以行今而傳後則其選授豈不重哉某文
學行義有聞扵時列于從官献納惟允是用命爾實首
兹選其體予所以擇而使爾之意務祗厥服使政舉法
行稱朕之意惟爾亦永有稱扵後世可不勉歟
戸部尚書制
戶部之扵中臺為周官司徒之職掌財賦之調度金榖
之出入以待邦國之用歷唐五代征歛煩興而使名雜
出地官之職盖存虚號而巳今朕正名以定群臣之位
辨位以責庶務之實尚書政本典領經費之司所属尤
重博求天下之士以宜其官某誠篤強敏智慮精密董
煩治劇材力有餘民曺上卿無以易汝理材之術待汝
有為今歲入意廣而歲費所餘者無幾使官用复節而
餘蓄可致公蔵贍足而民賦可輕在爾能知其方庶幾
承朕之志尚懋爾守以承厥叙
戸部侍郎制
田疇生齒之籍榖帛貨泉之計下以制民之産上以經
國之用地官之貳實參総焉朕方因能以用人正名以
授職俾服予事必惟其材某頃以通敏之姿久更要劇
之任往副民部孰如汝宜夫知農之艱艱而有以勸助
視財之豊匱而有以均節使公蔵贍足而私蓄羡盈服
將觀爾之能爾其無懈于位
禮部尚書制
昔舜命伯夷典禮后䕫典樂至周并為宗伯之官今禮
部尚書盖其任也威儀度數之詳聲音律吕之别莫不
属焉精微之至所以統和天人順遂萬物其體可謂大
矣矧今典領實又考擇天下之材夫能無曠其官以充
吾所以寄属之意歴選在位今得其人某明允直清知
經信道制作之事舊惟討論春官古卿是用授汝朕承
百工之敝方欲作則垂憲以成一代之典使五禮之節
同扵天地八音之和格扵祖考天下智謀材諝之士得
而用之待汝能稱其官庶幾輔于于治無懈于位以副
朕知
禮部侍郎制
夫禮之節文樂之和聲所以成三材而育萬物典掌之
任秩亞春官朕方考正百工之名而大脩法度之政其
扵寄属必惟其人某材出士倫學通經術宗伯之貳爾
往欽哉其思先王制作之方而務知治民易俗之要其
扵理軆非在扵鍾鼓玉帛而巳尚稱厥職以副矛作則
垂憲之心可
兵部尚書制
中臺政事所出兵部司馬之任所以典捴師徒揚國威
武至扵按圖辨地駕乘庫兵司存之事莫不咨焉今朕
考古以正官儀將使處其名者必效其實由是以推朕
之志明紀綱成法度焉八座之貴夫豈輕以属人某明
逹事幾好謀能断列于侍從忠益居多夏官古卿是用
顯授朕患今之兵不與農合故因保伍之法修閱試之
令庶夫使民知兵近扵古義夫䆒宣朕意使吏能奉承
而民皆嚮勸以共武之服時汝稱識可不勉歟
兵部侍郎制
夫兵天下之備誰能去之自士不出扵井地而將非六
事之人歷世以求皆知古之宜■而患夫勢之難行朕
獨慨然有志扵是故修保位之令明戰陣之教先王之
跡庶或可幾經營之勤心亦至矣惟是夏卿之亞實參
典領之司方正官儀尤慎推擇某材敏忠䔍明習治體
折父之貳往往惟汝諧夫能奬誘務農之民悅超講武
之政馴致有漸而弥綸不疎惟無廢爾之勤可以輔朕
之志尚思自勉以服訓詞
刑部尚書制
昔舜命臯陶曰汝作士明于五刑以弼五教盖刑者所
以助治而非致治之本也其縦入輕重得失之際人之
舒慘繫焉此古之聖王所以未有不先慎罰也今朕悉
心以正庶官之任而中臺八座典司邦禁選用之體得
人惟艱某明允通博資以術學服采于位厥聲顯聞秘
官古卿是用命汝盖前世之治斵雕為樸破觚為圜而
憲網疎風俗美朕甚慕焉爾尚體朕之心折民以恕使
辨訟白息而王政寖明可不勉欤以輔台德
刑部侍郎制
刑者所以禁人為非而聖王之所尤慎中臺捴領之任
秩貳秋官之崇朕方正名以稽群吏之治而大脩制度
之文必惟其人俾服予采某慈恕忠䔍明習法令參執
邦典莫如汝宜夫能使民無冤亦巳善矣惟之可以至
扵使民無訟爾尚勉哉以承予網紀四方之志
工部尚書制
昔舜咨于衆疇若予工群臣薦垂往祗厥序盖繕修興
造程衆藝飾五材國家之務不可以不属之其人今中
臺起曺實踐其任矧屯田虞衡平水之職莫不隷焉正
名之初其選尤重某材力強敏周于計畫更閱内外時
稱汝能俾服冬官蔽自朕志夫詳明品式以訓匠建事
使費省扵國力寬扵人至扵墾地山林溝洫之政莫不
畢舉皆汝守也其尚懋哉以率厥属
工部侍郎制
夫飾五材程匠事國家之務所不可巳也故共工之事
任属非輕朕方若稽舊章財正官號思得智能之士以
副采擇之詳某開逹敏強明習典故冬官寵列俾介厥
司考䆒制度之文紀綱脩繕之政在爾能㪯其職以稱
吾經理萬事之心其尚懋哉往祗厥服
禮部制
朕正群司之名而責其實歸天下之務而本之尚書故
郎選甚高維春官之属禮楽所出宜得智謀材諝之士
以脩厥官某業履望實見扵世用考擇扵衆莫如汝諧
其尚體予董正治官之意扵夫創制之初明紀綱興曠
廢惟知其要乃能圖其詳惟悉心以祗厥服
主客制
朕甚重郎吏之選欲以歛群材責功實典客之任列扵
門曺維時右人宜服兹寵國家之有賞典所以待汝有為
膳部制
牲豆酒膳辨其儀數而修其政春官之属郎秩甚寵詢
求材實爾允僉言尚思欽承以稱推擇
駕部制
輿馬輦乘之奉郵驛圉牧之治中臺要務主以郎曺敷
求得人俾任吾事夫駉之頌飬馬之詩也盖其大旨曰
思無邪然則為政之方斯可知矣能識扵是夫何遠哉
庫部
甲盾弓矢之器乘輿鹵簿之式武蔵之任郎選甚高得
士扵朝属任惟允夫稽功實以勸賞朕方必行悉忠力
扵事為爾尚無懈
都官制
係累舂饎之人恤其廪給而申其訴競主以郎吏國之
舊章爾惟惠兹宜蒞厥職尚思奮勵以稱東求
比部制
内外經費之事緫扵句考之司郎實主之位重省闥爾
惟明敏宜能厥官惟時懋哉以服予訓
司門制
門關筦鍵之事啓閉出入之節總其籍賦而審其禁■
郎官之任爾允詢求尚敏勞能朕將考察
屯田制
率屯戍之兵服畎畆之事所以益邊省饋佐國𥙿民郎
扵中臺捴其政令用爾之敏宜能厥官往服寵名無忘
奮勵
虞部制
蒐田有時而澤梁有禁虞衡之守所以遂群生而参化
育中臺典領咸属汝材其思順鳥獸草木之宜以稱朕
爱人及物之意
水部制
川瀆隄防宣其利而備其害四方萬里之遠郎實緫領
秩甚寵馬爾以周材朕用選授夫知水之不以障而導
之使行此成法也推而見之扵事待爾能稱其官
御史中丞制
御史府持吾邦法所以紏官邪䋲不恪輔予于治非秉
義純䔍望實敷于上下不稱其任某強毅肅括以禔其
身博學精識通于世用是以考擇于衆寵以兹位夫有
守正向公之志又有能辨是非之明抗論扵朝使賢不
肖忠邪不失其實此法之所以爲治具而能佐吾以善
飬人之意使汝能宜其官則朕爲得其所属尚體予訓
其惟懋哉
知制誥授中司制
典掌明命緫持憲綱非博斈有文強毅忠䔍曷可以兼
斯任哉某志行清夷材資敏逹更踐内外試用惟允論
思禁掖肅正朝端蔽自朕知拔扵不次惟明扵體要可
以見扵訓辞推公扵是非可以施扵刺督尚懋厥守方
觀爾能
中司授太中大夫制
朕正名以定百官之位辨位以責庶務之實矧風憲之
臣紀網所属曷可以不明其任哉某強敏開遠一作仁
䔍學通古今擢典訓辞遂持邦法宜專分職以應新書
是用進爾之階品在第四俾爾納忠宣力得壹意扵中
司以董斉衆工肅正内外庶余之作則更制罔或不虔
在爾懋哉知其所守
責御史制
中執法所以紏官邪䋲不恪也其可以自為欺旦怠欤
某拔扵䟽遠之中服在此位宜殫忠力以稱所蒙而按
劾大臣既非其實稽其分職則自餒焉朕為之優容俾
從薄責而進對之際公肆誕謾属吏推窮獄辞明具論
其情則懷詐比其治則&KR1539;官夫身任紀綱之司而抵冐
若此雖朕𣣔貸汝而如公議何片守偏州尚仍階品往
新厥志庶盖前愆
御史遷郎官制
御史董攝紀綱肅正朝廷扵政之有不當于理扵臣之
有不恊于極皆得言之故吾甚重其選爾有列于此能
勤厥職雖歲月未久而風望甚高今有司奏爾之課扵
法當遷吾不得留易之郎位使爾知自效能不擇官則
吾扵報功亦有異賞爾其勉矣無忘訓言
銜史知雜制
臺無大夫中丞則御史之首當專决庶務實緫邦憲朕
選扵衆然後属之其人豈不重哉某敏茂直清通于學
問輟自右史往踐厥司夫振舉紀綱以闡明法度紏䋲
衺慝以肅正臣工朕方虚心志在扵與人為善爾能苦
口無患扵不得其言其尚自強以允公論
監察御史制
御史持國紀綱所以紏官邪斉内外選衆而授厥惟艱
哉爾好古知方強扵自立刺察之任往其欽哉惟不回
