元豊類藁卷之三十五
奏狀
福州擬貢荔枝状(并荔枝錄)
右臣竊以禹貢楊州厥包橘柚錫貢則百果之實列扵
土貢所徔来巳久二帝三王所未嘗易也荔枝扵百果
為殊絶産閩粤者比巴属南海又為殊絶閩粤官舍民
廬與僧道士所居自階庭埸圃至于山谷無不列植歲
取其實不可勝計故閩粤荔枝食天下其餘被扵四夷
而其尤殊絶者閩人者其名至三十餘種然生荔枝留
五七日輙壊故雖歲貢皆乾而致之然貢盖為常品相
沿巳久其尤殊絶者未嘗以獻盖東漢交阯七郡貢生
荔枝十里一置五里一候晝夜馳走有毒蠱猛獸之害
而唐天寶之間亦自巴蜀䁺致實開侈心當陛下之時
方以恭儉寡欲為天下先固不可得而議及扵此也至
扵歲貢既乾而致之然頋以常品其尤殊絶者則抑扵
下土使田夫野叟往往属厭而太官不得献之扵陛下
陛下不得献之於宗廟两宫使劳人費財如此可也盖
荔枝尤殊絶者固不可多致若每種歲貢數百或至千
數每州不過用三五步卒使之日行兩驛固不為勤且
煩非有勞人費財之患而脩貢者不知及此此臣之所
未諭也又荔枝成實在六七月間雖乾而致之然新者
扵其甘滋猶未盡失至扵經歲則所存者特其滓苴而
已而每歲貢入常至冬春夫蠻夷異類贄其方物皆知
用其土産之良而不敢慢今邦域之内守藩之臣效其
貢職而曾不知出此此臣之所以敢安也故臣常欲至
荔枝成實約旁近州各擇其尤殊絶列扵名品者差其
多少以時上進其領扵有司備燕賜之用者自如故事
盖建安貢茶自蔡㐮易以小團而茶之絶特者始得献
之天子今荔枝復得貢其尤者則閩粤之産選擇而充
庭實者始備所以致臣之恭扵其貢職此臣之官守也
荔技錄
陳紫出興化軍秘書省著作佐郎陳琦家扵品為第一
江綠出福州類陳𬗋差大而香味盖為次也方紅徑可
二寸色味俱美荔枝之大無出此者歲生二(一作一二)百顆
而巳出興化軍尚書屯田郎中方蓁家紫種自陳𬗋實
大過之出興化軍小陳𬗋實差小出興化軍宋公荔枝
實如陳𬗋而小甘美亦如之出興化軍宋氏世傳其木
巳三百歲藍家紅泉州第一出尚書都官員外郎藍丞
家周家紅初扵興化軍為第一及陳𬗋方紅出而周家
紅為次何家紅出漳州何氏法石白出泉州法石院色
青白其大次扵藍家紅綠核出福州荔枝核𬗋而此㒔
核綠圓丁香丁香荔枝皆旁蒂大西下銳此獨圓而味
尤勝右十四種皆以次第著扵錄虎皮色紅而有青斑
類虎皮出福州牛心以状名之長二寸餘皮厚肉澁出
福州惟一本玳瑁紅色紅而又有黑點類玳瑁出福州
城東琉黃以色類琉黃朱柿色朱如杮出福州蒲桃荔
枝穗生一穗之實至三(一作一二)百然其品殊下蚶殼以状
名之龍牙長可三四寸弯曲如瓜牙而無瓤核出興化
軍然不常有水荔枝漿多而淡出興化軍蜜荔枝以甘
為名然過扵甘丁香荔枝核小如丁香大丁香殼厚色
紫味微澁出福州天慶觀双䯻小荔枝每朵數十皆並
蔕双實真珠荔枝團白如珠無核荔枝之最小者十八
娘荔枝色深紅而細長閩王王氏有女第十八好食此
因而得名女家在福州城東報國院冡旁猶有此木或
云謂物之美少者為十八娘閩人語將軍荔枝五代時
有此官者種之因以得名出福州釵頭顆荔枝顆紅而
小可施釵頭粉紅荔枝荔枝多深紅而此以色淺為異
中元紅實時最晚因以得名火山荔枝本出南越四月
熟穗生味甘酸肉薄閩中近年有之右二十種無次苐
荔枝三十四種或言姓氏或言州郡或皆識其所出或
不言姓氏州郡則福泉漳州興化軍盖皆有也一品紅
言扵荔枝為極品也出近歲在福州州宅堂前状元紅
言扵荔枝為苐一出近歲在福州報國寺
明州擬辭高麗送遺状
竊見接送高䴡使副儀内一項高䴡國進奉使副經過
州軍送知州通判土物並無荅謝書候進奉使回日依
例估價以係官生帛就整類量加回荅檢會熙寕六年
高䴡國進奉有使副送明州知州通判土物共估錢二
百貫以上九十九陌熙寕五年及九年有進奉使無副
使送明州知州通判土物共估計價錢一百貫以上九
十九陌其土物奉聖旨並依例令收估價回荅臣今有
愚見合具奏聞者右謹如前竊以高䴡為蠻夷中為通
扵文學頗有知識可以德懷難以力服也故以隋之全
盛焬帝之世大兵三出天下騷然而不能朝其君及至
唐室以太宗之英武李勣之善將至扵君臣皆東嚮以
身督戰而不能拔其一城此臣之所謂難以力服也宋
興自建隆以来其王王昭以降六王継脩貢職使者相
望其中間厭扵強虜自天勝以後始不能目通扵中國
陛下即阼聲教四塞其國聞風不敢寕息不忌強胡之
難不虞大海之阻效其土實五歲三至如東西州唯恐
在後其所以致之者不以兵威此臣之所謂可以德懷
也陛下亦憐其萬里惓惓歸心有德收而撫之恩礼其
厚州郡當其道途所出迎劳燕餞所以宣逹陛下寵錫
待遇之意此守臣之職分也其使者所歴之州贄其所
有以爲好扵邦域之臣陛下加恩皆許受之而資以官
用爲其酬幣其使一再至之間許其如此不爲常制可也
今其使數来邦域之臣受其贄遺著扵科條以爲常制
則臣竊有疑焉盖古者相聘贄有珪璋及其卒事則皆
還之以明輕財重禮之義今蠻夷使来邦域之臣與之
相接示之以輕財重禮之義使知中國之所以為貴此
人事之所宜先則當還其贄如古之聘礼還其珪璋此
誼之所不可巳也又古之以贄見君者國君扵其臣則
受之非其臣則還之今蛮夷嚮化来献其方物以致其
為臣之義天子受之以明天下一尊有臣而畜之之義此
不易之制也邦域之臣與其使接以非其臣之義還其
贄以明守礼而不敢踰亦不易之制也以此相厲以明
天子之尊中國之貴所重者礼義所輕者貨財其扵待
遇蛮夷之道未有當先扵此者也且彼贄其所有以明
州一州計之知州通判所受為錢三(一作一二)十萬受之者
既扵義未安其使自明而西以逹京師歴者尚十餘州
當皆有贄以彼之力度之蛮夷小國其扵貨財恐未必
有餘也使其有親附中國之心而或憂扵貨財之不足
臣竊恐有傷中國之義而非陛下所以畜之幸之之意
也臣愚竊𣣔自今高䴡使来贄其所有以為好扵邦域
之臣者許皆以詔旨還之其資扵官用以為酬幣巳有
故事者許皆以詔旨與之如故惟陛下詳擇之如可推
行願更著扵令盖復其贄以及扵恐其力之不足厚其
與以及扵察其耒之不易所謂尚之以義綏之以仁中
國之所以待蛮夷未有可以易此者也其國粗為有知
歸相告語必皆心服誠悅慕義扵無窮此不論而可知
也臣愚非敢以是為廉誠以拊接蠻夷示之以輕財重
禮之義不可不先庶幾萬分之一無累扵陛下以德懷
遠人之體是以不敢不言惟陛下裁擇謹具状奏聞伏
候敕旨
擬辭免脩五朝國史狀
右臣去年八月伏奉敕命充史舘脩撰又奉聖旨專典
史事且將三朝國史先加考詳候兩朝史了日一處脩
定又扵延和殿伏蒙面諭所以任属臣之意臣是以祗
服聖恩不敢辭避天下皆知臣居此職出自主知以為
榮遇况臣以至孤至遠之跡出深忌積毀之餘獨蒙明
主知而用之且自古以来天下之士不遇者多矣如臣
遭遇者無幾則臣捐草茅之軀以報天地之德固其分
也至扵效其區區之愚豈足為陛下道㦲况以文字薄
技得因聖宋之大典託名萬世學士大夫莫不願俻其
任而獨臣之愚幸預采擇此臣所以窮日夜憊精思不
敢忘湏臾志在扵斯文惟恐不稱其任以負陛下任属
之意也自到局以来仰尊聖訓且將三朝國史先加考
詳伏見祖宗以来神功聖德巍巍之烈至扵歴世將相
文武士吏言行聲實殊尤之跡至高至大巳非愚臣所
能䆒盡况兩朝國史臣所未見竊惟五世百有餘年聖
賢事業本末閎大臣之淺薄加以齒髮衰晚誠恐不能
發明論次以稱陛下顯揚褒大之心虚食大官汗青無
日以負陛下任属之意此臣之所大懼也况五朝舊史
皆累世公相卿士道德文學朝廷宗工所共凖裁既巳
勒成為國大典臣以至孤至遠之跡出深忌積毀之餘
材質駑下豈宜輙議損益使臣仰恃日月之照不知自
任之妄貪慕恩待趣之以就亊誠恐黑白不當律吕失
次方扵舊史有失無得以負陛下任属之意此又臣之
大懼也若不早具上陳自求罷退至扵歲月寖久不聀
之罪巳不可迯雖欲乞身已無可及是以不避萬死之
責敢千聖听伏望出自聖慈察臣悃愊罷臣史事别與
臣一差遣臣之昏愚不肖固巳盡在陛下听察之中如
蒙終賜收憐别加驅策頋臣之鄙奉令承詔可幸無罪
則碎首捐軀固臣之所以此明臣之志在扵量能知分
非敢苟且避事也伏惟陛下天地父母哀而憐之
元豊類藁卷之三十五
