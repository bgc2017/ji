元豐類藁卷之二十五
制誥
祕書監制
帝王之治必有圖籍之蔵又擇當世聦明拔出之士聚
於其間使得漸磨文學之益奬成其材以待國家之用
故書省之設吾不計近功而要於廣畜德所以厚其禮
秩而艱於用人庶以明朕好古樂善之勤而勵學士大
夫之行也某多識慱聞操守純䔍諸儒所尚令問惟舊
延處兹位蔽自朕知夫尊其所聞而行之不倦使輔於
世教而其效可言非獨優游册府而巳在爾自強以承
朕志
著作郎制
麟臺著作之任郎以詞學為之必惟其人爾以材選惟
能明扵理要乃可見於文章其尚敏於厥脩朕方觀汝
之效
秘書郎制
秘蔵四部之圖籍郎所守也職清秩美必也属之其人
爾以材稱俾服兹選尚惟敏於畜德朕方觀汝之能
正字制
是正文字之官實為儒學之選宜體育材之意勉思畜
德之勤
殿中監制
分職殿内參侍左右監緫六尚之官以供服御之事位
視九列禮秩甚優正名之初考擇惟慎某明習吏治勞
閱有聞選於在廷俾踐厥任往其祗飾無忘訓詞
殿中丞制
丞扵殿内參緫六尚之官而察其稽失出於公選首以
材升尚務欽承方觀汝效
太常丞制
丞於奉常參揔禮樂之事祠祝之義惟學古知方乃能
不失其守尚務秪飾以服官箴
衞尉卿制
典領宿衞之官地親責重位在九列禮秩甚隆考擇其
人属任惟慎某忠䔍謹信濟以材敏周廬屯候之士武
庫弓鎧之噐往顓楤治僉曰汝諧其尚懋哉以祗朕命
太僕卿制
書曰僕臣正厥后克正盖親近左右有輔導之義矧車
府廐馬牧監之政莫不咨焉非得其人曷稱厥位某材
質敏明久更器使司馭之選汝惟克諧其祗厥官以服
朕命
大理卿制
折獄詳刑之事朕所重也典領之官位在九列正名之
始選用非輕某明習吏治通於法今廷尉之任僉曰汝
諧往其欽哉以率厥属
國子祭酒司業制
學校之法雖使之通經術治文字然要其犬致則在於
明上之教以導民飬人之材以成俗故師氏之位必惟
其能某質性粹冲術業通博訓誨之任宜正寵名夫行
其所知以先游學之士使風化之出自京師始侍爾稱
職可不懋哉
太學博士制
博士以文學為官往者列於成均其秩未正朕登之朝
序所以尊庠序之教而勵士大夫也爾以經行選用往
服厥官盖尊其所聞以誘率學者汝之守也惟是懋哉
少府監制
百工伎巧之事展采俻物之政典領之任位視列卿正
名之初考擇惟慎某明習吏治勞閱有聞選扵僉言俾
踐厥職尚其祗飾以服訓詞
軍噐監制
繕治戎械訓工程作之任置監典領禮秩甚隆正名之
初考擇惟慎某明習吏事勞閱有聞選扵在廷俾踐厥
位聞其祗飾以服訓詞
太宗正丞制
司宗之於國族門内之治也然合遠近之属而齊之有
不得專扵爱者其扵斟酌緩急恩義之際信難處哉故
其属有丞以參聽其事而交脩其官考擇爾能俾在兹
■夫親九族以刑萬邦此有國之先務也其體朕心往
從而長服兹是訓以欽厥司
諸丞制
丞扵有司參其政事而察其稽失以材選用尚懋爾勤
知開封府制
開封府朕建國焉天下所並湊衆大而俗雜尹正之寄
非仁䔍公勇材任煩劇不能稱其職今朕脩定官儀正
其名號固將考求其實使效見扵事則用人之際豈輕
也哉某爽邁開逹練習治軆閱試惟舊功用顯白處以
兹任莫如汝諧夫慈惠足以煦飬惸弱剛嚴足以帖伏
奸強然導民之方尚有可識使四方有以觀則而朕有
以仰成在汝勉哉以稱朕命
開府儀同三司制
開府之扵榮名重矣矧優其禮命視于三事故其品為
第一所以隆崇大臣古今之通制也朕順于舊典考正
官儀惟是首扵文階是用制其禄入秩莫厚焉非時宗
工夫豈虚授某材資桀異識慮閱深莊重足以鎮浮精
明足以成務熙帝之載有贊元經軆之庸提將之符有
折衝綏遠之效今百揆攸叙方内靖嘉時乃之功助朕
致此是用峻其名秩申此寵章夫襃有功顯有德朕於
尊奬近輔之心可謂至矣親百姓撫四夷爾於將順朕
志之義可不懋哉尚軆至懷往承厥叙
開封府獄空轉官制
京師天下之聚俗雜五方之民至扵智或侵愚強或陵
弱巧偽滋出獄訟繁興統理之難爲日巳久某明敏開
逹曉習吏事輟自禁近属之尹正以公扵奉上之志絶
阿以附下之私摘發姦欺動而必中弹治豪右勇扵敢
爲使縲絏無非罪之嗟囹圄有空虚之效求之近歲罕
能及此聞于朕德時惟汝加夫賞所以襃善而勸衆也
進官一䓁疇爾之庸其尚懋哉以永来譽
樞密遷官加殿學士知州制
典國樞要之臣恊相帷幄之謀弥綸疆之事夙夜不懈
風力施扵省决精明用扵思慮盖勤且煩如是而歷時
且久豈朕優礼耆舊之意欤某忠加惠和德操惟邵先
帝所遺以輔朕躬當國本兵庶言惟允而屡辭幾政每
請弥確志不可易朕所重違是用改進文階延升祕殿
乃眷東夏處以近藩衍食真封併加寵數朕扵隆崇近
輔時其劳逸使得自檡出入之宜可以爲有恩矣尔扵
迺心王室罔以内外無忘益勵始終之節其可以不勉哉
侍讀制
盖用儒學之臣入閤侍讀所以考質疑義非專誦習而
巳其列扵分職始自開元而朕尤意嚮之某博通今古
服在從官兹選甚高属爾惟允朕以未聞扵史者䆒觀
前世之變而至夫理亂興壊之際未嘗不反復焉其悉
所知以輔朕志是為爾守其往欽哉
殿前都指揮使制
朕擇材勇之士備宫屯之兵以宿衞京師填附方夏置
帥殿陛属之董齊非強毅忠劳閱試惟舊不在兹選豈
非重欤某䔍實沉雄明扵策慮護邊制敵身有顯庸兹
用命爾就列大廷典綏王旅建旄立纛為國藩翰爰田
真食並錫寵恩夫兵有擊刺射馭之能有坐作進退之
法教習可以程其技節制可以閑其侮然能使之合心
一力則在知所以附之能使之取威决勝則在知所以
用之審如是焉厥惟難矣盖熟之扵易所以圖其難得
之扵素所以應其變非造刑而後定計非合戰而後屈
人故師飽扵逸而朝廷尊馬肥扵休而夷狄叙惟予之
武以無敵扵四方則爾之良亦有聞扵来世往遵辭訓
以服厥官
使相制
在昔大雅所歌成周之盛吕侯申伯並為國藩休父太
師實將王旅出入踐更之雖異中外屏毗而則均時予
宗臣分保近服盖循斯義以告在廷某精慮造微翹材
絶衆崇論閎議富于文辭強識慱聞飽扵術學繇禁林
之献納任廊廟之弼諧浸更歲時休有功烈而屡形懇
請願避煩幾雖敦譬之甚勤願壮懷之難奪是用錫之
土宇寵以節旄視宰路之䓁威益爰田之恩數往釐東
夏外倡庶邦予有式群辟之典彛爾其底迪予有覃四
方之德澤尔其布宣以夾輔扵本朝以阜康扵生齒配
于前哲属在老成其代天工矧久聞扵大政迺心王室
尚思告扵嘉猷
節度使制
有地千里治兵與民内衞京師外拊疆埸非文武器幹
望臨一時朕所寵嘉不在兹選某温良能断沉静善謀
直道著扵當官周材見扵經務承流宣化善政有聞雖
遠折衝壮猷彌顯是用錫之土宇授以節旄生齒寔繁
属爾以安輯師屯甚衆諉爾以訓齊以作股肱之良以
為國藩輔之重無忘忠力庶訖外庸惟亮天功待汝守
四方之效無輕民事副于安百姓之心尚軆眷懷豈煩
多訓
節度加宣徽制
維昔牧伯長師之官有土與民共于外服所以為國藩
輔仐方鎮之任連數十城之地籍兵與衆而授之建旄
立纛殿于大邦以作衞王室亦惟用稽于古非文武之
特才擅一時孰能稱兹選哉厥有顯庸宜加寵命迺揚
孚號以告庶位某莊毅足以任重肅括足以提身有能
断大事之明有克勤小物之慎考于僉議付以成師宣
化承流實禆治體折衝綏遠克暢武經故能紓朕之憂
副人之望夫德茂者其賞異功隆者其報殊是疇其底
績之勤錫以宣猷之號揆于常典非朕爾私盖位重者
其憂深禄富者其責厚名數禮秩朕既無忘爾劳功實
事為爾尚恊朕之志矧夫填臨塞路總領兵防班籍聮
于輔臣謀畫參于國論其思勉勵以副眷懷
軍帥制
爪牙之臣典領周衞非特強主威以鎮内外也盖禮弥
盛者備彌飾上下之節然也則任吾事者豈可以非其
人哉某沉勇忠實勞閱有聞蔽自朕心俾供厥服仍遷
位䓁其尚叙承
將軍制
朕有連營列校之衆以宿衞京師鎮撫諸夏能使士齊
而奮其惟統督之臣求之在廷其選甚重某忠勇仁厚
將以致謀使治吾軍必能副朕所属今閱士之藝朕皆
親臨拔其異能而汰其疲軟其於撫循訓勵之方可謂
至矣爾於典領惟公賞罰可以服其心惟䔍恩信可以
致其力使處則有以飬朕之威出則有以揚朕之武待
爾任職稱朕意焉
都虞候制
士之以材武宿衞左右者其選甚精而虞度候視扵軍
中者其任甚寵某忠勇有勞宜在此位進遷使號其往
欽承
都知制
門闈房闥之間朝夕給事非謹信忠䔍烏可處斯任哉
某服勞左右閱歲巳深淑慎厥躬朕所考察俾率厥属
往惟汝宜其思永于厥脩尚終綏于榮禄
内臣制
給事長秋服勤惟舊仐其老矣思就便安禄爾之勞宜
進位䓁尚思祗服以稱朕恩
責帥制
朕拊士於間暇之時盖將責其效也至扵臨敵逋亡朕
雖假之以恩而將帥之臣則當濟之以肅使紀律章明
然後威可勵而士可用也爾握兵之要宜知其職而潰
卒之入煦(煦受)之勞問餉給如勞歸師使夫三軍之衆將
何視焉有苟簡姑息之心無守正奉公之誼閫外之事
朕孰頼哉議罪正刑有國之典奪其近職處以偏州尚
自省循兹為薄責
監司制
分部而使連數十城事之與奪吏之絀陟係馬古方伯
之任也其選甚重固無假人爾脩㓗純明治行強敏刺
督之寄往共厥服夫能使政舉刑清和樂交扵上下人
足家給富饒洽扵公私皆汝守也可不念哉
廣西轉運制
自既開百粤而地盡南海提封萬里莫不内属本朝之
制始分桂林以為西部非獨鎮撫吾民亦以綏馭山居
谷聚並海之蠻夷故將命而使其選常重爾嘗試而可
用是用任属進柔遠則能邇其務宣布上恩輯寕異土
無失朕指往欽厥司
蜀轉運判官制
西南之地延袤萬餘里外臨殊俗内雜谿谷諸蠻列州
成縣以保安吾民境大人衆故属部為四而利居其一
最遠且險參扵使事其選甚高求扵在廷是用属爾夫
保民以仁而懷遠以德兹朕所嚮其往欽哉
轉運使制
國家歲漕東南之粟以實京師故命使部之臣推擇能
吏使度材具舟以濟其役爾應其選歲課甚優是用遷
秩京司以爲爾寵朕於臣下之勤勞雖微且遠無所遺
矣則爾之自效可不勉哉
陜西轉運使制
分部而使兼地數千里治兵與民與夫征賦之出入自
陜以右則又與疆埸之事具扵寄属必惟其人察于在
廷無以易爾夫使督課明而政事舉經畫當而財用足
吏與士皆悅而勸兵與民皆贍而靖爾之任也其尚起哉
提舉常平制一
朕憫農之不易故擇材諝之臣分部四出以平其政令
而佐其衣食之業爾以能聞當是任属其務知朕之意
在扵惠民往慎厥司慰彼黎庶
提舉常平制二
朕憫夫農之艱且勤故詳為勸助之政又擇能吏分部
四出使椎而行之爾以材聞預在兹選其思宣布朕恩
使敦本業之民安其田里而足於衣食則爾為能稱其
職可不勉哉
元豊類藁卷之二十五
