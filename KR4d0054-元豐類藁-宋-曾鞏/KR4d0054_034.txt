元豊類藁卷之三十四
奏狀
乞賜唐六典狀
右臣伏見聖恩以新雕印唐六典頒賜近臣以及舘閣
竊以唐初以尚書中書門下三省參領天下之事以今
僕射侍中為宰相之任然選士用人出兵授田刑罰礼
樂至扵工官所主則一本扵尚書尚書侍郎分為六官
郎員外郎各有攸司又分二十有四所以弥綸庶務至
微至密其大則以永業口分之田制民之産以租庸調
制民之賦以諸府十二衞制民之兵三代以来其政最
為近古太宗所以致治者盖出扵此其事至衆而㪯之
有條其体至大而統之有要可謂得建官制理之方明
皇之世迺考尋舊章著之簡册以六卿所総領則象周
官名其書曰六典而開元十四年張說罷中書令爲尚
書右丞相不知政事自此政事歸中書而尚書但受成
事而巳亦其書之所記也則當是之時尚書巳不得其
職其所著者盖先代之遺法也其本原設官因革之詳
上及唐虞以至開元其文不煩其實甚俻信可謂善扵
述作者也臣向在舘閣嘗見此書其前有序明皇自撰
意而其篇首皆曰御撰李林甫注及近得此書不全本
其前所載序同然其篇首不曰御撰其第四一篇則曰
集賢院斈士知院事中書令修國史上柱國始興縣開
國子臣張䓁奉敕撰盖開元二十二年張九齡實任此官
然則此書或九齡䓁所為欤不敢以疑說定也伏惟皇
帝陛下神智聖性夙成自天方革敝興壊以脩太平之
業継唐虞之跡而稽古不倦旁及此書廼自禁中&KR0866;版
傳之以賜在位豈不以其官儀品式去今未遠而行扵
今者尚多將使斈士大夫得而求之其扵就列皆知其
任其扵治体開益至多非聖慮所存規模宏遠則何以
訓勵群臣委曲至此臣備數内閣以文斈為職宜略知
典故不可以衰退駑鈍怠惰苟止故敢昧冐以請伏望
聖慈依例賜臣一部使得伏玩思索萬一得奉清閑尚
可牽強以備訪問不勝犬馬區區之誠貪冀恩私不知
僣越其扵罪戾所不敢迯干冐宸嚴臣不任
授滄州乞朝見状
右臣伏奉敕命就差知滄州巳起離前来竊念臣遠違
班列十有二年伏遇陛下神聖文武當天受命制作法
度以集太平之功群情顒顒孰不自願為能以托名扵
萬世而臣曾未得湏史之間進望清光竊不自揆愿奉
德音犬馬之情固非一日之積今將至京師伏望聖慈
許臣朝見臣不任
乞登對狀
右臣扵十月二十六日伏蒙聖恩賜對延和殿陛下假
之以玉色奬之以德音訪之以治天下之道而及扵當
世之事其敝安在臣昏愚不肖不足以稱聖意遽言國
家之大体則懼非臣之任毛舉天下之細務則又非臣
之志是以不敢率然以對夫智之不明辭之不敏此臣
之罪也計臣之材與臣之位不敢以言高亦臣之分也
退而伏念臣材質淺薄偶有好古之勤嚮道之志遇陛
下高明光大方修先王之政以集太平之功而臣藐在
外服十有二年無衒鬻之一言無左右之素譽地窮势
絶不敢期扵自通分以孤愚老扵疎遠属陛下聦明&KR1078;
智洞照群情公&KR0550;並觀不遺小善赤然獨断察臣之本
末超然遠御收臣扵滯涸至扵撫慰之私顧問之寵雖
世之抱道德堪重任之士恐不能當豈臣之微所可輙
得雖滅身碎首未足以報非常之賜其扵傾竭肝膽以
自效其愚忠有出位之責猶不敢辤况親氶聖問實臣
吐盡誠素之時其不敢自默此臣愛君事國之義也竊
以先王之治天下必有典籍以為當卋之法傳之後嗣
使永有持循故在夏書稱政典曰先時者殺無赦不及
時者殺無赦則夏之治天下之書曰政典也其在商書
稱制官刑儆于有位曰惟兹三風十愆卿士有一于身
家必喪邦君有一于身國必亡則商之治天下之書曰
官刑也其在周書稱成王還歸在豊作周官盖以董正
治官之意訓告群臣今書周官之篇是也扵是之時事
為之制曲為之防故經禮三百威儀三千所謂經礼三
百者周禮六卿属皆六十盖舉其全數則周之治天下
之書曰周禮也三代以後時君所為務在苟簡紀綱憲
度闕而不圖盖遠莫盛扵漢而孝文之世賈誼欲定官
名議寝不用中莫懿扵後周雖分六府之位以儀刑經
禮而典籍無所傳聞近莫美扵唐初以尚書六職本天
下之治而不能修列其法論著扵書開元之際始追次
舊章以為六典而尚書巳失其職然三代之後治天下
之書有此而巳今陛下以法制度數宜有所自故上稽
周禮以官儀注措宜參近事故旁求六典則又質諸當
世之宜裁以聖慮始自三省至于百工皆正其名夫名
正然後位定位定然後事舉名正位定事舉則設官正
理之方盡矣使萬官千品各循其分彛倫庶績皆得其
任然後陛下程其能䓁其實以章别幽明信其賞必其
罰以推行愆勸庶務雖衆其目而無不周四海雖廣正
其本而無不治况推尋采掇雖付在有司而是正凖裁
寔由聖斷至夫大法既具然後條分類别以陛下之所
指授勒成一代之典明示四方使知出自聖作豈獨以
之彌綸當今之務固當蔵之金匱為萬世法臣愚固陋
竊不自揆扵夫經营之體損益之方所謂位定而事舉
者𣣔進其妄意之滯見庶有毛髮之𥙷然心之委曲難
以書盡伏望特垂聖慈許臣上殿敷奏使臣得披腹心
以稱前日之聖問萬分之一有足以上當天心臣死生
幸甚俯伏待命臣不任
乞出知穎州状
右臣愚不自揆懷犬馬之情敢昧萬死以聞不敏之誅
所不敢逭伏念臣性行迂拙立朝無所阿附有見嫉之
積毀無借譽之私援在外十有二年更歴七郡雖有爱
君嚮國之心託勢疎遠無路自通期扵抱志沒齒而巳
陛下居法宫之深臨萬官之衆而臣以單外之迹一介
之微陛下廓四聡之廣出獨見之卓不繇臣之衒鬻不
因人之黨助收憐附慰劳問褒嘉語重意殊可謂非常
之遇士之有大過人之材者殆未足以致此豈臣之鄙
所當冐得日夜思念臣以庸下之噐在隱約之中而獨
爲聖主所知如此蝼蟻之軀知死不足以圖報今還朝
以来甫及數月未有絲忽自效之勤而輙以私誠上陳
臣之妄庸雖受誅絶之刑不足以塞責惟陛下察而哀
之臣母年七十有一比嬰疾疹舉動步履日更艱難陛
下處臣京師臣幸得侍庭闈以便醫薬聖澤至厚常恐
不能克堪今臣弟布得守陳州臣母憐其久别𣣔與俱
行頋臣之宜惟得旁郡庶可奉親往来以共子職而抱
疾之親陸行非便今與陳比境許蔡亳州及南京皆不
通水路頋穎可以沿流臣誠不自揆不諱萬死之責敢
昧冐以請伏望聖慈差臣知穎州一任竊恐顧臨到任
未久無例爲臣移易緣若候頋臨滿問則臣弟布陳州
却巳滿任𣣔望特出聖恩許臣不候顧臨任滿交割臣
惷冥寒陋蒙陛下特異之知未有鎦銖之稱而頋子母
之恩規私擇便仰煩聖聦當伏斧鎖以須罪戾惟陛下
哀憐聽察干犯天威臣不任
再乞登對狀
右臣去冬再蒙聖恩賜對臣愚淺薄無軼倫之行絶衆
之材徒扵軰流粗識文字至扵講求天下之務非敢謂
能盖嘗有志遇陛下紹天開跡大脩治具一言片善人
人得以自效而臣流離漂泊藐在外服有深忌積毁之
莫測無游談私黨之可因轉徙八州推移一紀無測行
之一跡得參扵御隷之間無嘗試之半詞得徹扵巖一
之上心思消縮齒髮凋耗常恐卒填溝&KR0676;獨遺恨扵無
窮也陛下體生知之質起日新之政揆之以道以易漢
唐五代之卑本之扵身以追尭舜三代之盛臣雖欲奮
駑鈍願備驅馳而處疎賤之中無可致之一伏遇陛下
明無不照察臣滯跡之不容聖無不通采臣孤斈之有
得出自&KR1078;断接之便朝所以詢謀撫納勉慰稱一之殊
皆非素望所及臣雖草苑之漏頋非水石之頑盖士躬
且老身孤立扵天下而獨為聖主所知如此燔軀沈族
豈足論報其扵剖心析肝以效其區區之忠固臣之所
不敢不盡也是以竊不自揆冐言當世之士陛下寬其
不敏之誅而收其臆出之見謂有可以當聖意者臣愚
蹇鈍分豈稱此盖繇陛下神聖文武度越千載而虚心
納下無伐善之意徇巳之情故兼聽廣覧小能薄技無
所不錄而臣愚連遇得以及此今臣備數轂下雖日得
造朝而身不迩法坐之凝嚴且不接德音之温厚涉四
時矣其畢忠願知之心惓惓之義豈湏臾廢㦲伏念臣
嘗言天下之經費以謂皇祐治平庶官之員倍扵景德
議今之兵以謂西北之宜在擇將帥待罪三班獲因
職事考扵載籍盖官日益衆而守塞之臣有未稱其任
者得以推其事實審其源流其扵裁處之宜亦嘗略窺
其要竊𣣔飾其所聞敢終前日之說以献陛下方日孜
孜大有為扵天下内則更張庶事外則經营四方如臣
之說有可采者庶幾制天下之用以飬財御天下之材
以經武有助聖政之萬一臣扵受恩非敢謂報庶以明
臣犬馬之志未嘗不響上之所為也臣又嘗言陛下方
上稽周禮旁參六典以更定官制臣扵經营之體損益
之數願有毛髮之𥙷伏聞百度巳成萬務巳定而臣曾
不能吐一言陳一策庶得因國大典託名不泯今條分
類别宣布有期臣誠不自揆以謂更制之日新舊革易
之初弥綸之術固不可不有所素具竊𣣔自效少禆聖
晝之緒餘臣扵三者或萬有一得然事有本末理之詳
悉宜得口陳伏望特出聖慈許臣上殿敖奏干冐宸嚴
臣不任
申中書乞不看詳會要状
右伏以自来修撰國史皆玅選衆材共當寄任今通脩
五朝大典屬鞏專領巳是一人而冐衆材之任顧鞏衰
搖懼不克堪其今来所脩會要計三百卷脩纂以来經
涉十有餘年編脩䓁官巳更六人限至秋季末成書即
今巳是八月中旬某若依限脩進不惟須合考求首尾
參詳得失仍更並湏檢尋文字照㩀其間恐合更有更
改損益不獨扵鞏以旬月而求就十有餘年之功又復
扵累巳扵國史是以一人而冐衆材之任懼不克堪而
更益以會要一人而兼數人之任縦使容鞏添展期限
緣■朝典章本末閎大不同小小文字自頋材力實不
能兼况今来進本装寫並巳了畢伏乞更賜敷奏取自
朝廷■酌别賜指揮
辭中書舍人状(閤門告報有旨更不得辭免不曾上)
右臣凖閤門告報蒙恩授臣中書舍人者竊以唐虞三
代之君興造政事爵德官能之際所以播告天下訓齊
百工必有詔號令命之文逹其施為建立之意皆擇當
卋聦明雋又工扵言語文學之臣使之敷扬演暢被扵
簡册以行之四方垂之萬世理化所出其具在此至其
巳久而謀謨訪問三盤五誥誓命之書刻之為經後世
學者得而宗之師生相傳為載籍首吟誦尋繹以求其
埽一有發明皆為世教盖其大體所繫如此逮至漢興
雖不能比迹三代致治之隆而誥令下者典正謹嚴尚
為近古自斯巳後豈獨彛倫粃斁其推而行之載扵明
命亦皆文字淺陋無可觀采唐之文章嘗盛矣當時之
士若常衮楊炎元禎之属號能為訓辭今其文尚存亦
未有遠過人者然則號令文来自漢而降未有及古理
化之具不其闕欤伏惟陛下以天縱之聖闡明道術所
以作則垂憲紀官正名皆上追三王下陋唐漢至扵出
口肆筆發為德音固巳獨造精微不可窮測則扵代言
之任豈易属人臣淺薄闇瞀斈朽材下誤蒙陛下知之
扵擯排忌嫉之中收之扵棄捐流落之地属之史事巳
懼&KR1539;官至扵推度聖意討論潤色以次為謨訓彰示海
内兹事至大豈臣所堪况侍從之官實備頋問而臣齒
髮巳衰心志昏塞豈獨施扵翰墨懼非其任至扵謀猷
獻納尤不逮人伏望博選扵朝旁及疎遠必有殊絶特
出之材能副聖神奬拔之用所有授臣恩命乞賜寢罷
授中書舍人舉劉攽自代㧋
蒙恩授前件官凖編敕節文知雜御史巳上授訖許㪯
官自代者右謹具如前臣伏見朝奉大夫充集賢校理
知毫州劉攽廣覧載籍彊記治聞求之軰流罕有倫比
臣竊以謂引拔衆材弥綸世務至扵博學之士固宜用
在朝廷况今聖質高明䆒極今古凡在左古當備頋問
之臣尤湏多識前載然後能稱其職如攽所長實允兹
選况攽累歴州郡治行可稱至扵文辭亦足觀采兼此
衆美臣實不如今㪯自代謹具状奏聞伏候敕旨
元豊類藁卷之三十四
