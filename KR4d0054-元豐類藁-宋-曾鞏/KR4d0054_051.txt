續附南豊先生行状碑誌哀挽
行狀
公諱鞏字子固建昌軍南豊人曾祖諱仁旺贈尚書水
部員外郎祖諱致尭尚書戸部郎中直史舘贈右諫議
大夫考諱易占太常博士贈光禄卿母吳氏文城郡太
君母朱氏仁壽郡大君公嘉祐二年進士及第為太平
州司法參軍召編校史舘書籍歷舘閣校勘集賢校理
兼判官告院嘗為英宗實錄檢討官不踰月罷出通判
越州歴知齊㐮洪州進直龍圖閣知福州兼福建路兵
焉鈴轄賜緋衣銀魚召判太常寺未至改知明州徙亳
州又徙滄州不行留判三班院遷史舘脩撰管句編脩
院兼判太常寺元豊五年四月擢試中書舍人賜服金
紫九月丁母憂明年四月丙辰終于江寕府享年六十
有五自大理寺丞五遷尚書度攴員外郎換朝散郎動
累加輕車都尉元配晁氏光祿少卿宗格之女継室李
氏司農少卿禹卿之女子男三人綰太平州司理參軍
綜太廟斎郎綱承務郎二女蚤卒孫男六人悊怘愈&KR1556;
怤憩悊假承務郎餘未仕孫女五人元豊七年六月丁
酉葬南豊從周鄕之源頭曾氏姒姓其先魯人至其後
世避地遷于豫章子孫散處江南今家南豊者自高祖
諱延鐸始也初箴及參父子俱事孔子箴樂道忘仕孔
子與之參以孝德為卋穪首而參孫西耻自比扵管仲
其世德渊源所徔来遠矣至皇祖大夫以直道正言為
宋名臣皇考光禄博學懿文惇行孝友明古誼逹時變
位不配德著書垂後畜厚流長天以道德文章鍾于公
身以侈大前烈開覺後嗣實命世之宏材不待文王而
興者歟公生而警敏不類童子讀書數百千言一覧輙
誦年十有二試六論授筆而成辭甚偉也未冠名聞四
方是時宋興八十餘年海内無事異林間出歐陽文忠
公赤然特起為學者宗師公稍後出遂與文忠公齊名
自朝廷至閭巷海隅障塞婦人孺子皆能道公姓字其
所為文落紙輙為人傳去不旬月而周天下學士大夫
手抄口誦唯恐得之晚也盖自楊雄以後士罕知經至
施扵政事亦皆卑近苟簡故道術寖微先生之迹不復
見扵世公生扵末俗之中絶學之後其扵剖折微言闡
明疑義卓然自得足以彂六藝之緼正百家之繆破數
千載之惑其言古今治亂得失是非成敗人賢不肖以
至彌綸當世之務斟酌損益必本扵經不少敗以就俗
非與前世列扵儒林及以功名自見者比也至其文章
上下馳騁愈出而愈新讀者不必能知知者不必能言
盖天材獨至若非人力所能學者憊精思莫能到也卋
謂其辭扵漢唐可方司馬遷韓愈而要其歸必止扵仁
義言近指遠雖詩書之作者未能遠過也其為人惇大
直方取舍必度扵礼義不為矯偽姑息以阿世媚俗弗
在扵義雖勢官大人不為之屈非其好雖舉世徔之不
輙與之比以其故世俗多忌嫉之然不為之變也其材
雖不大施而所治常出人上為司法論决重輕能盡法
意繇是明習律令世以法家自名者有弗及也為通判
雖政不&KR0825;出而州頼以治初嘉祐中州取酒埸錢給牙
前之應募者錢不足廼俾鄕戶輸錢助役期七年止後
酒埸錢有餘應募者利扵多入錢期盡而責鄕戶輸錢
如故公閱文書得其姦立罷輸錢者二百餘戶且請下詔
約束毋擅增募人錢歲饑度常平不足仰以賑給而田居
野處之人不能皆至城郭至者羣聚有疾癘之虞前期
喻屬縣富人使自實粟數緫得十五萬石視常平賈稍
增以予民民得徔便受粟不出田里而食有餘粟賈平
又出錢粟五萬貸民為種糧使随歲賦入官農事頼以
不乏為州務去民疾苦急姦彊盗賊而寬貧弱曰為人
害者不去則吾人不寕齊曲提周氏衣冠族也以貲雄
里中周氏子高横縱滛亂至賊殺平民汙人婦女服噐
擬乘輿高力能動權貴州縣势反出其下故前後吏莫
敢詰公至首取高寘扵法歴城章丘民聚黨數十横行
村落間號覇王社椎埋盗奪簒囚縦火無敢正視者公
悉擒致之特配徙者三十一人餘黨皆潰是時州縣未
属民為保伍公獨行之部中使幾察居人行旅出入經
宿皆籍記有盗則鳴鼓相援又設方略明賞購急追𥙷
且開人自言故盗發輙得有葛友諒者屡剽民家以名
捕不獲一日自出告其黨公子袍帶酒食假以騎從輦
所購金帛随之徇諸郡中盗聞多出自言友智力兼人
公外示章顯實𣣔擕貳其徒使之不能復合也齊俗悍
彊喜攻劫至是豪宗大姓歛手莫敢動寇攘屏迹州部
肅清無枹鼓之警民外戶不閉道不拾遺閩粤負山瀕
海有銅塩之利故大盗數起公至部時賊渠廖恩者既
赦其罪誘降之然餘衆觀望十百為群既潰復合隂相
推附至連數州其尤桀者隷將樂縣縣嘗呼之不出愈
自疑且起踵恩所為居人大恐公念𣣔緩之恐势滋大
急之是趣其為亂卒以計致之前後自歸若就執者幾
二百人又擒海盗八人自殺者五人老姦宿偷相繼縛
致者又數十人吏士以次受賞公復請並海增廵檢員
以壮聲勢自是愊員數千里無敢竊發者民山行海宿
如在郛郭亳亦號多盗治之如齊盜為引去公為人除
大患者既如此至扵澄清風俗振理頽壞闘訟哀熄綱
紀具修所至皆然也其餘廢舉後先則視其時因其便
為之在齊會朝廷變法遣使四出公推行有方民用不
優使者或希望私欲有所為公亦不聽也河北發民濬
河調及它路齊當出夫二萬縣初按籍二丁三丁出一
夫公括其隱漏後有至九丁出一夫者首費數倍又損
後人以紓民力弛無名渡錢為橋以齊往来徙傳舍自
長清抵博州以逹于魏祖舊省六驛人皆以為利其餘
力比次案牘簿書蔵之以十五萬計它州亦然既罷州
人絶橋閉門遮留夜乘間廼得去㐮州継有大獄逮繫
充滿有執以為死罪者公至閱囚牘法當勿論即日縦
去并釋者百餘人州人噪呼曰吾州前坐死者衆矣孰
知非冤乎在洪會歲大疫自州至縣鎮亭傳皆儲藥以
授病者民若軍士不能自飬者以官舍舍之資其食𣣔
衣衾之具以庫錢佐其費青醫候視記其全失多寡以
為殿最人頼以生安南軍興道江西者詔為萬人備州
縣暴賊急歛芻粟賈踴貴百姓不堪公獨不以煩民前
期而辦又為之區處次舍井㸑什器皆有條理兵既過
而市里不知也楅州多佛寺爲僧者利其冨饒争𣣔爲
主守賕請公行公俾其徒自相推擇籍其名以次𥙷之
授文據廷中却其私謝以絶左右徼求之敝民出家者
三歲一附籍殆萬人闔府徼賂至裒錢數千萬公至不
禁而自止廢寺二皆囊橐爲奸者禁婦女毋入寺舍明
州有詔完城既程工費而會公至初度城周二千五百
餘丈爲門楼十故甓可用者收十之四公爲再計城减
七十餘丈門當高麗使客出入者爲楼二收故甓十之
六募人簡棄甓可用者量酬以錢又得十之二凢省工
費甚衆而力出扵役兵傭夫不以及民城成總役者皆
進官而公不自言也公嘗以謂州縣困扵文移煩數民
病扵追呼之優也故所至出教事應下縣責其蜀度緩
急與之期期未盡不復移書督趣期盡不報按其罪期
與事不相當聽縣自言别與之期而案與期者即有所
追逮州不遣人至縣縣毋遣人至田里縣初未甚聽公
小則罰典吏大則并劾縣官扵是莫敢慢事皆先期而
集民不知優所省文移數十倍事在州者督祭句稽皆
有程式分任僚屬因能而使公緫覧綱條責成而巳盖
公所領州多號難治及公為之令行禁止莫敢不自盡
政巨細畢舉庭無留事囹圄屡空人徒見公朝夕視事
數刻而罷若無所用心者不知其所操者約且要而聦
明威信足以濟之故不勞而治也吏民初或憚公嚴巳
而皆安其政既去久而彌思之其扵内所更官告院三
班太常遇事不爲苟簡革官告院宿敝尤多凢所規畫
至今守之不改盖公自在閭巷巳屬意天下事如在朝
廷而天下亦謂公有王佐之材起且大任庶幾能明斯
道澤期民以追先王巳墜之迹然晚廼得仕仕不肯苟
合施設止扵一州州又有規矩䋲墨為吏者不敢毫髮
出入則其所設施特因時趣宜固不足以發公之緼又
况其大者乎公自為小官至在朝廷挺立無所附遠迹
權貴繇是愛公者少為編校書籍積九年自求𥙷外轉
徙六州更十餘年人皆為公慊然而公處之自若也公
扵是時既與任事者不合而小人乘間又𣣔擠之一時
知名士往往坐刺譏辝語廢逐公扵防微絶人遠
甚政事施張操縦雖出于巳而未嘗廢法自用以其故
莫能中傷公亦不為之動也頼天子明聖察公賢𣣔用
公者數矣會徙滄州召見勞問甚寵且諭之曰以卿才
學宜為衆所忌也遂留公京師公亦感激奮勵𣣔有所
自效數對便殿所言皆大體務開廣上意上未嘗不從
容領納期以大任一日手詔中書門下曰曾鞏以史學
見稱士類宜典五朝史事遂以為脩撰既而復諭公曰
此特用卿之漸爾近卋修國史必衆選文學之士以大
臣監緫未有以五朝大典獨付一人如公者也故世不
以用公為難而以天子知人明扵屬任之為難也公夙
夜討論未及屬藁會正官名擢中書舍人不俟入謝使
諭就職時自三省至百執事選授一新除史日至數十
人人人舉其職事以戒辭約義盡論者謂有三代之風
上亦數稱其典雅皇子延安郡王牋奏故事命翰林學
士典之至是上特以屬公在職百餘日不幸属疾遭家
不造以至不起始公之進天下相慶以爲得人謂且大
用及聞公殁皆嘆息相吊以謂公之志卒不大施扵世
其命也夫公性嚴謹而待物坦然不爲疑阻扵朋友喜
盡言雖取怨怒不悔也扵人有所長奬勵成就之如弗
及與人接必盡禮有懷不善之意来者竢之益恭至使
其人心悅而去遇僚属盡其情未嘗有所按謫有所過
誤抵法者力為辨理無事而後巳在官有所市易取賈
必以厚予賈必以薄扵門生故吏以幣交者一無所受福
州無職田歲鬻園𬞞收其直自入常三四十萬公曰太
守與民争利可乎罷之後至者亦不復取也平生無所
玩好顧喜蔵書至二萬卷仕四方常與之俱手自讐對
至老不倦又集古今篆刻為金石錄五百卷公未嘗著
書其所論述皆因事而發既殁集其藁為元豊類藁五
十卷續元豊類藁四十卷外集十卷後之學者因公之
所嘗言扵公之所不言可推而知也初光禄仕不遂而
歸無田以食無屋以居公時尚少皇皇四方營飦粥之
飬光禄不幸蚤世太夫人在堂闔門待哺者數十口太
夫人以勤儉經理其内而教飬四弟相継得禄仕嫁九
妹皆以時且得所歸自委廢單弱之中振起而亢大之
實公是頼平㞐未嘗遠去太夫人左右其仕扵外數以
便親求徙官太夫人受之異甚嗚呼天奪吾母不數月
又奪吾兄何降禍之酷至扵斯極也豈其子弟積悪罰
不扵其身而及其母兄使之抱終天之痛為世之所大
僇耶不然吾毋之賢也吾兄之盛德也相継而殞所謂
天道常與善人果何如也為子弟者不自滅身罪固大
矣又不能推原前人德善勞績托扵當卋之文章以明
著之無窮是又罪之大者也矧公扵肇属則昆弟恩猶
父師其扵論次始終所不敢廢維公扵葬宜有銘扵墓
隧宜有碑扵國史宜有載輙不自知其迷謬忍痛輟位
謹述公歴官行事如左至扵論議文章見扵公集者後
當自傅此弗著特著其大節弗敢略弗敢誣以告銘
公葬若碑者且以待史官之訪焉
墓誌
公曾氏諱鞏字子固其先魯人後世迁豫章因家江南
公之四世祖延鐸始為建昌軍南豊人曾祖諱仁旺贈
尚書水部員外郎祖諱致尭太宗真宗時上書言天下
亊嘗見選用仕至尚書戸部郎中直史舘贈右諫議大
夫文忠歐陽公為銘其墓碑考諱易占太常博士贈光
禄卿公生而警敏讀書過目輙誦十二歲能文語巳驚
人日草數千言始冠遊太學歐陽公一見其文而竒之
公扵經微言奥旨多所自得一不蔽扵俗斈随問講觧以
開學者之惑其議論古今治亂得失賢不肖必考諸道
不少貶以合世其為文章句非一律雖開闔馳騁應用
不窮然言近指遠要其歸必止扵仁義自韓愈氏以来
作者莫能過繇慶曆至嘉祐初公之聲名在天下二十
餘年雖窮閻絶徼之人得其文手抄口誦惟恐不及謂
公在朝廷久矣而公方以鄕貢中進士苐為太平州司
法參軍歲餘召編校史館書籍為舘閣校勘集賢校理
兼判官告院為英宗實錄院檢討官出通判越州初嘉
祐中州取酒埸錢給牙前之應募者錢不足廼使鄕戶
輸錢助役期七年止期盡而責鄕戶輸錢如故公閱文
書得其姦立罷之且請下詔約束毋得擅增募人錢歲
饉度常平不足以賑前期諭属縣使冨人自實粟得十
五萬石視常平價稍增以予民又出錢粟五萬貸民為
種糧使随歲賦以入民頼以全活徙知齊州齊俗悍喜
攻劫豪宗大姓多撓法曲隄周氏世衣冠以貲雄里中
其子僣横至賊殺平人州縣莫敢詰公至首寘之法歴
城章丘民聚黨數十百人椎埋盗&KR1025;横行無敢正視者
公禽致悉黥徙之弛無名渡錢為橋以濟往来是時州
縣未属民為保伍公獨行之設方略明賞購急追捕且
開人自言盗發輙得由是奸寇屏迹民外戶不閉道至
不拾遺獄以屡空會朝廷初變法公推法意施行之有
次第民便安之後使者至或希望私𣣔有所爲公不聽
也徙㐮州州継有大獄久不决有當論死者公閱其狀
曰是論勿論何得留此吏不能對即出之緣而釋者百
餘人州人叩頭曰吾州前坐死者衆矣寧知非冤乎又徙
洪州歲大疫自州至縣鎮亭傳皆儲薬以授病者其不
能具飲食衣衾者佐以庫錢師出安南道江西者䛇爲
萬人備公獨不以煩民爲之區處次舍井㸑什噐皆前
期而辦兵既過市里有不知者巳而它州以不蚤計優
民者皆得罪進直龍圖閣知福州兼福建路兵馬鈐轄
賜緋章服時部中大盗數起南劒州賊渠廖恩者既赦
其罪誘降之餘衆猶觀望隂相推附至連數州其尤桀
者隷將楽縣(又)呼之不肯出居人大恐公遣使者以謀
致之前後自歸若就執者哉二百人海盗自殺與縛致
者又數十人吏士以次受賞復請並海增廵檢員以壮聲
勢自是無敢竊發者民行山浮海如在郛郭召判太常
寺未至改知明州有詔完城役有期公親廵行裁其工
費甚衆其力出扵籍兵傭夫而不以及民城繇是亟就
數月徙亳州亳亦多盗公治之如在齊時公素慨然有
志扵天下事仕既晚其大者未及試而外六州皆劇處
然公為之無難始至必先去民所甚患者然後理頽弊
正風俗凢所措畫皆曲折就䋲墨其餘力比次案牘簿
書與属縣為期會以省追呼皆有法終其去州未嘗有
一人至田里者故所至有惠爱既去民思之不巳所為
法後終不可改寮属聞公名始皆嚴惮之久而察公廉
平無私又未嘗有所按擿卒皆愧服福州無職田州宅
歲收菜錢常三四十萬公獨不取以佐公錢後至者亦
不敢取平居推誠待物坦然無疑扵朋友喜盡言雖取
怨怒亦不悔自求𥙷外凡十二年而不悅公者屢𣣔有
以擠之然公奉法循理終莫能中傷頼天子聖明察公
賢𣣔召用者數矣元豊三年徙知滄州過都召見勞問
久之留勾當三班院公亦感激奮勵思有所自效數對
便殿其所言上每嘉納之四年手詔中書門下曰曾鞏
史學見称士類宜典五朝史亊遂以爲史舘脩撰𬋩句
編脩院判太常寺兼禮儀事近世修國史必衆選文學
之士以大臣監総未有以五朝大典獨付一人如公者
公入謝曰此大事非臣所敢當上曰此用卿之漸爾因
諭公使自擇其属公薦邢恕以爲史舘檢討五年四月
正官名擢拜中書舍人賜紫章服始受命促使就職時
自三省至百執事選授一新除吏日至數十人人舉其
職事以戒上數稱其典雅天下翕然傳之皇子延安郡
王牋奏故事命翰林學士典之上特以属公九月遭母
丧罷六年四月丙辰卒于江寕府享年六十有五公自
大理寺丞五遷尚書度攴員外郎換朝散郎毋曰文城
郡太君吳氏仁壽郡太君朱氏娶眺氏宜興縣君又娶
李氏嘉興縣君三男子綰太平州司理參軍綜太廟齋
郎綱未仕孫六人悊怘愈&KR1556;怤憩公既卒上以綱為承
務郎悊為假承務郎敕所在量給其喪亊以七年六月
丁酉葬公南豊從周鄕之源頭公扵取舍去就必應禮
義未始有所阿附治平中大臣嘗議典禮而言亊者多
異論歐陽公方執政患之公著議一篇㩀經以断衆惑
雖親戚莫知也後十餘年歐陽公退老于家始出而示
之歐陽公謝曰此吾昔者願見而不可得者也所著元
豊類藁五十卷續元豊類藁四十卷外集十卷性嗜書
家蔵至二萬卷集古今篆刻為金石錄又五百卷出處
必與之俱平生論事甚多與夫所下條教可以為世法
者不可悉著公少事光祿家甚貧犇走四方以致飬既
孤奉太夫人孝鞠其四弟九妹友爱甚篤宦學婚嫁一
出公力公既以文章名天下其弟牟宰布肇又継中進
士科布嘗任翰林學士肈以選為尚書吏部郎中與公
同時在舘閣世言名家者推曾氏公方遭時得君未及
有為而不幸以殁士大夫為之相吊公之盛德抑復有
以遺于後乎嗚呼曾氏其顯矣銘曰
曾氏在南三世有聞維祖維考始亨復屯畜厚潜深儒
學之門迨公之興益顯扵文奮躬力行道義之存公自
布衣譽望四出既位扵朝其剛不屈公久扵外或留或
徙誰其知之惟聖天子天子曰咨予惟汝賢典予史亊
五聖之傳公拜稽首臣敢不勉肈新有官左右慎選扵
時中書命令所在帝曰往㦲予言汝代凡百執亊分属
列職肅然盈庭俛聽訓敕靖共夙夜以出謀猷四方鼓
舞天子之休昔蒧父子見稱仲尼淵源有来公則承之
矧公親逢聖人之時帝祭其忠從容睠睞赫然荣名受
祉未艾奄以艱去計聞訃亟搢紳咨嗟相顧失色有存
者言有遺者直惟兹之銘是謂不没
神道碑
公姓曾氏諱鞏字子固其先魯人後世遷豫章因家江
南其四卋祖延鐸始為建昌軍南豊人曾祖諱仁旺贈
尚書水部員外郎祖諱致尭尚書戶部郎中直史舘贈
右諫議大夫考諱易占太常博士贈右銀青光禄大夫
其履閱行實則有國史若墓銘在公生而警敏自&KR0970;讀
書為文卓然有大過者嘉祐二年登進士第調太平州
司法參軍歲餘召編校史舘書藉歴舘閣校勘集賢校
理兼判官告院又為英宗實錄院檢討官出通判越州
属歲饑公興積蔵通有無老稚怡怡不出里閭果腹而
嬉擢齊州齊俗悍強豪宗大姓抵冐僣濫其尤無良者
羣行剽劫光火發塚吏不敢正視公属民為伍謹幾察
急追胥且捕且誘盗發輙得市無攫金室無穴坏貨委
于塗犬不夜吠徙知㐮州州有大獄久不决公一閱知
其冤盡釋去一郡稱其神明又徙洪州歲大疫公儲藥
物飲食在所授病者民以不天死師出南道江西者且
萬人公隂計逆具師至如歸既去而市里有不知者進
直龍圖閣知福州兼福建路兵馬鈴轄賜五品服時閩
有大盗𢾗千人朝廷赦其罪降之餘黨疑不順往往屯
聚居人惴恐瀕海山林阻深椎理剽盗依以為淵薮公
以方略禽獲募誘亡慮數百人增置廵邏水行陸宿坦
如在邪郭召判太常寺未至改知明州有詔完州城公
程工賦裁省費十六民不知役而城具數月徙亳州元
豊三年知滄州道由京師召對神宗察公賢留句當三
班院數對便殿其所言皆安危大計天子嘉納之四年
手詔中書門下曰曾鞏史學見稱去類宜與五朝史亊
遂以為史舘脩撰管勾編修院判太常寺兼禮儀事公
入謝曰此大事非臣所敢獨當上諭以此特用卿之漸
耳毋重辤五年大正官名擢拜中書舍人賜三品服時
除授日數十百人公各舉其職以訓丁寕深厚學者以
為復見三代遺風今天子為延安郡王其牋奏故事命
翰林學士典之先帝特以屬公九月以母喪罷六年四
月丙辰卒于江寕府年六十有五七年六月丁酉葬于
南豊從周鄕之源頭敕在所給其喪事公剛毅直方外
謹嚴而内和𥙿與人交不苟合朋友有不善必書言其
過有善必推揚其所長奬誘後進汲汲惟恐不逮其為
政嚴而不優必去民疾苦而與所𣣔者未嘗按劾官交
所&KR0681;至于今思之天子且𣣔大用而公不幸死矣自大
理寺丞五遷尚書度攴員外郎換朝散郎勲累加輕車
都尉母周氏豫章郡太夫人吳氏會稽郡太夫人朱氏
遂寕郡太夫人元配眺氏先禄少卿宗恪之女継室李
氏司農少卿禹卿之女子男三人綰瀛州防禦推官知
揚州天長縣事綜瀛州防禦推官知宿州蘄縣事綱右
承務郎監常州稅務二女蚤卒孫男六人悊怘愈&KR1556;怤
憩悊假承務郎餘未仕孫女五人公平生無所好惟蔵
書至二萬卷皆手自讎定又集古今篆刻爲金石錄五
百卷出處必與之俱既没集其遺藁爲元豊類藁五十
卷續元豊類藁四十卷外集十卷自唐衰天下之文變
而不善者數百年歐陽文忠公始大正其體一復扵雅
其後公與王荆公介父相継而出為學者所宗扵是大
家之文章炳然與漢唐侔盛矣初光禄公歸家甚貧公
竭力以飬温清旨甘無一不如志者既孤奉太夫人如
事光禄教飬弟妹曲有恩意四第牟宰布肈継登進士
苐布肇以文學論議有聲當世九妹皆得其所歸嗟乎
子固而但止扵斯而壽止扵斯然其所以自立者可以
為不亡矣亦可以無憾矣銘曰
猗嗟子固文與質生不勤其師幼則大成學冨行茂其
蓄弸弸發為文章一卋大驚哲人既萎邪說嘷吠公不
聽莹徑前無閡砭廢藥痬抉昏則聵波濤沄沄東入于
海姬淪劉亡文弊辤靡引商召羽偶六駢四組綉芬葩
不見粉米公扵其間鷹揚虎視發揮奥雅㨂斥浮累巍
然高山為衆仰止拪遲椽曺翶翔書府如鷙之鶚如薪
之椘出貳于越䆒問疾苦属歲大歉稼荒于畆興積于
民發蔵于庾既助既𥙷裹糧含哺或謌或呼謂公父母
一麾出守六上郡計振張領目𥙷葺刑弊庭不留訟獄
無濫繋劳之耒之鰥寡以遂公殿海服有命耒覲帝曰
汝賢毋遠王室其代予言汝且輔弼五聖大典唯公紬
繹百官正名唯公訓敕忠言嘉謀入則造膝公用不既
公志不卒偉望廣譽如星如日石可磷兮公名不沒
哀詞
皇受命而熙洽兮實千祀而一時恊氣欝而四塞兮與
盛德其俱升麟鳳出而旁午兮猶氤氲而扶輿薦生我
公兮以文章爲世師公神禹之苗裔兮肇子爵而鄫封
逮去邑而爲氏兮季葉汨其南征祖騫翔而續著兮考
踡跼而文嗚公既生而多艱兮踵祖武而好修既輕車
又良御兮遂大放乎厥詞發天人之奥秘兮約六藝而
成章元氣含而未泄兮洞芒芴而窅冥挽天河而一瀉
兮物應手而華昌楫揚馬使先路兮咸告公曰不敢彼
崖蔡之紛紛兮孰云窺其藩翰辰耒遅兮而去速兮固
前脩以䟦㚄方盤礡而上征兮遽相羊而𥙷外皇揆公
之忠誠兮即商墟而賜環紬史牒乎東觀兮裁誥命乎
西垣典貢絶而復作兮世争覩而快先正經緯乎終古
兮配維斗而昭然變化詭而難常兮雖司命其或昧忽
遭艱而去國兮遂銜哀而即世述作分其具存兮悵爽
靈之焉詣信百年纔斯湏兮遒電滅而歘逝天不愸遺
一老兮固搢紳之所傷矧不肖以薄技兮早獲進扵門
墙路貫江而脩阻兮曾莫奠乎酒漿悲填膺而茀欝兮
聊自託扵斯文
挽詞
早棄人間世真從地下游丘原無起日江漢有東流身
世徔違裏功名取次休不應湏礼樂始作後程仇
又
精爽回長夜衣冠出廣庭勲庸留琬琰形像付丹青道
喪餘篇翰人亡更典刑侯芭才一足白首太玄經
續附南豊先生行狀碑誌哀挽卷終
元豐類藁後序
僕嘗讀舍人王公所著南豊先生文集序喜其
有波濤煙雲三軍朝氣之語足以摹寫斯文之
玅及觀𬗋陽夫子序公家譜甚恨卋之知公者
淺而後未敢以前言爲可喜也公先世亦魯人
常𣣔䄂瓣香脩桑梓敬而未能大德壬寅春假
守是邦既拜公墓又獲展拜祠下摩挲石刻知
為魁樞千峯陳公名筆至品藻曾蘇二公文則
獨以金精玉良許曾文之正信乎曾文定之文
價至陳文定而後論定也公餘進學官諸生訪
舊本謂前邑令黃斗齋嘗綉諸梓後以兵燬夫
以先生文獻之邦而文竟無傳守烏淂辝其責
廼致書雲仍留畊公淂所刻善本亟捐俸倡僚
属及寓公士友恊力鳩工摹而新之踰年而後
成其用心亦勤矣後必有不汲汲扵它務者憫
其勤而壽其傳斯無負
雪楼先生品題云大德甲辰良月東平丁思敬
拜手書于卷尾
後序畢
