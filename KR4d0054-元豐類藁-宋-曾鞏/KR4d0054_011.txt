元豐類藁卷第十一
序
新序目錄序
劉向所集次新序三十篇錄一篇隋唐之世尚為全書
今可見者十篇而巳臣既考正其文字因為其序論曰
古之治天下者一道德同風俗盖九州之廣萬民之衆
千歲之遠其教巳明其習巳成之後所守者一道所傳
者一記而巳故詩書之文歴世數十作者非一而其言
未嘗不(為)終始化之如此其至也當是之時異行者有
誅異言者有禁防之又如此其俻也故二帝三王之際
及其中間嘗更衰亂而餘澤未熄之時百家衆說未有
能出扵其間者也及周之未世先王之教化法度既廢
餘澤既熄卋之治方術者各得其一偏故人奮其私智
家尚其私學者蠭起扵中國皆明其所長而昧其短矝
其所得而諱其失天下之士各自為方而不能相通世
之人不復知夫學之有統道之有歸也先王之遺文雖
在皆絀而不講况至扵秦為世之所大禁哉漢興六藝
皆得扵断絶殘脫之餘世復無明先王之道以一之者
諸儒苟見傳記百家之言皆悅而嚮之故先王之道為
衆說之所蔽闇而而明欝而不彂而怪竒可喜之論各
師異見皆自名家者誕漫扵中國一切不異扵周之末
世其弊至扵今尚在也自斯以耒天下學者知折衷扵
聖人而能純扵道德之美者楊雄氏而止耳如向之徒
皆不免乎為衆說之所蔽而不知有所折衷者也孟子
曰待文王而興者凢民也豪傑之士雖無文王猶興漢
文士豈無明先王之道以一之者哉亦其出扵是時者
豪傑之士少故不能特起扵流俗之中絶學之後也盖
向之序此書扵今為最近古雖不能無失然遠至舜禹
而次(及扵)周秦以來古人之嘉言善行亦往注而在也要
在慎取之而巳故臣既惜其不可見者而校其可見者
特詳焉亦足以知臣之攻其失豈好辨哉臣之所不得
巳也
梁書目錄序
梁書六本紀五十列傳合五十六篇唐正觀三年詔右
散騎常侍姚思廉撰思廉者梁史官察之子推其父意
文頗采諸儒謝吳䓁所紀以成此書臣䓁既校正其文
字又集次為目錄一篇而叙之曰自先王之道不明百
家並起佛最晚出為中國之患而在梁為尤甚故不得
而不論也盖佛之徒自以謂吾之所得者内而世之論
佛者皆外也故不可絀雖然彼惡暏聖人之内哉書曰
思曰睿睿作聖盖思者所以致其知也能致其知者察
三林之道辨萬物之理小大精粗無不盡也此之謂穷
理知之至也知至矣則在我者之足貴在彼者之不足
玩未有不能明之者也有知之之明而不能好之未可
也故加之誠心以好之有好之之心而不能樂之未可
也故加之至意以楽之能楽之則能安之矣如是則萬
物之自外至者安能累我哉萬物之所不能累故吾之
所以盡其性也能盡其性則誠矣誠者成也不惑也既
誠矣必充之使可大馬既大矣必推之使可化焉能化
矣則含智之民肖翹之物有待扵我者莫不由之以全
其性遂其宜而吾之用與天地參矣德如此其至也而
應乎外者未嘗不與人同此吾之道所以為天下之通
道也故與之為衣冠飲食冠婚喪祭之具而由之以教
其為君臣父子兄弟夫婦者莫不一出乎人情與之同
其吉凶而防其憂患者莫不一出乎人理故與之處而
安且治之所集也危且亂之所去也與之所處者其具
如此使之化者其德如彼可(不謂)聖矣乎既聖矣則無思
也其至者循理而巳無為也其動者應物而巳是以覆
露乎萬物鼓舞乎群衆而未有能測之者也可不謂神
矣乎神也者至妙而不息者也此聖人之内也聖人者
道之極也佛之說其有以易此乎求其有以易此者故
其所以為失也夫得於内者未有不可行扵外也有不
可行者外者斯不得扵内矣易曰智周乎萬物而道濟
乎天下故不過此聖人所以两得之也知足以知一偏
而不足以盡萬事之理道足以為一方而不足以適天
下之用此百家之所以两失之也佛之失其不以此乎
則佛之徒■以謂得諸内者亦可謂妄矣夫學史者將
以明一代之得失(也臣)䓁故因梁之事而為著聖人之所
以得及佛之所以失以傳之者使知君子之所以距佛
者非外而有志扵内者庶不以此而易彼也
列女傳目錄序
劉向所叙列女傳凢八篇事具漢書向列傳而隋書及
崇文総目皆稱向列女傳十五篇曺大家注以頌義考
之盖大家所注離其七篇為十四與頌義九十五篇而
(益以)陳嬰毋及東漢以来凡十六事非向書本然也盖向
舊書之亡久矣嘉祐中集賢校理蘇頌始以頌義為篇
次復定其書為八篇與十五篇者並蔵扵舘閣而隋書
以頌義爲劉歆作與向列傳不合今驗頌義之文盖向
之目叙又藝文志有向列女傳頌圖明非歆作也自唐
之亂古書之在者少矣而唐志錄列女傳凢十六家至
大家注十五篇者亦無錄然其書今在則古書之或有
錄而亡或無錄而在者亦衆矣非可惜哉今校讐其八
篇及其十五篇者巳定可繕寫初漢氶秦之敝風俗巳
大壞矣而成帝後宫趙衞之属尤自放向以謂王政必
自内始故列古女善惡所以致興亡者以戒天子此向
述作之大意也其言大任之娠文王也目不視惡色耳
不聽淫聲口不出敖言又以謂古之人胎教者皆如此
夫能正其視聽言動者皆大人之事而有道者之所畏
也顧令天下之女子能之何其盛也以臣所聞盖為(之師)
傅保姆之助詩書圖史之戒珩璜琚瑀之節威儀動作
之度其教之者雖有此具然古之君子未嘗不以身化
也故家人之義歸扵反身二南之業本扵文王夫豈自
外至哉世皆知文王之所以興能得内助而不知所以
然者盖本扵文王之躬化故内則后妃有關雎之行外
則群臣有二南之美與之相成其推而及遠則商辛之
昏俗江漢之小國兔罝之野人莫不好善而不自知此
所謂身脩故國家天下治者也後世自學問之士多徇
於外物而不安其守其家室既不見可法故競扵邪侈
豈獨無相成之道哉士之苟扵自恕顧利冐耻而不知
及已者彺往以家自累故也故曰身不行道不行扵妻
子信哉如此人者非素處顯也然去二南之風亦已遠
矣况扵南鄕天下之主哉向之所述勸戒之意可謂䔍
矣然向號慱極群書而此傳稱詩芣苢栢舟大車之類
與今序詩者之說尤乖異盖不可考至扵式微之一篇
又以謂二人之作豈其所取者博故不能無失欤其言
象計謀殺舜及舜所以自脫者頗合扵孟子然此傳或
有之而孟子所不道者盖亦不足道也九後世諸儒之
言經傳者固(多如)此覽者采其有𥙷而擇其是非可也故
為之叙論以發其端云
禮閣新儀目錄序
動視聽之間者也然而古今之變不同而俗之便習亦
異則法制度數其久而不能無弊者勢固然也故為禮
者其始莫不宜扵當世而其後多失而難遵亦其理然
也失則必改制以求其當故羲農以耒至扵三代禮未
嘗同也後世去三代盖千有餘歲其所遭之變所習
之便不同固已遠矣而議者不原聖人制作之方乃為
設其器制其物為其數立其文以待其有事而為其起
居出入吉凶哀楽之具者當一二以追先王之迹然後
禮可得而興也至其說之不可求其制之不可考或不
宜扵人不合扵用則寕至扵漠然而不敢為使人之言
動視聽之間蕩然莫之為節至患夫為罪者之不止則
繁扵為(法以)禦之故法至扵不勝其繁而犯者亦至扵不
勝其衆豈不惑哉盖上世聖人有為耒耜者或不為宫
室為舟車者或不為棺椁豈其智不足為哉以謂人之
所未病者不必改也至扵後聖有為宫室者不以土處
為不可變也為棺椁者不以葛溝為不可易也豈好為
相反㦲以為人之所既病者不可因也又至於後聖則
有設兩觀而更采椽之質攻文&KR0922;而易瓦棺之素豈不
能從儉哉以謂人情之所好能為之節而不能變也由
是觀之古今之變不同而俗之便習亦異則亦屢變其
法以宜之何必一二以追先王之迹哉其要在扵養民
之性防民之欲者本末先後能合乎先王之意而巳此
制作之方也故元樽之尚而薄酒之用大美之先而庶
羞之飽一以為貴本一以為親用則知有聖人作而為
後世之禮者必貴爼豆而今之噐用不廢也先弁冕而
今之衣服不禁也其推之皆然然後其所改易更革不
至乎怫天下之勢駭天下之情而固巳合乎先王之意
矣是以羲農以來至扵三代禮未嘗同而制作之如此
者未嘗異也後世不惟其如此而或至扵不敢為或為
之者特出扵其勢之不可得巳故苟簡而不能備希闊
而不常行又不過用之扵上而未有加之扵民者也故
其(礼本)在扵養人之性而其用在於言動視聽之間者歴
千餘歲民未嘗得接扵耳目況扵服習而安之者于至
其䧟扵罪戾則繁扵為法以禦之其亦不仁也哉此書
所紀雖其事巳淺然凢世之記禮者亦皆有所本而一
時之得失具焉昔孔子扵告朔愛其禮之存况扵一代
之典籍哉故其書不得不貴固為之定著以侯夫論禮
者考而擇焉
戰國策目錄序
劉向所定戰國策三十三篇崇文緫目稱第十一篇者
闕臣訪之士大夫家始盡得其書正其誤謬而疑其不
可考者然後戰國策三十三篇復完叙曰向叙此書言
周之先明教化脩法度所以大治及其後謀詐用而仁
義之路塞所以大亂其說既美矣卒以謂此書戰國之
謀士度時君之所能行不得不然則可謂惑扵流俗而
不篤扵自信者也夫孔孟之時去周之初巳數百歲其
舊法巳亡舊俗巳熄久矣一子乃獨明先王以謂不可
改者豈將強天下之主以(後世)之不可為哉亦將因其所
遇之時所遭之變而為當卋之法使不失乎先王之意
而巳二帝三王之治其變固殊其法固異而其為國家
天下之意本未先後未嘗不同也二子之道如是而巳
盖法者所以適變也不必盡同道者所以立本也不可
不一此理之不易者也故二子者守此豈好為異論哉
能勿苟而巳矣可謂不惑乎流俗而䔍扵自信者也戰
國之游士則不然不知道之可信而樂扵說之易合其
設心注意偷為一切之計而巳故論詐之便而諱其敗
言戰之善而蔽其患其相率而為之者莫不有利焉而
不勝其害也有得焉而不勝其失也卒至蘇秦商鞅孫
臏吳起李斯之徒以亡其身而諸侯及秦用之者亦滅
其國其為世之大禍明矣而俗猶莫之窹也惟先王之
道因時適變為法不同而考之無疪用之無弊故古之
聖賢未有以此而易彼也或曰邪說之害正也宜放而
絶之則此書之不泯(一作不泯民)其可乎對曰君子之禁邪
說也固將明其說扵天下使當世之人皆知其說之不
可從然後以禁則齊使後世之人皆知其說之不可為
然後以戒則明豈必滅其籍哉放而絶之莫善扵是是
以孟子之書有為神農之言者有為墨子之言者皆著
而非之至扵此書之作則上繼春秌下至楚漢之起二
百四十五年之間載其行事固不可得而廢也此書有
高誘注者二十一篇或曰三十二篇崇文緫目存者八
篇今存者十篇
陳書目錄序
陳書六本紀三十列傳凢三十六篇唐散騎常侍姚思
廉譔始思廉父察梁陳之史官也錄二代之事未就而
陳亡隋文帝見察甚重之每就察訪梁陳故事察因以
所論載每一篇成輙奏之而文帝亦遣虞世基就秦求
其書又未就而察死察之將死属思廉以継基業唐興
武德五年高祖以自魏以宋二百餘歲世統數更史事
放逸乃詔論次而思廉遂受詔為陳書久之猶不就貞
觀三年遂詔論譔扵秘書内省十年正月壬子始上之
觀察(䓁之)為此書歴三世傳父子更數十歲而後乃成盖
其難如此然及其既成與宋魏梁䓁書世亦傳之者少
故學者扵其行事之迹亦罕得而詳之也其書亦以罕
傳則自秘府所蔵往往脫誤嘉祐六年八月始詔校讐
使可鏤拔行之天下而臣䓁言梁陳䓁書缺獨舘閣所
蔵恐不足以定著願詔京師及州縣蔵書之家使遊上
之先皇帝為下其事至七年冬稍稍始集臣䓁以相校
至八年七月陳書三十六篇者始拔定可傳之學者其
亦不敢稍損益特各䟽于篇求其書舊無目列傳
名氏多闕謬因别為目錄一篇使覽者得詳焉夫陳之
為陳盖偷為一切之計非有先王經紀禮義風俗之美
制治之法可章示後世然而兼權尚計明扵任使恭儉
憂人則其始之所以興惑扵邪臣溺扵嬖妾忘患縦欲
則其終之所以亡興亡之端莫非自巳致者至扵有所
因造以為號令威刑聀官州郡之制雖其事巳淺然亦
各施扵一時皆學者之所不可不考也而當時之士争
奪詐偽苟得偷合之徒尚不得不列以為世戒而况扵
壞亂之中蒼皇之際士之安貧樂義取舍去就不為患
禍勢利動其心者亦不絶扵其間若此人乎可謂篤扵
善矣盖古人之所思見而不可得風雨之詩所為作者
也安可使之泯泯不少摡見扵天下哉則陳之史其可
廢乎盖此書成之既難其後有久不顯及宋興巳百年
古文遺事靡不畢講而始得盛行扵天下列扵學者其
傳之之難又如此豈非遭遇固自有時也哉
南齋書目錄序
南齋書八紀十一志四十列傳合五十九篇梁䔥子顯
譔始江淹巳為十志沈約又為齋紀而子顯自表武帝
别為此書臣䓁因校正其訛謬而叙其篇目曰將以是
非得失興壊理亂之故而為法戒則必得其所託而後
能傳扵久此史之所以作也然而所託不得其人則或
失其意或亂其實或析理之不通或設辭之不善故雖
殊功韙德非常之迹將闇而不章欝而不彂而禱杌嵬
瑣姦回凶慝之形可幸而掩也嘗試論之古之所謂良
者其明必足以周萬事之理其道必足以適天下之用
其智必足以通難知之意其文必足以發難顯之情然
後其任可得而稱也何以知其然也昔者唐虞有神明
之性有微妙之德使由之者不能知知之者不能名以
為治天下之本號令之所布法度之所設其言至約其
体至備以為治天下之具而為至典者推而明之所記
者豈獨其迹也并與其深微之意而傳之小大精粗無
不盡也本来先後無不白也使誦其說者如出乎其時
求其旨者如即乎其人是可不謂明足以周萬事之理
道足以適天下之用知足以通難知之意文足以彂難
顯之情者乎則方事之時豈特任政者(皆天)下之士哉盖
執簡操筆而隨者亦皆聖人之徒也兩漢以耒為史者
去之遠矣司馬迁從五帝三王既没數千載之後秦火
之餘因散絶殘脫之經以及傳記百家之說區區掇拾
以集著其善惡之迹興廢之端又創巳意以為本紀世
家八書列傳之文斯亦可謂竒矣然而蔽害天下之聖
法是非顛倒而采摭謬亂者亦豈少哉是豈可不謂明
不足以周萬事之理道不足以適天下之用智不足以
通難知之意文不足以通難顯之情者乎夫自三代以
後爲史者如遷之文亦不可謂雋偉拔出之材非常之
士也然顧以謂明不足以周萬事之理道不足以適天
下之用智不足以通難知之意文不足以彂難顯之情
者何哉盖聖賢之高致遷固有不能(逹)其情而見之扵
後者矣故不得而與之也遷之得失如此况其他邪至
扵宋齊梁陳後魏後周之書盖無以議(爲也)子顯之扵斯
文喜自馳騁其更改破折刻彫藻繢之變尤多而其文
益下豈夫材固不可以強而有邪數世之史既然故其
事迹曖昧雖有随世以就功名之君相與合謀之臣未
有䓇然得傾動天下之耳目播天下之口者也而一時
偷奪傾危悖禮反義之人亦幸而不暴著扵世豈非所
託不得其人故也可不惜哉盖史者所以明夫治天下
之道也故為之者亦必天下之材然後其任可得而稱
也豈可忽哉豈可忽哉
唐令目錄序
唐令三十篇以常員定職官之任以府衞設師徒之備
以口分求業為授田之法以租庸調為歛財役民之制
雖未及三代之政然亦庶幾乎先王之意矣後世從事
者多率其斯見故聖賢之道廢而苟簡之術用太宗能
超然遠覧絀封倫而約鄭公之義其為國家天下之意
故能及此而當是之時遂成太平之功使能推其類盡
其道則唐之治豈難至扵三代之盛哉讀其書嘉其制
度有庶幾于古者而惜不復行也故掇其大要可紀者
論之扵此焉
徐幹中論目錄序
臣始見舘閣(及世)所有徐幹中論二十篇以謂盡扵此及
觀正觀政要怪太宗稱嘗見幹中論復三季喪篇而今
書此(篇闕)因考之魏志見文帝稱幹著中論二十餘篇扵
是知館閣及世所有幹中論二十篇者非全書也幹字
偉長北海人生扵漢魏之間魏文帝稱幹懷文抱質恬
澹寡慾有箕山之志而先寘行状亦稱幹篤行体道不
耽世榮魏太祖時旌命之辭疾不就後以為上艾長又
以疾不行盖漢承周衰及秦滅學之餘百民雜家與聖
人之道並傳學者罕能獨觀扵道德之要而不牽扵時
俗之說至於治心養性去就語默之際能不悖扵理者
固希矣况至扵魏之濁世哉幹獨能考六藝推仲尼孟
軻之旨述而論之求其辭時若有小失者要其歸不合
扵道者少矣其所得扵内者又能信而充之逡廵濁世
有去就顯晦之大節臣始讀其書察其意而賢之因其
書以求其為人人知其行之可賢也惜其有𥙷扵世而
識之者少盖迹其行之所至而以世俗好惡觀之彼悪
足以知其意哉顧臣之力豈足以重其書使學尊而信
之因校其脫謬而序其大略盖所以致臣之意焉
說苑目錄序
劉向所說苑二十篇崇文緫目云今存者五篇餘皆亡
臣從士大夫間得之者十有三篇與舊爲十有八篇正
其脫謬疑者闕之而叙其篇曰采傳記百家所載
行事之迹以爲此書奏之欲以爲法戒然其所取往往
又不當扵理故不得而不論也夫學者之扵道非知其
大略之難也知其精微之際固難矣孔子之徒三千其
顯者七十二人皆高世之材也然獨稱顔氏之子其殆
庶幾乎及回死又以謂無好學者而回亦稱夫子曰仰
之彌高鑚之弥堅子貢又以謂夫子之言性與天道不
可得而聞也則其精微之際固難知久矣是以取舍不
能無失扵其間也故曰學然後知不足豈虚言哉向之
學博矣其著書及建言尤欲有為扵世志其狂巳而為
之者有矣何其徇物者多而自為者少也盖古之聖賢
非不欲有為也然而曰求之有道得之有命故孔子所
至之邦必聞其政而子貢以謂非天子之求之也豈不
求之有道哉子曰道之將行也與命也道之將廢也與
命也豈不得之有命哉令向知出此安扵行止以彼其
志能擇其所學以盡乎精微則其所至未可量也是以
孔子稱古之學者為巳孟子稱君子欲其自得之則取
之左右逢其原豈汲汲於外哉向之得失如此亦學者
之戒也故見之叙論令讀其書者知考而擇之者然向
數困扵䜛而不改其操與夫患失之者異矣可謂有志
者也
鮑溶詩集目錄序
鮑溶詩集六卷史舘書籍題云鮑防集五卷崇文緫目
叙别集亦然知制誥敏求為臣言此集詩見文粹唐
詩類選者皆稱鮑溶作又防之雜感詩最顯而此集無
之知此詩非防作也臣以文粹類選及防雜感詩考之
敏求言皆是又得參知政事歐陽脩所蔵鮑溶集與此
集同然後知為溶集决也史舘書五卷総二百篇歐陽
氏書無卷第纔百餘篇然其三十三篇史舘書所無今
别為一卷附扵後而緫顯曰鮑溶詩集六卷盖自先王
之澤熄而詩亡晚周以来作者嗜文䛨杼情思而巳然
亦往往有可采者溶詩尤清約謹嚴而違理者少亦近
世之能言者也故既正其誤謬又者其大旨以傳焉
鞏謹序
元豊類藁卷弟十一
