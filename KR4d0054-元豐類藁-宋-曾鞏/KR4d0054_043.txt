南豐先生元豊類藁卷之四十三
誌銘
都官員外郎胥君墓誌銘
君姓胥氏諱元衡字平叔長沙人皇考諱某王考諱某
考諱某王考贈尚書工部郎中考為翰林學士尚書工
部郎中贈尚書吏部侍郎君少以蔭為將作監主簿六
遷為殿中丞賜緋魚袋鎻廳應進士舉得出身又三■
為尚書都官員外郎歴監在京染院内衣庫皮角庫簽
書河南府判官公事通判湖州又通判海州治平三年
四月壬寅以疾卒於泗州其年八月庚寅葬於許州陽
翟縣三封原翰林君之塋初娶李氏太子少傅若谷之
女再娶韓氏封成安縣君尚書刑部員外郎知制誥綜
之女子男二人曰茂諶太廟室長次尚幼女二人長早
夭君少孤能自奮厲力學問工為文章又謹畏廉㓗慕
善而不自放居官雖小法未嘗不愼而不為察察扵人
有所能容其大意如此故所至士大夫爱其脩而百姓
歸其恕其在染院二庫雖尚少巳有能名及為通判判
官而能益顯盖所試者大將豈可勝數哉始大臣薦其
文章宜在舘閣近臣又薦其脩㓗宜任御史朝庭方嚮
用之以為江西轉運判官命始下而君盖已死矣死時
年三十有九聞其喪者識與不識皆哀之盖天聖之間
翰林君方處顯好收奬天下之士而名能知人士之出
於其時有盛名於天下者多翰林君發之及其後君既
壮大所與遊士大夫亦皆一時之雋然自天聖至于今纔
四十年翰林君之門下士多至大官富貴尊寵君所與
遊士大夫亦多重於時而翰林君弃賓客巳久君又蚤
世獨翰林君之夫人建康郡太君田氏年七十與君之
孥羈旅於閭巷君之喪合衆人之賻乃克葬其盛衰之
際如此固所謂命者非耶君之葬祕閣校理裴煜以茂
諶之䟽来請銘予與君皆嘉祐二年進士故不得辭
銘曰
維艱而勩以敏其継維平而畏以篤其義考以無遺在
人有賜我志之良孰曰非遂我材之尤孰曰非試不申
其期不擴其施有命則然其又何悲尚告後世知者之
辭
劉伯聲草誌銘
慶曆之間余家撫州州椽張文叔與其内弟劉伯聲從
予遊余與伯聲皆罕與人接得顓意以學問磨礲浸灌
爲事居三年廼别後數年余以貧而仕見伯聲於京師
年益壮學日以益又數年余校書史舘伯聲數過余飲
酒談笑道舊故相樂也伯聲未老然以疾故亦衰矣旣
而余去京師而東更七州至于亳伯聲子之美来告曰
伯聲死八年矣將死時命之美屬余銘其言曰葬而不
得余銘如不葬也余惟伯聲始從余遊至今三十年見
其少壮至於有疾而衰與之故最久於其死而托銘於
余故不得而辞也伯聲諱震為人質厚沉深寡言笑恂
恂蹈規矩與人遊見其一善若恐不能及見其一失若恐
不能拔其䔍於誼如此讀書有大志慨然𣣔有為者也
少孤能自立尤貪然营䟽属之葬孤姪之嫁娶忘其力
之不足也數以進士薦於鄕卒不合㫛乃得試將作監
主薄曾大父澤左𥙷闕贈吏部尚書太父居仁單州單
父縣主簿考絃濟州司理參軍其先清河人自吏部葬
開封府之東明今為東明人伯聲卒於熙寕五年二月
戊戌年五十有三葬於東明之陽山鄕白駒里以元豊
三年十一月某甲子妻賈氏尚書比部員外郎式之女
子四人之美之純之竒之邵二女嫁倪良器李日新張
文叔名彦博余為之叙其文者也銘曰
敏於求巳尚行寡言䔍於求古廣見多聞有就卑之而
施則屯維舊則信以諗後人
尚書北部員外郎李君墓誌銘
康定初先人寓南康與李君居並舍是時君年未四
十游余父子間相好也後十餘歲君為臨安遇余於浙
西道舊故喜甚又十餘歲君巳退而家居復見之山陽
又九歲而君年七十有一以卒明年其孤仲熊自山陽
抵京師拜且泣曰願得銘也余惟君游余父子間四十
年矣銘其可辭君姓李氏諱丕字子京初名真卿曾大
父諱某大父諱某考諱某贈光禄卿母丁氏仙源縣太
君継母王氏仁壽縣太君海州朐山人家故寒也學爲
士自君始出舉進士中其科得主楚之淮隂簿歲凶轉
運使調軍食用君主宿州糴他州皆強賦民猶不足君
随便開誘糶者悅趍糴最他州去爲虔州司法參軍能
随用見聲出衆上薦者十四人不用遷寧國軍節度掌
書記轉運使属君市翎毛優致如主糴所市以赤數之
至十萬復最他州又属君主作院君考校程度所作兵
噐総一萬一千三百二十有四皆精且利他軍州事有
不能决者多属君君所决者三十有八事盖復太平州
囚𬋩壽活之明通判歙州林瑀無罪釋之類如此於是
能益白薦者三十人遷祕書着作佐郎用薦者監興元
府稅急吏寬商課嬴十有七萬歲中以歲次遷祕書丞
以課遷太常博士以覃恩遷尚書屯田員外郎知杭州
臨安縣召為審刑院詳議官賜緋衣銀魚遷尚書郎官
員外郎通判蜀州蜀少事然他州訟有積歲不能决者
轉運使以属君君所决八事民信服之遷尚書職方員
外郎監在京内衣庫樞密使田况奏用君刪定馬軍司
條貫既成詺加賞賚濱州有獄久不能决辞連大臣冡
子遣吏治之輙辞詺遣君乃决累遷尚書&KR1348;方郎中以
母老出通判杭州坐法免復為尚書比部郎中監沂州
承縣塩酒稅未逾月自罷歸又監陜州集津垜塩務不
行以本官致仕元豊三年九月巳夘以疾卒山陽之私
第十一月甲寅葬安樂郡之揚興里君娶葛氏仙居縣
君再娶喬氏夀安縣君子男七人曰仲熊衞州軍事推
官曰仲謨以進士再試禮部曰仲將曰仲傑曰仲倩曰
仲昌皆未仕也女六人嫁吴好禮于銳皆奉議郎馬察
于鏜皆進士餘幼也君既自奮拔立其家盖仕四方惟
蜀去其親其事兄撫孤弟姓皆盡恩意其為吏不獨能
自仕其官盖他吏之不能任其事者或属君兼任之辨
其𥙿也不幸一跌世無力桭逹之者故以坎壈終銘曰
海區氏李有啓厥世富辭與能自約而侈曰父與子郎
官卿士曰妻及母翟衣象揥謂势方利孰轠以毀施不
盡有故也則喟尚佑爾裔以追厥始
司封員外郎蔡公墓誌銘
公諱充字公度天聖二年進士及第為邵武軍之邵武
尉又為應天府之下邑尉丁母夫人河間縣太君周氏
憂服除為越州司理參軍天平軍節度掌書記遷祕書
省著作佐郎知洪州奉新縣祕書丞知遂州小溪縣改
通判戎州累遷太常慱士尚書屯田度攴司封員外郎
歴監在京都進奏院群牧判官知綘州又為提點&KR0878;湖
北路刑獄公事至和三年七月二十三日以疾卒於澧
州之官舍享年七十有一嘉祐二年十一月十三日葬
于建昌軍南城縣太平鄉之西原公為人好自㓗清平
居衣冠容貌肅然及其臨事以沉默慎静為主故自起
家至於其終凢三十餘年歴内外官任事無纖芥之失
其與人遊始若淡然無足動其意者及其久人人皆退
自喜謂公真長者也其為尉參軍掌書記人始以廉節
知公及為奉新小溪絳州其政又以平恕不優聞至其
在群牧&KR0878;湖數更宜諸事人皆服其能其扵越州属將
佐交惡府中多向背公獨挺立無所與後將又以貪坐
法官属多不能自全事亦卒無汙公者扵戎州属瀘州
叛㳙井監轉運使用公調兵食禦之兵遂以濟於
絳州州歲市羊數萬供京師公奏减之至今頼其法扵
&KR0878;湖既周知官属善惡於善人多薦籍成就之而扵悪
人無所貸其法公既能自將顯其材故薦公者尤多盖
王沂公曾王鄧公詒永與今冨丞相粥之居鄆也皆薦
之而鄧公之為樞密使兼群牧制置使也又奏公為判
官其為當世之大臣所知如此初公年十三喪父家貪
尤自克苦飬其母及仕未嘗廣田宅喪歸借屋以居曾
祖諱恭祖諱道隆父諱旦以公恩贈尚書屯田員外郎
世家南城故為南城人娶鄭氏累封宋城縣君子八人
曰冠卿祕書省著作佐郎曰端卿鄭州原武尉曰文卿
曰徽卿曰宋卿曰喬卿曰子卿曰孺卿公殁詔官其一
子盖公不獨能以其有施於身又能力以其餘教扵家
故公之殁也冠卿以材尤知名端卿而下皆謹嚴能世
其家者也女二人嫁邵武尉陳涉進士陳之邵冠卿䓁
將葬公以銘属公故人子曾鞏銘曰
司封抱能屈初齡秉旄懷&KR0807;晚始亨沙墟莾崖肆經营
馬羊茁肥獄訟平凛然氣志㓗以清自微託隆用兢兢
風流餘徽被家庭子多以才後方興
贈職方員外郎蘇君墓誌銘
熙寕元年春余之同年友趙郡蘇軾自蜀以書至京師
謂余曰軾之大父行甚高而不為世用故不能自見於
天下然古之人亦不必皆能自見而卒有傳於後者以
世有發明之者耳故軾之先人嘗䟽其事盖將属銘於
子而不幸不得就其志軾何敢廢焉子其為我銘之余
為之記其說曰君諱序字仲先眉州眉山人其先盖趙
郡栾城人也曾太父釿大父祐父杲三世皆不仕而行
義聞於鄕里祐生扵唐季而卒於周顯德之間嘗以事
至成都遇道士異之屏人謂曰吾術能變化百物將以
授子祐辭不願道士笑曰是果有以過人矣而杲始以
好施顯名君讀書務知大義為詩務逹其志而巳詩多
至千餘篇為人疎逹自信持之以謙輕財好施急之人
病孜孜若不及歲凶賣田以賑其隣里鄕黨至孰人將
償之君辭不受以是至數破其業厄於飢寒然未嘗以
為悔而好施益甚遇人無疎密一與之傾盡無疑礙或
欺而侮之君亦不變人莫測其意也李順叛攻眉州君
居圍中守禦會其父病沒君治喪執禮盡哀退慰安其
毋皆不失所宜慶曆初詔州縣立斈取士争欲執亊斈
中君獨戒其子孫退避人皆服其行蜀自五代之亂斈
者哀少又安其鄕里皆不願出仕君獨教其子渙受斈
所以成就之者甚俻至渙以進士起家蜀人榮之意始
大變皆喜受斈及其後眉之斈者至千餘人盖自蘇氏
始而君之季子洵壮猶不知書君亦不強之謂人曰是
非憂其不斈者也旣而洵果奮發力斈與其子軾轍皆
以文斈名天下為斈者所宗盖雖不用於世而見於家
稱於鄕里者如此是不可以無傳也已君始以子恩為
大理評事後累贈尚書職方員外郎享年七十有五慶
曆五年五月十一日終於家八年二月某日葬扵眉山
縣脩文鄕安道里先瑩之則夫人史氏蓬莱縣大君二
子曰渙尚書都官郎中提點利州路刑獄公事有能名
曰洵覇州文安縣主簿編纂太常禮書贈光禄寺丞孫
七人位佾不欺不疑不危軾轍軾殿中丞直史舘
轍商州軍事推官銘曰
蘇氏徂西值蜀崩分三世高逝以篤吾仁君始不羈勞
躬以卑孝于父母施及窮釐維見之卓教其子孫終化
鄕邦斈者詵詵維子若孫同時三人擅名文章震動四
方廼本厥初考祖之自刻詩墓石以卑厥裔
庫部員外郎知臨江軍范君墓誌詺
嘉祐五年六月辛巳尚庫部員外郎知臨江軍事范君
卒于位年五十有三其年十月&KR0605;酉葬于江州德化縣
之仁貴鄕萬家山前葬其孤属君之故人李中考次君
之官氏邑里與其功行之實為状授使者使告於鞏曰
先君葬旣得日月宜有銘孤安期也敢請鞏曰君之行
宜有述乃為之誌其墓而銘之其叙曰惟范氏傳叙受
姓自劉累以来其後居江州者出於晉豫章太守寗之
後君諱端字思道江州德化人也祖祕書省著作佐郎
贈太常少卿諱成象父尚書都官員外郎贈光禄卿諱
應辰君始以父任為太廟齋郎累轉至尚書庫部員外
郎歴德化尉江寕主簿江都令知南昌飛鳥彭山三縣
通判通州徙泰州又為匈當開治畿内溝泣提㪯陜西
河北路便糴糧草至知臨江軍事而飛鳥以乞飬太夫
人得監江寕府塩稅彭山用薦者得監雲安軍塩井二
縣皆不至君聚書萬餘卷強力篤斈為人恭遜質儉能
自脩飾門内之治肅如也及施於為政以謹法能持廉
名於世而世之能觀其内者亦少也始為江都會歲旱
張若谷為楊州遣吏數人與君皆出視民田他吏還者
白歲善君還獨白田實旱若谷初不是之也君持旱
苗力争乃卒是君所白吴遵路蒋堂為淮南轉運使使
君護河役君往視之還言河不可為遂罷君用他吏護
役而河果不可為三人者其初皆怒已乃感寤共薦之
而當是之時天下之主財利者方務於急聚歛治民者
以立聲威為賢交四方之賓客者又往往嚮意於卑辞
貌煩饗燕贈送之禮以其故能傾士大夫以千天下之
譽君乃獨推息民教化之意以簡易自守故為雲安主
塩利而議蠲塩課以數萬為臨江以興學教人為先而
厨傳賓客之奉十去其七八四方之往来者或出語訕
君君不為之動也其正行直道如此太夫人李氏贊皇
縣太君父尚書工部侍郎虚已元配氏父龍圖閣直斈
士向次配周氏清河縣君父尚書司封員外郎陵子男
六人安期安仁安之安世安夀安禮女五人長適和州
司戸參軍鄭夷中次適都曷主簿周詠次適郊社
齋郎周佺期餘尚幼孫男六人萃叟岩叟渭叟商叟蒙
叟真叟太夫人之喪君哀感疾四年乃能起凢君之所
既立可謂有士君子之行非耶自不遵先王飬士用人
之法而士在閭巷之間者用力扵空文居朝廷者馳騁
扵虚名以譁世取寵士之能脩其内㓗身累行者非自
好之莫能至而世亦罕能知之也故君之事予喜為之
見於文使後之君子得覧焉君扵文章尤長於詩有集
三卷蔵於家其銘曰
君性温温好退特卑及其臨事擇義而為一世之棄君
獨從之一世之慕君獨違之行已有常在官無疪曷以
知之眎此銘詩
張久中墓誌銘
君姓張氏名持字久中初名伯虎慶曆三年耒自曲江
入太學當是時天子方詔學官歲献士二人學者以數
百千人獨献君會學散不報於是時予盖未嘗識君也
後二年過予之所居臨川始識之君為人深沉有太度
喜氣節重交游一時所與之遊者甚衆而君所尤稱者
廣漢張賁以為年少可進以學者莆陽陳惇盖君之學
多賁發之而扵惇以師友自處也凢君之與人交喜窮
盡其得失其義足以正之而其直未嘗苟止也至其與
衆人接尤温以莊不妄與之言與之言必随其材智所
到不病以其所不為故君之友皆惮其嚴而喜其相與
之盡衆人之得君遊者亦皆喜爱而未嘗有失其意者
其語曰士生扵今势不足以持卋而遊扵其間當如此
也扵臨川出其文章因學予言古令治亂是非之理至
扵為心持身得失之際扵其義余不能損益也後二年
死扵興國軍某月某日也明年其弟来江南以力之不
能將獨負君之骨以歸是時陳惇方以進士得出身約
君之弟曰吾忍不全歸吾友耶明年吾得𥙷為吏力能
以君之歸其弟乃止君年若干祖某考某君幼孤養
扵兄嫂嘗曰嫂之扵吾猶母也婦能以姑之礼事吾嫂
者可以為吾婦矣然卒亦無也君固難交然不易其好
而陳惇者與君交尤深也予嘗眎惇與君之相從憂窮
齟齬無不共之其中心豈有利然也世之交友道廢久
矣其有之或非此也然則君之事其有取扵卋教非邪
惇以某年某月某日歸君之葬地而属予銘其辭曰■
嗚呼久中不如其志孔孟巳然何獨扵子生而不大夫
固為之其長在人扵此觀之
祕書丞知成都府雙流縣事周君墓誌銘
君姓周氏諱旻字夢臣衢州江山人也曾祖漢規祖德
厚父幹君以進士及第歴南劒之將樂建昌軍之南城
主簿監虔州雩都銀埸又為泰州司戶參軍用薦者為
祕書省著作佐郎知宣州南陵縣事迁祕書丞知成都
府雙流縣事嘉祐六年正月某甲子至江陵卒扵舟中
年五十有一母某氏先娶毛氏又娶祝氏子男三人曰
某曰某女四人君之卒某始七歲清江李中為之具喪
事所須某年某月某甲子君之弟暠葬君扵某縣某鄕
某所之原君少孤力學不問生業事母以孝稱在仕也
嫁姊之貪者居常分月俸三之一以奉之餘以與諸弟
君與妻子或止食舘劵而已為人和平質簡其施扵為
政亦然及至有所必行人亦多所不能及也其為南城
雩都取豪猾尤難治者三人皆䋲以法君既見悪果扵
䋲而去之故其餘皆歛跡不敢犯君法此君之行已居
官已試者也所試者大將豈止扵是欤銘曰
婉婉為人嶷嶷為吏此有爱慕彼無怨議孰厚其有孰
艱厥施維銘㫥之以論耒裔
元豊類藁卷之四十三
