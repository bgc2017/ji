元豐類藁卷之六
律詩
郊祀慶成(詩進狀)
右臣伏以皇帝陛下嗣位之初郊見上帝聖意重慎齋
潔謹嚴始就惟宫則獨先群臣宵興待事及至壇場則
陟降陛級徹去䄄藉至於薦獻之際則又端立以湏不
肯即安退就便㳄所以至誠兢兢如此故得天地祖宗
飬顧臨饗華夷蠻貊觀聽欣喜惟初積隂久而未觧及
輅車旣駕則天字湛然日光明閏可謂能得使之主祭
而百神享之福合於天且不違之聖宜有歌頌被於聲
律臣與在舘閣以文字爲職不敢以菲薄自止謹作五
言郊祀慶成詩一首凡一百二十字干冐宸嚴臣無任
惶恐激切屏營之至謹隨狀上進以聞
詩
即作謳歌後欽柴禮數新盛容超曠代樂貢盡殊隣宿
戒臨行殿宵興絶衆臣立湏空便次步進却柔䄄外物
雖多品天心在一純高靈終享德群望亦依仁暗藹如
無間遅延若可親欲知精意荅預覩大和臻積曀沉遥
甸浮陽上綺霱雲生斐亹愛景駐逡廵厚慶歸清廟
餘釐及兆人還宫動前蹕喜氣入韶鈞
仁宗皇帝挽詞三首
納諫終無梧知人久更明恩波通四海夀域載群生異
俗衣裳會諸儒雅頌聲威靈空想象盛德詎能名
日轉歸人外天移入畫中冕旒餘澤在警蹕舊儀空卜
宅三州繞方喪萬里通初寒石門路松檜䬃悲風
滄海難回日青雲如送春服喪三月偏遏樂四夷均感
格英靈在襃揚大號新依然社稷計王業付真人
英宗皇帝挽詞二首
巳應南陽氣猶遅代邸來範鎔歸獨化綱理付群材禹
會方無外虞廵遂不回空驚栢城仗簫鼓送餘哀
継文猶旦暮歸啓巳謳吟畫手傳英氣書筠見德音鑄
銅餘故鼎啄草付春禽試望橋山路蕭蕭翠栢深
慈聖光獻皇太后挽詞二首(井進狀)
右臣伏以大行皇太后在位四十有七年身處宮闈聦
明慈恕恭儉之德見於天下洽於衆論在仁宗時有輔
佐相成之道在先帝及陛下之日非特始終孝愛兩義
俱隆實有援立鎮撫之大功在先帝之世從權當國既
而還政以時明識獨見出處應理自二帝三代秦漢以
來母后功德未有巍巍如此奄盡大期群情痛怛陛下
執喪哀慕外雖易月内盡至性報復大恩誠禮備極盖
從古所未聞今山陵有日臣愚淺薄無以自效謹撰成
大行皇太后挽詞二首繕寫上進臣無任悲哀感咽之
至謹具狀奏聞謹狀
詩
祖烈鷹揚終食冀家聲泉湧舊興譙人倫風化歸三世
王室功勞屬兩朝長信深嚴餘羽衛閟宫崇大列宗祧
衣冠藉藉談遺事不盡鴻名對永昭
山河德履孚潜顯江漢仁風被邇遐巳輔乾坤成化育
終符日月継光華和熹未窹還威柄明德猶疎抑外家
欲次微音難髣髴空餘流恨入哀笳
送英州蘇祕丞
遠民歌舞戴升平碧閣朱楼照眼明鄕饌雨餘收白蕈
客罇秋後對紅英瀧鳴真水遥通海路入南山不隔城
材術如君有餘暇出遊應數擁雙旌
送陳郎中還京兼過九江新宅
艤舟金碧照溪沙帆上風吹五兩斜罷郡紫泥催向闕
過江紅旆引還家因將舊社人携酒應喜新林樹見花
莫作山齋久留意中臺虛位有青華
遣興(安州十首)
青燈闘鼠窺寒硯落月啼烏送迥笳江漢置身貧作客
溪山合眼夢還家百憂忽忽丹心破萬事悠悠兩鬢華
誰與建帆先度鳥更無留滯向天涯
楚澤
楚澤方涼白霧根盈虚無處問乾坤虫虫旱氣連年有
寂寂遺人幾戶存盗賊恐多從此始經綸空建與誰論
諸公日議雲臺上忍使憂民獨至尊
西亭
團扇頻揮到此亭他鄕愁坐思冥冥空羞避俗無高節
轉斍逢人悪獨醒歲月淹留随日老乾坤狼狽幾時寕
欲知事事今何似萬里波濤一點萍
盆池
環環清泚旱猶深柄柄芙蓉近可尋蒼壁巧藏天影入
翠奩微帶蘚㾗侵能供水石三秋興不負江湖萬里心
照影獨憐身老去日添華髮巳盈簮
羈遊
麄飯寒虀且自如欲將吾道付樵漁羈遊事事情懷悪
貧病年年故舊疎自古幸容元亮醉凡今誰喜子雲書
何由得洗塵埃盡恣買滄洲結草廬
南軒竹
密竹娟娟數十莖旱天蕭洒有高情風吹巳送煩心醒
雨洗還供遠眼清新筍巧穿苔石去碎隂微破粉墻生
應須萬物冰霜後來看琅玕色轉明
浮雲楼和趙嘏
萬里聊供遠眼開簷前不盡水聲哀朝雲尚拂陽臺去
羽獵曾圍夢澤來觧帶欲留長日坐傾壷難飲故人杯
邅窮萬里飄萍内到此登臨更幾回
照影亭
河流縈檻色輝輝無數幽禽入鏡飛巳映渚花紅四出
更濁沙柳翠相圍不欺毫髮公雖有太盡妍蚩道恐非
自笑病容随步見未衰華髮滿緇衣
晚望
蠻&KR0878;人事幾推移舊國興亡欲問誰鄭䄂風流今巳盡
屈原辭賦世空悲深山大澤成千古暮雨朝雲又一時
落日西樓憑檻久閑愁唯有此心知
書閣
自憐野性生来拙誰許交情晚最淸世路因仍憂檻穽
他鄕衰暮傍風塵惟將菽藿還求志未有秋毫可爲人
一畒蕭然須暫得欲偷閑日長精神
贈彈琴者
至音淡薄誰曾賞古意飄零自可憐不似秦筝能合意
滿堂傾耳十三弦
寄孫正之
邈癯心苦氣飄飄長餓空林不可招能舉丘山惟筆力
可磨雲日是風標詩篇綴緝應千首斈術窺尋豈一朝
耳冷高談經歲遠江南春動雪還消
秋日感事示介甫
秋日氣已盛隂蟲朝暮聲煙雲断溪樹風雨入山城沙
磧有遺虜旌旗多遠行生民苦未息吾黨耻論兵
簡翁都官
倦遊公府曳長裙笑上扁舟指舊廬自有文章真𣏌&KR0922;
不湏彫琢是璠璵浮蛆滿瓮嘗春酒垂露臨窗理素書
况得君賓同壯節一鄕清問更誰如
陳祁秀才園亭
眼無塵土境殊清一繞芳蹊病体輕煙樹疑從古畫見
水軒真在碧天行君能極巧安山勢我欲忘歸聽竹聲
只恐主人難住此弟兄佳行滿鄕評
上杜相公
水爲舟楫旱爲霖社稷生民注意深豈謂便辭貢閣議
飜然求就紫芝吟始終好古儒林士進退憂時國老心
只有功名随日遠不令功被管絃音
胡大傳挽詞二首
讜言留簡冊恭德載閨門福履三朝盛官儀一品尊九
原無復起萬事付誰論不必諸儒記清名久自存
遠略參基命雄文入典章輤車俄就路瑞節始還鄕象
物陳虚寢哀歌寄莫觴惟應九原上松檜日蒼蒼
詶林叔江西道中作
枉渚荒源百里間草根輕燒舊㾗乾入陂野水冬來淺
對樹諸峯雪後寒塢笛最宜風外聽嶺梅初得醉中看
行尋故友心無事不斍西遊道路難
送雙漸之漢陽
楚國封疆最上流夾江分命兩諸侯何年南狩東檣出
六月西來雪浪浮夏口楼臺供夕望秦州風物待春遊
可能頻度漁陽曲不負當年鸚鵡洲
孔明
稱吳稱魏已紛紛渭水西邊獨漢臣平日將軍不三顧
尋常田里帶經人
閑行
草軟沙勻野路睛竹技烏帽稱閑行鳥啼綠樹穿花影
風出青山送水聲轉斍所憂非巳事儘從多難見人情
閑中我樂人應笑忙處人争我不争
贈安禅懃上人
詎知蕭洒吾廬舊却有高明此寺隣水竹迸生剛節老
秋山過抱翠嵐新惟憐季子歸來困自笑原思久更貧
深識幽人風義厚掃軒開榻最相親
贈護仁監院
人貧㪯世今為甚僧事新年始更多食糲衣穿雖擾擾
搆虚基險自峩峩誅茅改築君初有繫馬長吟我暫過
但斍滿山金碧澗不知誰到為煙蘿
送斍祖明上人
冠石新墻日月回豊堂瓌殿起崔嵬鍾随秋勢金聲壯
佛隱寒雲玉坐開流水遠奔雙澗去平林高擁四山來
麒麟細草東南路一望松門意自哀
謁李白墓
世間遺草三千首林下荒墳二百年信矣輝光争日月
依然精爽動山川曾無近屬持門戶空有鄕人拂几筵
顧我自慚才力薄欲將何物吊前賢
送撫州錢郎中
名郎元是足風流得郡東南地更幽翠幕管絃三市晚
畫堂煙雨五峯秋黃柑巧綴星垂檻香稻勻翻雪滿甌
應與謝公資徤筆邦人才薄詎能詶
送玉汝使兩浙
使傳東馳下九天此邦曾屈試鳴絃仁聲又向新年入
惠澤猶爲故老傳翠巘煙雲生席上滄𬈑風雨到罇前
經營智略多餘暇賞燕誰酬白雪篇
丁元珍挽詞二首
翰墨金聲遠神清玉氣温節廉貧愈見風義老彌惇舊
學資詳正新儀屬討論誰憐一麾出終不反脩門
從軍王粲筆記禮后蒼篇謾有殘書在能令好事傳鵩
來悲四月鶴去遂千年試想長橋路昏昏隴隧煙
簡景山侍御
長年心事最相親一笑相疎忽數旬栢府地嚴方許國
芸臺官冷但容身飢腸漫竊公厨膳病髮難堪客舍塵
還有鹿門棲宿興想君他日肯爲隣
送李莘太傅
郪道鳴絃去容臺抱蕝初塵沙開祖帳冰雪缺征車久
待連城價誰騰一鶚書君王覧豪俊應復召嚴徐
遊天章寺
藍轝朝出踏輕塵拂面毶毶柳色新曲水豈能留往事
南湖空觧照人行最宜靈運登山屐不負淵明漉酒巾
老去飄零心未折暫湏同醉海邊春
送關彦遠
莫辭爲我百分飲從此送君千里行物情簮屨尚湏念
人道交親那可輕渚海江柳弄佳色林鳥野蜂吟好聲
對之但醉餘可置明日此杯誰共傾
送關遠赴江西
食蘖飲冰廉士操敝衣穿履古人風溪堂興足登臨後
滕閣今歸嘯傲中一榻高懸賓閤峻二龍俱化縣池空
因過勝境湏行樂驛召方當急詔東
西園席上
省閣名郎國羽儀瀛洲仙客衆蓍龜山蹊向日花開早
海聚經寒酒熟遅下榻笑談紅旆偃引觴醒醉玉釵随
唯慙别乘疎頑甚滿足塵埃更有詩
送孫穎賢(在秦州)
穣穰春州鐵馬群青衫吾子仕猶屯高談消長才驚世
藐視公侯行出人古氣欲遵奔日月畏塗曾觸滯荆榛
明夷夬决應斟酌自向窮通有屈伸
送鄭州邵資政
江夏無雙譽菑川第一才笑談成黼藻咳唾落瓊瑰紫
氣降鋩露青冥羽翼開儁遊追幕府高步集蓬萊探討
篇章洽研磨術業該九霄新漢邸萬目注梁臺選擇真
儒用招延急詔催衣冠驚角綺賓友重鄒枚每右横經
席寕虚置醴杯八荒披日月萬里散雲雷始去東山榜
俄參北斗魁廟堂竒計得羌虜鷙心摧帝念人求舊期
須汝作梅避榮言屢切請外志難回際海歸討略連吳
入剸裁夕冰承命出晝錦過鄕來許國風猷壯容民宇
量恢節旄恩換鎮京室地稱陪賜覲親中扆通班接上
台壼漿空度洧公位在三槐
看花
春來日日探花開紫陌看花始此回欲賦妍華無徤筆
擬酬芳景怕深杯但知抖藪紅塵去莫問鬅鬙白髮催
更老風情轉應少且邀佳客試徘徊
會稽絶句三首
花開日日去看花遲日猶嫌影易斜莫問會稽山外事
但將歌管醉流霞
花開日日插花歸酒盞歌喉處處随不是心閑無此樂
莫教門外俗人知
年年榖雨愁春晚况是江湖兩鬢華欲載一鐏乘興去
不知何處有殘花
送任逹度支監嵩山崇福宫
漢陽門下士車騎幕中賓志節初皆壯風流久更新摳
庭承遠泒即位襲清塵雅淡琴聲古温純玉性真詩書
來射策慈惠起臨人淮海褰帷久褎斜叱馭頻政平無
横吏刑省絶冤民汴路揚旌出吳門擁節廵持權心似
水待物氣如春懋德垂承詔遺榮遽乞身行高寕繫俗
道勝不憂貧地絶分琳舘西歸近紫宸鴻飛開羽翼驥
逸露精神却理煙霞宅重尋水石隣青嵩銷鶴怨碧落
見鷗馴故友欣聮壁諸儒慕墊巾斈兼鴻寶異興與赤
松親激勸留方冊驚傳動縉紳浮雲雖杭意反席正逢
辰秪恐尊廉退丁寧致軟輪
送趙資政
好問逢真主能言邁古風犯顔天意沃造膝衆情通弹
治心忘勢澄清誼匪躬朝廷推指佞都邑避乘騘白簡
威方厲青規遇更隆析符霄漢上開幕斗牛中里聚追
胥息階庭訟銗空紀綱官特峻帷幄地彌崇吏治連成
肅倉儲絕塞充錦官清鎮俗玉壘静臨戎膏澤&KR0636;荒阻
春陽煦滯窮鈞衡求雋望龜筮恊淵衷間出干齡合平
居一德同股肱康事力舟楫濟川功遠大經綸略精微
獻替忠夕冰分外閫晝錦過江東比戶仁聲入提封喜
氣融信深銷衆偽明盛破群蒙正洽謳歌美俄更節制
雄保民追吕尚分土継逢公淄水移幢碧牛山駐旆紅
魚鹽方舸集綺綉萬箱叢少憩驅千騎行歸冠百工衮
衣天下詠豈獨是倥侗
過高士坊
一畆蕭然絶世喧抗懷那肯就籠樊功名晚更為餘事
菑異初嘗出至言郡閣巳空徐孺榻里人猶識鄭公門
斯文未喪如繇我後代當知李仲元
餘杭久旱趙悅道入境之夕四郊雨足二首
連章天上乞身閑笑入吳船擁節還一夜風雷驅旱魃
始知霖雨出人間
旌旗東下路塵開六月風雲席上回正恐一方人暍死
直將霖雨過江來
錢塘上元夜祥符寺陪咨臣郎中文燕席
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮滄海碧水楼臺浸遠空
白髮蹉跎歡意少強顔猶入少年叢
送沈諫議
東南經濟得時笑方底除書下漢庭將幕鼓旗驚白晝
諫垣冠劒動青冥指撝甌越歸談笑鎮壓江吳出醉醒
金䁀塩梅湏大用九霄應已夢儀形
詶王徽之汴中見贈
黃流渾渾來沙際佳氣忩忩近日邊河漢槎雖通遠客
蓬萊風未縦歸船山城劇飲銷紅燭水驛高吟襞彩牋
老去相逢情自密不關清賞合留連
寄鄆州邵資政(蒙問敝邑山之之景見索君詩重意之辱謹吟二百守上寄)
鉛筆讐書客朱&KR1650;守土臣素餐方側席黃髮巳侵巾喜
有山圍郭仍憐水滿津清華閑耳目蕭洒長精神秀色
秋來重寒聲雨後新宿雲依戶牖流月過松筠北圃分
殊境西湖断俗塵渚花紅四出沙鳥翠相新芡老含珠
實魚驚躍錦鱗飛梁凌窅眇虚榭壓奫淪嶺對横脩竹
洲分抱白蘋靜宜人事拙閑覺道膄真器小難周物官
微幸此身簿書偷暇日杖屦想幽人泝險飛遊艇探竒
漾釣緍形縻甘鶴怨心泰得鷗馴督府恩容久芳牋訊
問頻門庭嚴衞戟尊爼從華紳却起烟霧興還思水石
鄰自嗤田父樂郍可薦鴻鈞
和邵資政
拂衣久欲求三徑竊食聊湏把一麾世路賤貧從所好
老年胸臆固無竒樊籠偶得滄洲趣蕪累難醻白雪辭
督府繇來恩禮厚每容商也與言詩
和孔教授
治煩方喜衆材同坐嘯南陽郡閣中几案有塵書檄簡
里閭無事稻粮豐衣冠濟濟歸儒學爼豆詵詵得古風
幸屈異能來助我敢將顔色在鴻鴻
喜雪二首
欲休還舞任風吹断續繁雲作陣随巳塞茅蹊人起晚
更迷沙渚鳥飛遅混同天地歸無跡潤色山川入有為
太守不辭留客醉豊年佳兆可前知
雜雨零初急因風洒莫狂英華傾月窟光氣瀉天横宛
轉花飛密紆餘舞態長化財随大小成噐任園方秀色
滋山國清尤助水鄕色嚴齊上下明盛析毫芒閏屋情
誇誕埋輪興激昂收功歸澤物全德在包荒預喜倉箱
富潜知海嶽康蕭晨迎賀客歌吹趣傳觴
雪後同徐祕丞皇甫節推孔教授北園晚步
沙草正黃瀕海意江梅還白故園情循除遠水春前急
繞郭空山雪後明檄影易斜寒日短角聲吹去暮雲平
最慙佳客忘形契肯伴哀翁着屐行
郡齋即事二首
畫戟森門寵誤蒙從來田舍一哀翁囷倉穣穰逢康歲
閭里恂恂有古風&KR1486;氏宿奸投海外伏生新學始山東
(時大奸周高投海島而斈挍講說尚書)依然自昔興王地長在南陽佳氣
中
滿軒山色長浮黛繞舍泉聲不受塵四境帶牛無事日
两衙封印自繇身白羊酒熟初看雪黃杏花開欲探春
緫是濟南為郡樂更將詩興属何人
憶赴中梅
浣沙亭北小山梅蘭渚移來手自我今日舊林冰雪地
泠香幽豔向誰開
再赴喜雪
六花飛舞勢蹁躚點綴寒林熊更妍山險龍蛇盤鳥道
野平江海變畬田人狂奔月非關夜馬徤乘雲别有天
况值白羊新酒熟可能相就慶豐年
寄致士歐陽少師
四海文章伯三朝社稷臣功名垂竹帛風義動簮紳此
道推先覺諸儒出後塵忘機心皎皎樂善意諄諄大略
才超古昌言勇絶人抗懷輕紱冕瀝懇謝陶鈞耕稼歸
莘野畋漁返渭濱五年清興屬一日壮圖伸北闕恩知
舊東宫命數新鸞凰開羽翼驥騄放精神曠逹林中趣
高閑物外身揮金延故老置驛候嘉賓主當西湖月勾
留穎水春露寒消鶴怨沙静見鷗馴酒熟誇浮蟻書成
感獲麟激昂疎受晚冲淡赤松親龍臥傾時望鴻冥聳
士倫少休均逸豫獨往異沉淪策畫咨詢急儀刑矚想
頻應湏恊龜筮更起爲生民
元豐類藁卷之六
