元豊類藁卷第二十二
制誥
吳居厚京東轉運副使吕孝廉轉運判官制
敕具官某朕進拔能吏以督視一路盖州縣政令之舉
措公私貨食之歛散莫不任焉得人之難攷擇惟慎以
爾幹敏閱試惟舊用是分兹東部属以使事夫施扵民
者厚而刑罰清求扵民者約而財用贍使德流澤通而
風化輯穆以稱朕憂憫元元而勵精庶務之意爾其勉
矣往服訓辭可
西頭供奉官武遂等轉官制
敕具官某王師西出以討不庭爾能殱擊兇殘恢復州
聚錄功增位不以次迁勉服朕恩益思奮勵可
曲珍四廂都指揮使綘州防禦使制
敕具官某羌之獸心内相危害王師簿伐盖將天威爾
能躬將士從摧堅殪敵斬捕甚衆鼓行無前周衞典軍
之官名城禦侮之寄兼是寵數以疇爾庸尚有異恩待
爾来效可
文思使張俊䓁遷官制
敕具官某朕爰命六師奉辭西伐爾能效其忠勇深入
羌中獲醜摧堅以捷奉上躐陞位䓁以懋爾勞其能継
扵前功朕豈穡扵信賞可
文及甫吏部員外郎制
敕具官某朕正百工之名而將責其實效其官吏考
擇尤慎天官之属僉曰汝能其往欽哉無忘勉勵可
許安世都官員外郎制
敕具官某徒隷傭役之人典其廢置而時其迁序主以
郎吏其選甚高爾蚤以敏明升華儒館宜增階䓁往涖
厥職尚思勉懋以稱東求可
皇伯宗諤贈太尉韓王制
敕王者之扵天属覆之以光榮而恤其死喪之戚所以
本人倫教天下也具官某以德則循理小心始終無悔
以功則受命仁祖趣定儲極以位則渠門赤寫任兼相
將以爵則躐扵五䓁列為真王以親則先帝之從父兄
而余曰伯父顯名美實福禄之全可謂盛矣奄遘癘疾
至扵不起余聞震悼臨奠致哀再不御朝以伸情礼是
用追加書贊進秩上公啓此火邦隆崇號稱余扵親親
之恩可謂俻矣尚惟不昧服此寵章可
齊宗夀三班惜職制
敕某有司言爾滿歲當迁而奬進爾劳又當躐䓁是用
加兹寵渥列扵命秩往惟祗服以稱甄收可
交州進奉使副梁用律洛菀副使阮倍太常博
士制
敕具官某策名蕃服納貢王庭將事之勤朕用甄錄進
其位䓁兹惟舊章往稱茂恩母忘祗恪可
皇伯宗惠新婦郭氏進封郡夫人制
敕具官某新婦某氏司宗扵属為近扵位為重王扵爵
為貴盖禮秩之見扵外者既寵則施扵内者宜殊爾
德性淑均稱其家室爰加象服之盛以大鵲巢之榮其
尚欽承兹為異數可
賈昌衡知鄧州制
敕記舊俗者稱南陽之民夸奢上氣力難制御今其餘
習殆尚有存者故有邦之任朕不輕以属人具官某中
外踐更令聞惟舊兹用攷擇往分彼土盖穣淯間雖俗
雜難治然教民敦本興扵好善召信臣杜詩之遺跡在
焉使農桑勸而風俗厚爾尚思継于前人其往懋哉無
替朕命可
李良輔知廬州張竚陜州崔度蔡州王說徐州制
敕具官某朕董正治官自朝廷始至扵六服群吏莫不
考循其名以督課其實夫宣恩德以逮下厚風俗以承
上其選為重者非長民之任乎爾惟其人属以兹位盖
奉職遵礼以有循良之稱苟能自勉則寵勞錄最以明
國家之典朕敢忘哉往欽厥司方稽爾效可
知泉州陳偁梓州吳幾復湖州唐淑問並任制
敕具官某吏之奉職循理能附其民使之久扵其官則
上下相安而治化易洽今爾之材宜扵既試俾仍舊服
以懋厥庸尚體朕恩益思遠效可
吳安持太㒒少卿制
敕具官某車府廐馬牧監之政典以卿士其選甚高念
非得人曷贊其治爾材質明茂嘗更噐使以憂去位既
終喪紀宜更階等往貳厥官其勤夙宵以敏功實可
菊曩二右班殿直制
敕具官某夷獠背恩賊殺命吏爾能擊刺醜類献其首
級宜陞位序以奬爾勞尚勵壮圖益思来效可
馮正符借職制
敕某西南夷背德獸心敢闚邊隙爾能通宣兩誼恊助
軍謀宜進官榮属之守謢勉思奮勵無替前功可
奉議郎景思誼授東上閣門使鄜延第一副將制
敕具官某西討之兵有陳戰之功者朕無不錄爾能致
其材武奮擊黠羌克敵摧鋒屡以捷報疇庸較實宜有
異恩介上閣之使名貳連營之將領兹為奬拔盖匪常
科尚勵壮謀益思来效可
皇太后親姪高公繪通州刺史高公紀逹州刺史制
敕具官某䓁朕有顯親之心𣣔形扵天下故加恩母黨
所以本人情隆世教也爾等皆扵外家實在近属持身
恭慎朕所識察刺臨州郡典視祠宫秩寵地優並膺拔
用尚勵爾欽承之志以稱余廣爱之仁可
梅福封夀春真人制
敕某在漢之際數以孤遠極言天下之事其志壮哉晚
而家居讀書飬性卒遺俗高蹈世傳爲仙今大江之西
實存庙像禱祠輙應能澤吾民有司上聞是用錫兹顯
號光靈不泯其服朕恩可
卓順之直翰林醫官局䓁制
敕某稽其醫事而制其食先王之典也属以愛主之疾
爾能調治有瘳是用寵以官榮進其服品往遵厥職無
替恪恭可
成卓閣門祗候制
敕具官某長川廣谷之間與蛮夷壌接爾處徼廵之任
能練逹人情輯寕疆候守邊之臣稱爾之材謂難代易
是用進爾職扵上閣而俾恭其舊服朕扵念勞奬善之
心可謂至矣其思綏靖以稱朕恩可
溪氊本族副都軍主䓁制
敕某守邊之臣属爾奉其方物来献闕庭朕惟爾嘉是
用命爾還其種落典治一軍往勵忠勤益思来效可
景青宜党令攴團練使阿星刺史制
敕某爾有摧鋒克敵之功而又奉其方貢来見闕廷實
勇且忠法當甄進兵團之任以寵爾勞往其祗服益忠
来效可
論氊巴柯族軍主結厮雞柯族副軍主制
敕某爾父有嚮慕中國之心殁而不遂其志属爾于朕
願備一官朕甚憐之是用加命爾秩往其祗服益勵忠
勤可
阿憐官捉厮雞並本族副軍主制
敕某爾父效貢来庭因得進見以爾為請願備一官朕
嘉其尊嚮中國之勤是用錫爾命秩往思忠恪以稱朕
恩可(内一段作爾父因其種人入脩貢聀以爾為請)
温暠知欽州制
敕某州有兵民之寄而地在疆埸之間則常擇用林武
之臣属之守禦之任爾以能進往祗厥服尚思綏靖以
稱簡求可
劉安䓁中書省主事令史制
敕具官某䓁右省詔命之所出也吏治文書非習法令
熟成事不能稱其任爾䓁皆以命秩往祗乃服無忘恭
恪以慎厥司可
知穎昌府韓維再任制
敕朕待天下之士未嘗不䔍扵恩況扵故舊之臣朕所
加厚則扵順遂其意夫何愛哉具官某昔在宫朝事朕
左右今列職秘殿位寵且親而便其故鄕属以州任
雖歲既再滿然重奪其志是用仍其舊服俾祗厥官以
致朕求舊之仁尚勵爾在公之義可
米贇䓁轉官制
敕具官某爾以衆西出討擊羌虜斬獲首級有司以聞
是用甄錄爾功躐陞位䓁往其勉矣益勵壮圖可
雍王顥乳母宋氏贈郡君制
敕某氏惟雍王顥於國属之親且愛而爾有乳飬之勤
故其生也錫之爵邑其殁也飾以恩荣是用追命爾封
進扵列郡以光幽穸尚服寵章可
豊稷吏部員外郎制
敕具官某尚書正本而吏部天官所以綜叙群材以成
天下之治郎扵典領其選甚高是用擢爾之能俾參厥
服朕方勵精政理而務在得人爾惟懋扵其官庶幾承
朕之志可
吕和卿考功員外郎制
敕具官某計群吏之治而明黜陟之法臺郎典領列扵
左曹拔用爾能俾參厥位夫能善扵其職固將圖爾之
勞可
韓晉卿莫君陳刑部郎中制
敕具官某刑者所以助治而聖人之所尤慎中臺參綜
郎選甚高爾曉逹吏方宜在兹任夫惟䔍扵明恕可以
副朕欽恤之心其往懋哉以祗厥叙可
范諤知密州范子諒濮州劉士彦泗州制
敕且官某守土之官民事所属朕方勵精庶政之日尤
務在扵得人攷擇扵朝爾往惟允夫能宣布恩德以拊
循吾民而綱理風俗則為能称其任爾其可不勉欤
陳端翰林醫官制
敕某爾父易簡以醫入侍處剤湯液有勞可旌進遷爾
官用申奬寵往惟祗恪以稱朕恩可
沈士安西綾錦副使制
敕具官某明習禁方以醫入侍處剤湯液有勞可旌進
貳使名以申奬寵往承厥叙無替爾勤可
王瑛楊宗三班借職制
敕某爾䓁俻吏属治文書勤亦久矣是用從爾之請錫
之命秩往惟祗飾以稱朕恩可
王從伾知岢嵐軍制
敕具官某崇築壘培本以輯治軍旅及四方既平而假
守之臣實任民事列扵有土之官矧嵐谷並邊寄属尤
慎爾以選擇往祗朕命夫能開示恩威以惠飬吾人而
懷附異俗則為善扵其職尚思爾守無替訓辭可
吕升卿館閣校勘通判鄆州制
敕具官某鄆有提封之廣生齒之衆扵東為極郡贊貳
政理選授惟艱爾蚤以藝文列於辭館宜更階品往承
厥叙無忘祗慎以服朕恩可
陳康民管勾永興䓁路常平張太寕提舉秦鳳
䓁路常平制
敕具官某䓁朕為保伍之法寓耕戰之政典農之官属
以兼領盖分路而治隃制或難固當從宜使之易地是
用命爾換部而使夫能利力田之民脩講武之令
各奮爾庸不失其職則為能體朕意其尚懋哉往遵廼服可
早行知無為軍制
御史有言責之臣朕之所取信也言而欲遂其忿䦧之
私乃至扵失是非之當豈獨朕扵取信失其所属盖汝
之以言為職誼豈當然俾去憲臺兼榮職秩往臨軍壁
宜體朕心
駙馬都尉王師約轉觀察使制
朕扵婣戚之臣未嘗不䔍扵恩意然其積勤累善不罹
罪悔而七歲一遷其官則必循用舊章盖爵賞者天下
之至公朕不敢以私撓法也具官某出于景族選上貴
主有淑慎之行無怠肆之失第其閥閱宜得叙陞廉按
一州以為爾寵盖爾自初仕迄■再增厥位皆以歲滿
應扵遷格則朕之謹于信賞爾之安其常守上下之際
豈不兩義俱得哉無忘勉勵以永保扵榮名可
崔象先䓁帶御噐械制
敕具官某乘輿所在供御之物無一不備具者故鎧甲
弓矢属之以從者亦不去扵側非左右親信悪足以任
此哉爾給事惟舊宜就兹列益思祗恪以稱厥官
蔡京起居郎制
敕具官某王者言動必書豈獨思為後嗣法哉施之扵
已固欲擇語默慎行止也執簡肆筆必也属之其人爾
之苐卞既巳列扵右史今復不次用汝使記予事位扵
左省士之在此選者希矣而爾之叔李並直同升其扵
榮遇世罕及者朕恩若此則汝之自效宜如何哉其懋
厥修以報所受可
王中正种諤降官制
朕大興士衆属爾䓁以伐羌固將舉其巢穴非徒郤虜
收並塞之地而巳兵西出則近而爾䓁東繇綏德回遠
之路以疲士馬費芻粟致功用不集中正議既不審又
約有分地當攷其左而不能奪擊以殱除醜類夫軍賞
吾必信而罰亦安得巳哉是用按爾之罪降秩有差其
體寬恩尚思報稱可
封曺諭母制
曹氏國之外属而諭實爾之出諭既有列扵朝亦有追
榮及爾是以封之列郡秩以寵名兹為異恩以光幽窆
張知均州制
嶺之西南桂為劇部外有溪居海聚之民壌錯内属拊
廵填守詎可属非其人爾比選于朝往備兹任而内不
能統齊士吏外不能綏靖華夷致兹繹騷自于邦憲奪
其美職處爾偏州茲惟朕恩無忘思省可
元豊類藁卷第二十二
