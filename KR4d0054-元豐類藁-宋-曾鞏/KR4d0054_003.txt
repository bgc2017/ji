元豐類藳卷之三
古詩
游麻姑山
軍南古原行數里忽見峻嶺横千尋誰開一徑破蒼翠
對植松栢何森森危根自迸古崖出老色不畏莓苔侵
脩竹整整儼朝士下蔭石齒明如金遂登半嶺望城郭
但見積靄縈江潯岡陵稍轉露楼閣沙莾忽盡横園林
秋光已逼花草歇寒氣况乘嵓谷深我馳輕輿豈知倦
倏忽遂覺窮嶔崟龍門誰來此中鑿玉蕳不記何年沉
泉聲可聽真衆籟泉意欲瀉無瑶琴斗廻地勢平如削
䆉稏百頃黃差參横開三門两出路却立两殿當崖隂
深廊千步抵嵓腹桀木萬本摩天心碑文磊嵬氣不俗
筆畫縹緲工非今世傳僊人家此地天風冷冷吹我襟
今人豈觧不老術可怪綠髮常盈簮根源分明我能說
一室傾里輸瑯琳相高既不擁耒耜方壮又不持戈鐔
我丁轗軻豈暇議直喜虚曠開煩襟清謠出口若先搆
白酒到手無停斟山人執𬒮與我語留我饋我山中禽
玲瓏當窗急雨洒窈窕隔溪孤笛吟未昏已移就明燭
病骨夜宿添重衾神醒氣玉目無睡到曉獨愛流泉音
起來身去接塵事片心未省忘登臨
桃花源
來時秋不見桃花空樹寒泉瀉石涯争得時人見鵉鳳
不見身去憶烟霞
丹霞洞
麻姑石壇起雲霧常意巳極高峯巔豈知造化有神處
别聳翠嶺參青天長松桀栢枝嵬砢中畫一道如流泉
林風颼飀满丘壑山鳥嘲哳凌飛烟山腰古亭豁可望
下見秋色清無邊忽驚隂崖勢回合中抱幽谷何平圜
初誰鑿險搆楼觀更使遶舍開芝田令人到此毛骨醒
欲搆老筆丹青傳羌夷干戈合未解天地瘡痏誰能痊
大厦棟梁置沙莽肯復顧眄桷與椽吾徒於時直何用
欲往未得心茫然
半山亭
樹杪蒼崖路屈盤半崖亭榭牛猶寒平時舉眼看山處
到此憑欄直下看
顔碑
碑文老勢信可愛碑意少缺誰能鐫已推心膽破姦䆒
安用筆墨傳神仙
碧蓮池
神仙恍惚不可明空有池蓮變紅碧清香冷落秋風前
似被麻姑妬顔色
流杯池
行盡壇前石崖路忽見一曲清泠泉酒行到我不辞醉
安用了了分愚賢
七星彩
古杉蒼蒼横斗文其幹十圍隂蔽野應到夜深山月來
林色天光迷上下
瀑布泉
飛泉一支天上來寒影沉沉瀉龍穴山靈欲以怪動人
山路先冬積霜雪
秋懷
天地四時誰主張縱使群隂入風日日光在天已蒼凉
風氣吹人更憀慄樹木慘慘顔色衰鷰雀啾啾群似失
我有愁輪行我觴顛倒回環不能律我本孜孜學詩書
詩書與今豈同術智慮過人祗自讐聞見於時未禆一
片心皎皎事乖背衆醉冥冥勢凌突出門榛棘不可行
終歲蒿藜尚誰䘏遠夢頻迷憶故人客被初寒卧沉疾
將相公卿雖不為消長窮通豈須詰聖賢穰穣力可攀
安能俯心為苟屈
送歐陽員外歸覲滁州舍人
病卧不出門非關避塵土深秋影雖清孤懷共誰語辱
子問吾廬煇如就賓廡足音固可喜况久捉松麈子生
何其祥家庭坐軻愈顧我齒諸生漸磨苦頑魯如有仰
天潢勢豈識津渚又若馬牛然安能望㷱虎穴搖在門
心常若風中羽羡子筋骨輕歸飛得其所從今夢無南
隨子渡江艣
一晝千萬思
一晝千萬思一夜千萬愁晝思復夜愁晝夜千萬秋故
人遠爲縣海邊句踐州故人道何如不間孔與周我如
道邊塵安能望高丘又若澗與溪敢比滄海流景山與
學海汲汲強自謀愁思雖爾勤故人得知否
送鄭秀才
鄭生雙瞳光欲溢我意海月蔵其中齒清髮紺心獨老
秋崖直聳千年松來超學宮業文字進退珮玉何玲瓏
一朝束書别我去馬蹄脫若風中蓬當今文人密如&KR0808;
子勿浪漫西與東處身不可不擇處一跌萬里無還蹤
荅所勸炙
炙灼君所勸感君書上辭勿難火艾痛要使功名垂我
道世所背君知餘有誰筋骸倘且徤學行肯教墮
菊花
菊花秋開只一種意遠不随桃與梅遊人有幾愛孤淡
零落野水空嵓隈層層露萼問枝葉金靨萬箇圍蒼苔
直從陶令酷愛尚始有我見心眼開為憐清香與正色
欲搴更惜常徘徊當携玉枕就花醉一飲不辭三百杯
荅石秀才月下
今宵月色明千里秋水與天無表裏樹木矯矯蛟龍蟠
屋瓦鱗鱗雪霜洗林下病人毛骨醒目愛清光不知巳
秋風自作竽籟聲更送城笳夜深起客衾初寒睡未能
忍得子詩哦以喜子求我和何勤劬我知苦疎少知已
子真愛我常存心安用蕪辞煩紙筆
冬曉書懷
群鷄啁哳天始明東方吐日霜上冰長簾高褰掃落葉
短杋背立吹殘燈昔時氣銳過奔浪今日病减真無蝇
南箕翻翻世所效白璧皎皎誰非憎屠龍破産習巳妄
畫蛇著足棄未能不容當時孔何病更譽衆列顔非朋
坐知天下書最樂心縱塵土酒可憑莫過二事賢且聖
胡不學外常騰騰
代書寄趙宏
憶承昨歲致書召遂入江城同一笑羸奴小馬君所借
出犯朝寒鞅頻掉從來萬事固巳拙况乃病敦顔不少
去随衆後巳自枉更苦世情非可料一心耿耿浪誠直
百口幡幡競訶誚獨君踴躍於我顧譬於真玉火空燒
别來未幾歲云換楊柳得春還窈窕東溪最好水巳渌
桃李萬株紅白照當時病卧不能出日倚東風愁同調
逡巡紅白委地休新葉可書隂可釣君持使傳入南師
忽領貔貅過蓬藋僧堂取酒就君飲不覺乘懽盞頻釂
屋西明月過簾白簾角有時飛熠燿明聞鉦鼓催軍發
共上高楼看旗旐日高行忽又别君從此閉門誰可嘯
秋風巳盡始得書喜聽車輪返窮徼身欲追随病未能
目断珊瑚遮海嶠是時肺氣壮更惡日以沉𬈑憂不療
豈其艱苦天所憫晚節幸值巫彭妙放心已保性命在
握手猶驚骨骸峭今年霜霰雖未重室冷尚無新可燎
一畆酸寒豈易言局促不殊魚在罩勞君書劄數問訊
深愧薄材無象肖君心卓犖衆未識安得辨口聞廊廟
東津歸催吳秀才寄酒
荒城懶出門常掩春氣欲歸寒不歛東隣咫尺猶不到
况乃傍溪潭石險風光得暖才幾日不覺溪山碧於染
欣然與客到西岸衣幘不避塵泥點谷花洲草各萌芽
高下迸生如刻剡梅花開早今巳滿若洗新粧竟妖臉
柳條前日尚憔悴時節與催還荏苒沙禽翅羽亦巳好
争趁午暄浮翠㶑從今物物巳可愛有酒便醉情何慊
君厨山杏舊所識速致百壷湏灔灔心知萬事難刻畫
惟有醉眠知不忝預愁酩酊苦太熱巳令洒屋鋪風簟
送吳秀才
一年過臘巳十日餘日到春能有幾春來遠近不可問
冷碧先歸在流水梅花向今獨巳繁玉豔都占春風間
草萌出土亦過寸衆芳次第掛清寒虚堂盡日對風影
我獨此守青瑯玕故人遠來未一醉車鞅欲去今誰攀
憐君滿腹冨文綵倦尾赤色無波瀾連年禮部試多士
白羽捨置操榛菅君今忽忽負壮節我亦春色差衰顔
况逢離别可柰何憶人日老情日多
和章友直城東春日
東流抱孤城雨洗見春色風吹百草根道路千里碧莫
盡溪漫漫(去)波瀾散無跡遥林缺見山冉冉蒼藹積沙
禽有遺蹤文字不可識青松對桃李桃紅李花白勢方
競青青守嵓側君意無不諧研談欲俱得賦詩多所陳
炳若觀亀拆城東不待到衆物巳歴歴
簡如晦伯益
一年孟春月巳晦思去去臘如須臾春事競在二月間
急景豈與正月殊今看桃李花未出不知花開能幾日
日尋桃李不暫停恐未十回花巳失筋骸縱病心尚壮
酒醴雖無隣可乞城東欲與君試行莫嫌冷落逐書生
高松
高松高千雲衆木安可到湯湯鳴寒溪&KR2016;&KR2016;倚翠纛側
聽心神醒仰視目晴眊風雨天地動一葉不欹倒豈同
澗中萍上下逐流潦豈同墻根槐卷卷秋可掃鳳凰引
衆禽此木隂可夀君求百常柱星日此可造般匠世有
無方鍾野人好
青青間青青
青青間青青盡望密如鏬風柔聲自和草蓐隂可籍遊
蜂不暫去啼鳥時獨下繚牆隔深園高枝出虚榭貴人
無餘事歡言持玉犖茅屋亦自好吾廬四如畫故人儻
可遅倒屣不辭迓
洪州
洪州城中荒且遠每到弱馬常驅馳交朋顧我亦巳厚
謝詞有禮寧當違人生有累乃汲汲萬事敦迫如&KR0742;羈
山中無塵水青白安得去吟梁甫辭
詠史二首
仲尼一旅人吳楚㩀南面不知千載下䆒竟誰貴賤賜
也相國尊子思終不慕乃知古今士輕重復内顧
沂河
客舟泝河西北行日夜似與河流争不知洶洶竟何為
怒意彼此何時平但疑天地送秋至悪雨疾風相觸聲
我病入寒饒睡思歸夢正美還遭驚東南水鄕我所住
楊花散時春水生湖江渺邈不見岸汩汩自流無可憎
石泉百丈落山觜此縱有聲清可聽莫如此水極凶驁
土木暫觸還轟轟吁嗟造化何厚薄悪物受禀無由更
尹師魯
衆人生死如塵泥一賢廢死千載悲漢初董生不大用
厥政自此慙隆姬至今董生沒雖久語者爲漢常嗟欷
尹公素志任天下衆亦共望齊皐伊文章氣節盖當世
尚在功德如毛釐安知蔓草蔽原野雪霰先折青松枝
百身可贖世豈惜計告四至人猶疑悲公尚至千載後
况復悲者同其時非公生平舊相識跽向北極陳斯詩
發松門寄介甫
南風夜彂吹孤舟起視北極星辰稠曉開在帆破長浪
挾以兩艣當中流松門東面見廬阜其上少日煙氣浮
舟人指我極四望黑處無底蛟龍湫櫧溪在蠡信浩蕩
两涘若粒分岡丘落星囷囷孰可狀清漢夜獨垂牽牛
故人曾期此同載捨䊮直抵雲山游念今五載負斯語
心獨動蕩風中斿况開肥遯須山在早時事力胡能謀
所嗟親老食未足安得一畆操鋤耰此言此笑吾此取
非子世孰吾相投今諧與子脫然去亦有文字歌唐周
北風
北風動地江翻天我坐極浦維空船浮雲溟溟下無日
老樹自擺相樛纏薰琴空聞不可見應已久絶朱絲絃
遂令隂颷自回幹安得歲物無疪愆江頭酒賤且就醉
勿復著口問陶甄
過彭澤
淵明昔抱道為貧仕兹邑幡然復謝去肯受一官縶予
觀長者憂慷慨在遺集豈同孤蒙人剪剪慕原隰遭時
乃肥遯兹理固可執獨有田廬歸嗟我未能及
江上懷介甫
江上信清華月風亦蕭洒故入在千里樽酒難獨把由
來懶拙甚豈免交游寡朱絃任塵埃誰是知音者
讀五代史
唐衰匪一日遠自開元中尚傳十四帝始告曆數竆由
來根本強暴戾豈易攻嗟哉梁周間卒莫相始終㒷無
累世德滅若燭向風當時積薪上曾寧廢歌鍾
庭木
庭中有佳樹清影四面垂往往風雨夜蛟龍此投依留
之待鵉鳳未許燕雀窺誰謂烏鳥惡安巢最高枝不顧
白日照直傍隂虹飛自恃棲託穏豈憂彈射危三春獨
翶翔百鳥歛羽儀鳳凰不能争况乃鳬鴈微既務志意
得都為世可欺白晝㩴鼎肉從容釋牷犧近人不肯避
一怒終夜啼遭其瞰牆屋禍患豈可移聽之欲占赦婦
人固巳癡忿害乃其所何肯報福釐行路指之嘆童稚
争罵譏鸚鵡獻至尊言語固可竒翡翠輸太府器服所
取資鴙鷄美文章贄贈理亦宜鷹鸇逐惡鳥天威得施
爲關雎於周室耿絜配后妃莫如此鳥頑飽食無所禆
一善不能有醜聲日交馳但知擇嘉處巍然治其栖衆
怒未易忽徼幸亦有斯安知無刀斧崩分弃毛皮且勿
引蠧蟲使樹心本披亦有愛博擊鉤連梟與鴟亦勿樂
順已窟穴蔵狐狸凢能致大患尠不自毫釐未知引避
去此語足自規惜哉種樹意長與事乖違古來亦如此
壮士徒嗟悲
發彭澤
卧聞擄聲知雨來起見江流與天合山回風吹霧不盡
帆徤船衝浪相呇歸雲難乘望空断落日乍掩涼可納
去家今夜一千里誰見愁來坐方榻
菊花
東籬菊花今巳開萬物各自相驅催却尋桃杏那復有
舊樹慘慘空牆隈年光日日巳非昔人世可能無盛衰
朱顔白髮相去幾勢利聲名相抑排三公未能送餓死
九鼎竟亦為塵埃乃知萬事皆自枉有便只宜持酒杯
落葉
秋雨與風相噴薄樹木可能無葉落琅玕散漫不可收
野步滿船誰掃掠垂楊千樹舊所惜顔色易衰由力弱
空條尚舞不自休物意豈能知索寞菊花雖開能幾許
新酒縦酸猶可酌朱顔久巳拚銷減豈有功名堪寫皃
衣冠塵土欲更洗其柰滿隄河水濁花開葉落湏強醉
壮士豈憂常落魄
舞鶴
蓬&KR0801;歸未得偃翼清溪隂忽聞瑶琴奏遂舞玉山岑舞
罷復嘹唳誰知天外心
元豐類藁卷之三
