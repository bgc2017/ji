元豊類藁卷之三十七
啓狀
回陸佃謝館職啓
右鞏啓伏審祗膺䛇檢入踐書林伏惟慶慰伏惟侍講
學士敏識兼人英辞華國翰林子墨之賦蚤擅貴名玉
杯繁露之篇多名大義豈獨坐收扵士望固能自結於
主知特啓書筵密隣禁戶凢將急就之字巳賴發明廣
内石室之蔵更資是正兹惟異選奚測遠塗方喜托扵
餘光遽先承扵華問燁如黼藻實駭扵彌文沛若江河
更欽扵善下其為感幸曷罄敷陳
與定州韓相公啓
右鞏啓伏念鞏轉走江湖推移歲月望門墙而既遠通
書問無以緣兹者蒙易近藩匪遥台席雖未得就諸生
之列請益詩書猶足以聞長者之風仰高扵道誼始敢
脩牋記參候之禮庶幾將心誠飢渴之勤載省孤蒙實
為幸會属晏隂之在序當嚴氣之方升仰惟吐納之宜
無爽燕間之喜伏惟判府相公言為蓍蔡行應凖䋲茂
劳烈扵三朝聳儀刑扵四海韓侯之鞗革金厄暫殿方
維周公之衮衣綉裳佇還鈞軸更冀上為邦國善保寝
興禱頌之誠叙陳罔既
賀韓相公赴許州啓
右鞏啓伏審遠持信瑞入奉清閑假泰筮以諏辰命倌
人而飭駕百靈奔衛宜無陟降之劳六氣節宣當遂神
明之適伏以判府相公材為人傑行備天常出尭舜之
盛時紹韋平之慶閥忠純之操簡注扵三朝愷悌之風
儀刑扵四海比較廟堂之任少留藩輔之雄力抗至言
屡辤扵榮禄眷求舊德方属扵上心用均邊閫之勤便
易鄕邦之便鞗革金厄巳嚴入覲之装衮衣繡裳行允
公歸之望佇膺典册首秉鈞衡鞏處势多竒誤知最久
持心素厚未忘墜屦之微引脰永懷巳動掃門之喜更
冀上為宗社善保寝興
授中書舍人謝啓
右鞏伏蒙制命授前件官者竊以贊為明命資討論潤
色之工服在從官備諏度詢謀之用属非常之興運經
不世之大猷方追三代之風以建一王之法其扵講求
體要財正典章出獨断之淵深號積年之希闊所以訓
齊群下播告四方非䆒極扵人文曷宣明於上意矧參
献納尤慎選掄如鞏者識慮少通襟靈多蔽徒恐墮扵
先緒頗能味扵經言有顓愚好古之心自知迃散無廣
博為人之學分甘棄捐顧(一作嘆)齒髮之巳衰困風波而
且久晚逢真主獨賜誤知取扵寡與之中假以踰涯之
寵俾專史法非薄質之能堪遂掌訓詞豈䛕能之可稱
况策名扵近要預責實扵論思揣巳以慚&KR1539;官可畏何
緣致此固有繇然兹盖伏遇某官翼亮天功弥綸務仁
仁接扵物每樂育扵時村誼在丞君故旁招扵衆俊致
兹頑鈍獲備甄收惟殫許國之誠彌堅素志庶荅知人
之遇不在他門
賀提刑狀
右伏審祗奉詔恩揔持使務伏惟慶慰伏以提刑屯田
躬高明之德席熙盛之期起收科榮光映朝序發明吾
道則有文章之深淳推行當時是為治行之尤異果膺
迅用以允僉言自江之東握節而使固將粹美扵風俗
豈特是正扵刑書不次之陞為端扵此鞏獲分郡寄得
與公庥幸喜之深叙陳罔既
太平州回轉運
右鞏伏念鞏夙惟孤質最荷誤知属仗節以耒思得通
名而覯止辱爲殊礼尤出過恩委曲柎循丁寕頋訪軫
艱難扵即路則許之假寵扵舟艎憫匱乏扵騰装則期
以致憐扵教墨側思寒陋何用克堪聚集感慚豈勝指
數去違再宿懷嚮兼年伏惟通久禱扵萬靈亨洪休扵
百順竊以運使郎中受村閎廓經德粹冲布盛府之䛇
條樹外臺之風績洽扵人望簡在天心行被命書即膺
遠用伏惟順遵氣節安飬寢興
太平州與本路轉運狀
右鞏啓伏念更移歲序阻越道途音塵莫及扵賓階書
問不通扵記室飛馳精思徯仰風威伏惟順履川流安
行舟御亭神明之恊相具福禄之来成伏以運使郎中
德紹家聲村周世用雋望傾乎天下壯猷藹扵朝端建
使者之節旄宣揚惠澤佐大農之計策蕃長貨財拊劳
烈以甚隆席寵靈而宜厚竚膺䛇召以恊輿言伏惟上
爲朝廷善綏寢餗
越州賀提刑夏倚状
右鞏伏審祗奉䛇封荣分使節伏惟慶愜伏以提刑屯
田抱材精敏涵德粹温文章爲國之光華治行迺時之
表則輟扵朝著處以使臺士望藹然時名籍甚官用視
年之豊耗巳實倉儲邦刑以世而重輕竚清獄繋使仁
聲之既洽則嚚訟之可無然後入奉命書進升法從在
扵公議寔允輿情鞏扵此備官云初託庇喜趨風之甚
邇諒考履之惟和更冀副上倚毗順時調護其為禱頌
曷究敷陳
賀轉運状
伏審祗奉詔封就更使節伏惟慶慰伏以運使司封受
村閎遠植性粹冲風猷為世之表儀治行迺時之軌則
果用祥刑之最来分將漕之權威名巳動扵連城惠術
行周扵比戶豈止調盈虚扵歲計内足邦儲方且知緩
急扵人情下流主澤然後進陪侍從入奉詢謀在公論
以猶稽實輿誠之所係鞏備官扵此託庇云初將承望
扵餘光但忻愉扵懦思属祁寒之在序諒福履之保和
敢冀上為朝廷善調興寝禱頌之至叙述奚周
賀杭州趙資政冬状
右鞏竊以布律而候氣萌動扵黃宫立表以須景長至
扵南極伏惟知府資政受材閎廓含德粹純壮京國之
大猷儕格天之盛業履兹令序荿集林祺典册衮衣竚
履(一作復)三公之位旂常鼎鼐當傳萬世之功鞏祗服冠
箴遠違門著素積依歸之望弥深禱頌之勤
賀北亰留守韓侍中正旦状
右鞏伏以歲起扵東茂對三陽之盛物生扵震聿開萬
化之端伏惟某官行應中和道含純粹属四方之係望
簡三后之眷懷德為民彛故称宗庙之噐功在王室是
為社稷之臣順履昌期具膺繁祉佇奉氶扵典冊復登
翊扵巖廊鞏限守印章阻趨墻屏仰望威重不任禱頌
之至
賀鄆州邵資政改侍郎
右鞏竊審祇被明緍進陞寵秩伏惟慶慰伏以安撫資
政侍郎材經世務文擅國華攀日月之高衢踐機衡之
要地方兼荣扵祕殿用均逸扵价藩属時靖加維上䂊
動訪昔遊扵博望懷舊斈扵甘盤廼陞宗伯之聮居貳
卿曺之重惟隆名異數之錫巳絶當時固元勲盛德之
殊豈稽圖任佇還柄用式允輿情馳慶未繇依歸滋劇
㐮州回相州韓侍中状
右鞏僻守陋邦遠違嚴屏永言嚮慕但傾茅塞之心自
便退蔵莫馳竿牘之問敢期賜教出自過恩形意爱之
拊循枉題評之奬引譬如寒俗幸蒙六律之吹有若秋
毫遂借千鈞之重秘蔵巾衍銘鏤肺肝惟偃息扵便藩
素充盈扵浩氣百神所相萬福来綏伏以司徒侍中行
應凖䋲言爲蓍蔡肩一心之忠誼弼三后之謀謨安社
稷之元功傳扵竹帛被華夷之盛德布在管絃方且辤
鈞軸扵廟堂擁旌憧扵鄕國然而人詠方叔克壯元老
之猷時思謝安出慰蒼生之望宜就贊書之拜佇諧華
衮之歸
回樞密侍郎狀
右鞏啓伏念鞏久兹外𥙷利在退蔵一功不為京師之
書以此亦疎左右之問分當棄置理絶收憐豈期尚記
扵姓名特賜親紆扵翰墨處大寒而不變乃知松栢之
堅兼庶類而並容則維江漢之廣孤懷易感重誼難志
但注仰扵門闌實&KR0866;銘扵肺腑今者景風扇物畏日御
躔伏惟㐮贊萬機順膺百福敢覬上為邦國善保寝興
禱頌之誠指陳難既
回亳州知府諫議状
右鞏伏念自違墻屏浸易歲時比潜伏扵外邦久棄捐
扵人亊雖嚮往之意不暫弭忘而參動之勤至扵曠絶
敢謂曲敦雅舊尚記庸虚賜劳問於華牋致恩勤扵親
筆文如黼藻加一字以為榮橾若松筠貫四時而不改
以慙且感𣣔報矣言今者竊審固避機衡出臨屏翰始
敢瀝茅心之至懇且竿牘之常儀少贖曠疎覬蒙開察
盖天時之迭運属春今之方行伏惟開閤之初偃藩甚
樂休有神明之助茂臻福履之宜鎮撫名城暫屈承流
之寄旋歸宰路竚膺圖舊之求更惟上為宗祊善調寝
餗禱頌之至但切下情
回運使郎中狀
右鞏啓伏念鞏仰高所至馳思為深戀势之殊属書以
進枉過恩之特厚流革問以見存文辭爛然意氣勤甚
雖德心之大遺名秩以自謙而士品之微顧村資而安
稱其為佩服曷罄指陳急景云初祁寒將盛伏惟遵道
塗之易詢采扵風謠察閭里之勤布行扵德惠神靈所
護福禄攸宜恭以運使郎中材足兼人志存及物出高
明之慶族接熙洽之盛期通班扵朝揭節而使自簿書
期會之纖悉莫不注心至山巖窟穴之幽深㪯皆受賜
足以救一時之敝故能得萬事之宜休聲所歸遠用行
及伏惟遵時之順飬氣以恬庶允與人之情不違拙者
之望
到任謝職司諸官員状
右鞏比者祗命守邦㳙辰視亊維是孤蒙之質幸依庇
冒之餘竊鞏才不逮人斈多泥古久備官扵冊府徒竊
食扵累朝兹假便灌實緣私請伏遇某(官本)仁為任充美
在躬素自結扵主知方出宣扵使指歛時利澤播在東
南籍甚休聲洽扵中外頋忝属城之任實諧德宇之依
尚阻參承但深欣抃
福州回曾侍中状
右鞏伏念自遠門闌荐更時序顧兹艱拙利在退蔵雖
有心誠嚮往之勤而無書記候問之礼敢期眷與特賜
誨存獲氶黼藻之褒彌見松筠之操其為感激但切銘
藏属凝沍之在辰惟燕間之均福伏以致政太傅侍中
素推仁傑蚤代天工意誠心正而家齊巳儀刑扵王室
功成名遂而身退遂表則扵士倫聊曼衍以窮年坐優
游而進道矧臧孫之有後継周公之拜前阿衡之格于
天書載君臣之德司徒之善其職詩称父子之功方頼
牡猷隂禆至治更冀上爲邦國善保寝興禱頌之誠不
勝懇悃
移亳州回人賀状
右鞏比緣懇請得假善藩既諧竊禄之私實獲事親之
便慙無善政可稱厚恩豈謂某人特枉緘封曲垂奬舊
言爲黼藻飾陋質以爲荣操若松筠處大寒而不變其
爲感愧曷盡指陳惟溽暑之方隆諒燕居之多適祈■
保攝用竚迂陞
東府賀冬狀
右鞏伏以氣動扵微升一陽而方長物資其始萌萬寳
扵將亨伏惟某官行蹈中庸業存久大爲生民之蓍蔡
任王室之股肱四岳之亮天功其凝庶績百揆之熙帝
載攸叙彛倫茂對休辰具膺繁祉鞏方祗宫次阻詣門闌
西府賀冬状
右鞏伏以物資其始萌萬寳扵將亨氣動扵徵升一陽
扵方長伏惟某官業存久大行蹈中庸爲蓍蔡扵生民
任股肱扵王室共武之服久專綐扵樞機秉國之均佇
首當扵衡軸對休辰而茂恊膺繁祉以具宣鞏限此守
邦未緣爲壽
回人賀授史館修撰状
右鞏誤被上恩進專史事頋慙孤陋曷称選掄伏念鞏
齒髮蚤衰材資素薄差池一紀久流落扵風波推徙七
州寖沉迷扵簿領詎期皓首獲奉清光拔扵多士之中
寵以非常之遇惟累朝之盛典垂列聖之洪名宜得異
能使之實錄豈伊鄙鈍可盡形容惧莫副扵簡求方内
懷扵兢愧敢意眷私之厚特迂慶問之勤矧奬飾之踰
涯俾寅緣而借重其為感幸難既敷陳
回人賀授舍人状
右鞏啓叨奉制恩進登詞掖誤蒙任属私積兢慙鞏器
識少通性資多蔽非有為人之斈徒堅好古之心矧齒
髮之巳衰困風波而且久晚逢真主獨賜重知取扵寡
與之中假以踰涯之寵甫專史筆遂掌訓辭惟清切之
近班實論思之要地方驚冐處良用㥏顔未遑削牘之
勤遽辱騰書之貺其爲感佩曷罄敷陳
元豊類藁卷之三十七
