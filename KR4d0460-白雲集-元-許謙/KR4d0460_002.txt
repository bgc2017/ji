許白雲先生文集卷之二金臺李伸編集
賦
擬古戰場賦甲辰
客有好遊者籝金槖粮脂車秣馬四海之廣萬里之遥謂
皆始扵足下盖將追豎亥之遺蹤繼子長之轍迹于以觀
天地之大扵是浮河絶江登隴下阪途平馬疾地險車緩
或臨深而俯瞰或升高而望遠對景物之虚曠每徘徊而
周覽爰至巨野恍若望洋右倍山陵前左大江紛灌莽之
杳杳欝叢薄之蒼蒼縦一瞬而莫際眇平其數十里之封
疆尔乃心存目想計度數量豈古人有事扵此遺迹尚存
乎渺茫周廻隱隱若城郭之濔迤峻隅巳壊而塊土成崗
頽垣斷續綿延將百雉類乎築甬道以取粟扵敖倉其汙
下而漸漬者盖昔池而今隍毀轅敗輻朽腐而僅存其彷
彿斷刀折戟消剥而何有乎鋒鋩是時也林木將脫原艸
未黃風䬟䬟兮吹籟日淡淡兮流光羌四頋而無人畿𣣔
去而彷徨就熟路以騁駕兮久而至扵野人之籬落召彼
故老而訊之然後知為古之戰場也感嘅前脩俯仰陳迹
肆盤桓以夷猶不忍去者累日行戰地弔遺址連井竈綴
壁壘守則負險攻或背水料勝敗之靡常嗟歲月之巳幾
吾嘗𬗟想英䧺角力扵斯地也發卒募兵聚芻積粟破鉏
耰而成棘矟買刀劍而賣牛犢賁育之士肩磨𬒮属勇敵
虓虎捷若飛鵠一鼓氣作三令容肅雷轟礮石電掣神纛
奮戈揚盾穿&KR0909;洞腹短兵近接鐵騎横蹙殺氣排空黃埃
乱目或乘利而得雋或逐北而遇伏或集厚陳而制勝或
懸孤軍而全覆及乎弓巳絶絃矢不遺鏃積骸為觀斷指
可掬姑小却以俟後圖宜戢兵而虞大衂以今度古不能
盡變化之萬一而戰陳之具鉦鼓之教雖百年而猶信宿
是以竹樹吞吐烟塵之表目&KR0617;&KR0617;乎昆陽之旌旗鸛鶴嘹
唳風雲之間耳瞶瞶乎八公之草木月白兮髑髏寒天隂
兮鬼聲哭彼進取之君争城争地而暴白骨如草菅忍使
天下之人兄散弟離子孤父獨自夫達者而觀之何異左
蠻而右蜀也哉方今堪輿坱圠開綂拓迹自江左之獻版
圖未嘗復有干戈之役遐荒莫敢不来王所謂不嗜殺人
者能一民皆安土地不遺力睠此大墟固可制并經而務
稼穡飛潜動植皆囿扵發生之仁熙熙如登春臺而享太
牢之物扵是舞干羽于兩階朝衣冠之萬國
序
贈李仲謙序
古之教者自里閭至國都皆有學自八歲至成人皆有教
其教之之術固詳要其歸禮樂二端而巳抑爼豆登降音
器歌舞為之禮樂乎哉反而求扵吾心則敬者禮之原和
者樂之本然所以動息有存不使斯湏去身者正以培植
其本原積扵中者廣大成全則其發扵外者沛然有餘措
諸其事業無不當盖内外交養而相為用也三代而下教
者異法至扵以文辭誘人可謂外其所當務而今復翰墨
詩章論材抑末矣東陽縣博李君仲謙既蒞事執脯脩之
贄扵郡庠而某適與之會視其容貌其温聽其言舒徐而
有文庶幾習扵禮樂者君故名家其所養有素碩推所藴
以淑諸人人俾學者憣然知禮樂為先務厚其積而痛抑
其末斯善矣東陽為婺望縣山水佳秀之氣所鍾名哲軰
出今以經學文章名家者有其人昔子賤治邑所父事者
三人兄事者五人矧君掌教鄕邑而年且富是宜效先覺
之所為取人之善以為善且古教人者必以身先之而聖
賢之閫未易造幸君亦母虧一簣之功以率先之將見百
里彬彬扵禮樂豈不盛歟居數日来别求贈言&KR0861;書此為
李君勉
送胡古愚序
東陽婺望縣東南山水嘉處自天台赤城蜿蜒盤礡綿延
數里亘為玉山又數十百里峙為雙峴經野建邑扵焉是
依山之幽深秀特者水必源扵其間稽之郡乘浙江之浸
實肇林壑之下經流曼衍過于雙溪城南澄瑩甘美瀾湧
湍激不舍晝夜天雨時至澒洞奔放勢可勝萬斛之舟氣
之積也厚故其發也巨終至于不可量也山結水融生物
必異靈而為人亦必有竒俊超邁不規規扵流俗者夫良
材美箭佳菓旨酒人皆得以為利士君子之敦詩書脩辭
蹈禮者籍籍滿耳而余之所見多侈辭宏論凌絶卓越聽
其言觀其容彂揚蹈厲每恍然自失以余之駑下固不足
窺其際矣意山水之鍾而竒俊超邁者殆不必扵此歟余
固有所待也嘗聞胡君伯仲子姓皆務學深造未能盡交
往年遇古愚子扵市友人蘇世賢指曰此東陽學者胡君
也將試仕扵金陵頖宫今行矣揖而過不暇交一語余重
恨之皇慶二年夏余游金陵而君尚在講席其氣粹温其
儀濟蹌誦其文若詩皆清平古雅余向之有待而𣣔見者
其在古愚子乎夫聖人之道常道也不出扵君臣父子夫
婦昆弟朋友應事接物之間致其極則中庸而巳爾非有
絶俗離倫幻視天地埃等世故如老佛氏之所云者其道
雖存扵方冊而不明扵世久矣周程張朱諸子出而闢邪
扶正破昏警愚秦漢以来千五百年英才多矣而有昧扵
是吾儕生扵斯時未必能躐扵千五百年之才而獨有見
扵聖人之道如是其明也幸而生扵諸子之後固當平氣
虚心随而求之階之梯之以達乎上頋實有益扵已而止
何庸倔強自熹摭竒務新力與作者争衡又將轢而踐之
㦲古之立言者誦扵口而可以心存存扵心而可以身踐
而成天下之務則聖人之道也今口誦之而不足明乎心
降其心以識之而不可施扵事是則老佛之流之說爾為
老佛之說者措之事固不能行扵跬步而自理其身庸可
以為善人則好為異說者其風又下扵彼矣道在天地間
弘博精微非可以操心求也而乃攘𬒮扼腕作氣决背售
其說而競後息欲以厭今人陵古人則吾未之信也古愚
氣和心廣余嘗欲與從容論之而以滿秩解去君采芹藻
之英將以道淑諸人者也以余之說評之然歟否歟余非
敢為子勉也子固余所敬也
送郭子昭序
君子尚志脩巳以及人偏廢學也然下學上達功不可畫
可仕而仕進退有義故自治常嚴而及人者不汲汲學每
病扵滿與怠自滿者不思益意怠者不足有為如是則所
高下師尊之友接之所自得者盖廣而其正本大綱不倍
師說大夫士論子昭當官廉慎有𥙷公道如出一口是子志
真可尚滿與怠之心未嘗生而扵脩巳及人兩無愧矣爲
憲掾史三考滿秩捧臺符上京都類吏部選調九品官常
事爾未足爲子喜方今拔類奬賢以子之才何所不至夫
年進則責備其德位升則愈大其任惟篤其初志不忘所
能而知所亡實扵中以應求者不負其名則官之崇卑非
所較也余性不喜謟且知子昭最深嘗慕淵路相贈處而
余亦爲千里游故以爲贈
送林中川序
漢自蕭何以佐命爲相國而曹參次之二人皆吏也故終
漢世選官多繇吏後雖設科博舉而繇吏進者未嘗廢名
公卿大夫今可指數者班班也而自郡縣吏積功致大位
者尤卓然如于定國楊震陳蕃王允寇恂馮異趙廣漢張
敞軰數十人皆繇是出盖天地儲才以為時用視上之所
好而趨之得其人皆足以輔化興治不必較其所從來也
然昔之進者雖自吏選莫不尊德問學秉義守禮尚廉耻
謹節行故能師表當時流芳千載非特操筆書牘玩法舞
文而巳聖朝混一之初革文華取士之弊它科目未設
選官頗類漢法而庶人在官者皆以年勞叙遷可計日以
俟進其任用之重盖過扵漢矣故得人有為名公卿大夫
亦不愧扵古永嘉林君中川久故儒家抱問學而業吏自
縣若州累升至扵郡来是郡居數載徧歷諸曹上官稱其
能下民眼其明士大夫誦其廉休日每訪余為文字交言
亹亹皆有理致賦詩則雅麗清新語政事則優柔純熟不
迫不弛可謂才矣處郡曹滿三考被省符領州縣幕常事
爾可計日而取也以君之才宜有知者豈久拘閡常文而
局縮扵此耶繇是而為大夫卿公亦豈異㦲今大府循例
更調天台夫瓊臺華頂桐柏石橋皆山水清絶竒勝生平
欲嘯傲其間而夢寐未能也君或以無害督部邑當窮極
幽處融其景物寫之聲詩因風以示使得卧而游之亦甚
幸也君之行凡交友能為詩者皆歌以贈某訥扵辭姑序
此為别
送尉彦明赴開化教諭序
先王之教民何如哉家有塾黨有庠術有序國有學凡民
八歲以上無不聚而教之下責扵大夫士與閭里之長上
則綂之扵大司徒誦詩書六藝之文以廣見聞孝弟忠信
之實以敦德行故賓興以示勸簡絀以致罰夫以下民之
微而使天子之上卿拳拳教之者若是其為意益可見矣
近代以文辭取士而不考其實惟務彫鐫鏤刻破碎支離
詖淫邪遁之辭靡所不至六經之道或幾乎息矣聖朝
敦尚實行放斥浮辭固學者之所碩也州若縣皆有學立
師而教之抑彷彿古者之遺意歟尉君彦明北方之學者
也来江南且十年艱難險阻雖屢嘗之愈自篤不能變其
守故其發為聲詩慷慨感激清俊竒偉時論稱之明有司
舉而升之授以開化文學開化三衢下邑也其山水之秀
人物之盛彦明必能取之以為吟詠之資固足以適其性
情然愚所以望扵彦明者不止乎此夫之設教者乃古大
司徒所綂之職位雖卑而責實重况古之受教者比屋皆
然今則惟業扵儒家者耳受教者多則成德者衆受教者
少則責效也嚴故教之者亦當百倍扵古教者之功可也
六經載道之器𣣔求道者不可外乎經彦明必能舉是而
教之使立扵舘下者皆知求之扵經驗之扵巳誠立行成
濟然為東南文學倡豈惟如是而已哉秉彛好德之良心
人皆有之將有不待教聞風而興起者十室之邑必有忠
信彦明其留意焉
送許克勤赴新昌教序
許太岳之胤也其先出自神農周武王封文叔而國扵許
其後子孫散居四方以國為氏漢唐以来代有顯者而太
史氏之譜諜不傳其世次盖不可得而考焉然凡今以許
為氏者則皆文叔之裔也克勤生扵真定雖阻河帶江相
去數千里要其始固吾族也其侍親宦遊而南来能自奮
厲好學不倦孜孜汲汲扵文字間者有年矣謂學者將以
行之嘗小試扵三衢清獻書院引誘後學循循有道有司
為其賢為其多聞也舉之扵州州升之憲府以考其實上
之宣府以授其任今俾之分教新昌以克勤之才之美而
為之盖綽綽乎有餘𥙿也抑愚嘗有所聞記問之學不足
為人師况小言破道小辨害義克勤之賢當不止扵博聞
記問而巳若曰致廣大而盡精微則有六經四書在君其
熟味之以求聖賢之功用乎今駸駸功名之會將挈挈而
行矣其扵克勤年雖若兄弟而其議論文采皆非所能及
既沗同姓又辱同門扵其行也敬書聞扵師者送之不惟
祈克勤之不忘斯言而某亦𣣔以自勉云爾
送&KR2581;公平赴武義教序
武川居金華上游地狹而土肥有高山茂林所産者棟梁
之竒材東南之美箭故其民富庶而風俗勁急舊為東莱
先生講業之地其流風餘教猶有存者士大夫能道詩書
通古今者往往有之頖宫承前代之舊歷年之久幾不能
待風雨前後掌教者雖欲經營葺理之而屢不果昔者吾
友掌教是邑歷歷為余道者如此今&KR2581;君公平往而繼兹
職也當講明道義以紹東莱先生之遺風興起學校以光
前人之舊業尚勉之哉&KR2581;君年富而志廣好學而有文以
大材而居小任其德業必有足聽聞者某當洗耳以俟
記
故朝列大夫婺州路總𬋩府治中致仕朱公壙記
先公諱某字某姓朱氏人稱之曰遯山先生婺之義烏人
曾祖諱某妣某氏祖諱某妣某氏考諱某號存恕妣某氏
先公生扵宋淳祐癸卯四月丁巳本從伯父諱某之子存
恕翁鞠為嗣咸淳戊辰進士及第調從事郎處州軍事判
官奉國軍節度推官國子監書庫官至元混一區宇縉紳
交薦授從事郎定海縣尹轉承事郎同知黃巖州事再調
仙居縣尹陞承務郎同知浮梁州事秩滿引年除朝列大
夫婺州路總管府治中致仕先公性穎悟扵書無所不讀
研窮精深博而能約存恕翁從久軒先生得考亭之學家
庭夙夜問辨理融心會故制行方正動必以禮純孝友弟
稱于人人為政存心濟物而以恕行之聽訟斷獄明决平
允興學勸教親為程督有毫髮可利行之如不及存恕翁
謂濟人莫如醫先公繼承先志扶病造門者曰常數十人
皆為詳察熟慮而活之好周人急賑宗族鄊隣之貧者不
計家有無皇慶癸丑十二月乙未卒于家年七十有一鄊
之遠近無間親疎皆哭出涕始娶同縣黃氏先逝生男益
亦大以仲兄州判諱某次男某為子父命也繼娶東陽李
氏戶部尚書大同之孫女生二男某某一女適李某庶女
尚幼孫男六孫女四皐高節書院山長繼善以蔭𥙷
官未調某等忍死以延祐乙卯十二月丙申葬于前周山
之原先公文章行于世士大夫傳誦之學行政績將請于
立言君子以銘于墓謹叙姓系官閥納諸壙嗚呼哀哉孤
子某等泣血謹識
行状
總管黑軍石抺公行状
公諱庫祿滿姓石抺氏遼陽大寧人契丹太祖后蕭氏能用
兵太祖併一諸部擊滅隣國侵軼中夏以大其國家后與
有力焉故世后皆蕭氏而蕭遂爲右族金滅契丹易蕭爲
石抺氏公四世祖庫烈兒閔宗國淪亡誓不食金粟率部
落遠徙窮朔以復讎爲志曾祖脫羅華察耳招来懷輯徒
衆益盛祖野仙饒智略喜騎射年少任侠尚氣金聞之欲
縻以爵深晦匿以自全太祖皇帝龍興挺身而歸出竒
計单騎掩取金東京金一旦失扵重鎮遂震讋莫能抗
王師從下北京定幽燕席卷青齊收地數千里拜御史大
夫上將軍特將擊蠡州死之父查刺剛勇善射有父風先
是大夫募豪勇士為前行號黑軍所向無敵常自將之至
是仍受查刺公御史大夫領黑軍從下平陽太原降益都
南征力戰克敵直取汴州從征南京先登以功除真定路
達魯花赤兼北京路逹魯花赤公其長子也公生而卓異
幼少嬉戲不與諸兒伍出語輒警人及長魁梧俊拔有大
志關弓滿二石畫的于侯方寸去百步射之無不中繼彂
必破其括從兩騎逐兔北野山遇樵者奔曰虎纔負嵎慎
勿往公不聽馳而前虎踞地大吼從騎失色公戒毋動獨
按擊復行直虎十步止挾矢以待虎躍而起引馬少避一
彂中其吭以死喜交士大夫論古今治亂忠臣義士必慷
慨感激至事之畿會前人所處未善以片言彂之切中要
領雖老生嘆莫及襲父職授總管黑軍上知其才降制
以身先之誰肯捐軀以致命耶且男子當援枹死事書之
竹帛炳炳然後世豈呫呫死戸牖下效兒女子乎我嘗聞
漢㐲波將軍誓以馬革褁尸真丈夫也盖公平昔之志如
此而終以是殁悲夫公娶蒙古氏子男二人長某嗣職次
家兒豐縣尹卜是年某月某日葬興州書金山公德業當
書于太史氏而孤某亦將請于立言君子銘其墓道詞為次
弟其行事大致如此以備采擇馬謹狀
治書侍御史趙公行𫐠
公名某字子英其先甘陵人祖避金季亂南播穎川因家
焉至元十三年王師伐宋公单騎從役副帥宋都碍授以
兵降臨江下吉州與有戰多時江淮初附宋氏復枿于南
吉之擴民假義稱兵公一帥命往討道與賊别部遇公設
伏橋下而燬攻其前賊趨橋走伏彂皆殱焉遂往擣其屯
賊知之遽引衆出與官軍道殊諜知賊巳過還襲其背擊
敗之斬其渠帥徑前覆其巢散其脅從州遂以安鐵面軍
王昌誘初附五營衆為亂事露袾連五百餘人皆論死公
争曰此属特詿誤非始謀今悉誅之無以安反側不如僇
其渠而橅其餘綂帥從之事乃定累多錫金符提舉瓜洲
渡居頃之以例免改衡州路總管府治中州之清化聚衆
為盗區公計興屯田迄今寧息在郡七載解去卜居儀真
杜門閑十又五年延致導江張先生湏講明伊洛之學潜
心探索究其指歸行孚德懋顯聞于時大德五年遂以選
起簽江南浙西道肅政廉訪司事去四年部郡鎮江旱蠲
民租九萬五千石既而以飛語復徵民無從出則篣謈求
辦公始莅職臺移覆其當僚黨皆懲謗前却公獨奮然自
以為任按行驗實復之如初會秋大風海溢于閏于常于
江隂飄溺廬舍居民存者困不粒食公將發粟食之有司
以言上未有報牚拒不聽公曰灾異若是民瀕扵死寧便
文字營為從容計㦲如有不合我當坐之不以相及也遂
發如干石賴以不死者十七萬人而沈骸腐胔亦就掩瘞
昔汲黯以漢朝貴近臣持使者節便宜發粟歸對孝武片
言陳謝上雅敬重黯慰諭不責也人猶以為難謂義而知
變以公視之果難乎哉七年夏犬兩水蘇秀常潤咸被其
患公廵部勸分飢食徙復且督脩圩堤以防後灾居聀踰
三歲刺姦廢庸不憚強禦凡以為民者人能言之遷江南
等處行御史㙜都事十一年江南大飢郡縣財粟俱殫獨
謂之戅而終以社稷臣待之淮南謀亂擬漢廷群臣公孫
弘之徒猶發蒙而所惮獨黯為之低徊不發者久之觀黯
之才似不羣臣若也其事不大施也而見重一時取信後
世者如此其有以哉若春秋大為閑孟子所謂大人者黯
近之矣某不佞被遇扵公式其行事接其言論風旨而得
其所如盖公之為人剛毅正直奬善疾惡出扵天性其為
政知大體汲汲以教化風俗為務而清廉乃其餘事觀其
志苟分義所在死生&KR0852;福誠不足以動其心雖立朝未久
業不大施而事顯節完浮扵人人其行巳大節似汲長孺
而才學過之可謂邦之司直人之儀則者矣公兹謝事頥
神純嘏禾艾其事其德方將登載信史永垂無窮固不待
鄙𫐠而後明然知而無稱厥心慊焉謹采公行蹟次第于
編若夫一言一行雖足以為稱非大節所存則略而不書
然公之事可以言而盡公之心之德不可以言盡也後之
載筆君子或有攷扵斯能即其事以求其心扵其所巳施
以觀其所未施則公之心之德亦豈難知也哉
