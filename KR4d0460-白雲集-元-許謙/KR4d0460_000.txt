許白雲先生文集序
吾婺道學之傳自宋東萊吕成公以
身任其道倡鳴于南渡之後卓乎不
可及已元有仁山金文安公以其傳
於北山何文定公魯齋王文憲公者
而傳之白雲許文懿公蓋北山得於
勉齋黃氏而勉齋實出考亭朱子之
門故傳得其正粹然以道名家他如
待制浦陽柳公侍講烏傷黃公禮部
蘭谿吳公翰林東陽張公及國朝學
士景濂宋公待制子充王公皆以斯
文羽翼其道者也海内論鄉學淵源
之懿師友繼承之篤蓋莫如吾婺而
吾婺晚生後學一何繼承之寥寥哉
蓋嘗讀其文則亦知其道矣近吾忝
第賢科拜憲職出巡東廣偶與方伯
江浦張公論事之暇談及吾婺在昔
理學之盛忽袖出許公白雲集寫本
四卷見示且曰欲刻之未能予得之
昕夕莊誦殆忘寢食儼乎身登其門
聆其誨而歎親炙之罔及也因節廩
食之餘助方伯公購梓刻之庠舍以
嘉惠來學方伯公謂予宜有序因竊
歎曰昔許公嘗云君子之身存而其
道之行不行者天也身亡而其書之
傳不傳者人也夫書之傳即其道之
行今許公身雖沒已踰百年而一旦
賴方伯公出其遺書以行於世使來
學知所敬承豈非待其人而傳乎敢
以此僭引諸篇端
成化二年歲次丙戍春正月既望後
學金華陳相序
許白雲先生文集序
斯道也堯舜禹湯文武以之相傳而
至扵周公孔孟焉孟子沒而其傳泯
焉漢唐之儒若賈誼董仲舒韓昌黎
亦庶幾乎斯道也醇疵相間故卒未
有接乎孟氏之傳者歷千又餘年至
扵有宋真儒軰出如周程張朱數君
子者始有以承孟氏之絶學矣繼之
以真西山蔡九峰胡文定之属皆所
以闡明斯道者也迨夫元之許魯齋
劉静脩吴草廬又皆篤信斯道者也
其白雲先生則又得夫朱子之正傳
而能大顯斯道者也先儒謂程子之
道得朱子而復明朱子之大至許公
而益尊夫豈不信今觀其文究極夫
六經出入乎子史浸淫扵群書其規
模固不出乎韓氏柳氏之文然不樂
聲利則非退之溺扵功名之可儗操
持節槩則非宗元黨比勢要之可侔
脩身軆道佩仁服義故其發之扵言
辭也深厚而䧺博至誠而諄悉故曰
根之茂者其實遂膏之沃者其光瞱
仁義之人其言藹如也若先生者誠
有以任夫聖賢斯道之統緒矣先生
之没迄今百有餘年其所著之書見
其傳于世也余幼時得之扵祖妣王
氏之家盖王氏之先有諱麟者寔受
學扵先生之門故其家多存先生之
遺書焉此盖先生之草藁也其手澤
尚新惜當時未有能編次以成帙者
故詩文雜亂而無統紀簡策歷久而
頗殘缺余因而次第之分為四卷繕
寫為集蔵之巾笥以俟他日託之有
力者而板行之憶昔歐陽子得韓文
扵漢東李氏之弊筐而甚愛之時去
韓子盖已二百年矣遂以之而倡率
學者其後天下之士非韓不學也至
扵今猶然豈不盛㦲先生之文隠而
復見者而與韓無異余得先生之文
愛而好之也而與歐不殊盖先生之
學識純正則超軼扵韓子余之闇劣
卑微則深慙扵歐公尚何足與先生
文為之輕重哉幸知言君子倡率之
如歐之扵韓也則先生之文不患乎
不行扵世矣此余之所望也歐陽之
記韓文曰道固有行扵遠而止扵近
有忽扵往而貴扵今者盖其久而愈
明不可磨滅雖蔽扵暫而終耀扵無
窮者道當然也先生是集若行則其
所以左右聖賢相傳之道者將為不
小也先生諱謙字益之世號白雲先
生詳見元史兹不贅言也
正統丁卯七月望金臺後學李伸序
元史載白雲先生行實
元順帝至元三年冬十月金華處士許謙卒初謙聞仁山
金履祥講道蘭江上委巳而學焉履祥曰士之為學若五
味之在和醯鹽既加則酸鹹頗異子来見我已三日而猶
夫人也豈吾之學無以感彂扵子耶謙聞之惕然時履祥
年七十而謙年三十有一矣履祥嘗告之曰吾儒之學理
一而分殊理不患其不一所難者分殊耳謙由是致其辨
扵分之殊而要其歸扵理之一又曰聖人之道中而巳矣
謙由是事事求夫中者而用之履祥既殁謙益肆充闡多
所自得自謂吾非有大過人惟為學之功無間斷耳謙制
行甚嚴而所以應世者不膠扵古不流扵俗介而不僑通
而不随身在草莱而心存當世素志冲澹以道自樂浙東
者約之為學者師垂四十年著錄迨千餘人随其才分咸
有所得達官富人之子望閭而驕氣自消踐庭而禮容自
飾四方之士以不及門為恥縉紳先生至扵是邦必即其
家存問焉謙素多疾先是金履祥病革徒步往省之會大
雪中寒温及奔兄璟喪扵廣信病增劇不良扵行疾少間
而神更清茂至是疾復作謂其子元曰伯兄以是月二十
三卒我死殆與之同日乎及是日正衣冠而坐戒元以孝
扵母友扵弟元復請所𣣔言謙曰吾平日訓爾多矣至此
復何言門人朱震亨進曰先生視稍偏矣謙更肅容端視
項之視微瞑遂卒年六十八門人以義制服者若干人因
其自號題其墓曰白雲先生謙字益之所著有讀四書叢
說二十卷詩名物鈔八卷讀書傳叢說六卷觀史治忽幾
微若干卷皆行于世後謚曰文懿
義烏黃氏溍曰聖賢不作師道久廢逮二程子起而
倡聖學以淑諸入朱子又遡流窮源折衷群言而綂
一由是師道大備文定何公基旣得文公朱子之傳
扵其高弟文肅黃公榦而文憲王公相扵文定則師
友之文安金公履祥又學扵文憲而及登文定之門
者也三先生婺人學者推原綂緒必以三先生為朱
子之傳適文懿許公出扵三先生之鄕克任其承傳
之重三先生之學卒以大顯于世然則程子之道得
朱子而復明朱子之大至許公而益尊文懿許公之
功大矣
題許白雲先生文集後
二十六年前余從今國學李先生遊
得許白雲先生文集一帙愛之不啻
拱璧惜謄寫不佳後官比部命胥史
沈純者錄出欲刊行之顧力有未逮
及為郡扵吉遷廣藩力可為矣而庶
政填委北陌南阡奔走之不暇劻勸
搶攘事有急扵此者雖然先生之名
在天下後世昭如日星不係扵言語
文字之有無區區言語文字豈足以
盡先生之道而刊不刊亦不係斯文
之顯晦也姑蔵之以俟時云
成化乙酉冬十月糓旦後學江浦張
瑄謹書
附錄
學箴
東平王生麟自蕪城來求受業扵余適余病劇昏瞀
莫能相告㠯道留連僅一載盖垂槖而歸扵別也復
求一言因書近作學箴㠯遺之
聖人在位言行皆道素王無民已任扵教天高淵深學貴
知要繄人一心酬醋之機理備萬物欲流易危先民有作
唯此之治精義入神匪思不得執辭泛求畿逐扵物審是
之宜惟學之則操之有道有夢斯覺闇然日章如追如琢
舍心弗全非聖之學(行平聲讀)至順二年九月十又七日
金華許謙益之父書
元史取學術足以輔教傳後者著儒學傳而金華許
謙居其一焉謙字益之世稱白雲先生受學扵同郡
金履祥履祥學扵何基基學扵黃幹幹則朱子入室
弟子也傳授之正厥有源委故當時登門者以為榮
幸東平王君麟踰齊魯涉江淮遠来從先生遊及朞
謁告歸省先生惧其荒而業也手書所著學箴以勉
之而大要以存心為本吁先生之教人者如此史之
所稱信不誣矣既而王君以鄊貢進士典教昌平其
所以淑諸人者又豈出乎先生規矩之外㦲惜余不
及見之嗣子延齡與余同官翰林出此卷求題輒䟽
其授受所自識諸左方以致景仰之私云耳永樂辛
卯三月望日右春坊大學士兼翰林侍讀永嘉黃淮
書
右學箴一篇金華許謙先生書以遺其徒東平王麟
辭優理至誠有以得乎為學之要今麟之子延齡為
翰林檢討用表章之間以示予讀之三復起敬有以
見先生教人以道而麟必能造其閫奥惜乎未有以
考見其成也且予聞麟之事先生克盡其道居維揚
時聞先生殁悲不自勝即為發喪後凡遇生辰忌日
必設祭去酒肉不食先生所著有尚書表註大學䟽
義二書麟又為刻板以傳扵此可以見先生之德漸
漬扵人心者深而麟之所以報先生者亦極其至也
傳曰民生扵三事之如一麟盖有焉近世斯道不明
教者不以正而學者無其誠有朝立舘下而夕相詆
訾雖韓昌黎猶不能無憾扵籍湜軰矧其他乎求而
麟之所為邈乎遼絶麟可謂有道乎哉先生之教扵
是乎在矣不揣僣踰用敢書此于後以警夫世之為
師弟子者先生字益之號白雲道士元史有傳麟字
領元鄕薦仕為昌平教諭以終然所用未究其
所學吁惜哉因書此于卷末以歸延齡宜寳之勿失
也永樂辛卯夏五月端陽日翰林學士兼左春坊大
學士廬陵胡廣拜手謹書
昔聞翰林檢討王延齡先生云其先君從許益之先
生學得考亭之正傳先生嘗手書學箴一幅以遺之
延齡珍蔵于家將終授其甥李公方曙方曙持以示
予字畫遒勁沉實非表裏一扵敬者不能作見之不
覺正立拱手其辭則以一心為酬酢萬變之主然不
能無欲以間之在治而去之也學貴知要知要則能
守約故其傳萬世無弊也學者宜服&KR0574;扵是焉後學
東吴張洪拜書
理學之在天地間猶布帛菽粟之切扵民生日用不
可以一日舍也舍之則民凍且餒矣雖有夜光之珍
連城之璧奚以為故自三代以還歷漢唐而宋濂洛
諸君子始接洙泗之傳而大集扵考亭及考亭門人
勉齋傳之而得北山何文定公魯齋王文憲公二公
相師友而又得白雲許文懿公傳之然皆婺人也親
相授受不失其傳考亭之學至是盖益明矣予嘗見
公白雲集一帙讀之恨未全也兹扵方伯江浦張公
所又得一帙讀之末則附綠示門人王君麟學葴一
篇係以永樂間諸翰林題䟦公亦欲予言之盖益嘆
夫文懿之言皆諄諄懇到不背師說真有功扵理學
也公其出而全之豈不深有便扵後學欲尋文懿之
緒餘者㦲天順六年壬午夏六月既望翰林侍讀
學士直文華殿後學雲間錢溥謹䟦
