文選顔鮑謝詩評卷一
元方回撰
述德
述祖德詩二首
謝靈運
達人貴自我高情屬天雲兼抱濟物性而不纓垢氛段
生蕃魏國展季救魯人弦高犒晉師仲連却秦軍臨組
乍不緤對珪寧肯分惠物辭所賞勵志故絶人苕苕歴
千載遥遥播清塵清塵竟誰嗣明哲時經綸委講綴道
論改服康世屯屯難既云康尊主隆斯民
虚谷曰靈運之意似謂乃祖功大賞薄立此高論太
元八年十一月謝玄破苻堅謝石為大都督玄為前
鋒都督蓋禆帥也劉牢之謝琰功亦亞玄明年二月
桓冲卒朝議欲以玄為荆江二州刺史謝安自以父
子名位太盛又懼桓氏失職怨望乃以桓石民為荆
州桓石虔為豫州桓伊為江州而玄亦為徐兖二州
刺史晉之州刺史如漢之州牧而帶都督軍事統十
數郡猶近世制置使宣撫使而權尤重可以自殺郡
守入則為相位不輕也靈運此詩似是虚言
中原昔喪亂喪亂豈解已崩騰永嘉末逼廹太元始河
外無反正江介有䠞圮萬邦咸震懾横流賴君子拯溺
由道情龕暴資神理秦趙欣來蘇燕魏遲文軌賢相謝
世運遠圖因事止高揖七州外拂衣五湖裏随山疏濬
潭傍巖藝枌梓遺情捨塵物貞觀丘壑美
虚谷曰太元九年八月謝太保安奏請乘苻氏傾敗
開拓中原以徐兖二州刺史謝玄為前鋒都督帥豫
州刺史桓石虔等伐秦玄至下邳秦徐州刺史趙遷
棄彭城走玄進據彭城九月彭城内史劉牢之進據
鄄城(鄄玉緣切濮陽郡之邑屬兖州)河南城堡皆來歸附太保安自
求北征加都督揚江等十五州諸軍事玄遣晉陵太
守滕恬之渡江據黎陽朝廷以兖青司豫既平加玄
都督徐兖青司冀幽并七州諸軍事十二月劉牢之
據碻磝滑臺苻丕請救玄遣牢之以兵二萬救鄴饋
米二千斛十年四月牢之為慕容垂所敗自鄴徵還
會稽王道子好專權與太保安有隙安出鎮廣陵避
之築来城八月以疾還建康卒道子以司徒瑯琊王
領揚州刺史錄尚書都督中外諸軍事尚書令謝石
為衛將軍十一年三月黎陽翟遼太山張願叛玄還
淮隂十二年正月以朱序為青兖二州刺史代玄鎮
彭城序求鎮淮隂以玄為會稽内史十三年正月康
樂獻武公謝玄卒十二月南康襄公謝石卒靈運第
二詩蓋專賦此事本末賢相謝世運謂安之歿也遠
圖因事止謂瑯琊王道子與安不協也然亦孝武以
昏主嗜酒色無遠略委事道子此所以當中原潰亂
可乘之機以謝安為相玄石牢之為將而無所成也
靈運詩但稱乃祖高蹈之節恐非康公本心也文選
注高揖七州外謂舜分天下為十二州時晉有七州
故云七州予獨謂不然指康樂所解徐兖青司冀幽
并七州都督耳謂晉有七州而高揖于其外則不復
居晉之土耶非也道子解玄七州都督而為會稽内
史釋兵柄于内郡自是左遷然玄亦嘗疾篤詔還京
口玄不以為怨而靈運微有怨辭蓋以已之不得朝
柄為望耳
公讌
九日從公戲馬臺集送孔令詩一首
謝宣遠
風至授寒服霜降休百工繁林收陽彩密苑解華叢巢
幕無留燕遵渚有來鴻輕霞冠秋日迅商薄清穹聖心
眷嘉節揚鑾戾行宫四筵霑芳醴中堂起絲桐扶光迫
西汜歡餘宴有窮逝矣將歸客養素克有終臨流怨莫
從歡心歎飛蓬
虚谷曰宋國建無晉君矣故二謝詩皆有聖心之語
易曰謙亨君子有終吉養素之句用此佳
九日從宋公戲馬臺集送孔令詩一首
謝靈運
季秋邊朔苦旅鴈違霜雪凄凄陽卉腓皎皎寒潭潔良
辰感聖心雲旗興暮節鳴葭戾朱宫蘭巵獻時哲餞宴
光有孚和樂隆所缺在宥天下理吹萬羣方悦歸客遂
海嵎脱冠謝朝列弭棹薄枉道指景待樂闋河流有急
瀾浮驂無緩轍豈伊川途念宿心愧將别彼美丘園道
喟焉傷薄劣
虚谷曰當時賦詩推謝瞻宣遠詩為冠所謂巢幕無
留燕遵渚有來鴻者也宣遠詩有云聖心眷嘉節靈
運詩亦云良辰感聖心宋臺既建坐受九錫則裕為
君而晉安帝已非君矣故二謝皆以聖稱宋公然猶
立恭帝改元元熙至二年六月而後禪使裕脱有王
敦桓温之死以聖心為詩者能無患乎易曰有孚飲
酒无咎詩序曰鹿鳴廢則和樂缺矣此詩云餞宴光
有孚和樂隆所缺善用事又善用韻建安詩則不如
此之細而必偶也在宥吹萬用莊子語明已尊宋公
為聖人造化以其許孔靖之歸得寬宥天下生養萬
物之意文選注腓音肥詩百卉具腓毛萇曰痱病也
今本作腓字非韓詩薛君曰腓變也俱變而黃也鳴
葭當作鳴笳孔靖南史有傳會稽山隂人據傳靖晝
臥有神人謂曰起天子在門出見乃劉裕靖因結交
以身為托蓋裕之私人若他人也豈敢于宋臺初建
而辭尚書令乎此不足為高
祖餞
王撫軍庾西陽集别時為豫章太守庾被徵還東
一首
謝宣遠
祇召旋北京守官反南服方舟析舊知對筵曠明牧舉
觴矜飲餞指途念出宿來晨無定端别晷有成速頹陽
照通津夕隂曖平陸榜人理行艫輶軒命歸僕分手東
城闉發棹西江隩離會雖相親逝川豈往復誰謂情可
書盡言非尺牘
虚谷曰此詩無甚佳處江左自上流趨建康則云北
京蓋江流大抵北向也江自南趨北而曰江南江北
言大勢也其實北向而江分東西岸焉今鄂州西門
對漢陽軍江州西門出琵琶亭而出東門皆不見江
故知江不東向而北向故江之上水船必用北風也
瞻避弟晦權盛求守豫章卒元嘉三年晦以荆州刺
史見討被誅謝䂃謝遯及晦兄弟之子並死一人可
以禍一家雖宣遠之出無救于後來如此
鄰里相送方山詩一首
謝靈運
祇役出皇邑相期憩甌越解纜及流潮懷舊不能發析
析就衰林皎皎明秋月含情易為盈遇物難可歇積痾
謝生慮寡欲罕所闕資此永幽棲豈伊年歲别各勉日
新志音塵慰寂蔑
虚谷曰懷舊不能發謂義真延之慧琳也晉以來士
大夫喜讀易老莊而不知謙益止足之義率多懷才
負氣求逞于澆漓衰亂之世箕潁枕潄設為虚談義
真之昵靈運雖未必果有用為宰相之言史或難信
然靈運之為人非靜退者徐羡之傅亮排黜蓋其自
取懷舊不能發有不樂為郡之意資此永幽栖亦一
時憤激之語耳羡之等廢少帝殺義真自貽灰滅義
真之死亦自不晦斂靈運又終身不自悔艾其敗也
詩意已可覘云
新亭渚别范零陵詩一首
謝玄暉
洞庭張樂地瀟湘帝子遊雲去蒼梧野水還江漢流停
驂我悵望輟棹子夷猶廣平聽方籍茂陵將見求心事
俱已矣江上徒離憂
虚谷曰自洞庭張樂地以下六句言湖湘間諸郡范
去而已思之也廣平聽方籍謂范也茂陵將見求謂
已也王隠晉書鄭袤字林叔為中郎散騎常侍會廣
平太守闕宣帝謂袤曰賢叔大匠渾垂稱于平陽魏
郡蒙惠化且盧子家王子邕繼踵此郡欲使世不乏
賢故復相屈在郡袤父泰字公業所謂鄭公業為不
亡泰始中終辭司空者此廣平事比汲黯淮陽事而
世人罕用司馬相如病免家居茂陵故朓以自謂蓋
言范之聲譽方籍甚已則當求諸閒退之地也心事
俱已矣必自有說不傳之秘非所形容味雲去蒼梧
野之句暗用舜殂落事得非以齊主為喻乎
詠史
張子房詩
謝宣遠
王風哀以思周道蕩無章卜洛易隆替興亂罔不亡力
政吞九鼎苛慝暴三殤息肩纏民思靈鑒集朱光伊人
感代工聿來扶興王婉婉幕中畫輝輝天業昌鴻門消
薄蝕垓下殞攙搶爵仇建蕭宰定都護儲皇肇允契幽
叟翻飛指帝鄉惠心奮千祀清埃播無疆神武睦三正
裁成被八荒明兩燭河隂慶霄薄汾陽鑾旍歴頽寢飾
像薦嘉嘗聖心豈徒甄惟德在無忘逝者如可作揆子
慕周行濟濟屬車士粲粲翰墨場瞽夫違盛觀竦踊企
一方四達雖平直蹇步愧無良飡和忘微遠延首詠太
康
虚谷曰劉裕義熙十三年舟師至項城遊張良廟僚
佐賦詩瞻為冠第一韻王風哀以思周道蕩無章以
言周之衰第三韻力政吞九鼎苛慝暴三殤以言秦
之暴東坡詆五臣誤注三殤其實乃是李善第五韻
至第十韻叙美子房婉婉幕中盡一句世多用之鴻
門銷薄蝕垓下殞攙搶爵仇建蕭宰定都護儲皇肇
允契幽叟翻飛指帝鄉皆佳肇允翻飛瞻詩兩用此
語第十一韻至第十四韻歸美劉裕首曰神武睦三
正又曰明兩燭河隂慶霄薄汾陽河隂汾陽堯舜所
居諛裕至矣又曰聖心豈徒甄不待明年九日集于
戲馬而稱聖也裕之奪晉而自君也久矣後五韻惟
四達雖平直蹇步愧無良佳他平平
秋胡詩一首
顔延年
椅梧傾高鳳寒谷待鳴律影響豈不懷自遠每相匹婉
彼幽閑女作嬪君子室峻節貫秋霜明豔侔朝日嘉運
既我從欣願自此畢燕居未及好良人顧有違脱巾千
里外結綬登王畿戒徒在昧旦左右來相依驅車出郊
郭行路正威遲存為久離别沒為長不歸嗟余怨行役
三陟窮晨暮嚴駕越風寒解鞍犯霜露原隰多悲凉廻
飈卷高樹離獸起荒蹊驚鳥從横去悲哉遊宦子勞此
山川路超遥行人遠宛轉年運徂良時為此别日月方
向除孰知寒暑積僶俛見榮枯歲暮臨空房凉風起座
隅寢興日已寒白露生庭蕪勤役從歸願反路遵山河
昔辭秋未素今也歲載華蠶月觀時暇桑野多經過佳
人從所務窈窕援高柯傾城誰不顧弭節停中阿年往
誠思勞事遠闊音形雖為五載别相與昧平生捨車遵
往路鳬藻馳目成南金豈不重聊自意所輕義心多苦
調密此金玉聲高節難久淹朅來空復辭遲遲前途盡
依依造門基上堂拜嘉慶入室問何之日暮行来歸物
色桑榆時美人望昏至慙歎前相持有懷誰能己聊用
申苦難離居殊年載一别阻河關春來無時豫秋至恒
早寒明發動愁心閨中起長歎慘悽歲方晏日落遊子
顔高張生絶弦聲急由調起自昔枉光塵結言固終始
如何久為别百行諐諸已君子失明義誰與偕没齒愧
彼行露詩甘之長川汜
虚谷曰此詩九章章十句頗傷于多陶淵明賦桃源
三良荆軻何其簡而明也然此亦善鋪叙存為久離
别沒為長不歸犯蘇子卿語却用得好三陟窮晨暮
謂陟彼高岡陟彼崔嵬陟彼砠矣三陟字頗巧原隰
多悲凉以下四句歲暮臨空房以下四句頗有建安
風味他所點者皆可雋永詩長篇為難九折更端則
不難矣此詩及五君詠顔詩之最也李善文選注
東坡之所深許無一事不見本根無一字不見來歴
皆博極羣書間亦有随文釋義者且如此詩脱巾千
里外結綬登王畿注云巾處士所服綬仕者所佩今
欲宦于陳故脱巾而結綬也能盡巾綬之義極佳又
引東觀漢記江革養母幅巾及漢書蕭朱結綬事可
謂詳細然秋胡之仕于陳止是魯之隣國而云王畿
恐顔延之一時寓言雖以秋胡子為題亦汎言仕宦
之意其注乃引詩緯曰陳王者所起也此意似頗未
通戒徒在昧旦注引易歸藏曰君子戒車小人戒徒
李善時尚有易歸藏也自昔枉光塵結言固終始下
五字亦作尋常看觀注乃知用公羊語結言而退又
楚詞解佩纕以結言周易歸妹人之終始前賢遣語
不妄如此高張生絶絃聲急由調起注上句喻立
朝期于效命下句喻興于恨深余謂此意謂有所激
者必出于不平耳
五君詠
顔延年
阮步兵
阮公雖淪跡識密鑒亦洞沈醉似埋照寓辭類託諷長
嘯若懷人越禮自驚衆物故不可論途窮能無慟
嵇中散
中散不偶世本自餐霞人形解驗默仙吐論知凝神立
俗迕流議尋山洽隠淪鸞翮有時鎩龍性誰能馴
劉參軍
劉伶善閉關懷情滅聞見鼓鐘不足歡榮色豈能眩韜
精日沈飲誰知非荒宴頌酒雖短章深衷自此見
阮始平
仲容青雲噐實禀生民秀達音何用深識微在金奏郭
奕已心醉山公非虚覯屢薦不入官一麾乃出守
向常侍
向秀甘淡薄深心託豪素探道好淵玄觀書鄙章句交
吕既鴻軒攀嵇亦鳳舉流連河裏遊惻愴山陽賦
虚谷曰沈約宋書顔延之領步兵好酒疎誕劉湛言
于廬陵王義康出為永嘉太守延之作五君詠以述
竹林七賢山濤王戎以貴顯被黜詠嵇康曰鸞翮有
時鎩龍性誰能馴詠阮籍曰物故不可論途窮能無
慟詠阮咸曰屢薦不入官一麾乃出守詠劉伶曰韜
精日沉飲誰知非荒宴此四句蓋自序也
詠史詩一首
鮑明遠
五都矜財雄三川養聲利百金不市死明經有高位京
城十二衢飛甍各鱗次仕子彯華纓遊客竦輕轡明星
辰未稀軒蓋已雲至賓御紛䬃沓鞍馬光照地寒暑在
一時繁華及春媚君平獨寂寞身世兩相弃
虚谷曰此詩八韻以七韻言繁盛之如彼以一韻言
寂寞之如此左太冲詠史第四首亦八韻前四韻言
京城之豪侈後四韻言子雲之貧樂蓋一意也明遠
多為不得志之辭憫夫寒士下僚之不達而惡夫逐
物奔利者之苟賤無恥每篇必致意于斯唐以來詩
人多有此體李白陳子昂集中可攷而近代劉屏山
為五言古詩亦出于此參以建安體法五都王莽
立均官雒陽邯鄲臨淄宛成都也三川周京河洛伊
也言都會處千金之子不死于市陶朱公語明經取
青紫夏侯勝語此四句起柱也入京城十二衢則專
言長安矣君平獨寂寞身世兩相棄明遠以自歎也
文選謂身棄世而不仕世棄身而不任此語至佳
游覽
遊西池一首
謝叔源
悟彼蟋蟀唱信此勞者歌有來豈不疾良游常蹉跎逍
遥越城肆願言屢經過迴阡被陵闕高臺眺飛霞惠風
蕩繁囿白雲屯曾阿景昃鳴禽集水木湛清華褰裳順
蘭芷徙倚引芳柯美人愆歲月遲暮獨如何無為牽所
思南榮戒其多
虚谷曰起句十字亦佳毛詩蟋蟀在堂歲聿云莫今
我不樂日月其除此所謂悟也韓詩伐木勞者歌其
事此所謂信也有來謂將來之年也選注引陸雲歲
暮賦云年有來而棄予此西池之遊所以惟恐其失
之也高臺眺飛霞水木湛清華兩句俱佳美人愆歲
月所思也庚桑楚謂南榮趎無使汝思慮營營引此
以言且復行樂不必牽于思而過甚也意是而語頗
拙耳
泛湖歸出樓中翫月一首
謝惠連
日落泛澄瀛星羅游輕橈憩榭面曲汜臨流對廻潮輟
策共駢筵並坐相招要哀鴻鳴沙渚悲猨響山椒亭亭
映江月瀏瀏出谷飈斐斐氣幂岫泫泫露盈條近矚袪
幽藴遠視盪諠囂晤言不知罷從夕至清朝
虚谷曰王逸注楚辭倚沼畦瀛兮遥望博楚人名池
澤中為瀛爾雅江决出復入為汜毛詩注可與晤言
晤對也此悟字與晤同惠連少年工詩文此篇十六
句之内十二句對偶親的綺靡細潤然言景不可以
無情必有近矚窺幽藴遠視盪諠囂及末句乃成好
詩若靈運則尤情多于景而為謝氏詩之冠散義勝
偶句叙情勝述景能如是者建安可近矣
從游京口北固應詔一首
謝靈運
玉璽戒誠信黃屋示崇高事為名教用道以神理超昔
聞汾水遊今見塵外鑣鳴笳發春渚税鑾登山椒張組
眺倒景列筵矚歸潮遠巖映蘭薄白日麗江臯原隰荑
綠柳墟囿散紅桃皇心美陽澤萬象咸光昭顧已枉維
縶撫志慙場苗工拙各所宜終以反林巢曾是縈舊想
覽物奏長謠
虚谷曰水經注京口丹徒之西鄉西北有别嶺入江
三面臨水高十數丈號曰北固今鎮江府猶有北固
樓詩家絶景靈運出為永嘉太守滿歲謝病去職元
嘉三年既誅徐羡之傅亮謝晦徵靈運為秘書監顔
延之為中書侍郎四年文帝如丹徒謁京陵靈運以
其秘書監從故有應詔之作靈運若曰玉以為璽所
以戒誠信黃以為屋所以示崇高聖人非以此為富
且貴也此二事為名教之用耳推言之則玉帛鐘鼓
禮樂之事也有道焉以神理超乎形迹之外則聖人
所以制天下者也用此四句為柱引入黃帝藐姑射
汾水之游以譬北固之讌有老莊放逸意何不用虞
廵守夏游豫事邪自昔聞汾水游以至墟囿散紅桃
皆不過叙事述景如白日麗江臯佳句也老杜之遲
日江山麗出于此原隰荑綠柳一聯艷而過于工建
安詩豈有是哉皇心美陽澤以下八句言主上過于
春陽之澤物而已之拙不克工慙于場駒之維縶終
願閒退方見議論然作應詔詩自來難作如此已為
佳也倒景有兩說神仙家以日月皆在其下謂之凌
倒景今以山臨水而影倒謂之眺倒景孫綽天台山
賦或倒景于重溟
晩出西射堂一首
謝靈運
步出西掖門遥望城西岑連障疊巘崿青翠杳深沈曉
霜楓葉丹夕曛嵐氣隂節往慼不淺感來念已深羈雌
戀舊侣迷鳥懷故林含情尚勞愛如何離賞心撫鏡華
緇鬢攬帶緩促衿安排徒空言幽獨賴鳴琴
虚谷曰文選注永嘉郡射堂予謂自西射堂出西城
門也起句十字蓋古體曉霜楓葉丹與池塘生春草
皆名佳句以其自然也節往慼不淺感來念已深靈
運多有此句法感物而必及于情人理之常也不樂
為郡而懷賞心之人至于撫鏡攬帶恨夫鬢之老衣
之寬則何其戚戚之甚邪安排莊子語郭象注謂安
于推移此則謂安于世運之推移徒有空言不如寄
于琴書足以寫幽獨之無聊也意深遠而心惻愴豈
真恬于道者哉
登池上樓一首
謝靈運
潛虬媚幽姿飛鴻響遠音薄霄愧雲浮棲川怍淵沈進
德智所拙退耕力不任徇禄反窮海卧痾對空林傾耳
聆波瀾舉目眺嶇&KR0706;初景革緒風新陽改故隂池塘生
春草園柳變鳴禽祁祁傷豳歌萋萋感楚吟索居易永
久離羣難處心持操豈獨古無悶徵在今
虚谷曰池上樓永嘉郡樓此詩句句佳鏗鏘瀏亮合
是靈運第一等詩潜虬飛鴻深潜高舉虚設二喻而
謂已不能雲浮川沈有所媿此詩體之變也進德智
所拙退耕力不任詩不可無此等語又以四句紀事
言情又以四句賦早春時物不特池塘生春草為佳
句園柳變嗚禽及初景革緒風新陽改故隂亦佳句
也謂春之初日革冬之餘風春為陽冬為隂亦謂以
春改冬也傷豳歌之祁祁感楚吟之萋萋欲歸而從
田也索居離羣又所以極言夫所思之人也惟無悶
徵在今一句有病義真之廢固徐傅之無上靈運之
出猶得守郡本亦自取以為遯世無悶則欺心矣史
靈運于永嘉西堂思詩竟日不就忽夢見惠連即得
池塘生春草大以為工常云此語有神助非吾語也
按此句之工不以字眼不以句律亦無甚深意奥旨
如古詩及建安諸子明月照高樓高臺多悲風及靈
運之曉霜楓葉丹皆天然混成學者當以是求之
遊南亭一首
謝靈運
時竟夕澄霽雲歸日西馳密林含餘清遠峯隠半規久
痗昏墊苦旅館眺郊岐澤蘭漸被徑芙蓉始發池未厭
青春好已觀朱明移慼慼感物歎星星白髮垂藥餌情
所止衰疾忽在斯逝將候秋水息景偃舊崖我志誰與
亮賞心惟良知
虚谷曰永嘉郡南亭也按靈運詩永初三年七月十
六日之郡在郡凡一年隣里相送方山詩曰皎皎明
秋月此赴郡之始在少帝即位未改元之前也西射
堂詩曰曉霜楓葉丹則在郡見冬矣池上樓詩曰池
塘生春草則在郡見春矣乃此夏雨喜霽之作思欲
見秋而歸也其歸當在景平元年秋景平二年五月
少帝廢八月文帝即位改為元嘉元年所謂賞心惟
良知必指從弟惠連及何敬瑜羊璿之之流耳三年
始徵為秘書監
遊赤石進帆海一首
謝靈運
首夏猶清和芳草亦未歇水宿淹晨暮隂霞屢興沒周
覽倦瀛壖况乃凌窮髮川后時安流天吴靜不發揚帆
采石華挂席拾海月溟漲無端倪虚舟有超越仲連輕
齊組子牟眷魏闕矜名道不足適已物可忽請附任公
言終然謝夭伐
虚谷曰首夏猶清和至今以為名言瀛壖海之邊岸
也南極海中有窮髮之人天吴水伯也其獸八首八
足八尾背黃青石華海月皆海中可食之物揚帆挂
席古詩未尚大巧故不嫌異辭而同義猶前詩用媿
對怍也仲連輕齊組子牟眷魏闕文選注謂仲輕齊
組而至海上明海上可悦既悦海上恐有輕朝廷之
譏故云子牟眷魏闕予謂靈運意不然其意乃是雙
舉仲連子牟一是而一非之矜名者道不足名固不
可矜也適已者物可忽忽字未安以富貴為外物而
忽之可也以物為人物之物但知適已而忽物則不
可也適已之說史記謂莊子也晉宋間人老莊之學
終有偏處靈運之病正在于恣已自適輕忽人物耳
任公言亦出莊子謂孔子圍于陳大公任往弔之曰
直木先伐甘泉先竭其意者飾智以矜愚云云故不
免也此寓言不足憑靈運所以不能謝夭伐者豈非
于聖門之學有所不足哉
石壁精舍還湖中作一首
謝靈運
昏旦變氣候山水含清暉清暉能娱人游子憺忘歸出
谷日尚早入舟陽已微林壑斂暝色雲霞收夕霏芰荷
迭映蔚蒲稗相因依披拂趨南逕愉悦偃東扉慮澹物
自輕意愜理無違寄言攝生客試用此道推
虚谷曰靈運所以可觀者不在于言景而在于言情
慮澹物自輕意愜理無違如此用工同時諸人皆不
能逮也至其所言之景如山水含清暉林壑斂暝色
及他日天高秋月明春晩綠野秀于細密之中時出
自然不皆出于織組顔延年鮑明遠沈休文雖各有
所長不到此地如石壁地名之類自可看文選注
登石門最高頂一首
謝靈運
晨策尋絶壁夕息在山棲疏峯抗高館對嶺臨廻溪長
林羅戶穴積石擁階基連巖覺路塞密竹使徑迷來人
忘新術去子惑故蹊活活夕流駛噭噭夜猨啼沈冥豈
别理守道自不攜心契九秋榦目玩三春荑居常以待
終處順故安排惜無同懷客共登青雲梯
虚谷曰此詩密竹使逕迷己似唐詩新序榮啟期曰
貧者士之常死者人之終居常待終何憂哉靈運用
此全語曰居常以待終恐靈運非貧者也莊子老&KR1451;
死秦失弔之曰適來夫子時也適去夫子順也安排
已見前注排者推也能處順故安于造物之推移也
然靈運又豈能處順者哉惜無同懷客共登青雲梯
靈運每有賞心之嘆即義真所謂未能忘言于悟賞
者然則賞一也有獨賞有共賞靈運思夫共賞者而
不可得則以獨賞為憾此尾句之意也亦篇篇致意
于斯心契目翫一聯謂内其實而外其華先之以沈
冥守道之說自處高矣焉得不為俗人所忌
於南山往北山經湖中瞻眺一首
謝靈運
朝旦發陽崖景落憩隂峯舍舟眺迥渚停策倚茂松側
逕既窈窕環洲亦玲瓏俛視喬木杪仰聆大壑灇石横
水分流林密蹊絶蹤解作竟何感升長皆丰容初篁苞
綠籜新蒲含紫茸海鷗戲春岸天雞弄和風撫化心無
厭覽物眷彌重不惜去人遠但恨莫與同孤遊非情歎
賞廢理誰通
虚谷曰此詩述事寫景自天雞弄和風以上十六句
有入佳句可膾炙然非用撫化覽物一聯以繳之則
無議論無歸宿矣此靈運詩高妙處不惜去人遠謂
古人也不惜者深惜之也以獨游山中今人無可與
同者也孤游非情歎賞廢理誰通謂已之獨游于此
不以真情形之嘆詠則賞心之事之人既廢此理誰
與通乎意極哀惋柳子厚永州諸詩多近此陽岸謂
南山隂峰謂北山解作謂雷雨升長謂草木用兩卦
名為偶建安詩無是也
從斤竹澗越嶺溪行一首
謝靈運
猨鳴誠知曙谷幽光未顯巖下雲方合花上露猶泫逶
迤傍隈隩迢遞陟陘峴過澗既厲急登棧亦陵緬川渚
屢逕復乘流翫廻轉蘋萍泛沈深菰蒲冒清淺企石挹
飛泉攀林摘葉卷想見山阿人薜蘿若在眼握蘭勤徒
結折麻心莫展情用賞為美事昧竟誰辨觀此遺物慮
一悟得所遣
虚谷曰七韻言游山之事四韻言情借楚詞山鬼薜
蘿語以懷所思之人握蘭折麻將以遺之心徒勤而
不展也情用賞為美謂游山之情已獨賞矣而無知
我心共賞之者則何美之有如此則其事幽昧而無
分别者一說謂吾之真情以賞知此山為美事不明
顧不暇憂其不察也以此觀之物慮可遺而是非可
遣矣然則伐木開逕以致王誘之疑孟顗之奏此詩
殆先兆也隩于到于六二切即隈也江東人謂之浦
陘胡庭切連山中斷曰陘嶺小高曰峴賢典切折疎
麻兮瑶華將以遺兮離居疎麻神麻也
應詔觀北湖田收一首
顔延年
周御窮轍跡夏載歷山川蓄軫豈明懋善遊皆聖仙帝
暉膺順動清蹕廵廣廛樓觀眺豐穎金駕映松山飛奔
互流綴緹彀代廻環神行埓浮景爭光溢中天開冬眷
徂物殘悴盈化先陽陸團精氣隂谷曳寒煙攅素既森
藹積翠亦蔥仟息饗報嘉歲通急戒無年温渥浹輿隸
和惠屬後筵觀風久有作陳詩愧未妍疲弱謝凌遽取
累非纆牽
虚谷曰此詩十三韻無可取文選注丹陽郡圖經曰
樂游苑晉時藥園元嘉中築堤壅水名為北湖集曰
元嘉十年也予謂李善時有丹陽郡圖經有顔延之
集今皆無之矣詩第二韻曰蓄軫豈明懋善遊皆聖
仙注云蓄軫不行豈是欽明懋德之后善遊天下皆
是睿聖神仙之君能通詩意而理則無是也前一韻
曰周御窮轍迹夏載歷山川言周穆王夏禹此乃復
注曰聖謂夏禹仙謂周穆亦巧
車駕幸京口侍遊蒜山作一首
顔延年
玄天高北列日觀臨東溟入河起陽峽踐華因削成巖
險去漢夷衿衛徙吴京流池自化造山關固神營園縣
極方望邑社總地靈宅道炳星緯誕曜應辰明睿思纏
故里廵駕市舊坰陟峰騰輦路尋雲抗瑶甍春江壯風
濤蘭野茂稊英宣遊弘下濟窮遠凝聖情嶽濱有和會
祥習在卜征周南悲昔老留滯感遺萌空食疲廊肆反
税事巖耕
虚谷曰此詩十三韻第四韻云池流自化造山關固
神營化造神營四字可用春江壯風濤蘭野茂稊英
上一句佳末韻空食疲廊肆反税事巖耕亦平平他
皆冗而晦
車駕幸京口三月三日侍遊曲阿後湖作一首
顔延年
虞風載帝狩夏諺頌王遊春方動辰駕望幸傾五州山
祇蹕嶠路水若警滄流神御出瑶軫天儀降藻舟萬軸
胤行衛千翼汎飛浮彤雲麗琁蓋祥飈被綵斿江南進
荆豔河激獻趙謳金練照海浦笳鼓震溟洲藐盼覯青
崖衍漾觀綠疇人靈騫都野鱗翰聳淵丘德禮既暜洽
川嶽徧懷柔
虚谷曰此詩十一韻偶句櫛比全無頓挫鮑明遠以
鋪錦列繡目之是也本不書此詩書之以見夫雕繢
滿眼之詩未可以望謝靈運也山秖之蹕水若之警
非不以字為眼瑶軫藻舟又非不麗下句皆爾如無
意何人靈騫都野鱗翰聳淵丘文選注謂騫聳皆驚
懼之意都野民靈所居淵丘鱗翰所聚予以正文避
唐太宗名以民為人其語破碎無意晉陵郡之曲阿
縣下陳敏引水為湖四十里號曰曲阿後湖今常州
境元嘉二十六年作
行藥至城東橋一首
鮑明遠
雞鳴關吏起伐鼓早通晨嚴車臨迥陌延瞰歴城闉蔓
草緣高隅修楊夾廣津迅風首旦發平路塞飛塵擾擾
遊宦子營營市井人懷金近從利撫劍遠辭親爭先萬
里塗各事百年身開芳及稚節含采吝驚春尊賢永照
灼孤賤長隠淪容華坐消歇端為誰苦辛
虚谷曰此亦不得志詩雞鳴四句昭自叙早行也行
藥有二義晉宋間人服寒食散之類服藥矣而游行
以消息之行藥者老杜詩乘興還來看藥欄蓋行視
花草藥物之義亦通蔓草以下叙景述事言早起之
人不為仕宦即為井市懷金撫劍近遠不同而同于
奔競也故曰爭先萬里途各事百年身下文曰開芳
及稚節含采吝驚春文選注吝字殊為費力其說曰
草之開芳宜及少節既以含采理惜驚春夫草之驚
春花葉必盛盛必有衰固所當惜也又引孔安國尚
書傳曰吝惜也虚谷竊謂吝字可疑豈以上文有各
事百年身故于此句避各字以為吝字乎以愚見决
之當作開芳及稚節含采各驚春為是此蓋有感于
行藥之際見夫開芳含采之藥物及乎未老之時而
皆有驚春之色以譬夫仕宦撫劍市井懷金之徒然
當時之所謂尊而賢者久永光顯吾曹之孤而賤者
則終于隠淪坐成衰老為誰而空苦辛也故曰此亦
不得志之詩鮑昭詩且未論却于注中得王羲之
詩一聯甚佳羲之荅許詢曰爭先非吾事靜照在忘
求此語謝靈運未之及也
遊東田一首
謝玄暉
戚戚苦無悰攜手共行樂尋雲陟累榭随山望菌閣遠
樹曖仟仟生烟紛漠漠魚戲新荷動鳥散餘花落不對
芳春酒還望青山郭
虚谷曰朓有莊在鍾山故曰游東田起句佳遠樹生
煙之聯尤佳魚戲新荷動鳥散餘花落佳之尤佳然
磔元氣甚矣隂鏗何遜庾信徐陵王褒張正見梁簡
文薛道衡諸人詩皆務出此而唐人詩無不襲此等
語句靈運惠連在宋永初元嘉間猶未甚也宋六十
歲至于齊而玄暉出焉唐子西之論有旨哉
文選顔鮑謝詩評卷一考證
十五頁前三行案鸞翮有時鎩据今本文選改原本
作鸞翮知有鎩或因當日所見之本不同亦可以備
參考
三十三頁前一行案各今文選本俱作吝殊難解注
亦同方氏改吝為各似有所見存考
