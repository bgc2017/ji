文選顔鮑謝詩評卷二
元方回撰
詠懷
秋懷詩一首
謝惠連
平生無志意少小嬰憂患如何乘苦心矧復值秋晏皎
皎天月明奕奕河宿爛蕭瑟含風蟬寥戾度雲鴈寒商
動清閨孤燈曖幽幔耿介繁慮積展轉長宵半夷險難
豫謀倚伏昧前算雖好相如達不同長卿慢頗悦鄭生
偃無取白衣宦未知古人心且從性所翫賓至可命觴
朋來當染翰高臺驟登踐清淺時陵亂頽魄不再圓傾
羲無兩旦金石終銷毁丹青暫彫煥各勉玄髮歡無貽
白首歎因歌遂成賦聊用布親串
虚谷曰蔡寬夫詩話謂晉宋間詩人有一人名而分
用之者如劉越石宣尼愬獲麟西狩泣孔丘謝惠連
雖好相如達不同長卿慢等語若非前後相映帶殆不
可讀予謂唐初猶有此風李延壽南史恩倖傳有云謀
於管仲齊桓有召陵之師邇於易牙小白掩陽門之
扇此亦可笑者也於司馬相如長卿取其達而不取
其慢於鄭均仲虞取其乞骸告歸而受尚書禄有白
衣尚書之號則所不取意本自佳長卿慢係押韻慢
字有來歷嵇康高士傳讃曰長卿慢世此文選注有
益後學者如此金石終銷毁丹青暫彫煥此十字極
佳丹青謂圖形
哀傷
廬陵王墓下作一首
謝靈運
曉月發雲陽落日次朱方含悽泛廣川灑淚眺連崗眷
言懷君子沉痛結中腸道消結憤懣運開申悲涼神期
恒若在德音初不忘徂謝易永久松栢森已行延州協
心許楚老惜蘭芳解劍竟何及撫墳徒自傷平生疑若
人通蔽互相妨理感深情慟定非識所將脆促良可哀
夭枉特兼常一隨往化滅安用空名揚舉聲泣已灑長
歎不成章
虚谷曰道消謂義眞被殺則以鬱結憤懣運開謂文
帝既立可以申寫悲涼通蔽本桓譚語論漢高者今
用之以明季札之於徐君楚老之於龔勝解劒惜蘭
舉措異常若通人之蔽者然今日之慟情理如此則
知昔人之非蔽也靈運詩此篇未為致佳
拜陵廟作一首
顔延年
周德恭明祀漢道尊光靈哀敬隆祖廟崇樹加園塋逮
事休命始投迹階王庭陪厠迴天顔朝讌流聖情早服
身義重晩達生戒輕否來王澤竭泰往人悔形敕躬慙
積素復與昌運并恩合非漸漬榮會在逢迎夙御嚴清
制朝駕守禁城束紳入西寢伏軫出東坰衣冠終冥漠
陵色轉葱青松風遵路急山煙冒壠生皇心憑容物民
思被歌聲萬紀載絃吹千載託旒旌未殊帝世遠已同
淪化萌幼壯困孤介末暮謝幽貞發軌喪夷易歸軫愼
﨑傾
虚谷曰此詩十七韻松風遵路急山煙冐壠生兩句
平平是處可用他切題處冗而晦無可書蓋從宋文
帝上高祖塜也
同謝諮議銅雀臺詩一首
謝玄暉
繐帷飄井幹罇酒若平生鬱鬱西陵樹詎聞歌吹聲芳
襟染淚迹嬋媛空復情玉座猶寂寞况迺妾身輕
虚谷曰文選注謝諮議璟銅雀臺曹操建安十五年
作於鄴都遺令吾伎人皆著臺上施六尺牀繐帳朝
晡上脯糒之屬月朔十五日輒向帳作伎汝等時時
登臺望吾墓田予謂此乃後人事靈筵之禮布細而
疎謂之繐南陽有鄧繐幹音寒井欄臺之通稱西陵
樹豈能聞歌聲蓋指操也楚辭嬋媛王逸訓為牽引
今人誤作嬋娟非是
贈荅
荅靈運一首
謝宣遠
夕霽風氣涼閒房有餘清開軒滅華燭月露皓已盈獨
夜無物役寢者亦云寧忽獲愁霖唱懷勞奏所成歎彼
行旅艱深兹眷言情伊余雖寡慰殷憂暫為輕牽率酬
嘉藻長揖愧吾生
虚谷曰七韻惟四句佳夕霽風氣涼閒房有餘清開
軒滅華燭月露皓已盈以下不工此詩荅靈運愁
霖詩也文選於忽獲愁霖唱下注云靈運愁霖詩序
云示從兄宣遠今所謂五言集靈運集已亡不可考
於安城荅靈運一首
謝宣遠
條繁林彌蔚波清源愈濬華宗誕吾秀之子紹前胤綢
繆結風徽煙煴吐芳訊鴻漸隨事變雲臺與年峻華萼相
光飾嚶嚶悦同響親親子敦余賢賢吾爾賞比景後鮮
輝方年一日長萎葉愛榮條涸流好河廣殉業謝成操
復禮愧貧樂幸會果代畊符守江南曲履運傷荏苒遵
塗歎緬邈布懷存所欽我勞一何篤肇允雖同規翻飛
各異槩迢遞封畿外窈窕承明内尋塗塗既暌即理理
已對絲路有恒悲矧迺在吾愛跬行安步武鎩翮周數
仞豈不識高遠違方往有吝歲寒霜雪嚴過半路愈峻
量已畏友朋勇退不敢進行矣勵令猷寫誠酬來訊
虚谷曰文選注靈運贈宣遠序曰從兄宣遠義熙十
一年正月作守安城其年夏贈以此詩到其年冬有
荅第一章華宗誕吾秀之子紹前胤此句典正第二
章親親子敦予賢賢吾爾賞亦佳予向在金陵制幕
黃制使委考擬試同幕制機夏士林以賢賢吾爾賞
為省題詩謂所試之賞也宣遠元意乃謂靈運之厚
我親其親也我之賞靈運賢其賢也第四章肇允雖
同規翻飛各異槩此所謂兩用者文選注下文窈窕
承明内謂靈運為祕書監按此詩靈運當為瑯琊王
大司馬行軍參軍永初三年始為永嘉太守元嘉三
年始為祕書監則宣遠卒於豫章久矣第五章有云
量已畏友朋勇退不敢進亦佳宣遠惡其弟宣明之
盛始終有常退志然宣明坐誅併及兄弟之子則宣
遠有子亦不免也哀哉
西陵遇風獻康樂一首
謝惠連
我行指孟春春仲尚未發趣途遠有期念離情無歇成
装候良辰漾舟陶嘉月瞻塗意少悰還顧情多闕哲兄
感仳别相送越坰林飲餞野亭館分袂澄湖隂悽悽畱
子言眷眷浮客心迴塘隠臚栧遠望絶形音靡靡即長
路戚戚抱遥悲悲遥但自弭路長當語誰行行道轉遠
去去情彌遲昨發浦陽汭今宿浙江湄屯雲蔽曾嶺驚
風涌飛流零雨潤墳澤落雪灑林丘浮氛晦崖巘積素
惑原疇曲汜薄停旅通川絶行舟臨津不得濟佇檝阻
風波蕭條洲渚際氣色少諧和西瞻興遊歎東睇起悽歌
積憤成疢痗無萱將如何
虚谷曰五章章八句僅有四句佳積素惑原疇惑字
佳餘多譫諄靈運荅此詩殊勝也
還舊園作見顔范二中書一首
謝靈運
辭滿豈多秩謝病不待年偶與張邴合久欲還東山聖
靈昔迴眷微尚不及宣何意衝飈激烈火縱炎煙焚玉
發崐峯餘燎遂見遷投沙理既迫如邛願亦愆長與懽
愛别永絶平生緣浮舟千仞壑總轡萬尋巔流沬不足
險石林豈為艱閩中安可處日夜念歸旋事躓兩如直
心愜三避賢託身青雲上棲巖挹飛泉盛明盪氛昏貞
休康屯邅殊方感成貸微物豫采甄感深操不固質弱
易扳纏曾是反昔園語往實款然曩基即先築故池不
更穿果木有舊行壤石無遠延雖非休憩地聊取永日
閒衛生自有經息隂謝所牽夫子照情素探懷授往篇
虚谷曰此詩二十一韻初兩韻引張邴事為柱次五
韻先言武帝舊眷而徐傅廢弑因以見黜次五韻言
自永嘉郡得歸賈誼投沙馬卿如邛史魚兩如直孫
叔敖三避賢皆善用事盛明盪氛昏以下四韻言文
帝擢為祕書監今乃酬素欵而還故園也曩基即先
築故池不更穿果木有舊行壤石無遠延當是永嘉
歸始寧時宅墅之役大盛已招物論故誓不再行增
廣也後三韻平平繳尾然終有伐山開逕不自收斂
之悔何邪
登臨海嶠初發彊中作與從弟惠連見羊何共和
之一首
謝靈運
杪秋尋遠山山遠行不近與子别山阿含酸赴修畛中
流袂就判欲去情不忍顧望脰未悁汀曲舟己隠隠汀
絶望舟騖棹逐驚流欲抑一生歡并奔千里遊日落當
棲薄繋䌫臨江樓豈惟夕情歛憶爾共淹畱淹畱昔時
歡復增今日歎兹情已分慮况迺協悲端秋泉鳴北澗
哀猿響南巒戚戚新别心悽悽久念攢攢念攻别心旦
發清溪隂暝投剡中宿明登天姥岑高高入雲霓還期
那可尋儻遇浮丘公長絶子徽音
虚谷曰此當是四章章四韻而文選不注羊何共和
之實李白首用為詩後人多用謂羊璿之何敬瑜也
含酸赴修畛謂長路也作軫非顧望脰未悁悁字當
作㾓陸彦聲詩曰相思心既勞相望脰亦悁謂引頸
以望未勞而身已隠也列仙傳王子喬好吹笙道人
浮㐀公接以上嵩山末句用此事殆亦戲言萬一遇
仙飛舉則與惠連永絶音問也
酬從弟惠連一首
謝靈運
寢瘵謝人徒滅迹入雲峯巖壑寓耳目歡愛隔音容永
絶賞心望長懷莫與同末路值令弟開顔披心胷心胷
既云披意得咸在斯淩澗尋我室散帙問所知夕慮曉
月流朝忌曛日馳悟對無厭歇聚散成分離分離别西
川逥景歸東山别時悲已甚别後情更延傾想遲嘉音
果枉濟江篇辛勤風波事欵曲洲渚言洲渚既淹時風
波子行遲務協華京想詎存空谷期猶復惠來章祇足
攪余思儻若果歸言共陶暮春時暮春雖未交仲春善
遊遨山桃發紅萼野蕨漸紫苞鳴嚶已悦豫幽居猶鬱
陶夢寐佇歸舟釋我吝與勞
虚谷曰惠連五章已評在後詳此乃是惠連訪靈運
於始寧山居别去將往都下至西興阻風以詩來寄
而靈運荅也一筆寫就如書問直道情愫既委曲又
流麗
贈王太常一首
顔延年
玉水記方流琁源載圓折蓄寶每希聲雖祕猶彰徹聆
龍&KR1353;九泉聞鳳窺丹穴歷聽豈多工唯然覯世哲舒文
廣國華敷言遠朝列德輝灼邦懋芳風被鄉老至側同幽
人居郊扉常晝閉林閭時晏開亟迴長者轍庭昏見野
隂山明望松雪静惟浹羣化徂生入窮節豫往誠歡歇
悲來非樂闋屬美謝繁翰遙懷具短札
虚谷曰此詩十二韻玉水記方流璇源載圓折事出
尸子凡水其方折者有玉其圓折者有珠舒文廣國
華敷言遠朝列德輝灼邦懋芳風被鄉耋此稱王僧
達側同幽人居郊扉常晝閉林閭時晏開亟回長者
轍此四句謂僧達來訪然錯綜互對古未見之昔也
郊扉常晝閉以側同幽人居也今也林閭時晏開以
亟回長者轍也庭昏見野隂山明望松雪延之自述
所居下一句始自然
夏夜呈從兄散騎車長沙一首
顔延年
炎天方埃鬱暑晏闋塵紛獨静闕偶坐臨堂對星分側
聽風薄木遙睇月開雲夜蟬當夏急隂蟲先秋聞歲候
初過半荃蕙豈久芬屏居惻物變慕類抱情殷九逝非
空思七襄無成文
虚谷曰此詩七韻夜蟬當夏急隂蟲先秋聞歲候初
過半荃蕙豈久芬四句可書隂蟲一句尤佳文選注
五言集曰從兄散騎字敬宗車長沙字仲遠今不知
其名
直東宫荅鄭尚書一首
顔延年
皇居體環極設險祇天工兩闈阻通軌對禁限清風跂
予旅東館徒歌屬南墉寢興鬱無已起觀辰漢中流雲
藹青闕皓月鑒丹宫踟蹰清防密徙倚恒漏窮君子吐
芳訊感物惻余衷惜無丘園秀景行彼高松知言有誠
貫美價難克充何以銘嘉貺言樹絲與桐
虚谷曰此詩十韻惟流雲藹青闕皓月鑒丹宫一言
東宫一言中臺齊整他皆可及文選注鄭鮮之字道子
和謝監靈運一首
顔延年
弱植慕端操窘步懼先迷寡立非擇方刻意藉窮棲伊
昔遘多幸秉筆侍兩閨雖慙丹雘施未謂玄素睽徒遭
良時詖王道奄昏霾人神幽明絶朋好雲雨乖弔屈汀
洲浦謁帝蒼山蹊倚巖聽緒風攀林結畱荑跂予間衡
嶠曷月瞻秦稽皇聖昭天德豐澤振沉泥惜無爵雉化
何用充海淮去國還故里幽門樹蓬藜采茨葺昔宇翦
棘開舊畦物謝時既晏年往志不偕親仁敷情昵興玩
究辭棲芬馥歇蘭若清越奪琳珪盡言非報章聊用布
所懷
虚谷曰延之元嘉三年徵為中書侍郎靈運徵為祕
書監其先二人俱為廬陵王義眞所昵高祖崩少帝
立徐羨之等屏二人出為始安永嘉太守在永初三
年秋景平元年秋靈運謝病歸會稽至是徐傅既誅
文帝召用延之自始安還朝至此贈荅延之詩用事用
字皆有來歷謂如弱植則子産語其君弱植端操則
楚辭内惟省以端操窘步則楚辭夫惟捷徑以窘步
先迷則易先迷失道寡立出荀子刻意出莊子擇方
窮棲無全出處方字棲字經傳皆有之此用字之法
學者不可不知也此四句延之自謂也伊昔以下四
句言向來立朝兩閨謂東宫尚書省丹雘以喻君恩
玄素以喻已節徒遭以下四句言少帝昏亂衣冠乖
阻弔屈以下六句言出為遠郡在湘思越有懷靈運
跂予曷月字摘毛詩用之尤雅皇聖以下四句言文
帝召用慚已無補去國以下六句言解郡還家補葺
舊隠有遲暮之歎親仁以下四句稱靈運贈詩歇奪
二字俱佳尾句謂盡言非報章自揆不足以敵靈運
故曰非報章此詩凡七八折鋪叙非不整矣用事用
字非不密矣以鮑昭之說裁之則謂之雕繢滿眼可
也如靈運詩昏旦變氣候山水含清暉清暉能娛人
遊子澹忘歸天趣流動言有盡而意無窮似此之類
恐延之未敢到也如桃李春風一杯酒江湖夜雨十
年燈未是山谷竒處石吾甚愛之勿遣牛礪角牛礪
角尚可牛鬭殘我竹乃山谷竒處也學者學選詩近
世無其人惟趙汝譡近三謝猶有甃砌之迹而失於
舒緩步步規隨無變化之妙云
郡内高齋閒坐荅吕法曹一首
謝玄暉
結構何迢遰曠望極高深窗中列遠岫庭際俯喬林日
出衆鳥散山暝孤猿吟已有池土酌復此風中琴非君
美無度孰為勞寸心惠而能好我問以瑤華音若遺金
門步就見玉山岑
虚谷曰郡宣城郡也柳子厚詩曰遙憐郡齋好謝守
但臨窗用窗中列遠岫事也或以為岫本訓穴謝宣
城誤用此字予以為雲無心而出岫若專言穴則淵
明之意不亦狹乎山谷嘗用之窗中遠岫是眉黛席
上橊花皆舞裙山有巗有穴以岫為遠山似亦無害
問以瑤華音問餽遺也左傳問以弓詩雜佩以問之
金門言宫省玉山言隠處一出揚雄解嘲一出穆天
子傳
在郡卧病呈沈尚書一首
謝玄暉
淮陽股肱守高卧猶在兹况復南山曲何異幽棲時連
隂盛農節臺笠聚東菑高閣常晝掩荒階少諍辭珍
簟清夏室輕扇動涼颸嘉魴聊可薦渌蟻方獨持夏李
沉朱實秋藕折輕絲良辰竟何許夙昔夢佳期坐嘯徒
可積為邦歲已朞絃歌終莫取撫几令自嗤
虚谷曰起句二韻謂卧病治郡如汲黯不異棲隠以
下十句叙事述景又若誇太守之樂然下文乃云良
辰竟何許夙昔夢佳期此十字乃是見約自東陽太
守入為尚書意欲約引已入朝也其曰為邦歲已朞
則補郡合在鬱林王昭業之隆昌元年七月被弑海
陵王昭文立改為延興元年十月明帝鸞立又改為
建武元年約之為吏部出東陽亦恐與眺同時而約
先入也
暫使下都夜發新林至京邑贈西府同僚一首
謝玄暉
大江流日夜客心悲未央徒念關山近終知反路長秋
河曙耿耿寒渚夜蒼蒼引領見京室宫雉正相望金波
麗鳷鵲玉繩低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已高翔
虚谷曰南史謂王秀之欲以啟聞眺知之因事求還
寄此詩味尾句誠若得遠引之義然以江陵為京室
金波麗鳷鵲玉繩低建章兩句豐麗用之子隆則諸
侯王也亦得用人主宫殿事乎
酬王晉安一首
謝玄暉
梢梢枝早勁塗塗露晩晞南中榮橘柚寧知鴻雁飛拂
霧朝清閣日旰坐彤闈悵望一塗阻參差百慮依春草
秋更綠公子未西歸誰能久京洛緇塵染素衣
虚谷曰晉安郡今泉州故云南中榮橘柚寧知鴻雁
飛青閣恐當作青閤眺自謂朝趍東宫王府之類文
選注王晉安名德元公子未西歸謂晉安緇塵染素
衣眺亦欲出外也
文選顔鮑謝詩評卷二考證
第八頁前三行案惑原疇今文選本或作盛亦可通
