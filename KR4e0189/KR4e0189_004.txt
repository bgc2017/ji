楊忠介集卷四
明楊爵撰
書
與司官書
竊惟執事名臣後裔儒林節行自理北司事以來獄中
人盛德之贊青天之謠走二人得於耳聞者亦久且熟
矣往年曾寺丞子如獄中具道二執事於爵其垂念曲
全之心甚爲切至以二人事喻東人云幹國之臣當爲
調觧此皆二執事痛隱時政懸切國民而爲世道深長
之慮之心也豈特區區爲二人惜哉在二人未嘗不銘
刻肺腑感激思奮益自砥礪而求不負賢人君子之許
可焉屡欲修書啓謝以罪難中多所不便而止其敢忘
此厚德而忍於自薄也十月初爵以事出窮迫以死自
誓又不欲苟且冺沒使死無聞焉思欲具書以獻主上
以盡垂歿忠藎之職其書始終千餘言大抵援古証今
剖析於義利邪正之幾懇切於安危存亡之戒欲主上
納諫容直以成君德以廣君道與唐虞三代兼美比隆
中間有云臣以罪處獄中四十五月有餘矣延此一息
尚未死滅此實陛下好生之德覆載之恩之所及而陶
某等於臣飲食一節曲爲區處不欲置臣於死使朝廷
有殺諫臣之名其心未必不爲忠於陛下者也此數語
者實以古人之作用望爲執事之能事焉諺云以所重
加於所好爵以人臣以道事君者而望二執事是以天
下古今所同重之道而加之矣其待之可謂至厚期之
可謂至遠矣時以楮筆不便未能稿具君門萬里亦無
由爲九重獻而徒能以口誦耳故嘗數語邏者云我有
心事願告朝廷汝爲我逹之所以爲此言者以冀主上
明賜紙筆則頃刻可成稽首以上雖死不恨天啓聖衷
萬一感悟不惟於國家大政有所禆益而二執事之高
義美名亦因得以示天下傳後世矣近日獄中嚴戒之
故走二人亦頗聞其詳矣顧事至於此莫非天命上則
朝廷之法下則人臣之罪在二人敢不脩身以俟而順
受之乎但身居言路職任諫諍中奮感激不無觸犯而
雷霆赫然之下既以微示戒笞而全此生矣以一時言
語文字之狂妄而數年坎穽禁錮之凶危則所犯之罪
與所服之法亦足以相稱矣今復困以㭱鎻加之以非
常之法而置之於必死之地焉在二人一時之存亡雖
甚微而關於天下國家者爲甚大故憂憤感悲盡戒號
呼而嘅吾遭際之不淑此心此情實不能自已矣每夜
初上鎻腰絡曰羣綑曰生根一人立而唱之數人縳而
爲之以此治元惡寇盗之峻法舉而加之於出百死爲
宗廟社稷慮之諫官焉則時至此眞可爲痛哭流涕者
矣况二人家貧路遠官淺罪深窮乏已極於守獄校卒
無毫末德意推以相及則舉手之間有何情分非有二
執事在上將誰倚以存此生乎即今幽室窵杳門扉晝
鎻漫漫然與長夜無以異下地冷水之上肌膚凛烈一
苫一席之藉皆事屬觸法而皆爲人所徹去坐卧起立
展轉關禁一飲一啄率至窮詰其萬辛萬苦萬窘萬迫
之情狀視獄中諸犯其嚴急之過不啻十倍聽其言語
察其意向似欲二人速死以畢事焉耳竊以爲凢此毒
苦之甚二執事或未能以盡知焉若曰知之則往年仁
愛所及固切切焉欲全此殘生矣而今復不以生處之
豈肯以數年至厚之德轉而爲一日之甚薄乎故二人
直慮以爲二執事决不知其如此之甚也或者以一分
謹愼分付而下之人奉承之者過於十分焉此則事勢
至此容或有之今日切近災禍二人已身久罹之天地
鬼神照此衷曲而志窮慮極亦已甚矣故不恤冐凟之
罪敢以迫切悃素仰告而無所匿欲望此等毒罰仍賜
寬恕但不時預備若事出不測則倉卒即可處辦决不
敢以餘罪有累於二執事焉如此則情法庶幾兩盡囚
繫顚危之歲月或可以再延矣雖來人覘視日在於此
而彼皆二執事屬下舊人天理之在人心者未嘗亡而
見其知好惡曉事理者十常八九更煩以一言欵喻則
若軰未有不信從者矣若二執事不爲顧念而一如世
人之所爲則寒風凛烈之際羸瘠弱孱之質實難克堪
而二人相繼死者有日矣天地間無不死之人無不化
之物誠使二人一旦命先朝露倏忽殞滅爲死於諫職
之下求仁得仁志固未嘗不自慊矣豈以一死爲惜哉
但念天王聖明堂堂天下不能容此致身報主之直臣
使竟死獄中於二執事數年保全之德愛亦未得終始
領之人臣之禍朝政之損主上盛德之累爲天地間留
一無窮之悲恨矣故昨嘗有詩云九天風色夜蕭蕭此
日君門萬里遥不是諫臣愛一死殺身恐累聖明朝此
實二人惻怛悲感惓惓不已之心也古人願爲良臣不
願爲忠臣二人今日之事其是非得失固不容以自喙
矣但慮天下後世有志士焉其慷慨殺身而存視死如
歸之節者實有鍳於此焉天下後世有仁人焉其見幾
而作得明哲保身之宜者亦實有鍳於此焉所見不同
而好尚斯異一時心事固爲人之所取而亦爲人之所
戒焉若二執事身當今日之事上不使朝廷有殺諫臣
之名下不使忠臣義士吞泣飲恨欝抑於九泉之下則
經權迭用有善處之道存焉耳有祁大夫則叔向得以
不死黨錮之禍非霍諝不能遽解而郭楫之語范滂事
雖未就而高名千古不朽也二執事有賢者之節介有
能者之作爲故二人敢以古豪傑之事業望之而欲其
成廟社之遠圖焉富貴福澤一日之榮寵名節道德萬
世之瞻仰於事變難處之際而綽有處之道非吾二執
事之高出俗軰將誰望焉
謝吳知府書(諱孟祺字陸泉同年)
去歲歸田里於同州公署中獲睹執事諭屬官語一念
惻切常在閭里厚下之心可謂至矣既抵家旬日應酬
叢冗未及伸一言以謝累年德愛而天罰所及檻車復
就道矣繫過華州道中遇一人自言爲府中使區區瞿
然下馬恭問啓居且致惓惓慕戀意其人已逹左右矣
竊念執事以義理胷襟經濟才略典此繁郡追配先哲
如余馬軰者必不多讓等而上之有雋不疑第五倫皆
京兆舊尹功業峻偉光昭簡策固已爲明公之能事也
伏願厚自愛以慰遠邇之望鄙末以殘喘弱質履此艱
危百死一生旦不保夕首陽之及固自甘心東陵之幸
不敢復冀惟信步逹去随身所到安於僵仆狐狸蝼蛄
一聽其來但不知彼蒼者天於冥冥中何如以籌之也
小兒歸家意必領文赴考獲一拜候故謹布寸衷遥問
道履荷高明年家之情骨肉之愛一時紙筆不能盡述
臨楮無任仰瞻
上楊知府書(名守約)
往時繋過洛陽獲接德容繼蒙厚愛心切感荷次日渡
河遇馮廵檢(涇陽人)以鄕里故設杯酌於舟中以相送具
述執事德政爲人心所嚮服且曰眞邵父杜母也眞邵
父杜母也區區與一二同行者共嘆馮廵檢知言且知
高明以君子長者之德敷而爲厚下悅民之道有體有
用不負素履眞可嘉尚將來責任事業已預可知矣小
兒歸道由治下謹候道履并伸謝感罪難中有懷耿耿
不能盡言
與楊督學書
自執事下車後即聞凢事從厚有長人之度去年區區
歸田里遇士夫相語皆謂純以德禮化導中心悅服稱
頌者無間於彼此既而繋過河南府蒙令弟先生之愛
以有偕行者未得叙談次日渡孟津馮廵檢以鄕里故
置酒舟中酌以餞送彼歴述令弟先生德政且謂人皆
以邵父杜母稱之區區既嘆馮某知言因思海内士夫
兄弟登高科躋顯宦者&KR0616;&KR0616;有之求如明公兄弟一時
皆以賢聲聞者蓋鮮矣世有寬厚君子百凢敷理優裕
闊大下人有過開誠訓誨必不得已而後罪之片善寸
長愛如已出故曰與其殺不辜寧失不經其心休休其
如有容則身享盛德之令名而福慶遠延於後世如吾
明公者其天資學問大率類此亦有所謂嚴明君子者
如古人言察見淵中之魚人之畏懼有餘而悅服不足
此雖未爲不可然成就終小非所以語明公也伏願益
加涵飬不更初志必以天下爲度將來大其勲業爲霖
雨以澤潤斯世是愚昧所以深望於高明者也小兒將
歸意必給文補考故謹述寸楮仰候道履困難中身心
眩貿語言無次有容君子必能情諒若累年德愛耿耿
在心者非一時筆楮所能盡也
與汪周潭撫臺書
兩接丰範適值窘迫未得欵領教益十餘載相離百死
暫出後就危地邂逅之際此心當何如哉小兒歸過潼
關謹布謝忱拜候起居厚德厚念誠非一時筆楮所可
悉也明公以義理用事治化所及遠近傾慕他日誕樹
勲業逹諸天下愚昧倘不以狂罪死則耳濡目染或有
日焉伏願厚自愛以爲世道益多凶多懼之地中心藏
之未能盡言
與田道充主簿書
自癸未年侍清教於長安書舍中當是時愚昧竊兄德
範自淑者日多有之既又倏會倏别至戌子秋消息不
相聞者將二十年不圖於繫檻危迫凶禍不測之際得
一邂逅於他鄕焉且喜且悲把袂客館傾懷欵敘漏至
夜分而各忘其倦則脫然於形骸爾我之外矣次日策
馬遠送於數千里之外逹子營蘭若中情戀戀將之以
酒殽重之以贐貺洒淚流涕一行一洒每念及此中抱
惻切宛若復一相見也不才於十月二十四日至京次
日起更時復下獄中囚困之狀固一同於往時但五六
年間顚頓挫抑血氣漸衰精神漸减視初入獄時凢百
摧折直能以身當之而略不爲難者則頗有間矣誠不
能眞有所見而樂天委運處以寬裕但勉強排遣於意
外之加一聽其來或竄身異境以禦魑魅或填屍溝壑
以恣狐狸皆不才宜有之罪夫何敢辭若幸天恩復歸
田里過閿鄕城外再圖一會則千百中之一二也實不
敢望小兒歸謹候起居且致謝忱意不盡申之以辭曰
嗟人聚散兮有類浮萍慨今憶昔兮雙淚沾纓他鄕邂
逅兮有懷盡傾君之胷次兮塵垢功名嗚呼把酒兮送
行難别兮友情宇内關心兮此身匪輕臣罪當誅兮天
王聖明
與原方畦員外書(名宷蒲城人同年)
去秋幸獲一面不圖復有後來事數年傾慕未得盡慰
潼關追餽亦以窘迫倉忙之際欵陳不便草率奉復暨
冬十月二十五日夜復下獄中囚繫狀一同往年或死
或生皆古今人世常有之事不足多道尚記歸時途中
遇周潭公輔相問勞即擊節歎賞謂兄體用該備學業
淵源更非昔比想林下數年静閱幾微熟仁精義於宇
宙事皆在吞吐中矣昔者幸庵彭先生欲出則效諸葛
孔明退則效陶淵明爲二公像置書屋中朝夕敬觀以
自勵焉前軰尚友古人一飯不忘故事業遠過後人吾
兄今日進修質之先哲同一揆也故耿光昭著朝野推
重小兒近日書告與舍甥禹卿侍教下區區深自慶慰
小子軰幸遊君子門下咳唾所及無非身心之益但彼
資性愚鈍數年奔走已成荒廢恐無受教之地謹謝眷
念
又
拜讀教翰知起居萬福困憊中亦切喜慰西望瞻思萬
里杳杳強起述此以告第不知兄之家慮何如恐不能
不勞心也春秋百王不易之大法扶衰轉危見諸行事
仲尼作用盡在此書兄潜心及此所志不小但井渫不
食亦運數使然事自關於天下己身通塞不慮也近日
得對山集讀之每切感慨蓋世之才經濟之略眞以罕
見其儔傑人志士積抱負於生平者孰不欲親見其行
轉斯世於隆古之盛乎然所願不遂則亦莫如何矣願
兄以古人自期待進則覺一時退則傳後世禹卿望教
訓勿聽廢棄
與胡知府書(名汝輔)
自庚子秋幸與教下寵顧實多凶危中六七年間於厚
德厚愛未嘗不在懷思去歲夏六月會高吏部始知執
事有關中之行高言郡大政繁實推擇任之年來屡聞
垂念心實悲感僕奄奄殘息百死之地朝不慮夕執事
不忘舊好是以古人自處而僕不足以當盛愛矣伏思
前軰如余司馬柴總制皆以英哲練逹久典此郡明公
碩德遠猷與之竝駕他日功名事業彪炳宇内以霖雨
蒼生者今實基於此焉僕或罪不即死尚當有傾聽之
時伏願爲宗社生靈厚自愛偶便謹此遥伸謝忱囚板
殘甎之上不能布困憊昏惑筆札欠恭高明知我必不
深罪
與楊公書
庚子歲秋爵北行厚荷德愛一時匆促遂戒裝以去未
能躬拜心未敢忘自辛丑春以罪下獄困苦多端日夜
戒嚴者三年於此矣頼有神天鍳佑朝廷恩德延此殘
喘尚未死滅蒙我公祖屡下優恤寒家不才每一聞之
未嘗不感激思奮而至於流涕也縣上張父母往年以
覲事到京嘗得數面既而遘疾鄙末亦嘗躬候不數日
即入大難後其終事過家即棄世矣言之可痛聞我公
祖德教深漬遠邇協化大選殊遇其在此矣尚當爲生
民慶犴狴深幽久未奉問囚繫顛危中謹布悃赤少伸
謝意臨筆耿耿不盡言
與紀中夫書
紀子中夫汝在此小兒軰有所倚吾無慮矣言官得禍
如此所關非止一身士之涉世處常而不能處變處榮
而不能處辱皆非丈夫也易曰困亨貞大人吉无咎子
以爲何如當有言以復我教小兒勿得憂慮但用心讀
書以待之偲吾以致身報主之故至於不能保汝曹豈
非命耶彼此順受即學問之道其在此矣勉之勉之
又
中夫賢契在此我心甚好偲尚在教下讀書否乎可告
我知道吾人處世安樂則心存於安樂患難則心存于
患難有何不自得而戚戚於心耶於今日之幽囚而安
順之亦吾百年中所作之一事也恐賢契以我爲苦而
憂慮之故告偲子傳來吾叔母與合家親眷動履何如
聞兒曹進學是否告我知道古者忠臣義士忘身殉國
豈無如我今日者乎汝宜用以寬觧無煩亂於心不能
處也
又
中夫我在内時讀周易以消歲月患難不足道但吾不
能以至誠感動君父朝政之損士夫之禍雖非我所致
亦繇我而有此心此念不能忘也
與傅鄕丈書
吾兄德意久已聞之中心銘弗敢忘也久處窮絶必死
之地豈曰患難而已也頼神天鍳佑朝廷恩德延此餘
息尚未死滅阻絶飲食者一年矣所給米不可食但托
久禁自炊者得小米粥食之今其人將出矣出則無從
得食矣煩吾兄與所知亦能素念區區者言得免給米
容家人自送小米再延殘喘以待天罰所處何如也紙
筆不便敢此罪罪
答張本禮書
賢契在此年餘今將行書片楮辭别我又書片紙以送
之想音容于聲響彷彿間竟不得一相面覿實難爲心
實難爲心昨蒙教言凢事皆宜置之度外不須憂念此
語誠是今此險難繇我自取身居人臣而死職下固心
所安也何敢怨尤安得倏忽殞滅溘先朝露做一柩車
歸藏蒿里當此之際諒我賢友必多感傷携石凍春一
罇哭而奠之於柩前我之遊魂炯炯固結不敢覧此苾
芬盡一享之斯時也或有雲物班布風氣蕭瑟草木悽
悽之景象是我一叚欝抑不平之氣充塞浩蕩因足下
之感招而徬徨於左右也言至於此狂鄙故態又可一
笑也令郎讀書宜期遠大勿令自畫途中珍重吾鄕諸
友囚繫中不便候啓爲我道之
答周給事書
高明志趨能以義死而不能以不義生不才知之久矣
但恐感時懷抱不大放開故有前日之凟荷蒙手翰愈
益深信來諭于封緘處寫恩師字不才見之且笑且慙
焉敢當之昔柳子厚博學能文爲時所稱或言其可爲
人師子厚言以吾爲人師此猶蜀之日也後又有勸韓
退之宜爲人師者退之答書曰子厚既目以爲蜀之日
吾子又欲使愈爲越之雪蓋蜀地多隂越地多暖日與
雪皆人所罕見而詫異者也故柳韓二公取以爲况今
以庸愚不肖身負重譴不知倏忽死滅在於何時與何
地也高明以師稱之此則陸地坑窟之魚鼈江湖波浪
之麋鹿也豈不尤爲罕見而詫異者乎唯不以過稱及
之爲幸
又
心事既明奉身高蹈可也或復荷國恩效力邊陲得展
平生以馬革裹屍而還亦可也外此則富貴利逹乃人
世間汚穢之物耳諒不着一點於高明胷次中也今宜
靜窗讀易開廣襟懷預定主張紛紛眼底任他有無正
不必纍纍然如前所云也
答趙總兵書
教言到竹塘公事已得其槩但以親老終飬事再乞相
告其姪有官中書者去歲見山東試錄知渠以養疾在
家不知今到此否石叠旬日前有承差在此但聞餽賜
未見一字相問想是罪難中人多畏避與通之書恐致
驚懼願以鄙意爲賢僧喻之尊名上用字過于謙下不
才深所未安㩀禮十年以長則兄事之吾三人當時同
處險難分則朋友情若兄弟况未有十年相長者豈可
用此字樣是何道理是何道理再次不可因有此字遂
隱此帖未與周劉二公知之此不才心所未安者故再
三致告浦公終飬事或有或無數日間再望教示
又
聞滎陞爲世道慶邊務想亦勞心成功此其所也繆劉
何三人來謹候起居諒獲福履今夏觧易以消歲月尚
十餘卦未終感疾遂已將復補作賢郎學業必有進益
俚言奉覧萬惟珍重愚衷不能盡言
楊忠介集卷四
