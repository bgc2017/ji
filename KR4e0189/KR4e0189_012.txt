楊忠介集卷十二
明楊爵撰
七言絶句(一)
讀微子篇
開卷悠悠憶昔賢知將人事委蒼天千年王子憂心在
老淚而今墮簡編
夜初
半窗月色下長宵照此無窮客慮遙最是感悽一段意
北風落木夜蕭蕭
聞說赤肚仙口號
跳落深坑已數年纔知半世總狂顛幾時抛却人間事
去到密雲學浪仙
謝郭平安惠衣
賜服見君憐我深范滂感愧故人心圜中縱有孤臣淚
珍重不教沾素襟
遣興五首
白日回光迷遠山風煙薄暮早春寒幾迴點檢纍臣罪
一疏欲期天下安
十載幽溪把釣竿却教桎梏倚門闌葛藟滅頂皆天降
事到今朝死亦安
桎梏真知行路難况逢九九有餘寒忠猷總是邦家慮
死亦今朝心自安
但為當年恥素餐反成世事日艱難而今死事得其所
歸到黃泉心始安
幽囚罪是吐忠肝日見邏人向北探聖主無勞關慮切
微臣不以死為難
題扇
適得天邊月半輪將來故作手中珍但看一陣淸風起
掃盡中原萬里塵
贈蘇廷詔五首
望斷長燕萬里深思君不見淚沾襟高情為我還甘罪
至死難忘今日心
罪出經年憐我深要存男子此胸襟聞言廢食更流淚
是我懷君一念心
數載幽幽獄戸深相逢更得好胸襟要將爾我今朝事
說與兒孫記在心
憶昔相逢幽陷深各將國淚洒裳襟我無孟博澄淸志
君有西川豪杰心
悄悄獨憐我罪深淵思自慰此愁襟昊天肯弔蒼生命
鑒此人臣日夜心
人有犯晴川者以此慰之
一片西飛一片東浮雲終不礙長空人間變態閒來往
何與無涯胸度中
六月六日
六月六日殺蠧蟲無衣可出哭吾窮聊將囚板階前曬
一物光輝與世同
嘉靖乙巳年八月十二日出獄歸九月十一日復
逮繫途次有作
白衣黑馬出鄉城飲餞多君揮淚情世上誰無生死路
不須分袂歎危行
漂零四海一孤蹤眼底顛危悲路窮共說君恩天浩蕩
還期故里再相逢
涉險猶餘詩興狂回頭馬上别金陽(李驛丞號也)平生胸次
他無慮一念還為天下傷
遙向北邙哭范滂皇綱復為漢人傷諸賢不向幽中死
剖柱心無符後殃
三木如堪及俊良殺身不必慮深長投屍近有黃河在
誰肯將來葬首陽
謁夷齊祠
孟津河下謁夷齊悽愴風霜盈陌衢願借首陽方丈處
藏吾天地一殘軀
晨朝停馬拜荒祠想見當年叩諫時却笑史遷傳謬罔
武王安肯遽兵之
謁比干祠
人心天意轉岐豳夫子安能不殺身一死祗將殷祀絶
空教千古弔三仁
謁羑里祠
後天剖破見精深都是周王至德心拜罷遺容思往事
直教客淚滿裳襟
澠池道中
西風落日滿塵埃秦趙功名餘草萊廉弱藺強皆國士
自能羞上會盟臺
奮身秦館志難移共羨相如智勇奇四十萬人同日死
徒藏楚寶欲何為
遣偲男歸秦
汝自燕山歸雍州臨行不免淚雙流逢人便寫康寧信
寬我囚中一念憂
父已六年同楚縶兒今三試佩吳鈎吾家不說諂時話
但向平平路上求
乙巳年十月二十五日夜復入獄詠栢一絶
反身未了他年罪樂土還逢今日安慰爾耐寒庭下栢
主人依舊又來看
葵初出二絶
真品終難混草萊幾叢都是去年栽愁中偏有賞花興
早把赤心為我開
天然根榦異蒿萊每藉春深夜露栽我去應無人會賞
徒傾一點與誰開
拄杖
笻竹由來本性輕耐寒耐暑始堪成得君今日為同伴
特地扶吾暫獨行
直幹元來不尚文平生羞與鬼薪羣諫官得爾成相輔
踏破恒山萬里雲
秋日十咏
露冷風涼秋漸深塞天猶繫白頭吟已知憂國非吾事
有感還餘惻惻心
不堪秋草與秋風又把流光易此中萬里君門皇路在
一身罪難幾時終
年來欲與世相忘轉覺幽懷百慮長延頸九重天外遠
難將一念悟君王
復驚一葉墜庭前坐惜年華雙鬢顛多罪殘身忘是我
邇來都付與蒼天
風落庭柯又是秋有時樂在有時憂欲為萬里朋遊告
歸鴈還遲塞上留
忽驚塞鴈報淸秋困裏帛書肯寄不雲外長風吹六翮
一飛千里到西周
寒蛬蚤已到幽牀梧葉枝頭幾箇黃淸晝半陰雲忽忽
幾人能解此悽涼
繞塞西風白露天萬山黃葉落翩翩穿窗日影無私照
一隙常來到臥邊
五十餘年人世事此間白髮幾經秋不知淫雨煙波上
誰去乘風泛栢舟
看開宇宙誰人事白晝天涯此日頭鴈過故驚囚榻夢
一聲涼夜送高秋
秋夜同劉晴川觀月
淸光一片露雲端拱立圜階心未闌來歲今宵逢此月
恐無良友共相看
長空初夜靜霏微轉步却將心事違共說不妨幽戶掩
隔窗點點是淸輝
萬古得天照宇寰秋林輝色動燕山疎窗半隙即全體
照到吾心方寸間
秋燕
辭社還尋高處藏留予常繫五雲鄉時來時去天機在
羨爾一雙羽翼長
送高大觀年兄出獄用其留别韻
别念關心淚欲流送君出險我還留要知今日嚬眉意
不是尋常生死愁
丙午秋七月朔夜夢友人王泉岡張東臺
總是髫年夙分投神遊萬里自相求不知吾友今宵夢
亦得須臾相遇不
不斷懸懸故舊情夢中攜手與同行覺來展轉增悽愴
門外鈴聲報五更
暫合還離一旦情郊原哭送我東行年來憂患催人老
雙鬢而今已變更
去年送我出城東轉隔關山千萬重幽地此時空念切
只教夢裏暫相逢
答友人忽天章遼東作斷事
困裏風霜幾度侵多君不替故人心遼陽極目關河杳
讀罷音書淚滿襟
病中人有以詩喻使寬鄙懷者次其韻答之
數月言官恥素餐殺身今日有何難包荒自是男兒事
肯不同天一樣寬
日午纔將數粒餐來之坎坎豈為難眼中視此容身處
同彼霄壤無限寬
春日十二首
乾坤無處不淸明竚立間看燕羽輕一念孤懷酬聖主
百年人物此殘生
窗間舒日漸融融曳杖逍遙百慮空千古吾心誰樂與
首陽花草自春風
雨霽春郊秀女蘿閒雲偏惹落霞多南鴻一羽衝寒峭
萬里長空晩獨過
陽和到處總無垠老榦蒼柯向月新莫到幽囚空歲月
東風還有去年心
柝聲急處鴈聲高門掩圜燈夜寂寥念此天涯歸路杳
誰將一段楚魂招
雲掩燕山接地陰霈城新雨細&KR0034;&KR0034;即看宇宙均生意
識得乾坤作用心
遲日幽圜春又深閒聽燕語散愁襟自知一息延朝暮
到此還餘憂世心
四年多罪鎖危垣驚眼金吾春草蕃一點孤忠應未死
君王恰有好殊恩
簷頭對雨雨蕭蕭牆内葵心牆外桃日暮東風惆悵處
閒看林鳥各歸巢
十載憂時一念深竟成身世此浮沈斜陽滿目蕭條事
寫作長歌次第吟
萋萋幽草映圜階羨爾逢春早意諧此日吾生猶未泯
且歌愁句散愁懷
從此超然脱故吾天空海闊見洪模無容類是假男子
有忍方為真丈夫
偶興五首
幽中莫歎久無家犴戶難將國夢遮七載悠悠何所事
赤心白髮是生涯
欲酌春醅伴此身榻前一盞轉傷神年來警戒非因禍
恐致君王殺諫臣
風滿圜垣月滿樓吾將風月伴幽囚人機本自天機出
解到無思意便投
坐對窗風一隙淸人間萬慮總堪輕無端幽鳥閒來往
却作愁人深樹鳴
一片閒雲遶翠松還成細雨暗千峯此時骨肉遙相見
多在煢煢客夢中
葵花二首
園葵新發幾枝紅病裏空懸賞念濃只恐花疑吾不好
詩成轉寄藉東風
誰把葵栽幽厠中祗憑新雨秀新叢出門欲賞憐多病
為問今開幾箇紅
有所思
當年各為主恩深生者難忘死者心將此滿腔憂世血
變成赤淚墮囚襟
年年燕塞動悲風應是人心願未終死去果然難遽滅
九原還得再相逢
獨酌十首
春來病未放淸歌惹得春風不甚和偶酌燕山一杯酒
滿懷詩興若江河
老夫不是愛長歌恐把流光混裏過一嘯胷中無限量
古今天地在包羅
臥醒還酌兩三巵趕出胷中無限奇便笑古今忙脚者
撞來撞去總成癡
一寸修為一寸天紛紛誰解此閒年從今莫說癡兒夢
囚榻安吾日夜眠
男兒寸寸是剛腸要把塵腔百慮忘聊下牆頭一罇酒
不妨獨酌對羲皇
天地元來只一春春光到處豈無真須判努力將心戒
莫作圜中憂世人
愁來還要酒消愁到手必須三四甌醉後吟詩詩罷臥
風流也屬獄中囚
連年病不似今年和煖風光我却眠春到無詩春自去
而今要補幾千篇
殘春隠隠恰如新老眼渾看見未真更不分天與人異
只疑共是一團春
陽春幾轉屬艱難未惜空餘兩鬢斑若把皇家元氣論
入牢強似入深山
遣懷四首
故園獨此念殘春無奈憂危此一身莫怪片言千百死
從來蹇蹇屬王臣
自來幽陷幾風霜憂切空餘兩鬢蒼故惜殘軀非我意
恐成一死累君王
春去還留此喘餘勞心空把百年虛有時不禁傷懷切
萬里家鄉一片書
一時感激切憂勞便欲捐軀報聖朝此日孤懷徒耿耿
九重不啻九天高
送耿良弼
與子交遊不計年吳山當日杏花天官貧消息幾年絶
忽喜音書到臥邊
七載幽窗與世忘故人感激意偏長聖明未肯殺忠直
早晩吾將歸故鄉
蝴蝶夢中五十年將身但合老林泉冥行走入深坑裏
空負良朋意戚然
千里風塵到帝鄉懸懸念我我心傷喬陵安得還相遇
共醉桃花流水旁
偶有感
吾狂歲歲繫燕臺一盞濁醪百慮開醉後自忘安險處
誤將囚所作蓬萊
吾衰久不念東周那惜斑毛出鬢頭海宇昇平天自造
可能一手障狂流
吾心原未解深思宇宙安能獨任之力薄不堪身萬死
疎愚空使後人嗤
老夫經歲臥幽窗慨世憂時念益長白日似憐吾寂寞
故從小隙放餘光
當年祗抱素餐羞一日疎狂七載囚安得此時廊廟上
有人聊為我皇憂
遣懷
霧斷長天萬里空邅迴日暮倚東風紛如自是人間事
不介悠然胷次中
雪茶
霧後飛來滿太空巧將輕片舞條風六花烹作六安水
瑞氣都留玉盞中
殘雪
瑤花不但遍燕山幽地虚池總一般只恐春風吹得急
徘徊再賞片時間
同雲知不再淒淒當午陽暉照故遲賞汝笑無春脚味
興來但有感懷詩
慰章秀才
多難不須日歎嗟男兒身到即為家階前一片雪融處
饒我春深復種瓜(去年章生階前曾種絲瓜)
送趙大尹出獄
我在關西子在東百年適得此相逢從今音問千山隔
人世真如一夢中
讀蕭處士行狀
紛紛落到靜觀中一點浮雲散太空老筆千年心事在
未須身後問窮通
送人歸秦
春到燕臺策馬還文旌指日度函關故人若問圜中興
道與山林總一般
送緒山出獄
每道别離今果離是誰懽喜是誰悲共將心事常相憶
記我丁寧四首詩
兩共幽圜霜雪寒而今離别要相歡願君分袂毅然去
莫向鐡門回首看
二載相逢一旦離徘徊孰令我心悲此時此地真難得
說與兒孫世講之
寄偲母
偕老糟糠重德音圜門無奈兩年深寄來秦樹三囊棗
見汝憂勤一段心
送張本禮歸鄉
弱冠交遊三十年乃今如此共天邊送行詩自獄中寫
安得不令我惻然
送君不肯淚漣漣知為男兒心志堅歸去友人來訊問
道吾長夜已三年
目斷秋雲遠盍簪側身西望淚沾襟再將半紙新詩出
寫我留連不盡心
哭翟尚書
哭罷浦周已二年悲懷今日復澘然兩行出自中心淚
一洒尚書柩板前
補衣口號次晴川公韻
夜補囚衣晝可穿知君手段自心傳成周誰是真男子
千古人誇山甫賢
會補清霄神慢穿昔人妙訣己無傳高高在上真難措
煉石惟聞媧氏賢
楊忠介集卷十二
