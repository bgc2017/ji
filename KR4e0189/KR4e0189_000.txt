楊忠介集别集類五(明)
提要
(臣)等謹案楊忠介集十三卷明楊爵撰爵有
周易辨錄已著錄是編第一卷為奏議二卷
為序碑記三卷為傳四卷為書五卷為家書
六卷為語錄七卷為祭文誌銘雜著八卷至
十三卷為詩附錄五卷則後人所編緝也世
宗時齋醮方興士大夫率以青詞取媚而爵
獨據理直諫如所陳時雪之不可以為瑞左
道之不可以惑衆詞極剴切下獄以後猶疏
諫以冀一悟其忠愛悱惻至今如見家書二
十五則諄諄以忠孝勖其子孫未嘗一言及
私語錄不為高論而篤實明白皆粹然儒者
之言按爵與羅洪先錢德洪諸人遊以講學
相勗然德洪等源出姚江務闡良知之說爵
則以躬行實踐為先關西道學之傳爵實開
之跡其生平可謂不負所學者所作詩文大
都直抒胸臆雖似傷平易然有本之言不由
雕繪其可傳者正不在詞采間矣乾隆四十
六年閏五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
