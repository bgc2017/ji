楊忠介集附錄卷三
書
羅洪先(號念菴吉水人官右贊善公同年狀元也諡文恭)
奉别九年尺書未獻中心懷慕何日不然每飽食閒居
惰氣或至思兄所處輙流汗驚心千古而下事變不齊
如兄應不數見古人于動忍即增不能未知向來亦有
動忍否即今所增不能何在將亦無可加損百折不挫
者歟南北間阻欲奮無翼不得相從面受益也不肖進
為不力仰負知己歲年虚擲齒髮日疎雖于家難懲創
中不無少見然此身與所見猶是為二縱然鞭策終涉
凑補回憶辛丑所教慎獨之旨有媿顔也數年以來佩
服良勤竊以曾子謂門人曰戰戰兢兢如臨深淵如履
薄冰此慎獨旨而夫子告仲弓如見大賓承大祭正與
相類古人終身持守不忽頃刻何哉古人事心如天而
今人認己為心認己為心故易足而事心如天則難窮
書曰顧諟天之明命天理所在不入安排戰戰兢兢虚
以捧持稍涉動意即違帝則顔子克己復禮大舜舍己
從人孟子舍夷惠願學孔子濓溪論士賢直欲希天豈
故誘人妄擬哉不如是不足以盡心亦不足以事天此
戰兢所以終身也况資本豪傑行孚神明擅其餘力日
進無疆其必以諸聖為師而不忍少懈矣乎不肖視向
往為塗轍矣
馬理(號谿田三原人官光禄寺卿)
頃執事忠誠動天獲出獄而歸天下之情愜矣愜矣理
約謫與昝子來省問僕御忽遭國喪未果二月十日此
服始闋當相與叙闊懷也年來總制曾公經營驅敵出
套雖未舉行套兵去年不入我境近聞北徙五百里内
無營帳矣忽爾被拿自此恐敵勢乘隙肆志又曾所招
用番人兵及鑛人諸(闕)御之此國家安危之機奈何奈
何理聞之不勝憂懼欲約謫援救此事如何如何不盡
又
執事自錦衣歸來吾鄉人知之天下人知之皆謂忠誠
感動天地鬼神不俟圖畫麟閣凌煙而勲名與之等矣
但姪休尚為當路者所大索為休者亦緣窘急輙出惡
言將與兄弟為仇鄉人聞之不勝戚焉頃因吾子德盛
當路者遂原情釋休休得歸知感叔父之德亦篤友于
之好此猶玉更磨而瑕去器在鑄而復完人生有此何
幸如之何幸如之吾鄉人聞之嘗為吾子戚者舉欣欣
然矣嗟乎休也死而復蘇令郎公子有玷而無瑕不亦
大快也耶人情如此固知吾子之心亦夷矣夷矣今而
後盍進休而教之俾仍衣巾於學校之間日就月將于
賢人君子之列他日為安之玄為改過之處為史册之
光有何不可是在休是在吾子不盡不盡
鄒守益(號東廓江西人歴官祭酒諡文莊)
順之往歲南歸辱道教之及嘗兩致小詩以申瞻跂竟
未得一馳候謝耿耿在念客歲侍晴川兄久聚青原春
暮訪雲津入梅陂日相切砥備聞確志實學卓然尚友
千古恨無緣撰杖屦以商歸宿也道駕欲出閩中可一
酬此願否年來取善四方時陟名山探石室入嶽麓徘
徊荒洞謁蓮華墓下始識聖學精微非想像虚談可望
須從精神命脉内省不疚自成自道全生全歸方不孤
負此生古之人發育萬物峻極于天只從禮儀三百威
儀三千充拓不是架空摭當三千三百只從戒懼真體
流出不枝節點檢枝節點檢是小成昧極致架空摭當
是虚遠忽實病何如何如靜養深造計當日粹而方畦
子交想淬勵幸有以砭箴之像刻二幅新刻二本荒洞
聚講四條奉上清覽相望萬里惟為有道自玉以永肩
天休臨楮神馳
周怡(號訥溪太平人官吏科給事獄中同難講學者後起復至太常寺卿諡恭節)
涿鹿分歧依依馳戀一路不能息念至于二月初四日
抵家不意老母抱危疾自十一月十六日卧床至十二
月十六日遂棄諸孤怡罪逆深重天所不宥方倖免國
刑遽遭家難天壤間何使我至此極耶五年憂驚其母
不能安飬五日念此苦情即欲以死投地五内崩裂號籲
無方不復有生圖矣向在獄中丙午秋起夢寐不祥占
亦不吉恒憂既而次兒殤逝意或可贖諸罪後復夢
老母無祥召占亦可疑已嘗請命不謂變速若是皇
天殛我何奪我老母之速使不肖痛切苦楚一家顚
連無依至此極耶先生素知我罪聞是必傷憫鮮民道
遠無能訃告西望痛哭傷神無已日南歸時與晴川
先生同行至徐州路已一半晴翁從舟謂風水順疾強
怡同舟怡謂風水順舟誠疾或不可必其常順遂固辭即
陸怡十一月晦日至蕪湖晴翁次月初八日至蕪湖至
家得與老母會十三日若有所驅而疾也葬無地暫殯
於所居東偏小房須己酉春或得從先人塋側以地繇
尊長不得自專也夙夜煢煢出入無恃魂神落落羸形日
甚又安能久長耶先生德行孚于神人上下佑護福履
綏之家慶休和理所宜也顧怡信向懇篤恨不時親惟
望天佑國家夀斯文呵護先生福體與終南太華竝夀
以慰天下仰瞻無任祝願之至
又
歸時會戚南玄掌科首問二公切切謂每臨歲時曕仰
西北祝天佑國家早放三人又祝三人無疾病早蒙恩
眷兩番相見皆(闕)至情知故懷思不敢不(闕)
華書去神去
又
(闕)中侍斛山先生有年先生博學篤行真積力久一
本萬殊觸處洞然其剛風勁氣得之天者固異而學問
之造尤深且徤也小子受益非言語可述蒙恩歸田里
與泰和劉先生暨怡更同舟千餘里舟中因劉先生論
學及慎獨先生有慎獨外再無事歟之詰怡識之懼人
心之遺棄詩書及討論世故事乎先生亦請根極定論
示則益世不淺淺也清源别矣謹書此為請證之據
(附與忠介公子子烈公書然未可忽也舍弟孤陋蒙有患難中復有良會殆不偶)
(以啓迪之即成已之學也吾子勉以為何如今子示循循善誘人三句請作此題見教)
劉魁(號晴川泰和人官工部員外獄中同難講學者)
仲春曾(闕)表弟王省齋轉付臨(闕)
人便不知能徹尊覽否舍弟長吾近正月内以給事抵
家云嘗聞起居清適消息欣慰無盡數日前得訥溪先
生九月書乃堂夫人尚未歸窆且謂横逆之來避之不
免不知何事豈以墳山混界猶未釋然耶竊以母老孺
人内相孺人諒俱萬福子烈子勉子學賢昆玉必德業日新秋試
聯捷不占有孚方畦先生孚忠先先必嘗相往來商量
舊學共尋至樂苐道阻且長無緣請益徒切瞻望耳東
廓念菴二公枉教雲津士類翕然興起廓翁明日赴萬
安梅陂之約念菴值令先公忌祭今日歸矣二公論及
轍以何日復得會晤為快林孟津改嶺南(闕)通云首陽
題壁已奉命洗去矣雲津承二公用白沙先生韻有作
錄上一覽七日雲津會千年樂可尋津流終到海雲岫
淡何心共温禹穴業直振鳳巢音悟來三字訣莫靳頂
門針(東廓)至人吾所仰川上遠追尋得入蕭蕭徑如披
穆穆心庭虚當野翠樹古集禽音信宿安能去沉疴
待砭針元城天下士何意此追尋為問獄中事因知
嶺外心一生慙學步千載幾同音便作指南計欲君示
我針夫子修恭默微言何處尋被衣長者貌忘食古人
心武士憐忠憤明君感德音不知觀繡者誰與渡金針
聖道杳何際往往費探尋一自見君面能令消鄙心金
堅從火試瑟在豈須音已分將頑鈍求磨似杵針(念菴)
錢德洪(號緒山餘姚人官刑部員外郎獄中同難講學者)
來教承舉無善無惡與感物而動二言之疑如兄所辨
更復奚辭竊意先賢立言各有所指於人所不疑之中
發其疑端正欲使人反思而有得耳千古聖人立言人
各不同夫豈不欲相襲成說以一人之聽聞大抵皆因
時設法自不能以盡同耳雖曰因時設法其此心之體
本來如是亦未嘗有所私意撰說其間以苟一時之效
也以兄之高明少離成說精研此體于湛寂之地必有
超然獨悟沛决江河而莫之能禦者矣如以辭而已矣
則如兄所舉數條前人論說既詳信而無疑矣又何必
為是殊方之論以起紛紛之辨耶人之心體一也指名曰
善可也曰至善無惡亦可也曰無善無惡亦可也曰善
曰至善人皆信而無疑矣又為無善無惡之說者何哉
至善之體惡固非其所有善亦不得而有也至善之體
虚靈也猶日之明耳之聰也虚靈之體不可先有乎善
猶明之不可先有乎色聰之不可先有乎聲也目無一
色故能盡萬物之色耳無一聲故能盡萬物之聲心無
一善故能盡天下萬事之善今之論至善者乃索之于
事事物物之中先求其所謂定理以為應事宰物之則
是虛靈之内先有乎善是耳未聽而先有乎聲目未視
而先有乎色也塞其聰明之用而窒其虚靈之體非至
善之謂矣今人乍見孺子入井皆有怵惕惻隠之心怵
惕惻隠是謂善矣然未見孺子之前先加講求之功預
有此善以為之則耶抑虚靈觸發其機自不容已耶赤
子匍匐將入井自聖人與塗人并而視之其所謂怵惕
惻隠者聖人不能加而塗人未嘗減也但塗人擬議於
乍見之後已漸入于納交要譽之私矣乍見之發豈非
生於不識不知之中而洊入之心豈非蔽于擬議之後
耶然則塗人之學聖人也果為怵惕惻隠之不足耶抑
去其蔽以還其乍見之初心也程子曰君子之學莫若
廓然而大公物來而順應夫所謂廓然者不蔽其虚靈
之謂也虚靈之蔽不必邪思惡念雖至美之念先横于
中積而不化已落將迎意必之私而非時止時行之用
矣太虚之中日月星辰風雨露雷曀霾絪緼何物不有而
未嘗一物為太虛之有人心虚靈之體亦復如是故曰
天下何思何慮天下殊途而同歸一致而百慮夫既曰
百慮則所謂何思何慮者非絶去思慮之謂也千思萬
慮而一順乎不識不知之則無逆吾明覺自然之體是
千思萬慮雖謂之何思何慮亦可也此心不可先有乎
一善是至善之極雖謂之無善亦可也故先師曰無善
無惡者心之體是對後世格物窮理之學為先有乎善
者立言也因時設法不得已之辭焉耳然至善本體本
來如是固亦未嘗有所私意撰說其間也感物而動之
動即動于欲之動非動靜之動也動靜二字之義有對
舉而言者亦有偏舉一字而二義備者周子主靜之靜
是兼動靜而言也其自註曰無欲故靜夫無欲故靜是
有欲即動也動即失其至靜之體矣記曰人生而靜天
之性也即靜一言已盡夫性體寂感之理矣感於物而
動是動失其至靜之體涉于欲也故程子曰人生而靜
已上不容說纔說性便已不是性矣謂求其性于既動
之後非性之真也故靜之一言實千古聖學之淵微非
精凝湛寂自得于神領獨悟之中者未易以言說窮也
洪之得於所聞者若是然先師去我久矣亦不知昔日
所聞者果若是否耶姑據此心以求正耳來諭逹道無
五逹德無三皆即一也愚謂一誠而貫三五則可無三
無五則不可蓋心之誠譬如水之澄然無雜三則無雜
自明無雜自純無雜終始如一五譬則一樣人來炤還
他一樣形五樣人來照還他五樣形自是無差故曰五
本于三三只是一一只是此心無雜人心只為私意所
雜所以失却至一之體耳失却此體所以不明不純而
有息故發之應感隨處皆差故曰天下之達道五所以
行之者三天下之達德三所以行之者一正指道與德
之端欲人得其體也得其體名言俱忘矣
此錢先生復書也出先生會語集中先生繫獄數年
與先公同講學圜中處困記稱其為同志舊友則夫
未入獄既入獄與夫既出獄其往來論訂亦非一二
言明矣而槩同佚闕可勝愾歟(紹武識)
楊守謙(號闕撫諡恪人歷官延綏廵愍同年也)
守謙叨附榜末得瞻道範已欣服高誼嗣是東西參商
不獲一通音問忽忽十餘年于兹矣關中山川雄博風
氣龐厚士生其間質實沉毅資禀近道高陵富平間尤
多純行古道之徒皆薰染涇野翁及我老年兄之化守
謙承乏提學方樂與諸生相長助未幾有三晉之役從
此間關戎馬於身心無益也榆林地艱用絀謭劣益艱
展效有道君子何以榖之令郎偲仕純良可教趨庭後
益長進令姪休守謙初欲與以衣巾令有改過之地近
聞乃益不悛守謙愚慮為令兄老先生猶當委曲保全
雖百分過厚不為過也昔周公誅管蔡元世祖其弟三
叛竟全其生夫事之有疑于心者雖聖人不敢以為是
事之有當于心者雖庸人不敢以為非門下以為何如
弟丙午在山西承教書至今寳藏時一展誦恐負尊慈
期望昨姚丞解銀至延得悉起居紀生至復領手書幸慰
無極生還先此布復餘俟專候杖履無任瞻戀之至
龔湜(號闕陽湖廣崇人)
前馬子約來有小柬奉候計已到貴鄉李秀才回失裁
復罪歉弟守此心甚不樂無足道者此心惟天地鬼神
與兄知之雖朋友妻子不知兄之心亦如此近南科道
薦兄其出與處有命但恐貧乏不能自存不免為貧所
驅古君子亦所不免更在高明自斟量弟明年五月考
滿又再相時而動否則己巳趙道長深知兄者兹去便
草草奉問麤葛小詩逹真情耳媿無長物可助百凡不
盡瞻思統在情亮
顧四科
科竊謂宋儒温公以至誠為教而一時高第乃若劉元
城氏篤信力學遍歴嶺表之厄而定靜之守鐡石不渝
誠之徵也我公忠誠堅確卓彼前修又何譲焉久漸高
風渴于請益乃承手教俯及殊慰素懷令器試旋謹附
候道履幸鍳匆率不能致餘情也
喻時曾
久服風義無從咨覯每于楊蒲池年兄道蟻慕之忱空
自悵悵爾迨祗役附切于泰山修拘比之問業已獲郎
君教矣竟為汗攝何如伏念孤節正氣文思道情天子
優其忠臣僚希其風動寢佳勝帝庥淵弘遭遇崇替國
祚繫之為光栢署豈曰一世之高已也寤寐結思趨走
末繇東還已逼西望何忍草草候省于華門諸惟為濓
洛正脉自愛此士心之所憑藉于執事者也意不宣展
王廷(號闕御長洲人歴官左都史禮部尚書)
廷奉違道範忽已周歲春間擬謁門屏竟坐紛冗不果
徒悵悵耳伏惟起居清勝想明農課子之暇研究經義
定有自得者廷羈絆塵俗碌碌奔走雖企仰高明稍知
嚮往然脚根未定不能不隨境轉動耳不知吾丈何以
教之謹耑人奉候容明春另圖會晤也餘惟順時保合
不宣
又
春正擬候門屏至同州一日即以石崗公過關倉皇相
迎至華隂遂違初念殊益悵惘伏惟起居納福為慰承
手翰讀之雖鐡石心腸亦當動念吾丈以至誠惻怛處
朋友處子姪而令姪猶復稔惡不悛不知其心何心真下
愚之不移也敢不祗承但呈子事李同州止是不行其
文移未曾繳來今當差人往取滅其迹耳近蒲城多盗
以未得人吾丈居止且近真為可慮今亦稍稍處分未知
若何因念往日賀醫閭之事知彼當遠遁也古人進德
多于拂鬱中今吾丈遭值大略相似亦或上天造就之
仁耳萬望物來順應以虚舟飄瓦遇之即無不盡念矣
倘心逐境轉性以情牽致妨調攝甚非吾朋友軰所望
于高明者耳昔人云心礙法華轉心空轉法華幸吾丈
留意尚圖請教諸竢面盡不宣
王一貫(號闕丘泰和人任知縣)
一貫鄙劣庸𤨏最出時流之下仰承我翁不屑之教亹
亹有加雖未獲奉台顔竊附於古人私淑之義矣自道
駕西旋日切瞻依去歲在都下曾肅啓托貴省臬司顧
經歴今年兩肅啓托華州劉同知申候俱未知得逹記
室否昨寓臨清會貴邑姚石川貳治知我翁台履康和
皋比有嚴衿佩雲集横渠之教復興孔孟之道益著昔
孟子謂其君用之則安富尊榮其子弟從之則孝弟忠
信今日我翁是已寧非斯世斯道之幸耶子勉兄近來
學業喜聞騰進好事伊邇林下之樂也慶忭何如家師
晴翁家居甚適鄒東廓羅念菴錢緒山諸老日常往來
講學鄉人士翕然信從近東行吊訥翁計此時當與浙
中同志會講鵝湖向有候柬二通俱在劉華州處馳上
一貫改丘及朞矣治無善狀猶夫興化也實負我翁教
愛愧悚不敢言寒家舊有讀書處名舉林書屋結搆為
先曾祖贈御史公先伯祖方伯先祖大尹暨一貫軰頼
此忝竊科名敢乞我翁鼎吕之宣以垂世訓後有作者
皆我翁之教也謹積虔拜使顓候懇凟薄儀肅具别幅
并晴翁候柬一通伏惟台察西瞻華嶽不勝惓切之至
又
海上僻陋久未奉佳報日惟傾想履信思順自天佑之
矧安土敦仁又夫子之所以盡性者也其旋之慶敢以
奉賀興化之役推行無本往往為上所疑負教良多愧
罪愧罪兹便謹此申候對冗不盡言伏惟台亮
王彙征(號闕椒長安人全教諭)
不才忝為同鄉塊居斗城相去一舍未得請教左右抱
歉懷恨何時得已也今征叨領椒諭此邑有掌科戚老
先生四方來講學者會不肖未嘗不欽慕執事未嘗不
詢訊執事生以實對貴邑雖去省城不甚遠然公在仕
途生在家及公在家生又薄宦雖久仰道範未嘗一識
眉宇衆皆笑余以為不見至人鄙陋何甚也可媿可媿
首夏錢緒山王龍溪二老先生來椒訪南玄戚老先生
一時南玄往淮安會親二公不得一面將返舟南下吊
周都峯老先生因知小僕回家與執事寄音頗便和州
特特遣人送書來椒學托生轉奉上耳先生關中有道
人也孝在家忠在朝廷天下後世所欽仰者而今不惟
士大夫仰公慕公雖下隸僕夫走童室女罔不服公慕
公也小子在卑職中亦學好者不得走公門登公室領
公教瞻公容真棄物也何足道耶何足道耶小子未在
公納交之下不敢致柬左右謹修寸楮為二公托機引
耳南玄先生之無書者以渠在塩城尚未回小僕失長
伴不能久待也後自有書通問門下也
蘇宣(字廷詔南樂人東厰旗士事載本傳)
數年來領教左右過愛尤深三翁戒期束裝載道去之
速而挽之不及也徒自悵望而已今朝分手未知何日
重逢謹用俚言以上之别我匆匆出帝城通州把酒餞
君行明朝又作他鄉客何日論文會玉京
袁述(號闕人泰和)
述微生小童寡所見聞頼妻伯晴川翁扶携夾輔輙有
觀法宇宙仰止上賢之心欽惟大人貞忠同日月之光
事功竝山嶽之久聰敏軼于江夏音律邁乎少陵文章
典雅不落䋲于姚姬經略博遠允振響於韓范汲引後
進逸駕前修真國家之柱石儒林之龜蓍也不肖每讀
晴翁之教必首曰斛翁夫子海内鉅公也聆語奮躍翎
翮不前自憤棄遺謂必阻絶雖急欲附承動靜自謂庸
微僣通問候祗以取罪何知下方有幸得展子衿小蟲
薄技彤管見收乃者先岳墓銘誤辱譽揚非惟發潜德
之光真以敷後人之賁幽明受惠千百世不朽者也邇
聞天恩大布遠近胥慶咸謂曰斛翁夫子天啓其機也
上則樹勲業國家有頼下則救生靈小大有慶今(闕)士
及此(闕)天之厚望于夫子者至矣雖然永肩一心在夫
子貞一之不可挽而仰止景行在愚生瞻慕之顒望此
自然之情匪繇外飾也狂瞽無叙伏惟矜察恕而教之
幸甚
郭學書
書何幸仰托晴川與進門下教愛累年惟書瞻仰之思
中心耿耿未嘗一日乎少懈也皇天后土實鑒予衷不
敢縷縷及道駕啓行追送不及而十年景慕之勤自達
不竟悵恨如何向在榻前匆匆數語為老母夀文之請
而明日遂行未及叮嚀于今為歉短狀隨上伏惟綠野
之暇留神振藻以成賤子一念夀親之志倘得手筆不
惜一揮書將什襲珍藏為子孫傳家之寳千里祝望不
任惓惓頃以張廓莊都諫便敢附一函書專兹懇矜亮
萬萬遠祈道體珍嗇以膺台召不具
桂榮
不肖盡以患難之情徧訴諸公一時朝士無不動色豈
非人心悦則天意得乎脱梏同天之句亦若有躍然于
衷者天恩浩蕩相道從容論思所入深信三君子之忠
而示之以不測也積誠之通交於神明要之倏忽之化
人力未之先也公歸矣不患不能力學召還有待當知
益培圖報之地則可也義無所逃亦起敬起孝之推也
無忘檻車尤當盡其在我草亭公愛厚之情惻然可掬
所致贐私幸亮非有所為欣然取之可也在途當疎交
游覘者或未忘焉而速於歸則尤檢身之則也前承賜
佳章以有山妻之變曾次成焉因曾語晴翁恐不得晤
補寫於後統希炤原曾學仙人泛海槎頂門原來聚三
花再來京國隨班逐一謫江湖去路賖衲子忽驚來鶴
吊長天空抱(闕)嗟如今盡解塵緣縛到處黃冠可出
家賤意(闕)出家謝事也蓋無内顧之悲也公信之否
耶大老有所不可無一言為謝積五年求解之真幸天
衷属于一旦蓋有所自來也萬惟照亮
張湧(號闕)
僕本淮海庸人承乏大藩才弗勝任名無見聞愧甚愧
甚恭審大人先生策名科第衣繡持斧高蹈養素德重
三秦迹其行實有光人國有禆於後覺而開廸之不圖
關西伯起復見於今日也是宜欲登龍門而仰止高山
者履滿于戶外矣如僕者以俗吏羈縻動則掣肘望
明河而不可親豈弗令人渴心之生塵哉即有豚犬弱
息隨宦苟延時過太晩誠欲摳趨少分半席未卜高明
春育海涵肯留門下否倘蒙一視獲聆鐸音匪徒弱息
&KR0866;骨銘肝僕之闔門亦感戴無涯矣俯冒威尊弗勝赧
悚萬惟高明採納而亮之幸甚
曹察(號闕同年無錫人也)
忠孝節義是兄天性慷慨論事乃其緒餘吾朝二百
年來所得惟兄孔孟以後數千餘年上接不傳之緒者
亦維兄耳敬讀二詩令人感涕願兄自愛無傷天地鬼
神監臨呵護之意餘無所言
楊忠介集附錄卷三
