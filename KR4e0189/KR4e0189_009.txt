楊忠介集卷九
明楊爵撰
七言古風
題雲津書屋
江南書屋號雲津千卷萬卷皆非新讀書誰解書中意
我識劉氏家傳真積德先世有賢哲認得孔顔不是貧
開基不肯買附郭惟以典籍貽後人精一肇自唐虞初
此是古人心上書後來讀者失其要一生辛勤類蠧魚
人心原是書之本會尋真趣便能虛心書與道相忘處
身居天下之廣居吾聞陋巷顔氏子耕莘伊老翁學發
孔聖藴德與昊天同道業千年昭宇宙孰非昔人讀書
功繼述遠將源流挹獨立今見水部公匡時不恤觸危
機振拔真有古人風正氣雖由衡嶽降修為要自雲津
中秦中鄙人願學步蔓草安得比長松嗟我東南有心
事耿耿日夜望蒼穹國恩詔許釋狂罪扁舟同過呂梁
洪隨君得拜漢高帝豁然開我此心蒙
吊許忠節公
泰華巍峩高且秀難擬許公忠節横宇宙河海汪洋浩
且深難擬許公忠節在人心任人濺我一腔血惟留忠
志照日月身可斷為兩截氣渾完其烈烈吁嗟乎許公
同天地而始終
惻惻行送王大尹出獄
惻惻送君幽繫裏天涯回首如千里此歸何以佑斯民
直須德化平如水最憐愚昧與饑寒古今失所皆由此
受托宜思君父恩同類孰非吾赤子君不見蒲鞭一叚
好生心天地萬物真同體
古栢行送王子言
雨秀金吾古栢叢老枝猶解起南風乾坤留眼吾看栢
看時聊與子言同看栢豈惟憂自崇看栢還增恨無窮
獨不見去冬飛雪滿長空宇内應無桃李紅偶從挺挺
寒栢下與爾送出平定公(平定公子言同鄉)
憶昔行贈李石叠
憶昔相别蘭若裏而今咫尺如千里嘆我老作放逐臣
喜君又為蒼生起我思古人獲我心憂國憂民結念深
未說江湖與廊廟惻惻盡是此胸襟何以示之有周道
知君不愧此懷抱化理從教險地敷調元應得絲綸早
昔聞闕輔試蕭翁今見中州借寇老拜手天庭出帝畿
燕街草色映旌旂想像郊堤多楊柳為君無由折此枝
到處爭迎舊憲使春雨秋霜遍遠邇吁嗟吾民正倒懸
願君此去愛如子
山西行
吾聞往歲旱魃災赫赫炎暑毒埏垓壠上禾苗盡枯槁
茫茫千里赤塵埃疾威均為下土虐山西之民尤可哀
閭里餓莩無所告昊天又降酷烈來草茂秋高敵勢張
戎馬南侵混疆場可憐百萬生靈命盡在邊人刀下亡
太原城外數千里血流漂杵遍封疆死者縱横如山積
守臣不敢奏朝堂殺氣騰空鬼神愁尸填溝壑水不流
舊時邑落數千室而今且無二三留敵情變譎不可測
邊將何不蚤為籌廟謀要得良平策經略須用韓范儔
朔方世為中國患古來誰不事先憂君不見薄伐玁狁
勵士馬周王允是中興者當時文武有尹公舉旂一麾
清郊野又不見漢帝當年重細柳亞夫軍前無躑躅拊
髀思賢一飯切魏尚復作雲中守天生我皇聖且仁區
區周漢豈作論常慮一物或失所豈知邊釁瀆蒼旻我
願君王目視遠燭沕穆望見山西境上多白骨我願君
王耳聰聽幾萬里時聞山西哭聲夜不止
鬻子行
燕街寡婦淚漣漣自言夫死未期年晝勤織紡為衣食
夜撫孤兒不遑眠孤兒幸能學步履我夫有以繼其先
成立時遇清明節今將麥飯洒埏前妾身百年歸于室
地下逢夫無媿顔奈何我生日惸惸靡依靡怙嘆伶仃
旻天不吊此窮苦疾威頻將下土傾往年麥豆皆枯槁
晩禾遭霜又未成今春父子不相顧骨肉分離向遠行
眼見舊時多富姿而今轉作溝中泥母子困阨何所賴
泣抱孤兒走京師誰知京師亦蕭條哀哉艱難無處號
街頭死者無人掩多是流民向此逃母寒兒饑日叫哭
無力走去但匐匍眼中流淚口中乾只得將兒入市鬻
市上紛紛草標待賣者空多買者稀直到日夕纔定約
破錢百文救我饑思量此錢買黍飯是食吾兒膚與肌
抆淚收錢敝裳濕如割心肺痛難支母解懷抱將兒出
兒將兩手抱母衣跌脚投地氣欲絶竟將母子強分離
買主抱兒色悽慘婦人欲去步難移兒哭聲母哭聲皆
哭死者又哭生兒哭母毒舍我去母哭蒼天叫不應
鬻妻行
何處調饑貧少年將妻匐匍到街前但道誰人肯買去
免我身向溝中填婦人雙淚向夫揮勸君莫作苦辛為
自從結髮成夫婦共期偕老日相宜此日遇不淑豈肯
遽别離願割妾身肉充子一朝饑同我良人死溝壑不
忍又縫他人衣
送董允恭出獄
我送允恭出獄墻徘徊别意各悽愴來逢易水波浪險
去見燕山艸木黃子之故人周給舍同於幽難久備嘗
迪已不肯甘流俗論治必欲尚先王明哲保身雖未得
懷此赤心良可傷子實聰明心好古聞其論說輒徬徨
我抱困病足如皸睠念時來類臥傍黯然别去消息杳
窘迫相與永難忘三尺禁網脱身去一片襏襫到長江
有手但執瓦缶物有足莫走聲利場世間棼麗一染着
能令耳目充無光丁寧告爾復丁寧此真全身全性之
周行吁嗟允恭既去矣送子行行復行行回看世故總
茫茫留予露冷風凉夜漸長
圜士送别次巽峯韻
秦山越水各東西多難相逢慰我思握手不堪忽别去
還將夙願與君期我思故人不可見顛沛終能慎所之
翻覆眼底都忘却曠然一笑破愁眉幾微常向靜中察
立身難最解真頥多歧荆棘妨步履始知世路有險夷
百死一生淹歲序焚香日夜對包犧得君開我心迷謬
感悦還惜邂逅遲困阨既非人自取各安天命復何疑
他年如得走閩海釣臺高處揖𡵨嶷
酸酒歌
君家有酒酒頗酸壺斝不輕設簟莞昨日偶侍几席側
一罇將來啟大觀世人往往喜黃流豈知酸味是仙丹
平生歲月酩酊裏况此犴狴風雪寒要向酸中通大道
茹飲略不以為難自笑狂惑乖至理滿室流作赤血灘
幸此餘生尚未滅肯把宿昔酸興闌安得滌腸酌大斗
免我觸眼日常嘆人飲未能成涓滴我飲必須瓦缶乾
人飲不覺眉頭皺我飲胸中天地寬世上酸苦任他入
方能擴盡此心端酒中酸味真能解勝將周易日空看
君不見滄海茫茫總無涯納盡人間萬頃湍
微飲行
一日未到官屋中恰如十年不相逢周行未見言提耳
索居孰啟我心朦問君何所事古訓日研窮室内香靄
靄窗外月膧膧更深人靜後朗誦徹蒼穹尚書萬古獄
中授周誥殷盤已貫通韋編不知今幾絶遠慕羲文周
孔風媿我全無亨通意衰年未見養心功常將一叚鬱
抑氣嘘作雲間千丈虹憂時慨世心獨切半偏深病未
消融而今願從君子謀示我脱然登岸頭藉此福堂尋
上去莫教空負兩年囚嘆靡靡思悠悠君知否我何求
相與采蝱無處所安得泮渙日遨遊思量此疾為心患
世間惟有酒能瘳昨聞几上罇猶在半實還是舊黃流
午間准擬來相訪便須勞君酌大甌但論濁賢清與聖
何恤瓶罄作罍羞長歠直到枯腸底一洗胸中萬古愁
再進酒歌
再進酒再進酒幸我磁罇酒還有昨日一醉憶蓬萊而
今要與謫仙偶宿酲猶在枯腸停更下一甌烟灮吼坐
忘天邊歲月長但覺胸中龍蛇走酒遞圜墻恨少來涓
滴此間敵數斗人生百年能幾何莫將頭上巾空負再
進酒再進酒聽將心事為君剖洪鈞賦此男兒身誰能
甘與草木朽三斗竹葉始朝天一車麯糵涎出口古來
飲者多聖賢吾舍斯人與誰友莫怪沉酣在憂慮盛時
不樂將皓首君不見長索難繫落日飛童顔倏忽成老
叟宇宙浩蕩總無涯世上紛紛何足數痛飲本為破愁
懷屈指反成中心怮錢君要做羲皇人趙君能文且﨣
﨣黼黻折衝間世材此日誰惜縲絏久再進酒再進酒
孟軻脱身輕萬鍾孔聖亦類喪家狗無窮世事休閒思
但慮酒乾誰復取醉倒玉山隨地眠何必說桎梏在足
更在手
書白樓詩卷(趙總兵號也)
將軍之居近白樓將軍之才冠帝州胸中自有兵百萬
曾出將府舒國憂而今久作圜中客可憐魏尚同幽囚
一到囹圄八九月手執周易誦不輟將軍本是儒者流
於此可以觀志節雲鳥往時成八陣韋編此地慕三絶
每向憂中尋樂處魯史周文日講說談文論武擬虚舟
我識將軍豪興優身雖凝坐一室間心在羲皇境上遊
嗟子真機久未開狂惑速禍自天來還幸此日成良晤
彷彿樂趣散愁懷世上紛紛苦幽滯困亨誰解昔人意
幾時各得歸山林毋忘爾我自相遇
七歌
有手有手手叚拙弄得人世紛如雪未宜醒執名利板
但可醉撈秋江月忽忽百年成甚事微微一息久將絶
嗚呼一歌兮為爾憐要撥雲霧轉晴天
有脚有脚脚步錯錯走當年塵世道﨑嶇多是倒人坑
一蹷反為魑魅笑未死還餘憂世夢有生堪類霜前草
嗚呼再歌兮歌正壯蹈入冥海千層浪
有耳從來亶不聰人說宜西我却東萬方愁苦聲堪痛
收入無底雙竅中迅雷不顧額前震身禍飄如輪後風
嗚呼三歌兮歌愈悲傾聽莫為利口移
有目閒將一世愁聚來都放在眉頭肉眶不見羊腸險
血淚可增江海流我思哲人瞻萬里乾坤顧眄在雙眸
嗚呼四歌兮歌意頻要識人間假與真
有身形弗七尺長地維天柱要擔當幾年餓成空皮骨
扶杖出門欲仆僵外混塵埃罹羅網内抱赤心與忠腸
嗚呼五歌兮歌迫切酒盡天涯一腔血
有子有姪未成立音書問我我惻戚跋涉往來六七年
千山萬山日灑泣讀書耕稼總難為思量到此喘嘘吸
嗚呼六歌兮歌未闌父死誰憐汝饑寒
有甥生年為我勞往時見我便長號汝母今年將半百
骨肉屬我父母毛兄弟往來無了日令我憂中思爾曹
嗚呼七歌兮心未已收我殘骸歸故里
楊忠介集卷九
