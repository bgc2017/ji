楊忠介集卷一
明楊爵撰
奏議
固邦本䟽
題為彌災變安黎庶以固邦本事臣于嘉靖八年十月
内承制往湖廣公幹即今事完回還臣知陛下哀憫斯
民之心懸于閭閻之下凡四民利病民間休戚必欲聞
之故今謹述所過地方災傷生民可痛之状為陛下言
之南北直隸河南山西陜西等處地方當禾苖成熟之
日蝗蝻盛生彌空蔽日積于地者至三四寸厚將禾根
食之皆盡居民往往率婦子將蝗蝻所食禾苖痛哭收
割以為草芻之用其他蝗蝻稍少之地禾苖食有未盡
者頗有秋成之望矣未及成熟嚴霜大降一時盡皆枯
槁遭此災變民失依倚去年冬月民所資以為食者皆
其先時所捕曬之蝗蝻與木葉木皮等物當此之時民
之形色顛悴雖甚可哀而死于道路者尚未多見比及
今春臣復經此地每見餓死尸骸積于道路者不可勝
數又見行者往往割死者之肉即道傍烹食之又聞有
父子相食者井陘縣一日而縣官獲殺人食者三人臣
聞之拊膺大痛食不下咽自謂有司必能具奏聖明在
上聞有是事必至流涕比臣到京聞廟堂之上救民之
死非其所急而所議者郊社之禮耳微臣憂國愛君之
心切於中而不能不有所言也昔者漢文帝之時家給
人足海内富庶賈誼上書猶曰可為痛哭謂抱火厝之
積薪之下而寢其上不可謂安况於今日時勢當何如
耶古賢王之治天下也生養遂而後教化行教化行而
後禮樂興方今災傷之地生民死亡十有六七存者起
而為盗賊雖稍有積蓄之家亦難保於自食其勢渙散
不可收拾朝廷之上舍此不之憂而議合祀分祀之禮
是所謂不能三年之喪而緦小功之察放飯流歠而問
無齒决也夫民惟邦本本固邦寧民心離散邦本不固
土崩之勢可以立待縱使周公所制禮文盡行於今日
亦何補于天下之亂乎深念及此可為寒心不知陛下
宵旰之際亦嘗慮及于此乎左右謀國之臣亦嘗言及
於此乎且南北分祀以復先王之禮非不可也但今日
救民死亡之日而非興禮樂之時也自古國家衰亂未
有不由民窮盗起而為上者不知憂恤遂至人心離叛
而天命亦去宗社不可復保矣故臣之所憂者不在府
庫之財不能徧濟天下而但恐陛下無憂勤斯民之心
也夫憂民即所以憂國治民即所以治國也陛下日事
經筵雖隆寒盛暑未嘗少怠臣知陛下銳志太平而欲
為堯舜之君矣盖堯舜之心急于救民一民饑曰我饑
之也一民寒曰我寒之也假使當時餓死之民滿于溝
壑有如今日堯舜之心當何如哉臣願陛下上畏天心
之儆戒下憫斯民之死亡不遑他務專廣仁恩移此議
禮之心區畫賑濟之策以長沃民生則皇恩浩蕩孰不
頌明明天子深仁廣被在在戴生我父母向之枵腹待
哺者今有飽食之慶矣向之妻子離散者今有室家之
樂矣民心已渙而復收邦本雖搖而轉固縱值天時之
災鮮不以人力勝之也海宇蒼生享太平之福聖子神孫
纘萬年之緒者端在此矣臣不勝戰慄儆惕恐懼之至
隆治道疏
題為慰人心以隆治道事臣惟人主一身萬化本原履至尊
之位膺艱大之責用人行政是非得失方在幾微而關于民
心之向背天命之去留者即甚可畏也是以聖帝明王深察
乎此制治必於未亂保邦必於未危事無微而不謹時無暫
而不懼幾無隠而不飭為大於其細而圖難于其易然後天
人交與而可以延國祚於永久矣方今天下大勢如人衰病
之極内而腹心外而百骸莫不受病即欲拯之無措手之
地以臣觀之其危亂之形將成目前之憂甚大也大抵因
仍苟且兵戎廢弛奢侈妄費公私困竭奔競成俗賄賂通
行遇災變而不憂非祥瑞而稱賀讒諂面䛕公肆欺罔士
風民俗于此大壞而國之所恃以為國者掃地盡矣撥危
亂而反之治安此在陛下所以轉移率勵之者何如耳
况當朝覲大比之期有司多士濟濟来趨延頸思化人
人切仰極重不可反幾失則難濟伏願陛下汲汲於此
時留心焉以為善後之圖也臣以病居林下者八九年
誤蒙聖恩賜之起用擢以耳目之官任以糾劾之責受命
以來蚤夜耿耿每思國事日非而臣於國恩有未報至
於痛心流涕者有之臣請略舉目前所見其大要足以
失人心而致危亂以貽聖心之憂者為陛下告誠不忍
默默保位以上負陛下之洪恩下負生平之所學也伏
願聖明垂聽焉臣竊惟天下之患莫大于以危為安以
菑為利實則可憂而以為大可樂法家拂士日益遠而
快意肆情之事無敢有齟齬于其間積弊而至于蠱則
不可得而救矣此實天下之大患也往年夏末入秋恒
暘不雨畿輔千里已無秋禾既又立冬無雪暖氣如春
元旦僅雪即止民失所望洶洶無聊憂旱之切遠近所
同此正陛下撤樂减膳率臣下以祈惠寕之時也而在
廷之臣如大學士夏言數人者乃以為靈瑞而稱頌之
其欺天罔人不亦甚乎其不幾于安危利菑而以大可
憂者為樂耶孔子告顔淵為邦在遠佞人若是而謂之
佞人者非耶大臣之職輔君當道志于仁而先天下以
為憂者也無忠君體國之心而居人臣之極位所謂小
人而乘君子之器也欲天下之治安可得耶又如翊國
公郭勛者中外皆知其為天下之大惡朝廷之大蠧也
勛之舉動蹤跡豈能逃于聖鍳雖陛下盛德優容不忍
即罪神謀遠慮自有所處臣愚以為奸不可近惡不可
長若止之于微遏之於漸則朝廷優禮人臣之體貌未
失而勲戚之餘裔亦得以保全而善終也或使稔惡肆
毒潜干政柄則羣狡趨赴善類退處其為天下國家之
禍日益深矣治道去其太甚者此其為害治之人之甚
所當急去而不可緩也凡此任用匪人足以失人心而
致危亂者一也天生斯民立之司牧君人者奉天以安
民而使之各得其所也民不得所則其心不能無怨民
心怨則天意可知矣古者民勤于食則百作廢今民勤
食不可得而至於離散離散無所歸而至于死亡臣近
廵視南城兩月中凍餒死者八十人此特南城一廓耳
共計五城未知有幾目所不及見而在于千萬里之遠
者又未知其有幾孰非陛下之赤子也而顛連無告委
命溝壑盖望一豆羹蔬食以延湏臾之生而不可得也
此正陛下愛民惜財與天下休息之時也而土木之功
十年于此矣而尚未止工部屬官添設者至數十員又
差部官遠修雷壇以一方士之故浚民膏血而不知恤
則民何以得其所哉民惟邦本本固邦寧窮民之力盡
民之財是自蹷其本根也而國何以為國乎昔漢文帝
惜百金之費不營一臺故海内富庶隋氏以盛修宫室
而至于亡國願陛下以為鍳戒則宇内生靈之慶也况
今倭寇跳梁内寇竊發警報日聞加以頻年災沴上下
一空百計取之愈為不足而興作未已以結怨于天下
此其足以失人心而致危亂者二也唐虞三代之世君
臣每以勤敬之道交相警戒其見于經傳者如堯舜兢
兢業業無怠無荒禹惜寸隂湯坐以待旦文王日不暇
食武王以敬而勝怠故能壽躋耋朝治隆熙泰是數聖
人所以崇年益壽善政和民之道不外乎敬與勤而已
矣周公召公之相成王也周公則以逸而戒之召公則
以敬而勉之盖敬逸之間身之修否政之理亂所由分
此固周召忠君懇惻之心也陛下即位之初勵精有為
不遑寧處嘗以敬一箴通示天下其于堯舜三王之道
盖已心得之矣近年以来因聖體違和朝儀間闕經筵
未講大小臣庶朝參辭謝未得一覩聖容敷奏復逆未
得一聆天語若是者今已久矣夫天位者艱難之器非
逸樂之具也陛下一身天地百神賴以享六軍萬民賴
以安一日二日有萬幾之繁近聞聖躬調頥大獲福履
中外臣民罔不歡慶况此春氣漸和人思新化庶官入
覲雝雝肅肅来自萬里之遠者孰不欲鞠躬垂委北面
舞蹈望龍顔以慰快覩之心乎易曰聖人作而萬物覩
正今日之事也若未得瞻於咫尺天顔之下以伸有孚
顒若之敬臣恐人心日益怠惰中外日益渙散非隆古
君臣同寅協恭以臻太平之氣象也此其足以失人心
而致危亂者三也執左道以惑衆聖世所必誅而不宥
者也今巧言令色列於庭苑金紫赤紱賞及于方外之
士臣不意陛下睿哲先物明見萬里而所為乃至于此
夫保傅之職坐而論道古人謂官不必備惟其人故非
道隆德盛極天下之選者不足以任此責今舉而畀諸
迂怪之徒輕之若流品之末則名器之濫至此極矣且
陛下以天縱之聖資為上天之元子若遠宗帝王之道
近守祖宗之法細旃廣厦之下與公卿賢士講論治道
則心正身脩與天地合其德與日月合其明和氣致祥
罔有天災而山川鬼神莫不寕矣安用假此妖誕邪妄
之術列諸法禁之地而藉之以為聖躬之福耶甚非聖
天子所以崇正遠邪平平蕩蕩奉三無私以化天下之
之道也臣恐風聲所及人起異議豪傑之士聞而解體
貽四方之笑取百世之譏于聖德國政所損不細此其
足以失人心而致危亂者四也古人有言君聖則臣直
陛下臨御之初延訪忠謀虚懷納諫其于狂直敢言之
士往往矜宥故一時臣工恃陛下之能容敢以直言冒
干天聽言過激切而獲罪亦多有之自此以来臣下懷
危慮禍未聞敢有犯顔直諫而為匡救逆心之論者昔
人論求言之益以為勉強以聽不若悅而從之悦而從
之不若道之使言盖人臣持禄保位者多而㤀身以徇
國者少雖識見有明暗言論有得失在陛下明目達聰
鍳别取舍于黜陟賞罰付之公論則可矣若震之以天
威加之以危禍如往年太僕卿楊最者言出而身即死
近日翰林院左贊善兼修撰羅洪先等皆以言罷斥此
於國體治道所損甚多伏願聖明少致思焉成湯大聖
人也仲虺稱其改過不吝從諫弗咈高宗有商之令主
也傅說告以木從䋲則正后從諫則聖此二君作聖之
功為萬世人王之龜鑑也臣非區區為一楊最等惜也
但歴觀古今以來有天下國家者未有不以任諫而興
以拒諫而亡者也今而後雖有素懷忠義之心者非灰
心仕進甘退丘園亦必深自晦藏為保身計矣孰敢發
口以論天下之事哉臣恐忠藎杜口則讒䛕交進上德
不能下逹下情不能上通安危休戚無由以見而堂陛
之近即遠于萬里矣此其足以失人心而致危亂者五
也凡此數者關於天下之治亂國勢之安危貽聖心之
憂誠未已也伏望皇上念祖宗創業之艱難思今日守
成為不易察臣忠悃覧臣所陳賜之施行戒飭夏言務
篤忠貞之道以報國家眷顧禮遇之恩於郭勛則豫有
以裁抑而保全之止土木之功開諫諍之路屏邪妄之
術陛下仍以慎獨養天德以天德達王道以慰人心以
祈天祐則莊敬日強而彌壽永于千億虚靈照物而忠
邪莫可遁逃其為宗廟社稷萬萬年無疆之福聖子神
孫萬萬年無疆之規者端在此矣臣不勝戰慄懇切之至
獄中諫書
臣聞明王之治天下也上畏昊天之鑒臨下畏臣民之瞻
仰雖德盛功高而其惟日不足之心未嘗不求賢納諫以
盡事天撫民之誠而制治于未亂保邦于未危焉忠臣之
事君也雖當道化熙洽之時猶不㤀訓誥保惠之勤而防
微杜漸之惟謹惟恐一念一事之差謬而貽生民無窮之
害也古今稱舜者孰不以為天下之大聖乎其聰明睿智
出于天性若無賴於臣下之匡輔取善以自益矣然舜命
禹曰予違汝弼汝無面從退有後言又曰臣作朕股肱耳
目不以己德為已至而從事于咨諏察納之無遺盖知一
念之趨向則聖狂治亂所由分而不可以不慎焉是聖人
不自滿足終日乾乾之心也禹戒舜曰毋若丹朱傲惟慢
遊是好傲虐是作益戒舜曰罔違道以干百姓之譽罔咈
百姓以從己之欲夫舜豈至違道干譽咈民從己者哉又
豈至好慢遊作傲虐如丹朱者哉禹益不以其君道隆德
盛而㤀儆戒之勤懇如此是人臣保治無窮之心而為尊
君敬君之至也虞廷君臣都俞吁咈之相與如手足腹心
之一體而成文明熙皥之治後有作者弗能及也伊尹
告太甲曰有言逆于汝心必求諸道有言遜於汝志必
求諸非道召公告武王曰志以道寧言以道接周公訓
成王亦曰小人怨汝詈汝則皇自敬德厥愆曰朕之愆
允若時不啻不敢含怒古聖哲之臣所以輔飬君德而
成功業之盛者孰不切切焉欲其君以聽言納諫為心
乎漢武帝之臣有汲黯者自言有狗馬之忠願出入禁
闥以補過拾遺又曰天子置公卿輔弼之臣寧令阿譽
順從以䧟主上於不義乎且已在其位縱不言奈辱朝
廷何魏徵疏唐太宗漸不克終十事以諫諍為己任君
不及堯舜其心未肯以自已也故汲黯魏徵號稱古之
遺直而太宗貞觀之治幾于三代者有由然也歴代聖
賢之君莫不樂聞規諫以来天下之善以防壅蔽之奸
至秦始皇父子惡間過失忠諫者謂之誹謗深計者謂
之妖言遂至上下判隔遠近乖離匹夫一呼天下土崩
不二世而國不守矣我朝孝宗皇帝時主事李夢陽以
言事下獄中鎮撫司本上孝宗皇帝問左右當何如批
行左右對曰此人狂妄當笞之以示懲戒孝宗皇帝特
批釋放因語輔臣曰李夢陽本内事干戚畹朕不得已
下之獄左右欲朕笞之者朕知左右之意矣盖既得旨
必密喻重笞置之死地以快中官之心而使朕有殺直
臣之名左右之不忠一至于此輔臣對曰陛下此心即
堯舜之仁也是故遠而虞夏商周之聖君及漢唐以来
之賢主近而孝宗皇帝皆陛下所當取以為法而秦以
誹謗二字箝天下之口以自取覆亡之禍者又萬世所
當深戒也以任諫而興以拒諫而亡臣往年疏中亦嘗
為陛下言之矣不知聖明亦曾垂覧否乎天下猶人之
一身焉人之血氣不周流者必死天下之勢上下之情
不相通而不亡者未之有也諫者使下情得以上通上
情得以下達而免於覆亡之禍焉昔人以為功多於汗
馬之勞者謂能消禍于未萌也孔子曰臣之事上也進
思盡忠退思補過將順其美匡救其惡又曰天子有諍
臣七人雖無道不失其天下諸侯有諍臣五人雖無道
不失其國大夫有諍臣三人雖無道不失其家當不義
則臣不可以弗諍于君子不可以弗諍于父孟子曰責
難於君謂之恭陳善閉邪謂之敬吾君不能謂之賊其
語齊臣曰齊人無以仁義與王言者豈以仁義為不美
也其心曰是何足與言仁義也云爾則不敬莫大乎是
我非堯舜之道不敢陳於王前故齊人莫如我敬王也
大哉孔孟之言真萬世致治之道也伏願聖明留心焉
臣自嘉靖十一年以病居田里者八年餘量能度分安
身退處已絶無用世之心矣朝廷起臣於畎畝之中而
授之職既又以罪下獄臣一時所着衣服非度聖明不
即誅死而惟笞以戒之此猶天地之於萬物一於長養
生成而已栽培傾覆之殊用天無私喜私怒于其間也
風雨霜露無非上帝之教笞以戒臣而全臣之生孰非
陛下之仁乎陛下于臣已廢而復起之當死而又生之
其浩蕩無涯之恩德始終于臣者可謂至矣此臣於垂
死之餘猶哀鳴之而欲陛下納諫容直以成君德以廣
君道與唐虞三代兼美比隆欲竊效古人屍諫之忠而
盡臣犬馬之報於萬一也伏願聖明留心焉臣又尚記
東厰使記臣衣服然其来者二人焉臣未知其姓氏自
此以後或一二人或三四人更迭往来未嘗不日在臣
之左右凡為臣所經遇者將百人焉臣心知其為東厰
使以覘臣者而口未敢言臣又察其意向似有記臣言
語動作以傳聞于天聽之下之意焉不知果有此事否
子若誠有之臣不勝惻怛悲感之切至而願昧死以有
言此非陛下盛德所宜為也古人有言君道貴明不貴
察陛下以睿智居尊中天下而立定四海之民當以正
大光明之道化成天下平平蕩蕩毋意毋必毋固毋我
股肱耳目托諸臣佐生殺予奪付之公論不宜偏有視
聽作為之私心而使羣下得以窺聖衷之淺深也况今
邊隅屡警兵政廢弛工役浩繁財用匱竭暑雨祈寒生
民嗷嗷君子小人孰為當進孰為當退朝政敷理孰為
當廢孰為當興一日二日有萬幾之繁孰非陛下所當
深察而遠覧者乎釋此不慮而注意一狂言獲罪之囚
犯此何心哉若陛下以此察臣之心移之於兵政之廢
弛財用之匱竭生民之嗷嗷君子小人之當進當退朝
政之敷理當廢當興念兹在兹與公卿賢士日講論之
而圖處之心常如此實為宗廟社稷之福萬方生靈之
慶也况臣當日所言雖出臣愚昧之見而一時芹曝之
誠亦未必無可採擇而施行者若聖明留意而臣言有
補于聖政萬一雖誅死即不朽矣泰山不讓土壤故能
成其高河海不擇細流故能就其深王者不棄芻蕘故
能極其聖伏願聖明留心焉又臣初下獄時鎮撫司官
倪民孫綱以聖怒赫然之下臣罪深重一時不令臣自
通飲食惟日給臣以官米臣又不便所食又病幾死後
陶某等許臣家人自送淡粥麫湯日得二飡今四十五
日有餘矣延此一息尚未死滅此實陛下好生之德覆
載之恩之所及而諸臣不欲置臣於死使朝廷有殺諫
臣之名其心未必不為忠于陛下者也近東厰復三四
人来獄中鎮撫司自官吏以至守獄校卒皆戰慄儆懼
日夜戒嚴復絶臣飲食似有欲臣速死之意臣今一死
雖無所惜誠無所難但臣愚慮謂絶飲食以置臣于死
决非聖心所欲為竊恐有譸張為幻者過為訛言恐動
衆心使至于此則事未可知伏望皇上洞開日月之明
照此幽隠之地若臣罪當誅即明正典刑肆諸市朝以
為人臣事君不忠者之戒若察臣忠悃憫臣狂愚罪從
未减或遠謫邊戍放歸田里此又聖主宥罪赦過之洪
恩非臣負罪深重者所敢望也惟聖明蚤賜裁處臣不
勝兢惕懇切之至
楊忠介集卷一
