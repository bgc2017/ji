楊忠介集卷十
明楊爵撰
七言律詩(一)
遣懷
韋編自伴倚幽窗世故年來頗會忘百代人豪空宇宙
半丘荒艸照斜陽孤懷耿耿幾長夜蓬鬢瀟瀟一老狂
曳杖庭階徒想像路迷無處問滄浪
招友人王泉崗同學尹家村寺
門外同人且向東從來錫類古人功每于蘭院瞻牛斗
且伴芸編馴象龍花露影清前日異世情不染此時同
勸君莫負離羣隠好把瑤琨就石攻
次羅整庵先生韻
嘉遯胸懷自浩然高風宇宙久相傳難兄難弟心同好
時止時行道未偏明主歲勤優老意蒼生日望濟時權
正看霖雨蘇天下無奈丘園一念堅
題碧泉用杜工部韻
樂饑襟度憶當年獨玩松溪此潏然共羨真源同石髓
誰憐清味遠瓊筵懸崖不憚千尋險放海還憑一脈綿
莫道泠泠無與伴主人日坐碧泉邊
登華山詩
夢想兹山二十年今朝散步上其巔竒峯塵外崚嶒立
怪石雲間顛倒懸雨過一聲促織響樹深幾笠牧童眠
大觀到此方為得覺我心天高萬千
元日次晴川韻
已遠昔年鵷鷺班遙從犴狴仰天顔形蹤眇眇寰幬下
世故忡忡方寸間患難久憑君德厚赤誠只自我心閒
平生不洒身家淚兩眼今為天下澘
謝友人王泉崗贈衣
平生交結未輕羣二十年前我與君膠漆弧蓬諧菽水
風霜蘭若論斯文解衣情思如何限折簡憂心徒此殷
明月山中多勝迹同誰尊酒伴閒雲
蚤春
晴景初開淑氣端共看臘色已殘漫天邊轉眼流灮易
困裏驚心世路難自嘆百年懷抱切還思一日聖恩寬
圜中蚤覺春先到似恤纍臣五夜寒
共把愁眉且放開喜看春臘再相推城邊煦景新堤柳
墻外香風帶野梅世運從今轉熙皥聖恩不久自天來
故園咫尺佳山在一日定遊三百回
送友人
賓薦同登二十年便思宇宙在剛肩名從仕版朱行列
心向閭閻赤子懸雄展應知今世少清貧不讓古人先
功成准備隨琴鶴廊廟方收天下賢
述懷
禁裏東風覺漸和背隂殘雪果無多眼前楚楚蜉蝣羽
心上悠悠擊壤歌道義無窮須共勉時光有限莫蹉跎
遙將佳趣問良友鴈過長空興若何
春興八首次韻
纔見春光轉上林錦臺微冷尚蕭森風回薊野有時息
霧隠燕山盡日隂燕語鶯啼圜内景江湖廊廟老來心
更深還有愁人處門内柝聲門外砧
疎窗照日影初斜可奈囚居此歲華傳世從來無赤子
通天空憶有浮槎依依遙見城邊柳裊裊忽聞塞上笳
詩句漫成還有用將來幽地賞春花
共坐圜門向日暉開襟更覺暖風微葵生已露根頭品
鴻漸還成天際飛將此孤懷頻點檢肯教素步自相違
紛紛無奈爭春物綠幹紅芳一樣肥
三載艱危嘆白頭可堪吾志在春秋自憐賈誼一腔淚
空作張衡四段愁適意時看階下草奮飛終愧水邊鷗
美人蹤跡今何在杕杜猶存古雍州
認得西銘如下棋茫茫宇内盡堪悲顧予顛沛真無似
空惜盈虚自有時燕羽輕風還&KR0008;&KR0008;春暉驚眼又遲遲
艱難惆悵懷千古采采榛苓是所思
十年佳趣在青山瀟洒襟懷出世間心上一真原未泯
眼前萬類總相關緬懷周道今何事寤寐哲人多厚顔
歸去再尋千古上耕莘老叟與同班
斯文千古是誰功由彼陶唐立大中措履敢從浮世好
幾微深愧古人風衢連柳過圜墻綠苑隔桃侵屋宇紅
潦倒還思涇渭上絲綸閒釣有漁翁
山連薊北見逶迤小徑通天傍險陂隠谷長蔓多細艸
懸崕短幹少松枝習浮鷗子隨波逝憩樹牧兒逐影移
老去登臨無健力白頭空惜此低垂
贈泰和劉洗心秀才洗心兄晴川翁同予繫獄洗
心自泰和奔來問賦此以慰之
諫草傳來自可驚倉皇策馬上燕京一腔忠藎君臣義
萬里風霜兄弟情日邁已能扶世道月征真不愧天明
江南韡韡看棠棣春雨春花已滿庭
學問須先會洗心洗心於道最能深仁義英華成事業
廟堂根脚自山林祖先原委家傳遠兄弟芳名世所欽
得志知君存素履豈同流輩但纓簪
贈人
困裏逢君一月春同方不覺自相親文章早已添聲價
德義猶思與日新有意動時成性僻未安心處是吾真
必須俯仰先知愧然後能為無愧人
雜咏五首
閒步幽階伴夕陽塵埃眺望總無疆風吹古栢棲鴉亂
雪掩寒山狡兔藏半世生涯真類夢幾年毛髮已成霜
憑誰再取新春酒日放長歌任老狂
獨倚圜扉對日斜緬懷松竹已成賖迷途豈但千程遠
脚步空留百代嗟時繫鐵鐐甘罪戾漫吟風景是生涯
殘磚閣火燒沙釡也類山村野店家
有脚陽春到處通金吾氣色轉寒松壯心迥出存亡外
殘魄逍遙化理中寂感胸懷驚歲月孤危蹤跡倚蒼穹
羊裘一片隨朝暮興與雲山野老同
濡險悠悠歲月頻強延一息又逢春天空斜日鴈留影
地迥煦風草弄新内聖外王同貫合身謀國計總相因
憂懷轉作元亨處此是人心一念真
天降窮阨浩無垠金吾㭱鎻伴儒臣久遭危患心猶泰
運轉亨機思欲頻要信樂天為樂土須知憂世是憂身
有詩吟咏忘顛沛彷彿羲皇境上人
與晴川飲用杜工部韻
十年遊樂有山溪堪笑功名一旦迷身世三春留犴狴
夢魂五夜到秦西養心幸得逢良友披卷還須作筌蹄
墻上半罇清酒在與君同要醉如泥
幽圜無處訪清溪幸有高人啟我迷共坐歛襟還共起
堪東隨步又堪西百年心事羞輪蓋一日西風陷馬蹄
寄語西臺同志友老狂依舊醉如泥
遷榻次韻
十載潛身一草茅興來誰意向芳郊六經愚腐散塵几
三徑荒凉卧竹稍垣寂秋深風落果梁閒春到燕銜巢
衰年至此真無似儘把疎狂任世嘲
贈友人
種德羡君能有終皇天日錫慶無窮膝前稚子丰神秀
堂上雙親福壽隆誰共聲通千古上更留惻切萬方中
幾回遇别此何地惆悵乾坤眼底空
見童子頭插苦菜花索觀之作二律
穠英彷彿類秋菊先飽無涯春露滋隠隠一般神色好
煌煌幾點化工奇開來可伴囚中眼採去能療天下飢
聞說牡丹多艷麗讓他生長洛陽池
真顔淡淡淡而濃坐見百花色自空惟有仰天傾白日
也堪隨地伴東風肯因薊野門前黑不向燕山雨後紅
但慮聖朝寬我去無人解爾此竒容
病起述懷用杜工部韻
春日悠悠病已痊獄中再得數殘年天光遠照來檐隙
良友頻憐到卧邊無似懶將閒帙展有時還是抱愁眠
感懷骨肉應分念百口懸懸心在燕
次緒山韻五首
閒楂一旦會消融驟雨驚風過太空隠顯從心無上下
險夷信步有西東感來定擬初張弩應罷還如未叩鐘
浩浩霄壤多少事真機都在卷舒中
雙鸛飛來圜樹梢看他春到便銜巢顯庭常若儼賓際
幽世必須藉白茅心果合天真浩浩狂非作聖但嘐嘐
會教身世全無我方寸纔能免物交
莫道幽居心可欺格思便有鬼神知還看處處玉吾地
敢不時時慎所為要走長途須健步能除深病是真醫
誰言岸遠難先到只在人心一轉移
眼㡳紛紛變態多誰憐世道日頽波百年事業真難措
半隙光隂亦易過川上月臨懸細餌墻頭雨倒整煙蓑樂
遊却恐歸豪放渣滓須先向此磨
此心常要擬虚舟虚得能將萬物收後樂不妨隨地樂
先憂豈但為身憂也知步履須藏用却笑疎狂真妄投
齟齬方圓成感慨徒懷擊楫在中流
和太白山人韻三首
時來門外坐春曛世事紛游滿眼頻進退憂思今最切
江湖廊廟更何人循環泰運期三代展轉凶危此一身
却憶子牙清渭上釣竿投處有芳隣
晴暉薄午暖風細此地獨憐春更幽五夜露花新柳色
一番鴻鴈動江洲百年事業懸心切萬里瘡痍滿眼愁
堪笑襟懷潦倒際時看鳶鳥半空遊
夜柝忽驚鄉夢淺破雲殘月照窗斜寸衷不是杞人過
四海原為天子家雙鬢蓬搔老囹圄一身寂寞又春華
憂心獨覺孔殷處世故茫茫未有涯
聞次女亡
傳吾子秋去年亡凶訃一聞五内傷姊妹云何相繼死
父親血淚洒圜墻往時女訓勤莊誦今日哭聲滿屋堂
雖我自言不過慟也應默默斷衷腸
初夏二首次韻
不教閒慮在胸中便與長天一樣空信步踏來皆樂地
開襟滿抱是薰風庭前栢色拂雲綠墻角葵心向日紅
更有一般好景象應時黃鳥囀幽叢
日上圜墻景寂然老囚於此尚安眠好懷還有四時興
世故全無一念牽糯米煑從沙釡裏詩書堆在枕衾邊
何翁若觧吾眞樂日食何須破萬錢
送李明甫
去年車檻過蘆溝見爾卜居蘆岸頭山秀堪宜連屋峙
水清恰好繞門流四時家有瓶中粟一卷心無意外憂
公事了尋遊憩處幾叢喬木淡雲浮
端午節
圜中佳節喜相尋况有良朋與合簪蒲酒且同今日樂
負盤因見古人心憂時未恤身危久宥罪還思恩詔臨
此日密雲成驟雨似傷屈子淚淋淋
遣懷二首用杜工部韻
數片殘磚閣睡牀顛危知是舊周行時嚴舜跖兩條路
日誦羲文一炷香心健自能忘困迹榻閒猶可擁衾裳
襟懷還有瀟然處每向南風歌興長
夢想丘園孰與班秦中涇沚傍商顔百年須係閒中罷
一曲長歌日暮還月朗風清皆自得鳶飛魚躍在其間
茅齋却笑堪人意正對南山倚北山
閒作四首
斯道瀰漫貫古今幽窗正好整囚襟毫釐乖謬天機遠
一念虚明上帝臨禮用事時為復禮心懲失處見真心
存亡操舍皆由我默默須從方寸尋
參破乾坤古與今一憂一樂見胸襟鬼神不爽幾微監
幽室常如師保臨君子固窮吾未得哲人自靜彼何心
包羲不盡當年意此地還須細細尋
思古原來為挽今國民惻惻此胷襟致身臣子曰忠藎
為答天王之智臨霜剥風摧今日事江湖廊廟往年心
天乎命也難窮極一息還從真處尋
自古遭逢未有今空茫宇宙見胸襟狐烏走走聲聲叫
雲雨朝朝暮暮臨輸已應知郭泰慮濟時還識范滂心
感來感去真機在此理纔知不易尋
劉子壽日
初度圜中今四度白頭萬里杳江鄉瞻思夙夜九天遠
感惻徬徨一念長我輩元來多妄動聖朝未肯殺忠良
壽隆本自君王造但把赤心儼對揚
夜將曉夢過原次寮隠居賦詩為次寮贈得起二
語覺而足之乙巳年六月初十日
莫道山林無可樂隻鷄斗酒有餘情覺來却是圜窗夢
卧聽燕山杜宇鳴幽纍縛我家何在世事令人身自輕
一枕黃粱心未了長天目斷片雲横
和大司馬聯峯先生詩二首用其起句
席地簷前趁晩凉幽懷相與嘆流灮思危自覺一心折
行遠空餘雙鬢蒼風景久成人慣習卷舒堪笑此顛狂
世間翻覆都休道只可堅吾百鍊剛
席地簷前趁晩凉逍遙不是傲羲皇蹇修天亦憐吾拙
拯溺人堪為世忙興着野花呈艷好情關幽鳥弄笙簧
生涯老去無長物一卷韋編袖裏藏
送紀中夫歸秦
與子同心二十年僧堂香火半爐烟正防步履三關險
却笑功名一線牽囚繫艱危懷後進衰殘寤寐仰前賢
歸來共了平生事就此先期立志堅
送林張二都黃門謫官出獄
侍臣暫出五雲鄉總是皇朝恩浩滂九品官非閒處着
千鈞弩在甲中藏幾年忠疏流封内萬里懸旌歸帝傍
他日賜環承顧問好將民瘼答君王
獄中贈孫都御史
一繫秋梧歲序遷眼前光景總堪憐暮雲思望八千里
濟世勳名二十年天降困窮終有益到今顯祖始無偏
從兹努力加餐飯浩浩乾坤在兩肩
乙巳年八月十二日主上符鸞釋放尋復逮繫有
感
忽憶去年今日秋犴狴同得荷天休暫歸故里觀三徑
傳播綸音到九州明主心無偏好惡小臣罪未了幽囚
有時曠蕩恩還下稽首遙辭五鳳樓
詔獄言别
逢君傾倒此衷誠追憶平生契合情心為綱常千古重
言因忠鯁一身輕同來被逮春光煖此去垂綸洨水清
千里神交勞夢寐蒲臺曉月見高明
許由巢父二人皆唐堯時高士也與後世身陷縲
絏者相去不啻萬世傳稱棄瓢飲犢事皆未知
有無昨夜夢入其廟中見二人像欣然有感題
詩壁上未就而覺乃足成之甲辰九月二十二
日書于獄中
遭逢世道是昇平高尚同將天下輕樹上瓢捐風響定
耳邊汚去水流清山中不換冕旒色犢口惟餐芝草英
恍惚蕭然祠宇在塵顔羞見二先生
哭李石疊
傳來凶訃自中州此地哭君欲白頭風雨幾番入夢寐
功名半世屬荒丘五年離别心猶在一代英豪事已休
空墮兩行憂國淚柩前一洒意無由
秋燕
窵窵深高罪未終思量安得此萍蹤殘生久在天邊繫
世故都從眼底空漸覺秋風千路澀還看霜月萬山紅
願將國步與民瘼入我皇王所照中
重九用杜少陵韻
處處重陽今日節年年身傍金吾臺風吹短髮囚巾冷
酒破憂時懷抱開世上感多誰應少眼前暑去又寒來
丈夫一念真機在豈效牛山悲老催
除夕
遙想去年此日新臘殘復見舊光隂慨時秪向人偏切
抱痛誰知我獨深一片春暉成慘景數聲鳴鳥是悲音
眼前蹤跡今猶在淚洒衾裳不自禁
幽纍屈指兩年餘還遇更新除舊時寒去今宵猶有滯
春來明旦總無私江湖廊廟人人樂栢酒椒盤處處宜
忽憶山林同守歲村醅一二老相知
送人
共處憂虞冬復冬而今君去我誰宗風寒谷岸松猶翠
日淡城頭雪未溶杳杳鄉關幾萬里茫茫天地一孤蹤
安能將此别離淚一洒淋漓到九重
楊忠介集卷十
