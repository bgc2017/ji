歐陽修撰集卷六
宋歐陽澈撰
飄然集下
建中索子賢酒債戱作一絶
阿堵物無崔烈臭孔方兄有少陵羞一斗酒金償未得
速來相就典貂裘
瓊上人留意學詩惑於多岐未明厥趣作四韻
寤之了此一話則能詩三昩不出箇中矣
襟懷磊落富詩情琢句端明法頌聲格健要除蔬笋氣
語工須帶雪霜清碧雲矜式存風雅黃卷沈潛學老成
鍛鍊更能師島可禪林無患不知名
秋香
拂掠輕風破異香非蘭非麝味何長荻篩玉屑飛魚舍
菊碎金塵點醉鄉露裛木犀增馥郁煙滋菡萏益芬芳
佳人惹得盈襟袖剗地慵拈錦綉囊
秋雲
數片悠揚出遠山擬為霖雨霈塵寰未乘風雨吹嘘便
驀被曦輪照爍還心在蒼生常欲起蹤歸深岫暫投閒
油然一作施膏澤始趁嵐烟入帝關
秋竹
森然庭列碧琅玕瀟洒清隂透膽寒落落已成棲鳳實
團團俱是化龍竿夜深篩月疑金碎曉色籠烟認戟攢
勁節剛持君子操王猷休把等閒看
待月
停杯邀月宴華堂苦恨山高阻興狂海嶠豈能藏素魄
雲衢終自布寒光須臾簾捲銀蟾影次第樽浮桂子香
正好吹簫恰無月姮娥應見我恓惶
秋月
碾破鱗雲皓月輪銀蟾著意露精神十分素魄高低印
一樣寒光遠近均觸目冰壺無點翳照人水鑑絶纖塵
擬携玉斧乘風御折桂歸榮白髮親
金鳳花
巧剪金英似欲飛恍疑平世鳳來儀嘉名獨冠羣花首
底亊君王尚未知
秋愁
層樓夜午轉西風眉際新愁剗地濃怪得當時潘與宋
凄凉尤怯此時逢
喜雨八絶寄顯道作
隂雨蕭蕭夜接晨如雲禾稼一番新康衢擊壤歌聲沸
樂歲應無甑裏塵
滌破驕陽變早秋烟光清照北山幽五湖遥想增瀟洒
誰棹扁舟繼蠡遊
浮雲誰謂出無心甘雨祁祁潤澤深潭底老龍徒久卧
亢陽何事不為霖
雲嵓蕭索雨初晴嫩玉寒泉分外清可笑蜩螗時快意
也依濃蔭吐微聲
畫坼田龜久望雲霈然膏澤幸盈津南隣來慶年豐稔
旋酌香醪共濕唇
北窗支枕夢初回風掠餘香特地來顛倒衣裳望池上
荷花無語為誰開
霜筠瑟瑟戛琳琅冷透紗廚一味凉破夢吟魂正瀟洒
纖纖更捧雪花香
楊柳藏鵶菡萏香水亭風榭襲羅裳秋光正入詩人眼
剰得餘篇付錦囊
醉吟
酒酣逸氣射星斗自恨無人識馬周試拂青蛇歌易水
溪山應有鬼神愁
重九前一日對菊戱書
菊吐金英已滿籬持杯指凖賞芳菲有巾可漉還無釀
載酒何人是白衣
讀蕭防遇仙傳戱書一絶
華陽宫闕杳難尋空有遺蹤古到今不識蕭郎仙去後
床頭花醖共誰斟
覽丁渥異夢記戲書一絶示内人
夢魂千里入巫峯况在鴛幃咫尺中筆洒新詩宜贈我
臨風幸免倩征鴻
德秀和朝宗絶句意似有不平者依韻作三絶
以代其解嘲
琪管將揚世罕知不辭三弄試臨溪少陵若也能精鑑
休戱嚴公有此兒
藏器韜光以待時扁舟且此釣磻溪拏雲指日掀頭角
驚破扶風狎侮兒
東野臨流喜賦詩一竿搖破碧雲溪汝非羸角休吾觸
不是尋常丱角兒
和元詩末篇之意二絶寄友人
功名未許書麟閣吟醉何妨晦竹溪舌在自知非久困
且將詩禮教龜兒
酒聖會須中北海機鋒誰敢觸曹溪(朝宗坐多談禪)英雄自有
回天力造化都來只小兒
歸自臨川途中感物遇事得八絶句寄秀美
信馬㳂堤懶著鞭不堪回首望臨川滿懷離恨如春夢
愁聽林梢斷續蟬
欲破閒愁殢舉觴醉中行色轉凄凉眼封無物堪消遣
望盡江城斷盡腸
廉纖小雨破炎蒸馬上襟懷頓覺清暫解征鞍訪村叟
一甌春露醒餘酲
一聲啼鳥過殘陽髣髴流鸎促曉粧記得年時倦梳裹
殢人和笑道天凉
寸碧遥岑隠半規冰輪次第碾琉璃因追勝集瓊樓杪
笑倩纖纖捧酒巵
挑盡寒燈夜欲分襟懷岑寂向誰論香殘讀徹閒欹枕
髣髴音容入夢魂
啾唧蛩吟旅况凄那堪孤枕酒醒時夢魂栩栩知何處
依約幽軒話别離
窗含月影夢初回一枕凄凉眼懶開幽恨閒愁本無種
根苗不識是誰栽
有寄二絶
標格全歸笑靨中相逢無奈去匆匆金釵若許重尋約
樽酒秦樓願與同
懵騰醉眼漾嬌波心印潛通一捻多密寄斷腸雙麗曲
遏雲須倩雪兒歌
和子賢途中九絶
懵騰醉眼未全醒厭聽田鵶逹旦鳴欵段踏穿楊柳月
快人拂面曉風輕(右離迷陂)
暫停雙槳傍蘋洲磯上漁翁雪滿頭釣破烟波深得趣
生來不識世間愁(右過西廨)
凉飈未奪火雲權爍石炎曦勢欲燃妄意擬尋河朔飲
狂歌爛醉太平年(右愁熱)
旗亭貰酒醉淋浪贏得林間一味凉倒著接䍦還信馬
只憂蹊徑似羊腸(右沽酒)
巴陵崒嵂試躋攀勝槩全歸指顧間笑倚松風聊洗耳
隔雲好鳥語間關(右到船上)
麟閣功名屬少年笑他皓首只翛然聞名雖未披雲霧
勉力期攀魯仲連(右寄談溪英)
索寞襟懷不奈秋雕鐫佳句且忘憂行行恰過橋南路
一片蘆花映碧流(右過橋)
黃粱餐罷倚危亭茗枕瓊花助解酲旅况吟魂正瀟洒
拂鞍迤邐又登程(右飯僕)
桐圭柳帶正凋疎匹馬區區倦遠途腸斷不堪回首處
寒雲影裏雁聲孤(右有寄)
寄陳國鎮五絶
德香薰郁書銀筆句㳒清新奪錦袍卓犖斗南推第一
才名藉甚繼三豪
才華拔萃東南美氣焰凌空表裏清莫逆於心蒙許友
攀麟鴈塔要聯名
未觀健筆龍蛇走拾得殘篇綺思新語帶烟霞含勁氣
解龜誰醉謫仙人
鼇頭簾捲溪山秀麈尾風生議論清解榻何時同一笑
密雲旋煮破餘酲
冷暖世情諳已熟雌黃輿議厭常聞龜囚蠶縛末由脫
樽酒何旹與重論
和荅國鎮五絶
仙風入骨楚臣騷消得明皇賜繡袍哦就新篇神物護
未饒禹錫擅詩豪
年時煮茗共敲冰澡雪襟懷一種清回首舊遊渾似夢
翻慙困踣未知名
十圍便腹卧邊先笑傲羲皇仿昔賢詔下好須同奮躍
槐花香裏走連錢
學辨癡龍信博哉風流夷甫更多才擬聯石鼎彌明句
對聳詩肩夜拾煤
吟鬚輕撚對斜陽葉埽平林夜著霜忽領詩詞雲錦段
夜光明月耀黌堂
寄游良臣五絶
螢窗顧我絶韋編砥節思齊叔度賢誰念廣文窮到骨
傾囊時與杖頭錢
闒茸閭閻數米炊耳根輿議噪蛙卑那知别得琴中趣
五斗猶慙為折枝
壯浪年來筆有神詩如開府頓清新暗中慎莫投珠璧
道路無非按劍人
登雲勝槩脫風埃頓費詩仙賦詠才憶得年時共轟飲
羅衣曾暗裛香煤
文會何時聚德星紫芝眉宇照人清錦韀並控尋春馬
持酒馮花為解酲
飲中示子賢諸友七絶頗愧狂斐
時來一釣會連鼇舌在誰羞舊緼袍風骨自慙非太白
高吟大醉浪推豪
江陵素乏橘千株貧甚唯收柿葉書擬叩富兒謀貸粟
及門無奈足趦趄
鍛鍊新詩數百篇郊寒島瘦慕前賢高山流水知音少
不及人間鬼使錢
飄飄逸氣薄雲霓功烈羞談管仲卑業就凌烟終有分
桂林誰謂便無枝
袍襟帽角走紅塵却埽窮經務日新將相公侯本無種
未應不及賣漿人
功名端擬位三槐發策慙無八斗才寂寞雲齋且稽古
披香指日埽松煤
不作羣兒浪謗傷致身蘄處諫臺霜功成野服便蕭散
會見裴公綠野堂
春意五絶
濃雲漠漠雨毛空染出桃腮照眼紅遮莫異香飄几席
多情拂掠謝東風
高情忽逐曉雲空喜見枝頭一點紅秖恐好花俱有主
擬為詞客伴春風
料峭餘寒透裌衣卷簾休訝燕來遲多情苦被春催柳
帶眼無端覺屢移
一犂烟雨靄江村骯&KR1507;衡門暗斷魂覽鏡自憐空跌宕
誰知跨下有王孫
送墨層樓水墨天柳堤花塢漸夭妍教童為控尋春馬
好事誰能乞酒錢
宣和四祀季冬夢與人環坐傑閣烹茶飲於左
右堆阿堵物茶罷共讀詩集意謂先賢所述
首篇題云永叔誦徹三闋遽然而覺特記一
句云東野龍鍾衣綠歸議者謂非吉兆因即
東野遺事反其旨而足之為四絶句云
東野龍鍾衣綠歸食虀腸苦竟棲遲出門顧我渾無礙
未肯徘徊只賦詩
東野龍鍾衣綠歸溧陽何足處男兒微生縱有孤吟癖
尚擬朝端振羽儀
東野龍鍾衣綠歸平陵投老倦奔馳黑頭我欲功名立
冷笑馮唐白髮垂
東野龍鍾衣綠歸分甘假尉志何卑詩名藉甚徒為爾
不及勲庸顯盛時
游春八詠(并引)
清明日與二三友乘輿聯袂選勝尋芳躡磴卧翠眠
紅松柏隂中溪山佳處即藉草飛觴藏鈎賭酒美花
媚人好鳥勸飲融融怡怡蕩蕩默默醒者忽醉醉者
復醒如邀狂客泛一葉於鑑湖似對謫仙埽寸毫於
雲夢狂吟怪石竊窺靖節之優游長笑筠林自得子
猷之標致咀西山之妙劑疑羽翼之潛生煮北苑之
研膏覺風流之戰勝典衣換酒清歡不减於少陵蠟
屐登山偉迹可誇於靈運望芙蓉於日下逸氣飄揚
指僊掌於雲間煩襟雪釋於是留情寓景命意成詩
不覺累成篇什洎歸探囊因得八首總其目曰游春
八詠言雖無叙聊記一時勝槩以資異時拊掌云耳
輕風破暖
單衣初試輕寒退嫋嫋軟風經袖袂層樓高捲酒旗斜
綺陌亂飄花錦碎多情故把惱人腸楊柳隂中弄暗香
解貂不惜換斗酒爛醉春光能幾場
宿雨新晴
濛濛春鎻弄晴雨花褪殘紅烟淡竚潑成濃黛遠山青
秀色輕茸芳草布園林依約清且新滑唇好鳥相和鳴
輕寒不斷微風作幽花一笑游人醒
嬌鶯喚友
輕烟漠漠籠芳樹上有黃鸝調巧語分明喚友度柔情
似對東風欲掀舞嗟哉彼鳥非英靈猶能求友鳴嚶嚶
光初隙末輕薄子洗耳何妨聽此聲
杜宇啼紅
蜜脾香滿青春暮寂寂空山聞杜宇啼紅泣綠怨東風
錦城舊恨懷千古可堪腸斷對樽前雄圖未遂愁無邊
賴有投壺勸我飲起舞從教落醉船
狂吟紅樹
生涯隨分便蕭散鬭草摴蒲心緒懶尚餘詩僻窮愈工
醉吟跌宕揮金盌愛携佳客懶尋春殘紅枝下細論文
搜羅萬象攢胷臆筆端掃出春空雲
醉眠芳草
澆愁沃恨唯憑酒况值郊原湔錦綉傾囊結客踏青游
競把鴟夷載醇酎為憐芳草襯殘紅猛拚醉玉眠春晝
覺來游眼頓增明晩烟約略横疎柳
捫松長嘯
亭亭千尺凌雲表鐡甲蒼髯材獨妙班斤郢斵猶未逢
霧慘烟凄人不要我來感激對殘霞獨倚虯枝發長嘯
試憑匠石親品題棟梁合自登廊廟
步日晩歸
風煙觸處歡無限倒著接䍦歸去晩林梢璧月弄清輝
鬭插山花笑而莞華堂秉燭競飛觴浪語清狂勝絃管
探囊争出錦段新燦燦珠璣光溢眼
聖節鼔子八隊致語
伏以一朝露湛仰瞻天子之餘光萬國山呼俯效封人
之祝夀德風清玉宇愛日上珠簾纖腰舞而回雪輕皓
齒歌而行雲駐金樽瀲灧琪管鏘揚雍容俱解榻之賓
欵曲盡絶纓之客冰霜論極麈揮夷甫之風流錦綉詩
成筆掃鮑昭之俊逸藏&KR0848;賭忘憂芳草侑觴列解語花
枝揄揚四海之歡心鼔舞一人之有慶試憑鼓杖略助
杯行未容禰氏獻三撾且聽韓娥謳一曲
踏莎行
鴈字書空橘星垂檻江天水墨秋光晩香絲裊裊祝堯
年公庭錫宴揮金盌醉索蠻牋狂吟象管珠璣燦燦
驚人眼遏雲更倩雪兒歌從教拍碎紅牙板
蝶戀花(拉朝宗飲)
紅葉飄風秋欲暮送目層樓簾捲西山雨解榻聚賓揮
玉麈風流只欠王夷甫質劒為公沽綠醑滌濯吟魂
擬摘黃花句醉眼懵騰擕手處謝池風月誰分付
玉樓春
箇人風韻天然俏入鬢秋波常似笑一彎月樣黛眉低
四寸鞋兒蓮步小絶纓嘗宴瓊樓杪軟語清歌無限
妙歸時桂影射簾旗沈水烟銷深院悄
又
年時醉倚温温玉妬月精神疑可掬香絲篆裊一簾秋
瀲灔十分浮蟻綠興來笑把朱絃促切切含情聲斷
續曲中依約斷人腸除却梨園無此曲
踏莎行
羅幕風輕水沈烟細杯行笑擁東山伎酧歌何惜錦纏
頭清音暗繞梁塵起銀甲彈筝碧桃薦味舉觴飛白
拚沈醉花窗弄月晩歸來門迎蠟炬笙簫沸
小童山
紅葉傷心月午樓襲人風細細遠烟浮懵騰醉眼不禁
秋追舊事拍塞一懷愁心緒兩悠悠東陽消瘦損甚
風流擬憑仙枕夢中游無眠久通夕數更籌
虞美人
玉樓縹緲孤烟際徙倚愁如醉鴈來人遠暗銷魂簾捲
一鈎新月怯黃昏那人音信全無箇幽恨誰憑破撲
花蝴蝶若知人為我一場清夢去相親
上蔣提舉書
澈聞疾風知勁草板蕩識純臣方天下清寧無事豈無
長慮遠識之士為備豫不虞計然國多忌諱奸黨盤結
萬一條陳之雖謗訕之誅為不足憚其如不能必其深
信而早圖之徒膏斧鉞無益也嚼舌緘唇吞聲茹恨卒
遲之至於今日無足怪者厥今天下何如哉王室之難未
解敵國之師未退任用之臣未盡忠鯁黔黎之衆未盡
寧謐其他蠧弊難以毛舉固不可謂太平極治之世也
聖天子綸言懇切搜求若渴而慨然應詔奮不顧身以
紓九重之憂者幾何人哉此而不言此而不為奚所待
耶澈也廬陵賤士羈丱讀書自舍法一更遁戢丘園謝
意進取欲以孝養偏親比者憤氣斥心為時迅發將欲
移忠於國自去年冬十二月至今年春正月投進萬言
書三封所陳數十餘事皆天下大利害輒自以為保邦
御俗之方安邊禦戎之策盡在是矣其間逆天聽觸權
臣結怨卿相貽怒臺諫色色有之忠誼所激無復顧忌
且乞假天子一節深入北廷緩頰以說使之倒戈卷甲回
心效順誓取二聖迴鑾肅王歸國以息邊塵而後已此
懷此願期盡餘喘顧澈一介書生挽弓提劒非所長也
龍韜豹略非所長也風角鳥占雲祲孤虚又非所長也
徒以平居暇時涉獵圖史其於興亡治亂之迹粗識大
槩張膽一吐亦頗能中時病而剛腸無它一報君父視
死如歸故口伐舌擊决保其折而不沮也已蒙本郡遞
進所獻三書及備錄澈願盡忠奉使之意進奏於朝復
保明遣澈前詣安撫麾下迤邐赴闕然疾苦之餘貧窘
蕭索行李無光未獲馳邁京國一展忠誼之志獨奈何
哉昔韓退之有言布衣之士不借勢於王公大人則無
以成其志竊聞一路繡衣惓惓大節撼人視聽者無出
閣下試為閣下言之澈是行非為身計也為民計也非
為民計也實為社稷計也脱或成此計者澈之忠誼也
所以成澈之忠誼者閣下之忠誼也不識閣下能動心
否乎如欲軟語取媚縷數盛德為搖尾乞憐態不唯澈
所未暇在閣下亦何取焉干冒台嚴無任戰栗之至不
宣澈再拜
歐陽修撰集卷六
