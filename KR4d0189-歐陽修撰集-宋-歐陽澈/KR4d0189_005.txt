歐陽修撰集卷五
宋歐陽澈撰
飄然集中
顯道辭中以詩示教因和韵復之
抛磚斐句試相招遠辱高軒過寂寥教約荷公能發瓿
功名蘄我效題橋談霏玉屑驚人聽歌和陽春滿坐謠
投轄苦留留不住歸時明月掛璇霄
重九日醉中與世弼遊華嚴寺
撥雲來謁野僧家刮眼秋光望裏賒檻菊凋零金蕊碎
庭花裊娜玉冠斜(有白雞冠盛開)遣懷詩筆摛春錦破悶茶甌
捧雪花却笑遠公延靖節何須把盞醉流霞
和前韻紀登高醉中景示世弼諸友
芳晨秋興浩無涯結客凭高酒旋賒送目喜觀雲縹緲
狂歌誰顧帽欹斜笑他子美看茱實要學樊川插菊花
競說今年幸逢閏再期携手躡烟霞
世弼再和見贈又次韻復之其詞皆闢其詩中
之語
功業未能光史册醉吟且爾會朋遊潛心深造詩書府
摘句蘄驚翰墨流莘野耕烟須釋耒磻溪釣月暫乘舟
風雲一旦逢知己直取三公位黑頭
三尺絲桐追古意一牀文史伴閒身寧甘岑寂配前哲
羞逐紛華溷世人遵轄喜投延上客萊衣時戱奉偏親
由來善惡如冰炭寄迹於今動擇鄰
世弼和酬因繼韻以贈之
快意不憂原憲病翛然常作子長遊胷中氣焰摩星斗
筆下辭源倒峽流閔子家風惟啜水龜蒙活計在漁舟
杜陵太瘦多詩苦白雪無情已滿頭
擺除塵網縈纏累占得壺天放曠身世業文章俱拔萃
家傳清白恥求人鼓琴顔巷貧而樂褁飯桑門淡以親
聞說甑塵雖屢矣不甘貸粟向諸鄰
是日天氣乍晴頗快人意因和韻拉世弼謁傅
嵒
風剪梧圭欲晩秋溪光山色稱懽遊聯翩雲水宜搜異
俛首閻閭恥溷流相視悉皆謀按劒無心誰復似虚舟
紫芝眉宇人中瑞一日常思一聚頭
袍襟帽角走紅塵可笑﨑嶇一病身試拉竹溪山裏侣
去尋廬阜社中人(傅嵒晩年學佛得趣)鮑昭俊逸雖難敵夷甫風
流幸許親雞黍尚為千里會况兹咫尺接墻鄰
和子賢對景有感次九日韻
醉撥春雲一罋香潛欣積雨破秋陽燈龕宜入詩書府
錢杖慵吟水石鄉忘慮不斑潘岳鬢養恬難斷廣平腸
賞音誰謂無蕭穎時綴雄文弔戰場
建中覓菊於希喆因戲作四韻寄云
丐菊東籬帶晩煙持觴獨放竹溪仙擬携賡唱社中侣
來伴沈酣市上眠清叔能詩曾不速廣文嗜酒恨無錢
倘蒙閉戶同轟飲一斛豪頭也百篇
和韻戱索建中和詩
功名未遂冠凌煙琢句投囊學閬仙韞玉要令神物護
探珠豈待老龍眠賓王頗欠新詩債子美回償舊酒錢
自古逸才多滌器醉來宜洒奪袍篇
傅嵒小酌於草堂因繼前韻紀贈巖叟
遁戢雲巖古景幽烟霞常伴赤松遊陶陶經醉窮千古
落落談玄貫九流眷愛猥蒙迎倒屣追尋常欲棹扁舟
絲桐古調無人識每辱知音為點頭
磊落胷襟造道真江湖十載自由身雖無偉績留當世
恰有清名異衆人甪里先生常願友香山居士每求親
摳衣顧我雖幾數賴得詩翁誘善隣
世弼讀白樂天放言詩倣其體依前韻作數首
見寄因和答之亦倣樂天之體
如簧巧語何須聽似海侯門豈足游太華崇高無棄土
滄浪合并納纖流未要季子榮親印已買陶朱佚老舟
藏器待時須大用恥争蝸角與蠅頭
駟馬華軒終得志簞瓢捽茹且潛身隋珠莫彈排空雀
和璧休投按劒人畫史解衣須遇鑑齊門鼓瑟信難親
索瘢洗垢從教謗澡雪襟懷與道隣
摶鵬休笑蓬蒿適燕雀豈知鴻鵠遊顔跖賢愚終莫域
渭涇清濁自殊流綆長方可探深井水淺安能泛大舟
獨愛樂天吟著句輸贏待看局終頭
言行樞機宜慎發利名韁鎻苦縈身無非入市攫金客
誰似臨畦抱罋人鴻雁弟兄猶列序虎狼父子尚相親
刀錐不用争蝸角請學當時闕黨隣
世弼原上晩望和韻見寄因復之
綠消暮靄滿空秋念遠凭高隴上游一片孤雲生遠岫
數聲斷鴈落寒流風前無緒愁聞笛天際何人誤識舟
步月可尋巖下叟試將圓玉鎻神頭
鳩杖吟行笑撥雲我疑賈島是前身名高鄭谷耕烟叟
樂過嚴灘釣月人俯聽鳴蛩争唧唧潛窺宿鳥各親親
田家有秫俱篘酒乘興何妨遍訪隣
明堂赦降改名者例許入學世弼和前韻賀余
次韻答之
勅書夜到釋幽囚朝野歡聲例快游藹藹庶官咸被澤
蹌蹌多士悉承流躡雲思獻安邦策釣月慵尋泛宅舟
寄語淮隂休笑我乘時指日跨龍頭
太平聖主就如雲廣霈殊恩及此身聲類春雷潛起蟄
光同秋月溥臨人網羅遺逸考求助旌表門閭奬事親
猥辱錦章慰岑寂借冠終不許鄉隣
顯道和前韻見贈因復之
咳唾珠璣世所優執鞭願我幸從游瓊枝不棄蒹葭倚
鯨海能容溝瀆流月夜狂吟揮象管花時爛醉泛蘭舟
錦囊辱擲新詩格高壓唐朝李杜頭
清名藉甚伯夷倫抗志孤高不辱身縮手懶陳堯殿策
拂衣歸作傅巖人荷公每許青雲器蘄我歸榮白髮親
努力會須如所祝庶令雪恥見南鄰
顯道庭中有白雞冠花爛漫作雲容狀賦庭中
瑞氣詩以寄余次韻
雲湧中庭剪異葩紛紛郁郁疊輕紗觀光雖屢經羣目
薦瑞由來慶一家雨洗晶熒飄玉葉烟滋淡竚簇瓊花
多應綽約東鄰女來伴仙翁咀絳霞
裊娜雲容獻瑞葩曉雲輕罩認籠紗喜施繁豔迎詩客
羞寄清香入酒家妙質本能兼五德芳名今復冠羣花
可憐一種嬋娟態醉倚秋風臉有霞
夜讀元容良臣登雲閣上舊軸因走筆作詩以
寄二公
登雲閣上二詩仙不共凭欄僅一年耳冷高談增企仰
目驚健筆憶攀緣挼藍環翠應依舊轉轂流光已屢遷
秖憶醉吟風月處數竿修竹帶輕烟
寄良臣
耐久交情古所難松筠高節實能攀弗思小怨心懷恚
惟嗜狂吟笑解顔讒口任教華似錦忠言到底臭如蘭
飜慙不識竒男子窺管徒知見一斑
顯道世弼過弊廬小酌醉中顯道以詩見教和
謝
鳩杖先生過草萊竹林結客笑銜杯盤堆冷炙非珍饌
樽貯香醪旋潑醅玉屑揮犀談綺吐纈紋入面醉顔開
自慙闒茸親餘論健筆時觀吐鳳才
州學貴中庭上作
漠漠隂凝水墨天雨絲成陣拂窗前千層疊巘籠輕靄
一帶澄江鎻淡烟歸思似雲空散亂名蹤如繫尚留連
當時錯笑悲風賦今日閒愁頓黯然
寄題章澤民快軒二首
寓意標名氣象雄快哉豈為一襟風端期驥子窮經敏
早向蟾庭射策通奔逸佇當躋捷徑棲遲暫此寄塵蹤
過門大嚼徒虚語未若芝蘭志不同
快矣標名厥趣高端能教子振風騷麈揮捷辯重馮席
筆洒新詩奪宋袍冷笑三投方鑑玉雄圖一釣便連鰲
行行指點青雲步烜赫英聲冠譽髦
讀余逢辰舊唱和詩
哲匠居隣劒水傍筆端疑化劒鋒鋩雕鐫麗景春工巧
煅煉佳詞武庫張字字泓澄清妬月篇篇耿介烈含霜
樓成白玉歸天府擲下珠璣滿錦囊
謁希哲不遇軒上走筆
一軒虚敞静無塵笑揖遥岑作主人興似子猷來訪戴
情同荀鶴誤尋真重披藥籙聊忘倦側聽蟬吟試爽神
賴得好風知我意幽香拂掠襲衣巾
和希喆軒上韻與友遊華嚴五雲峯
劒戟峰攢迥絶塵捫蘿宜謁社中人雖無樽酒邀元亮
恰有清談敵季真潄玉泉聲清洗耳靄雲香縷静頥神
支公况是忘形侣不訝林宗折角巾
題良臣登雲閣
翬飛高閣勢凌雲端擬雲衢致此身直躍魯梯千尺峻
高攀蟾窟一枝春廓然眼界同霞域快矣襟袍絶點塵
髣髴麻姑亭上景方平應約此相親
丹楹崛起拂雲端平步危梯入廣寒脫屣佇當騰鶴馭
飛鳬終擬附鵬摶半天風雨凭欄詠萬里江山指掌看
十二樓臺多勝概慚無詩思剪裁難
和人題會仙樓
朱甍飛峻勢凌烟卷白樓中悉謫仙枕麯頓能逃外果
漱醪端欲繼前賢雲屏環列蓬壺境花錦均鋪水墨天
滌濯吟魂強裁句詩成冷笑滿囊錢
秋日山居八事
謝絶紅塵萬種非杜門却掃下書幃聖賢若許同仁傑
子弟從教詆竇威反復始知經旨遠沈潛愈覺道心微
自慚聞見多迂闊何幸慈親屢斷機(右讀書)
親灌蔬畦慕漢隂不辭抱甕汲泉深擬為元亮蕭條處
豈有樊遲貨殖心剔去荆榛俱絶蔓栽培桃李已成林
兔葵燕麥元荒寂剗地繁華直萬金(右治圃)
霜刀頓洗碧琅玕半畆清隂透膽寒為去殘枝藏毒虺
端留密葉隠鳴鸞荒榛雜揉尤宜剔直節堅剛豈忍殘
擬倩蕭郎揮妙筆一時收拾畫圖看(右洗竹)
因傳種法自東坡潛喜春來活者多不遣牛羊殘物性
更資雨露養天和虬枝終擬棲仙鶴雲葉行看施女蘿
縱與蒿萊暫同植大夫封寵竟輸他(右種松)
振衣拂曉啟松扃月淡風輕酒頓醒密竹含烟争滴翠
幽蘭浥露遠聞馨清憐高潔蟬嘶柳閒羡優游鹿食苹
試枕碧流端洗耳白雲深處誦黃庭(右早起)
一抹輕烟鎻遠山眼封瀟洒脫塵寰投林宿鳥相呼喚
出草飛螢自往還吟擬停杯邀月飲醉蘄支枕伴雲閒
因風拾得新詩句獨倚高梧笑解顔(右晩望)
洒落風軒枕簟凉高眠亭午夢何長轉為蝴蝶徒虚語
游遍華胥秖妄狂喚覺始驚俱幻化勞生頓悟謾乾忙
搔頭斜倚屏山久熟較無如醉玉漿(右晝眠)
景鋪萬籟絶紛華獨泛瑶觴襯臉霞飲罷仰天歌白雪
醉來啟匣拂青蛇伴邀佳客推明月樂奏清聲有亂蛙
欲學廣文事高節恨無細雨落簷花(右夜飲)
和友人榴花
薰風吹綻絳香囊碧玉叢中巧剪裝剛對炎曦争灼爍
羞同凢卉競芬芳動人來把驪珠吐照眼潛將蜀錦張
詩思為伊牽引煞暗隨蝴蝶夢池塘
寄良臣
耳冷清談倏半年渴心如憶嶺頭泉自慚託跡多南北
無復從游學聖賢莫謂卑飛同斥鷃已全高㓗慕鳴蟬
荒凉不厭幽居趣假道何妨試著鞭
子賢同游岐原
投閒結客叩禪扃拾得林間一種清倚杖細聽黃鳥語
捲簾遥指碧雲生清風麈尾驅塵態春露甌心破宿酲
便擬躬耕傅巖下飜慙沒世未留名
和友人春日山中即事
歛翅歸來口欲緘結茅遁戢寄雲巖軥輈聒耳思抛彈
薜荔縈牆未肯芟閒笑蜜蜂空採撲静聽雛燕語呢喃
翛然頓釋人間累設穽維防餓虎饞
杜門却埽絶機緘砥節端如萬仞巖澗底無鼇休擲釣
路傍有草倩誰芟披襟嫩竹敲風細支枕幽禽鬭語喃
底事曉來無挾彈為嫌屋上集烏饞
和友人同游普安
碧雲章句慕湯休結客來尋物外游茗椀翠濤能破悶
棋枰飛雹共忘憂須泉况味參師正愛竹襟懷亞子猷
好事不須沽酒引一溪風物自相留
拉友人遊普安追和前韻
炙手權門似可羞聯翩宜作赤松游花逢消恨本無恨
草對忘憂自不憂拂榻禪窗蠲俗慮揮犀虚室論嘉猷
支郎况頗能詩話滌濯吟魂為少留
督德秀還酒會
綠鎻窗前聚首時戱彈圓玉偶輸機侑觴既欲携紅袖
送酒何妨遣白衣酩酊預期歸倒載從容端約話玄微
揮戈直使頽陽却不計西風隠半歸
德秀和詩意似有激而云因次韻復之
困踣紅塵未偶時醉吟風月且忘機囊空不羡千金璧
道在何慙百結衣洗垢任他騰口謗養恬尤覺道心微
孫陽一顧鹽車驥超逸方驚動中規
朝宗雨中醉歸為娼女竊笑戲作兩絶因繼其
韻
雨裛輕塵步武遲墊巾歸自武陵溪紛紛誰認神仙過
拊掌瓊樓笑女兒
襟袂龍鍾破雨歸玉人驚笑若耶溪恨無欵段馳春徑
故故遺鞭盼阿兒
臨川戲留友人
山童澤涸欲金流小雨廉纖涉變秋河朔飲徒方快意
鱸魚歸興不如休歌姝况有飛瓊侣結客當為擲果游
一曲陽關腸斷盡未應聞此不遲留
小生日因與友人作文字飲醉中走筆
骯&KR1507;無聊獨倚門誰憐跨下有王孫揚鑣特辱過黃憲
載酒端來醉子雲寫景錦囊同摘句搖風玉麈細論文
共欣賤子當生日戱祝遐齡倒一樽
二妙高軒肯過門共期獻策學公孫因觀佳句題紅葉
陡起歸心望白雲坐上揮犀驚險語醉中染翰綴雄文
相忘豈假投遵轄待月同傾北海樽
夜過謝池小酌戲繼前韻示諸友
為憶蓮娃夜叩門恐緣芳草怨王孫眉彎海嶠初生月
鬢軃巫峯欲墜雲金粟花殘將委燼香絲篆破不成文
朦朧月映人如玉爾汝忘形共一樽
德秀和韻見酬因復之
高才卓犖冠儒門知是延陵幾世孫白雪歌詩凌鮑謝
青錢事業壓機雲雄圖未遂羞投筆賦分甘貧恥賣文
已結忘形韓孟友醉吟常願共開樽
繼前韻督敦仁和詩
摳衣幸每躡膺門了了慙非孔氏孫麈尾既容聞吐屑
毫端合許見摛雲羲皇况已傲彭澤屈宋安能過廣文
白璧一雙如見擲解貂准擬換融樽
朝宗久不以詩見教因次前韻索其光和
慵于蹲踏謁權門獨洒新詩示從孫之問已嘗吟奪錦
相如宜共賦凌雲高懷素藴知人鑑斐句慙非弔古文
抵鵲果蒙投卞玉珍藏何啻獲犧樽
八月十四夜建中二三友過我清話因共把盞
賞月從容談笑不覺雲容朦朧桂影淡泊端
知是夕聚首騷池再諧佳會遂成四韻
冰輪初訝一分虧結客傳觴笑語遲雲漢無端藏兔影
金波恨不蘸蟾枝佐樽痛憶飛瓊侣染翰栽成感鬼詩
料得中秋月應朗習池端約捧瓊巵
軒前菊蕊將綻因書四韻示希喆約九日聚飲
於此
菊英裝點近芳辰風掠清香已襲人端的樊川携玉液
來同靖節賞金塵藏&KR0848;戱賭杯中物投轄堅留座上賓
惡客不容汚我社摛雲要埽筆鋒神
述懷寄仲寶
雞窗俛默謝塵囂炙手權門懶折腰節操剛持忠孝礪
胷襟常以古今澆蕭條陋巷閒三徑牢落生涯寄一瓢
何日高軒能我過竹林清集共逍遥
過巴川
凭高因賦遏雲篇曳屣狂歌放昔賢未遂相如榮駟馬
且尋師正傲清泉悲吟玉未經三獻羞澁囊空乏一錢
典却春衣常獨酌從教邸主笑鳶肩
和子賢借韻書懷
白雪歌詩數百篇賡酬樂有父兄賢要晞靖節栽門柳
須俟參寥夢石泉咳唾幸存三寸舌文章可媿一囊錢
會須重咏高軒過嘔出蘄攀李賀肩
和前韻勉子賢學詩
雕鐫風月摘佳篇落筆尤宜法古賢淬礪要如礲寶劍
清新蘄似冽寒泉會同白句吟披錦冷笑邕文賣得錢
詩社獲公添一瑞苦思須拍閬仙肩
子賢和韻見酬次荅之
詩名浪得在盧前器識慙非叔度賢捉月笑他吟采石
凌雲端欲賦甘泉發硎喜淬衝牛劒啟齒羞談使鬼錢
平世未應徒爾耳行藏終與古人肩
是日郊亭和晏尚書韻
關關啼鳥樹交隂雨過西城野色侵避暑誰能陪劇飲
清歌自可滌煩襟稻花欲秀蟬初嘒菱蔓初長水正深
知有江湖杳然意扁舟應與共追尋
和子賢秋日晩望
溪山潑墨水雲秋似綺餘霞次第收燦燦拒霜鋪蓼岸
雙雙屬玉舞蘋洲杳無錦字來憑雁擬滅機心試狎鷗
望裏碧雲還又合數峰江上忍擡眸
朝宗以詩贈行和酬二篇一以留别一以謝詩
潄醪常共醉淋浪魚目慙游漲海傍琴聽雅音彈碧玉
鼎分靈劑煉玄霜纏腸錦綉篇章麗入室芝蘭燕寢香
此别未應徒爾耳鵬程萬里事難量
鍛鍊新詩摘錦囊筆驅秀麗汝川傍氣横阿劒疑干斗
韻逸豐鐘必待霜遒勁狂揮毛穎疾淋漓醉掃麝煤香
珠璣喜就鮫人乞收拾端期百斛量
憶朝宗
飫聆舌鐸向雞窗深媿葭蒹倚玉傍妙論乍離人吐屑
渴心欣破橘含霜頗多好景撩人笑獨賞幽叢撲面香
數筆江山吟未得何時對榻細商量
寄敦仁
高才松桂振芬芳桃李根莖媿托傍眩目文章舒麗錦
超羣節&KR0757;抗嚴霜快聾未卜聞談綺補劓期攀靄德香
時遣長鬚致雙鯉新詩無惜屢思量
歐陽修撰集卷五
