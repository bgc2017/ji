歐陽修撰集别集類三(宋)
提要
(臣)等謹案歐陽修撰集七卷宋歐陽澈撰澈
字德明崇仁人靖康間嘗應詔上三書極論
時政言多切直建炎初復徒步走行在伏闕
上書請誅黃潛善汪伯彦為?善所誣與陳
東俱論死後高宗悔之追贈祕閣修撰事蹟
具宋史忠義傳紹興二十六年吴沆次澈所
作詩為飄然集三卷併為作序至嘉定甲申
會稽胡衍又取其所上三書並序而刻之釐
為六卷元季板燬於兵明永樂丙申澈十世
孫永康縣丞齊重刊之金華唐光祖跋稱其
書編為三卷詩文事蹟為四卷當時陳東所
同上之書亦為掇拾無所失墜並取附為一
卷合為八卷所稱贊府士莊甫即齊字也而
永樂丁酉崇仁知縣王克義序乃稱齊錄前
後奏議次繼飄然集分為六卷與光祖跋不
同蓋詞有詳略實即一本萬歷甲寅澈二十
世孫鉞再新其板吴道南為序此本即從鉞
刻傳寫而闕第八卷陳東之書然東已有別
集單行可不必附錄于此今亦仍從此本定
為七卷焉乾隆四十四年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歐陽修撰集原序
予為兒時聞德明歐陽公日記數千言落筆便有可觀
雖坐客十輩隨事泛應捷若發機意其胷竒氣逸必有
異於人者比於其弟國平家得其遺文一編大抵咳唾
揮斥之餘十百不存一二讀之飄然皆有不羣之思迹
其盛氣憤蓄如萬鈞強弩引滿向敵雖未能保其必中
勢必一發而後已稽諸前人抑太白之流乎白遇明皇
妃子之間逸氣少舒故得以文配杜而為一代詞人公遭
靖康横決之變忘身拯溺不暇規行故得以忠配陳而
為中朝義士皆不世才也至所存緩急之殊宜所造淺
深之異趣以此易彼後世必有能辨之者予姑取其文之近
似而可喜得古律詩詞書語八十有七次而編之名曰
飄然集觀者得此亦足想公為人矣公諱澈派自廬陵
郡世家崇仁西耆死於京師時年三十一追贈朝奉郎
祕閣修撰事詳國史自公以忠言没天下痛惜迨今不
衰思其人猶及於甘棠況於其文於是環溪吳沆為之
序蓋紹興二十六年也
夫子有言人之生也直罔之生也幸而免又曰斯民也
三代之所以直道而行也嗚呼人稟天地之靈則與生
俱生者直而已矣反之而縮養之而無害浩然之氣無
所往而不自得焉至其疾邪忿世殺身成仁謂非同歸
一揆不可也世道有隆汙風俗有振靡惟天地之正氣
未嘗不流通於人心於是可以見天地之心矣崇觀政
宣以來直氣衰絶馴至靖康而陳歐二君奮焉而興今
觀其策所願行者皆天下之共欲也所願去者皆天下
之共惡也夫然後知直氣之在天地間故未始衰且絶
也其幸而祥風慶雲充塞宇宙其不幸而嚴霜凍雹摧
拉草木抑亦偶其所逢而於元氣之初果何尤哉二君
之生雖罹酷濫於誤國之奸臣二君之死旋被褒榮於
悔過之聖主名節凜凜又將與天地相為終始矣陳君
言論風旨調攝當時傳於故府足以不朽歐陽君慷慨
激烈孤讜豪邁而其遺文獨未概見余來佐郡實君之
鄉得其靖康所上三書及詩文百餘首輯為一編釐為
六卷刻而布之俾與陳君並駕齊驅以不辜中興偕命
之詔盖聞南都之禍陳君從容區處泰若平日人或以
為二君優劣之辨嗟夫陳君處六館知朝廷之政詳故
其言雖深切而皆中時務伏闕紛紜分死久矣歐陽君
僻在江右起於疎賤不勝忠憤故其言尤峭直而容有
未審忽攖斧鉞不能歸葬尚忍以優劣議哉昔張許固守
睢陽以蔽江淮厥功茂矣兩家子弟猶不相知由今觀
之巡信忠矣遠將不得為忠臣乎論二君者盍有質於
斯旹嘉定甲申歲重午日會稽胡衍序
士生天地間而能與之並立為三才者惟其至貴至靈
稟四端備萬善存忠君孝親之道愛民澤物之德也苟
為不然生無為于時死無聞于後焉足取哉宋祕閣修
撰公徹文忠公之雲孫也靖康間憫國勢陵遲夷狄䟦
扈處于草茅之中三上萬言奏議其言皆忠君愛國之
膏粱經邦理亂之藥石惜乎天不祚宋擯不見行沒不
全首可勝歎哉厥後追封勅語有通階美職不足為恩
官子壻賜食田真所謂生有為而死有聞矣公平生所
作詩詞曰飄然集冲澹俊逸抑揚頓挫有唐人氣味非
留連光景者也十世孫永康丞齊錄公前後奏議次繼
飄然集分為六卷重鋟諸梓以廣其傳可謂不忘厥祖
矣吁修撰公盡忠于君永康丞致孝于祖忠孝相繼果
何道而致然哉蓋亦本于文忠公之餘澤也文忠公四
世而修撰公繼之修撰十世而永康丞繼之永康之後
繼之者又不知幾百世也忠孝相傳綿綿不絶余詎得
不為歐陽氏賀哉遂為之序時永樂十五年歲在丁酉
夏六月朔賜進士出身文林郎撫州府崇仁縣知縣古
瓊王克義書
嘗觀世之氣運代有升降迺賢人君子之道數所為耿
耿不磨者真振古如兹顧世亂識忠臣至于殺身成仁
舍生取義此猶析圭儋爵迫于義命之無解無逃若夫
躬耕畎畆名不登于天朝分無關于憂國獨感時憤激
以急君父之難以軫宗社之計不難觸犯權姦竟以言
死如我邑之歐陽德明公者兹其忠烈可與守土守官
之臣同日而語哉公丰神秀持志宇軒昂蓋自弱冠之
時固已博極羣書隱然負匡時之志宋室不綱遵時養
晦屬金人大舉應詔上書州將為選有力者肩三巨軸
以往直赴行在且欲口伐金人請以子女為質亡論所
上三十餘事皆井井石畫即如下親征之詔未且擅動
陽與之和隂掩其不備此雖良平智計無能踰此柰其
中多忤權姦黃潛善竟以禍中遂與陳少陽東同日棄
市已而建炎南渡旰食八年乃晉贈祕閣修撰官其弟
衡子飛黃壻黃怙君其母羅氏夫人賜田十頃以贍祭
養今讀其制詞若曰使爾澈不得為良臣猶得為忠臣
如天下後世將謂朕何此朕八年于兹一食三歎而不
能已也通階美職豈足為恩聊藉以塞予哀以彰予過
云爾三復斯誥意當時公之正氣作山河而壯本朝游
魂為變亦必返于天庭告于上帝不然以高宗之昏柔
其始也孰奪其鑒其終也又孰牖其衷哉且其時氣運
雖當陽九之厄而所稱道數猶然未盡許公翰時在政
府以不與聞其事亟請罷位以去更為哀詞以章之李
公猷贖公屍而葬之已而追卹進呈則趙公鼎奏劄則
韓公世忠草制則王公居正已又胡公衍為公刻飄然
之集周公必大為公紀遺事范公應鈐為祠公于學中
則雖有亡而有不亡者存故去之三百餘年有十世孫
曰齊者以貢薦大廷手寫其萬言書上之于文皇帝之
朝今有念世孫曰鉞者與其子仕獨力成公之集盖鉞
能好德敦誼為里閈所推重仕能割股療毋為臺使者
所奬固其天性不失為忠烈之後亦以公能令孝子慈
孫食忠烈之報綿綿延延無紀極也屬刻成仕以弁端
敦請余方有内閣之召控辭具疏未暇濡毫第思公而
不得見讀公集如見其人栩栩心神宛若公之對晤而
命余以言也于是乎序時皇明萬歷四十二年甲寅歲
正月同邑後學吴道南拜撰
