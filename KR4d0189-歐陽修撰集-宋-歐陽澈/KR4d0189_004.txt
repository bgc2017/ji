歐陽修撰集卷四
宋歐陽澈撰
飄然集上
醉中食鱠歌
君不見秋風未發鱸正肥張翰思歸心欲飛又不見田
文有客歌彈鋏為歎無魚聲激烈水晶細鱠落金盤須
信江南味中絶山谷曾名醒酒冰一筯未嘗延俗客助
盤橙橘薦甘酸入口瓊瑶碎牙頰扶起嵇康頽玉山滌
破樂天醉吟魄烹龍炮鳳未云珍策勲終是愧霜鱗江
湖散人興不淺為羡此品常垂綸有時舉竿獲錦鯉玉
屑花中拚爛醉笑他大嚼市廛流浪說屠門能快意靈
運池中蓄頗多揚鬐鼓鬛戱清波知我平生嗜此癖霜
刀細縷紅玉搓典衣沽酒試轟飲纈紋入面春風和男
兒大抵皆忼慨功名未必常蹉跎醉來擊劍歌白雪閒
愁萬斛俱消磨杯盤雖冷落風月輸吟哦逸氣射斗牛
無人識太阿俗態翻雲仍覆雨世情炙手擾張羅丈夫
富貴當自致恥傍權門效女蘿雄圖自許羞俯仰請看
毫端食鱠歌
七夕後一日寄陳巨濟(并引)
去年七夕待試臨川二三友從遊於巽溪閣江山氣
象如在冰壺玉鑑中汝川勝槩一目而盡酒酣發興
視脫塵埃如棄敝屣舒箋點翰争賦新詩以攄逸氣
今年七夕憂患沮喪胸臆結約強追談笑會諸友飲
於遽軒眼對景物約略昔時緬懷舊事愴然驚怛黎
明欲遣人問巨濟動静戱作古詩以供捧腹
高樓昨夜西風轉耿耿銀河雲葉卷擎空皎月弄嬋娟
領略溪山堪指點秋光次第磨青銅一味清凉襲庭院
遥知天外鵲橋成織女牛郎會佳燕凭高飜憶鳳樓人
慇懃乞巧陳芳奠可堪目斷心旌搖砌成幽恨無人展
促樽欣得莫逆交脉脉閒愁憑理遣清狂舉白話平生
午夜香燃殘寳篆凄凉此際憶年時爛漫瓊樓興不淺
重遊寥陽洞有感
尋真曾到寥陽殿小立廊腰花影轉飛瓊仙子下瑶臺
綽約雲鬟眼波剪水沈烟斷一簾秋醉睡海棠紅玉軟
武陵歸去探年華揚州一夢烟波遠重來風物恰依然
愛日融融烟素卷洞門寂歴鎻長春異木槎枒插天半
霞衣冉冉媚東風綠鎻窗前重識面酒酣春笋理琵琶
曲終依約含幽怨人間名利幾時休馬行不駐空留戀
桃花流水古猶今回首碧雲人不見
和荅德秀長句
摩雲標格儒林秀濯濯美如春月柳毫顛文陣轟雷槌
字勢龍蛇翻夭矯才名藉甚燭景星卓然可獨尊南斗
締交雲路許攀鱗談我諄諄不離口層樓長記聳詩肩
吟苦任渠嘲太瘦驚人險語骨毛寒元白危壇俱壓倒
讀之真恐化雄虹按劍徘徊方敢造六丁收拾富巾箱
貪夫探得人間寳暗中輕擲道塗人相視誰論瓊玖報
強搜斐句荅慇懃當恕人才有能否
古詩寄游良臣兼簡陳國鎮
虀鹽興淺知無策謝絶歸來事清白亂絲心緒尚紛如
時對風簷獨捫虱會雖稽古補前愆赤水遺珠不難索
仰公學問又日新磨礱幸偶謫仙人遥知議論到佳處
眉間喜氣常津津我慚蹤跡浪萍梗欲親棐几嗟因循
飛奴寥落絶問幅渴心依約生埃塵以膠投漆貴耐久
回光借燭期知貧情均骨肉非有素白玉琢成心始固
莫學紛紛輕薄兒世情翻覆成雲雨登雲依舊高嵯峨
指掌江山勝槩多佳眠風物未入夢疑泛靈槎游絳河
朅來乘興須一往飛觴爛醉横秋波膺門况有金閨彦
筆驅麗景森吟哦悠悠此志遂何日&KR0833;段相期踏雪過
良臣會飲於仙莊話次頗聞俗子譏訶次前韻
自觧兼呈國鎮
鴟夷載酒神仙宅面作纈紋拚卷白飲餘指掌話平生
冷笑濡需同豕虱昆山片玉本無瑕洗垢瘢痕任人索
此中空洞貯天真何止容卿數百人但見婁公容唾面
未應子路不知津會逢博物為鑒拔太阿拂拭寧因循
男兒強項不易屈剪剪羞他拜望塵席門車轍多長者
雖不事事非長貧意詳文贍諸儒慕紛紛誰復師班固
膏唇澤舌獵英華立涸宛如溝澮雨纓冠門下謾峩峩
魯國真儒自不多何時解榻揮金椀陶然爛醉奚落河
清狂浪語文字飲不須羅襪襯凌波芙蓉仙人酒量闊
况有詩客相吟哦迎賓掃雪尚如何乘興扁舟須一過
遊岐原有感
秋光淡薄磨青銅舞風霜葉魚腮紅鷄窗岑寂興不淺
結客搘笻扣梵宫聯翻步躡孤烟際隴上凄凉一笛風
穿雲裂石聲滿谷驚飛雁陣横晴空高僧擁衲卧雲久
諸方勘破心玲瓏我來奓戶據禪榻堂堂標格對總公
旋烹冰液破我悶澆腸七椀追盧仝水沈烟斷香透頂
津津喜氣生眉峯傅嵒真隠已先去誰與壯浪吟争雄
朱絃縱事奏流水俚耳知音亦罕逢不禁風物撩詩眼
強作險語慙非工安得湯休占此景碧雲之句當竒鋒
會沽村酒行蓮社忘歸一任夕陽舂
送吳教授古詩
公不見先朝謫仙李太白晦迹嵩山號詩客竒禽就掌
食無猜藉藉雄名振京國四明狂客素憐才解龜換酒
稱竒特白衣從此步花磚秀拔儒林人所則煌煌文焰
萬丈長散落人間伴明月又不見昌黎巨儒韓退之天
才穎脫囊中錐反刓剗僞格以正取心注手了無疑横
經太學明師道質疑辨惑為蓍龜一言曲盡教育術業
精於勤荒於嬉赫然千載譽愈尊太山北斗誰敢欺二
公才德冠天下青史褒名卓難亞讀之每恨世不同操
篲無由漸德化延陵先生當盛時卓犖英姿獨繼之萬
言倚馬亦何待睥睨謫仙當並馳觝排異端志不拔真
欲礪行參昌黎筆端綺靡追造化胷中浩氣蟠蛟螭壯
年唾手拾高第錦綉文章喧帝里飄飄意氣凌碧雲回
視塵蹤如脫屣龍墀承命來臨川絳帳談經歷數年微
言奥義潛啟發殘膏賸馥多流傳摳衣幸與諸生列飫
聽緒言疑已决自嗟管見如醯雞若非先生覆難徹惜
哉虚往未實歸洗心方擬叩精微夫何瓜代忽爾至征
航欲解歸王畿秋風未晩蓮吐香蓴美鱸肥正好嘗行
矣景物供吟興剰摘佳篇投錦囊風月翰林能繼踵此
去禁庭當擢用傳聞紅葉滿階前久俟高才能吟諷文
章吏部既摩肩聲聞行當冠日邊願為霖雨蘇民望庶
使螭頭壓衆賢鯫生荷德誠非淺别拜誰能無眷戀惟
蘄爵過二唐賢乃副承恩多士願
夢仙謠(并引)
良臣拉僕醉於臨川巽溪閣江山勝槩一目殆盡滿
飲巨觴惟恐告竭酒酣興發猖狂不知所如往爛遊
花柳適有竒遇洒然非塵土之境醒而思之恍如夢
覺噫浮生荏苒特一夢耳而於夢之中適有好夢焉
豈容於默默作夢仙謠以紀其盛事云知其夢者按
汝鳳藻以繼韻否
寥陽洞口風烟好枯木槎牙撐雲島重重金鎻遶嬋娟
滿地落花常不埽蕭郎聞說已乘鸞空餘九轉燒丹竈
烟霞截斷絶非塵凡夫蹤跡無由到高陽有客携佳侣
訪異尋幽豁襟抱瓊樓飲散恣歡遊誤入蓬壺如夢覺
雲關初叩閒無人松梢鶴唳如驚報須臾奓戶迎者誰
吳宫女兒面凝脂指點蘭堂篆烟裊珠箔玲瓏窣地垂
高擎翠袖輕輕捲半露妖嬈素蓮臉嫣然一笑啟檀唇
喚我躋堂語聲軟相隨環坐一軒秋旋列杯盤供雅宴
倚風仙蘂似有情競吐芳苞噴香遠朝雲一段下陽臺
綽約標容塵世鮮黛眉輕拂遠山青明眸斜盼秋波剪
蘭柔柳弱不禁風睡起芙蓉香體顫櫻桃緩啟歌貫珠
夕陽花外流鶯囀曲終低語愈含情自訴芳心猶未展
苞藏惟恐泄真香尋常嬌怯羞鶯燕為憐坐客俱多才
拚羞試許求相見嫣然若有惜花情願丐錦章鐫琬琰
温柔惠性已無雙更聽斯言真絶艷放懷卷白不暫停
酷嫌鸚鵡杯中淺醉玉頽山卧綺窗秋水一床凝角簟
悠颺好夢入巫峯洩洩融融興正濃蘧然驚覺一何有
點綴餘霞散眼封依約餘香雖滿袂行雲縹緲已無蹤
壺中天地古來有默想風物遥應同我聞劉阮曾迷路
武陵邂逅如花女靈丹咀嚼頓輕身脫洗紅塵已仙去
又聞仙去有蕭防曾耦雙成飲玉漿一朝誤入華陽洞
于飛終許學鸞凰仙凢異境無憑據每笑前聞但虚語
豈意親逢事偶符始信人間有竒遇歸來燈火欲黃昏
隠几無聊暗追慕濡毫試作夢仙謠端欲夢魂重默愬
朝宗以詩見贈叙從遊之樂廣其意作古詩謝
之並簡敦仁德秀
延陵有偉人遺我錦繡篇粲粲蕩醉眼的的爭春妍卷
阿細考覈字字皆青錢知公太瘦生苦吟希閬仙丹煅
復精鍊落紙人争傳亦常慕坡翁汗漫如湧泉有時醉
風月健筆揮雲烟冷飲味古昔詩話珍盈編嗤點寓深
旨讀之心灑然公才本瑰瑋那復加雕鐫恥與俗吏偶
杜門宗聖賢豈意闒茸輩辱公倒屣延傾盖頓忘形披
霧呈青天襟懷未易測醉中頗逃禪間亦不自揣效顰
西子前驊騮超逸足駑駘烏能先但欲偷格律引玉時
抛磚每荷不鄙斥珠璣貽我偏樽酒結詩社卓犖俱樊
川風流王世子遠拍貞曜肩食虀腸亦苦志操不少遷
季子金閨彦高吟常醉眠四明有狂客解龜須見憐偉
我三二友才名足聯翩休歌出無車休詠寒無氊得錢
即相覓爛醉清平年排悶強裁句擺脫塵中緣風雲會
遇自有日驪珠不到終沈淵公不見新豐旅人時未偶
鳶肩沽酒澆塵垢謀猷一旦重朝廷始信男兒暫奔走
讀揭伯徹舊詩軸
劍氣光芒射斗牛劍池風物占清幽天教間出英雄士
人獨推尊翰墨流幾為詩魔生太瘦常因清聖肆狂遊
高吟逸軸成何事可惜昇平漫白頭
寄周居安
周郎辭氣帶烟霞凛凛秋霜嚼齒牙麈尾動思談吐屑
筆頭遥想夢生花三年幸獲從遊欵一别那知歲月賒
遠辱飛奴傳翰墨顔筋柳骨儼秋蛇
秋試下即事有感寄國鎮
籬角金英噴異香杜門岑絶獨持觴風掀脫葉横斜舞
雲襯平林淺淡黃塞管有情增哽噎野花無緒伴凄凉
不禁景物撩秋眼剰與新篇付錦囊
戱促朝宗酒約
雨收雲海湧金盆簾捲香絲破篆紋雙陸無心酬白璧
十千有約醉紅裙哦詩誤許聫師服載酒真當過子雲
待遣秋娘呈妙舞春衫已把水沈薰
朝宗和復次韻荅之
酷愛傾銀注瓦盆醉眠蘄簟展波紋尋春倦躍青驄馬
訪異同拖白練裙謾記鸞牋塵几格要看象管埽烟雲
錦囊拾得詩無數一炷沈烟透甲薰
約吳公美裴季驂同赴會次前韻
伊誰汲井旋埋盆喜見荷錢點浪紋小立不妨人解佩
閒眠應有客書裙未饒靈運吟春草端憶長庚醉暮雲
顧我從容尚無躁韓公何惜為三薰
春日書事
寂寂園林照日遲花梢經雨漫臙脂輕烟薄縠籠深塢
細草長茵蘸小池暖力著人添醉聖韶華入眼逼詩脾
賞心不惜千金價冷笑閭閻數米炊
春霽
繡出園林霽色新長郊芳草綠無垠日籠瑞氣輕浮幌
風掠花芬暗襲人蝶慕竊香争趁暖鶯思求友競啼春
試將何物澆詩膽活火調湯濺玉塵
臨溪弱柳
柳弄嬌黃暖律催臨溪約略笑殘梅鴨頭春水回環綠
龜甲屏山掩映開媚日依依籠霧閣搖風裊裊拂烟桅
柔絲恨不同攀折獨立江臯首重回
過般若寺納凉
火雲亭午欲燒空避暑聯翩過梵宫磬韻喚回蝴蝶夢
巾紗立破芰荷風竹林道客欲長往河朔高人興未窮
誰似湯休能處病索詩吟笑慰相逢
原上晩步聞笛有感
一笛誰横透晩空傷懷真作鳥窺籠解龜換酒無知己
拾穗行歌喜屢豐沐雨秋山遮眼碧舞風霜葉點溪紅
老農植杖來相問藉草高談夕照中
遣興示子賢
安貧萬事秖隨緣羞澁囊空乏一錢濁酒難賒應有恨
焦琴屢典已無絃飯盂抄雪唯求飽茗盌翻濤喜自煎
錦里先生有詩卷破愁時誦兩三篇
傅嵒居士挽詞
夢寐江湖僅十年桑榆投老遁林泉知人襟抱藏英鑒
竒我風標喚謫仙妙論粲花今已矣遺編戛玉尚依然
桐焦里巷知音少幾對雲齋欲斷絃
遊盤龍涉傅嵒有感簡朝宗
招提清曠朅來游潑墨嵐光眼界幽黃絹碑亡思子禮
碧雲詩好憶湯休風簷目送書空鴈烟塢愁聞喚雨鳩
銷鑠睡魔澆茗盌矮窗拾得一簷秋
陳欽若時寓盤龍作詩寄之因紀吟咏之美
凜凜冰霜嚼齒牙沈沈清夜詠簷花摩雲氣逸干星斗
落紙詞妍帶綺霞醉埽麝煤奔渴驥困紆象管引秋蛇
擬尋紅樹賡詩社却日揮戈不許斜
良臣聚飲梅仙莊和多字韻
牛羊茁處綠駢羅幾載鴟夷得趣多麈尾談清争嚼麝
筆頭草小換籠鵝杯行自鄙紅裙飲詠罷人傳白雪歌
採摘溪山憑句法倚風拾得只長哦
讀傅嵒居士舊詩軸有感
黃鵠凌雲不可尋遺音流落感人心朱顔綠髩留難駐
明月清風古到今韞櫝有時驚卞璞絶絃無地置牙琴
傅嵒蕭瑟傷心處一局文楸鎻竹林
諸友乘興拉謁吳朝宗因次韻
扁舟乘興叩寒門閉戶先生不讓孫白雪郢人親到耳
青天廣客迥披雲吟行牛渚裁佳句坐對雞窗嗜古文
淡泊交情俱耐久幾多瀟洒寄琴樽
朝宗見和復次韻謝之
拾得佳篇李賀門鸞箋重錄教諸孫清于月夕瀟湘水
淡似清秋太華雲發藥例雖霑賸馥鈎深應寡與玄文
何時紅樹尋詩社琢句令傾瀲灔樽
歸途遣興借朝宗韻簡敦仁
緩著歸鞭水石鄉息鞍箕踞小橋傍烟滋竹葉雙叢玉
秋著蘆花一岸霜潑眼溪山增爽氣襲人蘭蕙破幽香
擬提吟筆扛洪鼎反笑蚍蜉不自量
白鵝橋復用前韻
旗亭解轡詠江鄉屬玉雙飛綠澗傍水墨園林初過雨
青黃橙橘未經霜鼎烹雲液澆腸爽甕撥春醅破鼻香
回首漫驚烟水遠向來清味怯思量
遊華嚴寺題誠齋
欲逃三伏叩禪關淨洗煩襟水石間熾景碧雲俱掩斷
凉飈綠竹頓招還龍涎一炷香清骨琥珀盈樽笑解顔
預約高僧名遂日結茅來此伴長閒
和顯道筠軒有作
欲引秋聲竹旋移吟烟時一啓柴扉了無俗物迷青眼
每有輕風襲客衣地僻不知炎暑老身閒潛覺道心微
茫茫塵事俱臧榖羞偶閭閻較是非
和顯道借韻書懷
投老歸休六逸溪杳無闒茸敢敲扉紅藤舊策扶危杖
白苧新裁養素衣落紙詩才增綺麗揮犀禪語愈玄微
無心深得烟霞趣冷笑人間萬種非
借前韻書懷呈顯道
結茅高隠倦奔馳寂寂無人叩竹扉快意未能榮駟馬
寧親且爾戱斑衣躡雲騰踏終當隠釣渭栖遲豈久微
洗垢索瘢何足卹鑠金衆口任人非
和世弼醉題顯道筠軒
北窗高隠傲羲皇旋種琅玕列砌旁端許鸞凰同遁戢
不容燕雀亂翺翔侵床綠蔭宜欹枕拂袂清風快捧觴
好是雨餘良夜午夢回添得數分凉
和世弼蓼花
粧點千叢蘸碧流寧甘淡竚對清秋白蘋許共搖風細
黃菊欣同占景幽羞泄異香招舞蝶獨施繁豔伴漁舟
懵騰醉眼牽情處贏得凄凉一段愁
和世弼雞冠花
芳名從古號雞冠赭豔天然恰一般不語宋窗何足賞
難通西谷漫勞看倚風縱有如丹頂遇敵應無似錦翰
空費栽培汚庭砌到頭不若植芝蘭
宿世弼書館
暫向雲齋借榻眠窗風一線晩秋天淋浪樽酒狂摛句
點閃檠燈伴論禪盤角竹聲時淅瀝簾旌桂影弄嬋娟
話窮依約方成夢驀聽疎鐘到枕前
謝人惠紫竹杖
王猷珍重惠龍孫策險扶危價莫論爛醉懸錢遊酒域
狂吟步月打僧門虛心尚有凌雲操勁節元無染淚痕
寄語香山居士道朱藤從此未為尊
招顯道世弼飲
桐圭飄剪近重陽菊綻籬邊葉葉香雲破晴空書鴈字
雨餘沙磧列鴛行賞心擬結東山會卷白交飛北海觴
爛醉眼封多勝槩一時收拾入詩囊
歐陽修撰集卷四
