歐陽修撰集卷七
事蹟宋歐陽鉞輯
上書始末(出宋史)
宋欽宗靖康二年丁未五月庚寅朔高宗即位南京今
睢陽城改元建炎下詔求中外有文武才略出倫或淹
布衣或沈下僚禁從監司郡守廣行搜訪應誤國害民
之人見流竄者更不收叙應干民間疾病並聽中外臣
庶詳具利害陳述是年太學生陳東撫州布衣歐陽澈
各月日不等凡三上萬言奏議八月二十五日壬午二
人同斬於南京都市先是上聞東名召赴行在東至上
疏言宰執黃潛善汪伯彦不可用李綱不可去且請上
還汴治兵親征迎請二帝其言切直潛善等憾欲以伏
闕事中東然未有間也會澈亦上書極詆用事者其間
言宫禁燕樂事上諭輔臣以澈所言不審潛善乘是密
啟誅澈併以及東皆坐誅東澈始未識綱特以國故至
為之死行路之人有為之哭者上甚悔之(至孝宗乾道四年復行撫)
(州抄錄奏議呈進)
贈承事郎指揮(出宋鑑)
建炎三年己酉二月三日壬子高宗渡江七日丙辰至
平江十三日壬戌次杭州十四日癸亥朝羣臣於行宫
降詔罪已求直言二十六日乙亥詔陳東歐陽澈並贈
承事郎官有服親一人迪功郎令所居州縣存恤其家
先是尚書左丞葉夢得初謝上諭宰執曰始罪東等出
於倉卒終是以言責人朕甚悔之方今降詔求言當令
中外皆知此意二十七日丙子復下詔曰朕以菲躬遭
時多故舉事失當知人不明昨以宰臣非才任用既久
專執己見壅塞下情事出倉卒匹馬南渡深思厥咎在
予一人既已悔過責躬洗心改事放斥宫嬪貶損服御罷
黜宰輔收召俊良尚慮多方未知朕志自今政事闕遺
民俗利病或有關於國體或有益於邊防並許中外士
民直言陳奏朕當躬覽采擇施行旌擢其人庸示奬勸
五月四日辛巳上次鎮江府翰林學士滕康請命有司
祭陳東之墓上諭執政以東忠諫而死厚恤其家焉
贈朝奉郎祕閣修撰誥詞(出宋鑑)
紹興四年甲寅高宗幸臨安十月二十八日壬寅勅朕
建炎即位之初昧於治體聽用非人將布衣陳東歐陽
澈寘於極典至今痛恨之雖已各贈承事郎并與有服
親一人迪功郎猶未足以稱朕悔過之意故贈承事郎
陳東歐陽澈並加贈朝奉郎祕閣修撰更與恩澤兩家
如無兒男許女夫承受仍於所居州軍各賜官田十頃
趙鼎進呈韓世忠奏劄因論建炎之初黃潛善汪伯彦
擅權專殺寘二人於極典上曰可更贈官賜田雖然死
者不可復生追痛無已中書舍人王居正草制曰嗚呼
聞古之人願為良臣不願為忠臣以謂良臣身荷美名
君都顯號忠臣已嬰禍誅君陷昏惡嗚呼爾東爾澈其
殆將有意於良臣乎由朕不德使爾不幸而不為良臣
也雖爾等不得已不失為忠顧天下後世獨謂朕何此
朕所以八年於兹一食三嘆而不能自已也通階美職
豈足為恩以塞予哀以彰子過使天下後世考古之飾
非拒諫之主殆不如是魂其有知享朕兹意
宋史列傳
歐陽澈字德明撫州崇仁人年少美鬚眉善談世事尚
氣大言慷慨不少屈而憂國閔時出於天性靖康初應
制條弊政陳安邊禦敵十策州未許發退而復採朝廷
之闕失政令之乖違可以為保邦御俗之方去蠧國殘民
之賊者十事復為書并上聞已而復論列十事言臣所
進三書實為切要然而觸權臣者有之逆天聽者有之
或結怨富貴之門或貽怒臺諫之官臣非不知而敢抗
言者願以身而安天下也所上書為三巨軸廄置卒辭
不能舉州將為選力士荷之以行會金人大入要盟城
下而去澈聞輒語人曰我能口伐金人彊於百萬之師
願殺身以安社稷有如上不見信請質子女於朝身使
敵國御親王以歸鄉人每笑其狂止之不可乃徒步走
行在高宗即位南京伏闕上封事極詆用事大臣遂見
殺附陳東傳東鎮江丹陽人高宗即位五日相李綱又
五日召陳東至未得對會綱去乃上書乞留綱而罷黃
潛善汪伯彦不報請親征以還二聖治諸將不進兵之
罪以作士氣車駕歸京師勿幸金陵又不報潛善輩方
揭示綱幸金陵舊奏東言綱在中途不知治體宜以後
說為正必速罷潛善輩會布衣歐陽澈亦上書言事潛
善遽以語激怒高宗言不亟誅將復鼓衆伏闕書獨下
潛善所府尹孟庾召東議事東請食而行手書區處家
事字畫如平時已乃授其從者曰我死爾歸致此於吾
親食已如厠吏有難色東笑曰我陳東也畏死即不敢
言已言肯逃死乎吏曰吾亦知公安敢相迫頃之東具
冠帶出别同邸乃與澈同斬於市四明李猷贖其尸瘞
之東澈初未識綱特以國故至為之死識與不識皆為
流涕死時年三十七許翰在政府罷朝問潛善處分何
人曰斬陳東歐陽澈耳翰驚失色因究其書何以不下
政府曰獨下潛善故不得以相視遂力求罷為東澈著哀
詞澈所著飄然集共六卷會稽胡衍既刻之豐城范應
鈐為之立祠學中
墓表宋鄧名世撰
紹興四年春天子念陳東歐陽澈死非其罪詔俱贈承
事郎且官其親屬未足以稱悔往之意於是加朝奉郎
祕閣修撰告於澈之第又錄其後二人賜田十頃以撫
其家制書百餘言至謂爾不幸不失為忠唯余八年於
兹一食三嘆嗚呼禹湯罪已之辭何以加此是時名世
方為正字待罪史館同舍有熟陳君者曰歐陽君獨昧
平生且不詳何許人名世應之曰同郡竒男子也年少
美鬚眉善談世事其胷中耿耿果如此後半年名世丁
内艱歸聞郡太守奉詔擇美田畀歐陽氏明年朝廷任
其弟衡迪功郎子飛黃婿黃怙皆將仕郎衡調袁州司
戶參軍母羅夫人命為君度葬地於邑之長安鄉龍源
即賜田開塜塋也九年二月壬申招魂葬衣冠墓而墳
之使來乞言以表君名世於君聞見實詳且久為叙其
事書之君字德明七世祖俊仕南唐李氏開寶中謝病
歸老於家自吉州廬陵徙居撫州崇仁曾大父詔大父
恕父俞皆不仕君生於丁丑死於丁未享年三十一妻
陳氏長子飛英皆前卒君尚氣大言慷慨不少屈而憂
國憫時出於天性靖康初應制條弊政五十餘事事數
百言為三巨軸廄置卒謝不能舉州將為選力士荷擔
以行會敵大入要盟城下而去君聞輒語人曰我能口
伐金人強於百萬之師願殺身以安社稷有如上不見
信請質二子一女於朝身使敵國御親王以歸鄉人每
笑其狂止之不可乃徒步間關走行在所上即位南都
遂伏闕上封奏極詆用事大臣時上初臨御痛兩宫蒙
塵未甚親决庶政中外封奏或委大臣裁處大臣惡其
言以他事誣奏誅之盖建炎元年八月二十日也君既
誅天下不以為是上深察其冤再加贈䘏且正誤君者
罪人謂君身雖不幸而殁享殊榮蓋前古未有厥初儻
少徐之先以忠義自結人主而後薦其所聞則天子睿
明猶將旌君以躬徇於國顧寧有是事耶雖然自古及
今無敢以生死廢君臣之義昔鄖公鬭辛有云君命天
也若死天命斯言誠可以垂法後世今君以危言觸權
近不顧没身而天子追悼哀矜無所不至其子孫復能
侈上賜以圖襄事彰人主不吝之名示後人忠義之勸
君可謂死而不朽者大書深刻以表於隧夫誰曰不宜
乃繫之以辭曰
疇昔邊塵暗大梁兩宫鑾輅征龍荒大明出海升扶
桑秋氛蓬勃猶飛揚賤臣懷憤輕死亡籲號伏闕陳
封章要拯天步恢皇綱恥同汙俗隨低昂云胡奸佞
加斧斨不容曳組朝明光九重追悼深不忘温詔丁
寧頒十行天子罪已如禹湯便蕃異禮褒忠良論譔
華衮資官郎賜田任子榮其鄉龍源佳城新君堂儒
官命服爰歸藏巴川泚泚山蒼蒼上恩山高兼水長
貽爾子孫後其昌昔聞鬭氏今歐陽
臣僚劄子
臣僚上言伏覩近降指揮追贈陳東歐陽澈官職陛下
悔往責躬極其哀痛道路之人聞者為之感泣臣竊惟
宰輔非材誤國亂政求之自昔豈可勝誅然至極於鄙
夫有患失之心廷臣無作威之戒使人主蒙拒諫之謗朝
廷有殺士之名此而不誅何以為政鄉者建炎之初陛
下以四海無奠祀之主雖俯從人欲紹履帝尊念兩宫
之遠狩憫宗社之阽危禍故靡常宸心震悼萬機之事
實付之一二大臣而黃潛善汪伯彦偶緣攀附同秉國
鈞首膺注意之求尊任仰成之寄固當開闢言路廣上
聰明而潛善伯彦不學無術文過飾非惟用心固寵以
保身務懲處士之横議致東與澈被此淫刑方其威命
之行實為初政之累遠近詢之無不歎感一自潛善伯
彦得罪去位於今六年而陛下喜聞蹇諤之聲包容狂
直之士崇奬臺諫詢擇芻蕘導人使言不吝爵賞使天
下曉然愚民孺子咸知向者東澈之死罪非陛下之心
而忠臣義士扼腕共怒甘心於潛善伯彦之日久矣今
陛下尚軫淵衷痛自追咎使潛善魂魄有知猶思延頸
就戮而伯彦軀幹故在不識何施面目仰覩君親伏望
聖慈特賜睿斷
哀詞宋許翰撰
建炎元年八月翰蒙恩召至睢陽再俾與政是時李綱
黃潛善用汪伯彦張慤在樞府翰察綱必為諸人所危
自度不可以留辭位甚力章奏累上而綱得罪翰因獨
留祈去力陳綱之忠義英發方今非綱無可與共建中
興之業者廢綱而留臣徒無益也上未納而持之故伯
彦慤相繼為上位留及綱罷相翰猶綴班列奏事一夕
見潛善獨留甚久翌日上顧潛善曰昨夕二人已處之
矣因泛言歐陽澈書論朕宫禁寵樂惡有此事陳東書
欲必留李綱歸曲朝廷翰茫然初不知其端也既罷朝
問潛善上所處者何人曰即後所指陳東歐陽澈也處
之如何豈已逐之耶曰斬之矣翰驚失色潛善乃曰今
日方將論救已不及矣因究其書何以不下政府曰獨
下潛善故不得以相視是時伯彦慤皆不復問其本末
盖素與聞者汪伯彦等俱稱歎主上威神睿斷而潛善
至堂見應天尹孟庾白事獨詰何以不關政府而斬東
等微示愠色盖潛善前留本定此議惡專其惡故反推
而遠之也翰歸謂所親曰吾與陳東皆争綱者豈有一
人斬首都市一人安跡廟堂者哉上不早聽使去諸人
將復東澈我矣乃辭以同列事不與聞章上卒以罷去
然世多擬此二人者言大犯干故取禍深紹興三年始
見東書於湖湘一書論李綱之用傅亮張所未有過失
不當請去而方為汪伯彦黃潛善所排抵二書請上大
明誅賞前日諸將提兵顧望不救都城非大元帥心宜
正其罪而下親征之詔揚厲威武期還兩宫保據中原
無為渡江之計金陵之名猶栢人也不可不思三書言
李綱謫去則朝廷必不能行前所陳因深論刺汪黃之
奸必敗國事願速去之至屬上躬優游不迫也則知東
所以死坐咈大臣非天子意潛善等盖慮天子謂其以
詆已故殺東故因歐陽澈書攻及上躬而并殺之以盖
其私且謂是皆讒誣無根均不足信嗚呼其可謂周於
謀已而輕殺士矣渡江之後天子感悟下詔追錄二人
之忠令各官其子而厚撫其家顧當奸臣誤國之曲折
世或不究知也則仁聖之本心未明故刪取東書大指
如此而繫以哀詞使後之人有攷詞曰
紛衮繡兮迷國俾韋布兮憂時忠未諒兮讒興言方
發兮身夷邊之塵兮飛揚蒙兩宫兮北之廟祏震兮憑
怒社鬼哭兮悽悲委墜緒兮嗣聖基天命兮遺黎何鄙
夫兮間此盗威福兮逆施惟寵利兮是圖遑䘏國步
兮安危慘一朝兮曷故殘二士兮不疑使賢徂兮智
伏世體解兮心離謂圍城兮伏闕幾變故兮弗支不
及今兮誅鋤將復鼔衆兮為竒乘新造兮易惕寧一
忍兮衆是宜嗟仁聖兮本心豈翳諫兮縱非當箝鍵
兮挈挈使寶慈兮傾移知名惡兮委遠云聖斷兮若
斯彼蒼蒼兮匪天乃詭誕兮敢欺臣則作慝兮君蒙
毁隂機杳兮莫闚後執簡兮何人尚有攷兮予辭
招魂歸葬祭文宋韓昕撰
惟靈憤世捐軀疾邪隕已士之所存可謂難矣唯公愛
君忠義亹亹以言獲罪寧惜其死殺身成仁光照前軌
榮及後昆名揚遐邇魂兮來歸哀動閭里薄奠將誠魂
其歆止
立祠學宫祭文宋李庚撰
惟公身處草茅心馳魏闕靖康建炎間以書生應詔伏
闕條陳弊政復上書詆時宰才達未議竟以賈憎賫志
以殞人咸痛之太上皇惜其不幸於是有通階美職以
誥命之而錫之土田官其子孫公雖云亡何其榮也其
假守臨汝迺繪公於學宫以奉精忠以贊英烈以風後
世以勸來者拜瞻遺像凛焉如生矧有遺文號曰飄然
拱手讀之想見表裏肅將菲儀展我心敬
䟦歐陽君遺事
高宗皇帝即位南京宰輔不思將順求言之美意專為
身謀殺上書人鎮江陳東少陽撫州歐陽澈德明六飛
南渡亟黜時相再贈二人朝奉郎祕閣修撰玉音惻怛
過禹湯之罪已錄孤賜田光於史册草制者中書舍人
王居正也右丞許崧老既為哀詞必大又抄少陽行狀
授梁君世昌刻之世昌曰德明吾鄉人也其孫瑀嘗裒
次事始里中文士鄧名世亦誌其藏將併刻之按唐韓
文公銘死事之臣張徹云嗚呼徹也世慕顧以行子揭
揭也噎喑以為生子獨割也為彼不清作玉雪也德明
生而命名與之同為國捐軀又同是真能希顔慕藺者
先是鄧庠繪晏元獻公曾子固汪信民謝無逸詞於講
堂德明預焉其視沒世名不稱或遺臭萬代者孰得孰
失耶德明弟衡子飛黃婿黃怙皆蒙恩補官飛黃終建
安尉瑀盖其子也嘉泰壬戌臘月乙亥平園老叟周必
大書
書行實後
訦嘗伏讀國史建炎元年駕在南京八月壬午殺陳東
歐陽澈李綱罷左僕射黃潛善為右僕射十月幸揚州
二年十二月黃潛善遷左僕射汪伯彦為右僕射三年
二月壬子上渡江至平江下罪已詔壬戌次杭州乙未
陳東歐陽澈各贈承事郎與有服親一人迪功郎仍令
有司常存恤其家丙子詔求直言考其年月兩詔皆出
大父文肅公之筆大父以二年十二月召為兵部侍郎
自揚來杭實兼直學士院今所賜御劄具存參知政事
樓公嘗跋罪已詔有曰高宗皇帝當否運之後自罪感
悔不啻不敢自文懲艾之深下視秦穆公又得文肅李
公為詞臣有以發揚之所以成中興之業也又跋云建
炎罪已詔已恭題於後戶部侍郎臣李訦又示以高宗
皇帝御書求直言詔又知此詔為邴所草高宗不以為
諱以宸翰宣布所謂宰臣非才謂黃潛善匹馬南渡盖
深悔維揚之變言不激切不足以聳動四方當刻石以
傳永久嗚呼前一詔則修撰公未贈䘏之先後一詔則
贈䘏之翌日也罪已而勃興於以仰高宗之所以聖殺
身以成仁於以見修撰公之所以忠嘉定六年中伏日
朝議大夫敷文閣待制新知建寧府軍府事李訦書
儒學二賢祠堂記宋危和撰
崇仁之鄉先生沒而可祭於社者二人焉其一祕閣修
撰歐陽公澈其一環溪居士吳公沆也修撰自少慷慨
尚氣言不少屈靖康初應詔條弊政三十餘事為三巨
軸廏置卒不能舉州為選力士負以行會敵大入要盟
城下而去公毅然以口伐敵人自任願殺身以安社稷
恐上不之信則請質二子一女身使敵國御親王以歸
不報建炎初黃潛善汪伯彦秉政公伏闕上書力詆其
短汪黃不勝憤以其及宫禁事遂加公矯誣之罪與陳
東俱死東市未幾高宗皇帝深悔之斥汪黃於散地贈
公承事郎仍官其子繼又痛念不已引咎責躬至有八
年於兹一食三嘆之語加贈朝奉郎祕閣修撰且官其
親屬二人賜田十頃以䘏其家居士少年結菴讀書已
有高世志惟以母故將求禄仕以為養迎就試有司且
獻所著書於朝既一再不遇而母卒即廬於環溪為終
焉之計蓬戶蔬食處之晏如動止語默皆可法象闔門
千指雍雍以和而鄉閭之間薰其德而善良者盖多也
於書無不通下至百家九流莫不貫穿其所著述殆數
十萬言易有璇璣語有發微禮有本志圖論老子有解
易又有通解有文集有通言而通言尤其主教之書也
二公忠義隠逸制行不同而皆切於名教有關於風俗
天下之人聞而高之而况於其縣鄉乎然修撰止祠於
郡庠縣則未舉環溪雖祠於縣學顧位偪而隘於禮未
宜嘉定十六年豐城范君應鈐縣攻告成乃新學宫即
講堂西偏為屋四楹翼以兩廡中肅二公像而祠焉於
丁祭明日則帥其僚與諸生陳三獻之禮百年闕典一
旦興行疇昔權宜今正厥位邑之人士顧瞻咨嗟激厲
奮發咸以記請君君辭不自為則以命其同年生臨川
危和和竊惟修撰以布衣之賤非官守於朝而憤世疾
邪之死靡憾居士學成道存宜以用世而韜光不耀自
全其有死生大矣貴賤殊矣而不足為之變何為其然
哉安而生不若忠而死有所虧而貴不若無所虧而賤
方其引頸就戮老身厄窮他人處之誠若未易由今以
觀汪黃之惡人謂斯何而修撰被國寵榮立節萬世同
時輩行仕宦者豈無顯官類多名隨身盡而環溪之學
往往與河汾並傳疇得疇失必有能辨之者范君為邑
特出而表之以風厲其民可謂知所先務矣和於二公
實桑梓後學雖其生晩不得執鞭晏子為御李君然誦
讀詩書不無尚友之志乃今得以無似之文薦公祠下
獨非榮耀乎又從而繫之詞曰
巴山兮青青巴水兮泠泠鍾為偉人兮一世之英出
以死節兮處以道鳴無禄於國兮無列於庭有關於
宗社之安危兮有係於斯文之重輕身雖韋布兮名
踰公卿為行不同兮同歸於伯夷之清廉頑立懦兮
聞者為興社而稷尸而祝兮猶未足以既邑人之誠
巖巖宫兮有覺其楹乃正厥位兮乃妥厥靈苦節春
秋兮祀事孔明蕙蘭桂椒兮苾芬其馨齊高嵩華兮
争光日星千秋萬歲兮尚其典刑
贈朝奉郎祕閣修撰歐陽澈誥辭
敕制曰嗚呼聞古之人願為良臣不願為忠臣以謂良
臣身荷美名君都顯號忠臣以嬰禍誅君陷昏惡嗚呼
爾東爾澈其殆將有意於良臣乎由朕不德使爾不幸
而不為良臣也雖爾等不得已不失為忠顧天下後世
獨謂朕何此朕所以八年於兹一食三嘆而不能自己
也通階美職豈足為恩以塞予哀以彰予過使天下後
世考古之飾非拒諫之主殆不如是魂其有知享朕兹
意紹興四年十月二十八日
跋宋朝奉郎祕閣修撰誥詞
右追贈朝奉郎祕閣修撰歐陽公誥詞一通方金人入
境國步斯艱高宗駐蹕錢塘復其舊物敵以和誤國公
三上萬言書至欲以身投北敵救國之語時黃潛善用
事忌公直遂加害高宗悔悞故有是命賜田十頃嗟夫
方風塵澒洞世亂忠臣何代無之而權臣擅命皆不得
其死高宗悔悟追贈賜田而文忠功業久而益振忠臣
義士有光於地下矣予在翰林公之十世孫齊修書文
淵閣出以見示益嘆公之不幸而喜孝陵有不遠之復
也永樂五年龍集丁亥秋七月下澣翰林學士奉政大
夫兼修國史括蒼王景譔
余閱宋史至黃潛善密啟殺陳東歐陽澈之事未嘗不
太息流涕深為高宗惜也今觀贈東澈告辭有八年於
兹一食三嘆不能自已之言則知東澈之死非高宗本
意實汪黃所為也至以飾非拒諫自咎商辛之不如其
悔悟之深亦非遂過者可及也嗚呼東澈雖誣死至今
猶有榮耀汪黃雖苟生人到於今誅之不已故雖以東
澈之死豈易汪黃之生哉古人有言生有輕於鴻毛死
有重於泰山其斯之謂歟大明史官胡儼書
宋高宗殺言事之臣陳東歐陽澈盖為黃潛善汪伯彦
所蔽其後高宗悔之下罪已之詔贈東澈官禄其子孫
人能知過則無過矣高宗不亦賢乎哉嗚呼高宗固賢
矣至於李綱宗澤不能用皆惑於汪黃之譖而其終甚
至於殺岳飛則又為秦檜所制故論者謂高宗可為中
興而不能恢復中原者為奸邪所誤不亦信然誠可慨
歎也已澈之十世孫齊以澈贈官誥命示英請識其後
齊字士莊今為廣西按察司知事澈之有後人皆嘉之
彼汪黃輩曾足齒及云宣德四年秋臨川王英識
宋高宗殺陳東歐陽澈後方追悔贈二人者以官此歐
陽澈告辭觀其引咎自責有恨不已之意雖於事無及
而於任情飾過肆為暴戾略無悔悟之心者相去遠矣
後之覽者又烏得不為一慨乎宣德戊申秋永豐曾棨
識
歐陽修撰亊蹟卷七
