崇古文訣總集類
提要
(臣)等謹案崇古文訣三十五卷宋樓昉編昉
字暘叔號迂齋鄞縣人紹熙四年進士歴官
守興化軍卒追贈直龍圖閣是集乃所選古
文凡二百餘首陳振孫書錄解題稱其大略
如吕氏關鍵而所錄自秦漢而下至扵宋朝
篇目增多發明尤精學者便之所言與今本
相合惟書錄解題作五卷文獻通考亦同篇
帙多寡迥異疑傳寫者誤脱三十二字也宋
人多講古文而當時選本存扵今者不過三
四家真德秀文章正宗以理為主如飲食惟
取禦饑菽粟之外鼎爼烹和皆在其所棄如
衣服惟取禦寒布帛之外黼黻章采皆在其
所捐持論不為不正而其說終不能行扵天
下世所傳誦惟吕祖謙古文關鍵謝枋得文
章軌範及昉此書而已而此書篇目較備繁
簡得中尤有禆扵學者蓋昉受業扵吕祖謙
故因其師說推闡加密正未可以文皆習見
而忽之也乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
崇古文訣原序
文者載道之器古之君子非有意於為文而不能不盡
心於眀道故曰辭達而已矣能達其辭於道非深切著
眀則道不見也此文之有關鍵非深於文者安能發揮
其藴奥而探古人之用心哉四眀樓公假守莆邦積其
平時苦學之力紬繹古作抽其關鍵以惠後學廣文陳
君鋟諸梓以傳之使世之學者優游而深求饜飫而自
得豈惟文章之能事可畢古人之用心於是乎可推也
寳慶丁亥端月既望延平姚珤序
