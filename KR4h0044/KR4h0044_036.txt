崇古文訣後叙
迂齋先生深於古文嘗掇取菁華以惠四明學者迨分
教金華横經璧水傳授浸廣天下始知所宗師森曩偕
先生季弟為館下生就得繕本玩味不釋恨未鋟梓適
先生守莆幸備冷官因間叩請盡得所藏自先秦迄
於我宋上下千餘年間其穎出者網羅無遺軼竊謂古
今文章浩無津涯學者窮日之力不啻河伯之望海若
此編鈎玄而提要抉幽而洩庾波詭濤譎星回漢翻眩
晃萬状一經指摘關鍵瞭然其幸後學弘矣子曰人莫
不飲食也鮮能知味也先生之於文其知味也歟陳森
䟦
