崇古文訣卷五宋樓昉編
兩漢文
兩都賦序班固
讀兩都賦序則知詞賦之作亦可以觀世變
非一切鋪張誇大之謂也本朝吳處厚賦評
唐說齋中興賦序亦得此意
或曰賦者古詩之流也昔成康没而頌聲寝王澤竭而
詩不作大漢初定日不暇給至於武宣之世乃崇禮官
考文章内設金馬石渠之署外興樂府恊律之事以興
廢繼絶潤色鴻業是以衆庶說豫福應尤盛白麟赤鴈
芝房寳鼎之歌薦於郊廟神雀五鳳甘露黃龍之瑞以
爲年紀故言語侍從之臣若司馬相如吾丘夀王東方
朔枚臯王裦劉向之屬朝夕論思日月獻納而公卿大
臣御史大夫倪寬太常孔臧大中大夫董仲舒宗正劉
德太子太傅蕭望之等時時間作或以抒(臣與切)下情而
通諷諭或以宣上德而盡忠孝雍容揄揚著(張慮切)
於後嗣抑亦雅頌之亞也故孝成之世論而錄之
盖奏御者千有餘篇而後大漢之文章炳(彼永反)焉與
三代同風且夫道有夷隆學有麤密因時而建德者不
以遠近易則故臯陶歌虞奚斯頌魯同見采於孔氏列
於詩書其義一也稽之上古則如彼考之漢室又如此
斯事雖細然先臣之舊式國家之遺美不可闕也臣竊
見海内清平朝廷無事京師修宮室浚(音峻)城隍而起苑
囿以備制度西土耆老咸懷怨思冀上之睠顧而盛稱
長安舊制有陋洛邑之議故臣作兩都賦以極衆人之
所眩(音縣)曜折以今之法度辭曰
西都賦班固
所謂極衆庶之所眩曜
有西都賓問於東都主人曰盖聞皇漢之初經營也嘗
有意乎都河洛矣輟而弗康寔用西遷作我上都主人
聞其故而覩其制乎主人曰未也願賓攄懷舊之蓄念
發思古之幽情博我以皇道弘我以漢京賓曰唯唯(上聲)
漢之西都在於雍州實曰長安左據函谷二崤之阻表
以太華終南之山右界褒斜(音耶)隴首之險帶以洪河涇
渭之川衆流之隈汧涌其西華實之毛則九州之上腴
焉防禦之阻則天地之隩(烏號切)區焉是故横被六合三
成帝畿周以龍興秦以虎視及至大漢受命而都之也
仰悟東井之精俯恊河圖之靈奉春建策留侯演成天
人合應以發皇明乃眷西顧實惟作京於是睎(音希)秦嶺
睋(音俄)北阜挾(胡蝶切)灃㶚據龍首圖皇基於億載度宏規
而大起肇自高而終平世增飾以崇麗歴十二之延祚
故窮泰而極侈建金城之萬雉呀(呼遐切)周池而成淵披
三條之廣路立十二之通門内則街衢洞逹閭閻且千
九市開場貨别隧分人不得顧車不得旋闐(咅田)城溢郭
旁流百廛紅塵四合烟雲相連於是既庶且富娛樂無
疆都人士女殊異乎五方遊士擬於公侯列肆侈於姬
姜鄉曲豪舉遊俠之雄節慕原嘗名亞春陵連交合衆
騁騖乎其中若乃觀其四郊浮遊近縣則南望杜霸北
眺五陵名都對郭邑居相承英俊之域紱冕所興冠盖
如雲七相五公與乎州郡之豪傑五都之貨殖三選七
遷充奉陵邑盖以彊幹弱枝隆上都而觀萬國封畿之
内厥土千里卓犖(力角切)諸夏兼其所有其陽則崇山隐
天幽林穹谷陸海珍藏藍田美玉商洛緣其隈鄠(音戶)杜
濱其足源泉灌注陂池交屬竹林果園芳草甘木郊野
之富號爲近蜀其隂則冠(古亂切)以九嵕(子紅切)陪以甘泉
乃有靈宫起乎其中秦漢之所極觀(古亂)淵雲之所頌歎
於是乎存焉下有鄭白之沃衣食之源提封五萬疆埸
(音亦)綺分溝塍(音乘)刻鏤原隰龍鱗決渠降雨荷插成雲五
榖垂穎桑麻敷棻東郊則有通溝大漕潰(胡對切)渭洞河
汎舟山東控引淮湖與海通波西郊則有上囿禁苑林
麓藪澤陂池連乎蜀漢繚以周牆四百餘里離宮别館
三十六所神池靈沼往往而在其中乃有九真之麟大
宛(於袁切)之馬黃支之犀條枝之鳥踰崑崙越巨海殊方
異類至於三萬里其宮室也體象乎天地經緯乎隂陽
據坤靈之正位放(膚罔切)太紫之圓方樹中天之華闕豐
冠山之朱堂因瓌材而究竒抗應龍之虹梁列棼(音分)橑
(音老)以布翼荷棟桴(音敷)而高驤(音相)雕玉瑱(土見切善作磌)以居楹
裁金璧以飾璫(音當)發五色之渥彩光爓(音豔)朗以景彰於
是左墄(倉則反)右平重軒三階閨房周通門闥洞開列鐘
虡(音巨)於中庭立金人於端闈仍增崖而衡閾臨峻路而
啓扉徇以離宫别寢承以崇臺閒(閑)舘煥若列宿紫宫
是環清凉宣温神仙長年金華玉堂白虎麒麟區宇若
兹不可殫(音丹)論增盤崔(族回切)嵬(五回切)登降照爛殊形詭
(音軌)制每各異觀乘茵(音因)步輦惟所息宴後宮則有掖庭
椒房后妃之室合歡增城安處常寕茞若椒風披香發
越蘭林蕙草鴛鸞飛翔之列昭陽特盛隆於孝成屋不
呈材牆不露形裛(於業切)以藻繡絡以編(一本作綸)連隨侯明
月錯落其間金缸銜璧是爲列錢翡翠火齊(慈計切)流耀
含英懸黎垂棘夜光在焉於是玄墀釦(音扣)砌玉階彤庭
碝(而兖切)磩(音戚)綵緻(直利切)琳珉(音旻)青熒珊瑚碧樹周阿而
生紅羅颯(蘇合切)纚(新綺切)綺組繽紛精曜華爥俯仰如神
後宫之號十有四位窈窕繁華更盛迭貴處乎斯列者
盖以百數左右庭中朝堂百寮之位蕭曹魏邴謀謨乎
其上佐命則垂綂輔翼則成化流大漢之愷悌蕩亡秦
之毒螫故令斯人揚樂和之聲作畫一之歌功德著乎
祖宗膏澤洽乎黎庶又有天禄石渠典籍之府命夫惇
(敦)誨故老名儒師傅講論乎六藝稽合乎同異又有承
明金馬著作之廷大雅宏逹於兹爲羣元元本本殫見
洽聞啓發篇章校理秘文周以鉤陳之位衛以嚴更(平聲)
之署總禮官之甲科羣百郡之廉孝虎賁(音奔)贅(章衛切)衣
閹(音俺)尹閽寺陛戟百重各有典司周廬千列徼(音呌)道綺
錯輦路經營脩塗(一本作涂)飛閣自未央而連桂宮比彌明
光而亘長樂陵墱(一本作隥)道而超西墉混建章而連外屬
設璧門之鳳闕上觚(音孤)稜而棲金爵内則别風之嶕(慈遥)
(切)嶢(牛條切)眇麗巧而竦擢張千門而立萬戶順隂陽以
開闔爾乃正殿崔嵬層搆厥高臨乎未央經駘盪而出
馺(蘇合切)娑(蘇可切)洞枍(烏詣切)詣以與天梁上反宇以盖戴
激日影而納光神明鬱其特起遂偃蹇而上躋軼(音逸)雲
雨於太半虹霓廻帶於棼(音分)楣(音眉)雖輕迅與僄(匹照切)狡
猶愕(五各切)眙(勑吏切)而不能階攀井幹(音寒)而未半目眩(胡徧)
(切)轉而意迷捨櫺(音靈)檻而却倚若顛墜而復稽魂怳怳
(况往切)以失度廵廻途而下低既懲懼於登望降周流以
彷徨步甬道以縈紆又杳(烏烏切)窱(他鳥切)而不見陽排飛
闥而上出若遊目於天表似無依而洋洋前唐中而後
太液覧滄海之湯湯(音傷)揚波濤於碣石激神岳之嶈嶈
(七羊切)濫瀛洲與方壺蓬萊起乎中央於是靈草冬榮神
木叢生巖峻崷(自由切)崪(慈律切)金石崢(仕耕切)嶸(音宏)抗仙掌
以承露擢䨇立之金莖軼埃壒(一本作堨)之混濁鮮顥(胡杲切)
氣之清英騁文成之丕誕(徒旱切)馳五利之所刑庶松喬
之羣類時遊從乎斯庭實列仙之攸館非吾人之所寕
爾乃盛娛遊之壯觀奮太武乎上囿因兹以威戎夸(苦華)
(切)狄耀威靈而講武事命荆州使起鳥詔梁野而驅獸
毛羣内闐(音田)飛羽上覆接翼側足集禁林而屯聚水衡
虞人理(一本作修)其營表種别羣分部曲有署罘(音浮)網連紘
籠山絡野列卒周匝星羅雲布於是乘鸞輿備法駕帥
羣臣披飛廉入苑門遂繞酆(音豐)鄗(音浩)歴上蘭六師發逐
百獸駭殫震震爚爚(音藥)雷奔電激草木塗地山淵反覆
蹂(汝九切)躪(九振切)其十二三乃拗(於六切)怒而少息爾乃期
門佽(且利切)飛列刅攅鍭(音侯)要(腰)趹(音決)追蹤鳥驚觸絲獸
駭值鋒機不虚掎(音已)弦不再控(音空)矢不單殺中必疊䨇
颮颮(音撲)紛紛矰(音曾)繳(音酌)相纏風毛雨血灑野蔽天平原
赤勇士厲猨狖(夷秀切)失木豺狼懾(章獵切)竄爾乃移師赴
險並蹈潛穢窮虎奔突狂兕(音似)觸蹶許少施巧秦成力
折(音制)掎(音几)僄(匹妙)狡扼猛噬脫角挫脰(音豆)徒摶(音博)獨殺挾
師豹拖(徒可切)熊螭(勑离切)曳犀犛(音貍)頓象羆超洞壑越峻
崖(音宜)蹶嶄(乍監切)巖巨石頽松栢仆叢林摧草木無餘禽
獸殄夷於是天子乃登屬玉之舘歴長揚之榭覽山川
之體勢觀三軍之殺獲(于卦切)原野蕭條目極四裔禽相
鎮壓獸相枕藉然後收禽會衆論功賜胙(音祚)陳輕騎以
行炰(自茅切)騰酒車以斟酌割鮮野食舉烽命爵饗賜畢
勞逸齊大輅鳴鸞容與徘徊集乎豫章之宇臨乎昆明
之池左牽牛而右織女似雲漢之無涯(音宜)茂樹蔭蔚芳
草被隄蘭茞發色曄曄(于獵切)猗猗若摛(勑離切)錦與布繡
爥燿乎其陂鳥則玄鶴白鷺黃鵠(胡榖切)鵁(交)鸛(貫)鶬(倉)
鴰(括)鴇(保)鶂(五激切)鳬鷖(烏兮切)鴻鴈朝發河海夕宿江漢
沈浮往來雲集霧散於是後宫乘輚(上眼切)輅豋龍舟張
鳳盖建華旗祛黼帷鏡清流靡微風澹(逹濫切)淡(徒敢切)浮
櫂(直教切)女謳鼓吹震(音真)聲激越謍(呼宏切)厲天鳥羣翔魚
窺淵招白鷴下䨇鵠揄文竿出比目撫鴻罿(衝)御矰(曾)
繳(酌)方舟並騖(務)俛仰極樂遂乃風舉雲搖浮遊溥(普)
覽前乘秦嶺後越九嵕東薄河華西涉岐雍宫館所歴
百有餘區行所朝夕儲不改供禮上下而接山川究休
祐之所用采遊童之歡謠第從臣之嘉頌於斯之時都
都相望(音亡)邑邑相屬國藉十世之基家承百年之業士
食舊德之名氏農服先疇之畎(古犬切)畞商修族世之所
鬻(以六切)工用高曾之規矩粲乎隠隠各得其所若臣者
徒觀迹於舊墟聞之乎故老十分未得其一端故不能
徧舉也
東都賦班固
所謂折以今之法度當合兩篇兼看
兩賦大抵前篇極其鋪張後篇從而收歛前
篇已爲後篇折難之地以周比並秦彼此相
形優劣自見十分折難得倒更主張西都不
得了
東都主人喟然而歎曰痛乎風俗之移人也子實秦人
矜夸宫館保界河山信識昭襄而知始皇矣烏覩大漢
之云爲乎夫大漢之開元也奮布衣以登寳位由數朞
而創萬代盖六籍所不能談前聖靡得而言焉當此之
時功有横而當天討有逆而順民故婁敬度(入聲)勢而獻
其說蕭公權宜而拓其制時豈泰而安之哉計不得以
已也吾子曾不是睹顧曜後嗣之末造不亦暗乎今將
語子以建武之治永平之事監於太清以變子之惑志
往者王莽作逆漢祚中缺天人致誅六合相滅於時之
亂生民幾亡鬼神泯絶壑無完(音桓)柩郛(音孚)罔遺室原野
厭人之肉川谷流人之血秦項之災猶不克半書契以
來未之或紀故下人號而上訴上帝懷而降監(平聲)乃致
命乎聖皇於是聖皇乃握乾符闡坤珍披皇圖稽帝文
赫然發憤應若興雲霆擊昆陽憑怒雷震(音真)遂超大河
跨北嶽立號高邑建都河洛紹百王之荒屯因造化之
盪滌(音狄)體元立制繼天而作系唐綂接漢緒茂育羣生
恢復疆宇勲兼乎在昔事勤乎三五豈特方軌並跡紛
綸后辟治近古之所務蹈一聖之險易云爾而已哉且
夫建武之元天地革命四海之内更造夫婦肇有父子
君臣初建人倫實始斯乃伏羲氏之所以基皇德也分
州土立市朝作舟輿造器械斯乃軒轅氏之所以開帝
功也龔行天罰應天順人斯乃湯武之所以昭王業也
遷都改邑有殷宗中興之則焉卽土之中有周成隆平
之制焉不階尺土一人之柄同符乎高祖克己復禮以
奉終始允恭乎孝文憲章稽古封岱勒成儀炳乎世宗
按六經而校德眇古昔而論功仁聖之事既該而帝王
之道備矣至於永平之際重熙而累洽盛三雍(平聲)之上
儀修衮龍之法服鋪(平聲)鴻藻申景鑠(傷酌切)揚世廟正雅
樂神人之和允洽羣臣之序既肅乃動大輅遵皇衢省
方廵狩窮覽萬國之有無考聲教之所被散皇明以爥
幽然後增周舊修洛邑扇巍巍顯翼翼光漢京於諸夏
總八方而為極是以皇城之内宫室光明闕庭神麗奢
不可踰儉不能侈外則因原野以作苑順(一本作填)流泉而
爲沼發蘋藻以潛魚豐圃草以毓獸制同乎梁鄒誼合
乎靈囿若乃順時節而蒐(音搜)狩簡車徒以講武則必臨
之以王制考之以風雅歴騶虞覽駟驖(咅姪)嘉車攻采吉
日禮官整儀乘輿乃出於是發鯨魚鏗(音坑)華鍾登玉輅
乘時龍鳳盖棽(林)麗(離)和鑾玲瓏天官景從祲(咅浸)威盛
容山靈護野屬御方神雨師泛灑風伯清塵千乘雷起
萬騎紛紜元戎竟野戈鋋(音蟬)彗(桑萃切)雲羽旄掃霓旌旗
拂天焱焱(翊念切)炎炎揚光飛文吐爓生風欱(荒合切)野歕
(普悶切)山日月爲之奪明丘陵爲之摇震遂集乎中囿陳
師按屯駢部曲列校隊勒三軍誓將帥然後舉烽伐鼓
申令三驅輕車霆激驍騎電騖由基發射范氏施御弦
不睼(音弟)禽轡不詭遇飛者未及翔走者不及去指顧倏
忽獲車已實樂不極盤殺不盡物馬踠(音苑)餘足士怒未
㳿(咅薛)先驅復路屬車按節於是薦三犧效五牲禮神祗
懷百靈覲明堂臨辟雍揚緝熙宣皇風登靈臺考休徵
俯仰乎乾坤參象乎聖躬目中夏而布德瞰四夷而抗
稜西盪河源東澹(徒敢切)海漘(音純)北動幽崖(音宜)南曜朱垠
(音銀)殊方别區界絶而不鄰自孝武之所不征孝宣之所
未臣莫不陸讋(章涉切)水慄奔走而來賓遂綏哀牢開永
昌春王三朝(陟嬌切)會同漢京是日也天子受四方之圖
籍膺萬國之貢珍内撫諸夏外綏百蠻爾乃盛禮興樂
供帳置乎雲龍之庭陳百寮而贊羣后究皇儀而展帝
容於是庭實千品旨酒萬鍾列金罍班玉觴嘉珍御太
牢饗爾乃食舉雍徹太師奏樂陳金石布絲竹鐘鼓鏗
(苦耕切)鍧(呼萌切)管絃曄(于獵切)煜(音育)抗五聲極六律歌九功
舞八佾韶舞備泰古畢四夷間奏德廣所及僸(音禁)□(音賣)
兜(丁侯切)離罔不具集萬樂備百禮暨皇歡浹羣臣醉降
烟(音因)煴(於群切)調元氣然後撞鐘告罷百寮遂退於是聖
上覩萬方之歡娛又沐浴於膏澤懼其侈心之將萌而
怠於東作乃申舊章下明詔命有司班憲度昭節儉示
太素去後宫之麗飾損乘輿之服御抑工商之滛業興
農桑之盛務遂令海内棄末而反本背偽而歸真女修
織絍(音任)男務耕耘器用陶匏服尚素玄耻纖美而不服
賤奇麗而不珍捐金於山沉珠於淵於是百姓滌瑕盪
穢而鏡至清形神寂寞耳目不營嗜(常利切)欲之源滅廉
耻之心生莫不優游而自得玉潤而金聲是以四海之
内學校如林庠序盈門獻酬交錯俎豆莘莘(音詵)下舞上
歌蹈德詠仁登降飫宴之禮既畢因相與嗟嘆玄德讜
言弘說咸含和而吐氣頌曰盛哉乎斯世今論者但知
誦虞夏之書詠殷周之詩講羲文之易論孔子之春秋
罕能精古今之清濁究漢德之所由唯子頗識舊典又
徒馳騁乎末流温故知新已難而知德者鮮矣且夫僻
界西戎險阻四塞修其防禦孰與處乎土中平夷洞逹
萬方輻湊秦嶺九嵕(則工切)涇渭之川曷若四瀆五嶽帶
河泝洛圖書之淵建章甘泉館御列仙孰與靈臺明堂
綂和天人太液昆明鳥獸之囿曷若辟雍海流道德之
富游俠踰侈犯義侵禮孰與同履法度翼翼濟濟子徒
習阿房之造天而不知京洛之有制識函谷之有關而
不知王者之無外主人之辭未終西都賓矍(計縳切)然失
容逡巡降階&KR0008;(徒頰切)然意下捧手欲辭主人曰復位今
將授子五篇之詩賓既卒業乃稱曰美哉乎斯詩義正
乎揚雄事實乎相如匪唯主人之好學盖乃遭遇乎斯
時小子狂簡不知所裁既聞正道請終身而誦之其辭
曰
明堂詩
於(音烏)昭明堂明堂孔陽聖皇宗祀穆穆煌煌上帝宴饗
五位時序誰其配之世祖光武普天率土各以其職猗
歟緝熙允懷多福
辟雍詩
乃流辟雍辟雍湯湯(音商)聖皇莅止造舟爲梁皤皤(音婆)國
老乃父乃兄抑抑皇(一本作威)儀孝友光明於(音烏)赫太上示
我漢行洪化唯神永觀厥成
靈臺詩
乃經靈臺靈臺既崇帝勤時登爰考休徵三光宣精五
行布序習習祥風祁祁甘雨百榖蓁蓁庶草蕃(音繁)廡(音武)
屢惟豐年於皇樂胥
寳鼎詩
嶽修貢兮川效珍吐金景兮歊(許妖切)浮雲寳鼎見兮色
紛緼煥其炳兮被龍文登祖廟兮享聖神昭靈德兮彌
億年
白雉詩
啓靈篇兮披瑞圖獲白雉兮效素烏嘉祥阜兮集皇都
發皓羽兮奮翹英容潔朗兮於淳精彰皇德兮侔周成
永延長兮膺天慶
崇古文訣卷五
