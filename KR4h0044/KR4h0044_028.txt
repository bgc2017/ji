崇古文訣卷二十八宋樓昉編
宋文
法原李清臣
以警策語易陳言以傑特句發新意所謂化
臭腐為神竒者
法者何也聖人所以齊天下之動至公大定之制也其
原出於道德禮義而其用散於號令賞罰凡有天下之
君未嘗有無法而久者也昏世嘗有無法之君矣柰何
乎人之多欲而趨亂也如歸市人之多欲而無法以齊
之故有臂者攘有足者馳勇者苦怯者而奪其資智者
紿愚者而兼其聲色耳目之奉紛紛籍籍其去禽獸者
間不容一毫故聖人為之法使天下強弱小大貴賤遠
近莫敢不一於法焉由法者安不由法者危由法者得
其所欲而生不由法者失其所欲而死如是故法立法
立而天下之心定天下之心定而治道畢矣法為貴君
位次之法壊則民亡民亡則君如之何其尊且安也故
人主尊法懼法之不立也故以身先之懼天下之慢法
而法壊也故一舉事而不敢忘法賞罰以法號令以法
取予以法廢置以法殺生以法動靜以法視法如神物
而不敢侮如天墜地設不敢輙破壊改易也不以一事
小害而損法不以一時苟利而增法使天下無有不由
法而自為者故智者不得越法而謀辯者不得越法而
議士不得背法而有名臣不得背法而有功我喜可抑
我忿可窒而法不可離骨肉可刑親愛可滅而法不可
屈也故雖成王之叔不得流言而亂政高祖之父不得
屈君臣之儀文帝元帝之子不得越王門絶馳道光武
之姊不得保臧獲奸使吏民愛若孝王嬖若韓鄧功若
陳湯馮奉世義若郭解不免於有司之議而天下不敢
私恐其開亂法之原而後爭以為比也故明王之法左
者不為右右者不為左上不奪下職下不侵上事為廷
尉者不以才有餘而道禮樂為太常者不以官優寡事
而言刑法士者不為工商賈人不為士也今夫大匠之
起巨室彈畫一定木之曲直小大長短必皆就吾繩墨
規矩焉其參差不齊齟齬不合則斤削燎括而已矣若
毁吾彈畫而從木之情則工勞而事拙紛擾而不可理
矣故聖主立法賢主守法立法者使法必出於道德禮
義而後布之天下以為法守法者使賞罰號令必出於
法而後以為賞罰號令法不出於道德禮義者弊法也
弊法者非法非法者未久而還賞罰號令不出於法者
弊政也弊政者非政非政者法壊而天下不從故法一
則威法二則疑法固則君尊法搖則君削法行則要而
治多法不行則煩漫而無功今夫一人之寡居深戸之
中傳盈尺之紙而風駈霆行殺生廢置人於千里之外
提癯夫羸老僅勝衣冠之人付之寸印而坐諸帷幄進
退萬夫若羊彘然童子據奥室羣湖海之珍怪處女嬰
珠玉而立乎衢塗烏獲戾目而不敢動以法在也故天
下視法如藩籬守法如疆界強者以攣縮弱者以安全
至哉法乎人君之衛天下所恃而生也闇主則不然不
能以法制勝私欲不知己亦待法而後安故從欲而慢
法其意若曰法者我之所自出也何有於法哉暱乎所
愛則無勞而封爵有罪而不誅或利害僅如毛芥而輙
變大法名分不立百戰相侵日革月易人不知所循下
皆知法之易撓而可踰也則險庸譎詭者舞其私意以
動法倖諛便僻者倚上之恩以貨法悍暴傑健者奮其
亂力以干法如是故法亡法亡而民亡民亡而國亡矣
如藩籬然臧獲者超履穿宂而主人弗禁安能使盗之
不窺而保其室中之所有也如封界障隧然其羊童牛
牧已嘗有蹊之徑之之迹矣安能制衆人之不來而全
其果蔬稼穡也或曰法之說無乃膠固滯事而失於圓
通徇物之道歟曰不然法者天下之公也千世之守也
大道也通者人臣之私也一時之偷便也短術也法同
而治異者吏不能舉法也吏之罪也法不可輕立亦不
可屢變也立法之主必若禹湯文武漢祖唐宗者也議
法之臣必若臯陶伊尹周召蕭張房杜者也晁錯且尚
弗克况庸人乎臣切觀今之世朝廷或弛祖宗之法羣
下或慢朝廷之法大臣或率胷臆而輕法庸士或作衆
辯而侮法為牧伯者或擊斷於法外以為能臣恐綱紀
制度緣是亂法緣是而亡故作法原
勢原李清臣
能道他人說不出底意思文字傷於刻削太
深些子
君之所以安危國之所以存亡治亂令之所以行不行
勢也不善知勢不能為創業之君不知勢之可畏而失
其所以審度將順不可以為持成之君經治之臣故善
用國者勢而已矣理勢循則行忤則變動則險止則平
輕能重緩能速故物有至小而力不可勝既事有至易
而功不可勝原發如毫芒針端而巨若丘阜本在拱把
而遠際窮髮者勢也如戸之運也如車之馳也如弓之
圓也如矢之激也如衡以一權而舉數倍之重也水之
注於卑澤也原火之燎於風中也勢也兵奮寡可以走衆
人乘高可以制下亦勢也豈惟萬物為然今夫一人而
勝天下之大制天下之衆兼聽天下之廣沛焉有餘非
勢而何如也故明者用勢闇者用於勢明者提至要之
處持其關紐制其樞機動靜在我開闔在我弛張在我
一教一令一賞一罰必輔之以形勢故教之而行者易
令之而從者速賞一而千萬人勸罰一而千萬人懼仁
少而悦者多義近而服者遠無他理勢為之也教令賞
罰仁義而無形勢之輔必且人人而治之矣人人而治
之教之行也必艱令之出也必煩天下之善有餘而賞
不足天下之惡有餘而罰不足天下之民無窮而仁義
不足無他理勢不先也夫千世之君可僂指而數之矣
或善或惡或仁或義其間差不能銖寸而功名輙相倍
蓰禍福輙相百萬者無他形勢之異使然也成湯祝獸
網而歸者三十六國文王葬枯骨而天下三分有其二
千世之君德有大於此者矣而湯文用此收天下之助
其從民情而集天下之勢也方形勢之在桀紂夏臺之
囚羑里之獄如拘匹夫及善惡之暴也形勢之變而遷
也如林之師而莫敢射車中之木主故天下之勢安則
動難動則安難當其安也垂紳端委深拱於堂奥戸牗
之内而高論治古之上尊明如天日閎隱如震霆煦煦
如雨露肅肅如風霜指顧叱咤而天下莫不趨走
雖有劉項之魁雄曹馬之姦桀必且老死民籍而
不敢唱及乎昏懦為之也席先王之位傳先王之
民朝有遺臣故老事有綱目軌度先王之澤未涸
天下之勢未運自視其安也以為無有危事也任
一喜怒從一嗜慾矣而患未切已也以為可為而無
傷也習知天下之尊服已也以為人終莫蹙路馬之芻
觸囿兔之毛也簸頓關紐嬉弄樞機動靜不以時開
闔不以法張弛不以節淫樂在宫中而怨毒滿天下略
易在一朝而禍患遺千日民心之他屬也君柄之旁落
也勢之翻然而離也雖欲安之不可能也竊譬之山之
高厚也萬夫之不能墮壤也朽壤生乎中巋石震乎上
及其傾也人力不能枝柱而維持也非天事也勢也故
前聖創業起今之利變昔之害所以治天下之具甚備
憂天下之慮甚深綴民心而久天下之勢堅完固密為
不可拔及其久未嘗無罅缺敗漏也然而其剥也亦有
漸矣在後聖時節其勢而繕之耳汰則約之危則平之
擾則靜之微則養之弱則扶之急則縱之緩則持之塞
則導之使萬事之理百物之節皆不至於窮極而大變
則勢久而長無危亡之形矣故勢之在我也我蓄積之
固執之審則發弗便則居故勢為我使而天下莫能逆
也若一失其要則横肆奔悍於外不可復之雖有天下
一旦驅擠排壓而仆矣臣故曰如戸之運也如車之馳
也如弓之圓也如矢之激也如一權而舉數倍之重也
如水之注於卑澤也如原火之燎於風中也如兵之奮
寡而走衆也如人之乘高而制下也其動不可不謹也
人主知勢則處治如將亂處存如將亡處安如將危而
亂與危亡亦且不至臣故作勢原
議兵策上李清臣
文勢縱横變態百出可喜可愕深於兵書者
也
天下之事莫難於兵天下之才莫難於將今夫奉法令
蓄士民雖提頓矯暴之其逆順禍福非待歲月之久理
勢之極動之有非是虛徐而議彷徉而止利可以緩從
患可以中避若夫羣數十萬之衆扃熊羆之氣聚貙虎
之力制之非其道則若奔馬之轡不可收厲吾人人而
敵人與抗時我小瞢聣我小跌一有形罅若弩羽之來
不可障故朝為勝兵暮為野骴朝為強國暮為丘墟其
存亡死生之速如是故曰天下之事莫難於兵生者人
之所甚樂死亡人之所甚惡將使人觸白刅冐流矢赴
死如赴生安逸人之所至願勞苦人之所最病將使之
草食水飲介冑而騎角逐出入於死生之場趨勞如趨
逸耳目之衆也將使之莫敢不一心志之異也將使之
莫敢不同我之迹將使之不可窺彼之情將使之不可
隱故曰天下之才莫難於將一治十十治百百治千千
治萬萬一者將也百萬者兵也以一人動靜進退而百
萬之命繫焉故國之命在師師之命在將國輕用將將
輕用師危亡之本也非仁不能以懷物非威不能以戢
士非勇不能以震敵非智不能以應變非信不能以固
結專於仁則慢而不為用專於威則怨而不為用專於
勇則力折而機誤專於智則聲敝而實窮專於信則事
滯而利失備者多勝專者多敗故將之材得則兵未戰
而先勝將之材失則兵未戰而先不勝有不可用之將
無不可用之兵將勝則兵少以為多兵弱以為強將不
勝則兵多而亂易兵強而䧟速知兵必勝之將其大略
盖出於智謀仁義而仁義施之陽智謀藏之隂陽明而
無不知隂潛而下不可見至哉知此者其知所謂將乎
故良將之材未易有也有之而未易知也知之而未易
用也用之而未易終也非至君不能用將非至將不能
用兵非至兵不能破敵兵事將材之難如此太祖皇帝
角材智合寇讐而任之即位之四年慕容延釗入荆南
高繼冲獻其地五年王全斌伐蜀六年降孟㫤平三川
十一年潘美之兵趨廣南數月而縶劉鋹十五年一曹
彬橋長江過師於采石十六年拔金陵俘李煜將明卒
銳勢如決江河聲若走風霰素定之策印圈鑰勘不失
寸尺算日數刻以俟捷奏積世之珍入于王府數路之
籍登于版圖以此之將將此之兵故兵用而武功成將
出而敵國破長摹遠據以授後聖太平之業百年餘矣
廟堂之上習於安娛轅門之中恬於豢養兵不知律將
不知兵國不知將觀今之所謂將其在内者徒車騎容
冶日奉朝謁利厚禄以肥子弟苟聲色美田宅而已其
在外者資公養之費約結要人酣歌玉食希冠盖之譽
庇占惰卒便豆觴庖廐織絍繡盡針韗鳬鍛伎巧玩好
之事而已其於訓練之精粗賞罰之後先士氣之強怯
地形之迂直鵝鸛之疎密敵情之誠偽謾焉不知百一
以此之將將此之兵是故治安閒暇之日名繁數稠高
位大俸索上農夫十戸之賦不足以給一兵悉關市之
征不足以奉一將闊視哆言尚各不滿一旦走檄傳警
投之敵前而用之小出必小挫大舉必大北血丹原野
膚鈍鋒刅四夷以為大噱非天之災非地之變非時之
不幸國不知將將不知兵兵不知律之禍也韓非曰所
用非所養所養非所用故臣願陛下於優安寡事之時
留神於兵垂意於將當塗以收之當術以驗之委之以
難而觀其決付之以事而觀其應問之以疑而觀其慮
嘗之以政而觀其材愒之以險而觀其忠較之以氣而
觀其勇則將斯得矣詩曰迨天之未隂雨徹彼桑土綢
繆牗戶今此下民或敢侮予孟子曰為此詩者其知道
乎能治其國家誰敢侮之北有松陘之強隣西有赫連
之遺種南有盤瓠雜獠丁黎餘民陛下蓄十餘將練數
萬人守則守戰則戰四邊必睥睨而不敢動備慮之有
素誰敢恐懼中國而侮之者陛下垂拱於太平之上澹
不早圖歲苟一歲日苟一日養不可用之將蓄未嘗戰
之兵猝有風塵從疆塞而起擾吾赤子掠吾土毛然後
駭而為之則亦暮已
議兵策中李清臣
文字如長江大河一瀉千里略無間斷考究
精詳而序事實融化用字精神皆當學
用兵取將之術臣㮣舉而奏之前篇矣請為陛下言其
詳兵在内則内重兵在外則外重内重則強外重則弱
兵在勲臣則勲臣重兵在近戚則近戚重兵在宦官則
宦官重上重則安下重則亂唐太宗定天下增隋之舊
開折衝果毅府以綂兵籍設十六衛以宿將臣或蠻夷
侵邊強臣不朝則取兵于府以事剪伐取將于衛以典
師律事平功成則將歸于朝以奉宿衛兵散于野以力
耕鋤兵雖有籍而府實空將雖有名而權實去兵將在
内而京師實重夫兵雖有籍而府實空是故無飼養之
費無姑息之勞無一旦之變將雖有名而權實去是故
無震主之忌無難制之勢無擅威之姦兵將在内而京
師實重是故無尾大之憂無外侮之虞無割據之漸自
古制兵之術莫善於唐太宗者兵農混一僅如宗周故
王業最治至唐中年府兵廢而太宗之遺業勝事大壊
兵重於外而不歸故藩鎮強大而叛兵重於内而不制
故宦官得柄而逆傳十餘君焦思勞精卒不能復以亡
唐室流熾五代肉爛魚餒在外者分裂方土虓闞内視
在内者收把威柄暴悖上陵五十四年傳六姓十四君
而天下生靈百不存一矣太祖皇帝神武聖謀洗削禍
亂收天下之柄歸之於已籠絡悍夫易以文吏藩鎮諸
帥名號尚存祿賜尚豐而兵衆土地悉屬於上矣逆腸
叛膽消縮順嚮莫敢不臣舉天下之卒凡可以被甲荷
戟者名之曰禁兵則皆天子之衛非人臣所得而有也
聚之于京師以固内重之勢而威天下非蠻蜑戎狄守
備控扼之地川塗關嶺險害走集之所未嘗遣戍而宿
重兵屯戍之師三歲而代妻子廬墓皆在京師補一小
校汰一羸老必奏籍于中而俟上命以消殺四方之異
志故天下兵柄外不在藩鎮内不在彊臣不委宦官不
倚近戚利權重器在天子拱把之中雖有侍衛三帥非
有可專之威徒主符籍而呼趨指導於陛前耳天子或
御廣殿或獵近郊節以鉦鼓習以騎射角拳勇之材激
忠順之氣或幸壁壘視其紀律而省其私隊長以上日
預朝請而抃拜時預讌禮而犒飫歲預衣裘繒絮之賜
而華暖慶賞刑威撫馭揀練禁制控約無不自天子為
之者故百萬之衆目無旁視情無他歸讋憚親愛皆在
一人不在臣下如足戴身如指隨臂如子弟翼父兄如
魚鳥從龍鳳至哉雖未能混一兵農實威服四海聖神
久大之略也老子曰利器不可以示人梅生曰秦倒持
太阿授楚其柄誠能勿失其柄天下雖有不順莫敢觸
其鋒夫太阿之柄不可以倒持而利器之守不可以不
固也陛下席三聖之烈撫萬世之圖富與地侔尊與天
並恃隆平之極當無為之時游神運化於冲漠之場棲
遲含光於高古之上堯舜不足稱為仁夀周武不足稱
為逸樂夫亂生於治也危生於安也患生於不足慮也
祖宗之事著於史牘傳於世臣故老之口粲若日月遺
策具在按節而舉之朝祭之餘禮樂教化之暇一御廣
殿一帳近郊一幸軍壁旄頭前驅黃屋徐動從以横吹
烈響穿雲奮揚國靈聳動士衆斬牲禡野補卒蒐器而
閱練訓誓之誅一庸慢甄一忠武以起士卒久安沉墮
之氣以改易天下之視聽夫六馬在馭不提振其轡策
收其羈勒而大酣小寢於其上猝有駭異不蹶則奔祖
宗既已聚天下之兵於京師以為内重之勢而威天下
付之於後世矣非可以無為為之者也惟陛下留神
禮論李清臣
禮者先天地亘古今以長存出於自然非聖
人率意而創為之所以人不可一日而無禮
也
嘗讀戴記其言禮樂詳矣高出於太古深入於無間窮
乎天地之際汪洋彌漫殆不可知而後及於用學者觀
之或疑其張大禮樂而為之教求其所以然莫非必然
之義也學者之言曰禮樂者非天地之所出非人之所
樂為聖人憂亂而矯為之不得已而人從焉者也人之
所樂從所不學而能者情欲也聖人拂人之欲以就乎
善抑抗詭劫天下之衆以入乎禮是聖人之術也若是
則戕夫天理賊乎道本而後以為聖人矣豈戕賊天理
道本而為聖人邪大莫大於天下長莫長於萬世天所
無者雖聖人不能強之使久立天所有者雖多力不能
強之使必亡今夫禮者先天地而不見其始窮今古而
不見其終傑者不得而逃暴者不得而滅惟其與人俱
生原於自然而後能也故聖人知禮樂之出乎天地性
情之所有故因其理而導之探其本而文之不行則已
行之斯成不言則已言之斯立大可以被天下久可以
傳萬世桀紂率天下之人而赴情欲欲以絶禮禮不絶
而桀紂亡秦焚聖人之書而樹已意欲以絶禮禮不絶
而秦亡莊列之虛無楊墨之僻邪申商之殘刻秦儀之
詭偽王樂之浮曠簧鼓其說馳騁於禮之外欲以破禮
禮終不可破而數子者後世不可宗禮非出於自然而
何也晉有阮籍者知禮之足以為治而不知禮之原其
言曰禮豈為我軰設哉抑亦妄矣彼亦無他以已之厭
禮法而謂君子皆然觀薄俗之溺夫欲而謂聖人之事
不足樂特為侈論以高天下也虛無之說勝而晉亡斯
籍軰為之耳故禮者生於古始成於聖人小人復情以
歸禮君子循性以安禮智者待禮而後尊愚者待禮而
後存人之生於禮之中宕佚而出於禮者亡鱗介之生
於河海之中躍而離於河海者死此禮樂所以為天下
命也故曰禮必本於太一又曰必本於天又曰天尊地
卑君臣定矣卑高以陳貴賤位矣動靜有常小大殊矣
方以類聚物以羣分則性命不同矣在天成象在地成
形如此則禮者天地之别也知此者其通於誠明之學
乎
崇古文訣卷二十八
