崇古文訣卷二十九宋樓昉編
宋文
書五代郭崇韜卷後張耒
說盡古今固位吝權者之情狀思深計工反
成淺拙此論極有理意味深長儘可索玩
自古大臣權勢已隆極富貴已亢滿前無所希則退為
身慮自非大奸雄包異志與夫甚庸駑昏闒茸鮮有不
然者其為慮也實難不憂思之不深計之不工然異日
釁之所起往往自夫至深至工是故莫若以正夫正者
撡術簡而周智者為緒多而拙夫正者無所事計也行
所當然雖怨仇不敢議之况繼之者賢乎郭崇韜於五
代亦聦明權智之士也佐莊宗決策滅梁遂一天下自
見功高權重奸人議已而莊宗之昏不足賴也乃為自
安之計時劉氏有寵而莊宗嬖之因請立為后而中莊
宗之欲又結劉氏之援此於劉氏為莫大之恩而莊宗
日以昏湎内聽其婦言其為計宜莫如是之良者然卒
之殺崇韜者劉氏也使崇韜繆計不過劉氏不能有所
助而已豈知身死其手哉好謀之士敗於謀好辯之士
敗於辯惟道德之士為無所窮而禍福之變豈思慮能
究之哉
送秦少章敘張耒
此皆老於世故之後方有此等議論凡學文
當知此理深味然後有進益
詩不云乎蒹葭蒼蒼白露為霜夫物不受變則才不成
人不涉難則智不明季秋之月天地始肅寒氣欲至方
是時天地之間凡植物出於春夏雨露之餘華澤充溢
支節美茂及繁霜夜零旦起而視之如戰敗之軍卷旗
棄鼔裹瘡而馳吏士無人色豈特如是而已於是天地
閉塞而成冬則摧敗拉毁之者過半其為變亦酷矣然
自是弱者堅虛者實津者燥皆歛其英華於腹心而各
效其成深山之木上撓青雲下庇千人者莫不病焉况
所謂蒹葭者乎然匠石操斧以遊於林一舉而盡之以
充棟梁桷栰輪輿輹輻巨細強弱無一不勝其任者此
之謂損之而益敗之而成虐之而樂者是也吾黨有秦
少章者自予為太學官時以其文章示予愀然告予曰
惟家貧奉命大人而勉為科舉之文也異時率其意為
詩章古文往往清麗竒偉工於舉業百倍元祐六年及
第調臨安主簿舉子中第可少樂矣而秦子每見予輙
不樂予問其故秦子曰予世之介士也性所不樂不能
為言所不合不能交飲食起居動靜百為不能勉以隨
人今一為吏皆失已而惟物之應少自偃蹇悔禍響至
異時一身資養於父母今則婦子仰食於我欲不為吏
亦不可得自今以往如沐漆而求解矣予解之曰子之
前日春夏之草木也今日之病子者蒹葭之霜也凡人
性惟安之求夫安者天下之大患也能遷之為貴重耳
不十九年於外則歸不能霸子胥不奔則不能入郢二
子者方其羈窮憂患之時隂益其所短而進其所不能
者非如學於口耳者之淺淺也自今吾子思前之所為
其可悔者衆矣其所知益加多矣反身而安之則行於
天下無可憚者矣能推食與人者常饑者也賜之車馬
而辭者不畏徒步者也苟畏饑而惡步則將有苟得之
心焉為害不既多乎故隕霜不殺者物之災也逸樂終
身者非人之福也
答李推官書張耒
曲盡作文之妙
南來多事久廢讀書昨送簡人還忽辱惠及所作病暑
賦及雜詩誦詠愛嘆既有以起其竭涸之思而又喜世
之學者比來稍稍追求古人之文章述作體製往往已
有所到也耒不才少時喜為文詞與人游又喜論文字
謂之嗜好則可以為能文則世自有人決不在我足下
與耒平居飲食笑語忘去屑屑而忽持大軸細書題官
位姓名如卑賤之見尊貴此何為者豈妄以耒為知文
謬為恭敬若請教者乎欲持納而貪於愛玩勢不可得
捨雖怛然不以自寧而既辱勤厚而不敢隠其所知於
左右也足下之文可謂竒矣捐去文字常體力為瓌竒
險怪務欲使人讀之如見數千歲前科斗鳥跡所記弦
匏之歌鍾鼎之文也足下之所嗜者如此固無不善者
抑耒之所聞所謂能文者豈謂其能竒哉能文者固不
能以竒為主也夫文何為而設也知理者不能言世之
能言者多矣而文者獨傳豈獨傳哉因其能文也而言
益工因其言工也而理益明是以聖人貴之自六經下
至於諸子百氏騷人辯士論述大抵皆將以為寓理之
具也是故理勝者文不期工而工理愧者巧為粉澤而
隙間百出此猶兩人持牒而訟直者操筆不待累累讀
之如破竹横斜反覆自中節目曲者雖使假詞於子貢
問字於揚雄如列五味而不能調和食之於口無一可
愜何况使人玩味之乎故學文之端急於明理夫不知
為文者無所復道如知文而不務理求文之工世未嘗
有是也夫決水於江河淮海也水順道而行滔滔汨汨
日夜不止衝砥柱絶吕梁放於江湖而納之海其舒為
淪漣鼔為濤波激之為風飈怒之為雷霆蛟龍魚鱉噴
薄出没是水之竒變也而水初豈如此哉順道而決之
因其所遇而變生焉溝瀆東決而西竭下滿而上虛日
夜激之欲見其竒彼其所至者蛙蛭之玩耳江淮河海
之水理逹之文也不求竒而竒至矣激溝瀆而求水之
竒此無見於理而欲以言語句讀為竒之文也六經之
文莫竒於易莫簡於春秋夫豈以竒與簡為務哉勢自
然耳傳曰吉人之辭寡彼豈惡繁而好簡哉雖欲為繁
而不可得也自唐以來至今文人好竒者不一甚者或
為缺句斷章使脉理不屬又取古人訓詁希於見聞者
衣被而說合之或得其字不得其句或得其句不知其
章反覆咀嚼卒亦無有此最文之陋也足下之文雖不
若此然其意靡靡似主於竒矣故預為足下陳之願無
以僕之言質俚而不省也
書韓退之傳後張耒
議論新亦有所感之言又批云人心不是畏
慕賞與罰之勢畏慕賞與罰之理而已衰世
亡國何嘗無賞罰無其理徒有其勢所以做
不行耳此實天下之至論非但為退之發也
或曰操賞罰榮辱以勢臨下者莫不欲天下勸沮於其
賞罰取舍於其榮辱而其勢常有所不行盖有益勸而
人益羞愈沮而人愈慕若韓退之之於唐殆若此矣退
之所自負與世之所推者於德莫如好直於藝莫如文
章然以直取禍則逐山陽貶揭陽以文章招累則其文
詞一世莫尚試於有司屢試而屢黜平生所述國家大
事獨有平淮西碑耳然刊者未畢而磨者至矣是宜沮
喪堙滅與時俱亡泯然無所見於世矣然每斥而名益
彰每沮而事益顯抑者之力不勝譽者之舌雖退之亦
自謂動而得謗名亦隨之是誠何說也予曰是何足怪
也昔者先王之賞罰榮辱所以天下奔走而從之者惟
其取天下之所欲勸者而賞且榮之取天下之所欲沮
者而罰且辱之故賞一人而人勉惟恐其不若也罰一
人而人懼惟恐其似之也且先王安能以已之好惡而
力驅天下以從我哉直取天下之榮辱而制天下之向
背耳彼唐之汚政其昏惑瞀亂無所取衷制好惡可否
於一已之私智而濟以蔽欺之姦何怪夫所沮者人慕
所進者人恥歟且彼惟不可抑也是以愈抑而聲愈震
(一本作振)子獨不見夫千仞之水決而注之川乎大木梗之
大石捍之排以巨峽迫以高麓而後怒號哮吼聲震(一本)
(作振)百里抗(一作抑)之者愈大則其聲也愈暴故小遏之則
小鳴大塞之則大震何則彼其勢惟不可止故也何怪
夫身益困而名亦聞邪
文帝論張耒
議論精確節奏雍容意新而語工
昔者絳侯既平吕氏親握國壐授之孝文當是時劉氏
之後惟大臣所立文帝為諸王特以其賢而取之其初
未可以必得也絳侯以天下與不可必得之人恩德至
厚也文帝之報絳侯者宜何如哉雖分國以王之天下
未以為過也然内難既定君臣之分既明爵賞禄賜所
以慰荅昔日之功者未聞有卓然過於當時何其不旋
踵而逐去之之速也予嘗觀漢之大臣多禍少全武帝
以來不啻如殺囚隸獨文帝時公卿被誅者無幾人然
則文帝之待大臣亦有恩矣當是時大臣之有恩者宜
無有過絳侯然匹夫一言罪辜未明廷尉折簡以召之
如取孤囚侵辱困苦僅免於死文帝非昏蔽無知之君
何獨於勃少恩若是哉盖嘗深思其故而得其說夫高
祖之將有大功者至文帝時幾盡矣非以逆誅則以疑
死彼皆心有所恃矜其功能日邀其上不得所欲則狼
顧而起絳侯吹簫之羈民也用兵十餘年習見天下之
勢喜事而尚武其驍雄之習豈能帖然無毫釐於心哉
以英雄之資挾立君之威臨視其上無異於保姆之提
嬰孩如是而能不驕者伊尹周公之所難也驕則縱縱
則亂因以生文帝豈無愛勃之心哉視前日之誅死族
滅者皆恃功邀君驕蹇放縱之所至而絳侯之迹異於
韓彭者無幾耳吾亦畏其有所恃而驕驕而不已則亂
亂而不誅則廢法從而誅之則傷恩甚矣嗚呼理至於
是曾不如抑遠困辱使之慊然内顧而無所恃鋤其驕
慢之心全其生保其家使其子孫長有國土之為愈也
然則文帝之恩亦深矣且能尊霍光者莫如孝宣委天
下之政與之而不敢爭光死又立其子兄弟聯兵女充
後宫賞賜寵錫不以數計天下翕然以謂孝宣無負於
霍光矣然光死未幾妻子為戮以天下與人而身死之
後弱子單孫之祭曾不得享天下之人聞之誰不為霍
光痛心者嗚呼使宣帝既正君臣之分則遂攬天下之
政光既死視子孫賢愚而授之官與之財而收其權取
其尤無良者而屏遠之霍氏雖欲為亂不可得也然則
霍光無後者非宣帝誰為之乎天下之事要其終而後
知君子之用心絳侯無禍於身則知文帝之所以裁之
者乃所以深報之也霍光無後於漢則知宣帝之所以
寵之者乃所以深害之也語曰嬰兒常病傷於飽貴臣
常禍傷於寵然則文宣之報功其得失可考矣
崇古文訣卷二十九
