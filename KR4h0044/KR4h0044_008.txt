崇古文訣卷八宋樓昉編
唐文
昌黎文集序李漢
退之諸生或為祭文或為行狀淺深疎密居
然可見漢乃其壻也故為序云
文者貫道之器也不深於斯道有至焉者不也易繇爻
象春秋書事詩詠歌書禮剔其偽皆深矣乎秦漢已前
其氣渾然迨乎司馬遷相如董生揚雄劉向之徒尤所
謂傑然者也至後漢曹魏氣象萎薾司馬氏以來規範
蕩悉謂易已下為古文剽掠僣竊為工耳文與道蓁
塞固然莫知也先生生大歷戊申幼孤隨兄播遷韶嶺
兄卒鞠於嫂氏辛勤來歸自知讀書為文日記數千百
言比壯經書通念曉析酷排釋氏諸史百子搜抉無隠
汘瀾卓踔奫泫澄深詭然而蛟龍翔蔚然而虎鳳躍鏘
然而韶鈞鳴日光玉潔周情孔思千態萬貌卒澤於道
德仁義炳如也洞視萬古愍惻當世遂大拯頽風教人
自為時人始而驚中而笑且排先生志益堅終而翕然隨
以定嗚呼先生於文摧陷廓清之功比於武事可謂雄
偉不常者矣
爭臣論韓愈
此篇是箴規攻擊體是反難文字之格當以
范司諫書相兼看
或問諫議大夫陽城於愈可以為有道之士乎哉學廣
而聞多不求聞於人也行古人之道居於晉之鄙晉之
鄙人薰其德而善良者幾千人大臣聞而薦之天子以
為諫議大夫人皆以為華陽子不色喜居於位五年矣
視其德如在草野彼豈以富貴移易其心哉愈應之曰
是易所謂恒其德貞而夫子凶者也惡得為有道之士
乎哉在易蠱之上九云不事王侯高尚其事蹇之六二
則曰王臣蹇蹇匪躬之故夫亦以所居之時不一而所
蹈之德不同也若蠱之上九居無用之地而致匪躬之
節蹇之六二在王臣之位而高不事之心則冐進之患
生曠官之刺興志不可則而尤不終無也今陽子實一
匹夫在位不為不久矣聞天下之得失不為不熟矣天
子待之不為不加矣而未嘗一言及政視政之得失若
越人視秦人之肥瘠忽焉不加喜戚於其心問其官則
曰諫議也問其禄則曰下大夫之秩也問其政則曰我
不知也有道之士固如是乎哉且吾聞之有官守者不
得其職則去有言責者不得其言則去今陽子以為得
其言乎哉得其言而不言與不得其言而不去無一可
者也陽子將為禄仕乎古之人有云仕不為貧而有時
乎為貧謂禄仕者也宜乎辭尊而居卑辭富而居貧若
抱關擊柝者可也盖孔子嘗為委吏矣嘗為乘田矣亦
不敢曠其職必曰會計當而已矣必曰牛羊遂而已矣
若陽子之秩禄不為卑且貧章章明矣而如此其可乎
哉或曰否非若此也夫陽子惡訕上者惡為人臣招(音翹)
其君之過而以為名者故雖諫且議使人不得而知焉
書曰爾有嘉謀嘉猷則入告爾后于内爾乃順之于外
曰斯謀斯猷惟我后之德夫陽子之用心亦若此者愈
應之曰若陽子之用心如此滋所謂惑者矣入則諫其
君出不使人知者大臣宰相者之事非陽子之所宜行
也夫陽子本以布衣隠於蓬蒿之下主上嘉其行誼擢
在此位官以諫為名誠宜有以奉其職使四方後代知
朝廷有直言骨鯁之臣天子有不僣賞從諫如流之美
庶巖穴之士聞而慕之束帶結髮願進於闕下而伸其
辭說致吾君於堯舜熙鴻號於無窮也若書所謂則大
臣宰相之事非陽子之所宜行也且陽子之心將使君
人者惡聞其過乎是啓之也或曰陽子之不求聞而人
聞之不求用而君用之不得已而起守其道而不變何
子過之深也愈曰自古聖人賢士皆非有心求於聞用
也閔其時之不平人之不乂得其道不敢獨善其身而
必兼濟天下也孜孜矻矻死而後已故禹過家門不入
孔席不暇煖而墨突不得黔彼二聖一賢豈不知自安
佚之為樂哉誠畏天命而悲人窮也夫天授人以賢聖
才能豈使自有餘而已誠欲以補其不足者也耳目之
於身也耳司聞而目司見聽其是非視其險易然後身
得安焉聖賢者時人之耳目也時人者聖賢之身也且
陽子之不賢則將役於賢以奉其上矣若果賢則固畏
天命而閔人窮也惡得以自暇逸乎哉或曰吾聞君子
不欲加諸人而惡訐以為直者若吾子之論直則直矣
無乃傷於德而費於辭乎好盡言以招人過國武子之
所以見殺於齊也吾子其亦聞乎愈曰君子居其位則
思死其官未得位則思修其辭以明其道我將以明道
也非以為直而加人也且國武子不能得善人而好盡
言於亂國是以見殺傳曰惟善人能受盡言謂其聞而
能改之也子告我曰陽子可以為有道之士也今雖不
能及已陽子將不得為善人乎
祭兄子老成文韓愈
文字反覆曲折悲痛悽惋道出肺腑中事而
薰然慈良之意見於言外
季父愈聞汝喪之七日乃能御哀致誠使建中遠具時
羞之奠告汝十二郎之靈嗚呼吾少孤及長不省所怙
惟兄嫂是依中年兄殁南方吾與汝俱幼從嫂歸葬河
陽既又與汝就食江南零丁孤苦未嘗一日相離也吾
上有三兄皆不幸早世承先人後者在孫惟汝在子惟
吾兩世一身形單影隻嫂常撫汝指吾而言曰韓氏兩
世惟此而已汝時尤少當不復記憶吾時雖能記憶亦
未知其言之悲也吾年十九始來京城其後四年而歸
視汝又四年吾往河陽省墳墓遇汝從嫂喪來葬又二
年吾佐董丞相幕于汴州汝來省吾止一歲請歸取其
孥明年丞相薨吾去汴州汝不果來是年吾又佐戎徐
州使取汝者始行吾又罷去汝又不果來吾念汝從于
東東亦客也不可以久圖久遠者莫如西歸將成家而
致汝嗚呼孰謂汝遽去吾而沒乎吾與汝俱年少以為
雖暫相别終當久相與處故捨汝而旅食京師以求斗
斛之禄誠知其如此雖萬乘之公相吾不以一日輟汝
而就也去年孟東野往吾書與汝曰吾年未四十而視
茫茫而髮蒼蒼而齒牙動搖念諸父與諸兄皆康強而
早世如吾之衰者其能久存乎吾不可去汝不肯來恐
旦暮死而汝抱無涯之戚也孰謂少者殁而長者存強
者夭而病者全乎嗚呼其信然耶其夢耶其傳之者非
其真耶信也吾兄之盛德而夭其嗣乎汝之純明而不
克蒙其澤乎少者彊者而夭殁長者衰者而存全乎未
可以為信也夢也傳之非其眞也東野之書耿蘭之報
何為而在吾側也嗚呼其信然矣吾兄之盛德而夭其
嗣矣汝之純明宜業其家者不克蒙其澤矣所謂天者
誠難測而神者誠難明矣所謂理者不可推而壽者不
可知矣雖然吾自今年來蒼蒼者或化而為白矣動搖
者或脱而落矣毛血日益衰志氣日益微幾何不從汝
而死也死而有知其幾何離其無知悲不幾時而不悲
者無窮期矣汝之子始一歲吾之子始五歲少而彊者
不可保如此孩提者又可冀其成立耶嗚呼哀哉嗚呼
哀哉汝去年書云比得軟脚病往往而劇吾曰是疾也
江南之人常常有之未始以為憂也嗚呼其竟以此而
殞其生乎抑別有疾而至斯極乎汝之書六月十七日
也東野云汝殁以六月二日耿蘭之報無月日盖東野
之使者不知問家人以月日如耿蘭之報不知當言月
日東野與吾書乃問使者使者妄稱以應之耳其然乎
其不然乎今吾使建中祭汝弔汝之孤與汝之乳母彼
有食可守以待終喪則待終喪而取以來如不能守以
終喪則遂取以來其餘奴婢並令守汝喪吾力能改葬
終葬汝於先人之兆然後惟其所願嗚呼汝病吾不知
時汝殁吾不知日生不能相養以共居殁不得撫汝以
盡哀歛不得憑其棺窆不得臨其穴吾行負神明而使
汝天不孝不慈而不得與汝相養以生相守以死一在
天之涯一在地之角生而影不與吾形相依死而䰟不
與吾夢相接吾實為之其又何尤彼蒼者天曷其有極
自今已往吾其無意於人世矣當求數頃之田於伊潁
之上以待餘年教吾子與汝子幸其成長吾女與汝女
待其嫁如此而已嗚呼言有窮而情不可終汝其知也
耶其不知也耶
原道韓愈
詞嚴意正攻擊佛老有開闔縱捨文字如引
繩貫珠
博愛之謂仁行而宜之之謂義由是而之焉之謂道足
乎已無待於外之謂德仁與義為定名道與德為虚位
故道有君子有小人而德有凶有吉老子之小仁義非
毁之也其見者小也坐井而觀天曰天小者非天小也
彼以煦煦為仁孑孑為義其小之也則宜其所謂道道
其所道非吾所謂道也其所謂德德其所德非吾所謂
德也凡吾所謂道德云者合仁與義言之也天下之公
言也老子之所謂道德云者去仁與義言之也一人之
私言也周道衰孔子沒火于秦黃老于漢佛于晉宋齊
梁魏隋之間其言仁義道德云者不入于楊則入于墨
不入于墨則入于老不入于老則入于佛入于彼必出
于此入者主之出者奴之入者附之出者汙之噫後之
人其欲聞仁義道德之說孰從而聽之老者曰孔子吾
師之弟子也佛者曰孔子吾師之弟子也為孔子者習
聞其說樂其誕而自小也亦曰吾師亦嘗師之云爾不
惟舉之於其口而又筆之於其書噫後之人雖欲聞仁
義道德之說其孰從而求之甚矣人之好怪也不求其
端不訊其末惟怪之欲聞古之為民者四今之為民者
六古之教者處其一今之教者處其三農之家一而食
粟之家六工之家一而用器之家六賈之家一而資焉
之家六奈之何民不窮且盜也古之時人之害多矣有
聖人者立然後教之以相生養之道為之君為之師驅
其蟲蛇禽獸而處之中土寒然後為之衣饑然後為之
食木處而顛土處而病也然後為之宫室為之工以贍
其器用為之賈以通其有無為之醫藥以濟其夭死為
之葬埋祭祀以長其恩愛為之禮以次其先後為之樂
以宣其湮鬱為之政以率其怠勌為之刑以鋤其強梗
相欺也為之符璽斗斛權衡以信之相奪也為之城郭
兵甲以守之害至而為之備患生而為之防今其言曰
聖人不死大盜不止剖斗折衡而民不爭嗚呼其亦不
思而已矣如古之無聖人人之類滅久矣何也無羽毛
鱗介以居寒熱也無爪牙以爭食也是故君者出令者
也臣者行君之令而致之民者也民者出粟米麻絲作
器皿通貨財以事其上者也君不出令則失其所以為
君臣不能行君之令而致之民則失其所以為臣民不
出粟米麻絲作器皿通貨財以事其上則誅今其法曰
必棄而君臣去而父子禁而相生養之道以求其所謂
清净寂滅者嗚呼其亦幸而出於三代之後不見黜於
禹湯文武周公孔子也其亦不幸而不出於三代之前
不見正於禹湯文武周公孔子也帝之與王其號各殊
其所以為聖一也夏葛而冬裘渴飲而饑食其事雖殊
其所以為智一也今其言曰曷不為太古之無事是亦
責冬之裘者曰曷不為葛之之易也責饑之食者曰曷
不為飲之之易也傳曰古之欲明明德於天下者先治
其國欲治其國者先齊其家欲齊其家者先修其身欲
修其身者先正其心欲正其心者先誠其意然則古之
所謂正心而誠意者將以有為也今也欲治其心而外
天下國家滅其天常子焉而不父其父臣焉而不君
其君民焉而不事其事孔子之作春秋也諸侯用夷禮
則夷之夷而進於中國則中國之經曰夷狄之有君不
如諸夏之亡詩曰戎狄是膺荆舒是懲今也舉夷狄之
法而加之先王之教之上幾何其不胥而為夷也夫所
謂先王之教者何也博愛之謂仁行而宜之之謂義由
是而之焉之謂道足乎已無待於外之謂德其文詩書
易春秋其法禮樂刑政其民士農工賈其位君臣父子
師友賓主昆弟夫婦其服絲麻其居宮室其食粟米蔬
果魚肉其為道易明而其為教易行也是故以之為已
則順而祥以之為人則愛而公以之為心則和而平以
之為天下國家無所處而不當是故生則得其情死則
盡其常郊焉而天神假廟焉而人鬼饗曰斯道也何道
也曰斯吾所謂道也非向所謂老與佛之道也堯以是
傳之舜舜以是傳之禹禹以是傳之湯湯以是傳之文
武周公文武周公傳之孔子孔子傳之孟軻軻之死不
得其傳焉荀與楊也擇焉而不精語焉而不詳由周公
而上上而為君故其事行由周公而下下而為臣故其
說長然則如之何其可也曰不塞不流不止不行人其
人火其書廬其居明先王之道以道之鰥寡孤獨廢疾
者有養也其亦庶乎其可也
原毁韓愈
曲盡人情
古之君子其責已也重以周其待人也輕以約重以周
故不怠輕以約故人樂為善聞古之人有舜者其為人
也仁義人也求其所以為舜者責於己曰彼人也予人
也彼能是而我乃不能是早夜以思去其不如舜者就
其如舜者聞古之人有周公者其為人也多才與藝人
也求其所以為周公者責於己曰彼人也予人也彼能
是而我乃不能是早夜以思去其不如周公者就其如
周公者舜大聖人也後世無及焉周公大聖人也後世
無及焉是人也乃曰不如舜不如周公吾之病也是不
亦責於己者重以周乎其於人也曰彼人也能有是是
足為良人矣能善是是足為藝人矣取其一不責其二
即其新不究其舊恐恐然惟懼其人之不得為善之利
一善易修也一藝易能也其於人也乃曰能有是是亦
足矣曰能善是是亦足矣是不亦待於人者輕以約乎
今之君子則不然其責人也詳其待已也廉詳故人難
於為善廉故自取也少已未有善曰我善是是亦足矣
已未有能曰我能是是亦足矣外以欺於人内以欺於
心未少有得而止矣是不亦待於己者已廉乎其於人
曰彼雖能是其人不足稱也彼雖善是其用不足稱也
舉其一不計其十究其舊不圖其新恐恐然惟懼其人
之有聞也是不亦責於人者已詳乎夫是之謂不以衆
人待其身而以聖人望於人吾未見其尊已也雖然為
是者有本有原怠與忌之謂也怠者不能修而忌者畏
人修吾嘗試之矣嘗試語於衆曰某良士某良士其應
者必其人之與也不然則其所疎遠不與同其利者也
不然則其畏也不若是強者必怒於言懦者必怒於色
矣又嘗語於衆曰某非良士某非良士其不應者必其
人之與也不然則其所疎遠不與同其利者也不然則
其畏也不若是強者必說於言懦者必說於色矣是故
事修而謗興德高而毁來嗚呼士之處此世而望名譽
之光道德之行難矣將有仕於上者得吾說而存之其
國家可幾而理矣
贈張童子序韓愈
想得一時諸公所以贈童子者必無此等說
話惟褒美耳張童子得此一鞭安得不益進
於善陳無己荅邢居實書可參看
天下之以明二經舉於禮部者歲至三千人始自縣考
試定其可舉者然後升於州若府其不能中科者不與
是數焉州若府總其屬之所升又考試之如縣加察詳
焉定其可舉者然後貢於天子而升之有司其不能中
科者不與是數焉謂之鄉貢有司者總州府之所升而
考試之加察詳焉第其可進者以名上於天子而藏之
屬之吏部歲不及二百人謂之出身能在是選者厥惟
艱哉二經章句僅數十萬言其傳註在外皆誦之又約
知其大說繇是舉者或遠至十餘年然後與乎三千之
數而升於禮部矣又或遠至十餘年然後與乎二百之
數而進於吏部矣班白之老半焉昏塞不能及者皆不
在是限有終身不得與者焉張童子生九年自州縣達
禮部一舉而進立於二百人之列又二年益通二經有
司復上其事繇是拜衞兵曹之命人皆謂童子耳目明
達神氣以靈余亦偉童子之獨出于等夷也童子請於
其官之長隨父而寧母歲八月自京師道陜南至虢東
及洛師北過大河之陽九月始來及鄭自朝之文人以
及五都之伯長羣吏皆厚其餼賂或作歌詩以嘉童子
童子亦榮矣雖然愈將進童子於道使人謂童子求益
者非欲速成者夫少之與長也異觀少之時人惟童子
之異及其長也將責成人之禮焉成人之禮非盡於童
子所能而已也然則童子宜暫息乎其已學者而勤乎
其未學者可也愈與童子俱陸公之門人也慕回路二
子之相請贈與處也故有以贈童子
南海神廟碑韓愈
叙事狀物之妙
海於天地間為物最鉅自三代聖王莫不祀事考於傳
記而南海神次最貴在北東西三神河伯之上號為祝
融天寶中天子以為古爵莫貴於公侯故海岳之祀犧
幣之數放而依之所以致崇極於大神今王亦爵也而
禮海岳尚循公侯之事虚王儀而不用非致崇極之意
也由是冊尊南海神為廣利王祝號祭式與次俱升因
其故廟易而新之在今廣州治之東南海道八十里扶
胥之口黃木之灣常以立夏氣至命廣州刺史行事祠
下事訖驛聞而刺史常節度五嶺諸軍仍觀察其郡邑
於南方事無所不統地大以遠故常選用重人既貴而
富且不習海事又當祀時海常多大風將往皆憂戚既
進觀顧怖(普故切)悸(其季切)故常以疾為辭而委事於其副
其來已久故明宫齋廬上雨旁風無所盖障牲酒瘠(音籍)
酸取具臨時水陸之品狼籍籩豆薦祼興俯不中儀式
吏滋不恭神不顧享盲風怪雨發作無節人蒙其害元
和十二年始詔用前尚書右丞國子祭酒魯國孔公為
廣州刺史兼御史大夫以殿南服公正直方嚴中心樂
易祗慎所職治人以明事神以誠内外單盡不為表襮
(音博)至州之明年將夏祝册自京師至吏以時告公乃齋
祓視册誓羣有司曰册有皇帝名乃上所自署其文曰
嗣天子某謹遣某官某敬祭其恭且嚴如是敢有不承
明日吾將宿廟下以供晨事明日吏以風雨白不聽於
是州府文武吏士凡百數交謁更諫皆揖而退公遂陞
舟風雨少弛櫂夫奏功雲隂解駁日光穿漏波伏不興
省牲之夕載暘載隂將事之夜天地開除月星明概(音冀)
五鼓既作牽牛正中公乃盛服執笏以入即事文武賓
屬俯首聽位各執其職牲肥酒香樽爵淨潔降登有數
神具醉飽海之百靈祕怪恍惚畢出蜿蜿(音鴛)蜒蜒(音延)來
享飲食闔廟旋艫(咅盧)祥飈送颿旗纛旄麾飛揚晻(烏感切)
藹(於盖切)鐃鼓嘲轟高管噭譟武夫奮棹工師唱和穹龜
長魚踊躍後先乾端坤倪軒豁呈露祀之之歲風災熄
滅人厭魚蠏五穀胥熟明年祀歸又廣廟宫而大之治
其庭壇改作東西兩序齋庖之房百用具修明年其時
公又固往不懈益虔歲仍大和耋艾歌詠始公之至盡
除他名之税罷衣食於官之可去者四方之使不以資
交以身為帥燕享有時賞與以節公藏私蓄上下與足
於是免屬州負逋之緍錢廿有四萬米八萬二千斛賦
金之州耗金一歲八百困不能償皆以丏之加西南守
長之俸誅其尤無良不聽令者由是皆自重慎法人士
之落南不能歸者與流徙之胄百二十八族用其才良
而廪其無告者其女子可嫁者與之錢財令無失時刑
德並流方地數千里不識盜賊山行海宿不擇處所事
神治人可謂備至矣咸願刻廟石以著厥美而繫以詩
乃作詩曰
南海之墟祝融之宅即祀於旁帝令南伯吏惰不
躬正自今公明用享錫佑我家邦惟明天子惟慎
厥使我公在官神人致喜海嶺之陬既足既濡胡
不均弘俾執事樞公行勿遲公無遽歸匪我私公
神人具依
崇古文訣卷八
