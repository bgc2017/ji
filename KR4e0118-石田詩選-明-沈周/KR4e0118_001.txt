石田詩選卷一
明沈周撰
天文
弘治改元元旦遇雨
元旦未及春東風意先蘇風來繼零雨和潤物皆濡助
我新天子沛澤彌九區河流亦傳清天與聖德符賢俊
日拔庸治道務精圖堯舜不異人政化無兩途我衰在
畎畝感激舞蹈俱告戒各努力勤耕備公租黍穰多充
禽淵靜無驚魚上下信影響餘生幸于于
雪作二首
經春十日忽作雪如此紛然門且關瞥見豪華成白屋
錯加粉飾累青山侵凌廣野容無地零亂高空落自閒
兀坐搔頭何遣撥梅花寒勒未開顔
春雪公然沮春雨莫能為潤秪漫漫撒鹽差是殊無味
執玉徒觀不辟寒滿地蕭條悲烏雀何人徙倚愛闌干
凍皴手足鬚俱折擁被微吟強自寬
二月三十日雨中
此雨送殘月隂雲隱有雷草雖宜濕長花亦要晴開溝
漫魚争上泥深馬忌來春山只隔眼應待我銜杯
三月一日喜晴小步用士弘韻
雨春情况悶中諳一日初晴月已三半濕半開花解笑
相呼相喚鳥交談閒行聊樂將誰伴獨咏而歸也自堪
更有餘懷成漫酌好風吹面小軒南
嘲雨
雨澤之所至千里為其方其落萬萬注河沙數微茫方
中高低田多少落不當高者少莫潤低者多乃殃雖有
利物名功過不相償落之徒勞勞所怨亦穰穰何如一
輪月分影不可量一處有一月一月散千光只譬一州
城萬人住中央一人一觴酒一月照一觴一觴吸一月
人醉月無傷月自行中天不驚亦不忙房杜昔為相垂
紳坐廟堂天下屬默化熙哉稱有唐安石似道輩瑣才
事更張聚斂以為政戕民隳宋綱君子與小人於焉觀
否臧我方坐雨厄斐然成此章
風雨中戲三郎園櫻盡落
風風雨雨未開晴憂病憂田白髮生聞道西園尤作惡
小僮歡喜拾殘櫻
雨悶
久雨連隂結青天安在哉大由雲所子浩及水為災羣
葉無情盡么花借濕開寂然泥淖地苦憶舊人來
雨夜自遣
需霽寥寥坐夜長呼童轉燭更添香澄懷有物嫌詩在聾
耳無聞併雨忘頭上青天終自出人間白屋暫相當眀
朝補漏吾還得手把黃茅作向陽
五月十五夜見月映樹有作
圓月出樹東隔看被樹罣羣葉相蒙茂光采還透射玉
盤雖隱映其魄自整暇脫樹漸自高萬里大明奓了了
太極圈誰向虚空畫坐深已當頭其樹勢斯下小人蔽
君子暫爾何足訝樹月亦偶當微吟聊譬借
中秋湖中翫月
愛是中秋月滿湖儘貪佳賞亦須臾固知萬古有此月
但恐百年無老夫鴻鴈長波空眼眦魚龍清影亂眉鬚
人間樂地因人得莫少詩篇及酒壺
錢士弘以東坡船邀汎月病阻因答
東坡新船高似屋兩舷開䆫三十六昨乘缺月汎昆湖
今汎楊湖月方足老夫不及困河魚到月足時人欠福
莫能扶憊踏高筵馬不進兮人累俗翠盤露酒白玉香
一飲之緣惜難卜月從水上憶車公還能入戶尋幽獨
枕前只作卧遊人亦有清華爛雙目高吟不寐待回船
輸却醉鄉詩可贖
暑中寫雪圖
六月添衣喚僮子自畫雪圖茅屋裡玉花出筆飛上樹
惨澹隂山無乃是老生放筆還自笑顛倒炎凉聊戲爾
門前有客來借看滿眼黃塵汗如雨
松庭對雪
三白觸眼喜欲顛天王繼統新改年豈天厭惡下土濁
以此雪之同皎然光照眀堂納祥瑞一平天下知其權
疾而蒙藏能過厚卑而令高如進賢先時上帑寶珠玉
今恣四野開瓊田何須聚斂自委積過而不拾貪夫悛
先時豺虎横食人空山忍饑今可憐威能挾天已闒茸
勢可炙手還&KR2080;蜷老夫忍凍亦慣事草廬安抱牛衣眠
庭前孤松有喜色要與老夫相作緣
冬日
冬日晴可愛温如君子人即之不覺熱默生懷抱春執
卷南榮下吾目亦滋神何嫌炙背徒負以獻吾君
臘月二十八日立春得雨病起漫言
小閣櫺䆫風自推手添香炷撥爐灰殘年送病詩中去
淑氣將春雨裏回午案待嘗新茁韭陽檐思訪欲開梅歲
功代謝忙如許似與衰翁逓老來
憫日雜言
日既去日復來來如赴去如頽來是誰約去是誰推一
來一去彼此自禪續無與我與何故使我心驚猜似乎
少年有根是汝拔老醜無種是汝栽百年所筭三萬六
千日自我而數指作枚我今行年已七十歴日二萬五
千枚所該百而去七大大半又復使我心驚獃雖欲不
驚獃猛見霜絲雪縷垂兩腮何况人生不滿百疾烏捷
兔又如此而相催我思天地靈長之氣十二萬九千六
百年然後運窮劫盡蕩而為灰吾人亦謂參三才胡乃
其氣短索不得相追陪凖天地而言人眇塵海之一埃
嘅歲月之玩人同古今而一雷我無長繩繫日住亦無
長戈揮日回亦不知學仙能久視亦不知託佛能輪廻
而今而後去之日付一杯來之日付一杯不憂罄其缾
恥其罍春暖秋凉山邊水隈訪黃菊尋白梅秋月自與
吾慮净春雲自與吾懷開晝遊之地吾蓬萊夕息之處
吾夜臺以殤視我吾老大以彭視我吾嬰孩信夀夭吾
何以外請享此見在不樂胡為哉
苦雨寄城中諸友二首
一陣接一陣一朝連一朝官仍追舊賦天又没新苗白
日不相照浮雲那得消君休問饑飽且看沈郎腰
新雨似舊雨今年即去年只愁沈垕土或喜夢青天頓
頓黃虀甕家家白鷺田惟應五穀地改納水衡錢
秋雨偶書
雲暗湖村水漫沙秋堂蕭颯類僧家聦明比舊堂堂减
老嬾隨年數數加風扇未愁蕉破葉雨房偏恐稻傷花
坐深兀兀多資睡強欲開書候日華
中秋賞月與浦汝正諸君同賦
少時不辯中秋月視與常時無各别老來偏與月相戀
戀月還應戀佳節老人能得幾中秋信是流光不可畱
古今換人不換月舊月新人風馬牛壺中有酒且為樂
杯廵到手莫推却月圓還似故人圓故人散去如月落
眼中漸覺少故人乘月夜遊誰我嗔高歌太白問月句
自詫白髮欺青春青春白髮固不及豪捲酒波連月吸
老夫老及六十年更問中秋賖四十
星墮
惟己酉十月五日立冬始鷄後涉黎眀寤者稍稍起有
星流西北而從東南止其大如車輪蓬然曳長尾撒星
更抛熖遺落相蘂蘂其光白中黃燭地以晝比行旅盡
驚仆吠犬鳴鶩雉墮地如砲聲引響久未已牀闥皆簸
撼約聞三百里七月嘗示異不意復有此瞥過視莫諦
墮處曷究擬至地當有化其形當何似其墮當何曜其
罸當何理竊謂經與緯墮一天缺紀無乃金火餘其氣
互合耳餘衍固非正謫罸自有旨菑祥付茫茫不敢扣
太史
對春雨
春雨父母情惠物侔愛子潤被發華妍長養助欣喜庭
垂存腐蕉土渥芽伊始齋心臨散絲清虚及䆫几自愴
槁颯姿均榮固無理
中秋無月歌
老年於世百無與待盡光隂而已耳佳時令節或難忘
有酒還隨大家喜一時過去少一時打筭百年能得幾
滿前童丱倏突弁少者如斯老何恃去年中秋月在城
白璧團團酒波裏今年中秋月在家買酒邀賓走兒子
雲漫天黑月失色老子之興殊敗矣老子非月能萬古
暫借一光何足鄙中秋失月不中秋人固無聊月當恥
常時有月我無酒有酒呼月今不起有無無有兩難謀
要是天公忌全美世途茫茫寓萬事顚之倒之亦如此
眼中屠販却封侯意外詩書多餓死便從一月觀萬變
何敢容心必其理感深坐久欲添衣風急秋高月如水
溧陽道中遇雨
浮雲接地日無光足力衰遲道路長都是小兒能疾走
這場風雨却誰當
有竹庄賞月
爛擁銀盤草屋東白頭相賞兩三翁青天不老人自老
明月正中秋亦中怪底有娥因藥誤謀諸無婦恐尊空
百年各願身強健此夜年年此燕同
八月十七夜待月
候月月不出引醪兼話長柳黃延返照苧白應新凉惡
璧沉海氣待珠開夜光我罍猶未恥願早賁林堂
時令
元日
今日之日一年始三百六十年之終雲物昭回天杲杲
風光澹蕩氣融融商量柳色綠少許爛漫梅花白大同
無事此杯椒栢酒老夫不覺笑顔紅
四日過有竹莊
春早拏舟聞鵲鳴病餘勉強竹莊行開年數日匆匆易
向老逢人往往生隂隴瘦姿松抱冷雪洲芳意草知晴
稍通酒&KR0678;聊乘興亦漫詩篇度野情
人日喜晴
今辰謂人生風日佳可喜七居陽之正宜云造物始占
晴協陽吉其兆比君子霧雨忌為隂小人象斯擬君子
履於祥歲事無不舉小人道用晦顧有菑害倚東臯動
春風強健供耒耜持以告吾人毋憂往時否
七日樹介
千松凛凛清霜戟萬竹森森白玉殳無數小兒相怪問
老夫搔首但邾婁
元夕席上贈冷菴憲副二首
石湖樂事漫吳臺茅屋今宵也一回上客門前探節到
小兒城裏買燈來生香竹葉迎春熟活色蓮花映火開
粧點太平須要此百年常覆掌中杯
堂帶春星月滿臺勸君且飲一千回休言美酒消愁得
亦被華燈送老來急管繁弦聲乍合千門萬戶夜齊開
明年佳節依然在分付春光駐此杯
春晴出遊
天宇及軒霽品物各華研清般約同儕絡醑仍擊鮮展
酌臨芳樹鳴琴參笑言促羽酬良辰迅光不長延請看
劉伶墳酹之莫達泉
閒居四時吟
白日可形指青春蔑迹尋不應有開花還復有鳴禽何
物衰颯翁樂意亦充襟浩然不能遏登臨動謠吟謠吟
侑杯酌花鳥同山林一暢太和氣載鼓康衢音捫心自
有會求知非在今
赫暑薰永日衆皆苦煩酷林廬頼溪次茅茨非厦屋門
前蔭重柳簷後鬱深竹無風氣蕭爽汗瀋免浹肉尚可
加白葛喜謝裸裎俗晝静茶瓜餘攤書教孫讀既倦還
偃息夢寐亦清淑
秋凉我所愛人情與時宜因念康節言還眷康樂嬉杖
屨足濟勝出門隨所之舉睇達遐邇山水陳高卑洞庭
吹白波落木不可持我特覧眀鏡因之悲素絲素絲不
復玄物變咸有時亟欲學神仙早憫氣血衰羡彼南
山色青青無老期
砉砉風木號靡靡霜草白敝褐氣不温坐擁簷間日大兒
輸租還升斗告既畢區區氓庶勤萬一答帝力簷陽歴
飛晷倏忽燈火夕光下目尚見展茲編年冊其迹類歲
功乘除無紀極非徒遣永漏亦足知往昔
上已即興
春暘麗廣野和風汎冠裳庶物争敷暢葱葱媚時光緣
溪盥清流俯見鬚眉蒼假祓聊復耳所適茲晨良握蘭
襲清芬偶羽接飛觴沂水不可即道遠徒徬徨
春歸曲
今朝三月三十日問春果是明朝歸春歸當向何處去
春亦不言花亂飛東家蝴蝶已無賴強逐遊絲揚落暉
青樓粉暗女子嫁朱門鳥啼賓客稀春一去萬事非臨
岐更把一杯酒愁見墻頭梅子肥
端午漫書(丁酉)
周也渾衰憊奔波已不便親淹䃈上殯食仰水中田借
貸煩親戚饑寒罪歲年低頭搔白鬢雪涕在青編憂患
今如此聦眀不及前私情吾自訟公急衆誰憐凋瘵應
傷骨劬勞不息肩趨文棄田稚隨例劾庸錢違奪虚吾
日號呼徹上天誅求家百世政令月三遷簡靜高眀度
更張小諒權鳥安求茂木魚樂奔深淵流剽如為釁搔
驚孰任愆申商疑實際卓魯似徒傳青艾誰攻病紅葵
他自妍深居思俊德分贊仗諸賢莫以威嚴恃須知憂
樂懸厭兒求角黍與俗話蒲鞭積雨殊滂矣浮雲亦黯
然致嬰門限外此意向誰宣
端午小酌
親朋滿座笑開眉雲澹風輕節物宜淺酌未忘非好酒
老懷聊樂為乘時堂瓶爛漫葵枝倚奴髻鬅鬙艾葉垂
見享太平身七十餘年能補幾篇詩
六月望夕作
十年六月十五望昏時月出當巽向初從地中已遭蝕
妖蟇大吞魄俱喪輾空漸高已半露黑氣輪光兩相盪
其色昏昏赤如血熒惑紅芒近仍抗老夫茫茫不識占
但稱怪事驚還悵未聞官府行護典太史豈遺還弗諒
不食而食天自愆人未容知未容讓不如買酒洗此月
一洗千年永無恙
立秋夜坐
霜毛隨葉落搔首忽心驚節物其如我乾坤聊且生誰
家無月色何樹不秋聲好在清哦地戛然庭鶴鳴
秋暑夜坐
星河垂地夜闌珊坐久幽懷百事關畏老欲逃如鏡裏
苦塵難脫限人間一亭多竹還妨月二水宜家又欠山
世好茫茫誰是足秪除心迹自高閒
秋夜
白屋衡門擁墮樵秋懷落落夜寥寥人間篋笥悲紈扇
天上樓臺款玉簫竹實未生岐鳳老樵書不展塞鴻遙
青春雖在潘郎鬢只恐愁多亦易凋
九日無菊
今日九月九無菊且飲酒明年九月九有菊亦飲酒有
花還問酒有無有酒不論花無有好花難開好時節好
酒難逢好親友一杯兩杯長在手六印何消金握斗三
杯五杯不離口萬事莫談瓶且守瓶云罄矣我即休載
欲謀之已無婦天應私我身獨在天不全人花乃後遲
之眀日興還存紫蕊青苞得開否倘看爛漫即重陽借
酒東墻惱隣叟
九日値雨無菊
重陽薄酒且沾脣歲患雖煩節物新昨日未知今日雨
流年不恕老年人籬花欠事無黃菊江草多愁漫白蘋
何待齊山始酬醉小孫須辦拾頭巾
和吳匏菴續滿城風雨近重陽之作
滿城風雨近重陽寂寂寥寥破草堂彭澤花枝待晴把
雲安麯米帶生嘗梳頭髮應吾年白潤屋金從别姓黃
慚與潘郎續遺句沈郎瘦不似潘郎
丁巳除夜
數日匆匆歲告終温存惟有此宵同安知媚術先求竈
未信空文必送窮詩卷可留還自夀釣竿無恙任為翁
茅堂已與年俱舊簾幕沈沈不動風
與韓克瞻蘇安道守歲
杪歲樂合并留戀甫及除不可負竒遇請勿歌歸與天
地一逆旅所在皆吾廬各念年歲改忽忽不我儲相守
戒毋寐徹夜亦須臾四序流且既其程惟僅餘丑鷄苦
無情督曙聲喔如隔隣促沽酒一一圍地壚傳杯相彼
此廵次不可虚林静風滅響雨迹良漸疎俯仰百年内
幾人今夕俱人情與節物攬筆吾當書
守歲
歲行殊碌碌來往類瓜期越日成新舊關情有仳離畫
儺俱散後白叟不眠時孤注一年計同人此夜私五窮
無術遣百拙信天為舉酒鷄鳴際聊申繾綣辭
送歲詞
白粉作白糰今夜送歲用千年萬年例千家萬家共歲
去還自來送者徒鄭重初謂人送歲終反被歲送人於
一歲間過眼幾悲痛送歲人不知處歲若處夢我有同
室人今年室已空
秋日早興
高齋梧栝凉意好但是雨聲妨晏眠一心默默百感内
萬事悠悠孤枕邊鷄鳴犬吠物有為晝短夜長天上偏
起來盥櫛了無作賴此牀頭秋水篇
立春日試筆
雪屋蕭然折竹間畏風門戶鎮須關鄉推老大悲年逝
人誚迂疎喜事閒土銼撥灰燒凍芋雲簷補屨織新菅
深居終日無聊賴或為兒嬉一解顔
除夜
五十三廻送歲除世情初熟鬢應疎事能容忍終無悔
心絶安排便自如立券每賖扶病藥作緘因借養生書
親羹坐雪肥鮮少索畫人來喜饋魚
病餘待旦
衾鐵凌衰颯無眠展轉頻鷄餘千慮枕霜下五更人夢
緒不可續䆫光渾未眞兩童牀脚底齁睡怕教晨
除夜留客
客會合時須有酒歲乘除際可無詩乾坤假我為逆旅
日月玩人猶小兒黃屢相尋柰新歷白都不剰笑殘髭
浮生蹤迹任流止見面儘強空爾思
留客守歲歌
請君勿思家相將守除歲誰家守歲同故人惟我與君
開此例作詩送歲君有篇買酒餪歲我有錢莫嫌苦與
歲畱連惜是眀朝已隔年本戀歲華還戀客亦惜眀年
又南北歲來歲去自無窮客去客來頭漸白白頭無春
風且暎燈花紅燈花落處天拂曙君起云歸歲亦去歸
家馬蹄急如飛家人闌門誶不歸
元日四首
物華初煥發鄙抱亦生春開歲始今日杖鄉無幾人蟻
醅浮甕冽鷄彩暎門新笑進三分盞聊娛八十親
賀旦亦隨俗筋衰拜莫便鬢毛關燕次歷紀曠生年地
氣通荄早晴光入戶妍小孫看滿抱不待衆人憐
野俗誇占候年芳比昨強值人春立早加閏歲行長話
緒及農切杯廵次客忙援時從少飲獨後感流光
頻頻逢獻歲健日憶兒童有母敢稱老無年不願豐堂
光静宜北風氣暖知東萬擾來吾慮悠悠致静忠
元日用長字韻
年來隱計自為長簮笏何如書滿堂入眼晴雲占歲氣
照門春日動江光傳椒老子騰騰醉騎竹兒童故故狂
車馬東華雖富貴貧窮吾亦愛吾鄉
初春
番暖番寒似小兒嫩春天氣作嬌癡預先辦酒等花發
醉到花飛亦霎時
微黃冉冉柳生姿數日春晴陟有私新水一陂他自暖
跳魚何故却先知
燈夕
燈火長街閧小兒龍鍾老子亦隨嬉小兒作閧渾無度
老子貪嬉固有時滿眼杯盤人盡醉大家簫鼓夜何其
金吾不禁銷金事莫為春城筭酒資
秋夜獨坐
萬事縈思獨坐中爐香深處性靈空藥如效世黃金賤
年莫瞞人白髮公疎竹畫䆫因借月墮樵驚屋偶乘風
且來拂簟尋高卧夢境浮生一笑同
秋宵
秋宵殊為老人長展轉衾裯夜氣凉夢到衰年隨血少
事尋聞感累心忙憑凌殘月空梁鼠干聒西風破壁螿
強把清吟訴無賴亦堪延緩及䆫光
廿五夜戀歲
與歲别在邇五日即告終三百六十日漫過已匆匆餘
此知莫畱頃忽迅飄風譬若杯酒闌客散堂欲空強爾
拉老兵徘徊乏歡悰把筆搆短篇燈前擁衰翁衰翁類
歲事微吟搔鬢蓬
七月十五日城中晚歸
晚郭歸舟急若何市塵猶恐累漁蓑到家覺得曾風雨
兩樹芭蕉破葉多
十月二十八日早自城回
短日促解䌫起程霜鬢蓬岸姿微雨潤人影淡波通一
鳥没虚碧數楓留晚紅指家渾不遠村過更橋東
八月一日病中即事
旬時惟有藥追陪斷不思拈舊酒杯慮静爐香宜夜坐
眼酸書卷怯朝開江蘋白應松鱸出庭草紅催朔鴈來
老去苦驚時節換壯心那復傲寒灰
石田詩選卷一
