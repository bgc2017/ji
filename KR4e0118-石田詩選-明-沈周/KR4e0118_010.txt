石田詩選卷十
明沈周撰
咏物
喻席
組織文章七尺身庚庚烟縷碧菅新放開儘自有安地
卷動如何又信人舍者相争昧容德管生因割墮偏塵
只隨野老高眠穩紙帳藜牀且任貧
雕牙杖頭歌
象齒截玉三寸強刻劃老彭精不爽垂手僂背顱頂光
笑顔半破脣吻張墜胷有乳長兩囊握之久矣溜而黃
杖頭兀置□竿戲較彼井觀殊失常蔣生贈我意則良
假其久視祝夀昌一步一舉無敢忘與鏗相生八百霜
登山臨水吾何妨
燈花
小草引炎莖來依三尺檠芳菲媚長夜煨燼剰孤榮煤
在容占喜書臨借發明自家膏馥在渾不藉春生
綿花
蘤含紫附簇雪藴碧鈴深小草存衣被長人誰此心
咏簾
誰放春雲下曲瓊一重薄隔萬重情珠光蕩日春如夢
瑣影通風笑有聲外面令人倍惆悵裡邊容眼自分明
知無緣分難輕入敢與楊花燕子争
混堂
混堂鳴板日初紅懷垢人人向此中君子欲修除祓事
小夫翻習裸裎風未能潔己嗟先亂亦復隨波惜衆同
慚德應多汗難濯不容便論水無功
魚&KR3875;
經烟緯雨碧玲瓏碌碌微軀逐釣翁蝦蟹有緘容括納
鯤鯨無計可牢籠初心未許蔑心得不佞何慚祝姓同
骨格自知君子器一時落賺小為功
石鼎
惟爾宜烹我服從渾然玉斵謝金鎔廣唇呿哆寧無合
枵腹彭亨自有容味在何妨人染指餗存還媿母尸饔
老夫飽飯需茶次笑看其間水火攻
白燕和袁海潛韻
素姿驚眼舊全非百姓尋常識者稀向月似看雙練去
開簾疑放一鷴歸知飡雪液通僊骨解剪霓綃作舞衣
定是阿嬌釵上玉郤來金屋化雙飛
螢火
閃閃熒熒無定居隨風星散滿郊墟空名何補昏黃際
末照聊承腐爛餘隂類濫明如火冷小流乘隙怪窗虛
自憐老眼模糊甚縱著囊盛已廢書
人影
身外觀身託我成我初生日汝同生謂無亦有終無實
假有如無強有名夜壁漫隨燈慘淡曉窗偏屬鏡分明
算來惟與鰥夫稱老去猶堪作伴行
破焦
翻手青青覆手黃也隨人事作炎凉臨闌默默低頭月
滿眼蕭蕭敗興霜舞袖郎當官妓老田衣顛倒醉僧狂
明年看受春風寵醉墨重題展賀章
楊花二首
撲面吹衣雪點晴亂紛紛地亞夫營借風為力終無頼
與水何緣却託生看雀啅金新蘂破愛蜂撩玉小團輕
踏謌女子空連臂喚不歸來信薄情
恃何顔色漫狂顛雖取花名未敢憐寒士衣裳思挾纊
相公簾幕欲漫天吹嘘不起春泥上撩亂無端老鬢邊
一種當門小兒子傍風因日弄輕圓
詠磨
盤盤軋軋更重重功用宜人天下從兩象合來分動静
一心存處得中庸兼收瑣屑才無棄不擇麄粱德有容
莫道頑身老難運運時還解饗千鍾
詠苧頭餅
檾萌方長折作餌糈相仍香劑圓從範青膏軟出蒸女
工虛鄭縞士宴奪唐綾我有傷生感臨餐獨不勝
送門神
抱關憔悴兩疲兵衆欲麾之我漫榮檢爾功名惟故紙
傍誰門戶有長情戟悲雨迹銷殘畫鍪頼蟲絲戀絶纓
莫向新郎訴恩怨明年今夜自分明
詠錢五首
箇許微軀萬事任似泉流動利源深平章市物無偏價
泛濫兒童有愛心一飽莫充輸白粟五財同用愧黃金
可憐别號為賕賂多少英雄就此沈
匾匾團團銅作胎能貧能富亦神哉有堪使鬼原非謬
無任呼兄亦不來緫爾苞苴莫漫臭終然撲滿要遭搥
寒儒也辦生涯地四壁春苔綠萬枚
輕形薄質具隂陽乏足能行乏翅翔聚散本由冥數定
有無何著老夫忙一緡牽慾人人逐四字編年代代詳
昨日賣文留短陌免教愚虜誚空囊
存亡未了復亡存慾火難燒此利根生化有涯真子母
圓方為象小乾坤指揮悉聽何須耳患難能排豈藉言
自笑白頭窮措大不妨明月夜開門
三老雖誇濟世才亦能為福亦為災舉枚慧眼觀窮逹
具片虚心攝去來數减至三無足陌銖輕惟五尚稱財
祇除義士并廉吏萬貫填門不易開
大樗
材氣俱偏性亦偏偶乘雨露覺喬然參天無象鸞凰遠
借日為隂燕雀便只好沉溝終作斷不應當路久妨賢
蹶之可宥曾非楮且把功名付爨煙
盆水映日圓影上簷可愛而賦
盆漪陽采合晶熒圓見簷牙倒影明剛就一圈包太極
類從六觀究無生照來虛室心光現印入空梁月相成
且信茅茨藏白璧尚期知者論連城
雪鶴
何年白鶴遼東去雪影翩翩喚不歸少保畫圖殘粉在
令威城郭故人非瑤臺夜色迷丹頂珠樹春寒失縞衣
塵海别來三萬日碧雲迢逓憶高飛
雜咏
書牀屏
譬筭一百年三萬六千日人莫筭其夜數亦與日一日
夜循大環吾身處環中日作夜以息補作在息功致息
乃有牀有牀息有位休休一奠枕夢見無懷氏
長安桃李花
長安桃李花下有萬人行人人各有役一人牽一情孜
孜彼因利汲汲此為名相逢不相通飛塵暗春城白日
夜還曉青春歇復榮黑髮倏皓首絶迹迨無生
少年吟
氣血駕少年作事躁鮮謀任情每敗度惘惘無省修歲
月自推移礱世若一磨與人礱氣血和平始寡過人智
發多歴禽性馴久籠甫及造就時乃知歲月功
枕頭曲
少女重青鬢膏掠不停手臨鏡時再三呼人問妍醜西
家有寡妻日日待白首
門前有垂楊
門前有垂楊枝葉何靡靡飄花欲及地忽復因風起搖
蕩少婦心天涯念遊子愁多肌肉消不敢臨流水
風吹枝上花
風吹枝上花嫣然發春紅吹落忽在地利害同一風妾
初託君愛謂妾如花容容在愛先弛不能保其終妾願
化為金亦願化為石堅久保君心貞固保君德百年在
恩愛莫以妾顔色
暗紡詞
貧家紡婦夜妨紗無油點火暗搖車紡多手熟不勞力
眼雖不見手明白車搖搖兮夜迢迢今夜不作無明朝
來圖織布且換米早粥在鍋渾舍喜冨家燒蠟滿堂紅
彈絲調竹喧春風紡車嘈嘈只隔壁苦樂兩聲何不同
扊扅歌
折扊扅搤伏雌是妾與君相别時鳳為炰桂為炊君方
宴樂妾正悲百里奚知不知
昭君怨和沈工侍韻
分入深宫無出時單于今日見蛾眉干戈信仗蛾眉息
甘讓他人買畫師
仕女圖
魫薄窗虛日映樓杏花風蕩玉簾鈎手擎粧盒偷微笑
紅脚蛛絲在上頭
棄婦吟
白頭吟後我重吟海水何如我恨深外面笙歌裏邊淚
一家恩怨兩人心雙鴛沙暖春全透孤雁霜寒月半沈
毁却鸞釵休認火不知長舌解銷金
思遠
露下芳草歇寒氣薄重幃幽處心獨驚行念君子衣君
子别旣久嗣音亦已稀愁來不成織空對流黃機揮淚
如泉水明燭無光輝
有所思
人生何以悲悲在生别離音塵無通日相見當何時夜
風吹林柯誤君來庭墀逹旦耿未寐因之有所思
薄命妾
婦人原附人以貎結君子願言百年内相生復相死宛
宛梁間燕雙雙同一壘一朝顧新歡分飛别離此新歡
如新花比妾真可憐君本不棄妾自無長少年
盒子會辭(有序)
南京舊院有色業俱優者或二十三十姓結
為手帕姊妹每上節以春檠巧具殽核相賽
名盒子會凡得竒品為勝輸者罰酒酌勝者
中有所私亦來挾金助會厭厭夜飲彌月而
止席間設燈張樂各出其技能賦此以識京
城樂事也
平樂燈宵閙如沸燈火烘春笑聲内盒奩來往鬭芳鄰
手帕綢繆通姊妹東家西家百絡盛粧殽釘核春滿檠
豹胎間挾鰉冰脆烏攬分攙椰玉生不論多同較竒有
品裏輸無例陪酒呈絲逞竹會心歡襃鈔禆金走情友
閧堂一月自春風酒香人語百花中一般桃李三千戶
亦有愁人隔墻住
鄉有富子費盡至行乞賦此以戒暴殄不守先
業者
蒼毛盧面走䞭䞭破練秋風裹凍鶉今日泥塗眼前事
少年謌舞夢中人口餐未卜墦無祭戶税猶存柘已薪
寄與富兒休暴殄儉如良藥可醫貧
迎新送舊曲
鼉鼓擊龍笛吹阿婆接寶新人來新人來舊人去迎新
送舊門前路門前路有曲直門前樹有短長傍人未說
新人彊新人繡羅鬱金香舊人練布秋風凉初將生死
託末路受盡糟糠還下堂下堂畏踏來時路啼鳥飛花
撩斷腸鳥啼怪道呼姑惡花飛怪道似郎狂寄語新人
保恩愛三年五年當見郎
棄婦辭
棄婦下堂去六親盡彷徨棄婦無所棄棄之家不祥憶
初來嫁時惟家以為慶(叶)搰搰理亂絲為君事流黃札
札把長線為君補衣裳雖勞不敢辭雖工不敢揚竭力
奉君歡羣小亦莫容(叶)君心豈不諒背憎由舌長黃金
亦銷鑠禮義安足防去去出君門落日照大荒輻脱難
復行絃絶難更張事乖理當去但念未分明(叶)割皮以
為紙瀝血以為漿前書柏舟篇後書綠衣章進君期為
悟視聽付茫茫復書於太空願助日月光萬古麗元氣
上下流無方倘或淪君心他時省糟糠
王明妃
妾顔美如花正可事和親宫中勝花者留為君側人君
王欲偃武賤妾豈惜身揚揚雙蛾眉萬里掃胡塵將軍
嘆白髮翹首空麒麟功當賞畫師重在畫不真
諷久客
宛丘擊鼓滯歸人酒盞花枝日日新千里鹽資方責楚
十年繒筭未收秦關臨落月鷄催夢路逆西風馬避塵
鄉信悠悠不堪寄深閨愁絶雁聲春
北邙行
北邙山下哭聲苦洛陽城中沸歌舞昨日歌舞城中人
今日凄凉山下土山下土無今古白狐寒嘯髑髏烟青
燐夜灼蓬科雨英雄異代不知名高封大樹如掌平喪
車轔轔日不絶後人來葬前人穴後來葬者還更多可
憐歌舞何日歇
長干行
與郎同在長干住自小相逢不相忌郎騎竹馬到儂家
當著爹娘與郎戲不道如今却嫁郎葡萄錦被合懽牀
處郎不久郎作客去年五月下三湘三湘一去無消息
蛺蝶雙飛烟草碧春夢依稀蘭渚東覺來愁殺石尤風
將進酒
君不見人生百年駒過隙何况人生不滿百又不見來
世不可待往世不可追百年三萬六千日日日爛醉君
何辭天公那得私人物頭上不可掃白髮所以知章眼
落井底花太白手捉江中月金蓮畫炬飛碧烟趙女起
舞踏四筵主人勸客連夜飲似恐明朝非少年新豐酒
槽滴紅露十千一斗亦有數為君典郤紫綺裘不惜更
脫珊瑚鈎門前楊花如水流入來愁人風滿樓將進酒
開君愁
煑石歌
君不見太山之磷可液飲符陵之砂可粒食天與道人
作芻豢故有五母及八石雲根初截如截肪大拳小拳
皆餱糧湘以玄水漬天漿火中三伏芙蓉香青山落庖
厨謫星泣鍋釡道人饑腹如漏天五色一補齊天年道
人之術許我傳我為道人開石田
三五七言
君不來來何時三年一書札萬里獨相思瑤芳滿把憑
誰寄明月傷情只自知
樹下獨坐
梳嬾只被髮逍遙惟任真清朝坐茂樹好鳥鳴芳春樂
意偶關物天機難語人將詩欲描寫腐爛不能神
過都廷襄新居
春曉春郊作伴行新居新酒故人迎弱雲妬日雨作意
細柳偃墻風與情田畷分岐來宅遠漁濂合水逼厨清
閉門教子無他事市不聞喧書有聲
自慰辭(有序)
余躋於老境涉憂歴患日弗能堪乃為辭歌
以自慰命為自慰辭復繪清逸之圖系書之
揭壁間對之則悠然之懷頓然而生不自知
其溺世慮中也
念曜輪之迅邁若駕余而同馳省孩提之猶昨尋衰醜
之䀜斯憫微生之有限樂何少而多悲喪亡疢疾沓憂
虞之藂己奚氣血之堪持世汶汶而曷超時冉冉而莫
追事往往而革變不常理瞢瞢而吉凶難必吉自吝而
變凶凶自悔而化吉禍福循環得得失失惟吾人者迨老
無少迨死無還不如草木之有消息獨優得於一氣之
間凖亭毒之無私何偏頗於義而錮頑紛不齊之不可
以度絜又玩夀夭而倒跖顔無乃匿智窅冥使人不得
窺其姦已乎哉撟廣可以開隘發笑可以破患引壺觴
以杼懷寄嘯咏於高閒或跂石而孤坐或振策以清般
鳥飛鳴而媵余盼芳條之可攀悠然臨水暢然登山信
造物之逆順更惘惘而長嘆
人影
愛欲揮杯勸其情有倡隨無違起居地尚保死生期明
月成三處清波化百時冥然通契誼曾莫假言辭
詠醉翁牀
酒後要息嬾假牀其製新安排醉鄉具康濟老夫身兼
坐尚似倚半眠尤可人山公不解此倒載馬蹄塵
石田詩選卷十
