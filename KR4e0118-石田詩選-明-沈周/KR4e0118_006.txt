石田詩選卷六
明沈周撰
忠孝(節義附)
唐琦
琦紹興衛士也高宗南渡海金琶八追至紹
興李鄴為守以城降方與琶八並馬行琦從
後持一大甓祝曰願天一擊殺兩賊甓中馬
不利被執罵賊不絶口琶八謂曰汝欲何以
死曰我願以布裹灌油焚燒三日示媿降賊
之臣也卒焚之其意恐琶八追及高宗欲以
緩其程也鄉人異而立廟長簷街國朝贈將
軍祀之越人能言其事因賦此
一甓真如博浪鎚事機不偶亦空施降城未分身無用
罵賊猶知舌可為膏火願延三日死海天能信六龍之
長簷街上春秋祀李鄴魂應媿此祠
孝詩六章為顔季栗賦
歸骨
季栗函母骨歸自鳳翔負而陸行懷而江行
卒全首丘之義作歸骨操
荷之跋之函歴阻脩懷之涉之函經横流生死肉骨兮
天既罔求俾我首丘兮豈天固酬
惟山有狐惟水有龍實能侮骨其割為朋雖朋其割終
不我離微母之靈兒曷能為
迎養
季栗既迎父歸養至視溺清濁以度飲食而
慮致疾也作迎養操
父還兒迎(叶)越彼西疆既達我宇其喜洋洋亦酌我酒
其樂融融惟天之德維家之慶(叶)
惟溲之濁我心惟惕惟溲之湜我心惟懌彼胡然哉孔
系于疾爰度爰徵爰修飲食以夕以日我心弗忒
哀殞
季栗以父疾卒哀慟五日夜遂亦不起蓋孝
之過厚者也作哀殞操
嗟嗟違和考實遘痾嗟嗟痾沈䀌傷我心鬼神其知兮
祈以身代惟考生兮我亦奚愛
考無辠兮惄卬實延顧兮致殁愴卬特全茫茫昧昧而
理胡然嗚呼恫瘝兮五内分裂匪欲自傷兮哀至莫節
魂漂漂兮上升氣溘溘兮隨絶
顔氏婦節孝卷
人生苦是從軍行致之死地而復生何况婦人處閨閣
不知關西多少程相從翁姑萬里去性命自擬鴻毛輕
風原霜磧莽何所嘷狼哮虎心魂驚新婦不敢嗟嫠&KR1137;
手扶病姑兼兩嬰中途姑病不復起一身無蔕猶漂萍
歸来函骨尋舊路有眼茫茫渾似盲嗚呼顔家新婦命
薄苦如此只樂節孝傳其名
崔孝婦
孝婦視姑疾轉革心徬徨潜以肉代藥誓為續命湯存
姑若無已剸刀若無傷臠落痛不入人知云未嘗皇天
助肉神一啖姑下牀子澂哭其創掩口使勿揚汝揚義
則過違教理非當肢體具父母克全孝之常此蓋迫不
忍事出倉卒腸復有窆親地既為豪所攘歸璧須大力
婦人本何遑拔我金雀釵脱我眀珠璫别壤吉可買抱
骨改其蔵憤懣終莫釋悒悒致殂亡豹斃尚還文麝死
可留香孝婦雖已矣令名身後光
周節婦孝感
黃氏十九時歸周文璧氏二年文璧喪弱惟一女恃有
姑患痿痺其狀莫比儗有肢如無筋有骨如無髓在牀
如空中有身如蛻委日夜但冥冥僅有息存爾聞聽與
觸動稍及即厥死薦地方儗步通問必附耳艱難食溲
處不敢託諸婢百藥無一效百累叢一已黃氏心煩惱
惛惛不知處東家優婆夷憐憫為黃語汝姑溺苦海汝
知故何以愆業如丘山宿世所積累須皈大勢力南海
有大士解難說真言功德莫思議但要深心持日日要
如是一言一拜叩億又八千數在佛雖有程敬愛無庸
紀功深果報近何患患不起黃氏聞是言煩惱生歡喜
歸室便置像恭敬為拜禮沐浴體投地心觀口娓娓亦
不知其終亦不知其始亦不知其寒亦不知其暑閱日
千八百歴年數得五俄夢見一姥前黃行迤邐心謂是
現化稱名略不顧極力欲追即步步懸尺只逕入一區
廬闔戶若相拒欵叩發號泣其戶豁然啓菩薩示妙相
金光爍瞻睹頭上珠瓔珞晃晃復蕊蕊蓮目垂慈光宣
言啟玉齒黃氏前諦聽合掌作長跪云汝依吾道悉知
悉見已慈悲為我愿豈無嘱付汝循功加精進九日一
扶倚七九扶以行前及我處所覺来汗淋淋其言尚在
耳悟佛為衆生方便指門戶信心愈堅牢額破吻俱腐
臨日試小掖筋骨覺可舉屡試屡無難還能步移跬彳
亍詣像前奠香致情旨其炷從空躍踰梁而直下乃著
於本人正中頂𩕄裏其聲若驚霆其勢若擊杵身心發
震竦百苦悉皆去如風捲天雲不復剰粗滓如春活枯
草如冰化為水親黨盡来觀讃歎世無此姑謝新婦力
脱我出死簿新婦答何功菩薩威力故此事聞其甥王
綸能覼縷韋虚氣治痿若或有仙技黃氏孝治痿專以
誠為主格物與布氣非誠莫相與孝有致久旱孝有致
水鯉事本出非常未可論常理我特書其孝勃蹊用為
砥至今崑山人大書播邑史
石節婦
吕家有小姑許嫁石家郎石家罹法網合族無留行(叶)
里豪復求婚趁此事更張慇懃媒氏蜜為口不知小姑
鐵作腸誓云生死石家婦有脚不踏他人堂皇天后土
憫節義石郎不久仍還鄉流蘇嫋嫋開洞房春風吹入
雙鴛鴦百年伉儷只三月眀鏡忽破無完光拔我黃金
釵脫我眀珠璫東市買棺斂西山買高岡土中先鑿合
歡穴怨骨待共他年藏此身已死心未亡身上不著新
衣裳有身苦無兒女託養老来依諸弟傍只今含笑入
地下七十八年雙鬢蒼君不見松枯尚有節蘭槁還留
香節婦之名不可泯當與萬世扶綱常
貞節為朱孺人題
松溪之松貞不變松溪之水清不汚松貞水清鍾節婦
節婦有家溪上住及笄婉孌女于朱松上女蘿期永附
四七之年分死生女蘿煢煢松忽仆三雛眇矣提抱間
今各嶄然能幹蠱晨舂夜織三十年白髮毿毿照荆布
少時望老不易到見苦歴勞安末路譬拔金釵投火中
火盡爛然金若故燒香暗告泉下人白日知心已無負
顔烈婦俞氏義事
顔春吳庠生娶俞氏頗涉獵書史有婦道春
患瘵不起呼囑好事舅姑養子女言切而再
婦曰一言當終身服行何俟再四乃潜握剪
以利鋒剚于左目流血滿地絶而復甦春責
曰何乃如此曰示君信也春遂卒因咏其事
一首
翦鋒刔落玉精神要使亡夫識念真判死不教留好眼
示生無復見他人波翻銀海傷珠顆血迸金支破月輪
表向胥門舊懸處配成忠義激風塵
烈婦吟
湓瀆西滸薛媛卲婦邵吏坐法逮者如虎逮悅薛嫵佻
語肆侮薛醜其語身雉經誓不辱夫以死眀黃犀辟塵
塵不生白玉絶玷玷不成嗚呼荒塚久欲平後人立石
題烈名
烈女死篇
周家女子李家婦未嫁夫家但相許正如一樹未開花
分眀自有春為主李郎病瘵兩年強說道今年番上牀
聞来人語多不的口又藏羞難問娘只對寒燈淚如霰
為重為輕果誰見此身空負嫁夫名此眼何曾辯郎面
阿娘背語泣堂前忖是郎邊凶信傳烈婦重義輕一死
貞女安心無二天通身示孝衣裳白長練高經繡房夕
在世鴛鴦不得雙同到黃泉願成匹
烈女生篇
阿娘心悸夜不眠起来顧女如雉懸肉寒氣絶強求艾
引息微微吹碧烟奪鬼為人天假手天亦憐渠能過厚
怕教此義世無知不使其人世無有夫妻未媾本何私
分在名存白日知何如死向白日下千載分眀心不欺
今載聊因阿娘活枯木暫回根已撥將心化石立郎塋
表是郎妻刻妾名
葉婦高節詩
節婦鄒氏年二十三甫歸官橋葉氏子芸僅
五十五日芸卒節婦誓死不出房限不與人
見其姑謂曰柰火盗疾病何節婦乃約云云
後疾草囑曰吾寢生處以安死必殯此不可
容弔者入如生之不接見男子以畢我始終
之志言訖而殁享年六十有四余高其行度
越常流遠矣次第其言以著于篇云
葉家夫郎鄒家婦百年同生誓同死五十五日天奪之
一箇孤鸞失其侣腹中顧後無男女手中托生有機杼
短檠長夜不敢哭白日深沉閉房戶老姑謂婦歲月長
新婦告姑聽我語我身聊奉姑同居我心已與夫同土
青天雖高所不欺白髮固遠要自取憂勤患難以靜制
禮義廉耻在剛主火来脇房我不動委身一焚火莫苦
盗來敲門我不驚先身一刎盗何侮病來容藥不見毉
有臂可斫診不許事雖未及慮早及口既能言身有處
世當可重儗金玉家不可少比稷黍臨終一著猶可竦
笑謂家中諸嫗姆老身幸享六十餘數盡年窮理宜去
紛紛身後惜事亂從此治時先囑汝房前指限喻如山
自我入来無出武房中處久於我殯魂識依依得其所
生前忌接男子面死魄毋令弔人覩人間嫠寡堪作别
始末高眀越今古朝廷未聞鄉且頌完德更宜加藻斧
何人有力達太史何人有力達公府嗚呼節婦今冥冥
其身可腐名弗腐
贈韓珍
恩以生骨肉義以生撫育韓珍本異姓恩與義兩足心
肝蓄義血甫有數十斛義氣溢皮毛馨馥及衣服主父
病京邸危命一線屬千里獨奮往倂日走匍匐藥物無
能為事亟刲股肉股亦割義刃無懾亦無慉雖然不救
死揆意義亦篤君臣亦義合往往逆亂伏珍乎可珍哉
搖毫吾特錄
咏費彦傑還釵事
淮安新城下交易利所在往来十萬人財貨溢閭闠道
上或有遺一錢尚爾愛老叟費彦傑早行足有礙俯拾
黃金釵耀目口發喟乃詰旁居人經此何淑艾衆云未始見
見秖有輿載恐是帷中脱去此尚未邁費追逾阡陌氣喘
力良憊止輿問何失曾莫有所㣻輿女驚其言撫䯰乃覺謮
搴帷出粉黛便即就地拜還釵叟疾走更莫延少話女却
叩姓里答云不足芥無姓住亦遠欲知將奚待我亦弗汝
詢彼此付曖昧此事常有聞但慮斯言躗偶與叟相接詢
之乃至再叟笑云雖有宜還無可怪嗚呼古人事喜見行今
輩揆今實為竒蜀日犬乃吠在叟似非難在衆則難逮義
利寓人情要之得其裁吾詩為叟發庶亦存俗戒
蜀國宋承奉好義歌
君不見簮折尚有慽缶破還失聲可棄復何惜奈有不
忍情蜀之内相宋公者儒服聊借貂璫榮翻編展卷日
不輟談仁說義口似天河傾前年搆江橋長虹跨彩成
雙清今年結净居樂哉斯丘手自營費金萬餘極宏麗
空墳一箇身長生國初宋學士華國文之精蠶叢生流
死且寓山水嚙塚見者驚今之内相古王叵感此惻怛
思遷更撤我(闕)居為彼佳城萬金之重忍一擲折簮破
缶無其輕割愛以酬義千人萬人無此能割財以徇義
千里萬里流其名来者有濟行人讃歎橋上行逝者有
惠枯骨負荷於冥冥何公慷慨乃如此其德好藉詩書
成可笑士良以書禁人讀欲使耳目塗聰眀嗚呼以公
視仇仇乃詐以仇視公公乃誠
義商行
商程無山川逐利是所征商車無歲月徇義豈其情程
君倜儻懷久矣客遼城前年聘少房鎰金酬娉婷娉婷
來歸際掩面淚縱横謂翁坐逮賕鬻夫未能盈失身馴
及妾包羞履君庭彦寬未畢說毅遣誡亟行人妻我可
奪人急我可乘酬金弗汝責毁券迹亦平既以贖伉儷
復以贖笞搒父子與夫婦載造遂歡迎義利在天地有
若水火爭達人識所嚮遐邇騰芳聲我聞詰彦寬輾爾
無答譍徐云勿多揚我初不為名我即低頭拜古誼重
光榮讃言欲勸薄拙斐惟勉成
常熟張修譔孫女許人為妾楊大尹眀父改妻
先賢言氏之子因賦
芳蘭阽糞壤貞女議少房為計墮媒舌父母惑如簧女
子何所知衷心不分眀令尹廉非偶喟為先德傷割俸
資返聘乃幣乃篚筐改求大賢後言氏得秀郎貞女與
秀郎既婚復有將此事若天斡鬼神與之襄令尹通神
眀義氣扶綱常摘珠出泥塗炯然開夜光拭璧從埃壒
煥爾昭天章富鄭自范擇言子思激昂結草報治命翰
譔當不忘我特歌尹德詞短意則長
烈婦殺虎圖
誰謂繞指柔能化百鍊鋼誰謂婦女柔殺虎如刲羊有
女如鼠恐其虎况能殺虎非不祥脫夫之命豈例此當
熊之勇同肝腸尋常鍼線倦紫鳳卒與虎力争其強虎
時顧得不顧失婦心顧存不顧亡手中有刀愛作刀以
義淬之無敢當天寒月黑星有光虎血塗地葭蒼蒼人
生有行無棗陽
楊氏義塾
老重諸孫教還推與衆同就於家有塾顧自我求蒙買
讀書金白供炊廪粟紅四方皆競利此地有文翁
分得義莊送李中舍貞伯還朝
君不見范公嗜義如飲食范公庇族如羽翼親疎百口
百不憂養生送死皆公力公存公亡猶一日有田供需
惠無極伐石紀事莊上頭大書特書高十尺李君車馬
有行色下馬讀碑三歎息若見甘棠思召伯若對澧流
思禹蹟李君亦豈尋常人身小才大氣正直博學強記
無與敵平步便當超九棘十年小心職文墨階次悠悠
鬢將白故園已築梅花莊此意含仁我先識嗚呼范公
之後多閒田願君買接東西陌
鎮南世節行為黔國公賦
黔公坐鎮封内清黔公卧治封外平碧雞金馬作門戟
復有滇池供洗兵黃牛平把寶刀換春山来勸諸夷耕
諸夷愛戴非一日子孫孫子知生成雕題花脚最難服
今日推公無孔眀憶昔先公遇高帝鼾睡龍懷天不驚
印如金斗酬百伐帶誓黃河申載盟桓桓祖武看公繩
天南别隠一長城金湯雖固尚在法恩信相孚何待征
古稱僕射如弟兄軍中笑歌髀肉生國公自進瑪瑙觥
醉後還賡出塞行
費元詩
義事久不見將謂民風漓有此費元者秦人何可欺嗟
嗟逆旅鄰平昔昧所知瘐死憐頃暫給饘活其饑傍窺
妄譏議將利室中姿鄰後願奴報夫婦自同来元曰非
奴利苟利非我為掉頭略不顧天地知吾私至此嫌猜
盡君子未嘗移所薄既云厚厚者宜過之兄氏没永平
訃達肝腸摧哀痛出天性殞絶豈自期或謂不可訓若
撻䦧牆兒斯人今已矣其骨當為芝其魄當為雲祥瑞
昭眀時况是有賢嗣天報信不差尚有千載後名從青
竹垂
二姬
晚色寒香二姬名也吾友張芳洲無子末聘
之者方洲過世服除其長女劉夫人俾諸妾
尚絲麻結心獨略二姬曰汝少年歲月悠長
當有别處二姬曰蒙先主公取憐日久雖死
不足報况有他意哉遂焚香告天大慟二人
互相落髮以表其志因賦此以旌之
色香寒晚總非宜豈是蟠桃結子時種樹園林春寂寂
惜花窗戶雨絲絲鬢雲截誓生同落心石存恩死不移
兩結青青百年信九京當與主人知
荆花春意為彭昉寅之賦
我寫彭家荆不寫田家樹彭家兄弟無異言不似田家
初有異兄弟原從一氣生荆亦同根復同祗花不亂開
則聚枝不亂大小附葉不亂上下蔽風吹枝葉動月出
形影具有兄弟應求之義次第之序人謂彭家有此兄
弟和我謂非此而能致老夫見其祖子孫和順孝友迨
三世無乃氣體之孚以和召和曾不戾彭家此樹未必
有我今寫此尚與存勸勵嘗見他家真有荆樹下䦧牆
兼紾臂饒他漫有好荆樹不如好兄弟有好兄弟荆亦
貴無好兄弟賤與凡木類我寫不寫樹寫其兄弟心之
懿兄弟和在心音聲容色愉而憙不和名不祥家不利
我雖為君寫萬樹不若自裁一樹方寸地
閒適
睡起自遣
書枕悠悠自小康何須斷送脚塵忙屛心雲氣山開畫
樹裏簷聲雨滿堂名利可憐雞有肋神仙秖累鼠拖腸
時時具酒招鄰曲閒與桑麻較短長
覺老
脘膈生痰謝酒觴菜羹麥飯且家常山追舊眺今成懶
事喜新聞背已忘春水試竿漁檻净午風丸藥鳥窗凉
秖須如此成消遣種種塵緣與老妨
窗下獨坐
漸覺年捱七十傍聰明視舊已茫茫有生但恐違温飽
凡事無能與短長食力田園聊任拙離羣城郭少知忙
新糊窗紙添虚白尚把殘書趁日光
病起
筋力遲遲百嬾成關門只好謝逢迎老空求舊無同輩
拙不宜時讓後生久坐衣裳知晚露獨眠衾枕厭秋更
秖餘曝背兼捫虱黃草簷頭覺稱情
試筆
老大為生未有涯浮雲流水淡於懷小垂舞袖人嫌拙
寡出言辭我自佳月下古編開棐几雨中高竹映茅齋
無心苦算閒時日任爾新蓂綠滿階
睡起
欲晴不晴雲閣雨欲落未落日掛山道人睡起思如水
閒倚長松數鶴還
晚步
西林聊獨步樹樹已棲鴉童笈歸村校漁船聚酒家玉
痕雲映月紅纈水眀霞此景偏留戀衰年類日斜
早興
清霜被羣葉青黃紛委地病肌粟朝寒烘背俟陽氣深
坐聊展卷眊矂怯細字歲月逓吾老不謂易以至盛衰
理自然微吟不成嘅
晩坐
春殘尚絮袍林屋氣蕭騷白日若不夜人生亦太勞泥
花方失勢雨筍漫争高小酌仍觀物新醅惬老饕
擬一日復一日
一日復一日一朝復一朝青春不用推白髮不待招漸
見襁者大還催老輩凋借問學仙侣此關果誰超神仙
本冥冥其言亦寥寥獨有姬孔業天地同遙遙
晏起
水漫湖田雨漫邨家貧只好不開門詩書衣食外無德
天地君親中是恩馬失未須論得失楚存何可卜亡存
百千世故都休問且把心耕教子孫
晚出過隣家小酌
兩旬方一出門外事紛拏魚促春波淺鳥争林日斜老
夫傾竹葉稚子捉楊花小坐聊乘興猶堪感物華
紀夢
隠居遠住海邊州山水清標接夢遊酒醉又移花下席
書多别起竹間樓兒郎習字陟釐紙童子供茶秘色甌
起擁黃紬尋幻境一痕斜月小窗秋
憨憨
憨憨無復老人懷春日烘門晏始開遊衍太平初試杖
安排樂事數拈杯世情花黨富家發公道燕均貧戶来
識字不多強不識小篇聊與物追陪
貧富吟
貧富限世分高下莫均一富者詫潤屋餘潤及銘筆貧
非止赤身躶死至無堲苟云可操致智士豈無術冥然
觀無物二者何得失
閒居
殘書滿屋迹堪埋俯仰寧求與世諧貧賤自安愚者分
毁譽何撓老年懷小篇鉛槧時時課糲飯&KR1085;羹日日齋
外慕素空塵夢絶庭前似厭有高槐
慶夀(生辰附)
玉洞仙桃夀傅宫詹曰川
傅說本是天上星攝行相事奉青駕老成端諒帝所選
韋賢李勣德不亞譬為舟楫濟川用譬為繩墨梓乃架
表儀鶴苑統仙班秖講麟經曠清假左氏文章費紙傳
温公肖貌令人畫洞天開府住有家度索蟠桃覓無價
記栽日月降甫申看到雲霞接嵩華三千結實歲何長
萬核裹泥生不罷其人如玉壽如桃八百老彭何足詫
趙惟章夀詩
葛天之世此心藏萬事熙熙不著忙鄉認當時非姓鄭
人疑叔度誤呼黃詩供賓客三千竹衣蔭兒孫八百桑
宅相愛談吾耳熟固知賢者夀能長
盧以和生同歲月日時
與君一歲月時日亦相因何止同丁卯休論雌甲辰偶
然逢此數勉矣各為人落魄乾坤内吾生豈患貧
六旬自咏
自是田間快活民太平生長六經旬不憂天下無今日
但願朝廷用好人有萬卷書貧富貴仗三杯酒老精神
山花笑我頭俱白頭白簮花也當春
夀表兄金懷用七十
筋骸可與少年争七十長鬍白未成鄉裏燕毛多讓席
族中雁行盡呼兄魚蝦細水烟蒲瀼鳥雀深叢雪竹浜
樂此閒居儘資夀燒丹辟穀見誰生
六十一自夀
重逢丁未開新甲過六十年增一年夀是倘来那必得
人於末節要求全占鳩挾婦傷今日(亡室同月日生)羨鶴添孫
欠此緣(時未得孫)萬事莫論吾母健進將春酒北堂前
生辰
今朝六十八歴歲知既夥青春不還人七十近在左流
光迅晝夜忽忽迸石火我與石火争寄活真螟蜾但願
無疢疾詩骨瘦亦可浮雲載富貴過眼頥不朵先人有
薄田數口頗纏裹關門事清咏天地自容我
生朝自遣
門前客到鶴先鳴灑掃茅堂作送迎座舉龍鍾先有我
鄉尋儕輩漸無兄眀年七十將来夀今日三杯見在生
一幅布巾藤作杖倩誰林下晝閒行
寫菊夀王學士濟之尊翁八十
我寫東籬第一枝長生豈止紙為期年年上夀百年計
日日看花九日時還喜帶金同晚色不妨鬚玉照寒姿
莫釐亦是登高處未必齊山許有詩
生朝
茲辰始度世眇然畱我形良荷生育德允含天地靈寓
品幸稱男耘耔充園丁衣裳賁其裸歲月假以齡駸駸
及朽腐草木自林坰隙光感多閱傾水莫返瓶承流且
云邁數止我自寧
生日小酌
今晨感我生襁褓迨衰老歲月倏往来七十何草草譬
初同此日天下生不少善惡與昏智貴賤及夀夭各各
不可齊鵬鷃皆自好但恥老醜人多為後生藐我母自
愛我諭事且訖了兒女自愛我勸我飯加飽朋友自愛
我把酒頌且禱我生已萬幸際茲世有道拙廢固無用
農圃亦可保杯酌雖寡嗜些少慰懷抱偃息間行游隨
意弄花鳥樂哉天地間偷生亦為巧
分得清白遺後夀曹時中憲副
東家歸人買田地西家歸人置歌妓先生亦是歸來人
完名怕著黃金累教兒但守舊茅堂鬼瞰不能低可住
先生高夀却瞰人東田不存西妓去
七十喜言五首
自知蒲柳望秋零意外驚延七十星膝下還為小頑子
籍中已是空閒丁先人蠧卷箱藤白老母魚羹釣竹青
儘把餘生享天福亦無慙媿到山靈
萬萬人中數我零為農亦是一微星衣裳無補吾眀主
天地徒存此老丁闊水游魚尾不赤絶雲高鳥影俱青
笑看拜極癡兒女已到希年尚乞靈
七十迴来秋葉零後憐歴歲已晨星不才儘自慚諸已
識字聊堪破一丁心事浩隨雲共白鬢毛難學草回青
湖田繞舍粗饘粥雞骨豐凶屢托靈
眼識茫茫齒髮零種田還欲候穰星百年云倘行猶未
七十為稀幸已丁待月露生秋袷紫仰天風卸暑巾青
時修静觀心齋裏應物虚眀自覺靈
七十稀年又九零敢憑虚妄更推星身軀薄劣無壬甲
詩草蘩蕪合丙丁饌品久空魚白白葷柈尚詫韭青青
因多歴世多知事非為谿翁性有靈
生辰
野叟堂堂七十一乾坤坐閱老頑身美人座上笑白髮
白髮鏡中催美人且就月庚尋活子莫憑年甲筭生辰
丹丘好在吾家裏滿眼生涯滿抱春
庚申十一月二十一日生朝作
七十四年剛送過今年添作五年來從前饒算没一馬
向後猜&KR0848;知幾枚菜子筋骸強可舞吳兒心性老仍呆
人家有地皆桑苧我獨貪香却種梅
夀萱為邵國賢賦
誰家無萱草誰家無老母堂前無孝子萱草亦空有邵
家碧玉根孝感生不苟開花作婉容順葉承左右愁非
備養具不足充體口邵子所以種涉孝豈敢後聊寓盆
缶春志自超盆缶干禄以代養早已登州守官大功名
大封榮日加厚腰帶映金葩首翟照春酒如何母不樂
樂則自宜夀人生養至此孝果在萱否
夀趙與哲七十
隠德堪尊齒亦尊一家風物自桃源鞠躬禮度強筋力
隨口詩書善話言郡裏歌鍾大賓席人間玉雪舊王孫
七旬黑髮期黃髮兀兀靈光看獨存
畫松夀大司馬三原王公
尚書府中松十抱直氣貞心不知老關中土厚根柢壯
十年間生地之寶上參雲漢不屈身世間草木斯為表
用之擎天天久恃用之柱國國永保伐柯擊姦擬顧笏
摘葉指佞比堯草朝廷何可一日無百不為多一非少
凌霜傲雪古色存蒼蒼直與秋天杳孔眀廟前有老栢
此物亦自因人好大觀直謂古今同時固難同貴同道
金花玉苓仙所食只在長生不在飽須公采啖三萬斛
四海蒼生期夀考
壽張黃門靜之
千篇詩是紀年籌小算方經六十秋舊接夔龍侍香案
新移雞犬别方洲大觀滄海難為水老望瑶京更起樓
夀祝如岡錯璋字寄君一笑海東頭
雙夀為錢時用賦
嚴算方周甲慈籌稍一先歲年成上下天地與因緣春
酒百花下南山雙闥前兒郎新舉子父母老神仙
題松夀崔望宗
高松環翠堂前物材比楩楠夀比椿雲蓋今看樹成日
雪頭還在手栽人新苞擘玉收蒼子靈柢蒸霞驗伏神
我祝長生寫生去墨花吹雨硯池春
生日漫言
幼時慕八十妄念笑荒唐八十思幼時過事驚渺茫事
過三萬日人如傀儡忙忙忙到衰老傀儡是末場謬以
百年算畸日苦不長雖有六千日長短未可量使長莫
如前使短亦不妨固非罹夭閡白髮映黃腸生順與没
寧大觀理之常今日喜飲酒樂極發悲傷盗跖不在夀
顔淵千載光夀亦何足重所耻無流芳耻貧無潤身不
耻食糟糠耻賤無克家詩書在猶亡腐草舉末熖螺田
懷餘香含靈參天地息存還自強
夀華光禄七十
夀躋七十古云希七十生男更曰竒天自安排還有數
仁能昭報豈無時蟠桃仙種遲宜子椿樹靈根老又枝
八袠山翁把春酒當筵兼咏弄璋詩
紫芝白石夀韓戶書
地貞知石賦天瑞信芝生大補媧五色駢開漢九莖鮮
霞擁華蓋龐氣結元精磨軋存金礪晶和象紫瓊商顔
歌燁爛砥柱看崢嶸敢比魏公德還期夀作朋
壽張碧漢六十
先生雪鬍面如玉公輔隠然觀器局丈夫出處自有數
功名未在三千牘柰何駿骨老兀硉相者茫茫惟舉肉
先生掀髯發大笑誓弗回頭顧場屋江湖滿地氣豪傑
浮雲萬里空雙目本色風流賀季真著家詞賦張平叔
吳山越水行有窩爛醉何妨倚絲竹只今仕路成市道
黃金不多不推轂先生此夢已脱枕蹇驢破帽曾不辱
有時讀書至無逸何乃咄咄憂不足此心自許天地知
萬事奚憑鬼神卜今年換甲迨六十教我畫松須屈曲
靈根久世非脆物抑鬱風雲見畸獨我知造化有深意
信與之夀吝之禄一千斯年抱貞固犧尊青黃彼菑木
會晤
雨夜宿吳匏菴宅
雨中客舍苦局促故人招我有尺牘書云竹居可閒坐
烹茶剪韭亦不俗得書徑往興亦豪何慮衝泥汚雙足
開門山林在城市濕綠如雲亞羣竹主人罄折故意深
道慰契闊須信宿榻上為我設衾枕堂中為我羅酒肉
我時肺病已絶飲強舉一觴連五六長談細辨困僕夫
燈影簷花亂書屋羨君有弟雅誼同山水光眀信珠玉
故事方思衛八家還咏逍遙堂後木人生良會豈易易
他日如今又難卜繆圖菲語何足記雪泥聊耳知鴻鵠
天全徐先生夜過
成化七年暑夜天全徐先生過雙娥僧寓小
酌踏月歌邢惇夫黃知命夜歸詩因賦此索
先生畱題
法雲夜歸黃仲達騎驢高歌仰眀月天風獵獵吹白袍
履常殿後走不迭撰杖負囊無乃媟過市小兒笑口咽
何物老子作怪遊俗夫豈爾須仙列李圖邢詩遂大傳
邈五百年無四傑先生尋我興亦豪入更来敲僧戶閉
栖烏翻樹露滿葉長彗埽斗芒不折先生呼酒要排熱
乃云秉燭古有說三花朗咏掛巾篇故事不妨吾載設
高致風流自斗山一遊一嬉知不屑先生於此如有言
當與雙峯共磨滅
無錫沈宗貴存耕翁之仲子自弱冠侍翁至余
家余年十三見先父以詩畫贈存耕經四十
九年尚存宗貴所觀感而賦此
少别老逢情更真中經四十九年春青山昨日先君迹
白髮而今我輩人世數交遊詩作證話生感慨酒淹廵
旁觀莫怪多畱戀求舊原非一面新
與客夜坐
兩年方始一相逢偶集飛鴻雪後蹤清話更添新繾綣
老身全比舊龍鍾弱雲弄月微分影細草關春暗轉容
不復事杯成兀對薰爐頻喚小奚供
喜程元道見過
客子到門西日沈情緣一見一迴深逼除歲月悤悤語
遠市盤飱草草心積竹叢寒魚合澤墮樵風急鳥争林
白頭與世殊疎闊特地因君理舊琴
與客夜酌次韻
高臺添燭漏初長一握歡聲哄夜堂入座眀河斜轉影
隔雲殘月淡容光如詩不就君當罸願酒無多我恐狂
非但同年更同道白頭生長尚同鄉
史眀古見訪
春来開門見新燕故人春来亦相見燕子不肯嫌貧家
破屋還勞故人睠燒燈屋下照白鬍高談雄辨如壯夫
且言老境知己少感慨滿懷人事殊常當有酒開口笑
君來我往亦須要願從君言不敢違肯作西飛伯勞東
飛燕
燕王汝和水月軒
青子綠隂還可嬉酒杯無地不相宜夕陽翻席到人面
遠水搖山隔目皮今日直須終一日暫時何卜有他時
世間樂事尋常得但惜人生多别離
勸性甫飲用韻
喜君飲酒量不慳百壺五斗曾無艱鬢毛苦短日月老
人生自忙天地閒紅花的皪雨脚後白鷗浩蕩江光間
眀朝又擬常熟去典盡春衫方始還
會施知州煥伯
河洛頻年勞宦迹歸雲倦鳥是休時行藏有道無違易
康濟存心更事醫青草耰鋤問農圃白頭杯酒話親知
何妨日日相追逐百歲人生會有期
謁謙齋少師
潭潭府第倚山城故舊何須俟价行閽吏未知窮措大
相公自識老門生飡柈夾供叢談久鈴閣添香燕坐清
頭白歸来濟時了義田還復課兒耕
李司成至
詩書禮樂賢關長貧賤農桑老境人久荷清篇留卷軸
又驚高誼動車輪梅花歡喜當簷笑柳色殷勤滿眼春
雞黍不嫌隨草具斯文一味覺情真
喜蘇文輝見過
杪歲風日寒臨門訝高駕晦迹久不出詣舍此云乍稜
層見詩骨孤瘦立秋華筋力駕年紀手策不少借升堂
載拜健歡覯饒言話性真具淳朴慮靜得閒暇安然丘
壑姿可使觀者化杯酒亦略飲深坐且清夜人生屬長
離大半付悲詫雖獲少聚首未足為慰藉我生尚碌碌
世諦未由謝何能傳隠訣低頭事耕稼
花朝雨中與王汝和小聚
與君將短髮慚媿柳條春白日急換歲黃金忙殺人漸
憐知已少獨覺老懷真把酒不在醉看花聊此晨
喜張碧溪至
重子杖藜非厭貧秋林紅葉頗如春交游未必在杯酒
正是老年無故人
喜許國用探疾至
藥爐烟暝膈生痰怪是新春百不堪樂事惜從多病誤
老懷喜與舊人談臨牀細酌更延五繫岸孤舟日轉三
雪裏梅花殊未發此情亦似為君含
國用持前作至復用韻
坐深頻滌唾壺痰老態人前覺不堪靜觀欲從僧去學
新聞還待客来談雲凉桐肄高尋墨雨沃蕉苖長四三
今夕喜君申舊好小窗燈影酒中含
碧溪見和亦答一首
髯翁能飲老無痰風度詞華種種堪青紫盡推儕輩拾
桑麻聊就野農談濁醪累舉觴成十拙韻連篇和及三
此卷一時千載事後人重展笑應含
過華光禄適出乃返後遇途半叙話夜深余以
丹毒思歸遂解䌫而東留此以謝失告之過
風雨登臺值兩山相逢復喜半途間得追笑語非虚約
更攬髭髯訝老顔水宿極憐舟並住宵征無那病思還
圖書有日酬清賞莫謂浮生無一閒
題山家璧
舊過山家今莫記屋頭高蔭發新楠三年眼見樹如此
雙鬢情知老不堪欵有杯盤及奴輩話因門戶恤丁男
病餘未似前能酒亦為殷勤入半酣
次匏菴雨中留宿
野水浮雲蕩夕光仙舟兩宿古溪傍清篇感舊頻翻韻
濁酒謀隣載過牆燭跋不知春夜久雨聲如為故人長
衛家剪韭今傳美他日寧無有竹莊
走筆留客
谿上不礙路谿水如招人好友南海来談笑氣若春我
具一尊酒宿昔可以論况逢中秋月成我兩嘉賓雖有
東轅車我欲方其輪願因長相留離别勿復言
十一月十七日盛仲規迺子乾旋見過
一冬不作寒陽氣殊泮渙昨夜病枕中朔風驚耳觀瑟
縮朝怕起高日照海岸枯林尚砉砉喧噪鴉鵲亂門前
報剥啄有客立凍鸛且云宵征苦逆楫宿途半扶憊出
慰謝鬱抱從笑散復云鈍舟者家君庸自訕此行亦小
鈍父子當併案君父有不鈍文筆捷飛翰子宜捷其捷
未許仍鈍貫捷鈍姑置之釃酒促燒炭
與客夜話
老年多病只關門始為尋醫偶出村春過寂憐花致事
雨来忙見草承恩故人落落星催曉舊話淹淹月報昏
酒盞莫教辭瀲灧客舟猶喜一壺存
夜酌與浦三正姚一丞沈二璞沈三觀大聯句
親朋坐多違偶合歡拍塞(正)詩懲夙盟寒夜感衆誼息
(丞)修辭擬藻摛操毫學蓍扐(周)求應尚同聲擇知貴合
德(璞)逓簡戒羞承記燭期短刻(觀大)錙銖罔乞鄰纖芥
必出臆(正)聯成凖纆糾句拆肖瓜副(丞)例在賞速成罸
難恕遲得(周)口吐略腐陳意命隨曲直(璞)或逞覺軒軒
㦯屈耻默默(觀大)爭竒驗所豪角勝見乃力正不絶亘
韓師若畫創孟織(丞)何高不欲躋無古弗祈即(周)從容
三達尊娟媚兩絶色(璞)淡誇揖讓潜贍要排拶軾觀大
蓬閬萬水縣崤函一丸敕(正)穿鑿惜混沌惝恍覿鬼䰥
(丞)浩蕩掀鵬天奰屭壓鼇極(周)幽脩盼谿梅蹇澁歴蹊
棘(璞)窮抽無餘思瑣拾有遺憶(觀大)點指互咄吁支頥
相臬兀(正)設醴初假鈎流杯反因勒(丞)大都飲文字政
不在酒食(周)尚雅髠何呶辭淫完太嗇(璞)畱連鵲番枝
展轉雞振翼(觀大)㸑慢罏爝消埶困研漿踣正衣絮凍
逼薄漏水風咽濇(丞)汚筵墮衰燼躪地響殘核(周)啟戶
霜月正掛樹河漢仄(璞)會晤亦尋常風流惟此特(觀大)
留蘇安道
東湖雨晴春水生美人載酒湖中行茅堂剪我三夜燭
論文說劍言縱横桃花楊柳渥春雨今朝撥棹東湖去
呼兒釃酒緩歸心春亦未歸君且住
支硎山麓逢楊君謙
林谿相值夕陽邊迹似無官意有仙高笠冒雲宜我畫
小詞磨石信僧鐫山逢佳處肩隨轎眼落閒時袖出編
隨後擔夫亦殊俗花筐酒榼兩頭縣
十二月四日入郭小舟逼坐五客徐舜樂出吳
太史所和東坡先生清虚堂詩一韻三篇末
章有及余者時天作小雪亦即興奉同一首
長河水落浮淺沙舟小客衆蜂喧衙江天翳眼雲作色
薄有雪意飄微花老夫抱病久不出歲莫瑟縮難辭家
荒郊寒風吹濕葦落雁接翅隨翻鴉前林枯條頗封白
的歴還疑梅著葩蓬窗欲賞苦乏酒覓火未便仍無茶
舟人却信我固吝婦翁枉事倫何撾詩喉無柰渴少潤
秖累短髮空搔爬清虚高韻不可借聊且試筆開煩嗟
匏翁三篇况在側宛宛玉氣生高霞
留金仲和
脱葉莫能綴折竹不能連流光背人去一去亦復然釀
酒豈無米種米豈無田豈有八十母兒可離膝前膝前
亦頃暫老者不少年襄陽雖云樂扶母難登船㐮陽銅
鞮歌白日花滿煙思家總多夢母不在枕邊勸君母子
勿相失看取牀頭子母錢
與史西村相值途次遂同載
寒雲連雁古長洲萍梗微蹤此水頭幸爾相逢風雨裏
他人無限往来舟遠遊不盡江湖話多病還驚霜露秋
一見一迴成一笑老懷離思總悠悠
穀旦喜朱性甫至
城裏高官儘有衙迂舟却到野人家偶談山水悲筋力
因怪兒童忽歲華白髮知春不如草青燈隨眼漫生花
遣懷慰客非無酒罍耻還當一載賖
載會浦東白
八年初得載經過喜滿雲蘿入笑歌老盡鬚顔略相似
記来年歲久應訛西風蔀屋蕭蕭葉落日蘋江渺渺波
雖是病懷須強酒人生良會苦無多
與狄天章夜話
短棘長荆古道荒時風霎雨世情凉酒杯對面常肝膽
緩急從人卒在亡腐鼠與他饑醜得癡蟬招彼黠徒忙
約君且卧茆簷下九仞高雲看鳳凰
雨中會子暘李太常仍同赴謝氏席
萍逢吳越水偶耳合清緣發興欺沾雨因逢數曠年木
蘭同小泛櫻筍轉高筵去倦不告别歸程殊怏然
會吳獻臣兵備兼謝惠詩
野老本孤陋於公荷特憐出門今偶耳傾蓋昨同然風
雨酬一話詩書當十年永懷非日月高誼薄雲天俯仰
少知己遭逢誠勝緣枉推慚極口汎愛悚高篇貌瘠道
腴内官廉德儉先鵬圖協公薦馬走願私鞭文武無愆
用崇卑各適權東吳卿月轉南徼使星躔道路瞻風節
山川照雪鋋府尊嚴武位幕集杜陵賢懷遠人何邇均
仁俗不偏明良惞盛遇衰颯舞林泉
黃克明使雲南還夜話
軺車萬里使星孤故國重逢已白鬚濁酒臨燈共風雨
新詩滿眼見江湖數車薏苡如珠否長柄壺盧有子無
(劉道真問陸士衡曰卿自東吳来有長柄壺盧帶種来否)問俗論心言不盡鐘聲半
夜喚啼烏
侍家父世父與劉完菴西菴文會
野寺清尊對鶴羣我来行酒聽論文門前歇馬依青柳
池上開軒見白雲自喜獻之同禊事還慚阿買張吾軍
醉扶老父還家去桑柘秋隂日未曛
重逢謝將軍
十年歸鬢雪紛紛桑影榆隂日半曛帥府别開新院落
監門還識舊將軍行逢戰蟻臨階看坐愛歌鶯隔樹聞
耻向太平憔悴盡英雄無地覓高勛
石田詩選卷六
