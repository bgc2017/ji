石田詩選卷七
明沈周撰
投贈(寄答附)
贈徐遵誨和劉邦彦韻四首
祖宗原自有高勲少小豪雄藐冠軍竹裏行厨青玉案
酒邊官妓茜紅裙洛陽紙貴三都出夔府沙平八陣分
頭白歸来惟感慨却慚多病負眀君
不徒說劍與談兵况是文章動兩京屢欲上書勤漢室
時教捫舌易齊城帆檣遠雁江開楚衾枕清猿路入荆
落落長遊半天下不知歸計幾時成
細雨春帆破曉開更添新酒事深杯他鄉夢寐鴻于陸
故國詩篇鳳有臺白髮不歸花亦笑青山急去鳥仍催
公侯復始君須記李廣原非是死灰
斷蓬逐逐未能休搔首西風又莫秋曲折舊袍存蜀繡
蕭條空室去吳鈎虚名落枕邯鄲夢濁酒澆胷磊磈愁
莫謂尋常種瓜者東陵曾是舊封侯
因病不預纂修之徵用呈館中諸公
纂局冠裳濟濟然白頭多病後諸賢聖功大滿先皇紀
庶政分參列國編老穎何能出毛遂後堂今合譲彭宣
夜来夢秉江淹筆猶在鸞停鵠&KR0008;邊
寄沈工侍時暘
烏紗兀兀鬢蒼浪物表逍遥歲月長林壑清虚流笑語
雲霞縹渺入衣裳新開元圃長春地舊是丹丘不死鄉
還却朝廷有餘禄閒憑詩酒傲人忙
董良富舟溺有贈
君從古潤来飄風簸舟楫長年易波浪船底翻落葉君
時至濡首衣裳亦厭浥故人多附遺種種寓沉篋拆書
欲尋讀紙糜悶膠摺瓶罍作顛倒餘瀝水相浹州潤名
不祥於君有沾濕(叶)三日始獲見驚定語尚讋呼酒澆
惡懷累觴迨稠疊出門多畏途後進宜慎涉
謝李宗淵見訪中路有阻
斯文久矣熟芳名書到還知鄭重情風雨妬人三日惡
江湖負子一舟横聞来無見新翻案興盡而回古有行
筋力未衰扶可拜荆溪展報已非生
戲友人尋訪不出
兩山不見雲遮眼一犬獨鳴花遶隣敢去揮毫題午字
悔將握髮望時人牆匡寂寂高槐雨門巷青青細草春
知子南還猶有興扁舟斜日弄芳蘋
喜施知州煥伯致政
乞身章上笑顔開未信吴人果自獃孫冕怕教差致事
陶潜真要賦歸来松杉野寺滕滕杖蔬果隣家草草杯
山水常年舊遊伴高吟清嘯有追陪
和沈文甫儀賓所寄清虚堂韻詩
湖南有洲金作沙國賓翼翼開新衙草堂疊嶂都尉晝
名園爛錦楊妃花不矜富貴念貧賤珠唾遠落寒翁家
白頭老拙後生鄙語言可惡還如鴉如何泛愛使我悚
其意過借其辭葩知因宗誼漫好好痛癢豈藉他搔爬
我家豚犬皆碌碌懲彼不學胷徒撾尊翁有是子有是
健羨不足還成嗟天南引睇數千里飛鳥滅沒空雲霞
寄夏大理季爵
鐘鼎白髮外山林遂遲暮任懷道屈伸玩世雲去住久
視天地間百歲在跬步文章亦夀物垂後永無度眀州
山水佳逍遙得真寓清川入漁釣高屋蔭嘉樹可望不
可即瞻戀存寐寤
寄祝惟楨
容德久契闊南雲如遠人每懷依孝友獨恨失比隣子
弟詩書澤桑麻門戶春樂哉無一慮健在有雙親恐禄
未充養歸来耕有莘
贈黃撝之
相逢野寺及春殘各各蒼顔說見難歲月易流嗟物變
功名已過覺心寬梨花月枕詩通夢楊柳風杯酒起瀾
想得金陵山水地自知行樂勝為官
薛堯卿場中卷短策長莫錄被枉黜
崢嶸老氣軼長虹傲睨三千鵠士中豈爾門監知李廣
憑誰榜帖為司空徘徊鵬鳳風斯下漫衍魚龍紙易窮
把鏡時時照鬚鬢怕教愁雪點青銅
寄别李知州
走幣飛箋百里情白頭扶病亦須行江湖借石安鴻漸
鐘鼓當筵愧鹿鳴薄海春風動韋布滿堂華月照簮纓
扁舟莫怪從宵邁念在庭闈告不成
宿城西懷冷菴
水宿其如夜思何霜風拂鬢影皤皤語喧杯酒商船近
人映樓臺市火多川上微波搖缺月城頭高樹掛眀河
新篇在稿思君教無那無眠只漫哦
九日小酌席上贈張碧溪
人生重相知正在氣誼同蹤跡苦遼邈千里念竒逢今
日登高日有酒無菊叢有無不在物斯人吾眼中撫杯
叙綢繆攬鬚感霜蓬嗟哉南海闊息老垂天鵬(叶)亢志
墮迂遠末路迷英雄兩耳醉發熱浩蕩傾心胷懷策六
十年不肯委無庸憂時切空言嫉邪改欣容不平首民
政次第及兵戎萬理酌得失萬事區私公四座寂不譁
但聽聲鳴鐘白衣照山林竊比廊廟功誰能述成編藏
於山之空後人知子雲其道亦不窮勸君再飲酒長嘯
延天風
速楊君謙石田記
山中有白石廣衍得數畝堅瘠不可耕無用實類某朋
從從加稱遂為石田叟稱者非譽辭我亦甘其受楊子
許為記其言食已久往往人家見篇篇燦星斗一見一
熱中意子獨我負札劍表心許何况曾出口得非以陋
物不足辱錄取碑有紀封禪鼓有示獵狩於此逆觀文
或可假石夀子文侔漢史其傳信無朽脫使不多作難
保歲月後恃子猶洪鐘應隨大小扣不應似生吝吝生
虧所厚吾石能作言將以子歸咎不聞詩所載草木備
羣醜不信石終遺不遭點金手遑遑日翹佇拜嘉亦當
有
寄錢允言
雖是經年别尋常見好詩湖南與湖北相望即相思楊
柳青霞館芙蓉碧玉池乾坤知佚老微詠間清巵
寄桑通判
驅馳一倅厭為州歸就高閒未白頭竹箧理詩春草亂
槽牀聽酒夜泉流農桑舊課今家事山水清談昔宦遊
因愛兩湖風月好近時知買木蘭舟
奉寄大冢宰三原王公
喜見温公載相時衷心如日鬢如絲謙辭高爵身稱老
優免常朝帝曰私瞰鬼樓臺無地起質神章疏有天知
酌量氣化人瞻斗平凖安危國倚蓍富貴焜煌看玉帶
功名登載託金彛超賢拔俊休遺力扶植昇平此是基
戲人短視
朱子阿堵中光晦視昏沈秖坐醉翁短初非五色淫只消
理肝木未須刮篦金睇遠野常霧瞻晴天久隂逢人昧
真面而從言語尋欲比亢倉子誤名觀世音其疾止眊
焉豈廢聾與瘖體具聊乖用譬如不調琴一向甘懵懂
青白非所任把卷睫著字具服倒捉衿對酒妄告止既
灧徒拒斟出門皆通衢長迷蒼耳林平生絶騎馬惴惴
在臨深尚有能為者千首日細吟我知子不晦其眀在
諸心
懷張允成表弟
歉歲逋租力莫償一家十口趁流亡小兒膽大輕官事
老者年衰重故鄉落蘀西風何處迹啼螿寒雨幾逥腸
封書欲寄愁難達空倚江干數雁行
文宗儒在告
功名大慾淵取之無一足朝廷曷忌吝賢達豈盡禄投
林先機鳥清晝託昏宿親知唁早計風雨顧茆屋關門
待白髮歲月在松竹逍遥風塵表昨夢破榮辱尚有舊
藏書坐課諸子讀
金陵約史眀古不至
仙舟望不到元都近信虚傳過太湖如此江山空舊約
可勝風雨有長途燈前白髮棋聲在地上碧桃花事無
春已闌珊人尚遠幽禽何苦喚提壺
賀劉德賢冠帶
富貴侵人五十三烏紗頭上忽巖巖館甥上夀裝新帶
鄉友通書署散銜諠竹滿堂鶯宛宛飛花撲酒燕喃喃
嗟予白髮巾都折燕賀深杯到老饞
贈范希敏
膂力衰来背槖駝只於隣並嬾經過算年已覺同生少
畏死頻嗟去日多蜾蠃螟蛉假親戚烏鳶螻蟻後干戈
于今丁役都無累輭飽三杯或自歌
贈都良玉
鄉里同生夀及耆少年筆硯復同師丹山碧水行歌地
春煖秋凉醉飽時樂在太平須要饗事於分外莫求知
放舟今日西谿上不問衰強比白髭
慰人受侮
先生無喜亦無嗔默默熙熙滿抱春已辦恕心何忤物
儘能虚已自容人卧憑高枕欺江雨醉把深杯納世塵
向晚不知花在地開門一笑墮頭巾
謝庭新秀詠芝祝西厓先生生子
南岳昭竒産眀時迹亦超地成靈宿孕天與福何儌名
重芻蕘識貞非草木妖文敷華蓋殿柄用紫宸朝衍玉
家承慶高霞代作標仁支看禪續和氣屬薰陶徵桂思
燕竇如蓂應帝堯按圖他日事祝願且歌謠
奉寄王冢宰
萬事浮雲在目前先生拂袖似神仙餘畱後禄宜諸子
分付高年屬老天亦有邵窩容說講(公退歸設講西園)曾無范
契盡還田(公以子買田千畝盡令贖去)滿腔樂地春如海元愷中間
第一賢
聞楊君謙致政賦此以致健羨十五首
當場拂袖便南行一著孤高更覺清初擬熱官移教授
思量猶自累瓢聲
春官司署儘能閒猶道勞形與病關身在早朝霜馬上
青青殘夢是吳山
江南微雨杏花春一箇漁舟載病身莫信歸来示無用
釣竿斜日弄絲綸
功名出處異於人染指初頭便乞身人自誚渠渠自足
了官歸奉黑頭親
神武高冠掛急流老人之事少年謀江南四百八十寺
處處磨碑待記遊
到手功名賦子虛深山長谷覓安居讀書已足功名事
更讀人間未讀書
文章的作大家傳萬變風雲筆有權要覓大山藏小史
東華香土斷無緣
茫茫仕隠不同風進退惟人自折衷雁宕村前梅雨裏
低頭畦菜是英雄
秋空歸鶴楚雲高白晳青山白苧袍多少玉堂金馬客
待抽身得已霜毛
乞閒不與少年宜領得天恩又較遲忙要著書容補世
君王會有詔行時
新製銀杯興亦豪判將榮辱付陶陶春風觀樹軒前酒
不醉元都觀裏桃
都門祖帳百花飛多見龍鍾賦式微較取柳條千萬折
不曾送一少年歸
臨岐冠蓋酒淋漓卷軸通朝滿贈詩當是别翻常案子
千人描畫一人歸
寤在鐘鳴漏盡前恩波特縱五湖船君王自要成廉退
陳乞原非例引年
碧山勾引步如飛少日知閒古亦稀只有馮良年頗似
又非曾惱督郵歸
寄王尚文大參
逢人每每問康寧地遠何由一寄聲仕已無心聊翫世
棲遲有宅尚依京柳邊細水閒臨鶴花下深杯獨送鶯
似此逍遥知不老百年詩酒是長生
與王優
高歌宛轉送新聲腔愛頻移酒漫傾著水遊絲風趠起
過牆花影月扶行正須陶寫當吾老更為慇懃柰爾情
可惜相逢牡丹後柳邊聊倩答鶯聲
喜吳吉甫及第
吉甫吉甫羇孤子乾坤浮生漫無止丱髫饑渴誰與謀
黃金陵前哭親死破褐猶知裹父書借讀空山月中字
江邊古寺夜摸碑心記舌翻朝若水聰眀過人道豈窮
天將與泰先之否甲子高科談笑間亦有神人開夢語
當今天子聖且眀賢俊乘時思崛起摶風希鳥天九萬
試足神駒日千里老翁患難窮苟活且頓煩憂為君喜
君不見人間貧賤富貴基范相蘇卿乃如此
贈沈以節
粉奩塵滿硯池枯且欵清談事酒壺好客諸侯何處有
通財知已近時無芭蕉夜雪闌新興蛺蝶春風卷舊圖
念我平生釣竿手扁舟特為寫江湖
蜀道兵興聞徐遵誨往尋舊業
烽火西川萬里餘扁舟此别意何如衰遲自可加餐飯
離亂無由數寄書江上羇愁衣帶緩鏡中勲業鬢毛疎
秋来無那多風雨遥憶成都舊草廬
贈海上劉將軍
少年儒將有高名說劍談經四座傾久處幕賓能草檄
舊隨童子盡知兵月連夜火沙邊&KR1380;潮挾秋笳海上城
聞說遠人歸聖化欲銷金甲事春耕
奉和陶菴世父留題有竹别業韻六首
舊宅西来無一里别成農屋傍長川真堪習静如方外
雖可為家尚客邊賃地旋添栽秫壟鑿池新滀漚麻泉
北窗最愛虞山色也似香爐生紫烟
散髮休休依灌木洗心默默對清川一春富貴山花裏
終日笙歌野鳥邊聊可幽居除風雨還勞長者訪林泉
畱題尚在庭前竹淡墨淋漓帶碧烟
糲飯麄衣常自足猶勝杜甫客西川老妻課佛清齋裏
幼女鳴機夜火邊幾樹凉雲散高葉一溪眀月瀉寒泉
寂寥草座無人伴自起添香看篆烟
人愛吾廬吾亦愛秋原風物帶晴川蘭甘幽約宜階下
竹助清虚要水邊只好蔭茅同背郭何須蓄石慕平泉
苦吟自覺多新病華髮時籠煮藥烟
比屋千竿見高竹當門一曲抱清川鷗羣浩蕩飛江表
鼠輩縱横到枕邊弱有添丁堪應戶勤無阿對可知泉
春来有喜將于耜自作朝雲與暮烟
鶴毛鹿迹長交路荇葉蘋花亦滿川炙背每臨簷日底
曲肱時卧樹隂邊一區綠草半區荳屋上青山屋下泉
如此風光貧亦樂不嫌幽僻少人烟
慰吳水部德徵喪子
水部先生哭仲兒深情未盡六篇詩涕洟苦苦成何益
魂氣茫茫無不之滄海沉珠家失寶崐山借玉手書碑
蘭芽在眼春仍好老力栽培發有時
和徐伯仁抱膝偶成韻
皂弄仙居未易尋惟聞抱膝有長吟人遐杜曲天仍近
徑捷終南地不深閒漫安排種瓜事老徒激切佩蘭心
秋凉春暖悠然處風滿高懷月滿襟
羊亡已後不須尋妙語時時對酒吟江海浮沉鷗迹遠
山林漂渺鳳巢深天違功用金誰礪道合行藏玉汝心
千里相思各南北一春風雨入離襟
聞謝閣老休致過蘇遥寄
五十懸車事異常符階綸閣迥天光千秋國是黃金鑑
一夜鄉心綠野堂漫賦祁招惟自止舊圖負扆敢云忘
拔風後起梧桐樹四海還瞻老鳳凰
鶻打雉贈陶將軍
猿臂將軍臂黃鶻小隊蒐原笳鼓急驅叢迫薄草木驚
野雉衝人馬前突漆眸側睇奮鈎脫控拳捩翅筋力遒
雉欲逋飛膽先落犀爪攫顱如就縛看人喝采和千聲
將軍厭鶻自摘生刳心剔肝錦毛破五色花袍腥血涴
題號
耕樂
良家無外慕躬耕修隠德庚庚東西畝宜禾更宜麥迹
勞不自悔志靜乃云適茨茅荆溪滸清幽多水石西挹
銅官秀右滙太湖碧林春鳥雀鳴鄰並戒作息和風拂
田穉蕊蕊行復粒兒孫候歸来竹戶燈火夕引觴漫沾
醉偃息就北壁所得還自賀不敢忘帝力
宜閒
丘壑年来寄隠蹤安眠飽食養龍鍾日由僮僕知生事
家信兒孫理戶傭題句園林選脩竹盼柯庭院愛孤松
白頭多少忘歸客雪佩霜珂老未慵
靜處
坐對南山日自長且將一静掃浮忙身安嬾出誰能遣
門設常關亦不妨秋水止潭心共静寒梅隔屋鼻參香
未知乍暖初凉候可有閒蹤下草堂
鈍齋
高懷已足見平生利器如何假鈍名事不争先譲人做
心無著急信天成夔憐躑躅寧忘步鼈跛蹣跚亦有程
如此遲遲吾自得青松看取雪中榮
宜閒
黃塵不是海特地為人深浮世有窮日勞生無止心從
容一樽酒消散五絃琴會得其中趣悠悠萬慮沈
且閒
十載飛塵雙足黃誰知屋裏有滄浪靜時覺得忙時錯
一日還如兩日長行遇好山須命酒坐因芳樹便移牀
白頭短杖南塘路我欲来談華子忘
遺齋
風雲已外違高翮草莽之中寄賤名江海固非長往地
乾坤聊寄不訾生烏羅禮廢人將老白醴恭衰我自平
菜本瓜苖雖瑣瑣栽培於物尚多情
蝸殼為史廷直題
不知小隠計如何蠻觸無争所樂多身外乾坤等虚殼
窟中風月是行窩長牋舊稿詩黏壁癡筆新圖墨滿螺
想得盤旋似盤谷白雲春夢有仙婆(廷直有姬號白雲道人)
自寬
縛齋如斗白茅茨安僅容身小不卑瞰鬼樓臺隣舍得
藏蝸天地自家宜門前塵海一簾隔座上山圖萬里思
居漏老夫求不媿與君談道有来期
守莊
十角黃牛五母雞知君舊業在雙溪寄人詩簡秋裁竹
教子書燈夜照藜四畔無争田井井百夫戮力黍萋萋
却憐杜甫頻移宅才住東村又瀼西
拙齋
靜者齋居惟抱拙機心機事笑人忙譲他好手誇修鳳
顧世多岐敢問羊逕草不除門自僻林巢可掇鳥相忘
老予亦是無能者築圃何妨住隔牆
逸菴
逸迹離城市分居雁鶩沙屋中人嬾散門外樹横斜名
漏山公啟鄉當虞仲家梳頭下白雪把釣著烏紗風信
北窗取月從東海賖交僧會櫻笋兒子托桑麻醉坐自
横管春遊或命車鸕鷀安野竹蛺蝶選林花觀我還觀
物其生豈有涯
竹窗
有竹之家亦有窗無人領竹竹難降凉櫺却暑風千挺
碧扇推秋月一雙夢入籟聲方倚枕酒參葉色漫開缸
知君神觀清於玉獨自翛然詩滿腔
月航
兩頭簫鼓遊眀月溯此清光拉柁開信我船中都載却
從何水上又浮来南飛烏鵲驚鳴榜旁躍魚龍觸洗杯
敗興笑他千里雪有人空去復空回
聽竹
城市豈堪聞瀟湘寄耳根此君如有語静者在高軒靈
玉自成韻清風不是諠心通正如洗眀月滿秋園
可菊
東籬不可桃與李只可秋来有菊枝要我將詩收爛漫
勸君澆酒放淋漓平生金玉期成汝滿把芳香欲寄誰
九日簮華白頭上風流何减少年時
愛鶴
平生結好惟鷗鳥彼此能閒兩不猜白日一沙秋夢穏
碧江千里雪痕開憑誰作色因高舉信我忘機復下来
人欲相尋舊盟處釣竿新水夕陽臺
夢鶴
聽鶴仙人騎鶴去後人思鶴已冥冥九臯音響尚在夢
百世子孫還姓丁露枕觸心秋欲警月軒滋淚夜初醒
周公誰謂吾不復瘦影依稀風滿庭
聽玉
竹謂青琅玕其體本虚静風来假之鳴因聲乃生聽琮
琤復琳琅環佩滿三徑冥心齋中士聲耳兩相競緣聲
知風端緣風知竹病要知竹有音不待風命令簫竽發
天和中律雅而正
心耕
問心何可耕其地方寸耳何足展東作所劐當何似我
試忖度之固非沮溺比曾莫事於鐵秉兹靈虚耜搰搰
駕仁義役役闢詩禮多譲豈失段不舍亦猶仕積久驗
其成孝悌是穈芑象賢各穎秀無復有糠粃生生世所
業子孫孫而子奢哉譲田者所得安敢擬
醉雲
長醉無醒日有似雲冥迷正頼無心公爛倒同如泥雲
醉兩相忘渾渾抱天倪世上不飲者不能與物齊只可
自怡悦勿諭劉伶妻
市隠
莫言嘉遯獨終南即此城中住亦甘浩蕩(闕)門心自静
滑稽翫世估仍堪壺公溷世無人識周令移文好自慚
酷愛林泉圖上見生嫌官府酒邊談經車過馬常無數
掃地焚香日載三市脯不都供座客戶傭還喜走丁男
簷頭沐髮風初到樓角攤書月半含蝸壁雨深留篆看
燕巢春暖忌僮探時来卜肆聽論易偶見隣家問養蠶
為報山公休薦達只今雙鬢已毿毿
湖南
湖南盡是君家物今代風流賀季真青草扁舟落吾手
白鷗萬里屬何人玻瓈倒見波心月翡翠平開雨裏春
我唱竹枝三十首眀朝相約伴垂綸
橋東
橋東未與東橋異問訊何勞錦里翁剪取竹竿漁具足
撥開荷葉酒船通獨臨秋水人搖月漫送清歌樹引風
常笑西隣憂不足白頭心事竟誰同
聽泉
若人居城市以耳求聽泉泉不在城中山中乃涓涓終
日未忘聽豈在耳根邊若以實境求此泉隔天淵要知
泉在心心遠地則偏所謂希聲者無聽亦泠然
守溪
愛是雙溪故居好百年遺澤與人俱保雌大覺耼翁勝
改姓直嫌柳子愚舊有一隈魚十頃新招六逸竹千株
買書教子非無益菱角雞頭總入租
西園
為園多半是遊嬉傍宅西偏事事宜鯈尾趁花溪宛轉
鶯聲隔葉樹參差地循五畝横分畛路遶三义曲作籬
滿面夕陽人已醉還歌飛蓋舊遊詩
樂野
近習農功遠市譁一莊沙水别為家牆凹因避隣居竹
圃熟多分路客瓜白日簾櫳又新燕綠隂門戶儘慈鴉
我當數過非生者酒滿牀頭不待賖
月谿
月為大家物何獨此谿有千谿一谿月同光無薄厚惟
是谿上人雅與月相偶君於此谿外他月能識否逍遥
見在境此月隨所取(叶)低頭弄清華白璧落吾手尚呼
酒酹之谿月我三友
清谿小隠
結廬城郭遠靜勝此谿邊鷗鷺分家住烟波入簟眠釣
魚償酒劵賣藕補傭錢只隔斜陽岸經遊須倩船
春江
愛殺春江日夜流有人結屋住江頭門前釣石臨黃鶴
牀下魚波洗白鷗未識何年變春酒且將吾道付滄洲
天光月色溶溶地更好憑虚著小樓
松谷
幽尋仙地漫托隠飽啖神苓差勝葷樹老與人千歲得
山空無物兩崖分靜知夜半傳清籟虚愛春深納白雲
掃却鳴騶不容迹日長惟有鶴為羣
西川二首
移家忽要離川東自信何須問卜翁七水大都如屋下
一山小半入城中沙鮮近市柈多蛤海氣通村井或虹
有片閒心無所作畫圖詩律兩争工
西川風物新家處一畝之居半畝苔慮怕市喧忙避去
便宜山近特移来芙蓉曲渚秋風動雁鶩長波夕照開
我亦曾尋偏記得隔林高有古書臺
竹鶴為道士作
道人種竹復養鶴鶴可看家竹護壇仙驥往来天上下
玉枝消息日平安風前掃葉碧雲亂月下鳴秋白露寒
物外閒緣消不盡墮毛裁氅籜裁冠
野鶴為地師作
野鶴自得相白衣玄作裳竦身週宇宙舉首見圓方赤
縣非凡地丹丘不死鄉人間好山水歲月與誰長
茶坡為劉長憲世熙作
使君嗜茶如嗜酒渴肺沃須斛二斗官清無錢致團鳳
有力自栽春五畝輕雷震地抽綠芽行歌試采香盈手
世間口腹多累人日給時需喜家有還道通靈可入仙
非惟却病仍資夀籠烟紗帽躬執㸑活火何堪托輿走
題詩戲問滋味餘得似王濛及人否
香谷
惟蘭生谷中谷香自蘭生如鄉處君子遂稱君子鄉經
云香界者因香界亦香願言固根柢雨露發天芳勿隨
茅所化歲久安其常
尚古
此心何慕慕先賢不與時流作世緣天地忘機推華子
詩書有道閱堯年深衣大帶人如玉喬樹高雲宅似仙
聞說虛堂閒素壁一圖太極日長懸
題吳子潤育齋卷
落地為男子思以成厥德蒙象古有訓作善固可則念
生敢忘養務學必求益詩書在長勤仁義服無斁欲造
君子地涵濡匪朝夕雨至無槁苖藥至無留疾舉措先
所存終身蔑差忒
古山
人事有動靜青山無古今高秋落手板雅調合吾琴風
雨付外物煙霞凝道心茫茫天壌内仁者是知音
雪樵題金山僧惠鎧
大江一箇黃金山大雪漫山變白玉山中琪樹斫作薪
塞破寒寮十萬束屋中凍衲四大縮燒之不能溫手足
却燒十日化為水開門一笑春江綠
竹菴為毛太守題
卓立曾知抱節君百年根柢渭川分羣居族屬不易地
美質子孫皆有文移榻清臨冰簟月積書凉護玉籖雲
搖環振珮琳琅處未許人間俗耳聞
空舟為寶林寺僧題
齋舫曾閒六一翁僧居臨水與舟同指舟為屋身浮世
假屋名舟心太空就地掃雲天影上開門見月浪痕中
我来把筆閒題壁白髮泠然兩鬢風
曉窗為眀上人賦
一個山窗漏幻塵櫺櫺白映紙痕新豈無夜半聞鐘者
猶有天眀做夢人自闇闇中勞摸索到堂堂處弄精神
我今更與作轉語推去關来總任真
菜菴
嗜淡原非食肉侯圃翁種此托珍羞霜根下筯兼糜爛
雨葉堆盤薦齒柔買去固多求益者拔来應少為人謀
世間至味君何識三九常充日不憂
梅菴僧號
老僧開箇歲寒坊百樹梅花萬玉行色落空門空是色
香成妙果妙聞香人無入處雲遮路夜不開窗月到牀
他日大方參了義碎中求核也須忙
南洲為華中天題
湖水中央地可農龜蒙遊處有遺蹤沙坪接畛田千畝
玉溆通橋路幾重凭雨闌干閙荷葉跨波亭館夾芙蓉
開門便有陽光入曝背觀書好過冬
東滄
卜居東住鳳麟洲四面玻璃覺屋浮日出不知天在水
海空還借地為州鯨風拂釣珊瑚檻蜃月開簾翡翠樓
聞與尊翁紀年歲石堂曾下幾莖籌
謝答
謝項郎中文祥寄筍脯
浙雨溢山藪竹萌密無地土人饕頓頓腸胃當厭飫吾
蘇少其祖數竿破俗藝有茁重兒孫豈敢屑盤筯知味
聊耳耳僅免煮簀茹愛我愛日翁脯腊富裹寄蒸爚得
火候法熟野衲治新鮮色莫黯纂纂玉縷脆烘日不過
熯著鹽未多漬嘗之清可珍喫棒元脩避余生本骨立
滋瘦忘所忌客佳稍出供薦茗聊三四還笑湖州饞不
管傷幼稚聞君苦痰疾日食不妨嗜醫氏曾有說性可
消膈滯能分固知羨推食感念至
答眀公送椿芽
山僧藜藿腸采拾窮野味靈芽漆園種新摘帶雨氣鹽
蒸嫰綠愁日曝微紺瘁裹紙聊搤許珍重不多遺仍傳
所食法且囑要精試兼烹必雙井水亦惠山二及云性
益夀甫與昌陽比香甘流齒頬食過發吁嚱山僧苦薄
相折此八千計本昧吾儒言方長仁者忌
夢謝人授鹿角膠記莫全篇寤而足此
毛龍頂上紅茸茁三尺珊瑚長仙蘖根貫神𩕳不可折
扣中五音發清越農皇笑以金刀截骨解支分寸成節
湘以玄水桑火爇七日鼎中緘鬼血天精地髓轉作(闕)
補我玉堂温不熱試之匕許膏吻舌酥飴停調氣馥烈
便爾小活亦大耋更三千年等一瞥
謝程篁墩贈龍尾硯
篁墩品硯歙居右雅稱先生翰墨手先生與硯俱歙産
眉子羅紋誇富有櫝中種種自懷玉能割一愛到石叟
自嫌隅處小有病臨出摩挲要難授我云先生豈無藥
庸賁一銘如砭灸囅然捉筆從背書石上煌煌麗星斗
頭巾折角與人傳此硯因銘名亦久尚憐龍尾是奇材
東坡何以嘲牛後
謝宋承奉惠夀木
鄙夫今年逾七旬無一用世人嫌嗔讀書不成愚固在
耕田無收家益貧小兒造化苦翫弄浩蕩自謂無懷民
何愁白髮不相放生死已譬晝夜循花前笑口幾迴酒
松下無言終古塵也憐狗馬有帷蓋安少一木藏吾身
堂堂七尺我自玉烏鳶螻螘誰敢親青城古杉一千歲
天將為我留輪囷宋公借力翦寄遠鯨波萬里来猶神
質如金石堅可珍其文糾紐膩且勻霞肪暈紫香觸手
舁入草堂驚四隣自公好施發天性豈以菲薄當其仁
鹿皮蒼璧殊未稱短篇聊訴吾為人
謝孫世節惠藜杖
孫子憫老蹇惠杖若無杖其輕猶握烟且喜不壓掌七
尺多臃腫論重僅銖兩促節數三十還復有一長敢以
照書燃獨任探梅往暑雨地沮洳出遠步堪強非惟借
便健顛躓有所㐲何以謝記存小簡附拙響
葛惟善嘗托人求虎跑泉詩附贈潘谷墨銅雀
硯墨既不至硯亦云碎因謝此
慚愧高懷記項斯開緘空感十年私墨亡潘谷烟澌外
硯破銅臺瓦裂時馬德未忘千里惠虎泉終補一篇詩
何當握手吴門笑共付浮沈與不知
謝友人定正小詩數字
手拆朱批笑滿腮看加簣土即崔巍妙辭信自我傳去
後日安知子定来(王儉云後世誰知子定吾文)秋樹暎星疎采出夜
江容月遠波開古人高誼相成處風字千年重釣臺
和計常熟惟中虞山雅集
縣事頗清暇山椒成雅遊羣彦畢追隨君子信徽猷林
搆級石登沿澗俯清流燕賞属邦君名勝况古州連峯
横秀野重湖映清秋環列周郭郛棋錯衍田疇騁目念
遠人鴻迹限南陬貴賤何忘分華篇承遠投宛宛粲白
雪高妙誠寡酬想當豪吟際鮮颷激岑樓繼火延落景
憑欄攀斗牛興懷恥不及烟浪空長洲
雨中過野翁莊訪彦清施先生不遇書此以寄
野翁新築此山莊石子迴階引石梁滿地濕雲封夀塢
隔牆高樹比僧坊掃苔容我来題璧刻竹煩君補和章
信與輞川風致合老須裴迪共壺觴
與施北野小叙僧寓
分曠屢年歲造次臨客途驀然對面疑熟視各驚呼招
邀叙僧寓草具聊市沽伸情發謬語紀興復小圖人生
類雪鴻蹤跡不可拘惜會仍惜别蕭然俱白鬚
謝計桃源惠孔雀斃于途以尾至
珍禽籠萬里未見意先叨飲啄違塵目文章剰俊毫重
須論馬首輕敢喻鵝毛餘采賢郎得留形上繡袍
答汪竹坡暑中問疾
跬步蓬門出未能秋来病骨轉崚嶒儘多年紀夀自足
無好兒孫福不應藥物殘生隨楚老菜饘終日類齋僧
惡懷酷暑何排遣遠水孤舟藉友朋
送歲歌謝宗道士鼓板
打漁鼓唱道情說生說死說功名唱道情打漁鼓說神
說仙說今古仙家自有山中樂凡家自有世間憂年頭
年尾憂不休今夜又當年尾頭唱要高鼓要急主勸賓
酬忘拜揖蠟花爍爍白璧光酒波濯濯青袍濕客莫言
辭主須醉多情送年恐不及年送去還復来漁鼓聲中
白髮催白髮不可變莫放掌中杯鼓砰逄杯絡繹不知
東方之既白舊年已盡客亦散門前又接新年客新年
别唱賀新郎送舊迎新漁鼓忙
送别
送袁德淳還太平
閶門送别當新暑綠波芳草如南浦袁侯玉雪照離尊
言貌温恭心獨古誰道今時無古人眼中之人仲山甫
天球河圖東序物置之市肆豈其所太平作縣草創初
務在民安心獨苦誠格山川及鬼神愛存父母無官府
况於朋友急為義援我親喪離淺土臨岐感激一何深
默默捫心淚如雨
與張東海别
順便南安路朱旛刺史舟相逢驚白髮未到說黃州細
雨傳杯落浮雲傍席流臨岐更揮翰不復有離憂
别友
青天一眀月白髮兩扁舟各舟載一月遂生離别愁眀
月解隨人人去月不留豈月管送行今古長悠悠道路
東復西行人幾時休一月亦多忙千方相應酬舉手謝
眀月浩歌過吳洲
送程宫諭(因久雨為言者濫及去位)
車馬出春眀雨中人獨行人從今日去雨是幾時晴靜
閣一杯酒亂聞千樹鶯故山堪註易天意就先生
送韓克贊
兩月衾裯厭久眠荷君惠問每牀前頻煩藥物酬多病
鄭重舟航動老年落木門牆秋水宅亂山城郭夕陽船
扶笻起送迢迢目攬結餘情更小篇
送程少詹赴召
奉玦當春雨春風又賜環行藏吾道重寵辱此心閒六
月鶱鵬息三年去鳳還宫詹循故秩陛棘認先班求舊
從人望相懽動聖顔拜知髯拂地舞應口呼山撫已文
章在重修袞闕間
送都元敬赴史西村家塾
黃溪雪後爛生光童冠迎船青佩長客子能行秘書監
東家好是鄭公鄉春帷開講禽魚動夜觀鳴絃水月蒼
賓主閒時還倡和吳江滿地綠新章
和文太僕宗儒留别韻
人生一離合中奈歲月邁青春與白髮秖好增咤喟君
子務久要迹曠心匪懈請喻江中水澹泊味長在兹辰
風雨横来鷁鈍莫快童子認舊德殷勤㓗塵廨雨亦通
人情收脚漸微洒顧我有老母將筐復加拜展燭話夙
昔勝與生客對佐酒無兼味情留日須載雲天看君遠
林壑信我晦清懽滿在眼萬事不須嘅
别李昭
秋深四日江村雨阻得行舟不得行燒燭添多夜窗語
似天教雨作人情
送都元敬赴試
新科拔隠淪蓬藋不勝春經術必用世山林還有人九
苞看舉鳳三浪促潜鱗仙桂凡千樹扳花要認真
和天全翁留别錢氏祖席
謝傅其如不起何畫船詩酒晏遊多人家兩岸聞簫鼓
魚鳥中流識笑歌細雨沾衣縈舊纜春風入面醒微酡
夕陽更好東歸路草樹迢迢擁幔坡
送遠行
行矣去君側去去那復畱會面諒已難徘徊滋隠憂五
里臨清川十里陟崇丘轉盼路何迥馳心同水流朔風
白日暮瘏馬局遠步思君隔浮雲豈知我中露流景不
我與客鬢已非故酌彼青兕觥聊以慰末路
送諸立夫歸錢塘
昔年記買臨安船来與泉石修清緣劉郎史伯及吾弟
一船四客如登仙諸君作我南道主湖山笑引肩輿前
談詩酌酒夜不輟吻焦目澁無安眠别来人事等雲變
舊遊一夢驚三年劉郎化鶴招不得吾弟掩玉仍黃泉
感懷夙昔有零淚掩卷怕看登臨篇殷勤對話雜悲喜
買酒取醉愁無錢空齋停火照寒鼠古木翳寺號饑鳶
眀朝何苦又分手拂衣長路開風煙朱顔白髮倏忽事
人生離合真堪憐
送周桐村
白髮烏紗將八十文章談笑見揚雄風流不减三年别
未許尊前稱阿翁
看到梅花十萬株清吟一月住姑蘇城中屏障都題遍
施與吳人百斛珠
送汪廷器重遊遼陽
三韓亘東北其地次海隅勢位何崇高沙漠蓁莽俱盤
鬱千萬山望有醫巫閭山海相交際烽塵稱畏途汪君
江南産好遊司馬徒走馬日千里寶鞭揚珊瑚風霜切
貂裘酒薄不足呼腰下秋水劍復繫玉轆轤海鵰落長
雲檿桑戲強弧於此顧有樂結納多文儒黃金日繞身
大餅擲歌姝歌姝且不惜巨萬酬邊需磊落見襟抱中
可開江湖一别倏十年玉雪猶偉軀言復尋舊遨逕去
難色無笑我裹足人牖下秖白鬚分手各有贈贈我錦
氍毺我亦聊菲薄短篇侑雙壺
用清虚堂韻送匏菴少宰服闋還京
三年袍幞違風沙歸家讀禮如退衙長髯已聞數莖白
瞳眎眀察無纖花鄉人廿載曠接見老少瞻拜常填家
怡然不煩亦不拒正猶茂木容羣鴉朝廷眷注特虚要
匪直鑒藻兼辭葩要儀百辟重德度如鬱須酒渴乃茶
騑騑四牡不可緩我亦殷勤當執撾與君一别絶聊頼
蟣蝨頗學嵇康爬衰人載見恐無日差免握手成吁嗟
時勤相憶但搔首仰睇天上空雲霞
送張廷儀
楊梅墮地連日雨江上喚舟舟不来黃帽唱歌今撥棹
青天白日眼俱開
送蘇安道赴祝冬官惟貞館
江程何悠悠汎汎江上舟載彼圖與書言往海上遊東
海有君子孝友天德優好爵弗久縻屺岵重遠遊歸来
夀春酒酒影照白頭怡怡家庭間和氣聞遠州之子固
惞從芝蘭味相投匪特自假益尚應童蒙求春風動花
柳絃誦溪堂幽可睇不可即含情渺長洲
送薛堯卿漫遊言登泰山謁孔林而迤邐求仙
海上
堯卿掉頭狂且忙結束東遊如子長擬將足跡試天下
三月已自儲餱糧出門長嘯振林木蒯&KR1670;短劍秋風凉
臨岐調我老不及登高健步如飛翔岱宗未到已在眼
齊魯指點青微茫書生浩氣久憤激要倚日觀攀扶桑
秦鐫漢刻多漫漶且莫苦苦求其章東封何有許功德
文武未必能張皇惜哉君行差較晚燼後灑淚悲靈光
(是年闕里災)素王有道自六籍固是不死之仙鄉羽人丹丘
何足問勿以汗漫窮荒唐丈夫汲汲在事業白髮須臾
成老蒼無人薦達自陳列朝廷求賢正無方頗聞北事
近擾擾毛錐未抵丈八鎗邊頭合有班定遠天下豈無
張子房山東李白恃必用莫自兩生追所亡不然歸来
且高卧共喫飽飯歌陶唐
送周文襄公乃孫廷器以畫像驗塑還吉水
土田亘江東揆賦億兆計其多由寸入所在敢遺地太
祖太宗時稽斂或未備偫收信長屬饕公餕私費習久
遂玩刑忘身殉于利逋迨八百萬空牘勞記註歲餉常
不及日究常不治文襄應簡命妥濟受斯寄公知法禦
患法疏患乃致誨盗在慢藏覂駕在失御盡斥宿漁手
令民必躬輸升斗舉在公庾儲復官涖登積充舊典罔
耗有攸裕所羨亦不訾陳因年相次戶庸及公需凡百
資其出于時民樂生朝廷無顧慮斡轉一時機掃蕩滋
深弊如器之阽傾援拯暇不遽革茹謝苛猛振蠱匪斂
聚公薨五十年遺政已莫據後繼亦多賢措設各有異
遡惠不可誣于久乃有祀廟貌欲追惟歲月蔑省記公
姓攜繪影按之求肖似外肖衷未然有愧六二比才局
負心胸仁義具肝肺智諝周聰眀力量發意氣不然是
非間耳耳茅三四我喻操鏝工斯得謂能事工答毋深
求神般不載世我聞發咨嗟時哉則殊勢秋風振江介
白露草木瘁遊子思故鄉懷圖渺西騖往矣不可留欲
贈言莫既
丘侯休致
浮雲滿眼使君行山水無煇日未晴眀日相思何處是
甘棠樹下獨聞鶯
江山正有漫漫雪行客應無緩緩期越水吳山一千里
輕舟歸去似来時
送吳朝陽都閫之任淛司
桃花春水古城濠僧寓遙煩降節旄雙鬢相逢慚我老
十年不見覺官高新篇爛漫牛腰卷舊酒淋漓獅子袍
南國諠呼迎閫制千兵夾道擁弓刀
送錢士弘會試
春闈指日忙忙去躡凍開途歲尚餘拂面風塵寒送酒
臨關霜月曉催車牓頭要著渴睡漢闕下當知行秘書
五十功名休謂晩老成還聽首傳臚
送劉國賓
劉郎面玉争荷花少年經市果滿車金張許史不敢倩
鳳皇合德賓王家平步為仙五雲裏甲第藏春天尺只
笙謌催醉金叵羅七十紫鴛扶不起冶遊昨日過江東
細馬紅粧山水美家人要問山水處生綃搨取蘇杭去
送朱性甫遊西湖
西湖我先遊君去落我後落後為生人先遊託故舊從
君未到時說與亦疑謬當以湖洗眼口亦要湖嗽不嗽
詩不清一洗目不瞀此湖有大量先後皆納受固不為
君薄亦不為我厚有客有船載有酒有歌侑雨晴無不
好濃淡兩争秀落日映四山清波照紅袖此特衆樂耳
君宜出其右尋我舊題處佳句多脱漏正自要君拾一
一不可宥想見南屏秋倚爾兩肩瘦人多詩亦多各各
備妍陋湖在詩亦在各各千萬夀日日人去來詩能作
將候如敔止柷始禪續而迭奏君吟未必盡山水詩苑
囿君行報山水我老尚堪又
送吳惟謙守叙州
雲司轉階例不卑藩參臬副皆所宜君今出守古僰國
過峡萬里天之涯衆為君憂君獨喜負利要自盤根施
我知作郡得專政豈是唯唯因人為叙封况聞廣九邑
其民既遠雜以夷鑿牙穿耳固頑獷撫之恩信當懷来
詩書更欲變咮離文翁之任非君誰茘支初紅五馬到
江山亦為人增奇山谷老人有筍賦讀賦食筍君還知
苦而有味可喻大歴難作事惟其時
送王抑夫作縣陳畱幷柬許倅施煥伯
與君桑梓隂相望母黨况為兄弟行我之老母姊君母
少日拜姨今未忘兩家昆季昔數人君我聊存屬餘長
羨君讀書事長勤落手新文合時樣學資浩蕩德華腴
外度舒徐中倜儻我慚白髮血氣衰君喜青雲年力壯
北京初還受銅墨風雪充途神轉王挈家便欲沿牒去
河上敲冰進官舫田園豈是容易别自是縣中官署曠
惟民不可日無教有爵相擔畏人譲北来隨地見饑饉
未必陳留獨無恙不徒口慰要心存莫以繭絲先保障
亦聞陳許間未遠爾有膚菴可醻倡故人所在即故鄉
天涯詩酒生佳况嗟予廢置秖牖下枕書昏眠眼脂漲
升沈由来自有時已信老懷齊得喪尚期諸輩各努力
要在致君堯舜上
送朱武選調常德别駕次李西崖學士韻
恩華浩蕩縱長遊一牒南從楚國投世事未能容我料
風波不足使人愁漫消惠飯須佳句先說潮陽尚遠舟
廊廟江湖俱宦達天涯持酒看雲流
送夏德樹告疾歸台州
尊翁舊著堂堂節令子連章倔彊名欲激宰公言過直
因忘富貴去偏輕素知眼淚撰不出豈是髭鬚拂得成
擬古數篇看反覆極於所學見平生
和林郡侯送王敬止赴任瓊州韻
休云寵辱逓相催信自先生直不回怖鱷莫憑瀧吏說
蒸羊好待相公来乾坤是處皆容物小大無官不適才
早晚春風即吹到海瓊花發必先梅
送王敬止謫瓊州
流行坎止世途中萬事由天天自公失馬未能知禍福
辨烏何必在雌雄賜環擬望厓山月用楫當歸漲海風
白髮一杯分袂酒相迎還許送時翁
送山隂秦復正謁華光禄
瞰莊賢主得佳賓百里清川映綠蘋酒榼詩囊塵外物
山光水色眼中人石池俯雨魚苗暖畫閣開簾燕子春
此地持杯如見憶高篇儗寄蠟封新
送梁道夫還瓊州
瓊島迢迢候老翁深懷秖博兩宵同片帆南浦草仍雨
斗酒長亭花又風話俗燈前南海近思親夢裏北堂空
情知此别難書問止到衡陽已斷鴻
傷悼(送葬附)
挽張東海
只合畱君白玉堂天教醉墨賁南荒衰毛送老歸来短
遺草隨年化後長幾欲扁舟訴離别竟成清淚作存亡
因尋舊寄聞鵑帖人物傷心墮渺茫
病中挽周桐村
藥物兼旬兀病身輓輀獨後北邙塵江湖隔眼燈前淚
生死通心夢裏人古誼高懷留健羨遒文細字憶精神
他時容展孤墳拜風雨桐村宿草春
悼隣叟
八旬筋力在舉止後生然灌稻畦煙裏撥蔬園雪邊生
無息肩日死有到頭年尚囑諸孫輩成家莫嬾田
挽沈東林廷佐
烏紗天與老為容白髮知因病未籠西序有櫕俄殯雨
東林無樹不悲風酒邊傴僂思遺象詩裏推敲失此翁
獨剰吾家舊題竹一般瀟洒月眀中
挽范老
雙目冥冥與氣沉有何牽掛子孫心解驂誰補無從淚
就布聊為不足衾破屋秋風茅把盡孤墳落日水聲深
老奴封土辭歸後安得松楸作樹林
悼張靜之黃門
先皇深寵死難忘魂識還依玉案傍滄海莫知歸有鳥
白雲誰謂去無鄉念終在子天終吝世自存詩人自亡
憶得西湖觴咏地豈勝清淚月微茫
挽嘉定翟孝子允高
烈火見者畏不謀天下同伊人燔廬菑負母走熖中臨
難切至情全愛出至窮天人斯通昭尋熄從返風金軀
茲銷化孝聞不可終可耻及泉誓尚爾歌融融
挽沈眀德二首
青袍落魄衆堪憐每每科場譲少年原憲長貧還有病
淵眀一火竟無㕓小篇絶筆畱孤邸半紙虛名付冷氊
魂憶西湖是歸路梅花月色尚依然
貧圖斗禄老仍驅以醉為生以醉殂地下酒壚那復有
人間詩鬼不能無千年未信歸遼鳥三匝空憐繞樹雛
寄我詩篇成故物每因開讀便長吁
哭文温州宗儒
向来作郡夢非祥遠大功名夀未遑造化小兒俄柳肘
乾坤遺愛有桐鄉丈夫氣節存人表老友肝腸剰淚行
還信天公著餘福當家分付寡辭郎
挽程宫詹
高官博學何辭諻頃疾長殂可悼嗟君子不知蠅有惡
(惡矢也蠅惡出昌邑王傳)小人安信玉無瑕聖眀浩浩湯除網睽極
茫茫鬼載車歸把遺文殉深葬看從地下發光華
登小雅堂哭史眀古
築臺高住似神仙恰好堂成及已年歌哭於斯人忽耳
死生無度事茫然青山底處尋遺史白雪從今付絶絃
此夜獨登惟見月清光依舊石闌前
哭劉邦彦二首
五十年来托故知秖酬兩會便長辭湖山好在無人物
風雨空令有涕洟松下骨埋宗長鍤梅邊魂和老逋詩
瓣香在手身違病月落斜窗起坐時
天教行樂住杭州今日湖船似舊不桃怪劉郎来不再
詩憐杜甫死方休風流山水仍紅拂富貴壺觴到白頭
最是竹東聽雨夜而今空有夢追遊
挽璋公
璋老性靈澈參扣不伺版學苦行亦堅心舒語還簡昂
昂如喬松秀色照人眼八旬尚健步有杖倩人撰俄傳
疾不出不意竟絶饌往顧問云何示别作微潸答曰生
我寓死為生所限限極我何畱何惜復何戁舉手道謝
謝言下仍發莞所究亦超然世迹空一剗旋踵即溘然
急若丸走阪此老今已無千輩莫一揀重来但虚堂寒
影照燈&KR0678;門前挱欏樹風葉何反反
挽方道士用東坡清虚堂韻
學仙不就如炊沙紫府著爾無閒衙長生苦苦累唇舌
六十瞥眼風中花江湖漂萍本無蔕一囊書畫東西家
虚談火龍配水虎豈見白蝠如烏雅惟於飲酒詫真趣
終身落魄猶蘇葩醉魔作祟病已劇酒莫下咽惟需茶
長途昨夜忽觀化訃至空使吾胷撾皮囊敗壊秋草裏
青山劍穴從誰爬碧雲黃鶴渺何許矯首西睇令人嗟
我今隨生亦隨死努力加飯辭飡霞
悲溺
少小出閭右生長紈袴中珂馬越阡陌溢目揚光風青
紫恃富取豈信詩書功調笑隣家姬琉璃為酒鍾黃金
一朝盡雲衢付冥鴻勲名悲故鏡白髮紛秋蓬凄凉西
華子落魄東郭翁天寒城濠隈失足探蛟龍沉沉泥中
居層冰相蔽蒙家人不得覓尸出沍方融輿歸經舊里
見者歎窮通窮通不必歎富貴少令終
傷阿同
阿同年十四蓬垢身短小小心效力多過失比衆少每
事解人意指使不顛倒以有成人姿私怪通慧早今年
忽患痘頭面見稍稍週身漸稠密匝肉無空道色白漿
不成識者謂難保愴惶十三朝焦黑如火燎我時去城
中牽念夢屡造同亦盼我歸每問輒悵懊此意要面别
亦自知死兆我歸不見同洒淚傷其夭老者正需人何
以堪懷抱今與冥頑處愈自覺同好誤呼尚疑存轉顧
驚悄悄送汝瘞東郊細雨滴青草
蕭蕭東海竹挽吳汝輝
蕭蕭東海竹鬱鬱西山松壤地兩隔越生植莫能同顔
色各相昧音聲或通風精神自冥合宛宛無西東青松
一朝催此竹抱孤窮以竹書感慨寄去淚亦從
聞陳白沙先生訃
生知秖藉兩詩酬死惜曾無半面由坦坦德從周道往
冥冥心與葛天遊講論語托門人錄封禪書違使者求
萬里白沙何處是獨臨殘月水西樓
堯夫情性林宗行薄世之師天吝之此老不亡名自在
斯文欲鑄我何為天長嶺海無從涕地老臺山有道碑
擬把瓣香身莫達紼前空寄助勞辭
讀吳文定公御祭文
德望文章稱科甲官階夀考更兼之嗚呼今日延陵墓
不愧當年有道碑天子重傷麟喪魯吳人私幸鳳生岐
白頭野老宜先死翻向秋風泣所知
挽徐母馬氏
徐家阿母多慈訓懿德何慙白石刊針眼未漫衣上線
膽膏猶膩手中丸秋隂月掩都房橘香木霜凋古畹蘭
澱紫山頭埋玉地賢郎陟著淚汍瀾
送許貞葬
蒿歌引往紼言出郭南門我来臨其窆衰草凄寒原情
至時掩泣痛惋不能言百年合有死惜此英妙魂我昔
有女蘿附此長松根託生相因依綢繆在東崑長松一
朝折修蔓絶攀援煢煢委中道有身安用存
挽如公
如老身無著將来典醉鄉號他酒布袋是箇臭皮囊積
禍必自發為生安可量長眠當不醒殊莫悟存亡
挽周原已醫判
扁舟只近問棲遲玉樹驚非舊見時别後正憂如許瘦
訃来已盡此生期世多不學番膺夀天莫容官定有兒
頭白老親雖健在封榮那塞喪眀悲
挽東禪信公
匝頂霜根七十強笑訶訶地佛心腸掀翻趙老茶公案
踏破林仙酒道場屋掩雲蘿秋榻净經殘松月夜窗凉
我来借宿今無主還擬呼之在醉鄉
哭金懷用表兄
奔波那覺病但見吐車茵一頓可缺食百年無到人何
膏起其死有淚出於親聽雨秋堂夜煢煢剰老身
近哭孟光死傷多病有因不堪衰族裏頓失老成人生
氣不借穀冥羞空薦蘋橋頭思健步已負野梅春
處世多存厚眼前誰似君老年兄弟行一淚死生分故
宅迷秋水新阡擁暮雲勒碑吾自任未敢謝無文
南畝墊秋水憂懷縈老窮勞生百不足到死一成空身
脆如殘葉病来加朔風昨宵談笑是暫落夢魂中
柳孺人夫坐事身家俱籍入後放歸
再造男兒事區區属婦人時當初涉難産入亦俱身心
絶寒灰後恩回朽木春嗣禋牲豆㓗復奪鵲巢新豈謂
(闕)無政猶聞與亂臣柳門存一脈蔗境脫千辛今已不
可作潜光在翠珉
哭表兄金以賓追及伯氏懷用
秋日哭兄猶涕洟窮冬哭弟又漣洏年時大小皆于邁
我輩存亡豈可期昨者笑談今屬夢門人編錄幸存詩
吟蹤最憶東橋路青布長巾短杖藜
悼劉協中
先參負文豪喜子紹前志總角弄古辭綽有高遠致雲
敷及泉湧思銳不可摯落筆驚鄉達翔聲聳朝士聰眀
累多病冉冉精神敝玉芝折孤莖吳嶽失靈氣前後千
萬年浮生秖暫寄廣大班馬程發軔聊小試奇才固難
生生則天復忌遺章可償夀尚爾不朽恃初怪語不祥
往往寓感喟色慘花當萎鳴悲鳥將逝茫茫修短數豈
亦容人意不應老鈍夫顧為英俊淚
挽吳元玉
去年憔悴見京城猶自題詩送我行多酒未能無疾病
一郎何竟了功名秖今孝義存人口更後聲光重墓銘
走拜無因致雙淚千峯落日大江横
挽屈處誠善寫竹
可菴不可作崑山為之荒將謂青琅玕一夜遭折傷其
影落屏障千家畱墨光墨以託竹命人短竹自長魂當
附竹存未分人琴亡我来弔風雨秋盡堂空凉含情賦
清篇因之招鳳凰
挽虎丘簡書記
詩折病中身苦吟終損神青山見在世白髮過頭人花
落三泉雨雲荒萬頃春惟餘石上竹消瘦似清真
哭眀古回雪中過鸎湖有感
不復見安道歸哉空雪湖低雲接清淚遠浪激長吁骯
骯老博士崢崢偉丈夫朝廷虚購玉滄海實遺珠雄辯
常翻口衰痕未滿鬚斯人竟微疾我輩強孱軀一邑人
皆愕三年夢已殊(其子夢人謂汝父六十少二當死)妙篇畱膾炙還與
不亡俱
挽陳育菴
不見先生系所思交游何地覓襟期坐来忽化身無病
傳是成仙我亦疑剥啄藥瓢偷鶴嘴緘縢詩草付蛛絲
遙吟舊寄皆珠貝只恐能飛物亦奇
挽劉芝田
老倦長遊雪滿顛澄江歸理舊芝田侯門裹足無名刺
野店扶頭有酒錢捫虱正談天下事逢蛇忽忌夢中年
孤兒為問他時計猶指牀頭捭闔篇
和哭母詩
淚以洩心液中亦寓邪正媚婦及䜛臣霑巾禍斯興錢
子痛慈親崩衷血隨迸哀極衍餘音悠悠偶成詠仍須
血為書留之示子姓
經故人墓
故人於此墓石亂水潺潺忙盡剰白骨閒来投碧山雨
崩封未厚地瘠樹猶慳可柰牛羊篴聞之淚一潸
挽韋大年
孝義更文章山林隠德光青春賢者短白髮鄙夫長無
後心不死有琴人併亡潤州如少潤玉樹殞新霜
挽黃節婦
守節難保孤難守節要節完保孤要孤安完節堅心肝
保孤慎饑寒啼饑號寒白屋破死心灰肝清泪酸黃家
之婦李家姜鳳鸞之偶天團圞鳳一死鸞乃單鳳有鸑
養于鸞鸑今有文成五色鸞今瞑目已蓋棺地下見鳳
不愧亦不怍手呈高節十丈青琅玕
石田詩選卷七
