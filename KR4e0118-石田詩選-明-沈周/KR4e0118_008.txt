石田詩選卷八
明沈周撰
圖像
屈原像
逐迹遑遑楚水長重華雖遠未能忘魯無君子斯當取
殷有仁人莫救亡魚腹何勝載憂怨鳳笯終不蔽文章
忠貞那得消磨盡蘭芷千年只自芳
題嚴子陵像
聞道先生裹足時曾無一語荅相知後來亦有同衾者
再四能歌抱蔓詩
題李太白像
風骨神仙品文章浩宕人世間金鸑鷟天上玉麒麟江
月狂歌夜宫花醉眼春獨輸蕭穎士不見永王璘
題杜子美像
滿地干戈草木秋澷將白髮染窮愁英雄感慨言空在
家國艱難盜未收老淚邊頭哭堯舜此心裏許夢伊周
草堂依舊成都是日暮門前江水流
貧莫容身道自尊先生肝膽照乾坤淚因感事時時有
詩不忘君首首存孔雀豈知牛有角杜鵑還識帝遺魂
千年珍重丹青在大雅何從著讃言
拜岳武穆像
松嶺離離草露多碧山高廟獨嵳峩天如未喪無三字
國自甘亡有一和宛宛丹青尚生氣潸潸哭泣付悲歌
伍胥不合錢塘歿又見前朝起後波
觀李貞伯小像
浮生百年内誰能畢其期感彼先露人遺影及兹披浩
浩儻宕懷炯炯玉雪姿宛宛若啟齒黯黯蔑言辭存歿
各如夢卷之吁以悲
自題小像
七十四年我未識我丹青一面是否莫果傍觀曰真我
隨可可以真生假唐臨橘顆以假即真物化蟲羸真假
雜揉奚較瑣瑣但感白鬚長者半墜顴盧黶層頤瘦摺
軃嗚呼老矣歲月既夥茂松清泉行歌笑坐逍遥天地
一拙自荷
孫世節貌陋容請題
白頭儘是老便宜六十餘生天地私學舞固無長袖子
出遊還有小車兒綠隂如水微吟處紫袷含風半暖時
瘦影任君描寫去百年草木要相思
王理之寫六十小像
王生見我精神熟照寫今吾瘦于竹問年初及六十人
饗世渾無半分福一味耽農百不便門前湖水漲低田
饑來讀書不當飯静裏安心惟信天風茆雨壁谿堂破
貧賤生成今老大隠服還勞郡守遺私篇或辱尚書和
草木當衰不復真紙間座上兩浮塵是非非是都休辯
聊記明時無用人
圖畫
題杜原先生雨景
老原作畫墨法熟紙上沈沈潑濃綠重林濕葉欲垂地
合磵流淙似鳴玉廬山九疊翠不乾秋影平吞此長幅
借看真怕雨拂面要為時人洗雙目滕王珠簾正堪卷
董家破屋不可宿出門一笑青天高猶怪春泥汙吾足
題趙松雪畫馬
隅目晶熒耳竹批江南流落乘黃姿千金千里無人識
笑看胡兒買去騎
題畫
青竹長竿白石磯江風吹雪鬢毛稀秋來尚怪鱸魚瘦
若比吳民太較肥
題蕉
老去山農白髮饒深簾晴日坐無聊榮枯過眼無根柢
戲寫庭前一樹蕉
題畫
人尋静處深住屋向林中小營窗下數枚雛燕門前一
箇流鶯
題小景
江山入吾興隨筆散清華峰影分斜日波容寫落霞惡
橋通市迹喜樹隠人家此地如堪買分畦擬種瓜
監定米南宫苕溪春曉圖
敝籖榜米聊因展楮墨依微却難辨皴膚斷理慨塵番
渙迹漓蹤認餘前(作上聲)想從潘谷試烟華惜去曾聞用
之淺況是澄心體玉疎好事何時不舒卷流傳人代多
展轉物豈能同歲相衍請驗周宣告臘辭刻石恃存存
尚鮮繼燭殘生九死後得見似人懽且勉或云標題少
芾芾紹興條識朱猶湎君王法眼賞惟精此筆敢當當
不㥏烟邪雨耶樹色溟洲兮渚兮水光泫眼中未足許
清苕平峴衡沙或湘沔翠霓冉冉天蒼茫旗影迷空恍
遊輦海嶽遺靈仙者流我欲招之愧辭謇
題畫二首
扶藜衍風日一路且看山黃鳥綠隂處白羊青草間關
幽凝小步會喜破微顔怪被林僧見誰何能爾閒
山家自煙火杳杳離人羣岩樹落紅雨石窗生白雲朋
從因偶過世事得新聞逐逐班樵牧幽蹤不欲分
題畫卷寄華光禄
尚古老仙心浩然他人溝渠我巨川積義積德非一日
積書積金非一年竒編翻刻惠貧讀更製藥物疲癃痊
高雲茂木鬱望族數仞之牆千頃田毿毿白髮披兩肩
鳳雛抱送荷自天功名染指知薄味山水載酒脩閒緣
老夫相住縣百里蔑面未見惟通箋越繭十丈翻相聯
索我放筆開風烟谷容山重頗有喻大山長谷惟其賢
登堂一笑尚有日還對此卷鳴高絃
漁舟晚釣圖
新豐酒波堪濯足塵土紅汙酒波綠粗豪飲客下馬來
三觥五觥行促促何如並著春江船蒲茸紫立柳黃眠
船頭對坐杯漫傳賣魚儘可供沽錢夕陽射眼拉柁轉
江光貼天孤鳥遠
題畫
茆山看過又天平箇箇芙蓉插眼青雨骨雲臕無不好
為誰邊畫得真成
消暑桐隂宜野服倚雲山脚洗清泉一雙白鶴可為驥
直借上天還下天
樊節推十二馬歌
樊侯卷子尺一慳誰能卷裏開天閑應閑有駿數十二
生氣流溢鮫綃間首尾一疋魏公倡子雍一疋未敢望
子明十疋汗且奔緫不能超魏之上驊騮騄駬世豈無
鹽車轣轆嗟已瘏我今自是相牛夫空倚精神來按圖
圖中舉肥傳幹肉骨格全無臕擁玉尾絲不動委長雲
飽腹日撐三斗粟圉人持控莫敢騎奉養知為驂乘姿
嗚呼地用須真馬千里當教試蹄下
感麟作經圖為彭撫公作
嗚呼王迹熄兮伯烜爀名分不正禮義忒孔子憂道徒
慽慽感麟不時出乃獲因假魯史尊周德書王紀元重
人極撥亂反正筆任責筆筆削削區淑慝王道以之作
繩墨君君臣臣父子得三綱九法一暴白天下懍然畏
亂賊匪曰無位政斯繹匪曰空言用斯覈千秋萬古垂
世則由麟而作復麟畫言雖畫絶道載籍令人口誦心
亦格為經為常國命脈安成大彭代是職兩賢以奏第
一策調元補化奉明辟惟麟有趾仍有定子姓振振永
厥澤
題畫
山水正兼秀時秋快登臨篁逕何森䆳迷誤若難尋豁
然重阿盡陽厓超石林虚亭敞危搆擇勝面遙岑地高
氣自爽神静慮乃沈疎木汎清籟澄川開夕隂令我思
合江浩蕩舒素心渺有萬里波目送雙飛禽
題畫卷
吳之為國水所涵有山平衍無巉巗我家多水少山處
悵望翠微心所貪時能借墨補不足數紙連絡長番粘
峯巒重複間溪溆雜樹列布多楓柟或開大壑浸山足
其椒半為浮雲含僧廬隠映遠木杪平圯道谷出水南
東村西落互親友畊田鑿井同丁男便須芒屨與藤杖
聽泉採藥我亦堪陽岡亭館誰擇勝雅許酒會并棋談
嘗聞巴蜀天下險未可一往尋鳬蠶子長之興浩不淺
感此老鬢霜鬖鬖聊因此圖識所見卧遊一生還自甘
題吳少宰題許道寧秋山晴靄圖
匏公題句真成畫說到江山妙有聲一箇道寧消不得
老夫只作輞川平
題孫君澤山水寄華光禄汝德
衆山矗矗如排空左錯右互肝肺重嵐氛滃地似無足
上有樹杪浮菁葱兩厓擘鐵泉迸玉中見百丈垂長虹
烟江沈沈納此瀉天影浩蕩吞孤篷君澤君澤具此胸
我謂圭遠將無同高堂突兀出竒觀巴蜀落眼何時通
我家茅堂不稱是君家晝錦宜縣中因之卷贈報昨辱
一軸百里吹長風
古中静學寫菊舊號鐵梅改為菊堂次張碧溪
韻
近因寫菊更新號所寓何妨扁菊堂水墨津梁初問道
風霜蹊徑晚尋芳梅邊短杖都無夢紙上東籬亦可觴
有酒有花皆樂事人間無日不重陽
題畫用東城休字詩韻
野人心幽迹亦幽短髮白照湖波秋賢才固不在散地
吾道已付于滄洲手中自保一竿玉世上萬事如浮漚
江湖既遠不足問歲月云往誰能留君不見長安得意
者朝腰金暮圍玉名位豈肯卑微休
題畫
高春暝色動北垞返輕舟古木辭羣葉微波映遠洲涼
雲號一雁夕榜拂雙鷗酒散襟裾爽琴清徽玉秋因之
寫高致得似晉風流
為匏菴臨秋山晴靄卷
匏繫菴中春晡晡拂几試展秋山圖烟霏慘淡墨痕裡
遠瀨百折沙縈紆巒容江色開浩蕩扁舟雁鶩人驚呼
長安藥叟造此觀氣味自是營丘徒其人已化其跡在
流世直欲千金沽絶無粉黛假顔色俗眼曾不留須臾
菴中主翁誰賞識對我但道今難摹不應莞爾領翁意
儗筆遠甚成嗟吁古人妙地學始見已信邯鄲非易趨
朱繇道子固有說妄意自笑西家愚
題春雲山色圖
江上春晴啼竹鳩白雲狼籍未全收或教山好忽然去
故要樹深終日留其意不知何物命老夫還悟此生浮
與君浩蕩論胸次把筆因之作幻遊
題畫
高躡千仞岡身超傲卑迹下俯見城郭雲霞乘履舄欲
拉浮丘公相與話疇昔東南有飛鶴目眦入秋白
題釣圖和韻
白髮今吾即故吾此身滿地是江湖只饒酒債從人舉
敢倚漁竿待價沽流水之間心自得浮雲以外夢俱無
綠隂高樹成箕踞此意憑誰作畫圖
友人索雪圖誤寫蕉石
故人書來索寫雪兩足楚瘡卧如折蕉蔭小簟竹颸涼
即事便圖忘所說旁人笑我妄且迷我自于時乖更戾
勸君索驥莫按圖長可度兮大可絜世間萬事多是非
未必覆羹吾手捩
題振衣千仞岡
陽岡振新浴爽氣與秋通鶴氅照片雪鳳翎開太空乾
坤兩長袖塵土一泠風熱惱下方路何人高蹈同
梅花道人臨東坡風篠
東坡先生好遊戲壁上寫竹如寫字三竿兩竿裊風翠
却有渭川千畝勢題詩執燭倩官奴白髮紅粧兩無忌
不應誣我抱節君何嘗解舞腰肢媚先生調笑皆文章
顧與節君生賁光千年故事白石在梅菴載翻新墨香
捕風捉影老手健鳳駭鸞驚秋月涼我今拭目艮會堂
(沈氏堂名)尚疑耘老亭中央今人古人不相見遺跡宛然人
未亡
題畫
草房仍著薜蘿遮地拗林深獨一家只道春風吹不到
門前依舊有梅花
碧樹清溪春日長棋枰酒案好商量東風似與人争座
早送飛花占石牀
綠隂如水逼人清隔葉黃鸝坐久鳴一箇樹根非八座
白頭箕踞有誰争
徐氏雲山圖
老夫發墨為白雲忽看一幛千氤氲徐卿新堂虚北壁
誰謂不堪持贈君青山為母雲作子倒見青山落懷裡
分明七十二芙蓉汞海卧秋扶不起滿堂雨氣颯欲流
隔簾綠樹啼春鳩白雲在家親在眼不倚太行歌遠遊
文湖州竹枝
笑笑先生有遺竹翛然畫法妙兼書千竿水石秋容合
一卷風雲墨色虚剪伐已逃漁具外收藏今保襪材餘
他人敢奪王家物舊好重脩君子居
題畫
黃鶴磯頭秋水落故人驀地相逢著十年短鬢話吳霜
是非不假論城郭楚江萍實待誰嘗老矣吾儂思故鄉
為王揮使畫牡丹
王君四月方來蘇綠隂滿地花已無臺紅樓紫不可覓
筆底春風尋老夫殷綿滴露看活色信手貌出西家姝
坐中狂客未解事欲折不成空紙膚去年淮隂七尺雪
凍地似恐花根枯此圖贈君日日賞一日須傾一百壺
題畫
嫩黃楊柳未藏鴉隔岸紅桃半著花開眼闌干接平楚
夾洲亭館跂長沙悠悠魚泳知人樂故故鷗飛照鬢華
如此風光真入畫自然吾亦愛吾家
吳都閫幛
帥府潭潭堂壁上白閒少我一松幛寄將雪繭照眼光
筆未成揮意先放徂徠縮地落此間古意蕭森立青仗
清宵明月待開門白日風雲與摩蕩將軍仰面揮羽扇
思静神閒兀相向老夫更活三百年歲歲逢人問無恙
題吳瑞卿臨王叔明太白山圖
我家太白圖太白於焉備山既得其高林亦得其䆳天
童古佛宫盤盤奠坤位佛為山莊嚴山作佛布施擇勝
啟道場佛子良多智千樓絡萬閣訝出毘盧技飛甍揭
烟霞觚稜日星比金碧足輝映時復交嵐翠重峯與複
嶺附綴喻肝肺雲去若撐天雲來若無地自天設此觀
天下若無二松行二十里&KR1242;蓋碧相庇方池落天影何
年萬工治神泉及樂石瑣細各具類兩溪貫其麓梁圯
鎖三四遠近羣小山趨拱左右至如家有嚴尊為從許
幼稚路入岐而一宛轉仍迤邐包錫走緇流騶騎或官
吏芻蕘亦絡繹明滅見隔樹于時及高秋衆葉霜所被
青紅錯顔色巖谷更增賁按圖指歴歴如讀鈷鉧記引
紙僅及尋顧有千里勢作者王子蒙品高見超詣出入
右丞筆緣蹤究其自想居此山中不以歲月計遊觀稔
心目思到方位置乞我日卧遊不用襪緊繫我藏三十
年吝客未輕示吳生學丹青不但許能事久已知此卷
未敢言借視我既察其色一出厭所嗜初見目不收張
口歎且悸締玩廢飲食十日得恣意然後敢舉毫舒素
敬一試搰搰迨三月極儗加精緻便欲無我卷後輩豈
可易但恐有豪奪亦有造化忌我自襲我卷子亦當自
秘
吳瑞卿染墨牡丹
雨後風晴日杲杲趁此看花花更好澆紅要盡三百杯
請客不須辭量小野僧栽花要客到急掃風軒破清曉
知渠色相本來空未必真成被花惱吳生又與花傳神
紙上生涯春不老青春展卷無時無姚家魏家何足道
題畫
層岑交亂雲歴歴映羣樹雲山互相依青白媚朝暮下
有土著者静居氣鬱聚脩松蔭高宇細草被紆路幽深
疑世違時復通杖履鳴禽值客來語歇客還去天機發
所樂漠然非人故
夏圭山水為華尚古題
罱魚罱魚復罱魚聊開聊闔魚逃逋江湖滿地事數罟
老魚為計與利殊此圖此野親捲送因人而投知不虚
況聞圭筆是名手其價要論千金沽於漁忘漁價何有
於人忘物畫可無華君尚古真丈夫以義為利空錙銖
堂中看畫且酌酒坐對慘淡消金壺左圖右史存鑑戒
此堂不宜無此圖
松隂清夢圖
既醉二百杯坐蔭兩松樹神凝睫自交心冥氣斯聚超
彼世網外悠悠尋太素生寓大夢宅何嘗限寐寤黑甜
本無迹怪自我筆露傳之一千年亦可示夢具
題畫
高山矗萬仞野木隨上天眇眇古招提更出羣木顛觚
稜槩星漢窗闥雲霞鮮鐘魚有遺音下自泠風傳神仙
詫拔宅方兹未茫然我但怪飛磴尚與世夤緣
寫雨景
四年坐雨厄今兹愁暵乾相將事春作田穉綠已漫耨
草助其長纂纂沃以攅金房雖未實粒粒想在槃晚歸
茅檐下返照尚闌干捉筆寫舊雨思痛乃轉歡羣木覺
翠濕對之成暮寒
題畫
楚江秋淨水沄沄江上青山多白雲手把蘋花却惆悵
無人作伴賽湘君
畫松
老夫慣與松傳神夾山倚磵將逼真青雲軋天見高蓋
蒼鱗裹烟呈古身我亦不知松在紙松亦不知吾戲耳
吹燈照影蛟起舞直欲排空掉長尾待松千丈歲須干
老夫何夀與作緣不如筆栽墨培出一笑何問人間大
小年
題邊笳十八拍圖
蘆葉傳聲拍拍鳴畫圖傳拍態如生琰從三姓邕從卓
自是人間父子情
題釣圖
誰寄扁舟號隠淪平沙淺瀨入秋蘋釣竿却是功名具
渭水桐江古有人
題畫
虚亭不碍秋落葉直入座可人招不來幽事如何作
題畫
落日江光淡不流平頭舫子貼天遊癭尊酒盡三百斛
大醉來題黃鶴樓
我本前身鶴上仙人間罰住一千年玉笙塵夢頭如雪
待得醒來海又田
莊仲威家山圖
圖固不盡意莫寄家山清家山在具區湖波如玉明兩
峯合書屋芙蓉照檐楹笑語水月涼濯足魚龍驚盈盈
隔浦人宛宛望蓬瀛久居不知勝借視子墨盲山水有
真趣持歸心始平
題畫寄楊提學應寧
我隨草木生長洲索居自耻無朋儔于公辱知亦既久
十年蔑面無時酬尋常開緘見諫議言語亦得通綢繆
終然玉樹隔眼物碧雲明月心悠悠適來宦轍道桑梓
老臂無翼從之遊仙人可望不可致聊以遠夢尋丹丘
夢空人遠相憶在因寫江山消我憂寄公高堂我偕拜
一日素壁開清秋
楊起東出觀陳氏舊藏張長史春草帖韓幹馬圖
千年健在憑誰抹神骨依然肉尚多此馬于今不須問
傷哉其奈主人何
紙影依微墨色明顛翁氣骨尚峥嶸家家門戶春風到
此草從來不世情
任月山紫馬
霜蹄炯炯映白顛鳳頭宛宛騣一偏黃沙慘淡聳隅目
所向萬里無風烟青絲絡頭未受牽一團紫雲凝不前
此馬所見世上少神氣德力無不全子明水監到渥洼
眼親識之手敢傳只愁奮迅裂卷去四座錯愕心茫然
寫畫贈古景脩
誠齋古君子肥遯樂丘園古姓仍古心心古古道存簮
組知束縳自畏及兒孫野興時小酌鳴琴侑匏尊或挾
種樹書兀坐蒼松根齋中不尚畫青山待開門而我遺
此幛無乃遼東豚把之但微笑嗒然無一言
寫畫贈陳惟孝
我昨尋虞山君出不在家我歸君來尋迹類鴻鴈差把
酒牡丹後園林淨無花綠隂亦可愛茗碗浮新芽遲留
越信宿談笑補嘆嗟莫易判風袂後會未可涯
題畫
長松落落不受暑鬢影釣絲俱渺然碧江千里未入眼
飛過一鷗方可憐
梅雪圖戲陳廷璧
梅雪翁清而窮名階利窟誰與翁作引書林翰苑自許
翁相通硬黃搰搨盤鼓雪絸習習摹尊鍾老年好古心
獨少墨烏衫袖猶兒童自言書法即畫法雖不能畫頗
知其理同邕分斯篆數投我聊博紙上青芙蓉得之欣
然便卷去不待題識疾走飛秋蓬正如意不在酒在乎
山水中風流欲擬歐陽公今朝雪落號北風凍指屈縮
為蟄蟲翁來彊要圖所號趁此梅清雪淡天為容傳神
正須及此際吹火烘硯松枝紅亦云要詩寫雪空長句
掃破寒雲重笑翁愛詩真怪事無乃齊人知瑟工興來
為翁放手作珠光玉色開深冬圖成詩就雪未霽西湖
剡曲略見依微蹤我不知翁在畫翁在詩詩中畫中亦
各有此翁請翁請翁歸去問梅雪我詩與畫誰雌雄
為越公重題舊作山水圖
此畫寄松院墨澀筆潦草别來三十年衲子尚能保開
卷漫發笑可感仍交抱正如故友明卒見含惞悼人生
非金石年華豈常好白髮不奈事先此青山老當更三
十年與物論夀考題詩報青山彼此託玄造
學雲林小景
燈下秋山影零亂況兼老眼鎮模糊筆蹤要是存蒼潤
墨法還須入有無自我開簾看翡翠憑誰作釣拔珊瑚
倪迂標致令人想步託邯鄲轉謬迂
騎牛圖
老夫自是騎牛漢一蓑一笠清江岸白髮生來六十年
落日青山牛背看酷憐牛背稳如車社酒陶陶夜到家
村中無虎豚犬閙平圯小逕饒桑麻也無漢書掛牛角
聊掛一壺村醑薄南山白石不必謌功名富貴如予何
為郭總戎題長江萬里圖
元戎大開寶繒堂紫錦薦几霞幅張手披牛腰之甲卷
水墨迤邐蹤微茫我從魚腹弔往古灌口玉壘烟蒼涼
青城雪山蔽虧處導江之岷不可望三水合流錦官當
三娥九頂逓接翠樓觀縹緲天中央渝涪城高宛相峙
嘉陵跳江吹枕榜陣迹齒齒石作行風雲慘澹開瞿唐
黃牛灔澦難舟航青天仰漏一線光峽窮江廣見漢陽
黃鶴赤璧相低昂廬山五老天下觀順流漸見迎風檣
大姑小姑交嫵媚何年争嫁彭家郎三山九華連建康
南都宫闕何煌煌大明定鼎龍虎合萬古鞏固皇圖昌
真州潤州列兩廂金焦嶪嶻當喉吭直吞天派納海口
有若萬邦來會王座中指點皆歴歴絞綃數丈萬里長
老夫困頓今白首欲往遊之無裹糧徒然感嘅在牖下
捕影捉風消熱腸心搖搖兮悵徬徨佩有蘭兮襲瑤芳
江兮漢兮不可度望美人兮天一方少陵東坡二豪者
風流在在留文章英雄割據未暇論卧龍獨數人中彊
元戎元戎將之良此卷兼與韜鈴藏南征西伐或有事
按圖索程猶取囊非惟供玩託深旨居安慮危心不忘
嗚呼居安慮危心不忘
松卷為德韞弟作
老夫平生負直氣欲一發洩百不遂隠居只作木彊人
設仕亦為彊項吏白頭突兀尚不平託之水墨見一二
豪來寫松三百株一二長身拔于地只嫌紙短手跼縮
腕間風雨生蒼翠東園阿弟看落筆神驚眼駭走魑魅
堂中宛宛開徂徠不知老兄作遊戲夜來明月奪江光
滿卷飛蛟稱怪事今年大潦苦浸滛根柢自高當不忌
根柢自高當不忌區區草木皆憔悴
倪雲林畫
愛此倪翁小筆竒淡烟疎墨百年姿中郎已矣虎賁在
我自低頭人不知
題畫
江草青青江柳新一雙飛燕雨如塵輕舟短棹少閒客
翠幕紅樓多醉人
王理之臨鳳頭驄
宋家王孫趙仲穆畫馬盡形神亦足東崑王郎搨其本
筆精殊覺驚人目紙間突兀擁肉山俗工紛紛手當縮
此疋傳是鳳頭驄五花滿身雲簇簇請郎别圖唐舞馬
逆胡教舞不肯服逆胡教舞不肯服大勝汚臣食其禄
潤色舊臨倪雲林小景
迂倪戲於畫簡到更清臞名家百餘禩所惜繼者無況
有沖淡篇數語弁小圖吳人助清玩重價争沽諸後雖
有學人紛紛隨繁蕪崔子彊我能依樣求胡盧墨澀不
成運林慚澗與俱何敢希典刑虎賁實區區醜惡正欲
裂捲去不須臾今夕秋燭下載見眼模糊妄意加潤色
泥塗還附塗崔子豈不鑒愛及屋上烏
題畫
雪裏一樓高萬竹樓中人與竹俱清默然天地凭闌處
人不能言假鶴鳴
題雜花卷子
芳園爛漫百花枝白白紅紅各有時冶葉娼條均造化
和風甘雨入華滋老夫觀物逍遙地小筆分春竊弄私
日日不妨偷展卷擾人蜂蝶竟何知
題畫三首
詩思凝懷未易裁平臺一半夕陽開桃花小間松枝發
碧嶂中分綠水來
清暑茂林風日好兩翁談屑落高閒白雲故故沒行徑
還絶世人來此山
山徑蕭蕭落木疎小橋流水限林廬秋風黃葉少人迹
鷄犬不聞惟讀書
雪景山水
眼中飛雪作竒觀江山一夜皆玉換前岡坡陀帶複嶺
小約凌兢連斷岸水邊疎柳似華髮忽有微風與飄散
紺宫幾簇林影分白鷗一箇江光亂老漁蓑笠秪自苦
冰拂凍鬚莖欲斷江空天遠迥幽蹤只有一竿聊作伴
此時此景此誰領亦笑此漁從我玩圖成一嘯寒戰腕
萬里江山在吾案
五十疋馬圖
沙樹歴歴沙草荒江上誰開芻牧場馬羣所聚凡五十
飲秣而俯嘶而昂寐訛浴涉踶且驤或乳或駐或軋瘡
三縱五横不成行若驓若&KR1516;青紫黃烏騅赤兔照夜白
連錢桃花鬭文章牝兮牡兮未可辯亦莫可識駑與良
相骨相肉俱已矣老夫兩眼徒茫茫但愛各各無羈繮
自縱自得肥而駫肥哉肥哉空老死未試何以知爾長
我知馬亦待駕御人馬兩得氣始揚請看溝汗流血漿
争前欲逐左賢王追風掣電一般走五十之中當有彊
畫玉臺山圖荅白沙先生陳公甫
玉臺萬仞先生住出語直教天上驚還有遺音滿天下
兒童箇箇解稱名
題松卷
寸□悠悠至千丈歲月之後乃可望老夫一日春雨中
手暖心閒筆初放徂徠合抱三百株生捉龍蛇眠紙上
培之以墨土何功根葉不驚神亦王傍人謂我奪造化
畢宏偉偃仍相誑一舒一卷風雨生滿堂錯愕空相向
還疑秋子打窗扉亦覺春花撲屏幛久無采錄我何
嗔自倚胸中意為匠
題畫
高霞散雨發秋晴放目開懷臺上行一隊白鷗閒不過
也隨人去作逢迎
倣雲林畫
知迂的是荆關手聊復從迂寫素秋莫道西山無爽氣
我于東野合低頭林墟壓葉吹高帽沙水飛漚掠遠舟
一箇小亭逍遣得儘將吾道付滄洲
題畫三首
眺遠累登頓林梢拂雙鳬江長要天接雲嬾欲風扶落
日在谿山秀色浮眉鬚臺高興亦超空謌徹清都
流泉無停跡静者臨其旁跳珠石觸起霏花衣滲涼傾
聽入希聲載潄空膏粱嗒然與心契豈復嗟望洋
題張翬畫
張翁年紀如伏生讀書不及繪事精為圖亦自有古意
長幅短幅求人争老翁之筆隨年老墨潑綃上如箒掃
横皴六丁鑿龍門豎皴溜雨泥墻倒一峰塞天雲不流
特立萬仞芙蓉秋石邊白猿亂跳澗木末紅泥高見樓
樓頭楊花吹碧瓦宛轉春江帶樓下烟波渺渺古渡長
落日行人獨騎馬似圭似遠是非間人道濃枯復似關
自成高致那能到我莫臨摹覺手頑
山水圖寄趙民部孟麟
縈縈石磴渺林巒百折緣泉草蔓漫穿窈窕來憑柱杖
可盤桓處藉闌干洗開山色雲生浪鍊出秋容樹轉丹
我約金焦遊未得先圖一紙寄人看
題子昂重江疉嶂卷
王孫無運開英雄聊寫江山藏畫中還從慘淡見舊物
似有涕淚含孤忠長篇禹貢與作稿一圖萬里連提封
張韓劉岳果何功入關蕭相將無同王孫本號松雪翁
能事錯忍營丘公丹青隠墨墨隠水其妙貴淡不數濃
縈灘曲瀨導巴蜀沓巘長巒連華嵩空濛野馬軋雲日
浩蕩碧縠吹秋風王孫隔此不可從水晶雙闕金芙蓉
招之千年或一出黃鶴豈不思江東
試晬謌題趙魏公畫
楊花抛銀春滿盆乳㜷擊湯蘭氣温沐珠澡璧試新晬
翠羽掩風數□門氍毺暖坐麒麟玉阿婆綺語高堂祝
綠弓彤管看探時一掘笑聲愚智卜君不見九齡九鶴
夢先知天自降生天自竒
清谿散步圖為徐文序作
老去山翁空世情偶因谿好獨閒行高謌激物鳥忽語
樂事會心人不争露氣溢花沾濕好風瀾當日動搖明
臨流愛濯無塵濯青布披巾況沒纓
題畫
我愛碧江淨輕舟點破秋西風捎鬢脚直得不梳頭
采菱圖
湖州秋水玉泠泠湖州女兒出采菱梭船盪槳紅潑刺
阿姊倡歌阿妹應隔溪冶郎騎馬過點鞭殺勒霜蹄挫
桃源圖
君不見姬周寬仁天下歸又不見嬴秦猛德天下離秦
人避秦秦不知人既移家秦亦移移家去桃源住萬樹
桃花塞行路楚人吹起咸陽炬何曾燒着桃源樹老翁
尚記未焚書諸孫儘種無租地自衣自食自年年擾無
官府似神仙一時落賺漁郎眼猶怪為圖與世傳
朱澤民山水
睢陽老人營丘徒意匠妙絶絶代無為留清氣在天地
便就片紙開江湖長松落葉風細細幽構縈蘿倚江住
壁虎書魚蕩水光老屋疎茅通雨氣老人不歸空北山
芳杜春風應厚顔微官縛人萬事拙安得浮雲相往還
宦海黃塵迷白髮雲壑風泉清入骨思家看畫方兀然
叫落西窗子規月
洛神卷
煩馬蕭蕭駐西日桂旗冉冉曳靈風潜川密約殷勤記
流水微辭宛轉通佩玉有聲山月小襪塵無迹浦雲空
人間離合須臾事還似高唐一夢中
隋宫圖
誰云玉樹無人續馬上還聞夜遊曲君王不自固苞桑
却道雍州能破木楊花千里撲離宫富貴濃酣似夢中
百隊蛾眉皆鬭月千林彩樹不驚風悲懽只在循環裏
莫道征遼偶然耳鹿車載怨重於山人心未愜遼東死
一聲桃李天下知皇后自將神噐移漳南未顧鼠竊計
太原已及龍飛時如何只醉揚州酒酒杯在前兵在後
白練天教泄勇冤醉骨沈沈當速朽孤墳寂寞向雷塘
秋螢星散已無光惟餘二十四橋月獨照遊魂歸洛陽
題小筆山水
春日春城未得還笑談因在酒杯間野人半夜思農事
自起吹燈寫故山
題夏景
地静林居無日影紫薇花落暑闌珊兩翁白髮棋争後
一箇黃鸝茶話間雨氣欲來泉脈動風颸略過樹隂閒
隔溪草閣尤涼淨更擬呼杯看鶴還
題畫冊後
八十流年老態多目昏秪好卧雲蘿墨消古研能閒在
紙映明窗奈暖何觸物便須隨點染觀生還復費吟哦
這般醜拙難拈出聊自家中遣睡魔
寫畫寄仇東之
茫茫湖海傳知次落落文章健羨間骯髒功名何物忌
畸零天地一夫閒人遐尚想梁間月地隔聊移紙上山
欲問相逢老無日碧雲黃鶴自相關
題馬圖和驄馬行韻
玄雲漲體非花驄復知西産匪産東突圍破陣奔死命
將軍假此誇竒功横行絶塞何由致千金始為燕昭至
房星不落冀北羣地用全收天下利奮迅時時迸銜鐵
仰空長嘶紫繮裂朔風吹鬛尾梢雲曼纓拂地垂猩血
羌奴手控不敢騎天生神物彼亦知今無伯樂空自老
末路英雄向誰道
題畫
秋山骨稜層秋樹枝槎牙尚有霜餘葉點綴如春花緩
騎亦足賞何須坐停車行行日將夕微吟酬物華
青山本自媚天猶假裝飾白雲為鉛粉林嶺弄顔色西
湖比西子坡語作戲劇老夫愛莫助圖畫開幻域
墨蹟
黃應龍失去思陵勑岳飛殺賊手詔
東崑人來言有盜發子帑意非摸金手必是探禊黨不
然尺一紙何足厭貪掌思陵灑此翰破术勑飛往當時
君臣際天地相俯仰知任觀哲明眷注加温奬功寵致
忌殺忠義果足仗君心在遺墨一讀自炳朗矯害證逆
檜淊天信欺罔此紙後不傳何以暴所枉錮子秘密藏
何為世標榜天意流無方假盜理可想留吝恐違天水
火事或倘物豈久戀人物亦有精爽使之一人傳所見
目惟兩盜去轉相售售售萬目賞存未為子欣失未為
子惝慰子不平懷詩與發浩蕩
觀徐士亨所藏懷素自序真跡吳匏菴許摹寄
速之
藏真儻蕩人草書如易耳羲獻百世師擬步争尺咫長
驅並顛旭所至非易矣筆勢酒發之將腕兵其指潜鋒
在渾淪藏力于纖靡恍恍遲速間神妙出生死心以禪
觀通隨物得書旨風雲及虺蛇信筆變不止一筆備一
變萬變萬象起固足稱草聖多括類書史史遷嘗自序
此作良有以汗漫逾千言燦爛連數紙初紙記子美曾
補龜玉毁山谷亦未見曾遭穆父鄙後人況肉眼狐鼠
得疑似喪亂七百年天豈憗遺此今日復何日所遇亦
天使未能尋文讀且以指畫几歎羨及末卷題識驚娓
娓名銜十有六尚漏薛劉米西臺與祁國緒論甫先啟
同叔相諾唯公卷特許紀此輩推名流逐逐到餘子非
惟致贊頌流傳悉源委譬羣介輔賓傳命以成禮譬徵
十朋龜信吉無餘擬季子肯搨致我詩系其尾南州肯
勒石萬本播不已不然此紙者孤注安足倚
題林和靖手帖用東坡韻
我愛翁書得瘦硬雲腴濯盡西湖渌西臺少肉是真評
(坡云書比西臺差少肉)數行清瑩含冰玉宛然風節溢其間此字
此翁俱絶俗開緘見字即見翁五百年來如轉燭可憐
人物兩相求落我掌中珠有足水邊孤墳我曾拜土冷
烟荒骨難肉當時州吏歲勞問于今祀典誰登錄翁固
不能知我悲聊對湖山歌楚曲我歌湖山亦不知惟有
春鳩呌深竹歸來把酒弔雙緘猶勝無錢對寒菊
速張友山題和靖二帖
老去知吟苦新篇忍重煩搔頭絲墜地點筆雨臨軒小
簡完雙璧長城重五言逋仙當不死字字與招魂
錄余青陽廷心與鄭山子美手札
國難倉惶細語箋危城落日大江邊干戈一膽公(公同也)
生死涕淚千年尚簡篇家裡識絛如(如柰也)有婦波心抱
印若無淵燒香洗手重新錄颯覺英靈筆研前
題華光禄汝德石延年古松詩
曼卿號詩豪發竒索幽秘對語禽關樂生香花交樹翕
然伊洛間妙絶稱者亟清放挾滑稽其風如晉靡馬逸
遭躓墜云賴石學士狂調烟花館弗愧街司箠落考褫
華袍坐嘯傲羣耻作詩喻罷進遺韻寓謔旨排闥就錢
愚博飲略汝爾卒與劉潜醉囚巢鼈自儗止酒迨遵戒
枯渴遂及死蒼筆留松篇心畫森規矩古以畫觀人無
乃倒非是躐顔復涉柳廉隅攝神鬼獸柙怒虎兕武庫
耀戟棨當時朱夫子不學九淵體道德百代師朱紫曷
足訿曼卿賁在外紫陽衷則匪我今罔異同口舌吾過
矣拙肘嘆莫學聊以指運几緣辭更高諷謖謾松風起
其人當不亡或在蓉城裏
題楊鐵厓先生遺墨
鐵厓山鐵道人戴鐵冠吹鐵篴鐵色一尺面鐵衣七尺
身元精育此老鐵漢鐵肝鐵膽窮為義士達藎臣百剉
不得折突兀而輪囷文章竒倔似生鐵戛然有聲驚鬼
神小語補兩漢大語追先秦時流高價購鐵語貴鐵不
貴金與銀不從嵇鍛搰搰累俗好不學許耕屑屑稱齊
民天河借水洗鐵冠笑吹鐵篴騎玉麟而今觀化不在
世好在天上參星辰惟餘此篇在故紙鐵筆不爛二千
春
文詞
題史西村遊杭詩稿
珠貝連篇一卷間只疑梱載古杭還候潮路遠肩輿重
酧月謌長酒量慳自惜舊遊妨老病且從新句見湖山
問天賖取明年健何必因人有厚顔
題朱性甫詩稿
四十精思成此稿吳鄉吟輩未堪儕揠苗豈是時能長
啖蔗應知老漸佳雖止百篇諸體備不拘一律大方諧
野航秋水空塵迹細屨春風有好懷公道未應無賞識
文章安可使沈埋冠端感慨儀曹筆跋尾吹嘘借舫齋
已藉二君高論在贅辭慚愧老夫偕
讀盛仲規遺詩
飯盤苜蓿漫闌干自信書生骨相寒遠落荒州悲燕幕
老收微禄笑鮎竿一梳墜雪方歸國萬事浮雲又蓋棺
燈下遺詩不堪讀讀來句句與風酸
題狄秋林詩稿後
久别殊驚各老蒼宦遊落得此詩囊風情逸朗駸駸晉
辭氣清平咄咄唐秋雨晴邊挹巒秀春江闊處弄天光
德人言在真堪羨鮑老郎當愧末場
謝吳匏菴序拙稿
且本荒荒語冗陳品題何足動朝紳光堪繼燭垂垂跋
覆可從甕漠漠塵牽比及桓寧作我借推于謐信因人
詠謌聊耳存閭巷自記堯民與舜民
讀陶詩二首
采菊見南山賦詩臨清流偶耳與物會微言適相醻浩
蕩思惟表其心共天遊江不阻水逝天不礙雲浮後人
涉雕斵七竅混沌愁掩卷三太息至山莫容丘
元氣本無聲宣和偶宫徵渢渢合自然其音無惉懘流
之天地間六代激綺靡遡觀刪餘什雅豈不在是後來
庶有知韋柳實興起更後邈無人斯文止于此
石田詩選卷八
