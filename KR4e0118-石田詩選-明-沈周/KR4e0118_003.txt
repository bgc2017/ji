石田詩選卷三
明沈周撰
居室(亭館附)
移榻西軒
舊榻處幽暗耽睡固有因移之置西軒軒製煥以新其
地不函丈虛明易知晨東方動初陽流光先枕茵破我
黑甜境夙興自然勤盥櫛能及時亦足勸奴人尚有清
夜景月出簷之脣照書僅可讀老眼自不眞兹軒所助
我遲暮生精神享此一息佳嗒然遺我身
瀼西草堂
堂在瀼西黃草茨吳鄉莫把蜀鄉疑地從杜甫名全借
圖為盧鴻我不辭衣桁夕陽迷翡翠竹坪春水下鸕鷀
百壺自醉蘇司業未解求人為酒資
流波館為史德徵賦
罌湖南𣲖分兩濼翠阜浸波雙朵落沙鷗渚鷺雪點鏡
楊柳芙蓉錦開幕水心有屋駕虛明柱插玻瓈高借脚
上留客榻枕秋眠下許漁舟帶烟泊不須擇勝日移亭
何數倚晴偏快閣無地樓臺笑語凉倒天星斗魚龍躍
門前萬頃不入税寸金寸土卑城郭紅闌我儗一臨流
但怯鬚眉老非昨
閒居
顚毛脱盡野僧如世好都歸一嬾除欲博晏眠高著枕
圖便老眼大抄書屋須矮小茅須厚窗要清虚竹要疎
心與陶翁有相得時歌吾亦愛吾廬
湖南草堂為慈溪張廷儀賦
清勝之居不可當詩書亦許帶農桑近家湖似君王賜
買宅貲非錄事將山有一屏華翡翠人無半唾辱滄浪
開門儘得臨流興何待蘭亭始可觴
灣東草堂為弟樸賦
愛子别業灣之東去家僅在一里中蔽門遮屋樹未大
矮簷但見麻芃芃頻年一意耽詩酒翻然改與耕夫偶
赤脚饁飯走細塍戴笠牽牛映新柳時人喃喃譏子愚
問翁儘有高明居何致妻子嫌側陋何信兄弟專錙銖
從人自說渠自好力田養親殊有道強於遠宦竊斗升
手種長腰使親飽力田養親樂己多兄弟妻子如子何
我與題詩解嘲罵門外雨來虹滿河
莫氏夀樸堂
莫家種樸堂之前人家與樹相為年拱宋抱元非一年
皇明十圍猶鬱然望如車蓋臨綺川張空黛色凌蒼烟
危柯垂地雷雨妬斮皮露心螻螘穿屢逃兵火合靈怪
曲赦樵斧誰夤緣雖然所托在竹地似此愛護寧非天
天嘗戲赭不為病與家同衰即同盛侍郎狼狽以官敗
大類犧尊災木性兒孫奕葉今森森立庭便欲空槐隂
人於門第望喬木我羡根柢生詞林嗚呼此家此樹不
易得李宿應須自封殖作圖還儗角弓篇放筆為君三
歎息
君子堂讌集分韻得上字
高堂俯闤闈所喜得虛敞門内除塵雜幽然山林想左
右饒茂木朝禽度幽響雨至微風俱况時當長養朋從
非一方各各慕義往揖讓禮度周言談情慨慷主人金
閨彦忘形尚吾黨探詩侑深酌請火繼嘉賞咏歌清化
間允著太平象雖有東封書懷哉不須上
登吕山吳氏池亭
君家四山秀相傍亭館依山起池上畫棟飛雲天影虛
日映櫺窗搖縠浪美人清歌行玉觴碧藻出魚風澹蕩
鴐鵝鸂䳵似江湖花徑臨流紫絲障屋隂壘石更學山
意未足眞翻假尚掌上芙蓉百疉青李怪牛竒知摒擋
主人去後我却來物是人非激悲悵浮生歲月耐有期
富貴役心無盡藏老客重遊恐未緣惟儗緘書問無恙
齋居燕坐
齋居過雨净燕坐意良愜習習風吹襟引酒獨淺㰱勸
飲何所有蕉袖舞長葉悦目何所有梔靨笑素頰妬幃
了無禁得得自姬妾妄境一粲破眞樂從酒攝眞妄俱
茫然且作莊生㗳
題楊君謙南峯行窩
遠結遊窩怕近城雲峯窈窕阻人行草堂一力資誰送
榿木三年樹自成地吉不妨分佛界山空亦好發書聲
無心富貴知楊素還恐驊騮入谷鳴
登吳汝秀萬竹亭
有山或無竹有竹或無主主家屋後山竹盛不可數布
石接隂行初入問無虎高躋漸窈窕早露滴冠屨深翠
暎人面葉雲仰如宇長身森萬挺疎密各有序羣居愛
不亂君子樂生聚林亭雅中搆落籜仍鄣蔀清歌激凉
吹按節傍可拊想多逕造客題名刻旅旅筍富主食飫
太瘦亦自取還能長詩腴彼此有損補十個笑市城寸
寸黃金土此地多不賤一一容玉汝
竹居
宦迹殊汗漫有止必有竹作屋仍竹間麄庇却易足便
似黃州樓明年恐南北君子固類聚離之便云俗凡人
有此好其人亦如玉書來儌我圖漫筆寫秋綠恐無清
氣骨顧為此君辱
補屋篇
先人有遺搆宇我逾百年壞久莫除雨沾濕牀頭編欲
葺今頗喜賣菜得羡錢搆者良似易葺艱方惻然仍感
寒薄士卓錐莫夤緣内省既自幸見獲受一㕓且免歌
中露得魚敢忘筌守成固在人成人尚在天天成人弗
脩得之復自捐老馬強為駒威後終怯鞭梯危自苴補
惴惴求瓦全曝濕保後讀子孫惟勉旃
宿劉邦彦竹東别墅
乍認東莊路不眞有橋通市却無鄰山窮借看堂中画
花盡來尋竹主人爛漫箋麻發新興留連櫻筍送殘春
與君再見當經歲分付清觴緩緩巡
乾坤一草亭為狄天章賦
少陵老子舊茨茅小著乾坤氣自豪作者有程吾耳耳
視之如傳世勞勞圖書可託斯文在風雨無驚地位高
坐此笑歌三百歲江山屏障一週遭
留題蘇文輝隠居
迢迢覓虚浦依依指青林拉柁沿洄流逾梁路轉深遙
盼人家處雜戶班溪潯地僻罕人事兒童窺客臨何須
詰君居漫緣清誦尋深簷映疎竹垂簾晝隂隂斂書出
肅我為喜卒莫任神通維云久覿面乃始今癯然何巉
巖長裾配寬襟愔愔寡言辭志静知慮沉父子自家學
禽魚同隠心鷄黍既云具薦醪復鳴琴欲别不忍即止
宿抱裯衾
碧梧蒼栝之軒吾寢之前有屋甚虚明屋下有
一梧一栝並秀于庭因名之云
吾軒陋無取頼有此嘉樹梧栝各一植當前鬱分布正
比雙國士裒然在賓阼我是軒主人對越自朝莫讀書
接葉下小酌亦可具徘徊弄華月凉影亂瑤璐疏繁來
冷風拂亞濕清露始信昌黎公喜為五楸賦我初作軒
時自以偃息故軒樹本無因偶合亦有數以樹名吾軒
以物表所遇樹色如得意我亦成其趣栝古枝相摎偃
蹇抱貞固梧身聳而拔未可限尺度遲彼鸞與鵠引子
來相附時時掃螻蟻霜皮慮其螙但笑三千年羽化我
當去我去空此軒當為誰所住軒亦空此樹當為誰所
顧存亡俱冥冥天地聊一寓
谿亭小景
幽亭臨水稱冥棲蓼渚莎坪只尺迷山雨乍來茆溜細
谿雲欲墮竹梢低簷頭故壘雌雄燕籬脚秋蟲子母雞
此段風光小韋杜可能無我一青藜
馬秋官課農山莊
秋官薹笠事東菑雖愛清幽也似癡分肉戲專鄰叟社
訟田閒剖野人詞竹枝雨暗蠨蛸戸豆葉風涼絡緯籬
知遣牀頭三百甕醉中都賦勸農詩
杏林書舍為戚宗式賦(父設教子行醫)
設教開醫沸一堂君家父子為仁忙松梢露碧臨䆫硯
杏樹華紅隔水莊買藥僮歸門夜月挾書生散路斜陽
成才起死心相等用世誰如此計長
浦東白詩樓
只把清哦換白頭騷情選思入冥搜樓居疑與仙人借
詩卷當從天地留東海倚濤孤枕夜西山開雨斷髭秋
最憐老子興不淺崔顥時時接夢遊
成趣亭
舊聞淮上尚書府别作陶翁成趣園三匝菊松迂引逕
兩交梧竹暗通門亭分啼鳥邊頭座人倒飛華裏許尊
莫信平原誇冨貴只憑幽雅繼兒孫
黃尚節静逸堂
記得君家附郭居一堂幽處市聲虚綠隂日薄停琴坐
白髮風凉帶雪梳蟢脚漫延䆫下酒燕泥時汚手中書
長郎日以文為業潤筆青錢可饌魚
澤居偶書
比鄰星散絶經過四壁寒光渺渺波私畜牛羊芻牧少
官倉鼠雀稻粱多西風布被耽朝卧殘月松窗衍夜哦
不是老夫能遣撥出門一望奈愁何
寰翠堂為韓鎮撫作
韓侯京口高作堂堂後萬石山低昂復有瀦水方鑿塘
堂中動搖山水光金焦乃是天富貴巧手移入家中藏
簾掀曉日見翡翠笙吹夜月來鸞皇芙蓉夾座酒滿觴
宛如美人羅四傍韓侯關門醉十日只恐金焦復去江
中央
十八鄰
比比托鄰並相好逾百年老少雖消息林廬無改遷辛
亥壬子歲潢潦割相連滔滔槩吳會墊彼公私田田中
不生糓辟術無所傳嚼草草亦盡仰面呼高天惟食累
于世不如枝上蟬渾舍相抱哭淚行間饑涎日夜立水
中濁浪排胸肩大兒換斗粟女小不論錢驅妻亦從人
减口日苟延風雨尋塌屋各各易為船憂厄久不解豈
免疾疫纏死者隨河流沈骨魚龍淵生者乞四方所飽
何處邊兩年非一日幾日艱一饘逐逐更逐逐去如飄
葉然飄葉或回風故處還周旋一去叵測歸歸亦何為
㕓鄉土及骨肉豈絶情愛牽厚地莫容居皇天不哀憐
四郊類兵變蒼莽空人煙盗賊國有討此禍力難援州
司曠恤典勢分與民縣告訴走無門何况病莫前老夫
廪無米亦無廣厦千對眼不忍見衷腸惟火然便欲吐
我哺納彼止一嚥衆口相嗷嗷欲足理莫全故好成乖
隔載聚何因緣
過友人澤居
獨據澤中勝遶家金壁堆谿虚水照屋花近樹平臺倚
杖鳥飛過開門月入來無鄰惱鵝鴨漁亦莫争隈
喜桑氏兩通判致政為題杏花書屋圖
舊有讀書處杏花深雨中人歸髮未白春好樹仍紅富
貴浮生外弟兄吾道同門前千謝令屋下兩陶翁
冬日過田家
門枕碧流盡垂楊列岸齊樹中茅暎屋垣外菜分畦噪
雀叢晴薄行人影潦谿犬聲吹暗竇牛迹匊隂蹊罄折
懽迎客盤飱趣饌雞温言謝鄭重勤意效扶㩦設座蒲
重薦防颸壁旋泥奔奔役鄰舍拜拜教孫兒滯飲容杯
緩延留怕日低性情兼禮數眞至見天倪
散木高居圖贈吳元璧
舊有茅堂依散木掛冠於此寄高風鹿柴山水新圖裏
蟻國功名昨夢中閉戸著書今日始拏舟問字遠人通
黃州到了休重說桑梓斜陽看醉翁
春水船(軒名)
我愛君家春水船江湖已賦卜居篇不憑寸地可作屋
儘住清谿無税錢凉月蕩人簷影下晩波跳夢枕屏前
便從畫舫齋中看鸂鶒鸕鷀相對眠
林堂雜詠
再拜逢迎覺不便遲遲筋力且衰年林堂看雨開春酌
午枕便風奪夜眠收蜜買茶供歲計曬書烘畫合閒緣
交遊往往通朝報榮辱升沈一惘然
望洋亭為李知州賦
海上高城壓廣洋新亭東眺眼蒼茫白滔萬里登臨近
青並三山指顧長歲久魚龍扶地軸秋清鵰鶚送天光
邦侯戾止威明肅約束陽侯不敢狂
道傍酒館
酒香觸路酒旗青去馬來車到此停信是利糟名粕釀
行人醉煞不曾醒
同心堂為瀆川王氏賦
王氏諸郎有德馨芝蘭玉樹倚春庭老偕鬢雪三人白
食共炊烟五世青不聽婦言家免禍每書忍字座為銘
何當把酒高堂上為爾臨風詠鶺鴒
廢宅行
長洲苑外連雲宅青粉垍墻高廿尺重樓沓閣出參差
柳絮中間影朱碧堂前暖霞封画闌淵淵伐鼓催牡丹
行人隔墻空嘆息富貴無緣容眼看主人但怕客不醉
白日未昏教火繼歌童揭調塵墮梁舞女失釵金溜地
豪華忌久復忌盈時革人亡一夢驚門前車馬野花盡
地上牛羊無草生老奴髮秃&KR0008;雙足猶戀遺基葺茅屋
半甌虀粥不療饑西風滿面吞聲哭
送王理之赴孔林書新廟碑
王子嗜字學闔戶攻古籀曾莫求人知摸搨烏衫袖發
緒到秦封探賾更周狩前年靈光菑再搆初觀復工訖
乃紀載伐石獲良琇鉅公實脩辭摽美書豈後遠檄舉
王子憲撫識不謬膏車未謀人逕作千里就聖德無假
託高揭有永夀譬雖衮裳貴亦見附繪繡握筆敬在先
書法要締究匪徒求嫵媚結體務莊厚老夫愛莫助贈
言恃惟舊
題王理之草心齋
青青墳上草墳下母不起根秪母處生其心發子所子
心所以發在母非黃土母德如陽春恩大無可補永懷
天地間不共草榮腐
寺觀(菴院附)
托嘉本初上人寄題靈谷寺
帝闕東來靈谷寺箇中但少一尋師千行松下當容杖
八德泉頭尚欠詩今日林慙應屬我舊時墩姓又從誰
輕縑淡墨追空影白髮眞遊未是遲
太倉興福寺觀劉鸞塑觀音像
古寺隂隂古佛棲壁中波浪海高低花因觸喜偏饒笑
鳥解尋聲亦亂啼化境慈悲千種相人間影響一鏝泥
老僧香火如如地時眼來觀秪欲迷
金山寺吉公房小酌
常惜忙未到到來方悟閒過江如隔世入寺不知山風
氣薄詩骨夕陽浮醉顔古人誇一宿三宿我才還
宿吉公永安堂夜静懷澄復留一首
清酣散江風展火對不寐澄懷入禪觀眞若超世諦自
顧衰颯境掛住亦良計江山不厭客詩壁無曠地州人
亦可脩舟楫日容易笑我雪鴻迹天地塹為寓
趙民部夢麟王廷信符用愚諸公㩦酒會飲涵
虛樓民部索詩遂有此作
白髮蕭蕭始此來高樓正倚夕陽臺闌憑南面山都出
梯到上頭江大開自媿衰翁落遲局未容民部不深杯
若教却飲天應笑豪傑眼前安在哉
聽松菴小酌
喚雨林鳩且莫催聽松汲澗要徘徊已知壁畫成神物
聊與菴僧慨劫灰雙鬢雪從忙裡出廿年人似夢中來
欲歸未便忘情得更對青山酢一杯
陪吳匏菴載遊瑞雲觀尋道士不遇和前題韻
渺渺扁舟入浦雲琳宫一到愜前聞春泥夾道縈人迹
野水交陂亂鴨羣洞裏朝元郭道士城中行樂鮑參軍
相尋兩度俱相失石上留題漫有文
别巖天道院
琳館愜清賞樓居俯城隂高竹間喬柯幽然自山林我
本草澤士不諧市俗心能來弗緣招忽去亦莫尋翩翩
拂雙袖孤雲渺秋岑
支遁菴
千載支郎此說經寒泉幽澗尚縱横鶯花浪示春聲色
水月猶通佛性情嵌石半龕苔寄迹空庭一箇鶴留名
許詢同化無同調只有溪山照眼青
遊西菴
尋僧雖愛茗杯清也要提㩦有酒罌野色迎人過橋去
春風吹面傍花行般遊欲及牛羊晩喜悦還隨鳥雀晴
白髮老翁身健在不憂無地度餘生
買得城東廢尼地
空閒佛地許儒居敢謂行窩且貯書老子不妨歌十畝
小兒還可就三餘西隣機杼勤堪勸東圃耰鋤拙未疎
更喜五溪環合處閉門花柳似村墟
放生池上晩坐
風來水面細細月下城角徐徐怪是放生池上有人臨
晩罾魚
留題拂水崖眞公房
我家去烏目北鶩僅一餉嘗遊但東麓拂水渺在望衆
口詫竒勝翹首作西悵兹來不忌雨晴意晩始放力奮
興亦超履淖老追壯一登還一頓往往手却杖轉陟歴
亂石嵌突踏雲浪豁崖中通泉欲堕風倒抗颯颯成萬
沫仰噴下而上著面毛骨寒遠立未敢傍直訝功德水
泌沸金剛藏老僧瞰泉住相地風水當天設冠兹山邑
人不我誑抱衾雖一宿言拙莫能狀乃知南山詩包括
自有量重來何歲月此亦還可訪
過簡書記故寮
一寮峯絶處一衲一吟身忽爾有生内寂然無此人風
翻破經卷雲護舊牀茵只有青山在如如似佛眞
暮投承天習静房與老僧夜酌復和清虚堂韻
一首
臨昏細雨如撒沙城中官府已散衙空林古寺葉滿地
墻角僅見山茶花繫舟未穏促沽酒布帘尚曳河西家
老僧開門振高木宿鳥續續番鴟鴉松寮竹榻古且静
人影凌亂燈含葩殷勤小行頗展敬釃酒莫及先烹茶
更添香炷侑清啜坐久不覺蒲牢撾三杯破凍聊爾耳
俗慮脱臆如人爬浮生歲月聚散過撫事感老徒興嗟
淨方頻來亦夙契敢惜片語償煙霞
遊高道禪居
山複岡廻静結廬林蹊生處我來初杖欺新綠苔痕裏
屐踐殘紅雨迹餘酒榼臨春聊遣撥禪單消日自清虚
壁塵怪是遊題滿教種芭蕉别倩書
神樂觀留别祖席諸君
雨歇南郊風物新神仙宫觀擁金銀青山一杖付歸客
玉洞千花留故人犀首不勝無度酒滄浪應待遠遊塵
扁舟東去須乘急還剰家園數日春
題致道觀靈蹟二首
蔵丹地底發金輝半夜通明識者稀坐久老師還急起
畫符封井鴿先飛
檜蛟欲走夜壇雷飛石驚門不敢開明日道人成一笑
綠隂仍鎖舊樓臺
遊妙明庵
早霧未消迷過湖妙明春日步堪迂門懸斷岸谿橋接
水限比隣野寺孤侍者鳴琴動春鳥長年引席候風烏
偶然此集眞鴻迹乘興還留水墨圖
過休休庵
市閭隘處有祗林怪是沿街客易尋枕聒鼓聲嫌縣近
門垂簾子覺家深焙茶火暖香浮屋桁竹簷晴曉曬衾
愛此老僧偏静得塵埃中養出塵心
題僧壁二首
塵喧俗閙漫悠悠把舌深蔵便罷休人以是非來問我
一場鶻突但搔頭
把舌深蔵萬事休放開白眼看雲浮是非當面從人問
斷不搖頭與點頭
保叔傅公得余詩畫失去重補
花宫寶塔映湖光題墨遊蹤久已忘屈指豈勝年契闊
感人何在畫存亡頭衰要雪消難得山缺教雲補不妨
舊夢又將新夢接幾時風雨活松堂
感宜興善權寺寥落
有客新尋古洞回國山無處問茶杯僧煩籍役兼徒去
虎熟禪堂引子來雨爛竹菇春委頓風驚松籜夜摧頽
未應靈勝隨人往碧殿猶存火篆雷
至保叔寺
寶石岧嶤聳梵宫古城西畔亂山東熒熒高葉丹林露
嫋嫋遊絲翠壁風下界行人映松竹半空飛鳥拂簾櫳
故鄉迢遞獨登塔烟水長洲一望中
祠廟(墳墓附)
留侯廟和韻
博浪還非擊鹿秋先生空作聶生流天將小挫宏開業
事到丕成細論讐羽翼四人歸妙算神仙一著是高遊
千年遺廟蘋花在日暮相思楚水頭
謁退菴陳僉憲祠堂
少從杖屨記遊行今拜祠堂慨死生忽見丹青開慘澹
尚憐忠毅鬱峥嶸犯顔切切先知禍載籍堂堂後有名
眞與吾鄉植標榜繼聲誰作鳳凰鳴
聞邑中欲立周文襄公祠喜而賦此
文襄化去我其魚滿地疲癃九死餘永某舊恩驕衆鼠
宋公新術誑羣狙空聞廟貌圖君實又恐人言賦子虚
願見丹青一揮淚更將遺愛壁間書
杜東原先生入鄉賢祠
節孝公然當祀典千年香火見斯人莫由貴子能為地
却信窮儒自致身標榜令名賢者位追陪諸老德之隣
奉歌斐語林堂靖再拜祗迎颯有神
郭璞墓
氣散風衝豈可居先生埋骨理何如日中數莫逃兵解
世上人猶信葬書漂石龍涎春霧後交沙鳥跡晩潮餘
祗憐玉立三峯好浮弄江心月色虚
古墓
堂封千代失嵳峩高樹平來草漫坡白馬蕭蕭行客路
黃牛呃呃牧兒歌只今麗石文章少奈爾空山風雨多
聞道昭陵亦如此傷情不必問誰何
黃黃墳上草
黃黃墳上草青青復回春草死有生日土中無起人人
心期百年誰存百年身有酒且為樂我愛劉伯倫伯倫
亦已矣無酒澆其墳
祖墳栽樹
德丘松栢舊隂隂斤斧丁丁不滿林樹盡重栽亦容易
不能栽得子孫心
為錢世行副憲寫虞山先隴圖
監憲臨行尚倚舟隴雲阡月要圖收一時縮地便行李
千里忘家愜宦遊不待移書問封樹即教開卷見松楸
清明官舍梨花酒水墨微蹤散遠憂
理墳二首
官竹園頭春日斜手開新土漸成窪觀生如寄誰非客
視死為歸此是家白髮暫存知電露青山長卧有煙霞
慰勞自假閒詩酒且弄年華與物華
卜墳已喜傍雲厓未老先曾有此懷鶴表虚名待誰錄
狐丘宿約與妻偕百年齊裡參諸妄一鍤泥邊打早乖
免向君王乞骸骨自山生長自山埋
過荒隴醉言
老子尋芳挑酒錢樂哉斯丘青嶂邊若教即死便埋我
更是可生還聽天人間一日過一夢花下百壺酬百年
尚將醉墨寄絶壁風雨不洗山蒼然
紀姚給事歸葬
惟昔永樂初皇帝治明堂取材蒼梧野在楩楠豫章督
以給事臣若曰伯善行(叶)公素侃察聞百辟得激揚譬
如公輸子材悉良不良此行固天簡公亦喜自當握節
指八桂伐鼓官舲揚惟木彌萬山計材不計章昂霄及
聳壑乃適於棟梁此處瘴癘地氣候日不常公病即不
治骨肉懸江東(叶)無人事綏復其魂悵彷徨枯籐束木
函一殯六十霜嗟嗟榛鶴輩祖死而後生(叶)但知彼有殯
不知在何方坐輒向西南行亦西南望(叶)雖劇返葬心日
月何茫茫無財亦無時猶盲者無相(叶)天實使湯公官廣
得其詳書報在全州湘山寺之旁如因曼父母始知墓在
防二子讀書畢哭踊如初喪榛行不擇日即日裹餱糧鶴
云兄當住小弟力頗強此櫬所不返不復載見兄(叶)出門當
嚴冬雨雪滿大荒九溪多鼉鱷鼓濤播舟航五嶺饒虎豹
磨牙引饑吭鶴行無恐怖孝至膽氣剛達彼全州境入寺悲
荒凉宛然三門側有垤記其藏拜之號三遶聞者痛肝腸發
幽升輀車奉還萬里鄉白骨猶載肉樂歸所自生(叶)藹藹桑
梓里鬱鬱楸梧岡得從先人兆如齊返周葬(叶)况與元配合孤
䳄成鴛鴦劒適合延平璧不滯咸陽劒璧不自能良藉人
所將嗚呼二子者生死有耿光嗚呼二子者古義行于今
(叶)嗚呼二子者頽俗亦可興(叶)虞山若增高琴川若增長
過席心齋道士墓
丘墟寂寂臨川上桑海茫茫感蜕餘舊用(闕)盤靈霹靂
新來劒地入耰鋤羽人欲化楓株老仙鶴無言石表虚
我願追求金薤稿碧苔狼籍漫蟲書
復劉龍洲墓
龍洲先生非腐儒胷中義氣存壯圖重華請過補缺典
一疏抗天肝膽麄中原喪失國破碎終日憤懣夜起呼
往籌恢復詣公衮論矛聽盾事大殊芒鞋破襪世途澀
蒯緱短劒秋風孤登高聊且賦感慨江山故在英雄無
權門欲招脚版硬顧逐詩朋兼酒徒尋常一飲空百壺
賣文贖劵黃公罏酒豪欲便蹈東海故人留崑亦須臾
玉山固是埋玉地歲惟三百骨已枯三朝封樹載起廢
人重風節非人驅嗚呼人重風節非人驅龍洲龍洲眞
丈夫
崖山大忠祠
落日荒荒下大洋樓船載國此時亡君臣入海仍相合
天地移風已失常黑霧不能迷死所白雲依舊是仙鄉
二忠合作三忠祀添設文山一瓣香
二公至此不能為力盡堂堂是死時一塊肉同今日喪
孤兒事屬老天知弱流萬里難容楫清酤三行欲動旗
一殉毅然酬所養厓山堪壯不堪悲
曹廷儀哭其師陳味芝墓
方寸千里心三年存義喪淮陽一掬淚不顧吳雲長此
淚久不落自子忽浪浪嗟哉彎弓輩掩面在道傍
題孔太守高州生祠碑(有序)
孔公韶文孔子之後讀書有大節初知高州
時西廣賊擁衆萬餘近城而寨城嘗遭三掠
已精壯皆從賊惟存老弱食且盡水又被賊
窒其源不給民遑遑日待斃耳公度不可為
告天曰某死城中不若死賊所苟一言可革
其心則死而生也乃單騎往喻賊賊駐城北
山上望一騎至兵皆蜂集横殳露劒夾于路
旁公獨行鋒刃間更無一從及抵賊寨以利
害曉之賊皆感激仍具燕燕公不食遂以所
掠校官生徒洎僧道男婦千餘人俾從而還
約明日皆來歸果得七千人餘皆散去公復
率兵邀其歸路既而亦納欵盡以恩信給之
公兩廣之勣多所助焉
民羸食闕官初到壁破城殘勢莫全獨馬蕭蕭戈戟裏
片言落落死生前身何我恤愁何賊事在人為幸在天
衆叛盡歸非却敵功名不許子儀專
謁夏忠靖周文襄新祠
水利克脩財賦舉二公戮力惠吳民祀行今日欣成典
愛寓斯邦合妥神肖貌堂堂快星鳳功名在在認麒麟
山川悠久貴同德蕉荔殷勤系後人
謁銀瓶聖女祠
蘭槁花不活松拆枝亦傷阿女爺所生還有爺心腸爺
亡女即死女死家亦亡銀瓶本完物隨女井中蔵井水
夜夜飛虹光千年不沒銀瓶娘君不見趙家樓船海南
破孤兒又向波中墮
慶樂園
太師本是椒房親竊弄何憂天子嗔喜把貳卿酬佞客
怒張一網打宗臣臺喉給舌不敢劾桃李無言盡門客
珠翠夫人雜内嬪烟花甲第齊宫掖轉服豪華一夢驚
葡萄零落犬無聲也知竿首甘心死得與朝廷謝北兵
經宋故宫
松嶺行宫倚夕曛繁華丞相太平君江南喜有文侯命
河北愁無靈武軍翠閣迥臨千澗月珠簾齊捲萬山雲
笙歌如海春風裏五國城頭可得聞
石田詩選卷三
