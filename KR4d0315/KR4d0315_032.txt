鶴林集卷三十三宋吳泳撰
策問
召試館職策問
洪惟國朝以武戡亂以文致平以王道御軍以儒術理
國士馬不如漢之強鹽鐵不如唐之富勲臣貴將不如
雲臺凌煙九侯八葉之盛而國勢隠然如泰山磐石之固
者要必有道也論相人主之職我祖宗時齋居正慮先
志後占或以德選或以才用或以器量學術取或從㳂
邊帥臣及曾歴三司諸路轉運使而擇故命下之日士
慶于朝農歌于野夷人相戒不敢生事于邊其勲業光
明磊落如此近世以来何相才之難得也若以資論則
築巖釣渭之叟徑登上相何必有揚歴耶若以望言則
削書操筆之吏遂冠列侯又豈必皆德望耶諉曰黜陟
拜罷由於獨斷則罷者既免召者未至揆席其可久虛
耶命將帥天子之事乾淳盛時或召對玉陛臨遣或親
酌巵酒寵行每邊帥缺則於近地監司郡守選差制置
使闕則於諸路安撫使内推擇故有自姑孰而鎮金陵
者有自静江而開襄閫者有自長沙而移荆州者有自
山陽而留帥維揚者有自興沔梓遂而備除益帥者將
帥之才隨取隨足如此比日以来何臨事而乏使也若
取之出入邊關經歴事任則捨耒投筆之夫豈不能將
上軍護絶塞耶若選之親履行陣躬冐矢石則雅歌緩
帶之士豈不能征強兵挫堅敵耶若謂薦舉選用必湏
實才則誇者似勇誕者似忠帥才又何能得實耶國初
飬兵僅有十二萬太祖南征北伐乃有百萬之用孝宗
中興雖曾至四十餘萬然一年揀軍兵二年揀效用三
年揀使臣甚至欲省江池一軍以寬民力初不患兵少
也今内而三衙外而江上遠而蜀口連營列竈數夥於
昔而又創遊擊增忠義招刺北人請益兵不已曾未聞
俘一級斬一馘以獻其病安在國初賦入僅一千六百
餘萬而征行調度未嘗有乏興之憂淳熙歲計較之先
朝雖多然罷獻羡却寬剩不科降度牒而封樁之積至
于貫朽建康京口江上諸處寄樁率數百萬未聞其財
乏也今版曹所入朝廷所儲四緫領所分撥窠名色額
不减於舊而增印諸料更易鈔法科敷仕牒僧符議生
財不己曾未見上用足而下不匱厥敝何繇夫相國之
良醫也帥民之司命也兵社稷之衛而財人之心也必
欲開誠布公經事綜物鎮拊夷夏統一宫府則任相之
道何以集思廣益綏遠折衝保安三邊調御諸將則儲
帥之方何先淮之兵分而趲戌新邊蜀之兵斂而退屯
内郡或分或合欲使部分歸一攘却勁敵則理兵之務
何急甲言戰則棄資糧如丘山乙言和則捐金帛如糞
土或斂或散欲使用度均節實利國家則裕財之策何
上昔人有言欲濟世務譬猶同舟涉海一事不牢俱受
其敗今天下所同憂者非但一事而己而四事為尤大
子大夫以俊傑自命豈無高識宏論禆補于時况給劄
玉堂非弄翰科場比也其悉陳之以備上采擇
經筵翰苑策問
問經學帝王之軌範文章政化之黼黻有天下以来扶
持三綱緝熙五紀與天地相為經緯而不容一日闕者
其所關係者大也我宋受命五星聚奎首開人文尊尚
儒學故横經列侍與天子朝夕講論則有經筵分院更
直代王言以敷告四方則有翰苑選任亦不輕矣其班
秩則侍讀次學士下其禄賜則經筵與翰林等其進見
則數對便殿為天子親密之人其勅設燕會則盡出特
恩雖執政大臣有所不與故先儒每以陪侍經幄得近
天威為榮而顧瞻玉堂如在天上為嘆者厥有由也漢
唐不足進矣獨考國史與諸君評之舊典侍從以上則為
講讀秩卑資淺則為說書然祖宗時蓋有以著郎為侍
讀侍御為說書者豈官秩之崇卑有時而不問耶故事
宰相拜罷則翰林院降制餘官遷謫則舍人院草詞然
祖宗時蓋有罷一樞密而不宣制麻出一副使而特降
手詔豈恩數輕重有時而不同耶謂勸講多領别官則
免修國子監條制何謂懇辭之嚴謂詔書當不出位則
訪以時政得失何謂召見之數嗚呼是猶以職事言也
天下治亂在宰相君德成就責經筵則所以涵飬氣質
薰陶德性寧非講官責耶講治不講亂讀存不讀亡恐
非勸戒之義知言治而不知正君知正過而不知飬德
恐非輔道之實伊川醇儒也而自度乏温潤之氣温公
洽聞也而猶恐失記憶之詳吕正獻公語約而義明可
以為當世之冠而講及論語亂臣十人同職者猶有子
無臣母之義豈講官果難其人耶抑進止密勿之間有
不容以疾辭遽色感動之耶宰相之重容可雜以他官
處之惟翰林學士非文章不可然則宣示上意感發人
心非文字之職耶草除宰相麻而事或廢亡草答高麗
詔而語多不工楊公億淹博如此而鄰壤交懽之書不
免以字嫌陳公襄直諒如此而水不潤下之詔不免於
理誤范蜀公鎮世掌絲綸者也宜其所長在文字之間
而批答不稱旨至欲諭之使去豈文字果難其職耶抑
詔書旁午之際有不經思慮者耶或曰講觧未盡許令
退歸討論命詞舛誤亦容論奏貼正可乎不可也或又
以為涉獵書史不可該以學問駢四儷六不可謂之文
章當乎不當也隠逸而起為說書者凡幾人不試而命
知制誥者凡幾士講讀之所有邇英有延和有崇政殿
在古為何如詞翰之官有閣老有翰長又有員外學士
在今為何官坐講立講之制何以分召對奏對之名何
以異要必有成說訂正於此方今經筵勸講既不專官
學士草制率多寓直意者為官搜擇以天下真儒碩才
之選豈無能以道學輔人主文章施朝廷畢書生之志
願者乎其茂明之毋忽
聖學時政策問(乙酉成都漕試)
問道不本諸三王則無善治學不根諸六藝則無成法
自昔人主出而為億兆之君師豈其無英明才智可以
度越於人然而功利之說常勝道德之意常薄昏闇之
日常多清明之時常少何也古治寖遠而風氣澆聖文
蕪滅而師承異上莫得明大道之指要下莫得遵至治
之成法漢唐之治所以不能堯舜三代是則有繇矣抑
不知未有六經以前堯舜禹湯文武汲汲其所學者何
事耶聖宋受命五星聚奎文明之化焜燿史册方皇業
初基日不暇給而我藝祖皇帝於即位之月首以幸學
為事其造端立本之地蓋已異於前代矣歴聖相承嗣
守家法羣儒環列宏闡大猷於改元之初而命臣頥正
講書内苑此咸平之制也於禫祭之後而命臣奭等講
經便殿此乾興之典也於袝廟甫畢之日而親御邇英
召侍臣講讀此又嘉祐治平故事也祖宗盛際無一時
非典學之時無一日非親儒之日深宫燕處不廢觀書
隆暑祈寒未嘗輟講向使親儒務學之意不為崇觀羣
邪所撓亂則可以回崇觀為元祐居喪罷講之議非紹
興諸君子抗疏争之則何得有南渡中興之功學之有
益乎天下國家蓋如此其懿也皇上嗣服龍德進升儲
神古訓既楙緝熙之功增置說書又多聚辯之益翕受
以蓄其德敷施以逹於事舉而措之天下豈不光眀盛
大矣哉然猶有可言者皇極之建所以消朋比也職守
求以相凌議論求以相勝則安得有同寅協恭之風學
校之設所以䟽化原也侮慢以為常佻逹以為俗則安
得有親師視學之意生財以大道而州里凋敝廪司單
乏旋以為計財亦未易生也立武以常德而田不營屯
士不素練苟日無事武亦未易立也况世讎之敵新興之
元常伺隙於其外而吾三邊將吏被介胄不得卧塞上
居民聞角弓之聲則拊心而驚問學之強如此治效之
遲乃如彼豈先致其知而未見於行歟抑作新於上者
已至而四方猶未丕應歟修齊治平之道固有遠模闢
闔轉移之機端在初服今欲以學問銷朋黨以儒術美
教化修餙孝弟以強軍旅興行禮義以足財用武臣使
之知書弓冶之子使之為士以凝庶績以恢中興將何
道而濟登于兹也書曰王人求多聞時惟建事諸君毋
謂皇帝之學與經生學士不同其悉言之無隠
江淮兵策問
問天地温厚之氣始於東北而盛於東南天地嚴凝之
氣始於西南而盛於西北一氣周流於天地間固未嘗
界南北而限之也而鍾温厚之多者則為陽為文明為
寬柔以教不報無道而得嚴凝之多者則為隂為肅殺
為衽金革死而不厭自昔論衣冠禮樂必歸之東南而
選將募兵必取之西北者蓋以是也然考之三代則有
所不然且以兵言之兵乘之制無一國而非兵牙璋所
起無一方而不調漢晉以來猶兼四方之兵不偏廢也
高祖嘗用閩粤兵矣孝景嘗用東甌兵矣武帝嘗用會
稽兵矣光武嘗用江夏兵矣昭武嘗用武陵兵矣劉表
嘗用荆州兵矣諸葛恪嘗用丹陽兵矣而未聞取之西
北也周瑜以江上之師破老瞞於赤壁謝玄以淮壖之
衆蕩狂士於淝水虞潭以東方兵共平僣叛劉牢之以
北府兵屢挫強敵其如臨㶚上入長安又皆吾水軍步
騎也則亦未嘗募之西北也惟我國朝南渡之初扈從
六飛者率多元帥府之兵而屯於江上者又皆夙將麾
下帶行之士如王彦一軍則河北土人也如吳玠一軍
則關西部曲也韓曰背嵬軍張曰鐵山軍劉曰赤心騎
兵二軍皆山東陜西河北諸處精銳其軍中所謂克敵
弓所謂駐隊矢所謂銳首小槍則又萃集四方良工而
製焉者也而獨不用東南之一旅何也夫都於江南而
用江南之人可也漢都關中洛陽而下取吳粤之士本朝
駐蹕吳會而用關西河北山東之人此又何耶或曰北
人之長技以鞍馬素閑而便於馳突吾之馬弗如也風
俗勁悍而勇於格鬭吾之卒弗及也果如是說則飲江
之騎掠塞之兵可以驅駕全吳矣高宗皇帝慨然發憤
每謂取勝不必北方士馬而它日順昌之戰敵之諸酋
乃謂南朝之兵非昔之比則彼自畏吾南兵也而昔所
謂自陕西山東河北來者反不足畏歟今天下非少兵
也上而巴蜀中而荆襄下而淮甸連營相屬也而使敵
窺淮甸則將上流之衆便可㳂荆鄂而東敵犯蜀關則率
中權之師便可依均房而北此首尾俱至之勢而今一
方有變自應不給所恃以稱雄於天下者獨江東淮西
兩軍爾苐一二年來閩中盗起則調某軍江西寇作則調
某軍逆全稱叛則調某軍三衢竊發則又調某軍近者
襄陽告急則亦欲調某軍豈天下勁兵處更無可調而
僅有游奕武定寧淮強勇雄關飛虎數州之人耶幸而
蜀道漸夷襄州奏功不煩援師之行若其未也提軍遠
征脱有缺折則又將從何所調遣耶昔人謂每一發兵
髮為之白言其不可不謹重也諸君俱自學古試為我
溯源尋流窮天運之始觀風氣之宜覽漢晉三國之地
勢稽國朝諸大將之戰功究今日襄蜀江淮之兵力參
之於古而可信用之於今而可行詳著於篇毋謂經生學
士不知兵略
四京守禦策問(甲午太學解試)
問光武披輿地圖以示鄧禹而禹以為其興在德藝祖
皇帝出幽燕圖以示趙普而普以為其難在守蓋規模
宏遠者帝王高世之略而議論深密者英雄超物之見
二者可以相成而不可以偏廢也且以圖籍所識與諸
君商之南曰應天凡陳潁諸郡皆應天控馭之也東曰
開封凡曹滑等州皆開封臨制之也西曰河南北曰大
名凡自洛以西河以北皆洛陽大名襟帶聯絡之也國
朝建都於汴維以三京實輔車相依之勢不幸而數逢
陽九王室不競遂以四京形勝落于穹廬者百有餘年
皇上出聖入神中原在夢越我友邦冡君暨于貙虎熊
羆之士亦莫不欲殄殱乃讎以光復境土乃六月丙子
復宋城丙申收汴都又一月甲子徑取洛陽天威所臨
如疾風掃殘葉雖漢澄三河唐復兩京殆不過此則是
京邑之四今已有其三矣然而陳㽜當天下衝四通五
逹無山溪之險無藩籬之限所恃者特以兵為守太祖
時已慮兵冗至謂不出百年民力殫矣則今得東京將
以何道理之耶睢陽城不高池不深封域不廣且無山
川之饒以實守偹當中興時廷臣建議每慮金人或以
數千騎猖獗而南其於國家不能無警則今有南京將以
何策禦之耶或曰西洛帝王之宅裏山表河左伊右瀍
大谷通其前盟津逹其後上可以聯屬關陜下可以援
接東京形制之勢強于開封應天矣然晉嘗表鎮西將
軍鎮洛留河南太守戌洛又嘗詔遣散騎長侍修復五
陵而終不能長有中原之土何也或曰河北天下根本
定為右臂滄為左臂瀛為腹心京為頭角得魏則河南
山東重失魏則河南山東輕是東西京非得河北又不
能以自固也然裕嘗命冠軍將軍渡河遣北直隊主上
北岸以左將軍為北青州刺史而終不能争守河北之
地又何也豈兼併易能而堅凝之道為難歟豈寇難既
平而時會之來不接與今露布星馳我疆日闢揆之理
勢似難中止若進而遠攻耶則資用單敝恐鞭長有不
及馬腹之憂若退而歛戌耶則豪傑生心恐漁者因以
得蚌鷸之利若畫河而自守耶則天寒地净安能保敵
騎之不來若争關以據要害耶則塞險斷路彼豈能無
謀臣之深計若分為三大屯使之與民雜耕則敵兵踐
蹂終無可耕之丁若析為三大鎮使之有兵自調有財
自足耶則江上風寒寧無他盗之慮新復州軍華戎雜
處或未能擾習于教條麾下將士参以南北或未能洞
照于肝膽守孰重孰輕攻孰緩孰急經理處置之宜孰
得孰失四京之名起于何代四鉅鎮之策建于何人此
皆所當講明者若魏元忠以禦吐蕃之策獻于唐曰今
言文者以辭華為首而不及經綸言武者以騎射為先
而不知方略旨哉言乎其有益於人之國也如此元忠
自太學出也諸生幅巾奮袖談詞如雪豈欠一元忠哉
願書其對有司將以復於上
蜀師與夏人夾攻金人策問
問自昔中興創業之君其所以圖維天下非有素飬之
兵夙任之將舊撫之民而為之用也裒荆之旅高宗所
以興有商微盧彭濮之人武王所以撫中夏雖以成周
太平之盛兵滿天下而衛九畿者乃取於蕃夷之籍搏
羣盗守内列者乃進於蠻貊之隸何昔之聖人虛懷大
受直不以異域之人而疑之可諉曰我有以制之而不
專倚之共功也漢氏之興則援四夷之兵為中國之用
矣籍之未平則用閩粤兵濞之未戮則用東甌兵或許
致貉北梟騎以助漢或請將湟中義從以討羌或假胡
兵數千分道以擊先零或率南單于之衆并力以破鮮
卑黃支之南大夏之西控弦之騎四方之人率為漢用
而期門羽林材官騎士三輔十二城之屯殆擁虛器矣
豈料遠敵平大難不取於常勝之師耶抑貴仁慕義者
喜身為掎角之助耶猶曰未即與之共約也上書侃府
共議北伐燕於是乎有請封之約矣表乞亮等齊力江
沔凉於是乎有請戰之約矣若能共討者可遣軍來魏
於是乎有乞師之約矣遥指河北自常山以東屬宋常
山以西屬夏赫連與劉宋又於是乎有分地之約矣約
既成則應之也宜不緩而今也天臺之議不行臨江之
告不答敵境往來之使竟為邏者所獲而連鷄不能俱
飛之語不出於謀臣之料或謂晉宋君臣屢失大機者
以此其然乎其不然乎我國家有兵自飬有將自御有
金糓自制聖祖神宗之懿識先正老成之長慮未嘗不
深思而熟計之也然涇原熟戶曹武惠曾用之以制蕃
族環慶族類范文正曾用之以拓邊界而航海夾攻之
盟不能止亂而反有以飬亂抑何歟今夏人欲定夾攻
之議而我師亦起而應之應之誠不得己也兵應之後
將長驅席卷而前邪將畫地分疆而守邪得之則四塞
之地備多而力分不得則退師之後招輕而納侮或謂
進守可以固吾圉羈縻可以得敵心然逖彼夏土大邦
為讎萬一窺我之無備而反戈以相攻將何以待之耶
今出師未幾計所告匱其或兵連禍結不可卒觧生劵
之糧犒勞之錢遠戍之衣裝器械又於何而取之耶諸
生在泮久矣願言周漢所以用屬國之道晉宋所以結
異域之策與夫國家之所以待蕃族待敵人之異有益
於時無負所學者願條陳之毋略
州兵土丁策問
問晉以撤州郡之備而單虛唐以籍雄邊之丁而強實
凡矯世救敝譬猶行舟於川豈可横截迅流而不思所
以平濟之道哉世之望空談兵者類曰羽林天仗之屯
如擁虛器也棘門霸上之軍如飬驕子也伍符為具文
尺籍為烏有也而兵之所以受敝之處則實未嘗深知
也國家盛時詔諸道兵為長吏之所役著為令廂禁軍
敢占為工技者論如法銷患未形之意遠矣嘉祐以來
又有教閱土丁格治平元豐間又有團結土丁條搜揀
益精而武備嚴激犒加厚而兵計密異時西邊用兵羌
人每出聞多土人則輒相戒不敢輕犯兵之足以立國
其功效章明乃如此哉今日兵法之敝莫敝於内郡之
兵邊卒之驕莫驕於雄邊之丁三陲晏清雖無風寒不
備之虞而一面受病若有蜂蠆含毒之慮脱或蔡蒙之
下獅子一逸而蹈吾中州之境則將以何道隄禦之欲
倚官軍為用歟則羸卒執器仗無異編民代直但曰占
數春秋都試既不能使之閱習恐動之言妄至則望寇
先潰不待接風塵交旗鼓也將以土丁為用耶則散處
村堡卒未可以招集各持鋤耰非復有於節制平日恩
信又無以素結其心重譯者因以利誘之則環寇不戰
不但入其巢穴為之嚮道也或曰用土丁不如用州兵
然一禁軍之廩給足以贍土丁三人而三禁兵之材力
不足當土丁一人蘇黃門嘗有是說矣禁軍之不足倚
仗乃如此或曰募官軍不如募土著然部伍上下不如
官軍之整肅土豪姦傑必待官軍之牽制富鄭公嘗有
是論矣土兵之不可專用又如此無己則從兩相制禦
之說然隸尺籍者薄田夫身白徒者忌禁旅又安得使
之豫附而入吾駕馭籠絡之内哉伊欲嚴按閱程技擊
如乾德天聖之令可得而行之乎厚撫其豪長略汰其
獰耄如治平元豐之格可得而用之乎徹桑土者當於
未雨今疆陲多事之時而方議簡兵之制不幾於後時
乎指畫山川之圖口占屯兵之數諸君豈無識時務者
幸條陳其事如曰我甲在心彼甲在外則非有司之所
欲聞也
