鶴林集卷一宋吳泳撰
五言古體詩
擬西北有高樓
高樓何岧嶤一柱西北隅横當子午道峻直參井墟曲
瓊卷飛霞儼儼僊人居上通三重階下蔭十二衢傍樓
玉簫女織翠紛華裾僊人顧之笑授以青琅書遡言欲
從之媒拙而理疎丹梯目成久須憑大垂手
夫遠征
采蘩浴春蠶夫婿今遠離貧無金釵别愁有玉筯垂朝
同火伴去莫獨衾裯隨百夫十夫長千里萬里期去期
日已遠征郎不顧返生理日就貧歲年亦云晚雖有乳
下男不能充夫丁昨日府帖下籍巳書其名官軍獨備
北頗恤東西民勿言征錢輕抽徵將到人
采葛行
黃葛溪上生青條谷中垂薄言采其絲緝彼綌與絺縫
作公子裳遠寄閨人思絺兮凄以風不值當暑時輕鮮
未及御棄置忽若遺雖則遭棄捐肯為風雨移朝暮蒙
楚中采采以慰飢君看葛婦歌嘗膽味若飴
桂
南之山叢叢桂樹生也直朱華自成林不雜衆芳植上
有青鸞棲因之為羽翼移根上林苑零露滋曉色豈不
罹凝寒高標竦孤特丹心能自渥身性不加飾所以離
騷詞嘉其秉炎德相觀穹壤間人統形氣識陽根為剛
明隂質為闇塞靈均莫能招聊與花辯惑
都大華文監丞權府事之明年天子詔將直禁
近邦之人有以三瑞為獻者曰雙蓮曰岐麥曰
九穗禾皆斯世之上瑞而萃於一時人目之以
為盛遂采民謠集成歌頌曲三首以紀其美(闕二)
短短菰蒲洲隂隂葭菼陂有斐嘉芙蓉雙蒂媚漣漪如
龍舒兩娥如沅湘二妃豈伊玉池種而乃生汚泥斑然
爛雲錦襲人芳菲菲兩美諒必合佳人製為衣下承朝
露滋上戴夕日輝駕言折芳馨歸以遺所思
詠懷
何草秋不枯何葉秋不黃白露以潤之薿薿含晶光幽
蘭自華滋時菊仍菲芳粲粲園中葵亦得晞朝陽被恩
有如此後時果何傷惟有警夜鶴庭前獨旁皇豈不欲
九臯翅翎莫能長湛湛被露斯幽吟遂成章
送新蓬州程倅
美人其猶龍渴飲金泉水水狹又飛去一息蓬池耳是
時天氣清衆綠事盥洗遐征溘埃風長袂躡螭尾天階
甫一尺民社猶千里還須手帝澤為俗洗瘡痏餘力裁
新詩或可代封匭
宛宛黃柳絲錐錐雜花垂柳解織别愁花能送春歸思
君遠行邁遊子心依依有絃不解揮有鏡不復治豈是
真不能持此欲遺誰河梁此時曲淚為生别滋但期如
水萍所寄良不移
送陳和仲常博倅嘉禾
柳色媚别駕桐花夾行舟慈湖一片心不上富貴鈎撆
却雲霧忩分渠月波樓但有月長清何妨波漫流
俗士騎戶限癡官摸床脣名節與官爵豈以全畀人子
方貴良貴我亦仁景仁終始議論間但保一色醇
未及與君别先歌送君詩浙西數年來風景非昔時紅
蠶不上箔青麥空生陂六經政之本無用别出竒
送長兒槃赴金陵典斛
皤皤六十翁碌碌三男子阿柴冠尚癡阿㭲晬欲死槃
也年未彊早為貧出仕家庭所訓誨仕亦當念此敬則
能蒞官敏則能决事事長如嚴師擇交必端士僮亦人
子耳勿以盛氣使只效龍伯高芳名播青史
悲莫悲生離老至悲轉切阿爹領賓送諸母持酒别大
婦前致辭忽忽顔不悦歸來眎季女一夕亦永訣人事
長如此有懷向誰說淚緣親愛滋心以憂患折去去勿
重陳秦淮對明月
仕歷四千石官聯六尚書耕無田二頃居無宅一區余
豈不念子皇皇事田廬多藏損其志厚殖益爾愚貧乃
好消息此言誠不迂子官視庾氏俸廩頗有餘疎花會
結果小水長通渠
援以書戒子子竟不若翁陶以詩責兒兒只如頑童房
公豈不智集此書屏風堂基未及搆手澤俱成空乃知
貴胄門美業真難終子雖有良質須用磨琢功射御亦
是學不妨隨元戎
玄雲拖榆塞白露塗楓林靡靡秋未夕邊馬已南侵子方從
軍去川陸迥且深虎兕嗥曠野猩猱嘯高岑獨見金城外迎人
柳隂隂主人敬愛客秉義如斷金好將少年行轉作節婦吟
壽魏鶴山
人生瀛海内中氣胚腪之真元會清淑間代儲英奇扶
搖六月息濯羽於咸池冰壺貯虚明璧玉含清輝阿閣
引鳳巢小山結桂枝肯遺金門步乞取青藜歸要福不
椒醑延年不瓊糜至仁彌爾性純嘏無窮期
濂溪雅愛蓮程子樂觀魚生機不停息天理原平鋪美
人湖上來挹繡天東隅清氣蕩喧濁德風振纖枯人酣
鸎花國雨滿菜豆區肯縻爾好爵而奪渠貞符鷹鸇好
彈擊乃謂鸞鳳疎願言崇明德永作國璠璵
夀鄒都大
大儀斡四運環轉當初陽天根起自復氣踵生以黃卓
然五隂中標示君子祥芳芸豈不馥碩果終自香有開
南國彦氣禀惟純剛况逢子之半弧矢射四方浩然祖
鄒人清介如道鄉源流義理熟滋養苖脉長自登蜀道
來玉節明於霜潢池有佩犢紫邏無羝羊星回參井間
草木爛以光種善如種禾去惡如去稂只從一念中坰
野皆斯臧玉&KR0961;不用餐石髓不用嘗台背而兒齒好德
自爾康笑渠役役者日景以線量
夀楊崇慶二首
英英赤文鳳生此岷之陽覽輝孤竹根振翼千仞岡德
音乃鸑鷟下引鵷與凰承旗從華蓋吹玉朝紫皇顧瞻
朱丘深殆似阿閣長肯以令儀榘而使繒弋傷集須集
桐花食不食藻粱竚看發丹咮舜殿歌明康
清露團火旻素月分白道三湖足秋色天以賜賀老紅
蕖正酣酣翠籊方稍稍閒情觀池魚生意玩庭草旨酒
常在壺瑶琴弗離抱靈臺儻清明豈不長夀考方朔謾
竊桃安期苦嘗棗願言西風時眠食常健好
夀范漕
春山蕨方芽春院桐始華暄風蕩紅紫還似綠幄遮老
僊坐鹿園净眼閱歲華會須乘五羊結佩凌飛霞
豫章富人物山谷人中豪雖從老坡來頗服舂陵高泰
和善鼓琴涪水不擬騷安知百世士於此還一遭
入窗月疎疎滿坐春盎盎事機儘盤錯收入經濟藏魚
方在沸鼎獨以袽沃漲静言平寇功當置裴李上
鷹鸇好彈擊自謂居使之鳳凰不鷙搏羣狡亦莫欺但
使德意多何用風采為西臺十六州人自春熙熙
方朔謾竊桃安期苦嘗棗世間長生訣自致元有道碩
果終是香靈根不曾老作詩頌僖公俾爾彌夀考
擬古三章留别果山同官
邊馬思北依晨風思北飛役役會有還之子胡不歸欲
歸又北征適與風馬期憂端來無方人則莫之知不傷
道里遠所惜光景移肯以蘭桂心化作秋草萎行道各
努力吾亦從此辭
巴之水泠泠青山復成圍含暉排戶來頗若有所思謂
雲為無心終日長不飛謂草非有情盍為乎忘歸凡物
各有繫余豈縻於斯俯川觀魚泳仰空看鵬垂一笑有
會心釣弋何所施
同門二三友星弁嘗蟬聯一日兩會面三日一共筵花
時碁聲裏雨夜詩籌前斗酒相為娛餘歡則陶然永言
懷及兹餘愁浩如山未别已足惜别後誰慰顔陸揚未
可俟寄聲斷鴻邊
用葵軒送定叟平峕兄弟間首句送季永弟赴
省
平峕兄弟間如友相箴規每於和順中切切而偲偲筆
硯三十年風雨無停披草衣而糲食穴坯而敗帷子文
實勝僕而我先子飛子不㠯脫穫便廢鋤與犂有文績
如絲有鋒利如錐拓開大規橅不作小榦枝果然昇春
官粗愜心所期對床味可永今又征行西此别固不惜
豈無深長思庭萱日就蕪門戶一線微子若不努力誰
與相扶持文章但平易毋㠯驕出之共登青雲程了此
一叚竒却歸坐北窗脫去名利羈於皇太極藴力與求
真知
送李鴈湖大參赴遂寧
拍拍鴈湖水深深歸鴈亭鴈歸三四年相伴湖水清燕
私豈不樂國爾終含情龍章倏夜下驚赴鷗鷺汀鴻雁
雙翥翰眷焉乃東征載辭龍鵠椒復問鸎花程輶軒鶩
華轂高盖羅翠旌康屯豈無學銷暴不以兵蔚藍舊草
木再色新威明寄聲受㕓者明府如父兄
恢恢大儀中扶立惟三綱國風怨以怒王道蕩無章栖
栖魯東家秉筆修天常廉陛不亂紀冠履不易方斯今
世運頽禮義維楫亡三邊且病痱羣盗方鴟張兵如潰
隄螘民甚赬尾魴厲階倘不夷零露將侵裳李侯世柱
史識此治亂防揮袂别廣筵振衣登高岡願言茂遠猷
挽河洒天狼
劉園九日燕同寮效陶謝體
霜林剪生綃煙樹織晴綺萬寳新告成百工亦休止嘉
辰屬南山勝事如栗里謬為陶長官寧惜此中醉良朋
况知心健會不論齒鴟夷自挈携猩筆漫游戲清歡别
有趣真樂本無味菊花之隠逸亦欲妃君子獨於蕭艾
中保此生色睟凉颸忽吹衣白露皓如洗兊隨數至剥
剥落從此始擬將九九節便作陽月紀
九日閒居讀陶詩有懷
天盖不住旋日車不停馳西風下木葉那復有静時造
物尚爾勞人生能無為我於大化中縱浪何所羈倦則
熟午睡飢則愛晨炊既無大患及亦無好爵縻但得長
如此樂焉復何疑
虬龍能負熊行雨雲霄間犛牛不執鼠野性長在山才
者常苦勞拙者常得閒静中閱物理役役會有還所以
陶徵君猛歇名利關書不求甚解褐不求常完是中有
真意此外無戚顔懷哉千載人卷書一長嘆
閒意不在遠吾廬自成趣竹隂混午醉菜甲疏曉露庭
草更不除樹禽日相語每繙架上帙旋讀輙忘去佳友
或會心往往談至莫以兹率為常彌覺太多事却思對
床眠尋味所樂處
天地大廬舍誰使渠滔滔擬如原卜居卷屋皆波濤又
思囚山賦匪虎吾狴牢獨惟安樂窩邵子差雄豪駕言
欲問津蔽吾以蓬蒿頗思振衣起濁酒且自陶一生任
運耳目送冥鴻高
夀范潔齋二首
明河耿高樹素月流澄瀛嫋嫋來金風秋意浩以盈美
人自西方鍾此一氣清如潭貯皎潔如室生虛靈姱節
麗有暉高情澹無營昔含雞舌香曾以鳳咮鳴不登金
張館嘗抱箕濮情倏焉冰山銷揭若黃道明衆星已牢
落太白猶光熒英風自骨鯁心事元夷平會須朝紫皇
提筆福蒼生
玉山一何高堂與青雲齊上連寳臺峻下瞰金璧低中
有二老僊駕鶴俱不歸苔封箕山碣霧濕太史題豈期
芸省郎再析侯藩珪芳猷紹前印英氣截雲霓理亂如
理繩牧民如牧羝燕開登南樓就以雲作梯喜年玩秋
稼撫物觀春荑不貪老氏寳不秘莊生倪至仁彌爾性
夀齒今復齯
題承天心老萬佛閣
我聞諗禪師斷薪接繩床揚岐初住峕撒雪滿屋堂庭
松下法子缾水注道漿看來古佛心不為屋有亡心公
自别宗眼碧髭又霜更接十千衆建此新道場梯空插
璇題會海結珤方自營不住心每唱無底囊如明珠走
盤如利刀截肪㠯兹衆生故苦為諸佛忙寥寥一貞境
渺渺萬法航泥空竟成著墮有終是盲青燈落簷花吾
道千丈光(世言安期本策士而不識心公為經世之才其時拓開潮溝大建佛閣直是有滋衆活人)
(手叚余不作詩久矣故書此戲之)
和趙尚書無辯詩
夫子動以易孟軻性其天或毁或沮之於我何加焉天
地猶有憾伊人得無言笑彼徇人者區區欲求全
熱不棲惡木渴不飲盜泉佳兵不祥器只為名使然孔
明桑百株楊子田一㕓静樂豈無此行藏却由天
猘犬吠漢月黃雲塞江天江淮我家門守地何擇焉婦
嘗勸減竈苦口為母言早使言得行家門更安全
詞人工為文瀑瀑如飛泉辯士說利害燄燄火始然浮
華不經實胡取三百㕓吾生信拙爾道勝還諸天
程順子升齋
雨養焦榖芽清晨勃然興風入春筍節一夕長數層地
道元敏樹生意實可徵一息不滋長枯荄莽丘陵所以
務學者進德長如登禮義所封植忠和所薰蒸湛然清
明氣於此中夜存德盛仁既熟始如日之升今人廢下
學乃以高自矜譬之凌霄花霄竟不可凌子歸且近思
從下觀上騰謙謙以自牧洞洞如不勝舜顔亦人耳毋
謂人鮮能
和曹憲金華山韻上李鴈湖
楚臺快談風梁園騁歌雪濫觴起九章流波到七發雕
空竟何事如以紙帖月㢲巖錦褧衣鴈湖木霏屑
百卉冬具腓喬松立霜雪老枝自擎重既晚逾秀發勁
挺真大臣回邪走妖月金非百鍊剛那不因翠屑
浮名鏡邊塵驕氣爐上雪胡為認而有引滿猶不發有
懷東方人書眼高照月紓徐如行雲去就不爾屑
奔鯨甫息波猘子還吠雪憂端壓不住耿耿及明發師
費輙千金糧儲亡三月智哉陶士行先貯頭與屑
椅梧未成琴脩幹埋積雪嶰竹斷成律其竅春自發所
遇時使然誰與指摽月仙翁急抽關乞我雲母屑
七夕聞鵲
涷雨略洗車炎暉復如磝桃笙眠未熟屋角乾鵲噪借
問鵲何來下上音載好此聲固非惡枉為閒者告適情
便為喜喜不繇汝報用静則為吉吉不緣汝召蕭牘尚
我疎行人為誰到勸子莫饒舌移語朱門道
黃姑西不娶織女東未嬪絳河咫尺間可望不可親欲
遣烏作使烏黠言未馴欲詔鳳為媒鳳老咮不靈獨有
雕陵鵲造梁河之漘頻年事填河頭秃弗愛身胡然此
今夕疆疆語依人熠燿渡機石鷿鵜窺漢津鵲昔號神
女至此不復神緬思成橋事謾語抑不倫直須明河水
盡洗千秋塵
變歐陽子秋聲
銀河耿高樹璧月流中庭有聲西南來厥聞浩以盈或
泠泠為風或殷殷如霆元戎嘯中軍猛士赴敵營但聞
人馬行弗省金鐵鳴天地始氣肅乾坤亦塵清豈有一
草木而不知秋聲
和虞滄江見寄宴坐聞秋香
春芳如麗人驕色不肯除秋芳如高士一味甘恬虛我
闥本洞然香風來虛徐滋蘭露承掌延桂月滿裾門巷
柳濯濯林塘竹疎疎真意儼分列遠心更莊舒庭前兩
好鶴知幾年歲餘或睨立倚窗或飲於清渠常恐緇塵
染回視根性初蹇余滄江人人豈不鶴如起尋月中句
遥睇花外車八表方雲昏尚無返莊廬
塞鴈
鴛鴦在魚梁在在能戢翼黃鳥止丘隅止止得所息相
彼鴈與鴻胡然生塞北城暗候火驚雲低空弦逼官軍
夜擊鼓奴或告之亟師老糧莫支健兒恐烹食哀鳴號
窮邊莽是狐兔窟天地生為心曷使至此極所以周宣
詩矜人要安集
送游景仁䕫漕分韻得喜字
桐花繁欲垂柳色澹如洗深谷艤行舟怱怱春莫矣廬
山蕨已肥荆渚魚正美提携赤藤杖炊煮白粲米佳處
有會心歲月不須紀繫船且夷猶却待荻花水江平風
浪澄再與歌至喜
送鮮于漕
文字微妙訣到底元平夷詞人不能工變怪生崛竒汶
上大夫者得法靈均師修辭滋其平不㠯怒出之白雲
自多態流水長清漪作者云巳往知者其為誰九誦的
子孫八鸞行康逵天將龢其聲復見風騷遺
樹德必欲滋去疾必欲除世人亡分明蒿蘭同一鋤鳳
兮德之美誰不相稱譽翻韝下霜雲義盖非鶻如煌煌
繡衣彩炯炯清冰壺衣以將直指冰以勵廉隅持此踰
二年相眎如一初去去登烏府昏鴉遶林呼
蹇應叔自宜興寄近詩和馬字韻
仲連本策士元亮非隠者舉世莫知我懸車息其馬艤
船陽羨頭停策計山下山水自娛人無煩絲竹寫
吾老百世休輟書學耕者祈年占土牛喜雪掘玉馬海
鮝帶鹵燒谿蓴和豉下却憶古蠶叢晤言莫能寫
