鶴林集卷四十宋吳泳撰
詞
生日自述(沁園春)
鶗鴂鳴兮卉木萋止維暮之春笑憨翁漸老年加三豆
獃郎多事詩記三星六十有三高吟勇退只有堯夫范
景仁從今去且亭前放鶴溪上垂綸交親散落如雲
僅留得樽前康健身有一編書傳一囊詩藁一枰碁譜
一卷茶經紅杏尚書碧桃學士看了虛名都賺人成何
事獨青山有趣白髮無情
又(摸魚兒)
甚一般化工模子鑄成一箇拙底生來不向春頭上却
跨暮春婪尾驀省記蚤冉冉花陰㶁㶁循除水雖然恁
地但笑詠春風閒推鳴瑟别自有真意(婪尾字或作藍)從前看
三十七年都未醉生聲利場裏浮雲破處窗涵月喚得
自家醒起别料理那玉燕石麟不當真符瑞徹頭地位
也須是長年聞些好話作箇標月指
生日和蓬萊仙降詞(沁園春)
春事闌斑桐花爛漫不堪鳳栖嘆交枰世道容容是福
危航宦海了了成癡邵子豪情樂天狂態六十六年纔
覺非(邵堯夫有六十六歲吟白樂天有六十六歲詩)溪山畔要看承風月舍我
其誰文章高下隨時料織錦應須用錦機愧老無健
筆高凌月脇病無佳句下解人頤君昔東坡我今韓愈
(仙自云某即坡仙還以韓愈相戱)造化一爐如小兒都休管看龜翻荷
露燕落芹泥
洪都生日不張樂自述(滿江紅)
手摘桐華悵還是春風婪尾按錦瑟一絃一柱又添一
歲紫馬西來疑是夢朱衣雙引渾如醉較香山七十欠
三年吾衰矣紅袖卻青樽止檀板住瓊杯廢澹香凝
一室自觀生意事業不堪霜滿鏡文章底用花如綺笑
江濱游女尚高歌滕王記(白樂天六十七歲詩云共把十千沽一斗相看七十欠三)
(年)
夀范潼川并序
嘉定甲申之秋七月良夜夢歸家山過鶴林
之下見老鶴翩蹮從西南來方瞳而朱頂玉
立而長身其色内白其氣孔神殆類有道者
既悟作而曰豈絜庵老仙誕日之祥耶遂書
此夢演成滿江紅一闋為斯文夀
夢遶家山曾訪問鶴林遺迹見老鶴翩蹮蜚下方瞳如
漆蕙帳香銷形色静玉笙吹徹丰神逸夢醒來忽記鶴
歸時翁生日南陌杖東山屐紅樓酒青霄笛料中梁
何似涪江今夕君不見洛陽耆英會花前雅放詩間適
獨北都留守未歸來七十一
夀李長孺(水龍吟)
清江社雨初晴秋香吹徹高堂曉天然帶得酒星風骨
詩嚢才調沔水春深屏山月淡吟鞭俱到算一生遶徧
瑶階玉樹如君樣人間少未放鶴歸華表伴仙翁依
然天杪知他費幾鴈邊紅粒馬邊青草待得清夷綵衣
花綬哄堂一笑且和平心事等閒博箇千秋不老
夀崔菊坡(鵲橋仙)
二童一馬素琴獨鶴長與仙翁為伴自從分付益州來
便蔚有隆中人望邊烽白羽軍符赤籍弄得不成模
樣願公福德厚如山為扶起坤陲一半
夀吳毅夫(清平樂)
梅霖未歇直透菖華節荔子纔丹梔子白擡貼誕彌嘉
月峩冠蟬尾翛翛整衣鶴骨彯彯聞道綵雲深處新
添弄玉吹簫
宣城夀季永弟(賀新涼)
碧嶂青江路近重陽不寒不暖不風不雨杜宇花殘銀
杏過猶有秋英未吐但日對南山延竚碧落仙人騎赤
鯉渺風塵不上瞿塘去來伴我宛陵住西風畫角高
堂暮炙銀燈疎簾影裏笑呼兒女爺作嘉興新太守囝
拜鶚書天府况哥共白頭相聚天分從來鍾至樂更誰
思野鴨鴛鴦語提大斗酌寒露
夀季武博(漁家傲)
翠隠紅藏春尚薄百花頭上梅先覺清曉寒城聞畫角
雲一握鴉翻詔墨天邊落碧眼稜稜言諤諤諫書猶
自留黃閣世事翻騰誰認錯休話着綠尊且舉鸕鷀勺
夀魏鶴山(八聲甘州)
又一番瀘水出牂牁江聲洶鳴鼉正南人爭望轉移虎
節彈壓鯨波未見元戎羽葆民氣已冲和不待禁中選
李牧廉頗却顧邊陲以北似乘航共濟亡楫中河縱
纜頭襦尾其奈不牢何明公一襟忠憤想誓江無日不
酣歌當津者豈應袖手長燕江沱
夀季永弟(青玉案)
杏花時候匆匆别又欲迫黃花節過了三年經八月驪
駒聲裏青鴻頭畔幾見刀頭折諸生立盡門前雪半
偈重翻為渠說且莫從頭烹瓠葉已呼童稚多藏酒秫
共醉陶彭澤
宣城鹿鳴宴(謁金門)
將進酒吹起黃鍾清調手按玉笙寒尚峭隴梅春已透
藍染溪光綠皺花簇馬蹄紅鬭儘使宛陵人說道狀
元今歲又
温州鹿鳴宴(謁金門)
金榜揭都是鹿鳴仙客手按玉笙寒尚怯倚梅歌一闋
柳拂御街明月鶯撲上林殘雪前歲杏花元一色馬
蹄歸路滑
孫園賞牡丹(柳梢青)
元九不回胡三不問花說與誰頼得東皇調停春住勾
管花飛庭前密打紅圍想孫子兵來出奇似恁丰神
誰人剛道色比明妃
郫縣宴同官(摸魚兒)
倚南牆幾回凝竚綠筠冉冉如故帝城景色緣何事一
半花枝風雨收聽取這氣象精神則要人來做當留客
處且遇酒高歌逢場戲劇莫作皺眉事那箇是紫佩
飛霞仙侣駸駸雲步如許清閒笑我如鷗鷺不肯對松
覓句萍散聚又明日還尋錦里烟霞路浮名自誤待好
好歸來攜筒載酒同訪子雲去
六月宴雙溪(水龍吟)
修篁翠葆人家分明水鑑光中住就中得要危亭瞰渌
小橋當路一榻桃笙半窗竹簡清涼如許縱武陵佳麗
若耶深窈那得似雙溪趣一夜簷花落枕想魚天漲㾗
新露多君喚我掃花坐晩解衣逃暑鱠切銀絲酒招玉
友曲歌金縷願張郎長與蓮花相似朝朝暮暮
神泉春日賦(魚遊春水)
東里韶光早百舌枝頭啼碎了溪梅開盡池水綠波還
皺種柳先生覺意闌看花君子非年少心似澹雲夢隨
芳草滿地松花不掃鎮日春愁縈懷抱誰能擊筑長
歌吹笳清嘯寄聲玉關行人道未報君恩難便老雞塞
雨寒戍樓烟渺
春日感懷(祝英臺)
小池塘閒院落薄薄見山影楊柳風來吹徹醉魂醒有
時低按秦筝高歌水調落花外紛紛人境猛深省但
有竹屋三間蓮田二頃便可休官日對漏壺永假饒是
紅杏尚書碧桃學士買不得朱顔芳景
夀友人(千秋歲)
松舟檜檝苕霅溪頭别秋後雨春前雪書憑湖鴈寄手
把江蘺折人未老相看元佀來時節芳草鳴鶗鴂野
菜飛黃蝶時易去愁難說析波浮玉醴換火繙銀葉拚
醉也馬蹄歸踏梨花月
雪詞(上西平)
似斜斜纔整整又霏霏今夜裏窗戸先知嫌春未透故
穿庭樹作花飛起來尋訪剡溪人半壓橋低兔園冊
漁江畫蘭房曲竹丘詩怎模得似當時天寒墮指問誰
能解白登圍也須憑酒遣拏擔擊亂鵝池
洪都病中聞計浣章成父讀示劉潜夫往歲辭
建寧初命之詞而壯之因和一首寄呈(沁園春)
誇說洪都西滕王閣北豫章臺對雨簾半捲江横如舊
溝亭欹壓梯上無媒但有江山更無豪傑拔脚風塵外
一杯題千墨須杜陵老手太白天才力能筆走風雷
人道是閩鄉老萬回把崇天普地層胷盪出横今豎古
信手拈來使翰墨場着伏波老上馬猶堪矍鑠哉今耄
矣獨蓴鱸在夢泉石縈懷
和吳毅夫(滿江紅)
伶俐聰明都不似阿奴碌碌漸欲買青山路隠白雲同
宿半醉儘教烏幘墮熟眠休管屏風觸算人生能有幾
時閒金烏速麄麄飯天倉粟濁濁酒天家禄更釣鮮
采薇有何不足君不見當年金谷事綠珠弄笛椒塗屋
到而今富貴一場空終非福
和史子威瑞梅(卜算子)
漠漠雨其濛湛湛江之永凍壓溪橋不見花安得杯中
影明水未登彝飾玉先浮鼎寄語清居山上翁驛使
催歸近
倉江分韻送晏鈐幹詞(滿江紅)
元帥籌邊誰肯辦向前一着大丞相孫兒挺偉素閑兵
略楊柳依依煙在眼檀車嘽嘽春浮脚更何妨二十五
長亭横冰槊登劍棧懷關洛機易去愁難割豈而今
全是從前都錯鹿走未知真局面獸窮漸近空籬落蚤
經營勲業復歸來江頭酌
惜春和李元膺(洞仙歌)
翠柔香嫩乍春風庭院換卻幽人讀書眼澹鵝黃嫋嫋
玉破梢頭鶯未囀綠皺池波尚淺王孫才别後長負
芳時碧草萋萋綉裀軟海棠桃花雨紅濕青衫春心蕩
不省花飛减半待持酒高堂勸東皇且愛惜芳菲留春
借煖
送陳舍人(上西平)
跨征鞍横戰槊上襄州便匹馬蹴踏高秋芙蓉未折笛
聲吹起塞雲愁男兒若欲樹功名須向前頭鳳雛寒
龍骨朽蛟渚暗鹿門幽閱人物渺渺如漚棋頭已動也
須高着局心籌莫將一片廣長舌博取封侯
送游景仁赴䕫漕(賀新涼)
額扣龍墀苦對南宫春風侍女掉頭不顧烽火連營家
萬里漠漠黃沙吹霧莽關塞白狼玄兔如此江山俱破
碎似輸棋局滿枰無路彈血淚迸如雨輕帆且問䕫
州戍俯江流桑田屢改陣圖猶故抱此孤忠長耿耿痛
恨年華不與但月落荒州絶嶼君與鶴山皆人傑倘功
名到手還須做平灔澦洗石鼓
送張伯修赴宣府(青玉案)
玉驄已嚮關頭路待擕取功名去慷慨不歌桃葉渡囊
書猶在劍花未落富有經綸處從軍緬想當年賦縱
局局飜新祗如許但恐歸來秋色暮薰爐茗椀葵根匏
葉落莫燈前雨
送魏鶴山都督(滿江紅)
白鶴山人被推作諸軍都督對朔雪邊雲上馬龍光醲
郁戊巳營西連太白甲丁旗尾捫箕宿倚梅花聽得凱
歌聲橫吹曲船易漏袽難沃柯易爛棋難復閱勛名
好樣只推吾蜀風撼藕塘猩鬼泣月吞采石鯨鯢戮管
明年縛取敵人回持鈞軸
和吳毅夫送行(滿江紅)
倦客無家且隨寓瞻烏爰止浪占得清谿一曲水鮮山
媺菡蓞香浮書几上芙蓉月落吟窗裏縱結廬雖不是
吾廬聊復爾人似玉神如水歌古調傳新意問老龐
何日攜家來此後著豈無棋對待前鋒自有詩當底若
新秋京口酒船來仍命寄
和季永弟思歸(八聲甘州)
每逢人都道早歸休何曾猛歸來有邵平瓜圃淵明菊
徑誰肯徘徊底是無波去處空算一竿桅冨貴非吾事
野馬浮埃况值清和時候正青梅未熟煮酒新開共
倒冠落佩寧使別人猜滿朱簷殘花敗絮欲問君移取
石榴栽青湖上低低架屋淺淺銜杯
