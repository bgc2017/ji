鶴林集卷二十六宋吳泳撰
啟
通曾漕啟
望卿月於天邊曾侍朝驂之影占使星於江右忽依蕩
節之光雖一麾受察之方新然十載論交之已舊懷章
問戍擘楮恭先恭惟某官博大而靖深疏通而峻整照
人丰度炯炯如玉山之清綜物才華森森如武庫之富
自彯纓於外服遄振佩於中朝雞舌含香既傍蓬萊之
雲氣犀渠奪目又牽農扈之星煇謂宜獻納於甘泉胡復
馳驅於周道詳刑江左冤盡洗於巖崖絶島之間將漕
江干人自得於湖山千里之外屬狼貪之當道憤躉尾
之厲民獨拜疏以力爭曾賜環而弗顧六年不調一節
彌光適公朝更敝化之絃遂再命復皇華之舊西山草
木遥知問俗之旌南浦龜魚潛認過橋之屐恐未解青
絲之纜即徑歸碧落之班某巴蜀陳人江湖寓士陶潛
賦歸栗里已悟昨非公幹卧疾谿濱久頽榮望特荷九
重之眷洊朌二郡之符所幸洪都獲依大漕畫棟珠簾
宏麗莫繼典型繡衣玉斧光華喜親條教
又通黃漕啟
提六轡於雲間莫窺華轍揮五絃於雲外實隸英躔雖
素心懷覩鳳之先然尺紙落鞭牛之後擘開冰蠒攬溷
月潭恭惟某官沈正而秉彛清通而知務深醇學問得
考亭心事之真灑落才情仍山谷家風之舊久踐揚於
外服尋推寘於周行監事參釐蟠數萬兵於胷次墾曹
區畫條十二便於帝前合躋紫槖之班乃問青天之路
睠言益部實甲坤維天府之富而人物阜蕃陸澤之饒
而田塍綺錯一壊於開禧之騃將再彫於嘉定之驕兵
雖驚塵不到於岷峩然病脉已周於井絡矧邊烽之未
息凛邦本之先顛輕軺之來大國所庇廉勤問俗更無
彤䄡紺幰之儀懇惻劭農渾記翠竹碧沙之路攬轡不
妨於繼范賜書恐趣於徵黃某繆以一雷記之數仞製
錦雖無别叚酌泉猶有宗風服縣令之箴敢替絃歌之
舊賦皇華之什願曕禮樂之新心所欲言舌難以既
又見范漕啟
徹儀鸞之帳曾薰書傳之香望冠雀之堂喜近節旄之
采既曰濫竽于鄉校敢辭執䞇於銓臺輙獻謏聞試垂
静聽學之為事不專在於綴文師之所存要相與以明
道舞雩一叚皆發揮天理之機竊屨片辭有鍜鍊中材
之實一自青衿之廢誰知黃耉之尊瓠葉為爼豆則禮
多闕然驪駒作歌吹則恥亦大矣甚至挾書而遁倚劒不
譚雖曰經生亡服義之公心亦繇師氏欠達材之碩望
暨我宋啟奎文之運肆河南標月指之明坐光庭於春
風渾是一圑之和粹立龜山於夜雪曾無隻語之疑難
非誠身明善之方則精義入神之用蓋知味者以辭章
為抑末而計功者眎學問為太苛不有此文幾墜於地
恭惟某官德容瑟僴氣禀醇明握天孫製錦於一機傳
鼻祖說經之三昧春秋以竢後聖炳大義之日星禮樂
以遣使臣肅皇華之風采蜀學起諸儒之痼韓文扶八
代之衰不惟士風如洙泗之間再使民俗在唐虞之上
某猥蒙末第分領下庠新如焦穀之方芽舊學烏頭之
無力文翁庭高朕室猶蒙尾於生員司業酒廣文氊實
慚居於子座不倚使乎之重寄孰逃率爾之狂名躋彼
公堂未暇傳親於郡友載是常服合先揖拜於上官涵
泳之私敷棻莫諭
又通范漕啟
漢庭出節遥瞻禮樂之華魯泮濫巾例被詩書之馥雖
曰鴞音之既好豈應繇兆之不謀預謹書郵仰馳記室
恭惟某官冰壺映俗玉瓚在中氣色和平蔚有淳父講
筵之望工夫堅厲尚含忠宣燈帳之烟自南國之翰飛
肆華涂之步闊釣深涪右夢吞天易之三爻作牧漢嘉
勑賜月湖之一曲曾謂朞年之暇旋膺走節之除官職
序而國肥儒術行而民富持使者繡斧已高摇嶽之風
織天孫錦裳佇灑宿春之翰某賦姿不惠聞道最遲燥
乾枯涸之病多潤澤孚尹之功少使柳子為越之雪寕
免笑&KR1018;號孺文如冀之天尚幾覆露其為心嚮未易言
殫
又謝范漕舉啟
指隣家而乞火曾荷言揚就神鼎以鑄金端蒙笵造已
謂塞翁之失馬豈期合浦之還珠一手轉回百思感激
學問士之穀菽踐履身之衣章舉正叔於經筵司馬獨
稱於淵博薦堯臣為直講歐陽乃謂其淳方自往行之
不聞惟末師之是信手探理窟者亡矣脚踏實地者誰
歟如某繆迷豈人比數學猶恐失殆如潢潦之源道不
加修寕免白圭之玷踵常途之役役犯衆口之囂囂雖
未能涉珊瑚之海而資以汲深然亦欲貫薜荔之裳而
希其寡過不謂獨被燭光之照遽加衮字之褒兹蓋恭
遇某官繡玉精神布韋氣味澄清天下挺然孟博之祖
風謠詠軍中偉矣希文之將略外靖羽書之警内修爼
豆之容博學之審問之篤行之公誠無外修身也尊賢
也勸士也已與有榮某敢不對秋月之章詠春雩之舞
减恫喝虛疑之病加著行習察之功蕉鹿夢長恍覺前
宵之倖得越雞羽短庶圖他日之般成凡所欲書未容
以筆
成都教到任謝范漕啟
談經霧市慚非說駕之才受命星臺許畀傳文之印雖
玩客氊而卒歲然偕戶履以生春秪服寵榮靡知稱塞
竊念某鄙鈍之質拙疎於時幼從鄉校之游長竊太常
之第南陔之養則闕矣常棣之華猶韡而著矮屋書已
非卓犖紆徐之士述藍田記安得泓涵演迤之文偶沿
制閫之辟書冐領通都之黌序此非子坐反教人為矧
舍法之更絃肆儒紳之矩步負數而進者動數千軰論
秀以升者幾五百員神龜宿火隂鼠棲冰雖各殊於稟
氣奔蜂化蠋魯雞伏鵠實專在於得師匪頼耆儒曷張
公道兹蓋伏遇某官德鉅而化博心醇而氣和文章非
三代不觀政事自六經而出湖濱荒政還安庚癸之呼
淮上民兵控制戊巳之位踐揚滋久聲聞益宏蔇將漕
以建臺純以儒而餙治秉部銓之公法緊要持衡嚴科
舉之程文先觀下種某敬修其可願增益所不能一卷
書必立之師固非敢望三年學不至於糓則反求之尚
圖潔身以報知已
答李解元啟
昔年共學君子之道孰先傳今日袖文先生之號則不
可正有懷江東之李白敢自謂河南之吳公某人氣自
豪華才非齷齪繁露玉杯之學自成一家風檣陣馬之
文不數餘子洊登鶚表行快鵬圖為費宰何必讀書敢
冐孔門之戒有澹臺行不由徑毋嫌偃室之來
答康縣尉啟
雙笋陌邊久動高賢之想五花泉上忽逄隠吏之來旗
色頓新簿塵如濯恭惟某官春風滿頰皎月盪胷詩可
解頥固自夙傳於家學賦能入室屢聞夜誦於鄉人遂
辭蜀泮之英游高策太常之名第徜徉容與暫留鸂䳵
之灘卓犖紆徐恐脱鳳鸞之棘某弄絃心倦傾蓋眼明
止則止行則行殆似虛舟之不繫左之左右之右願如
同氣之相扶
答衡縣尉啟
江邊濯錦嘗懷隠吏之風花下酌泉忽在故人之里才
拂銅章而眎事即鳴珂珮而及門賁餙雖華輝秋風之
晩節(闕)曾司三尺諒多隂德之
培遄佐一同要熟道經之讀未容淹汩行即褒陞某别
德逾年分輝有幸懷日莫碧雲之想方切傾依枉夜光
明月之投殊慚報稱
通交代高教授啟
聽驪駒之歌客歸興已濃覘冠雀之集廷來音何暮况
舊有同舍郎之契分而今為郡博士之交承於素書之
往來想高誼之闊略恭惟某官天才膚敏經學粹明蚤
騰鄉校之聲笑取太常之第高文演迤識者信其無剸
刻斬絶之言闊步翺翔望而知其有醇厚和易之氣遂
振興於文鐸來領袖於子衿蒼苔室古栢庭暫迂逸駕
紅藥階紫薇省立俟清吟某猥以下陳乃居前馭田園
三徑自笑胡為而不歸厦屋萬間庶幾無議於其後
通林教授啟
坐談魯教偉夫子之中分游綴蜀英愧相如之末至力
自知於喘月駕莫並於追風惟新是圖挾故而問恭惟
某官奎精禀粹玉德含輝屈曲聱牙探淵微於理窟紆
徐卓犖掞華藻於賢關自絳帳之南來而青衿之北面
肆更舍法咸濟儒冠春服既成儻或紆於杖履秋陽以
暴想均在於甄陶某近聽鴞音喜親鶴表思小子之有
造伊誰之從與先生而並行則吾豈敢
通交代廖教授啟
䟦紅校藝數陪燕几之談施絳授徒誤踵芳塵之蹟况
丰儀之近接而音問之不疎龜既在前貂疑可續恭惟
某官節森卭竹文擷蜀英雲氣飄飄蚤歲已騰於紙價
棣萼韡韡修塗共濯於纓塵肆停鼔於花村薦横經於
芹水輕車熟路聊泮渙以優游通籍修閨信紆徐而卓
犖不待鳴絃之化定膺簮筆之除某立則參前忽焉在
後笑夫藿蠋雖云薄技之難堪懷彼桑鴞猶頼成規之
可守
謝運使啟
彈鋏峩眉終歲弄月邊之影濯纓錦水一朝聞絃外之
音雖云事會之相遭實頼化機之密轉得非所望愧溢
於榮竊惟宰邑之難莫重邊城之寄經營保障尹鐸所
以擅晉陽之名摘伏懲姦虞詡所以美朝歌之政矧玉
峯之為縣當石紐之要衝上接雞棲控扼氐羌之道下
連鹿柵蔽遮綿雒之區不惟知紫塞之風烟亦可通綺
川之血脉林無聲則翼静水太激則鱗煩固宜選良吏
以圖安豈可聽庸人之自擾如某仕材荅颯政術謬迷
守紙上之塵曾弗堪於用世搜嚢中之祕亦無足以動
人方將尋山水縣以讀書不謂即桃李場而得闕力綿
地重月短星高茲蓋伏遇某官惠直而柔嘉公明而通
溥典司類省如鑑形於水而妍醜畢呈掌握外銓猶稱
物以權而重輕適當豈謂迂疎之器誤當進擬之書某
敢不謹餙令箴益禔身檢論官而任事已蒙交薦於公
車學道則愛人惟務服行於聖訓
賀喬參政啟
序陟宗工晉陪宰席乾德之並命吕薛實為政路之光
慶歷之同除富韓仍作樞庭之貳典彛雖舊觀聽如新
恭惟某官六經而後之辭章三代以前之人物方重不
倚雅有大臣之風疏通而明默識當世之務聖性賴薰
陶之益天工資弼亮之多未啟金甌且參玉鉉心平無
好惡要操元祐之舟政弊必更張須改熙寕之轍更力
扶於公論庶叶濟於中興某手拂芸香袖銜賀牘草賢
臣之頌愧無蜀客之詞歌聖德之詩願繼徂徠之武
賀汪茶使啟
輟自轉輸易司㩁牧漢廷出節方騰天馬之歌禹閣升
華益峻寳書之直儒紳為之鼓氣氓隸多所屬心恭惟
某官峻榘霄峥虛襟春盎温厚和易之氣望之可知寬
閒博大之風撓之不濁矧家聲之舄奕實海縣之傾依
覇府謀猷銘鼎已高於夾日龍溪詞筆演綸無愧於代
天威名猶著於諸宫風節尚推於諫院有祖之烈惟公
其人夙彯纓銅匭之門合持橐玉晨之座歷井弗辭於
﨑嶮觀風肯效於馳驅金科三千屬之肅清春扉草綠
驪駕十五城之廉按秋廪粟紅上尤念川秦茗乘之資
今實係國家規恢之計寕稍遲於銀信爰重畀於璽除
馬從西極徠萬隊定聯於錦繡雨足茶戶喜一雷已鬯
於根荄莫酬星使之高始作夏卿之式恐未氍毹之煖
即榮衮繡之歸某妄挾鉛黃偶縈銅墨喜認鴒原之舊
壘敢忘燕厦之寸誠樂莫樂兮相知久已荷鑑衡之察
遲之遲而又久僅能通竿牘之勤誦詠良深敷棻曷既
通李總啟
紫氣繞關均被轉坤之福淄塵染俗邈無望履之期雖
懸旌摇北斗之邊然墮舄直西山之底潔清冰楮攪溷
月潭恭惟某官沈正而秉彛清通而知務襲鼎鍾而韋
布名重於山屹保障於繭絲脊堅如鐵既掃烟霞之澒
洞盍歸風月之邃清指湖海以來游尚賦從軍之詠下
荆門而長嘯又歌出守之詩人咸徯於東歸帝乃眷於
西顧欝藍之天東梓之部光方動於使星槃木以北函
谷以西掌就升於卿月於炊米劍頭之際得浣腸局外
之方不加賦於民而歛散自如不給徵於上而化裁有
道萬牛臠肉梁無庚癸之呼兩虎籍邊屯有戊巳之壯
我公所獨近世其難利西南往有功儻汔外庸之明試
置左右輔台德佇觀中詔之催還某門緒單平仕材荅
颯製錦曾無别叚酌泉粗有宗風服縣令之箴雖剸裁
之技短草賢臣之頌尚依倚之心長
賀史石泉啟
榮剖藩符肇新侯度元日至人日已開雨雪之祥新年
勝故年頓改花泉之色出丹鉛於掌握蒙錦繡於山川
恭惟某官粹度春融凝姿山重蜀第一人之選無愧祖
風漢二千石之尊屢寬天顧老手素便於劇部賢名藹
播於時紳尚遲馺娑之游仍結寢香之夢眷言鴈塞莫
重蠶陵占古聖射蓬之鄉自鍾靈異緣道家羅浮之境
孰擬真清况羽書不到於雌臺而樽爼嘗聞於鶴嶼媚
繡輿於暖日濯彩筆於春風洗却蠻烟豈久鷄心山之
駐平趨帝里定膺鴟尾閣之除某襪線亡長錦機謬製
雖已拜光塵於紫巖之下而未親棨戟於石紐之隂王
陽為孝子王尊為忠臣已眎險夷而一轍子貢治信陽
子賤治單父今方託庇覆之萬間
賀楊禮侍啟
温綸申命亞旅真除伯夷咨作朕宗既奉玉除之清問
司馬世典周史仍繙金匱之寳書斯道有光真儒得路
恭惟某官柔嘉維則洵美且仁吐白鳳賦甘泉擷辭章
之藻麗銜鱣魚象卿服漲詩禮之漣漪自擢置於周行
遂徧儀於漢闕乃繇璧海晉陟道山棘寺載聯庭有鵲
巢之美稼卿分任農歌扈正之祥極東標柱下之一星
殿側冠螭頭之二史朝班益峻帝眷逾隆弼予一人方
頼彌縫而輔贊典朕三禮實資獻納以論思允惟法從
之班實培相賢之地遹觀棅用式副巖瞻某猥以校官
莫陪賀列鳳九苞而東翥敢稽尺楮之馳烏三匝以南
飛謾逹寸忱之悃
賀漕試太學國子宗學啟
白袍立鵠羣空俊造之場黃矢得狐並入英雄之彀紛
華裾之織翠委尺錦以見投省元先軰清貫江心秀衝
斗口取之數路幸觀盛事於東甌放出一頭莫讓高科
於西麓
通洪倅啟
桂櫂斵冰尚滯吳江之色緹屏駕月來分蜀道之春雖
未覘犀亦嘗夢鶴恭惟某官學探理窟文貫道機典教
番陽望而知其有醇厚和易之氣從軍淮上聽者信其
為磊落竒偉之人合上禁坡乃司甸籍雲紓垂於峻嶺
翼恬静於中林是宜陪碧落之仙相與問青天之道辟
愈為行軍司馬已知敷奏之公命洪以河陽參謀還紀
歌詩之盛某猗亡它技雅敬高賢寸心常勇於自鞭末
力每虞其弗逮十年文字空如地籟之號一瓣緘封欲
待天刀之折其為陶咏未究敷棻
答黃秘校啟
巖前滴水曾窺黃叔度之汪洋花下酌泉乃訪吳隠之
之寂寞謙光所逮賁餙何多此蓋某官筆底生花胸中
爛錦漱十四泉之芳潤摶九萬里之扶摇背此古錦囊
但見一班之突出報之青玉案愧無片語之相酬
