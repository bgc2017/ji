鶴林集卷七宋吳泳撰
外制
李性傳授權刑部侍郎兼侍講制
勅成周以太史掌刑書先漢以明經决疑獄蓋諳識憲
章而後足以辨八法之情偽精通義理而後可以權諸
罰之重輕必惟其人始稱是選具官某縝密而栗從容
以和弓冶父子之良邃於六學壎篪弟兄之樂博極羣
書自紹定之登朝既端平之更化曲臺議禮亡所依阿
文陛記言數多論建肆侍石渠之講晉紬金匱之藏重
惟祥刑當酌古誼過輕則幾縱有罪過重則恐傷無辜
朕方體列聖之好生爾宜念先民之弼教期予于治時
乃之休可
徐僑授工部侍郎依舊兼國子祭酒兼侍講制
勅御事罔耆夀俊何以造周朝臣無骨鯁儒莫能興漢
朕永惟治統之缺每嘆人才之難今得耆英宜寘近列
具官某端信而誠慤直清而澹夷在野則布衣躬耕在
朝則端冕敬色學如可樂弗違顔子之仁道或未行不
易下惠之介剴切曲臺之議從容勸講之箴朕雖苑囿
服御無所增竒技淫巧無所作實憑宿望以重版曹職
簡事清無妨執藝以諫道尊德貴豈以飭材為工若曰
歸哉非所望也可
趙汝談授吏部侍郎直學士院兼侍講制
勅朕視朝南面圖任東曹藹藹王多吉人既選于衆番
番我有良士則惟其能用朌綸言以望禁橐具官某文
物河間之彦風流江左之英擢從丘園寘彼朝宁辭章
古雅如升堂而聞正音氣貌沖夷如入國而望喬木迺
睠甘泉之地久虛法從之班非白首耆艾則不足以羽
儀周行非黃目清明則不足以鑒裁流品晉侍金華之
殿陞直玉堂之廬若卿能砥節奉公則朕亦清心省事
往祗厥叙益務起哉可
趙彦悈授權兵部侍郎兼說書制
勅朕更化以來親賢為務疇咨羣辟亡踰於老臣晉貳
五兵莫如我同姓爰渙出綸之命以華簪筆之班具官
某肅乂端莊澹夷温雅其踐修則言行邃於壇宇其講
習則師友漸乎淵源白駒之在空谷者累年威鳳之翔
高岡者千仞自還朝著喜見儀刑皓白而偉衣冠惟恨
識卿之晚赫咺而如圭璧尚嘉迪朕之勤徑從蓬山遄
陟荷槖覽安邊之議信儒者之知兵獻補闕之書尚宗
臣之報國益新厥業宏對兹休可
蔣重珍授守起居郎依舊兼說書袁甫授起居
舍人兼說書兼國史編修實錄檢討官制
勅具官某等國家擢用魁才必更記注蔡齊端雅之品
被遇於仁宗汝礪忠嘉之猷簡知於哲廟蓋名高則知
所自愛而地近則可以昌言今斯百年始得二士爾重
珍氣剛而識粹爾甫貌肅而心莊一則崇論讜言不避
權姦之勢一則仁聲義聞能廉貪懦之風鴻遠弋兮高
飛鳳覽輝兮翔集迨兹親政為朕偕來毋曰朝亡闕政
而莫弼予違毋曰聖有訓謨而弗書吾過左記言右記
事職所當思上克明下克忠邦其用乂往祗並命式邁
前修可
度正授試禮部侍郎兼侍讀制
勅朕臨御路朝顧瞻法從商耉成人之訓久迪予聞周
官宗伯之儀曾共乃事爰疇已試之效即峻為真之除
具官某篤厚而靖夷端莊而和裕衣深帶博蔚有大儒
之風詞贍理精真得講官之體篤守師說以沃朕心朕
嘗謂達於樂而不達於禮謂之偏達於禮而不達於樂
謂之素兼古䕫夷之任畀今鴻碩之賢爾宜導君臣之
和明上下之分使會盟可以却萊兵之暴而尊俎可以
折晉國之強毋棄爾成益祗厥叙可
李&KR0811;授兼侍讀制
勅朕鼎新化原晉用儒雅謂萬事之統猶闕詢兹黃髮
則罔愆雖六經之道同歸學於古訓乃有獲式資鴻宿
之望俾侍燕閒之游具官某一代耆英四朝舊德徽言
善道源流尚接於乾淳全節高名夷險弗渝於泰定逮
諸老收聲之盡屹孤忠貫日之明補紉犀傾扶立鼇斷
每念爾身之在外孰如以道而事君精神可以折衝故
范鎮有趣還之詔筋力不以為禮故次膺加毋拜之文
矧聖政之一書實高皇之鉅典非得博古通今之士豈
當明師勸誦之筵天下達尊三爾尚式陳於猷訓九經
行者一予其弗替於箴言毋曰遄歸庶期共治可
鍾震授兼侍讀制
勅朕以眇躬學于古訓六經之義何上莫窺往聖之心
正月之吉始和首遴鴻儒之選庶裨實政毋作美觀具
官某以文雅擷先儒之英以淹通擅良史之譽簪筆扈
從亦既有年侍燕清閒屢聞入告爰即延英之席用升
進讀之華究觀前朝厥有成監范祖禹進帝學八卷色
和而氣平吕公著列時議十條義明而詞約蓋於誦說
之際傅以箴規之詞無俾二人專美元祐可
度正授兼侍讀制
勅易大傳謂聖人以此洗心吉凶與民同患大學謂天
子至庶人壹是皆以修身為本修身治心之學通上下
一理也而說者例曰人主之學與經生學士不同朕則
未喻具官某行粹而古識醇而明當學禁方嚴贏粮撰
屨不遠數千里從遊於武夷之下其趣尚蓋已高矣易
有本義大學有或問析疑辨惑皆所習聞今自勸講陞
之進讀其以得之心體之身者為朕悉之究之熟之復
之庶幾交修克邁乃訓可
鄭性之授兼侍讀制
勅漢儒以明經擢諫議大夫唐舊典以諫議入乾符門
講讀諫諍經術之相須其來舊矣至國朝紹興以後始
有兼官之稱具官某凝遠而靖深端方而簡重壯年射
策曾馳漢庭鯁直之聲幼學從師盡得考亭精微之藴
入居保氏之職晉侍邇英之游朕之不明不敏爾康正
之朕之弗念弗庸爾輔弼之先民有言朝無争臣則不
知過國無達士則不聞善爾其交修朕將有望焉可
魏了翁授兼侍讀制
勅朕惟大學失傳微言輟響以愈之博聞明辨言修身
治國而遺致知之一章以光之真踐篤行能誠意正心
而誤格物之二字惟程顥弟兄次其簡編於始而朱熹
師友為之章句於終義方著明功在講貫具官某高明
盪乎宇宙正學源乎聖賢去國十年不改孤忠之潔白
謫居七載盡研六籍之精微深惟孔氏之遺書能究先
王之成法肆班法從勸讀經帷三在一篇之綱汝敷暢
之六毋十章之旨汝切磋之如行道之有程如耘田之
有畔師在前講在後勿託空言化於口筆於書仍輸忠
告庶乎聞大道之要可以開太平之基可
李鳴復授兼侍讀制
勅朕躬宅天命位在德元正月之吉始和布治方新於歴
象六經之義何上尊王莫善於春秋式渙綸言俾升詔
讀具官某氣剛方而沈涵之以厚量閎肆而密察之以
文橫榻二年陞華八座當其論事肯言諸老之未言既
於談經能發先儒之未發爰即冬官之序晉陪春誦之
班本孟子為綱明義當師於安國以魯論為說知言宜
祖於九成庶殫厥心同底于治可
洪咨䕫授兼侍讀制
勅朕惟正月之吉始和顧六經之義何上大易有聖人之
道四既撤臯比中庸言天下之德三盍陳龜鑑爰即延
英之席特陞勸讀之班具官某風猷浚明議論堅正詞
垣繳奏率皆彰善癉惡之辭經幄進陳莫非格王正事
之訓用正夕郎之拜俾承冬讀之書静惟孔氏心法之
傳莫若朱熹章句之備精粗辨析脈絡貫通三謂一篇
之綱大無外小無内七詩末章之要費而隠顯而微宜
演繹於微言以發揮於聖道庶幾沖菲允蹈中和可
游佀授兼侍講制
勅具官某學不專不足以明道誠不積不足以感人朕
以卿秉心有常持論不詭故寘之金華相與共學顧乃
援程頤舊比以告且謂營營於職事紛紛其思慮則不
能以感動上心子之辭承旨而請以宗少執經似矣然
春秋大義數十炳如日星奥旨微辭隠而難見此又頤
之所究心也試為朕發明之可
徐清叟授兼侍講制
勅具官某昔之守道至高而秉法至嚴者莫如孟子然
諫不受而去則以為小丈夫之無知言未行而迎則以
為古君子之可就孟子豈干澤濡滯者哉愛君故也爾學
自孟氏好是正直據經援古不阿當世比出憲府而累
章欲退豈朕所以望卿者耶蓋嘗旁午遣使趣對延英
謂爾曾為講官故復以其官召則親近儒生之意可見
矣更宜研精為我說易可
李宗勉授兼侍講制
勅具官某朕御大昕之朝百官獻臣進見引對習容煇
如率頃刻而罷諫議大夫伏青蒲殿中執法奉白簡亦
不過一月一論事至若晝訪夕問從容獻納得以學術
輔佐人主而進之以唐虞治國之道惟金華講官始為
親且近也爾風猷峻整議論粹正更踐臺省素以直聞
然論諫救失於已往勸講閑邪於未形汝宜盡規朕所
深望可
趙汝談授兼侍講制
勅朕獲承聖緒涉道未深嘉與宿儒講論經理具官某
國之宗老年耆德明當開禧寳慶時出入風議挺有直
節翳然林木之間又十數載更化召歸鬚鬢華皓相見
雖晚精明不衰朕臨朝而嘆曰真講官也金華未久進
而陞之禮不云乎不講之以學猶種而弗耨漢儒亦謂
學之不講則所識日亡益尊所聞以輔吾志可
李大同授兼侍講制
勅具官某昔我先王春誦詩以太師詔之秋學禮以執
禮者詔之居禮樂之官而以禮樂之書勸講猶古意也
爾游東莱之門撰武夷之屨學問苗脈所從來久每邇
英入侍皓首偉衣冠敷暢厥旨能使朕於言語諷道之
間油然心悟金華再入不愆於儀朕嘗閱國史見祖禹
講王制祭祀以犧牲幣帛粢盛皆出於民力旨哉淵乎
豈但為元祐鑒哉其誦所聞無愧祖禹可
李宗勉授兼侍講制
勅具官某周以保氏掌諫惡必兼六藝之教漢諫議大
夫掌論議率用明經之儒蓋諫者所以輔拂於王躬而
講者所以薰陶於德性奮乎百世之下而蔚然有三代
兩漢之風者實難其人也爾以經生久居憲府内涵性
德如藴藏金玉之淵時草奏書有鼓舞風霆之妙既擢
登於騎省復密侍於延英朕之德有不迪汝交脩之朕
之政有不懋汝康翼之使隨事有剪桐之規而過為無
折檻之迹則若汝予嘉可
趙彦悈授兼侍講制
勅朕以眇躬鬱於大道謂仲尼如代明之日月百世所
師而論語乃六藝之喉衿一言難盡用晉登於講席俾
温繹於遺經具官某年耆而明行粹而古林泉七載不
競聲華之途糟粕羣書自尋名教之樂朕以冰霜其操
金玉其音故隆之以紫槖之班而賁之以金華之寵抉
聖人之精意大義當如安國之佑我仁宗述夫子之善
行嘉言當若尹焞之輔予高廟度講論唐虞之地有雍
容洙泗之風可
徐清叟授兼侍講制
勅具官某朕聞臺綱扶天下之脈經術養君心之源隆
興乾道間以殿中執法共貳勸講固不乏人而學問名
節照映一時者蓋難其選爾高明而融直諒而益說書
金華殿曾諫五兵之貪珥筆古栢臺力扶六學之正朕
嘗語諸大夫曰真御史也然論奏特救失於既往講磨
能格非於未形况加之以知命之年而瑩之以窮理之
學進陽爻退隂位當如昭素之辨乾龍闢君子闔小人
必若馮元之推泰象庶幾易道咸在朕躬可
李鳴復授兼侍講制
勅具官某憲府兼經筵自國朝慶歴始淳熙而後以臺
端入侍講幄凡十有九人雖其間人品固有不齊然論
事主乎忠厚勸講貴乎明白祖宗所以命官之意則無
以異也爾質直而義忠和而仁拔諸西蜀之珍畀以南
臺之重曾亡期月又侍延英朕之眷汝亦厚矣春秋大
義炳如日星一經始終爾所明習朕意若曰有國者而
不知乎此則内華外夷之分不明有位者而不知乎此
則尊君卑臣之禮弗辨或隠其義或微其文爾宜開陳
以輔吾志可
度正授兼侍講制
勅在昔寧考有臣朱熹擢陞金華入侍經幄如程頤之
於元祐如尹焞之於紹興訓辭星日之爛垂師友淵源
之不墜具官某氣淳質茂精識博聞撰先生之屨以從
游險夷不變聞夫子之言而篤信細大弗遺矧躋從槖
之崇兼侍延英之邃六經之義何上雖各專官五常之
道為原莫先說易以發天地施生之藴以明隂陽消長
之機庶單厥心同底于道可
李性傳授兼侍講制
勅具官某在昔泰陵有臣祖禹方侍延英之日首陳帝
學之書以憲道稽德為言以敬祖親賢為法經術講論
蔚為當時第一朕方崇嚮往籍敷求正人博古通今無
如性傳者是用升之講幄以備諮訪夫祖禹亦蜀人也
益楙乃猷惟前人是似可
張虙授兼侍講制
勅具官某朕聞之書曰即我御事罔或耆夀俊在厥服
予則罔克蓋簡在王庭者不可亡白首耆艾之士也矧
邇英之地哉爾儒之夙望有德有年聘從鄉閭長我庠
校士知所模楷矣是用晉登講筵以引以翼爾其據經
守正弼予于治則予亦一話一言永惟成德之彦是信
其往欽哉可
洪咨䕫授兼侍講制
勅朕聞六經統天地之心八卦通神明之德講乾龍於
便殿藝祖所以眷昭素之深說泰象於路門真宗所以
待馮元之寵雖曰㓗静精微之旨難加語言訓詁之繁
然非明經何以見易具官某行介如石節清於冰直道
事君深得静而方之體英詞緯國自成竒而法之文雖
眎草已極儒生之榮非橫經莫稱侍臣之選肆升勸講
俾對延英靖惟兩儀四象之分一君二民之辨進陽爻
而退隂位闢君子而闔小人粲然一書萃此衆理宜於
密勿雍容之頃時以憂虞失得為言庶幾吾身渾是易
道可
陳公益授兼侍講制
勅具官某朕獲承聖緒涉道未明迺正月始和博求儒
雅以待勸講思所以開太平章緝熙也爾史于柱下經
明行修每侍清閒敷暢厥旨俾予廸兹古訓乃有獲
昔賈昌朝於景祐元年說書崇政四年侍講天章閣蓋
以其誦說明白耳毋俾昌朝專美景祐可
徐僑授兼侍講制
勅具官某古我先民尊尚論語抉聖人之精意大義安
國所以被遇於仁宗繹孔子之善行嘉言尹焞所以受
知於高廟皆以是書之藴敷於勸講之筵具有前彜何
拘近比爾經粹行古年耆德明疏飯曲肱不改山林之
趣玄端章甫能為宗廟之容朕方舉賢而遠不仁脩已
以安百姓悼大道之湮鬱必耆儒之發揮如卿篤誠斯
可感悟魯論二十既陞六藝之科曲禮三千徐訂諸儒
之議庶講論唐虞之地如從容洙泗之間不徒空言同
底實治可
趙彦悈授試秘書監兼崇政殿說書制
勅具官某漢以宗儒典校冊府自大夫向平望侯毅始
至國朝中興以來英才相望然領袖蓬山者猶未之見
也爾行粹學古色爽氣和召歸周行明眉皓首朕已用
之晚矣朕有美官號羣玉府非國夀雋曷使長之用是
朌此除命爾其玩學如不及之語觀屬辭比事之訓以
其所師傳者而表儀俊游則朕之望也可
徐清叟授軍器少監依舊兼司封兼崇政殿說
書制
勅具官某易象除戎器以戒不虞周官掌兵器以待邦
用天下無一事一物非儒者之所當為也爾今之聞人
古之遺直經術文雅風節議論蓋如兊之戈垂之竹矢
大弓越棘人共寳之輟從佐著往服少事蓋高一級也
雖然爾之諫佳兵者是矣而易禮明訓又焉可忘職思
其憂毋替朕命可
袁甫授起居郎兼權中書舍人依舊兼說書制
勅具官某若昔成周分命二史曰太史友則執冊書今
記言之任也曰内史友則掌王命今代言之官也苟非
全材曷共貳事爾世以儒名好是正直自擢第先朝暨
予更化幾二紀于兹扶善嫉邪無所回撓斯士林之冠
冕吾道之羽翼也擢陞左坳仍典右掖豈但取之以科
目哉記注之失有四汝其刊之修之王言之制有七汝
其究之復之使直筆足以垂萬世之法而英辭足以鼓
天下之動則予汝嘉可
徐清叟授朝奉郎黃朴授承議郎制
勅具官某等器車與河圖並傳弘璧與大訓俱顯富哉
天地之藏無書焉未足以為寳也矧阜陵之訓歟爾清
叟直道足以康時爾朴英風足以勵俗俱自冊府說書
金華隨事而言不徒陳折柳之誡指兵而諫亦屢進殺
羔之箴至論格言薰聒予聽者蓋不少矣徹章第賞兹
亦典彜益單厥心以答揚我祖之休烈可
蔡仲龍以魏惠憲王府講毛詩徹章授朝散郎
制
勅具官某朕祖宗朝諸宫院教授率用朴學醇儒充爾
愿慤而純端方而静横經宫邸議禮曲臺蓋敏於行而訥
於言者今藩房授道諷誦言語皆不易情性之正徹章
轉秩自宜旌汝若誦詩三百而無忠信誠慤之心以蒞
之雖多亦奚以為可
李煒特授朝請大夫周文虎特授朝散郎制
勅具官某等周以歲會攷四國漢立殿最課郡縣我孝
皇帝設臧否攷察郡守事實皆良法也朕捐四蜀之賦
供餉西師日告匱乏爾煒乃能拘覈郡計持其贏以禆
軍餉之缺爾文虎亦能檢催經賦時其入以應軍期之
會王人最書來上何惜一官不旌汝耶可
陳塤以莊文府講毛詩徹章授朝奉郎制
勅具官某漢毛萇以詩學為河間獻王博士後之為宫
僚而說詩者蓋昉乎此爾以開爽之資負崛竒之氣其
性情詠歌言語興道蓋能使人有興起感動之意朕常
命汝授詩藩房矣徹章轉秩豈以内外為間耶勉圖淑
聲以稱嘉寵可
蔡仲龍授朝請郎袁商授朝奉郎制
勅具官某等漢左氏不立學官獨趙人貫公以所授傳
訓為河間獻王博士王邸之習讀左傳其來尚矣爾仲
龍靖厚鍾於氣稟爾商淳方得於家傳自為宫僚頗通
藝業比既以說詩受賞矣丘明親授經於聖人訓艷而
富義幽而章又得爾等為之發揮其裨益豈少哉徹章
轉官用酬稽古之力可
楊師謙以景獻府講春秋徹章授朝奉大夫制
勅具官某祖宗朝諸宫院教授率用朴學醇儒充蓋遴
其選也爾生長淮堧篤於履行其質朴矣究心經學粹
於修辭其文醇矣掌教宫邸誰曰不宜然春秋大義數
十炳然者易見微妙者難知今賴汝發揮既終篇矣則
何惜一官不以尊顯之耶爾其茂承之可
蔡仲龍授朝奉大夫袁商授朝請郎制
勅具官某等比歲以汝等誦詩卒章轉秩矣尋又以讀
左氏終篇益一秩矣今復絶韋編而第賞是三也昔漢
桓榮經學成畢陳車馬印綬以誇示諸生曰今日所蒙
稽古之力然則一歲三遷官豈不盛於榮哉毋謂官爵
如探嚢中物可
張文用授隨龍武經大夫王倫授保義郎董有
恭授武翼郎制
勅具官某等阜陵之書如天球弘璧歴代寳之以為大訓
經筵進讀今已終篇恩光所霑下逮而属既優既渥矣
爾其敬謹于儀往祗厥事毋曰一官可以幸得也可
王邁授秘書省正字江萬里授秘書省正字制
勅具官某等蘭臺給筆札試頌自漢始逮我先朝猶試
詞賦治平末昉策以經史世務貴實材也爾邁奮身甲
科爾萬里擷秀璧水直氣不撓浩浩沛乎詞源古心自
鞭竒竒見于筆力既覽北門之對肆偕東觀之游朕之
所以命汝豈但訂魯魚亥豕之謬哉益恢儒猷以贊文
治可
家演授校書郎兼景獻府教授制
勅具官某昔歐陽修謂館閣取人之路有三進士高科
其一也爾類省掄魁經明行飭議論挺挺早有直聲今
則養益厚而器益閎矣肆繇是正陞之校讎非以序遷
也金華絶出之業朕將可待焉可
刁起授宗學諭兼景獻府教授奉議郎戴杰授
武學諭制
勅具官某等古者師氏教人以事而諭諸德國家之學
校置諭猶古意也爾起年耆德劭爾杰才老意新俱有
聞于時朕謂起掌教外宗故命之訓迪宗庠謂杰常分
教天府故命之誘誨右序爾其茂明嘉學招諸生而教
之俾屬籍之英樂為善而不倨于貴鶡冠之士崇詩書
而不專于武則予汝嘉可
鄭起潛授太學博士趙發授國子正制
勅具官某等博士古秦官也國子置正錄與太學官分
掌教導昉於大觀爾起潛璧水之彦爾發鼎科之英士
之有迪與不迪爾身率之才之有良或不良爾糾正之
各觀爾成毋懈于位可
免解進士曾三異年七十該慶典授承務郎差
監潭州南嶽廟制
勅具官某人貴老者為其近於親也貴有德者為其近
於道也爾邦之夀雋有德有年該綜羣書沖静恬退方
東朝慶夀七十同里之士乃裒其行誼以聞吾安得不
尊顯之官以京秩廩以嶽祠勉爾遯思服此休命可
齊仲甫授額外翰林醫官沈仲齡授額外翰林
醫官制
勅具官某人等禮曰執技以事上者不貳事不移官爾
等固醫官也給事東朝歲月滋久近以祔于太室各進
一階階可升也官不可移也往其懋承之可
鄒淮授挈壺正制
勅某挈壺之職詠於詩載於周官由來尚矣爾乞職清
臺洞曉乾象且能會萃歴代災祥之占為一書用是遷
汝壺正其共乃事使朝廷無東方未明之刺則惟汝嘉
可
