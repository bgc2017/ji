鶴林集卷五宋吳泳撰
内制
明堂奏告祝文
天地
伏以丕釐景命奄宅嘉師惟泰元尊每荷溥臨之貺其
坤道順實資敏植之恩用涓萬寳告成之時爰秩九筵
合祭之禮率由彝典敢告前期
宗廟
伏以獲承洪緒宏濟多艱爰熙紫壇練時卜日於穆清
廟尊祖敬宗祗率彝章預伸潔告
社稷
伏以古者載芟而祈良耜而報各以歌樂告於神明矧
當祭祀之秋宜致恭先之薦
太乙
伏以明堂度九尺之筵靡神不舉太乙開入通之道降
福孔夷用卜季辛敢伸昭告
天慶觀報恩觀
伏以天無聲無臭惟道可憑祭有報有祈以時為大顧
慙菲薄獲奉粢盛壇於丙地之陽卜以辛日之薦尚祈
昭鑒相我熙成
諸陵攅宫
伏以將祀世室載瞻崇丘未陳犧牲珪幣之恭先致祖
考神祗之告尚祈來格以相熙成
四瀆五嶽四海
伏以昭於天地方嚴陟配之文望于山川具有秩祭之
典季辛穆卜先申告忱
嶽瀆海路通去處
伏以明堂孔陽方議合祠之典宗伯辨位乃陳四望之
儀秩於山川沿于江海靡神不舉先事告忱
遷神主
伏以爰熙紫壇聿嚴禋祀於穆清廟式謹繕修庀工
方新奉主有恪用涓吉日虔告明神
明堂赦文
朕嗣宅丕后保綏受民上帝臨汝無貳爾心敢不盡靈
承之事先王惟時懋敬厥德未嘗忘祼饗之忱每夙夜
以惟勤庶神天之克典顧德不類遭時多艱兵氛未澄
星紀弗静京畿邦之根本而淫雨害于粢盛漢峴國之
咽喉而蟊賊摇我邊鄙戰士被介胄不得卧丁夫罷轉
餉不得休瘼兹下民靡所寧宇念天地以好生為德徧
覆包含而無殊而祖宗以兼愛為仁聰明神武而不殺
豈親接三才之奥亡哀矜庶獄之心蓋嘗以干戈省厥
躬以祲象救其政雖承宇之霏開霽未還時和歲稔之
風雖侵疆之騎倏回寧保地净冰寒之日若匪籲蒼旻
而潔告其何措方夏於阜安爰刺六經之文更規五室
之制有秩禮囿有嚴頌堂奉牲以告不在牲而在民力
之普存更幣以祈不惟幣而惟國用之均節憑至誠之
洞屬薦明德之馨香於是登彝閟宫奠璧清廟夙駕齋
輅親祠總章衮龍作繪而五采施鋗玉鳴詩而九歌應
多士顯相陟降在庭百工伻從左右厥辟瞻和氣之薰
浹儼神光之陸離豈惟鐘喤喤筦鏘鏘如見旗容容騎
沓沓蓋上天日監王者之處曾咫尺之不違而庶民是
近天子之光宜始終之若保既荷靈娭之來燕豈應餕
惠之不均迺御端闈式朌大號嘉與函生之衆共迎景
貺之新於戲崇周官九尺之筵精意已通於肸蠁肆呂
命五刑之赦湛恩斯徧於埏垓尚賴奮庸亮采之臣秉
德陪祠之彦烈文羣辟孔武六師永肩勵翼之忠宏濟
丕平之業
明堂冊文
景靈宫
明明我祖道峻於天濯濯厥靈其基明辟猶木有本猶
水有源肆台小子既受帝祉季秋之月宗祀明堂其日
用辛工祝致告丕釐景命於萬斯年
太廟
於穆清廟世有哲王德厚流光必百世祀台恐德弗類
遏前人光是用孝饗入太室祼洞洞屬屬苾苾芬芬來
燕來寧俾緝熙於純嘏
昊天上帝
倬彼昊天皇矣上帝親德饗道監觀四方施予冲子綏
受兹命服大裘而冕祀乎明堂高高在上無曰不顯以
祈福祥以弭災兵乂我受民永寅念于祀
皇地祗
惟王建國掌邦地祗瘞埋泰圻有冊有典今冲子嗣主
名山川相其隂陽居明堂左个禮以黃琮祀用黝牲土
榖惟修庶草蕃廡萬邦咸休敬拜下土之靈
太祖皇帝
天作之君神武不殺肇造區夏啟迪後人以予小子夙
夜毖祀是用大饗帝度九尺之筵籩豆静嘉牲牷肥腯
格于藝祖克配彼天永言孝思無墜寳命
太宗
天造草昧文王康之始基矣嗣武受之耆定爾功布昭
聖武天下為一百世不遷今文子文孫敬宗尊祖我將
我享王者之堂潔爾牛羊與其黍稷神保是格日靖四
方
明堂禮成奏謝
景靈宫萬夀觀會聖宫太乙宫
伏以祗奉瑄玉肅臨壇垓考媯庭肆類之文崇姬室九
筵之制列聖降祉三神蕃釐豈凉德之克堪實上皇之
顯相用伸昭報庶永延休(太乙宫改上皇作上靈字)
諸陵攅宫
伏以迪循彝典寅祀總章上帝時歆垂恩若風雨而下
百神既饗降福如岡陵之增載瞻橋山實邇秦望爰遣
明馨之薦以將昭報之忱尚赫厥靈垂裕乃後
五嶽二海四瀆
伏以大饗合宫汔成熙事祀于天地既荷博臨望于山
川敢遲昭報尚冀威靈之假允臻福禄之來
諸陵
伏以總章汔祀熙事告成事天之明堅一忱而罔閒裒
時之對與萬國以咸休荷烈祖之顧歆瞻崇丘而控謝
南海南瀆南嶽
伏以頃者宗祀徧于羣神喬嶽之靈滄海之滙相予熙
事永臻厥成神之格思敢不昭報
南鎮會稽山
節彼南山維禹甸之頃以犧牲祀于陽舘既荷帝祉神
來宴娭熙事備成敢忘昭報
改元諸陵奏告
伏以創業垂統烈祖之休繼天奉元一王之法合兩朝
之懿榘更首歲之嘉名載瞻崇丘用伸潔告
孝宗皇帝修換&KR1238;宫文
奉先思孝瞻彼上宫揆日庀工動乎下土敢告于廟以
寧其神
光宗皇帝修換&KR1238;宫文
伏以菆廟之嚴明神所宅隂虬陽馬歲月久深松桷旅
楹風雨侵蝕屬庀工而揆日敢移御以告安
寧宗皇帝&KR1238;宫文
伏以景彼崇丘侐其閟宇龍輴既遠虬柱斯傾屬鳩僝
功敢告移御
昭慈聖獻皇后等奉安神御文
伏以柏宫侐淨歷歲月已深松桷延長為風雨所薄既
竣徒役復妥靈斿
恭聖攅殿修整奏告文
伏以菆廟之嚴風雨所薄旅楹傾剝涓日繕修顧瞻慈
靈不敢不告
恭淑皇后修整攅宫殿文
伏以慈靈在天邃殿於穆其門有伉積歲不修涓日既
良鳩工是告
外制
與芮除武康軍節度使制
門下朕穆叙宗盟迪稽周典建之藩屏首推曾孫王發
之仁分以旂旌爰錫孟侯弟封之寵粲親親之恩意肅
暨暨之戎容颺于大庭詔爾羣辟具官某氣韶質美德
粹行恭藴藉詩書進止必由其度沈潜學問竒衺不接於
心蔇登神京藹有芳聞峩冠在列宛如青袍朝士之癯
奉璧陪祠弗類赤社親王之貴每閱起居之奏屢殫忠
益之箴實毗皇家式壯宗翰朕方裂地以分諸鎮即壇
而拜元戎凡沾横草之功亦被建旟之命矧貴介弟非
他人昆外雖欲得腹心爪牙之臣内豈可無骨肉本根
之輔用是輟留臺之務進而升將鉞之壇鉅轂高幢奄
宅洋川之澳真祠采食仍陪魏闕之班以光桐葉之封
以廣常華之覆於戲仁祖錫允良之節尚云寵不期驕
孝宗徹伯圭之田猶曰卑以自牧蓋相友睦者所以教
諸侯之悌而胥訓誨者所以示萬世之公惟汝念聞則
予以懌
貴謙除保康軍節度使制
門下繼世以立諸侯固王者尚賢之誼建旂以封同姓
乃聖人篤近之仁矧予貴介之英維國宗莩之瑞涓辰
授鉞渙號揚庭具官某躬信厚之姿秉祗庸之德宿邸
惟謹奉朝滋恭性雅好儒能嗣北海靖王之後日勤為
善弗貪東平邑國之封重惟寧考之初元每篤沂王之
深愛和樂根於天性有常華韡韡之風錫與異於他人
無杜葉菁菁之刺始畀之以齋壇之節復開之以青社
之茅一時榮懷百代鮮儷蓋自慶元至于嘉泰常寵
數之便蕃兹繇寳慶訖于端平尚情文之希闊爰舉建
旄之典載疏友弟之恩爵爾上公信已孚於麟趾與之
多邑班仍在於龍墀於戲漢啟九國而交獨好修唐冊
五王而憲尤謹度毋游于逸然後可以保高位毋居于
貴然後可以全令名勉圖淑聲祗服先訓
謝奕昌保寧軍節度使制
門下周首二南之化所以著夫婦之經漢疏四姓之封
所以襲衣冠之盛兹衍中闈之慶用推左戚之恩粤從
廉車超授齋鉞敭以明綸之告肅于會弁之瞻具官
某柔嘉而明縝栗而潤進止合威儀之制話言循德義
之閑鴻漸周行藹有淑均之譽退居私第恬無華競之
心徑從文石之清換授武階之峻為社稷衛屬鞬黼座
之南與賓客言束帶紫宸之北雖多儀之濟濟常自牧
以謙謙况保衡曾勱相於我家而太姒實助修於隂教
久矣宫闈之正位方兹寢廟之告成桂棟斯芬既定毖
祠之所褘衣有爛聿嚴歸謁之儀豈於常棣之華不施
葛覃之祉爰即金華之壤俾分茸纛之輝佚以琳宫豐之
采邑於戲孝廟眷成肅之弟爵已列於横班寧皇褒恭
聖之兄寵復隆於一品酌兩朝之中典煥昭代之彌文
往承于休益茂而戒
謝奕禮保康軍節度使制
門下國風之繫周南率本人倫之厚大雅之褒申伯實
由寢廟之成惓我戚藩生於相閥爰出絲綸之寵並加
節鉞之崇卜以剛辰諗于列位具官某甚德而度大盈
若冲温恭有韋布之風澹泊無綺襦之習婣聯椒掖元
侯之隂德尚存秀擢芝庭太傅之芳猷未遠方晉登于
華路乃屈就于彝章徑自郎闈式共武服東閣西閣之
序秩視從班長君少君之賢人推世美朕方考先代巳
行之典修后家歸謁之儀神祗安樂之已畢享静嘉之
薦兄弟相好矣詎可無蕃錫之恩徹土上庸出節少府
鶻銜綬帶有嚴上將之壇鶴馭雲軒乃奉真仙之舘爰
晉朌於腴賦庸昭示於龍光於戲四姓之列為小侯雖
衣冠之代有二卿之稱於鉅鹿常名譽之難全惟忠謹
可以禔身惟勤儉可以保位往祗明訓益茂淑聲
鄭清之加恩制
門下朕獲執珪幣恪恭神人畏天之威常若承祀齊明
之日裒時之對敢忘在廷奔走之臣矧予元台式是百
辟既與合宫之顯相豈容餕惠之後施具官某俊德爽
邦懿文緯國秉蹇蹇王臣之節持謙謙君子之心粤惟
寧人遺我哲輔會六龍於潜躍之始蓋不緣肖象而求
作霖雨於薈蔚之餘曾不以片言而悟初輔端平之治
庶躋元祐之風調娛萬幾政不寬而不猛收采衆善道
無陂以無偏比因迅烈之災力上退閒之請華之書殿
賁以經帷雖云鼓枻以絶江猶冀朝宗之在望而况親
陪宗祀董正上儀合加進律之恩庸廣受釐之意以開
井賦以實畬租於戱衍以舊相居河陽尚侈大禮慶成
之賜浩繇師臣侍經幄特䟽明禋采邑之封蓋不歸福
於朕者上之仁而能責難於君者臣之義尚宏鴻施益
罄嘉猷
楊谷加恩制
門下朕聿祗舊章稱秩宗祀使宰孔賜齊侯胙所以旌
祭事之勞命召公徹申伯田所以隆采邑之寵式褒懿
戚誕告羣工具官某質粹而外和量閎而中裕寳書在
几居無華競之風玉帶趨朝動中折旋之度早䟽榮於
齋鉞晩避寵於師垣身貴而心愈謙年高而行彌謹每
懷恭聖之保佑常念母家之典刑兹以明禋俾共使事
領内廷之衛輯虎士以無譁相中壇之儀粲貂冠而有
耀既德馨之上達宜餕澤之下朌爰即舊封載陪新食
於戱我將我享既能歛福錫庶民維戚維賢先以賀禮
親異姓有嘉耋老毋用訓詞
師彌加恩制
門下明王分寳玉以展親特厚戚賢之愛大宗執珪瓉
而亞祼每崇祭祀之倫矧備享於明堂既相成於熙事
合加徽數誕告治朝具官某屬近而行尊年耆而德邵
世縻高爵已䟽白茅青社之榮班立長身頗稱玉帶金
魚之樣恪奉秀園之祀董司周室之盟肅然儀形藹有
譽處屬三載舉親祠之典而九筵嚴並侑之儀當輦路
之初晴導駕已勞於扈從逮齋居之將雨歴階逾重於
降陞四體有莊舒之容一毫無惰慢之氣既輯涓成之
慶式敷餕惠之休賁以爰田增之貞賦於戲作魯公之
冊蓋繇於入祼太室之餘益東平之封實起於定議南
郊之後尚綏素履以答靈娭
思正加恩制
門下周封同姓五十國義莫重於展親漢召助祭九百
人恩獨隆於賜爵朕參稽舊典蒐舉明禋儀禮成而三
神顧歆需澤下而四方丕享矧於仲父宜錫慶條具官
某禔身有儀樂善無斁承諸姬之後不以富貴而驕人
襲二獻之風頗能博雅而好古朱邸共推於賢譽青旌
雙擁於節旄素嫺朝會之容克相祀禋之禮龍旂耳耳
周旋乎法駕之間麟趾振振進退以先王之度迨颺煙
之竣事廣餕惠以旌勞衍以爰田華其巨鎮於戲望祀
不祈其福朕常懷畏威時保之心居寵必思其危爾其
懋作德日休之戒更圖勵翼以答熙成
不擅加恩制
門下昔在成周厚於同姓命史佚作伯禽冊當太室既
祼之時使石尚歸魯國膰在諸侯助祭之後矧秩肇禋
之典實共相祀之班盍考彝章亟朌餕惠具官某温恭
而信厚閒雅而裕和藹有詩書之風泊無富貴之習文
王之昭武王之穆循禮度於二南莊公之子周公之孫
奉蒸嘗於百世自賜先王之履首陪重屋之祠結綪入
齋能將洞屬之敬展軫從蹕不憚駿奔之勞熙事備成
靈娭來燕既出濮園之胄宜均宣室之釐加以采田實
其圭賦於戱饗帝而臣受職已昭明德之馨香篤親則
民興仁宜溥湛恩之汪&KR1070;綏而夀祉強我本支
謝奕昌加恩制
門下朕獲奉嘉牲瑄玉以歆上帝明神穆穆周筵儼諸
侯之助祭煌煌漢殿偉四姓之侍祠既畢饗於合宫當
䟽榮於戚畹特敭制綍以諗朝倫具官某韻宇象賢氣
姿競爽一家詩禮雅有好修之稱奕葉簮纓泊無富貴
之累身雖被渥雲之澤門不停流水之車比因寢廟之
成竝建雙旌之美恂恂德行每居大而能謙抑抑威儀
常率履而不越有韜瑞節有秉介圭典領營屯恪共使
事相我上儀之盛訖于熙禮之成歛福以錫庶民既廣
十倫之澤賜級以勞伯舅仍加五等之封於戱先民有
言君子所履思襲紫傳龜之所以盛鑒重侯累將之所
以微往懋淑聲永綏多祉
