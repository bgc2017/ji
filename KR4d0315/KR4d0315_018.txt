鶴林集卷十九宋吳泳撰
劄子
論今日未及於孝宗者六事劄子
臣以蟣蝨賤臣竊日月之末光近者蒙陛下簡眷擢兼
記注獲與右舍人分立於螭陛下立不載筆記不執簡
揆之典彛皆非其舊獨有直前奏對尚髣髴古意臣雖
暫攝何敢不以先儒之所以事君者而事陛下哉臣始
讀孟軻書至入則無法家拂士出則無敵國外患者國
恒亡未嘗不掩卷而嘆曰人主之臨御天下不可使危
亡之言不入於耳儆戒之念不存於心也得臣在楚晉
文不失為外懼孟孫惡臧孫紇乃以為藥石天下之理
履危難而生儆則危者可安因拂亂而知懼則亂者可
治自入春秋以來已有是說孟軻氏特表而出之蓋深
為亡國敗家者之戒也今天下才多亦最多事諫諍輔
拂之臣劘切於内外侮憑陵之患攻擾於外操心慮患
其可以轉亂萌而成治象矣而惴惴然若有日就其亡
之憂何也臣知之矣今日之病不在拒諫而在玩諫不
在畏敵而在玩敵二三大臣旦夕承弼左右侍從朝夕
論思臺省給諫之官日與天子爭辨是非百僚羣有司
亦以序進陳時務之闕矣陛下既有其官矣而不能使
之盡其職既聽其言矣而不使之行其言則是玩諫者
也以振古所無之敵不于其鄰而于其躬以百年所豢
養之兵不利禦寇而利為寇將吏被甲胄不得臥丁夫
轉輸於道不得息陛下亦嘗有戒心矣而未聞有親事
法宫之勞三事大夫亦嘗有憂色矣而未見有申儆國
人之實則是玩敵者也玩諫者懈玩敵者偷天下阽危
之機豈不伏於此哉唐虞三代之治國朝列聖之典臣
固不敢遠引悉數惟孝宗皇帝陛下每視以為法而隆
興乾淳間事接於耳目之間者尤為至近臣請為陛下
條陳之孝宗皇帝以聖人之才運天下之器旦旦視朝
勤於政理攬衣夙興不暇靧櫛猶且詔諭宰執曰朕每
聽朝以議庶政頃刻之際意有未盡自今或有奏陳宜
於申未間入對庶幾可以坐論故召於選德見於祥曦
引於水殿燕於觀堂從容坐席之間略同賓友上下射
飲之樂過於絲竹非但曰禮樂相示而已凡軍國大政
古今理亂有事當商確者不妨直奏有疑當關决者隨
即徹聞異時老檜獨相執政皆其所引更不措辭而淳
熙間樞使周必大同知施師點各陳已見互相可否則
猶能於榻前論辨也當朝宰執同班奏事更無密奏而
樞臣黃洽見其有未恊衆心則退而疏是非是尚能與
宰相異同也如某事未施行則以不肯任事責魏杞如
某除未公當則以徇情廢法責允文至謂朕有缺失卿
等亦不可不極言君臣之間更相儆戒如此則事何由
不辦治何由不立哉今蚤朝奏事僅按常程漏晷未移
峩冠夙退雖更化之始曾降宣召指揮而燕見不頻引
對不數一日之間曾不一二情意既不浹洽言論又不
盡輸以朝夕論道之地而數入劄子奏請握權衡造化
之柄而乃委其命於天間有一令之失一事之非則交
相諉曰非我也此何等時而乃避嫌若是哉此臣所以
妄議宰執宣召猶未及於孝宗者一也故事禁從講讀
官及掌制學士更直逓宿以備咨訪或問經史或談時
事或訪人才或及宰執所奏凡所藴蓄靡不傾盡故宇
文价論六路賑濟推賞事此尚書夜對之言也陳騤論
治贓吏當用祖宗法此中書夜對之言也倪思乞養成
皇孫國公德性此直學士夜對之言也金安節馬騏論
諫官言事失當不宜深罪此侍講夜對之言也周操以
侍御史内宿召對論遣使事王藺在講筵夜對論臨安
府王佐贓汚事此皆燕直清閒雍容論奏之言也恩意
浹密則就澄碧殿錫燕職業修飭則上清華閣賜詩從
容造膝過於南衙面陳先事獻言加於路朝顯諫此皆
乾淳良法也自是以來從臣雖内宿如故而宣引闊疏
詞臣雖夜直有常而視草非昔况學士院至禁庭有一
街之隔既不便於臨幸又不頻於宣喚每批答奏章特
降御筆或出於近倖或出於内臣或出於外庭奏擬内
相之職殆若具員紹熙詞臣嘗欲倣漢室承明之制於
常御殿側創以寓直之所以便延問蓋謂人主左右不
可無詞翰之臣應有批旨使之潤色庶幾號令明渙處
分得宜嬖御無所用其姦斜封無所容其詐今政權親
攬奎畫屢頒堯言布傳何所輕議其間有如保持舊臣
無得捃摭如起用貪尹特與祠廩如議立王邸之嗣朕
不敢私或者猶疑其未盡愜當豈非宣召之典不復於
先朝内批之草弗視於學士所以流風敝習至今猶未
革耶此臣所以妄議禁庭夜直猶未及於孝宗者二也
國朝舊制三省各有屬舍人者中書之屬也給事者門
下之屬也尚書侍郎暨二十四曹尚書之屬也舊時省
部合而為一自南渡以來惟給舍屬之二省而列曹尚
書以下别為一所強分之曰六部體統氣脉若不相屬
也隆興初特詔多事之時侍從兩省官日一至都堂其
合關臺諫者並令會議又於都堂各賜筆劄令取當今
弊事條具以聞故自吏部侍郎凌景夏等十四人為一
狀自御史中丞辛次膺以下六人為一狀又懼其言之
未廣而聽之未博也則復令退於聽治之所各率其屬
諭以上旨使之極言無隱夫會議而關於臺諫給劄而
及於從臣極言抗論而暨於六曹之屬蓋曰與廟堂相
親密也與宰輔相可否也情親則事理達聽廣則議論
詳也以是知思堂之所共議不但二三執政都省之所
咨訪不但五六宰士一自權侂怙勢自尊病遠簡賢獨
運先朝氣象不復再見更化以來粗振墜典固嘗詔侍
從論思矣又嘗詔卿郎以上集議矣又嘗令從槖省官
會議楮幣而關白臺諫矣然發言盈庭而邊臣北伐之
表已行會弁如星而官閥稅畆之議先定命之曰論思
論而不能盡其思名之曰會議會而弗克伸其議就使
商論反復至於十數則亦徒久而已曷若先給筆劄使
之條陳無隱哉此臣所以妄議從臣條具猶未及孝宗
者三也百官陛對自藝祖開基高皇再造雖倥偬不暇
給之際常日輪一員以備延訪自後承平始定五日一
對之班孝宗勵精仍率厥典凡百執事日以序進引見
一班或四三班進而眎其所繇退而考察所行天日之
臨賢否畢見故王曉以朝見而除郎官王藺以陛辭而
除御史鄭聞沈度以歸自輔藩而除樞掾宰屬賈光祖
論州郡不當獻羡則曰議論人物有似楊輔近臣問郡
守得對者孰為稱旨則曰潘慈明氣寒周頡又下慈明
一等或内召小臣或特引布衣如朔如光朝如掞之等
皆以議論剴切即蒙擢用其後生氣驕言論卑鄙一經
奏對悉了其為人故有晨奏事而暮批除夕引見而朝
放辭者黜陟臧否之間沛如膏雨迅若震霆鼓舞動蕩
人才何患其不作興忠言何憂其不競勸耶今多士充
庭率皆濟濟羣言日進非不諤諤臣近在西省看詳奏
疏有以定社稷之計為言者有以繼天倫之絶為言者
有以南陽近親北司貴臣為言者有以相不和於朝將
不和於邊為言者有道一私字至數百言有說一欺字
連三四紙有陳蜀計之匱乏乞科降者有論淮邊之淺
薄乞籍義甲者如此之類不可殫紀不知陛下於進對
之頃觀其可用者幾人於聽納之際見其可行者何事
若一人之進略加顧問而曾無顯拔明揚之意一篇之
陳姑示褒嘉而未有精擇篤行之實則乍賢乍佞若可
若否果何補於治矣此臣所以妄議百官陛對猶未及
於孝宗者四也自昔蠻夷猾夏治世之所不能免寇賊
鴟張王化之所不能加矧國家南渡適當陽九之厄高
皇中興孝宗嗣服干戈搶攘無歲不有敵亮雖斃大定
復立擁兵崛強髣髴元魏而又結蠻擾於西鍾賊騷於
廣茶寇自湖南北跳梁江右亦可謂不靖矣我孝宗皇
帝留神軍政注意將才御几之上嘗書一將字往來紬
繹日求所以選用之方凡三衙及在外諸統帥之兵則
書注各人武藝於册謂之掌記自准備將以上至統制
官則排比全軍姓名於籍號曰揭帖密院審察則試以
邊上事宜承旨拍試則閱其人物事藝逮夫拍試中格
陞差既定則以不時宣引故有制領而召對内殿者有
兵鈐而引見便朝者雖三衙帥臣如敏如琪素以才武
自奮亦許之倚仗奏事則凡將帥兵卒之有一技一能
者莫不求以自獻間有帥乘不睦如拱如剛則以師克
在和不在衆之語委曲宣諭彼見上意所以待遇者如
此則豈不踴躍自奮於功名之會哉今北人鴟張叛徒
蠭起州郡長吏單若旅人邊鄙空城蕩如平地戎成不
戒寇深不虞四道並馳三垂俱擾於斯時也築壇而拜
推轂而遣猶懼其晩况陛下以萬乘之貴未聞宣召一
軍官輒親見問大臣以絶席之尊未聞呼召一兵役與
之欵語樞密本兵之地亦未聞口談兵屯將校之數擇
一竒才貢之於上則重弓副矢緩急何以應手哉臣所
以妄議今日之經武擇將猶未及於孝宗者五也不寧
惟是當時捐金錢數百千萬以收楮而封樁見管尚有
三千餘萬緡出粟數十萬石以賑民而豐儲諸倉猶有
三年之積以兵計者三衙之軍九萬九千建康馬司與
屯駐大軍六萬九千京口江池鄂渚十一萬六千有竒
江陵襄陽三萬九千有竒蜀口三大將之屯九萬七千
有竒士馬精強器甲犀利所在州縣亦亭亭有蓄故閱
於白石於茅灘於龍山一犒師之費動至三十餘萬緡
而西邊餉軍除積糧十一餘萬斛外猶可供贍其如優
鐵廉校射之賞以激勵士氣厚密院遣間之金以刺探
敵情無日不討軍實無年不制國用故二十八年之治
民富兵強所為必遂者蓋有錢幣足以使衆有糗糧足
以實邊故也竊嘗夷攷端平以來財用出内雖内無兩
宫應奉之費外無奉使司往來之幣而供億經用招納
生養其數已倍蓰於乾淳時况都城火後營造繁興而
緡錢耗官場兌會號令弗謹而金帛空三京師行調度
錯出而糧械盡錢耗則民貧楮輕則兵貧米盡則國貧
一本既摇百枝皆動國家所藉以措事建功惟金穀楮
幣而直為此凛凛此臣所以妄議今日之治兵理財猶
未及於孝宗者六也夫宰執之宣召也禁臣之夜直也
法從之條具也百官之日對也四者皆所以拂違也若
無所矯拂則是具文而己矣武經將略之日講也軍實
國用之日䆒也二者皆所以毖患也若日復玩弛則是
養寇而已矣臣愚欲望陛下一以孝宗皇帝為法晝則
宣召大臣以論治道夜則宣引近臣以咨時政非時則
詔侍從臺諫以條具闕失職事官則日輪一員以觀其
人才將校管軍官則間點召一二人以試其方略其有
開示大公力抗羣小者則不嫌於特召其有關係民望
不附權貴者則不厭於數引其有明白洞達援經引古
通於世務者則不惜令熟數於前小官中有鯁亮敢言
者則待之以不次之除擢偏裨中有才藝出羣者則寵
之以躐等之陞差而又不測遣使以訪邊防之虚實密
切用間以覘敵中之動靜惜陰愛日無頃刻暇使憂勤
之念日周於天下數遭而發強之志不委頓於安逸之
躬應内帑之財亦如孝宗節儉不以之賜伶官崇邸第
專樁留以激犒戰士則疆事雖殷人心未散尚猶可為
也然臣猶以為欲復先朝之典則當破流俗之論殿中
侍御史按論察官未為過也國子祭酒劾奏寮屬未為
異也著庭小臣一疏薦侍從而下十六人未為越職也
臺臣累疏必欲黥决姦凶之吏而投之遠裔亦未為嚴
於用法也其大者如並命二相元非陛下權有所分眷
有所屬也此皆聖祖神宗之舊典先正獻臣之令猷而
四五十年來沈默畏謹恬習於耳目之陋見此舉措嗾
而議之此正歐陽修所謂下至竈間老婢亦相驚怪不
知此事古人日日有也但問所言當否而已陛下儻能
具超卓之懿識鎮胥動之浮言涵養直氣扶植善脉毋
以端士為冠玉毋以忠言為弁髦毋以儒生為賁其須
毋以議論文墨之臣為繡其鞶帨詳考之以言專任之
以事精神所運日異歲殊雖以敵衆之強亦謂吾中國
有人而不敢動矣詩曰無競維人四方其訓之惟陛下
財幸
論中原機會不可易言乞先内修政事劄子(癸巳)
(八月十九日)
臣恭惟藝祖皇帝以神武啓天運以憂勤保聖功一日
退朝坐便殿俛首不樂訓飭左右有云爾謂天子容易
為耶屬早來乘快指揮一事故不樂也孝宗皇帝入繼
大統式遵聖謨因進讀三朝寳訓至退朝不樂事慨然
謂洪遵曰為人上者奈何不敬猗歟盛哉充敬與不樂
之心此夏皇祖凛乎若朽索馭六馬之心也此商成湯
慄慄危懼若將隕于深淵之心也此周武王愓然恐畏
聞丹書之言而銘于几于杖于槃于劍于弓矛之心也
夫以天子之尊日有萬幾一事之失若未有害也一指
揮之快若未為過也而我藝祖皇帝其躬儳焉終日弗
能安我孝宗皇帝敬心屬焉須臾罔敢失墜誠以人主
動而世為天下道言而世為天下則是不可輕也陛下
胄出藝祖憲法孝宗臨御十年至仁至孝天下亦欲望
陛下奮然有所作為而邇者輔臣奏事制閫宣對講官
侍燕清閒竊聞訓謨屢有中原好機會之歎陛下此言
之發即是良心即是天理即可以昭假烈祖即可以克
配上帝蓋陛下為人之父母而中原遺黎久堕塗炭不
能興弔伐之師陛下為人之子孫而百年陵寢莽為丘
墟不能遂迅掃之志宜乎陛下不慊于心而惜此機會
將以大有為也然而天下之事所施有内外而賓主之
辨不可以不明所務有名實而先後之差不可以不謹
若徒虛内以事外而吾之所為主者弗強好名而忘實
而吾之所當先者反緩則目前雖有可忻之會而反求諸
已所憂乃重于所忻此好機會之語或者猶謂陛下言
之太易也豈陛下姑謾言之耶則書之史册天子不當
有漫然之言豈陛下真欲為之耶則稽諸事實天下未
嘗有易為之事且復以孝宗之事明之當乾道淳熙間
敵勢浸驕連年飢饉盗賊肆行在彼不可謂無其機我
之戰士猶有北方之豪我之勁馬猶是冀屈之産年豐
食足所在亭亭有蓄在我不可謂無其會然一聞陳俊
卿論及海上事則曰有機會尚恐難成况無機會一聞
蓋經語及時機則曰力有餘可以應機會力不足雖有
機會亦不得而投則是機會亦未易言也孝宗思其難
不惟其易躬其勞不於其逸故置恢復局覽華夷圖建
國用使開都督府立奉使司兵自偏裨而下各有掌記
將自准備而上各有揭帖江北諸城增陴浚隍沿淮分
戍鼓聲達於泗潁蓋無日不勵規恢之志無時不為備
禦之事而當時端人正士猶有憂其無備而引去者劉
珙朱熹張栻最號持恢復大義者也而珙自西府入奏
則謂復仇大計不可淺謀輕舉以幸其成熹自祠宫上
封事則謂東南未治不敢苟為大言以迎上意栻自嚴
陵召對則謂敵中之事所不敢知境中之事則知之詳
矣國家比年官吏誕謾不足倚仗正使彼實可圖臣懼
我之不足以圖彼是三數人者豈固遽忘中原哉實以
無窮之事會難可以計料言不世之大功未容以僥倖
成也夫以孝宗之明聖羣工之良顯乾淳事力如此之
渾厚而猶不得中原尺寸之土况當開禧起釁之後亂
本厲階至今為梗而今乃安坐無為欲語恢復之大機
其可哉陛下自視今日比孝宗時何如耳兵不如昔之
強將不如昔之勇財殫民薄不如昔之厚官邪賂彰不
如昔之嚴銅楮阨於會通餱糧滲於博易襄州石米貴
直百千蜀口營屯僅食半麥㳂江之水渡淮之蝗又不
無害我穡事陛下平旦視朝頃刻而罷其于四方利病
未能博訪周知二三大臣合班奏事須臾引退其于國
是廟謨未能反覆熟議而况境外之事變詐百端詎可遥
想而臆度哉方今國家譬如久病羸怯之人元氣己衰
他證未作謹固湯劑休養歲月尚有痊安之理若直投
瞑眩之藥必使之遽離枕席亟走而疾趨則鮮有不蹶
且顛矣臣固非勸陛下勿以規恢為志勿以時機為念
也蓋志不可不立而意向不可偏於外念不可不存而
歆羨不可留於中君以一心之微交於萬變之會有所
好樂則以喜功之說進有所忿懥則以怒敵之說進有
所恐懼憂患則又以臨事好謀之說進彼初無一定之
論不過欲投吾所嚮之機且如恢復之說陛下雖未嘗
實為此事而外之所傳則以陛下實喜此說邊臣好功
揣摩上意便為河廣可航蔡虚可伐強敵之頸可繫而
羈垂瓠之城可蹴而下此臣所以不能不為國家根本
慮也或又謂因敵之儲聚以為糧則不患無糧合中原
之響赴以為兵則不患無兵即一州之豪而使自為守
則不患不能守其土地是三說者又非識時知務之論
也彼赤地不耕清野不廬何糧之可因螽結而來蟻潰
而去何兵之可用朝而迎王師暮而拜敵庭何人之可
守金既垂亡元方新起與吾敵者又非吾父祖之讎則
復讎之說恐鼔作人心不上也無己則折而與元和乎
而和亦未可輕議也彼方從容制和而操術常行於和
之外我乃汲汲議和而志慮常䧟於和之中散關鳳集
之事厥監未遠而復以三事為議則殆無異前車之己
覆而後車之不誡也昔靖康中金人邀索吾賂聚議經
時賂未渡河而遊騎己次濬州故敵嘗語人曰所以索
重賂者且令南朝爭議一兩月耳元使之來恐亦出此
大率國朝之謀事所以不強人意者議論之臣多而任
事之臣少故也然則為今日計將何如誦往哲之遺言
進謀國之上策實不過曰内修政事而已然所謂内修
者非但車馬器械之謂也衮職之闕所當修也官師之
曠所當修也出令之所弗清所當修也本兵之地弗嚴
所當修也直言敢諫之未得其職所當修也折衝禦侮
之弗堪其任所當修也陛下退修於其上嘗使清明在
躬而不越禮度之閑百官有司交修於其下亦使灑濯
其心而不由支曲之徑朝廷既正人心既附然後申警
國人精討軍實合内修外攘為一事以整擊亂以順討
逆遲之歲月神州赤縣皆在吾指顧中矣臣久蒙陛下
儲之秘府每當輪對必自盟其心不敢競為可悅
貼黃
臣于州縣間事既己敷陳其間又有關涉要害去處
合為陛下申言之今之江陵昔之荆州是也東連吳
會西控巴蜀素來號為用武之國嘉定年間制置使
趙方以敵勢垂亡臨邊以鎮之故不得不駐襄陽而
後之為帥者因仍勿改兵甲之利財賦之源又挈而
歸之制司則荆州不過擁一空城而已是襄陽重而
荆渚輕也萬一黠敵有人為之向導先遣偏師留綴
峴首一從光化小路直至夷陵鎻斷峽口以扼我之
西一循漢江潛入白湖呼集丹徒以撓我之東荆州
單弱無以隄備則吳蜀為之中斷二千里江面殆可
慮也今北方事重制閫未可遽回荆州而欲圖託裏
之策則莫若少假副帥之權如㳂江置副自為一司
使之儲財積榖訓民練師以增壯國之西門襄州有
警仍責之互相應援如此則不惟可以戸牖京西而
亦可以襟帶江東願陛下與二三大臣亟圖之
附聖語口奏
第一劄讀至此好機會之語或者猶謂陛下言之太
易處上問云真是好機會某對云陛下言之及此即
良心苗裔即天理機括但機會雖好我國家事力單
薄未便可做上顧某如何說某對云自古及今只是
内修政事臣次第開陳于後乞賜睿覽讀至蔡虚可
伐處上問曰殘敵今在息州對云息乃蔡之屬邑見
升為州臣只聞盤泊於蔡州想亦出没於新息之間
便是邊臣喜功生事揣摩上意謂蔡可伐敵主可擒
如何容易擒得但恐惹起邊釁不然激出内變陛下
不可不慮他日中原自有可復之理上云甚是
