鶴林集卷九宋吳泳撰
外制
陳洵益授隨龍右武大夫慶州團練使制
勅朕惟太僕之道王聞於禮&KR0591;御之憂國見於詩給事
官省之臣儻能旦夕承辟左右宣勞則朕亦何愛官爵
不以榮寵之耶具官某專良而慧敬謹而能留代邸者
有年潜躍皆隨於龍馭居王朝者累載緝熙常侍于燕
閒屬解職於内庭遂轉歸於銓部載櫜御器仍典戎團
爾其服詩禮之箴佩忠信之胄毋嫉莊士毋進側言各
率其屬惟正直是與則予汝嘉可
葉俊授郴州團練使充親從親事官都指揮使
制
勅具官某羽林天之壁壘武衛王之爪牙地禁職嚴盍
遴其選爾老於親從擢自都將忠勇勛力皆有可稱畀
之州團服我休命可
蔡興授州團練使提舉宫觀制
勅祈父之詩曰王之爪牙胡轉予于恤夫不轉于憂恤
而轉于安佚者是固六軍之士所深望也具官某沈毅
而勇淑均而良神策諸軍既共武衛濠梁大郡久帶戎
團今旅力既愆矣式正使名畀休禁務尚體閔勞之意
可
李實授同州團練使慶元府兵馬總管制
勅漢虎賁宿衛積久必遷唐神策正官依資改授今之
三歲轉員尚其制也具官某以拳勇選以忠實著既掌
先後王之旅又兼左右廂之屯比及三年厥有勞效進
戎團之任陞總府之華兹盖優恩爾尚迪果毅以對休寵可
李載授州團練使依舊帶御器械制
勅具官某國朝以皇城使比文臣為亞卿其選重矣每
三歲一遷厥有彜比爾才毅而武機沈而雄躬佩櫜鞬
日侍左右亦既有勞矣落遙刺之階進戎團之任尚仍
故職往服新休可
辛&KR1556;授州團練使依舊帶御器械制
勅唐舊典皇城宫殿諸門命官賞其開闔之節奉其管
鑰而出納之謂之城門郎今之皇城司是也然非橫行
御帶不領其事具官某才毅而武機沈而雄躬佩櫜鞬
日侍左右亦既三年矣落遙刺之階進戎團之秩尚仍
故職往服新休可
倪祖常授軍器監主簿制
勅具官某見喬木而思世臣愛甘棠而思召伯昔嘉定
更化爾考思為侍從之臣立朝有榘度論事有風槩朕
嘗思得若人而用之以爾實世其家擢司奏邸兹又屬
戎監以官其能若厥父菑厥子乃弗肯播則非朕之所
聞也可
朱復之授軍器監主簿兼權知惠州制
勅具官某惠陽於東廣為望郡比者戍兵煽亂跨州連
邑皆吾牧守不能綏御之遂干我王略爾經濟之才器
識宏邁光澤討賊曾上首功儒者之知兵子之謂矣博
羅新燬爾出長之武監舊官爾薄正之尚其一乃力宣
乃猷毋謂廣遠於人所不聞知處留意以答揚孝祖之
光訓朕將有望焉可
黃夢龍特補修職郎差權萬安軍陵水縣主簿
兼縣事制
勅具官某黎人之為陵水患久矣爾父奮不顧身冞入
其阻僅能復所侵邑竟死王室朕念功未已任汝以官
爾宜裕乃父功長于新邑可
康守正授容州觀察使特改添差兩浙西路馬
步軍都總管臨安府駐劄不釐務制
勅朕脩文德以來遠人棄細故而階大道凡列藩衛並
為王臣具官某生長殊鄰扳援貴胄截我淮浦豈無嬰
城拒守之私歸予齊疆終有慕義來賓之意昔涖撫于
屬國今召趨于闕庭涵濡華風密邇皇化既擢升于廉
使仍典總于戎旃朕方弘孝廟之規模爾宜效蕭巴之
恭順往祗明命嗣有寵休可
王温補忠訓郎差充忠勇諸軍統制應天府駐
劄王亨授武翼郎差充應天府兵馬鈐轄制
勅具官某等朕撫有方夏悉主悉臣爾本吾編氓久隔
王化挈下邳而歸順控濉口以扞邊備罄忠勞合加寵
數用峻躋于武爵仍總率于新軍益懋厥功嗣有褒用
可
張天綱授武翼郎添差隆興府兵馬鈐轄制
勅某春秋書潞子之爵漢史紀陽侯之封既曰來庭詎
無錫寵矧爾仕於偽國隔絶中華天討所臨窮而歸我
朕以天地為心靡不含覆如守者挈屬内附尚冠帶而
臣妾之則汝天綱何惜武爵戎鈐不以畀汝可
王克謙起服淮西安撫司准備差遣制
勅具官某銓未試而筮仕喪未終而入官皆非古也爾
甫受一階遄丁家難淮堧閫帥請以驅馳用頒奪情之
恩宜服移忠之訓可
鄒公銳起復添差東南第二副將制
勅具官某子墨縗絰禮之變也後世奪情之典實倣乎
此爾奮身右庠曉暢軍務遭憂之久朕惜其才起而用
之尚求忠臣於孝子之門可
張應珙起復差充建康府都統制司幹辦公事
制
勅具官某三年之喪天下之達禮也春秋以來有墨而
從軍者焉爾身都戎幕適值内艱矧當多壘之秋盍用
奪情之典其還舊次移孝為忠可
趙葵降授中奉大夫依舊兵侍兼淮東制置使
制
勅褚裒指泗口以出征咸謂中原之可復彦之得河南
而不守坐隳成業以空還每思古人深惜事會具官某
志非不勇才亦長雄戮鯨鯢于淮甸之東共推忠壯將
貙虎于涣河之北自許馳驅既收應天復𢷬清汴所宜
撫新附弔遺黎峙糗糧而足軍彊士馬以待用而貪功
向洛值寇突防九畿之藉既歸旋聞再失兩軍之士未
憗亦復俱犇總戎若斯為國何賴姑正二階之罰以符
衆論之公儻能思過於箕谷不戒之初尚可圖功於殽
師既敗之後可
趙葵敘復太中大夫依舊兵侍淮東制置使知
揚州制
勅秦不以孟明于殽之敗而復其政晉不以林父于邲
之劫而復其官矧有道之清朝無棄人之絶法具官某
以熊羆之帥握龍虎之韜自城維揚常志漠北仗鉞以
清河洛之境志氣甚雄班師而迴亳泗之墟威名稍減
雖勝負兵家之常勢然刑賞王國之大權有過則鐫以
勞而叙况邊聲之靡定而國步之斯頻所在兵驕因之
財匱弟兄相友二龍既共卧於轅門將士貴和兩虎豈
宜鬭於私室各攄忠憤協濟艱難可
范用吉叙復武翼郎高州刺史制
勅具官某賞罰軍國之紀綱邇者洛師之敗坐視弗救
爾之過也久任邊面仗義來歸爾之功也功過不相掩
庸威不偏用朕何心哉甄叙元階勉思來效可
王夬亨叙復通直郎差充沿江制機制
勅具官某觀遠臣以其所主向者爾倅合肥控於吏議
今沿江帥臣謹簡機幄而以習知疆事聞觀其所主則
其人可知矣甄叙元階往裨密議可
顏戣叙復通直郎知瓊州樂會縣制
勅具官某觀遠臣以其所主爾向者試邑廣右綏御黎
人能服其心咸以父事前經略使胡槻以其議論弗同
而劾之後經略司丁黼等以其籌略可采而進之觀其
所主而其人可知矣甄叙元階仍宰故邑固欲安之也
可
夏全叙復武功郎特添差京西路馬步軍副總
管襄陽府駐劄制
勅具官某山東義旅本皆孝子順孫逆雛背恩相挻為
亂至使爾等舍樂郊而北去爾既回心向順矣國朝春
育海涵念其窮而歸我特叙元階仍總軍政彼死安用
尚與節度若汝能生立竒功則高官厚禄朕又何愛焉
可
全子材降授朝散大夫落直秘閣差知隨州制
勅淮西安撫使全子材始躬率戎士繇淮堧渡淝水登
北狼山涉項城胡子之國轉戰數千里遂臻汴都爾亦
自謂一世之雄也而輕於向洛倉猝遣軍敵之兵刃方
交我之師心已潰春秋責帥爾尚何辭其上四階降為
漢東太守可
黃孟先降授朝奉大夫周汝霖降授朝請郎制
勅具官某等昔陸餘慶罷魏州有車一乘圖書半之此
士大夫去官法也爾孟先提舶廣南爾汝霖司臬湖右
不能酌貪泉以自勵而乃總貨寶以自豐被論得祠宜
發深省又復航琛輦贐以歸私室視餘慶豈不靦顔乎
各鐫二秩以懲百吏可
馬執中降授朝奉大夫虞方簡降授通奉大夫
高泰叔降授朝議大夫鮮于光降授朝請郎制
勅具官某等周以歲會考四國漢以殿最課郡縣我孝
宗皇帝以臧否攷察郡守事實皆良法也朕捐四蜀之
賦供餉西帥日告匱乏爾等不思庚癸之呼而綱解稽
違動失期會王人課殿來上豈容不少懲以存體統可
蔡廙降授朝請大夫方淙降授朝請郎落閣職
制
勅具官某等行輕則招辜揚雄所戒進銳其退速孟氏
所譏爾廙少年入仕足高志揚爾淙蚤歲登科神躁心
蕩坐享豐腴連典名郡弗自謹飭賄賂章聞其所以致
此者輕與銳成之也臺評屢上朕不敢私各上一階罷
祠禠職庶幾德薄而位尊者亦知所警也可
趙汝楳降授朝散大夫黃漢章降授宣教郎制
勅具官某等科舉之法自唐已弊矣若士以正應有司
以公取則法雖弊而人猶未弊也今言者謂汝楳之請
托漢章之徇私則有弊人矣朕方革去舊習以新美多
士則汝等一階之罰尚何辭可
郭伯良降授朝奉大夫楊垓仲降授朝散郎制
勅具官某等周官以歲會攷歲成以詔廢置此殿最法
也爾等仕於閩中既以殿聞罰其可逭哉各鐫一秩以
警慢官可
鄒應龍落徽猷閣學士制
勅黯能極言以補禁闥之缺而居官亡以瘉人城能引
誼以辯忠臣之誣而為政率書下考今有仕為侍從中
外踐更直聲夙著於朝端治行弗聞於州里是不可以
一𤯝而廢其德也具官某蚤擅掄魁之望偏儀華序之
清三仕於朝獨行其道在嘉定時則有封駮皇子之疏
在寳慶時則有留行侍臣之書風節之高搢紳所重豈
期去國之後曾乏好仁之稱居鄉無睦婣任恤之聲治
郡無豈弟循廉之譽紛臺章之交上凛王度之靡容肆
從公言姑寢新命爾其充儀朝之德美以善俗勵事君
之節操以表民勉圖令猷以俟褒詔可
吳潛落秘閣修撰制
勅朕惟祖宗舊典舉進士第一必歴三司鹽鐵使王蔡
諸人尤其顯者雖榮貴素定而必煩之以財賦之任盖
所以老其才也爾以掄魁之彦出都賦輿當軍餉急迫
中乃能捐民租至八十餘萬可以為難矣朕方擢承密
旨以旌其勞而言者謂汝違道干譽朕亦安得庇汝耶
雖然往蹇所以來碩習坎所以維亨爾其再思以俟復
用可
吳淵落右文殿修撰制
勅具官某左丘明謂元凱為才子揚雄謂公儀仲舒為
人才之首才固未嘗不善也而過用其才則咎之招也
爾名父之子膚敏好修寘之省闥見謂才選而乃不自
韜晦好多上人紀綱之地不以心兢而以力争汝安得
無過歟落書殿罷寶冶所以玉汝儻能思牝牛之為吉
知木雞之為全則用之未晚也可
吳愈落焕章閣待制制
勅朕聞長江備風寒不過數處尤重武昌元帥閱禮樂
使將中軍何拘文法若身謀之太甚亦邦憲之靡容具
官某奮自儒家驟升朝列舒徐和緩雅宜豹尾之班福
厚竒龐似有虎頭之相然而色莊而膽薄志廣而材疎
蒙衝壊而不修卒乘單而不補金刀龜具不以資國用
而以厚槖裝竹屑木頭不以備軍需而以營第宅但有
問舍求田之志曾無誓江擊楫之風以若所為難勝其
任爰覽抨彈之疏遂從褫罷之文尚為寬恩庶發深省
可
衛樸降授朝請郎趙汝捍落閣職制
勅具官某等監司列郡之儀表而京漕又諸路監司之
儀表也爾樸名父之子輕儇疎爽爾汝捍天族之支機
巧健決亦號治辯觀風畿甸不務廉平以風四方而捲
公府之金以自豐事鞭靴之饋以媒進使人人累數其
過於有司朕豈得庇汝耶貶秩罷祠肅儆羣慝可
翟朝宗降授州團練使制
勅朕聞周禮有馭臣之柄春秋存責帥之文苟戾綱常
曷逃憲法具官某曩從領閤出典維揚以輕儇之資當
重大之寄邊人有警既不能援桴鼓以出征戎帳無籌
但只欲歛金帛以求好爰觀吏議合寘嚴誅尚念嘗侍
軒墀彌歴歲月姑削停于祠廩仍降授于戎團是曰寬
恩勉圖來效可
荆世顯降授中官正周奕降授春官正制
勅具官某等以圭測景日官職也夏政典以先時不及
時者無赦矧國有大事分隂不容以毫釐紊爾尸厥官
藐焉視之不職甚矣其下一階以戒食焉而怠其事者
可
沈傑降授保章正制
勅具官某昏迷于天象古有常憲爾相我文母山陵之
事而圭測不虔晷度差舛失職甚矣姑鐫一級以警曠
官可
劉燧可特授拱衛大夫依舊和州防禦使致仕
制
勅束帶立于朝服勞滋久安車致其事敷奏甚勤具官
某端粹而靖夷肅莊而嫺雅從容二閤周閱兩星與賓
客言方喜儀章之慎慎勞侍從事乃祈心志之休休遂
升拱衛之班仍領扞防之秩庶華而老以廣朕恩可
著作佐郎兼權屯田兼崇政殿說書葉味道特
授朝奉郎致仕制
勅具官某朕承先帝聖緒涉道未深嘉與四方耆雋之
士講論經理而師意指殊聖真未一惟爾行誼純淑源
流深長熹之四書洞究精藴朕方以為得師而遽致其
事寧不憮然今燔已議禮飭終幹亦欲尊名賜諡况汝
日侍金華親相啟沃則晉一階以華其後尚何愛焉可
王用亨授武翼郎閤門宣贊舍人致仕制
勅具官某親親賢賢此周家享國之道也爾敬謹祗恪
廩乎祠官厥疾弗瘳欲掛冠神武門外朕以其為榮王
戚屬豈不念之晉陟一階賓贊上閣以致其事可
鍾武授武經郎致仕制
勅具官某少而陳其力病而養其衰固人情之所欲也
况爾沈毅而勇練通而明以淮南副戎貳郡東海拊麾
安集備著勤勞今以病聞乞致其事朕心憫焉陞之一
秩以華其退宜專輔養期以永年可
翟朝宗叙復潭州觀察使致仕制
勅朕惟明哲保身詩人之至戒見險知止易卦之格言
矧惟擐胄之臣亦識垂車之義露情如此撫奏惻然具
官某本以中才班於上閣束帶而語賓客進若有文據
鞍而問甲兵退如不武雖忝熊羆之帥曾無虎兕之防
人得致疑朕難廢法爾今駸駸加病悃悃輸衷欲思末
路之免愆乞以前官而上事鳥哀鳴於將死誰閔厥勤
鴞無毁於卒荼復還其舊庶幾沒齒仍戴寬恩可
張鎡追復奉議郎致仕制
勅具官某國家以法繩士大夫而以恩綏之未有終身
放焉而不齒者也爾勲臣裔孫逮事先帝文雅才藝殊
無將家之風一僨二紀遂死瘴鄉士之不幸亦可憫矣
盡復元官澤及後嗣焄蒿如在光寵知歆可
