鶴林集卷二宋吳泳撰
七言古體詩
天馬引
隴西之野龍駒驤追風脇月坤為裳竚雲亭亭廣顙直
夾鏡炯炯雙瞳光飯以玉山禾飲以瑶池漿自成骨格
異赭白活出神采遺玄黃三千牝十二閑俛眎但覺皮
毛凡飲江曾濡六轡濕致遠又逐雙旌揚牧則在坰野
貢則歸天潢寫圖仍上穆天子跛蹩但笑羣觝羊
擬湖邊採蓮婦
短裙纈渠衣製荷採蓮女兒凭船歌歌酣弭棹解塵韈
微步演迤凌寒波薄言采采湖之沚買鏡無錢賤生理
遥知浪水不可照只仗清流作知巳蓀為橈桂為棹脉
脉環湖翠煙草急歸掩關中夜思欲致美人伊有道
促促詞
促促復促促急柱危絃無好曲樂日常少苦日多男耕
女桑長不足麥方在場綃在軸里正登門田吏趣東隣
女兒當窗看西家阿㜷闌道哭閒時輸官猶自可况是
兵符急如火近聞官家牓村路運糧多要人夫去妾貧
猶足備晨炊不願身為泰山婦
獸之窮
獸之窮逼我墻韓盧走兔無窟藏江麋假息尚撲朔穴
鼠無技猶張皇我&KR0008;豈不甘我纓豈不長貍步張侯虎
為落&KR1807;未及獻弓先亡獸之窮莫抵當澤虞不戒專諸
忙春蒐猶禁塞榆白秋戰不耐涇水黃昔聞養鷹志在
逐無使飽食棲平岡
梁父吟
梁父吟維山高高維水深白石爛兮飯牛曲滄浪清兮
鼓枻音艾薪豈不賢反被妻子瘖投筆豈不壯交友不
諒心用則宗彛在東序不用土缶埋汾隂梁父吟問梁
父青史功名在何處長須旨酒置高堂莫使青葵委零
露臨風惝恍歌一曲鳳舞鸞翔應簫玉
漢中行
漢中在昔稱梁州墬腴壤沃人煙稠稻畦連陂翠相屬
花樹遶屋香不收年年二月春風尾戶戶澆花壓醪子
長裙闊袖低蓋頭首飾金翹競奢侈自從鐵騎落武休
勝事掃迹隨江流道傍人荒鳥滅沒獨有梨花伴寒食
君不見當年劫火然携老扶幼奔南山又不見拗項橋
邊事七八千兵同日死死則義魄猶有歸存則偷生漫
如此三人共一椀燈通夜紡績衣鬅鬙八口同半間屋
煑&KR1458;椎冰常不足家糧一石五劵錢一半入口一半官
男擔軍裝出邊去女荷畚鍤填濠還官知民貧當愛惜
兵者衛民貧不恤且如今年春又經征戰苦風塵未動
力已罷殆以饑羊飼豺虎梁山奕奕水湯湯知他見幾
玉節郎昨日漢川過香氣夾道花成行還撾青鼉鼓復
擁白鵲旗帳犀殿後車懸鴟營中聞之暖挾纊盡道節
制吾父師東軍本皆孝順兒好在良牧綏牧之太清魚
不蕃太緩琴不理師中有吉當自求度外無功更誰喜
秋風淅淅吹芙蓉山童喚我歌漢中中欲歌兮可奈何
為語前途胡秘閣莫使兵貧復如昨(謂安撫兵部秘閣胡公䝾也)
堰上行上周憲
堰上行桃花灼灼春水生水纔一石泥數斗彌漫滮池
浸渠口樹以淇園竹菑以漢堤石石填竹落知幾丁駕
作青霓千百尺一夫搴茭前一夫荷插去旋燒香紙祭
水庸更酌村醪賽田祖鹿頭北海眼西綿洛一帶填&KR0782;
肥苧麻漚池禾稻長雖有旱暵無凶饑今年狼頭窺井
絡羅堰九星幾缺角匪天十風五日雨陸海將貧水維
濁上帝憫下民親遣蒼水使西門驂前白渠後指畫田
塍若鱗次新堰舉舊堰修野媪含笑谿童謳自言春種
皆茁土桔橰長閒卧畦圃明朝百役非所知且樂豐年
踏車舞燕泥新濕花雨斑四牡趣嚮東郊還地平天成
九功叙今秋都築沙堤路
贈星翁郭若水
月臨南斗退之懼宫直南箕蘇子憂片文隻字不經世
赤口白舌空招尤我生之初函二氣地則五行天五緯
羅計二宿括半天太隂一星宅峕位郭生本是郭璞徒
推步太精言轉迂按圖只說萬言錦經野未辨天官書
大遊正照參井鄉蚩尤不歛旗方張瞥將巧歷莫推算
為我占取峩眉太白何時康
遊大玲瓏小玲瓏
小玲瓏大玲瓏平林突起羣玉峰霜鉶剪取碧磈䃬雷
斧鑿破青嵌崆自有此山生此石鬼削天劖更無迹泗
濱浮出瑞玉磬周廟横陳古蒼璧蒼官儼冠劔翠官披
琅玕好風吹月來光動九琳軒守庵道人形野倨白領
方袍草為屨頗竒二士入洞來引向高亭最幽處他山
豈無石弄假不似真平泉馬鹿跡何在南墅甲乙名灰
塵說真辯假無時了山童隔竹敲茶臼
洪都病中夢與太白同登峨嵋亭有賦
翠浮天宇兩眉修不著塵寰半點愁錦袍仙人去不返
乘月忽作斯亭遊月懸水底不受捉牛渚磯飜酒星落
氣湧如山白浪掀聲悲動地終風作我思弔古登翠微
點檢舊題無白詩生平白眼睨力士焉肯嫵媚歌峨嵋
楊林渡頭采石口一處風寒幾兵守寄語中流把柁翁
莫使江山落人手
夀范翁
辛夷如雪芳事闌飛絮卷地春風酣連陂和雲割青麥
隔塢趁日繰紅蠶今年夏氣清較早雨後西山翠如掃
女兒負笈男帶鋤誇說皇華使家好使家天上一角麟
手握雨露呵星辰綠林無風草木静紫塞有備煙塵靖
鹿園鎮日長徙倚心事如平一池水蓀蘭不惜手種植
蕭艾依前力鋤薙槐龍影轉花又黃造化乃為諸生忙
春闈灋細靡罅縫選吏親校如秤量老僊自是文盟主
曾抱長蛟著繁露好將鼻祖三昧法直嚮金華講經去
有香不炷旃林香有酒不酌瑶池觴願公歲歲常夀考
賸寄詩筒祝難老
西湖訪梅
欲休不休歲垂晩似冷不冷霜復晴起撑湖船訪梅去
一點兩點藏林坰主林無神花氣薄樹影庚庚香漠漠
誰能細玩復與臨静處測破梅花心橋西水北弄明月
醥酒獨對青山斟自有此山無此客富有他花無此格
西湖處士不可招鴉點孤村暮雲碧
祁山歌上制師聞敵退清水縣作
祁山之西當太白戰士彎弓抱明月散燒煙火夜宿兵
遥見狼頭一星滅明朝探騎前來報為言敵死秦川道
牌使前呼大隊回鵝車砲坐埋青草黃河口清水頭水
聲嗚咽河不流軍中遺言更慘酷靈夏名王亦屠戮中
間被掠邊丁苦牧放牛羊食禾黍牛羊得食人轉飢日
想南朝拜降去朝廷有道督府雄三關之險風不通健
兒長鎗及馬腹壯士勁弩當心胸帳犀前把石門隘遥
望紅旗圍盡解輿師等第喝銀帛三將同時賜金帶凱
還吹落桃花風捷書屢奏甘泉宫綸巾蕭然羽扇净一
字不說平夷功離鴻迤邐集中澤鴉噪山田忙種麥七
方新堡高插雲腐鼠何能更相嚇書生每夕繙青史争
戰場中看千古狸亡虎滅自有期天道何嘗厭中土夾
城雲赤戈劔明通衢夜白鐘鼓清更待公歸戮力就太
平
夀梁漕
維日在婁春事殷維桐始華天氣新亂紅遶樹綠幄均
櫻筍又薦冰盤珍知是燕胎協卜牛宿會辰繡衣立當
霄漢春驪駕飛度天河津帕中玉屑糧未陳鏡裏寳月
光逼真廉如一條冰照人健如九臯鶴離羣舌根不道
煙火塵鼻端那受富貴熏手探囊方皆术神袖出薦紙
生煙雲兕觥祇酌春酒醇衣佩更取秋蘭紉民居安安
鴻鴈賓吏膽帖帖烏鳶馴王母之桃莊生椿寧如洙泗
一字仁願言福星當紫宸光照鄰女長無貧
送李伯勇分教閬州
明王不興威鳳衰直筆無傳老麟死春秋大誼炳如日
讀者昏昏視為史濓溪之後伊川程文字雖少源流真
抉開珤藏得胡子一洗紙上千秋塵伯兮有勇弗可遏
高閣諸儒祖河洛羣玉洞見標月指衆醉醒聞候風鐸
當年進書一布衣能取天上清名歸秋澄講幄玉色動
春拂袐館芸香霏紅塵不踏東華路綠綺還携閬風去
舟行若上離堆山莫把魯公雄文勁筆埋没蒼苔間
瑞麥歌
爰采麥矣岷之陽麥秀蘄兮登我場岐岐而生自天産
兩兩而並維星祥我行其野逢鄼長鄼長忻然持穗往
自言此穗實秀時六稻俱垂惟麥仰晉之四穟唐六岐
雖有其物無其時我君聖武綏萬邦我侯駿德為藩維
君臣堯舜禹十風五日雨干戈偃息將兆和拍手齊唱
崆峒歌
同程季予遊李園和張仁溥
頑雲不雨風稱雄掃花晩坐蓬萊宫幅巾野服纔相逢
華茵解下金線狨人道青田雙鶴平輿二龍笑揖羣彦
時一中百寮之山直叢叢回廊窈窕庭隂濃園禽語變
春事空水花色静天機融歸來笑傲掀短篷溪澄月白
聞笙鴻
賦半齋送張清卿分教嘉定
斗城將軍半叚鎗漢宫美人半額粧碧眼禪僧坐空室
花雨半床雲半窗道如大路皆可遵不間不界難為人
卓哉聖人門猶惜二三子冉求只向中道畫季路僅及
升堂止窮山必到嵩華顛窮水必極崑崙源若非身心
實造詣未免口耳空啾喧子歸試取羣書讀飽秣吾駒
飯吾僕却將全體為渠說盪出峨眉半輪月
八月十四夜神泉官滿再别同官
有客有客白其馬日倚垂楊問行者式微式微胡不歸
未歸滿耳聞别詩斷絃再續情緒惡别酒重稔味如蠟
袖中雖有金錯刀滿鏡愁雲莫能割是時月露秋平分
庭前喚月月不譍就令喚得山頭月照我離筵越愁絶
陶靖節潘安仁種秫滿畦花滿城潘花陶酒緫陳迹不
如昭文氏之琴不鼔無虧成芭蕉潄潄連夜雨桂子紛
紛落庭戶旅鴈無儔顧影單明朝且嚮龍巖去
送毅夫總領淮西
莫沽金陵酒莫折金城柳但觀二十四橋月夜夜凄凉
照淮口孤墉不下兵轉飢河水淺狹紅賊窺就今秋高
不飲馬安得會有休兵時赤雲燒空秋岸闊雨少潮低
運溝涸莫從局外鍳全勝緊向碁心尋活著昨夜歸來
聞好語大兒踏歌小兒舞喜言邊敵歸故巢且省沿邊
轉般苦邊民之苦自古然其媪荷鋤翁戍邊老翁無力
助王國但願主聖羣公賢上卿奉使亦竒事肯為邊氓
勞撫字酒酣拂劒歌皇華柂樓紅濕汀蓼花
新江行夀張憲亨泉
君不見堯時伯禹作司空應龍尾畫江道通又不見秦
時李冰作太守犀牛厭勝水晶走蜀江開鑿四萬八千
載二后英靈儼如在雖然陵谷有變遷水嚮東流不曾
改西岷山南溷崖神營化造如劃開蜀人好怪漫弗省
龍豈能智犀豈能禳菑年來江塞崖据險水束三川激
如箭陽侯吸哦佛不靈黑蠣磨牙蚖吐熖五月尾六月
頭瓜蔓水退礬山水流中間青沫最湍駛風雨瞬息能
湛舟鮫人淵客弗敢睨而况商婦能無愁懷哉古人智
如此胡不鏟盡白險直使平如洲使家河源來弭節青
衣國横槎展拓萬里天力浚江南障江北百夫荷鍤千
夫荷鋤號召海若同鑿疏經營不越四弦望白練剪出
澄江圖輕軺晨興亦勞苦繡爛衣明濕煙雨不惟佛灘
之耻可湔雪名與離堆傳之萬萬古乃知天地間靡事
不可為若鳥獸草木驅虎豹象犀藏冰朌冰凌人掌出
火内火烜氏司吾身代天事到手那得辭决川道海亦
常理竈門老婢不慣駭且疑好將新江水都為一洗之
浮雲空寳鑑淨公之夀兮如江之永不妨桂棹木蘭船
陶寫流光入觴詠花泉有客空抱絃曾拊三疊逢胎僊
寄詩孤雲斷鴻邊
