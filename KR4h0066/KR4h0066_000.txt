十先生奥論註總集類
提要
(臣)等謹案十先生奥論註四十卷不著編輯者
名氏亦無刊書年月驗其板式乃宋時建陽
麻沙坊本也書中集程子張耒楊時朱子張
栻吕祖謙楊萬里胡寅方恬陳傅良葉適劉
穆元戴溪張震陳武鄭湜諸人所作之論分
類編之加以注釋據其原目凡前集後集續
集各十五卷此本續集脱去前五卷僅存十
卷而前集第七卷以上亦屬後人抄補其原
註并佚去不存所亡之卷己無篇目可考不
知作者凡幾即此四十卷中核其作者已十
六人但題曰十先生中間宋史有傳者凡十
一人其餘若張震字東父益寧人孝宗時中
書舍人龍大淵曾覿除知閤門事嘗繳回詞
頭事見胡沂傳鄭湜有二其一字溥之福州
人光宗時為從臣奏立太子監國見留正傳
其一則紹熙元年為從政郎進治術十卷見
書錄解題此所載之鄭湜其進治術者歟方
恬劉穆元陳武三人則史傳俱無可考見矣
宋人文集名著史冊者今已十佚其八九而
名姓無聞篇章湮滅如集中方恬諸人者更
指不勝屈此書雖不出於科舉之學而殘編
斷簡得存於遺佚之餘議論往往可觀詞采
亦一一可取固網羅放失者所不廢也乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
