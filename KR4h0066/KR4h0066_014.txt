十先生奥論註前集卷十四
雜論葉適
兵權上(此篇論孫武子之書不可用)
非詐不為兵盖自孫武始(史本傳云孫子武齊人也以兵見吴王闔廬闔廬知孫子能用兵以)
(為將)甚矣人心之不仁也非武之書不好焉用兵以詐古之聖
智或不能免自管仲咎犯先軫(管仲齊大夫管夷吾亦曰管敬仲咎犯晉狐突之子狐偃)
(字子犯晉文公重耳之舅故云舅犯舅亦作咎先軫晉下軍之帥原軫食采於原故亦曰原軫)其人巳不純
於義務為争利必勝之術春秋之世日有侵伐之事國各
講求其意以備之而秦楚横行於天下大抵無義兵矣然
則非武之獨為詐也而謂之自武始何也曰管仲咎犯先軫
致其君於霸(君謂齊威晉文)強本出於兵人獨變先王之法而自為
法耳盖其意常先治國家崇禮信厚集人心而親附諸侯
至於決戰濟師而後益之以詐不專以詐自名也故古之於兵
也止言其法部曲行伍坐作進退繁簡曲直紀律號令皆法
也能盡此以為不可敗則敵至而智見矣故法可傳而智不
可傳至於孫武始棄法而言智其著兵之情竒正分合
豫應天下之變百出而不窮(七書孫子凡戰襲以正合以竒勝故善竒者無窮如)
(天地不竭如江河終而復始日月是也死而更生四時是也戰勢不過竒正竒正相生如循環之無端孰窮之)
(哉)以詐自名於世而曰兵徒詐而巳矣(並七書孫子云)盖管仲
咎犯之所略用而未詳隂取而諱稱者武盡載之(詳見孫子)而
後世之好為詐者思欲出武之外亦終不可得然則武
真譎詐之雄者也國之有兵也能擇將而授之而他不
與也夫武之兵書人主不得而用之其將自用之可也
闔廬之時連歲謀楚(左定四年伍員為吳行人以謀楚楚之殺卻宛也伯氏之族出伯州犂之)
(孫嚭為吳太宰以謀楚楚自昭王即位無歲不有吳師)嘗一入其國都卒無一人
之獲暴師不返而夫㮣王先歸自立(左定五年申包胥以秦師救楚使楚)
(人先與吳人戰大敗夫㮣王于沂八月夫㮣王歸自立也夫㮣王吳王闔廬之弟)闔廬與越為
仇故武著書亦言越人之不足畏然吳既去楚勾踐來
伐敗于檇李闔廬以戰死武者皆在其中(左定十四年吳伐越越子)
(勾踐禦之陳於檇李越子因而伐之大敗之靈姑浮以戈擊圔廬闔廬還卒於陘去檇李七里杜預曰檇李吳郡嘉)
(興縣南檇李城)夫差二十年之間卒亡其國(左㐮二十二年十一月丁卯越滅吳)
(請使吳王居甬東辭曰孤老矣焉能事君乃縊越人得歸)不知武猶為用耶將廢而
死耶將王孫雒之流皆受教於武耶計武著書及用事
之時亂楚興越亡吳而侵壊中國然則武術之無救於
國家亦可見矣然則雖為將亦不可用也而後世之兵
悉祖其故智於其言有所不能通者皆深思遠慮出無
端涯之見以求合之且前乎武者非無人言兵其法猶
可考不必黃帝舜禹周官之司馬法也曰是純仁義者
而非兵若管仲咎犯僅庶幾乎曰是猶有仁義也亦不足
以為兵而為兵者必詐而後勝故無出於武之書噫其
人心之不仁耶不然何其遺棄衆說而好之篤而敬之
深耶韓信號善用兵自言其法出於武曹公無敵於天
下猶師武術自為之傳(曹公魏曹操為孫武傳)唐太宗李靖近世
君臣之言兵者無出其上其所問對亦止於武之意(七書)
(有唐太宗李衛公問對)而天下好竒之士奮筆墨以傅益武之說
而為書者數十百家而號孫子為談兵之祖其氣熖起
興於百世之下若將與聖賢並稱者噫人心之不仁至
此極與豈數千年之獨不幸耶今之所患者以天下之大
甲兵之強謀臣智士之衆而所嗜好訓學者不出於武
自為一將之術耳然且講之而不得其要求之而不中
其情而今世之良策真智因以廢放而不舉夫選天下
之士教之於學試之於庭使之讀誦以為文義者乃無
先於孫子彼固無所見於此也使有所見猶無益也而
徒以不仁之心上下相授授天下以不仁之心患之大
者也臣嘗論之今天下或不免於用大兵大兵者以今
之勢虜有百戰百敗之道吾有百戰百勝之術夫百戰
而百勝者不戰而可以勝也百戰而百敗者未戰而先
屈者也殺人以求勝古人之所不免也不待殺人而後
勝今日可見之效也然其法皆不載於武之書今將因
武之書以通之而後用今之兵乎則是捨百戰百勝之
術遺虜以其具而自為是勝負相摶不可必知之形計
之失者也臣非無見於此而強效世之迂闊者以黜武
也盖其精者不可得而言言其粗乎則與迂闊者何異
雖然臣請終言孫武之不可用夫戰國相吞無義無名
而志在必勝故武之術出於名義之所棄為此下策而
其所說者行陣之淺畫地形曲折軍勢翕張特俄頃之
智耳使將帥自為之猶或不廢而國論則何為焉今之
談兵者紛然皆出於此臣不知其說也夫今之所為戰
者戰虜乎戰吾國乎自淮以北此非吾土地乎其來鬭
者將非吾民乎抑盡虜乎然則流涕以對之猶不足而
孫武之智尚忍言之嗚呼豈未有思及此者也
兵權下(此篇論兵難妄動當聽實言)
言之實者無竒無竒則難聽故天下多竒言而言兵為
尤竒人主慨然欲聞天下之言則竒言得以入而言兵
者入之為最深竒言漫衍於天下而天下反皆以竒為
常是以下未知兵而習為多殺人之術上未用兵而先
有輕殺人之心嗚呼孰能知其為天下之大禍耶平居
無事嘗言兵計某衆可襲某城可攻某地最利宜先取
以制敵敵有上中下計當出於某吾以何道應之其將
某為良可反間以疑之可死士以刺之某兵可亂半渡
以薄之倍道以掩之某處葭葦蔽虧林麓深阻可用伏
兵某為竒道可用以出敵不意或欲為辯士說下其腹
心大臣或使内潰或使來降或自請為將用其術以制
勝或乞乘傳招集豪傑不費糧糗甲兵自以乂民殺虜
古陣法兵法凡幾家今不可循用宜悉損益何事刀槊
弓弩今未精者有幾更為擊伐之技或乞試上前或請
頒其法於諸將或言時不可失坐論無益今當并進益
取敵地以自為守因事觀變或言臣歲月浸晚恨不及
功名乞一死敵或言古者取天下凡幾其故術猶在今
當何所用雖始若少緩終當有成其言邊亭敵地風沙
蒼莽雨雪凍飢戰士哭聲器械解弛使人憂悲恐懼至
論讎恥憤激瞋目按剱或廣大其意下城得地所過牛
酒迎勞王師復故境土天下一家使人慰喜洋洋然欲
不計勝負存亡而為之其人或巳在親要朝夕開說素
所狎昵縱言不顧或疎遠求進嘗試上心或山林草澤
之士請來獻見或在外之臣無以固結恩寵走馬面論
密䟽入中或因緣稱薦無以為名必挾兵說以自重且
其開口論議容止不動聲音偉然問答縱横不可窮誥
至於超乘負矢意氣敢决而其上固巳壯之矣凡此者
皆竒言也人主慨然而樂聽之雖未必用而其輕殺人之
念巳動於中矣凡此者其意非真以為見於事也以為
言之不得不竒也非謀國也非慮患也中一時之欲而
己者也然而未必用者有時而用矣漢武帝聽王恢計
欲擒單于單于不可得擒而漢首事結禍無巳天下幾
亡(前韓安國傳武帝即位匈奴來請和親上下其議王恢數為邊吏習胡事議曰漢與匈奴和親常不遏數)
(歲即背約不如勿許舉兵擊之安國以為不如和親羣臣議多附安國上從恢計)宋文帝從江
湛徐湛之之言意封狼居胥一旦魏氏臨江秣陵之人
荷擔而立者累月元嘉之政衰焉(通鑑宋文帝紀元嘉二十七年上欲伐魏)
(丹陽尹徐湛之吏部尚書江湛彭城太守王玄謨等並勸校尉沈慶之諫曰我步彼騎其勢不敵檀道濟再行)
(無功到彦之失利而返今料玄謨等未踰兩將六軍之盛不過往時恐重辱王師上曰王師再屈别自有由慶)
(之又固陳不可上使徐湛之江湛難之慶之曰陛下與軍白面書生輩謀之事何由濟上大笑太子劭及護軍將)
(蕭思話亦諫上皆不從乃大起軍旅又以兵力不足悉發青冀徐豫二兖六州三五民丁倩使暫行緣江五郡)
(集廣陵緣淮三郡集盱眙使王玄謨進圍滑臺魏主引兵南救之玄謨懼走魏人追擊之死者萬餘人殺傷不)
(可勝數魏主所過無不殘滅城邑望風奔潰魏兵遂至淮上及過淮民多竄匿抄掠並無所得至瓜步壊民廬)
(舍及伐葦為筏聲言欲渡江建康震懼民皆荷擔而立明年魏掠居民焚廬舍而去)夫不顧計天
下之利害舉而聽一夫之竒言者彼其初固不知其患
之將至此也今天下之士好為竒言而言兵為尤竒者
十年於此矣好惡之相形權利之相誘竒言盛而實言
息矣凡向之能為實者今未有不轉而為竒者也雖然
臣有憂於此而亦竊以為賀焉何者天下之能為竒言
者衆也昔日之竒今日之腐壊而無用者也朝對暮論
接目煩矣聽聞熟矣庶幾其厭之乎庶幾其可以實言
乎雖然實言不足聽也五穀之味澹然不與衆味俱嗜
味者不能食也其所以食之而不敢廢者畏其不食則
飢而死而衆味不能救焉耳故夫有聞實言於今世如
畏不食五穀之死者而後其言可得而聽也何言謂實
今世或有以為兵端可畏易開難合厚賂請和可以持
久此偷安姑息之論也兵何嘗一日而不可用乎頋其
用如何耳故不多殺人則兵可用邦本不搖則兵可用
不横斂不急征則兵可用將非小人則兵可用天下雖
不畏戰而亦不好戰則兵可用視北方如南方則兵可
用功成而患不至外鬭而内不知雖不免於用詐而羞
稱其術雖大啟舊國而能不矜其事若是者其兵無不
可用也夫水居者好游崖居者好緣此其勢也游而不
溺雖游可也緣而不墜雖緣可也故凢今世為用兵之
可言者未有不犯是數患者也犯是數患是游者之必
溺緣者之必墜而曰吾不頋而自為也而可乎孫武吳
起穰苴孫臏巧於用兵(史記吳有孫武齊有孫臏魏有此吳起秦有商鞅皆禽敵立勝當)
(之時各相攻伐代為雌雄)今雖無之不足慮伊尹太公管仲諸葛亮
智於謀國今雖未有不足憂其實言之不可亂者止於
如此
十先生奥論註前集卷十四
