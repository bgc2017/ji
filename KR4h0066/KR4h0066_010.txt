十先生奥論註前集卷十
西漢論戴溪
武帝一(此篇論有好儒述之名)
漢自文景以來上喜黃老下習刑名未知其六藝也武
帝即位之初春秋尚富(田蚡傳上初即位富於春秋注謂年幼也年齒方少故云富於)
(春秋)豈復真知儒者可貴特樂聞其名求勝黃老刑名之
說以為名高耳丞相衛綰車戲之士也(本傳以戲車為郎事文帝)寧
復真知申商韓非之不可用亦逆探武帝之意以中其
欲耳(丞相衛綰奏所舉賢良或治申韓蘇張之言亂國政者請皆罷奏可)蓋武帝之於儒
術陽憙其名而隂諱其實公孫弘張湯知其意而徇其
名故上以名取之(上察公孫弘習文法吏事緣飾以儒術大悦之上方向文學張湯陽浮慕)
(事董仲舒公孫弘等以兒寬為奏讞掾匈奴請和親博士狄山以為便上問張湯湯曰此愚儒無知山曰臣固)
(愚忠若湯乃詐忠於是上作色遣山乘障至月餘匈奴殺之)董仲舒申公逆其意而辨
其實故上以實棄之(對策曰今師異道人異論百家殊方指意不同是以上無以持一統)
(法制數變下不知所守臣愚以為諸不在六藝之科孔子之術者皆絶其道勿使並進帝初即位趙綰請立明)
(堂以朝諸侯不能就其事乃言師申公於是上使使束帛加璧安車以迎申公至見上上問治亂之事申公時)
(已八十餘老對曰為治者不至多言顧力行何如耳時上方好文辭見公對默然然已招致即以為太中大夫)
(議明堂事竇太后喜老子言不說儒術得綰臧之過以譲上上因廢明堂事下綰臧吏自殺申公亦病兔歸)
汲黯之戇又從而發其隠伏以切中其心術之微是真
武帝之所謂愚哉(上方招文學儒者上曰吾欲云云黯對曰陛下内多欲而外施仁義奈何)
(欲效唐虞之治乎上怒變色而罷朝公卿皆為黯懼上退謂人曰甚矣汲黯之戇也)雖然趙綰王臧
首當武帝隆儒之選而人物如此是固武帝所輕棄戮
辱也安有帝始即位一見之初便勸帝明堂之理建議
紛然不樂者衆相與排擯去之耳誅死不足怪也且世
亦安有儒者為嬰蚡所知其辱申公亦多矣(上雅向儒術丞相嬰)
(太尉蚡俱好儒推轂趙綰為御史大夫王臧為郎中令綰請立明堂以朝諸侯且薦其師申公時太皇竇太后)
(好黃老言不說儒術綰請毋奏事東宫太后怒求得綰奸利以責上上因廢明堂事諸所興為皆廢下綰臧吏)
(自殺太后以為儒者文多質少萬石君家無文學而恭謹不言躬行乃用石建為郎中令石慶為内史)申
公進力行之說趙綰建明堂之議其事正相反尚得為
知其師乎(並見上注)不特此也請毋奏事東宫離間人母子
之間而欲以此集事亦真可哀矣哉不先正其君之心
而欲以儒術與黃老爭勝負一軒一輊迭為輕重而曰
儒術不行其與申韓黃老相去無幾爾
武帝二(此篇論逞意於所欲為)
漢武帝以英偉特異之資招致天下文學材智士若嚴
助主父偃之徒皆以文墨小技一言悟意驟置左右用
為天子私人使得與外庭相應辨論蠭起數折辱大臣
此最害治之大者禮記曰君無以小謀大無以遠言近
無以内圖外則大臣不怨邇臣不疾而遠臣不蔽矣今
也捨大臣而與小臣謀使左右小臣得參外庭謀議挾
天子之重以折服大臣幸而大臣賢者守正不阿猶有
有所畏忌不幸如公孫弘之徒依阿取容陽為不敏遜
謝自屈一時輕銳小才氣焰方張言聽計行則亦何所
不至(上自初即位招選天下文學材智之士待以不次之位四方士多上書言得失自鬻者以千數上簡)
(拔其俊異者寵用之莊助最先進後又得朱買臣吾丘壽王司馬相如枚臯終軍等並在左右每令與大臣辨)
(論中外相應以義理之文大臣數屈焉然相如特以詞賦得幸朔臯不根持論好詼諧上以俳優處之雖數賞)
(賜終不任以事也)蓋武帝逞意於所欲為而不快於外庭之論
非與此輩議而行之則牽制不决故發兵會稽嚴助為
之(建元三年閩越圍東甌東甌告急遣中大夫嚴助持節發會稽兵浮海救之未至閩越定云云)起上
林苑吾丘壽王為之(帝欲起上林苑東方朔諫上拜朔為太中大夫賜黃金百斤然遂起)
(上林苑如吾丘壽王所奏)開西南夷司馬相如為之建朔方郡主父
偃為之(主父偃嚴安徐樂皆上書天子召見皆拜為郎中主父偃尤親幸大臣畏其口賂遺累千金偃)
(建議立朔方郡上方通西南夷東置滄海北置朔方之郡公孫弘數諫以為罷敝中國以奉無用之地願罷之)
(天子使朱買臣等難以置朔方之便發十策弘不得一乃謝曰山東鄙人不知其便願專奉朔方許之弘為相)
(每朝奏事因言國家便宜上亦使左右文學之臣與之論難弘嘗奏請禁民無挾弓弩上下其議吾丘壽王以)
(為不便上以難弘弘屈服焉)入則横議於内出則專行於外大抵從
君於昏而彌縫其惡大臣不敢争遠臣不敢議在當時
之禍猶小使武帝有輕視大臣之心誅死戮辱相繼(公孫)
(賀傳時朝廷多事督責大臣自公孫弘後丞相李蔡嚴青翟趙周三人比坐事死石慶雖以謹得終然數被譴)
後之人君寵信近臣以疎外庭其禍不細夫人君左右
當得識治體敦樸老成之人朝夕議論游處如古者三
公之任後世經筵之官是也集一時年少浮薄之人以
行快意一切之政不問其所從來借之氣力使私作威
福此豈有安静之理哉衛太子開博望苑以通賓客(初上)
(得太子甚善及冠就宫上為立博望苑使通賓客從其所好故多以異端進者)淮南王安好文
學喜立名譽招致賓客(為人好書鼓琴不喜弋獵狗馬馳騁亦欲以行隂德拊循百姓)
(流名譽招致賓客方術之士數千人作為内書外書又有中篇)皆以此取敗蓋自天子
至於諸侯壹是彼輕去墳墓遊行郡國上書衒鬻高自
稱道以僥倖一時之利其言行相反類非忠臣孝子此
先王之所必斥也雖然東方朔比諸子中最為諫諍有
益者獨以詼諧自置見輕當時取譏後世士君子固不
自重哉
武帝三(此篇論自欺其心)
人之自欺其心何所不至哉然隱然不能自欺之意不
自禁於文墨口舌之間此亦出於天理人心者不可誣
也漢武帝好符瑞求長年君臣相䛕自蔽其聰明公肆
誣罔豈復顧天下後世笑已哉然以史攷之曰獲一角
獸盖麟而非麟也(祠五畤天錫一角獸盖麟云)從官在山下聞若有
言萬歲者若言而非言也(祭中嶽太室從官在山下聞若有言萬歲者三)夜若
有光則非光矣㞕然如有聞則非聞矣若將可得豈真
可得若云欲見豈真欲見哉(封泰山禪肅然山其封禪祠夜若有光詔曰用事八)
(神遭天地况施著見景象㞕然如有聞天子既已封泰山而方士更言蓬萊諸神若將可得上欣然庶幾遇之)
(公孫卿言見神人東萊山上若云欲見天子)向使君臣之間自信其欺傳示
天下誰敢議之文致疑似髣髴之說於恍惚罔象之間
而不敢正言之若將有所畏焉於是知人心昭然亦毋
置如許欺罔也雖然唐明皇嘗自言聞空中語聲云聖
壽延長等事言之不怍居之不疑范太史曰漢武封太
室而從官謟䛕言有呼萬歲者明皇乃自為詐人甚於
漢武帝矣(唐鑑天寶四年正月帝謂宰相曰朕比以甲子日於宫中為壇為百姓祈福朕自草黃素)
(置案上俄飛升天空中語云聖夀延長范祖禹曰明皇假于怪神以罔天下言之不怍而居之不疑何以使其)
(臣下不為欺乎是率天下欺已也云云)夫始為詐猶有疑也尤而效之無
復畏矣故秦始皇猶不如漢武帝武帝猶不如唐明皇
益遠益誣矣鳴呼人之謟䛕亦何所不至哉歲旱矣而曰
天將以乾封星孛矣而曰天示報德星(郊祀志元封元年秋有星孛于)
(三能望氣王朔言候獨見填星出如瓜食頃復入有司皆曰陛下建漢家封禪天其報德星云明年夏旱公孫)
(鄉曰黃帝時封則天旱乾封三年上乃下詔天旱意乾封乎)取災異以為祥瑞此與
指鹿為馬何異(史始皇紀二世三年趙高欲為亂恐羣臣不聽乃先設驗持鹿獻於二世曰馬)
(也二世笑曰丞相誤耶謂鹿為馬問左右左右或默或言馬以阿順趙高或言鹿者高因隂中諸言鹿者以法)
而武帝受之甘心焉羣臣何憚而不為詐况率天下而
教之欺已乎
武帝四(此篇論多得小人)
孟子曰今之諸侯皆好臣其所教而不好臣其所受教
盖自秦漢以來上之人有志於求士者類知求才而不
知求賢以智術籠絡才智之士役使如意指則不吝爵
賞以答其勞稍或負犯則誅死戮辱無所愛惜特不過
以奴隸遇之爾士亦頑頓無恥見利則折有便則奪君
臣之間交相脫誤雖有賢者恥立其朝且不可得而見
況得而用耶不可得而用況得而殺耶漢高帝正坐慢
易侮人爾四皓義不為帝臣(張良曰上有所不能致者四人四人年老矣皆以上)
(嫚侮士故逃遁山中義不為漢臣注四人謂商山四皓也)苟以刑戮刀鋸為術而欲
來天下之賢則所得者小人而已矣甚矣武帝之求士
也取高帝馭韓彭英盧之術以待天下士大夫方其欲
見也快意於所欲取及其欲殺也快意於所欲去惜才
智之力以為甘心快意之地此與興禮樂伐匈奴用財幣
同一快意爾寧復有一毫為人才地觀當時所得人才
皆戮具也浮躁淺露自致夷滅固宜獨一汲黯不肯少
屈下斷然與帝争勝負無所假借帝亦卒無如黯戇何
(上曰吾欲云云黯對曰陛下内多欲而外施仁義奈何欲效唐虞之治虖上怒變色而罷朝退謂人曰甚矣汲)
(黯之戇也)班孟堅猶謂漢得人武帝為盛安有如武帝者而
能得賢亦多得小人而已矣(公孫弘等贊上方欲用文武求之如弗及始以蒲輪)
(迎枚生見主父而歎息羣士慕嚮異人並出卜式拔於芻牧弘羊擢於賈豎衛青奮於奴僕日磾出於降)
(虜斯亦曩時版築飯牛之朋而已漢之得人於兹為盛)晚年誅殺過當名臣欲盡
乃始下詔求跅弛之士出於無術行此下策(上招延士大夫常若)
(不足然性嚴峻羣臣雖素所愛信者或小有犯法或欺罔輙按誅之無所寬假元封五年上以名臣文武欲盡)
(乃下詔曰云云夫泛駕之馬跅弛之士亦在御之而已其令州郡察吏有茂才異等可為將相及使絶域者)
彼亦見賢者不肯至而齷齪無他技能者亦震懾於積
威之後思欲脫略規矩準繩求小人之才以行一切之
政而已矣夫内而得罪於父兄外而不容於鄉黨遊行
郡國甚者以睚眦殺人豈非世所謂跅弛之士耶舉兼
并之徒擇有罪之士是又在跅弛下矣
武帝五(此篇論借聖經以濟私欲)
韓文公論盧登封於書無所不讀然止用資以為詩前
輩亦言杜子美讀書萬卷止解下筆可恨爾夫書生於
六經猶不當用為筆墨之娛吾不意漢武帝表章六經
立博士學官而用以資樂府為也自宣帝顯宗猶能集
諸儒論難同異天子臨定其是非今但會集五經家通
知樂律訓詁恐我將清廟等詩類不若此此與用太常
少卿教樂何異又使宦者佩二千石印綬絃次初詩得
與諸儒生上下講習(是歲得神馬於渥洼水中上方立樂府使司馬相如等造為詩賦以)
(宦者李延年為協律都尉佩二千石印綬絃次初詩以合八音之調詩多爾雅之文通一經之士不能獨知其)
(辭必集會五經家相與講習讀之乃能通知其意及得神馬次以為欹汲黯曰凡王者作樂上以承祖宗下以)
(化兆民今陛下得馬詩以為歌協於宗廟先帝百姓豈能知其音耶上默然不悦)何異魚朝
恩作國子祭酒哉(代宗立朝恩好引輕浮後生處門下講五經大義作文章謂才兼文武徼)
(伺誤寵永泰中詔判國子監始詣學詔宰相常參官六軍將軍悉集京兆設食内教坊出音樂俳倡侑宴大臣)
(子弟二百人朱紫雜然為附學生)寵幸宦官輕薄儒生狎侮聖言䙝慢
宗廟孰謂隆儒重道之君而顧若此且帝不特此也借
經術以濟私欲多矣於春秋得復讎之義而從事匈奴
(匈奴傳帝既誅大宛威震外國天子意欲遂困胡乃下詔曰高帝遺朕平城之憂高后時單于書絶悖逆昔齊)
(襄公復五世之讎春秋大之注公羊傳莊四年春齊襄公滅紀復讎也)於易得九變之說
而更變法令(刑法志孝武即位窮民犯法酷吏擊斷奸軌不勝於是招進張湯趙禹之属條定法)
(令作見知故縱監臨部主之法)侈封禪以為禮比詩歌以為樂若是而
曰表章六經是殆不如不知經者愈也夫儒有以詩禮
發冡者(莊外物篇儒以詩禮發冡大儒臚傳曰東方作矣事之何若小儒曰未解裾𥜗口中有珠詩固)
(有之曰青青之麥生於陵陂生不布施死何含珠為接其鬢擪其顪儒以金推控其順徐别其頰無傷口中珠)
假竊經義以濟諛佞如祝欽明山惲等多矣(景雲初侍御史倪若)
(水劾奏欽明山惲等腐儒無行以謟佞亂常改作百王所傳一朝墮放今聖德中興不宜使小人在朝請斥遠)
(之以肅具臣乃貶欽明饒州刺史山惲括州刺史欽明以五經為該淹自見坐不孝免乃阿附韋氏圖再用又)
(坐是見逐諸儒共羞之)彼司馬相如輩何責焉汲黯曰凡王者作
樂上以承祖宗下以化兆民今陛下得馬詩以為歌恊
於宗廟先帝百姓豈能知其音耶孰謂汲黯反不知學
乎
十先生奥論註前集卷十
