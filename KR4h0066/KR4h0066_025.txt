十先生奥論註後集卷十
聖賢論上楊萬里
顔子上(此篇論問仁一節)
學至乎大足矣乎曰可以止未可以足也踰乎大則荒
故欲止安乎大則忘故患足君子之學至乎大而止矣
雖然止而未足者樂心誘之也蓋至其大則見其大見
其大則樂其大未見則未樂愈見則愈樂樂心之長足
心之消也人之未有得而足心生者無怪也彼未嘗食
熊掌也而強告之以熊掌之美彼固不肯以易膾炙也
非安於膾炙而不願於熊掌也未有以誘其願而遷其
安也人必食熊掌而後知天下之無味學必至大學而
後知天下之無學甚矣道之能誘人也至則見見則樂
人惟無所樂也有所樂則競而不厭不厭故力焉而不
倦非不倦也忘倦也競故禦焉而益厲挫焉而益振窒
焉而益決奪焉而益悲夫如是奚其足奚其足且大學
無淺深卑高之序也有淺深卑高之序者未離乎小學
也(吕與叔大學解云大學之書聖人所以教人之大者見序如此盖古之學者有小學有大學小學之學藝)
(也行也大學之學道也德也禮樂射御書數藝也孝友睦婣任恤行也自致而至于修身德也所以治天下國)
(家道也古之教者學不躐等而由小學然後進於大學自學者言之不至于大學所正則不進自成德言之不)
(盡乎小學之事則不成)何也見其卑則非卑無見見其淺則非淺
無見見非卑則卑者不足照也見非淺則淺者不足臨
也蓋有隔而不得見者矣未有不隔而不見不見而有
不見者也見則無不見矣而猶卑高淺深之足存哉雖
然至而後見耶見而後至耶吾以為至至焉見次焉平
地而觀天以為山之端即天也至乎山之端而後見有
山而無天聞京邑之麗者謂與里之市無異也至京邑
而後見其異耳是故不至不見不見不樂顔淵之問仁
夫子一語之間入藩牆去陛級徹堂室而納之於甚大
之地付之以一日克己復禮天下歸仁之事何其大也
此君子之所驚也及顔淵領其大請其目則不離於視
聽言動之間儆於非禮而已又何其小也此君子之所
忽也(語顔淵篇云云)惟其大而不驚此顔子之所以獨往小而
不忽此顔子之所以獨来何也已也者人之欲也禮也
者天之理也仁也者性之覺也克而復復而覺人者去
而天者還則天高地下吾性之湛也雲行雨施吾性之
游也君臣父子仁義禮樂吾性之觸也一理徹而萬理
融當是之時一者非寡萬者非衆徹者非唱融者非隨
夫何故吾性之仁無寡也焉得衆無唱也焉得隨至則
皆至不至則皆不至見則皆見不見則皆不見至矣見
矣頃刻而天下皆吾仁吾猶遲之而何驚於一日而天
下歸仁也哉雖然夫子於此遺顔子以其憂者也何也
顔子領之而樂既樂而憂憂也者樂之生也非樂之生
憂也至其大見其樂而憂乎不得居也儆非禮於視聽
言動之間顔子也其求所以居其大者歟孟子曰仁宅
也人有聞宅之安而不得至則戚至不得見則戚見矣
而又曰吾將卜日而後居則向之戚徒戚而已矣蓋見
而不居則宅自宅也於吾何有吾亦於宅何有夫子指
是宅以居顔子顔子而少緩於居則一動目一搖足而
失是宅矣得之之不易失之之不難豈不大哀耶是則顔
子之憂也夫子曰吾見其進未見其止嗟乎顔子有憂
而夫子無憂矣
顔子中(此篇論終日不違如愚一節)
道可遇而不可傳非真不可傳也遇則可傳不遇則不
可傳矣何謂遇以吾之有迎彼之有是謂遇遇則不相
拒而不遇則不相受不相受而求相傳是煑石以求其
為粥也薪可盡釡可穿而粥不可成何也粥固石之所
必無也天下之事從其有而迎其有則其功易取其無
而納以有則其功難而况於以道傳人而傳於不相受
者耶蓋不相受而求其傳吾雖挈然有以與之彼則茫
然不知所以受之吾雖昭然有以示之彼則暗然不知
所以覩之彼非不受不覩也彼固無以受無以覩也舉
珠玉以授無指而責其不翫指日月以示無目而責其
不仰可乎若夫手與目具者惟恐吾之不授不示也授
則受示則覩矣不惟授而後受示而後覩也雖不授之
猶將取之雖不示之猶將窺之何則彼固有以遇也手
與珠玉遇則其取不可禁目與日月遇則其覩不可閉
大哉遇乎聖人以道而傳於人不有遇之何以傳之雖
然聖人之於人固不忍以不遇而不傳亦不可以不遇
而必傳不遇而不傳天下將以吾為絶不遇而必傳天
下將以吾為拂拂之則有所不勝而絶之則又有所不
悦聖人於此難矣哉以夫子而傳顔子顔子之幸耶曰
非顔子之幸也夫子之幸也何也夫子之無難也何也
遇而非傳也夫惟遇而非傳是以傳而必遇吾嘗觀夫
子與回言終日而回不違其契盖如此也(子曰吾與回言終日不違)
(如愚退而省其私亦足以發回也不愚)契原於順順原於遇今夫日能消
冰而不能消木豈日之樂乎冰而怯乎木哉冰與日相
順順而契也然則回與夫子之契豈夫子之言能啓人
而顔子之聽能聽人也耶夫子之言能啓人也則難言
之童啓矣回之聽能聽人也則車馬輕裘之言入矣(子路)
(曰願車馬衣輕裘與朋友共敝之而無憾)然則夫子之言言不以言回之聽
也聽不以聽(莊人間世篇回問仲尼曰敢問心齋仲尼曰若一志無聽之以耳而聽之以心無聽)
(之以心而聽之以氣聽止於耳心止於符氣也者虚而待物也唯道集虚虚者心齋也)言不以言
則言者天也聽不以聽則聽者亦天也以夫子之天觸
回之天以回之天感夫子之天是惟無合合則遇矣夫
何違之有當其未言回意已傳及其既言回意無外使
夫子一笑而回已領矣而况與之言終日耶或者曰回
何功於後學也參如回則無孝經矣(史孔子弟子傳參字子輿孔子以為)
(能通孝道故授之業作孝經)門人皆如回則無論語矣(語序魯論語二十二篇皆)
(孔子弟子記諸善言也)有經而道猶不傳也回也日居於韶濩鐘
磬之側而弗考弗擊使有耳者無聞焉非過歟違生疑
疑生問問生道而回也不違也嗟乎道以言而通亦以
言而塞非言之能塞道也失之也一失而為訓詁再失
而為辭章言之盛道之衰也不有回之學何以使學者
知有妙學哉學者棄其學以學回之妙學則盛者衰衰
者盛矣盛者未衰而衰者未盛曰回之無功於後學也
宜也
顔子下(此篇論不遠復一節)
顔子勇者歟夫子曰顔氏之子有不善未嘗不知知之
未嘗復行也知不善而不能不行無勇也無勇而知知
而不去是徒知而已矣是故知之不如勇勇者患不知
而已顔子知不善則不復行非勇歟曰非也顔子知之
極也勇足為顔子道哉今夫火樂於燥而怒於擊愈擊
則愈怒愈怒則愈樂勃然發於一熒之初而欣然進於
不可禦之勢此其勇非不俊也然勢方盛而雨驟至則
一息之間至於熄滅寒棄而不能復振有所勇者必有
所怯也人之情初而勇久而習終則頽隳委靡而不可起
何則情固有所怠也使顔子之於不善勇於去其一怠
於罷其二則勇不如怯勇足為顔子道哉是故勇於去
不善不若安於去不善勇於去不善則必有所不去安
於去不善則無所不去顔子之去不善非勇也安也然
則顔子何以能安於去不善曰知之極也鴆之能殺人
也明矣而遇鴆以死者夷然飲之而不悟非喜於鴆也
非喜則曷為飲曰不知也知則不飲矣天下之善何以
異於水之可飲天下之不善何以異於鴆之不可飲然
人之於不善明憎之明踐之何也豈非天下之不善或
有似於善者耶不善之似於善鴆之似於水者也似而
不知不知而不疑則亦夷然飲之而死爾甚矣君子之
學急乎致其知也知不善如知鴆則終身而不行其不
行非有所勉而能亦非有所思而喻思而後喻則夫不
喻者必出夫思之所不及勉而後能則夫不能者必乘
夫勉之所不繼顔子之不為不善固無所不及亦無所
不繼去思去勉而惟照之以一知故不善之来迎者則
敗過者則逝攻者則堅彼敗且逝故初不能欺而卒不
能留吾堅固不可入夫使天下之不善雜至乎吾前而
不能欺不能留且不可入則不善之来曷嘗有而不知
知而復行哉大學曰致知在格物知極其致矣物奚遁
焉故曰顔子之知知之極也知而不極猶未免不善之
欺飛蟲之觸牖而求出也其身去牖之外無毫髮之間
爾毫髮而有所隔則終日求達而不得達知而不極雖
其不知者毫髮也而於聖賢之真知千萬里之絶顔子
之知極矣豈有毫髮之隔哉有毫髮之隔猶足以為顔
子病無毫髮之隔斯足為顔子賀夫子曰顔子有不善
未嘗不知知之未嘗復行所以賀顔子之無毫髮之隔
也
曾子上(此篇論孔子傳一貫之道一節)
道不可以易言也徑則詣差則離道之難言不差之難
也夫子稱回之愚參之魯(回愚見上篇注參也魯注魯鈍曾子性遟鈍也)而聖
人之傳乃愚與魯者得之學者求其說而不得則曰愚
與魯道之資也智與慧性之翳也嗟乎言之似也而差
也何也回之愚夫子蓋嘗言其如愚而不愚矣則回之
愚豈其真而學者猶以為真也若參之魯夫子言之未
及盡也執夫子未及盡之言而以參為真魯參又何辭
焉雖然參不病也學者病也右愚魯而左智慧則納天
下之人於莊周之瓦礫佛者之寂滅也(莊知北遊東郭子問於莊子曰)
(道惡乎在莊子曰無所不在東郭子曰期而後可莊子曰在螻蟻曰何其下邪在稊稗曰何其愈下邪曰在瓦)
(甓曰何其愈甚邪曰在屎溺東郭子不應後漢明帝初聞西域有神名曰佛因遣楚王英之天竺求其道得其)
(術及沙門以求其書大抵以虚無為宗貴慈悲不殺以為人死精神不滅隨復變形生時所行善惡皆有報應)
(故所貴修練精神以至為佛善為宏闊勝大之言以勸誘愚俗精於其道者號曰沙門於是中國始傳其術圖)
(其形像)豈不病哉且參之魯豈其蒙然蚩暗然昧耶子曰
吾道一以貫之門人相顧莫知所依據之參也領之以
一唯(子曰參乎吾道一以貫之曾子曰唯子出門人問曰何謂也曾子曰夫子之道忠恕而已矣)蒙
然蚩暗然昧者能之乎然則參非真魯者也非魯而曰
魯無乃言語之不給文學之未敏歟言語之給文學之
敏君子非有廢也而非所先盖言語者道之汲而汲者
非道也文學者道之寓而寓者非道也言語之不給曰
魯可也文學之不敏曰魯可也而魯非道之賊也非道
之賊而亦非道之資人之資有所明有所能能者事之
資也明者道之資也參之魯者短於能者也非事之資
而已矣非事之資而移以為道之資道固無用於能而
亦何用於不能哉謂能可以入道者妄也謂不能可以
入道者大妄也道則有可以入者矣曰明是也參也能
之短而明之卓則其為道之資者以其卓者也今也取
其短者而謂為道之資又欲去其卓者而謂為性之翳
不知其所謂翳者乃參之所以為資而其所謂資者乃
參之無所用於道者也今夫錐之銳刀之利此物之敏
者也然其能不出於錐刀之用而已窮日之力以瑩焉
曾不能以燭跬步至於鏡其規不盈尺而天地之大萬
象之衆秋毫之微一照而洞見焉以為鏡往而鏡未始
往以為物来而物未始来非往也而無拒也非来也而
無逃也則明之功也錐刀有是哉雖然鏡之明也反而
照焉則與錐刀何擇曾子之心鏡也曾子之心非鏡則
一以貫之之妙何以一照而洞見也則其所謂魯者亦
不能為錐刀之敏而已不能為錐刀之敏而以為道之
資則錐刀之鈍者亦可以為鏡乎且人之學於道惟根
於一明也去明則於道何徹焉謂智慧為性之翳則是
欲反鏡以求照也豈不誤天下之後學哉故曰言之似
也而差也子曰由之瑟奚為於丘之門門人不敬子路
子曰由也升堂矣未入於室也(語先進篇云)門人之敬不敬
於吾子路無所損益也而門人可憐也聖人之言不心
造其微而貎執其粗聖人安能一一而盡也哉子曰參
也魯夫子未及盡也而參遂為真魯嗟乎參真魯也參
何病哉學者不學參之非魯而學參之魯參誤學者耶
學者自誤耶
曾子中(此篇論日三省吾身一節)
學道者必有以用道也學之而無所用之則親見堯舜
周孔而無所覿博極詩書禮樂易春秋而無所涉洞貫
仁義忠信而無所歸何也堯舜周孔道之人也六經道
之林也仁義忠信道之器也見其人極其林洞其器謂
之不學道不可也謂之學道亦不可也學則學矣用則
未有以用也布之可以温故人取之以衣其身粟之可
以飽故人取之以實其腹今且有人積布而不衣藏粟
而不食則雖積藏如丘山而夫人者不免於凍餒而死
矣夫布與粟如丘山而不免於死非不富之罪也富而
不用其富之罪也學道而不用安以道為哉曾子曰吾
日三省吾身為人謀而不忠乎與朋友交而不信乎傳
不習乎此曾子之始學也彼固有所用之也然則曾子
之用何所用用之者體之也體之者身之也學道而至
於體之以身夫然後道為吾之有矣故夫世之學道者
吾見其學道矣未見其有夫道也學而不能有則道自
道我自我也夫惟道即我而我即道者可以言道為我
之有矣曾子之三省其身非省其身也省其身與道之
一二也身與道果一也曾子之幸也若猶二也曾子其
得不省乎省之則不二矣且夫身與道為二者豈身非
道而道非身哉道與身為一者又豈道自外至而身從
中受哉謂身非道則身安得有夫道謂道非身則道安
得有於身謂道自外至則有所至必有所見謂身從中
受則有所受必有所盈迎其至而無見也反其受而無
盈也則道非自外至而身非從中受也道非外而身非
内則不可謂身非道而道非身也身與道本一也一而
二者不察之過也二而一者察之功也子思曰鳶飛戾
天魚躍于淵上下察也(記中庸云)人之一心察之之妙上際
于天下極于淵無一理之逃也而況於反是察而用之
於吾身之道乎匹夫有璧而償之於家既久而偶忘之
不勝其困而假匄於其鄰自以為天下之至貧也而不
知其冨也三年而忽憶其璧也出而鬻之一朝而獲千
金夫千金非自外至也匹夫之所自有也有千金而困
於貧既貧則富則察與不察也當其不察璧亦不亡及
其既察璧固自若道也者吾身之璧也學者有璧而弗
察弗察而忘者也曾子者有璧而日察之日察之而日
憶之者也為人謀而忠與朋友而信傳道而必習學者
豈無是哉有而不有者誰之過歟曾子一日而察者三
豈有脱而不存也哉孟子曰萬物皆備於我矣反身而
誠樂莫大焉知備而不知反宜學者之無所樂也曾子
三省之學惟孟子傳之也歟
曾子下(此篇論任重道遠一節)
無聖人之天而求至乎聖人之地其至者否也然則其
孰為地孰為天仁也者聖人之地也力也者聖人之天
也堯舜之所性湯武之所身孔顔之所傳惟此一亊故
夫仁也者聖人之地也學聖人而不求至其地是欲歸
其家則未及門而宿於牆之外也然則仁何事於力子
曰仁之為器重舉者莫能勝其為道遠行者莫能至(記表)
(記云)又曰有能一日用其力於仁矣乎而冉求亦曰非不
說子之道力不足也故夫天下之重者莫重於不重之
重而泰山為至輕天下之力者莫力於非力之力而烏
獲為至羸仁也者不重之重也聖人也者非力之力也
夫惟有非力之力者然後能舉不重之重不然子貢之
辯子路之勇足以屈天下震諸子而一登聖人之門則
寂然默弛然廢舉其辯與勇納之懷而無所用之(家語致思)
(篇孔子北遊於農山子路子貢顔淵侍側孔子笑曰二三子各言爾志子路曰云云夫子曰勇哉子貢曰云云)
(夫子曰辯哉)然則必有非力之力而後能舉此不重之重者
也盖夫口易強而有辯也身易強而有勇也資難強而
有力也非有其天其誰實能之故曰力也者聖人之天
也無其天而求至其地無其力而求舉其仁此楚人之
所以學烏獲而死者也昔者楚人有慕烏獲之力而學
之其里之父欲持千鈞之負而適秦者聞楚人之力也
而請焉楚人者欣然而試負之然肩之而不能勝勝之
而不能步步之而不能至秦強而趍焉不十步而絶筯折
脛以死學者無聖人之力而求舉聖人之仁吾懼其肩
而不勝勝而不步步而不至秦也故夫烏獲可慕而不可
學也有烏獲之力而舉烏獲之負可也無烏獲之力而
試烏可乎烏獲之力千鈞之負不可試也而况聖人之
仁而可試乎哉有其力而堪其負其惟曾子歟曾子曰
士不可以不弘毅任重而道遠仁以為己任不亦重乎
死而後已不亦遠乎曾子之力庶乎聖人之力者也何
也其力弘然後肩之而能勝其力毅然後勝之而能步
曾子之於仁弘以肩之毅以步之其至於秦無難也雖
然輕天下之重者重而不之覺邇天下之遠者遠而不
之慮曾子猶覺其重而慮其遠者也子曰仁者安仁安
則重者輕夫何覺又曰我欲仁斯仁至矣至則遠者邇
夫何慮此聖人之事也曾子未及也故曰曾子之力庶
乎聖人之力者也雖然任重而能堪堪之而不釋道遠
而能趍趍之而不息秦雖去楚遠矣其庸不可至乎而
況吾仁非若秦之去楚也哉曾子也雖未能如聖人之
不覺其重不慮其遠之安也仁以自任死而後已曾子
其不至於仁乎子思曰或安而行之或利而行之或勉
強而行之及其成功一也(中庸云)曾子之謂矣
十先生奥論註後集卷十
