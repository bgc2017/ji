四溟集卷六
明謝榛撰
七言律詩
送田戶曹子仁督餉秦中
幾年郎署見多籌西度函關得壯遊旗影極天開驛路
劒光終夜照邊樓吳江百戰蒼生淚秦地長征白髮愁
共道轉輸非舊日帝京遥望朔雲秋
送聖甫之巴東兼訊唐兵憲
凌霜走馬心獨雄囊底不嗟金錯空故事還應問楚老
狂歌聊復隨巴童黃牛峡出曉帆外白帝城開春樹中
憲府聽君一說劍當樽寒色來天風
寄石太守君采
驅馳國計久知難出守多勞感歲殘淮海一州寧卧治
東南千舸正愁看石頭路斷雲何慘瓜步兵來水更寒
赤子歸心龔遂事遥聞漁唱起江干
送張僉憲子用赴滇南兼訊李司封隆仲
旌旄飛去拂蠻煙萬里緘書不易傳對月幾臨滇水上
悲秋非復楚江邊地偏今古無多雪春滿西南欲盡天
遷客相逢莫辭醉異鄉梅柳嘆華年
汪子廷見過贈别
疎才實愧建安人茅屋頻過見爾真甘向清朝藏玉璞
自知幽事在綸巾酒杯動落關山月詩箧能收海嶽春
老病送君成一笑相看誰是葛天民
方戶曹兆行來自淮上夜話以贈
詞客為郎淮上遊楚城黃葉早驚秋戰雲不辨千帆色
征馬偏生兩鬢愁澤國波濤平遠樹海天風雨暗層樓
即今兵觧聊堪醉飛輓南來擁帝州
送盧次楩赴留都謁陸儀部與䋲
有客清狂倒角巾江湖未老報恩身夕陽滿地還驅馬
秋水連天幾問津家在中原聞白鴈賦成南浦對青蘋
仙郎共醉金陵酒不羨風流六代人
送武稚川使太和山
使星清曉發征鞍不憚冰霜行路難三楚勝遊當歲暮
萬山深入正春寒中天氣動青霞館北斗光搖紫極壇
祝罷還應覓瑶草歸來好獻主人看
初春酬龔憲副性之見寄
昨報襄陽使者過歸鴻雪後度關河遥知遊宦驚時序
不惜緘書到薜蘿日出漢江春氣遠雲連楚樹曉隂多
峴山誰與同臨眺羊祐碑前一浩歌
夏夜同李太守應乾盧山人次楩醉登郡閣賦得
秋字
共坐前除松色幽月臨虛閣澹初秋凉風自可山人意
清夜堪從地主遊身後聲名吾且醉興來疎放老何求
盧敖况是非凡侣天外閒雲任去留
九日寄魏順甫兼憶社中諸友
寂寞襟期對菊叢思君幾聽北來鴻暮雲遥度燕臺上
秋色偏歸楚賦中兵罷龍荒餘殺氣笳鳴狐塞更悲風
羣才無那成脩阻此日登高悵不同
寄懷靳太守子魯
送君絲管急清商曾向都亭醉夕陽聚散幾年知鬢改
聲名千里見才長淮西未得歸鴻鴈潁上猶思集鳳凰
獨倚郡樓兵檄過亂雲寒色滿濠梁
姜宗孝應辟過鄴賦此用贈
當年雪月醉宵分十度梅花始見君巴蜀勝遊偏有賦
東南多事豈堪聞江濤夕蕩金陵月山氣寒生劍閣雲
此去乘秋應上疏三吳好練水犀軍
送馬德甫罷官歸遼陽
天涯宦迹有浮沉薏苡誰知馬援心東去田園成老計
西来風物起孤吟關城路斷秦雲渺海甸秋生遼水深
莫向鄰翁談世事從教白首卧丹岑
寄白羊口裴萬戸兼訊陳兵憲
射獵遥知部伍閒少年聊復破愁顔竒功自出論兵外
侠氣人看躍馬間日暮皂鵰盤朔漠天寒蒼兕吼西山
祭遵戰守無虛策擬待明光奏捷還
寄汪憲副伯陽
朔風吹鴈度幽州凄斷胡笳夜不休世事轉難仍獨立
才名久著亦多憂移官北塞論功日返旆中林抱病秋
定采黃花懷舊侣海天霜月一登樓
寄范方伯堯卿
别後星霜遠寄聲滇南何意念狂生千山不隔三秋夢
片月高懸萬里情江海戰餘仍走檄漁樵業廢半知兵
秣陵形勝勞長望自古艱虞好著名
重九董戸部子才過鄴餞别北園賦得中字
上客論交樽酒空高臺送别劍歌雄半天白鴈登臨外
九日黃花聚散中草樹西看凄晩照關山北去急秋風
青雲各重功名念動說匡時有異同
送李别駕宗器北上
一樽聊醉濁河濱衰老同懷復幾人趙瑟離聲逢雨雪
郢歌高興得陽春嚴程目送雙旌渺戰馬心懸萬戶貧
丹鳳城高天咫尺壯心時拂寶刀塵
讀侯二谷詩集
詞人来自永嘉東逸氣千篇浩不窮閉戶越吟知思苦
登臺楚賦見才雄崖懸古木竒争出磵落秋雲澹自同
庾信即今誰並駕老夫長嘆倚天風
洛城夜雨柬趙太守德聰
建業當年驄馬遊島夷無定萬家愁心懸吳越嚴兵日
身隔江淮抗疏秋耕稼可曾懷上谷艱難每自念中州
嵩雲昨夜来新雨四野蒼茫倚郡樓
遊嵩高山同莫子明
相約登攀興欲飛山風吹我薜蘿衣碑存漢代莓苔古
地接周京氣色微二室仙蹤雲共渺三花靈種月交輝
夜深談罷長生訣笙鶴猶疑天外歸
張丈宅飲至深夜因赴廼叔德徵之招言别
阿咸留客此同歡阮籍相招待夜闌城柝亂聲連巷動
天河倒影傍人寒張燈歌舞虛賓席隔院風騷有鶡冠
莫訝到遲須劇飲明朝分手會期難
送范堯卿北渡黃河因東廼姪子宣
雲帆飛度大河流應念蕭條王粲樓近榻蛩螿孤永夜
隔河風雨共清秋疎才人訝成多病厚禄天教繫遠憂
南北于今厭戎馬寧容小阮竹林遊
贈錢明府舜臣
潘令悲歌秋雨天遥聞戰伐聚江船才淹百里青雲後
憂重三吳白髮先劒拂積塵星自動琴鳴流水月孤懸
回看北極長安道祖逖于今幾着鞭
秋集杜子竒園亭顧聖少同賦
辭官高卧故園秋亭榭常招枚馬儔老去襟期聊共賦
醉来風物轉相留霜花簇簇明三徑煙樹蒼蒼暗一丘
莫向梁園重懷古歌鐘凄斷使人愁
送羅侍御還巴東
遥聞柱史易投簮寒夜相逢動蜀吟萬里田園歸後計
兩都烽火病中心櫂經巫峡雲根險家在巴江楓樹深
謾說草玄長閉戸千山春色壯登臨
吳子喬有弟從方士數年不歸因訪于梁宋間賦
此以贈
北来尋弟意何長梁沼孤鴻又夕陽消息難真悲道路
飄零未定感星霜獨吟靈運三春草誰見初平萬石羊
早晩相逢話丹訣洞庭回首樹蒼蒼
季夏有感
南風太狂吹樹柯愁催旅鬢鏡中皤炎天不雨徵求急
朔塞先秋戰伐多桑柘幾家存舊業煙霞何處有高歌
少年應募千金賞昨日腰弓飛騎過
寄王蘇州
闔閭城外幾烽煙非復淮陽卧閣年坐嘯江山竒策定
仰看星斗壯心懸石頭雲逐東征馬揚子波廻北餉船
亂後不堪吳税重行春海上問荒田
閒居張伊嗣見過
鄴都形勝帶衡漳風土相依即故鄉閒到白頭真是拙
醉逢青眼不知狂城雲無色日將暮籬菊多花天有霜
世故莫談心自遠隨君好去卧沙莊
送吳汝秀考績之京
車馬翩翩向北行郡齋馴鳥送離聲一官曾化秦風俗
多事還憂漢甲兵上國浮雲秋黯澹西山爽氣夕分明
天王况復垂衣日禮樂從今問魯生
夜過藴公房訪鄒子序因憶廼舅吳子喬時寓大
梁
禪窗論舊思何窮雲月微明澹遠空客裏無眠驚落木
老来多難感飛蓬兵連滄海書猶滯人隔黃河夢幾通
逸氣看君真似舅可憐吳調各秋風
友人李元博杜約夫徐子静陳石卿相繼淪沒悲
感賦此
藥裹當窗歲月過其如老病哭人多徐陳已矣但衰草
李杜茫然空逝波荒野暮煙迷悵望孤城秋氣動悲歌
文章不共浮雲盡異日相傳竟幾何
送翟逸人之京兼寄張太史叔大
别来幾夢漢江干瘦馬長驅道路難行李三秋雲共遠
飄蓬千里歲將殘黃金舊使燕臺重白雪今知楚調寒
獨有高情張學士故人北去好相看
曉起
老去翻多惜子孫朝来且復問鷄豚杖藜何處堪頻往
詩草經年秪半存白髮懶梳書在手青苔不掃客過門
閒雲肯為山人住好對西窗濁酒樽
送張憲副一真赴鴈門
命駕南来懷落落揚旌北去路漫漫九秋紅葉行邊賦
三晉青山戰後看狐塞風連笳鼓動鴈門霜擁甲兵寒
應知父老多惆悵河内于今借寇難
對酒示五子
冰雪頻驚歲序過向平心事獨蹉跎貧欺老子疎狂在
懶到兒曹感嘆多鴻鴈暮依沙岸草鳳凰時下玉山禾
且傾陶令杯中物月白空庭一放歌
風雪過葉雲羽
風雪連朝城市閒敝衣行子獨愁顔亂聲獵獵搖千樹
寒色茫茫失萬山事激眼前心自定名垂身後老相關
尋君夜話聊杯酒不是王猷空櫂還
元日武安野望有感
短褐衝寒一杖隨孤城雪後漫遊時愁經殘獵風何凛
老得新年春却遲天外紫山晴自出谷中黃鳥暗相期
今朝栢酒人多醉竚立斜陽獨賦詩
夜酌蘇子川舟中話别因憶乃弟子冲子長子新
時寓都門
黃昏騎馬到河濆秉燭船窗此對君星斗無光天暗轉
琴樽有興夜平分幽人暫别山中侣獨鴈還尋薊北羣
明發輕帆時極目不知遥隔幾重雲
送曹太史一呈歸金壇
雙闕歸心春草後三吳回首夕陽西石頭樹隱搖鯨浪
京口帆飛轉鶴溪天許碧山聊著述地鄰丹洞幾攀躋
茅君有約秋將暮月白楓林路不迷
秋日過方晦叔書院
蟬咽高枝秋滿城當軒松桂助幽情地開清沼月相映
石作孤峯雲自生醉後轉多憂國思病来偏得著書名
詎憑狗監吹噓力獻賦于今陋馬卿
鄭侍御元壽見過時謫深州
世事相論感慨深坐来庭樹動蕭森才堪經濟酬明主
官到艱虞是好音白簡尚馳雙闕夢黃雲遥繫九邊心
京畿父老望驄馬莫為交游戀故林
暮秋夜登樓望西河有感
步屧河橋訪舊遊野情物色自遲留風林蕭颯喧清夜
雲月迷茫失素秋元亮老看荒徑菊仲宣今倚故鄉樓
吾生浪迹何時定獨對滄波愧白鷗
寄贈吕預所少冡宰
憶昔詞臣都下逢幾看秋色老芙蓉南歸讀禮蒼梧月
北轉鳴珂紫禁鐘千里驚時聞旅鴈百年匡世見人龍
薦賢每助山公啟不使浮雲蔽九重
寄贈謝太東少司空
巴山倒壓洞庭波形勝相鄰賦幾何金闕風雲當代迥
𤨏闈章疏濟時多天垂南國分三楚地入中原會九河
遥憶司空壯襟抱千年王氣鬱嵳峩
寄仇近漳别駕
廣平發軔抵皇州燕趙風光總勝遊宿露尚滋官柳色
晴雲遠蕩御河流鶴通仙氣能中飬龍抱天機不外求
况有憐才京兆尹西山相對賦高秋
寄懷馬蘭谷中翰
留意仙丹了大還鏡中豈鑷鬢毛斑絲綸每出能天語
殿陛長趨近帝顔凌曉霜威高北塞滿空秋氣壓西山
坐看飛檄應多感誰為横戈虎豹關
寄鎮性禪師
草庭馴鴿傍誰飛雲鎻山房何日歸帝里寧教淹錫杖
京塵猶恐上緇衣路通三晉音書杳雨隔諸天鐘磬微
却憶少林風雪夜一燈相對話禪機
寄贈方金湖中丞
今王神武重邊功鎮静遥看節鉞雄薊北霜連兵氣外
幕南春在政聲中天分兩地書難達路隔千山夢易通
更憶楚才心獨壯何須搖落賦秋風
寄懷劉念庵兵憲時執所紀梧崗二太守
羣才相識北遊時上苑千花春雨垂帝里榮名同晝錦
(皆都下人)宦途愁鬢各秋絲歸休日遠桑麻計登眺雲深猿
鶴期月下飛觴聊遣興倚樓誰復嘆盈虧
寄李近台侍御時督學北京
鰲頭磯下征帆發(臨清觀音嘴亦名鰲頭磯)魚腹書傳逝水沉摛賦
三秋堪寄興定交千里見知音廟廊自合經綸遠冠冕
誰當雨露深上應文昌燕趙地朝端抗疏幾年心
寄王龍坡員外兼呈乃弟西堂少卿
憶昔論交梁苑秋晉陽春雪慰淹留白衣閱世吾多感
黑髮為郎爾壯遊閶闔南開今漢闕河山北控古燕州
遥知伯仲相逢處為說窮途阮籍愁
寄黃質山徵君
古来詞客自悲秋江上斜陽正倚樓南望戰雲迷越徼
北移王氣繞燕州幾家避亂偏多苦諸將成功各自謀
今日黃生須獻賦千金寧復買吳鈎
寄上德平王南岑
别意相牽雨夢遥白蓮社冷復誰招病餘較懶心猶壯
詩裏多窮氣不驕秋草放鷹隨僕從夕陽駐馬問漁樵
何時共賞龍山勝醉聽松風響洞簫
秋雨連綿南望洛陽因寄吳大理温中丞謝給事
劉兵憲呂太守詞丈
白首飄蓬来自西舊交南望感雲泥周南文物猶逢漢
鄴下詞人久别齊河漲蛟龍秋怒轉雨昏烏鵲夜愁棲
嵩峯暗落三花樹空約登攀去路迷
寄懷王郡丞叔純
暫閒官署得煙霞相對論心坐日斜鄴下佩刀應自壯
齊中彈劒更何嗟老飡古澗青松子君愛秋塘白藕花
王謝風流今北轉高堂燕子是誰家
送潘左史和甫歸吳門
瓊筵祖餞惜君才别後吳吟日幾回坐看青山帆外轉
更憐黃菊客邊開長江日動黿鼉窟舊國霜飛麋鹿臺
歸去逢人說帝子盛名却自險中来
寄贈李中丞子玉
節鉞經年頌未能路人爭說李中丞賢才幾訪吳枚乘
世事相論魏信陵愁見黃河秋盡雨坐憐赤子夜深燈
帝京尚憶逢狂客驄馬翩翩興每乘
寄梁方伯乾吉
相别京華歲月遥雙林枉駕識仙標隔年投刺何疎懶
抱病參禪正寂寥河北劍霜嗟暮景晉陽燈火憶春宵
壯心莫道非王粲幾欲從軍看射鵰
渡黃河有感
晩渡黃河正素秋倚篷聊爾問陽侯源從西極崑崙出
勢蕩中原瀚海收俯仰心神齊得喪往来身世共沉浮
試看九曲風濤惡博望焉能見斗牛
陳主簿招飲署中因談宛陵之勝醉筆賦此
官署相招慰旅情東南形勝說宣城敬亭恍接三吳勢
宛水猶馳六代聲憶昔詩流嗟我老隔江風景逼人清
至今誰繼玄暉後莫笑狂夫負此生
謁漢光武原陵
龍飛白水兆中興天定滹沱十月冰半夜客星思漢室
千年王氣感原陵山靈松檟殊相護地勝樵蘇詎敢登
試讀班彪王命論嵩峯依舊鬱峻嶒
丁明府陳主簿同謁原陵晩酌道院有感
漢陵謁罷命車行聊憩丹房待賦成綠酒黃花衰老興
浮雲落日古今情狂夫欲駕蓬山鶴道士能吹緱嶺笙
憶昔豪華總消歇北邙松栢起悲聲
重九前一日謝黃門仲川同酌温中丞純甫宅賦
得風字
開樽預賞菊花叢正色全歸藻思中旅次孤懷逢勝事
人間百感對秋風水衝伊闕雲根響山抱周京地勢雄
明日登高誰共醉更將吳調命歌童
聞漢中兵憲王斯進討賊有功賦此寄贈
星子山頭殺氣生可憐蜀盗廢春耕皇天何意干戈擾
人日多寒軍旅行檄出漢中鴉作陣角吹嶺上馬嘶聲
誰知緩急兵家術八月鐃歌返旆旌
温純甫宅同諸詞丈夜集得池字
為賡白雪郢中詞坐久寒生風露時萬菊繞筵秋不老
幾人躭酒月偏遲懷同曠逸山雲度道在行藏野鶴知
應惜衰年薦仙味西来碧藕自瑶池
即席次劉子禮登高韻
西風吹鴈下河洲坐感頽年聚舊游撫景獨慙今日賦
遣懷何異故鄉樓塵中浪迹陪高宴籬下黃花笑白頭
京洛層城試登覽疎雲惨澹數峯秋
寄懷西谷主人(隱耕園在鄴城北)
上黨歸来獨憶君野亭幽事每宵分荷池燭影遊魚蕩
花院棋聲宿鳥聞漳水遠通千里脉洛城高壓萬山雲
于今南北殊脩阻回首長吟又落曛
寄謝子厚
思君逸興感衰殘幾欲登臨學謝安倚杖青山愁裏賦
當樽黃菊病餘看清輝自可藏珠玉文彩誰應惜孔鸞
皎月一天人兩地茫茫秋色不勝寒
嵩嶽天中閣同鮑洛陽鄧登封二君對雨
六十危峯佳氣連共来山閣羽觴傳興高自不妨秋雨
目極何當散暝煙問法少林輕外物探竒嵩嶽到中天
二君並着王喬舄才思非凢骨已仙
過周節推尚占因談嵩嶽之勝
伊洛尋真竟不逢歸来對爾說仙蹤兩遊洞壑情何劇
(戊午歲初遊嵩嶽)獨眺煙嵐翠幾重庭樹月招緱嶺鶴郡齋風
落少林鐘寧言何遜觀梅興夢到三花天外峯
洛下會王少參朝望
銅臺舊識嘆離暌伊洛棠隂衆念齊世故無端逢客話
宦情何事欲巖棲天將楚雨催帆驟風蕩秦雲逐馬低
八載一遷春自感從教黃鳥向人啼
贈吕都督伯仁
禦寇論功憶昔年又從揚子駕樓船塞門列陣山雲合
幕府聽笳海月懸仗劍獨臨龍虎地登臺長嘯鳳凰天
于今未老歸詩社祗遣兒曹辦酒錢
劉太守以德之大梁予將赴潞安賦此言别
西署為郎已著名分符歲暮此專城肯孤上黨緘書意
為寄南州下榻情長路風威嘶五馬大河日影曳雙旌
梁園公子如相問著述應憐老未成
季冬法祥寺吳大理張總督温中丞謝黃門劉兵
憲荀員外昌都督吕池州方東昌諸詞丈餞别
有賦
香山遥望白雲屯九老行藏未定論為客自知生事懶
感時誰更壯心存河橋寒色分千里野寺斜陽共一樽
黃鳥鳴春向何處美人相憶採芳蓀
楊郡丞伯寅張别駕威仲寺中餞别周節推尚占
之大梁未旋悵然賦此
雙林行色夕陽催幾日相逢祖席開周漢兩朝題不盡
河嵩獨覽倦方回塵中老計嗟浮梗笛裏春聲怨落梅
更念法曹征旆遠莵園何事未歸来
劉節推行可尚寶仕可出餞郭外賦此志别
杯酒蒼忙強自吟江淹能賦别時心綠波春草魂猶斷
白首寒天感益深布澤二龍周海宇棲閒孤鶴老山林
誰知多病仍飄泊雨雪愁人幾暮隂
贈别武克仁
八十神全步履輕自嗟七十負平生紫芝採得間中事
白鶴飛来静裏聲多少光隂仍浪迹古今著述總浮名
問君可授延年術九轉丹砂未易成
送客遊洞庭湖
相逢楚客問巴州此去揚帆湖上遊天漢長連洞庭水
雲霞半入岳陽樓低空白鴈投寒渚隔浦丹楓照暮秋
莫向湘君聽鼓瑟黃陵月冷不勝愁
喜黃實甫至留酌
自别梁園歲幾徂故人消息斷江湖相逢白鬢知多少
一醉黃金問有無地接邊關秋氣早樹翻烏鵲月明孤
向来離合殊難定猶向天涯說壯圖
立秋先一夜同吳峻伯孫文揆徐汝思李于鱗王
元美五比部登城得秋字
幾年詞客鳳城遊薊北河山共倚樓清夜桂樽聊對月
明朝蓬鬢又驚秋風飄玉笛凄初斷天轉銀河倒欲流
遥憶故園砧杵動梧桐一葉起人愁
送龔侍御性之赴南都
萬里天風吹鐡冠三吳秋水正漫漫匣中星動劒光白
帆外霜飛江色寒鴻鴈早傳瓜步信芙蓉還傍石城看
南都賦就應相憶明月孤樽坐夜闌
為盧柟賦呈内臺比部大理諸公
黎陽河水咽寒聲詞客凄凉氣未平白首纔傳鸚鵡賦
青天遥望鳳凰城夏臺久待秋雲破春雨還看枯草生
獨有酈炎同此恨憐才復見古人情
夜集吳比部鳴仲宅賦得秋月
庭草驚秋白露垂冰輪漸覺度河遲光臨鳳闕清鐘斷
寒入龍庭畫角悲天際幾看鴻鴈影山中又老桂花枝
共知庾亮南樓夜曾為勲名感鬢絲
登遵化閣
凌虛樓閣鬱崔嵬四望青山宿霧開日上海關邊色盡
天連沙漠鴈聲来仲宣賦就千年事張載銘成一代才
懷古不堪空佇立秋風吹鬢放歌回
登五峯山有感
樹杪躋攀石磴懸手扶藜杖出風煙東分遼海千重嶺
北盡沙場萬里天秋草征夫烽堠外夕陽歸鳥戍樓邊
時看白骨成悲感為憶嫖姚戰伐年
夹山寺
黎河路轉入煙霞為訪連峯衲子家萬古山靈開白馬
三秋石窟閉青蛇(山有大青小青二蛇)曇雲不作空中雨祇樹還
生象外花欲共虛堂留此夜燈前仍復演三車
夜同劉都閫諸君登薊州城樓
新月低空照素秋將軍乘暇共登樓談兵醉後誰能事
舞劍燈前此壯遊孤角風從燕塞起千山雲傍薊城流
應知北伐收功日復見當年博陸侯(霍光封博陸即此處)
酌沈太守汝石宅值雨
孤城有客駐征鞍下榻今宵重鶡冠疊嶂煙雲當戶暝
老槐風雨逼人寒開樽最喜天涯合為郡偏憂塞上難
自信隱侯籌策定肯教雙鬢嘆凋殘
八月十六日予歸自漁陽值北兵犯京時周一之
在安州作此懷之
易水東流朔鴈飛孤城阻絶幾斜暉共憂鐵馬書難達
應訝漁陽人未歸大野暝煙沉漢壘亂山秋雨滯戎衣
即今世事堪杯酒與爾江南訪釣磯
暮秋柬沈參軍禹文
參軍逸氣佩吳鈎烽火驚心又暮秋亂後登臨仍有賦
望中風景獨深愁邊隅樹色空軍壘東北笳聲斷戍樓
應惜中原多猛士幾人相見話封侯
送欒進士孔原使宣大
燕甸蒼茫乘曉發漢旌縹緲隔河看居庸北去天霜下
碣石東臨海日寒八月邊聲驅戰馬孤城秋色老材官
憑君一問雲中將此日方知報國難
送張戸曹茂參募兵真定諸郡
人辭京國黃塵外霜落滹沱白鴈前驛騎先飛秋草路
使旌高捲夕陽天欲招遊侠傾三輔擬見驅馳靜九邊
班固為郎寧久滯還期北去勒燕然
送計庫部允卿募兵山東
京甸秋高羽檄馳可憐萬姓半瘡痍當朝遣使憂方切
募士防邊計未遲山氣作寒侵道路海風吹雪上旌旗
齊中還訪穰苴軰推轂論功正此時
送萬少參茂卿還任山東
亂後相逢復幾朝使君行色動河橋宦情千里清樽盡
國計頻年白髮饒驛道書通秋塞鴈海門帆度夕陽潮
魯連意氣須今日此去齊城可更招
秋夜有感
凉宵力疾步莓苔欲賦高秋愧楚才白髮祗緣人事老
黃花偏傍客愁開樽前獨坐星河轉燈下悲歌風雨来
還憶重陽離亂後故園惆悵一登臺
夜集應員外瑞伯宅聞吳山人子充談匡廬之勝
得山字
吳楚遨遊鬢已斑對人猶自說廬山九江形勝来樽外
五老雲霞生座間古洞月明今夜夢滿天秋色幾時攀
何如早結東林社瀑布聲中任往還
送朱參政之豫章
落落才名三十年宦途華髮轉堪憐獨辭上國星隨馬
四渡西江月滿船湘鴈晩低彭蠡澤楚雲春澹豫章天
定知豐劍歸君後遥望長安北斗邊
送毛明府伯祥之羊城
君今初捧郎官檄此去羊城道路賒海上有雲連蜃氣
嶺南無雪到梅花行春策馬青山近退食鳴琴白日斜
回首風塵迷北望幾逢燕使問京華
寒夜寄秦給事順甫
歲華冉冉頻彈鋏秋色冥冥獨倚闌倦客吟成山月墮
征鴻過盡海天寒燕關寄迹還東下烽戍驚心幾北看
聞道故園青𤨏客憂時雙鬢坐凋殘
送趙汝中歸垣曲
天涯作客空成賦歲杪還家未拜官到日音書仍北寄
别時風物重西看雲迷燕趙千山暮雪滿關河一騎寒
樽酒相期春草綠好聽鴻鴈度長安
范子宣見過
世情滿眼殊未定之子相逢可共論自是勝遊疎客計
非關浪迹久都門雪中坐索梅花賦月下還開竹葉樽
更約揚帆下春水三江南去訪桃源
送王理卿歸平原
春来三日君即歸長安陌上車塵飛滄洲有約自知晩
白鴈多情相見稀千里還應嘆萍梗一樽誰更采芳菲
平原舊侣論心處肯向天邊望少微
程侍御信夫至因話關中之勝
為問三秦驄馬使獨探形勝故遲回雲扶華嶽中天起
地轉黃河西極来秋草空迷長樂苑夕陽猶傍集靈臺
漢家千載論封禪應惜文園作賦才
冬夜同宣允則集徐進士子與宅
城上烏啼春雪餘滿庭寒色月来初病當歲晩心方切
老向天涯計轉疎湖海相知今夜酒風塵一别幾年書
可堪京國多烽火王粲誰憐未定居
雪夜集吳進士明可宅候李給事元樹吳進士子
修不至得樓字
黃雲黯澹低神州風雪晩来殊未休春色連天變老樹
寒光奪月明高樓初成謝賦此時興還聽郢歌中夜留
二妙不来更秉燭笛聲凄斷梅花愁
除夕吳子充周一之文德承李時明方信之王希
舜集旅寓有感
一年憂喜今宵過兩鬢風霜明日新書劍自憐多病客
江湖同是放歌人宫中燭映西山雪笛裏梅傳上國春
他日聽鶯懷舊侣不知誰共醉芳晨
人日過吳郎中峻伯第時將使豫章得西字
餘寒薄暮重凄凄城上青山望欲迷人日正逢燕雪後
使星遥動楚天西寧辭取醉留官舍更約尋春過御隄
何限柳條縈别思江城南去亂鶯啼
初春夜同沈子文梁公實薛思素進士宗子相比
部賦得聲字
雪盡長風吹禁城梅花零落此時情關河月暗迷鴻影
宫殿春寒澀漏聲亂後騷人同百感年来壯士苦長征
樽前莫話邊庭事彈劍悲歌氣未平
送沈郎中宗周出守順慶
明星當戶動征鞍此去春光道路看巴子地形天外轉
嘉陵江色郡中寒三秋戰伐掄才急四海誅求出牧難
沈約未須裁八詠倚樓時復望長安
春夜張憲副叔載宅餞别趙憲使子後赴大梁得
游字
春宵殘月轉西樓醉聽琴聲别鶴愁宦迹更堪燕市别
才名不負兔園游中原赤子心仍切北塞黃雲戰未休
華髮應嗟勳業晩行看擊楫大河流
送劉水部致卿出守嘉興
孤館别懷聊對酒雙旌行色復催人馬嘶燕甸纔芳草
帆到江城已暮春作賦水曹非往日垂衣天子念征塵
三吳彫弊多憂思不待秋風白髮新
送林比部章之使南海
迢逓炎方數驛亭更憐天外九疑青織綃欲看鮫人室
鼓瑟還逢帝子靈雨過羊城春浩浩雲連鯨海夕冥冥
看君飛櫂乘流去多少南冠問使星
送陸比部汝成使閩中
醉攀楊柳禁城東别後芳樽不可同日暮亂雲迷遠道
天涯孤劒倚飛蓬任公臺瞰江流近大姥峯連海色空
虞帝好生當此日遥知閩徼待春風
送經大理叔和使山東
使車乘曉出都門東去關河春色繁草徧王程馳白日
花深官舍閉黃昏燈前獨檢于公傳海上還分孝婦冤
應待高秋登日觀滿山松桂一開樽
送莫憲副子良督學貴洲
芳草都亭盡酒巵别来春夜重相思我憐華月孤舟遠
人訝文星萬里遲巴國地連諸葛寨湘江雲度伏波祠
江山自此增顔色漫向高秋獨賦詩
春日潞河舟中餞别莫子良吳峻伯徐汝思袁履
善賦得樽字
自憐多病留京國復送羣才下薊門帆外夕陽催去鳥
水邊春草對離樽交游漸老天涯夢湖海難期醉後論
不待江淹詞賦就纔臨南浦自消魂
春日同李于鱗賈守準劉子成比部游南園得杯
字
花到清明滿樹開三春幽興此池臺風光何必論金谷
世事聊須醉玉杯一望青山雲縹緲數聲黃鳥客徘徊
諸君有意看紅藥乘暇還應結駟来
青龍橋上有感
落落狂歌一阮公旗亭把酒送歸鴻湖光不定春風裏
山氣偏多夕照中滿眼鶯花雙鬢改百年愁思幾人同
邊庭李牧空遺跡此日誰論定遠功
送馮職方晉叙拜陵廟
明光初下早鶯啼野色晴開綠草齊曉樹度旌燕徼北
春雲逐馬漢陵西山靈暫駐還堪賦天險遥看未易躋
仗策須君清玉塞壯圖何日報金閨
春日即事
和戎共擬静邊聲抗疏誰當悉敵情燕地去秋曾幾戰
漢家今日更多兵春城雨後寒逾重曙角風前怨未平
直北煙塵時極目烏鳶飛入亞夫營
信夫宅
白首狂歌幾故知薊門風物正歸遲偶来一醉同今夕
老去相看異往時上國久虛鴻鴈信東山還結薜蘿期
因思絶代劉伶頌莫遣高秋宋玉悲
夏夜鄒參政君哲宅同王客部道原得筵字
虛堂入夜敞高筵為寫幽懷向酒邊漢闕晴雲低抱樹
海門凉月半浮天閭閻久頌中興日税斂還逢北伐年
丙魏匡時期不忝老夫長嘯五湖煙
夏日鄭園陪餞皇甫子循别駕同沈禹文參軍元
仰之給事王元美比部沈子文劉朝宗進士賦
此
夏日園林積雨晴美人聊此駐行旌歌吟滿座皆吳調
老病當筵自魯生花院凉風醒客思柳塘斜日亂蟬聲
来朝策馬炎風裏回首都門繫遠情
送御醫顧世安辭官歸上海
中歲辭官向薜蘿西風回首問兵戈鴈飛海徼寒雲斷
帆落江城秋雨多欲采蘭花留楚賦還期樽酒聽吳歌
辟疆自是林園主何日相尋杖屨過
送劉明府朝宗之瑞安
八月秋風吹帝京劒歌杯酒送君行烽傳九塞愁中報
雲隔三吳望裏情江路廽連秣陵樹海帆飛度永嘉城
鳴琴尚憶天涯客莫待梅花始寄聲
秋夜李隆仲楊虛卿查性甫宗子相四吏部餞予
楊氏園亭
共醉芳園倒接䍦古来詞客幾心知黃塵滿眼吾惆悵
白髮交情此别離蟋蟀夜寒揚子宅芙蓉秋老習家池
玉衡西轉燕歌罷猶自持觴問後期
十四夜即席呈應職方瑞伯因憶去秋是夕同瑞
伯歸自盤山復酌潞陽官舍時北寇已走三河
慨然賦此
去年遥自薊城回曠逸堪憐越客才驛柳清秋還並轡
潞河良夜坐傳杯青山别後邊烽起明月歌中塞馬来
今夕相看感離亂西風吹雨不勝哀
十五夜集徐子與宅得光字
桂樹花開禁苑香月輪西轉更飛觴高歌自覺雲霄近
佳會偏宜秋夜長塞下征夫悲獨影閨中思婦對清光
人生苦樂何須道笛裏關山總斷腸
送徐鴻臚奉使兼還遼東
三載論交兩送君更堪惆悵道塗分離樽欲盡難成醉
去馬長嘶又失羣玄莵城孤開曉日黃龍塞遠斷秋雲
時平知我無東意莫遣音書久不聞
秋夜靈濟宫同薛朱二進士賦(皆閩中人)
晩来騎馬過仙壇寶笈靈文試一看月度三花瑶殿静
風吹獨鶴玉階寒漫聞天籟知秋遠共酌霞觴坐夜闌
會待他年遊汗漫武夷相約訪還丹
九日寄鄒子序
少小論交已白頭别来幽事負滄洲吳中舊侣惟君在
江上青山重我愁竹葉漫傾孤館月菊花空老故園秋
欲乘蘭櫂東歸去共息塵機對海鷗
送張少參子明還任山東
薊門撾鼓發樓船送别君侯南浦邊秋水晴分鴻鴈渚
曉霜寒動菊花天東方賦斂嗟今日上國兵戈憶往年
遥想四愁吟不盡鵲山湖上渺風烟
送許元復歸吳門
早歲才名猶獻賦高秋鄉思故離羣帆開野浦相看處
月照江城幾夢君龍劒定知他日合魚書莫遣隔年聞
洞庭山下三春酒誰共長歌向白雲
環山樓為劉封君賦
日上江樓紫翠開憑闌四顧鬱崔嵬晴雲低傍重簷合
秋色高從疊嶂来老至應期弘景卧賦成堪惜仲宣才
楚天黃鶴還飛下誰共仙翁醉酒杯
秋日柬顧汝和中翰
為憶仙郎隔紫薇經時長訝報書稀月明綠酒幽期過
秋老黃花勝賞違三殿星霜侵曉入九衢風雪帶寒歸
知君何處還乘興車馬遥聽獨倚扉
皇甫水部道隆謫大梁詩以寄懷
聞君遥自楚天来一到梁園見賦才搖落舊曾悲屈宋
寂寥今復弔鄒枚黃河蕩日寒聲轉嵩嶽連空遠色開
何事弟兄俱謫宦西風愁對菊花杯(其兄子循謫開州)
送方職方禹績使江南兼寄童侍御仲良
漢苑梅花客興新不堪杯酒送征輪朔庭戰馬今猶急
南國蒼生日轉貧古道飛霜寒拂劍長江落月曉催人
憑君為問乘驄使莫惜春風寄綠蘋
四溟集卷六
