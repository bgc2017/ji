四溟集卷三
明謝榛撰
五言律詩
武皇巡幸歌
神武驅兵日南征氣赫然射蛟江水上立馬石城邊羽
檄飛三楚霓旌拂九天功成凱歌夜月色送樓船
二
齊魯巡遊地蒼生見紫微晴雲隨鷁舫春水照龍衣柳
畔千官擁沙邊七校圍觀魚移白日鼓吹月中歸
三
玉輦衝寒色蕭蕭八駿鳴兔河冰上過狐嶺雪中行撫
劍羣蠻遁彎弓百獸驚當年赤帝子空到白登城
四
年少羽林郎嚴冬較獵忙旌旗開御道劍戟擁長楊飛
去五花馬射來雙白狼中官傳賜酒甲胄拜君王
有感
薄伐元中策論兵自古難漢唐頻拓地將帥幾登壇絶
漠兼天盡交河蕩日寒不知大宛馬曾復到長安
春夜即事
春草非吾土春宵還自悲庭虛風稍靜簾捲月何遲久
病兒知藥長吟妻解詩他年學耕稼肯負鹿門期
麗情曲
昔會春江曲美人知我心朝遺白玉佩夕贈紫璚琴夢
入楚天遠愁連湘水深刺桐花又落黃鵠斷佳音
春宫詞
盈盈上陽女愁思起中宵月白璚窗靜花深玉輦遥曉
霞憎國色春柳妒宫腰不見長門賦傷心有阿嬌
清凉山秋夜聽兒元燦彈琴
吾兒解幽事露坐一彈琴聲落石崖迥興當秋夜深潭
龍乘月色山鬼傍松隂颯颯天風起清商滿翠岑
暮秋對雨感懷
山昏雲到地江白雨連天鴻雁寒無賴芙蓉秋可憐旅
懷聊獨酌世事且高眠悽惻登樓賦誰知王仲宣
俠客行
家住渭橋邊追隨俠少年鬭雞輸寶劍逐兔落金鞭日
下長楸陌霜高太白天新從霍驃騎裘馬獨翩翩
秋野
地闊清霜滿林寒赤葉稀野雲秋澹澹山日晚輝輝殺
氣三河動邊聲一騎飛中原多猛士誰解晉陽圍
暮秋即事
十見黃花發孤樽思不勝關河秋後雁風雨夜深燈留
滯悲王粲交游憶李膺相隨少年子走馬獵韓陵
同宋子純杜約夫晚渡漳河訪李淑東
幽期何憚遠秋色滿山川月出平林外人行落雁邊水
村時下馬沙岸夜呼船正有東籬菊相拚醉裏眠
宿淇門驛感懷
駐馬淇門夕空堂暑氣徂暝煙官樹合寒雨驛燈孤濁
酒聊幽興悲歌亦壮圖相違舊朋好三徑日荒蕪
毛侍御仁甫幽居
早年歸别業高枕遠浮名樹杪孤雲度門前一水横黃
花留晚計白鳥識幽情為愛嵇中散疏慵是飬生
登天壇山
直上斷岸懸﨑嶇一徑緣白雲秋滿壑紅樹老參天神
護軒皇鼎靈通太乙泉何由結丹侣共此學長年
春園
水村人寂寂遲日敞柴關菜甲春初細園丁雨後閒沙
邊來白鳥柳外出青山此地多幽意行歌薄暮還
送杜太僕謫荆州
謫宦三千里誰憐賈傅才漢江秋月上楚岫夜猿哀心
事登樓賦年光落帽臺知君最愁絶湘雁逐春來
南園秋暮
地僻青山近庭空白露漙鳴蟬秋共老落木夜多寒惆
悵鄉書滯疏慵世路難遥思籬下菊兒女不同看
隆慶道中有感
馬度黃雲塞鵰飛白草原兵戈連歲動霜霰入秋繁農
業千家廢人煙幾處存中途有行子佇目亦銷魂
榆林道中言懷
秋風吹短褐長嘯過居庸羸馬有歸思枯蓬無定蹤山
横邊色斷日沒野隂重旅髩成衰颯誰知阮嗣宗
初冬夜同李伯承過碧雲寺
並馬尋名寺登高藉短笻飛泉鳴古澗落月在寒松石
路經千轉雲巖復幾重人間多夢寐誰聽上方鐘
送史德龍下第歸江都
送送蕪城客南歸暫索居沙雲鷗鳥畔江雨稻花初白
髮愁看鏡青山坐讀書漢庭知已在早晚薦相如
暮春晦夜同馮汝強汝言昆季餞别章行人景
南使上黨得光字
官舍延星使燈前數舉觴何當添夜漏聊復駐春光鴻
雁北來盡關山西去長贈君有芳草歲晏莫相忘
夏夜獨坐披襟當風頗有秋意賦此寄懷
散髮南樓夜翛然披素襟蛩聲依草際螢火落牆隂老
破當年夢秋生久客心遥思苔石上坐聽美人琴
夏夜集王元美宅同朱伯鄰馮汝言吳峻伯徐
汝思李于鱗得絲字
獻賦長為客風塵髩易絲投珠還自惜倚玉幾相知庭
曠生秋早城高度月遲聊同河朔宴定擬竹林期
禪林寺贈本無上人
步屧來金界鳴鐘落翠微松隂迴古殿山氣入秋衣身
向諸天老心從初地歸後期薜蘿月寧遣夢中違
盤山最高峯遲應瑞伯不至
仄徑高盤壁孤峯半插天人行飛鳥上袖拂落霞邊澗
水寒逾咽山花晚自妍一樽遲儔侣松月向誰圓
楊以時復遊都下
亂後相逢日論交半已非謀生雙髩改感舊十年歸帆
落煙中浦琴鳴竹裏扉重來傍燕市霜露滿秋衣
夜集有客憶江南梅花
坐有三吳客天寒重所思梅花何處發春信隔江遲雪
月搖疏影山村出幾枝羅浮遥入夢鄰笛不須吹
除夕示兒元炳兼憶元煇諸兒
對汝還成嘆寒更坐轉深異鄉垂老計春草隔年心蠟
炬明殘夜天風破積隂遥憐幾稚子酒罷一長吟
重過張氏園林二首
駐馬深林下名園兩度遊獨尋花裏徑更上竹西樓池
鳥閒相語山雲澹不流却思離亂日松菊負高秋
二
隨處擕鳩杖狂時倒鶡冠晚山當座出風竹滿樓寒獨
酌世情遠長歌春事殘不知桃李發白首幾迴看
曉起
曉起正科頭時聞花外鳩出門疎雨歇倚杖斷雲流綠
草偏依水青山半入樓况逢春酒熟不負嗣宗遊
晩過西湖
悵望西山路曾經塞馬過重來把楊柳獨立向煙波日
影峰頭盡春寒湖上多漁樵一相見猶為話兵戈
夜自西湖循甕山同玉峰上人步歸蘭若
湖色冷春衣沙禽夜尚飛路隨山下轉僧伴月中歸祗
樹藏金界禪燈出翠微他年謝靈運結社願無違
秋夜柬李通政子漸
燕地逢君晚秋來樽酒期桂花相對夜烽火共憂時月
隠長安樹雲低太液池誰能上封事獨有納言知
秋夜柬張給事仲安
青𤨏鄰丹禁天階逼斗樞宫雲兼樹冷海月傍簾孤諫
草勞深思年華感易徂相逢北來使幾為問邊隅
冬夜范憲伯堯卿宅同許憲副子春得天字
宦情與客思歲杪共悠然雲暗春前樹山明雪後天浮
沉惟短褐聚散幾芳筵莫惜今宵醉相期動隔年
趙王枕易見寄(有酒熟花香春未老好携書劒早歸來之句)
江海通元氣風雲入浩歌行人猶未返芳草欲如何沙
晚閒鳬雁山春秀薜蘿淮南賦招隠悽惻感情多
留别郭學士質夫
學士同樽酒相知老去深青雲司馬賦白日董狐心春
氣浮東閣晴光動上林應憐多病客歸卧薜蘿隂
元夕道院同公實子與于鱗元美子相五君得家
字
長空月正滿遊騎隘京華夜火分千樹春星落萬家乘
閒來紫府垂老問丹砂笙鶴歸何處依稀見彩霞
憶王屋山
昔探王屋勝猶憶杖藜初野老窺丹洞山靈護寶書雲
生苔壁暗松響石壇虛欲訪煙蘿子茫茫失舊廬
寒食旅懷
薊北驚寒食淹留幾自嗟春風來燕子落日在桃花丘
隴行邊淚江湖夢裏家不知疏懶客何物是生涯
還鄴二首
客路多芳草還家春服成交游嗟獻賦妻子問謀生自
得山林計深知猿鳥情一樽吟薄暮風雨閉柴荆
二
迢遥嚢橐輕詞客本無營久别兒孫大初歸雞犬驚幾
年違舊業多事感浮生坐倚中庭樹春風可寄情
登泰山
登攀絶頂處封禪斷碑文古洞尋丹液秋衣拂紫氛下
飛關塞雁東接海天雲惆悵秦松在寒濤空自聞
春同陳郎中汝忠登鄴城兼寄于鱗子與
有客停驂日重城共一登晴煙開北渚春色上西陵中
論懷徐幹高風識李膺薊門芳草路千里興堪乘
暮秋東園餞别鄒子序
老大交彌重窮愁賦可傳對君猶故國嗟我異當年砌
冷蛩邊草霞明雁外天菊花留醉客秋色滿離筵
暮秋大伾山禪院同孟得之盧次梗醉賦
勝遊隨故侣幽興在禪林石上晴雲起松間晚磬沉青
山無久客黃菊有歸心我亦悲秋者樽前學楚吟
寄吳總戎子陽
黃鬚鄴下子威振北征年萬里能籌國三秋長在邊草
枯馳馬地霜冷射鵰天燕趙多豪士論功誰更先
寄李殿元子實
暫假淮南去長吟桂樹秋自知班史在還結楚騷流山
色朝侵榻江聲夜滿樓應懷金馬詔春水送仙舟
野興
獨眺西山色蒼然風物繁漁樵秋草路雞犬夕陽村積
水明荒澤閒雲度廣原阮宣今已矣沽酒共誰論
高枕
垂老惟高枕經秋不到城孤吟來鳥雀萬事掩紫荆野
曠浮雲色庭虛落葉聲秪應鄰叟過共話薜蘿情
晚眺
寒日下西陵漳河晚渡冰孤城歸獵騎雙樹隠禪燈野
眺心何遠巖棲老未能翻憐戎馬日愁思坐相仍
歲暮宴李太守于鱗宅
别來吾叟老薊北尚征塵詞賦偏憂國聲名實在人風
驅平野霧地轉濁河春俠氣空成嘆荆卿舊入秦
二
為郎殊客禮領郡重予招積雪留孤舘飛觴動幾宵有
家何處定多難此身遥國士淹今日應悲豫讓橋
送别楊中貴使武當
登覽君何處雲霞滿太和身輕鳥外轉心定虎邊過紫
極飄鐘磬丹梯上薜蘿采芝獻帝子靈秀得來多
春日大風集馬雲從園亭有感
春風何太急野水忽波瀾天遠孤鴻落亭虛萬竹寒田
園殊愛靜稼穡久知難百感逢今日蕭條醉裏看
送鄴宰石中美轉永州别駕
策馬零陵道關山渺萬重霜明三楚樹雲亂九疑峰宦
迹驚秋草憂心坐曉鐘佩刀應不負幾為問邊烽
初春侯兵憲舉舜宅同潘别駕時乘賦得明字
共酌憲臺晚揮觴催賦成旅懷春慘澹吾髩雪分明倚
竹三湘夢披雲五嶽情有人正吹笛風散落梅聲
暮秋夜柬宗上人
山城搖落夜感慨幾人同舊舘殘孤燭秋原老百蟲才
疏漂泊際心定寂寥中亦有逃禪意明朝過遠公
登樓晩眺逹軒子同賦
客子聊乘興王孫共倚樓風煙平野夕砧杵異鄉秋半
醉還成賦同懷豈倦遊望中有漳水解傍鄴臺流
秋夜宿東林寺
籠中一燈盡籠外幾蛾回夜久僧同話霜明門半開寒
聲虛竹院秋色淨蓮臺還擬東林約孤笻踏月來
次張祐金山寺之韻
孤絶寒逾迥蒼茫夜不分僧歸依島月龍定縮江雲天
漢窗前合風濤枕上聞好沽瓜步酒詩思在微醺
除夕西巖君見過同酌
春光在何許客裏只燈花分却梅忩興來尋草舍家夜
寒餘巷雪暝色聚城鴉明日誰同醉應思舊歲華
春日書懷
遠道馳鄉夢歸期隔歲華山川醉裏賦雞犬客中家巷
僻餘春雪城高駐晚霞鄰翁訝疏懶相見問生涯
送徐生歸臨清
婚嫁了心事翻多千里情關山渺行色風雨緩歸程舊
業浮雲盡新愁芳草生故園春又老黃鳥斷腸聲
夜過昭覺禪院因憶懶上人同南泉西巖西池
諸丈賦得嗟字
重到談經處蕭條人共嗟禪心餘貝葉老眼訝天花孤
磬風猶裊雙松月自斜太虛渺無際知是遠公家
昭覺禪院同南泉西巖二君賦得天字
相約多幽事頻來有靜緣法雲高捧月祗樹暗藏天垂
老堪投社無心自會禪誰為息機者默坐奕碁邊
寄孔方伯汝錫
事有關天地誰當著述名山林一身重鐘鼎幾人輕芳
樹杯中色流泉枕畔聲應憐玉堂月遊宦老方城
次張汝任圓通閣餞别韻
倚閣憐分袂祗園夜尚遊松深孤磬落杯滿數星浮别
浦蒹葭暗他鄉蟋蟀秋誰知獨醒者平子不同愁
雲川書齋同雲洲諸丈留别賦得多字
六月期幽賞銀塘有芰荷詩從年老健情到别時多夜
濕草間露秋横天上河王孫共今夕郢調付雲和
七夕敬誠二君餞别得秋字
北斗掛城頭明河迥不流人間清露夜天上白榆秋聚
散多岐路悲懽自女牛誰知老來拙回首故鄉樓
積雨感懷
積隂無曉夜雲氣壓城頭雀共疎簷雨人同老樹秋晉
山何慘色汾水亦横流此俗非荆楚鄉心重倚樓
暮雨
坐聽蕭蕭急無風池亦波庭花秋幾許忩雨夜偏多老
矣鄉關夢悲哉燕趙歌不須臨曉鏡空自嘆蹉跎
秋日自遣
甘向清時隠無令素願乖存虛饒氣色撥累緩形骸葉
響風前樹苔青雨後階何須學宋玉登眺苦秋懷
中秋有感
客邊無節序吟嘯往時同故里苔三徑名園桂幾叢琴
樽孤夜月朋舊各秋風坐對青山好蒼茫灝氣中
郊送張肖甫
平子愁能賦予愁更幾何淚中心事盡客裏世情多青
眼交仍好黃花節又過離亭獨悵望車馬渡汾河
秋懷
東望太行路巉巖幾斷崖易歸千里夢難遣九秋懷夜
色霜明樹寒聲葉滿階著書思趙邸靜掩舊茅齋
無營
無營詩亦苦謾說有營勞鳥宿三更轉松凉孤月高客
情疏晚計人事重秋毫我欲棲林壑忘言醉濁醪
倚樓
應接妨詩興淹留倍旅情别家仍有累浮世豈須名山
遠暮霞色林疎秋雨聲此樓非我室愁思度隂晴
送兒元炳東還
吾兒同入鄴今日汝先歸留滯鄉音改飄零舊業違關
河通古道風雨暗春衣寄我思親淚西原洒落暉
十四夜無月
皓魄將圓夜張燈坐草堂孤城低雨色萬戶失秋光笛
裏關山暝樓前煙霧蒼金波若滿地隨處有壺觴
三臺
歌舞千年計鸞輿去不回豪華空四野霸業有三臺水
闊雲仍度沙寒鳥獨來黃花風露裏寂寞為誰開
夜宿齊嶺口
空林煙火夜茅宇暫幽棲缺月低松杪流星墮嶺西浩
歌當綠酒逸興在丹梯不見功名客飄然獨杖藜
夜登瑶臺
瑤臺當絶頂乘月一躋攀河嶽憑闌外星辰拂袖間身
輕雲自度心遠鶴俱閒幾欲招仙子天風聽珮環
山晩
日落川原迥商歌獨放情千峰連暮色萬木亂秋聲流
水相迴合間雲自送迎人家隔煙浦燈火望中明
同孟懷之錢子青酌白雲洞
古樹敞巖扉相擕傍翠微興高松鶴下坐久洞雲飛天
地浮生老山林勝會稀不知蟬冕客白髮幾人歸
春閨
深院飛花急臨風秪自哀又看春色老坐使玉顔摧落
月窺琴室流塵上鏡臺忩前有梅樹歲暮待君開
春歸有感
雨歇上林靜春歸東閣虛欲煩青鳥使遥寄美人書柳
出宫雲外鴉鳴海日初只今彈鋏者不為食無魚
送吳子遊泰嶽
送爾西江客探竒東嶽峰斷文餘漢石古色有秦松倚
杖海天近聽泉雲壑重金箱閟丹訣誰共訪仙蹤
送周藩王廣文歸錢塘
長安芳草歇多病賞心違落日三江滿秋風一櫂歸雨
來寒雁失潮上夜鐘微梁孝懷詞客無勞訪釣磯
八月十三夜譚鴻臚子羽第同李太史子寔張
給事㢲卿莫膳部子良賦得秋字
當樽月欲滿良夜故同遊宫闕散清霧星河懸素秋病
多還授簡客久數登樓喜結淮南侣非關桂樹留
苗仲材告别登樓晚聎得天字
青山出半天一帶迥蒼然亂樹餘秋色寒城更暮煙交
游多惜老離合幾經年共有登樓賦誰為王仲宣
送王端甫歸浦坂
惜别京華道秋風送馬啼日斜孤雁外家遠萬峰西歸
計聊樽酒行歌且杖藜何時首陽下共爾弔夷齊
送陸秀才歸華亭
九月清霜下三江白舫歸芙蓉寒始發鴻雁暮還飛自
許同張翰誰憐滯陸機讀書滄海上燈火映林扉
周子才惠菊并酒
分我名園種迎霜花正開故山有籬落秋色此亭臺坐
賞成孤酌吟看信幾回因君興不淺昨遣白衣來
登榆林城
憑高望不極天外一鴻過萬嶺夕陽盡孤城寒色多蘆
笳滿亭堠羽檄度關河遥憶龍庭士嚴霜正荷戈
落花有感
花開驚節序花落轉堪悲物色殊無意春風暗有期蝶
迴芳草徑鶯度夕陽枝獨有豪華子青樓醉不知
望西山
西山久不到花鳥向何人風散石崖雪天開湖水春老
僧虛白社騷客負青蘋底事燕京陌黃塵滿角巾
贈平鄉趙隠君
風霾起薄暮有客嘆歸歟白首猶懷刺青山且著書故
鄉春樹外别舘夜鐘餘不見磻溪叟終然載後車
野望
西北消烽火邊關罷檄書寒聲惟鳥雀野色但村墟石
秃燒山後崖明帶雪初誰為籌國者雲物渺愁予
聞岢嵐被兵
三冬幾烽火諸將亦豪雄月冷胡笳斷雲低漢壘空勲
名身後别邊議眼前同枯木惟啼鳥凄其向晚風
除夕有懷
除夕歸期過孤幃嗟未休翻疑寇消息轉使客淹留積
雪寒連塞明星曉近樓遥知不寐處併得兩年愁
客居即事
客居何懶慢過午尚科頭老得醫書喜閒增詩債愁春
寒風偃樹天晚雪明樓莫謂常漂泊西來是壮遊
遊水竹園孔丈同賦
移得南山竹冰霜見苦根春流觸自響清影羃何繁色
蘸杯中綠凉沾雨後痕鄒枚此同賦勝事即梁園
次宋伯鎮遊王文父西園韻
郭西車馬路塵外薜蘿園樓迥晴雲合庭閒秋艸繁素
心猶白鳥幽事且芳樽地勝人多賦青山誰並存
李子田有事代州聞敵犯羊防口憣然歸縣賦此
寄懷
遷客復行役翩翩向代州塵飛隨宦轍雲暝結邊愁歸
鳥異鄉樹悲笳何處樓黃花老山縣相待幾枝秋
東林寺夜集不與次西巖君韻
廬山在咫尺鐘磬落諸天不到真如地遥看香積煙輪
蹄雙樹下語默一燈前欲問無生法衰頽獨慨然
雨後送劉孝夫東歸
相見凄凉色孤懷風雨天黃金交易薄清鏡老堪憐馬
出燕南路家臨濟北田送君一長嘯高鳥沒蒼煙
京師大雨
夜來雨何急睡起問兒曹秋響門前水寒生樹裏濤素
居鄰市井老計託風騷好為衝泥去新豐貰濁醪
中秋夜南園同故人酌
不謁金張第相期松桂邊人須今夜酒月朗故鄉天歸
思逢秋色狂歌度老年隂晴如可定早上玉峰顛
送王給事佐之潞州封王
路出西山遠城依上黨高白雲何處望赤日此行勞帝
子周封建天臣漢節旄晝遊還洛下氣色滿宫袍
薄暮趙戶部良弼官署西園同鄭山人中伯醉
賦四首
薄暮偶乘興開樽非預期野夫偏坐久庭雀故飛遲地
拔羣松勁天成片石竒種蔬甘此味還使後人知
二
要識為農苦官園半畝禾有才知計遠無事閱書多童
子琴樽待山人杖屢過長吟見幽意獨鳥下庭柯
三
園中有亭沼宦邸得幽棲曲折由人勝深沉使客迷竹
枝風外裊蓮葉雨中低我欲盡竒絶明朝還杖藜
四
騷雅成幽賞相依古樹叢未論金谷勝真與漆園同宦
迹風雲轉(時擢郎中督儲遼左)王程關塞通隨君秋夜夢乘月過
遼東
暮秋集小山王孫第分得新字
悲秋仍兔苑華髮幾莖新黃菊頻催老青山久待人交
情且樽爼世事各風塵醉别王孫去天涯草自春
送范中丞堯卿鎮贑州
朔雁催行色江天入望遥旌飛秋草岸船壓夕陽潮有
賦思梁宴虛心聽楚謠霜威及嶺外千里瘴煙消
二
九月虔州去天南宿霧開揚帆生遠思秉鉞見雄才地
轉三吳盡山連百粤迴夜深瞻北斗獨上鬱孤臺
題山水圖
川原人不到盡日草亭閒秋晚樹搖落天高雲往還沙
邊多白鳥湖上一青山榜子復何處暝投紅蓼灣
二
石樹重隂合郊亭遠色分泉飛半空雨江落數峰雲幽
興自深坐長歌誰更聞申生今白首無意待玄纁
寄南都毛明府正之
久宰南都邑烏臺空薦書詎知人事巧翻使宦情疏梅
雪清相映山雲澹自如大江春水發應有北來魚
洛陽懷古
百戰龍蛇定中原舊帝居邙山誰酹酒落日自停車漢
室浮雲過周京亂草餘即今蘇季子秪合老田廬
宿少林寺同莫陳二秀才
蘿逕通深處蒼然峭壁重吟成太室雨坐久少林鐘習
靜聊今夜探竒復幾峰還期共禪榻莫負歲寒松
逹摩洞
長江折蘆後面壁此高岑祗樹抱巖古法雲垂洞深石
存一片影天印萬年心徒使登攀客松風聽梵音
張德徵汴中見訪僕已過杞兩不相值
相尋非預期乘興我何遲兩地琴樽夜同懷風雨時苦
吟燈自對良晤夢先知好共碧筒飲荷花杳滿池
答沈禹文見寄
未息吳中戰寧聞燕市歌一官身事重長夜國憂多古
道淹騏驥秋山老薜蘿趨朝成百感風色動鳴珂
送吳逸人汝震歸甬東
有客嘆無魚河亭送别初馬歸梁園路兵阻越鄉書野
岸滄波轉霜天赤葉疎世情堪一醉還定海門居
靜公園借居
欲覽匡廬勝衰年惜未能栖遲無俗侣幽寂共隣僧禪
定階前石心空夜半燈浮圖著靈異昨上最高層
維揚兵後寄張僉憲士直
羽書飛不絶東望海天遥旗雜廣陵樹兵喧揚子潮材
官曾幾戰壮士莫輕招獨立多悲感江城颯晚飈
寄豫章周子乾
解官君獨早南北募兵年烽火端㞐外雲霞高枕邊放
歌行野寺垂釣坐江船剩有閒園地開池種白蓮
寄陸太守子部
目極九江水誰傳雙鯉魚城當吳楚地天逼斗牛區懷
古雲西駐求賢榻左虛郡齊梅正發歲晚意何如
送黃隠君南歸
黃生久不見一見即言歸落葉世情薄浮雲生事微潮
聲隨晚櫂江色照寒衣還醉莆中酒春風自掩扉
哀江南八首
為說江南勝豪華異往年波濤揚子夕風雨秣陵天歲
苦兵間賦春荒戰後田都門遲飛輓何處泊吳船
二
昆明未習戰南伐轉憂深兵氣連瓜步人煙斷柘林吳
姬窮海淚燕將故關心何日鐃歌轉蒼生望捷音
三
戰馬嘶江上寒生楓樹村新兵五都盡舊業幾家存共
倚中朝盛誰將上策論梁鴻避世者寧復老吳門
四
召募今南討中原羽檄過幾年紆策定一戰賞功多霧
變青山色天横滄海波飄零國士老長望一悲歌
五
華亭未奏捷烽火更西湖海艦賊來去天兵功有無人
心多為漢國計竟全吳野哭徵求盡蒼茫寒月孤
六
古來兵不到湖裏洞庭山日慘干戈際雲愁猿鳥間少
年應習武幽士且栖閒縱熟黃柑酒誰能長醉顔
七
江山天設險滿目戰圖秋東海兵停櫂西風客倚樓朝
廷存大體斧鉞繫深憂不信征南將功成早白頭
八
氛祲頻年動東南盡處看海搖千艦出兵犯七閩寒殺
伐寧無定憑陵信有端遥聞日本使猶自貢長安
過清源故居有感(予故居今屬王氏南村)
舊業成暌遠親朋久失羣百年生長地一片往來雲獨
立空流水長吟但落曛結茅何日定西隴事耕耘
二
飄零三十春下馬問比鄰相見弟兄老堪嗟門巷新行
蹤猶泛梗世故一浮塵王謝豪華地殊非舊主人
贈别史郎中應之還張秋
一見遽言别其如南北情君今何水部吾豈謝宣城帆
影樹中出河流天際平誰無感懷賦兩地共秋聲
二
安平南去道官署在河潯一水風煙色三秋魚鳥心才
高君柱石計拙我山林應念離居者蟲鳴蔓艸深
謝劉監察質卿見寄
清霜肅海岱春到野夫邊驄馬勞今日蒼生望有年舊
交仍杖屨遐思各雲天為問齊中俗何人似魯連
九日方晦叔同登北城樓兼示真上人二首
相期賦九日倚堞興何饒天若來風雨人應感寂寥長
河明遠色寒柳净疎條更愛東林勝談禪坐此宵
二
登高有惠遠攬勝即廬山幽事知誰重浮生得此間乾
坤惟舊侣霜露各衰顔莫待黃花老明朝更一攀
重九夜吳希實隠君館陪餞君搢詩人
開樽當節序歸思莫匆匆秋色猶南菊寒聲自北鴻幾
人心迹定萬事古今同曠達真吾軰何如栗里翁
二
茱萸共把翫聚散復何愁秉燭重陽過移樽片月留我
拚同調侣君醉異鄉秋别後多詩興還登何處樓
酧翁子書見示新作
病餘秋思動對月幾吳吟江上多蓴菜山中有橘林感
因為客久情豈在交深安得共耕鑿相期松柏心
暮秋柬徐别駕載卿
南征秋轉劇不寐夜漫漫白髮艱虞盡滄洲去住難旌
旗連夜暗兵甲照江寒選將須臾事誰能議築壇
寄塞上路監察子中
沙漠動霜威巡行久未歸眼中求將略意外得邊機日
落馬南顧天寒鵰北飛莫令諸俠少爭獵向金微
暮秋聞倭寇稍平寄上南都大宗伯孫公兼懷
太史文和二首
纔罷江南戰憑高動越吟濤聲翻日暮兵氣結秋隂聽
履青天遠含香紫霧深世傳修漢史誰識二班心
二
省中霜葉下百感向斜暉北餉多留滯南征幾是非寸
丹經國遠尺素到家稀共擬孫弘閣無勞說布衣
老懷
殘年百事過閱世復何言多病仍春草全家豈故園遊
絲風不定亂雀日相喧我欲從丹侣青山静掩門
送許殿卿守建寧
移官君獨遠惆悵撤離筵山轉荆南路江浮蜀外天自
能歸異俗幾為問荒田到日梅花發春生五馬前
贈盧次楩
五年君一到未是曳裾頻曉發黎陽騎宵探漳浦春交
游魏公子懷抱楚騷人好覓滄洲侣相將采綠蘋
二
誰識豐城劔天空紫氣高老來悲道路醉後益風騷物
議冰霜過才名歲月勞一寒今范叔誰復贈綈袍
三
五十君多感艱危不可忘自知兄弟少寧為鶺鴒傷漢
黨無文字燕歌獨醉狂莫違湖海興徒自老黎陽
哭弟松
多病吾仍在沉酣爾遽休相依堪共老永别杳難求伏
臘還新酒風煙豈故丘漳河暮轉急嗚咽正東流
二
吾弟忽長往孤䰟應向東在家憂患過為客去留同白
日身何懶清樽老不空至今城北路隴樹起悲風
寄懷徐以言(東山在上虞縣西南謝安舊遊於此)
罷官還舊業應起著書樓海鶴當庭下溪雲拂檻流獨
醒風雨後高卧甲兵秋况有東山勝堪追謝傅遊
寄李僉憲師孟
楚客限王程春風遊宦情山連吳地闊天與浙中平烽
燧勞東望干戈甚北征莫教終孺子獨為請長纓
劉侍御叔清擢守扶風賦此寄贈
旌節發河陽君行西路長心懸隴上月威帶日南霜入
郡春隨馬談兵秋滿堂于今汲長孺易使髩毛蒼
王元美鎮青山賦此寄懷
當年客燕市官舍每經過促膝寒燈盡論心夜雨多别
來成老病愁裏問干戈北海開樽日何人共醉歌
秋日柬方晦叔兩江
端居何思遠名士亦心勞巨筆凌班史秋懷得楚騷忩
虛清桂露庭迥急松濤詩草人争寫三齊紙價高
寓居禪院申明府幼川携酒過夜
禪扉夜尚開何意冐寒來好客無餘俸為官不盡才冰
花明古樹燭影動春杯落盡孤城月乘酣車馬回
吳人鄭速季入鄴省兄中伯每談倭寇之亂久
而思歸賦此以贈三首
驅馬來河朔雲愁故國賒干戈身是贅道路酒為家海
戍多歸雁江城幾落花白頭弟兄在急難復何嗟
二
江南兵未息朝野共憂端戰伐疲吳稅功名老漢官天
空山霧慘地坼海濤寒妻子書難達華亭夢裏看
三
我惜吳門客言歸動是哀形容愁裏變離亂死中來家
遠身猶滯田荒賦幾催時清渡江去長嘯虎丘臺
湧金亭同冀定甫馬伯齡醉賦
百泉聲不斷風雨亂滄波地接煙嵐迥天開靈秀多古
人餘勝事今代有狂歌為愛蘇門好擕樽共一過
寓晁太史湖亭王樂三見過同酌
子猷吾舊好乘興過林扉席外滄波近歌邊白鳥歸浦
煙開霽色松日轉春輝學士呼新酒寧教幽事遲
贈别
北上千秋籙西歸萬里橋黃花空有約綠酒不同宵樹
擁秦雲斷山懸蜀棧遥艱難杜老在莫謾簡書招
樓居秋夜
短笻不到地老子愛樓居徙綺常科髮疏慵肯著書忩
高生月早簷迥接天虛萬戶燈明滅秋光澹自如
寄懷許伯誠
發軔遼陽雪還家韋杜春客疏門自掩官罷酒相親白
首歌今代青山夢古人行藏不可問獨鶴下西秦
寄李員外秀夫
久别誰先老西風兩地心海天來朔雁關月起秋砧性
懶交游少才高感慨深遥憐松桂色寂寞華山隂
卧病張肖甫枉顧時奉使還蜀
蜀客來千里相看慰病顔心馳消息後義重死生間飛
夢通秦塞緘書度漢關登高不同賦秋色滿河山
枕上病懷贈陸道函兼謝枉駕
卧病勞相問茫然意答遲科頭何氣色拊背獨心知地
濕霜凝草庭喧雀滿枝君看燕趙俗豪士豈長悲
秋夜竒上人禪房獨坐
久寄青蓮宇因之問上乘自知閒有味不愧老無能響
徹秋風樹寒生夜雨燈匡牀坐幽寂身似定中僧
送吳君搢歸新安二首
燕趙久為客乘秋鳴櫂還獨吟霜月曉幾轉荻蘆灣朔
雁驚心後江城屈指間竒峰三十六天際識黃山
二
故國多形勝青山擁萬重溪南歲暮雪石上古時松留
客呼新酒敲碁度暝鐘春來覓詩處誰繫野雲蹤
有懷
秋風起鄴城重我故園情林壑居難定漁樵計未成野
雲隨浪迹村酒脫浮名欲賦多憂思何如阮步兵
寄懷王子梁鎮鄜州
君乘舊驄馬西望渺黃河春色關中滿霜威塞上多宦
情逢羽檄世事起商歌獨夜耿無寐星光搖太阿
中秋無月
連宵雨太急仙桂失清芬四野明秋水孤城亂暮雲隂
晴何處定悲樂此時分不見山河影笙歌空自聞
冬夜范憲伯堯卿宅同許憲副子春得天字
宦情與客思歲暮共悠然雲暗春前樹山明雪後天浮
沉惟短褐聚散幾芳筵莫惜今宵醉相期動隔年
謝子明别業對酌
背郭茅亭子聮鑣薄暮來田夫掃逕罷庭雀出墻回地
僻隠狐兔園荒迷草萊主人久不到黃菊向誰開
可嘆
世事底相迫人間誰獨醒行歌仍白石把閱且黃庭山
迥雲時出天高霜夜零菉葹無久色松柏向人青
久客
為客不知久同懷相見頻河山偏入賦風俗更留人鏡
裏雙愁髩燈前一病身菊花零露滿秋色幾枝新
過故居留别王南村先生
爾居吾舊業吾弟久相依往事今誰好浮生會自稀河
亭聊别酒桑梓共斜暉百感願常健終心殊不違
苦雨後感懷
苦雨萬家愁寧言客滯留蛙鳴池水夕蝶戀菜花秋天
地惟孤舘寒暄一敝裘須臾古今事何必嘆蜉蝣
嘉靖癸卯歲曾寓道院屢登玉清閣以發吟興
於今二十七年矣衰頽且病竟不獲一登漫成
小詩以志感嘆云爾
幾欲登仙閣年來筋力衰山青不在眼雲白更依誰碧
海三山夢瑶臺萬里期老夫仍世累且報木公知
孟縣道中
村家農事畢積雨漫成河白聚野鳬淨紅垂秋柿多年
衰仍浪迹轉調是勞歌一誦鷦鷯賦歸歟向薜蘿
二
去去已言倦秋天菊正花隂晴客在路南北雁為家薄
俗身難定浮生髩易華仙人不可見何處問丹砂
夜雨徐明府子研枉駕旅寓
冐雨一乘興僕夫應畏難交從今夕定情自故鄉看城
迥鐘相隔槐疎鳥共寒擕樽慰旅况馮鋏不須彈
暮秋夜集劉兵憲子禮宅賦得秋多二字
離合半生夢招呼三逕游鄴中惟病客洛下幾名流石
潤苔含雨庭閒菊占秋還憐竹西月移席整觥籌
二
堂上琴樽設門前杖屨過壘山成地秀種菊得秋多佳
會偏傾倒餘生幾嘯歌相期共幽事城市有煙蘿
暮秋夜雨同温純甫方敏之集吕子性書齋對
菊
席畔幽芳合相留客盡歡天將雨色暝夜使菊花寒取
醉飛觴促題詩翦燭看晴明復何處搖落感秋殘
同鮑叔愚鄧廷獻二明府同觀太乙泉流觴
靈源噴薄處並駕遠看來野鳥夕争下山花寒自開流
觴幾曲水倚杖半巖苔秋興能同賦誰齊潘岳才
山縣久雨感懷
雲慘失峰巒林深鳥自安山城七日雨客舍九秋寒綠
酒愁邊盡黃花醉後看癡兒問行路不道僕夫難
謝仲川雪中見過時予未起
高枕奚童報知君冐雪來隂晴門外變騷雅卧中裁寒
色侵衣濕冰花著樹開于今誰有賦方見謝家才
初秋同劉兵憲叔清游五龍山值雨得天字
飛旌向何許深入萬松煙草濕雲邊徑山昏雨外天興
高窮勝迹政美見豐年誰識君侯意臨風一慨然
次瀋王殿下秋夜小酌之韻
為愛雲山色憑高望幾回孤吟方露下百感復秋來夜
爽風鳴樹天清月在杯共言今子建八斗不凡才
過西池書齋賞菊
培飬鄰三徑移來殿萬芳餘花自風景幽意合柴桑繡
幕駐秋色金杯浮晚香主人益多珍詎敢傲飛霜
敬軒誠軒携酒見過西巖西池同賦
日落寒城閉天空倦鳥歸高樓纔暝色新月亦清輝秋
興騷人賦鄉心客子衣王門豈無事載酒過玄暉
冬夜過雲洲翁留酌因赴西池君不果
眼前期不定萬事遠期難酒熟山人過詩成蠟炬殘柝
聲連巷動月色滿城寒歲晚梅花發誰同雪裏看
同程太守子晉過昭覺禪院
使君重惠遠頻往興逾高共欲參禪妙何心索句勞霜
明分夜色松響亂寒濤更話睢中事憂端在二毛
十六夜同南菴翁遊昭覺禪院醉筆漫書
客子來金界王孫駐玉鞍春通九衢夕風閃萬燈寒改
席鐘聲度當杯月影團明年曠顔色勝景憶同看
夜過逹軒同仁軒分得清字
幽齋幾翦燭相與話深更戶牖敞虛白星河懸太清悲
歌燕俠志醒醉楚騷情當代能多賦應齊勒鼎名
春日柬李之茂
君逢初度日閉戶正思親綠酒誰開甕班衣自積塵斷
雲愁色裏獨樹淚邊春今夕應無寐啼烏莫傍人
謝敏軒惠酒
太行三晉路留滯幾書還亭舘仍春雪雲霞豈故山客
愁醒醉裏臘味有無間何限王門酒能滋衰老顔
柬栗别駕道甫
曾賦南陽勝登臨諸葛廬宦情歸舊業老計著何書高
枕浮雲過孤樽落月虛帝京多故侣誰復問閒居
雨中過昭覺禪院同雲洲丈敬誠二君賦得多
字
不辭冒風雨地勝此經過逕滑人留迹林寒鳥在柯疏
狂緣醉甚老病得閒多更欲尋禪侣青山共薜蘿
柬南泉君園居
幾日違禪宇遥聞鐘磬音誰同賦詩興自定奕碁心雨
歇亭臺爽煙含花竹深眼前幽意足清曠亦山林
暮雨有感
西來一片雨遽作萬家秋寒逼今宵夢聲牽故國愁城
高斷鐘響野曠溢河流秉燭貴公子仍躭金谷游
園亭月下觀妓分得戡字
月白池臺迥徵歌客共酣名花出山右春色似江南漏
轉仍呼酒參横尚駐驂重來賞音處感舊對何戡
過誠軒君賦得登樓對月得河字
樓高仍綺席月朗亦金波垂老酒杯倦先秋詩興多柝
聲空巷陌池影截天河今日頻相接寧忘最後過
驟雨柬西岩君
隔院共風雨誰家秋意多簷前走霹靂門外散江河留
滯人扶杖凄凉鳥在柯應思折簡夜乘月幾經過
栗仁甫園亭餞别得天字
偶過設芳筵相留花竹邊離聲楚詞賦行紀晉山川馬
識往來道雲通南北天憶君池上月應負幾回圓
漳河有感
行經百度水秪是一漳河不畏奔騰急其如轉折多出
山通遠脉兼雨作洪波偏入曹劉賦東流鄴下過
寄李學憲于鱗
西盡三秦勝拂衣歸故林搜詩慘淡色遠世寂寥心坐
想古人在行看秋草深千年白雪調誰和郢中音
四溟集卷三
