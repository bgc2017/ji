四溟集卷二
明謝榛撰
七言古體
夜集王元美宅賦得弄玉吹簫障子
垂老疎狂燕趙客今宵雅集王郎宅堂開屏障出丹青
雜花抱石煙冥冥中有仙匹為誰子云是秦娥及簫史
秦王昔日起高樓簾捲曲欄人並倚咸陽城頭懸月明
玉簫吹作鳳凰聲忽令千樹秋風生又令百鳥翻然驚
太空嬝嬝清不絶聲落萬里丹山穴坐攬德輝下宫牆
並乘彩翼凌穹蒼直上清都朝紫皇俯視九州塵茫茫
神遊元氣幾千載因之驅石填東海祖龍駕歸多鮑魚
浮雲一散河山在二仙縹緲不可知吳歌且復揮金巵
他日功成鶴書至拂衣莫負蓬萊期
題揚子雲草玄圖
蠶叢之國三秦西千峯上與青天齊棧道懸空歴萬險
巨竹脩藤當晝迷瀑布砰訇響不絶隂壑直下垂虹霓
班虎咆哮黑熊啼颯沓風舞雙鵾雞路出劍門沃野闊
錦江秋水明玻瓈蜀中文物古來盛兩漢名士特標題
前有馬卿後揚子高才往往懷金閨火德中衰世板蕩
誰能皓首甘幽棲楓樹森森隠茅宇荒涼門徑無輪蹄
草玄擬易坐朝夕冥心自得窮端倪水有汀洲山有溪
居然此道在鹽韲龍蛇知時蟄深窟男兒志氣何乖睽
校書閣下獨遺恨首陽二子光蒿藜
醉歌行崔太傅席上作
綠草何葳蕤秋風吹復吹名園物色照羅綺轉眼蕭條
鶗鴂悲富貴可能長滿意就中憂喜多參差君不見平
原待士重然諾豪俠酬恩終是誰未必知人在倉卒難
將寳劍分雄雌故園還尋舊朋好一丘半壑相遊嬉路
傍采菊花林間指酒旗杖掛百錢隨興盡瓦杯無謝黃金
巵城頭月出任歸遲醉和青蓮居士詩山鬼亦久立嶺
雲亦低垂驚波蕩平鸛鶴渚大風吹斷猢孫枝落落胸
懷自天地前身或是偷桃兒白首狂歌倒接䍦接䍦與
爾偏相知旦浥海霞之清氣夜沾松露之華滋軒冕幾
人老無恙野談寧結漁樵期萬古聖愚一生死山川不
異開闢時我欲買田種黍賸釀酒丹侣遮莫留茅茨閱
世獨醒太索寞請看北邙高下塜纍纍
題香山禪院示玉峯上人(臨清人)
清秋策馬湖西路孤寺鳴鐘山欲暮偶逢老衲是同鄉
相對不言中有悟人生自抱摩尼珠乾坤誰種菩提樹
何勞長檢貝葉經如來在心非在形蒲團坐久忘爾我
不知草蟲喧戸庭夜半無燈亦無月簷前松柏何青青
狼兒澗歌(在香山東四里許)
狼兒澗東扶杖行石工斧鑿無停聲太古棲身秪巢穴
軒皇之後多有營漸傷元氣非今日三代相因棟宇成
石工死石工生天地不老青山平
弔古戰場
行行路何長驅馬來窮荒征伐幾興替空餘古戰場連
天白草動寒色拂地皂鵰盤夕陽漠漠黃沙埋枯骨終
宵無定鬼火光四野征旗但雲霧千年殺氣餘風霜裂
土封侯殊有志力平北敵更西羌將軍失律萬夫死惜
哉秪飽虎與狼生男胡為事戎行爺孃不見增悲傷深
閨慟哭罷刀尺為誰燈下縫衣裳託心夢寐恍一見安
得招魂還故鄉薄伐太原自中策秦皇漢武開邊疆至
今烽燧尚多警長城萬里徒周防翻然挽轡獨歸去浩
歌倚劍天蒼涼
七夕行餞别王安州
三春不見王子猷隔林黃鳥聲相求停雲悵望心悠悠
詎期千里會燕州樽前羅綺多名謳晩來新月低簾鈎
白榆花發銀河秋靈鵲架橋天女遊鸞輿拂曙終難留
歸時錦機鳴不休千絲萬絲縈别愁盈盈一水長西流
離合定期惟女牛人生相憶恒阻脩五馬明朝易水頭
我亦驅車還故丘年年今夕懷朋儔坐轉玉衡空倚樓
送楊員外子畏之江東
龍劍千里神相通心知不在離合中都亭久别今一晤
美人又去長江東帆外水天渺無際白波如練搖丹楓
閶門樽酒復誰同孤懷慘淡生秋風亂草已非伍胥宅
百花曾繞吳王宫霸業往事但明月浩歌五湖惟釣翁
虎丘憑高正慨古飛鳥遠没蒼煙空莫忘詞客疎幽意
老却春洲芳杜叢
登盤山絶頂謁黃龍祠
薊北來遊第一山上連七十二禪關人行巨壑泉聲裏
馬度層崖雲氣間石徑蕭蕭松吹冷萬折千迴臨絶頂
鐘響時傳下界遥鳥飛不到諸天迥無勞漢使泛槎心
揮手銀河能幾尋歴歴邊城紛蟻垤明明滄海一牛涔
老僧笑指煙霞外此意沈冥誰與會風生平地本無因
雲點太清猶是礙弔古踟蹰空石堂黃龍西去杳茫茫
珠林不見菩提影寳塔長含舍利光壁塵拂去獨留賦
下嶺回看迷曉霧放浪人間那復來月明夢繞盤山路
哀哉行(時庚戌八月十六日敵犯京師)
燕京老人鬢若絲生長富貴無人欺少年慷慨結豪俠
彎弓氣壓幽幷兒自嗟邇來筋力衰動須僮僕相扶持
忽驚雜騎到門巷黃金如山難解危餘息獨存劍鋒下
子孫散盡生何為廏馬北驅嘶故主勁風吹斷枯桑枝
哀哉行天何知
燕京小兒眉目青出門嬉戲孃叮嚀一蹙容顔問所欲
恨不上摘月與星豈意今秋值喪亂兄妹散失身伶俜
北去傷心涕淚零風沙滿面棲荒坰長成被髮能躍馬
隂山射獵無時停回首寧不念鄉國長城日落天冥冥
哀哉行誰堪聽
燕京少婦殊可憐自嫁北里無嬋娟臨鏡裝成數顧影
日換羅綺何新鮮正爾相歡鼓琴瑟願如並蒂池中蓮
中秋月好寧長圓烽煙散落高梁川銛鋒逼人動寒色
不忍阿夫死眼前一去龍沙斷歸路吁嗟此身猶獨全
哀哉行天胡然
燕京女兒何盈盈隔花嬌語如春鶯鄰姬盛裝失光彩
顔色信是傾人城許嫁城中羽林將千金奩具猶言輕
門前一朝塞馬鳴曉眠未足心魂驚顛倒衣裳科鬒髮
驅之北去悲吞聲獨恨跣足走荆棘不與爺孃同死生
哀哉行難為情
王主簿樂三歸自昌平志感
嗟哉寧陽簿東北驚鼙鼓一身亂後回眼見蒼生苦伏
尸滿地下烏鳶誰復蓋棺歸黃土高秋雞犬靜千家落
日桑榆空萬戸萬戸荒涼誰復存昌平道上易銷魂有
時空林一秣馬野風蕭颯吹蓬根金城晏安不可恃長
星墮地兵戈繁(是秋八月朔予同應駕部夜過三河西北星落如雨)煙塵歘起天
改色敵騎雜遝當人門殺氣遥連碣石館愁雲更失燕
丹村村墟四顧豺虎亂龍荒戍卒各星散羌童隔河霜
月中蘆管横吹夜漫漫狐奴山下鬼火明車箱渠上人
煙斷大旗風動亞夫營天意冥冥終在漢送君東去勿
復嘆對酒且歌白石爛
元夕同李員外于鱗登西北城樓望郭外人家時
經兵後慨然有賦
仙郎邀我元夜遊聮鑣馳向都城陬憑高北望餘殺氣
初春慘淡翻如秋銀花無光火樹死月明空作金波流
憶昔華燈亂星斗天呌陸海通瀛洲美人盛服散香靄
俠少相隨簇錦裘萬家歌舞帝王州廣衢深巷連崇樓
楊枝插門春不見膏粥祠戸今何由燕京女兒去朔漠
紫姑寥落亦含愁城中簫鼓太平象城外風煙邊戍頭
御宴黃柑存故事濁醪不解騷人憂洞庭佳釀醉方休
來歲今宵復何處客蹤宦轍如雲浮
送郜羽士歸青城山
道人汗漫遊人間自云家住青城山清談動有煙霞氣
流年不凋松柏顔碧桃花開春正好金銀闕下違仙班
懸壺賣藥寄朝市獨乘黃鶴今西還九轉垂成懷舊侣
劍閣彭門路脩阻時人不識仙骨殊明月夢中聞杜宇
七十二洞羣真聚天外吹笙來玉女彩雲拂地飄異香
紫鸞解歌朱鳳舞瓊漿坐吸長自春飛泉落響無今古
海西高攀若木枝纔臨玄圃復瑶池丹臺坐讀十洲記
俯視浮生能幾時燕昭漢武俱冥漠陵廟白楊空自悲
少女詞
妾家住近都城下今日何辜來朔野不隨姊妹並乘龍
翻與健兒同躍馬馬上歸心數向南故園桑葉廢春蠶
長顰翠黛愁無那暗落鉛華瘦不堪不堪對月空淒切
屈指清光幾圓缺道路空迷古塞雲衣裳猶帶隂山雪
雪後驚看鴻鴈回隔河羌笛使人哀龍沙三月無青草
莫向春風怨落梅
題山水圖送包運司庸之赴蘆臺
披心清徹冰雪壺揮毫妙絶江山圖包生好古求真迹
名齊顧凱遊京都四明畫手不易得秋水晴嵐無多墨
極天形勝隨意生半壁低横萬里色蒹葭浦溆蒼煙深
上有參差楓樹林虚堂時時動風雨波底恍若蛟龍吟
一掃冰綃幽興發筆奪造物古人列吾將垂釣君宦遊
扁舟獨嘯五湖月送君驛路别愁新北望偏傷客子神
鳴鞭歲晩長蘆去芳草相思春復春
宫詞題畫
曉起下階芳草綠越羅昨夜裁春服試看海棠開幾枝
流鶯啼過黃金屋花落明年仍復新玉顔對鏡堪愁人
(右春)
風靜簾垂花竹裏銀床冰簟淨於水夕陽猶照長信宫
太液池東片雲起禁門深鎖夜如何秪恐芭蕉風雨多
(右夏)
青桂花開秋已半夜深絳闕低河漢起看月影落金盆
纖手掬之光歴亂雙玉跳脫近水寒坐來長袖憑闌干
(右秋)
寒鴉暮集昭陽殿疎雪因風上羅薦早梅寂寞幾多花
春在深宫君不見好折一枝將獻君何人吹笛徹宫雲
(右冬)
閨怨
别時梨樹栽後園結實垂枝秋正繁摘來堆盤甘可食
遊子不歸空嘆息長嘆臨風疎葉下青樓還繫紫騮馬
夜深夢著難挽君滿天愁結湘江雲
送周一之從大將軍出塞
長劍斫山石可摧勁弓射海波能開宿昔相逢重然諾
意氣干霄不可回酒酣獨上黃金臺吳歌忽斷天風來
曾笑要離空俠節復輕郭隗非竒才二十餘年滯京國
俗塵總不關胸臆一朝長揖大將軍材官相顧無顔色
丈夫穎脫自有時百年遭際幾相知陳琳倚馬能成檄
王粲從軍還賦詩昨夜秋風吹大旗據鞍喜動幽幷兒
鐵騎連營亘千里餽餉日日無停期喧闐笳鼓長城路
沙擁潮河仍北渡殺氣遥沈白馬關暮雲横斷黃花戍
單于已遯尚屯兵嫖姚看逐西山兔閨中月照流黃機
應念征人犯霜露
陶淵明圖為楊考功虛卿題
異代知心不識面年書甲子甘貧賤孤雲横天高莫攀
白石在水清自見徵君殁後柴桑空千古猶存五柳傳
&KR0686;庭九錫加寄奴典午山河王氣變南國從教麟鳳歸
中原不息龍蛇戰彭澤縣前江水流當年心事同悠悠
解印那堪白日晩還家不負黃花秋吏人送酒方適意
惠遠更教蓮社醉中懷久矣齊死生一卧茫然失天地
醒來興感歲欲殘金陵悵望空龍蟠獨賦荆卿聊寄意
風吹落木江聲寒
張令肖甫郊餞聞笛兼慰盧次楩
嚴城西畔開離筵郎官送客斜陽天有人吹笛正淒愴
晴雲改色迷山川野風太急萬柳折倏忽波濤翻九淵
驪龍驚起珠欲墮亂鳥無聲愁向我梅花一曲何斷腸
蕭瑟零霜肅滿座盧子揮淚不勝哀銜冤垂老誰憐才
君不見禰衡傲岸成禍胎鸚鵡洲上多莓苔騷人往來
酧酒杯黃祖於今安在哉當秋苦調莫三弄聽徹躊躇
轉悲慟張令知心不可忘關河月照滑臺夢
小姑謠
阿婆使妾舂稻粱小姑又喚縫衣裳一時不應小姑怒
可堪顔色來風霜小姑打時只袖手小姑罵時只閉口
眼看小姑也嫁人姑嫂不得長相守聞道比妾小姑多
小姑他日當如何
同李兵憲廷實劉計部伯柬宴集因談五臺山之
勝遂賦長歌
殘冬遊五臺幾步一徘徊石罅松根出雲端山勢來地
接龍荒莽無際疎林但見冰花開絶頂下連萬丈雪隂
崖長積千年苔經過險巇有藜杖天許詩人獨放曠青
山不斷馬頭前紅日忽翻鴉背上我來轉折無盡時竒
處復竒難形狀焉得江南顧凱之為予寫成巖壑障五
臺山高齊插天開闢有色同蒼然平生想像勞夢寐到
時飄逸如登仙躡屫越丹崖揮手拂紫煙化城金界未
深入遠公逝矣誰相延靈脉永存功德水彷彿徹耳來
飛泉令人心思淨於洗不根突出紛青蓮指點煙嵐動
廣席何當鷲嶺共攀緣二君壯圖逢昭代豈暇聮轡遊
山川向予嘆息且酌酒日下圭峯重回首
送許參軍還都下兼寄嚴冡宰敏卿
天上使星臨鴈塞滿城風雪蕩旌旆犒賞連營倍戰心
健兒已遁龍荒外君不見岢嵐州雲連雉堞生邊愁寒
天慘淡日易落偏令鳥雀羣啁啾鬱潾結冰高於岸逝
水暗咽翻西流防秋復防秋不虞歲暮烽火稠黠敵交
攻孤壘破馬牛去盡犬獨留犬蹲屋角吠山月鬼打鐘
聲登戍樓三關父老且揮涕當代應多衛霍儔今人白
首待勲業古人壯志圖封侯都護時能練士卒還念嚴
冬窮到骨窮愁有骨可聊生猶勝無功此身没鐵騎又
從西北來停鞭幾為蒼生哀
擬裁衣行
天南越嶠鬱蒼蒼苧葛結隂巖壑傍越女搴條共笑語
野風細吹脂粉香曉星出門落日返一家姑嫂時相將
千絲萬絲手中過要織纖縭如許長閨中咿&KR2374;鳴機杼
幾人力織纔盈箱數匹較來一匹強却為野老裁衣裳
著身便有煙霞氣青山何處非吾鄉步虛好追松喬輩
采芝更逐黃綺行葛衣之輕當炎暑狐裘之重禦雪霜
被服及時無輕重人間萬事多參商舞翻廣袖發浩唱
不羡接輿為楚狂且掛薜蘿坐傾酒滿園月露澄秋光
每逢七夕仰河漢天孫餘巧散下方我欲登樓酹椒觴
擲梭一女兮使人嗟嘆空徜徉使人嗟嘆空徜徉
雨中同鮑叔愚鄧廷獻二明府盧巖寺觀瀑布泉
漫賦
洛中金界通西域疊嶂相連興無極畫圖濃淡自天開
澗樹嶺雲真水墨宦侣羇人隨勝緣頗同懷抱異筋力
題名絶崖能定心指顧泬寥臨叵測為愛此泉今復來
遮莫隂晴皆有得素絃倒寫半天聲白練長懸太古色
松亭坐賞清吾神衰年後遊焉可頻黃葉雜苔秋寂寞
樽前不遇桃花春來時風雨迎去時風雨送山靈未必
忌詩狂何阻躋攀訪仙洞老衲鳴鐘車馬歸人間幾夜
盧巖夢
夢瑶池篇寄上大冡宰吳汝喬大司徒劉體乾少
冡宰林貞恒大理卿劉致卿中丞朱自充鴻臚
卿史應之諸公
往年披閱山海經崑崙夜入夢中青瑶水虛涵月與星
琪花擁石煙冥冥金母相見授寳訣紫霓長裾飄廣庭
醒來不見鸞鶴舞仍依草莽間柴扃憶昔穆王何獨幸
八駿交馳造仙境白雲聮謠傳至今自非仙骨徒引領
神遊可到萬國西無緣那得躡丹梯江南攬勝猶未遂
却欲黃河源頭還杖藜三晉淹留湖海士偶逢吳客談
揚子面前空闊信無地浩蕩波聲坐中起天落混茫如
掌平金焦雙秀出煙水龍窟深淺問篙師下窺明珠探
復止千帆晩泊大江灣叢葦亂蒲燈火間長干女兒唱
新曲買醉阿誰不解顔狂興將闌曙色動起看月落鍾
陵山鍾陵山在何處建業城高勢相據地連吳越雄東
南偏助六朝幾詞賦燕子磯籠翠柳煙鳳凰臺壓丹楓
樹老年悵望立中原向平五嶽復何言路無遠近有難
易恨不生垂天羽翼任飛翻杜蘅又老滄江渚索居守
拙誰相與我願聖代多賢臣身閒堪作漁樵侣冡宰司
徒抱經濟廷尉中丞懸大計正直更羡鴻臚卿一朝俯
念回先帝方喜戈船不動海戍清稻田其奈又祲歲夜
深共仰紫微垣萬里無雲正秋霽
汾州以來分守參政如胡世甫葛與立馬子懋程
信夫彭克憲陳元卿李子高宋伯鎮孫格卿張
時芳紀恒甫諸公皆舊識也宋有禦敵之功不
見知當道解官歸越嗟哉
邊塵連歲靜於掃塞馬曾嘶汾上草落日偏增流水寒
白雲不減青山好宦遊此地故知多半是閒門雀可羅
伯鎮守城功自見農桑依舊滿西河
賦得長歌答許左史殿卿兼傷李廉憲于鱗
梁國仙才許長史别來神會書千里書中淚漬尚盈紙
舊交為失滄溟子眼前勲業逐流水百年行藏半日誄
足踏天風超騄駬山崗振裂呌虎兕要奪精華與骨髓
秋風細咀黃金蘂正色染心陶令是石火鐵鐺煎鳳嘴
文輝靈液豈徒耳海右茫茫聮步屣終童請纓那可恃
伏生傳經竟老死(終伏皆濟南人)地勝時平磨崖紀鵲湖清淺
映芳芷麗人桂棹空自艤佇立亭亭思靡靡不見馬援
南征載薏苡存殁無言淨秋水西署為郎談義士魯連
排難寧專美(予昔為盧柟辯冤)龍也柟也一夢裏欲達哀情託
山鬼九泉有知長已矣薄暮下簾獨隠几冥冥莫測造
化理
離感篇遠示元燦元煇諸兒
移家鄴城接建安西來轗軻懸憂端異鄉感懷殊不寐
劍閃七星燈下彈魯縞齊紈價易買越羅蜀錦人爭看
無計療窮癡兒怨糟糠老妻任艱難不見少陵幾口走
棧閣賴有橡實時充飡白帝春歸同寂寞錦江月出兩
團圞中原兵戈阻舊國黃塵殺氣相迷漫我逢昭代幸
無恙晉俗留人驚歲殘又不見要離何為火妻子霸圖
直欲功名完身後梁鴻並蒿里不如五噫行歌石可刊
久雪敝衣惜奴婢漫將詩草發長嘆吕望八旬持釣竿
困龍且向積水蟠誰道頽年氣傲岸四海交遊曾結歡
公門了無一字千秋潭照心無波瀾小儒孟浪竟何益
睥睨寧知世路寬暗灑淤泥汚巢由箕山忽崩潁水乾
神明在天笑魑魅時復清風吹鶡冠俯視人間盡浩渺
獨登萬仞之峯巒吹笙愛聽子晉曲仙骨能勝鶴背寒
劉舜謨趙允書高德公三子晩過因談詩法漫賦
長歌兼述别意
峩冠野服非凡質對榻論詩坐終日力搜東海寳珠來
法轉西天龍象出楚猿亂聒夜冥冥誰聽湘妃鼓瑶瑟
欲為古調高可躋賦聲好振太行西莫畫少陵神自合
更深夢落浣花溪江通魚腹山無隔月照峩眉路不迷
醒來歸思候晨雞春草未生羸馬嘶黃金築臺戰國術
何必郭生志與齊鳳城花時興逾遠北嶽有靈迎杖藜
攀蘿躡屐殊蕭散筆掃層崖秃千管氣横大漠鵰不飛
響徹空林虎應斷荷衣獨立最高峯老骨欲仙無寒煖
洗兵焉得挽天河隂山單于近納欵尚思朋輩共離樽
燕趙茫茫目力短壯懷奮激歘乘風若木扶桑指顧中
他年相見重把手寧羡征南矍鑠翁
終南仙人引走筆遣懷
終南據形勝隠淪共墟里中有千年不死之真人鶴髮
垂垂過兩耳門無徵車道長存平生懶到咸陽市青山
有主百靈護竹杖通靈山鬼妬化作蒼龍乘海雲巨鯨
伏鬛洪濤駐驚回任公釣觸倒扶桑樹力窮萬里知所
歸掉頭西秦靈復聚老夫神變物相因内藴不關天地
春
銅雀臺弔古歌(因觀王勃沈佺期五言弔古同一機軸漫成長歌志感)
龍飛白水承火德千里草青漢家厄曹瞞秉鉞剪羣雄
獨據中原此盡力蓋棺一縮九州心西陵日暮愁雲色
地荒銅雀空莓苔世變銅駝秪荆棘亂機相仍天有知
長風忽來正嘆息歌舞尚多身後情玉顔慘淡雕欄側
斷腸雨淚灑衡漳嗚咽至今流不極流不極悠悠復悠
悠那見翠華躭宴遊勝景無窮樂有限建安人去浮煙
收詎知千載鄴下客不教寂寞河山秋却憶騰蛇乘霧
翻自謂(曹有云騰蛇乘霧終為土灰)松楸直上儼豪氣
古怨
阿郎别家春草短蓮葉又欹清霜滿朱欄拂雲江上樓
玉娘纖手弄鵝管竒調能令煙水白寂寞芙蓉失顔色
老龍驚動脫明珠遽走團光留不得寧思河北邯鄲路
門前舊種垂楊樹花飛恨不到天涯倦鳥安棲共朝暮
賦得買絲繡作平原君寄山中故友
登臺北瞻此何世漫嗟寥落依松桂英雄有待豈徒老
澤龍神變隨巨細黃金買絲秣陵市好繡平原趙公子
想像當年下士心煙薰古色宛相似萬絲無迹天巧成
吳姬亦知豪俠名身後寧復談縱横野雲聚散猶秦兵
異代重之獨長吉下簾焚香共一室
示秣陵王卜者長歌
杖藜來自建業城何術遂有江湖名鄴中共訝嚴君平
心懸日月照萬里西向玄圃東蓬瀛幾言入微誰復精
歴窺千山蟻穴殊分明衆流不混濁與清剖魚得子信
無數能辨孰為龍兮孰為鯨龍施霖雨鯨翻海世間靈
異由天成憶昔梁園初識面下簾對客談貴賤一談貴
人文鳳來梧桐正花彩雲見又談窮苦水塞河鷺鷥俛
首冒霜霰野夫問命却不同上指老鶴仍飛九霄徧謂
我八十餘年可到否詎學渭川垂釣叟聖代疎慵無所
繫花下徵歌時進酒慎勿太潔且塵垢高士傳中何必
有壯年排難不畏人而今世路好緘口京西山水昔遊
處昨宵夢掇湖中藕還擬薊門走馬搖絲鞭紫氛碧霞
浩相連山靈暗護鬼物遁岸幘醉呼身似顛無限精華
方寸貯爾露天機何見許白頭不死更探竒望望安期
空棗樹傳書道來竟不來月出深松獨延佇百歲凡骨
草同枯神追揚馬越徐庾王生之言起予興說與香山
舊禪侣
擬太白夜泊黃山聞殷十四吳吟坐對劉元善偶
成
黃山夜泊蘆花灘北斗垂天篷底看有客吳吟促我興
調高上徹浮雲端蛟龍側耳海波靜猿狖無聲山月寒
悠悠半空倏忽墮金石交音滿吾坐曲罷始聞新都鐘
楓林煙岸閃漁火今夕佳會復何許乘秋早發横江舵
法雲篇送蕪上人訪吳楚真僧
法雲不斷隨高蹤洗缽寒潭悟毒龍千歲枯藤四海杖
半山古寺五更鐘野店餘齋飼飢鳥參禪直上匡廬峯
纔盡三吳又經楚衰草園陵不弔古暫寄人間未壊身
獨入風林伏嘯虎夜逢老衲說楞嚴門掩篝燈正秋雨
江淮篇贈别董中丞叔化赴南都
龍飛淮西四海一中丞秉鉞才無匹洛下文名更武功
白晝霜威動蕭瑟不聞村落嘯羣鴟始信客行日自吉
憶昔島夷爭陸梁野塘岸坼鯨波溢采桑女兒變容顔
殺氣乘春逼蠶室江甸雲屯驃騎營犒士黃金散千鎰
能用將才元老心丙魏不言漢良弼漁樵生計任歌謠
耕織人家敞蓬蓽黿鼉閉窟淨浮天蛟蜃縮濤平蕩日
篙師舵叟寧復喧水怪山精詎敢出十年兩臺今最勞
草疏先朝肅簪筆事關轉餉憂非輕早起披衣獨盥櫛
神明暗護永安流禦敵練兵倉廩實海門直北停萬艘
吳舸楚帆鱗次密秣陵城上望燕京長空無涯孤鳥失
心懸丹扆侍鵷班漳南苦吟正力疾坐披史傳夜深燈
不見古人貴膠漆
賦得峩眉山長歌寄酬劉中丞維南
峩眉兩山横蜀土五嶽之外更竒覩千年積雪淨含春
幾道奔泉寒迸雨四十隂洞生肉芝多少仙糧誰是主
樵蘇不到雲霞深莓苔堆徑色自古脩藤密蘿覆澗戸
衆隠忘形淡相聚真仙向之引鳳鸞老衲居然伏豺虎
神工開闢出丹青人間畫師心何苦李白夜行見真景
千仞峯頭月半吐中原有客殊自惜棧閣衰年萬里隔
恍聽杜宇枕畔啼夢魂飛越劍門驛山靈不識鄴下狂
欲往登危虚謝屐錦官城高錦江碧殘照疎林揚馬宅
兩漢接迹鍾神秀不飡煙火超凡格六朝綺麗落後塵
大方雄渾浩無息謀猷大展際昌期憲臺防秋坐深夕
君不見紫微光耀聖明世閶闔森嚴百靈衛健兒牧馬
尚龍荒未許終童請纓計今王宵旰勞宰臣黃鉞白旄
任非細佳政威聲幕南北材官乘障氣逾銳紇干凍雀
向日飛太宇茫茫絶纖翳又不見漳河流水向東逝野
夫支笻望天際
嚴閣下敏卿築錦峯臺賦寄
錦峯揮手接飛翼元氣無涯攬不得霖雨收功身自南
邊庭納欵念仍北北極瞻依為築臺竒觀倚檻客遲回
迸泉落澗微茫轉拂水翻空開闢來晩來星垂霄漢近
滄波直下伏蛟蜃海日浮光衆島分湖天遠色三吳盡
吳越相連一棹通流觴勝事永和同罰酒寧拘金谷數
題詩能振玉堂風風景觸人憂樂繫稻田稼穡端居計
萬壑時尋丹洞仙九嶷夜夢蒼梧帝帝澤猶沾到子孫
梅花歲晩素心存積雪凝寒罷登眺呼童煮茗莫開門
寄贈趙中丞良弼(公以郎中督餉遼左因守荆州加參政俸轉浙江廉憲隨擢湖)
(廣開府)
美人倏散不相聚日暮停雲低野樹當朝柱石望全功
避世衡茅自安堵憲節翩翩下浙西海氛未息蒼生苦
湖山風景慘淡秋誰復蘭舟載歌舞知君正氣干層霄
棲霞嶺頭獨弔古奸臣骨朽忠魂在潮吼錢塘至今怒
武昌城高昔登臨黃鶴飛來啣好音初加開府漁樵頌
先得荆州父老心丹楓葉凋鄂渚夕含思坐落天際參
君不見遼陽戍壘日蕭森轉餉艱難憂更深三韓乘秋
多警急烽火夜照枯桑林聖主垂衣新御極默俯公卿
賜顔色將術竒正服單于天教兩戒限南北君秉旄鉞
宣威德三楚無虞通萬國馳神每向承明廬大江東流
浩不息
寄贈張中丞肖甫
家住銅梁巴蜀間風塵不倦老容顔海内勝遊無定轍
滿囊行紀漢河山山青水碧秋更好建業東連閶門道
龍虎高城駐夕陽麋鹿荒臺没秋草共誰弔古擴懷抱
夾岸丹楓零落早未滿商家傅說心春來細雨澤枯槁
槁木開花造物功三農完稅歌年豐猶恐蒼生歲暮窮
繁霜兩地憂思同感時草際亂鳴蟲不信試看江上月
老夫極目送征鴻又起蕭蕭西北風
徐儀賓世鳴彤管紀賢題贈長歌
宫花玉葉麗且鮮廣庭日煖横瑞煙琴瑟能調正聲協
雙鸞對舞何翩翩翠簾繡閣春相連有女窈窕侍瓊筵
仙桃結子鍾仙氣紅芳萎落回風前朱絃變調入悽慘
漳水嗚咽流濺濺郡君含悽心更懸明珠掌中殊可憐
朝親盥櫛出棗栗眼看長大垂髫年恨不仰摘星辰助
文字青雲悠悠上在天苞鳳祥麟俱世網徐卿國琛得
永傳擬標&KR0686;管閨中賢自古佳人幾愁絶不妬蛾眉漢
宫月
野父雜感
結廬不臨車馬道交游須待商山老泉衝澗石聲自清
霜染江楓色更好暗響泠泠常滿耳一朝野望淨於掃
馴雀下階相對閒鈎簾獨坐披素抱兒借佛書越松嶺
歸來短衣沾雪冷老禪為說梅初花紙忩幽寂横瘦影
杖藜不到諸天遥卧聽清鐘徹凡境
送徐逸人歸天台山
遊子悲秋夢故里馬頭一掉北風起浩波霜下伏蛟龍
絶嶺林深藏虎兕中原聞說有狂才駕舫高歌呼酒杯
氣横峭壁雲根動力截奔濤地脉開白首浪為豈幽事
欲行不行尚留意海騰日色晴堪遊天漏雨聲暗有忌
徐幹仍孫見爾曹我當千載繼風騷三臺基廢漳流合
七子神遊海月高東南形勝慕幾載吳越山靈久相待
我賦寄將題建標敢期終古倍霞彩
山中隠者
晚風吹雲覆四野有人晦迹蘿巖下百年杖屨秪荒徑
萬里山河一草舍御寇至言順造物不知力命非達者
何必空名束此身比鄰酒熟杯堪把蟻羣列陣眼前兵
世事浮塵隙外馬煙火隔林古蘭若石罅迸泉散地脉
飛流倒向山厨瀉諸天在心半偈寫白蓮正花香滿池
陶潛又醉遠公社月轉松西坐深夜曉來俗客忽敲門
啄苔馴雀上屋瓦
漁樵嘆
東嶺上頭多樹木猛虎藏威白晝伏西潭水深魚鼈多
下有長蛟絶網羅漁郎樵夫各生計相逢共嗟太平世
兩毒所恃期永年山根地軸暗相連背罾腰斧每聚散
回首茅茨炊煙斷妻子菜色飢尚可戸口辦錢愁殺我
問天不言空蒼茫四郊落葉正風霜
守拙吟因客談及蟭蟟蜘蛛之巧賦此
世人得意笑轗軻多營寡營無不可一時爭巧鳥與蟲
百年守拙誰知我畫裏疑通五嶽雲夢中恍駕三湘舸
少有四方志老誡垂堂坐君不見池面生漚石迸火汨
羅葬身首陽餓古今萬事成浩嘆風雨西來木葉墮夜
寒擁衾茅屋破日出羣動人高卧力疾正披老莊圖鄰
翁扣門送藥裹
窮居吟寄胡秀才希顔
白頭自守攻周易家住蕩隂煙樹隔寒蛩在壁夜何悲
窮鬼連床暗有益心含寸天無蔽雲平生不羡送窮文
眼中宦達幾凋謝壠樹啼烏空落曛
示元寳禪師
短榻翻經坐朝暮門前一轉西方路月滿人間各自心
天虛潭底誰能悟四十年來靜掩扉東林遥聽夜鐘微
漸看禪子易衰老松杪白雲何處歸
擬少陵憶昔行望王屋天壇二山作
秦嶺路迷愁無那涼夜疎林老夫坐蹇驢齕草人正飢
野翁敲石取新火須臾炊黍摘秋果小有洞天曳杖過
仙境踟蹰豈敢唾山靈預知待客星虎穴應教黑霧鎖
欲躡玄蹤不易到峭壁攀蘿壯襟抱軒皇駕龍無還期
精華長耀金光草少陵題後獨嘯傲歴攬瓌竒恣所好
憶昔道傍賢主人一飯至今尚思報别來音問若為通
三十幾度梨葉紅嗟彼枯骨蒿萊中夢著已忘舊顔面
遥寄此情東北風
望臨青故里感懷
故里民居夾軒蓋五十年來幾度改當時兒曹今老大
垂髫舊識我獨在人間醉眼莫見真倏忽春光不相待
東西兩河歸一流岸擁蒹葭秋復秋憶昔揚帆坐舒嘯
海門北轉是燕州
喬木頌贈别郭隆夫暨迺姪惟顯春試
鳳文麟德明時出延攬英豪網羅密佳氣低連太液雲
祥光高映長安日當朝二阮非晉俗不談玄虛重儒術
九重四散御爐煙對策彤庭揮巨筆更羡兩疏真偉才
補衮齊心匡漢室喬木根深地脉滋上參碧空千萬枝
廣隂覆城去炎暑動搖時復清風吹老龍潛海倦霖雨
天教羣種待昌期古來史傳寧無私野夫作頌久相知
短褐衝寒送别處玉堂應憶衡漳湄
形問影
我自無中生爾自有中出日間相隨動千里燈下相依
靜一室貧賤自安爾何憂禍福自當爾不愁百年世事
各勞逸忽覩鏡中齊白頭我養心神爾不悟我還造化
爾俱休問答入微迺見道陶潛異代神同遊彼此相忘
但沈醉卧榻焉知有天地
書客吳海歸撫州為迺翁索題四山長歌
聞說鄱陽湖洪波蕩流萬億頃白雲秋色入混茫欸乃
縱横幾漁艇洞穴浮光照終夕神龍抱珠睡不醒中央
突兀擁蒼翠别有天地一仙境兩峯復兩峯倒插虛塘
太古影下通坤軸深莫測山根欲動石頭冷鶴嫌魚腥
非真味獨飡元氣巢其頂老翁自由脫世網不檢丹書
心愈靜時序長存松桂盟煙霞偏助桑榆景安得良工
寫出水墨圖遠隔吳楚見形勝高掛壁間曠我目毫端
能盡澤國迥要探竒絶須主人昨夢登攀杖藜並遊子
寄聲江雪寒北風吹帆送歸省
浩歌篇
人間歲月機頭梭無藥可青雙髩皤兩病垂死加飡飯
眼中新墓栽松蘿銘旌往往少年子焉知商山萬古鬱
嵯峩一丘半壑世堪避短草疎花春漸多諸孫隨我步
晴景白雲片影落滄波隔岸相呼鴨與鵝聊供笑樂復
如何
武陵蔣明府子培過鄴因談桃源之勝南都楊茂
才伯海曾繪斯圖併長歌見寄勉成一篇用答
兩意云耳
武陵賢宰多愛民若使逋逃猶避秦城頭常懸歲時雨
洞口不隔天地春君探竒蹤問漁父雞犬日閒似太古
一澗如空石作橋千家相接蓬為戸輟棹問津沅水西
厚俗非關晉風土沙丘半路没祖龍阿房那聽咸陽鐘
荆南斜日莽迢遞目窮候鴈徒支笻我欲勝遊繫懷抱
昨夜夢着巴陵道誰能寫出桃源圖仙花長紅春長好
含毫搆思通神明漢江髣髴東流聲寄我半幅見兩絶
兼之大篇殊縱横斗室豁然入浩渺坐間波動煙霞生
蔣王雲仍豈凡骨一脉來自建康城楊子相知念衰老
建安回首中原情
蝴蝶嘆
醉來萬事無不擲醒後多思那有益月當中天光漸昃
人逢盛時病相迫君不見花間蝴蝶草間飛清霜滿園
何處歸
閩中兵憲徐子與黔南學憲吳明卿自都下相别
歴二十年矣孟春癸夘夜予夢二君話舊既寤
仍夢同渡漳河弔古因思社友存殁相半悲哉
文章搆患屈平始鳳凰不來桐樹死老夫浩嘆誰見心
眼中兩人隔萬里一宵連夢片月知漳浦共吟銅雀妓
吳歌楚調悠揚起左手把袂右拍肩恍看形容皆妙年
勿閱丹經拘悟性句法自神骨自仙地開靈脉通九淵
龍珠並出破暝煙含光可重精華全舊交星散疎消息
人間是非在廣識名家多自轗軻成其奈江流不向北
寄興芙蓉各秋色空采幽芳坐將夕當代風雲渺南極
大海平鋪閩越天亂山横斷羅施國建安遺跡那相憶
宦邸飛夢吾莫測
夢少司馬總制劉子和賦寄
燕山形勢帝王州野夫北望生邊愁密雲城上風倒起
密雲城下河翻流昔破烏丸萬骨朽曹瞞自恃孫吳謀
戰場色慘漢時月軍門氣壓胡天秋今代全才能鎮靜
豪俠那復談封侯青草平連古北口材官但逞射鵰手
單于歸心未偃兵龍荒獨持掃塵帚旌旄内轉始解顔
應待鐃歌報捷後夜來念切夢何人皓月餘光照疎牖
晩坐槐庭同王明府師古各賦短歌以志幽興
繁隂坐久日將夕孤鳥飛來此棲息雨滋苔徑交蒼痕
月出槐庭破暝色一官寧辭百事勞琴彈白雪調彌高
更期聮榻澄心夜天外松風萬壑濤
江南李秀才過敝廬因言及詩法賦此長歌用答
來意
草堂細雨茶煙遲遠來客子愛吟詩一朝變化悟是主
悟到無形偏有為天設織機奪衆巧扶桑繭繅五色絲
金莖甘露浮清氣半空吸徹了仙味但爽詞人藜藿腸
漢家仙基竟入魏太白少陵兩詩豪探竒不盡登臨費
暗谷頓使魑魅藏隂崖寧無神明衛苦心須求格調工
寄興莫與凡流同峩眉峰頭弄片月羊腸路口追長風
平順却難險巇易含毫垂首沈思中聖代無媒自蕭散
杖掛百錢步可緩出門遊眺欲忘歸天際好山青不斷
誦孫中丞山甫全集賦得長歌寄贈(時鎮鄖陽)
黔南詞人吾舊識吟成不下千金璧調如白雪郢中才
響如倚樓吹鐵笛力如夸娥移二山神如驟雨走霹靂
勢如崑崙周萬里氣如戰勝開邊鄙老如籛鏗三代仙
古如夏鼎出地底麗如叢桃蒸曉霞清如片月蘸秋水
竒如俠士慨談兵深如滄海没長鯨高如鴻鵠碧空盡
遠如蔥嶺細煙横君家流風自孫綽賦就天台擲地聲
憶昔瑣闈夜直向北斗先朝諫草不復有旌旄過鄴訪
衡門應記垂楊夾巷口磨崖獨步太和顛托彼山靈護
悠久
寄贈祝使君質夫長歌行
住宅因人多秀麗廣陵南控三吳勢淮流入海使君心
楚甸帶山農父計綠上娑羅樹葉春李邕碑石獨嶙峋
書聲靜夜連諸巷機響寒天共四鄰今日訟庭閒鳥雀
羣僚分理萬家樂晩來月出太行顛照見冰霜清滿郭
賦得江南山水紀勝歌並壽毛友梅封君
君不見吳山高起千萬丈上有煙嵐變化出竒狀影照
江流湖水地鏡分下抱太空各垂文光密星象曉日波
平如熨横素羅幽鳥低飛閒來往岸蘆石樹小徑斜隔
嶺樵歌應漁唱山根湖脉下相通福基壽域深且廣武
陵主人偏嗜黃精淡可食子孫皆換仙骨格望雲何由
並稱觴時復馳神到鄉國元氣混沌含孝胚聖人獨知
立兹德堂中高掛二仙圖木公金母若舊識兩顔不衰
百歲期際天海色蒼茫浩無極
長江之水歌送匡使君淑教謫大梁
君不見長江滔滔發源來自西坎德至清且潔徹底無
濁泥浩蕩遽使星河動蒼茫不教日月迷夏禹為疏鑿
力與神功齊探勝詎言彭蠡澤遇仙寧說武陵溪千轉
乎赤楓之岸萬折乎黃蘆之堤地非關百餘里波倒翻
如許長朝横蜃樓氣夜閃驪珠光若開闢無灣子路易
盡止莽流徒泱泱又不見漢代車生一日九遷恐造物
忌之而有妨吾不知使君理郡何如也父老欲挽不留
遥相將放逐時人意誰復此心忘歴觀史傳賢愚善惡
生性也其奈蜉蝣撼綠楊枝葉榮悴在風霜我亦徬徨
彼亦徬徨夾道班馬連嘶駐夕陽古來宦達有行藏好
駕輕帆無恙赴大梁訪信陵可話壯圖遮莫寳劍閉匣
含星芒
秋夜雨中述感呈王殿元允仁時寓普照禪院兼
示無瑕上人
禪忩夜雨不成寐側枕微吟聊自慰老僧破竹編疎籬
滋養菊花開也未葫蘆架底亂寒聲薜茘牆間浮濕氣
安得九霄出月光北照帝城分象魏豪門秉燭各絲簧
醉殺五侯拜七貴明朝老僕畏衝泥却省探囊沽酒費
欲過西林問寂寥煮茶不盡淡中味
思歸引
有家歸去來旅顔何摧頽胡為戎馬際滯此燕昭臺十
日九寄書不慰妻子懷秋風忽動思故園山妻搗衣兒
候門缺月半天霜滿地悄然孤館銷人魂不見嵩高之
山青嵳峩上有松柏下有河松柏可餐河可釣老來幽
事嗟無多離亂至今我獨苦夢中歸路迷烟蘿龐公舊
隠須一訪白雲慘淡終如何
賦得萬山形勝歌贈胡明府子仁
萬山形勝新安高據開城闉江連三百六十灘頭多綠
蘋移根拔秀歸何人獨收兩間元氣津梧桐正花雨露
春鳳凰振翼文彩新海霞綺麗耀侵晨影落巨波翻龍
鱗片霞可握文可擅左能萬化右千變大將縱横誰不
見老成已識古人面豈學傍門色求茜美人自是金閨
彦壯圖不凡且京縣北瞻斗極倚樓遍聞說蒲城古迹
仲由堂滿地月浮寒光如素練
贈王别駕仲諧金陵浩歌篇
建業世居風俗古盛年游好誰相與石頭城影落晴波
揚子江聲喧暮雨豪貴笙歌虛歲華即今禮樂幾名家
日藹低浮杜蘅色春深半吐梧桐花鳳凰臺上青天近
文物好談吳與晉北瞻形勝帝王州王氣茫茫殊不盡
讀周諫議用馨詩集漫賦長歌行
安陸城西漁船夾岸燈明滅晩集楓林郢人巴人半優
劣解佩亭前水尚流仙蛾不見風景别欲訪還丹妙術
學延年入悟何當問老禪宛如箭射崑崙直透出聲落
星宿海波蕩九天搥碎須彌為平地下開混沌别創萬
國分山川寓言誰超莊列上古來多少大宗匠太遠莫
令失歸宿至玄更得高氣象氣象非凡人所瞻淡然細
味水晶鹽梅梢夜掛西樓月沆瀣常飡不下簾隔簾冰
雪清神思陽春自歌寫胸次深宵忽散珠玉光為收詩
草開篋笥楚客調同和者多旋沽帝城臘酒寧辭醉紫
微下與瑣闥隣聖代應知不負人人間風雨隔朝列海
中日月容波臣漢江東逝自不盡蛟龍作伴待時振倒
翻鐵網拔出珊瑚根叢根赤色長含潤了此上乘何處
談華嶽峯頭共坐煙嵐千萬仞
賦得山水圖長歌贈潘太守瑞徵
華嶽上逼層霄可窺星斗之真迹黃河來自西極長送
崑崙之正脉綺霞彩虹燦一色楓林豈讓柿葉赤光映
石巖好登陟眼中勝景誰盡得薄暮翠嵐藏秀月又黑
姑射仙子夜遊信能識天與元精豁胸臆後園獨種蟠
桃核仙果熟時未敢食欲獻聖皇咀味躋壽域汾水朝
宗流不息上方龍劍到手除荆棘更剗長安路平通萬
國直臣共佐唐虞德漁樵各生計官吏不虛職澶州正
對燕京北欲命良工寫此圖高掛不出乎半間之壁主
人坐賞最珍惜神遊中宵乘彼蒼涼片月白
柳川園亭宴集同孔老賦
郭北林園開洞府王孫又是青山主一杯雲影座中天
半壁泉聲厨内雨掬水清心猶易醒竹隂聊爾話丹經
西河自有名家賦龍在深潭見地靈
寓居東園蘭軒主人索詩賦此以應
邇來城市厭紛擾借居名園得幽討有妾厨下事晨炊
門外蒼苔閒自掃煙火恐妨松竹清清風宜詩起常蚤
脩竹赤霞映虚忩不異圖中小蓬島鑿池栽藕生紅蕖
疊石成山發瑶草吾聞此地昔荒涼始知勝景由人造
王孫布置亦經綸醉客飛揚倍詞藻百花欄内秋轉芳
昨宵風雨為花惱深沈曲折人忽迷兹可還丹隠仙老
前起高樓後築臺徙倚披雲天浩浩太行一髮望中横
放浪乾坤此懷抱共憐滿院叢桂香應憶淮南著鴻寳
坐來且檢種樹書地闊根長樹更好待君夜話濁醪杯
月白空庭再傾倒
蜀中行贈李仲白
蠶叢之國千山阻漂泊西南爾何苦客子畏人澆俗間
孔融不見誰為主出門感慨非中原黃葉幾凋烏桕樹
玉壘悲歌萬里雲錦江卧病三秋雨久罹患難何所營
物色蕭條有環堵九口流離半死生兒女遺骸寄兹土
夢繞高都身未歸淚灑春風啼杜宇十年亡命聊定居
當道其如有豺虎浮雲忽散青天回靈劍方彈紫氣吐
去時三峽逐驚濤直犯蛟龍蕩雙櫓歸時棧閣下知難
秦塞桑村聞社鼓田園第宅屬他人衰白相憐獨鄰父
上書北闕心事明莫戀西山舊茅宇話盡艱虞殊慘然
樽前促膝更千古古來豪貴何足論名臣屈指對君數
歲杪行上德平鎮康安慶三王
陶潛昔日居柴桑諸兒嬉戲時相將吾生多累何感傷
况復離合殊無常燭兒長成亦自強解念衰頽來異鄉
敝裘風雪能禁當心事未了向平忙其如旅館惟空囊
空囊出暴懸斜陽欲收元氣通詩腸山林胡為忌老狂
倏忽雲起天迷茫似恐奪秀歸東方憑高舉手酧一觴
千峯萬壑幽思長豈獨杖藜經太行更搜五嶽成文章
奚奴竊笑立我傍謂予晩節比松篁却與片時閒商量
窮冬幾促典衣裳只須擁衾不下牀梅花春信隔宫牆
終朝岑寂對冰霜汝曹好為掃中堂垂簾兀坐焚名香
神遊四海同春光春光顔色不淒涼于今好客多淮王
春雪柬左溪子
王孫每招重詞賦坐對山川秋欲暮鴉背斜陽醉後天
馬頭涼雨歸時路我去三關一寄情今春又客太原城
積雪滿庭人不到卧看說苑憶更生
登太原城樓送李郡丞叔東移任平陽
會晤何遲别太早白首相違感衰草郭南咫尺望飛旌
况復青山之外紅塵道渡汾水向平陽一官兩佐郡突
見君才長兵散潢池盡赤子能使人家悲又喜是非定
矣多薦書蕭艾何曾混蘭芷河東城上垂楊秋河東城
下滄波流父老歡迎那更愁仍是去年李霍州從今姑
射洞前或有夢心清得與仙人遊
送楊玉伯歸涇陽
鳳鳳城南楊柳絲當春嬝嬝牽别離古人折贈意偶爾
至今千里傳相思風吹柳花正西去黃鸝喚春春不住
落日關河悵遠人青絲白馬歸三秦壯年不歎功名薄
獨將寳劍淹風塵有時大笑對樽酒七雄能戰不能守
燕昭之策非遠圖空使黃金高北斗君才落落誰見知
且向滄浪隨釣叟秋來水上煙雲重慎勿濯足驚魚龍
題陳中貴園亭
去秋亭館曾招客幾處張筵到深夕花竹學成金谷園
池塘倒插錦川石昨經春雪復來遊古木閒雲淡若秋
尚憶歌童唱新調醉來拍手見風流
雨雪曲酬戴錦衣伯常見贈
窮冬雨雪白浩浩薊門萬木驚春早横笛誰吹出塞聲
梅花亂落關山道海雲不散寒悠悠客懷無那空倚樓
有人忽贈陽春曲坐吟驅我羇旅愁風流云是楚望子
家在郢中四十里三十年來錦作衣天顔咫尺多清輝
金闕門中鳴珮入玉河堤上搖鞭歸歸來對酒興不盡
月明更奏飛龍引
送李侍御化甫巡邊
絶漠黃雲浩莽莽層冰大雪幾千丈一夜壓倒燕然山
白日不照北海上海色欲凍慘不流鯨鯢僵卧天吳愁
朔風獵獵吹不休千山埋部落萬山失馬牛安得壯士
彎弧策紫騮君王一怒靜邊塵使者乘驄當北巡行看
勲業上麒麟倚長劍蘇烝民
中秋寄南都馮戸部汝言去歲此夕會汝言潞陽
時警兵變感舊賦此
小樓獨坐悲秋光美人阻絶天一方叢桂花開欲同醉
其如南北成參商燕塞干戈朔氣動秣陵風雨江濤長
憶昔中秋潞水陽相逢月下傾壺觴金波可愛不可掬
清宵宛在冰雪堂倚樹高歌起烏鵲星河欲落天蒼茫
離亭向曉初分手歘見沙塵犯街柳驛路時時問捷書
都城夜夜聽刁斗朝廷有意訪賢才將士于今嚴戰守
募兵千里屯京師日散黃金無盡期海内誅求信不易
艱難早晩君王知謝安高卧欲何補馮唐老來應自悲
宦遊旅食兩不見莽莽風煙各京甸昨聞寳劍賜嫖姚
五都俠兒爭習戰上林鶗鴂秋一鳴北極浮雲日千變
三吳凋敝若為看何當疏奏明光殿
冬夜徐子與宅同梁公實宗子相食黃精作
薊門古木摧寒聲海月未高庭雪明主人掩戸自幽寂
客來盤薦多黃精昨日盈筐走道侣囂塵難得山中情
春苗滿山被甘雨正色獨從靈土生斵來一烹倏變化
咀之入玄筋骨輕我亦狂歌避世者何當辭家從向平
名山大澤無不有手把長鑱行復行龍蛇深藏雪没徑
時有白雲相送迎青天茫茫發孤嘯悠然直與元化并
海鶴傳書約三子共躡九霞遊赤城
朱樓曲
朱樓峩峩江之浦中有美人弄機杼引領望之路脩阻
鶗鴂鳴兮凋芳杜我有所懷未敢語吁嗟歸來重延佇
朱樓峩峩江之干中有美人織素紈引領望之路險難
鶗鴂鳴兮凋芳蓀我有所懷未敢言吁嗟歸來重汍瀾
走筆效太白歌行寄上瀋王殿下
少遊燕趙間亦有燕趙氣大德不易酬俯仰在天地天
地無言覆載我兩髩全白齒半墮匣中寳劍蓄龍精四
海歴遊無不可時逢厚俗且為家寧羡淮南叢桂花人
生知遇非偶爾枚馬聚散殊堪嗟君不見太行天設中
原春顛崖直上幾千尺願作峯頭一片雲飛向宫城朝
復夕西風若肯徐徐吹風雲長會無盡期
再寄沈參政敬叔
一騎飛去南陽城亂山不斷雲縱横奔流觸石聚風雨
七十二灣河水聲水聲清徹何人耳隠侯樓上正徙倚
邇來宦遊梁楚間豐年祲歲關憂喜問君草疏當時心
儼對神明瑣闈裏回瞻北極紫微垣落月鳴鐘宿鴉起
欹枕遐思誰復同四海蒼生不寐中洛城有客自神會
古今勝事歸豪雄不見諸葛舊廬没秋草誰卧煙霞空
自老
傷劉羽泉總制
頻年楚越徵兵路能使秋陽破海霧旌鉞威中春萬家
歌謠聲裏霜千樹當朝將才多壯圖或戰或守清江湖
吳地干將氣猶盛接天愁色滿新都
送吳山人子充遊雲中
春寒攬貂裘蹀躞驅紫騮問君去何許云是塞門遊丈
夫安肯棲故丘北向龍沙天盡頭蘇武城頭積雪滿李
陵臺上孤雲愁二子杳然不可見神交千古心悠悠眼
前陳迹增感慨彈鋏悲歌回素秋燕然之山忽改色金
河之水翻倒流風吹大荒落日慘胡鴈驚飛不復留此
時踟蹰多隠憂百年意氣懷朋儔獨自磨崖題賦罷還
來共醉長安樓
暮雨送春
花盛春將歸豈待百花飛有人獨先見感嘆當斜暉霍
家豪貴從頭數金谷繁華無定主客邊杯酒且酣歌向
夕閉門風又雨
登城歌
古賢哲兮擇交遊世無漆兮膠莫投彼何人兮非俗流
大德在心兮不可酬直言數兮生釁尤枳棘當路兮我
孔憂登高樓兮望九州孰為友生兮嗟未休
雨雹有感呈宋大參
客忩午睡晩來起簾外明明一庭水云是雨工碎却隂
山冰雷電相驅寒色裏擊瓦驟破羣雀驚迸階倒回衆
兒喜癡兒不解老夫憂指點門前說未休蒼生所望在
禾黍更欲餽餉供邊頭于今宋玉夜無寐豈待落木方
悲秋
瞻遠樓為宋大參伯鎮賦
古姚州郭西别業開林丘花石夾階小玄圃極天形勝
當高樓况復三台之峯最秀拔嵐光直向空中浮畫棟
雕甍耀日月倒寫丹碧澄溪流忩含滄海越東雨簷接
明河天上秋啼烏一聲重悲嘅淒風忽起蒹葭洲君不
見混茫萬古魚龍國下通地軸深叵測倏蕩煙霞曠望
間四時元氣浩無極衆島波翻幾點青日初隠見扶桑
色隂晴變幻入揮毫不到冥搜未易得神會動千里豈
獨窮目力逝水與孝思悠悠兩不息更堪歲晚對冰霜
主人懷抱復誰識
晩登洛陽城西望靈寳寄懷許太守令夫
薄暮高城獨延佇望中飛鳥没煙樹峴山何異楚天雲
盤澗更連秦甸雨二十年來春草長兒童牧馬向斜陽
廣州人覩磨崖賦北指中原說大方
寄金廣文
漢廷誰復憐才子謫去長沙幾千里三楚寒雲過鴈聲
九疑秋色搖江水騷人自古悲秋風黃陵廟前斑竹叢
惆悵湘靈杳何處試聽瑶瑟月明中
寄謝車國醫元吉
西來苦詩思力疾自河汾訪爾園亭共幽事疎籬擁菊
當斜曛能為膏肓驅二豎更談命脉經宵分天應不忌
徐陳輩使我得遇長桑君擬渡三江弄明月漫遊五嶽
披高雲山川留得放歌叟杖頭百錢且沽酒有藥可扶
垂老身檢方已見回生手相逢兩幸無重輕詩與爾名
同不朽奚童驅馬一函書人在高都幾翹首所懷况值冰
雪晨去年傾蓋知予真黃鳥鳴時好乘興遥認門前楊
柳新恐君采藥山中去悵望桃花各自春
雪中偶過李鴻臚東明宅留酌因懷盧太史濬卿
劉少參才甫王侍御子梁張戸曹聚甫
前雪未消今雪來寒侵宫殿朝不開昆池凍合石鯨卧
玉笛喚春催落梅白日遠迷涿鹿野黃雲低暗軒轅臺
鐵甲如冰戰士苦城頭飢烏啼正哀北風吹人僵欲死
驅馬不動空徘徊道傍官舍何幽寂我亦山隂乘興客
入門自拂謝莊衣開樽為我破寒色中懷傾倒醉不辭
春燈吐花向深夕同鄉朋舊各天涯綠髩憂時誰易白
宦情客計成睽違海鴈江魚斷消息重來清夜益相思
月明偏照燕京陌
馬上贈羅山甫
有客翩翩時並馬壯遊氣激風霜下邊笳聲斷盧龍天
塞草寒深涿鹿野皂鵰飛從西北來彎弓欲射空徘徊
聖代虛名莫輕取朔雲低暗黃金臺
秋夜雲峯書齋餞别賦得秋字
丈夫平生何所求百年與世同沈浮枕上一思動萬里
黃金容易齊山丘君家父子繼劉向時振藻思多冥搜
著書堆案未滿意眼前豈暇觀蜉蝣君不見五龍山上
千松稠松枯石爛名應休况今樂善存古道日無俗擾
軒庭幽晚來有客自延欵呼童出典青綺裘高燭結花
照几席西風吹動湘簾鈎共談世務復文字賓主相看
俱白頭笑我吟詩胡不飲清時獨抱三閭愁詎知醉客
輕王侯劍歌豪氣不能收豪氣混茫隘江海彎弓欲向
扶桑遊巨濤歘騰在跬步翻空不定風颼颼萬蜂䘖珠
奪明月鼇魚背上信宿留仙侣相將踏紫霧纔窮三島
仍十洲肯學書生拘細論寓言聊爾從莊周人生大小
各有志豈徒衰老工雕鎪龍蛇已藏地窟夜鷹隼爭擊
天關秋君還閉扉我行路揚鞭西北指并州故人相逢
說曠達空囊去住能自由託乘山川隨處賦姑射洞開
石髓流山靈為喜標形勝禁彼衆鳥無啁啾翠華杳然
弔漢武白雲汾水空悠悠英雄不遇生太晚何時且遂
田園謀漳河之源自發鳩因憶鄴中走馬經長楸徐陳
零落罷歡宴不聞廣殿彈箜篌驚心兩墮井梧葉嗟哉
太行何阻脩上黨有待幾朋儔黃花正開酒新篘定約
登高醉九重滿天秋色當西樓
四溟集卷二
