四溟集别集類五(明)
提要
(臣)等謹案四溟集十卷明謝榛撰榛字茂秦
臨清人事迹具明史文苑傳榛早工詞曲年
十六作樂府商調少年争歌之已而折節讀
書刻意為詩李攀龍王世貞輩結詩社惟榛
為長及攀龍名盛榛與論生平頗相刻責攀
龍輩遂怒相排擠削其名于七子五子之列
然當結社之始尚論有唐諸家定稱詩三要
皆自榛發諸人實心師其言也後薄游諸藩
邸並為上客雖終于布衣而聲價重一時趙
康王至輟侍姬以贈之如姜䕫小紅故事其
救盧柟一事尤見氣誼攀龍送榛西游詩所
謂明時抱病風塵下短褐論交天地間者頗
肖其實其詩亦不失為作者七子交口詆訶
乃一時恩怨之詞固不足據為定論矣是編
刻於萬歷壬子乃臨清州知州盛以進得趙
邸舊本重為補訂又以榛所撰詩家直說二
卷附於卷首案榛詩足以傳而論詩之語則
多迂謬今惟錄此集其詩家直說則存目於
詩文評焉乾隆四十五年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
