四溟集卷一
明謝榛撰
五言古體
少林感舊篇因示鎮性禪子兼憶宗書上人
蒼蒼列峯巒鬱鬱挺松柏少林當形勝登攀幾詞客中
有惠遠流舊識非凡格謂我猶疎曠一訝頭全白澹交
偶爾忘相對復疇昔人生若沙鳥飛去不言迹因之憶
汝祖談禪坐深夕山精出隂崖天花沒亂石兩神有時
會冥漠自無隔重來失暄景歲寒太蕭索雨雪命巾車
相望洛城陌
兒元煒從遊沁陽途中值雪有感兼示元煇
鄴臺衡漳湄太行何間之東西共雨雪當春復淒其紛
然皓盈目寧不興汝思北堂汝親老况汝兩嬌兒重輕
俱在心應念寒與飢汝父尚行邁驅馬遠相隨野水亦
有波獨樹亦有枝慎勿虛盛年人生須有為廣雲自廣
隂片雨惟片滋綠髮稍變白臨鏡悔已遲此言告汝兄
使汝弟兄知誰能箕裘業慰我桑榆時
哀老營堡
嚴冬塞馬來不意破高壘縱有飛將軍倉皇那可恃殺
氣與人煙相侵慘如此樹寒啼老鴟月黑亂新鬼親戚
一聞變競走霜風裏寧言積血腥各認骸骨是羣號振
山顛萬淚迸湍水俯身不回顧忽復黃塵起潛伏林谷
中狡黠殊無比部落入空壁屠戮甚羊豕刦擄又北驅
哽咽苦千里男女不兩存去留見生死生者詎得歸死
者長已矣嗟哉仗鉞人奮烈向朔鄙
得王希元書有感
客子寄書來關山正雨雪恍如對面時翻然幾披閱凍
筆揮亦難言之意彌切驛樹共蕭條而能念薄劣我今
知爾心可置管鮑列人生多交游但恐久離别盛年擬
會期白首獨愁絶有懷空自歌月明誰擊節
百花嘆
勝遊郭外園簇簇多芳樹花似去年花春來又春暮先
後總成塵寧復論新故榮枯皆有時非關風雨妬黃鳥
亦可悲浮生誰自悟撫景聊醉歌百年一流寓
除夕過東林寺同曉公談禪
林磬何悠悠庭雪復燦燦衝寒過支公相圍地爐炭一
談得真藴貝葉徒滿案學禪若栽松老有萬枝幹誰能
頓悟間森然俱斬斷見心是道侣寂寂坐夜半慧燈無
際光照破幾夢幻生死譬朝夕歲盡豈嗟嘆處世各有
緣焉得不聚散明春杖錫行孤雲渺天畔
憶五華觀侯道士
岧嶤五華山玄都據其下秋草没行逕彌年絶車馬我
憶昔訪真撫景援毫寫鶴雛步階石松子落屋瓦繁隂
愛青蘿席地不知夏道侣話丹經因之命玉斝寧學鍊
九還黃金亦土苴瑶草元無根俯拾秀盈把留侯早辟
穀信哉漢恩寡藏用復何人大隠任朝野嗟彼塵垢中
誰是無營者
雜感寄都門舊知
瞻彼終南山松蘿幽且邃中有一真人超然遠朝市手
握神龍珠照夜光自秘石苔積古色斗室廓天地澗泉
為誰清蕙花為誰媚西望徒遐思書札何由寄嗟哉處
流俗冥心可無醉鴟鴞為家祥鳳鸞非世瑞奈何君子
交中道兩棄置不見鍼與石相合似同類文字生瑕疵
鄧林葉紛墜有家早歸歟獨歌以卒歲歲寒元氣塞偃
仰待春事
憶金山寺兼示闍黎諸上人
兹山自開闢突作中流柱靜居元氣間蒼茫混太宇竒
秀天所鍾迥立照萬古根深接地軸永依造物主石穴
藏蛟龍山靈勢長俯綺霞幾明滅白濤任吞吐邐邐亂
漁蓑霏微正煙雨清若顧凱畫隂晴皆可覩祇園絶塵
氛法界自風土天曉浮圖出梵聲雜鐘鼓老衲飼飢黿
况復鳥雀聚慈悲西來心吾亦本初祖頓悟能為詩三
昧超徐庾探勝盡南北衰病何閉戸壯心賦兩都乘流
蕩雙櫓佳人有所思采芳新林浦還期蔣山興寧虛夢
天姥
有感
白雲起西山悠悠上無極鴻鵠從之飛終朝殊不息浮
雲安可長羽毛自珍惜倦來棲中林回頭顧矰弋誰能
測憂心孤鳴日將夕
西眺王屋山日夕青峨峨上有沖漠人開關對松蘿偶
來廣成子所交不貴多晨興掬流泉舉首餐明霞靈鳥
從空來階前啄松花鳥性會吾意逍遥共山阿寄言尋
真者何必窮天涯
自拙嘆
出門何所營蕭條掩柴荆中除不灑掃積雨莓苔生感
時倚孤杖屋角鳩正鳴千拙養氣根一巧喪心萌巢由
亦偶爾焉知身後名不盡太古色天末青山横
雨中宿榆林店有感
涼雨何冥冥黑雲復浩浩山行夜不休嶮巇猶蜀道我
非王程迫胡為役衰老數口遠相將未必常温飽投彼
敝屋間蕪穢不及掃園荒無主人馬散齧秋草席地即
吾廬餘生聊自保隔林乞火回酌酒慰懷抱愚者昧所
適哲人見機早反為細君嗤寧如在家好
登樓望秋山
登樓望秋山薄暮有佳色秀拔殊自然重之煙霞飾衆
鳥各知歸行人早棲息勞生賦詞間客愁復何極高哉
劉伯倫獨能頌酒德幾時掩荆扉養心在沖默
春雪有感
哲王能下士栖栖此異縣動欲感鄒枚曾披梁孝傳懶
病不可醫索居起常晏嗟哉古賢達未能甘貧賤貰酒
過比鄰春城正雪霰山川鬱蔥間萬形為之變窟深龍
尚蟄巢寒鳥自戀積隂無好懷悵望無人見
四溟集卷一
