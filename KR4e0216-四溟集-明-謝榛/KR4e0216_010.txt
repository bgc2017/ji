四溟集卷十
明謝榛撰
七言絶句
登輝縣城見衛水思歸
城外河流白練長城中萬戶共秋光秋來偏作還家夢
河水東流到故鄉
古意
百轉轆轤金井深美人汲水梧桐隂流雲在天日將暮
獨有寒泉知素心
郎種菊花何遠離秋來花發倍相思玉京郎醉菊花酒
不見故園霜露枝
俠客行
曉來獨酌酒家樓擲下黃金不掉頭走馬西山射豺虎
風霜吹滿錦貂裘
公子行
京洛王孫日有期千金買馬恨行遲隔花忽見遊春女
笑舉絲鞭問阿誰
老將行
虬髯丈夫乘鐵驄自言征戰老雲中憑陵仗劍出門去
原上枯桑鳴朔風
塞上曲
秋生關塞曉霜飛日上轅門探騎歸百戰將軍驚白髮
不知凋敝幾征衣
旌旗蕩野塞雲開金鼓連天朔鴈回落日半山齊逐北
彎弓直過李陵臺
飛將龍沙逐北還夜驅駝馬入燕關城頭殘月誰横笛
吹落梅花雪滿山
暮雲黯澹壓邊樓雪滿黃河凍不流野燒連山征馬絶
何人月下唱涼州
金笳曲
沙磧茫茫黑水流徤兒六月換羊裘駱駝背上吹蘆管
風散龍荒作冷秋
碧眼名王貂鼠衣天寒走馬獵金微彎弓仰射雙鵰下
日晩穹廬帶雪歸
古怨
阿郎裘馬欲從軍空說邊庭有戰雲夜夜青樓買歌舞
愁人風雨不曾聞
九月雪
鴈拂同雲過戍樓菊花含凍不成秋迷茫夜擁金微路
未寄寒衣人正愁
冬夜聞笛
雪後寒雲散御隄笛聲何處重凄凄北風吹折邊城柳
人倚層樓月正西
送周秀才歸錢塘
燕京陌上送周郎歸到西湖春草長清夜開樽多舊侣
滿船歌管月如霜
少年行
燈下呼盧幾夜殘今秋召募到長安相期白刃清狐塞
要使黃金飾馬鞍
寄吳峻伯
仙帆曾約薊門遊醉聽吳歌下碧流千里雲山成寂寞
北風吹鴈到湖州
暮秋有感寄欒侍御孔原
别後封章天上聞幾經秋草未逢君于今漫憶欒巴酒
漢殿迷茫愁暮雲(是歲三殿災)
送鍾季烈奔喪豫章
郎官纔轉漢西曹白舫歸心日夜勞啼殺檣烏孤月慘
九江寒色起風濤
酬劉中丞道甫見寄
開府孤吟黃鳥邊薊門相别幾華年西南古道分三楚
江漢春雲共一天
寄武當山張隠君
辭官身寄楚天涯石屋燒丹别是家七十二峯春雪裏
杖藜隨意看梅花
雲岩深處獨逍遥海鶴傳書昨見招月下定逢王子晉
玉笙吹下摘星橋
夢張肖甫
素琴遥憶美人彈夢到銅梁落月寒江口蘋花忽相見
不知行路蜀中難
屈平
初著離騷去國年獨醒懷抱轉悽然汨羅不作西流水
終古愁雲在楚天
吳母太夫人哀詞
城上烏啼正夜分歸魂遥逐楚江雲故園春笋空成竹
冷雨凄風不忍聞
道院秋夕
秋河一帶月光團露坐空除夜欲闌却訝西樓降仙子
玉笙吹徹萬家寒
鄒子序見過有感
湖上青山舊業存橘花春冷白沙村遥思社日鄰翁醉
燕子飛來空閉門
别調曲
家住鄴城門向西青樓上與鄴城齊郎行好記門前柳
春夢南來路不迷
木落天寒郎欲行樽前離怨一鳴筝燕姬纖手調新曲
不是西樓今夜聲
遠别曲
阿郎幾載客三秦好憶儂家漢水濱門外兩株烏桕樹
叮嚀說向寄書人
搗衣曲
秦關昨寄一書歸百戰郎從劉武威見說平安收涕淚
梧桐樹下搗征衣
春宫詞
笙歌長在玉樓東月上千門春不同莫怪畫圖欺漢帝
昭君何限老深宫
秋宫詞
内苑秋風木葉殘班姬曾為賦齊紈六宫何處無愁思
不斷隂蟲泣夜寒
桃花
溪上蒸霞千萬枝隔林黃鳥願春遲不催洞裏秦人老
解使宫中漢女悲
繡毬花
高枝帶雨壓雕欄一帶千花白玉團怪殺芳心春歴亂
捲簾誰向月中看
紅梅
西方仙子服丹砂幻作江天第一花未合上林凝暮雪
偏宜大庾映朝霞
酬賈子修見寄
客子孤吟逼歲殘停雲縹緲正西看趙襄城郭千山外
一騎書來雨雪寒
漳河雨後
隔林咿軋來漁舠白鷺背人飛不高却訝衡漳一夜雨
幾家村落生秋濤
訪葛徵君
西城閒訪葛洪家籬落秋餘白荳花高枕自知無俗夢
數椽茅屋在煙霞
暮秋溪上即事
秋深露冷荻花間沙岸無人鶴自還坐據清流一片石
西風不動釣絲閒
寄懷范堯卿
老來黃鳥更愁聞兩度春風不見君書到日南心萬里
碧雞山下有停雲
送張戶部道卿還省中
離筵歌罷動清飈直北關河入望遥日暮飛帆向天際
不知暗度海門潮
送吳二少陸歸洞庭山省親
遊子驚心歲暮歸篋中時檢舊斑衣白頭應念齊城客
(其兄少吕時客濟南)春動江湖鴈北飛
鶴髮相輝堂上人吳天遥望瑞雲新洞庭酒熟梅花發
同醉沙村幾樹春
遊蘇門山不果柬蔡侍郎
勝事良辰多偶然蘇門蘿月客心懸忽驚枕上來風雨
疑是空山聽百泉
春宫
花間御水照春心幾處恩波自淺深多少蛾眉爭買賦
相如應是厭黃金
寄文五峯
半醉吳歌何處遊白雲寄意不勝秋乘風欲落秦淮水
遮莫尋君傍酒樓
寄門人王少海秀才
歸去還從支道林秣陵遊覽壯吳吟雨花臺上談禪夜
水月虚涵妙悟心
晩登沁州城有感
蒼茫野色幾沙灘漳水東流倚堞看煙火滿城天向夕
一鵰飛過不知寒
客子登臨望野田銅鞮城上月初懸清光偏照農家婦
織得春衣辦稅錢
送徐進士子繩謫建陽少尹
長亭别酒見平生越水吳山去國情欲采江蘺何處泊
一帆秋雨聽潮聲
九霄宫闕絳雲垂上有仙人謫武夷三十六峯爭秀色
秋風莫負幔亭期
建溪城外有仙壇梅福山空落月寒不向清朝學仙尉
還依北斗望長安
望浙峯頭秋葉彫望京樓上斷鴻遥應思舊日看花處
走馬盧溝第一橋
九日潭空龍獨眠三春雷雨建陽天荔枝花發啼黃鳥
閩海迢遥望日邊
送劉將軍赴南都
江風吹櫂送人寒一劍横秋秖自看應過淮隂弔韓信
月明曾照漢家壇
送陳駕部錫卿還錢塘省親
司馬旌旗下九重三江秋色上芙蓉故鄉南去四千里
雲外遥看天柱峯
朝浮揚子潮聲遠夜泊蘆花月影孤應念倚門今白髮
長風吹夢到西湖
白雲千里故園心海上青山辨武林燕鴈度江天渺渺
吳楓接岸日隂隂
片帆飛去拂雲霞月滿中秋應到家人在長安望南國
隔江春信寄梅花
秋懷
秋來客思渺煙波湖上看山秋更多祇恐佳人怨秋色
晩風吹斷采菱歌
送王夢白歸吳次韻
八月浮雲滿帝畿長江風送一帆歸臯橋無限黃花酒
莫遣秋霜上客衣
朝度海門生白波天涯知已惜無多清秋忽憶山中侣
誰伴横塘采芰荷
擊楫高歌氣不羣秋風吹落大江雲黃金臺上初歸客
白鶴橋西舊隠君
張翰東歸尚黑頭石湖重理舊漁鈎不知人對燕山月
笛裏梅花獨夜愁
烏棲曲
月出春江照芳芷思君夢度瀟江水花裏朱扉向曉開
雙雙蛺蝶正飛來
池亭獨坐愁落暉欲采芰荷製君衣一寄天涯當自悟
君身不染風塵色
送皇甫水部之荊州
聞道美人荆楚行片帆風色度江城夕陽欲下復何處
九十九洲芳杜情
襄陽小泊訪山公樽酒心期異代同江上楚聲聽不盡
銅鞮爭唱月明中
郢都南去渺煙濤遥憶風流何水曹日暮亂山秋色裏
采蘭應傍楚江臯
煙沙漠漠水淙淙估客千帆入漢江天畔高樓動秋興
白雲紅日坐開窗
大江千折蜀中來西望黃牛煙霧開知爾登臨最能賦
至今庾信有高臺
五嶽吟
海東黃鳥送書來欲上天門把玉杯萬壑風雲隨杖履
狂歌醉舞漢王臺
南嶽夫人寄紫芳清秋約我過衡陽祝融峯上踏歌去
二十五溪煙水長
漠漠秦雲望欲迷好乘鴻鵠過關西盤容鐵索三千丈
玉女峯頭日月低
恒嶽孤高天外看懸崖如削路盤盤夜來夢落通玄谷
白石蒼藤月色寒
汗漫中原逸興濃洛陽南去訪仙蹤杖藜長揖浮丘伯
五色雲垂太室峯
塞下曲
都護防邊旦夕勞秋來天子賜征袍何當淨掃黃龍塞
白日飛霜上寶刀
青海城邊秋草稀黃沙磧裏夜雲飛將軍不寐聽刁斗
月上轅門探馬歸
窮邊寒日慘無光沙草連天走白狼百戰健兒爭射獵
秋風躍馬黑山陽
風吹榆柳作寒聲直北龍沙一望平雲壓旌旗飛暮雪
將軍坐嘯受降城
朔雲黯淡古今愁十月交河凍不流鐵馬無聲關塞靜
征夫月下唱梁州
漠北詞
大漠蕭蕭黑水流徤兒七月換羊裘駱駝背上吹蘆管
日暮長風動地秋
委羽山横塞北天學飛雛鴈夕陽邊留犂歲歲無爭戰
白馬黃駝傍草眠
石頭敲火炙黃羊邊女低歌勸酪漿醉殺留犂不知夜
鷂兒嶺下月如霜
曉開氊帳擁秋雲鳴鏑揮鞭部落分牧馬隂山莫南向
鴈門今有李將軍
碧眼賢王出打圍角鷹欲下兔如飛一瓢蘆酒驅寒色
雪滿西山夜不歸
譯使燕京納貢回春風相送過榆臺單于無事躭歌舞
夜敞穹廬海月來
春别曲
鸂鶒雙飛下野塘别情無那楚天長官橋柳外青驪馬
百尺遊絲送阿郎
大梁雜興
梁孝池臺迹已陳鄒枚去後復何人黃鸝百囀日西下
柳外長煙依舊春
獨登高塔俯中州一線黃河天外流坐倚半空成浩嘯
白雲南去見嵩丘
三老遺蹤在吹臺好風華月為誰來騷人意會千年上
半醉掀髯坐石苔
飛樓縹緲暮雲間上有紅妝竟日閒遥望玉驄馳九陌
魏家公子射鵰還
梁國河山草樹空英雄異代氣相同侯生慷慨無餘恨
獨立夷門嘯晩風
秋夜聞笛
天空月白見峯巒橋下泠泠秋水寒長笛驚迴老蛟夢
道人獨倚石欄杆
屈原
放逐孤臣淚滿纓離騷當日寄深情汨羅江上愁雲起
萬古蛟龍氣不平
昭君
龍荒夜半起悲風坐悔容顔傲畫工一曲琵琶殘月落
愁看孤鴈入秦中
春詞
雲鬟高結靚妝新白玉屏開光照人莫為桃花怨風雨
牡丹亭上有餘春
城烏何竟夜深啼紅杏梢頭片月低香冷熏籠人不寐
春風吹過玉欄西
春閨
羅衣初試薄寒生荳蔲花開感别情零落鉛華君不見
畫樓春雨燕雙鳴
重九雨中懷弟
天空朔鴈不成行秋色年年似故鄉門掩菊花人獨卧
冷風疎雨過重陽
漁翁
青竹竿頭一釣絲高風應與子陵期夜深醉卧秋江上
夢繞蘆花明月知
漁婦
自嫁漁郎不解愁月高横笛楚天秋江村楊柳渾搖落
何處佳人獨倚樓
送竇子南還
家住江南建業城春風歸去片帆輕鳳凰臺上重登眺
白日浮雲萬古情
古怨
邯鄲少婦美容光嫁與燕京遊俠郎白璧黃金買歌舞
不知風雨斷人腸
山中觀芍藥醉賦
山亭芍藥正花開白石欄邊對酒杯醉折紅芳還起舞
天風忽送彩雲來
宿香山
深夜無眠風露清天移北斗坐間横幽人不作紅塵夢
月照空山鶴一聲
遊洪光寺
嶺外雲霞開暮晴半天風落萬松聲于今蓮社誰為主
遥望廬山無限情
聞簫
誰弄玉簫當晩風凄凄嬝嬝入高空蒼梧月出鳳凰呌
千山萬山秋氣中
溪上雜興
日暮孤村買濁醪滄浪歌罷興逾豪蘆花如雪點秋水
白鷺背人飛不高
有客逍遥水石間西風不動釣絲閒渭川老子終多事
空外孤雲自往還
度齊嶺
石樹蒼蒼碧漢齊日高荒野亂鴉啼樵夫遥指天壇路
絶嶺重雲西更西
本公房
滿山寒色萬株松天外遥傳日暮鐘但見簷前起雲霧
不知鉢底卧蛟龍
雪中即事
萬里同雲鳥不飛出門寒色上人衣誰家公子能馳馬
雪滿長安射獵歸
送周秀才歸錢塘
美人南去采芳蘭春色偏宜江上看天竺峯頭讀書處
白雲長自傍人寒
塞上曲寄少司馬蘇允吉
海日高臨塞上城漢家諸將久屯兵斷雲飛去遼天闊
北望燕然萬古情
白登城上早霜凄黑水河邊暮鴈低還憶去秋明月下
金笳吹過七陵西
邊柳蕭條帶落暉長城北去是金微健兒躍馬西山下
射得雙狼雪裏歸
孤月高高照朔荒戍樓吹笛滿天霜三秋楊柳飄零盡
此夜征夫總斷腸
牧馬深山白草中不聞鼙鼓動西風老兵閒坐斜陽裏
盡說今秋魏絳功
鴉啼初日塞門開昨夜隂山探騎回秋盡漠南風雪徧
單于不敢射鵰來
傷沈夷齋參政
宦臣垂老付滄洲八詠曾題江上樓瑶瑟無聲詞客散
秖餘松檟片雲秋
寄周木涇方伯
金馬山晴吐翠嵐洞庭春酒憶黃柑文章自出吳中格
不盡雲霞耀日南
送張少尹元文還任新喻兼寄李明府伯承
羣玉峯頭華月低九仙臺上白鸞棲乘秋欲借王喬履
一夜高飛吳楚西
送張憲副叔載鎮巴東
風吹朔鴈感離人日下燕山望去塵白髮遥憐庾開府
滿天秋色過三秦
驅馬西行劍閣開即今重見勒銘才吟秋月照三巴水
弔古風生八陣臺
同陳廣文藎卿飲王學孔園亭
亂樹高亭駐落暉鵾絃慢撥羽觴飛古今多少風騷客
誰向花前不醉歸
秋閨
棠梨落葉滿園秋門掩蛩聲入夜愁未寄征衣霜露冷
夢魂先到古雲州
李子仁書屋
蒼林白屋滿牀書山送秋雲到廣除鳥雀不驚人對酒
一簾松月夜何如
柬李之茂
夢回彷彿甕頭香猶憶君家醉玉觴起向花庭吸清露
不知殘月笑人狂
次南岑丈雨中見懷韻
燕趙長歌調自悲山城搖落嘆歸遲夜深孤劍龍光動
風雨鳴窗不寐時
晩登林慮城
山抱孤城四壁青雲沙煙草夕冥冥半天舒嘯月東出
好醉美人雙玉瓶
郭壽卿園同申伯憲牛國禎諸君吟酌
蒼涼海日上亭臺無數幽花帶露開人在萬山秋色裏
白雲低傍酒樽來
即席贈薛之翰
園花樽酒日相期共爾留連欲暮時醉倚山亭歌楚調
秋螢飛過石榴枝
宿山家
空山茅屋夜遲遲促織啼寒欲訴誰少婦燈前事機杼
秋風花盡木綿枝
暮雨登圓通閣望鄴城有感
傑閣移時傍赤闌埜雲東望轉迷漫太行不隔中天雨
遥憶柴荆共暮寒
雲壓山城雨不休閣中遥起故園愁漳河東去蒼茫色
猶似三臺醉裏秋
次孔丈對花二韻
桃樹有花春可憐醉歸猶望洞門前美人不得分明見
咫尺空濛隔暮煙
林亭漫興
野樹青青布穀啼更看蝶繞菜花畦今宵不盡名園興
夢落蒼茫水竹西
寄曹中丞
一自西河别孔融楚天詩興復誰同青荷漸長黃梅熟
人在江樓細雨中
送高生歸吳
客中多病素琴孤季子黃金更有無花滿江城春正好
一帆煙雨下姑蘇
春怨
紫綃揮斷淚闌干窗下秦筝獨自彈三月梨花風又雨
小樓燕子怯春寒
春宫詞
鸚鵡喚人池殿東花開曉日照金籠繡簾不捲春將暮
懶向重階掃落紅
秋宫詞
桐葉滿階秋思多深宫玉輦幾時過西湖還駕黃龍舫
日暮遥聽瓠子歌
茜紅衫子鬱金裙玉貌燈前坐夜分漢帝如何誅畫士
六宫猶自有昭君
太液池東明月高侍兒和露摘蒲萄秋來不敢題紈扇
宣室于今萬事勞
院院黃花秋色濃幾看青鏡惜芳容瓊窗忽夢金輿過
長樂霜寒五夜鐘
採蓮曲
家近城西綠水塘荷花開落幾悲傷採蓮遥寄阿郎去
妾抱苦心終為郎
聶政墓
軹里空餘鳥雀愁依然落日對荒丘丈夫一諾輕生死
浩歎風前萬木秋
阮籍墓
涼秋白露滿芳蓀無限窮途舊淚痕千古狂歌誰會意
西風原上弔詩魂
酬方子文見寄登岱之作
風騷誰繼鮑參軍浩唱凌秋碧落聞獨秀峯頭閒對酒
月華高出海東雲
秋暮登九龍山
興來㩦酒一登攀滿徑秋花照客顔醉舞天風人不見
白雲飛度九龍山
元夕
此夜歡遊白晝同六街車馬度春風絲簧聲動僊人館
燈月光連帝子宫
宫詞
自入長門空繡帷玉顔非復鏡中時梨花夜雨燈相對
燕子春寒君不知
曉起慵妝眉黛殘玉階芳草捲簾看花間漫撲雙蝴蝶
宿露偏沾翠袖寒
采蓮曲
湖上西風吹綺羅靚妝越女照清波折將蓮葉佯遮面
櫂過前灘笑語多
雨中集王文父别墅登樓得秋字
西園佳會幾名流野色偏多背郭樓汾上雨晴還駐馬
白雲一片寫清秋
暮雨山行感懷
馬首奔流響石灘亂山風雨送人寒别來茅屋常虚榻
却憶南華枕上看
新鄉城西昔送李學憲于鱗至此感懷
路出新鄉煙樹重石橋曾别李攀龍謾言謝朓驚人句
獨立秦高落鴈峯
望望崆峒倚赤霄廣成何日一相邀鳳臺月出誰同醉
獨愛秦聲聽玉簫
薄暮登攀詩興孤奚囊多少大秦珠探奇不盡仍呼酒
自信精華絶代無
文旌西去感秋風漢代豪華祇廢宫靜夜搜奇心自遠
千年寶氣有無中
大道相攜五嶽遊老夫共爾賦高秋賸將石髓換仙骨
西指崑崙天盡頭
洛城西送别紀明府貞甫
送别西郊車馬行亂山深處隠孤城黃花潭上秋將老
獨採餘芳寄遠情
杜預墓
夜觀左史日談兵勲業仍兼著述名石馬無蹤神爽在
滿天霜月照佳城
杜甫墓
洞庭昔返楚天魂孤塚千年失子孫蜀道悲歌今不見
暮雲愁色滿中原
望嵩峯漫題
嵩峯欲賦客徘徊野菊餘花石上開何處青山不秋色
白雲有意傍人來
嵩陽書院觀碑憶李憲副元樹
一到嵩山感故情巍然碑石見題名當時若賦陽春調
獨立中原和楚聲
懶揮楚賦靜心神李白知誰是後身試問漢時三栢樹
有靈曾閱幾詩人
達摩洞
心空面壁古來聞五乳峯頭自落曛欲問無生渺何處
西歸葱嶺萬重雲
登封道中值雨
山雨生寒接遠煙水中亂石綠苔鮮幾家茅屋疎林外
雞犬無聲薄暮天
九月晦夜少林寺對雪
山房宿雀靜簷牙月盡空林忽凍花三十六峯今夜雪
併將寒色照禪家
晩至白馬寺登毘盧閣望洛陽安國禪院
雪晴山閣冷侵衣西望平林暮鳥歸鷲嶺雲霞空裏色
洛城金界共餘暉
獨步明月山因覩荒涼遂沮遊興
荒山白草路盤盤却憶仙家倚石欄落日疎煙秋色好
玉清閣上幾回看
西園為南菴翁題
黯淡雲低竹石間奚童斸笋踏泥還菜花春老西園雨
盡日亭臺燕子閒
四溟集卷十
