四溟集卷七
明謝榛撰
五言排律
送趙兵憲絅夫之宣府
曉發居庸道征袍霜露侵揚旌度寥廓吹角動蕭森殘
月樓中嘯青山馬上吟風雲占氣候亭障足登臨狐嶺
寒城斷龍沙秋草深明王憂紫塞戰士感黃金樽俎三
邊策烽煙獨夜心功成竟何處海上有丹岑
石佛廢寺(在居庸關彈琴峽之西)
峽轉逢孤寺庭荒起暮煙石堂惟有壁松樹不知年刧
火關塵世名香斷勝緣登臨霜草地想像雨花天何處
飛馴鴿無由見老禪梵音泉自落法鏡月空懸淨土還
如此浮生重惘然門前車馬客誰復問青蓮
塞下三首
滿天秋氣動木葉下居庸笳墮征夫淚沙交戰馬蹤亂
雲連萬壘孤鴈度千峯廻合關城路馳驅塵土容山横
邊色斷日没野隂重朔吹翻旗影寒霜上劍鋒幾年頻
出塞百戰苦妨農廟略今長畫軍儲日遠供檄書飛涿
鹿候火照盧龍會見旄頭落何人勒景鐘
二
青山行不斷獨馬去遲遲宿霧開軍壘寒城見酒旗沙
連天盡處霜重日高時慘淡兵戈氣蕭條榆柳枝乾坤
疲戰伐將相繫安危寄語籌邊者功名當自知
三
路出古雲州風沙吹不休烏鳶下空磧駝馬渡寒流地
曠邊聲動天高朔氣浮霜連窮海夕月照大荒秋擊鼓
番王醉吹笳漢女愁龍城若復取俠士幾封侯
送陳駕部邦禮出守潮陽
五馬辭郎署雙旌駐祖筵青山相别後黃鳥獨吟邊曉
色分江樹春風送楚船雲深嶺外路地盡海南天疊浪
平夷島高秋肅瘴煙蠻方俗化日郡閣政成年雨露三
農足歌謠萬里傳昌黎有遺廟千載尚依然
報國寺同馮戶曹汝言昆季餞别王太守學甫得
橋字
不盡送君意禪窗共昨宵離筵過風雨行旆及河橋黃
鳥鄉心劇青山驛路遥春陽浮郡滿雲物度江饒楚櫂
經千里吳歌自六朝清秋定相憶何處采蘭苕
陳太守元卿書至自鄴賦此答之
為郡經年别聲名自下車山川亶甲後風俗建安餘驛
路頻歸夢交情一報書孤鴻當晩落萬柳入秋疎月白
饒鄉思天寒滯客居陳蕃舊榻在今日為誰虚
寄王叔采
憶昔清洹上踟蹰别右軍十年殊未見一字不相聞漂
泊應憐我迢遥幾夢君苦吟先白髮多病後青雲獨滯
周南日還空冀北羣飛花悵春過明月感秋分天外鶴
孤唳風前蘭自芬稚圭如舊識寧復北山文
送少司馬蘇公總制宣大
向曉發長安飛旌入渺漫漠南驅虎豹天上别鵷鸞一
薦膺推轂殊勲報築壇金鉦殷地響寶劍照人寒自古
邊庭計非今將相難龍韜開武庫麟閣待儒冠青海連
兵苦黃金結士歡論功多汗馬從事有材官漢檄雲中
度班銘石上看雄圖驃騎在一戰取樓蘭
送杞縣劉進士子旭使宣府
君才班馬流十度帝京遊聖代開奇璞春風脱敝裘長
思漢室計獨抱杞人憂擁騎馳邊郡揚旌拂戍樓霜連
涿鹿曉雲斷野狐秋地曠笳逾慘沙寒鴈不留壯心看
劍鍔屈指計刀頭千古儒生輩誰期定遠侯
同應駕部李太僕遊夾山
夾山不登眺勝事只空聞靈異開丹洞孤高入紫氛東
溟收地脉北斗控天文共有松蘿意聊從猿鳥羣持杯
駐嶺日吹笛破山雲更覓三花樹還期二使君
早遊盤山憩古公蘭若
薊門隨去住遊眺此身輕雲起千峯白泉流一澗清寒
沙餘馬迹初日散鴉聲恰自長林轉翻依峭壁行空中
孤磬落松下老僧迎碧玉開禪徑黃金作化城共言超
有象誰會入無生何必匡廬上遥尋惠遠盟
送張比部汝任募兵太原
拂曙别承明輶軒西北行天迴濁河水山擁太原城榆
塞霜中色蘆笳月下聲四愁今日最孤嘯幾時平慷慨
深酬主艱難始募兵良駒輕道路壯士重功名雲斷黃
花戍風連細柳營牙旗翻豹影寶劍奪龍精烽火當秋
急疆場計日清歸來上封事應悉九邊情
送程憲副子賓出鎮巴東(前尚寶卿左遷戶曹)
為惜同鄉别都亭醉酒巵客星淹此地卿月感當時驛
道三秦轉春風萬里隨人逢山日少馬度棧雲遲曉色
迎吳劍晴空曳漢旗江長帶魚腹天迥出峨眉弔古應
多賦憑高獨遠思松深武侯廟草遍楚王池開府雄西
極銘鐘滿後期蠻方行自靖巴俗坐能移村女勤桑葉
歌童罷竹枝還教丙穴上雙鯉報相知
還峰卷為宋太守德完題(還乃返朴之義)
羣山高不極迴合越西城秋入雲根淨霜歸石耳清望
中分樹色空外落泉聲地接天台勝人含太古情林間
孫綽賦谷口子真耕處處煙霞動時時猿鶴鳴幾年守
真素一出見平生莫遣山靈誚應高黃霸名
暮雪集姜太史節之宅同包庸之賦
向夕變山川寒深歲暮天旌旗斷海戍煙火聚江船獨
鳥歸何後征人悵不前玉堂輝自動瑶闕燦相連酒訝
新豐貴冰增太液堅媚春殊可賦照夜迥堪憐留滯龍
門客逍遥鶴氅仙共看漢太史還為紀豐年
元日晏起書懷
輪蹄遍九陌此日獨高眠疎懶終何事飄零又長年地
寒疑臘在窗午覺春偏短杖閒中侣浮雲醉裏天昨孤
兒女望今復歲時遷起坐看明鏡蒼蒼鬢颯然
初春夜集王元美宅餞别吳峻伯徐汝思袁履善
三比部出使得杯字
共餞江南客芳筵候月來漏催詩草就春報燭花開把
袂終千里論心更一杯風人今夜聚星使幾時回官舍
遥聞笛宫庭暗落梅相看倍惆悵殘雪照燕臺
春夜徐進士子與宅餞别陳進士憲卿使楚
帝里論文夜從來哲匠能月邀金谷酒人對玉壺冰楚
調誰相和吳歌思不勝多情有徐幹何計挽陳登晝錦
懷湘浦春帆下竟陵凉秋聽過鴈望斷白雲層
送何吏部治象扶母櫬歸平隂
候火心仍北哀音夢已東斷腸自芳草揮淚向春風宦
迹燕城久憂端漆室同海天低落鴈煙雨失孤蓬兵檄
關山外皇情宵旰中薦賢須此日還擬待山公
送中丞許公伯誠出鎮昌平
才名動海内白首華山阿閱世存涇渭逢時謝薜蘿幾
年懷趙璧獨醉發燕歌賦陋隂常侍功高馬伏波金鉦
傳鴈塞鐵騎渡榆河長嘯將平寇雄圖定偃戈春生千
嶂早雲傍七陵多應憶論文侣山城一鴈過
送歸參軍體之使居庸
參軍初奉使早發玉河隈雪盡關山路天低龍虎臺揚
旌海樹斷驅馬塞雲開曉色城頭月春聲笛裏梅沙場
莽迢逓亭障鬱崔嵬候鴈從南轉邊風自北來枕戈憂
國步草檄見君才擬待銘功日長纓繫敵回
送童侍御仲良謫羊城
把袂看春早天涯幾故知離歌初斷處遷客欲行時帆
度三江盡雲飛五嶺遲炎方殊物色秋水澹心期正氣
驚山鬼威名伏島夷瘴煙聊復酒海月尚堪詩地遠身
仍健官清俗可移羅浮春萬里還望早梅枝
春夜同玉峯禪師遊湖上
夜出招提境滄浪意不孤偶經花浦歇動有竹笻扶清
淨同禪侣疎狂信老夫暖沙閒白鳥春雨發青蒲樹斷
星垂野天空月滿湖摩尼珠獨在長此照虚無
妙應寺
殿宇獨嶙峋披雲興益新重來布金地不見雨花人湖
近龍時出岩空鴿自馴磬聲山正午草色路猶春浩刧
殊無極浮生會有因可憐倦遊客空自老風塵
送顧尚書惟賢之南都
靈氣鍾吳會全才際聖明管生知數早顧凱賦詩清大
策聞標柱雄談見用兵功高海上戰威重日南聲聽履
猶霄漢移官豈帝情中原愁裏斷北斗望邊横月白三
江水山青六代城磯看燕子在臺憶鳳凰鳴雜佩兼蘭
芷孤懷寄杜蘅酬恩心轉切飛夢到燕京
夏日同李于鱗賈守凖劉子成宗子相四比部南
溪泛舟
散步過林塘相隨上野航沿流狎魚鳥嚼藕得冰霜共
擬西湖勝還乘北渚涼桂樽移白日蘭櫂轉滄浪楊柳
緣堤合菰蒲出水長酣歌意不盡曉色正蒼茫
七夕留别汪伯陽李于鱗王元美得知字
久客言歸計留連幾故知鵲橋星度夜燕館月沉時天
上纔歡洽人間有别離晴分絳河影秋動白榆枝佳醑
還成醉萍蹤不可期年年湖海上今夕定相思
黃侍御協恭督學南畿賦此寄之
美人南國去建業路漫漫六代豪華歇三秋芳杜殘古
臺曾鳳下鍾阜自龍蟠雲度三江遠潮生白日寒文章
知道重品藻得人難側席天王意乘驄正北看
劉别駕宗周之潁州
客久敝貂裘吟詩徐庾儔之官千里别送爾一樽留赤
縣塵隨馬黃河霜滿舟堂開楚天月湖照潁城秋問俗
初臨郡憂時重倚樓九邊疲餽餉四海劇誅求世故聊
長嘯君才豈薄遊寶刀知有贈清譽滿燕州
送沈參軍禹文奔喪吳中
清曉素車發歸心千里途身方辭上國夢已落東吳淮
雨含悲切江雲入望孤三秋驚浦鴈獨夜感檣烏風木
長鄰宅霜天低蘸湖何當效徐孺遥為致生芻
送高伯宗梁公實二比部祭陵廟
祀典千年重嚴趨二妙同馬嘶川日墮路轉石林通旌
旆晴光外山陵王氣中雲深羅俎豆霜下肅臣工明月
帝靈在高秋天宇空瞻依增百感松檟正悲風
冬夜集張兵部茂參宅
秉燭坐深更嚴城亂柝聲寒雲雙闕迥夜雪萬家明世
事清樽盡邊愁白髮生匡時須計遠和敵竟功成自有
張衡賦誰憐李廣情劍塵時一拂莫遣暗龍精
送李侍御源甫奉使雲中諸鎮
柱史江南彦翩翩威鳳姿名從丹闕著才拔赤城奇霜
陌乘驄早寒燈草疏遲壯心驚物候憂色向邊陲直出
雲中道高飜雪外旗星連劍光動風助角聲悲實塞民
窮日屯兵歲杪時孤懷坐永夜擬報内庭知
送汪郎中伯陽出守北地
五馬衝寒色冰霜滿去程君王憂北地父老望前旌典
郡才方振防年計不輕河山分陜服形勢輔咸京樹隠
青蛇廟天空白豹城人家盡周俗羌笛半秦聲夜月登
樓嘯春風露冕行試看循吏傳終古定垂名
送俞别駕堯咨之臨清
吾郡本齊地使君當此遊東西抱河水表裏壯城樓臘
雪馬前盡春雲堂外流舟車兩京道賦役萬家憂和璧
才堪重虔刀志未休素懷誰與會孤月照人秋
寄蔡衡州子木
聞道湘東勝偏宜遊宦情山川壯荆楚翼軫麗璣衡白
鴈夕連渚丹楓秋滿城樓高分嶽色地迥散江聲早歲
能為郡中原舊著名有才逢聖代不寐為蒼生驛使無
書札蠻方尚甲兵何時同醉賦上苑待春鶯
送庫部楊郎中守嚴州
共說新都勝今推良牧才揚帆征鴈盡領郡早梅開江
到桐廬合山從天目來雲寒伍胥廟月白子陵臺弔古
乘驂過行春露冕回長安懷舊好尺素幾時裁
寄塞上王侍御子梁
君王重簡命爾志在澄清節鉞分西顧風雲護北征羽
旗荒外合驄馬雪中行直渡桑乾水還臨驃騎營九關
多猛士百戰有長城夜半仍傳檄天寒未解兵黑山横
寶劍青海動金鉦獨杖防邊策兼收抗疏名虚心當國
事高議見儒生壯歲思銘鼎空言陋請纓乘秋摧敵氣
計日答皇情應遣龍庭使馳書到玉京
送王郎中學甫出守安慶
結綠殊增價飛黃早出羣賢聲定𤾂國經術自河汾竹
馬來童子蒲鞭得使君訟庭閒晩照官樹澹春雲文物
古今勝江山吳楚分歌謠起清夜幾向月中聞
登遵化城樓
地道通遼海山嵐隠薊門登城秋草徧拂劍早霜繁清
切聞蘆管蒼茫見塞垣健兒屯北戍戰馬出中原羽檄
黃塵動牙旗白日飜窮邊思李牧異代感劉琨旅况聊
成賦戎機未易論從兹謝遊好歸卧舊山樊
歲暮寄盧次楩
客邸多朋好栖栖勞此生長存排難意遂有泛交情管
鮑心無改妻孥計轉輕單衣沾朔雪衰鬢滯燕城偃蹇
逢黃祖疎狂自禰衡家貧公議定歲久怨懷平共擬三
江釣還期五嶽行采芝從綺季回首謝浮名
送陸比部子韶決獄江南
西曹持漢律南使發吳吟落月嚴城早寒蟬别思深九
秋行肅殺萬木動蕭森帆下石頭夕雲連揚子隂榜人
偏利涉詞客重登臨為愛陸機賦悠悠千古心
十六夜同汪伯陽梁公實對月得求字
昨夜醉南樓西堂興未休共看九霄月仍是一輪秋影
傍關山落光連河海流盈虧本無定悲樂豈同遊肯負
琴樽雅還憐松桂幽頽顔空自感靈藥復何求
送楊太僕汝握奉使襄國
都亭罷祖席駟牡去騑騑世已多戎事民今半鐵衣山
秋萬木落天晩一鵰飛氣銳兵能勝年豐馬自肥邊庭
馳念切星月坐吟稀驛道滹沱外行看計日歸
雪中劉稽勲體乾宅賦此志别
雨雪逢殘歲長途斷客行翻空何脉脉到地故輕輕隂
接黃雲塞春歸紫禁城池憐寒玉淨樹訝早花明照夜
千山色因風萬戶聲卧袁真是懶訪戴亦多情寶劍靈
常動冰壺虚更清巨源能啓事嵇叔愛藏名郢曲今誰
和燕歌老自平試看東郭履還向鹿門耕
送謝給事汝學蜀中封王
客星入巴蜀使者下金閨軒冕離樽罷風塵去馬嘶王
孫重茅土天子錫桐圭地出函關外山通棧道西衣裳
沾雪冷旌旆拂雲低樹斷分金馬江清見石犀獨臨諸
葛井還泛浣花溪異世懷張載應留劍閣題
送彭明府子殷謫留都教授
故人三月宰即有薊門行握手驚相問當樽氣未平醉
懷多舊感别賦更新成野色浮雲闊春流去櫂輕日斜
桃葉渡潮起石頭城江上孤吟處天涯兩謫情官閒疎
世事地勝助才名豈待臨宣室今王召賈生
九月七日遊佛山同薛子喬閻達夫許克之賦得
黃字
登高待重九風雨恐相妨預約來金地遲留坐石牀一
樽乘野興同賦攬秋光天迥雲全白山空樹半黃風聲
寒颯沓日色晩蒼茫老病偏多感躋攀且自強片言干
氣象千載見文章海右諸名士深知謝客狂
贈史中丞文直
千載東南計三秋戰守功陣雲回氣色匣劍閉雌雄往
事長歌外流年高卧中風霜惟勁竹江海一冥鴻薄俗
懷巢父幽期得阮公醉來論世故謬許老夫同
宋德完轉海南方伯詩以寄懷
君才今宋玉絶代有清標官自西江轉名同南斗遥揚
旌天欲盡度嶺瘴全消象郡通山勢羊城壓海潮春前
花競發霜後葉遲凋無復悲秋意登臺望赤霄
上洛中大司馬王公壽篇
瀍澗抱王城嵩高壯漢京河山元地勝靈秀自天生才
逸青雲早功多白髮盈薊門曾選將秦塞久知兵月曉
尚書省霜嚴驃騎營艱虞扶國步宵旰見皇情身豈風
塵倦心猶冰蘖清廟廊千載計柱石兩朝聲不負煙霞
侣彌堅松桂盟周田安舊業洛社聚耆英(公與洛下八賢結社)乘
醉新詩健能書老眼明棲遲躭綠野恬澹愛黃精已脫
升沉世應藏著述名三秋攜杖出二室擬丹成忽下浮
邱鶴還聞子晉笙當樽話寶訣夜色正參横
朝歌留别蔡侍御
旅客承三顧軒車忽再過老年知自懶古道信無多春
動雲千里天寒鳥一柯下交松栢久中感歲時和未定
青山計聊為白石歌身雖各燕趙心豈限關河世事堪
高枕邊籌定偃戈有懷裁尺素早晩到煙蘿
寄楊明府子庸時應辟北上
聞道辭花縣因風寄短吟虚懷惟片月行色有孤琴父
老别時淚郎官到日心都城向晩肅御水入秋深霜冷
催南鴈天高接上林薦書應不負霄漢聽來音
秋夕張少參文輝劉僉憲仲安舟發塌河竚望有
作
作賦張平子能文劉孝標空憐此明月不得共清宵一
水流何急雙帆去漸遥秋光雲淡淡風色樹蕭蕭沁浦
期高興蘇門擬勝招齊名鎮河朔歌頌到漁樵
哭晁太史君石墓
多士期東閣孤懷向北辰名高太史筆病劇長卿身匡
世天何奪憐才誰更真茫然隔氣象遽矣失經綸白舫
雲隨櫬清秋月寫神半生餘著作萬事已荆榛策杖來
何晚臨風愴獨頻尚思排難處一諾定交晨(同為盧柟釋冤)淚
濕墓前土心通泉下人明年花自發猶似玉堂春
程總制信夫東歸賦此寄懷(臨清人名軏號古川)
六遷皆陜服驄馬昔飛霜節鉞威西極煙塵靜朔荒邊
愁歸後少詩興老來長退是完名策閒為却病方片雲
隨去住二水合蒼茫野樹蕭蕭色秋花淡淡香有杯延
故舊無意話行藏何事伏波叟驅馳瘴癘鄉
寄李子田張子維胡懋中三内翰
久違三太史何日覩清標帝里書難達雲山夢豈遥玉
堂頻促席紫陌更連鑣風雅流元氣賡歌起聖朝人間
傳白雪仙路共青霄(癸丑同榜)幾見燕霜下偏驚御柳凋明
光草詔處長樂度鐘宵信是非凡骨應期王子喬
寄懷戶部翟員外十韻
大雅昔同社為郎書報遲黃花寒自發白鴈夕何之邊
餉烽煙處中懷鼓角時山林憂共繫歲月道相期聊取
浮生醉寧求異代知家無步兵酒世有嗣宗詩計部勞
心力功臣重鼎彛乾坤吾老矣霜露自凄其漢室存元
氣漳流寄遠思風胡今不見龍劍失雄雌
寄贈謝竹亭公子
同宗自何代安石越中家麗水散金色藍田分玉芽飛
揚君可羨疎懶自堪嗟棋進馳心遠詩成寄興賒月高
燕市酒春滿沁園花(沁水在懷慶城西)遥想鳴珂處翩翩白鼻
騧
酬楊萬壑茂才見寄山川圖并詩
畫逼輞川工王維信可同雲微天若遠石斷水如空裂
素寫能盡披圖意不窮相知萬里合相望一書通神會
江天月名傳海嶽風君才變化裏吾道寂寥中猿鶴交
年久漁樵化歲豐懶時猶蔣詡聖代豈揚雄地勝閒多
賦山靈暗有功寒暄依古栢霜露感秋蟲養拙聊幽事
探奇奈老翁丹書長在壁逸興滿蒿蓬
邊警寄張太史子維
學士别來久殘年嗟轉蓬悲秋心獨苦乘月夢相通起
對霜林白驚看烽戍紅老懷生事定時議野夫同世故
浮沉裏天機浩渺中黃金䭾上國赤子悵西風斬馘邊
人淚馳驅漢將功董狐今史筆此意託孤鴻
登代州城樓望老營堡有感
寒色浮城上遐荒盡目前南雲接汾晉東路轉幽燕烽
舉兵威振冬來殺氣連烈風邊馬亂斜照漢旌懸諸將
寧無術三軍更可憐黃昏出鬼火白日斷人煙實賴中
朝盛還期衆壘全死生多為國賞罰本由天摛賦吾聊
爾憑高此悵然感懷空佇立枯木下烏鳶
冬夜劉伯東官署同謝侍郎楊總制吳郎中王計
部宴集
浩氣乾坤迥孤懷歲月遲龍荒天盡處鴈塞臘殘時凍
澁莓苔徑寒凝冰雪池雲山成慘澹霧樹隠參差醉後
寧無感歌中别有悲雅交應道合僻性復誰知客久頻
歸夢年衰幾會期相逢不披豁何以重遐思
寒食背郭園宴集同孔丈賦
招攜多勝事幽僻斷囂塵水學蘭亭轉園開金谷新山
川昭代賦令節異鄉人傾蓋相知定當杯各見真鴉啼
樓角暝花隠洞庭春正欲標奇絶從教客過頻
寄懷王主簿兆期
憶昔探岩壑行吟春雪中松門隨意歇石鏡照心同聯
榻期仍擬回驂興未窮一樽留謝朓萬卷比揚雄鶴轉
風塵下鸞棲枳棘叢于今翻百感猶自限西東
寄馮大參汝言時督餉平陽
京國分襟後鄉園把酒邊風塵相並馬星月共浮船久
重掄才日頻勞入計年心懸漢轉餉身歴晉山川黃葉
許由樹丹霞姑射天乘秋多勝迹弔古幾新篇羇客何
衰矣停雲獨悵然有情皆是累寄語故人前
冬夜過順軒昆季因述病懷得峯字
病多違舊社一訪正昏鐘豈奈形骸苦寧辭藥餌重雅
交隨去住老計轉疎慵寒夜惟殘月霜天有勁松逃名
竟猿鶴閱世且魚龍昨夢尋真處雲深太華峯
暮雪過雲洲書屋賦得開字
迢遞同雲暝翩翩策馬來山城萬戶閉風雪一樽開幽
徑迷孤鶴疎林訝早梅微聲寒&KR0609;&KR0609;遠色夕皚皚客子
勝遊地王孫能賦才剡溪昔乘興何事櫂船回
冬夜北園同社中諸丈賦得宵字
園亭可避俗逸興邇來饒共結歲寒侣那辭風雪招棲
真豈蓬島終古幾松喬幽事堪頻數閒心自寂寥賦多
形勝地身老聖明朝我亦楚狂輩高歌同此宵
吳太守明鄉入覲見訪時客晉賦此奉答
昔别都亭柳垂條幾度新獨辭燕趙路相和楚陽春老
去轍魚涸時來尺蠖伸中丞遠意切上黨故情親延士
堪為主移家豈在人漁樵今自適龍鳳古誰馴地得知
音侣天留報德身有期孤釣渭多事負耕莘西極連三
晉南雲望八閩海霞疑振藻江月恍交神客阻關山暮
鴉啼風雨晨鄴臺停五馬空復訪綸巾
寄陳雨泉方伯八韻
滇南亦何幸萬里得吾師海上鴈飛早吳中書報遲意
深元兩見交澹永相知久别各風雨端居聊歲時霜柑
春釀熟野館故人期稅畢門常淨郊行杖每持月留鶴
市景松偃虎丘枝何處藏神劍靈光復為誰
四溟集卷七
