四溟集卷四
明謝榛撰
五言律詩
寄王蘇州(時有倭寇之亂)
嶽牧今逾重憂端坐永宵歲侵疲郡邑時議到漁樵雲
暗青山路江喧白日潮傷心兵火後幾度望楓橋
武安除夕酌王抑之宅其子易從易知侍側
旅况乘時切年華隔夜新捧觴君二子彈鋏我孤身地
得青山賦天留白髮人誰為歲寒侣松老見龍鱗
送程子仁之楚
十日九彈鋏留君竟此行鄉心急歲杪客計緩平生雪
暗梁園樹江空鄂渚城不聞王粲賦愁絶滯南荆
寄上趙王枕易殿下
松桂兔園秋誰從帝子遊清風聞玉笛夜月見瓊樓旅
雁復南下官河長北流應懷謝莊賦吾意老滄洲
寄崔岱屏都尉
望望三秋雁誰傳上國書氣横龍劒外天遠鳳簫餘歲
月身還健風雲計自疏瓊筵多勝事詞客復何如
關山月
皎皎長空月星河半有無光連玉關静寒傍雪山孤沙
雁時悽斷林猨夜嘯呼征人增百感把劔立平蕪
明妃詞
鳳闕虚歸夢龍城重遠愁黃沙連塞起黑水入荒流淚
盡琵琶夜魂消觱篥秋誰憐萬里外風雪滿貂裘
白鼻騧
年少躭遊俠長乘白鼻騧連翩金勒響婀娜玉鞭斜紫
陌嘶芳草青門踏落花鳴弓飛鳥墮巧捷萬人誇
春閨詞
楊柳正啼鶯楊花飛滿城春風天外去落日海西明逸
氣搖金轡豪華戀玉京不知遊蕩子曾念百年情
晚過李子復餞别
擕樽同此夕雲月有無間曠達騷人意凄凉遊子顔亂
蟲依草樹孤鳥度河山世路黃金盡秋風一劔還
寄懷蘇廷珪先生
勾漏辭官早丹砂不易成門閒二水合天遠一鴻輕為
客幽期過悲秋白髮生菊花誰共采風雨獨含情
同朱道士通上人夜談因送予歸賦此
二高多道氣乘夜訪幽棲瑶草元無種青蓮不染泥鶴
閒丹鼎外月在法雲西相送還成笑分明過虎溪
清明過王郎中學甫時園桃始花留酌
欲訪桃源去先看獨樹春無言當令節有色净風塵不
取傾壺醉其如滿眼新仙郎能下榻華月復留人
送唐儀部還瓊州
多病言歸去孤舟秪素琴海天南盡處燕闕北來心秋
老下榕葉沙寒鳴翠禽賦成應有寄惆悵嶺雲深
浪遊
百歲形骸役吾生何浪遊寒蛩知静夜老菊見高秋海
上白茅屋雲邊青石丘還從物外侣靈藥好相求
送張太僕熙伯視馬畿内
司馭巡畿甸飛旌指戍樓共傳天馬異寧復大宛求月
照昆吾冷風生苜蓿秋張衡有詞賦獨繫漢家憂
秋夜柬仲元仁
永夜愁欹枕天涯一病夫候蟲當砌亂秋月傍樓孤采
菊還三徑揚帆更五湖相將好歸去莫嘆歲華徂
李行人元樹宅同謝張二内翰話洞庭湖
詞客家何處西南是岳州地連湘樹闊湖共楚天浮極
目風煙夕驚心鴻雁秋君山更竒絶應待子長遊
二
南望岳陽郡蒼茫吳楚分帆迴孤島樹樓出九江雲落
日浪中沒秋風天外聞何時采蘋藻湖上弔湘君
送朱邦憲還上海
送君不可住霜露滿幽襟醉後登樓賦天涯抱玉心江
門開曉色海樹帶秋隂歸去鶴亭上遥聽吳會吟
居庸關二首
遥遥度關塞策馬正西風驛路泉聲裏人家嵐氣中霜
餘澗草歇日上石林空多少長征客高秋感塞鴻
二
控海幽燕地彎弓豪俠兒秋山牧馬處朔塞用兵時嶺
斷雲飛迥關長鳥度遲當朝有魏尚復此駐旌旗
春夜過王侍御子梁宅時將按河南得韻二首
烏棲官舍静步屧偶經過宿霧浮金闕春星動玉河交
情别後重逸氣醉來多好去梁園道因風寄薜蘿
二
送君向河嶽歸思渺難堪回首鴻初北當歌月正南宫
雲飄祖席御柳駐征驂去後聽黃鳥芳菲誰共探
春日
共道芳春好其如老病侵誰同一樽酒時醉百花隂應
接非吾事疏狂見客心因思故山侣悵望白雲深
送趙元哲下第歸東阿
久客山中夢孤懷月下歌青雲期賦就華髮感時過龍
劍閒星斗魚山静薜蘿東歸訪黃石吾道欲如何
陳駕部鍚卿來自錢塘舟次臨清適有汀州之
命貽書見懷用答
海門春水發吳舫到何遲芳草行吟處孤鴻入望時滄
江成遠别白首見相知欲賦三山勝茫茫不可期
二
往年君别處梧葉正秋彫猶憶琴樽約曾同風雨宵寒
空鳴雁急煙浦去帆遥猶有天南夢相隨度海潮
三
使君遥領部相對復何年海樹曉行外江蘺秋思邊城
臨百越地帆盡七閩天見說春風早梅花可更傳
四
春酒不同醉春花空復開美人臨衞水客子滯燕臺近
得銅章報翻令錦纜回天知有黃霸早遣渡江來
端午集吳郎中峻伯宅得山字
令節方牢落招擕慰旅顔綵絲憶兒女蒲酒話鄉關楚
俗千年後燕歌一醉間坐看新月色猶自傍西山
夏夜集孫員外文揆宅得天字
深夜移官燭清風敞客筵鐘沉漢苑樹月度薊門天我
愧謝莊賦人稱孫楚賢何當碧筒飲醉向北忩眠
送趙少尹文甫之華隂
燕市離歌動殊非故國聞清樽聊共我黃髮更憐君縣
隠潼關樹堂流華嶽雲不知松月下誰與坐宵分
夜坐
兵氣動嚴關纔聞漠騎還邊愁醒醉裏身事去留間亂
響更深柝空明雪後山苦吟時倚杖不使客心閒
東橋為胡太僕賦
西來倚杖處下有白鷗羣偶爾乘秋興翻然向夕曛溪
光自清徹野色兩平分不定中流影相知有片雲
將登五臺夜宿圭峰禪房
驅車林壑晚不覺路縈迴鐘響禪扉近僧迎山火來登
攀惟一徑開闢自多臺上有古松柏當年誰為栽
圭峰晩望
圭峰冠形勝幽事且禪林石閣參雲興山橋俯澗心萬
松皆古色孤磬自清音更覓最竒處寧辭冰雪深
山行有感
地僻逢人少同行自有羣幾多山脊雪一片馬頭雲古
木參天出寒鴉薄暮聞可憐春草發誰為採幽芬
偶成
鄉園尚隔越寒暑又經過晚計身無補新交事轉多閒
時自天地静處即煙蘿白鳥忽飛去悠然一浩歌
留别陳大參粹中二首
征驂聞早發客自塞門歸天暝烏棲樹城寒雪擁扉美
人仍兩地春夢不相違獨賦關山月茫茫共素輝
二
别後緘書少天驕數往還正憂烽火急翻羡草茅閒積
雪猶平澗殘陽半在山相逢春尚淺楊柳未堪攀
寄太和山何隠君二首
棄官依白嶽歲月此棲遲道侣頻相過丹經久自知心
閒虎嘯處步緩鶴隨時倚杖看晴色前峰又采芝
二
太乙壇前客桃花十度紅幽棲片石定元氣四時通古
樹鄰蒼壑閒雲澹碧空能談非静者真意幾人同
雨後立夏
園中綠已暗寂寞問花神興託清樽酒愁欺白髮人山
城初雨過天地尚餘春又與東風别堪嗟羇族身
送薛逸人歸荆南
河汾春色過此别路三千旅夢關山月鄉心風雨天馬
歸湘竹外城對楚江邊去住何須嘆荆王自下賢
寄徐水部有和
粉署當形勝虚懷誰似君樹凉沙市雨江白渚宫雲鸛
鶴翩翩下帆檣歴歴分楚童能艷曲不使水曹聞
北園同孔老賦得風字
悠然雲在空此意許誰同身出勲名外心歸恬澹中高
樓偏夕照深竹自凉風試問今秋興還添菊幾叢
夜雨
夜來殊不寐百感古今情道在楚騷重年衰燕俠輕軒
庭回爽氣風雨失殘更多少人欹枕中心别有營
宋伯鎮招飲署中賦得長字
綠草夾階長憑軒共晚凉鳥聲投暝樹霞影蘸清觴興
劇三秋賦年衰幾日狂今宵話離合風露滿衣裳
雨後早起
積雨空階滿開軒幽興深半忩低曉月幾處苦秋隂已
倦人間路能閒詩外心還憎多此癖習静老山林
秋雨宿權店驛有感
驛燈分暝色野舘滯秋隂已倦衰年事偏馳故國心夜
凉槐雨滴月暗草蟲吟歸夢不知路千山雲更深
積雨感懷
十月天多雨霏霏日夜寒西山改氣色北斗失闌干生
計門常掩悲歌燈又殘可憐黃菊老幾向病中看
初冬十五夜雲洲丈招遊東林得僧字
皎皎東林月初看法鏡升殿沉中夜磬松隠上方燈興
劇催銀斝詩成轉玉繩地非廬霍勝天許著名僧
李園暮雪同鎮康安慶二王偶成
帶雪幾歸鳥蕭然集舊柯樹明春意早庭敞暮寒多綠
醑同梁苑清才並郢歌還期看山色天外玉嵳峩
冬夜昭覺禪院示萬燈上人
舊衲燈前補天寒霜滿庭不眠中夜偈早起半函經慧
力剗諸障禪心通百靈臘同祗樹老春雨又青青
寄懷顧近湖比部
莫測文園志龍光薄海天遥知變化日稀見老成年客
路西淹晉神州北壯燕白雲樓上賦秋色滿高筵
憶都門酒家王四
尚憶高樓飲青帘出綠楊頻賖寧沮興浩唱不嗔狂謝
客惟深醉燕姬自盛妝幾回青夢裏聽雨滴糟牀
九日寄懷田夢鶴兵憲
别後幾重陽停雲渺帝鄉登高同節序垂老各行藏夕
鳥安庭樹秋光照野塘何時問幽寂歲杪正冰霜
寄顧彭山别駕
建業元佳麗風流况有君妖童隔花唱醉客倚樓聞清
憶銅臺雪春憐金谷雲于今非宦邸猶試寶刀紋
贈田深父
氣奪三都賦聲驅六代詩春雲流碧落秋月照瓊枝獨
覽中原勝還收太華竒東山有狂客千里愧相知
西亭中尉雅集
騷侣夜同酌酣歌風月斜古人自風調今代幾名家客
久髩將雪天寒梅正花誰知獻賦意對爾一長嗟
吹臺弔三賢(李白杜甫高適曾會于此)
異代懷三老風騷尚可親高名相照耀片石自嶙峋野
曠青雲暮臺空碧草春至今遺響在神鬼泣何人
中秋夜潞陽旅館同馮員外言别得分字
客亭逢此夕樽酒况同君月向中秋滿人從上國分絳
河斜度影白鴈遠呼羣回首淮陽路相思隔海雲
秋日即事五首
八月邊烽起燕關入引弓檄飛三輔道氣激五都雄戍
角寒雲外城烏夜色中不知枕戈者愁絶竟誰功
二
燕趙多愁日兵戈未定時交游疏舊社僮僕問歸期驛
路當秋斷胡笳帶月悲曉來驚旅髩更益鏡中絲
三
何時偃甲兵多難滯燕城寒舘下桐葉秋風吹雨聲賈
生今日淚宋玉昔年情共有龍庭策誰高麟閣名
四
旅懷方索寞秋氣重蕭森兵甲南歸夢妻孥北望心閉
城山日在倚劍野雲深獨有長安客時時問捷音
五
疊嶂雲仍慘孤村鳥亦稀共嗟經鐵馬誰復守柴扉戰
地生寒色征旗亂夕暉還思漢飛將逐北過金微
送吳駕部子有奔喪洛中
漠南驚候火洛下報哀音去去思親淚遲遲憂國心暮
雲中嶽斷秋雨大河深猶憶老萊服空瞻松柏林
二
數有趨庭夢秋來益苦顔高原黃葉下落日素車還髮
變兵戈後心摧霜露間啼烏轉凄切淚盡北邙山
九日集徐郎中汝思宅得杯字
連牀留昨夜九日復筵開白髮愁中賦黃花亂後杯霜
兼宫樹變鴈自塞門來賴是同心者深知庾信哀
對菊
東籬何寂寞不似去年秋菊帶凄凉色人經離亂愁風
庭寒影動霜院晚香流客裏重陽過悲歌獨未休
馬子端王鼎臣見過因懷崔都尉
兵去人心定相逢話此生亂離俱是客去住各含情沁
水沉鸞影秦臺斷鳳聲眼中惟二子且復醉燕城
秋夜
不見同懷侣悠然獨夜思風凄聞角處月落倚樓時計
拙陶潛酒心憂阮籍詩千山芳蕙歇策杖復何之
芳樹
芳樹花爭發嫣然故向人相看終日媚一摘暫時新影
落金塘水香飄玉砌塵傷心有琴瑟寂寞漢宫春
鄴下秋懷
風塵勞客計詞賦寄鄉愁鴈避燕山雪人經鄴地秋幾
年多放浪萬古自沉浮抱膝成孤嘯蒼凉月近樓
奉和崔後渠祭酒見贈
碧山留大老客子幾番來砧杵鳴秋郭風塵上晚臺孤
懷惟短劍萬事且深杯東閣多賢士寧遺作賦才
寄靳太守子魯
花發上林時君行我在茲三春不相見千里自同思白
髮留燕市青蘋寄楚詞郡樓應獨眺未擬北來期
題蕭鴻臚文萃園亭
京國論交久知君道氣存買書無積俸好客有閒園月
近池邊榻雲低花下樽偶來堪避俗何必問桃源
寄趙總戎公僎
聞道干城將頻年未解顔身危征戰後名定是非間海
月窺龍劍沙雲接鴈山誰憐趙充國白首卧榆關
夜集孫郎中文揆宅賦得月字
關山不見月玉笛未須吹水暗魚龍窟雲深烏鵲枝開
樽成露坐作賦待秋期還擬梁園夜鄒枚况在茲
秋夜同應駕部瑞伯宿三河驛得宵字
荒村回遠火古驛駐征軺蓬髩人間老萍蹤薊北遥繁
星耿秋漢鳴柝亂寒宵忽憶山中桂清霜葉又凋
赴石門峽
石門西去道煙色樹冥冥秋草地全白夕陽山更青聞
蟲驚節序立馬問邊庭潦倒還詞賦徒慙兩髩星
石門秋夜有懷
歇馬空山夕勞歌塞上歸野霜明古劍峽月冷秋衣坐
裏蛩螀亂愁邊烏鵲飛酒杯時在手不與故人揮
春雨感懷
漠漠春天雨冥冥晚樹花山雲迷客路海燕落人家濁
酒聊生計狂歌任歲華異時懷杜甫老病滯三巴
夏日同武元康劉復之杜約夫萬金渠流觴
城西六月暮笛裏萬山秋野水天光净沙汀日色浮清
觴聊泛泛白鳥任悠悠逸少今千載何人復勝遊
送吕試官宗夔入蜀
西蜀有揚馬君才當此行幾年懷勝迹今日慰平生地
入黃牛峽江連白帝城停驂勒銘處獨見古人情
獨步
野田聊獨步風物漫幽思地迥秋山出天空暮雨垂石
梁閒鸛鶴水國静蛟螭曠士成衰謝寧無狗監知
暮秋同馮直卿秦廷獻李士美遊黃花山
太行秋色老步屧一探竒草白高歡殿山空王母祠飛
泉堪倚杖落日尚揮巵松外浮雲去幽人意獨遲
二
高崕翻槲葉白日雨聲寒共愛秋山好其如芳蕙殘亂
雲藏怪石空壑下清湍底事林間鶴棲棲刷羽翰
三
深入黃花谷高臨玉女臺迎人千嶂出隨意一樽開寒
露垂瑶草秋風掃石苔子長躭勝絶猿鳥莫相猜
宿黃花寺
横野千重壁飛空百丈泉松門臨巨壑石閣架長煙月
下惟清梵林中有靜緣此心元不染秋水照青蓮
春日遊清凉山柬孟德用
沙暖青蒲出山晴碧樹分琴樽閒傍水杖屨獨披雲曠
野流春氣高峰駐夕曛芳時不可負寄語孟參軍
北園同劉國藩夜酌
花時招酒伴幾度北林遊改席依芳樹鳴琴對碧流天
高微月出沙迥斷煙浮明日還乘興垂竿杜若洲
寄郭太史質夫
直北京華地僊郎足勝遊雲低金闕暮月動玉堂秋草
詔傳天語題詩見國憂茫茫湖海上有客寄漁舟
題背面美人圖
無那琵琶曲重彈調轉凄自傷傾國色故作背人啼太
液秋光冷長門夜月低流鶯何意思飛過掖庭西
懷僊吟
海上安期子飄然與世違三丘來采藥萬里躡雲歸山
鬼窺丹竈鮫人識羽衣相從渺何許秋月見餘輝
俠客行
五陵豪俠士意氣欲横天出入長躭酒交游不惜錢鬭
雞輸寶劍逐兔落金鞭動說成功易如今又幾年
塞上曲
百戰多枯骨秋高白草深飛鵰盤大漠嘶馬振長林柔
遠君王德封侯壯士心華夷自有限邊徼莫相侵
丁香
紫花何太媚静女若為看影動簾櫳曉香沉煙雨寒芳
菲心有託零落思無端一采歸金屋春深莫倚闌
寒食
族次驚寒食流年髩有華春風吹燕子初日照梨花丘
壠天邊淚江湖夢裏家古來詞賦客拓落但長嗟
南巡歌二首
大道軍容肅中天王氣高風雲隨鳳輦日月動龍袍綠
野開三殿黃河集萬艘竟陵恐遲暮原廟薦櫻桃
二
南楚旌旗合黃塵走百官天王重巡幸民物識艱難馳
道春風動行宫夜月寒萬年垂拱意歌頌入長安
同馮汝隆萬泉山
壑林最幽處亂泉風雨來雲中山路轉樹裏石門開高
興題蒼壁長歌坐碧苔好為猿鶴主閒醉百年杯
題何栢齋侍郎山居
茅宇依泉石遊心自太空簷垂松葉露門掩稻花風世
故端居外天真獨卧中平生愛䟽廣今古幾人同
酧五嶽山人黃勉之見寄
人壯三吳地天開五嶽圖神交江月迥目極海雲孤老
鳳鳴琪樹秋花照玉壺洞庭騷雅會知爾說狂夫
秋興四首
寥落天涯客誰堪秋氣深風煙凄大野霜日净空林對
鏡嗟衰白銜杯任陸沉子雲多著述百代有知音
二
山昏雲到地江白雨連天鴻鴈寒無賴芙蓉秋可憐旅
懷須痛飲世事且高眠京國迷茫外空歌美女篇
三
嘯歌誰會意風色動嚴城天夕孤鴻過山秋萬樹鳴故
人湖海夢遊子歲時情坐惜瑶芳歇空除又月明
四
地曠糜蕪老庭空蟋蟀寒山河秋瑟瑟風露夜漫漫白
首誰同醉黃花祗自看吾生真浪迹滄海一漁竿
伏枕
伏枕無窮事虚堂秋夜深松低半忩月山静數家砧老
鶴同幽意寒螀伴苦吟百年兒女計誰識尚平心
晚秋呈崔後渠侍郎
野曠煙嵐重山深杖屨遲菊花留晚色松樹挺寒枝霜
下百蟲伏風前孤鳥悲蒼生憂悴日獨有老臣知
北塞
朔漠名王遁長城候騎還丁男空郡國甲士壮邊關玉
劍横霜冷琱弓抱月閒于今多上將談笑定天山
秋懷柬衛子涵
細雨秋山净寒煙暮野空龍蟠無濁水鳳宿有孤桐世
業兵戈後年光客旅中雲林千古意寂寞幾英雄
春日都下言懷
煮藥花朝過中宵坐黯然樓空萬井月樹合九門煙多
病還詞賦孤懷且歲年滄江有白鳥來往釣磯邊
酧馬子端
若木横西極鯤魚鼓北溟壯圖雙髩黑不寐一燈青曙
月低花苑春煙澹石屏上公開閣日暫爾謝山靈
崔太傅北園同張光禄友衡陳禮部子發聞人
禮部元科吳大理希明得詩字
勝地成高會雲和度曲時百花明院落一鳥下臺池待
月仍呼酒看山共賦詩鳳城春色暮莫負牡丹期
同内閣張友衡張文光二公飲崔京山園亭
錦石高於屋名香靄若雲笙鏞間清響花草雜幽芬人
醉瑶京酒天成紫閣文廣除多皓月改席坐宵分
夏日崔西峨宅同張水部德楊醉賦
日暮重門寂風凉獨樹斜一樽元亮宅萬卷子雲家白
石垂蘭葉清池出藕花水曹同取醉庭宇落殘霞
宿淇門驛懷孫方伯性甫王憲副廷瞻江少參伯
陽
駐馬淇門夕堂空暑氣徂亂雲關樹暝寒雨驛燈孤身
計聊時序鄉心復道途何當報知已秋鴈滿江湖
表兄周平基書至
兄弟成脩阻霜空一鴈過桑麻懷故國煙月夢西河短
杖徘徊意孤樽慷慨歌相思秋又暮白髮竟誰多
寄王東畬
我遊京國去君向鄴城來自拂燈前劍誰傳花下杯停
雲虛夜舘落月曠秋臺鴻鴈飛何處相思賦七哀
元日
異鄉今日酒無那客愁新風落千林雪天迴萬谷春兒
童催老大物候感沉淪何限長隄柳青青又向人
古意
南國動幽思春洲搴綠芳九嶷雲物夕帝女怨瀟湘華
月照瑶瑟靈風吹綺裳那知苦調罷楚客立蒼茫
同李汝錫馬伯齡遊蘇門山柬王明府
好山同一賞行坐有莓苔潭上幽花照樽前白鳥來放
歌風振木起舞月臨臺欲刻蘇門石慙非謝朓才
雨後柬張宗昭
雨後小園净豆花寒更開客中秋序過燈下鴈聲來嬾
慢催詩句疏狂但酒杯故人期不至凉月滿高臺
過山叟
栗里堪同隠濠梁復一過衡門開綠野石壁帶青蘿偶
共山人醉閒隨牧子歌還憐夜色好星月湛滄波
秋夜柬張崇德
滿天風摵摵木葉下山城夜静羣蟲響秋高片月清多
方身計拙無病旅愁輕仲蔚深知已悠悠江漢情
野興
白日霜凝地飛飛鴈度河孤峰依漢迥老樹得秋多月
曉山精伏時清野父歌短笻隨我意一徑入煙蘿
過儀封呈大司馬王浚川
行客度河甸空林寒日初風高脆蒲葦水落困龍魚民
物誅求際邊陲戰伐餘濟時須大老莫戀草玄廬
大梁冬夜
坐嘯南樓夜孤燈客思長人吹五更笛月照萬家霜歸
計身多病生涯髩易蒼征鴻向何許春意徧湖湘
古怨
高樓俯江樹樓上有蛾眉舊約空成歎新愁可訴誰春
閒翡翠幕月冷杜鵑枝蕩子復何處楊花無定時
二
楊花日飄蕩能復幾何春遠道寧知妾流年不待人片
雲横上國獨鳥下西秦無奈懷君意清江採綠蘋
三
綠蘋時復採獨立轉深愁憶昔郎船去極天江水流玉
環應自佩金谷謾長遊可惜鉛華落西風入畫樓
春日同雙泉清泉湧泉西泉四將軍園酌
南園鳴布穀煙雨萬家春庭草亂依榻山雲低傍人當
歌惟勝地快意幾芳辰醉殺高陽客花前倒葛巾
登城有感奉寄江寕王懷易
野風吹客袂感慨一登城孤鳥日邊沒大河天外傾年
華悲杜甫世故老虞卿龍劍應相合雲霄無限情
渡黃河
路出大梁城關河開曉晴日翻龍窟動風掃鴈沙平倚
劍嗟身事張帆快旅情茫茫不知處空外櫂歌聲
集孟得之園亭
萬竹生秋意林園六月初騷人宜物色樽酒坐庭除落
日横孤嶂清風滿太虚興高歸去晚池上采芙蕖
秋日洹上書懷
水邊沙草合林外石橋横雲漫三秋色河流萬古聲野
花欺老髩林酒勝浮名我愛桐江叟漁竿不世情
同李元博擕酒訪岐南道人
共向東園酌葫蘆秋正花千畦散流水萬木帶飛霞碧
海仙人島玄都道士家未應騎鶴去聊此話丹砂
懷玉清閣
紫閣登臨處秋光入品題忩吞河嶽盡簷壓斗牛低客
路孤城外仙壇萬嶺西浮丘分袂後望斷白雲梯
懷香山寺
曾識京西路名山梵帝家殿高千嶺樹地落半天霞空
外鐘聲徹雲邊㙮影斜老禪相對處笑指白蓮花
送朱君歸都下
君來鄴城雪君去薊門秋生計疏鄉信歸期減客愁光
隂多道路慷慨幾交游誰識燕歌處孤雲傍酒樓
送劉僉憲才甫北伐
七月邊烽動三河兵氣揚乘秋發猛士計日縛名王劍
倚雲霄迥旗連海霧長燕然一片石終古有餘光
送杜敬夫有事顯陵
匹馬飛千里孤帆截九河天南郢州道月下楚人歌陵
廟楸梧冷江城雲霧多萬年帝靈在神鬼護山河
懷碧雲寺
羣山開寶地憶昔杖藜過石洞餘冰雪巖泉净薜蘿虚
空塵慮盡疏散勝緣多欲結東林社相依老洞阿
同鄒汝鄰張伊梁李元博飲申幼川北園登臺
醉賦
朋好多風雅園林復此遊天邊數峰出臺下一河流浦
樹籠蒼靄霜花照素秋騷人嗅芳意莫訝為時憂
同陳石卿夜酌善應山
騷客同今夕當杯意思閒天風入古樹海月到空山勝
賞雙林外高歌萬壑間人生竟多事此地幾登攀
送王中書嘉賓歸海陵
華髮紫薇郎鳴鞭下帝鄉蓴鱸新味美丘壟故思長海
國連秋氣江皋帶晚芳興來一鼓枻誰與詠滄浪
秋夜寄郭黃州
久别多遐思驚心夜半鴻霜飛鄴臺冷月照楚江空感
慨三秋過徵求萬邑同細侯深有意聊爾託長風
有懷
南國美人别長懷相見初不傳萬里信閒殺九江魚白
髮增長嘆黃花伴索居夜深風露下猶自立前除
寄孫堯峰把總
同衰不相見憶昔薊門逢送别吳帆遠含思燕樹重湖
光閒鸛鶴秋色净芙蓉月下長安夢楓橋夜半鐘
吳下洞庭兩山詩客每從予遊四十年來凋敝
盡矣率成短律用志悲感
勝地闔閭國滄波范蠡船山通轉折路湖抱混茫天絲
管春風裏松楸晚照邊人家幾歌哭誰盡白頭年
張二守鳴遠擕酒夜過禪房率爾賦贈
擕酒出偶爾隨意是端居垂老詩猶進能狂禮不疏興
高雲影外心悟磬聲餘每過論三昧無令禪榻虛
寄楊中丞伯謙
晉俗猶秦俗君來化自同多憂關大計兩鎮得全功雪
盡西山迥雲閒朔漠空樵蘇幸無事四野共春風
和王侍御沁陽再逢除夕
復此歲將盡烏啼霜滿城孤燈千里客夜半兩年情北
望邊愁劇西來髩髮更乘春發驄馬猶自問蒼生
送欽水部子辰之沛中
清標憐水部南去意何窮樹色分淮甸河流見禹功亂
帆春草外古堞暮雲中感慨登臺處蕭蕭起大風
送王行人維藩使汝南
仙郎寵命新向曉發征輪去路梁園雪歸期燕谷春王
孫瞻絳節候吏走黃塵想過仲宣宅還憐作賦人
寄北海馮汝強
曠矣青雲路凄其白髮年病多還自遣賦就幾人憐三
徑迷秋艸孤鴻斷雪天相期九節杖定訪十洲仙
送徐比部汝思使蜀中
何處看春色江城花鳥繁射洪一樽罷騷雅幾人存日
下銅山静雲連赤岸昏更憐陳正字零落獄中䰟
二
春草徧三川征軺入蜀年棧通星使路嶺斷夜郎天關
塞雙旌轉風霜一劍懸勞歌對明月江上幾回圓
春日同李于鱗王元美比部集韋氏水亭得韻
二首
都門聯轡出此地訪煙蘿共酌清樽酒還成白苧歌春
雲花外度幽鳥水邊多更擬池亭上相將采芰荷
二
我來憑水檻坐久夕陽斜聊復祛塵事相將攬物華河
山百戰地桑柘幾人家縱有明春約還看何處花
春遊
古道一鳴鞭蒼茫雨後天湖明春草外寺隠暮雲邊野
浦還垂釣山房欲問禪客中幽事少獨愧白頭年
和王比部元美喜濬人盧柟冤雪之作
春從鄒律動近得破愁顔心事孤燈下年光萬死間賦
成餘白髮身在有青山共爾煙霞約飄然去不還
送蔣判官子重之泰安
策馬齊中道行當佐郡憂城連岱雲起地接海天浮賦
稅徵兵日星霜報國秋有懷時北望寒鴈下河洲
朱郎中伯鄰飬疴道院雨中見召賦此答之
習静依山侣同懷復見招三花煙雨隔一鶴洞天遥寒
逼青霞舘泥深白石橋月明應不負樽酒聽吹簫
送蘇子冲之雲中
翩翩蘇季子征馬獨嘶風路轉河聲近星搖劍氣雄旌
旗閒塞上笳鼓靜雲中試看和戎後誰收不戰功
季夏夜過郭學士質夫館得流字
客居度煩暑仙舘得清秋華露凉浮動明河夜轉流思
鄉還自賦秉燭且同遊潦倒誰招隠淮南桂樹幽
同沈禹文周君可二參軍集章子吉參軍宅時
章景南行人至自上黨即席賦此
使星昨夜轉車騎入長安共喜傳觴好猶言行路難蟬
聲風外斷槐色雨中寒起舞蒼龍劍光芒幾度看
登樓北望懷郭學士質夫李吏部一元
李郭風騷匹登樓獨悵然黃花秋滿地白鴈夕横天玉
闕雲霄外金門日月邊疏狂燕趙客早晚賦甘泉
夏夜鄒參政君哲宅陪餞皇甫别駕得才字
磊落閩中彦沉淪吳下才相看成别賦一笑且深杯庭
暗流螢過樓明缺月來新豐能幾醉騎馬故遲回
夏日大雨
小樓動秋意風雨忽來時暗失黃塵陌平開綠草池朝
閒成久卧氣爽得新詩車馬訪幽獨衝泥竟有誰
遣懷
天地此生浮貪名豈道流何為兒女計徒遣歲時憂取
醉江花日行歌嶺樹秋向平元有約南盡白雲遊
立秋夜有感
秋生一葉初搖落重愁予宋玉悲何晚嵇康計亦疏星
明孤劍動月白小樓虛為憶同心者天涯未報書
秋夜石戶曹君采宅留别得雲字
無那天涯别寒蛩可更聞燭花還對我尊酒暫同君夜
駐西山月秋生北塞雲他時重相憶惆悵幾宵分
張少參子明見過
病客掩扉卧時聞車馬臨幾來燕市裏能識魯生心獨
樹秋先老浮雲晝欲隂况逢憂國際誰為訪山林
章景南署中對竹
誰種此亭竹當樽一問君相看成野意自覺遠塵氛幽
色霜前見秋聲月下聞醉來堪隠几清夢入湘雲
秋夜雪後同王給事以寧集胡進士文澂宅予病
先歸
客醉黃花月堂開白雪天重城輝夜色老樹奪春妍已
負金樽酒那成寶劍篇病來扶上馬歸向小樓眠
高比部伯宗宅夜集得清字
銅漏夜初澁冰壺韻轉清月澄天漢影風落禁鐘聲病
裏疏身計天涯得友生後期無定所江海共含情
冬夜同徐比部子與吳舍人明可聽張肖甫鼓琴
得聲字
夜過成都客風流羡長卿壺觴移燭影山水入琴聲庭
敞風初斷天寒月更明他時軒冕會應記薜蘿情
送劉推官子禮之平陽
人憐燕市别才羡洛陽竒春色迎驂動民情到郡知天
低姑射嶺雲抱帝堯祠幾為看汾水東流寄所思
送盧司業濬卿再赴南都
相憶江湖遠相逢京國初羽觴春欲動宫漏夜何如客
久慙懷刺年衰可著書君仍金馬詔吾竟白雲居
二
陽城復南去歲晚上吳船寒盡秣陵雪春浮揚子天一
官心自遠六代賦同傳何異碧山下蕭條著述年
冬夜黃給事用章宅同張肖甫賦得中字
初逢青𤨏彦下榻一宵同月落棋聲裏春回燭影中放
歌還楚調扶醉有巴童上苑遥相問梅花定幾叢
吳舍人明可徙居同徐子與劉子成二比部夜
集得書字
仙郎近卜居幾乘載圖書鄰里通名後牆頭過酒初漏
沉丹禁遠燭動碧忩虛補衮才無暇明朝向石渠
春日過山村漫興
何物清人思西山對郭門漁樵春草路雞犬夕陽村水
動烟霞色沙留杖屨痕向來樗散意一醉任乾坤
四溟集卷四
