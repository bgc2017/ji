四溟集卷五
明謝榛撰
七言律詩
送許中丞伯誠鎮遼陽
雄才當代擬登壇東度榆關歲欲殘燕嶠暮雲天外起
遼河春水雪中寒艱虞自謂匡時晚戰伐誰知得士難
謾說請纓平百越行看仗策靜三韓
送李給事元樹奉使雲中諸鎮
𤨏闈朝下促飛旌歲暮看君塞上行戍角動人多苦調
戎衣走馬半新兵關開涿鹿雲連樹路出蜚狐雪滿城
計日楚才封事上君王深見九邊情
送陳太守仲聲還任金華
雙旌帶雪下長安曉色催人馬上寒不憚風塵馳驛道
應知父老佇江干金華雲隔三千里碧草春生五百灘
遥想元龍乘暇處高樓明月共誰看
留别程侍御信夫宋比部汝化
孤琴瘦馬臨長陌執手那堪惆悵色雪中疎柳動啼鴉
林外斜陽催去客二子正當經濟時我向江湖任所之
故鄉意氣且杯酒天外浮雲安可期
冬夜宗考功子相宅同張比部士直錢進士惟重
餞别方行人仲安使闕里便道還蜀
虛堂秉燭共開樽歲晩梅花發禁園南北交情今夜醉
江湖别思幾時論天邊候鴈逢燕使雪後春泥過魯門
家在涪川暫歸去萬峰回首隔中原
酬王侍御子梁見寄
臺畔烏啼夜獨醒憂時不寐向中庭幾看燕嶠秋雲白
三度梁園春草青夢斷關河驚過鴈書傳南北感浮萍
君才况值艱虞日驄馬歸来鬢欲星
春日洹上閒居
芳草洲邊春水生蒼茫霽色動柴荆風吹楊柳幽人卧
日上梨花獨鳥鳴泉石自能忘俗事壺觴聊復寄閒情
千年好憶東方朔金馬能兼大隱名
公子行
少年公子美容光共羨豪華傾大梁花柳旅開馳馬路
金珠亂擲闘鷄場青樓對舞春無歇白紵嬌歌夜未央
獨有侯生空老大夷門風雨自悲凉
送張别駕赴秦中
曉别孤城鴉亂啼函關迢逓正春泥馬經三輔雪霜後
路出五陵松栢西烽火獨愁秦塞迥郡樓長望隴雲低
寶刀靈氣君堪佩晉代功名定與齊
送沈克昌東歸
孤琴漂泊氣難平老傍天涯復鄴城四海知音須我輩
一朝傾蓋識君情官橋疎柳高秋色旅舘寒螿獨夜聲
太石潭邊好歸去漁竿不負野鷗盟
送謝武選少安犒師固原因還蜀會兄葬
天書早下促星軺二月關河凍欲消白首應憐班定遠
黃金先賜霍嫖姚秦雲曉度三川水蜀道春通萬里橋
一對郫筒腸欲斷鶺鴒原上草蕭蕭
送章行人景南使閩中
春盡天涯感别離滄波極目去帆遲江南到處搴芳杜
海上先秋薦荔枝明月每勞燕市夢白雲遥寄越鄉思
山靈暫爾留旌節獨立西風賦武夷
送宋行人進之使太原潼關諸郡
高城拂曙亂鴉啼别酒臨風征馬嘶使節天邊雲渺渺
王程春暮草萋萋黃河南去晉山斷紫塞西連秦樹低
宋玉三秋還有賦誰同華嶽一攀躋
夜餞周時隆表兄東歸
弟兄此别重傷神况復淹留一病身白髮相看偏墮淚
清樽纔罷轉愁人江鴻北轉燕山夜河柳東連魯甸春
若到鄉關逢故老為言遊子倦風塵
送何進士振卿謫樂平少尹
都亭同醉采芳菲别後關山夢不違平野北看燕樹斷
大江西去楚帆飛百花洲上還聞鴈五老峯頭獨振衣
勝地且留何遜賦春風應見賈生歸
送白戶曹貞甫之三河
御河春草纔傾蓋驛道炎風復送君候騎遲留今日醉
美人消息幾時聞孤城北向天門近三水東流地脉分
漸老江州白司馬建章回首隔重雲
秋夜過吳職方子有宅
鳳城西畔獨尋君無奈寒蛩坐裏聞燈下旅愁驚老至
天涯秋興醉宵分禁鐘隱隱来深院海月微微出斷雲
綠酒黃花知有約不辭風雨更論文
秋夜陳内翰子結第同孟得之對月有賦
陳遵投轄罄交歡池上酣吟並倚欄月到玉堂秋轉静
天廻瑶闕夜偏寒坐聽客子穿雲笛恍見仙人承露盤
金馬明晨還待詔清光應憶此時看
秋集道院因同徐庫部子明醉賦
寄跡京華勝賞稀偶来仙院静塵機明河倒影夜低戸
凉露無聲秋滿衣銅漏滴殘人共醉玉笙吹斷鶴孤飛
空庭改席多幽興月落長安並馬歸
中秋無月同李子朱王元美李于鱗比部賦得城
字
四野蒼茫雲霧生月華暗度鳳凰城樽前不辨銀河影
樓外空傳玉笛聲鴻鴈清秋遊子意梧桐白露故園情
謝莊欲賦還惆悵今夜關山何處明
寄洞庭山鄒子序
鴈書寄意三秋過龍劍藏靈兩地分舊日交游思共醉
他鄉風物感離羣笛中夜落關山月樓外天連海嶠雲
老去相逢定悲愴吳歌對酒不堪聞
重陽夜感懷
月冷燕城斷旅魂廣庭風露坐来繁老將濁酒酬今夕
秋到黃花憶故園多病淹留孤劍在當年遊好幾人存
狂歌重此登高意滿眼浮雲不可論
送顧汝修歸上海
千里飛霜葉下初知君回首憶鱸魚潮生瓜步移孤櫂
路轉吳淞是舊廬海上白雲秋不斷天南明月夜何如
梅花歲暮應攀折驛使相逢有報書
邊警
太白秋高烽火驚羽書飛下晉陽城沙場風急来邊馬
亭障雲深出漢旌戰守何人能仗策朝廷今日始言兵
懸知駕馭還多術早晩親臨細柳營
宿榆林驛
寒夜榆林門獨開愁看霜露滿蒼苔驛燈孤照征人夢
邊月高懸落鴈哀冒頓幾窺青海戍烽煙又上白登臺
當年李廣空遺恨蕭颯天風正北來
望雲中塞
幾年欲向塞門遊北渡桑乾重旅愁畫角悲凉孤館夜
黃榆搖落九邊秋壯心未擲班生筆浪跡堪憐季子裘
回首江湖任鷗鳥謾嗟華髮滯燕州
送李郎中子朱出守東昌
丹鳳城南祖席開使君行色曉星催薊門旌旆乘空下
海岱風雲入郡來退食還披龔遂傳振衣應上魯連臺
東方彫弊非當日獨為蒼生賦七哀
馮郡丞汝言入計暫還海口吳郎中峻伯沈參軍
子剛出餞同賦得山字
歲暮長安送客還驛亭疎柳不堪攀星軺欲發仍呼酒
春草相期一觧顔陌上清霜迎劒舄笛中明月動關山
海門凍合三吳舫此日馮唐鬢易班
立春日與周一之文德承李時明馬懷玉集李伯
承館時還宰新喻得天字
禁苑高樓動霽煙玉盤生菜感流年吳歌晩聚江南客
鄒律春回冀北天久别共嗟饒素髮相逢能醉幾芳筵
柳條漸長應攀折又向官河送楚船
送符主簿之蜀
陌上離歌仍把袂樽前芳草惜離羣逶迤獨馬乘春去
斷續清猿入夜聞錦水東搖三峡月蜀天西盡萬山雲
宦遊莫惜梅花信歲暮長安定憶君
和人金陵春日感興
吳客風流似季鷹鍾山佳麗興堪乘高臺鳳去還臨眺
勝地龍蟠幾廢興九陌晴雲通玉闕三江春水抱金陵
莫愁何處歌楊柳獨聽黃鸝思不勝
送朱明府仲開謫平樂教授
黃鳥鳴時别禁園宦情南去復誰論鄭虔此日聊詩句
陶令何年共酒樽秋到百蠻思北鴈雲迷三楚望中原
滄江寂寞芙蓉老官舍長歌獨閉門
天寧寺同章景南李于鱗王元美餞别李伯承還
宰新喻得春字
野寺門前楊柳新一樽同此駐征輪西山物候仍餘雪
南國芳菲更有春楚櫂正逢歸塞鴈淮雲遥送渡江人
他時陶令應相憶不待秋霜下綠蘋
寒食夜感懷
帝里年華重旅愁幾廻清夢到滄洲看花多病虛寒食
秉燭何人共夜遊鄉思轉添春過鴈劍歌初斷月當樓
梁園舊侣今零落天際黃河空自流
送栗道夫下第歸上黨
早歲名成庾信流春風走馬向燕州壯心對酒惟長劍
華髮論文一敝裘落日寒生楊柳陌亂雲晴繞鳳凰樓
聖朝何事淹才子歸卧青山復幾秋
送許克之下第歸歴城
獨馬遲遲春尚寒曉衝疎雨出長安白雲又伴山中卧
芳草誰同湖上看不負才名須狗監豈容生事老漁竿
壯遊共擬磨崖賦海岱秋高木葉丹
送鳥鼠山人胡世甫西歸
愁中忽過薊門春歸騎蕭條復向秦白首全生逢聖主
青山何意見騷人隴雲朝度鄉關近渭水晴分草樹新
自是揚雄多著述百年寧負舊綸巾
寄陳潮州
不見元龍重倚樓遥看天畔碧雲流東方紫馬嘶何處
南服蒼生繫此憂海氣鬱蒸長似夏蠻烟蒼莽獨宜秋
鳳凰山下相思樹攀折還能寄舊遊(潮陽有相思樹)
又得寒字
出郭乘時父老歡頻年稼穡問艱難邊烽自不虛龍劍
客禮誰能重鶡冠地合千松山更秀天垂片雨日多寒
秋來逸興今朝醉老去新詩異代看
秋夜同李明府子充登圓通閣兼示懶上人
清秋風物興堪乘傑閣凌雲共此登自謂官輕隨曠達
不令人妬見才能披襟氣爽中宵露俯檻星搖下界燈
何處招提可遊眺萬山形勝幾詩僧
寄懷李藩相子成
早歲飄然别楚關知君古道宦遊間能求馬首計何遠
不妬蛾眉心自閒河朔曉霜明一劒鄴西秋色老千山
徐陳彫喪應多感獨摘黃花觧醉顔
園亭秋雨李之茂惠酒
聖代逍遥一角巾西來况爾識予真園扉半掩琴書静
庭樹相依鳥雀馴荒徑自憐苔色古白衣寧待菊花晨
天涯風雨聊成醉坐惜衝泥送酒人
夢吳人張德良同泛揚子江偶得一聮黃蘆港外
羣峯出青石灘頭獨鶴鳴醒而足之
不見詞人憶舊盟清秋夢到闔閭城黃蘆港外羣峯出
青石灘頭獨鶴鳴共傍江湖存逸氣自憐萍梗寄浮生
一樽忽罷仍南北落月空梁無限情
九日齊明府思欽見過
天涯節序酒樽空扶杖登高索寞中旅鴈一聲辭朔塞
寒砧幾處亂西風今嗟白首親朋隔舊采黃花兒女同
慰我羇懷有陶令非關秋色過籬東
次潘國主對菊韻用述鄙懷
長鋏無聲食有魚門前倚杖鴈來初身違故國頻勞夢
力到哀年尚著書客子欲傾天上酒園丁還摘雨中蔬
因思寄傲陶彭澤坐對秋花白露餘
答宋鴻臚仁甫寄書
登高曾約帝京樓九日黃花各自秋明月相關今夜夢
白雲同寄故園愁征夫塞上功何晩代馬霜前嘶未休
官舍寂寥應撫劒更將尺素問淹留
雪中感懷
客懷無定幾晴隂晉俗那知半古今孤館勁風翻積雪
千松寒色隱危岑鏡垂鶴髮嗟年老劒飬龍精動夜深
昨向庭前驅鬭雀觧紛還似魯連心
天教強健老年身自覺詩成調轉新三晉關河無旅鴈
萬家風雪幾愁人樽中醴酒堪懷古笛裏梅花未是春
形勝肯淹青玉杖乾坤何愧白綸巾
季冬十五夜蝕集雲階雲澗書齋
騷雅于今伯仲知坐談深夜緩清巵雪凝苔砌光逾净
水凍蓮壺漏轉遲聚散老懷聊共醉浮沉世事總難期
眼前皓魄翻多感一誦盧仝月蝕詩
初春夜過西池書齋留酌賦得鍾字
燕臺故事老年蹤楚調狂歌聖代容乘興西來秋草徧
憑高北望暮雲重自疎客計閒長鋏幾向王門駐短笻
春酒淹留何限意滿城華月夜深鍾
得周學憲子才書并石刻詩以志謝
辛甲封疆探勝還雲蘿猶憶共躋攀坐憐同調繁聲外
老愧齊名片石間鶴髮鄉愁惟綠酒馬頭春色幾青山
太原有約堪乘興莫使東風花鳥閒
同敏軒昆季賦得登城樓望五龍山
松杪龍山縱目時龍精長寄萬松枝煙嵐忽動遥堪挹
風雨頻來暗有期半世客懷聊此醉千年帝力豈予知
高城倚仗空幽興安得巖棲日賦詩
西池園賞芍藥
王門設宴欵應徐紅藥相鮮映廣除地簇晩芳羣蝶下
天留春色萬花餘願將繡幕通宵護詎使清樽半日虛
共醉瓊樓重吟賞莫言玄圃是仙居
栗道甫夜過送别
茅屋茶煙待客時山中别駕暮相期共逢昭代躭佳句
自笑殘年費苦思入夜星河林鳥定先秋風露草蟲知
坐談漸轉南樓月不盡離懷歸去遲
送張明府召和之邊
蒼茫野色度旌旗平子乘驂西去時荒草乍經多事地
高秋更賦幾愁詩黃塵風静周畿甸紫塞雲屯漢虎貔
不信賞功貧郡邑封章擬報聖王知
漳河秋漲候渡因憶李通政仲西
萬折漳河過鄴城洪濤動地幾時平沙邊鸛鶴仍求飽
霜後魚龍始見清遥憶君家臨古渡更堪旅思聽寒聲
杖藜自惜徘徊影不逐東流寄此情
寄上瀋王殿下
遥憶池臺叢桂芬豈堪風俗寄河汾路通萬樹偏秋色
城隔千山更暮雲明月每馳天外夢寒砧不比鄴中聞
西來知遇嗟衰老别館孤燈坐夜分
憶茅山兼寄黃淳夫逸人
秣陵佳氣日氤氲句曲逍遥鸞鶴羣諸洞藏真開石髓
三峯拔秀出江雲松間月掛清秋影天上星羅太古文
早晩黃生換仙骨相期南去訪茅君
過朱道甫留酌分得秋字
為愛君才王勃流樽前相對賦高秋關山回首偏多路
風雨驚心各一樓老去自知能放達古來誰不重交游
匣中寶劒藏靈異莫使龍光天外浮
送王大參明甫之秦中兼寄張方伯子文
島夷能禦待論功歌起漁樵吳會同兵甲威名懸海上
旌旄行色入關中金城遠抱山河地寶氣猶存秦漢宫
君見張衡正秋興三峯欲賦兩争雄
送别張僉憲肖甫之潁州兼憶徐太守子與
浮雲薊北嘆相違舊社詞人各是非謫後兩遷心事定
醉中多賦宦情微黃花含笑孤秋色白鴈離羣幾夕暉
潁上有懷徐幹遠建安風調邇來稀
送别吳景伯李光卿吳子哲三考官
太原城外感離羣消息從今不易聞旅鴈翩翻乘朔氣
秋風寂寞向斜曛秪緣爼豆他鄉合漫賦山河别路分
楚客西歸渺相望天連劒閣萬重雲
秋夜同吳方伯子有孟廉憲存甫馮大參汝言周
學憲子才遊東寺
詞人薄暮集東林碧殿風飄鐘磬音遊宦莫嗟閒日少
談禪聊坐法雲深天回河漢餘秋興月在松蘿清客心
聖代經綸罷蓮社黃花相對且長吟
春日登伏牛山遥望秦中因憶栗士學馮汝言二
方伯李廷實大參莫子艮廉憲姜宗孝紀恒甫
二憲副
伏牛形勝鬱嶙峋二月風光客興新半嶺夕陽惟照雪
千松寒色不知春天連山勢全雄晉地轉河流遠界秦
寄語關中幾遊宦虞卿秪是著書人
同鄉程子賓丁卯春以廣東大參擢山右廉憲及
夏仍轉廣東右方伯戊辰春罷官北歸兩年之
間往復萬里殊為可嘆賦此寄懷
二十年前尚寶卿一官萬里去來程海天欲盡東南地
鄉國遥懸旦暮情鷗鳥斜陽隨野釣杏花微雨促春耕
翻嫌薇省殊多事舊侣相過幾送迎
送蕭逸人歸永豐
久客天涯鬢欲皤西江歸去一漁蓑香罏峯外煙雲合
石鼓潭邊雷雨多素月三秋黃鶴夢清風千古紫芝歌
山窗幽寂誰相伴隨意鳴琴向薜蘿
春柳
黃鸝時復喚春遊陌上楊花漫不休幾向離筵搖落日
莫教長笛動清秋輕煙直接都門外細雨低臨灞水頭
謾繫王孫金絡馬萋萋綠草有人愁
春宫詞
長信宫中芳草生晩風獨立正含情時顰柳葉聽龍駕
誰隔桃花吸鳳笙金屋半開春寂寞珠簾不動月分明
燒殘蠟炬虛長夜遮莫同心結未成
暮春有感
世故悠悠鬢易華歲時多病轉堪嗟小園春上蘼蕪色
古道風吹楊柳花黃鳥獨鳴紛旅思白雲無定寄生涯
狂歌忽憶當年事月滿長安醉酒家
秋暮書懷
木落風高萬壑哀山川縱目一登臺夕陽滿地漁樵散
秋水連天鴻鴈來白髮無情淹歲月黃花有意照樽罍
西園公子虛陳迹詞客于今說愛才
贈劉羽士
一出樊籠萬事違滿天風送薜蘿衣青藜杖外煙霞色
金液方中造化機窮海泛舟蛟自避深山採藥鶴同歸
知君已有僊人骨應待王喬汗漫飛
中秋宴集
滿空華月好登樓坐倚高寒攬翠裘江漢先翻千里雪
桂花香動萬山秋黃龍塞上征夫淚丹鳳城中少婦愁
詞客共躭今夜酒謾彈瑶瑟唱伊州
暮雨
忽漫濃雲西北生斜風驟雨入重城大川波動魚龍氣
空谷雷搜水石精阮籍感時心獨苦杜陵憂國意難平
萬家暝色孤燈外彈劒長歌此夜情
同潭公登望湖亭
孤亭縹緲碧天空巖壑長鳴萬樹風湖色微茫秋草外
山光黯澹暮煙中静緣老去逢禪侣生計年來擬釣翁
莫訝疎狂詞賦客滄洲白鳥自相同
答夏良臣見寄
拾遺曾客錦官城獨擅當時大雅聲老我漳南還作賦
嗟君淮北久知名嚴霜苦雪松心古片月長江鶴夢清
潦倒同懷不同醉天涯徒有報書情
湧金亭晩酌(亭在百門泉上)
山亭下瞰碧潭空天際雲霞落鏡中千古神蛟吞夜月
九臯靈鶴振秋風許由潁水心何逸莊叟濠梁意自同
寄迹乾坤須縱酒不妨醉卧荻花叢
曹茂才希孟遷居
燈下書生山月斜夜深清夢到梅花樹頭黃鳥陽春巷
屋角青雲孝弟家自古人情多玉石即今世事幾龍蛇
我來樽酒論騷雅簾捲中庭駐落霞
秋夜有感
老去生涯一短笻幾年河嶽寄行蹤城邊瑟瑟高秋樹
天外沉沉静夜鐘風急沙洲移鸛雀雲深潭水護蛟龍
邇來不見同心侣無奈狂歌阮嗣宗
望紫金山有作
隔河一帶碧嶙峋薄暮登臺注望頻古洞深松歸老鶴
金山瑶草待幽人泉奔巨壑常風雨月傍高壇自鬼神
丹侣有期應不負三花樹底醉長春
夜坐感懷寄徐文山
獨夜寒螿鳴不休虛窗起坐憶南州山開薄霧來明月
天送長風作冷秋華髮漸多驚老大壯懷無奈歎沉浮
美人一别江關渺肯采芙蓉慰我愁
秋日懷弟
生涯憐汝自樵蘇時序驚心尚道途别後幾年兒女大
望中千里弟兄孤秋天落木愁多少夜雨殘燈夢有無
遥想故園揮涕淚况聞寒鴈下江湖
朱僊鎮弔岳武穆
中原何幸見將軍一劍長驅萬馬羣戰伐功高天意在
廟堂策定帝圖分只今營壘空秋月終古旌旗有暮雲
遺恨幾多堤上柳冷風凄雨不堪聞
聞老兵談邊事
少小從軍老病侵鐵衣征戰歲年深天寒野火燒荒塞
月黑山精嘯古林千載干戈堪灑淚三秋笳鼓數驚心
平沙亂草迷枮骨漢武窮兵怨至今
梁園春雪
二月都城凍不消雲黃地白思寥寥園林幸未舒桃萼
風雪寧堪妬柳條欲觸曉寒尋野徑漫探春意過溪橋
惠連留滯空詞賦梁孝同時想見招
題孟得之園竹
西風萬木正彫殘脩竹娟娟謾自看為愛清隂搖綺席
不教新笋上金盤色連淇澳秋霜净聲徹瀟湘暮雨寒
中有棲遲九苞鳳野雲長護碧琅玕
題王大伾侍御别業
野扉長掩石林幽林外寒溪汩汩流老鳳無心横碧漢
高雲何意落滄洲天王側席兵戈日柱史閒居草樹秋
二十年來躭著述不知華髮為誰憂
送吳將軍北伐
連營鼙鼓送斜曛北伐應期霍冠軍鐡馬踏殘燕塞草
金戈揮斷朔方雲將材此日寧虛負邊事頻年不忍聞
豪侠從來多慷慨幾人鍾鼎勒竒勳
中秋無月
不見青娥駕紫鸞孤樽愁思坐更闌山河莽莽迷瓊樹
風雨冥冥失玉盤梁苑池臺空度夜漢家宫殿不勝寒
欲知何處秋光好天柱峯頭試一看
送白子鍾南遊
廣陵南去水浮天楓華蓼花秋正妍島嶼遥連三楚樹
風雲低逐九江船驛亭津閣好沽酒黃橘白魚寧惜錢
汗漫直須窮勝絶子長高躅憶當年
暮秋憶馬立齋李後溪
落落商歌日幾廽世情聊把菊花杯斜陽又下嶺西去
候鴈還從天北來宋玉此懷誰與會虞卿異代自同哀
長安有客深知己潦倒漸非獻賦才
冬日寄酬李給事仲西(時謫天雄)
烈風吹斷野桑枝雲外孤鴻北叫時雪滿山城驚歲暮
冰連河海得春遲幾年謫宦身多病獨夜悲歌鬢欲絲
留滯天南憂思切夢飛青𤨏月明知
林慮北園待李子周不至
北園臺榭雨晴初坐對羣峰澹自如四野暝煙飛白鳥
半池秋水落紅蕖海天月近幽棲處石樹風生浩唱餘
清夜放懷須酒伴隔林猶自聽來車
憶天壇山
目極天壇路渺茫往時高步采瓊芳白雲壑斷笙音度
紅葉林空酒氣香仙客並遊心自逸野猿一見意相忘
醉呼童子收詩草月上千峰卧石牀
春日洹上過田深甫對酌
梁客才名康樂齊北來獻賦此幽棲春流廻合孤村外
晩照蒼茫萬柳西煙浦横舟閒把釣花臺對酒漫分題
太行一望高無極相約登臨杖短藜
牡丹
洛下名花迥絶塵寶闌斜倚見風神香飄梁苑聚僊子
色壓漢宫無美人宿露暗侵芳骨冷曉霞低照靚妝新
謝家秪觧題紅藥此日狂吟醉好春
無題
楚女春心不自持月明誰唱竹枝詞瓊簮玉珥何顔色
翠幕朱闌且歲時燕子樓空傷往事杜鵑花老負歸期
江頭幾度風和雨轉覺湘靈瑟調悲
窗有蛛絲鏡有塵小樓岑寂坐傷神鴛鴦哺子空經眼
桃李飛花不待人洛浦佳期孤皓月湘江幽怨寄青蘋
玉環舊日徒相贈腸斷歸鴻又一春
送金廣文少賁之長沙(前蜀中令)
數卷孤琴非俗計短亭細柳是王程舊從彭澤懷陶令
此日長沙弔賈生夜月子規鄉國夢春江杜若楚騷情
碧湘門外風雲闊華髮無勞怨不平
寄南都盧淶西司業
鍾山靈秀一龍蟠太史南遊好縱觀揚子江横天地合
石頭城壓雪濤寒談經道氣空今古作賦心思入渺漫
千里有懷應北向鳳臺高倚碧雲端
答武進李宰元素惠六朝詩
故人送我六朝詩夜半燈前坐讀時清廟朱絃彈古調
玉樓瓊樹發春姿共言蘇李傳騷雅那識曹劉是路岐
極望江山增感慨長風吹鴈報君知
征夫歎
漠北單于躭射獵雲中都護擁旌旄征夫淚墮故鄉遠
戍角聲悲寒月高絶塞冰霜侵劒戟隂山鬼火照蓬蒿
從來百戰輕生死獨倚轅門感二毛
千秋頌
平樂筵開冬月初天風吹鶴下前除山河萬古鍾元氣
宫殿千秋倚太虛華日高輝龍衮上彩雲低度鳳笙餘
稱觴不盡詞臣意東海壺公有報書
還家
二十餘年寄鄴城歸來誰不訝狂生白頭况帶風塵色
青眼深知父老情共話江湖多故事自憐詞賦亦空名
仲宣蹤跡猶無定遥指浮雲意未平
千秋頌上恒易趙殿下
殿閣祥雲繞鳳麟蟠桃特出薦佳辰詞林共仰天葩潤
藝圃同瞻睿藻新招隱久虛青玉案論交先訪白綸巾
仙胎未識金銀氣鶴算平分閬苑春
夏夜大雨寄懷崔駙馬懋仁
鄴王城外雨漫漫旅客驚心夏欲殘平地波濤吞道路
極天雲霧失峰巒疎燈閃閃滄洲夕亂葦蕭蕭白鷺寒
遥想月明吹鳳管倚樓何處望長安
寄蔡春臺兵憲兼憶王鳳洲廉憲
兩守姑蘇何太勞君今海上擁旌旄龍騰地得三春雨
鯨縮天收萬里濤歲稔不憂吳稅重時平謾學楚詞高
陸機相近應同賦秋氣爭雄見二毛
寄門人王少海陸石虹二子因悼商洛山同賈於
鄴未幾病殂久淹旅櫬作詩諷之
叔牙義氣亦空聞帝里名交鄴下墳異土抱疴骸骨在
同鄉負德死生分逍遥燕市酣春色嗚咽洹流暗暮雲
龍種徒能千里足鳳雛何用九苞文
寄錢兼山員外
一官疎懶合丘樊遠近書生多在門白璧新知徒有識
青雲舊侣半無存地通湖海三吳脉天造文章萬古源
遥憶花橋春事過苔階鳥雀共寒暄
張㠠山廉憲晉陽以書見招因擢南京都憲不果
行賦此寄意
路出中原惬壯遊試看形勝舊皇州秣陵山抱連天起
揚子波平蕩日流親友寄書通蜀舸朝廷息戰佩吳鈎
鳳凰臺上仍相約共賦江南萬里秋
答朱醉石上舍見寄次來韻
同懷兩地曠交游特向汾隂問去留昭代應憐鸚鵡賦
麗情莫訝鷫鸘裘幾經風雨人間路獨攬雲霞海上樓
西隔太行書萬里杜蘅又老大江秋
寄江南李巽川許習盤二正郎兼憶張懷洲黃門
建業同官勞未休三吳有待稻花秋署郎各繫江湖念
計吏相關風雨愁别意且須通白鴈老年秪合在滄洲
邇來青𤨏懸何事草疏深宵重倚樓
送孟方伯存甫之關中
鄴下相違復見君朔方動業邇來聞兩遷薇省秦中路
一望岷山塞上雲客思不堪聊出祖宦遊無定幾離羣
東林尚憶談禪處月滿松庭共夜分
送李明府凌秋入覲
青雲舊侣别多時北去鳴珂是會期魏闕星辰連曉色
漢廷鵷鷺肅朝儀九天春雪宫梅發萬戶晴煙御柳垂
當代掄才重臺諫晉陽賢令巨源知
送紀太守明瑞入覲兼省親
縹緲雙旌向北飛遥看喜色動庭闈關中劒珮趨丹扆
天上風雲護紫微策馬帝鄉成晝錦聽鶯客路換春衣
太原父老應相望楊柳河橋立夕暉
冬夜尹明府遇夫宴集因憶何少卿治象梁憲副
公濟
天寒地主見情親雉堞參雲鴈塞鄰十載别懷今夜酒
數莖短髮舊遊人雪庭照席輸明月凍樹垂花像早春
遥憶二君尋白社方知歲暮有松筠
送趙太僕子伸入覲
流風出自趙平原曾訪叢臺舊迹存海内交游同白首
天涯風雪一清樽幾瞻帝闕馳燕路千轉雲山到薊門
春動上林聊寓目莫將邊事醉中論
申參戎汝承歸自岢嵐喜而賦贈
岢嵐昨喜捷書聞一劒能驅鐵騎羣出塞成功先氣色
當朝選將更風雲沙中走馬勞殘臘天外飛旌蕩夕曛
共羨虬髯心且赤封侯不數漢將軍
題吳郎中温叔山房
早辭京國風塵倦為愛山房泉壑重移榻夜深垂萬象
登臺秋迥出千峯獨蹲斑虎雲邊石半隱蒼龍雪後松
燈下思君見竒絶忽驚春夢戍樓鐘
謝侍郎與德郊亭餞别
昔會燕臺今白頭東歸分袂倍離愁年華易改誰長健
世路無窮客倦遊春雪糢糊荒嶺樹夕陽慘淡古邊樓
此情欲寄滹沱水千折波聲尚北流
送太僕卿李鈍甫之滁州
旌旄拂曙搖行色太僕乘春别故居諫草不存名自著
筆花常結夢何如西山雪月催成賦南國風雲待下車
芳杜青時定相憶赤湖橋上寄雙魚
馮大參汝言出餞臨汾驛留别
歸鴻不失洞庭羣樽酒天涯此别君殘歲冰霜仍道路
早春書劍又河汾驛亭駐馬淹行色官柳啼鴉送落曛
二十年來頻聚散那堪白首嘆浮雲
清明遊西園有感
客轉汾陽時禁煙太行雲渺故鄉天齊中一弟悲西壠
鄴下諸兒走北阡桃李未花春氣晚河山獨賦老懷偏
重來秪恐芳菲盡啼殺黃鸝空自憐
送張大參汝任之浙中
汾陽贈别走詩筒帆度春流五兩風國計更堪征伐後
人心多在去留中江分吳越青天合地豁東南滄海通
鴈宕飛泉舊遊處重看片雨下晴空(曾守河南被謫浙東)
中秋夜集周時隆表兄宅有感
天涯對月幾團圞烏鵲翻枝棲未安兄弟共須今夕醉
妻孥猶是異鄉看光流浩蕩千家白影落蒼茫二水寒
仙桂花開秋正好不知人世有悲歡
登岱
絶頂登攀海日明下看蟻蛭隠孤城玉童不見雲霞渺
丹侣相從杖屨輕漢石塵迷千古字秦松風起半天聲
欲探靈異來遲暮自覺人間負此生
過楊子畏别業登樓同田深甫醉賦
遥望河流一縷微憑虛俯見亂鴉飛雲流檻外生寒色
霞落樽中駐晩暉共賦高秋能不倦登樓後約恐長違
仲宣老去隨萍梗湖海茫茫幾夢歸
夜集梁武選公濟園亭同何稽勲治象得秋字
問予東去欲何求日觀峯高獨勝遊離合此生能幾醉
嘯歌今夕故相留庭前松桂偏宜月笛裏關山别是秋
他日鳴珂還有意停雲時傍鳳城頭
同何治象梁公濟登會仙山
野菊迎霜猶自開漫乘幽興一追陪談玄更欲尋瑶草
舉白聊須坐石苔落日半山松掩映閒雲滿地鶴徘徊
仙人去後餘風景知有千年我輩來
春日懷馮汝言
岸幘行吟向落暉西原聊自采芳菲白駒轉眼浮生老
黃鳥驚心舊侣違揚子風濤南望遠秣陵春信北來稀
還思並馬漁陽路回首孤雲塞上飛
送汪谷受之京
幾度秋花君未歸風塵無倦鬢絲稀鄴城日久頻彈劒
燕地寒多早授衣兵甲愁中生事薄江湖夢裏舊交違
逢人自說黃山勝却憶松蘿静掩扉
暮秋酬王元美見寄
仙郎久别聽征鴻兩地登高悵望同河嶽愁雲連趙北
海天佳氣滿吳中老來避世家難定亂後悲秋賦轉工
籬畔黃花應自惜一枝留取傲霜風
夜集陸道函官舍同丁子學張肖甫漫賦
烏鵲翻飛月滿城可堪漂泊旅魂驚三秋共賦嗟吾老
四海論心見友生天轉明河分夜色風摧落木亂寒聲
醉來擊筑高臺上燕趙悲歌自古情
暮秋郊行偶述
太行迢遞起蒼煙凄斷鳴鴻倚杖前南阻黃巾愁落日
東遊皂帽感當年山城秋老行邊樹河甸寒生戰後天
獨有王孫多侠氣千金駿馬獵荒田
除夕同顧聖甫宿漳河旅舍
故人同宿濁漳濆冰底春聲近可聞世事短長雙鬢改
歲華新舊一宵分當庭古樹明殘雪何處清鐘落斷雲
龍劍從來有離合燈前把看七星文
寄懷盧司業濬卿轉留都通政
旅鴈孤飛驚物候詞人相憶采蘭苕夢回金馬南雲斷
愁傍銀臺北斗遥秋色幾看鍾阜樹寒聲還聽大江潮
風騷六代誰為主潘陸冥冥不可招
夜酌吳明卿宅遲王元美不至得天字
君成楚賦已多傳嗟我風騷鬢颯然不厭疎狂同此夜
還令意氣感他年明河倒掛長安樹新月低搖太液天
虛左遲留待王子猶疑興盡剡溪船
送蹇武選子修使秦中便道還巴郡
都亭離宴對斜暉萬里星軺歲暮歸蜀嶺雲低迎晝錦
巴江草綠換春衣天連上國書難達山斷中原夢不違
南北嚴兵當此日豈容常掩故園扉
送張給事仲安擢蜀中參政
暫停軒蓋離人醉忽聽河橋去馬嘶悵望那堪春草徧
勞歌不盡夕陽低天開鳥道三秦外地入蠶叢萬嶺西
抗疏只今憂轉切幾廽清夢到金閨
送蕭行人汝和還京兼答丘給事懋實見寄
柳花飛盡使車還肯向王程有醉顔海嶠春雲征戰裏
河梁晩照别離間舊交青𤨏每同賦老愧滄洲長自閒
夢寐相逢論諫草不知身世隔關山
送郭山人次甫遊秦中
馬上吳歌壯爾行度關非是棄繻生黃金賸買新豐醉
紅樹遥含故國情地出三峯雄陕服天分八水雜秦聲
霸陵縱目多秋興日夕鵰飛蔓草平
北望有感寄梁公濟陳憲卿張子畏萬言卿四職
方
直北雲霄幾度看燕京不異漢長安邊關飛檄黃塵慘
吳越連兵白日寒畫策應知司馬重掄才轉見職方難
古來久將功名定好向彤廷議築壇
送陳參政汝忠還任太原
鄴城春酒共躋攀芳草相違一愴顔北極雲開燕道路
中原天劃晉河山宦情獨感星霜下國計長憂戰伐間
後夜月明千里夢隨君西度馬陵關
吳給事明卿謫江西詩以寄之
𤨏闈當日起才名忽訝春風萬里行河北書傳楊子路
天南帆落豫章城騷人弔古非湘怨遷客悲秋自楚聲
帝里舊遊今散盡浮雲回首獨含情
中秋夜衞河泛舟同王元美顧聖少醉賦
王郎乘舸下重灘相送清樽一盡歡客路艱虞知己在
老年離合定期難月光初上孤帆落秋氣平分萬木寒
後夜登樓嘆圓缺回瞻北斗是長安
四溟集卷五
