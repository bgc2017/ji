四溟集卷九
明謝榛撰
五言絶句
江南曲
夾岸多垂楊妾家臨野塘手拈青杏子不忍打鴛鴦
四景圖
野水明孤嶂平蕪燕子低日斜人策馬酒旆杏花西
二
赤日臨山沼荷花氣獨清一亭蒲葦合鸛鶴向人鳴
三
世事惟高枕窗含萬壑秋片雲飛廣漠白鳥戀滄洲
四
籬落數竿竹梅花春不孤草堂人獨坐風雪滿西湖
古意
山上採蘭花山下採蒲葉露濕青羅裙良人不知妾
懷鄒子序
渺渺太湖水湖中多鯉魚故人時把釣應有北來書
鶯
何物傍春柳交交東復西班姬正愁思莫向漢宫啼
鴈
朝辭委羽山夕渡湘江水欲落更迴翔虞羅在深葦
二
結陣時南向楚雲千萬重相呼恐相失日墮九疑峯
三
冥冥見遠心向夕汀洲歇葦花風露清夢繞龍沙月
四
白日有間意往來湘水濱非關愛梁藻臘月滿江春
麗情
郎住長干南妾住長干北醉騎白馬來簾下初相識
二
江上採紅芳歸來與郎遇一笑見心期西園刺桐樹
銅雀妓
漳水齧銅臺西陵罷歌舞娟娟臺上人恩怨俱黃土
都下别張志虞
十年今一見話舊却成悲共醉新豐酒天涯又别離
雜畫
古木上參天流雲下拂地山亭人不來老鶴自幽意
二
山木秋風高黃葉掃復墮落日照柴荆烹茶敲石火
三
月出秋山空素琴彈古曲故人招不來芳蘭為誰綠
四
手持黃竹竿獨釣煙江浦夜來不醉歸買蓑為秋雨
秋閨
慘澹風煙暮滄江老杜蘅所憂在遠道君重妾身輕
二
斜陽照短簷獨鵲鳴疎柳昨夜夢夫君船迴九江口
寓目
蒼松怪若虯秋草高於鶴倚杖獨無言庭寒曉霜落
宫詞
珠箔曉光寒楊花漫春雪牀頭紫綺囊中有同心結
二
南風吹藕花水殿思無賴日暮一枰棋妾輸白玉佩
三
紈扇已涼秋紅顔欲消歇夜深下玉階獨拜梧桐月
四
凍雪滿空階瑶宫但孤影燭下裁吳綾那知剪刀冷
相逢行
馬上誰家子相逢灞水頭片言合義氣笑贈千金裘
當罏曲
少婦試春衣當罏出素手五陵遊俠兒下馬一呼酒
公子行
簾外百花香金杯照春色對客罵奚奴不添鸚鵡食
遊天壇山
琳宫逼太虚石樹團清影悵望白雲仙日沉九芝嶺
二
迤邐石壇西扶笻任幽討秋高天宇清月照金光草
三
偶逢雙玉童相引躡雲去犬吠洞門開三花最深處
四
仙老不知年相逢問九轉袖中出寶書歴歴皆雲篆
五
金節蕩天風瓊巵對海月會當驂白螭飛向蓬萊闕
大梁懷古
策馬夷門道高城帶暮雲至今豪俠士猶說信陵君
初春夜同漫山方伯瓊泉將軍酌樗菴書齋
客子燈前酒梅花雪後天不須横玉笛春意滿山川
夜期賈道簡不至
呼童開玉樽對此春庭月故人期不來雲外清鐘歇
春柳
嫩色含輕雨柔絲弄早春昏鴉棲欲定腸斷未歸人
春暮
極浦晴雲澹空林夕照低菜花飛蛺蝶春在石橋西
春興
夜月懸銀燭春江湛綠醅美人歌古調爛醉百花臺
白髮嘆
落落風騷懷無端易衰老天涯又暮春白髮對芳草
大伾山夜約李子庚不至
涼月照青蘿山亭坐深夕放歌聊一杯待我同懷客
采菊
籬下黃金花幽人時復采滿天霜露寒莫待秋容改
北園夏日
柴扉閒永日穉子汲寒泉院靜鳥雙下松涼人獨眠
白龍潭
浩歌秋水邊驚破白龍夢明月落深潭疑是龍珠動
彈琴峽
石峽迸流泉琴聲自萬古坐賞夜無人空山月正午
潞陽曉訪馮員外汝言
海日上孤帆山雲交雜樹美人方曉眠更在林深處
二
野闊早霜明林空涼吹動一犬吠人來松窗破秋夢
梁武選公濟孝思歌
去歲望雲心東歸車馬疾君今向故園非復倚門日
二
慈顔隔杳茫西風益悲慟白楊空有聲不起九泉夢
三
履霜思已深對雪重悽惻竹笋為誰生寒林慘無色
四
望望蒿里門白雲最深處泉聲咽不休流下空山去
詠蟬
弱翅凌晨動繁聲向夕流不知風露裏還得幾何秋
宿崆峒山示梁道士
晩到崆峒山石欄時獨倚萬年空碧雲不見廣成子
二
名山多道流誰是還丹客東望金銀臺海天萬里隔
雪後同王希元登代州城樓
登城眺夕陽慘澹羣山色何許最關心愁雲在西北
二
睥睨遼天近登臨邊樹迷漢兵不到處寒鳥向誰啼
古意
無日不秋聲新故愁相接何當一夕風盡彫千樹葉
二
青山無大小總隔郎行路遠近生寒雲愁根不知數
春雪登樓有感
天垂樓外雲雪變城中樹何處不春寒鴉啼又飛去
詠蝶
花盡忽飛來豈待南風送睡起笑相看不知誰是夢
欄中花
雕欄花共倚蜂蝶亦來多一夕經風雨雕欄護幾何
鷙鳥
鷙鳥逐天風翻然窮海嶠詎保羽毛全清流試相照
羣雀
朝來羣雀鳴飲啄在咫尺謀生我太勞萬里長為客
集李園值雨得花雲二字
亭館初同宴煙蘿别一家依依簷際雀澹澹雨中花
二
名園時共賦物色兩平分花潤不多雨山青無定雲
宿山店值雨
白白樓外雲蒼蒼石上樹一杯仍復愁卧聽西山雨
二
鄴中三十秋未識太行路我來風雨多無乃山靈妬
東園秋懷
地僻有長松鶴閒非短翮落落丈夫心白頭幾人識
二
天寒聞落木葉葉是鄉愁敲窗作風雨不減去年秋
東園春感
西郭復東園尋芳結伴少何處不感懷春風幾黃鳥
二
春草青猶短牽愁爾許長天涯白首客獨立幾斜陽
登樓
朝亦登此樓暮亦登此樓白雲千里色不是故山秋
聞鴈
少年聞鴈聲老年聞鴈聲鄉心無老少何處最關情
秋閨
目極江天遠秋霜下白蘋可憐南去鴈不為倚樓人
二
月缺偏多感月圓翻自悲君看幾圓缺不異在家時
三
寒蛩兼夜雨併作枕邊愁天涯有苦樂兩地一般秋
四
無風落葉遲有風落葉疾秋聲時有無寧同郎在日
狼村
曾參回勝母墨翟避朝歌無限功名子狼村日暮過
春閨
阿郎久不歸春夜曠蘭室月在荼䕷西含情理瑶瑟
少年行
年少綠衣郎春遊鳳城下醉弄珊瑚鞭嗔人不避馬
玉階怨
夜色冷深宫麗人眠復起風生綠桂枝月落銀塘水
長相思
鬱鬱相思樹上有相思鳥相思人不來風雨愁多少
題席滸北書亭
白白野雲暮青青階草春小亭閒日月誰問著書人
四溟集卷九
