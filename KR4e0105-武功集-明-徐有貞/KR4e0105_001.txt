武功集卷一明徐有貞撰
蒙學稿
君師論
天下何治有君矣天下何教有師矣天下何君師王天
下者任天下之君師矣夫天之降斯民也能生之而不
能治之故作之君以治之能性之而不能教之故作之
師以教之君師天下所宗主而表儀者也有君師之德
而後能盡君師之道有君師之道而後能盡君師之職
德也其體而道也其用體全而用備也然後天事脩而
民生遂天理明而民心順而君師之責始塞焉故曰一
民不安非治之善也一民不誼非教之善也治教之不
善君師之過也惟昔聖王知其然於是夙夜孜孜敬脩
其躬以明其德凝其道而治教乎天下之民民之有口
腹之嗜也則養之以牲榖而不使其饑民之有形體之
便也則被之以布帛而不使其寒民之有土處之宜也
則營之室廬城郭之固而不使其憂民之有筋力之施
也則分之井牧工業之均而不使其勞謹其司牧厚其
撫字敺其盗賊除其暴戾一以去其害而存其利也因
其有仁義禮智之性也則篤之以五典之叙因其有吉
凶賓祭之事也則隆之以五禮之秩因其有俊乂慈良
之美也則昭之以九德之要因其有才技聲文之習也
則進之以六藝之長游之學校章之宅里觀之燕射勸
之風歌一以格其惡而導其善也書云天佑下民作之
君作之師是之謂已於戲是誠知天之生民之德也民
之生於天而治教之在已也是誠知任責之大且重而
不敢易之也然則後之王者奈之何負其責而不知求
其道也彼受月直者之為人牧羊豕也失牧則斥受束
脩者之為人訓子弟也失訓則逐而况其大者乎今夫
王者之命於天也其所受則有四海之富其所牧而所
訓則有億兆之衆且民之與王固皆人耳惟以其能治
教乎已也故尊之而為君仰之而為師尊之為君尊之
至也仰之為師仰之至也尊之至則其治之亦必至矣
仰之至則其教之亦必至矣乃或不能治之而反害之
不能教之而反敗之則是棄天之所命而負人之所尊
仰也斯其為失也亦甚矣噫後之王者奈之何負其責
而不知求其道耶曰然則求之奈何曰亦求之上古帝
王之盛者而已矣求之上古帝王之盛者則莫若堯舜
也夫堯舜誠有君師之道德而能盡其任與責者也而
傳之又有心法在焉何謂心法書所謂精一執中是也
堯傳之舜舜傳之禹湯文武繼而傳之夫所以三代繼
王而同一揆者無他以此也故曰得聖人之法者則有
聖人之道矣有聖人之道者則有聖人之德矣有聖人
之道德者則亦有聖人之功業矣於戲後之王者有其
任而不知其責不可也知其責而不求其道不可也求
其道而不求之堯舜不可也求之堯舜而不求之心法
不可也或曰夫君師之任固王者有之矣而王之治教
乎民則有司徒典樂百執事之人在天人之責奚獨在
於王耶曰不然夫治教之官則固有其人矣然孰選而
命之乎是固在王矣天命王王命官王任治教之道而
百官任其事王任則官任矣王不任而官任者無之是
故任則王之任也不任則王之不任也今舍此而責之
彼則將使後之王者尸其位而廢其道負其任而忽其
責幾何而不為大亂之道也於戲是焉可論君師之道
哉
文武論(前)
世常以文武為二事予甚病之非予之病之為天下病
之也為天下病之者何文武為二事則天下無全才天
下無全才則吾道之用闕吾道之用闕而天下之事不
治夫文武皆吾道之用固儒者之事也為儒而不備文
武者不足以為儒古之聖賢皆儒也若黃帝堯舜禹湯
文武暨風后力牧臯陶伯益伊尹萊朱師尚父周公旦
或為君或為臣或治治或治亂其所為萬有不同而其
所成則一使其才不全道不備能然乎昔者夫子定詩
書正禮樂贊周易作春秋而其文燦然以著於萬世及
夫為魯相誅少正卯會夾谷戮莱人則其武又赫然以
威於天下乃所謂真儒也古者軍將皆命卿有事則釋
菜於頖成功則獻馘於頖出謁於學入告於學蓋凡武
事而一行之以文文與武胥用才無偏能道無獨行也
是故益以文武贊帝之德詩人以文武美吉甫之功春
秋之世趙衰亦以說禮樂敦詩書舉卻縠而以為將然
則文武之為儒者事尚矣而後世乃離而二之何哉且
古之所謂文非今之所謂文也古之所謂武非今之所
謂武也夫六藝之具所以徽乎五教九伐之法所以經
乎七德内脩而後脩外此治而後治彼故合而言之則
儒者之事備矣今也文不知武武不知文天下之人各
尚其所好以自傳於二者之習呻吟呫嗶詡詡弄筆者
則自謂之文跳梁搏攫蹶蹶而馳者則自謂之武彼為
是者固可笑矣而所謂儒者又徒矻矻自守於章句之末
而不復識其所謂文武者焉在問之則反以為此非我
所學故世之人遂以腐儒目之也其亦不足以為儒矣
嗟乎天下無全才而吾道之用闕由儒者之事失而然
也雖然此豈特為儒者之病哉天下之任在文武文武
失而天下之事胥失求天下之治得乎哉治不可得也
則亂亂而欲求其復治得乎哉安不得其用危而欲得
其用又可得乎哉予故為天下病之甚矣儒者之不可
不事其事也使儒者而知事其事文武之才萃於厥躬
天下治則謀謨本朝而萬民以寧天下亂則指顧六師
而四海以定以是為儒不亦偉歟而不知出此脱人君
之用之其不負社稷之託而誤天下蒼生者幾希矣縱
令幸免不亦大可恥哉予固學儒者也懼無以自靖且
欲得吾儒者之舉真儒也故論著其事庶有所警云
文武論(後)
予既為文武論有見而疑焉者曰文武之為二途亦已
久矣子奈何一歸之乎儒若文之為儒固也而武之為
儒則吾滋惑焉請聞其說予乃歎曰嗚呼文武之為二
途此予之論所以作也如其不為二途而予之論又何
為作耶一歸之儒為天下論也豈予之所得為哉今吾
子疑之以為文武果二乎其不得為一乎則予有說矣
子其以古之聖賢為儒乎非儒乎以為非儒則不可以
為儒也則其所為足為文武乎不足為文武乎以為不
足為文武則不可以為足為文武也則其所為果一乎
果二乎若黃帝風后以下君臣之事業考諸經史可徵
矣吾夫子嘗曰我戰則克而冉有之言戰亦曰聞諸夫
子則武之為儒也又何惑之有乎曰子之說則然矣如
今之人非古之人何子且使匹夫而為聖賢之事吾恐
其難也曰奚若此歟彼非儒者吾曷言吾為儒者言之
也夫儒者固學聖賢事事非聖賢奚以學為哉曰子之
言則然矣吾恐儒者之難乎為武也曰子以為必擊刺
鬭爭而為武耶蓋亦有其事矣曰然則吾知子之所謂
事者其亦有孫吳之術歟曰吾豈徒言是事哉蓋亦有
其本矣夫和順剛健之德存乎中英華果銳之氣發乎
外則所以為仁義勇智所以為禮樂征伐於是乎在乃
所謂文武也故文武皆為道之用若世俗之所謂文武
者亦有是乎哉今吾子亟問武請姑言武事夫所謂武
者非手執兵而鬭也非馳馬而矍鑠也非攘臂掉舌而
誑人也非袖錐挾刃而刺人也非誦兵符談戰策空言
而動人也蓋惟勇而不撓智而不惑而以之大正於天
下天下之詐欺弗能入也天下之要害弗能懼也非九
伐之法弗用也非百夫之良弗任也非能慮而能成弗
謀也非善始而善終弗為也非順言正名非立忠扶義
非能利於天下而除害於百姓弗事也夫是故居則為
王佐之道動則為王者之師而天下莫敵也古之大儒
固以此而成元聖之功後之儒者有能髣髴其意皆以
之立高名大節於當世抑豈特自善而已哉國家得安
其治天下之民物得遂其生也自儒者之失其事遂分
而畀之戰鬭之人而以名為武彼其為人不出乎古之
卒伍之夫其勇非勇也其智非智也不知兵政之謂何
而以之為將帥其所知而為之者惟搏擊之而已矣剽
掠之而已矣勝則肆暴敗則竄降而已矣敓攘矯虔牟
利徇私而已矣又烏知所謂經國之道正君之義耶故
其用之而天下之害滋甚上無所施其仁下無所蒙其
利至其奸雄之作則篡其主而虐其民者從而有焉若
然而望國家之存民之免於塗炭幸也非實也嗚呼天
下之不治文武之不得其人究其所自蓋儒者之事失
而然也苟欲振之者必儒者之復事其事也歟曰然則
世俗之所稱謂舉非乎曰彼所謂文吾不知其為文也
彼所謂武吾不知其為武也彼所謂儒吾烏知其為儒
哉吾之所謂儒者蓋真儒也腐儒非儒又烏足道耶故
曰欲得天下之全才必得真儒而後可
寬猛辯
或問寬猛之說曰寬猛之說經未之有也聖人亦未之
有也其起於左氏所傳子産之言乎經若聖人之言寬
則有之矣然非猛之比也其與猛比者蓋自子産始倡
其說而諸子和之或又假之以為孔子之言者後之人
由是以為為吏者之法為吏者守之而不失而遂以為
為政之道治人之術無踰此者然非也夫為政之道治
人之術豈徒寬猛而已哉曰然則人之習固矣為吏者
之守久矣子如非之則莫若從而道之今世之為政者
有尚寬者矣有尚猛者矣有尚寬猛之中者矣某也吏
請為擇之曰固哉若之請也之三者奚擇焉矧今之為
言也與昔異昔之寬者寬其寬爾今之寬者直柔以弛
而已矣昔之猛者猛其猛爾今之猛者直暴以急而已
矣昔之寬猛之中者寬其寬猛其猛爾今之寬猛之中
者直柔暴之無分而已矣且夫寬則生盗猛則殺人寬
猛交施其政必雜昔之不免而今之云乎之三者奚擇
焉雖然子謂我從而道之姑為是擇之則莫若平之為
政也昔之言寬猛者固嘗以水火喻今亦以水火喻之
可乎夫水之弱也固不壊舟而亦不載舟火之微也固
不灼物而亦不熟物政之寬也固不厲民而亦不制民
水之大者則勝舟而覆舟甚矣火之烈者則煉物而災
物甚矣政之猛者則威民而殘民甚矣故水平而舟楫
之行得其濟火平而烹飪之宜得其味政平而民俗之
成得其乂有所利而無所害有其治而無其亂蓋政平
之善也然平之為政也大矣豈寬猛之足謂哉所謂為
政之道治人之術蓋有在乎是已為吏者知所以守之
其進乎德矣雖假之寬猛可也曰假之寬猛則何如曰
寬之以仁猛之以義寬猛乎仁義之中是德禮政刑之
施也雖治天下不難而况為吏乎哉
言行說
言行不可以偏廢也行無言則質而不文言無行則虛
而不實二者人之所通病也惟君子為能謹之其或有
偏焉則必舍言而取行何者文而虛不若質而實也孔
子曰古者言之不出恥躬之不逮也是故言之則易行
之則難與其言勝乎行無寧行勝乎言或曰古之人蓋
有身為途之人而言必稱聖哲者矣今人而言之也何
傷且夫言也有喙者之不免也而使之不言可乎曰不
然古之人所以言必稱聖哲者彼其心誠慕之也其身
誠效之也非徒言之而已也世雖羣而謗之無悶也今
也言則稱聖哲矣然其心非誠慕之也其身非誠效之
也直言之而已爾入乎耳出乎口而已爾人雖不之責
也而烏能自靖哉是以古之人非弗言也行之至而言
不過也今之人非弗行也言之過而行不及也噫亦謬
矣而予也亦何嘗欲其不言也亦欲其言之顧夫行而
已嗟夫聽其言則堯禹之弗過觀其行則桀跖之不如
吾無奈之何矣夫人之為人也豈能言而已哉使夫言
而可以為君子也是猩猩不得以為獸而鸚鵡不得以
為禽矣今猩猩猶獸而鸚鵡猶禽也是人之能言而不
能行者則其形雖存亦何以異夫猩猩鸚鵡者耶噫亦
可哀也已雖然不特此也夫古之人上之所以道其下
者行而已下之所以事其上者行而已師之告其徒父
兄之詔其子弟行而已長之誨其幼朋友之相規亦行
而已豈其言乎哉今也上之所以道其下者言而已下
之所以事其上者言而已師之告其徒父兄之詔其子
弟言而已長之誨其幼朋友之相規亦言而已豈其行
乎哉行而已者道成言而已者德廢道成而相成德廢
而相廢廢而不已吾不知其可也是故行勝言而治隆
言勝行而俗弊吾於是有感焉作言行說不能懲諸人
人姑省諸已而云爾
夢遊賦
夫何夢之為象兮亶忽罔而難求矧予心之明静兮匪
營魂之繆悠徵往載之多異兮嘗疑夫言之為譸廼疇
昔之夜半兮予維有夢中之遊嗟兹夢之孔神兮蓋莫
測其所由惟予年之方弱兮禮始冠而成人幸私淑而
有聞兮得無昧乎本真誦先聖之遺言兮藉詩書以資
身禀仁義以為質兮服禮樂以為文願臯契之我師兮
將堯舜之我君羌時運之未亨兮蹇予懷而莫遂慕古
人而不及見兮徒潛悲而内愧欲遠去而獨藏兮傷隠
淪之自為聊凝思而偃息兮忽神遊乎夢寐怳神遊之
汗漫兮誕窅渺而無方靈悠揚而變化兮儵不知其所
嚮俄分明而訣别兮復遲顧而彷徨告友生而贈處兮
拜父母於高堂指青雲以為程兮云將適夫帝鄉乘五
文之寶車兮建葳蕤之羽旌驅騏驥而馳騁兮挾虬龍
而騰驤戴華弁而垂瑬兮被黼黻之文章帶櫑具之長
劍兮交雜珮之珩璜攬六轡而容與兮鳴和鸞之鏘鏘
邈前路之無極兮爰放遨而徜徉曠吾懷而縱觀兮迥
莫量其所止初發軔於山阿兮歘停輪乎江涘復凌虛
而直遂兮吾又焉知其所以從長風之飄舉兮信一息
之千里命雨師以清塵兮先風伯以啓路召靊霳以翼
衛兮咨黔羸使執度駕雄虹以為梁兮搴雌蜺而縈布
耀列缺之前照兮陟飛霞以高步憑太無之灝氣兮歴
星辰之次舍日月炯其雙明兮予焉識其晝夜幾招搖
而迴轉兮循紫垣而中入察天機之運動兮闚槖鑰之
嘘吸登九重而扣閽兮仰太儀之金宫俛霄階以再拜
兮睹玉皇之聖容靈真紛其列進兮傳錫命於青童飲
予以沆瀣之神漿兮食予以元和之潔豐云俾予慾之
不生兮延予夀之無竆恭受賜而遂復兮忻得予之所
思躐天維而左轉兮躡地紀而右之俯環瀛而越厲兮
飄遠過乎瑶池憩閬風之廣苑兮戱方壺而采芝陵弱
水之洪波兮攀若木之喬柢臨虞淵以舒嘯兮升崑崙
而賦詩奏韶簫以娛樂兮引鳳凰之羽儀尋河源之渾
渾兮睨龍門之砥柱馮夷驩而迎余兮靈蛟繽紛兮為
余起舞超西圖之莫盡兮逴東馳其未極離崆峒之萬
里兮至扶桑而一息弭余節於丹丘兮濯余纓乎暘谷
遲羲和之未御兮看初日之蕩浴藐南疑之鬱鬱兮浩
伊洛之浟浟巋岷嶓之連峙兮汨江漢之交流仰望八
表兮俯瞰九州玄淵下㵾兮寥陽上浮迴旋鴻洞兮出
入混茫逍遥相徉兮澹無何之舊鄉余亦欲長生而不
返兮念吾初志之未忘恥離絶於人羣兮思經綸乎家
國策余驂而迅征兮還遂徂乎冀州之北造重華之所
都兮直四門之方啟紛岳牧之會同兮昭旁求之大禮
衆以台之中美兮僉謂余其相當肅明庭而委贄兮瞻
穆穆之輝光帝咨余以敷言兮辭未允而復前式精白
余一心兮乃對揚乎昌言曰天道惟一兮人道惟純純
一惟誠兮實貫天人叙典秩禮兮有品有倫敬以脩之
兮兹惟君臣理乎隂陽兮參乎鬼神歷象日月兮經緯
星辰財成輔相兮保合平鈞一事或闕兮非政之淳民
情如水兮汨之則渾主威如火兮烈之則焚武以禁暴
兮文以彌綸惠彼鰥寡兮眷此才賢兇衰無邇兮讒佞
無親明厥心德兮身以日新勅戒篤履兮躋乃聖仁剛
健不息兮與道為羣匪臣私言兮惟以前聞既陳詞而
欲退兮帝謂余安所之委吾懷之攸止兮憺無思而無
為永託兹而忘還兮羌番然而覺寤也溘沉疑而自哂
兮亦安知其故也亂曰軒轅夢兮治華胥武丁夢兮說
巖居姬文夢兮望為漁仲尼夢兮旦来符予之夢兮夫
何如予之夢兮夫何如
靜齋記
予友成誼生告予曰誼生之里有胡静齋先生者其為
行甚高而言甚大来自江南僦屋而居草萊不除其志
意囂囂然而自得也京師之士之請見者多矣其心無
慕焉而有聞於子也將因我以見子子見之乎予聞而
異之曰如乃所云殆所謂隠君子者乎我將見之遂介
成子造乎其居先生出而揖入叙相見禮既坐先生起
謝曰某靜者也辱子惠臨何以見教予乃謝之曰予亦
靜者也聞先生之靜是以來願聞先生之為静也先生
曰子聽之過矣我會稽之鄙人也家鑑湖之曲有瘠田
數畝耕穫之外餘無他營是以此心安然一而無適人
皆得其動而我獨得其靜人皆怱怱我獨容容人皆汨
汨我獨默默人皆苦憂我獨以休人皆役役我獨以息
不累於人不害於物車馬之跡不至管絃之音不入旌
旄之賞不加鈇鉞之威不及内志不馳外誘不襲悠悠
閒閒萬事不關百年之樂不出乎環堵之間何粤南與
冀北何城市與溪山其有所之隨寓而安今之来此也
人皆謂我為動而不樂而吾之静固自若也故以靜自
號蓋將以此老焉子以為何如予憮然歎曰於乎逸哉
先生之所以為静者也然予則異於是予仰而思之天
地之道其本静静太極之體所以立也隂陽之機出乎
靜入乎静動静相生而静常為之主是謂上天之載無
聲無臭予俯而思之則人之道也亦然人之生也其本
真而静静性之體所以立也仁義之端發乎静止乎靜
動静相生而静常為之主是謂維天之命於穆不已斯
其為静也蓋自然而静也因其静而養之則雖其愚如
予而亦此心安然一而無適人皆得其動而予獨得其
静然其為静也不常静而可動動而可静静如止水動
如行雲動静皆静心其浩然無有涯際合天地於上下
貫萬物於左右河流於前嶽峙於後於富貴富貴不予
滛於貧賤貧賤不予移於威武威武不予屈雖於萬億
變而予之静亦自若也及其至焉則孟軻氏之所謂不
動心蓋是矣予雖少也亦將以此老焉君以為何如先
生躍然曰唯願與子同之可乎予笑曰是人人可同也
因揖而别翊日之旦先生乃與成子来請記其語於齋
時宣德丙午春三月上日也
送翁孟學序
士患無可用不患無用之者豫章之木遇匠石為棟梁
雖不遇不失為材千里之馬遇伯樂為上乘雖不遇不
失為良使樗而遇匠石亦樗爾駑而遇伯樂亦駑爾故
木患不材而不患匠石之不顧馬患不良而不患伯樂
之不收也惟士亦然其俊乂子諒有猷有為有守者遇
於時固足以經綸國家之事而不遇亦不失為賢也若
夫齷齪委苶之徒遇不遇何損益於人哉是故才在此
用之在彼此有可用而彼弗用彼之失也於此奚患焉
古之為士者所以早夜孜孜於學以求其可用而已及
其用之大用之亦可小用之亦可乃所謂不器也如其
無可用而求以為用技短而圖長力綿而任重挾樗駑
之資而規豫章千里之售不售則怨此鄙丈夫之所為
賢者豈為之哉句曲翁君孟學秀爽負竒氣褎然材且
良蓋所謂豫章千里之匹也永樂初膺薦入文淵閣與
纂修大典書成且有官矣而為不合者所擠罷歸其鄉
久之始召至京授太常典簿復坐事謫海南廵檢者九
年而遷江西廣信府知事比行友人錦衣衞指揮僉事
曲文敏軰知其才有可用而惜其局束在下不得以展
託予推其意為文送之故予具述夫士之所以致用之
說如此嗟乎孟學而不以予說為迂其必以豫章千里
自貴重毋輕摧蹶而益養其才力惟所用之而遇不遇
一致豈不賢乎哉豈不賢乎哉
朱氏昆季字序
予友玉峯朱氏三兄弟者伯曰讓仲曰譽季曰誠皆冠
矣而字弗加焉諸友諉於予予謂命字賓之職非友之
職也諸友曰然既冠矣而安俟賓凡人孰無字矧其昆
季之賢耶吾友而不之字抑何以為稱也乃擬字讓曰
庭禮譽曰庭實誠曰庭信遂相與載酒幣即朱氏之居
而告之乃展席行禮諸友咸叙予起執爵酌而獻伯曰
庭禮甫夫理出於天而脩之在人節文儀則匪禮無物
禮不虛行匪讓無實然讓而匪禮吾不允矣惟汝賢其
慎勖之又酌而獻仲曰庭實甫夫德本諸心脩諸身而
遠邇聞焉聲問在焉是謂有其實者有其譽故譽必出
諸實譽而不實吾斯恥矣惟汝賢其慎勖之又酌而獻
季曰庭信甫夫誠惟天道誠之則人人性有信焉是惟
誠之之心故至誠無息聖者能之賢者求之惟誠是思
思誠之要信實以之信而不息乃誠之歸彼不信而誠
者則吾不知惟汝賢其慎勖之既獻矣復洗爵而酌之
乃徧祝於三子曰於戲三兄弟夫理性無二原兄弟無
二氣無以伯讓而仲弗讓無以季誠而伯弗誠無以仲
有譽而伯季弗有譽又曰惟三兄弟其以禮相讓以實
相譽以信相誠惟三兄弟尚務學而進道知求仁守而
勇行之則禮也實也信也是自明而誠之歸也於戲三
兄弟惟汝賢其慎勖之於是三子者更酬予而拜曰請
如斯語予酢之徧酬諸友諸友更酢之乃書諸簡以退
沈麟字說
吳郡沈伯瑜之子麟美而好脩尤嚮慕乎文學文學之
士多與之游焉而咸以為其可進也予於麟善且久一
日麟乃造予曰麟之獲從游於先生也有年矣兹麟既
冠而不得字於賓敢以告惟先生之命之也予為之字
曰景祥焉他日麟復来曰麟之字既獲命矣而其義則
未聞也敢問予乃申以告之曰子不聞夫麟之為物乎
古今天下孰不知其為祥也然麟獸也獸之類非一麟
何獨為祥也是必有以異之矣異之者何角而毛四足
而蹏無以異也然而麟非和氣不生非盛世不出不食
生物不踐生草不觸噬而服其類蓋天下之仁獸也獸
而仁其異而祥也宜哉雖然麟雖仁獸也吾與子居三
才而為人人之仁有大焉五常之性根於心發而為三
綱九法之道無所往而不達極而致之則可以參天地
育庶物而與造化為功焉其異而祥也不亦大哉故夫
麟之仁仁之氣也人之仁仁之理也理御乎氣氣應乎
理麟固人之所致者也苟人而不仁則麟之不如今子
人也而命之曰麟豈真志乎麟哉蓋將求乎仁也苟志
乎仁則必學以求之而親親也尊賢也老老而幼幼也
物物而愛之也由其分充其量隨其所而為之不倦焉
使達而在上則可以祥於國窮而在下亦不失為一家
之祥也於乎誠若是則所謂麟也祥也吾知其不在彼
而在此矣
玉山說
道士蔣㻂檇李故家子也其姿甚秀志甚竒而情甚澹
自其少時父母以其不類塵俗子俾從黃冠朱鍊師者
讀老氏書及長遂為方外之游然能通儒者學識古今
議論多竒中但其性自異既不屑就世俗又不樂與其
流夷居每獨登高山臨鉅谷向風長嘯其意悠然自得
也常自號玉山不肯道其姓名有問之者輒對云玉山
人莫諭其指㻂亦不自言也過京師見其鄉人葉孟謙
為留久之孟謙妙能畫竒玉山為作崑崙閬風之圖擬
贈㻂㻂曰是得吾指抑未之盡發吾志也孟謙間過予
言之予謂其隠逸之流才不當世而遂避而之他者也
使之與偕来因諗之曰異哉子之所謂玉山也吾試探
子之志可乎吾聞崑崙之山實產玉焉蓋謂神僊所都
非飈車羽輪之遊莫能至也子之所謂玉山者其殆是
乎然人之所志有異則其取於物者亦異夫神仙固子
之所學而玉又君子之所比德者焉子必志乎神僊耶
抑亦志乎君子耶苟志乎神僊則非吾所知志乎君子
猶吾徒也烏可以輕遺世而厚自負乎顧子之有竒氣
秀質生斯世如玉之在山苟有遇出而用之其為璜為
璲為璧為瓚為珪璋為瑚璉為瑁與瑞薦大廷奉宗廟
所不可缺者庸可以避而櫝諸世不遺子而子自遺假
使實為神僊猶非君子所與也如子不遺世而世遺子
則崑崙閬風亦惟子之所之㻂不應出而歌曰山之玉
兮吾何售兮玉之山兮吾何游兮孰知吾心君子之儔
兮噫
記林泉静翫圖詩後
客有自雲間来者持所謂林泉静翫之圖及詩示予予
啟圖而觀之則崇山嵓然長溪環然松檜栟櫚碧梧翠
竹森然蔚然列玗琪而挺琅玕其間一叟幅巾野服鬚
眉皓然坐盤石而休一人若子者峩冠博帶儼然立侍
傍三人若孫者皆青衿總角執事側進若承訓教者餘
則僮隸焉或操几杖左右或㪺泉於壺擷芳於筥若將
奉而進者及讀其詩則又皆翛翛然超軼塵俗極隠逸
之趣意以為此非人間事殆方壺玄圃僊游者耶將古
之高世士者寄傲於嵩華廬阜者耶果何為者也客曰
是為雲間朱處士父子也處士名某字某與其子景暘
皆賢有隠操而景暘之子三又皆循雅好學其居當九
峯之間三泖之上有山泉林石之勝景暘携其子事其
父以樂其間恬澹容與與人世無干也前郡守黃侯子
威高之亟往訪焉而以林泉静翫榜於其居鄉縉紳士
因相與詠歌其事而善繪者又為之圖將以請言故持
之以来予曰有是哉如客所言則朱氏父子蓋世所謂
隠君子者乎有隠君子於其邦則為之長者當以薦舉
於朝不可蔽之使遂隠也觀黃侯之為題其居非不知
其人者何不薦舉之耶豈固知其不可起哉昔劉子驥
父子隠廬山郡將桓沖往候之子驥方條桑顧謂沖使
謁父而被短褐與談持濁酒蔬食供賓沖為之盡歡而
還欲請子驥為長史竟不能屈故後世稱子驥之高而
美沖之禮士今黃侯之於朱氏其亦有此意矣顧不知
黃侯訪時景暘父子所以待之者何如此亦可畫惜乎
圖不及之且夫所謂林泉静翫者予亦不知其何所翫
也其孔子所謂仁智之所樂者歟抑田游巖所謂膏肓
痼疾者歟二者之間相去遠矣果安在哉問之客曰不
知也曰黃侯必知之曰黃侯去郡久矣曰詠歌者必知
之曰詠歌者人異其說也曰處士父子必自知之客曰
然遂為之言而畀客歸以問焉
竹泉山房後記
錢塘湯尚質其别號為雪心端潔好脩不仕而家居其
居並吳山之隂遶舍種竹鑿池引泉周流庭除間雪心
日誦詩讀書怡然自樂也時洗竹濬池歴歲既久竹益
蕃而多泉益深而清而雪心年益高學益至樂益不厭
客至而與之鼓琴坐觴唱和以詩客亦樂也今禮部郎
中兼翰林侍書蔣君廷暉與雪心居同鄉賢雪心之為
人而有此樂於是合大夫士之能文者為竹泉山房之
歌詩以美之授簡予記其後予以夫竹之與泉皆物之
美足以比德而天然可愛者宜人之好之也然其為物
之性惟宜於山林幽寂之墟不宜於紛喧之雜其才有
以資於人之用而不資人之利其美有以悦乎人之心
而不足以充人之欲故世之多欲而嗜利者鮮能好焉
雖好之不能樂也惟利欲澹而道義深者而後能樂之
也不然則亦幽閒而無營者爾不然吾恐其不能終日
而樂也能不厭耶賢哉雪心而能樂此也其幽閒而無
營歟其利欲澹而道義深歟何其樂之而不厭也雖然
吾聞君子之樂不徒樂焉必有所樂而後能有其樂淇
澳之詩曰瞻彼淇澳菉竹猗猗而繼之云有斐君子如
切如磋如琢如磨瑟兮僩兮赫兮喧兮孟子之言曰原
泉混混不舍晝夜而繼之云有本者如是皆以物而喻
學也然則竹之有本也故青而不凋泉之有本也故流
而不竭君子之學有本故行而不窮行而不窮不亦樂
乎雪心之樂也其亦學之有本而致然歟學之有本者
雖微竹泉猶樂况日在其間予故樂為記之
䟦訥菴清玩卷
有玩物喪志者有玩物得趣者夫玩物一也而有喪志
得趣之分焉故善玩物者玩物之理不善玩物者玩物
之形色玩理者養其心玩形色者蕩其心然則君子之
所玩亦必知所謹矣友人武昌陳士謙家蓄名畫為多
間裒次成帙題之曰訥菴清翫訥菴士謙自號也其畫
則有王繼善寫諸葛孔明李今伯像范寬盛懋山水其
他花木草蟲亦皆名筆也余蓋嘗為請頥菴先生品題
以詩兹士謙乃復索余識之雖然士謙之玩則清矣而
不知其所以得趣者何如其玩花木草蟲而知生化之
妙乎玩山水而知仁智之德乎玩孔明令伯之像而知
其忠孝之可景而行乎噫余固知士謙之玩不徒玩也
與人觀文書
承命索鄙作觀之某自惟才疎學謭平日綴輯不能成
章雖以自娛而不足何以為高明之觀乎且閣下家庭
之訓淵源之學豈淺薄之所能窺而以鄙作為獻所謂
擊布鼓於雷門之下弄齊斧於班輸之前何其不知量
也由是遲迴不决者累日固恐以稽緩獲譴然心間猶
抱隠疾見醫師欲得而攻之殊羞澁之甚既而復自責
曰護疾忌醫不肖者之所為也與其抱疾於身孰若就
良醫而藥之耶因取其尤病者即左右請藥之惟閣下
不以不知量加誚而為去其膏肓之痼則惠莫大焉某
再拜
制縱論
或者談曰人君之制縱藩屏惟難也客有詰之者曰然
則制之乎縦之乎或不能决而来論於予予曰是皆不
可為也漢之制之也削七國七國由是而怨叛雖僅克
之而人誅國弊猶不免於宗親之禍者制之過也晉之
縱之也彊諸王諸王繇是而暴亂終莫制之而國裂家
僨卒致不救之禍者縱之過也曰是制亦過縱亦過奚
為其可也曰制之則怨而無親縱之則暴而無君固惟
難也然惟明君制之以道而不制之以力縱之以德而
不縱之以咎制之以道者施明信敕御之方而不加之
以忌克傷殘之計也崇輔導之師以嚴其本降嬖閹之
衆以慎其末左右之臣必忠諒而不使邪佞輕妄之輩
與其選侍衛之士必端毅而不使狠詐浮躁之徒與其
列苟如是則雖有暴横之心滛僻之行將何所生也縱
之以德者全和仁撫納之恩而不假之以驕逸姦頑之
惡也量其地而封之量其兵而護之量其才而用之其
隣佐之郡擇賢重者而鎮之苟如是則雖有疑悖之情
問隙之釁將何所成也昔舜之封象於有庳也彼象之
兇也豈七國諸王之比耶其傲舜也豈孝景孝惠之比
耶然卒不能一萌其叛亂且安順向使漢晉者為之吾
知其必不待制之縱之而叛亂矣尚何能復全其安順
之善哉故曰惟明君制之以道而不制之以力縱之以
德而不縱之以咎於是或者與客咸釋然起曰善斯論
也請簡而書之
諫說
人雖聖賢不能無過有過則不可以無諫也夫人之有
過猶有疾也而諫猶醫也疾須醫而療過須諫而改惟
無疾則已有疾則不可以不醫惟無過則已有過則不
可以不諫且有不可療之疾無不可改之過有任醫而
死者無從諫而亡者故醫不三世則不服其藥而芻蕘
之言不可棄焉何則疾之不療其病止一身而已若過
之不改豈直病其一身哉有家者病其家有國者病其
國有天下者病天下而可無捄乎然人之有疾也其痛
毒之攻乎内者為難忍而其心則固明也故能自知其
疾之為害而求人之醫已也人之有過也其利欲之蔽
於中者莫之覺而其心則已昏矣故不能自知其過之
為害而求人之諫已也知求人之醫已則必悦於醫矣
不知求人之諫已則必不悦於諫矣此庸醫得以收其
功而善諫不得申其說者也古之聖人知其然而憂之
故因是而為制君有過則臣得以諫之父有過則子得
以諫之兄有過則弟得以諫之長者有過而少者得以
諫之貴者有過而賤者得以諫之於是公卿大夫得以
諫天子士庶人得以諫公卿大夫妾媵得以諫其適僕
隸得以諫其主弟子得以諫其師賓得以諫主人朋友
得以諫其交凡有相與之義者則必有捄過之道有過
者責之必改當諫者責之必言兩盡其責而已雖然吾
又聞之莫非過也而君之過尤重莫不諫也而臣之諫
尤難何者富貴之極易驕而生殺之威難犯也夫惟明
君不以易驕而忽其過忠臣不以難犯而忘其諫彼常
人之情富有一丘貴有一乘未必不以尊自居自視一
旦而有過其能抑心下氣以聽人之言者蓋鮮矣而况
富有萬方貴有萬乘履至尊之位據莫大之勢而顧欲
其屈已悔過以從臣下之諫耶今人居長者之前欲有
所言臨小利害觀顔色之變則畏避囁嚅口將啓而復
已者多矣而况立赤墀之下冒雷霆之怒而顧欲其挺
身抗言以論人主之得失耶此真易驕而難犯固也然
有一丘一乘者其得失亦一丘一乘也有萬方萬乘者
其得失亦萬方萬乘也故衆人之過也其過之害不出
乎一身一家而已其過之傳聞亦不踰一時而已惟大
君之過也其過之害則萬民將被其菑四海將受其敝
其過之傳聞將歴世而不已得不懼哉且臣之事君非
若他人然得諫則諫不得諫則已焉有官守有言責平
居而受其德爵也禄也莫非君之所賜者凡君之休戚
榮辱義必與之同焉君有過而不知諫焉用夫臣臣之與
君實惟一體君得斯得君失斯失為臣而不知君之得
失倀然若無所見懵然若無所聞也將安所辭其責乎
是故言諫之道者於君臣獨備而言諫之責者於君臣
獨嚴古者天子每動則史在前書過失工誦箴諫瞽誦
詩諫公卿比諫士傳言諫近臣盡規親戚補察無不諫
者當是之時君惟恐不聞其過臣惟恐不得其言一以
從諫為德而一以進諫為道也是以不從諫者為失德
而不進諫者為負道當其君之有小過也若有惡疾於
身而待其臣之醫已也臣之進諫於君也亦若醫君之
疾然因其明而開其昏就其善而去其不善拔其病之
根而養其生氣如不及也其欲過之改也亦若欲其疾
之療也不盡療不已故夫醫無術則不能弭疾諫無術
則不能捄過然則其術安在哉韓稚圭有言曰諫必以
理勝而以至誠將之可謂知諫之術矣
水仙花賦
百花之中此花獨仙孕形秋水發采霜天極纖穠而不
妖合素華而自妍骨則清而容腴外若脆而中堅匪凡
工之琱刻伊玄造之自然夐獨出乎風塵之表兮憺幽
貞以忘言爾其族生瓊洲分植琪榭華宫琳館靡所不
舍先春而開後春而謝粧不假於粉黛香何藉乎蘭麝
時從變乎炎凉景無殊於晝夜若乃芳敷南澤翠發中
坻儼如王母宴於瑶池秀挺芳田英翹蕙畹又如上元
游於閬苑至於微雲細雨乍伏乍起髣髴巫靈夢彼楚
子輕隂薄陽半露半藏恍惚虙妃見彼陳王或倚脩竹
露華朝濕一似湘娥掩袂以泣或傍寒梅月影宵浮復
如漢女弄珠而游或侣幽蘭碧霞之壇有若文簫之遇
綵鸞或依蕉綠層臺之曲有若簫史之偕弄玉皎皎乎
其若飛瓊粲粲乎其若雙成綽約乎其若神人之處姑
射澹泊乎其若素娥之居廣庭或疎或密或信或屈叢
者如隠擢者如出千姿萬態狀莫能悉然此特舉其形
似之末而未究其理趣之實也是故冰玉其質水月其
神挾梅兄與礬弟接蘭桂之芳隣宜紉佩於君子亦結
褵於幽人臭不奪於蕕香不染於薰操靡摧於霜雪氣
超軼乎埃氛懷清芬而弗眩兮乃獨全其天真非夫至
德之世上器之人孰為比儗而與之倫哉亂曰清兮直
兮貞以白兮發采揚馨含芳澤兮仙人之姿君子之德
兮
範古(九首)
日東月復西寒暑互遷易大化無停機一氣自消息人
生何爾微於兹配三極自從開闢来此理未嘗忒予生
三季後私淑幸有得俯仰天地間不懼亦不惑興言寄
来哲中和誠可則
崑丘五章鳳結體太陽精千載時一鳴一鳴天下平大
運有去来聖人不常生世無軒文德誰與成嘉禎蚩蚩
設羅者乃欲相欺縈翩然却飛去永言游九清
阿閣何巍巍高梁入穹蒼飛梯十二重宛在天中央上
當北辰星下見列宿光清風流綺䟽祥雲自飄揚我時
臨其上分明望四方山河遥鬱盤宇宙何茫茫威鳳去
已遠羣鳶並翺翔緬懷軒轅氐徙倚徒彷徨
七月大火流西風凉摵摵熠燿飛荒除絡緯鳴虛壁白
露下漙漙明星何歴歴起視知夜深斗柄當頭直披衣
坐不寐俛仰興歎息駸駸歲云逝冉冉老將迫人生天
地間還如逆旅客一過不留名徒生亦何益
揚揚丹桂華煜煜紫蘭蕤持此天下芳忍同秋草萎顧
當飄零際孤根何所依涷雨不時集繁霜日萃之惟餘
一寸心可與春風期固無桃李容尚有冰玉姿願以緝
瑶珮永為君子儀
季秋時序促白日易昏黃寒風颯然至羣物盡摧藏夙
駕陵大河逝將覽周疆造舟不時就欲濟津無梁病涉
非一人而我心獨傷薄遊踰歲月敝衣惡風霜久為功
名誤悔恨曷能忘願託歸飛翼因之還故鄕
結裝遠行遊驅車北燕路九月氣早寒河冰已堪渡朝
别黃金臺夕過望諸墓其人安在哉風煙宛如故我欲
一弔之凄然感中素戰國方力争智士得乘勢出謀契
君心一中如巧注胡為被讒間而弗永終譽况持孔孟
術十往不一遇雖復踰歲年何如亟歸去
仲尼七十說未嘗事逢迎時君雖弗用古制乃自成君
子貴知命枉道安可行奈何末代士徇利日營營跼蹐
富貴間棄身取浮名戒哉復戒哉無忘爾幽貞
南山有喬松鬱鬱青雲端其根蟠蛟龍其枝宿鵷鸞獨
抱棟梁材卓立霜雪間不求匠石顧豈容樵斧殘大厦
倘云構非此固弗完願言取貞則永以保歲寒
寓興(五首)
孤鴻薄天游萬里常高飛終日不飲啄寧無渴與飢山
澤多芳草虞羅有厲機信美弗遑顧免為人所縻蒼蒼
三珠樹枝葉亦已微飄颻四海間歲晏將安歸
燦燦霜下華鬱鬱風前樹胡能搖落時獨立而不懼得
非氣化初已有風霜具人性為最靈何乃物不妒去去
勿復言吾斯深感遇
孔雀南海禽羽毛有華色奈何徒外美曾無鳳凰德朝
浴炎洲傍暮翔樛木側向風耀其尾逢人鼓其翼以此
陷虞羅遂為人所獲繫足充游觀鎩翮為服飾嗟哉爾
何知感我興歎息
鵷鶵西南来自彼崑山泑不作王母使恥為青鳥友飄
颻五章羽孤飛渭川右將啄梧桐華恐為弋人誘飄然
舍之去不恤空腹久飢鳶何為者獨與腐鼠守
大鵬摶扶搖九萬何漫漫鷦鷯寄榛叢一枝亦已安誰
云籓籬下不及青雲端於心苟自得遠近同游盤蓬科
亦非狹天池亦非寬曠哉達士懷小大無二觀
閒居寫懷(四首)
野人愛蕭散結廬面林丘日高卧初起鳥聲滿林頭曳
屣出廬去仰見孤雲游怡然得所懷此已良自由顧悲
憑生客營營何外求
貧居少紛累動息安我廬飽食無用心時復誦詩書古
木翳屋隅幽草生庭除杳杳雲中禽悠悠淵底魚俯仰
得天和不求而有餘甚愧賢勞者疎懶其何如
我生性疎散平昔寡所嗜垂髫去鄉土固已罕嬉戱百
慮未相干惟知習文字自從加弁後便有老成意了了
人物情歴歴世間事雖無干禄心恐負讀書志顧惟前
此時童蒙反為貴
夜分思世事展轉寐不成晨興操觚翰寫我胸中情寫
之未及半有鳥窗間鳴此物苦相聒令我意縱横書成
復置之無為人所驚
緩歌行
有志世固少知志諒亦難知志且能用誰哉還可干所
以古来人孔孟同長歎吾道濟天下奈何終自安高宗
與傅說千載空相看
遠遊篇
丈夫志天下出門豈徒還平生任直道肯為兒女顔杖
策到京國懷書叩重關謂當一言中坐令四海安焉知
陶唐運一去不可攀飄然拂衣歸雲卧依故山卷舒道
未窮吾心安且閒誰能效鄙夫惻愴紅塵間
古游俠行
僕本跅弛士少年名已聞平生事游俠好武耻學文自
矜膽氣雄不愧樊將軍欲從沙漠外横行取竒勲單于
時入邊北望塞塵氛提劍起應募請為主觧紛金鼓上
震天旗旛下蟠雲前鋒獨䧟陣一隊驅萬羣凱旋先飲
至轅門日未曛封侯事莫議負謗已難分却駕牛車歸
山田自耕耘願遺子孫計老死首丘墳羞彼行伍士論
功日紛紜
羽林孤兒行
惻惻復惻惻孤兒遠行役父死為國殤埋骨在沙磧縣
官降明詔孤兒被優䘏字我羽林軍不隸征調籍何以
為此行邊疆有強敵壯兵散亡盡孤兒當助擊苦哉孤
兒心義憤中自激君恩既須報父仇不可釋黽勉向前
去安敢愛死力豈容受恩養老大無所益
老卒詞
老卒何孑孑獨行荷戎裝羸然槁木軀乞食哀路傍我
行適見之中心為悲傷食之以餱糧飲之以酒漿問公
何為爾此去何怱忙其人起相謝涕淚忽沾裳自云良
家子結髮事戎行東征與西戰苦辛身備嘗肌肉毁鞍
甲筋力盡疆場年紀逾五十未能還舊鄉家人久隔絶
音信亦消亡今復有此行萬里伐鬼方感君佳餐惠聊
塞一曰腸憶僕平生事為君道其詳僕本上郡人世業
頗富彊父母生我時喜我材且良令我學射御望我能顯
揚誰知長成後憂患日搶攘垂老被驅使不異犬與羊
部曲諸小兒欺陵肆猖狂曾無一箭功腰邊綰銀黃顧
此不如死歸彼泉下藏言罷掩泣辭進步更彷徨聞者
空歎息仰視天蒼蒼
出自薊北門行
清晨仗孤劍出自薊北門丈夫知報國生死何足論匈
奴已入塞萬騎若雲屯烽火起照天白日塵沙昏鳥獸
亂飛走千里無人村主將被重圍援兵皆倒奔於時獨
奮呼勇氣不可吞匹馬追單于彎弓射烏孫須臾大難
觧野清城復存逐北過燕然銘功上崑崙歸来弁貂珥
明光朝至尊
少年行
翩翩少年子應募遠從征雙鞬腰下帶一劍膝邊横出
門不回顧持酒馬上傾飲罷弄胡笳高吹出塞聲耻為
群旅後舉策遂先行不日到雲中強敵正圍城隂風合
萬騎殺氣生五兵望我大軍来違此猶數程焉能待聲
援獨奮入重營一發殪部長再擊無敢嬰逐北還已晩
論功謝先成元戎初奏捷天子已知名歸来未及舍關
輔盡相迎畫戟擁千卒朱衣接九卿顧慙游俠日徒爾
誤平生
征婦詞
君為長征人妾即征人婦事勢有固然安得論往素今
日君遠行聊將寸心訴憶昔許嫁君君方寄邊戍三年
乃還家婚姻初畢娶事君不踰月君去何匆遽嬿婉不
及申因緣多錯迕寧能無一語臨别相分付良人重興
嘆䨇淚忽交注云我疆有警安民在一怒從此萬里征
青海欲飛度生死未可知何忍言其故捧巾拭君淚妾
言君可悟君還妾當懽君没妾長慕尊章妾自奉小姑
妾自護君心無過憂妾誓無回互請君舊征袍為君加
新絮持以著君身君行勿猶豫男兒志四方功名在前
路去去報國恩莫作閨中顧
出塞行
匈奴欲為寇烽火照邊邑羽檄如流星重城夜飛入君
王接長劍叱咤何嗟及大將樹牙旗三軍日中集氣肅
號令嚴風高鼓聲急畫角時一鳴戈矛盡森立少年初
結髮銳氣不可挹擐甲佩兩鞬轅門獨長揖誓將國耻
雪前鋒請充給志奪燕然山功成在呼吸肯同男女情
顧向家人泣
春日行
朝陽照天室佳氣滿皇州東風正搖蕩絲柳垂金溝雲
端啓閶闔初上玉簾鈎君王負扆立朝覲来諸侯巖廊
列朱戟蟬冕綴華旒干羽引妙舞笙鏞間清謳承平國
事簡饗樂無時休便便才智子乘寵得身謀宴罷謝恩
歸意氣一何優流蘇結車蓋繁纓壓馬鞦過從許伯飲
追逐韓嫣遊安知蓽門士獨却當世憂
鞠歌行
客有囂囂者生長居山林既貧復以賤其樂乃獨深夜
對黃卷前朝畊白雲隂弱齡懷壯志將以道自任奈何
寡智術不識古與今世無鍾子期誰聽伯牙琴靡靡師
延操入耳如韶音直尋是何語枉尺非我心時命苟未
然且賦歸来吟
行路難
男兒有大志越在天地間安能如麋鹿終身潛深山一
身雖爾微萬事恒相關讀書學古人將使古道還奈何
唐與虞一往不可攀長夜興歎息坐此變容顔顔變不
足憂惟憂行路難
望海篇
朝登岱宗頂遥望滄海隈旭日水底出光芒正徘徊怳
看鯨背浮遠若山崔嵬長風吹孤帆飄飄何時迴洪濤
浸天極蓬莱安在哉洲渚亦茫然誰云有樓臺徐市去
不返安期豈重来秦皇與漢武但為人所哀
明月篇
今夜明月好他夜恐不然他夜非無月不如今夜圓誰
使清風来飄飄拂我筵况我同心人復得在我前共傾
長夀杯永結平生緣對此如不樂應虛度芳年芳年苦
難駐良景况易遷餌藥求長生世本無神仙赤松與王
子惟有空名傳君看古聖賢亦復委運還於我當奈何
安分且樂天
羽林子(五首)
珠袍年少子名冠羽林中獨佩流星劍䨇懸明月弓陪
遊向何處還入華清宫
少年酣酒氣横笛弄飛梅帽插鵝兒羽腰懸椰子杯紫
騮驕不已初逐六龍回
羽箭插腰間騂弓臂上彎自采從日馭常得近天顔借
問歸何晚長楊射獵還
相逢紅塵裏勒馬共徘徊笑語不及了同行忽見催問
當何處去明日上之回
朝游渭城南暮游渭城北六飛無駐時在處行春澤多
羡羽林郎日日常如客
少年樂
少年騎駿馬意氣兩相驕馳騁春風裏人看滿渭橋
五雜組(三首)
五雜組刺繡蔟往復還織錦軸不得已成比目
五雜組刺繡叚往復還織錦纂不得已成河漢
五雜組刺繡圍往復還織錦機不得已成雙飛
自君之出矣
自君之出矣無復事鉛華思君如夜雨暗裏落春花
静夜思
白露下寒庭蛩聲坐来歇静夜綺窗虛孤帷照明月
長門怨
莫唱長門怨于今此曲多且看争寵者他日竟如何
金閨夢(二首)
憶昔承恩日心懽却兩忘如何從棄置夜夜夢君王
夢裏逢君顧醒来自擬論容華如舊好應有後時恩
裁衣辭
素手持金剪低徊意不開短長無處問惟對舊衣裁
搗衣詞
向夜鳴砧杵傳聲合四隣搗衣徒自苦不見著衣人
長信秋詞
寂寞慈宫裏相依所不辭君恩無盡日妾色有衰時莫
結秋風怨休題團扇詩昭陽雙燕子歲晩竟何之
擬唐宫行樂詞(七首)
仙臺接建章御道入長楊戶戶開妝鏡人人試舞裳禽
歌天上曲樹散月中香更覓延生藥年年樂未央
太液泂高秋晴波入晚遊露香荷氣潤雲白柳風柔紅
袖争牽纜黃門學棹舟君王回顧笑妃子唱齊謳
萬歲春遊罷還来宴紫微爐薰清寶席燭影蕩綃幃王
子吹龍管仙妃舞羽衣君心殊未樂潛召念奴歸
絳闕樓臺擁琪圍竹樹齊飄裳鴝鵒舞激管鷓鴣啼自
會春長在那知日易西依稀化人國解使穆王迷
近選傾城色云如楊太真鶯嬌千閤曙花殢九重春楚
舞腰何細吳歌調轉新若為君早起勤苦向朝臣
宴樂昭陽夜承恩誰最多燕輕皇后舞雲遏婕好歌共
約無相負還邀數見過笑他辭輦者愁苦復如何
國富經營起良材竭地来天低䨇鳳闕日麗五雲臺獵
苑環瑶樹歌池布錦苔玉杯知幾許箕子不能哀
車遥遥
車遥遥送君去時不易心思焦請君盡此一尊酒念我
平生舊交友椎牛撾鼓餞君行何似一言無愧負君不
見天池鳥摶風九萬猶為少君不見龍門魚乘流三級
難退居丈夫志氣亦竒特功名不成歸不得陸有太行
水吕梁此途之險令心傷富貴於人亦閒事胡然終歲
行風霜
君馬黃
君馬黃我馬蒼馬色蒼黃尚相近况君與我同心腸文
韜武略兩相長世間將相不足當别君去時各飛揚我
將上書謁明光請纓往繫樓蘭王歸當共君佐天子相
與白首無相忘
校獵篇
清秋馬肥鷹眼疾正是將軍游獵日雕弓羽箭虎皮冠
馳射場中稱第一平原蒼蒼衰草黃野風颯颯吹枯桑
著鞭散蹄氣飄揚滚鞍脱鞚勢低昂俯身攘臂摶虓虎
翻身射落䨇飛鶬傍人自知不能及拍手大笑呼郎強
割鮮飲醉歸来晚疎柳營門懸兩狼
結客少年場行
長安少年游俠客常作盤游兩京陌呼鷹走狗渭城南
挾彈探丸洛陽北結交季心與劇孟口未出言情已罄
千金諾重赴恩私三尺軀輕輸性命萬里追隨不相舍
欲别仍畱五花馬平原既没信陵亡未知身向誰門下
平生每笑秦武陽殺人鄉國寧為強丈夫須作萬人敵
為君仗劍清八荒
白頭吟
君莫唱白頭吟此曲雖則好我耳惡其音其音哀靡不
可聞誰為之者卓文君文君自為失節婦相如還是負
心人臨卭賣酒同貧窶富貴翻求茂陵女身事二夫亦
自知勿云白頭不相離文君文君何不悟惻惻悲吟欲
誰訴當時已被琴心誤此日悔之獨何暮伊誰傳得入
樂府遺聲千載情猶苦世人重才不重德相學相夸今
未息我聞此曲恨思多請君更唱黃鵠歌
白苧辭
姿窈窕兮步容與吳宫之妃越溪女凉臺水榭無纖暑
香風暗引絲簧語白苧衣裳欲輕舉垂手舞緩歌聲起
此時誰問夜如何疎星漸没天無河回看明月墮江波
寄衣詞
西風作寒秋始分雙雙飛雁度邊雲閨中縫就衣一襲
萬里持將遠寄君君身稱否妾不知只量舊服裁新衣
新衣到時莫輕棄恐後無因復頻寄千傳萬示凂使人
得到君邊應不易衣上紅斑君莫滌是妾思君淚霑跡
彼中如有好消息此衣寄回妾自識君能歸来無負約
還作新衣待君著
北征行
去年十月初罷兵今年十月還出征父凍兄饑俱已殁
我生雖生猶不生行程豈止飛狐北直抵窮天衛喇特
風沙萬里浩茫茫不知何處能尋賊寒川激澗帶衣没
雪野冰崖裹瘡突霰珠雹塊撲面来痛入肌膚酸入骨
寧急向前無向後雙足皴傷苦難走元戎一令盡坑之
家人半死家人手湯可涉兮火可越從軍之悲何可說
嗚呼安得邊塵皆自滅為使君心安且悦
幽州城邊少年子
幽州城邊少年子自矜膽氣無人似虎皮冠首腰龍泉
臂挟雙弓指一矢上馬蕭蕭朔風起獨出獨還日千里
言生即生死即死却笑武陽非壯士
游子行
壯游不解惜年華才到春来又别家莫問行程去多少
男兒足下即天涯
壯士吟
龍泉新淬鸊鵜膏百萬軍中重一毛海北天南無敵手
歸来意氣為誰豪
西山
西山幾千仞峻峙天下脊北斗掛中峯東日隱半壁長
嘯生風飈高語驚霹靂一覽盡九州使我壯心適
海子
靈海貫瑤城上應昭回象潤浸遍神州未愧溟渤廣蛟
龍下伏藏日月中滌盪何用勢滔天方回百川長
自勉
仲尼年十五志已在聖學我生獨何愚懵然無所覺天
分固自殊鑽仰心不薄遠羨參與柴彼皆得所託愧此
頑石資曾不事磨琢微言幸未冺誦習深足樂蒙疾庶
有瘳願得瞑眩藥
登西山最高頂
步登西山頂舉目見天下羣峯何纍纍總是來朝者
上祭酒胡先生
共喜斯文有主盟諸生誰不仰儀刑當時已見尊喬嶽
後代應傳是列星上報明君心獨赤下延晚學眼能青
童蒙久抱相求志請向賢關受一經
南遊篇
曰予奉嚴命夙駕將遠遊遠遊向何方江南帝王州世本
三吳豪徙家曾此留占登大姓籍住近斗門頭我實於此
生愛此猶故丘憶昨北来日我歲方九周焉知好惡情但
隨父母舟於今已成童髣髴記所由常思一游覽展我心
與眸况當學詩書世事資考求幸無干禄志遂得負米謀
發軔背北風南帆日悠悠長河貫蒼原黃雲慘隂幽版牐
相牽聮千里道阻修淮濟控腰膂吕梁扼襟喉古云行路
難此途實其尤苦哉東南漕挽運日未休側見大船来船
上起飛樓中載花與竹竒鳥金籠鈎牙檣揚綵旗雕舷樹
戈矛中使坐其間頤指從所投驛吏前候拜供頓羅道周
一不滿所欲鞭扑恣刻掊見此殊傷懷樂游變為愁及我
到南都南都一何優城連高岡起池抱長江流龍虎相蟠
踞地勢固金甌中峙五鳳闕朝陽與天侔借問誰所營區
畫古罕儔惟昔高皇帝撫運思遠猷乃卜坤輿靈建業貽
千秋據要同鎬京居中配成周定此萬世宅世世朝諸侯
都人為我言謂子能喻不邇来有祥雲日夕常浮游子歸
慎勿言子行幸無憂聖皇當来還與子同其休
南遊道中寫懷親友
父母不忍别兄弟不忍辭况此諸親友相送惜遠離行役
非王事而亦有程期下車暫息徒揚舲遂南之汎汎日以
遠望望轉逶迤黃草北州路白雲東海湄風寒清濟夜月
落長淮時一寐二三夢一息千萬思觀彼慈烏鳥集於河
柳枝啞啞反哺聲有似幼弱兒感此欲遄歸方寸有所縻
永念仲由言慊慊益懷悲力養如弗逮富貴亦奚為
過揚子江
浩蕩長江裏飄颻適性靈天形欹北極地勢接東溟浪
起雲邊白山涵雪外青秪疑孤櫂客還是泛槎星
客思(三首)
栖栖無定跡芳歲易蹉跎古道行人少深林宿鳥多荒
原迷落日野渡急寒波回首孤雲外其如客思何
旅途何日定儒業若為成病僕難深倚疲驂憚遠行出
驚時俗異歸覺故鄉生獨對籬邊菊凄其歲暮情
儒冠寧我誤愁苦復何如行止雙車轍窮通一卷書静
知天地密閒覺世情疎不必尋詹尹區區為卜居
滹沱河(二首)
荒草寒烟接海隈扁舟欲渡却徘佪千年境土秪依舊
當日君臣安在哉世道自興還自廢河冰時合復時開
村童野老知何事猶說真人過此来
功曹詭報幸能酬自是天心未厭劉倉卒權宜須將略
回旋造化豈人謀寒澌乍合須臾事炎運重還二百秋
應信帝王真有命世間僭竊可含羞
思親
一别雙親日夜思行行常誦蓼莪詩雞鳴喚起窗前夢
猶記南樓問寝時
得家書
遠客思歸正憶家家書俄爾到天涯一宵看著渾無寐
落盡寒燈幾度花
游北山紀事
兹山藴靈竒幽蹟人罕竟我来幸無事因得窮游泳或深
漾其舟或淺涉其脛崖盤勢百折溪迴路彌迥援藤恐中
絶倚壁時暫定逢艱興幾沮過險還自慶剨然出深洞忽
爾地平正鮮雲飛觸目蔚林轉森盛幽鳥相和鳴繁花色
交映怳如迷所處似與桃源並野老四五人行方諧笑詠
見我不復驚怡然問名姓邀我到茅廬為禮簡而敬壺觴
瀉玉漿肴蔬多藥性終飯無雜言談道頗知命兼疏古先
事歴歴皆可聽自云住兹久世代難考訂種樹記年紀候
風識時令愛我神骨清謂我無俗病勸我留此居與子同
其靜我思老親在遠游非吾行駕言與相辭中情未能罄
踟蹰忍即去回首山水淨重尋會有期無妨示来逕
題何處士山居圖
閒居每高卧晏起茆茨下萬事一不知安問真與假開
門見青山此意自閒雅時有獨来人應是同心者
江叟吹篴圖歌
八月滄洲蘆覆洲江叟晚来迴釣舟壺漿飲空獨醉後
横篴吹開天地秋弄節調音轉淒激蕭蕭兩鬢寒衝額
山雲澹澹山樹青江水磷磷江月白是時萬籟俱無聲
元氣夜轉當三更凉風淅瀝起蘋末玄鶴交戛相和鳴
怳看水面靈旗舞群龍躍出馮夷府翻雲簸浪瞬息間
星斗晦冥不可睹叟時亦自驚餘曲不敢倚收篴歸袖
中兀然卧篷底平明睡覺日東起又逐烟波千萬里
題圮橋進履圖
秦皇以力吞九州關東諸侯皆虜囚子房本是韓相胤
矢心欲報韓之讎博浪椎車實危事當時豈復為生謀
脱身虎口竄草莽夜行晝伏常懷憂始知短術不足用
發憤逝將求遠猷東遊既謁滄海君却過下邳為少留
圮橋老人有道者一見已識非常流箕踞相呼令取履
坐變剛鐵為絲柔夜半潛期有所授一編盡得興王籌
豈非天意厭秦德故將資爾扶炎劉卑辭啖籍計誠得
躡足王信慮更周封侯拜傅定儲後拂衣更託神僊游
藹然氣象類儒者從容進退何其優手開漢祚四百載
誰知乃自圯橋頭老人姓名世不聞識者謂應遺逸儔
糓城黃老何異物商英素書真是不披圖聊復為一噱
千年事蹟良悠悠
贈隠者
辟地長兒孫深山自作村雜芳迷去逕獨樹認歸門不
識五侯貴那知三事尊超然人世外無悶在乾坤
樵叟
老樵筋力弱持斧伐枯枝薄暮林風起蕭蕭吹鬢絲偶
同山叟酌酒盡即相辭歸路行歌去孤村月上時
送鄧道士
傾蓋初相見持杯復送行去畱寧有意離别固無情夜
月雙鳬遠秋風一葦輕遥知點易處松露正凄清
送陳州佐
君侯瑚璉器别乘暫臨州朝以賢當召民因惠乞留仁
風隨握扇時雨送行舟到日人皆喜應知歲有秋
周節婦
澒洞風塵際誰能仗節人賢哉周氏婦守義獨終身夜
績資兒學青燈照室貧宜煩劉向筆遺烈在千春
中秋書齋翫月寫懷寄同學
良夜開霽景萬里澄秋虛明月流清光徘徊照庭除群
動此俱息靈籟自吹嘘茅齋闃閒敞夐與人境殊蒙養
得其所寧静惬吾居左列虙羲圖右陳神禹書玄悟天
人際游心太極初灝氣盈天地斂之亦無餘寄語同學
子此樂復何如
春日登鼓樓
十二闌干拂彩虹飛梯高步上瑶空山河夐出重雲外
天地平分一氣中幾處幡幢開曉寺萬家花木映春宫
飄然却欲乘風去彷彿滄州大海東
薊北覽古
荒原漠漠帶寒波召伯遺風近若何樂毅墳邊秋草合
昭王臺上夕陽多凄凉重閱文山傳忼慨曾聞易水歌
驅馬欲尋田節士無終回首鬱嵳峩
雪中荅友
静裏光隂何冉冉閒中情思自紛紛寒窗獨對西山雪
晚閣遥看北闕雲鳥跡每於行處見松聲多向卧時聞
居貧頗與袁安類不羡梁園善屬文
歲暮
奄忽歲云暮客心方渺然異鄉應住久故國不思還伴
病憐松竹居貧藉簡編惟慚太平日飽飯度流年
上元有感
鰲峰火樹映金鑾被褐親曾對御看翡翠圍中延萬國
珠璣影裏列千官九成雲管来丹鳳一𣲖霓裳下彩鸞
寧想長陵今夜月清輝空照碧山寒
壬寅冬余初至吳中諸故老與游石湖上方抵
夜還舟宿楓橋飲間陳叟季行為之歌音甚
清壮諸老使余為詩和之因以老字為韻云
總角為儒學未飽讀書不事登科早金門射策非我時
聊向滄洲拾瑶草故鄉風景初未識每聽人来說其好
兹因訪舊始得還游目喜陪諸父老南湖十月波乍寒
霜葉紛紛落如掃輕舟雙櫂木蘭橈乘風放入湖中島
紅菱綠橘薦松醪舉觴浩飲開懷抱陳翁醉後高興發
擊箸悲歌望蒼昊琅然音韻出金石驚起潛魚躍芳藻
小子何知敢申和把筆題詩殊草草月明弭櫂宿楓橋
狼藉杯盤更傾倒夜半聞鐘想懿孫寒山依舊胥門道
紀遊
我本江海人生長在京國少小遠行遊年年走南北從
来寡所欲雅意好墳籍雖無夙悟資頗有耽讀癖把筆
學為文輒擬賈生策絺綌為我袍藜藿為我食窮約乃
所安華侈莫能易居常羣兒輩舉目曾未識尚友古之
人結交世英特策厲駑鈍姿將與驊騮敵萬里逐長途
寧辭乏其力以兹謬自許於世當有益謂逢堯舜君必
致斯民澤昌運每難期况復時命厄親老家就貧安敢
憚勞役往者遊南都頭未戴巾幘兩髫垂被肩猶在蒙
養域一旦出門去三千有七百悠悠越圻甸茫茫度阡
陌浩歌金臺上悲風來朔易釃酒酹昭王因弔望諸魄
南轅渡漳水河冰乍春圻輕舟順流下千里猶咫尺江
淮濟漯間周覽壯胸臆傷心鄒魯地絃歌久衰息風俗
墜塗泥無人一扶植永懷宗周事恐動黍離戚遂作南
遊篇辭氣頗溫直歸來亦無幾心已厭涉歴黽勉為此
行此行復何適姑蘇舊鄉縣世業有遺積高堂膳羞具
藉此供日夕嗟哉行路難匪但山川隔盜賊間竊發跬
步生荆棘太湖合三江洪濤漲天白時當風浪中扁舟
幾覆溺哀哀區里間民生寖彫瘠官府急誅求鞭捶日
狼藉雞犬俱蕭條煙火並沉寂向來繁華狀一見那可
得固有丘隴情安能久留跡還家拜父母不覺淚横滴
惟憐兄與弟相見如夙昔追念前日途中心猶怵惕豈
無一尊酒自用解憂抑顧彼人盡愁予懷為誰懌彷徨
不能寐明月夜中蝕仰視衆星光三台獨無色天心人
詎知吾道何其極對此欲奚為但為長太息
徐公八馬圖行
徐公馬癖如王公愛馬不與常人同千金買圖圖八馬
好似周王之八龍當前一匹真絶地恍惚形容難細視
蹴踏霜蹄驕未行似惜權奇無可繼繼來二匹亦莫與
不是奔霄定翻羽歴塊過都一瞬間争先肯讓蒼鷹舉
越影踰輝齊步驟超光騰霧追左右就中挾翼一聲鳴
萬馬不嘶俱向後可憐八馬無已久穆王一去誰曾有
那謂今朝忽見之異哉却出丹青手不見崑崙與瑤池
又不見王良造父相驅馳但見黃沙白草連寒陂奚奴
控引胡兒隨嗚呼我心憤且耻八馬何為至於此虎文
龍翼空自奇犬目狼心豈知己賢哉徐公志豪介千金
不吝求圖畫圖畫之餘尚若兹况逢駿骨寧論價馬如
有靈應有感神物豈能終坎壈八極三邊會有時一朝
萬里非無膽我生常懷伯樂徒知馬還能知丈夫嗟嗟
徐公知我乎嗟嗟徐公知我乎
遊王氏林亭留題(五首)
聞說林亭好閒來過爾遊孤峰雲自起雙澗水交流花
氣薰人鼻鸎聲傍馬頭主翁能好客欲去再三留
我愛主人居清幽趣有餘葺巢留乳燕投食引遊魚對
景家無畫消閒架有書安能常住此詩酒共悠如
依依雲羃戶灎灎水翻塘柳細渾無力梅殘尚有香禽
魚應自得蜂蝶為誰忙高興知何限都將入醉鄉
小酌水邊磯高林露滴衣花香浮細細雲影薄霏霏興
逐春愁去詩欺酒力微坐看西日下未忍便言歸
上馬更回首出林情愈深狂歌對修竹好語向幽禽擬
欲多攜酒應須復抱琴主人如不厭明日再相尋
遊天平山
范公書屋已蕭然春莫來游倍可憐紅雨暖飄花下路
白雲寒瀉岫中泉振衣獨上千峰表引轡徐迴萬木邊
為待功成身退日應求一畝種瓜田
尋吕公山居
閒時乘興獨幽尋修竹蕭蕭一徑深風送鳥聲來客耳
雨飄花氣入衣襟應知惠遠多相好更覺湯休老善唫
嗜酒但為詩社友白蓮何必結同心
林屋山人
林屋山人籜製冠荷衣常是待秋完養身不解謀生事
處世何曾慕要官竹嶼鳴琴風韻遠松窗點易露華寒
時還候我來幽谷細和新詩共考槃
遊虎丘嘲同遊者
穿盡幽林鳥道微閒情適處自忘機同來不解游山意
一見青山便欲歸
遊支硎山夜還楓橋乘月復酌呈同游諸君子
月朗風清啟霽容江雲冉冉水溶溶佳懷此際應無限
遮莫寒山半夜鐘
滯雨夜泊相城狄貶村寄陳孟賢
江風吹雨阻行舟薄暮孤村且暫留回首那看望君處
白雲只在水西頭
天平山龍口泉
一口清泉湛湛流巗前閒度幾春秋風雲會有相從日
霖雨君看遍九州
在吳中久將北還寄親友
少小生身在遠方歸來翻使客心傷故鄉雖好不能住
却望他鄉作故鄉
予思北還諸鄉老邀遊湖上諸山因留題
每懷山水趣山水信名靈一徑千峰裡肩輿入畫屏湖
天低覆白雲樹遠含青僊院春長在禪房晝不扄梵言
僧與說禽弄客來聽石照潭心鏡風鳴殿角鈴芙蓉迷
綵楫楊柳出旗亭景會詩偏好情歡酒易醒靜中思遁
迹深處欲搜冥學道未忘世寧親須過庭留題在青壁
歸老寄心銘
宿虎丘僧院曉起題壁
吟邊虎阜生春夢裏羅浮易曉起來欲問東風滿院落
花啼鳥
虎丘東溪紅梅歌
夜來飛夢入羅浮曉起尋春過虎丘溪梅萬樹花緫白
一枝獨艷出林頭此時冰雪方嚴惡李凍桃殭俱寂寞
東君何處送春來故染胭脂著霜萼隨香逐影度溪東
踏盡寒雲千萬重恍然一見心神動似與仙遇瓊臺中
盈盈相對成賓主香靨生春嬌欲語不是瑤池飲醉還
玉容那得紅如許豈但娉婷可憐色重爾心腸如鐵石
紛紛紅紫避何所莫敢當風與為敵北人錯認還堪笑
妖杏如何可同調和靖當年若見之未應只賦白梅詩
我來倚翫情難盡恨不移家與之近聊歌一曲寄春風
留待詩人共題品
予將北歸吳中諸耆舊咸以詩文贈行設席
寓館酒闌懽甚賦以酬之
人生有嘉樂所貴循禮儀矧兹相會間談笑皆英耆今
日復何日及此三春時青陽方皞皞淑氣正熙熙開軒
面方岫展席俯清漪嘉樹散繁隂蘭芬薰客衣黃鸝弄
好音嚶鳴間彈絲懽情亦已極酒杯所不辭小子夙寡
昧謬蒙長者知臨别殊戀戀况與鄉土離重煩遙餞送
惠以瓊琚辭持歸為親夀奚啻千金資願言慎修學永
以從良規
送湯景高
同來却恨不同歸此後還應會面稀長日每嗟身易老
少年那復志多違三江暮雨孤帆去千里秋風一鴈飛
當世功名須共勉臨歧何用淚沾衣
贈王隱君
希代懷竒寶彌年獨隱淪交游雖滿世知己復何人鷗
鳥忘機事蘆花可蔽身蒼生如未起君老楚江濱
送友人
相逢方握手相送復分攜此意如何道新詩不忍題亂
雲山上下芳草水東西惆悵頻回首春禽處處啼
題歲寒三友圖
松竹有竒器梅花無媚姿共將冰雪操結友歲寒時榮
瘁自相保炎凉終不移惟應義交者可與此心期
湖山小隱圖
白雲湖上山黃葉林間路蘭舟每獨游藜杖時閒步寒
花拂衣落飛鳥衝人度即此遺世氛何必蓬瀛慕
題四時小景(四首)
曳杖春風中緣堤踏香絮為聽流鸎啼遲回不能去
晚下清溪濱逍遙蔭疎柳雲山澹相對渾忘坐來久
香若風邊遠新荷雨外幽飛來雙白鷺點破一池秋
幽人心坦夷不畏寒山峻獨於深雪中探得春風信
題畫梅
老榦横清霜疎花映晴日憑君莫易看中有調羹實
題畫蘭
紫蕤何旖旎生彼深巖裏幽香人不聞清風是知己
遣懷
自笑窮君子高譚古與今貧多富貴氣幼有老成心牛
斗千金劍風霜一布衿長歌將遣興感慨意彌深
閒居春興
靜寄紛喧外閒居得所思春風調瑟趣遲日考槃詩進
退非無地行藏自有時簞瓢如可樂回也是吾師
冬日登樓
地迥風悲遠角聞蒼茫天色易黃曛高樓獨對千山雪
故國回看萬里雲孤鶴飛鳴應失侣寒鴉棲集自成羣
此時有意言難盡况是無聊酒半醺
秋思
杪秋天氣寒風露凄以急白日澹無輝蕭條帶原隰清
砧四隣動虛館百憂集歸鳥傍簷飛落葉穿窗入客思轉
悠悠不言空佇立
月夜登樓
酒醒清不寐獨立倚高樓月影重城夜砧聲萬戶秋風
煙隨地遠河漢向天流青歲看虛度悽然嘆薄游
暮冬偶成(二首)
天地澹無容蒼茫近季冬空山風嘯虎老樹雪蟠龍境
寂稀人事門閒斷客蹤誰知高卧處憂世思千重
搖落殘冬景沉隂欲暝時通衢迷轍跡窮巷閉茆茨凍
雀風欺翼寒松雪壓枝閒來把周易默坐玩爻辭
雪中與友人閒行口說
拂袖迎風興倍寬春袍如繡不生寒瑤華自是天家瑞
莫與紅塵一樣看
瓶中梅
南枝先著數花新帶雪分來自可人誰道一瓶如許小
就中全貯世間春
元日觀燈回作
月白風清鎻鳳城夜深人有倦遊情千門萬戶燈收盡
獨自歸來對短檠
梅花
蟄龍將啟未驚雷何處先傳春信回不是無心讓桃李
自緣天賦百花魁
早春登海子橋閒眺
良辰適自得閒行傍御河東風初解凍綠水生微波初
日流晴輝天氣正舒和芳草回故色枯柳發新柯鳴鳥
乍間關游魚亦參差(叶)遂登石梁上縱目窮幽遐仰觀
鶴鸛翔俯瞰蛟龍窠急瀉激春雷足底聲相摩嘉樹藹
已綠光炫瓊林阿雲霄開北闕宫殿何巍峩重城負山
轉萬井如星羅康衢接馳道車馬來經過人各有所懷
其趣紛如何而我獨逍遥春服自吟哦聊將浴沂興遂
和風雩歌悠哉感吾生為樂豈在多
齋居春曉
高卧無所為閒門掩清曉東風忽然來驚起一山鳥晨
興盼窗前日華動林杪默坐盥潄餘鑑如寸心皎乃知
天地中誰謂人身小曳屣試行歌金聲徹雲表
觀戰國策有感
於戲周道沒禮樂誰復陳戰國日衰下遺風亦已淪遂
令縱衡徒反覆恣亂真引利餌昧主窮兵毒烝民紛然
起爭奪日暮難保晨六國既先敝併歸狼虎秦波瀾益
洶涌四海無陽春王化卒難復滛辭放無因閒居覽兹
書千載為酸辛一弔不可及凄然哀昔人
效古贈同志
我本閒居士少無得失患平生學詩書志不在辭翰才
藝無一長徒希丘與旦寸隂固知惜白日忽已晏吾道
行未行功名何足歎
和友生言志
自笑無能獨善身徒懷斯道覺斯民謾言堯舜之間事
誰是皋䕫以後人天意如存須復古雷聲未發豈知春
一瓢清飲一簞食舍我還應不失貧
遣興
書劒蕭然十載遊京華何事久淹留襟懷自是無羈鶴
身世還同不繫舟客裏心期成獨醉人間功業向誰收
閒來聊復乘幽興行傍官河看水流
讀書偶成
泰以行王道蒙將養聖功窗前勤苦意不是學雕蟲
贈同學
與子寒窗下曾同惜寸隂功名如可致莫負讀書心
閒居寫懷春興
高卧悠悠消永日閒居寂寂對春風窗開玄鳥來梁上
簾捲青山入座中已與物情忘得失不將時命問窮通
韋編自是終身學行止何慚荷蓧翁
賦得齋居春曉寄同學
初日照戶春融融茅齋曉來開向東棃花柳絮亂晴雪
燕語鸎聲喧暖風曳屣行歌有巢氏焚香靜拊無絃桐
此時真趣幾人得閒看孤雲遊太空
尋高處山君
重重綠樹隱孤村一徑蒼苔見履痕恰向山童道名姓
主人聞語自開門
訪李逸人
乘興即相尋溪山不覺深白雲門外滿應見道人心
夏中書墨竹
鳳凰池上有僊郎曾向池頭看鳳凰乘興抽毫摹寫得
至今毛羽帶天香
友人馬士權亟索吾詩不得辭漫吟發笑
馬卿能賦者何獨愛吾詩述作從來拙應酬今已遲驪
珠曾手取龍劍少人知莫漫相推許狂言未足竒
謝沈司封中寄登科錄
聖明天子龍飛日豪傑人才豹變時禮正不違天地道
樂和應見鳳凰儀憐君却寄登科錄笑我猶歌在澗詩
惟有仲舒三首策對揚還欲向彤墀
戲和士權盆池魚二絶
錦鱗自是化龍魚此物寧為人所娱縱有清泉與香餌
何如游泳向江湖
斗升之水幸相存未敢輕離小瓦盆好待養成鱗甲後
看他飛躍上龍門
嚴子陵
君臣難比故人情蟬冕羊裘孰重輕盧綰竟為高祖伐
可憐無計效先生
畫池上鷺
皎皎風前振羽翰綠荷香裏雪花寒不應長在池塘畔
飛上青天更可觀
和友人郊居晚興
幽境無機事柴門晚不關庭閒交碧草簾捲對青山密
樹留蟬噪孤雲伴鶴還泠然發長嘯高興出人間
池上偶題(二首)
向晚偶然無一事微吟獨步小池頭浮萍也似時人意
上下隨波不自由
綠池過雨晚隂隂菱葉荷花淺間深誰信白鷗無意物
窺魚還自有機心
送陳山人還吳
煙樹津頭雨恰晴放舟齊發櫂謳聲别來不斷山中夢
歸去渾忘世上情應有壺觴招故舊豈無方術授諸生
于今多少思鄉者誰復如君得遂行
送張逸人還武當山
水雲蹤跡獨悠悠來往無拘只自由談論每稱方外樂
别離不帶世間憂閒吹玉笛千峰夜靜撫瑤琴萬壑秋
他日相逢還可語未應終效楚狂遊
戲題鍾離雲房像
同是瑤池會上人偶然失脚在紅塵憑君為問西王母
别後蟠桃幾度春
秋山琴興
木葉萎兮秋黃山光澹兮晚碧彼幽人兮無拘獨盤桓
兮自適抱龍脣之瑤琴坐虎踞之盤石調清商於指下
感金氣之凄激風颯颯兮動長林泉泠泠兮瀉寒壁天
籟發兮玄闃忽希微以寂歴悄終曲兮忘言睨白雲而
向夕
送王文魯
在客不堪還送客傷情何忍更論情城邊暮雨征衫濕
江上春風去棹輕年少秪應加學問才高未可易功名
君行如向長沙過為我投文弔賈生
題野渡横舟圖
巨艦無人櫂閒横野水中請乘浮大海始見濟川功
秋日看杏花
凉秋却訝氣重溫紅杏花開向小村欲嗅微香更惆悵
摩挲病眼對黃昏
秋晚登臺
天末每回望故鄉常在心高臺能引興半醉更登臨草
木生秋色山川結暝陰不禁游子淚何處起清砧
客居
客居寥落歲蹉跎閒卧淹淹類養痾萬里山河秋氣肅
九霄風露夜寒多悲歌達曙亦徒爾壯志待時將奈何
擬棹扁舟却歸去五湖東畔理漁蓑
題張以文漁父圖
持竿之叟頭如雪恥向人間事游謁閒心已分老煙波
清夢何嘗到京闕得魚便將沽酒飲拊榜長歌振林樾
有時沉醉不歸來扁舟獨卧寒江月
題小李將軍畫
仙閣遙臨曲水洞門深掩東風春在碧桃枝上日斜黃
鳥聲中
知章摘蓮圖
舊是山隂狂客新於湖曲為家乘興時搖小艇臨風自
折荷花
題金文鼎畫(二首)
江雨初晴後秋容澹遠空晚山雲半白霜樹葉全紅那
是無拘者扁舟散髮翁
南溪春雨餘山色靜如洗閒來偶幽期獨行深樹底招
提何處尋鐘聲白雲裏
題張叔大所藏畫
江臯麗餘景風物何清幽興來不可遏攜琴時獨游雲
歸遠山夕葉落疎林秋雖無知音遇聊復自消憂
題戴居士水西小隱
古木叢篁水西數間茆屋高低簷下寒雲落落門前芳
草萋萋雪夜不知客到春曉常聞鳥啼借問何人家此
只應安道幽栖
筠村
先生家住蒲溪上種竹千竿自繞村靄靄綠雲深映屋
蕭蕭蒼雪半遮門清隂不惜分閭里高節從傳到子孫
幽僻何殊蔣卿徑寬閒似勝辟疆園四時常有凉秋意
三伏渾無暑氣暄靈籟和鳴風起夜翠鸞交影月横昏
製冠每取霜前籜作杖須鑱石下根適已時時琴一曲
延賓日日酒盈尊七賢遐躅知堪繼六逸餘風喜尚存
倘得卜隣如我願素心應可與君論
湖山勝槩圖
湖山勝槩聞天下誰是湖山舊游者君家迺翁稱世豪
風月襟懷自瀟灑平生好作湖山游游遍湖山春復秋
左張圖史右絃管放歌傲浪浮扁舟長堤煙柳湖西東
桃花落盡荷花紅蘭橈競撥三春日葵扇輕搖六月風
南北兩峯如削玉中間一片晴波綠近郭縱横列萬家
藂林縹緲連三竺飛来之峰最竒妙呼猨洞口猿長嘯
扶笻醉後每登臨岸幘閒來獨吟眺岳王墳邊有古祠
猶存老樹向南枝芳草離離含宿恨行人往往弔新辭
當時此地多遊客獨許迺翁詩酒伯即今迺翁已遺世
猶憶迺翁行樂處何人為君作此圖宛然如見真西湖
迺翁儼坐扁舟上忘機狎笑隨鷗鳬君思迺翁重凄惻
我愛湖山遊不得長歌一曲歸此圖獨倚寒窗空嘆息
得月樓歌為都彦容題
聞君家住百花洲中起凌虛百尺之高樓晚來明月初
出海先照君家樓上頭樓頭圖書鋪滿牀君時燕坐舉
霞觴陶然豪飲不知醉一口吸盡銀蟾光瑤島丹丘渺
何許怳若身登廣寒府珠宫貝闕深可窺髣髴霓裳羽
衣舞白兔搗藥在我傍藥成已是三千霜便問姮娥為
乞將服之輕舉凌蒼蒼酒醒還倚闌干立桂影團團露
華濕天香萬斛無處儲却被清風倒吹入世間月色知
幾何獨有君家樓上多擬櫂扁舟一登眺為君重和謫
僊歌
題王將軍裕所藏卧虎圖
南山之虎百獸雄安得卧君高堂中細看乃知畫者巧
筆端解奪造化功雲文炳炳毛丰茸電光隱隱銜雙瞳
垂頭不作負嵎勢妥尾寧為落穽容得非摶牛勌將是
食犬醉頽然奰屭軀餘威仍自衛虞人遠視不敢取應
畏醒時爪牙銳隂風蕭梢振林木決決流泉響幽谷樵
薪路斷無人行草間狐兔皆潛伏想當咆哮蹷起時誰
能復制生獰姿豈惟却走北平守縱使卞莊猶避之將
軍平生自英武區區餘勇何須賈折衝萬里坐禦侮始
信人間有真虎
題所翁出海龍圖
烈風怒捲海水空霹靂撼動扶桑宫潛淵龍子眠不穩
一躍飛上青霄中天旋地轉吁可愕盡斂春雲出山嶽
釀成一滴瀉靈瓢頃刻人間霖雨作君不見田居之士
愁苦多把鋤學耘莘野禾亦欲濟世興滂沱龍兮龍兮
奈爾何
題萬玉圖
寒雲漠漠迷山麓暗裏陽和地中復東君消息到梅邊
一樹玲瓏開萬玉萬玉玲瓏吐異香還與白雪爭輝光
瑤臺羣僊一時下天風匝步逥鳴璫乍疑鴻門之斗初
撞破片片瓊瑛馬前墮又疑吳剛之斧修明月霏霏削
下琉璃屑此花此景令人羨彷彿西湖清夜見阿誰翻
入畫圖中披翫茫然目花眩我觀兹圖感我情家林梅
實結已成終當負彼阿衡鼎手取其實調元羹
武功集卷一
