武功集卷二明徐有貞撰
登瀛稿
海子橋觀海賦
客有游於京師者聞海子之水為天下竒觀將
往觀焉問於逆旅主人主人曰吁子將觀于海子
之水乎夫海子之水遠接天潢深通渤澥潤浸元
液氣蒸沆瀣星辰淪精乎其中日月環照乎其外
翕納百川涵茹萬怪蓋神龍之所都而鯤鯨之
所會也子如觀之不亦駭與客曰走雖不敏亦嘗
游三江而泛五湖矣海子之水願卒觀之幸主人
毋深見鄙而惠攜焉於是主人與客策駟馬御輶軒
遵馳道下闕門遠而望之浩若瀛海之環神州倬若
雲漢之繞紫垣固已動心而駴魄矣既乃登海子之
橋瞪目而觀之徒見夫汪洋瀇滉㵆㵆涆涆澹淡摩
盪廣無畔岸淵淪渟泓浺瀜浟湙沈㵾涵溢其深莫
測爾其渾渾而轉滔滔而流外繞龍城中貫御溝檉柳
植其陽芙蓉被其幽靈禽翔雲以下上神魚戲波而群
游浴日華之五色炯金氣于高秋凡有形而必鑑固無
物而不浮乃相與開懷而騁目恍然若泛蓬萊而登瀛
洲也及乎天風微動水波湓涌剨然變觀精神俱&KR0719;儵
雲廻而鳥亂似鼓鳴而騎擁迅澓翻雪濺沫飛雨微瀾
龍鱗驚湍鷺翥層濤涾湤而偕至若帷蓋之褰舉至其
奔溜磢錯涴潢結絡乍進乍却乍仆乍作衝石牐蹈崖
壁噴薄激射衍溢漂疾拔擢千仞揚汨重出温汾滌汔
蕩&KR2078;駕軼竒態萬變不可殫悉其流聲也混混庉庉如
雷霆之震又如鏖戰之兵踊躍登陣其作勢也渨渨灅
灅如山岳之巋又如萬軍之壘蹴踏填委澎濞喧豗忽
起忽頽俄旋窪而赴壑復踰岸而駕隈玄珠現而吐光
寶藏為之洞開乾端豁以呈露坤軸軋而争廻鳥不及
翔魚不及逝驪龍出而躨跜天吳見于髣髴方舟安可
以㳂洄涉者何由而揭厲雖吕梁之險莫得而比方廣
陵之濤未足以擬類楚人羞稱夫雲夢蜀客漫誇夫灔
澦眇三江與五湖曾不盈乎一芥方是時也河伯覩之
頳然而發赧海若不得以自大而矧夫井鼃谷鮒之足
語哉客也目眩膽掉&KR1253;&KR1253;發悸反顧石梁岌嶪屭贔如
立巨鰲之背而不敢俯視乃蹙然斂容而嘆曰神矣盛
矣此海子之水乎何為其然也主人曰吁客亦知之乎
孟軻氏不曰原泉混混不舍晝夜有本者如是海子之
所以為竒者不以是夫故其深不以形廣不以勢與道
為體不已其逝往過來續周流無滯應天機而左運隨
地胍而東注化雨露之融液以沛澤於斯世者實本乎
一元之運也今吾子徒知游三江而泛五湖曾不窺乎
靈海之津涯此所以未免見笑於大方之家也故曰觀
於海者難為水游於聖人之門者難為言子其是已于
是客乃踟蹰而退愧且謝曰某也有幸既獲觀乎靈海
之竒又與聞乎本源之諭敢不敬拜主人之惠遂歌曰
大哉靈海為國之池浩洋洋兮象彼雲漢昭回于天粲
文章兮含珍茹怪鱗介之彙靡不藏兮陋江鄙湖竒觀
異狀邈難名兮餘波溢潤化為雨澤沛萬方兮源源本
本其流不竭德靈長兮
居庸關銘
居庸天下之形勝險要處也其山一名軍都距北京九
十里在昌平縣之西北三十里兩山夾峙束而為關關
之中延袤四十餘里廣容方軌旁皆峻壁矗立萬仞有
石城横跨東西兩山之間周廻千二百丈南北置門敵
臺十二以為守禦淮南子云天下有九塞此其一焉夫
論地之險者若崤函轘轅句注井陘皆險于一隅足為
諸侯之守耳非天下之保障也惟是關左負遼海右屬
太行衡絶千里當北方諸塞之上獨扼其衝蓋天造地
設以為屏蔽而保固郊圻限隔中外者也豈一隅之比
哉故自古迄今著為雄關其在漢為上谷塞常宿重兵
以守然數為匈奴所闚唐自天寶後爲盜所據五代暨
宋邊塵蠭午自是不爲中國守者殆數百年惟我太祖
皇帝肇一大統神武所加罔不率服漠南萬里皆為屬
郡而是關之險迺歸域中暨太宗皇帝作京扵兹以為
四方萬國之都會而關為國門關之外軍衛百數列守
相望實萬世之固也今皇上即位以來文懷武威薄乎
四海邊人輸誠内附欵關乞降然則是關之設雖肇自
古昔而今日始復為中國之守也豈非盛與夫王者之
治天下固恃德而不恃險然中外之辨不可以不謹世
雖極治不可以忘武備此我國家之於是關尤慎其守
焉臣竊以昔晉張協嘗為劔閣銘至今傳之矧惟聖朝
功德之盛度越隆古非晉可擬而居庸之形勝險要甲
於天下有陋劔閣顧無銘文以耀萬世可乎臣不佞叨
與詞垣之列輙不自揆謹為之銘曰惟天設險作固於
國實曰居庸居庸巖巖九塞之宗既峻且重高薄雲漢
下臨陘谷峙石為墉内挹廣原外控大漠搤地之衝有
憑其隘一夫禦焉百萬莫攻惟是居庸以蔽諸夏以藩
黃封昔世不競外患擾攘委地羣雄昌運斯還啓我皇
明奄奠萬邦肆伐肆敺復此故關於域之中迺授管鑰
廼置軍衛京邑是崇京邑之崇太祖之烈太宗之功皇
帝建極是法是守底於時雍文德既脩武備亦戒百度
昭融羣雄率降邇安遠來萬方會同小臣不佞職在紀
述其敢不恭爰稽事本勒銘關門永示無窮
順天府學射圃記
射者六藝之一也學者不可以不學也古者天子有大
射諸侯有燕射卿大夫士有鄉射大射燕射於射宫行
之鄉射於庠序行之然射必以禮樂不徒射也故凡射
者於進退周旋之際其容體欲比于禮其節欲比于樂
非習於禮樂而有德行者不能也是以觀其外之射可
以知其内之德焉蓋當是之時天子以射選士諸侯以
射貢士卿大夫以射會士凡庠序之士無不學射者故
鄉必有學學必有射堂及圃孔子射於矍相之圃蓋亦
鄉射之所也後世鄉射之禮既廢天下之學者不復以
射為事惟誦讀而已士之材藝德美不及於古者有由
然也逮國朝之興始定制天下之學皆得立圃以學射
如古之法而為有司者多因循故常卒未有能建復之
者可歎也順天府學舊有射圃荒而弗治府尹某公某
之來始發憤圖之遂闢除其地築垣護其外中建射堂
設侯置豐各有其所凡射之器用莫不脩飭使來請紀
其事惟夫射者古之所重也雖今之去古遠矣其禮樂
行射之法之詳不得盡究矣然其為射之道所以立德
行而成藝美者其大意猶在可學而行之也學者苟能
循古之道勤而習之使内正外直周于禮度進乎德藝
如古之士上有以稱國家復古之盛意下有以成府尹
公之美績不亦偉與不然惟藝之習而無成于德則雖
善射如羿將焉用之敢書其說以記于圃用告于司射
者
濟南重脩伏生祠堂碑
濟南舊有伏生祠歲久圮毁不治太守某公某之來既
視事之三日謁于祠下顧而嘆曰噫先儒之祠使廢如
此郡守之羞也廼率僚佐與民之老暨學校之士謀葺
而新之使如其始加閎壯焉凡祭獻之器莫不飭備而
具本末使來請書其事於麗牲之碑惟六籍燬于秦火
漢初求而復之六家之學先後而出惟書殘缺尤甚學
者莫能道之惟生以秦博士退老于鄉獨以其所藏書
二十九篇教授齊魯之間文帝聞而將召之以生老不
能行於是詔太常使掌故鼂錯往受之漢儒于書之學
有傳者實自生始蓋當是時孔氏古文之書未出天下
無為書之學者非生則書之傳或幾乎絶矣故生之于
書雖未能得其全然二帝三王傳心之道與其治天下
之大經大法得不遂冺于世而後之學者得有所因以
求其全者生之力也其有功于聖人之門亦豈少哉後
世推生之功以從祀夫子廟庭宜矣况濟南為生之鄉
里生為其邦之先師又禮所必祀者廢而不祀實為缺
典守土者不能辭其責也今某公之脩其祠可謂知所
當務者矣然則是祠之脩不惟其不廢夫先儒之祀合
於禮意抑足以使此邦之士興於學術而化美其風俗
焉是可書也遂為之書而使歸刻云
文淵閣賞雪詩序
宣德癸丑冬十一月某日大雨雪京畿之人咸忻躍相
慶以為有年之瑞時内翰諸公方儤直於文淵閣喜雪
之雨于是開上尊之賜酌而賞之既而相顧歎曰物必
有可賞也而後人賞之夫一草一木之葩華妍秀者亦
足以為人之賞矣然不過形色之為翫耳初無所益于
人也惟雪者隂陽之氣和而化焉者也是其飛霙六出
瑩耀㓗白固可以清人之心目而怡悦其精神洒練其
塵昏之思使人浩然而釋夫利欲之擾擾也且其表瑞
豐年解散隂沴消夫螽螟之害而兆夫宜禾宜麥之祥
此其為人之賞之者豈草木形色之比哉昔韓文公之
于唐歐蘇兩文忠公之于宋皆嘗為之賦詠以極夫賞
之之趣矣然皆一時私燕之賞於國家無關焉惟今聖
天子在上天下豐樂物無疵癘是以太和之氣融為瑞
雪適應臘前三白之占雖則田野之民尚相喜慶而為
之歌謠矧吾輩幸承聖明之德列職侍從處論思密勿
之地而復得從容燕樂享上尊之賜以極清賞之趣誠
不世之遇也苟無歌詠又何以鳴國家之盛而追繼昔
賢之遺風也哉乃各賦詩一篇而俾某為之序云
東宫受朝頌
宣德九年春二月丙子皇帝制詔文武群臣若曰朕惟
王者之建太子所以承祧主器受天下國家億兆生民
之寄厥惟重哉是其毓德典學罔不在初而坐朝臨政
之道亦在素習也今皇太子年德日進未嘗視朝兹其
以三月戊寅朔旦始受朝於文華殿禮部其具儀注以
俟翌日陳法駕于文華太師臣輔率百官從左順門入
皇太子端拱受朝羣臣瞻拜成禮賜賚有差于是群臣
兆庶咸欣躍稱賀以為宗社生民萬世太平之慶臣幸
綴班行之末敢效輿人之誦謹稽首再拜而獻頌曰赫
赫皇明受天之命肇我邦家以聖繼聖太祖經之太宗
成之於穆仁考丕其承之皇帝御極載握乾符纉前之
緒貽後之謨惟皇太子神靈挺生元良繼體萬邦以貞
今月吉日天下會同迺備法駕朝于青宫翼翼文華嚮
明開戶麗日重光庶物咸覩維師傅保左右輔導以言
以動罔非正道維兹具僚濟濟詵詵先後侍衛罔非正
人維皇太子毓德之懋維皇帝聖以道授受如舜之智
如堯之仁如湯之愼如禹之勤如武之孝如文之純惟
誠事天惟敬臨民時惟皇帝之訓皇太子是循日新又
新精一執中時惟皇帝之教皇太子是宗臣拜稽首願
揚頌聲皇帝萬壽皇太子是承緝熙光明繼繼繩繩於
千萬世保兹太平
車駕廵邊頌
維宣德甲寅秋九月甲申上日皇帝親率六師廵于北
邊公孤卿士百執事之臣各循厥職扈衛以行越翼日
車駕發自京師出居庸關歴雲中諸郡以底於大漠之
外天威震耀疆圉肅清士氣振作民心輯寧邊人恐懼
潛形滅迹逃避無所悉臣悉降皇帝乃命班師振旅還
于京師惟昔周公作書以告成王曰其克詰爾戎兵以
陟禹之迹方行天下至於海表罔有不服以覲文王之
耿光以揚武王之大烈蓋王者之守成固有在乎文德
而武備亦不可弛故公告王以治兵廵方所以張國威
重主權弭禍亂之萌消覬覦之志而為保治之良圖也
其後成王乃撫萬邦廵侯甸四征弗庭而致六服羣辟
罔不率德天下後世稱周公為宗臣成王為賢君者此
也及宣王中興亦自將以伐淮夷又命尹吉甫北伐獫
狁詩人美之至今有耀焉惟我聖朝太祖太宗神武相
繼所以靖邊烽安中國者其功烈之在天下萬世至矣
盛矣今皇上撫運守成天下大同中外咸服治功之盛
有踰成周然猶上煩車駕廵行于邊者夫豈務勤遠略
哉蓋安不忘危治不忘亂而治兵將以弭兵所以揚祖
宗之光烈而圖天下生民萬世之安也臣用是著為頌
辭以繼常武之作焉謹稽首再拜以獻其辭曰於赫皇
德昭于天下載敷其文載耆其武于遐于邇爰綏爰撫
曰予圖治不遑寧處九月上日其將有事皇命公孤暨
于卿士國有大防惟是邊鄙載詰戎兵予其行視爰整
六師以先啓行千乘萬騎廵彼朔方龍旂央央和鸞蹌
蹌天威孔肅兵氣載揚兵氣之揚如雷如霆莫不懾服
莫不震驚遐哉荒服咸載聲靈烽燧以息邊塞永清皇
曰其止無究我威飭是封守予將還歸人心用寧神功
以熙迺奏凱樂入于王圻迺謁于學迺獻于廟功光祖
考惟皇之孝曰周成宣同揆于道臣作頌詩萬世有耀
試三農望雪賦
維聖皇之建極位天地之正中廓四海而無外致九州
之會同六府順叙三事允從乃敦八政務先農功辨諸
土之物宜肇萬井之提封地有高下夫有上中比廬聯
屬溝洫交通耕則均力而合作穫則計畝而分庸肆斯
民之知本咸亹亹而趨于農也于時歲舍星紀月將直
子道塗既除天根見矣河水涸而成梁場工畢而儲偫
黃鐘應律陽氣伊始書雲告祥候風分祉人心和而物
情美俟開歲而舉趾皆閔閔以祈迎占三白之有喜方
夫雲之未同風之未起顒然望之若將雪而復已也於
是諸農有居山澤者平陸者上焉者下焉者相與齎咨
而語不能安處一其心思而蘄雪之雨焉爾其聚衆而
雩于壇之上駢足而立翹首而望冀天道之感通想鬼
神之情狀號飛廉而召滕六延屏翳以俱往斡化機于
須臾凌玄虚而下上少焉風之緩者以駛雲之漓者以
濃一氣無垠六合為同粲紛紛其下雨飛華素于太空
見先集之維霰後霏霏之無窮輕若游絮密若走蓬散
如珠璣積如璧琮著木成蘂泊草生茸遇境而畫逢隟
而封塗瑤鋪而瑩㓗透瑣牎而玲瓏青山為之變色綠
池為之改容化萬殊而為一見物情之大同若乃神京
作極魏闕雙直玉樓十二瓊筵四七抗層臺于雲表擢
飛莖於霄側冠佩煇煌而並進旂旄璀璨而分植儼然
如百靈之會明庭肅然如衆星之拱辰極斯太平之氣
象可睹而豐登之嘉兆可識矣於是三農之長老相率
望闕而歌歌曰維兹雪之零兮慰吾民之情兮遺蝗伏
藏年榖其登兮東作有祥力吾耕兮又歌曰維兹雪之
零兮遂吾民之生兮年榖其登匪由民之誠兮惟帝德
之徵兮歌已皆載拜而退小臣斯采焉請藏金匱
漢元功與唐凌煙功臣優劣論
有一代興王之君必有一代興王之臣若漢之元功唐
之凌煙功臣是已然其間豈無優劣之可論乎何者功
有崇卑之異人有賢否之分論功之崇卑者則當考其
迹論人之賢否者則當揆其心既考其迹復揆其心而
優劣較然矣且夫漢之興也高祖起豐沛提三尺劒戡
亂誅暴不五年而成帝業是固天命之有在抑豈非蕭
曹諸人有翊運之功乎故當其天下初定之時始封元
功十八人為列侯由蕭何而下以至夏侯嬰之輩皆與
焉此漢興元功之可指者也唐之興也太宗起義晉陽
芟薙群雄以有天下是固歷數之有歸抑豈非房杜諸
人有佐命之功乎故當貞觀之治圖功臣二十人於凌
煙閣由長孫無忌而下以至秦瓊之流皆與焉此唐凌
煙功臣之可數者也以今論之蕭曹以相業相繼為漢
宗臣次則周勃之木強陳平之智謀而有安劉氏之功
王陵樊噲之果勇而有直諫之言灌嬰酈商與定諸吕
之亂雖其間不無優劣之異然皆可以為元功矣若無
忌孝恭克有忠勤為唐懿親玄齡如晦謀斷相資為唐
元老至如魏徵之忠諫世南之博雅英衛之武略褒鄂
之勇力高士廉劉文靖唐儉張公謹之推誠效力亦皆
有足稱者然李勣之不忠敬德之無禮亦不可得而掩
也是則漢之元功十八人莫優于蕭曹唐之凌煙二十
人莫優于房杜者矣抑嘗合漢唐諸臣而論之蕭曹房
杜皆以相業稱于一代其功業亦無大相遠者而英衛
諸人將材雖勝方之陵勃則忠純有不及焉由是而言
漢之元功唐之凌煙其為一代興王之臣則同而其心
迹則異是其功之崇卑人之賢否可不考而揆之也歟
雖然漢唐功臣之稱首孰不曰蕭曹房杜也然蕭曹不
能相高祖以行王道故漢之治雜於霸房杜不能相太
宗以興禮樂故唐之治遠於王是以雖為一代之宗臣
而不能爲三代之佐也吁可嘆哉惟我聖朝太祖高皇
帝龍飛江表誕膺天命一息邊塵之擾而復諸夏之風
制禮作樂興學立師以惠天下功高三代而治越漢唐
者實惟一時翊運之臣同誠勉輔以建我皇明萬世太
平之業是其功績之盛蓋庶幾乎三代之佐其賢于漢
唐諸臣遠矣論興王之臣者所當知焉故併及之
周禮在魯論
夫所貴于聖人之後者以其有聖人之典禮存焉耳故
欲觀聖人之後則觀於其典禮足矣何者典禮者道德
之所寓也聖人出而經世立教必有制作以垂示天下
皆道德之為也由之則治違之則亂固為天下後世所
共守也况在其子孫者哉是故觀聖人之後而觀其典
禮則不惟有以見其子孫之賢否而聖人之道德亦可
以此而知也夫魯周公之後也周之典禮實在焉欲觀
周道之盛不於魯而觀之於何而觀之昭公之二年晉
侯使韓起來聘起觀書于太史見易象與魯春秋而曰
周禮盡在魯矣吾乃今知周公之德與周之所以王也
嗚呼若起者亦可謂能觀于典禮者已蓋易象文王之
所演而周公之所繫辭焉者也若春秋則魯之史記也
其所紀載先世以來之典章文物與夫朝聘會同之事
實本周公之遺法凡周公之所以相成王成文武之業
者其道抑有在焉故先時齊侯使仲孫來聘亦以魯秉
周禮稱之有以也雖然周禮信在魯矣魯則能守之矣
然以其時論之周道既微晉霸亦衰魯于此時能以周
公之典禮治其國以匡輔王室而一正天下復文武之
政而紹周公之業不亦偉與而顧徒以僅存周禮見稱
而無補于事况昭公逐于季氏為周公之羞亦烏足為
周公之賢子孫哉而起也為晉上卿實治晉國不能相
主以義輯寕宗國而致吳楚争伯又烏在其知禮哉愚
是以每讀春秋之書則必悼周公之道不行而悲其子
孫之不競惡伯者之無義也謹以是為論
孔子手植檜贊
孔氏闕里宅庭之前有老檜焉高數十丈枝葉扶疎竦
然特立偃若車蓋相傳為先聖之所親植者愚以其有
聖人之手澤存焉謹為之贊曰
偃乎其若蓋天之象也軒乎其若輿地之德也冬夏青
青無改色也五行之精其鍾而不蝕也四時之氣其運
而不息也於乎是檜也者實先聖之所植也先聖之道
愚未之能盡識也伊心之所欽矢靡釋也於萬斯年尚
存先聖之手澤也
擬以戶部尚書兼詹事誥
制曰朕惟國之建儲所以承宗廟社稷之重為天下生
民之主厥寄惟大然儲德之修罔不在初宫務之殷無
微可忽匪輔導之得人曷克濟哉爾具官某學術惟純
言行惟謹明于事理舉措惟宜毗于予教敬敷惟允兹
特命爾以本官兼詹事府詹事惟爾尚克盡乃心力以
輔儲子之德必敬必愼務正其事事有非彝惟爾以弼
人有弗若惟爾以繩爰肅一宫之政允協庶僚之心嗚
呼昔后䕫以典樂而教胄子周公以冢宰而弼冲人朕
之命爾惟時其訓爾之祗命惟時其則庶克楙正儲子
之德以為我國家萬世無疆之休爾其欽哉
戒飭邊將嚴守備璽書
皇帝書諭鎮朔將軍越二三吏佐朕惟春秋之義守在
四裔實有國之大防也自昔帝王蓋莫不以是為重者
我國家之興太祖太宗神武相繼所以攘禦之策至矣
朕承宗社之重亦惟邊備是謹今國家雖當全盛之餘
莫敢干犯然先王之訓儆戒無虞於此之時尤不可忽
迺者朕親率六師廵于北邊意蓋在此惟爾諸將所守
實當要衝其寄甚重也故朕每夙夜孜孜圖惟邊事意
未嘗不在爾等爾等其各體朕之意毋為宴安媮惰之
計其益愼固封守修繕樓櫓器械使皆精絶完固謹儲
偫遠斥候休養士卒無使失所仍以時訓練振作之使
敵至得即時制禦擒滅無事則宜持重以守毋貪近功
小利生事儌倖遺邊民害惟務遠圖以安邊為功建功
者有上賞造罪者有明罰朕不私焉爾尚思所以副朕
付託之意毋忽
西域歷書序
漢律歷志曰三代既没五伯之末史官喪紀疇人子弟
分散或在異域異域之有歷亦自中國而流者與然東
北南三域皆不聞有歷而西域獨有之何也蓋西域諸
國當崑崙之陽於諸域中為得風氣之先故多異人
其有能通星歷之學者亦宜耳矣若天竺梵學婆羅門
伎術皆西域出也自隋唐以來已有見於中國今世所
謂回回歷者相傳為西域馬可之地年號阿爾必時異
人瑪哈穆特之所作也以今考之其元實起于隋開皇十
九年己未之歲其法常以三百六十五日為一歲歲有
十二宫宫有閏日凡百二十有八年閏三十有一日又
以三百五十四日為一周周有十二月月有閏日凡三
十年閏十有一日歷千九百四十一年而宫月甲子再
會其白羊官第一日日月五星之行與中國春正定氣
日之宿直同其用以推步分經緯之度著陵犯之占歷
家以為最密元之季世其歷始東逮我高皇帝之造大
統歷也得西人之精乎歷者于是命欽天監以其歷與
中國歷相參推步迄今用之予友劉中孚知星歷博極
群術而旁通西域之學嘗以其歷法舛互無一定之制
歲久寖難推步為之譯定其文著凡例立成數以起筭
約而精簡而盡易見而可恆用秩然成一家書將以傳
之為其學者其用心亦勤矣蓋諸方術之中惟歷法有
關于國定正朔示民用而必資焉然其法難精而易差
歲久必更修非得諸歷相參考莫能定也昔漢造太初
歷亦會諸星歷家而參考之歴數年然後定今世方術
士雖衆其精于歷數者絶少而歷行踰一甲子矣其能
終無差乎差則必復考而脩之然則中孚之書其將有
取焉不可無也又豈徒傳之其學者而已予是以為之
序云
西湖草堂記
唐君宗吉清脩士也有文名江淮間今年來京師因予
友馬士權與之相見而以其所謂西湖草堂者求予記
湖在淮安新城之西廣袤數十里汪洋渟泓深㵾澂澈
可鑑可濯可泛而遊並湖之田千數百畝皆受其沃溉
以無旱憂而魚鼈蒲葦之産可以供民食備邦用至于
芙蕖菱芡之被其中檉柳桃梅之植其旁春敷其榮秋
結其實暑清而寒瀞霏雲霞而麗風月涵光景而浴星
辰實一方之竒觀也宗吉之先君子以初自京口來徙
始卜居湖上于兹數十年而宗吉繼之堂宗吉之構也
廣四筵深半之前瞰湖水後依林木苫以茅茨不雕不
飾編葦為壁羅石為除旁種竹數百竿蕭爽虚廓外明
而中㓗絶煩囂而抱冲寂軼氛埃而挹清淑凡湖之竒
觀盡覽而有之宗吉于是游焉息焉琴焉觴焉挾筴而
誦焉擊節而歌焉蓋不知富貴之可慕貧賤之可戚而
忘其身之在于人間世也賓客之往來觀游者咸以為
淮隂之勝在此湖湖之勝在此堂而宗吉居之又一勝
也以是而求宗吉之樂其可知矣雖然吾聞之古之君
子游必有所得居必有所資其有所觀者必有所取焉
不以樂為事也今宗吉之居此湖獨無所取資乎哉觀
其汪洋以畜乎其德觀其澂澈以㓗乎其心觀其沃溉
于田也以思其惠澤之所有施觀其所産之富也以致
其才之有可用而于四時花卉之芬敷而秀麗又以發
乎其文章是其可以資于宗吉者不少也况其草堂之
寧静又足為脩學之所乎宗吉于是而加勉焉則出有
以致用而處有以自安不惟已得所資以成其名而是
湖與堂亦當因而加勝矣若曰姑擅其勝以為游觀之
樂而已則召康公所謂玩物喪志者豈君子之所宜居
哉吾知宗吉殆不然也故以告焉而記于堂
木軒記
高仲齡揚之聞人也家居績學通于經史百家之言為
詩文亦清淳有古人思致不仕而隠于醫淮南之士多
從之游而推重之以為有道者焉蓋仲齡之為人誠篤
重内而輕外不緣飾以動俗取名澹然自脩而無慕于
世也嘗曰孔子吾師也其稱曰剛毅木訥近仁吾其為
木矣哉乃題其居之軒曰木搢紳聞而高之者多為之
賦咏矣余同年梁君士達復為之請記夫木之言質樸
也質樸何近于仁乎仁天之理而具扵人心故心存則
理得心馳于外則理失于内夫子惡夫巧言令色之鮮
仁為其飾外而喪内也巧令之是惡其有取于質樸也
宜哉質則不文樸則不華不文不華則外不飾而内不
喪其庶乎心存而理得矣謂之近于仁也宜哉雖然是
質之近乎仁也未可以為仁也必學以盡其理行以致
其實而後仁可為也夫以仲齡之誠篤績學不厭而行
之不已雖至于仁可也而豈止近之云乎姑用是為記
仲齡其必有所發也
屺思堂記
洞陽外史邵君以正為予言其所知谷允慶者賢孝人
也自會稽謫戍滇南奉其二親以居其年長矣而其慕
親也有嬰兒之心跬步而不忍離親之側雖流離患難
之中而親之安養若在其鄉也永樂癸卯蒙自夷畔守
將奉朝命征之允慶在行間而母氏沒于家及還哀恨
幾欲無生人不忍觀其喪焉既迺為堂以致時祀名之
曰屺思取魏詩陟屺之義也書來托以正請記之予曰
允慶其可謂孝子哉然其志則可哀已夫是詩者蓋亦
昔之孝子行役而思親者作也其詩三章首與末言父
兄而中則言母也其辭曰陟彼屺兮瞻望母兮母曰嗟
予季行役夙夜無寐尚慎㫋哉猶來無棄釋之者曰屺
山之無草木者也行役者思其母而不得見故陟之以
望也自母曰而下則想象其母念子之辭也為是詩者
其曲盡母子之情矣然昔之陟屺者望母而知母之念
子已猶冀見之也今允慶乃于母没之後追維陟屺之
時其情之哀有甚於昔人矣外史游方之外哀樂無所
動乎其中猶感允慶之志况于予哉雖然予竊有告焉
夫孝子之於親不能不哀思而所以報親之道則不止
於哀思孔子之論孝曰始於事親中于事君終于立身
曾子論非孝者五而戰陳無勇在焉故陟屺而思親者
孝子之情也戰陳而勇者孝子之義也情不勝義允慶
當敵愾之際惟以報君為事固不得内顧其親也今既
終事而還復得送母之死而事父之生亦可以無憾矣
由是而往苟能敬而脩之以立其身而顯其親則其親
之没而猶存也不然雖泣血以終身何益于親哉允慶
其尚勉之於是乎記
贈醫士陸仲文序
醫有儒之稱者謂其儒而醫也儒而醫則其于理必明
于術必精而存心必正理明術精而存心正則必能愈
人之疾全人之生而不為庸工苟利之行故醫必儒之
為貴也若吾鄉陸君仲文其所謂儒而醫者與君之學
蓋得之仲光王先生先生吳之碩儒也其行高于一世
其學無所不通而尤深于醫值元季之亂不仕而遯遂
以醫濟人吳人之德其生者不可以數計其事績焯焯
人傳之至於今不冺也故吳之儒而醫者皆宗先生君
之見先生時年甚少秀而好學先生大竒之致諸門盡
發其所藴授之由是君之學大進其名隠然聞于吳先
生沒鄉人之有疾者失所賴強延君視之輙全愈人德
之如先生焉既而太醫聞其名遂徵君來都下都下之
疾者德之如吳人也珵嘗慕仲光先生之風以君出其
門且賢尤禮重之今年春珵家嚴忽中風疾勢之來劇
甚珵惛懼不知所為亟請君君診之曰疾勢雖劇脈應
而正無憂也但老年沈疾難頓去必勤視之久乃可愈
於是朝夕為一至及十旬疾勢殺其強半又閱月而嚮
愈矣珵德君之勤也執幣拜其門以謝君辭焉且曰治
疾醫職也疾不治則失吾職今疾幸治吾得不失職耳
謝之何哉彼因人之疾以為功而儌利者吾竊恥之珵
固請而強委幣焉退而歎曰信哉儒醫之可貴也吾見
世之醫有幸人之疾以售其技若市利然疾未及治先
聲以夸其功計其疾稍治即索報不獲報輙怒有兩三
醫争功者豈有如君之不德其德者耶又豈有如君之
知其為職而不敢失者耶於乎君之言厥有道哉非止
為醫而已也夫忠如周公孝如曾參亦臣子之職當然
耳使天下之人皆如君之言則其于事君事親之道必
不敢失而知所自盡矣名教其有不振也與於乎若君
之為醫果無負于儒之稱矣
送許明逵序
珵頃至吳中主父之執吳君仲京凡仲京之所交游盡
識之琴川許君明逵蓋其尤親厚者故珵得數相接見
其寬衣博帶儀觀殊古雅其言斷斷不浮其行卓卓有
守心重之自珵還都下迨今不相見者歲數易矣迺宣
德壬子秋會仲京以役事將赴京師途遠無侣憚于行
顧無可與俱者謀諸明逵明逵曰君是行良難然不容
不行也吾聞朋友之義緩急共之某辱君之交久其忍
君獨遠役乎請偕行由是趣裝辭厥婦子與仲京俱上
道既至留數閱月歴冬徂春待仲京事閒始告還仲京
來謂珵曰明逵為我跋涉數千里勞苦不少我不堪其
戚而明逵甘之其義厚矣是可没耶子必為我敘之揚
人之善而不没者君子也子無我辭珵既受仲京之諉
以仲京之所善亦吾父之所善而珵又素重其人叙其
事也固宜嗚呼朋友道廢久矣天下之言交者不復知
有信義平居以杯酒交懽奉袂把握披心腹以相與沾
沾示知好自以管鮑不若也及夫見小利輙趨小害輙
避豈惟恝然如不相識甚則忌其榮幸其辱面親而背
疎毫髮拂其意欲則反為仇讐而禍賊之若是者蓋不
少矣求如明逵之好義者幾人彼其為人出百里許非
有所冀不行行則必厚自德不置明逵棄其家數干里
外固無所冀又自以義當然略不介意誠可重也已珵
觀韓退之書柳子厚以柳易播事未嘗不感嘆以為世
無其人今乃見明逵所為雖與子厚不同然以之處子
厚之地安知其不能為子厚所為哉顧珵文不工不能
張其事抑猶足以愧夫市交者云
送吳叔鏞序
吳鍾叔鏞温之平陽故家子也其先世多聞人叔鏞蚤
孤與其兄叔金力田以養母而兄弟間愛敬尤至蓋孝
友之士也予初未知叔鏞而予同年鮑君叔大其妹壻
也叔大嘗為予道其為人如此叔大賢者也其言信而
不誣予已心識之今年夏叔大告予曰叔鏞來矣願有
言贈之予問其何來曰以其妹之故其母氏使之來視
也予曰信哉叔鏞之為孝友與夫温之去京遠在數千
里外雖父子之離居不得數視焉非仕宦役遣有不得
已者蓋無為而至其他至者則惟服賈以營利者耳然
不足道也今叔鏞之來非為仕也非為役也又非服賈
營利也惟以母氏之一言視其妹行來不憚道途之遠
跋涉之囏也蓋得母氏愛女之心矣且其不違母之命
如此其事母也可知其於妹也如此其于兄也可知夫
事親無違謂之孝兄弟相好謂之友然則若斯人者得
不以孝友與之哉以孝友與之不可以無言也况予同
年之請乎故為序以贈其行
送陳志行赴潛江知縣序
自唐宋以來取士重進士科國朝因之而加重内以任
臺閣外以寄民社皆于進士乎取之而近年又鐫定解
額取士止百人得之加難用之又加重故凡進士多官
於朝間有出補外者則人以為詘而得之者亦不樂是
歲秋七月廷選進士十四人而七人出為縣錢唐陳君
志行得荆之潜江焉或曰志行詘矣殆不樂也予聞之
曰奈何以衆人待志行哉夫君子之仕將以行道也道
行則位得而何計乎崇卑位得則志從而何計乎内外
且縣令非卑官也有民有社大縣幾數百里小縣不下
百里有古諸侯之封疆雖無諸侯之爵位而得行諸侯
之政士而得行諸侯之政又何詘乎故令一縣之長也
由丞而下皆令之佐吏其制治在令令之道行則一縣
之民由我而生遂其任於内則惟三事大臣相天子出
政令得以行道于天下餘則不過以共有司之職事使
為一有司於内又何信乎為縣唐宋進士初皆除主簿
尉主簿尉尚樂為之而况為令乎志行豈弟人也自其
先大父文舉先生父介菴先生皆以名儒為學官志行
傳家學鄉試于閩藩會試于禮部皆為經魁遂為名進
士其于君子之道得之有素以是為縣吾將賀其道之
得行而潛江之民得以生遂未見其詘而不樂也且我
國家用人無内外輕重之弊朝之大臣自郡縣而升者
不少也志行患治縣之無績何患其不升于朝耶雖然
是猶以衆人之情而言爾若夫君子惟計道之行否升
不升亦不計也奈何以衆人待志行哉予既以解或者
之言翌日志行行大夫士相與饑之都門之外觀志行
之辭色怡然也喜予之言不失遂書而贈之以勖其行
道之志
送吳大尹還永興詩序
永興令吳君澤民以朝覲至京師既竣事將還其邑其
所舉賢良之士黃鉞廷用合所交游賦詩送之而請予
書其右簡廷用予友也其始舉來此嘗亟稱吳君之賢
于予予問其狀曰君饒之浮梁人也以明經登永樂辛
丑進士第擢令吾邑其為人外嚴而内仁望之若可畏
避而即之可親好人之善而不蔽於其惡憫人之阨苦
不啻若身履而思拯之也殆所謂豈弟君子者與又曰
自君之令吾邑吾邑之民老者得有所養幼者得有所
字富豪有所檢窮乏有所振鰥孤單弱不失所仰而強
梁桀黠者不敢遂其惡君誠有德于吾邑故樂稱之予
聞之為之嘆曰誠如所言豈惟廷用樂稱之夫人人而
樂稱之今廷用之請予書得無以前言乎然則予烏可
辭也孔子有言君子學道則愛人是君子必以愛人為
心而所學之道即所以愛人之道也不能愛人則不可
謂之學道不學道則不可謂之君子今君居君子之位
學君子之道其愛及於人也固所當然然世之居其位
而不能愛人者亦多矣視君之所為其如何哉予于是
乎有以稱之
送顔知縣赴邵武序
方伯守令皆民牧也部總諸郡郡總諸縣是方伯為最
尊守次之令其卑者也然以臨民則方伯為疎而遠守
次之令最親且近者也民情之達自親且近者始故縣
得賢令則民之休戚利病舉達乎其上雖無賢方伯郡
守民不甚害也不幸而令非其人則民之休戚利病俱
壅而不得達雖有賢方伯郡守民豈得安然而無擾乎
民之治否繫於令者如是然則任官者可以卑夫令之
職而不之重哉為令者可以自忽而不知所重哉任之
者不之重則所任或非其人為之者不知所重則所為
必不能盡其職令不盡其職而民何所望于治乎今之
為縣者亦多矣視民之休戚利病而莫之達問之則曰
有方伯郡守在上吾安得自達耶為令者既不以達而
為方伯郡守者又不使其達吾民又何所望而安其生
乎夫令之與郡守方伯秩雖有尊卑之殊然而俱為天
子牧民之吏也方伯郡守之不吾達吾得以達之天子
今朝廷方切切以安民為事詔書屢下未嘗不注意于
為民牧者也於斯時而不能達民之情安民之生則實
壅而害之耳為民之牧而顧壅而害之國家安用如此
之臣而民安用如此之長也哉嗟乎予之為斯言也固
為夫為民牧者發也然非得君子而語之不以為迂闊
則以為厲已其孰為聽而用之乎南海顔生學淵由太
學釋褐擢令福建之邵武與其游者為之請學淵多才
與藝而志行修㓗淳然其長厚蓋庶幾乎君子予故得
以斯言而語之學淵果不以為迂闊厲已而用之吾將
賀邵武之民之得達其情而安其生也
送王憲副序
君子之治行使人稱之於在官之時易使人稱之於去
官之時難蓋方其在官已有所施乎人人有所徇乎己
雖有悦而稱之者未必為公也及至去官則其于人無
所繫矣於此而稱之乃見其是非之公而可信京口王
用悦之為憲副于浙也凡浙之吏民無不悦服之者既
三載方奏績于朝而坐事被逮浙之吏民莫不咨嗟而
言曰仁人也奈何去之吾人之不幸也而其大夫士之
仕于朝者聞之亦莫不歎惜之曰仁人也不宜有此至
是用悦得白而還大夫士又皆相與喜幸之踰其常於
乎用悦何以得此於浙之人哉予嘗見有去官者矣坐
席未冷人已從而絶之快其去而厭其來甚者詬詈之
指數之若仇讐然幸其罪辱惟恐其獲免也是固可知
其為不仁之報矣用悦獨何以得此于浙之人哉吾于
是有以信之矣雖然用悦以仁人稱吾將以仁人之事
諗之傳曰惟仁人能好人能惡人用悦為部使者執刺
舉之柄以臨所部之羣吏必能察其仁與不仁而刺舉
之使仁吏存而不仁之吏去則用悦之仁於浙人者無
窮而浙人稱用悦之仁者亦無窮也不然煦煦自厚徒
務姑息以干譽而無益于治則非所以為仁矣吾知用
悦之不為也
送孫孟吉序
好逸樂而惡勞苦人之恒情也惟有志之士則不然志
之所在則勞苦有所不辭而逸樂有所不處非固好勞
苦而惡逸樂也蓋天下之事常成於勞苦而隳于逸樂
農不勞苦于稼穡則榖不得食賈不勞苦於貿遷則貨
不得殖工不勞苦于力作則器不得成而况於士乎士
之志固將以天下國家之事為已任也以天下國家之
事為已任則必以聖賢之道為己學學聖賢之道而任
天下國家之事其可以好逸樂而惡勞苦哉故周公之
告成王獨懇懇乎欲其無逸於天子且然况庶士乎陶
士行稱大禹聖人猶惜寸隂至于衆人當惜分隂其有
見乎此矣予友人錢唐孫孟吉偉然才士也予嘗與之
論天下國家之事則奮然若將有所為聞聖賢之道則
毅然將服膺而力求之予固謂其為有志者然自與予
之知且十有餘年見其家益貧而身益困往來乎兩京
之間歲無定跡上有老下有幼且營且養且游且學其
心力罷而體膚瘁焉於是其將歸省而南也人咸以其
勞苦之極宜得稍逸樂矣予獨知其不然也夫行萬里
之途者不得戀乎室家之安蓋志乎遠則必忘乎近也
以孟吉之志其所學所任者亦不近而遠也明矣烏得
中道而廢耶謂孟吉為勞苦之極而求逸樂者蓋不知
孟吉者也予之知孟吉也深而期待孟吉也遠故不得
以不知者之言而告孟吉也孟吉勉之哉
閒趣軒記
吳之東禪寺有正受上人者其迹寄浮屠中而志慕吾
儒攻詩文善談論賢達士多與之游居一軒高敞幽闃
中惟貯古今圖籍不設佛事客至輙相與倒觴和詩竟
日不厭嘗自詫曰世間事無我與矣而求閒者莫我若
焉遂大署其軒之楣曰閒趣因予表兄范以清來京師
請為之記予以其浮屠能慕吾儒也乃不之拒夫趣嚮
也志意之所嚮為趣若目嚮色而有視之趣也耳嚮聲
而有聽之趣也鼻嚮臭口嚮味而有嗅嗜之趣也是皆
趣也而志意之趣尤大志之嚮富貴也則有富貴之趣
志之嚮功名也則有功名之趣志之嚮道義也則有道
義之趣富貴之趣淫功名之趣壯道義之趣其天下之
趣富貴十八九焉功名五六焉道義一二焉蓋耳目鼻
口之趣同而志意之趣異異焉者要亦不出乎三者之
外矣今受也又獨以閒趣名予不知其何趣也其耳目
鼻口之趣乎則色聲臭味皆浮屠氏所幻而空之者也
其志意之趣乎則富貴功名亦浮屠氏所幻而空之者
也惟道義不可以空幻而浮屠氏又不知求也然則其
趣果何在耶雖然受雖迹浮屠其志意非專嚮浮屠者
也使其不迹浮屠則其于富貴功名道義之間亦必有
所取矣惟其迹浮屠故棄富貴謝功名越道義而自趨
於幽寥無事之域與山水雲月為侣不以閒為趣得乎
宜其求閒之深也夫趨富貴者不知求閒趨功名者不
及求閒而趨道義者不必求閒求閒者誠莫若受也嗟
乎受也予不惜其不得富貴功名之趣而獨惜其不得
道義之趣也苟以浮屠氏空幻為言則其所謂閒趣者
亦空幻爾又豈復有軒之可名而待予記哉
逯怡菴哀辭
怡菴逯先生之卒也少傅建安楊先生為文
誌其墓大夫士繼而為詩以輓焉者多矣珵
與其子端同為庶吉士讀書翰林義不得以
不文獨已庸摭誌中之事為辭以哀之其辭曰
嗟嗟先生一世之竒山靈川秀鍾毓于斯篤生儒賢將
見于時才長用短道高位庳鉅浸遠潤蓄不及施退出
其餘為學者師方其少年亦負其偉徒步至京奏賦天
子遂游成均冠彼髦士爰乞歸養晨昏省侍躬味粗糲
親飫甘旨怡然以居樂而忘仕既領薦書振鐸于校士
習方媮倚席罔詔先生閔焉獨申以教惟道是明安計
其效維參之孝維惠之和雖貧且黜淑人已多有文傳
世有子繼家嗟嗟先生其永不磨
虞子敬哀辭(行人楨之父也)
惟深山之椅梓兮弗遇匠氏材不見用兮與樗散類雖
不鐫彩兮亦不殀瘁心之所安兮則亦奚愧嗟夫子之
懷才兮曾不一試挾醫以隠兮老以自肆曰以利人兮
匪求其利濟生起死兮兹實吾志大夫君子兮時胥游
詣載觴以詠兮或奕以戲浩然而處兮六十餘歲教誨
迺子兮式榖以似有文彬彬兮有聲翽翽漸于雲衢兮
將為世瑞家其克昌兮來祉未艾天之報善兮厥惟不
昧冥漠有知兮亦慰其意
洪遂初畫像贊
以斯人為達耶則其身有終年之困以斯人為窮也則
其心無一日之憂弭宦途之轍為林泉之游惟自適其
適而不求其求吾嘗品夫人物其殆邴曼容向子平之
流也與
題十先生畫像
右十先生像首濓溪次明道伊川次横渠次龜山次豫
章次延平次則晦菴而西山勉齋次晦菴後此道學之
宗𣲖也其不及康節涑水束萊南軒者豈非此為朱氏
授受之正與然不識畫者何人其像雖莫辨得真與否
而皆有山立揚休之容起人敬慕要之非知德者不能
貌也於乎自孔孟之没道學之傳不屬至宋而十先生
者繼起系其遺緒而復振之其功在聖門固不待後學
之贊說而其所得之淺深高下抑非後學之所擬議也
顧獨惜予生之晚不得以與濂洛關閩師友之會而區
區服膺遺言以求之宜其勤且艱哉化者可作願從之
游
題龔聖與瘦馬圖
右吳郡魏文忠所藏龔聖與瘦馬圖聖與名開淮隂人
在宋季以詩畫知名其作此圖蓋得杜子美瘦馬行之
意聖與首自題以詩繼而題之者會稽楊維楨而下凡
十三人皆託之馬以喻人其辭意有足悲者然予觀此
圖獨異焉古之善畫馬者貴得其神氣而不貴形似聖
與乃以相馬經言馬之千里者其肋十有五拘拘然如
數而畫之夫馬固有十五肋者然不必畫也畫之不己
泥乎予意曹覇韓幹之畫馬不若是也且伯樂謂天下
之馬若滅若没若亡若失不可以形容筋骨相也可以
形容筋骨相者常馬耳由此觀之相馬經之言亦未必
然如必以十五肋乃為千里馬亦猶必十尺乃為文王
必三尺乃為周公也是世俗之見非豪傑之見也嗟乎
聖與既泥形而畫之予又泥畫而論之豪傑之士將不
併笑之耶
䟦蔣節婦傳
節義之於人大矣節義不立則天常不明人紀不正世
教不興其所關係如是是可以不立乎哉然代德既衰
人心不古彼挺然丈夫猶或不能以盡臣子之道而婉
孌女婦乃能抗其節義以死守之而不變不亦難哉此
予所以觀乎蔣節婦之傳而有感也當其夫死家破姑
已改適使其志節稍瑕能不靡然從流耶而節婦忍寒
餓守死勿去卒育其孤以存蒋祀比之安處富完而守
者蓋尤難矣使其為丈夫吾知其於夷齊廵遠之所為
而將為之不惴也雖然予之斯言豈直為婦人發哉
進德齋箴為李生元振作
松陵李鑒元振好學士也自名其藏脩之所曰進德齋
而求予言勖之予以其可與之言也為之箴曰
尼父有言著于大易君子服之迺進厥德德進維何忠
信是持于心于事勿貳弗欺知之惟誠行之惟誠誠積
不已日進高明為臺九仞一簣其址行地千里跬步伊
始始之終之罔或中輟雖彼途人可幾聖哲嗟子善學
克念于兹歸而求之尚有餘師
拙菴先生傳
拙菴先生者吾里之儒也其為人惡巧故以拙自目語
拙則喜語巧則怒曰吾聞巧妄不如拙誠寧拙死無巧
生也有惡其然者難之曰先生何惡巧之甚邪夫巧者
人之大能也垂巧而舜官之般巧而軻稱之巧固聖賢
之所取也先生何惡巧之甚耶且夫所謂拙者以其無
機心與機事也是其人必樸然如木塊然如石直情徑
行而無所思為乃可耳今先生多學以文其身多方以
養其生入則為愉色婉容以悦親出則多禮義以悦人
見善則訢然趨聞惡則蹙然避齪齪自脩而不敢開口
道人之短長是惡得無機心與機事又惡得為直情徑
行無所思為而謂之拙乎書曰作偽心勞日拙病矣先
生之為拙也先生曰唏而惡知吾心哉吾所惡犬巧者
非機械之巧也惡其巧於為惡者也人性本善而欲則
惡惡不可為也而為之斯惡人矣而巧於為惡者又將
以惡實盗善名巧邪盜正巧柔盜剛巧逆盜順巧私盜
公巧汙盜廉巧訐盜直巧忮害盜慈良巧險陂盜宏大
巧妄誕者盜真誠然而卒不能盜也則反惡夫誠善者
而攻之以敗其善是重為善人之賊也吾故惡之惡之
故反之以拙拙也者寧為善而不足無為惡而有餘是
豈容偽哉若書所云作偽心勞者乃在彼而不在此也
然則彼巧於為惡而實拙于為善吾實拙于為惡而豈
巧於為善哉唏吾豈灌園者之拙哉吾豈能無機心與
機事哉吾又豈能如木如石直情徑行而無所思為哉
子休矣吾拙不可巧也已難者聞其言赧然汗顔而退
告於人曰拙菴先生古人之徒也吾乃今知巧不可以
勝拙矣吾氏仲其名
徐子曰予嘗誦周茂叔拙賦至天下拙刑政徹上安下
順風清弊絶未嘗不擊節而歎夫巧亂拙治自古而然
然天下常少拙而多巧彼其脩渾沌氏之術者又矯枉
過正而非道君子之欲以拙勝巧也亦豈易哉若拙菴
之惡巧言雖有激而其意正矣此予特有所論著云
瞻雲(四章)
瞻彼玄雲其在于天化而為雨時雨於田芃芃者苗亦
霑其澤爰秀爰碩維雲之德
瞻彼白雲乃在于山胡不終雨悠然而還芃芃者苗思
蒙其惠雲其遠矣望而不遂
瞻彼雲矣匪白其玄來去無心伊其自然苗之芃芃時
雨化之永懷大惠無日已而
雲兮油油苗兮蕭蕭昔維其邇今何以遥苗及長矣雲
長往矣顧瞻雲兮日其永矣
雲畊辭
山之雲兮霏霏我之耕兮其樂熙熙朝出兮暮歸雲與
我而相依嗟兹雲兮一畝而微胡不飛去兮雨彼九圍
山之雲兮油油我之耕兮其樂休休東作兮西收雲與
我而俱游嗟兹雲兮一畝而留胡不飛去兮雨彼九州
漚屋辭
若有人兮湖之洲思鴟夷兮與為儔厭土處之塵濁兮
獨逍遥乎一舟葺木蘭以承宇兮結桂枝之飛樓采綠
蘋於初春兮搴芙蓉于杪秋日釣鮮以為食兮夜卧擁
蘆花之衾裯憺忘機而汎汎兮逐無心之白鷗朝南浦
兮暮北渚何往來之優游信所居之無定兮慨予生之
若浮静觀化而自喻兮寄大海之一漚羌世俗之固陋
兮謂斯言之謬悠嗟予懷之所寓兮奚獨取彼莊周昔
孔氏之不遇兮亦將泛海而乘桴浩川上之嘆逝兮乃
有見夫道體之深幽諒聖哲之所存兮豈衆人之與侔
惟功名與富貴實天命兮匪人謀將無心而自致兮孰
有心而可求彼求之非道兮固少樂而多憂伊達者之
獨異兮乘虚舟而浮游觸之不遌兮放之自由任予心
之所如委大化以去留託逝水之無窮兮與天地而同
流
初入翰林贈同選諸公(時有詔比二十八宿二首)
叨陪羣彦後通籍紫垣中進道思加勉為文愧未工九
霄分宿彩萬里得鵬風報國無他術惟應有朴忠
日直石渠署時趨金馬門不期韋布士得近冕旒尊黃
卷常相對丹心祗自存一官無寸補獨愧受皇恩
中秋和益之文學
碧霄無翳野煙收風物清新滿帝州雲表笙歌雙闕夜
月中砧杵萬家秋蓬萊樹影連瓊島太液波聲接御溝
聞道相如詞賦就明朝將獻玉墀頭
慶成宴
事畢南郊霽景融恩傳清宴禮從容九成仙樂來儀鳳
五色祥雲護衮龍殿幄高張金翡翠宫花巧結瑞芙蓉
群臣稱慶歡無己願得年年一度逢
上元西苑賜觀燈應制(三首)
宸游應喜物華新内苑張燈宴近臣月皎蓬壺天不夜
風融瓊島樹先春五雲垂彩環南極萬象齊輝拱北辰
深荷皇恩何以報願將無逸細敷陳
僊蹕宵嚴出紫微廣寒宫裏駐龍旂九重月色開燈火
二八花枝舞羽衣翠鳥影分鰲並駕碧簫聲引鳳齊飛
君王應與民同樂不為游觀輟萬幾
翠華高擁五雲端綵炬圍春夜不寒月殿坐分雲母障
天厨饌出水精盤縱横星斗羅諸國曼衍魚龍舞百蠻
多幸時清風景好年年長對御前看
進賀瑞應龍馬詩
聖皇昭至德神物效嘉禎天駟宵分彩雲龍晝孕精權
竒真可愛俶儻信難名自是仁風毓還從和氣生乾剛
資迅健坤性賦柔貞素質凝霜㓗華[騣-凶+(鬯-匕)]拂霧輕卷毛波
合沓銳耳玉琤嶸脩尾垂絲直方瞳夾鏡明蘭筋紋隠
碧鳬臆汗流赬夕秣辭西極朝趨覲北京履方循矩步
旋曲宛規行躡景追鸞馭長嘶協鳳鳴騶虞堪作友騏
驥愧為朋揆道光堯治程功鄙漢征羲圖應並耀禹範
亦俱呈萬國同稱贄多方久息兵鑾輿增氣象寰宇洽
歡情瑞牒徵休應貞符表泰平帝心存戒敬天道格純
誠臣拜稱嘉慶干齡播頌聲
泰山春雲歌
泰山高出五岳中勢壓恒華兼衡嵩膚寸之雲雨八極
靈異固是諸山宗時維三月天不雨熯氣屭贔無清風
山神有秩在祀典思報帝德熙天工初看石上微隂起
巳覺布濩彌長空氛氛郁郁異煙霧自與佳氣相和融
飄揚變化無定跡倏忽來去從飛龍須臾霏雨溥天下
膏澤所及無遺功我思世間瑞莫與此雲同滋我禾稼
活我農令我老少無飢窮太平有象年屢豐佇看玉檢
來登封
假日同賴吉士德受謁文丞相祠德受用元徐
容翁詩韻為詩示以和之
宋朝養士三百載忠節如公僅有之意氣從容臨死日
風姿髣髴在生時心同廵遠人皆識學本丘軻世罕知
得暇因來祠下謁興懷還誦指南詩
輓劉希哲
蟾宫新折最高枝豈意俄然與世辭金榜題名纔幾日
玉樓待記已多時五湖舊宅人何在千里孤舟櫬返遲
泣向東風情不盡為君歌斷大招詞
次韻酬余都指揮斌
擁旄仗節氣如神分閫東南號令新薏苡明珠終有辨
詩書禮樂更無倫樓船坐嘯江風冷匹馬行唫苑樹春
誰道將才專用武孔明元自出儒紳
送陸士賢還南兼柬孫孟吉
簫鼓臨津發櫂歌津頭送客駐鳴珂醉來分手情難盡
老得還鄉幸已多晩岫雨晴雲半濕春江風澹水微波
金陵倘見孫文學為問窮經近若何
贈黃將軍大方
將軍才略自超羣擬建竒勲報聖君眼底時披魚復陳
胷中老藴豹韜文夜間玉帳占星象春泛樓船掣海雲
莫訝年來雙鬢雪還堪坐鎮净邊氛
孝節堂
陸氏吳故家系出平原後迨今千載餘素風能世守一
門兩孝子繼以三節婦由來天地間此美不常有豈惟
家道昌足使民彝厚嗟彼悖亂者視此良愧負旌賢與
彰善實繫風化首作詩紀堂楣永永垂不朽
送徐中行司訓還永嘉
永嘉文獻邦自昔隆儒術方今聖明時賢才宜輩出况
君資世澤氣格自超軼鵷雛産丹穴五彩絢毛質要知
真瑞物寧與衆禽匹經傳扶陽學書得率更筆以兹適
用器安可終隠逸太守號知人察舉信無失褎然領薦
起抱策辭蓬蓽一官喜榮鄉典教實清秩上公首贈文
和者亦非一予生雖異方同姓情所暱會遲别何速中
曲難盡述重雲晦山谷積雨河流溢輕帆挂長風去若
飛鳥疾及門諸俊秀德業待表率平生行道志發軔在
今日勉㫋務進脩遠大應可必
迎萱堂為連邵陽賦
為子貴能養得祿喜及親仲淹恨晚達季路嗟先貧不
酬罔極恩何以報生身所以孝子情於此獨酸辛連侯
吾鄉彦秉心孝且仁别乘臨邵陽惠政洽邦人千里迎
慈母來自吳江濱北堂有靈萱母氏久怡神移植雖已
遠開花色常新籃輿日從游綵服照青春花前稱壽觴
其樂難具陳嗟予蚤失恃有願不及申撫懷動深感涕
泗空霑巾
奉節思親
昔君持使節乘傳過巴川翺翔萬里外馬足窮南天有
親在高堂寸心獨懸懸時還陟屺岵北望孤雲邊恨無
凌風翼飛墮雙親前踟蹰未能去王事不可捐黽勉向
前驅咨詢良靡愆服此公義重奪彼私恩牽言盡臣子
道忠孝當兩全為君重發詠聊繼皇華篇
四明宋舍人琰家園雜興(六首)
芸香閣
芸生書閣前秀色晚更綠蠧蟫避清芬緗素染微馥百
年積有餘三冬用應足勖爾賢子孫於兹宜飽讀
来青樓
結樓倚層阿四面皆青山山色無冬春常在窗牖間雲
昏漸收去雨霽仍飛還長誦臨川詩此心有餘閒
春風亭
芳亭面青陽日夕來和風階草不斷碧林花相續紅四
時常若春生意自無窮惟應仁者心藹然與之同
澄月沼
泠泠一泓水瑩㓗含秋白深淪玉兔精冷浸金蟾魄不
學騎鯨僊已作攀桂客夜夜如中秋清賞無時斁
竹軒
種竹北軒前青青繞庭除月中舞鸞鳳風外聞笙竽節
見歲寒後道存方寸虚幽貞有所則懿此君子居
梅磵
澗古泉最清梅老花益盛香風韻幽琴冰影照寒鏡閒
來時獨游興至即成詠心賞誰與期邈矣林和靖
題盛子昭畫
南山白雲裏仙侣時往復仰攀喬林秀下瞰深溪淥松
風度絃聲蘭氣薰衣馥閒來藉瑤草玄談自相屬塵想
俱已冥道機諒應熟何當税吾駕於此尋幽躅
&KR1301;馬行為張御史琪賦琪先廵按南直隸復奉
使江西至是召還出此卷請予賦以補之
使君之馬碧玉驄馬蹏行處生春風春風搖曳動衣繡
秋霜盡化陽和中去年使君向江東江東之人開喜容
今年使君向江西江西之人解愁眉拭爾涕淚止爾啼
去爾蟊賊拯瘡痍脱爾鬼域為烝黎寒軀自煗不須衣
山川所過散隂厲草木亦覺生光輝勾芒行春只三月
使君行春春不歇願得使君長撫循慰我生人久飢渴
忽傳璽書下趣召赴京闕共遮使君馬少駐且莫發青
絲絡頭白玉鞭送將萬里去朝天使君倘幸重臨此父
老還來拜馬前
丹荔白鷴
南中荔子夏初熟露壓紅綃低翠屋紛紛鳥雀不得栖
獨有白鷴來上宿白鷴之白非等閒玉質雪花雲錦斑
天然標格自耿介肯受羈束樊籠間仰不隨老鶴遊俯
不與羣雞餐香風拂拂梳羽翰側目長望青雲端高飛
願逐五章鳳共啄瑶島金琅玕
題章御史聰綵繡堂
東風遲遲日載陽始獻春酒登高堂堂上雙親俱壽康
堂前蘭玉列諸郎伯季後先相頡頏仲氏秀出名早揚
珥筆彤廷侍聖皇時還省覲娛親傍綵衣參舞儼成行
於中豸繡獨輝煌春雲爛映柏臺霜袖間冉冉飄清香
天恩寵錫龍鳳章華冠玉佩相輝光親顔怡怡樂未央
子能承之敬不忘忠孝兼全身以昌君家積慶何可量
竇氏檢察事尋常未足與之相比方愧予辭翰非所長
徒致嘆美難敷張少陵詩句聊摘將為君作歌侑壽觴
荆茂堂
君不見田家兄弟思分異紫荆一夕為憔悴無情之木
尚如此人生有情寧不愧君家兄弟俱才英兄能愛弟
弟敬兄庭前亦有紫荆樹春來秋去長青青長青青青
不老歲歲花開顔色好千枝萬葉本同根晚暮相看須
自保世世勿為分樹圖此樹千年應不枯
題明皇觀馬圖(三首)
自從車駕罷東封漸覺君臨有惰容忘却九齡金鑑錄
退朝惟看玉花驄
紫衣奴子髮垂肩調習龍駒過御前怪底君王留意重
可憂廵幸向西川
宫日沉沉轉碧梧玉階調馬用奚奴君王猶有般游意
曾見韓休諫疏無
蓬萊春曉圖(二首)
榑桑日上照三山丹碧樓臺杳靄間春色還應無限好
可能移得向塵寰
紅橋遥與碧城連春鎖瓊樓花滿煙不用颷車凌弱水
人間自有小游仙
題海虞李氏具慶堂(二首)
李氏公澤兄弟同居能篤友愛鄉先生張修
撰宗海為之記至以頽波砥柱方之蓋有所
勸激云
天倫樂孺本良知䦧鬭分居獨未思珍重勿隨流俗變
為君載誦鶺鴒詩
滔滔逝水絶回波一柱中流力已多為問歸休張太史
邇來風俗復如何
題墨竹(二首)
薊丘圖畫每曾看真竹無從見一竿紅紫紛紛滿城郭
不知何樹好棲鸞
高節由來自絶塵不同羣卉媚陽春風霜客路無相識
對此還如見故人
題畫梅(二首)
自來京國未還家不見江梅幾歲華聊復題詩向圖畫
也勝東陌看桃花(右白梅)
不將容采争春媚獨抱貞心度歲寒自有調羹滋味在
任教人作杏花看(右紅梅)
題張士美蒓室
江邊閒却釣魚舟一室蕭然客邸秋自憶蒓羹歸未得
幾回夢與季鷹遊
題尹處士水竹居
脩竹干竿水繞舟卜居憐此最清幽凉聲撼榻三更雨
爽氣穿窗六月秋波暖或看魚出躍月明應見鳳來遊
知君自得閒中趣不羡人間萬戶侯
送姜啓洪兄啓吾還臨川分題得揚子江
長江萬里向東流歸客遥乘一葉舟樹色迥連瓜步晩
鴈行斜度海門秋臨風釃酒攄高興對月吟詩紀壯游
令弟鑾坡正相憶計程應擬過揚州
送俞賓州大雅還任大雅永樂辛卯進士為御
史辛丑坐建言事出為州佐今朝京還
早年擢儁侍仙班白簡飛霜玉陛間盡節每思裨國政
進言猶記犯天顔龍城南望雲連海庾嶺西來桂滿山
莫向炎方歎淹滯朝端行且召君還
西崑羣玉為建溪王處士賦
西崑之山建溪曲風景依稀似淇澳萬竿脩竹綠猗猗
歲晚森然挺羣玉君家正居羣玉間微開一徑通柴關
天風泠泠日蕭爽六月不熱生清寒夜中㵳泬聞有聲
琳琅戛擊天球鳴頓令塵耳一洗淨毛髮洒瀝心神清
於時俗士病亦瘳况乃風流王子猷窅然自與人境絶
何須泛海尋蓬丘先生從來耽古學節與此君並高卓
兒孫秀出玉笋行箇箇嶄然見頭角昭代求賢無所遺
林泉寧得久棲遲鳳凰飽啄琅玕實好向朝陽見羽儀
太原書室歌為泰和蕭元圭作
君家太原墅乃在江之西由來此地最竒勝名與河東
禹蹟齊蒼山萬仞臨廻溪綠樹上拂青天低林煙冥冥
水光白雲中髣髴聞天雞漁舟沙鳥迷遠近欲窮深處
無端倪塵蹤俗轍那可到只應高士得幽栖高士幽栖
多歲月慣釣溪魚採薇蕨閒中讀盡古今書幡然領薦
來京闕一來京闕又幾春蕭蕭兩鬢白于銀宦情寥落
忽如夢憶著故山眉日顰眉日顰兮何時伸却恐風光
不待人好買扁舟便歸去山中猿鶴尚相親
題莊周夢蝶圖
漆園傲吏常多睡不管人間春與秋夢去祗知周是蝶
覺來還訝蝶為周蘧蘧卧處無何有栩栩飛時亦自由
十萬餘言皆寓也即今圖畫更真不
送曲揮僉恂赴鳳陽
近代無儒將憐君獨好賢簮纓榮世襲詩禮美家傳驥
足超干里鵬摶上九天圖規廿四陳法貫十三篇尚策
羞言勇臨機不失先性情温似玉才辯涌如泉自擬同
羊祜人將比謝玄建牙當吉日仗節正青年自昔龍飛
地難分虎卧權帝心斯簡迪廷論重甄銓侍禁誠華要
干城匪左遷佩符辭陛肅乘傳去程遄士友嗟分袂官
僚喜贈鞭鳴笳壯行色歌管促離筵紅樹都門外青山
驛路邊暖雲烘幄帳香雨濕鞍韉啼鳥喧人耳飛花落
馬前經行多勝覽懷抱為舒宣陵氣常蔥鬱淮流極渺
綿都名尊列郡水勢合諸川居守應非易操持必自堅
讀書須有用履道貴無偏察物宜資鑑治身可佩弦政
厖思整頓人敝在安全此日從南去何時更北還伊予
方旅寓疇昔與周旋武弁雖殊製文韜亦共研贈言慙
孟冀壯節想文淵忠孝俱當盡功名各勉旃諒非游子
别何用淚潸然
送周參政鑑致事還錢唐
紫綬金章白髮新歸閒人識舊藩臣理財自昔稱劉晏
守土于今見寇恂遺業未須憂子姓餘貲惟擬樂親賓
想應舟及錢唐日湖上梅花已報春
送李憲副還廣西
三年奏績來雙闕萬里觀風過五溪霧毒全消梅嶺外
霜威遥肅桂林西藩兵盡出迎麾節峒獠爭先拜馬蹄
試飲貪泉心不易清名應與昔賢齊
送蘇員外良金從弟還閩
謝家群從總才賢康樂平生愛惠連春草池塘時入夢
夜窗燈火暫同眠江干風雨維舟處海嶠雲霞落雁邊
獨愧長瑜叨末契重陪祖席和新篇
送周奉化考績還分得窗字
三載嗚琴在海邦能令澆俗化淳龐衣沾雨露辭天闕
櫂鼓雲濤過淛江考課已為今第一校文還說舊無雙
聖朝圖治求循吏未許淵明卧北窗
送元上舍貞赴濮州司訓
銀壺美酒絡青絲飲盡難禁欲别時冰合河津舟去少
雪深山路馬行遲何蕃行義人皆重李覯文章世所推
想到濮陽開講日諸生應喜得良師
送孫隐赴廣靈王府教授
曳裾何處去為傅向王門行李書千卷賓筵酒一樽秋
風清驛路暮雨暗山村到日承嘉問無將伯術論
送李御史敬致事還巴西
還鄉真樂事况乃繡衣游冰似寸心㓗霜餘兩鬢秋巫
雲迎棹入巴水繞城流後日揮金會詩朋好唱酬
贈鄉人
憐君豪俠客末路獨飄零餘業梁間燕浮生水上萍往
來頭自白故舊眼誰青去去毋惆悵還山養性靈
送珩上人還錢唐報國寺
萬松深處寺幽意愜栖禪地比匡廬勝人如惠遠賢經
翻千葉貝漏刻一枝蓮他日扁舟便相尋會有緣
送邵道官弟璘還雲南
幾年不見大茅君尋到蓬萊却便分一鶴明朝又南去
白雲廻首憶青雲
寄訊友人南游不還者(二首)
高堂幾度見尊君念子音書杳不聞江海茫茫千萬里
扁舟何處望孤雲
嗟君一别竟何之幾度空吟有所思欲寄尺書無處達
春鴻况是北歸時
次韻答楊希善先生(二首)
别來常自想君賢不减襄陽孟浩然春雁南回傳尺素
開緘喜得白雲篇
謬膺科第厠時賢自致青雲亦偶然欲濟蒼生無别術
仲舒惟有策三篇
題孔員外謨所蔵四景圖(四首)
日出煙靄消林扉媚晴景僻處春自閒獨唫思彌永芳
樹夾岸隂溪水涵山影彷彿桃源中何處來漁艇
孤嶼風日清登臨散煩燠雲木蔚生凉湖水晚更綠擕
琴不必彈真趣應已足相對澹忘歸林間見茆屋
木落滄江空秋容自瀟灑縱横洲渚間往往見漁者榜
繫洑流中網曬斜陽下應有濯纓情含毫不能寫
寒雲結重隂密雪下盈尺羣峯失蒼翠萬樹花俱白幽
居深澗濱門逕斷行跡伊誰能遠尋應是探梅客
題畫(四首)
雨後山路淨風吹花片香興來閒曳杖行過瀼西堂
雲壓北溪樹溪頭風雨昏孤舟歸去急不覺過前村
松風度溪水靈籟自成音閒來聽不厭無意理瑶琴
天風吹暮雪溪上失青山春信初探得歸來不避寒
題半窗風雨竹圖(二首)
嫋嫋數竿竹瀟瀟雨間風秋聲聽不盡都在半窗中
憶昔虎丘精舍宿夜深飛夢過湘江醒來不見庭前竹
風雨瀟瀟半掩窗
題王孟端所蔵畫(二首)
湖上雨來雲滿空村鴉撩亂竹間風依稀記得幽棲處
回首吳山在夢中
舊結茅廬水郭西年來林木長初齊歸時不識門前路
尋過南溪又北溪
題陳士謙畫(二首)
漁歸飲罷酒猶酣短櫂隨流不用帆一任晩風吹得去
那知江北與江南
常慕當年李謫仙高才逸氣獨翩然如何招得斯人起
同上匡廬看瀑泉
題漁父圖
世人不識先賢意每事都從迹上求一自子陵辭漢後
畫中漁父盡羊裘
探梅圖
百丈清溪半是冰雪深山路馬難登却令童子前村去
為問梅花開未曾
題郭純畫騎驢待渡圖
片雲初黑楚江頭密雨斜風水急流到此蹇驢行不得
方知濟險屬扁舟
題竹林七賢圖
竹林羣飲日醺醺放達寧知禮檢身司馬氏亡緣底事
七君猶號晉賢人
題張澹古所作枯木竹石圖
澹古作畫妙天下而晚年風痺不復可得此
圖其未痺時作者詩故及之
怪石巉巖踞蒼虎竹葉毿毿鳳騫舞槎枒老樹如老龍
夭矯蟠拏虎鳳中竒哉三物此相從形色不同神氣同
君不見世間磊落豪傑士心胷有竒物不殊虎鳳龍居
然無所偶取羞在凡庸安得妙筆為形容嗚呼可憐痿
痺澹古翁可憐痿痺澹古翁
寄題金華章氏山翁環秀亭歌
越中多山水最好是金華金華好山色半在章翁家翁
家亭子高幾丈屹立岧嶤白雲上南山北山數十峯盡
向亭旁列屛障東望覆釜西芙蓉雙溪流水春溶溶好
風吹雨過林杪時時飛翠落亭中翁今年已七十餘繡
衣紗帽樂閒居日日登亭作高宴賓朋並集相懽虞盡
收秀色入詩句句句磊落如瓊琚吾聞古有列仙儒觀
之章翁乃不虚何日從翁一游目為翁作賦書亭隅
竹雪山房歌為李笙臺賦
李君瀟灑資夙好在巖穴結茅笙臺山夐與人世别無
數脩篁繞屋生歲晚青青自成列寒雲壓櫩端天風吹
暮雪六花飛出玉瓏璁亂影動搖金瑣屑瑶池白鳳夜
飛來毛羽毿毿映微月君方高卧北窗前擁被咿唔吟
不徹塵昏一洗淨五内不復熱人間富貴事無足挂齒
舌閉門獨忍袁安饑開徑還希蒋卿㓗三冬文史既足
用一日聲華動朝列手持天上書來拜雲端闕每存清
白心猶抗孤高節相逢索我歌山房佳致都將向予說
平生自是愛山者聞此興懷不能歇問君何當還扁舟
請俱發分我半房容一榻飲山之泉食薇蕨長嘯竹雪
間人境兩清絶
滄洲趣為姚怡雲題畫
江水無風拍天白萬里微茫秋一色紫霞飛處是滄洲
數點青山遥可識楓林坐者怡雲仙凝視不語心悠然
我欲與之相周旋未能脱却人間緣掀髯一笑趣何在
聊誦莊生秋水篇
春晩書懷
可愛韶華景其如近晚何宦情因病少詩思為閒多細
雨滋芳草微風動綠蘿翻思五湖上孤櫂弄鷗波
述懷
小年懷大志及長歎無成賣藥不能隐傭書徒悞生困
諳時忌重迂見世情輕甚愧相知者逢人道姓名
暑雨休沐城南别墅(二首)
積雨城南墅經旬不出行閉門無客到繞屋盡蛙聲自
得聞中趣誰争世上名惟慚羊仲輩猶識蔣元卿
荒圃雨初晴虚堂坐入更物情應有感吾意本無營腐
草攘蘭氣流螢妒月明一樽時獨醉寧問濁和清
秋齋卧疾
流光冉冉思悠悠碧草香銷白露稠蟋蟀亂鳴金井月
黃華獨謝竹籬秋出無所補居恒愧近不能懽遠更憂
一疾久淹應有為非關方藥效難收
觀河冰初泮
朝來晴日照寒洲片片輕冰水面浮祗恐隂風復吹合
中流無路可行舟
送王參
良材不輕用大器當晩成君子有所志其可先時行卞
和獻璞玉乃取刖足刑璞玉非不美獻之則無名嗟子
吾友生少年振竒聲江東諸老儒畏子為後英子今失
意歸于我亦無榮勉為一札辭相送萬里程勖哉廣遠
圖毋恤艱難情
送陶文學得告還淛東分韻得未字
人老共思歸陶公獨先逝匆匆别知友力挽不回袂長
江下東南水與天相際孤帆去飄飄迅若輕鴻厲指日
過吳門煩君暫停枻為問故池蓮南風發花未
送陳主簿還吳
久聞佐邑振清風有子登科復亢宗老鳳未應栖枳棘
祥鵷今己集梧桐九重樓閣晴雲裏千里山川夕照中
我念吳中桑梓在送君獨覺思無窮
送江吉士淵兄瀚還巴渝
為念同胞上帝畿如何未久便言歸五更風雨孤舟夢
萬里關山一綵衣瞿峽月昏猿嘯急楚天雲冷鴈行稀
及家好報慈親喜令弟承恩在瑣闈
送于霈甥
之子方英妙儒林己著名才華應似舅宅相况宜甥千
里初來省孤舟又欲行題詩重相送凄斷渭陽情
文華殿賜對(二首)
萬年圖籙開今日四海車書會一家賜對龍墀瞻日表
題分御筆耀天葩雲移扇影迴明月風裊鑪煙結綵霞
獨愧布衣膚淺學時時承召上文華
文華春殿五雲端召對諸儒禮數寬兔穎風生箋錦動
龍香露滴硯池寒萬言縷縷陳時務一策拳拳述治安
願得致君堯舜上小臣獨抱寸心丹
秋七月望日與友人游潭柘山龍泉寺留題連
環韻
不為蘭亭訪辨才看雲因上妙高臺幽林鳥亂知風起
深洞龍歸帶雨來庭晚獨憐修竹在池秋猶見碧蓮開
何當結屋依巖住閒飲清泉亦快哉
又倒用前韻
閒飲清泉亦快哉一襟風月自然開好雲近向身邊起
芳氣遥薰袖裏來絶頂坐看天倚蓋上方行處石為臺
滿前詩景行難盡獨愧曾無太白才
賦得簡所知(二首)
簞食瓢漿不患貧浮雲富貴底須論賈生自合知年少
馮敬何為忌學新黃鵠有心游碧海寒松無意在陽春
此生窮達皆天命未必區區徇世人
自從為客在長安黃卷青燈幾歲寒無輔每思求益友
有親那敢棄微官一時狂興憑詩遣千古愁心藉酒寬
進退于今猶未識日將周易彖辭觀
感時
消息盈虚理一原有時寒夜有時暄夜來亦夢南園蝶
誰道莊生只寓言
雨中七夕
雲霾白日易黃昏風雨蕭蕭半掩門兒女不知人事苦
只愁無月拜天孫
夜坐
獨坐燈窗下觀書坐夜深世間無限事都上一時心
題扁舟五湖圖
每作歸湖詠徒然寄遠情不知人世裏功業幾時成
題鵪鶉圖(二首)
品流自與鷓鴣同幾度聞歌越調中莫厭群棲在榛莽
還勝死鬭向雕籠
禾黍離離帶綠蕪天寒日暮自相呼一聞越調腸應斷
不獨春風唱鷓鴣
桂花鳥
天香月色兩相宜占盡秋風一段竒山鳥也應知所止
飛來立在最高枝
檜鶴
千紅萬紫鬭芳菲老鶴何曾肯暫依霜檜一枝栖獨稳
看他鶯燕往來飛
美人月下調琴圖
碧樹團隂小院清屏山閒倚不勝情關睢一曲無人省
低拂朱絃向月明
貞婦孔氏輓詩
貞婦仲尼孫平生禮法尊所天嗟早失誓死不重婚夜
月清魂遠秋霜素節存他年列女傳無忝聖人門
輓宣郎中嗣宗
人生命在天修短各有盡精氣聚成形隨化還消隕賢
愚同此理疇能越其凖明者惟修德榮名則無冺念君
平生時履道恒自謹居夷克固持涉險亦靡忿雖云百
壽終得正復何愍祖奠及嚴期靈輀將發引家人擁轅
哭送賓夾後軫與君昔相知永訣情豈忍臨風誦招辭
魂乎其遠近
輓沈學士民則
先生出東吳卓犖負才傑翛然鸞鶴姿炯炯照玉雪維
昔尊府君遯世事高㓗紛紛亂離際獨抱貞苦節先生
善繼述學行企前哲書法魏晉間遠參鍾王列八分筆
更精蒼勁力屈鐵年少已知名清芬播江淛徑絶俗流
跡門多長者轍州郡亟推薦辭謝未就謁坐獲逗遛譴
謫戍南天熱雖當患難中雅操不少折談笑處戎行延
禮傾藩臬賢王屢置醴道義時陳說歘承徵命起雲路
看飛掣文皇臨御初求才甚饑渴當時江陵公首以名
薦達西清趣召見草詔將速發至尊親授辭筆硯前御
設先生頓首畢援毫書不輟龍牋倏生花麗若春蘭茁
左右看盡驚天顔為開悦即命官禁林秘籍職校閱知
遇從此始聲價遂超越凡當大手筆往往見竒絶煌煌
視學碑燁燁封山碣垂之百代下重此金石鍥褒稱出
聖口似覺古人劣始終事三朝勤慎無過缺寵眷日有
加懔懔恐蹉跌晚遷居翰長位望轉昭晰同弟輔青宫
賢子司廷讞一門踐清華事與疇曩别恒懷滿盈戒乞
退心益切天子念舊臣優老在京闕氣貌若神仙康健
異衰耋詩酒日自娛對客興未歇邇聞有痰氣寝疾不
踰月何意一日間與世成永訣宸衷深憫悼葬祭恩重
迭平生所薦士弔哭盡嗚咽飛旐何翩翩隂風為凄冽
孤舟千里外遺櫬返丘穴二傅製銘文懿行斯表揭幽
光賁泉壤千載耿不滅
送薩廷珪
錦衣歸省覲送别亦懽情為子無虧行榮親有美名雲
霄雙珮遠江海一帆輕莫以鄉園樂心忘事聖明
送王伯宣
績學詞垣久承恩賜暫歸讀書名己遂調膳願無違春
水浮仙舫晴雲暎綵衣知君到家日鄉里有光輝
寄孫徵士
秋風一别又經春愁見都門柳色新雲表獨看鴻去遠
簷牙祇覺燕來頻夢中相遇言渾謬醉後為書字不真
正是江南桃李月可能還憶共游人
送顧言
青衿色映綵衣斑南望孤雲抱策還觀國行當攄已志
趨庭且復慰親顔道中得興應題壁馬上怡情獨看山
為語來秋須早到蟾宫仙桂待君攀
和友人春晩寫懷(二首)
淡淡風煙日易斜寂寥官舍似山家春愁不盡漫天絮
芳恨難消滿地花醒後無聊還飲酒倦來多睡只呼茶
平生自為詩成癖底有閒情詠物華
春雨晴時綠滿塘蒲芽菰葉長初長落花逐水東西去
飛絮從風上下狂晚出鶯兒遷木急新來燕子作巢忙
感時觸物情多少漫付高歌醉一觴
贈蔣揮使斌分韻得槩字斌字文德材武而好
文嘗從予論書史以成國公薦總左掖軍事
君侯將門子人皆仰英槩好賢復尚義意氣何慷慨清
冰貯玉壺表裏無隔閡見我即論心脱彼流俗態每聞
名理諭如渴得沆瀣遇事思有為時時發長嘅成公國
柱石鑑别宜有在遂當一鶚薦高步出羣輩劔離蛟龍
匣袍擁狻猊鎧馳射冠三軍指顧回萬隊由來飛兔馭
千里猶歴塊况乃康衢間神行復奚礙豈徒示精明真
足資敵愾近以嚴宿衛遠以威絶塞追蹤古名將流芳
當百代
宣德甲寅九月甲申送少傅東里楊先生扈從
巡邊(二首)
聖主時廵出九重上公特賜小車從千羣虎旅森儀衛
萬里龍沙静候烽草詔行宫思密勿進籌御幄語從容
班師請紀神功處還上燕然第一峯
毗輔中朝四十年今看扈蹕遠廵邊阿衡重領三孤任
司馬兼持九伐權星繞仗垣嚴宿衛雲開幄殿聽傳宣
君王有問治兵事定獻周公立政篇
送少傅建安楊先生扈從廵邊(二首)
翠華廵幸到邊隅元老從行載屬車九伐仍脩司馬法
六韜重演太公書已看瀚海波先静不使隂山種有餘
制勝即今資廟略何須五餌繫單于
三朝元老鬢如霜扈從時廵向朔方白馬長嘶千里道
錦袍遥映五雲光出參籌畫居帷幄入掌絲綸坐廟堂
文武兼資誰得似惟應吉甫佐宣王
酒後走筆送蕭都指揮華華善騎射而精敏好
禮以大臣薦自宿衛出莅淛江都司
鄼侯孫子自英豪常侍鸞輿佩寶刀赤電夜飛千里馬
綵雲春擁五花袍東南坐鎮邊氛静西北回瞻斗極高
遥想軍中閒暇日還將強弩射江濤
武功集卷二
