武功集卷五明徐有貞撰
史館稿
監古詩(九首)
伯陽右聞人初非異端士仕周官柱下明習先王禮嘗
與仲尼言所趣本無二胡為著之書謬盭乃如此始雖
矯世俗終焉害名理嗟彼莊列徒拯溺繼以水發源自
濫觴波瀾浩無涘𤨏𤨏方技流一云師老子横議日紛
紜誰辨非與是
楊朱老氏徒世之狂狷者雖令拔一毫不以濟天下宋
有墨大夫名與朱相亞兼愛海内人自視身可捨哭岐
與哀絲各有清淚灑仁義無君親害道則一也不有軻
叟言安能辨真假
周衰道術裂異論日棼如申商務功利莊列尚清虛延
禍逮狂秦王制一掃除炎劉始西興六籍出燔餘政術
雖未純復古憤一舒何意浮屠氏復起東漢初至今中
國人好為異端徒豈無豪傑士拒之極勤劬吾道自弗
勝非彼不可祛天運有反正收功在真儒
舜禹躬揖讓羿浞還俶擾湯武始征誅争奪何時了弔
民本仁心終迺長奸狡當年血漂杵豈無一人殀末流
口實多骨肉且相𠞰懷中攫璽綬猶云順天道所以夷
與齊甘作西山殍
周綱昔頽弛諸侯多不臣弗討膠舟賊復有射肩人文
武澤未斬子孫不能君魯衛坐相視焉用同姓親幸有
齊小白問罪來漢濱伯者固假義天下憤一伸管仲器
雖小孔氏許其仁
林鵲知避風壤蟻知避雨物性雖爾微其智亦可取君
子察幾先小人悔事後衛君一他顧仲尼即返魯醴酒
朝不設穆生夕去楚申公一何愚竟作髠鉗虜不及垤
鸛靈明詩亦何補
深淵含珠蚌與物本無仇以彼照乘珍卒中漁人謀匹
夫亦何罪懷璧乃其尤斯高非有怨權利起相讎季倫
生蓄財死乃知所由哀哉後來者視此亦悠悠
北上羊腸坂太行高嵳峩前車既已覆後車來更多知
險不知戒吾將奈斯何西京任弘石政令始乖訛蕭傅
非不賢終以䧟禍羅東都十常侍權勢相紛劘豈徒殱
士類遂傾漢山河唐人繼其後一轍不知他傷心百代
下感我重悲歌
奸雄昔擅命厥初皆有因新莽將盜漢光禹來相親曹
瞞竊神器歆彧乃其賓朝為本國佐暮為異代臣士也
無節行不及蜂蟻倫夷齊雖餓死千古稱其仁
贈吳益之(二首)
京師富庶區日夜聞絃管紛紛貴游子被服皆綺纂流
飲傳玉杯琱俎列珍饌侈靡無不為志意各已滿念爾
窮居士寂寞寓虛館天寒霜雪間門巷轍跡斷藜羹常
不糝緼袍敝不煗長誦仁義言坐愁白日短天道信難
知福善應可緩嗟子固安命為友顔獨赧慚負周急義
徒然勞永歎
寒風摧百草蒼竹節獨堅甘此凝冽苦不媚豔陽天君
子安其分貧賤亦當然鷄鳴起為善入夜尋簡編簞瓢
吾豈厭所志希聖賢古人貽訓戒惟勤乃無愆良農務
稼穡知必有豐年與子各勉勵歲晚相周旋
輓蹇少師
山立堂堂柱石姿平生憂國鬢如絲五朝盛德資匡輔
一代文臣在表儀木秀上林曾幾日星流華屋已多時
他年事蹟書青簡太史還應有直辭
賀廣寧伯劉公安襲封分韻得英字
先帝功臣總俊英廣寧材略最知名(安父江以武功顯太宗朝始封廣寧)
珪裳雨露承新命帶礪山河載舊盟青海猶存戡敵壘
遼陽曾築受降城(江鎮遼東破倭寇至今人猶稱其功能)亞夫自有前
人烈好盡丹心事聖明
送張揮使皋致事還遵化
白髮先朝舊武臣賜歸深荷聖皇仁弓刀久已將傳子
甲胄從今不上身漫用笙歌娛暮景只憑尊酒度芳春
有時談及功名事還把安邊策教人
林泉歸老圖送葉孟謙
自别林泉久不歸歸來兩鬢已成絲經行猶識故園路
游釣未忘童子時餘物獨憐黃菊在閒心惟許白鷗知
輞川圖畫應能作乘興還將寄所思
送劉脩撰麟應歸侍親
錦袍色映綵衣新却喜榮歸得侍親十載雲霄雙白鬢
五湖風月一閒人朝端故舊推文翰鄉曲兒童識縉紳
甘旨調餘多逸興儘將詩句送芳春
題陸公謹江湖遊覽卷
多君獨慕采真遊萬里閒乘一葉舟瑶瑟歌殘湘渚月
紫簫吹徹洞庭秋懷仙有夢同蘇子戀闕無心異魏牟
應羨此生能自適底須騎鶴上揚州
輓劉司訓斆
飄風起天末摧彼瓊樹枝攀翫嗟莫及渺然動哀思若
人儒林英才名早見推屢貢乃入官始為邑庠師禄命
胡弗延功業負所期故人具棺斂千里舁喪歸飛旐何
翩翩遥指西江湄遺骨葬故山旅魂復何之楚招不可
誦空有淚漣洏
輓袁知縣文理
袁子吾鄉彦才高行又高遠程淹驥足小試枉牛刀舊
徑存秋菊孤墳没野蒿清魂招不得含淚誦離騷
奉聖李夫人挽詞
保翊先皇自乳年恭勤終始幸無愆方隨鳳輦遊雙闕
遽挽龍髯上九天銀漢夜深沉婺女瑶池春晚會緱仙
曾聞王聖宋娥事還羨夫人獨爾賢
賦得使君灘送江編修時用還蜀灘在蜀中蜀
人相傳為漢博望侯張騫使西域時嘗過此
因以為名云
風烟慘淡古灘頭薄暮經過暫艤舟茅舍漁燈孤照水
楓林霜葉半含秋昔人謾說乘槎渡今子欣為衣錦遊
昭代文章方顯用何須遠使覓封侯
趙廉畫龍歌
趙生自以畫虎名豈知畫龍筆更精尺綃幻出數丈物
風雲頭角何峥嶸乾端坤倪怳惚不可辨勢排山岳翻
滄溟靊霳列缺走先後耳邊隐隐雷車聲吾聞僧繇畫
龍不點睛點之飛去入杳冥生之畫龍有此不要令一見
變化形于時四月旱無雨田夫野老心憂驚我欲攀龍
升帝廷為君一借天瓢傾大施甘雨溥八紘雖以獲譴
非所懲但願得雨蘇蒼生嗚呼安得如我情
題金文鼎山水圖歌此圖乃文鼎為吾鄉人孫
璿公器作者高遠雄竒殊可玩也公器出視
予求題適有懷山之興走筆漫為之歌云
我昔未冠時遠遊至吳中三吳名山盡登覽最高乃是
天平峯天平之峯舉天半矗然獨峙乎越江之西楚江
之東不知去地幾萬丈但見雲端秀出青芙蓉虎丘林
屋睨視在左右莫得與之争長雄紛紛羣巘不可數四
面羅列如倪童陽崖午夜宿星斗隂壑清晝鳴雷風下
窺太湖若圓鏡翠影交燭霞光紅白雲泉水遥與銀河
通倒飲寒澗垂長虹泉旁亭子何突兀云是范公書屋
之遺址白石磊砢蒼苔封我時所與共遊者龐眉皓首
四五翁各有詩酒興忘年樂相從放歌浩蕩天地間一
時意氣知何窮自從來京國忽復十春冬功名有夙志
塵累未能空謬通金閨籍久絶青山蹤嗟彼尚素老畫
此何太工憶吾所遊處細看無不同捲圖再三歎使我
心忡忡胡為䠥&KR0887;在塵網貽笑猿鶴慚雲松功成便當
拂衣去可待兩鬢垂秋蓬擬向范公亭前結茅屋飲泉
茹芝終老而從容
正統元年正月三日謁景陵(先帝小祥也)
先帝乘龍飛上天人間奄忽又經年八音遏密思堯德
四海謳歌屬啟賢金井于今看拱木玉衣終古閟重泉
小臣攀慕嗟無及獨抱遺弓淚泫然
謁陵紀行(八首)
出土城
荒草寒沙野水流問人云是古幽州承平日久烽烟静
廢壘今成一土丘
過清河
清河水清不染塵依稀好似㶚橋濱可憐徹底月如鏡
曾照幾多來往人
過沙河
陵晨驅馬過沙河馬首青山看漸多先帝園陵在深處
却將淚眼更摩挲
宿吳翁莊
高原茫茫日欲斜下馬且宿吳翁家聊沽村酒成一醉
此夕又更新歲華
經上林苑
黃葉平將苑路遮行行桃李自横斜相期更待清明日
來看春風萬樹花
望居庸關
憑高遥望石城孤西北羣峯列畫圖百二山河壓秦地
此中真是帝王都
謁狄梁公祠
公心本自不臣周唐祚中興實有謀故邑遺民猶感德
獨存祠宇向千秋
謁劉諫議祠
當年一策竟難行後代空加諫議名邂逅得從祠下過
獨持尊酒弔先生
次韻酬孫孟吉見寄之作(二首)
知君文史富三餘應有高才賦子虛獨愧故人叨近侍
無言可薦馬相如
北土春來氣未和梅花開少杏花多慚君却問調羹事
不識調羹事若何
送劉侍講永清出為廣東布政
十載承恩在講筵出藩共喜用儒賢深霑雨露辭天闕
徧布陽和向海壖德厚自能馴異俗心清何憚飲貪泉
薇垣應有鑾坡想飛夢時還到日邊
送錢推官之徽州錢吉水人院長習禮先生之
族弟也
名邦文獻有風流喜作元僚佐郡侯十載詩書窗下學
三春花木道中遊紫陽祠宇烟霞古寶婺溪源水石幽
推讞知君得家學不慚宣靖在同州
送顧廷璠還河南省墓
尊公掌憲在神京為念先塋遣子行晴日鶯啼東洛路
春風花滿大梁城鄉人應共推仁厚祖考還須格孝誠
想及綵衣來反命栢臺霜氣正秋清
題枯木竹石圖贈翁鑑告老歸鄉
老樹無傍枝蒼蒼倚修竹寧希雨露滋庶免霜霰辱峥
嶸歲將晚寂歴在空谷不有稅駕人誰為尋幽躅
題筠槎羣鵲圖(二首)
啾啾羣雀閙黃昏半集枯槎半竹根閒對衡茅披翫處
依稀似是翟公門
古木槎枒亦自奇疎篁相倚更相宜鵷鶵不至秋風晚
斥鷃鷦鷯集滿枝
鷓鴣圖
烟雨蕭蕭苦竹秋感人常是呌鉤輈披圖無限江南思
不必聞聲也自愁
戲題靈鵲圖
主君憐爾識先幾未惜喬林借一枝日啄飛蟲充口腹
吉凶曾不報人知
題邊文進花鳥
邊公花鳥冠當時内苑皆稱老畫師留得宣和遺跡在
令人披翫動哀思
桐溪一曲二十韻為越府良醫蔡孟頥賦
桐溪之水如環曲曲曲周流繞山麓溪上梧桐葉半彫
昔日曾經鳳凰宿君家舊居梧樹隂門俯溪流芳草綠
此處由來斷塵轍惟開一逕通幽躅迺翁自是詩酒仙
襟韻翛然出流俗交游况有貝與程(貝闕程某皆嘉興名士)二老
才華比潘陸千年遺蹟共追尋十詠于今猶記錄憐君
仍有迺翁風早結心期事幽獨餘業祇存白石田祕傳
兼得青囊籙晨出扶犁巖上畊暮歸挾冊窗前讀明月
臨磯釣不收紫霞覆鼎丹常伏自儗知章在鑑湖還如
李愿居盤谷平生但分脩天爵始願寧期致官禄一朝
醫國聲名著累世活人功行足王門日入曳長裾帝闕
時趨簉鳴玉雲鴻本自好高飛海鶴何嘗受羈束恒羞
垂白戴華簪却欲歸休反初服東風吹老杏林花幾度
山中春酒熟知君稅駕難久留安得相從一游矚溪邊
餘地如可分歲晚為鄰我當卜
戲贈陳士謙
君不見僧繇作畫留寺壁能令閻公加歎息又不見王
宰不受相促迫至今畫苑無真蹟人之才藝天所予豈
可吝為人所取縱令一筆直千金只買北邙三尺土我
生愛畫亦是癡君今不畫還可嗤幸逢識者不肯為流
俗紛紛安得知寒家雖然飯不足猶有生綃三兩幅何
當乘興一揮灑坐使光輝照茅屋赤縣圖滄洲趣輞川
陳跡今何處古人絶筆誰繼之好手從來難屢遇陳君
陳君無我卻便當解帶同盤薄我今為君翻却丹青引
一尊濁酒聊為樂莫將人事苦推辭任是忙時也須作
若教必待不忙時恐君復化遼東鶴
閒樂軒為丘處士岳題
高人謝塵網逍遥在林丘襟抱寬且閒汎焉若虛舟心
與白雲期身將孤鶴遊榮名非所儌富貴非所求有酒
聊復飲飲醉還復謳悠然得真樂終日常休休嘅彼徇
世子戚戚何多憂
閒居喜友見過
長林日色暮良友來我過寒居疎淡甚其如客意何賴
有琴與書聊復同嘯歌旋沽一壺酒山果亦無多後園
高樹下席地坐坡陀童子前勸酒垂手舞婆娑賓主情
俱忘驩笑不知他豈無嘉讌會未必得天和君醉且莫
去初月在松蘿
田家樂和友人作
壄翁力本業家住青山郭開歲課兒童乘春務東作脩
犁駕罷牛糞治未為薄幸逢風雨勻不復憂秋穫布穀
桑上鳴初蠶已眠箔衣食計有餘歲晏無荒落時還新
酒熟就我田中約鄰友三五人相與共酬酢老婦善羞
饋稚子解歌咢村樂無音節農談雜諧謔稼穡雖艱難
閒情亦堪託租稅不浮征生涯免消索帝力吾何知聊
得豐年樂
寄孫徵士孟吉
一别孫徵士于今已二年誰談黃石略獨製白雲篇江
海難容老朝廷急用賢知君行且仕莫辦買山錢
送于生
于生竒傑士獨慕子長遊足跡半天下聲名動海陬飄
颻千里轍浩蕩五湖舟有勝必周覽無奇不盡搜彈鐔
悲作客投筆覓封侯發憤辭鄉邑觀光上帝州拊心談
世事扼腕論邊籌白璧羞輕售明珠恥暗投壯圖嗟莫
遂歸興浩難留晴日熏絲帳春風煗毳裘野花明驛路
烟柳翳津樓相贈應無物臨分詠紫驑
送蕭教諭灓赴長洲儒學灓季父編修孟勤與
余為同官有文名灓亦克世其學詩以送之
丹穴無凡鶵渥水無凡駒靈氣有所鍾毛骨固自殊西
昌文獻區况子世為儒諸父詞林彦光價重璠璵子才
復似之妙年振芳譽蔚然竒秀質不與常流俱茲焉官
學校重是入仕初勉旃厲高志升彼青雲衢敝鄉文教
弛振起在師儒子今持鐸行所望良不虚聊將一尊酒
送子都城隅微雨生朝凉清風動衣裾欲别復不忍執
袂少踟蹰贈言情徒厚獨愧非瓊琚
挽施中立
醫名為世重齒德在人尊有藥濟貧病無金遺子孫碧
山虚皓月孤塚易黃昏舊種林中杏于今幾樹存
徐徵士子讓挽詩
徵君學行繼前脩處世逍遥七十秋跡比偉長居北海
名同孺子在南州山中雲護新封塚湖上春閒舊釣舟
帝錫褒章賁潛德龍光夜夜照松楸
殷文達挽詩
青歲飄零謫海隅白頭猶幸返鄉閭親能逮養心無歉
子克承家慶有餘藝苑獨傳摩詰畫士林空寶率更書
冶城山下清遊路不忍重過舊隱居
送薛僉憲瑄赴山東提督學校
聖明致化理賢才以為資教育有本原學校當先治乃
命在廷臣出蒞風紀司薛君蘭臺彦文名重當時茲焉
承詔往清論共稱宜繡衣持玉節驄馬相光輝既重使
者權兼為士子師東方文獻邦善道還易施洙泗風未
泯在君一振之庶溥時雨化無厲秋霜威敷教貴在寬
古人有成規臨岐何以贈請賦菁莪詩
送編修彭先生琉出為廣東僉憲提督學校
使軺按學向遐方新賜除書御墨香馬首清風吹化雨
途間暑氣避飛霜想當行部過梅嶺還憶同官夢玉堂
淺薄曾從門下出臨岐有贈獨彷徨
珵鄉舉時彭先生為同考官深加賞鑑及入翰林遂
忝同官斯文之誼為尤重云
送楊光州昇
露冕承恩出玉京幨帷高捲暑風清論文舊擅無雙價
考課新書第一名綠樹隂中尋驛路白雲飛處見山城
不知五馬臨州日多見兒童道上迎
送陳通判艮致仕還閩
乞得身歸不少留拂衣便上五湖舟宦途已絶平生夢
人世渾忘老去憂開徑還期來二仲作亭應儗號三休
到家想及黃花候未負東籬爛漫秋
送朱文奐經歴還崑山
宦轍驅馳歲月遥秋風雙鬢覺蕭蕭獨求閒地依田父
不恨高才老幕僚祖道一杯桑落酒滄江千里木蘭橈
讀書堆下幽栖處松菊蒼蒼晚未凋
送衞府典儀陸顧行先生致事還雲間
陸先生乃是平原孫子雲間之豪英晉朝到今千有二
百載惟爾祖孫先後炳耀揚文名吾聞先生少小時出
語已足令人驚高才逸氣拔俗數千丈夐若孤峯特立
秋峥嶸金馬門前獻三賦白虎觀中論五經當時諸儒
盡推許聲價翕赫傾公卿(顧行初以布衣召與修永樂大典嘗奏詩賦稱旨總裁諸)
(公皆推重之)奈何造物故相厄不使鸞鶴冲霄鳴佐縣未及
展為郎竟無成(顧行修書成當得美除不悅者沮之出為廣平縣丞久之乃轉今官)居然
抱竒器坎壈負平生即今年已六十上筋力雖衰志
猶壯櫪間老驥骨尚存鞲上蒼鷹神獨王草書不减
張旭顛詩法還追李謫仙酒酣興發莫能遏大呌捉筆
揮長篇鞭雷走電繞茅屋五色虹光生眼前雙鬢蕭蕭
看盡白曳裾倦作王門客世間名利染指餘不學他人
老貪得西風吹衣涼似水拂袖飄然還故里高堂阿母
幸無恙好舞斑斕效萊子先生長我三十歲見我情親
若行輩忽然舍去所不忍此後何因得重會嗟哉先生
不可留怱怱即欲上扁舟請留詩草藏篋笥使我常將
展玩消離憂
壺中趣為醫士李思訥賦
朝來賣藥暮仍還深隱壺中趣自閒日月潛行兩儀外
乾坤静閟一規間凡蹤只隔汝南市仙路應通海上山
此境無殊化人國長房何事憶塵寰
杏林春意為王醫學賦
君家好似董仙居杏樹成林繞草廬芳氣撲簾風起候
綠隂遮戸雨晴初求醫客至鴉争噪取果人來虎自祛
煉藥閒時春晝永焚香細閱養生書
題西華曹宗道所藏徐幼文畫(二首)
二月江南好物華青青芳草帶晴沙無邊水色兼山色
是處桃花間李花蘭槳並搖漁子艇槿籬深護野人家
向時遊樂今能記天末孤吟思轉賖(右春遊圖)
山頭雲氣如墨浮山下溪泉皆倒流清風捲去一天暑
凉雨飛來六月秋竹嶼深穿苔徑滑柴扉半掩草堂幽
元卿自得歸閒後日與求羊語不休(右春雨圖)
題秋江漁笛圖
江上西風雨乍晴斜陽猶照半山明扁舟之叟罷漁去
横笛時吹三兩聲淅瀝但聞疎葉墮悠揚還逐斷鴻鳴
年來亦有滄洲夢忽漫披圖動遠情
題韓退之度藍關圖
飛雪蕭蕭歲欲徂藍關夐出暮雲孤窮崖斷壑迷行跡
罷馬羸童憚遠途萬里謫官非所避千年名教有人扶
平生自是慕公者不厭重題向畫圖
早秋寫懷寄友人
風景凄迷思莫分非關中酒自醺醺秋來見樹多無葉
雨後看山半是雲世路不堪長作客天涯况復久離羣
遥思谷口相期處深愧當年鄭隱君
題葉參謀士寧送子詩卷
子能盡孝父能慈見重儒林亦所宜萬里山川來省日
九秋風露送歸時傳家淡薄師諸葛勉學殷勤儗退之
客畔相聞深歎羡再三披翫卷中詩
送邵叔芳受封謝恩還余友御史宏譽之父也
半生林下養閒身老受官封覲紫宸五色龍章雲錦爛
數莖鶴髮豸冠新朝端共愛王文度鄉曲皆尊竇禹鈞
想荷皇恩無以報殷勤教子作忠臣
送馮翼夫教諭赴儀真
科名昔已著京闈典教今看道有輝就禄喜持毛義檄
娛親戲著老萊衣月明江店砧聲急霜落山城樹影稀
寄與淮南諸士子授經從此得依歸
送徐以寧上舍還崑山省親
角巾綵服泛仙舟歸省仍欣是晝遊充貢已申觀國志
承顔應慰倚門憂蒹葭洲渚黃昏月橘柚園林白露秋
早晚鶴書當趣召故山未許久淹留
送李司歴宗善之南京
淳風歷學舊家聲况爾能官早有名朝珮初辭龍尾陛
征帆遥指石頭城靈臺夜静占星象虚室朝閒測晦明
此外料應無俗事好題詩句慰離情
送宋宜齊告老還餘姚分韻得菊字
宋翁蕭散人不受世羈束未衰即解官宦味染指足朝
辭北闕行暮出都門宿秋風拂征衣歸心逐鴻鵠關樹
霜隕黃河水雨添綠輕舟順流下南去如箭速姚江舊
隱處白雲繞茅屋懽迎有童稚問候來親族陶公千載
上可以躡高躅把酒重陽時好采東籬菊
挽楊静齋静齋子寧仕刑部郎中
有生必有死夜旦理之常自古所共然松喬亦渺茫明
哲循其分委化復奚傷形氣雖聚散德音恒不忘矧君
有賢子近侍能顯揚祖送歸窀穸千載永固蔵歌以相
執紼悽此薤露章逝水悲已遠遺芳存者長去者如逝
水存者有餘芳
挽偶志學
偶公江海士垂老客皇州不返幽栖處終成汗漫遊魂
歸千里櫬夢斷五湖舟何用歌蒿里臨風淚自流
挽俞員外英
瀟灑俞員外風姿夐絶塵昔為三署彦今作九原人後
事存孤子高堂有老親凄涼送歸櫬淚盡潞河濱
哀張越秀才
高才自擬振家聲玄造何因閼爾生天上玉樓空有記
人間金榜竟無名一編殘藁傳朋友三尺遺孤託弟兄
道遠不能從執紼聊歌楚些寄哀情
哀李文學
公麟畫苑名空在長吉詩囊藁尚存欲弔孤墳無處所
臨風不忍賦招魂
挽金文鼎
鶴城處士鳳池仙蕭散人間七十年書法遠追東晉上
詩才高出晚唐前天機發見皆圖畫世業相貽獨簡編
閒藉琴棋消日月老紆簮紱在林泉屢徵不起綠親疾
一命終霑有子賢三畝空存揚子宅五湖難覓米家船
傷心蒲滙塘邊路深草孤墳黯暮烟
輓胡生生大學士廬陵胡公之從子也
人生寄茲世來去信靡常昨暮尚相過今旦奄云亡卜
宅既有期祖載辭室堂親友共執紼送爾歸泉鄉幽扃
一以閉永夜不復陽向時英爽氣蕭索之何方江空歲
華晚蘭茝餘芬芳榮名存與否千古何茫茫
壽劉均美九十
閒閱昇平九十春襟懷渾似葛天民蟠桃一熟三千歲
甲子重周五百旬鍊藥不知容髮變授書猶覺語言真
如君齒德俱堪重寧下耆英會裏人
送萬霽令陽朔
翩翩追風驥一騁千里餘置之百里途無乃愁羈拘子
有卓犖才臺省當高趨如何為邑宰于彼瘴海隅親交
惜乖别相顧興嗟吁送子都門道言盡意不舒尚期惠
遠人無以跡自疎中朝行有召外邦寧久居願言慎所
養善保千金軀
送劉麟
兩應賢良薦仍聞報罷歸君才非不稱時命獨何違客
路交游薄中朝故舊稀親闈待調膳莫脫老萊衣
送姜學正赴河間
會遲嗟别速此意不堪論匹馬路千里長亭酒一樽官
資寧恨薄師道自為尊異日河間士多應出爾門
送王經歴得告還江寧
人生最樂是歸休况乃君歸未白頭千里雲山迎去馬
五湖風月落扁舟卜居還近烏衣巷學釣重尋白鷺洲
從此塵勞俱謝却唯應二仲得從游
送郭縉侍其父文通閤門還鄉
遊學多年客漢關于今却喜侍親還蘋風撥棹行如箭
菊露霑衣染就斑詩句吟殘江上景丹青寫盡道中山
異時畫苑書名姓品第應居二李間
送李遇之清河省覲遇父信圭為清河令近以
薦遷靳州守有召赴京
清秋木落鴈聲哀送客愁過郭隗臺濁酒數杯臨水别
輕帆一幅背風開錦囊得句夸長吉綵服趨庭效老萊
早晚尊君當赴召還從五馬上京來
送黃同年瓉赴南京刑部主事
昔曾同步上瀛洲才調如君實俊流官在長安知近日
司分少昊去宜秋孤舟風月多清夢千里山川属壯遊
想得紀行詩不少須將寫寄慰離憂
寄題泰和楊孟辯南軒
君家久住上源塘新構華軒喜面陽一𣲖溪泉常繞練
四時花木自生香當忩覓句青山近閉戸觀書白日長
想得學成經濟術將應獻策入明光
雙竹軒為蕭高兄弟題
軒外蒼筠數百竿兩竿特秀出林端金聲細細和天籟
玉立亭亭對歲寒雲表並巢栖彩鳳月中交影舞青鸞
為祥應在賢兄弟高節清風好共看
五渡寒漁為吉水黃生賦
寒來五家渡水落不生波薄暮罷漁者人人雪滿蓑但
令沽酒足那計得魚多相逐迴撓去齊歌欸乃歌
題墨菊
春色不如秋色清獨憐黃菊傲霜榮北忩終日唫相對
似與淵明有故情
題徐恭梅南卷
雪後看山興味長杖藜閒過瀼東堂緣溪萬樹皆如玉
尋得梅花為有香
題畫兔
不避韓盧與獵人陽坡占斷雜芳春披圖却笑王夷甫
三窟何曾得蔽身
題張仙翁像
安期羨門知有無驪山茂陵骨已枯昔人不使今人悟
仙跡猶傳上畫圖
和少傅東里楊先生送楊允寬還建安十絶句
次其韻
尊公勲業隆昭代令子才華著妙年世美終期能繼述
傳經今豈羨韋賢
每從棃嶺望金臺思向高堂獻壽杯衣制麒麟新瑞錦
春風滿袖日邊來
嚴親見子心應喜不問家人問庶氓歴舉山川與風俗
從容說盡道中情
娛親朞月在庭闈芳譽人傳滿帝畿日夕鴈行聯戲綵
知君孝友兩無違
雨溢灤河水勢高西風吹浪送輕舠歸心為喜親無恙
忘却來時䟦涉勞
相門才子人皆慕况是關西百代孫不佞忝居賓友末
也陪離席倒清樽
東里建安今並相何如旦奭在成周言詩不獨論家契
芳澤期同百世流
禁城鐘徹曙星明霜氣秋高别思清属和深慙才淺薄
卷中詩伯是孤卿
竒璞深蔵未受沽大廷珪瓚有時須茂年黽勉承芳緒
九萬鵬程見遠圖
龍津山水去京遥萬木經秋翠不凋懸想鄉鄰諸父老
已來溪上候歸橈
附少傅先生原響
家住龍津好山水楊墪流澤百餘年田園不待論生
計孫子森森秀更賢
白鶴山前松栢地春秋拜跽奠清杯何堪父子關情
切萬里天涯幾度來
嚴親一片丹心苦上為邦家下庶氓白髮滿頭躬匪
懈遠來深慰暮年情
春趨闕下侍親闈秋别親闈出帝畿已别欲行情繾
綣為承親命敢遲違
河上秋風九月高臨河酹酒發歸舠懸知一路思親
意回首京華夢寐勞
曾看髫歲勤書卷黑髮于今已抱孫莫訝衰翁七十
二且同論舊倒離樽
同宗同道同官署金石交情三紀周建安有子真麟
種慙愧吾家犬彘流
娟娟玉樹照人明儀表雍容意度清珍重茂年勤德
業承芳終合到公卿
良玉由來不自沽但脩天爵待時須君家忠厚多餘
慶請視流傳萬木圖
故鄉南去路迢遥紅樹凌霜葉半凋桑梓人人望歸
路㳂流休駐木蘭橈
送顧僉憲謙致事還儀真
秋來高興在歸田即日懸車不待年栢府銀臺無夢到
西江東淛有名傳清波環繞茆堂外白鳥羣翔畫舫邊
豸繡逍遥游樂處傍人應擬是神仙
送章同知士渤賜告還會稽
科名宦績著當時乞得歸閒兩鬢絲剡曲重尋栖隱宅
毘陵應有去思碑雲迷驛路人行少雪暗江天棹度遲
賀老風流猶未泯千秋遥與結心期
送沈員外之南京
禮曹自昔著能稱却喜年來秩屢陞雙珮朝天趨玉闕
扁舟載月下金陵雪晴淮北山皆白冬暖江南水不冰
粉署清閒公事少梅花詩酒興堪乘
送汝兵馬思聰歸吳江焚黃
衣錦游鄉日焚黃上隴時吳人應共羨汝氏有佳兒江
水浮歌棹梅花照酒巵長橋風月夜乘興好裁詩
題蔡孟頥所蔵謝廷循山水圖歌
謝侯康樂孫善畫聞天下平生用精力可與古人亞筆
跡兼師董李間不獨區區論馬夏此圖乃為蔡翁作坐
客觀之皆錯愕如何咫尺素綃中涌出千巖與萬壑明
滅赤城霞噴射罏峯瀑西連彭蠡東具區一片澂波浸
寥廓夜間常聽山雨聲松風捲屋秋濤鳴翁醉欲眠魂
屢驚夢中髣髴逢仙靈曉來不知畫在壁但見雲氣白
白山青青何人坐傍石磯釣有客吟對滄浪亭恍然在
目不可即中疑有路通蓬瀛我生自抱山水癖况與蔡
翁心莫逆昨向翁家看畫還憶著故山忘寢食擬買匹
絹尋謝侯請為我寫江南秋青楓岸白鷺洲閒泛凌風
一葉舟聊藉丹青寄心賞他年願學䲭夷遊
為楊允寬題墨竹(二首)
老竹猶存宿鳳枝春雷驚起籜龍兒看他个个參天長
盡有凌霜傲雪姿
夢上崑崙五玉城吹笙戲引鳳凰鳴覺來月在西窗外
滿耳清風動竹聲
陳節婦
浮梁陳節婦節孝世罕儷青春失所天貧居守煢嫠上
有垂白姑下有在乳兒辛勤事機杼營致食與衣養育
幸弗匱遑恤身寒飢豈無求聘者此心矢不移于今五
十年玉白無瑕疵姑没子長大婦鬢亦已絲有司近以
聞始為上所知旌門荷明詔鄉里共稱宜我聞貞婦事
再三為嗟咨懿此節之孝伊惟女流規馮公臣五代老
死不知非名節苟弗立丈夫亦奚為我為貞婦詩詩中
無愧辭
送麴將軍督海運還鳳陽
將軍吾之深友也平昔為人重然諾翩翩儁氣出凡羣
萬里秋雲飛一鶚古今書史貯滿腹何止六韜與三略
匹夫之勇有不為一劔之技應羞學從來與我心莫逆
每見相期為管樂我才自揣無可施已分退蔵如屈蠖
將軍固是用世者胡亦遑遑靡所託前年一麾離宿衞
出扞中都佐留幕居然不得展所長有似驊驑遭縶縳
今年督漕過海東獨駕樓船觸蛟鰐乘風破浪亦已竒
横槊賦詩還可愕事閒因入覲天子金帶鞶囊暎朱襮
忽然相遇疑夢中談笑風生宛如昨且抛身外萬種愁
共盡尊前片時樂酒酣拂袖為起舞不覺桑榆日將落
明朝復當分手去南北東西天一角丈夫欲了此生心
直須圖像麒麟閣
松雲軒詩為進士陶元素賦(六章)
翼彼華軒清溪之湄有美君子於焉栖遲欝彼喬松
左右成林有渰其雲依林以隂松兮蒼蒼可棟可梁
焉得匠石薦之廟廊雲兮油油以潤以澍願從神龍
雨彼下土維松與雲君子儀之用舍在天進退惟時
我作此詩載詠以吟彼美君子實同我心
雪䬠(四章)
雪之䬠矣于彼陽春霧之靀矣于彼清晨曰翳其日亦
晦其天嗚呼曷然兹惟何人
䬠䬠其雪靀靀其霧爰萃于茲夫何之故我將行遊不
知其路歎息言旋兀然而寤
其寤伊何其憂實多山匿其雲水止其波鳥之歸矣迷
彼林阿援琴欲拊曷以嘯歌
維雪惟霧何日其除載和載明百物咸舒策我名馬駕
我名車以遨以遊于彼康衢
友松軒
古人去已遠良友邈難求松也雖植物允為君子儔風
霜操何厲棟梁材獨優孤直恒寡合特立誰與侔若人
高世志恥交庸俗流尋此歲寒盟結廬林中幽盤桓自
成趣吟哦以忘憂閒情無厭斁安知春與秋笑謝桃李
輩吾寧從爾游
題唐氏南園雅集圖
吳中盛文會濟濟多英彦唐君賢父子世入儒紳選園
林足清賞賓侣時游讌竹下布棋枰松間置琴薦臨池
揮彩毫接席披黃卷深論今古情高騁天人辨觴酒肆
清歡賡詩驚白戰蘭亭千載餘陳跡斯一變圖畫傳京
師聞風遠相羨寄言戒流靡雅德庶堪踐
吳門送徐南伯之京
吳門美酒春一壺送君千里之皇都皇都勝概壯且麗
天開閶闔青雲衢聖明天子正當宁臣工贊輔皆文儒
三俊九德並登用寸長尺善收無餘男兒立身當此日
可復栖遲在蓬蓽取人今也非一途有才俱得為時出
孫陽廏裏騏驥多匠石肆中梧檟集鵬擊天池風九萬
魚躍龍門浪三級憐君才調亦已奇入仕此行應可期
駿足由來有法相良材未必無人知東風澹澹江波微
明當擊楫浮渡之壯懷不及戀鄉土莫向尊前言别離
題謝孔昭為徐汝南寫湖山圖
葵丘居士吳中傑畫筆詩才兩清絶平生白眼傲時人
人有求之多不屑滸溪漁隱孺子孫氣誼相孚獨深結
高標逸韻與之齊玉樹冰壺雙皎潔閒來對酌遂幽軒
一笑俱忘滿顛雪山光水色照清尊飛翠浮藍手堪擷
葵丘醉後興更竒擊箸悲歌聲激烈揮毫灑墨作新圖
欲與王維較工拙只今已是十年餘人物凋零風景别
二賢蹤跡共寂寥惟有畫圖當座揭我來已晚不相知
聊復題詩效燕說湖山在目只生愁為誰把酒臨風月
墨君歌
此君自有龍鳳姿昔賢往往皆愛之我與流俗不相合
一見此君心便怡世人紛紛附炎熱此君獨解凌霜雪
世人朝盛暮衰歇此君獨抱堅貞節軒后起居於嶰谷
製律隂陽分二六堯作大章用一夔君不佐之功不足
瑶庭琳館君不榮茅舍疎籬君不辱春風春雨長兒孫
湘北湘南滿宗族貧居得君不覺貧氣味自與君子親
流風消却人間暑餘力掃清天下塵伊誰為君寫此真
翛然盡得君風神我欲延之當座右日夕與君為主賓
登穹窿峯(二首)
平生自是好奇人每上奇峯不厭頻洞祕陽精生赤汞
雲盤仙磴挂青旻仰看南斗懸三尺俯瞰齊州眇一塵
好笑退之胷次小却登華頂淚沾巾
吳中奇勝說穹窿却喜登臨興不窮秀色夐分羣巘上
孤標高出大江東雲連澤國城微見洞與蓬壺路暗通
此境人間應自少題詩况有浣花翁
題方推官矩所蔵金璡烟雨萬竿圖
玉峯太卿吾懿親寫竹當年稱絶倫君從何處得此幅
妙逼雲林幾入神金生于時雖晚出寫法亦爾能超逸
昨為方侯作此圖筆趣蒼然意精密滿堂觀者盡驚目
恍若置身湘水曲溟濛黯淡烟雨中萬條寒玉森如束
疎疎密密知幾行梢雲有似綠沉鎗黑濡龍鬛紛夭矯
翠濕鳳羽低回翔微茫不辨昏與曉髣髴如聞啼越鳥
靈娥愁影有無間二十五絃彈未了涼飈颯颯吹人袂
撫玩蕭然有秋意太卿仙去不可追遺墨空留在人世
信知墨妙不易得為語方侯須寶祕憑君好為一襲蔵
雖有千金莫輕棄羨侯自是鵷鸞匹五色文章耀毛質
卑栖佐郡已多時上林早啄琅玕實
題徐氏遂幽軒卷
隱居求志不求名雙鬢蕭蕭眼獨青吳下詩人多結社
閩中士子盡傳經雲迷李白空山塚月冷揚雄舊草亭
夜讀遂幽軒裏卷愁看天際少微星
題畊漁軒
鄭谷嚴灘事可求千年心跡共悠悠春山種破雲千頃
秋水垂殘月一鈎醉後枕肱眠碧草閒來濯足向寒流
當時風致今誰見林影波光總是愁
題張仲文積慶堂
慶錫本自天積善乃得之如彼求穀者良田以為菑耕
耘苟弗勤收穫安可期張君孝友胤世美能濟茲家富
不自封兼恤人寒飢豈云色取仁秉心良獨慈森然諸
子孫總有蘭玉姿報施理自然顯徵將在斯勖君有聖
戒請玩易中辭
游玄墓山聖恩禪院次金公素學士韻
蘿逕縈廻手倦攀白雲只在半山間鹿眠花下僧縫衲
鴉噪林前客扣關石澗流泉和磬響松梢落雪點衣斑
欲知何處宜禪悅秋月娟娟水一灣
題水木清華亭為吳大尹克禮賦(二首)
螺江幽景似西池獨搆林亭傍水湄銀練浮光涵翡翠
碧雲流影入玻璃奇觀盡在風生處佳趣偏饒月到時
題咏不須招别客清新自有叔源詩
才華不減謝尚書佳致曾聞說故居水色映簾金瀲灎
松隂覆檻綠扶疎閒來倚竹吟招鳳醉後投竿學釣魚
宰邑于今方著績明時未許賦歸歟
題王孟端墨竹(二首)
孟端死後風流在墨竹應傳千載名可愛一枝烟外玉
依稀標格似他清
不見墨君三十載忽然相對在窗間只應化作蒼龍去
却向天池施雨還
輓滕孟莊
憶昨東家共酒尊春風坐席笑言温死生豈料一朝異
文字空期萬古存故墅白雲長寂寞孤墳明月自黃昏
淒涼無限懷賢意漫賦南招弔楚魂
題雲溪卷
伊人謝塵跡深隱谿中雲心與水俱潔身與雲為羣獨
釣灘上月耦耕巖下春有書教稚子有膳奉老親適已
良自足願不及玄纁往來無俗客游處多高人嗟余縻
宦轍心賞無由申幽期倘云遂歲晚當卜鄰
雲谿深處為華彦謀
雲溪溪水碧玉流流繞白雲無盡頭雲外湖波遠相接
鏡光一片涵清秋君家久在溪邊住深入雲深更深處
軒窗面面對青山庭戸隂隂列芳樹扁舟幾度遥相覓
每被雲迷不能即春來却有桃花水流出雲中見蹤跡
主翁見客喜欲狂呼童具酒開中堂飛紅墮翠點几席
風泉林籟清琴張一觴一咏情未了移坐臨流近鷗鳥
更邀明月出雲來照我鬚眉何皎皎我愛雲溪復愛君
那堪一遇便離羣玉堂後夜如相憶還夢溪頭弄白雲
題倪雲林墨竹
江東清士有斯人瀟灑風姿夐出塵不是偏能寫修竹
只應留意自傳神
又和朱逢吉韻
雲林舊隱復誰過遺墨人間見獨多何處仙游招不返
應騎綠玉上天河
題雪霽圖
大峯小峯銀削成千樹萬樹瑶華明流泉落澗半作冰
溪路漫滅坳崖平招提深入雲幾層隱者茆廬門晝扄
烟火寂寥鷄不鳴林間烏鵲飢無聲危橋瘦馬客獨行
似是浩然來㶚陵兩肩山聳破帽傾噤寒不吟風骨清
披圖動我探梅情飄然欲結幽人盟咄嗟塵務紛相嬰
未許擺脫逃時名放歌激烈清風生夜深飛夢入蓬瀛
十二瓊樓五玉城
宣德丙午余始冠奉先君之命來訪親舊於吳
踰年而還時得中王處士以斯文結忘年之
契其家有園林之勝屢嘗邀余過之賞花賦
詩意甚樂也自余之北及忝科名官翰林每
公暇思及鄉園未嘗不往來於懷也正統丁
已余扶先君之喪歸葬得中年幾九十屢來
慰余墓廬之間且助之襄事余德其人固厚
然在哀疚不遑一至其家及既服闋始往謝
之又不暇以留得中甚怏悒今余治裝將行
彊請過焉謂曰昔之牡丹固無恙也今方盛
開請為賞之余因重其意而從焉得中因置
醴以飲出一卷與觀則丁未歲三月庚子賞
牡丹之詩也追想舊游恍然如夢幾不認為
余之手書其後復有詩十餘首皆吳中名士
所和者也顧視鄙作如置燕石瑾瑜之間殊
愧幼年之率爾亟請去之得中固不肯去且
求續題余笑曰一之已甚其可再乎然亦不
能已也復賦三律續前為四非以言詩聊紀
舊游云爾峕正統已未三月三日也
花開獨步晚春時總殿羣芳不恨遲選色合魁天下豔
論香應擅世間奇光搖縷粉風微動影倒圓瓊月半欹
豈特品流居富貴濟生尤與藥中宜
不到君家十五年重游喜得醉花前堯夫評處言幾道
太白吟成句欲仙色借露華含曉潤香生霞彩發春妍
明朝一櫂天邊去回首東風却惘然
自别花來幾歲華何期載酒復看花愧予才調非蘇子
喜汝園林似魏家一捻脂痕紅印玉兩重粉暈白韜霞
舊游已歎如春夢後約還憐日月賖
淵明歸去圖
平生羲皇人肯受世靮鞿千鍾不折腰况乃五斗微扁
舟返柴桑秋風拂輕衣俛仰千載下非君誰與歸
題畫次士謙韻
雲滿溪南溪北泉通山後山前縱使琴彈古調不及松
風自然
題張無為墨竹歌
龍虎山中老仙客愛寫琅玕時戲墨昔曾騎鶴過三湘
覽盡三湘秋月色三湘月色澄清景水闊雲空鏡光冷
簫聲驚起玉淵龍萬丈銀河挂修影靈娥擁瑟不勝寒
二十五絃彈復彈淚珠灑入綠雲裏千古秋風吹不乾
仙游已絶平生夢仙筆空留世間重為君漫賦修竹篇
我欲朝陽聽鳴鳳
農樂(二首)
嗟為農之樂兮樂以無違朝出耕兮暮來歸春以播兮
秋穫之賦輸官兮餘我私父母足養兮妻子無飢周鄰
里兮及親知維兹樂兮無終期
嗟為農之樂兮樂且無患三時既勤兮冬以閒喜則游
兮勌而還榮辱不與兮休戚不關我食我力兮人無我
慕彼龐公兮遺子以安維茲樂兮其無後艱
正統已未四月六日余起復赴闕道經惠山既
飲第二泉過聽松菴少憩菴主霦禪師出少
師姚公少保黃公題壁二詩求和率爾走筆
步韻與之
雲林深入逕微通片片飛花點袖紅日暮停舟愁别去
便當借榻聽松風(和姚韻)
白雲深處置禪關看盡江南無限山不獨聽松還聽竹
龍吟聲裏帶鳴鸞(和黃韻)
題花鳥
翠搖風欲生紅濕雨初墮幽鳥啼一聲春夢忽驚破
白榴鳥
玉榴如玉罌色與諸花别栖禽不敢銜疑是枝頭雪
雲山圖
南山八千丈突兀倚天半白雲何處來從中忽遮斷雲
外不知雲裏形峯頭微露一分青此中應有高人隱我
欲相尋一扣扄
題陳内侍鼎所藏畫(四首)
許由洗耳
箕山潁水渺烟蕪洗耳當年事有無千古丹青寫遺蹟
還應寓意警貪夫
夷齊採薇
扣馬歸來意若何西山愁絶採薇歌能存萬世君臣義
功比周家尚父多
銀漢泛槎
斗牛宫闕逼星辰此處寧容客問津萬古銀河空有影
不知誰是泛槎人
松崖唳鶴
仙禽獨愛萬年松棲處宵看海日紅惟有蓬萊宮裏客
常聞清唳碧雲中
題梅華鸂䳵圖
萬片瓊瑶萬斛香散將春意滿寒塘水禽更比霜禽好
偷眼臨流看淡妝
題烟雨萬竿圖
疎雨輕烟景渺茫披圖髣髴是瀟湘不知萬个琅玕裏
若箇真堪宿鳳凰
送何檢討孟奐南歸
先皇昔御文華殿東觀諸生蒙召見二十八人同奏名
一時並與登瀛選何君自是文中虎炳炳才華驚罕覩
從茲拜命為史臣翰苑于今見翹楚我才自愧無可觀
同年同選復同官交情不啻比金石氣誼直欲和芝蘭
嗟我居憂已三載釋服重來喜君在如何一旦復分携
北馬南鴻不相待憐君還是沐恩歸歸時鄉里生光輝
登堂稱壽拜嘉慶宮袍錦炫斑斕衣尊公年高幸無恙
白髮烏紗擁鳩杖籃輿春墅日從游此樂何殊在天上
知君志意良自得别君我獨情悽惻當時同輩今漸稀
君去將誰論胸臆人生所重孝與忠忠孝兩盡名無窮
為子願如曾與閔為臣願如諸葛公君今委質事明主
豈復山林久閒處鶴書有召須早來莫忘都門别時語
(孟奐博學好問詩故及之)
題牧童圖(二首)
東皋牧罷晚涼天牛背横騎穏似船學得山歌猶未熟
避人唱過柳隂邊
生來便解跨烏犍短髮鬅鬙始被肩誰道不知憂稼穡
學歌也只唱豐年
題畫(二首)
閒居無事常閉關高臥日看門前山人間車馬不曾到
唯有白雲相往還
赤城霞氣逼高秋廬岳飛泉瀉漢流近日終南成捷逕
更無人向此中遊
題畫鶚
枝頭一鶚睨秋雲妖鳥驚飛不近身直道立朝羣佞伏
當時汲黯是何人
陳從道挽詩
高隱居南墅華宗出太丘生涯惟稼穡儒業是箕裘自
有烟霞癖曾無利禄謀山中靈運屐湖上志和舟酒侣
時相命詩朋日倡酬俄成千載夢竟作九原遊潛德徵
阡表哀情付紼謳沙頭新月色愁甚不勝秋
俞漢遠輓詩
翛翛野鶴在人羣意氣由來軼世紛畫筆不曾輕售俗
儒冠無那久從軍故廬夜掩山隂雪孤塚秋迷剡曲雲
手跡尚存春草障幾回披玩挹餘芬
寄施堯卿兼簡杜用嘉(四首)
平生心趣在依仁特築園廬為卜鄰宦跡愧如王給事
柴門今亦鎖松筠
憶同閒步竹林時曾許分栽屋後池秋至綠雲知己密
獨憐詩酒負幽期
秋深藥圃菊花黃應念鄰人在異鄉杜老會間多賦詠
莫教嘲誚到西莊
别後無時不憶君憶君情緒只紛紛玉堂退直憑軒望
目盡江東一片雲
頥老堂為楊寺正玹賦
薇垣棘寺盛名存賜老新承聖主恩盡取槖金延故舊
獨留書籍遺兒孫丹山碧水詩千首明月清風酒一尊
洛社于今陳跡遠素心宜與古人論
平安堂為葉玄圭賦
若翁手種庭前竹近閱人間幾歲寒老幹特標蒼雪外
孫枝秀出碧雲端清風不改千秋意高節將應百世看
王氏三槐久搖落此君尤喜獨平安
九月二十五日賞菊吳編修席贈葉縣尹别分
韻得菊字
盍簪及良辰賞此霜下菊主人情自真來客有不速共
為文字飲彼我盡中曲舉白泛落英扣壺歌伐木日夜
興未闌促席更秉燭眷茲同袍友作宰向南服合稀離
日多懽過憂思續託交在斯文道誼庶相勖所希各康
健後會還可卜
永思堂為朱良暹御史賦
親有罔極恩子有罔極思思之不能報徒抱終天悲憐
君篤孝人早歲勤書詩欲養親不逮得禄已後時悠悠
風木心持此將語誰嗟我同所感哀痛中自知相看各
飲泣興言以見詒惟當崇令德顯親良可期
懿訓堂為温州劉太守謹賦
永嘉賢太守能子復能孫不負嚴尊教寧忘祖母恩政
聲聞外郡隂德見高門懿訓遺千載芳名與共存
送虞新息瑛還官
同步登瀛廿八人當年文采動星辰别來嗟我憂偏重
相見憐君意獨親驥足須當千里駕鳳毛合是九霄賓
天書不久將徵用還與聮班侍紫宸
送黃布政叔志致事還吳興
中外從官兩鬢皤西風歸興在烟蘿力辭藩寄求閒去
心戀皇恩奈老何明月樓前秋色好鷗波亭畔晚涼多
錦袍金帶扁舟上不儗休文儗志和
敬訓堂詩為彭僉憲毓敬賦(七章)
維木有根維水有源矧伊斯人敢忘厥先我祖有訓
我父承之遺我昆弟俾嗣于茲曰孝曰弟曰忠曰義
以循以學以處以仕聽于我耳識于我心有不敬念
祖考實臨既其念焉必體于躬念而弗體與罔念同
相古先民壹恭父命厥有顛隮則由弗敬凡我同
氣維訓斯服我子我孫世世無斁
送姜檢討啟洪還臨川省覲
君歸自是錦衣遊我為分携獨有愁今日同年看漸少
平生知己惜難留夢回天北孤舟月目送江南一鴈秋
應念先皇恩未報莫因閒散戀林丘
送廣東劉方伯永清致事還荆州
紫袍象簡拜彤墀喜色盈眉樂可知仕宦正當全盛日
歸休還及未衰時玉堂金馬無來夢蜑戸蠻丁有去思
鄉里後生多好學春風門逕得從師
送彭僉憲還官廣東
王化今無外儒風合大行番禺尤順軌鄒魯與争衡出
督黌宫政須資藝苑英肆膺青剡薦兼奉璽書榮萬里
巡應徧三年績有成乘驄初入奏持節復遐征化雨隨
方澍文星傍海明遥知行部日絃誦滿諸城
牧牛詞
大童髮遮目小童頭半秃日日跨牛同放牧陂南草深
没人處水畔蒼蒼多老樹婆娑樹底恣游嬉牛飽牛飢
總不知早歸却怕家長罵聊復遷延到昏夜
題夏圭小景
水光林影淨無塵軃翠翹紅滿眼新髣髴行春橋畔路
可憐不見共游人
送張僉都御史純弟還荆州
省兄來萬里非慕繡衣榮不憚風霜苦還因手足情鶺
鴒原上思鴻雁水邊聲臨别無他語惟應保令名
送章教諭士言告老還臨川
老去宦情薄秋來歸思長筆耕餘舊業書卷半行裝碧
岫牽詩興紅泉釀酒香應悲倚席者白首不思鄉
送隆上人赴鳳嶺静明寺住持隆名僧頗能詩
寺在南京
遥聞卓錫處寺隱白雲深開士今支遁名山古定林水
漚空幻跡江月印禪心料得繙經暇新詩可賸吟
送劉釪侍母歸安成
敬將嚴命别高堂遠侍慈親返故鄉緗帙賸裝書笈内
綵衣不離板輿傍風高紫塞飛鴻雁月滿瑶臺集鳳凰
賢父賢兄期望切青雲接武好翺翔
輓陳侍讀叔剛
翺翔栢府與蘭臺進講文華近上台晝錦方看榮省去
秋風忽送訃音來天何獨嗇元龍壽人所同憐慶復才
望斷閩山埋玉處大招歌罷不勝哀
輓叔剛父御史公仲昌
名重鄉閭月旦評詩書不墜舊家聲栖閒獨結鷗盟久
垂老還膺豸繡榮豈料哲人俄謝世更悲賢嗣毁傷生
玄堂一奠何由致拭淚重看太史銘
鵝溪清隱為永新楊靈鳳賦(二首)
鵝峯峯下鵝溪水影照秋毫徹底清一點紅塵飛不到
此中偏稱隱居情
年來亦有滄浪思千里聞風感興多何日扁舟溪上過
試聽孺子濯纓歌
送陳潛江敏政還官
相逢傾盖即相親應喜情真似古人百里皆從虙子化
一官獨類庾郎貧來時籬菊初開雨歸路江梅已破春
此去所期尤遠大不須回首重沾巾
題暮雪漁歸圖
千山萬山同一雲溪南溪北路不分磯頭老樹凍欲折
落葉紛紛雜飛雪荷莎冒寒收釣絲得魚恰充沽酒資
晚來逐伴還家去不識茆廬在何處
題郭文通山水圖歌
新圖一見生秋意萬壑千巖吐雲氣何人著筆能到此
郭老丹青真絶藝天台雁蕩尺咫間廬峯瀑布懸眼前
浮嵐湧翠滿空際中有仙路難攀緣誰家茆屋楓林下
石橋看度騎驢者飄然自是塵外人招與之言不相惹
吾聞古有隱君子避世當年甘餓死一從四皓出商顔
懷寶人人欲求市南山捷徑久已成北山移文空勒銘
蠅頭蝸角争者衆何獨樊英虚得名我尋真隱應已久
將謂其無還恐有便從郭老請問之畫中之人曾見否
挽汪泳僉憲父克已嘉興人年二十七而卒妻
唐有節行
每讀墳前表難禁淚泫然方回空有德似賀獨無年同
穴惟貞匹承家實象賢春波門外路芳草自芊芉
題謝庭循畫送周頌
美名今已播京師往佐藩垣定見知贐物無如摩詰畫
贈言有愧少陵詩紅蓮綠水相依處南浦西山獨眺時
公暇想應多雅趣還能揮灑寄遐思
賦得枌榆壽周玉成八十
退菴老人列仙儒一登仕籍即隱居閒邊喜讀種樹書
繞屋徧栽枌與榆初栽不過尋引長年來皆長百尺強
秀色青青深雨露喬柯挺挺凌烟霜幽處還殊鄴城下
風景依稀古豐社綠隂匝地掃不開掩暎東鄰與西舍
老人今年開八袠歲首欣逢初度日青錢自足買青春
不必瑶池覓桃實社中之人致好語祝翁壽考如彭祖
還看此樹八百秋長與庭前大椿侣
題閔德玉江湖清趣卷(四首)
平生心趣在江湖自儗當年越大夫春去秋來遊不厭
風光處處盡堪圖
二月東風起綠蘋吳山楚水不勝春扁舟來往相逢者
多似玄真與季真
羽扇綸巾坐小船半如漁父半如仙閒來唱徹江南弄
柳下停橈試採蓮
三江西下五湖東千里秋乘一櫂風夜泊滄洲微醉後
臥吹玉篴月明中
題李宗善師善堂
脩德何所本主善以為師阿衡有遺言請為君誦之泰
山五嶽宗丘垤所不遺滄海長百川細流實同歸凡人
有淑行取之皆我資物理惟一原博求約以持欲成萬
仞臺必由咫尺基乃知致高大本來自忽微勉遵聖途
軌德成端可期
輓楊文敏公二十韻
武夷南紀秀神降實生公麟夢來天上鸞祥下月中德
門宜顯大盛世早登庸魚水君臣契鹽梅輔弼功三朝
承顧命一代號儒宗北伐曾陳策東征復效忠用竒方
德裕應變似元崇功烈今如此遭逢古莫同經筵敷聖
學綸閣贊天工七袠人稀有孤卿爵並隆名高唐内相
秩比漢司空展省情初遂衰遲疾寖攻還鄉榮衣錦過
處望儀容家已離千里心惟戀九重忽隨先帝駕長往
化人宫哀訃聞天北靈輀返淛東日遠功名蹟雲消富
貴蹤下應虚衆望上迺動宸衷身事全生死君恩盡始
終九原知不憾無淚灑秋風
壽楊東里少師二十韻
間氣生英傑由來邁等倫夢符金鸑鷟瑞應玉麒麟七
袠今踰五孤卿命屢申朝端元德老天下達尊人傅說
興商野阿衡起有莘鹽梅調鼎鼐黼黻煥經綸三捧升
天日重飛出海鱗講經開聖學論道鬯皇仁品彙歸陶
冶光儀表縉紳名方前輩盛文復古風淳報國丹心切
憂民白髮新行蔵惟徇義進退不謀身清白真無忝忠
貞喜有鄰周廷留保奭漢室倚宗臣傳紀桑生晳詩歌
嶽降神嘉平當令節初度屇茲晨星彩輝南極台躔暎
北辰登門無雜客在席總佳賓桃實三千歲梅華幾十
春年年天錫慶壽酒莫辭頻
寄題羅衡挹翠樓
結樓高對北山岑近接琪林秀色深雲影嵐光浮几席
風花雨葉撲衣襟閒來每獨憑闌立興至時還拄笏吟
久矣聞君多雅致何當載酒一相尋
送楊能文敬遊錢唐詩并序
能字文敬今游擊將軍鎮朔參將都督楊公
之從子也體武資文禮賢重士謝綺紈毬馬
之習事山水琴詠之游前游維揚久之乃還
今茲聞錢唐湖山之勝復買舟而南過京師
詣余言别因乞歌詩以華其行余方有五湖
之思遂為援筆賦之一以壯文敬之游一以
寓余之意云旹正統庚申二月三日也
楊公子百不憂生居將門薄封侯琴尊寓高興山水豁
唫眸去年看花到揚州今年復作錢唐遊錢唐勝槩曾
聞說右界勾吳左於越濤江壯觀且莫誇西湖風景尤
竒絶西湖近在郡城西萬頃澄波望欲迷三竺樓臺連
鞠院六橋楊柳接蘇堤蘇堤迢迢幾千尺上有坡公舊
行跡桂枝低拂葛洪井梅樹深蔵和靖宅南高峯對北
高峯十里荷花九里松菱唱蓮歌前後起酒船漁櫂往
來逢朝宜清風夜宜月宜烟宜雨還宜雪紛紛亭館知
多少細數其名不能了我有五湖想扁舟未果行送君
先我去無限古今情岳王墳園荒已久憑君為奠一巵
酒墳前老樹半蒼蒼試看南枝今好否
孫侍讀曰恭還豐城省親
豐城斗牛墟淵阿閟靈氣精華有所鍾還出人中瑞君
才一何偉濟美自先世既得尊公傳尤多令兄弟文采
丹穴鶵風神渥洼驥昔當英妙年一舉登高第于今二
十載寖致顯融地東觀日編摩西清時入侍道原真史
才祖禹篤經義講讀斯得人裨補良不細獨思定省曠
方寸有所繫上疏曉辭朝嚴裝宵出次灤河春水生舟
行疾於騎西江五千里旬月可以至想及登堂時光彩
照衣袂恭脩一日養允遂平生志予忝斯文末幸結金
蘭契贈言不成章聊見相厚意由來臣子職忠孝當兩
備還朝有定期鄉園莫留滯
壽李宗盛六十
花香酒美帝城春客畔憐君值誕辰紀歷又開新甲子
行年已見兩庚申賢希伯玉能知化老愧公孫欲進身
心事想應無不足此生幸作太平人
題陳宣所摹子昂五馬圖
吳興公子天仙人書畫游心俱入神偶然揮筆寫騏驥
妙奪曹韓殊逼真圖中五馬皆可愛齕草嘶風具生態
其間兩疋最權竒相逐争先鳴且馳塵霏霧滃景恍惚
白日雷雨騰蛟螭可憐乘黃何獨瘠露盡稜稜十五肋
低垂雙耳步凌兢才美中蔵有誰識嗚呼方皋伯樂不
易逢驊驑遂與駑駘同何當駕馭横絶漠一日萬里隨
飛龍
送儀子平還東萊子平故侍郎贈太子少師文
簡公智之子今翰林侍講銘之兄也
先公勲績在朝廷世美憐君好弟兄叔向多才裨國論
伯華隱德避時名春風官舍連枝會暮雨都門解袂情
歸日萊陽人總喜由來孝友重鄉評
壽邵叔芳甫七十叔芳脩撰宏譽之父也初宏
譽為御史叔芳受封今年七十其生辰五月
三日
蕤賓應律薰風起大火昏中月當朏遥看南極一星明
正照翁家壽筵裏翁今年已開七袠清世欣逢初度日
蕭蕭兩鬢欲垂絲炯炯雙眸如點漆傳經有子侍金鑾
因得推恩拜好官七品命階衣繡豸五花誥軸字廻鸞
孺人偕老髮亦皤伯子稱觴季子歌仲子雖嗟離膝下
為翁顯榮良已多我羨翁之壽復慕翁之賢揮毫為作
進酒篇祝翁並彼松喬仙九節菖蒲花可餌人間更住
一千年
壽椿堂歌
君不見上古有大椿八千歲為秋八千歲為春東枝直
與扶桑接西枝却與蟠桃鄰其隂玉兔宿其陽金烏踆
世間萬卉自榮謝此木不知長若新蒙莊之言多怪神
誰能辨彼虚與真憐君之心孝且純平生敬親還愛親
願親壽與椿為倫逍遥常作仙中人西王母東王君若
翁與之相主賓瑶池蓬島來往頻年年歲歲樂無恙後
天不老齊三辰
壽萱堂詩為李給事春賦
堂北宜男草娛親到白頭風光留晚景雨露幾春秋秀
色侵衣綵清香入酒甌從今過百歲歲歲總忘憂
輓湖廣羅廉使銓
執法星沉翼軫邊儒林相弔總悽然内臺久重思謙直
方岳猶稱仲郢賢應儗功名登極品豈知壽考盡中年
傷心孤塚臨淮水夜夜烏啼栢樹顛
題謝庭循滄洲漁趣圖(四絶)
丱角為漁到白頭渾家同住木蘭舟朝嬉烟雨夜嬉月
不識人間有底愁
東鄰西舍總漁船水面相依不計年却笑土居人寡義
朝争園圃暮争田
雨晴處處曬漁莎酒後人人解唱歌閒並船頭相聚話
今朝若个得魚多
青楓岸隱白鷗沙篁竹林中有酒家日日得魚沽一醉
何須分外作生涯
荆州南樓遊望圖為郭純賦
荆州壯觀在南樓幾度登臨豁遠眸地接徐揚從北去
水連江漢向東流風迴衡嶽一聲雁月出洞庭千頃秋
此日披圖應有賦可憐誰識仲宣愁
竹莊為王思裕賦
吳門繁華地奢競日紛如伊人抱冲素静處以自娛平
生愛修竹種之繞茆廬歲久蔚成林秀色連村墟清風
掃門逕蒼雪積庭除於焉適所懷時復御琴書遠宗王
子猷風流與之俱瀟灑遺世慮澹泊味道腴永言勵貞
操無愧君子居
送李永州
五馬何翩翩來朝自南服明廷敷奏畢都門時出宿露
冕歸郡榮仙舟去程速秋風起江漢輕帆逐鴻鵠邦人
諸父老扶藜候山谷共喜使君還所願無不足永言崇
善政方彼古民牧隱之清操存陽城惠思篤信史傳循
良千秋繼芳躅
題野棠青鳥圖
青禽自是仙家鳥誤落人間知者少飛來只恐凡眼驚
何處深蔵羽毛好將隨翡翠巢玉樓樓頭復有金丸憂
將依紫燕栖繡幕幕被火焚無所託何如且宿野棠枝
啄苦吞酸所不辭木公金母未相召憔悴豈免鴟鳶欺
何當乘風却飛去瑶池自有三珠樹
送鄭通判建還南雄
獻賦曾蒙聖主知翺翔半刺政聲馳新承渥露朝天闕
又見文星照海涯去路正逢梅子雨到官應及桂花時
曲江相國墳廬在好為摛辭一弔之
寄題賴編脩世隆讀書莊(二首)
清流溪上讀書莊松竹隂隂覆草堂已用三冬窗下學
都將萬卷腹中蔵還期事業方伊傅不獨文章似馬揚
此地近應增氣象主人今作漢仙郎
暫别承明返故廬閉門還讀舊蔵書幽懷自儗張平子
素志應希董仲舒從學諸生多俊彦往來賓客總鴻儒
天書早晚將徵入莫向林泉卜隱居
寄賴編脩世隆(四首)
故人相别半年餘不寄平安一紙書夢想依然見風韻
高談雄辯近何如
一從同選上鑾坡連席論文歲月多君在鄉園應自樂
嗟予獨奈别愁何
尊君新拜江都相今亦旋歸在府中遥想錦衣稱壽處
畫堂無日不春風
閟中山水恣登臨賦詠還知得趣深早晚當承宣室召
未應終負濟時心
送衞儀曹以嘉還崑山省墓十解
君家玉峯下我住虎丘傍相違無百里所重是同鄉(一解)
同鄉情自親况有斯文好憐君道誼深能忘我年少(二解)
君先登祕閣我亦入翰林雖云不同事却得與同心(三解)
我昔丁艱去離羣歲三閱重見幾何時君奚復言别(四解)
别君無限情喜是錦衣行聊將五言詠送入櫂歌聲(五解)
灤河冰解餘春波蘸衣綠東風吹片颿去如飛隼速(六解)
懸知到家日應不遠清明上隴人争羨鄉閭亦有榮(七解)
好過讀書堆重尋野王墓山川不改觀風景應如故(八解)
婁東桃與柳遥帶百花洲想見行春樂無因得共遊(九解)
殷勤贈言意何惜為君道官守不可虚還朝定須早(十解)
題曹宗道所藏畫
秋清林屋景依微水闊雲多客到稀七十二峯青列玉
都將為我釣魚磯
畫為前人題
尋梅幾度過溪灣雪夜風晨未擬還不羨人間五侯貴
自知贏得一身閒
送譚生還吳譚家瀆溪在余光福先隴之東北
三十里
春早都門送客還柳條柔弱未勝攀白雲飛處知親舍
明月圓時到故山草色烟蕪吳苑路桃花水漫瀆溪灣
我如展省重過此准擬尋君一扣關
送楊郎中寧從征麓川十二韻
文武全才不易求乘時人獨見君優賢科昔擅無雙譽
郎署今推第一流上寵已將前效錄南征更把後功收
辭家正及三春日躍馬仍為萬里遊期展丈夫經濟志
肯縈兒女别離愁據鞍草檄時揮翰入幕論兵夜運籌
月下高眠觀左傳風前長嘯看吳鉤貪功自合懲唐相
料敵誰能學武侯密贊元戎應有策生擒首惡復何憂
張威未必因多殺制勝由來在伐謀坐使烽烟清異域
行看鼓吹入皇州朝天好整春風珮三殿前頭拜冕旒
送少保石首楊先生歸省墓
先生起布衣杖策為時出立朝四十年清慎如一日受
遺先帝前任與伊周匹維持在仁義啟沃資經術論思
惟遠圖紀載存直筆皇風既清穆海宇斯寧謐齒衰志
逾壯髮白心獨赤聖情方倚毘政柄詎容釋欝此丘隴
思封章陳懇激承恩許暫還行期戒朝夕天語重丁寧
其無久虚職中使遠輔行帑金多寵錫冠盖集都門祖
送興歎息賢哉彼達尊為我國柱石藹藹君臣間恩禮
俱已極維時三月初柳條垂地碧春水滿江湖風帆迅
飛鷁早晚及荆南榮光照鄉陌桑梓起敬恭雲山出顔
色邦人瞻望餘感德有所式故里雖可懷寧得恣閒適
遄歸報明主庶盡股肱力
輓錢良醫
曳裾終老在王門身殁還憐姓字存白首同歸孤伉儷
青囊傳業有兒孫衣冠空祔家山兆藁殯猶羈客土魂
惆悵重過栖隱處杏花零落夕陽村
輓錢英
遠扶親柩欲還鄉豈料瀕行子亦亡天道有無那可問
人生夢幻實堪傷井榦涼雨餘丹橘江介悲風起白楊
寡婦孤兒船去急臨岐祖奠重霑裳
送陳生煒歸省祖隴且畢姻煒侍讀詢之子也
青袊將命别親庭文采彪然属妙齡春水送船開潞渚
東風先客到華亭松楸拜掃麒麟塚花燭歡迎孔雀屏
莫向鄉園求逸樂傳家事業在窮經
送王博士䆅赴南監䆅字希稷少宗伯行儉先
生子也初為泰和司訓有績轉今官
雍容氣宇似春温自是名家好子孫久擅談經居泮水
新分講席向橋門雲深丹穴多生鳳浪擊天池始化鯤
早晚朝端當召用還看鳴珮從嚴尊
題王希稷獻秀庭
見說西齋昔授經庭前三秀發竒英日華凝暈紅雲麗
露彩浮香翠羽明謝氏自多佳子弟河汾還出貴諸生
知君世濟文章美宜向天朝頌太平
題彭淮安遠之京卷
雙旌五馬風翩翩使君千里去朝天楚人無計卧當轍
淮水有情流逆船還須一借寇河内安得重臨黃潁川
治績傳聞多事實他年不愧史官編
樂澹齋為彭淮安賦
理道尚清静養心貴無營清静民自化無營中自寧嗟
彼夸侈子聲利日相傾安知澹薄中至樂有難名若人
方寸間清與秋水并為治師長孺脩學希孔明家似南
陽廬郡即淮陽城安此韋布操遺彼軒冕榮乃知君子
德不獨身自成薄俗亦歸厚汙風斯復澄誰云古人遠
雅範端可經永言為此歌庶以播休聲
輓鮑給事輝父士高
為人賢比束長生垂老欣看有子榮身世已驚隨物化
姓名猶自重鄉評滄洲秋晚鷗盟冷宿草春深馬鬛平
最是友松軒裏月凄涼獨傍影堂明
玉泉遊集送蕭編脩歸省分韻得其字
西山一何峻形勝拱皇畿有泉出山頂宛若玉虹垂飛
流千仞餘匯此成深池念我同官久夙駕將南歸薄言
出飲餞及茲脩禊時置酒泉上亭列坐俯清漪草木藹
春意魚鳥亦忘機流觴不須勸杯至自酌之今日且盡
歡明朝當别離相勉在斯文何必思悽其
送蕭編脩孟勤還西昌展省(二首)
每思承詔與登瀛同選諸公總妙齡在昔光華齊列宿
于今零落似晨星君恩未報心空赤友誼難忘眼獨青
此别亦知情最苦春風淚盡潞濱亭
廿八人中獨老成文章妙絶擅時名焚黃上隴今為盛
衣錦還鄉古亦榮北闕星辰天外迥南溪水木雨餘清
事竣早理之京櫂莫向丘園尋舊盟
孟勤子江初自西昌來省今侍其還别余乞詩
因賦小詩十解送之
去年省親至今歲侍親還來往情俱遂渾無客子顔(一解)
乃翁詞苑英余也忝同列斯文義不淺况子有可悅(二解)
昔未見子時聞子聲已好于茲一相見允是名家寶(三解)
珊瑚將玉樹出彼海之濱文采天然别光輝自照人(四解)
東風三月時垂楊綠堪掃冠盖擁如雲出祖都門道(五解)
父著錦衣前子著彩衣後觀者盈路傍嘖嘖歎稀有(六解)
好雨及春多淮湖水方溢畫舸去乘流千里在一日(七解)
楚艾芽初茁江魚味正新道中甘旨養偏得奉雙親(八解)
西昌好山水况復多亭閣遥想侍籃輿處處宜行樂(九解)
黽勉承家學清時無棄才明年當此際須從乃翁來(十解)
和少保澹菴楊公所題雪山圖詩勉次其韻
天作何須土一坏瑶花琪樹巧相繆蓬壺宛在鑾坡上
瓊島移來鳳閣頭色借月華中夜皎氣凝元液向陽收
從知燮理工夫密不必途間問喘牛
挽黃少保福山東昌邑人也太祖朝擢自衛幕登
侍從建文時持節出鎮督兵于北太宗之入
初執之既乃見釋復用為侍郎遷尚書贊交
阯軍事交阯陷為賊得而舁去賊以其長者
存之不死出坐詔獄久之復釋加少保留守
南都以卒世稱其清慎云
公也人中傑乘時起海濱明良欣際會屯難見經綸鸞
鳳無卑集龍蛇有詘信玄成多直諫懷慎素安貧冀北
初分治交南久撫馴自當忠殉國竟以德全身天下稱
賢者朝廷重老臣命官方保奭居守比君陳奄歎摧梁
木俄驚萎大椿悲風來萬里隂景蔽三辰遺烈存青史
餘休在後人凄涼聞訃日哀思動儒紳
題商指揮嘉所畫白鼠囓笋圖
虚星子夜淪精魄化作雙鼨下天北竊食蟾宮兔杵霜
豹文變盡如銀色託身常在仙人家世間腥味不足沾
齒牙游戲瑶池黃竹底嚙彼玉笋先春芽丹青絶藝商
將軍著筆寫生能逼真不畫凡鼠畫仙鼠無乃寓意懲
貪人吾聞微物有至理請君披圖勿輕視嗚呼倉中溷
中等死耳惜不令李斯得見此
題蕭節之所藏中書舍人張子俊山水圖
憶昔會稽張舍人丹青妙絶無與倫白頭坐困不知厭
自詫能為山傳神先皇在御求名畫畫苑人人起聲價
舍人姓字歘上聞勑使傳宣連日夜當時自抱幽憂疾
蝎譖翻然疑不出畫師未瘉殺醫師至今衆口猶稱屈
舍人歸老幸已多從兹痿痺成沈痾寸墨尺圖難復得
雖有千金將若何我與舍人心莫逆眼前見慣輕真跡
屢蒙相許不即求過後徒然重嗟惜蕭君何從獲此圖
圖中景趣真蓬壺羣峯秀發金菡蓞孤嶼影倒青珊瑚
縹緲樓臺白雲際還知妙畫通靈處憑君好把什襲蔵
恐致風雷夜飛去
又
上有高高萬仞之青山下有汪汪千頃之澄瀾平生眼
界所未睹知是仙境非塵寰桃華天台洞春水武陵灣
蘭舟之叟何為者日夕相與游其間松隂開野酌竹下
試風餐一似巢由在箕潁復如園綺居商顔蕭君蕭君
吾與爾胡為處此塵網間百年不得一日閒何當買櫂
翩然去地老天荒未擬還
題陳揮使逵家蔵畫畫法小李甚工緻
丹青遠法李將軍若比時流自不羣林影山光晚明滅
汀花渚草秋芳芬鳴琴何處度流水躡屐有人穿白雲
未了平生泉石念將因一訪武夷君
山人觀瀑圖
南山蒼蒼凌紫霄白雲却在山之腰羣峯戢戢不知數
四面森列來相朝瀑流瀉漢三萬丈白日驚雷殷空響
巖下幽人常閉關瀟灑終年寄心賞吾儂平生自癡絶
每遇竒觀思飛越振衣直擬上層巔手拂青天攬明月
太學生張琪將歸錢唐省親其友四明馮益為
文贈行方之伊賈琪挾以求詩因賦五言一
首書此以塞其白間云
伊尹起莘野賈生來雒陽興商有一德佐漢惜未遑偉
彼聖哲才常流安可方夸父西逐日河伯東望洋所圖
亦已大無乃不自量言高行弗掩孔孟以為狂若人抱
竒志馳聲翰墨場交游敬通輩執袂共翺翔高談經濟
略伊賈不足當予亦狂者徒懷古恒慨慷覽君贈行作
令我重嗟傷願言實踐履吾道其有光
送劉給事益及其弟進士觀奉母南還
恩命新承出𤨏闈憐君榮幸世應稀弟兄聲價今聯璧
母氏劬勞舊斷機天際白雲隨櫂遠江干鴻雁傍人飛
還知孝友鄉評重不比尋常衣錦歸
知年堂為劉益兄弟賦
親年所當知人子難為心已喜得壽多復懼衰老侵日
月有恒運光晷無留隂報德常苦淺罔極恩何深憐君
令兄弟若彼雙南金接武青雲衢聲華藹儒林慈母七
袠餘秋髮被素襟懿訓徵在昔顯揚方自今願言篤孝
敬養志如曾參
為劉給事益題秋塘白鷺圖
舂鉏之鳥何高潔風標自與諸禽别炯然毛羽照人明
皎若迴颷搏素雪黃蘆白石林塘幽聯拳獨立當中流
振翰引吭睨空碧長嘂一聲天地秋由來物色詩家重
况乃羽儀陪法從莫隨野鳥共啁啾好向朝陽伴鳴鳳
慈訓堂為陶巽題
胎教由來謹嘉言訓不違父書還可讀賢範實堪希白
髮季姜績青燈孟母機顯揚知有道非獨戲斑衣
送成御史規罷歸長洲分韻得去字
肅肅青雲翼凌風正高翥胡然挂矰繳中路忽云逝憐
君闓爽才奮志將用世一薦登内臺明時非不遇顯庸
方自期摧沮一何遽如能盡言責黜官亦奚愳依然反
初服别我還鄉去祖餞出都門執袂臨分處持酒苦勸
之興言不成句目送江東帆離愁渺雲樹
送章御史珪罷歸常熟分韻得國字
孝子不辱親忠臣不負國平生讀書志舍此安所適明
時闢言路重是風紀職激濁必揚清錯枉須以直古今
理共然賢者當自擇涼風應秋至驚見鷹隼擊霜威一
以厲陽和斂餘澤憐君今罷去亦已塞言責家居奉慈
母還能慰顔色欝予鄉里情懷抱豈云懌臨岐無可贈
悵然空歎息
挽俞郎中汝弼
玄天運不息日月東西馳晝夜相循環大化無停機人
居霄壤間生寄死即歸服食理茫昩神仙安可期德言
儻有立不朽將在茲念君平生事先哲以為師守官三
十年白行無纖緇清如冰壺月直比朱絃絲懸車猶在
門捐館忽踰時諸孤荷衰絰血淚如綆縻銘旌引歸櫬
遥遥漢江湄懷賢不可作澷賦招䰟詞
題松雪枯木竹石圖為張文璿
我愛吳興趙松雪鳳毛龍骨天然别平生游藝妙入神
片綃點墨皆竒絶由來畫法通書法精到天機盡毫髮
從知寫意不寫形何假丹青細塗抺怪石獰如怒猊抉
老樹樛柯猶屈鐵竹枝歴落金錯刀雨葉風梢清可悅
翁今仙去百年餘人世空傳畫及書後來摹者雖復衆
筆趣終然難與俱張君好事人罕比賞鑑還視常流殊
寄言什襲永珍祕雖有拱璧將焉如
慕萱堂詩二絶為陳時敏賦陳父在母亡故以
名堂
靈萱元自對靈椿椿老萱凋却愴神戲綵罷時還掩泣
獨憐無復見慈親
慈親舊種宜男草草在親亡又幾秋一度相看一揮淚
忘憂還是不忘憂
送少師建安楊先生還鄉展省
亮采中朝四十春常居黃閣掌絲綸謀猷久寄鈞衡任
德望今稱社稷臣一寸丹心惟報國滿頭白髮為憂民
表求展省陳情切詔許旋歸寵命新畫舫風生飛鷁鳥
錦袍雲擁瑞麒麟八閩路入諳風土萬木堂開會族姻
夢寐不忘天下事敬恭能化里中人還朝應在新秋日
復領仙班侍紫宸
叙舊送陳士謙南游
昔在永樂間君從塞北來誦我八馬篇謂我是仙才訪
我都門裏一見心為開遂結忘年友意氣何豪哉我於
此時猶未冠一事不曉居茆齋定省之餘挾書讀豈有
人世憂虞懷于今忽已二十載親没身榮痛心在眼前
却數布衣交每獨憐君情不改前年起復自蘇州君特
尋余到虎丘數日山中留對榻來時復得與同舟舟行
抵江滸閒登多景樓樓中詩版讀應徧醉題筆勢如飛
虬弭櫂過金山山僧請臨眺驚君揮灑間書畫兩俱妙
坐來引我清興發汲取中泠解酣渴浩歌聲裏度天風
舉手遥招海門月過江所向無不然道逢佳景便留連
我唱君和頗狂甚傍人見者疑神仙及來至京師旋復
異蹤跡君還草堂臥我入鑾坡直時因休沐一相過却
羨君身得閒適今朝來别我問君復何之秋風正凄薄
可是遠行時云將適吳越觀彼淛江濤乘茲未衰日聊
復事游遨我欲留君君不住還嗟不得相隨去好圖山
水寄來看須見君遊竒絶處
灤河别意為張愷還杭賦
灤河雨歇秋風生河水拍隄隄欲平隄邊衰柳不堪折
送客其如離别情櫂歌齊發船開速搖蕩中流起鴻鵠
嘔啞雙櫓去如飛便覺鄉山在人目知君指日到錢唐
西湖荷芰已無香尚有東籬黃菊在未應孤負賞重陽
題侯氏雙桂軒侯氏台之臨海人曰潤曰臣從
兄弟也同年登第今皆為給事中
君家兄弟俱攀龍乘雲曾入廣寒宮折得婆娑兩枝桂
歸來種在軒庭中東枝西枝看總好暖雨寒霜自相保
齊雲並秀近青霄玉立亭亭秋不老銀蟾吐光照書屋
花間簇簇黃金粟清風午夜動疎櫺飄下天香三萬斛
㕁林一枝何足當竇氏五枝還可方願君伯仲黽勉樹
勲業千古萬古同流芳
題劉志學畫(二首)
晨興操耒耜驅牛出東皋和風動泉胍春雨融土膏將
欲播嘉穀先去莠與蒿嗟彼食肉者安知稼穡勞(右畊犂圖)
力耕有餘閒出則騎黃犢溪南芳草多隨意行且牧興
來扣角歌時復挾書讀日暮何所之還尋子真谷(右騎牛圖)
送鄭御史嘉致仕還台州
聞君新上引年章恩許休官老故鄉戀闕寸心懸皎月
還家兩鬢帶餘霜却將籜弁加金豸應覺荷衣勝繡裳
海嶠霞城風景别登臨處處可徜徉
題畫(二首)
山下雲連山上溪西水接溪東舟度白鷗飛處人行綠
樹隂中
山路只通樵客江村半是漁家秋水磯邊落雁夕陽影
裏飛鴉
送同年鄭給事中悠歸省盱江(五首)
南宫奏第舊聯名十載中朝接隊行此日送君歸省去
暮雲春樹不勝情
恩命新承往故鄉錦袍猶帶御爐香還家不獨雙親喜
鄰里相看亦有光
登堂稱壽及芳辰迭奏塤箎進酒頻玉友金昆總能孝
筵前齊舞瑞麒麟
高空山下是君家花木園林景最佳遥想籃輿侍游處
還應回首望京華
東風好理木蘭橈莫憚行程萬里遥移孝為忠當此際
早來同侍紫宸朝
送王侍郎士嘉致仕還鄉
踐敭中外著賢名掌禮南宮属老成節操當為千載重
歸休贏得一身輕林泉自適多新趣軒冕何嘗戀舊榮
惟有愛君心未巳時還飛夢到瑶京
玉關戍婦携幼還鄉圖詩
西昌羅昇進善今少師楊公士竒同母弟之
子也昇之祖子理國初為德安府倅以循良
稱坐事謫戍肅州而殁昇父賓廉補充戍又
歿母周方盛年誓不再醮昇與二妹皆在襁
褓鞠之惟劬會朝廷以楊公之請宥免其戍
周遂挈其孤還自玉關抵西昌餘萬里䟦涉
艱險越歴寒暑乃至其鄉今昇既長成念母
之勞繪圖求賦予為之賦五言九解云
蘭萎香不銷竹枯節不毁幽貞有本性誰能復移此婉
彼名門女結褵妃君子將諧偕老願勖率承宗祀維茲
金石心永言固終始(右一解)
烈火炎崑崗玉石一時焚哀哉法網中善惡有不分孰
知无妄禍降此積德門舅以循吏謫盡室徙邊屯倉皇
就征戍那得懷新婚(右二解)
蕭條玉關外骨肉死生隔舅没夫繼之遺孤復誰䘏嗟
予未亡人遭此何太棘弱息難自存羈雌無遠翼常恐
不復還零落在異域(右三解)
丹鳳從天來銜致五色章皇恩被孤嫠寬宥還故鄉問
之誰為此懿親在帝旁涸鱗復深淵幽室見朝陽却悲
化去者不及荷恩光(右四解)
言歸誠所樂寧憚遠行苦一入玉門關雖死猶得所重
趼冒風沙蓬首沐霜雨右挈一孤兒左携兩弱女閒關
萬里途䟦涉更寒暑(右五解)
寒暑倏相禪所歴多險艱朝登七盤嶺暮陟三危山﨑
嶇度函谷迤邐商洛間行行近南土望望及鄉關引領
西昌郭始覺開心顔(右六解)
去日髮如雲及歸領垂素彷徨墟里間凄涼問親故誅
茅葺弊廬掃松上丘墓教女習婦功遣子從師傅夙夜
不遑寧辛勤立門戸(右七解)
眷茲羅氏祀不絶幸復昌子女既長大孫甥亦成行奉
養有甘旨居處有室堂如何不及享一旦奄云亡永惟
罔極恩沉痛切中腸(右八解)
母節諒不冺子心悲無已聊將風木情託之丹青裏從
前畏途狀歴歴在眼底豈惟敦孝思將以明人紀題詩
示來世賢者尚興起(右九解)
題任月山紫騮馬圖(二首)
洗罷龍池日未沉奚官閒控綠楊隂承平不試追風足
誰識驊騮萬里心
香霧微蒸紫玉騣柳隂駐立迥嘶風年年飽食天閑粟
獨愧曾無汗血功
送陳都憲有戒出鎮陕西
君不見吾鄉先正范希文西陲經略收竒勲安邦筆掃
三千字制敵胸藏十萬軍希文一去四百載芳名偉烈
今猶在吳中人物久寂寥却喜于君見風采君才自是
當時傑早歲曾將桂枝折雲霄獨步榮繡衣江漢十年
持玉節嚮因陕右民失寧帝心簡在命君行行臺霜肅
中丞府出塞風振將軍營民間熙熙兵患息寒者有衣
飢有食威行河隴萬里餘豺狼狐虺皆潛跡去年承召
初還京今年拜命復西征聖主深存倚毗意邊氓不釋
去思情皇州二月春正好白馬翩翩踏芳草都門冠盖
集如雲羣公出祖東郊道鵲印腰懸大如斗弓騎繽紛
擁前後丈夫至此亦已竒明良際遇應非偶嗟予小子
真狂簡每慕希文恨生晩知己平生幸有君心獨相親
跡何遠臨岐握手語諄諄即别何須淚灑巾願將勲業
聯青史應信吾鄉不乏人
題東山圖(二首)
春風絲竹肆閒情日向東山載酒行江水若容秦箠度
公將何以答蒼生
東山歌酒日醺醺書諫殷勤負右軍若使淮淝師不捷
却於夷甫有何分
石溪别業為安成吳與粟賦
白石齒齒溪之幽有人卜居溪上頭紅塵半點飛不到
綠水一灣長自流漁舟或逐桃花入童冠時從春服遊
知得此中清逸趣更於何處覓滄洲
送王参政來赴廣東
皇州二三月春物麗以繁君子有行色駕言向南藩流
雲翼飛盖清風送輶軒粤中氣彌燠芳華滿薇垣岳牧
非不榮所嗟違日邊嶺海萬里間皇風遍旬宣率下先
自乂理民貴不煩素心本然潔何妨飲貪泉明廷需碩
輔豈必淹歲年勖迺金玉音晚節期罔愆臨岐無所贈
罄此平生言
送吳編修與儉歸省
憶昔登瀛選同時廿八人濫竽吾獨愧妙斷子殊倫史
漢文章古春秋義例新行藏知誼重交處見情真館閣
居官久庭闈入夢頻九重初拜命千里遠辭親衣錦遊
鄉日稱觴献夀晨桃分瑶水宴萱麗北堂春致孝須行
道為忠必委身明年當此際遲爾謁楓宸
推篷春意圖為李司歷宗善題(二首)
乘月揚舲漢水濱推篷俄見弄珠人今宵不作羅浮夢
一面春風識未真
湖上梅花照雪寒無邊春意上毫端君應識得環中妙
試為推篷子細觀
送李宗善司歷還南都
故人相别六年餘却喜重來獻最書官守於今專歷數
家風自昔盛文儒暑殘河朔蓮初實秋到江南柳未疎
歸見金陵孫逸士為詢出處意何如
玉峯龔氏郊居十詠
南山秋色
山巔多白雲山趾多紅樹蒼凉一片秋不辨猨啼處
北瀼春畊
家住瀼南村畊彼瀼北田春來事東作朝往暮復還
西隴松楸
夕陽下長林欝彼松楸色瞻望有所窮孝思無時極
東籬杞菊
菊英香可餐杞實美堪茹采采東籬秋聊續天隨賦
梅窗雪月
月華將雪色交暎碧窗紗不因香與影何處認梅花
竹塢茶烟
烹茶修竹間時見孤煙颺幽鳥暮歸巢欲下還復上
茅屋書燈
月黑林逕迷幽人自來去茅舍一燈明遥知讀書處
柳塘漁唱
綠暗迴塘路垂楊撥不開驀聞歌欸乃知有釣船來
曲欄睡鶴
飛倦九皋秋眠依石欄冷清露中夜零仙夢忽驚醒
方池洗硯
臨池學草聖滌硯水流渾應有龍蛇跡游魚不敢吞
寄題陳宥素軒
東吳有佳士卜築江之隂力穡不自封賑飢當歲侵天
子旌其義鄉閭夙所欽平生尚純樸軒居澹冲襟閒庭
净如洗修竹自成林牀堆萬卷書壁挂無絃琴還將太
古意播為太古音聞風興遠思聊為發長吟何當一相
造與之論素心
濂溪遺芬圖為周綱文叙題
嗟予生晩學且迂每懷濂洛諸先儒雖然不獲與親炙
平昔所事皆其書朝來方讀易通罷默坐還觀太極圖
游心直造羲皇上觀物欲窮開闢初叩門有客時見訪
衣冠楚楚容與與云是元公之後裔手持一圖來示予
披圖宛見元公面頓覺春風生座隅参差岩壑不可辨
峻極雲表惟匡廬蓮華峯下泉源窅流出首折何縈紆
青山一轉溪一曲曲曲開徧金芙蕖淨直亭亭照晴渌
鏡影沉沉涵碧虚想伊謝疾歸來日樂此佳境宜閒居
移彼舂陵舊溪號隨寓豈同鄉邦殊光風霽月共瀟灑
襟抱不受纖塵汙怳然使我思飛越欲起此老為之徒
興來長誦愛蓮說浩氣直與神明俱即今溪蓮已零落
白波淼淼空烟蕪唯餘德馨滿寰宇清芬所播無時無
先生之道師百世况爾華胄寕忘乎斯文傳授有真𣲖
能者即得無親疏予將策勵攀逸駕範我馳驅遵聖途
領取濂溪一瓣香千古萬古流芳譽求之其心不求跡
粉墨形似何拘拘願言與君同事此不知君意其何如
蹇孝子者名霖故少師吏部尚書義之孫今尚
寶司丞英之子也其母遘疾幾殆霖籲天刲
臂肉和湯進之母服而愈中書宋舍人懷為
之傳且以為請予為之歌云
蹇孝子世所無渥洼之駒丹穴雛年紀方當二十餘風
姿皎皎玉雪如早承祖訓讀父書孝行自與常人殊阿
㜷有疾久不除日夕銜哀籲太虚願延母壽捐兒軀躬
調湯液臨藥爐潛刲臂肉與之俱精誠格天天所孚阿
㜷服之覺頓蘇沉痾去體容復初親賓聞者相讙呼孝
子之名一日傳徧於京都客有學禮者來造孝子廬為
言人所保身體與髮膚子春下堂傷厥足三月不出恒
憂虞黔婁祈哀不自毁孝子之為獨何歟孝子亦有言
君不見反哺烏禽鳥之微猶報德天理在我寧容誣孝子
之言良感予予為之歌復長嘘卿門有卿儒門有儒孝
子之志慎勿渝光前之業貽後謨曷不為此大孝圖嗟
哉孝子寧忘乎嗟哉孝子寧忘乎
送湯文振詩(并序)
文振姓湯氏本將門子而雅好文墨尤曉音
律能自製琴鼓之甚有古意且其為人急義
而薄勢利人是以重之築金陵城西闢草堂
蒔花竹極幽隠之趣因自號樗散生以見志
今茲來游北都侯伯貴人多其故舊喜其來
爭延致為上客文振留之數月秋風乍凉歸
興忽動遂翩然而南友人馬士權為之求詩
以壯行色盖士權之祖考旅殯金陵久不克
遷文振為其春秋祭掃如親之丘墓致無毁
失以歸葬焉此其急義之一端也士權固深
德其人而予亦以士權之故不辭其請而詩
之
南都來作北都遊野鶴孤雲跡暫留常拊焦桐歌雅曲
不弹長鋏歎羈愁季心義氣聞三輔樓護聲名動五侯
歸去草堂風月好小山叢桂正宜秋
送楊節推政致仕還江西
早知淵明歸去來秋風雙鬢未全衰清名徧播東南郡
夙德猶稱内外臺舟楫好將松桂斷衣裳須用芰荷裁
到家應近重陽日三逕黃花次第開
聞陳都憲有戒陜西救荒之政喜而有賦因其
來訊寄以詩焉(二首)
自君按節出皇畿陜右軍民得所依甘雨故隨驄馬注
清霜偏傍繡衣飛便宜發粟今應少專制安邊古亦稀
他日大書青史上還於鄉里有光輝
不瞻風采别懷深忽聽西人報好音旌節過時消沴氣
馬蹄到處施甘霖飢民免作溝中瘠行旅羞攘道上金
正是愁餘還躍喜緘題千里慰同心
武功集卷五
