攻媿集卷三十七
宋樓鑰撰
外制
同知樞密院事趙汝愚知樞密院事
敕朕延登樞臣方務親賢之並用擢專兵本豈以日月
而為功式隆磐石之宗益聳維巖之望具官某仙源有
自天分素高發之以埸屋之聲名博之以師友之問學
論思禁路真有諍臣之風填撫藩方著古循吏之績望
之堂堂折而不撓元齡孜孜知無不為卓爾士夫之間
居然公輔之器頃為儲寀已知許國之忠兹貳機廷尤
見愛君之篤俾陞右府之長密贊中宸之謀增衍真腴
併昭異數噫三軍五兵之問雖未至于廟堂一日萬幾
之繁正有資于帷幄朕方越拘攣而圖任爾其勉忠力
以赴功惟既厥心同底于治
吏部尚書余端禮同知樞密院事
敕朝建幾廷實總事樞之要任專軍政尤資副貳之賢
乃圖舊人用稱隆委具官某氣和而有守資介而能通
蚤膺慈扆之知徧儀清貫爰列儲闈之屬久事初潛禔
身有肅括之稱立朝奏正直之德典銓衡于選部尤推
鍳裁之公守管籥于留都允藉保釐之略召還位著益
簡予衷蓋君臣相知非一日之積而文武並用何二柄
之分屢登朝夕論思之班宜居夙夜宥密之地啓侯封
之土宇卑采邑之圭腴噫運籌帷幄之中當遠追乎前
躅折衝樽俎之上正有望于壯猶尚服寵光毋替朕命
萬鍾司農卿
敕具官某爾以才諝早為九卿去國久之擢冠宰掾仕
已之際不見幾微召對便朝奏論詳雅是用命汝復長
予周稷之任王城内外儲粟動以百萬計上下仰給事
則浩繁往哉惟欽以稱朕意
通議大夫知樞密院事胡晉臣致仕
敕三年輔政是為股肱之良一旦乞身欲挂衣冠而去
勉從爾請深軫予衷具官某迪德粹和秉心正直尊賢
容衆無一毫忌刻之私學道愛人備四時温厚之氣察
其有守任以不疑典封駮于東臺贊樞機于西府進參
鬷嘏遂長本兵方期竭節以相資乃以沈疴而有請任
重道遠知許國之未量名遂功成奚退身之太早無君
子者如蒼生何噫垂車而傳子孫顧莫回于雅志就第
而問籌策尚有冀于壯猶其服寵光以綏吉履
胡晉臣贈金紫光禄大夫資政殿大學士
敕抗章自列俯從納禄之言遺奏上聞猶篤愛君之義
驚柄臣之已矣撫往事以愴然具官某天賦純誠世推
厚德仁必有勇立朝多謇諤之忠正而不它致主盡忠
清之節自登近弼可謂大臣何抱疾之遽深願辭榮而
勇退始猶未許遂不可為愛之欲其生謂何恙之不已
死者如可作微斯人而誰歸加秘殿之隆名極文階之
三品俾昌厥後均賜以官噫命方士而求馬周空軫如
存之念輟餘瓜而奠如䀲徒增追悼之懷顧一鑑之既
亡嗟九京之何及尚惟英爽歆此寵靈
潼川運判劉光祖奏儒林郎知資州龍水縣楊安
益賑濟有方循一資
敕具官某潼川去朝廷遠頃修荒政部使者察一道官
吏之能否以龍水為最而聞于朝進爾選階以示襃表
徐元德知均州
敕具官某均之為州雖遠以其控制洞蠻置武當之節
使填撫一境任不輕矣爾蚤以經學教授鄉里旋以聲
望登進朝行貳郡新安績用罙著剖符兹土以惠遠民
往哉惟欽益行所學
太常博士陳棅秘書丞著作佐郎李唐卿著作郎
秘書郎范仲黼著作佐郎校書郎王奭秘書郎正
字蔡幼學校書郎
敕具官某等道山羣玉之府聚天下英俊其間所以涵
養器業以為進用之儲也爾棅以容臺議禮之舊爾唐
卿爾仲黼豋瀛既久爾奭爾幼學給札著間或分典丞
郞之職或序進著作之庭校讎未見之書不改共二之
故職優選遴孰邁于此其思稱崇奬之意以爲邦家之
光
太學博士邵康太常博士曾秘國子博士太學錄
雷孝友國子正田澹並太學博士
敕具官某等博士秦官掌通古今員多至數十人國朝
稽古建官凡以博士名者皆淸選也爾康學問該洽俾
議禮于奉常爾秘資稟純篤俾典教于胄學爾孝友爾
澹俱以上庠糾正之職陞教育之任一日而拔士以十
數亦足以知朕好賢之意也其祗明命毋曰序遷
費士寅耤田令
敕具官某朕立賢無方視所為主苟得茂才多列于朝
爾以西州之雋襃然為舉首薦口既重又當有以表異
之往司帝耤實預容臺清華之選權輿于此惟務靖共
以俟甄拔
主管吏部架閣陳希點國子正湯璹國子錄
敕具官某士修于家而仕于朝又典膠庠之教事可謂
榮矣爾希點蚤上甲科久為掌故爾璹首冠南宫未登
華途嘉其靜退之風俾參樂育之選雅有聲望司予成
規子率以身疇敢弗恪
湖南提舉郭德麟宗正少卿
敕具官某宗正一星在帝座之東朝廷以屬籍為重設
官以象之卿少之選亞于太常非他寺比也爾以諒直
周密久司六察之職出持使節深簡予衷賜環來歸優
寘少列豈徒為飬望之地將有以進汝焉
皇叔祖贈少師士峴追封郡王
敕冠三孤之位既頒䘏典之優疏千里之封更極真王
之貴具官某分暉天派擢秀宗支琚瑀珩璜允矣朝儀
之肅櫜兜戟纛居然將閫之崇雖平生坐致美官而終
老不愆素履逮朕纂承之始方形親睦之風曾頒爵之
未遑乃抱疴而自晦云何不淑遂止于斯噫搢笏垂紳
愴典刑之安在分茅胙土尚冥漠之有知用慰爾靈益
昌厥後
士峴女三人並封縣主
敕某人朕丕承慶基崇篤宗老凡今屬近行尊歴事三
朝如爾父者幾人奄其告終遺奏來上粲然三女願賜
湯沐朕何愛大邑之封不以慰爾父之意乎益懋壺彛
以對隆渥
同知樞密院事余端禮初除封贈
曾祖慶太子少保
敕士有致位廟堂而光顯于時其上世終身韋布而追
榮于後惟源流必有所自而貴盛亦豈偶然具官某樂
道丘園隱居閭里人無知者實有侔于天我自得之故
無待于外比及三世乃生貳樞朕方以儲闈舊學之臣
擢居宥府基命之地首以宫保之亞用為曾門之光豈
徒顯爾宗之祧抑以為善士之勸
曾祖母徐氏齊安郡夫人
敕朕延登儲寮進貳樞筦既已寵及上世又念伉儷之
賢必有以相之者故加以小君之號焉具封某生太末
之樞盛偃王之族嬪于良士託以終身諒閫範之可稱
至曾孫而遂顯擇黃岡之佳郡開石窌之新封賁爾泉
扄歆予渙渥
祖鐸太子少傅
敕君子之澤既被于後人朝廷之恩宜及于先世有德
必大可攷不誣具官某探六藝之遺言為一鄉之善士
雖文學行誼不見于用而孝悌忠信能行于家再傳而
興致身樞近推跡先祖之自欲亢余氏之宗青宫六傳
舉以命汝尚惟不泯服兹寵靈
祖母傅氏高平郡夫人
敕儒者篤行不顯于世而能垂裕子孫則亦惟閨門能
循法度以為之助追贈之寵殁宜共之具封某謹蘋蘩
之儀佩圖史之訓克事君子相敬如賓是生賢孫為朕
良佐以高都之名郡為湯沐之新邑惟爾靈其預享之
父贈通議大夫繪太子少師
敕信安自趙抃以來仕登宰輔不過三數人我有本兵
之賢固由自致跡夫義方之教當揆所元具官某秉心
靜淵履行淳固分薛包之田而愛形于兄弟折馮驩之
劵而義篤于鄉閭積善有餘固非一日之力延師不倦
遂成令子之名周旋清班登進宥府蜜章加贈屢升法
從之階禰廟益親獨簉宫師之選以示教忠之效以寬
追遠之思
母淑人虞氏咸寧郡夫人
敕士之家傳固出父師之訓古有胎教實由母氏之賢
仕既顯于朝廷寵宜加于泉壤具封某天資婉嫕婦德
靜專謹以事夫遠追舉案之美勤于教子不媿斷機之
言雖魚軒不見于生前而鸞誥屢頒乎身後兹錫義川
之號蓋由樞筦之恩慶則有餘澤其未艾
妻淑人葉氏信安郡夫人
敕大臣許國能有羔羊正直之風夫人起家必如鳲鳩
均一之德既資内助之力宜啓小君之稱具封某姆訓
是遵壺彝甚飭相爾夫子不以事物嬰其心為時名卿
得以廉白厲其操位登兩地之貴恩霑三世之先矧惟
魚軒宜爾象服視樞臣而命爵就鄉郡以疏封益肥汝
家庸稱予渥
浙東提舉李謙乞將合轉朝奉郞一官回授
本生父珝贈承事郞
敕具官某故本生父某朕方以孝治天下凡以親爲請
者多曲從之爾世有令德躬履特操是生賢子而嗣其
兄旣已能顯其父母矣願捨外郞之一秩求贈本生之
二親淳化淳熙況有故事是用寵爾以廷評之階詩不
云乎孝子不匱永錫爾類爾子方為部刺史以此風厲
郡邑其助吾風化多矣
本生前母王氏本生母陳氏並贈孺人
敕具官某故本生母某氏爾有賢子出繼伯父既顯其
親又追惟本生之重願加贈典有司已援舊比且言員
郎所係為重而其請于義可矜足以勸臣子榮親之孝
朕曰俞哉並進湯沐之封以為泉壤之寵
胡澄知光州趙彥珖知容州
敕具官某等光山之在淮右今為保障之區容管之在
廣西舊為經略之所選候而往寄任匪輕以爾澄起由
名家嘗奏郡課爾彦珖秀出天族洊佐藩條往分顧憂
當體朕意有政可紀無遠不聞勉哉
四川總領楊經直寶文閣提舉四川茶馬
敕具官某爾以宰掾之長往餉蜀門之師萬里馳驅之
勞計當入境四川榷牧之寄尤在得人與其遴選于中
朝孰若就煩于便道載頒英簜寓直寶奎摘山以惠遠
人市駿以備戎事惟鄉閭之在望宜利病之詳聞往既
乃心用掦厥職
淮西提舉張同之奏修職郎安豐軍六安縣令陸
子虡救活被水人一千四百餘人循一資
敕具官某鼓鐘代鼛淮有三洲詩人所以興嘆也安豐
之潦朕聞而念之部使者謂爾有字民之能乃得救災
之術進爾一階又以少徇父老借留之意其亦寵矣益
勉之哉
朝奉大夫知敘州計孝似夷賊作過不能彈壓降
一官
敕具官某僰道被邊郡將實當控御之寄而威令不申
夷獠侵侮驚擾邊氓害及徼吏久而後定是不于汝而
誰責哉其上一秩尚思後圖
朝散郎敘州通判李楰孫節制義軍驚動夷賊降
一官放罷
敕具官某遠夷匪茹侵我王略爾為别駕受帥檄而不
進擁義軍以自尊致此猖獗而又貪功倖賞迹狀昭然
削秩免官以示邊吏之戒尚為寬典其務省循
諸王宫教授楊大灋國子監丞黃度並監察御史
敕具官某等憲臺設屬實分六察之司御史虚員當極
一時之選孰堪此任今得其人以爾大灋以端恪之資
而達于時宜爾度以深沈之量而敏于吏事舊臨劇縣
俱著能聲嘗對便朝各陳讜論尚忠而用夏政既已先
明詔之頒約史而作宋經亦已攷遺編之載並加親擢
蓋自簡知爾其助正紀綱振揚風采務求稱職之實毋
負官人之能
福建提刑盧彦德本路運判
敕具官某爾屢持使節為時老成暫居郎曹復按閩部
祥刑之寄方藉平反將漕之司又煩調度不改山川之
舊仍頒郡邑之條益靖吾民以稱朕指
知郴州吳鎰湖南提舉
敕具官某爾以冊府之英起當郡寄慈惠之政徹于朕
聞夫士之務學固將見之用也始以宜章之最俾任一
州茲由郴陽之能得廉一道矧是湖湘之遠方當旱潦
之餘醝茗阜通雖攸司之甚重倉庾斂散尤荒政之宜
先爾能究心部刺史之職則朕之用汝等而上之庸止
此耶
曾集知嚴州
敕具官某贛川之曾人物相望仕至二千石者前後以
十數聲績茂焉爾習于家傳有志乎古試以郡寄有志
乎民還奏便朝嘉其詳練惟嚴陵之輔郡實高廟之潛
藩分以左符用撫吾民由小州得大州蓋亦寵矣益勉
厥職以大爾家
沈維知房州
敕具官某爾以相家子明習文法自致膴仕蓋嘗久于
廷評爲丞爲正又出爲二千石矣中更閒退閱歲滋深
起爾于家俾分房陵之符戢吏愛民省刑節用治郡之
大端也爾皆知之奚俟多訓
知江州王師古廣東提刑知吉州胡長卿廣西提
刑
敕具官某等國家分道遣使以祥刑為重嶺海之遠尤
遴于擇人爾師古奏潯陽之課爾長卿報廬陵之政俱
以儒雅飾吏踐敭歲久授之軺傳其必能為朕審用刑
章平反庶獄使百城之民自以為不冤亦惟休哉
吏部員外郎錢象祖陞郎中
敕具官某爾自淳熙初元攝事列曹今二十年矣三易
州麾一擁使節凡今郎吏出入省戸未有如爾之久者
也茲以積攷始正其名資望俱高益稱詳練雖曰銓法
尚服優恩
新成都府司戸李僑乞將所得官資回授父証贈
迪功郎母廖氏贈孺人
敕具官某士之發策決科以求仕也爾之子萬里造庭
得官名都而求致其事以榮二親此非追遠報本不可
解于心者能之乎朕甚嘉之曲從其請于以風厲四方
使知慕焉
新徽猷閣學士知建康府張枃依舊知襄陽府
敇金陵為帝王之宅方藉保釐羊祜得江漢之心爰加
因任具官某忠嘉傳世才智絶人兼言語政事之科何
施不可更彈壓惠養之政易地皆然惟今襄陽在昔畿
甸暢皇靈于遐徼控天塹于上游謀帥留都已畀玉麟
之重還車舊鎮諒多竹馬之迎惟首公而忘私遂聞命
而引道吏民如故不煩條教之載頒城郭重來但覺精
明之頓改其祗茂渥以訖外庸
左司應孟明中書門下省檢正右司徐誼左司員
外郎
敕具官某等宰掾之任重矣自爾二人為之實能謹守
程度參稽事宜佐吾二三大臣以平章中書之務大臣
亦言其能朕用嘉之以序而遷滋嚮于用益習天下之
事以昌遠業尚勉之哉
何澹煥章閣學士知泉州
敕弄大夫之印方渴想夫嘉猷分刺史之符尚往臨于
重鎮眷知有素中外惟均具官某名檀倫魁望高風憲
由辟水師儒之任歷騎省諍臣之班披腹而呈琅玕獨
任臺綱之長把麾而去江海更觀吏治之優矧是泉山
實雄閩嶠徒得君重勉為朕行煥乎文章示西清學士
之寵凜然風采增南國諸候之嚴倚聞報政之期其體
顧憂之意
樞密院編修官吕棐太常丞
敕具官某三丞號高選而容臺為最不惟禮樂是司凡
朝廷有大議必咨焉是可以輕卑哉以爾奮自儒科又
精吏事持論不苟廉直自將久于編摩擢寘華列惟寅
惟清往贊而長
國子監主簿王源國子監丞
敕具官某胃監以教養人才而金榖細務丞實司之爾
父頃在從班有批勑之風能繼世科風烈未遠久服勾
稽之職就俾序遷資望寖高尚思所以稱其家者
監登聞鼓院李友直宗正寺主簿監都進奏院羅
克開國子監主簿
敇具官某等國家銓擇人才進各有敘勾稽之職在寺
則司宗為清在監則胄庠為重以爾友直儒學老成舊
傳夫素業爾克開士行修飭自奮于世科進官于朝雅
有賢譽俱遷簿領實階華途罙務靖共以祗朕命
潘景珪知湖州
敕具官某吳興名邦今為輔郡地大而民阜賦重而訟
繁視邦選侯弗以輕卑爾練逹吏事明習憲章入從出
藩踐敭舊矣起家為二千石顧豈擇地而後安移前日
彈壓之威而為惠養之政尚優為之以稱朕意
沈瀛知江州
敕具官某大江之險分戍重兵潯水之陽號稱要地軍
民錯處牧御須才爾奮迹膠庠馳聲場屋仕雖三已而
無愠予豈一端而取人既輟新安之行復分共理之寄
綏靖十同之衆撫安萬竈之屯此而有稱進則未艾
承節郎敘州管界巡檢程仲乾因夷人作過被殺
特贈兩官與一子進武校尉
敕具官某爾為徼吏勇于捍寇而捐其軀謀雖不足過
于逗撓自全者遠矣以二秩告第而官其子庸勸邊臣
之用命者
湖南提刑孫逢吉秘書少監
敕具官某道山羣玉之府聚天下英才其間必又求才
之傑然者領袖之遴選之久今得其人以爾禀資端方
充之以學九流百氏之書該綜無遺良史之才諍臣之
風爾實兼之頃由少司成出使湖湘刺舉惟公風采凜
然是今日第一流人物也還為少蓬孰不曰宜來游來
歌以副虚佇
楚州奏忠訓郎添差副將魏昌教習效用弩手轉
一官
敕具官某爾以名將之子習于戎昭練兵山陽守將以
告授之一秩以勵能者
蔣藺邵公翰奚士遜邵衮並大理評事
敕具官某等理官之屬惟廷評為甚勞獄成之告必躬
必親非習于文法者不在茲選今又試以經術蓋欲兼
用儒者也爾等俱以場屋之舊明司空城旦之書而中
其科虚位既久並舉而用各揚乃職使人知引經決獄
之效焉
太常少卿薛叔似秘書監
敕具官某朕以冊府為重選才甚嚴信宿之間既得逢
吉為之貳又俾叔似長之所謂朝取一人焉拔其尤暮
取一人焉拔其尤士論翕然朕亦自樂于得賢也爾問
學淵博論議明辯結知慈皇擢在諫省有古諍臣之風
遠乘軺車歸貳容臺物望無不宗之既授以太史氏之
職復使正此久虚之位表儀雋游儒者之至榮也雍容
養望以俟甄擢
司農少卿詹體仁太常少卿
敕具官某奉常惟禮樂是司而去古寖遠放失尚多非
得博物洽聞學有根據者未易輕卑也爾少明經術務
為有用探賾索隠恥一物之不知總餉之久蓋已由郎
省而貳大農矣召對雍容效忠無隠其為朕典禮樂之
事鐘鼓玉帛抑末也尚求其本而釐正之
蔡戡司農少卿
敇具官某爾起由名家以甲科自奮登用最蚤敭歴已
多深沈之度廉退之節朕知之舊矣比總軍儲嘗貳外
府升之農扈備予九卿朕欲收拾人才共興治功覽爾
奏篇又有得士之喜顧豈獨望以周稷之事然積貯天
下之大命也方平糴以為備尚贊而長使事集而民不
擾則予汝嘉
新知泉州何澹兩易知明州
敇起鎮泉山將趨于閩部易麾鄞水併護于瀛壖凜聞
憲府之名增光制閫之寄具官某受材精敏履行粹和
場屋文鳴蚤先衆俊朝廷德選寖歴華途屬予纂紹之
初賴爾論思之益擢居騎省端有古諍臣之風進長烏
臺真得中執法之體遽收朝蹟再更歲華洊畀郡符俾
近畿甸地當一面海帀三垂蔽遮浙河之東控御島夷
之外布宣德意豈惟欲田里愁恨之銷敷暢王靈正欲
藉文武威風之重倚聞成績嗣有殊襃
知明州朱佺兩易知泉州
敕具官某才有小大之異而選用當適其宜郡有遠近
之殊而委寄之重則一爾詳練世故敭歴仕途鄮嶺分
麾報政久矣温陵改鎮易地皆然此則控東夷之要衝
彼則據南海之都會内修侯度外暢王靈諒無憚于脩
途當復聞于善最
司農少卿胡瑑湖北運判
敕具官某朕臨御萬方寄耳目于部使者又間遣諫官
御史爲之俾遐陬之氓如在畿甸矧湖右實據上游而
外臺當軍民錯處之地任顧不重哉爾外靜而内明言
簡而氣勁一見而決亟寘諫垣雍容論奏多所裨益乃
自引嫌遷貳大農丐外再三察其勇退茲用授爾以飛
輓之寄為官擇人非以遂爾之私因事進規無忘愛君
之意
高文虎將作監丞
敕具官某朕旁招俊乂布列周行德進言揚如恐不及
矧以太史氏之舊引疾家居十有四年昔病今愈予環
可後乎爾博學篤志承伯父之傳網羅舊聞述史遷之
緒採之公論僉曰汝賢再轉為丞尚居繕監職務清簡
可以卒汗青之業毋以匠為嫌也
汪粹軍器監丞
敕具官某爾舊弼之子以才自見出臨邊郡綏靖有方
奉最言歸論奏明辯丞于戎監孰不謂宜矧爾久在塞
垣有志事功除戎器以戒不虞國之務也亦惟欽哉
戸部侍郎趙彦逾工部尚書
敕攷六典之書實重冬官之職總百工之事今惟起部
之司乃得宗英俾居常伯具官某聯休天派擢秀儒科
立志孤高萬鍾何加于我持身廉潔一介不取諸人令
名遠紹于間平惠政徧加于楚蜀任國大計為予良臣
朝夕論思有猷必告簿書期會惟正之供勤勞已著于
累年寵數遂登于八座親賢並用朕方隆睦族之風技
巧咸精爾尚敬若工之命
攻媿集卷三十七
