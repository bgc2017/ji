攻媿集卷一
宋樓鑰撰
古體詩
攻媿齋
余以攻媿名齋俞致翁惠書謂若無媿可攻者
讀之悚然不敢當以詩謝之
聖賢不得見道散固巳久學者多自賢鮮肯事師友顚
冥聲利中悔吝皆自取動言無媿怍未知果然否寡過
云未能先聖欣善誘凜凜孟氏言幾希異禽獸參乎病
知免遂使啓足手寧知起易簀又在此段後吾儕況小
人氣質素凡陋以其所以養孝道亦何有勉前類水馬
立處秖如舊倘復不自力其末當愈謬每思攻所媿扁
牓銘座右三誦故人書慙汗幾欲溜夫豈爲戲言知君
于我厚因之更加警補過尚无咎
謝湖山居士示和陶詩(吳給事芾)
淵明千載人風節仰孤峭豈惟辭督郵蓮社不得召書
不求甚解眼高得玄要詩亦本無意但寫胸中妙齊梁
紛衆作嘈雜春禽叫稚子候簷隙文通劇搜紹矯矯玉
局翁尙友謝浮漂飽喫惠州飯追和欲同調湖山老居
士宏才蓋廊廟出入官五紀懷歸自年少屢賡歸來詞
吾行有先兆老龍臥林壑年高德彌劭向來批勅手甘
心事耕釣築室據仙居泉石造深奥亭榭望堂皇蓬萊
對圓嶠涉園日成趣遇客酒頻釂巖巖鸞鶴姿炯炯雙
眸瞭墮體黜聰明坐忘樂遺照西疇時告春東臯快舒
嘯襟期古暗合此事不容詔盡和靖節詩筆走追風驃
又如裴旻劍騰空徑投鞘人生嗜欲深山林不供燒何
當從公游翛然寧荷蓧小子敢言詩未免事華彯西施
難效顰邯鄲恐貽笑思欲焚舊藁世味輕咀嚼稍尋韋
蘇州旁引孟貞曜絶去翰墨畦毋鑿渾沌竅尙或庶幾
焉未暇期速肖
送袁和叔尉江陰
澄江少日曾經行高城傍有長江橫君山特立江之汀
下瞰淮甸一堂平中港引潮深無聲萬頃灌注滋農耕
戰國今幾二千齡黃歇此地猶垂名舊以邑屬南蘭陵
疲于奔命吏失寧今焉裂地爲專城獨當一面行雙旌
井市雖小民厚生四十萬緡輸賦征舶商輻凑衆貨贏
牒訴簡省官曹淸一邑負郭相依憑守宰同僚齊弟兄
脈絡貫通易盡情尉職無卑近編氓坐閱是否真權衡
傍郡孔道困將迎我乃靜趣如郊坰安輿並行人子榮
況有海錯供庖烹河肫鰣&KR1693;鮮不鯹車螯蛤蟹均藜羹
夫君傳家有典刑父子知己人一經詩書滿門不慙卿
豈羨漢士黃金籯薦口久巳徹帝京九萬自此開鵬程
平生寒窗照短檠興亡千古無遁形妙年射策當彤庭
歸領後生爲主盟友朋講習誠專精世故多端須飽更
京口直下連滄溟官府闊稀行旅驚邊頭久無夕烽青
要在彈壓潢池兵簿書期會勤經營人物酬應審重輕
一言行之可終身謹毋失己毋失人贈人以言豈吾能
頗嘗于此三折肱舉以送君君試聽
登育王山望海亭
瘦藤拄破山頭雲山蹊盡處開危亭平田萬頃際大海
海無所際空冥冥乾端坤倪悉呈露飛帆去鳥無遺形
蓬萊去人似不遠指點水上三山青褰裳濡足恐未免
倘有飈馭吾當乘是中始覺宇宙大眼力雖窮了無礙
雲夢八九不足吞回視塵寰一何隘曾聞芥子納須彌
漫說草菴舍法界看我振衣千仞岡笑把毫端捲烟海
林景思雪巢
四時不皆雪陸居本非巢高人興寄遠表此一把茅吾
非二祖可夜立寒齊腰吾非鳥窠師結廬寘樹梢白日
照我心不以見睍消兩腳踏實地風雨無漂搖作詩窮
益工寒瘦逼島郊落筆句驚人不復尋推敲客至不問
誰淡若君子交直氣干霄上下視鄙斗筲富貴頃刻花
疇能等幻泡附離如幕燕自謂漆與膠先生閱世熟兀
坐山城坳春陽會有時豈曰終繫匏錫山寄雄文凜然
豎髮毛我非敢言詩爲君聊解嘲
題龍眠畫騎射抱毬戲
綠楊幾枝插平沙柔梢裊裊隨風斜紅綃去地不及尺
錦袍壯士斫鬃射橫磨箭鋒滿分靶一箭正截紅綃下
前騎長纓抱繡毬後騎射中如星流繡毬飛䃂最難射
十中三四稱爲優元豐策士集英殿金門應奉人方倦
日長因過衞士班飛騎如雲人馬健駕幸寶津知有日
窮景馳驅欣縱觀龍眠胸中空萬馬駭目洞心千百變
追圖大槩寫當時至今想象如親見靜中似有叱咤聲
墨淡猶疑錦繡昡閒窗撫卷三太息五紀胡塵暗畿甸
安得士馬有如此長驅爲決單于戰
題羅春伯所藏修禊圖序
東遊登會稽秖見蘭亭不見碑北過中山府欲訪此碑
不知處間從故家看墨本如此二者絶難遇曾經耶律
氈裹去至今薊北猶知慕時將一二餽北使持歸往往
快先覩未知玉石眞在否要比江南終近古他日縛取
呼韓作編戸勒銘歸來過定武只問君王乞此碑打向
人間莫論數
題孟東野聽琴圖因次其韻
誰歟住前溪夜深以琴鳴天高顥氣肅月斜映疎星橡
林助蕭瑟泉聲激琮琤彈者人定佳能使東野聽束帶
不立朝遥夜甘空庭龍眠發妙思神交窮杳冥不見彈
琴人畫出琴外聲郊寒凜如對作詩太瘦生恨不從之
遊撫卷空含情
壽安撫伯父
東樓德澤流無窮我公挺生慶所鍾瓊枝玉樹瑩精彩
迥然不墮風塵中少年慷慨吐虹氣文彩元不減儕輩
胸中妙蘊經綸才剸劇裁繁特餘事曾從蓮幕試牛刀
舉城但識劉功曹瀾翻薦口動天聽一語便逾華袞襃
上方欲革嶺南弊柬才果得吳刺史不妨一勺飲貪泉
淸德泠泠今可紀憑軾雍容安七閩列郡合詞稱得人
從兹十載秉麾節坐令萬里回陽春洞庭風月瀟湘雨
君王無復憂南顧抗章乞得半生閒遙指山家賦歸去
廟堂未肯閒宏材大開東閣需公來朝隨召節赴天闕
夜馳使馹歸長淮廣陵臥治要汲直金節熒煌照熊軾
底用腰纏十萬錢且看身享二千石忽思鱸膾寒菰羹
拂衣欲遂鄕關情視去西陽如脫屣意色蕭然同鬭生
畫船重汎西湖上水光山色都無恙主人管領東風回
故園桃李倍淸爽六鼇背負三山歸輪囷老檜蒼龍姿
了無塵俗敗人意棐几長物皆瑰奇橫岸綸巾披鶴氅
神情直出羲皇上塵事到頭曾不聞臥聽歌臺傳緩響
百花堂前手自栽興來一杯復一杯人生亦欲自適爾
富貴于我何爲哉仲春況屬懸弧旦使君亭榭風光煖
東君豫借一分春不許芳菲作春殿綺羅香深初肆筵
弟兄酬酢杯相傳此時更復借一醉君從何處拌垂蓮
五侯貴盛德未美簪纓不滿高陽里何如淸白傳家風
奕世靑氈盡朱紫燕居今喜相比鄰其如四海須陶鈞
羽書鼎來在朝夕何數羔雁徒成羣芙蓉城中有仙宅
十洲三島環其側此中樂不減商山功成歸作茹芝客
送伯舅汪運幹(大雅)
人生自古悲别離別離今日何足悲試問今日行者誰
鄞江名族真男兒虬鬚燕頷軀十圍凜凜端有熊豹姿
毅然剛立不怒威笑視鼠輩何脂韋州縣小試囊中錐
政績今在衆口碑姓名通籍黃金閨便泛王儉紅蓮池
平時幕府多素尸坐縻公粟遨以嬉只今方當多事時
正要名士同驅馳森森百萬虎與貔荷戈分駐淮東西
兩淮千里雙使麾幕中僚吏皆耀犀惟公婉畫明蓍龜
辯如懸河不可隄胸中武庫深難窺決策固有堂上奇
朔風吹空黃草齊正恐秋高胡馬肥萬人相顧目睽睽
見公此去多腹非公獨襆被行不疑單車西去征馬嘶
平生氣槩衝虹霓恨無尺箠笞羌夷方今天相中興期
黠虜戴頭來邊陲顧公速蹈功名機匈奴不滅何家爲
出門千里何足辭但願滿引金屈巵
月夜汎舟姚江
秋暑不可耐幾思汎中川晚來興有適溪船偶及門凉
月纔上弦平潮可黃昏倚楫縱所如臥看龍泉山長虹
跨空闊過之凜生寒坐穩興亦佳夜氣方漫漫草蟲鳴
東西飛鳥相與還仰頭數明星垂手搖碧瀾主客惜此
景不及攜清樽無酒要不惡徜徉足幽歡幽歡有何好
扣舷澹無言
送王正言守永嘉
江頭潮生江月小暝烟綠暗垂楊道有客扁舟送使君
道傍不怕揶揄笑向來一别三換歲正喜親情得傾倒
吏民引領望推麾空有離愁滿懷抱使君讀殘萬卷書
古事今事俱了了便應珥筆侍天陛不然代言登鳳沼
瀛堧山水久寂寥爲屈朱轓來坐嘯帢幘峰高舊題咏
赤城所在經行飽永嘉名郡太守尊靈運後來詩絶少
天作雁蕩地爲藏蠟屐穿山未曾到攺轅卻向箇中去
更得江山助詩好齋鈴靜處定得句不待池塘夢春草
去年海水上平地大風駕浪從天杪蒼生濈濈生魚頭
聚落隨波迹如掃今年二麥連野秀田家扶犁事秔稻
使君憂國眉不開叱馭徑行仍及早哀哉千里方更生
縣官租錢酒戸曉縱民自恐上不足誅取何憐下無告
邦儲邦本孰輕重肯使疲民困征擾君不見巖巖千古
陽道州政拙催科自書攷
遊龍瑞宮
隔山望危石老面凜如鐵路回兩屏開見此高嵽嵲偉
哉名公卿峩冠會朝列又如鼓迅霆玄雲助擊烈癡雲
不作雨空翠襲冰雪野水不知源遶徑幾萬折子長真
愛奇萬里探禹穴我家甬水東扁舟輕入越竊此半日
閒到處輒清絶傳聞古洞天瓊臺照金闕神仙杳難問
一笑山石裂相逢客路中翻手數年别勝地更躋扳莫
厭屐齒折
三日不得過都泗堰
南朝何公棲禹穴嘉遯悠然老高潔一朝送人都泗埭
歸歎此途于此絶我亦何爲走塵埃數年不記幾往來
船橫三日不得度愧想高風安在哉
宿佛日山
平生臨平山知誦藕花句輕帆幾來往山色澹如故寧
知千萬峰中間著佳趣蕭蕭蒼髯翁爲指花城路我來
春正濃天寒日將暮雲深鐘唄鳴自喜得勝具緬懷玉
局仙老筆掃朝霧玉槊儼相持珠旒竟何所惟餘渥洼
水蒼龍角牙露人間翻覆手烈日變烟雨俗子眩炎凉
三四錯賦芋道人笑視之萬化隨所寓深坐十笏地一
息了千慮箇中誰得知幽鳥背人去
求仲抑招遊山歸途遇雨
竹輿遶湖濱宿露尚厭浥徑到玉岑下坐久客始集起
穿靈石山萬松介而立梅天氣淸潤空翠行可挹古藤
幾百年枝蔓兩山及見說暮春時花紫光熠熠直疑老
潛虬初起夜來蟄俯玩歲寒泉齒冷不敢吸相將上龍
泓塵鞅謝羈&KR0919;洞有靈獸居臨深心岌岌魚遊明鏡中
巨浪無三級寒苔載水去萬頃潤原隰濛濛山雨來歸
僕鳥飛急野興殊未巳日昃不暇給衝泥上湖船雨陣
遽奔襲飄風將急點回旋驚四入中流益蕩兀短篷不
當笠停篙亦久之怒勢不少戢我徒方嘯歌弗謂攺豪
習但恥瓶罍罄莫問衣裳濕
吳江舟中
阿連久矣共一被小别愁生夜無寐風帆將我上征途
回首江山日千里小舟横臥吳江水夢回依約蕭齋裏
五更漏急月黃昏鳥散一聲人未起
讀范吏部三高祠堂記
三高之風天與高三高之靈或可招小山以後無此作
具區笠澤空寥寥幾從垂虹蕩雙槳寓目滄浪獨怊悵
筆端不倒三峡流欲遽招之恐長往前身陶朱今董狐
襟抱磊落吞江湖瑰詞三章妙天下大書深刻江之隅
我來誦詩凛生氣若有人兮在江水扁舟獨釣膾鱸魚
茶竈筆牀歸南里先生同是丘壑人只今方迫功與名
謝公捉鼻恐未免便看林藪生風雲他年事業滿彝鼎
乞身歸來坐佳境不嫌俗士三斗塵容我漁蓑理烟艇
仙都獨峰
漢家武徹求神仙方士搤掌多夸言蓬萊隔海不可到
屬車徜徉上橋山傳聞黃帝久仙去胡爲有石高巑岏
游談不經理欲屈謾言此地藏衣冠縉雲自是仙窟宅
萬壑千巖比如櫛突然一石摩靑雲造化應勞巨靈擘
仙風吹墮碧蓮花玉井半空人不識望之不計幾千尺
八柱擎天此其一伯夷制行高且孤萬世猶能立懦夫
英魂凜凜今不死化作此石山之隅橫斜轍跡依然在
我亦何能窮古初
靈壁道傍怪石
飽聞兹山產奇石東南寶之如尺璧誰知狼籍亂如麻
往往嵌空類鑱刻長安東南萬歲山搜抉珍怪窮人間
汴流一舸載數輩徑上艮嶽增孱顔當時巧匠斵山骨
寘之江干高突兀干戈動地胡塵飛坐使奇材成棄物
君不見黃金橫帶號神運不數臺城拜三品只今零落
荒草中萬古凄凉有遺恨木人漂漂不如土坐閱興亡
知幾許行人沈歎馬不前石雖不言恐能語
括蒼溪漲
雨餘大溪觸山流氣勢直欲凌沙洲浮梁中分斷螮蝀
流沫東去行蛟虬人家嘈嘈避新漲雲稼苒苒添平疇
漁翁輕生有如此小艇橫絶隨飛鷗
石門洞
扁舟百里連城回青山中斷立兩崖淸都虎豹隱不見
但見閶闔排雲開峰回失喜大飛瀑聲震萬壑驚春雷
掀髯目極九霄外玉虹千丈飛空來一冬青女靳天雪
不知聚此山之隈傳聞神龍臥其上寶藏擊碎眞瓊瑰
胸中先自無塵埃到此更覺心崔嵬天風爲我噀空翠
春水瀉入騷人懷謫仙曾來寫勝句劉郎又爲開天台
我慚筆無挽牛力醉墨滿壁誰爲裁或言龍湫更奇絶
鴈山高處深雲埋我方攜笻往尋訪未知比此何如哉
大龍湫
北上太行東禹穴鴈蕩山中最奇絶龍湫一派天下無
萬衆贊揚同一舌行行路入兩山間踏碎苔痕屐將折
山窮路斷腳力盡始見銀河落雙闕矩羅宴坐看不厭
騷人弄詞困搜抉謝公千載有遺恨李杜復生吟不徹
我遊石門稱勝地未信此湫眞卓越一來氣象大不侔
石屏倚天驚鬼設飛泉直自天際來來處益高聲益烈
溟池倒瀉三峽流到此誰能定優劣鴈山佳趣須要領
一日盡游神惡䙝驪龍高臥喚不應自媿筆端無電掣
輪囷蕭索湍不怒非霧非煙亦非雪我聞凍雨初霽時
噴擊生風散空闊更期雨後再來看淨洗一生煩惱熱
連雲亭望海中諸山
鴈山本在雲海中波濤千古相撞春泥沙洗盡見山骨
巖壑所在皆玲瓏是誰一口吸水盡平地卓立成奇峰
至今往往有遺跡相傳渺漭何能窮我乘單車來自東
佳處十數一覽空晚登四十九盤頂曠望巨海烟濛濛
羣山錯立不知幾朝日照燿天霞紅是間瑰奇定多有
鯨波掩蔽深莫通我無太眞燃犀法安得一闖馮夷宫
會聞滄海變成陸卻與鴈山爭長雄
寄題張法曹瞻雲軒
張侯名軒意可知如登太行看雲移我雖未得登軒墀
不鄙要我巴人詞爾時膝下遨以嬉欲斵數語語不隨
娛侍東嘉樂無涯官舍偪仄親不怡安輿相將甬水湄
日日東望勞支頤秋風得檄欣星馳歸拜親下聊信眉
官事有程不得違欲去故國行遲遲重來橘柚黃金垂
霜著新蟹雙螯肥海魚甘鮮一尺圍欲奉色養春爲期
瞻雲之思今同之慨然落筆成新詩人間至樂在庭闈
何用自縛微官爲君方欲解左顧龜我亦日思投檄歸
相望百里俱萊衣從他天外閒雲飛
次韻翁處度同遊北山
兩夫持鎌行我先巧尋徑路其智專我扶枯藤衣短後
意氣巳出層峰巔何郎鮑叔飽經歴勝處一一手自編
我攜舊紀訪陳迹止恐急景不得延徜徉共登青雲梯
今日邀我爲擊鮮始觀神龜闖靑泚上有石壁來飛泉
隱蹟遺基平可坐下顧亂石如磨鋋懸崖雙瀑灑空雪
來自一握孤雲天郤從下流泝深險崎嶇直到青潭邊
朝陽射光破幽閟斷虹上下遮潺湲傳聞高山更高處
雅有行路從西偏同行無乃深好事杯酒自犒腳力全
誅鋤荆棘窮鳥道欲進不得意愈堅旋呼童僕累危石
笑採野菊聊盤旋捫蘿騰身上苔磴往往歡呼爭著鞭
側行危步汗浹背石角或使衣裳褰少焉身在雙瀑上
又見高派衝泓淵自笑泉石成膏盲愛賞不減蟻慕羶
巉巖數峰巧遮護妙處二老初無傳脫迹塵埃到此地
便覺神思飄飄然回首江南塵一聚城郭歴歴眼欲穿
相期更看水流處步履未倦夸輕翩一上千尺窮山椒
碧澗靡迤流蒼烟尋源不能且忘返石猊巍距驚神鐫
退求歸徑惘難問藤蘿所在相縈纏我方踟蹰風烟表
披披衣袂身欲仙晚歸招提各痛飲讀盡屋壁長短篇
截筒環山覧清駛竅出珠穗心亦憐棋枰相與論瓜葛
橫琴不妨揮五絃人生易老費扶掖勝具大率須少年
伊余歴聘佳山水愛奇切慕太史遷明年炎暑襲故步
與君共枕淸流眠
遊白石巖
我遊仙都觀獨峰轍跡雖在車不通鼎湖望極幾怊悵
悵無羽翮凌天風兹來樂成望白石玉甑突兀摩蒼穹
人言真人老耼裔鑿開洞府遺仙蹤無人共登靑雲梯
躋攀伴我惟枯笻縈回約略三十里踏遍萬疊高巃嵸
斷崖泠泠落殘雨雙石凜凜亭孤松卻從山椒下谷口
石欄屈曲遮碧椶頗疑山高氣凝凜古來積雪今未融
是誰玉斧妙鐫斵仙洞雙闢驚神工巖深白日尙幽閟
别有石竅開天聰傳聞峰頭貯淸泚苔罅涓滴聲冬瓏
奮身便與上虚閣海山錯立烟濛濛腳底千山行伏龍
手揮五絃俯冥鴻霜林搖落當玄冬長嘯一覽萬象空
解衣寄宿旦過寮魂夢亦墮冰壺中曉看日出滄海東
蠟炬百萬燒天紅眼高不數鴈蕩雄行田下笑康樂公
未能辟穀追仙翁頗亦有意棲琳宮三山不覺去人遠
安期羨門宜相從驂鸞駕鶴太多事但欲御氣游無窮
約諸公再遊龍湫
昨暮與君上龍湫天久不雨無湍流笑呼拊掌喚不應
悵望頗亦令人愁夜來雷鼓驚龍起溪聲巳覺亂人耳
莫辭重訪尊者居坐看倒翻三峽水
送劉仲起主簿
劉郎鸞棲海瀕邑不減向來人性習凜然軀幹卽之温
語恐傷人中有立論交雖厚笑甘醴御吏以嚴無朿濕
公餘黃卷頻卷舒藝圃工夫日加葺永嘉數多君子僚
休沐新盟有淸集伯倫忽去誰鯨吸欲挽不留情悒悒
君年方盛才有餘逸驥寧容在羈&KR0919;期君欲蹈功名機
塞草連雲朔風急
王侍御壽詩
使君威名聞四方南牀凜凜凝秋霜使君和氣到甌越
幕府初開夜飛雪頗聞此雪近歲無定知來隨御史車
黃堂洗印未多日慶朝況此當懸弧明年豐登日可數
父老兒童爭起舞遲明賀版擁譙門試拾歡謠作詩語
使君風度神仙人相門出相寧非眞妙齡兩科談笑得
脫趨嚴召依風雲臺端敢言姦聽聳至今讜論時傳誦
踏遍巫山十二峰卻尋春草池塘夢人傳使君威稜稜
我知威愛元兼行蒼髯如戟面如鐵惠養自有循良稱
高牙入境紛進謁賓屬庭趨躬磬折民生共喜愛日温
吏行獨畏春冰裂向來夔州妙籌邊夷蠻落膽皇靈宣
還朝奏課居第一夜半帝席爲之前東嘉今爲股肱郡
小試望之三輔近會循故事入三公致君要使登堯舜
東風未動春先回梅花照眼歌筵開吏民合詞誦難老
一笑千里傳銀杯佳兒恂恂授衣鉢玉樹芝蘭俱秀發
江南世胄比長淮更看雲來萃簪笏平生知已今上天
敢復坐歎寒無氈巴言未足贊公壽載誦峻極崧高篇
鮑淸卿病目不赴竹院之集詩寄坐客次韻
鮑侯年少老文學藝苑優游富耕穫胸中涵養自成趣
妙處正恐兒輩覺我慚門巷非尺五字欲問奇誰與㩁
開樽竹院望同醉遮眼腦脂何太虐團圝十客踏雨來
相從不負東風約投壺雅歌了無恨秖恨車公一前卻
海棠春深照眼明風物融融悟非昨從教雨洗臙脂淡
小摘何妨供把握夜闌燒燭照花睡靚妝如在結綺閣
牆頭西望爛蜀錦嫣然一笑無聲樂飛紅點地繡作茵
正須席地天爲幕要知富貴出天姿艷杏夭桃何足錄
主人小築眞好事肯學區區專一壑洞門不鎖要客來
笑君太似羊公鶴雨餘珠淚色慘悽一顧正嫌無伯樂
忽驚新詩來叩門妙語天然不煩琢坐中傳觀字欲漫
我豎降幡甘面縛清明已過雨不休雲霧猶屯四山腳
揩摩病目不應遲及此紅英半零落枝頭尚有未開花
縱巳離披亦何惡知君旣負西岑游可使一春終落寞
會須來此共賦之正要重聞誦新作
贈光孝益老
光孝長老師益蘇魏公諸孫兄延壽爲台州判
官别四十餘年一見歡甚林吏部有詩次韻
原鴒鴻鴈行此理懸諸天萬事可變滅天性難推遷顯
庵幼出家潔飲同玄蟬一鉢寄西東悠悠經幾年外慕
等浮雲百念灰無烟難兄忽相逢觸動歡喜緣光陰信
可惜征袂何翩翩叱胥掩簿領來問妙峰禪剌剌道家
世客淚如迸泉玉堂與黃閣衣鉢親相傳游宦非爲貧
不敢替所先老師雖晏坐至情豈唐捐此會非偶爾絶
倒秋風前手持詩卷來謂予得無言曉以天性語人生
要有原嗟哉僞日薄萁荳本同根一旦成讎敵釡中急
相煎寧知有佳人芳草夢阿連相見無幾時瞥如魚躍
淵固知出世法惜别詎不然又當作大觀勿爲愛網牽
千山元不隔毋庸對牀眠
送王道州
九疑之南爲舂陵瀟水淸駛山爲城郡齋正據山直上
一覽萬家無遺形家君頃年入蓮幕我不得往空馳情
先生分符此中去心旌搖颺隨雙旌先生平生飽文學
身上著作承明庭奥篇隱帙亦如響一時自許文章鳴
高辭坐奪造化巧凜凜韶濩聲鏘鏗把麾江海非無意
親扶版輿賦南征頗聞楚俗未蘇息糟糠不厭嗟疲氓
正資儒術飭吏事拔去強薤摩孩嬰政成環召事未晚
天子日夜開延英風流千古三刺史往繼聱叟陽先生
毋庸自書追科攷但願寄我舂陵行
哭王知幾墓
知幾少也爽萬事笑談了自謂頗寡合見我輒傾倒百
年能幾見一别迹如掃父子俱埋璧嗚呼何其早向來
論文酒和淚傾宿草此意誰復知寤歎令人老
仲舅尙書生朝
去年生朝燕稽山館舍朗朗屋百間紅裙合樂飲徹旦
坐上衆客皆酡顔今年生朝半歸路竹輿瀟瀟曉衝雨
回頭風景非去年當時賓客今何處仕巳喜愠曾何分
適齊未減楚子文鼻間栩栩固自若世情物態徒紛紛
平生知足志閒退歸老鄉關了無悔但欲年年醉西風
坐閱人間百千歲人間萬事日不同尙書人望方顒顒
明年舉酒拜公壽安知不在槐庭中
送鄭惠叔司封江西提舉
君名切斗魁步武上霄極蓬萊羣玉府圖書照奎壁郎
官應列宿寢覺象緯逼胡爲作使星烱烱向江國仰奉
鶴髮親版輿映萊服昔日紅蓮池帥垣資婉畫方將散
餘潤連城被膏澤官榷與民繇豐儉煩振糴小試活國
手疲氓賴休息便歸侍玉皇拱立香案側富貴殊未巳
行行上鸞掖君其妙演綸三能看齊色
次韻胡元用茉莉花
殘暑未盡秋欲來玉刻萬葉瓊英開孤標雅韻一枝足
江上紫翠空成堆素娥常與明月約青女細把輕綃裁
主人好事趁時買買寘此地眞宜哉牆間閒地方丈所
幾年累甓裝層臺春花秋卉紛互發胡葵芍藥參徘徊
眼明忽見此奇絶弟畜素馨兄事梅夜深飛香性幽獨
未許蜂蝶來相陪糖甖封餘有閩土會須掃取添花栽
吾聞閩山千萬本人或視此齊蒿萊何如航海上天闕
玉色照映瑠璃杯新凉徙倚看不足坐見日影攲庭槐
同官登勅局小樓觀雪
去年歲豐登雨暘應時須所欠惟一雪祈禳遍精廬晚
亦粗飄瞥六花舞空虛雲氣不待簇風伯隨驅除殘春
寒尚深忽見雲糢糊撒鹽壓衡茅晨興粟生膚隨班上
廊廟恍若登蓬壺岧嶢宮殿深朱扉黃金鋪百神衞靈
居半天散瓊琚又疑守護嚴寶網絡明珠參差鴛鷺行
簪笏皆沾濡退歸冷局中窗間竹扶疎爲思此絶景往
往終年無不應憚凌寒閉門守紅爐爲君登危樓深杯
泛酴酥崔巍瞻吳山莽蒼望西湖瓊枝宿饑鷹玉階走
韓盧酒興萬里遠容我歌且呼坐欲斵五言所媿李與
蘇君與工屬聯灞橋去騎驢
久不作詩喜仲兄遷鄰居因成長句
宦游各天涯皇州今鴈行官居半里所相過復相望西
鄰得老屋往來連戸窗水竹占幽勝風雨對一牀十年
短檠燈今夜分餘光兒曹亦可樂洛誦聲洋洋天邊有
白雲隨風正飛揚相期奉甘旨萊衣戲親傍軒冕皆倘
來此意可暫忘詩成喜可知且復釂此觴
送林宗丞浙東議幕(劭)
先生風骨天與淸孤松野鶴何瘦生胷中落落笥五經
大篇短章筆縱横壯年文場諸老驚俯仰世故雙鬢星
萬事不理詩自鳴笑視軒冕秋毫輕市者爭利朝爭名
著腳往往遭譏評先生四五官神京又復歸去鴻冥冥
臺家急賢埋不應況復寮舊離觴傾先生自喜得此行
祿粟可巳啼號聲秦望之山高且平臥龍横亘環州城
鏡湖千頃波不興晉宋遺跡多豪英議幕了無塵務縈
撫物弔古皆關情我亦久矣懷滄溟旦夕欲乘緹油屏
相望縱復三四程詩筒尚得尋前盟
臨海縣治琴堂
子賤彈琴眞是琴我今無絃知琴心使我不得琴中趣
弦以脩綆誰知音才術高低不自由單父二子心則侔
後人不得彈琴暇勿以戴星爲可羞
送石應之司戸歸剡以室邇人遠爲韻
捷徑指終南索價譏少室窮達豈無命踏地胡不實之
人吏海隅所吐百未一夷途澹無營君其有終吉
年來歎離羣磨琢殆無幾資凡學益落駑駘費尺箠羨
君富春秋發軔方自邇驊騮更著鞭洗眼日千里
南明千古秀慶源久益新剡溪照人清況復屈斯人摻
袪不容畱椒觴思拜新他年風雪中扁舟倘知津
平生企賢心山川恨悠緬寧知日相見懷抱竟不展樽
酒了無暇離情果深淺室邇猶許疎況今乃眞遠
送王仲矜倅興元
蜀道難難于上青天蜀道易易于履平地蜀山天險固
自若視難爲易在人爾王尊眞有四方志叱馭徑行了
無累早登岷峨仕陰城談笑動行千萬里漢中由來說
雞肋意謂棄之爲可惜君今此去良似之更欲遠遊尋
故迹漢都南鄭啓炎圖秦置石牛山徑闢淮陰拜將餘
高臺武侯葬處空松柏大笑出門何慨慷天涯離愁各
盡觴荷君走馬卻送我李侯參語夜未央君方往蹈功
名機何止别駕歌王祥先正九年遺愛在更攜故笏訪
甘棠(政入蜀時所用仲矜象簡乃參)
巾山
兩鼇贔屭隨西行勢欲吸盡西江淸是誰繚以千丈城
欲去不去豈不靈化爲青山鎮東溟首冠窣堵雙崢嶸
安輿從東喜逢迎笑指鼇背同來登春殘雨足綠陰成
山鳥相和聲咿嚶自從半山經小亭仰望巨石扶軒楹
千山萬山擁翠屏陰霾歸靜纖雲興翠微下有長江橫
滾滾不盡千古情橫軒俯瞰萬瓦平佳處歴歴堪指名
雪蓬蹙雲連曲肱蜂房蟻垤棲殘僧扶欄更上三兩層
一覽物衆無遺形徙倚未厭茗椀傾長嘯兩腋淸風生
親顔甚怡輪爲停我亦色笑喜不勝願我雙親俱遐齡
方瞳鍊顔華髮星如此兩峰相對靑
沿檄柯山歸别張特秀
我昔志學年侍親宦西安弟兄遊庠校見君平生歡君
才獨穎出逸駕不可攀夜窗共檠燈春遊合杯盤虛堂
臥雪嶺傑閣橫雲槃爛柯上危磴烏巨沿溪灣是時氣
相高辨論俱瀾翻一别三十年天街見峩冠殿廬看決
科藍袍立淸班黃牒墨猶濕大弨力能彎爾來又五載
短書能幾番兹焉捧檄來吏牘方挐煩室邇嘆人遠一
朝脫籠樊滿意縱劇談痛飲到夜闌十步九太息此事
亦孔艱進哭老先生畫圖慘靑綸特顯顧何爲一昔成
大還回思我伯氏人琴有餘嘆感今念疇昔相與涕淚
潸故人悵無幾恍如春夢殘有酒不得飲有琴不成彈
復歸坐冷屋使我凋朱顔我歸不可遲倚門夢連環君
言欲舂糧伴我行路難欲去不得去僧坊話間關年各
幾半百後會鬢亦斑何處更有待此心匪石頑羣憂發
孤笑屬聯不當慳氣岸有如君著身簿尉間鹽車復長
鳴會當上天閑摻袪不忍別雨聲爲潺潺君有門戸責
慇懃願加餐
次韻沈使君懷浮岡梅花
玉人迥立山谷裏不有使君誰與憐毋庸高牙煞風景
爲著佳句增孤妍寒溪照影漫千樹橫笛吹殘又一年
傳聞年後更多發便須躍馬趨平川
送王木叔推官分韻得錦字
王郞天下士中和自生稟澹然初無營見者輒斂袵幕
中資婉畫處事極精審與人如恐傷律已淵冰懍深恐
馬駃輿要使鴞食葚一寸憂國心幾年不甘寢此意大
未酬退靜若巳甚使之行所學庶幾人奠枕向來孰間
之未免斯立噤川泳而雲飛賴有東陽沈露章極推轂
分韻句裁錦風流有如許不復嘆踔踸如君豈蓬蒿人
物妙流品才應奉香火爲養謀祿廩與君幸瓜葛心交
今十稔豈惟我惜别行道情苒荏紅蓮色何似翠柏風
愈凜願君疎藥裹一意護茵餁棄鼎寶康瓠浮名如拾
瀋行矣無多言臨岐且劇飲
彭子復臨海縣齋
乾道癸巳冬此邦我經行鬱攸氣未殄千家眞赤城來
訪臨海令瓦礫紛縱横翹然二尺高問是戒石銘徘徊
重太息更聞愁嘆聲試詢來者誰共言令姓彭我時語
傍人此邑其將興迨予來贅倅客館方暫停夜聞簫鼓
沸廳事先落成起望輪奐美壯觀聳連甍百堵日巳作
斧斤喜丁丁層樓庋敕書兩廡環中庭久乃遊其間宏
大使我驚位置旣深穩斵削仍工精田里不知役纖粟
無輸征安得屋朗朗突兀有寧馨退食不苟處扁榜皆
佳名中虛物自照政平由心平樨柏巳可悅況有賢弟
兄小亭眞吏隱縣擁高山靑琴堂雖增舊此意宜細評
智調天下理夸言笑後生大弦可以急小弦恐弗勝舉
意屬俄頃立欲如所營手足民無措吏姦益相乘不如
疎節目示以信與誠施行有次第幽遠無隱情上下始
相應温和亮以淸子賤意不傳僅許勝戴星彭令蓋得
此所以千里稱此非以政學淵源甚分明行笑解印去
衆心巳先傾太守薦之朝一鶚飛青冥傍無蚍蟻援日
夜思歸耕我無薦賢柄直書氣填膺安得採詩官取以
徹明廷
送虞仲房赴潼川漕
我來丹丘乘貳車送客往往萬里餘盛山使君别寖久
漢中郡丞今寄書公指四明喜鄰境典午何知成畫餅
揚旌忽作梓潼行去路六千抑何迥餘杭名家多俊奇
君于輩行尤白眉雍容音韻足夷曠百家到手無停披
向來郞曹天咫尺引身閩山接商舶賈胡嘆仰淸節高
霧中親見越王石此行叱馭不作難手遮西日又長安
長安日近公應往未放使星臨蜀山不然一行亦不惡
潼川應如錦城樂鄧侯功名凜如在拾遺風采今猶昨
流馬木牛諸葛公飛輓正欲修前功蜀民險遠日凋瘵
摩撫要令畿甸同況公五絶追鼻祖隷古眞有兩漢風
歸來富貴固未晚爲傳此學川西東
奉口遇雨
七月欲盡八月初天久不雨暑未徂下田焦卷上田槁
愁嘆不止田間夫嘔啞水車日夜響漕河揚塵成坦途
喜見此溪深且廣玄雲忽起西北隅林間槭槭水漚起
兩岸人物歡欲呼未聞滂沛潤龜坼且使萬物聊沾濡
船窗飄灑疎篷漏客意自適凉襟裾引身東望雲氣薄
未知帝城有此無傳聞今日方奏告便有響應來斯須
人家百萬苦炎熇君王齋禱幾月餘君王齋禱幾月餘
雲師雨師其疾驅
游天台石橋
兩龍爭欲起深壑觸破山骨成脩梁滔滔共出一門去
凜凜直落千丈強初疑鞭石跨滄海絶勝乘鵲橫銀潢
要須高躡前峰過往叩山中眞寶坊
攻媿集卷一
