攻媿集卷六十四
宋樓鑰撰
啟
代賀王樞密(倫)奉使回啟(氏汪尚書大猷以下五首代舅)
交鄰國有道乎大而事小遣使臣以禮也遠而有光自
昔才難于今任重十九年誠著夷狄孰謂世無蘇子卿
數千里口伐可汗必有人如鄭元璹惟樂天者保天下
故和戎而得戎心乘軺之人銜箠于道臨軒優造固盛
世之非常杖節請行實大臣之未有揚旌亟去締兩朝
魚水之歡接淅言還際千載風雲之會神人喜樂河海
晏安么麽至微驩快以抃恭惟(某官)有宰相器真王佐
材量括江湖不清不濁氣充天地至大至剛貌不勝衣
心匪轉石言而造膝非堯舜之道不敢陳議或犯顔雖
賁育之勇不能過愈膺眷注寖歴清華快吟紅藥之階
久寓紫微之直敏悟如廷碩時詔誥皆自為之文精壯
若燕公大述作類皆出其手進貳樞府增重聖朝運籌
于帷幄之中折衝于樽俎之際上方安邊境于無事時
乃堅和盟于未寒禮云禮云豈玉帛乎哉使乎使乎安
國家可也謂虞臣之相遜彼或一時命裴度以往釐正
在今日確持志士之操果爲天子而行帝曰汝諧僉言
惟允身輕一葉佩四海之安危名重泰山聳萬夫之風
采分憂北顧顒望東歸馬維駒馬維騏方聽皇華之選
鵻集栩鵻集杞已聞四牡之來生靈獲按堵之安宗社
有覆盂之固孤忠凜凜馳不測之深淵萬目睽睽仰難
逢之盛事歡傳土宇喜動天顔去握漢旄固已虚上台
之席歸調商鼎何待趣舍人之裝行慰具瞻即膺爰立
(某)寒鄉冷族藝苑散材雖知必學于箕裘未免徒勞于
州縣寡交于世知已惟公顧蒹葭之柔曾倚身于玉樹
笑蟾蜍之拙難追步于飛黃誰知霄壤之殊途不替金
蘭之舊分比干寸禄進拜崇墉方彭彭馳使者之車而
戀戀有故人之意將曲成其羽翼乃特借以齒牙俾掃
齊門獲參儉幕受丘山而有自效蛇雀以無階俯聽先
聲莫負蜀郊之弩輙尋故步重瞻夫子之牆敢泚筆于
下風佇宣麻于穀旦
代賀錢樞密(端禮)兼提舉德夀宫啟
恭審光奉宸綸進參樞筦天子侍龍樓之膳仰裨孝治
之勤聖恩加書殿之名增重本兵之寄神人歡喜宗社
晏安恭惟(某官)才為時生美由世濟學究六經之蘊識
窮庶物之原緗帙牙籖插架固踰于三萬漆書竹簡撑
腸何止于五千發華藻以為文出緒餘而飾吏果由治
行自致功名踐敭仕路之深密勿從班之久屬遠夷之
弗靖眷邊境之多虞洊遣侍臣往宣德意星軺兩使盡
清千里之烟塵羽扇一揮坐變三軍之風采隃度機事
明若蓍龜確守成謨堅如金石遠膺芝檢來對楓庭君
必有尊蓋以天下養也時方多事要當馬上治之自非
膺眷遇于兩宫兼文武之二道安得被家令賜金之寵
贊元樞總戎之權父子無難言之嫌繄公是賴廟堂銷
未形之患舍我其誰久難其人今得此選自聞拜命僉
曰當賢雖李衛公之高才素恥由于進士而曹侍中之
故事特先賜于儒科積此恩榮可知注倚邊聲未寂騎
壒方高頃在金城固已圖上于方略今居西府自應制
勝于朝廷位高則任隆名盛則望備盡平時欲行之事
當今日可為之秋願思君臣遇合之難以濟國家恢復
之業(某)效官何補蒙眷數深側聞渙汗之頒倍極輿情
之喜兔葵燕麥固匪春風之上游馬渤牛溲願爲藥籠
之餘物
代賀錢參政兼知樞密院啟
恭審榮膺宸綍進貳政機兼持右府之權益壯本朝之
勢郵音一播輿論交孚恭惟(某官)德量恢洪勲名赫奕
傳龜襲紫偉岡頭澤底之家聳壑昂霄擅日下雲間之
譽早膺睿眷寖歴華途游刃不見于全牛利器豈拘于
錯節外臺輔郡著藩宣屏翰之功清列近班備獻納論
思之益頃以邊庭之未靖嘗持使節以請行風清塞北
之烟塵名震淮南之草木折衝樽俎之上運籌帷幄之
中方鄧騭欲棄涼州微升卿幾誤國事惟營平固守明
詔謂宣帝可為忠言披膽莫回噬臍增悔以身徇主豈
欲得先知之名轉敗為功自難掩孤忠之節亟畀芝函
之寵峻躋樞筦之權雖士氣之已振尚兵釁之未解力
裨聖算先遣軺車嘉謀無膠柱之拘天意有轉圜之易
垂紳搢笏坐致元功曲突徙薪終為上客宜進參于鬷
嘏俾益究于宏規士夫喜公道之行中外欣王化之復
惟夷險不踰于操守故始終尤被于龍光大臣慮四方
玉鉉方資于調燮人主論一相金甌將啟于姓名(某)竊
禄無堪荷恩自舊側聽絲綸之播不勝燕雀之私鄰哉
鄰哉方慶明良之遇人耳人耳願歸造化之餘
代回高參議啟
假守南州方遂奉祠之請拜恩中道忽叨謀帥之行曾
修問之未遑媿貽緘之先辱伏惟(某官)精忠報主妙略
濟時英英故國之耆儒表表清朝之雅望一門父子喜
富貴之鼎來萬里功名諒規橅之先定豈謂著鞭之晚
尚淹入幕之留蔚相扶炳相輝適有同寅之幸起而言
酌而祝尚資婉畫之餘
代回陳節推(棅)啟
擢首選于漢廷聳聞雋譽置外員于儉幕是曰異恩曷
遲吾行願快先覩伏惟(某官)東嘉勝士西洛别傳視將
相之科真拾地芥陳治安之策若吐天葩顧上游實為
館殿之儲屈故事尚勞州縣之職青雲器業具在斯人
歟綠水風流頗有此客否首勤高作來訪陳人駢麗何
工褒嘉過厚閒而成嬾既乖桑梓之恭言不能文又媿
瓊瑶之報
代謝直秘閣啟(温州曾吏部逮以下四首代知)
假守偏州方媿承流之選陞華中祕遽蒙增秩之褒揣
已無堪歸恩有自伏念(某)稟資甚陋涉世尤疎十上空
歸莫售家傳之學一行作吏但遵父教之忠素甘薄宦
之驅馳敢意清時之差擇容臺議禮僅逃聚訟之嘲畿
甸持刑上廣好生之德進貳唐朝之銓選預參漢代之
章程忽去國以難留秖杜門而自省偶屬東嘉之空乏
俾分南面之顧憂被臨遣于丹陛之嚴受要束于黃扉
之邃俯矜嬴俗惟恐其傷虚受瞽言其應如響鄰封移
粟來蘇待哺之民下戶蠲租盡革剥膚之弊赤子既寬
于無告青史遂書于有年皆聖君施舍之恩繄上相燮
調之賜苟逃曠戾已劇僥逾乃論尺寸之勞誕布絲綸
之寵重念流離粗免凋瘵尚多倘守臣安受于誤恩則
事體遂同于佳郡雖循牆而力請曾反汗之無聞風阻
三山尚覺去人之遠雲興四嶽遂霑零雨之餘茲蓋伏
遇(某官)道德宗工朝廷元老天開地闢會千載之明良&KR0680;
雷厲風飛冀中興于日月深念專城之重務先良吏之
求苟片善之有聞無一夫之責備坐令么麽亦玷褒嘉
(某)敢不益勵駑才深圖雀報仙凡夐隔無從讀石渠東
觀之書今昔何殊尚當奏渤海南陽之課
代賀虞丞相(允文)啟
恭審宸章渙發肇更夾輔之名制冊随頒爰正左虛之
席仰觀盛事高掩前聞竊以阿衡左右商王作相必兼
于仲虺姬旦股肱周室為保亦資于召公下及兩京以
還寖隳二代之典雖大臣之委寄自若而歴時之位號
不倫至用秦官領事之稱以為唐室中臺之長大聖君
之有作復官制以聿新非惟遠追孔子正名之言抑欲
遂行宣帝責實之政肆疇上宰首屬宗工恭惟(某官)千
載真儒兩朝元老蘊仲舒佐王之學負孟軻命世之才
竭忠力以事君肩一心于夷險出緒餘而應事了萬變
于笑談勤勞何止于十年往返動踰于萬里凡四海危
疑難辦之事廷臣皆斂袵而莫當求一時剛果敢為之
人天子必虚懷而相屬手持威柄身佩安危王曰勲國
曰功顧特書而未已出為將入為相宜注意之尤深臣
主俱賢紀綱益振尊歸慈極贊九重孝治之心位正儲
闈建萬國元良之本總衆職以遂大有為之志講内治
以成不可勝之資當稽古建官之時選衆而舉膺奮庸
熙載之任舍我其誰兼提樞筦之權進極文階之品漢
儀復見一新昭代之觀瞻周室中興會見神州之克復
(某)久蒙知遇猥被使令方欣黃閤之開洊喜白麻之播
用汝作舟楫仰知濟川獨任之專以我爲鏌鎁遽有躍
冶自言之意
代賀沈運使(复)啟
恭審天陛拜恩日畿授節木牛輓粟榮分使者之權龍
馬負圖寵冠奎文之直列城聳動公議傾依恭惟(某官)
造道深淳受材高劭潄六經之芳潤摛章驚絶代之工
究千古之興衰論事有適時之用頃趨嚴召自結深知
謂公等皆安在耶信明主一見決矣郎潛省戶坐騰列
宿之輝使行邊庭盡護長淮之境總師屯之萬竈供日
費之千金民不告勞士皆宿飽試之馮翊益知治行之
高任以關中要資餉饋之給豈惟見研桑心計之妙行
且膺嚴吾從臣之求于焉假途寧俟暖席(某)夙蒙知奬
兹屬部封顧惟千里之凋殘猶賴二天之庇覆軺車澄
按冀舒雅拜于前塵海嶠阻脩莫厠賀裾之下列
代賀吕運使(正已)啟
恭審光被宸命寵升使名九重益厚于眷知列郡愈嚴
于風采恭惟(某官)高才絶俗奥學傳家納萬頃于雲夢
胷破大觚于霹靂手釣璜渭水屹然尚父之功名聽履
漢廷偉矣尚書之人物踐敭中外備歴險夷比講鄰盟
獨膺新擢方張旜而遠聘俄全璧以來歸首加部使者
之稱獨有典屬國之恨倚毗方重進用未央佇登紫槖
之華徑取青氈之舊(某)辱知有素贊慶尤深大厦之庇
千間夙荷帡幪之賜洪河之潤九里願承沾丐之餘
代謝知温州啟(州王待御伯庠以下二首代知温)
承流蜀道初無保障之功更治瀛壖復得股肱之郡俯
慙僥倖欣戴生成伏念(某)少已無竒晚尤多難十年不
仕惟真祠香火之依一札俄頒豈生平夢寐之及曾蔑
片言而悟主未知何自以為郎方評蘭省之文忽冐柏
臺之選遇事輙發初不顧于憎仇有知必言誓少酬于
眷奬久為怨府卒蹈危機但求闔戶以省愆敢意分符
而起廢叱馭而進仰追鼻祖之忠勤鼔盆而歌有媿蒙
莊之了達號啼塞耳憂患薰心願休退于田廬姑召收
于魂魄詎聞衮服之貴下軫綈袍之思授以輔邦遂其
私計俾控甌閩之要許尋王謝之風江海一來難冀脩
門之重入山川相望惟思舊隠之可歸茲蓋伏遇(某官)
道德佐王謀猷濟世大開正路期立致于太平獨秉化
鈞用陶成于善類有如朽鈍誤辱矜憐(某)敢不澡雪精
神究詢利病奉寬大之詔務使及民勞撫字之心以報
知己
代賀史開府(浩)啟
恭審頒冊九重視儀三事節旄前道聿嚴帥閫之雄衮
繡交輝爰寵帝師之舊允為異數宜屬宗工恭惟(某官)
忠冠兩朝道關百聖體仁蹈義聲名如山斗之尊聚精
會神君臣不膠漆而固當天開地闢之際贊雷厲風飛
之機天下日向于太平王化亦幾于復見晉公巨德歸
爲綠野之遊謝傅高懷終為蒼生而起會稽輔郡曾衣
錦衣閩嶠大邦更憑熊軾上篤潛藩之眷恩先召節之
來前席受言改容加禮台廷虚左方圖上宰之求制綍
自中首飭多儀之備參鼎司之崇品隆巖石之具瞻錫
賚便蕃燕饗優渥貴盛絶諸公之右榮寵萃一門之中
高宗舊學甘盤未見報功之及武王維師尚父會聞授
任之均(某)素辱殊知仰欽成命屬有郡章之繫莫前賓
閤之趨蕭曹同心咸願股肱之夾輔甌閩接境敢睎脣
齒之相依
代魏丞相回趙明州(伯圭)啟
將使指于龍庭曾無微效代王言于螭陛遽辱誤恩方
自媿于抱虚乃亟蒙于贊喜恭惟(某官)才高玉箭秀毓
銀潢人推子敬之明經自許東平之樂善享太守之禄
二千石屢宣屏翰之勤賜列侯之印十九枚益見本支
之盛行被芝書之寵即歸荷槖之班(某)久辱眷知茲蒙
推借朋緘遽及可知君子之謙謙交態益深備見故人
之戀戀
代龔參政回廣東林提刑(光朝)啟
入處從班已慙過分進參機務益愧非才首勤慶牘之
臨尤佩誨辭之切伏惟(某官)學窮古始識造幾先六藝
淵源得聖涯涵泳之樂一時名勝多殘膏沾丐之餘比
專璧水之主盟將掩橋門之盛際乃從雅志往按遐方
文翁之守蜀邦常衮之使閩部正藉遠揚于聲教豈惟
詳試于刑章毋為攬轡之淹會有賜環之寵顧如菲陋
誤被柬知忽叨共政之圖悉自更評之助疾顛是懼請
益無階茲聞提耳之言當謹書紳之戒陳耽先用殊有
太丘未登之慙樂正無聞恐孤孟子不寐之喜尚期弗
棄警所未知
代莫給事(懷)賀曾丞相啟
恭審光奉制麻進登揆路華夷填服宗社晏安恭惟(某)
(官)學殖深淳器資閎博千載際聰明之主十年居侍從
之班本末源流知天下之大計論思獻納見王臣之匪
躬頃貳政機密參國論輔贊藏諸用不言房杜之功仁
義事其君豈為管晏之烈天子意可使為相朝廷謂無
以踰公正夾輔之名方革秦官之陋蘊太平之業況傳
魯國之餘一聞爰立之傳實允具瞻之望(某)受知最久
假守無堪不勝賀厦之私敢致飛緘之敬自憐老矣方
日念于故山倘遂歸歟尚許全于晚節
代仲兄(錫)謝監左藏庫門啟
讞獄南徐曾無善狀司閽左帑遽冐中除誤叨特達之
知倍費生成之力竊以剖訟之際自古所難吕刑謹兩
造之情周官備五聽之制雖三尺從事固自有法然片
言折獄存乎其人仰惟列聖之朝尤廣好生之德凡嬰
罪戾咸劇哀矜用隣邦之吏以絶請求擇練事之人以
加詳密孰謂清強之選猥先寒晚之流有何微勞當此
殊遇伏念(某)受才甚陋學道未深名粗齒于薦書仕仍
由于世賞銓曹試律雖少知司空城旦之書戶掾兼官
顧豈是柱後惠文之手偶上司之過聽付疑獄而使評
三省吾身樗材奚取一行作吏牆面是憂況縲絏之中
或非其辜而箠楚之下何求不得閱簡書而致察束桁
楊而不施公心以觀三日而決正自慚于拙速亦何有
于平反因獲瞻上相之光儀固已劇此生之榮幸敢圖
大造俯念孤蹤雀角鼠牙未知明辨牛溲馬渤首辱兼
收坐令下國之參軍來職中都之外府姦胥鋤治雖云
狡穴之已空寶藏所儲或恐蠧原之未盡出入親臨于
朱墨啟閉尤謹于晨昏時乎為貧孟子亦容于擊柝各
從其志望之自樂于抱關上得近于恩閎下不妨于吏
攷深知僥倖曲賴陶甄兹蓋伏遇(某官)夾輔聖君共康
大業羣才並用或下採于芻蕘片善不忘顧豈遺于葑
菲致使斗筲之賤亦霑膚寸之餘(某)敢不澡雪精神感
蔵恩紀既以備籠中之蓄詎敢貽門下之羞今日遭逄
本非夢寐所及他時報效要當生死以之
代陳叔揚(大年)謝興國軍教授啟
持帚相門屢瞻公衮横經侯泮辱在化鑪揣已無堪歸
恩有自伏念(某)涉道甚淺接物最疎不能飾貌以動人
且無曲學以阿世永惟大父獨立先朝正色不回志必
期于去莒著書自見心常在于尊堯雖孤忠勁節每挫
抑于強臣而潛德幽光終暴白于昭代傳家有法遺子
以安學焉記聞禮之言仕者守教忠之訓一經未泯賤
子敢忘濫踵世科幾周歲紀奉真祠之香火兩痛家囏
司絶徼之貿遷適開邊釁妄論天下之事慨上公車之
書雖幸徹君門之九重猶未試鉛刀之一割坐閱星霜
之變不知升斗之謀壁立自憐瓶儲不繼投誠大造自
忘躍冶之非厠迹嘉賓時遂曳裾之願麞頭鼠目何敢
求官馬渤牛溲庶幾待用賴鈞播于小物俾客授于南
州好為人師素守孟軻之戒此非子坐恐招有若之譏
既逃州縣之徒勞仍有絃歌之可樂無非僥倖端有夤
緣兹蓋伏遇(某官)旋斡化鈞主張吾道内治外治既陶
萬國之泰和小成大成仰贊一人之化育善類悉歸于
真宰危蹤尤累于洪鈞夫何孤寒有此遭際(某)敢不益
堅素節不負初心學不如務師曾焉知于善誘教然後
知困顧敢忘于自強庶上副于眷知用少圖于報效
代范孝隆(棟)謝提轄文思院啟
掃舍人之門方欣進拜備事官之屬遽辱生成揣分已
盈戴恩無藝伏念(某)才如樗散身若蓬飄不能飾貌以
動人且無曲學以阿世偶憑門蔭獲厠官聯太上皇方
御于飛龍先丞相實同于附鳳言言正色獨輸蹇諤之
忠耿耿一心共濟艱難之會旋居元輔以佐中興依日
月之末光會風雲之盛際生前相業但為社稷之謀身
後生涯肯作子孫之計適權臣專國而方恣致故家無
地以自容屏跡山樊但知畏影冥心宦路敢望求伸欣
逄更化之初始興干禄之志猶念一經未售莫振家聲
百技無長不為世用顧時命之大謬況拙懶之相逄雖
嘗千里以效官又復三年之不調痛弟兄之淪落慨門
戶之衰頽不自植立以干當世之公卿幾無面目以上
先人之丘壟幸真賢之並用喜公道之大明輙彈貢禹
之冠徑造平津之閤回思江國嘗叨堂下一言之知仰
望台衡敢敘屏間半面之愫豈圖謙德弗替昔時執轡
愈恭不數信陵之義脱袍加惠猶憐范叔之寒曲記姓
名俾歸陶冶鈍不及事幸而得之善自為謀不過此矣
惟文思名官之義取㮚氏銘量之言鳩燕荆胡粤之良
材督鄭宋魯吳之巧匠居百僚之底雖號卑微在三轄
之間頗為優簡静惟僥冐端有夤緣茲蓋伏遇(某官)吾
道宗工本朝碩輔總衆職而稱上意明良相會于千齡
順四時而遂物宜勲業獨高于百世惟儒者在朝美政
而上臣事君以人三握三吐而下士畢歸一貴一賤而
交情自若務盡刈翹之術不嫌躍冶之私坐使孱庸亦
叨造化(某)敢不仰銜恩施俯飭司存逄人而說項斯敢
忘此意結草以報魏顆誓畢餘生
代汪景孟(茂良)上龔參政啟
程末技于省闈曾叨誤聽拜下風于帥閫始受真知不
圖淪落之蹤復望熒煌之座敢陳悃愊上動高明伏念
(某)學不知方器非適用少修素業惟知讀先父之書壯
忝末科亦嘗起當時之志但欲仕途之平進恥為俗士
之詭随猥緣假吏之行謬辱名公之舉逮其當軸許以
曳裾方文武並用之時有賢愚同滯之歎薰蕕既異軌
轍遂殊碌碌不為頗慕望之之從志寂寂為爾自甘鄧
禹之笑人豈其若將凂焉政自不得不爾集君卿五侯
之味深所不能奉南豐一瓣之香徒懷自信惟集賢之
門無雜賓以進故小人之身為衆怒所歸獨念由銓選
而仕京都初非有援滿吏攷而為帥屬止以為貧雖造
物有意于提撕而揣分但甘于静退内省不疚浮議何
傷克盡力于公家庶可逃于吏責忽傳印綬之解是為
薦紳之憂欲留孔戣固已難伸于末議不負臨賀詎知
反蹈于危機祠官實匪其本心化筆幾成于誤墨襥被
而去杜門自怡追惟平生最號多蹇孤苦獨立險阻備
嘗當此流離之時尤為災禍之會鼔盆之念未歇陟屺
之悲已深是知膠西之行雖曰公孫之力也若夫江濱
之溺豈亦子厚所為耶盡捐怨天尤人之私益廣安時
處順之說數年于此寸進何言駸駸婚嫁之逼人擾擾
啼號之塞耳稍收魂魄再整冠裳幸逄萬物吐氣之秋
寧忍一人向隅之泣用持鑛質來就洪鑪茲蓋伏遇(某)
(官)得時致君以道濟物卓爾聖朝之柱石凜然王佐之
規模陛廉日尊藜藿為之不採威望所及草木亦皆知
名惟上臣之用人無一夫之求備哀窮悼屈觀過知仁
顧如貿貿之來似匪悠悠而進念千里識韓之日初不
知蒙眷之由而一緘薦禰之書已大有吹生之意矧是
政機之親秉實為善類之所依遂令久鬱之情居有求
伸之願適會槐庭之虚席共期楓陛之拜麻廣厦萬間
將随燕雀之賀靈丹九轉願同雞犬之昇
攻媿集卷六十四
