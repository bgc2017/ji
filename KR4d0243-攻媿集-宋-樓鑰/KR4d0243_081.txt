攻媿集卷八十一
宋樓鑰撰
銘
胡德容安静室銘
民生之初未嘗不静私慾害之羣邪交騁不操而存必
也元聖勉旃學者無非中性乃若異端寂滅清淨死灰
不然何有于應寧知聖心塵不著鏡妍媸坐分不將不
迎吾嘗從事萬慮悉屏求静得擾薰蕕終勝師乃有言
求則增病必有事焉勿忘勿正安則何敢庶幾游泳吾
誰與歸將求安定
趙振文毋自欺齋銘
上欺乎天謂其甚邈下欺乎人意其㒺覺事親而欺所
厚者薄事君而欺陷于大惡所利幾何所喪甚博惟不
自欺乃無媿怍一不妄語所守至約事是今日勿謂爲
昨推此而行餘裕綽綽心惟至靈神不可度戒之戒之
惟謹惟恪君如美玉欲資磨琢他山之石可以爲錯
族兄德潤硯銘
惟端溪下巖之石藏古麗州之樓氏用以射策閱三世
孫子相傳寶千祀
王端本硯銘
四圭兩圭同一邸未聞一璧踞十趾玉有五色今乃紫
磨以禹圭滃雲起羲獻傳家不知幾傲睨揮毫約詩史
淮水不絶璧不毁書種緜緜尚百世
贊
伏羲像贊
不履而跣不冠而髮是何人歟以治以察手持圓蓍畫
卦以八嗚呼是所謂古之聰明叡知神武而不殺者夫
東坡畫贊
出則鳳鳴處則龍卧論議觸海翻聲名塞天破百謫九
死一毫不挫嗚呼固已知前無古人後有作者殆恐無
有過之者也
呂真人贊
神氣旺雙瞳碧一劒横飛萬里瞬息旁人道是吕洞賓
堪笑旁人初不識
自贊
平生愛讀書眼昏健忘不如故平生愛為人只有照管
不到處老矣百事好罷休山林如許盍歸去惟有媿處
便須攻攻到無時方始住
伯氏小崑山贊
崑山片玉大不彌掌數峯天成暗合心匠懸崖崚嶒咫
尺千丈主人樂山一見技癢環以清泚碧樹增兩海岸
孤絶大士俯仰我亦膏肓誰會清賞援琴對之萬壑同
響
十六叔祖畫贊
猗歟先生嘉遯巖谷中無一塵高視流俗面壁燕坐形
骸土木是誰丹青寫此面目旁觀未知既笑而嘻此身
見在何以假為先生粲然徐曰不然若謂是假何必此
畫咄哉此身又豈其真
趙禹川畫贊
一室懸罄萬緣俱掃道窮而志益堅心灰而形不槁予
實敬之蓋宣和西洛之貢士而淳熙宗室之遺老也
陸從老真贊
綸巾野服河目海口膏肓泉石而能起人于九殞之餘
銜杯漱醪真欲遯迹于千載之後是將傲睨塵埃之表
蓋隠于藥而逃于酒者也
莫子大畫贊
目光深碧長鬛如漆少從諸公故身處韋布而有素官
之風自適其適故年將六十而有孺子之色是將坐安
輿脱世故洗眼以看令子之翺翔而逍遥乎仁壽之域
者耶
叔韶弟畫贊
是何爲者獨立突兀目視雲漢若書咄咄江山數千里
而氣益增齏鹽十九年而志不屈故能起連桂之墜緒
收青氈之故物今既漸失布衣之高是將斂湖海之豪
而歸尋理窟者耶
高會之畫贊
風標秀整興寄高遠淟涊京塵而素衣之色不緇浮沈
宦海而鐵硯之志不淺吾欲與之一局以消白日五絃
而送歸鴻蓋所謂向若而歎自崖而反者也
趙景瞻畫贊
寫照求贊其詞多妍子求箴規意已卓然余訥于詞為
誦道家之言其言曰和暢命生卑退德生清静道生慈
儉福生君能行此四者而又文之以學富貴何足論當
遂爲河間東平之賢
馮義叟畫贊
曳笻者誰曰小馮君謂爲山澤寒儒而有食肉之相疑
爲貴介公子而有驚代之文孤標如峯尖之秋隼秀句
如春空之行雲退然不言無異稠人若飛書走檄之敏
高文大册之工有能試之老矣是筆力猶足以挽千鈞
者耶
汪彊仲畫贊
頭圓骨緊短小精明種雙芝之秀擷叢桂之英宦學有
傳清白是承勉之哉資禀如此毋曰賢于俗人斯可矣
冀有以振吾外門之家聲也
豐叔宜真贊
志行超卓風神灑落襲清敏之餘慶傳黃梅之家學弟
兄怡怡親髮如鶴故居鼎新樸斲丹雘已而意慕山林
身去城郭掃溉松楸以自伸其志甘守簞瓢而不改其
樂蕭然松廬一丘一壑搜蒼石之空洞引瀑泉之濺撲
信盤谷之可序而輞川之可貌也惜乎急景不可以久
留泉石之膏肓又不得而藥吾聞其風欲從之游噫九
京其可作耶
從子澤修淨業以彌陀像求贊
彌陀何在云在西方垂一隻手接引無際視日入處知
幾由旬一念感通如覿面見莊嚴五采聚紫金光全體
現前若在淨土汝以色相欲見如來一念或差萬里懸
隔惟此世尊衆稱慈父汝能供養懺悔歸依家有慈母
與佛無二事母與佛其畢此生
觀音像贊
宜興蔣雲起示余曹仲元觀音像上有宣和御
題筆妙在吳道子之上且曰上天竺瞻禮大士
者衆今將摹刻山中使來者得此像以供養用
資二親冥福乃稽首為之贊
慈悲廣大相好殊勝筆意精微乃與佛稱自在在心固
不在相察至秋毫出道子上攜此西還刻之天竺流傳
八方植無量福
定光佛像贊
蟲蝕成文屋漏成痕贈之以中天然者存擬議則錯思
量則昏斷是無人能會徒自饒舌紛紛直教喚出南安
巖主也只解說無門風鈴搖殿角柔櫓過江村
南山律師贊
曰禪曰教無非為人惟兹律儀尤切于身仰止南山與
佛無間人天師尊不容贊歎
靈芝律師贊
南山既遠教道中微化身再來是為靈芝持律益嚴護
法甚勞靈芝之風南山相高
佛法自天竺流入震旦久矣而四海之外奉之尤謹
今有日本國僧俊芿慕南山靈芝之法航海求師首
畫二師之像求余為贊芿公恪守律嚴究觀諸書既
得其說欲歸以淑諸人余非學佛者吾儒曲禮三千
散亡多矣然見于日用者如入公門而鞠躬上東階
而右足雖造次不可廢也詩曰我心匪石不可轉也
我心匪席不可卷也威儀棣棣不可選也此非律之
說乎歸矣使律之一宗盛行于東海之東于以補教
化之所不及其為利益豈有窮哉
哲老真贊
本是六一居士後裔郤做臨濟老子兒孫拈槌弄拂便
習成出家兒事横說豎說都不見文忠之文若是金剛
圈渾身透過栗棘蓬作一口吞直得齒如劔樹口似血
盆呵佛罵祖惟我獨尊真箇了此一段大事也不枉了
打破家門
湖心竹谿政講師贊
諸佛諸祖都知源流一片靈臺莫之與儔萬論千經縱
横受用一段辯才壓倒大衆定交方外一别九年再見
似黃面老子依舊說教說律說禪指望他一口吸盡西
湖水郤成火裏打秋千季札挂劔于徐君之樹吾亦說
偈于老師之前師豈遂無知耶當亦盱衡而爲余欣然
也
鑑堂昕老贊
咄這老頑頑于石鐵喝倒又起棒打不殺急裏翻身當
機便拶若教撾鼓說禪也會七七八八咄把似口羅舌
沸何似耳聾眼瞎
瑞巖益老贊
鋪席多年欲捲收又攜一錫海東頭雲門不絶僅如綫
命脈有人能續不
涂毒策老贊
涂毒已化一絲不挂誰模其形強為描畫是見佛便呵
見祖便罵者我銘其塔已成話霸更要注腳我則不暇
為此老從來顛蹶不知今在何許而精爽猶為可怕也
雪菴瑾老贊
俊辯不窮靈臺無比菴空無人雪消成水若道成水流
轉未巳一點洪爐永超生死
英老真贊
豎起硬脊梁論交鐵拄杖栖雲菴中若將終身十字街
頭蹴踏龍象大地一變直教寸草不留大厦將傾敢將
一手扶當翩然去之遠隔風浪維摩示疾幸得無恙且
須留取這老古錐要與住山人作箇榜樣
壽上人真贊
年甚高業甚茂火冷雲深松枯鹤瘦對鬼神而獨說有
翻河之辯口人望為大道師終不出一隻手邁祖風之
高絶挽末俗之卑陋求之吾鄉蓋前有顔聖徒而今見
此山之壽也
瞎堂遠老真贊
少識師于柯山之菴晚見師于靈隠之南荆棘林中吞
栗棘蓬觀堂深處見古瞿曇雲歸列岫月印寒潭真圓
悟之嫡子而杲風之同參也
圓覺菴澄師真贊
清淨緣深塵勞念絶雖見比丘尼身有古貞女之潔居
然是圓覺菴第一代住持更不須横說豎說
偈頌
雙峯二偈
莫把資深兩處尋此心心外更無心道人欲問資深話
自得元無古與今
道非身外亦非中左右逢源作麽逢遶寺尋山無好處
不知門外有雙峯
新昌石佛
費盡三生心與力造成石像一百尺相好端嚴具足尊
五采黃金妙装飾道不是佛郤不得若道便是也不得
上盡層樓郤下來何曾見得真彌勒
游金焦兩山以雨而輟
余沿檄行浙西冒秋陽之暴烈漕河絶流日有
焦槁之歎至京口假舟游二山適是日風雨大
作江頭尤甚豈俗語所謂平生不賣漿者耶回
城道中因憶本長老金山偈戲續其韻
金山寺裹山焦山山裹寺風雨勸我歸也省兩頭事
本長老金山偈云水裏有塊石石上有箇寺千人萬
人題只是這箇事
跋惠峯詢老所編類海
古德手段決裂剥地破㔢地折說道不立文字未免横
說豎說草菴文字太多只為老婆心切若不作恁麽看
將謂多口饒舌
題老融畫彌勒
乘風欲去東南回頭此意誰參當時蹉過足菴郤來攻
媿同龕
戲贈怡雲平老
深山中拔出閒身閙市裏尋得静處相逢了白話三通
那箇是末後一句不因聞所聞而來不為見所見而去
嶺上白雲君自怡何時許得同龕住
送清道者住投子山
一鉢一衲一丘一壑非去非住無相無作一脚踏著投
子機不被旁人輕摸索
戲題珪老借菴
莫道菴子是借底只你也是借將來勸君莫作來生債
盡底還他亦快哉
不知當初問誰借至今久假而不歸畢竟還了方是了
郤須還我未生時
次仲舅韻寄拙菴
涵秋古澗落珠旒幾欲相將作勝游芒屩未穿心已嬾
不如莫莫且休休
明月堂前玉几山倦游雙徑卻來還舅甥相與成三隠
城郭山林等是閒
公居山外我城中不見成疎見亦空要是歸來當一見
待攜藜杖訪支公
莫把坐忘成坐馳歸來須是識真歸壺籌投盡無人拾
澹坐藤牀風掩扉
送雪竇璧老住雪峯
雪竇移將住雪峯兩山雪色本皆同莫言此去八千里
明月往來含太空
游雪竇雙塔登雲簷有懷海印雲老
來禮二師遺像小立雲簷一餉欲見德雲比丘卻在别
峯頂上
金峩本老領優婆塞衆求寫選僧堂三大字示以
數語
行者堂中選僧衆僧堂中選佛人道是我卻不不如莫
待僧伽梨便與豎起脊梁骨大丈夫休汨沒一粒爆起
冷灰豆十分鈍似遼天鶻赤脚踏透祖師關神錐擊碎
精靈窟君不見盧能只在碓坊前解道本來無一物
題壽居仁獨說圖
向來八萬四千偈舌端辯才若翻水山空月落說向誰
不如出口入吾耳當時受者兦是公烏有先生子虚子
我卻曾見語錄來秖有空空數張紙
題璧老笑菴
笑甚底笑甚底若要笑時笑殺你說夢夢中洗泥泥裏
頭上安頭以水濟水箇箇一般滔滔皆是我也要笑來
終不欲開脣露齒
題宏老空谷
君看空谷自然空聲有洪纖應則同正為中虛聲自應
莫將應處做神通
昕老自號鑑堂來住蘆山山中先有鑑堂
鑑堂來住鑑堂中兩鑑相磨只一同要是非堂亦非鑑
但見寂照含虛空
跋涂毒與惠老偈
我銘師塔而不識面一瞻頂相爛爛巖電横說豎說不
待饒舌涂毒一聲百獸腦裂
次韻伯父與心聞偈
紹興二十四年伯父帥維揚時在郡齋見所與
心聞一偈慶元六年昕老示及真蹟恍如隔世
敬次舊韻
法器何妨待晩成一朝點鐵便成金拽開鼻孔力無限
坐斷舌頭功更深揚子江頭言在耳靈山會上笑傳心
自憐鈍置無香氣四十年來只似今
汪耐翁以最首座十玄談見示
十首玄談已贅疣勞君頭上更安頭若還又有九百漢
葛藤相纏幾時休
題龍眠畫西域聖僧
放兩不借疊雙足自在在心機在目默然深入不二門
不知師唱誰家曲
戲答益老寄方竹杖
瑞巖益老寄方竹杖書云不可削圓也一笑又
舉大德拈起拄杖全得這箇力話謂攻媿下語
下得一任提持下不得奪卻作麽生區處快道
快道
家家竹杖只圓光此竹如何得許方削得團欒無可笑
驀然奪去亦何妨咄哉得力處不在這箇
答東山一老二偈
即心是佛本無難錯郤絲毫隔萬山知有毗盧五千卷
誰能分寸費躋攀
閉門深坐日知味無限好山都嬾游城裏山中俱是隠
江湖不若兩忘休
送一老住廬山歸宗
久向東山捲藏經鬼神推出舉軍驚從來要去廬山住
好就山中過此生
啐啄同時不偶然史君提起正當年向來閙市難行道
今日人天聽說禪
千古名山大道場止因賦重遂荒凉後之君子誰能弛
試向山前問老蒼
歸宗法窟寖湮微拭眼餘風靡孑遺法鼓一聲精彩變
要如光弼用軍時
廬山面目非難識横嶺側峯皆是真若待出來方識破
不知何用箇中人
題庠老頤菴
下震上艮下動上止分明兩片口脣包著許多牙齒禍
自此出故以言語為戒病自此入故以飲食為忌庠者
養也頤者養也名庠而住頤菴知他養箇甚底直待吞
郤栗棘蓬更與吸盡西江水莫問這邊那邊都是一箇
道理
題慈溪張氏坐化頌
慈溪董君之妻張氏坐化作頌云有身有苦無
身無礙撒手便行這回自在柏泉諸人稱之爲
下一轉語
苦是自苦有誰縛汝礙是自礙非身爲害既知一物本
來無何待行時方自在
書全無用語錄
全公無用無用之用生前已自無用死後葛藤何用雖
然如是善用者必自有用不善用者不如勿用試問大
衆如何則為善用有時拈起一枝草作丈六金身有時
把丈六金身郤作一枝草用
跋正法眼蔵
正法眼藏當時滅郤那得許多落落索索問著則差答
著則錯喝也喝不住棒也打不著妙喜更得工夫時與
下箇注腳休休休莫莫莫若要拈花微笑底事不二法
門也低一著
攻媿集卷八十一
