攻媿集卷八十六
宋樓鑰撰
行状
皇伯祖太師崇憲靖王行状
曾祖世將華州觀察使贈太師福國公妣李氏封淑人
贈商國夫人
祖令譮武略大夫贈太師益國公妣劉氏封宜人贈齊
國夫人
父子偁左朝請郎秘閣修撰贈皇兄太師中書令追封
秀王諡安僖妣張氏封秀王夫人
本貫玉牒所諱伯圭字禹錫年七十有八状
鑰仰惟皇朝以忠厚仁澤涵養天下累聖家法相守一
道本支繁衍日熾而昌親睦九族恩禮隆備真足以度
越千古恭攷國史開國以來屬近行尊貴窮人爵富溢
萬鍾不知幾人然皆生長宫邸專奉朝請雖威望彰明
有如周王亦未嘗著民庸于外自熙寧間稍就外補才
業寖顯各以所長自見爲世豪英代不乏人曾未有位
極人臣出處繫海内重輕者若夫歴事四朝寵光赫奕
以間平之賢躬曾閔之行出為龔黃之政入有旦奭之
望兼是數者而又壽考康寧子孫盛大始終無憾二百
四十餘年間其惟崇憲靖王乎鑰四掌玉牒嘗攷福國
公藝祖皇帝之元孫也建炎元年安僖為秀州嘉興縣
丞孝宗寔生于官舍安僖生不及進用殁有追封賜諡
之寵尋又築祠堂于行在所建園廟于塋域如濮安懿
王故事又升秀州為嘉興府所以寵賚之極矣王其長
子也安僖被服儒雅由舍選擢宣和元年貢士第交游
皆一時名公王在髫齡有成人風安僖肅重客必命王
侍植立拱聽長而彌謹安僖任子請以先外表張似之
安僖大喜雖銓曹以法不許王之器識自少已不凡矣
紹興七年明堂恩奏補將仕郎十三年安僖薨王號慟
哀毁見者隕涕有旨令秀州應辦王傾橐以襄事一毫
不取于公家十八年授廸功郎秀州華亭縣尉邑苦多
盜王周行境内以五家爲甲一家警盗則四家應之一
家容姦則四家同坐盜無所容焉有鹽鐵塘自金山海
口屬郡城二百里而近歲久淤塞鹽運不通王建議疏
鑿卒賴其利齊國之喪以承重解官二十五年調宣州
司法參軍既至會常平帑廩事發興獄逮繫甚衆守將
案前政王請寬假守不聽王曰法固甚重然官劾吏竄
則亡失者不可復得若少假歲月庶可償納懲治未晩
也代者得以保全尋為補足有囚當死王疑而爭之守
是獄掾觀望者隨靡王辯愈力後加詳讞罪止流役戚
方出戍道郡境津險而梁敝檄郡為桴筏期會迫甚郡
以屬王且行且謀凡官地有林木皆默識之歴津梁則
度廣狹材既周用馳詣軍中勞以牛酒且告戚云筏材
已具役民恐不及事又非所習若調軍士五百繕治之
可立辦也方既樂從王臨視優犒士卒競勸甫畢而師
至民不知役守益歎服三十年孝宗自普安郡王爲皇
子封建王是冬以舉主循從政郎明年夏添差兩浙西
路提刑司幹辦公事未赴特改宣義郎尋添差通判明
州三十二年六月孝宗受内禪八月除集英殿修撰知
台州隆興元年十二月以職事修舉擢敷文閣待制二
年秋潦暴漲加以潮溢亟遣舟濟溺者水將入城囊士
塞門補苴罅漏水殆及女垣不爾則民幾爲魚矣細民
多以鬻鹽抵罪王深念之諭巡尉使嚴譏邏獲鹽則歸
之官而縱其人獄訟為之衰息而歲課自若也以治行
改知明州充沿海制置使敵再犯邊嚴海道之備傳檄
不絶驚譌訩訩王命邀郵筒于遠郊密受以入民始晏
然乾道元年歲大歉飢民麕至分處寺觀發廩振救多
所全活真里富國大商死于城下囊齎巨萬吏請没入
王曰遠人不幸至此忍因以為利乎為具棺斂屬其徒
護喪以歸明年戎酋致謝曰吾國貴近亡没尚籍其家
今見中國仁政不勝感慕遂除籍没之例矣來者且言
死商之家盡捐所歸之貲建三浮屠繪王像以祈壽島
夷傳聞無不感悦至今其國人以琛貢至猶問王安否
六月以獲海寇功陞敷文閣直學士二年冬以邦人舉
留再任益思所以惠民者定海有沈窖湖豪右侵築民
失其利開浚復舊蓄泄以時規模宏固抵今賴之又有
茅砧碶與慈谿接畛定海居上流旱則足以溉灌水則
以慈谿為壑紛爭久不定王以帥事行縣親視其宜俾
浚舊溝溝成兩邑皆利而爭者息矣三年秀王夫人寢
疾藥必親嘗衣不解帶既遭内艱擗踊攀號絶而復蘇
溢米不入于口喪行邦人擁道送之面色深墨哀動行
路四方賻禮日至自以俸餘足以終大事悉辭之五年
服除八月再知明州下車謁先聖顧瞻學宫頽敝大出
緡錢葺之自大成殿御書閣稽古明倫二堂以至齋舍
門廡為之一新增置書籍月課諸生所習以酒醴勸之
宗子不遵防檢者俾入學舍閑以規矩與生員同後多
修飾取科級者于是相與立生祠于東序制司水軍舊
屯于城外之江東時得旨移定海軍于平江之許浦王
請于朝謂定海控扼之衝不可撤備移制司軍以實之
增葺舊營度容萬竈又造鎧甲器械甚備璽書襃焉歸
正揀汰軍士來者無所歸王為度地城隅為屋數十楹
以處之頃歲膠西大捷之後海波不驚而降者言始謀
本欲直犯吾境或譌傳連結高麗者上下疑之王益治
戰艦嚴閱習以張軍聲遣郡人徐德榮覘之得要領以
歸遂寬東顧之憂六年陞學士海寇葛明張甚王以方
略授將佐每遇必勝王曰兵不可久也遣人諭以逆順
禍福遂降羅拜于庭股栗莫敢仰視王為卻兵衞霽威
嚴以問始末明感泣悔懼願自效又進其黨詰之其脅
從者縱使復業寮屬謂明之罪不可貸且恐其飽則颺
去王曰既懷來之反其鋒以為用餘孽不足平也奏請
授以官有以佚罰為言者王復奏曰誘之降而殺之後
日何以使人遂補將校又有倪德號倪郎尤為難制遣
明禽捕人尤危之恐其合而為一也明感恩盡力德技
窮亦從招服明年王以此轉一官願以分及將士復請
以德為禆將自是賊之巢穴虛實動息皆知情見力屈
姦黨破散海道一清以王善撫二人而用之也八年陞
顯謨閣學士九年陞龍圖閣學士皆以郡人借寇之請
也歲饑糴價翔踊王曰此富者閉糴以幸災治之則益
甚乃出二十萬緡遣人糴于浙西閉糴者計窮爭先出
糶米舟尋亦踵至其價大平饑而不害官無一金之失
而行者又得其利王之慮事周密類此在郡前後十年
政尚中和寬猛相濟平易近民千里安之禮遇寮寀人
樂為用兩造在庭必据案究其情實多勸諭使平之其
抵于罪率從未減平反死囚至數十百人嘗獲鑄銅者
數輩謂曰汝欲希利而冒重禁耶人與錢二萬使易業
碎其器而書姓名于籍後犯決不貸也亦無敢再犯者
每曰節用愛人不易之道與其苛取急征以資妄用孰
若量入爲出以求裕乎不飾廚傳不事包苴鄰郡交餽
盡歸公帑行之既久沛然有餘百廢具舉斂不及民以
郡之西湖爲放生池扁其堂曰廣生列石于側刻採捕
之禁待遇賓客不爲豪侈而尊爼風流恩意周洽寓公
寄客皆得其歡心而不敢干以私也自以久去松楸屢
求閒退雖優詔狎至而歸志不回淳熙元年十一月始
得請除端明殿學士提舉江州太平興國宫去郡之日
貴賤耋稺攀轅挽留出境不絶三年積官至朝奉大夫
二月換授安德軍節度使提舉隆興府玉隆萬壽宫九
月加開府儀同三司充萬壽觀使九年九月充明堂大
禮橋道頓遞使至是始見孝宗天顔感動清問款密王
性素謹不敢以語人又朝于德壽宫高皇喜曰久欲見
卿撫勞甚至禮成加少保封滎陽郡王高皇曰吾欲自
見篤睦之恩賜以玉帶十二年充郊祀别廟亞獻十四
年高宗登遐王奔赴見孝宗于素幄龍輴啓塗事大體
重詔充總護使十五年六月加少傅八月充明堂禮頓
使十六年二月光宗龍飛以皇伯加少師紹興元年三
月詔入覲加太保嗣秀王仍賜甲第于安僖祠堂之側
屢欲奉孝宗幸祠第王力辭憲聖慈烈皇后賜水月園
堂曰瀛燕亭曰玉林湖州私第中又有堂曰慶遠圃曰
小隱樓曰溪山勝㮣扁榜皆三朝宸翰也紹熙中憲聖
洎孝宗光宗皆同中闈屢嘗臨幸光賁林壑詔益其地
竝湖為複閣有司既度材矣王恐重費縣官又固辭焉
每侍情燕之閒兩宫皆待以家人禮王執禮愈恭語不
輕發一日孝宗宴私隆洽不覺前席密問潛龍時事王
遜避良久徐奏臣老矣不復記省問至再三終不敢言
孝宗笑曰何太謹也然以此益加愛重嘗召王及諸子
宴于北宫之静齋孝宗曰近者元夕簫鼓之聲不絶斯
民自得其樂不欲禁止然物戒太盛為之惕然是夕不
飲酒僅啜一杯湯而已大抵人君不可不事節省若肆
意所為將何所不至王對曰陛下兢業如此雖堯舜無
以過自古人君誠能不溺于宴安則怠荒之念何從而
起孝宗深然之二年六月判大宗正事宗司任法太過
天族固賴以整肅而頗虧親睦之意王處以平恕厲以
廉恥鮮犯令者每言要當先教導而後齊之嘗建議别
立宗學月書季攷以教天下之宗子請出餘禄以助贍
給又以減宫廟員闕之多請復增數以優之事雖不行
識者韙之三年六月拜太師五年辭大宗正事七月主
上登極加皇伯祖免奉朝請九月充明堂亞獻詔加兩
鎮于是兼崇信軍節度使十一月充永阜陵&KR1238;宫禮儀
使慶元元年以復土拜中書令王以曠典五辭御筆答
曰遜避莫回勉從所請可别議襃崇之禮乃詔贊拜不
名嘉泰改元賜第為火災延燔乞還湖州故居守園廟
二年春趣召賜肩輿至殿門令子孫扶掖命有司復營
舊邸四月王丐歸九月癸亥薨于正寢遺奏訃聞上震
悼輟視朝三日賵贈加厚賜棺含以蟬冠朝服斂遣内
侍押班左武大夫保康軍承宣使吳思忠等五人護喪
設祭之文甚寵曰藝祖造邦源深流長子孫繩繩百世
其昌巖巖秀邸不顯其光積久愈厚篤生賢王濯濯祥
麟玉質金相允文孝宗則友其兄召繇外藩賜第于京
迺分茅社于彼滎陽赤旂金節絢爛綏章文考念功曰
篤不忘建祠秀園舊履是荒太師維垣衮衣煌煌爰暨
沖人應龍初翔宣力百為調娛多方予嘉乃勲臚句不
名紫微是令遜避勿遑貴極愈謙年耋益莊踰七望八
熾昌壽臧子侍孫攜蟬冕相望王比來朝精神方強謂
當百年鎮此宗盟不遠伊邇降此弗祥維大父行生死
哀榮王實無憾典刑云亡緘辭往尊寄哀一觴又遣太
常博士錢易直等軷祭于都門外文曰我伯祖父標的
宗英奉釐列邸隱然維城天胡忍予殱此老成爰飭邦
典命使以行遥致奠斝以賁泉扄爰以量幣清酌齊牲
粢盛庶品用薦哀誠十一月癸卯諸孤奉王之喪葬于
烏程縣永新鄉成山之原王娶安德帝姬之女信安郡
主宋氏父保慶軍承宣使駙馬都尉邦光寔徽宗皇帝
外孫也封衞國夫人先二十四年薨追贈齊魏國夫人
夙有懿範嫓德娠賢用肥王家子男十人長師䕫興寧
軍節度使開府儀同三司充萬壽觀使以王之襄奉哀
毁而薨贈少師追封新安郡王諡恭滎次師揆檢校少
保奉國軍節度使提舉佑神觀兼秀安僖王園令次師
垂定江軍節度使提舉佑神觀次師稷蚤亡次師禼深
州防禦使提舉佑神觀先五年卒贈昭慶軍節度使追
封信國公次師禹慶遠軍承宣使提舉佑神觀次師臯
保慶軍承宣使提舉佑神觀次師嵒朝奉郎新權發遣
通州軍州事次師彌奉議郎添差通判嘉興軍府事次
師貢宣教郎添差通判廣德軍事師嵒師彌師貢俱得
旨除直秘閣未拜女三人長嘉興縣主適故朝議大夫
直秘閣知蘄州軍州事鄭嗣宗蚤亡次永嘉郡主適故
宣教郎添差兩浙轉運司主管文字張似續次新安郡
主適朝奉郎直秘閣新權發遣高郵軍事史彌堅孫男
二十四人希道朝散郎新權發遣嚴州軍州事希明承
議郎新權發遣黃州軍州事希遠通直郎添差通判慶
元軍府事希德通直郎添差權通判衢州軍州事希永
武翼郎特添差兩浙西路兵馬鈐轄湖州駐劄希顔故
儒林郎紹興府上虞縣主簿希行故將仕郎希古武翼
郎特差行在點檢贍軍激賞酒庫所幹辦公事希純奉
議郎添差通判衢州軍州事希閔右千牛衞將軍權主
奉秀安僖王祠事希忼右千牛衞將軍希䚱太子右監
門率府率權充秀安僖王園令希憕忠翊郎特添差兩
浙西路兵馬副都監嘉興府駐劄希栞承事郎新差監
臨安府糧料院希諟太子右監門率府率希呂忠翊郎
希怟成忠郎希復忠翊郎希邛承事郎餘五人未賜名
補官孫女十人長永康縣主適通直郎知江隂軍江隂
縣事胡元卿次適承務郎特改添差監兩浙轉運司造
船場范莘次適保義郎新差幹辦御前忠佐軍頭引見
司吳璞次適從仕郎特添差婺州觀察推官林燮次適
承事郎特添差通判嘉興軍府事韓杞次適承節郎新
差幹辦御前忠佐軍頭引見司吳珙餘未行曾孫九人
未賜名補官曾孫女十五人長適文林郎特改添差婺
州觀察推官沈煜餘尚幼嗚呼杜甫謂汝陽王爲眞天
人鑰謂崇王天人也其生也秀王夫人夢彩仗傳呼導
朱袍而冕者直至寢所奏鈞天之樂既覺聲猶在耳免
乳之際香霧滿室終日方散及為安僖卜宅兆銜哀走
數百里惟烏程之菁山最佳卜之而食然念力不能致
裴回其處一叟忽前曰官豈姓趙而欲求葬地乎王矍
然曰汝何以知之叟曰嘗夢神告我矣指所卜之地以
售今寢園是也方丞郡時居湖心僧舍夢有形狀獰異
而繡衣者乘小舟環繞數四訶問之則曰公他日當為
地主故巡護爾既為守又嘗夢其人言有召公者過小
橋人之憔悴與支體不具者紛紛求拯援甚哀尋見所
召者曰適所見得無動心乎此曹久不安居願庇之唯
而覺莫知何故後出郊過一橋恍如夢所見而道旁藁
葬纍纍有暴露者王悟曰神豈以是望我耶悉為掩瘞
之晩嘗率鄉人禱雨道士伏章王盛服端立左右見嵲
屼久之瞑而不跌頃之語人曰適覺神遊帝所以閔雨
告帝既許我矣翌日膏雨如注闔境告足翰林學士洪
公邁載于夷堅志尤詳神異之事固為難言如王之交
于神皆明白而又有驗于後故屬纊之日起處如平時
夜尚觀書甫二鼓始覺體中有異集子孫告之曰時至
矣了無怛化殆仙去矣嗚呼王真天人也王風姿秀挺
襟度粹夷忠孝誠篤恭儉謙勤皆其天分加以好學善
持論春秋二丁必具盛饌祭先聖于家塾率子孫拜之
四十年未嘗廢每曰熟讀論語一書平生受用不盡又
喜誦孟子間舉二書之疑與客反覆論辯又摭其旨而
為言曰食色雖重禮義以安之富貴可求非道則不處
又旁取釋老二家而為之說曰愛欲煩惱對治法門又
曰願有情皆得度無情保長生書之坐隅以自警嘗有
方外之士書廣大慈悲方便忍辱八字以獻其徒復為
之辭幾數百言王書其旁曰廣大聖之事也慈悲仁之
用也方便智之功也忍辱謙之德也旨要在此奚俟多
言其人愕而退蓋其所存者如此喜玩法書字畫温秀
如其為人賦詠賡酬愈出愈新多記詩詞筆端富麗棋
品甚高皆其餘事居閒則以此自娛也寬厚有餘事秀
王夫人尤謹迎養在官退食娛侍夫人必勉以恕服膺
慈訓不嚴而治未嘗案一寮屬作尉時有部使者責以
躬督人舟王無難色使者見王徒步亦悔之後其子將
丞屬邑久之不敢進王趣之且曰何待我之淺也終為
剡奏丞至感泣燕居自怡申申夭夭無疾言遽色侍側
勝冠者衆童丱紛如也皆假之色辭第戒以謹守儒素
下至臧獲未嘗怒辱之不以貴盛自居嘗見丞相魏文
節公于山間先屏騶閧及門下車趨就賓廡吳興太守
旦日拜表僅畢而謁已入矣賓客至前少賤亦為之加
禮總角朋游雖寒左皆能記憶至錄其小字以示不忘
鄉人為真率之集以勢位遼絶不敢有請王曰非所聞
也竟與之周旋自奉至薄食不重味器不華飾衾襦用
布浣濯紉補不棄也買屋而居稍加葺治詹事王公十
朋為守歎曰某起書生築屋尚窮事力意邸第必極輪
奐之美今見之使人媿歎親舊之貧者月有廩給嫁娶
病故隨高下濟之雨雪日久則令人走閭里賑施嬰孩
遺棄則募乳者收育之蓋用之以義者則所不吝也鑰
父子兄弟出入王門晩預班綴時得進拜眷撫有加焉
王在朝端山立玉色貂蟬寶帶進止有度照映班列固
已增重朝廷紹熙末年往來兩宫調虞密勿若不動聲
色而外廷屬目倚王以為重造厀從容多有獻替一語
不露于人或有以傳聞求質者但曰無之故莫得聞焉
此鑰所親見者兼直禁林王之加恩兩鎮拜中令三制
皆忝視草迨丐外而歸隆暑中訪别于官舍屏居海角
不敢以姓名入脩門王賜之書且致酒殽之饋若施于
敵已者銘于心不敢忘也王之訃聞識不識皆有殄瘁
之痛惟明之人去思最深至流涕相弔葬既不及為執
紼之役亟走五詩以寓哀挽之私王之諸子自少保而
下遠寄事實俾狀王之行將以求墓隧之碑鑰不佞竊
惟王之抱負非淺陋者所能究識爰自建節之後富貴
逼人名位日尊而所藴自是無由表見于外人但見其
養威重保明哲而已盛德全美細事本不必書王自少
涉歴至多克勤小物持循有素故能善始以終為一代
宗工重臣正以平時踐履積而至此故亦不得而略也
敢具列之告于太史氏以備採擇謹状
攻媿集卷八十六
