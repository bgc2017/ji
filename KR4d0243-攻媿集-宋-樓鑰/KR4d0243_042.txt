攻媿集卷四十二
宋樓鑰撰
內制
擬進郊祀御札(位寧宗未嘗郊祀篇中有寖歴六紹熙五年案是年七月光宗禪)
(位時豫擬而事不果行年云云蓋在光宗未禪)
朕祗膺慈訓嗣守洪圖仰天地之儲休以綏四海賴祖
宗之垂裕寖歴六年欲涓長至之辰載舉親郊之禮膏
澤可占于農扈信盟久締于鄰歡汔可小康敢忘昭報
率由舊典無事虛文上萬壽于重親式嚴孝治均蕃釐
于兆姓匪鄉朕躬按令甲以陳儀體先庚而申命朕以
今年十一月祇事于南郊播告中外之臣咸謹駿奔之
職其飭爾事毋愆于儀故兹札示想宜知悉
擬立皇子嘉王皇太子制
朕祇若大猷紹休列聖念承祧之重允屬元良惟主器
之嚴莫如長子仰稽古制詳攷舊章匪予一人之私繄
爾四海之望誕揚明綍敷告大廷皇子具位某夙禀謙
恭動循儀法生長帝王之胄周旋詩禮之經迨予纘承
勉爾諭教宏開藩邸寵之茅土之封妙選英賢為之羽
翼之助而能服勤講貫尚論古先閱義理以滋多屏驕
奢而不顧朕惟儲貳不可以曠位國本宜先于正名其
從朱邸之尊入處青宫之重於戲立嫡以長所以綿宗
社之休為下得人所以係臣民之望
擬進登極赦文(七月五日紹熙五年)
朕共為子職日守宗藩烈祖上賓曾未釋服聖父違豫
幾不勝喪屬上意之倦勤屢思退託蒙太皇之出令遽
命纂承眇兹沖人膺此大器驚惶失次涕泣固辭謂二
百年社稷之傳豈容執遜惟億兆人謳歌之戴久已屬
心仰有體于慈謨俯難違于衆志祇承丕祚以撫萬方
自維寡昧之資深思付託之重祈天永命用綿龜鼎之
休發政施仁首播風雷之號可大赦天下(云云)於戲奉
三無以勞天下敢懷以位為樂之心歛五福而錫庶民
盍布與物惟新之澤罔間遐邇之衆咸瞻曠蕩之恩
季秋淫雨震電罪已責躬詔(年十月紹熙五)
朕臨御以来三閱月矣廼者洚水為災幾甸尤甚悉意
賑撫未知攸濟而又隂氣為沴天作淫雨繼之震電信
宿猶未已也時維季秋實已孟冬兹豈其時耶變不虛
致朕甚懼焉豈朕之德薄不足以承祖宗之休烈抑眇
躬有過朝政或闕而致然歟雲漢之詩遇災而懼終篇
惟及靡神不舉靡愛斯牲等語蓋言如此而天降之災
罪必在我側身修行之誠見于言外此朕之所當勉也
朕欲應天以實而方執夀皇之喪避殿撤樂皆無以自
見惟是罪已責躬其曷敢後布告中外使知朕恐懼修
省之意
孝宗祔廟德音(十二月紹熙五年)
朕躬繩祖武日懋孝思萬邦之君允有貽孫之典七月
而葬適當同軌之期悵莫報于皇慈惟謹襄于大事卜
夏禹廵狩之地近高廟衣冠之藏載謀載惟既營神域
必誠必信已窆靈輿迓吉仗以言旋肅太官而班祔縟
儀云備舊制可稽固已遵三年之通喪體累朝之儉德
蠲除浮費戒節虛文然念遺誥初頒都下有奔號之擾
因山之際國人多供億之勤未免煩會稽之徒宜特肆
櫟陽之赦神祇效順咸議恩封官吏宣勞均行賞賚寬
井里之賦調清囹圄之縲囚庸推澤物之仁用繼憂民
之志於戲蒼梧不返人心惟慕于重華温洛未歸陵邑
尚安于永阜咨爾有衆服予異恩
改嘉定元年詔
朕嗣承大統勤撫庶邦更星紀之一周見歴元之三易
頻年相繼寰宇多虞邊釁遽開顧生靈之何罪蟲蝗為
孽與旱潦以相仍皆權臣誤國之致斯在菲質應天之
敢慢今則典刑已正綱紀益張乃因正月之和適際三
陽之泰誕揚大號亶告多方取商宗嘉靖之言暨周王
耆定之義用光嗣歲式迓休祥庶幾叶氣之薰太平可
望行見萬民之集得所為期衍丕祚于無疆與斯人而
更始其以明年為嘉定元年
戒飭貪吏詔(月十四日嘉定元年三)
朕臨御以来仰遵累朝恭儉之規菲食卑宫靡敢怠遑
庶幾躬行以移風俗而志勤道遠觀感未孚况以姦倖
弄權故相同惡上下交利賄賂公行贓吏債帥益無忌
憚監司為吾澄按之官郡守受吾民社之寄至相倣傚
貪婪無厭反恃苞苴狼籍已甚席卷帑藏或盈鉅萬郡
縣經費秏蠧幾盡軍民衣食椎剝無餘積敝有年雖悔
何及大臣簠簋不飭殆弗容遷就而為之諱也朕方厲
精庶政與民更始申加訓飭以警有位繼自今各務精
白一心以承至意其有竝緣公家以濟其私尚爲故態
必罰無赦至如互送無藝屢形切責遐方循習曾不少
悛並當禁戢或徹聽聞攷驗有迹皆以贓坐嗚呼咎莫
追于旣往法欲勵于將来宜存素絲之風毋蹈覆車之
轍使人知自愛罔或敢干冀民力之少蘇期士風之益
媺朕意厚矣尙其戒哉
戒飭四川將士詔(四月九日嘉定元年)
朕端居法宮慨念蜀道敢泄邇而忘遠庶一視以同仁
自叛將之既誅與斯人而更始已講休兵之策冀臻徹
戍之期惟是師徒屢更征役暴露久矣夙宵惕焉每咨
督餉之臣仍飭列屯之帥究心調度加意撫循然而養
兵于無事之時在國家而靡吝效命于多虞之日乃吏
士之當為儻饋運之或愆及勤勞之弗恤罔孚朕志豈
逭官常凡爾在行亦宜深體其有狃于姑息不知律紀
之遵妄肆讙譁幾失等威之辨流傳易惑關繋匪輕爰
頒一札十行之書用嚴三令五申之制各思戒儆毋抵
憲章
閔雨求言詔(月二十六日嘉定元年閠四)
朕惟祖宗傳祚之重祇懼靡遑而自去歲以来蝗蝻爲
災冬既無雪春又不雨以至于今陂澤揚塵種未入土
夏且半矣祈禬不應間有霡霂未能通濟天災流行固
亦有之在于今兹關繋實重邊鄙甫定流徙未復漕運
不至糴價日增苟失歲事何以保邦朕于宫中齋心致
禱又將躬謁于靈神且飭臣鄰廣求民瘼六官帥漕各
令條具可以慰安人心消弭天變者矣載惟雲漢之詩
靡神不舉靡愛斯牲祈年孔夙方社不莫祈于天以及
父母先祖不見責躬之言蓋宣王謂周家祈禳之典既
已備舉而旱既太甚是必在我有以得罪于天其遇災
而懼側身修身之意藹然見于言外朕心慕焉固知大
軍之後必有凶年不敢以此自解也傳不云乎屋漏在
上知之在下人苦不能自知其播告中外凡朕躬之不
逮朝政之缺失與夫田里愁嘆之由軍民疾苦之狀盡
言無隐朕將採而用之庶幾以實應天冀消災沴以迄
康年無小無大惟既乃心稱朕意焉
右丞相錢象祖等以旱蝗星變待罪不允詔
朕臨御寖久兢惕靡寧更化以来厲精深切雖邊鄙有
息肩之日而民生當望歲之時旱魃為災飛蝗肆孽方
陽光之煜晝見太白之争輝豈天道之難知實朕躬之
自致無所歸咎惟知反身尚虞抑塞之未伸正欲交修
于不逮騰章来上憂國良深有何愆尤而欲引去退惟
涼德詎可不移于大臣所冀同心庶以靈承于上帝尚
安厥位益遠乃猷
趙彦逾再上劄子辭免端明殿學士并執政恩數
不允詔
卿以起部大常伯領䄂從班主耳忘身預陪國論金陵
吾之北門固以謀帥為重文明之峻職政府之異數所
以寵卿之行今欲辭二者而之鎮顧豈若留卿以自近
乎朕慮之甚審久而後發不應至此乃復反汗無以多
言為也
新除安德崇信軍節度使伯圭辭免不允詔
朕肇禋重屋懼弗克堪贊予盛儀賴我宗老首頒祭澤
無加于達尊者乃因舊鎮益以漢東之大國備三公之
典策兼兩鎮之節旄先正以為異數非如卿者其孰能
當之何用撝謙以避斯寵
新除少傅周必大辭免不允詔
卿三朝元老身佩安危退處東山直欲棄置人間事顧
豈以爵秩爲心哉朕初臨御注想不忘下詔乞言疏恩
進律亦可以見朕意矣覃霈之頒無遠弗屆安有達尊
如卿而可但已保傳一間不必固辭遜章甚力非朕所
望
趙汝愚再辭免提舉編修國朝會要不允詔
卿進專國秉總領衆職無所不統固無待于兼官也國
家以史事為重故必擇其尢重者屬之上相疊畀三組
既已再命而又欲辭其一何耶會要之書故實所萃諸
儒載筆坐總宏摹兼人之才豈復憚此其祇成渙以訖
奏篇
吏部尚書鄭僑辭免兼實錄院修撰不允詔
高宗中興臨御三紀一代之史簡冊挐繁設官累年汗
青無日朕既命大臣為之典領思得鴻儒耆德為諸儒
倡卿自陪都還朝表儀從班論撰之重非卿誰屬矧惟
舊物不待疇咨趣上奏篇毋勞謙避
吏部侍郞彭龜年辭免兼侍讀詔
朕開邇英之閣瞻無逸之圖上慕唐虞近法祖宗正有
賴于啓沃之助卿以舊學之臣勸講多益升之進讀亦
惟序遷朕方汲汲于學卿欲濟濟相遜固經帷之美事
也然雖有德齒之尊不曰朝廷莫如爵乎其毋固辭徒
稽朕命
王藺再辭免知潭州不允不得再有陳請詔
惟有周之盛時以分陜爲重任故煩舊弼往鎮邊陲升
秘殿之隆名易昭潭之巨屛輿言允協憂顧滋寬胡爲
再辭至勤三命粤漢詔流行之既久諒楚人徯望之已
深倚聞叱馭之行毋執循墻之避
新除四川安撫制置使趙彦逾辭免不允詔
蜀道險遠人所憚入一之為甚其可再乎然朝廷為官
擇人不免于推轂以遣忠臣忘身徇國豈難于叱馭而
行昔趙抃以匹馬入蜀為政簡易及其再命神宗諭之
曰近歲無自政府復往者卿能為我行乎抃曰陛下有
言即法也顧豈有例哉今朕知卿清節著于蜀遂用熙
寧故事卿能體抃之忠其得辭行乎
新知鄂州吴琚辭免不允詔
卿奮自戚閈被服儒雅雖齋壇授鉞棘位通班人終以
用未盡其才為言矧襄漢上游嘗騰善最武昌重地宜
分顧憂何必固辭亟其祇命
趙彦逾再辭免新除端明殿學士中大夫四川安
撫制置使兼知成都府不允不得再有陳請詔
蜀道天下之絶險也然以為難則難于上青天以為易
則易于履平地是在人爾卿嘗總軍餉調度五十餘州
公廉明恕蜀人誦之兹庸命以制閫之寄蜀父老聞卿
之来必有不待教而孚者矧視儀政地位望愈隆尤足
以示朕不忘遠之意謀帥之重蓋無以易卿者矣
趙汝愚辭免大禮加食邑實封不允詔
朕祇事總章懼弗克堪卿以端揆實專使領天地並貺
神明顧歆熙事備成顯相之力也賦以多邑具有故實
既免告廷之禮何事循牆之避
新除刑部侍郎梁總辭免不允詔
卿少習憲章歴觀棘寺為郎為卿皆以此選正以明練
吏事心計有餘遂持使節遂董軍餉擢貳民曹俱號稱
職若今秋官虛員舍卿尚誰屬耶明允篤誠若自道然
萬里使還徑俾為真僉曰汝諧何辭之有
吴琚再辭免不允不得再有陳請詔
朕立賢無方惟才是用亦不必曰右賢而左戚也爾嘗
主漕計總軍餉出帥襄陽皆有治狀可紀而強仕之餘
使之奉祠燕處可乎鄂渚兵民雜居號稱難治正倚才
刃勿復謙辭
王藺辭免覃恩轉一官不允詔
朕嗣位云初覃霈四方小大之臣罔不均被卿以元樞
舊德出鎮雄藩序進一階亦惟彛典忽披遜牘殊咈眷
懷其服恩光毋留朕命
周必大再辭免少傳不允不得再有陳請詔
朕勉紹丕圖方修初政首推霈澤溥及羣工惟予元老
之賢宜陟孤卿之秩偃息而藩魏室何必在廷寅亮而
命周官是為進律載披来奏殊咈眷懷卑于公尊于卿
亦惟均耳一而俯再而傴何以多為兹繫具瞻毋庸固
避
梁總辭免奉使回程時轉一官不允詔
卿輟自從班遠使鄰國服勞巳甚成禮而還序進文階
厥有舊典往祗渙命何事謙辭
知明州何澹辭免曾任藩邸講官轉一官不允詔
卿頃以儒英授經于朕逮予嗣服眷注不忘求之近比
當進兩秩舊僚遜避俯徇其請在卿又何辭焉宜遂欽
承毋至于再
知泰州韓同卿辭免改授正任觀察使在京宮觀
不允詔
朕勉承丕祚肇正中宮爾爲后父之親召自淮壖之守
眷惟相種本出儒門屬王姬下嫁之恩致武爵流傳之
衆兹優戚閈超授廉車俾仍奉于内祠蓋一遵于故典
是為允惬其又奚辭
賜觀文殿學士致仕李彦穎銀合茶藥詔
朕祇紹丕圖緬懷故老卿前朝舊弼佑我烈祖遺榮告
歸世推典型比進嘉言尢見忠藎一水間之日勞注想
爰頒飲劑以實寶奩問勞有加將予至意
賜龍圖閣學士致仕程大昌張大經敷文閣直學
士致仕汪大猷顯謨閣待制致仕程叔達寶文閣
待制致仕沈樞敷文閣待制致仕李昌圖銀合茶
藥詔
朕寤寐賢俊懷思老成卿頃侍孝宗夙著聲望引經告
老(垂車告老張大經改)世推典型逮予纂承渴于一見爰加問勞
仍有匪頒體予至懷無忘忠告
資政殿大學士黃洽辭免覃恩轉一官不允詔
朕踐阼云初訪予落止緬懷舊弼嘗下求言之詔矣乃
因覃霈俾進文階國有彛章非有私于卿也其服訓詞
毋煩多避
周必大再辭免少傳不允不得再有陳請詔
朕嗣膺洪祚注想宗工比升孤棘之班實霈蓼蕭之澤
雖云恩厚非曰予私凡卿之言近已行于一二顧朕所
與辭何至于再三若夫貤爵之科尢匪尊賢之意尚承
眷渥毋事勞謙
殿前都指揮使郭杲辭免修蓋大内福寧殿等特
轉一官減三年磨勘回授不允詔
朕俯徇羣臣之請歸安廣内之宫顧棟宇之崇成命工
徒之勞止卿親臨鼛鼓祗事殿巖訖役云初懋官可後
既有貤恩之命毋煩避寵之詞
知樞密院事陳騤乞歸休不允詔
卿儒學老成有大臣體肆朕纂服方厚倚毗何為露章
遽祈閒退謀猷克壯神明未衰其謹輔予無事力請
新除知樞密院事余端禮辭免不允詔
朕惟宥廷之任事體至嚴非長材不可以濟時非壯猶
不可以經遠卿兼資文武久贊樞機輔政以来輸忠無
隐輟自中臺之貳進專西府之權蔽自朕心益隆兵本
是為妙選非以敘遷公論具孚遜章可略
新除參知政事京鏜辭免不允詔
卿以通敏宏達之才受知烈祖擢之法從付以全蜀太
上召還文昌有意大用肆朕纂服登貳西樞關決籌帷
動稱朕意是用進參機政以究經濟之藴鎮浮應變卿
所優為眷倚方深毋庸多遜
新除同知樞密院事鄭僑辭免不允詔
卿久儀禁路人望最高垂上政途詳試帥閫天官之長
至勤三入西樞為貳蓋已晚矣朕訪落求助二三大臣
是託以卿宏才素藴練達國體急于登用以冀治功其
祇成命以圖回本兵之務勿以謙避為煩也
正議大夫陳騤辭免除職與郡不允詔
朕惟釋政機而均逸者大臣全進退之宜畀華職以示
寵者累朝篤始終之眷矧惟耆哲朕所倚毗專西樞本
兵之權兼東府基命之地俯徇忱請暫分外藩恩禮加
優典章可攷少須除命何用謙辭
王藺再辭免覃恩轉一官不允不得再有陳請詔
朕勉承基緒猶懼弗堪實賴臣鄰相與協濟不有近輔
孰為之贊襄不有价藩孰為之屏翰霈恩所逮中外惟
均矧如舊弼之賢方倚上游之重需章洊至渙號難回
其遂欽承毋為固避
御史中丞謝深甫辭免兼侍讀不允詔
進讀露門自昔高選肆朕纂承之始首務詳延妙擇法
從之賢不以輕畀以卿器資端亮學問淹該議論正平
實長風憲俾侍經幄士莫之先胡為引辭尚留朕命令
行弗反倚聽嘉猷
新除資政殿大學士陳騤辭免不允詔
卿器資剛毅經術該通久任事樞臨機輙斷力祈閒退
善始以終况辭藩屏之除願處祠庭之佚由衷有請反
汗無嫌若規殿之隆名乃大臣之彛典再披遜牘殊咈
眷懷用榮買臣衣錦之歸毋作考父循牆之避
攻媿集卷四十二
