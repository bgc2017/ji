攻媿集卷四十四
宋樓鑰撰
内制
端明殿學士四川宣撫副使安丙乞宫觀不允詔
卿沈毅善謀尤長將略内鉏臣姦外禦強敵履天下之
至難為全蜀之司命虜實畏卿如所謂祭北門祭西門
者然彼之技亦窮矣乃睠西顧嘉歎不忘方升書殿之
班以重閫外之寄胡為引疾願解印章朕方賴卿以當
一面賢于長城遠矣卿其身任保障之責以稱朕意
京西湖南北路宣撫使宇文紹節辭免除寶謨閣
學士不允詔
入陪經幄外暢王靈既物望之愈隆豈襃章之可後卿
受才挺特抗志崇深不惟誓報于國恩尤欲仰追于祖
烈宣威邊徼遂寬北顧之憂寓直文謨益峻西清之職
尚殫忠藎嗣有寵嘉毋事牢辭亟祇新渥
新除寶謨閣直學士李寅仲辭免召赴行在不允
詔
朕志于有為心不忘遠矧惟簪槖之舊具宣藩翰之勞
既頒優恩仍趣歸覲卿素全忠孝備著事功豈惟勁草
之知實障狂瀾之倒峻西清之職未稱眷懷望東海之
來方深渴想尚騰遜牘未就鋒車式遄其馳勿重有請
禮部侍郎章良能乞宫觀不允詔
卿以該洽通敏之才洊直鼇禁亦既三載身兼數器宣
勞翰墨之間夥矣朕更化之初大述作多出卿手方有
賴于論思之助遽欲以目眚求退非所樂聞也卿雖欲
奉身而去使朕幾似于棄才者可乎其安厥位勿重有
請
新除觀文殿學士趙彦逾再辭免不允不得再有
陳請詔
朕更化之始登用賢才宗老典刑無如卿者閔勞以官
職之事雍容進讀以冀日新之益進班延恩少示眷意
一辭贅矣況于再乎身其康強謀猶克壯少親醫藥毋
復重陳勉為朕留以繫人望
侍讀趙彦逾倪思宇文紹節侍講章良能辭免進
講毛詩終篇轉一官不允詔
朕日御邇英講明經理三百五詩至是終篇敘進官聯
厥有故典卿為宗老(宇文紹節云卿雖處閫外倪思章良能云卿居從列)實助緝
熙毋事固辭益思所以輔朕之不逮
新除刑部侍郎曾㬇辭免不允詔
朕更新治化欽恤刑章遴選貳卿久令攝事以卿性資
直諒器度寬洪承東魯之儒風襲南豐之家學比安閒
外促使來歸入對便朝喜聞正論刑惟弼教方有望于
老成德本好生當務先于明恕亟祇隆委勿事牢辭
吏部侍郎梁季珌乞宫觀不允詔
惟卿先正受知高皇既登聽履之班尤多活國之計是
宜有子爲予從臣比更民曹浩穰之司又歴銓部公方
之選胡爲引疾乃欲求閒尚安厥官以副眷倚之意
刑部侍郞曾㬇辭免兼同修國史兼實錄院同修
撰不允詔
昔在先世嘗繼列于史官爾爲近臣亦洊司于直筆閒
居自適更化惟新召還獻納之聯兼卑纂修之舊豈特
助成于國典抑將大振于家聲明命旣頒遜辭可略
福州觀察使鎮江府駐劄御前諸軍都統制兼知
揚州畢再遇乞奉祠不允詔
牧守之良方圖久任將帥之重尤戒迭更惟卿沈鷙之
資拳勇自奪身經數載最多汗馬之勞賞不踰時亟上
廉車之峻領京口戎旃之寄鎮淮堧制閫之雄深明保
障之圖日講留屯之策流民寖復信使始通甫臻按堵
之期遽上奉祠之請其安爾位以訖外庸
皇太子某辭免每遇視事令侍立宰執赴資善堂
會議不允詔(閏四月嘉定元年)
朕惟古者立國必建儲闈共為子職實資主器之重惟
予元子篤意問學年未及冠綽如成人朕欲俾爾習知
國家之務侍立吾左預聞政事師賓會議皆吾大臣朕
方一新治體兼聽公言爾當周旋其間日增聞見以成
温文之德尚其勉旃毋事多遜
四川宣撫副使安丙再辭免資政殿學士不允不
得再有陳請詔
朕更化以來愛惜名器未嘗輕以假人其有度越拘攣
超資級而授者非如卿之雋功茂績不予也書殿升華
以所以待執政者待卿其内撫兵民外飭邊備使全蜀
之境奠枕無虞以稱朕委任之意以保爾功名之成可
矣服我休命毋為固辭
皇伯嗣秀王師揆生日詔(月十五日嘉定元年五)
薰風南來當朱明之方半望舒東出慶伯父之始生是
曰宗英宜膺天夀匪頌惟舊寵數益新
新除吏部侍郎章良能辭免不允詔
卿以剛勁之資濟以博洽之學為吾詞臣仍兼數器其
在儀曹事有不可者堅執不移朕所歎嘉進貳天官其
以處儀曹者處之柅吏姦明銓法庶使無賢愚同滯之
嗟何為固辭更欲求去非所望也
新除侍衛步軍副都指揮使夏震辭免不允詔
卿赤心體國忠勇自將久攝殿巖尤見勞效步旅謀帥
卿實宜之其為吾協和三軍訓之以義密衛行闕以折
遐衝胡為固辭其服休命
開府儀同三司楊次山生日詔(月二十三日嘉定元年六)
卿志樂燕閒躬持廉靖時當初度宜介多祥是為戚閈
之華爰厚上方之錫
知閤門事楊谷乞祠不允詔
卿戚畹之良周行素謹職司賓閤寵畀廉車忽求祠館
之閒欲侍家庭之佚且弟兄並列于朝著以何嫌倘父
子退休在眷私而有歉惟益崇于謙靖亦奚慮于滿盈
其服厥官毋庸有請
寶謨閣學士前四川安撫制置使楊輔乞宫觀不
允詔
朕以國家多囏更化善治收用耆耉如恐不及慨念舊
學存者幾人就傳之初卿為首選蓋吾烈祖之所親擢
向者持槖未久翩然西歸朕念此弗忘也非不知制閫
之重有賴壯猶而圖任之意則有所在召節既往注想
待卿控辭愈切殊用憮然載覽封章宣示邇列備見愛
君憂國之志益知尊主庇民之學然與其獻言于萬里
孰若造膝而陳前乃欲引疾求閒效蜀莊之沈冥何耶
矧西蜀之士卿為標表肯為朕行則後生英俊將于于
而來矣三命益勤朕志不易勿復有請式遄爾驅
京西湖南北路宣撫使宇文紹節乞祠不允詔
卿以通敏之才淵博之學起趨勲名之會欲報家國之
仇輟從經帷出撫邊徼修好伊始息肩可期有如賢勞
盍還舊著屬以繕修備禦之未畢勞來安集之方勤將
圖爾功少俟其定忽上真祠之請欲為便道之歸在卿
則固所願焉于朕則豈所望者其攄長算毋有遐心
右丞相錢象祖乞解罷機政不允詔
方國家多事之時任廟堂一相之職卿蓋屢形于固避
朕亦自知其甚難然而朕以更化云初尤冀和平之福
而卿受恩最厚素為忠孝之家正使慮有未周力有弗
及猶需同心協志求以尊主庇民而況察卿之才為衆
所服寵以告廷之拜豈曰歴階而升幸邊瑣之粗寧恐
事機之難測中外未能小息臣主靡容自安旱魃既驅
星文未格日不暇給他何可言偶微爽于節宣宜倍加
于攝養勿念去計共圖治功宵盰實勤曷嘗以位爲樂
燮調有賴安得奉身而歸
新除御史中丞章良能辭免不允詔
朕惟振朝廷之紀綱當先重紀綱之地新天下之耳目
必遴求耳目之官卿鯁亮之資淵深之學自奮于韋布
之日有聞于搢紳之儒雖遍歴于淸華亦屢更于夷險
處身無玷疾惡如風欲堅塞于倖門曾不辭于怨府彈
擊之任簡求實宜其力辨于官邪以共扶于國論發卿
所藴助朕有為勿騰避寵之章益勵敢言之氣
衛涇乞解罷機政不允不得再有陳請詔
居九五之正位方以遇災而憂何二三之大臣皆欲引
身而去豈朕所望于卿奚安尚賴同寅而協恭庶幾轉
禍而為福要須持久或可圖功雖屢請以難從毋再辭
而為贅
錢象祖乞歸田里不允不得再有陳請詔
朕慨踐阼之既久念治效之不進不惟不進殆將阽危
是以惕然改圖勵精更化庶幾更也人皆仰之之意首
論一相得卿之賢旁招俊乂如恐不及前此寒心數月
方幸交鄰少定可以盡力内治自卿及執政以至論思
之臣造膝而言無不傾聽君臣之間了無疑阻卿等以
災異請去朕方側身自儆不容重陳而數日以來廟堂
五臣而三求退留行之詔屢下請猶未巳不惟朕失所
望四方傳聞其謂朕何卿以勤勞致愆調攝惟益謹藥
餌以速痊愈所謂故國者有世臣之謂也非卿而誰其
體一心勿致三瀆
褒語卿相予未久備罄忠勞方圖内修正藉協贊知
卿小疾予告甚優佇聞有瘳勿復言去
刑部侍郎曾㬇乞祠不允詔
朕延登耆雋列在邇聯豈惟資讞議之平真有賴論思
之益卿夙高譽處久樂燕閒粤從一節之趨增重貳卿
之選惟明克允方持憲以盡公非道不陳曾閱時之未
久忽披來諗遽欲告歸有嘉易退之風殊匪趣還之意
刑章方簡議無待于過三史筆至嚴職何妨于共二少
安定著難徇謙辭
禮部尚書倪思乞祠不允詔
朕召收舊人以圖新政比者凡有一事宰輔相與謀于
廟堂侍從相與議于臺省粗無過舉朕心以懌今兹未
能略定而求去者紛然從班亦有一二矣矧卿素為敢
言自陳讜論不畏強禦不避怨仇歴歴為朕陳之擢長
儀曹以示襃表亦為此舉何耶朕求其故豈朕有以致
此耶相應以文止見辭費惟當一切不聽庶幾以一天
下之觀瞻其體眷懷勿復有請
簽書樞密院事林大中乞仍舊休致不允詔
朕更化之初未遑他務求賢甚急首召耆英起自挂冠
之餘擢居持橐之長延登樞筦增重朝廷言必出于内
心謀實稽于古訓倚毗方切而疾遽侵沖養有來何恙
不已胡為騰奏即欲告歸尚精醫藥之調以繋搢紳之
望
江淮制置大使丘崈乞致仕不允詔
朕惟屯禁兵百萬而邊鄙是虞開幕府四三而留都尤
急畀以樞廷之寄增吾天塹之雄卿久安里閭洊分帥
閫徒得君重肯為朕行上寬宵旰之憂外撫貔貅之衆
盡護諸將獨當北門草木亦知其威名狄鞮想聞乎風
采力禆廟論卒靖封陲人皆望歸衮之期卿乃有掛冠
之請矧方叔之謀猷克壯而晉公之神明不衰益堅體
國之心毋作明農之計
寶謨閣直學士李寅仲乞祠不允詔
朕緬懷巴蜀之民未嘗忘遠夢想淵雲之彦尤務招來
卿蚤冠倫魁久騰英譽洊登朝蹟嘗為獻納之臣出殿
侯邦尤著蕃宣之績特立搶攘之際實增嘉歎之深升
學士之班既以旌其風節趣鋒車之召誠有望于謀謨
何辭之煩以疾來諗萬里云遠當已戒途三命滋恭諒
無俟駕
右丞相錢象祖辭免提舉國史院實錄院提舉編
修國朝會要不允詔
纂修史冊深賴于公平會稡典章尤先于鴻博允資碩
輔坐總宏摹卿識洞古今學該流略接詞華于奕葉用
則有餘攷故實于累朝蓋其素習舉以並命了無異辭
毋遜牘之重陳期奏篇之俱上
參知政事雷孝友辭免權監修國史日歴不允詔
密贊政塗日預萬機之決參提史筆正資數器之兼卿
早冠詞場寖登冊府迨通班于侍從已嘗賴于纂修朕
慨大典之未成選鴻儒而坐領趣就累朝之策仍嚴繫
日之書故事當然謙辭可略
刑部侍郎曾㬇辭免兼太子詹事不允詔
朕遴選從臣方賴論思之益精求儲寀尤資輔導之功
卿累葉儒風半生朝蹟何止衣冠之偉實為簮槖之英
擢處宫端允符公論亟承明命毋庸固辭
觀文殿學士侍讀趙彦逾乞歸田里不允詔
朕更化之始起大老于東海之濱明德懿親老成典刑
趣行造朝國勢增重訏謨遠慮見于進讀圖任共政束
于定制偃息藩魏人望所歸小疾既痊正宜休養大臣
不可以暑行其為朕留庶幾猶得奉露門之從容也
吏部侍郎梁季珌乞待次州郡不允詔
朕惟論思之臣欲全進退之義若其未可以去則亦難
以遽從卿為國宣勞既云累歲任予典選實號劇曹胡
為抗章必欲求外冕旒密侍正有賴于協恭符節屢更
顧奚煩于詳試尚安舊著以副眷懷
禮部尚書倪思乞待次州郡不允詔
卿以一時人物之望召還未久拳拳獻納朕所樂聞何
嫌何疑屢欲求外此固足以見難進易退之節非朕所
以待卿者且更迭之制豈爲卿輩設哉
江淮制置大使丘崈再辭免召赴行在不允不得
再有陳請詔
卿以超世之資篤濟時之志久安故里曾不忘畎畂之
思洊鎮陪都專以徇國家之急言皆底績事不辭難禦
侮折衝旣以著偃兵之效聞命引退謂不應俟駕而行
一歸疑丞之班足爲宗社之重旣頒溫詔日俟來音共
政而圖舊人注想以待元老而乃抗章至再稱疾愈堅
極知難進之風殊非虚佇之意況聞老而益壯氣不少
衰式遄其驅以副所望使朝廷得以諮訪而搢紳視為
表儀務遠乃猷以弼予治顧何恙之不已諒無說之可
辭
知平江府李大異辭免除寶謨閣直學士不允詔
朕惟斯民宅生于牧守苟有治理效者倣虞朝攷績之
法取宣帝增秩之意不惟示勸抑以數易為重也卿以
諍臣出守吳會政聲上徹朕所深知進職西清庸示襃
表成命已頒尚何辭焉
賜皇太子生日詔(月十七日嘉定元年八)
敕某商顥中分元良初度賜生設醴用為宴衎之資授
粲貽牟仍厚匪頒之寵共期難老益體隆私
通奉大夫趙師&KR0759;辭免復寶謨閣直學士依所乞
宫觀不允詔
卿起臨近甸嘗著外庸既辭制閫之行仍徇祠庭之請
念宣勞于北固欲華爾歸俾寓直于西清但仍其舊卿
毋多遜朕不汝忘
觀文殿學士何澹再辭免知建康府仍奉祠禄不
允不得再有陳請詔
以金陵而為陪都保釐素重護天塹而開制閫委寄尤
隆卿以時名人為予舊學蚤膺擢任屢嘗入從以出藩
尋遂登庸俾爾貳公而洪化(時避廟諱所改案洪化之洪宋)方權臣之
用事宜正論之多違久鎮三山時稱治最言歸數載朕
不汝忘屬邊鄙之甫寧擇邦侯而分遣惟大使之所莅
非良弼其誰宜朕方躬宵旰之勤卿當體股肱之寄聞
命引道知己屆于中途奉親為榮顧何妨于色養毋格
成渙式遄爾驅
鎮江府都統制畢再遇乞歸田里不允詔
卿以拳勇之資挾忠毅之氣撫士最爲得衆遇敵幾于
無前外則營壘之不譁内則里閭之甚靖屬邊陲之甫
定亦信使之交通諸將于焉少休來奏亦求引退乃眷
維揚之重鎮實爲淮甸之要衝其爲朕以少留豈于卿
而獨後總周廬而入衛終當誰歸歌出車以勞還固應
有日
京西湖南北路宣撫使宇文紹節辭免召赴行在
不允詔
卿以勸誦之近臣往宣威于遐徼邊陲以靖邦好汔修
爰念賢勞亟頒命召何控辭之未已又引疾以為言朕
渴想風儀急聞方略俟交符于制閫即趣駕于歸途毋
復重陳副予虚佇
何澹辭免兼江淮制置大使不允詔
國家間遣輔臣往營邊事粤從近代加以大名不惟欲
憂顧之寬正以增使華之寵疇咨于衆喜得其人卿以
舊弼之賢畀留都之寄英聲有素輿望已孚疆場甫寧
先上宣威之組江淮併護再隆分閫之稱其為朕行徒
得君重獨當一面正資經理之良坐使諸軍咸屬指呼
之下往祇成命毋致牢辭
新除煥章閣學士改知江陵府充京西湖北路制
置使李大性辭免乞奉祠不允詔
謀帥以鎮上游素為重任分閫以護兩道尤賴長才卿
久列從臣屢更藩服比奏三吳之課繼擁七閩之麾方
塞北之休兵屬荆南之缺守仁聲夙著僉論攸推進學
士之清班益隆眷倚總邊庭之諸將咸莅指呼引道既
前遄驅毋緩爰事循墻之避佇聞洗印之期
新除同知樞密院事丘崈辭免不允詔
朕厲精更化當饋思賢樞庭既得于耆英宣室實深于
注想謂何恙之不已故申命以益勤載覽封章備陳疾
狀使翦須而可療亦所當為倘賜几而肯來自應增重
宜進萬金之藥勿為三命之辭
攻媿集卷四十四
