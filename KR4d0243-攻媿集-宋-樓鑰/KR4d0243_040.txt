攻媿集卷四十
宋樓鑰撰
外制
知婺州葉翥知紹興府
敕輔郡承流久不聽尚書之履价藩謀帥茲又懷太守
之章允謂才難莫先德選具官某智周慮表學紹儒先
踐敭旣歴三朝侍從亦踰一紀愛人利物由天性之自
然足國裕民處地官而最久屢更劇部深惠疲氓盡銷
愁恨歎息之心尤見勞來安集之政眷惟東土密邇行
都先帝上賓將奉因山之役大邦維屏益嚴分閫之除
惟爾通材稱予隆委規模素定旣所臨而有聲威信兼
行當不擾而自辦佇聞成效奚俟多辭
新知紹興府倪思知婺州
敕具官某視禁林之草允藉通儒分輔郡之符俯從忱
請相攸旣審易地皆然爾學優而醇文麗以敏早登宏
博之選徑上淸華之途翰苑詞垣擅兩制絲綸之美經
帷史館極一時筆槖之榮擢貳儀曹獨司邦禮拭圭出
使握節言旋曾坐席之未温俄抗章而自列豈久勞侍
從之事遂厭直承明之廬懷會稽太守之章至勤再命
繼東陽隱侯之詠去擁一麾勉為朕行毋輕民事詞人
而任岳牧初無内重之偏宣室之對鬼神當俟政成之
後
䕫路運判陳謙湖北提刑
敕具官某爾以君子儒為湖北常平使者蠻猺披猖省
民驚擾船粟而往哺之爾之職也因攝憲臺併任其責
就設方略隨以撫定朕聞而嘉之可謂不辭難者矣乃
酌帥臣之言姑輟䕫門之役兹庸命汝持刑本道以慰
民望以奬爾勞其思永圖靖此一方不汝忘也
湖北提刑王謙湖南提刑
敕具官某部使者之選以風采為先所以寄吾耳目于
千里之外不欲其數易也以爾志操不凡居有直氣其
在郡邑聲望翹然持憲湖陰正欲倚重易節隣部非以
便爾之私又將于爾乎觀焉尚勉之哉
判太史局降授夏官大夫吳澤降授中官大夫荆
大聲降授中官正劉孝榮同判局降授局令周端
友並復元官
敕具官某等天道高遠王者欲求端于上必有日官以
司之爾善于觀象見謂老成頃以不謹嘗鐫命秩涉期
而敘法也勿以為宜得而忘所報
修武郎監建康府榷貨務門茅恭收趁增羨轉一
官
敕具官某榷貨之在留都歲入甚夥增羨之賞司關者
亦預焉進爾一官益勉而職
建寧府浦城知縣鮑恭叔降兩官永不得與親民
差遣
敇具官某縣令與民最親獄事所宜深察也爾為大邑
以重辟告于郡卻而復上幾陷平民于死迨冤狀旣白
而欲便文以自解乎外臺有言奪汝二秩不復使任臨
民之官尚為輕典也
中大夫煥章閣待制趙彦操轉一官致仕
敕鎮五羊之地方通持槖之班叩九虎之關忽上挂冠
之請是為宗老宜厚寵章具官某受才素優莅政尤敏
早參民部旋自逸于燕閒晩歴藩方嘗屢騰于課最眷
南海折衝之略升西清次對之聯聞囹圄之屢空見里
閭之不擾胡為感疾遽欲乞身念帥閫之幾年進文階
之四品鄭尚書之威信日佇來歸漢大夫之優游諒深
自得以華晩節以勵能臣
帶御器械某知閤門事
敕設上閤之官豈惟掌朝會之事選名門之子抑以儲
將帥之才具官某志在事功家傳韜略奏最于淮陰為
侯之地易鎮于亞父所封之城聞父喪而棄官人咨其
孝承召命而引道朝賞其忠釋苴杖以趨班屬櫜鞬而
衞上授之以仲叔圉之任可使當公西華之言惟子道
臣道之知方宜軍容國容之俱習是將用汝尙其勉旃
武功大夫殿前司選鋒軍統制李浩總轄牧放合
轉一官久任有勞轉行遙郡刺史
敕具官某兵久不用軍中累年勞以進武爵率有止法
無得踰焉以爾久任戎務舉軍推其能出視駉牧善修
馬政寵以郡刺史之職蓋異恩也其奮事功以圖報稱
侍御史張叔椿權吏部侍郎
敕朕祗膺丕緒董正具僚六部之分莫如選部之為重
小宰之事豈應冢宰之兼行輟而風憲之嚴司我銓衡
之舊具官某性資凝粹論議正平襲永嘉之儒風蚤收
科級守文昌之家法雅擅鄉評再策足于朝行幾問津
于禁路進班柱史君舉必書攝事天官吏姦無蔽自擢
居于横榻久肅正于南臺當予御圖三日之初俾爾正
位貳卿之列規模素定要須甄拔之盡公藻鑒益明無
使賢愚之同滯副兹隆委成爾脩名
左司諫章穎侍御史
敕具官某朕臨御之初精求政體正心以正朝廷正朝
廷以正百官朕之所務也然一朝之綱總于憲臺一臺
之柄屬于端公茲得其人他可類舉以爾秉心堅正燭
理融明學問之懿察于朱邸横經之日風節之峻見于
諫省論事之際不俟信宿擢之南牀其為朕别白正邪
振舉蠧弊使君子有所恃小人有所畏四方風動而朝
廷益尊于予初政豈曰小補之哉
右正言黃艾左司諫
敕具官某古者天子有諍臣七人而後之諫官不過一
二苟非精擇正士何以補衮職之闕哉朕御圖伊始下
詔以來直言舊學之臣聲著騎省首命序進以示四方
爾發藻士林負敢言之氣事朕宗邸動有箴規輟任拾
遺兼侍經幄風采凜然聞于中外茲庸命汝官以諫名
予違則汝弼汝言則予從豈惟身處寡過之地庶幾海
內之士聞其風者有樂告以善道之益焉
國子司業李祥宗正少卿
敕具官某爾樸茂忠恪見推士林頃貳司成學者厭服
蓋平日踐履之效是可以聲音笑貌爲哉司宗少列位
亞容臺敘百世之本支修累朝之史牒惟老于文學著
述不倦者可以當之舉以命爾公論惟允勇退之志亦
可以少回矣
吏部郎官葉適國子司業
敕具官某國家萃天下英才而置之學選于衆而為之
師經術由此而明人物由此而出豈細故哉朕御圖之
初思欲作新學者耳目求當今第一流素為天下士所
推服者以正師席宜莫如汝矧茲郎潛資望俱稱故用
之不疑傳不云乎善待問者如撞鐘叩之以大則大鳴
叩之以小則小鳴惟汝足以當此哉
司農少卿蔡戡司農卿
敕具官某大農本周稷之業自漢名官以來惟朱邑號
循吏鄭康成為大儒唐之叚秀實以忠節自奮官以人
重顧不信歟爾以儒術治行選為少列徊翔朝行最為
舊人進而為長雖曰序遷益勉所長以紹乃祖之風烈
何止為此官之重哉
劉光祖司農少卿
敕具官某忠直之士為國之寶本朝名臣豈無以直道
去國者旋復召用以至大位此又祖宗之家法也況爾
予之舊學相從有年執法殿中號稱謇諤雖嘗引去聖
父任以外臺帥閫之寄不使之一日家食也茲庸命爾
為少列于大農實為多士先尙遄爾驅以副朕傾徯之
意
顯謨閣待制黃裳給事中
敕眇予沖人臨政伊始惟我太上知卿最深朱邸談經
專任以輔導之事銀臺批勑又屬以出納之言雖抗論
而遷厥官終留行而不使去至今日而復用豈人力之
能為具官某學貫九流識通千古世居劍外擅蜀士之
雄文地近關中挾西人之勁氣是非邪正惟務體國利
害禍福不知有身久從吾游備見爾藴迨此纂承之日
付之封駮之司將求多聞毋替諄諄之誨不負所學會
觀諤諤之言倚注方深權輿于此
新除起居郎陳傳良中書舍人
敕朕嗣膺大統收攬羣才朱邸賢僚豈容居外紫垣老
手宜俾為眞具官某學探聖原文追作者論議多先儒
之未發行藏惟古人之與稽相從兩載之餘信為三益
之友謂左氏眞得春秋之旨謂周官實為太平之書推
祖宗之本心明政事之要道昔信其說將行所言首卑
故官洊加新渥矧是纂承之始尤資播告之修大老之
居海濱是將焉往舊學之遯荒野其遂來歸式遄爾驅
以副朕望
起居舍人彭龜年中書舍人
敕中書造命之地實王政之所先内史代言之官非賢
才而孰處我有舊學時為名流擢登詞垣實預國論具
官某為有用之學抱軼羣之才惟其善養之氣剛遂使
所居之官大班分螭陛視言動而必書額叩龍墀抗威
顔而不撓方朱邸横經之日多赤心憂國之言迨膺超
除深允衆望訓詞温厚爾其振盤誥之文朝夕論思爾
毋廢箴規之益尚圖忠報奚事多辭
將作監黃由起居郎
敕具官某王者嗣膺丕祚首用舊僚非欲私我所與而
厚平日之恩蓋將舉吾所知以來當世之士列爾二史
助予一人以爾蚤冠儒科久儀朝路不以仕已為意而
益進于學不以利害為計而務極其言囊封旣效忠嘉
殿陛尤加剴切被眷知于慈扆為賓友于王門迨初政
之方新與羣英而並進入則侍螭頭之左凡論事而直
前出則班豹尾之中亦在法而當從是爲爾寵期懋予
衷
著作郞沈有開起居舍人
敕具官某朕踐阼云初涉道尚淺實賴二三元老力濟
多艱更資左右近臣交修不逮惟平日賓僚之舊分一
時言動之書匪予敢私惟爾能稱爾詞華敏贍學術淹
通蚤蜚場屋之聲名久歴膠庠之師表以著庭而兼史
筆之重由郞省而參宰掾之司比從予遊實自親擢學
爲可用閱義理以滋多中自不欺樂講論之日益其居
柱下密侍朕前尚思嘉猷以助初政
參知政事陳騤知樞密院事
敕九五正位方承太上之傳二三大臣俱極當今之選
用人由舊錫命維新旣久貳于政機宜進專于省府具
官某氣剛而不撓德盛而有容以博學篤志而為世醇
儒以正色直道而致身近輔斯謀入告則惟后之德一
夫不獲則時予之辜厚重若絳侯而有多文之學彌縫
若如晦故無揚已之名朕念周業之艱難慕漢機之周
密睠我元老長予本兵藉東省之猷為領西樞之方略
事均一體威示四方噫折千里之遐衝顧豈圖于近效
建萬世之長策正有賴于訏謨其務同心以康庶事
同知樞密院事余端禮參知政事
敕文武兩途實歸一道東西二府允賴兼資粤予非涼
膺此付託乃進鴻樞之貳俾參鬷嘏之嚴具官某宅心
粹夷植操堅特凜凜有大臣之體謙謙得君子之風壽
皇知臺察之名擢居法從太上眷儲僚之彦授以本兵
喟然形憂國之誠卓爾任正君之責言婉而切氣勁以
温故于宥密之司率藉調娛之力稽之公論蔽自朕心
欲新政之設施宜舊人之圖任是資共二有賴同寅噫
朕方求内外之安經理于上爾尚慮軍民之要彌縫其
間庶幾有成其永無斁
覃恩文臣承務郎以上轉官選人在任并嶽廟循
資定詞
敕具官某朕奉太上之慈訓嗣守丕圖踐阼之初大敷
霈澤京秩而上咸進厥官(守者皆許序進嶽廟云雖食選人在任云凡預選階有官)
(許序進祠祿咸)蓋將樂與士夫共起治功也各揚乃職以稱異
恩
文臣承務郎以上致仕定詞
敕具官某朕仰惟太上不俟倦勤傳祚眇躬覃霈之頒
仕者進秩雖致其事亦預此恩老吾老以及人之老王
者之仁政也朕心庶幾焉
端明殿學士知江陵府王藺資政殿大學士知潭
州
敕朕嗣居九重臨制萬國若刺史縣令之衆未暇究詳
惟方伯連帥之功首當襃表眷時元老嘗秉鴻樞撫荆
楚者有年易湖湘之重鎮具官某受天間氣為世名臣
直節高風眞可立懦夫于百世之下崇論宏議將欲舉
明主于三代之隆受知兩朝致位四輔過江而見王導
有國何憂舉衆而得臯陶不仁自遠控長江之都會建
大將之鼓旗固邊圉以内周宣王靈而外暢惟予初政
之急念茲舊弼之賢下詔求言方期樂告視邦選牧有
賴于蕃惟此昭潭峙乎南服帶洞庭而負喬嶽扼嶺嶠
而震蠻猺藉卿威名壯我藩翰加以大學士之貴用為
東諸侯之先噫陶公之封長沙足倚上流之重賈傅之
對宣室已深前席之思尚遄十乘之行以慰一方之望
知常德府袁樞右文殿修撰知江陵府
敕具官某荆州居國上游自古為用武之地謀帥之重
每嘆才難以爾鯁亮之資淵博之學養氣以義不撓不
阿有憂國愛君之心有憤世疾邪之志一辭禁闥家食
累年起鎮武陵治行昭著寵以論譔之職以殿是邦朕
承丕圖臨制四方萬里之遠謂斯民宅生于刺史故大
明黜陟以示好惡由支郡而受閫寄爾實為初政第一
選固圉靖民可不懋哉
兵部尚書羅點父奉直大夫朝俊覃恩贈中散大
夫
敕朕祗荷慈謨嗣膺大統爰敷曠蕩之澤以及中外之
臣矧喉舌是司兼領典銓之重而松楸在遠方深陟岵
之思乃分寵光用賁冥漠具官某天資純茂族系繁昌
早為君子之儒稱于里社自樂先王之道老矣丘園尚
及郗超入幕之賓不見紀騭隔屏之坐素多隱行遂為
大門兹登五品之崇足慰九原之望賢子方用侯封未
央其歆綸誥之恩繼有蜜章之渥
參知政事陳騤該覃恩封贈
曾祖太子少保斆太子太保
敕朕祗膺慈訓勉紹丕圖允賴邇臣其濟萬幾之務爰
因惠澤特推三世之恩具官某積善素深秉心無競恂
恂有守旣高月旦之評坦坦無營自樂衡門之老侈厥
餘慶流于後昆進參政地之崇追貢儲僚之峻肆由亞
保薦錫明綸用昭寵靈以慰冥漠
曾祖母始興郡夫人成氏河內郡夫人
敕朕履位云初均福于下有如近輔之重可後曾門之
光具封某生于儒家嬪此名族動謹珩璜之飾克供蘋
藻之儀是有聞孫晩參大政易翁源之舊壤開河内之
新封陰報可知寵光未艾
祖太子少傅策太子太傅
敕圖大宅中方布維新之令建極斂福寔均共政之臣
爰舉彝章加賁先世具官某履行純固禀資粹和福祉
未央見生子生孫之盛人門俱勝無慙卿慙長之名申
命九泉遂登六傅(太傅與下句意義混不可從案六傅見晉書何劭傳一本作)茲進
在前之職用為有後之榮尚惟不忘其克祗服
祖母和義郡夫人朱氏博平郡夫人
敕惟時近臣翊予初政厥有霈澤光爾前人具封某素
稟嫕柔能循法度中饋攸職宜其室家慶源旣深有此
湯沐載啓博平之號益崇石窌之封是為異恩以詔幽
穸
父太子少師讜太子太師
敕維予沖人嗣大歴服無疆惟休均暨海宇凡列朝籍
皆得以榮其親矧二三大臣顧可後歟具官某尚友古
人為世善士安時處順不求聞達藴蓄弗露是宜有子
旣執政柄寵及泉壤義方之訓蓋可驗矣乃進宫師以
慰雨露之感英靈不昧其尚寵嘉之
前母平樂郡夫人成氏文安郡夫人母咸寧郡
夫人王氏濟陽郡夫人
敕大寶是守賴兹臣鄰湛恩普覃燕及禰廟具封某克
遵壼範能謹婦儀舉案事夫聿追德曜之美斷機教子
無愧軻親之賢旣陟近臣屢揚卹典兹載疏于新寵用
加峻于小君以寬吹棘之思庸示漏泉之澤
妻東牟郡夫人宣氏封魯郡夫人
敕丕緒紹隆方履重熙之運臣工翊贊宜均内助之恩
庸頒鸞誥之華以詔魚軒之貴具封某靜專自守儉約
有聞作配名卿能勉以正克主中饋用肥其家視夫爵
以疏封由霈恩而攺命乃疇曲阜載錫贊書尙迪令猷
以祗茂渥
禮部侍郎許及之該覃恩封贈
父朝奉郎樞贈朝請郎
敕朕祗荷慈謨嗣膺大統爰敷曠蕩之澤以及中外之
臣矧吾貳卿欲寵先世可無渙渥以發潛光具官某坦
坦幽人恂恂長者惟居鄉不變其素守而教子能知夫
義方隱行有聞陽報如響親見儒科之擢蚤欣宦牒之
榮遠奉安輿旣愴九原之隔茲持禁橐何勝三釡之懷
超官簿以升階冠郞曹而視秩是爲曠典少慰孝思
故母安人呂氏贈令人
敕九五正位方承與子之傳小大羣臣俱有榮親之典
載頒明命以示寵光具封某淑靜自將柔嘉可度嬪于
善士克共蘋澗之儀生此名卿徒起棘薪之嘆旣更事
任遂陟禁嚴爰疏告第之恩以顯漏泉之澤尙其冥漠
式克欽承
繼母太恭人五氏封太令人
敕(五正位六句此下同前九)具封某雅著壼彝恪循婦道儉勤自詔
允為中饋之賢甘旨承顔坐享安輿之奉旣登眉壽茂
擁多祺乃因霈澤之行超示疏封之寵其祗朕命益侈
爾榮
故妻安人洪氏贈令人
敕凡我從臣均此大霈爰及閨房之秀並膺綸綍之華
具封某鍾慶相門流芳女範蚤從名士將仰望于終身
胡嗇永年曾不登于中壽迨躋顯用嘗賁卹章兹超命
服之榮用錫幽扃之寵姑從告第以慰悼亡
妻安人潘氏封令人
敕(我從臣四句此下同前凡)具封某稟姿靜專處已沖素動遵女戒
克循待傅之言躬習婦儀果見從夫之貴治組紃而有
度奉温凊以尤恭象服是宜鸞牋增寵其服恩光之渥
以彰内助之賢
煥章閣直學士中奉大夫丘崈磨勘轉官
敕具嚴銓法所以示百僚之公優待從班猶不忘三載
之攷爰頒命綍俾進文階具官某以拔萃之才負爽邦
之望進貳民曹之重心計有餘出臨井絡之區威名益
遠方謀陟典適會年勞遂升漢大夫之名用為蜀太守
之寵其祗渙渥嗣有殊襃
見任侍從該覃恩轉官
兵部尚書羅點(尾詞同以下首)
敕朕嗣膺鴻祚祗遹燕謀九五正位之尊何德以稱二
百餘年之業得人乃興眷惟禁路之英皆我慈皇之舊
爰因覃霈首示優恩具官某以經世之才為致君之學
早登朝著益顯時名久居侍從之班務竭論思之藴末
光之依日月旣親遇于三朝聽履而上星辰足儀刑于
百辟方藉嘉謀之告亟升命秩之華其務同寅以光初
政
工部尚書趙彦逾
具官某砥礪廉隅磨礱事業挺身徇國是為貴戚之卿
正色立朝遂陟文昌之貴
翰林學士李巘
具官某德必有言文斯貫道蚤儀鵷序徑登紫槖之華
進直鸞坡久被金蓮之寵
刑部尚書京鏜
具官某學博而智明才高而用大出分方面曾遠憺于
王靈入踐文昌實坐司夫邦典
兵部侍郎耿秉
具官某持論不阿修身無玷參華武部久儀法從之班
共二瑣闈克振塗歸之職
工部侍郎謝深甫
具官某忠結主知才周世務雍容禁槖屢形批勑之風
潤色邦條雅得稽經之意
給事中黃裳
具官某性稟精忠學窮奥義潛藩勸講賴誘進以最深
瑣闥除官冀塗歸之如昔
中書舍人陳傅良彭龜年
具官某學貫九流名滿四海(純明謀猷深遠彭龜年云學識)横經朱邸
遂依日月之光掌制西垣期鼓風雷之號
吏部侍郎張叔椿
具官某迪德粹和受才膚敏久居横榻實高風憲之嚴
兹任小天允致銓衡之重
戸部侍郞袁說友
具官某器度恢宏風神峻整宣威天邑政允號于神明
掌計民曹道深知乎取予
禮部侍郞許及之
具官某智術疏通詞章精敏拾遺諫省雅有諍臣之風
掌禮儀曹克守先王之典
起居郞黃由等該覃恩轉官
起居郞黃由起居舍人沈有開(尾詞同以下首)
敕具官某朕嗣膺鴻祚祗遹燕謀九五正位之尊何德
以稱二百餘年之業得人乃興眷惟近臣實有舊學爰
因覃霈首示優恩爾早負時名進多朝望曳裾王邸熟
陳六藝之格言載筆殿㘭允謂三長之良史方藉嘉謨
之益亟升命秩之華其務同寅以光初政
秘書少監兼權吏部侍郎孫逢吉
爾學貫古今識分邪正比當言責是為諫諍之臣茲典
選曹雅善銓衡之職
侍御史章穎左司諫黃艾
爾早陟殊科進多雅望曳裾王邸熟陳六藝之精微執
法憲臺(笏諫垣黃艾云澤)獨振一時之風采
監察御史并卿監郎官該覃恩轉官定詞
敕具官某朕嗣服云初求賢以自助仰惟慈皇招徠衆
俊寘在周行殆留以遺朕也覃霈之恩其可後乎爾職
在六察(在月卿郎官云列在郎曹秘書監云擢長道山卿云列)序進一階往其祗
命尙思所以助我者以報
在外大中大夫以上官知州府該覃恩轉官
顯謨閣學士中大夫知紹興府葉翥(尾詞同以下首)
敕朕奉上皇之慈訓承列聖之丕圖霈乃渙恩覃于海
宇矧是文昌之舊往宣屏翰之勞爰錫明緡俾躋命秩
具官某材猷通敏德度恢洪聽履禁途坐閱十年之久
分麾帥閫實為九牧之先方歌求助之詩仍加進律之
寵在漢比千石之秩于今為四品之階其務欽承益思
猶告
煥章閣學士大中大夫知明州何澹
矧惟中執法之舊往為東諸侯之行爰錫明緡俾躋命
秩具官某學探藴奥名冠倫魁入總臺綱見藜藿之不
採出臨制閫致波濤之不驚方歌求助之詩仍加進秩
之寵在隋始大夫之號于今正三品之階
通議大夫煥章閣待制知建寧府陳居仁
矧是詞臣之舊往宣藩服之勞爰錫明緡俾躋命秩具
官某禀資端亮秉德忠純擅西掖之雄文最宜為誥奏
南邦之最課尤號近民
中大夫煥章閣待制知鄂州王信
矧是瑣闈之舊往宣藩服之勞爰錫明緡俾躋命秩具
官某詞源浩博才刃恢餘西掖東臺嘗備更于淸選武
昌夏口正倚重于上游
中奉大夫煥章閣待制知鎮江府馬大同
矧是文昌之舊往宣屏翰之勞爰錫明緡俾躋命秩具
官某性資沈毅政術闓明持槖禁途嘗主民曹之大計
分麾京口實當天塹之要津方歌求助之詩仍加進秩
之寵昔倪寬則以誦書而擢若晁錯則由對策而除
龍圖閣學士正議大夫知建康府鄭僑
具官某學通乎百氏文根乎六經領豹尾之班雅有公
臺之望分麟符之寄實為方面之雄
徽猷閣學士中大夫知襄陽府張枃
具官某才高一世氣壓萬夫聽履漢廷有張京兆之英
譽分麾峴首追羊太傅之流風
中大夫敷文閣待制知建寧府單䕫
具官某才猷膚敏政術疏通持槖禁途坐閱十九年之
久分麾侯服屢稱二千石之良
煥章閣直學士中大夫知興元府章森
具官某風儀峻整學術疏通持槖禁途嘗典銓衡之重
分麾帥閫屢專方面之雄
大中大夫敷文閣待制知瀘州吳總
具官某家聲素著政術甚優四松而班殿廷實視從臣
之淸貴五月而渡瀘水正資邊徼之威名
大中大夫煥章閣待制知太平州蔣繼周
具官某才名素著經術尤高憲府宣威尙想聞于風采
侯藩共理亦屢賦于中和
寶文閣學士通奉大夫知遂寧府宇文价(川府知潼)
(同詞閻蒼舒)
具官某禀資膚敏植行粹和聽履禁途(持槖禁途閻蒼舒云)嘗出
漢廷之右擁麾帥閫屢登蜀道之難
攻媿集卷四十
