攻媿集卷四
宋樓鑰撰
古體詩
趙資政建三層樓中層藏書
危樓傑立潭府雄仰望驚瞿何穹窿擎以八柱眞良工
恍如木天移海東扶欄三級横復縱八窗交映光玲瓏
更上一層迥不同歴覽萬象俱空濛東南太白金峩峯
西山千疊青芙蓉環遶不斷如屏風平疇彌望禾芃芃
城郭市井聚螘蜂烟樹高低知幾叢澄湖一片磨青銅
潮來江漲銀在鎔海市三垂屬提封四山寬圍城在中
地平樓小望易窮安得高臥陳元龍麗譙公府難從容
二閣均在道佛宮江山得助無遺蹤眼前突兀忽此逢
主人幹國成棟隆鼎彝久書柱石功名遂身退兹明農
卜築深静依高墉百間朗朗羅心胷咄嗟不待鼛鼓鼕
最後奇觀凌虛空窗戸未須濕青紅似聞廬陵周益公
亦作此樓高于崧相望落落見兩翁心匠不謀如影從
我欲效顰意方濃一朝登眺若發矇不願侍公飲十鍾
不願舞女紛歌僮插架三萬牙籖重此身願爲書蠧蟲
不然相陪夕陽春與公憑欄送冥鴻
再題行看子
先引護欄毬子驄九馬近遠俱相從黑駒騧黃騅素騮
亦有笏面仍銀騣夏國一種青于藍五明錯靴皆如龍
或驂或引恣馳驟坐覺隱耳聲瓏瓏人間安得有此輩
一一必自天閑中不惟骨相異凡馬圉人貴介多雍容
三花翦鬛自官樣空鞌更以香羅幪中間二者蓋天馬
齒雖已老氣尚雄不知幾出横門道雙立柳下青隂濃
擡韁捽頷刷背膂旋梳騣尾搖淸風人人生意馬欲動
態度曲盡各不同韓生去我幾百年藻色尚濕青與紅
不知何時墮雞林萬里遠在東海東賈人攜來得寓目
一見絶歎丹青工千金可買真不惜忽復㩦去何匆匆
亟令臨寫得形似如此神駿那得逢開元内外馬盈億
色别爲羣從登封韓生所貌定傑出七尺爲騋八尺駥
向來鶯邊繫金絨歸乘款段頭已童伏櫪寧能志千里
卻笑區區據鞌矍鑠翁
寄題吳漢英玩芳亭
吳侯奕奕天分高歴記萬卷無差毫青雲垂上忽歸去
年來益收湖海豪志同三閭時則異玩此芳物亭之臯
視彼顦顇亦何苦鼻間栩栩忘鬱陶詩文滿軸寄海嶠
靈均細論無乃勞與君齊年況同袍秖今衡門沒蓬蒿
有芳可玩便自適草間野卉時一遭蘺芷辛夷蘭杜若
未暇一一追離騷(平異同爲言詩文皆以屈)
送孫子祥赴新昌主簿
高士不爲簿子嚴論獨殊不遭何不可而況主簿乎夫
君豈其裔南明筮仕初要知官無卑禄可代耕鋤正須
勾小稽使民能樂輸矧復兼尉曹鼠竊隨除驅兩職去
民近亨途此權輿君誠吾里秀質厚素有餘埋蛇有陰
德映雪讀古書起家決儒科鄉評足名譽妻以兄之子
相與久相娛小别不足惜未免摻子祛邑境連台剡好
山環四隅二子丞鄰封川陸通舟車乘興或一往徑欲
造庭除公餘想續文尤當惜居諸會看興公賦擲地金
聲如
送丞上虞
我老不復仕行將掛衣冠兩子俱貳令官職恰一般剡
川且書攷上虞亦之官人言易捧檄歸奉重親歡我意
正不爾期汝政可觀食焉怠其事古訓戒捨鏝汝職與
民親簿書當細看一邑無不問正爾良獨難江海帀三
垂長堤捍驚湍埭高幾如山潮至不留殘宣和有遺迹
能使潮浸灘陂湖謹蓄洩可以救旱乾長溝濟漕運浚
治令通寬此皆丞所職勿憚心力殫江頭有東山永懷
謝家安邑有李與豐況復居二潘尚友更從游問學加
研鑽平時固知汝廉謹無欺謾涉世終未深送汝能忘
言故鄉去帝鄉舟馭多往還失已固不可待人亦多端
罔求違道譽善遣非意干窮達自有時此理眞如丹聚
散不足較豈得長團欒閒静我所便汝其自加餐有時
或乘興往來二子間踏雨送汝行浮家當游般走筆如
家書誰能苦雕剜
送伯中弟尉新喻
伯父盛德人伯中實暮子不惟能象賢氣貌亦相似幼
日讀父書結字得皮髓粹然金玉姿少日期千里寧知
游上庠蹉跎困名第晚始著青衫酸寒就一尉歘然報
瓜時往戍眞樂事自惟羣從希惜别不能已中年重離
别況我衰如此親故例作惡況復于吾弟兹行豈得休
雅懷聊漫仕勿憚三年留江南富山水尉曹官雖卑去
民最密邇一日斯必葺職務毋少弛善保金石軀離觴
且同醉歸來畢婚嫁相從期暮齒教子以義方忍貧授
經史素業俱有傳見進未見止大兒方決科如摘頷髭
耳子尚徐其驅中途聽捷喜
送張子宓分教澧陽
澧陽渺何許遠在天盡頭頃爲郡樓記圖志不可求王
侯錄故實頗亦費冥搜忠以申明著學有車公優外挹
蘭江水下俯僊明洲讀書記羣玉採藥思浮丘況得子
厚語謂冠漢南州見謂頗詳盡豐碑照城陬可憐城與
樓百姓不知修乃知尚有遺家傳載鄴侯張君將客授
蓋嘗敘其由爲我謝澧人聊以遮前羞君家世爲儒青
箱襲箕裘太玄洎潛虛探賾深可鉤君才兼數器博洽
誰與儔南廟推第一鵰鶚快九秋得官愈嗜學手抄不
能休館殿要人物衆寶登琳璆演綸及視草如君真勝
流蘭芷生顔色暫煩爲遠游君方俟瓜時相依意綢繆
樽酒接從容詩篇更唱酬論文究今昔析理到孔周老
我澹無伴摻袪不容留别乘澹庵子傾蓋當相投公餘
文字飲能思故人不
送周君可宰會稽
作邑誠匪易況子之稽山銀茜視兩赤朝家知其難鼎
鼎數萬戸賦重民生囏山陵五雲飛辦護力更殫豫買
萬世弊法貪至于殘越人瘠已甚當饋幾發歎名臣爲
竭力減額宜少寬不齊物之情兹事終變翻箕斂及雞
豚詭戸多容姦竟未得要領條令何其煩通才善治劇
南康遂通班誠心試求之要使後可觀古仕不出鄉習
俗皆素嫻東嘉嘗客授尋乃乘朱轓略如仕故鄉非意
不得干況昔攝邑久疾苦知民間故吏想猶在疲民知
長官宜若差易耳未免送以言權雖與正同事體終兩
般趣辦不計久爲眞事多端遇事勿生風三思庶能安
試登寬簡堂取我前碑看六一眞格言坐右當銘盤向
來難奉母版輿今似潘外盡撫字勞退公悅慈顔蓮峯
聲望重待子興門闌勉哉發政譽行矣聞天關
錢淸王千里得王大令保母甎刻爲賦長句
書家千載稱蘭亭蘭亭真跡藏昭陵只今定本誇第一
貞觀臨寫鐫瑶瓊黃閍岡下得寶墨古人燒甎堅于石
大令親書保母銘況是當時晉人刻甎雖破裂文多全
妙畫遠過蘭亭鐫其間曲水悲夫字駸駸欲度驊騮前
我家阿連縛虎手更得退堂方外友王君系出三槐家
參坐會文真耐久田丁初來獻小硯尋見津津若微溜
細看背刻晉獻之永和彷彿在旁右亟訪田家叩所從
始知墓崩隨意取大甎支牀得前段掀倒浮屠全尾首
字爲十行行十二百十有七二字漏交螭方壺不復見
貞石摧藏松亦朽我得此碑喜不寐摩挲三歎歎未有
興寧甲子十四周更閱三年仍乙丑若非洞曉未來數
安知八百餘年後坡翁應未見此志金蟬之銘何絶類
又知文章有暗合智謀所見略相似二王遺蹤無所遺
誰知地下此段竒三君共爲成勝事至寶呈露端有時
越山盤屈獻與羲付與耳孫世守之煩君更爲護幽竁
或恐意如猶有知
趙資政招賞川海棠次袁和叔韻
少陵千古詩人傑每見名花輒題絶錦棠無如蜀川盛
見說千林天染纈大篇短章合無數忍對此花舌如結
黃鵠銜子萬里來春光頗向東南洩橰閒老子攜春歸
移石鬱林表高潔崇桃炫晝不足言紅豔燒林疑益烈
棠梨小紅自退聽不待騷人定優劣兩登蜀道歸海濱
一琴一龜全晚節嘉招容我到花下春酒新篘公自挈
攀翻亂插人共醉十二金釵不成列袁安參坐爲長哦
同氣相求磁石鐵不須高燭映紅妝佳月自能明作哲
紅潮滿頰臥林間風流誰敢來分别
泉口淨明院晝寢
沙頭古招提往來幾經行兹來當春晝解衣愒西楹玉
立青琅玕小窗虛且明紙帳白如雪牀輭枕更平偃仰
四體適欠伸困思生須臾右脅臥徑入華胥城無人夢
自覺閴然四無聲林間婆餅焦悠悠時一鳴翻身更從
容意泰氣亦淸連朝走丘壟百拜不遑寧老我久倦游
幸茲息營營衰相益已迫世念日愈輕自欣天與閒身
是半髮僧未能遂高隱庶幾保餘齡
賦蔣甥若水番馬圖
何處驅來良馬六騮黃參錯如花簇胡爲不作騰驤去
各有游韁縶前足胡人下馬俱少休背倚氈裘眠正熟
酋豪揀箭奚奴撚意欲射麞不遺鏃琵琶横倚續續彈
一夫坐聽胡中曲臥擁提壺將引飲英氣虬鬚皆貴族
沙磧坡陀高復低天寒不見寸草綠我行燕冀頗見之
狼帽烏靴乃其俗勿云恃勇不知義要以赤心置其腹
嗚呼安得壯士健馬咸作使坐令戎虜爲臣僕
陳表道惠米纜
平生所嗜惟湯餅下箸輒空眞雋永年來風痺忌觸口
厭聞來力勑正整江西誰將米作䌫捲送銀絲光可鑑
僊禾爲餅亞來牟細翦暴乾供健啖如來螺髻一毛拔
卷然如蠆都人髮新弦未上尚盤盤獨繭長繰猶軋軋
盱江珍品推南豐荷君歸來攜來東知君正直如羔羊
貽我素絲踰五總僊禾本出從嘉穀色味俱同無餅毒
鼎深熟煮葱豉香大美元來加臠肉有時飯素芼以虀
饞口屬饜味更竒束晳一賦不及此爲君卻作補亡詩
盧甥申之自吳門寄顔樂閒畫牋
年來吳門箋色澤勝西蜀春膏最宜書葉葉瑩栗玉賢
甥更好奇惠我小畫幅開緘粲殷紅展玩光溢目巧隨
砑光花傅色濕丹綠桃杏春共嫵蘭桂秋始肅趙昌工
折枝露華淸可掬妙手真似之藏去不忍觸苟非歐虞
輩誰敢當簡牘又聞樂閒君古篆頗絶俗併求數紙書
寄我慰幽獨
題申之寄示春郊畫軸
郊原膴膴春意足細草凄迷芳樹綠雁鶩無數泛陂塘
羊牛相與隨芻牧幾年不泛浙西船恍如蘇臺俯平川
閒人憂國無他策但願好雨成豐年
六言問天池寶華
昔年曾賦虎丘猶恨靈巖未游天池之景絶勝寶華有
水倒流老矣不復西去夢入陶朱扁舟煩君爲我尋訪
能以新詩寄不
贈成都魯講書(叔獻焯字)
君家江發源我生瀛之壖相望萬里外中間幾山川近
聞今子敬文價驚鸞鵷何由夢見之失喜瞻在前幅巾
聳英標銜袖出文編倒屣平生歡劇談河漢懸老我三
入朝廣識兩蜀賢相與論諸公與君最周旋自言隱青
城讀書三十年城中竹谿居肥遯遠市㕓淸谿擁屋後
綠樹環前軒一舟號横雪可泝復可沿拂衣下三峡非
爲名利牽灔澦追古作海潮賦新篇舊依橰閒公來乘
甬東船顧我何所取有懷俱盡言老親苦多病嘗藥冀
少痊佳客不容留欲著歸驂鞭間爲惡草具願君少流
連報無錦繡段贈有朱絲絃一别無復會摻袪意茫然
蜀山渺何許同聲惟杜鵑
趙資政當山堂
我公仁存心樂山心如丹平生經行處不厭行路難青
城及大面萬疊連百蠻捫參仰脇息亦嘗坐長歎功成
歸四明得地數畝慳城隅路窮際小橋水汪灣蕭條漁
家市中有屋百間危樓俯人世一看山四環堂深無他
景猶以城當山城荒披綠莎青青透橰間秀潤長滿門
坐對無躋攀日夕氣亦佳鳥飛相與還終日看不厭徙
倚十二欄有如擁泰華管窺見一斑況兹綠陰成連朝
雨潺潺濃翠真欲滴秀色幾可餐我家但環堵窮年困
彎跧出門得曠遠遥碧羅烟鬟有時碧雲湧半空聳高
顔須臾輒變滅欲駐良亦艱羨公得佳趣容我游其藩
悠然時見之重門勿令關
風琴
淵明有琴本無絃白傅偏喜聽人彈不如空中風度曲
隨風往來聲斷續非宮非商從君聽不中律呂無虧成
大如角韻來孤城細似蚓竅蒼蠅聲華亭夜鶴圓吭淸
顫動長引寒蟬鳴或疑鳳咮叫霄漢又恐僊佩雲中行
使其似曲無别調安得自在聲泠泠蛙喧尚謂勝鼓吹
牛鳴猶以黃鍾稱絲不如竹亦漫語賴此七竅俱瓏玲
幽人院靜新凉生八風不問來縱横短簟六尺午睡足
拂拂神來傳廣陵
送袁恭安赴江州節推
袁氏四世凡五公唐朝三相傳家風君家九代擅儒業
高曾藝苑俱稱雄大父謙尊古君子諸父名高表吾里
一門子弟更競爽挹取乙科自君始九江需次今幾年
去去渌水依紅蓮忘年論交正相與叱馭欲往難流連
老我秋来抱病久臨岐無由置尊酒秖從臥内叙離懷
戀戀摻袪仍握手鵬程萬里兹權輿平時義方師有餘
送人以言古所重雖誦所聞寧起予君看公孝與孟博
太守坐嘯仍畫諾一郡之政賴關决千里應須念民瘼
鄉州義事煩主盟纖悉于余無隱情處事條理亦爲政
知君出仕當有聲尊公亦入閩中幕公退著書端不惡
君才更得江山助簡書旣省尋家學君行遠業未可量
弟兄丹桂終齊芳老誖無庸況多病尚能留眼看翺翔
趙南仲寄王樸畫貓犬戲爲之賦
䰐鬖兩狻猊胡爲到庭戸細觀畫手妙摹寫眞態度意
足謝繁筆不待丹青汙亂掃腹背毛頭足巧分布尨也
如愁胡眉攢眼光注豈惟足生氂垂耳紛敗絮掉尾固
自若狸奴爲驚懼側耳實畏之衝目猶敢怒誠知取形
似不吠亦不捕對之輒一笑聊用慰沈痼
朱季公寄詩有懷眞率之集次韻
伊昔羊尹臨丹陽真率之名初濫觴香山尚齒當會昌
臥雲不羨坐巖廊七人各列官與鄉年德俱高世所臧
丙午同甲遥相望淸談生風想琅琅耆英人物尤軒昂
賦詩遠追白侍郎文富歸休夀而康衣冠十二何鏘鏘
吾鄉五老如雁行至今月旦尚推揚家舅仕宦接王楊
眉夀遂及渭水姜我如傷禽趁鸞凰忽驚騎箕歸銀潢
向來雅約猶寶藏菜羹草具烹彘肪四皓中間有夏黃
藹藹義風誇句章年來抱疴久在牀同社闊别如河梁
君嘗遠宦踰沅湘又向封川憩甘棠瘴雨蠻烟暗桄榔
何時歸安朝士坊忽傳新詩几生光斂袵正色而寒芒
詩境幾成破天荒徐爲續貂未須忙靜揣歸期應未央
歸縱未衰亦老蒼暮年甘與子同裳何事相望天一方
吳少由惠詩百篇久未及謝又以委貺勉次來韻
江左一世稱名公首出劉惔與王濛自高直以天自況
何止數仞言高墉虛聲一傳實何在但知景附而風從
我朝諸公門戸闊普納萬象如虚空羣才俱入大鑪鞴
鑄人端如金在鎔又如東君一布令白者自白紅自紅
巖巖千載玉局老少年徑以吾道東首干樂全次六一
二公自是燕許宗奏篇六論初流傳四海一日俱承風
其間傑出六君子香薰班馬猶爲濃涪翁又分江西派
作圖序次由本中哦詩作文各務實薦鶚不愧北海融
坐令文物掩前代主盟豈非諸老功固知文氣僵湜籍
亦許詩律沾徐洪宛丘諸黃接前輩宜有此甥風味同
蚤嘗決勝翰墨場筆端豪健誰争工新篇句句多灑落
妙畫字字眞玲瓏惜哉生晚百餘載歐蘇之門久登龍
尚兹踸踔未闊步吞舟之魚溝豈容我方投老與世隔
映窗愛景方曈曨十年屏居可羅雀何人來顧一秃翁
儼然衣冠見吾子文書銜袖名自通向來兩卷餘百篇
諷詠至今未能窮更攜大篇如拱璧刻劃無鹽賁孤蹤
人言霜蹄騁夷路我今秋隼凌三峯愛余過厚擬前良
此事如何著得儂老我不入𣏌梓林嶧陽高隱如孤桐
平生習氣掃欲盡只有媿處著力攻子歸求之有餘師
惟知歎息錦繡胸時時杖屨許來往庶可歲寒相始終
龍潭丈室一筍穿入露滿其上因賦之
一筍入屋照座寒凌晨仍有清露漙益信露珠自根起
正如真水朝泥丸厦屋不應爲汝穿不肯屈節斜倚欄
干霄拂雲已在望且復自保青琅玕
旱久無水王伯容分惠桃源大谿泉將以長篇水
至已雨走筆次韻
七十老翁門晝閉終日蕭然無一事卻因不雨動衰懷
擁笏黃堂與祠祀兼旬旱涸舟不通井泉欲竭知無計
僮奴抱甕扣比鄰水不得淸僅無滓舊時見說横谿源
有水側出萬竹前攷之爾雅名汍泉頗思走介分微涓
去之一驛不易到午暑坐想空垂涎不知何人剥啄扣
我門惠以小罌童稚驚相傳啓封一勺挹淸泚烹試茗
碗真增妍況當精禱已孚應三日簷溜傾潺湲病中一
笑誠莞爾城闉安有泉如此吳松四橋思陸羽白帝城
西歌子美何用中&KR0893;取揚子已覺清甘冰入齒前人所
品殊不定一下一高隨所喜老我住世能幾年引飲一
瓢幾子淵行見甫田取十千坐使遠近俱安然欲和大
篇不覺沈吟久擊鉢成章慙敏手
送潚宰富陽
富春富山水地勝雄三吳壯哉十萬戸畿邑拱行都大
江横吾前上下萬賈趨吾子丞剡川攝事姦已鉏試縣
力愈難勉旃立規橅治縣古有譜近頗多著書橰閒愛
汝厚誨語皆良圖老我不惜别所望安官居汝亦頗練
事正恐才尚疎我以熱肺腸有求應所須遇事費十思
一跌真不虞雖當從心年兢兢矩不踰況汝年方壯勿
恃才有餘據輪始窺井任誕寧失拘三年待汝歸二親
真倚閭
又送從子漼
二孫吾所愛别去殊關情阿剡將賞延伴子性亦靈煩
子善誘之他日使有成公餘松竹林共勉雒誦聲
寄題林宗山巢龜
彼澤之陂蒲與荷有美一人傷如何潔淸如許豈不好
紉蘭綴蘺何足多七十二鑽無遺策不靈于已徒遭厄
人生何用千歲爲願似巢蓮足淸白
送趙仲禮守天台
橰閒社稷臣卷藏經濟手功名付諸郎秀出諸公右大
兒倅東嘉洗印去未久次子鎮赤城急流去何驟二者
皆爲親欲奉喬松壽況有戲綵堂可繼淸獻後鄰封尤
便養榮侍各晝繡春風扇微和安輿雲出岫家傳吏師
法從政于何有還歸鴛鷺行金印當繫肘向來嘗佐郡
山川若僚友南渡多北客風味中都舊士夫喜公來紛
然迎馬首其中多故知頗問老夫否
贈相手文李道人
生有文在手縱横殆天予其間動成字往往傳自古舜
褎梁武武老十子貢五季友太叔虞仲子竟歸魯仲弓
有鈎文宰我亦握戸敏士自文雅習道本因輔鄧淵彭
城符瑣瑣不足數李郃陶士行三公皆定數白帝矜竒
瑞見誚漢世祖何爲言禍福歴歴如君語自言傳希夷
妙處勝貌取見手知國封況此細紋縷研油燎栴檀始
見掌中虜何如一覽頃坐談樂與苦老我縮袖間不復
煩推步子其訪城中英傑在何許
跋余子壽所藏山谷書范孟博傳
山谷晚在宣州或求作字山谷問欲何書則曰
惟先生之意山谷許以書范孟博傳或謂南方
無復書山谷曰平時好讀此傳遂默誦而書之
舊聞此說又知在上饒大夫家願見不可余子
夀來入制幕博記善屬文偶談及此又出摹本
及尊公跋語始知其爲先世舊物也爲賦長句
宜人初未宜于人菜肚老人竟不振承天院記顧何罪
一斥致死南海濱賢哉别駕眷遷客不恤罪罟深相親
攘攘不容處城闉夜遣二子從夫君一日攜紙丐竒畫
引筆行墨生烟雲南方無書可尋閱默寫此傳終全文
補亡三箧比安世偶熟此卷非張巡巖巖汝南范孟博
淸裁千載無比倫坡翁侍母曾啓問百謫九死氣自伸
别駕去官公亦已身雖既衰筆有神我聞此書久欲見
摹本尚爾況其眞輟公淸俸登堅珉可立懦夫羞佞臣
葉處士寫照
頃在朝行葉處士光遠爲余寫照置于山林中
欣然自贊有云山林如許盍歸去蓋志于歸也
一歸十三年既掛冠再寄一圖爲老人星狀形
容變盡非復故吾矣戲作長句謝之
老我舊曾官日邊隨衆年除仍歲遷母子日夜念鄉國
但欲共耕綿上田葉君寫照妙一世畫我形模在山水
有如虎頭貌幼輿正合置之巖石裏猶記有客爲諛言
盍更野服爲貂蟬我笑不答心不然拂衣徑得歸林泉
歸來歲月不知久十餘年中何不有此心炯炯尚如丹
只爲幽憂成老醜久矣與世俱相忘荷君念我應老蒼
新圖白髭添一二豈知雙鬢皆成霜兩圖對掛耿相照
顧盼從容成一笑更添松竹作壽星我已甘心就枯槁
人言姿態與真同如照止水窺青銅明知己非故吾矣
小孫指點能呼翁君居天街號稱首侯王生面羅左右
邊頭飛將新立功颯爽英氣照窗牖名滿四方求者多
千金造門君不呵能事固不受促迫應酬雖繁可奈何
胡爲有暇及衰朽楚楚裝潢意尤厚我今已是行路人
不須重累丹青手
送宣宗禹保寧軍掌書記
宣之爲姓世所稀暇日試爲君家推宋之宣公舍與夷
子孫相承此爲基或云出自魯宣伯元和姓纂言則非
西京功臣虎與義侯封累世皆宗枝盛哉雲陽宣巨公
光武稱其勝二龔酆爲司空懷在趙遥遥久矣無亢宗
君家本自太末來世以儒術爲家風尚及瞻識諸父行
君方髫齓成孤童艱難歴徧屹中立五行俱下攻時習
自從一登賢士庭貴名日起人誰及舍選眞似青銅錢
一躍龍門浪三級吾鄉驚喜破天荒歸見朋儔愈謙抑
寶婺古郡名浙東往泛綠水依芙蓉如君入幕假途爾
及今民事宜加工亨途萬里才發軔摻袪勿使金樽空
從今家聲當愈大坐使宣氏崔盧同
攻媿集卷四
