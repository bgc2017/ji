攻媿集卷七十九
宋樓鑰撰
雜著
詠歸會講說
乾道五年暮春辛巳晝錦坊樓氏為詠歸會黟縣尉曺
主之言志者十三人冠者十二人童子二十人質明謁
先聖先師以敘列坐臨安教官講夫子入孝出弟之言
已鑰乃作而言曰吾門自高祖先生以儒學起家衣冠
六世仕者以清白相傳學者以詩禮相勉門内雍穆雖
總角之童亦恂恂自守家法遂爲四明望族亦知夫所
以致此者乎先生以古道爲鄉里師表一時名士咸出
其門儒風蔚然大父行以下以文鳴者相繼金紫孝友
絶人少時刻意學問有古人閉門錐股之勤少師宏才
大度爲聖世名臣竊嘗聞金紫之言曰可使財窮不可
使行窮少師之言曰士大夫遇好事不要放過嗚呼味
其言其所存可知矣諸父承家學之傳盡洗膏梁習氣
至不使人見有子弟態吾曹今日不耕而食不織而衣
生長以來不知人間辛苦勞役事正以上世書種不絶
故得為天之幸民吾之弟若從子皆宜自勉于學以無
負尉曹詠歸之意抑嘗聞闕黨童子將命夫子曰吾見
其居于位也見其與先生竝行也非求益者也欲速成
者也張童子明經韓子曰夫少之與長也異觀少之時
人惟童子之異及其長也將責成人之禮焉成人之禮
非盡于童子所能而已也然則童子宜暫息乎其已學
者而勤乎其未學者聖賢之言其誘人于善如此其切
然而闕黨童子張童子皆無聞焉今日之坐于下者年
甚少氣甚銳豈無文采之可取記誦之可喜然為士者
之事等而上之不知其幾級當佩服夫子速成之戒深
求韓子成人之言退而思曰我知此矣能此矣未知未
能者何啻千萬計為己之學不至于聖人不可己年有
限而道無窮故君子有終身之憂任重道遠死而後已
不及今無事時自力于學而以身之勢身之年為可恃
謂學無益謂惡無傷苟目前安佚而不思後日事日復
一日忽焉老之將至使没世而無聞是豈吾祖宗父兄
之所望于後人者鑰將行矣五年而歸丱者弁矣冠者
室矣富貴科第是有命焉不可以必求也惟期懋進乎
學駸駸日新道學既充所謂取時名而振家聲者不在
兹乎日月逝矣歲不我與後生可畏焉知來者之不如
今也古人曰士别三日便當刮目相視況五年之久乎
幸毋忽
趙子冶循齋說
趙子冶求名其齋名之以循而告之曰循之義大矣哉
莊子曰去知與故循天之理董仲舒曰樂循理謂之君
子通天下一理爾循之而行可以寡過可以接物可以
處事可以臨政等而上之何所不可亦不必咨是非于
人心所不安即是非理循是而行隠于心而安施于人
而合天理不外是矣言雖近而旨甚遠子冶勉之哉
趙元衛勉齋說
余既為趙振文作毋自欺齋之銘又名子冶以循齋其
季元衛亦以此請為名曰勉齋而告之曰事在強勉而
已矣強勉學問則聞見博而知益明強勉行道則德日
起而大有功吾儕中人之性可上可下如逆水行舟倍
用力則可以寸進謹執持則尚在故處放手則流蕩而
下不可收拾矣貴賤窮逹自有定分學問亦自有分量
盡力終身雖所至未可知與不用其力者有間矣元衛
勉之哉後日再見當刮目相視也
雙谿金君顯菴說
雙谿金君式欲書顯菴扁榜且曰起家寒儒祿不及養
自升朝籍三得追榮吾親雖取以顯父母之義非敢當
此也願併言其所以顯者因告之曰經所謂顯父母者
謂立身行道揚名于後世非取爵位之顯也故孝子養
親必薦仁者之粟而況枉道以干進乎若枉道干進則
雖位極人臣贈親崇品適足以為九京之辱何顯之有
易曰賁其趾舍車而徒揚子曰以其所養養之至也君
固所深知聞又自卜夀藏于其側其以此意更以告後
之人
徐聖可字說
臨江徐君簡一見如故交問其字曰敬伯因告之曰君
之字善矣然自翼祖再入祧廟雖于禮法不諱為臣子
者要不當以為名字君聞而矍然請易之于是字之曰
聖可蓋亦取仲弓子桑伯子之問也舜命教胄子有曰
簡而無傲臯陶九德曰寬曰柔而下皆性之善也曰栗
曰立而下必曰而者皆所以成其德是以君子不敢恃
其天資而貴于學也子桑伯子聖人之所可也君其體
舜之無傲臯陶之所謂廉又以仲弓之言而行之不亦
善乎
贈種牙陳安上
韓平子問叔向曰剛與輭孰堅對曰臣年八十矣齒再
墮而舌尚在老萊子曰齒雖堅固卒以相磨舌柔順終
以不敝而子思以為吾不能為舌叔向老萊曉人以處
世之法本非正論子思之言則有意于剛也陳生術妙
天下凡齒之有疾者易之以新纔一舉手使人終身保
編貝之美吾于此有感焉豈惟已人之疾是喜抑使人
知剛者之不必亡也
從子渢改字景劉
劉渢字處和南陽人父紹仕宋位中書郎渢母早亡紹
納路太后兄女爲繼室渢年數歲路氏不以爲子復爲
奴婢輩所苦路氏生溓兄渢憐愛之不忍捨常在牀帳
側輒被驅捶終不肯去路氏病經年渢晝夜不離左右
每有增加流涕不食路氏病差感其意慈愛遂隆溓有
識事渢過于同産事無大小必諮而後行(南史孝義傳案以上節錄)
(文之)
渢數歲時伯兄尚無恙既奉命于二親而立名使鑰字
之是時取季札觀樂歌魏曰美哉渢渢乎大而婉故字
曰大之伯兄下世且久嫂氏鞠三子如一日渢既冠將
授室上則欲其幹母之蠱下則欲其教率二季因閱南
史劉君傳實有感焉改字渢曰景劉而告之曰劉君之
事可謂難矣後母不以為子而孝益甚溓非其同産而
愛益篤又況奴婢從而困苦之惟其至行不移母反慈
愛而弟亦終能敬于事兄此天理也伯嫂既非前後之
不同而慈祥盡愛又非路氏比二季亦能惟兄之聽渢
居其間當慕古人之用心思尊長所以字我之意孝友
二事行之惟謹二季亦當如溓之事其兄則雍睦之盛
無媿于古人矣尚勉之哉
姜子謙以試邑鍾離請益
鄉人有為宰而請教于外祖汪少卿語之曰作縣無他
切勿作大(䭾音做)或疑其太簡而又云百里獨專易得作
大纔作大且先與丞簿尉等情不通漸至養尊則去民
寖遠
龔公滂善宰劇邑或問其要云此如浙江踏浪兒投身
怒濤中旁觀亦為之寒心所以能濟者謹不可喫了一
口水喫著一口便難脱矣
前輩有為縣公退以貫珠誦佛其叔父見之云汝欲為
佛耶對曰然叔笑曰汝既做了知縣更望做佛耶言造
業之多也其人悚然謹不敢為殃民害物等事
子謙既挹世科以新制宰鍾離以此冊請益鑰不曾作
邑無以塞命況近世如吕觀文治縣法等書已多彭子
復臨海一書尤精詳可取而觀也姑誦所聞一二以告
言皆通俗易曉俱有旨哉淮堧事簡土風亦淳長民者
惟相與安之而已
彈廣陵散書贈王明之
唐李琬聞樂工羯鼔謂雖精能而無尾工異而問之自
以為求之久矣琬曰曲下意盡乎工曰盡琬曰意盡則
曲盡又何索焉工曰柰聲不盡何琬曰可言矣使以他
曲解之果相諧協余嘗愛其說少而好琴得廣陵散于
盧子嘉鼔之不厭然此曲多潑攦聲蓋他曲所無者二
序正聲亂聲或以此始皆以此終小序為一曲權輿聲
乃發于五六絃間疑若不稱屢以叩人無能知者王明
之精于琴為余作此小序獨起以潑攦雍容數聲然後
如舊譜聞而欣然遂亟傳之邪婆娑雞得屈柘急遍而
得其尾今廣陵不假他曲而得其首聲意俱盡古語真
不虛也晉史稱廣陵散于今絶矣而韓臯論之甚詳且
其所謂哀憤躁蹙慘痛廹脅之音始末具見而尤致意
于宫商二絃至亂聲而愈覺痛快必非後人能作余所
得數聲未必真出于古也以其深愜素懷故書以贈明
之
贈寫照郭拱辰
藝無大小胸中有書者居然不凡三山郭君登晦菴之
門而游戲丹青挾寫照以示予若鄭公尚書晦菴數公
展卷對之如欲笑語陋質不足煩君為貌武洞清神物
能得其真有不怒而威之意勉旃更添數百卷書則顧
陸不足進矣
贈筆工吕文質
四明吕文質居桃源谿上多游浙右作筆殊佳在人品
中則賈長頭也近筆工苦無兔毫文質深入淮楚始得
之韓文公作毛穎傳及贊終始以中山為言意其為定
武也傳雖寓言然其中云蒙恬南伐楚次中山將大獵
以懼楚則非定武也今溧水有中山去縣纔十五里元
和郡縣志云出兔毫為筆精妙此縣唐屬宣州今隸建
康宣城筆舊有名于世豈以此耶文質試往訪求之
贈徐心鏡
師曠師冕矇瞍御瞽古人專使之審音此事不復見矣
今之聽聲殆其遺意徐心鏡一聞人聲輒能言其休咎
周之瞽矇上中下凡三百人不惟禄之而又有相之者
而徐生一身餬口之不足噫古道之不行何止是哉
趙甥叔明和孺堂
外甥趙叔明汝顧昆季四人今與其季季敏汝劰同堂
而居求扁于予小雅燕兄弟之詩曰喪亂旣平旣安且
寧雖有兄弟不如友生儐爾籩豆飲酒之飫兄弟旣具
和樂且孺妻子好合如鼔瑟琴兄弟既翕和樂且湛深
哉詩人之旨也毛鄭注箋皆不得其意謂安寧之時則
友生爲急曾不知伐木則專爲朋友此詩則專主兄弟
蓋謂急難禦侮以兄弟為急至于安寧乃謂兄弟不如
友生乎此說出于歐陽公嘗因是以推後二章注箋皆
非也蓋曰陳籩豆以飲酒食一時之樂耳尚得以厭飫
而况兄弟既具如孟子所謂兄弟無故一樂也既具矣
吾之和樂且至于孺謂直如孺子之時孩提之童其長
也無不知敬其兄者此天性也妻子本非天屬徒以好
而相合猶能如鼔瑟琴然若兄弟翕合則其和樂且至
于湛言甚樂也平日以此意處兄弟之間因名其堂曰
和孺且序其意以勉之
名厚孫
嘉定四年龍集辛未五月二十二日潚得男其八字辛
未乙未癸酉癸亥以辛未土克癸亥水或以為大海水
非土之所能克是不然辰戌丑未皆為土而未乃坤位
納音又為土是坤土也坤為地中庸謂振河海而不洩
者也何克之云欲名以振又有當避者易曰地勢坤君
子以厚德載物名曰厚孫抑誨之使從厚云
書老牛智融事
淳熙七八年間始聞雪竇山有僧智融者善畫而絶不
以與人一日見其畫心甚敬之曰此非畫者其殆有道
之士乎往山中訪之融素嚴冷不可挹酌一見心許氣
韻談吐果如所期歸取匹紙寄之久不見與催以古風
有曰古人惜墨如惜金老融惜墨如惜命又曰人非求
似韻自足物已忘形影猶映地蒸㝛霧日未高雨帶寒
煙山欲暝融得之喜遂為余盡紙作歲寒三友妙絶一
時嘗問尚可作人物否曰老不復能作蓋目昏不能下
兩筆也問豈非阿堵中耶曰此雖古語近之而非也吾
所謂兩筆者蓋欲作人物須先畫目之上瞼此兩筆如
人意則餘皆隨筆而成精神遂足只此一語畫家所未
發也自是數年間時得其得意之筆精深簡妙動人神
品尤好作牛自號老牛智融或云源流出于范牛而妙
處過之融亡矣不可復得從其徒問以平生俗姓邢名
澄世居京師以醫入仕南渡居臨安萬松嶺號草菴邢
郎中官至成和郎出入禁廷賞賚殊渥不知何從得道
年五十棄官謝妻子祝髮入靈隠寺諸公貴人挽之不
可猶以去塵俗不遠又游諸方徑山匡廬經行殆徧聞
是山之勝遂投跡為終焉計假一室深坐土木形骸泊
然如偶人齋餘或曳杖以出有欲相隨則謝遣之山有
千丈巖妙峯亭栖靈隠潭皆幽僻絶勝之地意行獨坐
或至移晷人莫窺其際初亦不知其能畫也山深多蛇
忽作二竒鬼于壁一吹火向空一蹋蛇而掣其尾蛇患
遂除而時有火驚或者病之又于火端作土梟梟聲為
之革嘗畫龍首半體禱旱輒應頗近于靈怪師亦不以
自矜也遇其適意嚼蔗折草蘸墨以作坡岸巖石尤為
古勁間作物像不過數筆寂寥蕭散生意飛動或極力
摹寫亦有形似而遽不及遠甚此自是悟門非積學所
能及也始知向來幽尋之時山林雲氣四時萬變到眼
入心一寓筆端游戲點化自然高勝前無古人超出翰
墨畦畛略不可以畫家三尺繩之或加以勢利則避之
愈深意苟相與亦輒不吝作詩不多語意清絶字畫亦
無俗韻初自言若得為僧三十秋瞑目無言萬事休紹
熙四年五月某日卒夀八十僧臘如師言與足菴尤契
合相與終始先一年足菴示寂侍者道元來都下求銘
于余師亦以書見屬未幾而師亡亦異矣師晦藏自祕
雖與之周旋者不能盡知余亦安能知其所至陳后山
謂淵明無意作詩但寫胸中之妙余于師之畫亦云東
坡贊文與可竹石曰嗚呼孰有愛其德如愛其畫者乎
此余所以又歎也元之來也以師所予足菴彌勒像及
元所藏牛溪烟雨二軸遺余師又寄歸牛圖意蓋有在
余為作三偈元欲刻之石且請書師之大略附足菴碑
隂因慨然為書之
攻媿集卷七十九
