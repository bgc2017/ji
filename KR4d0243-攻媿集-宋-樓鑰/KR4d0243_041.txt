攻媿集卷四十一
宋樓鑰撰
外制
在外大中大夫以上任宫觀該覃恩轉官
龍圖閣學士正奉大夫韓彦直(尾詞同以下首)
敕朕奉上皇之慈訓承列聖之丕圖霈乃渙恩覃于海
宇矧是文昌之舊屢從閒燕之居爰錫明緡俾躋命秩
具官某才周庶務仕歴四朝進長地官職論思而最久
退安真館奉趨謁以甚恭方歌求助之詩仍加進律之
寵爰陟文階之等遂冠侍臣之班其務欽承益思猶告
煥章閣直學士朝奉大夫謝諤
具官某純誠自守全德兼容聽履而上星辰已高勇退
之節把麾而去江海竟尋嘉遯之風
通奉大夫顯謨閣待制陳峴
矧是瑣闈之舊久從蘂館之居爰錫明緡俾躋命秩具
官某天資通敏門第高華入處東臺早儀簪槖之列出
臨西蜀遂安香火之閒
中奉大夫敷文閣待制吳益
矧惟次對之舊久遂真祠之游爰錫明緡俾躋命秩具
官某禀資和粹植行端良壯歲逢辰巳列甘泉之侍高
懷去國惟求蘂館之閒
大中大夫煥章閣待制劉國端
矧是論思之舊久從閒燕之居爰錫明緡俾躋命秩具
官某秉心無競持論不阿横榻宣威徑上甘泉之列西
清寓職遂安蘂館之游
大中大夫敷文閣待制賈選
具官某才周世務識照事機憲部持平蚤列甘泉之侍
閩山報政遂安蘂館之游
在外大中大夫以上致仕官該覃恩轉官
龍圖閣學士通奉大夫張大經(尾詞同以下首)
敕朕仰奉慈謨嗣膺聖緒肆頒大霈覃及萬邦當代英
才雖賜環而畢至前朝故老乃上印以言歸顧注想之
方深豈渙恩之可後具官某純明而有執亮直而能容
諫大夫之伏蒲朝行甚肅大常伯之聽履物望愈高挹
神虎挂冠之風寓龍馬負圖之職居然壽考允矣典刑
比歌求助之詩庶有乞言之福爰陟文階之峻用為晩
節之華其服寵光益介繁祉
敷文閣直學士正奉大夫汪大猷
具官某性通而自節道廣而能周雍容簪橐之班凡有
謀而必告出入麾符之後乃未老而求閒辭滎上北闕
之章寓職峻西清之舊
正議大夫寶文閣待制沈樞
具官某風猷高邁政術淹通揚歴禁嚴嘗任宫端之重
周旋郡寄遂專連帥之雄聯次對之清班樂辭榮之嘉
遯
朝散大夫敷文閣待制李昌圖
具官某才周通變氣禀直方登蜀道之難屢稱膚使出
漢廷之右遂列從臣通次對之清班樂辭榮之嘉遯
中奉大夫萬鍾直龍圖閣守本官致仕
敕具官某朝廷用人豈容其無故而去臣子納禄或遂
其知止之高爾以文奮身以才用世外臨兩郡既治行
之有聞内列九卿非宦游之不達方將執筆于左螭之
陛乃欲掛冠于神虎之門畀以河圖之華成而緜上之
隱是或一道毋有遐心
著作郎李唐卿江東提舉太常丞吕棐湖北提舉
敕具官某等朕惟一人之聰明不能周知天下之故分
道遣使不惟寄耳目于外臨遣朝士又得以宣布予之
德意志慮于民常平以斂散為職括山澤之利事顧不
重哉爾唐卿心平而論篤久于著作之庭爾棐氣勁而
言忠丞于禮樂之地俱以儒學老成見于有用治縣稱
最寘彼周行輟從郎曹將我使指一往大江之左一往
重湖之北各揚乃職朕不汝忘
知建康府鄭僑吏部尚書
敕金陵為王者之宅固有藉于保釐吏部有天官之名
尤欲精于流品粤求舊德復領從班具官某執德不回
秉心無競舉明主于三代之上倡諸儒以六經之文論
思不憚于犯顔封駮尤高于批勑出臨鄉部載守留都
肆纂承丕祚之初乃董正治官之日亟頒召節方欲聽
尚書之履聲盡付銓曹豈令書干木之紙尾佇聞猷告
其疾爾驅
太常少卿詹體仁太府卿
敕具官某容臺之禮樂外府之財用其實皆政也後世
治出于二而後有流品之分然禮以養人為本又曰樂
以殖財惟知古道者能言之爾好古而志于用頃由道
山冊府出為常平使者遠護軍儲能聲益昭歸處少列
明禮修樂亶惟其長序進卿長上以佐民曹之調度下
以柅有司之出納以若之才不勞而辦朕將思所以用
汝者焉
監察御史曾三復太常少卿
敕具官某憲府設屬以六察為重容臺少列非七寺之
比壽皇厭朝士之數易御史峩廌或二三年而不遷若
其察事能審敢言不阿擢居禮樂之司不以為吝士亦
以此競勸朕之用爾蓋此道也爾氣剛而克和才敏而
能詳其在周行表表自立報政于輔郡簡僚于南牀助
正臺綱閱時最久朕知其有靖共之譽故拔而用之禮
方從宜大饗伊邇引經据古使禮行于上而人孚于下
朕于是望汝焉
李壁秘書省正字
敕具官某惟爾父爾兄並游英俊之躔有臯綬之遺風
無歆向之異論能繼厥後爾惟其人自登世科亟寘冊
府銜卹萬里素冠三年召收來歸復畀舊物豈惟以是
正簡冊望汝史事甚重爾有家傳朕將于汝乎求之
知樞密院事趙汝愚該覃恩封贈
曾祖太子太保士慮少保
敕朕祗膺慈訓勉紹丕圖允賴邇臣共濟萬幾之務爰
因惠澤特推三世之恩具官某宅慶璇霄聯芳寶牒少
而從宦雖官政之莫施孝以宜家諒躬行之無媿侈厥
餘福流于後昆進參宥府之崇嘗賁儲寮之峻兹疇故
典遂陟孤卿用昭寵光以慰冥漠
曾祖母文安郡夫人龔氏崇國夫人
敕朕履位云初均福于下有如近輔之重可後會門之
光具封某生于儒家嬪我皇族動謹珩璜之飾克共蘋
藻之儀爰及諸孫進居兩地遂啓封于大國以錫命于
小君隂報可知寵光未艾
祖太子太傅不求少傅
敕圖大宅中方布維新之令建極歛福實均共政之臣
爰舉彜章加賁先世具官某履行純固禀資粹和生長
承平及見累朝之全盛始終信厚遂臻後葉之繁昌進
秩青宫申命黃壤兹以湛恩之布徑躋亞傅之榮尚惟
不忘其克祗服
祖母濟陽郡夫人晁氏濮國夫人
敇惟時近臣翊予初政厥有霈澤光爾前人具封某素
禀嫕柔能循法度中饋攸職宜其室家慶源既深有此
湯沐載啓濮陽之號益崇石窌之封是為異恩以詔幽
穸
父太子太師善應少師
敕維予沖人嗣大歴服無疆惟休均暨海宇凡列朝籍
皆得以榮其親矧二三大臣顧可後歟具官某孝友實
根于天禀躬行無愧于古人為吾宗盟之表善言善行
稱于搢紳即世之後隱然不忘是宜其有子也寵及泉
壤遂冠六傅兹以周官貳公之秩以告于第且以慰雨
露之感英靈不昧其尚寵嘉
母饒陽郡夫人李氏申國夫人
敕大寶嗣守賴兹臣鄰湛恩普覃燕及禰廟具封某克
遵壼範能謹婦儀四德備全協山水之高趣三遷垂教
為廊廟之鉅賢屢錫恩封以昭寵遇乃開申伯之國載
徹饒陽之封以寬吹棘之思庸示漏泉之澤
妻通義郡夫人徐氏安定郡夫人
敕丕緒紹隆方履重熙之運臣工翊贊宜均内助之恩
具封某婉嫕自將柔嘉可度克相夫子遂為當代之名
卿乃嗇天年不見機庭之異數亶敷寵渥豈間幽明用
疇涇水之封載徹眉山之舊尚惟英爽欽此卹章
簽書樞密院事羅點初除封贈
曾祖起太子少保
敕延登邇臣翊贊初政維時偉望進參宥府之嚴庸錫
明綸以厚曾門之寵具官某持身無玷制行有嚴寡悔
寡尤自潔幽人之履以嗣以續遂開餘慶之源厥聞惟
彰其後乃大爰畀青宫之秩用疏黃壤之恩尚惟不忘
其克祇服
曾祖母陳氏臨川郡夫人
敕參宥密之司是謂百僚之表煥顯揚之典宜加三世
之榮具封某婦德素充姆儀尤備柏舟自誓知勤苦以
成家彤管有光篤義方而教子至孫曾而遂顯信隂報
之不誣錫命小君疏封鄉郡以侈漏泉之澤以彰告第
之恩
祖琢太子少傅
敕士有積德在躬弗見于用施及後嗣追榮厥先于百
年之後豈人力所能致哉具官某孝友天禀義概素篤
人不間于其昆弟之言深沈不二安分知足長者之號
著于鄉黨積此慶羡篤生樞臣申命九泉遂登東儲六
傅之秩如有知也庶克自慰
祖母鄧氏新興郡夫人
敕登用大臣所以贊廟謨也錫命之初則必有以寵其
先世又所以示優典也具封某勤儉柔淑如古賢婦克
相夫子以廣義風為族婣之所依賴含飴之愛素篤于
生前雖不及親見其貴而湯沐之頒方來未艾榮亦至
矣新興名邦用賁冥漠惟爾靈其預享之
父贈中散大夫朝俊太子少師
敕積厚流光既陟機庭之峻位高寵厚肆崇禰廟之恩
厥有故常式昭渙渥具官某操履純固性資靖夷共被
對床素深同氣之愛指囷倒廪尤高周急之風是鍾令
子之賢親見儒科之擢速超登于近著嘗屢被于卹章
進位宫師疏榮泉壤庸示教忠之效庶寬追遠之思
母齊安郡夫人繆氏封通義郡夫人
敕遴選名儒密贊紫樞之貴推恩賢母式頒鸞誥之華
具封某性秉賢明動循鑒戒從夫協趣克共蘋澗之儀
教子有方首擢桂林之秀承顔甚樂就養有年受福祉
而未央見寵光之狎至兹易眉山之號用崇石窌之封
其服異恩益介遐壽
妻贈淑人黃氏永嘉郡夫人
敕進秉事樞實倚朝廷之重載疏湯沐以旌閨閫之賢
具封某禀姿懿柔處已莊靜毓慶儒族知女則之不踰
作配名卿循婦儀而克謹云何不淑弗見顯庸兹疇甌
海之雄用錫鸞牋之寵姑從告第少慰悼亡
妻淑人陳氏封咸安郡夫人
敕進秉事樞實倚朝廷之重載疏湯沐以旌閨閫之賢
具封某鍾慶相門流芳女範無違夫子形鵲巢積累之
風宜其家人有鳴鳩均一之德克謹旨甘之奉居惟法
度之循兹開名郡之封用錫贊書之寵其祗異渥益懋
芳猷
中書舍人彭龜年兼侍講
敕朕自臨帝位首闢經帷詳延舊學之賢不改潛藩之
舊具官某始以德選久從吾游素知朕意之所安況有
詔書之備列不待多訓自應具知惟孟軻所著七篇之
書非戰國以來餘子所及蓋嘗三復其說間有一得于
中若知言養氣之難存心盡性之妙人無不善聖可踐
形正須反覆屢陳使予通徹無蔽若夫爵禄之制井地
之規凡諸所傳皆我當講食云則食坐云則坐朕當審
尊賢之方義莫不義仁莫不仁爾其務正君之學
給事中黃裳禮部尚書
敕朕嗣膺大統首擢舊僚然建安七子之賢先推徐幹
商山四皓之盛最數黃公徑躋八座之崇庸侈一時之
盛具官某學足以充其性辯足以達其心貫穿經史之
言而纚纚可聽論議古今之變而歴歴如睹自予幼學
屢得良師若夫上皇委任之專潛邸游從之久無間于
我未有如卿規過舉則何止血山之言執正道則不數
邪蒿之說開性天之所蔽知學力之自來辛不容甘盤
遯野之行是宜被伯夷典禮之命孺子王矣方夕惕以
憂勤良言旨哉尤日資于獻納其祗予訓益勉爾忠
著作佐郎王容范仲黼並著作郎秘書郎王奭校
書郎蔡幼學並著作佐郎
敕具官某等學士大夫以道山冊府比之蓬萊瀛洲之
勝而著作之庭又其高選也爾容學博而文優爾仲黼
忠純而意篤既皆升處其長奭之遠業幼學之英才又
均使為之佐或以倫魁而聲稱昭于時或以名門而學
問世其家是皆稱此選者朕篤意人材共興治功公卿
將于此乎取何止以史事而望汝哉
秘書省正字顔棫秘書郎項安世吳獵並校書郎
敕具官某等比歲一日給札而得三俊館閣之盛舉也
然秀穎之才將于此乎養之以待用若棫之聲名發于
上庠獵之才略著于劇縣安世之節概又士論之所推
是三人者不惟老于文學又俱練于世故舉而用之何
所不可況年皆自強而艾固無俟乎菁莪之育也兹命
棫典中秘書獵與安世為校讐之職姑以序遷朕將有
以用汝焉
浙西提刑黃遹湖南運判江東運副傅伯壽浙西
提刑
敕具官某等朕分道遣使以寄耳目于外地有遠近職
有劇易選任之意則無不均爾遹以諒直之姿抗澄清
之志使于近畿威望甚聳引疾求退故畀爾以湖外漕
計少休其勞爾伯壽以精敏之才在文章之選使于江
左職業日修惜其久外故授爾以畿甸臬事引以自近
然飛輓讞議二者俱重事也一日不理則必有受其弊
者其各勉旃以稱予選
知樞密院事陳騤初除封贈
曾祖太子太保斆少保
敕朕嗣守大寶凛乎重器所賴左右大臣輔其不逮乃
由政地進陟機庭追榮厥先是有彝典具官某隱德不
耀躬行有餘孫子相承代傳清白之訓施及三世遂登
廟堂推恩泉壤至于再三是必有以致此也兹舉周官
孤卿之秩以告于第尚惟歆承嘉命佑爾後人
曾祖母河内郡夫人成氏滕國夫人
敕夫人之號古者謂之小君歴觀在昔蓋未有無因而
得之者也具封某躬節儉之行有柔嘉之德克相夫子
以肥其家隂功所昭至于孫曾而後見湯沐疏寵蓋嘗
歴始興河内之郡今茲封國間于齊楚庶幾冥漠其克
自慰
祖太子太傅策少傅
敕學士大夫必知尊祖非獨禮典之攸尚至于為世顯
人往往推迹先世之所自隱德彰著其應不虛具官某
出太丘之華胄生赤城之儒族棲遲衡泌不以利欲貳
其心躬行之篤見信鄉黨雖不及施用于世而積厚流
光屢被追榮之典兹登亞傅品秩益崇如有知也可以
無憾
祖母博平郡夫人朱氏崇國夫人
敕婦人之爵必從夫子若夫異恩之頒加賁王母非二
府大臣則不預此具封某動遵圖史雅習組紃婦道甚
飭隱然朱陳之好也含飴之愛素篤雖不及親見其貴
而積善之效乃暴白而不可掩疏封一國以爲廟室之
光
父太子太師讜少師
敕陳氏著姓自嬀汭之後歴三代建國不絶漢以來多
名卿大夫百世相望君子之澤未泯亦可謂盛矣具官
某以隱逸遂其性以詩禮訓其子内行之積既有以大
其門閭而教忠之效卒為朝廷之端士存殁雖異哀榮
則均夫三孤之長貳公洪化有子如此遂申命于九泉
豈惟慰爾子深長之思亦所以示予體貌之意
前母文安郡夫人成氏杞國夫人母濟陽郡夫
人王氏信國夫人
敕延登樞臣所以贊廟謨也錫命之初必有以寵其先
世又所以示恩典也具封某禀姿婉嫕處已儉約有光
彤管之訓不愧采蘩之詩是有賢子為吾近輔副筓六
珈屢頒石窌之封矣兹徹沐邑改命于𣏌伯所都之地
(廣信之區王氏云命于)以勸天下之為人婦者
妻魯郡夫人宣氏封魏郡夫人
敕朕初膺丕祚晉用近弼惟東西二府兼以任之夙夜
匪懈是可不厚其内助之恩乎具封某性資賢明能循
法度歸于名士用勤儉以起其家閨閫之政不以累焉
使得一意精白以承休德是足嘉者兹啓大名之郡以
詔予寵其尚祗服永綏燕譽
知樞密院事陳騤該覃恩轉官
敕朕祗荷慈謨欽承丕緒萬幾之務每懼弗堪共政之
臣實資夾輔因霈恩而申命覽遜牘以力辭序進一階
僅同百辟具官某忱恂而堅正渾厚而温恭久處從班
以嘉謀而入告自居宥府任大事以不疑比當内禪之
初嘗求小毖之助善調庶事動懷永圖執義示公惟知
議軍國之利害忘身徇主豈復計官資之崇卑乃詔攸
司俾行故事不已循墻之避遂忘反汗之嫌矧東府彌
縫之是兼尤當代觀瞻之所繫姑循撝謙之志稍行進
律之褒噫文武兼資尚深思于並用内外無患當益勉
于交修惟肩乃心以翊予治
參知政事余端禮該覃恩轉官
敕朕以寡昩之資傳泰安之祚既登九五之正位允賴
二三之大臣盍因覃霈以疏恩終以謙辭而改命具官
某崇深而有裕莊肅而能容幼學壯行終始勿渝一節
出藩入從精白不形二心比參鴻樞實贊初政俾進居
于東府仍兼領于宥廷一日萬幾之繁既調娛而曲當
三軍五兵之問又該綜以無遺雖官簿之當升曾身謀
之不顧命由中出事則公行何陳義之益高乃抗章而
不已姑徇三辭之請僅升一秩之華噫訏謨遠猶乃所
望于賢輔高爵厚禄豈有吝于予懷其尚欽承以副隆
委
四川制置使丘崈煥章閣學士再任
敕乘乾德以御圖始受四方之籍念坤維之作牧久分
一面之權眷威惠之並行豈恩榮之可後寵加延閣因
任帥垣具官某道廣而能周才高而善下躬履冰霜之
操手揮河漢之文握節擁麾所在著神明之政簪筆持
槖周行推仁義之言頃出鎮于成都實總臨于諸道先
聲所暨遠俗自孚瀘川除暴之餘施賞刑而曲當武興
闕帥之久藉方略以無虞兵民無不歸心奸宄為之破
膽封陲宴若政績炳然東西六十州敢違號令幅員數
千里燕及羌髳寬朝廷之顧憂信京師之流福堯章增
煥正學士之清班蜀道借留慰吾民之素望示予隆睠
表爾異能德裕籌邊何止山川之洞見孔明識治或言
禮樂之可興益懋前功以需登用
朱熹煥章閣待制侍講
敕朕初承大統未暇他圖首闢經幃詳延學士眷儒宗
之在外頒召節以趣歸徑登從班以重吾道具官某發
六經之蘊窮百氏之源其在兩朝未爲不用至今四海
猶謂多奇擢之次對之班處以邇英之列若程頤之在
元祐如尹焞之于紹興副吾尊德樂義之勤究爾正心
誠意之說豈惟慰滿乎士論直將增益夫朕躬非不知
政化方行帥垣有賴試望之于馮翊不如置之本朝召
賈傅于長沙自當待以前席慰茲渴想望爾遄驅
翰林學士李巘寶文閣學士知婺州
敕登鼇戸以摛文久資潤色分虎符而出守有賴蕃宣
中外雖殊眷倚無間具官某性資淵靜學問該通視八
代文章之工欲齊驅于藝苑極三朝辭命之選幾獨步
于禁林周旋十年終始一致古事今事問無不知公門
私門行皆可迹方進遷于翰長何遽動夫歸思寵西清
學士之班仍寓宸奎之職為東方諸侯之長更當寶婺
之躔是誠岳牧之用人宜有江山之為助徒得君重其
為朕行勉著民庸以觀儒效
檢正應孟明太府卿
敕具官某爾以純一之德惻怛之誠見于牧人御衆之
間備著愛民利物之效召由帥閫徧儀宰掾蓋朝列之
老成士林之標表也外府上佐大農之調度下柅有司
之出納卿士惟月實艱其選舉以命之公議允諧問津
要途自茲始矣
右司徐誼中書門下省檢正諸房公事吏部郎中
錢象祖右司刑部郎中沈作賓檢詳
敕具官某等朕初政是圖惟二三大臣夾輔之賴樞機
至重當先其大者豈可以細故縈之于是詳擇掾屬以
次而遷爾誼深沈而善謀爾象祖詳審而無滯爾作賓
在郎曹有通敏之稱其為朕簡節疏目清東西府之務
俾吾大臣惟振綱絜領以贊予遠猷則爾為稱職矣
吏部郎官李沐將作監
敕具官某東都李固好學尋師同業不知為司徒郃之
子其所成就復為李公爾以輔臣之子退然寒生蚤擢
甲科仕進甚緩文敏而蔚追企古作郎潛既久避遠繁
劇處之繕監以遂其志素尚如此遠業未可量也
軍器監丞汪梓倉部郎中大理寺丞周珌刑部郎
官
敕具官某等列曹為郎其選俱重非治郡有聲績者不
預焉國家行之幾三十年弗可改也已爾梓博涉文學
有志事功出守都梁邊防甚飭爾珌明習憲法恪意操
守濡須之政田里妥安況俱以名臣之子嘗在朝列奉
最而歸宜登兹選肆令並命以究爾能積貯者天下之
命寬仁者累聖之規深體至懷各贊而長
兵部侍郎耿秉煥章閣待制知太平州
敕入而奉上為言語侍從之臣出則殿邦任蕃宣屏翰
之寄士之從宦是為通顯國之用人初無重輕第于臨
遣之間終惜老成之去具官某天資鯁亮政術精詳自
其居下位之時已有澤斯民之志功利及物既所至而
可稱懇惻愛君凡有猷而必告甫上甘泉之列亟求故
里之歸旋即賜環復令持橐為真武部固有賴于論思
攝事瑣闈尤見推于抗直比力祈于補外亦深察其由
中畀以當塗真是太平之官府寵之次對仍聯兩禁之
清班用昭眷懷增重侯度訪民碞之疾苦諒無假于訓
辭控天塹之要衝尚往圖于方略勿以在遠而忘獻言
大宗正丞李大性軍器少監兼權司封郎官
敕具官某朝士之職優而事簡者無如二監非所以處
才者然而銓序人物具有差等不可廢也爾一門競爽
刻意記問出而丞邊郡入而簉周行心計有餘遇事多
辦進貳戎監仍攝郎曹益務靖共以俟選擇
大理寺丞彭演大宗正丞
敕具官某朕惟國家本支百世繁衍盛大高出近古既
擇屬近行尊之賢者以糾合宗盟又選學士大夫以貳
其事職雖清簡不以輕畀也以爾經術該綜吏事精明
丞于外府于廷尉踐揚旣久而後登此蓋亞于三丞之
選仕益進矣優游養望其進未央
大理司直朱致民大理寺丞陳樸大理司直
敕具官某廷尉天下之平而國家設屬爲尤備囚徒之
聽自昔以吉士臨之奏當之成今又使分董而察焉以
爾致民儒學老成久預臬事故俾升而爲丞爾樸才具
資品皆應近制故以爲邦之司直朕嗣服之始專以祖
宗家法爲務雖罔兼于庶獄懼不獲于一夫各旣乃心
毋懈于位
太府卿詹體仁直龍圖閣知福州
敕具官某朕覽長樂之志知其地大物阜真東南一都
會也帥守掄才初政為急以爾學問該洽性識深明試
之劇繁所在辦治入為九卿嚮于用矣願歸閩部求便
其私徑疏晝繡之榮仍畀河圖之直跨州連邑要風氣
之不殊並海負山賴威名而為重倚觀政績以究爾能
廣西運判張釡直秘閣知廣州
敕具官某朕臨御萬國一視同仁嶺海之遠待猶畿甸
矧番禺重鎮實控南服謀帥之際其何可輕以爾紹興
舊弼之孫以家學登世科潤飾吏事所在稱辦湖湘明
歛散之宜廣右謹將輸之要就移五筦之長以當一面
之權寓直道山以為爾寵爾其填撫遠氓招徠海賈斥
貪殘奬廉介以稱予倚任之意是惟休哉
知建寧府陳居仁知鎮江府
敕由詞掖以偃藩久騰善最分輔邦而易鎮用奬賢勞
宜錫明緡以昭寵數具官某風猷凝粹心地平夷識者
嘆其遠道之資望而知為大度之士文華緯國久從鳳
沼以代言愷弟宜民屢以虎符而出守恩威並用寬猛
適時不惟人樂其中和所至歲為之登熟眷兹京口控
彼江津城郭增雄有山川之映發兵民雜處無牒訴之
浩繁屬旱魃之為災賴賢侯之勤撫毋庸臨遣亟望遄
驅坐理南徐其首修夫荒政時登北固尚有賴于良籌
惟服訓詞嗣圖襃表
瀘州安溪寨蕃官王鑒男天麟承襲補承信郎
敕某國家填撫萬邦燕及方外惟爾父祖恭順相傳爾
之承襲請命于朝武爵之頒益務忠謹
江西運判趙鞏直顯謨閣知隆興府
敕具官某國家選侯甚重謀帥尤艱既懲數易之繁重
戒迎新之費就移使節俾正帥垣爾受才甚高得譽最
早以文學之彦為慈惠之師其在合肥極論淮錢之弊
迨移䕫子載言蜀戍之詳主漕計以宣勞總邦條而攝
事撫綏凋瘵賑救凶災因江西頌韋侯之言念河内借
宼君之意徑令洗印以遂開藩俟訖外庸成爾歸志
沈清臣江東提舉
敕具官某士有自重其身而輕視軒冕嘉遯于世而獨
樂山林是雖出于一概較之浮競者相去遠矣此有國
者之所當與也爾以古學為任不計時之用舍頃游館
學從予潛藩儼然自持古之畏友也茲予纂紹念爾退
閒起以江左之節用慰家食之久其尚少安以俟恩渥
中書舍人蔡幼學兼侍讀(吏部尚書兼翰苑偶西以下二首嘉定元年以)
(行詞併附于此掖無兼員用故事)
敕春秋天子之事具存一國之書筆削聖人之公實為
萬世之法朕久勤講貫期廣見聞兹擇名儒共論斯道
具官某深知經旨素有師承未冠而擅論魁士皆取則
既壯而登膴仕人以為遲近升禁路之華庸代王言之
重予欲旁通夫六藝豈容弗措于一辭所以至日昃而
不遑庶幾學古訓而有獲懲惡勸善其力究于微言攷
古驗今將益明于大體
蔡幼學講詩終篇轉官
敕朕踐阼十五載尤先講貫之勤誦詩三百篇端賴緝
熙之益談經既畢第賞可稽具官某早冠時髦寖為朝
望踐揚已久既昭著夫外庸獻納于今喜時陳夫讜論
謹鳳掖代言之職當金華卒業之辰序進文階以酬儒
效其罄格心之學用為報上之忠
攻媿集卷四十一
