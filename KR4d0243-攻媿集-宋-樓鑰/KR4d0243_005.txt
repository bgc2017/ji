攻媿集卷五
宋樓鑰撰
古體詩
林和叔侍郎龜潭莊
林和叔侍郎永康别墅龜潭莊以蜀中烏絲欄
爲寄使賦詩而書之
頃年曾記游花谿宗樞潭府谿之湄徘徊其上嘆秀爽
宜有英才瑞明時巖巖林公天與奇勁氣不爲金石移
少以六義鳴上庠游宦所至英聲馳瀾翻薦口徹旒冕
通籍直上黃金閨出宰長城如卓魯至今遺愛人歌之
入朝一冠御史豸臺綱振厲先光輝光宗聖度如天大
俾承舊制形宸奎言所當言公不屈上喜抗直深倚毗
歴居三院上横榻首尾獨擊及四期擢居小天不肯住
遠指章貢把一麾政成召節不旋踵神與淸漲促公歸
代言批勑節彌勵藜藿不採非公誰竟以松班分制閫
海邦雖陋不鄙夷撫摩赤子厪一稔功利及物難周知
公方在臺我立螭臺省相望心事齊皇上初政公賜環
我居青瑣公紫薇時平論事同努力寄名雷霆如恐遲
我求外補徑投閒公亦出關喜相隨受㕓親見賢郡侯
攀轅臥轍同旄倪公時自謂二宜去吏民猶誦三不欺
棠陰蔽芾勿翦伐萬人來往城南隄書來不復說餘事
頗言别墅躬鉏犁頻年日涉愈成趣去家三里共游嬉
首崇御札極尊閤又以副墨登之碑非欲自詫稽古力
鋪張聖德彰仁慈猶記殿上爭挽衣咫尺龍顔犯天威
坐以漢法當粉虀廷臣就列仍紳緌箧藏常裾不容毁
如以折檻存軒墀公嚴十襲我書榜老臣追往空涕洟
吾聞一潭浩深綠上有怪石形如龜是爲古麗最佳處
地藏天作公發揮大谿横貫地坦平演迤明秀山四圍
十峯歴歴可名數餘如芙蓉聳天涯獨此一山亘里許
中立壁峻難攀躋堂名娛老正東南比漢二疏公庶幾
海棠炫晝遶欄檻細數嫣紅遍繁枝雜花滿地秀而野
何殊迂居洛師千歲靈龜巢蓮葉祝公耆壽登龐眉
桃花源杳號霞隱木奴霜後黃金垂深可藏書曠可射
初篁細香臨月池狎鷗渚邊鷗爲下觀魚梁上魚不疑
懸崖石横筍斜出拒霜爲城媚淸漪公既垂車棄軒冕
鴻飛冥冥不受羈超然但欲適吾意抱甕直欲心忘機
我雖未到景略序盡錄無心圖畫爲花朝月夕景何限
想見晴好雨亦宜落霞孤鶩映西日多少空翠仍烟霏
此雖見之咏不足強欲著語是耶非兩守寶婺行或止
無由往叩山中扉舊聞趙公訪歐陽千里命駕如呂稽
淸風明月兩閒人萬口猶傳樂府詩我雖掛冠病雙足
頌繫一榻當炎曦荷公雖若魚相忘尺書時來自緘題
屢索鄙書懶未暇又恐境勝難爲詞兹來督我語益峻
遠寄蜀絹欄烏絲爲吾贈詩仍就寫欲待相好無時衰
想像試作高堂賦身知難往心欲飛才固不多老更盡
況此病瘁神亦疲不如及今爲公作語成不工不敢辭
兩家子弟向後日庶幾二老同襟期
次韻黃文叔正言送日鑄茶
龍圖正言年兄寄日鑄貢品且以東坡詩中妖
邪奴隸等語爲病使爲直之既與佳客品嘗比
平日所得者絶不同仰嘆鑒賞之精也細觀坡
公和錢安道寄惠建茶詩一時和韻反爲雙井
所牽後在北方和蔣䕫寄茶則云沙谿北苑強
分别水腳一線爭誰先又云老妻稚子不知愛
一半已入薑鹽煎人生所遇無不可南北嗜好
知誰賢死生禍福久不擇更論甘苦爭媸妍則
是此老初亦無定論似不必深較輒次前韻聊
爲日鑄解嘲以資一笑
古人養老食而酳後人既飽須啜茗唐稱陽羨顧渚茶
惠建之名猶未省小團花&KR1639;矞雲龍競巧争妍動天聽
要之造化生萬物甘苦酸鹽適其性古來水品多異同
茶品知誰眞得正芽新火活善調湯種類雖殊俱雋永
坡翁立論亦頗當一貶一襃何太猛北苑固爲天下最
未必餘茶盡邪懭越山日鑄名最高種在陽坡性非冷
父老不堪痛摧抑待以奴隸心若鯁草木端有地所宜
此品標竒惟一嶺秖因雜取應人須寖使虚名成畫餅
坡公殆未識吾真真者如珠光自炯白頭拾遺辨真贗
非是容心爲鄉井寄來雙缶妙絶倫病新嘗信僥倖
七盌自煎成水厄笑看腹似支離癭
長生草
我方髫齔時已復見兹草仲舅尉江陽奉親顔色好窗
門掛經冬蛛絲罩輕縞意爲霜雪殘白花乃明杲世間
三友外此有歲寒操年至十七八童心如木槁隨時到
柯山逢人細訪攷買之野人手何須訪蓬島嘗爲伯氏
壽作詩頌難老經今五十年得自江南道老我日就衰
歲月豈長保一笑哦子詩猶將伴棃棗
又次王恭叔韻
仲冬方寒荔挺出仲夏方炎靡草死若將朝菌比大椿
相去何啻千萬里金芝僊草不可見長生之草略相似
少時曾識青青色今日得之乃真是天工矜憫輕喪生
故出珍苖普相示若言神僊可學致自是未得養生理
人爲天地最靈物野卉無情猶若此石間薜荔水昌陽
卷柏生崖并葛藟是皆草中號長久末見懸空解葩蘂
柯葉不改耐歲寒土著青松那可擬不須丹砂訪葛洪
毋用僊方傳李耳未知此種誰爲傳烏有先生子虚子
寄題閬風劉允叔月波
浮海思乘桴拾月或掛席何如閬風僊渤澥坐中得隱
几時觀瀾黏天四無壁淸夜水不搖孤蟾靜沈璧飄風
一過之波光湛空碧萬頃玻璃田蕩以黃金液我欲從
之游尚恐一層隔何當攜珍茶石井試餘滴
題楊子元琪所藏東坡古木
東坡筆端游戲槎牙老氣横秋笑揖退廉博士信酷似
文湖州
同倪正甫尚書游西湖
靈芝寺臨西湖倪正甫尚書曰此湖如賢者别
久再見儼然如昨感其言而作
舊說西湖比西子君言西湖似賢士于嗟契闊十五年
一日相逢秖如此南山北山兩高峯春波灔灔摩青銅
未能蕩槳窮勝處倚欄一望開心胸老我掛冠隱田里
豈知再見烟連水小須夏日醉滿荷脱屣東歸甘已矣
贈犁春謝耕道
歸耕十三年此來殊欿然一犁正春雨君行欲何處我
方買紅船重歸尋舊㕓君亦早歸來勿荒負郭田
訪李國器于包山同登寺後山庵
訪客包家山相與登層顚嶙峋巨石中屈曲扶欄干夜
來雨初過石罅時涓涓輕輿到岡頭大江横吾前亭午
潮方盛千艘散平川道人茅三間花木羅後先朅來汨
京塵曠望爲洗湔山斷塔層層西陵渺蒼烟此道走邯
鄲歸心更翩翩
謝林德久正字惠詩次韻
老我甘投閒晏然十三秋兹來何所似反衣狐白裘京
塵素爲緇夢寐思首丘低徊未成去黽勉終自羞久聞
歌楚騷欲見知無由詩文惠盈軸一誦消百憂便當細
論文夜雨同春芻平生萬事了此去復何求尚貪未見
書痛洗千斛愁得此不翅足攜歸老先疇
次韻東坡武昌西山詩
黨論一興誰可回賢路荆棘爭先栽竄流多能擅筆墨
囚拘或可爲鹽梅雪堂先生萬人敵議論磊落心崔嵬
向來羅織脱一死至今詩話存烏臺憑高望遠想宏放
眼界四海空無埃黃岡踏遍興未盡絶江浪破琉璃堆
漫郎神交信如在石爲窊樽勝金罍鄧侯先曾訪遺跡
銘文深刻山之隈山荒地僻分埋没二公前後搜莓苔
元祐一洗人間怨天地淸寧公道開玉堂同念舊游勝
筆端萬物挫欲摧時哉難得復易失弟兄遠過崖與雷
北歸天涯望陽羨買田不及歸去來我爲長歌弔此老
慟哭未抵長歌哀
盛山十二詩具在石刻而不見于諸公集中唱和之
盛未有如西山者舊軸既不知所在後來跋語亦僅
存錄本爾輒不揣和韻以寓弔古之意仍效周益公
用翰苑印章重歎二公俱曾佩此也
次韻雷知院觀音詩因敘家中銅像之詳
鼻祖家住江東邊推擇爲吏心靜淵朝朝趨邑過圯上
時見暗磧光煜然平時奉佛心至謹建立塔廟崇諸天
試令便介識所在退公始得來其前揮鉏去沙若有物
微見銅像傷其顚須臾衆覩全體見端嚴相好巧且堅
迎歸供飬備精潔我家舊物猶青氊銖衣飄搖俱梵相
珠纓垂裊穿淮蠙雖非丈六黃金身他處像設無能先
不知何人妙陶冶底用五色增華妍自兹累葉永爲寶
如以衣鉢更相傳是時承平最盛際正在景德咸平間
畫工難貌天人妙劫風不動神光圓益知佛教來已遠
徧滿震旦尊金僊慈悲無量應成禱影響若與人周旋
耳則聞音目可觀此有妙理誰能詮寶光燄燄擁身後
貝花葉葉俱成全頂戴天冠工莫及中有一佛立不偏
有孫是爲鄉先生決科衣冠遂蟬聯大父持喪久廬墓
曾以此事形碑鐫起身月卿出為郡殿上寤主以一言
易守鄉邦凡五年寵光赫奕當政宣移至湖心值兵燬
精廬灰滅因亡焉初聞諸父話遺跡興歎欲見無因緣
揚州伯父初賦歸慨念孝感如參騫零丁募以十萬錢
里巷響應慶愈綿木工先爲小臺殿居以古像□□旃
後人事之加篤敬日裊香篆長蜿蜒衰宗幸有此竒特
信知福利非唐捐安得東歸奉香火晏坐終老甘三椽
桃源圖
夷堅丙志載桃源圖畫事甚詳曾茂昭尚書以
所藏墨本題識其上後見遺余益信夷堅之說
不誣作長句以謝
桃源初傳武陵谿靖節作記人不疑其先深避嬴政虐
嘉遯與世真相違尚不知漢況晉魏子孫綿遠無終期
正如三韓有秦語傳爲神僊愈難知桃林洞府漁人窺
别有天地均四時意必智者塞其蹊不然將為世所羈
後人想像作圖畫但見耋稚咸嬉嬉人家隨處成井市
畎畝頗亦分塍畦井鬼不照坤之維方士異人多崛竒
筠籠二版堅如鐵能刻景物窮纖微淨室給以酒盈斗
一昔圖成了無虧同寮欲求第二本版忽震裂人已非
夷堅志怪言歴歴何意今乃親見之未知桃源有此否
此事茫昧不可稽初疑長房縮地脈又似照影歸摩尼
巨麗寫成阿房賦牽連貌出連昌辭采女細數七十二
人言霓裳舞羽衣樓閣玲瓏在縹緲其間恐有太眞妃
刻畫工巧世固鮮磨以歲月或可爲彩鸞唐韻已甚捷
未見神速能如斯尚有漁舟傍階墀咫尺安知前路迷
天聖已踰三甲子何人寶藏至今兹南豐丈人惠墨本
老眼增明失昏眵固知凡蹤不可到一夢遊僊猶庶幾
祕之十襲何以報贈子相好無衰時
吳山井
寒泉堂道流王德正屢求吳山井記而臨安圖
經所載甚略無可攷證賦長句以遺之
錢塘東南一都會西湖宛在高城外鑿爲六井引入城
唐相鄴侯功尚在吳山横亘城中央左右江湖盡襟帶
寒泉迸溢淸且甘發自靈源匪分派天目兩乳龍鳳來
秀氣所鍾此其最海濱斤鹵潤作醎安得一泉獨滂沛
四朝駐蹕八十年民聚五方真衆大抱甕桔橰萬夫汲
飛泉仰流筒吸快大旱不乾潦不溢數里赬肩競分賣
人言神龍宅其下濟物陰功至今在川澤固多資灌溉
此井猶能濟闤闠皇家德澤如此泉福祚與之俱不改
代書寄内弟耐翁總幹
我昔生外家半世猶相依至今連牆居日日相聞知諸
表如羣從休戚眞同之耐翁生而秀愛惜從兒時文采
既俊發吏才人共推低徊久選調每每爲歎咨兹行佐
王人未到聲已蜚郵置屢得書論事語益竒使長首推
薦婉畫多所資近觀會稽編分析及毫釐益知足心計
薦書徧諸司正欲助才選非敢請以私惜君年欲侵正
以遠大期得書再三讀惘然增愕眙非所望于子所言
何背馳江湖兩路間弄兵分潢池羽檄以時至廟堂日
三思調度供軍需發兵帀四垂吾事誠可慮彼亦安能
爲豈曰白頭賊指日當誅夷使子任賊衝尚望羽扇揮
如何隔千里遽求奉檄歸長沙屹巨鎮洞庭渺無涯鄂
渚屯重兵上游藉兵威當思深遠謀胡爲先自萎此言
及同寮必爲人所窺歸以語閨門徒驚妾與妻無端使
禀議在此何爲辭望子置私憂志立官無卑張巡起縣
令力抗百萬師逆徒哽喉牙蔽遮賴渙濉韋寬守玉璧
臧質全盱眙丈夫立節義有才尤當施殺身以成仁致
命須見危讀書不念此萬卷終何禆但當安義命前定
無參差勉哉盡所職造物不汝遺況復受國恩當與相
維持今子仕高沙偶然脱危機正須加義方豈應使同
斯向也未得禄遑遑不自支既入紅蓮幕圖進亦其宜
今日寧爲民此乃無聊詞歸來事若定又思登王畿胸
中空擾擾禍福不在兹倘能悟愚言便可知昨非著枕
必安寢食淡甘如飴老誖非強聒鄙見不可移少安當
毋躁通籍看金閨
題汪季路家藏吳彩鸞唐韻後
舊說僊人吳彩鸞日書切韻歸毫端不應神速有如此
令人至今疑稗官相傳此事三百載誰知眞蹟儼然在
筆精墨妙信入神間以朱丹倍晶彩法言初爲此韻時
賸裒文字覺後知寧知遂經謫僊手諱字曾闕民與基
經生矻矻盡精力摩以歲月或可得動翰如飛猶恐遲
一日一揮出心畫神僊之說云渺茫僊凡配耦尤荒唐
簫史弄玉乘鳳去藍田空說容裴航文簫之遇真是否
豈比虚名傳不朽五篇歴歴爲全書始信傳聞是真有
當時所直才五緡于今千金價未均十年蓋有數百本
未知幾本傳今人惜哉字畫太纖細後日傳之知幾歲
秖今已有字不全欲鐫翠珉固非易我踰七十方見之
暫借一觀聊自怡平生願見心便足何必更謀身後爲
隋開皇初陸法言與劉儀同等八人論具音韻燭下
握筆略記綱紀至仁壽元年始成切韻五卷比之前
人韻集韻略音譜等書已不羣矣後有郭知立等九
人各有增加惟天寶十載孫愐唐韻最著今世所行
廣韻則皇朝景德祥符重修遂至二萬六千一百九
十四言而集韻又在其後也今以廣韻較彩鸞所書
東有十七而此本止三字同有四十五而此止十九
公有十三而此止于八蒙有二十七而此止于十二
注文亦多不全況法言及愐二序今該立于唐韻之
前彩鸞所書既名曰切韻又首書法言之序則其爲
法言之切韻明矣傳記已誤曰孫愐唐韻今亦多以
三書爲一或至謂廣韻爲唐韻而彩鸞能書之是皆
非也且五篇其四皆于其首書凡若干韻而于上聲
獨闕序中辛得源偶言旁有闕文後人遽以東字足
之爲諫議非也蓋諮議云
題汪宏甫三馬圖
玉花流雲照夜白開元尚想行天街韓李鄭君俱已矣
健筆誰能如順齋
樞密府雪後作故韓氏子舍也
平生好流水雅欲臨流賦澗谿或過之眷眷不能去青
山圍故鄉不肯入城府寧知開八袠重來尋故步勢家
遺故居傳舍偶成寓軒楹立竒石巉巖高丈許三面立
屏障曲沼水深貯荏苒將半載未見有時雨新春積雪
餘簷聲夜如注曉起推閒窗石穴水噴吐下穿玲瓏餘
數尺成瀑布髣髴小龍湫雖微體略具退公輒對之相
逢歎遲暮有客與同賞酌酒更告語雖云京塵深燕坐
得幽趣懸崖掛長藤絶頂列佳樹微風一披拂墜點紛
無數吾方謀乞身信美難久駐未能寫成圖聊用賦長
句
謝文思許尚之石函廣陵散譜
余好彈廣陵散比見周待制清真集序石函中
譜歎味不已念無從可得文思許尚之中行云
家有此本後自武昌錄寄深歎雅尚又以知然
諾之不輕也因作是詩以謝之
叔夜千載人生也當晉魏君卑臣寖強駸駸司馬氏幽
憤無所洩舒寫向桐梓慢商與宮同惨痛聲足備規橅
既弘闊音節分巨細撥剌洎全扶他曲安有是昌黎贈
潁師必爲此曲製眤眤變軒昂悲壯見英氣形容泛絲
聲雲絮無根蔕孤鳳出喧啾或失千丈勢謂此琵琶詩
歐蘇俱過矣余生無他好嗜此如嗜芰淸彈五十年良
夜或無寐向時幾似之激烈至流涕素攷韓臯言神授
託竒詭别姊取韓相多用聶政事近讀淸眞序始知石
函祕賢哉許阿訥自言家有此文君昔寶藏人亡琴亦
廢荷君重然諾寫譜遠相寄按拍三十六大同小有異
此即名止息八拍信爲贅君遠未能來我老從此逝何
當爲君彈更窮不盡意
韓文公聽潁師彈琴詩幾爲古今絶唱前十句形容
曲盡是必爲廣陵散而作他曲不足以當此歐公以
爲琵琶詩而蘇公遂櫽括爲琵琶詞二公皆天人何
敢輕議然俱非深于琴者也丁卯夏秋間嘗有一詞
謾錄呈所謂激烈至流涕者也
正聲第一拍名取韓相第十三拍名别姊又一本序
五拍亦有名第一拍名井里史記刺客傳聶政軹深
井里人也刺殺韓相俠累有姊曰榮韓臯知叔夜之
託于神授以避禍而不知名拍以聶政事又以見古
有此曲也鮮有知者故及之
王叔達以尉彭澤潛玉洞述見示
書巖已竒甚潛玉尤偉哉李君漫盤谷元子空峿臺神
不得自祕天應爲君開淵明如得此應不賦歸來
題董亨道八景圖
錢塘怒濤天下無誰將尺紙爲新圖賀家湖上如鏡淨
屢向烟波逢釣徒彩虹横臥吳淞上洞庭一螺浮具區
亦曾泛舟彭蠡湖插立千劍名大孤廬山高哉不得到
歴歴五老聯香爐上鍾下鍾夾湖口半江淸濁涇渭如
多景雄據金焦間夕陽微照海門山其餘知名不知處
赤壁但歌前後賦江漢至鄂始合流黃鶴樓前鸚鵡洲
瀟湘見說青如染道林岳麓横淸秋我欲遠遊嗟暮齒
蝶夢翩翩漫千里但欲絶江尋越山歸老故山吾已矣
魚計亭
平生信天公頽然不作計顧我雖非魚想見亦相似潛
深本其性魚亦非有意浮陽或在渚不能終自祕或爲
饑所驅危機在香餌輕絲引纖鉤性命困刀几魚以味
得烹我以名自累安得兩相忘容我從此逝
跋盧申之所藏韋偃三馬
名畫記言韋鍳工龍馬妙得精氣從子鶠善小
馬有小馬放牧圖傳于代思陵親爲再書尤爲
可寶申之求詩感而有作
嗟哉馬之生馳驟乃其性一爲人所羈寸步不得騁局
促閑廐中專俟圉人令調服無踶齧始可用朝請戰騎
冒鋒鏑或致隕其命繡羈非不華金狨號爲盛青黃木
之災此亦馬所病立仗尤貴重一鳴輒斥屏何如在牧
時臥起玩烟景豐草勝芻荳淸波恣游泳韋侯擅筆精
幻出無人境思陵賜珍題昭回光炳炳身方縛名韁三
年慙負乘細窺樂寬閒悠然動歸興
宇文樞密借示范寬春山圖妙絶一時以詩送還
范生本以寬得名不學關仝與李成筆端自出一機杼
理通神會真其能横披小軸屢到眼頗亦時能辨真贗
未見弘大如公藏茂樹喬山春爛漫此圖不是江南山
寒空青嶂疑商顔高高下下幾佳處莊家時有茅三間
橋梁樓觀各有趣一夫驅驢何處去安得隨入杳靄間
布襪青鞋踏空霧近山忽斷見遥碧天涯一望無中極
胸中丘壑誰測知鐵屋石人驚筆力鵝谿六幅高堂空
終日對坐心神融看罷爲我捲還客自此歸余境夢中
錢文季少卿以蜀中織成山谷書廬山高爲壽次
韻
七十衰翁年愈高意氣銷盡湖海豪平生萬事不翅足
但欲乞身歸故巢幾番掛冠不容去歸夢屢涉滄浪濤
縱使不去豈能久命如槁葉風將飄一陽來復值初度
方念吹棘心夭夭何期老友加記錄乃爲衰朽親揮毫
廬山高哉山谷字蜀女織就新冰綃安得東歸抱四絶
雙鳧飛舄追王喬張圖痛飲信一快更須傳寶留兒曹
慶朝非遠卻圖報别當作頌齊崧高
以太湖石響板爲文季壽
太湖中心洞庭山千巖萬壑高孱顔風濤舂撞自太古
漱成樂石如雕剜玲瓏中空窮變態奇奇怪怪羅滄灣
良工巧手琢威鳳片雲承足同飛翻叩之五聲八音足
疑有僊風搖珮環月卿蜚聲塞宇宙文如九苞瑞世間
秖今在治眞若鳳朝陽一鳴聞九關先從鵷閣掌帝制
徑上鸞臺領朝班德既不衰石不泐祝公遐壽如彭籛
次韻章樞密賦吳彩鸞玉篇
文簫躡彩鸞夜半恐不逮山深忽呼名驚喜不得退僊
謫無所逃士貧何可耐乃以三生緣遂爲二姓配至人
與凡夫伉儷豈其輩鬻書以自給細字如玉碎一一存
楷法明珠蔑瑕纇初出鶼比翼久若魚同隊終日了韻
編心畫亡罣礙人間八百本終古知敬愛玉篇尤可珍
何必贈雜珮倘邀千黃金雖貧亦當貸摩挲惜見晚老
眼看茫昧墨妙饒精神筆勁含姿態次第部居中盤曲
法庫内九齡美風度孟博信淸裁書拙無合作見此增
愧慨尤物難久假雪窗暫相對遺蹤雖已邈眞跡儼然
在輒效西子顰小楷書牘背
題太乙宮武林山贈易高士
易居求賦武林山日困塵勞無暫閒我求掛冠欲歸去
念此詩債須當還武林山出武林水靈隱後山無乃是
此山亦復用此名細攷其來真有以天目兩乳到錢塘
一山環湖萬龍翔扶輿磅礴擁王氣皇居壯麗環宮牆
湖陰一峰如怒猊勢臨城北尤瑰竒吳越大作緇黃廬
爲穿百井以厭之從來有龍必有珠此雖培塿千山餘
中興南渡爲行都崇列原廟太乙廬曾因祀事來登眺
闤闠塵中有圜嶠薰風時來洗袢暑綠樹陰陰隱殘照
我得暫來猶醒心羨君淸福住年深長安信美非吾土
倦翼惟思歸故林
寄題王以道(寧)蘭墅
百卉生深林無人皆自芳楚騷發妙意惟蘭乃能當我
欲效潞公賸種坡之陽不須強披拂風來味愈長君乃
先爲之滋畹雙雁鄉正欲生階庭聚書教諸郎父子自
同心久之不聞香老我行西歸一造君子堂勉哉篤義
方雙雁看高翔
蕉菴雜言
環植巒蕉數十株幻成方丈一屠蘇幾重青蒼兩邊合
四壁穿空一物無早凉日薄坐其下爽氣肅颯風來徐
此爲天下易生物不多歲月眞可廬王愷謾夸紫步障
石崇安得青珊瑚寓居得地不畝許好事便可傳規模
顧余老矣豈久處後來得此自足娛若謂霜雪成摧枯
瓊臺瑶室今何如
攻媿集卷五
