攻媿集卷九十
宋樓鑰撰
行状
侍御史左朝請大夫直秘閣致仕王公行状
曾祖寂故任永靜軍東光縣令累贈少傅妣趙氏贈成
國夫人丘氏贈濟國夫人
祖禔累贈少師妣張氏贈衞國夫人
父次翁故任資政殿學士左大中大夫致仕累贈太師
妣趙氏贈秦國夫人
本貫濟南府章丘縣巨德鄉巨人里王公伯庠年六十
有八状
公字伯禮其先大名府人五世祖繼文贈特進者以明
經出身嘗爲河中府虞鄉縣令四世祖异贈太保者以
甲科爲尚書郎直史館嘉岐王府翊善十餘年請老而
歸避大河之患葬特進于濟南因家焉少師古學精深
兼通醫卜工真行草篆尤䆳于春秋既免少傅喪不樂
進取攜二子屏居青崖山之兩河太師因教授其間以
供甘旨名聞東州學者雲集時號兩河先生紹興初執
政凡四年力丐閒退已遂致其事居于四明西湖之陽
今遂為鄞人公登紹興二年進士科授左迪功郎吉州
左司理參軍試教官為第一改充明州州學教授十一
年任滿循左從事郎便親自列主管潭州南嶽廟時太
師方在政府詔以諸將成卻敵功皆二三大臣竒謀指
縱之力可與一子職名改左宣教郎直秘閣顯仁皇太
后回鑾太師充禮儀使辟公書寫機宜文字尋主管台
州崇道觀十四年授兩浙東路安撫司參議官太師薨
服除二十二年通判平江軍府奪職罷歸三十年主管
台州崇道觀三十一年賜五品服通判鎮江軍府三十
二年以覃恩轉左朝請郎隆興元年改兩浙西路安撫
司參議官二年省罷知興國軍乾道元年七月召赴行
在除戶部左曹郎官仍有旨復舊職明日兼皇子慶王
府贊讀尋改直講二年南省試進士為參詳官就院擢
殿中侍御史五月遷侍御史八月罷四年主管台州崇
道觀十二月知閬州五年八月復直秘閣改知䕫州兼
本路安撫七年移知温州九年赴上纔三月終于州治
累官至朝請大夫公忠孝謙勤得之天資自幼刻意問
學家素清貧太師教子甚力朝夕講習至以楮衣禦寒
手種苜蓿以充飢及冠猶未知肉味父子易衣以出而
抗志不凡慨然有立名當世之意手抄古書往往成誦
太師守道州欽宗登位奉表者例當推恩公請以叔父
次臯行既乃連中世科人益竒之分教四明人士仰慕
適與名士相先後或以見在過去未來三佛名之初被
延閣之命時宰欲擢丞列寺太師既不欲私其子公亦
力辭焉平江當冠蓋之衝毗贊郡政聲稱甚美會以讒
間遭論自此不復造朝安貧樂道十有餘年若將終其
身一旦趨召際遇聖明首論養人才裕民力理財訓兵
以為不可勝之備又論攷察薦舉鬻爵積粟等事奏對
明白音吐洪暢上意開納陛楯亦屬耳傾聽為之咨歎
即日除戶部郎講讀王府究繹經旨詞義俱勝帝子斂
袵受之逮執法殿中進遷南牀自以起遠外被異知益
展盡底藴謂強國在法制固國在人心然國勢可振而
易強人心難得而易失乘航之諭不可不知駭輿之言
不可不鑑又奏方今之弊莫大于風俗苟且而苟且之
弊生于士大夫議論之不公惟不以虛言先實用不以
高論蓋真才苟且之風或可少革是時宿將類以罪廢
公奏奔北固為可罪而戰多有不可掩者不應以一眚
而廢之宜及此無事之日以次召還使備環衞撫之以
恩折之以威庶可收效于後上深以為然稍稍錄用沙
田蘆場議起租税民以為病無敢言者公乃極論之其
略曰沙漲之地未嘗耕耨施工布種乃是務本之民既
未能如漢置立田科以勸農而可擾之乎蘆葦之生本
非種植各以其力樵刈必非游手之徒既未能如古捐
山澤之利以予民而可困之乎豪強坐據雖曰非法然
怨不及上今朝廷遣官增稅怨始有歸矣上感悟即令
罷去以便貧民廢省兩浙舶司簡閱宿衛之士皆自公
發之由是眷意愈厚嘗奏事良久上肅容謂公曰卿所
言一一可用議論全似唐王珪公平日恥言人過未嘗
臧否人物恩仇一視坦無城府既居敢言之地遇事輒
發抨彈所及動涉仇怨無少分顧忌意或為公危之公
正色曰言責所在顧忠于君者如何爾一有愛身之念
紀綱何賴焉筆力素高作奏不能自休諫藁謹密子弟
不得預論事尚多非施行于外者莫傳也諫長率公論
政府乞置詔獄已乃下其事臨安一日太守請間公語
之曰始得之風聞不容自嘿今既事在有司豈復當預
獄具失實即上章自劾以故俱獲譴而公止從罷免上
亦知其非出于公念之不忘或言去國之後事有涉公
所嘗論者上必取元奏親加省覽而施行之且嘗曰此
真臺諫也奉祠未幾以閬風起公遂易䕫帥䕫部曠遠
夷夏雜糅公首圖諸郡地理合而為一分别險要獸蹊
鳥道纖悉畢見區處指授盡出于此人莫得而欺也撫
夷人以寬養百姓以惠馭官吏以嚴䕫以大治郡有巨
刹既為嵩呼祝壽之地而祖宗諱辰薦修及三歲合五
州人士羣試皆在焉公以為厖且陋命葺廢寺分行香
之所又建貢闈二區以其一與漕司土木之工皆有條
理不日而成士民誦而歌舞之巴俗多略子女以為貨
公特嚴其禁有綿竹獄掾者捆載而來為瞿唐關所詰
蓋以此牟利者有年矣公立訊之皆遂寧潼川間人為
給貲各還其家或請發其事公曰不可究也惟責而遣
之城素無井筧水于山杜少陵所謂白帝城西萬竹蟠
接筒引水喉不乾者郡失于葺或課民以錢詹事王公
十朋嘗縱民取水目曰義泉公修王公故事又增治焉
市人歡呼相謂曰二公豈伯仲耶其他營繕非一先賢
遺跡如子美高齋之屬皆以餘力一新之施黔珍三州
與南平軍地接生夷而思州則田氏世襲撫御尤難有
何思明任鬼師楊震穆會等皆豪族動輒疑阻牒訴累
興公化之深得其道宣布威德譬曉禍福揭示要束至
或親致尺書思明投牒乞藏牓于家傳示子孫楊震得
書感泣飲血盟誓邊境帖息公遇事敏明臨機善斷戢
吏至嚴莫敢仰視聽訟之際反覆究問誠意具孚無不
退聽者既而有伉儷之戚亟請祠禄遂移永嘉赴闕奏
事上意欲留惜公已衰矣到郡篤志從事不少懈而疾
已不起寔二月二十五日也娶同郡成氏封宜人柔淑
孝謹克配夫子男三人曰星郎未名而卒曰有大通直
郎福建路提舉市舶司幹辦公事後公九年卒曰正大
文林郎新處州軍事推官女三人長適朝請郎中書門
下省檢正諸房公事周舜元次適承事郎汪大有一幼
亡孫男十一人坦域埴堈垍埏垓圻餘未名坦埴將仕
郎女八人其一適進士孫瑜餘在室曾孫女一人淳熙
元年正月九日葬公于奉化縣忠義鄉之瑞雲山太師
墓側公事親至孝少時所得成夫人奩具悉以奉太師
居喪哀毁盡禮有人所難及者記問絶人博覽載籍當
宣政間舉子惟務金陵之學公獨貫穿經史旁出入百
氏至老未嘗釋卷賓客相對諸子侍立奥篇隠帙隨意
舉似以探其學問之進否後生多親附之舍人朱公翌
嘗問侍郎周公綰曰比見表中用一驢載都市事偶忘
所出周公素簡默僅舉一二公適參坐又以目公公歷
誦臧質傳中數十語二公歎賞不已又歸以勵其子焉
作文雄竒操紙筆立就若不經意而語多警拔諸公銘
誌類出公手有歷山集雲安集奏議告蒙資治編年宏
詞集要䕫路圖經等藏于家其他不及屬藁散落甚衆
人雖以公不作文字官為恨然崇論宏議日月獻納亦
有以少伸素志矣立朝典州威望凜然而待人接物卑
牧已甚閒居客至應酬終日倒屣延納惟恐其後朝章
野服顛倒層疊人人與之傾寫略無倦色士夫無不愛
敬下至閭里聞風悦服疎財好義不計家之有無義所
當為無所吝惜四明舊為義郡顯謨汪公思温為之主
盟汪公殁公實繼之緩急叩門視所請曲為之經理故
鄉人尤歸心焉廉節傳家他無嗜好俸給之外一毫不
以費公帑在䕫首禁科買狨麝之類仍以公移鏤版徧
滿山谷有以書求市者則以墨本寄之永嘉軍卒百工
咸具公一切罷遣服用所需必面與之直至或倍償人
謂其過而行之不疑故治温未久病告幾半而喪行之
日百姓巷哭以過車非德之感人者深乎僚屬問疾臥
内見公几案蕭然鎮紙以甓皆歎息而退初治入蜀之
装于建康有以白金來售者曰以此西上當有倍蓗之
獲公曰不幾于商乎止以緡錢行比歸日輕舟而下以
餘錢自隨人愈咨其清方家食時未嘗忘國事凡所聞
見必詢究講明務求可行之實蓋其志尚如此及膺進
用期不負所學以報主知去不以罪人猶望其再入也
終不得究見德業朝野共惜之病且革二子以藥進手
格之去靜默焚香宴坐自如上章休致處畫家事若平
時及屬纊不怛不亂翌日入歛肢體和柔如生皆積善
之報也鑰汪出因外家以拜下風自蚤歲辱知奬間置
坐隅匪怒伊教殆非一日公將泝江鑰以假吏之燕會
别于金山客授永嘉公適來守尤得窺治行之詳公之
二子不鄙以行實見屬自惟荒淺不足以稱下筆復輟
者屢矣壬寅之夏提幹公一疾不起殊使人有愧于泉
下今推官又以為言乃取所聞見敘次之以俟當世君
子立言者採擇云
國子司業王公行状
曾祖景章屯田員外郎贈金紫光禄大夫
祖真臣朝議大夫致仕贈銀青光禄大夫
父俱左中大夫充敷文閣待制致仕贈光禄大夫
公諱速字致君姓王氏上世居大名蓋三槐晉公之别
派會河決遷墳墓于洛高祖贈吏部尚書軫徙于陳之
宛丘建炎南渡待制再為戶部侍郎終工部尚書寓居
越之餘姚今遂為餘姚人公幼警悟絶人書一讀輙不
忘建炎二年金人破宛丘公年十一被擄能以婉言脱
禍至幽燕久之會調發騷動脱身走河朔復歸宛丘日
為南河計嘗默寫舊所記論孟六經爾雅教受汝潁間
時作歌詩蓋未嘗一飯忘君親也紹興八年中原戍兵
有自拔而南者公與之俱遂達行在所自是益耽玩書
史一試入太學在諸生間已知名二十五年以尚書郊
祀恩補登仕郎明年春中銓試第一循右修職郎特差
兩浙西路安撫司准備差遣未上丁尚書憂服除監行
在雜貨務雜賣場門樞密使汪公澈以御史中丞宣諭
荆襄辟差充湖北京西宣諭使司准備差遣汪公素聞
公名事必咨焉公亦不為苟合嘗坐中得蔡捷賓僚相
賀公獨歎曰蔡人塗炭矣聞者甚之公道所以然者已
而果然汪公既歸宴僚屬亟稱公論事不苟舉一巵屬
之訖事特改右承奉郎幹辦行在諸司審計司隆興改
元中進士第明年赴計院上問北方人材于尹侍御穡
尹以公對忽有旨引見公奏對雍容上喜曰早晩當用
卿退除御史臺主簿越七日遷監察御史時金人再窺
淮甸朝廷旰食公與同列奏疏曰昔婁敬勸漢祖都關
中張良亦勸之是日車駕西都長安趙充國上書請先
誅先零六月戊申奏七月甲寅璽書報從史臣書高祖
事必曰是日書宣帝事必著日辰者皆表其從善之速
也夫遷都大事也即日啓行金城去長安遠甚璽書往
返僅七日應機如此事何由而不成今天下事急矣臣
僚所言不可用則置之或有可采願陛下遠法高祖宣
帝斷以必行不俟終日庶乎不失事機又嘗奏論西邊
上流形勢詳陳備禦之策凡五條大略為將帥不和務
使輯睦士卒寒苦宜加勞賜益武昌舟師以張黃州之
勢分兵戍郢州以防荆襄之衝且請多方疑誤敵衆使
不得專意襄陽又奏疏條上急務願下哀痛之詔以收
人心選宰相之賢以任國事出令必由三省則命令專
一且絶姦人矯偽之萌諸將小衂不聞則必致誤事寧
開功過相輔之科因極論大江而上我軍單弱乞詔沿
江諸郡守臣從宜措畫一面施行以一上下之力是時
宿將如李顯忠卲宏淵趙樽姚仲之徒猶有居閒者公
一一條其才用有以貪殘得罪者乞加抆拭以收其死
力且言姚仲舊在川陜曾將燕北兩河歸正人號赤心
軍以保川蜀今江上歸正人不無危疑宜令姚仲將之
以聽督府節制每一進說上皆嘉納十一月擢右正言
陛對之日首論擇相之難且言專取親舊排斥異議官
義制之人于有初之地置循默之士于必進之塗樞密
院之權反奪于機速房尚書省之事不關于左右司皆
宰相之私也次論其釁未已科擾騷然羣盗根芽姦宄
不禁宜詔守宰行寬政務實惠安固羣心以靜邦本次
論講和有三可疑且請督師不專于持重諸將不專于
分守悉遣銳卒以順攻逆以主待客各為决戰破敵之
計此聲一出雖未必交鋒敵人聞之知吾有備和亦在
其中矣次論陛下以願治力行之心憤衆事之不理慨
然更革令欲必行人情或有不安終至廢格不若責當
言者使之言擇其當者明坐其人之奏請而舉行之或
有浮議責有所歸若其可行利興害除善聽善用之功
歸于陛下矣是時晁公公武為侍御史一日與公同條
具急務利害翌日得旨晁某理財之說最長除戶部侍
郎公入奏言臣就晁公武家同草奏疏同銜奏入内殿
又同奏陳公武既因此改除揆之義分臣不應獨留言
路願繁劇自效上賜御筆曰卿方守諫職且朕親擢不
須引嫌辭避繁劇之任當俟異時勿復再有陳請上意
隆渥且將進用會論館職免召詔試非是忤執政遂除
吏部郎官供職一日力求外補除直秘閣知鄂州尋以
母老丐祠主管台州崇道觀乾道三年除知台州會永
嘉闕守執政以海溢之後艱其選擬試郡有績效者五
人上曰近嘗令王某守台州未行此良吏也遂除知溫
州既至一意摩撫寬猛適中除積歲無名之求罷廚傳
不急之費公未嘗更州縣而公庭無留訟屬邑無吏迹
雖老于吏事者不逮也水利多廢得内帑錢二十萬盡
心力而爲之擇縣官之能者總其事召鄉之士有才幹
者董其役如朱浹埭瑞安塘路石岡斗門功役浩繁皆
不日而成民蒙其利災傷流移之餘歲事屢豐士民怡
愉遂爲樂土郡人畫像于州之普覺寺祠之至今樂清
縣令顔大松邑事整辦豪右不得逞相率誣訴于部使
者公審其無罪辯之事至臺省朝廷為差理官就郡訊
鞫公又執前說使者憤其異已併按公黨蔽贜吏人皆
為公危之獄成令果無事始服公之守正不撓四年改
荆湖南路提舉常平茶鹽公事丁内艱服除提舉福建
路常平茶事公奏陳常平以陳易新之法甚備上令先
行之一路公乘傳至部敷諭聖意約以檢校之期親行
按觀弊蠧隨革從行不過數輩所至靜謐遇僚屬之賢
者一見即薦之求者弗與也裁節浮費公帑積二萬緡
以其半入建寧府庫充常平本錢九年丐歸主管台州
崇道觀淳熙改元除荆湖南路轉運判官明年入對上
迎問曰卿去國有十年否公對向蒙陛下擢從宂官俾
任臺諫分符察州十有二年恨無報效上曰毋往湖外
且將用卿公奏天下之士口有至公之論而中有至私
之情願有以絶覬覦塞流競舉無遺賢劾無佚罸則人
無所容其私矣遂留為吏部郎官三年遷軍器監嘗因
輪對奏言管子曰人君修官上之道而不言其中人臣
比官中之事而不言其外又曰無代馬走使盡其力無
代鳥飛使弊其羽翼此言深責成效于臣下也願陛下
使羣臣各居其位職任分于臣下之所趨誅賞操于人
主之獨斷日省其事歲攷其成小大協心以張國勢又
奏紹興以來軍器先閱于本監官然後赴部旬終進呈
近用御筆軍器非進呈不得出所自此止是文移往來
更不加攷察臣以為職與事合則功罪可稽事職相離
則誅賞竝廢欲乞略依故事仍令監丞旬月就本所察
其美惡不為虚文丞貳專主親臨監部總其大綱有不
精詳無敢逃罪十月差充大金賀生辰使接送伴使舊
例宰執具郎曹而上姓名以進上獨遣公調護使客了
無間言往回奏對益稱上意四年秋國子監試進士上
舍攷官以子弟預上舍試引嫌自列特旨别開院以公
持文柄鑒裁精甚士論稱愜至九月遂除國子司業公
在學校久士子素所欽服人情翕然謹守規繩始終如
一公嘗得暍疾至是復作謁告未滿求致其事遂以五
年二月二十八日終于官舍享年六十有二累官至朝
奉郎娶張氏故知漳州轔之女子男一人中行迪功郎
前明州慈溪縣主簿孫男一人大臨將仕郎女一人公
性孝友尚書治家嚴整子弟小有不謹正色視之公一
兄二弟相繼蚤世公事尚書無闕者居喪盡禮後雖寖
顯輿轎出入不敢就廳所避尚書之舊也迓吏到門一
不改度母文安郡夫人黃氏生公旬浹而歿痛念終身
語輒泣下遇外家特厚繼母河南郡夫人宋氏撫公于
齠齡中以至成人事之尤謹尚書捐館之後率循家法
加詳悉事寡嫂孤姪内外斬斬無一毫之私遇父母諱
日潔齋兼辰哀動左右奉塋域及四時之祭皆可法也
少歴艱苦通練世故慨然有大志不為無用之學䆒極
事變著明利病動數千言初登第時張魏公方銳意進
取公上書辯論以為無規模而決大計以天幸而希成
功魏公不以為忤曰正欲各出所見後省率如公言既
居言責當國家多事知無不言居憲臺百日諫垣三旬
而前後論奏數十上皆切中事幾有人所難言者以遺
補舊人再入為郎稍遷監長士論為鬱而公處之恬然
出公門入私門貴近未嘗識面旦望一見政府不請間
也天資素高而力學至老不少衰黎明誦書數十過而
後盥櫛日常以六經羣書至文選韓柳李杜詩文大率
成誦暇日正坐默誦左氏傳一字不遺尤通貫漢史嘗
辯班固牴牾為西漢決疑三卷補註杜詩三卷編集南
北戰爭事實為南北龜鑑詩文至多少作皆棄不取存
者尚十卷為監門時姚令威寬嘗有所遺忘折簡問公
答三百餘字皆史傳全文姚問所遣介云就筆揮答不
見有所閱也姚大驚服尹晁同居臺中一日有言蓄鵝
于陸者入水輙沈下公曰是必以豆飼之客曰然因引
嵇康養生論豆令人重之語二公歎曰公記問可謂精
博姚與二公皆號該洽自以為不及也自少才氣不凡
方赴銓選時張公綱為禮部侍郎吏持銓牓來張公遽
曰魁非王某乎吏曰唯同列怪問之張公因盛稱公才
學之懿非第一不可其為前輩所期待如此為文務極
本源謂近世學者多苟膚淺其教子弟嘗曰欲為文必
自先秦文章欲為詩必自三百篇以及騷選唐人欲作
字必自鍾王諸公故公之詩文皆高古字畫有水墨積
習之功尤精小楷手抄書盈溢巾衍首尾遒整開卷粲
然對賓客宴笑高談雄辯援据詳明率傾其座人晚頗
務簡嘿叩則應明理益深聞者悚歎居家自奉甚約間
以其餘賑宗親之不給者春夏間傾囷廩所有下其直
以糶一邑米價賴之以平乙酉大饑爲粥以食餓者里
人勸率全活甚衆攷公之平生以世家子淪陷異域脱
身而歸力學自奮兩薦上庠不上第又以上書得罪權
臣閒廢十八年不預世賞年且四十纔得一官暨登一
科不兩年居諫省未幾去國更憂患浮湛久之一旦天
子引以自近且貴矣曾不得一在言語侍從之列齎志
而殁士大夫無不痛惜兩學諸生哭之盡哀又相與祖
祭于江干者數百人行道嗟呀以爲未有也中行既以
五月二十八日葬公于縣之雙林屬鑰狀公行事將以
求銘于立言之君子鑰不肖公以兄之子妻之又為癸
未同年進士公既撫兄子如己出且不以子壻遇我其
敢以固陋辭謹摭平日所親見聞于公者具如左謹狀
直秘閣知揚州薛公行狀
公諱居寳字云華世為明之鄞人曾祖弁故不仕祖唐
累贈右朝議大夫父朋龜故任右朝奉大夫知衡州累
贈通議大夫通議公以儒學起家純明簡靜鄉黨尊敬
之公自幼敏悟風骨魁梧通議公期以遠到受致仕恩
補將仕郎初任福州長溪縣東尉任滿循從政郎尋以
監賞改宣義郎知湖州武康縣始至延父老問疾苦一
以仁厚遇之追科不擾而集庭訟益稀民方喜公之政
而遭母淑人王氏之憂以歸服闋差主管臨安府城南
右廂公事南廂戶口十四萬最為劇繁公手決訟牒了
無滯礙有武弁安儼者其母嘗充掖庭怙勢横恣公曰
此而不懲是箭張禁酒趙放復生于今日也列其姦狀
于府府上其事有旨鑴秩免官徙之他郡有府胥持公
移造庭下肆言慢侮公以為如此何以助彈壓杖而遣
之吏部尚書薛公良朋時帥臨安喜公臨事静厚而能
不畏強禦貳車有闕必使攝事事多咨訪焉工部侍郎
姜公說為漕副當乾道初間都下大疫漕以上命遣府
僚視民疾苦惟公傾毉家至議疾賦藥毉不敢欺所活
最多于是帥漕共以公績上聞被旨候任滿日陞擢初
四明海多盜戶部侍郎趙公子潚以龍學出守復制置
司以鄉兵分委士夫之里居者公曰是畦下也緩急何
可用乃即遠郊勒兵以法教之坐作進退之節是時舳
艫雲集而篙師輩無所用心日遨城市公獨率所部與
之期而肄習之一日趙公按視公所轄百艘沿泝奮迅
餘州為之辟易趙公亟稱之及任都廂曰諫大夫尹公
穯出使東浙措置海道雅知公諳練辟以自隨焉授臨
安府通判未赴任間會曾丞相懷以戶簉領榷酤始議
併二十一庫為七思得通敏静重之士為之屬遂辟公
為主管文字當併省之初羣失職者不樂浮議横出欲
挽取之公洞究弊源隨事更革不見其迹又能調娛上
下以迄于成課入增倍至今行之公之力為多權發遣
興化軍始至庭盜跖充斥吏或請分曹以治者公不聽
親閱而審詰之往往得其情窮教令之黨嚴妄訴之罰
處決精當訟者悦服郡以辦治興化士子盛多而學宫
隘陋弗稱教養公為之建傑閣以庋御書崇齋宇以安
學者廣書籍備器用奕奕一新有浮屠自謂遇金僊得
咒術有疾者飲其水或愈愚民相扇所在城市財施日
積旬月間累百萬公聞之曰執左道以惑衆罪不容死
弗忍究也逐浮屠境外悉以其資歸之學多士韙之郡
圃歲入苧麻以為太守圭租公視地狹不足以出此則
曰朘民以自厚非吾志也立罷之就除提舉福建路常
平茶事公以為監司自有體簿書期會固不可慢而非
政之先頗以激揚為己任甌寧尉執盜謀賞會公攝憲
疑其附會摘獄辭之隱以折之獄吏詞屈具得尉曹姦
利之状移官審究則良民也駮正其事而散遣之朝廷
興修水利公驅馳川谷不憚勤勞所在必集故老與鄉
之秀者攷言遺迹一一疏濬吏受成規奉行惟謹循行
諸郡約省騎從不以聲勢臨人或不知為部使者也公
除郡時少保陳公當國自喜為鄉邑得賢二千石且道
主上選擇之意及少保帥閩公方持使節至三山糴價
翔踊公還建寧發常平粟萬斛順流而下少保公難其
神速尋除廣南東路轉運判官力丐奉祠王管建寧府
武夷山沖佑觀秩滿赴都堂審察得旨内引公力言常
平虛數水旱無備請盡洗宿弊與之更始又言閩中部
綱公取夫力之費所至輙起夫騷擾以為常請一切禁
止上嘉奬留為倉部郎官既而陞郎中漕粟都至有折
閱者所司括責逋負之人聯以脩垣百十為羣徒困笞
箠而無所從出藍縷枯瘠無復生意公憫其然為同長
貳奏請令漕司下所屬償納囚繫一空鼓舞而去淮西
漕闕有以公姓名薦者遂除淮南轉運判官兼提刑提
舉即日獨班對便殿臨遣甚寵面諭兩淮事宜委以城
險要浚池隍又將立倉廥以豐塞下之粟且曰勉力辦
職朕不忘卿公感激受命即日引道至治所府庫枵然
公訝其已甚及會出入之凡則嘆曰用之無節安得不
匱吾知所以治之者矣于是汰宂吏罷不急補罅導源
時取而約用之蠧弊之迹剗磢殆盡漕計始優一意屯
田事修築塘圩廣募種藝又以其餘貲修無為軍庠校
遂為淮右之冠興利除害纖悉上聞主眷既渥隨即罷
行安豐軍光州舊有忠勇軍水寨不隷漕司上以公肅
靜有謀併以委公陛辭之日上親語公漕司所造弓弩
就令和州築屋貯藏公檢閱其目虧數尚多亟爲奏審
御筆仍令增造公不以纖毫擾州縣而如期辦集樞府
上其勞特轉一官淮東謀帥上因公奏陳邊事深嘉之
即以公知揚州淮地被邊狗鼠之盜雲合鳥散無所蹤
跡邊民多苦之公設醲賞置耳目取其尤者明正典刑
窮治囊橐之黨疏其姓名而揭之市羣盜屏迹外戶爲
之不閉淳熙庚子旱既太甚公以禱禬勤勞蔬素日久
遂得下痢之疾郡民日到庭問公起居以安否為休戚
閱兩月竟終于郡之正寢十月四日也百姓為之悲慟
士夫亦傷惜之累官至朝請大夫嘗以職事修舉除直
秘閣娶朱氏封宜人男六人長揚祖迪功郎特充淮南
東安撫司書寫機宜文字次佑祖以國子入太學將受
公遺澤次循祖懷祖延祖述祖女四人長適進士汪閎
中次適承務郎新監兩浙轉運司明州造船場王克常
次許嫁將仕郎劉安正次許嫁通仕郎徐睎䕫公稟資
寬亮而能濟以嚴遇事明察而不流于刻自奉甚約而
未嘗嗇于人性不喜酒居官未嘗夜宴視王事如家事
惜官物歷官三十年了無玷缺以緩急叩請者割俸以
周之維揚公帑負民錢積數頗多公到郡捐私財先為
償之遇事有可疑而難辨或以非意相干必退而深坐
思有以處俟其心平氣定徐起而應之故未嘗失色于
親舊事亦無不得其平者平生多巨公奬予更為汲引
馴致宦達晩結主知親擢閫寄士夫不惟以公之才業
應有以得此且謂公竒龐沈毅福禄未易量也而年止
五十有八不得盡其才用嗚呼天耶諸孤以九年六月
七日葬公于奉化縣志義鄉雙各㠗之原從新卜也鑰
母于公為中表鑰視公為諸舅行平時相與素厚公之
諸子以公之行事屬鑰編次因紀其大者如右謹狀
攻媿集卷九十
