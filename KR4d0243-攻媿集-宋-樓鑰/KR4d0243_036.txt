攻媿集卷三十六
宋樓鑰撰
外制
國子司業彭椿年除祭酒
敕具官某祭酒尊者之稱也荀卿任齊最為老師蓋三
為之後世遂以名冑監之長非夫儒先哲艾德齒俱尊
者豈輕卑哉爾蚤以文行表于諸生歴官朝行好禮不
變擢居小司成士論久已厭服為國學師無以易汝往
哉惟不言而躬行使人益觀感于規矩之餘則首善之
風振矣
樞密院檢詳李祥國子司業
敕具官某成均教事師道貴尊近歲雖長貳不並除而
為士擇師不應以此為拘也爾馳譽膠庠見謂前輩文
學行誼久服衆心諒直簡嚴不移素守郎潛以來藹有
師儒之望兹庸命以少司成之職追還古風變而至道
于以副朕作成之意尚勉之哉
左司諫胡瑑司農少卿
敕具官某朕之用人謹守成憲惟爾之用獨異他人始
以編摩見于便朝奏對詳雅朕心嚮焉擢典中秘遂居
六察居無幾何徑登諫垣期月之間屢獻忠讜引嫌自
列執義不回俾貳大農豈朕初志往祗乃事庸俟甄升
同知樞密院事趙汝愚初除封贈
曾祖東頭供奉官士慮贈太子少保
敕國家親睦九族本支蕃衍侯王使相寵禄相望然雖
在近屬無子孫贈典之文惟爾孫曾進秉事樞追榮之
恩上及三世有宋以來實自汝始豈不榮哉具官某胄
出熙陵慶綿漢邸生長承平之日涵濡信厚之風不顯
其躬以燾于後本兵之任我得宗英推迹本原寵之宫
保蜜章之渥賁爾九京
曾祖母龔氏贈高平郡夫人
敕士大夫遭時遇主致身兩地必有慶源之自仍多内
助之先矧在吾宗可無異渥具封某婉嫕之質幽閒之
度克相夫子寖大其家孫又生子起為公輔既錫曾門
之寵併推婦爵之崇惟沁水之名邦實河東之沃壤以
示廟祧之寵以增屬籍之光
祖贈秉義郎不求太子少傅
敕唐之宗室大用者九人而李適之爲稱首追榮乃祖
襃冊典物焜照都邑行道咨嘆著于史牒今爾之寵視
古過之具官某稟資甚賢爲善知樂雖事功不見于世
而隱行實侔于天是生聞孫首致樞近旣嘗逮事當揆
所元用推黃壤之恩爰授青宮之傅三錫之命尚其未
央
祖母太孺人晁氏贈咸寧郡夫人
敕惟晁氏世有名士在濟北號稱華宗女教旣嚴壼彝
可紀矧來歸于天族乃深篤于義方宜有後人克顯先
世具封某結縭之訓蓋自家傳采蘋之儀實遵禮度相
夫以道躬德曜齊眉之勤有子甚仁兼仲由負米之養
三遷之教燕及元孫(時避廟諱所改案元孫之元宋)一命之榮胙之大
郡是為陽報尚服殊恩
父贈大中大夫善應太子少師
敕躬行之實莫著于隠微天報之昭殆同于影響苟能
用一日之力何必活千人而興惟深仁厚誼有以過絶
于人則隂功隠德終當暴白于世具官某生長富貴遭
罹險艱菽水僅充而事親有卧冰躍鯉之孝伏臘未給
而於人有解衣推食之仁片言可質于神明一飯不忘
于君父教忠之訓既著生前篤行之名遂彰身後朕方
命爾元子貳吾西樞察其許國之忠想見過庭之學寵
之師範冠彼儲僚豈惟禰廟之是崇抑亦宗盟之未有
尚其英爽式謹歆承
母淑人李氏贈安化郡夫人
敕朕顯登樞筦既以崇趙氏之祧加賁幽原其可忘孟
母之訓具封某生自名閥歸于賢宗秉志靜專與少文
而協趣處家約素為彭澤以忘貧一門相勉以孝慈奕
世俱傳于清白是有賢子為予輔臣爰開順化之封用
示追榮之寵毋重杯棬之感庶寬霜露之思
妻淑人徐氏贈鄱陽郡夫人
敕朕竝用親賢延登宥密雖曰家傳之懿如麟趾仁厚
之風亦惟閫助之良有雞鳴警戒之道宜與偕老胡不
永年用加寵榮以賁冥漠具封某天資柔淑婦德慈祥
冊府道山才及見夫子英游之際副笄翟茀傷不逮小
君命服之榮獨惟南渡以來久寓楚東之近始封此郡
尚慰爾靈
知䕫州趙鞏江西路轉運判官
敕具官某爾起書生有志當世頃由名曹出鎮淮右孳
孳邊備論奏相踵易帥䕫子民夷帖服事有當辯不已
于言可謂首公忘私者矣大江之西漕事爲重引以漸
近朕意可知順流而歸祗率厥職
江西提刑劉光祖知䕫州
敕具官某䕫子之國介于楚蜀之間山川險固民夷雜
糅謀帥之重心惟通才爾正色立朝號稱敢言出擁使
軺威望日聳既授以江右之節矣尚兹家食非以優賢
分閫之寄易以命汝亟其洗印以安遠民
知昭州莊方知瓊州
敕具官某瓊管以四州之壤屹立海中實與番禺相為
引重大艑獻琛賴以為歸麾符不輕卑也爾進由儒科
練達吏事貳郡賓水承流昭潭必能習知南海之俗往
其輯寧蠻蜑勞撫賈胡以稱朕選侯之意
軍器少監章穎左司諫
敕具官某古者箴規之求下逮工瞽矧位于朝孰不進
言以諫名官視古已狹選用之際其可不嚴爾蚤以倫
魁寖登華序清標直節照映周行約史東觀横經朱邸
端靖無華物自宗之擢居諫垣允協時望山甫補衮職
之闕孟子格君心之非尚惟勉旃以伸素藴
將作少監黃艾右正言
敕具官某諫省設官備矣大夫而下幾于古諍臣之目
比方並建遺補俱以引嫌而去妙選時彦乃今得之爾
抱負不凡學為有用言簡氣勁宜備諫列輟自王邸命
以拾遺爾其振厲風采别白是非引經据古以佐朕之
不逮將虛已以聽焉
資正殿學士正奉大夫蕭燧轉一官致仕
敕朕睠言故老方深仄席之思遽覽封章乃有垂車之
請勉從所志殊咈予懷具官某洪毅而裕和(洪宋時避案洪毅之)
(所改廟諱)閎深而肅括擢儒科于紹興之際登朝蹟于乾道
之初自結主知蓋正人無待于助久司言責使天下想
聞其風遍儀論思獻納之班遂參輔贊彌縫之用粤從
去國亦既累年卧疾清漳興鄴下文人之詠掛冠神武
慕山中宰相之高爰序進于崇階以曲全夫晩節噫漢
疏知止既永謝于軒裳蕭傅素剛尚勉親于藥石
蕭燧贈金紫光祿大夫
敕舊弼退休方徇辭榮之懇奏函踵至驚聞垂絶之言
撫往事以慨然愴吉人之巳矣具官某名高一代仕歴
三朝官以諫爲名眞得諍臣之體后非賢罔乂俾參鬷
嘏之尊雖爲故里之歸尙佇壯猷之告云何屬疾亟願
乞身載覽遺章尚想伏蒲之氣優加卹典以彰告第之
恩庸寄予悲務昌厥後噫求馬周儀形之見遂隔九京
歌晉公柱石之衰重增一涕
知建康府余端禮吏部尚書
敕朝列選曹妙簡持衡之任位登常伯尤高荷槖之班
兹得名臣式符時望具官某稟資洪毅履行精純慈扆
結知蚤預甘泉之侍儲闈列屬久陪少海之游頃出鎮
于雄藩實典司于留籥既聞報政亟命還朝矧惟十載
以來屢歴三銓之劇士論夙推于平允吏行素憚其嚴
明乃于晝接之餘寵以天官之舊老成復進豈惟躬簿
書期會之繁忠蹇自將正有賴朝夕論思之益其祗成
渙用副虛懷
湖北提舉張孝曾䕫路提刑
敇具官某䕫子一道視四川為差近而山川深險雜以
夷蠻民物凋陋困于征取典刑之使選用不輕爾出自
名家敏于吏事持節湖外斂散以時往按蜀門布宣德
意使深山窮谷舉無冤民則庶乎得職矣
右正言何異湖南運判
敇具官某朕監觀四方志不忘遠寄耳目于部使者猶
恐不逮故間遣諫官御史以臨之爾自登朝行雅有清
望頃因奏對擢居憲臺升之諍臣之列方有賴于規益
引嫌求外授節湖湘典司將輸光華燁然夫以峩廌伏
蒲之風抗攬轡登車之志揚清激濁在此行矣有猷以
告毋有遐心
四川制置使京鏜權刑部尚書
敕朕體列聖寬仁之訓務謹刑章求一時忠厚之臣俾
居司寇久虛此位今得其人具官某器度恢洪才猷挺
特蚤結慈宸之眷亟登要路之津修聘殊鄰壯蘇武持
旄之節開藩全蜀慨王尊叱馭之行百城咸服其恩威
四載備聞于勞烈爰示賜環之寵俾陞聽履之班錫以
贊書付之臬事罔兼庶獄朕方推文王敬忌之心明用
五刑爾其慕臯陶邁種之德尚殫辰告以副予知
秘閣修撰知紹興府趙不流職事修舉除集英殿
修撰
敕懷會稽之章久煩填撫報齊邦之政可後襃嘉具官
某分派天潢服休仕路頃由淮甸來任飛芻輓粟之司
旋尹京都遂登簪筆持槖之選起臨輔郡就擢帥垣迨
茲期年知職務之時舉去此一水亦舉言之日聞乃諭
柄臣俾陞寓職以璽書示勉勵之意毋曰彝章使田里
亡愁嘆之心尚圖來效
梁季珌知光州
敕具官某爾父在紹興間以才敏致位文昌其後未有
至二千石者爾守上饒政務簡靜銜恤而去未究職業
浮光易治地則被邊舉以命汝委寄為重尚其勉之毋
忝前人
李沐吏部郎官
敕具官某爾以舊學大臣之子自奮巍科寖登膴仕出
使閩浙有志于民為養求歸嘉其靖退晉接之頃處以
名曹親庭無信宿之遙選部乃攝承之舊往祇厥職無
復固辭
新知興元府章森改知瀘州
敕開藩蜀部曾洗印之未聞易鎮邊陲又改轅而于邁
惟首公之有素諒承命而遂行具官某知略該通才猷
挺特進儀禁路入陪豹尾之嚴擢殿畱都出擁麟符之
重由上流之奏課卑西道以折衝十年而守漢中田叔
固宜于久任五月而渡瀘水武侯豈憚于遐征矧羣情
安集之初藉元帥撫綏之力推君子之心置小人之腹
能坦然而不疑脱慈母之懷立嚴師之傍當翕爾而自
定亟祗成渙用寬顧憂
知福州鄭僑知建康府
敕開帥藩于閩嶠曾未彌年司留籥于秦淮兹焉易鎮
渴想儀形之見亟令郵置之傳具官某執德不回秉心
無競論議遠追于晁董文章高軋于漢周正色立朝尤
推批勑之手至公典選允藉持衡之權皂蓋頒春出臨
千里錦衣行晝就撫三山欲改卑于麟符仍從馳于驛
騎朝受命夕引道諒無憚于暑行退補過進盡忠正有
資于辰告入奉受釐之對徐爲分閫之行惟我舊臣服
茲休命
廣東提刑李信甫江東提刑
敕具官某爾爲御史直道而行出守信安旋使南嶠皆
有聲績可紀矧錄囚于嶺海煙瘴之地不憚深遠勞亦
甚矣抗章求閒未應捨汝其典臬事于大江之東少休
馳驅而後攬轡以行亦惟休哉
太府卿辛弃疾集英殿修撰知福州
敕具官某七閩奥區三山爲一都會地大物阜甲于東
南負山並海綿亙數千里舉聽命于大府連帥之選豈
云易哉爾以軼羣之才蚤著事功夀皇三卑大藩寵以
論譔之華于今幾二十年召對便朝擢長外府益平豪
爽之氣而見温粹之容朕心嘉焉比居外臺讞議從厚
閩人戶知之陞之集賢增重閫寄往其為朕布宣德意
撫吾赤子以寬一面之顧憂朕豈汝忘哉
著作郎黃由軍器少監
敕具官某著庭之選最為清高矧爾以倫魁之英謇諤
之氣周旋三館于兹有年徑上要津無不可者然朝廷
序進人物不厭于詳薦紳綿歴事任不以遲速計也進
貳戎監仍攝劇曹益養資望以俟器使
司農卿沈揆權吏部侍郎
敕古有六官孰若天官之重部分四選無如武選之繁
兹擇貳卿宜求吉士具官某高文贍麗古學精深自登
周行雅有清望凡一時華要之選以累載周旋其間壁
水道山為諸儒之領袖儲寮詞掖振六藝之英華屢垂
上于禁途復優聞于郡課蔽自朕志召長大農寵之荷
槖之聯卑以典銓之寄惟公可以守成憲惟明可以察
衆欺倚聞稱職之名用助官人之道
新知襄陽府宇文价改知遂寧府
敕朕惟今日謀帥之難深以數易為戒卿有大邦遺愛
之舊無嫌改命之繁具官某學有家傳才為世用奮身
西蜀膺慈皇特逹之知累歲中朝歴儒者清華之選佩
印屢更于劔外分符最久于漢中峴首名藩方尋羊叔
子之迹遂寧舊治更喜郭細侯之來諒去思之未忘宜
外庸之益著往祖成渙嗣有寵光
知遂寧府單夔知建寧府
敕遠臨蜀部念頻年跋履之勞易鎮閩邦示鄉國旋歸
之寵具官某受才通敏蒞政精明繇廷尉之年蚤被慈
宸之眷擢侍臣之列最居羣彦之先祠庭寖閱于十年
帥閫雄開乎三峽旋更會府罙著外庸仍次對之舊班
卑建安之新組山川伊邇諒少慰乎遐心民社匪輕方
有資于善政惟時舊德服我茂恩
張孝伯司農寺主簿
敕具官某爾以學自奮吏治有聞三入朝行閱歲滋久
凡爾等夷騰上多矣退然靖共物論歸之兹以序遷勾
稽農扈尚共乃事以就器業
知廣德軍林孝友大理寺丞
敕具官某列寺皆有丞惟廷尉之屬其選為尤重必求
通儒以治庶獄已試之效吾其捨諸爾頃居是官見謂
稱職出守桐川又以最聞兹還舊班進用無壅惟明克
允以副朕好生之意
中奉大夫知襄陽府張枃大中大夫知建寧府陳
居仁磨勘轉官
敕夙嚴銓法所以示百僚之公優待從臣猶不忘三載
之攷具官某神機敏悟器度閎深禁路升華久聽星辰
之履帥藩因任蓋得江漢之心(問淹該西掖代言雅得陳居仁云性資夷曠學)
(理尤明寬猛之宜深醇之體南邦共)兹以年勞應于治典爰陟文階之等
益增侯服之光思稱恩榮尚殫猷告
中奉大夫吏部侍郎沈揆磨勘轉官
敕制禄以官式序百僚之進在法當從乃登四品之崇
具官某儒學老成文華高勝儲寀有執經之舊祠臣推
為誥之工屢結綬于朝行幾問津于禁路攝承民部更
一紀而有餘積累年勞雖九遷而未艾茲擢天官之貳
始伸銓格之優太中不易公卿庸表褒遷之渥大夫既
掌論議益思獻納之忠
新除兵部侍郎黃裳顯謨閣待制依舊嘉王府翊
善
敕朕惟國朝謹教子之法王府建翊善之官在太宗務
選正人惟姚坦最稱直士自時厥後何代無賢我有論
思之臣俾專輔導之任具官某以天下士從吾兒游自
典秘書已參講席雖寖歴瑣闈之貴曾不離朱邸之僚
誦典謨百篇之書既得坦明之制正春秋一王之法尤
多深切之言力辭武部貳卿之除俾就文謨次對之秩
于以究遺經之終始于以示朕意之眷留尚服訓詞益
殫猷告
成忠郞邕州橫山寨招馬官黃世明轉兩官
敕具官某戎馬之須多自南徼爾招誘盡力累賞日厚
併陞二秩以旌其勞
敇賜進士及第陳亮承事郞簽書建康軍節度判
官廳公事
敕具官某三歲大比人徒知爲布衣進身之途藝祖皇
帝有言曰國家設科取士本欲求賢以共治天下大哉
王言朕所當取法也廷策者再乃始得汝爾蚤以文藝
首賢能之書旋以論奏勤慈扆之聽親閱大對嘉其淵
源擢寘舉首殆留以遺朕也尚循故事往佐帥幕益懋
遠業以須登用
集英殿修撰耿秉權兵部侍郎
敕長才被選嘗擢侍從之聮末疾自言閔勞官職之事
丐閒寖久簡記不忘既加晝接之餘復畀夏官之貳具
官某稟資端亮厲操堅剛篤志愛民雖細故必加遠慮
推誠致主無一事不以上聞屢布藩條率騰善最甫登
禁路俄領外祠乃俾賜環再趨文石之陛亟令持槖徑
歸武部之班益勵壯猶以答隆眷
皇叔祖少保士峴贈少師
敕屬近行尊富貴既無危溢年高德邵死生宜備哀榮
具官某迪德忱恂處心夷曠分暉帝籍雖坐致于顯融
席慶王門曾不形夫驕吝磊砢維城之望雍容鳴玉之
班奉香火于内祠允謂三朝之舊建節旄于輔郡更居
亞保之尊胡不百年困于一疾驚奏章之上達愴遺老
之幾何輟九陛之視朝冠三孤而錫命噫高爵厚祿既
已見于生前䘏典優恩顧何忘于身後尚惟英爽歆我
寵靈
武德大夫鄂州都統制張詔軍政修舉轉一官
敕具官某國家分屯重兵列戍江滸申飭將帥務嚴紀
律爾居鄂渚實當上游緩帶輕裘如一儒生而氣稟山
西沈鷙善斷軍政修整徹于朕聞何愛一官以示表勸
益勵戎昭用圖爾功
直秘閣京西運判朱晞顔直煥章閣知靜江府
敕具官某桂林為嶺右都會控制最遠帥閫久虚掄擇
尤遴惟爾儒雅醇明練達世故蓋嘗為部使者矣當鹽
筴蠱弊之後協心扶持民懷其惠輟京西飛輓之重還
撫南方增堯章寓直之名用為爾寵内安甿俗外戢蠻
蜑人心知向條教易孚予自以為得人爾其有以稱此
哉
廣西運判方崧卿京西運判提舉張釜廣西運判
敕具官某等嶺右分百越之半漕計匪輕京西總三司
之繁事權尤重爾崧卿儒雅飭吏廉按有稱是用易以
襄漢之節爾釡清白傳家斂散惟謹是用圖爾桂林之
居道里略同委寄無異飛芻輓粟既資辦治之才攬轡
登車益抗澄清之志爾惟自勉朕不汝忘
太常丞李謙浙東提舉
敕具官某部使者任常平之寄一道之休戚繫焉朕固
不以輕卑而況近幾乎爾篤志于學力行其言弦歌之
政見于已試憂國之心形乎辭色輟從朝行畀以使節
旱澇之餘歲事未知周爰咨詢先事而圖浙河以東汝
其任是責哉
知寧國府蔣繼周知太平州
敕偃藩巨屏正資共理之良易鎮鄰邦允藉上流之重
惟時宿望聽我訓辭具官某經術融明材猷挺特歷居
言路凜乎中執法之威屢剖郡符翕爾東諸侯之最念
千里相安之久為三年報政之期乃睠當塗猶為重地
民風淳靜素稱道院于江東訟牒簡稀真是太平之官
府更煩舊德為撫黎民矧擊柝之相聞亟驅車而及境
雙溪疊障難伸願借之私五馬一驄又得宦游之樂其
因詳試遂訖外庸
木待問知寧國府
敕具官某朕念儲闈寮寀之舊罔匪極一時之選既已
延登四人為予宰輔其在外里居者亦未嘗忘也爾事
朕有素家食累年起為二千石以示舊恩相攸久之兹
焉始定宛陵為江右名郡以壽皇潛藩地望尤崇爾其
往為朕撫字吾民篤志賑卹以銷愁恨歎息之心豈惟
有以副選侯之意爾亦將由是而進焉
成都提刑楊王休本路運判知閬州續耆成都路
提刑
敇具官某等朕臨御萬方寄耳目于部使者地愈遠則
任愈重蜀道萬里成都奥區其選又可知矣爾王休移
自潼川方祗臬事易以漕節就按本道爾耆自守閬風
頗著能稱俾乘憲車以表列城使民之利病徹于朕聞
而朕之德意布于遐徼揚清激濁威愛兼舉則為稱職
矣
知常州陳謙湖北提舉
敕具官某為常平而置使專以惠民選名士以乘軺示
不忘遠邇服勤儒術抗志事功頃居編摩已著才望甫
試繁劇優有治聲往行重湖之區典司義廩之政貿遷
鬻海之利務在通商綏靖摘山之徒無致生事佇觀成
績嗣有寵章
吏部員外郎雷潨直煥章閣知平江府
敕具官某姑蘇古郡號稱吳門密輔行都最為重鎮地
大物阜訟訴實繁衣冠走集應酬不暇非寬博彊敏之
士其何以居師帥之任乎爾以辦劇之才飾以儒雅嘗
以一邑之長膺千里之寄又以十連之帥撫五羊之民
召對便朝郎潛選部念未足以究爾之能也視邦選侯
為朕一行加以堯章之職用為臨遣之寵倚聞異政以
稱所蒙
章森依舊知興元府
敕國家謀帥豈命令之可移臣子徇公亦東西而惟命
間因有爲未免從宜具官某文有古風神無滯用以禁
路論思之舊爲藩方師帥之良建鄴留都允藉保釐之
略江陵巨屏久煩填撫之威惟此興元控于蜀道念開
藩之未及又易鎮以有行不如舊貫之仍毋庸新尹之
告漢中地重肯形雞肋之書南國教明當息鼠牙之訟
尚圖茂渥以答顯庸
吳總知瀘州
敕禁路通班久遂燕閒之適藩方謀帥允資撫御之良
方起家而臨民諒聞命而引道具官某胄出勲門而被
服儒雅世傳戎韜而深涉藝文澤笏彯纓舊為儀于朝
列擁麾持節屢宣力于坤維眷此瀘川控彼南徼民生
繁阜當勞來安集之餘軍律申明嚴坐作進退之節正
賴中和之政往宣寬大之書西平王之在唐固多賢子
諸葛侯之仕漢自有美聲益振爾家用固吾圉
知太平州葉翥知婺州
敕聽履而上星晨緬懷舊德把麾而去江海又著外庸
錫以明綸處之輔郡具官某性寬而有制道廣而能周
為天子之從臣最先衆俊主國家之大計殆過十年謀
謨備罄于忠嘉仕已不形夫喜愠乃睠文昌之老俾臨
寶婺之區姑熟最聞未及賜金之寵括蒼地近何殊衣
繡之榮倚觀中和樂職之詩益表平易近民之政其祗
隆眷嗣有優恩
劉俁廣東提舉
敕具官某朕嗣服之初首下寬大之諂俾部使者分察
屬郡務寬民力爾守岳陽推誠奉行凡加賦橫斂之病
吾民者悉加蠲除幾去歲額之半薦章交上朕甚嘉之
嶺海去朝廷遠卑爾一節專斂散之權推岳陽之意而
行之遐陬其息肩乎
攻媿集卷三十六
