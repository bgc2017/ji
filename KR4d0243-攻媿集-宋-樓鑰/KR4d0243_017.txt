攻媿集卷十七
宋樓鑰撰
表牋
謝大中大夫表
一身去國方叨祠廪以娛家四品頒綸乃次年勞而增
秩素餐已甚丹悃知歸(中謝)㐲念臣少也數竒晚而多
幸備皂衣之吏三朝許厠于周行聯紫橐之華四載得
陪于從列踰涯自愧補外以行荷聖君從欲之仁賦真
館祝釐之粟班通禁路尚汙文謨内閣之嚴法應吏銓
遂躐秦官大夫之首寄禄寖高于世胄被恩得奉于親
歡視賈誼之超遷固非敢望比申公之即拜豈不懷慙
兹蓋伏遇皇帝陛下器使羣工曲成萬物念論思之舊
侍未忍遐遺付品式于有司許容平進周章登受俯傴
何言臣敢不祗服訓辭欽承命數老疾而無職事實深
稱于閒居優游不易公卿特未知于報所
賀重明節表(三年慶元)
少暭司秋適届肅霜之候重明麗正欣逢繞電之辰慶
浹三宫歡騰四海(中賀)恭惟(尊號)太上皇帝陛下道隆
邃古澤潤生民引養引恬自得怡神之樂無倫無敵尤
高與子之明福如日以正中年與天而同久千秋紀節
固知黃屋之非心萬歲爭呼又見玉巵之為壽自他有
耀申錫無疆臣嘗侍宸旒兹游真館恭陳虎拜阻陪漢
殿之儀遥想龍樓徒效華封之祝
賀瑞慶節表
斗樞電繞良月占載震之祥崖石天齊令名採中興之
頌四方來賀百福具宜(中賀)恭惟皇帝陛下夙亶聰明
躬行勤儉奉三宫之色養孝治日隆得萬國之歡心休
祥雲委當重熙而累洽能持盈而守成咸傾就日之誠
仰贊後天之算臣頃陪鷺振親覩龍飛上萬年之觴夢
徒游于帝所接千歲之統心惟祝于皇齡
慰壽聖太皇太后上仙
皇帝表
奉慈尊于四世孝治方隆傳遺誥于萬方哀號何極(中)
(慰)恭以(尊號)太皇太后道高任姒德邁娀㜪三朝居長
樂之尊九秋享無疆之壽手提神器親授曾孫功成不
居仙去何速恭惟皇帝陛下躬承慈訓圖報洪恩北面
昕朝備四海九州之養東朝晏起懷千秋萬歲之悲忍
從五日之哀特用周期之服願少寬于聖抱期益慰夫
親慈
太上皇帝表
太皇厭代慈扆興哀覆幬所臨悲號何及(中慰)恭以(尊)
(號)太皇太后道妙千古母儀四朝決内禪之訏謨功在
社稷受曾孫之色養福等岡陵乃以微疴遽傳晏起恭
惟(尊號)太上皇帝陛下仰遵遺訓祗服通喪願寬聖子
之孝心勉徇先王之中制
皇太后牋
慈福上賓悲纏率土愛欽素著哀動重闈(中慰)恭惟(尊)
(號)皇太后殿下夙奉太任親承大舜婦聽而婉實為内
壼之觀喪致其哀莫贖終天之痛願遵禮制少抑孝思
太上皇后牋
壽聖升遐慈尊永慕恭承凶問均極悲悰(中慰)恭惟(尊)
(號)太上皇后殿下寅奉重闈恪修隂教方日勤于孝養
期仰嗣于徽音胡不萬年忽成千古在人情而難處冀
聖念之少寬
皇后牋
光佑訃聞邇遐哀動驟失慈尊之蔭諒增悲慕之心(中)
(慰)恭惟皇后殿下四世承顔累年逮事雞鳴問寢每勤
禕翟之行鶴馭登仙遂有雲霄之隔願推至理少抑深
衷
謝再任宫觀表
僻居海嶠推戴上恩洊畀祠官忽頒嚴旨慙無報國之
所喜便事親之私(中謝)伏念臣潦倒無堪遭逢過分奉
身而去徑歸綿上之田畏影自憐更卧漳濱之疾當一
喜一懼之交切何三仕三已之敢云幸遂投閒庶幾養
志屬書再攷未免有言既徹九重亟蒙從欲闔門相賀
遂寬乞米之憂連歲何功徒致取禾之誚茲蓋伏遇皇
帝陛下纊旒無蔽簪履不遺求齊國之世臣尚其餘幾
數正元之朝士今亦無多賜以斗升濟其菽水臣敢不
仰銜隆施退適餘生顧朝暮承顔得效老萊之戲雖漁
樵混迹敢忘魏闕之心
賀重明節表(四年慶元)
繼明而照四方夙紀誕彌之節得秋而成萬寶是當載
震之辰慶溢霄垠歡均海宇(中賀)恭惟(尊號)太上皇帝
陛下尊同太極福浸黎元由父作子述之明得内聖外
王之道脱履崇高之表怡神蠖濩之中鳳蹕來朝當電
繞虹流之日龍樓上壽皆山呼鼇抃之人睿算無疆洪
圖有永臣既收朝蹟洊處祠庭與造物者遊敢陳金鑑
之錄獻封人之祝徒想玉巵之儀
賀瑞慶節表
良月就盈出應五百年之運四方來賀仰祝三萬歲之
期宫壼交歡宗祊協慶(中賀)恭惟皇帝陛下行符乾徤
德與日新寅奉重闈深思付託之重洊開二閣用廣緝
熙之明益增孝治之隆坐振儒風之盛如雲如日喜逢
誕聖之辰非霧非煙茂鬱興王之瑞敢伸虎拜用贊堯
齡臣再奉真祠僻居下國峩冠就列莫陪嵩嶽之呼泚
筆歌功願獻浯溪之頌
謝落職罷宫觀表
杜門卻掃幸家食之少安褫職罷祠忽臺評之下及尚
從寬典祗荷隆恩(中謝)伏念臣戇直有餘頑冥自信生
逢昭代屢玷周行年除歲遷實由于親擢左提右挈敢
藉于先容久居封駮之司幾作怨仇之府用過其分思
稱所蒙始求補外以牧人已叨臨遣旋請投閒而奉母
又辱矜從五年自放于江湖一飯不忘于君父獲棲故
隱可謂幸民然猶通内閣之清班竊殊庭之厚禄餘生
何有惟斷斷以無他公論弗容尚齗齗而不可煩言果
至百謫奚逃仰聖度之恢洪閔危蹤之孤露爰施薄罰
以示小懲茲蓋伏遇皇帝陛下仁務包荒爵惟馭貴衛
纓雖許終不可以假人漢印既銷適足明于無我俯憐
簪履之舊猶齒搢紳之間臣敢不屏息訟愆投誠戴德
循南陔而戒養退甘三釡之貧望北闕以傾心莫效一
毫之報
謝宫觀表
杜門窮巷將沒世以訟愆賦粟珍臺僅踰時而復舊開
孤迹自新之路承大君莫報之恩得之若驚感而至泣
(中謝)伏念臣頃承鴛綴親覩龍飛詞禁代言首播絲綸
之命經帷進讀不違咫尺之顔一去闕庭四叨祠禄初
出懇祈之切兩蒙簡記之私惟此僥逾尤為憂異雷霆
所擊寧忘失箸之憂日月有明忽照覆盆之下豈無望
于歲年之後不謂得于旬朔之間顧鐫職之告未頒而
祝釐之廩已繼人謂去珠之再得自憐墮甑之猶全頓
增菽水之歡足慰桑榆之晚兹蓋伏遇皇帝陛下仁無
棄物道本用中芝柱呈祥方炳靈于太室玉巵為壽喜
親慶于慈闈廣四海以推恩軫一夫之失所有如閒廢
亦荷矜存臣敢不仰體隆知益安愚分半九十里深嗟
末路之難取三百囷徒切素餐之愧
謝進封開國子加食邑表
職在琳宫方謹祝釐之奉詔分榖璧更蒙與邑之多敢
期洪私下及散地(中謝)伏念臣頃叨推擇濫預論思自
登鎻闈之聯已經采食之賜明時未棄歸猶得于祠官
比歲以前居幸霑于郊霈賤息既承于延賞先臣復被
于追榮獨此加恩格而不下方斯念咎噤弗敢言顧三
百戸之逋㒺知所自念五十里之小相去幾何迨茲祭
澤之頒始冐綸言之寵母升次郡爵進小邦再拜知歸
一門增耀兹蓋伏遇皇帝陛下禮嚴宗祀惠及臣工仁
不忍于遐遺福靡求于專嚮遂令遠外亦荷寵光臣敢
不俯媿素餐著銘丹悃奉璋就列莫輸奔走之勞分土
疏封安有藩宣之力
謝通議大夫表
祠館無庸猶會八年之課宸綸甚渥俾居四品之官拜
命增榮撫躬知懼(中謝)伏念臣才非適用仕止為貧幸
逢揖遜之朝寖冐論思之列久司封駮徒積悔尤親覩
龍飛實專内外之制旋升鴛綴更兼文武之銓爰揣分
之易盈以治民而自詭母既登于大耋身亦覺于倦游
力請投閒仰蒙從欲江湖麤足久甘漁者之爭隈簪履
弗遺深媿廪人之繼粟方奪榮之是懼何增秩之敢言
漢詔聿頒尚得從大夫之後隋官平進猶使陪廷議之
餘兹蓋伏遇皇帝陛下圖大宅中謹微接下幽明攷績
一付有司之公日月為功俯及從臣之舊有如衰廢亦
玷襃遷臣敢不仰佩鴻私愈堅晚節與之三釡方承戲
綵之歡加以數年祈遂懸車之願
謝再任宫觀表
孤蹤去國六換歲華明命臨門五叨祠廪積素餐而自
媿拜黃牒以知歸(中謝)伏念臣處世最疎逢時多幸把
麾江海因得遂于歸耕聽履星辰今殆成于昨夢賤齒
已開于七秩親年既越于九齡無由陳力于清朝秖合
投閒于故里先疇至薄歎微禄之未忘吏攷將更驚俞
音之洊及豈止寬憂煎于數口又將竊温飽于二年有
何勞能蒙此撫養兹蓋伏遇皇帝陛下躬操八柄坐制
萬方念筆橐之舊臣雖無可錄軫蓋帷之至意尚爾不
遺使仍香火之緣以遂山林之適臣敢不祇承恩渥涵
泳化風菽水有餘得效萊衣之戲雲霄在望惟存魏闕
之心
謝復職表
四年負譴尚玷從臣之階一札疏恩復還學士之直周
章拜賜感激為榮(中謝)伏念臣愚不知方志徒泥古頃
更郡寄嘗辱賜環屢玷朝行寖叨持槖代言批敕曾何
有于論思約史侍經每自慙于玩愒典銓未幾懷綬以
歸尋力請于真祠仍寓班于内閣致煩言之俯及甘暮
景之宜休敢意矜存曲加抆拭特寬漢律申畀文謨深
憐為養之懃又予祝釐之禄從天而下撫已尤驚兹蓋
伏遇皇帝陛下大度兼容至仁善貸謂臣親逢初政曾
厠衆賢之後陳察臣自訟宿愆不忍一眚而終棄爰軫
蓋帷之念未忘簪履之遺臣敢不祗戴寵光日思報稱
奉百歲之毋益增萊子之歡誦萬年之詩願效封人之
祝
賀瑞慶節表(三年嘉泰)
踐阼十年益啓昇平之運逢辰千載又更震夙之期兆
姓交歡一心同戴(中賀)恭惟皇帝陛下儲神淵靜流化
儉慈仰列聖之好生守為家法視四方而兼愛務得民
心坐凝稽古之勳增衍後天之筭臣屏居海嶠遥睇宸
廷見黃河千里一曲之清第勤善頌效嵩嶽萬歲三呼
之祝莫預周行
謝再任宫觀表
一收朝蹟分老瀛壖六畀祠宫誠知帝寵顧胡顔而亟
拜徒空食以懷慙(中謝)伏念臣晚幸偷安近尤多病四
支而三痛楚幾遂作于廢人十日而九呻吟惟退量于
薄命第以慈親之待飬曾無他計以謀生尚存未盡之
年更望無功之禄仰干洪造方局地以靡遑敢謂隆寬
俄自天而賜允里閭改觀耄穉交歡共瞻新渥之光榮
又獲全家之飽煖即衡門而被寵望宸極以銜恩兹蓋
伏遇皇帝陛下大度海涵至仁天覆俯憐簪履之舊未
忍遐遺又與升斗之餘使能麤給豈止一人之受惠實
令羣下之歸心臣敢不強整衰殘愈思感勵奉琳宫之
香火每自處于幸民掛神武之衣冠冀終全于晚節
謝落職表
孤臣失察盍寘大呵上聖隆寬止從薄責俄自天而有
命幾無地以容身(中謝)伏念臣生則多艱仕皆過分幸
遇千齡之會寖叨八座之聯歸奉祠庭猶寓西清之直
坐縻廩粟不勞南畝之耕頃蒙乘障之除庸示起家之
寵方循牆而引避痛陟屺以纏悲顧平時藏拙之最深
矧洊歲執喪而致毁猥緣親黨非意相干不善防閑自
貽伊戚仰公朝之矜恕念舊物之顛連褫學士之班再
斯可矣使臣工之肅其在兹乎迨釋服以及朝敢陳詞
而謝罪兹蓋伏遇皇帝陛下冕旒無蔽簪履不遺以天
地之心為心何止國君含垢之意謂兄弟之子猶子真
得聖人觀過之仁遂于危蹤止用輕典臣敢不闔門念
咎望闕歸恩三黜何言但有動心忍性之戒餘生無幾
徐上引經告老之章
謝龍圖閣直學士致仕表
致大夫之仕仰賴矜從進學士之班弗容避免念餘齡
之無幾幸晚節之苟全量小已盈感深至泣(中謝)伏念
臣學徒泥古才匪適時三列皂衣寖叨嚴近久塵青瑣
遂積怨仇敢自詭以治民為專求于奉母侵尋一紀孤
苦再期耄矣無能每媿祝釐之廪仕焉而已況逢告老
之期洊貢封章遠投君父喜下情之上逹荷人欲以天
期誥頒東海之濱職峻西清之直鹿車還里難忘貧賤
之時龍馬負圖乃畀衰殘之候何夢寐之敢及亦家世
之所無茲非幸歟不翅足矣兹蓋伏遇皇帝陛下德新
惟日仁覆如天俯眷么微忝螭陛隨班之舊更憐骫骳
當龍飛草詔之初尚問生全不忍遐棄聿頒茂渥式賁
窮途臣敢不内誓丹心益堅素節退人以禮已增鏤骨
之私教子以忠使效捐軀之報
謝落致仕除翰林學士表
代庖儤直又見卯年之周視草為真復塵乙夜之覧撫
危蹤而何幸尋故步以知慙(中謝)竊以詞禁邃嚴宸居
密邇有直諒多聞之益乃可預于論思為温厚爾雅之
文始宜司于播告鼓風雷之大號增日月之末光匪得
英髦曷勝遴選伏念臣學惟涉獵才乏菁華頃載筆于
螭㘭尋演綸于鳳閣以先朝之門客為天子之私人方
成王訪落之初預聞國論逮漢家更化之始首被召音
惟投閒一紀之餘且告老三時之久茲以晚節衰殘之
迹參内朝供奉之班念齊國之世臣所存無幾歎元和
之學士不謂重來茲蓋伏遇皇帝陛下思任舊人聿修
庶政朝綱日振急聞忠藎之言疆事未寧尤務坦明之
制遂令庸陋亦玷招延臣敢不修葺蕪詞仰裨藻飾尚
祈聖度俯矜草芥之微終俾凋年遂逐桑榆之晚
謝吏部尚書兼翰林學士侍讀修史表
比蒙召節趣歸紫橐之班疊被恩綸盡復青氈之物德
有乾坤之重身同淵谷之危(中謝)竊以才不可以強為
人當知于自度非山濤之識量豈足典銓必陸贄之文
章始堪視草露門贊緝熙之益虎觀資潤色之工曾未
能其一焉奚可兼夫四者伏念臣既衰無用已試罔功
屏居一紀之餘且經告老入對九重之下恍若更生而
乃冐選部之真除尋禁林之故步進讀清閒之燕充員
筆削之間敢言眼赤之何時深媿汗青之無日身章愈
煥轡飾增華儒生之為祠臣誤辱公朝之寵天子以賜
學士尤加暮景之榮茲蓋伏遇皇帝陛下政務惟新人
先求舊取之數路宜廣擇于時髦備于一夫恐徒妨夫
捷徑凌兢拜命頽墮知慙臣敢不勉策庸愚仰酬眷奬
掌選而分文武詎敢辭勞垂車以示子孫終期得謝
辭免簽書樞密院事表
誤恩下逮俾綴邇聯遜牘上陳未頒俞旨仰冐蓋高之
聽不嫌再瀆之煩(中謝)恭惟累朝特重右府豈獨爲三
軍五兵之本抑使聞一日萬幾之微才則甚難官何必
備顧愚臣之無取荷上聖之深知起之掛冠聞廢之餘
處以持槖清華之舊強顔寖久告老未諧尚不堪朝夕
之論思何以禆夙夜之宥密進寓承明之直更列元良
之賓揣已奚堪逾涯莫甚欲望皇帝陛下俯垂淵鍳洞
察忱衷念已迫于桑榆盍居閒地儻未遺于簮履姑置
從班别求經濟之材以翌昇平之運
謝簽書樞密院事表
銓部為真猶未經于滿歲機廷簉式乃遽辱于頒恩遜
避靡遑周章增愓(中謝)竊以官莫崇于執政職尤重于
本兵必求文武之全才以任國家之重事邊圉甫定尚
勤宵旰之憂邦域以寧允藉弼諧之助豈應疲瘁可預
幾微如臣者資實腐儒仕叨法從由久司于封駮故多
積于怨仇十載歸閒仰戴乾坤之施一朝收召復觀日
月之明不堪聽履之華伏上垂車之請敢期誤渥俾贊
洪樞血氣既衰止合奉身而去軍旅未學曷知基命之
嚴玷書殿之清班忝儲扃之下客被繡韉于上駟束鏐
帶于襲衣采食有加寵榮已甚茲蓋伏遇皇帝陛下人
惟求舊政務圖新謂代言于受禪之初未忘孤迹迨趣
還于更化之始深鍳凋年豈云術業之可稱蓋自眷私
之過厚遂容僥倖倍切凌兢臣敢不深感隆恩愈堅晚
節老當益壮固欲殫報主之忠耄矣無能終恐負知人
之咎
謝皇太子牋
謬參樞筦仍汚紫殿之班兼預儲賓始下青宫之拜以
榮為懼得寵若驚(中謝)伏念某少也無竒晚將焉用掛
冠而去真成治世之幸民扶杖以觀親覩聖君之更化
首祇嚴召重覲清光俾視草于鑾坡旋典銓于選部露
門進讀冊府細書舊物復還空積妨賢之愧故山在望
但祈得謝而歸敢冀明綸擢登右府致此血氣既衰之
迹厠于衣冠甚偉之中揣已奚堪荷恩有自茲蓋伏遇
皇太子殿下性鍾玉粹學振金聲子職日供肅侍凝旒
之側官僚妙選誤收華髮之餘某敢不益勵駑才用酬
鴻造退憐已老莫能陪宥密之司勉誦所聞庶或補温
文之德
辭免同知樞密院事表
宥府選寮忽叨再命需章避寵尚閟一俞爰洊瀆于宸
聰冀終回于渙渥(中謝)伏念臣引經納禄奉詔還朝始
膺典選之除適預和戎之議既不能出竒策以強國勢
又不敢抗高論以竊時名深惟世務之宜遂定從官之
論鄰盟已講邊備粗寬魏絳何功姑欲就威懷之得利
張昭雖老當使知將相之有人頼聖慈俯徇于和親在
臣下盍為之引咎自媿寡謀之甚難陪基命之司殆無
地以寄顔惟竭誠而報主日圖内治之要未知所先靡
厭衆言之求尚不睱給有何勞效遽被推遷不勝據蒺
之憂徒謹循牆之走伏望皇帝陛下俯垂淵鑒洞察愚
衷豈惟微臣懷以榮為懼之恐仰祈睿算篤居安慮危
之心精求文武之才用贊樞機之任
謝同知樞密院事表
簉宥密之班未知圖報拜便蕃之渥弗許終辭自揆僥
逾實深感惕(中謝)竊以皇家嚴二府之建任固匪輕機
庭分四等之差官毋求備賢相並兼于使領副樞足贊
于事幾既曰才難豈容序進伏念臣少無可用老尚何
堪扶病以對便朝幸不違于咫尺強顔而居舊著顧奚
補于毫分假寵已多匄閒未得敢謂七旬之後冐參兩
地之榮畀興國熙載之官已為過分加淳化宼凖之職
尤媿無名偶緣廷告之同時因與政途而接踵在決當
從既超筆槖之聯計日而言僅周天地之數併增采食
洊被匪頒茲蓋伏遇皇帝陛下懋建大中丕乘興運謂
股肱所寄方彙進于時髦雖筋力既衰亦使陪于末議
未遑席暖復俾階升臣敢不仰戴隆私益堅素守邊陲
甫定願裨内治之謀里社相望期遂歸休之請
辭免參知政事表
進參政柄誠出誤恩冐貢遜函未回淵聽洊布懇祈之
切敢辭俯傴之恭(中謝)伏念臣才不逮中身今既老十
載排拫之已甚實倍費于保全一朝收召而復還又屢
叨于襃擢非敢忘知止之義蓋欲堅圖報之心今則疾
疢交侵徒強顔而自靦年齡云邁顧納禄之未能使在
旬月之間稍有毫釐之補序遷而上已分已逾而况據
案牘而書名雖具員而何益對冕旒而奏事無長策之
可陳誤寵所加羣言必駭欲望皇帝陛下念經綸之事
重思輔贊之才難别選英髦俾作調元之助毋容衰瘁
更貽濫吹之譏或畀舊班俯存孤迹
謝參知政事表
充貳樞庭方慙玩愒晉陪宰路遽被推遷倍深臨谷之
危莫遂循牆之請(中謝)竊以朝廷建輔號天子之四鄰
政事參聞下丞相之一等定名稱于乾德復官制于建
炎必求異能乃副隆委伏念臣頽齡景迫壯志日彫再
掌吏銓但守停年之格濫居宥府未寬思職之憂雖粗
竭于謭才終莫禆于末議負二宜去有七弗堪宿恙漸
侵將籲天而致禱誤恩狎至真蹐地以靡遑況秉鈞當
軸之虚員而知印押班之分日兼與漢章之約仍從商
皓之游命服匪頒復賜天閑之駿爰田增衍更開公社
之封昔在本兵尚為僥冒茲叨助理尤懼曠瘝茲蓋伏
遇皇帝陛下盛德又新至誠樂與折衝禦侮坐底于外
寧聚精會神力先于内治揀求俊乂置在弼諧聿令衰
退之蹤亦忝延登之數臣敢不益殫愚慮仰贊宏規曰
都曰俞願竊慕賡歌之喜知足知止庶幾從告老之私
攻媿集卷十七
