攻媿集卷六
宋樓鑰撰
古體詩
石時亨飽山閣
乾道七年冬見時亨相與登飽山閣淳熙七年
秋又過之今三十有三年矣時亨書來索詩老
矣日困憂責之重應酬之繁何處有此慨念舊
遊況昔止齋陳君舉洎薛象先諸公往來必遊
焉此閣名因以傳黃文叔則又里人也存者無
幾併于末章見之率爾有作蕪拙媿甚
層層得好山是處足飽看君眞樂山者心地尤平寬生
長山水縣慣見青巑岏築室欲飫賞憑虚著危欄天亦
遂君意俾君老其間場屋早得名晚始就一官官又不
得進甘心樂瓢簞官少家食多知更幾暑寒朝見山嵐
高暮喜山雲還山氣日夕佳秀色幾可餐晴雨各變態
雪月更萬端于山真屬饜清明流肺肝膏粱與芻豢與
世殊鹹酸久矣謝世紛屏息專内觀鬢無一莖白八十
顔如丹所得不既多愈飽天不慳此閣本不華何處無
此山苟為名利驅人境無相關吾鄉山苦遠可望不可
攀東樓快登眺聳翠羅烟鬟年來勇欲歸匏繫未許閒
君索飽山詩南明恍在前十年兩訪君共醉苜蓿盤向
時多名流與君平生歡秖今幾人在一見良獨難叔度
鎮金陵道衡處瀛壖舊遊如晨星相望可長歎歸夢遶
故丘非晚再掛冠何當泛剡谿往從子于盤
林德久祕書寄楚辭故訓傳及叶音草木疏求序
于余病中未暇因以詩寄謝
平時感歎屈靈均離騷三誦涕欲零向來傳注賴王逸
尚以舛陋遭譏評河東天對最傑作釋問多本山海經
練塘後出號詳備晦翁集註尤精明比逢善本窮日誦
章分句析無遁情林侯忽又示此帙正欲參攷搴華英
屬余近歲方苦疾筆硯廢墮幾塵生嘗鼎一臠已知味
始知用工久已成況復身到荆楚地詳究蘭芷聞芳馨
前此同朝幸相與錦囊詩文為我傾惜哉不早見此書
病中欲續神不寧年老耄及屢求去倘得掛冠早歸耕
尚當一一爲尋繹期以爝火禆明星謾揮斐語塞厚意
深媿所報非瓊瑩
贈黃真護道人游茅山
少年曾上三茅山千巖萬壑窮躋攀烟霏空翠不可狀
弟兄聯騎欣清閒回頭五十有餘載至今夢境猶班班
初從崇禧入僊境元符玉晨紛幢幡草庵精舍不知數
各占山麓清溪灣蓑衣相見黑虎谷蒼然白髮猶朱顔
延之土窟款清論桃皮釀酒無留殘達道所居更奇絶
萬山開豁如重關一山巉巖似筆格聳秀正矗湖中間
白馬真人尚生氣長史舊井藏餘丹異石若碎還復合
豢龍幾處多澄瀾華陽洞門閉巳久傳聞亦有游其藩
撫掌浮漚湧如沸僊人捧石手可扳最奇無如大茅峯
千尋直上天市壇中峯小峯如雁行下視堆阜羅烟鬟
三君司命時歸降往往天風吹珮環人言春日羽衣會
胎禽終日來飛翻玄帝大鼎秦皇璧丹砂六千在流泉
地無虺虎與荆棘但有衆藥堪延年洞天凡蹤不易到
我欲再往良獨難有時慨想舊游處陟岡惘惘涕爲潸
江夏僊人有僊骨卓爾拔俗甘瓢簞搖鈴真能徹帝所
揮钁自足驅神姦曾入金華訪初平今往地肺求洞元
游經都城道價重拂袖忽厭拘塵煩徑登紫芝繡衣亭
咫尺衆真相往還神僊渺茫信可學秖恐涓塵天意慳
但見茅君極僊品誰知求道越岨艱至今豐碑載錫文
舟墮千劍如指彈君得此居宜勇進勿使學步譏邯鄲
我欲休官未容去歸夢遇覺多愁歎終當掛冠四明隱
捫蘿采石紉芝蘭江東日暮雲生處安得羽化同霞餐
舅氏適齋汪公尚書慕香山之高續達哉行集香
山詩句次韻
脫衣典酒曲江邊不作閒遊即醉眠大扺浮雲何足道
生理何曾得自全朝廷雇我作閒人髣髴緡錢三二千
一種共君官職冷收得身來巳五年五年炎凉凡十變
老後誰能惜酒錢塵纓世網重重縛七十八十百病纏
千萬人中無一人自喜天教我少緣六十三翁頭雪白
貧家強健亦天憐每愧尚書情眷眷為君一醉一陶然
其間氣味多相似猶在病羸昏耄前月夜徐行石橋上
累累棟宇相連延歲種薄田一頃餘薄産處置有後先
更無俗物當人眼遊魚潑潑荷田田為君舉酒歌短歌
不妨兼有散花天
適齋示池水大篇效元白體相答
適齋一片心世人難與比少時發此念樂施到暮齒婚
姻成者衆葬埋不知幾義氣追古人仁風動桑梓利益
及物物方便形事事先正有此言源流固有自外家有
天池清波照叢桂來者不問誰小大聽盈器及其旱將
涸一雨復清泚我舅為欣然作詩自言志平生欲濟人
往往多割已向來俸可分挂冠踰一紀心勤力不逮不
得盡如意安得有貲財如此池中水來求則應之吾心
斯足矣長篇筆餘力亹亹遂滿紙病足正僵臥三誦為
之起韻險不容次愚言不能止公曰汝答我只用元白
體公心與天通言合孟軻氏菽粟如水火此意豈不美
黃金土同價但恐無此理求水易足用近止及鄰里上
不過飲食下亦止濯洗求財則無厭來不問遠邇應者
力巳竭求者殊未巳有如一富翁獨處百家市始焉逐
什一貧富本相濟餘波被四鄰人情皆可喜久之責望
重爭訟隨謗毁不言理曲直但謂富者鄙堯舜有至仁
獨病在博濟所以漢昭烈其言有深旨富者民之怨百
萬輒散棄貧富各有分取予尤不易生長在舅側義事
熟于耳頗亦知為人緩急力不計舅言出于仁甥言裁
以義二者若不同同歸于一際愛苟無差等兼愛幾墨
子豈惟道非中安有力及此仁民而愛物要自親親始
適齋約同社往來無事形迹次韻
舅氏年益高何止七十稀神明曾未衰髮黃齒如兒義
概同古人閭里咸歸依度量海深闊仁愛佛慈悲居然
三達尊後生願影隨為作真率集率以月為期平生持
謙柄自牧何太卑善學柳下惠不欲慕伯夷一鄉有善
士收拾略不遺以此娛我老今是勝昨非何必汗漫遊
據龜食蛤蜊但欲客長滿痛飲真吾師鄉黨既恂恂朋
友亦偲偲凡我同盟人共當惜此時間或造竹所寧容
掩柴扉耆英古有約不勸亦不辭此意豈不美謹當守
良規達哉杜陵客從他人見嗤
代魏丞相為錢參政夀
天台傑立滄海東古今名士長相從神遊八極司馬子
擲金作賦孫興公松窗先生千載士文價道骨相與同
芙蓉為裳蘭為佩一笑坐斷千山峯向來羽扇揮羣雄
貔貅給使如奴僮淮南草木識姓字烽燧一掃邊庭空
勲名嵬峩謝不有天子神聖非臣功黃扉安坐斷國論
精神自折千里衝東山之志意不改歸來碧落稱僊翁
調元老手自燮理鬖鬖綠髮雙方瞳蒼生顒望謝公起
中興事業須宗工新冬五日記榖旦霜餘和氣回春風
門牆老生繫郡紱欲借夀斝斟吳松祝公夀考與家世
山河帶礪俱無窮
代仲舅尚書賦江山得助樓
江山信美非吾土王粲登樓意凄楚麗譙井幹高則高
未免綺羅相滓汚君家華屋照城隅丹壁重重不知數
誰令作此三層樓雪脊干霄千尺所幾番貽書來索詩
只許歸田為君賦快哉今日真得歸無復黃塵涴巾屨
試凭欄干俯人世城郭村畦可枚數四山雲物任卷舒
大江波濤恣吞吐曉看紅日上滄溟夜見冰蟾轉天宇
四明山水秀東南秖恨青山不肯入城府我家朗朗屋
百間欲創一樓兄未許羨君輪奐日日新鼛鼓一聲紛
郢斧眼明見此高突兀騷人當得江山助我久欲歸未
得閒門巷相望纔尺五賦詩幸不負前盟但慚筆㡳無
風雨從今造門不復問主人醉倒樓上君莫嗔
代求子紹上魏邸夀詩
皇家基業天與隆金枝玉葉槃石宗我皇聖德摩蒼穹
朱邸森列慶所鍾仲氏吹箎何雝雝雲夢八九羅心胸
羣經讀遍巾箱中筆端豪氣舒長虹殿前玉佩聲冬瓏
天人眉宇輝宸楓大名起魏茅土封黃旛豹尾雙鎮雄
宣城名郡煩憑熊政績越過黃與龔樓前疊嶂横雲空
佳句不減玄暉工賢王易鎮甬水東陽春有腳皆仁風
百蠻面内文軌同坐清聚蟻驅屯蠭碧海萬里樓船通
天子神聖非臣功薰風入弦槐陰濃新荷泛綠榴花紅
曉來佳氣飛青葱驚詫野老田家翁簫鼓動地光融融
堂上帝子方雍容清旦燕賀簪笏叢負弩小吏隨登龍
由來降靈自神崧難老何用齊喬松年年箕翼夀兩宮
捧觴戲彩俱無窮
代毛崇夫賀婦翁黃圯老生朝
東都競風節清裁稱巨賢焱馳不自定相與扶其顚獨
立黃徵君道周性具全辟舉既不就言論亦無傳當時
論篤士比之孔與顔陳蕃為三公自媿不敢先丈人豈
苖裔德高静而專不清復不濁量陂渺無邊學問粹然
正師友承淵源詞章玉無瑕作者當摩肩向來登王畿
悟主在一言校讎天禄閣朱黃手自研郎潛不啻足肯
羨歲九遷清朝奬廉退擢居西府員膴仕皆坐致高懷
越拘攣出乘使者車徑歸臥林泉出處無戚欣鼻間栩
栩然謝公恐未免召馹行著鞭松山介閩浙淑氣常蜿
蜒隆冬正凝沍愛日回春妍懸弧慶生申飄若區中僊
僊風自難老何須記椿年賤子託枌榆掃門如宿緣叨
在玉潤選得窺樂廣天川涂阻拜夀舂容陳大篇孺子
倘可教願受書一編
贈吏部夀詩集老杜句
刺史諸侯貴春城海水邊層城臨媚景水合數百源山
色佳有餘雲門吼瀑泉遊山憶謝公頻遊任履穿三寸
如黃金朱橘不論錢瀟洒到江心石瀨月娟娟翠華擁
吳岳誰扶黃屋尊御榻在嵽嵲佳氣拂周旋多除南省
郎一麾出守還城中賢府主今之黃穎川筆落驚風雨
談論淮湖奔羣書一萬卷分明在眼前老氣横九州黃
鵠摩蒼天歴職漢庭久磊落映時賢否臧太常議正直
朱絲弦東下姑蘇臺戮力效鷹鸇謁帝似馮唐明公獨
妙年列宿頓輝光馨香粉署妍卿月昇金掌等級敢比
肩巢許山林志虚心味道玄此邦承平日接近與名藩
時節立復度水旱其數然百谷漏波濤狂風大放顚江
流氣不平地軸為之翻人烟眇蕭瑟茅茨寄短椽凋瘵
滿膏肓誅求何多門至尊方旰食鴻雁美周宣平生方
寸心窮年憂黎元恐辜明主恩筋力不辭煩晨趨閶闔
内應對如轉環制可題未乾御札早流傳斯人亦何幸
巳聞動行軒滯務兹一掃煩苛法令蠲撫飬甚分明連
檣並米船蜂蠆不敢毒歌笑輕波瀾驕陽化為霖江鳴
夜雨懸公鎮踰歲月人安若泰山且如今年冬祁寒為
之暄蕭蕭理體静迥出諸侯先何時降璽書誰能叫帝
閽絲綸實具新載渥照乾坤借問今何官蓬萊漢閣連
鴛鷺回金闕會是正陶甄煊赫舊家聲風流今尚存嚴
家聚德星文雅見天倫曾參與游夏寔為親弟昆潘輿
送喜頻堂後自生萱國與大名新中堂有神僊令子各
清標芝蘭疊璵璠今朝烏鵲喜僊鶴下人間甘作老人
星晨霞朝可餐但求椿夀永何曾藉偓佺獻壽更稱觴
肅肅秩初筵爛漫倒芳樽華燭蟠長烟清朝燕賀人佳
句染華牋吾非文人特不敢廢詩篇顧惟魯鈍姿喧争
懶著鞭出遊翰墨場常受衆目憐尚為諸侯客坐客寒
無氈未見有知音非理誰與論始知賢主人見我顔色
温包蒙忻有擊豁達露心肝竊效貢公喜兼盡賓主歡
吹嘘人所羨推轂期孤騫
琴操
七月上浣游裴園醉翁操
茫茫蒼蒼青山遶千頃波光新秋露風荷吹香悠颺心
地翛然生清凉古岸搖垂楊時有白鷺飛來雙隱君如
在鶴與翺翔老先何處尚有流風未忘琴與君兮宮商
酒與君兮杯觴清歡殊未央西山忽斜陽欲去且徜徉
更將霜髩臨滄浪
和東坡醉翁操韻詠風琴
泠然輕圓誰彈向屋山何言清風至陰德之天悠颺餘
響嬋娟方晝眠迥立八風前八音相宣知孰賢有時悲
壯鏗若龍泉有時幽杳彷彿猿吟鶴怨忽若巍巍山顛
蕩蕩幾如流川聊將娛暮年聽之身欲僊弦索滿人間
未有逸韻如此弦
楚辭
雪谿僊隱
余讀叢桂堂記而知雙流宋氏之盛觀登科記
而知四川類元正仲之名忽過余于寂寞之濱
問其所以來則懷閬風之綬而訪其大父閬中
君雪谿之僊蹤也其詳見于楊獻子之記矣又
言其先君諱庶俊特多才藝閬中素所鍾愛年
止四十于是時正仲之生始九閱月爾少長女
兄淑仲告之曰汝之生也卜人曰棄之先君不
然取洪範攸好德之言作詩以名汝謂夀富康
寧考終是有命焉惟好德在人爲可勉詩末以
世科爲屬自爾刻本誓斷絶世故將從雪谿爲
物外游不幸志不克就汝其識之則又泣曰先
君巳矣大父之來四明不知其果何在萬里來
游志在此也余聞其言而哀其意爲作楚辭以
招之
君之生兮天之西望雪山兮名之以雪谿君之游兮海
之湄隱于雪竇兮杳然何歸子從其父兮孫訪吾祖子
志不遂兮孫之心良苦嗟嗟閬中君兮棄家而遠遊蹇
胡為乎不久留其遂蟬蜕塵埃而僊耶其亦肥遯得道
不死而隱于四窗之幽耶捫蘿以尋于爛平兮既不可
見莽白雲之廿里兮欲進兮焉求青櫺兮實繁莎羅兮
花稠鞠侯兮相與羣白鷴兮嘯其儔謂為遠兮何景物
之良是謂在邇耶將徑之何由肖君像兮茲堂謹奉嘗
兮良疇君其來兮庶幾其見之君之不來兮徒相羊以
夷猶(此首青櫺句原缺櫺字鞠侯句原缺鞠字今據陸案是集傳寫多訛缺處因無善本參校每仍其舊)
(俟補入又攷寧波府志宋耕號雪谿世家雙流紹興中龜蒙四明山詩小序云有青櫺子味極甘有猿謂之鞠)
(山遇蜀僧告以山後爛平山有宋宣教居焉德之攀躋為閬中令後仙去其孫德之聞其在四明來訪至雪竇)
(而歸云足補樓鑰是序所未詳謹附注于此至巔果見丹竈而終不得耕所在乃置祠其上)
攻媿集卷六
