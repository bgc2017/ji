攻媿集卷十九
宋樓鑰撰
表牋
代謝宫觀表(史待制彌正以下三首代)
賦禄真祠俯從私請升班次對更出鴻恩是何極陋之
蹤得此殊常之渥(中謝)伏念臣志徒慕古才不逮人由
庠校之諸生叨承延賞勉箕裘之餘習偶玷世科甘從
州縣之勞敢覬朝廷之選惟睿主曲敦于舊學故微臣
誤簡于淵衷自給札于中書寖彯纓于冊府退量倖冒
秖務靖其固嘗持節以言歸旋即予環而就列寸長尺
短第知自竭于愚衷年除歲遷何意遂塵于法從代言
西掖進讀東宫皆老父之故官實儒生之希遇力辭禁
筦改貳秩宗威儀三千兹豈養痾之地春秋八十不勝
愛日之思奏牘朝聞俞音夕至廩以祝釐之粟寵之荷
橐之聯毫釐莫報于公家頂踵悉由于聖造甫還私室
已拜宸綸兹蓋伏遇皇帝陛下政本用中仁惟厚下素
矜樸拙初無進取之心重賜襃揚庸示保全之意父子
感深而至泣里閭圜視以為榮臣敢不增激懦衷稍休
弱質循陔承志庶幾棄官歸養之風戀關馳誠尚勉移
孝為忠之節
代謝皇太子牋
儲禁簡僚久充員于中護祠庭得請仍寓職于西清退
省至愚敢忘所自(中謝)伏念某稟生甚弱賦性尤疎一
經徒守于家傳累歲寖汙于朝蹟獨惟老父獲際聖君
乃眷潛藩曾是甘盤之舊遂容小子亦陪綺季之游自
慚遲鈍之資無補温文之學丏閒得寵拜命知歸茲蓋
伏遇皇太子殿下盛德在躬勞謙禮士兩宫侍膳益勤
愛日之誠千里懷親深察望雲之念俾從私志實荷隆
寬某敢不祇服訓詞仰承色養扶羸東下遽收迹于鵷
行矯首西瞻尚馳心于雞戟
代謝皇太子宫講堂徹章轉官牋
儲闈進讀嘗預英游奏議終篇遂遷爵秩曾是優隆之
渥亦霑遠外之蹤(中謝)伏念某學匪洽聞身逢盛際宸
扆念甘盤之舊俾鯫生獲綴于賓僚經帷繙陸䞇之書
命鶴禁亦為之訓說備見經綸之用具存仁義之言戒
彼覆車實為可監申其佔畢顧有何勞方茲去國以奉
祠乃以徹章而受賞被恩有自揣已知慚兹蓋伏遇皇
太子殿下任重承祧志勤好古傳聖父誠明之學自得
之心玩名臣論諫之文如對其面尚思記誦使遂襃陞
某敢不拜手祇榮銘心戴德一物三善固知裨贊之無
功九弊六條更冀講明之不怠
代賀光堯夀聖憲天體道太上皇帝夀聖明慈太
上皇后上尊號表(州曾吏部逮以下六首代温)
熙事備成惟聖人能饗帝徽稱具舉雖天子必有尊懽
動兩宫化刑四海(中賀)竊以太上立德本無事于飾名
大美不言顧曷資于崇報雖九載已都于顯號而一人
尚歉于宸衷乃因泰畤之精禋併舉累朝之曠典恭惟
皇帝陛下恩被動植孝通神明登大位之崇高受上皇
之付託玉巵稱夀視昔有光寶冊奉親自我作古謂天
祖羣物式昭時憲之明謂道法自然更著體元之正俞
音誕布盛事一新萬國得懽心共仰仁天之大百姓加
德教益知聖治之彰臣出守偏州恭承明詔捧觴再拜
頓回鳳閣之春稽首三呼但想龍樓之曉
代賀太上皇帝表
禮行于郊咸慶縟儀之備尊歸于父聿嚴媺稱之加覆
載兩間歡呼四起(中賀)竊以巍巍者至高之貌用形容
于博衍優游蕩蕩乎民無能名獨著見于聰明文思仰
堯仁之天大邁湯德之日新宜因百神受職之時更益
大德得名之懿恭惟(尊號)太上皇帝陛下怡神于淡遊
物之初膺寶籙以興拜授神器而與子凡此知人安民
之要傳諸問安侍膳之間黃屋非心樂逍遙于特室紫
壇蕆事介福履于慈闈雖秉謙尊莫回忱請光之大大
之謂聖已陶萬國之歡天法道道法自然益顯百王之
冠臣叨憑熊軾莫簉鵷行想漢殿之觴寧免滯南之歎
效華封之祝敢忘拱北之誠
代賀太上皇后牋
備舉盛儀誕揚懿號凡資持載㒺不懽呼(中賀)竊以迎
長者三王之郊既告虔于上帝有名者萬物之母爰歸
美于慈親益增地道之光深副天心之願恭惟(尊號)太
上皇后殿下德高任姒功邁娀㜪力贊睿謀親授重華
之帝尊同太極式安長樂之居受五日一朝之榮備四
海九州之養爰因大祀載舉徽音箕疇謂視曰明用顯
進賢之志老氏以慈為寶於昭生物之恩合茲二者之
稱仰止一時之盛臣分符有守戀闕無階莫陪椒掖之
趨但劇葵心之向
代謝立皇太子降赦表
儲禁宏開宸綸誕布法前星之瑞象仰粲重暉揚少海
之餘波沛為膏澤神人胥悦宗社奠安(中謝)恭惟皇帝
陛下道冠皇王仁霑動植端居南面受光堯付託之隆
豫建東宫綿有宋延洪之福爰推恩霈下及黎民罄萬
國之歡心屬一人之有慶臣叨紆郡紱阻賀闕庭比屋
歡呼咸喜元良之正微衷感勵謹宣寬大之書
代謝御書戒百僚手詔石刻表
詔旨中頒具孚羣聽宸章申錫下及侯邦凡屬照臨舉
知感奮(中謝)竊以官刑儆有位之士成湯切戒于三風
手書賜萬國之臣光武尤嚴于一札聿稽前代王者之
盛未如今日天語之温蓋九重雖備于躬行而百辟或
違于德意玩歲愒日猶有謬悠拱默之流易慮洗心尚
乏砥勵激昂之氣仰勞翰墨下訪臣鄰一新琬琰之刊
傳甚置郵之速兹蓋恭遇皇帝陛下循名責實任賢使
能形憂勤于宵旰之間十年于此示好惡于用舍之際
四海胥然爰申播告之修更勤勵精之始臣叨膺郡寄
肅奉訓辭祗率乃僚各共厥職欲令真偽毋亂敢為欺
謾之文會聞上下相安莫有苟且之志
代謝直秘閣表
濫膺郡寄初無善狀之稱寓直奎文忽被寵光之渥拊
躬有靦拜命增榮(中謝)伏念臣學昧家傳才非時用猥
緣遭際得效馳驅衣以繡衣雖謹惟良而折獄置之粉
省未知何自以為郎退尋於越之居俄假東嘉之守四
郊菜色重丹扆之憂勤一介萍蹤荷玉音之臨遣首問
吏民之疾苦備聞田里之歎愁凡所奏陳悉蒙垂應移
鄰邦之粟不容遏糴之私蠲下邑之租又免追科之擾
罷民粗給和氣隨生雨暘以時黍麥增稔闔境方歌夫
聖德誤恩乃及于守臣顧撫字之徒勞媿清華之非據
兹蓋伏遇皇帝陛下核孝宣之名實總光武之權綱民
瘼是求尤重專城之寄璽書加勵滋多循吏之賢顧如
微臣亦霑醲賞臣敢不仰銜鴻施俯竭駑才未讀五千
卷之書已冒登瀛之目加撫十萬戸之衆誓堅報國之
心
謝慶夀赦加恩表(政茂良代龔參)
慈皇介夀幸陪前殿之儀慶沛頒春首被通侯之寵循
牆莫避踳地自驚(中謝)竊以堯年符巽位之期舜孝極
重華之盛請福夀之祝百僚咸預于駿奔下寬大之書
萬國宜霑夫錫賚豈繄邇列獨冒殊恩況骫骳之文嘗
獲登于徽冊以蹣跚之質偶進攝于上公固已不勝千
載之榮敢意更竊九重之眷封疏故郡地衍多畬端章
甫以立朝安識周旋之中禮分茅土而建社自慙談笑
以封侯兹蓋伏遇皇帝陛下義篤奉親仁均厚下廣宫
闈之至樂用以及人錄臣子之微勞遂先與邑臣敢不
誓殫素節仰報鴻私五日一朝密扈天顔之睟穆萬年
億載永瞻孝治之光華
代仲兄謝嚴州到任表
負丞棘寺久媿空餐假守桐廬遽叨共理初以還鄉而
拜命終然便道以之官被寵過優撫躬莫稱(中謝)竊以
子陵舊隠浙水奥區昔為太上之潛藩今實行都之近
輔頻年旱潦寖多凋瘵之民累政推遷宜擇循良之吏
如臣者稟生甚陋懵學寡聞猥承延賞之餘甘老徒勞
之役偶平詔獄入仕帝京財貨暴如丘山敢辭委吏文
書盈于几閣第謹攸司逮聯敕局之刪修纔脱選途之
塵穴進參外府曾何補于公家移贊司刑頗服勤于臬
事銜上恩而莫報念色養之多違因謁告以遄歸以治
民而自詭仰蒙睿眷徑畀左符方少遂于家居忽又承
夫人乏蓋歉歲方勞于旰食謂小臣曾對于清光頒嚴
旨以趣行免内朝之臨遣望龍顔于九陛不勝戀闕之
心侍鶴髮之雙親少展循陔之志兹蓋伏遇皇帝陛下
天臨萬宇器使羣材培植邦基尤重牧人之任茂隆孝
治俯推錫類之仁雖久歴于王官必加試以民事有如
臣輩亦在選中臣敢不恪奉教條布宣德意中外本一
致顧何有于重輕忠孝無二心誓益殫于報效
謝南郊肆赦表(給事濟代温州莫)
泰畤陳儀聳百神而受職端門肆眚罄萬國以歸仁覆
載兩間懽呼四起(中謝)竊以聖人享上帝既竣事于圜
丘厚福浸黎元爰疏恩于方夏配天其澤與物為春恭
惟皇帝陛下歴數在躬聰明作后治内以治外期臻宴
粲之隆事天如事親曲盡寅恭之至粢盛豐潔圭幣輝
華風馬來臨已見高靈之隨星雞載舉喜聞鴻霈之頒
不俟終朝遂霑四遠臣逖居支郡莫望清光趨左右而
奉章徒想冠裳之盛率將吏而拜詔更欣囹圄之空(齊北)
(滿無囚可赦惟率將吏拜詔而已時温州兩獄俱空宋良為清河太守甚有善政天保初大赦獄内蓬蒿俱)
代謝舉官不當降官表
守臣繆舉莫蓋前愆司敗議刑尚從寬典仰至仁之善
貸拜嚴旨以猶驚(中謝)伏念臣頃自作州屢嘗薦士雖
昧知人之鑒敢不盡心偶緣入幕之賓實能辦事察之
既至譽者亦多況聞奏牘之交馳皆謂吏材之足取逮
升劇縣頗著能聲雀角鼠牙乃寖招夫仇怨瓜田李下
曾不謹于嫌疑嘖有煩言自貽伊戚在昔親民之始嘗
陳同罪之章歴時雖多逃責無所與潔而不保其往祗
佩訓詞之温取人而失之以言深犯聖門之戒僅行鐫
削仰賴保全茲蓋伏遇皇帝陛下馭下惟公待臣以恕
謂引其類以俱進任則甚專若簡乃僚而弗虔咎將誰
執臣敢不深思創艾益謹品題應物未明當起懲羹吹
虀之念求賢圖報敢萌因噎廢食之心
代謝知瓊州表
一札十行俾遠憑于熊軾四州百洞幸利涉于鯨波首
及治封具宣德意(中謝)伏念臣奮身疎逖賦性愚蒙蚤
叨世賞之延屢困宦途之滯字民淮甸慙非製錦之工
式政衡陽有玷題輿之選頃分陋郡未及期年資淺望
輕易致人言之噂沓地偏財匱不堪歲計之支吾已甘
置散之科安有復然之望豈圖抆拭更任蕃宣眷古珠
崖實今瓊筦邈在萬里之外顓居一海之中漢晉廢置
之不齊隋唐分合之靡定久服本朝之聲教遂同内地
之流風惟黎母錯居當謹邊防之慮而賈胡遙集實為
舶政之源自揆庸虛難勝寄委茲蓋伏遇皇帝陛下仁
思濟衆德務包荒緬懷卉服之人遴選竹符之守知臣
嘗更于遠外或可承流謂臣備歴夫險艱庶幾使過臣
敢不仰銜恩紀謹布邦條幸依兩伏波之神毋憚三合
溜之險仕方行志敢為乘桴浮海之言忠不忘君徒詠
登樓望京之句誓殫駑力用答鴻私
代賀太上皇帝慶夀表
啓七十之慶將傳萬歲之玉巵率三千之臣先上兩宮
之寶冊美備形容之至光增授受之初孝治愈隆生民
未有(中賀)竊以子有天下而尊為父方當祝耆艾之辰
德為聖人而得其名詎可襲尋常之號一紀再加夫縟
典九重尚慊于淵衷兹講未央之儀爰採康衢之頌榮
歸慈扆燕及中闈恭惟(尊號)太上皇帝陛下道大難窮
功成不有聰明遜位於昭與子之公逸樂延年自得從
心之適曰仁曰德無能名焉乃武乃文紀其盛者(尊號)
太上皇后殿下久參太極密贊重離天下濟而地上行
允謂相成之道堯南鄉而舜北面實同稀有之期皇帝
陛下愛篤嚴君親傳家法謂夀富之福惟彝倫之所先
而父母之年在常人而猶喜況承社稷之託獲見春秋
之高不有極尊之稱曷為甚盛之慶優游博衍雖問之
朝野而不知揚厲鋪張要編之詩書而無媿禮文照古
雲物致祥歡均軒陛之間化浹華夷之外臣預瞻鸞輅
入覲龍樓嵩岳傳呼誠四海九州之至樂赭袍端拜願
十年一慶于脩齡
代新進士謝賜花表
柳染青袍叨預天官之燕花裁絳綵更分禁籞之春敢
望微生遽承華寵(中謝)伏念臣等性根浮弱學植荒疎
吐天葩之奇篇初無詞采啓瓊林之茂典咸戴恩榮謝
槐市之舊遊尋杏園之故事兹蓋伏遇皇帝陛下仁霑
行葦材育菁莪萬國春陽顧豈遺于寒谷九天雨露遂
均及于羣英臣等敢不種學績文去華務實芝蘭馥烈
但堅自潔之心桃李芬芳共樂不言之化
代趙侍郎(粹中)遺表
負罪屏居方還舊物臥痾垂絶將謝明時顧屬纊以甚
危猶戀軒而不忍孤忠未泯衰涕徒傾(中謝)伏念臣起
自諸生粗傳末學弟兄射策偶登俊造之科州縣服勞
安有功名之望奉聖旨欲收于羣策謂故家或有夫遺
才嘗因輪對之初悞辱衮襃之寵神會氣合不自知遇
主之因年除歲遷俄寖上從臣之列二史屢書于言動
三銓深柅于奸欺承攝瑣闈亦知效古人批敕之節建
明謀議欲以奉列聖在天之靈雖自詭以治民詎敢忘
于報國迨池陽之奏課就苕水以交符投檄得閒歸處
四明之舊隠騰章褫職誦言一卒之幽冤固知不辨而
自明卒荷容光之必照矜其久困賜以更生通禁路之
班許尋故步繼廩人之粟俾盡餘年未酬骨肉之恩俄
屬負薪之疾水浮膚而成痼藥苦口而勿靈殘息僅存
大期已迫媿論思之無補尚攀戀而有言伏望皇帝陛
下寅奉慈闈益隆寶祚以寬仁夀天下之脉以清靜養
主躬之和尊藝祖肇造之功早正東向之位念神州沈
淪之久無忘北伐之圖臣易簀何為蓋棺遂已生無可
戀敢言滯太史于周南死或有知尚可抗杜回于輔氏
代陳閣學(居仁)遺表
承命造朝旋抱負薪之疾奉祠還舍遽興易簀之言忍
死有陳報恩無所戀明時而何及灑哀涕以空悲(中謝)
伏念臣生也無奇幼而孤立自世賞而策進士奉大對
于高皇之廷繇穴僚而登皇官受異知于孝宗之聖晉
游學省出試州麾收寘郎曹殆遍更于宰掾擢居柱史
遂徑躐于詞垣陟彼屺以纏哀予之琴而終制誤蒙慈
扆屢畀左符際眞主之膺期升大邦而分閫每經煩使
實堅徇國之心縱有微勞皆是守藩之職敢意凝旒之
眷忽叨召節之頒雲氣在前不許三山之到君門甚邇
翻成萬里之遙撫薄命以自傷懷孤忠而莫吐卒困陰
陽之寇竟違咫尺之顔洊貢忱誠僭干淵聽念甘泉從
臣之已老況正元朝士之無多祝釐之請則卻而後從
寓直之寵則辭而不獲仰戴天地生成之造得為山林
休養之謀然而精爽欲離形容盡變抵家而迹未定過
信而病益增身方臥于漳濱魂已遊于岱嶽龍光罙厚
愧未補于秋毫駒隙易馳將溘先于朝露少留殘景冒
進危衷恭願皇帝陛下寅紹皇圖聿新孝治躬憂勤以
致中興之業進英俊以鞏太平之基内修外攘坐復祖
宗之舊東漸西被聿觀聲教之行臣假息幾何蓋棺遂
已塵勞五紀悵莫賦夫歸田冥漠九原顧敢忘于結草
攻媿集卷十九
