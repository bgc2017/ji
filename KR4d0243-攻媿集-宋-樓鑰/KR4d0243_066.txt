攻媿集卷六十六
宋樓鑰撰
書
答綦君(更生)論文書
鑰講聞雋譽久矣茲承惠然肯顧教以長書論文章大
體筆力衮衮大過所聞幸甚幸甚鑰少習舉業不過欲
應有司之求作吏以來雖粗有意于此而精神多敝于
無用宦游往來忽焉半百重以二三年間憂禍薰心偶
然不死以至今日舊學本自無幾益覺荒落尚何足以
言此而厚意不可虛辱試吐一二相與質正之來書謂
長江東流不見其怪瞿唐灎澦之所廹束而後有動心
駭目之觀誠是也然豈水之性也哉水之牲本平彼遇
風而紋遇壑而奔浙江之濤蜀川之險皆非有意于竒
變所謂湛然而平者固自若也灎澦之立中流或謂其
乃所以為平此言尤有深致故樂之未亡也與天地同
和可以感發人之良心而其既亡也史紀其精者謂能
使人歎息悽愴至泣下霑襟者然後以為聲之妙曾不
知哀以思者乃亡國之音所謂安以樂者何在耶清廟
之瑟一唱而三嘆其亦異于後世之樂矣妄意論文者
當以是求之不必惑于奇而先求其平唐三百年文章
三變而後定以其歸于平也而柳子厚之稱韓文公乃
曰文益竒文公亦自謂怪怪竒竒二公豈不知此蓋在
流俗中以為竒而其實則文之正體也宋景文公知之
矣謂其粹然一出于正至其所自為文往往竒澀難讀
豈平者難為工竒者易以動文人氣習終未免耶典謨
訓誥無一語之竒無一字之異何其渾然天成如此文
人欲高一世或挾戰國策士之氣以作新之誠可以傾
駭觀聽要必有太過處嗚呼如伊川先生之易傳范太
史之唐鑑心平氣和理正詞直然後爲文之正體可以
追配古作而遽讀之者未必深喜波平水静過者以爲
無竒必見高崖懸瀑而後快韓文公之文非無竒處正
如長江數千里竒險時一間見皆有觸而後發使所在
而然則爲物之害多矣故古文之感人如清廟之瑟若
孟郊賈島之詩窮而益工者悲憂憔悴之言雖能感切
不近于哀以思者乎鑰本不敢爲人言言之又極平平
視來書豪壯頓挫之氣亦甚異矣人之少而壯壯而老
如朝氣之銳晝墮而暮則歸鑰方墮而將歸欲以當足
下之銳宜其說之不相似然時時讀足下之書以作其
墮足下亦味鑰之言以趨于平亦朋友相資之義也豈
惟文哉喜怒哀樂之未發與夫平旦之氣顧豈有一毫
之不平古人欲寡其過而未能此意安在幸併思之多
言媿甚惟足下諒之而已
答朱晦菴書
鑰伏自壬寅夏間修敬紹興臺治之下伏蒙與進加以
宴犒獲侍博約之誨未幾先生賦歸鑰亦繼遭外艱沈
迷憂患後數年赴官永嘉才聞台旆造朝已復還山後
知起鎮臨漳俱不得一拜記史之問請違台範遂一紀
矣青天白日奴隸知仰歎慕師席無由進拜時得門下
所著作誦詠探索尚庶幾在弟子之列仰惟名德為一
世師表今日端揆而下諸公無不有先登之媿嘗見講
筵班退黃夕郎對人浩歎或問之曰好一箇去處吾曹
冒處此如晦菴乃不使一來耶鑰學殖荒疎無所可用
三入脩門推遷至此進無補于君上退不能寧其親蕪
纇之詞不足以代絲綸之言孱瑣之資不足以立雷霆
之下日坐針氈未知自免于戾前者表兄陳舍人之子
赴楚州戶曹一見即言嘗拜牀下蒙齒及賤姓名固已
慙愓感著之不暇蔡季通傾蓋如故亦言軫記之意晚
出何以得此季通定交日淺而得益已多而況得親炙
于先生乎諸公方謀以麾節強起門下庶幾因得伏謁
以遂師承之願因季通歸敢此少見悃愊不敢累牘以
為苛禮顧雖承顔接辭未有其便或以為可教欲得警
誨使知所歸不勝幸甚易學啓蒙之書反復熟觀無從
叩請亦託季通寓下意一二何當摳衣以請伏紙馳誠
之切
答杜仲高(旃)書
鑰向者天街一别忽忽四五年兹辱惠書以慰以荷鑰
杜門郤掃荷上恩再畀祠禄仰以奉九十之親俯以自
適不肖之軀不翅足矣況老態日見夏秋間病足延痛
左腕嘗作醮詞云四肢而三痛楚十日而九呻吟其況
可知近方稍安九十者其家不從政但當虞侍膝下暇
日則以故書遮眼而昏花已不可視細字矣鼓琴足以
自娱奕棋可以遣日此外一不以經意來書論出處大
致意甚篤詞甚偉佩荷雖深然非所敢當也寄示新詩
快讀降歎杜詩集注等書恨未盡見發微一編誦之數
過卓乎高哉賢父子真足以發少陵之微意非淺識者
所及來書云云姑置是事且說杜詩以寄遠懷如何杜
之詩韓之文如王右軍之書皆古今一人而已近世士
夫水墨積習之工類不甚至唐人多能書歐虞褚薛是
其尤穎異者疲精竭神各自名家終不足以望右軍閫
域若詩與文可以力取而強進之耶詆之為村夫子者
固自難言然王荆公以為與元氣侔蓋極言詩之高致
若曰所以拜公像再拜涕泗流正為茅屋為秋風所破
歎一詩用意之大東坡謂自是稷契等輩口中語正謂
其語似稷契輩爾唐史贊之詩人以來未有如子美者
皆極口稱其詩工部之詩真有參造化之妙别是一種
肺肝兼備衆體間見層出不可端倪忠義感慨憂世憤
激一飯不忘君此其所以為詩人冠冕後人著意形似
亦有可雜之詩中而不可辨者至其奔逸絶塵雖諸名
公恐未免瞠乎若後此難與不知者道也然儗人必于
其倫以言取人先聖所難若直以上比禹稷與孔孟之
進退則亦愛之過甚此老如在亦未必敢當鄙見如此
更試思之非面言不能究也如中自誅襃妲前輩嘗稱
之而陳將軍之不没其實未有人能發此者發微如此
者非一末篇尤佳歎誦不已又記一二事雖非詩之大
節因併及之留花門詩連雲屯左輔百里見積雪以趙
次公之詳且博略不注釋四明舊有卞倅養直圜為注
甚詳竟不得其書嘗與之論及此亦止云意其偶有積
雪爾蓋花門即回鶻也鑰嘗攷回鶻之俗衣冠皆白故
連屯左輔而百里如積雪然不既多乎以此意讀之方
覺語意精彩頓别又嘗與蜀士黃文叔裳食花椑因問
蜀中有此乎黃曰此物甚多正出閬州杜詩所謂黃知
橘柚來極為佳句然誤矣曾親到蒼溪縣順流而下兩
岸黃色照耀真似橘柚其實乃此椑也問之土人云工
部既誤以為橘柚有好事者欲為之解嘲為于其處大
種橘柚終以非其土宜無一活者又云嘉陵江水何所
似一本作山水者是蓋嘉陵江至閬州西北折而趨南
横流而東復折而北州城三面皆水故亦謂之閬中閬
内如河内然地勢平闊江流舒緩城南正當佳處對面
即錦屏山蓋山如石黛水如碧玉故云嘉陵山水何所
似石黛碧玉相因依真絶唱也此皆前所未聞恐可以
助異聞之萬一又信乎不行萬里不可讀杜詩也信筆
為報惟為遠業自厚會昆仲併道甫問訊為荷
答柴殿院之子(楙)書
鑰承長書之貺且示以事目甚詳區區非不知之鑰自
叨典選凡滯案至前必究觀之可行則屬使胥輩施行
若必不可行求其說而不得則必悉以底藴明告之使
知其決不可以倖望息心而歸且曰毋徒為逆旅也是
皆未嘗問識不識求盡吾職而已況如先殿院厚德前
輩幸及同朝今見賢子來理遺澤豈不願奉周旋重蒙
垂諭不得不詳布之遺表自從官之外舊日惟中奉中
散大夫以上方得一名若先殿院生前持服時中奉大
夫之告已下未及授而捐館則尚可料理捨此則無說
矣何也以為帶貼職朝議大夫與不帶貼職人事體一
同則鑰之外祖汪公帶直顯謨閣二十年轉朝議大夫
數年而後致仕未嘗敢陳乞遺表恩澤蓋無此法也來
教所謂一職合比四官不知何所據而言亦所未聞也
以為已該磨勘轉中奉大夫之人則苟未授告猶朝議
也鑰之親伯父紹興三十二年已下磨勘告未及下而
終于朝議大夫亦不敢求遺表蓋告未下則無緣可得
也觀尊意所以未能決然者以猶有虞氏之例也亦嘗
為之求其說虞君終承議郎無可得遺澤之理以其寓
直龍圖閣乃在朝請大夫之上想是時有人為之地以
其寓直之高故特與之致仕一名若先殿院所寓之職
則猶在朝奉郎之下況已得致仕恩澤而欲以此更得
遺表一官求之法例無一而可既必知其不可而不以
明告徒使左右久旅營營則鑰之所不安也病中草草
授筆吏以爲報切幸加亮
答趙共甫書
易補音之作所謂鮮不抵掌指爲迂闊誠然誠然鑰雅
好吴氏詩補音今者皆取其說然尚有當言者如幡幡
之下注文用之不盡似有未圓處不若全用或節去不
甚親切者如即鹿无虞不叶中字亦可若以音五公謂
詩叶蓬豵則上章葭豝又尚何叶此一音可去之詩必
有韻易則有不必叶者又不可強通也車之音斤于韋
昭之辨只得寫詩補音全文節之意不完難曉艮卦薰
心(切思尋)此不可曉如此則是本音非叶也注中引易林
太玄乃叶鄰民豈誤音耶小畜象獨富乃取詩瞻卬補
音内引老子二項知足者富強行者有志可用如以正
叶富吳氏之意不可通不若易之大率古語多韻跋語
所謂言出而聲諧辭比而響順不待勉強牽屬而自中
音節者極然如聖謨洋洋嘉言孔彰作善降之百祥作
不善降之百殃之類甚多只如補音首論服字方悟漢
書順天者昌逆天者亡名其為賊敵乃可服作蒲北切
方可通耳吴氏以集韻為據而不深攷說文解字之書
如碩人盼字注文未為甚當說文盻恨視也从目兮聲
胡計切盼詩曰美目盼兮从目分聲匹莧切眄目偏合
也一曰衺視也从目丐聲莫甸切三字甚明蓋盻如孟
子使民盻盻然眄如老商之一眄又眄庭柯以怡顔以
匹莧一切為與倩絢二音不相叶又似太甚若䀎則幾
不成字則以不攷信說文之故也姑舉此一端耳江不
與陽唐相連而綴于三鍾之後上去入皆然蓋古音江
(工音)謂之轉聲與東通亦有據否有疑處必有攷證方可
決然定說不然寧闕之爾每疑十二齊不綴于支脂之
微之後而與十三佳十四皆相比久不得其說後因觀
後漢語如天下中庸有胡公萬事不理問伯始五經紛
綸井大春之類皆是七字為句而四字一韻下三字一
韻若天下模楷李元禮方知楷與禮叶齊之所以近佳
皆也非好古者亦不語及此不知者不止謂迂闊而已
來教所說屯離蹇乾隨臨噬嗑革卦中諸字今本既叶
如王鄭諸家改字不同皆可略而不問如乾之若厲等
十二處有不可通者不必強通只如潜龍勿用亢龍有
悔見羣龍无首吉雖欲通之不可得也但當採吴氏之
說通其可通者足矣如晦菴之說亦及叶韻漸卦上爻
以陸為逵雖改經文于儀字卻叶雜卦之末蓋雜而又
雜不可終窮自大過顛也而後更不復反對坡公疑之
改從反對大非古意觀其韻叶可見非差如歸妹女之
終也未濟男之窮也可求反對乎此皆晦菴之說為是
若實之從去聲則似未然更須詳攷此亦未暇入聲之
叶去聲恐無此例有則韻皆少差如讀之為讀(豆)復之
為復(切扶富)覆之為覆(切敷救)宿之為宿(秀)無有從其本字
之去聲者盡入聲韻中只有厭(入)厭(去)二字通用本音
卻是實有此二字義又不同實為去聲恐難從也如伸
正當為敬比輔也比吉下順從也履艮同人卦首合别
著卦名賁彖天文上闕文旅彖兩小亨當是衍來說皆
然但流傳已久不可輕改然亦不可不知也鑰又别有
跋語見他紙可用否午暑連日揮汗方能辦此餘不暇
及亦不可為不好者道也
答徐敬甫書
鑰辱示及主敬扁牓艮齋真蹟文昌章公跋語固深歎
服然不敢著語者頃竊聞之太府卿王公字正之鑰姑
之夫也嘗言此字本翼祖廟諱雖已再經祧遷而在臣
子終不當以此為名字及齋室之名張南軒以此為字
嚮不以為然鑰又嘗見文潞公帖或勸以為翼祖已入
夾室可復舊姓潞公云老夫弼亮四世未敢遽改蓋是
時猶是七廟也徽宗朝立九廟翼祖復入廟祏又以為
諱後至欽宗祔廟始復祧遷省元錢敬直永嘉人也鑰
忠告之遂改易直此不可不知也特臭味相與敢及此
切幸加亮
答趙郎中(崇憲)書
鑰久不嗣音正爾馳仰辱書翰以慰以荷蒙示諭濓溪
書院尤見政最之餘儒術潤飾甚休甚休謹為寫四字
去但谿字當如此寫溪出于陽冰之變體非古也二者
俱寫去惟台意所擇濓字有少曲折見之别紙望詳覽
九江古郡于今為重鎮幸有周先生之遺迹表而出之
又使士子得以館榖于其下儒風自此愈興賢使君之
名與之無窮矣鑰衰瘁求去未得尚爾勉強草草修報
不究欲言併幾台察
濂谿之濂字書所無鑰少時見林侍郎黃中知江州
曾作濂谿祠堂記今想尚有石本便中望以寄示其
中亦似說濂字如元次山之&KR1875;峿浯出于意見近歲
得晁氏參記許氏文字一書以道所編也有云溓(力徐)
(力簟反鹽反唐)从水从兼徐本曰薄冰也一曰中絶小水唐
本曰薄冰也或曰中絶小水又曰淹也或从廉徐本
闕濓字按素問夏三月之病至隂不過十日隂陽交
期在溓水楊上善曰溓水静也七月水生時也然則
从兼者亦古文廉字非兼并之兼以上皆以道之說
徐本謂今世所行徐鉉所定說文解字也以道得唐
人本時以校其不同者鑰按素問二十四卷隂陽類
論夏三月云云在溓水注溓水者七月也建申水生
于申陰陽逆也楊上善云溓廉檢反水静也七月水
生時也唐本既曰或从廉則非無濓字晁氏之書甚
佳止有三冊若因刊之尤佳
攻媿集卷六十六
