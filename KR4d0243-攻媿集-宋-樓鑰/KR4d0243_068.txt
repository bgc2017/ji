攻媿集卷六十八
宋樓鑰撰
書
上宰相書(父代叔)
(某)聞天地之所以為天地者無私也而人或見其私蓋
其生育長養以為事有時乎私而實非也窮冬沍寒萬
物憔悴春回自東一元磅礴于太空而一草一木咸有
生意造物未嘗私也間有朽枿枯株雖無萌蘖之生而
其根荄餘潤猶未自絶于造物者一元之氣必且為之
融液浸潰費施生之力而不憚雖其生獨後于衆卉而
終亦不在造化之外故人或疑造物之私于此而不知
其非私也恭惟(某官)弼亮兩朝經略四海巍巍勲名與
嵩岱齊聚精會神仰贊聖天子治内治外之務方且收
拾人才躬周公吐握之勞視平津東閤為不足道挾鑪
錘以造化天下人物正如一元之運行無有偏頗當是
時而有匹夫匹婦之失所是當春而有寸卉之不萌也
敢不投誠于造化而俟其生成哉(某)受才最卑賦分最
蹇入仕三十餘年歴州縣者七任兩宰劇邑一佐邊郡
雖綿力不足以為國家使令而父教之忠粗知廉勤以
自守庚辰之春仰于光範之門蒙大丞相恩造俾倅宣
城方且自喜萌蘖之得生日望成就而需次之間有報
罷之命今日之來其窮甚矣正猶朽枿枯株大費造化
之力大丞相秉化鑪于上枯者吹之使生肯使(某)遂老
于窮哉寒谷之黍彼吹律者猶能使之長而況造物者
乎願大丞相擴無私之造使萌蘖于今日而備用于後
雖吹之嘘之若私于小物而亦豈有累于造化哉天地
不可報之恩猶當糜捐以報萬一
上宰相書(代人)
天地萬物惟其時而已矣聖人作易幽贊神明然于卦
言時必大其義用是知易之作亦明其所謂當其可之
時以示後世後世好言機而不及時以為機即幾也竊
以為不然聖人言幾而不言機蓋幾者動之微而機者
事之要後世之所謂機者似時而非也言機即近于人
為氣象迫促惟恐失之時則出乎自然者我心休休庶
績自達天何言哉四時行焉百物生焉四時自行百物
自生天則付之于無私而已一草一木華實各有其時
或先之或後之妄者以為奇為瑞其實則反物之妖也
天之于物尚爾而況于人乎宰相操造化之柄區區然
欲以智力運元化則亦勞矣故當觀萬物之變而聽其
時之當然我之用舍時也事物之芸芸于前者亦時也
推無一夫不被澤之心以待天下然其自窮自達自進
自退若不由乎我而惟物之時之聽夫然後不煩智力
而王佐之氣象見矣方今聖賢相遇千載一時神會氣
合此豈可以人為求之耶相公上佐天子下理萬務四
海之求于相公者一一以智處之則且將不勝其應究
極化原在乎坐以觀萬物之動植隨其時之可而應焉
此相公之所以大也(某)何為者曩者猥叨龍虎榜之下
陳則固已為今日張本屢拜下風誤蒙知遇相公之欲
提撕于衆人之中久矣有其志而未有其權有其權而
或非其時故(某)辱在泥塗雖知相公之不遺微賤而不
敢有求于相公之門相公秉鈞當軸二年于兹矣而(某)
適在心制中杜門海嶠實不敢求聞達于時今者收召
魂魄彈冠而掃門相公一見便有曲成之意兹非(某)之
時乎敢誦言所聞于平日者以獻古人云君相造命雖
曰造命非時不可今日則真可以言命矣惟相公矜而
進之(某)如蟋蟀之秋吟非敢鳴其不平也時焉當鳴蓋
有不容自已者干冒鈞嚴俯伏俟命
上蔣參政書(孝隆代范)
(某)聞君子之所以得人心者能以天下之心為心而以
吾之心為天下之心天下之溺何預禹事禹豈無一席
之地以容其足哉而其心視天下之溺猶已溺之也天
下之飢何預稷事稷豈無一飽之計以充其腹哉而其
心視天下之飢猶已飢之也二君子孜孜汲汲罄竭以
拯天下凡能以天下之心為心而以吾之心為天下之
心也公卿世家為之子孫者孰不願自植立以振門戶
其願之從違係乎子孫之賢否然此心則人之所同也
夫己欲立而立人己欲達而達人吾夫子以為仁人之
用心況夫己已立而人或未立己已達而人或未達仁
人見之得無動心乎恭惟(某官)懷絶世之才輔之以碩
大光明之學文章雅奥足以規姚姒謨謀忠嘉足以配
臯稷領宥密參機政天子虚席而論相閣下其選矣仰
惟先正太師魏公勲業譽望為前朝第一等人彪炳俊
偉具在史冊子孫以似以續持槖擁麾代不乏人以至
于閣下閣下以經術魁儒科以詞章鳴海内優游都城
中極天下清華之選凡書生之所夢寐而古人之所歆
艷者無不親歴之人望益隆主眷益深卒以此取卿相
蔣氏之家聲日大以肆天下以是知魏公之有孫而閣
下之光于前人也閣下以王佐自負一意于尊主庇民
固不以是區區之軒冕為事然如閣下之為人子孫可
謂盛矣有人焉業弓冶之餘而弗能修播穫之職顛沛
流離而呌呼攀援于門下閣下其念之也必矣伏念(某)
先丞相妙年自布衣以策于天子風節翹然有聞致位
上宰憂國愛君之心終身不少衰至今數紹興中興名
臣然亦不在第二流也惟是諸孤不肖既不能以家學
取世科委靡闒茸又不能少自振拔于搢紳之列加之
憂患相仍三兄淪謝相繼惟一弟相與為命又皆困躓
連蹇碌碌州縣間退揣庸虚之質顧何足以求當世聞
達惟是痛念先丞相之迹未陳而門戶衰落遽已至此
幾無面目以上先人之丘隴矣罷官三年固窮田里非
曰絶意榮望顧當路未有為之地者故不得已而為此
待時之計一日有聞于人曰朝廷大用蔣公矣問其家
世則曰太師魏公之曾孫也(某)也釋然悟躍然喜曰吾
之窮其少瘳乎或曰子于蔣公之門無一日之舊而勢
位如霄壤之隔子乃以為往必得所欲何耶(某)應之曰
吾聞蔣公之為人其心則禹之心稷之心也公與魏公
相去四世巖巖相望如此(某)為先丞相之子而沒沒不
振如此以此求之其必有以哀我者故今日之來索手
無以自見不自知其不可也伏惟仁慈薰然垂德于不
報之所引手于内溝之際使他日有以少見于世士之
歸心于門下者多矣豈特(某)哉
上洪丞相書(孫公和代表兄)
(某)聞臧孫諫君以德而君子知其有後于魯管仲受下
卿之禮而君子知其世祀于齊方二子之為此也求盡
乎人臣之事何嘗有意于徼福而此亦豈徼福之具哉
然愛君合禮天相神祐百順不期自至而子孫碩大繁
衍君子已能逆知于未然嗚呼彼皆一時陪臣效小忠
循常禮而天之報施已如此矧本朝鉅公以身徇國建
大節排大難功成困讒身不得有爲于時天亦媿之必
擁佑其後光明俊偉亦非止如臧管二子而已也恭惟
先正内相忠宣公以文學志誼結主知致身華近一旦
當戎馬倉卒之變翠華南狩騩馭未返此正主憂臣辱
士君子畢命效死之際而肉食者類多選耎蓄縮為保
家室計無肯出萬死以報國者獨我忠宣公毅然自奮
仗節請行不可回挺平時德望固已聳服夷裔而專對
正辯又足以彈壓倔強不廷之衆故雖間關險阻節旄
盡落而中心如丹卒締金石之盟還長樂之駕嚮者三
十年邊鄙不聳而南北無烟火警誰之力也上天助順
佑我國家為生賢佐而所以報忠宣公者亦昭昭可知
蓋丞相首以文章鳴而一門之秀連中宏博異科洪氏
之文遂擅天下此雖在丞相為餘事而四海由是人知
洪氏之名而家有洪氏之書此天所以侈忠宣公之報
而示為善之利也權臣當國衆能勝天方忠宣公還朝
被太上皇帝寵遇之厚駸駸大用讒人罔極一斥不復
故權臣能貶其位而不知適所以大其聲能抑其身而
不知乃所以昌其後天定復有以勝之未幾而朝廷更
化金昆玉季繼踵登用福善禍淫可謂差耶恭惟(某官)
以顔孟之學負伊吕之才周旋外服而隆巖石之瞻翺
翔華要而結兩宫之眷比者槐鉉虚席久至閱歲此古
今之所未聞而四海所顯望卒之覆金甌秉魁柄者丞
相也明良相遇千載一時決非偶然者是雖報施常理
皆人所不能及由是輔中興于無窮而成忠宣之大功
天于此不為無意也(某)不佞一介鄙人無所取材獨念
先吏部(某)早受忠宣公之知君子交情見于尺牘先吏
部流離兵火之餘故時圖籍往往埃滅而忠宣公咫尺
之書蔵弆巾箱爛然可觀先吏部既捐館舍(某)雖無似
亦知寳祕以俟今日是敢躬自裝褫百拜以獻有以見
先世之契不為不厚亦以少裨門下手澤之富比之掃
舍人之門者猶為有因也恭惟丞相竭誠節以相天子
鞏國勢于千載而衍家慶于綿遠八葉宰相七世内傳
將不足為今日道痛念先吏部以筆硯起家忠鯁獨立
終于一郡人亦歎其餘才未施而不肖之孤又不能少
振于後宦路如漆四壁枵然幾填溝壑偏親垂白菽水
不繼猶強自植立以苟升斗得官安陸困于遠次之官
有期矣固將奉板輿攜孥累為數千里之適以圖一飽
然喜懼之年惴惴朝夕所以謀寸進而為親榮者尤切
切于中仰惟閣下仁慈薰然軫念先世一日之素興哀
于無用之人道援天下之餘力一振于窮困之地則高
誼絶俗寒士歸心(某)亦當摩頂放踵以效萬一九原有
知先吏部亦不當後結草之報惟閣下哀之
上趙憲書(推代趙)
(某)聞疎不如親親不如賢詩曰豈無他人不如我同姓
曰瓜瓞曰葛藟親親之謂也周公相武王封姬姓五十
三國而天下不以為私人皆曰周以宗強噫宗故可以
為強也宗而非賢其何以強使受封者五十三而不賢
焉天下不以我為私乎無競惟人四方其訓之周以宗
強蓋以賢強也我國家聖祖神宗敦厚同姓封爵禄廪
務極隆異親親之道盡矣賢賢之義則未也乃復慨念
宗室雖有才而不得試于是設教養之法開選舉之科
人才班班得以自見近歲修潔博習之士因以益衆與
寒雋並驅争衡天子又搜舉其尤才能者擢寘周行授
之以持節擁麾之寄視有周無媿焉恭惟(某官)以光明
俊偉之才輔之以淵源該洽之學高義慷慨薄乎雲天
勁氣崢嶸沮乎金石間平之儒雅勉石之事業閣下誠
優為之在中為鯁亮之臣在外為循良之吏中朝士夫
數當世賢者必以門下為稱首朝夕論思自此升矣激
濁揚清顧為閣下胸中自有定論然人才方賴以主盟
倘從州邑之吏視天族之可以收拾者長養而成就之
俾有以自見于世則親親之道賢賢之義足以仰贊朝
廷之盛矣(某)疎族無似蚤歲而孤上奉孀親下撫幼弟
家四壁立無以資其身攻苦讀書不能自已辛勤百戰
始得一官為寮于兹亦幾年矣廉勤自飭不敢少越規
矩之外以為終身羞史君察其無他而未敢求知部使
者冠蓋相望而棄之不顧每自念言是豈惟孤寒之難
于進蓋未有當世明公以為之引重也閣下按臨曳裾
旅進天壤勢異宜不可以冒干然而決于自獻者誠以
閣下方主張公道愛惜士類宗族之末尤所矜憐倘引
而進之則他人必指之而曰是子也而首受知于宗英
其必有以取此也假寵乞靈(某)之寸進有望矣故(某)平
日之不敢為不肖以幸今日之遇非徒以親親望門下
也古語有之為山九仞功虧一簣故士君子于舉士之
際多以垂成為辭嗚呼九仞之虧固爲可惜然所以致
九仞者不由覆一簣而進乎今日之進固有望于閣下
之開其始若其終之則在他日
上葉樞密書(代人)
(某)聞念子桑之飢者有裹飯之仁憐范叔之寒者有綈
袍之惠故舊之情誰則無之故窮則相䘏達則相引或
故舊之不及用則從而收其子孫此古人之所甚重而
今之時絶無而僅有者也故山公在則嵇紹不孤而優
旃之戲亦能封叔敖之子載在前史以為美談寥寥高
風非當世大臣孰能振起之恭惟(某官)道德配古人聲
名滿天下秉大政行公道行將入相明天子以共起中
興之功而獨于故舊之情尤為垂意此所以能主盟吾
道而振風教于千載之後也伏念(某)門緒衰微生涯淪
落環視一身無寸長可錄獨賴先世遺澤得官而蹭蹬
連蹇絶人數等齒名仕&KR2136;今幾三十年矣頃者得闕桂
林待次數載望嶺外之地邈然數千里而偏親垂白不
堪遠去重以久居浙西遭去歲邊警士夫率皆東徙轉
寓於越之屬邑羇單可憐無與為比痛念先君之後零
丁如許今欲之炎荒之地則有狼狽之憂坐以無策則
忽不知歲月之换而寸進愈茫茫矣分竒才薄失于初
計尚誰咎哉然猶有冀寒灰復然者賴有閣下使(某)不
于今日伸喙而一鳴是自棄于溝壑也方閣下弦歌武
城先君宰剡谿獲與閣下有同僚之契而荷知遇為最
深今日不肖之孤貧悴無聊至于此極此閣下之所宜
動心也然閣下方坐廟堂而進退百官而(某)也微賤疏
遠尾百僚之底前時末契何足恃此以進君子之門獨
以嚮者閣下擁麾毘陵(某)得以桑梓修敬固已蒙眷顧
之厚謂(某)為故人之子有惻然興憐之意今也(某)之窮
益甚而閣下振拔滯淹一舉手力耳今日之進不為無
因敢冒鈇鉞以干造化區區之命垂于閣下之手伏惟
薰然之慈有以憐之振之不勝幸甚
上宰相書(代人)
(某)聞養才之法不一也養大才者勞之養小才者優之
譬之植木彼楩楠檜柏之屬不貴其拱把椓杙之用也
生于隂巖絶壑中風雨之所浸蝕霜雪之所摧折外益
枯而中益腴磊砢多節目而材益剛夫然後數十百年
而以爲棟梁而不橈明堂之柱非此不能勝也然爲巨
室者棟梁之外椳闑扂楔之用不知其幾故必有養小
材之法焉若樸&KR0554;小木欲求近用苟不植根于膏腴壤
墳之地使之遂其生長則將枯悴萎薾蕩然雖求拱把
之材亦亡矣孟子曰天將降大任于是人也必先勞其
筋骨餓其體膚此養大才之法也小雅曰薄言采芑于
彼新田于此菑畝此養小才之法也才大者用大而志
亦大故必先勞之而苦其成才小者用小而志亦小故
必先優之而責其近未易以一概論也伏念(某)生無一
竒學無一成猥以賞延登仕版幾四十年矣平時碌碌
以備國家之使令雖不能卓然拔茹于流俗而以功名
自期然謹守父教官箴以從事思有尺寸以見乎世比
仕東都自計司而為均輸之職亦不敢以為勞且宂方
且躬朱出墨入之煩居無何而以罪去退念妄庸孱謬
獲戾為宜而一時旁觀莫不搤腕太息知其冤而莫敢
辨(某)亦不敢自明以速大何也坐廢田里于今五年堂
有八十之母而闕旨甘之奉室有數百之指而困啼號
之迫日復一日幾不自聊嗚呼是樸&KR0554;之才而遭風雨
霜雪之所戕置之隂崖絶壑將遂摧折于無用之地是
大君子所宜動心焉者也恭惟(某官)以不世出之才輔
贊兩朝舉天下之物皆在陶冶而進退士大夫于一舉
手之頃比者起東山以鎮壓倔強不廷之國如鳳皇麒
麟一出而鴞怪狐妖自然逃遁隂受公相之賜者不知
其幾千萬人而猶孜孜以人才為意不倦吐握之勤此
周公之用心也重念(某)孤危之迹屢玷大造而公相寵
遇撫存之非一日也今日以窮來歸栖栖如飛鳥之依
人人將憐之而況公相耶噫(某)之此來則窮甚矣公相
遂收錄之耶則他日必有尺寸之效以報門下今日棄
之則遂將槁項黃馘與糞壤俱腐雖欲糜捐以為門下
用終不可得錄之棄之(某)之命懸于公相矣伏惟公相
哀憐之干冒鈞慈(某)下情無任戰慄之至
禮書
馮仁叟表兄請婚任氏書
族緒單平猥紹大馮之裔人才凡下敢齒諸任之間偶
因媒妁之言獲締婚姻之好伏承(某人)幽閒秉操素知
蘋藻之誠而(孫某某長)孝謹傳家粗習箕裘之業兹諧燕爾
夫豈偶然往之女家想見結縭之戒願爲有室遂成合
卺之歡敢薦薄誠拱聞嘉命
不愚弟請婚馮氏書
見舅氏于渭陽慚非酷似尋世婚于高密兹謂好逑蓋
將締百年之歡豈惟合二姓之好伏承(某人)素鍾淑質
久&KR0570;中饋之儀(某男)幸忝彌甥不待東牀之選蚤荷千
金之諾敢稽百兩之將宜其室家既無嫌于齊鄭傳之
孫子俾弗替于朱陳
少虚兄請婚孫氏書
託契高門承風久矣求婚猶子得諾欣然屬事緒之因
仍閱歲華之荏苒敢持薄禮遠尋舊盟維鵲有巢正欲
資夫内助迨冰未泮深有望乎來歸方當相忘于江湖
之中可以盡索于形骸之外
從子澤請婚舒氏書
定五世之交久篤金蘭之契合二姓之好敢稽雁幣之
恭(令女)素習婦功(某男)粗修子職既無嫌于齊鄭將永
好于朱陳遠不容刀何待買鄰千萬之費告先近日倚
觀結縭九十之儀
内弟汪文可請婚薛氏書
敘百年之親素聮瓜葛合二姓之好兹始權輿既情話
之相通曾媒言之不費(令女)夙&KR0570;姆訓(從子)粗習家傳
了無耦鄭之嫌乃有齒任之幸既承面命欲奉婚期嘉
禮具存何妨三者之備官占云吉尚幾五世之昌
沈虞卿侍郎女許陳氏書
襟期莫逆久為研席之交臭味不忘兹遂松蘿之託欣
然承命捨是焉求伏承(某人)詩禮素傳稔聞于父教而
(子某女)蘋藻是訓未習于婦容嘉納采納幣之同時實有
室有家之伊邇潘楊方睦當豫卜于三星吴越相望尚
將杭于一葦
史侍郎女許秦氏書
老矣從心猶有愛孫之念為之求耦幸逢列鼎之家(某)
(人)秀出相門素傳詩禮(某女)幼疎姆訓未習組紃荷鴈
幣之多儀知鳳占之協吉深喜潘楊之睦自此權輿既
無秦晉之卑庶安家室(無齊鄭之嫌又鄭府云既)
納幣張氏書
合二姓之好荷親誼之甚高尋十年之盟喜宦遊之相
遇況老境篤抱孫之愛而兒曹懷歸養之思男女及時
幸勿愆于柔日幣帛將意媿不辦于多儀共存素風一
洗末習
季舅第三女許顧氏書
閭里相望其來已久婚姻之好實始于今(某人)秀出輩
流方謹詩禮之習(某女)幼居閨壼未&KR0570;纂組之工既協
鳳鳴辱貽鴈幣一言決矣正湏坦腹之求百兩成之當
謹結縭之戒
汪表兄之子請婚書
桑梓相望夙敦雅好金蘭合契幸締華姻(某人)素習婦
功將歸千歲龍魚之裔(某人)粗傳家法適得五世鳳皇
之占二姓是求一言而決欲將厚意敢稽納幣之儀佇
俟嘉期終遂肥家之吉
婦弟知道長女許李氏書
里舍相望曾未諧于識面媒言一定乃屢辱于貽書臭
味既同婚姻敢後伏承(某人)世傳儒業況是太史公之
外孫(某女)幼習婦容未熟曹大家之女誡知鳳鳴之叶
吉荷鴈幣之先臨往送之門媿不盈于百兩願為有室
庶仰望于終身
少及兄女許舒氏書
師友從遊爰自宿昔婚姻求偶至于四三況一水之相
望宜兩家之合好(某令子)蚤傳詩禮尚餘獨坐之儒風(某)
(女)幼習組紃未解大家之女訓既叶鳳鳴之卜首勤鴈
幣之臨佳耦曰妃但覺門闌之喜色同聲相應尚何媒
妁之多言
次女許鄭氏書
鴈塔題名夙講同登之契鳳占叶吉兹諧嘉耦之求一
笑相過片言而決伏承(某人)幼而岐嶷早有成人之風
而(某女)資亦善柔方親慈母之訓俱生丙午之歲真是
甲辰之雌惟臭味之既同在禮文而宜簡御之百兩首
勤納幣之儀加我數年當展齊眉之敬
從子淶請婚陳氏書
潁川譙國均著聲稱孟公君卿俱為游俠相望千載之
下始諧二姓之歡(某人)柔婉有聞素&KR0570;姆訓而(某)孤煢
自立粗習家傳了無間阻之言遂定婚姻之約幸兹叶
吉孰云齊鄭之嫌其或自今益締朱陳之好
治請婚吴氏書
識北平之三世素知事契之深牽張氏之一絲喜有姻
親之託鳳占云吉鴈幣是將伏承(某人)出鄞水之外家
遂歸于我而(某某男)生台山之傳舍爰娶于吴既無非耦
之嫌殆有夙緣之幸一言而決因締交于延陵子之門
二姓相求用徼福于東樓公之裔
攻媿集卷六十八
