攻媿集卷八
宋樓鑰撰
今體詩
鹿伯可郎中園池雜咏
見一堂
靈澈清詩千載傳始聞林下有斯賢傍人只道休官早
見一名堂巳十年
止室
流行坎止事無多舉世營營自網羅珍重主人真止矣
直如古井更無波
小東山
安石東山志不渝歸來尋得静工夫從教更為蒼生起
攜妓何妨且自娛
桂堂
芳樹叢生庭砌間高枝更許後來攀主人勿戀山中桂
招隱還應看小山
雲龕
浮雲舒卷原無定此意誰能為飽參出岫無心歸亦爾
不妨今日與同龕
柑隅
霜著芳苞翠作圍數椽瀟洒映斜暉木奴何必須千樹
乞得閒身徑且歸
桃蹊
幾樹桃花相映開主人歸路人天台憑誰寄語玄都觀
前度劉郎不更來
月沼
玉潔冰清一壑專籜龍何處引涓涓深知月滿還虧缺
秖學蟾光一半圓
星潭
山頭分下一泓清石甃團團瞰小亭身在赤城名絳闕
至今潭影照郎星
三友經
公是端人友必端世情冷暖不相干雖云門外可羅雀
三益還能耐歲寒
竹塢
幾年種竹未成叢一日歸來翠掃空儘好閉門高枕臥
從今日日是清風
梅坡
江梅留待主人還見說歸時得飽看回首殘花飛作雪
一峯當戸正高寒
松嶺
翠雲深處曳枯笻插碧堂堂十八公全似華陽隱君子
掛冠歸去聽松風
戲贈張漢卿
張侯理窟妙無窮雅謔于人亦有功渺渺江湖千萬頃
未聞餓死信天公
陪沈虞卿使君游錢園
休沐無官事公庭且放衙城中尋勝地道上引高牙潭
府臨芳徑東巖玩物華山林真夐絶棟宇謝豪奢陶令
親栽菊秦侯晚種瓜裴公餘綠野六一醉琅玡幽阪森
三友飛橋粲百花樹深藏曲折谷險路谽谺道院羅星
斗禪房供釋迦鼇峯思御氣畫舸想乘槎佳處城環雉
吟邊路遶蛇登山攜翠袖喝道屏銀檛井巿花相映湖
陂柳半遮高歌驚野鳥疊鼓亂鳴蛙陛級青珉滑秋千
綵旆斜叢篁穿嫩筍芳草綻新葩静憩方開宴徐行更
試茶僊醪斟瑪瑙玉指奏琵琶清絶囂塵遠蒼茫望眼
賖詩情彌海嶠飲興渺天涯賢尹民同樂名郎子克家
才高修月戸筆妙補天媧揮麈風流勝憑欄笑語誇追
風慚款段倚玉媿蒹葭逸韻迷春蝶清歡接暮鴉舞茵
收地錦畫燭照籠紗耋稚欣相告輿臺靖不譁微風朝
趁馬好雨夜隨車土脈興原隰霖膏潤甲芽相將勸耕
去和氣滿桑麻
巾山曲肱齋
山立青冥外人行紫翠間小窗開木末孤塔映江灣平
楚一何遠白雲相與閒我來不暇寢冷坐對前山
廣軒夜望
點點萬家燈風清醉復醒廣軒高絶處俯瞰一天星
玉霄亭玩雪
羣齋高晏雪浮空同上山城第一重今日無非銀色界
此亭真是玉霄峯雲迷野路舞輕鶴風急瓦溝嘘老龍
便欲相將游汗漫剡溪何必訪遺蹤
倅廳雲水亭
山遶澄江江遶城水雲徑接海冥冥萬家曲折在吾目
一郡登臨屬此亭今日詩題隨處有幾番醉眼望中醒
風流鄭老知何在回首蒼茫島嶼青
再過鹿伯可
又上先生見一堂澹然賓主兩相忘不知海内清風滿
但覺山中白晝長小雨絡林妨蠟屐靚妆環坐快瑶觴
曲終扶杖欲歸去即詠白駒三四章
天姥峯
剡水迂回徹底清濫觴從此一泓澄曉來蠟屐沖寒上
䂿碎山頭十里冰
虎丘
望望古招提兹遊恨巳遲池深驚地裂野曠覺天垂聽
法人千數談空松一枝從誰訪遺跡惟有石頭知
洛杜老僧聽琴
宴坐蕭齋不作勞謂予何事走蓬蒿從容試問今年幾
手植黃楊三丈高
自言幾載不聞琴屢聽清彈苦契心少待庭柯蟬噪静
為師更作醉翁吟
中秋
歲歲當秋半人人待月明絶憐今夜賞更勝去年晴光
彩澄高露氛埃廓太清衆心方閔雨卻望暮雲生
又次丁端叔韻
好風凉月湛中秋自笑何為作遠遊不有諸君故人戀
未應連日賈胡留三千銀界俱呈色十二珠簾總上鉤
飲罷客歸清不寐誰知心折大刀頭
游惠山
石徑縈迴入翠林廿年故步喜重尋千山直上雲扉啟
萬木陰中古殿深泉水泓澄風拂拂洞門幽杳晝沈沈
調琴瀹茗清無限倦客忘歸到夕陰
游洞霄宫
宿雨頑雲撥不開紫霄佳處訪樓臺青山九鎖固奇甚
古洞一深如此哉拔地千林俱秀潤擎天一柱最崔嵬
出山爽氣尚相屬數里清溪送我回
游徑山
起看海日曉團團更挹神燈照夜闌百萬杉松雙徑杳
三千樓閣五峯寒蟄龍何在渺難問古井于今竟不眢
但覓靈泉歸洗眼誰能故把細書看
送蘇伯昌大卿
禁路岧嶤欲問津抗章便自乞閒身閔勞劇部皇情厚
寓直中奎寵數新飛輓正資經濟手典刑終念老成人
赤松未許長為伴歸取青氈繼潁濱
甬東曾幸拜蘇天外府官僚復備員前輩風流眞在眼
名公談笑辱忘年浙江相對一巵酒婺港欲行雙槳船
門鍵馬銜難作遠西風停立但茫然
送劉淳叟博士倅豫章
熟知明主可忠言奏&KR2213;方陳意巳傳人言能遜千乘國
我自能補九重天拔山轉石孰難易爛額徙薪誰後先
不用更論如許事把君征袂且茫然
送吕周輔宗丞守崇慶
從昔傅家學當今良史才聲名冠西蜀風節象東臺朝
蹟收何速歸心挽不回一麾從此去萬里可能來(四川呂為)
(陶為給事中類試省元曾祖)
舊矣唐安郡龍潛府號新當年一絳帳今日兩朱輪民
意來何暮仁聲煖似春劍南毋戀卻鼇禁要詞人
祕甚先天學誰傳陸士龍上方留自近天豈不相容契
託君家厚情惟我輩鍾慇懃訓猶子他日使追蹤
上魏丞相
夢菴深坐宴朝曛秖有梅花對此君今日衣冠有巢許
向來元凱佐華勲入山誰解訪洪景載酒時應問子雲
童諷寫成心未懶可因貪佛贊論文
次韻蔣德言游太白玉几兩山
西山不到幾經春玉几猶能一再臨太白峯前成夢境
直從總角到于今
少日游山不要歸老來腰腳不相宜羨君勝具了無勌
踏雪尋幽更一奇
賸欲扶笻隨意行要令心跡得雙清何時同入翠微去
丈室先參老淨名
落花影裏步春闌飛鳥翩翩相與還若得把茅成小隱
等閒來往兩山間
誰能饒舌強參禪何用談因更說緣生死本來無大事
晨朝須起夜須眠
謝僧道全惠詩并菖蒲
楚楚芳蓀詩樣清翠苖低護小峥嶸一泓功借幽根潤
六月能令凉意生雁蕩渾如夢邊事龍湫頓覺眼中明
閒窗坐對思無限何日隨君遶澗行
趙安國梅坡
隆暑倦行役梅坡得暫閒卷簾南浦岸終日對成山竹
裏清風遠棋邊夕照還歲寒重卜醉覓句暗香間
資聖寺
野溪清淺度危橋徑策枯笻上紫霄曉霧暗蒸山寺雨
松風深隱海門潮浮杯水漲人何在洗鉢池清意巳消
又上樂亭基上望雲山萬里更逍遥
次韻蔣德言壁間舊題
一鈴簷角自吟風兩面松篁翠掃空山卉更藏無盡意
枝頭未作去年紅
上史太傅
一坡煙水綠灣環竹樹樓臺縹緲間但說一丘藏曲折
誰知更有四明山
二十里雲隨步生潺湲洞裏訪青櫺山中要識無窮趣
看取南雷問答經
衮繡堂中語夜分幾將經史細評論不知世上三公貴
秖是東湖八行孫
贈鄭相士
知君冰鑑照人寒我相儒酸未足觀東甬從來多俊秀
為煩著眼細尋看
雪竇道中
城居久矣厭塵勞來訪名山寫鬱陶客路行隨流水遠
征人與坐白雲高千林舞翠吹蓬鬢二麥搖青照紵袍
努力共登天尺五要看飛雪噴雲濤
錦鏡
兩溪赴壑若奔虬此地端能截衆流三版放開千丈雪
一匳清徹四山秋幾年空自存公案今日重新指路頭
珍重老師成勝事清名當與此山留
妙峯亭
一峯高出白雲端俯瞰天涯千萬山試向岡頭轉圓石
不知何日到人間
隱潭
靈潭深入白雲堆帶雨春雲為我開乳石半空渾欲堕
瀑泉千尺正中來兩軍酣戰鼓鼙急一雨生寒霹靂催
中有臥龍君勿狎有時平地起風雷
游大梅山護聖寺
江東東畔更東山又過東山數里間試問招提在何處
萬山深處白雲環
寒雲片日忽吹開歴井捫參得得來行盡高山天欲半
不知平地有樓臺
常禪師塔(虎冢旁有)
當時道價極光華鷙獸相隨共一家象去虎亡師亦老
不須百鳥更銜花
從來猛虎性堅剛據石依林死不僵何待寒林班侍者
千年陪葬祖師傍
梅僊巖
梅山遺跡若為尋怪石峻嶒一徑深未必當時真隱處
清風自覺襲衣襟
雲巖
但見雲生谷初無石似巖得名非舊觀買地作精藍境
勝環脩竹門深擁翠杉禪林自家處莫問後三三
啟霞冰壺亭
拍拍新漪徹底清兩山寫照翠光凝笑看風動縠紋起
坐我玉壺春夜冰
天童玲瓏巖
捫蘿歴棧上層峯寖覺芒鞋踏半空七竅幾時開渾沌
八窗無處不玲瓏巳欣古洞容身過直恐丹丘有路通
俯視人間懶歸去拂衣徑欲御天風
送内弟汪作德赴建德主簿
今日望春下送春還送行簿書須著意家世有餘清瀟
灑桐廬郡文章陸士衡(觀為守時陸務)公餘定多暇無廢讀書
聲
南江酒家
南江舟檝飽經行橋外人家最可人賸種寒杉映脩竹
快沽村酒趁鮮鱗潮痕落草櫓聲動日腳銜山凉意新
酷愛老樟横臥處他時來此坐垂綸
宿登山
竹輿來訪小梅山山在空濛紫翠間嵐霧滿林朝漠漠
溪聲和雨夜潺潺峯頭丹井隨潮信松下禪房舊祖關
誰是無生誰不死晨鐘未響夢先還
羣從泛湖次叔韶弟韻
倚遍瀛洲十二欄老蟾推出爛銀盤絶憐千頃波瀾闊
更覺滿身風露寒境勝能令詩興逸夜深自喜酒腸寬
離離掛影清如許莫惜終宵作意看
送陳君舉守桂陽
重尋漫壁認題名十五年來一夢驚誰料今朝攜客至
卻成此地送君行桂陽臥治真談笑魯史遺編賴發明
文定南軒僊去後湖湘又得一先生
永嘉天慶觀
斗口横安華蓋山茂林脩竹路灣環琳宫迴出滄瀛表
羽士如遊崑閬間東挹江山窮望眼西臨闤闠笑塵寰
自知去此無多日著意來尋一餉閒
次許深甫寄陳頤剛韻
博物曾經辨實沈論兵更覺用功深九閽未進六奇計
萬卷空催一寸心流水高山誰復會寒松春柳解相尋
如君豈是長貧者作計無令歲月侵
前朝折戟尚沙沈志士私憂意向深謀國未須先問陳
平戎要且務攻心衣冠舊老知誰在禾黍遺宫尚可尋
騎省再新人有望一言坐復故疆侵
勸農
一番好雨潤桑麻和氣歡聲十萬家太守勸農纔出郭
老農含哺競隨車土膏澤澤地宜稻雲物陰陰天養花
願得四方無旱潦盡教樂歲似東嘉
書吳夢予古樂府後
古來樂府近來無筆力如君郤有餘日恐遺音亡正始
喜聞新作過黃初不誇藝苑徒工瑟應免侯門久曳裾
更向江西詩窟去他年時寄一行書
謝景英送鄭景元篇末見屬次韻
張羅清似翟公門門外都無野雀喧可但風流追鮑謝
直教高論到羲軒絶憐父子為知己時把文章得細論
箇裏是非何足較乍賢乍佞一王尊(有一首云觸暑相案一本此首後尚)
(光尚巋然賸記暮年專一壑想聞高咏和流泉兩公直過憶去年汝南又得見先賢向来喬木今亡矣秖有靈)
(載不可攷今附注于此諒渾相似其末一句缺)
喜雨次甄雲卿監簿韻
四郊苖槁勃然興頓覺歡聲滿郡城行且刈雲成歲事
敢因喜雨記亭名昔如魚在釡中活今見龍從地上行
憂國願豐同此樂讀君佳句欲風生
又次徐仲宗通判韻
老龍破蟄斬幽關亂滴天飄不復慳可但甘霖驅旱魃
自然凉氣滿人寰民心徒切焦熬甚神力毋勞指顧間
遥想清都應表賀紫宸軒陛曉催班
又次鄭性之縣尉韻
槁項疲農病夏畦喜聞烟雨四天垂旋尋秔稻供糜粥
驚見新香玉滿匙
閔雨才寬又畏風從朝愁到夕陽舂誰教官到二千石
不學當年邴曼容
幾番好雨應先占欣見階庭綠草纖秋後陰晴猶未定
更看新月臥磨鎌
爰居集魯要先知飛雪侵春久巳疑慚愧風師幸安静
敢將虎口鬭龍癡
游隱清
簿領叢中偷得閒輕輿相與出鄉關亂流先巳登孤嶼
采蕨還來上北山藤遶龜身增贔屭水涵虹影照孱顔
老農擁道迎人笑今日使君來破慳
瀑泉奔放石坡陀回首清游歲幾何腳力不如前日健
詩盟還喜故人多滕王閣上無韓子遠景樓中欠老坡
不謂鄙言成宿䜟偶因晚涖得波波
窮冬吏鞅解紛纏重入兹山憶少年千里幸同豐歲樂
三生曾結郡人緣幾番山色望空外今日水聲來耳邊
坐上何須聽絲竹與君嘯詠和風前
富覧亭
城郭占佳勝眼高貞白鼉霜天開浩蕩雲屋涌嵯峨四
面山總好東窗江最多腳跟盤巨石吞吐任風波
贈陳居靖道人
潙汭道人身御風棄家求静慕僊蹤僊都有石立天半
特立要當如此峯
雪中簡林景思劉振之
驟寒忽變雪花飛抱膝長吟況可知襆被可能來過我
忍寒相與話新詩
謝林景思和韻
黃昏門外六花飛困倚胡牀醉不知凍合玉樓猶強項
擁衾方詠雪巢詩
送趙子固吏部帥合肥
少年文價重神京游宦還聞政有聲南省但推韓吏部
北方猶問趙先生人傳殿上三千牘上喜胸中十萬兵
暫輟望郎分帥閫淮南草木更知名
老韓同傳我多慙意氣相傾自不凡憂患飽更俱白髮
班行獨立見青山羨君真有虎頭相顧我方為馬口銜
同舍幾何俄話别可堪目力送風帆
襟帶長淮地望崇勲名當繼古英雄吳人止解依濡塢
晉將才能過八公可但綏懷邊境静直須經略朔庭空
折衝不必居遐徼頗牧尤當在禁中
曲竹
放出一頭地出牆梢更新傍人為稱屈素志肯求伸苦
節變甘節曲身成直身青霄看直上莫忘手援人
寄題汪端明墳菴真如軒
山藏佳處竹藏廬見說離家百里餘巳矣空求真學士
傷哉閒殺老尚書後生自恨登門晚壯歲寧忘跪履初
悵望九京那可作此心徒切慕相如
萬箇篔簹一草廬傷心埋壁十年餘革聲誰聽尚書履
金榜空懸少保書無復遺音追正始尚傳新作過黃初
眞成一代風流盡歎息浮生信六如
題汪季路太傅所藏龍眠陽關圖
離觴别泪爲君傾行李匆匆欲問程不用陽關尋舊曲
圖中端有斷腸聲
畫出陽關古别離蕭疎柳質不勝悲行人顧歎離人泣
柳下漁翁總不知
題陳簡齋寄夫人書
行書滿紙遺君文可見閨門敬若賓應與少文能協趣
定因元亮遂忘貧
題韓氏所藏元祐選尚詔草
禁臠當年選尚初難兄辭寵意何如裕陵遺旨知難改
元祐湛恩信有餘今日猶存卯君筆向來誰造粉昆書
韓門世寳宜無墜史有遺文尚取諸
秋日懷國仲觀
四明聳秀一溪流曾記經行十里秋行李今從何處住
宦游自笑幾時休兒時故舊今誰在老去光陰不借留
贏得東歸訪丘壑約君同上釣魚舟
客省聽燕樂
曉入金門拜紫宸門前錯立士如雲未容密侍君王晏
秖許鈞天隔殿聞
次李季章監簿韻
跪履巽巖今幾年見君風度喜跫然長編固巳翻青簡
老墨猶能寳漆烟游宦自欣天影近思家猶在夕陽邊
時從甥館追清賞賸寫新詩繼謫僊
賀雪八盤嶺上作
平時臥雪似袁安誰肯凌晨犯苦寒百辟班中因族賀
八盤嶺上得遥看層層觀闕瓊樓聳納納乾坤玉宇寬
悵望僊山何處是欲從此地徑驂鸞
送林子方吏部將漕江東
光堯三紀煥文章寳閣岧嶤謹祕藏寓直到君才第四
皇華禮樂遠增光
望郎三度到長安垂上青雲作好官暫向江東一澄按
卻歸徑著侍臣冠
自說嵇康七不堪上教持節向江南江南父老應相賀
見說清明似晦菴
殿廬官燭對風簾郎舍脩篁共一簷别日苦多良晤少
摻袪不耐雨纖纖
子方移守四明見于浙江亭
春初送别欠詩篇歲晚還欣受一廛都騎始聞臨浙水
先聲久巳讋鄞川里人見說俱延頸海嶠從今定息肩
夜夜故山頻入夢為君端欲買歸船
寄題蜀李氏義槩堂(作之祖君亮著)
養氣非為侠輕財弗市恩仁聲高月旦義槩徹天閽稱
美推賢嗣揚名有順孫活人幾百萬何止駟容門
送衛清叔著作提舉淮東
漢庭早巳冠羣僊闊步登瀛最少年竊歎豈惟年叵及
人門才業總翹然
通泰牢盆亘海濱宅家專欲用儒臣淮南草木生顔色
又見龍頭第一人
虎榜先登到鳳池前良多以十年期雖知勇退急流去
壯歲功名會及時
羡君持節拜庭闈未老雙親看綵衣若過蓋公煩問信
坐曹日念舊游稀(衛乃蓋侍郎壻外府舊為敕局)
屢從樽酒接從容叔寳風姿照座中他日相逢年益老
棋壇尚可角雌雄
送黃景聲秘丞提舉浙西
江夏無雙第一人清明久矣動簪紳心平氣勁無偏黨
好在皇朝作爭臣
宅家親擢得真才柏府蘭堂更外臺未問遄驅向溝壑
半途應有詔書催
從來軒冕一毫輕朝蹟初收去玉京打破畫瓶無個事
不妨游戲繡衣行
論詩纔了便談禪鄙吝冰消更豁然稽首心空先及第
敢將癸未論同年
玉節光華照日曦揚清激濁正當時阿連幸出百僚底
正恐翁歸不受私
雪中迎駕
都人久不望威顔驚喜鳴鞘風雪間萬井歡聲迎曉仗
九天和氣下人寰龍樓笑啓瑶池晏鵷序欣趨玉笋班
道上峯頭皆見日絶勝銜燭照崑山
題尤延之給事所藏葛僊翁徙居圖
莫言家具少于車藥裹衣囊自有餘老婦親攜三稚子
僊翁獨玩一篇書羊牛相與趨新築雞犬無因戀故廬
到處山頭有丹井不知如此幾遷居
又題楊妃上馬圖
金鞍欲上故徐徐想見華清被寵初後日延秋門下路
不應有暇作踟蹰
題老融歸牛圖
薄宦六年辭故山故山秪在夢魂間簪紳何苦自纏縛
卻羡歸牛自在閒
天竺禱晴
早奉天香禱白衣遲明宿霧故凄迷忽驚紅日穿林薄
無數碧山明澗溪上竺寺連中竺寺蘇公堤映白公堤
湖光一碧幾千頃賸捲荷香送馬蹄
具美堂
明光殿裏早催班亭午天街從駕還巳聽歡聲傳市井
更看喜氣滿湖山聯鑣遠去閒尋勝爛醉歸來夜叩關
但願兩宫千萬夀退公時得過雲間
水月園
具美杯殘意未休相將重上望湖樓樓臺忽巳居平地
風月何曾識舊游更挈酒樽過水月坐增詩興滿滄洲
春風共約新橋畔遥拜雙龍萬斛舟
三月九日從駕
昨日爲親壽今朝從駕行君親俱有喜家國共增榮淑
氣浮黃屋歡聲動玉京人心眞易感翻手作昇平
湖山次袁起巖安撫韻
同年紫陌再尋春力主斯盟賴尹京山外斜陽湖外雪
夜來陰靄曉来晴平波灔灔新添綠凍木欣欣欲向榮
此日此身清潔甚軟紅何苦太忙生
攻媿集卷八
