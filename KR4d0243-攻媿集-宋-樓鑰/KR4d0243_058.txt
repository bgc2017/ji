攻媿集卷五十八
宋樓鑰撰
記
新昌縣丞廰壁記
余表弟汪履道得中丞新昌尋前任人名氏自紹興末
年得李君結而下凡十餘人以壁記爲請報之曰昌黎
藍田有記尚可著筆乎書再來曰藍田之文誠美矣殆
有激而言不然既曰于一邑無不當問而崔斯立乃日
哦二松之間丞果誰負也我先人季父及吾兄皆嘗爲
之率以勤幹貳其令有聲于時是邑雖小思繼家聲庀
職以來勉于所事日不暇給追科讞獄凡邑之寄大府
下之縣必屬令丞謂之知佐簿與尉或不預也侵官固
所不敢敢慢官乎求丞之職又自有常平雇役經制等
緡錢動以千萬計境内河渡水利等事固已不勝應帥
垣部使者萃于越委以吏事文符旁午又時奉檄以走
它郡會邑大夫更易攝承久之惟恐無尺寸自見以及
吾民誠知古今事不類人才有高下顧雖欲一日掃溉
之暇不可得未可以藍田之言爲當然也余讀書莞然
曰子之言有理勉旃其以此記之
錢塘縣廰壁記
錢塘古都會繁富甲于東南高宗南巡駐蹕于兹歴三
朝五十餘年矣民物百倍于舊負郭二邑事體寖重他
郡邑莫敢望紹興二十七年有旨錢塘仁和比開封祥
符兩赤縣中書擇才授任秩滿許以陛擢于是選任又
重仁和乃錢塘之分故錢塘爲尤重焉舊治在錢塘門
内尋入景靈禁籞乃以華嚴僧坊故址爲之在國庠之
西南邑鉅事叢才者或病之紹熙二年宋君价始至興
滯撥煩坐以無事首作夫子廟以崇儒風建狴獄以清
囚禁因又裒彙前任人名氏將刻石以記縣既甚古蒐
攷史傳自宋元嘉中劉道真至吳越羅隠凡十人國朝
張君房而下抵今凡三十九人具載歲月亡者缺之使
後有攷焉君寔景文公四世孫風流未遠儒雅飾吏敏
于從政故其施設知所先後如此鑰與君素有姻好喜
君之優于仕也爲之記始末而又告之曰壁記不可無
也然縣令去民最親賢否不可得欺彼卓太傅元魯山
諸公著于民心千載猶不忘蓋有不待碑而後傳者君
尚勉之
沿海制置司參議廰壁記
四明爲東南大邦海帀三垂北通海岱東控高麗日本
諸國高皇南巡駐蹕臨安尤爲控扼要地始置沿海制
置使尋命守臣兼之凡閩浙淮東瀕海之州皆隷焉後
分道置使乃專領浙東四郡檢校少保郭公仲荀徽猷
閣待制仇公悆皆嘗領之仍有參謀參議官紹興三年
二司俱罷隆興元年海寇猖獗戶部侍郎趙公子潚以
敷文閣直學士出鎮復兼制置使以重其權獨置議幕
非老成資高者不在茲選于是張君大年始爲之五傳
而至先君先君嘗以軍器監丞兼攝起部出守括蒼倦
游念歸遂仕于家又閱八人至今吳侯侯一日謂鑰曰
時平罷警幕府雖省文書然制司任重爲之參佐敢怠
其事將刻石紀前任人名氏自隆興始且子之先君嘗
爲是官矣子爲我記之侯嘗爲鵝城濠梁二守有能名
精神未衰才力過人此職雖無以表見然嘗造其公宇
前日支傾拄壊之不暇今皆煥然又有餘力以及此臨
事類不苟識者多稱其賢鑰既與侯游又因得以不肖
姓名託先君之後遂謹書之
昌國縣主簿廳壁記
昌國明之屬邑實海中一大島也以山經地志數家攷
之唐開元二十六年七月十三日析越州鄮縣置州仍
置奉化慈溪翁山等縣大率多析于鄮明今爲慶元府
鄮復爲鄞翁山即昌國也大歴六年三月四日廢于袁
晁之亂故唐書地理志元和郡縣圖志止列四縣曰鄮
奉化慈溪象山而圖志于鄮縣云翁洲入海二百里即
春秋所謂甬東越滅吳請吳王居之者也其洲周環五
百里有良田湖水多麋鹿圖經翁山一名翁洲十道四
蕃志云徐偃王居處城基猶存皆今之縣境也皇朝端
拱二年始爲鹽場熙寧六年部使者以蓬萊安期富都
三鄉與鄞縣隔海請置一尉以司鬭訟盜賊事王文公
嘗爲鄞令創縣賜以今名元豐元年又割定海縣之一
鄉隷焉初以邑小憚費以尉兼簿領之職隆興攺元海
寇猖獗郡守尚書韓公仲通奏更置武尉而職始分邑
之未立一尉獨尊承平民有餘力官舍壯麗他邑無能
及者而簿廳始因草創久覺弊陋居者懼將壓焉累政
欲爲而力不逮慶元二年平陽楊君既至慨然欲一新
之既數月公勤敏明孚于上下嘗試爲之圖郡造浮梁
邑有餘材君請得之捐資調度邑人相與分材效力不
勸而集鳩工于三年初夏落成于十月之乙未爲廳三
間高廣加于前數尺階與軒稱是徒廳右之神祠于左
廊廡吏舍一切更造木工一千五百有奇役夫二千優
與之直費錢才千緡父老爭持酒幣以犒工役唶曰民
不告勞而輪奐如此何其神速也始余官于朝故人劉
閒叟嶠雲以書來曰外子楊正臣欲附計臺一試望有
以惠顧之已而中其選遂登紹熙元年進士第鑰也初
一見而奇其貌與文今又益知其才矣余鄞人也而未
嘗涉海第聞出定川鮫門山水天無際風帆迅駛窮日
而後至昌國故雖有寶陀安期蓬萊之勝願游而不果
惟邑人往來誦楊君之政至不容口發軔之初臨事不
苟如此遠業殆未可量也邑士請記其實且曰楊君將
去不可以無傳故欣然爲書之
慶元府通判南廳壁記
郡縣丞雖不侔然位高而偪大率如藍田壁記所言余
頃贅倅丹丘問于故給事吳公芾公曰吾嘗三爲之進
則有侵權之譏退則有避事之謗余曰處于材不材之
間可乎公曰子得之矣慶元于今爲輔郡貳車有三分
東西南廳而南爲勝城中一湖最爲絶境公宇據其陽
盡得十洲三島之要舊爲榷酤之所至今猶以名其橋
南渡增員始以居此參政錢公重建紅蓮閣于前運使
楊公大興廳戺然二廳皆有題名此獨闕焉今董君嘗
入制幕先君工部時爲參議官同僚頗久樂此邦風土
别駕車以來既至首欲編前任名氏登之石以序列見
屬病故相仍三請不倦遂爲之書併以所親歴而知者
告之君之大父資政在思陵元帥府爲名臣家法流傳
猶有世臣之風只此一舉足以見居官之不苟淳熙初
魏王易鎮罷倅貳而置長史司馬之職故更六年而後
葉君以太社令員外置云
錢清鹽場廳壁記
錢清鎮去紹興府四十五里而近有江曰浦陽蓋自婺
之浦江發源浦江舊名浦陽也唐志載越州有府一曰
浦陽乃府兵之府城基猶在有橋曰隠兵而錢清之名
則不知所始相傳以爲錢武肅王誅董昌于浮梁因以
得名然近嘗發土得靈助廟捨路記乃會昌中碑已言
錢清則名已久矣昌傳言執昌至西江五代吳越世家
又言西小江豈正謂此江耶或言後漢父老持百錢送
太守劉寵寵各爲取一大錢以此表其清云熙寧間部
使者盧秉論鹽課云越之錢清場江水清淡以六分爲
額不言三江曹娥兩場老吏云崇寧攺鹽法始以錢清
分爲三場場基堆阜四環乃舊教閱之所今猶目爲教
場亭民本九十餘戶戶每月出鹽一席豪民既侵奪其
地邑胥又多方漁獵之復有私販通注之擾僅餘三十
八戶而額不減使之均出是以重困四五十年來未嘗
及額而逋負愈積矣從弟鏞孤苦力學久處上庠幸取
世科頃尉東陽頗著能聲轉而爲此不敢不謹撫存亭
民既爲之剔蠧疏源又間爲之代稅輸三十八戶欣然
如更生而課亦隨羨遂加增九分有奇廨宇建于崇寧
二年適百年矣雖頽敝之甚高宗幸四明略嘗駐蹕其
中鏞爲一新之倉使得十萬錢而爲屋三十餘楹宏敞
雅潔什器俱備使亭民之解事者司錢物之出入官吏
皆不預居民仰嘆以爲前未有也又嘗爲府中修山隂
兩鄉海上石隄八百丈土塘千三百餘丈添創兩埭造
南岸大石橋以便往來亦可謂勤矣去替止三月以書
來求壁記將書前任名氏歲月之詳因爲取其大槩併
記之庶後來者有攷云
池州教官廳壁記
秋浦爲江左名郡齊山九華之勝人物秀發又有李太
白杜牧之遺風庠校之興有自來矣吾甥永嘉盧申之
祖臯力學繼世科爲郡博士其行也求贈以言申之俊
而好文進學不待勸勉特以其少孤而自立將爲人師
慮鮮琢磨之益大書無有師保如臨父母以遺之之官
未幾則聞教育有序衿佩向風以書來求壁記告之曰
余嘗客授子之鄉矣學無止法學然後知不足教然後
知困古人之言其旨深矣非真知學者自以爲足非篤
于教人者亦不能知困惟斆學半傅說之說本以勉其
君而學記以爲教學相長此又一說也今之教者不待
問而講說又所從事惟舉子業雖皆非古之道然勵志
于學當自知其不足用力于教當知其困不足與困子
當自知之非余所能告也試書諸壁以銘坐右且將以
告後來者
攻媿集卷五十八
