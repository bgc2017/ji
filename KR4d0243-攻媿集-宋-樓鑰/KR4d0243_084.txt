攻媿集卷八十四
宋樓鑰撰
祭文
祭叔父彬州(部代工)
嗚呼我父是生五子惟我與弟年差無幾幼則同隊長
則共被矯矯三兄雍熙同軌歲星一周淪謝相繼鴈序
彫零門戶亦替相與為命二人而已平生宦遊動則千
里晚食祠祿俱還桑梓築室比隣為終焉計弟室先成
如跂如矢我家未就猶費經理寓止外舍相去密邇有
景共賞有酒同醉杖屨相過中有真味所期百年同此
燕喜弟抱微疴時作時止我官于朝祖餞如禮執手郊
原勉進藥餌時得安書亹亹盈紙猶子來調得官辟水
弟雖卧病頗亦自慰歸侍十日遽已疲瘁醫禱百端竟
以不起嗚呼哀哉才術之施十不一二兩宰劇縣一佐
邊壘精明絶人所至可紀莅官行法治家處已内外斬
斬無小不治謂宜進用以繼先世天乎不淑遽已亡矣
吾之干祿聊復爾耳為飢所驅未免漫仕又謂小别不
甚為意安知數旬便隔生死心摧肝裂哀淚如洗使吾
之心知其至是雖有萬鍾詎肯舍爾他時賦歸浮湛閭
里隻影翩然寧忍念此今也死不得撫其棺葬不得臨
其隧向風長號不知有生之為美旨酒嘉殽遣子以祭
情傷不文姑寓哀旨嗚呼九京其有知乎猶以少見吾
手足之義
祭安康郡俞夫人(代工部蔣參議母)
起于名門作配君子壼助之賢輝于彤史惟子惟孫斑
衣盈門子列朝行孫秀而文歲時上壽簮笏相映家慶
成圖一時之盛年登八十胡不百年日月云吉將祔九
原(某)等相與有連事契不薄哀以送之奠此清酌
祭伯母馮恭人(弟同兄)
巨族之胄華宗是歸婚好益締室家具宜事夫如賓捧
案齊眉撫族以和恩愛無虧秩秩子舍兟兟孫枝撫循
鞠育夫人是依季父游宦十年秉麾夫人從行魚軒生
輝方期來歸慰此離思親戚團圞情話嬉嬉何意中途
一疢寖危繼以訃聞舉宗傷悲靈轝西旋郊迎奔馳不
覿温顔徒瞻靈旂涕洒百行何悲如斯矧此仲春窀穸
有期嘉殽在俎旨酒在巵情寓于文靈其聽之
祭王樞密(代仲舅剛中)
猗歟王公生宋八葉身歴四朝險夷一節貫穿百家藝
苑耕獵其在江湖名已超躐出陳治安為天下甲道山
峩巍金門岌嶪鳳掖優處螭蚴獨攝大哉王言與典謨
接坤維謀帥公論誰協帝曰汝諧往卽功業蜀道之難
捫參仰脅尊為忠臣叱馭不懾朝無顧憂威動邊堞奉
祠以歸高臥鄉邑東山雅志鷗盟不歃邊塵忽驚騎壒
四匝羽檄星馳軍書夜急尺一趣還承明再入首定國
是終始堅執忠肝義膽越見眉睫臣主相遇神會氣合
樽爼折衝醜虜震讋智略縱横關機開闔王師增氣一
月三捷侵疆復歸信使響答遂登西府以贊調燮人皆
謂公行矣爰立大厦梁棟巨川舟楫輔成太平光明煒
燁天何不憗變生呼吸人之云亡孰不嗚唈天子震悼
為輟朝集見之恨晩用之無及存殁哀榮贈賻雜沓鑰
列官于朝莫拜馬鬛靈輿啓途丹旐帖帖哀以送之千
載一訣
祭鄭衡州(代仲舅若容)
嗚呼衡州才大屈宋筆擅雕龍詞高吐鳳妙年馳聲出
冠鄉貢吾州多賢不利首送惟公開荒徑挹晁董吏事
精明萬口歸重亨途方闢八駿飛鞚䜛口含沙巧發竒
中退墜諸淵公不為動天定勝人復為時用惟公之文
盍儀禁從清廟作歌追配雅頌驥足方馳三刀形夢悠
然漫仕無所修綜閉閤卻掃胸次空洞至寶横棄稱屈
彌衆公乎云亡鄉曲嗟痛來祖公喪為之一慟
祭趙路鈐(舅同鄉人不枯代仲)
惟公派出天潢生長昭代政宣隆平出入廣内艱危奮
忠脱身騎壒卒歸行闕官以寖大來歸四明踰四十載
待人謙恭處身静退蓮社從游今為前輩樽酒相過雍
容貴介揚清歌以歡洽談中都而感慨蓋今日宗室之
遺老猶使人識承平王孫之故態也年踰七十風度不
改郊廟侍祠峩峩冠佩屬近行尊富貴未艾一疾困之
遽至危殆嗚呼安閒一堂真率高會忽焉陳迹樂不可
再相與設奠以致哀尚英靈之如在也
祭徐少卿(舅同鄉人子寅代仲)
惟公骨相竒龐德量汪汪和而知介圓而能方早繼家
聲明習憲章旋自幕府徑登朝行乃分左符乃奏明光
留屯之策結知壽皇委寄日隆寵賚相望富貴逼人進
用未央賦歸十年林壑徜徉漢東天台尤稱循良持節
踰嶠澄按南邦云胡不淑季子夭傷情鍾弗堪公亦云
亡歸途千里兩旐飛揚行道霣涕而況州鄉(某)等從游
日望歸艎兹登公門繐帷在堂遺像如生奠此一觴相
向失聲尚其來享
祭趙恭人(代仲舅同鄉人王滁州之室)
嗚呼彤史不書女教不修閨門之間動多悔尤賢哉夫
人獨異輩流天予淑質婉嫕和柔不虐不妬不忮不求
事姑以孝與物以周舉無間言豐裕優游宜備五福益
高春秋胡為累年心熏百憂使君既亡二子不留馴致
末疾遂不可瘳(某)等辱在親黨具聆芳猷設奠一哀非
為膳羞尚爾後人壼彝是收
祭袁通判(舅同鄉人章代仲)
嗚呼惟袁氏四世五公盛于東都五世登科望于鄉閭
惟吾叔平尤為耆儒少鳴膠庠文高行孤中年漫仕日
著令譽晩益倦游有宅一區安貧樂道隨時卷舒古所
謂篤信好學守死善道居處恭執事敬與人忠者惟公
兼之而有餘壽登八帙皤鬢霜鬚出則舍車而徒字則
蠅頭細書外和内剛不可得而親疎勞謙終吉矢死弗
渝進不聞呂父之卜獵退不見申公之安車禄不及子
二孫蚤孤養不至于列鼎仕不過于題輿人或不堪其
憂而公處之則晏如也沈疴來侵水已浮膚天不憖遺
奄歸泉途識與不識聞者歎吁惟余齊年往來舒徐凡
我同社視公步趨有几有杖有琴有壺載平時問字之
酒奠今日一束之芻欲寫余悲言與淚俱嗚呼尚復有
全德篤行博物洽聞之君子如吾叔平者乎
祭魏丞相(知道代王)
嗚呼惟公盛德不可涯涘雖欲屢數莫究一二竊窺緒
餘蓋本實地故其設施不誣不偽少而篤學寢食不置
壮而從政動施實惠其奉太夫人也既備于色養又及
手足之愛以承其意其事明天子也既盡于輔贊又罄
啓沃之忠以順于外敵再犯境淮甸鼎沸見大夫無可
使者召從幕府張旜出使所謂飛矢在上行人在下而
公神色不動講解而歸和議至今南北之人受公之賜
者又不知其幾也晚居碧溪不渝東山之志潭潭之居
固已因其舊而山林日涉隨其高下蓋天作地藏以爲
公宴居之計益覽載籍出入釋老觸物而咏遇客則醉
其雍容蕭散野老爭席風流醖藉有晉宋之風度則又
其餘事也人皆望公再登端揆使其小卻猶當出侯藩
方使萬物爲之吐氣不然處之林下尚可以典刑于善
類天不憖遺奄棄塵世詩不云乎人之云亡邦國殄瘁
其公之謂乎(某)等先祖諸父俱託夙契來官異縣獲拜
簪履憐其孤煢視猶子弟引而進之極力于嘘枯吹生
之際頭顱如許莫報洪施再拜公前俯伏流涕嗚呼公
乎尚歆此蘋蘩之意
祭王令人(閣學代陳)
惟陳氏世家閩中我先少卿兄弟始徙鄞川叔父之外
他無期功之親族猶未大也迺歲在丙戌余得庶子是
時年方壮而處貧不得已鞠于趙氏迨今十有九年夫
人無恙時屢以爲言謂趙氏有子可以歸矣庚子之秋
既哭子曅因念夫婦俱涉半百而子姓凋疎兹有意請
于趙氏因仍至今夫人忽以疾亡而言猶在耳此子已
不得逮事于生前豈應更緩于今日二子鞏芾扶靈轝
以東卒哭在邇且將卜葬以十二月戊午之吉命子歸
伏喪次使執喪如禮以成夫人之美意以廣陳氏之嗣
續又以全諸子手足之愛且俾無忘趙氏撫育之恩夫
人有知尚臨此言嗚呼尚忍言之
祭劉宜人(閣學代陳)
嗚呼夫人之德柔惠淳直夫人之福康寧戩榖相夫而
夫聞于鄉教子而子顯于朝年益尊而無一事之遺家
愈肥而無一毫之驕自奉至約以施則饒言無枝葉聞
者意消母儀婦則真可以表儀于閨閫蓋八十四年處
之如一朝晚歲尤盛賢侯宴喜安輿徐行去鄉密邇千
騎奉迎金章拱侍含飴弄孫斑衣濟濟乃開慶筵大集
珠履歡謠雜然洋溢千里云何不淑禍福伏倚内外䀌
傷幾為罷市夫人之身固無憾矣他人為壻猶曰半子
我壻王氏維子是似撫愛之辱今踰三紀室人云亡神
傷未巳夫人訃聞痛哭流涕效官詞掖欲歸無計喪不
得摩其棺而一慟葬不得臨其穴而盡禮敬状行事不
敢溢美雖已大書特書而淑德懿行終有不能盡言之
媿也二甥東歸致奠甚菲東望長號靈其歆止
祭王參政(曾吏部之望代)
惟公負卓犖不羣之才養剛大不屈之氣富閎深自得
之學奮經綸四海之志出其緒餘十不一二蓋文章直
欲追兩都之風而政事已足絶俗而驚世矣正色立朝
官曰諫議明白賢佞公非公是振舉綱紀使君子有所
恃而小人有所畏督師淮堧長城千里雅歌投壺坐卻
敵騎進參政機人謂且相而翩然去之高蹈赤城視富
貴如脱屣東坡先生稱張文定公曰上不求合于人主
故雖貴而不用用而不盡下不求合于士大夫故悦公
者寡不悦者衆然至言天下偉人則以公為首者豈公
之謂耶(某)登公之門俯仰二紀假守海邦猥繼英軌欲
一拜公于床下而公已屬疾欲見不遂巍巍巨公何恙
不已人之所以期公者未艾也而泰山其頽千丈松崩
聞者為之流涕嗚呼吏民方相與泣于甘棠之下亟遣
薄奠以寓千里去思之意尚當力追公于步趨之餘庶
乎不為九京之媿也
祭劉衢州(曾吏部朔代)
嗚呼天之生賢其嗇已甚鍾山川之靈委造化之和不
為不靳予之以賢授之以才而獨短其命伯牛之疾顔
淵之夭豈獨其身之不幸人物器業有如公者儵焉奪
之蒼蒼者又何其太忍耶嗚呼我公受天異稟當今人
才在第一品處之孔門未必不升堂而在寢居之廟堂
上可使藜藿之不採下可使斯民之奠枕南宫一鳴萬
口皆噤風節日新利害益審激貪立懦論議鯁挺不事
孫劉身不得一日安于朝廷之上小試兩州皆足以追
龔黃之遺軫三仕三已重以疾病正路坦坦孤蹤凜凜
四方屬心謂公之未達者天將降以大任孰知夫堂堂
王佐之才百不一騁而遂至于隕乎嗚呼公之純孝温
凊定省鶴髮在堂公必不瞑公之友愛不見畦町十年
相望俱負重名于時忽相從于九原此尤薦紳韋布之
所悲哽也(某)慕公高風歲月良遠假守東嘉方視公以
為繩準惟兹邦人崇仰最謹君子服道德之教小人懷
撫字之政訃音一聞哀感萬井詩不云乎人之云亡邦
國殄瘁要當為天下惜爾何止于海隅之一郡耶
祭王詹事(曾吏部十朋代)
惟公行出乎誠學根乎經高見遠識特立獨行射策論
事仲舒賈生面折廷諍汲黯王陵功成羽翼政如神明
人或一得公集其成公論之興公爲主盟事失其平公
爲權衡一有抑揚人爲辱榮一有去就國以重輕人亡
一鑑夢奠兩楹明主震悼善類失聲天亦惜之爲之隕
星(某)昔拜公屣履以迎公去不回誰其典刑往哭不可
郡紱是縈設祭道周酹公之靈精爽凜然尚其顧歆
又(守代莫)
嗚呼(某)之于公殆有夙契稽山定交歲踰一紀晩寮青
宫益敬益畏道義相勉草木臭味哭公之喪義如同氣
兹焉假守實公梓里九京不作何所則視公雖云亡道
在百世嘗錄遺事上太史氏盛德大節略具是矣嗚呼
我公詩不云乎高山仰止景行行止奉以周旋未敢失
墜視焉如生庶幾無愧欲酹宿草相望一水馳奠告哀
澘然出涕
祭薛寺正(吏部代曾)
惟公學博而知約行高而不孤政嚴而無苛論正而不
迂求之海内未見其比意者天生斯人其必將回狂瀾
于千載之絶學建功名于萬里之亨途纔小試而奪之
蒼蒼者又何其忍乎公之守吳余在故廬我來剖符公
歸里居固嘗服高風于踐履之舊聽宏論于謦欬之餘
方將日親直諒多聞之益盡讀篋中未見之書曾不見
于幾日驚死生之頓殊寓哀情于短章灑衰淚于生芻
嗚呼吾老矣不知餘生尚復見人物如公者乎
祭鄭司法(同官頡)
嗚呼德升止于斯乎早名薦書而不得上太常之一第
晚歴曹掾而不能脫七階之選途欲試無所有銜不袪
旁觀者為之歎息而君處之則裕如也方其釃酒劇談
裁燭賦詩精神爽拔不見衰相謂當收功名于桑榆孰
謂夫江風匽薄得疾膚腠一入膏肓而不可除方瞳瞭
然強忽笑語凜如對面而蓋棺事定青衫已上于畫圖
矣嗚呼倡酬之詩易而為哀挽之歌清飲之樽今而酹
祖奠之芻德升尚能飲而聽之否淚盡詞殫空相與望
君于路隅君則已矣有子是似古人所謂非在其身在
其子孫者其在斯人歟
祭陳司戶(僖)
惟君之家世篤儒學君之皇考尤號淵博噤不得施晚
而君生謂興吾宗教之以經齠齔秀發書無不讀中童
子科老生嗟服遊學十年暮鹽朝虀乃登上第乃瞻龍
飛得官戶曹千里跬步云何不淑至此大故君之于家
孝友天成收䘏孤露糾合宗盟君之于文亹亹不倦自
公之餘手不釋卷君之于義勇于敢爲親舊有急匍匐
救之積是三者宜其遠到壯年長才廢于中道峩峩閩
山靈轝何歸歸旐翩然云胡不悲惟我同寮周旋最久
菲奠薦誠疚心疾首
又(路祭)
嗚呼武仲學甚富而命甚奇也氣甚高而位甚卑也天
畀之以才而不與以時也又嗇其夀使不及四十之期
也一疾困之遽成九原人皆悼其不幸而同寮之心又
何其悲也詩盟文會書名居以為永好非君主之而誰
也青衫畫圖宛宛乎君之芝眉也炎天赫曦道阻且長
丹旐翩然君將安歸也官則有守欲送不可惟君家暑
行之無恙猶可以慰我之思也祖奠于郊向風長號不
可及已嗚呼武仲知乎不知也
祭湯寧海(烈)
惟君之資如玉之粹惟君之辭如綺之麗來宰寧川政
尚平易悃愊無華彈琴而治兹方及瓜束擔歸計奇疾
困之一旦長逝囊無襲衣室有孤累吏民興哀幾于罷
市矧同王事休戚所繫不圖善人忽焉隔世雖有菲奠
不得自致君其歸乎望望揮涕
祭陳安人(表門閭同守倅詹事良翰女兄旌)
台之著姓朱陳是推既生自陳朱子誠歸一門孝友累
世不虧夫人贊之室家具宜之死靡他面割耳剺夫人
視之婦道與稽夫人之姑年登期頤孝養既勤夀祉孔
齊夫人之弟名德峩巍同氣是似為家門楣月評升聞
寵光陸離旌表高門彤史有輝(某)兹叨假守欽歎壼彝
思播清風以勵幽閨爰設菲奠來瞻繐帷節孝有閭過
者式之
祭劉天台(同守倅孝㦂)
名父之子徒勞州縣悃愊無華夙宵不倦平易近民民
罔怨咨生無赫赫死則痛之知君清貧賻贈加厚知君
無歸謀葬山阜更率同僚奠此一觴君而有知庶其來
享
祭周侍郎(從代侍)
惟公惟識淵沖智略輻輳悃愊無華持心近厚趨事赴
功力瘁心疚險夷屢更介然有守五溪深入四蜀奔奏
給餉數年簡在斯久擢主大計亨途方驟云何末疾遽
啓足手位不稱德年不及夀急義首公可以不朽信息
從班于公何有天其或者欲昌厥後(某)等為僚屬耳底
藴未究忽拜繐帷孰不疾首乃陳斯殽乃酹斯酒矢哀
以文公乎知不
攻媿集卷八十四
