攻媿集卷七
宋樓鑰撰
今體詩
姚江高風閣(邑有嚴先生墓)
不從文叔作三公歸著羊裘大澤中石瀨釣臺非故地
雲山江水自高風烟迷宿草古遺恨樹擁危樓新奏功
僊馭飄颻疑不遠翩然獨鶴度寒空
夜坐
重雲烟雨日冥冥柱礎流津意未晴賴得谿風送雲出
放開山月照人明紛紜世態長松影荏苒時光流水聲
坐久蕭然轉琴軸為君更作九臯鳴
山陰道中
昨望山陰古道中蕺山直上最高峯今朝更踏山陰道
郤向雲間認八松
捲上疎簾莫放垂迎眸景色自淋漓有雲更覺千山秀
不雨争知萬壑奇古道經行盡遺跡羣賢風度想當時
奚囊莫怪新篇少應接山川不暇詩
蘭亭别于果鄉
山隂巖壑妙人寰十載扁舟空往還贊府端能慰牢落
連朝相與上孱顔龍盤鳳翥無奇畫霞蔚雲蒸有舊山
弔古凄凉更離别滿懷秋思到眉間
早行
水餘枯枿尚棲苴催促征夫趁曉鴉細路繚山穿亂石
輕輿掠樹得飛花柔桑彌望兩三里脩竹深藏四五家
徑處不容行客戀可憐一步一天涯
水漲乘小舟
一番凍雨洗郊丘冷逼征衫四月秋只喜青山瀉懸瀑
不知黃潦漲平疇登途已厭頻輿轎得意何妨且榜舟
處順安貧聊自適未應坎止愧乘流
繡川道中
伏波莫作賈胡留雨意垂垂未肯休不憚征衫有微濕
只愁平地又横流行人自厭衝泥苦野老方當得意秋
倦僕如何致千里登天徒笑傳鳴鳩
過蘇谿
處處谿環舍家家石累牆有時逢老稚無事只耕桑野
色撩詩思村醪引醉鄉山川巳如許急雨更斜陽
東陽遇雨
萬壑千巖巳飽看更尋佳處為開顔無端早上一番雨
遮盡東陽縣裏山
即事
雨外山光淡烟中草色鮮斷橋依古岸流水自斜川紫
椹餘桑表青藤遶樹顛人情兼物態只合付天然
荆坑道中
古澗隨山轉征人趁水行懸崖當步險空翠逼人清石
路無尋直沙田不畝平千巖得一二亦足慰平生
馮公嶺
百級山田帶雨耕驅牛扶耒半空行不如身倚市門者
飽食豐衣過一生
括蒼烟雨樓
莫為看山只凭欄遠懷猶恨兩山間坐深卻得無窮趣
秖看平川一半山
晚步少微閣
落日謝虛閣横琴相對閒片雲將急雨一笑失前山
夜坐燒香臺
長晝苦炎熱夜分凉始生電中千嶂立琴外一蛩鳴急
雨催詩思遥空答鼓聲誰知囗府地得此意凄清
即事
睡重不知曉山高意得秋風來巳落葉潦去怱中洲幽
閴素所願登臨儘自由瀕溪千萬壑何日上扁舟
小雨
好風先雨到危欄卻送殘雲過别山不用開襟強披拂
自然凉意滿人間
烟雨樓夜坐
暮靄横空黯未收晚來凉動滿懷秋澹雲影裏千山月
殘角聲中百尺樓參坐共為文字飲高談不見古今愁
夜闌半醉意方適徑欲乘風汗漫遊
晚自擬滁亭轉烟雨樓聽角
兩寺疎鐘夾岸聞荒烟無數亂前村山銜落日雲生彩
谿溜孤舟水不痕蟲羽凄凄鳴綠暗星暉隠隱照黃昏
欲歸重到層樓上更為梅花一斷魂
重陽
佳處逢佳節寧辭望眼勞有樓皆眺遠無日不登高野
栗炊新秫寒萸泛濁醪黃花何太晚籬落上蕭騷
北行雪中渡淮
風捲清淮夜不休曉驚急雪遍郊丘坐令和氣三邊滿
便覺胡塵萬里收瑟瑟江頭輝玉節蕭蕭馬上點貂裘
歸來風物渾相似二月楊花遶御溝
泗州道中
宿雪助寒色相看汴水濱輕車兀殘夢羣馬濺飛塵行
役過周地官儀泣漢民中原陸沈久任責豈無人
靈壁道中
古汴微流絶餘民尚孑遺高丘祠漢祖荒草葬虞姬垓
下空陳迹鴻溝愴近時膏腴滿荆棘傷甚黍離離
陳留柏
驛門深閉柏參天月可中庭夜影圓人静好風喧客枕
坐令歸夢到林泉
相州道中
千古興亡一夢驚就中物理似持衡茜花空染朝歌血
荒草猶祠羑里城但見反身知自咎誰言修政欲相傾
知音只有昌黎操臣罪當誅主聖明
即事
行盡窮邊歲亦殫倚門應是念衣單寧知今日幕南地
不似去年江上寒乘馬惟欣日可愛逢人長說雪初乾
三衾四襖半無用何必重歌行路難
臘月二十五日大人生朝
去年沙岸倚歸舟今日驅車古涿州綵服難陪萊子戲
巴詞應付雪兒謳客途行及五千里夀宴須開十二樓
南望飛雲天樣遠太行山外久凝眸
初出燕山
去國三千里還家第一程都緣人意樂便覺馬蹄輕落
日催心速飛雲逐望生莫嫌歸去晚猶得趁清明
春雨
石斗微微覆淺沙蘭叢短短茁青芽春花著眼未云久
花事于人漸有涯
漫漫平湖接遠天濛濛細雨濕輕烟野橋横著草深外
何處渡頭人上船
送人之官池州
春空吹雨作餘寒去去扁舟不可扳伊昔曾游三大水
到今獨記九華山想君脈脈征途遠屬我悠悠夢境閒
回首江山固無恙懷人倚待好詩還
春遊遇雨
公子喜青春歡遊弗厭頻久晴都不問好雨郤成嗔桃
杏紅方入禾苖綠未勻請君停杖履俯念耦耕人
糧料院葵向亭
結屋蒼崖晝不譁崚嶒亂石遶簾牙濤江渺莽三千頃
烟瓦參差百萬家雉堞環山餘暮雪龍樓聳闕煥朝霞
登臨可是望都省但有葵心向日華
廨舍小軒
衮袞羣山尾横窗更此岑塵埃遮物外風物宛山陰作
吏何妨隱尋山不用深居然一丘壑便足快登臨
尺五亭
舊說城南社今登山外亭宮牆步可到御柳望中青引
嘯千巖響哦詩過鳥聽曲欄頻徙倚歸思渺東溟
挈從子滌歸烏戍外家
五年不泛浙西船今日重來倍黯然葦席不重寒刺被
菱歌孤唱月搖川吚啞回櫓鳬鷗狎來往輕帆風雨便
點檢湖山固無恙鴒原遺恨到黃泉
烏戍道中
田在港西家港東斷橋春水步難通束蘆挾瓮穩來去
不礙小船分釣筒
重陽寄雪窗從叔
秋意未教籬菊知不妨烏帽著風吹絶憐對酒君歸矣
更欲登高誰共之風雨滿城千里夢茱萸綴席一年期
君非俗物敗意者莫爲催租便不詩
次伯舅汪運幹(大雅)所寄韻
遥憶牢之舅功名志欲成離思滿方寸望眼費雙明攬
筆四愁詠登樓千里情賢勞休自歎幢下本書生
佛日山
曉出都城暮入山杖藜蕭散易開顔松風五里未行盡
隠隠疎鐘紫翠間
遊香山次王正言(逨)韻
四山過雨翠光流境勝心閒自點頭野鳥叫春多格磔
晚風吹鬢故颼飀三年幾作舊山夢一笑喜成今日遊
獨歎寒泉本無意強隨機械走溪溝
過西興
幾載京塵涴客裘江村乍入倍清幽柔桑穉麥寒猶在
流水落花春又休蒼狗浮空驚易失白駒過隙若為留
細思誰似垂綸者寘酒烹魚百不憂
攜家再游姚江
又作泛舟行浮家一葉輕潮生江外晚月比夜來明雲
盡天容徹風高水氣清五湖乘興去何苦慕功名
渡揚子
江豚吹浪雨颼飀望斷天涯人白頭一舸乘風渡揚子
數鷗導我過瓜州
曉霧
曉霧冥濛水拍堤稜嶒亂石與雲齊扁舟不用兼程去
到得稽城日巳西
登蕺山
晚步蕺山上休辭腳力窮八松不碍眼萬里欲乘風逸
興浮滄海高歌徹太空羲之不可見猶得想胸中
永嘉試院謝曾使君送酒
一簾疎雨洗塵埃滿架酴醿自在開正恨烹茶殺風景
忽驚門外白衣來
脱身場屋幾春秋故步重尋我自羞閉置有如三日婦
畫成應遣一生愁與錢誰是老司業送酒更無賢郡侯
掩卷出門花下坐真成一酌散千憂
木藴之國博遷居
寄齋今日又遷居門巷相過五尺餘王子何妨借人屋
淵明不必愛吾廬大千眼裏無非寄三十乘中皆是書
祀竈卜鄰無用爾柢今天上有鋒車
名大人稱屈心閒我自餘言詩今子貢作賦古玄虛鳳
沼定平進鷗盟殊未疎潭潭府中去只作寄齋居
次南真宫龔道士壁間韻
幽舍足留客疎篁不用林相過幾樽酒清坐一瑶琴野
鶴伴僊隱閒雲寄此心黃冠如有許來者爲低簪
送樂清姚令行可
長官清政玉無瑕卓魯循良不足誇前席有期吾黨喜
挽鬚無路邑人嗟才高雁蕩千峯石惠足河陽一縣花
欲信三年渾不擾遊山今日始攜家
入雁山過雙峯
眼前未見古龍湫望望前山景自幽紅日一門千嶂曉
翠峯雙聳半空秋風高落木無邊下氣勁閒雲逐處收
要識雁山真面目直須霜後一來遊
靈峯
老笻扶我轉林丘直到僧房最上頭地擁雙峯遮勝境
天分半石閟靈湫空中大士澹相對山罅清泉空自流
人謂石崖宜置我不知來此有緣不
龍湫
地聳峯巒秀天開氣象寬九霄銀漢落千古玉龍寒壯
觀供尊者幽居稱冷官何時遂肥遯不厭白頭看
又次王瑞安韻
雲鎖千峯碧泉飛百尺湫山蹊驚險絶洞府足深幽谷
靜搖虚箔巖高臥老虬賈胡還似我到處輙遲留
忘歸亭
一峯凛凛插烟霏誰築新亭占石磯標榜未應專一壑
此山何處不忘歸
登馬鞍嶺
軋軋輕輿上馬鞍半天嵐翠逼人寒從教宿靄迷清嶂
明日晴空取意看
游西山次范丞(公興)韻
東風吹我上西岡更覺僧房白晝長草色巳翻新歲碧
梅花秖是去年香好山圍繞屏三面野竹蕭森玉數行
千里同遊逢范叔綈袍他日未相忘
喜雪
曉風吹起雪漫漫來兆豐年喜有端玉樹瓊枝無限好
雪窗高閣不勝寒直疑天上梅花落莫作人間柳絮看
我欲乘風游汗漫倚欄空自羡飛翰
同年翁處招遊北山次韻
不嫌屐齒碎莓苔秖要吾人得得來見說飛泉高落澗
待尋曲水作流杯竹林素約羣賢集雞黍相過一笑開
政恐清遊自忘返不應空棹酒船回
支茂先烟蓑亭
人生逆旅困風波大似寄居鸚鵡螺月白江空無一事
不須更作釣魚蓑
紅梅
南枝零落北枝殘失喜新蕤苦耐寒莫道北人渾不識
南人幾作杏花看
秋意次林致甫宗丞韻
河漢秋來淨飛星一點過好風吹暑盡疎雨送凉多紈
扇收圑月桃笙捲細波自知恩到骨欹枕夢無何
送春
飛花一片減風光不待紅稀意巳傷今歲餘春能幾許
浮生此日更須忙隴頭有雨麥初秀林下無人蘭自芳
夜倚疎櫺誦佳句好風如水月如霜
花披催蝶舞柳暗受鶯遷過眼忽新夢回頭誰少年溪
雲隨筍供山雨近梅天詩思正無賴一聲來杜鵑
病目初愈張子家有詩次韻
年來視物隔褷䙰秖有昏花似退之強起歸鴻聊自放
妙穿懸蝨恐難為相親黃奶交親絶見代青姑事寖危
寫照苦添雲蔽日不應更誚虎頭痴
許深父餉酒覆于舟中
千里貽書慰寂寥更將尊酒餉今朝先生忽巳成烏有
用事何因見白超醉裏謾思鯨吸海夢回誰悟鹿藏蕉
何時痛飲論心曲雲滿江東望眼遥
送朝臣濟宰湘潭
君向瀟湘忽語離江城離思亂雲飛傳聞楚俗尤凋瘵
勿以秦人視瘠肥宰縣要尋行志處監州空有負丞譏
此行得句須頻寄直到衡陽有雁歸
即事
芸芸物態見天機静裏工夫得細微階下秋紅千萬點
游蜂一一採香歸
正月庚申朔(淳熙六年)
春來節物一番新今歲仍逢臘裏春莫訝連宵清不寐
秖緣守歲守庚申
國清寺
夾道青松引客來五峰雙澗擁樓臺豐干饒舌留公案
隋帝遺書暗古煤最喜親知來里社真成春月上天台
陰雲掃盡尋幽去佳處端疑為我開
山中懷仲兄
雁山曾御九秋風更喜春深到此中芳草絶憐隨意綠
野花真是映山紅未知方丈景何似直恐桃源路巳通
起聽朝雞無恙否兹遊恨不與君同
天台道中口占
路上人家短竹籬繅蠶刈麥自熙熙可憐日對千尋瀑
不解閒吟半字書
宿仙居民家
投暝人家欲睡時雨聲不斷水平池回頭已過三江渡
醉看車中總不知
寄管儀通判并同官
執别僧房日未斜别離愁緒滿天涯清宵巳落柔桑葉
小雨頓開喬麥花醉裏不知身是客(玉詞江南李)酒闌無奈
客思家(中句歐公夢)憑誰寄語三夫子歸路還須好句誇
贈寶藏老道源
骨相昂藏澗底松平生禪窟儘從容幾年大隠清暉閣
今日來瞻獨秀峯打破畫瓶無罣礙大開飯店喜迎逢
今朝且逐征途去何日重來聽曉鐘
過蒼嶺
黃雲滿塢沙田稻白雪漫山薺菜花路入縉雲頻借問
碧香酒好是誰家
崇朝辛苦上孱顔泥徑初平意暫閒蒼嶺東頭移野步
眼前便得處州山
婺女極目亭
危樓雄據郡城東掃盡秋雲快碧空目力不容山隔斷
詩情長與酒無窮先分樓下雙溪水高挹人間萬里風
興逸不知真近遠五弦聲裏送歸鴻
自阿山歸再過蒼嶺
雨後過蒼嶺平生行路難危層驚步滑絶澗覺心寒就
嶺山逾險趨平谷更盤年來輕世故不作險塗看
攻媿集卷七
