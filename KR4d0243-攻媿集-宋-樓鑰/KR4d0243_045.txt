攻媿集卷四十五
宋樓鑰撰
内制
右丞相趙汝愚加食邑實封制
門下朕祗膺丕緒肇祀合宫賴天地之靈儼百神而顧
享嚴祖宗之配綿萬世以承休惟時大臣贊我縟禮肆
頒祭澤敷告朝倫具官某寬博而崇深裕和而肅括學
造聖賢之藴才兼文武之優有經濟四海之志而行之
以忠有酬酢萬變之智而決之以果擢由樞筦進秉國
鈞是爲社稷之元勲非止衣冠之盛事處心無競休休
多容物之仁守道不阿蹇蹇盡匪躬之節予所毗倚國
其庶幾頃卜仲辛恭修大饗上稽皇祐之故典近遵慈
極之宏謨致精三日之齋虔奉九筵之制惟辟公之顯
相厥有賢勞顧熙事之備成敢云專鄉增多采邑併衍
眞畬以隆巖石之瞻以壯維城之勢於戲載貂蟬而展
采固宰路之所同被衮繡以侍祠實宗盟之未有惟親
賢之並用于邦國以增光其服渙恩益圖治績
賜告口宣有敕卿爲時上相贊我盛儀是宜與邑之
多用見疇庸之渥其祗成命毋事謙辭
士歆加食邑實封制
門下朕嚴九筵之禮是曰肇禋逆三神之釐若蒙昭答
餕惠所暨臣鄰斯均矧惟屬籍之尊可後恩光之渥集
廷紳而誕告示詔綍之匪私具官某德性寬洪風猷端
粹重珪疊組生長富貴之中簜節騂旄雍容閒燕之久
惟夙夜之匪懈仰春秋之益高實長周家之宗盟是爲
劉氏之祭酒兹崇宗祀預贊上儀冠班列于三孤聳儀
刑于九族乃加井賦仍侈圭腴以表耆英以隆孝治於
戲祭有十倫之義莫如同姓之先備者百順之名益介
遐齡之永願如夀俊奚假訓辭
賜告口宣有敕卿位冠孤卿望高宗老既奉合宫之
祀宜加采邑之封雖曰彛章是為新渥
郭師禹加食邑實封制
門下朕祇事總章荷神祇之來格廣施惠術普中外以
惟均顧予元舅之親嘗預羣工之相肆加異數明告周
行具官某迪德忱恂飭躬謙靖祖后實為同氣夀皇尤
篤優恩淑旂綏章蚤授齋壇之鉞篆車希冕近升棘位
之班疏三吳公社之封廪萬夀祠庭之禄能屏膏梁之
習自忘圭組之崇比卜季秋親祠重屋茂對三神之祉
宜先四姓之賢用衍爰田載加眞食於戲兢兢業業以
事上帝朕敢懷專鄉之私洞洞屬屬而存小心爾尚介
方來之寵益昭吉履永保修名
賜告口宣有敇禮畢九筵恩均百辟賜予伯舅之胙
均兹宣室之釐與邑旣多頒綸可後
周必大加食邑實封制
門下朕嗣守邦圖肇修宗祀父天母地祭既重于合祛
尊祖敬宗禮尤嚴于並予一人越紼以行事爾多士
奉璋而侍祠眷舊弼以興思顧慶條之可後誕揚渙號
敷告昕廷具官某簡重而閎深直方而膚敏典誥上規
于姚姒詞章遠軋于漢周弼亮兩朝未究經綸之藴鎮
安四海有懷康濟之功偃藩南國之雄均逸東山之勝
比以霈恩之渥升之亞傅之崇注想不忘乞言方切屬
伸大報爰啟合宫載謀載惟聖父嘗頒于先甲我將我
享季秋乃卜于仲辛熙事既成蕃釐來介申衍多田之
賦仍加眞食之封於戲明堂王者之堂方荷神休之答
二老天下之老宜先祭澤之施尚迪遠猷永綏殊寵
賜告口宣有敇卿嘗位冡司均休真館屬總章之竣
事賦多邑以示恩其即欽承以祗眷渥
師䕫加食邑實封制
門下朕寅紹丕圖虔修大饗親惟伯父既有助于多儀
神介蕃釐詎敢云夫專鄉亶敷命綍用告昕廷具官某
履行粹和稟質端靖生長神明之胄源流詩禮之傳出
分顧憂見民庸之甚茂入趨班綴奉朝謁以尤恭建六
纛以承家視三孤而命秩屬講肇禋之禮適當越紼之
行攝事太宫降登有度陪祠重屋顯相無違庸推祭澤
之優可後宗盟之懿爰加井賦併衍畬租兹謂恩襃式
昭名數於戲奉犧牲粢盛而告聿嚴布政之宫拓山川
土田之封益示展親之義其祗異渥以對靈娭
賜告口宣(琚同吴瓌吴)有敇禮成重屋賚及萬方宜首及
于懿親用申加于多邑載頒明命其服殊恩
吴瓌加食邑實封制
門下朕穆卜季秋躬修大祀靈祇授職幸熙事之備成
多士在廷賴懿親之顯相宜頒惠術敷告羣工具官某
謹畏自將純和無玷聯四姓小侯之貴承三朝外戚之
恩入侍中宸屬櫜鞬而甚肅進班上閤飭冠佩以尤嚴
頃建齋壇退安琳宇旋視孤卿之秩併開公社之封逮
蕆禮于九筵實均釐于萬國乃增采邑仍衍圭腴以彰
寵數之優以表肅雝之助於戲蒐上儀于陽館豈惟黍
稷之馨鍚蕃祉于后家可後脹膰之賜尚綏吉履以服
彛章
吴琚加食邑實封制
門下合宫肇祀實祗奉于慈謨宣室受釐爰大頒于霈
澤惟時懿戚夙著賢稱庸舉徽章式孚渙號具官某美
由世濟才應時須登簮筆持槖之聯惟知避寵更握節
擁麾之選不專爲恩比崇建于齋旄旋寖加于孤棘逮
兹大報贊我上儀禮既備于八階胙惟優于四姓俾增
多賦仍衍眞腴於戲文德以講明堂幸神祇之顧饗賀
慶以親異姓宜福履之均霑雖曰邦彜尚承惠渥
郭杲加食邑實封制
門下朕頃用盛秋虔修宗祀奉犧牲以薦備陳重屋之
儀賴爪牙之良肅領千廬之衛既云竣事可後均釐我
有明綸告于列位具官某生資沈毅世濟忠勤氣禀山
西期遠追于起翦書傳圯上自有合于孫吴久專將閫
之雄入侍殿巖之邃屬祗孝饗務罄齋誠奉璋惟多士
之賢執戟有元戎之重肆疇采邑仍啟侯封以介靈休
以彰異渥於戲茅簷蒿柱朕方躬大禮之嚴玉節琱戈
爾尚體中權之寄益思忠報以答殊知
賜告口宣(巴同蕭鷓)有敇禮嚴重屋澤及羣工錫多邑于
巖除啟新封于侯甸(臣疇兹多賦蕭改眷我勁)其祇明命益勵忠
猷
蕭鷓巴加食邑實封制
門下奠圭瓉以薦誠既虔修于宗祀執豆籩而在列宜
咸被于靈娭眷我虎臣董兹羽衛厥有渙恩之錫式彰
顯相之勞具官某智略雄深性資沈鷙望雲就日夙肩
面内之誠建旐設旄馴致總戎之拜奉眞祠而均佚視
左棘以疏榮乃因霈澤之行增畀爰田之賦申加眞食
用侈神休於戲承異眷于三朝蓋屢覿彌文之盛敷大
賚于四海顧可無寵數之優益綏令圖以保終吉
郭師禹特授少師封永寧郡王加食邑實封制
門下朕纂上皇之丕緒承列祖之通喪復土告功既克
襄于大事提綱置使實有賴于懿親爰播明綸肆加殊
寵具官某小心自牧吉德著聞蚤席慶于椒闈寖升華
于棘位恂恂家法靡矜金穴之奢侃侃朝班久遂琳宫
之適兹卜會稽之麓往營永阜之陵靈駕徐驅飭廞儀
而肅靖重臣主辦訖閟寢之固安粤惟元舅之崇可忘
醲賞之報繄勞之稱匪朕敢私衮服命圭顯冠孤卿之
秩金印盭綬進封異姓之王仍旄鉞于東秦徹土疆于
南晉申陪井賦併侈轅疇以昭四姓之華以篤三朝之
眷於戲節侯仕漢得謹畏謙恭之聲尙父在唐有富貴
繁衍之盛豈其苗裔見此親賢其踵前人之休以爲密
戚之勸
賜告口宣有敇阜陵復土元舅策&KR0564;旣升冠于孤卿
仍疏封于王爵其祗渙渥毋事謙辭
皇伯祖太師嗣秀王伯圭特授兼中書令加食邑
實封制
門下朕祗紹炎圖遹繩祖武追仰抱孫之愛謹奉菆塗
實繄同氣之賢式專使領克襄大事悉按舊章昭示殊
襃用孚羣聽具官某聯休皇極正位泰階直大以方厚
載體坤爻之二爵齒與德達尊全天下之三惟我孝宗
最崇秀邸眷乃象賢之懿襲兹開國之封敬其所尊愛
其所親今當推于宗老反也如疑往也如慕況密護于
廞儀每入臨于朝晡曾不避于塗潦能以從心之歲躬
為復土之勤有司莫敢不哀行路為之感動語必流涕
誓報平生之恩賞不踰時肆舉非常之典是兼紫微令
之重以為大父行之華仍衍爰田併豐眞食匪以爵而
馭貴恨無官以酬公於戲隆專席之榮蓋用祥符之故
實第中書之攷會參尚父之勲名以增師尹之嚴以侈
邦家之盛益綏夀嘏庸對寵光
賜告口宣有敕卿貴隆人爵尊襲王封親臨永阜之
藏寵冠中臺之列是為殊渥尚體眷懷
右丞相趙汝愚特授銀青光禄大夫加食邑實封
制
門下聖人因親教愛蓋本于躬行大臣以道事君莫先
于協贊朕方遵皇祖之訓形四方之風眷我宗英相予
孝理惟忠勞之備著繄命數之宜加爰集具僚載申襃
律具官某崇深而行簡直諒而能容學有淵源究前聖
天人之藴志存節誼立本朝社稷之勲相業素高民瞻
允屬自擢登于右揆獨光輔于冲人於皇孝宗克振炎
祚朕既荷綠車之鍾愛遂紹于重規卿亦蒙丹扆之異
知寖基于大任惟推心而相勉念圖報之尤難三年之
喪服勤敢怠七月而葬宣力居多因山為陵得丘原之
爽塏稱天定諡極寶冊之鋪張迓吉仗以來歸奉太宫
而班祔誠信無悔哀禮有餘仰慰在天之靈實由同德
之助是用超文資之峻徑授三階衍井賦之腴幾盈萬
戶勉從遜牘少屈恩綸於戲明德懿親既居金鉉黃耳
之貴勞謙終吉僅登銀章青綬之聯益成廉退之名尚
副倚毗之意
賜告口宣有敕卿祗奉阜陵爰加賞典班既高于百
辟位亦次于三公其體眷懷亟祗成命
皇伯師夔特授開府儀同三司加食邑實封制
門下朕丕膺寶祚加厚皇支惟我祖之君萬邦既訖因
山之禮顧天子之謂伯父實參置使之行眷吉仗之言
旋豈襃緡之可後視儀宰路敷號廷紳具官某賦敏給
之資擅温恭之譽分左符而出鎮嘗專制閫之雄易留
務以歸班徑擢齋旄之峻迨沖人之臨御進孤保以疏
恩鳳闕晨趨見朝儀之甚肅鯉庭日侍知家法之尤嚴
匪惟族姓之光允謂衣冠之盛比營東越崇建阜陵願
躬除道之勤往護成梁之役久安閒燕退若無憑小試
才能燦然可覩宜加寵數以答賢勞公府肇開遂擬三
師之貴珍臺兼領併增千戶之封用侈宗盟兹為使相
於戲有是父有是子俱膺華衮之滎拜于後拜于前克
紹緇衣之美勉圖休問以對殊私
賜告口宣有敇惟予伯父表我宗盟爰升衮鉞之華
已播絲綸之寵其祗異數毋事謙辭
知樞密院事余端禮特授銀青光禄大夫右丞相
加食邑實封制
門下稽古建官莫重王朝之論相代天理物必資揆路
之得賢朕臨御惟艱疇咨敢怠爰命紫樞之長進居黃
閤之崇乃輯廷紳誕敡制綍具官某温恭而氣勁凝静
而謨明智周萬事之原學貫九流之邃孝宗擢之于庶
列亟躋法從之班聖父召之于留都遂處輔臣之任益
殫忠藎力贊政幾迨予嗣歷之初尤藉同寅之助迭掌
東西之二府兼明文武之兩途内則密勿廟論以慮四
方外則整齊戎律以令諸將清規足以範俗深謀足以
濟時進退百官詳試知人之鑒調娱衆務究觀識治之
才蔽自予衷與之國秉用正鈞衡之寄毋勞夢卜之求
超授文階增陪井賦以示奮庸之選以昭注意之隆於
戲夙夜基命而單厥心朕欲起太平之盛朝夕納誨以
輔台德爾其繼良弼之名表正士風訪求民瘼及閒暇
而修政刑之要專燮理以致陰陽之和若股肱耳目之
相需將天地祖宗之臨汝懋承明渙期底成功
賜告口宣有敇卿比領樞廷兼行相事兹延登于右
揆已誕布于明綸注意方深拜恩可後
攻媿集卷四十五
