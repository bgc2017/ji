攻媿集卷六十五
宋樓鑰撰
啟
代通王明州(佐)啟
恭審光膺一札移鎮四明加延閣之清華示雄藩之風
采自聞成命已播先聲恭惟(某官)學造聖涯行為世表
韋編竹簡讀殘萬卷之書玉斝瓊彛壓倒千人之筆才
出于天人策上名冠于龍虎榜中蓮幕掄才未舒婉婉
之畫蘭臺選士已聞衮衮之登立螭陛以書言接鵷行
而布武俄分郡寄遠暢王靈以黃霸神明止著循良之
譽雖子游文學無關政事之科未有以千載之通材兼
一時之要任直節在庭臣之右治最為天下之先飽聞
兩地之生靈自樂二天之庇蔭惟時鄞水實近行都海
匝三垂地綿千里清朝偃武久無烽火之驚潢池弄兵
或恃風波之險近禦狗偷之盗遠防虎視之隣必欲得
第一流以之為二千石忽聞鳳詔更畀菟符宿姦甚落
膽之憂罷俗有息肩之望帡幪伊邇桑梓知歸便道過
家大似衣買臣之錦近臣還闕豈惟得子敬之氈行據
要津以前大用(某)夙蒙異顧近别台躔豈知閒冷之身
復拜熒煌之座曾是堂前之燕知故壘之可依自憐屋
上之烏因丈人而亦好
代通福州陳丞相(俊卿)啟
上公分陜聿嚴帥閫之雄寒士依劉叨處貳車之任爰
通名于下執喜託跡于洪鈞恭惟(某官)百代偉人兩朝
元老負特立獨行之氣堅任重道遠之心奥學淵源根
六經而排百氏忠誠挺特貫三光而洞九泉當天開地
闢之秋遇雷厲風飛之主臣作股肱耳目備宣輔贊之
宜爾為麴糵鹽梅尤著燮調之效維持國是進退人才
士夫喜公議之有歸中外知王化之將復功成而退道
大不容麾分十國之連地控七閩之要故鄉在望何殊
朱買臣衣錦之榮盛德若虛肯為蘇季子佩印之樂經
綸未究威望益隆公尚居東行見衮衣之復席方虚左
重膺玉鉉之求(某)學術荒疎性資凡下遲頓不能以及
事容貌不足以動人良弓之子必為箕粗守傳家之舊
吹竽之門而攻瑟自憐應世之乖念平生願上于膺門
而今日得游于儉府趨風伊邇撫已知榮駑馬加鞭倘
緩一時之驅策頑金躍冶尚希他日之陶鎔潭府靖深
暑風清潤願體冕旒之眷茂加茵鼎之調
代謝葉丞相(衡)奏門客恩澤啟
孤蹤何取妄干鳳閣之元臣洪造不遺俾預龍門之下
客生成有自感戴惟深伏念(某)一介寒儒半生苦學蹉
跎場屋徒堅鐡硯之心荏苒歲時有愧青箱之業家惟
四壁之徒立野無二頃之可耕重念嚴君久為漫仕心
勞王事嘗抗塵于三紀之間位亞郎曹竟賚恨于九泉
之下弟兄孱弱門戶羇單記先友于碑隂孰是金蘭之
舊候舍人于門外頓驚霄壤之殊敢期當路之知不忍
向隅之泣念子路為曾參所畏固知事契之深有山公
則嵇紹不孤尤覺義風之厚假以手援之力開其寸進
之階是何遭逄獲此成就茲蓋伏遇(某官)夙高耆望光
輔昌辰雷厲風飛君臣相遇于千載天開地闢日月可
冀于中興方將任使于賢能顧豈遺忘于微賤至而不
肖亦使有成(某)敢不俯激懦衷仰酬恩紀便當銜袖以
上先壟且將藉手以戰文場黃壤有知豈無結草之報
青氈如在敢忘推轂之私
代通薛通判(鳳)啟
庠校師儒兩著佐州之效塵埃俗吏方為學邑之行獲
在下風豈勝幸會恭惟(某官)性資沖静經學通明文字
五千渺波瀾于筆下雲夢八九忘芥蔕于胸中早收俊
造之科徑躡清華之武先生入太學久居賢士之關博
士伴雙旌乃為刺史之半公論甚鬱高懷自如登臨洪
府之江山嘯詠爛柯之風月撫摩凋瘵關決是非似聞
五月之政成多賴貳車之力贊龐士元之展驥其可再
乎班景倩之登仙行且升矣(某)么微晚出蹭蹬半生頃
辭箠楚于尉曹復較錐刀于征筦貳令海邦之表脱身
選路之初任花縣以無堪驚瓜期之甫及尚祈加惠俾
免矌官非曰能之姑試鉛刀之一割所可恃者正依廣
厦之千間
代通劉湖州啟
建牙三輔誰無附驥之心涉筆一同乃有登龍之幸敢
修竿牘仰徹齋鈴恭惟(某官)聞望雷霆文章河漢穿天
心出月脅英詞侔造化之工嚅道真泳聖涯奥學究誠
明之蘊周旋中度左右逄源歴窮千古而若在目前泛
覽百家而不專紙上羲文既遠尚有言傳釋老雖殊皆
為我用惟其蓄于中者厚故其發于外也閎入仕皇都
聲動百寮之底出臨壯縣治高三異之書惟聖主以斯
民為先而中興視循吏之盛大襃卓魯徑躡龔黃越觀
二十載之間不過三數人而止久難其選今見我公矧
茲苕霅之區是曰股肱之郡白蘋泛月想神仙窟宅之
深皂蓋頒春稱師帥風流之美來紆丈二之組密依尺
五之天課最易聞上心素簡丈夫功濟四海尚鬱壯猶
刺史入為三公更觀盛舉(某)初無他技早預一官徒堅
鐡硯之心猶負金籯之訓典閩山之醝務俄閱十年充
檇李之法曹媿無三語轉丞茲邑獲居是邦方涓日以
載塗行束身而受察豈惟庀職于吏師之側抑將横經
于政學之餘哦二松之間敢言公事而姑退得廣厦之
庇庶幾寒士之俱歡
代通趙郡王(伯圭)啟
瞻帥閫于瀛壖曾以部民而修敬望齋旄于澤國更容
邑吏之趨風肅貢朋緘豫通下執恭惟(某官)璇源毓秀
嵩嶽儲神東平之在漢京為善深知最樂汝陽之居唐
室退朝端若無憑宛然韋布之流籍甚搢紳之望惟親
賢之並眷宜富貴之逼人寓直西清屢拜兩宫之雨露
疏封南服不移十載之旌戲清和兼惠夷之風畏愛如
衰盾之日潢池赤子憺威名于鯨海之深大舶賈胡傳
政譽于鷄林之遠樂苕溪山水之勝奉珍臺香火而歸
濯纓而賦滄浪闔門而養威重四子之官二千石用昭
磐石之宗列侯之印十九枚式廣維城之助雖有蒼生
之徯望不妨綠野之雍容胙新鄭之真封分閬中之巨
屏櫜兜戟纛益嚴亞保之多儀衮繡貂蟬入侍合宫之
盛禮寵光有赫福履難量(某)早預一官本無他技典閩
山之醝務俄閱十年充檇李之法曹愧無三語茲叨貳
令又獲登門梓里有光復見魯公之拜後棠隂未改尚
歌召伯之去思自念孤蹤適逄幸會矧是典刑之舊願
承土苴之餘哦二松之間敢言公事而姑退得廣厦之
庇庶幾寒士之俱歡
代通李都大啟
高山仰德久欲事于賢大夫冷局效官幸獲依于部刺
史迹雖殊于兩地庇實托于二天敢因告始之恭少見
投誠之素恭惟(某官)風儀岳峙德量淵澄才兼文武之
資學究天人之際義嘗許國忠不忘君決策請行不獨
在十九人之列論功頒賞已足稱五千騎之賢成桃李
不言之蹊堅松柏後彫之操爰受朱轓之寄入趨丹陛
之嚴宣室受釐謂賈生久不見矣中朝召對歎徐樂皆
安在耶亟示睿恩俾遷輔郡擁麾出守屢宣愷悌之仁
攬轡觀風端有澄清之志眷貨泉之至重移使節以按
臨盡收數路之權悉總三官之利錢流于地貨積如山
已書朽貫之功卽聽召環之命(某)濟南冷族海内腐儒
辛苦半生甘在百僚之底﨑嶇末宦濫參九府之司豈
期樸&KR0554;之資獲在帡幪之下鈍金無用尚期良匠之鈞
鎔躍冶不祥敢覬洪爐之造化
代謝知潮州啟
曳裾東閤載瞻元衮之光華剖竹南州復預大爐之造
化寵驚神悚感極涕零竊以在廣極東以揭陽為列郡
自唐而後有昌黎之遺風置鄉校以教千里之民驅鱷
魚以除百世之害坐使蠻夷之地一如畿甸之間惟我
皇家尤重邊徼正當擇士以職承流如(某)者踸踔無堪
嶔﨑可笑紹弓冶之餘習綴搢紳之後塵兩地監征力
較錙銖之利六年學邑備宣朱墨之勞雖無健吏之聲
稱頗究生民之利病頃罷邊城之佐首干上相之尊得
倅宛陵忽坐遭于擯斥奉祠梓里亦久就于休閒孤迹
若萍歸棲何所仕途如漆跬步而登悵毁譽之交攻驚
鐫黜之四至息黥補劓苟逃城旦之書滌慮洗心敢賦
大鈞之問會中興之英主復圖任于真儒自憐香火之
散官曾是門牆之舊物念丘山之莫報幸溝壑之未填
尋故步于鈞墀仰勤三握髮三吐哺之禮訴危衷于洪
造復煩一舉手一投足之勞俾守海陬以安蠻蜑惡溪
瘴聚不妨叱馭以前驅秦嶺雲横何必問家之所在但
如僥倖端有夤緣茲蓋伏遇(某官)以王佐才為天子相
内以緝熙于庶績外焉鎮撫于四夷虎嘯龍吟弼亮兩
朝之治鳶飛魚躍陶成多士之材遂致庸愚亦叨任使
(某)敢不布宣詔旨撫字民生益遵父教之忠毋怠官司
之守興瀧吏之問敢辭行路之八千捐國士之軀庶報
龐恩之萬一
代謝劉提舉薦舉啟
畿邑負丞未展秋毫之效上臣誤聽已形華衮之褒恩
重山丘感深肺腑伏念(某)才如命薄術與世疎妄嘗有
志于事功頗亦早親于經學屢操筆硯之習往從場屋
之遊良弓之子必為箕有自來矣吹竽之門而攻瑟如
不好何衰遲白髮之雙親齟齬青衫之一第賞延于世
遂因委質以入官父教之忠粗識律身而奉法念家聲
之淪替嗟世緒之凋零敢言隠忍以就功名但欲植立
以興門戶一行作吏亦知棲枳之為卑再轉為丞寧復
哦松之可樂困簿書之叢委驚塵土之昏霾應無窮之
求急于星火酬方來之務紛若毛釐但能催科粗可逃
責當官動礙于掣肘莅事況多于面牆公家之利無不
為誰為知已君子之仕行其義求無媿心曾微片善之
可書敢冀當途之肯舉仰鄉閭之先達方彭彭持使者
之車憐上世之至交猶戀戀有故人之意夫何么麽適
隸按臨忽傳一紙之春風為振孤生之寒色周章拜賜
俯僂知歸茲蓋恭遇(某官)識量恢洪風度凝遠北宫黝
之勇一毫弗挫于人柳下惠之和三公不易其介聲猷
籍甚節義凜然攬轡近畿起澄清天下之志推轂後進
稱品題人物之公廣務搜羅誤收庸瑣(某)敢不飲冰勵
操結草酬恩鮒轍可憐方賴激西江之水鵬程欲起更
祈借北海之風
代賀王詹事(十朋)啟
恭審顯膺宸命擢處宫端朝廷益尊國本增固凡在紳
緌之列舉深抃舞之私恭惟(某官)學探精微氣全剛大
聳公台之望于庠校談經之日吐廊廟之言于殿廷射
策之初結知兩朝傾譽四海堂堂不撓豈惟近古社稷
之臣諤諤以昌信是當今諫諍之選進以禮而退以義
用之行而舍之藏四擁隼旟掩漢室龔黃之迹一登鶴
禁追商山園綺之蹤朝廷固喜于得人公議咸期于且
相弼諧審諭方資李文紀之忠清輔贊彌縫會致房玄
齡之事業(某)薾然無似少也何知備更州縣之勞幸脱
譴何之域貳車來止方將掃齊相之門召驛趣行莫獲
為李君之御敢馳賀牘少見忱衷尚期茵鼎之調仰副
冕旒之眷
代通薛尚書(良朋)啟
拜棨戟于黟山當辱老商之一眄駕屏星于梓里幸依
夫子之仞牆俯已知歸陳誠敢後恭惟(某官)身兼數器
才出萬人深造道眞傳伊洛淵源之學發為詞藻追舒
向金玉之文自結上知遍儀清貫談笑不妨于剸劇功
名自覺其逼人握節擁旄外著廉平之績簪筆持槖内
為侍從之臣凡建明遇事而敢言宜寵遇在廷之莫及
盡四方而屬望期兩地之問津聽履而上星辰忽驚勇
退把麾而去江海徑作賦歸周旋泉石之間盤屈公台
之器謝傅東山之志寧久遂夫高懷賈生宣室之思行
即膺夫迅召(某)生平無似門下所知自幕府之終更叨
貳車之承乏十年德施未知圖報之階一代吏師喜有
趨風之便始茲洗印未及掃門沈侯方賦郊居輙通名
于記室龐公倘入城府期雅拜于前塵仲夏清和燕居
優暇願調鼎食以候鋒車
代賀趙明州(伯圭)啟
恭審課績上聞為南國諸侯之最寵光下被進西清學
士之聯曾何異登瀛之榮又以顯維城之效恭惟(某官)
為善最樂大雅不羣風流追配于古人被服必先于儒
者天潢近派于周為魯衛之親帝胄竒才在漢擅間平
之譽號宗藩之儀表為聖世之豪英海沂歌别駕之功
丹丘著剖符之烈眷深于上進不以親奉夫人之輿創
聞盛事送列侯之印獨被殊恩睠二浙之奥區有四明
之佳郡地綿千里海匝三垂浪舶風帆萃卉服獻琛之
利蜂屯蟻聚有潢池弄兵之虞必得升卿以當錯節正
須龔遂來理亂繩既易地以策勲果自天而渙號賜金
增秩爰示寵于侯邦簪筆持荷徑問津于政路幾京師
之蒙福見城郭之生輝坐令風濤萬頃之間隂受刺史
二天之庇命召公而江漢化已知治效之優得李勉而
朝廷尊行聽召音之播(某)戴恩最厚仰德方深側聞二
千石寵數之頒實同十萬戶驩心之劇恨官司之有守
望賓廡以無階燕雀賀大厦之成喜得營巢之地騏驥
騁夷途之逸豈無附尾之心
代上吕鎮江啟
憔悴餘生幸叨末契風波千里敬謁明公敢陳迫切之
愚仰溷高明之聽雖云無因而自至詎敢亡說以為先
竊以文舉不羇妄謂李君之有分山公如在定知嵇紹
之不孤載在信書以為盛事蓋先契者古人最重而高
誼者叔世所艱不有豪傑之人孰振頽靡之俗恭惟(某)
(官)量吞四海氣壓萬夫夙懷公輔之壯猷早屈功名之
奇志釣璜渭水世傳柱石之勲取日虞淵身預風雲之
會獨以有用之學兼濟非常之才精忠上結于主知儒
術下飾于吏事發硎游刃未見全牛錯節盤根久知利
器總軍儲于邊徼仰分西顧之憂守留籥于行都更任
東釐之寄惟京口之巨鎮控天塹之要津坐嘯未幾卧
治自若已聞政績之上達側聽召音之鼎來立懦律貪
以名節而自任哀窮悼屈崇風義以獨高寒士赴之如
歸羇人倚以為命矧在門牆之舊尤祈甄冶之收伏念
(某)身與萍浮命随葉薄紹箕裘之業不能自振于家風
厠簪紱之聯徒以猥緣于世賞羇蹇加人數等流落在
天一涯憂患相仍不及養親之三釡飢寒復迫焉能餬
口于四方比参醝局之僚越在瀛堧之表方苟升斗而
自活未容尺寸之暫施適承弊政之餘例有譴章之及
二年于此十口無歸雖嘗知安分之言亦能誦固窮之
戒然而比之顔氏既無負郭之田較以淵明更乏儲瓶
之粟不求濟于旌麾之下是自投于溝壑之中重念(某)
大父獲游相君之門最蒙知遇先人亦為藥籠之物屢
辱生成恩紀未酬存殁知感迨宵人攝職于越邑遇明
府弭節于舜江蹤跡雖微曾辱步兵之青眼眷私不替
間遣使君之白衣是敢仰憑一日之知輙忘三瀆之僭
大鵬欲化固將借北海之風涸鮒方危且願激西江之
水
代通韓總領(彥直)啟
居百僚之底雖知仰泰山之名輕千戶之封但願識荆
州之面幸茲末屬預在下風雖擁篲之未遑顧馳緘之
敢後恭惟(某官)雄才冠古壯氣横秋當世家聲功孰踰
于八柱國妙齡上第名獨高于千佛經錯節盤根共知
利器發硎游刃未見全牛顧大丈夫所以致身惟明天
子以為知已乃眷江淮之壤實為財貨之淵萬竈列屯
用增天塹之險三軍宿飽正資鞭策之才爰擢貳于月
卿仍暫煩于星使威名遠暨城池不啻金湯儲庤益充
菽粟有如水火當邊隅之息燧肅營壘以無譁非惟操
贏貲以佐軍所謂不加賦而足用簿書期會豈久為外
府之淹朝夕論思行即簉甘泉之侍(某)伶俜何數結約
亡竒少讀父書未策勲于筆硯早承世賞偶厠迹于簪
纓自紆俗吏之青衫羞見古人之黃卷奉祠庭之香火
遽纏風木之悲依幕府之芙蓉又屬沙金之汰朅來上
國猥備微官董舳艫之轉輸謹朱墨之出入幸預使令
之列祗承約束之嚴得大君子為之依歸庶賤有司安
于職守駑馬十駕寧敢憚于驅馳鷦鷯一枝願永棲于
芘蔭
代謝臨安府通判啟
拜赤舄于泰階方深榮幸駕緹屏于天邑遽辱生成退
而捫心感至流涕伏念(某)材如樗散性若棗昏妄嘗有
志于功名頗亦早親于筆硯與聖賢對獨躭黃卷之書
從場屋游終阻青衫之第強顔宦路刻意官箴兩仕窮
邊僅脱微軀于萬死一參下幕幸離小選之七階學邑
寧川慮傷美錦分司京口莫試鉛刀比改畀于除書俾
總提于市榷謹朱墨之出入較財賄之有無誓殫一日
之長不憚數年之次忽從省汰何所怨尤八歲三得官
莫霑升斗一門四立壁但有啼號驚薄命之數竒覺晚
途之甚窶顧已往之迹了如蒼狗之浮空閱去速之辰
常若白駒之過隙髮種種以如是身遑遑其何之幸宵
人未填溝壑之時際元宰方慶風雲之會勢殊霄壤契
篤金蘭傳好語于西山跫然有喜進孤蹤于東閤歡若
平生窮猿方急于投林駑馬但知夫戀棧周旋久矣委
曲從之三握三吐而謙德不衰一貴一賤而交情自見
官不離于都下職況忝于治中惑于多岐初類亡羊之
牧未必非福今成喪馬之翁頂踵知歸丘山莫重茲蓋
恭遇(某官)為天下宰負王佐才元首明哉股肱良哉適
臣主相逄之日受命長矣茀禄康矣佐國家無疆之休
大開衆正之門共築太平之址惟賢者在位引類而上
臣事君以人凡厥有知誰無附鳳翼之志顧如無似亦
叨展驥足之榮(某)敢不仰戴已知恪居官次飲冰厲操
懼為門下之羞結草酬恩敢後古人之報
代通李縣丞啟
始為刀筆吏愧居栖棘之聯獲逄君子寮行視哦松之
樂顧惟幸會殊劇懽悰伏惟(某官)秀毓山川慶鍾閥閱
學淵源而有守才砉騞而不留致身于紅蓮幕中舉無
遺策書名于金閨籍上益著休聲仕不擇地而安丞有
負予之嘆立吏行之雁鶩豈端使然哉造朝列之鵷鴻
殆亦非晚矣(某)江湖泠族簿領下僚父教之忠粗可律
身而執贄學失其道徒嗟莅事之面牆疐尾跋胡轉吭
觸諱一邑無不當問肯例以嫌三人必有我師願提其
耳
攻媿集卷六十五
