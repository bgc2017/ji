攻媿集卷三十四
宋樓鑰撰
外制
吏部尚書趙汝愚兼侍讀
敕朕退朝之餘務學為急開邇英之閣肆求經史之遺
言對無逸之圖慨念祖宗之美意正有資于勸誦顧何
憚于增員具官某秀出天支蚤收儒效擅開平之譽久
宣出藩入從之勞條晁董之言尤見憂國愛君之意謹
銓衡于選部實領袖于禁途朕惟歴代編年之詳萃于
通鑑之紀三朝致治之要列于寶訓之書爾其因事進
規盡忠無隱矧是宗盟之彦首陪經幄之游尚服異恩
以稱公選
寄資武功大夫幹辦御藥院陸彦端轉歸吏部除
帶御器械依舊幹辦太一宫
敕具官某爾給事宫省謹而寡過肆還寓秩列之銓選
屬鞬九陛仍護行宫往哉惟欽毋替于舊
武經郎趙不淹換太子右監門率府率
敕具官某國家宗支視古為盛然以屬近行尊得奉朝
請者亦鮮矣爾修飭有素宗老薦其詳雅授以正率日
陪近班尙勉之哉以永終譽
許從善循修職郞
敇具官某爾以假吏往從使節兹登仕籍始得論賞雖
曰踰時亦不失勞矣
從政郞邵武軍司理張令照降兩資放罷
敇具官某治獄之職惟公則平爾曲奉上官縱吏爲僞
以陷人于深文臺評來上罰其可逭再鐫厥階歸務循
省
修武郎前監紹興府東城酒庫馬鎰降兩官
敇具官某爾職槯酤驚擾田里憲臺按治嚚訟自解削
秩免官以正名分
朝散夫夫知邵武軍趙師造降兩官
敕具官某政平訟理郡太守之先務也爾按吏不審乃
諷脅理官偽為文記以傅致其罪彼罪雖得爾其可佚
罰乎褫秩二等以戒鍛鍊之吏
從政郎賀正使書狀官俞南仲循兩資
敕具官某朝廷選修聘之使而使之自選其屬爾以庠
校之彦為之少從禮成而歸賞可後乎
何謙韋益竝循修職郎
敕具官某集故事以成書儒館之職也爾隸西省(改東韋益)
(省)亦預有勞既登仕版仍進一階
朝散郎温州通判傅頤降一官放罷
敕具官某榷貨之禁至為嚴密治中别駕實專掌之爾
職在是而不能戢吏卒之冒法豈惟關防之弗嚴抑見
威令之無素削秩免官以懲不恪
福州觀察使王抃父康贈武功大夫成州團練使
敕朕肇禋南郊祇見上帝爰推霈澤以及萬方仕登朝
列皆得以及其親具官某故父具官某有子以廉車告
歸爾亦預此䘏典尚其有知欽承休命
寄資右武大夫遙郡防禦使皇子嘉王府都監韓
世榮轉歸吏部在京宫觀
敇官躋横列使領遙防是為右選之華用示内班之寵
具官某進謹赤墀之奉退祗朱邸之勞歴年寖多以疾
來諗俾隸名于銓部仍賦祿于真祠尚服渙恩以保終
吉
承節郎潘時美嫡母孔氏年九十一歲封孺人
敕具官某嫡母孔氏比肆郊霈推老老之恩爾年登九
齡子為命士予之湯沐以為晩歲之華
通奉大夫顯謨閣待制陳峴係韋潛心舉主降一
官
敕賢引其類固難保于終身稱匪其人亦何逃于定制
具官某早登膴仕屢薦小官逮歴歲之既深有字民之
無狀按章不審雖多刻吏之文具獄既成莫掩貪夫之
迹攷尋舉將乃屬從臣以嘗遇于霈恩姑稍鐫于命秩
尚為寬典毋有遐心
嘉王府講尚書徹章官屬各轉一官
承議郎中書舍人兼翊善黃裳
敕朕有元子教之以義方爾以名儒導之以經術既闡
百篇之奥可稽一秩之襃具官某造理精深處心夷曠
出廷臣之右能介而通從吾兒之游最專且久博文約
禮欲著乎心攷古驗今如指諸掌因乃天資之美加之
學力之優兹焉進官姑以示寵惟帝王之胄非務為章
句之徒發經史之微尚益明事物之要既上紫垣之直
仍先朱邸之僚進有賴于諭思退尤資于講習其祗朕
命式究爾心
承議郎著作郎兼贊讀黃艾朝奉郎軍器少監
兼直講陳士楚
敇具官某朕以元子天資之良遴選賓友以輔導之惟
爾艾爾士楚俱以儒英從吾兒游典謨訓誥誓命之文
講貫既久以至終篇旌爾賢勞何愛一秩其益暨乃僚
秉乃心相與發明經史之要日計不足而歲有餘厥惟
休哉
知揚州錢之望復直寶文閣
敕具官某朕肇禋南郊爰肆霈澤士有一眚咸復厥初
矧吾帥臣起臨邊閫日著聲績如爾之望者顧可後乎
爾守襄陽煩言洊至稍鐫寓職于今三年因予泰畤之
恩歸汝寶奎之直其祗寵沃益懋爾功
成都府路第二將高師顔制置使司奏舉知黔州
敕具官某蜀道萬里士有負文武之才者朕何自而知
之爾起將家歴戎職制使謂爾通練老成連帥又稱其
沈毅通敏朕以二臣之言試爾以黔中之守爾能不負
所舉則知所以報國矣
泉州同安縣靈護廟神封威惠侯
敕具某神朕之愛民至矣吏治于明神職于幽苟利吾
民雖遠必錄以爾神廟食海嶠久著靈迹卻蠻蜑而張
官軍招海賈而銷癘疫有司覈實具以上聞錫爾嘉名
歆予茂渥
承直郎坑冶司檢踏官蒋蓋降一資放罷
敕具官某國家置使江左以總諸道之貨泉設屬支郡
以究山澤之遺利爾其屬也冶工爭攘至相戕殺爾實
啓之劾章旣聞其上一秩免所居官吏之不虔庶乎知
警
修職郞臨安府昌化縣主簿趙善視降一等放罷
敕具官某爾筮仕之初密在畿邑是何么䯢敢爾披猖
鐫秩免歸尚爲輕典爾則自取將誰咎哉
入内内侍省都知鄧從訓該奉上高宗皇帝徽號
冊寶轉協忠大夫依前奉國軍承宣使
敕朕推尊烈祖務極隆名寶冊之嚴式資辦護均行賞
典爾則先之具官某服在禁庭恪共衆職橫班秩峻旣
兼留務之華高廟禮成實任賢勞之首爰加命秩用答
爾勤
倪思等係常良孫舉主各降一官
禮部侍郎倪思
敕人未易知其來已久士不自愛乃至于斯既駭予聞
致貽伊戚具官某夙推清望遍歴華途比因繕監之遷
爰謹屬寮之薦家既傳于清裁人亦謂其端良俄隱慝
之遽彰何貪心之已甚攷尋舉將乃屬從臣以其未脱
于七階俾爾姑鐫于一秩勿以懲羹之故而忘推轂之
公
中散大夫知通州章沖
敕具官某人之難知舊矣爾為南蘭陵以戶曹為賢而
舉之閱歲既久乃以賄聞申舉將之罰不可廢也其上
一秩毋忘省循
隆興府佳山孚應廟神封惠濟侯
敇具某神國家愛重爵賞非有功不侯人神一也以爾
神生而不求聞達以忠孝而化人沒而能著靈響有功
利以及物手植之槐猶在舟行之禱必答予之好爵其
尚欽承
朝請郎致仕劉礎降一官
敕具官某朕視嶺海猶畿甸也爾守蒼梧而部使者謂
爾加賦于民且曰遂祠請而未拜聞劾章而徑行雖已
挂冠豈容幸免姑鐫一秩以示薄懲
從政郎錢逖降兩資候服闋日與遠小監當
敕具官某細民以煮海為業私販冒禁或未能免爾仕
至邑令又方執喪使者廉按謂爾為逋逃之淵藪何耶
削去二階姑令終制朝祥暮貶其尚何辭
寄資訓武郎嘉王府都監朱思正轉歸吏部在京
宫觀
敕具官某服役内廷兼官王邸克勤所職以疾丐閒祿
以内祠秩之吏選尚欽朕命以善爾躬
成鏞知黔州
敇具官某爾奮由武科屢更事任黔中雖遠委寄不輕
外控夷蠻地當一面命爾作守凡牧民固圉之事尚勉
之哉
寄資武義大夫果州團練使重華宫祗候董友聞
轉歸吏部
敕具官某爾職聯中禁使領遙團共事累年以疾求退
俾乃舊列往赴右銓益務檢身以俟收用
秉義郎閤門看班祗候韋琳報班差錯降一官
敕具官某朝儀尚肅賓贊尤嚴進退降登視以為節抗
聲失度時汝之辜爰削一階以懲不恪
郭棣知瀘州
敕掌殿巖之武衛夙著勤勞分邊閫之顧憂兹煩鎮撫
睠予世將聽我訓詞具官某稟資沈雄馭下嚴整出臨
淮海嘗當一面之權入總貔貅久護千廬之密比歸故
里既歷累年惟時瀘川控彼蜀道靡有蠻夷之外侮何
期蟊賊之内訌狂卒稱兵衆無與者仇人假手天實誅
之顧平時謀帥之甚艱豈今日擇才之可後疇堪予選
僉曰汝諧爾其設方略以靖驚疑示寬大以安反側凶
徒既殄無問脅從義士實多當行第賞綏爰有衆遂令
境内之清坐折遐衝益致王靈之暢佇聞嘉績别議優
恩
文州靈惠豐安侯加封嘉應
敇具某神朕成民而致力于神陰平去都城萬里苟有
利于民亦不汝遺也增以嘉名用答靈貺尚其歆奉以
惠遠氓
文林郞保寧軍節度推官趙善謙降一資放罷
敕具官某爾以宗子居大郡幕府不能自潔其身乃與
胥徒共爲姦利償券焚歴欲蓋彌彰鐫黜示懲尙服寬
典
文林郞寧國府司理盛將之降一資
敕具官某獄事至重豈容小差爾職其間乃爾失當諒
其非故姑示薄懲
承信郎石璿父榮年九十五保義郎致仕
敕具官某父某比肆郊霈推老老之恩爾年登九齡子
為命士授之武爵以為晩歲之華
興化軍莆田縣順濟廟靈惠昭應崇福善利夫人
封靈惠妃
敕明神之祠率加以爵婦人之爵莫及于妃倘非靈響
之著聞豈得恩榮之特異具某神壼彝素飭廟食愈彰
居白湖而鎮鯨海之濱服朱衣而護雞林之使舟車所
至香火日嚴告賜便蕃既極小君之寵禱祈昭答遂超
侯國之封仍靈惠之舊稱示襃崇之新渥其祗朕命益
利吾民
朝請郎張抑係舒光舉主降兩官
敕具官某人之難知舊矣爾持江東使者節以池陽郡
博士為賢而舉之閱歲已久乃以賄聞比申舉將之罰
惟爾在哀疚而未及既除喪矣其上二秩毋忘省循
遙郡刺史知和州某依舊武功大夫祁州團練使
敕具官某將門出將其說古矣紹興以來名將之後人
才不乏鮮有以將略世其家者爾起自西陲屬鞬九陛
頃由選擇出守山陽雖邊塵不驚智勇無以自見而首
尾五載固圉有勞徙之大邦陞以遙圑之秩朕之知汝
深矣勉趨功名毋忝爾祖
寄資訓武郎韓果轉歸吏部在京宫觀
敕具官某服役禁庭屢更歲籥恪勤厥職式閔其勞祿
以内祠秩之吏選尚欽朕命以善爾躬
文林郎監泰州鹽倉周大老降兩資放罷
敕具官某鹽筴之盛莫如海陵積弊之深亦非一日今
帑中之藏至失十萬白發吏姦汝之職也詳究始末失
職已多而又不能自别于貣貸之嫌再鐫厥官歸務循
省
朝奉郎知湖州烏程縣趙彦衛為鄉民訴水傷擁
併死損八人降一官
敕具官某爾試邑輔郡能聲徹聞秋潦為災訴者輻凑
老羸蹂躪至有死傷雖非關防所及咎將誰歸其上一
階服我寬典
嘉王府講尚書徹章官屬諸色祗應人各轉一官
資
内知客修武郎譙令雍秉義郎戴勲
敕具官某賢王務學講席徹章惟此百篇之書坐閱八
年之久凡預職守咸進官聯爾起于諸生班在上閤祗
事朱邸見謂恪恭渙恩所加勿謂故事尚勉思所以稱
此者哉
使臣忠訓郎姜文用孫昌祖忠翊郎姚思正保
義郎董政中徐松成允顯高珂指揮使從義郎
馮涇王良講堂使臣秉義郎蒋巨卿張克家講
堂書寫文字進武校尉張桔承受所手分承信
郎舒良嗣承受下主管文字忠翊郎遆興祖客
司成忠郎傅宣世前都監訓武郎朱思正醫官
成全大夫陳世安翰林醫候李之美成全郎陳
翊
敕具官某等王邸談經閱歲滋久凡曰執事咸進厥官
往其欽承益務恪恭
秉義郎楊忠輔換太史局丞權同知算造
敕具官某周之馮相氏保章氏皆以中士為之星歷之
學爲士者可不務乎爾邃于歴徹于朕聽因其所長俾
貳局事推步日月星辰之行以稱朕欽天授時之意爾
尙勉哉
殿前指揮使行門長行左班楊坦劉選李端邢敞
沈明黃毅杜椿吳珪蔡顯右班王佐邊寧李鈞孫
彬陳琚曹渙王浹黃義陳圭換武翼郞添差諸州
駐泊兵馬都監
敕具官某等行在所猛士如林又擇其雄毅之尤者列
在人門爲予爪牙歴歲旣久親閱挽強之技超授武爵
護戒方州錫之袍帶以寵爾行毋忘衛上之忠益習近
民之事尚勉之哉
殿前指揮使守闕行門長行左班許坦聶榮明澤
孫伸右班盛俊吳佾郭錫換從義郎
敕具官某爾等以拳勇選密侍宸居有年于兹矣親閱
其藝視高下而賦之爵尚勉之哉毋怠于事
神騎嵌補副指揮使姜勝換秉義郎宣武嵌補指
揮使徐成換從義郎天武下名副指揮使吕俊換
修武郎
敕具官某爾等早以武勇備予羽衛閱歲既久而挽強
之力不衰授爵有差往親民事益務忠恪以稱所蒙
趙介循從事郎
敕具官某爾以刀筆為冊府之吏周旋四庫其職清矣
又以奏篇之賞疊進資級其思所以稱此者哉
入内内侍省都知鄧從訓轉履正大夫依前奉國
軍承宣使餘如故
敕總禁廷之務久矣宣勞居横列之班兹焉進秩具官
某持身克謹遇事惟勤出入宫闈習見累朝之故實侵
尋歲月兼提衆職之綱條爰因酒正之修更陟武階之
峻勿云近比思稱優恩
蕭鷓巴奏孫秉義郎存德乞將磨勘轉官回授母
淑人耶律氏封郡夫人
敕命婦之封率從于夫爵小君之號茲越于邦彝某人
早嬪名將之家同慕中華之義兩朝示寵名已著于鳩
桑一子貤恩榮特頒于鸞誥往服朕命益宜爾家
朝奉大夫錢之望奉使回程轉一官
敇具官某比遣使華往修鄰好聞其扶疾慮有闕事見
大夫非無可使恐不及期以爾志存許國才足應變輟
自邊閫俾將予指聞命引道禮成來歸進之一秩姑以
勞還俟訖外庸嗣有襃擢
武翼大夫楊大節奉使回程轉官
敕具官某朕歲遣使華往修鄰好必選上介以輔其行
爾以扈衛之臣為行人之副中途易節調護無虧惟爾
之能應予之賞俾增命秩其尚欽承
奉使官屬文林郎陳元震從事郎譙令憲迪功郎
錢廷玉忠訓郎郜師孟忠翊郎黃允迪訓武郎李
邦安忠翊郎楊祖烈吳良弼趙進承節郎張達符
溥從義郎何洵保義郎金彦達進武副尉王沖各
轉一官
敕具官某歲遣信使修好鄰邦凡為假吏之行舉有優
恩之及用酬勞勩毋替忠勤
武功大夫和州防禦使殿副都指揮使部杲落階
官
敕總千廬之衛久護戎昭頒一札之恩用申襃律具官
某器資沈鷙謀略雄深飭邊備于上游坐銷外侮肅軍
容于中壘允藉壯猶朕慨宿將之無多眷故家之可用
繄爾昆弟爲予爪牙兹徹武階俾專使領庸示等威之
峻式昭名器之公其服恩榮尚圖忠報
閤門祗候訓武郎李彦機從義郎李删秉義郎楊
應龍應奉人使到闕一十番各轉一官
敕具官某等信使來庭掌在上閤賓贊之職不容毫釐
之差祗事累年積勞可賞進之一秩益務恪恭
從事郎成州天水縣令韓廷圭降兩資
敕具官某邊臣無小大皆以忠實爲先爾以逸囚受罰
矣而又爲欺洊削一階用戒來者
皇叔祖士峴男太子右監門率府率不㤏轉一官
敕具官某國家以十階待近屬必十載而後一進其選
嚴矣惟我宗老行尊年高爰寵其子躐等而授雖曰近
比實惟異恩
忠翊郞李孝純落階官閤門宣贊舍人
敇具官某爾以名將諸孫中宫兄子不患不致富貴顧
所以將之者何如耳頃罣吏議亦旣累年察之蓋詳克
自循省賓贊之職用以命汝念之哉知復玷缺之艱難
則知所以保其身矣
故責授安遠軍節度行軍司馬詹儀之追復中大
夫
敕具官某朝廷念廣西鹽筴之弊因爾建議使行其言
非徒無益而又害之爾既知其不可而不能自已何也
解弦更張事始少定褫官置散以謝遠民而爾亦亡矣
爾豈欲害民者徒以昧于不遠復之義而致此亮其本
心追復舊秩能體此意尚為有知
大中大夫參知政事胡晉臣提舉修壽皇會要并
禮儀使轉一官
敕朕寅紹丕圖推尊慈極纂修帝制尤嚴于五載之餘
登奉寶儲遂全此一王之法惟時近弻兼總宏模矧相
禮以備成豈疇庸之可後具官某該通而知務端靜而
善謀頃上禁途居然有公轉之望迨升宥府足以致朝
廷之尊俾參預于政機益茂明于國體緝成大典允藉
宗工誕舉縟儀更資使範以侈重華之盛以彰疊矩之
傳爰序進于崇階尚勉從于遜牘增培采會仍衍真畬
噫鋪張閎休實贊我顯親之志奉行故事尚堅而致主
之心往服訓辭以綏寵渥
從事郎趙彥适收使射中減磨勘循一資
敕具官某國家選士于廷又命以射爾以宗支之秀既
擢儒科能游于藝且應賞格何愛一階以示勸奬
從事郎王堯佐前任復州司理載鐵錢入銅錢界
算請鹽鈔降一資
敇具官某冒利犯禁齊民則有之爾爲獄掾乃敢以身
而試法稍鐫命秩猶爲寬恩
朝請郎尉聞詩前知永康軍拖欠綱運降兩官
敕具官某朕崇儉示樸未嘗加賦于郡邑然軍餉則不
容缺也永康雖小賦入有度及爾為之闕供甚矣鐫去
二秩以勵其餘而猶不奪爾合江之符以不得罪于民
也其務足用勿以懲羹而取盈焉
朝散大夫知明州高䕫為提刑陳倚申厲雄公事
不自陳避嫌降一官與邊郡
敕具官某爾以選擇屢典大藩四明富民之訟使能俟
屬邑之公行聽憲臺之移獄則晏然無事矣部使者謂
爾不能引嫌疑有未盡鐫官一等易地邊方汝往哉其
思有以靜鎮之
朝散郎國子博士徐嶤上殿墜笏降一官
敇具官某爾以老書生獻箴于朝此意勤矣朝儀貴肅
乃爾失度雖欲宥過不應但已稍鐫命秩以儆廷紳
寄資右武大夫遙郡團練使符滌降兩官放罷
敇洒掃是職專務盡恭過愆有聞豈應從恕具官某久
以勤敏祗事禁嚴當克謹于官箴乃自貽于罪罟命鐫
横列尚畀遙圑罷歸銓部之班顯示貂璫之戒
内侍高品李元美降忠翊郎放罷
敕具官某禁廷貴肅三尺尤嚴爾職其間而越法度削
官二等尚為寬恩
閤門祗候潘瓚落看班
敕具官某爾祗事昕朝再更歲籥稽之故實盍正官稱
益務恪恭毋怠于久
皇后親嫂碩人許氏特封郡夫人
敇命婦之封蓋從于夫爵小君之號兹出于上恩故某
官妻許氏蚤嬪將家今為后族廉車既往莫諧偕老之
宜戚閈方興實號懿親之長屬褘衣之歸謁分石窌以
疏封尚惟治度之循以對寵光之渥
直敷文閣史彌正為高䕫奏厲雄公事落職罷宫
觀
敕具官某爾奉祠就養宜無預于公府知篤葭莩之好
而忘瓜李之嫌事發相重遂徹朕聽收還延閣之直仍
罷祠宫之官尚其省循予不汝棄
侍御史林大中直寶文閣知寧國府
敕具官某朕惟天子耳目之官與夫言語侍從之臣皆
極天下選豈應輕去然進退之際君子之大致存焉朕
亦欲有以全之爾以清德雅望周旋三院有年矣憂國
之忠匪躬之節論事有體義形于色臺綱斯振物論洽
然擢貳銓衡所冀獻納之益而抗章自列引義不回宣
城大邦實慈皇初潛之地寓直寶奎以寵爾行牧御之
方無俟多訓勿以在外而忘告猶政成來歸副我虚佇
知漳州鄧馹江東提刑
敕具官某入而居獻替之選出而任澄按之寄皆朕耳
目之官也以爾端靖有守雅望甚休擢在諫垣出鎮南
服江左祥刑之重肆以命汝豈惟引以寖近為爾之寵
抑使列城之人知朝廷垂意臬事至遣諫官以臨之書
不云乎好生之德洽于民心朕將庶幾焉
知廬州許及之大理少卿
敕具官某朕承累聖仁厚之餘雖㒺敢兼于庶獄而明
罰敕法求惟厥中乃者播告之修孚于中外矣爾以諫
省之舊知予德意而明敏詳練無施不宜召自邊閫用
為廷尉之貳昔張釋之使天下無冤民于定國為之民
自以為不冤汝往哉其為朕持天下之平且以行汝學
道愛人之志
大理評事李珏再任
敇具官某廷尉之屬非明于文法不以輕授非遲以歲
月不能貫通也爾以名家子庀職既久以其自列爰俾
因任尚圖來效勿替厥初
故太傅蒲察久安女碩人乞用父遺表恩澤封郡
夫人
敕命婦之封蓋從于夫爵小君之號兹出于君恩某官
女碩人蒲察氏生長北方來歸王國謂父兄即世惟一
身之僅存而恩渥自天曾累歲而未請乃叩九閽之邃
願加列郡之稱亮其忱衷矧有近比特疏予寵用慰爾
心
忠訓郞興州遊奕軍權綂領常崇轉一官
敇具官某朕周知中外將士之才間使來前用閱其實
不以遠近爲間也爾來自西陲人物可採何愛一秩以
寵爾歸益習戎韜以俟有用
殿前司神勇軍統制訓武郞劉肇步軍司左統制
修武郞姚旦總轄牧放倒斃數少各轉一官
敇具官某等歲分遣諸軍牧于淛右寬閒之鄉惟統御
有方芻秣以時歸而閱實生全者衆進之一秩以為來
者之勸
高夔知廬州
敕具官某爾頃守合肥嘗移之内郡近守四明又易以
邊方乃自制司復分帥閫蓋以爾習熟淮甸有志事功
故因以遷焉内有以固吾圉外有以宣王靈爾尚勉之
哉
朝奉大夫新知昌州程仲虎為虧發官錢降一官
與閑慢差遣
敇具官某朕崇儉示朴未嘗加賦于郡邑然軍餉則不
容缺也廣安雖小賦入有度及爾為之闕供甚矣姑鐫
一秩以為罷軟之戒
皇弟右監門衛大將軍某州刺史多能多助收使
父居中遺奏各轉遙郡團練使
敕具官某等朕親睦九族務從優恩而十階之進則謹
守舊制未嘗私也以爾父嘗建節旄不及中夀遺奏之
澤未請于朝俾爾昆弟俱領遙團之任朕之于爾厚矣
尚惟恪恭以綏寵禄
林㟽閤門舍人
敇具官某爾以武科首選庀職上閤有年矣銜恤告歸
免喪入見俾還舊班益務恭恪
中大夫知寧國府蒋繼周磨勘轉官
敕擁千里之麾方著民庸之茂攷三載之績尚伸吏課
之公具官某被眷慈皇進班言路以中執法之舊為東
諸侯之尊政最有聞尚有稽于襃表封章來上何屢請
于歸休兹以年勞應于銓法爰峻文階之秩遂登從槖
之聯大異庶工往祗茂渥
知廣州岳霖敷文閣待制致仕
敕帥閫有嚴方任顧憂之寄囊封何遽來騰告老之章
驚爾疾之寖深撫予衷而甚戚具官某秉心端亮遇事
詳明少歷艱勤養成畏謹之性晩更事任率有循良之
稱念方虎之舊勲擢金吾之近侍一辭軒陛洊閱歲時
起分嶺表之麾俄感漳濱之疾宦游南海曾無暖席之
淹次對西清用示挂冠之寵尚期自厚以冀有瘳
岳霖贈四官
敕挂冠有請方聯次對之班易簀可哀宜厚飾終之典
云胡弗淑而至于斯具官某出自勲門動遵士檢攬轡
登車之寄夙著賢勞簪筆持槖之除實由親擢分五羊
而作牧擁駟馬以啟行何恙之深此生遂已念世臣之
無幾愴長夜之不晨忍聞垂絶之言寧愛不貲之寵躐
四階而進秩按三尺以疏恩用大爾家庶將予意
知贛州趙彦操知廣州
敇具官某爾頃為列卿攝民曹領京邑以才諝稱今二
十年矣屢試劇郡政最卓然南海巨屏實控百粤去朝
廷遠委任尤重章貢壤地相接不惟通知風俗之宜南
方亦久聞爾之名矣舉以命爾其為朕綏編甿撫蠻蜑
使嶺海之間不異畿甸庶有以副朕不忘遠之意
知靜江府趙思集英殿修撰提舉江州太平興國
宫
敕具官某朕擇才而用謀帥尤艱廣右去朝廷遠二十
五州綿地甚廣爾以甘泉舊臣起家作牧而兩載之間
内外晏然治行可覩矣方圖爾功而以疾諗丐閒甚力
何耶均逸祠庭遂爾賦歸之志陞華論譔示予篤舊之
恩尚勉壯猶毋忘忠報
攻媿集卷三十四
