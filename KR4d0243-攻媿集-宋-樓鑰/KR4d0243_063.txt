攻媿集卷六十三
宋樓鑰撰
啟
代賀魏王判明州啟(代先公工部以下十五首)
恭審顯冊中頒价藩易鎮任隆分陜久推大國之王宗
茂強周咸仰吾君之子傳聞四遠懽喜一詞恭惟(某官)
慶席璿源輝分寶緒天球不瑑中全温粹之資金鑑洞
開外廣精明之照為善深知于最樂退朝有若于無憑
節旄兼兩鎮之雄劍佩領諸侯之貴啟封安化旋賜履
于大名出殿宛陵復分麾于東甬静練方賡于佳句昔
襦已沸于歡謠遵海而南振元戎之號令自江而左分
皇上之顧憂先聲所臨疲俗胥慶未聽教條之施設已
蠲閭里之歎愁不知官高卑聳藩維而增鞏弗違顔咫
尺來休聞于無窮(某)連蹇孤生衰頽末路為郎粉省屢
陳過輦之忠假守蓮城尋竊乘軺之遣偶緣瓜李之避
苟安桑梓之居方茲需制幕之期敢意忝戚藩之屬二
天在望分甘此日之杜門廣厦俱驩尚幾它時之曳履
代賀史丞相(浩)啟
恭審顯膺帝制榮正台衡總宥密之大權兼文武之重
寄華夷震疊朝廷尊嚴恭惟(某官)有王佐才負宰相器
開天闢地際千載之亨嘉旋乾轉坤贊一人之號令聲
動四海禮絶百僚豈惟崛起徒步以至公侯所謂優游
都城以取卿相自星郎在列已依前位之星及月寺為
卿又近重輪之月惟舊學甘盤而帝心久矣簡在故爰
立傅說而士論猶以為遲進既攀于龍鱗歸得承于鶴
髮老萊子以綵衣為戲豈若衮衣之榮太夫人乘輕軒
而遊寧及魚軒之貴增二府之門第破四明之天荒由
古以來于斯為盛然而位望益重身名俱榮上有相須
致太平之心又有高拱操成功之意京洛願王化之復
搢紳冀公道之行三軍五兵之問既至于廟堂一日萬
幾之務又賴于帷幄蓋春秋責賢為甚備而丞相得君
為最深當此秉鈞之時宜適投機之會繼伊周之事業
用堯舜其軍民自然拯中原故境之人追尚父中書之
攷(某)老于州縣辱在泥塗惟能守分以固窮尤拙乘時
而射利劉尹知己雖自知而弗如荀令進人將不進而
無已仰銜恩施親見盛時聽白麻于九重深喜綴鵷行
之後磨蒼崖之千丈會當觀鴻烈之成
代賀葉丞相(顒)啟
恭審渙號大廷晉班左揆外領機庭之重兼提史筆之
嚴宗廟晏安華夷震疊竊以宣王興周道允資元老之
壯猶盤庚告商民必任舊人而共政蓋功名滿人視聽
故用舍為國安危況寢兵措刑方極帝王之盛將擢士
拔卒以為將相之儲矧惟宗工嘗參揆路遠姬公于王
室何以使四方之迓衡置裴度于巖廊自足使兩河之
聽命亟登上宰庸副具瞻恭惟(某官)正色立朝精忠許
國自任天下之重深結人主之知持論弗阿笑首鼠兩
端之陋居官不苟掃狡兔三穴之姦士夫敬之如神朝
野倚以為重擢從禁路處以政途獨持文武之權實行
宰相之事主張公道興起治功夫何讒箭之深至徹凝
旒之側方當名實之綜覈肯容邪正之混淆初未辨是
非幾類市中之虎及大明黜陟卒麾瓜上之蠅亟頒賜
環入對前席暫登樞府之寄式寵衮衣之歸金甌久覆
于姓名玉鉉正須于調燮召詞臣于紫禁都人知拜相
之榮宣大廷之白麻公議賀得賢之盛九州四海萬口
一辭上方注意于太平公亦同心而輔政臣作股肱耳
目拜有虞戒禹之辭爾為麴糵鹽梅膺高宗命說之訓
當聖賢相逢之會信社稷無疆之休益展經綸以臻康
乂(某)依仁最久荷德罙深一聞成命之頒百倍輿情之
喜兔葵燕麥固匪春風之上游馬渤牛溲願為藥籠之
餘物
代賀蔣丞相(芾)啓
敬趨宸陛俯聽制麻恭審爰立巨賢進居端揆朝廷肅
静宗社泰和(某)竊以人主必觀其所用之才宰相必視
其所養之氣惟胸中之素有不可及則天下之事皆不
足為蓋嘗論古之人求氣之說雖霍光之不學與周勃
之少文惟其器質之渾全致此功名之翕赫使廣之以
絶人之識加之以濟世之才則其視三代之臣可無愧
千載之上久聞是語今見斯人恭惟(某官)為國元臣受
天異稟德行冠四科之首真成顔閔之流文章承三變
之餘迥出王楊之右家聲甲于江左譽望高乎斗南議
論依至公澄之不清撓之不濁進退有餘裕來非可招
去非可麾蚤結眷知遍儀華要凡一時清切之選以數
歲周旋其間矯矯蛟龍雖已得于雲雨喬喬松柏曾不
改于歲寒極論思獻納之工見輔贊彌縫之妙果膺大
用以副具瞻當聖君居九五正位之尊以太平惟二三
大臣之責然而治體未定國勢未振雖甲兵之問不至
于廟堂而愁嘆之聲尚多于田里當途之士蓋曰欲之
而不能命世之才獨恨求之而不得比適宰司之虚席
獨因遜牘以矢辭姚崇之說明皇是陳十事千秋之寤
孝武端為一言凜然有王佐之風卓爾當天子之意九
重動色豈欲當饋以歎蕭曹四海得人大似選衆而舉
臯尹志存經濟身佩安危必欲士夫息奔競之風上下
無苟且之意富國強兵于歲月之頃移風易俗于禮樂
之中迓衡之期拭目以俟(某)一介何取半生無聞竊郎
宿之虛名將遂及瓜之代仰台星之騰曜實深賀厦之
誠庶幾么麽之蹤預在生成之列
代賀浙東安撫蔣丞相啟
恭審詔出中宸將復鈞衡之舊權分巨屏姑煩衮繡之
行郵語四馳歡聲一律恭惟(某官)氣全剛大學造精微
倡諸儒以六經之文允謂天民之先覺舉明主于三代
之盛亶為聖世之宗臣于垂紳搢笏之間負旋乾轉坤
之任維持國是振舉朝綱治已嚮于迓衡悲遽纏于陟
屺上方待公以共政士以奪服而為榮雖眷寵之優隆
念祈陳之哀到五使銜詔莫回終制之誠三年執喪必
待變衰而起惟開元之際共高于張說而嘉祐之時獨
見于韓公三人相望千載同仰甫及祥琴之御亟分帥
閫之雄冷然御風姑少留于蓬島舉而見日曾不遠于
長安福及京師心在王室高牙大纛往分東顧之憂黃
閤白麻行正左虛之位(某)退慚頑鑛素出陶鎔迨茲一
障之乘又託十連之屬治大府而受約束恨無鳧舄之
飛如厦屋之為帡幪自喜燕巢之穏
代賀范舍人(成大)啟
伏審宸庭疏寵詞掖升華竊惟中禁之班莫重西垣之
選彌綸世務論思居諫諍之先榮辱一言懲勸出賞刑
之表動關國體榮冠朝行名儒既登善類相賀恭惟(某)
(官)學耽八索才本六經分東方諸侯之符俄促歸于鳳
闕秉南宫舍人之筆遂進立于螭坳比求膚使之行無
出明公之右戎酋相顧不知李揆之肯來士論私憂或
言韓愈之可惜抗穹廬而不撓全故璧以復歸天顔為
開國勢增重徑上紫微之直快吟紅藥之階雖儒者最
以掌制誥為榮而人言猶有典屬國之嘆眷之方渥進
用未央變汙俗而制典謨正賴文章之潤色游都城而
取卿相會攄經濟之規模(某)託契頗深受知尤厚静守
賢侯之範喜聞内史之除大厦穹崇竊自同于燕雀飛
黃騰踏願少顧于蟾蜍
代通婺州王給事(曮)啟
瀫水開藩誤蒙知己瑣闈批敕屢幸趨風迨承山郡之
流復竊寶隣之庇夤緣有自欣抃實深恭惟(某官)道學
淵源文章典麗家藏鄭公甘棠之笏架插鄴侯牙籖之
書掣碧海之鯨魚笑翡翠蘭苕之戲運天池之鵬翼隘
鷽鳩榆枋之飛蚤登瀛洲徑躋禁路肩險夷之一節際
亨嘉于千齡忠若子文仕無喜已無愠情如徐邈昔非
介今非通錄舊學之多聞冠近班之異渥藥階苔砌方
欣星掖之重游鱸鱠蓴羹又歎風舟之引去欲前半夜
之席暫分千里之麾陳義甚高急流勇退清風八詠岳
牧姑用夫詞人泰階六符廊廟正資于王佐(某)被恩有
素圖報未遑偶緣瓜代之先期已造蓮城而視篆小侯
方事夫大國短札爰具于遥懷魯之擊柝聞于鄒敢謂
相依于唇齒楚之餘波及于晉尚期曲賜于帡幪燕寢
優閒暑風清閏願精調于茵鼎佇入秉于鈞衡
代謝戶部侍郎舉陞陟啟
下走無能謬忝花城之貳當途過聽誤形衮字之褒一
經品而便佳三下拜而受命寵踰望表愧溢情涯竊以
選舉之公今昔攸重近觀所為主人固不易知惟一心
湛然妙絶冰壺之清澈雖萬物紛至難逃風鑒之毫釐
見誠過于百聞辟或由于三語使不言則子幾失矣觀
其眸則人焉廋哉未有斷然于稠人之中舉之于千里
之外自非俊彦曷稱褒揚如(某)者術與世疎能如命薄
生而多難天與數竒斗筲之才亦何足算儋石之禄秖
益可憐半生從事于下僚再轉為丞于百里躬親丹墨
日困秕糠蔑有哦松而自娱行矣及瓜而受代著身卑
宂絶望品題敢期一紙之春風忽到窮山之寒谷退不
知據得之若驚茲蓋伏遇(某官)高識絶人大量容物繡
衣金節屢宣江上之風月寺星曹更近長安之日進司
民部簡在帝心深欲以人而事君尤喜屈身而薦士伯
樂回顧自宜十倍之增匠石揮斤猥及百圍之散涸鮒
已蒙于升斗羣蚊難負于丘山(某)敢不益守官箴深緘
薦墨小人懷惠蔵在寸心國士報恩見之他日
代賀林左史(機)啟
恭審拜命中宸書言左陛故國非謂喬木賴有世臣我
家再得青氊是為舊物望高位著喜動搢紳恭惟(某官)
德度粹夷道源淵奥掃千軍于筆陣敢當我哉快獨步
于詞林無出右者結綬丹墀之上横經朱邸之深重暉
重輪早依光于日月從龍從虎終感會于風雲起分千
里之憂已著九重之眷爰膺嚴召入覲清光高宗學甘
盤尚記宅河之舊孝文見賈誼果膺前席之褒欲親咫
尺之威顔仍典起居之記注珥螭坳之筆豈惟富貴之
逼人秉鳳閣之鈞會見功名之報國(某)披雲未遂仰斗
徒勤屬分山郡之銅符阻奉侯門之珠履聞置郵之傳
命慶朝廷之得人夏屋渠渠方託帡幪之庇蔭夢魂栩
栩恨無羽翼之飛翻
代賀汪舍人啟
恭審光膺宸綍進拜詞垣搢紳欽稽古之榮制誥見代
言之體正人登用善類依歸恭惟(某官)識際天人道隆
今昔淵源奥學倡諸儒以六經之文挺特高風立懦夫
于百世之下秉赤心而自許箴丹扆以結知堂堂堅許
國之忠蹇蹇有愛君之節密居螭陛非堯舜之道不敢
陳進批龍鱗雖賁育之勇不能過伏蒲論事名重日邊
埋輪擊姦風生江水亟被賜環之寵載歸珥筆之聯承
親擢于中宸陟清班于西掖階翻紅藥謝公徒詫于風
流日對紫薇白傳漫矜于清貴茲惟盛德高視古人首
正官聯用明舊制大開公道以塞倖門聖君深納其忠
嘉多士想聞于風采究觀今日謀謨之懿可見異時經
濟之功號令一新固已追蹤于姚姒規橅素定便將接
武于臯䕫(某)假守何堪依仁有幸大厦成而燕雀賀知
無風雨之虞靈丹化而雞犬升自有雲霄之望
代謝除提舉福建市舶啟
分侯麾于古括始終蒙全護之私總商舶于温陵委曲
荷生成之賜竊以番禺置使傳自有唐閩嶠庀司起于
元祐金山珠海磊砢乎萬寶之蔵輦賮航琛奔走乎百
蠻之廣樓船舉颿而過肆賈胡交舶以候風豈惟貿易
而求質劑之平抑將綏懷而致聲教之被是為遴選必
藉通才如(某)者少也多艱壯而漫仕馳驅四紀備嘗州
縣之勞黽勉一心尤謹簡書之畏抱虚郎省濫吹朝紳
念尸禄之無功以治民而自詭試以一郡逮于二年布
宣詔書不知萬里君門之遠施行義役庶幾三代井田
之遺幸年穀之順成致閭閻之安静益勤撫字以免譴
訶聞尚書之履聲理應退聽掃舍人之門外自恨無階
敢謂大鈞弗遺下體未作乞憐之態已叨拜命之榮仕
而為貧瓜戍既欣于非久思不出位樗材或得以苟容
自為之謀豈過于此茲蓋恭遇(某官)清朝碩輔名世真
儒雷厲風飛君臣相遇于千載天開地闢日月可冀于
中興顧在上引類自其本心而為官擇人尤為急務至
如下走雖曰無以逾人察其平生必知老而戒得俾司
互市實出殊私(某)敢不俯激懦衷愈全晚境慕隠之之
節飲貪泉不易其心效孔戣之清罷貨燕無名之費倘
逃瘝曠以報使令
代通交代李知丞(浚)啟
對松而哦自笑聾丞之老及瓜而代又迎貳令之賢顧
今日之交承真一時之會遇心未降于既見齒已幸于
相依恭惟(某官)性稟中和家傳清白一行作吏功名小
試于著鞭三載陟明才術已聞于游刃宣勤勞于蓮幕
通姓字于金閨方嘉運之鼎來宣亨衢之闊步仕擇人
而人不擇仕姑為金瀨之游丞負予而予不負丞應起
藍田之嘆學美崔生之博清推景倩之真去則行遲誰
非戀父母之國聞何來暮其如興民吏之謠豫想登仙
茲為假道涉筆惟謹居然視雁騖之行黔突未幾行矣
簉鴛鴻之列(某)半生從宦再轉為丞徒甘州縣之勞反
出簿尉之下笑如櫟之無用愧若糠之在前雖舊尹之
政必告新然老者之智不如少材不足塞既久負于曠
瘝玷或可磨當益勞于礱錯
代通蘇通判(師德)啟
恭審疏恩玉陛貳政金陵居百里而負丞仰二天而托
庇時方會遇喜倍倫夷恭惟(某官)學殖深醇材猷敏邵
泉如初湧共推大手之才山或可移難變至誠之節名
家最久治世益新明良相會于半千閥閱當今之第一
綸綍藹玉堂之譽鼎彛書鳳閣之勲惟别乘之多才信
高門之有子眷言建業今號陪京羅綺一城富六朝之
風物絃歌千里綿百世之衣冠山川分龍虎之形甲胄
冠貔貅之勇憂寬西顧任重維藩尤資賢治中以佐明
太守疇茲異數屬我真賢已騰來暮之謠更聽不空之
頌始展驥足姑憑泥軾之榮真有鳳毛行拾青氈之舊
(某)材如樗散性若棗昏猥承弓冶之餘謬綴簪紳之列
半生從宦徒甘州縣之勞再轉為丞反出簿尉之下及
瓜將代幸逭前愆杭葦欲歸深虞後患既托帡幪之下
諒寬鞭策之求雙舄願飛恨乏仙鳧之便戎幕知穏果
無巢燕之危瞻霄漢之仞牆寓腹心于尺牘方盛德之
在木惟衛生之有經祈為宗祊精調茵匙
代賀鄧運使啟
伏審榮拜帝綸寵持使節恭惟懽慶竊以自江而左最
為財貨之源由古以還夙號膏腴之地菽粟有如水火
山川不啻金湯十國為連盡承風乎外府三軍分駐皆
仰食于太倉矧轉輸于千里之勞而儲蓄必九年之富
欲責成于列職必也使乎肆圖任于舊人無如公者疇
茲大任屬我真儒恭惟(某官)望重吏師行為世則志澄
清而默斷用砉騞以無留元非百里之才多多益辦小
試一同之地綽綽有餘雖儒者當任于謀謨然利器必
更于盤錯狗盜鼠竊曾何置于齒牙蟻聚蜂屯固不勞
于才刀姦鋒逆挫薦牘交馳謂割雞焉用乎牛刀處别
駕始展其驥足銅章墨綬聊自樂于弦歌泥軾星屏俄
平分于風月任居刺史之半人仰治中之賢邦國不空
繄實王祥之賴老弱從借乃許寇恂之留由萬家而治
十萬家自千石而陞二千石吏民乃服其教化草木亦
知其威名即地按臨方剖東州之竹拂衣歸去空餘南
國之棠惟守正以不阿乃既踣而復振伯道載米而之
吳郡已為良守于中興次公受詔而歸潁川終云治行
之長者欲立賞以勸百辟豈私惠而庇一方賜爵關内
侯有昔王之盛典增秩部使者見今日之殊恩邦人騰
挽不留之歌江國興來何暮之歎星随駿馹風靡列城
曾未布于教條已想聞于畏愛木牛流馬非以居材金
節繡衣于焉借重諒未容于暖席行即膺于賜環(某)孱
瑣無堪衰遲有素半生從宦敢辭奔走之勞再轉為丞
猶懼曠瘝之誚久欲執鞭而從轡未遑持帚以掃門念
小吏之人疆際鉅賢之持斧駕駑策蹇詎敢自安含垢
匿瑕不無所賴雙舄無據曾莫效于鳧趨大厦既成徒
自深于燕賀
代賀徐提刑正旦啟
行夏之時爰重建寅之統采周之舊式謹次王之書惟
道與時而偕行宜福如川之方至恭惟(某官)爽邦哲匠
名世大才荷宸扆之眷知儼使臺之威重明刑以弼教
懋哉期于無刑聽訟吾猶人必也使之無訟比期年而
報政與十國以為春茂對三朝倍膺百倍(某)職卑而穴
道阻且長賓履躡珠遥慕簉庭之禮夀觴浮柏莫陪進
酒之儀
攻媿集卷六十三
