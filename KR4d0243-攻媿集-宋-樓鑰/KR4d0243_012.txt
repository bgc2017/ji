攻媿集卷十二
宋樓鑰撰
今體詩
殘月如新月
近晦月猶在蕭騷夜向晨已殘幾欲盡忽見恍如新老
桂沈清影餘輝釦半輪纖纖兩頭玉皎皎一鉤銀明似
哉生際光疑太逼眞妝樓誰起早深拜誤佳人
炙背俯晴軒
炙背情方適融霜日正暾何妨憑曲几相與俯晴軒愛
景欣亭午閒身得負暄映簷成白醉挾纊謝竒温豈止
寬寒色猶思奉至尊桃花滿肌骨佳句憶王孫
置酒沛宫
漢祖功成後時因過沛宫還鄉上心喜置酒故人同高
會延遺老酣歌和衆童窮歡新笑樂起舞舊英雄慷慨
悲遊子軒昂賦大風永為湯沐邑何用築新豐
天寒割蜜房
場圃功初畢天寒樂歲穰山居收蜜課簷外割蜂房弱
羽依晴日纖腰怯曉霜鉛刀開戸牖棘七薦甘香作室
何時再趨衙未用忙百花辛苦處今日為君嘗
黃知橘柚來
一舸放長江遙林底處黃自知來橘柚先已照滄浪綠
葉凝烟密金苞射日光相迎蒼縣雨暗識洞庭霜味詫
江陵種庭垂禹廟荒何如船上看數里更飛香
背水陣
十里當勍敵臨機事寖危萆山兵已遣背水陣尤竒前
澤書誠有行權我獨知正須投死地何用惜羣疑拔幟
終如約傳餐亦應期孫吳非紙上方略要從宜
鯤化為鵬
鯤大幾千里揚鬐氣日增一時俄化羽萬古記為鵬鱗
族疇能比龍門不足登天池將轉徙雲翼快飛騰怪矣
齊諧志壯哉莊叟稱鳶飛與魚躍曾不事誇矜
一月三捷
勇甚鷹揚將身從虎穴探六師心不二一月捷凡三戎
卒時非久邊庭戰已酣神戈窮逐北露布屢馳南貔旅
彌思奮狼心敢肆貪七旬有苗格較德可無慚
清泉潔塵襟
騷客事幽尋清泉一派深居然浮爽氣聊用潔塵襟徹
底明蒼翠澄波漾碧岑應添山澤趣盡滌市朝心洗耳
何妨聽吟詩更喜臨至哉天下樂穩坐讀書林
物色訪嚴光
肥遯推嚴子招賢仰漢光營求思舊學物色訪羣方聘
問期終得形容尚未忘羊裘方審識蒲乘遂搜揚不羡
雲臺繪還歸釣瀨傍高風今尚在江水與俱長
冀北馬羣空
冀北雖多馬知惟伯樂工秖因良種去便覺舉羣空遍
視千蹄衆先收八駿雄漫聞餘布野無復見追風騏驥
方奔逸駑駘豈混同倘非承一顧鳴意孰能通
習馬長楊
強漢承平後兢兢武不忘整師臨五柞習馬向長楊冀
野來騏驥天閑出驌驦驤騰射熊館馳驟華山陽輦路
千蹄穩瑤池八駿良上方勤閱武願賦翰林章
飛泉漱鳴玉
翠巘幽深處飛泉觸石鳴跳珠無定態漱玉有餘情雨
落千潯溜風傳萬壑聲玲瓏鏗璧韻激濺破瓊英漢水
思遺珮滄浪想濯纓何須韓吏部聯句賦琮琤
表兄陳安行遷右司仲兄遷大理丞余遷太府丞
舅氏適齋寄詩爲賀次韻
東塾談經歲月輕外家生長復何營王生此舅若無有
楊惲一書安得成首寄新詩欽厚意卻思往事念平生
當時更荷外祖母幼惠尤憐盛氏甥
為親敢說宦情輕公退委蛇懶自營朝路一時偕寸進
適齋新句已先成圉師況復今同里武子非惟愛外生
舊日阿童今欲冠此恩更欲到彌甥
適齋挂冠次韻
致仕吾非不待年禮經自合許求田秖圖徑取衣冠挂
不願更尋香火緣富貴鼎來先避地是非叢處獨翩然
鄮峯相對兩真隱共仰元台為大天
世事相牽無了期平生待足是何時抛官不作九閽夢
納綠尚餘三徑資紫綬金章寧復戀黃冠野服自相宜
耳根贏得長清淨理亂從今不用知
余初除西掖適齋惠詩以二甥相繼縯綸為喜安
行表兄貽書喜溢于辭謹次韻為謝竝屬安行
漕臺生處寢之牀叢桂還分一葉芳紅藥階邊懷老謝
桃花觀裏憶劉郎首煩賢舅書增喜想見慈親色更康
無忌安能真酷似願從外氏借餘光
敢謂封倫據此牀幸從科級紹餘芳紫薇繼直中書貴
叢桂猶為同舍郎太史書傳得楊惲渭陽情厚為秦康
外家宅相君餘事魚目何堪比夜光
余匄郡得婺適齋以詩相迎次韻
風際端宜鷁退飛青雲高處有危機屢遮西日成何事
幾向東風詠式微塞馬云何真是福鱸魚正不為知幾
休論池上翩然舉且奉潘輿得賦歸
適齋約訪王卿正己巳而中輟次韻
歸來親戚話通情準擬流光得再行已荷適齋容接武
敢從酌古遽渝盟烏衣門巷人非遠綠野樽罍計未成
官已得閒身未暇因仍恐或過清明
謝太守送雪次適齋韻
一冬秖見曉霜寒未得飛霙萬里看多謝黃堂贈圭璧
欲從乳竇倚欄杆簾高安有冰成柱坐久空餘水在盤
歲晚願呈三白瑞要觀積玉滿林端
清高閣觀雪次適齋韻
衝雪上層閣真成清且高主人風節峻坐客笑談豪泛
棹訪安道賦梅思水曹好因窗映夜痛飲讀離騷
真率會次適齋韻
喜奉潘輿得退身烏衣相會總情親樽前正好醉千日
林下何妨見兩人閒暇止應開口笑詼諧尤稱掇皮真
夜歸更作驚人語舅氏從來筆有神
楊聖可棋集余方歸自桃源不及預次適齋韻
屏處尤便野性慵故人何幸得相逢賦歸敢慕陶彭澤
自免猶希邴曼容棋酒交歡情正洽江山得助景方濃
嗟余誤入桃源去歸路滿城聞晚鐘
汪達可招遊臧園次適齋韻
城下名園稱老懷乳鶯飛燕共低徊寒梅送臘曾先到
嫩綠留春喜再來眼底芳時能幾許樓頭衙鼔漫相催
主人好事不嫌客素壁揮毫又一回
滿架酴醿愜雅懷更添林下紫徘徊平湖不怕重門阻
勝賞何妨後日來酒興已隨斜照遠詩情無待片雲催
黃昏鼓棹欲歸去望望烟林首重回
士穎弟作真率會次適齋韻
何羡祖希情好隆朱陳累世意交通舅甥巾屨頻相接
兄弟樽罍喜更同參坐幸容攻媿子主盟全賴適齋翁
日來愈得清閒趣斗酒不妨時一中
弔王卿之喪次適齋韻
去歲同登百尺樓相期春晚更重遊舟藏大壑夜俄去
橋跨清溪花自流五紀情親真是夢四山風物總成愁
一朝千古尚何及空使文皇嘆薛收
喜雨次適齋韻并呈郡守吳居甫
一旱禱而雨此心天與通為霖三日足起舞萬家同破
塊朝方爽翻盆夜正中隨車真響應巫覡又何功
洗印日無幾載芟春已移龍神來鄮嶺香炷爇流陂自
是受[門@里]許堪為學稼遲洋洋添野水已足樂吾飢
雨師爭自效風伯尚何施膏澤由分閫空餐愧奉祠農
功今可濟水利更無隳喜雨無煩記行人口似碑
安行表兄除華文閣直學士奉祠次適齋韻為賀
屢報銀臺給事中忽聞喚渡浙江東長安幸免手遮日
圓嶠莫嗟船引風廪繼真祠身暫逸班聯内閣眷方隆
且歸同伴適齋老便看鋒車召此翁
送安行表兄葬次適齋韻
深沈仙洞鎖神清萬壑松聲不似晴宿草他年空悵望
生芻今日寓精誠山川氣象渾如舊劍佩風吹儼若生
猶記玉音稱酷似始知無忌乃其甥
尋春次適齋韻
一自東皇天上來坐看芽蘖起枯荄化工潛有洪鈞轉
春事何勞疊鼓催晚景鬢凋寧再綠去年花謝又重開
賞花攜酒那容緩走遍郊原莫便回
曉來陌上雨班班同社相將便出關席地亦堪尋酒所
得園徑與坐花間從教多病須行樂任是清貧也破慳
門外紅塵深幾許誰人能得此身閒
次適齋韻十絶
休官
人生寧問草堂資乞得閒身且徑歸慚媿舅甥俱就隱
淡然相對兩忘機
發書
故人惟賴幾行書今日誰能更訪吾舊日熱心今就冷
向來已得自揶揄
見客
客至何妨送與迎門前羅雀亦人情可憐寒士猶相望
時有饑來柳絮輕
出謁
杜門卻掃寖多時閒傍人門亦漫為茶竈筆牀烟浪去
自疑身是老天隨
赴會
此身未老已先閒到處時時盡醉還更欲相邀蓮社客
共尋精舍上孱顔
病起
老去情懷百不宜上樓腰腳覺舒遲適齋異禀人難及
病起精神略不衰
安心
但使心如水在槃坐令四體自然胖有人來問安心法
將汝心來為汝安
讀書
佚老無如大字書聊將遮眼度三餘有時忠義忽相激
間遇包胥與子胥
染鬚
染鬚欲學少年時笑殺當年榮啓期公道世間惟此耳
年來猶幸不相欺
修養
聞道壺中别有天能將俄頃比千年千年俄頃俱成夢
只任天真卻晏然
同年鄭貴温寺丞直華文閣致仕次適齋韻為賀
先生久矣愛吾廬絶勝揚雄宅一區賸有珠宫來海石
不妨茅屋繞畦蔬來書已許尋前諾結社方將約並驅
更欲相邀預真率車公豈可座間無
倦遊歸騎自吳門欲上封章叩帝閽俞旨肆頒旌素節
華文進直示優恩淵明妙句羣賢和疏傳佳名萬古存
加我數年祈謝事此心難與俗人論
次適齋韻四絶
初得曾孫女
外子惟知媿可攻羡公八十未衰癃曾孫喜見新文褓
尚想當年擲鏡翁
茉莉花
江南創見喜孤芳見說閩花徧海鄉安得一居香盛處
帳中巧作寶毬妝
從子澡滌築居荷池上
樓臺牆宇家家月楊柳荷花處處風最喜兩涯相映帶
一時倒影入池中
山亭納凉
不嫌西照為朝曦城郭誰知住翠微天幸外門纔咫尺
欲陪杖履夜忘歸
次適齋韻五首
山行野老問年
田夫笑把褐衣牽莫問壺中别有天齒髮雖殘渾未覺
精神愈勝果何緣公言已老偶能爾我本無心只自然
再禱百分纔及一定因椿壽八千年
堅鄭貴温棋社
二公休致我來歸儘可同裁隱士衣此已屢謀登竹所
君其無吝造城扉人間厭見手翻覆樂處須當頤指揮
凉氣一新宜近酒盍簪莫似向來稀
秋凉有感
公看魚躍與鳶飛鶴脛雖長斷則悲世事不容人苦較
秋風自有葉先知青奴難免交新絶素扇寧須手自持
宋玉賦篇終未達不如老子笑成詩
諭悲秋者
黃雲萬頃一時收喜見高空風露秋歲事及今將告畢
人生到老盍歸休固知景物能興感亦有痴人苦過憂
胸次果然無一累豈容秋月使人愁
舅甥賡酬之樂
神明未覺晉公衰老母尤忻兄弟怡范甯王忱無許壽
牢之無忌不聞詩秋風對酒勸酬處夜月乘橋來往時
但要兩家同此適不須更遣外人知
八月十四夜攜家泛月次適齋韻
月到平湖金作波一城惟此占秋多水晶宫裏清無比
何用重登漢馺娑
九秋風月正分平盛滿水晶分外明老子此行端不惡
夜深幾得聖之清
稍先一日是中秋行徧芙蓉與菊洲作意安排卻非適
不如乘興徑行舟
猶記年時看水嬉不如此夜月相宜仙翁一醉非塵世
為問姮娥知未知
草草真成一段竒比鄰非不借餘輝板輿何敢侵風露
略望簷間且勸歸
次適齋韻十首
懶學仙家煉火還但欣晚節在林間鴛行免奏三千牘
駑駕難參十二閑短艇有時浮綠水輕輿到處賞佳山
莫言冷淡為生活冷淡終然無後艱
秋來病體費支吾深閉柴門臥草廬藥裏多尋醫者問
酒樽寖與故人疎特須勉強陪來客未免辛勤答遠書
此外儒生真氣習簡編猶欲趁三餘
大率舟行岸自移機緘何必更相思雨餘坐見水三尺
雲淨喜看天四垂荷沼已殘霜後蓋桂林初綻日邊枝
閒中氣味深長甚問卻西風總不知
幸堪擊壤樂清時衰病情懷百不宜秖好灌畦陪漢叟
更欣學圃慕樊遲逢人草草須傾酒得韻怱怱且和詩
琴意高低猶自適高山流水久心知
甥舅相尋向酒邊相忘情話更怡然人言難遇雙延閣
自媿叨聯兩大天只覺光隂詩裏過何妨枕簟醉時眠
此中别有真消息莫為人間醒者傳
從來憂道不憂貧晚向閒中得此身直把宦途如夢過
任他世事似棋新坐間可說舊時話眼底幸多同社人
賡唱本求閒燕樂莫誇末路費精神
自憐鶴髮奉慈親舅氏還欣託比鄰已向雲間收倦翼
甘從波底作潛鱗果然松菊連三徑誰謂神仙隔一塵
野服相從成二叟不須更現宰官身
笑他咄咄向空書既老投閒計未疎釜裏有魚長自足
門前無雀是吾居休論仙子生塵襪莫問高軒織翠裾
百念已如灰樣冷更無驕色與人鋤
秋宵坐到玉繩低歴歴明蟾數桂枝重露半翻蕉葉徑
好風時颭荳花籬不妨起舞弄清影何用撞鐘誇小詩
濁酒困人垂欲睡更揩病眼一揚眉
秋到先生舊草堂凉飆林葉已飄黃漸看天宇清霜肅
更覺人家白晝長歴世已經三折臂坐愁何必九迴腸
世間舊事消磨盡秖有詩情未遽忘
客省中次適齋韻
三年此日綺筵開盛意勤拳不待催豫約行人須已集
先欣數客肯俱來詩筒纔到先賡韻酒興方濃莫算杯
更欲秋深窮勝跡鄒枚後乘可容陪
花若開時定自開芳心深靚不容催上人又有新詩出
佳客應尋舊雨來樓上已聞香撲鼻堂前儘放酒盈杯
高燒銀燭照花睡便到更深亦願陪
定數無過偶與竒達人循順更安時不于椿菌量長短
豈為彭殤較疾遲雖是一時身有疾行開九秩壽無期
外生六十頭先白杖履相從最得宜
戲和適齋絶句三首
脱索
纏縳千遭趁酒巡環觀巧手競稱神莫言名利如韁鎖
猛烈抽身亦在人
藏擪
儘教逞技儘多般畢竟甘心受面謾解把人間等嬉戲
不妨笑與大家看
傀儡
假合隂陽有此身使形全在氣和神王家幻戲猶堅固
線索休時尚木人
晝寢正酣適齋以二十韻詩來亟爲次韻
老氏正求知我希吾今老矣更何之極知仕宦皆由命
縱有功名已過時覽鏡形容寧復我還鄉交友定從誰
慈親多幸方難老舅氏猶欣未覺衰教誨至今仍似舊
襟期暗合自相知新詩必使篇篇和勝地還容處處隨
晝永劇談俱喜聽夜深清坐更忘疲素欽行已初無玷
願學持心不自欺紫槖清班叨預列黃金横帶忝同垂
六旬顧我猶加懶八秩如公尚自持但仰三尊知共慶
孰云十拗敢輕嗤無情到此方為達省病從他不用治
世事只將同蝶夢人生幾得見雞皮觀書自識非求解
策杖徐行莫厭遲儉素何妨貧勝富優游真是樂忘飢
雖然調樂無千指儘喜當歌有十眉報謁要須親自到
赴筵直以散為期醉翁雅意非謀醉棋社清歡豈為棋
白髮只宜甘散誕紅塵任彼自奔馳安輿來往常陪伴
此意終身誓不移
次適齋贈少微兄韻
汪樓比屋古城隅彼此清貧不願餘南阮諸賢今有幾
東牀佳壻竟誰如歸鄉年亦非全老對酒情猶未覺疎
來往兩家無倦色此身端合老犁鋤
桂花方開約客次適齊韻
久疑岩桂儘遲開留待來朝伴舉杯老去欲尋千日醉
客來同引百花醅況臨高閣枝枝秀好判閒身日日陪
家釀盡傾君不惜莫教瓶罄恥為罍
蔣德尚棋會展日次適齋韻
棋社經年能幾回身閒深幸屢參陪一旬又見朋簪集
三徑還應聽履開休苦索居徒面壁何如相遇且銜杯
雖由藥裹寬初約不碍重尋舊雨來
太上皇帝聖體清康老母進封信安郡太夫人適
齋除敷文閣學士有詩為賀次韻
清朝孝治古無倫通籍推恩總及親八秩升班惟二老
九齡拜命更何人春初慶席歡猶在歲晚宸綸喜共新
須信長年多富貴秖因同見會昌春
吾母年高絶等倫痴兒何幸得榮親九重錫類真千載
八座承恩只一人共仰外門流慶遠喜同介弟寵光新
兩家盛事人爭賀和氣薰為臘裏春
題曉上人閒靜軒次適齋韻
我居城郭子居山兩地相望數里間我已得閒猶未靜
子雖處靜不曾閒莫將花與夢相似只用心如石樣頑
要識箇中真信息孤雲僧事兩相關
次適齋韻十首
棋會
歸來鄉曲大家閒同社仍欣取友端無事銜杯何不可
有時會面亦良難少曾環坐坐常滿賴有主盟盟未寒
琴奕相尋詩間作笑談終日有餘歡
老態
舅甥身退不為遲肥遯猶當未老時東晉雖慚古元亮
晚唐知慕老天隨公開九秩身方健我甫六旬心已疲
不敢自言成酷似腹心惟喜兩相知
晨朝懶起
坐見一翁兩鬢皤只贏曉夢到無何窗凉風透真成適
日出事生還更多足弱已難堪蠟屐齒搖初不為鄰梭
回思螭陛班心處日日奔趨向馺娑
見客
車轍常多長者臨相過肯笑席門深寒暄固有三分話
臭味還傾一寸心客至自應閒不厭年來寖覺老難禁
應酬既了無餘事面壁何妨學少林
晝寢
才盡甘為世所捐不如高臥了餘年時逢毁譽心無諍
間有詩文手自編老去已知身是夢閒來更得酒中天
簾深午寂渾無念只與白鷗相對眠
喜閒
投閒時以醉為鄉人既相忘我亦忘雨足已期南畝熟
風清更愛北窗凉晝觀碧落雲千疊夜看中庭月一方
時撫素琴聊自遣誰能更作鳳求凰
杜陵鄭老共襟期門外紅塵勿預知近日頗荒攻媿課
多時不見適齋詩竹深荷靜相留處月白風清偶會時
地僻衣裳俱自懶黃冠野服淡相宜
讀香山詩
詩到香山不計篇相逢佳處輒欣然明知無子可傳業
每遇為文自入編舉世慕名多諷誦惟公著句得純全
胸中相似詩方似一等不為名利牽
即事
旋插杉枝蔽曉曦緩搖輕箑自融怡調琴不用求成曲
得句何須凑作詩無復趨炎同褦襶但能尋睡學希夷
太倉日糴五升米老矣不嫌人更嗤
西山
兩岸杉松翠蔭長輕輿連日得徜徉絶憐林下朝還暮
不問人間炎與凉睡起閒情方自樂齋餘歸路未須忙
何時更向月溪去願著青鞋走侍旁
燕居
大老今居東海濱燕居晚歲更申申外生但喜長依教
一笑相從莫問貧閒裏只將詩作活酒邊猶有筆如神
乞言授几俱休論且做羲皇以上人
子成兄年八十六史子久八十二舅氏八十八會
于適齋次適齋韻二絶
堂中三壽喜同時黃髮相逢齒更兒參坐共談宣政舊
風流不許後生知
閭里舊遊能幾人適齋猶有筆如神莫言二老升沈異
各現宰官居士身
攻媿集卷十二
