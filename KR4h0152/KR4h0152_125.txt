明文海卷一百二十五餘姚黃宗羲編
箴一
三箴(祝允明)
余以禍福非聖哲所趨避然有自召之者盖亦有機
矣士之機多由三者心舌筆也因各為之箴
心
倏然而人智賢聖神而與天地均非斯曷存忽然而物姦
究盗賊而作萬物螣非斯曷出人用斯殺我我亦用斯殺人
以逮其身人不可察而我可戒戒之哉戒之哉禍福曰心
舌
倏然而譽仁賢知儒而游揚誕孚非斯曷居忽然而毁暴
慢倍鄙而憎遠罪棄非斯曷起蔑用斯殺予予亦用斯殺蔑
以偕其孽蔑不可察而予可戒戒之哉戒之哉禍福曰舌
筆
倏然而褒華衮立朝而炙竹耿昭非斯曷操忽然而貶象
服黥臉而流汙刀簡非斯曷典物用斯殺己巳亦用斯殺物以
并其譎物不可察而已可戒戒之哉戒之哉禍福曰筆
還心箴(鄒守愚)
余性癡也日余酬酢出於余心以恊天則而不余愧
或嗤余竟不顧懌叙不喜顛躓不懟然亦不余留也
其或不然而奪於愛物不能制持余顧憤悸交戰戰
不止寢不帖寐食不甘嗜坐不暖几行不寘履前噤
後呵森列余前乃自唾曰汝胡為乎然以形累汝隳
平生耶於是乃憤然以劚之曰還汝還汝毋為余妖
雖忤於人無惜已乃怡怡然于于然譬諸霧開冰釋
如於其初於是作還心箴
汝動於義汝心則遂汝不動於義汝心則悸汝毋問其
他曰惟汝帥景星慶雲維其瑞矣魍魎魑魅惟其類矣
上帝臨汝勿云貳矣
讀書左箴(丁自申)
讀四方書如陟四方之顛讀萬古書如游萬古之前耳
不聞諠嚻之聲若與聖賢相問對身不設暴慢之氣若與
父師相周旋噫余何可一日不讀書兮盖將有味乎斯
言
讀書右箴
耳讀書而聪目讀書而明心讀書而一神讀書而清疑
讀書而辨慮讀書而瑩饑讀書而飽困讀書而醒愠讀
書而喜忿讀書而平噫余白首未聞道兮惟讀書以畢
此生
明文海卷一百二十五
