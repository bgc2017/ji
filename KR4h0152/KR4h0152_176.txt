明文海卷一百七十六餘姚黃宗羲編
書三十
數學
與萬思節主事書(唐順之)
承示途中遇險及當局冷眼之說足知新功甚慰甚慰熱
處冷得絶勝冷處冷得然險處惶惑原是易處錯過不曾
做得工夫也易論學每以涉川為說故曰作易者其有憂患
乎所謂終身之憂也吾友閒居少過却是不曾抖擻提醒精
神吾固預憂吾友涉川之難今吾友自知之矣自此緊着工夫
常常從危處操心常如與天吳河伯對壘毁譽利害諸關
悉為照破即世間一切大川何所不利涉也先軰云聖人於困
險中有至樂於平安中却是有至憂然哉吾每欲與大洲兄相
會乃欲相與證明絶學非歷數之謂也然歷數自郭氏以来亦
成三百餘年絶學矣國初搜得一元統僅能於守敬下乘中下
得幾句註脚監中二百餘年拱手推譲以為歷祖吾向
来病劇中於此術偶有一悟頗謂神解而自笑其為屠
龍之技無所用之亦嘆世無可語者近得来書乃知復
有透曉如大洲者在也一快一快但不知大洲所謂透
曉而歷官所不解者何所指耶豈所謂歷理者七政盈
縮遲絶之所以然如元史所載王恂李謙歷議及緣督
氏革象書之類獨能洞其精微是歷官祗知其數而吾冀
獨能明其理遂指此為透曉而歷官所不解者耶盖昔
者太史造歷既已算定日躔盈縮月離遲疾去極遠近
渾淪得一天體在胸膈中而欲傳之形噐之間以為歷
本則是以數寸筭子握住萬古宇宙轉運盖甚難下手
此子長所謂太初歷既已測候而姓與都等不能為筭
之時也古歷大衍為精一行和尚藏却金針世徒傳其鴛
鴦譜耳於是守敬獨得一法曰弧矢圜算弧矢立如所謂横
弧矢赤道變為黃道黃道變為白道者最為圓機活法自
此黃赤白三道之畸零可齊而氣朔之差可定此法不
惟儒生不曉而三百年来歷官亦盡不曉矣今監中有
一書頗秘名曰歷源者郭氏作法根本所謂弧矢圓術頗
在焉試問之歷官亦樂家一啞鍾耳豈大洲所謂透曉而
歷官所不曉者盖謂此耶若所指如前說雖極精微幽渺
猶是儒生套子所指如後說雖若九九綴術乃是實得也
煩問之大洲求一轉語見示當更有請教夫六藝之學昔
人以為數可陳而義難知在今日歷家却是義可知而數
難陳盖得其數而不通其義者有之矣若謂得其理而不
得其數則施之實用既無下手處而并其所謂義者亦脱
空影響非真際也雖然今歷家自謂得其數矣今歷家相
傳之數如歷經立成通軌云云者郭氏之下乘也死數也
弧矢圓術云云者郭氏之上乘也活數也死數言語文字
也活數非言語文字也得其活數雖掀翻一部歷經不留
一字盡創新法亦可不失郭氏之意得其死數則挨墻傍
壁轉身一步倒矣夫知歷理又知歷數此吾之所以與儒
生異也知死數又知活數此吾之所以與歷官異也理與
數非二也數者理之實致用處也活數死數非二也死數
者活數之所寄也近見一二儒者亦有意象數之學
然不得其傳則往往以儒者範圍天地之虛談而欲盖
過疇人布算積分之實用不知豈便吃爾盖過了也後
世儒生所論六藝往往而然不特歷也大洲其於吾言
有合耶否也揚子雲曰通天地人曰儒通天地而不通
人曰伎通乎天地之歷數而未必通乎身心之歷數者
又一行守敬軰之所以為蔽也今未暇論也雖然所欲
請教於大洲者其大者百未一舉也而輙瑣瑣及此毋
乃以我不知務乎縱言至此一笑吾友欲吾舉歷家一
二緊要語與大洲印證如步日躔中盈初縮末限用立
差三十一平差二萬四千六百此死數也又如步月離
中用初末限度一十四度六十六分此死數也歷家知
據此死數布算而已試求其所以平差立差之原與十
四度六十六分之數從恁處起則知活數矣似此只舉
一兩件更不費辭也活數者如揲蓍求卦之初参伍錯
綜而隂陽未分者也死數者如卦畫已成之後為九為
六而隂陽既定者也
論五行書(王廷相)
廷相頓首栢齋先生執事昨承諭以五行之說舊與僕
同今所見與僕異竊料執事之意似以為今是而昨非矣
以僕觀之執事可謂中於世俗之惑反迷真而失其故智
將為不善變者也何以故甲乙丙丁子丑寅邜大撓作
此以紀歲月日時非有所謂甲乙屬木子亥屬水之說
然亦偶爾定之即以當年為甲子歲仲冬為甲子月冬
至為甲子日半夜為甲子時耳不知經歷幾千百歲後
人乃以五行分配之此半途立論無所本始不待智者
而後知矣執事乃信然從之豈非不勝於世俗之嘵嘵
者而遂為此無稽之論以附會於仲尼之道乎迷真而
舍其故智非耶且夫五行之氣無則已矣有之則一日
之内無不全體俱在安有今日為木明日為火又明
日為土為金為水乎何春止為木夏止為火秋止為金
冬止為水乎何土惟王於四季而餘月土氣即絶滅乎
執事試再思之此理然邪否邪此論是邪非邪大觀真
識之儒不惑世俗鄙謬之論者皆足以辯之矣不意明
逹物理如執事推明孔子之道如執事而反其失如此
使僕無復望於斯世之儒豈不為可歎哉執事曰但世
人之言五行亦有竒中者故不耐何信之遂為說曰如
人本無姓名也苟定其姓與名焉他人呼之必從而應
之氣本無水火木金土之名也今人一定其名則其氣
隨而應之謂氣有神應然矣嗟乎執事之迷何至此極
也僕意執事欲附會於世俗之論而不得強為此以自
解也不自知其䧟於怪謬誣妄之歸矣夫人也氣成形
體而具神識者也故呼其名而能應之不知五行之氣亦
有形體如人之知識否耶依木附草人言嘯梁如鬼物
之作祟否邪不知甲乙之日木之神氣主之而水土金
火之氣遂能退避相遜邪抑有所管轄分定而不敢越
其職邪不知人定其名彼何以自知其為金為木為水
為火為土而即順應邪此恐决不能然矣執事所謂世
之言五行有竒中者此何足異哉盖多言而能中耳僕
嘗謂不用五行亦能竒中試以士人舉進士者十人僕
㩀其文學體貎而懸斷之指某曰後日官至某官中間
履歷平順坎險隨意而道指某曰何如何如指某曰何
如何如他日騐之必有三四中者且亦有一二竒中者何
也此皆仕人之所必有者若以為白日飛昇則無能騐
之矣不中者人不傳之矣中者必傳之以為神然則假
五行而竒中者何以異此大抵神道設教古聖人卜筮
之微意也然於大道無所闇蝕至於五行星命範圍皇
極等術足以壊亂仲尼純正之道不可一日容之以惑
世可也執事必欲求通其說而附會之何其迷之至此
極也望再虛心思之勿為索隠之過幸甚幸甚
答何粹夫書(王廷相)
邇者蒙示隂陽律吕管見多先儒所未發之旨教我多
矣但所諭人死魂升為陽而能神則不敢奉教隂陽終
竟不能相離凡以為神者皆隂陽之妙用也故曰隂陽
不測之謂神人死魂升乃隂陽之精離其糟粕也不可
謂獨陽而無隂大抵隂陽論至極精處氣雖無形而氤
氲焄蒿之象即隂其動蕩飛揚之妙即陽如火之附物
然無物則火不見示是也故人死魂升而能神者此也
執事乃離絶隂陽為兩物但恐陽無所附著不能自為
形體耳望再思之樂律與愚見同者亦多中間如五音
以宫商角徵羽為序又曰五音皆從詩章之音節此其
大不合者五音節序皆人聲氣自然之節度故宫而徵
徵而商商而羽羽而角非一毫人力可以強為者宫商
角徵羽論清濁多寡之次序可也謂樂曲音節之次序
恐非其本然之妙焉五音在人聲氣有定而詩章之字
則無定故宫字本宫音也使在第四字則亦可以為羽
音而用之商字本商音也使在第二字則亦可以為徵
音而用之何也為人之聲氣節度所奪也此二端者樂
律之大要大本世之儒者不講久矣漢之制氏徒能記
其鏗鏘鼓舞之音而不能言其義又何足怪哉陳氏之
去二變不用四清者皆不逹於此道而臆說故也兩山
李氏以宫為清而黃鍾之管三寸有竒此不足深怪蓋閩人
無喉中之音誤以唇舌不正之音而妄為之說也僕往
年亦曾有樂論數篇以無佐史不得錄奉請教俟後圖
也辰下漸暑惟若時自攝不宣備
明文海卷一百七十六
