明文海卷三百三十二餘姚黃宗羲編
記六
居室
東讀書園記(高叔嗣)
出仁和門由宋曹門歷邊村隄逹獨樂岡北至園出麗
景門由揚州門右轉歷蘇村後走陳留道隄逹岡南左
轉歷白塔隄相國寺瘞僧所逹岡中出麗景門北徑走
白塔李氏墳後歷隄如上至園凡路四初高子止西園
西園垣廬新成然近念欲東東者大父所耕處自高子
他時未嘗一再至甚僻遠是時坐論文堂心獨豫召僕
問東路宋衡指地對出仁和門三五里出麗景門右减三
里出白㙮减五出李氏墳後减七然李氏墳道狹不容車
利走者又問一日往來如何冬後涉首春凌晨往食黃
昏歸正夏秋初日出往食游息日斜歸秋春杪晨往食
游息黃昏歸于是以囊盛書以缶盛糒以柴車載夏
五月望高子遂東父老聞皆過斑白相向簔笠交於戶
起與揖讓問所以歸狀游仕孰與吾農樂多少高子具
以得事皇帝六年兄弟結佩趨金門之下幸遭知遇前
後凡五踐省闥父母被封澤小人分過烖生身受久病
朝廷加恩不絶其官還耕於野謝父老游宦無狀安敢
望公等樂父老人人則大喜咸手操雞黍為勞高子與
之飲人人益說始西郭人見高子自引避非衣冠㓗楚
固不肯見梁肉皆具書拜函為禮高子大厭之及是雖
袒跣人與語禮文益衰乃大喜謂可居也恨來之晚高
子曰世以莊周所錄古巢許之徒譏堯禹薄孔公其辭
不馴雅學士大夫棄不信謂其人無有然孔氏書載接
輿沮溺諸公其非笑仲尼巳甚惡可言無其人顧其風
淳至不可用詩書禮樂之際責者余始至於野受父
老之詰乃無以應悵然久之固知周言世有斯人不虛
哉高子既自讀書園徙而東猶蒙前號加東作記
定非亭記(高叔嗣)
高氏之先蓋自洧川徙云厥初漁陶於鄭門之野鄭門
者宋之順天門也明興天下久既治邑中賢豪殆以百
數而鄭門處其半咸敦誼相尚有古遺風俗高氏又號
為雄長家為門屋特大聚族其間人乃謂大門高其後
衆稍分徙高子之仕於朝白家封君曰鄭門吾祖宗發
蹤今吾宗族處之且墳近祖宗魂靈不無樂游其中今
故廬或聞乃為他人有叔嗣願因今求為室歲時伏臘
上冢過留會親戚故人飲以長驩敬甚便於是家封君
求修如之田於其陽所謂讀書園也會作園亭今上
賜高子告居之時從父老問先世事曩之賢豪之子
孫之存亡其流風滅如也異時之俗無有盛衰在百年
之際何移之易也豈其地有異乎高子曰予登鄭門之
首循故城以西望其閭里遂直如人身首足不具父
老為予言往者盛時有老父過其下指謂人是有非
字之象焉其後多是非之興其書云然夫古先王養民
必匡其俗鄉遂各樹之長時書其人善不善獻狀於君
君乃賞罰及之其所以防民甚備逮教化陵夷猶有
長者能使鄉之人羞為不善不敢使聞之何者其行
淳備感於人深也叔嗣觀於上世嘗里人死問其無
以葬時顧妻耳脱金珥畀之夫婦猶歎終無恨色其隣
里每食相率之先熟之家不責賓主至少年乃直懷器
轢諸其釜去今人聞所大笑之者即其風足感動於
人心今復有是乎亡久矣俗之非奈何謂地形罪乎
孔子曰文莫吾猶人也躬行君子則吾未之有得矜
文之末聖人不喜予患夫流俗之言不惟其本所以
定之故號亭曰定非侈往世之風烈儻後有其人庶
幾遇之
觀瀑亭記(秦䕫)
當麻姑絶頂有泉自丹霞觀西北來蛇行斗折伏流篁
竹間數十里經仙壇下與神功泉會其流㶁㶁不疾不
徐至三峽橋厓谷忽破裂其下亂石森立泉自上堕
坑谷中下與石鬭不勝怒則洶湧作秋濤出峽聲奔
放衝突不數百步至石梁忽作兩白龍下垂飛雪洒
洒濺人其聲清越而天風引之乍高乍細若士女裂帛
明珠落盤又若鐵騎突出而刀鎗戞擊響振林谷誠山
中之一偉觀也成化辛丑余承乏是邦又明年適禋
祀麻姑始獲觀是泉而愛焉因命道士曰洞淵者作
亭其旁扁曰觀瀑或謂予曰子身為二千石蒞旴甫
數月教逆未宣澤壅不流不思握髮吐哺以盡厥職
而惟瀑是觀殆非政之所宜予曰不然子之所謂非
宜乃予之所謂宜者也予素憒憒昧於臨民之術曩
自尚書庫部郎中出守武昌當西南劇郡不勝簿書
期會之勞兀兀窮晝夜不息而氣煩志亂政愈以龐
予懼夫志之煩而政之龐也則施施焉登樊山臨夏
口眺大江之流以盪滌其胸臆既而洒然而歸若醉而
醒病而蘇壅者以决滯者以通而於政或庶幾焉今旴
為江右僻郡其政之繁减武昌之三之二而兹瀑之勝
又有足觀者清而不汙直而不撓體柔而用剛可以激
貪起懦類皆有益於吾之政夫所臨者既簡而所觀者
益勝則兹瀑者真攻予病之萬金良劑庸可廢觀乎哉
人唯而退遂書以為觀瀑亭記
來雨軒記(顧璘)
知山君有軒居叢竹之間曰來雨東橋子游而息仰天
而嘯曰事有同行而異情知山君於杜子果若是同乎
抑亦何校於客也昔杜子四十無位卧病長安賓客棄
遺青苔及榻故閉門竊嘆其客曰舊雨來今雨不來誠
有感於貴賤之際也知山君二十賓興三十登庸入金
閨司衮職日月獻納功加上下丈夫康濟之願庶幾焉
盡之一拂其衷解帶脱綬退歸故鄉家本公族兼素侯
之奉崇禮範餙藻業傳之雲仍及其暇日則旁究彭籛
之學期與大化終始由斯言之進亦樂退亦樂非所語
於盛衰者非唯客莫擇君君且將擇客矣故客唯其人
則命駕以訪置驛以迎唯所施報無乎不可苟非其人
雖閉戶以拒可也又何校于其來若杜子之嘆非所以
嘆君也昔翟公罷官書門人多挾其語余請署君軒扉
曰嘉客雨來幽軒洞開惡客來雨吾莫爾主一闔一開
乃適余懷一納一拒道固其所君愕然曰有是哉相顧
大笑記壁而别
屏山小隱記(顧璘)
凡居恒藉山水為勝山以屏水以鑑非徒爾也屏於山
則端凝尚體峭厲尚節而吾有得于實鑑於水則量以
容廣智以澄别而吾有得於虛若無日月煙雲之麗草
木禽魚之生晦明慘舒之變以逹其用以成其文一皆
有助於德此真知山水之情者然也吾南山之居遠水
而獨近山故唯屏焉是賴山北環而南正北如駝如象
勢若奔凑者為小石大石迤東伏而忽起曰戴山特高
且竒者曰牛頭花巖祖堂三大峰逶邐南廻其上佛宇
紺碧可覩正南與吉山對獨立不倚形凹突如筆格
諸山旦暮異采紫翠交映雨作則吐雲蒸風因風蔽
虧或有或無不可辨過是岡巒連延弗斷然不甚高
而亦無名西南蒼林鬱然而近曰廟山西山高者在江
北卓青横黛隱隱來赴如人知心夢寐潛逹吾廬處
其間藐焉廻丘之麓顧左左見顧右右至前瞻後矚
皆莫避去或角巾杖履出戶四望山所露見悉為我
有使我舍城市而婆娑於此凡以屏故故取以名吾
居有笑者曰牛頭花巖名阜也游者沓至至則得之
諸山則此方之人所環居也子獨屏之何耶余諭之曰
凡言得者以心不以目余強盛時志在四方每欲抉
雲漢攀日月垂光旂常之上時一至山率目寓心往
弗能有之而山亦不吾與乃今動躓神恧度無所用其
愚然後一篤于泉石始駸駸入今無間矣儻諸人猶吾
少心則固有勝者在也雖家山中殆天壤哉亦遽曰屏
焉屏焉吾不之信
孤樹堂記(方豪)
嘉靖六年冬十月初六日予蒙恩起廢復除廣東按察
司僉事職鹽法屯田明年四月朔視事前堂曰明慎後
堂曰持廉秉公後堂之後有堂三間左為予室右為
胥吏所居中與後堂稱自堂後經室後而東有亭在
竹間曰清節前堂之西自小廊入折而南渡橋臨池
有臺曰濯纓臺後有亭曰喜有皆前人所名予不敢
更唯最後堂未名見堂後一嘉樹根蟠於牡蠣之墻
裊裊若龍枝拂於市舶之舍童童如蓋廣可三間而
高過之初不知為何木詢之土人但曰梡樹梡樹至詢
其字或曰東筦之筦或曰草菅之菅予皆疑之蓋樹
之名必從木豈從竹從草也初官甚冗未暇攷閱意將
制一字於木旁貼一完字曰梡有木如此可謂完矣比
攷古書果為此字公退對之繁陰滿簷清風自生炎方
得此殊覺肅爽因憶西曹之槐故山之松小浣之桹皆
可珍賞故忩曰見樹軒曰松卧泉曰青蓋異地同情扁
曰孤樹夫嶺南之樹不為少矣若鉄梨花梨之為美材
若荔枝龍眼之稱佳果若松柏槐榕之足清蔭何地
弗植何人弗識梡也人且昧其名則植之者罕矣堂
前後有梅數株竹數百竿芙蓉芭蕉芰荷之類若干
本其大而喬者唯梡舉無與並焉樹謂之孤宜也堂
謂孤樹亦宜也錢穀刑名之猥瑣嫌疑謗怨之由生
必有特立獨行之士不避怨嫌法期於必行不受汙
湼守期於必不可奪乃可以共是職居是堂也夫受
汚湼而移所守者誠不足道矣有守而避怨嫌不敢
盡法者斯亦為名之流耳何有於特立獨行也乎何
補于是職也乎何取于是堂己乎故以孤樹名吾堂
庶朝夕居之見樹而生警比之盤几紳韋之器嚴師益
友之人也客有過之者愛賞不忍去每曰孤哉樹乎
美哉堂乎強哉堂之人乎敢問其所以孤主人對曰
衆無與伍之謂耳客曰此孤之名耳非孤之本也本
立則支茂支茂則蔭廣蔭廣則觀竒觀竒則愛鍾而
無與伍矣於是主人乃悟立本之道
信芳亭記(張岳)
雷州西湖之勝聞於海北然搢紳南游過雷州若不知
有是湖者蓋凡湖山以勝名則必帶林麓窮巖壑有宫
室亭榭之觀而前世又有高人逸士留故事以傳如杭
之西湖越之鑑湖然後其名始盛而游者踵至兹湖皆
不能挾而有之獨其渾涵瀲澹吞吐萬象與海上雲日
相澄輝於遐荒杳靄之表則非意趣悠遠不以竒麗弘
富求山川者亦不能屢至而自得也嘉靖己亥石盟孟
子雷謫貳雷州始即湖心小島累土增高作亭以臨湖
亭成未及名而孟子遷去又三年為壬寅春僉憲夢山
翁子溥廵歷至雷游斯亭而愛之榱桷瓴甓巳有壊者
為繕葺開拓加煥餙焉而余與參戎鳳山劉子經適以
事至雷翁子以其暇日觴余二人於亭上酒酣憑欄四
望慨然歎曰賀知章林和靖死天下湖山無真主人久
矣其不幸據都會之盛日酣於笙歌羅綺又不幸則
為勢家之所據奪欲如兹湖之淪於遐遠而全其真
胡可得哉試自亭而望東阻城闉西蘸寇祠其南則
走朱厓之路也昔之君子蓋有抱忠懷㓗走朱厓萬
里至於僦屋躬耕九死而不悔當其時豈有待於後世
之名哉卒其所以名者諸君子蓋不與也士患不學無
以自信爾既學矣而有以自信雖無以盡知於人必有
以獨知於天者周公之聖而不悦於召公七十二子於
夫子亦不能盡知也故曰知我者其天乎夫以聖賢之
徒同堂合席猶且若是况於以遠外之身逡廵末俗
而欲俛仰脂韋以求聲光於上下不亦重愧斯亭而
可悲哉余與劉子矍然竦聽復命酒酣飲因取離騷
所謂余情信芳者以名斯亭既名而去猶覺湖光之
入夢寐也
勸農亭記(熊過)
繇嘉靖元二以來蜀歲饑丙申冬湖南阮君以使者
奉命來視水利事至合江則部署羅令按水利修舊
貫或相逢隰依律稱無倦欲總七鄉手實瀦水者大
氏三十所而多於是合江人將有賴者云廼建亭明
使者之意審其方由北郭門出絶江行里所明家壩
亭在焉記曰合江予往過之即未暇察其水土或聞諸
長老習農事者蓋中上之壤也而予觀牒記乃刀耕火
種殆異乎今所聞云夫蜀故謂之陸海天下有事時乃
言下巴蜀之粟矣今褁腹低首殆不樂生有如黜行誼
而首剽殘此夫廪廪者獨謂民之憂何哉蓋江以下負
海之國常患水秦中及四戰之國農人用毋倉生炁首
種者少有稻則藉水者少其為渠有賴以否即不可知
蜀通井絡猥曰漏天者廼非虚也今成都上下數萬頃
地平衍有秦李冰所鑿離堆則固事水矣由成都逹之
他境本戒首高亢水皆夾行兩山間流而不居非治陂
池率有旱令長率其民舉神行禱或號召方士築垣為
宫醵錢治神事方士拔劍升壇禹步作大梵隱語不可
了號呼風雨或乃集僧徒琅琅誦大雲經巫師舞婆祖
令長僕僕然拜下民遥處思息假而萬分一雨則費已
屢終捐瘠而巳此何為哉然則謂合江火種不事水殆
妄也始國家勸農省臣議置司農其後司農屬戶曹今
置參政參議官然都水之使内外有司存也又長吏
六條令甲以田疇為亟不修職業以佐民憂卿貳違本
以矯之遷延避課繇役昧前相師為欺國家何賴焉予
讀古河渠書乃深發憤曰吏乃今有成事故如阮君羅
令要為奉職始與所頌無幾異此令萌生樂業本農甚
大惠也吏不如是者皆不足聽何况廼其更甚乎然竊
謂農不待勸彼夫非木石而能饑者幾何民雖至愚樂
饑餒就死而自暇逸非人情也第在勿擾之俾自趨利
夫輸將更過役戌徵斂讞報五者不徵諸隙而與民爭
時民困之久矣又有出於此者而徒以勸所謂埋之搰
之者乎然非阮君羅令所得與矣書之告來者阮君名
朝東今提督學校副使羅令名應元記在落成之歲
五月
嵯峩精舍記(唐虞佐)
三原馬子伯循誦先生之法希聖賢之軌典刑所昭風
聲斯被其諸弟子員振衣承響喁喁以從其集如雲其
立如林馬子敝廬不葺環堵蕭然而弟子多至無所棲
止是故來遠而居弗寧也教勤而習弗專也僉事周子
宗化行縣而知之憮然用惻乃議搆精舍以尊其教前
令王成章曰此實下吏之闕也西有浮屠氏之宫叢穢
伏奸大隳世典誠易置之豈惟正之用昌即邪亦於是
乎黜矣而况民俗罔不釐乎宗化曰善乃亟命毁之變
地以為基徙材以為宇命之曰嵯峩精舍夫嵯峩山之
勝地之靈也舍實當其勝而會其靈弟子鴈行以居馬
子儼然而臨之發疑待問率以躬行納於禮法龍常再
至焉弟子進顒顒爾立肅肅爾退䄡䄡爾志而確然文
而蔚然美矣哉馬子之為教也乃作而言曰化以教善
德以學成是故上古之世家置一塾焉黨置一庠焉
選民之秀者而升之宣之以容節訓之以德義申之
以戒令齊之以讀法上植其教功令布矣下修其學明
德成矣夫然後鄉舉之里選之庶幾博聞孝弟聰慧
賢仁之士油然興彬彬乎其盛而可勝用邪迨夫王
制湮而道化塞博士闕而學徒散家不建塾黨不立
庠鄉不舉賢里不選士古今不同而美惡之風異也
弊矣竊聞覿箾者思樂覩羊者思禮昔宋郿伯有意
井田之制乃買田一方經畫疆理曰庶幾可興乎今夫
浮屠氏之宫連甍接棟盤絡中土視諸學宫實百倍之
苟悉為易置以廣賢林以增化本孰謂家塾黨庠之制
鄉舉里選之法而不可復邪夫精舍誠足以基之矣而
吾馬子則有郿伯之心者哉
天巢記(馬一龍)
皖山别出天柱三台壁立千仞絶壁下突然起為覆釜
靖圉幕升㢁恰數楹四懸無凭拔躡可棲故曰天巢迤
東門戶掩設中竅布几席可數人坐頂開層閣穿一竇
梯挽以上丹竈玄床搗藥臼圍棋枰仙跡儼然在焉
山右折溪而斷之支阜擺踔忽壙垠砥平大畦棋次
高便播種窪引泉注行者纔欲展足當額之際愕視
屏息怪石竒峯錯出前後其勢逼人懸者絶而下投
險若可畏傾者欹而將覆邪若必仆端重者若坐以常
靜峭削者若立而不倚植若拱而客鞠若揖為禮偃屈
者卧龍踴躍者舞馬若冠而柱者傳仲由之結纓若
履而棄者遺巢父之䠥蹝過復續離而參尊或仰卑
則俯有龜蛇者若盤辟以顯象有虎豹者若炳蔚以
著文鳥翼而飛若待人以色舉者虬蟄而蟠若困時
以藏身者千態萬狀觸目警心皆巨靈手擘與洪冶
范成耳所入漸深則所遇漸異紫翠入雲杳然而去嵯峩
天永㟼掛斗杓幽壑茅團隱隱有村底鷄犬聲西南
去白鶴泉卓錫泉左慈臺不遠矣上下廻阪之間路
盡處逢溪溪流處抱石更環曲旋轉傍溪引為池沼結
駟亭榭松風蘿月鶴竹鶯花助以人為掩映成趣令邑
大夫徐公居之夫玄房洞府多隱高閒之士睨睥一世
賢豪傲然不屑公嘗廷策入甲第乃亦樂此豈韓子所
謂托而逃焉者乎古人動息有存進退惟命進則發
山河於漁樵退則收丹青於一握柱史盛古泉謂公其
然也安能坐天巢中相與一考證
撫松軒記(夏鍭)
張文成佐漢為韓功成乞退慮不旋踵諸葛武侯審起
佐漢大功未就以死為退陶靖節自以家世晉室宰輔
有子房為韓之心宋初賦歸去來辭有孔明不仕孫曹
之節三子志義才權俱百代人物之曠見陶翁但未用
耳予嘗寤寐焉尚友焉面目千古情至而若私焉執鞭
之役殆未足以喻吾欵也噫豈曰慕之云爾乎恕己量
人可無古今竊又常自誦之未暇引楮墨以實筐篋今
年余入城絅菴任先生方築室四楹於正寝之北刺取
陶翁之辭以為榜目曰撫松暇日以紀事為言噫若絅
菴亦常慕陶翁之為人因事以見意者耶請為絅菴卒
業焉夫陶翁之罷彭澤賦歸來夫人所知而共羨也既
歸而行事撫松盤桓亦固其所至遇田夫野老輙相與
草酺泥飲慢廢不束殆無雅人之度此則衆人之所
未厭而予也亦常少槩於中於乎其殆有由然也夫
人於此負才傑遇時艱是其閔世審己豈不願贊大
策立大功以展見於時不徒己既而一不獲逞則韜
機略解方嚴舉胷中之礧砢盡於平易紆隨闒茸焉
出之勢也譬水之行地滔滔活活亦欲搗龍門撼底柱
踔鼇海以出其竒施其壮窮遠而後止既而一不獲逞
則滙為平瀾溢為安流漾㵝淡泞逡沓邐迤汀(去聲)然自
隘泊然無競亦勢也夫以陶翁之賢生晉宋之交重
以家世晉臣意豈不願入而謨惟出而踐閫梟寄奴
壽典午與子房孔明所樹立後先相望既而大事且
去無所更望張弛轉移之勢自不得不為是慢廢不
束也紆隨闒茸也不然必發狂疾觀其述史詠荆軻
諸詩拒道濟餽遺等事翁之欝欝不逞奚翅可想絅
菴為之何如絅菴起家文學博士雲間以至分教南
雍所在養士外又有斷塞奸敝寬民等疏居南雍三
年外憂服除引疾卧家甚决可謂有所為者爾視陶
翁亦可無愧但所遇之時不同耳絅菴生長清朝從
容進退疏堂宴樂不願泥飲吟風太平不願詠軻夫絅
菴遇時康獲順適如此又以見陶翁生世之不幸豈惟
陶翁子房孔明無不皆然遭遇時艱不得己出而委身
受役雖曰功立名顯殆亦非其所願也絅菴曰然遂書
以為撫松軒記
擬沂亭記(符錫)
擬沂亭作於乳源邑西二里温泉之旁志樂境也嘉靖甲
申夏余始蒞兹郡適奉提督學歐陽公檄去六邑淫祠
且屬之務禍本之斯絶庶風教之可興乃六月適英德
訪諸不在祀典祠寺凡百六十五區立命毁之師生請
改建舊學宰劉議弗合遂去之翁源如英德去諸祠寺
之當毁者七十七區李尹請曰寺有翁山僧會在焉院
有躭石余襄公碑刻在焉惟一二僧寮毁諸己乎曰僧
會制也宋碑刻也不在毁列遂去之仁化如翁源毁諸
祠寺百十三區作會貞社學乃之樂昌訪諸祠之當毁
與學之當建者龍令皆為之矣遂去之乳源有挾而作
奸者廉得其實先置於法乃盡去所蔽祠寺八十九
區師生請復社學歲久浸為民所侵據得古杉一株命
典史林柯職其事事詳太守唐鉄峯記改崇林廢觀為
仰止書院祀昌黎濓溪二先生瀧口廟者街民為之請
余詰曰何神曰鄒尚書曰鄉賢乎名宦乎曰不知曰淫
祠也邑有義士鄧可賢父子死賊有保障功盍祀焉明
日率諸生詣祠火淫神奉可賢主既語諸生此地當有
佳境諸生曰去不百武有石浮於溪面方廣丈餘溫泉
混混平湧出石竇中不識可當佳境否余欣然往觀之
徜徉竟日弗忍去諸生曰請以廢廟之材亭之可乎曰
可遂以屬旁寺僧戒濬且告曰吾亭若成當名之擬沂
志斯樂也明年乙酉二月亭成余適有軍旅之役弗克
往未幾毁于夏潦又明年丁亥余始還自軍門教諭王
君世澤每見輙以為請偶得民壮之曠役者錢千緡乃
相亢爽乃復葺之俾邑之人士與宦遊而過於是者慕
斯泉而觀焉憩斯亭而問焉則告之以曾點之所陳與
夫子之所歎曾不越乎沂水之濱而有以適夫天常之
趣誠若是耳雖然龜蒙之泉乳之泉也鄒魯之士韶之
士也彼則為聖為賢而我猶未免為鄉人也性豈若是
霄壤懸殊哉且吾聞之上以風化下謂之風下以習應
上謂之俗傳曰經正則庶民興庶民興斯無邪慝矣若
是則前所毁之若干區者殆見正道既明而淫邪日遠
矣否則烏頭力去而病且復故毁將曷勝君子曰邪正
不兩立斯言近之遂并記於石時嘉靖七年戊子孟夏
二十有一日潁江居士符錫記
明文海卷三百三十二
