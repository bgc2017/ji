明文海卷三百七十四餘姚黃宗羲編
記四十八
寺觀
祇洹精舍記(顧紹芳)
自吳淞江南折為千墩浦自千墩浦東折為湓浦自湓
浦又北折瀦為迴溪而聖像寺當其處平疇蒼莽修林
薈蔚浦東西之勝度無與鴈行者而異時海内豐登民
物殷樂佛者得以侈大其教精廬蘭若所在而有而聖
像剏自典午之代其名尤古以其地勝而名古人尤爭
趣之寺凡五院院有層甍疊閣幽房曲林靚麗宏玅無
與為比蓋自余曾大父徙家千墩浦上其地無他名山
茂園可以登覽獨時時遊行寺間以為娛其後余伯父
上舍公家大夫並讀書其中嗣而負笈遊者其廬常滿
蓋三十餘年而余兄弟復尋家大夫之迹則銷歇之感
非復曩時之所聞者矣層甍疊閣或鞠而為蔓草幽房
曲林或化而為平蕪此非佛氏之教頓有利鈍而吾民
方椎髓剥膚養生送死之不贍而何暇以其餘潤色異
教哉故非其徒確苦自立以尊其教吾見佛氏之宫日
圮而歲了葺與凡物同盡已耳寺之西北院有老僧曰
鎏蓋古支遠之流而其孫越以慷慨嗜義佐下風院有
閣久廢弗治顧嘗每飯念之而余之棲其廬也越指其
隙圃謂余曰閣之工鉅矣吾以力弗竟吾志而竊嘗好
禮賢士大夫將小築數椽環以卉木貯罏鐺香茗其間
以休客之來者然莫能攘而先之落成之日請顔其額
曰祇洹精舍而徼子一言為記余甚壯越之志而私怪
其難讐當是時越囊空無一錢特苦漫請而漫應者蓋
余去一年而越欵門告成事且來請記噫以今天下之
物力非及鄉時之什一而兩上人自鉢衲之外未嘗懸
募請謁以勤長者而獨攻苦茹荼出其節縮之餘不日
而成斯舉且不以居緇黃而以待士大夫之賢而遊於
是者此其賢豈直釋氏之翹然者而已哉吾量其志事
無弗可辦者閣且次第舉矣精舍凡五楹地在萬木中
不山而高不谷而深幽詭奥絶入之者以為異境此即
昔之幽房曲林宜無與爭勝者余獨賢兩上人興于既
衰之後為尢難不宜冺冺而余世于兹土若有夙因故
卒踐諾而為之記
臨川縣古永安寺復寺田記(湯顯祖)
天下有閒人則有閒地有忙地則有忙人緣境起情因
情作境神聖以此在囿引化不可得而遺也何謂忙人
爭名者於朝爭利者於市此皆天下之忙人也即有忙
地焉以苦之何謂閒人知者樂山仁者樂水此皆天下
之閒人也即有閒地焉而甘之甘苦二者誠不知於道
何如然而趣則遠矣朝市之積則有田廬山水之餘則
為寺觀故寺觀者忙人之所不留而田廬者閒人之所
不奪也臨川古為名郡五峯三市在焉三市者市也五
峯之間聞有觀九寺十三蓋入明以來大為忙人割奪
盡乃至稗粥無所而古永安寺境界巋然獨完其田則
大半無有矣邑侯袁公起於蘄黃來宰於兹廣山川之
精深性相之學披圖而嘆曰臨川人之憎閒人也一至
此乎有能從吾言而反其田者吾徒也於是郡弟子劉
某首籍所買田若干畝上之侯以歸于寺侯為欣然告
世尊而撫之曰此所謂孝子劉某也而適是時有僧大千購
得南都藏經以至而尊置之寺侯曰有其書矣而無其
人何於是有浮梁僧水月為達觀先生弟子精心苦行
通於評唱之義適來寓斯人士與遊始知有所謂宗門
者久之長干寺僧大初來講蓮華經聽者千餘人得田
而食無不歡喜贊嘆曰此固我侯之福田也嗟夫當忙
人之急得此田也豈不曰彼無父母妻子之屬先王所
禁遊民者吾非真有所憎利其田姑以蕃其種類云耳
嗟夫此所謂奪閒人之物以將養忙人也固一其說然
試以語彼使天下皆忙人而無一閒人皆忙地而無一
閒地則亦豈成其為世相也哉且今所從遊於二氏者
彼亦有所業非所禁遊民也如其為遊民法固禁之久
矣所惜者遊人之非遊而閒人之未嘗閒也非閒非遊
不可以涉道是故聚百閒人而食之必將有意乎道者
焉聚千閒人而食之必將有進乎道者焉不已而食閒
人至於萬猶將有得道者焉道之喪世也久矣幸而有
一人焉其何禁於千萬人之閒而奪其養哉即未有之
庶幾有之如以食百千萬人之閒者奪以養百千萬忙
人其必無冀于有道者矣則亦有蕃其種類而已然則
侯所為存寺者或不在田而在道飯器無殊香色有異
後之遊閒&KR0616;來食于兹田者其亦有感於侯之弘願云
琉璜里下庄菴自置庵田記(秦㟠)
大地盡墦壠也有可以自喻適志而澹然無求者意惟
披緇髠頂之流乎萬鍾之奉以有妻妾五鼎之享以有
兒孫而若輩皆無之是宜澹然無求者莫僧若也然而
沿門乞食之教又似偏為若輩設者忘其清淨之本來
而盡化為乞人之行徑世之熾然多求者又莫僧若也
有說於此足矣而後可無求僧之不能食槁壤而飲黃
泉亦猶人也舉其一飦一粥而盡寄命於他人雖欲不
求而有所不可有人焉積其窮年梵唄之所得拓之為
恒業率其徒力耕焉而有以自給則亦僧中之錚錚者
矣琉璜里之有下庄菴也二百年於兹自守中上人之
奉瓣香而來也晨鐘夕磬無間寒暑乃漸累其經懴餘
貲恢其址之隘者葺其棟之頽者飾其牆之穢者甃其
地之汚者更以其贏貿汚邪二十畝春秋倩工以耕力
或不給間驅徒以佐之偕其道侣復霞隠霞誓世世守
焉於是環璜水而居者咸額手上人之有功兹菴也秦
子曰上人非獨有功兹菴且有佛氏矣吾聞古之君子
有為佛教攻輸者永叔歐陽氏之正本論康侯胡氏之
崇正辨是也有為佛教守墨者純甫李氏之鳴道集天
覺張氏之護法論是也而說者各不相下而近日眉公
陳氏更剏為朝廷大養濟院之說以解脱之夫彼法中
故不乏神僧散聖激揚宗旨簸弄神通而至埒之於無
告窮民不又以調停之過近于不恭耶且佛氏之故以
沿門乞食為澹泊家風不為貪癡人作地明甚吾願學
佛者不師其乞而師其不乞如上人者差可謂有其意
者也設有人詰之曰爾何以不耕而食亦既耕矣又詰
之曰爾何不自食其力則此數畝汚邪者皆三十年晨
鐘夕磬之積也亦既自食其力矣必如是而佛教可與
儒教並行不悖攻不必輸守不必墨于大地墦壠中超
然為恬澹無求之人以一洗眉公養濟院之名之辱胡
為不可
明文海卷三百七十四
