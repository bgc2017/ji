明文海卷三百一餘姚黃宗羲編
序九十二
雜序
書玉晨觀無梁殿落成碑(馬一龍)
孟河子曰君子以體用之學修諸身而措之天下也凡
可風世禆吾道皆當立言示教不必擇其類耳若張道
人全恩建玉晨無梁殿十方檀越助成之雖非儒者所
樂道其能立志成大事輕財濟美推之士君子務事功
以周還天下聞其風有不興乎此人者非有勢權能制
人死命又非有傒希欲張植譽望取世間長物其殿廢
興及成創難易東橋顧公文中載之可考見然動費二
十餘萬金一人之身集衆方貨財不過大其聲號於都
邑閭閻之間以善念感發其心使人樂施積三十許年
人無所猜疑沮撓迨其落成皆由十方出鉅貲施與不
吝無他天下事要在立志定為慮遠用心公持力久固
雖甚艱大蔑弗濟矣使道人無所事志勤始怠終私貨
財作目前計求其膏飽緼燠而巳則取人尺帛斗粟莫
不多之又安得聚二十餘萬輕棄千金如數定者哉凡
人或志非遠大私貨財止為其身謀以貽之子孫探其
一錢紛校不捨又安肯輕棄千金不少顧惜道人志欲
有為終事如始人各見其心無所私冀其成也惟恐不
足而與其成也惟恐不多執此以論天下士君子據名
位享重禄富貴加於民操威福大權指顧呼吸無不奔
走受命天下事固有甚易易如此者每至僨事無功為
天下大僇豈區區道人不如可以深長思矣凡人立志
不定見可欲則亂因心不公因所蔽而遷為慮不遠則
幾來弗達持力不久必尼往弗成四者為事大蠱故一
人作之衆人背而違之真機感應有非聲音笑貌可偽
為者人其與我乎不然仰而望之者且幸其在上有所
統攝在下有所依歸無有行而不與焉如張道人可以
觀可以風又可與言君子之道孔子曰有教無類
跋王右丞畫真蹟(祝允明)
嗟乎魏晉六朝之蹟予不得而見之矣入唐固當以輞
川為宗祖山西有摩詰四景山水石本四方方尺有只
薛尚功輩題識徧其上繪事豈金石所能辦亦存其骨
肉大都耳可見在當時巳稀闊珍貴之至故謀及琢磨
而况於今乎倘能見之非人生大慶快耶邇來聞有一
軸在親軍黃君所昨者乃得捧閱大内後宰門有丹漆
巨挺一以支北扉不知幾何年矣成化間挺偶墮地破
乃髹竹也中藏卷三其一即此事聞進御重瞳一閱明
日左右請所歸掌時親軍伯父司禮侍側上遂以賜之
親軍云爾圖用細練高尺二寸長四尺竒前後周完末
下正書三言曰王維製
西園雅會集序(何良俊)
上海喬子啟仁讀書之暇搆一園以寓遊息初在城外
嘉靖甲寅歲倭夷至燬於兵後重搆於城内皆在所居
之西故總之名西園云園中有紫芝堂飛雲棲香霞館
芙蓉池碧梧舘玉宇臺孤竹樓梅花堂崇蘭館諸勝處
喬子别號水心而水心亭者則又其景之所會處也水
石映帶竹樹繁密盖僅僅不踰數畝而至者覺人情蕭
遠翳然有濠濮之想喬子有文章喜客客至上海者必
造喬子喬子常欵之園中喬子善吟凡客之以善吟至
者必相與酧唱角勝争竒珠駢玉比其他如署榜題帖
皆出名人手筆故一時喬氏西園遂傳播吴中以為名
處盖不獨以其地之勝爾也喬子彙而成編名西園雅
會集間寓書於太史公牛馬走何良俊俾序之良俊曩
時嘗從衡山先生遊每至吴中先生必邀至曲室先生
喜談吴中舊事凡高人韻士其竒蹤勝蹟皆亹亹殊有
味乎其言之長竟日忘去一日出玉山名勝集見示玉
山者崑山顧仲瑛氏也顧氏在勝國時為東吴望族仲
瑛讀書好禮其園苑之盛稱甲於江南即所謂玉山名
勝者是也一時名流如柯丹丘楊鐵崖張貞居倪雲林
鄭德明輩樂與之游處諸名勝處皆經諸公品題即名
勝集所載余頗能憶得之大率署榜題帖亦皆詳列與
西園雅會集不異嗟夫叔世之人好名善誇故凡家累
千金垣屋稍治必欲營治一園若士大夫之家其力稍
贏尤以此相勝大略三吴城中園苑棋置侵市肆民居
大半然不過近聚土壤遠延木石聊以矜眩於一時耳
主人日惟問田舍丘金積鏹其所重在彼不在此故未
聞其欵一佳客作一勝會扃鐍不數啟己為狐兔所保
矣可勝歎哉可勝歎哉近代且不論即勝國末與仲瑛
同時者在姑蘇稱陳氏綠水園在松江稱瞿氏園苑之
盛為浙西之最嘉興有陳愛山園此亦較著者然不過
散見於郡志諸書特其名僅存耳求如玉山名勝其地
雖黍離巳久而名篇雅詠流布於世後有名德如衡山
先生者與余輩復相與歆豔而賞嘆之曠古以來蘭亭
輞川之後不一一見也猗歟盛哉今觀喬子西園雅會
集其客既不減丹丘鐵崖諸公其文與詩復可與之角
立而主人賞會之致固可槩見則安知數百年後不有
高人如衡山者復相與歆豔而賞歎之耶余故樂為之
序若夫兹園之勝諸公摹寫己盡余不容復著矣
書世澤隆思卷後(何良俊)
良俊自羈貫時每讀書之暇則喜延見長老問先朝故
實凡郡縣政令施設與夫田農登耗里卷間財力贏縮
之故皆取耳目聞覩不欲其勦說載記長老言國家自
太祖成祖驅除殘暴仁宗以後羣聖守文脩治中間雖
更土木之變而景廟監撫英宗復辟時皆增脩文德當
時民力未耗朝廷猶恐震驚四方緝綏之使旁午於道
中外臣工祗承德意惟謹守科條不欲事激昂擅興機
宜故上下帖服凡朝廷有大政令但以文符下藩省藩
省以文符下郡縣郡縣督之賦役長賦役長坐里門甲
乙呼之衆即集而事隨辦故百姓給衣食長子孫終身
不識官府者盖什六今聖天子欲興堯舜之治加意元
元然民力日耗國用日蹙四方逋負日積郡縣以賦役
長為不足信籍編氓而戸列之條教日繁法網日密百
姓什一在家什九在公鞭箠纓纆如凝脂秋荼有司日
夜焦勞事竟不理夫先後固未嘗易民而治也然而簡
者易循急者難安是誠何故哉有識者必能知其漸矣
長老稱郡太守之賢者有常山樊公稷山王公鄢陵宜
春前後兩劉公縣令有高安陳公臨朐馮公及良俊之
所逮事者郡太守則汶上路公順德前後兩何公長沙
熊公縣令則永豐聶公石首方公夫樊公通練事機處
官如家其所興建所謂德在生民百世之利也稷山以
清直著鄢陵汶上後何公以長厚聞宜春與前何公以
精敏稱長沙以文教顯若夫高安在割能斷苟其所持
雖撫巡不能移可謂峻法臨朐清謹絶俗純心為民近
代所無永豐志存功業有常山之風加以興學勸士殆
欲過之石首當事無所推避乃高安之流亞此皆章章
著稱者也然方正德以來監司之權漸重凡所巡歴之
地藩省大臣雖白頭老成皆拜起罄折惟謹郡太守以
下庭趨長跽同於厮役長沙在郡時長揖而罷傲然平
視御史不能堪竟以論罷又巡撫所至胥史之徒皆有
常賄一不如意則抉擿捃摭無所不至而臨朐在縣時
獨毅然曰華亭之民我子弟也割子弟之肉以餧鷹犬
豈長民者所為卒不與迺亦以調去夫臨胊適當華亭
水儉例得報災華亭有東西兩鄉西畏水東畏旱民戸
有定籍而産無常處一有水旱以開荒為名規避百出
是時或有以開荒告者公曰夫開荒則民之利五而奸
詭之弊百吾不能以百弊易五利為奸詭作囊橐遂不
許遂大為巡撫張公所窘然良俊聞臨朐被繫時至不
能自給邑中薦紳哀其貧苦為之辦餐嗚呼由今觀之
可不謂難哉古稱廉吏不可為不虛也昔沈瓚之為丹
徒令以廉潔不事左右浸潤日至遂鎖繋上方瓚之見
天子自理曰臣坐清無以承奉要人所以得罪上問要
人為誰瓚之以手板四面指曰此赤衣諸賢皆是上知
其無罪復其官若臨朐者近之後臨朐事竟得白調蕭
縣擢尚書郎累官按察副司以歸有子四人皆以文章
名海内兩人舉于鄉兩人擢甲科歴官有聲績則天之
所以報公者厚也孰謂廉吏果不可為耶迺辛亥歲華
亭之民咸曰前令馮公以百姓之故受折辱不少畏避
今數歲逋負欲以一時并征百姓死者相枕籍苟有肯
為百姓受折辱如我公者民命其可少蘇乎遂謀於學
校白於撫巡相與奉公於名宦祠歲祀之嗚呼夫仕宦
者不難於獲上官之譽而難於得下民之心不難得民
心於一時而難繫民思於身後我公去任己四十餘年
而民思之如一日何哉記曰桃李不言下自成蹊盖我
公純心為民亦誠之所動云耳我公履歴之詳郡大夫
士紀撰類能言之良俊第述政理變革之漸與公所以
繫民思之故以告於有位云
周蓮坡榮封序(王慎中)
跡混而人殊庸者之所忽而智者之所明也今夫材不
試於事而虛有其職之號食不及其禄而遥有其秩之
寵上之人無所擇而畀之以為是其子若孫所得之職
之秩而還以與其祖父無所費吾之器與名而可以為
其人之榮也下之人不必量而受之以為是吾之子若
孫所得之職之秩而推以及吾之為祖父者非有得於
賢且能而可以安享乎上之賜也是今之所謂封官者
也且夫不試於事而不食其禄者豈必皆無能之人哉
盖有懷藏道德重其身而不出遺逸於世而不憫者矣
亦有挾長負奇屢干於時而不一遇齟齬坎□無所發
憤而歛志以窮者矣重其身者無所慕於外非虚職遥
秩所得而榮之也歛志以窮者志在於效長見奇而不
肯以虚職遥秩自榮為樂者也然而上之人以是畀之
則不得辭故有召之而不至官之而不屈而無有封之
而不受者是懷藏道德與挾長負奇之人苟有其子若
孫所得職秩推以及之則無異於無能之人之所蒙者
也此非所謂其跡混而非庸人之所能知者耶吴郡崑
山周蓮坡公其子大禮君為興化府知府天子嘉其久
勞於外善於持身謹法以仁其民也優以褒典授公以
其子官以慰其子之勤而且以為寵焉於是公亦為興
化府知府尊於家公之夫人晏氏尊為恭人鄉人無不
為公與夫人榮者公方澹乎其深藏冲乎其善下守其
履素之原而忘夫外來之益重珪累組之華其躬曾不
加於草衣芰裳之陋雕轂文茵之愉其體不以易乎穴
居石卧之顓而漠然不知名寵之貴錫貺之羡也豈非
其志欲以有為不以虚得其職秩為榮而其自樂之道
有不得而榮之者耶雖然所謂有道者不敢過於自肆
而傲上之賜有志者喜於繼之有人而不必其身之自
為公烏得無以為榮乎哉公之所以為榮者如是是所
以為殊於人也興化君之僚郡丞吴君節推章君嚴事
其長之賢本其所自而幸其所蒙之盛也欲有以贈公
而余為之序如此公其不以余為庸人之知哉其以余
之言謂有以明之哉
左太僕贈别卷序(楊時春)
歲秋八月之吉萬方百執事咸以金函奉賀於大廷以
祝萬年無疆之休所以大一統昭臣敬也嘉靖㫋蒙大
荒落之歲陜西行太僕寺則大卿東津左君親拜表以
上於是厥寮春城李君宗室存一子及其子滄江子咸
惘然有惜别之色先期為會於涇水之津凡引流通池
之處花卉竹木幽勝之區咸韻其語以歌焉而引其觴
以酌之歌而休酌而倦則執手道别忻其來而悲其去
也其詞盈帙滄江子集以為卷請余名之以贈其行盖
凡君之遊余率與焉而其唱和之詞尤多故不敢以狂
簡辭輒題其首曰涇津别意而為之序曰詩三百大夫
行役君子勞慰之辭為多然四牡憂及父母山甫式望
其歸申伯之出封韓侯之辭覲或遠於親或違於君巳
不足多而况於北山之勞役不均小明之畏此罪罟乎
是不可以方於今日者也豈非值昇平至樂之世上下
交泰之際乎歌呼相接於耳而軒輶相摩於道吾何憂
乎其為别也抑盛衰之理相繼而少壯之時不常也追
唯十七年間余自秘閤讀書為郎官君適登進士當是
時青眉年少謂可以致身稷契而樂睹唐虞其志氣之
盛為何如今也少者壯壯者強強者衰而余之愚劣摧
敗尤不足比數夫其少壯之變巳足悲矣而又况於衰
遲之别哉夫人之老少離合如涇流之凍解浮沉耳何
足多憂然涇之凍解沉浮變於前而涇未嘗變也吾徒
能於老少離合之變而能有不變者焉吾何為而憂其
為别也是以送於涇之津伸此說以贈之
吉安進士錄序(羅洪先)
昔人有言名不必魁魁不必名盖嘆人品與科第不能
盡相值也我朝開科一百七十九年吉安一郡舉進士
者七百有九十人可謂盛矣而名人亦往往出於其間
有足為千百世之望者豈非國家養士之效輕重低昂
之勢不得不趨於此哉雖然謀略如羅洪文相業如楊
文貞忠義如顔沛縣其他政事文學不可枚舉固又不
盡以進士名也今進士所題姓名邑里官爵具在有視
之而不知其人者此果何益於有無之數然此特言其
無能而巳其或集詬蒙穢使人羞與為伍欲殊井疆不
可得斯一之巳甚又何以衆寡為哉嘗聞藩臬有挾進
士鄙閫帥者積不勝忿一日同謁文廟登禮殿指四配
十哲像戲閫帥曰君識姓名否閫帥應聲曰某不讀書
不識為誰氏但聞皆非進士出身也戲者慚無以應嗚
呼為進士者其母為此輩姗笑者其思為千百世之望
也哉是本始吾邑學海鄧君續之為廬陵同年華山魯
君然多遺誤予為增其年世里氏且補書敗書及近科
未入者凡若干人泗州魯軒常君以進士知吉水梓以
傳今為戶部主事
明文海卷三百一
