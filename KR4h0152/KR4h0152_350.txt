明文海卷三百五十餘姚黃宗羲編
記二十四
紀事
冰山記異(錢允治)
萬歷戊寅十二月十九日夜澱山湖金宅港口居民張
錫夜半忽聞聲響異常初聞尚遠傾聽漸近密偵之見
湖中大光燭天聲從火邊出其火移動愈近張恐延燒
其居夫婦二人攝衣向空叩首祈哀火遂移東北而去
時東方漸明矣詰旦聚衆視之則湖干湧出三冰山一
山主峰高二丈餘二小峰差短有若太湖石者有若武
康石者有若景川石者岩巒洞壑雕刻如神一山盡處
則為一嶺襟帶之伏而又起峙為鼎足其峰石之下各
有石盤相接之處又如今人家假山用糯米粘帖之跡
而大山中間矗一石版其闊大餘平可鋪席似有人在
其上燕飲者時方寒沍水合冰堅湖中之冰截平不動
不知是何處移来觀者數萬人
淑女紀(何偉然)
天啟皇帝登極下詔選人間淑女充椒掖詔止鳳陽曾
未及於江南風聞所逓訛言輒布三吳有女之家咸栗
如霜色市井亡頼乘機摇鼔為詐姻地俄而曰某家皇
封封矣某家聞之郡邑矣自潤州而金昌而苕霅無不
思所以畢婚嫁者吾杭為甚纔聞井里忽徹鄉曲父母
之命媒妁之言一時僉舉不特及時破瓜作緣成偶即
髮未覆額口尚乳氣者亦指童子為盟或議歸或議贅
冰人竭蹷應千門之命市上盡作定婚店矣朝議暮舉
不待决擇惟恐無當人意無知者固明珠暗投即知者
亦以乘機可省粧資因人唯諾至媸若無鹽者假為遷
就猶可免其皮相者耳是以寒素之家多受焉吉不必
星期照之日采軒不必魚飾巾之絳裙筐篚填街香奩
委路僕夫翻地燈火燭雲金鼔聲喧飛鳥為亂一畢所
事如釋重負如排大難相為委詫而後即安正不顧青
鳥翡翠之婉孌也婚牘紅牋錢昂五百和合神馬價勒
三銖物情騰踊販夫驕色雞不得談於窗鵝不得陣於
水魚不得樂于國豕不得化為石牛羊不得日夕下山
橘柚楂棃貴于交棃火棗葱韮薤蒜珍于江芷杜蘅花
燭燕喜十家而九庖人儼然上客禮屈之不至至亦青
鳥之即返也有恐人知者暗為迎送復恐人不知且揚
言吾女已有夫矣縱有司嚴為告戒且曰是寬我故留
以答天使者也假合錯配何異流離命富貴者得佳人
并得金珠璧馬無算命貧賤者徒多一醜婦人累馬醫
騶導之子全徼龍翔鳳翥之靈蘭臯蕙畝之香半落傭
保伹儈之手不顧牛驥同皂何有冰玉齊稱王謝家風
朱陳夙好俱毋論又安所謂雜佩贈之琴瑟友之耶匝
月之間繫鴛鴦之足者不知費仙人幾許赤繩也夫以
一言之訛令人間忽闢一夫婦世界童男姹女破性裂
道可勝道哉吾聞之不願生男願生女戚畹之寵昔人
所希即修儀貴嬪婕妤之輩無甚大不可為之事何以
甘委珠玉於草莽若曰不足當典選則存之便而况陶
癭宿瘤猶得見幸乎感而紀此
明文海卷三百五十
