眀文海卷八十餘姚黃宗羲編
議七
吴江水利議(史明古)
吴江之地土疏水緩左江右湖故水之為患也特甚太
湖東南巨浸即禹貢之震澤也具西北納荆溪宣歙蕪
湖宜興漂陽溧水數郡之水西南合天目富陽分水湖
州杭州諸山諸溪奔注之水瀦聚于湖汪洋浩瀚不可
涯涘而松江承其下流(松江吴江古名也)即禹所書三江既乂
之一也逶迤曲折洄流洑逆行百餘里始入于海而吴
江據江河之會屹然中流每遇霖雨積旬潦水漲溢渺
然無際或風濤大作吞嚙衝擊其害又甚于雨東風則
江水西浸西風則湖水東汎俄頃數尺人力莫施故瀕
江之人謂之賊水者此也議者徒欲開一渠濬一涇置
一牐以為治之之方是皆徇偏一之見而無救患之益
也何則吴江水多田少溪渠與江湖相連水皆周流無
不通者特有大與小急與緩之異爾假令南置一牐而
北流者自若東開一渠而西溢者如故固不當與諸縣
治法同也竊以為今日措置之方其要有四
一曰築隄吴江之田皆居江湖濱支流旁出蕩漾不可
以名計苟不致力于隄防以捍禦之則未見其可也國
朝永樂初治水東南尚書夏忠靖公創于前通政使趙
君繼任于後無不注意于隄防皆妙選官属分任諸縣
而二公則周爰相度而考課焉其法常于春初編集民
夫每圩先築樣墩一為式高廣各若干尺然後築隄如
之其取土皆于附近之田又必督民以杵堅築務令牢
固隄既訖工令民䈒泥填灌取土之田必使充滿復于
隄之内外增廣其基名為抵水盖隄既高峻無基以培
之則歲久必頽矣又課民于抵水之上許其種藍而不
許種豆盖種藍必增土久而日高種豆則土隨根去久
而日低矣此雖為繁碎難行然亦可使民由之而不知
也厥後二公去任二十三年間豈無水患而不至于大
害者良由隄防猶存之力也然人亡法廢隄日就傾水
患復作正統間尚書周文襄公講求二公之法而損益
之由是水患漸平民安其業近年以来法度廢弛上恬
下熙民無所恃每年府雖下縣縣雖下鄉率皆以偽應
之所任粮長耆老之属不過頭會箕斂以賂姦吏為虚
文其于防隄略不加省壊者十七八欲求水之無害者
難矣且自戊子以至丁卯其間稔者纔二而旱者一水
者七固由天災流行然亦隄防圮壊水不能禦旱不能
蓄有以致之自國初以来水之為患未有甚于今日也
今生民之困已極苟不加意而拯救之其不轉死于溝
壑殆無幾也今為之計莫若上按三公已行之成規嚴
為之制于来春課民興作官属躬親臨視務臻寔效毋
令吏胥得售其姦則隄防有成民免其害矣所可慮者
但此承積荒之後多苦無食當令取勘貧者騐口每日
給粮就准作賑濟之數至秋還官則民皆樂趨而無逃
避之患斯亦講求荒政之一端也
二曰審分洩吴江之地當太湖東南其在南者分衆流
以入湖吴漊港宋家港朱家港蠡思港直瀆港黃沙港
韭溪是也居其東者引湖水以入江花涇港七里橋柳
胥港虹橋長橋三江橋三山橋定海橋萬頃橋仙槎橋
甘泉橋白龍橋是也又自縣治至平望四十里間亦係
分洩湖水之所今為石塘雖便往来前軰常言其有害
水道故鑿竇以通水流近年傾圮俗吏鄙夫不知大計
輒堙而築之又湖水多渾易為停積沿河之人多種菱
蘆歲久成田咸登粮額遂致水道日微又花涇港長橋
正當太湖東流入江要道至為深闊而花涇港居民慮
為盜賊所侵苟利于已輒夤緣巡捕官為之築堰長橋
又為豪家堙塞規為田宅水遂不通為患極大今則入
湖者汎濫而南流矣入江者洄流而西浸矣日滋月長
其害將見甚于今日伏惟深為利民至計不惜小費不
求近效不惑浮言一切疏濬仍為之防不計踵襲前跡
則水有所歸而無泛濫之患矣
三曰務車救夫水之汎濫者既築隄以障之矣水之壅
遏者又疏渠以導之矣而水之停積者若不竭力以車
戽則何從而减之乎然民之貧乏者或無力而弗供豪
獷者又恃頑而不服以致互相推調坐視陸沉在乎上
之人為之激勸而安集之爾往年水患初作上自長貳
下至簿吏無不躬親看視奔走道路未嘗寧居故諺有
救水如救火之言此言當急不當緩也頑者治之貧者
寬之由是人知警勸而法在必行自近年設立水利官
後一切委之然地既廣遠卒未能周居東則西不知在
南則北罔卹欲求其無悮難矣夫軍國之需在賦稅賦
稅之供在土田土田之出在豐歉豈可忽而不務者乎
伏望著為令典今後水潦凡任牧民之任者悉令分投
巡視督民而力救之務在水平而後可不可專委水利
一官以悮大計則水患可禦而民有粒食之惠矣
四曰專委任夫事功之成由委任委任之方貴專一伏
覩永樂年間凡興建水利庶事皆責粮長而官自節度
之蓋粮長之任職在農功賦税而己用心必專自近年
以來添設塘長又立耆老復革去塘長而立圖長又有
屬官義官之委糧長耆老之總紛紛多制一國三公十
羊九牧民無定志莫知所從且屬官望淺位卑民不知
畏義官總糧總耆又皆貪猾之人招權納賂靡所不為
是皆無益于民適足以為聚斂之端張其兼併之勢又
況保選耆老圖老皆由糧長則其人可知矣倚法為姦
病民尤甚望將所設諸色盡行革去專令糧長圩長管
之糧長管其都圩長管其圩縣之佐貳咸令分管地方
往來巡視而正官總攬其綱考其殿最如比法歸于一
而民免侵漁之患矣
明文海卷八十
