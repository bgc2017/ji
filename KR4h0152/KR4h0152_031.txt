明文海卷三十一餘姚黃宗羲編
賦三十一
居處三
逍遥園賦(有序)(穆文熙)
余舍東有園一區帶城下自為儒時與拱辰石君分
席共業為鉛硯之所後相繼登第去比余既解考功
郎歸稍稍作地舘壘山石裒集詞翰日棲遲其間乃
未幾而拱辰倦於太僕亦謝病歸歸則無日不晤於
此晤則習於幽事而委命順理怡情養性庶幾有逍
遥之風余因據莊生逍遥篇為賦紀之拱辰覽之謂
與樂志論唐子西語相輊軒也遂刻置臺端其辭曰
伊予性之好僻兮開别圃於城隅築垣墻以周衞兮誅
白茅以為廬蒔花竹以匝徑兮種菱芰以盈池懸桔橰
於金井兮時自挽而灌蔬招隠以名吾洞雲鶴以號吾
堂臺則有讀書遲鴻東山俯谿皆環列槐柳有雲樹之
蒼茫亭則有牡丹芰荷松蘿止觀悉斜帶清溪儼山家
之行藏時其條風布暖紅藥繽紛朱明協候綠葉垂雲
秋至而籬菊葳蕤冬至而簷梅郁芬景緣時至興隨賞
殷爾其偕我良朋契若蘭薰鶡冠草履褐衣苧襟相與
臨花塢步芳亭撫白日玩青冥觀鯈魚聽鳥鳴數飛花
搴落英弄池水盪浮萍指點竒石較計隂明雲霞團座
鷗鳥不驚而或投博賭勝角奕取贏縱歌層臺蹴踘廣
廷鳴琴深洞放鶴高城已而偃息臺端何慮何營酒泛
綠醅飯煮青精時復有墨客琴士畫史騷流詩談白雪
圖擬丹丘譜探飛龍帖抹蒼虯日有文事之起予了無
俗務之交酬時燕坐兮箕踞長嘯兮科頭羲和兮御頓
玄兔兮影留蘧蘧兮蝶夢擾擾兮浮漚方來兮隨分既
往兮堪羞若夫五嶽三江勝地無垠梁苑金谷樂事紛
紜金張之家炙手可熱許史之門吐氣成雲子雲著書
而諛莽相如作賦而得金稷下梟鳴而千人辨折座間
麈動而百夫生欣古非不有吾非不聞苐以静躁不同
趨舍有方或圖南以廣運或蚊睫以自藏苟所志之得
適雖微渺其何妨吾故遵南華之遺訓於以逍遥乎此
鄉於是拱辰聞之踴躍歌曰邈天地兮蘧廬紛世事兮
風嶼紉幽蘭兮吾黨撫桂樹兮城隅誓從子兮逍遥安
所問兮盈虚歌既余復為之亂曰惟余之志子與侔兮
惟余之園子與遊兮園有水澤被芙蓉兮園有碣石鬱
虬龍兮火山焚不能為之爇層崖冰不能為之裂返巨
雀於條枝脱蒼鷹於縶紲與子共逍遥於一世尚期不
媿於往哲
藥市賦(楊慎)
蓬丘山伯匕刀圭而通神奈園老宿品千二而稱珍何
如蓉城之日重開藥市之春若夫岐摯湯液和緩瀡滫
采嘉林之嘉草掇芳洲之芳羞屏風水發書帶山抽人
参三椏來自高句麗之國桃枝九折出於嶲昆明之陬
椒聊下虚星之舍果窳薦織女之樓逢茅龍之衞叔遇
木羊之葛由檢本草之聖錄極山海之冥搜别有天棘
日精澤葵海藻火林之蔚炎柯雪津之擢陽草欵冬叩
冰而吐葩葶藶迎露而先槁青綸碧組蒼龍就食於甲
辰素茵皜蔯白兔騰仙於辛卯帝休鬼□蕩邪而觸憂
神錦仙鹽駐顔而難老又不若剸犀截角搴翠刪毛澄
禺山之水碧&KR2594;樊桐之金膏鮫人泣珠而酬價狼䐠齅
金而觧櫜神鹿兩頭飲上池之水靈鳥四翼歸金匱之
韜莫不攀丹危而陟翠險霄仙的而下神囂涉淼淼馳
苹苹刈翹翹伐丁丁香草比於君子嘉卉方於女貞藤
名簡子花號長卿五芝色配乎五嶽六飲芳冠乎六清
乃延巫彭招長桑飛綘雪擣玄霜巴戎赤斧梓谷王昌
蓬州塗定辭玄武張開光希夷出崇龕之落真多栖葛
瑰之鄉黃足之鳥呼季玉而並復朱頂之鶴名令威而
駢翔負局磨鏡之翁篐桶講易之叟扶龜床於行阿策
鳩杖於林藪嚴遵之芳乳平分王烈之香膏共剖是月
也江波錦落火井星還楓瑟瑟而鳴籟菊英英而綴斑
訪名跡於古昔啓藥市於重關被開明廣都之野帶杜
宇天隳之山哀危蟪於寸隂矜局竈於井谷布濩天府
之區蔓衍坤維之域八萬四千之人煙五十四州之謠
俗國無夜戶之虞人有春臺之燠郤公程鄭之倫驥子
魚文之服乍發劑以針龍奄飛符而擒蜮黃耉背鮐蒼
崽髫蝸行歌擊壤羣嬉聚沙成行鴈鴈學語鴉鴉毛姬
餌葉鳳子藏花色輝九壁之錦光漾百潭之霞採思婦
之卷耳折放臣之疎麻息風枝之不静起露蓼之含嗟
崔公之錦云遠華陀之囊已遐既富矣韓康之肆寧蘄
乎博望之槎楊雄夢腸頓醒滯思於雕篆相如消渴歘
涓沉疴於齒牙豈知西顥之盤露北方之河車哉有林
閭翁孺者起而為系曰黃能兮休入寢朱熊兮罷窺屏
永遁兮二竪載殱兮九嬰分菊潭兮艷艷宴蓉城兮冥
冥鴻安丘繼而作曰安期神樓散扁鵲陷冰丸銀筒昔
誰藴金瓶今子殫謝驚飍兮駐流電訪大藥兮浴還丹
邀籛偓兮雀躍共喬松兮鯢桓主人聞之欣然稱蔅修
容麗級獻壽升筵敬緝光誦奉以周旋
羅蔭堂賦(許相卿)
矗雲峰之亢峙𦕈玉湖之澄涵孤城值其秀爽而隠居
卜於其間菅茅上覆泥堵周環恒雨暘之淋炙缺苫蓋
於東南主人仰屋太息曰狡兔三窟鷦鷯一枝咸克禦
外侮而圖寧居矧吾將幹前蠱燕後昆顧無所庇吾廬
乎爰躊躇其搆思又般礴以殫慮衷若天啓謀與神會
繄樛木之長蘿方下縈而上延彼徒贅於有餘我則病
夫不完爾乃解自樹杪援之簷端補此罅隙紓彼紏纏
意祖少陵之詠巧奪媧皇之權老榦繫諸撓棟密蔓勻
於疎椽柔枝盤旋以重復修條縷絡而夤緣初蕭森兮
扶疎久蒙密兮隂沉旁翳薈兮紛敷上盤結兮雍閼遠
睇兮矯龍首而騫鳳翼廹視兮儼黃琮之間蒼玉春薦
芳蕊可方杞菊夏布清隂弗讓修竹冬雪積而玉蛟結
蟠秋風振而冰絃斷續晨則雲表之露下零宵而書檠
之焰上燭殆造化有意毓兹堂之秀滌世氛之俗者也
客有造堂下而進說曰上棟下宇中右盛制子獨矯情
因陋仍廢夫𤨏𤨏數椽革而剏之曾不費子下筯之需
潤筆之賄也主人囅然而笑適然而興顧謂客曰昔常
議斯役矣圖厥新恐彰先陋而競俗侈葺以故懼蹈前
愆而貽後累又嘗博觀今昔之變矣耽耽巨厦巍巍崇
宫拔地千尺在天半空計其壯麗悠永將與金石者同
亡何勢窮理復化為塵蒙而已矣而此堂特借蘿以補
茆任造化之經營役隂陽以刻雕潛德培其本餘澤潤
其標吾聚族處於中也寒露不吾凄赫日不吾驕雷電
不吾震撼風雨不吾飄颻容與委蛇其樂陶陶矧其易
故增新我財不靡巧搆密架人力不勞惟歴歲之愈久
則維持之益牢蓋造物者輟其功則斯堂方就圮也而
子得無以吾論為過高乎方將結陋巷為芳隣追巢居
於太古味道德之腴狎詩酒之侣摽俗子而出諸戶高
臥闊視藐富兒之土木齪齪鼠壤蟻垤無足數也言未
既客謝曰命之矣逡廵而退
居然亭賦(并序)(陳鶴)
夫刻桷之室未足娛心塗金之居聊以適目若以臨
虚取悦矚遠抽思倚薇風以送歌抱松雲而舒笑則
九華三章無以肆其觀含芳永光但以章其麗契道
之士斯何取焉西淙洪公錄浙參事身逐塵軒而心
留霞谷蓮船載月長為湖上之賓珠履乘煙幾作山
中之客偶於净慈沙門傍求寳域廼得翠壁玄隚環
襟川麓搆亭循性目曰居然蓋意取朱詞情方鄭隠
徹牘之頃則散屨摛詞集爼之辰則聯裾協樂詞不
任僻樂不㤀憂誠希代之宏才擅古之通人也(鶴)耽
幽成癖致曠遺生爰涉芳亭頓空氛想遂營蕪語用
記名區賦曰
惟人統極含采潛靈居仁作静縱化通冥交譁即昧接
逸若醒廼有佇情丘壑結意園林聯芳襟於安石踐幽
蹤於管寧寄丈人以怡志托傲吏而遺形俯蘭洲以命
記緣蜀嶺而著經是皆臨物以取適亦因勝而流馨爰
瞻斯宇業業停停前控西湖後帶南屛六橋遞碧雙峯
送青盤坤方之寳軸依營室之華星列垂雲以為戶羅
修榎以為欞草入簾而舒綠泉穿幕而呈泠蓮奪花以
長麗薔移春而不零蘭香散麝松濤震霆蕨被九畹樅
薄三冥捋椒實以袪穢采精苖以引齡矯覿雲翰俛玩
沙禽薨薨軫軫雍噰嚶嚶霄鳶較翎於鸋鴂洲雎叶和
於&KR1799;鴒□鶅晝奮鵧鷑宵鳴彩鷽廵簷而覬客玄鶴遶
砌而隨人復有白&KR1595;黑虪蒼鼬黃&KR0874;貒□芔歙而據穴
獮猴蚴蟉而經林麋擇邃以陸梁貙居曠以横行仰見
飛崖蹎巘崪屼嶔崟縈廽九曲積疊千層俯觀靈巖秀
洞崿然天成碕礒碉砫&KR1132;嵼岭營含輝流采雕玉鏤金
若玄宫之四起猶青蓮而長生晴則泰風西至旭日東
升萬象在望皎然以興雨則蘇隄走霾葛嶺出雲星日
蔽耀雷峯避形梯萬松而莫上指三竺而無憑若夫東
引青波南望錢塘西通虎跑北揖初暘矚劔門之桃花
羡孤山之草堂縱四顧之無極達一嘯於蒼茫時或取
魚為爼采䔩為豆卣坎齊陳灑離交奏於是集賓僚叙
故舊踄飛巒启重牖車馬喧闐琱璫擊輳延賞良辰盤
桓芳晝飲不執禮樂不偕時或酣而傞或奔而嗤或倚
或坐衣冠參差有凌虚以娛志有探幽而怡思有倒幘
以調歌有臨流而賦詩投壺博簺藏鈎圍棋雍容上下
命爵傳巵呼五白於一擲决百戰於斯湏頽然而臥蒙
然而迷曾不知天地之為廣與日月之有推移雖古荆
臺之遊雲&KR0034;之馳會稽探禹濠梁觀魚樂則樂矣亦不
能旦夕而有焉若乃公驂暫駐案牘輟書遊駢罷騁亭
月長虛嗟往來之不常任去住而自如激流泉以濯纓乘
飄風而振裾拱北極而思君念西淙而懷廬道援周孔
文述劉徐進抗匡衡之疏退驅李耳之車馭萬化以容
與翔千仞而躊蹰人知斯亭孰識其居人知斯樂詎知
其餘斯則公之泉石也而非賓客所能與哉
岳陽樓賦(并序)(李濓)
丁丑之秋余客巴陵郡守黃侯巽設宴於岳陽樓酒
既酣侯洗觥揖予曰古今達人勝士登遊留詠者多
矣顧皆五七言近體而未有賦若有待於公也余固
辭不獲乃倚檻延佇援筆立就酣墨潦草情景罔盡
曷敢當衆賓之一噱乎
巍乎鉅哉斯樓之為勝也枕巴山面洞庭俯黿鼉瞰川
靈卑九霄隘八紘應翼軫於咫尺接衡巫而與平波濤
撼之而不動君山對之而為屏曩余閱圖經而向慕今
始艤舟而一登翩逸思之浩發欲跨鶴而上升曰登高
而作賦非賤子之所能且夫豫章滕閣九江庾樓黃鶴
奠諸鄂渚叠嶂峙於宣州皆天下之雄構詎斯樓之可
侔極百仞之孤高肆萬言而難述聊凭欄以縱觀忽變
態之層出合青草(湖名)與雲夢滙洞庭而為一倏朝暉而
夕隂漭沃天而浴日突中流之青螺乃有如乎黛髻眺
黃陵之遺宫望瀟湘之遥煙鴈嗷嗷以南度鷗娟娟而
暮還吊皇英之二妃泣碧川之潺湲帝蒼梧而不返留
叢筠之淚斑憶牧羊之蛾眉寄龍宫之尺牘擊橘樹而
啓扉露紅粧而駭曯誦高唐之麗篇歌湘靈之妙曲凄
楚調於行雲鏗瑟音於佩玉杳魂夢之徒勞何大雅之
能續事荒誕而靡經非君子之攸錄韙范公之名言謂
江湖與廊廟矢體國以㤀家故先憂而後樂(叶)倘登樓
而念兹庶有警於不肖客巴陵而訪竒睇飛甍以舉觴
仰希文之清風猗山高而水長嗟滕君其溘逝垂善譽
於湖湘樓以文而增勝文以樓而益彰欽先民之懿則
睠君民而弗忘采渚蘋以薦潔擷汀芷而懷芳指九淵
以為正雖留滯其何傷諗登臨之志士寧無感於岳陽
玉屏山居賦(俞□文)
夫何嵬嶷巋嶻而寡麗兮挺孤秀於平臯璠玗琪之熛
炳以遺照兮聳修屛而建標面文嶺之峍屼兮帶二谿
之淪坳(二谿文谿武谿)森蘙薈之菁葱兮掩霞芬而上交託荆
豫以曜質兮應斗極以示兆固缺紀於長篇兮亦抗竒
於近郊伊濬哲之攸止兮肆編菼而搴茅葺芳槿於扶
援兮羅穹崖於軒橑豈取路於華閫兮每收聽於林巢
陋區中之委曲兮獨延覽以逍遥山盤盓以錯崎兮象
濆淪之涌濤倏氛嵐之靉靅兮羌近失乎岑㟼泉濛濛
其飄灑兮鬱翠霧於曾霄鳥讙鳴而啅枝兮猿凄吟而
擁條送流月於秋渚兮覿升陽於春翹乍容與而休精
兮佇惠風以自陶頥冲志於典墳兮滌煩想於喧囂潄
乳竇之積液兮咀瓊芝以為膏循四序以為則兮混萬
族而不恌固忘己而自適兮匪違人而后高匡(匡智貞觀中至)
(廬山遇異人曰此隂山也不如王山遂詣王山果得道焉)别谷而遥興兮度(盧度隠居三顧)
(山)偃蹇於巖椒應真(唐武德間僧道信飛錫結庵於潮山通天巖)飛錫而泠
泠兮瑶(晉永嘉中有王子瑶者修煉於王山)滅景於寥寥苟涉無而反經
兮固徇有者之所嘲諒伊人之濬哲兮遵中和之所操
求昔士之所迷兮咸永逝於重幽泯心跡而齊同兮選
自然之至要聊援翰而宣詞兮庶揚蕤而靡彫
卜居賦(徐應雷)
登高岡以四顧兮何域中而非吾土嘅濁世之塵勞兮
曾不可與偕處願長往而獨立兮身飄颻其輕舉念婚
嫁之未畢兮返余步而延佇雖浮湛金馬之門兮實厭
承明之廬京塵堀堁而襲人兮素絲荏苒而湼如嬰沈
痼而弗瘳兮抱慰睯而弗舒陟吳山巔臨長洲兮芳草
摧而菹如干旌絡繹而在郊兮日莫憧憧而不虚黃鵠
離哉其不可追兮絶四海而遵渚晝一瞚而夢無涯兮
放志意以自娛神惝恍而上升兮捫青天以摘白榆帝
高凥而覗聽下兮雲氣晧&KR0008;而曳婁罡風烈烈吹我寒
兮肉身恇怯而不可凥涉流沙以濟白水兮詧崐崘縣
圃之有無三老贈我以一丸兮再拜欲餐而躊躇騗其
東而峨眉兮歴棧道之﨑嶇五嶽芝菌其萎兮有癯者
過而不取投長竿於東海之外兮珊瑚叢蔓而不可䱷
六鼇戴三山而下上兮颶母歕騰震盪而不可廬秉禮
樂以行化遠陬兮又不禁僸佅兜離互作而烏烏雖達
人無適而不可兮吾不能遽忘桑梓之墟去去不忍遠
兮歲時往返而遊衍挹長公之高芬兮種橘千棵剡棘
為栫青黃雜糅而文章兮犯嚴霜朔吹而逾爛剏穹亭
於樹杪兮標楚頌而得所願耽寂寥而私自憐兮誰與
共此燕燕造物之與遊兮漁樵之與伴探洞壑之窅冥
&KR0772;窱兮出而憩磐石之矸矸澗瀨雨歇而淙淙兮山寺
鐘鳴而投一飯野人勞余以紅友兮浮太白而無算參
太毓而習静兮采芙蓉於天半恭承孔聖之祐貺兮既
霍然而病己又申錫之以麒麟兮徼福施於孫子&KR2130;名
香以滌慮兮潄寒泉而叩齒采茶及其旗鎗兮白瓷瀹
之瀰瀰遂初衣而薜荔兮雜蘭蕙與蓀茝願隨毛萇以
探張公兮及林屋而餐石髓登縹緲而御長風兮七十
二峯白雲莽莽而不止於是返而宴坐日月曠朗酒至
自斟詩成自賞間有幽人兮如清風颯然而至歎曰先
生五湖長也
明文海卷三十一
