明文海卷二百四十一餘姚黃宗羲編
序三十二
文集
趙梅峯文集序(許孚遠)
昔者孔顔授受在於克己復禮而學庸下手一重愼獨
此聖學淵源可考而知也秦漢而降學脉寖微至於宋
室名儒輩出闡發聖眞厥旨不異蓋雖聞道有蚤暮分
量有大小而皆夲於身體力行深造自得之學故其人
品光明磊落並如泰山北斗之可仰而其言論平正切
實有如布帛菽粟之不厭世以濓洛關閩上接洙泗非
苟然矣我明先正自河汾以前確遵舊軌其後江門姚
江各以所得提醒人心不無補偏救弊之說然大端大
夲要質諸孔氏而不悖乃近世言學者可異焉崇妙悟
而忽眞修喜超脫而病拘檢以無善無惡為宗以圓通
廣大自命甚則謂無已可克有言即塵出空入玄一倡
百和此學之一變也余不量思挽其狂瀾而莫之及因
門人宛陵趙生選得乃祖梅峯先生遺稿讀之悚然神
動怡然心惬蓋先生之學粹乎一出於正將踵濓洛關
閩諸賢芳躅而闖孔氏之門墻者也錄中所言克己愼
獨功夫最為詳切有味其平生立身剛正介特有不移
不滛不屈之意而訓子刑家凛然一儒者矩矱此何可
以潜德未見而輕視之乃其言曰心之有善如日之有
火觸之即見心之有不善如鏡之有塵拂之即明此尤
善言心者也足與孟氏性善之旨千古相發明矣又曰
道莫大於經常言而經常言之大者也行而經常行之
大者也今之人獨不然其取士也言人之所不必言行
人之所不必行則取之至於孝弟忠信禮義廉恥經常
之道皆在所忽略其為士也亦翕然而惟高異是趨孰
有肯聞經常之言而行經常之道者乎嗟乎玩庸德庸
言而索隱行怪孔子當時猶憂之無惑乎晚近世之迷
而不悟也此先生之所以重為感歎者也先生冡君行
吾方伯知子選在余門又知余有契於先生之學特遺
書屬之以序余竊惟先生言行俱可考鏡其人品風格
當與胡敬齋陳布衣二先生相為伯仲有著與未著耳
今方伯公父子方且砥礪儒者之行衍先生之學於無
窮其傳將益遠雖然著不著遠不遠奚足為先生重輕
苐令士知正學而修實行則於世道人心補益不淺余
日望之
觀我堂摘稿序(許孚遠)
余同年李孟誠父著觀我堂摘稿屬孚遠為序者三年
而未有以應蓋言而寡誠行而不逮孚遠深懼之夫孟
誠所著以明孔曾大學之傳也是故不敢輕易著語也
今趙德仲中丞將梓摘稿於閩遣使來促序孚遠誼不
能辭謹為之言曰大學孔氏之遺書也三綱八目犂然
分明脩身為本垂訓萬世無容後人贅一詞已近世學
者恒以朱王兩先生致知格物之說爭衡聚訟其流之
弊至於身心割裂知行離畔為斯道病孟誠憂之故揭
修身為夲一言以明孔曾宗傳所在使天下皆知反求
諸身即吾彛倫日用動靜出處之間實修實踐精神收
斂心志凝一更無恍惚支離則其道乃有補於天下國
家孟誠之苦心蓋如此其曰知止即知夲知修身為夲
而止之乃為止於至善此其獨得之秘余尚領略而未
深余竊謂止之一言發於虞廷闡於大易稱於文王其
道至微而止於至善四字則孔子立教蓋己包括殆盡
是為聖學不二法門是故由吾身而推之家國天下一
有遺漏非其全體由天下國家而反之吾身一有倒置
非其真機究夲言之無聲無臭渾然同源推用言之有
物有則毫髮不爽故格致誠正修齊治平皆所以止於
至善之實事夲末終始一以貫之者也於此參究分明
合下知得止於至善則大學之道樞紐在我故曰知止
而後有定喫緊乎其言之矣夫知止乃所以修身而修
身必在於知止神而明之豈不存乎其人也哉孟誠錄
中有云止為入竅脩為工夫常止則常脩常脩則常止
此身體而有味之言蓋確乎其自信者也余嘗與孟誠
同事嶺海見其於軍旅倥偬之中神閑氣定裁應如流
乃知立夲之深厚邇年晦養山中倡明此學四方人士
從之如歸去秋相見於江滸晬面盎背充然儒者也則
孟誠所造高遠矣議者類病吾儒空談無禆世用而孟
誠力學砥行一夲諸身方將見於經綸匡濟行事之實
所謂障百川而東之迴狂瀾於既倒者其在脩身乎其
在脩身乎
趙文肅先生文集序(許孚遠)
司馬遷有言曰假令晏子而在雖為之執鞭所忻慕焉
李白亦云生不用封萬戶侯但願一識韓荆州二子之
言人情恒有之良未為過也今且有竒偉卓斝非常之
人幸與之生同當世然竟不獲一識其面徒後時而興
慨慕之懷此其情有甚於司馬遷李白者矣若不佞孚
遠之於趙文肅先生非耶先生登庸之年孚遠始生世
為人吴蜀又相去數千里不易遇憶在穆廟初基召先
生入宫詹不二三年晉鼎輔兼總憲中臺鳳鳴龍躍顒
顒昂昂一時同朝俊彦靡不以炙有道之光輝而消其
鄙吝發其憤悱為快時孚遠獨以銓郎休冰旋備兵嶺
海間邈乎其不相及也十年而後孚遠再入都門則先
生去位已久且脫跡人間欲執鞭而無從矣嗟乎賢者
之遇不遇豈非命哉三代而下真儒之道不得大行於
時其間輔弼大臣尠有純軌如諸葛孔明陸宣公范希
文之流寥寥千載數人而己何者貴不期驕禄不期侈
寵譽已盛繫籍聖賢則天下之善言有所不能入持禄
固寵為子孫謀則天下國家之大計有所不暇顧或者
志潔矣而病於才之疎才逹矣而苦於識之閽此純臣
之道之所以難也以吾所聞於先生者則異於是先生
少掇巍科官居館閣而衣疏茹淡絶遠聲色終其身有
簞瓢陋巷之風品格孤高一塵不染而忠君孝親濟世
利物出於天性皇皇焉有畏天命而悲人窮之意天資
敏異於學無所不窺而好善如饑渴天下有才慧好脩
之士雖在韋布後生靡不樂取之以為友平生言無矯
飾行無依違進退綽如也是故釋褐之初讀書中秘受
異知於世廟中遭權奸傾陷竟不可得後事穆廟經筵
日講箴誨既切先帝為之改容至幸太學賜坐蓋先生
心志光明丰神磊落以能感悟聖主風動海内嗚呼此
豈尋常之所可及也哉先生當在庚戌北兵迫京城而以
宫坊挺身宣諭將帥及已己北兵入大同而以内閣劾奏
督撫之欺罔正氣凛凛迄今猶有生色議復禁軍隸五
府舊制使分營操練以強兵杜釁有桑土之先謀諫止
非例考察以愛惜言官培養國脉權宰隂為之奪氣此
立朝數事皆可為後世法至諳達乞貢市於朝廷
議下政府群公相顧躊躇賴先生立斷以去就爭之然
後决其所為贊大謀而定國是有如此世莫能盡知也
然而世之君子咸謂先生意氣慷慨激烈不足於温和
是以不能究其用愚竊謂先生之才之節之學之識使
周伊在列必有同心斷金之利假令獻可替否於一堂
之上謇謇諤諤乃其所深取而忍於排擯之耶吾是以
悲先生之不遇也正直之道不諧於流俗久矣非盡先
生之過也先生學夲葱嶺性地空闊機神圓明吾未能
窺其至然要之不詭於正無一事有乖於彛倫文章俱
自胸襟流出追風逐電不可捉摸非史非漢非韓非蘇
而超然遠覽睥睨古今自成一家之文也詩格韻大似
李白其得諸無意信口拈成又絶類寒山拾得語曩者
趙德仲中丞刻先生文集於閩寄示旰江孚遠得而遍
閱之客歲徑棧道讀先生柴關詩因為感歎數語龔進
甫侍御過而聞之以為孚遠於先生庶幾隔世神交也
遺書託之以序其文進甫為先生高第弟子適同僚余
善先副憲亦出先生之門誦述頗核遂論其世而序之
如此以道其所以仰慕先生而不得見之意而猶幸得
以葭莩之名竊附於斯文云
誠意新建二先生文選序(胡直)
文章當自我命令之上焉者無意為之而不能不為行
乎其天而不與乎其人自孟子而下若莊騷太史韓愈
蘇子瞻之徒近之也其次若揮三軍金鼓作止雖深谿
曠原部勒由已則賈董班楊柳歐曾王數公當之其下
模擬追逐若優孟之學叔敖不欲一失其態然而優孟
猶有主也又其下效顰學步而已國家弘治間文章號
中興然苦模擬為累至近日毘温間部勒伸縮卓然有
得其間亦有作而致辭欲休不止不免有意其亦盛矣
余暇讀誠意新建二公文則所謂得乎其天而不與乎
其人殆其流也二公皆命世才誠意志功業不暇為文
新建志在道不欲為文以其不暇不欲不得已而應宜
其有勝者夫蓋嘗反覆其言昭若揭日恂若吐肝深若
涵淵逸若龍驥之步不以隨人浩若江河之勢隨物賦
形大小各得以漸漬於溟海向使二公尃意為之則韓
蘇乎而二公不屑也余友耿在倫亦篤志於道者去年
自留京貽書占文於予予質不能文而少嘗沒溺乃摘
二公集中稍專為文者彙成帙應之附以所見俾世之
為文者不必乎有意而語文者當知所辨則於道亦思
過半矣
古愚集序(羅洪先)
語云人之不朽者三而立言其一其意以為君子疾沒
世而名不稱功德無可據矣表見於辭庶幾愛者傳之
不愈於草木腐燼無聞乎余嘗不謂然凡言藉以立者
謂其發聖靈之藴立中和之則逹民物之宜而垂久大
之業者也不有之身莫能顯其微不精於用莫能述其
故將使迷者悟而審於行明者擇而繼其志固非可以
億中偽為矣亡德與功烏有所謂言者自此議興於是
工繁文逐浮藝刮截章句剽竊義意蒙賢哲之旨奥而
籠罩出入於異端百家之流真贗雜陳得失並紀知言
者宜無所於逃矣世鮮斯人則雷同徼舉豈可勝道哉
此君子所以托刑於秦火也堯之德禹之功典謨之言
皆可謂至矣自今考之其足誦說者即其身有之而致
之於用者也是故其常為典其謀為謨其教戒播告為
訓誓誥命其嗟歎稱述美刺為風雅一也下此所就有
小大則所及有遠近皆可以廣天聰神世道故里巷之
謠五際所采矇瞽之陳三代不廢言之不朽也蓋若此
廬陵古愚周先生起家進士自兵部郎兩為郡守余嘗
從其季子肇慶君以介讀其遺集所載封事剖析弊源
敷逹國是惟恐積滯日久振刷不易其與人語諄諄授
理道規儆而要約之至於托興引譬又皆忠愛惻怛之
寓不肯少自貶損以徇末俗卒之不遇而去布素閭里
恂恂無怨懟色其模範不必工其步驟不必古不皦皦
於聲稱不刻刻於綜察豈不足徵其實溥其惠哉余以
是知言不可偽又因以知言無可略則吾之取諸人者
要不可以例視也近世公卿大臣多好文其為書動數
萬言私以名家甚則託文人筆其行事連帙盈卷如綴
文繡揉葩卉然非不紛麗觀視適於用或鮮矣豈亦惑
於立言之謬歟余幼從先大夫識先生既長與其諸子
友善故為之述叙於乎知言者以此求之可無異於先
生也已先生名䕫字甫敬
水厓集序(羅洪先)
自聖人之道不明學者往往溺於神僊之說大要握固
守氣可以遺世而久視故貪生於廢務者必趨之彼方
守氣其於向人出一語以為損漏矧肯與世酧應役役
文字間哉惟吕純陽白瓊則各多所著述然皆縱逸不
範法度又出入變幻於怪異之事不過借以自適而溺
者傳焉如以質於聖人之道同不同奚足辨也然聞其
說而不動於心者甚鮮彼蓋確乎有遺而此失所主吾
嘗即是以測人之淺深未有不騐者也弘治間京師多
傳尹蓬頭尹善絶粒每食輙又數升不畏寒暑或雜乞
丐宿閭閻下人無異者而士大夫爭邀致之不去顧時
時假館於水厓彭公公是時為南京刑部尹來必索食
食已相對危坐間出幻術相調復試以隱語後公出守
兖州尹涕泣别去於是人皆疑公得仙比為布政使去
位無以為家年八十餘氣甚壯盛日飲水數碗人益疑
之余往見公公好議論張髯傲視語琅琅終日不休
公既卒讀所遺詩文數百首皆據理道關風俗其意
欲追作者之軌度是豈有所溺者哉當公守官時侃
侃持法律多忤人人遂以是尼之故其官止於方伯
不大顯而公於去就無少恡尹之戀戀蓋知其中有
可主而世之視公者真若羽化獨立無復塵埃垢穢
之跡然公固不以是自多也余獨悲世之溺仙者其
涉世既深私念愈熾其遺世反不若公而愛才者之
搜訪遺逸期盡其用取材於世者其識公反不若尹
余又以悲世之溺者固不在仙而仙之於世當亦恒
悲其鮮所遇也夫以神仙之說人所易溺者猶且如
此又况為聖人之道者耶余幸生公之鄉而先大夫
復在莫逆既得見公又得論次公之行事於墓石兹
復集其詩文若干卷藏之家因敘其所存且以悟人
之疑者
六大家文略序(顧憲成)
二懷蔡伯子敦行嗜古予雅重焉一日擕六大家文
略示予曰此吾先孝廉受之荆川先生者也今將梓
而行之敢乞子題其端予曰荆川先生之為斯編也
何以哉伯子曰以諷世也世之操觚者甲曰秦乙曰
漢相與模擬以為工工則工矣徐而求之果秦乎漢
乎否也果秦乎漢乎業已非吾本來面目如其未也
優孟且掩口而笑之矣先生目擊而有慨焉故以諷
也曰然則將使人轉而為韓為柳為歐為蘇為王為
曾乎曰使人轉而為韓為柳為歐為蘇為王為曾是
亦優孟之屬也曰然則云何曰夫善為文者惟以寫
其中之所自得而已矣是故韓之前不聞有韓至昌
黎作而後有韓柳之前不聞有柳至柳州作而後有
柳眉山蘇氏父子兄弟自為知已亦各成一家臨川
南豐皆學有本源才不世出故翩翩雙美不相假也
不相掩也夫善為文者惟以寫其中之所自得而已
矣故以諷也曰大家云何曰以我役物之謂大以物
役我之謂小以我役物是故操縱闔闢靡不在手天
之高地之深萬象之往来千載之上千載之下一切
紛馳於寸管惟其指使以物役我是故甲曰秦吾亦
曰秦乙曰漢吾亦曰漢規規焉咀左馬諸人之粃糠
而冀肖其萬一譬之剪綵為花驟而即之非不燦然
可觀徐而玩之風神色澤索然無有也奚其文余曰
美哉言乎深於文矣不可不表之以詔於世伯子曰
不佞何知蓋聞諸先孝廉先孝廉聞諸荆川先生荆
川先生聞諸六大家予曰若是即以序斯編也不亦可
乎遂次而歸諸伯子孝廉諱瀛字沙登有潜德門人稱
為少山先生
李見羅先生集序(顧憲成)
自近世之學者沉於訓詁沒於辭章謭謭焉守咫尺之
義不覩於大道儒者慨然發憤欲起而救其敝於是乎
招而来之曰爾其歸而求諸心斯其意亦美矣及此說
既行學者又惟日以尋索本體為務播揚騰弄了無實
際至於土苴六經浮游萬物而猶曰吾猶得於心甚者
恣情肆慾惟其意之所便有從而難之輙曰吾無愧於
心而已跡非所論也愚竊傷之徒自恨其力之莫以救
也於今乃得見羅李先生先生始亦嘗習其說已讀大
學超然有得磨勘累年自信益確遂斷以修身為夲一
部大學又其註脚此孔子既老經綸徹有悟於性命也
嗟乎深矣且夫家國天下之不得為夲固也雖正心誠
意致知聖人亦概置之而獨夲修身何也彼其無形而
虚此其有形而實虚則高明之徒入於中而有以自騁
其究渺悠荒唐不可端倪卑陋之徒入於中而有以自
蓋其究巧秘詭密不可致詰是可得而欺也實則一切
無所容矣是不可得而欺也夫然後知孔子之立言其
指甚精其為慮甚遠而先生所為啓瞶發矇其為吾道
計者甚不小也或曰周程張朱四夫子大儒也其於繼
往開來最汲汲矣顧不揭此為宗何也曰當是時斯道
方明知學之士大率謹於自守雖以游楊之雜於佛老
亦意見之偶偏耳未嘗不尊奉其師說也雖以陸氏之
公然敢與朱子抗其規矩凖繩未嘗不嚴固也以是談
心之害尚隠而未彰雖有而未甚至於今始不勝其可
慨耳故夫先生之揭修身有激之言也一時救弊之急
務也假令四夫子而生於今其說當亦出此矣先生非
能有加也余邑李侯元沖先生之高第弟子也數為余
言先生因出其書示予受而卒業焉私心不勝向往已
從羅君止菴游彌信於是將裒而付諸梓予不量稍為
銓次并著其概如此以為聖學之復明於世其必自先
生始不虚也
明文海卷二百四十一
