明文海卷一百二十餘姚黃宗羲編
考二
九邊屯政考(鄒德溥)
高皇帝念軍饟浩大重以徵輸病民於是經理屯政
使軍士各自食其力盖三代以來寓兵於農之遺意
在民既無轉輸給軍之勞而千里饋糧士有饑色之
患亦鮮故籌邊之良法美意莫善于屯政自元年即
命諸將分軍屯種龍江矣其後立法浸備屯田徧天下
而其區畫九邊者尤密遼東屯糧最多以石計者七十
萬其次乃甘肅甘肅計六十萬又其次乃大同大同計
五十一萬又其次固原固原乃三十二萬又其次宣府
宣府乃二十五萬又其次寧夏寧夏乃十八萬又其次
薊州薊州乃十一萬延綏差少然尚計六萬山西亡其
籍不可考可考者八十餘石計其初當亦不下十萬大
率分軍士十之七屯種而留其三城守每軍一人給田
五十畆賦正糧十二石貯之屯倉俟其人月取給焉納
餘糧十二石充衛所官俸併給軍城操者洪熙元年詔
減徵餘糧六石正統二年復詔各屯正糧即令屯軍收
自贍毋輸倉蓋屯賦之定自此始而國初又因計邊地
寒近邊且耕且守力最艱乃通商種鹽以維之令賈人
輸粟邊郡官給之引赴鹽所領鹽轉鬻永樂時粟二斗
五升得鹽一引商贏利過當争趨之各自設保伍募衆
督耕於是邊地盡墾而塞下粟充溢露積饒於中土屯
軍亦因其保障守望相助得肆耕當此之時各鎮軍餉
就其地足給不倚輸於内藏閭閻自正供外無他征賦
蒸庶樂業其後邊事漸興多抽屯軍補伍於是屯種乏
人田浸蕪已又設養廉之田官因私其腴區而移瘠磽
於軍士低昂竄易其籍糧益不均加以豪右侵奪而農
事益弛矣逮弘治中大司農葉淇見謂賈人輸薄而獲
厚利遂奏令納銀運司解部部分輸各邊夫商業苦邊
塞危險既無所事粟遂各散歸逐末業營貲而故所墾
田盡廢居無何邊地米價踊騰鹽課不足給食當食者
日漸增加益以各鈔關商税猶不足至傾天子内帑以
助之於是民賦日重而東南力竭矣正德時閹瑾嘗訝
謂年例銀兩天順以前無有也罷不送然不知令商輸
粟於邊邊儲大匱詢之以為屯田不復故乃遣使各邊
丈田以清地多及追完逋負者為能使者承風比較苛
刻致激指揮何錦等怨叛議者以為不復鹽法而獨清
屯田邊人無力耕種子粒終不入徒擾貧軍釀亂耳要
其論年例非祖宗令甲固當嘉靖以來累清屯田時縮
時盈而終不克復故蓋至於今遼東僅得屯糧二十七
萬損故額三之二大同僅得十二萬損故額四之三甘
肅得二十三萬宣府得十三萬薊州得五萬各損二之
一寧夏得十四萬九千損故額五之一固原乃存三十
一萬延綏存五萬視故額亦各損巨千山西僅清得二
萬八千有竒計亦且損故額過半鄒生曰余讀萬歷會
計錄睹大同一鎮年例至四十五萬薊州四十二萬密
雲三十九萬宣府二十九萬即少者率不下數萬蓋愴
然心悲無論國初第以初輸時額較之殆幾十倍民安
所益地而能辦此曩者非能令兵不食而守胡今獨費
之鉅也悲夫當葉淇奏改折色時意謂折色一石可易
數石豈意厲階至此仲尼稱毋見小利有以也夫然吾
又怪何向者廢之易若彼今復之難若此也則毋亦重
損鹽税故今者罄鹽税不足給邊即屯政復年例可盡
罷試權以此易彼何如也成祖嘗下令民能墾治沿邊
荒地者得自為業不起科其後有司或征之故今莫敢
任墾者夫使邊饒粟可省内輸又藉防禦焉豈必科其
租入乃稱利哉屬稻田使者徐君奉璽書疆理西北水
田庶幾徐君功成邊積糓多而糴賤是亦將屯之一助
也余傷夫屯政不復至罄中原脂膏以供邊而猶不足
故略著其顛末令憂國計者得攷覽焉
鄉飲酒禮考(沈槩)
鄕飲酒之禮昉於有虞氏養國老庶老於上下庠周禮
則云天子三年大比興賢能鄉老及鄕大夫乃以正月
禮賓而諸侯法之其義尚賢崇長而貴貴之意参焉按
儀禮飲酒前期主人就先生而謀賓介既戒及期乃席
賓主人介獻酢既畢而遵入樂作乃立司正而旅酬釋
之者曰主人謂諸侯之鄕大夫也先生鄕中致仕者賓
介處士之賢者古年七十致仕為師而教學焉恒知鄕
人之賢否是以大夫就而謀之賢者為賓其次為介又
其次為衆賓而與之飲酒蓋將獻賢於君故以禮賓之
然鄕貢一人焉耳其位次賓席牖前南面主人席阼階
上西面介席西階上東面席衆賓於賓席之西遵與僎
同謂鄕人為鄕大夫或來觀禮而助主人樂賓者來則
席於賓東蓋尊之不與衆賓齒也司正立於兩階之間
北面監察愆儀其飲酒也於賓備獻酢酬於介獻酢不
酬衆賓獻而不酢而推其長者三人拜受爵焉三人者
所謂三賓也是則周制序德尚賢而賓介不問長少其
序齒者衆賓耳序爵之義於隆殺之節於僎見之然僎
後入不千獻酢正禮也至漢郡國之禮使黨正屬民飲
酒舉行於十月乃有正齒位之說焉迨我國朝酌取三
代之制歲必再舉儀從簡朴而頗有異同大都兼尚齒
德爵位而於賓興之典無相涉矣伏讀大明會典洪武
間頒行禮式主席者以府州縣僚長位於東南大賓以
致仕官為之位於東北僎賓擇鄕人年高有德者位於
西北介以次長位於西南賓之次者為三賓位於賓主
介僎之後司正以教職為之此正文也附載禮圖則有
三僎位於大賓之左西上僚屬位於東序西面而三賓
位於僎賓之右東上衆賓位於西序東面司正位於主
東三僎者初無明文今以佐貳官為之由是觀之賓僎
三賓位皆南面主位東南介位西南衆賓序齒此與周
制不殊賓位東北以爵而尚左僎位西北兼論德齒介
以次長與主皆北面司正並主而坐此皆異於古矣然
里中鄕飲其制仍以年高有德者為賓而介以其次僎
以致仕官為之則又稍合於古也三僎次於東北僚屬
西面而衆賓東面此則古未詳言之耳至於别奸頑異
罪人而列於外坐使聽讀律受戒諭此雖古禮未及乃
亦周禮大司徒坐罪人於嘉石而恥之之意也禮時為
大而當從今其間大義炳炳者古今非可易也竊惟聖
祖定法微意蓋謂朝廷尚爵而鄉黨尚齒守令職官儒
學公署也故以致仕官當賓禮而里社仍尚耆德司正
者古用主人擯相之吏耳古坐飲而立監之今用師儒
矣其坐宜也然於支辦酒殽但言酌量豐儉而未詳其
數故行禮者於三豆五豆或酢或酬之宜未之深辨而
長少之節疎矣公過私罪别席之令雖再申明然恐啓
争生釁廢閣已久而淑慝之戒微矣夫賓主象天地介
僎象隂陽古今位次雖殊皆正席也所頒圖式業已分
明近歲或踵他圖之訛四席乃皆隅坐蓋以不究古禮
四隅之席特據賓主介僎四位而言耳非謂四隅斜向
如童子之席可不正而坐也夫所謂僚屬者同僚合屬
皆在焉耳袁氏儀注圖席亦皆正而僎位東北近古矣
然既以佐貳居僎三僎既列而又旁列同僚將誰指耶
凡此皆由後學誤解禮文遂至各行己見相沿成習豈
其然乎夫鄉飲之設王風所係歷代儀文其義各有所
指古禮非可泥也謹按會典所載而遵行之斯無畔時
之咎矣
明文海卷一百二十
