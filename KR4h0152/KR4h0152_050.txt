明文海卷五十餘姚黃宗羲編
奏疏四
郊祀對(潘潢)
臣聞周禮春官掌治天神人鬼地祇之禮凡以贊其長佐
王和邦國者臣職是也雖微明命猶將寅清夙夜觀會
通之嘉以行典禮臣實承詔敢不奉職正對臣聞禮者
體也昔者聖人作易設卦觀象以乾為天為君為父以
坤為地為母為妻為臣而繫之曰天尊地卑乾坤定矣
卑高以陳貴賤位矣此禮所由生也是故因天事天祭
帝於郊因地事地祭社於國燔柴泰壇崇效天也瘞埋
於泰折異樂殊日不與帝同牢以卑法地明王者父乾
母坤禮至而辨示民嚴上焉故孔子曰天無二日土無
二王禘嘗郊社尊無二上知其說者之於天下也其如
視諸斯乎蓋慎之也以此坊民後世乃猶有合享分郊
如新莾匡衡之云者其於上也不亦二乎臣愚竊謂禮
有貴多亦有尚寡文質無常惟稱之適圜丘不屋致誠
之極也明堂大享宜非所施是故埽地之典義不可曠
奕奕郊廟列聖作之踐位行禮於今百祀神靈之所依
祖宗精神之所聚律之以春秋譏毁泉臺之法而揆之
以詩人勿剪勿拜之意有其舉之孰敢廢乎是故大祀
之殿義不可堕按尚書孝經春秋凡言郊不卜郊郊祀
用牲於郊皆斷名之曰郊不别云某郊凡言郊以明天
道郊則天神格祭天于郊皆直繫之天更不並云天地
是知祭天之外無郊郊祭之中無地易明也匡衡徒見
天子有兆于南郊之語妄意祭地當於北郊其言本孝
經緯於經無據且北既陰方地象母位則郊配亦當以
其類矣嚴母莫大於配地古有之乎是故北郊之謬義
不可襲王者受命有天下謂之有土是故古者天子大
社丘方五丈封土五色祭后土焉凡封建諸侯則各割
其方色之土苴以白茅而錫之使各立社祭於其國亦
曰胙土是天子大社五土王社自祭畿内分土諸侯獨
得祭其方土而已故曰王者有分土祭天地諸侯方祭
於土而尚書周官禮記皆謂祭地曰社或曰后土曰冡
土示曰大示亦曰地示又曰土示丘方曰方丘折曰泰
折天下之社莫大焉曰大社社所以明地道列地利命
降乎社之謂殽地社之為大示昭昭矣自鄭玄諸儒牽
附䜟緯誤分泰折為祭崑崙方丘為祭神州於是大社
自為五土之神而夏至祭地别在北郊夫五土之神非
地而何旅五帝獨非祭天耶周禮宗伯師甸用牲於社
大祝大師大會同宜於社小祝寇戎之事保郊祀於社
大司馬蒐田獻禽祭示大合軍以先愷樂獻功於社大
司寇軍旅之事蒞戮於社類皆言社而不及稷臣謂此
天子大社也張載曰大社王為羣姓所立必在國外王
社王所自立必在城内夫大社既在國外則小宗伯建
國之神位所謂右社稷左宗廟者固王自立之社而大
社無稷矣漢儒乃謂大社有稷王社無稷是無怪其以
社為地別體而雜求諸泰折方丘卒啟後來紛紛之議
非胡宏王炎諸臣相繼講正流惑可勝慨乎是故大社
之祭義不可廢春秋大復古然勞民動衆雖義且時必
書重民力也今兵饉相仍所在虛耗大役煩興民厪於
食雖弛力緩征猶懼弗贍而去古逾遠時異俗殊禮樂
器度類不應典一變至道卒難為力此周公所以仰思
其不合孔子所為博學而從今也聖人通變務與民宜
大易之義中重於正陛下誠欲舉先王之成法明當今
之可行則所謂包荒之量馮河之勇不遐遺之明朋亡
之公不可不先加之意矣趨向既定修和有常道洽政
乂時然後動斯順天理當人心損益之善者若徒以其
事不跡古理須改圖不勝欲速之心取祖宗成憲一朝
遽紛更之正使盡如往制未必克當人心殆非所以興
聽於民而行思其反者也是故時措之宜義不可忽易
曰已日乃孚革而信之文明以說大亨以正革而當其
悔乃亡臣前之說明禮審是求文明之正也後之說擇
善用中冀已日之孚也兼斯二者乃當革義合乎天德
可行周官之法度惟陛下留神省覽庶言慎與大臣計
慮毋固求禮以幸天下
郊祀疏(潘潢)
臣聞生人之道禮為大禮祭為大祭大郊為大大郊也
者原本反初奉天地以子道示民嚴上也自二帝三王
以及我朝歷聖所以祇答神休萃聚天下未有外此義
也今祀事未䘏一歲不郊臣愚以為此非聖明所以率
先天下後世以崇重本始之道請得據所見聞乞陛下
試垂聽焉謹按禮大喪惟天地社稷越紼而行事傳曰
不敢以卑廢尊也蓋君雖尊不尊於天國喪雖重不重
於郊祀故聞郊之日喪者不哭不敢凶服矣不聞有喪
哭者不郊也古者天子諒陰冡宰攝位有代之言乃不
言有代之祭乃不祭故越紼之禮先儒有謂使大臣越
紼而攝祭者後世懼獨任成害南面聽治既不得不出
於權制所謂郊祀不宜獨責諸代矣若能行古諒陰三
年之典則主以天子之名祭用冡相或如周禮大宗伯
有故攝行祭事無不可也宋英宗時或問程頤郊祀當否
頥曰今人居喪百事皆如常獨於祭祀廢之不若無廢
人君無一歲不祭天人子無一日不見父母必曰不敢
以非禮見豈不能因人通定省之問乎故苟事事如禮
雖不與祭可也無祭不可也伏覩大明會典天地諸神
皆天子親祀有故則遣官祭告又曰郊祀國之大事雖
有三年之喪亦不敢廢又曰每歲正月擇日行禮是每
歲必郊遣官攝郊喪不廢郊皆祖宗定制也今習見每
歲用正月郊遂以郊非正月為不可執一失三非繼述
之善者也春秋成公十七年書九月辛丑用郊胡安國
曰郊之不時未有甚於此也此譏郊遲為不時非謂自
孟春後皆非郊時而九月為特甚也譏其前此失時不
郊因循至是則不可復郊也春秋之法為旱為雩雖過
時猶且許之苟魯之郊禘以禮且或有故未郊則聖人
必恕之曰有故後郊其猶愈於已也若曰過時矣不如
無郊則春秋數書過時不郊矣果予其不郊乎左氏曰
郊祀后稷以祈農事也啟蟄而郊郊而後耕既耕而郊
宜其不從也此魯之郊非周天子之郊也且舜八月西
巡狩柴望如初是春秋皆得郊也郊特牲曰郊之祭也
迎長日之至也是冬得郊也今既失孟春之郊矣又不
得以時酌古通今圖所以修歲郊之法則春郊不可復
行亦將如漢宋三歲一郊而已然則倘或三年之内設
又有他故焉則如夏商叔季罔事於天地祇而後可耶
且祖宗之時前用分郊後合郊前建圜丘方丘後用大
祀殿前配仁祖後配太祖太宗前親祀後或攝祀前攝
以皇太子後或遣官聖人之治因時制宜無所不可然
則前以春後以秋冬豈不可也臣愚以為失今之時而
能從古之道縱有過時之嫌猶免亡本之誚况前日之
過未為失時今者復郊愈見祇肅其於變通之宜不遠
之復蓋兼得之又何疑哉傳曰郊祀天地所以修歲事
也今或以為既以秋冬郊又以明年春郊是黷祀也宜
待嘉靖改元新正朔易服也乃昭告於皇天后土不當
以先帝之遺年復舉大郊上古之禮不知一歲不郊即
不成歲古者啟蟄長至之典與時偕行未聞以為黷也
先帝所欲行而未成者陛下所宜朝訪夕思以代有終
若處此以優游行之以猶豫凡所宜行惟曰以待來年
則自今數月之間天下事孰肯任其責耶昔魯與齊戰
莊公謀於曹劌曰犧牲玉帛弗敢加也必以信劌曰小
信未孚神弗福也今國家之於神祇可謂大不信矣十
四年二月郊十五年十二月郊十六年春有司定日凡
三竟不得郊鬼神非人實親惟誠是依不信者三神誰
與我若又復益之豈惟神聽疑惑民不用情外藩君長
聞之皆且曰中國今廢郊矣殆非所以尊國體之極而
耀德於四遠况今日精門災陰雨連日雨暘失職諸榖
爛浥天之譴告明矣安得不起敬起孝為民求福乃猶
紆徐怠緩固自執異豈不重拂天怒哉臣愚以為今陛
下繼統先帝嗣歷服承天地宗廟社稷之祀以為天下
神人主義不得忽高皇帝之命祀宜略倣古圜丘報本
之制近守祖宗一歲一郊之法以今冬十一月郊其親
祀攝祀則視陛下處今日服制何如非臣所得與也陛
下不以臣卑鄙庸妄斷行臣言則禮達誠通幽明協順
令聞遐福與天無極臣死且不悔
諫迎佛疏(王守仁)
臣自七月以來切見道路流傳之言以為陛下遣使外
藩遠迎佛教羣臣紛紛進諫皆斥而不納臣始聞不信
既知其實然猶竊喜幸以為此乃陛下聖智之開明善
端之萌蘖羣臣之諫雖亦出於忠愛至情然而未能推
原陛下此念之所從起是乃為善之端作聖之本正當
將順擴充遡流求原而乃狃於世儒崇正之說徒爾紛
争力沮宜乎陛下之有所拂而不受忽而不省矣愚臣
之見獨異於是乃惟恐陛下好佛之心有所未至耳誠
使陛下好佛之心果已真切懇至不徒好其名而必務
得其實不但好其末而必務求其本則堯舜之聖可至
三代之盛可復矣豈非天下之幸宗社之福哉臣請為
陛下言其好佛之實陛下聰明聖智昔者青宫固已播
傳四海即位以來偶値多故未暇講求二帝三王神聖
之道雖時御經筵儒臣進說不過日襲故事就文敷衍
立談之間豈能遽有所開發陛下聽之以為聖賢之道
不過如此則亦有何可樂故漸移志於騎射之能縱觀
於遊心之樂蓋亦無所用其聰明施其才力而偶託寄
於此陛下聰明豈固遂安於是而不知此等皆無益有
損之事也哉馳逐困憊之餘夜氣清明之際固將厭倦
日生悔悟日切而左右前後又莫有以神聖之道為陛
下言者故遂遠思西方佛氏之教以為其道能使人清
心絶欲求全性命以出離生死又能慈悲普愛濟度羣
生去其苦惱而濟之快樂今災害日興盗賊日熾財力
日竭天下之民困苦已極使誠身得佛氏之道而拯救
之豈徒息精飬氣保全性命豈徒一身之樂將天下萬
民之困苦亦可因是而蘇息故遂特降綸音發幣遣使
不憚數萬里之遥不愛數萬金之費不惜數萬生靈之
困斃不厭數年往返之遲久遠迎學佛之徒是蓋陛下
思欲一洗舊習之非而幡然於高明光大之業也陛下
試以臣言反而思之陛下之心豈不如此乎然則聖知
之開明善端之萌蘖者亦豈過為䛕言以佞陛下哉陛
下好佛之心誠至則臣請毋好其名而務得其實毋好
其末而務求其本陛下誠欲得其實而求其本則請毋
求諸佛而求諸聖人毋求諸外藩而求諸中國此又非
臣之苟為遊說之談以誑陛下臣又請得而備言之夫
佛者外藩之聖人聖人者中國之佛也在彼外藩則可
用佛氏之教以化導愚頑在我中國自當用聖人之道
參贊化育猶行陸者必用車馬渡海者必以舟航今居
中國而師佛教是猶以車馬渡海雖使造父為御王良
為右非但不能利涉必且有沉溺之患夫車馬本致遠
之具豈不利器乎然而用非其地則技無所施陛下若
謂佛氏之道雖不可以平治天下或亦可以脱離一身
之生死雖不可以參贊化育而時亦可以導羣品之囂
頑就此二說亦復不過得吾聖人之餘緒陛下不信則
臣請比而論之臣亦竊嘗學佛最所尊信自謂悟得其
藴奥後乃窺見聖道之大始遂棄置其說臣請毋言其
短言其長者夫西方之佛以釋迦為最中國之聖人以
堯舜為最臣請以釋迦與堯舜比而論之夫世之最所
崇慕釋迦者莫尚於脱離生死超然獨存於世今佛氏
之書具載始末謂釋迦住世說法四十餘年夀八十二
歲而没則其夀亦誠可謂高矣然舜年百有十歲堯年
一百二十歲其夀比之釋迦則又高也佛能慈悲施捨
不惜頭目腦髓以救人之急難則其仁愛及物亦誠可
謂至矣然必苦行於雪山奔走於道路而後能有所濟
若堯舜則端拱無為而天下各得其所惟克明峻德以
親九族則九族既睦平章百姓則百姓昭明協和萬邦
則黎民於變時雍極而至於上下草木鳥獸無不咸若
其仁愛及物比之釋迦則又至也佛能方便說法開悟
羣迷戒人之酒止人之殺去人之貪絶人之嗔其神通
妙用亦誠可謂大矣然必耳提面誨而後能若在堯舜
則光被四表格於上下其至誠所運自然不言而信不
動而變無為而成蓋與天地合其德與日月合其明與
四時合其序與鬼神合其吉凶其神化無方而妙用無
體比之釋迦則又大也若乃咀呪變幻眩怪捏妖以欺
惑愚冥是固佛氏之所深排極詆謂之外道邪魔正與
佛道相反者不應好佛而乃好其所相反求佛而乃求
其所排詆者也陛下若以堯舜既没必欲求之於彼則
釋迦之亡亦已久矣若謂彼中學佛之徒能傳釋迦之
道則吾中國之大顧豈無人能傳堯舜之道者乎陛下
未之思耳陛下誠於大臣之中苟其能明堯舜之道者
日日與之推求講究則必有能明神聖之道致陛下於
堯舜之域者矣故臣以為陛下好佛之心誠至則請毋
好其名而務得其實毋好其末而務求其本務得其實
而求其本則請毋求諸佛而求諸聖人毋求諸外藩而
求諸中國者果非妄為遊說之談以誑陛下者矣陛下
果能以好佛之心而好聖人以求釋迦之誠而求諸堯
舜之道則不必涉數萬里之遥而西方極樂只在目前
不必糜數萬之費斃數萬之命歷數年之久而一塵不
動彈指之間可以立躋聖地神通妙用隨形隨足此又
非臣之謬為大言以欺陛下必欲討究其說則皆鑿鑿
可證之言孔子云我欲仁斯仁至矣一日克己復禮而
天下歸仁孟軻云人皆可以為堯舜豈欺我哉陛下反
而思之又試以詢之大臣詢之羣臣果臣言出於虛謬
則甘受欺妄之戮臣不知忌諱伏見陛下善心之萌不
覺踴躍喜甚輙進其將順擴充之說惟陛下垂察則宗
社幸甚天下幸甚萬世幸甚
再辭封爵普恩賞以彰國典疏(王守仁)
嘉靖元年七月十九日准吏部咨該臣奏前事節奉聖
旨論功行賞古今令典詩書所載具可考見卿倡義督
兵勦除大患盡忠報國勞績可嘉特加封爵以昭公議
宜勉承恩命所辭不允兵部知道欽此欽遵臣以積惡
深重禍延先臣方煢然瘠疚僅未殞絶聞命悸懷魂魄
散亂已而伏枕沉思臣以微勞冐膺重賞所謂貪天之
功掩人之善襲下之能忘已之恥者臣於前奏已具陳
之矣然而聖旨優恩獨加於臣餘皆未蒙採錄者豈以
江西之功果臣一人之所能獨辦乎朝廷爵賞本以公
於天下而臣以一身掠衆美而獨承之是臣壅閼朝廷
之大澤而使天下有不均之望也罪不滋重已乎夫廟
堂之賞朝廷之議也臣不敢僭及至於臣所相與協力
同事之人則有不得不為一申告者古者賞不踰時欲
人速得為善之報也今效忠赴義之士延頸而待已三
年矣此而更不一言事己日遠而意已日衰誰復有為
之論列者故臣輒敢剖痛忍哀冐斧鉞而控籲氣息奄
奄之中忽不自覺其言之躁妄亦其事有所感於昔情
有所激於中也切惟宸濠之變實起倉卒其氣勢張皇
積威凌劫雖在數千里無不震駭失措而况江西諸郡
縣近切剥牀觸目皆有賊兵隨在皆有賊黨當此之時
臣以逆旅孤身舉事其間雖仰仗威靈號召遠近然而
未受巡撫之命則各官非統屬也未奉討賊之旨其事
乃義倡也若使其時郡縣各官果懷畏死偷生之心但
以未有成命可保土地為辭則臣亦將何如哉然而聞
臣之調即皆感激奮厲或提兵而至或挺身而來是非
真有捐軀赴難之義戮力報主之忠孰肯甘粉虀之禍
從赤族之誅蹈必死之地以希萬一難冀之功乎然則
凡在與臣共事者皆有忠義之誠者也夫均秉忠義之
誠以同赴國難而功成行賞臣獨當之人將不食其餘
矣此臣所以不敢受也且宸濠之變天實陰奪其魄而
摧敗之速是以功成之後不復以此同事諸人者為庸
使其不幸而一蹶塗地則粉身滅族之慘亦同事諸人
者自當之乎將猶可以藉衆議之解救而徐免之乎夫
下之人犯死難以赴義則上之人必行之賞以報功今
臣爵獨崇而此同事之人者乃或賞或否不行其賞而
并削其績或賞未及播而罰已先行或虛受陞職之名
而因使退閒或蒙不忠之號而隨以廢斥由此言之亦
何苦而捐身赴義以來此呶呶之口而自求無實之殃
乎乃不若退縮引避反可以全身遠害安處富貴而逭
於衆口之非也夫披堅執銳身親行伍以及期赴難而
不免於不忠之罰則容有托故推奸坐而觀望者又將
何以加之今不彼之議而獨此之察則已過矣昔人有
蹊田而奪牛者君子以為蹊田固有責而奪牛則已甚
今人敺牛耕我之田既種且穫矣而追究其耕之未盡
善也復從而奪之牛無乃大遠於人情乎今議者或以
某也素貪而鄙某也素躁而狂故雖有功而當抑其賞
雖有勞而不贖其罪噫是亦過矣當宸濠之變撫按二
司等官咸被驅縛或死或從其餘大小之職近者就縻
遠者逃潰矣當此之時苟知有從我者皆可以為忠之
士尚得追論其平時耶况所謂若貪與鄙者或出於讒
疾之口而未必皆真耶若居常處易選擇而使猶不免
於失人况一時烏合之衆而顧以此槩之其責於人無
已甚乎夫考素行别賢否以激揚士風者考課之常典
較功力信賞罰以振作士氣者軍旅之大權故鄙猥之
行平時不齒於士列而使貪使詐軍士有所不廢也急
難呼吸之際要在摧鋒克敵而已何暇逆計其他乎當
此之時雖有禦人國門之寇苟能效其智力以協濟吾
事亦將用之而事果有成亦必賞之况乎均在士人之
列同有勤事之忠者乎人於平居無事扼腕抵掌而談
孰不曰我能臨大節死大難及當小小利害未必至於
死也而或有倉皇失措者矣又况矢石之下劍刀之間
前有必死之形而後有夷滅之禍人亦何不設以身處
其地而少亮之乎夫考課之典軍旅之政固並行而不
相悖然亦不可以混施之今人方有可錄之功吾且遂
行其賞可矣縱有既往之愆亦得以今而贖據其顯然
可見者毋深求其未然不可見者賞已行而其人之過
猶未改也則從而行其黜謫人將曰昔以功而賞今以
罪而黜功罪顯勸懲彰矣今也將明軍旅之賞而陰以
考課之意行於其間人但見其賞未施而罰已及功不
錄而罪有加不能創姦警惡徒以阻忠節之意快讒嫉
之心譬之投杯醪於河水而曰是有醪焉亦可飲也非
有易牙之口將不能辯之矣而求飲者之醉可得乎夫
人臣於國家之難凡其心之可望力之可為塗肝腦而
膏髓骨皆其職分所當然則此同事諸臣者遂敢皆自
以為功而邀賞於其上乎顧臣與之同事同功今賞積
於臣而彼有未逮臣復抗顔直受而不以一言是使朝
廷之上果以獨賞其功於臣而此諸人者之績因臣之
為蔽而卒無以自顯於世也且自平難以來此同事諸
人者非獨為已斥諸權奸之所誣搆挫辱而已也羣憎
衆疾惟自搜羅以為罪曾未見有鳴其不平而伸其屈
抑者今陛下龍飛赫然日月之光英賢輔翼廓清風而
鼓震雷於是陰氣始散而魍魎潛消而覆盆之下尚有
未能自露者也故臣敢不避矜誇僭妄之戮而輒為諸
臣者一訴其艱難抑欎之情昔漢臣趙充國破羌而歸
人有諷之謙譲功能者充國曰吾老矣爵位已極豈嫌
一時事以欺明主哉兵政國之大事當為後法老臣不
以愚命一為主上明言其利害猝死誰當復言之者卒
以實對夫人之忠於國也殺身夷族有不避而乃避其
矜功伐善之嫌乎臣始遇變於豐城也蓋舉丘倉卒茫
昧之中其時豈能逆睹其功之必就謂有今日爵賞之
榮而為之哉徒以事關宗社是以不計利鈍捐身家棄
九族但以輸忠憤而死節是臣之初心也至於號召三
軍則雖激之以忠義而實歆之以爵禄延世之榮勵之
以名節而復動之以恩賞絢耀之義是非敢以虛言誘
之也以為功而克成也則此爵禄恩賞亦有國之典理
所必有也今臣受殊賞而衆有未逮是臣以虛言罔誘
其下竭衆人之死而共成之掩衆人之美而獨取之見
利忘信是為貪鄙外以欺其下而内失其初心亦何顔
面以視其人乎臣不敢獨當殊賞者非不知封爵之為
榮也所謂有重於封爵者故不敢苟得耳伏願陛下鑒
臣之言不以為誇也而因以察諸臣之隱允臣之辭不
以為偽也而因以普諸臣之施果以其賞在所薄與則
臣亦不得獨厚果以臣賞或可厚與則諸臣亦不得而
遂薄也江西同事諸臣於前奏亦已略舉且諸部亦有
册可查不敢復有所塵凟臣在衰絰憂苦之中非可有
言之日事不容已而有是舉不勝受恩感激含哀冐死
戰慄惶懼懇惻祈禱之至
處置平復地方以圖久安疏(王守仁)
臣聞傅說之告高宗曰明王奉若天道建邦設都樹后
王君公承以大夫師長不惟逸豫惟以亂民今天下郡
縣之設乃有大小繁簡之别中土邊方之殊流官土襲
之不同者豈故為是多端哉蓋亦因其廣谷大川風土
之異人生其間剛柔緩急之異禀服食器用好惡習尚
之異類是以順其情不違其俗循其故不易其宜要在
使人各得其所固亦惟以亂民而已矣臣以迂庸謬膺
重命勘處兵事於兹土節該欽奉勅諭謂可撫則撫當
勦即勦是陛下之心惟在於除患安民未嘗有所意必
也又節該欽奉勅諭謂賊平之後公同議處應設土官
流官何者經久利便是陛下之心惟在於安民息亂未
嘗有所意必也始者思田梗化既舉兵而加誅矣因其
悔罪來投遂復宥而釋之固亦莫非仰體陛下不嗜殺
人之心惓惓憂憫赤子之無辜也然而今之議者或以
為流官之設中土之制也已設流官而復去之則嫌於
失中土之制土官之設蠻方之俗也已去土官而復設
之則嫌於從蠻方之俗二者將不能逃於物議其何能
建事而底績乎是皆不然夫流官設而蠻民服何苦而
不設流官乎夫惟流官一設而蠻民因以騷亂仁人君
子亦安忍寧使斯民之騷亂而必於流官之設者土官
去而蠻民服何苦而必設土官乎夫惟土官一去而蠻
民因以背叛仁人君子亦安忍寧使斯民之背叛而必
於土官之去者是皆虞目前之毁譽避日後之形迹苟
為周身之慮而不為國家思久長之圖者也其亦安能
仰窺陛下如天之仁固平平蕩蕩無偏無黨惟以亂民
為心乎臣於思恩田州平復之後即已仰遵聖諭公同
總鎮鎮巡副參三司等官太監張賜御史石金等議應
設流官土官何者經久利便不得苟有嫌疑避忌而心
有不盡謀有不忠乃皆以為宜仍土官以順其情分土
目以散其黨設流官以制其勢蓋蠻方之性譬猶蛟龍
虎豹必欲制以中土之郡縣而繩之以流官之法是束
龍虎於堂室之中而欲其馴擾帖服終必觸樽爼翻几
席狂跳而駭擲矣故必放之閒曠之區以順適其獷野
之性今所以仍土官之舊者是順適其獷野之性也然
一惟土官之為而不思有以散其黨與制其猖獗是縱
麋鹿於田野之中而無有乎墻墉之限豶牙童梏之道
終必長奔直竄而無以維縶之矣今所以分立土目者
是墻墉之限豶牙童梏之道也然分立土目而終無連
屬綱維於其間是畜麋鹿於苑囿而無守視之人以時
守其墻墉禁其羣觸終將踰垣遠逝而不知踐禾稼决
籓籬而莫之省矣今所以特設流官者是守視苑囿之
人也議既僉同臣猶以為土蠻之心未必盡得而窮山
僻壌或有隐情也則亦安能保其必行乎則又備歷田
州思恩之境按行其村落而經其城堡因而以其所以
處之之道詢諸目長率皆以為善又以詢諸其父老子
弟又皆以為善又以詢諸其頑鈍無恥厮役下賤之徒
則又亦皆以為善然後信其可以久行而庶或幸免於
他日之戮也矣夫然後敢具本以請亦恃聖明在上洞
見萬里而無微不燭故臣得以信其愚忠不復有所顧
忌然猶反覆其辭而更互其說者非敢有虞於陛下不
能亮臣之愚良以今之士人率多執已見而倡臆說亦
足以搖衆心而僨成事故臣不避頰舌之騰者亦欲因
是以曉之也煩凟聖聽臣不勝戰慄惶懼之至緣繫處
置平復地方以圖久安長治事理未敢擅便為此開坐
具本請旨
謝存問獻講學親政疏(王鏊)
奏為謝恩事伏蒙聖恩特降敕諭遣行人柯維熊存問
并示優眷者臣久伏草莽忽聞詔使臨門有若自天而
降光生巖壑歡溢里閭莊誦璽書誨諭諄悉憫臣以直
道難容嘉臣以勞勛自效臣之寸衷特荷九重之知雖
殞百身何能為萬一之報乎隨欲赴闕陳謝而衰病侵
尋恐顛越於道路乃敢具疏以聞臣本樗材遭際聖明
亦嘗承乏内閣預聞國論適値逆瑾盗政播弄威福臣
力既不能沮抑性又不善詭隨不得已乞身而退處於
野十有三年無復當時之望矣恭遇陛下龍飛九五庶
政一新海隅蒼生欣欣相告復覩太平之治而草莽之
臣又不意獲沾優老之典臣不自揆嘗著講學親政二
篇志欲效野人食芹之獻而無由今幸天恩下逮何敢
復自疑外而以出位為嫌哉竊念古之聖君賢相共成
至治之隆者蓋起上下之交而近世之交其道有二一
曰講學二曰親政陛下踐阼以來時御經筵聖學勤矣
臣愚猶過憂工夫或間斷而不洽所望清燕之間廣厦
細旃之上時召文學侍從從容講論凡古帝王為政之
大經大法日陳於前萬幾之暇惟是觀書觀書之暇静
以養心則自内及外無非進學之地殷高宗所以為學
遜志務時敏道積於厥躬者此也陛下昧爽視朝聖政
勤矣臣愚猶過憂堂陛太懸絶而不親所望視朝之暇
時御便殿公卿大臣侍從臺諫逐日輪對從容咨詢生
民苦疾政事得失使得日陳於前總攬乾綱不治微細
接見忠賢不隔疏遠則自朝至暮無非修政之時宣王
所以早朝晏罷卒成中興之名者此也講學則聖心日
明親政則聖政日修君臣上下日周旋於一堂之上又
安有間隔之患哉二帝三王之治可復見於今日矣聞
古人雖在畎畆義不忘君故敢輒效其愚誠不自知其
言之可用與否其義則臣子事君盡心之道也惟陛下
少留一夜之觀如其可采采而行之則臣雖填溝壑無
復恨矣其講學親政二篇附奏以聞臣不勝感恩激切
屏營之至
講學篇國家經筵之設其盛矣乎天子自正朝輦御
文華殿公卿大臣盛服侍列羽林之士亦皆環列以聽
經筵一開天下莫不欣欣焉傳之以為希闊之典故曰
其盛矣乎然一歲之間寒暑皆歇春秋月分日不過二
三日之間風雨則免政事有妨則免講之日夙具講章
至期講訖綸音賜宴儼然而退上下之情未見其親且
密也至於日講可謂親矣然體分猶過於嚴上有疑焉
未嘗問也下有見焉未嘗獻也昔傅說之告高宗曰學
於古訓乃有獲惟學遜志務時敏厥修乃來遜者遜其
志如有所不能敏者敏於學如有所不及成王訪落於
羣臣曰學有緝熙於光明示我顯德行學有緝熙者繼
續而光明之也示我顯德行冀羣臣有以開示之也商
周之君其學如此之切夫人主一日萬幾固不暇如儒
生學士日夜孜孜然而帝王精一之傳治天下之大經
大法古今治亂之迹天人精微之際自非遜敏緝熙亦
安望其有得而今也闊略如是暴之之日少寒之之日
多傅之之人寡咻之之人多未見其能得也且不獨商
高宗周成王為然也漢光武雖在軍中投戈講藝息馬
論道至夜分乃罷唐太宗延四方文學之士房杜禇薛
輩十八人分番直宿討論經籍或至夜分今貞觀政要
與魏徵所論亦可見矣宋世賢主宫中暇日惟是觀書
居常禁中亦有日課翰林侍從日寓直禁中以備顧問
我太祖高皇帝甫得天下開禮賢館與宋濂劉基章溢
輩日日相講論其後聖學高明詔告天下皆出御製睿
翰如流羣臣拱視今御製文集是也仁宗皇帝臨御建
弘文館於思善門之右文學之臣數人直入至館中講
論孝宗皇帝經筵之外每觀永樂大典又嘗索太極圖
西銘等書於宫中玩之尤嗜故學士沈度之書日臨數
過夫自古帝王之學如此祖宗之學如此陛下睿哲自
天春秋鼎盛講明聖學正其時也臣愚特望於便殿之
側復弘文館故事妙選天下文學行藝博聞者七八人
更番入直内閣文臣一人領之如先朝楊溥故事陛下
萬幾有暇時造館中屏去法從特霽天威從容詢問或
講經或讀史或論古今成敗或論民間疾苦閒則游戲
翰墨雖詩文之類亦惟所好而不禁蓋亦日講之義而
加親焉大略如家人父子上有疑則必問下有見則必
陳日改月化有不期然而然者時御經筵所以昭國家
之盛典日造弘文所以崇聖學之實功如是不已則聖
德日新又新高宗成王不得專美於前矣
親政篇易之泰曰上下交而其志同其否曰上下不
交而天下無邦蓋上之情逹於下下之情逹於上上下
一體所以為泰下之情壅閼而不得上聞上下間隔雖
有國而無國矣所以為否也交則泰不交則否自古皆
然而不交之弊未有如近世之甚者君臣相見止於視
朝數刻上下之間章奏批答相關接刑名法度相維持
而已非獨沿襲故事亦其地勢使然何也國家常朝於
奉天門未嘗一日廢可謂勤矣然堂陛懸絶威儀赫奕
御史糾儀鴻臚舉不如法通政司引奏上特視之謝恩
見辭惴惴而退上何嘗治一事下何嘗進一言哉此無
他地勢懸絶所謂堂上遠於萬里雖欲言無由言也愚
以為欲上下之交莫若復古内朝之法蓋周之時有三
朝庫門之外為正朝詢謀大臣在焉路門之外為治朝
日視朝在焉路門之内曰内朝亦曰燕朝玉藻云君日
出而視朝退適路寢聽政蓋視朝而見羣臣所以正上
下之分聽政而適路寢所以通遠近之情漢制大司馬
左右前後將軍侍中散騎諸吏為中朝丞相以下至六
百石為外朝唐皇城之北南三門曰承天元正冬至受
萬國之朝貢則御焉蓋古之外朝也其北曰太極門其
内曰太極殿朔望則坐而視朝蓋古之正朝也又北曰
兩儀殿常日聽朝而視事蓋古之内朝也宋時常朝則
文德殿五日一起居則垂拱殿正旦冬至聖節稱賀則
大慶殿賜宴則紫宸殿或集英殿試進士則崇政殿侍
從以下五日一員上殿謂之輪對則必入陳時政利害
内殿引見亦或賜坐或免穿靴蓋亦三朝之遺意焉蓋
天有三垣天子象之正朝象太極也外朝象天市也内
朝象紫微也自古然矣國朝聖節正旦冬至大朝會則
奉天殿即古之正朝也常日則奉天門即古之外朝也
而内朝獨缺然非缺也華蓋謹身武英等殿豈非内朝
之遺制乎洪武中如宋濂劉基永樂以來如楊士竒楊
榮等日侍左右大臣蹇義夏元吉等嘗奏對便殿於斯
時也豈有壅隔之患哉今内朝未復臨御常朝之後人
臣無復進見三殿高閟鮮或窺焉故上下之情壅而不
通天下之弊由是而積孝宗晚年深有慨於斯屢召大
臣於便殿講論天下事方將有為而民之無禄不及覩
至治之美天下至今以為恨矣惟陛下遠法聖祖近法
孝宗盡剗近世壅隔之弊常朝之外即文華武英二殿
仿古内朝之意大臣三日或五日一次起居侍從臺諫
各一員上殿輪對諸司有事咨决上據所見决之有難
决者與大臣面議之不時引見羣臣凡謝恩辭見之類
皆得上殿陳奏虛心而問之和顔色而道之如此人人
得以自盡陛下雖深居九重而天下之事燦然畢陳於
前外朝所以正上下之分内朝所以通遠近之情如此
豈有近時壅隔之弊哉唐虞之時明目逹聰嘉言罔伏
野無遺賢亦不過是而已
明文海卷五十
