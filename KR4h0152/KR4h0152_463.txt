明文海卷四百六十三餘姚黃宗羲編
墓文三十五
忠義
周蹟山墓誌銘(王慎中)
士有奮微起陋立人本朝沾一命之寄無當世之責而
懷憂世之心無正君之任而愧衮職之闕亦其志然也
然而慮過其身之所居言踰其位之所守則有思出其
位行越其思之說出而攻之慮過其身慮未遂而身逢
其殃言踰其位言不行而位貽其危則有徒喪其身無
益於君之說羣而誚之夫使身違其責而皆逃其憂位
非其任而並諱其言猶有當責受任者也若夫畏逢殃
為不濟而全其身懼貽危為無禆而固其位則是莫有
憂與言之者矣彼為思出其位無益於君之說者豈誠
其心之所然哉隂持全身固位之私計而陽為是說以
自解脱耳議論不明於世而節義不立於朝其說蓋由
此夫君仕為戶部主事在朝六品官耳督儲視𣙜有可
舉之職會計當出納平防範謹勾稽詳君既能其職矣
而憂盛世危聖主蒿目怛中常若一日不能安食而居
於位者其志然也君以言獲罪偶斃杖下其心固能不
悔也君天也安所逃之受死如受命為東西南北之行
亦事之所不得逃者也而余有以知君之無悔者君居
家孝與兄弟友與人交信而能敬為戶部始監草場繼
督德州倉儲後𣙜崇文門商税皆利權易染君絶無所
近如置玉湼中漸而不入其白皜如也菲衣糲食挾冊
吟誦不安舊聞思廣所業於世之賢人志士口講神注
雖不能盡交意常以為向而謹趨捨慎操術卓然必為
君子矣其應詔一䟽冀以微誠感悟非為求死也主上
怒其越職過直薄撻示儆非欲其死也而君不幸死蓋
命也使其杖而不死其憂當益切其言且益多必不為
少挫以敗其志或守封疆備障圉患至禍及必能以身
徇職不苟免以幸其身此余所以知君之心而斷其無
悔於當日之死也君姓周名天佐字宇弼泉州晉江人
嘉靖乙未進士娶吳氏女三人以兄天正之子日暹為
後上疏逮杖之日為辛丑五月六日下詔獄兩夕卒五
月八日也距生正德辛未二月一日為年三十一耳其
仕不久其年不永其學專銳而方進其行勤修而日敏
進而未見其止勉而不及至於成獨其志皎然可知也
憶君喪歸時余友人毘陵唐君順之寓書於余曰不可
使周君無傳子以文名世周君又鄉人也子必勉之余
奉唐君之教不敢失而君之父封主事公琅以状委余
曰貧不能葬亡子頼諸當路之賻與縉紳之遺買地後
市之里寶蓋山之麓穿壙堅密將以是歲甲辰十一月
十五日葬矣願有誌余不敢辭予惟唐君之不欲君無
傳也亦偉其言而哀其死也余誌君之墓獨論其志詳
焉庶世之求君者不徒偉其一疏而哀其一死也然以
余文之陋如此知不足副唐君貽書相勉之意而有孤
封主事公之託矣其何以慰君於地下耶銘曰以為如
是而可以死耶非君憂主之意以為不可以死耶亦所
以明為臣之義以一死為足以傳耶則君之好修不止
於是以為不足傳耶則其節已昭然而若此
張毅齋墓表(王慎中)
議國之大事而處其禍之必至幸則其議行而國享其
安而其處之也為不中之言不幸則事及於禍而其言
中蒙國之大難而矢其身之必捐幸則其難濟而身獲
其利而其矢之也為不踐之盟不幸則身及於難而其
盟踐前識足以决議而節不副竒節足以徇身而識不
豫此力之不可兩能者也有兩能者矣職及於議而不
當蒙難之役則思復濟以死而無由身從於難而不在
揆議之列則欲先關其忠而不得此又其事之不必兼
盡者也若夫始及於議卒蒙其難至於言中而盟踐其
亦仕者之不幸矣以其不為徒死而可以有傳於世則
人猶將幸之仕於人國者至以此幸其傳亦可悲夫其
人雖幸而其國有大不幸由其國敗君出故彼有以著
節而成其名也國大不幸而死者以其自不幸為人幸
之死者有知决不以人之幸自幸矣身之不幸而大幸
在國卓然效死之節獨以國完君復而揜其名使人不
得以其傳幸之於不幸之中宜若又不幸焉惟其大幸
之有所存死者之心宜不以為不幸也正統己巳歲值
額森犯塞權璫王振實倡親征之計以誤廟謀車駕戒
發備百官以從而刑部之屬以主事張公塘應詔公首
率同曹具䟽極陳萬乘不可輕動而深斥近奸獻計之
非其言甚危卒不見省則慷慨從行不處家事而去家
人固問曰君出與出君入與入何問焉師次居庸時倉
卒出師士無宿偹而紀律尤不整公策其必敗三䟽請
還蹕為權璫所阻不報及土木而難作車駕蒙塵公誓
不獨入遂死之已而犬羊悔禍化逆為順羣執羈絏御
銜橜奉車駕還都鑾鈴不爽節鋈靷無脱者而國勢尊
鞏曾靡障陴戍壘之隳蓋國之大幸也嗟乎公始議見
沮而後六師輕出師已出而再議見沮而後輕入邊地
方事之未然其慮審而憂深而言絀於不省使晉臣慶
鄭懷違諫廢卜之怨且快於君止以實其言而公之在
仕黽勉職業守潔而行高仕十三年猶為主事而高官
厚禄以寵於朝者何限使衛之士大夫當之必有使鶴
之詬公獨踐必死之盟畢其身以殉所事之重不為苟
遁以求全嗚呼可謂烈矣然亦何其不幸也以彼其烈
而人之幸公而傳之者當與庾珉王雋辛賓李若水同
其傳然今之講慕公者自不得以與四人者同談而他
人之記者亦不當與四人者同書則以國完君復列其
事無所當而名因為之揜也公之存不為晉臣衛人之
詬而一意於國死而不冺誠知國完君復方且慊其期
於安國之本懷與存君之初志烏以名不得列於昔之
死君者之間為不幸哉噫此公之心也公沒百年某始
從公之族孫鄮西君謙得聞其事相與歔欷慨歎想見
其烈而予又有感也予嘗觀國朝故事竊窺英廟實錄
載扈從死事之臣已遺公名所謂事烈而其名揜為不
得與昔之死君者同書耳其事固當書也孰知其身死
而事不存已不得在史氏記則其名殆將沒矣此吾黨
之所宜圖也於是張君出故都憲王節齋公小傳以示
予曰傳以藏之家墓上有石不可以不識也蓋公沒既
久而其子撫州推官圭始歛衣冠而葬焉濁墨形魄公
既决棄不復顧懷齒髮骼胔化為朔陲之驚塵以從飄
風其混於砂礫委蔓草而啖烏鳶皆非公所恨惜其魂
氣之清英昭爽必且飛揚悽愴睠故都而棲舊里附衣
冠之潔莊而常遨遊於鄮山甬水之側則亦何以異於
全歸而深藏於此年運而往木拱且抱虆葛施石而狐
兔穴室牧豎樵子頑懵不靈將有箕踞嘷跳於其上而
睨草木以為薪槱之資胡以嚴往烈而象幽光寕獨其
家孫子之慼且愧而己惟刻詞於石以表於其阡庶其
免夫予謂公之魂氣既常棲遊於茲阡土魍木䕫猶知
呵庇崇護而不敢狎而永免於岡陁石泐之患然以其
烈如此而事已不在史氏記才及百年而昧陋如某者
非張君以告則莫由聞而藏衣冠之域又當絶去城郭
在遼墟榛莽之間鄉里後生與四方之遊客有講古尚
友之好者入其境登其山而不知有斯人之墓忽焉過
之而不致其肅則無以告之者之罪也至於時移事改
此石幸不顛踣或不幸而仆猶不為風霜之所剥蝕訪
古之士或得之於蒙薈蔽翳之中模而傳之復出於人
間雖史氏所不記而一旦震耀喧詫播為竒聞異蹟卒
可以補其遺而終以不歿於後則吾黨之所圖庶不為
無益於是為撮其事而論其意書以授鄮西君使歸刻
焉而表於其墓
王東華墓誌銘(羅洪先)
天其有意斯世乎必生任事之人維持而倡作之生平
所期率汲汲於吾身是非利害之外幸而學焉斯聖賢
其歸也不然意氣激發猶當雄偉豪傑振越一世而天
下治亂恒必頼之吾嘗持以定士品而莫有信其然者
往年嘗晤東華王子袁御醫所當是時王子為進士年
纔弱冠色潔白若冰雪竟日不一接語後十四年王子
棄廣東兵備僉事東歸過余慨然身相許為語在兵科
時募兵山東曲折與兵備嶺南諸事甚悉其後數以書
問又三年為丙辰倭擾海上漸入温官府熟視不知計
王子主族議練鄉兵待之其年十月倭渡南溪入蒲洲
殱之於上金斬首十有六擒十四人拔其脇虜八十人
還之鄉明年復殱於梅頭斬七首自是倭畏永嘉場不
敢犯永嘉場王子之所居也戊午四月六日倭至梅頭
王子伯祖散官沛死之王子憤曰所不能戮力復沛讎
者有如此海次日斬二首擒七人而他苜數千方圍樂
清十四日王子納其家郡城十九日兵備袁君祖庚來
告急遂移袁寕村以便策應其日參將張鈇來附是時
倭圍郡甚急袁請援以張並進王子許之凌晨簡輕銳
從間道往日昃伏起金嶴遂遇害當變作時手猶射殺
數人張兵相視甚邇無一捄者倭以鄉兵少之不知為
王子也總督胡公宗憲上死事於朝詔贈太僕寺少卿
立祠郡城廕子世襲百戶已而當道聞状為之黜袁罪
張以伸王子則何及矣嗚呼當王子為兵科為兵憲以
兵死死職也今死温何哉夫金不彈雀尸不代庖此易
知也出門反顧誰則無情且儒者之論多主委任權力
而敵愾弭亂率諉武人即任職者猶且以此藉口彼肯
營其所不及乎士大夫居鄉豢養驕惰臨事則高拱緩
頰譙責不至議者方以持重歸之王子計不出此而所
汲汲乃在吾身是非利害之外嗚呼王子其有大不容
已者乎或言王子有母在郡郡圍則母危王子殆死母
也嗚呼是或然矣使無母其遂已乎王子其有大不容
已者乎王子既殯西墩其子如圭自為状走使不遠數
千里索余為銘且曰先君靡日不言先生幸卒憐之余
持書泣曰余後死矣忍不為銘按状王子名德字汝脩
少英異有大志舉丁酉鄉試戊戌第進士庚子授東昌
推官善治獄廵撫曾公銑壮其人已而見纔弱冠乃更
改容嘗署高唐民病汲開北門便之鑿土得石石文有
曰北門開王德來人語為神辛丑臨清外城成以督工
陞俸一級六月丁父憂丁未補大名會河南盗掠湖廣
貢金衆疑在滑且指四人姓名為證有詔逮捕王子聞
之自府趨滑騐状無實執弗與河南將上奏未幾得真
盗京師遂釋四人滑立生祠祀焉自登第至是十年不
遷不知榮進比滿考會選臺諫乃與沈君束堅不赴考
為當道所廉授戶科給事中二旬上疏言時政所忌上
不加罪旋主光禄罷無名費財三月省四萬餘金庚戌
北敵入寇條陳十餘事首議開北門納奔民平通太二
倉米價活諸餓者夜半遣中官至家傳旨允之無何募
兵山東軍資乏懼不足數則假便調簡民兵直以償之
易其名曰義勇兵始大集是時詔下特舉才望格於議
出為廣東按察僉事兵備嶺南至則以身率海兵鵰勦
村堡動至數百十人飲食兵器呼吸立具蠻寨惴惴莫
測次第就降會英德民兵盗庫金為海兵所獲知縣吳
希曾畏罪反坐海兵爭之不得遂引疾棄官不悦者劾
其擅違竟罷職異時王子所語募兵與兵備即此兩事
此兩事在王子尤不甚竒其居官廉慎過於處子執古
喪禮不眩時俗在諫垣歲餘凡四十疏詞極剛懇雖至
忤人而其人喜怒又足以張禍福曾不委曲少徇其意
生平所期惟知進則澤被天下退則福及一鄉以必不
負此心為主蓋有人視以為無益而己在所必為人或
以為可緩而已不容以朝夕者惟其氣極憤烈而和易
藹然出於天性赤色厲聲未嘗或及僮僕嗚呼是果可
以死乎王子自五代世居英橋宋有諱惠者以長厚望
於鄉高祖毓曾祖&KR1256;祖鐲父浥號橘泉以王子貴贈文
林郎直隸大名府推官母林氏封太孺人娶邵氏封孺
人子二長如圭府學生次汝璧襲百戶女四長適禮部
儒士張鳴球次許項光祖二尚幼王子生正德丁丑閏
十二月十二日午時卒嘉靖戊午四月二十日申時年
纔四十二銘曰孰不愛親而殺其身徵之聖人聖人曰
成仁孰不愛已而輕其死告之天子天子曰勤事情之
所激嘗恐罔生謂非天與其成則既見之躬行事之可
為尚不止此惟其心有不已夫是謂之志士
何孟循墓志銘(羅洪先)
武皇帝朝瑾彬相繼用事縉紳往往以諫死議者以為
於事無益徒累聖德非人臣所宜或謂死者多緣意氣
鼓動遭觸不幸實非得已自兩說出縉紳競慕持重以
脱禍人亦莫或非之於乎若何孟循之死彼又何說哉
彬方導上南廵禱祠名山取道魯衛淮徐江漢中土騷
沸而是時寕濠才謀以侍子入朝倚彬内應比詔下彬
幸得便窺伺乃為危言撼衆懼其中沮衆亦相視搖手
戒莫敢出何語甚則以諛言媚彬彬氣益盛兵部郎中
黃鞏翰林脩撰舒芬疏入諸曹稍稍踵之武皇帝怒罪
鞏等彬復揚言鞏旦夕且死冀以脇衆孟循業已隨衆
入疏力言淫祀無補敗亂辭極愷切且曰萬一宗藩藉
口奉迎潛懷不軌則福未降而禍已萌蓋直指濠不諱
也彬畏事泄不以進御孟循性復謹默恥矜伐人亦未
有知者至是慮衆為彬所脇又以鞏罪叵測復與同官
林大輅蒋山卿乞自今罷廵幸勿為左右奸佞蒙蔽鞏
等無罪願特寬宥毋使後世有殺諫臣名不爾臣與同
死彬既欲杜衆口聞是言愈自懼則更四出機穽既下
孟循等於獄隂使衛卒多方拷之復嗾其黨指劾言者
懷奸訕上無人臣禮武皇帝信之益大怒榜示朝堂毋
得效尤遵等獄上被旨荷杖暴午門外五日杖五十罷
遣彬自請視杖杖者素視賄為重輕至是密受彬意而
賄又不至杖視他人嚴甚而循體故羸又憤所言不逹
而瘡潰骨靡不可復療越二日竟卒正德已卯四月十
九日也邸舍獨僮奴何安一人當草疏時安覺之前持
哭曰主君縱不自計獨不念老親幼子且今又垂空囊
耶孟循執筆從容曰無多言歸見大人為謝萬死罪兒
子令勿廢學足矣草疏已書託鄉人太僕卿周金編脩
陳沂後事語不少亂蓋是時一子世守方九歲孟循生
成化丙午二月十五日年止三十四孟循既卒南廵議
亦竟寝嗚呼若是者果不幸遭觸耶果無益於事否耶
孟循自幼無他好垢衣糲食不見顔色性故寡合不能
與富人游父嘗令學賈心厭之願去賈為儒或言禄命
不利則憤曰儒固有利不利耶正德癸酉舉鄉試甲戌
舉進士吏部尚書陸公完聞其名延為子弟師未幾當
試臺諫獨引疾弗出曰吾不可資人以進丙子始拜工
部營繕主事明年𣙜木荆南故事多昵奸胥踵弊承訛
歲增羡以自潤甚則筭及尋丈商人苦𣙜過於虓虎孟
循更置一切以廉率之無何出羡千金左右勸以獻績
怒斥之曰來者將何繼耶乃下令商自百金减筭三之
一風水敗貲弗筭以羡足常數但令相等入筭者手實
數自摯之藏郡帑數日會所入數以等减筭其或越貨
敗令及私謁者沒入之威惠並舉至今守為𣙜令比去
𣙜行李蕭然卒之日貧不能殮待賻而後棺也嗚呼人
莫重於愛生所資以奉生者勢與利也非位不足以據
勢而利之所在必貨賄而後通二者不可驟至而身之
不存又莫得以享其成夫然後死生旦暮之際不得不
繫於情矣公於臺諫司𣙜若此是其處世真若飄風浮
埃栩栩然無所仰藉故進可以遂志退可以逸躬此其
素定有不俟决裂於臨變者而豈計其得己否耶人言
南廵之諫惟戶曹不與工曹三人外他皆聫署以進有
避而不署署而不往往而復規避者問之曰吾親老也
不然則曰未有後也於乎即使無二患矣自顧奉生之
資有不盡享其能决裂於臨變乎即有不幸遭觸與孟
循等幸使不死其竟無優劣矣乎此可以論孟循也孟
循名遵其先吳江人洪武初以閭左徙江寕高祖文廣
曾祖澄祖瑄通星占歷數學天順間徵補天文生令通
籍欽天監以季子鉞貴贈監察御史父鐸母王氏孟循
被杖時鐸與家人墓祭歸有鳥悲鳴而前心異之比抵
舍聞工部有以言獲罪者鐸長號曰遵死矣夫已而果
然其素信於父母如此孟循以卒之年十二月二十四
日葬江寕德安鄉梅山村之原又三年辛巳今上即位
褒先朝死事臣誥贈孟循奉議大夫尚寶司卿封鐸如其
官母與妻狄皆宜人遣官諭祭其家錄世守為國子生
又十六年丁酉應天府請於禮部起祠祀之而世守自
刑部主事擢判臨江府為政有聲三女適嚴時泰金旦
徐某皆士人世守二子應謙應豫又已漸長昔之逃死
者泯泯焉爾於是人始以孟循之死為榮然不自知其
見困於奉生則又安知死之榮辱與榮辱之所為辨也
臨江使人言曰昔世守幼不能共大事致墓石有闕典
幸有以惠之余嘗忿議者之言不逹於死者之心也因
志墓備書之於乎聞者其毋以余言為無益也乎銘曰
謂死為足重耶人之死不必如公謂死為不足重耶非
公死不可以風有慕公者求其所以其榮與否在其後
世
陜西富平縣知縣定五王公墓誌銘(張同德)
萬歷癸卯七月十六日丑時富平令定五王公卒於詔
獄再逾月喪歸於汴從子職方氏損伸卜葬於卒之明
年三月十日則為公状挾而過張子請志若銘張子覽
状悲曰余於富平公之卒也匪直為志士恫實深為世
道悲世道汚隆關乎士氣今之士氣何如也自言利之
臣得信其說中使採山𣙜市擁傳四出使者四出而百
姓無寕業百姓無寕業而監司以及郡邑長吏多不得
其職於是賢者蒙死守官以徇百姓出其身而犯不測
駢首就獄前後相望士氣摧折無復振矣悲夫悲夫定
五公者吾鄉所稱賢豪負意氣者也諱正志字淑明父
諱中逵隆慶戊辰進士為黃縣令祖諱琇嘉靖癸未進
士為名御史終官按察司副使世以清節著聞定五公
舉萬歷戊戌進士初仕為陜西富平令公治富平要在
抑豪右撫善良不能為人頫卭邑中權貴及大猾莫不
心慴強項令不敢犯其孤弱則恃公袵席之不至阽於
流亡是時中使奉命監礦税者徧郡國天下騷然關中
為虐尤甚富平部中羣聚亡頼及富人怨家多附中使
翼姦而修睚眦豪奪民財以為利廹脇吏民榜笞爇刺
體無完膚多至死者指富家某墓田某舍有礦金動即
發屋椎埋以相煽嚇必收重賂乃舍去百姓絫息重足
朝夕不能自保公盡捕部民從中使為姦者收治之姦
民亦隂持縣事以求中公公持之益急中使怒望公愈
深公奮袂曰縣令受命天子拊循百姓今吾百姓為奴
儕所魚肉安用令為令在必不忍使百姓坐困今日之
事令當其咎吾豈為一身惜而致天子失百姓心乃疏
列中使大罪三大端指其貪利虐下違法欺君利歸羣
小怨歸朝廷當明正其罪以慰人心疏上中使心悸乃
誣訐公阻撓礦税公遂得罪有旨遣緹騎械逮公公聞
命怡然曰吾為百姓請命天子其濟百姓之福也得徼
君之惠以布之下臣何敢言功不濟百姓之辜也余奉
職以死亦且有辭以謝天下復何憾旨下之日兩臺監
司及兩中使具在督撫謂緹騎曰械具姑少緩俟入都
傅之公不可曰天威咫尺不違敢不伏辜且指兩中使
罵曰奴儕虚辭枉上殘虐善類吾固不愛一死異日天
心開悟奴儕無遺類矣抗首舉械具擊兩中使兩中使
氣折而出既至都下榜之數十繫北司獄公日取羣書
誦讀不輟左箴右銘遍於壁戶所著有定性諸說居二
年竟以疾卒初公之赴獄也夢黃縣公招之去公不肯
曰姑待之卒之兩月前公夢遊一神祠攝其魂覺而精爽
迷散復就寝往索之乃蘇中備王某亦以事繫南司獄
與公素未通姓名忽公以手劄通問王持之大痛五日
後與公相繼卒公初病即與同繫者訣翌日竟不起豈
其正直之氣歿為明神神固啟之耶公賦性孤介好為
振厲之行少時早起適塾師所見遺錢於途不顧而去
既舉孝廉家貧甚公事一亡所干謁郡守蘄州劉公知
公貧適有豪家坐法劉公欲寬之則令持重貲為公夀
而私有請焉公遜謝卒不受也部使者及藩臬郡邑大
夫莫不重公人有過輙面折亡所少容人皆憚公或稍
引避公益喜自負以嚴見憚讀書至忠臣烈士即忼慨
泣下心私嚮往之卒以是及禍距生嘉靖庚申十月二
十四日卯時得年僅四十四娶楊氏無子從子惟佶為
之嗣嗟嗟自古宦寺之禍至為惨酷陳蕃竇武躬總大
政典禁兵卒不能祛除而及於難况其下者乎其罹禍
曷可勝道哉或謂明哲保身當與時委蛇然志士發憤
畢誠何所不勉夫中使虐熖方張當事者多選耎而不
敢攖公豈不知言出禍隨顧露章發姦身當其怒雖其
激昂峭直未必盡軌於中行然大節凛凛甘隕其軀以
烈其名可不謂賢哉使公之說得行則天下礦税之使
不敢肆其暴而困敝之民亦得少息肩乃幽繫圜土愠
衂以死世莫不憤公之冤而悲其志乃其論䟽具在讀
之勃勃有生氣公也其不沒矣銘曰寕剛而折寕隅而
缺矯矯富平抗志砥節百年等死纖若鴻毛死而蹈義
巍彼山高烈操清風世德作配光於士林無沗厥位微
軀易捐榮名是寶赫奕千秋以當夀考玄壤封之職方
氏營之諫大夫銘之公實寕之後有作者於繹思
徐太宰行状(陳子龍)
冡宰徐公者諱石麒字寶摩浙之嘉善人其族人有别
居於南畿之青浦里者公就試焉補其邑弟子員故又
為青浦人其世系具家乘不具祖曰畫泉公某考曰心
虞公某皆有隱德以公貴累贈至太子太保心虞公生
三子公其仲也公少穎異心虞公愛之自授以經八歲
能通大義九歲善屬文及稍長舉子業已傾其曹而公
性倜儻羸秀多能顧沈冥天文樂律兵陣之書靡所不
洞曉家日貧而嘯傲自得慨然有弘濟之志於科目泊
如也至贈太保公沒服除始為諸生年三十餘矣居久
之舉戊午應天鄉試舉之者忠端黃白安先生明年試
禮部罷歸而同年生某歿於途公為製朋友之服經紀
其喪甚至公復以女妻其遺孤同郡義之又三年壬戌
成進士授工部營繕司主事司節慎庫國家水衡錢慮
無不與中貴人相綴連前後筦庫者或與交通共乾沒
為國漏巵而是時逆奄賢初用事勢張甚屬視諸曹郎
顧方欲得政與南司爭時時察郎署中賢才有聲者以
禮下之苟當意即得美遷以示恩示重其所以羅致公
者至再公方嚴自處不少顧奄始不悦當是時光考陵
園未竣而奄方興三殿之役欲自以為功督責甚急帑
藏不繼公累疏陳便宜期於省浮費蘇積困奄既格不
行而浚削無己每請公必以令甲折之故事每歲納内
員靴料至費縣官不貲蠧至鉅萬是奄賢欲以惜薪金
錢借支己得請於上而公猶固持之遂大忤奄意大獄
起楊左諸君子相繼瘐死坐贓累千公之師黃忠端亦
在繫時支蔓鈎連道路以目無不引避倖免而公獨首
約同里為魏忠節公償所坐黃先生所受誣差少公獨
為稱貸上輸冀出之若盧較事者以報奄奄深銜之益
思所以中公而會戚畹王昇等矯領賜塋葬金公疏發
之下詔獄奄即属昇子國興造浮辭誣公冀反噬詔并
訊公條列昇父子罪状甚著白奄不能絀事得解然猶
罷公官以歸人尚為公危懼公曰我惟守正俟命耳何
畏隨以太夫人喪廬居得免復命及先帝御極誅大憝
召用諸去國者公與焉凡是時賜環起者無不立躋華
要而公恬淡不競久之始補南祠部郎無何改吏部文
選郎滿三載會乙亥當察京朝先帝知公廉正諭廷臣
云留都去輦轂遠聲聞易混欲繩違舉過澄清流品必
得端直之士主之已而特旨改公為考功郎主計典蓋
異數也公感上知遇益自勵精别淑慝不徇親故一二
有大援及負聲望者皆屏黜不少顧時南冡宰為建德
鄭公大賢素重公可否無異故益得發舒而是歲南計
為從來所未有既而被斥者知其至公亦不能怨也舊
例考功計事竣即擢京卿以叙勞時烏程當國惡公斥
其私人託他故特勿予久之始升尚寶卿尋轉應天府
丞攝尹事尹事最劇而任者每自謂位列九卿不甚親
細務如有司往往委事參佐公探擿鉤較不少懈使十
餘吏抱牘左右决之無不精暢民翕然稱焉惟恐公不
得真尹者京兆試士例丞主之南都士習囂公日率而
紏虔訓誘之進其秀彦與之揖讓一二敗類者屏之郊
遂會賓興公所取士異等十五人多得雋者一時以為
盛事云公攝尹半載所興革利害不可悉數尤傳其振
驛困一事天下郵傳多凋敝而江東尤要衝輶軒往來
既不絶而諸臺使者吏卒軺傳徵發絡繹即無不虎冠
豺聲奉符持牒斥叱驛吏如輿臺每班馬而釋之索重
賄始去少不當意則箠擊之或斃道路故馬戶之役最
苦馬戶者非素封之民則高貲商有司所檢報者也其
人既不閑牧圉而畏見吏勢必僱更無籍者代之此輩
衣食其中往往與吏表裏而恫喝其主費無限故一麗
此役無不破産南都空虚民貲無滿數萬者職此故也
公議以額設之糧官為募人牧馬供用可悉罷僉報遂
列十二條或移御史臺或上請著為令又蠲尹所設紅
船座價九百餘金以厚其糈復以二百金協濟江淮驛
俾接應疾置抵驛下於是歷世童困之民咸慶更生而
傳車亦無留滯之患矣戊寅春大司寇鄭公持法平以
鑄局屯荳二事讞决失上意下於理鄭公海内耆德而
上方震怒不測百寮趦趄無敢言者公適入賀元會因
極言主上嚴行峻法上下不交漸成釜鬵故上天應之
以災三時不雨大可省懼且清直大臣以執法頌繫上
累聖德䟽上人咸為公危之時宰揣摹上旨擬用重典
以懲言者越三日上御門畢忽召羣臣申飭大要以非
不知司寇清而清固人臣分内事安可自恃析律執法
今念其老姑釋之因戒諭羣工數百言皆上所口占越
二日傳宣中外懽頌蓋國家故典鮮有於御門之日宣
諭者即上所逮治大臣未有六日即釋去者天下咸仰
先帝之明而嘆公格君之深也公自元年由廢籍起歷
官在南十二年至是始召入拜左通政轉光禄卿上銳
意於治力崇節儉至有終身布蔬之諭而食監供具積
習久概多浮汰中貴人每嬲之謂帝王家事大烏用書
生屑屑較籌為公弗顧也釐奏諸冗食可罷者罷之可
省者省之以成君德寬國用上悉嘉納焉晉通政使先
是上雅尚綜核兼採聽聞布衣上書之路游光友會之
徒馳騁闕下叩銀臺門或獻策求用或有所告攻訐往
往得售其說倒置無等主者遏之則噂&KR0689;反唇至挾持
語不可忍公計此輩非可以勢格也日進其䜛說者就
其封章句駁而字比之析之以理繩之以法使窮於辨
而悔生焉蓋洶洶而來俛首而去者十有七八矣其必
不可曉諭者則移之各臺使自為理不輕以上聞也故
自公作納言而告訐之風少息上亦不以此病公無何
遷少司寇攝御史臺署部事時貫索恒滿公日夜閱積
牘凡三月而出滯獄萬餘得活者無算至有以欵陳新
甲事誤國者其人雖在禁自負得上心多奥援公立傅
爰書遂至棄市海内快之晉大司寇蓋自陽羡再當國
頗能推廣上意進一二舊德收物望然其人儻&KR1733;好諛
其於君子陽浮慕之而小人以非道進者不能拒也以
故天下日益亂而君子亦不能久於其位自公為納言
少司寇時相君時致欵洽示接引公落落若勿知也者
而會上欲廣輔弼召九卿以下面對公獨辭以疾於是
上有所爰立有所嚴譴而天下咸以公淡於榮進相君
亦稍稍知公薄之矣及公正位爽鳩未幾而有熊姜二
給諫之事當是時方以邊警大嚴上甚憤怒而外庭浮
薄之徒有江南北分黨之徒上微知之因出中旨諭羣
下毋結黨而姜君埰上言黨非盛世所宜有不知陛下
何所見而有此諭恐啟奸人窺伺端上震怒而熊君開
元新從謫籍來極論時政微及元輔則上意已移而難
大臣并予杖下獄御史大夫劉公中丞金公咸以廷諍
譴去公復繼之大要以國事至此奈何以喜怒塞言者
路上弗聽公竟以此去國然臺省交章以為公老成不
宜去上亦時時念公語諸大臣有總督本省之議議未
定而西寇益亟公旦夕遣幸官偵探至廢寝興已知漸
逼畿甸痛哭竟夜質明遂為文檄同志起義兵悉吳越
之甲北首赴難題曰當哭文多不載不十日而鼎湖之
問至矣公一慟垂絶絶粒者數日己而曰徒死無益當
圖報仇然後見先帝於地下耳遂定繼嗣嫁二女悉遣
姬媵厲必往之氣枕戈投袂履及於窒皇見者雖懦夫
無不感動未旬日而弘光帝監國尋即位起公為右都
御史旋晉冡宰是時南都草創天子恭默中貴人勲戚
外鎮互相附麗政柄不一請託公行公單車就道幹僕
不過三人至即居公署中門無私謁嶷然獨行其意諸
司所呈無巨細必親自裁决或批駁再四務當乃止因
條上七事一曰定官制以肅體統二曰慎破格以養名
世三曰行久任以臻實效四曰慎名器以端士習五曰
嚴起廢以維國法六曰明保舉以儲真才七曰交堂廉
以銷朋黨又以年例之設所以佐計典之窮自更例轉
為優升而優劣莫辨勸懲兩疑矣事雖報可而中所陳
多忤權貴意及會推諸大寮惟核才品不徇方隅執政
者益不懌啟事多格不行用人或以中旨不由部推而
一二思躐要津者以公不滿其意齗齗如也推登極恩
進階光禄大夫太子太保然公志己决一日朝罷有一
中貴忽於衆中揖公曰公非大冡宰徐公耶曰然曰某
有門生某令者才而賢可任公屬吏公有意乎某居中
能為公地也公愕然拒之退而自念雖先朝閹寺極横
時亦無公薦人於朝堂者綱紀墮壞盡矣因上疏紏論
留中不報己而推臺省年例當坐為藩臬者其人竟留
用因上疏排公公遂謝病以歸在銓堂三月耳舟次京
口見北事日廹復馳奏以前使不可恃宜再遣忠義大
臣通和好約討賊而内脩江淮守禦其惓惓不忘君國
如此蓋自公歸而稗政益甚宵人盈朝國事遂無望矣
公既歸嘉禾明年六月郡城破公自經廳事北楹是月
二十有六日也公嗣子爾榖間關百計凡二十餘日始
得入城負公屍置槥櫝中以出方當溽暑顔色如生鬚
髯戟張凛然生氣忠義之士史冊所載蓋豈誣哉公清
高絶俗其澹泊自處天性然也歷宦南都凡鹽豉米醖
多取給於家轉而北也去家益遠則益自節儉凡官曹
所餘長物遷轉之際無不因緣而公必襆被登車毫無
膏潤自在繕部節省金錢數千用助殿工又耻居其名
留餘後來者以尚璽攝太常餘帑千餘金攝京兆也羡
盈萬金皆貯公藏勲卿典大官物例有所謂呈樣者公
嚴絶之少司寇時郎官以差還者知公清嚴絶饋遺苐
以一二方物託客以進公固辭客固請之公曰寕自為
好官而候餉人者乎卒却之為尚璽也當歲除騶役向
舊銓署中取一竿供爆燭之用公訊所從來即立斥其
人不復用其守嚴防密如此類也故通籍二十餘載歷
清顯至統均而田園不滿數頃書史數千卷而己公樂
易愛人温藹贍於持論與人言娓娓移日不倦凡事紏
煩難决者每以片言解令人爽然自失客至無論貴賤
皆和顔接之毫髮之善靡不稱道下吏寒士才行可錄
而厄於無援者苟可引不遺餘力終不告人人亦有終
身不知者故人皆以公為長者及與議正事或干以私
又毅然不可犯也公既以傾身下士而士之真偽優劣
恒一見决之無不衡當雖交滿天下然生平同德稱蘭
石者莫過於御史大夫劉公宗周大中丞祁公彪佳左
納言侯公峒曾考功郎夏公允彛今諸公皆與公相繼
殉難即公之取友可知也己予嘗私謂冡宰之德清嚴
廣大俱不可偏廢而尤以規鑑為本即前輩多賢如徐
公者鮮矣及公登用而事己不可為國運方頽善人無
禄豈不信哉公性純孝以父心虞公不及禄養因自號
虞求以志永思甲申有司採贈公隱德崇祀學宫公老
矣為文以祭淚淫淫潰紙間猶孺子慕也事太夫人色
飬偹至母族有以産來售者強買之既貴召其人各還
之曰俾毋忘太夫人之德公兄弟三人素愛惟伯兄一
子視如己生弟有女毁産嫁之常邀名師相祖墓云法
仲不宜子當遷公謂季虞存曰我與若皆無子惟伯兄
一子當遷與否俟伯兄主之遂卒不果此公逹命恭友
之一端也公博學強識條貫經史七略九流類能洞徹
尤長於國家典制諸司掌故文章古雅淵茂出入東京
三國間章奏警徤而婉懇至而辨故雖直言正辭每能
回人主之意尺牘雋永可誦餘文斐然稱作者旁邃二
氏之書亦為人道也公生於萬歷戊寅沒於弘光乙酉
夀六十有八娶顧氏繼室馮氏皆有婦德俱贈一品夫
人顧夫人生二子馮夫人生一子皆不育立族子爾榖
柱臣為嗣事具公立後說嗟乎子龍安忍以状公哉子
龍少而辱知於公資拔奬致邁於等倫癸未之冬公以
大司寇家居予役於禾郡見世事傾蕩相與咨嗟公曰
足下方壮當勉力事功我老矣若事不可為惟辦一死
耳及公居冡司備員言路事無鉅細罔弗諏詢時邪說
充塞志不得行予先為拂衣計公曰子既勇退我老人
安可施施於六卿之上以自致狼跋哉行且休矣予歸
一月而公亦去國三吳淪覆予行遯於野公三遣使貽
書相勉不踰月而公殉難矣嗟乎子龍既不能輔公之
志又不能從公以死其何以狀公哉苐以生平知已無
踰公者而海内故老遺臣漸以凋喪子龍雖生晚幸稍
習公今亦旦暮且死誠不忍無所紀述以沒公懿行故
㤀其無文不辭爾榖之請而編次其略以俟立言之君
子
明文海卷四百六十三
