明文海卷十一餘姚黃宗羲編
賦十一
山川三
泰山賦(馬一龍)
余昔聞孟軻氐之言孔子登泰山而小天下每栩栩然
託莊夢以神遊飄飄乎憑列虚而夙駕今既獨立萬仞
之巔可以玄覽委順之化一瞬宇宙芥子乾坤芻狗萬
物睥眤崑崙驅鬼神於方册發造化於斯文噫吁嘻重
陽赫戲兮撑藜結幕(重陽天也天九重重陽赫戱光明貌俱見楚騷)積塊坱圠
兮(積塊地也見列子坱圠音養扎高下不平見騷)地維演絡(天柱折地維絶見列子振天維演地)
(絡見莊子)元公委龢兮(元公謂主宰之帝也見真誥委龢謂陰陽積和而後物生也見莊子)象
器紛若(見乃謂之象形乃謂之器見易傳紛若見巽爻)嶽瀆峙漼兮(謂五嶽四瀆也峙高)
(也漼音翠深也見詩)靈蠢粲錯閱廣輪之埏垓兮(大司徒掌天下地土之圖如廣)
(輪之數見周禮九州之外有八埏垓地際也見淮南子)莫高匪山(古詩句引用)指寰宇
之奠區兮以陳兩間(奠高山大川見禹貢區以别矣見論語卑高以陳見易繋)孰為
中高兮(嵩為中嶽在河南汝州嵩高之名見都賦)神岳天鎮之莫攀(詩曰維岳降神)
(謂之神嶽建武頌曰配天作鎮謂之天鎮也)玉人金像之瓌富兮(嵩山有玉人高五寸)
(甚光潤出没無常見嵩高記又曰巖下佛圖竒妙有一大金像見仙經瓌富見天台賦)三臺二室
之紆盤(三臺漢武東廵過此山遂以名焉見雜道書二室太室少室也戴延之西征記)孰為秀
壁兮(衡山叙曰竦秀壁於蒼眉)赤帝館其層巒(赤帝館其嶺見南嶽荆州二記)石囷
寳洞之&KR1949;邃兮(晉書劉麟之採藥至衡山見二石囷盛弘之荆州記曰衡山之寳洞&KR1949;音淡雲)
(貌邃幽深也)竦朱陵紫盖而㠝岏(衡之朱陵謂之靈臺又謂山有三峯其一名紫盖見)
(盛弘之荆州記㠝岏音贊完見高唐賦)當畢昴之精者(春秋元命苞曰畢散為冀州分為趙)
(國立為恒山宋均注常山是畢昴之精)欎臨代頫趙之竒觀(管子恒山北臨代南頫趙)
(天下竒觀見性理)玄泉神草之鍾瑞兮(五嶽圖曰恒山有太玄之泉神草十九種)朔
野拱疊嶂之晴嵐(唐太宗登恒山之文亘朔野而標竒人曰疊嶂參差)稱玉井之
名者豫表秦城之固安(太華為豫州表鎮之山見周官漢書賈誼過秦論曰秦王踐華)
(為城)石鼓沆瀣之不朽兮(華山記山頂有石鼔靈泉之所)聳柏箭蓮茅而
上參(韓子秦昭王以松柏之心為博箭華山記曰山頂生千葉蓮花)或拔天柱玉樓之
秀(葛仙翁傳崑崙一曰天柱仙傳拾遺崑崙有玉樓十二)崛閬風玄圃之竒(十洲記崑)
(崙山有三角一角正北名閬風嶺一角正西名玄圃一角正東名崑崙宫王母居焉崛突起也)神舟福
麓之美萃(辛氏三秦記終南山上有水神其水能載舟神人乘舡行追之莫及福地記終南太乙山)
(内有福地)玉堂石室之翬飛(福地記終南太乙山在長安西南有玉堂又三秦記太乙山中)
(有石室翬飛見詩)或背岷流而面彭蠡(伏滔遊匡廬序曰廬山背岷流面彭蠡)插
雲日而闞川湖(叶見前仰插雲日頫闞川湖之流)結岱根以聫五老(天台)
(賦曰結根彌于華岱五老峯名)蔭牛宿以曜九嶷若重岡連阜而躨跜
玄谷抗勢而凌虚(晉袁宏詩嵬嵬太行勢凌虚衍義太行重岡連阜醫巫閭延袤萬里以為)
(長城躨跜危險貌見文選)采苓之詠於國風廉貞之羡乎夷齊(詩采苓采)
(苓首陽之巔廉貞見騷)隐耀真之隂室烜朱明之陽宫(見謝靈運羅浮山賦)
丹芝挺於芳谷蒼梧接乎玄穹(山海經南山蒼梧之邱蒼梧之川其上有九嶷)
(山芳谷挺丹芝見庾闡採藥詩)縣天河之綠湑綻秋日之芙蓉(見李白九華山)
(詩)太虛臨安之仰眠日月(天目二山在臨安縣見杭都賦)虎牢熊耳之
睨占印東(壯印東眺虎牢西睨熊耳見張協賦)駢華掩兮石龕星落於蛾
眉(一統蛾眉二峯相對周圍千里有石龕百十二駢華見真誥星落見天台賦)嶘虚牖兮玉
狗狡走於崆峒(嶘音站危高貌崆峒山下有洞其石上出相傳洞中有白犬常游故號小篆為)
(玉狗峯見韻府續編)類為山兮擅雄掔天景兮可蹤胡泰山兮弭
節(掔持也見楚騷志曰天景澄澈弭止也按也徐步貌亦見楚騷)豁銀海於詞工(銀海目也)
(詞工詩家詞匠之謂)盖必有五物之崪儇譎(五物大司徒辨五土之物儇音枚異也譎)
(詭也見靈光賦)十形之迥傎異(楊泉物理論土地十形傎音圭亦異見西京賦)母德之
孕靈秘(物理論地者其道坤其德母智方而主藏故云靈秘)而媪神之運倕竒者
乎(媪神見漢書倕匠也)然其為岳也溷羣遊之白鹿(王紹之始興記含淮縣白)
(鹿城有白鹿岡縣尹政善則白鹿出游泰山亦洞號白鹿)誇形見之青龍(南康記陳蕃墓有青)
(龍岡人見青龍每現此岡泰山亦有此岡未聞龍見)證日曜之雲母(裴氏廣州記增城縣有雲)
(母岡日出照之晃耀泰山有日觀峯夜可見日出則為雲母日照之證)&KR1496;紫微之諸童(紫微)
(南岳之仙人掌天下長生之錄諸童亦仙流並見真誥泰山有紫微宫碧霞元君&KR1496;事也)借披衣以
諧玉女(安城記萍鄉有山名玉女岡天當雨水先湧出石岡有五色玄黃人謂之披衣玉女泰山有玉)
(女也)脫遺跡而毁金牛(武昌記鳳闕南有金牛岡相傳金牛出此岡岡邊牛跡尚存泰山聞)
(有仙人書金剛經在石後為牛跡踐毁字畫不認)走三門以立砥柱(砥柱在山西黃河中)
(流其形如柱禹鑿砥柱以通河三川既决謂之三門泰山是乾坤砥柱沂泗汶三水遶之)搆半石而
奐仙樓(地理志零陽縣有半石岡岡上有石名仙樓泰山有御帳四壁皆峭石若仙樓天搆者)謝
居玉笋(謝安所居有石一株安常倚對吟嘯北齊劉洙名之為玉笋峯見續編泰山無字碑若玉笋)
素詠梅仙(梅仙峯名相傳梅福煉丹於此危素有詩泰山亦有梅福遺趾)陋金粟龍蟠
而鳳翥(唐内紀明皇朝拜王陵見金粟有龍蟠鳳翥之勢泰山亦然壯麗過之)豈玉浮圖
獨秀而倚天(蘇軾賦獨秀峯高百餘丈其詩云倚絶玉浮圖泰山南頂上人呼云)大哉巍
乎岱出震屹兮(泰山屹然居震之位)實衆岳之攸宗坤厚盤址兮
(易坤厚載物)滋化源以發蒙(蒙物初生也滋其化源見内經)遡黃帝建圖兮
春狩柴望而轍東胡吕政徼福兮封禪踵武以為功(黃帝)
(制明堂圖其後倣之歲二月東廵狩至岱宗柴望秩於山川見書秦始皇始以封泰山禪梁甫誇耀功德以徼)
(福後世遂相傳以為盛事踵武見楚騷志曰先王廵狩之典凡以為民後世侈以登封移以徼福其言旨哉)
神霄峙於左兮(神霄在山岳之東)迎翔陽於扶桑(翔日也暘谷上有扶桑日)
(出所浴言迎日於東也見木玄虚海賦)而揖葐蒀之翠微(葐蒀音芬温盛貌翠微山勢氣)
(之輕漂也見蜀都賦)傲來拱其右兮(傲來山在岳頂西南)媵大明於金樞(媵送)
(也見楚騷大明月也金西方也樞庚之朏位見玄虚海賦并參同契)而盻俄景之崦嵫(俄景)
(日斜影也崦嵫日出山也見楚騷)天門嶔峙(漢官儀泰山東上七十里至天門嶔音唫兩山向也)
(有南天門上天門二處)石磴崱屴(石磴見靈光賦崱音擇屴音力山石貌見文選泰山石磴共三)
(百四十一盤高四千三百七十四磴二千六百二十四尺每盤盡處有少坦地行者定息復躡磴以行)雲
闕靄䨴(漢光武封泰山雲氣成宫闕靄䨴雲貌見靈武殿賦)日觀崒嵂(泰山記日觀峯雞鳴)
(見日始出崒嵂音卒律山峯貌見文選及經史通用其峯在封禪之東南)石閭神府之爌怳
(漢書武帝禪石閭道書福地記泰山下有洞天鬼神之府爌音廣炾音况明貌見靈光殿賦)魯瞻秦
眺而崝嶸(詩曰泰山巖巖魯邦所瞻又泰山東南山頂名秦觀者望見長安崝嶸音棖榮高峻貌出)
(文選)金狀玉几之瑋麗(列仙傳岱宗石室中有金狀玉几瑋麗見文選)錄鑭璘彬
而粲呈(錄金色鑭音爛金光見經史通用璘彬五色彩見西京賦)頫視而培塿則有
鶴山之茐鬱(培塿小土塊也見海篇泰山頂北有鶴山上林水多茐鬱見山志)近接而
礧碨則有石馬之仰鳴(礧音壘碨音畏不平貌見靈光殿賦石馬山在泰山頂西仰鳴)
(仰秣而鳴)黃流嘌銳乎寒門(山志玉斝峯在岳頂嘌音表峯之特起也寒門北極也見楚騷)
紫虚將嶬而易升(志紫虚山在岳頂西南嶬音希山&KR1361;也升升中也)嶂列明月
兮(志明月嶂在岳北)際接黎而參差(際接黎上通霄漢也梵語参差不齊也)屏開
岵疊兮懸倒景而下垂(志羣峯秀列若屏岵音戶山多草木貌倒景見仙史)回馬
屹&KR0008;兮(志回馬嶺上泰山上石磴漸峻乘馬至此不能止也屹&KR0008;音乙葉山斷絶貌見南都賦)勢
澶漫而暈駛(澶漫平博也見子虛賦)黃峴緜邈兮(志黃峴嶺勢甚險峻土多黃色)
(緜邈長也見吳都賦)狀詰屈而伏螭(詰屈委曲貌又艱阻也見韓文伏螭如螭之伏也)巖
巖東柱兮天削成(志以方位别五岳言東岳是為天之東柱)泰和穆沕兮無
將迎(言泰山岳神主造物而無心者也)嵣㟐自若兮匪媚世(嵣㟐山石廣貌見南)
(都賦)胡人啓幻兮登封名無字碑碏(無字碑在岳頂始皇所建碏音錯石雜色)
(也)祖龍空圖植砟&KR0008;於千古(砟音乍碑石也&KR0008;音恰石狀見經史通用)暴遺
像於獨夫(秦政焚書坑儒自謂獨夫可以把持天下故其不立文字後世即此便見其遺像矣)磨
崖砥跡究劖文於蕪没(劖音䜛斷也又刺也)玉液淵澄(玉女池在岳頂元君)
(祠右玉液之名起於此古文不及惟陸機一讃後人侈大其說今遂為泰山大香火)假瀏濫以自
沃(沃叶瀏清也濫汎也言清淨汎濫可以沃心則邪妄自除瀏濫見甘泉賦)嗟捨身之崖兮
懸空欲絶誰俶厲階兮(俶始也厲危也)惎人顛越(惎音忌教也見文選捨身)
(崖倒懸虚空中因其危險欲登是崖者如捨棄此身然狀其險耳後人乃援佛氏捨身之說往往自投崖下盡)
(為虀粉矣愚昧至此可哀也夫)天神下瀉簾垂玉龍(志天神泉在傲來山百丈崖下懸流)
(下瀉如垂紳水珠若簾形如玉龍也)翠華蔓草盆子偃躬首矗御帳兮松
坪駐蹕(志御帳坪在岳之中道即秦封五岳之地宋東封駐蹕於此)翼趨過化兮斗
母泚容(以上為先師過化處因下輿趨謁山岳靈神各有廟貌先師孔子乃在斗母殿門廡間豈崇重)
(尊隆之意其徒能無泚顙耶)亭袪&KR0034;之䡾䡾(亭泰山巖巖亭也袪&KR0034;見真誥䡾䡾高貌見文)
(選)顝黝紏兮矯而(顝音骨獨也見文選幽虬特出之貌矯舉也並見前)嘉明時以
絶苛歎往政於泣[婺-矛+牙](巖巖亭即孔子問婦人哭處昔者孔子過泰山聞婦人哭之甚哀使)
(子路問之云昔吾舅死於虎夫又死焉孔子曰何為不去婦曰無苛政孔子歎曰苛政猛於虎也)羌紺
殿之隆棟兮承霓而棧齴也(言飛殿高聳上承虹霓也棧齴音湛眩高峻貌見文)
(選)丹撐枒杈而莖擢兮(撐音撑拄也枒杈參差貌莖特起貌俱見文選)鱟梁而
昈絢也(鱟音吼虬之彩色全者昈音戶赤文也言長梁朱畫五色如虹之赤文絢耀也見文選)華
榱璧璫而韡曄兮(華榱畫其榱也璧璫韋昭曰裁金為璧當榱頭韡曄明盛貌見文選)虬
龍而騰翰也堂宇䆗窱而闃邃兮(䆗窱音咬跳深也静也見文選闃音菊無)
(人貌見易爻辭)廓厞而深衍也(廓厞見真誥空曠之意)簷楹磊砢而訬霐
兮(磊砢音壘可壯大之貌訬高也霐開爽也)爣閬以肆展也(爣音倘閬明朗也)其峯
戟列兮森璱玉盤錯(璱音瑟鮮也盤錯交結也)而刺霄漢以嶙峋其
崖珮委兮紛烟綃之突兀而墜厜㕒以雲仍(珮委見曲禮厜㕒音)
(垂宜巉崕也爾雅雲仍如雲之相仍也)其洞蟬聫兮(蟬聫不絶貌見吳都賦)徧空&KR0034;
乎風穴(空□音竹詐物在穴中貌又空也見文選風穴見韻府石廪峯有風穴)淲氤氲而
靉蒸(淲音瀌淵深貌見海篇氤氲洞中充塞之氣靉靆皆雲氣)其巖星懸兮瀉飛淙
而霤玉搴明垣以毓精俿偨之谷兮(霤玉言飛泉上如玉霤明垣巖中虚)
(隙如有明俿偨不齊貌)窅井幕而欱霧豁荖蓼以通明(荖蓼即&KR0034;寥見潘岳賦)□
歷之石兮(□音密歴分布覆假貌見吳都賦)號五車而為□(應劭漢官儀泰山有)
(石漢武用五車載不能上因置山下為屋號五車石)儳羣羊而彙征(蘇東坡登黃茅岡滿岡亂)
(石如犀羊䂳䂳有聲彙征見易以類相從也)截彼臺兮螮蜺捷弈而墱道逶
迤(螮蜺高貌墱道閣道也逶迤長貌又行貌見文選)通天弘敞而珠斗上侵(通天)
(古臺名弘敞大開也俱見文選珠斗見選詩謂臺之高侵星斗也)粤彼泉兮潜㕎隂潤
以慘廪(山旁穴曰㕎潜㕎見文選慘廩寒貌易曰井冽寒泉)涌駟漢箕湛玉(涌泄出也)
(房駟在天漢之旁箕水玉穴出者湛然如玉也)澶湉泓澄吾見其為池兮(澶湉音纏)
(恬安流貌泓深大也澄清澈也俱見文類)色縞而雪朗(見郭璞鹽池賦)澒溶奫潫(澒音)
(汞溶音涌言水如汞之溶也見騷奫音氲潫音淵廽縈之貌見文選)浮金而瀲彧(隋江總天淵池)
(鋊日宿夜浪浮金彧音域文貌)又&KR2243;其為井兮竅地濬素瀱之香(瀱音計爾)
(雅有水曰瀱無水曰汋泰山有香井故云)入汶滙諸水之族(泰山天井之水在岳之東北十)
(里許廣數畆諸谷之水由東轉南入於汶)迅澗溪之蜿蜒(蜿蜒言盤廽屈曲也)散瓏&KR0785;
於林曲(言澗水之聲如玉也瓏&KR0785;見法言)灝瀨潏而長逝(瀨濆為湧泉見吳都賦瀎)
(潏為疾流見南都賦)河環帶以自束(言河環如帶之束也泰山如礪黃河如帶楚詞)又若
氣滋若形完□□莽尊(□□音阿那木盛莽尊草叢生也見西京賦指草木)&KR0008;&KR0008;
㺦猭(&KR0008;&KR0008;音咸獲疾飛貌㺦猭音聮銓獸走貌指鳥獸)造化之不能盡藏者而
名物之不可以悉言秦松之擢本橚矗(擢本高聳貌橚矗音肅觸長直)
(貌俱見文選)茷骫糾蟠(茷骫音拔委茷木枝葉盤紆也骫&KR1990;屈見楚騷糾蟠謂樹如龍蛇盤屈糾)
(結也見文選)漢柏之㧝莖蓊蒨(㧝音加亂也蓊蒨茂盛也)輪菌嬋媛(言屈曲而)
(美)唐槐之□㙷黝儵(□㙷音鏘戢枝柯相重叠貌黝儵茂盛貌俱見文選)葉槰柯
攅(槰音迸與攅皆言簇生也)椿梧梓檜最觜敷華參苓蘭蕙镺蔓芬
葩(最觜林木榮積貌镺音祅長也見吳都賦芬葩南都賦曰斐披芬葩)琪樹璀璨而蝟出
芝房宗生而異荂(山海經崑崙之墟北有琪樹璀璨音垂燦珠垂貌見天台賦蝟出如蝟毛)
(之多也宗生言種族繁生也荂榮也俱見文選)蟎蛦而朝雊(蟎蛦音蔽夷即雉雞也朝雊朝鳴也)
(俱見蜀都賦)觀鶴而翩翻鵁鶄翡翠鳩爵鷹鸇肆啄蔓藻刷
羽漪瀾(蔓藻海藻之屬刷刮也漪瀾清水也言鳥啄食於海藻刮羽於清水也俱見文選)虎豹
穴其隂熊羆咆其陽(郭樸巫陽山賦熊虎隂而夕䐾咆哮也見蜀都賦)貛兔貂
貍蒼狐白狼&KR1750;&KR1750;騃騃(音否俟趨曰&KR1750;行曰騃見韓詩章句)趠超騰驤(吳都)
(賦曰騰趠飛超騰驤見西京賦)顧兹岳之神異兮他山莫&KR2283;極天蟠地
兮余徵典籍繄玄聖為仰止兮冠古今而並立遠賢於
堯舜兮亦道合乎天則余復紹聞衣言按圖深索馳神
運思窮究脉絡故知泰祖崑崙去天一握(崑崙天地之中心中原崑)
(崙正脉東至泰山為龍西以華山為虎去天一握見廣異記云孤雲兩角去天一握言其與天近也)大經
所會元氣磅礴(大經所會之謂谷見素書磅礴見莊)山介止於水濱海環
抱其地絡神州盡天府之九則(崑崙東南謂之神州中和羹鄉帝王之宅聖人)
(所出也王嬰古今通論天府見劉敬傳及周禮地官九則楚騷地方九則九則即九有九州之謂)南贍
宿女牛之孤虚(佛書以中國呼為南贍部州在女牛二宿之間)鍾光嶽兮
聖賢誕生膺歷數兮帝王攸居再瞻燕冀轉盻荆
徐頌祖德於畿甸(我祖起兵泗州)美王業於巫閭(文皇遷都於燕)
(巫閭山在其後)此真邁跡於古今而重光於唐虞者也又
孰知會昌景福崑崙邇蜀(言天帝運期而會慶建福也見蜀都賦圖經曰)
(凡山皆祖於崑崙崑崙邇蜀之西南山有岷嶓發源岷嶓山在梁蜀地逮湖南則為楚境今承天為)
(聖天子所生之地故敘言山川之所從來)衞行脈中(出黃帝内經)形勢連續
天精地粹(見性理)翼軫菀簇(楚為翼軫分野菀音鬱簇聚也)篤生聖
王龍飛五位滌除玄覽(言内無思慮外無情撓洗心息念萬事俾無疵病見)
(老子)繼天作配以六合為家兮錯峙承平(錯峙列居也見蜀都)
(賦)其恃有形之險兮山川丘陵(易曰地險山川丘陵也)若泰
山之鞏兮輿圖允寧其視無形之險兮天德胙明
(胙分錫也言天錫以明德也揚子曰天胙光德)若尼甫之晠兮(晠盛美也楚騷大人)
(所晠)奕世炳靈(奕世言世世也炳靈見左賦)盖不必誇功兹岳而
千萬年穆穆迓衡余忝絲綸兮册命恪膺逴勩齊
魯兮大禮告成暇爾解紱兮塵鞅惟息睎目六指
兮(睎目見騷六指謂上下四方也見荀子)揚靈紓逸建虹旌以迤邐
(揚靈揚其光靈猶言舒展意氣也虹旌以虹霓為旌也皆見楚騷迤邐行貌見文選)率望舒
而先驅(望舒月御也見騷)後飛廉以躡軌(飛廉風伯也軌轍跡也)駟
玄牡而驂虞揮霍天日跨躐雲霞目竭無垠手拂
若華真有造化為徒而悲區區為井蛙者矣於是
乎擬泰山之氣象兮即砥礪以自律齎銳於亢爽
兮恒迷復而若惕(易迷復凶)竊時中而在寢兮(在察也寢奥也)
(言入聖人之奥在寢見楊子法言)願軻學之踐跡曲江賞兮玩情
(唐人上已遊賞於曲江杜少陵有麗人行)乘槎遊兮幻術油幕恣兮俠
驕(長安貴公子春時遊晏風雨以幕覆之盡歡而歸見天寳遺事)八駿周兮漫軼
(周穆王少好神仙嘗欲使車塵馬跡徧於天下乃乘八駿之馬觴王母於瑶池之上太平廣記)余
無負於大觀爰修詞以繪飾
青蘿山賦(王漸逵)
王子居於青蘿山與世邈隔者殆十餘年客有過而訪
之王子與之登懸石之臺竚孤雲之頂天八表以敞開
雲若合而復迥冐欎藍之無際涵元灝於將溟王子顧
客而語之曰此亦可以言樂矣乎客曰樂矣而未大也
真矣而未竒也吾聞白雲之高足躡雲霞星斗可呼西
樵之石神鑿鬼劈靈洞虚無羅浮之玄秘實神明之奥
宅黃嶺之崒峛(黃嶺在東莞下臨溟海)固溟壑之上都也斯則大
而竒矣王子曰如子之言則兹山之所以為大而竒者
殆非夫人之所能識矣客愕然而問曰何為其然也王
子與客顧而指之曰今夫東溟然而窿若雲若烟者非
羅浮乎客曰然今夫西亘焉而齊若坐若眠者非西樵
乎客曰然今夫北擎焉而崛斷而後連者非白雲乎客
曰然今夫南屹然而關瞰於無埏者非黃嶺乎客曰然
曰此則吾固有之天常與之而周旋者也乂何外是而
求旃且物之凝滯者不得其會器局者不貫其全若随
寓而有礙固所處之或偏是以居西樵者不覩夫羅浮
處白雲者無見於黃嶺豈高大之相虧殆中孚之未應
惟夫兹山巋然中正匪高而尊不竒而勝緬四山之翕
輳含羣動於至静故自東自西自南自北興冥神契舉
目而得雖異境而殊途實同歸而致一嗟乎學亦有然
者惠之和夷之清各造行之極至猶未免於小成矧渣
滓之不融抑大原之未瑩夫合内外人已而一之者心
之通也無遠近大小而體之者道之中也是以書揭允
執之義孔稱大成之宗子思著未發之訓顔淵修具體
之功兹固天人之相授歴今古而皆同者也客喜而笑
曰今日益矣於游觀得進學焉古人貴觸類而長良有
覺也於是王子與客把酒嘯歌林木振舒泉冷冷以助
興風飄飄而吹裾窅然而起玄思欲別而顧踟蹰但覺
此心全露萬象森如與天宇之俱霽不知吾身之為太
虛也
少華山賦(吾謹)
古者名山大川莫不有紀誌所以備觀風辨物之採
擇也少華山僻處東南之荒陬近稍聞於世而猶未
顯予得造而登焉實壯其形勢以為不可無辭章以
表暴之而使觀風辨物者之冺於見聞也遂援筆而
賦之辭曰
大江之西百粤之東有曰少華峙於其中想其肇崖也
奔熛怒馳祝融飄朱光奮火龍騰神力施玄功噴薄隂
陽吐洩鴻蒙乃使地螾運土靈鰲負躬招拒持鉞威仰
景從琢削鏤刻敷青布葱模太華之竒狀閱數元而就
功爾其形張四維勢吞楚越矗青冥而黭曖軋坤軸而
崩坼跨江夏以盤踞帶閩海而逓接環以衆山連絡不
絶岡脊嶕嶢峯巒岉崛倚伏奔驤嶚&KR0034;嶻峛周圍繚繞
屹&KR1885;鍔列似斷似續疑崩忽嶪遠而眺之若隐若顯或
明或滅惟烟霧之霮䨴杳蒼冥之搖拽近而即之黛色
熒瞳玄姿空㠔覺后土之鴻龐迷太清之昭徹乃若陟
巍巔歴巖壑睠形勢望環拓則崆&KR3156;嵣&KR3596;屹屼嵁崿巉
巖峭峍縹綃相薄翶嶼騰崖沙柱石閣參差茈萀崒倚
錯落或坻坂之硎磏或堂密而壙墎時峻隴之逶迤忽
幽谷之寥廓亘淵涯之無極臨空洞而㫬曤怪石齒列
巧形異名磈礒碨&KR1235;縝出叢生疑下墜而弗隕似深伺
而將騰或宛轉以蹁躚或碕䂺而憑陵若相拱以蹲跱
猶争蹀而互攖如龜虬之贔屭恍鳥獸之飛鳴名卉竒
木遝雜紛産蟠蛇屈蠖綴華凝菼埵濕綢繆交加蜿蜒
飛紛散陰糾結攅攬葳蕤旖旎集千萃萬其山川之大
約則若珊瑚之玲瓏琅玕之翻覆久睇則奪目而眩睛
攀登則神駭而皇惑恍惚升焉若雲陟而空舉宛入冥
而游渺縱跡淡漠之鄉凝神八極之表瞰日月之出入
捫翼軫於昏杳昭赤道之經横森南極於縹緲九江彭
蠡淼瀁奫潫淈汩無崕瀺灂廽旋洪濤洶湧光色連天
長江西下涵漫洄澶流澄泛綠滺游漣湉糅羅紛列舉
在目前爾其矚衡嶽望九嶷眄白鹿盻匡廬隐朱陵之
深邃彷雲臺之依稀瀑布飛練於千仞五峯攅聳而披
離雖丘阜之紆曲舉一視而周知若乃白雲四起溟欝
氤氲覆空澔紆佁儗繽紜紛靉靅以凝沍極瀰漫而渾
淪失峥嶸與寥廓如兩儀之未分時乃大塊噫氣天風
䬀䬟振蕩百川沸擊宇宙(叶紬)如軋千[車犬]之迅焱鼓砰磕
於遐陬奮三軍而赴戰馳萬馬之驫飍又若朗月懸空
光燭四山萬籟寂憩澄瑩烱然禪宫仙闕廊檻晴鮮則
如躡清虚入廣寒坐貝六遊珠巖清魂潔魄灑滌心源
倏忽羽化翛然登仙或落雪四周素光浮炫晶輝照燿
混涵燦爛指顧瞬瞵景移象換綴瓊枝鎪璐橑起瑶臺
開珵院爽塏洞明朗徹幽燕偉竒態之類兹猶不能以
悉殫軒轅之所不能歴重華之所不能至徒悵望以終
身奄徒老而野死盖靈異之所在乃造物之深秘何浮
丘與葛玄幸蹤跡之一寄帝憫予之好遊遂降命而錫
畀於是得以罄其幽𦕈盡其形勢恬然假寐兀然長踞
觀元化之始終冥經天而緯地與太初遊於無端曾何
形氣之足以凝滯
明文海卷十一
