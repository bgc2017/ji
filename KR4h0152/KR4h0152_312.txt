明文海卷三百十二餘姚黃宗羲編
序一百三
時文
半舫齋稿序(章世純)
吾友劉士雲既刻其近藝若干首巳序而傳之大約謂文
有至分而世之以䋲墨相稽者固不知吾深微之所在也雖
然彼且以䋲墨規我矣而吾所以應之者未嘗衷於道而
徒以文相譏則世之相笑豈有既哉故予再為之序曰治古
之世道德一風俗同其人自朝廷邦國守土食采師臣素王與
夫山林巖穴農夫婦孺其人無不學而其學無不本于道於
是乎文行於其間自陳謨矢訓作命敷告銘器命物與夫聘
好問答討論講說閨詠巷謠之撰述其學既本於道而其才
又足以見乎其詞雖無意於為文而高深典麗終非後世能
言之士所能及士生其間者雖或其才未必能見乎其詞而
以其有得於道則亦有以知本末内外之分而不惑於偏曲
駁雜之說則先王之教有以使之然也周衰學廢老耼莊周楊
朱墨翟之言盈天下一時聰明才力之士中無所得而外劫
於敵莫不喪其所守以去然吾嘗讀其書其人率沉勇精
悍能成一家之言士卒然遇之而喪其所守無足怪也制
舉業之在今日其堯舜禹湯周公孔子之書代之而為言則
必皆堯舜禹湯周公孔子之言其學必本於道而其才之著
乎其詞者必使人恍然見三代之遺而後為無愧隆萬以來一
變而為老莊之虚誕再變而為秦漢之駁雜則吾猶無譏
也有小文夫焉欲去老莊之虚誕而併無其精微欲去秦
漢之駁雜而併無其雄深其所以代聖賢之言者率皆委巷
之中講師腐儒之譚論卑而氣弱不能窺聖賢之萬一
而以其說之近與夫為之易也則亦能鼓舞一時之士而
使之從雖然彼不過靦然而為人師以營其衣食則無與
吾事焉巳矣所可怪者有大人君子反其所為其幽取諸
易其渾厚取諸書其風雅取諸詩其總核取諸三禮其比
事屬辭取諸春秋而又能本濓洛關閩之旨御諸百家
之才以暢其所欲言其高深典麗雖不能與三代比隆
而要非秦漢之士能言者之所及則雖先賢復起不能
易也而是小丈夫者又從而咻之夫取通經學古之言
與委巷之腐儒較其取捨亦易明矣而士茫然喪其所
守者又非若晩周先秦之士遇老莊楊墨之雄而劫奪
之也計其人無深遠以自存無文彩以動衆而聰明才
力之士亦羣而趨之何也意者其偷懦庸穢之說便於淺
衷薄植者而不覺其附和之衆與不然則其人氣力足
以動上官能毁人能譽人而聰明才智與夫急於功名
之士違其心之所明俛首而事之雖知其非而無可奈
何也嗚呼以委巷腐儒之說而欲盡廢通經學古之言
此堯舜禹湯周公孔子之罪人歟劉士雲本世家子生
綺襦紈袴之間能盡屏聲色狗馬之好而從事聖人之
道其於聖人之精微既已得其本末源流之自而其才
足以發之其為舉子業原本詩書禮樂以御諸子百家
之變者可考而知也其高深典麗既非後世能言之士
之所及而其卓然有以自守則雖晩周先秦偏曲駁雜
之言所不能動而况於委巷講師腐儒之譚欲以繩墨
相稽亦巳過矣夫士雲所守者堯舜禹湯周公孔子之
繩墨而非委巷講師之繩墨也彼既巳為堯舜禹湯周
公孔子之罪人矣而吾友大士徒以文章離合進退之
小技與之相爭於繩墨則是捨其大而諍其小也盖昔
者宋之先有五季而唐之先有六朝其文於聲律句字
離合進退其繩墨可謂嚴而文之卑陋亦已極矣韓子
歐陽子始盡削六朝五季之習而以六經之文為諸儒
倡天下後世翕然宗之夫韓子歐陽子之文豈以無法
教天下後世哉盖韓子歐陽子之法非六朝五季之所
謂法也今而後有借古文辭之說為舉業之說者不言
六朝五季之䋲墨而言韓子歐陽子之繩墨其必自吾
士雲始也
太行程生文序(章世純)
天下有無與于兵而情相召者二文章太盛兆於兵端
富侈已極兆於兵端今科甲莫多於三吳而刻核為文
章則幾為舉世之事向見房選盛行邊方慮非佳事不
幸億而中遂愈信所見今讀程生文猶是慮也程生所
處邊諸侯之地用武之地所矜一飯斗粟強鎗勁箭一
冲一撞之人而此以文著矯厲壯浪倩動飄滑其色也
天而其質也地一住視之驚為吾黨之尤秀余固為程
生一人喜矣然不能不為天下憂也喜則必其取功名
如寄而憂則有如前所云者如太行以北别有武幹雄
俊之人而此為别調與夫程生胸中别有兵才而此為
外篇可以無論不然文秀之尤力且舉俗一人之文將
為一國至以國舉而可懼者至矣舉問程君自君而外
尚多有如是者乎抑有一無二者吾以論世也
明文海卷三百十二
