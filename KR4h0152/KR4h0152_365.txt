明文海卷三百六十五餘姚黃宗羲編
記三十九
學校
真黌記(廖道南)
内史氏使竣至真州真尹熊彰勞於郊覿廼言曰不類
藉兹寵靈長兹邑也惟時生於斯為鄉賢俊髦岐嶷魁
梧竒傑矯焉相望者若而人惟時蒞於斯為名宦懋德
昭庸樹聲章采納軌明儀蔚焉莫京者若而人惟時視
於斯為柱史西晉張公屏蘖培本剗漓返真蒐逸輯遺
毁滛崇正表幽揚烈合之得若而人史其記諸内史氏
曰古者士之脩於鄉也師稽三德保校六藝養之以禮
義廣之以術業終之以道德生也可賓於國没也可配
於社是故士皆賢也不必有鄉賢之名古者官之澤於
民也閭綜於胥黨覈於正鄙繫於宰統之以六典馭之
以八柄持之以六計生也登於仕籍没也垂於祀典是
故官皆職也不必有名宦之名世不師古大道鬱湮忠
信日薄譸張朋興士以好名為急易直子諒溫柔敦厚
之意荒官以立名為貴悃愊廉静恬愉朴雅之則弛弊
也久矣是故良霄為厲惑怪者祀君子以為不經實沈
為祟祈庀者祀君子以為不信蚩尤為亂黷兵者祀君
子以為不武有庳不弟崇譎者祀君子以為不義盤瓠
不父修誕者祀君子以為不智祀豊於昵為弊滋甚廼
若張史擇厥若賢列厥若宦創厥若祠君子曰有惠庥
焉禮有之法施於民以勞定國能禦大災能捍大患其
茲祀名宦之祀已爾乎語有之鄉先生没可祭於社其
茲祀鄉賢之祀已爾乎俾厥若真大夫真士真民則德
以觀化則功以觀績則言以觀教則象以觀意則名以
觀實五觀興而古道復矣
長汀縣學記(王慎中)
學之立否果有繫於人材之成壊乎哉五臣十人而下
人材之美莫春秋時為多然鄭在王畿之内學校廢弛
詩人傷焉子衿之篇顯著於風子産為政輿人頌之以
為能教其子弟者而毁鄉校之說獨出於其時雖其不
毁姑以使好議者往游焉而非有興起教養之宜也魯
最為禮義之國泮宫之作猶待於僖公其闊絶而寥簡
甚矣齊晉秦楚之間又可知也周之天子未嘗以貢士
中否用慶讓之典於諸侯王臣行過侯國以臺池苑囿
之崇陂梁道路之茀占國之不治不聞以學校不立為
譏而原氏之卿士至以不悦學語於朝其上下之間怠
於學校之事如此士之生於其世顧多碩大光明之才
大足以用其國其次亦足以從政其臨利害死生之際
而節足以有明處進退去就之幾而智足以自决者猶
不為少也西漢立太學設博士詔郡國舉孝廉而增廣
學官弟子諸儒經明者得以列學官而雅樂亦盡出獻
之三雍有大政事賢良文學與公卿大夫雜議彬彬之
盛庶幾乎金口而木舌矣由建武以及本初之元尤畱
意於斯拓立學舍益置弟子員視西漢有加焉然两漢
之士皆尚通而易渝好異而多蔽故倖得苟免之行成
而不概於名法詭訐矯拂之習勝而不致於實用而其
微詞顯義誦傳而闌發者亦未有及乎春秋之世能言
者之一二也學之立否於人才之成壊未有繫也歟嗚
呼果其人才之成壊無所與於學之立否則吾將以先
王之制為繆且愚而先王者古之聖人也先王將以道
德一天下之民而且其秀而可使知者為可以用其教
此士之所以貴而學之所以立也道德之在於教者其
講肄有業其辯說有數其蹈舞有節其視聽有物其道
之勤則春夏秋冬有其術而旦晝向晦皆必有所為其
視之詳則一年二年有其等至於九年之久猶懼其將
反也其勤且詳如此非直以博其口耳之所涉善其手
足之所措而巳使其精於思而不惑純於氣而不亂故
其知之明則通乎天地萬物之奥而無所不盡其才之
充則適乎天下國家之用而無所不得其教之成至於
化俗學之行至於動衆則賡緝周浹範圍鼓舞民莫知
其所以然而皆一於道德及其既衰遺俗緒訓猶足以
覺寤乎有聞者之聰明感奮乎好善者之踐修盖其學
廢而教猶有存也春秋之世所以成才之多其不以此
歟而彼两漢之士不得預被先王之教徒以建學立師
之廣而亦有以美其才其所就誠愧於春秋而後世莫
過焉使春秋與两漢之士生於先王之隆其學大備而
教素明則彼所謂碩大光明者當與十人同科而亦豈
有尚通而不槩於法好異而不致於用之過乎春秋之
士由學之隆雖其衰且廢猶得以有聞而好修兩漢之
士雖所以教者非古特以有學而其才可名於後世學
之果不可以已也去古巳遠而為吏者知急興學之為
務信乎有志於人才而亦可謂知所以求成之者矣汀
州知府汪君俅長汀縣知縣祝君一鑑是己長汀故有
學而痺廹弗稱孔子廟亦就圮諸生来學每病其不足
以時居游而聳瞻嚮羣聚而謀之久矣吏忽不省汪君
以鉅才為褊郡力益有餘而吾同年友李君遂方以福
建左參政行部汀州郡以謀告而意克叶因視其學地
曰是其方位據向不為良也盍革而圖諸乃考位於其
地之右畚壤測臬而望之經體面勢言言噲噲不大變
徙而得位之良如遷卜焉乃作文廟乃作明倫堂而祠
齋廨舍庖庫廪廐咸以序為盖其據向良而規制壯矣
祝君後至尤知原本大吏之意而奉其所營於是斵刻
丹雘之飾煥然完富而新學之美甲於郡中士皆歡喜
道說相携而至以得學其中為樂汪君不居其功而歸
善於李君以為非其叶意而决謀則無以卒是役也而
又因李君以来請記夫去古益遠之後有能因當時之
法揆先王之意興學以造士如諸君之所為者長汀之
士其所遭既己有過於春秋而不後两漢矣諸士宜其
来學而樂也然去古益遠先王之教益微將何所禀仰
而興於學耶先王之所教者道德而巳其具在乎講肄
辯說之業蹈舞視聽之物而其本在乎精於恩而純於
氣此豈以遠而不傳者哉两漢之士不能盡心乎此而
使世之論者將疑乎學之無繫於成才之數此士之罪
也故余為記以告之嗟乎長汀之士其尚盡心焉務使
論者無以咎士而將有以明有司之功也其亦汪君来
請之意也歟
與汪直齋(附王愼中)
學記久稽復命至煩特使遠至罪負何可言其所以遲
遲而負稽逋之罪者亦欲竭其鄙陋之意冀有一言之
可觀者以不重孤執事之托與吾克齋之意今其文成
而鄙陋不足觀如此祗重自愧耳自有序記文字以来
諸名家之文為記學而作者唐人皆有愧詞雖韓昌黎
夫子廟一篇亦為劣盖唐制立學不廣不但諸家無名
文而諸家之文為學而作者亦少惟宋慶歷詔天下立
學制始盛於郡縣而古文之興亦自慶歷以後故宋人
之記學其文甚多然惟李旴江袁州歐陽六一吉州二
記盛為一代所傳二文要為差強人意在二公亦非其
至者至曾南豐宜黃筠州二記王荆公虔州慈谿二記
文詞義理並勝當為千古絶筆而王公視曾猶為差貶
焉學問文章如宋諸名公皆已原本六經軼絶兩漢而
記學之文其難為工如此况鄙陋無能如不肖者而敢
妄希有一言之可觀以副執事之請耶惟望改削使不
甚紕繆然後入石庶不辱盛舉也碑成之日得榻數十
本見寄尤所望也
重修涇縣儒學記(唐順之)
先王本道德禮樂經術以造士而以士大夫耆老之優
於道德禮樂經術者命之以為庠序之師至於閭胥族
師什伍之所鼔箧而從焉者亦無不命於上而一閭一
族之間亦無非以道德禮樂經術相磨切是以上無私
師下無私學周衰王道廢缺齊魯列國學校猶在不過
粉色潤飾而易象春秋十六國之樂徒以誇於諸侯賓
客為古物玩具而未嘗以教諸弟子所謂學官與弟子
云者詡詡禮樂徒能習其鏗鏘鼔舞而絶莫知其義其
士大夫之有道德者抱其器而私相與教授於山澤之
間不出戶庭而自成庠序蓋觀於洙泗之濱訢訢侃侃
弦歌鼔瑟者至數千人雖數百餘年諸生以時就其家
習禮焉而使觀者低徊不能去此其最盛然孔子在當
時非有司樂象胥之職没不與瞽宗之祭而弦歌數千
人者亦非所謂司徒俊士之選也自是之後西河鄒嶧
傳易授詩紛然彌衆然皆與庠序無預漢興立博士置
辟雍橋門觀聽縉紳動色蕃夷武卒莫不受經然祗以
為太平之榮觀而當時所謂師弟子者不在也濟南關
西琅琊千乘世傳經術隠居教授生徒致萬餘人然亦
不屬之庠序由此言之王教興則道德禮樂經術之寄
在庠序而師道為公王教廢則道德禮樂經術之寄在
山澤而師道為私雖其所寄無以異者而世之升降繫
之矣國家建學徧宇内蠻陬海徼莫不有學生徒多者
七八百人少者百人可謂至盛然而道德禮樂經術之
寄其在焉否也所習者不過乎章句佔俾所志者不過
乎聲利榮名其所謂高等者亦惟騖文詞之博而祗以
為溺心滅質之資矜廉隅之飾而祗以成詭激矯誕之
習是以豪傑之士往往病之而相與修身治心詠詩習
禮考業講德於巖居燕處之間先王之禮樂經術亦稍
稍賴以不墜然庠序為虛器而師弟子為私名論世者
亦太息於斯焉涇於寧國為屬邑而學宫圮壊不葺午
山馮公為督學嘗欲新之未克也而再為督學則以屬
之知府尹宇葉令祥率其民之好義者使出財鳩工不
足則濟以贖金之餘董其役於主簿某而視其成於學
官董汝礪鍾維揚曹鸞於是戟門壁池笱簴在列登其
堂者如入孔室而聞金石絲竹之聲丹雘黼黻儼而高
居挹其象者如見聖人而親申如夭如之容其與古之
庠序亦幾無以易矣而午山公端軌物樹風聲其於為
師又非徒以其位焉涇之俗古稱和柔而涇之士以余
所知其有聞先生長者之風志於修身治心而深病乎
佔俾聲利之為陋者固且有人焉而在乎庠序之間自
是淬磨砥礪融習氣之偏而歸之渾化破意見之障以
致乎精微相噓相染而成風俗使人皆曰先王道德禮
樂經術之寄不在山澤在庠序者涇之學則然豈不盛
歟古者首善自京師始故司樂象胥之教尤詳於閭胥
族師涇為甸服去南都三百里而近是國家之所首善
也涇之士相與務乎先王道德禮樂經術而風流乎四
旁使人皆曰道德禮樂經術之興於庠序者涇之學始
又豈不盛歟於是午山公使學官維揚與諸生張鑜来
請記余樂為之記以告於多士而勖其成云午山公名
天馭字應房蘄人修學始嘉靖某年某月成於某日
邵武學宫記(田汝成)
大㝢之内别壤分封山川隔越必風氣開而人物阜然
後仁義禮樂之化浸滛洋溢乎其間故情未蕩而質有
餘者猶可宣之文章以裁飾其固陋而滛液已久狃染
成痼者雖有善政善教令之未必行倡之未必和也故
大江以北謂之中原則五帝三王之所臨蒞也範圍以
仁義而綢繆以禮樂無慮三千年而民始就理秦漢而
下則又戕以戰争驅以功利咻以老佛𨗳誘紛綸一反一
覆聽者玩矣即欲鼓舞而甄陶之猝難嚮應若夫甌閩
嶺海之間别為區域周季以前猶鴻蒙之世也雖闢於
秦縣於漢而其民卉服鮮食跧伏荐莾與麋鹿鼃虺無
異闇闇沕沕僅可名紀孫吳張設官吏僅賦租庸唐宋
之間而民始向學英俊始茂號為樂土上距秦漢不過
千三百年廼今較其世數始可以當中原三代之隆而
邵武又甌閩之奥壤也保界西鄙風氣之開獨遲而教
化之漸被更晩故其民聞見孤尠㝢内紛綸反覆之說
罕所喧豗淳朴簡静重穡力田不健諍訟所謂情未蕩
而質有餘為吏於茲土者不煩夙夜而卧治庶幾有邃
古之風焉由是而宣之文章以裁飾其固陋宜無弗應
者邵武縣學肇自有宋迄今五百餘年或圮或復僅稱
苟完明興普學校於天下兹復仍其舊而修之規制卑
隘而郡城有九龍觀者形勝巨麗宜作黌宫以羣俊秀
而囂然為黃冠之居邦人惜之是年六月丁君湛以都
給事中謫倅兹郡端履勤政留意人才既採輿議適廵
按御史徐公宗魯行部至郡遂偕同知曹君金白舉其
事而分守參政梁公廷振分廵僉事鄭公有周縱臾贊
畫徐公慨然許之乃命知縣王君訓揆營改作恊於規
度存其可仍而易其不當物者會知府邢君址通判朱
君應雲駢趾履任益阜僝功復委照磨蘇德相助為理
厥功廼成而妥神肄業會饌習禮之所莫不翼翼枚枚
既偹且麗曳籍弟子亦莫不欣覿昌會争相激昂勉勉
渠渠進修德業副上官鼓舞之心於是教諭潘日升訓
𨗳楊蕃夏寧等啟事請記於予予則嘆曰嗟乎邵武之
治其將大興乎夫教之施也患受之者無地與作之者
無機爾吾聞此邦之俗近厚蓋旁郡所難夫淳朴保家
之守也簡静寡過之術也重穡力田安土之經也不健
諍訟修睦之本也四者受教之大端所乏者文章之宣
與固陋之飾爾由是而新其學舍羣俊秀而教之枕籍
書史誦絃飲射彬彬焉翶翔於仁義禮樂之中浸滛漸
被於鄉黨閭里平康之進庶幾於三代之隆機非偶者
然則邵武之治不將由是而大興乎念予不類典教兹
土愧無風德以儀刑多士勤群公之嘉惠竊慇慇焉冀
二三子之無負也
順昌縣改作學宫記(田汝成)
學校之儲才非專以備科目之選也以科目之多寡為
人才之盛衰非所以探法制之本始也蓋學校之本始
將以明人倫也雖聖人在上勢不能家喻而耳提之故
必掄其俊秀而董以師儒訓以德藝使之更相摩染不
見異物而紛焉褎進其賢者而簡斥其不肖者則既彬
彬然有良士矣由是上以事其父兄下以諭其子弟旁
以宜其鄉黨鄰里亦莫不更相摩染陶然於仁義禮樂
之中而委巷遐陬浸以漸被人倫明而小民睦則學校
之士為之倡𨗳也若夫賓興之典則即其向所褎進而
登庸之以宣化理其諸不在學校之養而行義有聞文
學高第者又招以旂㫋聘以玉帛俾無遺良焉當是時
學校選舉同貫異條不相因藉在學校者未必志選舉
也而所選舉未必盡出學校也自漢而下選舉屡更學
校徒為觀具宋之選舉多從學校而施教明倫浸失本
始明興兼總前代政教並行學校之設遍於寰宇有司
歲貢其賢者而三歲賓興則又拔其尤者其諸草澤之
間茂材異等雖非學校所養亦得挟策以與賓興而高
蹈丘園不屑科目者則徵以辟荐當是時登庸之彦未
必盡出學校也廼今六七十年縉紳之族率以科目為
重而應科目者又以學校為階髫齔之子苟通行墨者
莫不騷騷皇皇覬進青衿之列而既進也莫不騷騷皇
皇覬登賦解之書而茂材異等崛起草澤者殆乎尠聞
賦觧衆則哄然頌之曰此學宫之利也不衆則哄然以
不利尤之夫以學校儲才而專望科目已非先王施教
明倫之本始至以科目之多寡為人才之盛衰而妄頌
妄尤焉其失愈遠矣以此為學不亦淺哉順昌為延平
屬縣實據上游而志稱有宋元豐已前學宫凡四遷而
建於縣西夫學一爾苟可以羣俊秀斯己矣而遷築頻
煩將無亦惑於利不利之說耶紹興間遷於縣東而薦
舉始茂國初因之永樂已後科目浸少哄然之尤逓作
正德初廼遷於縣西而科目愈少又哄然曰噫不若仍
東之猶利也而堪輿家又執形勝以附益之曰從西則
負抱虛曠從東則負廌角而對獅峯獅長百獸廌能觸
邪於人才大利嘉靖十八年貴溪江公以達提學兹省
學宫弟子咸以為言公禁不許既而有司懇以請曰非
敢惑於堪輿第欲順士心以作氣爾公廼許之而知府
裴君椿知縣傅君錠教諭張君載道恊心經理竟遷縣
東蓋自紹興東遷幾四百年而遷於西遷西三十餘年
而復於東今年春田子按延平會七縣之士而分校之
順昌多高第者有司學官遂欣然喜曰兹殆遷學之利
也以白於田子田子曰豈其然哉雖然予則聞之國以
利民也不利於民則遷故盤庚遷殷亶父遷岐武王遷
鎬德以利身也不利於身則遷故言遷有物行遷有恒
惰遷勤怠遷敬學以利士也不利於士而遷之庸何傷
乎故遷國者更諸周原矣遷學者更諸爽塏矣遷德而
不止於至善猶無遷也故止至善則人倫明人倫明則
風俗美將使四境之内陶然仁義禮樂之中而旁郡皆
来取法則學校之士為之倡𨗳也誠如是即曠世而科
目缺焉猶以為盛况科目自不能外成德之士而他徵
哉若徒望科目之多以為人才之盛則亦淺之乎其為
遷學之論矣
新設商丘縣學記(沈鯉)
嘉靖乙已歸德旣升州為府於是設商丘縣為郡首邑
而未遑建學也萬歷癸酉中丞朱公直指禇公採學使
周揚二公議請設商丘縣儒學制曰可後學使衷公来
始布功令置學官弟子明年郡守鄭公邑侯何公築郡
城之乾定址矣已賴公繼鄭公為守以乙亥八月工竣
為文廟五楹堂三楹别為文昌閣三楹廊廡廨舍皆具
後五歲庚辰鄒公繼賴守郡雅興文治加意毖飭而其
僚别駕周公殷公司理陳公及邑吕侯始落成焉故茲
學也蓋閱歷多人而其勞均不可無紀於是學博張君
許君乃徵余言記之余觀國家久道成化所在廣厲學
官師儒弟子俎豆規條雍容都雅即如我庠創始經營
設官備物羣多士而教且養之嗚呼盛矣豈不謂文教
翔洽視昔屯蒙之風氣日益開而儲材之途日以閎乎
養士不以多寡為盈詘而惟實得其人之為重得人不
以科名官閥為軒輊而以實有益於天下國家為足稱
昔者平原君嘗慕養士之名而門下客三千人比於諸
公子矣及使楚而可與俱者止十九人則十九人之外
三千人皆可無養者也毛遂自言處囊中卒以定從而
十九人且碌碌無所短長則一遂之外十九人皆可無
養者也士之所以為盈為詘豈以人數之多寡較論乎
上之重士與士之可為重亦豈在多寡乎何世不察乃
不深覈於名實徒見夫科第比肩膴仕接踵則僉云人
材人材而多之不知科第膴仕賢者附之以成其賢不
肖者乘之以恣其不肖庸人得之終不失其為庸人則
養士羅才之意正在彼不在此故曰志於道德者功名
不足動其心志於功名者富貴不足動其心夫安社稷
濟艱難斯之為功名而不澤於道德猶為有道所薄况
區區之科第膴仕苟為富貴者耶嘗聞父老言成弘時
民間子弟不樂為諸生學使者至有司趣其能通章句
者披之儒衣冠之時能為文以中甲乙之科者絶少也
然而居善俗出適用在鄉鄉重在國國重固不乏人我
不敢以為詘也成弘而後人文日勝呫嗶吚唔者遍東
西家青衿濟濟登賢書第南宫者纍纍輩出然居善俗
出適用未必人人皆然而或有羞當世而笑士林者我
安敢遂為盈也然則士品固有在矣淡泊寧静不染於
世氛即布素可稱也而又濟之以旂常之代鼎鉉之榮
得一士且侈為名世而况其多也苟其跳巧浮薄徒志
於榮利而鮮克終即九遷五等不足數也况其鬭捷於
於蠻觸快意於舜華者藉令項背相望祗見謂秦無人
耳何足多也諸士其相與&KR0688;於聖賢道德之學而一洗
夫後世媒青紫之陋習處則為珪璋出則為霖雨使士
不虛養而聖世實收得士之效庶有以酬諸大夫今日
之勞哉
臨清儒學重修記(于慎行)
臨清之號為邑而遷於新城也固己有廟與學而及其
進而為州廟學之制乃益廓而大焉則兩陳公之相繼
以有成績百餘祀矣萬歷戊戌藩參馬公分憲臨清總
其兵廵之政條教布宣聲威鬯既逖邇人吏歡訢祇慄
烝烝嚮服一日與部司三公肅謁廟庭蹵然謂曰某也
幸奉簡書鎮綏兹土豈惟戎與法是職無亦弘敷文教
以興化一方今廟學且圮矣亦何敢委諸長吏以勤我
穡民請以稍入百金為勸惟大夫命之三公曰某等幸
以使事從大夫於此固甚願邀靈先師以嘉惠庶士使
有所駿奔以饗今承大夫之命豈敢以客為解亦各捐
俸百金為吏民倡郡之丞史若軍尉若博士醵金有差
里之賢大夫及庠諸生醵金有差市之義民及四方之
賈醵金有差乃使經歷某董工校師參焉經始於已亥
四月七曰三旬而成博士王君世昌等遣都講二生奉
書請記行叨里士之後樂聞盛舉義不敢辭記曰先生
御世化民埏埴萬宇固罔不興建學宫以育成材儁亦
罔不崇飾先師之祀為士宗祊逖哉邈乎國家紹百王
之統丕昭文明天下郡邑皆有廟學以修秩祀甚茂典
也長民之吏以節春秋陳其俎豆豈不惟令甲是從而
直執事之不閒興廢之故毋敢與知者有之馬公以藩
臬大使作鎮雄都惟是法紀兵戎之政以奠我東服且
不遑於日昃廟之圮墜則有司存師生豈敢然望焉而
曰是誠在我不憚多方區畫以恢往圖二三大夫又相
與恊而贊之以襄大役鴻規偉搆焜燿澤宫豈非文化
光昭之會與清源風氣所鍾號為才藪雲烝景合鴻漸
上都他郡莫與伍焉而又崇其宗祊以示觀法誠令鼓
舞德教而益弘其材以奮庸於盛世斯非士之一時與
抑今日之舉有進於是古者教民取士之法修六禮以
節其性明七教以興其德齊八政以防其滛而歸諸一
道德以同俗蓋禮樂教化取數不一皆所為一道德之
具而法紀兵戎則政所由施焉魯頌淮夷攸服本諸泮
宫之作而臯陶之淑問亦於是乎質成蓋陽寄其用於
兵戎法紀之司而隂絀其權於禮樂教化之地斯道德所
由一風俗所由同與蓋嘗考覽方域而有慨焉畫百里
而國之其俗無大不同者營十里而域之其俗無小不
同者惟兹土也不然會二水之緣督控兩京之子午百
賈之所轉徙萬貨之所廢居吳之錦綺越之綃縠秦晉
之罽毳閩之瓊玫陸毛海錯瑰琦嵬瑣列肆而陳侈於
五都之市玉帛冠裳之會錦帆絳空織文苞品之輸牙
檣刺日絡繹隠賑靡有旦夜殷於九軌之衢遊閑輕訬
珠履蒯緱之客擔簦而聚關門聲歌伎藝百工巧匠之
屬疊跡而趨里第夥於原嘗之館趙李之場此亦天下
盛麗豪華都會之區也而士也操其觚翰以遊且息於
其中神情之所游泳耳目之所漸濡莫不備八方之珍
竒極四民之好尚豈所謂不見異物而遷焉故夫風俗
之不同未有甚於此地者也且自堯舜相傳至於孔子
道德嘗出於一矣孔子既集大成而或以二之者參之
世儒既誦孔子而又以一之者二之故有端冕而稱柱
下纓綏而諷祗陀居則詮非聖之書以文典藝出則奏
違方之語以市榮名所謂生於其心而害於政事誠不
知所底止焉道德之不一亦未有甚於此時者也陳風
問俗之使誠欲開至一之源定不同之軌非明其所尊
何以哉故既修法紀兵戎之政以整齊其細民而又揭
禮樂教化之宗以陶鑄其君子此廟學所為新與而公
與二三大夫均可謂有衛道之心矣繼自今吾黨之士
其益思紹明正學統一聖真居以事先師出以應當世
而無負賢君公甄奬至意即世教民風不其永有利賴
豈惟是人才之盛關焉馬公名怡陜西同州人太保文
莊公冡嗣也豐材碩望著聞廷中由駕部郎中擢山東
參議三大夫者工部郎康公名某江西泰和人戶部
郎宋公名某直隸永年人戶部郎崔公名某河南
安陽人皆用芳猷惠問綏靖吏民故樂有造於兹
土云
温州府儒學記(李維楨)
温於浙稱雄郡郡有學舊矣歲久就圮里人參知
王陽德公歸而更新之殿廡門堂齋閣廨舍式廓
藻烘闢門之前衢樹屏九斗兩江如縈帶拱揖也
先是學巽方山有浮圖高入雲表形家目為文筆
颶風拔之公倡里人締造計後先貲出于公者踰
千金學日增勝士絃誦日增衆起家中外掇巍科
登仕板蔚為時彦者繼路相與歸功于公而博士
弟子員林生良棟如干人不遠三千里走使請某
記其事某謝不能越十年門人郝君敬宰永嘉復
申其請不得復辭乃為記曰古之教者家有塾黨
有庠術有序國有學凡七十而致仕老其鄉里者
大夫為父師士為少師餘子年十五始入小學年
十八始入大學平明父師坐右塾少師坐左塾餘
子畢出然後皆歸夕亦如之王制諸侯天子命之
教然後為學盖父師少師者第為童子師而巳於
大學師無與也惟此禮不明而後世士大夫里居
者廣集生徒以師道自任名其室曰書院所在而
有則以孔子徒三千人褎然者七十人自解所謂
三千七十計其生平及門受業之凡耳非羣之一
室而聚之一時也洙泗杏壇孔子家在焉士就而
考德問業非創為室以並於塾庠序學之制也孔
子四教文行忠信弟子四科德行政事言語文學
語上語下因材而篤何嘗守一說為高論而今之
教者舍下學而言上達鄙博文而崇約禮甚乃陰
取二氏之指以附吾道而士之喜新索怪者靡然
從之夫列聖所表章六經諸史國典朝章與其功
令程式咸正㒺缺而弁髦棄之庋閣置之何也王
公登仕敭歷南北畿輔政譽平宣既得謝歸訓子弟睦
宗族仁鄉黨通國人愛而敬之周禮鄉大夫有德者為
鄉老公非其人耶假令公别築室而召士士孰不思附
青雲而公第繕治孔子廟庭樂事勸功若曰國家所以
儲養士自有地也教士誦法孔子自有道也士求之有
餘師耳孔子進則欲一變魯退則欲裁魯士成章者眷
眷父母之邦没而後巳王公於鄉國用意良厚宛然孔
氏家法是役也不自尚其事可以見尊王之義焉無好
為人師可以見希聖之學焉夫仕宦取厚蔵盛宫室田
園聲色狗馬自奉而秦越鄉人休戚抑或崇尚佛老高
大其居香火於奔走即好施令竆乏德我而於學校教
化無所裨益以公今日之舉為猶賢乎是淺之乎知公
矣故特推原其大致以諗夫願學孔子者
趙城縣儒學記(李維楨)
趙城有學自勝國時至明凡三繕之仍襲簡陋無以稱
大祀歲久就敝矣欞星外道僅容車南門當學西方城
内有廣勝泉從學東南去形家審曲面勢非宜不佞季
弟標以國學簿謫簿趙城謀改作會左官去捐月俸八
金以貽後之君子此其一簣也既十三年而得魏人李
子思守郡過趙釋菜於學視其狀慨然圖之且言學四
方皆大道縈環若帶宜於其隅各樹表焉東南鐘樓易
而貌奎宿其中以象文明其南民居仞之得若干丈以
金若地易之而鑿池引廣勝泉滙其中泉四周學宫外
蓋不直半璧矣守具白分部藩臬魯喬公越詹公督學
使者吳周公皆諾不佞薄助以徙南門趙薦紳士庶聞
之踴躍願加一力凡得八百金而贏慮材鳩傭量功命
日棟宇齋廡赭堊黈黝之圮剥者更置斧藻爽塏壯麗
閱某月而博士弟子員來告成事因進而語之曰竊聞
邑之名趙也昉趙簡子簡子在晉六卿中有聲孔子嘗
欲西見之至於河而聞竇嗚犢舜華之難也臨河而嘆
曰美哉洋洋乎丘之不濟此命也夫兩人者晉之賢大
夫也簡子須以從政既得志而去之刳胎伐天則麒麟
不至竭澤涸魚則蛟龍不合隂陽覆巢毁卵則鳳皇不
翔君子諱傷其類也乃還息乎陬鄉為槃操以哀之夫
簡子六十年操晉權夢游帝所射熊羆賜翟犬迨其子
孫分晉而國之為侯為王十餘世豈無本末經緯而臻
此迄於今不聞趙之人有觴酒豆肉之饗孔子轍環天
下欲入趙不得委之於命然而匹夫為萬世師一言為
萬世法春秋饗祀匪懈匪忒以趙蕞爾邑俎豆之宫革
故鼎新通國之人争奔走焉何也夫簡子霸者以力服
人也非若孔子以德服人中心悦而誠服施諸後世而
無朝夕也故曰趙孟之所貴趙孟能賤之人人有貴於
巳者願學孔子孔子作春秋趙簡子事見於經以十數
侵齊伐衛戰於鐵會於黃父歸於晉入於晉陽以叛納
蒯瞶於戚口撻筆鉞凛凛不貸而受魯葱靈之囚必趙
氏世有亂彼其君臣父子大倫不明而仁義忠信大道
不由故也令孔子而見趙簡子撥亂反正計莫先此趙
人稱孔子之徒宜以趙簡子為鑒相與明君臣父子之
倫修仁義忠信之道内反諸心外質諸經而足矣國家
二百餘年右文養士方領矩步揖讓乎王公之前改容
禮貌唯恐傷之月有廪食中年而貢三年賓興唯恐失
之無復胎夭巢卵澤涸之患爾趙人士為龜龍在宫沼
為麒麟鳳皇在郊棷以瑞清朝以紹明孔子所欲西見
趙簡子之志雪臨河不濟之恨為趙山川光俾諸大夫
亦有辭於人曰是新學以来所勸相薰陶譽髦斯士也
幸甚衆唯唯請勒其語於麗牲之石
歸州新修文廟儒學記(雷思霈)
宜都記曰秭歸蓋楚子熊繹之始國而屈原之鄉里也
舊治江南嘉靖辛酉歲倏爾陸沉高岸為谷廼徙於江
以北而學宫在州治山麓之右先是人文鬱勃與夷陵
參等徙四十餘年矣無一上公車者至今上萬歷之戊
申而州大夫張公始以形家言遷於州治山麓之左不
旬月而成州大夫介幣於兩生而以記請余惟孔子云
文王我師也而文王實師繹之先人鬻子今所傳惟有
兵法而文王始作易楚之臣猶有能讀三墳五典八索
九丘者安知與鬻子所論說毋乃非連山歸藏之遺乎
昔人自峽中得古易與今文絶不相類亦安知其無也
十五國無楚風而屈左徒始作離騷假令生於孔子之
時其所刪定豈在齊秦魏晉之後耶然以不及孔子繼
三百篇而别創一體合於比興之義不則風雅之道亡
矣而今之學孔子者以欲舉孔子而私有之語軍旅則
以為武夫事何以曰我戰則克語文章則以為壯夫不
為何以曰言之無文行之不遠語氣節則以為孤憤而
不中於理又何以稱志士仁人也是取一推魯無用之
夫與時俯仰掇拾道學家一二酸語而以為聖人也烏
在其學孔子夫鬻熊周家一代之師左徒詞人萬世之
冠我聞歸人士多治易與詩易與詩舍此安倣真能學
孔子者乃能為鬻子乃能為左徒不得中行而與之必
也狂狷狂者進取狷者有所不為也凡我多士慎毋以
鄉之人而易視之慎毋以文章氣節功業與道德而岐
視之非惟不知文章氣節功業亦且不知道德矣大抵
天地間有通理必先有蹇剥六經之道如日月經天如
江河經地無有已時甫出而遭秦皇鬱攸之慘而後其
書始厄為墻壁間物馬上之習始不足以治天下而石
渠天禄表章之力岳多濓洛關閩諸君子繼之概字櫛
句如日月之蝕而復明如江河之塞而復决無奈其值
亂離之季世界幾不復有人理而我高皇帝用以經國
取士一道同風登唐虞三代之理者繇此途出蓋大治
以大亂乃生大信以大絀乃成多士之不克蒸變斧藻
於世者不為不久天地靈氣自南自北轘轉固亦有時
遠或數百年近或百年繇今觀之此其時矣夫豈無如
前兩君子生其間者乎若區區以形家為言則山川如
昨人民不改此地又何得有熊繹之封疆屈原之故宅
也是役也州大夫實董振之而觀察使高南昌廵功兹
土愾然興嘆力主其議其費半出公鏹半出學田之租
半出諸生之捐金凡學宫所應有者靡不庀具惟廣文
官舍未之有改州大夫以吳中名士與諸生更始而誘
進之興二百年之甚盛事厥功已侈大哉易云觀乎人
文以化成天下詩云肆成人有德小子有造古之人無
斁譽髦斯士大夫之謂矣張公名尚儒和州人兩生某
某是時州倅某廣文某某因并記之
雲夢縣儒學藏書記(鄒觀光)
自夫子發一貫之指而世儒遂以多識為玩物凢尠聞
之士悉藉口焉審若是則所謂多聞多見皆可屏黜而
上下古今學術得失之林治道興衰之跡皆可頓而悟
邪又無論若識防風氏之骨肅慎氏之矢以至䕫龍罔
象羵羊秘竒絶為博物洽聞也夫楚人材之隩區也如
史籍所載倚相能讀三墳五典八索九丘書屈原宋玉
之徒包羅三材博極萬有楚增而重焉雲夢實楚名邑
百餘年来寥寥不振諸士子自所治經書訓詁家言及
帖括時蓺外試問經有能舉十三經註疏之凢以對者
否試問史有能舉二十一史之凢以對者否試扣之子
若集有能旁綜百家總貫群氏纚纚洋洋以對者否無
論士也貧不能有其籍即欲求刺尾以書班史如臧逄
世願一見秘書如李邕閱市肆書如王充而亦無繇得
之嗟夫十室之邑必有忠信邑雖小豈無材致警敏一
目十行俱下者豈無刻意砥厲帶經而鋤穿壁而誦者
而乃困於聞見俾不得窺其大觀不佞為諸生時蓋未
嘗不痛憾於斯也既仕於朝遇汗棟之蔵或購或借不
無士安之癖而以家貧故不能多辦巳又念諸譽髦中
之雋者其抱吾疇曩之恨固甚會直指使者佐余坊值
有竒乃以屬邑令危公購書經之類若干卷史之類若
干卷子若集之類若干卷而以授兩博士李君胡君藏
之校中蔵有箧箧有籍或就而繙或借而讀卒業輒歸
其故即力亦不能多辦而吾與諸君子約期来仕於是
者與繇是以仕者其初登第暨初仕暨仕而遷皆捐書
若干册以續斯箧之蔵期於有益無損而巳若或任其
散佚而自隳其百行之一博士先生任之抑或拘於舊
聞而不能以旁覽博綜俾其卷若新博士弟子任之抑
或雖能彊記博聞而浮靡險薄處不能以禔身出不能
以經世斯夫子所謂誦詩三百雖多亦奚以為師弟子
均任其責矣維兹同志尚重念不佞所為創始之意哉
明文海卷三百六十五
