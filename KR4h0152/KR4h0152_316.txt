明文海卷三百十六餘姚黃宗羲編
序一百七
技術
贈地師詹仲芳序(朱升)
葬書之道二形勢也方位也形勢如相人之許負方位
如推命之李虚中二者各精其一己足為術合而一之
人焉庾哉自楊救貧以前皆合而為一釐為閩贛不能
合者蓋四百餘年中間宏博碩大如王朴之孫伋趙卿
著指蒙書撥砂詩心經等文出入經史幾於得乎形勢
之綱維方位之領袖達者尚有憾焉况其餘乎里人詹
仲芳世傳閩術也而學於贛自以為盡贛術矣而猶講
學於閩足力到目力熟人皆信之方將進焉而不已里
之治此而能行者未有或之先也青出於藍冰寒於水
其吾仲芳乎余故喜斯道之將昌而閩贛四百餘年之
判而不合者其將合於吾歙矣故書而贈之
書徐進善三命辨後(蘇伯衡)
以五十一萬八千四百之四柱包括天下古今生人之
命蓋昉於虚中夫造化之妙其變莫測雖聖人有所不
能知而欲以有限之數推無窮之命誠難乎矣雖然天
地之寒暑日月之晦明昆侖磅礴於三十八萬四千里
之外而歷家測候以三尺之箭五斗之瓶而不能逃此
與人之生於兩間十二紀萬有一千七百八十載之内
往者過來者續而星翁包括之以五十一萬八千四百
之四柱而不能外則何以異殆亦未可遽以二者多寡
之懸絶而詆之也其四柱同其賢愚異者有之其四柱
同其貴賤異者有之其四柱同其脩短異者有之其四
柱同其休咎異者有之存乎世運焉爾存乎地域焉爾
存乎氣候焉爾存乎禀賦焉爾否泰理亂升降消長此
之謂世運五方九州山川限隔此之謂地域一時離為
八刻一刻離為初中末此之謂氣候受形之初胎氣所
鍾此之謂禀賦禀賦有厚薄氣候有早晚地域有南北
世運有盛衰明盛衰之機别南北之辨審早晚之節權
厚薄之等以斷賢愚貴賤脩短休咎之故此談命者之
所以徵也豈惟四柱哉豈惟四柱哉原性讀書而邃于
方技進善之論如彼余之說如此原性其亦能折衷之
也夫
贈筆生張蒙序(孫作)
昌黎韓子傳毛穎為中山人中山非晉乃唐宣州中山
也宣州自唐來多擅名筆而諸葛氏尤精諸葛嘗遣其
子授筆柳誠懸且語其子曰柳學士善書當留此筆不
爾即以常筆與之既而柳果以不入用别求他筆其子
不能知諸葛語之曰前所進者非二王不能用也柳為
一代法書而不知諸葛之用意諸葛之藝乃能過誠懸
之書信乎千里馬常有而伯樂不常有也國初此法流
吳興自馮應科陸穎輩首被趙文敏賞識而宣州之筆
殆無聞焉余嘗以筆何勝於宣湖筆工有不能言此蓋
未見韋續論筆之過其法取崇山絶仞中兔毛八九月
收之毫長一寸管長五寸鋒齊腰強為善大抵巖石斗
絶其兔下上犇突舉身之力皆聚於毛至八九月霜降
竹枯聳身曲脊以耐寒栗則其毛愈勁宣湖又山郡兔
材易集故家有其葉業有其人至於用意之妙鋒齊不
難而腰強為難鋒齊者類不能強腰強者有不能齊雖
趙文敏用馮陸筆亦僅得其齊而罕得其強余雖不善
書然知識其故而有以知韋說之不謬吳興陸用之精
於為筆不在馮陸之下徙居婁江授其甥顧秀巖秀巖
又授其甥張蒙世傳筆法如出一手自漳泉廣海賈舶
來吳艤舟岸下百金易之殆無虚歲雖淞之士大夫求
筆有不待遠走百里而取之几席之下矣生論筆之利
病辨析至到始余識之吳郡學宫數求余言時方次羣
書未暇也後余還淞其請益堅故序以廣士君子之知
而歎識者之稀也
送畫史李約禮序(劉崧)
世稱善畫者曰畫史畫工也史官也畫者安得與史官
並稱而謂之史哉及觀古之秉史筆者其傳是人也非
徒紀載其德性行事官職功業而巳乃并其狀貌顔色
言之如曰美鬚髯長大也曰短小精悍也曰晳曰黔也
曰黑而精狠也其傳寫精妙千載之下如在目睫故吾
嘗謂史官為不丹青之畫而畫工乃不文字之史則其
謂之史也亦宜然史官為書或徇愛挾忿為美惡高下
又其書常後時而出有不核不備人莫得而議之而彼
或因之以欺世而後世卒亦罕有能辨其非者獨畫者
之於傳神其人恒相視於咫尺其部位形采肥瘠長短
廣狹之際分毫爽戾則三尺童子指而議之矣繇是觀
之天下後世之公而直者宜莫如畫史之筆而余之所
見者亦寡矣廬陵李約禮者為人傳神極精妙方立談
過目如不經意而落筆施采無不宛然能使見者即知
其為某某而約禮固未嘗自言也其或盈縮于其間則
約禮又能因夫人之言輙為之更定而不厭及其成也
人莫有能得而議之者是約禮非徒能信其技而又能
信夫人之言者也嗚呼世蔑公論久矣安得如約禮者
使之秉筆以公天下之疑信哉
林月鑑江湖勝覽卷䟦(程敏政)
泉南林君論精相術薦為其邑之隂陽官凡三入京師
矣每至而名益竒或以月鑑號之者間因武進陸君廉
伯以見予袖出一卷詩曰江湖勝覽皆朝之名公卿投
君之好而予之者也予觀世之達官貴人類能為君以
自重雖賢者以公務見至累日終以事辭者有之幸一
見或不交一語以退蓋雖負天下之志者亦無自而吐
其尺寸焉惟挾風鑒禄命諸術者不獨走門下即見至
折節傾倒惟恐不盡焉或聞其名而物色之不獲則悵
然以為失士予於此蓋竊羡夫負竒挾藝者之遇而亦
不能不慨夫為人上者其下之盡言不在彼而在此也
若林君之見遇於公卿豈不以其言之多中哉顧其相
予乃獨以為異日當大顯夫人豈不自知予以此又竊
懼其言之不中將自予始矣昔嚴君平賣卜各因其勢
道之以善而言之中不中弗計焉今出入公卿間得行
其言者蓋莫如術士林君往來江海之上巖穴之下與
夫邊州僻郡目所經者將無有遺才隠處守道履貞之
士而力不能自通者乎如見上之人語及之使天下之
賢者或因君而有聞焉則予又將重慨夫月鑑之名在
此而不在彼也
雪心賦句解序(胡翰)
相地之書蓋無出郭氏葬經者矣然班固藝文志已有
形法家相地與相人並列疑葬經雖出郭氏而郭氏實
不足以與此豈先秦之緒餘乎今考其文精深雅奥誠
有至理而不出於乘生氣之一言唐曾楊諸君子蓋得
其說而行之驗矣後之陋於術者心目不逮古人乃相
與鬭合為天星卦例諸說舍形勢而論方位其義淺其
詞俚故其學之易入而其行之易售也夫執羅經而以
卦例格地以天星論水合則吉否則凶如是則人可以
為曾楊而何取於生氣之乘使孝子慈孫陷其親之遺
體於水泉蟲蟻之患而不自覺甚可憫也孔子曰人而
無恒不可以作巫醫甚矣術之不可不慎而擇之不可
不審也聽於庸醫而閼其親之生年與聽於陋術而危
其親之遺體其為不慈不孝均也先少保襄毅公之喪
朝廷特遣使者賜葬南山之原四方術者川滃雲集言
人人殊大約多以天星卦例為說其誦葬經者蓋不能
以句而何望其踵曾楊之故步哉獨吾郡謝昌子期專
以葬經為主旁通儒書尤究心於文公及蔡西山父子
之說於天星卦例則深絶之其為人扦穴率有證佐非
出於揣摩臆度之為庶幾如妙於醫者之用鍼巧於射
者之中鵠也然陋於術者反從其後訾且壊之孝子慈
孫亦從而惑之蓋世之真贋不分往往類此非至明者
不能用其人非至健者不能聽其決也子期以唐卜則
巍雪心賦專祖郭氏註者亂其彙次而失其肯綮因句
為之解譌者以正晦者以明誠足以袪積習之謬說而
大有益於世之慈孝者矣予竊因之有感焉世之號儒
者舍聖經賢傳而從事乎詞章比之庸醫舍素難而執
方書陋於術者舍葬經而濫例乎天星卦例之說其失
道一也然則使子期而服儒之服專致力乎儒者之學
吾黨之士或當愧之此予所以三復其書而不能己於
言也
重刻劉河間保命集序(章拯)
沙河姜居安自謂江右世醫國初有官院判者故蓄古
方書頗多予嘗取而閱之兹且梓願以次刊布河間保
命諸集予惟金源立國於時衰亂極矣而天地好生之
德乃於醫發之河間東垣劉李繼出以闡素問之祕以
續生人之命而皆處士高尚不汙於世其術之妙豈惟
南宋有所不逮自元迄今蓋未有或之先者吾鄉朱丹
溪固河間三傳弟子兼法東垣而時出之然俗師之論
則以東垣之學專主持守乃王道之醫河間之學專事
攻擊乃霸道之醫不得其門妄生分别而河間之書隠
矣殊不知審察病機無失氣宜河間固醫中王也若夫
一於持守則諸邪填塞長病而速禍一於攻擊則正氣
與邪氣奄忽而俱盡此學之者之過也於二公何尤抑
予又觀傷寒直格而得其所以為說大約謂輕微之症
可以正治若病重危則當從反治之法其反治者亦名
從治蓋藥氣從順於病氣也正治之法猶君刑臣過逆
其臣性而刑之故病熱不甚治之以寒逆其病氣而病
自愈矣反治之法猶臣諫君非順其君性而悅之其始
雖從其終則逆可以去其邪而歸於正又謂救人火與
龍火異人火得草則炳得木則燔得水而滅龍火得濕
而炳得水而燔以人火而繞逐之則其火自滅耳推此
言也匪直醫人固可醫國矣偶因時論之異而深有感
於斯言故為表而出之
醫史序(李濂)
醫史者余輯前史所載方技列傳以為學醫者之正宗
也前史無傳而諸名家文集有為之撰傳者亦採錄之
都無可攷而醫術顯著者則僭為之補傳蒐羅訪索凡
得七十有二人而古今之名醫略備矣或曰醫小道也
子孳孳焉輯之何居嵩渚子曰醫道淵微非言可盡非
通乎天地之化明乎隂陽之理達乎運氣之旨察乎事
物之賾者弗足以語此儒者以是為小道謂其但周乎
一身之用而不足以該乎經世之學耳若推其極究天
人原性命洞經絡晰表裏幽贊神明功奪造化天下之
道蓋莫有大焉者矣顧可謂之小道乎哉醫史之輯所
以植凖的示龜鏡存軌轍將使天下後世學醫者以是
為師庶弗迷於向往云爾較之輯書史畫史者兹不切
于用乎曰何為其切于用也曰人之有生也養身事親
慈幼之所當講者有急於醫者乎吾儒致知格物之目
亦多矣其間最關於軀命者有踰于醫者乎孔子之所
慎者三而疾居其一程伊川曰事親者不可以不知醫
是故古之君子修己治經之餘鮮有不致力於醫者今
之君子學業法律之外顧於辭章字畫殫精敝神為之
而於父母之弗安也巳身之失攝也昆弟妻子之遘疾
也則諉之庸醫以試其術其不能無憾者弗少吁可謂
不知務之甚矣故諺有之曰攻碁不若攻詩攻詩不若
攻醫其有見於此耶曰攻醫之要上遡靈樞中探金匱
下研金元數子之書可矣而奚事往蹟之求曰往者來
之鑒也古者今之式也歴代之有名醫猶歴代之有名
臣也名臣行道濟時所謂達則為良相也名醫活人利
物所謂窮則為良醫也抑歴代名臣各有史傳近代又
有言行錄傳世唐甘伯宗始纂名醫傳七卷紀邃古以
迄於唐之醫而世無傳本宋許慎齋紀五季以來之醫
有圖而無傳近時豐城楊文恪公廉嘗著名醫錄又略
而不詳讀者少之然則醫史之輯可容己哉曰與其輯
醫史孰若輯方書之尤切於用乎曰古之上醫要在視
脉脉理既明病乃可識脉之玄妙難以言傳意之所解
口不能宣也執古方以療今病不惟不能起病而反增
劇昔人嘗有是論矣故曰不知方者之輯方猶不知詩
者之輯詩一詩未工何損於事一方未善為害曷窮甄
權許胤宗李杲皆古之哲醫也而並有輯方之戒惡可
孟浪為之以誤人耶曰方劑弗可輕輯則吾既得聞命
矣而醫史之輯也果益於斯世乎曰益哉人能常閱是
編可以窺醫術源流之正可以諳入門造奥之階可以
識攻擊滋補之機可以得未病先防之道可以養身可
以事親可以慈幼裕乎己而周乎人實為有益之實學
而詞章字畫之藝舉非所當先矣曰子之言良是也請
備錄之以為醫史序
送日者丁鳳序(劉繪)
支干相重窮於五十一萬八千四百此有盡之數人生
所值遂可以言命乎予謂此乃人生所感之氣然也元
命變化之神超然在形上恐未可執而求焉天地之氣
陽變隂合而生五行五行各有隂陽則十干十二支所
生也氤氲雜揉流行晝夜而人生遇之其間刑合盛衰
可以積算以生尅制化為官印禄馬亦自然之配中為
福偏為禍成格為福非格為禍乃論氣之純駁爾故星
家之談多驗蓋察於氣機之際其說不可廢也人之生
與萬物同物生於七十二候非其候生者不存活其由
人力薰蒸灌溉非其時存活則意味俱逆而不暢達非
所得之正氣然爾今支干之重有數天下之生無數其
八字全同者千萬中不一二見比其布散分列條貫森
然弗亂雜非有神物司之乎夫可推者氣也命不可推
也若紂為王西伯為囚顔淵天盜跖夀其謂長平坑卒
南陽貴士者命也唯上智能察也丁生善談五星迺與
之語
言醫贈葛君汝敬(祝允明)
世遷道裂人習苟陋口以耳言足以目行胥四海而一
其能廓玄見以躅古積功力以給用者無幾由小大之
務人皆若人習皆若習萬事如何而治哉又甚者以偽
襲之昧自曰解卑自曰高繆自曰是噫若之何哉余將
評隲今古因不勝慨因葛君療疾將贈之言而觸於懷
由醫而發也姑寄辭於醫醫之道大歟細歟醫之道非
大古之為醫者其人大也炎農軒后而下作之述之飛
聲千載者皆大聖神仁智英傑賢人也以斯人用醫烏
獲之振羽也烏乎而不大故醫之用與耕者植者並濟
養人生其道略等非甚高大而其人皆大也病乎後世
之言醫者良百一而庸十九是人病醫非醫病人矣余
少讀經史子傳期為用世學固不遑暇於是間時或獵
觀樞素難脈明堂内照千金本草書意中有一種言也
又觀諸醫師治效扁鵲倉公華陀褚澄徐秋夫輩以底
於孫氏則多契前旨又後稍觀張劉書而因驗其人又
有一種意也又下及李明之言與朱彦修并得其人又
有一種意也又下及勝國國初名家如吾郡葛氏張氏
盛氏韓氏王氏猶然也今天下稱良醫師紛紛以余不
習其法所不敢知然其以名者則以能持李說也持李
者謂之王持張劉者謂之伯况孫以上哉邇年始得千
金翼讀之益契舊聞大發蒙塞或以其旨索諸今人為
之駭然亦不敢言也今人家子弟為科舉之術必持程
朱不持漢儒為醫師必持李不持前人何昔之大儒上
醫甚艱有今正叔元晦明之盈天下閭巷也今稱良醫
師多江南余舊有戲語謂北人乏醫試以戶曹版籍校
計何生死者之略相當歟噫嘻堯舜以揖讓湯武以干
戈苟合道濟世何必曰禪道不同不相為謀有語則吐
亦焉知其為是為妄耶知我罪我皆所不辭微葛君也
吾其鬼矣葛君生我我知報之申吾感因述吾志而己
葛君字汝敬其為道吾能識其超拔高妙所謂廓玄見
以躅古積功力以給用者而不能指言之因稱以語人
曰仁哉汝敬乎活今人之心智哉汝敬乎得先聖之道
蓋汝敬可久玄孫也知可久知汝敬矣
送地理黃生歸劍江序(蔣冕)
相地之說豈獨堪輿家有之我乃卜澗水東瀍水西書
固嘗有之矣卜云其吉終焉允臧詩亦嘗言之矣然此
猶為居室言非為宅兆言也孔曾相與問答極論夫孝
子生事葬祭之道顓顓然著之於書以詔天下後世
至其終篇舉送終之大節而特揭之曰卜其宅兆而安
厝之使所在之地而皆可葬則何事於卜正以地有美
惡不得不卜以決之葬焉而不卜卜焉而不吉則雖葬
而未必能盡善吾親之體魄容有不安焉者此孔子所
以有安之之說也自是以來鄒孟氏以及司馬氏程氏
朱氏始有無使土親膚之說又有土厚水深之說又有
土色光潤草木茂盛以為地美之驗之說又有避五患
之說又有擇主勢強弱風氣聚散之說皆不過推廣孔
子之言而益致其謹重周慎之意特後來者言愈詳而
意愈密耳此正天下後世凡為人子者所當尊信服行
以為蓍蔡指南者也堪輿家謂凡人之賢愚夀夭富貧
賤貴一切皆琢中枯骨之所為雖天道福善禍淫之理
世主賞善伐惡之權皆可以置而不論甚則至謂神功
可奪天命可改而禍福之應速不旋日則與此甚相矛
盾有不可同年而語者矣然彼之業是術者但見其師
資相授大率皆然遂益鼓其說以誤世人矜張誇詡飾
偽以為真以愚誑愚先後一轍雖號為讀儒書者亦每
甘其愚而不之悟且自謂吾之禍福予奪皆不出其術
中由是舉吾親之體魄一聽其所為以自陷於水泉螻
蟻之地而不自覺曾不知彼之言固有與吾儒合者其
曰乘生氣者是也曰上聚曰風曰水曰土欲堅潤云者
皆生氣所以乘之由亦豈得謂為無理哉在人子者亦
宜參互考究之為所得為以自盡夫必誠必信之道特
不當以禍福言耳予年十二而孤先君窀穸事惟吾伯
兄今湖廣憲副梅軒先生是賴於堪輿家之說懵無所
知頃自先母棄背朝夕皇皇焉圖營宅兆業是術者往
往踵接於吾門最後鄉貢士楊仁夫以書自衡山來亟
稱劍江黃生璿既而生至與之語郭景純葬書甚習間
與之陟岡阜探討源委其於山川性情務求其隠顯向
背之未易測識者其於夀夭貧富之說未嘗一出諸其
口其人又謙而好學在吾家一聞丁副憲時雍言永豐
吳慎儀之術有過人者即辭予往從之得其肯綮為多
予家居二年生凡三來吾全每一見之輙喜其問學日
新而未己庶乎可與論吾儒慎終之道而不拘拘然泥
於彼所傳禍福之談者故因其佐予葬先母而歸也書
此以張之且使人知予所以與進乎生者意蓋在此而
不在彼也
跋陸翁所藏石田畫後(吳寬)
人言石田公好異聞有欲得其圖畫者輙談鬼怪之事
以動之事窮或凑而成故失之誣者頗多閶門陸汝器
以所得圖畫示予不啻百十幅凡山水草木禽獸果蓏
蔬菜無不備然汝器淳實人也於鬼怪事非惟不能談
亦不欲談而得畫之多如此則人言其可盡信也哉
明文海卷三百十六
