明文海卷二十餘姚黃宗羲編
賦二十
弔古二
首陽山賦(有序)(李濓)
首陽山在蒲州南四十五里即雷首山也禹貢曰壺
口雷首至於太華昔伯夷叔齊隠居兹山李子按部
河東過首陽謁二子墓憫其祠宇頽廢乃下令葺焉
夫二子篤萬世君臣之大義孔子褒之裵徊祠墓緬
懷懿德於是作首陽山賦
黃鉞兮白旄諫不聽兮予逃予逃兮何之望首陽兮棲
遲山有林莽兮乃遯而匿山有薇蕨兮乃饑而食神農
虞夏兮邈弗可追聊隨鹿豕兮朝夕娛嬉孰抱祭器兮
西歸於周孰陳洪範兮載衍其疇予寧溘死兮弗忍事
仇綱絶柱壊兮孰知予憂周粒不可餐商命不可延予
將曷歸兮雷首之巔夜汲沆瀣兮晝玩雲烟吁嗟二子
兮求仁得仁舉世非之兮爾獨真自有兩儀兮即有君
臣天冠地履兮上下攸分文王泰伯兮沒齒事殷同稱
至德兮何意孟津不降其志兮不辱其身許由伯成兮
異代同神子臧季札兮挹厥光塵大道之準兮夷齊二
人誶曰叩馬遮說兮丹心瀝血君臣大義兮爾扶其&KR1150;
旦奭适望兮一時之傑目覩危行兮故緘厥舌順天應
人兮固權之絜堅守臣節兮實士之潔謂韶盡善兮武
僅盡美仲尼垂訓兮意亦如此民到於今兮歌頌二子
首陽之殍兮死猶不死廉貪立懦兮聞者興起維聖之
清兮萬世仰止
弔長平賦(有序)(李濓)
長平之坑武安君之無道極矣嘉靖癸未秋余西巡
澤潞道經斯地山川如舊風景愴怳停車四顧怛然
傷之於是毁竪子之廟撰文以示父老然猶有餘慨
焉復造斯賦以洩千古之悲
星軺西邁兮上黨古城山路﨑嶇兮夕抵長平賦曰夫
何積骨之成丘兮厥山名曰頭髗詢丹河之既堙兮猶
壤赤而塊蘇宵鬼燐歘明沒兮天隂雨而嘯呼惻趙卒
之四十萬兮乃一鼓而盡屠翳衆命如彼夥兮胡無一
之少延張虚拳猶可奮兮矧執銳而被堅彼豈知坑降
之禍大於劇戰兮後難以重得志於邯鄲詫趙成之惡
夢兮衣偏裂而墜飛龍見金玉之山積兮筮史告王以
閔凶越三日馮亭之使者至兮獻城市邑十七聖人甚
禍無故之利兮棄忠言而罔恤韓嫁災於汝國兮引虎
豺以入室信反間以易括兮竟喪師而失律遺小者二
百四十人兮咸奔歸而竄逸嗤銳頭之竪子兮性殘忍
而嗜戕視人命如雀鼠兮入虞羅而無一生惟王者之
師如時雨兮迎簞食與壺漿何荼毒以騁暴兮恝挾詐
而坑降合哭聲以震野兮仄兩儀而闇三光嗟天道之
好還兮網恢恢而靡漏孰蹈仁而無慶兮孰逆天而有
後豈善戰者不必善亡兮死杜郵其何咎對使者而自
訟兮見爾心之微明付勛名於一劍兮曷足以償百萬
之生靈積不善必有餘殃兮遺詬罵於寰宇余過兹地
毁廟兮爰斧像而燔俎趙既亡而秦亦滅兮亦何貴乎
黷武用兵者宜戒其覆轍兮獨不觀諸鄧禹為將久弗
妄殺一人兮不貪功而功聚綿福祚於無窮兮衍子孫
之蕃廡彼竪子之不仁兮勦厥命其自取弔亡卒而成
賦兮慰游魂於終古
弔古賦(有序葉良佩)
嘗讀江文通恨賦而莫喻其意夫文通之恨尠矣奚
以賦為乃予讀之則慼慼然若有創於其心者於是
遂祖襲其製作弔古賦云
登高丘以騁望兮澹萬里之長空山奔湧若競赴兮雲
裊裊兮相從播衆流而羅絡之兮眇草樹之迴縈曼流
觀乎原埜之古蹟兮歴選幽憤而弔之泉垌何楚均之
謇謇兮遭世眊濁而弗庸騏驥困以伏櫪兮騰跛蹩使
橫空放孟娵之佳治兮嫫母姣而從容吾蹈彭咸之抗
迹兮將及申生而締盟蠲爾誠以進胙兮被鴆君之偽
名死且虞國之多難兮夫何命促而志貞去華舘之皦
皦兮襲夜臺之冥冥諒舍死誠獨難兮詒嫚子以典刑
白日出之悠悠兮睹厥扶蘇之負冤監蒙將以築邊兮
值孽弟而遘患寢絲綸之夕詔馳鴆毒於晨烟外攘禦
之多績内循省而靡諐作忠奚以見殺玄霧鬱其漫天
覽增成於陽朔錄女德於班姬傷淑閻之貿處驅鸞鳳
而翔鴟矰弋機而在上兮聽和鳴之昌詞軫芳衷之不
怒兮美清潔之可儀久矣友道之淪喪吾獨有感於魏
齊當秦怒之方張惕平原其見縶輸哀悃於虞君損重
位以赴急高信陵之慕義輕千里而負笈何託命於斯
須乃佯襲而罔答相投兔之見矜啜爾嗟其何及吁嗟
世之多故兮屯余衆以礧砢望介子於緜山兮窺伍胥
兮江滸息侯要余以陳詞兮萇叔含成而未吐岳魂偃
蹇於杭湖禰魄摧殘於鸎鵡東見田橫於海島兮北悼
明妃於遠浦循西戎閔厥非子兮南尋項籍於垓下己
矣哉人生斯世兮視彼過隙之白駒胡五常之好合紛
萬變其難推猗揚園之君子綜百代之民彛抒幽懷而
作賦聊以配乎佹詩
蓮池賦(王嘉言)
䕫城之北途路欹傾窮谷幽壑重岡大陵突然呀然攢
巖蹙坰偃仰樊援斗折蛇行&KR0008;庄之側有池濴濴冬盡
寒消春歸水增爰有新荷應候發生延及夏月漸以敷
榮員葉鮮萼咉彼長莖爛漫而紅交加而青娟娟靚好
冉冉苾馨微風一吹散入芝林乃考載籍以詢民萌曰
歲綿邈矣鑿於熙寕周子判䕫是用陶情嗟名儒之遺
跡可想像乎典刑陋武子之嘉樹擬召伯之棠隂嗚呼
武侯八陣之圖洪濤滉瀁而石不轉濓溪半畆之池大
旱焦鑠而水常泓豈非二賢之意注神會故越千百祀
而不沒其精靈今之人竊周子之愛以種兹花者何限
而非其自得之學非其灑落之襟則亦羊質而虎皮也
識者寧不笑其效美人之捧心
謁箕子廟賦(使朝鮮作)(祁順)
有商之衰兮大道沈淪女戎煽處兮積粟成塵荒亡敗
度兮虐熖肆氛藐天威之不戒兮遠忠言而罔聞嗟哉
夫子兮遭時孔疚義為大臣兮親則諸父視祖烈其至
重兮敢恝然而安處翳象箸之始造兮憂未流之莫支
進藥石於俞緩兮冀沈痼之可翳羌狡童其弗悟兮嗜
堇&KR0034;而如飴耿余衷之激切兮獨遑遑乎何之顧微子
之已去兮余安忍復肖其君也嘆比干之既死兮余安
可徒隕其身也甘隠忍以晦遯兮乃佯狂而為奴傷宗
社之覆墜兮抱鳴琴而嘆吁夷羊滿野兮麥秀故都非
夫子之不力兮良天運之已徂維朝鮮僻在東土兮實
夫子之封國祠宇久而彌新兮儼清風之如昨服八條
之教令兮安蠶織而耕鑿信德順以流光兮足廉頑而
敦薄吾生數千載下兮偶奉使而謁兹想儀型以起敬
兮懷不盡之遐思書有九疇兮易有明夷仲尼有贊兮
宗元有碑斯夫子之道大兮又奚用贅乎一辭
反反騷(有序)(樊鵬)
昔屈原仕楚以讒見棄憂君不己乃作離騷投江而
死以明忠漢揚雄以為君子不得志則蛇龍何必沈
身哉故摭離騷文而反之名曰反騷余讀其文重為
泫然流涕也悲夫屈子負屈千載莫信而雄屈身莽
下不能如龔鮑超然遠舉反譏原之沈身實欲藉彼
非明此是也故曰遜于不虞以保天命其旨意見已
哀哉余故復摭反騷文而反之名曰反反騷蓋非徒
騁辭飾說於一時實欲信鈎環直軏轅於異代也其
詞曰
惟有芊之建拓兮祖高陽而正系派季連之蟬嫣兮流
靈脩嗣世慨靈均降叔運兮隨王車以後先營營蠅蟲
止荆兮君反疑忠而信讒彼既窘步於險隘兮被災殃
而不無言傷靈脩之不吾與兮賦騷詞而沈江潭漢揚
眊(雄命原為纍余故命雄為眊)投文相弔兮辭反騷而病屈余既懷
兹靡夷兮越千載而直屈彼造化發育蠢靈兮固將妍
醜之靡同賢哲生此人國兮奚必與濁世而皆通麒麟
鳳凰飛步兮豈不擇世而量世苟非其時兮豈不高飛
而遠去眊既知天軌不辟兮嘆純潔而離紛躬自蹈其
淟涊兮空暗纍之繽紛纍帶矩而佩衡兮固君子之高
致豈曰履欃槍以為棋兮豈肆文而䪥質眊閉室而養
志兮既紉秋蘭而扈江離飭娵娃之腰裊兮顧鬻諸棘
林而墮諸蒺藜鳳凰鳴於釡竈兮騏驥試步於鹽車知
枳棘&KR0793;&KR0793;兮猿貁且不敢下莽奪漢輿自載兮乃羨驥
而驅驢衿芰荷之綠衣兮被芙蓉之朱裳卧汙池而&KR0008;
仰伸兮蒙穢濁其可傷纍脩容自綽約兮固未嘗競諸
閨中衆惡貌而量峨眉兮難免乎嫉妬於深宫既不如
羣類之要媚兮亦難毁刑而冽貌若眊之屈身說類兮
亦楚纍之所笑謂神龍宜潛深淵兮纍非眊無葭莩之
親謂鸞鳳宜棲蓬陼兮纍非眊無鴻毛之真既疑彼不
高飛兮胡自羣於燕爵恥靈芝不處谷兮以浮萍而為
托夫颺煜煜芳苓兮方當季秋之辰嚴霜落而知明哲
之保身結中情之激烈兮憂王國之無人達清香而揚
素美兮欲靈脩其吾許宣忠芳曜義艷兮庶靈脩而廸
啟非不欲精瓊靡與秋菊兮將以延夫天年非不憂老
冉冉其將至兮憂日薄於西山非不惡落華喪英兮或
傷生而伐性非不欲全脩養正兮常樂天而知命卷薜
芷與若惠兮豈願投於湘淵混申椒與&KR0818;桂兮豈願己
於江干將以身而明國兮以死而明生將以命而知天
兮以心而暴誠重華豈為不與兮傅說豈為不儔豈不
與虙妃乘雲兮不與瑤臺逸女同舟情婉戀於宗邦安
得望崑崙以樛流腸牽據於祖社安得去彼乎高丘魂
飄飄凌青霄兮八龍焉不可駕遊唐庭揖虞堂兮九招
九歌夫奚呀夫賢聖之不遭兮非親舊固不可如纍之
沈溺既云道不吾以兮固不可流通而弗息知仲尼在
魯遲遲兮不知在齊之接淅知眊之全身保終兮不知
龔鮑之芳譽既譏纍之沉身兮又譏纍不返乎故鄉豈
如眊之乾沒兮乃逐流波之湯湯臣強敵而忘仇讐兮
又何從而美新何惶惑而投閣兮又奚笑纍之沈身纍
固棄由𣆀之珍兮吾恐眊貽許巢之憂纍固蹠彭咸之
所遺兮吾恐眊亦為彭咸之所羞
弔田橫義士賦(黃卿)
昭人生之勩劇兮贍蟾免之往來羌行野而遡古兮覽
齊都之圮頽昔全勝之嶸&KR0008;兮丘纍纍其茅萊憶蒿薤
之肇音兮季世田横之可哀殞旅途以藁葬兮閉悠悠
首丘之懷兄弟乘時以復國兮繄神明之世胄何時命
之不辰兮瞻蒼蒼之罔祐七十城之全跨兮徒勤瘁以
奮戮俛事大以請欵兮旋掩襲而莫救失蹇據之殢踣
兮潛褁甲以奔走裂衮冕以東遁兮甘君子之居陋何
微服之漁耕兮尚新朝之弗容奉檄命以西覲兮奄中
路以舍生雖恚懥之自廹兮僉深憫其弗平值炎劉之
天授兮焉責王之無功顧同時之提劍兮誰知乎成敗
之形昔太王之去邠兮孟子稱述以告滕土地豈厥弗
欲兮脱我黎庶於兵鋒設爾幸生於平世兮諒可以為
善國觀多士為之死兮聿輝映於史冊含悲咽以營葬
兮嘉祔殉之二客慨從容以處死兮允時流之匪易迨
海嶠之聞訃兮同刎斃者五百將衆多之少疑兮憑良
史之真蹟快漢廷之亡憂兮庸三齊之屯厄嗟乎女悦
已以適容蹟委質於相知遥辭家而許君兮誓鞠瘁以
相隨豈山川四顧之罔避兮寧漢京之不可馳誰之
猶訹廹劫兮奚其獝滅而瘖迷想荒屋之相枕藉兮孰
虆梩而掩尸海若殆為之鼓盪兮山靈亦為之凄悲世
遠尚言之太息兮矧挽悼於當時昔孟嘗之多食客兮
猶得力於馮驩漢高之緩爵賞兮功臣已聚謀於沙間
淮隂之縛於陳兮楚士誰為之明冤夫義合詎保其心
貌兮矧顛沛之周旋若人情之竭盡兮孰不為死之至
難不識橫之何道兮羣士紛為之喪元曩東陟於牢山
兮眺壘址紆其延攣詢島名曰嗚呼兮野叟惘惘而無
言招堂堂英魂兮眷故國以言旋無全文之紀述兮僅
附見其大端噫多士之死以安兮缺誄誌以奚妨山岊
岊以摩霄兮水濊濊其汪洋多吾國之貞烈兮欽芳懿
之可忘粤覆載之濟濟紛紛兮孰齡算之獨長彼戰勝
以創興兮等大塊之亡羊千載旅墳之&KR0008;蕪兮名賢慨
稱其耿光竊謂君王之可以不死兮詘所遇之何傷為
多士之愍悼兮俾考終於遐荒惜一夕激憤之難制兮
遺曠世之倇呃兮悲凉
明文海卷二十
