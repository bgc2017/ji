明文海卷一百二十七餘姚黃宗羲編
解一
琴釋(胡翰)
嬀仲子學琴於東峴之叟三日而鈎絃七日而成章不
習者踰月而幾於忘矣客有造者曰大夫無故不徹縣
士無故不徹琴瑟吾見仲子之琴徹矣亦有故乎仲子曰
無故也吾聞清角者天子之琴也號鐘者諸侯之琴也
皆古之制也未之能詳焉吾嘗以今之琴攫而醳之揆
之於古其制有曰八尺六寸正度者有曰七尺二寸者
又有法四時五行長四尺五寸者又有象三百六旬有
六日為朞之數者代有不同孰從而凖之五絃宮商角
徵羽大絃寬而温小絃清廉而不亂故宫為首商次之
角又次之徵羽又次之未有以宫居中央商張右旁小
大相次不失其序如漢儒所傳者習而不察孰從而正
之五絃之外為少宫文王所加也少宮之外為少商武
王所加也未有為文王操能去武聲不以少商應大絃
如唐人所論者此又弗察也謂之變音可也音止為五加
二為七蔡邕益之為九絃孫登損之為一絃由一衍之
為二儀由十倍之為二十者有之以為好事者之過而
二十七絃之離周已具矣此别出變音也故名曰變後
世迭為損益蓋不知其非正也漢去古近史遷所載當
時之制豈不由周人之舊乎桓譚蔡邕可謂好古矣未
聞有取於遷也歴數百年而至唐楊收奮其獨見之言
以折安涗生之徒而在邕亦未之有及也以史遷桓譚
蔡邕楊收之博物通類猶不能正之後世孰取法焉况
聲音之别有經有緯有從其製有暢有操有引有吟有
弄其妙窮本極幽得之心者不可喻以言得之手者不
可傳以譜得之天者人不與力焉求其如成連師曠師
襄師文者益又遠矣天地之間形氣相軋而聲生焉今
夫高厓巨壑泉源所出淙然而鳴沛然而决澎湃沓湤
放乎江河之間瀄乎舂容而自得及其遇大礜批大窽
怒而相射回旋相薄大者砰然小者硜然聽不可極砉
若神物憑之莫測此非水石之聲也耶鴻蒙廣莫之野
噫氣鼓之或穆而清或凄而厲八方蕩摩其變也霅然
外隂閉而内陽欲出二氣未分若與敵遇轟然動乎九
地轠而磕磕颯然而天雨此非風霆之聲也耶奮至德
之光合生氣之序剛而不怒柔而不懾嘽緩而不肆幽
深而不怨不播不石不噍不殺不惉懘其情深其文明
其氣也盛其化也神洋洋颯颯乎非風非霆非水非石
此何聲也惡得而寫諸客竦而聽俯而怍卑陬而退
邃菴解(李東陽)
邃菴主人通籍禁廬僑居京第隟地晨掃重扉晝閉客
有過者叩門而問曰此非揚子之居乎童子對曰是也
導客而入若引若曳複院繚垣巍堂巨欐客乃蹜足脱
屨探懷出刺將修容以為禮且歷階而就次童子曰未
也再導而前委蛇隱翳突霤中啓懸櫳外蔽客乃髣髴
指擬逡廵睤睨耳側聽而無聞步將舒而復䟦童子曰
未也盡歷紆曲豁達蒙曀仄徑旁通曾軒倒綴棐几庭
設牙籖架庋主人方兀坐書堆凝神注思聆謦欬而倔
起具冠裳而出俟客乃揖而請曰子何居之邃耶主人
曰從善實難從惡則易地有所宜擇俗有所宜辟吾將
寄遠心於車馬託大隱於城市屏物誘於紛華去塵襟
於祓禊期深造以獨得匪超舉而長逝客曰如斯而已
乎主人曰六籍絲棼諸家鼎沸衆難交錯羣疑積滯吾
將辨亥豕於偏旁註蟲魚於疏記思縷析而毫分庶窮
&KR0679;而絶繼豈塊處而無營亦嬰心於有事客曰如斯而
已乎主人曰理窟淵微天機奥秘尼叟之所罕言庖犧
之不盡意吾將高仰堅鑚深鈎遠致求四情於未發之
時探五性於有生之際繇粗而益極其精舉大而不遺
其細尋墜緒於唐虞溯長源於洙泗窺數仞之宫墻涉
千尋之涯涘會萬變以同歸或殊途而一揆顧兹菴之
攸寄若百工之在肆彼居安以資深亦引伸而觸類者
也客起再拜領邃之義識道理之鄉方得工夫之次第
若馳康莊請執君轡若游大川請鼓君枻隨君所之無
畫無廢鉅卷長辭高楣大字睎唐學觧擬漢賓戲匪菴
則名敢告同志
香灰解(楊爵)
予復下獄半載為丙午年三月初七日晨旦東厰使邏
者來覘即予卧側以殘甎藉囚板上相與偶坐者久之
獄中穢氣鬱蒸久在内者習不自知從外乍進則臭不
可堪乃以棒香一莖插坐前甎縫中焚之須臾香盡灰
不散宛如一完香焉予取而懸諸壁上至第五日猶未
散因思其故為作觧以散之夫是物也其將中抱憾積
憤凝滯於此而有不釋然耶抑焚猶未焚而托此以為
永久耶二者雖有間焉而其精誠感致則一也遭世乖
變人定勝天即一物之微而其用之所措固有幸有不
幸焉耳蓋賓筵廣設幄錦幃羅庖翟薦德恪舉殊儀(叶五)
(和切音哦)上肅環冕下列笙歌君臣交慶委佩鳴珂旅語之
際嘉謀孔多聞善即聽若决江河王猷下降枯槁滂沱
雍容揖遜永息干戈上安下順宇内冲和則唐虞三代
之境界也燒異薰以昭明德固已有之舍彼其處而來焚
吾獄中焉此何等氣象也墐櫳掩戶日影不通塵留負
鼠隙引汚風一息淹淹百慮忡忡其與吾環列而偕坐
者不過三五囚徒東西南北偶此相逄或十三四齡口
尚乳臭之䜿子或八九十歲鬚眉皓然之老翁身披帶
索首冒飛蓬額蹙氣喪肌削腸空縱蓄百金一動即窮
荷校滅耳罪彼不聦手梏足械膿白血紅俯就坎窞仰
叫穹窿使聞之者皺眉見之者戚恫甚至於不能為心
則閉目掩耳佯為瞽聾爾來焚此可謂擇地擇人之未
審忽於所入而謬於所從者矣久而不化疑有神明類
彼志士之死不瞑嗚呼其劉忠愍耶抑周蹟山浦竹塘
耶不死正寢死此福堂名垂不朽同彼霄壤與我國家
為龍為光雖然陵谷有時而變遷金石亦至於消泐故凡
合氣成質寓形宇内而為人為物者終歸於盡天地如
此其大也古今如此其遠也其孰不蕩為灰塵而揚為
飄風乎爾其欲外消息盈虛之常道觀反復無窮之世
變以後天而終乎是固無此理也吾為爾摩散之再拜
而祝之曰匪人焚爾惟爾自焚爾不馨香與物常存煅
以烈火騰為烟氲上而不下聚而不分直衝霄漢變為
奇雲餘香不斷苾苾芬芬龍逢比干相與為羣爾宜自
慊胡為云云理無二致吾以喻人事苟可死何憚殺身
願爾速化歸彼蒼旻樂天委運還爾之真拜起悽愴雙
淚盈襟嗚呼易化者一時之形難化者萬世之心形化
而心終不化吾其何時焉與爾乎得一相尋也
許白雲求誌解(張寧)
虞文靖公不肯銘白雲許先生之墓以書幣復張率性
轉致其門人門人於先生猶父子以父事於人而為人
所阻未有不怒者庸暇計其可否哉無怪許氏門人之
致辨也王餘慶聯往復書為一通識其末曰世固有越
世而相感並世而不相知者詩書文章天下所共知人
品氣節亦天下所共知是惡用以口舌辨敬書以見古
今士俗隆汙其言意正平和婉不激不露度越同門遠
甚後之觀者止可致感歎於存殁之際敢以為身之戒
勉不宜巧排力辯為死者定枉直於不可致詰之鄉而
加之意非侍於君子之道也公書中語於先生固已尊
待之至若其論列為銘非知之盡則無以詔天下而信
後世意即東萊所謂待人不得不寬論人不得不盡者
或遽以此議公昧於知人公於先生言極尊待豈得不
知所不知者特以行狀多未諭終莫能得其學行道德
之詳而難於序述耳豈可與蘇東坡不肯奉詔作苑公
埋銘者例論哉寧三復莊誦因文靖公書見古人為文
之不苟因王餘慶諸門人之書見古人師弟子恩義之
篤餘不敢知也是卷流落人間楮墨如故而今為彥章
都閫所得可以托不朽矣予見卷中題識者無不致疑
於彼此之間敬為之解
寫騷亭釋(張弼)
淮陽子為秋官郎以寫騷名亭有非之者曰屈原之離
騷其何時乎使非楚襄懷之世恐弗作也子當成康之
治而寫騷殆所謂不病而呻吟乎能無背時乎淮陽笑
不答其弟子吳之珍以告夏官郎東海居士居士艴然
而起曰汝知春秋乎春秋叔世之書也亂臣賊子之事
也孔子不得已而著此刑書宜治世之弗之用也漢之
盛時儒先君子嘗治之乎曰治唐之盛時儒先君子嘗
講之乎曰講宋之盛時儒先君子嘗究之乎曰究使在
堯舜之世必將併絶之乎之珍默然意若有弗懌者居
士曰吾方患世之陋儒俗子謂孔子道之以政齊之以
刑為五伯之事未知堯舜之治亦用政刑乎曰此猶天
地之四時有春無秋何以成萬物曰然則堯舜既不可
無刑政則春秋在堯舜時亦必不廢也曰諾曰亦有廢
之者乎曰有曰誰曰王安石也安石之流嘗鄙棄春秋
謂斷爛朝報矣曰其究云何曰塗炭華夏招徠邊釁播
遷王室陸沈神州遂至亂臣接踵怙勢擅權而宋祚因
以淪亡實肇自春秋之毁也居士撫几曰噫亂世之春
秋乃治世之膏梁不可毁者如是夫則離騷之在治世
當毁之乎離騷固非春秋比倫也忠君愛國之心九死
不變則春秋之所必與也敢問盛治之世懷忠君愛國
之心者將在所斥遠乎加奬也朱子所以雖扶病必詳
釋之也處方今盛時而寫騷可乎不可乎其志忠乎佞
乎其行潔乎汚乎必有能辨之者然而必不逮彼捧溺
嘗惡之流華爵秩盛輿馬飽妻子志得意滿而誇詡里
氓市童矣此流若有諂書汲汲然以攻之亦不暇寫也
之珍乃悚然拜曰敬以告吾師遂書以為寫騷釋
立愛解(蔡羽)
或問立後大義也夫道一而已法有二原何哉外史氏
曰何謂二客曰律所以取平也息爭也吏之案斷曰生
則從心所愛死則昭穆相當竊疑之若二原然外史氏
曰余見其一未見其二也立後之人一也云生者謂其
已定於生前也云死者謂其生時未有所屬擬立於身
後也夫父子祖孫託於久遠非其素所愛則不可非愛
則隙生矣甚或相嫉相亂至不可言矣隙生嫉且亂是
讐也可以延其枝乎故立後莫大於立愛律家曰生則
從心所愛聖人原情之論也其曰死則昭穆相當者生
時不暇為逡廵乎身後衆求立之為奉其祀是時父祖
考妣已亡無從詢其愛否但據昭穆立之則䟽不得間
親幼不得越長亦原情以息爭也翰林院孔目蔡羽九
逵先有子名震哥早亡九逵年逮五旬思立嗣無親兄弟
之子求諸從兄弟之子昔多違碍紛紛非余愛也惟翥
弟之季子師少素愛遂援立之更名學禮後為之冠且
娶生一孫不久死連生二女孫時外史氏年逾六十將
宦遊京師自顧煢煢遠適他方無以自壮念震哥之慧
而札學禮年三十未有子顧箕裘奚屬哉於是又求諸
從孫之中有傳姪之子敏行可愛遂立為孫改名延蓀
為之聘矣將行冠矣使學禮而無子固其子也使天憫
學禮幸而有男則震哥之靈悠悠恒軫余懷若因延蓀
而引其緒無損於學禮也况二子二孫亦何嫌哉嘉靖
十七年歲戊戌外史氏從南京翰林院考滿還思勉學
禮以耕延蓀以學聊為各委其業而資養之母令荒廢
均思其職因解立愛之義豫用曉之請諸名人圖咏為
二卷子孫謹守焉
三不幸解(李濓)
伊川先生曰人有三不幸少年登高科一不幸席父兄
之勢為美官二不幸有高才能文章三不幸敢問斯言
何謂也曰古人為學之道以明明德為本已之明德既
明而後可以新民故子夏曰學而優則仕季路使子羔
為費宰而孔子以為賊夫人之子也蓋凡人少年登高
科必無深蓄厚養之學練逹精明之識志滿意得輕佻
浮薄其能致遠者鮮矣席父兄之勢為美官多挾貴恃
權弗自檢飭行已則乖臨事則眩其能自立者鮮矣斯
二者皆未能明乎脩已治人之術或有任情妄作並保
終之為難謂之不幸誠哉其不幸也至於有高才能文
章則其氣必揚凌忽長者傲慢同列自以為辭藻超異
人莫我及必不肯俛首求益虚心下問以探討義
理之精微其於治心飬氣之功不復知所用力縱
使成名亦不過為文人詞客而已豈非人之不幸
耶胡仁仲有言今之儒者移學文藝干仕進之心
以收其放心而美其身何古人之不相及哉旨哉
斯言實與伊川之言相表裏嗟乎當今之世父兄
之所訓督師友之所講授惟舉業文章而已宗族
之所期望鄉黨之所欣羨惟科第官職而已苟能
有是皆以為家之令子里之竒士抑豈知科第文
章而外有聖賢之正學乎風俗至此良可慨歎故
嘗為之說曰少年登高科則快意於進取必萌侈
大之心何有乎謙虚勉進之功席父兄之勢為美
官則溺志於逸樂必致敗亡之禍何有乎畏慎持
盈之道有高才能文章則騁技於枝葉必棄根本
之實何有乎沉潛為已之學伊川以是三者謂之
不幸其憂深其慮遠其為天下後世人才計至警
切矣顧習俗之移人雖資禀淑厚者亦必逞其英
雋亟于功利弗能自脱然則人才之不古若有由
然哉
𠯗酒解(莫如忠)
余昔遊關中時問酒之名則惟桑落為最著至是客
有自關中来者以𠯗酒餽余曰亦關中名品也余嘗
而甘之何論桑落而後悔其遇之晚也𠯗之義以飲
名可無煩杯斝獨卓管甕中噏而取之時其耗挹水
注焉以度贏縮水漬成酒機相灌輸飲罄而貯常盈
舉數而序不亂津津乎若玄蟬之吸露而無損於廉
偃鼠飲河各充其量也不洵為酒德頌哉余喜止客
及所與偕来者凡為大賓三初筵既峻斯釀乃陳客殊
饜之命爵無算時則陪儐者或不任爵儼然呴余而
諐曰子實擇禮大賓在是匪觴之稱而𠯗之䙝無乃
不可乎余曰唯唯否否如子之云則孅趨鞠&KR0957;盤辟
雅拜而以為容者余非不知也然酒客之貺也而
敢弗供毋乃使客謂余已曰無䙝而實䙝之貺乎大禮
有初古汙樽而抔飲非賓禮之初耶禮則不愆奚飲之
擇傳曰苟有明信潢汙行潦可薦於神明可羞於王公
而况君子合賓主之交享用玄酒以佐大烹質而有文
菲不廢禮明信孰甚焉而云不可何也於是陪儐者起
謝曰我過矣我過矣我乃不知亡於禮者之為禮也微
子詔之余惡覩夫大方以負鼎非聖飲瓢毁賢之惑終
矣再拜避席而退賓飲如初
鳴楸解(屠應峻)
齊郡黃君德兆仕於朝退耕於海野居數年太宰舉其
才徵還郎中道莒城止客舍庭中空夜聞聲焉聲之所
起如風飀飀迤颺羣卉枝柯相樛飄舉升降涓泉若流
砉然勃鬱激逸較輷疾浪汨没駭騎奔騰綿延抑歴翕恊
䪫韺迭盛更微若諧若怒恍惚靈變幽暮遘迕究若有
端視不見所邑大夫晨馳而告曰是之謂楸鳴者也楸
植於舍且數百歲矣曠世一鳴聲聞喤喤土人志之曰
維禎祥理或晰而莫析事有微而必彰陳寳鴝而節來
室木蘖而蹶張鶴鳴隂而爵縻鳳止岐而德昌宜哲民
則以興業典册煜而垂光也海野子來以告少微生曰
吁有是哉運化莫齊氣感斯激應月而潮矢風而疾龍
矯雲翃電迅霆擊予覯夫物之感於聲也清商奏夏木
零處女嘆巍城震彤昵豐鼎雉升宫鐘應銅山傾風出
囊而應嘯獸仰秣而翔廷石何憾而質隕水何蹙而淵
騰虛管恊候空谷授音固無心以類致亦頑冥而兆靈
吾請語子以楸鳴之徵可乎夫人之為精也摭英韞靈
委端於天體則軌曜智越垓埏故能淪格晦邃徹歷幽
玄肹蠁變動微入無緣也王者循民辨政鳩虔治官裁
紛釋憾匡奠以安皇皇羣辟掌之宰史明掄周虞登賢
斥鄙百度齊均四海咸乂子實哲良宅揆繩馭乃今服
休采列冡貳輩者抑皆緝緝濟濟視民若子競競繟繟
位暨於理哉其或躡蹤恢詭秉志獝狂殫民厚殖背道
自藏仇若秦越刈若莠稂急若束濕薪剽若振萎黃令
鵂伏鷇牧羊以狼上下弗恤隕越為昌於是羣黎畢逋
籲天自辜大東興謠鴻雁矢歌舛易隂陽互暌天和斯
楸之鳴恍與為徒也亦有憑憑俊乂屹屹榦楨荒遜在
野播遺弗賓容瘁楚澤名淹衡門藿藜弗給山澤長辛
圭璧膚玷驊騮棄櫪窮徼終遷没身永謫南冠伏纍圜
轅執戟天生若才用之不卒則亦戚慄屏怦情營氣蒸
俯觸草木䀛通神明淵默暝聽寄之斯鳴子方作凝丞
弼後先踐斗樞提衡銓迸黜蠱吏平章化元植登曠哲
甄崇逸賢景風四恊穆氣不奸神之聽之福禄來延名
勒洪鼎功被朱絃嗣卷阿於國雅張廣樂於鈞天斯固
感楸鳴於兹夕信禎祥之不愆也
雷解(屠應峻)
已亥秋七月朔雷擊奉先殿古室是夕鼓樓災宗伯右
諫議請明黜大僚以勅天戒於是司寇屠公僑南宗伯
吕公楠請罷詔可僉戚戚心異之以為黜之弗若也史
某氏解之曰吁夫天之赫怒以威也為雷為霆隂薄陽
摧隱轔若巡軿訇若追飈揚電矯虩虩虺虺磅磕鬱律
磔薄迅越千轂駢擊萬鼛虓伐駭氣漂奔殺機闞發當
是時也丘崩嶽遷魑潰魍蹶凶人衷危儵忽亡魄窮奡
失勇蒙卓喪力子婁罔施其精夸娥莫措其疾行若負
刃廋安得穴身尠定舉面鮮恒色及究其所摧滅也僥
倖得免邂逅時脱疇惠廸而抵攠或轢㩧而罔慝不滔之
命罔渝之理亦遇而已矣乃或嶢崋&KR1290;&KR0146;其石虬木摧
折其枝故宫焚甍雋宇壞栭釋此糾彼其故何與天道
恢恢當威見值逄衝則櫪過披則入固非斤斤以晰微
纖纖若飾職也將臠噬惨嚙赦毒所觸隱若虺蜴云爾
哉今夫萬乘之怒九重之威矍矍赫赫亦猶霆雷也&KR0008;
然廣運逆意則誅珉瑜在御當者為竒罣脫函車之獸
網漏吞舟之魚故愛之加膝憎之苴履惡之成厔&KR0979;好
之生翮羽惨燠為冬春進退異虎鼠崇之則跨騰青雲
之上抑之則委墮黃泉之下朝握夕擯安論潔汚猶之
雨露所潤日月所臨函氣者育失化者零豈云荃蕭之
貴賤騶騑之美惡鸇鸞之鷙與仁哉雖然天不可慮道
不可幾仕無常遇士有恒持嶢崋不以顛石損其形虬
木不以折枝毁其幹君子不以罹阨决其維是以三閭
九遷而未悔孫叔旅進而弗愉展季抗迹於三公姬旦
孫德於碩膚豈其情之爾殊哉固以義為不可離也故
齊得齊失逹人之極融融娛娛味道之腴遺物定志竒
德之止改玉改裳不改其行至人恬漠與道翺翔損華
宅實時暗久彰斯非美乎且聞之舉世同好皭然莫淆
慎修可願神聽不恌火齊彌光乎莫眡大屈厲質乎重
銷隋阿别利於糾紛新栢辨節於後凋衆庶憑朽乎株
木賢哲蜚聲於寥寥二先生者獨行不懼遯世不幽覽
輝千仞德音矯矯詩曰潛雖伏矣亦孔之昭其斯之謂
與至若堅磷於砥絲湼而緇鏤剛以折荃化為荑違則
去窮易執射時則固二先生之所譏亦非僕之所敢知
也
明文海卷一百二十七
