明文海卷二百八十餘姚黃宗羲編
序七十一
贈序
贈南潯人丁叟序(楊循吉)
士所以學者將以為天下用也無以自見而又恐人之
弗信故以其所有著之為文盖志之曰吾之用也必若
是此乃士之所以為文者而非虚言也及後世求士不
以文好士之文者甚少而士之文益賤抱其文無所于
售公卿之視之者以為潤色粉采之具不以此重于士
之文可以無作矣幸而有無勢之人不得志之友間復
好之而士聊亦以此自慰藉相與出其心志之所得者
一共讀之以為樂然豈士之願也哉予少為士切有志
于學學未至而莫敢以文謁人不知今天下之好文與
否也南潯人丁叟未嘗讀書而勤勤來乞予之文此固
得于誰乎而亦何用哉然余以為士之文苟不為天下
所好則苟有來欲之者雖不知皆可與也而士至于使
叟好其文而無所用于士則亦可嘆息矣而豈余之願
也哉
贈李典籍序(崔銑)
高陵李先生守典籍三年考績得上考將還南監司諫
吕道夫偕銑往餞之李先生吾友吕太史仲木之外舅
也吾友之賢天下莫不聞先生恬雅沈篤見容者消其
吝接言者去其躁昔孔子稱子賤謂魯有君子焉夫君
子者教立則變宋有石介者直講也太學自介興故道
有可尊不計乎其官人有可師不頼乎其勢先生之職
典籍也自經而下咸在焉凡數十萬卷矣當年不能誦
其辭累世不能究其學太史公巳病之夫先生之道存
乎經耳學者倦于行於是乎深性命之談亡其本于是
乎長鞶革之餙始也以經進而中也與經戾是故習詞
賦曰屈曹而已矣不曰風雅習文章曰遷固而已矣不
曰典誥習訓詁曰王鄭而已矣不曰伋軻習事功曰律
例而己矣不曰經術習玄理曰虛静而己矣不曰孝弟
習通變曰謀術而已矣不曰仁義甚者勦古義而易其
文卑已就而高其論代增人沿假以名世學者皆眩迷
而不知要銑聞之古詩三千篇孔子刪為三百而後始
可誦法夫慕父母者孝子之行履六經者醇士之學是
故經行而習同習同而德立德立而化行化行而後天
下國家可從而理也
贈吉安張太守序(馬中錫)
六曹皆官也世獨多刑官六經皆學也士獨好精法律
學謂其一官刑曹百務皆諳一精法律終身取辦視他
官若不足為矣故人恒多刑曹官而刑曹官亦以此自
多予未敢為盡然而亦未敢昌其說成化甲辰春秋官
員外郎張君抑之以年勞遷吉安守抑之先君子嘗贊
太平郡幕有遺愛民至今懷之侍御鄒君公輔郡人也
因謁予文以贈予往未敢昌言者今可以言矣夫大江
之西固多劇郡然十三郡中吉安號為尤劇邇年俗漸
于澆民健于訟非得長者坐而鎮之不可默挽其馳突
而潛消其桀驁豈專刑名法律家所能諳且辦哉予官
諫垣八年于茲校閱刑書封駁舛誤習見所謂刑名法
律矣奸者舞文以規利廉者彌文以近名刻者深文以
示威不一再轉輙喪所有負所學惡在其為諳而取辦
哉亦嘗習聞抑之矣其為人務為長者其立心恕其决
獄平其為文無一切深刻巧詆之辭其貌謙其氣冲虛
不自多精于律學不自謂為精以是為守易易耳豈必
取藉于彼哉若刑名可以取辦法律可以諳務則商鞅
韓非軰駕伊吕而失孔孟久矣夫六經檢心之書也法
律刑人之書也學者明經致用尚藉之資奸偽以壊心
術况法家流乎窺抑之之風度而上泝其先人之流澤
抑之之賢固有自來而牧民異政有孚惠心果非一刑
名之可例論也譬之役狙者然豢之者固得其用扑之
亦可得其用相與角于市無異也至縦之林木之間而
招之豢之者狙見且來而扑之者狙見即走矣法家扑
狙者也抑之豢狙者也豢與扑其為道殊其致效亦異
吉之民其亦知所審焉則可矣
贈李明府汝弼序(馬中錫)
進士李君汝弼補襄陵令人見其風範壁立制行斬然
正人君子之氣可掬遂逆其為政有可觀也一意勉以
入為臺郎至形諸筆舌率皆䛕詞而少規諷中錫獨謂
其不然夫天下事未有慕乎彼而不妨乎此者也必若
而人之言是欲天下為令者動輙以臺郎自許而後不
敢怠其政吾見天下之令從兹弊矣譬之食與獵然一
下箸之頃志在太牢則其飯脱粟也必無味一發軔之
初志在逐麋則其顧兔毋怪乎其不審也今期人美政
誘人美官何以異于是政恐其致力于彼者專則用意
于此者雜而規圓殆未免乎毁方矣且今之為令者天
子何以知其賢而擢用之也其必先獲乎守又獲乎臺
然後獲乎銓曺而聞其賢于上乃召為臺郎也否則雖
賢不能自達而欲為令者憧憧以求之可乎哉其弊必
將使人背兔以從麋唾粒以嘬肉巧其政以求售矣此
心一萌設機萬種新譽日歸舊學盡負君子忽焉下流
正人漸為曲士為斯言者導之也守有司也徵科者有
司之所事也臺憲臣也䋲人以法者也銓曹黜陟官也
責名檢以進退人者也然惟巧者能中其嗜尚以獲其
懽心焉故以徵科中守則取諸民也川漁原狩罟舉無
逸鱗網合無亡蹄而守之心獲矣以守法中臺憲則法
苟㭱存不顧政之虎逝而臺憲之心獲矣以名檢中銓
曺則布被食餌者櫛比以欺世而銓曺之心獲矣大中
之有大獲小中之有小獲不中則無獲也誰復抱拙而
不為巧中哉其䆒必至天下之邑無一賢今而天下之
令無一善政然後已吾故甚不滿于以官勉汝弼者也
雖然涎鼎不可以誨烏獲而舉鼎者必烏獲學謳不可
以責韓娥而善謳者必韓娥窺驄睨豸固不可以喋喋
獻喙于正人君子而隼鶻鵰鶚之羣詎能舍正人君子
哉是則私有望乎汝弼
贈張巡司序(馬中錫)
蓧人張汝誠以精深吏事從事公府數年得官為即墨
右倉氏又數年以出納底績晉秩為武進奔牛鎮巡司
以姻戚謁予宦邸視茫茫而髮種種矣予進而告之曰
若知巡司官之道乎夫官以巡檢名則其職在弭盗而
百務貴檢察然今之盗未易弭而盗之情未易察也昔
之盗以貧今則殷富者亦或為之矣昔之盗以愚今則
號為士人亦竄身其中矣昔之盗畏法今則玩而易矣
夫搜捉之官巡徼之卒詗其所如而掩其不備所持者
法爾盗玩而易則法不足以制吾法不足以制而吾弭
盗之術始窮檢察雖極于精明而無所于用且巡司卑
官也高位大寮發蹤指示者也司督理者以多賕而通
音問主案牘者以稔熟而竄姓名勢家為之居停主人
不敢物色貴幸為之保庇恩主不能盡法卑官何所用
其力耶是必端廟堂之本以清于源拔介特之撡以勵
于節倡輿論之公以正于俗源清則盗無所庇節立則
盗知所恥俗正則盗無所容不煩刑誅而盗可漸平然
此非汝誠事而亦非立談晷刻之所能盡也禦盗則譏
察非常得情則哀矜勿喜汝誠之所當自盡者如是而
巳危言高論其於汝誠何哉于其行姑與之飲酒而己
汝誠嚬蹙言曰是誠難矣誠非吾所敢任矣書斯言以
畀我值清節敏才者將以告之或藉以集事遂書之
贈黃子省曾序(霍韜)
昔年讀文恪公哀榮錄知文恪有門人曰省曾黃子者
公門高第弟子也善文辭繼讀空同集見空同與黃子
往復札書又見黃子所為空同集序又知黃子篤好古
文詞所自作逼真六朝嘗曰江南才士如黃子者可以
文辭表樹于世矣惜不得聚語庶幾共進古道而黃子
尚助予之蹇也乃今秋仲黃子來自姑蘇過予見古樓
聚語累日復見所序水經見所叙西京雜記諸書則曰
黃子博雅之士也又見所叙高士傳見所叙洙泗本旨
乃又曰讀高士叙論可知吾子志之所希矣若洙泗本
旨予殆未之知也亦有以發我也乎乃今黃子告歸曰
何以教我渭厓子曰予何能有益于子也予之荒陋何
能又益于子也若曰學以博古也子則既博矣若古文
辭子亦成家矣皆予所無能復益于子也嘗聞之學以
洞見大原為要而戒于小道之溺譬之萬井之邑邑中
之衢徑什伍比聯亦萬其棼也有蟻焉曰吾將由徑循
衢次究什伍默識之焉雖積月累年所由以識也不能
數徑有鳥曰鸛鸛鶴之屬也振翮而過萬井之徑一盻
瞭如學亦若是而己黃子于道務見大意其必為鸛也
無俟于予之言也予之陋亦何能有益于子也究竟大
成惟黃子也
贈王躍之還建昌序(夏良勝)
文武一也後世而二焉今欲其一難矣兵農一也後世
而二焉今欲其一難矣此經世者之恒言也然有易而
一之者何哉每聞章縫談兵法指畫勍敵如在目中譽
之者曰文武才也介胄之士稍稍事筆墨約束衣帶類
寒士人亦異視之兵制襲壊坐食以困農尺籍半虛調
發不足按籍刺丁壯威貨廼訖猝有警備又驅以先之
冀傷敗可以避法求其故則曰是以賦出兵之意嗚呼
若是而為文武兵農一也是何其易易也歐陽子謂困
天下以養亂者虛矣而武士征行若棄于市書生制敵
一試而敗獨劉秩也哉是古之文也以資武今之武也
以冐文古之農也以寓兵今之兵也以厲農故今之文
武之一也余欲為昔之二不可得己今之兵農之一也
余欲為昔之二不可得已然而習尚非可以旦夕移規
制非可以草率議變而通之存乎其人則懷天下之憂
者於一方君長寧無有厚望者乎千戶侯王君躍之余
少以文字友者也兹歸守禦吾邦其於武事固當深講
者而邦伯韓君又將家子躍之夫亦有所遇矣志相成
而類有所感則樹兵以衛吾農者可幾也且為謝曰余
亦談兵者而今則已矣然亦豈但已乎盖思所以一之
者而未得其說也
贈鄭子榮還曲江序(張岳)
鄭君子榮將歸曲江詣予别予飲之酒而問道所由曰
有二西出新林浦泝采石入湖口泛彭蠡抵豫章城下
以歸易矣而有彭蠡風濤之險東迂道千餘里以避彭
蠡歴吳會横絶兩浙繞衢信而亦會于豫章然迂迴緩
曲不如西之捷也予曰行也期至爾無速于險道途所
次山川之迂徑疾遲固將道之以至者也苟不止無不
至焉夫彭蠡風濤晦冥變化頃刻殊狀使人心掉神慄
及俄而就定波平如掌一駛千里豈不足以快所適哉
然有幸會焉則整裝東出緩轡徐掉其于至也誠的而
安矣嗟夫天下未嘗無久遠不可至之道特巧于涉世
者不勝于好徑冀幸之心學飭于私見而名之信否幸
乎人事决于小數而功之成否幸乎天夫豈無所至焉
以自信其心由君子觀之則有逡廵退避不敢一投足
于其間者多矣是故難易者勢也近久者時也裁而處
之者義也化而忘之者道也道義所安命則立焉故曰
不知命無以為君子獨歸也乎哉子榮再拜曰守仁也
問行而得持身之方敢不敬夙夜于是復酌飲之而與
之别
贈郡丞春江李侯序(張岳)
余昔居京師頗久幸官閒事鮮喜與恢廓辯博之士譚
論古今制度得失盖至于兵制末流未嘗不慨然三嘆
也人心之靈可使百世四海而相通至于血氣之剛柔
強弱雖父母兄弟不能相授今使從戎者世及違其水
土風氣履行陣于數千里之外往焉未必足用也民之
以世及從戎者徵調騷動困且極矣而戎衛之符檄交
下歲月未己識者咸知憂之特委諸莫可奈何曰法則
使然噫法固然也行法之意將不在人乎餘干李侯佐
治吾郡于郡事無所不與亦無所不善而清戎尤其顓
職嘗嘆曰今天下兵弛民困飬兵之費既竭民膏血贍
之復驅彫瘁之民以充其無益之數吾勢與位不能及
遠泉吾赤子也吾敢慢視乎哉故佐衛五年四方戎衛
之符至辨其真偽量其遠近審夫家衆寡蘇瘁之數以
權其當行與不當行者苟可以免吾民悉留不遣盖侯
勢與位之所能及盡心力而為之如此若夫位守有限
非侯所能及者則與余同一憂嘆而亦莫如之何也天
下之治非法制明備不足以攝人心而防世變及其既
也法有時而弊不知所以變通之復為之申令密禁而
法之弊者愈深固而不可解則當今之可嘆者豈止一
事噫安得千百李侯者布滿列郡以蘇吾民哉御史簡
公采侯善政而旌奬之盖亦有以知侯者故叙
贈王與喬南歸序(張岳)
嘉靖乙酉冬予北上京師仙谿王君與喬將赴選銓曺
實與偕行予嘗入武夷上幔亭峰浮江達淮泝泗㳊歴
齊魯舊墟遇景物會心或古今賢達遺跡輙徘徊瞻眺
不能遽去與喬儒家子往往能舉史冊所書者與余參
評其是非可否及予至京師幸職事稍暇抱疴寡出與
喬亦能以其暇日數相過從談故鄉桑麻節候以暢豁
幽懷如是者又三閱月則與喬既領選檄將歸矣余告
之曰士不遠游不足以知宇宙之大而宇宙内事與其
深思博攷于一室也孰若足跡四達心目之力俱遠然
後能盡無窮之變乎方余與與喬北上也寒漲初縮舟
滯于江臯河渚冰雪交沍嚴寒薄人而不甚覺者豪氣
勝之也今炎暑鬱蒸行者以為病余欲留與喬涉秋以
行而不可得豈非浩然歸思亦有以勝之與夫隂陽寒
暑之變大矣人心有所向也尚能勝其變况有義理為
主于中則夫貧富貴賤榮辱死生之擾擾者真如飄風
浮雲安能以有芥蔕耶與喬之官曰隂陽訓術夫隂陽
之理未易窮詰若夫氣與數則所謂寒暑之變其大者
然非理明不足以識之子歸矣伯氏與竒讀書窮理必
有得于是試以吾言問之
贈年友陳士特司教新泰序(張岳)
昔人謂司馬子長文得山川之助予嘗攷其足跡所及
自龍門南徙江淮而會稽而禹穴乂折而九疑沅湘既
已挹其精華秀麗矣乃循汶泗北放乎齊魯之都則巍
然崛起者岱山詭然怪特者鄒嶧之刻石宛乎周旋揖
遜之迹若與神接者夫子所講之射圃故子長之文渾
深雄壯而紆徐曲折又不失法度可謂至矣予愛其文
辭想其舊遊處又恨無子長竒氣不能迹而遊之今年
夏吾年友陳君士特拜新泰學博新泰岱山麓邑而魯
之故都夫子遺風存焉所謂巍然崛起詭然怪特宛乎
其迹若與神接者皆遠近錯望可按迹而知矧士特起
南荒北遊京師又東而至于是也信乎追子長之大觀
矣然子長之所得特以雄其文焉已耳夫子之道在六
經其行事之實在春秋而尤詳于魯其當時會盟戰伐
歸取之地荒城頽址不與人代俱往猶往往散見魯之
東西郊想其人與事攷其是非成敗亦有使人咨嗟感
創不能自已其有助士特專門之學亦豈在子長之文
之下哉古之學者既有義理以養其心矣及他所以輔
養之具不一而足其在庠序則有釋奠釋菜之禮釋奠
有樂釋菜合舞樂有德有語而舞有位又習之于射以
觀其德而皆以禮樂為之節如此其詳也而今皆廢不
講其僅存者亦皆苟且滅裂不足以為法魯有聖人之
風焉豈無聞而知者士特相與講而行之以教其人所
以養心成德又豈但取諸足迹所及而己哉士特將赴
新泰告别于余余故為亟道其所以樂仕于魯者有若
是云
贈大參孫公毅庵序(張岳)
昔人論士行得失深致謹於方圓之辨自靈均已有是
言其曰何方圓之能周兮夫孰異道而相安盖不以圓
為善也柳子厚反之曰人當方其内而圓其外方所以
能守圓所以能行余以為内外一理既有意于圓其外
矣則夫方諸中者安能固守而不變哉孟子曰規矩方
圓之至也是皆有天則存焉聖賢之道天則具于心而
時措從宜以適於用未嘗不方也而亦未嘗不圓故學
者之所以持身應變豈必于其方圓之迹云乎哉亦反
諸心以嚴其天則而已矣某年二十三始識毅庵孫公
于浦城其後六年復見于南都又十一年乃今復見于
廣右而公之蹤跡則自縣令而給舍少參憲副得罪當
道落職典史稍起今官其于得喪禍福去就升沈之變
備嘗之矣而未嘗以易于初豈非剛方自信之士哉夫
方圓皆天則也非圓無以濟方非方無以用其圓然或
不得己而至于過也則寧于方焉過之無寧于圓故曰
行己有恥乂曰人有不為也而後可以有為皆欲人以
方自厲也方中其節無抗之為激狹之為隘執之為滯
是亦圓而己矣况夫無是病而備其則如公者于以適
天下之用焉往不宜哉公以廣西參政改江西諸嘗同
官者宜有贈言謂某受知于公者命之使言故敢竊推
公制行之實以告之亦不肖之所願學者焉
贈冐玉華遊南雍序(林春)
冐玉華先生以選貢來京師上春官試大廷制也將遊
南雍東城予雅在鄉曲寧無言以贈其行乎盖天之生
才不甚相遠人之自遠每失其初故才者自見其才抑
或為才所使竟成技藝之小而能自養者則乂就其才
之所近者從而禆益補綴以文其才以發其粹若將曰
本吾心之所有者從而直攄之因載籍之所傳吾惟精
進焉耳庸何傷况美愛可傳言文行遠在大賢亦所不
免何在其為非學乎噫古人立言與今人之用心可窺
矣昔孔子論文曰辭達而已矣非臨文脩詞以緝其事
而寫其情也盖事在言前意因文顯故有孝親之心者
言自藹然有忠君之心者言自愷切言發于心意足于
養不求其達意足而文自流不求其文言文而道自載
如水之來其源不竭其流自長其流既長其積必大汪
洋充溢風過文生天光雲影相為照媚而生色變態隨
感順應有不可以盡藏者矣是孰使之然哉氣聚而不
散力振而不裒神顯而不藏渢乎穆如莫知其妙故曰
逝者如斯夫不舍晝夜此文之則也若徒摘前人之言
以發在我之藴意不融而辭不達中無主而氣不攄殆
不免于牽合比擬力索強探精神之感發旨意之紓徐
不能使人聽之心融見之色受也豈其降才之殊哉養
之不同耳玉華先生幼負雋才長而能文及其養而有
成也父兄多賢詩禮奕世故才成有本養必以道不徒
文而足以顯其身大其遇者有可必矣今而南也豈無
所自見以大其養乎予嘗游南雍矣見其分甚嚴其禮
甚肅謁國子先生于堂下而莫敢接詞其道甚尊然後
知高才多下盛德若愚氣槩一世者亦將自歉而且藏
矣盖東南之賢咸聚于此人文之化實始于南君子親
師取友以大其養者不容不卑以受也故名世之賢軰
出君子之游亦竒玉華之往也得無撫時慶幸少同于
予乎况才而且美于此益粹其和養而能成于此益增
其大行將望重鄉閭而子弟從待用銓司而上下服豫
養之文于是大顯若夫一第之榮則係遇不遇者數也
何計乎况又將來科第不靳玉華之游而夙成遲發又
造化之厚待吾人者也而君子之自養則又不盡囿于
天者是惡足為玉華勉乎
贈少府吳竺原述職事(薛甲)
事有合于法而睽于情者君子或是焉而未必其是也
亦有合于情而睽于法者君子或非焉而未必其非也
南蠻不恭朝廷斂天下之精兵猛將屯聚東南而使元
老董之廷臣視之于聲罪致討之宜得矣然而所屯之
地皆耕稼之地也所役之人皆耕稼之民也必以為是
則東南財賦于何而出西北饋餉于何而供以是為是
焉而未可也廼若開關塞通市易使邊鄙民庶得自縦
于法度之外則必有犯禁而于法有所不合者然而内
地之民得耕桑矣海外之貨得流通矣其利又有在焉
可以其不合于法而遂非之乎君子為國家長遠慮則
必量輕重度緩急故法有所不必拘而名有所不必徇
昔者魯人獵較孔子從之子貢贖人不受金又從而非
之夫不受金潔名也獵較争端也舍潔名而就争端聖
人之慮豈不及此而必為之者誠知拘于法徇于名非
所以安人情而適治道也人情之所不安大亂之道也
皇明包宇宙以為國盡宇宙之所有以為財而財之所
産其最多且鉅者莫如海既煮為鹽以供軍國之用矣
而其利之所不能盡取者盡以歸諸其民其所不可必
取者盡以歸諸其四遠雖其間市舶有司提舉有官防
閑之具未嘗不設然而樵漁者不禁互易者不禁大抵
皆網漏吞舟者也夫王者聚人以財而顧疎闊若此者
此孔子不拘法不徇名之微旨也且夫殊方異域之人
挾其百千萬鎰之重貨泛拍天巨浪之中不俟開舶以
與中國之人交謂之曰番人犯禁可矣然非取諸中國
者也中國之人取其家之所有不俟開舶以與殊方異
域之人交謂之曰中國之人犯禁可矣然非越人于貨者
也中國之人與殊方異域之人犯天子之禁欣然各足
其所欲而無擾于内地之人内地之人亦無患于殊方
異域之擾以寧其幹止安其稼穡而無貽朝廷與公卿
百執事之憂則是不拘于法者乃所以深拘之不徇于
名者乃所以深徇之故曰不治遐荒深治之道也或者
不察顧謂法之不足以盡奸而益詳其法謂名之不足
以盡實而益潔其名卒之法愈詳而奸愈不勝名愈潔
而實愈不足凡今日番人所以敢于操小艇而出入于
三江五湖不假向導歴兩浙犯留都如蹈無人之境而
無所嚴憚焉者皆昔日毁䨇桅戮通番之人之說啟之
也昔也寬之而不來今也嚴之而愈犯此其是其非其
利其害其輕重緩急較然明矣夫由昔之道觀之至易
也由今之道觀之至難也舍所難就所易夫人能為而
莫之為者無有以是非利害輕重緩急之詳入告天子與
雖有能言之人而無可言之期也虞廷述職敷奏以言
謂凡事當言者皆于述職言之也乃今嘉靖丙辰當述
職之期天子憂東南多事免其郡邑之長而俾其貳行
竺原吳君吾郡之貳也敷奏之道無分于長貳則竺原
其當言者也吾邑尹金侯某以君之將行也與君之嘗
有惠于吾邑也而徵言于予予惟今日之務其最先者
莫如治夷之政與其是非利害輕重緩急之詳遂書復
侯俾藉手于君焉且曰是可以言矣
明文海卷二百八十
