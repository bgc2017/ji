明文海卷四百五十三餘姚黃宗羲編
墓文二十五
輔臣
自撰墓銘(劉忠)
野亭字司直别號野亭世系姓氏里族載於先少傅公
銘誌中茲不具野亭年二十三舉河南成化甲午鄉薦
二十七舉進士改翰林庶吉士除編修纂修憲廟實錄
成陞侍講九載陞侍讀學士乙丑今上即位以春宫講
讀恩陞學士明年陞南京禮部左侍郎未旬曰陞本部
尚書丁夘轉南京吏部尚書尋被召改吏部尚書兼翰
林院學士掌詹事府事入内閣專掌誥勑是年秋九月
仍以尚書兼文淵閣大學士參預機政尋晉少傅兼太
子太傅武英殿大學士尚書如故十月以病老具疏請
退休未允自是疏七八上皆荷温旨勉留辛未春省墓
歸歸未幾再求休退乃俞允仍賜勑并月給米五石歲
撥輿夫八名廕子元嗣為中書舍人時年六十也歸之
日有先公敝屋數楹城之南有别墅一區田百畆桑棗
榆柳百餘株繼又於居舍後鑿小池放一舟其中每當
春暖秋晴病起意適之時或駕輿登野或張席命舟徜
徉自放於水雲林月之際其所獲賜餘則歲分十之三
四以頒諸流離貧餓者間嘗進元嗣而諭之曰吾老且
病没之日勿請葬祭諡贈勿干名筆為誄文輓詩有一
於是吾不汝子矣文成或者乃曰公筮仕幾四十年所
歷非一官各有所職今何為不書盖予雖以文翰著銜
其所職則啓沃輔翼有關於上下者頗重大予於是無
一能效焉書之徒以自貽愧也公孤穹階而居之若不
能一日安者盖予性峭直狷介既無功業以為顯明之
資又乏低昂以為植立之地不即去則罪日大愧日集
士夫清議并以先所有者而奪之矣其歸而居家雖杜
門謝客然猶有車馬遊從之樂有貧餓周恤之惠若未
能絶意於世者盖遊從之樂所以章君上之賜周恤之
惠所以侈君上之恩外此則非所知焉其不敢有䘏典
文誄之請者盖無實德而尚虛名此予平日所深恥者
今若是是使予昭昭累士夫之餘冥冥為地下之愧魄矣
尚幸有不死可持之以見先祖考於九泉者自揣平生
無大過尤此心無少負焉耳今附諸石者俾來世子孫
皆當嘆予不負以副其所無負者野亭配王氏同邑知
縣覽女貞順柔則内範嚴整於女紅之事尤精巧初封
孺人夫人今晉封一品夫人生景泰甲戌八月二十六
日今年六十五庶黃氏生女二長王出適醫官姚錕次
黃出適生員尹郊俱蚤寡子一即元嗣亦黃出孫男文
孫女恩孫梅孫俱幼野亭生景泰壬申八月十五日誌
成於正德戊寅九月十五日時年六十有七也没之日
久近未可卜元嗣續當鑱諸銘詞之末銘曰嗚呼野亭
胡為而生胡為而仕胡為而歸胡為而死盖其生也窮
天地之委和其仕也濫皇明之介祉考諸巳考諸人則
歸有餘裕委者還濫者收則死獲所止嗚呼世有為野
亭嗤者曰如斯如斯後有為野亭嗟者曰乃爾乃爾
特進光禄大夫左桂國少師兼太子太師吏部尚
書華盖殿大學士贈太保楊文忠公神道碑(趙)
(貞吉)
惟皇天篤我明之祐間出節臣為社稷隸二百年間如
仁和于公暨新都楊公乘所遇時力於隸事最著矣盖
正統己巳土木北狩正德辛巳威武南征隕空沉陸變
起非常非有握補天之器挾移斗之能安敢授受其間
哉傳曰仲之生為齊也仲在則齊存矣往事二際社稷
之計賴二公居多安可忘耶于公巳表於憲皇之世楊
公之没久矣頃者恭遇我皇上奉我世宗皇帝遺詔復
公之官加贈太保諡文忠廕一孫為尚寳司丞一孫入
監遣官祭葬恩數備至嗚呼休哉不忘臣下之勞其國
家有道靈長之福乎于是始皆談誦公行事矣楊氏宗
廕改窆公墓祠而祀之以碑辭屬予噫公希世之英也
予茲之論其敢苟耶公事業詳具家傳今掇其大者以
引士評之先導可乎公名廷和字介夫系出湖廣之麻
城五世祖某避亂入蜀居新都父某母某氏以天順巳
夘九月十九日生公幼以竒穎舉于鄉少年讀中秘書
才器恢廓鄉先達司馬余肅敏夙重之歸老之日獨持
大明律與别曰介夫當相天下為我熟此以助他日謀
斷盖居館三十年修文講讀聲譽茂籍時輩視之巳若麟
角鳳毛然久之以正德丁夘冬自南戸尚書同長沙李
公辦閣事是時孽璫之熖毒蒸寰宇數年内駭奔未息
南平北討政府囂欱而長沙亦倦念去欲令公代巳也
嘗語人曰吾於文翰有一日之長若經濟事須歸介夫
夫余公識公于早歲李相察公于同事非楊氏之鮑叔
哉壬申冬李去公始獨任時公丁憂朝議奪情疏亟上
議得寢惟令撫按官與坐守長随刻服制日促上道此
起用輔臣之異數也噫公再進而時事益難為矣武皇
帝匹馬捶居庸關踰上谷入雲中望獵隂山旋以威武
南下則天位虚拱將踰歲矣嗟嗟自宸濠播亂訛言載
路包藏禍心者難盡防禦人心將渙大勢將傾仕者詠
同車之招居者懷恤緯之憂此何景耶公血誠隻影周
旋其間遠奉綸音近承慈旨大合衆謀小事獨斷竟俾
邊無鳴鏑衢寡驚柝安平且泰俟上之回嗚呼可不謂
公勞巳乎大駕至自通州事勢愈急四家銳卒環布蕭
密梟獍在側磨牙舕舌儻機事有一髮之纇則禍不測
可忍言耶嗚呼危哉公外示安徐密祈内旨許其從事
始以一刺詒彬入賀獸吻縳之按柙虎之機此蕭張擒
信之智也旋以優賞犒思歸官卒令掃迹出關成逐羊
之勢此周勃收軍之勇也軍收而司農之印可不倒矣
信擒而郿塢之臍可不焚矣嗚呼可不謂公功巳乎然
後清宫警道迎真主開明堂而治之布明詔與天下更
始而天下大定矣嗚呼可不謂公忠巳乎當是時公之
勲名著矣風烈高矣將造物者亦忌公耶尊親議起而
事之大難處者亦随至矣遂以癸未冬去位盖公去而
時事日異矣聞長老云公始定策迎立之際亦援往代
母子故事以動宫陛矣盖以安社稷為急不恤其他也
建詔中外上于時無難焉遂行之耳心豈有他哉四子
起而持之是矣第無肯亮公之心耳公可辨耶公嘗嘆
曰衆尤交責吾何逃乎義之尤我命也人之尤我遇也
事之尤我時也吾惟有去巳耳夫以公之圓機達識豈
不奉詔者上之令也不便雖十易之孰禦特以處君父骨
肉情理之間身任兩宫之責豈敢撡一切徑情之說必
推心絜度劑量而調適之以和夫禮之至禮保忘名之
完名俟泰陵掃宫役作而徐圖其後豈必盡晚哉然欲
即以回執禮之論則勢有不可也豈非命哉公之决於
去以免夫義之為我尤也往在漢廷博議是者不以加
秩負者不以奪糈據經研義非擊搏之司是當求裁無
取立異之四子之於公奚為異是乎豈非遇哉公之決
於去以免乎人之為我尤也世復有不齊之論出於意見
之偏錮於習聞之久附聲和響齟齬實繁徒致聖主懷
怒疑有諷嗾罪且不測豈非流俗未易卒變時固然哉
公之決於去以免夫事之為我尤也以公之功勞靖忠
而博此三去惴惴焉懼補過之無地也人臣之道豈易
盡哉悲夫易曰王臣蹇蹇匪躬之故詩曰我思古人俾
無尤兮殆公之謂也夫君子曰去易事也而公之去則
天下惜之者為大業之未終也然聖皇念公則未嘗巳
也何則漢宣偶一思故劒而左右測其意在於伉儷我
世皇亦數起用舊臣而因識皇心之默存於定策豈不
然耶故十年之内九重懷憐意切矣然環詔雖勤而膚
效未奏也假令公垂老尚在則皇慈豈忍俾終於棄捐
乎應知珮可宵還劒當晝合矣惜乎天之靳之也恭惟
我皇上知世皇之意也改元之初一洗釋之嘉勞憫忠
以慰仁人志士之心勸忠臣孝子於來裔猗乎盛德曷
以加哉往者奪門輩争甚于公之譴乃英皇獨難之爭
者曰不如是則今日之舉無名而于公殱焉時惟憲皇
帝知英皇帝之意也即改元初亦為洗雪而嘉勞憫忠
于公復完嗟乎二公力於公家其忠同其受報亦類顧
不異哉乃若我二聖之心則如天之覆也如地之載也
如日月之照也窮劫贊頌不能盡矣傳稱公幼讀書日
以卷計長於學無不貫惟以資經濟故於當代典章條
格人才政蹟邊防阨塞軍伍錢役叢𤨏遠邇心計耳濡
如身周旋而抵掌可述酬答機務之際殆裕如也張永
以東厰功乞封巳持内旨引内官劉馬兒例要公公曰
劉以功封其族人非封自身也事載岳正類博稿中取
示之乃巳其談笑解紛易易如此而不知由於宿昔之
精博也至當大事智勇奮溢臨九死而不回此則非人
易及亦非可易測者矣初輟草威武勑已濱死逮嗣君
未至承制專斷者廿七日駕抑奸雄如泰如瓊稍疎皆
足以死新詔裁革人數十四萬八千七百餘歲省太倉
粟一百五十三萬餘怨者洶洶謠曰終日想想出一張
殺人榜于是公出入護以衛士益岌岌隣死矣然而不
死也者才也亦忠也有默相也者耳論者謂公委任半
於古人而功勛倍之往代以負荷危艱名世者皆當出
公下信夫獨公閣僚廣東梁公之論尤確梁公曰天生
斯人以了今日之事大匠之任不可代也於是虚閣中
首席俟公起復至而居之斯則公未卒而論巳定如此
故公少時常夢天門開遥瞻綽楔曰際昌時而公顯其
老也復夢天門開有二幡導公冉冉以去而公卒公殆
天人稟間氣而生者耶公在位一辭伯爵及太師太傅
二辭錦衣衛千戶廕三辭文職四品世襲廕居家儉素
食不兼味衣命服外皆布素子弟科第相望不以為喜
曰此末事也謹言行修身齊家斯人道之大者幼不好
弄比老而聲伎不一至於前位極人臣而居處同於寒
素顧濟物之心則拳拳無時巳也公生多宦遊每歸則
為鄕人建一惠政初通水利灌涸田萬頃鄉人德之號
為學士堰次建坊牌費修縣城城成賊至救生命以萬
計次置義田於城西北以贍族人盖三歸而修創利物
業三焉公之加意人間世何如哉若他言行之詳當有
如王巖叟馬永卿輩書之今未易舉也公上三世皆贈
如官元配黃氏贈一品夫人生子慎正德辛未科及第
第一繼室喻氏内江人封一品夫人無出側室蔣氏封
孺人生子惇兵部主事恒中書舍人先公卒忱舉人女
二長嫁修撰余承勛次嫁舉人劉大昌孫男十人某尚
寳司丞某廕生公以嘉靖己丑六月二十一日卒於正
寢於是慎以議禮謫戌永昌以撫臣議奏許一奔喪巳
而惇忱亡而諸孫幼公處淺士者四十年紀綱家務以
付慎繼室黃氏云氏遂寧黃尚書第二女有才志幾幾
楊氏嬰臼矣亦天以報公勤勞王家也嗟乎宣孟之忠
成季之勲天之所以報公者豈有既哉某曰惜乎予言
也陋不能為公重聊持論以俟後之賢者耳因憶年二
十時以諸生謁公公器之去四十五年得矢公薦藻之
辭俯仰人代傷慨悲謌為之唏嘘辭曰
坎坎擊鼓導江之浦雲頂山前鶴化仙鶴鳴壘畔雲騰
雨聊騁目兮四顧望夫君兮容與九疑雲淨喜回峯三
峽濤平愁枉渚愁莫愁兮夜未央思莫思兮東方曙衡
門空閉鎻松筠水遠山長會能取跂靈駕兮未來悄睊
睊而延佇
右迎神之曲
擊鼔其鏜鳳山之傍松鳴風兮聲琳琅葭涴月兮容蒼
蒼渺一夕兮平生睹君子之輝光琴瑟齊御千徽張妙
舞並奏進樂方樂莫樂兮兼相忘醉莫醉兮無何鄉天
庭忽有䨥華飛薪傳火兮燈交光儼雲駢兮羽盖顧形
骸兮難將
右侑神之曲
擊鼓其嘈金沙之郊雲冥冥兮水滔滔嘯于岫兮鳴于
臯君乘舫耶乘屩石嚙月兮山嵪掀髯扼腕談何高登
樓慷慨意初消喜相逢兮雲中簫愁相追兮澗中濤百
年懽會在今朝君不留兮我心勞忽空明兮澹足蹇獨
立兮逍遥
右送神之曲
特進光禄大夫上柱國少保兼太子太傅吏部尚
書武英殿大學士致仕贈太傅諡文襄桂公墓表
(胡松)
余行部往來安仁過故相桂文襄公里問其遺言往事
參以他日睹記盖泫然悲焉嗟乎世人貴耳賤目智既
不足以知人而情又蔽於先入亦何惑乎賢哲之蒙猜
詆也公平生大節在讀書好古篤志躬行孝友介特甘
貧尚志以聖賢行業為巳任跡其執禮守正不謟不回
三為令尹至遭讒積忤數被折辱而曾弗有所悔易此
豈章句豎儒伈伈然以冠纓組綬為性命者哉唯其志
不苟合故釋褐至十五年仕纔厪厪南京刑部主事爾
至於遭被知遇致身思報日夜敷納罄竭忠慮其大者
如專聖學明聖敬與其希天之學之疏若皇極訓解修
明學政公之學忱識其遠且大矣盖公少與其兄古山
先生師事康齋吳聘君門人張先生方在布衣即有匡
濟天下之志故其在家在邦論議蹈迪事依於古而深
天人之藴此其淵源所自來遠矣余嘗誦讀公集其言
無非天下國家大計若明倫大禮諸疏論定久矣姑置
不論即如輿地圖叙論一書其於兵樞民政戎索海防
鹺法儲要備殫心力真有王臣蹇蹇匪躬之故夙興夜
寐洒掃廷内之義使當時百執事有味其言交相修飭
屢省力行于巖廊之上而施及朔易炎海之壖豈至使
主上憂勞南北赤子若此其亟耶盖公巳逆睹豫策于
三十年之前矣世徒見公由主事不數年致位公孤遂
爾娟嫉譁然攻之而豈知古人自耒耜版築間即以爰
立顧勝與否耳矧公其時登第且二十載而其才與德
又恢恢實有餘地耶今之世固有官為太宰身都上相
而野無百畆之腴家乏百金之積蕭然敝宅澹然不異
為令尹時耶或又謂公嘗排王先生伯安之學殆於&KR0945;
忌余竊以為不然盖陽明兩廣之役實由公薦其謂一
時天下之才無出陽明右者田州之事非斯人不足以
濟是心也天下之公心也乃其後或被訶禁操切自其
並時在位意見識趣之不同為人所誤則有之所謂晏
嬰不知仲尼命也然晏嬰雖不知仲尼而其節儉正直
能以其君顯於天下後世要無損其賢也可以一眚病
大賢耶矧加誣增飾其鄉人固有說也盖孟子曰人有
不為也而後可以有為陸敬輿曰吾上不負天子中不
負所學下不負斯民公實兼而有之其必為賢臣名弼
而不為俗吏陋儒無疑余恐後世距公日遠不盡知公
行事爰語長史君請為掇其大都表諸隧道焉
大學士對南山隂王公墓誌銘(董復亨)
萬歷三十一年歲在癸夘十二月二十二日前吏部尚
書兼東閣大學士對南王公卒於家訃聞上為輟朝震
悼曰此朕舊學骨鯁臣勅賜祭葬如一品禮遣行人往
營葬事特贈少保廕一子尚寳丞予諡文端公先是雖
以儲議忤上旨然上素重公為人意公年未至旦暮召
用故於公之没所為褒䘏錄廕有加禮云巳公冢子濬
初孝廉以某與公後先讀中秘書意氣素相契合持狀
乞銘按公諱家屏字忠伯號對南先世太原人後徙鳳
翔國初有長眉王者以南京龍江衛士從文皇帝北征
留屯塞上遂即大同之山隂家焉七世祖顯生文秀文
秀生得林俱種德不顯得林生沖仕為邑尉沖生縉仕
為臨邑令縉生黃坡公朝用朝用生石溪公某即公父
舉明經不仕配韓淑人以嘉靖丙申閏十二月二日舉
公而石溪公當公舉之夜夢仙仗擁玉童自雲中下覺
而心獨自喜曰必大吾門公生而警敏絶倫顧端凝不
好弄戲七歲韓淑人見背繼母梁再繼景皆子公如其
所出髫歲隸博士籍才名籍甚甲子舉本省鄕試乙丑
禮部試不利歸丁石溪公艱又三年隆慶戊辰成進士
廷試讀卷原擬一甲二名既傳臚二甲二名盖穆廟偶
有所錯綜故然公亦若為罔聞也已選庶吉士高第庚
午授翰林院編修與修世廟實錄尋教習内書堂辛未
分校禮闈暨萬歷改元又與修穆廟實錄甲戌陞修撰
乙亥建復起居注佐以史臣六人公首與選會日講員
缺公又以翰撰先補時上沖齡向學日御講筵公從諸
耆宿後開導剴切音吐瀏亮上為傾聽親書責難陳善
四字賜之巳退謂左右曰王講官大是端士盖巳識公
為公輔器有意用公矣居一年所以病謁告賜金幣許
馳驛行巳夘仍以翰撰召充日講官同修會典又三年
壬午陞洗馬踰月陞庶子明年癸未主考武場進少詹
兼侍講學士掌院篆明年甲申春解院篆教習庶吉士
亡何陞禮部左侍郎兼官如舊巳改吏部左踰月詔兼
東閣大學士入閣辦事與大倉王公同日宣麻麻下都
人士動色相慶上聞之喜甚曰宋相文富朕相二王當
俱賢於夢卜矣公既受上知遇黑頭大拜每感奮思報
遇召對暖閣或偕同官議處章奏多所籌贊乙酉從視
夀宫賜一品飛魚服風霾為灾公同閣臣條上寬䘏四
事大旱扈上步禱南郊召對面奏俱蒙嘉納明年丙戌
景淑人卒于京邸詔賜賻布銀幣給三代誥命祖父俱
贈如公官公既奉景淑人喪還山隂而上猶虚位待公
有以推閣臣請者上不允巳丑公服方禫除即家詔進
禮部尚書趣還内閣遣行人往迎凡三疏辭俱不允踰
年至是時上御朝漸疏公入數月猶未及面於是上言
臣非敢希一覲天顔為恩寵但邇來朝講久闕儲位久
虚郊廟久代章奏久留似於聖德朝常關係不細請以
聖節出御畢發章奏以慰海内喁喁之望上覽疏感動
遣中官諭旨曰巳悉卿忠愛翌日為出御門延公進見
庚寅元日上御便殿召閣臣入對因出元子見之公同
長洲新安太倉面請諭教退復再請冊立久之公自以
受上特恩起用踰年諸所靖獻多鬱結不得伸乃累上
疏自劾大略謂日來灾異頻見疆圉弗靖重以議論紛
拏風紀漸壊臣伴食中書一籌莫效更皇子沖睿中外
繫心不宜延稽大禮以開羣疑又禁庭僕御之臣喜怒
過當訶責太嚴恐上累聖德下滋危懼臣雖私抱隱憂
而才誠綿薄不能動主請如漢用灾異策免三公例罷
臣以應天變上未允温旨敦趣至三乃出視事公既不
得請而私念建儲一事乃國家安危一大機括若大小
臣工以去位争明主可為言當不難轉移十月公復同
諸閣臣請冊立而大宗伯東阿于公亦合九卿三請詔
諭候旨行且譙讓廷臣激聒奪禮官秩於是長洲新安
太倉三公各惶恐歸第引疾謝而新安太倉奉諭旨陳
謝疏中語涉冊儲上復持不下公居中調劑上意稍解
詔趣三公出旋遣中使李浚諭公冊儲之禮當明年舉
行若廷臣再有奏擾直過十五歲方行公見聖示有期
喜曰此宗社之福也乃擬傳札以進請宣示百僚且曰
十五歲之諭密示恐不宜入之帖中又度未必下以便
先錄馳報大宗伯于公即具疏覆并隱十五歲語而科
臣亦具疏回話如公旨上復遣諭公浚所傳原不許宣
示奈何令禮臣知之且部科疏是何等語然雖不懌而
無奈中外公論何僅奪部科俸儲議遂決公居閣七日
疏凡七上於是長洲新安太倉亟推公有定策手各自
以為不如公公方且杜門請罷累詔趣公始出明年辛
夘八月工部郎張有德以造辦錢粮請時太倉歸省長
洲乞告獨公與新安直閣恐有德言入激上怒因具揭
署三臣名引前諭旨請上果大怒責輔臣朋黨比下長
洲欲於中委曲調劑因密揭前疏臣不與聞而上怒竟
不解乃更期三年新安策免長洲亦用言者罷免公力
引罪言國今日所請本臣前歲所宣臣實誤國且悮部
科諸臣稽宗社大計請留國併留時行獨罷臣還不報
而手諭公携藥餌扶掖入閣公乃擬敇請趣大倉入侍
而是時蘭溪業以長洲荐同公直閣辦事矣明年壬辰
正月科臣李獻可等以豫教請嚴旨降罰公封還且力
請寬宥獻可等不報而他會救科臣者更得重譴甚諭
杖於是公力請求罷疏中大略謂臣竊不自揣妄希古
人但道臣沆以為不可之意輙敢封還御批不謂致激
上怒譴訶謗榜株連累累是諸臣之得罪皆自臣始且
詢之同官知奉旨責臣希名臣所希之名不過期上為
堯舜之君而臣得附堯舜之臣若棄名不顧將阿諛苟
容雖許敬宗李林甫之奸佞無不可為是乃九廟神靈
所隂殛天下萬世所唾罵也上不省而公復疏言臣犬
馬微誠不能感迴天意至建儲大典冊立或可少待豫
教委宜蚤圖科臣所言未為差謬譴訶一出遠近驚疑
使臣復依違保禄淟涊苟容正汲黯所謂從諛承意䧟
主不義貽辱朝廷者也願亟賜罷歸以全晚節上復不
省巳遣中官諭卿洗沐數日其亟入閣辦事公去志益
決復上疏言臣不能委曲停調從容緩解而封還御批
咈上取罪誠萬死不敢辭但皇子于皇上父子至親
冊立與豫教典禮至大言係至親事關大典有何宜怒既
荷天言切責又兼温旨慰留雨露霜雪靡非至教但臣
以孤忠自立之身抱下愚不移之疾俯循沈痼既非數
日可痊仰冀生全實以一裭為幸仍不省公堅卧不出
至三月廷試公辭免讀卷乃予告賜乘傳歸公具疏備
條君德時政安攘大略末猶及建儲事且云情依依而
戀主猶回棄婦之頭心惙惙以憂時横洒孤臣之淚讀
者皆為隕涕當公之去或有以書挽之者曰以道事君
不可則止謂止而不諫也公大臣也獨不能濡忍以就
大事而悻悻如言官取一決自快為公怫然曰漢有胡
廣中庸今乃有公論語乎且古之人主惟所欲為皆以
大臣持禄小臣畏罪有輕下心耳假大臣不愛爵禄小
臣不畏誅罰事尚有濟聞者服其確論公雖去而上素
重公竟思公言默定萬世之策以甲午年元子出閣講
學又七年辛丑冊立公聞之仰天舉手加額曰上幸用
臣言臣死可瞑目齋沐具表賀壬寅上亦遣行人賜羊酒
存問官一子中書舍人公具疏謝疏中猶及勤視朝罷
礦稅起廢佚諸大事而入奏者為削數言公大懊恨明
年癸夘公病病中夢同司馬文莊公應制詠獻芹獻曝
詩寤猶能舉其詞及委頓寢語悉君國事一語不及家
公體貌魁岸器局恢弘雅負經濟才而空欵悃愊力以
天下為己任居嘗喜愠不形至遇國家大事與關生平
名節則嶄嶄嶽嶽即賁育無以奪之方公纂修時適新鄭
當國見公所書其兄中丞事恚甚諷改之公屹不為動
江陵病劇盈朝為建醮予時目公笑曰古人為君父禱
今禱為相耶因約不往既江陵敗上怒不測禍且及泉
壤予密與公約謂其人功過不相掩公即慨然屬草將
以經筵日同疏面奏會有旨從末減乃巳其不隨人炎
涼固如此又公直閣時曾少卿乾亨有條陳汰武弁疏
未及上以閱邊行而各衛官聞之因遮少卿兄尚書同
亨於朝大呼噪欲甘心焉公聞狀亟出遣人傳諭曰若
曹無狀敢于禁庭窘辱大臣獨不畏赤若族耶衆始解
散巳下兵部欲貰不問公曰恐啓奸雄窺伺之心元魏
張尋事其前車也因行五府詰主名者置之法聞者莫
不多公鎮定之功先是蒲坂張公繼江陵為政以同里
故數從公受策多所規益其後時政益務發舒而一二
新進少年務詭激射名爭求多于當事者公正色中立
不稍假借獨以大義擘解之即一二新進少年又靡不嚴
重公也公于書無所不窺下筆風發泉湧千百言立就
自成一家獨不喜聚徒講學曰學貴躬行標榜何為敦
倫砥節内行純備奔景淑人之喪號擗過毁人尤難之
與人交有始末居鄕豈弟寬和人人自謂親巳然非意
相干輙以理遣慎取與一介不苟宗族親友窘急不惜
傾貲賙之嘗大書客座有橐裏金錢揮巳盡枕中軒冕
夢皆空之語殁之日幾不辦葬焉大宗伯于公業草公
傳稱公守城深堅招不來麾不去有古社稷臣風盖以
汲長孺況公也余謂公風度鑒裁似張子夀忠誠體國
負海内重望似司馬君實然明皇於子夀生不用其言
没始思之遣人祭吊曲江公以議儲去位而即以建儲
蒙上存問錄廕遇若過子夀獨君實起家入中書變熙
豐為元祐史稱其有旋乾轉坤之功數十年來礦稅使
者四出殃民不啻熙豐之政余輩碌碌即叩閽泣血無
力回天公上畏相也海内望公如望歲旦暮且冀公再
起同心協力拯濟一二乃公顧溘焉先往不及如君實
一奏旋乾轉坤之功嗟嗟上即用公而不能終用公國
家即得公之用而不能竟公之用人之云亡可勝痛悼
然上之終始以禮遇公與公之死生以道事主真可云
聖主貞臣百代一時者矣元配霍氏封兵部主事宗嶽
女未廟見卒累贈淑人繼配李氏處士松女累封淑人
貞靜勤敏善事舅姑饗客供祭事事精辦然性朴素
既貴猶綦縞過諸戚屬諸戚屬相視而笑不顧也曰吾自
安之公課弟璽或過嚴淑人輒從旁解之至譙責諸子
輒不少寬假曰我子豈同先姑子哉遇霍氏有加禮至
李氏外家竟不肯私一錢以公歸之明年卒公每念之
輒泫然泣下公生嘉靖丙申閏十二月初二日卒萬歷
癸夘十二月二十一日霍淑人生嘉靖丙申七月十三
日卒嘉靖甲寅五月二十五日李淑人生己亥閏七月
二十八日卒癸巳十一月初二日子男八濬初乙酉舉
人娶大理寺評事霍廷楠女湛初中書舍人娶兵部主
事孫訓女繼娶陕西兵備按察使李楠女泲初廩生娶
陕西兵備副使薛綸女汲初廪生娶湖廣布政使安嘉
善女俱李淑人出㵸初庠生亦娶綸女側室林出演初
聘山東兵備副使薛綸女灝初未聘俱側室徐氏出泂
初幼側室某氏出女二長李淑人出適國子生郭煥然早
卒次徐氏出適庠生李昌時孫男六濬初出者泰庚娶
戸部主事焦承光女泰筴娶舉人鄧應元女泰符聘張
進士爾基女泰籥聘文學隣女沛初出者劉寄尚幼孫
女七濬初出一適施應圻一適郭震祥湛初出一泲初
出一汲初出一瀹初出二俱幼曾孫男一泰庚出卜以
甲辰十一月安葬桑乾之陽銘曰雲并之間昴畢分野
七寳五峯盤礴南下人文苞孕千年未吐宋唯畢公公
今繼武公之心事月白風清公之器宇川静岳停賈董
文章富韓經濟講筵侃侃受知於帝帝曰良弼侍予左
右先後匪躬謇諤匡救儲議紛紜公獨疑悃雖忤帝旨
終定國本歸休山右人仰東山新法嗷嗷日望賜環繼
拜儲詔隂館之里仰天跪呼臣死可矣踰歲告灾星流
雲淡黃鳥有悲青史無恨帝念魚頭吾之舊學褒䘏錄
廕禮崇恩渥予常目公殆庶王佐文端易名千古不磨
鬱葱佳氣桑乾之陽偕兩淑人于焉徜徉施及子孫永
世匪懈石馬秋風望之下拜
明文海卷四百五十三
