明文海卷一百九十九餘姚黃宗羲編
書五十三
憂䜛
答郭慶守(劉楚)
僕聞之古之所謂知己者惟管子鮑叔而己矣夫管子
之所為舉朝之人不能知之而惟鮑叔知之非惟舉朝
之人不能知之雖舉齊國之人亦不能知之則當時之
知管仲者何少而不知管仲者何多也夫共賈而分利
自多非誠貪乎謀事而窮困非誠愚乎三戰而三走非
誠怯乎此人之知管仲者也然而為貧也為時也為有
老母也非鮑叔其孰能知之哉管仲既未嘗自言所以
然鮑叔獨探其情而言之在當時之人其不以鮑叔為
佞而阿附於仲者鮮矣及其後策魚鹽之利修農工之
政而國無不富也九合諸侯不以兵車而謀無不得也
進兵楚陘仗義執言而勇無不勝也然後鮑叔之言為
正而有信而管仲卒為齊霸功臣使非鮑叔有以知之
則管仲毁於貧敗於不利而喪於怯也久矣豈復能少
見一日之長扵後來也哉故古人之知己必論其遠者
大者類如此今則不然棄置大端習翫細娛睢盱淟涊
互相推上以同其好者為知己其不同者非之亦異乎
古之知巳矣况足下所以稱道而歎惋於僕者固又非
古人之所先急者哉夫書以記姓名詩以咏情性文以
道古今凡具手口習簡翰而稍知義理者孰不能為亦
孰不能言也而各有其道焉其道固未嘗不同而亦焉
能盡同哉譬之人之面焉其横目竪鼻皆然也其笑語
飲食亦皆然也今不取其同然者乃遽欲以己之肥而
廢彼之瘠又欲以已之黔而譏夫人之晳也不亦難哉
此不足較也在我固不當以彼之毁譽為憂喜矣况又
欲因之以重足下之憤怒哉昔人有飲而醉扵室者行
道之人過而見之以為已之醒也羣聚而罵之其受罵
者弗覺也而傍聞者恕焉亦何以異扵此哉甚荷足下
愛助之至僕非敢以此少足下也誠恐足下好善嫉惡
之心過重或反為其所動而不能以堅所守也故敢以
言焉抑君子知己之辱將有大扵是者又不直若管仲
之扵財之扵謀之扵戰而己也自今以往其進退可否
則誠有望扵足下矣足下其將為鮑叔乎楚也敢不知
所勉哉足下明敏周愼早得明師又善與人交其學日
進如草木旉枿之滋長而人莫之覺也其德日修如江
河波瀾之方漲而人莫之知也乃猶慊慊焉以四十未
聞道而見惡扵人為可愧可感且又欲以僕為師法此
不自滿足而過為謙抑以推夫人者也豈楚之所能當
哉僕今年四十有九矣而行不見信扵人學無成扵己
徒有以來䜛謗之口若足下所云云者其感與愧又豈
不浮扵足下哉抑聞之文中子云止謗莫如自修又曰
何以止謗曰勿辨此古人處巳之成法也既以自勉仍
不敢辨惟足下其少安而圖之若所喻高文則不及見
恐不逮將來尚冀終示也
答杜銀臺研岡辯毁書(劉繪)
前日兩次奉候値溽暑不敢久勞執事僕亟請退及別
執手謂僕曰此來見之宜謙慎謙慎僕低回不省所謂
昨會留精舍中對局醉僕以酒僕不覺放論時事執事
復教如前更道士夫有毁足下扵同鄉松臯許公浚川
王公處云云余亟為足下論辯翰林廖學士戶曹張正
郎皆謂足下高視亢言不近人情恐扵宦途不利彼時
乘醉且有同年友一人在坐僕應之曰丈夫生世不得
揚眉亢步巖廊之上即拂袖曳履去山谷以肆其志不
然欲免羣輩之猜忌也難矣韓子曰人有所能有所不
能抑而行之必發狂疾盖謂此爾今晨乃勞手翰枉教
諄諄以謙益相勉而進以君子長厚之道雖父兄之愛
子弟不逾此矣僕思人之才性多本天成仲尼曰不得
中行而與之必也狂狷乎若古之所謂狂狷其能利於
今之世也乎求包容而無忌足矣安望其引拔而顯用
之邪嘗見今之公卿待朝士不惜才藝不問臧否但分
曹較銜驗趨立之尺寸競祇候之杪細遂執以為喜怒
進退悲夫悲夫長松回棘材有度也端觡銳牙性有類
也士顧操獨行於己爾何可以毁譽而數易其志耶三
代之朝濟濟相讓固無待論矣春秋以下若平仲絶禮
扵石父范宣矯顔扵孫僑衛青亢勢扵長孺龔遂不荅
扵王生其始憑陵夸詡自挾侈重而竟以嚴辭疏節詘
敗困悔彼平仲以下四君皆所謂豪俊也至扵石父諸
子亦顯名扵世乃知古之大賢相成如此而何今時之
不然也僕三復來教忽覺融透古人遭際坎壈皆失常
懷屈平疑扵雞鶩之卜馮子淆扵龍蛇之喻未免憤憤
不平也及上規揚氏黑白之守下覽蕭遠玄同之辯遷
就譎竒非吾身世之正術嗟嗟言忠信行篤敬雖之蠻
貊可行此所以動天地而感鬼神也詩曰我思古人俾
無訧兮僕將佩服孔訓敬服來教容閉門省察旬日後
再俟面請如何
與李中麓書(呂高)
李生捧華札至披而讀之知足下有愍世之盛感惜賢
之重悲且以激烈之懷便欲振蕩時事僕以為過矣夫
䜛諂蔽明邪曲妬正自昔有然何必至今乃大異也昔
子胥抱憤扵鴟夷申徒糾冤扵負石直生被名扵盜金
第公荷䜛扵絶義以彼其賢信而見疑忠而被謗獨王
潘二子然哉足下抱高世之宏才履絶人之上智譽望
日隆朋豪雲附少縱其才掀揭一世將何施不可語曰
雖有鎡基不如待時足下睇視今日為何如耶且足下
相與締結恒久孰與少海情志顓篤孰與質夫然皆反
面毁心戈起不測又安知今左右無復數子者哉人心
不同有如其面願少自韜約毋輕漏言犯尼父不密之
戒僕以文學不如道思通達不如子抑二子罷去我輩
安禄天網恢張有禽獨遂可不謂倖乎自華札至疑懼
交集秉燭達旦眠食報罷反躬求省不知作何惡狀曩
日見仇扵惡寮僕自以為鄭聲之亂雅耳不意羣疑相
蒙珉玉莫辨任子遂借此以為覆兄之計而玉溪張公
者又信䜛而莫之察也夫讐人之言不足異矣獨恨任
子以斷金之交張公有座主之義乃亦忍心為下石之
計乎嗟哉嗟哉世路多艱宦海叵測此孝標所以廣論
扵絶交而陶公欲閉門以杜迹也僕自揆有何稔釁法
當罷斥今流言交䜛不過居督學之官耳初若不領此
任更作何說然此來實出足下之意而僕亦悔之晚矣
易曰負且乘致寇至寇之交戕致之我也又誰咎僕自
去秋便萌歸志顧以二親在堂弱息滿膝長兄物故俯
仰在予而回視退計上無覆身之瓦下無立錐之地牽
制隱忍義不能決今時事至此尚可靦顔就列為流俗
人所疑乎君子見幾不如早去足下視僕豈蒙垢之士
而苟禄之人哉從此入江鄉下帷受徒圖升斗之粟以
供二親饘粥之食使弟得他日與黔婁原憲同類而共
盡也何不可今督學之任不可一朝居矣然計年則未
可遷扵義又不可調惟有一去而己矣以足下有鮑叔
之知故敢披瀝衷素走使奉告統惟足下亮之
上御史王公書(歸有光)
都臺相公閣下有光聞天下之人材其為君子小人皆
有一定之性古之所謂知人者非苟知之而己也始知
其如此則其終身不能易也伯樂之扵馬卞和之扵玉
如令馬非絶塵玉非連城二人者必不顧如令二人者
顧之馬與玉豈有變哉馬與玉而有變則天下亦不號
為伯樂卞和矣故以為人之賢不肖有定分而古之知
人者決扵一見而終身不易彼有改節易操者必其始
非眞性有矯而為之者特其號為知人者之不至焉耳
故孔子曰舉爾所知盖謂己知之矣則其舉之而不疑
也故大臣之相其君其平日常有意扵天下之人材一
旦而任事權舉平日之所知盖優然而有餘是以佐國
家成光明之業而其聲名永與天地無窮若夫取辦扵
臨時處極貴之地而欲以周知天下之人材不如其取
扵素之為裕也今閣下為天子執法操天下士進退之
權其能辨君子小人賢不肖必明矣有光不材不敢自
附扵當世之賢者獨以少荷國家作養蚤歲掄選太學
尋薦京府初辱閣下為縣當此時相知最深盖不以有
光為不肖也閣下清明直亮少所許可而獨扵有光而
加顧自此閣下為郡二千石及敡歷外省陞中丞治河
漕濟州淮揚間有光往還京師道之所歷閣下未嘗不
垂顧念閣下非有私扵有光以為為國家急扵當世之
人材如此前歲舉進士閣下方召入為少司徒有光時
與諸進士旅見閣下獨加禮遇異扵常今歲入覲閣下
府第深嚴有光一再至然亦不拒逆而進之退而私念
以有光之受知扵閣下與閣下之知有光者至今未嘗
變也自以諸生文學不辦治縣事多泥古與世乖忤監
郡及臺省大吏無相知者其考宜殿而尤荷閣下之知
使免扵過謫然而鑠金銷骨之毁其積扵閣下之前矣
悲夫以三十餘年潔身脩行一旦遭䜛罹垢乃不能自
辨扵三十餘年之素知使閣下疑所見而信所聞夫豈
閣下前日之知為非歟將亦有如古人所謂的然昭晰
自斷扵内能了了扵冥冥之中而暫不能勝衆多之口
而姑為謝之也然則士之所恃扵知已者危矣閣下何
不考有光之為吏者夫豈若人之言否乎昨在京師今
萬宗伯乃同年鄉舉也萬公楊羨人家與有光所治連
界有光私竊問萬公云公以我治縣何如萬公曰君治
縣無他獨小民無不愛君耳有光謝曰得公一言可以
無愧萬公當世賢者非相欺也則有光之為縣果盡如
䜛者之言乎今銓部所取信者監郡監郡之賢不肖果
盡出扵公與明乎漢人有言陛下以使者為腹心使者
以從事為耳目尚書之平決扵百石之吏其不足盡取
信明矣且今監郡所薦舉無不極其褒美語其治行雖
古之龔黃卓魯不能有加然古之吏皆積久而成功今
並布衣諸生少年遠者僅逾二載何治之卓卓如此夫
果能如此則其縣治矣何遷代之後其凋殘猶故也所
舉如此則所刺可知其不為謾欺者鮮矣夫與愚人論智
則智反為愚與不肖論賢則賢反為不肖故智者決策
扵愚人賢士呈行扵不肖此道之難行而賢材之所以
多闕也今扵監郡之外復有采取流言飛語唐虞之世
所以疾讒說殄行者寺人傷扵讒而有巷伯之刺今不
能禁而又行之如此則奉法循理之吏豈能見容扵世
耶閣下清德重望凛然風裁宜監郡者不敢為欺謾其
刺舉必明其讒說亦無自至扵臺省然唐虞之世猶有
讒說以周之盛而寺人畏讒則雖登明選公舉世咸仰
寧獨無如有光前之所論者計今世人才之衆多皆進
退扵閣下閣下寧以失一人為重輕但自古一士之不
遇至微而後之人追論其世乃歸咎扵當世之公卿大
臣者且多矣况平生恃閣下之知自謂俟百世而不易
者不謂其有所變也獨以閣下不勝衆多之口而姑為
謝之云耳然有光自以今日有閣下之知己而不獲自
伸如此則亦己矣官雖微而出處進退宜明是以竊緣
閣下之素以求自放扵田里不使墮落扵讒人之口閣
下姑憐而使之得全其身名以去不勝幸甚
上儀封公論事書(栗應宏)
語曰才難不其然乎然能盡其才之用者為尤難古之
時政習淳厚無甚回邪欺詐之變人惟求濟扵公而無
急扵私故上無蒼蠅之懷下無白駒之嘆若田野園市
之實山林川澤之珍咸貢扵天子而收之官師工匠者
皆有以察其質而致其用不以逆己而有所枉不以料
量區別為勞而易棄擲不以指擇矯異為嫌而自顧避
是以無才則己不患其不盡用也今之時則不然矣才
之用固多也然以逢迎奔走為賢以緘默足恭為敬以
循非襲枉為便以無所可否為謹庸者見鄙能者被嫉
自處若山嶽視人若奴僕少不如意則從而媒蘖其短
以糢糊成其罪雖有賢者守古信道之士少不自知用
今之道則當閒散寂寞山林長往而已爾雖有聖天子
賢公卿在上亦安從責此情也夫九井之穀百夫之力
也置之塗泥則良農為之撫膺荆山之璞天下之寳也
委之道左則隨和為之流涕楩楠豫章合抱之木干青
雲而茂邦域質偹高選用中大任不幸為賤工之所短
將胥起而裁截之比幸有大匠者扵其側不一轉手顧
目而賜之便非人情也今者某以壮年魁南宫此固時
未易有也其才之難得亦可知矣為政不二年屢被旌
舉聲譽大溢其為才扵政亦速矣獨以奔走不足辭氣
不遜之故與司府不相能率懷私鍜鍊以構成其罪將
以決其案扵臺下蒙等誠切悲之夫才高則果扵自用
望重則易扵招尤招尤易則責叢扵己自用果則無恤
扵人以是之道則以今之習尚殊矣語曰衆喣漂山聚
蟁成雷三人成虎十夫撓椎嗟乎是安能知其然也夫
惟大人為能濟物義士能急人之難賢者惜才扵時猶
工師大匠惜材扵其業也夫以鹽車之驥柯亭之材方
其時無知者則將委之扵水火喪之扵焦沒然得孫陽
蔡邕之徒一顧而適値其會是珍竒出扵水火芳譽騰
扵焦沒矣是故管仲拔扵囚虜公冶昭扵縲絏范雎起
扵逋逃李白雪扵黨獄荀卿滯扵蘭陵韓子困扵說難
范滂之徒沒扵禁錮陳子昂殺扵縣邑是數君子者豈
德有賢不賢哉顧其遇與不遇之勢異也嗟乎非有長
者君子以古道自命安能望扵斯時也伏惟左右大德
重望居今守古抱經濟之才藴皇王之略履樞要之重
天下所望入備絲綸以籌天下之賢才與之共治可待
也蒙等竊謂今日之事殆不可不白扵臺下即知賢者
之扵材固有無所顧避而不易棄擲者矣然事出扵公
輿論所在故輒敢竭其朽腐奉尺寸扵左右惟賜覽焉
蒙等死罪死罪頓首頓首
答張通政(鄒觀光)
頃始得門下六月書扼腕世道義形扵詞不佞抵里杜
門自廢視一榻之外便若天涯不復以尺素及長安近
聞吳氏之子猶復狺狺彼豈疑不佞復出故下之石而
不知不佞己絶意仕進矣山中僻不得全疏乃聞部中
覆疏竟借王洪陽公及門下為重而儕丈貽書云諸君
子之譽乃足為譽鴻功等之毁亦足為譽顧不佞何幸
有鴻功之毁以博諸君子之譽也夢白又云冥司捏鬼
胎或以人為禽獸或以禽獸為人信手拈成都無分別
人見其紛紛披衣戴帽而出遂皆望之為人而我乃因
之動無明火焉豈不為鬼所揶揄嗟乎夢白乃以鴻功
非人哉吾安能必鴻功之非而諸君子之是吾不能自
必夢白安能必吾與諸君子為賢而鴻功為不肖息緣
屏慮都無人我都無得喪毁邪譽邪僕平等眎之矣
與唐凝菴少卿(吴中行)
不佞冥行扞㒺抗言罹尤四乞歸休六移伏臘蜉蝣暫
寄牛馬可呼負芒刺扵蒿萊久矣然扵門下同里同年
至親至厚束髮把臂初無小郤奉令承指嘗效微勞今
門下策足要津不佞待罪下里猶庶幾察之衆惡憫其
羣攻曲賜帡幪是所願望乃得扵傳說者藉藉謂門下
有意督過之也詆訶横加點綴巧構投石下井呼以順
風朝紳里黨人人能言之且惟幸未以來廿年所偶叨
驥尾遂捋虎鬚念念吹毛時時剚腹朝紳里黨亦人人
能言之嗟哉嗟哉不佞雖有推心之寸腸實無容足之
尺地匪一日矣然出口入耳莫可蹤跡門下固不難曲
掩不佞亦何忍重疑而閉目塞聰若罔聞見門下固不
惜逆施不佞亦何妨順受己矣復何言至扵頃者門下
偶挂彈文止因晉秩躐等別無訾議而大疏雄辯自叙
賢勞自表正直自証考察之非辜自明遷轉之不驟洋
洋纚纚亦足以伸己屈人矣又無端而忽有指也借人
形己曰一藉建白之名可覆百行之醜不佞讀之慙沮
思之悚惶不覺汗下踵也夫論建白不佞其罪之首也
論行誼不佞其醜之尤也珥筆之初因言父子之倫常
而幾斃杖下賜環之後復言君臣之權義而遄返田間
是他人之建白一而不佞之建白二也言尤行悔垢積
愆叢寡過未能内省多疚是他人之醜行百而不佞之
醜行千也同里同年至親至厚朝夕所稔妍媸莫逃兹
由門下之鄙夷遂為海内所證信是他人之醜可覆而
不佞之醜不可覆也雖然門下意本獨發言則槩加無
論四方君子即同郡之建白者若而人皆接踵去國矣
無論一時即當年之建白者若而人如尊公荆川先生
亦抗章編戶矣門下縱不為同郡諱獨不為尊公念乎
豈門下嚴扵嫉惡急扵攻瑕不暇旁顧不暇追思乎片
語隻詞威扵鈇鉞因一人之醜而遷怒諸賢因今日之
醜而貽羞先哲嗟哉嗟哉其乂不佞之咎矣門下倘或
云覆醜者什九不覆醜者什一則猶可舍其九居其一
因之趨避己屬冒昧乃門下既無解網之仁不佞安得
立錐之所乎反己自憐何施面目門下必且云吾言在
此吾意在彼或甲或乙無所主名安見其為爾也者夫
共傳者言也不可揜也中蔵者意也不可據也使不佞
舍其不可揜者居其不可據者而委其醜扵人是益其
醜扵己况門下既無推烏之愛不佞豈免死兔之悲乎
同類相殘亦何施面目門下皇華晝錦里父老負弩矢
前驅不佞舊厠門牆無煩介紹詎不願奔走扵車塵馬
足間哉第匿怨而友其人左丘明恥之負醜而友其人
左丘明當益恥之不佞疎節直腸淺衷褊識苟有怨怒
素無蓄蔵未聞背面夷跖心口秦越而可稱友者不佞
既知為門下所醜矣而強求攀附寧無顔厚門下既視
不佞為醜矣而陽賜接納奚取貌交夫友之倫亦重矣
同聲則應異氣則離貴賤死生交情乃見門下與稽別
駕應科臭味莫逆終始不攜既死矣焉用文之且也假
絶友之峻節賈忤相之高名今則借負譴之畸人充逢
世之竒貨門下之自為計誠得矣不佞之為門下用亦
足矣死者為地中冤鬼未死者為門下功臣不佞其何
辭之與有拊膺扼腕跼地蹐天三四躊蹰千萬不得己
傾心披瀝沒齒引避爰稽載籍若魏應瑒晉嵇康梁劉
孝標漢朱穆義疎交絶自古然矣白日青天丈夫男子
亦安用塗飾于聲音笑貌而為此罔兩以相謾哉盖扵
是乎賢者之庭削醜人之迹矣此不惟不佞之處己宜
爾即門下之處人亦宜爾倘門下謂其無足與比數遂
賜麾斥而置之扵胸臆頥頦之外幸也惟命倘門下忘
其直率因滋釁疵而重之怒如蹈水火益熱益深以門
下才力智謀直摧拉枯朽耳不佞為魚肉以俟刀俎宜
也亦惟命門下其裁擇之
奉楊太宰書(屠長卿)
隆之居長安也禔身頗慎待物太疎屋漏知防廣庭不
飾砥節持廉居官良苦廣交泛愛好客似奢窮交賤士
樂與玄同當路要津顧存崕異玄同近洿崕異近亢名
為拙宦亦曰畸人三事大老九列鉅公家望龍門人樂
蠅附隆獨介焉自守曾不問有識無識有因無因斂跡
滅刺未嘗一求容接聆謦欬即如明公朝野羽儀人物
權衡祥麟威鳳舉世快覩凡在銓曹要地者莫不嚴重
孤高峻其風采内若啙窳外益威稜明公清德孚鬼神
内行信妻子而接物坦夷温然長者脫町畦之形絶谿
刻之行而人自不敢干以私世無所疑其迹以故衆口
交贊物情樂親婦豎頌德厮養知賢而隆則何嘗一及
明公之門乎盖一二大老亦有願交扵不肖者而隆終
不往也夫出領邑符甘心貧窶入叨郎署絶迹當途隆
雖至不肖亦稍知自愛耳然若寡廉鮮恥何所不至錢
穀之吏稍自潤不難虚名之人即結納亦易以明公觀
隆詎誠至不肖而無恥者耶彼夫以疇昔私憾謠諑攟
摭一旦以至不肖之名加扵隆隆不能受亦不能怒夫
裂眥濺血髮上指冠黃沙倏走白日陡黑繁霜夏零長
虹晝見隆之意氣自小能之而今顧不爾則隆盖近頗
己聞道也夫平情忍辱忘境齊物猝而能鎮撼而不驚
者真道所貴也以故隆聞謗之日恬然安之以無怒為
養性以不辯為忘言雖舉國不平交游搤&KR1158;而隆未嘗
以一芥蒂扵胸懷未嘗芥蒂者不肖希達人之蹤而搤
&KR1158;不平者友朋抗同仇之義也夫友朋高義事固宜然
而隆始未敢輙以此望明公則以與明公無生平之素
也乃向者含沙事起明公召隆而與之語曰聞子高才
能詩文奈何輙以為罪䜛夫狺狺譬之噀血徒自涴其
口無論世無是事亦無是理子休矣勿辯昔王元美李
于鱗諸公在世廟朝自以辭賦雄一代賦詩飲酒日閧
長安市上每退朝解鞍歇馬便呼盧浮白睥睨跌宕此
真詞人太豪哉今法嚴網密人惴自保即有一二擅辭
賦縉紳率知檢飭不敢豪且聖明之世不當以詩酒罪
人子休矣盖隆至是始登明公之堂一承顔接辭也隆
既非明公素所親厚一旦遭䜛受枉召而勞苦若平生
此豈有所私于不肖隆哉誠為朝廷惜大體為士夫持
公論大臣之用心固如此逮夫黃冠賜歸青衫去國蹇
驢風雪襆被泥沙身未離春明門外而心已在江南之
丹山碧水間雖祖道凄凉河橋黯淡而不肖方且掉頭
不顧揮手長辭又未嘗一登明公堂為別道其感激而
去盖明公之念不肖為無因而不肖之事明公為太簡
夫人情疎則薄日遠則忘忽其人而不知則易棄厚其施
而不報則易嗔不肖之去明公胸中久矣乃不知何故
而時勤明公之念士夫從燕京來者無不道明公拳拳
見念至今為稱屈不已寄聲存問六年扵兹吾鄉沈少
宰還亦云不肖無日不在明公之口夫不有諸懷何以
有諸口日懷之而口之則隆誠不知其何因也以為念
故乎而隆未嘗與明公有平生驩以為憐才乎而隆為
人實至不肖以為䘏枉乎而隆所坐不過詩酒詩酒之
罪隆實有之不為枉六年之間寄聲日至而不肖恬然
安之了無半札一言為謝隆無半札一言為謝而明公
之拳拳猶未己隆之六年不將一字其故有四昔叔向
不見祁奚范滂不謝霍諝當時高之隆雖不肖願竊附
于古人此其一也摧廢之人屏居無聊書空咄咄或自
通政府攀援當途以求進用隆若輕通尺一心雖感恩
迹涉希望隆竊恥之此其二也當不肖闔門待罪縉紳
之連騎過唁者如雲及不肖落籍去都友朋之解装出
祖者無算比抵里中而長安故人書問絡繹隆若稍修
報謝便非林下人之體以故京邑遊好中心念之豈不
勞予而絶不以一語相加遺夫不報謝諸故人而獨修
寒暄一當路大老豈復足比扵人數乎此其三也不肖
之東歸負郭雖無百畝居家尚存四壁母有賢明之行
能甘清苦妻通寒儉之德不怨貧窮半畝之宅矮屋小
樓頽垣敗壁伊威在戶葶藶盈階忩前雜樹梧槐梅竹
紅藥紫蓼春夏之交黃鳥鳴扵枕上綠隂映入房櫳零
露涼風秋意颯颯碧雲黃葉飛滿貧家野人風味足以
投老而隆又好仙奉佛觀空悟眞一登蒲圑之上外忘
塵世内遺形骸煉我神明葆我虚白當其嗒然以游乎
混沌息乎天倪不復知有山河大地又安問長安貴人
大老哉簡以忘我疎與嬾俱即偶欲濡毫信紙輒復罷
起此其四也夫六年不將一字一吐而輒幾萬言者何
也偶意興所到欲因知己而一寫其胷中所自得也夫
有求扵人者其辭卑無求扵人者其辭直今隆辭卑乎
直乎此明公所一見易辨也夫無求扵明公而直寫其
胷中所自得若而人者不將一字不為簡一吐萬言不
為多譬之候蟲時未至而喑喑無聲時至而嘒嘒不己
彼盖無求無營而自鳴其天籟者也雖然隆盖又別有
說焉隆聞明公之居鄉也樸而醇清而曠其事親也躬
萊氏之孝其習隱也有龐公之風白茅為屋黃土為垣
青精為糧夫耕婦饁沖夷澹泊宛如上皇時盖大臣蕭
然不異寒畯彈琴賦詩而咏先王之風此豈有意扵世
用者哉及其強而後起迫而後應秉衡當軸清德彌峻
和風益暢蕩滌深刻削去煩苛事存長厚人懷愷悌然
且邁高跡扵霞表寄沖情扵物外泡影軒冕浮雲三事
日日促装時時接淅而廟堂牽挽鴻飛不得遠焉得意
而欲回首急流而思勇退明公垂戒于日昃覽分于止
足未為不是然而此時世道所仰賴明公不小明公不
可亟求去也世道自江陵以鷙猛束濕之政釀為厲階
刻削元氣急弦絞繩有識憂之至今日水旱沓仍疫癘
繼作去年元元大被其毒今歲益甚吳越之間赤地千
里喪車四出巷哭不絶隆竊念主上英明總攬大臣寬
仁愛人明良在朝政刑修舉不應致眚而災𤯝若此或
前人鷙猛束濕之餘烈也夫太和元氣人物得之以生
育國家得之以隆昌若明公之寬仁長厚國家方倚賴
之篤慶祜而消災沴奈何求去乎人之得位徒以自取
榮肥而公則榮肥天下人之當路惟恐一旦去己而公
則求去不能功及天下無心扵天下事者為之整齊天
下非超扵萬物之上者不足辦也以公德望老而束縛
三事不得去此謝安所謂捉鼻正恐不免者也若隆之
不肖則免矣人不以不肖目我則既己委棄我以不肖
自處則可以偷安凡夫而希為仙佛雖亦屬妄心猶差
勝其他持此妄心以日從事苦行借妄求眞借苦求樂
上則漸臻清静下猶足以寡過諐履寂寞而怡愉處饑
寒而不悶善自排遣而強名安樂法門以芝术為糧肉
以薜荔為衮衣以蒲圑為安車以修煉為經濟拜佛禮
斗逸于朝參誦咒繙經妙于簿牘猿啼虎嘯清扵鳴騶
鶴駕鸞驂疾於騎馬山人野客貴扵公卿石室丹臺榮
扵竹帛非強作佳話理則固然明公間世偉人其識豈
不及此耶明公康濟天下功德厜㕒名書上清良亦不
惡而山野之人平分風月坐領烟霞亦當不以此羨彼
乖崖先生垂勲捄火華山處士壹意栖真古人得時則
駕不得則蓬蔂而行卷舒其時龍蛇其德要各有為非
欲苟同若明公以在事為桎梏不肖以竄伏為凄涼是
使宋室無鵲起之勲雲臺絶蟬蛻之迹也當今之世士
誠多賢賢誠多品公孤黃髮德氣凝深鎮定朝野幕府
疆吏才諝踔偉經略邊圉雕龍之士摛藻擷華文麗天
漢骨鯁之臣披鱗折檻氣薄烟霞凡此多賢鍾英靈而
表上瑞詎不彬彬㻞㻞者哉乃惟迂僻曠逸玄超之夫
進不得依光日月畢志匡時退而閟影雲霞希心度世斯
亦備士之一種雖似無益明時差存標韵粧點光景亦
不可缺也譬之天道雷動風散雨潤日暄天各有用綺
霞彩虹無用扵天而天自不乏譬之地道蔬穀頥養芝
术服餌人並有益山花野草無益扵人而人亦愛玩今
天下獨少迂僻曠逸之士四明自賀監請黃冠領鑑湖
以來幾及千年虚無人而不肖不自揆度妄欲繼之夫
賀監遺榮辭禄請休去而龍驤不肖蒙垢負罪被竄逐
而狼跋所處遠矣有如嫫母敦洽靦顔不怍妄附夷光
乃其中翛然無悶一耳本同末異不可謂便遠也且賀
監昔時之為翛然易不肖今日之為翛然難何以故賀
監得意扵美官夢游帝鄉一旦請去天子賦詩百官祖
餞賜鑑湖以供漁釣捨大宅以為千秋觀士林艷仰鄉
里榮羨此時而為翛然不差易乎不肖身負大詬倉皇
落籍一驢䠥&KR0887;風沙雨雪而出都門青衫布帽顦顇還
里親知慰唁鄉人揶揄原憲無因介推有母甘毳難給
餔糜不充此時而為翛然不亦難乎而不肖天性故自
落落出覽風日入而忘其舉火宵坐蒲團明而忘其晨
炊二六時中常自娛悅徐而尋之了不得其所以娛悅
故以不肖所難仰而配賀監所易似足相當不怍也頃
王胤昌太史書來欲得隆憤懣不平言吐冤人之氣激
壮士之懷長留天壤山川生色夫憤懣不平事世上所
有隆胸中所無隆雖至不肖不敢為世上所有事不能
作胸中所無語而直以寂寥幽適之辭荅之耳士大夫
以尺牘遺其交知抒心寫懷垂名流照者在古昔則有
史遷李陵楊惲鄒陽江淹在近世則有唐寅陳昌積盧
柟吾鄉陳束皆以高才發為雄文沈痛悽惋掩抑頓挫
有足悲者並不聞道胸次鬱紆滿紙侘傺豪儁之徒賞
其悲壮清遠之士陋其煩競才雖高矣量不足取也隆
幼雖貧賤閱歷多艱誦習先民究心世務亦思有以自
見扵當世三十通籍兩綰邑符戴星視事櫛雨省民諸
凡可以佐黔首之急者毛髮不愛有所擘畫上下咸以
為能又頗研討象緯韜鈐邊務戎略若世有知者鉛刀
未必無一割之用不幸身多雕蟲之技譟其虚聲蟻慕
蠁集多士奔之招尤誨妬遠聽不詧並目不肖為平原
俠徒扶風豪士不知隆迹類洸洋行實檢飭寄情物外
蕭瑟有之跌宕未也即如隆所坐詩酒罪業己向明公
面承然而韻語號嗄己無遜辭醉鄉酕醄尚有媿色麴
君不能盡椰子大一杓即面赤頭眩上下四方易位令
畢茂世劉伯倫遇之何物傖父唾去不顧即此一節他
可知己嗟乎是所謂隨聲附和者也明公之所為搤&KR1158;
冤屠生亦以此古今稱大冤者以屈平伍胥武穆為極
真足積人神之憤傷天地之和若隆冤可謂最小小者
中苟跳勃捩撥之雖小必搖性若安凝撼頓之雖巨不
動隆少有志建立幸而精神筋力足以副之假手䜛者
早遂息肩毫芒莫吐端倪未見夫狺狺何論總之隆山
林之骨也天下之事若身當為之摩頂放踵若一脫其
手便須超然道固應爾事在心神散緩事去而情態嬰
纏之二者皆非也隆今可以超脫櫟社之木全以不才
矣又安能竊竊焉日抱其己破之甑而號之也古之失
意者多投之沙蟲山鬼瘴癘蠻荒而隆獨蒙放之清溪
白石之鄉還之祖父丘壠之土臣罰己薄主恩不淺從
此而勤修度世之業力講性命之宗皆君相所貺也匪
維罰之又為貺之天地高厚捐糜曷報乎又古之擯落
齟齬扵時者&KR0616;&KR0616;託名山著書以規不朽此較之一不
得志猖狂婬逸從日暮途窮之計者固云勝之然隆以
為猶非上策也士君子貴從性地上磨煉一番性地不
煉其中無主而徒役精馳神思垂空文扵世菁華漫焉
浮漂而靈光顧無栖插忽而物態外煬慾火内煎即垂
千萬言毫不得力姓名留扵青編形骨敝扵黃壤亦何
益矣是以上士棄蜉蝣之晷尊龜鶴之期舍熠燿之光
攬陽烏之轡游神扵澹合氣扵漠收視反聽以培性根
凝韵葆眞以固命蒂息心忘形而求大道焉及其道成
而文從之太上道德蒙莊南華禦寇冲虚關尹文始葛
洪抱朴子年拾遺景升化書華陽真誥彼皆以其所得
精華而筆之竹素何嘗不蔵之名山副在京師者哉隆
不肖竊慕此道凡夫妄冀知其無成苐試為之譬之苦
煩渴而飲涼漿無論多寡入口冷然熱病漸除神明漸
朗是隆之所寳也嗟嗟夫是言也亦近洸洋矣明公得
無訝之乎明公方以盛德鴻業都要津享大位海内人
士望若天神隆後來末學鯫生輕通尺一則宜脩樸遫
卑瑣曝鰓搖尾語而進庶幾入則足以為容不入猶免
譴怒而洸洋自恣若此則以樸遫卑瑣實亦不肖胸中
所無也亦以恃明公之知我也夫知我者豈誠以其人
樸遫卑瑣善曝鰓搖尾而哀憐之哉越石父伏在械繫
則垂頭不語及晏子解驂脫之則仰首高譚故曰士屈
扵不知己而信扵知己明公龍德大人顯榮貴倨目中
不乏樸遫卑瑣語我知明公何取焉使隆洸洋而有一
語合則言與聽者俱榮使隆洸洋而無一語合徒為嘈
嘈而己則吾儕小人之罪扵明公大人長者度固無損
也隆免矣天下之事方大集扵公隆竊見此時國本未
定朝議多端宗室失所邊防懈弛吏治粉飾官守貪汚
人情傾仄俗尚浮夸費用太繁征求頗急閭閻空虚黔
首凋瘵又加以災𤯝事大有可虞夫天下仳離則治平
繼之治平之後所繼非復治平也曲突衣袽明公不可
不熟慮而詳計也明公憂民體國動出萬全泰階永平
釁沴消殄隆等竄伏林莽恃以宴息野人請得禮壇醮
謝日祈天子之萬年祝相公之百福隆北向舉首曷任
虔注每思當今大臣若明公者何必遠慕古人桃李不
言下自成蹊閭閻道路之口月旦不爽物情所歸天心
必祐是真社稷生靈之柱石也勉矣君侯努力霄漢姬
公稚圭㩦手同車敬謝德音勿復以野人為念寓書者
為明州楊別駕別駕尊公以庚戌勤王遭䜛死事烈烈
忠臣哉明公所知也別駕由任子出倅明州愛民若己
子潔身如處女吏道循良七年一日尚未可以遷乎漢
庭積薪之嘆有以也明公長者無所不覆露無所不煦
育請稍垂情明州倅無論循良忠臣之後可念也
明文海卷一百九十九
