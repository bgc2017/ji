明文海卷一百四十六餘姚黃宗羲編
諸體文六
五死篇(闕名)
人有五死唯是程嬰公孫杵臼之死紀信欒布之死聶
政之死屈平之死乃為天下第一等好死其次臨陣而
死其次不屈而死臨陣而死勇也未免有不量敵之進
同乎季路不屈而死義也未免有制于人之恨同乎睢
陽雖曰次之其實亦皆烈丈夫之死也非凡流也又其次
則為盡忠被䜛而死如楚之伍子胥漢之鼂錯是也是為
不知其君其名曰不智又其次則為功成名遂而死如秦
之商君楚之吳起越之大夫種是矣是為不知止足其名
亦曰不智雖又次于前兩者然既忠于君矣雖死有榮也
既成天下之大功矣立萬世之榮名矣雖死何傷乎故智
者欲審處死不可不選擇于五者之間也縱有優劣均為
善死若夫病卧床榻之間徘徊妻孥之側滔滔者天下皆
是也此庸夫俗子之所習慣非死所矣豈丈夫之所甘死
乎雖然猶勝于臨終扶病歌詩杖策辭别自以謂不怖死
無顧戀者蓋在世俗觀之未免誇之為美談呼之為考終
然其好名說謊反不如庸夫俗子之為順受其正自然而
死也等死於牖下耳何以見其節又何以見其烈而徒務
此虚聲為耶丈夫之生原非無故而生則其死也又豈容
無故而死乎其生也有由則其死也必有所為未有岑岑
寂寂卧病床褥間扶柩推輦埋于北邙之下然後為得所
死矣蒼梧殯虞會稽尸夏聖帝明王亦必由之何况人士
歟第予老矣欲如以前五者又不可得矣夫如此而死既
已不可得如彼而死又非英雄漢子之所為然則將何以
死乎計惟有做些小買賣耳大買賣如公孫杵臼聶政者既不見
買主來到則豈可徒死而死于床褥之間乎且吾已離鄉井捐童
僕直來求買主於此耳夫此間既無知己無知己又何死也大買
賣我知其做不成也英雄漢子無所洩怒既無知己可死吾將死
於不知己者以洩怒也謹書此以告諸貌稱相知者
提琴(潘景升)
雲間馮大行使周府王餽樂器一具攜以歸詫客未見中有
二絃而龍其角絲自口中出魚皮腹木背榦則花梨而象飾
之麗以弓而鬃其絃若為之挾者衆眯其名馮笑曰此名提
琴顧無能撡耳因延楊仲修賞焉仲修者婁之審音者也抑
按沉思手弓若有會然苦其音弗亮也曰吾將亮之足令入
細矣於是易龍角以檀為之軫易魚腹以桐榦以篠而直其
絃絃半緡顧無為之背案有飲瓢椰也合之中式製遂成而
試操之音中宫商乃律以小令度曲其聲鏘鏘璆璆若戛
金玉仲修喜曰亮矣吾循其細聽微而弗熒指捷而弗滯
理于棼而弗紊也持以協管管調以引簫簫昵以和肉則
融融然邀魏梁甫之徒相與合奏於洞庭之波風泠泠生
縹緲而雲冉冉繞四飛之間一郡之人皆醉三月而不能
醒也洞庭君聞之而嘆曰是音也非人間之所習聞盍以
饗帝而樂神乎新安之上玄帝棲真之所而軒轅氏之所
乘游也盍往質之既至浹旬而咸池之樂始備西震於靈
巖披及鸞生生&KR0008;然長嘯莫知其解斯為帝之縣解與
三絃(潘景升)
周樂器設播鼗職業所及制用絲結為繩如貫珠垂雙
耳搖之還擊其面以成音協於鼉鼓之節自周失職武
入於漢至秦末改此器引絲而長之以為絃加一以象
川義棅出其上如繭之吐絲去鼗革代以蛇腹象仰盂
承概名曰絃鞉絃取諸乾軫取諸坤紀之三以行宫音
之主也至漢世邊部習之廣其月體增一絃以象四時
則絃鞉之窕以咸用和而嘉成揚子雲之著太玄因之
琵琶是已今之稱三絃者左曰老中曰中右曰子合易
卦隂陽三索得長中少之次其性柔用宜剛其調緩用
宜張在泉石之間則清流雲霞之際則煜參艷冶之場
則畼近市居者濁處暗室者窒溷湫隘者鄙失其撡矣
故珮瑱浣女去軫而能調清溪幽居三弄而成曲廣陵
之伎委調於流波惠明之靈宛轉而垂露哀絲悲韵在
指繁而不亂撥滑而不滯斷而復續抑而忽昂驟而若
止伏而若浮高臺欲傾曲池漸平就體而心憐孤嘯而
響合雙璅風韶惟清遠可尚一絃獨奏况金玉其相此
千古之直音一代之勁節也若乃吳俗和緩其音靡慢
其人柔脆其德沉酣和緩以振之易以豪靡漫以激之
易以襄柔脆以越之易以靭沈酣以湛之易以揚此奏
曲之微以之移情動衆者也故非世職則不專非心感
則不憐不學撡縵不能安絃綸以緒終琰以拍傳余與
吳門張聘夫交其父子于三代之間每以醉心焉祖野
塘以琵琶標特父小塘以提琴擅譽今聘夫遂以三絃
鳴而後絶技歸焉其技在漢之先吾於是而聞秦音矣
獨音(潘景升)
夫受氣于地惟竹也清受音于天惟肉也獨古云竹不
如肉謂乏自然然二者胡可淆也故竹音勁者可以裂
石可以斷腸肉音微者可以魂銷可以情死肉奏而情
不為死者未足以盡肉之情不盡肉之情其去曲之微
遠矣比之琴箏咸以音自寫而末世始合以歌簫管本
以音自和而末世始合以曲音各有主曲各有真從音
中聽曲為不識曲從曲中審音為不知音余每持是論
而衆人安于習殊不謂然姑以是為耳娛非為曲證也
晉陵李紉之每奏曲一坐悄然傾聽輒戒簫管勿和其
清潤宛轉之致始得悉陳而性靈朗徹不為游聲牽引
龔應民賞余以為獨鑑明日國中之屬和者不至四坐
穆如惟竹音波流蕭然遞響和之天倪乃為不繁故知
協和為吳兒偏技可以艷場不足以標竒可以悦俗不
足以熒智譜曰獨音而善曲以自振者始無惰情矣
口戲(潘景升)
蘇瞽北京東院人雙目無見而舌根之慧無所不通長
安貴人延請無虛日其技面陳者十一而背騁者十九
一所能也九所絶也彈弦奏肉曲盡其情此面陳之一
也閉之室倚壁而聽之忽若游茂林而百鳥哢音也忽若
閱大苑而牛馬嘶風也忽若臨市廛而雞鳴犬吠兒女
啼號猾豪爭閧輪蹄夾擊雜沓奔馳囂起氛上若震一
方而驚四座此背騁之九也客曰子技至此乎子將以
舌視乎吾視子舌知為秦之苗裔矣蘇瞽曰吾之坐一
室也茫乎若無四隅俯仰縱横莫不以身傳而象之浸
假而鳴羣飛而翔忽生萬翼浸假而嘶羣逸而奔忽驟
萬蹄為官長為邏卒為踐更為晝為夜襍而成聲吾聽
之若一吾執一而合喙衆之聽之遂以一而為萬矣彼
吹萬也孰萬使之哉吾所以用舌者四體舌也五官舌
也一毛一竅皆舌也吾不知有吾舌亦不知有吾身而
後能成此技也成之以想者也吾以舌養吾生耳秦之
舌存適足以戕其生吾不為也且吾甚樂乎其無視也
令予有目且得進乎技哉客曰善遂易瞽稱為舌師云
十反(潘景升)
馬道士居虎疁之神祠倣郡城之戲樂用竹木金革之
小器而節其音其音斷續不齊襍如風雨亂如蓬麻名
曰十錦間錯成韵各不相沿亦曰十反馬之言曰樂奚
以器為哉形語之國奚必殊音自吾舒雙臂有掌有拳
有背有面有指有節有骨有肉有抑有按有屈有伸而
輕重疾徐間之所觸亦有厚薄柔脆堅韌之異數之至
百且溢豈惟十哉於是為一奏而節之以舌惟唇齒頰
輔咸和焉聽者莫能盡其變亘史曰吾今而知一音之
統衆音也何絲之不可竹竹之不可肉也宫之不可商
商之不可羽哉吕覽曰心非臂也臂非椎非石也心之
所通而木石應之况能運臂者乎故曰吾於手樂而知
錦之細反之微也孰能形語者而與之手語哉
箏(潘景升)
麻城丘大語余乙巳春在京師有老樂工過其寓云張
媪者嫁而歸先太守舊人也曾記君總角時侍太守通
州為水嬉今願一見君也丘大聞而心喜急上馬造之
媪為陳前事歴歴可聽皆丘大童稚所記憶者相與歔
欷飲泣為出酒饌佐譚因言有姊大歸且老矣故傳父
箏擅場教坊君不願聞乎丘大曰幸甚其姊出見慷慨
擎破箏理敝甲而彈歌以合節丘大始未審至二三句
方悟為春闈催赴盡四闋丘問曰此南詞安得入絃索
姊曰妾夫張禾嘗供奉武宗推樂部第一人口授數百
套如琵琶記盡入檀槽習之皆合調今㤀矣惟四朝元
鴈魚錦尚可彈也丘再&KR0548;欣為再彈則思量那日離故
鄉也音畢擲地曰此亦廣陵散矣幸一遇君而彈如隔
世事妾將捶指安能更撫哉丘徑大醉而别亘史曰世
知拜月亭可合絃索而不知琵琶記亦然元人猶鄙而
少之何也豈非以其尚綺麗而少蒼莽色乎得張禾振
其聲幸一吐氣矣
又云余己丑歲至燕京聞陳大捨搊箏有聲而無
曲後嫁衛氏稱衛媪其技絶世此後教坊多工南
曲胥失之矣
明文海卷一百四十六
