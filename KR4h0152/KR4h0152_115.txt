明文海卷一百十五餘姚黃宗羲編
辯六
深衣辯(侯一元)
嗟乎夫用禮豈不難哉先儒言深衣之用無所不可于是士大
夫多以之正終余年及矣則喟然而欲營之顧其製白布而青
緣者也乃郡之人則皆藍而青緣焉盖諱白也而台州南渠王
中丞者名公也又獨青而藍緣焉人初疑之余則獨敬之以為
是求心而不泥古者也顧未及深考焉耳愚因而遡觀儀禮士
冠則主人玄冠朝服不言色者與冠同也凡衣必同冠韠必同
裳故冠禮始加緇布緇黑之弋入者也則玄端而玄裳是太古
之齊冠也士庶所同也士既冠則敝之而不復用也再加皮弁
則素積以存古也三王之所共也三加爵弁爵色赤而微黑者
也則絲衣而纁裳所以從祭也其見君則玄冠玄端而爵韠故
曰彌尊豈復庶人之所可同哉内則曰子事父母緇冠緇衣而
玄裳誠以采而不以素也寧有用白哉禮曰無君者不貳采不
貳采者衣冠同色謂大夫去國有可弔之道必素衣素裳踰三
月而後玄端玄裳也故曰冕衣裳者又曰衣白者山人盖古之
衣裳必上下異制而深衣中衣長衣則續袵同制皆取其簡焉
耳續袵則衣長衣長故謂之深衣也夫玉藻所謂夕深衣者吾
固不知其何色也然其中於朝服祭服也則謂之中衣中衣即
襯衣耳不着于中而着于外則謂之長衣長衣素緣乃所以卜
葬也又豈得為禮服而吉服也哉故知深衣者簡便之服也記
者亦自言之矣而規矩凖繩權衡之說特漢儒之文之焉爾獨
不觀之復者乎君以衮大夫以玄頳而又曰不以襲也欲
更新也又不觀之襲者乎君衣百稱大夫五十稱而又曰
不盡用也欲隨宜也然而必曰畢主人之祭服焉今夫深
衣者其可以祭乎哉不可以祭其可以正終乎哉雖曰
人之終事人之所弗得見也而固自見者也自見曰明
如以簡便自安是季孫之賜不足易而曾元之愛有足
多也嗚呼古今之變非一矣今欲易據案而席地易三
醴而玄酒則惑矣古之蠺少績多故玄黃皆績也特以
精為貴耳故衣則十五升冕則三十升也後世蠶既盛
矣又加卉服以佐麻葛故純為儉而麻為艱且玉藻曰
帛不裏布王制曰五十衣帛今尋常之人有不衣帛者
乎而可以裏布哉嘗聞衲子以傳衣為得法不知其有
貴于衣者也可以儒者而同之哉深衣之傳恐亦先人
之誤也愚以為有位者當服命服無位者可服深衣生
乎由是没乎由是而勿為習俗之所移則善矣其有不
便于衡縮者自宜通之以唐之中若古之紳焉可矣惜
吾不及南渠公之存而是正之也庸書以俟後之人
易簀辯(侯一元)
易簀之事自朱子疑之以為非曾子耶則一息尚存非
正不處惟曾子能爾以為曾子耶則隨事精察獨何以
受不正待童子而後更哉余嘗沉思而得其說焉盖人
道之始終也猶隂陽也之生為陽之死為隂陽主仁隂
主義仁則寬舒義則剸割一物而二用者也大夫有賜
士則受之服以拜賜固其宜耳是仁之方也士而没于
大夫之簀則不為士是故易之是義之制也吾何以知
之吾以禮知之禮屬纊則男子不絶于婦人之手婦人
不絶于男子之手夫人之平居焉有夫婦而不同者哉
而其嚴乃若此故之死而致生之不可也之生而致死
之不可也吾又以是而悟申商之法其所以異於先王
者刻覈而無恩執一而不通耳盖非法之罪也用法者
之罪也故謝而不食則曾子微之母而不母則孟子非
之歌而不哭則蘇氏姍之折枝而諫則老臣迂之是皆
有餘于義而不足于仁知簀之所以易而不知其先之
所以受者也嗚呼非通方之君子其孰能與于斯哉
陳圖南蜕骨成仙辯(王尚絅)
仙非可學而至也愚于陳摶乎騐之夫長生不死世之
所謂仙也自有生以來安有所謂不死人哉蓋命之脩
短各懸于氣之禀受而不係于人之修為孔子何人夀
止七十有三則聖人固若是耶粤維上古稟氣厥生各
千餘歲至堯舜時猶踰百歲繼此雖人物禀受差殊而
天地之氣亦薄矣脩長者猶間或一值焉如籛何學顧
七百餘歲乃若陳摶卒年一百八十有竒今考漁鈎媪
乳之傳雖若難信要其生固自于人異者頭顱骸骨今
匧置硤中死有足徵世猶以蛻骨成仙云者術士之妄
惑之也辟諸星麗于天光彩燦爛猶人之生也隕而為
石摶之骨是已蟬蜕羽化尸解飛昇仙家幻妄卒歸于
此焉爾矣乃使世人絶欲導氣貪生妄想卒之猶速其
死者首駢踵聚禍不甚耶是故世儒立論執以為無者
不知間值之說者也過以為有者不知稟受之說者也
學之而至者亦其禀受之有者也否則學似顔子難矣
是故程子以為天下至難事其知言哉嗚呼仙本非學
也必欲學焉終以無成老且死而不悟聖人所可學也
天下其幾矣棄聖人之道而學仙無惑乎退之皆以為
自棄其身爾夫苟以為聖人果不可學而至也則學仙
之妄可熄術士種種之說尚足以禍天下哉
荆蠻辯(顧彦夫)
史記記泰伯逃之荆蠻考其所都實今之蘇常而謂之
勾吳者及讀禹貢則曰淮海惟揚州三江既入震澤底
定震澤乃古揚州之域即今之湖與蘇常者也其謂荆
蠻者何盖古者中國亦有蠻居如徐戎淮夷之類是已
徐戎者非徐即戎也戎而處於徐者也淮夷者非淮即
夷也夷而處于淮者也則知荆蠻者亦蠻之處於荆者
也或蠻嘗徙于揚泰伯逃其所徙之地者也或始逃于
荆後至于揚封于吳者也吳即揚之一隅宣王命方叔
伐楚詩曰蠢爾蠻荆王子朝奔楚使告諸侯亦曰竄在
荆蠻則知荆蠻非揚州之土産也信矣荆與揚固皆中
國也而皆不能以無貶歴世既久斷髮文身之俗或變
之或除之或遁而去之未可知也或曰春秋貶吳楚何
歟曰春秋之貶吳楚以其僣王也貶其道貶其人非貶
其地也其地固皆聖賢之封國禮樂衣冠所從出者胡
可貶也予每見江南詩禮家家譜必曰吾始祖從高宗
渡而南者也又或曰吾始祖官於斯遂家焉者也間見
宋初遺譜亦皆委曲遷就曰吾始祖非江南人也求其
故而不得得非惑于史遷之說亦以荆蠻之種自諱故
更相蹈襲而謬妄至此耶不然江南亦大矣何獨無一
人吳産也舜東夷之人也文王西夷之人也固皆不足
為舜文累也蠻與否奚足為江南之輕重哉然予吳産
也産於吳而不知吳之自不可也作荆蠻辯
