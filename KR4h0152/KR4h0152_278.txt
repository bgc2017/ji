明文海卷二百七十八餘姚黃宗羲編
序六十九
贈序
䟦唐子華畫贈邵思善詩卷後(朱升)
至正五年吳興唐公子華宰吾邑余客其門相與處甚
善也公時時出古今名畫及其所自畫者示余且讚賞
其趣予懵於此道故不知嗜好若無聞無見者公不悦
其心曰豈其明於他而獨暗于此耶是殆薄吾畫也予
察之稍以留意一日與公同訪提茗廉父壁間有公所
筆畫四幅予觀而喜之公曰此吾二十年前筆也是殆
不佳予心計若從公求指其不佳者在某處某筆宜若
得其槩然不欲亟以凟之及再往則捲而藏之矣余素
與縣東門邵桂堂翁友善其孫孜思善時從予讀書見
公畫輙悦慕之不瞬目不釋手若予之有味于天地之
化聖賢之學也公大喜進而教之宦滿挾之歸邵生盡
棄餘事用能得公之意趣四方聞人稱能鑒識者贈之
詩文許與交至信乎生之妙於畫矣畫之為道宜求其
似也今曰似則不超宜以巧為精也今以拙為古殆必
自有其說予藏思善舊所為畫數幅假我數年得畢婚
嫁盡除書生氣習然後袖而出之好山水佳風日中請
思善指其昔非今是在某處某筆使昔之不得於唐公
者得之思善亦大好事故苐書之卷帙之末以識焉歲
辛卯秋九月既望朱升拜手䟦
贈陳伯柔序(王禕)
有元以來大江之西有二大儒焉曰吳文正公虞文靖
公文正之學主於為經其於羣經悉釐正其錯簡折衷
其疑義以發前儒所未發而集其成討論該洽封殖深
固視漢儒之顓門名家者有間矣文靖之學主于修辭
其於文辭養氣以培其本知言以極其用凡以載斯道
而傳之世故其羽翼聖教黼黻人文卓然為一代之所
宗而自成一家之言者也二公之學雖其逕庭有若異
向然要皆聖賢之為道其趨一而已矣後學之士烏可
妄議乎哉方二公之講學也天下學者翕然師之從而
遊者衆矣而以里中子受業其門者有陳君伯柔焉伯
柔之學為經則推本于文正修辭則取法于文靖淵源
之所自誠有不可誣者以余所交二公之門如伯柔者
何其不多見也於是二公不可作矣故余獲交于伯柔
不異聆緒論揖聲光于二公之門不知生世之晚也伯
柔識見高明而篤於自信操志秉節不務諧于流俗遭
世多故益將韜晦不苟事仕進盖庶幾立言以踵二公
之軌躅而今年幾六十亦既老矣昔者伯柔之遊江東
也文靖嘗贈之文其言以謂伯柔有志于聖賢之學而
二程子之學初無同異且極其歸于天德王道之論盖
其望于伯柔者甚至也於今巳三十年余嘗讀其文而
深慨焉前哲日遠斯文之墜緒猶千鈞之一髮纘而承
之不其在於人乎伯柔用辟舉而起再調官于越之諸
暨夫今之官州縣者第從事于簿書期會此胡足以盡
人之所長余故于伯柔復舉虞公之論以為言是則伯
柔之所任者其亦重矣而余何足以知之書以識别以
見余之知伯柔者固非苟焉而巳也
贈岳德清序(蘇伯衡)
往歲金華同知潘侯叔聞病目延周漢臣者治之漢臣
出入叔聞所余數數見之其徒有岳生者未嘗不與之
俱漢臣治叔聞之疾凡砭針湯熨與夫劑之和煮加損
一以属岳生比叔聞病愈漢臣辭歸余亦徵赴京師余
之叨禄于京師也八年然後得請歸養及歸後人問漢
臣則且死矣而岳生者余固忘之去年冬有持胡先生
遺岳德清詩示余者言德清余嘗識之余亦不記其為
漢臣之徒也歲之六月德清過余相與問勞乃知其為
往歲與漢臣俱出入叔聞所者固舊相識也而忘之則
余見德清安得不喜且愧哉德清故鄂忠武王之裔家
于嚴陵採藥浙水東名山奥區往往有其足迹而雅愛
金華之長山至輙眷焉不能去其所至人莫不虛館以
竢為人治目比有竒騐則德清能傳漢臣之業可知矣
余因問德清人目病凡幾證狀何若也德清引古方書
言目之病甚悉大都十七八證而名狀各異又問治之
皆有術無術對曰唯瞽不治餘皆有治之之術也然則
天下無不可治之目也對曰然余拊髀曰嗟乎德清生
亦知余之病乎余目與人同而余獨視不及尋丈尋丈
之林黧黃牝牡不辨此吾友也熟視而勿與揖彼非吾
友也拱手而迎之以此動輙速諐招刺不知此果類古
方書何等證也生將何以治之乎然余固能决别黔晳
美惡真贋於尋丈之内焉生縦不吾治猶可也嗟乎德
清生亦知人之病有甚於余而余之所甚患者乎乃者
雨不時降吾婺以旱溪流斷絶車無所用由是方地千
里不問高田下田鞠為稿壤黍稷重稑無弗黃而殞矣
而肉食者若不見而莫之省且督吏若胥日夜取常租
之盈其視民之少壯者之有菜色老弱者之胥為殍也
與瞀者矇者眇者無以異觀其目則非瞀非矇非眇者
不知此果類古方書何等證也生將何以治之乎之人
也固朝廷使之舉錯民之枉直者也生不有以治之其
於賢否是非利害曲直廢置取舍從違顛倒錯謬每事
類夫此則斯民將奈之何德清謝曰此非目病也苟非
目病則何病也對曰此所謂盲于心者也夫人之所病
病疾多而醫之所病病道少况乎以心盲之盲責醫目
者醫哉則賤工亦安能治之雖然凡人之病必有由来
得其所由治之斯愈此不易之道也之人之盲也亦必
有由然矣故竊以為苟治之以治阿大夫即墨大夫之
術何患其不治哉又焉用吾醫目者為余嘉其辨遂次
第其語以告&KR0757;黜陟之柄者且以見余之識德清有素
云
贈蔡山人序(宋玄僖)
自知其命者而後可以言人之命命豈易言哉富貴貧
賤命也夀夭禍福命也命懸乎天天之所為深遠莫測
而人欲言其將然無有不騐難矣哉是故非自知其命
者不可以言人之命也盖知命為君子君子之心不蔽
于物而理無不燭理既燭矣于富貴貧賤夀夭禍福一
聽乎天之所為而無不樂焉既以樂乎己又以語乎人
曰富貴命也知命者不溢不危斯可以長守富貴也貧
賤命也知命者不諂不濫斯可以久處貧賤也夀夭禍
福命也知命者不偷活不傷生則夀惟其夀而夭非其
夭也不足欲不蹈險則福惟其福而禍非其禍也斯言
也人苟聽之于世教不有助乎夫以匹夫之言而有助
于世教非君子其孰能之術數之學云何哉上虞蔡某
山人蚤嘗習進士業試不利即委分田野而無競于時
非自知其命者歟中年難于生事乃以五行書推人生
年月日所值日辰而有以勸之于其富貴者勸其不溢
不危于其貧賤者勸其不諂不濫于其夀夭禍福勸之
以不偷活不傷生不足欲不蹈險為人言命而所勸若
是非以君子之道處巳處人者歟不然何其不專尚乎
術數之學也余久處貧賤者也今年春遇山人田野間
聞其言知其有志乎君子之道而心竊喜焉因其徵余
言故有以贈之
贈錢文則序(高啟)
韓文公詩有曰我生之初月宿南斗蘇文忠公謂公身
坐磨蠍宫也而已命亦居是宫故平生毁譽頗相似焉
夫磨蠍即星紀之次而斗宿所躔也星家者說身命舍
是者多以文顯以二公觀之其信然乎余後生晚學景
仰二公于數百載之上盖無能為役而命亦舍磨蠍又
與文忠皆生丙子是幸而偶與之同也二公之名雖重
當世而遭逢排擯謗毁幾不自容仕雖嘗顯于朝而貶
陽山謫潮州竄逐于羅浮儋耳之間踰嶺渡海冐氛霧
而伍蠻蜃其窮亦甚矣顧余庸庸雖不能致盛譽亦不
為排謗者所及况遭逢聖明忝職禁署蒙恩賜還無投
荒之憂是幸而不與之同也然二公之文章德業赫然
照映千古而余早罹艱虞中事奔走學不加脩文無可
采將泯焉為衆人之歸是不幸而不能與之同也噫命
之所舍既同則宜無不同而何相去若是之遼哉盖窮
達得喪由乎命智慮賢否存乎人存乎人者可為由乎
命者不可必世之人常以不可必者責于命而不以可
為者責諸巳所以多自恕而倖得也若二公者其道同
其文學同故毁譽窮達有不必其同而自同則余之不
能與之同者盖有在也而豈命之罪哉山陽錢文則能
推星以言人之禍福無不竒中士大夫多稱道之將遊
湖海徵余言為贈因書所以自警者貽之且使遇夫自
恕而倖得者告焉文則讀書好脩善鼔琴斯直其餘事
云
贈鄭顯則序(方孝孺)
天下之論文者嗜簡澁則主于竒怪樂敷暢則主于平
易二者皆非也文不可以不工而惡乎好竒文不可以
不達而惡乎淺易淺易以為達好竒以為工幾何不至
於怪且俗哉善為文者貴乎竒其意而易其詞驟而覽
之亹亹覺其易也徐思而繹之雖極意工巧者莫加焉
若是者其為至文乎聖賢之文與後世之詞純駁工拙
多寡不大相遠也而世人望之若天然不敢指儗之者
以其不務竒其詞而竒其意故舉天下好竒者莫及也
使其意不能過于衆人而惟詞之脩安在其為竒也哉
日月之在天隮于東而行于西昏明于晝夜盈虧于晦
朔自有天地以來未之有易也天固不規規然求異以
駭人之視聽然愈久而彌新愈廣而無窮則為竒也大
矣尚何以異為哉至于鬼燐之變滅不可以理推其跡
雖似乎竒而其為明也微矣近代文士有好竒者以誕
澁之詞飾其淺易之意攻訐當世之文昧者羣和而從
之而三吳諸郡為尤甚此皆挾鬼燐而訾日月者也其
力雖不足為斯文害然不除滅而禁斥之何由復古之
盛乎今天子憫斯世之不逮古擇太學之士而教之吾
郡鄭君顯則與焉顯則為文不好為竒而亦不流于易
盖學而得其正者也予竊有志于變天下之文而患不
得友天下之賢誠得如顯則者數十輩其趨古人之道
以自見于世其崇且大者可期也况于文乎今猶未之
遇也烏得無慨然矣乎吾聞文與教化相上下安知今
之文果不古類耶顯則誠以吾言求之有合于吾言者
吾不謂之今之士也
贈王仲縉序(方孝孺)
饑而食飽而嬉營私而騖利生無聞而死無述者衆人
也食焉而思思焉而行不憂其身之窮而憂道之不修
不懼其家之無財而懼乎名之弗揚也君子也衆人之
所為切于身而見效近故人之趨事者夥君子之所務
事既緩而功亦遲故衆人多笑之而不知衆人之所為
又君子之所悲也吾昔年舟還自金陵泊姑蘇城下舟
人指城中大第謂余曰此元偽吳張氏宫也余問今其
家安在則己無噍類矣問其人名字則已莫有知者矣
及至錢塘道西湖舟人數謂余言林處士事曰此處士
故宅也此處士坟墓也此處士曾遊之地也余未嘗不
為之太息方張氏盛時據數州之富擅王侯之貴驅百
萬之人以給其所欲其車服宫室妾媵珍寳騶從師徒
僭擬乘輿而自謂一時之雄矣而今未下十年乃若此
處士在宋時破廬敝褐羸童野鶴出入于烟霞水石間
其窮困莫比今越二三百載姓名猶灼然在人耳目則
區區之富貴者何足道而士之貧賤又何足憾哉且處
士特一詩人其自立者非能如聖賢之宏大深遠有以
明斯道而淑來世猶能如是况夫君子之希聖賢者乎
吾友烏傷王仲縉年少好學其所志甚美而其鄉人竊
笑之以為迂仲縉告余余恐其沮于衆人之笑也故告
以斯說使仲縉知為學之足恃而益思自勉使衆人知
所有者之不足道不暇笑人而自悲也
贈金溪吳仲實序(方孝孺)
道本于人心非幽深玄遠不可知也而人鮮知之邪說
惑之耳古之為邪說者其言異其術異其名亦異其心
亦自以為異於聖人之道故其說易攻而智者不之信
後世之為邪說者其言與術皆異至于問其名則自以
為儒問其所宗則以為得聖人之傳故智與愚者皆溺
焉聖人之道載于經可知矣未嘗使人求道于博文約
禮之外聖人没明道者莫過于子思孟子而二子之所
言近而身遠而天下要其原則本之天命語其事則愚
夫愚婦皆可知之亦未嘗為窈冥渺邈之說使人不可
致詰也後世邪說者則曰文不必博也禮不必約也道
之妙不可以言傳也嗚呼是果道邪以聖人之智睿七
十子之偉傑其過于人亦遠矣然而必學于詩書禮樂
六藝之文至于終身而不厭彼邪說者則曰六經不必
學也必求于吾心俟其頓明忽悟而後可嗚呼是果何
道耶且經之作何為也聖人思巳之身不能常存以淑
來世故載其所言所行者使人取法焉耳今人必謂無
所用乎經而可以為聖賢則邪說者果勝于聖人也耶
棄書語絶念慮錮其耳目而不任而僥倖于一旦之悟
者此西域之異說愚其身而不可用于世之術也而學
之謬自附于聖人而曰聖人之道固如是不特誣其身
而乂誣後之學者何其甚惑耶自斯道之不明其欲惑
斯民者亦衆矣然墨者不諱其名為墨楊者不諱其名
為楊申韓老佛之徒各不諱稱其名故放言而驅之則
人隨以定其為害可息也天下之大害莫甚于名是而
實非異端其實而聖賢其名此士所以從之者衆也然
非彼之過也從之者愚也今有人焉棄稻黍而噉橡栗
雖無識者亦知其為愚矣棄孔子子思孟子而不師而
求異端之似者師之孰為其智耶金溪吳君仲實儒者
也學孔子子思孟子之道而不變于流俗者也其為學
其富其為文辭甚達是皆彼之所棄者而吳君獨盡心
焉余慕其善為學也其自京師將歸故論邪說之害以
贈之俾告其鄉人嗚呼斯道之不明久矣謂余言為然
者其有志于道者乎
贈順慶太守章弘載序(汪偉)
今縣州府官之長皆知名而别以所理知之為言主也
盖謂一府一州一縣之主耳家之長俗亦曰家主謂之
主一家之責萃焉老弱僮奴有供養衣食隣里姻戚有
吊慶公上有賦役祭祀賓客嫁娶死喪有需至于備旱
災禦外侮訓子弟皆主責也果蔬雞豚之細一失其理
則為家之道有缺而他人不任其憂主之道其難如此
積家為鄉積鄉為縣積縣而為州為府勢雖殊其為道
一也所主愈大則責愈難一物不得其所願惟主是望
不能為之主則彼將自為矣夫使人自為主此天下之
所以亂也饑寒莫之恤于是劫奪之計行焉爭訟莫之
理于是狼戾仇賊之惡成焉強莫之制而弱莫之植于
是任侠武斷之俗興焉是皆無主之弊也嘉靖二年冬
南京勲部郎中餘干章君弘載陟四川順慶府順領二
州七縣地盖千餘里戶以萬計者不知其幾而一旦為
之主儼然位其上而任其憂豈小寄哉章君以名進士
任郎署清慎之操樂易之行積有名聲且博學而文以
儒術飾吏事古之稱循良者皆然為主之道固不外是
君優為之矣瀕行其同寅司務暨子部諸賢合辭來請
贈言且曰故事也不可辭作主說以貽之
贈太學生石大用序(陳敬宗)
太學生石大用薊州豐順縣人自邑庠生登太學有年
處六館諸生間恂恂謹飭惟強力植志務學不少自衒
故自祭酒司業以下皆不甚知其為人正統甲子夏祭
酒李先生困首木于太學三日不觧炎暑蒸鬱先生耄
昏弗能勝大用慼然號于衆曰師猶父也師父罹艱而
弟子奚忍坐視大用察衆志不與已合乃退去閉戶疏
奏懇請自代先生亟遣人止之弗聽同軰亦沮之弗聽
大用奮然作色言朋友急難詩歌脊令况師乎亦弗聽
竟挾所奏走謁銀臺銀臺難之且懼之以法大用曰生
以義死亦以義何懼之有銀臺知其不可抑遏遂以其
請聞于上蒙並釋之于是在廷文武搢紳莫不嘆息曰
此前代之所僅有而今世之所絶無者也争欲求識其
面予聞唐德宗貞元十四年國子司業陽城坐送薛約
貶道州刺史太學何蕃季償王魯卿李讜等二百人頓
首闕下請留城守闕數日為吏遮抑不得上蕃等皆涕
泣餞送立石紀德集賢正字柳宗元致書蕃等賀之以
為昔李膺嵇康時太學諸生叩闕執訴僕謂訖千百年
不可復見乃在今日今大用卓卓如此予亦謂自蕃後
訖千百年不可復見乃在今日也以蕃等伏闕數日卒
不得通與大用誠意悃愊能感動天聽排釋艱困於時
刻之間則其賢似有過於古之人也夫師固不與五倫
而五倫弗得弗明故于三事之道均焉凡天下之為師
為弟子者莫不知有是道也而謂訖千百年不可復見
者盖以師之為教無實德弟子之為學無實心上下名
分依稀典故而巳而于三事之道視之為虛器焉固無
怪其不可復見也先生秉仁迪義凡所以施教于太學
者無非實德太學生恒二千人而陶鑄醇懿涵煦粹美
者甚衆大用至是發其所積奮勇不顧利害惟義是蹈
此固出於大用之素禀然亦先生導訓漸漬之極致然
也先生之於陽公大用之於蕃等皆可無愧而凡天下
之為師弟子者豈不亦有聞風而興起者哉是歲大用
以書經顯擢京闈鄉試高等說者咸以為積善之報理
或然矣是用播諸歌詠以為後世名教勸詩曰有偉石
生義激于衷陳厥悃愊徹聽宸聰帝曰釋兹復厥章服
用顯名教維新化育簪纓貂璫爰及儒紳合詞贊頌卓
哉斯人棫樸菁莪多士攸同翹楚錯薪穎脱奏功維初
倡義衆且望望爰播頌聲能弗泚顙三事道均云胡弗
尊兹焉不篤慙負聖門師道岌圮延平植之陶煦醇懿
明效在兹左右高徒前後國士衆人之中大用崛起山
有鉅材羣木蔽之貢珍明堂公輸忸怩天祐善類靡德
弗報顯擢高科斯文有耀昌黎紀傳集賢致書我作歌
詩永揚令譽
贈梁先生助教國子序(岳正)
君臣主義父子主恩恩義兼主者師生也先王不作大
道就晦君臣之際輔以典刑而或者罹刑以傷義父子
之間本乎天性而或者違性以賊恩彎弓而向羿操戈
而叛何者又烏足怪哉以今言之在上者提符信執教
條臯比而坐以名先生於堂上在下者服章縫挾書冊
雁序而立以稱弟子於階下此天下學校之師生也徒
以勢力假合而強為之號耳夫選一郡一邑之賢俊而
聚之一宫有勇者有智者有巧者有能言者有尚氣而
無所撓者其才氣之美固有不同者也臨之以勢齊之
以法可以使其面從而不能得其心從可以使其貌服
而不能得其誠服為之師者不其難乎順天府學學之
宗也而設于京師京師之大賢才之淵藪士之游其地
者得於耳濡目染之餘所謂智者勇者巧者能言而尚
氣者盖有不問而知不習而能者也毗陵梁先生惟介
轉自武學教授來司厥政談者率謂凡為京學當從事
于精練勤敏之間苟約束不嚴教條不密則貴游貨瀆
有以間之未見其可也先生方一切去之旦暮坐堂上
而操其要領任真率意澹若無所猷為者然而智者忘
其謀勇者失其強巧者閉其能能言者收其辯尚氣者
更其勁直而為和順彼此不忌而上下交好懽然其恩
截然其義何其盛也今年先生陞助教國子京學諸君
不忍先生捨已以去相率以情諗之于余余故述其所
由以為先生贈云
明文海卷二百七十八
