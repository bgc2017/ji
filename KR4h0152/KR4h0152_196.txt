明文海卷一百九十六餘姚黃宗羲編
書五十
自叙
復趙提學(陳獻章)
來教摘諸聖賢垂世之言與僕之事參而辯之大抵愛
我深而告我盡也僕用是知執事之心一峯明白不欺
之心也一峰死僕哭之慟以為自今而後不復有如一
峰者今乃有執事幸甚幸甚執事為說本之經訓與僕
所以為學所以語人者同歸而殊途但僕前簡失之太
略執事見之太明故疑僕之意異于執事而實不異也
執事謂浙人以胡先生不教人習四禮為疑僕因謂禮
文雖不可不講然非所急正指四禮言耳非統論禮也
禮無所不統有不可須臾離者克已復禮是也若橫渠
以禮教人蓋亦由是推之教事事入途轍去使有所據
守耳若四禮則行之有時故其說可誦而知之學者進
德修業以造于聖人緊要却不在此也程子曰且省外
事但明乎善惟進誠心外事與誠心對言正指文為度
數若以其至論之文為度數亦道之形見非可少者但
求道者有先後緩急之序故以且省為辭省之言略也
謂姑略去之不為害耳此蓋為初學未知立心者言之
非初學不云且也若以外物累已而非此之謂則當絶
去豈直省之云乎不規規于往迹以干譽目前僕之此
言亦有為而發嘗與胡先生言之矣非諷執事也此不
欲形于筆札俟面告執事于僕謂無間者也苟事有未
當僕得盡言之豈假諷哉僕才不逮人年二十七始發
憤從吳聘君學其于古聖賢垂訓之書蓋無所不講然
未知入處比歸白沙杜門不出專求所以用力之方既
無師友指引惟日靠書册尋之忘寝忘食如是者亦累
年而卒未得焉所謂未得謂吾此心與此理未有凑泊
脗合處也于是舍彼之繁求吾之約惟在靜坐久之然
後見吾此心之體隱然呈露常若有物日用閒種種應
酬隨吾所欲如馬之御銜勒也體認物理稽諸聖訓各
有頭緒來歷如水之有源委也于是渙然自信曰作聖
之功其在兹乎有學于僕者輒教之靜坐蓋以吾所經
歷粗有實效者告之非務為高虚以誤人也執事知我
過胡先生而獨不察此僕是以盡言之希少留意餘不
屑屑
又(陳獻章)
古岡病夫陳某再拜書復僉憲趙大人先生執事伏讀
來諭執事所以進僕者至矣所以教僕者亦至矣僕一
顓愚人耳凡百無所通曉惟知自守而已曩者至京師
與諸賢士大夫游日聽其議論天下之事亦頗有益惟
是愚懵終不能少變以同乎俗是以信已者少疑已者
多也僕之所深與者皆執事同年而獨執事之名未聞
也奉附到董給事書其中稱道盛德不少置僕私心喜
甚以為此來當得一見非子仁僕無以知執事然以子
仁之言又未嘗不追恨于京遊之日也承喻有為毀僕
者有曰自立門戸者是流于禪學者甚者則曰妄人率
人于偽者凡于數者之詆執事皆不信之以為毀人者
無所不至自古聖賢未免見毀于人甚矣執事之心異
于時人之心也僕又安敢與之強辯姑以迹之近似者
為執事陳之孔子教人文行忠信後之學孔子者則曰
一為要一者無欲也無欲則靜虚而動直然後聖可學
而至吾所謂自立門戸者非此類歟佛氏教人曰靜坐
吾亦曰靜坐佛氏曰惺惺吾亦曰惺惺調息近于數息定力
有似禪定所謂流于禪學非此類歟僕在京師適當應
魁養病之初前此克恭亦以病去二公皆能審于進退
者也其行止初無與于僕亦非僕所能與也不幸其迹
偶與之同出京之時又同是以天下之責不仕者輙涉
于僕其責取証于二公而僕自己丑得病五六年間自
汗時發母氏加老是以不能出門耳則凡責僕以不仕
者遂不可解所謂妄人率人于偽者又非此類歟僕嘗
讀程子之書有曰學者當審已何如不可恤浮議僕服
膺斯言有年矣安敢爭天下之口而浪為憂喜耶其晦
也不久則其光也不大其詘也不甚則其信也不長物
理固亦有然者矣僕或不為此戚戚也且僕聞投規于
矩雖工師不能使之合雜宫于羽雖師曠不能使之一
何則方圓之體不同緩急之聲異也尚何言哉尚何言
哉惟執事矜其志而略其迹取之羣咻之中置之多士
之列則天下之知僕者無如執事矣幸甚幸甚都憲公
雖未見顔色然仰之十餘年矣比聞下車以來德政之
布沛若時雨上自士大夫下至閭閻小民莫不欣躍鼓
舞僕固願一見況始者嘗辱一言之譽僕又豈敢自為
疎放比于固執者乎使回謹此以復冒瀆威尊惶恐無
已
與高中玄閣老書(趙貞吉)
僕抵家閉戸追思往咎慨然嘆曰今之世惟高公能知
我惟公能護我惟公能恕我往者合聚歡若骨肉一旦
乖隔即成參商是某之罪過薄德甚矣然細思之雖人
謀之未工亦似天命之已定奈之何哉其與公比肩出
入者十月未有一言之郤某雖不肖然自謂惟我為能
翼助于公嘗語公曰大有之世惟匪過于盛可以免咎
夫子曰善處此者可謂明辨晳矣夫哲人知幾知柔知
剛知微知彰遜處雍容上信下從身安而天下國家可
保矣又何必極其意之所之而後為快哉又嘗語公曰
數十年來人臣黨比成風共欺罔君上賄賂公行綱紀
蕩壊以致府庫空虚邊防廢潰人才風俗陋弊已甚公
禀扶輿清淑之氣剛毅爽朗文章藴藉具八面應敵之
才居皇上賓友親臣之任振而新之在此時矣不可讓
也僕雖庸劣願效鉛刀之割自列于散宜南宫之儔以
佇觀公勲庸之焯茂夫此二語者僕常常而言之公亦
常常而聽之今猶在耳也嗟嗟僕欲以此義佐公安知
竟以此得罪耶命定故也豈盡由不肖之過乎哉然僕
自謝事别來終不敢以纖芥有憾于公其拳拳一念猶
慮公舉錯萬一或過則社稷奚賴焉故兹再述前言以
獻于公前其用意區區迂而可笑又如此韓子曰人臣
尚同非國家之利古之君子不盡以同為貴也嘗觀宋
相韓范富三君子在位議政未嘗盡合韓范于西事大
相矛盾富議高郵守事有異范公因漸解去韓富議濮
事終身不合富公老猶介介焉故知古之君子不以一
切扶同為正也僕身已老行將逃禪寂以消餘景耳駟
馬高蓋其憂甚大又豈至借此獻諛希他望哉惟念公
高明慈恕必能終始知我又惟善人能受善言惟賢者
所當責偹故敢援筆不休唐突記室以自附于事君子
之義未審公果能亮之否
答東郭生書(楊循吉)
生作書來稱道僕好述作必以能文詞名于時謂生知
僕不然也僕吳中一庸夫耳自少來從舉業師治經俛
首埸屋操筆撰墨義色難之而人恒取以為輕重苟工
矣必譁傳朋友間騰敬聳羡曰斯人且必顯此則我不
貴而人貴者也及竊窺經書用古法以讀味其詞玩其
義又倣效前人作文字一二篇宣述己意輒甚快而人
則訾之曰是不急務何庸為此則我貴而人不貴者也
向也當年少時不閱世故每不信時俗之所去取直非
病世人謂為失輕重之分及予果用是登科而向者舉
業之貴遂一驗即仕以後則有人間簿書聲援之事所
謂筆劄絶無用而向者何庸為之譏又一驗僕既罷官
家居久益知人情曲折又視操觚秉翰直如巫祝輩將
謂為世之不能生存而假是以鼻息者也既索之忽侮
之得其意不過一點首咈之則誚怒横生謗罵而無忌
然後乃知所謂效古以為文詞信乎不急之務其貴不
貴又益大驗也然僕之好尊榮而惡侮慢固與人同顧
早退而不疑者羸疾之交擾勢不能耳夫聞居之法以
恬澹為要若欲以鉛槧宣志孰快于號令以筆硯釣名
孰易于事功夫在彼既不為矣又何假是𤨏𤨏者以重
困其精神哉且仕則為仕業簿書聲援是也今僕之歸
既已無勢力可動人矣如是而木訥質愚塊然以與人
接熙熙然以終其天年人視之尚不失為一前進士而
欲以文字名視之者不惟其官惟其技技又不若人則
呼笑而誚其前每問近日之有何著作寒暄之不叙今
古之不談而專及乎是以若僕之矇不知世事而遂若
巫祝輩以為假食者然則欲貴而返賤豈不誠可羞耶
且九流百家其所執莫不有名彼古文者何名耶非舉
業非簿書吾誠惑之殆類游手無歸而取憎于世之尤
者生乃以望于我乎夫所貴乎士者以其讀書通理道
能達乎政也故用之則光于功業不用則寄之言論以
是視士則士不限用不用而其人恒貴而今也不然不
過如僕向所云者則無怪乎僕之不樂有是名也生為
人倜儻好竒乃區區若是豈知已乎哉故具以其意往
白於生生其亮之無責僕以世所不貴之事
答鄭河源敬道書(祝允明)
得侍儀誨僅三歲其間會晤數十荷愛慕德如自平生
然使許時僅一二接顔面為荷興慕固亦當如是如異
執事者雖一日三接不能強合也如是者區區衷素無
假頰舌矣比承汗簡已略答報亦必既辱洞亮之已而
肺膈翻復絫日弗自休故復欲申敷焉而勢須以書大
凡世人莫不有志志正邪慝良殊而皆自願遂之其為
邪慝者無論即為正而良其負性布行每恒難乎中庸
或務恢拓至軒馳跌蕩其究聖人謂之狂或顓收歛至
刻峭孤絶其究聖人謂之狷此皆自由其性知務從道
而不得大中然必將務達焉以至于遂有若僕者狂乎
狷乎每自揆量亦每自疑且笑焉夫中固不能凡臨事
志未始不在開達當是時自信甚篤脱落防檢誠能等
萬于有一吷乃遂敏厲于已酌而應乎人要之不逆吾
道與反吾志其間小小移柱趨調亦無必校期為之而
猶為成章云耳或不吾亮吾㢲忍至乎八九焉而彼此
且遂事焉終將并其志而遷之焉於是則蒙頑之姿必
至于大校其事可捐者捐去不復望于同不可捐則以
死期之不敢誣也由前之必為近乎狂後之捐與期近
乎狷鄀夫之執蓋若是寵辱禍福誠不能計然用是以
賈禍特多焉夫今之世何世哉以是執也行乎族且難
況仕乎州閭且難況數千里外華尾蠻頭之域乎哉然
而以遲莫之景當百萃之役冒焉往為之烏有倓焉無
故焉者抑雖得𤯝不驚焉何也由先識之矣然而必為
之者何也以為人生窮通升沉福與禍雖出乎人無不
樞筦于天於命也已且若是者固宜失之細人而得之
君子獨求不逆我道不反我志不羞我心不負我天故
冐焉往為之如使君子且不容則吾末如之何也已矣
即今使大戾賈禍如前云云即死無愓容夫何懼之有
哉然自蹈陷危塗既蒙當世公卿貴賢大人煦溫而援
上之霽暘之光甘露之潤喬柯之休實謂至知殊遭矣
至于今之知與遭也猶然而恨夫不肖者之不能順
奉之也奈何哉奈何哉獠獷之俗咸陽之鑑發其蔀羚
羊之角摧其頑猶未革也載可導而牽之乎今日不肖
固無事凡所以回吾道錮吾志淹溷塗炭者非上也非
下也非天也非人也已也非已之它也不即去而已矣
然其為不即去也正以去不洞朗更是逆道反志故爾
有如昨歲事有累道若志者既告去數數矣其後事既
散落無統乃徑還已此非謾讕為罔人也嗟乎鄭君今
之世大人君子滿前吾豈敢以已誣人哉苐古之待士
也因其材而篤焉其志在成物今之待士也律萬品而
一之握吾之律示盡吾之心成否非所必也吾蒙知焉
遭焉待而欲成之焉感慕而已矣曷其忘乎且夫人之
材品不齊其亡乎此而獲乎彼也多不完故有為者不
可律于一不可望于人從吾所獲而自成之若是者古
之人皆爾矣又何況于今乎某之于仕得不得未可知
也于文章間不敢言得期厲力少少勉就則亦可知也
今衆賢諸友謬見錄取者亦以其所為言語可見者采
之耳然是物乃日常酬答賓友諸覓今雖謂有數十百
卷非某之至也愚者之少分頗得自至者未之呈著也
合為執事呈之故夫探理德之真尋道器之秘極人世
之務上引聖神中準時憲下愜烝人以可立與為者有
子通五十五篇括而韻之者有大游賦一首索賾隠貫
異同抽篋取寳指掌向人窈邃纖忽必有物焉者有子
微(闕)篇衡鋪昔今直訂是非觸意而語隨手而述天
人蟲草廣大碎𤨏索之而每得者有子雜(闕)十卷其
它言理載事尚有數種類唯歷世良史二三大家其餘
雖瑕纇不無要與近代暗澀局陋者大殊最異是趙宋
之牒益甚膚鄙其一作者予奪取棄見道大同其二畏
守太過多筆寡削通數百家之猥穰而首尾畫一宛然
公移其三成于遼金之際勢固有知之而不敢盡符孔
氏之道者此則尤切介介于愚衷大不自量而輒欲裁
定之頃已造端中輟復久今若遂置刀筆長還山林畢
志史業斯文苟就亦不謂千年無知已也此外英山秀
水幽坰秘壑壺觴絲竹誰其奪之伏惟執事高朗傑立
古人為徒才志德學皆非蹇蹶者所望昨日同役于潮
雖非共事大率略同此獨坐時然耳譬之玉石同焚蕭
蘭並霜塵世常態何足挂言然執事薾雲之駕理豈有
可柅者超然遐驤為知者吐氣毋為似鈍者不能力為
所為以諧人所望而更汲汲乎人不望者而勞力困瘁
煩以自苦焉以為時羣嗤允明再拜
與劉羅川刑部書(姚翼)
僕生平無他長惟束髮以來即耽好古文辭誤不自量
跛足村嫗妄希邯鄲之步以為非博極諸家不能折衷
其旨而得其深遂自春秋左氏以下及戰國策士之談
漢則馬班劉向唐則韓愈柳宗元宋則歐陽曾王蘇氏
父子與其同時附麗而興者凡所述作莫不縱心而屬
目焉于諸家之中馬遷昌黎尤為篤好顧才弱思澁每
一秉筆卑𤨏猥陋求古人之唾遺而不可得繼又以為
太史公之文初亦蹇澁其後南上會稽探禹穴浮沅湘
北涉汶泗過鄒魯之墟足跡幾半天下乃得收攬海内
名山大壑扶輿磅礴之氣而發之為文然後其辭宏深
而怪特恍惚變幻莫可蹤跡輒欣慕之自謂其不善為
文蓋由二十年困于庠序不能脫身漫游如子長故寡
聞鮮見而然或非其才之罪也幸中歲以來偶以行役
水道走天雄軍由陸以歸既又以貢偕計吏上春官近
復謁選銓部兩走京師觀帝王宫闕之壮麗及金城石
郭之險涉江淮絶河而濟仰觀岱嶽徘徊闕里之間庶
幾若見先進之禮樂兹又捧檄來豫章渡錢唐望海門
之潮陟富春泛彭蠡其所經行雖未及子長而較之閉
門褁足之夫則亦有間矣然自讀其所為文猶頽然故
吾未能稍變豈天之所限人力之所不能浮耶乃今則
既老矣竊伏愧咎丈夫處世戴天履地既遭時不偶厄
于下位不得附當世名公鉅人者顯揚功名垂之竹帛
而又不能自效其愚勒一家之言以遺于世亦烏用此
生哉乃追思既往既以限于天賦而博綜往古游攬山
川皆無益于其文矣惟方壮時嘗得游荆川唐中丞之
門而與之上下其論且自少與鹿門茅憲副為綰帶交
而得其砥礪切磋之益中丞公本朝文章宗匠而論當
世文壇之士若憲副君亦可屈指而數僕雖未能得二
家之肯綮而稍稍窺見為文之槩多出于二公之力每
妄有撰述友朋間識者亦往往謂得于二氏者為多始
知庸魯如僕其于文章機括之妙固非由天地間山川
靈淑之氣可以觸目而悟雖授受之際苟非面相指示
亦不易得之于神交向非兩公師友之助則好之雖勤
終無補矣然則為今之計惟盡交一世名公以廣師資
乃為至術而嘗聞閩中有王遵巖大參者與荆川師相
為伯仲高不可及欲踵其門而遵巖業已物故宦轍至
兹土乃知羅川劉公古馬韓之徒而江右文章巨擘也
始至一候于門牆而不可遽得既數月乃竊從他所獲
見著作一二尤信所聞之不謬始知匡廬彭蠡之秀初
發于歐陽半山再發于東里而今于我公又盛露其竒
信山川之有益于人文而益自誚其庸魯之甚也昔之
面相授受如荆川公者既已辭今世之士而與馬韓諸
公者倡和于九京不可復聞其緒論矣復得馬韓之徒
如公者幸相去百里而遥則其私心之所向往欲以昔
之所以事荆川公者事之而庶幾由此以得遂其生平
篤好馬韓之私其意專而願切何可勝道也顧以拘于
職守不容解脫且自淦達喻必從陸走而儒官無車騎
之便又不欲以私務借力于有司以故悠悠朞月所懷
未展偶與龍城朱丈一道及之朱丈自言于門下為莫
逆交遂敢敬具尺素假之先談以陳于記室併獻舊所
為文二卷乞憐而裁教之稍為指迷以免岐途之泣蓋
乘僕向往之勤而有一言之及則其幾之感應或亦不
異面談而可以啓僕之愚未可知也參對終當有期不
盡萬一
奉霍相公書(羅虞臣)
虞臣不肖不能委曲隨時悻直成性遂爾墮跡昭憲名
編獄錄重貽父師寤寐之憂虞臣誠死罪死罪被繫以
來每見獄吏咆哮心魂惕悸羣與諸囚括髮交手足關
械帶索坐饒蟣蝨一月之内僅能再櫛耳念自遠違杖
履音墨載疎輒欲作書遺報然薄命之災幾成狼戾氣
體虚羸不任執筆又服醫家息慮存神收精還吐之言
誤為過信竟爾遲疑乃今削骨稍能倚凴而眠食據褥
尚類嬰兒嗟乎嗟乎今日之事故未敢一二談也虞臣
少藉矩範稍知章句徒以盜竊文史之間非有杜偉廊
廟之氣阮放清簡之識謬膺薦拔得列清曹然長竊慕
稽生之為人自以剛腸疾惡遇事直言乃辭舉吏部絕
交山濤斯固哲士之高趣而雅人之遠圖者也覩其遺
書昭若發矇或咄恚時事便學挂冠但十口之隸未去
饑寒所以俛首縮眉求寄衣食重慙君子之恩竟離黨
構之禍命也如此敢復云云一自罷官之後吏持逐禁
來相熬趣遂命僕夫理奔策仗孤劍出都門望指河西
當此時晨登征途則受訶關吏夕托馬首則諱言逐客
自非識時知命誰不吁嗟行路之難隕涕狹斜之曲者
哉然而非吾心所懼仲尼素位之訓莊生齊物之篇作
者雅志似吾不少之也乃若玄英徂節青陽恊候始挂
長帆出清淵渡淮海望金陵伏謁我公都下侍領言笑
然後遡長江入彭蠡訪匡廬弔白鹿之遺跡遂循東村
上天池求高皇帝所為周顛碑讀焉斯固行道之勞而
實積心之所希豔者也若夫歸而誅茅結屋墳索置前
圖牒陳後爾乃總括百家馳騁千載雖仲舒覃思下帷
嚴平不窺城市自謂猶似過之何則誠以虚生不如營
名而羡古不如自立也但竊有懷惟恐聰明易衰重負
我公訓旨點玷門牆興言及此夜不成寐獄錄一首附
獻左右諺曰厚者不毀人以益名知者不揚默以危身
每服斯言良增赧愧然斯獄之成本自鈎織亦我公世
道之憂也故首尾具論疎鹵不文何勝悚息
復翁東涯書(羅虞臣)
與子信次京國忽復參商念言蒼梧轉多勞緒人至猥
惠德音故人天涯倏若面談來教叙陳邊郡之勞且勸
僕以進賢退不肖之指嘉命隕辱鄙曷能當吾子振翰
天衢高視上京塊爾雄心難可比量已而出吏邊郵式
監蠻長夫君子不易俗而治民志士不異操而居險吾
子陋膠東之無竒卑子康之積憤是故荒瘴不足為子
惡䋲墨不足為子拘僕視之豈薄志于梧哉顧僕媿無
鄉里之行又寡交遊之譽曩者曹員詔辟鄉賢翹俟當
此時人人自謂清通之裴楷更生簡約之阮放尚在譬
若爭餅羣兒惟相競口除書忽下首被非任夫徐生願
辭道子之舉叔夜求絶山濤之交昔人雅志良有以也
一入省署懶受羈束舊有惡悶心疾遇囂輒發即鎮日
之内呻喚不止每見揖坐委折齷齪不能學且令喉嚨
中時抑抑也良故厭之夫善宦之巧進慙司馬高舉之
智退謝長公方欲咏招隠之詩擬閒居之賦然華耀中
戰俗累外纏用方寸之情喪不訾之德而子責我以涇
渭薦紳抑揚庶品之道無乃與僕初心謬乎且夫白骨
疑象魚目類珠言似之能亂真也苟非賢哲孰能參驗
若僕則非其比矣且子又欲聞僕所定交嗟乎未易言
也憶在沖齠靡知檢括自謂高談可以娛心綴言可以
抗志玩索可以抑情單居可以流譽遂爾閉門學鈍破
偶成竒視入幕之賓則咄恚望延賢之閣而屏跡晚步
世途更勞宦轍追念生平裁深痛抑然性有所短心有
所暗終非可以絃韋移也屬邇以來時體逼煎志局難
改出門無&KR0616;處室獨娛固足下所深悲而鄙人之用兢
兢者也聲氣之同無以遺報不敢懷隠故略述其梗槩
歲月不停山原復隔子非茂齒我亦凋容無緣把臂願
冀努力
山中答張子九溪書(沈愷)
自江上執手暮雲烟樹隠隠如昨日事兩承至教不減
聞韶真黃鐘在懸而瓦缶難乎為音誤辱推奬若欲以
著作表見趨而納諸古人之域且諭以子才莫為子知
又若惻惻重為愛惜愷乃呼天嘆曰愷雖木石豈不自
諒敢忘子之言哉嘗謂丈夫生世上之不能總統百氏
叙述十經藏之深山傳之好事以成一家之言即當剖
質相明亦足以彰偉觀流薄曜使後世有知者甘鮑魚
之腥而忘其臭萬一有亮其心亦不殞于蓬蒿而弗聞
也奈之何有大繆不然者嗟乎非子誰則知者愷本海
濱下材無足齒錄兼之知昏力劣讀書修文弗克樹立
雖愷亦不自知奚暇望人之知自愷總髮以來連不第
于有司晚脫泥塗亦已後時一為俗吏百事具廢待罪
西曹早出夜歸樊維檻束日與罪囚相問答而敲朴呼
號之聲窮日不徹即欲操弄筆硯昂首伸眉論列古人
其心已奄然靡矣重以家門不造變故相尋先人己先
棄不肖去山妻弱子接踵而沒西風鳴枯瀟然獨處慘
毒萬状痛苦莫喻言念及此不覺心腸沸熱如撩湯火
食苦噎夢若驚寝若愕忽忽若不欲生有此惡況猶復
強顔濡毫以成文章必不然矣苐恨壮盛時無所自見
恐青陽不再老態將至人命飛霜詎同金石竊懼後者
之不如今嗟無及矣雖事與願暌時不相值然戀好成
癖終不能割去或情事稍伸愁苦不甚纏心乃舉架上
遺書讀之片言意會至手足不自禁惟孤陋罔聞無所
進裁譬之燕人適越且南且北若冒霧然茫茫莫知適
從良用自苦幾欲取裁于有道者之門則又自分醜婦
出門舉止言笑動不若人愧容滿面輒復中止今之為
士握寸管挾方牘往往延譽公卿流光四國豈其力能
自致于青雲之上而一無所附麗哉要亦有先容之客
隋珠卞璧無故而暗投于人未有不按劍而起者愷非
不欲握寸管挾方牘以取裁于人又恐按劍而起為天
下戮笑人謂我何且愷平生不善俯仰所向輒值牆谷
與人交非慶唁緩急不復往來無事率閉門掃軌弛置
自便都不識靦伺人即有以文名家者見其揚揚誇詡
言笑他顧詞色不及則又不肯低下取容作翕翕熱籧
篨戚施已退縮不前重以旁觀者從而狎侮之詎肯向
人作效顰態耶此愚所以寧甘心孤陋益增蠢愚而不
悔也士嘗伸于知已屈于不知已人惟識玉卞氏或免
于三泣人惟知音㸑下之桐可登之清廟故管仲知于
鮑子世始知有管仲伯牙知于子期世始知有伯牙天
地如此其大古今如此其遠肝膽相照知者有幾人故
騏驥常有伯樂不常有莫邪干將常有歐冶不常有世
之知不知不暇計子于不才不可謂無情至早夜惟懼
負子之知恐終冺冺無以自别于木石此腸一日而九
迴一飯而三嘆且繼之呼天而泣也愷雖不敏敢不鞭
策思奮以標趨古人今塵緣未斷是非榮辱猶懸于人
世路險巇孤蹤蹇跡尚未知税駕之所嗟乎人生貴自
立爾雖富貴何為行將歸老于九山之野若東方生所
謂築土為室編蓬為戸讀書其中將窮幽剔微以盡其
平生不自揆測苟有一得倘自麗于作者之域庶幾大
雅可興尚得免為鄉人而不與木石伍亦不為非倖也
恃愛及此長歌當哭譬言成哀不覺為狂為僻為迂惟
子亮之不然是馬遷之志不達于任侯少卿之心不信
于蘇季也惟子亮之
報彭海鶴(江以東)
郵致翰教幾何時矣客鮮宛陵之便竟未得報費書至
自里中再承芳訊蓋悠然有停雲之感焉嘗讀太史公
書每言未嘗不嗟嗟太息而後之文人者輙效之篇出
則淫淫簌簌咨嗟涕泗累幅不一減也謂何至若是文
家者流故作態耳今誦來翰則衿袂不覺沾濕豈非情
有所必至雖欲禁之而不能也異哉造物之于人也謂
兄為不困乎則以兄之苞併該綜淵邃閎碩上之不得
翔徊禁闥次之不得優游蘭省而顧沉淪于蔬圃之間
厚之才而不優之位至如某者乃倖每過當即以既通
籍論錢榖工虞吾可辦也吾將安之性故㢲懦即小事
猶豫逗遛不能决何以察官邪而明黜陟幼荷祖父督
之章句俳偶數言僅僅知如是巳耳固無所謂玄詣淵
造也禀質素弱目見日則神眩奪心善驚夜每寢則忡忡
達旦故既入籍而穎石則仇讐視之不獨弁髦也而迺
使之司校士人于人文最盛處其于才不才亦例置甚
矣然兄仕雖不達而抱其所蘊出入超然自有餘裕矧
望實蔚著憐才者每改容禮之則固未始困也弟兩仕
皆強之所不堪而今益狼狽若有不可支状欲強學則
口不復能伊吾佔畢而病目侵凌據案則頭苦痛而魂
惘惘不自知其為人世如此而仕謂亨乎謂困乎且孤
形孑立笑語惟親而猙獰烋于塵端魍魎驕于晝接向
非持老僧之法以不見不聞處之其不滅沒于伎倆也
無幾矣去歲由九江至省道匡廬山下東林寺恍聞三
嘯聲足輙趦趄不能進折腰何足辱乃元亮不肯一折
故千載仰其高風今當復由斯道愧矣何顔然不能不
含愧而過者桑梓事兄所知也歷宦十年餘而無數畆
之産太母九十有二幸飲食無恙例外官引致便是長
往向子平所以猶不遽絶念于婚嫁也若考槃寤言何
嘗一忘獨寐哉已矣惟兄可語此心故不厭繁聒而寄
言于千里之外亦以虞卿之欲比而竊有感也且時自
饒泛湖望潯陽風雨四來烟雲漠漠上窮下際泊然孤
舟因思鴟夷浣沙一何智也載酒持螯一何放也蓑笠
横釣一何適也而流星犯座龍衮淵沉岌岌乎殆矣帝
王有真天命固在人知淮甸飛龍金陵定鼎而不知皇
圖億萬年之基實定于洪濤浩淼不測之中昔僅睹之
紀錄而今得奉簡書雖不有三子之達而泝游其間寅
恭對越如親矢石而側虎賁環衞之末者凡斯蓋欲恊
之聲韻而意固散而不屬也遂于復言一發其幽愁憤
鬱無憀不平之素所藴積而未獲一申者如所云吾椒
當開國則有樂公為名臣初為中書省郎為侍郎今南
吏部也而碑不紀名景泰初則有黃公為江西學憲而
空同遺之人耶地耶嘗竊憤之承教亟留念苐增入原
碑則促窄不稱觀另立碑則嫌于前人之棄又恐後來
者之並棄之也尚此持兩端表揚係風教有呈請者無
一不即行而題請則近有例且尚未暇類總也諸所便
宜及聞缺失鴈無南征流有逆泝也幸便督教之太老
夫人朝夕侍甚歡知益健餘惟若甚自怡近作希併教
毋曰何足與聞大雅
明文海卷一百九十六
