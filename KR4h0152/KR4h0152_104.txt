明文海卷一百四餘姚黃宗羲編
說四
除寄生說(陸容)
温州棠隂亭有柏二株黃葉包裹擁腫而上直至其顛
黃葉中又出青葉芃芃條茂冬月不衰問之土人云此
寄生也其名凉薑歲久滋茂則樹膚浥爛遂至枯瘁惟
膚厚者無害耳命取觀之其根濕脆似薑故名其黃葉
則生以自護其根者貧僧或集以為笠他無所用盖惡
草也遂命悉除之夫天地間草木附寄而生者多矣若
蔦蘿薜荔木蓮藤之類柔弱不能自立蔓延高樹者是
謂附生又有鳥食草木之實遺種糞中生大樹空穴者
是謂寄生然皆無損于樹所謂並育而不相害者也惟
是草寄生于樹而有害焉不亦可惡之甚者乎世之人
附人勢力以取富貴凡名器可圖者皆盜得而隂據之
久而勢大力強無所忌憚則併其所附者吞併之殆亦
凉薑焉耳三桓生於魯而魯以微三晉生于魏而魏以
析莽操懿生于漢魏而二國以亡是皆由辨之不早去
之無術故也向使魯魏漢晉君臣有能炳于幾先防微
杜漸及其時而早圖之無使滋蔓則亂臣賊子寧有朵
頤神器潜移國祚者哉吾於寄生不能無慨也嗚呼有
天下國家之寄者其亦可監也夫
食熊掌說(萬士和)
熊掌異味也吴中人好飲食每宴客則蘆雀野鴿田鼠
山鷄靡不悉力羅致其不能得者唯熊掌余素不嗜口
腹於雀鴿鼠鷄數數見之席間未嘗一舉箸蓋所謂人
各有食性余非以不忍故也唯于熊掌異味冀得一嘗
好之無異於吳人戊午春以校士至銅仁平頭苗民有
得人熊者雙則其足獻之府府不能私以餽於余余喜
得償所好亟就視之毛去皮存後跟前趾宛然人形不
差毫髮其刀割處上於足一寸脂白骨突腥血淋漓顔
色未變余惡其似人亟為掩袂曰昔人有臨死請食熊
蹯者余食之即可以易死不忍也是夕元戎石公置酒
飲余酒半以熊羹進既非全形其肉乃與羊豕相類余
初不辨舉一二箸公告曰此熊掌也余心既有所觸則
為之作嘔欲吐不吐者久之因問公以熊於人利害公
曰熊力猛爪利其傷人常以爪然必人先犯之而後致
其怒盡力而止非如虎狼之性好嚙人以為食者余曰
若是則余之不忍宜也公曰雖然亦有不利焉熊食禾
稼盖民間男女終歲勤動恃以為命者熊一來食之輒
盡雖不嚙人其害與虎狼略等易曰田有禽利執言禽
不在田則不可執熊既犯苗執之何咎且凶人之肆患
者人猶噉其肉况其似人而獸者耶余以公言為然更
欲舉箸然竟中止豈非血淋漓似人形之狀尚切于心
殺禾稼奪人食之慘未接于目歟古者聖人嘗食熊矣
盖其不忍之心隨處充滿權其殺禾稼奪人食之慘有
甚于熊之似人者是以忍於熊者乃所以不忍于人余
以不食熊為不忍是感於見非不忍之全體也雖然自
其所見達之不見可矣因疑雀鴿鼠鷄余所不嗜者豈
盡出於其性或亦有不忍之心伏焉特未之覺耳向使
數物之生如熊之接吾目則便以為不忍矣噫嘻雀鴿
鼠鷄之類吳人所食者既非余性所喜熊掌吳人所無
余幸遇之竟不能辨味而止所謂飲食有分非余之所
存也獨以余之心如不食雀鴿鼠鷄者伏而不察其不
忍于熊掌之見則以不見而傷者多矣故書其說以自
識焉
葬說上(王材)
擇葬以利後於古無之帝王迭興豈必盡緣丘隴閥閱
降替其先頋無力以卜佳塋耶中原之國水深土厚自
昔多循昭穆而窆蓋不卜而無不可者山澤之國高則
欲避其寒卑則欲避其濕凡此惟以寧親之體不致速
朽而已而今之葬者膠術人之誣佞山之所從坎之所
向或稱華蓋或稱御屏或稱天馬或稱筆笏或稱旗鼓
倉庫擬諸星曜或稱貪狼或稱武曲或稱巨門輔弼而
以為其子若孫富貴之基官秩崇卑積藏厚薄若數權
量或稱鎗刃退筆卧尸或於星稱廉文破禄則使人惴
惴焉而謹避之至于兆域時或忽焉高或忘其寒卑或
忘其濕象獅龜蠏惟形之值嗟夫山之為物舉足異觀
此之類筆笏彼之類鎗刃此之為巨門彼之為禄存山
非有二應此則以吉應彼則以凶不將屢變其靈而不
自守耶苟曰不然則吉凶之數毋乃惟人意象所期耶
是地靈無定而天命不由也今葬書益繁講者益膠雖
高明之士往往惑之訟葬者之徧于州邑有以也夫
葬說中
衣薪俗遠而瓦棺而堲周而棺槨而塗車芻靈飾牆置
翣人子送親之禮於是為備芻靈柳翣已則焚之所以
盡于人心惟是衣以飾身棺周于衣槨周于棺土周于
槨必誠必信勿之有悔不致速朽而已昔魯君將以璠
璵歛孔子徑庭麗級而諫比之暴骸中野自吳營虎丘
秦作驪山恣其力所能致而無不為然卒不旋踵為盜
所發人主何樂于發而為是哉今士大夫家葬禮等差
雖載在令甲然穹碑廣楔象設森崇一時觀美或適為
異時開毁之標余所經燕齊之郊前代石人羊馬仆裂
相望其塜中之存者幾希矣或曰安僻之地得為則為
之要之顯孝弗惟是也
葬說下
史稱德彌厚者葬彌薄夷子學於墨氏而葬不從墨人
子曷忍而薄其親哉璠璵之戒蓋不使中有可欲以為
毁壤之囮耳然逝者弗明或溺其平生之所好人子亦
往往念親所好而將之以如生之心夫以周書埋汲卒
見人間漢茂陵之道書唐昭陵之字帖且不能終錮况
於金玉珠寳為恒衆所共利者乎前代葬者無貴賤咸
納鏡棺中取明暗之義今開封古鏡徧天下則知舊墓
蓋有不勝其發者吁可不戒哉可不戒哉
拜說(朱元弼)
拜之議多矣諸書辨取不同今揭其人所常行易曉者
以示乎子孫平衡曰拜謂罄折頭與腰平如衡也即今
揖耳下衡曰稽首即今之躬身至地頓首者頭叩地也
稽顙者頭至地也太甲之拜手稽首者揖而頭至地之
久也雅拜者先下一膝即今之拜也周禮竒拜者一拜
也褒拜者再拜也凶拜者拜而後稽顙也(闕)拜者古人
兩膝齊屈如今之道士之拜也膜拜者兩手合掌以受
顙也肅拜者兩膝齊跪手至地而頭不下也如今之婦
人叩頭者今之婦人之拜以為始于武后不見出處惟
史記周天元后令命婦為男子拜史官書之表其異也
據此則婦人古亦不伏地拜非始于唐也
拜說(韓如璜)
周官有九拜惟肅拜為婦人之拜其餘男子之拜凡八
而約之則三一曰拜先跪兩膝着地次拱兩手到地乃
俯其首不至于地其首縣空但與腰平荀子所謂平衡
曰拜是也周官謂之空首尚書謂之拜手凡經傳記單
言拜者皆謂此此拜之輕者一曰頓首兩膝着地兩手
到地乃俯其首下至于手首下腰高此拜之加重者一
曰稽首兩膝着地兩手到地乃俯其首下至于地在手
之前比之頓首其首彌下如衡之頭低尾昂荀子所謂
下衡曰稽首是也此拜之最重者稽顙即稽首以其凶
禮欲别于吉故曰顙拜無竒數或再或四或八或十二
若奠獻跪而俯伏非拜也故贊者不列于拜數今會典
載臣子謝恩禮五拜三叩頭禮臣之誤也其實四拜四
叩頭第五拜為一叩再加三為四叩耳婦人肅拜云何
考之古禮男子再拜婦人四拜謂之鞠躬婦人立屈膝
男子跪伏婦人又立屈膝男子再鞠躬跪伏婦人又兩
立屈膝今制太子與妃初見帝后太子四跪拜妃八立
拜惟致辭同跪太子伏則妃興命婦朝賀先立四拜後
再立四拜中致辭跪辭畢不伏直贊興宫人平時遇后
叩首而行朝賀亦只立拜此之謂肅拜近世婦人簡書
曰端肅拜非矣歛袵萬福愈不經矣若婦人興伏為拜
此則起于武瞾衮冕郊天伏興而成天子之禮遂致沿
襲成習云然婦人喪禮亦有稽顙之文即叩頭之及地
者故非謂婦人不叩頭但伏興為拜則不可蓋珠冠之
製俯首不得惟不伏興故無墜髻落冠之失此禮之所
繇適其宜也
觀蚕說(繆一鳳)
丁陽子曰衣食生民之原蚕之功大矣余觀其生也自
卵而蟻蟻而眠眠而長其間有卵而殈者蟻而痿者眠
而不能起者至於能長者十而八九矣及登筐而績有
黑而腐者有白而殭者有浮張其絲於筐側而不能褁
其軀者至於員而繭者十而六七矣夫均以葉為飼者
而成功則異員而繭者經綸黼黻可以衣被天下其視
黑腐白殭與浮張者奚啻千萬余於是而有感焉嗚呼
天地一大筐也而人績於其中矣員而繭者吾儒有體
有用之學也黑而腐者不足言矣白殭者佛老氏之術
也浮張其絲於筐側而不能褁其軀者詞章之士而已
矣奚禆于用哉庸識以自勖
魚鈎說(繆一鳳)
漁者釣于南陽之水繫舟古樹下細風和日倚篷箕坐
綸繩不息予過而問之曰一繩千丈綸之亦艱乎荅曰
綸繩非艱作鈎維艱曰曷弗市之乎曰市者之作無法
也弗剛則柔剛則易折柔則弗力是以不可用也予之
作鈎者有道焉鎚爐之功不敢苟施故鋩欲其銳距欲
其長曲之欲中其法及夫淬之日調其火候勿使太烈
視其色勿使過度濟之以水必使其鈎以手撚之皆能
碎斷然後復以微火反其性而和之使剛柔適均始可
用也故吾之鈎曲而甚力吞吾鈎者雖數石弗脱矣躬
耕子聞漁者之言得養性之道且知漁樵問對六物之
中又必以鈎為本也述而作魚鈎說
鼎說(許應亨)
齊之野人夜相驚以火鑿之於社東垣之下得鐘焉似
鼎而小總八十一乳上著山岳魑魅饕餮之狀野人相
與試察其色則渾樸而不悦於衆目試擊其聲則洪遠
而不入于里耳因撞而碎之鬻諸鐵冶之肆客有語叔
夏而恨之者叔夏曰子以是物為有知乎客曰昔者夏
后氏既平水土貢金九牧鑄為九鼎以察神姦是豈是
物乎吾聞劍有干將實能變化飛徙今是鼎能夜燭以
光奚其無知叔夏曰甚矣子之好古也苟是鼎有知則
曷不求售於子而卒炫耀踣斃于野人之手古之山罍
犧象玉磬大璜是皆精微貴重太古博雅之寳也今皆
安在推而言之伊耆氏之葦籥有虞氏之剛泰夏后氏
之琖殷之斝周之爵秦璽趙璧隋珠漢鼎兹其或毁于
無知或遷為異物或混乎水土或化為泥沙子能一一
而保其無恙乎重華禪夏兩㻻無聞鳴條既伐四璉亦
戢商受殄滅六瑚繼毁幽厲播遷八簋不守惟其陵谷
變遷盛衰迭運大者天地且不能以長久而况於是么
尠之物哉必若子之言則是寳玉大弓不出魯府璆琳
琅玕終貢一姓殷之祭器不抱以適周而齊之大吕不
藏于燕室也物咸久視而不變則是錫銅山壘金谷者
不必餓圜扉稿東市印纍纍綬若若裂土而侯者不必
羅雀門乘牛車阿房之宫魯靈之殿章華姑蘇之臺不
必飛灰燼成草萊遊麋鹿而號狐狸也非其伸者不得
不屈往者不能不返乎且是鼎也出之于土而入之于
冶也其利農事而為鋤為鎛乎將捍患難而為戟為鎩
乎抑為鑊以承烹餁乎將為鑑以别妍醜乎如其無知
則方其為鼎也不知其為鼎也及其為鋤為鎛為戟為
鎩為鑊為鑑亦不知其為鋤鎛戟鎩鑊鑑也如其有知
彼方見世禮崩樂廢古器無用乃發其神光自貶以求
有益于世返古而變今出無用以求有用子又何必嘖
嘖然惜之哉方且有人于此淳厚朴野息機絶知其處
世齟齬而莫能入其於人踽凉而無所親貌類無知言
若無用其不悦于衆目不入于里耳有甚于是鼎久為
天下所擯棄子不此之惜而乃不釋于彼何無所厚薄
重輕于其間哉客於是目瞠而不瞬舌舉而不下自咎
失言唯唯而退
緝籬說(夏良勝)
夏子居東洲規洲之隟為圃衍曠可蔬果自給旦且接
賓者以濱于水不可堵雉乃籬之或因其故或革而新
榦之以木横之以竹編之以棘攟縳之以藤而蒙之以
蔓自為密矣踰旬月而蕘牧童日耗之或欹焉或缺焉
或穴焉或踣焉馬牛得而場焉往來得而蹊焉冥行者
得而代燎焉舉火者得而代薪焉未終歲而更治者三
圃人以病告夏子怫然曰惡用是耶勞吾慮費吾貲鞠
茂草具財用適資馬牛與路人吾將通撤之而不圃焉
若我何有僮跪而進曰誠費矣然朝夕而饔飱堂奥而
賓友蔬果必有其直計歲出幾何殆恐費甚也壊而脩
之功亦過半而撤之則天地不盡利而畜吾僮者何為
請再治之保無慮也夏子曰唯僮乃窮日併力以治榦
則益以深横則益以高棘則益以厚而藤蔓周遭若其
素植視昔甚密鈎衣破面人不得而近也刮毛掛角馬
牛不得而衝也置析木以警蕘牧童不得入而居行者
不得取也既旬而定圃人得以利矣夏子往觀之進僮
而勞之曰誠爾治之密也爾志之定也人思籓衛其身
心者顧不若僮於圃也哉僮有言亦可受也哉
墓祭說(李濓)
或問墓祭禮乎李子曰非禮也曰古有之乎曰三代以
前無有也曰周禮春官冡人凡祭墓為尸周禮亦不足
法乎曰周禮所謂祭墓謂有事於墓而祭后土氏也非
謂祭祖先之墓也如祭祖先之墓則子孫當為尸何以
尸冡人也曰孔子曰望墓而為壇以時祭聖人固常言
祭墓矣子以為非禮何居曰非是之謂也曾子問宗子
去在他國庶子無爵而居者祭乎而夫子告之曰望墓
而為壇以時祭盖庶子賤不敢入廟故不祭於廟而望
墓以祭權也重宗也非謂得祭于廟乃舍之而祭于墓
也曰然則祭墓起于何時乎曰漢人為之也曰何以知
之曰秦不師古起寢于墓側漢因之不變諸陵寢皆以
朔望伏臘及四時上飯建武間世祖西幸長安祠高廟
遂有事于十一陵顯宗改元永平春正月帝率公卿以
下朝于原陵如元會儀此墓祭之始士民倣傚皆舍廟
而祭墓此禮家之所深慨而舉世不知其非者也何以
言之人子之所以事其親者有二曰墓曰廟而已矣人
之有生也神與體合而其死也神與體離以其離而二
之也故於其所見而疑於無知者則藏之而不忍見其
亡於其不可見而疑於有知者則求之而如或見其存
藏之而不忍見其亡葬之道也求之而如或見其存祭
之道也是故家有廟郊有墓墓藏體魄而致生之不知
者也廟聚神魂而致死之不仁者也仁知亡而人之道
熄矣而謂達禮者為之乎延陵季子吳之習于禮者也
觀其言曰骨肉復歸于土命也若魂氣則無不之也夫
骨肉復歸于土此精氣為物之有盡者也魂氣無不之
此游魂為變之無方者也是故當葬之日槥形而掩諸
幽既葬之後迎精而返于家方其迎精而返于家也一
旬之内五祭而不為數惟恐其不聚也及其除喪而遷
于廟也一歲之中四祭而不為疏惟恐其或散也乃若
墓也者吾親之體魄所藏而神魂之聚弗在於此是以
時展省焉展省之禮即俗之所謂拜掃也非祭也子未
讀檀弓乎昔者子路去魯謂其友顔淵曰何以贈我曰
吾聞之也去國則哭于墓而後行返其國不哭展墓而
入未聞祭墓也舜禹南廵崩不返葬禹非不思其君啓
非不思其父而未聞有饗陵之舉盖時饗在廟也唐開
元詔曰寒食上墓禮經未聞近代相承浸以成俗士庶
有不合廟祭者宜許上墓拜掃亦未聞祭也後唐莊宗
每歲寒食出祭謂之破散流風迄今莫有正之者吁可
怪已曰考亭先生家禮世皆遵用之而墓祭之儀亦具
焉審非禮先生何以取之曰家禮本諸儀禮及温公書
儀程氏遺書而作儀禮無墓祭之文温公明以祭墓為
不可程氏之書亦無是說矧家禮乃先生修輯未成之
書為一行童竊以逃去弗及改定至先生易簀始出故
其立論多與晩年不合先生他日又曰古人無墓祭唐
人亦不見祭但是拜掃而已君子於此不苟從非矯世
也守禮也曰時當寒食雨露既濡傾城士女皆之墟墓
間羅饌酹漿攀號洒泣而守禮君子亦有先人坟墓者
也當如之何曰先王致禮致嚴于廟以盡人鬼之情而
藏魄於幽以順反原之變君子于此必有所處矣盍當
鄉俗上塜之時齋戒易服先祭於廟必誠必敬以申嗣
續孝思之心翌日率子孫咸集墓所培灌松楸省閱兆
域加虆梩之土以崇若堂之封拜掃事畢然後祭后土
氏於塋之北(四明黃潤玉曰后土之名似過尊宜名曰司墓之神)布席盥祝一如
家禮厥明洒掃以下之儀則古禮今俗庶幾兩盡而仁
知之道舉得之矣何必設祭于墓以取知禮者之譏誚
乎曰墓祭固非禮然出于孝子慈孫報本追遠之至情
於義亦無甚害者君子從俗可也何深非之曰不可伊
川有言嘉禮不野合野合則粃稗也故生不野合死不
墓祭人子孝思不忘惟專精于廟享而已矣此亦求之
於有而不求之于無之意也非洞達鬼神之情狀者其
孰能知之
明文海卷一百四
