明文海卷四十餘姚黃宗羲編
賦四十
禽鳥三
蒼蠅賦(周復俊)
余以丙辰六月祗事皇邑長途藴隆赫陽繞於車傍
侵肌灼骨&KR1727;焉甚矣蠅也不仁復恣撩擾神益怠倦
其何以堪迺綴言車上以攻其惡云爾
爰有一物不臣不賓羣生濕化與世為鄰眴首扶足鼓
翼軒唇違涼冷而深避附炎熱而彌親旃檀忌兮如鴆
臭敗&KR0008;兮若醇迺若殊形合情萬點一性肆汗漫以旁
游詎招呼而自競目幢幢其如愚影翩翩其甚譎其止
也有營其逝也若决五步以内迴往飄越瞬刻靡定莫
可究訐至其緇衣點素皓珪流墨緣質互染變厥正色
臑臛芳馨醍醪鬱蔚投巇降穢敗厥正味觀夫爾形則
么爾欲孔棘遠近偵伺高下窺即罌未啓而蚤聞幕微
褰而潛入媟近膚肌洄沿簟席於時偃仰於時反側爰
命小史匪攻奚克爾迺卑躬匿形隠於幕隅靜俟稍定
徐出囁嚅竟俾寢不成眠蹶然而起人方恚忿彼則悦
喜左右隳突躭逐末巳越若清池帶兮曲榭修竹翳兮
幽窗撫孤桐以流咏暎嘉樹而隠嚢亦有碧梧珍舘文
甃崇臺猗蘭抽馥叢桂無埃爾其滅跡莫知往來腥臊
之砧幽溷之宅嘯侣鳴儔翾翩駱驛潰疽積痂膏血溓
瀐寧死不避實其所甘若乃旗停沸釡瓦缶熱羹投身
徑入弗有其生後來雜遝莫之或更曾是口實而眇軀
聿傾憶有文堂勝集嘉侣歡迎圖書靚潔翰墨妍清甫
三雅之將進豈一牢之式呈昨昏黃以稍却兹拂曙以
載盈見不辭謝入不稱名即&KR1415;&KR1415;而驚座亦絫絫以垂
纓尊俎濁而罔御形跡覩兮咸瞪於是悄焉闔戶秉麾
逐之從容逃匿智踰李斯豈無抶仆於杆昏眩於案斯
須復甦轉加淩亂主固無如之何客亦徒焉永嘆遂使
緒論間而莫宣芳悰懊兮未渙夫時有休明數有衰歇
飄風乍興湛露新結蒲望秋兮先彫荷禁霜而夭折悵
庭皋之葉飛覷火雲之峰滅爾則失時濩落舉步媻姗
吐微液以自潤矯輕翼而尤難都作塵中之棄歘為牖
上之乾矣維時林木載清堂宇空寂簾櫳無煩於卷舒
屏扆詎勞於拂滌朱絲流音烏皮展冊嘉肴可以娛親
旨酒可以速客何其快與有高閒公子開華軒踞文牀
被秋服薦雲觴凴几嘯曰虎豹蔵山虺蛇伏窟有其遭
之千萬無一久矣是物之為荼毒也今兹亦可以晏然
凝息已乎樓居生曰是未得為分子賀也大化迴環隂
陽轉轂今雖涼凛俄焉煩燠糞壤之中載生載育其種
滋蕃其禍彌伏抱深湛之思者能勿憂其盜公之餗乎
於是公子離席拂劒懼然若䀌吁嗟蒼蠅為患亡極
除竹蟲賦(繆一鳳)
予讀書漢山僧舍春初移植方竹數本於庭日見扶
疎可玩抵夏一本偶有就瘁乃咎僕輩灌溉弗時以
致也慨惜久之因覩其葉皆卷如裹剔而視之有蟲
隠於内夜出而飼其葉遂命周摘其裹者畀之炎火
而蟲害悉除越數日竹復茂矣感而作除竹蟲賦
繄嘉植之挺特兮禀天地之義氣不侔形於衆圓兮迺
外方以表異秉刺節而中虛兮允堅貞而不脆殿深秋
而發萌兮冒霜雪而不畏余獨愛其清修兮脱俗尚而
無累爰移植於庭中兮仰直方以見志夫何蠢類之繁
滋兮咸裹結於隠蔽夜羣出以咀嚅兮致萌蘖之日瘁
羌煢煢而孑立兮恐根本之就斃憤奸䘌之弗除兮實
有戕於善類爾乃摘抉不遺纖悉必去煽彼洪爐秉卑
炎炬始蠢蠢而蚑蠕卒促促而燋腐嗟口腹之既充甘
焚軀而莫訴顧枝葉之害悉除而節目之生猶故鼓蕩
蕩之薰風濯渟渟之朝露時欣欣而向榮復亭亭於軒
戶譬彼奸邪伏辜正直是與君子得時而道行羣小屏
斥而遠去喜大本之立植慶世道之復古審物理之盈
虛信造化之有主
沙燕賦(周廷用)
繄沙燕之翩翾兮潛攸處乎隂墟相岓岸與奔峭兮遂
結構乎所居衆喙營營不已兮通幽竅而拮据穴駢羅
而星布兮似軍壘之縈紆省啣泥之辛苦兮樂嘬土而
劬劬釋綢繆之牖戶兮類蛇蟲之所廬陋枝尾以作巢
兮靡塜間之故集辭金屋之煒煌兮迫華簷而廪慄蔑
鷾鴯之小智兮塊鷦鷯以自逸冀飄揚而高舉兮羞瑣
細之菲質欲厲翮而遙集兮甘屋簌以就室惟卑汙以
永託兮聊遷延於歲月食蟲蟻以飫饑兮嗜糞壤其如
蜜兀羣飛以刺天兮間差池而啾唧覽兹類之齷齪兮
異燕燕之竒姿苦玄裳之襤褸兮慨厥貌之太媸豈瑶
光之下散兮繄戾氣之所為音啁哳而喧喧兮無呢喃
之可怡尾䙰褷而翻翻兮靡頡頏之遲遲羌惡濕而居
下兮奉微軀以竄之邈棟炎之上燎兮渺雲羅而莫追
獲性命之僥倖兮煦雛鷇之嬉嬉胡狡童之殘忍兮繳
素絲於長竿窺衆孔之洞虛兮羂毛羽之摧殘聚凶醜
以悲吟兮怨杌&KR1150;之不安亂曰非我族類其性異兮惡
居下流聖所示兮番番緝緝君子避兮勖哉吾人其自
治兮
調鸚鵡賦(王士騎)
家畜兩鸚鵡一白一綠一鎩其翮一繫其足綠者雄
白者雌戲命合之兩不相宜乃知此鳥非獨惟靈矣
遂賦之曰
有鳥有鳥來自西極氣别雄雌喙分丹黑或耀采而綠
表或襯蜜而白飾度梨花而迷影蔵柳葉而無色如能
言而不言亦不知而不識胡伉儷以相求遂遭羅而見
弋彼繫足以傷心此鎩羽而填臆棄妃徘徊於故林怨
偶悲愴於路側而乃閑之以雕籠調之以越童音信絶
於隴西姓名播於江東豈山河之頓異抑言語之不通
各淒涼於夜雨爭怨訴於西風時或人靜簾虚庭空月
照綠既增輝白亦生耀回清夢於萬里覺形影之相弔
睹容顔於咫尺慨爾我之非調淚落兮長門腸斷兮陽
臺遞鳴兮聲促孤唱兮心摧嫠婦聞之隕涕寡夫聽之
生哀於是主人遣畫眉為媒鶬鶊贊襄清泉當酒珠罳
為房將冰肌玉骨之女嫁綠衣年少之郎何迹疑於比
翼乃心覺其參差藧為冠而怒發雪作羽而偏垂始含
顰而若詈終掩抑以致辭顧主人之恩重胡鄙心之未
知悲莫悲於死别痛莫痛於生離倘異類之見欺誓九
死而不移主人聞言而歎息顧命童子按拍歌之歌曰
西望兮關山杳清夜兮夢魂繞彼照影兮綠波此皦心
兮素縞嗟嗟可以人而不如鳥於是悄然四顧拆影分
身綠憔悴而氣索白睥睨其猶嗔已自呼而自舞復宛
轉以重陳若見假以羽毛願傳言於西方之美人
義鴿賦(皇甫汸)
余客居陪京嘗養鴿十餘尋被流言將圖歸計乃命
童子悉放之一鴿夜去晨來徘徊瞻顧意若戀戀因
感而作賦焉詞曰
何斯禽之靈哲兮乃戀主而踟蹰若含意兮未展猶弔
影以相於遶空梁以託宿兮嘅故棲之在除方其馴擾
晨軒和鳴夕砌飲啄閒暇毛羽鮮麗或命侣以將雏奉
清光以娛稚顧以鳥而養鳥胡觀仁而取義逮其主人
不樂羣鴿己辭翼將翔而復止聲暫背而仍依豈無匹
而守獨舍寥廓而安卑似楚姬之怨别類田客之相隨
痛雞鶩之鶱舞兮俾鸞鳳為之摧頽乏冥鴻之遐舉兮
悼鸚鵡之罹災衆方嫉余之修能兮鳥何意而憐才若
夫雀處堂而孔懼兮鵬止舍而賈悲繄鴿非野鳥兮奚
昭慝而示危又若海鷗不驚庭爵斯集愧未盡乎塵機
亦何徵於報德若其張仲之廬乍偃翟公之門尚開朱
生絶謁以謝往敬通却掃以杜來世之喪道人亦何心
昔時結駟今日遺簪請息交於良友恐負誚於微禽
讀鴿賦賦(侯一元)
司勲皇甫大夫舍中馴鴿十餘既被言欲行則放鴿
於野鴿有去而復還者大夫感之作鴿賦讀之悽愴
决絶余以大夫往忤中貴承譴江湘既狎於憂患且
君子焉往而不三黜將廣大夫之意故復賦焉
何浮雲之黯黮兮哲人罹其眚灾欽乘沐而往唁兮遵
庭除而徘徊覩遺鴿於坐隅兮羌欲飛而未忍流惠音
以盈庭兮情鬱結而紆軫感夫君之昌辭兮怊臨軒而
太息張羅閴其在門兮夫何斯禽之獨暱亡稻梁以與
女兮故棲溘焉不存鵩鳥告予以將去兮雄鳩鳴而翩
翻䍙深林以出雉兮弋高天而下鳶覽機辟之恢恢兮
孰羽族之能安禽將犧而斷尾兮獸將縶而决蹯乏彼
鶴之惠姿兮孰云届乎華軒奠東門之食飲兮發賈生
之休問羌聆音而鼓翼兮俛抽思而若愠何主人之夙
知兮猶感激乎兹辭歴險艱而密若兮顧微禽而怛之
扼怒虎之咆烋兮曾不忍乎虻之咂膚登太行而不慄
兮迺方皇乎陂陁昔攙搶之干紀兮茀揚光於帝側執
法眙而相睨兮勾陳弗求其賊君乃挺夫刳蟇之銛刃
兮巖直立夫中流終被椒蘭之唼佞兮亦浮湘而遠投
猰㺄之牙森其相向兮世共嗟其濩落阽危亡而不反
顧兮豈復恡夫好爵悲荆棘之既芟兮芳蕪蔓而不揚
鴛既違夫鴟鴞兮百鳥喧啾而踉蹡彼螳螂之執葉兮
黃雀睨而在後閱傳舍之流人兮孰棲遲而能久循疇
昔之顧養兮儔輩呴其相鳴倏澶漫於中野兮渺不知
其所征慨衰榮兮各一時孑特立兮有所思江未春而
雁北社方秋而燕辭釋山中之隠禍兮遠幕上之至危
智寧二蟲之不若兮固義結而不可離隘廷尉之題門
兮晰馮公之遇市鳥獸不可與同羣兮余非襲人而焉
處昔靈均之遐征兮睨故都而躊蹰顧微羽其猶若兹
兮又焉詫乎吾纍亂曰㛹娟飛柳故所息兮皠皠自潔
物無慝兮儔侣既遠形影隻兮夷猶躑躅感今昔兮永
葆孤貞矢無極兮
白鸚鵡賦(王世貞)
鸚鵡綠色以其喙紅黑分雌雄見鉄圍山叢談而白
者紅者五色者最不易得北戶錄桂海志皆稱白者
稍大於他鸚鵡冠有五羽若藧花作輕黃色怒則盡
張尾截於鴿外粉内蜜余從友人徐子與所見之果
爾而靈慧俊秀依人可憐子與以余之喜之也舉籠
以贈而徵一賦焉其視正平不能彷彿視延年摩詰
或差有致耳
猗西域之慧羽禀金方之淑潤頻迦授以仙音孟虧錫
其美胤倘瑤池之托質何青鳥之傳信冠擬藧而三秀
尾如鴿而偏俊乃若孕别雌雄喙分丹黑黑則片葉破
霜丹則微苞折白豈辨口之象人實靈心之天錫忽乎
穿林閃銀梭之透機舒而飲泉儼螺觴之承瀝於是虞
人慫慂以進羅射師屏營以却弩雖靡逃乎一目幸毋
損其片羽強彷徨而就食中掩抑而思土塊焉獨處悄
然思語彼越裳之遙使何異德而並依此隴首之下儔
復質是而文非出入罘罳夷猶紫微感異夢於司空受真
經於貴妃爾其性含雅馴度絶驚怒魂魄增輝飛霰奪
素璧人出則一市盡傾玉女入則六宫爭妬何郎傅粉
以清言杞婦被縞以悲訴偶失身於置網遂長辭於林
樾足何辜而見維翮何妨而遭鎩嗟半菽之示恩均轍
涔以苟活顧壺冰以憐影臨綺颸而捫舌乃有謝豹勸
歸倉庚和歌聞音似友辨字則吪彼棲鷴之濯濯或舞
鶴之傞傞儼長秋之來魯郊非族類其奈何是以絶念
戎荒甘心謝庭藉玉樹以長棲顧瑤草以怡情啜三危
之澄漿飯九光之秀莖願得臣弇州之大鳥相與誦聖
瑞於千齡
孤雁賦(薛蕙)
孤雁感物也渦水上有孤雁從人家畜鵝鶩輩以取
食人或逐之輒飛去入左右洲渚間然終不遠去也
予游城西有野人指示予心惻然傷焉因作賦云
遵長河之峻阪出城隅以西徂望鴻雁於河涘竚徬徨
而獨居容貇憯以愁顇音悽愴而號呼伊斯鳥之嘉淑
産異質於幽荒體貞信之至性動靜一其有常固羽族
之殊特衆鳥孰可與比伉故其行不失時止必擇所候
煖北逝先寒南下既冒險以涉危曾不恤夫勤苦惟衆
鳥之多智曰庇生之得宜弗一遘於艱難羨暇豫之無
期或巢山巔或游海涯奮首虹霓濯翼天池託戶牖之
巍巍下民莫得以或窺足無虛跖翼不勤飛資飲啄於
尋丈遷徙弗踰乎旬時何斯鳥之劬勞憎荼毒其易已
將材質之不倫固天命之難俟瞻北都與南國念室家
之靡止道路夐以遼遠間一歲而萬里復有羣侣中迷
雄雌死别目駭魂驚飛沈隔絶始迴遑而不進終躊蹰
以永訣爾乃背雲路下緒風依沮洳潛蒙茸捐燕越之
故思甘愁苦而終窮雖六翮之尚在欲北歸其焉從於
是淪形晦跡亡情失志牢落遠遷躑躅無寄痛衆雛之
一隔慕同類之難值伺晨鳬而朝征逐駕鵝以宵寐豈
卑湫之敢辭恥衆目之猜忌聲未鳴而先絶翅將舉而
復墜呻吟幽僻周旋林坰踐曠野之嚴霜食潢汙之流
萍延性命以苟存非初心之所營遭志意之摧毁中無
故而或驚況畏忌之叢至迫末路之惸惸避繒繳而往
來困鷹隼之縱横思逸樂之無遺憂慄紛其相嬰若乃
陽律畢謝隂氣時作天清日迥草枯木落明月出兮皎
皎野露皓兮漠漠戀南游於朱厓懷北棲乎玄朔魂魄
竦而怵愓顧形影之寂莫吐哀響之嘹唳志激昂而將
躍動幽谷之虛籟停高門之曉柝聞之者怊悵而自憐
見之者歔欷而不樂嗟斯禽之可哀像羇旅而無朋因
昆蟲之同感未若斯人之有情汎游觀而歴兹忽容與
而不行詠鴻雁於周詩泣涕下而沾纓覽萬物之參錯
悟大化之合并相吉凶與憂喜終同歸於杳冥齊百慮
於一致孰云天道之不平
明文海卷四十
