明文海卷一百一餘姚黃宗羲編
說一
醫說(趙汸)
醫之為術古之君子類皆能之以為養生事親慈幼之
切務非可漫焉諉諸人者是以百家衆技莫得而先焉
况人之有身肌膚之會筋骸之束元氣之藏神明之谷
經之所起脉之所止營衛周流屈伸聚散與天地比運
氣靡常土風殊理五臟六腑勝負衰旺死生疾病之所
以皆儒者格物致知之目所當必究未有冥然於一身
之内而得為大儒君子者也去古既遠由百家衆技而
上率以空言相師而不既其實惟醫則利害得失決於
旦暮間甚遠不過旬日非可以文辭隠蔽故學者鮮焉
於是判為專門而世俗養生事親慈幼之際亦惟他人
是託其不能無憾者衆矣宋之盛時嘗命文臣知其說
者取前代方劑雜民間所獻遴選而慎存以極謹審之
道業斯術者賴焉奈何庸人謬為增損一以温平和解
掩其所不知而終無益于治療之效漢長沙太守之書
觀證察脉以知病之所在而湯劑施焉其道最為精當
而近世以來遂為絶學間有剽聞一二曾未得其要領
而疏導湧泄率意妄施戕生人於掌股間而目不瞵其
流弊豈有涯哉故凡儒者所當為而不知講則世俗之
士將起為之其禍有不可勝言者不獨醫也河南處士
郭公子和嘗以其修已治經之餘取張氏書精意研覃
補其闕略朱子為叙以表章之沙隨程公可久亦有論
著今傳者罕矣四海既一河間劉氏東垣李氏之說始
行東南其遺書未嘗散布者猶有數十種有志者由是
以遡長沙之學而有得焉可以養生可以事親可以及
人庶幾古者大儒君子之能事不遂泯於方來已乎雖
然醫仁術也其體甚大其理甚微其用物也猥而雜其
取效也近而著非通乎天地之化辨乎事物之賾者不
足以成其能也非貫乎方論之博極其心思之至者不
足以致其用也盖必有明敏之資躬質厚之行而又反
諸身以求古人格物致知之所必究者而用力焉使其
心静而理明志堅而神定然後聖神功巧脉病證治之
說可以意會金石草木形色氣味之性可以類推而又
博濟而匪私善施而不伐庶幾醫道復古者乎予嘗重
有慨於斯切意通都大邑或有其人而未之見聞浙東
朱公彦修親得河間東垣之傳於其師每欲一從之游
亦因循未暇也至正己丑冬來錢塘卧病進士臨川葛
元哲會舍君時為行省掾以長沙法親煮藥飲予且曰
予書佐慮叔原善論醫當使為子發藥既而叔原至按
脉處方乃東垣治内傷法也藥三進而病愈予歸山中
每思叔原不忘辛夘十月予復來而叔原方給事公府
少暇日則指徐君子貞相識因造其家得觀李氏諸書
歎其用力之久客中感疾屢從子貞得藥如鑰透簧湯
沃雪又喜其取效之速聞朱公昔遊會府子貞之先君
子愛慕之因遣子受其說又知其學為有傳書肆老人
陳思復為予言子貞之父孝於親養生送死不墮流俗
尤篤友誼則其過庭之間所以為學問之本者必有道
矣盖是數者皆非今日方技家所能備而子貞兼有之
且年甚富氣甚清讀書論文日進因之以成其能致其
用使得於已者可及於人續于前不絶於後其事甚偉
而乃優游獨善使其道闇然而不章予盖深惜之故具
以平昔所見為子貞言子貞倘因予言而有感其必善
施博濟不失父師之意有以副交游之望乎
染說(蘇伯衡)
凡染象天象地象東方象南方象西方象北方象草木
象翟象雀以為色取蜃取梔取藍取茅蒐取槖盧取豕
首取象斗取丹秫取涚水取欄之灰以為材熾之漚之
暴之宿之淫之沃之塗之揮之漬之以為法一入再入
三入五入七入以為候天下染工一也於此有布帛焉
衆染工染之其材之分齊同其法之節制同其候之多
寡同其色之淺深明暗枯澤美惡則不同其深而明澤
而美者必其工之善者也其淺而暗枯而惡者必其工
之不善者也盖天下之技莫不有妙焉染之妙得之心
而後色之妙應于手染至於妙則色不可勝用矣夫安
得不使人接于目而愛玩之乎此惟善工能之非不善
工可能也夫工於染者之所染與不工於染者之所染
其色固有間矣雖然工者所染之布帛與天地四方草
木翟雀其色則又有間矣無他天地四方草木翟雀之
色二氣之精華天之所生也天下之至色也布帛之色
假乎物采人之所為也非天下之至色也學士大夫之
於文亦然經之以杼軸緯之以情思發之以議論鼓之
以氣勢和之以節奏人人之所同也出于口而書于紙
而巧拙見焉巧者有見於中而能使了然於口與手猶
善工之工于染也拙者中雖有見而詞則不能達猶不
善工之不工于染也天下之技莫不有妙焉而况於文
乎不得其妙未有能入其室者也是故三代以來為文
者至多尚論臻其妙者春秋則左丘明戰國則荀况莊
周韓非秦則李斯漢則司馬遷賈誼董仲舒班固劉向
揚雄唐則韓愈柳宗元李翺宋則歐陽脩王安石曾鞏
及吾祖老泉東坡穎濱上下數千百年之間不過二十
人爾豈非其妙難臻故其人難得歟雖然之二十人者
之於文也誠至於妙矣其視六經豈不有逕庭也哉六
經者聖人道德之所著非有意于為文天下之至文也
猶天地四方草木翟雀之為色也左丘明之徒道德不
至而其意皆存于為文非天下之至文也猶布帛之為
色也學者知詞氣非六經不足以言文玄非天黃非地
青非東方赤非南方白非西方黑非北方夏非翟緅非
雀紅綠非草木不足以言色可不汲汲于道德而惟文
辭之孜孜乎天台方希直從太史宋公學為文意其年
甚少而其文甚工不惟同門之士未有及之者自朝之
搢紳以至四方之老成凡與宋公友者無不推許之以
為不可及余每過宋公退即希直讀其所為文未嘗不
擊節而歎其有得于文之妙也今希直將歸其鄉大肆
其力于文故因以此勉焉余自蚤歲徒盡心於文章垂
五十而迄無成不知自勉乃欲勉希直寧不知愧然希
直得余說而及時以道德自任則又何至若余哉此余
之所以致愛助于希直也
雷說上(劉基)
有夫耕于野震以死或曰畏哉是獲罪于天天戮之矣
劉基曰噫誣哉何觀天之局也一夫有罪天將自戮之
乎天生民而立之牧付之以生殺之權而又自震以討
焉惡用是司牧者為也曰天鑒于民有隠慝焉人罰弗
能及也而震以威之微顯闡幽神道也曰惡是何言也
古帝制刑以為天下均故執刑如執權因罪之輕重而
前知之又不敢專而聽于天曰天討也夫是之謂贊天
地之化育今曰天又自以震戮人罪吾不知天之所自
戮者以何等罪乎謂其積之極人不能勝而戮之耶則
天下之為人子而不考為人臣而不忠為人長而不慈
為人幼而不孫為人友而不義為人妻而不順賊義而
戕仁縱私而滅公倚勢而行姦乘約而肆淫人言而獸
心隂慘而陽和磨牙吮血朘膏刮骨擅威作福殘害正
直而逭于司寇之誅者不為不多矣豈司雷者有所畏
乎乃不一有戮而庸夫乎戮焉使彼有以覘天之意而
謂天之所怒在彼而所容在此也則恃以不忌是天以
震勸逆而濟禍也豈天道哉必不然矣曰然則雷何物
也曰雷者天氣之鬱而激而發也陽氣搏於隂必迫迫
極而迸迸而聲為雷光為電猶火之出礮也而物之當
之者柔必穿剛必碎非天之主以此物擊人而人之死
者適逢之也不然雷所震者大率多于木石豈木石亦
有罪而震以威之耶
雷說下
或曰雷有神焉有諸曰人曰有之曰然則雷神所為而
非氣矣曰否雷與神皆氣之所為也氣也者無所不能
為也忽而形倏而聲為雷為神或有或無不可測知人
見其忽而形也而謂之神夫神也者妙萬物而無形形
則物矣是故有形而有質者有形而無質者有暫者有
久者莫非氣所為也氣形而神寓焉形滅而神復于氣
人物鬼神或常或變其歸一也曰既為神也而曰不能
戮人罪何耶曰神形而暫者也彼且不能以其形惡能
求罪人而戮之
菜窩說(并序劉基)
菜窩者宗姪彬之所以名其居室也彬字宗文少好
學有識而未用其居在處州府城之東門每求予為
文而恒弗得暇今年予來京師而彬亦以儒士貢為
工部主事因戲作菜窩說且以勉而進之云爾
犁眉公謂東門子贆曰子之居東門也井地十畝既夷
既壤俯壕為溝倚城為墉藩以枳林緯以蘖場是盖比
如東鍼錟若攢鎗蛇蜴不能求其縫罅蚍蜉不能為之
穴隙也何不墾之以種樹乎又何不耕之以藝稷黍乎
不然何不大為之池分北山之泉流以養鱉與魚乎徒
何為乎築陋室于其中墼糞土以為壁茨以腐茅蟦蝎
是宅藉以瓦礫羊蹄豕跡與鼢鼠為主客平明出門不
馬不車不驘不驢以造他人之廬呼朋命徒左蹌右趨
談無用之空言強相名而曰儒坐視殷賑之腴索為蓬
藋之區不亦悲乎吾聞燕秦棗栗穰橙鄧橘李梨薁鬱
秦杏周漆柿桃柰楔琬容琰質椅桐栝柏堅繢有瑟桂
椒萸榝吐芳馞馝木瓜榅桲藷藇葛芴叢蔓轇轕彼揫
此茁或庸其材或以其實或黃如金或赤如日翹蕭遠
條可蜂以蜜克勤厥營苟獲其一富擬封君受天之秩
范子所至穿池種魚史傳貨殖盛稱陶朱八口之家五
畝之宅牆下栽桑足以衣帛今子不士不農不商不工
綴籍州庠口體不充人皆子嗤子曷不懜東門子贆聽
之愀然思之杳然瞿然而作再拜而怍立而言曰公有
言吾獲矣而吾亦有知焉請以復于公吾將以藝稷黍
乎則古人一夫受田百畝而給今將以五畝為宅矣則
所羨不過二十之一不能以不飢也抑將以種樹乎則
近者非四三年不成不知遠者又幾年乎不可以懸吾
釡而俟㸑也抑且為池以畜魚乎則我身畸耳貸力於
人何日成乎不可以暵吾肬而待汲也今當種菜而鬻
焉尚庶幾乎可也夫夫菜也者采也君子之所采也或
謂之蔬焉蔬也者疏也食梁肉者之所疏也君子所采
而食梁肉者疏之庶幾或者可以裕我矣乎乃往訪于
溪南之圃人得膏土沃泉之術蒐四鄙之菜類其族而
種之買牛牯一牸三鏺其萊蕪芟去奥薉拔其荄杜阜
翳籜而灺之穿井於其四隅建桔橰焉潴水有池洩水
有渠或培或滋或叢或竒灌溉攸宜或耘或耔疎稠比
稀慈穉舉肥根莖實荑各隨其時羅之離離㩜之菲菲
未浹旬月而東門氏之童色澤如也貎懌如也窺其園
則鬱鬱芊芊入其門則盎然春温有酒盈尊他日犁眉
公過焉東門子贆御諸門犁眉公笑曰子亦足於斯而
已乎東門子贆再拜謝曰吾願見公而有陳焉久矣請
坐于吾廬而為公言之可乎公曰吾願也東門子贆曰
公能悉識吾菜乎公曰未也請之園而言焉曰始吾之
不營是園也漠乎其無思也今吾之既營是園也惟其
所以壯吾址而厚吾生則非一日也天地久其道而萬
物生聖人久其德而庶功成士農工商久其業而百務
貞故植韭以為之君韭者久也所以久吾生也致久必
慎其揆故植之以葵葵者揆也揆得其道則視明而聽
聰故植之以葱聰達則得算多故植之以蒜蒜者算也
算不失家必豐故植之以蘴豐則彊矣故植之以薑薑
強也物大彊則過剛剛過則折君子戒焉故植之以芥
芥者戒也戒事者思必苦思苦則毒故植之以荼荼毒
罹于中而用力勤故植之以芹勤極則病故植之以蒲
蒲痛也病之劇也病劇必弱故植之以荏荏柔而弱也
弱則微矣故植之以薇微骭痬也骭微則羸其行故植
之以蔞蔞者僂也愈病必以藥故植之以芍藥藥攻病
不可失其養故植之以鞠鞠養也得其養而後蘇故植
之以蘇蘇則起矣故植之以芑起必慎以保其後故植
之以瓠瓠者護也護不違乎道則難舒而福生焉故植
之以芷芷者祉也引祉莫大乎育德故植之以蓄蓄必
有濟故植之以薺薺者濟也濟自近而之遠自卑而底
高也故植之以菘菘者高也高極必窮故植之以芎藭
慮窮者必早計故植之以薊薊者計也吾朝而游焉觀
其菶菶菁菁可以悅吾目而暢吾情夕而游焉擷其芳
而茹其英可以旨吾腹而曼吾齡又可以究吾知而通
物理安得不悠然而永懷怡然而自喜哉夫吾廬窩也
不足以延長者而長者肯臨焉不可以不志請名之曰
菜窩願公為誌之犁眉公大悦遂旅其菜酌其酒書其
言而去
南岐癭者說(劉球)
南岐在秦蜀山谷中其水甘而不良凡飲之者輙病癭
故其地之民無分大姓小家子男婦女老人後生無一
人無癭者彼既安於常故而莫醜之亦莫思所以去之
及見外方人至則羣小子婦人聚觀而笑之曰異哉爾
之頸也焦而不吾類焉外方人曰爾之纍然凸出于頸
者癭病之也不求善藥去爾病反以吾頸為焦耶笑者
曰吾祖然也吾父然也吾家之人然也吾鄉之人然也
烏用去乎哉終莫知其為醜也夫世之人紛然以貨利
病其心而不念其背于道外于義猶癭者不自覺其失
于形矣及見正人君子言不能相入輙羣起而攻之曰
爾何迂也非吾類也噫是何異癭者笑世人為焦頸哉
說舟(劉球)
余常觀舟於江湖之上矣其水盛而風烈波濤之勢洶
湧黿鼉蛟魚出沒遠近山川為之震蕩晝日為之昏黑
彼羣小艇方港收岸泊之不暇所謂鉅艦穹艫者且欲
高其牙檣張其帆席當中流冒白浪以上下乎其間萬
斛中藏不見其為重千里倏至不覺其為遠盖其物大
而具備故雖涉江濤之險而恬若無事而功百倍於羣
小艇焉使其在恬風之潴止水之淵雖有載重致遠之
能且無所施其與衆小艇何辨焉士君子負才美不能
得名于僻壤小邑而能得名于大方亦何異于舟哉友
人羅君勉學工部侍郎寅菴先生從子也以歸安丞得
代來京中外人皆薦之限于常格不能拔調江夏丞江
夏湖廣首邑當水陸四達之衝朝使蕃物往來無虚日
勢偪而政瑣以煩人無樂於官其邑者猶風濤險阻而
羣小艇皆畏縮不敢前也羅君有學問文章而才能優
于已識量高于世猶鉅艦穹艫之為物大而其具備也
往丞劇邑雖喧囂交集其耳疑難充塞其胸必能無動
於懷猶舟之犯險浪而若履安流也事必敏于為為必
果于收猶舟之行愈速而至愈遠也政令之施事業之
就必將異于人而優於人猶舟大而功倍也雖然羅君
猶當端其心以為之舵樹其節以為之檣察於世故以
高下其帆席體乎人情以緩急其綯索然後能有濟也
不然將危于羣小艇焉尚望其功之成乎交游之士皆
贈羅君以詩余獨舉舟以喻之
物形說(李賢)
萬物之形不出方圓二者然草木鳥獸之類由天生者
其形圓惟器用室宇之類由人為者方圓兼之大抵出
于自然者未有不圓而方者反是蓋圓之出於自然者
以有理為之主也理即太極假使有形無不圓者故周
子為圖以示人亦必圓其形焉或謂天圓而地方地豈
不出于自然乎曰以地為方者據其平言之也殊不知
天包于地地如卵黃盖亦未嘗不隨天而圓其形焉且
紙窗之隙初無圓者日來射之其影必圓蓋亦隨日之
形耳水波之静雖曰平焉以物投之其紋必圓盖一生
水水亦隨天之形耳以類而推之莫不皆然于以見造
化之知矣
捕魚者說(李賢)
湍之北涯有港焉水自湍流滙而為淵始容小舟入百
步外漸闊成潭水深莫測相傳有龍隠其中魚大至尋
丈戲躍自得觀之者環步垂涎而不敢犯村有漁者不
勝其欲獨棹往捕之飽其船以歸潭亦寂然無所靈異
里人見之驚其得大且多争問所自漁者靳不以告由
是潜持羊酒粟帛以賂之始告焉求者既多告之亦衆
衆懼前所聞猶豫不往漁者利其賂曰傳有龍者妄也
昨者吾捕良久寧不興起邪能我從者與俱于是隨以
往者十八九惟一二熟計之謂龍處必深彼必會其未
知耳其可再乎獨不從已而漁者進從者繼之至潭方
捕之頃水忽湧溢漁者不知所在餘皆驚亂迅雷大震
墨雲匝地烈風暴雨驚電閃爍漁人溺死過半得附岸
者神飛心悸不知言語飲食者累日惟一二不從往者
無恙嗟夫漁之貪利而蹈害也如此人之趨附權勢也
亦然方見其赫赫炎炎可以富人可以貴人莫不趨之
附之百計效勤以餌其所欲已而天道一還權勢既滅
趨附之人逮禍莫逃與從漁者何擇焉惟守道秉義君
子能遠之耳錄其說以為士之立身者鑒焉
媒說(石珤)
西里之婦有習為媒者三年不成凡為絲蘿之好鮮扣
其門釡竈蕭索將營他技聞國有大媒氏乃載束帛往
問之再拜而進曰自婦之為媒也膏唇錯牙毁方削廉
意隨波流辨逐風生化強為奸扛卑使尊堅白同異燦
爛紛綸盼移喜怒咳定取予左顧漢勝右麾齊衂自以
為術已精矣一行而節應再舉而轍亂久益齟齬行唾
于塗立詈于垣不敢出戶庭者歷寒暑矣將逃之他郊
無復言媒妁事竊聞大媒氏旁通于道大化于藝願進
之階下以祛愚婦之惑大媒氏呼而起肅而入布席于
堂歛神凝思屏左右人三引其端里媒不悟迺閉之别
室致憤發悱明日又問之對曰將無夸毗大繁噏訾失
幾功急大勞反損事圖速成反敗與曰未也趣復入戶
三日然後召焉則見里媒之眉間栩栩然有動意曰幾
矣得之矣問曰女知吾媒有大權變乎曰然吾為女言
之天下之道有經有權聖人用之智者效焉先王之道
至大極遠吾儕巾櫛賤婦矮巷小人安敢議之雖然御
有百車不如詭驅兵有百萬不如反間是故我遇其常
揚兵正旗三戰而勝功非我誰卒遇勍敵我計不展進
與無所得退與後有患彼乃嚴兵以待我亂我乃騰飛
語飾謗書賂左右私名姝嫁怨賈禍以保我軀是以亞
父抑田單走樂毅奔晁錯剖忠反遇禍正反蒙詬必如
是然後兵可制勲可就矣媒有兵道焉女之所習者盖
尋盟屢講朝平暮成蓐食而更戰既陳而後擊之法也
故口血未乾而盟已解圍栅未備而敵大至矣女所謂
知媒之常而不知媒之變者乎吾為媒三十年矣被選
入官亦復十年吾譽枯楊使為春華毁白台使為嫫母
吾言一出彼各心醉彼執一端我當其會收兩家之歡
得三倍之惠卒有乖迕吾委諸其鄰其鄰不受吾委諸
其親其親不受委諸他人彼自交惡而吾潔其身故吾
老矣國中推善為媒者無以逾我而老婦壯子少孫行
女感我者亦多矣雖然其難易之理成敗之數爾亦宜
知貞女易成冶女難成妍女易成醜女難成禮法家易
成失節婦難成盖其媺惡素定風聲素遠幸我軰者雌
黃炫亂黑白顛倒使芍藥之艷得儕行露而升者以有
此舌與齒耳故吾軰者為正人小利為邪人大利而怨
不及焉抑吾聞之嫁怨於人其怨將繁賈禍自我其禍
始大吾恐明王之世終無税駕之所姑以卒歲利吾身
而已乃更教女為之吾不仁吾不仁於戲大媒氏固不
足取然其言時合於道特擇術之不精餬口之欲亟以
至此耳以吾觀今之仕者何止一大媒氏哉而顧偃然
自以為得計亦甚矣
鼎鐺說(吕默)
楚人兵後徙居故宫之址既結草為廬壘甓為墻壁又
鑿土為池忽獲古鼎量可受百斛上為蛟龍紋下為鬼
物怪狀欵識磨滅不可以考若夏周所遺故物實希世
之寳也中有大小二鐺一折其足剥蝕幾盡一缺左耳
中已斷而未罅雖劘刮下下鱗鱗若痂痏者如故鼎文
不可以挽乃負二鐺適市售之時亂甫定市之乏釡鬲
以㸑者為多争欲酬而易之始酬以五十則怒以五百
則笑以五千則又笑且怒有酬以五萬者乃售之歸視
鼎喜曰鐺以如許此豈倍蓰而已哉自吾亂後弊衣糲
食不自裕盖天以此優我也但未能舉而置諸通都大
邑富貴不須口也於是圖之以揭市門久無有應募者
適有博古君子過焉因請而質之乃笑曰寳則寳矣奈
時何夫狐腋雖珍而襲布帛者衆熊蹯雖美而嗜菽粟
者多龍泉太阿為天下大寳以之補履不若兩錢之錐
鐺固小勺水以沃束芻以然炊之易炎揚之易飱其熟
也可立而待此朝暮之不可無者故争欲易之鼎雖大
以之熟犀象烹黿鼉則不可投川鷄鳬汁少則熬而不
熟汁多則淡而無味將焉用焉楚人憮然自失曰古云
才大難為用其斯之謂歟遂歛圖匿鼎以自晦云
移樹說(李東陽)
予城西舊塋久弗樹比闢地東隣有檜百餘株大者盈
拱高可二三丈予惜其生不得所有種樹者曰我能為
公移之予曰有是哉請試許之予嘗往觀焉乃移其三
之一規其根圍數尺中留宿土坎其四周及底而止以
繩繞其根若碇然然其重雖千人莫能舉也則侈其坎
之南稜絙樹腰而卧之根之罅實以虚壤復卧而北樹
為壤所墊漸高以起卧而南亦如之三卧三起其高出
于坎棚木為牀横載之曳以兩牛翼以十夫其大者倍
其數行數百武植于墓後為三重閱歲而視之成者十
九則又移其餘左右翼以及于門又夾神道而南以及
于涂再閱歲而視之其成者又十而九也於是條幹交
接行列分布鬱然改觀與古墓無異焉夫規大而坎疏
故根不離宿土厚故元氣足乘虚而起漸故出而無所
傷取必于旦夕之近而巧奪于二十餘年之遠盖其治
之也有道而行之也有序爾予因歎夫世之培植人材
變化氣習者使皆得其道而治之幾何不為君子之歸
也哉族子嘉敬舉鄉貢而來予愛其質近於義留居京
師與之考業論道示之嚮方俾從賢士大夫游有所觀
法而磨礪知新而聚博越三年志業竝進再詘有司將
歸省其親予冀其復來以成其學且見之用也作移樹
說以貽之
明文海卷一百一
