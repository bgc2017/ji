明文海卷二百七十六餘姚黃宗羲編
序六十七
詩集
黃太沖野園詩序(羅萬藻)
黃太沖勾餘才士故侍御贈太僕卿白安公之嗣公子
也太僕公負忠正之節攖逆璫之燄抗疏直言殞身北
寺天下莫之敢明太沖以弱冠伏闕訟冤義動當世咸
曰忠臣之有子也如是太沖雖才何暇以文彩自見與
才人韻士爭尺寸之席哉壬申冬崑山朱浮石先生以
太僕公之門人手太沖所為詩一冊示予因傷太僕公
事聲泪俱至汝南郭亮之風千載再見然予讀太沖詩
感憤寓物之言十之一詠事十之三贈答十之五閨語
十之一未嘗自譜其年月以其詞繹其志盖發憤于太
僕之所為作多矣此浮石先生所以悲也古人忠孝之
語哀激所次有則有倫况出之雄文博學之輩衝於口
而被之音天地鬼神感通之至數該焉盖不求為韻語
而不能不為韻語所謂長言之不足又從而詠嘆之是
也三百篇之亡乃有離騷遂接風雅為後代詞賦之祖
夫屈子義兼親賢使不遘上官子蘭之徒騷亦不作騷
之為言憂也故屈原特以其憂傳而千餘年之後宋遺
民謝翶者復以其哭不朽晞髮諸詩先儒以為直遡盛
唐以上夫臯羽世經義之學應進士之科使不罹宋季
之難感文信之死詩亦不作故臯羽之詩乃與其哭俱
由此言之情不絶語必不至文字皆然而况詩之道乎
太沖英才磊落挾以少年之氣今其詩幽折陟拔而忳
悒多思與老成積於世故者相類其鐵琴死戰馬老
狐行諸篇命事稱名亦頗與原之山鬼國殤翺之鐵如
意玉麈尾同至其紅閨麗事諸詩豈所謂托情男女亦
宓妃佚女洗藍曲楚女謠之致類乎何其情之峭以深
也哀心感之無言不疾故曰發憤於太僕之所為作多
矣夫道彌往而風彌厲古今皆然文字之槩亦觀世之
理也惟太沖負忠孝之極思佚按愆於心者既甚而後
溢之為詩故不獨有詩而詩復鏗急絶人風氣逼古此
予所以例之屈原之憂與臯羽之哭而為言爾不然太
沖遭遇明聖忠臣之魂己雪黨人之碑己踣以彼其才
進用於世非二子所可同日而語也
明文海卷二百七十六
