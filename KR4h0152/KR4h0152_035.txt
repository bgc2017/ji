明文海卷三十五餘姚黃宗羲編
賦三十五
輞川圖賦(王邦才)
自王摩詰别業輞川而為圖者四後之覽勝者爭
相慕焉余吏藍五載僅得两遊然昔亭榭雖成丘
墟而翠然之景天然之趣令人快心怡目戀戀然
不忍去者命匠搃為一圖剡於石自谷口以至鹿
原寺上下二十餘里轉折步驟山巒水灣閱之盡
在目前爰掇景成賦以紀其勝云爾
出郭而南十里之許名曰輞峪兩山相閗水自南出深
崕臨谷無路可通就山鑿石棧棧砩砩寬不過尺必湏
振衣怯步走出三里而後大川即焉夫川胡以輞名也
水不直行逶邐成灣傍灣為村傍村為田雞犬相聞烟
火相連出作入息猶有上古之遺黎夏麥秋稻無慮旱
潦之失天凡十三區周匝團轉如車縛頭始至鹿原諸
峯排闥水聲潺湲前為菩提之宇羅列諸天後為右丞
之祠瞻像儼然面對翠屏兮森藤蘿之芳蔚背倚巍峩
兮蒙古樹之槎牙&KR1005;嶭特峙於左兮聽飛泉之鼎沸泜
洄溜頃畆於右兮廼維母之古塔松風響振於隂&KR0676;兮
嵐霧滃其已溟山寂不聞乎人聲兮抱予懷之耿耿此
摩詰氏别業之出處也其文杏竹里二舘與南北二垞
年遠無存曰辛夷隖曰漆園曰木蘭柴曰茱萸沜今不
復見矣雖有華子岡孟城坳欹湖柳浪欒家灘金屑泉
不越寺之東西亦不能辨其孰此而孰彼也止有白石
二方在水之滸其直如案四角有孔相去數尺即昔之
白石灘者是也坐於其上對客欵酌寧不爽然自適乎
寺後有斤竹嶺乃維之手植葉如斧斤幹不盈尺每年
所産僅有數株翩翩翠袖其質如玉多被牛羊所踐踏
僧不知其貴重而我始嚴以護持至於竒花美卉逞姿
閗顔緣時開放爛漫重巖旹有珍禽異鳥鳴飛咿軋毛
羽絢彩繙繙喈喈聽之笙歌迭奏共我所適者也面南
森蔭蒼翠懋林叢密有虎豹猿鹿晝吼夜啼伯千為羣
而樵採牧獵之子唱和出林余與客舉杯而嘆抑何悠
遊之自得既而烟光晚濃攬轡而歸夕陽已下燈月交
輝依依乎再歌再咏又何知塵世之靡靡旹在萬歷癸
卯秋也
古繪賦(譚宗)
歲在著雍閹茂舘舍偪市㕓日出入輪蹏間昏塵
惡臭□眼塞鼻蔑有已幾不知身世之謂何嘗偕
人走廟市流眱瞑念觸物愴懷歸而為古繪賦以
志感也辭曰
㬅方老人嘗來都市有持繪册而售於市者間取而觀
之則畫古羣賢之像各為一家之目絹素陳久緣飾脱
落不驚人眼率率朴朴然而丹粉雖謝神采奐然麋睫
能動襟裾欲仙筆墨之玅睇而眎之斯殆非人世所得
而偶見者也問之其值幾何則千百為計待售幾時則
於今且一十禩矣夫售之數十禩猶且售之售之數十
禩不售而猶千百以招之子之不明豈有休乎繪者然
然然吾嘗聞之貞志篤性勝事茂能皆有見亮之日觸
於時會以興雖處之莽穴之下閟之幽晻之地不能沒
其神爽遏其氣勢是以傳巖恊肖像之求渭水入非熊
之卜采榮南山而匡若劉祚垂釣東海足加於帝腹辟
猶隋珠發水而照乘趙璧興山而敓城屈指而獨伸秦
楚必争之馬也而似鹿異域必登之何况立之都會矢
之闤闠萬目洞於焚烈鍳别呈於毛髮者哉吾所以守
而弗置陳之弗輟也老人曰不然人情好動而惡静天
道向變而背常二三綱紀於柱史支離恢張於彼莊此
自然之數不可或罔者也今吾子所謂賢喆之象善則
善矣然能静而不能動能常而不能變坐者不得持之
使立起者不得偃之使伏怒者不可強之而喜笑者不
可移之而哭鬚眉者不能柔之使巾幗冠冕者不能髠
之使鉗秃况處此遷忽之世習夫游衍之流而秉勢成
相斤斤弗休唯子業寔不咸於人乎其又何尤子不見
夫魁儡乎頭額不盈寸軀體不中尺面封中央之土身
函甲乙之德倏而冐之以弁甫倏而傅之以粉墨繫惟
掣之以顛倒當場俳優呌之以駈走絶域時而闊步於
康莊時而屏氣於閫閾朝登鄒魯之堂莫入崔苻之澤
膏沐之則為妾媍毛角之則為彘特授之利劍則殺人
衒以事權則賣國前可以秦而後可以楚南可稱象而
北可稱譯乎富貴貧賤嘗反顔以事仇判乎成敗利鈍
且倒戈以逆敵此皆魁儡之能事為其無一定之勢寡
不遷之識故日中貿之日入而婆娑踊躍於王侯之几
席矣繪者聞之舉體投地反袂塞膈蒙戎包匭函金襲
石盤辟足縮而去之不復敢厠乎道側
明文海卷三十五
