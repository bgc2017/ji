明文海卷一百三十三餘姚黃宗羲編
讀一
讀遵巖先生集(蔣德璟)
歐陽公識蘇子瞻置第二子瞻推重歐公不啻口吾鄉
王道思先生識李于鱗先生置第一而于鱗譏毁亦
不啻口論者以此定二人優劣非也使于鱗之文果勝
道思如子瞻出永叔一頭地即毁之於師見薄而於
文示公猶未為過今舉世厭于鱗文即元美奉之最
恭而晩年己有異議大約如史漢語輔以詰曲聱
牙而已讀之雖古色斑駁而非真史漢也即元美
弋獵五車於今故亡所不綜辨史才高而六經之學
似亦惘惘故學元美者入門甚便去古彌遠道思先
生嘗云學司馬子長莫如毆陽永叔學班孟堅莫如
曾子固吾正是學馬班豈學毆曾哉第其所學非今
人所謂學今人何嘗能學馬班止是每篇中抄得四
五句史記漢書餘皆舉子對策與往來贈答寫柬寒
温之套語而曰學班馬亦可笑也此語直為七子傳
神然元美淵富故不易及亦自成其元美故余嘗私
論明文以金華北地晉江太倉為四大家而為晉江
者非沈酣經術湛深史漢力厚氣釀獨立間架未易
下手政恐逗入策套寒温蹊徑耳若于鱗不足深論
也
讀黃帝素問(趙玉)
余讀黃帝内經素問愛其文雅義該竊獨疑其非黃岐
舊文盖有三焉一曰名物之疑夫上古聖人作物適用
立名便稱匪物曷名匪名曷稱素問所引多堯舜時事
黃岐雖聖何曲前知如飲酒燔炭㰱血九州之類是也
二者音韻之疑周公彖易孔子刪詩其間韻語多用叶
聲是書遠在二經之前反用沈約顧野王江左之音如
生榮平明藏光張章之類是也三曰字畫之疑許叔重
上取六經旁蒐百代著說文解字不應獨遺此書顧其
字乃出叔重之後如疿疔㾓皏黅䪼版衃髑&KR1711;之類是
也嗚呼歷年既久豈無舛訛存義設疑以俟來哲至於
法攝養以保身窮病態以惠民察運氣以燭理辨隂陽
以候時明智君子亦有所取也夫□三才之原探萬物
之本要非聖賢詎能有作夏蟲疑冰凡夫非聖罪我者
其以是歟
讀二谷先生詩文集(夏鯨)
僕垂髫受讀經史百家竊臠旨而擬趨馳三四十年當
迨古人末軌即不迨不違里也駸駸四十年瞠後將伯
引予而莫之顧亹亹躋涉於兹望洋瞻巘浩浩乎巍巍
乎吾及其半已乎將半莫之及邪儻不遄沒勉勉捫危
歷室坐閬風巔俯大瀛海環帝下都庶幾少惬吾志嘗
語妄推者曰謂吾載籍中識之无十數字吾無讓焉將
名我讀書人惡敢哉比有學者方據案句讀離牘口占
輙自號讀書譬之陟階數級闖首檐端曰余天上人也
不乃良可笑哉兹讀二谷先生詩文集畏而脅息作而
壮歎大荒中有先生焉始可謂讀書人也已矣先生詩
文悉祖三百篇三百篇至矣試略其音准佗經誦之其
詞亦為六經冠竊師之而未之能先生得之夙矣超忽
坐閬風巔企予瞻之其天人也邪先生嘗與僕有罛弋
之獲乃自忘其以六合為樊洿魚鳥何之邪即罛弋之
獲幾何良賈虚無肩牆闚室先生與僕之謂矣盱尋見
丈盱丈見常戚施之目莫見嵩梁滎洛五尺之童指泰
華而相謂曰其高並我先生光射於詩文具瞻於時髦
者其洛西之華山也乎後學夏鯨附塵末冊
讀汲冢周書(郭棐)
古書自六籍外傳者盖眇少矣劉向班固所錄則有周
書七十篇晉大康中盜發汲郡魏安釐王冡得之所言
皆文武周公及穆宣幽靈之事故曰汲冢周書云予披
閱之就中時有格語度訓篇曰天生民而制其度度小
大以正權輕重以極明本末以立中武稱篇曰美男破
老美女破舌淫圖破國淫巧破時淫樂破正淫言破義
大開武篇曰其維天命王其敬命祭公篇曰汝無以小
謀敗大作汝無以嬖御士疾大夫卿士汝無以家相亂
王室而莫䘏於外尚以時中乂萬國芮良夫篇曰民歸
于德德則民戴否則民讐民至億兆后一而已寡不勝
衆后其危哉玉佩篇曰王者所佩在德德在利民不過
在數懲施舍在平心不幸在不聞過福在受諫基在愛民
固在親賢至哉斯數言者即壁中書奚加焉諡法解則
周公之所制時訓明堂乃禮記所采王會解博於鳥獸
草木之名史記解明於治亂興亡之迹卓有可觀他篇
盖多誇詡詭譎如利維生痛痛維生哀哀維生禮禮維
生義義維生仁則非文王之謨也射之三發擊之輕吕
斬之黃鉞懸之太白則非武王之烈也六則四守五示
三極則非周公之訓也春違其農秋伐其穡夏收其麥
冬寒其衣服則非司馬之法也世俘解言凡憝國九十
有九馘魔億十有萬七千七百七十有九俘人三億萬
有二百三十則嬴秦之暴不酷於此也官人解言設之
謀以觀其智示之難以觀其勇煩之事以觀其治臨之
利以觀其不貪濫之樂以觀其不荒醉之酒以觀其恭
從之色以觀其常則儀衍之詐不深於此也又奚謬盭
若是故或謂戰國時纂輯出逸民隠士之手然閱其云
勇則害上不登於明堂則晉狼曋稱之綿綿不絶蔓蔓奈
何毫末不掇將成斧柯則蘇秦引之夷羊在牧蜚鴻滿
野則史遷周紀述之其書盖似出春秋戰國之前抑周
之野史與未可知也謂為周之誥誓號令經孔子刪定
之餘則吾不敢信
明文海卷一百三十三
