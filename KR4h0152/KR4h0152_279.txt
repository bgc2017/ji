明文海卷二百七十九餘姚黃宗羲編
序七十
贈序
贈段可久序(丘濬)
今之縣令古百里侯也於民有父子之道焉於吏有君
臣之道焉於學校有師弟子之道焉士之筮仕即得百
里之地有數千戶之民以君之父之師之亦可以行其
志矣然世之仕者往往重内而輕外一登科目即視州
縣如䧟阱然惟恐已之不幸而或墮焉之人也豈慮其
職之未易稱耶民之未易化耶吏之未易馭耶政事之
未易修舉耶曰皆非也政以其胸中之勃勃然未易平
耳雖然領郡輙無色之官皆有詞豈獨今日然哉唐府
帥見大府必戎服左握刀右屬弓矢帕首袴鞾郊迎令
狐峘刺吉州謁見齊映從容步進不帓首戎器即以得
譴夫府帥之見大府刺史之見觀察使尚爾則縣令可
知矣宋使者行部所部郊迎數十里外或遇霖潦瞻馬
首倏至跪拜泥淖中移時不敢興既就館拱手立座下
三跪進酒其卑辱也甚矣然是時韓昌黎以名世大儒
謫令陽山朱紫陽以命世大才首簿同安未聞其以驕
蹇得譴于時及考其所以致譴者乃以闢異端忤權貴
之故所以然者豈非以上下之分所當盡是非之公不
容昩可以理詘而不可以勢詘耶予友段可久少負竒
氣好讀史傳而慕古豪傑士之為人不肯媕阿隨人後
舉進士即以病得告家居其於富貴利達盖漠如也今
不得己始起拜命得知登之福山縣嗟乎可久豈百里
之才哉雖然以大才試小邑如以千里馬馳數十里之
地不患其不至也以百石弓射數十步之侯不患其不
中也可久行矣其尚明理以御氣毋若小丈夫然積勃
勃者于胸中見悻悻者于顔面于上下之分則不肯安
臨勢利之際則厥角稽首之惟恐後其為科目累也大
矣予托交可久相知最深于其行慕古人贈處之義方
將有所規焉適地官主事劉世英率諸交游屬予文以
華其行遂文以贈之可久得無異吾言乎
贈書菴劉先生序(柯暹)
凡有形于天地間皆物也在天之明而有常者日星在
地之大而莫測者海嶽若風雲雷電之變動雨露霜雪
之降布草木鳥獸之蕃育蛟龍魚鼈之潛藏于其間不
可勝計使一人窮一物而盡之曰不能况衆物乎使一
人窮衆物于一隅曰不能况際天極地之廣乎使一人
窮天下之物于一時曰不能况自今而古千萬載之既
往乎舉天下之人皆曰不能無敢誚也吾儒以典籍貫
古今以知識窮造化聖經賢傳粲如日星三綱五常重
逾海嶽事事物物不止于有形有色變動降布蕃育潛
藏之可以名言者皆所當知當行其為道大矣其學也
難矣天下以儒名者多求其能知之盡而行之至者寡
吾夫子以一貫之律天時襲水土心古今攷三王而不
謬建天地而不悖質鬼神而無疑信乎其道之至大而
學之至難也入其門者孰不欲造其極既出則或岐而
二之如徒見日之明星之繁山之高海之浩瀚而無津
莫知適從在當時者且不免况愈久而愈遠乎今之學
者有見于斯昭昭之多一撮土之多一卷石之多一勺
之多而謂天下之大足以盡之不求其至焉者自大也
有見于覆載之間所以明所以變化所以降布所以莫
測而蕃育而潛藏而謂天地之所以大古今之所以更
非可歷可終而亦不求其至焉者自小也然不知懸象
難知而樞極有定疆域難知而道路攸通萬事萬物本
乎一理由方寸而彌六合其有形如高下淺深厚薄多
寡輕重大小長短之可定名其無形如枉直順逆張弛
通塞是非當否之不可淆雜者坐而求其至皆可得也
顔子孟子善學聖人而至于卓爾躍如之地宜有見焉
世無顔孟為之弟子無孔子為之師其先得夫大者遠
者加于衆人衆人之師也示其極使知天之所以為天
示其道路使知地之所以為地嶻嶪而汗漫者為之梯
航使從其游者亦馴至夫遠大之域夫豈易得哉文陽
為海内名邑三尺童子莫不有師一時之稱為師者衆
矣獨書菴劉先生以家傳詩書兩經窮極底奥進則得
售于有司退則見師于鄉邑凡造其門必充充有得出
而掇科躋顯者項背相接宣德甲寅余因中書許公得
延于公署擇搢紳子弟之可教者從之先生嚴規矩正
梯航以成就後學為已任小大井井問無不知惑無不
觧其為師誠不易得也若長若幼樂於相從不欲須臾
去左右兹以歲暮將有事于先祠告歸余子蔓薰偕二
三子恐遂棄也請余告留余因記宦途三十年乘載江
湖間操舟得其人則風濤不驚津涯可指不得其人則
行不安食泊不安寢覆中流而幾喪思向之能安吾乘
者猶切切不己矧諸生方銳志于學正游汗漫迷寰區
之時得示以道路指其津涯胡不思所依歸而崇重也
哉先生以孔門成人之善為心知諸生之可教必不待
余言而後不棄也先生曰然諸生欣然拜送之葛山乃
别
贈太史羅先生序(邵寶)
太史南城羅公以疾在告既愈而將北上也予適視學
自建昌之宜黃道于其里因預為公餞公二從子城里
以諸生侍公起如内予問二生公道所由城曰由浙浙
之道坦然而迂迂不勝坦其將由之里曰由江江之道
疾然而險險不當疾其將由之既而公出予以問公公
曰彼意之耳斯二道者吾皆不由也夫浙之道坦矣而
迂吾嘗由之迂非吾所惡也江之道疾矣而險吾嘗由
之險非吾所惡也然而今之行顧皆不由焉吾將由鄱
陽出安慶渡江而北道楚陳宋魯齊趙以至于京師盖
為道者三千餘里計其所經濟淮河沁吾將濟焉嵩行
恒岱吾將望焉其歷代帝王之都聖賢之里神靈英傑
之祠墓吾將謁焉其殘碑斷碣倚壁而卧庭者吾將讀
焉其平原沃野為古井田吾將考焉其名城望邑為古
封建吾將覽焉其高巖絶壁為古關隘吾將徵焉其大
陵崇丘為古會盟之壇其長坂廣谷為古戰鬭之場吾
乂將弔焉賦焉聞者采之覩者圖之可獻則獻可錄則
錄行焉而觀觀焉而學學焉而資吾用不徒然也昔者
吳季札之聘漢司馬子長之游于今為勝稱之不衰吾
嘗壯之頃雖西走關陜東涉瀛博南經婺越北抵并冀
足跡半天下而獨遺中原譬之語道者遺孔孟談功者
遺禹臯論世者遺唐虞三代君子不謂之知也吾于是
憾焉故雖迂于浙險于江吾必由之吾且老矣舍是不
由其將焉待哉予聞而笑曰公之于世誠熟矣竒以為
文危以為行四十始仕仕十有六年尚未徙官吾固知
公之不畏夫迂與險也雖然中原之道天下之達道也
其所經誠有如公言者公歸天子所進備顧問退而代
言且執筆書天下事君之職也有所不對對必以大有
所不制制必以正有所不紀紀必以直直也正也大也
天下之達道也其為公之中原也大矣而是行不能無
資焉雖迂且險公亦何慊哉因問道而得贈公之說二
生者識之吾將徵公矣
贈教諭林以永序(張詡)
道之弗明他岐害之也他岐云者凡影響附會創為臆
說以亂聖人之道似同而實異使初學靡知所從止者
皆是也今夫釋老申韓楊墨之為他岐也人人知而遠
之至于以儒名世而學之之差弗自覺其言之盭此其
為他岐而人匪徒漶乎弗之知也因而惑于其言遂併
以聖道為然終身倀倀然不為冥迷之歸者或寡矣昔
人以孟軻之功配禹豈不曰救人心甚于救人命也於
戲茲豈細故也哉姑舉昔儒所謂道學體統者例之其
言曰所謂道學者非有至幽難窮之理甚高難行之事
噫然則然矣易曰過此以往未之或知中庸曰肫肫其
仁淵淵其淵浩浩其天苟不固聰明聖知達天德者其
孰能知之孟子曰行矣而不著習矣而不察終身由之
而不知其道者衆矣孔門三千之徒而德行一科惟顔
閔數子可以當之由是觀之理果易窮道果易行耶又
曰行不力則雖精義入神亦徒為空言夫精義入神非
聖人弗能也學造乎聖域矣安事行與力為邪若是所
謂影響附會創為臆說以亂聖人之道似同而實異者
也而又何必釋老申韓楊墨然後謂之他岐哉莆田林
有年以永清修好古有志好學者也家貧母老以鄉貢
進士起家領教蕭山嗣補予廣之東莞來從予游者數
年矣予未始一言以及古人造道之妙非靳之也誠懼
夫學非自得則徒益口耳亦姑待其徐徐悟入耳今以
九載秩滿北上其學徒林子逢陸宗政輩干文以贈先
是以永以新刻正學楷梯遺予予深懼其自畫弗等而
上之以求之六籍四子以契之吾心探淵源修大業而
惟區區他岐之是惑也聊以一言破之
贈吳獻臣赴成都序(李承箕)
無憧憧無將迎渾然端且恪其存心有如此者惟正之
從不合故迹不同流俗其事事有如此者矯矯暨暨不
畏萬強不欺一孱其合世有如此者此治世之大人也
斯人而居治世位必高禄必厚人皆以為儀刑而瞻依
者也崢嶸以為高辨察以為明其存心有如此者仁焉
而煦煦義焉而孑孑其事事有如此者熙熙而來攘攘
而往其合世有如此者此濁世之大人也斯人而居濁
世位必高禄必厚人皆以為儀刑而瞻依者也吾嘗以
為不主彌子而得衛而不與射者比而得禽獸古之聖
賢如此而始如此而終如此而富貴如此而貧賤吾將
與之醉飽乎仁義光明乎聞譽遨遊乎霄漢出入乎古
今舍此則無所用其力矣吳君獻臣以成化丁未進士
為順德八年陞四川成都府同知成都領州三十有一
其為人所景從宜亦多矣况今治世也獻臣將不為治
世之大人乎僚簿武寧張如玘請文贈之予忝知獻臣
舊故以為言
贈尚寳司丞沈廷美序(張弼)
中書舍人東吳沈廷美遷尚寳司丞有議者曰廷美才
猷器局可任劇曺可執邦憲可牧大郡可幹大藩可參
大政昔者以其藝文俾典中書用一而遺八九論才者
猶惜之今以之守夫天子璽符重固重矣無乃枉其所
抱負蓄其所設施乎駕部郎張弼聞之曰過矣過矣昔
東阜子申齊金父皆槖千金周行西北以購良馬逾年
遇一駿于甘凉間競欲得之反面不相能東阜子申曰
吾欲得馬以利戰威敵國之大事也是馬力充膽雄足
無岡陵淖澤目無矢石殳矛視千里猶舍堠負金甲猶
縑舍是殆無馬矣子欲何為而攘我也齊金父曰吾之
用馬也入則駐鑾坡押僊仗出則駕玉輅騁天衢必銜
不妄振吻不妄歕蹄不妄投折旋中度罄控有儀豈徒
以其色純其德良其力充不駭不擾而己哉吾閱馬孔
多舍是無馬矣東阜子申曰唏是觀美之具奚以競我
乃共質于伊文子子曰仗衛之儀擇其精行陳之間用
其粗具其粗者百一具其精者千一精麄具者萬一選
萬而得一不以歸乘輿之奉乎無以易矣由是齊金父
奉馬以獻咸服伊文子之善論馬也不以廷美幹名藩
牧大郡執邦憲理劇曺參大政者亦猶是耶議者帖然
下意夫天子左右必才具衆長緩急有濟與當一面領
一事者殊科此廷美之遷用人者沉思却慮而然膚見
噪議能知之乎雖然人之才也勉而脩日宏滿而弛日
削廷美其容自滿乎嚮用駸駸何所不至也是為贈
贈鑄印局副使陳啟易序(張弼)
昔秦使九方臯相馬報曰牝而黃往視之牡而驪馬至
天下之良馬也盖得其精忘其麄耳流俗論人者徒以
地望言豈知人者哉是故高官大爵輙謂其賢且能否
輙愚之其惑甚矣農畆之秀山澤之癯屠沽之傑其才
智豈果盡出高官大爵之下耶如京師百職所萃豈果
皆當才也耶以此論人失之遠矣金臺陳啟易在禮部
為鑄印局副使固卑官也吾與之交不計其何官但知
其于書深六義于畫入妙品于詩清縟耳于接人恭而
弗諂和而弗隨耳守其職確勤耳廉公耳事上官順而
不屈臨下威而有容耳雖然吾與啟易亦得其麄得其
精者中書舍人李應禎乎盖啟易自少隨伯父通政公
于南京又嘗從師于姑蘇應禎與交久嘗許其孝友端
諒有仕才局副使非其志也盖有待也此吾未足以知
之然而啟易嘗以墨妙遇好友輙與寫神將悉得其精
乎游戱事不得其精固未大失然啟易亦嘗觀人于麄
乎否也其同局盧大用軰欲予有言以表其長宣其鬱
噫安得九方臯之術以相天下之士哉不勝為啟易發
大行鹽車之歎
贈餘干章幹卿西還詩序(謝復)
今年春餘庠士章君幹卿偕同志葉君本深侍其師胡
君耒臣以春秋游祁門求益充其所學既有得將告歸
祁人游餘干者若予從弟宣軰辱諸君愛且厚臨别求
能詩者送之行且索予詩并徵言引諸首予惟春秋魯
史舊名吾夫子修之以垂憲萬世者也漢興始以三傳
置學官迨厄于王氏新說庠序不以設官貢舉不以取
士後世學者遂以春秋為疑書而不之講北方學者尤
加尠焉在江南惟吉之安成蘄之麻城廣之東莞併徽
之祁門凡四處獨擅名予祁人也請得以其源流言之
祁本下邑未始以春秋鳴勝國時先正環谷汪先生始
得聞吾紫陽朱夫子之學於其大父東山居士紫陽夫
子一傳為勉齋黃氏再傳為雙峰饒氏東山嘗學于雙
峰而先生實嗣其傳故其學為有源委既而以春秋領
鄉薦明年會試與主司論議不合退而纂輯諸家疏義
以詔後世及先生没而其傳冺焉後五十年當皇明永
樂之季復得予先外祖居易周先生為能推明是書以
教學者繼以是經中禮闈而祁之春秋始復振舉又三
年為宣德丁未適劔江孫曰譲以其外父右厓吳公所
傳中山季氏之春秋來掌學事而中山盖得于朱子門
人張主一之再傳與吾環谷之所傳者同出一源自是
業是經者擢巍科躋膴仕後先相踵而祁之春秋遂顯
名于天下與安成諸處相頡頏矣遠近來游之士日衆
以文行事功著名者亦往往有之而掇科筮仕特其餘
事耳諸君才智過人俊游日富且不自滿假泝流而上
歷三百六十灘忘其險阻以所學來就正焉可謂好學
也已第未審其所學者將踵環谷之貴躅潄紫陽之餘
潤上遡洙泗探夫子筆削之旨以經世乎抑從時師之
說兼傳帶比絺章繪句以取科第而己乎吾不得而知
也今以所聞歸而求諸方策之間與餘庠多士互相磋
磨日益求其所未至其必得其說矣安知餘干之春秋
不由此而盛與江南專是經者相望而起乎此僕之所
私而諸君之所當勉也若夫惜别留連之意則詩人言
之備矣予奚贅
贈周瑩歸省序(王守仁)
永康周瑩德純嘗學於應子元忠既乃復見陽明子而
請益陽明子曰子從應子之所來乎曰然應子則何以
教子曰無他言也惟日誨之以希聖希賢之學毋溺于
流俗且曰斯吾所嘗就正于陽明子者也子而不吾信
則盍親往焉瑩是以不遠千里而來謁曰子之來也猶
有所未信乎曰信之曰信之而又來何也曰未得其方
也陽明子曰子既得其方矣無所事于吾周生悚然有
間曰先生以應子之故望卒賜之教陽明子曰子既得
之矣無所事于吾周生悚然而起茫然有間曰瑩愚不
得其方先生毋乃以瑩為戲望卒賜之教陽明子曰子
之自永康而來也程幾何曰千里而遥曰遠矣從舟乎
曰從舟而乂登陸也曰勞矣當兹六月亦暑乎曰途之
暑特甚也曰難矣且資糧從童僕乎曰中途而僕病乃
舍貸而行曰兹益難矣曰子之來既遠且勞其難若此
也何不遂返而必來乎將亦無有強子者乎曰瑩至于
夫子之門勞苦艱難誠樂之寧以是而遂返又俟乎人
之強之也乎曰斯吾之所謂子之既得其方也子之志
欲至于吾門也則遂至于吾門無假于人子而志于聖
賢之學有不至于聖賢者乎而假于人乎子之舍舟從
陸捐僕貸糧冐毒暑而來也則又安所從受之方也生
躍然起拜曰兹乃命之方也己抑瑩由於其方而迷于
其說必俟夫子之言而後躍如也則何居陽明子曰子
未覩乎爇石以求灰者乎火力具足矣乃得水而遂化
子歸就應子而足其火力焉吾將儲擔石之水以俟子
之再見
贈鄭德夫歸省序(王守仁)
西安鄭德夫將學于陽明子聞士大夫之議者以為禪
學也復巳之則與江山周以善者姑就陽明子之門人
而考其說若非禪者也則又姑與就陽明子親聽其說
焉盖旬有九日而後釋然於陽明子之學非禪也始具
弟子之禮師事之問于陽明子曰釋與儒孰異乎陽明
子曰子無求其異同于儒釋求其是者而學焉可矣曰
是與非孰辨乎曰子無求其是非于講說求諸心而安
焉者是矣曰心又何以能定是非乎曰無是非之心非
人也口之于甘苦也與易牙同目之于妍媸也與離婁
同心之于是非也與聖人同其有昧焉者其心之于道
不能如口之于味目之于色之誠切也然後私得而蔽
之子務立其誠而己子惟慮夫心之于道不能如口之
于味目之于色之誠切也而何慮夫甘苦妍媸之無辨
也乎曰然則五經之所載四書之所傳其皆無所用乎
曰孰為而無所用乎是甘苦妍媸之所在也使無誠心
以求之是談味論色而己也又孰從而得甘苦妍媸之
真乎既而告歸請陽明子為書其說遂書之
贈陸原靜序(黃綰)
夫世所謂豪傑之士者道淑于真見行高于獨成其于
人也可以從可以無從從之為苟同可以違可以無違
違之為立異盖此歸者道焉耳夫奚求其他此君子所
以見道而成行也陸君原靜其庶幾乎陽明先生如景
星鳳皇夫人能知之也乃為當路所忌言官承風旨交
論其西江軍功為冐又以其學術為偽異說喧騰人莫
敢論君獨抗章上言自引為門人而弗辭人或尤之曰
吾求天下之理安而已毁譽得喪吾安能知至吾皇上
典禮之說如日月行天夫人能知之也而當路力主異
議欲考孝宗人争附之雖平素號為君子皆歉然風靡
道路以目莫之敢異君乃本公羊氏說上言欲考武宗
既而悔曰吾過矣吾過矣欲請改之尋以艱去迄釋服
來京適修明倫大典書成君恥其言揚于冊而弗韙也
乃上章自訟人或尤之曰吾求天下之理安而己毁譽
得喪吾安能知若君者真可謂違衆獨立有過能改歸
于道而不流于俗非豪傑之士能與此乎夫自世教弗明
人以誦說為學而弗知因心推孝即性求理狃世儒之
蔽陋失變通之時宜迷繆乎心非一日矣且人之秉彛
極天罔墜悔悟之機自君啟之天下之失其性者孰不
戚戚然而曰吾過矣吾過矣於乎童而習焉長而信之
非信之罪也習也始而非今而覺覺而悔悔而改盛德
也此君子所以見道為有功矣歲六月吏部以君補南
刑曺副郎將行過予言别書以贈之且將白君義于人
人云
贈王汝中序(黃綰)
王汝中選南京職方主事將行同志之士請予贈言予
來汝中而謂之曰子學于吾陽明先生有年矣聞先生
之言亦熟矣亦聞西方之學有顯宗者乎即其宗而顯
之斯無弊吾學豈西方比哉跡有可比者不得不為吾
子言之夫良知者固吾先生之教也然亦知獨知即良
知亦吾先生之教乎昔者堯之授舜初無别語但曰允
執厥中而已舜之授禹則加數語曰人心惟危道心惟
微惟精惟一允執厥中中即道也道何在哉在人獨知
一念幾希故曰道心惟微道而用之則有過有不及此
惡之所由生也故指其用力之方曰惟精惟一精者思
也一者道也思得其道則無過無不及矣故曰人心惟
危所以戒而謹之夫道心人心一也以一心而精之一
之此萬古道統之真傳也孔門致知格物之訓克已復
禮之教曾子子思慎獨之旨孟子乃若其情之說皆本
諸此至于宋儒學之始皆假禪為入門高者由其上乘
下者由其下乘夫禪乃出世寂滅之事視吾聖人經世
之道不啻天淵之懸絶盖聖人之道皆凖天地之生生
自然不爽者為之建立故其言本體也則曰易有太極
皇建其有極天生蒸民有物有則其言用功也則曰必
有事焉學有緝熙人必有不為而後可以有為然禪皆
以空為本故其言本體也則曰四大非有五藴俱空其
言用功也則曰應無所住而生其心無無所無無無亦
無其分二乘但有自然勉然之不同其自然者知其空
而空之其勉然者必持公案而後使空之故由二乘而
來者豈能頓然舍空無哉所謂語焉不精擇焉不詳者
也故其論戒慎不睹恐懼不聞也則曰心體之虛原無
朕兆雖在諸己亦有不得而睹不得而聞者是為無極
太極之妙此學問之所由繆也殊不知君子之所不可
及者其唯人之所不見人所不見乃已所獨見獨見之
中有天則焉由之而行所謂闇然而日彰者是也反之
所謂的然而日亡者是也又其論無聲無臭也則曰心
若起意則為有聲有臭心不起意則為無聲無臭則為
無思無為無意無必無固無我殊不知聲臭即云聲色
皆指其外者而言意必固我皆指其邪者而言心之官
則思思則得之不思不得得者得其中得其道而己既
得其中得其道即己止于至善過此乂何思何為何意
何必何固何我哉于此而復有思有為則皆外而邪矣
所謂差之毫釐繆以千里不可以不辯者也夫獨知之
有知覺乃為良知知之而思乃為聖功之本此乃聖學
宗旨之至要在今日之當速顯者于此不顯則學非其
學卒皆無成駸駸乎入于邪罔蕩不可救其為弊可勝
言哉汝中苟于此不爽則吾人之學真足以傳天下百
世以俟聖人而不惑其于先王之道豈不有光哉予于
是以贈之
明文海卷二百七十九
