明文海卷二百四十六餘姚黃宗羲編
序三十七
文集
成仁遺稿序(舒芬)
予行篋有文山指南集二冊集杜句一册吟嘯集一冊
又有叠山詩文集二冊歲久壊爛亦多磨滅病中敬補
綴之以是集皆行乎患難臨大節而不可奪者乃復訂
其訛脫而宋史本傳與夫祠記銘狀祭文輓詩則取而
合附于後總題曰成仁遺稿付書林余氏刻之嗚呼仁
之難成久矣孔子曰朝聞道夕死可矣自非果聞道者
烏能殺身以成仁哉二先生之所成仁夫人能言之矣
然有繫于救敗存亡興滅繼絶世或未之知也乙亥文
山以勤王兵入衛即議建四鎮以却大敵執政者不從
明年知臨安請徙封二王鎮閩廣以圖興復執政者又
不從及元兵壓境始行其言則宋之亡而未絶者有二
王也故雖國事既去猶足以延宋祀三載向使從其四
鎮之議而舉國以聽命焉則所救敗存亡必有以大過
孔明而嫓休臣靡者矣叠山得守信州大結民兵捍庇
饒撫隱然一長城也比敵退執政者欲假軍費罪之何
邪明年敵下安仁攻信州人遂不守則先生變姓名以
去之宜矣雖其才略有非文山比者然十年之久猶拳
拳以武王太公之興滅繼絶望仕元之故臣是其一念
不能釋宋之仁豈有異于文山哉嗚呼使文山之忠信
于前則宋之祚未必移也使叠山之志伸于後則宋之
祀未必廢也然則二先生所得於道者不其有以勝天
乎哉一死以成仁固不足為先生多雖然宋亡而文山
幽于燕者三年元人感其忠誠將釋之留夢炎曰天祥
出復號召江南豪傑置吾十人于何地夫天祥毁家以
紓國難身九死而不顧若十人者安知其終不死邪叠
山匿于建寧者十年元人亦屢詔釋江南有罪人矣留
夢炎程文海力薦而執之至燕夫枋得一也前日共擯
之于宋而今日交薦之于元何邪是亡宋者固宋之宰
相也非元也殺二先生者亦宋之宰相也非元也不知
宋之諸君亦何負于宰相也哉
錢臨江集序(彭輅)
余髫髮辭劍負即知海上有東畬錢先生者則起家開
先人也先生以閎學邃源傳其子永州守芹儀部郎
萱暨從子給事中薇竝輝曄為時聞人而少子蘥蓘相
繼舒翹吐穎載世美而起均所謂鳳毛也先生以戊辰
進士宰旴𣅿當劇盜劉七擬驅衆度淮先生畫策效死
守後為南曹郎事武宗上回鑾之疏天下欽其剴直已
而守臨江惠政貽蹟甚夥民到于今思之夫何以功能
召嫉則思南之命下而懸車請老矣先生有意于風騷
述作之業在郎署蔚然著稱晚而遵晦家園益鬯其藴
於觚槧所著寖富積以成帙一日蘥手遺草見示語余
曰蘥懼先君子之盛懿湮冺無傳子盍為我序而傳之
余自解褐得交于永州君且誦法先生之所結撰甚深
迺不謝而引其盲瞶云竊窺先生之文温潤而栗概類
韓歐而體莊意讜中苞時用闡學權政依孝凖忠昌黎
子所稱藹如者幾是乎乃其詩舂容馴雅句每天成彬
彬乎入唐人閫奥而上窺魏晉之間矣然文之規裁粲
粲披之易曉兹可無眇論第論其詩詩固虚虛玄玄物
也意興託之乎言而風翩影閃言不能罄又音殊節異
人自為家頃者詩學充衍瀰匝宇内逖陳鄙社競述唐
與六代各燿已之長而訾其所不學堅白矛盾孰知烏
之雌雄余恐知先生者之希也老子曰知我希則貴矣
先生既以唐為歸宿大致得之少陵彼膚學淺目一泥
百廢不知作者用心自有門庭杼軸不涉孟浪也矧詩
之道浩浩淵哉譬之溟渤無窮羣而飲者纔取其涓勺
惡得以同乎已者為是而異已者之遽非耶仰而遡之
國風小雅古瑟之音莖露之味漢所遺也漢樂府鐃歌
遒詞壯節古選不琢而文顯易而遠晉宋所乏也晉宋
之澹冷齊梁所捐也齊梁之婉逸唐初所亡也麟德神
龍風神之俊天寶大歷易以飛動而凡開元天寶意象
之渾建中元和移以傾露而弱大歷建中思致之澈會
昌咸通更以鍜削而靡大都後之視前技巧日益前之
視後渾沌漸銷夀陵之步非復邯鄲故跡而醇疵高下
諸種亦各有之登壇之士安所置取舍其間鄙意則謂
詩之原昉於喜之歌咢悲之呻號怨之愬憤思之寄愴
故惟出諸性情而剖瀝肝腑使人聞之而渢渢融融感
動者為真不爾即横厲高騁為唐初為盛唐為六朝猶
然無益也而况乎其不果肖也先生之詩多由性情之
發志存之而後言言永之而比節其固近真也已夫以
性情入景色則景色皆性情以蕤彩輔氣骨則氣骨皆
蕤彩故修辭之矩難朴而易華賤巧而貴拙以愚所明
參先生當日之指何敢必之懸符要不至為郢人之譯
燕書焉耳
蘇門集序(陳束)
嘉靖甲午冬束在史館時蘇門高子業由晉陽入朝京
師會都庭下明年束罷史職出簽湖湘憲事又明年丁
酉子業由晉陽轉湖湘為觀察使從游省署中累兩月
而束去行湖北子業迺病十餘日死矣嗟哉悲夫子業
蓋嘗謂束曰余生平所嚮慕兩人後渠崔子謂余文不
如詩崆峒李子謂余書不如詩詩乃不如文矣㝢内知
交非子誰定吾言悲夫已矣子業旣死之三月束乃收
其遺言而叙之文有知者弗論論其詩序曰夫詩以微
言通諷諭其教温柔敦厚為主本不通于微不底于温
厚不可以言詩由三百篇迄于唐其指一也國朝以經
義設科生詩道闕焉洪武初沿襲頗多纖詞時則高
楊為之冠成化以來海内龢豫縉紳之聲喜為流易時
則李謝為之宗及乎弘治文教大起學士輩出力振古
風盡削凡調一變而為杜時則有李何為之倡嘉靖改
元後生英秀稍稍厭棄更為初唐之體家相凌競斌斌
盛矣夫意製各殊好賞互異亦其勢也然而作非神解
傳同耳食得失之致亦略可言何則子美有振古之才
故雜陳漢晉之詞而出入正變初唐襲隋梁之後是以
風神初振而縟靡未刊今無其才而習其變則其聲麄
厲而畔規不得其神而舉其詞則其聲闡緩而無當彼
我異觀豈不更相笑也蘇門高先生子業夙禀降嵩之
精早契藏山之旨性鄰其庶學匪待興束髮就傅受知
北郡李先生弱冠登朝亳州薛考功一見歎服五言示
志遂忘形焉挹其弘麗之益異乎求聞通觧之妙曾無
先覺矣既雅見推重益自貴珍謝絶品流因心師古涉
周秦之委源酌二京之精秘會晉餘潤契唐本宗每有
屬綴佇興而就寧復罷閣不為淺易之談故其篇什往
往直舉胷情刮抉浮華存之隱冥獨妙閒曠合于風騷
有應物之冲澹兼曲江之沉雅體孟王之清適具岑高
之悲壯詞質而腴興近而遠洋洋乎斯可謂之詩也其
言滿萬其年三十有八悲夫先生雅性亢潔不喜凡庸
雖跡在周行而情懽在野故其在讀書園諸作特超玄
乘雖屢仕通顯非其素衷是以即事賦懷每有憂生之
歎夫志士惜日達生玩世古今人情諒同斯揆矣詩凡三
百一十首文五十一首共為八卷成一家之言刻之山
堂傳諸其人
重刻寓沅稿序(蔡汝楠)
間嘗詫空同李公自叙與漢中張光世同榜事先是翰
林西涯李公遺提學石淙楊公書曰今榜張潛冠乎楊
答曰微夢陽光世潛豈在後哉三公果聯名魁秦省當
時鑒材精諗若是主司竟得其人不其賢乎及汝楠備
官楚郡得接提學三石喬公語及楚材公曰以詩冠楚
省者必崇陽胡子也嘉靖己酉汝楠以鄉試職事充掌
卷官因知内簾閱詩初擬第一後不果用又三年先御
史今總督侍郎梅林胡公監臨楚試汝楠仍掌卷簾内
外閱頗有次公謂汝楠曰薦士得如三石所舉始不負
兹役因授内外所上詩卷俾翻閱之汝楠以第一卷進
賀監臨公曰兹非其人哉公色喜且曰焉知非謾寧能
于數千人中决一士為所素望後拆得之公益自慶不
巳汝楠謂三石公先期梅林公臨事知我二溪胡公得
非與空同所叙後先相符哉夫二溪爛然之文昭燿三
楚按楚名公一時得之不啻味甘露而賞卿雲者汝楠
得窺其微蓋由其神理然爾業文之士靡不以時好相
徇見售為師比對起伏窮年綴襲幾于海内同風而東
南為甚作者既異眞材鑒者焉知得人第如宋學士所
云精魄淪亡氣局荒靡澌焉弱卉汛乎緒風吁其敝已
而猶或許為必售之文何哉二溪崛起楚中因其為文
想見所韞殆力排陳言會其命脉師諸經以濬其根源
裁史子以揚其波流浸培既久暢于所發神理先别而
詞氣隨之者荆衡之間秀西南之眞材也其遇名公庸
有弗知乎抑又聞之荆楚之域名璧所鍾善辨璧者不
于其形惟其色澤液滋津津焉徵其神藴然後裁為圭
璋薦于明神鏤刻之巧模擬之似何重于璧也今文之
善為比對起伏者玉之形也其用之彌章光輝莫遏者
玉之神也以神之所為遇善用其神者鑒之斯謂神遇
不然取士充額而兩不相值焉烏足以語奇覯而嫓盛
傳也二溪薦魁又明年總督侍郎貞所馮公檄聘至沅
辰沅間人爭誦其文欲令人挾一編刻其文沅中丙辰
舉進士知我德清除音方至而汝楠即述故事以諷庠
生及來未幾諸庠士以墪中弟子為介告予曰二溪公
文行之沅中何獨不使吾清溪同沅流乎將屬梓人盍
叙之汝楠應之曰即非此舉雅欲叙楚事附之空同況
公此來實為異數諸君既愛其文當為并道其文之所
由願取則于眞材勿售碔砆而崇刻畫是大有禆于吾
庠也
讀劉靜修文集(浚谷)
經曰國有道其言足以興興者興起于位也以行道也
國無道其默足以容容其身也非持祿苟容也楊雄美
新文劉因渡江賦不可謂之默楊時許衡吳澄之貴顯
不可謂之容孔子進以禮退以義于公山佛肸之召其
欲往者救時之仁也其所以存心也既而卒不往者律
已之嚴也其所衛道者也聖人度其仁之勢終莫可以
致天下而其律已之嚴猶足以垂範于天下來世使天
下後世之人仁雖不獲以濟時而義猶足以周身亦不
害其為仁也是數子者不先嚴于律已而苟徇于濟時
又以其既行不售之學而擬諸聖人欲往不往之心此
其所以䧟于不韙而不自知也與夫是數子者所謂學
為聖人之道而荖焉者也世徒見其學聖人之道遂從
而學之而不知其荖則其于聖人之道又益遠矣姦人
知其有隙之可乘也遂以富貴利逹之實附之乎急于
濟時之虛名以欺乎世而濟其私是乃治亂安危之所
係非一人之進退是非而已也故辨之不可以不早
五先生文粹序(趙時春)
世之稱述傳記子史之家至博矣未有不以名號其書
者不以名號其書而直稱之曰先生者惟濓溪周子洛
程伯仲子秦張子閩朱子為然世以其學同歸于聖人
後之學聖人者必由之而後入故竝稱之曰五先生先
生云者弟子尊師之稱也五先生亡矣天下之願為弟
子者將無以致其力故必求之五先生之文文非所以
學五先生也以為學五先生而未得故姑求五先生之
文爾五先生之文其于世者博則世之不能為五先生
而徒為五先生之文者必大亂眞矣故五先生之文未
有不粹者也而曰文粹者以别其亂眞者耳夫聖人之
道天道也學者未能合天道故求諸聖人未能得其所
以為五先生故求之五先生之文夫自五先生之文以
至天道安在其千萬而存一二哉求千萬于一二而又
亂眞者焉則其亡所得可知矣故始于學道終于無所
得世乃譏之曰儒者博而寡要陋哉斯言惡知所以為
儒哉孔子曰吾道一以貫之博學于文約之于禮孟子
曰博學而詳說之將以反說約也故求五先生之道于
其文者得其粹然者乃為約矣苟得其粹然者以為約
則雖在斯文猶為衍也嗚呼欲求五先生之道者得斯
義而推之庶幾其不為世俗之陋儒矣
康太史集序(趙時春)
武功康太史聲名滿宇宙間竟為人所排擠其猷為無
由自見世特傳其詩文爾其人本豪邁不羈雄文鉅作
世稱所長云至于詩篇爾雅本質去雕世多未及異乎
吾所聞矣嗚呼知其人誠未易也知其言亦豈易哉公
以嘉靖庚子殘歲卒適時春免編修校書官辛丑二月
初行抵武功以文哭之曰公之生也將以發關河閟秘
之清輝其逝也于以還太華終南之元氣彼世之紛擾
者曾何足為深計嗚呼文何足以知公而公之文亦豈
易知哉三復公之集與哭公之文而又重悲之初公憤
世不已知滋欲自放不為章句著作以求知于世然世
之乞公文以求顯者益衆與人畢輒棄去故存者頗少
賴太微張子盡裒諸交友乃克成集都御史東涯翁子
始畀西安守六泉吳子鋟諸木夫世不能致公于顯位
反欲因公之文以求顯其身已不試乃更取其所棄之
空言而尊崇之人情賢不肖固相遠而士之遇不遇固
自有命也乙巳冬吳子以刻本貽余讀其中則先子之
墓誌固已放失余既托吳子以附諸集因序以歸之使
例求公之遺文世固有能藏公之文者而或不及乎梓
或及乎梓矣而或非公立言之旨然則托空言以自見
業有所難而因人之言以求顯者要亦不足恃也君子
恃其自立者何如耳公之不修飾以求名而名自隨不
為文以傳世而世自傳者其意或在于是歟嗚呼公其
人傑也哉
胡永之集序(趙時春)
蒙谿丈人釋典謁之班遁于五陵之墟將謝紳纓以畎
以漁力休而歌歌而成章歴閱滋久裒輯成集以示顓
蒙野人野人駭而問焉曰此豈終南沃野倜儻淑瓌之
英長河鉅關蓄秘潏曠之氣假之于子子無所庸庸為
歌章以暢其聲而有是與曰然曰子何不賡明良矢卷
阿陳車攻賦柏梁等比于雲咸章韶之音以鴻皇猷而
宣大雅乎曰唯唯否否曰夫華祝楚狂擊壤擊磬其情
之歡悲相懸而其音寥然希也子曷以兼而有之而復
若是之密且富與將運數之升降難窮物理之長短弗
齊子亦莫知其所以然而然與野人昔者追欽丈人之
風仰探逹者之閾矣夫雷砰電激雲霧暝迷而戞然不
已者司晨之節也大風鍧于萬仞而斥鷃讙呼于蒿下
偃之不畏揠搖之不可奪已霜霰坌集萬植摧落羣動
歸藏蛟龍蟄于重淵而蟋蟀為牀下之鳴以夜繼晝弗
休也王公閣幃薰灼擲扑弗避也雖或尼之必或續之
雖能却之必固生之是非莫知其所以然而然與夫莫
知其所以然而然者雖天亦莫為之所也而況于人能
為之乎洪鍾璈絃金聲玉振孤竹之管宇文之鐸劍閣
之鈴山陽之笛師涓之清角蒙古之襄陽礟雖妍&KR1126;殊
途其響調震越絶世驚人至矣而今安在哉將人成之
人廢之有不足恃者與若然則不因人而成不因人而
廢者此其道或可久而吾與子之所共保者其有在于
是與丈人輾然而作曰有是哉遂書之為蒙谿集序
玉芝樓稿序(陳堯)
唐以詩選士世謂之唐詩士大夫以為詩不唐不工也
相與鎔章繢句證體諧音畢其志力以庶幾乎作者之
林迺後世寂寥無唐詩即有之亦僅僅數人焉何其難
也今天下罷詞賦之科以經術選士然今之經術非若
載籍所紀詩書六藝百家之文也里師之緒言莊生所
謂駢拇而枝贅者耳士有誦習其說形之楮墨之間一
當有司即取高第而去何其易也夫唐人之詩沿流漢
魏上薄風騷非高材絶識之士不闖其籓籬故能者益
少今人之文特鄙猥耳又不足以傳世故高材絶識之
士不欲為之以晞世而遇合吾鄉于野曹君雅操清修
蔚有士望自為諸生時工古文辭不欲為今人之辭以
就有司幅尺往往失解而陸沉于明時獨喜為詩詩學
唐其清才藻思絶類唐人雜之唐人諸大家中無能上
下之者第今時選士以文不以詩今之選士以文君既
以文不合故不售矣今之選士不以詩君之詩迺人人
稱之無讓于唐人余常抱君詩而欷歔流涕焉惜其不
生于唐也假使君生開元長慶之間當與沈王杜元白
之徒供奉人主豈不能摛毫玉堂奏牘金馬而身饗其
榮名乎即使君之文少就幅尺以晞合于有司又豈不
能如今人取高第躡足青雲之上乎然君皆不值焉此
昔人所以絶琴韜劍而慨知遇之難也頃議者欲更選
士法稍益之辭賦以收博雅之才如行其言君當褎然
首舉無難也已君有詩若干篇題曰玉芝樓稿蓋君有
樓在城中可以升高而眺遠余嘗從賓客遊焉竹牀棐
几圖書滿架飄然有塵外之思君詩多得于此遂以名
稿余為作序傳之其人
西塘王先生春煦軒集序(周宏禴)
世人有志見欲樹立者輒薄文章曰是技雕蟲耳惡能
於時為重輕而文章家則沾沾喜傲翹翹標指日卒此
為大業彼揚子雲云雕蟲之技壯夫弗為壯夫弗為而
聖賢而豪傑可知子雲豈不稱文章家而何自貶損也
抑太玄諸書非雕蟲耶此其故吾得而縷數之矣蓋文
章之道與心通也與行俱也心通而言謂之妙解行俱
而言謂之實際上索典謨風雅與夫伊訓魯論以及思
孟之徒類有創作何不通之心俱之行乎第解有深淺
際有遠近要之解不可謂之不妙際不可謂之不實子
雲之書縱未能窺究深微敷陳平易管之所見豈無一
斑斑無全豹而要亦見之見之則語眞語眞則言立言
立則不朽嗣是玉通之著述杜甫之篇叶類能歆多衆
而垂永世者亦以于心自有所通于行自有所俱耳馬
遷之雄未解其領要太白之敏未際其眞誠惟以健筆
綜核于存亡興衰之會仙材縱横于烟霞雪月之間故
讀馬遷之史記則道往昔于聞覩誦太白之諸詩則生
風雲于几席而後之論文者止馬遷論詩者止太白不
復知有典謨風雅矣是文章之一變也顧馬遷太白之
文章豈苟作哉融以神運以意貫以事繪以章定以格
承以調響以聲錯以句潤以字而其神也意也事也章
也格也聲也調也字也句也文復與詩異蓋酌所不得
已而各出之以當如和五味焉然馬遷曉其文而于詩
有不徹太白曉于詩而于文有弗工技之制也亦見名
家之難也唐昌黎氏起而兼之自謂直接羲皇周孔而
實只能繼馬遷太白耳能繼馬遷太白而且兼之亦異
矣顧昌黎間能洩全秘逹時宜庶幾所謂心通行俱者
則昌黎氏未可少也宋元來名詩文者吾惑甚焉掠馬
遷及諸漢人所為文而補砌組織羅太白及諸唐人所
為詩而裁割綴縫驟目之則字句漢也唐也聲調漢也
唐也彼自謂馬遷太白人亦從而馬遷太白之彼其字
句其聲調眞漢眞唐矣眞太白馬遷矣何也固漢唐人
所已語者也其糠粕也萃薈其字之奇穎句之險異者
而為字句摹擬其調之飛揚聲之儆動者而為聲調固
字句則信無弗類聲調得千百之一二耳所謂格以條
章章以授事事以逹意意以出神吾誠不知若何或者
得億萬之一二則已傲視唐昌黎而下之矣謂昌黎無
足與語是豈知昌黎亦心通行俱者擬上古作者實弗
逮何至讓馬遷太白第各有所入不相盜襲耳人惟心
所不通行所不俱更面貌而語固弗逹此嘉隆間大士
羣起畢力求所未至一時稱盛甚少司徒王先生時之
宗盟也然先生不嘵嘵然向人人談詩文如所謂沾沾
翹翹者且先為柱下史日有建白非只空談耳已而先
生固不輕以示人也久之盈盈成帙矣帙多更逸亡而
門生故吏懼焉裒而緝之得所不逸亡者文凡若干篇
詩凡若干篇奏疏又若干篇總而托之木禴兹郎版曹
得給事先生獲所新梓而讀之讀未竟慨然歎曰嗟嗟
胡云古今人不相及也文以和平通正根極理要點據
事情也為上詩以沖融涵蓄發舒性靈聯絡景物也為
最奏疏則異是言弗直則弗動言弗省則弗覽言弗大
則弗當言弗犯難則弗費先生之文和平通正矣根極
理要而點據事情矣先生之詩沖融涵蓄發舒性靈而
聯絡景物矣先生之奏議言直言省言大言犯難矣于
先生見古人所為文章者顧先生之文非不漢先生之
詩非不唐蓋本吾之神運吾之意貫吾之事意之所指
事之所值而格定焉格定而章就規章就規而調協度
調協度而聲諧律聲諧律而句足聲句足聲而字成句
則字句吾所自為字句聲調吾所自為聲調章與格吾
所自為章與格無論唐漢即上而典謨而風雅亦只如是
何也古今人之神同也其意同也事或異耳事異而意
緣事異意異而神由意異神意完而事所欲言則而格
而章而調而聲而句而字如化工造物千態萬狀如大
海潤物隨取隨足奈何強字句入所不類之聲調而又
強聲調章格以就所不類之事哉先生澹飬性體虚育
英靈而心通于道故心通而語所自解介絶流俗和容
物我而行俱于道故行俱而語所自際先生于詩文也
以無意得之矣逼昌黎而躋揚雄氏矣雖然無稽之語
何貴于金玉無用之言何俾于饑寒甚哉立言之難也
禴讀逐客則悲世之淟涊讀法吏則悲世之深求讀心
誓則悲世之趨改讀一政疏則悲世之紛更讀肅政新
疏則悲世之容隱讀邊事疏則悲世之苟安讀肅戎政
疏則悲世之避寵讀幽居詩則悲世之自擾讀長至等
詩則悲世之急名至發諭療鶴長信諸作先生其有憂
乎其有思乎嗟嗟當事者重切用者珍卷中數萬語何
不如金玉何不俾饑寒者禴則欲廣心誓而號之衆緝
肅戎政疏而更轉聞于朝兹蓋時所尤重而用所尤珍
也固知僅可與先生言耳先生多自得敭歴中外樹策
勲猷文章實不盡先生而予言又惡能盡先生之文章
玄晏齋選稿序(姚世華)
文各適其適任乎天倪以各至其至游于燦然之途而
已覆視曩古簡複相望華質相調相為用而不相欣厭
蓋子休洸洋自恣之數十萬言豈能如伯陽之五千文
而子長之博奥宏肆必不低眉于孟堅之整率下而稱
詩而七子二陸諸謝之沈麗何渠勝王柳之閒淡韋蘇
州孟襄陽抵掌五柳第令櫛比而與王右丞李供奉程
試侔工又未知誰屬亞旅也故夫之簡淡而簡淡而謂奇
豔非者履康衢而忘嶙峋嶭嶪之觀者也之奇艷而奇
豔而謂簡淡非者襲狐白而忘布縷襏襫之用者也最
下而今義則成弘為盛先此太樸後此太彫于時華實
等耳而吾獨有羡乎今日能文家之盛非必遠謝成弘
何故彼其意不窮幽渺勿令淡楮間一涉前輩臆愧怩
弗敢染也語不極鏗訇勿令災穎偶一沾曩人吻囁嚅
弗敢吐也比于成弘有其型而增以沈奥損其質而潤
以陸離可謂綦成固難索解亦不易而僕所覩記里中
諸君子與一時㝢内推轂諸賢逹皆有焉噓之而來吸
之而往簡必赴藻華不離眞鉶發于象先而神遊乎思
表以僕耳食即未易窺其所適所至緣而語于各適各
至以游燦然之途幾是乎僕與卜戩父同役自念何能
為腹笥聊用公諸同好嗟乎更千年餘而七子陸謝五
柳韋孟右丞供奉諸集更二千年餘而子長孟堅之史
更三千年餘而伯陽之經子休之文至今人艷談之也
此固各適其適各至其至夫寧以短長較也若乃文成
而修横金纍綬之業自昔伯陽諸人業已不能幾得之
玄宴吾何論矣
明文海卷二百四十六
