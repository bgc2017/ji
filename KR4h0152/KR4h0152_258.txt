明文海卷二百五十八餘姚黃宗羲編
序四十九
詩集
釣魚軒詩集序(張志道)
詩於唐贏五百家獨李杜氏崒然為之冠近代諸名人
類宗杜氏而學焉學李者何其甚鮮也嘗竊論杜繇學
而至精義入神故賦多於比與以追二雅李繇才而入
妙悟天出故比多於賦與以繼國風闖其藩籬者秪見
其不同而窺其閫奥則謂其氣格渾完骨肉勻稱浩浩
乎若元氣坱北充兩問周萬彙而厚且重者適兩相埒
也學杜者固誠未易及而間學李者率喜於飄逸弊於
輕浮蓋知李之傑於材高於趣而於學之卓者猶未悉
之識也昔者考亭朱夫子疑孔壁後出書序不類西漢
文蓋以格致輕故也予於學李者亦云廬陵龍子高氏
來京師出其詩示予予多其學於李而獨得其不輕而
重者有異於人人子高自言為樂府甚多惜予未盡見
也噫詩至於李幾於聖而不可知者豈若有意雕飾涉
於筆墨蹊徑者之為哉觀其詩所謂清水出芙蓉者可
想見也已予妄意學焉未闖二氏之藩籬者也子高其
有會於斯言乎子高之詩題曰釣魚軒集於其歸語之
曰子之於詩蓋將掣鯨鯢於碧海者矣尚其繼見益有
以發予望洋之歎也夫
題黃東谷詩後(方孝孺)
昔人謂詩能窮人諱窮者因不復學詩夫困折屈欝之
謂窮遂志適意之謂逹人之窮有一而貧賤不與焉心
不通道德之要謂之心窮身不循禮義之塗謂之身窮
口不道聖賢法度之言謂之口窮三者有一焉雖處乎
崇臺廣厦出總將相之權入享備物之奉車馬服食非
不足以夸耀市井然口欲言而無其辭心欲樂而有其
累其窮自若也無三者之患心無愧而身無尤當其志
得氣滿發而為言語文章上之宣倫理政教之原次之
述風俗江山之美下之探草木蟲魚之情性状婦人稚
子之歌謠以豁其胷中之所藴沛然而江河流爛然而
日星著怨思喜樂好惡慕歎無不畢見造化鬼神且將
避之而何慊於區區之富貴者哉此謂之逹可也雖饑
寒流離夫孰可以為窮世之人不之察幸斯須之勢者
多挾其所有以驕士而不知士之非果窮已之非果逹
也象山之東谷有士黃君思銘過余侯城山中其身甚
約而其言甚侈形容甚臞而其詩甚麗出其所作數十
百篇為余誦之金鏘玉戞宫鳴徵和有瓌竒纖妙之觀
而無枯淡寒陋之態余雅為之喜而君復將自此而西
歴覽天台諸山以盡岩壑之勝嗟夫近時詩人如君之
可貴者鮮矣君行乎世有知君詩之可貴者其亦世之
所鮮哉
許廷慎詩後序(林右)
廷慎在鳳陽時嘗讀杜詩忽然悟曰古人之高乃在是
矣遂斂其平日所作向火焚之自是歴半年不作一詩
惟晝夜誦想幾至忘食寖人或以事問之皆不知所以
答駸駸似偶人一日呼童子研墨甚急大書所作感興
諸詩極其閎壮時江西劉先生子憲以詩自負見之嘆
曰是子且来逼人矣余因取觀之誠非近代人語言也
問其得何法而然廷慎曰法可言也意不可言也上士
用法得法之意中士守法得法之句似吾詩幾用法矣
如是而起如是而終如是而為開閤如是而為抑揚頓
挫如是而為輕重高下意之所至詞必至之固未嘗囿
乎法亦未嘗廢乎法也古之藝人如庖丁軰千變萬化
皆隨其心手所出無他焉亦惟善用其法耳由是而觀
天下之術未有不能用法而神者也余雖知其言之美
而不能用其言者矣會别歸廷慎詩日有名及去年相
見秦淮上探敝囊中得錢二伯酤市中酒相飲寓舍廷
慎執酒誦夢予詩其首數語曰少時結交友悵悵長憶
君何期夜来夢復傍平生親握手步芸閣示吾高世文
渾雄脫凡近要妙幾通真予嘆曰吾豈文士也耶廷慎
曰子非文士豈有經濟才如古豪傑者乎予曰吾雖非
豪傑亦不願為文士也廷慎笑曰吾别林生久不意其
狂態復發已而又曰子雖狂大丈夫立志當如是也拘
拘文字之末抑可悲夫時夜已二鼓各擁衾而卧明日
散去俱廹於所職雖時時會竟不能如此時之欵接矣
未期月廷慎得疾將死曰吾以稿累子余謹藏諸篋中
未嘗敢易出也出則必大哭失聲思少時與廷慎同在
邑庠廷慎穎悟絶行軰獨竒余可交交抵其死時十有
四年中别去者惟二年爾然有以書相問也語相通也
豈如今竟不復見乎是以思其居處思其笑語猶足以
起人哀慕况其手澤之所存者乎嗚呼廷慎已矣間雖
恍惚見於夢寐覺視四枕惟月露凄然而已豈不可哀
也夫豈不可感也夫
金華城川十詠詩序(童冀)
金華漢長山邑也連山環抱郡城其西中斷如玦浙水
出焉浙源發東白山繇烏傷西下經郡城南合華谿水
為雙溪又北折東騖而入于江其山則北走嚴陵南極
閩嶠東逾天台委羽以逹海上之諸峯焉故自六朝以
来號為水名郡余生長是邦足迹所逮者北之羣山若
金盆紫巖者以十數金盆蓋晉黃初平牧羊地也紫巖
則齊劉峻讀書石室存焉又其西為金華洞天南上名
山所歴亦以十數唯永康諸峯尤為峻峭而岩靈石室
則心所願游而未遂者也洪武丙辰冬忝徵至京明年
而職教全湘泝大江西上五千里凡吳楚名勝若九華
匡廬之勝秀彭蠡洞庭之險與夫岳陽黃鶴之偉觀可
以動盪心目者固亦多矣而猶以未属厭也蓋全湘距
舂陵不三百里舜之九疑在焉雖旦夕心所鄉往迄弗
如志及再道衡陽距南岳一舍而近亦弗獲寓目焉將
造物者靳而不畀人乎良由是身匏繫故也暨来霅川
覽天目之竒峭覩震澤之浩汙及鄉所經歴者視吾故
山若有加焉雖美而非吾土昔人所以興歎也今同郡
朱世庸不遠數百里走介吳中持其所居城川十詠徵
余序引城川去予居纔數舍密邇石室固平昔所願游
者也所謂十詠若華釡之峯捿霞之洞已多歴年所其
他若亭若軒若齊居若樓觀則創自朱氏也使徒有是
境而乏軒亭之勝或淪於閒曠有是室而非其境亦烏
足以辱高人名士之篇詠哉聞朱氏之居其地今數世
矣其所以克專其勝者必有其道矣昔之金谷華林午
橋平泉其樓觀之偉花石之夥視朱氏奚翅什伯倍蓰
也然而數十年間鞠為茂草雖欲仿像其遺跡而不可
得惟唐王摩詰輞川别業逮今猶可想見誠以篇詠猶
傳故也朱氏之志其在斯乎雖然是境之勝固藉人言
以傳其所以克世有其勝者則頼乎後之人有以持守
之也朱氏之處此其必有道矣余髮種種旦夕得告東
還或杖策一來克攬竒勝償其目力所未逮者亦足以
酬素志矣嗟乎故山百里猶荏苒半世弗克一造其境
則夫數千里外所謂九疑衡岳計終不可得而見矣然
獲歸老故山逍遥林壑以優游卒歲所得不既厚乎失
之東隅收之桑榆尚幾焉
舒嘯軒序(解縉)
聲之動也未始不由所感也雷霆之砰訇風水之震蕩
聲之出於自然也鐘鼔鏗鏘瓠匏之激越笙磬之擊發
聲之出扵使然也皆假於器以出是聲也人之歌呼悲
號笑嬉哭咷噫嚶呻吟咏呀喜咢嘅然而太息劃然而
長笑者假於口吻喉舌開閉噏呼轉運動定以出是聲
也聲有萬不齊感有萬不齊齊以不齊而自然者出於
器器虚而感生焉虚實相形動静相摩也孰為有形孰
為無形孰為有心孰為無心理為之主彼有無虚實動
静皆賓來而子從此之謂齊之以不齊也淦人毛仲鼎
兄弟即山林之靖逸無朝市之拏紛主於静也以舒嘯
名其軒豈七聲體備乃獨有適於嘯乎登高而望遠感
物而興懷雷電風水自然之聲日變其前而不能動其
嘯之静也舉足而近涉觀物而匱煩感人而匱應浩然
思安而劃然之意塊然其中不實其虚也然則其主也
固無時而非恬淡冲安之地其感也固無往而非清和
會適之天雖得於嘯不泥於嘯非若成公之賦盖拘拘
也歌呼悲號笑嬉哭咷噫嚶呻吟咏呀喜咢亦未嘗不
嘯亦未嘗嘯也嘯以舒其志意所觸所傷亦必舒而後
能嘯也何也山鳴谷應風起水湧此何如其感也仲鼎
知使然之聲不異扵自然之聲也天地萬物固一體也
則一軒一嘯也心齋坐忘無以異也不然則春蚓秋蛩
嚶嗄灌莽之中皆有聲也彼且何所感也仲鼎兄弟與
吾友子寕善既已求其記則聲感動静虚實之妙他日
以余言告之非知道者不足辨焉諸士大夫願為舒嘯
詩更以此弁之
北齋詩序(解縉)
玄氏與赤氏為友周流南北赤氏之居南交也詫之曰
天光赫曦萬物潔齊向景而夷明燭無蔽不慄斯以寒
拘每熙夷而傲睨振衣千仞濯足滄涯其人不為噢咻
䟽通易知渴飲不厭清飢食不畏凝飲冰茹蘖無所僵
抑子之居殆不如是矣玄氏瞿然而笑戚然而悲曰吾
與子行日中子曰暍而清冷之求也求之扵外不居於
内吾雖與子身南交而心予所居也玄冥敏寂清冰堅
雪凝不以日熱不以火盛不隨燄以馳守吾玄而自怡
不覺暑之切肌而莊生所謂入水不濡入火不熱者非
幾歟然吾未嘗專其固而居之懷也吾可以南而子不
可以北也子且之吾北齋而觀焉於是赤氏奮目舉頥
頳吻亢眉勃然曰我且適之玄氏不之拒也未至乎朔
漠之野而已愁於燕易之方盱衡於凌層墮指而慄脛
曰予不能為此行也心服玄氏獨與道俱不慄不熱猶
不磷緇也予聞此久矣前年西昌尚仁蕭先生與觀夫
羅氏孟昭之北齋予舉以詰焉先生喔然笑曰有是哉
孟昭從予游今其子又從予游予嘗謂道無不在也北
齋之景與諸士君子能言者歌之詠之無所不至矣不
知他日孟昭與其子出是北齋而南也東西行也能不
忘其日與蕭公游而讀書談道如在北齋時否乎如常
以是為心不炎之附而寒之慄也則先生之道無不在
之言審矣今年先生沒孟昭出此詩凡若干首叙以弁
之
吉水莊宴集詩序(解縉)
蕭侍御楊忠襄文節之里至本朝之初有十老者道存
先生為之倡和而隨之者蕭之良曰從字與善衎字樂
善楊氏則思忠思文道濟廷璋彦璋彦敬劉氏子通合
而命之曰莊溪十老相與月為一會會必飲飲必賦詩
循環然亦時有嘉客若歐陽先生師尹孫廷望廷璧聿
脩家季父原禄鷄魚蔬笋取具隨時而文字之歡樂近
所未有也且孰無老者田農草坐未足與此樂也孰無
宴者羶圍妓狎未足與此樂也孰無詩者孤嚶寂詠未
足與此樂也陶淵明而得十人者其必不為虎溪之遊
也矣若此十人者偶聚一堂偶為一會猶足為後来者
之談而况皆文皆賢皆夀連會而連歲也哉蘭亭數篇
猶或以傳而况此盈帙也哉然予平生亦嘗叙論天下
是編也僅於吾吉水見之且十老者今皆有後能文樂
善令子仲素求予序則十老者又前顯後賢也難矣哉
仲素諸賢勉焉老而繼焉予時謝事則將繼予季父為
嘉客也
送楊修撰詩序(楊士竒)
仁宗皇帝臨御之初下詔求賢山東按察司首舉仲舉
明年徵至吏部尚書屢試文章奏授翰林檢討預修永
樂洪熙實錄陞編修又修宣德實錄陞修撰士竒交仲
舉五十年仲舉淳厚而坦夷貞静而直諒非聖賢之書
不讀非合禮之文不窺言行雍容未嘗有過粹然如玉
也余嘗升其堂拜太安人高年懿行言有師法退而交
其兄伯升惇實恭謙簡静坦易一家之間慈孝友悌温
然如春也余交友多矣求其人如仲舉固鮮求其家之
母子兄弟如楊氏加鮮故余初别仲舉也恒思之不置
及出而仕同在翰林又各牽職務不能如往年之散逸
而適也仲舉今謁告歸展先墓武昌少師少保兩楊公
禮部侍郎兩王公以同史館故賦詩送之余最故當序
簡首盖予因之有感焉水木本源之心人人同也今之
仕者大率三四年五六年遠者十餘年皆得省桑梓拜
丘墓以伸追遠之情士竒之寡昧叨禄三十有八年訖
無寸補徒以寵恩之厚而不能一日少伸其私扵别伸
舉云何為情又念少壯游武昌往還幾十年於時同軰
六七人皆志合道契相好相益篤交誼于金石抗志尚
於浮雲殆不知有人間冨貴憂患事若將終身焉者既
不能如志相繼多出或仕或處今亦多謝世獨仲舉士
竒兩人存故余於兹别亦難為情嗟夫山川不改古人
之遺跡故在仲舉展省之餘鼓蘭枻絶長江登禹書之
大别俯屈騷之江夏南望曹孟德周公瑾之赤壁東睇
蘇子瞻之樊山雪堂因舊游興懷舊交而有存沒之異
仲舉亦豈能忘情也哉動於情形於言嗟嘆詠歌必有
不容已者明年北上必將倒囊以慰我若夫勵之為臣
之義而戒滯於私者君子之心何俟於余言
賜遊西苑詩序(楊士竒)
宣德八年四月二十有六日上以在廷文武之臣日勤
職事不遑暇逸特勅公侯伯師傳六卿文學侍從游觀
西苑以息勞暢倦於是成國公臣勇豐城侯臣賢新建
伯臣玉少師臣義少傅臣士竒臣榮尚書臣璡臣濙臣
中侍郎臣驥少詹事臣英臣直侍讀學士臣時勉臣習
禮拜命以行時少保臣淮來自退休承命偕行凡十有
五人又勅中官導自西安門入聽乘輿焉及太液池而
步太監臣誠奉宣聖旨令徧歴周覧從容弗亟於是誠
導之循太液之東而南行觀新作之圓殿返而觀改作
之清暑殿臣誠為臣勇等言二殿皆皇上奉侍皇太后
宴游之所也臣勇等仰瞻殿廷周廡規制高明繕作精
密凡所以供奉之具潔清鮮好靡不悉備俯而思惟皇
上之聖孝皇太后之盛福皆古今鮮有遂拜稽懽呼萬
歲乃降而登萬歲山至廣寒殿而仁智介福延和三殿
及瀛州方壺玉虹金露之亭咸得徧造是日天宇澄明
纖塵不作引而四望山川之壮麗卉木之芳華飛走潛
躍之各適其性萬象畢陳胸次豁然心曠神怡百慮皆
净信天造之佳境而人生之甚適也巳而中官傳奉上
命賜黃封之酒御厨之珍令咸醉而歸又拜受命方爵
數行時久未雨忽雲隂東來微雨霑席倉庚如簧和鳴
不已衆益以喜相與引滿勸酬盡醉而出臣聞一張一
弛文武之道皇上統四海之廣撫兆姓之衆一日二日
萬幾則以閒暇游焉息焉且奉天倫之樂於兹誠宜又
俯矜左右執事之勤亦俾之預有今日之適恩甚盛也
於是羣臣欣幸遭遇賦詩者若干人詩總若干首臣士
竒預侍宴閒於兹屢矣是以謹序於卷端云
東郭草亭宴集詩序(楊士竒)
聖天子嗣大寳之明年改元正統仁義之施洽被邇遐
槁者以蘇仆者以植萬彙咸暢而凡中外小大之臣咸
洗濯修飭祗奉法度天子恒昧爽朝百官親萬幾既即
御經筵文學從臣執經左右講說堯舜禹湯文武周公
孔子之道日恭日勵不敢怠逸乃三月之望有賜假扵
是講臣九人豫約郊遊以娛一日之暇是日早朝退聫
騎出文明門禮部尚書胡公適邂逅焉遂偕東行二里
所鴻臚卿楊君思敬望而欣然出迓指顧道左而言曰
此中可以少憩也皆下馬徑而入折稍北曠地可百數
十畆環以葦樊樊之内皆蔬畦麥壠溝塍秩秩如畫中
置井作轆轤引泉灌注凡種藝具有條理蓋思敬别業
也衆從容周覧還坐井傍柳下共歆豔思敬之樂思敬
飲客嘉茗遂治具延入坐小亭亭覆以茅儉質而清雅
幽邃而闓爽亭之外雜植名卉異果周垣以護之垣之
外樹桃李杏時花盛開翛然有塵外之趣思敬舉酒樂
客一叟絃歌佐之爵行無筭客亦歡然傾寫皆賦詩留
亭中已而夕陽冉冉薄西山思敬送客出曰願歲以是
日候從者於斯又謂士竒曰願序詩俾後之人知衆君
子之嘗樂於斯也夫君子之樂豈苟焉者哉何也生民
之失寕非樂也處非其地弗樂也與非其人弗樂也今
聖明在上百職舉而民生遂海内無事可樂旦暮劬於
職務而得適意於曠閒蕭散之濱以坐玩夫時物之發
育可樂斯集又皆卿大夫之賢藴道德而服詩書志合
而言契靡不可樂矧思敬好客有鄭當時陳孟公之風
若之何不樂哉樂而形諸詩歌樂之至也後之讀詩者
尚考其樂之所自詩凡十首皆近體是月某日叙
沙村江樓詩序(楊士竒)
沙村江樓者鄉先軰劉伯川之所作也沙村在吾邑之
南山水深邃幽僻之處四方往還之迹所不及而劉氏
世居之伯川劉之秀而文者樓據沙村之勝傑然而特
出鄉名卿鉅老皆有賦詠紀述歴世變故伯川沒無子
簡牘散逸無存而樓亦久仆其從弟伯塤今即故址復
作之伯塤能記憶劉尚書子高故所題樓中長句及所
寄伯川近體之詩間於翰林諸公誦之諸公聞尚書江
樓詩皆喜而繼作者曾學士而下若干人伯塤併梓之
以求予序樓始作於伯川余雖不及見然觀伯川可以
知之伯川先公同門友嘗聞邑老言其家甚冨於崇儒
禮士汲汲恐有所未盡元季兵亂攻剽充斥民奔竄深
山窮谷不能保一時率視沙村為王官谷而邑之士大
夫挈妻子走依伯川伯川傾倒迓迎館榖之不使有幾
微羈旅之意益久不厭凡依伯川者皆如家焉尚書所
寄近體盖謂此也伯川平生輕財如糞圡年四十尚有
田數千畆一日悉散予其親戚閭里又散遣臧獲獨與
其妻處敝廬數楹僅蔽風雨而旦暮饘粥休休自得也
平居不與俗人接然善觀人且喜奬掖後進士竒年十
四五與陳孟潔往拜之皆以故人子見愛是日雪霽酒
酣以予兩人循溪行詠命各賦小詩言志孟潔對曰十
年勤苦事鷄忩有志青雲白玉堂會待香風楊柳陌紅
樓争看綠衣郎予即一時景趣塞責曰飛雪初停酒未
消溪山深處踏瓊瑶不嫌寒氣清人骨貪看梅花過野
橋伯川顧孟潔咲曰十年勤苦只博紅樓一看耶又曰
不失一風流進士顧予笑曰雖寒士當耐又曰人有不
為而後可以有為其勉之後伯川卒二十餘年孟潔登
第為翰林庶吉士而卒今又二十年余幸存餘喘皆如
伯川言然予未能有副其所望恒用内愧伯塤自刑部
主事再陞郎中相與同朝每共論往事追念前軰高風
遠韻不可復得今喜伯塤能繼其作樓之意也故因叙
諸公之詩併及伯川為人大略云
送翰林侍講陳德遵詩序(楊士竒)
余與德遵家居里巷相比幼而學也孤苦相類仕而官
也職業相聫於論議趨向亦靡不相契余去鄉二十有
五年德遵亦十有餘年水木本源之念皆未嘗斯須忽
忘也幸遇明天子推恩官其先世又俾得以展省歸顧
余之菲薄辱在公卿後不敢先其私而德遵奉命書還
登先人之丘壠拜頫薦告以昭寵貺而申其孝思退則
會其族姻鄉閭以寫夫久别契闊之懷何其榮且樂也
於是士大夫相與賦詩贈之而委首簡於余余因之有
感夫族姻鄕閭之素厚於吾徒多矣始来而餞之也愛
之祝之冀速其逹聞其霑一命進一職則居者交慶於
家行者樂告於途曰吾邦之華也又聞克慎厥行脩厥
職則老者興嘆少者興慕曰吾邦之華也而聞有弗率
於道則閔焉以戚而猶幾其改之以不忝吾邦也嗚呼
其忠且厚於吾徒如此吾何以報之哉古之禮君子雖
貴且冨不可以加於其宗其鄉而吾鄉前軰尤致謹於
斯百年之間耳目所及舉其大者一二人元盛時先少
傅吟忩先生以翰林待制朝列大夫歸恂恂謙温不改
其布衣時而歲時宴聚閭巷間無貴賤貧富一以序齒
而傾寫無間洪武中劉槎翁先生以吏部尚書歸尤謹
謹下鄕里於親戚隣曲雖至貧賤恒相歡洽雖童丱接
之不見有惰容雖畜一騎未嘗以行城郭中君子於族
姻鄕閭其道無不然也前軰遠矣後生寡昧無聞挾其
貴冨忘其桑梓之恭敬忽父兄之交游矜傲淟涊其為
薄如此夫安知冨貴之不可終恃也哉幸吾鄕之未見
斯人也而吾道路所見蓋不少矣每與德遵道論及此
未嘗不共駭異愧汗而何幸德遵之歸以繼前軰君子
之行以荅鄉人長老愛厚之意蓋君子之行必信於鄉
人而後可以信於天下德遵尚以吾言歸諗諸来者其
毋俾胥淪於薄也
西廵扈從詩序(楊士竒)
宣德甲寅秋居庸之外懷来保安宣府萬全皆大熟上
慮邊人安于足給而忽警備也乃九月甲申車駕親廵
飭之詞林從者士竒勉仁宏濟德遵士竒年七十特給
輿卒二十人而道中氣候清和動息舒徐號令嚴肅行
者不勞居者無擾間駐蹕平曠命將士飛放馳射用閱
武也是月丁酉至洗馬林蓋去宣府西百八十里洗馬
林者舊名蕁蔴林語襲訛也時蒙古阿嚕台之衆為衞拉
特摧敗狼狽假息塞下左右從臾希寵迎合之臣多請掩
捕之者上曰朕知飭備耳困人於厄非王者事不聽從
臣中士竒為最不習兵事間以文事承顧問而寵過恒
均一夕召問士竒卿數日馬上亦賦詩否士竒惶恐叩
首上慰勞再三既班師十月甲辰至北京扈從往復裁
二十日其間情之所至亦時見諸賦詠凡得小詩若干
首記憶前五年從廵邊至宣府往復二十日在道未嘗
不寓興于詩而以今視昔年益邁氣力益衰詞意益鄙
陋無足采特以其發於一時之扈從而將来亦可考見
歲月故遂錄之而不棄云
重遊東郭草亭詩序(楊文敏)
正統紀元三月望日余與諸君子遊集于鴻臚卿楊君
思敬東郭之草亭其宴樂之盛皆形諸詞章思敬亦甚
以為難得願相與為嗣歲之期少傅廬陵楊公著其語
於序矣去年以公務弗果行乃以今年兹日尋舊約其
景物暄妍園林幽勝俯仰如昨而酬唱欵洽詠歌雍熙
文明之化有加而無替惟朋簮之盍視初會少二人焉
因相與嘅嘆以為斯須之樂有不偶然得也詩既成属
余序首簡洪惟聖天子在上治道日隆輔弼侍從之臣
仰峻德承宏休得以優游暇豫登臨玩賞而歲復歲誠
可謂幸矣意之所適言之不足而詠歌之皆發乎性情
之正足以使後之人識盛世之氣象者顧不在是歟昔
王右軍脩禊事風流瀟灑然當典午偏安之際文潞公
耆英會志趣高邁又多出於衣冠謝事之餘今余與諸
君子慶遇難而聲氣同使東郭草亭不減蘭亭洛社之
勝是又可嘉也雖然斯一日之歡爾而尚拳拳思有以
纘之則夫所以續其聲光於百世不朽者當何如也余
又願與諸君子加勉焉
明文海卷二百五十八
