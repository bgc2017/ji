明文海卷二百二十一餘姚黃宗羲編
序十二
著述
巖西遺典序(符驗)
古昔聖王之治天下也其綱維世道考驗風俗一道德
而觀隆汙頼諸文獻耳文與獻實相表裏如剡子之對
非獻孰徵如周禮在魯非文孰徵文不足則稽諸獻獻
不足則稽諸文文獻不足雖至聖如吾夫子亦末如之
何已故外史掌四方之志而十五國之風皆足以達于
上而委巷匹夫匹婦之言亦得以上諸朝稗官小史所
載無或遺之者且有采風之使日勤于天下是故國無
遺事野無遺賢俗無遺紀而天下之疾痛休戚如一人
之忻戚天下之賢不肖如一家之子弟天下之習尚美
惡如一家之仁讓與否故曰惟聖人能通天下之故率
由是也後世則不然匹夫匹婦之言謂其俚而不錄隠
居獨善之人謂其野而不錄不求聞達者謂其僻而不
錄殘山剰水憂時憤世之言謂其譏世觸忌諱而不錄
而其所錄率獻諛標榜與夫爵位通顯者耳上下之情
于是乎睽是非之實于是乎眩而道德風俗世道隆替
遂莫之稽果孰爲傳信之言也哉吾台傍山瀕海其俗
樸而直其人質而不浮其文覈而不史雖有作者不能
自炫抱藝而獨隠行甘遯以及井里之謠感激之賦記
傳逸載者不知凡幾楊君某憫之而有巖西遺典之集
或者曰尊鄉有錄赤城有志是可無作也余曰信若是
則滄海之珠皆無遺耶國史所紀段太尉尚有逸事史
記博聞而王子年且有拾遺如段少卿之雜俎如太平
廣記如朝野雜記皆不一而足况幽僻不達于通衢小
說不關于顯達遺不遺其可必哉與其遺而冺不若博
采旁摭以俟知言者擇而取之之爲愈是故識其大識
其小不可誣也嗚呼吾知者吾記之人知者人記之文
獻其足興矣夫天下尚有逸情遁事也哉
老子集解序(薛蕙)
嘉靖庚寅予爲老子集解其後屢有修改丙申之冬復
加刪定自謂有補于道德之萬分迺自序之昔老子有
言吾言甚易知天下莫能知周之衰先聖之道未絶賢
人君子猶有爲性命之學者且天下知尊老子而老子
之言世獨莫能知也况至後世道術數傳數變學者舍
本趨末且詆訾老子爲異端則其筆之於書者天下益
莫能知矣間有高明好古之士澹泊學道之徒爲能有
味於其言然非研精覃思亦安能自知其性以真知老
子之言哉始予蚤歲嗜神仙長生之術凡神仙家之說
無不觀也晩讀老子而好之當是時予方祈嚮聖人之
道致思性命之理蓋久之而若有得考諸老子無異也
乃昔之所嗜者苐方士之小術而非性命之學也復知
老子之道惟導人反其天性而非異端之流也夫性命
者道也天下之一本也生民同得之非異物也聖人同
傳之非異術也迷其所同得故異見失其所同得故異
說是則同乎此者謂之同異乎此者謂之異予見後人
之異矣未見老子之異也今夫老子之書盡皆性命之
說多出于上古聖人之遺言故古者叙六家而謂之道
家後世顧謂之異端矣道者修之身以及天下天下之
事無不統也後世直以道家爲養生耳予皆未喻也予
又竊怪夫方士之言養生者往往穿鑿于性命之外不
知長生之道不越乎養性世儒率言知性知天而斥小
養生不知養其性者即同乎天道而不亡此其不聞性
命之實不合聖人之道也耶傳曰禮失求之野聖人之
道不明于世久矣學者求道而未得比老子于野而求
之何不可者况老子古之史官孔子之所嚴事豈野人
之比而已乎然老子之書學者恒病其難讀蓋其辭約
其道大所謂測之而益深窮之而益遠者也古註之亡
者其善否則不可知今之傳于世者未有明老子之意
者也予爲此解其間文義小者儻有未盡若夫楊㩁本
指發揮大義明聖人之微言究性命之極致竊以爲近
之矣有欲求老子之道者必以予解爲指南乎老子曰
自矜者不長乂曰知我者希則我貴矣其言非以相反
夫各有所當也子之不遜亦冀世之君子無聽我藐藐
庶幾爲入道之一助云
坐忘論序(薛蕙)
太史公書曰神者物受之而不能知及其去來故聖人
畏而欲存之惟欲存之神之亦存其欲存之者故莫貴
焉予嘗以爲古人之至言夫神者羣生之本萬有之府
大可以參天貳地次可以長生久視誠莫貴之鴻寶無
偶之珍物也然悠悠之俗棄寶取礫貴物而不愛其神
愛神而不求其術奄忽而盡良可哀矣坐忘論者唐司
馬子微所撰蓋存仁之秘記安心之要訣也予愛玩斯
文亹亹忘倦客謂予曰昔程子之爲斯論爲坐馳其言
曰未有不能體道而能無思者故坐忘是爲坐馳有忘
之心乃思也子顧好之豈有說乎曰程子之說誠善矣
苐其議子微者殆不然也夫無思者無忘也惟聖人者
能明之易而得之速非夫學者之事也凡學者必始于
操心終于無忘漸習則可致欲速則不達雖大賢之資
未有越操心而至無忘也或問程子曰敬當用意乎曰
其始安得不用意又因論持志曰此亦私也然學者少
此不得及其評子微之書曾不推此意而言之先儒爲
論之失乃後世過信而弗察不亦惜乎獨其終篇有云
非孔釋之所能鄰此則子微之蔽不可不絀者也嘗以
爲自古褒貶失實抑揚過當其來尚矣所以爾者蓋安
其所習毁所不見或摭片辭而遺大意或執一端以槩
衆說此論議之通患也客曰子微之言道家之流也固
合于儒學矣今猥尚之無乃導人于僻乎曰天下之理
本同末異所以異者由人之用心不一也二家之學皆
以無私心爲極苟無私心異安從出人生而静是謂一
本先聖後聖同復其初而已奚道家儒學之辨乎今儒
學即事以治心其蔽也流蕩而忘本道家屏事以安心
其蔽也固滯而不該于用非二家之學本然也夫百氏
偏駁猶有助于救俗道論素□寧導人于邪僻嗚乎自
三季之後秦漢以來淳風載息躁人實繁莫不肩摩富
貴之路轂擊紛華之域異代一揆恬不知悲若乃黃老
希夷之術喬松澹泊之風荒塗翳然鮮有一問其津者
然而疎教寡聞之士言僻好辨之徒猶謂尚同者寡好
異者衆豈非謬于過計乎抑斯論之傳世將惟寂寞枯
槁之士爲有樂乎此也豈能中縫掖之徒哉
求正集略序(萬廷言)
韓退之稱子厚窮不極文必不傳使子厚富貴爲將相
其失得必有辨者永叔亦云詩必窮而後工世謂知言
予惟言者言所志傳者傳其道也士君子所難者志志
之所難者道誠志道矣則辭有所必修修則工工則傳
矣死生貴賤誰能易之且窮人所工窮者之辭道之細
耳故有在有不在若君子所志則天命人心之正聖賢
經世之謨仁義禮樂忠信孝弟之大道自身及家國天
下自富貴貧賤至險阻患難自瞬息至千古一也道在
志無不存志存言無不得墜之九淵之下不益其深抗
之雲霄之上不益其高故閭閻畎畝之稱述即金匱石
室清廟明堂之紀載金匱石室清廟明堂之紀載亦何
間於閭閻畎畝者所稱述哉何者博大精微之理撰於
吾所得言者既無二致精研沈繹之思本爲吾所能言
者自無異趣故文之工拙在志志在道而窮達非所論
矣惟是達則矢謨揚烈極帝王之淵懿布經緯之華
章文多弘顯窮則畏天悲人發情止義陳古是以裁今
闡微言以正學文多深婉體或異致然大旨不得殊也
故其傳一也典謨雅頌豈窮者之詞易雖以憂患作非
必待憂患而工藉令孔孟爲將相如伊周彖翼之奥筆
削之嚴性善之旨豈遽泯没無傳哉左丘明不窮必傳
春秋司馬遷不下蠶室必作史記志素定故也惟是山
海之遐烟雲之變鳥獸草木之詭譎必待山林之士然
後能窮本極微發精眇之思非榮遇者所暇及然所謂
窮者之辭道之細耳無甚關於理性安人之大致亦何
貴於其傳則文之不待窮而後工且傳必矣區區較失
得於富貴將相之間不亦繆乎家君同年友南安雙峰
劉公少志學喜文詞弱冠舉進士爲刑部郎微誤左授
當事者别有怒因并斥公四十年不復起而公志益堅
講學勵行工古文辭久乃得詩文若干首題曰求正集
略萬歷戊寅冬持謁家君溪東草堂予始獲侍公歲既
云暮風雪滿廬深夜清談宛焉佳致未嘗幾微見厄窮
之憫焉明日以序委予而别予尋憂病未暇二年始讀
焉其談理正其叙事平中無玄詭之僻外不敢爲繆悠
之辭雖間詠禽魚旹多感慨大都不詭於仁義婉而能
正一切窮者之辭不與焉公志可知矣或者謂人窮則
憤憤則思苦而文工此理有必然者然君子志慕前修
恥躬不逮則無時不憤夫豈在窮待窮而後憤其志不
足稱也已于是序次其意以傳使學者有以亮公之志
焉公師事東廓鄒先生嚴守師說志且未量文辭將益
工兹其崖略云
論學緒言序(萬廷言)
古之學自東廓鄒先生南野歐陽先生稟學文成以萬
物一體爲宗良知爲竅格物爲實地博大圓通簡易平
直聞者當情而易親游從最盛同時有念菴羅先生謂
性體自善顧生機之與欲機良知之與意見皆積習所
乘源波易混千里毫釐湏静攝澄渟庶知良而體一然
大旨與二先生不殊其歸一也自後論議漸廣途徑遂
分於是有動静寂感之辨學稍漓矣往予典安成王子
植論學京師志力方強頗研端緒萬安兌隅蕭公時發
舉嘉靖乙丑進士嘗就予兩人言公夙昔朋儕討究既
專乃亹亹論自羲皇孔孟以來至有宋及本朝先哲皆
能析其同異指歸而約其趣於明道先生渾然一體之
語以爲希聖楷範予兩人斂袵受焉公一日私予子將
謂何予謂公入肆辨寶可謂精博不知何緣得寶在我
公憮然因謂公今能渾然一體否公曰正未以有自私
用智之病在予謂此猶病苗中有藏之者公久之曰然
是意根也每苦放逸令人氣浮予曰如今下手用工將
遂一體將在意根公徐曰畢竟在意根克治予曰然則
前二先生宗趣極大且正而羅先生之静攝實下手第
一步未可少也子植贊予語頗盡公亦深謂爲然頃之
公奉使出京索别予爲廣夜氣之說贈焉自是予以罪
斥居羅原子植亦齟齬歸十年不一二見公功名日起
以御史歴中丞鎮撫陜浙救災靖亂敭歴中外不相見
者二十年萬歷乙酉春公以少司寇召艤舟晤予章水
相對歉然謂竟苦意根難净氣難下也予竦異之私念
公多歴艱大皆以學爲政思証一體之實於上下所在
有聲而猶多歉中所得必深矣時風急行迫不及請未
幾公逝而予與子植亦老矣又明年公冡嗣中行裒公
所著學易記聞及書序志雜文若干卷題曰論學緒言
屬予爲序曰是先子意予備讀之益知公二十年之所
用力具得三先生微旨駸駸乎不知所止矣夫學貴見
性不見性而意存一體或云歸寂是謂平旦無雨露思
抱水甕不知雨露靈源自有也恐淵泉之不静深思止
其波不知静深淵泉本色也又或惡動而益以静惡静
而益以動是迷失元和思自益生寒則暑之暑則寒之
不知一寒一暑之適足傷生也故學貴見性也静攝者
所以解積習嚴放逸爲見性實功非謂性有待於此也
從古未有意放逸而得性地昭明者也古人言語少今
人言語多正坐意根未净沾沾評衆而學日漓徒勞忖
度往與子植與公嘗切憂之今集中研究河圖既深途
轍而答友人書有云浮游日久寧定力微又云不作徹
底一空終非了手津津有餘味焉公所自得不亦深乎
顧予念衰落無成三復益增歎息敬本生平切磋之意
序而歸之且請於子植與學三先生者共訂焉庶不負
公一體之意云
燕子磯集序(薛甲)
自諸吏部而下凡若干人詩凡若干首文若干篇皆燕
子磯作也考其時上下僅五十餘年前乎此者不可知
後乎此者不可窮而所得已如此噫亦盛矣凡寓形宇
宙之物雖洪纖修短爲質不齊卒歸澌泯惟道德與文
章巍然獨存蓋造化爲之扃槖人心爲之範模二者不
滅其能久固宜此磯居金陵西北偏前臨大江横亘突
起軒然有鶱翥騰舞之勢每風和日晴凭高望遠則淮
北諸山歴歴呈秀可以攬取俄而夕照沈空皓月千里
俯視絶壁空洞萬仞惟戞戞聞罾網聲若有鬼神異物
往來其間者至或隂雨霏微長風怒號揮霍天吳憚赫
草木斯時也英雄望之而失色騷客當之而隕涕此其
俯仰之間倏忽變態登斯磯者雖不必一一更歴而所
得已多亦宜作者之無涯也磯舊有漢壽亭侯祠相傳
創自建炎蕪廢已甚正德初道士陳某鄭某始鼎新之
二人勤苦精煉少壯若一閱三十年乃成至是有殿有
堂有廡有門有面江之亭憩賓之所庖湢井溷莫不具
備方將裒集衆作傳播諸梓以昭往示來而未有爲之
主者嘉靖某歲予友陳君稷山將授官京師君倜儻好
竒至京口挽舟而上訪兹磯宿焉道士請曰公他日倘
官于此兹磯其有遭乎君笑曰諾已而果然乃爲捐俸
成之仍托盧生某次之而予爲之序時壬子秋八月也
存齋先生教言䟦語(薛甲)
黃生道既刻存齋先生教言而未喻厥旨問說于予予
應之曰此二篇者子程子爲道術分裂而言也仁即性
也存仁即所以定性也仁根于性性無内外則仁無内
外中庸云性之德也合内外之道也此言性之無内外
也孟子云仁者人也合而言之道也此言仁之無内外
也何以明之今夫孩提而知愛親既長而知敬兄愛敬
者仁也而人皆知愛人皆知敬則仁無不在焉以其根
于性也循性而發則愛敬之理不假外求而仁不可勝
用矣夫何内外之可言乎道術不明始有是内而非外
者不知吾心之通乎物理而欲絶物以求明其心此楊
墨佛老之見孟子之所謂忘也求照無物者也又有務
外而遺内者不知物理之具于吾心而欲即物以窮盡
其理此訓詁詞章之見孟子之所謂助也鑿以爲知者
也不忘即助不助即忘入主出奴各是其是則内外合
一之旨不明而思孟立言之意隠矣子程子憂之故因
論訂頑而發須先識仁之旨又因論定性而發静亦定
動亦定之旨如曰防檢曰自私則指是内非外者而言
也曰窮索曰用智則指務外遺内者而言也曰天地之
用皆我之用以明物我同體之義而仁無内外可知也
曰廓然大公物来順應以明澄然無事之義而性無内
外可知也此子程子所以繼思孟之傳者也存齋先生
合併示人將使學者反觀而自得之而楚侗先生所謂
入門須識主人翁者可謂一言以蔽之矣學者服膺于
此而有得焉則凡知行存省與夫博約忠恕誠明之說
皆可即此通之而知其爲合一信乎色色可辨而存齋
先生引而未發之意不益彰之矣乎
道德經解序(薛甲)
老子之學握天地之樞者也天地之道静虚而已矣静
者動之根也虚者實之源也其静也篤則其動也通其
虚也極則其實也固動與實可得而見者也静與虚不
可得而見者也即其所可見而指其所不可見使人嘗
握其樞以與天地合德則造化在我而運用不窮此深
根固柢長生久視之道聖人所以無所不爲而未嘗有
爲者蓋以此也老子爲周柱下史孔子嘗從而問禮矣
至其所自爲書又謂禮爲忠信之薄而亂之首其于禮
文疑若無所事事者或者以其言之過激近於槌提仁
義絶滅禮樂而遂斥之爲異端不知彼之所謂薄且亂
者乃周末文弊失静虚之本者爾若是而槌提絶滅之
亦何不可夫苟静虚之本不失則三千三百之文正道
之所寄老子之所從事而吾聖人之所取者其言與儒
者寧易寧戚之旨實相表裏安在其爲異端乎爲此言
者彼書中之所謂下士也老子之言本自明白而解者
或泛濫詞章失其本旨間以已意輒爲註釋以與知是
書者商確雖有笑我者吾無憾焉
玉臺新咏序(方宏静)
夫詩緣情而作者也情莫近乎妃匹之間故三百篇首
關雎寤寐窈窕發乎情止乎禮義是以知先王之澤風
化之本也及王迹既熄鄭衞競鳴詞人之作恣乎麗艷
有異是焉迺若北方佳人一顧傾國邯鄲少女獨立無
雙浣紗溪邊千人爲之歎息采桑道側五馬以之踟蹰
漢帝阿嬌貯之黃金之屋石家娉婷買以十斛之珠吁
可動乎其天下之至靡也至夫春華方艷秋月俄輝白
日未移紅顔將斂君王不御蕩子忘歸長信宫深羞乞
大夫之賦昭陽風起忽聞弦管之聲玉階苔生菱鏡長
掩又何寥乎其幽瘁也夫文魚比之比目則歡愛可知
匹鳥譬之孤棲若離愁何盡樂莫樂焉憂莫憂焉是以
文人才子詠其美艷之情忠臣烈士痛其枯槁之狀語
冶容宛仙人來下言寂寞雖戾夫歔欷作者接軌咸歸
二途綵筆盈懷錦帙溢篋矣有陳東海徐君于是搜諸
藝府無慮百家萃彼艷歌類爲十卷千花競映掩赤城
之春霞萬寶皆縣燦玄圃之玉樹挾蔡枕之竒有如重
璧貴洛紙之價何啻三都若迺揆之風人格以雅訓殆
有可言者矣爾若霍家馮都之篇秦氏羅敷之詠秋胡
之妻玉壺比潔隴西之婦齊姜不如婕妤託意于紈扇
蘭芝委體于清池抱貞白而莫渝與皎月而争色漢廣
行露又何過焉蓋亦什一千百矣至如相如求鳳貽辱
于清評繁欽定情無閑于貞則子夜吳歌盡寫放蕩之
思江南雜弄率多淫佚之詞桃葉團扇縱情于内篝舸
郎溪女相調于中流王謝高蹤于斯貶矣故采其合雅
象流金之在沙究其離經異白璧之微玷昔尼父刪詩
疵媺並著桑間濮上存而不棄所以明風刺示懲誡也
述者之意豈類斯乎且摛藻風雲動情心目勸風百一
其來遠矣夫道無二津情則萬委波詞類海各指所之
若文攷其世則是頌烈女也若德放其詞固非訓内則
也亦何譏哉故知畱連彤管信有賢于博奕彈誚閒情
諒見非于來哲矣鄭子思祈以名家公子綽有雅懷揖
當代才流馳其高駕得抄本于上都撫殘篇而動色爰
迺廣逸拾遺續爲外集併刻山堂傳諸寰内使芸閣棲
遲將無勞于栢葉巾箱展玩何自苦于蠅頭其不負徐
君之用心矣乎
重刻水經序(王世懋)
水經一書黃先生省曾序之詳矣其言宏肆麗密大
都侈其功用與兩家之文宜傳云爾苐校讎未精亥豕
時混人非邢邵疇能取適新安太學吳君絶愛此書志
存嘉惠力延陸俞謝三君假以歲月窮其搜剔於是匠
梓殫技觀者厭心書成諸君以屬世懋爲之序曰物於
天地間最鉅而最夥者莫如水其於經紀法界浸溉萬
靈功至矣譬如人身津液精血流貫注伏皆是物也治
身者不循其血脉意醫無所措手治水者不辨其經紀
意匠無所施功詎可無傳述於世令荒度者受成乎子
長號爲良史書止河渠蠡測一勺耳後之作者竟無述
焉世所馮依見天地之血脉者桑欽氏一書而已欽書
雖多挂漏體嚴辭雅故是作經法也後魏酈道元疏之
旁引百家時發韻語流濕之外贅行紀異博雅之士倚
以爲談然經言不典者已經道元多所刪定今去道元
不能千載而余所覩記源流或盭何也蓋其說有三焉
首楞嚴云見水身中與浮幢王刹諸香水海等無差别
是知人之一身從少至老其間枯溢流壅種種不一水
行天地間而欲令千載一轍乎自魏迄今詎能無變此
其解一也時代陵谷聚落耗登或名在而邑徙或地是
而名非道元所著新莽之稱良有意矣今之郡邑豈盡
元氏舊彊即波流不改而名號已殊安所定爲故都繩
其繆指此其解二也河出崑崙傳之載籍尋源勝國星
宿始聞故知身所未經終爲貴耳道元雖稱多歴未便
徧行魏疆况澤國在南天塹見限安能取信行人之口
悉諳未見之都此其解三也然則言在先民鑒惟來哲
好古者尚其奥博經世者貴其變通若謂書不足憑則
負械之尸彭侯之怪何以見驗于天人若謂書可盡信
則禹貢之山川毛詩之鳥獸草木何以頓異於今日學
者會而通之足明是書之足傳矣若乃桑欽立言良史
不著其名道元多竒穢史貶過其實譚藝之士以爲遺
恨而諸君子能為表章羽翼傳之通邑大都足使千載
而上靈鬼骨香千載而下文人氣吐詎非方輿之珍覽
寰宇之一快乎吳君名琯陸君名弼俞君名策謝君名
陛皆一時嫻於文辭人也
風雅逸篇序(周復俊)
仙村草堂之會升菴楊子眎余以風雅逸篇余受而紬
之願有復也曰是非六義之裔三百之胤文乎楊子曰
古辭所遺古音寓之學詩者不可不到心焉有言詩曰
取材于選效法于唐緣情綺靡之勝温柔敦厚之荒也
一荒斯宋再荒斯元元之荒也冶宋之荒也俗㮣乎未
聞于唐風之靡矧曰闖風雅藩籬哉余因之而感夫音
之說矣夫鶡鴠也倉庚也雉也鵙也螻蟈也蜩也寒蟬
也鴻雁也異耳同聞也常音也故合之喙鳴繋之月令
若夫巢阿而鳳集衡而鸞雝雝喈喈節節足足下遥九
仞鳴曠千年有耳希聞也非常音也故寫之律象之琯
鑄之和照之鈴爲其希聲也爲非常音也樂聲自太古
始百世之後遂忘古音樂歌自太古始百世之後遂亡
古辭其僅存而未亡者吾寧舍旃或曰是度越風雅翼
矣嗚呼汰哉劉履氏專以風雅許人彼方專專然上稽
虞周駸駸然下迨漢魏顧乃瑣瑣焉羼入宋代譬則鶡
鴠升鳳阿螻蟈倚鸞衡也亦必點叢雲而涴晨露矣師
矌有耳謂之何哉方伯南湖公一見而累深歎焉且曰
余必刻兹于滇雲以念同好鳳琯鸞和雖未遽及鴠蟈
其遠矣東吳周復俊快之見而樂其傳作風雅逸篇序
評點唐音序(周復俊)
余於昔年夢有告之曰詩如鏡中花谷中音水中月寤
以諮諸座賓莫有覺者或迺曰詩體輕微專務刊脫滅
迹銷形上乘匪遠余曰審若兹則鏡無花矣然鏡中未
嘗無花也谷無音矣然谷中未嘗無音也無花無音神
罔附矣何以言詩關西吕定原詩論曰水中流月是真
方恒擊節悚歎以爲英言故擅稱合作者似音非音似
影非影風容將格響争馳色韻與情神交澈若近而遠
若遠而近斯爲至矣明興作者雲蒸吾郡太史高公季
迪妙悟神澄起廢季習嗣後洛中何大復北郡李空同
淮海朱凌溪相繼崛作翩翩風度而吾郡太常徐公昌
榖尤獨縱玄關舒光神室爾來韻士罔不極志風騷興
象蕭遠至於吾家以言伯氏年踰五袠靡心室家惟抽
緒玄幽恍悟淵密可謂符情牧犢協趣飛鴻者矣故咸
能以碩作瓊篇標馳寓内余往年出使南溟邂逅升菴
太史楊公散帙仙村彌七晝夜余扣公曰今世和聲者
稍知厭宋人榘矱矣往往䧟入于元尋逐源本非希元
也力苟未逮唐人不得不淪胥干元故知晩唐者元人
之巢窟也太史公再三韙之乃抽篇往復動輙千言其
指曰宋詩村姑而洗粧元人倡優而后飾又曰唐音猶
鳳也宋其鷙翰乎元其翬采乎佩服明憲耿耿弗磨矣
秣陵大司寇東橋顧公海甸英流明廷宗匠爰式唐音
潤吐彙語恨流思專勤衡藻未稱嘉靖丁未冬余銜命
督戎霸郡觸襟閱目罔非疆場簿書之事暇時游偃小
室觀望流雲俯玩芳草言念壬辰獲雋禮闈我師吏部
蘇門高公手授空同批點唐音丹鉛爛然飛駕塵品惜
困于車馬未遑移牘頗悟沈旨尚能一二懸掛胸臆於
是撫東橋舊編時綴短語積之旬月蟲鳥盈紙用以淘
刮塵沙追動精魄嗟乎詩不易作亦不易評徒作靡補
于騷妄評取戾于世千古而下如鍾常侍者可再作邪
周復俊曰大率唐詩初焉胚胎渾淪繼焉風格温厚中
焉氣韻宏逸至晩唐體質清弱元神其漸銷薄矣若乃
宋人粗硬失之枯元人浮縟失之漫皆無預于唐音者
也
五經旁訓䟦(周復俊)
昔人喻聖人之經崇深猶海嶽擬若稱矣愚不其然夫
海嶽有形而測其崇深者尚有未盡聖人之道無方無
體仰之彌高挹之彌深而或欲以一斑窺之祗見其漏
也已惟古聖憲天立象盡意而後有作者始繋辭以盡
言弗繇其象弗遡其言而求知聖道愚未見其能也自
漢世專門之學興篤守師說以紬繹羣經自謂不遺餘
力而或乃病其太繁近代釋經往往驅率聖賢以下同
已意求之愈工失之愈遠厥病均焉俊竊望名世之英
振古獨立沿文切理不必妄臆加損鑿破元淳舉其一
枝而全體自見亦猶投綸于川沈浮高下一任善䱷者
取之初無迎必庶幾學者涵濡歌咏之中自有真咮古
聖之心意性情將親見而有得此則解經之上乘也大
中丞可亝游公間示五經旁訓奥而通簡而明質而不
俚指證而有據師漢儒之注䟽而不繁備百家之言而
不泥可以翼往聖式來葉斯道之崇深將由是而梯航
之矣刻既成謂俊宜一言以贊其役愚也陋奚足以知
之聊以復公之明命云爾
易說題辭(周復俊)
夫易潔净精微止矣二畫洩其秘三聖翊其文萬祀言
聖經之旨者莫加焉魏晉已降玄之以老莊狹之以太
卜厥宗昧矣余猶喜安國康成之徒注釋羣經承師指
授沿古敷言未始置樹竒僻破壊元淳辟之投竿取魚
浮沈高下一任善䱷者取之初無迎必縱於大道未克
盡窺盤辟周旋不迷蹊徑注釋家之指南也後來妍尚
匪一枝流益棼易布象占大加離析吾夫子不云乎居
則觀其象而玩其辭動則觀其變而玩其占夫居無事
而動有爲無事斯暇則象以求之而占非所急有爲斯
應則占以决之而象靡或遺循是知潛龍象也亦占也
勿用占也亦象也象有真假占不他適聖人垂訓豈有
平居祗觀潛龍之象而不及勿用之占乎象從何來緣
畫而生占從奚分由畫而决象者擬議之占托言之也
占者裁定之象顯言之也抽端殊貫托體同歸不能不
分而能不分其象占之謂乎子言之聖人有以見天下
之賾而擬諸其形容象其物宜是故謂之象言象及爻
而不言占明占寓於象也繇斯繹之義自晰矣假令象
外有占聖人胡靳一言而不發天下之矇覆耶誠能悟
象數之渾成覺占决之匪二其於易思過半矣光禄惕
菴先生敦尚古學居常以山水文籍自娛蓄極而通不
假餘思撰易說二卷言約旨遠神孚道洽辭變象占渾
然一致同非伐異異不苟同而鈎深通微何者不詣凡
天道之極則事幾之變化人情物理之糺錯爛然皆聚
於目昔旹讀易之難而今而後知讀易之易矣詩不云
乎惠而好我示我周行俊也不閟其愚輙陳瞽說如右
惟是正之庶幾哉沐浴不忘云爾
楓山章先生年譜序(凌翰)
年譜者纂言記事攷覈始終以備一人之史也一人之
史也者有傳以傳之狀以形之述以著之表以標之誌
以記之贊以宣之雖裁制之體則别而質實之用不殊
皆足以辨爵里考德業錄功勲備名實斯已矣又何事
乎譜譬諸形象有塑有繪塑得其全形影俱具繪得其
半影立形偏技藝各有專也楓山先生既沒其文之遺
者或約而刻之或博而刻之皆翁之精神因言以顯行
之遺者狀述篇篇傳贊首首或以雖詳而補其不足或
以既備而略其有餘皆公之言行因人以彰凡皆繪畫
之云爾乃公之從弟井菴公沛則紀年以綱注事以目
事以月繋月以譜分以類公之終始則備矣以爲摶埴
之工非歟某閱之管窺得其一斑蠡測竊其一勺觀夫
德以崇志道以積躬思以鈎深言以闡教文以華國介
以立操清德雅望以廉頑立懦宛乎塑像可瞻已且弘
大猷以贊帝業燭隠憂以達民情躬素履以崇正學黜
空談以勵世風至于熙代之優耆宿哲人之佩德行亦
因之而附見焉信一塑之不可以或少也雖然塑與繪
皆求公于形者也求其精藴生氣則皆亡矣不可傳者
與公俱往所可傳者不亦糠粃焉爾乎達人君子得其
一體良得其全體者光是故兹譜之不可以不刻亦味
道者之一臠也
大政紀序(李國祥)
古昔司典有官以爲大政蓋彰往考來鬱爲不朽也自
周末史失其官國自爲史業多冺冺何至祖龍烈熖而
史隨以燼乎即幸尚書春秋得存而二書所不及者無
能一爲臚列也至兩漢迄今人人得緩頰以臧否而賢
者共相見德不肖者共相見慝無亦千六百年即史不
盡良而穢者猶存尚論者因之以張侈耳蓋以子長述
史記漢武取覽孝景及已本紀削而投之非不隠切也
尚許其生任職死布書無或爲忌孟堅修父業仇者間
章帝以私史乃益出袐書給筆札于蘭臺俾續成焉桓
温覬覦非望彦威著漢晉春秋以裁正之范杲守夀上
言家世史官得秉直筆成一代大典綦崈禮請于舊臣
家訪遺文往蹟以參史官所紀漢以來臨我者不護短
儕我者不拂正仇我者不肆謗而史復得成于出位備
于藏家雖上非尚書春秋爲聖人言下非史記漢書爲
良史筆猶然核綜羣籍博采衆記成一代史以備典故
爾爾於惟國朝軌事功緒踔絶百代而表章若史者何
獨冺沒無聞哉其世無熟典墳丘索之業者乎抑無極
涇渭朱紫之辨者乎無乃金匱石室閟不易覯而建文
景泰時事又諱不易言用是因循二百年畏難於史即
大手筆私有記撰往往不敢示人即示人輙從匿去未
敢懸之市門傳之都邑也比者陳南充得請于上開館
執簡以成正史㝢内鄉所撰記舊聞者始得網羅以出
亡慮數十百家大都如元美所謂修郄以滅公是逞已
以淆衆非剽時耳遂爲目信人舌用爲筆又或改事之
非而稱是掠人之美而歸已若今家乘墓諛之遺文致
不足憑也館開既久尚爾因循者意在兹乎苐自世宗
朝以來靖難出狩于時當事者無不褒而登之祀典䘏
紀中殆非諱言日矣以故繼東莞通紀京山洪猷毘陵
欈李憲章而梓者不特鄭端簡之吾學編黃恭肅之昭
代典則已也復有周生時泰者取朱職方閔茂才所校
豐城雷公禮述洪武迄正德之大政紀與洧川范公守
已所續紀者梓之問序于余余得卒業非純左之編年
亦非純司馬之紀傳其祖涑水新安通鑑綱目以成者
乎無大䲭張其臆以移瑕瑜之體無大蜷局其論以窘
琬琰之用異日載筆者藉此顯以隠質中秘之藏藉此
總以分質郡國之識藉此錯綜以備質會典所輯星官
所職六尚書所留故牘彼修馬班業虎炳豹蔚一時者
于此即不知斑亦可見一毛也若于諸梓輙因自爲鷹
揚而隨有雌黃古人致論目睫不由然哉余固謝不敢
祗序周生梓埒稗官野史俟載筆之臣採擇意也亦以
見聖明之世無護短一切畏難于史云
誠齋先生易傳序(尹耕)
誠齋先生宋人也文章行誼冠絶當世他作往往梓行
易傳則否宋人曾取置秘省卒不頒布良慚不廣嗣是
蓋無聞者三百年矣明守臣尹耕乃爲刻諸開之郡齋
尹耕曰往余得是傳于好竒者謂易盡在是矣故樂爲
刻之叙曰夫易其可易言哉惟聖人全體至道幽贊神
明妙應感形化裁機務是故洩天之精發地之靈會人
之極布法立象直指逆數以通能于百姓及夫觀象命
辭研理翼傳然後探玄極變盡賾顯微其道大備百用
不惑由是知庖羲氏至德文周孔三聖人用心勤矣故
自周之盛時及其李世官不棄職學不廢業史朝惠伯
舉曰良識而穆姜陳文子皆稱善用矣秦焚詩書此頼
卜筮得以不毁然簡策雜亂辭意淪失左氏所述繇辭
一無可考文言繋辭或者乃疑其不出于孔氏况其他
乎嗚呼天何言哉四時行焉百物生焉此非聖人述天
以教人者乎惟易闡隂陽闔闢之機窮剛柔致用之妙
洞鬼神倚伏之情立大中至正之矩以究性命道德之
極而曰止于卜筮使學古之士遠遜玄宗近稽事應不
復措之心身以求所謂蓍策龜牘之外者悲夫余嘗謂
易以卜筮存蓋亦以卜筮亡也嗚呼天下有道某不與
易待膰接淅鼓琴微服故善用易者莫孔子若克已復
禮一變至道用行舍藏曲肱飲水故善學易者莫顔子
若是故由之武人求之進退憲之苦節賜之尚口咸乖
厥旨而况其他乎而又萬世之下乎耕小子生十歲年
受易家君每于指示之餘見家君凝神湛慮遐思永歎
若有及于簡策之外者而不敢請也自得先生此傳耳
目開豁神爽飛越瞻前忽後千里几席如穴中之蚓得
覩龍變上下風雲呼吸宇宙雖莫測其故而其在穴之
陋一旦洒然故不敢以自私也又曰往余在南宫時讀
是書未覺有入及以罪干國憲謫兖移開心以跡危情
緣物感反躬思過悼改無從每焚香静室展閱是編至
于用晦白茅之戒先生必前後反復引喻諄切以明之
辭危理盡道直思玄未嘗不流汗揮涕自懼無良而徼
倖于愆者尚多也思天下豈無病余之病者乎故刻之
益力若夫句讀簡策之間釋語命字之類先生所見間
有異于晦翁本義者讀者莫之異可也
重刻朱子摘編序(劉文卿)
嘗謂朱陸兩先生之學自二先生在日而及門之徒已
有不能深知其際者即象山三書其深切激烈爲晦菴
之知音在斯而蒙數百年不解之謗者亦在斯是何知
兩夫子者之稀也及觀陽明先生所輯朱子定論諸書
則見晩年瑩徹精微其於象山當不復置同異于其間
矣學者又從而藩籬之何哉陽和張先生復大明其說
而益以悟後詩晦菴所至皦然如日中天而或者謂二
先生表朱以伸陸亦非也自孔孟以來惟有此明明德
一路秉此者謂之天命明此者謂之大學昧此者謂之
愚不肖象山所云稍有端緒即爲異端於此二三其說
是以杯水爲仁爝火爲光烏能久而不息哉即晦翁書
中云日用之間觀此流行之體初無間斷處又曰近看
孟子見人即道性善稱堯舜是第一義其形諸咏歎者
則於酧酢處見本根垢盡而看寶鑑春水之中流自在
雷聲之萬戸千門則其平生努力躋攀已作等閒笑破
以晦翁之痛反懲檢者爲學士筌蹄而不以晦翁之自
在得力者與吾徒指點非惟失晦翁且將失孔孟面目
使朱子有知方將扼腕長太息而定論可以不揭悟後
詩可以不輯乎哉蓋此理自在天地間自孟氏以來千
五百年而失傳非世無理世無窮理之儒耳窮理之儒
所以明明德于天下也天下方昏昏墨墨而一二大儒
復以若存若亡之學散失本真飣餖末議所稱孔孟冡
嫡固如是耶故其成已成物莫如誠之爲貴至誠之學
亦如大冶精金千錘百鍊雖火候不同精金總無變色
設有變者藥汞之流不堪爐焰故守書册泥言語之不
可爲道亦藥汞之不可投於大冶耳精金不以付之錘
爐而徒以藥汞示人始則自欺終以欺人朱子所謂全
没交涉方深省而痛懲之毋乃大不得已者耶所學未
至而一龍一蛇以誤後之人晦翁固無是語所學已至
而不以揀金之手遍告將來晦翁之意滋以戚矣陽明
曉此深意拈出警俗所謂述者之功與作者等也必謂
象山之學待定論而後伸又何以勝心小二先生乎總
之明明德一路千聖同歸二先生豈能自異而世儒又
烏能異二先生也學者誠患不能克已復禮則此說終
無了期此禮一復則我之全體呈露如秉燭高堂朗然
洞徹可以獨立宇宙之間毋論往日紛紛異說涣然冰
解即所稱定論指歸亦且為門庭指點緒餘耳先生之
詩曰若知體用元無間始笑從前說異同此語盖盡之
矣故陽明先生知象山知晦翁者也而陽和先生知陽
明者也學者由摘編以親見晦翁則此學當與天地始
終而王張兩先生所以表章晦翁者無已時矣不然有
不為藥永之說者哉是編也陽和先生長君雨若公出
以示予欲重刻之可謂承其家業而盡心於朱學者矣
高士傳總序(皇甫汸)
在昔先公玄晏丁辰末葉抗志幽人采身名于玉潔覈
終始于蘭芳歲歷二千人纔九十目為高士竊附同流
樹此風猷激彼波蕩仲尼之嘅作者季札之慕子臧又
曷故焉世多蒙垢書遂殘缺殆其勢也伯氏子浚覃加
&KR0679;討銓次成編仲氏子安復廣公意自晉至宋亦拔百
人勒爲十卷嗣軌前書良足光照先烈禆益淳化矣覽
者謂公棲痾丘中遺榮區外一辭束帛之徵再謝翹車
之使彼何爲也二子者方嬰情于珪組希功于竹帛口
異言朝跡懸在野是編寧免逮躬之恥乎或出或處道
乖君子非隠非吏見詆通人于是乎有河陽誠拙柱下
非工者矣嗟夫矯意殉名則羹讓而色變委情順物則
瓜竊而心凉若我伯氏獻策違時掃軌絶俗耽綜羣籍
無忝書淫著論盈箱何慚釋勸迨我仲氏效郭伋以辭
憲甘顔駟之潜郎調滯十年仕恬三黜昔曼倩陸沈于
金馬子雲寂寞于天禄豈必逃虚斯爲高尚乎矧彼全
德韜華運終戢羽之期而此旋符迴耀世濟攀鱗之代
詎非消息乘時龍蛇互用者哉季弟子約合而梓之傳
諸其人可謂濟美同好矣各有序說故不重述云
禪棲集序(皇甫汸)
嘗謂虞卿著論誕自窮愁屈子賦騷由于放逐故文王拘
而演周易宣父厄而作春秋考諸聖哲蓋同斯者詳之
馬走豈或云誣矧詩本緣情情悒鬱則其辭婉以柔歌
以言志志憤懣則其音慷以激是故稽生揆景猶愬繁
絃雍周撫膺遂流哀響詩可以興可以怨不在兹乎余
綺歲明經冠齡結綬尚厠下大夫之列參多士之末光
然性惟&KR1541;俗識罕通方一改官再承譴一不拜職徙者
三而已善乎潘生之言此誠拙者之驗也丙午之歲承
太夫人諱儼然在苫塊中而監察以隂憾苛抵其罪坐是
免官明年丁未上書闕庭敕下撫臺移之京兆余羇紲
都門客居長干寺之精舍夫鍾儀晝繋自同楚囚李廣
夜行見呵灞尉時哉勢乎既而勘者兩造具研聽者三
復未報清流投濁竟成孟博之冤白首相新莫鑒周陽
之枉乃使奔走道途淹留歲月昔蒙莊願處才不才間
則余亦可以罪非罪自遣矣斯地也高帝由此肇都文
皇于兹建刹净域經始于赤烏化塔更新于白馬布金
恧麗多寶慙工余乃銷跡緇塵息心慧梵客有許雷時
方同病僧多林遠可與晤言若夫貫華寫葉之書四韋
三乘之典無不流觀染著宿障之根因果冥報之業靡
不殫究出惱煩于累劫超忍辱于空筌其暇日也登高
臺以延眺訪故宫之遺蹟運革於三分鼎遷於六代吕周
英烈託壠樹以西靡王謝高風隨江流而東逝夫得喪
異途其虚無泡幻也既如彼榮悴共域其倏忽燼滅也
又如此則于蟬蛻一官懸解萬物余復何有哉涒灘春
謝作噩秋殷蒹葭落而淮水清霞霏收而鍾山紫頽光
迅于駒隙禪定辟之猿調兼以哀深庾信涕甚楊朱抒
情宣志篇詠間作占授行者書之又若貸更生于薪旦
庶存禮樂返中郎于鉗赭尚寄典刑此殆非余之心也
或曰西子以蛾眉取嫉曷不爲之毁容越人以神手殱
生胡不爲之輟技嗟乎南山種豆顧非引慝之辭空梁
燕泥詎是招愆之牘世設以此吹韲則詩可以削草矣
去來三稔在寺凡十有三月前後得詩若干首題曰禪
棲藏之舍部
明文海卷二百二十一
