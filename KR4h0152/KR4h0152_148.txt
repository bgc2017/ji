明文海卷一百四十八餘姚黃宗羲編
書二
經學
答學士楊先生論虞書疑義(童軒)
軒拜内翰楊先生維新閣下為别頗久渴教之心日甚
一日忽奉誨墨喜慰不可言且承以虞書數事下問誠
所謂以能問不能也僕不敏敢不罄所聞以就正焉明
教謂二典三謨何以俱謂之虞書僕意堯舜禹三聖相
承臯陶伯益同出一時其言行功業必皆虞史所紀蔵
諸石室至夏世史臣發之銓次成書如後世者若不然
每篇之首何以有曰若稽古四字是為夏史所作無疑
孔子删定不名為虞書為何書耶(如唐書五代史俱修于宋不可謂之宋書)
(之類)明教又謂放勲重華文命史記俱以為堯舜禹之名
及考典謨文義謂放勲為堯名可也謂重華文命為舜
禹之名則不可也豈重華文命之下各有缺文與僕按
放勲重華文命皆當時史臣贊美堯舜禹之詞史記因
以為名者此蓋司馬遷之謬也何者三聖既名放勲重
華文命矣胡為又有堯舜禹之名乎或者求其說不得
又謂堯舜禹皆追謚之詞是又不知謚法作於周公乃
用於死者夏商以前無之且舜居側微時師錫于堯已
謂有鰥在下曰虞舜僉舉百揆已謂伯禹作司空矣豈
舜禹生前即有謚乎誠不通之論也假使重華協帝文
命敷于四海雖似可通至稽古臯陶而下則曰允迪厥
德謂允迪為名可乎然閣下謂有缺文亦過疑也明教
謂宅南交下敬致二字當為衍文僕亦以為不然蓋朱
子引周禮致日之致極為有理以上下文義推之或在
平秩南訛之上亦未可知决非衍文也宅西之下明教
謂必缺一字僕按史記有宅西土曰昧谷當有土字為
是又謂虞書内咨字當以一例釋之既釋咨為嗟不當
又釋咨為訪問也僕按蔡傳釋二咨字皆有所本釋為
嗟字者本易齋咨涕洟也釋為訪問者本詩周爰咨諏
也蓋古今訓詁多不同有一字訓為二三義者詩中將
字至訓為數義如百兩將之遠于將之皆送也福履將
之猶扶助也何人不將行也不遑將父天不我將皆養
也在渭之將側也無將大車扶進也爾餚既將奉持而
進也祼將于京酌而送行也仲山甫將之奉行也受命
溥將大也湯孫之將奉也若此之類惟以一例釋之則
亦不能通矣似不必拘也兹因明教所及輙陳管見如
此未知是否僕異時亦有羣書苴漏一編尚未脱稿今
老境倦于筆硯又無侍史代書不能一一請教奈何餘
惟丙在幸幸軒再拜
答論中庸凡書(崔銑)
銑白昔温公通鑑成惟王勝之遍閱之揚雄作太玄觀
者譏其覆瓿僕讀中庸自識淺見用教兒童吾子諦覽
劣言加之講評何幸幸區區之愚非敢妄作求高前人
也中庸脩道之功在戒懼二言無内無外無顯無隠無
動無靜無人無已息邪定躁體驗厥貞貞者何中和是
也不指中和則戒懼者何物乎然舍戒懼求中專在靜
坐擬認景象則失之空寂中和一事也由動靜而分無
和則非中矣此龜山延平之學非中庸之義也末章再
舉入德之序知自知微無惡不疚已爾以盡戒懼之意
焉夫中者事當可之名也誠者言不欺之謂也非高深
之號也商民康敖盤庚誨之曰各設中蔡仲僅改行周
公誥之曰率自中說者乃抗為三聖傳心之要中庸曰
誠者五道九經之學也全盡靡欠約文為誠若曰實理
毋乃增其本無者乎夫皇昊設卦倉氏作字未有簡牘
之繁理性之辨也有是物則命是名有是名則立是字
後世聖人因之闡揚示道編綴成章是字先而經後矣
假借云者雅(此音鴉)之為雅之屬乃聲意相通各有定止
若訓天為地假☵為☲可乎今曰孔門當為說文則論
語所云學文游藝未云廢之况古人自八歲之後已習
而熟之乎文有定體孔子謂天下所同又奚事於為哉
孔子曰性相近孟子曰性善先儒立氣質天地二義以
調之後變為理氣又上移之太極隂陽無不然者夫孔
子道其全孟子指其本孔言靡人不符孟言有時而窒
孔子謹於習孟子充於端兩義互資而後人之說支而
贅矣易曰形而上者謂之道隂陽之流行也形而下者
謂之器制用之肖似也易于聖人之道四焉器居其一
利生民開太平法造化網罟之類是已說者移以訓理
氣可乎温公之信言不浮其行也邵子之隠探乃浚乎
嘖也周子取老子有物混成一章而圖之是故主静為
本無欲為要豈一蹴可致乎薛文清曰程子之傳道以
其教人有序爾象山答慈湖本心之問慈湖遂悟此心
之廣大變化夫顏子極仰鑽之勞斯見卓爾曾子力隨
事之察斯唯一貫若所明止於靈所悟出於頓人已隔
判事務遺棄聖賢之傳授無之來諭謂僕不用心于内
志于為文故本原亡實見誠然誠然僕常自咎近年浮
心俗見粗知解剥乃涉世深而讀書久然爾非古人本
立道生之趣今覩來言實慊予懷不向自尋而玩討故
文是左非右如貧數冨財原非已有縱令當物不免寠
空况乎越人問雪夏虫疑冰乎誠見是也則吾子可删
老子解僕可焚中庸凡矣僕勸吾子絶意老釋夫竒者
異之奏也常者俗之厭也哲者衆之鄉也學楊氏者未
得其仁而流于私已學墨氏者未得其義而流於夷親
故君子慎乎所以道人者昔帝舜命契曰五品命䕫以
直温四事臯陶矢為九德箕子演為洪範老釋同乎異
乎漢學黃老得其精唐尚釋氏泥其迹宋儒以儒附于
二氏如龜山而下者是已然立行不折可為難矣朱子
猶峻闢之况下于彼者乎是說甚長兹不能盡愚言傷
直矣幸毋罪
與宗尉西亭公論經學書(劉繪)
下走辱厚愛博雅而輩遊大梁納以斯文一家甚渥惠
也曩賤日嘉韻遠投將將乎解珮之華矣至今感誦德
音莫之忘焉往聞門下潛心經業思奮然啓六籍之晦
塞發一家之奥旨其志當為峻矣以門下靈慧天具沈
融無雜生長無諸他妨稍稍鳩聚研究則發孔壁之精
義函鴻都之鉅帙盖無難焉僕雖老憊每有聞樂竊忭
之思也僕無足論徒傷今學士大夫罔能有志于斯誦
遺經之全文參諸家之傳註為有闕焉爾以故末學多
而玄旨未究也浮辭眩而實際未充也小說逞而大典
未著也曲藝誇而鴻儀未闚也新聞豔而舊章未續也
凡此五者之闕是以文士鮮有升聖學之堂而備通儒
之列者也嗟哉此盖舉業奪之耳經生各抱一藝以階
仕進而時義定格搆材研磨偶對彼雖以英秀亦假十
餘年乃得如式其得進者則棄置之以就吏道其不得
進者則白首搦習不敢廢釋又何敢旁及他經大典也
乎使學者窘于見聞而時義殊難移之他用則何禆于
國家哉僕愚思國初一時創為未及于斯今幸聖明御
極天壽永昌文教四敷英哲輩出當國明弼宜集耆儒
博採羣議取初場舊法稍為增損變革令士人皆
通六經之辭而罷時義其法得省研摩時文之功為貫
誦六籍之數庶幾可以廣經籍之路披文學之光采綴
大典發揮閎緒而振一代之儒林也豈不偉哉莊生論
六經旨甚明正其言曰後學不見古人大體道術將為
天下裂生之世秦火未熾科目未興以雜學不覩全經
盖悼之也然則莊周之學乃有其本僕嘗怪學者淺而
盡以周之談為洸洋支離目之也兹仰門下發憤六經
而欲列為注解不覺鄙意乃涌涌然矣竊又嘗考六籍
注解如卜商曾申孟仲牟子之論難以悉聞至東漢鄭
玄推續大小毛公之意及孔王賈馬但詳于訓詁而絶
少發明者正以聖經浩大難以一人之說而定千古之
見宋儒朱蔡有遺論也故釋名曰經徑也無所不通可
當用也一有發明盡為臆說是以毛公合序商意未盡
何休立論針砭三家劉歆序考工而遭同儔之誹莘老
釋春秋而致安石之妬諸家論集適禍經也故曰舉六
經之文必顯諸實用契六經之旨但明之一心俟同已
者共之爾若必思追古傳世則誣與妄且及焉鄙人有
志而委于昏惰安得捧篋左右略與問答者焉因憶口
誦悟書其樞籥必犁然著明矣不宣
明文海卷一百四十八
