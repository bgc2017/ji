明文海卷三百六十三餘姚黃宗羲編
記三十七
古蹟
重修九疑觀碑記(蔣鐄)
出延唐東門數百武有九疑觀鄉耆老言古建於三峰石下
唐貞觀中遷於斯我明洪武五年再經始余令延唐經其門
詢諸耆老謂舊宫歷二百餘年巳圮盡數年間邑民慕義者
共聚財新之工未半而力不任遂中輟余惟九疑椘之望也
立命鳩工卒業旬月繚有垣塈有茨虛有牖一切頽敝者悉
舉自中宫暨左右廡重牖列闥廟貎儼然外屏高門飾以
丹堊父老過而韙之觀以九疑重觀遷而故額猶存居人不
知有邑之鎮山猶知有觀殆九疑之餼羊乎吾子之勤斯也
其有意乎余曰夫瀟湘之南自昔在南鄙逐臣遷客澤畔行
吟之地也余浮湘登九疑覓所謂三峯石者皆目為窮荒異
域乃自貞觀以前斯觀翬革如故也今日嶄絶鳥道菁
棘蓁蓁之路猶昔年香火不絶之通衢夫昔以投荒厭
苦之而勝事若彼今稍以為中土安居之而虛墟若此
豈山川之衰旺有數與抑古今之物力不相及也夫敬
事山川以祝釐紹修餘業以志古徵文考獻以鼓吹休
明邑令事也父老又請曰比歲之不易澤若焦方數千
里艱食自吾子之來而時雨若畝有棲野有被也庶幾
山川之靈其庇予乎祈年以保我遺黎敢邀吾子之貺
實居歆之余曰天之福也二三子之勞也余兹所圖者
即不望貞觀以前之故宫俾湘靈生色又何忍洪武以
後之遺構重夷為里社自今以往父兄子弟其毋剪伐
以水告虔不穀將藉手以報采風者於是具歲月土工
勒諸石
九疑山志序(蔣鐄)
粤自姚墟氏蒼梧鼎成湘靈帝子遂為千古詞林佳話
若夫勞人仙客貞魂幽憤弔古含毫憑而嗚咽乃至投
湘些斷黃陵歌闋哀絃如訴離腸欲絶詩發乎情於斯
為極顧作者亦獨搴華攬藻實未窮探斯域晉魏以前
缺焉無聞洎乎李唐槩夷之荒服柳司馬太息投荒楊
道州日熟二升米漫郎守官差為吐氣而骯髒之意亦
時露於篇章夫文則艷稱之如可望之明河地則厭苦
之如厲人之鬼國蓋世情浮慕若此故自有虞迄於今
九疑之名雖見於經傳而載紀漫無可考余令延唐九
疑實為賜履始至掌志者以九疑集進意為法物其文
若詩二百餘篇如長安市肆座頭塗抹一再閱之蹙然
曰千載名區投之荆榛瘴癘之鄉總不得名人表章勝
事備兹山九錫奈何復薦穢唐突廹令名山無地自容
噫嘻何不幸也最後得一帙於鄉先生稍次山水名跡
遊寓姓氏余因就而輯之合舂陵延唐二志參訂檢前
集註文先後文人之筆可錄者存十之二餘盡削之而
益以三唐之詩為兹山賦咏者若干首為九疑山志三
閱月告成客有過余請揚扢者曰九疑無志志自吾子
韙矣雖然未易言也若能窮搜皇虞以䧏三千餘年紀
載無遺乎曰不能能盡兹山而千餘里蒼梧之奧五嶺
之陽若指掌乎曰不能則又請曰古者著九疑而不著
九峯之名如元使君登九疑第二峯更不言第二誰何
名也然則舜源英皇之號疑亦唐以後之人強字之以
故其義短而名不古能遡九峯之自以折俗儒之月旦
乎曰不能然則又何以志焉曰使我傳疑也則志古抑
使我傳信也則志今夫昔人艷稱之佳話如取波斯以
語貧賤子愛而不可得也余所取者如偷歲之稷寒年
之纊久矣夫望吾腹巳傳不云乎禮失而求之野吾姑
謀於野以俟山靈之侍史
明文海卷三百六十三
