明文海卷三百八十四餘姚黃宗羲編
記五十八
興造
創建坎河石灘記(萬恭)
泰山故清皇氏之都柱天而下濟水伏流至泰山氣升
水溢出山麓者為二百八十泉滙而為汶北入鹽河道
青州東注於海國初尚書宋公壩戴村濬源穿渠百里
南注之達于南旺以其七北流會漳衛而洩於天津以
其三南流會河淮而逆諸安東皆入海青州道絶是以
汶之全力濟滕兗東臨八百里故陸地運舟而不膠然
非汶之性也其勢曷嘗一日不欲東注青州哉弘治中
汶大溢勢不能决戴村則潰裂而假道于坎河口坎河
者入海之捷徑也若建瓴而下南流遂微治水者議堤
坎河口歲堤歲敗莫如之何則議捐南旺兩滙膏腴數
千頃為蜀山湖為馬踏湖為南旺湖命之曰水櫃以待
運以濟汶河之不足而坎河東注者日漸月流注南旺
者幾絶殆不可舟矣隆慶壬申余治水至濟上患之乃
以主事張君克文徘徊汶泗之集周覽坎河之口向張
君而嘆曰嗟獨奈何不以有源者為水囊而以無源者
為水櫃乎北有龍山焉亂石如魚鱗壩歲敗無濟也君
取彼石□坎河口則萬世之計也乃役丁夫七千有竒
運石湮河始於壬申之仲冬成於癸酉之孟春灘博一
里袤一里而強壓河根而上崇丈餘秋水時至則令灘
踰而瀉之復青州之故道春夏運行則令灘止而注之
入安東者趨而左入天津者趨而右灘若天成汶失故
吾蓋不能自制其命矣于時秋不雨至于春二月閘水
瀰瀰運艘繩繩蓋我明餉道於斯為盛矣張君撫膺高
蹈為余言宜有記令後來者世守之余曰君誠樂哉汶
良苦矣夫拂其性而激之逆其流而役之使汶水鼎足
以裂不得全其天然吾過也吾過也然汶上濟隱湯湯
淫淫孰與三分者以濟社稷之急而紓百姓之煩疴則
汶雖失全性而有全功享全名不識汶神其將知我也
乎其將罪我也乎張君乃刻石
蟄存坯戶記(王文禄)
沂陽王生文禄字世廉父諱佐母陸氏弘治癸亥夏五
二十九日亥時生七齡就傳弱冠受詩正德庚辰游海
鹽邑庠嘉靖辛卯中浙試式壬辰遵養乙未始計偕戊
戌癸夘連罹内外艱乙丑春試陳状元謹首取争魁胡
會元正蒙阻之冬季四日堂樓書畫竒玩俱燼不愠憂
妻包氏女配朱萼外孫三季殤妻痛悲疾劇隆慶庚午
冬北行中返辛未春季炊臼徵壬申萬歷維新之孟冬
八日築四灰隔於待葑原二親墓右外祖淳朴陸公曰
土阜水環巽峰鴈塔蔚哉爽塏中生壙右妻傍妾生壙
名蟄存坯戶云夫人均倮蟲聖人為長猶龍乎秋冬咸
蟄蟄咸坯戶坯戶以静蟄静蟄以存神順時也文禄師
聖窮經稀齡矣未見一割之用剛腸疾惡直氣凌霄胎
教義方嗜學不厭揮毫詠志撫劍調琴乾象地輿兵符
邦紀罔不該究生平憫憐困厄若切體膚拯援未能也
邇臣倡貪效尤彌偽營私征利寇攘勿休以致炎徼波
揚漠庭塵澒金宿晝見虓虎郊行杞憂無可與語者出
見衆生蚩蚩靡哲不愚閉塞成冬隂盛陽微卷之允懷
居焉俟命抱蟄静寧豫築壙若坯戶然存神爾曷成毁
乎電光泡影夢幻刹那功烈文華何巍何煥禄也夙悟
性真人心中虛即天心太虛虛故神河圖洛書中五中
圈皆虛太極也聖人則之畫卦列聖授受一中由是知
常守中致虛篤静應迹翛如也凡感遇著之篇鋟海沂
子寤言莠言策樞書牘藝草若干卷世急載二親傳中
集知契戚友語殿之為贊云語曰
志凌千代氣呑八荒(陸雲臺宅)危言危行似狷似狂(董兩湖穀)清
明根器(董從吾澐)經緯文章(袁吳門尼)龍門道續(董從吾澐)莘野鷹揚
(王一山愛)積學老鍊(唐一菴樞)慷慨激昂(宋芳林俞)其貌亦古(陳龍川亮)而
心甚長(王鳳洲貞)存神坯戸俟命蟄藏(自結)
重修洛陽橋記(仇俊卿)
洛陽江距惠安縣南三十里越此則為晉江東連海澚
西逼鸛堂山高崕峻壁鳥道難尋境内西南岱嶼白﨑
諸山之水皆會谷口趨入洛陽江以瀉於海外洋潮汐
時至其地山海之勢相激波濤洶湧如雪山擁叠雲障
盤旋涉不容厲渡更難航正當泉南驛道之衝行者至
此莫不顣額因指其處為萬安渡蓋畏其險也其南壁
名佛通山甚言此渡非凡境塵跡可尋常視者宋嘉祐
中蔡忠惠公襄知泉州相襲山水形勢審知民情灾利
廼於此架淵為梁釃為四十七道以分水勢兼可豎石
櫛比又種蠣于礎令其附生而固袤三百六十五丈廣
一丈五尺方其定址之初禱于海神借潮三日不至洛
陽江底見而基就築及其横石為梁也江水震蕩不能
傍架木植爰載石以浮船面待其潮至則船隨水漲遂
置石于上抽舟下出力役不勞而工易集亦算與神符
者也迨橋之成始瑤琨排列虹霓委蛇上通䭾載下便
帆檣雖魚梁不足以比其功若鵲橋渡河事雖竒矣祗
見誣於天孫萬里橋跨海工甚費矣徒湛迷於仙術孰
若兹橋之普于利涉而功垂永世者哉歲久漸圮予因
捐俸若干倡率修葺擇居民朴實夏某等董其役橋北
舊有昭惠廟或云其神即永春樂山之白衣叟隨於其
傍為廳三楹便使節往來或遇昏曉風雨可少憩焉併
責廟祝司之再閱月而訖工至橋中亭佇眺連山遙海
光怪呈竒亦天下一偉觀也昔唐宣宗嘗微行覽山川
勝槩有類吾洛陽之語因名兼以附今歲月云
嘉定開河記(王衡)
嘉定縣學泮池故野奴清境二水滙焉清境自北而南
環其左野奴從西會之無何民居漸墊塞西水不東與
左不相顧而科第亦寖不如前華亭鄉進士王君博學
工文章兼通形家言辛丑來署學事集諸髦士校藝已
出倚池上四顧而嘆曰非其文之罪也具呈邑侯韓公
請稍徙屋廬之直河道者使仍故流而公償其徙居之
費諏某日以畚插來幾日而輟工屬某記歲月余不敏
於形家言瞢如也獨念昔者青烏說未興先王說膠庠
之制以敷教流化苟横經有地足以詩書弦誦其中可
矣奚以若泮若雍環繞如璧為哉彼有取爾也學校蓄
材正如井之蓄泉井不泉而泥則亦已矣井實有泉而
莫繘之或幕之井渫不食則行道之人惻焉天下事類
相感氣相合可盡謂水之通塞無關於人才耶獨怪以
王君之材品豈不能如蘇湖先生故事以實學實行教
弟子而沾沾科目為即言而騐或謂所收者末而愚謂
科目之與書升聘召非有二也天生才無方隨世所趨
尚而靈氣儲於其間當今之世業無所求飯牛版築之
用所以勵世摩鈍者惟是途使一不振則倦倦則業徙
而日下所以鼓之舞之使之不倦者天與人參焉吾郡
七縣中嘉定風氣沉厚善惡雜其君子務讀書行義之
士漸老且倦矣而囂而善訟者其氣方張使蘇湖先生
當此時其亦不能以枯槁無用之學術鎮囂疏穢明矣
倘有術於此使其君子早為天下用不至槁項黃馘私
其衡泌之樂而邑之父子兄弟習見其利而趨之機心
悍氣不繩督而自化疑亦夫慈惠之長忠信之師所樂
與鼓舞而作新者也吾姑誌歲月於石俟嘉之科第益
振民風士習漸變雅馴而後頌君子之功焉
歸氏修墓記(歸子慕)
葬者藏也藏之山林藏之廣野也物盛而必衰聚而必
散天之道也高明之家鬼瞰其室自古王侯貴人燀赫
一時代移時易其守墓之子孫今皆安在是故葬不欲
淺欲其深使其歷世久遠子孫衰微親屬既絶夷為平
土樵牧其上游息其傍而不知其下有死人也故謂之
藏也近世惑於青烏之說率附土膚或半出地上而高
其封以為易於得氣有利於子孫而子孫不肖往往掘其
先人之骸暴之而以售其地可痛也歸氏之先族人聚
居縣城之東南門外是以水之兩崖田之壟畔纍纍
出者歸氏之墓相望也其在許氏園隠隠竹林下可俯
而窺者則予五世祖之從昆弟也其子孫微矣有仲賢
者貧窘先以墓傍之地鬻於王氏王氏闢為園築土垣
環塜開一面令得歲時墓祭徑園中己而仲賢流離轉
徙居海上者數年歸而園己更易主為許氏有矣其塜
中生荆棘土垣傾圮非復昔年之舊矣於是仲賢感動
流涕以此尤許氏而許氏為新主不服既而慨然曰吾
以此地為憩息之所而使它人之墓榛莽若是乎遂捐
金若干畀仲賢修其墓而子慕執筆識之勒於石以杜
異日之爭而子慕遂僣為之銘誓聞古之君子先責已
而後責人為人子孫豈其先人之朽骨不是愛而乘以
為利天地之所不容載國有常刑其罔赦聞之古君子
愛其親而以及人之親季武子之成寢也杜氏之葬在
其階下百歲而後許氏之子若孫所長有者此也則歸
氏一抔之土亦永無猜焉
承賢橋記(高攀龍)
錫城中有箭河九通者一而巳無論形家言凡河渠疏
則靈氣鬯如人身血脈然然而湮塞所從來久民居踞
之不可問惟在冉涇里者計丈百有三十而通者且百
有十是為文莊公邵二泉先生故里先生亟欲疏之尼
於里人不果特為隂渠石甃之以通於所謂弦河者蓋
先生之寄趣遠欲二泉震澤之脈沿洄旋匝於吾前以
為快也先生既没垂百年太學尤君時純居先生里中
慨然念曰是先賢之志也夫吾不可以不承乃捐其樓
居二十有一楹鑿為河河成而橋之請名于予予曰是
惟二泉先生之志謂之承賢可矣太學君曰橋之至于
河也其地為河者若干為陸者若干具有籍子其志之
庶可永也予曰噫事其有可知者乎夫以二泉先生之
賢也又貴重也曾不能以尋丈之地得之里人而其志
遂尼何也語曰其父析薪其子弗克負荷即以父兄之
命其子弟有弗克承焉今先生之没垂百年當年一念
渺乎若逝水之無蹤而君忽承之又何也皆事之不可
知者也則繇此而往陵谷之變又焉可知乎雖然其可
知者固在也夫以先生之賢也而君承之誰其甘為不
賢者而復湮之果其甘為不賢者是人之最賤也世之
所共惡也或擊之矣是可知也是役也邑侯同生許公
寔主之故莫或有尼太學君之義而卒告成事侯名令
典海寧人
明文海卷三百八十四
