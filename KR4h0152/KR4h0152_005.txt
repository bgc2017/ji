明文海卷五餘姚黃宗羲編
賦五
國事五
籌邊賦(沈鍊)
粤有五陵遊客懷鳳翼之書挾魚腸之劍南步荆吳北
登燕甸策馬居庸之關方輈上谷之塹捧心如星營目
若電於是造塞上老翁而問焉曰伊昔高祖肇造區宇
妥歡歸順縱其北處暨我文皇開拓土疆若六轡之馭
馬孰違余之控縱廼若已巳之變則起侵凌之漸王振
貪而中搖喜寧狡而外眩震驚土木之川彈壓清風之
店然而郕王監國太傅提兵望翠華其既遠飛碼石以
長征三千里外動覺無人五十年來不能窺漢此豈非
今人之著聞往事之昭爛者哉弘治乙丑魚臺不守遊
兵六千連臂而剖草垜縱横土棚不整誰生厲階至今
為梗由此言之敵人之勢不殊也昔何其衰而今何其
盛中國之人不削也昔何雄強而今何退聽願大人熟
慮而籌其宜劇談而究其竟僕將委心而從命矣老人
越席而拜撫膺而嘆曰嗟乎嗟乎廼者學士束筆笑涉
兵鈐縉紳緘口不言邊患何哉容身之趣卑而憂國之
心誕也不知天之生人一體同氣性命之中萬物皆備
是以黎庶有並生之仁宇宙皆當為之事乾坤等上下
之交日月煥君臣之義普天均照有外有中率土胥歸
無巨無細主憂臣辱上安下利一家則父子之心常齊
同舟則吳越之人共濟故利有所不得獨專害有所不
得獨避唐虞師師九官交箴成周穆穆三后協心伯益
升而夏烈傅說命而商霖一夫不獲則伊尹以為已罪
六羽初獻則宣父之書至今故告老而請討陳恒之逆
作經而數稱小白之功相魯而重揚夾谷之會獲麟而
嘆吾道之窮是以為生民立命為天地立極合中國于
一人通萬古於一息古之君子曷嘗以閨閤之奉自崇
血肉之軀結策嗟忠孝之道衰兮人懷私而自異視君
父若途之人兮曾不滿夫一睇榮寵汝其何為兮蔑秋
毫以介意想九重之皇皇兮念中夜而不寐彼藐藐方
自營兮曰非余之所致冀上帝之察九土兮惟懷忠藎
其有幾人嗟匹夫猶戀主兮况纓紱之在身幸高位之
難得兮日汲汲以謀貲感夫人之竭誠兮曾不顧百姓
之流離有司斂財以結納兮三軍救死而不暇自官方
之多錯兮雖嬰孺猶挾詐朝結納之有門兮夕遷轉之
如響恒人不以為恥兮訴親交而欣賞將無心而血戰
兮士無力而效死要中國之不適謀兮何外番之能盛
客且無論公卿之議而談將帥之略無先廟廊之言而
定邊陲之畫可乎老人曰事有本源物有紀綱不知先
人何以安民不有内治何以外攘周公思而白狼貢虞
舜讓而河鳳翔蕭何内調而淮隂之謀展魏相中協而
充國之計揚亦有至難知人之哲齊威檻管仲而未諳
五伯之材桓温遇王猛而猶憶三秦之傑倘忠亮之不
行雖岩谷之影絶彼朝遊而夕叩顧辭卑而禮厚若夫
人之高翔等浮榮其若臭弓旌招之不來况肯穴其圭
竇椒胡有窮黃河猶漏重益蹇連空增虚謬憑所為則
恩惠不由其門從所言則功名反出其右故千金而未
罄衷情一言而輒生戮辱得遇而組綬蟬嫣失勢而形
容踡跼寧使生靈被塗炭之苦無寧使門下隔當衢之
軸寧使朝廷負四海之憂無寧使寒士享一朝之禄此
其病已成而為慮已熟矣雖有將帥之材邊陲之計何
由而矚哉客曰鹽鐵論興文學議公卿之貴輪輿說成
王成屈野人之對子之言誠明矣然則今之為公卿者
宜何如老人曰主上明聖承天恭命道極精微德循中
正深維社稷敬戒時行睠兹小民憂心日兢警爾三公
諭爾百辟禁中揮洒雲漢昭回仗下傳宣雷霆赫奕誠
濬發於九重迨風行於八極曰朕夜分而不寐展中心
之規畫俾小大之盡言破遠人於絶域孰高居而端拱
寔睠戀於幽側臣子而欺君父日視昭其何益天語琅
琅雲容歷歷萬姓攄心千官變色小臣聞之涕淚潜滴
有君如此誰忍不力於是誅怙慝之臣開僨軍之赦搆
大將之材較團營之射輸榖粟而東西選良材而日夜
表率神明之風躬行玄默之化恩不報而常施罪已刑
而猶籍體堯舜之至仁在伯鯀其猶借暨九載而方殛
詎一朝而獲罷望庶幾其改之何蝼蟻之足跨欲招俊
傑且安韓信之邪志重循良豈昧王成之詐由此言之
陛下不曾負人而人自負于陛下凡今公卿保傅之臣
率彼文武臺郎之士同&KR0757;厥心各勵其志夙夜孜孜有
死無二苟有利于社稷吾何愛于髮膚苟有傷于百姓
吾何畏于權貴聞一善則同聲而推見一惡則并力而
擊扶持國是有如日月之明摘發羣邪不讓秋毫之析
賢材進而流俗迸公道行而私交息如此者固陛下之
所側席而思而百姓之所延頸而企者也以父事君何
所不悦以家事國何所不决竊有一言不踰四字科道
者耳目之官吏兵者股肱之寄耳目達而羣枉昭股肱
宣而百為治然後虎豹奔命而入林狐狸望風而投穴
貿遷轉則鑚刺而無門售擠排則窺伺而無隙故許歷
一言而破秦馮驩三計而安薛包胥慟哭以成名魯連
匹夫而仗節豈有五等之風行而三軍之政闕哉將帥
承指授而成功士卒感温醇而激烈若是而邊陲之地
不守烽烟之警不息僕則受妄言之殛不知者謂老生
之常談其知者以為聖人不能易且夫逐世議而衰興
隨流風而披靡此其駁乎不足議已固有豪傑之才高
明之調仰屋梁而竊嘆展往籍而悲嘯人士依其令聲
海内望其芳蹈然後徘徊猶豫長慮却顧欲翶翔而斂
翼幾高舉而促步盖默成以潜處不顯著其名譽諒深
衷之有為但恐年歲之欲去琹欲調則軫為之回病欲
療則藥為之劑事荏苒其日生法轉展其滋弊此老人之
所拭目以流盼傷心而雪涕者也客曰本源足而後枝
葉生紀綱正而後法令行是則然矣廼若張良著軍令
别為三教任宏校兵律分為四種豈可仁義無節制恩
威而無系統者歟角勇力則先技藝闘智勇則尚謀猷
與天則隂陽順與地則險阻脩故風后撰握機之文太
公垂金匱之鈎李靖演六花之陣趙德紓九宫之籌此
雖近而莫廢又何深之不求老人曰適已言之詳矣世
未嘗無技藝而不聞好技藝之士世未嘗無謀猷而不
聞任謀猷之將迨孝文之拊髀各興心而慕尚安得至
公之言推擇有道之士築壇而重其名授鉞而隆其意
有關閫外之言悉聽將軍之制受命而行仰天而誓既
已許國有不竭忠何異為賊然後合豪賢以詢謀集参
伍以宣令既三令而五申復周言而密訂將有欺于三
軍軍有欺於百姓父不得而赦子愚不得以讓聖賞不
負心誅不奉命削成廉礪何殊百煉之剛照破寒邪有
若千年之鏡豺狼震叠甲帳星稀烏鵲低回轅門風静
威行秋霜惠流春陽保之如子視之如傷中心貺之念
投醪猶其外飾肝腸是布知挾纊幾於色莊君禄無窮
請謝苞苴之客臣心可鑒那愁萋斐之郎惟愛人之一
德無營已之多方欲得人之死力詎借生全之厚欲破
敵之精微焉辭訓諭之詳法無時而不練令無往而不
張仁至而後智全精專而後巧出惟神明之有機詎戰
攻之無術往軒轅之殷憂感玄女之答述發揮至一之
源推明變化之律從五人之初布積伍伍而漸舒象常
山之蛇勢結首尾而同樞由教明而方定遂心合而志
符起一元之精練極億兆而不殊云此道之非遠順自
然以為居雖萬勝之無折亦一戰而有餘先聖運之而
出竒後賢因之而作遁老氏演生三之文廣成操得一
之論計然托越嶠而智恢孫武藉吳宫而謀奮鬼谷挾
捭闔而譊譊黃公持牝雌而悶悶雖孔門焉不學盖猶
存夫冉求之問惟三代之盡善未嘗廢夫車戰駕四牡
之彭彭被介甲之雕煥肅先偏以後伍鬱魚麗而鵝觀
閱衛青之武剛訊馬隆之鹿角載輜重以不虞嚴周營
而難薄相風雨而進退步原隰而前却隨險易而能驅
稱大小而斟酌昔李賢之議戎贊斯藝之詳曲既揮霍
其箭鋒又憑陵其馬足住彼勢之遠近由我軍之行止
藏火器之煌煌鏬神鎗之齒齒縱以九龍之烟發以百
鳥之矢上有無極之將軍下有纏錦之細子游兵翼出
若九天之飛下伏兵漸發若九地之突起本中堅之純
一密部伍之經紀納謀士之如雲驅勝兵之若水渾渾
淪淪誰知八陣之門繩繩縱縱莫測五行之理人人為
伍伍則同行馬則同隊車則同箱步兵翕散各各為方
車馬步以為三經竒正伏以為三緯星宿隂陽明天之
時山水剛柔察地之軌望遠知微有間諜之所未詳隨
機應變有圖書之所未紀此則懸於一時之權運於一
心之妙參神氣之玄同齊臂指之相掉發之為機權之
宜存之為仁義之要知二物之極明而后明先王之至
道客曰此足明戰争之略而未極夫攻守之常縱變化
之膠轕雖千言其靡央騁辨博則枉靡乎丘索競文詞
則徒切夫宫商子何不於其制禦之恒理姑略言其大
綱老人曰善哉斯言僕若卷舌復將誰宣乃今積弊相
尋法令不一究其深患則在於入粟而轉輸調軍而更
出公有養軍之費而軍無受恩之實將有調兵之煩而
兵無破敵之質所以致軍與民之交害而攻與守之兩
失何為轉輸之弊飛輓千里憔悴萬夫出入之際吏緣
為狙三十其鍾僅致一石樵蘇後㸑士有飢色迨臨邊
而給散有無方之虧爛屯田千粒歲破幾千軍士衣糧
日銷過半稽勾則案驗難徵告訐則株連莫算又有公
罰私科前催後呵脩邊晨起防邊夜過敵何時了腹何
時飽居為纍囚行為餓莩憂苦日多歡娱日少借問邊
氓幾人能老何為更調之弊生長東塢驅馳西土一作
軍夫長年愁苦恨别妻孥生離父母敵在何方戰在何
所元日出征晦日歸處他鄉之亂我則何與暨其涉渡
關河經過州縣望門投止竊席休倦婉轉則主者不容
憑陵則閭閻積怨官軍一過雞犬皆愁客糧支而恨少
馬草散而還偷挾少婦而逼辱持粱肉而強留信地將
臨中心愁懼筋力已疲誰不猶豫為今之計莫若及今
春融墾田勸農緣邊千里荒土無窮聽其開植任其播
舂能興千頃之田者授以千夫之將能均一境之土者
令當一面之衝小大参差遠近齊同效公瑾之省餽法
李絳之置營規晁錯之募民塞下模重華之列徼西東
民不改籍軍不受糧公不起税私不别倉器甲自造車
馬自將内連堡落外接邊疆漸穿溝洫增設杠梁且耕
且練行戰行防鄉鄰即其什伍耒耜即其劍創強敵者
即其私門之患邊城者即其私室之墻家有給足人有
樂康妻孥連袂親戚合堂吹笙彈瑟烹牛炮羊貲産易
戀恩義難忘况有明訓忠孝結腸不同心堵絶欲去此
何方人心既籍經制遂密干人合堡十堡連栅夾以偃
月之垣伏以井欄之宅聯落不疎聲援相值魚出遊而
並肩鳥將飛而比翼高山之下隱以絶壑並土之傍多
其閫域棧&KR1761;石之頻巇培松榆而漸植既謹屬其風火
又多設其險阨一夫當關萬夫莫敵土著成兵屯田成
積民無怨嗟官無譴責此謂以中國而守中國乃有附
近之藩舊為羈縻之屬欲精心而撫馭令羈靮之相逐
棄其往日之非示以將來之福譬蒐人之養鷹飲食之
而馴熟飽不致其飛揚飢不煩其蹢躅亦選擇其狡獧
頗牢籠其機曲密調遣之差池善話言之翻覆就我術
而不知窺彼奸其如燭散和好之日銷結怨讎而還讟
故陳湯驅烏孫以滅郅支班超假北部以陵西域奉世
諭諸國以攻莎車耿弇連鄯善以摧河北其有望風納
欵叩關請和便煩省諭鬱絶未過必欲貢汝所有求汝
所欲不用名馬不煩寳玉但徙定遠於樓蘭逐驃姚於
身毒臨徼塞而稱戈向關門而横㮶我則計首馘而給
繒因功勞而致禄彼遠來而疾速我近出而遲廻彼狃
勝而小翫我决戰而大摧下馬卸鞍臨風鼓瑟輕車突
圍反幟攻壁金鼓雜聲旌旗亂色機以因生權由變得
氣勢漸移風聲暗易種類凋零誰為我敵由是天子建
中和之極聖人垂參贊之功文章充蔚禮樂大同聲教
訖於四海仁恩洽于九重越裳之白雉盡入肅慎之楛
矢方窮太史作王會之圖史氏陳吉日之風極霜露之所
隊放舟車之所通頌率土之浩蕩配麗天之穹崇太平
之業盛王者之化隆遊神華胥訪道崆峒抱元守一體
妙思冲與二儀而並夀又何有乎喬松客乃援琴而歌
曰涉塞上兮寒霜河水流兮中央言連踡兮有極道杳
渺兮無方鴻雁飛兮以北鳳凰鳴兮凄惻睠日月兮行
邁為夫君兮太息老人從而和之曰時不來兮安憂聊
偃蹇兮河洲縱心志兮恬愉横八極兮遨遊與鸞鶴兮
為羣等富貴兮浮雲道之行兮有命寧惆悵兮夫君於
是相與陟眺高山盱衡積雪酌酒裴徊既醉而别
平陽武賦(李承箕)
搜姦民以誅之兮在昔有言昊天曰嘻兮揚武亦民惡
固稔而改轍兮舍羞惡其非人黃潦涵于日旬兮功清
流分品物于秋露之成兮樂風日之與春佳種視同于
荑稗兮妨膏腴之如雲門塾坦道兮羌揖譲以佳賓肆
鉏斧之後時兮凝冠裳而荆榛飛之以鸞凰兮瑞之以
麒麟奈鵂鶹之夜鳴兮與豺狼之必仁性既染而膠固
兮撋滌靡及於白新瀾澷澷而東去兮泡沫隨以紛紛
昊天嗟吁兮慈敗子其何親母肆原以烈焰兮矼以收
珉毋耀武以陵忽兮雲鳥奚恃于開陳除斗帳之蚊蚋
兮拂几上之埃塵帥孰總而令誰一兮八州都督之雲
孫選鋒銳以虓將兮曰惟倪君大懼恩怨以昧昧兮訊
遠符于閭隣先之以藩省兮繼之以獻臣汝罪不容于
死兮獄詞攄其本真緇游對目以遊姬兮曾何云云曰
遺情豈珍重于一瞥兮城中綠髩而紅唇奕彼諸美兮
月既圓而及辰綺忩高閣兮蘭麝交熏妖歌艷舞兮樂
與子勻執行道以咸詰兮汝曾我聞路東西而南北兮
汝衣襟之非村抑貿販而來往兮抑伺邏而遊巡信騰
口以喧喧兮我何懼而奚嗔懵不畏天人兮以螢爝而
凌晨閔棄宗祀兮曾惜於犬彘之身豈所傳之皆皆兮
羌澆變于既淳唯虓將之清净兮張三面猶酸辛腰金
照胄兮三品將門悠世德以停蓄兮咸以烈而心温罪
人斯百兮權度而先存曰違天以黷武兮計一時之勲
胡勉強以徇物兮稱大將軍
昇平賦(邱雲霄)
夫自桃谷迷津遺恨武陵漁父芝山兌道流聲商洛碁
翁遂令後世躭情肥遯薦志陸沉者莫不屬心高潔景
止芳馨焉然予嘗讀高士傳及桃花源記未嘗不憮然
罷卷慨其所遭方嬴氏之亂天紀頋民生之如露晞號
嚴迅震法密凝脂當是時也搖手犯禁重足懷疑是故
知者逃名達人遠跡奮鴻舉而甘豕遊避危機而謝繒
及恐恐焉入山不深投林不密則其所以種朱桃啖青
芝放身長往與世相遺者乃其不得己也而又何樂乎
締觀其歌夷考其事則慨唐虞之世遠托深谷之逶迤
懷富貴之憂大甘芝草以療飢率妻孥于絶境樂草木
之無知世秦服而昧漢况魏晉之推移則其情可悲而
志固可識也肆今吾人忘日月以優游順隂陽而消息
夏葛冬裘倦眠飢食羸稚相保上下各適儐籩豆翕兄
弟静琴御衎家室時賓四隣或來三益俯仰寰區讐論
今昔感兔絲于女蘿固纏綿而交結㕓城郭以憩幽林
登壠丘而掃紅葉死徙同鄉桑麻連業樂彼逍遥順其
生滅夫所以獲此者豈無自哉當我皇明啓運萬姓攸
隮列聖建中四方來極文承武開漸仁摩義所以垂今
百有八十餘年重熙累洽林鳳郊麒烽寒斥堠兵寝潢
池民稼而饔婦桑而衣是以天下皥皥四海祁祁爰擊
壌于康衢忘鼓腹于帝力而曾莫知其故也昔者武成
奏功歸馬牛而士女來綏宣王復古歌鴻雁而流離安
宅夫當傾否亨屯之餘乃遂其室家胥慶之願則吾人
于久安長治之世而保其休養生息之樂者其相去亦
已遠矣况于草昧而引去者邪使後世有桃源翁芝山
老未必不自嘆惋而追賞吾人之遭幸也誕今享有諸
樂咸不自知因感而賦昇平焉
明文海卷五
