明文海卷三百九十四
傳八
文苑一
鞏豐傳(宋濂)
鞏豐字仲至其家鄆之濱城渡江即所寓土斷為武義
人曾祖燾祖庭芝皆左承議郎庭芝世號山堂先生者
也父灋鄉貢進士前此科目相傳七世矣豐學敏而早
成自童丱時前軰源緒古今音節事之因革總統如注
水千丈之壑迎前隨後宿艾駭服以為積數十年燈火
勤力聚數十家師友講明猶不能到也時新廸義理之
學草茅士震於見聞多矜露忲狃至他文史言論儒之
藝業又昧陋顛倒莫知幅程獨豐抑縱開闔條䟽品彙
應變不廹富若素有著之於文無險怪華巧而以理屈
人片辭半牘皆清朗得言外趣尤工為詩多至三千餘
首淳熙辛丑以太學上舍對策高第教授漢陽軍代還
舊比皆自學入館有不善之者纔授江東提刑司幹辦
公事遭母喪免又授浙東會改法本路人不許為監司
屬官遷幹辦福建帥司公事以格知臨安縣政尚寬簡
吏民信化刑罰衰息會其友為學官豐勸拔滯淹士坐
此食宫觀禄久之始提轄左藏庫復以宫觀罷已而又
授宫觀而豐死矣嘉定丁丑正月晦日也年七十豐既
挾竒才人謂宜居館閣中秘不應徘徊下列日望其升
益顛仆不起故聞其死多傷之而龍泉葉適痛之尤深
豐性質易無岸谷然有以自負命雲侣月跨越汗漫浩
乎不可凂暇日輒載一壺獨行田野不問岐路抵暮而
返去家二里有龍門峽登眺徜徉慨然曰此可以止矣
仕雖不顯無幾微見于顔面云子二人積耕皆為儒
胡長孺傳(宋濂)
胡長孺字汲仲婺州永康人當唐之季其先自天台來
徙宋南渡後以進士科發身者十人持節分符先後相
望曾祖栗廸功郎欽州司法參軍脱略豪雋輕貲急施人
稱為鄭莊祖巖起嘉定甲戌進士朝奉郎知福州閩縣
事卓行危論竒文瑰句端平嘉定士大夫皆以為不可
及在江西幕府平贑州之難於指顧之頃全活數十萬
人父居仁淳祐丁未進士朝散郎知台州軍州事文辭
政事亦絶出於四方至長孺其學益大振九經諸史下
逮百氏名墨縱横旁行敷落律令章程無不包羅而揆
序之咸淳十年以任子入官監重慶府隔槽酒務兼總
領湖廣軍馬錢粮所僉廳與高彭李湜梅應春等號南
中八士聲聞赫然會宋亡退隱山林中至元中詔下求
賢有司強起之至京師集賢院薦為翰林修撰言忤執
政改教授揚州秩滿遷建昌適錄事闕官檄長孺攝之
時程楚公家氣燄熏灼即違法人不敢何問其樹外門
侵官道長孺亟命撤之轉台州路寧海縣主簿歲丁未
浙江大侵戊申復無麥民相枕死宣慰同知托歡徹爾議
行賑荒之令歛富人錢一百五十萬給之至縣以餘錢
二十五萬屬長孺藏去乃行旁州長孺察其有乾沒意
悉散於民閱月再至索其錢長孺抱成案進曰錢在是
矣托歡徹爾怒曰汝膽如山耶何所受命而敢無忌若此
長孺曰民一日不食當有死者誠不及以聞然官書具
在可徵也托歡徹爾雖怒不敢問縣有銅巖惡少年徂伺
其間恒出鈔道為過路客患官不能禁長孺為衣商人
服令蒼頭負貨以從陰戒騶卒十人躡其後長孺至巖
中人突出要之長孺方遜辭謝騶卒俄集皆成擒俾盡
逮其黨寘於法夜行無虞民荷溺器糞田偶觸軍卒衣
卒杖傷民且碎器而去竟不知主名民來訴長孺陽怒
其誣械於市俾左右潛偵之向杖者過焉戟手稱快執
詣所隸杖而償其器羣嫗聚浮屠庵誦佛書為禳祈一
嫗失其衣適長孺出鄉嫗訟之長孺以牟麥寘群嫗合
掌中命繞佛誦書如初長孺閉目叩齒作集神状且曰
吾使神監之矣盜衣者行數周麥當芽一嫗屡開掌視
長孺指縳之還所竊衣長孺白事帥府歸吏言有姦事
屡問勿伏者長孺曰此易易爾夜伏吏案下黎明出姦
者訊之辭愈堅長孺佯為令長曰頗聞國家有詔盍迎
之叱隸卒縛姦者東西楹空縣而出庭無一人姦者相
謂曰事至此死亦勿承行將自解矣語畢吏唯而出姦
者驚咸叩頭服罪永嘉民有弟質珠步搖於兄者贖焉
兄妻愛之紿以亡於盜屡訟不獲且往告長孺長孺曰
爾非吾民也去未幾治盜長孺嗾盜誣兄受步摇為贜
逮兄赴官力辨數弗置長孺曰爾家信有是何謂誣耶
兄倉皇曰有固有之乃弟所質者趣持至騐之呼其弟
示曰得非爾家物乎弟曰然遂歸焉轉兩浙都轉運塩
使司長山場塩司丞階將仕郎未上以病辭不復仕長
孺為人光明宏偉務為明夲心之學慨然以孟子自許
惟恐斯道之失其傳誘引不倦一時學之有如飢渴之
於食飲方嶽大臣與郡二千石聘致庠序敷繹經義環
聽者數百人長孺為言人雖最靈與物同産初無二夲
皆躍然興起至有太息者為辭章有精魄金㫪玉撞一
發其和平之音海内來求者如購拱璧碑板焜煌照耀
四裔鄉闈取士屡司文衡貴實賤華文風為之一變晚
寓武林病喘上氣者頗久一旦具酒食與比鄰别云將
返故鄉門人有識其微意者問曰先生精神不衰何為
遽欲觀化乎長孺曰精神與生死初無相涉也就寝至
夜半喘忽止其子駒排戶視之則正衣坐逝矣年七十
五所著書多亡逸唯石塘文藁五十卷行於世其從兄
之綱之純皆以經術文學名之綱字仍仲嘗作薦書其
於聲音字畫之說自言獨造其妙惜其書不傳之純字
穆仲咸淳甲戌進士踐履如古獨行者文尤明潔可誦
人號之為三胡云
吾丘子行傳(王禕)
吾丘子行者名衍太末人也其先為宋太學生留弗歸
因家錢唐至子行比三世子行嗜古學通經史百家言
工於篆籕其精妙不在秦唐二李下而於音律尤精然
性放曠不事檢束眇左目左足跛而風度特醖藉一言
一笑皆可喜對客輒吹洞簫或弄鐵如意或援筆製字
旁若無人每以郭忠恕自比自號貞白處士僦居陋卷
中教生徒常數十人未成童者坐之樓下賓客談笑喧
動鄰舍而樓上下之徒常肅然逹官貴人聞子行名欵
門候謁非其意斥弗與見或從樓上遥與語弗為禮或
與為禮矣送之勿下樓也東平徐公子方海内大老也
持部使者節浙西所蓄古器物欵識多莫能辨咸以為
非子行無能知者徐公即命駕訪子行子行為一一鍳
定之徐公未嘗不歎服其敏於是人皆謂徐公能下士
而子行非果於傲世者矣子行為詩不純守法律而善
著書所著有尚書要略聽玄集九歌譜十二月樂歌譜
重正卦氣楚史檮杌晉文春秋道書援神契說文續觧
周秦刻石音釋學古編其修詞立論皆識見超詣人所
弗及故用是自負藐視一世其所稱許者惟錢唐仇仁
近永康胡汲仲穆仲三人於他詩人文士悉少許可動
加譏刺不顧人喜怒不知者不堪其謔侮知者以其類
乎滑稽不䘏也初子行年四十未娶買賣酒家孤女為
妾不久即死死且久人或誣告子行妾嘗為已妻有司
逮妾母而妾母已再適人居他州及來死子行所又逮
妾母後夫後夫來復舍子行而坐偽鈔事覺竟連子行知
情子行懼走訪仁近值仁近早出則留詩以去遂莫知
所之後三月吳人衛天隠以六壬占之得亥子丑其辭
曰歲子月已旬寅斯首亥實水鄉已墓在丑惟子與丑
無禄殞虛墓非其藏死沉江湖是生戊辰土為宰制土
弗勝水家絶身棄此其骨汚淵泥九十日矣筮與所留
詩語合乃知子行已投水死其弟子為招魂以葬而汲
仲為之銘
鮑信卿傳(王禕)
鮑信卿者諱完澤其先汴人也六世祖瑞宋靖康間從
南渡家於杭故信卿今為杭人信卿資識粹敏慎重寡
言善記憶涉獵經史過目輒不忘且好論議能言人所
不能言方年少時一時老成人皆自以為不及也前元
元貞初以蒙古言語文字天下或不能盡習詔所在州
郡並建學立師貴游子弟及民間俊秀皆令隸業信卿受
業其師蕭氏悉究其精奥乃攟摭史傳中故事及時務
切要者二百五十餘條譯以為書曰朵目反覆應對曲
折論難最為詳密又記其師所授之言為書曰貫通集
又採精粹微妙之言門分類别為書曰聯珠集又取蒙
古及輝和爾問答比譬之言為書曰選玉集凡其音韻
之所自出字畫之所由通豪釐之間具有分别南北人
為蒙古學未有出信卿右者方是時為其學者悉倚為
入仕之階而信卿淡然獨無求進意隱居教授戶外之
屦至無所容逹官大人至杭者莫不延見信卿與信卿
語見其動中肯綮而適於事情未嘗不為之降嘆也至
順初翰林寇學士早從信卿學薦信卿學行於朝力勉
之出信卿以養毋辭至正中江浙寳哥參政及浙西部
使者争辟用信卿欲引以贊决軍事信卿以母老終不
從也參政嘆曰鮑博識純孝若是使其出效官使有不
忠於所事者乎博識猶華言博士也信卿事親既能以
孝聞而處兄弟尤極友愛平居一言一動無不揆乎道
義人皆稱其篤行君子信卿卒以至正癸巳得年若干
無丈夫子以弟之子益為之子
張孟兼傳(方孝孺)
張孟兼者名丁金華之浦江人也孟兼為人侃侃自許
涉獵書史頗有俊才為鄉里所稱會天子詔徵才能士
郡縣以孟兼名上擢為國子學錄禮部主事遷太常司
孟兼固負自能為文常奴視同軰而是時誠意伯劉基
以文章有重名與翰林學士宋先生俱為天下所尊信
基氣豪不肯妄下人而獨喜稱孟兼嘗為上言曰今天
下文章士第一為翰林學士宋濓臣基次之不敢辭又
其次則有張生孟兼其餘臣不知也孟兼為基所稱愈
自高然他人弗服也或稍慢之孟兼輒怒嘗以文示其
鄉人視之無言寘袖中曰俟夜熟復之今弗悉也孟兼
陽為好言曰須刪修之可也退則大怒其鄉人發其所
短揚言於衆罵之且詆其文曰彼猶蠻夷山谷中縱為
人衣前懸而後曳左侈而右歛視國工所製何敢望哉
其鄉人自如不與較既而孟兼以謫謫輸鄉人不及唁
及以赦出復官乃賀孟兼怒罵若見人失官則棄背而
不一視及復官乃更謬為卑讓賀我真細人吾何以禮
焉踞坐不起迎送其傲睨好面訐人皆如此人以是不
附之每為宋先生言先生曷不於上前薦我先生亦才
孟兼欲薦之未有逕會上欲用越僧證問先生嘗見證
文否誰所有且索之以觀時證為書與孟兼論性命先
生因言太常丞張孟兼所有之詔先生召孟兼以證文
至上覧畢顧孟兼謂先生曰張丞卿門人也先生對曰
非臣門人乃臣里中子也且為文有才甚誠意伯劉基
稱之上熟視孟兼曰生骨相薄仕宦徐徐進乃可耳毋
驟也未幾除孟兼為山西按察司僉事孟兼廉勁疾惡
抵司糾擿奸猾無所貸株連徒黨相援引每一事株流
數十吏民見張僉事出行部皆凛然堕膽如畏鬼神聲
聞朝廷陞副使移山東而山東布政使吳印乃鍾山主
僧上親選拜官妻用金帛寵之甚厚印以見知人主自
尊重禮節少簡孟兼自負其能無敵且印新用又僧也
易之印候孟兼由中門入孟兼以為印雖位大然我風
憲司不當由我中門召守卒笞之月朔望入學謁孔子
畢令諸生執經講說孟兼故以語侵譏印印不平時初
刊大明寳鈔印不令使兵民更自至庫賈錢民以為病
而孟兼謂此詔印擅行之是違制也騎馬入布政司讁
箠僚吏問罪且言將上封事言於朝其僚吏皆大懾勸
印即上封事言孟兼見陵侮然孟兼封事終不上也上
覧印言以為孟兼凌我任用臣不遜治笞之孟兼既辱
愈憤即捕為書封事者欲論以罪印復上書言状請去
位避孟兼之横否者且為所擠上大怒曰彼乃敢與吾
抗耶吾今乃與爾抗遂械孟兼至闕下廷詰之命衛士
捽髮摘拏垂死特論棄市詔印曰吾除爾害矣善為之
初孟兼遷副使山東自陳父老大夫為之請假上許之
孟兼歸至家縣令丞皆門謁奉酒牲為禮孟兼坐受其
拜不答麾酒卻之鄉人皆勸其少遜讓和以下人孟兼
不聽及於敗或憐之或快之以為宜然孟兼此中實無
憸賊之心祗以尚氣好高人以故為人所陷才能者人
所欲得也苟無謙遜以奉之而挾以驕人其為身害奚
怪哉孟兼之才使能克已下人雖不幸未必死而欲尊
大其勢而𦕈略它人謬矣法雖過嚴其底於此酷厥有
自哉
銀塘生傳(趙撝謙)
余罷官自中都歸餘姚滅跡不入市郭時出遊澤薮間
及往鄰邑界上山谷中據木坐石之際輙有好事者即
我盤旋數道比有銀塘生事甚罕異聞其人狀以為神
仙流不能形容常騎牛出入四明洞天遇風景林壑之
美即箕坐長嘯興不可遏則科跣狂歌紙形墨貌草樹
木石其變状復詩於上極其特秀墨光動盪極其神化
既而張木支上歌一二過聲若龍吟响震林谷求之即
與但不與凢俗子問其氏則啞笑不答因書銀塘生字
於上遂以稱之故好事者往往懷毫楮候之稍求得焉
有載酒張具而堅請之則生弗顧是以得其片紙一言
者皆襲護藏去余初聞而疑焉及叩其所嘗得者而觀
之乃吾友楊君宗彛筆迹宜其罕異而見重於時也此
特吾宗彛不為時用而依隠玩世之䟽節耳使其得上
大行而為下廣施則又非恒人所知而今人所及也憶
嘗與遊宿山中浮屠道論古今豪傑以為三季後屠販
臧獲反有可取尚此則乘機突發者張子房為最逢時
不造而能盡誠者孔明其尤罹世變而善其分者淵明
其極郭汾陽不平致平執也邵康節薄然於世道也程
伯子不能丕變命也此吾與數君子有快有惜有不平
感激於心餘人皆常事耳余藉此言心有所發晚來坐
松根石上多山松鼠躍走杉樹葉底兔走電滅生擲礫
斃一堕地余意其偶然戲謂復能爾否即復斃一鼠又
常與飲舞置巵酒於掌上婆娑移時無少溢其伎藝之
精大小皆類此其詩清新俊麗雋永人口造奥陟突必
名後世余性不喜時彦詩一日讀吾宗彛寄我數篇於
萬詩閣上撫几朗謳反覆不能罷已而覺手楚反視皆
赤
明文海卷三百九十四
