明文海卷二百九十七餘姚黃宗羲編
序八十八
雜序
上饒張孟循行卷(趙東山)
昔者吴公子札使魯觀於周南召南以及雅頌其德之
大小治之盛衰與夫憂勤怨思之情莫不如親見之至
孔子教其弟子亦以誦詩雖多而不能從政專對為無
益詩道與政通固如是乎盖嘗聞之古之為詩者辭與
聲皆出於其情夫人情者禮樂之原而治道所從出也
士將學為卿大夫以任天下國家之事交四方之政則
必盡人情以通於禮樂詩三百篇雖異時殊事發於人
情之天則一而己後世為詩者辭與聲既非出於其情
則固不通於禮樂而無關乎治忽君子乂奚取焉雖然
時有古今道有汙隆而人情則無以相遠大風作於漢
而河汾王子知其霸心之存石壕新安作於唐而魏國
韓公有感於兵制之失夫豈皆不出於情而二公所言
若是士不以三代卿大夫自期無事於四方而學不足
以盡人之情則後世之詩雖有合於古者亦鮮或能通
其意焉爾若張侯孟循父之言詩其有志於古者乎侯
上饒之選也癸夘之春自旴江來新安為其使君左轄
公結同姓之好于總制王公王公所以深敬乎左轄者
不於其幣而於其使禮成將返則命郡中士咸賦詩以
餞之又出其在鎮所得詩文以觀之侯於星溪之篇盖
有取焉既為詩一章題其後復手書之以寄予海寕山
中予寢疾累年舊學都忘因三復孟循父所賦而竊有
感焉夫盡人情達事變明乎得失之迹本其廢興之由
此詩道所以與政通盖古卿大夫之學也而孟循父得
之其卒成二公之好而以佳賓見重於主人宜矣乃即
其詩辭所及推本季子之賢孔門之教暨近世名公鉅
人高識遠度以廣夫言外之旨焉嗟夫吾聞國風止於
澤陂盖春秋之季也今四方多故雅道陵遲有偉人焉
上下古今究觀真濫以其法於人情之天者振而起之
其文運復昌之候與吾於張侯有望矣
跋黃侍講送鄭仲舒序(蘇伯衡)
右侍講黃公送鄭仲舒還朝序前本乃公門人今翰林
應奉傅藻所錄公親改定凡二十八字後本則公之親
筆與錄本多不同盖初草也伯衡前九年觀於南京仲
舒至自北平兵革之餘以僅存為幸今再觀於麟溪之
上則裝潢成卷矣竊聞公平生為文改處輒塗以濃墨
既脱稿即以齒練之糜爛乃巳巳必投諸水雖子姪弗
使見之今顧於仲舒面加改定且併初草遺之此其相
知之深相與之無間為何如則其期望之遠且大尚何
怪哉公為此文時年已七十有七孟子所謂達尊盖兼
之矣而不自滿假臨文詳審作字端謹詩曰雖無老成
人尚有典刑其斯之謂歟初學小子衒耀材能稠廣之
中肆筆疾書略不檢點亦可少愧哉仲舒官成名立足
以當公之厚望君子類能言之伯衡獨表此以為世法
戒且以自警云
跋陳子上書(蘇伯衡)
嗚呼重其身愛其妻子不能忘其墳墓去其鄉里人之
情也而至違鄉里捐墳墓棄妻子而置身於艱險之地
則以所重者甚於身所愛者甚於妻子所不可忘者甚
於墳墓所不可去者甚於鄉里也身非不重也而有重
於身者焉妻子非不愛也而有愛於妻子者焉墳墓非
能忘也而有不可忘於墳墓者焉鄉里非能去也而有
不可去於鄉里者焉夫安得不舍彼而取此哉然非識
輕重之人亦烏乎能之吾讀陳子上貽謝復元書未嘗
不歎其於輕重也明於取舍也審而又悲其適丁斯時
也使子上不丁乎斯時則固重其所重愛其所愛不忘
其所不能忘不去其所不可去若尋常矣於戲子上何
其不幸也耶子上余友也同薦於鄉同試於禮部後再
一見於四明而遂永訣矣曩在京師從揭兵部伯防得
其所著子上埋銘讀之而高其行而偉其志今讀此二
書愈益信其行之高其志之偉雖去之二十年餘而生
氣猶凜凜焉於戲子上真賢乎哉錢用壬傅子敬趙時
泰唐元嘉皆子上同年進士也彼惟重所重而不重其
所不可不重愛所愛而不愛其所不可愛不忘所不能
忘而忘其所不可忘不去所不能去而去其所不可去
卒之身首異處妻子戮辱墳墓無主而為鄉里羞然則
子上之不幸固未若彼四人之不幸也子上雖客死山
東然喪葬以禮墳墓妻子皆無恙而鄉里與有榮耀然
則子上豈真不幸也耶甚矣輕重之當明而取舍之當
審也雖然向微復元子上安能决去而其墳墓妻子亦
安能保全是故子上之遂其去志而墳墓妻子之獲保
無他虞者以復元能委曲調護之也於戲復元真子上
友哉復元亦賢矣哉
羣書百考跋尾(蘇伯衡)
余自兒童時從長者遊竊聞其道宋乾淳間義烏有杏
溪先生於天文地理明堂封建井田兵制律歷三類靡
不窮究根穴訂其譌謬資取博而參考精事為一圖累
至於百號曰羣書百考說齋唐公聞其升陑分陜之說
以為職方輿地盡在其腹中大愚吕公閱其禹貢考以
為是書集先儒之大成夫以唐公之該洽吕公之精詳
其推敬先生如此則先生之書豈徒事空言以為著述
者比哉思一見之垂三十年而不可得未嘗不以為憾
也比邂逅先生諸孫桴而叩焉則散落久矣獨十二五
僅存焉耳因出以相示始得見之少償夙願又未嘗不
以為幸也益將求其全書而卒業焉於戲道與器曷嘗
相離哉經制之所在精義之所在也先生寤寐先王於
數千百載之上疲思耗精於斷編殘簡之中明絶學之
指歸示一王之凖則可謂至矣而學者方玩思空言高
談性命顧以是為近者小者而弗知甚貴可不悲哉則
夫去之未二百年而將遂冺墜無傳豈曰勞而少功云
乎亦曰世好酸醎之異嗜切近之意微誇誕之氣勝云
耳且三代之制度托之簡編以傳者其存幾何朝廷垂
意稽古卒然有所訪問往往無以應吾見亦多矣而是
書也可措於實用有禆於治道冺墜者既如彼其僅存
者亦終莫之講何哉况今無板本則後余而生者將不
止不見其全而巳此余不惟幸於得見而乂撫卷為之
慨且懼焉
書清晏閣讌記後(蘇伯衡)
洪武庚戌秋高麗國王遣其陪臣刑部侍郎金柱來朝
獻柱頗知文墨折節從朝之名公遊間出此記以相示
自言其八世祖緣所作也以其時考之實宋重和之七
年時淵聖在御日久狃於晏安荒於盤樂嘗讌宰輔蔡
京王黼等於宣和殿而京作曲宴記流傳四方以為盛
美是以高麗聞而慕之清晏有讌而緣為之記也則知
上行下效其捷如此况中國之為君臣者以道德仁義
化成天下表儀萬方則遐方之觀感慕效又當何如哉
且蠻夷僻陋之邦而其文學侍從之臣紀事陳義之善
有若緣者代之詞臣盖不能無愧焉而有宋文治之懿
作養之盛人材之衆言語之工無内外遠近之間於此
亦可以見矣是以錄之
環秀樓序(朱升)
秀悉救切說文禾實也從禾乃聲證以夫子之言秀在
苗後在實之前則非禾實先儒以為吐華詩毛氏傳荼
茅秀也或謂茅秀於茅華非也茅之未華方自苞而出
者柔輭潤澤其名為荑荑荼聲相近若其既華則蓬蓬
然詩人不當取以為比矣以此而意之則禾之秀亦其
將華者也爾雅木謂之華草謂之榮不榮而實者謂之
秀後人以秀為草木茂美之通稱故歐陽稱嘉禾曰秀
東坡稱花竹曰秀俯察之書以秀言山始於赤松述論
以秀言水始於管公明指蒙是後山經地志因之登高
之賦臨流之詩言秀者不可勝舉王制命鄉論士之秀
者升之司徒曰選士司徒論選士之秀者升之學曰俊
士漢始舉秀才東漢避世祖諱曰茂才魏晉以來復曰
秀才至唐中葉秀才科目甚高而難得無敢應者漢謠
有曰天下俊秀王叔茂晉羅含為江左之秀謝道韞為
閨房之秀宋袁淑謝莊江東無我卿當獨秀以秀言人
始於夫子人者五行之秀氣極於周子人也者得其秀
而最靈新安巖鎮方公搆樓生墳之側顔曰環秀想是
樓也近則環之以竹樹之秀遠則環之以山水之秀而
人之秀者游居其中也游居其中者主也環其外者賓
也有是主斯有是賓也方公字聖清清秀之義也其女
夫孫仁遠秀人也裒諸秀句積成卷軸請朱升秀才為
之序
跋西臺慟哭記後(劉崧)
方文丞相海上被執時吾郡有王鼎翁者丞相同舍生
也即為文生祭丞相復手書數十通遣人揭之通衢館
舍以俟丞相過而見之以自决及聞死燕市也則乂為
酹文一通為位北望哭而祭之若幸丞相之得死者夫
丞相之所以自處固有不待於人言而仁人用心若鼎
翁者亦何厚哉後有張毅翁者丞相門下客也始與十
義士者從丞相赴燕及丞相死翁以百金贖丞相首骨
徒步七千里負而完葬焉一日過梅溪曾氏與劉惟吉
顔省身及先祖實存府君四人者是夕會於見山堂在
梅溪上距丞相宅一舍許曾為丞相外家而堂名見山
者寓思丞相也是夕舉酒三酹翁自賦摸魚兒一闋三
人同聲和之有千年華表會有鶴歸來之句每歌一再
輒聲淚俱下至嗚咽不自勝則相與掩袂罷去其詞至
今可考惜新傳未及載而世亦鮮有知之者今觀張孟
兼所注釋謝翺臯羽西臺慟哭記及冬青樹引然後知
與鼎翁之生死祭文毅翁之摸魚兒盖彼此同一情而
先後同一聲也因記所聞二事於先祖者附於卷末使
知當時忠義之士最多其感激憤惋於荒閒寂寞之濱
者不止臯羽一人而巳也
臺江夜汎詩文後序(王褒)
昔司馬子長登龍門探禹穴徘徊江淮之上而文氣振
發蘇子瞻望泰山騁黃河揖讓京畿之内而文思宏博
此覽形勝訪陳迹俯仰上下古今豪傑之士所同也而
世之人矻矻勢利役役聲色坐為得意咸目此以為迂
噫局量褊狹思慮汙濁其有識於斯哉洪武辛未之冬
鳳陽王公子守正客於閩艤舟城下閩郡鄭孟宣廬陵
胡光大過之遂脱裘命酒共載舟中於時霜降木脱月
出水生㳂洄螺女之渚顧瞻粤王之基餉屈原酹伍胥
揖彭蠡酒酣擊節寒風北來索筆摛文分題賦詩章就
而寐明日袖所作走以示余余披誦四三猶入大藏登
武庫雖寳玉器物滿前而隋之珠卞之璧兊之戈和之
弓終玩不厭公子且徵序其後夫蘇與司馬所歷者遠
而所見者大故泄於文者振發而宏博執是唱和其有
得於古人之所得而世之所謂得者烏可齒哉書以繼
之能無形穢之覺
跋劉府君墓碣後(方孝孺)
李元賓文學在當時最為韓退之所推而退之銘其墓
不過百餘言稱其美者不過十言然非元賓莫能當也
古人之文要而不煩也如此近世銘墓者為言多至數
千少亦不減數百否則求者怫然有不滿之色是豈特
文之不逮古哉習俗之弊也久矣吾友劉君剛養浩請
銘其父處士之墓於太史公公為之銘辭約義該得退
之之意盖欲矯積弊而復諸古也養浩學古而攻其辭
故公以古道處之由是而求處士之為人其亦古之所
謂善士夫
題韓復陽墓銘後(方孝孺)
爵位所以取尊於當世而非取信後世之具也達官顯
人苟無足傳則聲與身泯隱約之士道術文學誠過乎
人人其居雖困而其所有昭乎若日月之揭夫孰能掩
之世俗不能察託傳世之任者不於其道而於其位親
沒而圖銘墓之文往往於位號華顯者求之甚者或假
辭於文士而寓名於公卿豈知古之傳世者固不以禄
位而重哉其陋也甚矣金華胡翰先生異時常以一布
衣入史館出為衢府教授退處田里以終士之貧困無
出其上者然其操履高介文章雅馴當世之士多自謂
不能及之先生既不妄稱譽而世俗亦鮮知其文故四
方得其文者為最寡吴郡韓君奕示余以先生所作先
府君墓銘盛有所推許於知愛先生之文可知奕之異
乎衆人於先生亟與之言可信其先君果奇士也余年
二十一見先生於金華先生不余賤待以國士與語連
日夜不休今亡矣思重見而弗可得讀其文如接其聲
容因書卷末以授韓氏使世俗知韓氏之求先生之不
拒皆古道也
題靈隱寺碑後(方孝孺)
天地間至堅固者莫如金玉木石脆薄者莫如簡筆縑
紙礲石攻木範金坏土以成室其成也難其傳也宜其
可久操筆書紙率然而成文非假金石以刻之宜其易
毁滅也然而世之為堅固之具者常托其傳於易毁之
物則豈不以其所托之人為足恃耶錢唐佛寺最鉅麗
者曰靈隱當元皇慶壬子嘗改而新作之距今洪武癸
酉僅越八十二春秋求其一榱一瓦皆巳毁燎無遺而
金華石塘胡公及吴興趙文敏公所撰而書之文述寺
之創始與其山水之勝棟宇之麗僅盈尺之紙耳誦而
觀之當時之事猶儼乎如在則夫天下之可恃以求久
者果安屬哉亦可以慨然而有感矣石塘在元位最不
顯而行最篤文最奇趙公名最高每得其文必欣然為
之書於是又可見苟有足恃固不以外物為重輕而二
公之過乎人必有出乎文辭翰墨之外者而世之尊二
公者方拘拘然求之於此而不知求之於彼不亦重可
感哉翰林脩撰練君子寧以此卷示余子寧多學而甚
文必以余言為然
明文海卷二百九十七
