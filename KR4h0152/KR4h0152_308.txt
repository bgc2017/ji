明文海卷三百八餘姚黃宗羲編
序九十九
時文
詩藝存玄選序(胡胤嘉)
余觀仲魯之名詩而歎其深於詩也夫詩異於文也味
之躍然於胸歌之欲溢於口而解之卒不易解水中之
月鏡中之花嚴儀氏彷彿言之矣今夫懷人者矚于其
目致於其心感而落涕勞而咳呻久之而時物之變遷
夢寐之恍忽皆仿彿焉躑蠋焉何無己也及見而感者
忽散勞者忽暢而意己盡矣不見之妙於見如是也詩
之為道所最忌者長言咏嘆而意先盡也故理窮於易
情窮於詩法窮於春秋非以能盡為窮而正以其不
必盡為窮伏羲氏畫卦有象而無文故苞理極風雅
頌有言而無說故懷情深聖人作麟史亦有案而無
斷故用法曲此三者所以為聖人精微之書也詩莫
善於唐即一代而具初盛中晚之變三變而益下豈後
之才减於初而造意之不工惟其才愈拓意愈工而附
才與意以俱盡初之渾渾盛之莽莽至此無餘矣皮陸
之幽險李温之怪艷幾欲破天荒翻地軸軼正始而上
之而詩以是晚故余嘗語朱原信曰中晚之無詩不以
其靡而以其盡也今以詩為文且為今制藝之文其能
無盡乎然余所為不盡非韻短音微之謂也含情於無
窮雖極之百千萬言而其不盡者自不可盡老氏以玄
為衆妙之門玄非不妙而不盡於妙故曰玄者闇也默
也所為藏之於不見者也仲魯刪詩而名之以玄是得
夫不盡之旨而寄焉者予故曰仲魯深於詩也
自序(鄭之玄)
陸放翁於自巳詩文動云娱憂紓悲放翁一生自家受
用巳極古人實歴所到往往不能自己觀放翁詩文不
但豪氣縱横使人拍案而起有真情有至性一種快心
之談在筆外墨外當拂鬱煩悶時讀之真有消釋觧散
之功故開放翁之帙亦遂流連一覽而不容不盡此文
字之快境也制義之業戔戔無當但有此物即有此物
之聲價有此物之嫡𣲖逢時之儒髯枯腸嘔至於皓首
一生惡趣幾為苦海快亦自難余於此道初不甚理理
不求深思不求奥不宗大家不談元脉苟出口取適而
己是故膚淺合離之病一一自知然或於無人處自諷
之則亦時囅然而開口盖惟不求深不求奥所以不至
於攅眉自苦而惟不宗大家不談元脉所以一意不為
深奥少年才情頗活得文之候多于微醺於獨步于偶
閱他書于將寝或夢覺索筆急書微有可觀而入社拈
題對壘面壁則决不得一快語往在京師與諸同舍談
文各為一評而余自評謂如人家尋失貓子平日覓不
得有時還自來其來亦可喜諸同舍莫不笑之公車數
載筆墨愈狂至親相念者勉之以入時之文勿令淺癖
徒逢已意毋論予必不能即能之巫師禹步自憎面目
真性情都無復有卑竟我自作我矣凡予前後所刻有
科頭亂髮求巳一快者而亦有俛首受八比之令苟且
拂巳而事人者文章之道不以自快而從遇合立想豈
不悲哉因遣人重錄一過盡芟其巳意之不堪者非謂
娛憂紓悲足盡于此舉十年來不能快人之業付之一
焚或遂如劉蜕盡封之梓州未忍也
涂瞻生制義小序(鄭之玄)
予與瞻生同時得雋一十八年于兹矣其時壬子之才
蒸蒸甚盛瞻生白晳茂美其人特妙制舉言清灑絕塵
其文尤妙中原旌鼓未知與瞻生孰先後也俯仰之間
遂成往事曩歲見瞻生於長安衣染京塵白晳如故今
日復見瞻生寄至之文則緻堅理密入之不膚出之不
棘造詣渾成將大有所償為吾黨之後勁無疑矣武夷
之茶妙于天下渾陽之酒妙于七郡幔亭往來乏絕茶
既不可常得而海氛為梗酒舶俱斷豈非懊事今瞻生之
文乃能自遠而致是何當摘茶洞之旗槍出春瓶之玉
帶相與口嘗而舌別之不能無望于瞻生矣
明文海卷三百八
