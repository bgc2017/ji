明文海卷五十七餘姚黃宗羲編
奏疏十一
時政切要疏(張居正)
臣聞帝王之治天下有大本有急務正心脩身建極以
為臣民之表率者圖治之大本也審機度勢更化宜民
者救時之急務也大本雖立而不能更化以善治譬之
琴瑟不調不解而更張之不可鼓也恭惟我皇上踐祚
以來正身脩德講學勤政惓惓以敬天法祖為心以節
財愛民為務圖治之大本既已立矣但近來風俗人情
積習生弊有頽靡不振之漸有極重難反之幾若不稍
加更易恐無以新天下之耳目一天下之心志臣不揣
愚陋日夜思惟謹就今時之所宜者條為六事開欵上
請用備聖明採擇臣又自惟幸得以經術遭逢聖主備
位輔弼朝夕與同事諸臣寅恭諧協凡有所見自可随
事納忠似不必更有建白但臣之愚昹切見皇上有必
為之志而淵衷静默臣下莫能仰窺天下有願治之心
而舊習因仍趨向未知所適故不敢避形迹披瀝上陳
期於宣昭主德而齊一衆志非有他也伏乞聖慈垂鑒
俯賜施行天下幸甚臣愚幸甚一省議論臣聞天下之
事慮之貴詳行之貴力謀在衆斷在於獨漢臣申公云
為治不在多言顧力行何如耳臣竊見頃年以來朝廷
之間議論太多或一事而甲可乙否或一人而朝夷暮
跖或前後不覺背馳或毁譽自為矛盾是非淆於唇吻
用舍决於愛憎政多紛更事無統紀又每見督撫等官
初到地方即例有條陳一疏或謾言數事或更置數官
文藻競工覽者每為所眩不曰此人有才即曰此人任
事其實蒞任之始也地方利病豈盡周知屬官賢否豈
能洞察不過採聽於衆口耳讀其詞藻雖若爛然究其
指歸茫未有效比其久也或并其自言者而忘之矣即
如昨年皇上以賊内犯特勅廷臣集議防禦之策當其
時衆言盈廷羣策畢舉今又將一年矣其所言者果盡
舉行否乎其所行者果有實效否乎又如薊鎮之事初
建議者曰吾欲云云當事者亦曰吾欲云云曾無幾何
而將不相能士譁於伍異論繁興訛言踵至於是議罷
練兵者又紛紛矣臣竊以為事無全利亦無全害人有
所長亦有所短要在權利害之多寡酌長短之所宜委
任責成庶克有濟今始則計慮未詳既以人言而行終
則執守靡定又以人言而止加之愛惡交攻意見横出
讒言微中飛語流傳尋之莫究其端聽者不勝其眩是
以人懷疑貳動見譸張虚曠歲時成功難睹語曰多指
亂視多言亂聽此最今之大患也伏望皇上自今以後
勵精治理主宰化機掃無用之虚詞求躬行之實效欲
為一事湏審之於初務求停當及計慮已審即斷而行
之如唐憲宗之討淮蔡雖百方阻之而終不為之搖欲
用一人須慎之於始務求相應既得其人則信而任之
如魏文侯之任樂羊雖謗書盈篋而終不為之動再乞
天語丁寧部院等衙門今後各宜仰體朝廷省事尚實
之意一切章奏務從簡切是非可否須明白直陳毋得
彼此推諉徒託虚言其大小臣工亦各宜秉公持正以
誠心直道相與以勉修職業為務反薄歸厚尚質省文
庶治理可興而風俗可變也一振紀綱臣聞人君以一
身而居兆民之上臨制四海之廣所以能使天下皆服
從其教令整齊而不亂者紀綱而已綱如網之有繩紀
如絲之有總詩曰勉勉我王綱紀四方此人主太阿之
柄不可一日而倒持者也臣竊見近年以來紀綱不肅
法度不行上下務為姑息百事悉從委徇以模稜两可
謂之調停以委曲遷就謂之善處法之所加唯在於微
賤而強梗者雖壊法干紀而莫之誰何禮之所制反在
於朝廷而為下者或越理犯分而恬不知畏將陵替之
風漸成指臂之勢難使賈誼所謂&KR0979;盭者深可慮也然
人情習玩已久驟一振之必將曰此拂人之情者也又
將曰此務為操切者也臣請有以解之夫徇情之與順
情名雖同而實則異振作之與操切事若近而用則殊
盖順情者因人情之所同欲者而施之大學所謂民之
所好好之民之所惡惡之者也若徇情則不顧理之是
非事之可否而惟人情之是便而已振作者謂整齊嚴
肅懸法以示民而使之不敢犯孔子所謂道之以德齊
之以禮者也若操切則為嚴刑峻法虐使其民而已故
情可順而不可徇法宜嚴而不宜猛伏望皇上奮乾剛
之斷普離照之明張法紀以肅羣工攬權綱而貞百度
刑賞予奪一歸之公道而不必曲徇乎私情政教號令
必斷於宸衷而無致紛更於浮議法所當加雖貴近不
宥事有所枉雖疎賤必申仍乞勅下都察院查照嘉靖
初年初定憲綱事理再加申飭秉持公論振揚風紀以
佐皇上明作勵精之治庶體統正朝廷尊而下有法守
矣一重詔令臣聞君者主令者也臣者行君之令而致
之民者也君不主令則無威臣不行君之令而致之民
則無法斯大亂之道也臣看得舊規凡各衙門章奏奉
旨有某部看了來說者必是緊關事情重大機務有某
部知道者雖若稍緩亦必合行事務或關係各地方民
情利病該衙門自宜參酌緩急次第題覆至於發自聖
衷特降勅諭者又與泛常不同尤宜上緊奉行事乃無
壅蓋天子之號令譬之風霆若風不能動而霆不能擊
則造化之機滯而乾坤之用息矣臣竊見近日以來朝
廷詔旨廢格不行抄到各衙門槩從停閣或已題奉欽
依一切視為故紙禁之不止令之不從至於應勘應報
奉旨行下者各地方官尤屬遲慢有查勘一事而數十
年不完者文卷委積多致沉埋干證之人半在鬼錄年
月既遠事多失真遂使漏網終逃國有不申之法覆盆
自苦人懷不白之冤是非何由而明賞罰何由而當伏
望勅下部院等衙門凡大小事務既奉明旨須數日之
内即行題覆若事理了然明白易見者即行據理剖斷
毋但諉之撫按議處以致躭延其有合行議勘問奏亦
要酌量事情緩急道里遠近嚴立期限責令上緊奏報
該部置立號簿登記註銷如有違限不行奏報者從實
查參坐以違制之罪吏部即以此考其勤惰以為賢否
然後人思盡職而事無壅滯一覈名實臣聞人主之所
以馭其臣者賞罰用舍而已欲用舍賞罰之當在於綜
覈名實而已臣每見朝廷欲用一人當事者輙有乏才
之歎切以為古今人才不甚相遠人主操用舍予奪之
權以奔走天下之士何求而不得而曰世無才焉臣不
信也惟名實之不覈揀擇之不精所用非其所急所取
非其所求則上之爵賞不重而人懷僥倖之心牛驥以
並駕而俱疲工拙以混吹而莫辨才惡得而不乏事惡
得而有濟哉臣請略言其槩夫噐必試而後知其利鈍
馬必試而後知其駑良今用人則不然稱人之才不必
試之以事任之以事不必更考其成及至僨事之時又
未必明正其罪椎魯少文者以無用見譏而大言無當
者以虛聲叨譽倜儻抗直者以忤時難合而脂韋逢時
者以巧宦易容其才雖可用也或以卑微而輕忽之其
才本無取也或以名高而尊禮之或因一事之善而終
身借之以為資或因一動之差而衆口訾之以為病加
以官不久任事不責成更調太繁遷轉太驟資格太拘
毁譽失實又有一種風尚士大夫務為聲稱舍其職業
反屬茫昧主錢榖者不知出納之數司刑名者未諳律
例之文官守既失事何由舉凡此皆所謂名與實爽者
也如此則真才實能之士何由得進而百官有司之職
何由得舉哉故臣妄以為世不患無才患無用才之道
如得其道則舉天下之事唯上之所欲為無不應者臣
願皇上慎重名噐愛惜爵賞用人必考其終授任必求
其當有功於國家即千金之賞通侯之印亦不宜吝無
功於國家雖嚬笑之微敝袴之賤亦勿輕予仍乞勅下
吏部嚴考課之法審名實之歸遵照祖宗舊規凡京官
及三六年考滿毋得槩引復職濫給恩典湏明白開具
稱職平常不稱職以為殿最若其功過未大顯著未可
遽行黜陟者乞將誥勅勲階等項酌量裁與稍加差等
以示激勸至於用舍進退一以功實為凖毋徒眩於聲
名毋盡拘於資格毋搖之以毁譽毋雜之以愛憎毋以
一事槩其平生毋以一𤯝掩其大節在京各衙門佐貳
官須量其才噐之所宜者授之平居則使之講究職業
贊佐長官如將官庫所儲盡行催解以致各省庫藏空
虚水旱災傷視民之死而不能賑两廣軍兵供餉百出
而不能支是國未充而元氣已耗矣臣切以為天之生
財在官在民止有此數譬之於人禀賦強弱自有分别
善飬生者惟撙節愛惜不以嗜欲戕之亦皆足以却病
而延夀昔漢昭帝承武帝多事之後海内虛耗霍光佐
之節儉省用與民休息行之數年百姓阜安國用遂足
然則與其設法征求索之於有限之數以病民孰若加
意省儉取之於自足之中以厚下乎仰惟皇上即位以
來凡諸齋醮土木淫侈之費悉行停革雖大禹之克勤
克儉不是過矣然臣以為矯枉者必過其正當民窮財
盡之時若不痛加省節恐不能救也伏望皇上軫念民
窮加惠邦本於凡不急工程無益徵辦一切停免敦尚
儉素以為天下先仍乞勅下吏部慎選良吏牧飬小民
其守令賢否殿最惟以守已端潔實心愛民者乃與上
考稱職不次擢用若但善事上官幹理簿書而無實政
於百姓者雖有才能幹局止與中考其貪汚顯著者不
必引例發遣但將所犯贓私嚴行追併押發各邊自行
輸納完日發回原籍為民不但懲貪亦可為實邊之一
助再長官有缺即以佐貳代之不必另索其屬官有諳
練故事盡心官守者九年任滿亦照吏部陞授京職或
即轉本衙門堂上官小九卿堂上官品級相同者不必
更相調補各處廵撫官果於地方相宜久任者或就彼
加秩不必又遷他省布按二司官如參議久者即可陞
參政僉事久者即可陞副使不必互轉數易以滋勞擾
如此則人有專職事有責成人材亦不患其缺乏矣一
固邦本臣聞帝王之治欲攘外者必先安内書曰民惟
邦本本固邦寧自古雖極治之時不能無賊盗之患惟
百姓安樂家給人足雖有外患而邦本深固自可無虞
惟自百姓愁苦思亂民不聊生然後盗賊乘之而起蓋
安民可與行義而危民易與為非其勢然也恭惟皇上
嗣登大寳首下蠲恤之詔黎元忻忻方切更生獨昨歲
以元年蠲賦一半國用不足又邊費重大内帑空乏不
得已差四御史分道督賦三都御史清理屯鹽皆一切
權宜以佐國用之急而人遂有苦其搜括者臣近日訪
之外論皆稱不便緣各御史差出目覩百姓窮苦亦無
别法清查止乞勅下戶部悉心講求財用之所以日匱
者其弊何在今欲措理其道何由今風俗侈靡官民服
舍俱無限制外之豪強兼并賦後不均花分詭寄恃頑
不納田糧偏累小民官府造作侵欺冐破奸徒罔利有
名無實各衙門在官錢糧漫無稽查假公濟私官吏滋
弊凡此耗財病民之大者若求其害財者而去之則亦
何必索之於勞苦之民而自耗國家之元氣乎前項催
督御史事完之後宜即令回京此後不必再差重為地
方之病其屯鹽各差都御史應否取回别用但責成於
該管撫按使之悉心清理亦乞勅下該部從長計議具
奏定奪以後上下惟務清心省事安静不擾庶民生可
遂而邦本獲寧也一飭戎備臣惟當今之事可慮者莫
重於邊防廟堂之上所當日夜圖畫者亦莫急於邊防
邇年以來患日深邊事久廢比者屢蒙聖諭嚴飭邊臣
人人思奮一時督撫將令等官頗稱得人目前守禦似
亦略備矣然臣以為不一創之其患不止但戰乃危事
未可易言須從容審圖以計勝之耳今之上策莫如自
治而其機要所在惟在皇上赫然奮發先定聖志聖志
定而懷忠藴謀之士得效於前矣今談者皆曰吾兵不
多食不足將帥不得其人臣以為此三者不足患也夫
兵不患少而患弱今軍伍雖缺而糧籍俱存若能按籍
徵求清查影占随宜募補着實訓練何患無兵損無用
不急之費併其財力以撫飬戰鬭之士何患無財懸重
賞以勸有功寬文法以伸將權則忠勇之夫孰不思奮
又何患於無將臣之所患特患中國無奮勵激發之志
因循怠玩姑務偷安則雖有兵食良將亦恐不能有為
耳故臣願皇上急先自治之圖堅定必為之志屬任謀
臣脩舉實政不求近功不忘有事熟計而審行之不出
五年邊可安矣至於目今自守之策莫要於選擇邊吏
團練鄉兵併守墩堡令民耕牧時簡精銳出其空虚以
制之寇即入犯亦可不至大失此數者昨雖已經閣部
議行臣愚猶恐人心玩愒日久尚以彌文塞責伏乞勅
下兵部申飭各邊督撫務將前事着實舉行俟秋防畢
日嚴查有無實效大行賞罰庶沿邊諸郡在在有備而
不敢窺也再照祖宗時京營之兵數十萬今雖不足尚
可得八九萬人若使訓練有方亦豈盡皆無用但士習
驕惰法令難行雖春秋操練徒虚文耳臣考之古禮及
我祖宗故事俱有大閱之禮以習武事而戒不虞今京
城内外守備单弱臣常以為憂伏乞勅下戎攻大臣申
嚴軍政設法訓練每歲或間歲季冬農隙之時恭請聖
駕親臨校閱一以試將官之賢否一以觀軍士之勇怯
有技藝精者分别賞賚老弱不堪者即行汰易如此不
惟使輦轂之下常有數萬精兵得居重馭輕之道且此
一舉動傳之遠近皆知皇上加意武偹整飭戎事亦足
以伐敵人之謀銷未萌之患誠轉弱為強之一機也
明制體以重王言疏(張居正)
竊照閣臣之職專一視草代言故其官謂之知制誥若
制詞失體以致輕䙝王言則閣臣為不職矣謹按舊規
凡官員應給誥勅該部題奉欽依手本到閣撰述官先
具稿送臣等看詳改定謄寫進呈候批紅發下撰述官
用關防掛號然後發中書舍人寫軸用寳此定制也至
於制命之詞貴在簡嚴莊重乃為得體查得成化弘治
間誥勅叙本身履歴功績不過百餘字祖父母父母妻
室不過六七十字至於慶典覃恩則其詞尤簡盖以恩
例槩及比之考績不同故以賚被為榮不必詳其閱歴
此制體也近年以來俗尚干求辭多浮靡撰述官沿襲宿
弊往往不候進呈先將文稿傳示於人其中詞語又過
為誇侈多至百千言或本無實行虛為頌美或事涉幽
隐極力宣揚臣等方欲為之更定而本官已先得稿登
軸矣夫誥勅者朝廷所以告諭臣下者也臣諛其君猶
謂之佞况以上諛下是何理乎查得嘉靖十二年該大
學士張孚敬等題為重誥勅事奉世宗肅皇帝聖旨卿
等所言已足見敬慎至意近年以來委的誥詞之文浮
泛誇譽至於數百甚非制體甚非王言今後都着删去
浮詞以存實體欽此又該本官題為前事參論制勅房
辦事大理寺評事岳梁撰擬南京兵部尚書陶琰贈官
誥文浮詞誇誕又不先送内閣看詳輙便進呈等因奉
世宗肅皇帝聖旨卿等另撰誥文來看岳梁騁賣浮詞
蔑視制詞不遵前旨着法司提問欽此此時嘉靖初年
誥勅之文視成化弘治雖為稍繁然尚未如近年之甚
也竊以禮貴從先辭尚體要况命令之辭乃一代典制
傳之四方垂之後世所關非小此係臣等職掌不容不
為釐正伏乞皇上念朝廷體統之當尊國家典制之當
守勅下臣等戒諭各撰述官自今以後凡為制誥必須
復古崇實毋得徇情飾辭以壞制體及文字未經進呈
亦毋得預行傳示以市私交如此庶王言重國體尊而
臣等亦得以守其常職矣
申明冠禮疏(孫存)
禮部主客清吏司署郎中主事臣孫存謹奏為申明冠
禮事近該臣奏請皇帝陛下舉行冠禮伏蒙勅下禮部
覆題奉聖旨是既先朝俱未舉行罷欽此欽遵臣有以
仰窺陛下虛心聽納無意無必之盛節矣盖本部言家
語載孔子謂人君治成人之事者何冠之有肆我英宗
皇帝武宗皇帝俱未舉行冠禮陛下因是其言而罷之
若本部詳言天子冠禮乃我太祖高皇帝之聖制與歴
代之所已行則陛下亦且是其言而行之矣臣謹按家
語周公使祝雍頌曰令月吉日王始加元服去王幼志
思服衮職欽若昊天六合是式率爾祖考永永無極此
周公之冠禮也歴漢魏晉唐帝冠之禮大率祖之博物
記漢孝昭帝冠辭曰陛下摛顯先帝之光輝以承皇天
之嘉祐欽奉仲春之吉辰普遵大道之郊域秉率百福
之休靈始加昭明之元服推遠冲孺之幼志藴藉文武
之純德肅勤高祖之清廟六合之内靡不承式永永與
天無極後漢書正月甲子若丙子為吉日可加元服儀
從冠禮乘輿初服緇布進賢次爵弁次通天皆於高祖
廟以禮謁見世祖廟又興平元年正月甲子帝加元服
司徒淳于嘉為賓加賜玄纁駟馬此漢天子之冠禮
也三國志魏天子冠一加其說與家語相發明曰士禮
三加加有成也至於天子無加數之文者將以踐阼臨
下尊極德備豈得與士同也此魏帝之冠禮也晉書穆
帝孝武帝將冠皆先以幣告廟訖又廟見江左諸帝將
冠金石宿設百僚陪位又預於殿上舖大牀御府令奉
冕幘簪導衮服以授侍中常侍太尉加幘太保加冕太
尉跪讀祝文曰令月吉日始加元服皇帝穆穆思弘衮
職欽若昊天六合是式率遵祖考永永無極眉夀維祺
介兹景福加冠訖侍中繫玄紞常侍脱帝絳紗服加衮
服事畢太保率羣臣奉觴上夀王公以下三稱萬歲乃
退此晉天子之冠禮也唐書四曰嘉禮皇帝始加元服
有司卜日告於天地宗廟祝曰令月吉日始加元服夀
考維祺以介景福乃冠此唐天子之冠禮也今曰天子無
冠禮然則彼皆非與我太祖超越百王親集五禮其制
天子冠禮盖取諸周奏告郊廟百僚陪位行禮殿上進
醴稱賀盖取諸晉一加冕冠盖取諸魏祝詞爾雅盖取
諸唐今陛下將冠誠述我太祖之禮而行之幣告於天
地宗廟詔告於文武羣臣於奉天正殿行之以文武大
臣攝之太師太尉相之使臣子喜哉遂其嵩呼舞蹈之
賀則四海之民聞之舉忻忻然有喜色而相告曰明天
子冠矣復行太祖之政矣天下自此太平也豈不光明
俊偉哉乃若今之所行以巍巍天子之冠禮官不與其
儀史臣不書其事天地無奏告之文臣民無慶賀之節
不相之以元老大臣而相之以近習閽寺不行之於當
陽正衙而行之於燕居寢殿竊為聖明惜之且臣之所
論者非謂陛下不行三加之禮為不重人道之始也謂
陛下不行一加之禮為不偹冠禮之儀也盖三加者士
之冠禮載諸儀禮者是也自元子以下皆然天下無生
而貴者故也一加者天子之冠禮行於周王衍于魏人
備載於大明集禮者是也惟天子行之其禮異於士則
義亦異於士矣士之冠禮成人之禮也君之冠禮君人
之禮也家語所謂人君不冠者謂人君不行士之冠禮
也乃謂人君不行人君之冠禮可乎况家語文不類於
六經義或繆于聖人殆不可盡信之書也若大明集禮
之冠禮本之周公監於歴代而折衷於吾聖祖乃無非
可行之成憲也我聖祖嘗命羣臣議毋服古今言人人
殊乃斷自宸衷著為定制而曰禮樂征伐自天子出正
以三代之禮不相沿襲時王之制所當遵守凡所著定
者皆精神心術之運萬世不易之定體也若以天子冠
禮之制為有戾於孔子之言則我聖祖萬幾之暇博極
群書豈獨遺家語而必欲從周公之制哉殆必有槩於
中而損之益之以適厥中耳惟我英宗武宗未行冠禮
則亦當時之疑議也與其法當時之疑議孰若法聖祖
不刊之成憲耶其有謂周公以叔父攝位故冠成王以
成人之禮非後世臣下可同也臣謂此言尤謬大抵成
王君也周公臣也君臣之義無所逃於天地之間而何
有於叔父何有於居攝惟如此而後天下之為君臣者
定故有周君臣之分猶萬世君臣之分也周公可以舉
冠於成王固知冠禮未有不可行於天子也今陛下冠
期日近而臣復凟宸聦無及於事而祗蹈干冐天威之
罪但心有所懷不得不盡倘蒙聖明採擇則大婚尚在
半月之後尚可改卜日行也臣言之後恐有以非正月
甲子為言者則漢惠帝冠以三月固不必正月可冠也
伏望皇上仰遵祖訓俯賜宸斷訪於元老儒臣毅然復
行隆古之禮則修已化民之大端而敬天法祖之一道
也臣極知方今天下之事甚有大於此者則陛下有股
肱之寄有耳目之司有諤諤之六卿有師師之庶職夫
既已言之矣如臣卑微愚昧徒陳一節之禮猶弗可底
行尚敢他說哉臣不勝隕越待罪之至
先夫子曰孫存字性父滁陽人官至河南布政使所
著豐山集文亦應酬略兼理學
乞行攀送梓宫䟽(孫繼臯)
奏為古今大綱常必不可虧國家大典禮必不可缺冐
懇聖明扶疾攀送母后以光聖人大孝慰寰海同情事
臣於本月十五日忽禮部接出聖旨朕自閏八月初旬
偶爾痰流注於左足動履不便今大行皇妣引發朕不
能恭行攀送不勝哀慟着遣獻代行卿還傳示務要虔
潔敬慎恭誠供事欽此臣再三捧誦再三思維於所謂
痰注左足動履不便者而見聖情之萬不獲已也於所
謂虔潔敬慎恭誠供事者而見聖心之萬不獲安也雖
然皇上綱常之主而典禮之宗也兹舉而遂皇上異日
必自追悔又必將追咎羣臣不言而以為朝廷無人臣
敢先言之以無勤皇上悔可乎夫皇上大孝聞天下久
矣毋論母后生前極天下飬即初逝而成服皇上且奔
且哭哭極哀外廷所聞也上慈謚奏册寳登降薦獻戚
與禮步而過宫門而後登輿外廷所見也盖天生大聖
人其舉動不愆往往若此矣今只一攀送而以疾格九
仞一簣臣竊為皇上惜之且皇上不出宫眷必不得帷
而至午門神帛朝祖必且降而藉奠獻使手宫眷即不
送其小者也神帛何帛朝祖何事奠獻使何人而猥令
䙝凟不知母后之神靈肯於帛乎憑依否耶列聖在天
之神靈肯於使乎降鍳否耶古人於親喪雖小物細故
必誠必信必躬必親而今却於大處不無虧缺也臣又
為皇上重惜之然而皇上固曰吾適於痰弗良於行耳
臣請有以進今夫禮居喪無沐浴飲酒食肉而有沐浴
飲酒食肉者疾故也皇上誠適於痰弗良於行即輿而
出午門等門掖而成禮何弗可者親之喪達乎天子在
所自致而已事關大綱常大典禮四海觀刑萬代瞻仰
實在兹舉臣不勝狗馬之心攄其愚忠惟皇上深思力
行勿之有悔臣冐昧陳言無任惶恐待罪之至
史職疏(張位)
臣聞古者左史記動右史記言故當時聖君明臣經世
之蹟炳然侈於後觀歷代建置不同厥任均重我祖宗
尚設起居注官故聖政記日歷諸書謨烈孔彰允為昭
代啓佑之典後因詳定史職以翰林修撰編修撿討專
任紀載之事而起居注遂罷今國史之員雖設其名存
其實廢矣臣頃偹員纂修切見先朝政事不過櫽括章
疏之存者紀之若非出於詔令形諸建白則近者以無
據而略遠者以不知而遺中間精神脉絡每每不相聯
貫致使聖代鴻猷茂烈鬱而未章非所以嫓前徽而光
後範也舊聞史氏中亦有随所覩記暗疏之者因事無
專責往往中輟紀載既失其職徒令野史流傳淆亂失
真甚亡謂也况不值纂修則史官充位無以自效徒日
費大官供給循名責實其將謂何兹事關係不細舉世
知之以為宜復久矣恭遇聖歷更新明良會合凡典學
勤政都俞儆戒盛美之事有不見於章疏而為中外傳
誦者甚多紀載無徵誠為缺典夫當職而不能舉守官
之恥也主上明聖而德不布聞有司之過也以臣愚見
今不必大為更張别創名秩第令見在諸臣日輪數人
進直史舘候有明旨及朝講召對宫禁遊習凡一言一
行為師保所及知者謹據見聞敬紀之其各衙門所奏
所行大事疏下六科亦據緣繇紀其節略藏之秘府以
備參考且今之史臣將以儲講論弼直之選者學古而
未通今奚以待用誠使之日有見聞明習國家政體異
時備顧問當大事不患無具夫天下事不知其非而安
之猶可言也今明知之轉移無難逡廵莫肯先發欲何
待也臣切憂之不特此一事為然伏乞勅下閣部會同
計議如果臣言可采事體無礙特賜斟酌施行則盛美
傳而國典備職業修人才儲於治道未必無補萬一矣
建輔城定兵制疏(張位)
奏為建輔城定兵制以鞏萬年皇圖事臣聞之易曰王
公設險以守其國書曰申畫郊圻慎固封守以康四海
盖險不設則不可守國尊嚴王畿則根本固而天下蒙
安國家定鼎燕京雄勝超越九重居尊三面鄰邊固與前
代建都中原者不同成祖文皇帝三犂北庭力強盛草
創建設以竢後人念自大寧撤防東勝失守關隘彌近
拱衛宜嚴今京東距薊鎮不二百里京西去宣鎮不四
百里東南之去天津海口不二百里西南之去紫荆關
路不三百里朝衝隘口夕抵郊原鐡騎乘風勢不可遏
夫以至重之地而伏至危之形防護未周形勝未備咸
抱隐憂久矣嘉靖庚戌年間敵騎闖入邊關徑至城下
輦轂萬姓米㸑所需城門一關内外交阻况今北邊騷
動倭防正殷桑土綢繆尤當亟慮臣竊以為宜於近京
周圍十里内外卜擇水土善利要害處所特建輔城四
座護衛京師每城置兵萬人内設營房以處軍士外設
教場照常操練聲勢犄角有恃無恐猝有外患城門可開
合遵照祖宗五軍舊制即以三大營見操官兵為中軍
大營其四城應撥營兵各萬分練或查取京衛五十四
屯及京營三屯餘丁挑選精壯以充其數擇前後左右
五府見任官知軍事者統之俱聽戎政大臣節制偏禆
將領一視大營之制城内兼置倉場各貯一年芻粟再
設憲司文臣二員監&KR0757;督餉令熟兵事以儲邊才量撥
近城田地給軍耕種以優飬贍四隅聯絡墩堡以嚴守
望周遭開通溝洫栽植樹木以扼戎馬險足以守兵足
以防此真國家強本之圖萬年不拔之計也嘗考漢設
南北二軍宋設禁廂二軍彼此相制為安我太祖定鼎
金陵長江天險復設浦子口大營屯兵積餉具有深意
伏見今之講武者但計兵力不考兵制盖兵弱則有耗
費之患而兵強則有肘腋之虞虎豹在山牙爪自恃尾
大不掉輕重倒持宜令各將官於營軍中揀擇壯勇千
百名稍厚廩餼常置左右即以此千百人充伍長甲正
部隊名色視將領官職崇卑以定多寡差等俾名分相
維苦樂相通臂指可使緩急可頼或一營揭挺彼此勢
足以相制或一夫脱巾上下力足以相鈐分數既明多
多益善此又為將領強本不特可行於京營而且可行
於各邊者也若言四輔之城兵力尚少則請於畿甸八
府州縣民壯中再行挑選充數或以入班之軍酌量凑
補或以召募之衆事寧續增仍令廵視京營科道官一
體稽閱此制一定不惟可壯居重馭輕之勢且可弭驕
悍譟呼之事矣或謂營建多費時詘舉贏然久遠之圖
豈必旦夕之就期以數歲何患其遲或謂守在四邊在
德非險若為堂奥之備恐示張皇之形徒襲常談終誤
大事盖非常之原黎民所懼及臻厥成天下晏如今夫
冨人之家欲防外侮必須固籓籬守門戶而後室家即
安戒僮僕嚴備禦而後盗賊難犯今建城制兵之議是
即固守備禦之策也庶人且能為一家謀况以天子之
尊可不為皇居萬世計乎謹繪城圖一幅恭進御覽伏
乞勅下該部及時會議待邊事稍寧次第舉行宗社生
靈不勝幸甚
明文海卷五十七
