明文海卷二百七十七餘姚黃宗羲編
序六十八
詩集
詩存自序(陸符)
小序曰詩者志之所之又曰情動乎中而形於言陸士
衡曰詩緣情以綺靡沈休文曰賞好異情意製相詭由
是言之離情與志莫可名詩志極情生景斯以叩三百
篇而降騷賦樂府五七言歌行律絶意製詭譎雲委波
屬要之多情語也無情之語不可久視襲古人尖句短
律媚勢佞主市交遊而作聲色豈情也哉余之詩始於
薌澤乍聞襦袂解酒潮初上粉痕知盖兒時情鍾之句
自此率多斷章往来胸臆間然皆遭於情而跲於辭至
壬戌而始多積紙有酬答者有贈寄者有詠物者有鳴
志者有孤憤而牢騷者有一往而旖旎者有登山臨水
逌然以遇者有偃戶倚牀泬然而得者要不足以當古
人特非其志意之所寄則躑躅燥吻終日不能以濡一
翰凡余之得自有其情可伸眉於古人者獨此市交遊
作聲色灑然爾己矣雖然時人方貴科第尊制義詩賦
不取以進身而榮名不出於市交作聲無以飾不材之
容擅謀食之勝余故決然自此謝遣庶幾少酬時人之
望而終竟古人之志因取積紙刪半存之自壬戌迄丙
寅得詩賦九十六首名其編曰壬丙詩存藏之笥中
姚天逋詩叙(尹民興)
艾軒曰詩芽茁自楚國盖以風始江漢騷肇三閭也楚
人以直大激昂之氣洩諸詩歌故能内貢丹心外儀峻
表靜言哦之穆然懷矣而或曰和平温厚詩之範也浸
以漂柔為和無統為厚卑僬為温熟於昆弟親戚之謦
欬而駭詆四域之言者為平又且取暢閒情抗聲雅致
緬鏤脂黛銳競風流啁嘲法言優戲遠論使人蕩然不
知是非治亂之所存生心發政將工和同綦盗誕以飾
邪文奸為上策誹直言正色為迂勞相漸相漬其不足
以持國理民矣惕乎吾黨之憂也春秋一書繼詩而作
也使二百四十年之臣子如蹈肅霜皚雪之中豈温厚
和平四字足以涵盖斯書者而詩可知焉詩之體嚴所
以遏駑散貪戾之氣刦之端慤也其為聲也壯震動斯
民之聾瞽而泄諸聰明之庭也芭其義叩銅盤者指在
日也象之鼻告以杵也使人如臨蟠龍之淵而不敢䙝
測也夫然後並峙四經始洗天下是亦天下之最尊尚
矣天逋莊士也其為詩也用巨闕不用琚佩用隂平不
用蕪皋用狂狷於無妄之世不用無非無刺側塞堯舜
之門誠為楚國之英談而達春秋仳詩之遠旨矣或曰
天逋工杜詩故能制造華妙博應無方予譏焉昔子胥
文種生不相比也種死胥從海上取種去並駕濤輪激
揚先後故曰同者不親親者不同吾有以知天逋之詩
矣昔者吾友嘗有大絯也衆焚和天逋沃之介然不變
是固天逋之詩庫也夫人有具剛大明挺之氣洩諸文
章流諸事業安往而不善美乎譬諸神母飛乳五百道
俱墮千子口中豈有計量於其間精一而通固其所哉
余盱天逋渀盪此氣於下上之間綏靜黎物何但取暢
詩情也
某小吏學詩序之(尹民興)
士苟挾寸長如蟄蟲始振蠢然欲出汝歌詩滿箧十載
楚游寡有知者何也某曰固不願人知也詩迫以求知
則必役我心靈媚人眼孔譬如燈光能耀四遠限以垣
隙的然一綫耳世人之眼大不及隙而我之光日縮於
近不至火盡薪滅不止矣彼三百篇一時淫女情夫孤
臣孼子以自洩其狂惑之情而亦不知某句和平某句
温厚使知數百年後有一魯國男子刪定其詩以為千
萬世之經恐將瑟瑟雕飾而出亦不能廣心肆志以自
造於不可思議之域矣余守此志二十年自酣自暢自
顚自狂不喜世人譏彈惱亂此心也予曰大哉汝言推
此心以治世孫武之用兵衞鞅之行法李牧之守邊而
子産之治鄭也詩云乎哉此數子者皆置心於毁譽得
喪之外故能堅守其術以及於成世間小儒不足以謀
大事者好名之心重而瞻顧之念多也夫子穆然而思
寗武子之愚愚者不知毁譽得喪如彼數子者也嗟乎
吾安得斯人而與共事天下乎
叙翼子弟詩(尹民興)
予與昭弟自吳越旋往往胷中有剛激氣相搏為詩語
取快意㒺遵先典一日各出若干首以示邑之詩先生
先生軒渠曰二子之詩若以鼻職食以口職嗅也五官
錯亂予蔑觀子之詩矣於是嗒然自廢者閱月久之剛
激之氣愈多無所傾瀉復抽前吟益破器局兄唱弟和
左歌右舞始以鼻職食今有竅者皆鼻矣始以口職嗅
今有聲者皆口矣頃之翼子告予曰遂忘詩先生之言
哉予曰人之為詩若造化之生人也但令精氣滿足其
口耳闊狹骨肉窳隆氣機率焉而天亦莫之限矣夫魯
國聖人身横五畆腰大十圍執為聖人之榜式彼短小
者遂絶階聖之基乎此猶小大長短之說也龜骨外出
蝦腸隠腦蟲翼鳴蜇口腹之細及草樹有先花後實先
實而花或不花而實或根天而枝地竒竒變變然後造
化莫之窮若使腐儒司隂陽朝範一人夕型一物瑟瑟
而求之規規而度之造化之息焉久矣翼子曰詩何始
乎曰談詩如談兵善夫運用之妙存乎心此古將所以
取百勝而亦虞夏之詩歌遂為三百篇之曾祖父也譬
諸山水泰山高故能吐竒雲溟海深故能作壯波若以
臊穢不潔之胷營度高超淵邈之響是猶索波于澮期
雲於垤也憶弟始步時日禮大士千母疾將革禱佛百
日光充于閨疾以瘳曾受某所金審顧未義迴舟百里
以還之多如此類此正弟之詩母也夫有姜嫄必産聖
稷有太姒必毓寕王内充外章詩亦有然者不聞后稷
肖跡於大人康霍求形於西伯也
敘洞庭秋詩(尹民興)
四政迭霸秋底圓盈固天地休豫之會而記曰秋者愁
也管氏亦曰秋德憂哀何也盖嘗諦諟斯言矣穉童之
物衆所不材高其柯者拔其本矣毛羽之滿来網羅獸
肥澤火焚和天下之害伏於盛好之府者不可一端而
竟也以此知履成之難甚於履虎保終之味苦於飲藥
故聖人致其翼翼焉以聖人之才暨智跨天下而何靳
乃伯禹拜昌言姬旦輟飯沐夫亦曰堂上之糞不除則
郊草不瞻其芸也橋泄之氣不拔則百鬼欲毁其成千
人共指其仆也倏倏兮貫日而治詳終身之如曲列矣
何惑乎天地之憂愁當百寶鄰成之際哉今試盱衡夫
秋也菶菶谷明澤鼓疎果羽毛之屬煙海獸介剸車此
天地之阜積哉然而凄凄之風其愾歎矣肅霜皚皚其
恂慄矣氣摽以烈穆然幽思矣故曰秋者歲金緊斂之
氣以勁切百物者也些菴乃哦洞庭之秋章三十是義
何居洞庭者水之都居也龍魚百怪之所昌也砰天浮
山宜觀夏大舒氣敷和當逐春蠢秋則將韄其櫜矣些
菴曰吾於馮閎之壑而存聚斂之神處竒矞之區而作
清夷之覛善夫此目也夫逐廣大者志蕩憍而不收迷
魁竒者反彝常而戾類處至大而軥于至的臨極險而
㡳於至平非憂愁莫逮此些菴因階麗於盛差夏而戒
抑古人翼翼之心歟憶與些菴舫度岳陽雷雨大作余
曰可為洞庭雷雨詩不果今則秋之雷雨者以贊陽秀
宣養嘉材者也秋以黜退散越修潔庶類者也有黜退
之下意而後宣養下驕持修潔之奥苑而後退藏入密
公握其本予守其剽予游于瀾而公己綦萬業之能始
矣其於天下若工倕旋而靈臺不桎則今之詩鏤瑕琢
玕而刀刃不傷者其亦得此意焉否也既倡此目會同
詩壇以殷翼逝于丘以為勤行者寡跂矣同姓而發新
籟者些菴叔子野臣也異姓而鳴鐘頌者岑嵐袁子也
袁子襄陽人豐意氣善家仲又曰秋趨蹌也進而不舍
之象也惟憂而後能進進則駸駸焉自不能舍矣故晉
重耳之進曺衞生之越勾踐之進會稽生之其處齊秦
之艷與夫差前馬而不動其靈臺者真有一湖寒水波
澄葉下之意強哉憂乎矯哉秋乎
叙程禹開香雪詩(尹民興)
余來琴水見程禹開迫而儀之祺然羣玉之山阿平不
險而又中繩四徹也巳出香雪諸新詩眉髯巳茂鞶帨
妍整以其天度合併其文章亦似沈浸聖賢之精氣而
深宿於德禮之廬者攷其先夫子鉉吉氏骨挺天表危
步堂皇之上而又程二先生之勝裔宜乎禹開氣發於
清明詞範於方正也古者舉士必於世卿之家為其積
美而流光也五臣之祖皆以淳耀惇大弘顯天地之功
宜乎苖裔績豐諸夏師望鼓刀於肆伯昌載焉可為選
舉不類矣然而姜姓伯翳之後也儀百物而輔虞廷後
世始開茂材異等之科不稽祖德窮陋童昏之輩始試
有位吏道雜而淳正不敷難以比隆古代矣禹開順遵
先德固巳洩露於文章使升諸名職用德輔時聲歌之
細不足言程二夫子之博施何云不在今日者予方盱
衡以徯之
序熊耳臣詩略(尹民興)
吾於武成取二三策而己武成聖天子之命書以自白
其燮伐之顯績也子輿氏未至牧野何緣登下其詞乎
蓋曰理有獨至不聽於古木有強植不順於天耳臣之
詩尚古矣或戾諸或大戰于古甲裳弓矢取諸靈臺之
宫而不借餉餽于他國此為萬勝之轂足其腹乃能用
之耳臣之戰古當視其腹夫擅丹沙之穴王公可賓致
魚鹽之利東海成霸焉有窮寒而得百振者哉是為角
古我分至於堯禪舜古文章矣孟子直曰否天子不能
以天下與人忽然易古之有成我之無忽然變古之無
為我之有融古我而納之一型苞天之府囊也三年之
後再讀耳臣之詩吾將徜然迷其涯也矣
明文海卷二百七十七
