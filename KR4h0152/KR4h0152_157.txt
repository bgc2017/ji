明文海卷一百五十七餘姚黃宗羲編
書十一
論文
與方思道論文書(吾謹)
寄示贈劉子文實深刻竒峭三讀而味之信吾兄之才
之美也而且因之感而悲焉近世嗜作文者率模習春
秋内外傳辭句以為竒古卒至牽綴餖飣短促澀滯不
但辭之不足以舒其志意而且并與其所謂理者失之可
不悲耶三代之季能文者莫若左丘明彼其於虞夏之書
非不能誦習而髣髴之也而卒自為左氏之語由丘明而下
則莫若司馬遷彼亦非不能依步左氏之語也而卒自為
司馬氏之書由遷而下持文柄雄視海内者多不下十餘
家然皆人自為書而不相師蹈沿習故亦能矜重一時而
流百代之譽至後之評者乃曰或似内外傳或似史記要
亦其機括圓精有不煩刻削而自脗契之者彼固曷嘗規
規於左氏史遷之詞之句哉今舍其意而師其詞棄其詞
而摹其句是繪真者不得其人之神俊而徒貌其體膚又
不得其體膚之完而徒貌其肢節其於肖也終不得矣兄
才冨氣銳而且佐之以學之贍也其於文章固當憂其駃
驟之過而或至於不檢非憂其氣勢之短促而不足以拓
之也乃顧不免此病者豈自慮其將過於洶湧洪汗而先
為約束以制之耶抑亦徒見近時士人之競為酸澀苦辛
之味足以爽口馳譽姑徇所好而逐之耶夫近世士人必
務為此類之語皆惑之深者彼其於古人所就之妙實未
嘗得諸心而應之手也故以飲食至味為不足乃旁取其
間出之竒者咀之以為常卒亦何免夫以艱辛之辭文淺
易之說之誚哉且文章固宜考其原本求古人制作之始
意特在述事理布旨趣而已而飾之以辭者欲其潤暢
焉耳過此而有所謂竒者皆後世文之勝也而况乎益
之艱澀不可句之語不亦薄乎返薄而歸淳棄巧而趨
樸正望吾兄之相與力之也而兄才兼竒邁益之數年
雖古之善著書者不能過也顧可不自貴與嘗謂文章
之極致當如元氣之於萬類隨地授形咸有氣色聲貌
而各不能相同窮其巧而非若雕鏤者之可殫以技也
此謹之自謂獨得之妙心蓄之有年矣每不輕於告人
而獨於兄發焉幸惜其意而相與進之也辱兄以文付
童子且嘱謹之有言也遂漫道此纍纍厭人望兄弗以
為怪
與李空同論文書(吾謹)
童子歸能道執事峻行清德聽之毛骨颯然增凉兼覩
大作雄峻簡勁淳潔澹泊教廸者甚多論文訛見猥辱
疵摘尤竊喜焉古之師友互相辨質弗明弗措今則惟
譽言是好法言是忌欲業成如古人也難矣而謹獨於
執事有聞是謹之得也顧其志鬱而未明兹敢復以書
問謹之始論特以今之為文者固著書遺意夫著書者
蓄而有得而後洩而為言故必自創而成一家之說苟
師蹈沿襲他人烏在其為立言哉而執事以書法喻之
類例甚明顧謹之所謂弗同者正謂其象耳肥瘦長扁
流整疎密勁温十者書之象也古之善書者精無不同
而十者之象則異惟精無不同也故同謂之善書惟象
無不異也故各謂之名家精苟同矣而象亦無不同是
亦臣僕於人而已矣奚其善夫文亦何異於是理道旨
趣猶書之精也辭致體格猶書之象也古之善文者理
道旨趣無不同而辭致體格則異惟理道旨趣無不同
也故同謂之善文惟辭致體格無不異也故亦各謂之
名家理道旨趣苟同矣而辭致體格亦無不同是亦臣
僕於人而已矣奚其善今槩論其本之同而不察其末
之異是猶論天地萬物之理同而不論其形氣之異也
無乃或幾於惠施公孫龍之說乎譬之人焉精神運諸
中者同矣耳目形諸外者同矣而貌各弗同夫精神耳
目之不同固不足謂之人而貌皆一人焉又可謂造物
之深功巧妙哉史遷弗同於左氏左氏弗同於古經殆
亦人貌之不同乎而學之過者直欲貌之同而中之弗
同弗計也夫中與貌兼同且未為善化矧得其貌而遺
其中或并其貌而失之者哉故篇中曰舍其意而師其
詞棄其詞而摹其句是繪真者不得其人之神俊而徒
貌其體膚乂不得其體膚之完而徒貌其肢節其於肖
也終不得矣謹意言師其意固無不可而徒模習其詞
句是亦止得肢節之細而遺其全體之真非善肖人者
也豈其文之晦而弗足以達厥意歟將執事偶一觀而
未嘗深考其意歟執事别有斷見而非謹之所能測識
歟願更誨焉多言曲辯者非敢抗耆哲之議逞技爭高
也謂執事行古人之道者而謹且獲師友於其間故亦
不敢以脂韋詭誇者自居而直以正辭質焉惟執事竟
其緒言而卒相之幸甚
與鄭繼之地官書(吾謹)
近見執事於吳中辱弗鄙而友之甚感高誼此後嘗以
拙詩文屬思道獻左右弗知果否先君子南歸領觀執
事所製詩數十篇輒沉吟不忍置釋今之為詩者僕嘗
推李獻吉何仲默孫太初為善追逐古昔下之更得數
人焉今且未能悉舉雖不逮孫李要亦超脱不腐顧猶
憾其刻意於竒䴡閎俊譬諸高士偉人雅自矜飾雖甚
異於庸衆而方之淡漠無為望而見之自知其為至人
者則有間矣獨執事之詩清而不浮閎而不肆淡而不
枯竒而不耀若性諸天而非墨工心力之可擬至是僕
所以深好之也僕雅非譽人求悦而獨稱執事之盛如
此或將謂其弗情乃其志見固有適至亦無遑人之是
非之恤也夫天下之難者知已為最今之世未嘗無道
僕譽僕者而僕終弗以為有知已焉者謂未有深知其
志之所尚與其才之所就也故嘗謂苟有知之者雖死
之可也若執事之志之才僕固能深知之而亦無計執
事之知否也拙著數篇遠以為獻幸賜細觀雖其剸劌
搜剔深刻簡峭有弗逮人至渾浩流轉搖蕩恣睢寫其
自得之致而削絶封畛片幅之微則自謂有尺寸長耳
夫古列家之著書以其所自得形諸言說非必巧麗其
詞為後世美觀而後人就其說求之旨趣亦且完然可
取今之為文者非古著書之遺意哉乃獨料想搜摭規
畫補綴非中所自得而師襲諸人至所極造亦止言句
之工而意象無完旨矣故僕嘗謂如是者弗作可也然
惟執事可以此告聲諸他人必且以為狂酲惑亂深訾
而罪之矣黃公應期者於執事為鄉人舊嘗可僕文而
何公仲默少嘗接於京師亦謂僕文非世俗落套數者
倫比此二公者或朝夕聚論幸一出示之必有評品外
此勿多示人以重僕過是所至望執事近詩必且富侈
如惜其爲知已而廣惠之亦足以成其志也不宣
與方寒溪書(吾謹)
僕罪逆不夭先君子奄棄諸孤哀哀呌號惟存餘息兹
敢以書奉問左右者以寒溪有契家之義而辭之弗能
已也僕取四方之士久而彌勤而性復孤甚往往未見
有合者矣世之才且賢不爲寡今求之千百之中卒不
及一二人焉乃號之人曰吾尚當世士孰從而信之然
爲知已者道亦未嘗不信而然之也寒溪吾浙之俊賢
地甚相近而家世又甚相聞獨未得握手慷慨領高論
故歉諸中每不懌也聞外弟偉夫歸自閩中獲見寒溪
與僕父子手墨并其他文咸氣格高壯巖巖畏人審其
文章可謂毅然不汨於流俗者也而其爲人安肯脂韋
伈俔逐聲律之文與羣兒直角一旦小技夸耀於閭里
婦穉間耶僕自許知寒溪之深者如此不知寒溪亦許
其為知己否文章者天地之聲氣有生者假以紀述事
類而已中古乃資之言理道聖人猶嗟為衰世之意其
微志可見矣暨末世飾智之士乃取以模像品物咏歌
議論鏘鏘煜煜綺䴡百出而其徒又益以制式法度名
品森列謂必合之而後曰詩曰文要其歸直與角觝者
等耳然更世習染既久皆爭為嘔心裂肝以取榮譽後
生無知動以讀書作文為學道謂生民之理止是矣今
欲變流習而進後生於道正在吾輩顧猶不能自免殊
可痛歎僕少嗜作文若癥瘕在中不可卒化自知道以
來始不甚置心於此然時一出之猶逸不可制正坐餘
習未竟埽耳莊周曰由天地之道觀惠施之能是猶一
蚊一虻之勞也每誦斯言未嘗不黯然自傷日望友朋
以是規我而寒溪獨以是稱我無乃寒溪亦病癥瘕之
深者耶今便欲吾舍此與世絶交際亦是難事要當日
損之以息天君役役之苦耳僕齒增長矣庸庸不立甚
無以自慰憶前十年時尚高朗有竒趣而六七年來娶
妻生子遂與世人為伍懷抱遠不及少時將來流堕尤
為可懼傾望懋建德業以撑持宇宙者在公輩數人而
歲月易矣精神易耗恐悠悠越過後雖致悔而百倍其
功亦無能及可不危耶僕今亦無他企想但得捐妻子
顧慮深入名山結廬端坐數年完養精神攝定情性保
合凝聚以顯厥明命將來舒卷之柄尚在於我而冲和
純粹之真庶幾不隨物而化此其志也顧勢難遽脱家
累恒念及之輒廢寢食若寒溪則有可為之資而且有
可爲之機苟棄之弗足為是誠辜造物生生之意而僕
之望慕卒未有慰也言不盡意惟心察之
與同年諸翰林論文書(徐禎卿)
碧雲蘭若坐聽泉聲淙淙西山秋色間與公等譚及千
秋殊快僕與公等幸際盛世職在詞曹其慎毋牽泥於
朝會應制諸什阿徇耳目為昨苦不盡兹削牘竟其說
蓋有諗於僕者曰詩必三百十九建安黃初文必先秦
兩漢故北郡讀書斷自漢魏以上作而合合而傳傳而
可法之難如此子慎毋作近時人語其幾乎僕曰非也
凡猝然出於田畯紅女漁樵牧子擔夫之口者皆詩也
商賈經年去家萬里居者備述其家事覼縷并勞其風
波險阻在外勞苦安否行者度贏息幾倍忖歸期久近
嘱家人謹視門蓋各題平安以相貽皆天下之至文也
何者詩不必叶韻文不必成章道其性情肝膈之要而
止也僕故近時人那不作近時人語而三代兩漢為於
是客有率然進曰近時某某詩人也某某能文某某兼
能僕又曰非也僕謂那不作近時人語非謂他人謂身
乃近時人耳嘗試論之自少陵而後無詩矣自昌黎而
後無文矣入大明弘治間李獻吉始一振之當是時信
陽何子心競李力不敵也故名並李實不埒也昌榖偏
師也薛鄭老師費財者也邊靡靡熊其瑣瑣者也其在
詞曹則王穉卿王允寧其最傑乎故僅工五律尺牘語
耳又寥寥不數篇楊用修其學與著述至富而才則稚
此外無論窮達顯晦凡其生存者其軒輊吾不敢論大
都自古迄今代不數人又多阮公廣武之歎而子稱某
某詩某某文何也客於是大駭曰子之言何矛盾也子
前所言太叔之弛也子後所言商君之酷也子為政民
奚所措手足乎且李杜韓柳而後其撰述積案充棟者
何物也近時之能詩文者豈盡出耕牧漁樵紅女下也
子之言何矛盾也僕曰不也若亦知人巧之不敵化工
乎譬之草木地之所植雨露所濡堅勁為松柏楩柟豫
章豔為桃李芬馥為蘭蕙自典謨風雅以逮本朝李獻
吉是也其山茨野芳蔓草則耕牧漁樵負販委巷婦孺
之猝然出口賈豎之家書寒暄語語實際若夫剪綴繒
綵成花為牡丹為芍藥固不若蔓草之出化工則今之
詩若文是也故曰畫西施之面美而不可說規孟賁之
目大而不可畏曾不若醜女之能娠怯夫之作力也是
故僕於三代兩漢且不欲為而况近世時流之詩若文
乎古人為古人今人為今人人自為人吾自為吾世人
不曉事漫曰吟詩屬文嘻其陋也即詩不吟即吟不詩
即文不屬即屬不文若亦知化工乎於是客無以難也
僕不佞輒復就公等印可
又(徐禎卿)
醉中草論文書作字復漫漶不辨公等以為然否昌榖
譚秇無關性情談何容易弇州巵言亦有白筆然揚之
青雲之上抑之濁木之下大都率意信筆不無太過不
佞獨喜滄浪語語上乘唐應德與洪芳州一書更卓有
見然而嚴詩固元人耳豈識見造詣殊途乃爾吳起書
不如孫武子然而孫之用兵不如吳諸兄勉之以嚴氏
之識弇州之大力庶不堕小家仲默之談遠過獻吉乃
獻吉大力十倍仲默大智大力兼到殊非易事
再答仲達論二李(顧冶)
王君至自松陵方與葉君過秦氏飲而陸使手足下書
及詩從湖而西也則爲之嚼一仲雅令僕若仙病游之
態渙然以觧至曰僕與獻吉為難僕非敢云爾也夫能
為獻吉不為獻吉者莫如于鱗今其集具在有如獻吉
上書族譜及初唐散篇者乎未也僕直以獻吉蓋大而
未化然所謂驅除者第不得作漢唐高文耳若于鱗則
大不然其文信於有古詘於無古其詩境窮於象事局
於情至如換漢魏隻字以為漢魏樂府且欲為獻吉而
不能也亦多矣嚮何言之易易也孔公號至聖乃其易
繋魯論了無聱牙處揚子雲少作觧嘲校獵諸篇自是
妙語老不曉事始悔雕蟲末技壯夫不爲規易以太玄
規論以法言斤斤孔公咳唾若編韋再絶而壇杏再花
也者太玄僕不觧為何等書自其時人已覆瓿視之法
言持論豈不最善恐效顰里婦祗益醜西家無爲也彼
不爲獻吉者何異此矣僕不揆槩爲此議足下謂是耶
非耶僕諸不朽知見刊落殆盡庶幾乎仙我而凡人人
獨事理觸而成障未得自蜕微足下發吾之覆猶願謁
之况縷縷乃爾秋盟亦何敢寒哉其貯壺中好月數十
夕以俟
答華仲達論文(顧冶)
鵝湖以西華氏有二達者僕盖聞之王生云而葉生頗
以孟達詩眎僕即不竟乃知王生言不虚也王生間而
及仲達媾仙事時心怪之一日陸生過僕語仲達爲人
甚具稍出便面索僕詩僕所謂鷇音耳未嘗鳴于人仲
達安所取於僕豈聊借此當數部鼓吹耶盖僕不識仲
達仲達謬以陸生故信僕而會二達城也陸生再過燈
下手尺書兼寄二絶重以佳箑即譽僕太溢覺載揚清
風令人習習欲舉於是許陸生旦日訪二達及面之則
又色温如言穆如也向徒得其心今得其貌矣視諸互
郎子營營一世老筭甕中者真足醜死微陸生幾失二
達哉已讀仲達洎郁人文往復書乃知二達外復有人
文者在也其首論文上陳左氏下逮獻吉詳乎其言已
夫尼父作春秋即稱聖然非左氏翼而傳之殆隠語已
耳記曰作之謂聖述之謂明又曰孔素王左素臣無明
不聖無臣不王後之君子才不左將以效左也亦難矣
故太史公嗣左不盡左班孟堅嗣史不盡史何哉彼固
欲成一家言也政如詩漢而魏魏而六代六代而唐人
自爲體者誠惡相襲也至獻吉乃曰文必左史詩必漢
魏唐豈不韙者譬之商周彛鼎跡其土花紺碧古色渾
成固是百千年致之吳兒者強而折一足截一耳僅僅
以旬月人力勝而紿諸市曰我彛我鼎也其不爲賞識
者所笑幾希矣獻吉者斯言誠不廢毋乃類是乎近世
獨王元美氏文不一左史然亦左亦史可得十七詩不
一漢魏唐然亦漢亦魏亦唐可得十三盖自有成其為
元美者要之不必其顓顓似也故僕妄謂文即主左史
當班與魏晉佐之樂府五言即主漢魏當六代佐之歌
行即主李杜當岑高盧駱佐之律絶即主唐盛當初中
佐之而又以我法參焉或即或離勿拘勿肆夫然後斌
斌大備雄視終古非盡如獻吉之云也仲達謂否乎然
耶僕已矣學舉不成習為仙學仙不成習為文章學文
不成習為狂游游且病也長風千里是在足下二三輩
策之而已五日適飲昌陽醉占一詩寄足下因恣筆淋
漓及此湖西秋月能載君家釀十石尚期作五禽戲仙
游世外
與沈朗倩書(楊兆京)
薄遊白下一身如海鷗日放舸秦淮弄秋水而已聞足
下尚翺翔沅湘見歸鴻起蘆荻間能不回首瞻東路耶
然自此三閭無騷賈生無賦矣僕之固陋初非有得乎
風雅而持論輒與世好相背心儀佩服惟有足下又復
千里遼絶抑抑誰語今非敢逞其狂言聊陳一二不能
終滅沒於胷中者以請質焉竊以為天下之至文大抵
生於意而已意之所至而法生焉其於古人自為合度
世之論者或泥古而拙或師心而鄙所以無兩得而有
兩失也即以三百篇言之賦隨意敷文不必言矣興者
感時觸物意之動於無端而不自知者也比者意之形
乎此而寓乎彼甚或有所不忍言不敢言假象於物以
使後人尋繹聽其知與不知而不問者也此何一非意
之所為哉而為詩之法未有外於此矣靈均自是至性
人憂䜛畏譏忠君愛國别有一腔悲憤故離騷九歌遂
成千古絶調十九首高情逸態洵乎夐絶風流因詩而
可見其人矣樂府時兼數代體亦萬殊燕皇天而陳郊
祀感從軍而奏横吹或讌會以志喜或怨思以自傷情
之變無方也山林人物惟靖節為領䄂故得其一語勝
讀逸民高士傳百篇黃初建安之間人自為格家自為
調惟彼胸臆中各有雲山千疊煙霞百態故至今逸氣
如生鮮華未落至唐人而旨趣益難言矣彼其運意在
虚無縹緲之中故其取格在有神無象之際其為體既
非一然體異則格因體而生變格定則意隨格而運竒
此皆創前人之所無師心匠之獨得以成一代之風氣
者也至若少陵氏以間世之才身遭離亂觸目傷心憂
思不下屈平故發而為詩世所稱才奪蘇李氣吞曹劉
掩顔謝之孤高雜徐庾之流麗者彼目中豈復有古人
然古人之妙盡是矣大歷而下余何復詳論哉愚所以
上觀往哲迄於今兹以為躭於古者其人必有深情發
乎情者其言自堪作古意之與法如鳥之雙翼車之兩
輪二而未始非一也今騷壇之士罔論溯厥源流與之
言七子輒笑為膚與之言獻吉輒譏為腐尚何知漢魏
三唐也哉井底之蛙自以為觀止矣不免莊生海若之
嘲耳其有涉獵羣言略知聲律又復僅襲衣冠全遺神
理叔孫優孟而已嗟乎嗟乎大雅不作吾衰誰陳可勝
歎哉當今海内豪傑痛絶調之凌夷開後學之荆棘使
人不迷其所向又不敢自是其一得則非足下其誰與
歸僕從此將遨遊齊魯浪迹燕趙弔逐客於江干訪神
仙於海上不遇子期終不撫弦不逢伯樂自甘伏櫪悲
歌忼慨之懷惟足下知之耳晨風無翼握手難期有楚
客從都下歸聊附此以布區區之意
明文海卷一百五十七
