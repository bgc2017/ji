明文海卷二十三餘姚黃宗羲編
賦二十三
述懷一
述志賦(劉基)
鮮余生之𦕈𦕈兮荷后皇之深仁具五氣以成形兮受
明命而為人體乾坤之粹精兮晞日月之景光潄飛泉
之華滋兮浥灝露之醇英製杜蘅以為衣兮藉茝若之
菲菲佩琳璆之玲瓏兮帶文藻之葳蕤朝濯髮於蘭池
兮夕偃息乎瓊苑願馳騖以遠遊兮及白日之未晚駕
輕軺之將將兮服蒼虬之騑騑遵大路以周流兮曳虹
蜺之委蛇挾長離以乘鵷兮欵閶闔之九門豐隆為予
先導兮百靈為予駿奔前燭陰以啓途兮颺凱風使清
埃覲北斗於文昌兮朝玉皇於帝臺食玄圃之丹荑兮
澡天潢之芳津激微焱於桂枝兮輕波起而龍鱗元都
不可以久留兮忽乘雲而遐征浮江湖之浩溔兮陵山
嶽之崢嶸野莽蒼以多榛兮路險隘而紆曲猰㺄炰烋
而攫噬兮蝮蛇蜿蜒以當陸欎忡忡以怵愓兮遹皇皇
以營營雨淫淫而不止兮霧黯黯以晝冥烏鳶號以成
羣兮鳳孤棲而無所楚屈原之獨醒兮衆皆以之為咎
欲振迅以高舉兮無六翮以奮飛將脂韋以從俗兮非
余心之所怡長太息以增欷兮哀時世之異常棄韶夏
而非聽兮登傑佅於中堂芼軒于以和羹兮腌鮑魚而
實爼斮梗楠以給爨兮束荆棘而為柱施罾䍡於丘陵
兮怨魴鯉之弗獲虎兕逸於山林兮循戶庭以求索前
蒙瞍以指途兮彊揚子使操轅命侏儒令舉鼎兮刖都
盧使守閽歲冉冉而將頽兮日曖曖以就昧松栢摧而
根死兮江河化而為澮秣予馬於不周兮整予轡於樊
桐無蓍龜以决疑兮迷不知予所從摶扶搖以為輿兮
攬列缺以為輈驂清鸞之茇茇兮超烟靄而上浮梁天
津以濟河兮睇紫薇之神闕開明怒目而電視兮貔豹
吼而山裂進無人以為之先容兮欲自獻而不敢氣勃
鬱以憑中兮心惻傷以憯懍過少微而歴明堂兮就軒
轅而陳情雷霆砰其隱轔兮馬辟易而不行訪六符於
泰階兮求民極之所在咎繇不可以作兮競狂直以為
罪凌天街以徑度兮造旬始而瞻覀清衆畏讒而卷舌
兮孰能白予之忠誠怊愮其無止兮然悄悄以狐疑要
傅說於箕尾兮命靈龜使占之曰有名必有實兮若形
影之相因相福極出自天兮又何尤乎世之人鼎胡跱
而不烹兮旂胡張而弗麾弧不可以射侯兮駟不可以
策而馳衆蠕蠕以朵頥兮若頽波之東趨謂翬翟為弗
章兮愛羸豕之負塗方不可刓而規兮白不可湼而黑
悲桂椒之芬芳兮與朝菌而偕落殷比干之剖心兮時
豈不知其聖人魯仲尼之過化兮焉役役而無所容其
身由彊義而罹殃兮惠直道而被黜子胥忠而殞命兮
伯夷清而不食將登山而迷路兮欲涉水而無航東西
南北安所之兮顧焉擇其所長神冥冥而不下兮龜又
厭而弗告思糺結而不抽兮意恍惚以震悼忽濫汜以
遐舉兮行遊目於太荒羲和不可扳而留兮恐年歲之
弗將駕廣漠而南征兮叫重華於九疑山岑岑以蔽天
兮江淼淼而不可窺邅吾道夫西陲兮聽鳴鳳於岐陽
慨禾黍之離離兮梧桐摧而不生浮龍門以泝河兮訪
夏后之遺跡川瀆混而不分兮鯨鯢起而人立攬騑轡
而廻騖兮謁陶唐之舊京無衣裳以禦寒兮哀蟋蟀之
悲鳴心悢悢以增傷兮神夢夢其若醉淚洛洛以交流
兮憂湛湛兮而來會傅說之版築兮無武丁其誰舉夷
吾不逢夫鮑叔兮竟淪没於囹圄推竭心以服勤兮上
介山而立枯種覇越而滅吳兮終刎頸於屬鏤樂毅升
於金臺兮何遁逃而走趙周條侯之耿介兮卒含怨以
餓&KR2380;忠有蔽而不昭兮道有塞而不行名不可強而立
兮功不可期而成李斯上書以相秦兮空自陷於罪尤
買臣顯而戮辱兮豈如負薪之無憂魚赴餌以中鈎兮
雉慕媒而膺鏑鳳凰翔於丹穴兮又何患乎矰弋返余
旆之旖旐兮遝予車之轔轔采薇蕨於山阿兮擷芹藻
於水濱冽玄泉以瑩心兮坐素石以怡情聆嚶鳴之悅
豫兮玩卉木之敷榮挹清風之泠泠兮昭秋月之娟娟
登高丘以詠歌兮聊逍遙以永年
四愁賦(黃淮)
冲虛子索居屏跡息慮省躬因洞觀夫玄化爰有感夫
深衷年與時馳羌景物之不異情隨事變何忻戚之靡
同若乃陽和煦育品彙昭融穠李芳桃耀繁華於朝日
金鞍綉轂醉羅綺於春風轉歌喉之窈窕藹香霧之空
濛蹋鞠闘雞斯遊未巳爭妍索咲其樂何窮我則低摧
喪氣憂悶填胸虛負歲華之遷易那知花信之始終聽
簷外鳴禽空教夢斷見牆頭飛絮始覺春濃嘅窮途之
寂寂奈幽思之冲冲至若蘭雨傳香鷗波漲綠開池館
以來南薰折荷筩以泛醽醁和白紵之新詞歌采蓮之
麗曲或鳴琴以俯清流或岸幘而倚修竹扇影風泛兮
齊紈簟紋凉透兮湘玉我則衆穢流腥炎蒸藴毒飛蝱
旋繞遣拂何暇於言談流汗沾濡起居不離乎䄄縟紛
然塵垢之侵肌蕞爾竈烟之迷目焉敢肆其趨蹌豈能
頻於盥沐及夫序属三秋金風扇冷時維殘臘素雪揚
威盼鄉信之沈迷目窮雁字苦凝寒之慘慄體怯鶉衣
漏沉沉兮長夜魂𦕈𦕈兮親闈警鐸傳聲兮駭膽而慄
魄殘燈照影兮洒淚而長吁於斯時也爾乃闘勝誇竒
携朋拉友浥九霄之沆瀣待月南樓玩六出之竒葩張
筵北牖列侍女擁歌姬薦嘉肴稱壽酒婉兮媚物之情
哆兮懸河之口苐恐為樂未央而盛時年貌之不留又
豈知窮愁廹慼而羈人歲月之易久也嗟夫予嘗究夫
庶物之理萬化之原是非互見得失相沿競侈靡縱遊
觀則流之於放閔阨窮極愁苦復溺之於偏况消長盈
虛實玄機之旋斡而窮通壽夭豈人事之能遷是故陋
巷簟瓢回也不改其樂易簀待盡參乎獨得其傳又若
陸續顛危而不忘乎孝行史遷殘毁而猶校夫陳編韓
退之貶潮陽而侃然正大之氣上下霄漢杜子美走川
峽而懇乎忠孝之情屢見詩編此皆騰輝於汗簡非徒
誇大於浮言復有至人道備德全不與時化不為物牽
脗悲喜於一致安性命之自然匪棘匪徐留心澹泊之
域爰清爰静游神冲漠之天斯其盛矣我願學焉
戎旅賦(楊慎)
恭承恩譴兮于役滇越捐珮江臯兮解紳雲闕三陟崔
崔兮九折&KR1896;&KR1896;不日不月兮遂届窮髮撫孤旅而悁脰
兮揜衆困而&KR1826;心悵圭籥之駸遄兮逾四稔而迄今父
母孔遠兮懿親離而北南類連逵而分衢兮似同波而
殊潯慈鳥忻於共巢兮恒鳥悲乎異林彼纖羽之微族
兮亦命侣而跢跦何生人之含靈兮乃離羣而弗如咏
清人之介駟兮感放士之鳴鴸姬公畏於熠燿兮尼父
唶夫蟪蛄屈托乘於螭豹兮莊寄徑於&KR0146;鼬在聖哲而
固然兮攬古人而重欨哀吾生之罹郵兮背中土而播
荒粤戴盆而伏嵁兮望崦嵫之末光神怳悢而蜚颺兮
形臠卷而傖囊睇孫水之浩渺兮瞻靈關之峻極聆猩
猩之夜啼兮履狒狒之朝跡尋終古之攸居兮問祝融
之昔宅胥靡登而不懼兮魑魅過而奚慄崛&KR1976;颮揚兮
含沙影流喟兹徂春兮忽焉杪秋月令殊於九州兮瘴
卉華而歲周若有人兮好我携旨酒兮思柔采㯽榔兮
綴扶留贈相離兮結忘憂寒&KR1860;鷄兮為脯露江魚兮為
脩滇歌兮爨舞白日遊兮玄景浮獨持觴而懷遠兮雜
歎歗其向陬遂還軫而休室兮隱零雨乎寂夜引簟枕
而假寐兮遥夢歸乎親舍家人嘻以欵語兮閭里紛其
來訝衆鷄鳴而驚余兮晨光昒乎東射悵夢懽而覺悲
兮淚承睫而交下假靈氛以歴古兮援龜頌兮余謝曰
明庭其布德兮子行歸乎肆赦系曰莫靡荒服自中古
兮日月之表燭不普兮章亥步窮禹罔睹兮蘭津開道
行商苦兮碧鷄望祭使者阻兮余亦何為恒此土兮金
躍不祥順不忤兮樂天知命去何憮兮
續思玄賦(并序)(桑悅)
昔漢張平子以圖身之事吉凶隱伏難明作思玄賦
予居京師數月觀之人情物理有難曉者因自號思
玄居士為續其賦云其詞曰
惟大化之茫茫兮邈瞢蕩其無垠極浮氣之斡營兮淘
五行以鑄身(五行之氣糅雜不齊故稟氣多濁曰淘天意為之去濁來清者矣)留帝則
之精鑿兮抱羣聖之貴珍(列聖所貴同此性善)流涓涓以瀉澗兮
糅滿湊而夾塵(喻天理幾微雜於物欲)穩衡衡以徵濾兮膠谷投
以逗真(勝私復禮如是)出清冷於熛霍兮歸鎮静於紛繽混太
初以翾騖兮悲衆物之不純(明出仕之由)繄長江之湛湛兮
窈窈其沚泫湜有瀨兮芬苾有芷(二句屬興三百篇家法)茹秉德
以鼂飫兮紛或迎而迪理孰有濡而不潤兮孰有翼而
不起吐火霧以糅錯兮憚毫光於一指孰呦呦以滿聽
兮攝霍鳴乎在子(汲冡周書云周時有獸名曰在子)餐桃漿於金墉兮
味甘露於沃渚(張華博物志沃渚之野有甘露食之人壽千歲)謂肝腸之葷穢
兮薄天閽而叱止汨淵居以没景兮作溟漠而延佇田
甫田畇畇兮鑿搢稗而藝黍懷美人於寥廓兮敢遺芳
於下女彼古聖之涵被兮翼踵輿於平丘事慄慄於刻
木兮(黃帝上仙其臣刻木以朝諸侯)朝鬻鬻於委裘矧祖宗之渥德兮
又藎臣之好修拔傅說於版築兮舉寗戚於飯牛巢父
出而就祿兮州支起而運籌咀宣尼之委脯兮觴三五
以遨遊恨毫芒之不建兮退貧賤之可羞攬明月於燕
臺兮逝將去而夷猶閉旅關以靜俟兮間徙倚乎長臯
冀植葱之成韭兮(埤雅云王道明葱為韭)恐蘭委而化茅鑒朋詒
之樸滿兮媿戚投之佩刀憑旱雲以輸悰兮痛賈生之
弗遭(賈誼傷已不得行道於時作旱雲賦)悵歴仕之不遇兮軫仲舒之賦
騷(董仲舒作仕不遇賦)捫萬象以般礴兮亦何自失於囂囂守專
誠於拯物兮撫大化而鬱陶初予選日以朝宗兮馬垂
頭而玄黃假詹尹而詢占兮衡氣機而莫量執稷契之
陳靶兮佩伊吕之餘囊觀天瞇以探兆兮鷓鴣忽鳴乎
中堂進揆途而聽瑩兮退離則而徬徨荃育德於深宫
兮開明堂而聽政目絶傾乎柔㬅兮耳不聆乎衛鄭役
田文以接士兮驅巷伯而治佞優&KR0591;御之岳岳兮賞從
諫之羸正向子遷乎卑室兮沈潰徙而出境五侯負乎
羈絏兮三家奔乎詔令圖澄長髠以力作兮左慈刊眩
以委命嘗九天之梗味兮和鹽梅以調證審八表之虛
凑兮進藥石以愈病才有峻而莫嫉兮功有大而莫競
光龕煒以昭近兮惡私恩之燈燭刑垤坎之昭示兮邇
鞶珩其必戮温詔令以參繚兮郵逓冰於春谷崇國塹
以懷夷兮曾鞠武之可黷倡優拙而呐呐兮吉士悃愊
而恧祿披端練汰乎飛漓兮躬質亮迴乎華褥鐫羸遺
之并噬兮克限田以為躅力儲豐以熟凶兮毁璧珠而
比榖鑒尤物之為痏兮炎禎祥而豫撲礫不遺於鰥寡
兮金精披於伯牧扈直毫以臨匱兮稽回忠而必錄心
應龍而自畫兮浚瀦淤而疏瀆務根本而剝華兮一四
海而同俗淵洋洋以逝鱗兮野伎伎而奔鹿悵兹懷之
莫展兮臨河水而彳亍袵大易以行藏兮冀徵顔而判
辱紛毣毣以閵參兮何玄理之難徵孝婦稿禾以彪冤
兮子推抱樹而隕生雨采孝而密意兮火焚忠而莫靈
魯陽何揮而日駐兮秦青何唱而雲停耿恭何拜而泉
湧兮鄒衍何嘆而霜零共工何觸而崩山兮杞妻何哭
而隕城詢往牒以昭晰兮胡邇鑒之冥冥諟本初而瑩
察兮不外蝕而虧盈盼中逵以旋車兮且縱覧乎八荒
披雲夢之霧褐兮表赤城之霞裳騎白鵠以上騰兮引
牽牛以服箱離雲旗之藹裔兮弄電幟之煇煌江祿邀
予於江淮兮姬晉歌嶠而稱觴懷所美於方壺兮翛然
贈之以扶桑容成愜予之才藻兮雙成訾予貌之不揚
悵形容之迭洩兮敢徙倚於帝鄉鋪予仁為木德兮流
予智為天潢融予骨骼為四岳兮化予津液為三江(鋪予)
(仁以下四句有楚詞以來無人道得)混吾我而俱喪兮獨與道而翺翔顧
兹遊之可樂兮念墜崖而忳傷苟吾真之未返兮焉斯
世之可忘
明文海卷二十三
謹案卷十九第六頁前五行布哈舊作不花今改
後倣此前六行額森舊作也先今改後倣此
後四行巴延舊作伯顔今改後倣此
