明文海卷三十四餘姚黃宗羲編
賦三十四
思子賦(黃宗會)
唶荒雲稠霧綢繚紏以馳騁兮粘天谷而崩陊彼哀&KR0676;
傾厓磥硊磳&KR2369;沓以逥抱兮重以旋風走瀑之轟豗莾
長林之蓊欎镺蔓羃以窮夐索落兮嘯罔象而舞䕫魑
蟋螅既喘哀喙於積葉兮訓狐厲飢吻於危枝彼巋然
之新壘兮竊獨此二孺哀呌天之無辜兮惨不知其所
之形𦕈𦕈而日遠兮魂煢煢而誰依月逝年徂其烱神
朗識恐隨風雨而遷改兮又何况綽約之容姿何予生
之多虞兮變故曲折而交推两兒見屠於匝月兮行道
之人亦為之心惻而凄其走房櫳而悄滅兮坐書室而
如疑倚道傍之榆楸見同學之翩翾兮猶獨憶其佁儗
而不來淚漬箧中之陳衣兮重之以殘書弄墨之紛如
豫章之折於拱把不足見其巃嵸干霄兮秋蘭之閼其
芽茁又孰佩夫繽芬芳菲忽矯首以遠望兮目怐瞀而
神馳休歇行流兮痛返逝之無期使死而無知掬化安
之坏土以封汝骨兮猶愈夫爾髆我骼甲脊乙脇漂泊
於河壖江湄死而有知兮則上為皇祖之宅兆旁為汝
叔之墠壝其中絫絫多汝戚兮又奚若夫伶仃而無歸
乘化安之玄鹿兮或先驅之以角螭(化安山舊傳有玄鹿又有蛇者角觺)
(然上出或曰虬也)駭杜鵑之爛漫兮俄霜楓之披離春花秋月
風晨露夕兮汝宜挈汝弟以追隨北山之缺其上可登
以望汝家兮慨然念平昔之遨嬉野烟倏起而轇輵兮
梧楸尚彷彿乎舊籬超埃壒而薄神霄兮始皎然蛻塵
寰之垢滋彼天地之無窮恒千萬年一瞬兮耄殤又區
區相較於暮&KR0008;思平生之誦讀兮精力過絶乎等夷不
能口論手畫少有所施兮長松之下白石之側後千載
猶聞其哦依
江妃賦(俞安期)
鄭交甫客游於楚星紀載朞邈焉索處忽焉以嬉
遘彼江妃於漢之涯微詞相感譎乎見紿懷佩既
失靈跡莫追五色無主累日歔欷楚王聞而召見
命抽緒而賦之乃湛思其授受放&KR1820;其風儀爰濡
毫而引牘遂掞藻而敷辭其辭曰
粤青祗之發春兮草木菀而華生倉庚熠其振羽兮翟
鷕鷕而飛鳴羌予有烟煴之思兮若昧旦欲辨而未明
聊紓徐以游步兮寫羈懷之怦怦遂乃遵修術履神區
江之臯城之隅或蕩心以遐矚或寄目而踟蹰休乎漢
南之喬木覯彼東門之如荼帷裳成塞鉛黛成林笑言
諧謔亦各有心班兮雜遝匪我所歆復有二姝末至遵
彼微行遺視成采揚顔施光姱容特顯態無定方劃兮
若排積晦而燭龍吐耀恍兮若擁卿雲而文鳳驚翔其
輕弱也絳氣游彩叢霄中其清映也朗月流景方諸宫
其状則曲翠隨眉層波溢眥頳唇欲合瓠犀微翳膚肉
似豐骨法且細屈鬋如玦髾尾如蠆蟠鬒聿修不屑施
䯰靨暈瓊藻氣吐玉蕤皦非凝粉澤豈塗脂步珠塵而
不動倚條楊而不欹仰若寄傲俛若銜思衆妍屡變若
合若離其餙則寳葉扶鬟鏐蕊承足繩璣絡臂裁碧耀
目鞶帶飛飛香纓馥馥簮以黃支之犀曳以苕華之玉
纖紈致乎東齊明錦濯乎西蜀金縷芸黃離羅微綠腰
約綺裳項圍繡襮袂舉揚綃襟垂掩縠表裏交映参差
相屬其佩則北荒之明月莫難之夜光英英粲粲焜焜
煌煌鍳容益媚當暑昭凉爾乃躧行則芳躅並進少頓
則衫袖交聫䨇顔合美異體同妍逥颷欲舉皓腕相牽
既振迅以辭避復矜顧而逥旋若將迎而欲却類含意
而待宣余斯時也目轉注而不定魂搖曳而翾翻欲迫
之而恐逝懼招之而不前冀承間而送欵復投會以告
虔歌曰遭子於漢之臯兮我心勞兮願有要兮子之佩
爛昭昭兮於是麗姝安軌正儀情會體近步整若遲履
輕若敏觧彼明珠爰赴所請口鮮違辭色無微愠舉而
授受其光清烱握之分明懷之諦審既而意警神超氣
愉願適行纔十步時僅頃刻再探懷中佩已旋失劍云
善亡珠豈生翼回瞻麗姝亦不可覿即蹇修無由以通
辭象罔不可以求索矣羲輪既頽望舒將御竚立敞惘
尚希神遇居人問之余告之故彼曰噫嘻此江妃也出
而遨遊不可逑也人祗異軌毋爾思也始乃循来陌曳
歸策顔藴勃趾踧踖疑結夢之乍還逮䘖憾而未釋楚
王曰子懷惸惸亦既勞止楚國雖隘幅員千里豈無其
人惟肖彼美試求得之願以賜子
邂逅賦(孫七政)
昔子雲謂相如之賦曲終雅奏有近於戲若楚騷
則詞雖逸宕長寄心於君王本托曲以寄雅非廢
雅而為曲也此固屈宋楊馬之流别與予閒居作
邂逅賦彷彿斯義雖矯逸以度曲寔冲遠以攄懷
知音者寡聊自適情云爾
夫何南國之佳人兮獨希世而含英裁輕綃以結態酌
顥氣以舒情非霧非烟信自靈區謫豔傾城傾國偏能
慾界韜精翔千仞而歴覧遡羣玉以孤征歎紅顔之薄
命悲代幻之朝榮於是則忘念沈灰冰心鍊璞鴆毒紛
麗膏肓恬莫去復去兮翩翻恍惚盡蟲沙玄又玄兮倜
儻冲虛搃猿鶴西陵松柏羞結同心東海滄桑愁抛宿
約時則有廬山白社之舊竹溪仙逸之流尋嶽未遂天
涯寡儔問芙蓉之别舘弔鳳臺之遺丘簫聲既斷弄玉
偏留乍相見兮恨相見之獨晏倏相知兮悲相知之即
離劍術銷而神光在狡獪盡而丹砂飛片片青霞誰家
握瑾採採明月君心有珠俱云有意求仙未偷桃實不
意無心得果却付交梨贈我兮交梨莫報兮瓊芝訝君
情之低回使予忽焉踟蹰意朝雲若暮雨兮異宵夢之
幽期倘漢臯之神女兮寧觧佩以相欺欲凌波而微步
兮又宛然而遘之實神交而意接兮疇云色授而神怡
夫何舉世皆腥穢兮獨申以蕙蓀之芳好握水鏡以玄
鍳兮懷冶化於窈窕謂心巧而善幻兮珠為情兮玉為
盻謂雅&KR0757;以幽真兮嬌疑盡兮態逾新詫佳人之若神
兮藹出沒兮無垠以江月之杳眇兮灼流光以相親若
江風之綿邈兮襲清虛以懷人悄徬徨而佇想兮倘夙
緣兮心殷殷乃歌曰絶代兮佳人皎潔兮芳芬恍邂逅
兮一見指明星兮殷勤又歌曰佳人兮難再得海水可
量兮情難測衷腸結好兮永無斁御彼冽風兮蓬莱宅
歌既闋兮月揚輝佳人倚曲兮冰絃悽芳草年年兮向
君萋萋願君採佩兮長相思
顧司封傷寵賦(祝允明)
滿不久秦臺月聚不住楚觀雲雲凋月墮兮紅粉黃塵
於是緬邈宵情芊綿晝臆憐生信誓之留怨觸箱奩之
歴則有鈿釵孔翠繡領鴛鴦窗窺鸞照珮解風篁髮燕
草之碧絲臉越渠之紅房望惑弓鞵兮隻脱魂迷黼帳
兮半張昔喻麗於群芳茲萃芳而何益悲瑤草之不聲
痛瓊華以無息苦莫苦兮斷知心悼莫悼兮難國色撫
幽棲兮淚盈巾傷四海兮無佳人便為巫女終成夢便
作姮娥有底親銀蠟九枝光綠沉百和香香香香不歇
光光光不絶瑟鼓殘兮湘水咽紫簫吹斷兮黃泉裂雖
令魂返少君丹假使貌成虎兒筆爭如歌出李延年會
道佳人難再得
幽期賦(董夢桂)
晨攬衣以感懷悵終宵之反側魂歡洽而先往身悵罔
其難及夫何修阻之乍生乃興思乎疇昔當邂逅之漠
漠繼漸及而溫温心曰許而迹違每接就而逡巡迨綢
繆之已至属繾綣之方新得頃刻之真契覺三秋之渺
恩怪曩日之不我逑怨今日之牽予心春風融融宵月
朧朧與子同期期我房中擬開簾而竹動訝玉宫之早
扄畏多露之沾草謝風雨之妬紅鳳孤飛而夜唳感求
凰之不逄步徘徊而氣結徒抑抑其何從猶棄擲之未
忍遥相對而訴空挑短燈以嗟咏長吁伴乎曉鐘當斯
之時翻憐吾子子心伊何我情伊爾目應眩夫花隂耳
或驚乎窗紙匪轉展而難寐必夢魂之勞止一愁两分
誰約誰侈料芳心之善懷想柔情之過此嗟哉形開若
寐未酒而昏離思渺密厥緒難尋自審失之孰究吾心
千秋絶豔賦(王驥德)
吳郡毛允遂公子出其内所臨錢叔寳會真卷周
公瑕爲題曰千秋絶豔命予作賦卷中悉次金元
人所為傳竒語稍波及賦曰
美夫河中麗人洛下書生㛹娟蕙質繾綣蘭情嫣然色
授睠兮目成宛轉生前之恨嬋媛身後之名爾其漢皋
春麗蕭寺花濃心勞金屋人閉珠宫托嫺辭於尺素尋
芳信於飛紅迨夫佼人月下綺樹墻東既椷情於麗句
亦示赧於頩容凄其良夜黯彼回風於是酧卓琴兮多
露薦韓香兮下陳雲捧瑶釵不負明星之約粧留角枕
猶嬌在闥之春乃至王孫之草才青河橋之柳堪結殢
錦帶於新驩愴羅巾於生别投夜絃而留連報春鴻而
凄絶環一觧於中摧鏡長分於永訣憯紫玉之張羅悵
青陵之同穴海填衛而難平血啼鵑而不滅則有南宫
辭客北里騷人繡腸欲絶彩筆如新韻清商於子夜度
豔曲於陽春亦有丹青點筆之工盤礴含毫之史憶彼
多情圖其有美高唐片障崔徽一紙未若秦家之婦張
玄之妹麗比舜華才方錦字抽烏絲之逸藻聊試隃糜
榻粉本之餘妍詫傳側理夫其塗黃乍就浮渲欲飛額
瞬似語態弱堪持嫵然而狎俛然而思粲然而笑蹙然
而啼神情綽約芳澤陸離洛水無聲之賦金荃設色之
詞乃知凡理有窮惟情無盡感於决脰愁堪彫髩楚楚
短綃茫茫長恨俯仰今昔我軰差近噫嘻崔嬢窈窕天
人其儷張郎才地則鈞嗟紅顔之薄命怨錦翼之離羣
抱丹誠而不化咏白首而難陳即顦顇之見絶仍掩抑
而含辛悲絶豔於既謝盡麗辭於長顰倘有情之披攬
當三慨於斯文
嬌女賦(唐寅)
臣居左里有女未歸長壮潔節聊頼善顧態體多媚窈
窕不妬既閒巧笑流連雅步二十尚小十四尚大兄出
行賈長嫂持戶日織五丈罷不及暮三丈縫衫餘剪作
袴抱布貿絲厭浥行露負者不擔行者佇路来歸室中
嘖嘖怨怒策劵折閱較索羡貨著屐入被不食而饇䨇
耳嘈襍精蕩神怖形之夢寐彷彿會晤咀桂嚼杜比像
陳賦螗蜩夏蛻額廣平而春蛾出甬修眉揚而白雲懷
山黛浮明而朝星流離目端詳而華瓠列犀齒微呈而
含桃龜膚口欲言而菡萏呈露舌含藏而嘏蟇蝕月鬒
髮圓而毒蠆搖尾髻含風而雅羽齊奮飾梳妝而遊魚
吹日口輔良而蝶翅輕暈鼻端中而恒月沐波大宅黃
而琵琶曲項肩削成而蝤蠐囓李領文章而霧素一束
腰無凴而鼠姑舒合體修長而酥凝脂結袵微傾而鵝
翎半擘爪有光而玉鈎聯屈指節纖而蓮本雪素臂仍
攘而角弭脱䪅履高墻而輕颷捲霧行蹇裳而梨花轉
夜睡未明而温泉浸玉澡蘭湯而陽和駘蕩醉敖翔而
咏曰纚火齊兮瑱木難簮鳴鳳兮釵琅玕絡瑟瑟兮銀
指環被珠綬兮龍係臂珮璜而澣兮褶翡翠金裾鈎兮
繡曳地襜黃潤兮袣方空綈倒頓兮玉膏筩綦丹縠兮
素五綜麗炎炎兮倫無䨇
醜女賦(周廷用)
古人以文為戲亦聖門游藝一端也予于舟中暇
日以醜女命意造此賦焉
伊彼醜女鍾此盭氣生長茅茨形甚可畏厲隂奪陽殊
羣别類背滅華容潜移戎鄙惡冠女流醜踰男子唯有
嫫母黃帝愛之女德内正煒煜有辭亦有鍾離膂王寵
焉讜言四殆明鍳攸傳咄爾詭貌醜疾百端雄䫙廣額
深目頳顔臨鼻鬤髮濁舌難言粉不能白朱不能丹見
者奔走聞者顣顔市童擲石鄰女羞觀欲擬形象引譬
惟艱詞曰土偶分形爾被其粗獸吻肖軀爾忌其都棘
端母猿爾性太愚深山鬼嫗爾靈特無敦洽犨彌爾其
苖裔隴廉仳倠爾之儔儷噫嘻醜女爾胡居世
固陋賦(王樂善)
維混元之块圠兮唾萬彙而陶甄有駁而為物兮有粹
精而為人肖䫉紛其雜揉兮妍媸判於两陳辟噫氣之
吹萬兮散葳蕤而繽紛此何為乎置案兮彼何為乎投
溷盖隆施之偶值兮謇黔嬴兮何心惟此有女所值胡
竒媒婄儓&KR2357;䫪䫂仳倠有熊之號嫫母無塩之氏鍾離
才慚彦女德謝鴻妻身如橛株面類蒙魌臼頭硉矹卷
鬢䰀鬌魋顔反唇蹙頗過頥施朱太紫傅鉛成黧學步
失其故履效顰走其里兒植耗土而稱五極撫青陽而
長仳㒧逆旅反面登徒難覯三遂去閭五嫁不售不忠
来諑少禮蒙詬強顔誰親飾詞孰受逄鬢愈枯裋褐彌
垢衡門寂寥中情眩瞀瓦石益其委頓風雨增而僝僽
束薪睇於三星朝汲憯乎雉雊嗟年矢之不居悼菅蒯
之愈後傷前路之無期兮叩靈氛而卜之繇内貞而外
侮兮龜告我以好詞曰去留其何常兮好醜人焉知也
得者固足羡兮失亦安可訾也孤逐之屢困兮千襄主
而驟榮施也宿瘤之不可餙兮說行而乘蔭固未移也
彼越施之淑姿兮遂鴟夷而自寇悵魏子之婵媛兮俄
中䜛於鄭褎尤物移人傾城戒畜北里誨滛東鄰遺臭
史醜玄妻詩陳中冓孰與夫支離而無用兮羌飬德而
且無咎何短何長何左何右何危何安何榮何垢大化
茫茫無庸深究女貞待字匪寇婚媾蕉萃承匱玉衒愈
謬所患不待者年子其就唐舉而問夀
明文海卷三十四
