明文海卷三百九十七餘姚黃宗羲編
傳十一
儒林
黃景昌傳(宋濓)
黃景昌字清遠一字明遠縣之靈泉人其先與太史公
黃庭堅同所自出四歲入小學十二歲能屬文長從方
鳳吳思齋謝翺遊益通五經諸子詩賦百家之言尤篤
意書春秋學之四十年不倦三傳異說學者不知所從
景昌據經為斷各採其長有不合痛辭闢之不少恕作
春秋舉傳論巴川陽恪著夏時考正言三代悉用夏時
不改月數景昌以左氏縱不與孔子同時亦當近在孔
子後作周正如傳考建安蔡沈集衆說為書傳世無敢
議其非景昌獨疏其倍師說數十百條作蔡氏傳正誤
古今詩體製雖相襲而音節則殊近代以此名家者亦
罕知其說景昌以古人論詩主於聲今人論詩主於辭
聲則動合律吕可以被之金石管絃辭則文而已矣乃
集漢魏以來諸詩各論其時代而甄别之作古詩考景
昌善持論出入經史衮衮不窮如議法之吏反覆推鞫
其人辭不服不止故其所言皆綽有理致他著述尚多
不能備陳景昌年既耄猶執筆刪述不已或勸其休景
昌曰吾豈不知老之宜佚哉恐一旦即死無以藉手見
古人耳晚自號田居子述田間古調辭九章賓客至輙
揭甕取酒共飲酒酣取辭歌之以筴擊几為節音韻激
烈聞者自失不知世上有富貴也景昌事親孝親歿哀
泣至終喪遇孤姊甚戀戀懷鄉人有恩重紀至元二年
卒年七十六
贊曰縣之立言之士名不著者三人宋元祐紹聖間
有朱恮者師黃山薛大觀大觀得平陽孫復春秋之
學恮悉傳之嘗著春秋羣疑辨若干卷宋季有蔡慶
宗光遠者以春秋舉於鄉後以恩補官至武進丞亦
著春秋集解若干卷有陳訥升之者通周易得先儒
未發之祕亦著河圖易象本義八卷今皆散佚無存
或僅存人亦鮮知之者竊意事功之實行難忘語言之
空文易冺故致是爾然則世之傳者亦何往而非空
文哉必繫其學之醇疵醇則習之者多疵則傳之者
少也嗚呼信如是說古之荒誕不經之文縱横捭闔
之術可謂極疵矣至今熟在人口者又何其多耶是
蓋有不可曉者意亦有幸不幸存焉幸不幸天也天
則非人之所知矣雖然人衆者勝天文之得傳與否
實繫乎後之人天何預哉今觀景昌所著之書亦捋
散佚無存矣濓為此懼故得而備論之
葉秀發傳(宋濓)
葉秀發字茂叔其先由括徙金華為金華人秀發師事
吕祖謙唐仲友極深性理之學以餘力為文輙擢慶元
丙辰進士第弟子慕之從其學者歲至數百人初授福
州長溪簿丁父憂而歸服除轉慶元府學教授秀發嘗
著論語講義發越新意以誨諸弟子且曰聖門授業之
源無過此書然義理無窮倘一切沿襲舊說吾心終無
所得若欲見諸行事是猶假他人之器以為用用之於
已且惴惴焉不以為便况欲假人乎哉時鉅儒樓鑰史
彌鞏婁昉鄭性之楊簡袁爕皆器秀發與之交而于簡
問難尤切每至日昃忘食簡自謂有所啟發得邊詹顧
葉四子為喜葉蓋指秀發也秩滿關陞循從政郎建寧
府政和令丁母憂服闋調安慶府桐城丞金人犯蘄黃
二州桐城為隣壤萬目睽睽不能保騎兵將廹家人號
泣求避秀發叱之曰此正臣子竭力致身之日雖死何
憾苟先去之如一邑生聚何修城浚濠日為備禦計會
金人使諜者至秀發擒之亟斬于城上以徇金人計沮
不得近邑賴以完事定制閫忌其功不自已出上其擅
斬非法降廸功郎未幾再叙改合入官授宣教郎知徽
州休寧縣俄以前事論奪秀發退居餘十年無一毫觖
望意獨憤李誠之之冤上書訟於朝初誠之守蘄蘄陷
一城士卒皆戰死無降者誠之亦望闕再拜拔劍自剄
議者不錄其忠反咎其不能全人故秀發不平而訟之
言辭朗烈聞者降歎史彌遠當國人有自桐城來者彌
遠以秀發事為問其人歷言撫綏安定之詳且謂某等
得保首領至今皆葉桐城之賜不然已無桐城久矣彌
遠頷之從容問參知政事宣繒其言同彌遠嘆曰幾失
賢矣即日起發擢知真州楊子縣轉奉議郎差監都進
奏院越七日僉知高郵軍高郵為淮東緊治時尚繹騷
弗寧秀發上五策一曰防海道二曰審邊城三曰擇武
守四曰練軍實五曰蓄財用而以正人心作士氣為之
本言多聽高沙三十六湖水高而田下隄防不固則千
里一壑民且無稼秀發建石埭以䟽水勢瀦洩有恒無
乾溢之病其後馬光祖來為守行埭上思秀發功構堂
樊梁之隄以祠焉尋轉承議郎疾作上書乞致事特陞
朝奉郎已而疾甚力劾去貪墨吏人勸其何自苦如此
秀發曰不可吾死後彼必殘吾民以逞同列來問病整
襟對坐惓惓以究心邊事為屬無他言其忠義出於天
性至死不變如此紹定庚寅九月卒年七十卒之日惟
遺書籍數篋弊衣一襲至無以為殮當屬纊時民夢秀
發擁高牙大纛入嶽祠民疑其為神遂肖像而祠其中
云秀發夷險一節臨事惟可以義動不可以勢利劫澤
物之念則若饑渴然居田里日有犯私鑄者縣令趙善
琛欲重其刑而連坐之秀發曰刑一成而不變君子所
盡心焉縱姦固失傷善亦豈為得哉善琛為之止有悍
戾者日嗜鬭富人疾之欲以嘯聚之名寘於法秀發白
於郡守鄭如剛曰血氣之爭則有之嘯聚則未之聞也
民因得不死秀發卒後累贈朝議大夫學者尊之曰南
坡先生所著書有易說周禮說論語講義及詩文行於
世子夢擇孫振祖皆出仕能以清白世其家云
贊曰濓嘗讀國學進士王若訥記秀發桐城斬諜事
未嘗不流涕而嘆也當金人陷蘄士大夫析圭儋爵者
或納欵賣降之不暇有若秀發者官僅一丞耳則不
顧妻子嬰城固守法宜在所褒嘉顧以擅斬而罪之
果何道耶譬有丈夫焉居深山中盗欲舞刀劍劫其
財先遣游偵以察虛實其隸怒殺偵者丈夫乃不責
盗而責隸可乎不可也國之政如此將何以致乎治
耶宋自是而微矣嗚呼自古當季世變白為黑倒上
為下若斯之類甚衆人所不能堪而秀發安之抑賢
矣哉
喻偘傳(宋濓)
喻偘字伯經義烏人其從祖良能與兄良倚同入太學
又同登紹興丁丑進士第其季良弼亦太學生晚以特
科補新喻尉皆以文學稱而良能最知名偘早從良弼
學繼受經于永康陳亮復由太學諸生登慶元己未進
士第調宣城尉有境外盗狙入尉界内偘登執之歸于
府府帥臣丘崈異之乃立所由尉庭下曰盗逃出境尉
不執闌入境他尉乃執邪所由尉震恐開禧丙寅金人
犯淮府檄令尉二人餉軍由歴陽逹鍾離鍾離乃敵衝
要法當以重兵護糧護不滿千人令畏縮不敢前偘奮
不顧難諭鄉長老召募足千數即行道經含山有兵敗
回揚言於衆曰我曹潰矣將以糧資敵乎弗去懼殱耳
民愕視亡策將逃偘曰事急矣乃命弓率執大斧而前
曰設遇敵尉必先死職也終不負國汝未必死乃負尉
耶欲去視吾斧民不敢動卒致饋於濠糧有羡衆謂尉
宜得偘悉歸于公府遷慶元府觀察推官丁父憂不赴
調隆慶府觀察推官真德秀來為帥素知偘能文見偘
與屬吏迎道左為之改容思論薦之未薦德秀去偘乃
以選人為宜春丞宜春地連贛吉吏珥筆成風民善訟
偘為人怦怦諒直聽必以情民退無後言凡訴臺部者
必曰得宜春丞一聽死無憾居久之由承直郎改奉議
郎僉書鎮南軍節度判官聽公事改章服尋陞朝奉郎
初偘久從諸老游幕中多新進少年議論雅不合偘嘆
曰吾髮已種種寧能與翩翩小兒競短長哉遂請祠而
歸築室夫人峰下曰蘆隱若將終焉嘉熙丁酉九月年
八十四卒子二人宣子武子偘性豪談論今古輙目光
如注氣軒軒出鼻&KR1865;間人莫能抗尤長於文辭通直郎
杜游嘗稱之曰質而不俚華而不靡憤而不激怨而不
懟不以食膾炙為美澹乎其有味不以刺文繡為工黯
乎其有光其感時念故推物類情抑揚離合必窮其源
以揚其波其不合于律者鮮矣君子以為知言當乾道
淳熙間朱熹吕祖謙陸九淵張栻四君子皆談性命而
闢功利學者各守其師說截然不可犯陳亮倔起其傍
獨以為不然且謂性命之微子貢不得而聞吾夫子之
所罕言後生小子與之談之不置殆多乎哉禹無功何
以成六府乾無利無以具四德如之何其可廢也於是
推尋孔孟之志六經之旨諸子百家分析聚散之故然
後知聖賢經理世故與三才並立而不廢者皆皇帝王
覇之大略明白簡大坦然易行人多疑其說而未信偘
獨出為諸生倡布磔綱紀發為詞章扶持而左右之使
亮之門惡聲不入于耳高名出諸老上皆偘之功也已
而亮為世議所扼當路必欲擠之死地凡再下詔獄偘
與同志生極力營解幾陷羅織遂脱亮于萬死一生之
中亮顧偘曰此生死而肉骨也人多義之偘所著有隨
見類錄二百卷蘆隱類稿五十卷首論六經之功用云
從弟南強
喻南強傳(宋濂)
南強字伯強自幼負竒氣父直方以與陳亮類俾從之
游時著錄牒者歲數千百人南強周旋其間獨能探深
索隱語移日義益精亮曰喻伯強文墨翰議凜然可畏
也慶元乙卯戊午連貢於鄉未幾入太學中監舉月書
率占前列上禮部皆不得第嘉定庚辰俛奉南廊對授
邊功部臨安前富陽縣尉轉修職郎南強創射樓補闕
卒額時其練習春秋則都肄府中徽幟精明行列整肅
夐出他縣上縣民譚甲與丘乙閧譚女以癎死誣丘驚
跌所致挾王丙為左縣以命南強南強召譚與王列於
庭且詰譚曰汝以病死女誣人汝不吐實將坐汝譚色
動顧謂王曰汝嗾我也亟袖案白上言抵譚罪境内多
盗販舳艫尾相銜不絶徼卒與豪猾為市弗可敗南強
一切禁捕雖犯權勢貽怨讟弗懼也寳慶初禮部侍郎
真德秀以言事去廟堂風京尹跡其所至欲并以為罪
德秀舟過富春江南強亟見且賦詩為餞人皆壮之轉
承直郎處州縉雲丞未上紹定庚辰三月卒年七十一
南強讀書不為口耳學必欲見之實踐每至名義可喜
事擊節慷慨謂心契可致初當路欲排善類指陳亮為
根煆煉刺骨罪且不測門人畏其威焰噤不敢出聲南
強義形辭色貽書誚責言先生無辜受罪捋賫恨入土
吾曹為弟子當怒髮衝冠乃影響昧昧是得為士類耶
復走東甌見葉適備陳冤狀適曰子真義士也即秉燭
為作書數通南強又持走越袖見諸臺官誦言無忌卒
直亮之冤南強為人不立崖岸而見義勇為聞朝廷行
一善政輙昂首吐氣或有司苛虐彈指長吁終日不樂
暇時旅肴設醴與賓友握手劇談日至再三不倦為文善
馳騁下筆輙數千言不繩削而自合大篇短章恣人取
去往往不甚愛惜惟梅隱筆談十四卷尚存子二厚祖
埜埜業進士
贊曰自道廢民散師弟子之誼缺平居則謬為恭敬
視其影或不敢踐一逢患難輙反目若不相識然甚
者更名他師使偘與南強見之必將唾去之矣傳曰
民生於三事之如一惟其所在則致死焉其偘南強
之謂乎
義烏宋先逹小傳(王禕)
宗澤
宗澤字汝霖母夢雷電紅光下燭寤而生澤自幼有大
志元祐六年登進士第調館陶尉歷龍游膠水趙城令
皆有能名改知掖縣差通判登州忤道士得倖用事者
予祠而歸復坐削奪羈置鎮江尋監鎮江酒税靖康元
年朝廷議遣使與金人講和用薦者假宗正少卿充和
議使澤奏名不正改計議使衆謂澤方剛難合必不能
屈且徒死無補不若付以河朔一要郡除直祕閣知磁
州從羸卒十餘人倍道之官至則治城池修器械廣儲
畜募勇敢為必守計且條畫邊防要策與勤王之議上
之除祕閣修撰河北義兵都總管高宗以康王使金過
磁澤力止之朝廷因命為兵馬大元帥澤副元帥加集
英殿修撰高宗承制復加徽猷閣待制凡與金兵十數
戰皆有功方進兵臨濮而京城不守矣金人逼徽宗欽
宗北行澤即引兵趨滑抵大名將徑渡河據其歸路邀
還之而勤王之兵無一至者又聞張邦昌僭位即欲先
行誅討乃還軍衞南且上書高宗勸進建炎元年五月
高宗即位南京趨詣行在所入對涕淚沾臆陳興復大
計踰千言且曰願陛下一怒以安天下之民臣雖駑怯
當冐矢石為諸將先得捐軀報國家志願誠足矣高宗
壯其言擢龍圖閣學士知襄陽府改知青州俄改知開
封府尋遷延康殿學士京城留守真除開封府其訓辭
曰雖蕭何之守關中寇恂之徇河内以卿比迹於古有
光澤素蓄忠義至是益自感奮招集四方義士得百餘
萬復有河北山寨效順者數十萬來聽節制京城内外
所屯兵實百八十萬方尅日大舉渡河而遽屬疾諸將
入問狀矍然起曰吾固無恙政以二聖蒙塵至此汝能
北定中原吾死何恨衆皆洒泣同聲應曰敢不盡力翌
日遂薨臨終連呼渡河者三二年七月也時高宗南渡
已久至是有旨除澤門下侍郎御營副使命未下而訃
聞詔贈觀文殿學士通議大夫賜諡忠簡始澤身任中
原之事既修復京城力請回鑾疏凡二十四上而黃潛
善汪伯彦從中沮之以故憂憤成疾澤既薨數日間民
人散去者十五六議者謂其子穎嘗居戎幕得將士心
宜用以卒父功於是朝廷已用杜充為留守乃除穎秘
閣留守判官穎尋服喪而歸所集義士悉散去而中原
不守矣穎後為兵部郎中
贊曰高宗之南渡也中原之事一委於忠簡及中原
尅復而高宗乃無有北還意忠簡以中原無所倚因
請以信王榛為兵馬大元帥信王榛者高宗親弟也
潛善伯彦軰輙譖其有異圖遂有門下之命雖曰尊
任之然實奪之權家傳國史皆不書其事蓋諱之也
嗚呼高宗之無意於中原固不足論使忠簡而緩死
則神州全璧社稷長靈實嘉賴之矣然則盛衰之際
庸非天乎
徐僑
徐僑字崇甫淳熙十四年進士調主簿上饒始受業考
亭朱子之門歴紹興南康司法皆以憂去開禧主和議
函大臣之首僑上書言非所以立國時多其能盡言嘉
定七年由嚴州推官考滿差主管刑工部架閣文字除
國子錄召試館職除祕書正字遷校書郎請外知和州
徙知安慶府十一年除提舉江南東路常平茶鹽事上
書極言朝廷時政請詔大臣以正已之道正人憂家之
慮憂國庶幾致安於已危迓治於將亂丞相史彌遠怒
令言者劾罷之久之理宗即位禮部侍郎真德秀奏亮
直敢言如徐僑者願寘之言地而彌遠猶在相位不報
葛參政洪喬丞相行簡時在侍從代為請祠迄不受祿
遂引年告老紹定六年朝廷更化收用老成落致仕除
直寳謨閣江東提刑尋除祕書少監改太常少卿屢辭
逾年始造朝入見論奏數千言大略謂君心正則朝廷
正以至百官萬民莫敢不正矣除兼侍講尋兼權國子
祭酒勸講之際數開陳友愛大義遂復皇子竤爵且建
言子思宜肥享孔子二程子宜列從祀王安石宜廢勿
祀趙汝愚宜配享寧宗後皆施行以論王檝奉使狀與
時宰論不合力求去除工部侍郎求去益切陞集英殿
修撰提舉佑神觀兼侍讀僑奏領祠勸讀乃體貌重臣
之殊禮力辭不敢當遂以寳謨閣待制提舉太平興國
宫既歸援舊比上疏請辭待制乃復除集英殿修撰與
其子京官固辭命下如所請而疾以革卒年七十有八
訃聞仍除寳謨閣待制致仕諡曰文清初僑之兄侃倬
皆學於東萊吕成公而僑師事朱子朱子每語人曰崇
甫明白剛直士也因俾以毅名齋朱子之學詘於慶元
及伸於端平僑與度正業味道實發之其在人君前論
學則曰正心論治則曰在知人其教學者以命性中誠
仁為窮理之要九思九容為主敬之本平日奉身苦約
人不堪其貧嘗入對衣敝甚上問曰卿何貧甚耶對曰
臣不貧陛下乃貧耳陛下國本未建疆宇日蹙權倖用
事將帥非材旱蝗相仍盗賊並起經用無萟帑藏空虛
民困於横斂軍怨於掊克羣臣養交而天子孤立國勢
阽危而陛下不悟臣不貧陛下乃貧耳理宗為改容優
納焉其所著有讀易記三卷讀詩記詠一卷雜說一卷
文集若干卷門人曰朱元龍康植
朱元龍
朱元龍字景雲嘉定十六年進士歷温州平陽池州青
陽兩縣尉調饒州司理參軍德興令誣其民董氏五兄
弟溺死縣卒具獄上力辨其非辜其兄弟得不死後皆
為名進士他所平反者甚衆嘉熙元年以處州縉雲縣
令治最擢幹辦行在諸司糧料院尋除宗正簿陞宗正
丞兼權左司郎官京局官或挾權貴勢求舉牘輙斥之
曰舉牘可以勢取耶中官有求封節者力持不可宰臣
傳上旨令改擬對曰吾職可罷擬筆不可改也宗室有
圩田之訟衆莫敢决元龍毅然决之時方括兩淮浮鹽
致書執政以謂朝廷行商賈之事廟堂踵諸閫之規使
史氏書曰括浮鹽自今始不可又兩上封事言自宫禁
朝廷以及百官萬民皆可痛哭流涕於是史嵩之入相
疾其直言遂以斥去差知衢吉二州皆旋予祠改知台
州以憂不上既而鄭清之再入相清之尤素惡其剛直
遂以朝奉大夫致仕家居十年乃卒元龍早受業於僑
既又從四明袁正獻公爕遊爕象山陸氏門人也故元
龍之學得朱陸之異而會其同有文集若干卷子幼學
用蔭入仕為臨安府觀察推官能世其家業
康植
康植字子厚父曰仲穎字蘊之淳熙十四年進士復試
中教官仕為尚書吏部郎中涖官以清白稱植用世科
登嘉定七年進士第授奉化縣主簿三遷為武安軍節
度掌書記與制置使史嵩之不協對移江南酒官未幾
除刑工部架閣文字遷國子正改通直郎論對言事抗
直忤喬丞相行簡意差通判廣德軍救荒有法陞知本
軍以治最聞召知大宗正丞遷兵部郎官除浙西提點
刑獄公事劾奏平江守臣史宅之治郡無狀嵩之宅之
兄也時為丞相并連及之其言以為宅之不思掩前人
之愆專務聚斂以事貢獻是以小忠而成其大不忠也
嵩之不知而使之不智知而使之不仁其上罔陛下又
不忠之大者也羣臣明知其罪而不言皆逆探陛下之
意而不敢攖其鋒是逢君之惡亦不忠之徒也疏入理
宗震怒欲重罪之杜丞相範時在樞府為之極諫謂憲
臣言事既不中又加之罪如天下公議何理宗尋悟乃
徙宅之隆興而植提刑福建改知寧國府兼權江南東
路提舉茶鹽義倉奏免和糴行經界法除都官郎中出
知吉州改福建路轉運判官兼攝建寧府賑水災拯鹽
弊政惠大孚赴闕奏事卒于建谿驛積階朝奉郎其在
廣德時取大學語名其齋曰誠求仲穎與僑為同年植
以故早師之師門中獨植從游最久與同邑祕書丞王
世傑皆號稱高弟焉
贊曰文清則學行純篤風節高峻誠可謂道學之宗
師矣朱子之傳閩中則有黃幹氏而浙東為文清然
黃幹氏一再傳為何基氏為王柏氏皆文清同郡人
而皆隱德不仕文清之傳如元龍植則皆起科第躋
政路故著於大節表表如是焉王柏氏稱植操尚之
堅風力之勁有文清之遺則嗚呼寧獨植而已哉
魏純傳(薛瑄)
魏純字希文山東高密人也其先世多仕者至其父為
官江南希文就學於江南初治易後明春秋詩書大義
亦皆知之其父為績溪令時希文客金陵一時逹官貴
人聞希文名屏勢就見請交因合幣羅致館中俾訓其
子弟未幾人有所指摘語及希文謫戍邊衞寓薊州玉
田縣先君子永樂七年教訓其邑希文復誨諸官將子
於學宫傍瑄因得納交為心友自是往返凡十年議論
連日夜不舍瑄之疎劣賴希文規輔之益為多先君子
官滿去希文徒步送數十里執手為别别三年嘗一得
書自是信音不相聞者又三年其後先君子丁大父母
憂起復至北京時希文亦以薦至吏部因同膺薦者有
所不合復退於初又二年為宣德元年侍從有薦希文
學行者復召至京師集試吏部文既合格將上其名於
朝以官之而希文竟暴卒於旅次是年某月某日也明
年春瑄在河南始聞其訃先是瑄有詩懷希文考希文
亡日與瑄作詩時皆在宣德元年冬豈非交情之密默
有感觸於中而不能自已於言乎嗚呼瑄嘗觀古人論
富貴貧賤必皆曰有命瑄少猶未之信年來經涉既久
數數考之於己驗之於人然後有以見夫富貴貧賤蓋
皆有决然不易之命而非人之私智所能去取也以吾
希文觀之其賦質粹而明其為學正而純其立心必欲
一毫無媿於屋漏其制行必欲一事不悖於天理是則
以德言之希文之賢固當見用於時也處戎伍僅三十
年超然自適不為顯者焜燿而有自沮之色其貧至於
床無完衾身無完褐耕穫薪芻之事靡不備嘗而操行
堅如金石略不少變其所處蓋有古人所難者而希文
優處之以時言之希文困極宜通當不至於終困也至
其忠信之行積於中徵於外武夫小子皆信其為善人
而起尊敬之心搢紳大夫皆知其為君子而咸欲其得
位於時是則以人事言希文名實孚於遠邇亦當顯於
世也三者皆無絲髮可疑而乃卒至於窮死不得一試
其有則所謂决然不易之命豈不信哉瑄又竊有疑焉
夫所謂命者果何自而然哉蓋出於天也天必貴有德
福仁人希文乃不克蒙其貴與福則所謂天者竟何如
哉豈貴德福善者其常而貴福差爽者不得其常乎果
天道自然而然初無心於其間乎抑人之生也適丁其
氣之清濁厚薄不齊而非天之所能為乎是皆不可知
也或者又謂天於善人不有以福其躬必有以昌其後
是又未可必也雖然古之所謂善人君子者顧自處謂
何耳固未嘗以今之厚薄為輕重也昔固有貴為卿相
富累千金生無益而死無聞者命則厚矣其於道果何
如哉以希文之賢雖卒至於窮死其德行名譽孚於人
人其自處者既已無媿於道矣命之厚薄奚足道哉瑄
與希文交最久情最密始以希文之不遇質之命而自
疑終以希文之無媿揆之道以自解又恐希文之潛德
懿行久而或冺於世也遂作傳以志於私篋以傳之悠
久且俾世之君子當力於為善而無疑於命云
羅倫傳(陳獻章)
吾平生有故人曰羅倫字彛正江西永豐人宋羅開禮
之後也性慷慨樂善不疑人欺遇事無所廻避有不可
輙面斥之舉成化丙戌進士策對大廷頃刻萬言中引
程正公語人主一日之間接賢士大夫之時多親宦官
宫妾之時少執政欲截其下句倫不從直聲震於時奏
名第一為翰林修撰會内閣大學士李賢遭喪朝廷留
之臺諫皆不敢論說倫詣其私第告以不可李公始以
其言為然既數日復上䟽歷陳古今起復之非是且曰
如其不然必凖富弼故事終喪劉珙故事言事反復數
千言一本於天理人心之不可已者孔子曰勿欺也而
犯之倫以犯顔切諫為大救時以行道為急其負荷之
重未嘗一日忘天下故發憤如是疏奏遂落職提舉泉
州市舶司倫雖見逐而士論益榮之由是天下之士爭
自刮磨向之不言以養忠厚者為之一變而終倫之世
臺省未聞有起復者矣雖以此為人所知然亦以此取
嫉於人明年召還復修撰改南京尋以疾辭歸開門授
徒日以註經為業垂十年卒於退居之金牛山世之知
倫者不過以其滂沛之文竒偉之節果敢之氣而已至
其心之所欲為而力之所未逮未必盡知也嘗欲倣古
置義田以贍族人或助之堂食之錢謝而弗受或衣之
衣行遇乞人死於途輙解以覆之客晨至留其飯其妻
語其子曰瓶粟罄矣之旁舍干之比舉火時已近午亦
曠然不以為意提舉泉州時官例應得折薪錢其人欺
以乏告即放遣之不復問予嘗遣人訪之山中結茅以
居取給於隴畝往來共樵採若無意於世者時或作為
文章以發其感慨之意而人亦莫之知也論曰倫之必
為君子而不為小人較然矣如倫之才少貶以徇人雖
欲窮晦其身寧可得也以其所學進說於上世目之為
狂何足怪也孟子稱豪傑之士雖無文王猶興若倫者
今所謂豪傑非與無導於前而所立卓然人莫能奪之
又曰倫才大不及志其青天白日足稱云
李評事傳(石珤)
李承芳字茂卿湖廣嘉魚人也與弟承基俱好古博學
有名每慕陳白沙公甫不遠千里攀涉嶺海往從之游
既舉進士為大理評事非其志居二歲以病乞歸親力
耕播與漁父牧䜿樂數晨夕或過客訪之便蓑笠相見
又數歲卒承芳心貌並古為歌詩亦竒麗議論古今人
物每不主故常務在與世抗遂短誚朱子註疏以為拘
縛後學至詆為罪人又性頗躭佛嘗與客登西山逢路
僧設供便解帶與之近行怪也至其居家清素與朋友
交誠慤不阿言動佩服任真簡古過人甚遠獨疾末俗
媕婀矯枉過直云
蘿石翁傳(黃綰)
蘿石翁者不知為何人也姓董氏諱澐字復宗蘿石其
别號也其先汴人始祖曰健為宋武功大夫扈從南渡
家於澉浦其後曰仲真者遷海寧之錢山澉浦世肄戎
習其兄源長當往戍蘿石請代之遂復家澉浦初學為
詩不解隨俗營生業獨好吟咏遇時序之更風物之變
古跡竒蹤幽岑遠壑及夫人情世態之可歡可哀可駭
可愕可慨可慶一於詩以寓之家徒四壁一毫不入於
心時名能詩者吳下沈周關西孫一元閩中鄭善夫皆
與遊往來賡倡遇佳辰輙携親知蕩舟江湖拖屐雲山
凌危履險吟嘯忘返放浪於形骸之外凡所欲之或衝
風雪或冐零雨或乘夜月雖豺虎交前鬼魅伺途衆不
能從亦獨行孤往不顧吳越好事家每懸榻伺之乃紀
為五館記平居樂義好施不計囊橐有無兄貧則捐已
産粥以給之海寧衞指揮某人因貧不能赴京襲職竭
所有與之以速其行所知鄔魯者以田易值易畢魯疾
亟出劵燬焉卒復紀其葬每聞當世之賢人君子所在
不計寒暑遠近輙投贄納交見後生工一辭勵一行亟
稱屢嘆不能已晚聞陽明先生講良知之說趨聽數日
乃悔曰不爾可稱人乎遂幡然就子弟列時年六十七
矣舊所與遊聞皆笑之但曰吾從吾所好而已遂更號
從吾道人且讀内典遂究心釋老忽若有悟乃喟然曰
今日客得歸矣於是援廬山故事與海門僧法聚者集
諸緇俗結社寺之丈室又號白塔山人澉浦廢寺有鐘
卧地俗傳其靈異乃募資樹樓以登之甫訖工而疾不
起屬纊之日視日早晚曰吾其歸與又口占一詩曰我
非汚世中者儔偶來七十七春秋自知此去無汚染一
道天泉月自流遂暝目其子舉人穀以予與蘿石嘗有
一日之雅乃以九杞山人許台仲所為誌寄王宗範請
予為傳乃叙而論曰人各有志品各不同其事每不相
為然論世而考德者必歸一之其志其為其品始定若
蘿石翁者始嗜吟詩習之垂老晚乃執弟子禮於陽明
先生之門欲為儒學既而又逃釋老遂以沒世吾誠不
知其何志何為何品者也雖然就其所志而言則蘿石
者實可謂超然斯世錙銖不入樂善無求其賢於人何
如哉
湛文簡公傳(郭棐)
湛若水字元明增城人初名露更名雨字民澤生而穎
悟自少知學從白沙先生遊白沙與其沉潛遠到弘治
壬子以書魁鄉薦專心理學遂焚引隱居更今名日侍白
沙講心性之學豁然有得久之以母命復出僉事徐紘為
勸駕過南昌謁莊定山問學亟為稱詡讀書南雝祭酒
章楓山懋試睟面盎背論竒之乙丑會試學士張元禎
楊廷和主考見其論用至近至神等語知為白沙高徒
置第二名登進士選庶吉士授編修時陽明王守仁在
吏部相與倡明正學而修撰吕柟主事王崇慶軰往來
辨論時名大著出使安南陽明贈文中有謂晚得友甘
泉而志益堅其學務求自得者世未之知且疑為禪甘
泉其聖人之徒與推重若此既至安南嚴却餽金黎晭
贈詩有白沙門下更何人之句便道奉母南都日設講
席有甘泉問辨諸書正德丁亥宅母憂歸葬荷塘廬墓
三年産瑞瓜人以為孝感卜築西樵多士來學每講必
端坐澄心灼見道體嘉靖初召補原官累績遷南祭酒
與諸生講學刻心性圖說教以隨處體騐天理為要晉
禮部侍郎上天德王道及聖學諸疏大指謂天德王道
本於慎獨即聖諭所謂敬一帝王之學一貫而已一貫
非他心事合一之謂論語二十篇無非一貫之義無非
心事合一之學故敬一箴序文首云敬者存其心而不
忽一者純乎理而不雜此二言極為明切默契道體即
孟子必有事焉而勿正勿忘勿助長之旨誠於日用之
間隨時隨處隨動隨靜存其心於勿忘勿助之間而天
理日見焉上嘉納之所著獻納篇又倣大學衍義補作
格物通錄進足補衍義所未發者累遷南禮吏兵三部
尚書講學新泉書院滿九年考年逾七十致仕所著心
性書遵道錄樵語古小學四書測五經測楊簡折衷非
老子及甘泉全集門人永康程文德武陵蔣信稱其功
在禹右嘗於天關精舍立祝聖臺置講田以贍四方學
者庚申卒於小禺洞年九十有五訃聞諭賜祭葬隆慶
初賜諡曰文簡海内翕然稱為近代道學儒宗云
明文海卷三百九十七
