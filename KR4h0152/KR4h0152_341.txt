明文海卷三百四十一餘姚黃宗羲編
記十五
紀事
書閩中死事(王禕)
嗚呼元末天下亂大都小邑棄君叛父而賣降者何其
衆也於是綱常幾斁矣然其間以節義自見者亦時時
有焉豈天衷民彜固不可泯耶歲戊申國兵取閩以步
騎由杉關擣邵武遂克建寧以舟師由海道破福州遂
取汀劍而興化漳泉皆望風納欵閩八州不兩月悉平
當是時大小守吏亡慮數千百而能死者僅得兩人焉
曰拜特穆爾曰德哩默色此兩人者從習於仕宦未必
明乎聖賢道德之教及其從容就義雖古烈丈夫何以
加焉故特采其事著於篇
拜特穆爾者字君夀蒙古人也歴仕素著廉能名至正
中以選為福建行中書省左右司郎中行省治福州我
師至城下城將䧟引其妻妾五人至樓上慷慨謂之曰
丈夫死國婦人死夫義也今城不守吾且死若等能吾
從乎皆泣謝曰無他志也有死而已即皆引繩自縊死
有十歲女度其不能自殺呼諸佛龕前紿之曰汝稽顙
拜佛可保爹娘無恙也甫拜挈米囊壓其背囊米重女
即死囊下獨念宗嗣不可絶而有男始三歲命乳媪抱
匿旁近民居中仍俾賫金銀自隨謂之曰萬一事不測
以此贖性命或可全也未幾兵入城乃引燈然屋四圍
窗有頃火四面發遂焚死
德哩默色者字子初回回人也性剛狠敏於吏事事母
孝年四十猶不仕曰吾不忍舍吾母也由宿衞用年勞
授行軍政院崇教三遷為漳州路達嚕噶齊居官三年
民安之時陳有定據閩中諸郡甲兵錢糓之政用其私
人總制之朝廷命官皆不得有所與王師比及境總制
者即以城納降勢已不可為仰天嘆曰吾不才不數年
致位三品國恩厚矣無可以報國恩者惟有死居無何
吏報新朝詔諭使者至禮當出城迓從容語吏曰爾苐
往吾行出矣乃被公服詣廳事北面再拜畢取印斫其
文又取手版書曰大元臣子置案上据其坐以坐即引
佩刀剸喉中斷喉以死既死手執刀按膝坐儼然如生
時郡民相聚哭庭下歛其屍葬城東門
嗚呼昔宋季李芾守潭州有元阿爾哈雅之師至潭州
䧟芾舉室殺身自焚死趙卯發守池州巴延軍南下郡
佐舉城降卯發與其妻同縊死死節之烈近世希與為
比者去今百年人稱道之歴歴如前日事抑豈特百年
間人稱道之不置雖千萬世不泯可也嗚呼以余觀此
兩人視芾卯發何媿焉
溪山讀書記(解縉)
吉水縣東行七里永豐江上鳳凰山勢翔動有釣臺瀑
布與嚴陵君隠居無以異也其隔岸陂陀平衍風氣迴
合於人居尤宜先曾祖姑令子巽湖胡隠君為别墅焉
有溪山風月樓在元盛時大夫士之詠歌至矣隠君令
子仲芳為余娣妹婿少時嘗往顧瞻徘徊以為使有書
數卷臨清流蔭佳樹登山而望俯潭而漁雖酌清水食
脱粟擷園蔬而雜之亦曰樂哉千駟萬鍾何足道哉此
予之夙志也予甥宗訓少從予遊聞予言甚熟於是優
游奉親讀書二十餘年予之所願慕而不可得者宗訓
厭飫而深得之也豈若予之勤勞鞅掌哉雖然書不可
不讀有不必讀者有不可讀者方外異端之書不必讀
妄誕迂怪之書不必讀駁雜之書不必讀滛泆之書不
必讀刻薄之書不可讀余少時無所不讀是以舍溪山
之樂而從事於外至今欲為山林之樂不可得也而後
知昔之所讀有不必有不可而今始欲取六經正文端
誦而求之也宗訓廼以溪山讀書請為記前已為之銘
又以此語復之
焦氏廬墓記(劉夏)
甲辰三年江西道提刑按察分司行部至進賢縣舉
儒士二人焉其一人雷逸清其一人焦致中雷氏堅苦
澹泊在家務耕稼焦氏教授里中有孝行歲當壬辰癸
已之時江南兵火大作焦之父母亡流離轉徙之中乃
能不飲酒不食肉與人言輒流涕執親之喪三年及亂
定還鄉又廬墓側三年嗚呼當此之際世道之大變何
如也父子不相顧兄弟離散君臣之義暌夫婦之道缺
儒者多衣短衣帶長刀踐獵戎行一朝依附權勢假名
為公卿郎將即可以得志斬艾人如草菅區區守行義
出門有誰可相告語也而焦氏獨能力行孝弟於此時
邪夫孝弟也者士大夫百行之常亦無足多上人乃能
於三綱淪没九法斁壞之際此為難能耳人者仁也仁
人之生德也孝弟生德之本根也本根植立則枝葉之
條達鬯茂可計日而冀矣每念彼同時之人馳騖於形
勢之途而不知返膠固於劫奪之域而不能拔此皆蹈
夫死之道也夫有死之道者今而澌盡泯滅化為冷灰
微塵不復有聞於時有生之德者今皆領薦於上大夫
將有人民社稷之任進為當時聞人故今特為雷氏作
逸清堂序又為焦氏作廬墓記者見我國家收拾天下
人才未嘗專事藝文之末而遺於孝弟力田之本也吾
黨之士亦可以為之儆懼矣
虎咥木偶人記(劉楚)
歲乙已饑而多虎夜則盜相迹於道莫敢捕逐之者是
秋安成山氓有忿人盜已蔬者以里祠之神類能威殛
人也則迎致而露禱焉與相約曰必得盜見厲乃歸否
則終露暴焉其神固木偶也長短大小略與人等又衣
眞絳衣冠大冠儀狀儼赫過者不敢正視既數日矣方
夜半月朗朗在地門外勃窣若聞行地聲其人以為盜
且復至也亟起從壁間覘之見一虎逐逐然來至神所
以為人也為之曳尾睢盱傍徨左右欲却欲前者數四
偶人不動乃稍近對踞注視久之忽有風揚其襟若將
起而動者虎直前奮攫之囓其首始知偶人刻桐為之
桐木柔脆歲久且腐牽掛虎牙至膠其兩頥不得吐嗑
虎為之搖首振胸跳擲以求解不可益駭怒卒踐蹙頓
掉左右揮拉始得脱乃去見者大驚且奔告其里人咸
來聚觀見偶人軀幹手足狼籍道上無有完者因私悼
神之無辜怪虎之暴而又笑其眩睛不知以至於此也
其家故畜豕他日虎復來伺知之夜躍入垣内有虎阱
伏牢側弗之覺也竟失足䧟阱中咆哮騰躍窮蹙不得
出衆急聚挺刃相擊死因叩首謝神曰吾神固聰也今
虎死於是其譴怒之所致歟乃相率舁死虎祭而食之
更刻木為神軀益製美衣衣之歸神於祠盜亦遂絶嗟
乎虎之毒人甚矣乃有乘以肆奸者彼寧復知有天道
哉方虎之咥木偶人誤也然冐冠衣而據非其所者卒
能致禍偶人其假冐而失所據者歟乃虎之隕於阱也
若有使然者然貪得不已自足以喪其身不必神之所
為而偶人以毁喪之餘邂逅虎斃遂食厚報亦過倖矣
彼悻悻然不勝於得喪之末而反覆繆迷以逞媚於鬼
神者豈非愚且惑哉卒之虎斃於阱盗息於野天道之
應微矣而儆戒之機不亦妙乎
漁記(烏斯道)
郡北出城咫尺許有大陂元至正間予客處陂上日見
人以智巧致陂中之魚最稔方其水之盈也人則羅坐
以釣顧其魚有得有不得人乃置一器狀若仰盂實膳
膏薌其中置水底泥沙上魚聞其薌則叢至及下釣則
無不得也或坐舟中手持一綸以其緡貫竿杪緡之末
懸一大珠珠之下有一小鈎魚見珠狎而戲焉口數著
鈎則不可遁矣或以叉或以射或設罾而起伏之或約
十餘舟圍繞以進一人擊楫則齊力旋網否則以細絲
結數罟以絶其流先戒一人以楫扣舷上或拍擊水面
使魚跳躍而入否則以一網繫百罭其上人左右掣其
大綱人曳而前趨則魚亦皆得有搤鸕鷀之吭而奪之
魚乂有潛行水底以手摭魚以出有投擲葉中觸魚使
魚困而上浮有左手持小網若翻車然者仰承大防下
右手持短木通防之槎内有棹一舟淺而長者側其舟
著水面並沙際而往舟激水魚驚而躍入舟中有作梁
水上竅其下納笥竅中有穴其水中若大甕以箔其上
俟水殺而取焉水既上則罩迨夜則以火燭水魚見火
而出水面亦罩而得焉水涸可尺許乃以網設水魚上
手按而取之或以蜃灰洒石罅以橛入罅内及逐魚以
出者水竭盡人以竹丈餘織其半若覆簣下繫一小囊
卻行而爬搔凡泥上魚𤨏碎長不滿寸者皆入囊中嗚
呼忍哉古者山澤皆有厲禁今也民得以盡取惟恐智
巧之不足也魚雖欲自蔽可乎孔子曰竭澤而魚則蛟
龍不戲其淵豈非此之謂歟
滇南慟哭記(王紳)
先公以洪武五年正月奉使雲南招諭元梁王六月抵
其境六年遇害至二十五年不肖孤紳竊禄西川屢請
於蜀王殿下二十八年冬得旨十二月朔日戒行次年
二月二十三日到滇次日參見岷府退謁藩閫文武大
臣及士人庶友至以情事為告聞者憫之競為咨訪二
十五日有僰人畫工何仁可年七十餘來言親炙先公
於佑聖宫甚久至繪素之事亦多經指授且云初來時
梁王甚加禮敬府僚大臣若司徒達爾瑪恭政喻金閭
高撫慰軰尤所尊重凡見梁王必以天命所歸人心所
屬之理為之開說退諭其臣僚尤加委曲梁之君臣亦
知元社已屋皆有降意時元之故主出奔朔漠者遣侍
郎托克托自西蕃來通耗索援且劫以危言必欲殺我使
以固梁王意梁王不忍遽絶於我朝迺匿先公於民間
托克托聞之謂曰國家顚覆而不能救反欲遠附他人邪
躍馬而起梁王不得已遂出先公以見之托克托欲加屈
辱先公慷慨罵曰天訖汝元命我朝實代之汝如皭火
餘燼尚欲假息以與日月争光耶我將命遠來豈為汝
屈今惟有死而已或解曰兩國交争不罪來使不從則
遣之彼何罪焉况王公才器天下無雙宜有以全之托
克托曰今日雖孔子在義不可留梁王不能救先公復
顧梁王謂曰汝朝殺我大兵夕至矣亦不聽遂遇害時
為臘日未申時蓋棘人以此日為節日故久不忘也諱
日城中父老士女莫不垂淚達爾瑪既陳奠祭左右具
衣冠斂之以禮即日舁至地藏寺北漏澤園化之以火
諱所即今之觀音寺前三市街言訖引至漏澤園躃踊
設奠是夕宿地藏寺自此連日至彼展哀至二十七日
紳别訪南關董金剛保以合其說蓋以先公嘗主其家
故也金剛保亦引至觀音寺前指以諱所號慟間市人
競來致問中有蘇奴者前言棺木實其家所備蓋其兄
慶時為元帥故達爾瑪一以後事委之其言遺事略與
仁可同但奴則云火化在小南門城壕邊復引至歴指
其處哀未止有僧從西來自言年百歲口述遺事甚悉
紳拱問化後遺殖何在僧言彼時上下恟懼誰復道及
此者三人之言遺殖並同自是士民僧道多來稱述先
公容貌言行嗜好製作動静僕從皆可稽但無能知夫
葬所者因姑設次為位於地藏寺之東夾室越明日漏
四下陳設於寺門外告祭於雲南府城隍里社寺伽藍
等神備述事情之由禮畢奉新製木主就觀音寺諱所
盡哀題主禮畢迎回地藏寺位次昧爽行正祭禮先是
布政張公紞參議范公祖嘗訪先公節行於臨安儒士
賈寬寬達爾瑪門客也故獲待先公最密因言曾有詩
見寄可考暨紳至張公即命迎寬三月十日寬至所言
與前頗同乃云化後達爾瑪已使藏於地藏寺之旁後
十許日寬往哭之止見平土而不結丘壠自國兵來陵
谷變遷已不可認迄今犁鋤洊臻屋廬相望想像亦不
能得其彷彿也寬又云先公前館於報國寺後因托克
托至遂移館於春登楊氏家平日杜門不接人事惟讀
書著述有文集二大冊達爾瑪錄本藏於家後併原稿
不知何在寬年高質重所言似非虚妄者又杭士劉有
年近見宜梁民李鈜鈜自言其父起宗為樞密院都事
好士而知書曾延先公於家甚久後事皆其經理今葬
所惟鈜知之有年前任沅庠時常接見先公故聞之甚
留意越半月紳至滇有年即來告且為書招鈜十一日
鈜至口述遺事亦悉又舉先公題其竹軒三絶句遂導
紳至於東門外之百步指羣塚千百而言曰大略記在
此處而羣塜盡遭發掘無遺者紳見其年少不敢盡信
又見頗能記憶亦不敢不信遂於其處仰天大慟次日
於羣塜旁擇曠地仍設此為位迎神主陳祭祭畢復奉
歸寺之元次越十日奉神主而返鳴呼哀哉紳之初志
銳欲訪求遺殖歸葬先壠以襄大事不幸歲久事殊以
至此極雖粉身碎骨亦不足以贖其辜他日尚何面目
見先公於九原者哉擗踊之餘因忍死備記於簡以志
不忘終天之恨且使後世子孫有以知其荼毒嗚呼痛
哉
觀捕魚記(貝瓊)
松江産魚非一取魚者或以罩或以叉或以笱或以罾
巨家則斫大樹置水中為魚叢魚大小畢赴之縱横盤
互人亦無敢輒捕者故萃而不去天始寒大合漁者編
竹斷東西津口以防其軼乃輒樹兩涯鼓而敺之魚失
其所依或駭而躍或怒而突戢戢然已在釡中矣於是
駕百斛之舟沉九囊之網掩其左右遮其前後而盈車
之族如針之屬脱此掛彼損鱗折尾無一縱者予觀而
嘆曰魚之托於水也非無九州四海之歸也而歸於數
畝之陂朽株之下以為至安無患若登龍門焉惡知誘
之者將以制之養之者將以殺之人之機亦巧且深矣
予又傷其盡而無遺何其不仁之甚耶嗚呼天下之死
於盡取者豈獨魚已乎豈獨魚已乎故書為記
舵師記(林誌)
舟之載舵主之舵操縱疾舒得失而舟之安危繫焉故
凡傭於舟者皆以力而舵師兼智力長焉其受直也恒
倍或參伍其載而取之然非素諳是者非惟人之不任
而亦不敢輕任於人其責蓋甚重也哉歲戊戌予奉使
北還買舟以載得寧波舵師某甲予見其醉而使酒曰
夫夫也詎能舵舟同載者曰子以傭役人而乃貌取之
乎且其直廉又易與毋慮為也予固疑之比渡淮及湖
中流而衝風作狼狽失勢者幾旁舟皆笑之曰是特其
小小者耳使之乎大江則將奚為予問同載者曰嚮吾
言之何如則皆愀然曰今之舵舟者皆是已此特其甚
者奚暇渠之笑哉予曰然則是吾任者之過矣彼敢輕
以任人何耶應者曰子以彼為工其技而利濟人與其
將以舟利而冒其名者與夫利濟人者必世業於舟其
捐費博其資利遠凡舟之須皆工且良故傭必擇人况
於舵師乎其以身任載也毁譽不顧夷險在已視其載
之輕重與其舟之輕重侔焉是或足任者矣若夫以舟
利者則不然其於舟也朝僦之夕業之無湏博費不期
遠利乘人之載而弋取之不得則下上而求合焉毁譽
夷險汩然於中也使欲載者樂其易與且利其廉儌倖
以無事往往以涉大江猶安流也而况於淮與湖哉予
曰安危同勢也喜患同情也彼豈異於人者歟應者曰
良師先勢而違情庸師情廹而情見故曰前車覆後車
戒審如是天下惡有僨事者哉予曰嘻此名言也顧命
童子濡毫記之
記會稽周士翔先生遺語四絶句(并序)(龔詡)
余憶十載前假館常熟南野陳氏頻年與會稽周士翔
先生往來聯榻士翔常語余記其先翁有言當元末閩
中某城遭陳友定之亂兵圍久之有城主忘其姓名固
守不下城䧟被執友定謂曰汝不知有天數耶其人曰
我但知為臣死忠為子死孝固不知天命為何等物也
遂被害又有一人亦忘其姓氏殺父仇於既赦之後憲
司執之問曰汝不知國家有赦耶答曰殺人賊國家之
法有赦人子之心不赦也竟致於理嗚呼士翔當日之
言歴歴在耳今士翔仙去久矣昨夜忽夢見之既覺因
憶舊言為賦此以記之非惟先哲之忠且孝得以不泯
抑亦足以為名教之一助云時甲戌二月七日也
不知天數為何物忠孝惟求死即休只此一言才出口
遂令亂賊永含羞
父仇不報活何為樂府曾聞太白詞(李太白瀆鹿篇)人子不從
天子赦片言千載有餘師
宋香荔枝記(林環)
莆中名産為異品荔枝之尤者惟陳紫宋香為絶勝其
見諸譜謂陳紫種出宋氏則宋香較之陳紫又其尤也
樹距作譜時已三百載迄今又不知其幾易主在宋之
先主之者已非唐之舊洪武初相繼奪於戎衛之官宋
子孫困於勢力不克復者凡幾年迄永樂年間始歸於
宋其賢雲仍有文用者慨念先業恐嗣時厥後者不知
寶而守之特徵記於余余慨然嘆曰是樹舊屬王氏黃
巢之亂兵過欲斧之得王氏媪擔死與俱遂得不失後
已為宋所有今宋之子孫雖奪於勢力而終克復之則
宋之子孫過於王遠矣宋之子孫不知若而人獨文用
惓惓心乎圖記以貽後之人他所未覩則文用賢於宋
氏他子孫又遠矣然則為文用之後宜何如為心亦曰
寧為王氏媪無效王氏之孫子云遂書為之記
擊壤會記(劉鴻)
國家覆冐海宇垂百餘年風噓日薰人物熙熙興國贑
之屬邑山盤谷網風氣完固既庶且富民樂其生而多
夀考廼弘治壬子時平歲登公私衎衎有垂白之老踰
六七而望八九者二十二人含和履祥蹈舞皇風相與
謀曰遭逢清明生理麤植仰無叫呼之擾俯有伏臘之
需抱子弄孫不及時為樂以詠歌堯仁以終餘年亦負
矣哉於是月以二會會以朔望鱗次而周戶而不醵是
歲九月甲子舉事牲肥酒香籩豆有楚乃其初筵諸老
深衣大冠魚貫而進前設几格俯伏其下北面稽首焚
香籲天曰願明天子萬歲萬萬歲宰執惟隣藩臬惟良
郡有賢守邑有賢大夫用康保我民亦云休哉願雨暘
時若百榖滋植公私羡餘閭閻笑語野無横民鄰有善
俗俾我老人永有今日之娛亦云休哉已乃舉盞更籌
就坐以齒為倫其一為胡晦菴克訓次劉潔菴雅清次
吕直方興大次蕭正菴悦贊次鍾軒韶鐸次陳隠軒子
顯次吕春谷仁發次蕭擴齋崇廣次李晴忠春昱次秋
潭仁徹次蕭貧樂雲端次劉敬齋恭徽次胡博齋克祥
次王叙菴秉倫次蕭繹齋悦華次王時菴成景次羅直
菴守正次鍾成菴鑑次李復亨春雷次李省菴彦睿次
蔡瑩菴彦瓛次謝梅軒旭魁坐定諸少年班立而揖有
引巵酒跪而進之曰孺子不敏幸兹良會躬侍杖履先
生長者無寧有以教我乎諸老人推其年高者詔之曰
若知今日之樂耶高皇帝列聖今天子之賜也誥有之
臣民之福皇錫之極汝則保極逆極者殃保極者昌吾
軰老矣得為保極之民汝則念㫋景德懷刑毋瀆於密
毋梗於鄉毋突冐於有司毋貽罹我父母汝則念㫋後
之視汝者猶之今也衆皆唯唯酒行五七諸老人起而
酬酢有誦淇澳以相規者有歌豳風以相樂者有咏嘆
考槃之遺音者而未嘗不歸德於上也遂名其會曰擊壤
壤不必擊而與擊壤之樂同也少酣有倡之者顧執事
曰把筆來不有所作曷伸本懷又賦近體詩二首平淡
古雅有太平之音章成懽甚且酌且哦既夕乃罷
明文海卷三百四十一
