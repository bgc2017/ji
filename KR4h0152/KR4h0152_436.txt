明文海卷四百三十六餘姚黃宗羲編
墓文八
文苑
祝先生墓誌銘(陸粲)
先生諱允明字希哲蘇之長洲人也其先出古太祝以
官氏或曰黃帝之後封於祝以國氏云七世祖碧山勝
國時由松江來守郡後卒官一子留於蘇遂為蘇人祖
顥正統已未進士終山西布政司右參政父瓛母徐氏
大學士武功公女先生少穎敏五歲作徑尺字讀書一
目數行下九歲能詩有竒語既天賦殊特加内外二祖
咸當代魁儒耳濡目染不離典訓稍長遂貫綜羣籍稗
官襍家幽遐嵬瑣之言皆入記覽發為文章崇深鉅麗
横從開闔茹涵古今無所不有或當廣坐詼笑襍遝援
毫疾書思若泉湧一時名聲大譟歲壬子舉於鄉故相
王文恪公主試事手其卷不置曰必祝某也既而果得
先生文恪益自喜曰吾不謬知人自是連試禮部不第
當道奇其才會修史將名薦之弗果初仕興寧令地介
嶺海民尚譁訐惑於禨祥先生示之禮簡進秀異授以
經學親為講解遂一變其俗羣盜竄處山谷時出焚敓
為設方略一旦捕得三十餘輩邑以無警稍遷通判應
天府亡何乞歸又五年卒春秋六十有七夫人李氏鄉
先生太僕少卿應禎之女子男二長續進士入翰林累
遷陜西按察副使次側出幼未名女嫁潮州府經歷王
穀禎先生簡易高曠不樂拘檢在衆若無能者然默而
好深湛之思時獨居著書解衣盤礴游心玄間賓客來
者叩戸呼之若弗聞也性善書出入魏晉諸家晚益奇
縱或購得之輙藏去為榮喜奬掖後進終身不言人過
其為家未嘗問有餘得俸祿及四方餉遺輙召所善客
與噱飲歌呼費盡乃已或分與持去不遺一錢故其歿
也幾無以殮云先生少有意用世既濩落不試一發於
文雖聲實閎振猶非其志也所著書合詩文集為數百
卷藏乎家陸粲曰斯文之用與天地準由漢氏來纘言
之士臻於斯極者亦僅可數己明興百年士猶膠守章
句未覩其恢然者也乃憲考之際始彬彬矣祝先生由
諸生起覃精發藻横逸踔厲超追古昔盛哉若其湛浮
自得龍變不羈大觀逍遥廓然離俗矣夏侯湛贊東方
生云明濟開豁包含弘大拔乎其萃游方之外者殆先
生哉先生歿以嘉靖丙戌冬十有二月二十七日又明
年戊子冬閏十月十六日葬横山丹霞塢太原王寵撰
其事行粲為之銘銘曰
惟聖有文自天啓之其卒敝刓孰振起之猗嗟先生發
天之明達聖之經播為噌吰舉世震驚維時弗逢食貧
以終獨昌其辭以爥羣蒙横山之原崇四尺者先生之
墳後勿壊傷視此名文
天池山人陸子玄墓志銘(陸粲)
天池山人陸子玄者吾弟也名灼更名采世吳人吳之
西境有山曰天池盖道書所稱可以度世者也君意慕
之因自謂山人云君生踔厲英發始為校官弟子不屑
守章句縱學無所不觀從其婦翁故太僕少卿都公游
銳意為古文辭尋以例升太學益務精進視當世顯人
名能文章者輙往蹐門自通贄以所業皆一見賞愛其
名遂隠然以起自江以東學士多延頸願交者而君意
獨自許用世謂功業可立取時時於廣座中奮然抵掌
論天下事語多觸時禁客不樂聞稍稍引去或目笑之
君色自如不為止在太學二十年累舉輙躓遭世玩侮
中不能無少望日夜與所善客劇飲歌呼為樂間出游
或經月忘返槖中装無一錢從者以告若弗聞也東登
泰岱賦游仙三章慨然有輕舉之志南踰閩嶠徘徊武
夷諸山語人曰世無知我者吾聞京師天下豪傑輻輳
又燕趙多慷慨士吾且往觀焉儻庶幾乎行半道病還
及家意頗惘惘夜中數起東西行謂余曰日者言吾歲
行在酉當厄今吾形神不相攝矣吾殆將死也因屛人
屬余後事其言悽愴不忍聞兄弟相對欷歔泣數行下居亡
何竟不起傷哉是歲嘉靖丁酉九月二十二日也年四
十一後八年乙已十二月十三日乃葬其地實天池之
麓亦若其冥契云陸於吳為著姓宋季始家陳湖之上
吾先君諱應賓母夫人胡氏有三子君最少先取都公
女繼取鄒氏子男二長舒枝都出府學生次敬枝側出
女一鄒出適太學生陳沛孫男二嘉禾嘉栗君性倜儻
不羈與人游處輸寫心腹無所隠匿每揚㩁今古品藻
人物機辨鋒出莫能窮者而彊執自信不肯屈折徇俗
雖故所親善一弗當意則面斥之或致怨懟不恤也於
文喜稱六代詩初規摹盛唐晚宗謝康樂造語往往似
之居閒弄筆游戲為近體樂府若調笑率然之作亦醖
藉可喜獨好聞國朝故實所至延訪勤切率多聞人所
未聞者他如幽冥物怪黃冶變化之言靡不采獲著之
編錄黠者或謾言以中其意君亦傾聽勿疑聞有奇人
異書不遠數十百里走求之其篤好如此余與君少俱
侍吾伯兄子徵學議論下上自相師友而嗜好略同方
賴焉以相規切庶有益乎而君棄余死矣銘曰
吴有奇士陸氏子玄生不逢時又弗永年嗚呼悲夫
大石山人夀藏銘(瞿景淳)
大石山人者姓顧氏諱元慶蘇之長洲人也顧在吴為
著姓入國初有諱仲賢者任淮陽倅三傳至山人曾祖
以禮以禮生瓊瓊生巖巖取吴氏繼劉氏生子七人山
人其仲也始山人祖父性孝友稱為長者有丈夫子八
人多以高貲雄里中山人父倜儻頗疎於治生然好賓
客集方伎有俠士風山人兄弟多纖嗇殖產山人獨以
圖書自娱意有所適雖叢說不棄所纂述自養生家以
及諸史燦然雜陳以故竒偉博習之士尤多好之久與
之游山人稱說古今亹亹不竆間游戲翰墨瀟灑夷曠
得作者遺意故山人雖窮居而隠然名重士林搢紳先
生多折節與交山人故居埭川後徙通安里有山巋然
光照庭戶山人玩而樂之時與同志嘯咏其間因規大
石塢為壽藏表以貞松曰人生行樂耳即有不諱吾將
葬焉因自號為大石山人且以生誌屬余云余少習知
山人文雅甚都竊怪其與衆異趨疑其有阮嗣宗之放
達也邇歲山人執父喪余往弔之山人貌甚毁瘠杖乃
僅起心益重之既余登山四望窮勾吴之墟慨然歎曰
嗟乎此泰伯之所以從遁也夫古人意有不存即視天
下猶敝屣况下焉者乎既而徘徊夷猶南望震澤東望
胥口傷子胥之不終至為流涕思欲起范蠡而挹其緒
風乃知山人之意遠矣今山人不以後事為諱而屬余
以誌銘盖將齊生死等彭殤超然與元化共游窮逹之
際又惡足為山人言哉山人配王氏誥封詹事府翰林
院侍讀學士王公朝用之女子男四人曰誥曰諫曰議
曰謖各事耕讀不愧山人云銘曰
雲觸石兮山冥冥龍翕忽兮雨下零忽雲收兮雨止獨
山石兮青熒豈動者不處兮而靜者永寧吟山風兮玩
山月固將永托乎山靈
南京國子監祭酒槐野王公行状(瞿景淳)
嗚呼槐野王公之卒三年矣淳每念疇昔瞻望西岳輙
欷歔不能止思欲一拜几前無從也今年丁已春公母
太孺人將圖葬公乃馳一介走京師乞銘於當世名公
且屬某編次行事顧某誠固陋不足以知公然公從弟
維新所述甚核而文參諸吏部司勳南君所覩記宜得
其大都謹拜述如太孺人教公姓王氏諱維禎字允寧
别號槐野陜西華州人也其先昌平州人始祖諱伯牙
者由進士任河南憲副左遷華州稅課局大使因家焉
伯牙生處士得得生真定縣令徽處士和和生子六人
處士原其行五也原生子二人長曰載號文菴次曰軒
號質菴文菴公配劉氏以正德丁夘十一月二日生公
王氏之家華州者至公凡六世矣世以文行相後先故
遂為關中望族云公生而風骨峻岐文菴公督令就學
甫十歲即善舉子業復多博習古文辭為文疏宕爽朗
經師異之曰大王門者必此子也文菴公亦喜甚甫弱
冠督學漁石唐公鳳泉王公咸以國士期之歲辛夘舉
於鄉越乙未舉進士選授翰林院庶吉士讀書中秘三
閱年乃授檢討自同館咸推譲公才後文菴以公貴蒙
恩贈徵仕郎翰林院檢討母劉氏封為太孺人云公傷
文菴公早世祿養不逮太孺人復以久客京邸思歸丁
酉冬充册使副便道奉太孺人西歸而祭文菴公墓焚
黃寫哀太孺人有女許字東生䕫䕫故仕族家稍削公
特厚其資嫁之仍歲時餽遺不絶以順適母意又明年
已亥公留内子東孺人侍太孺人家居單車復命再閱
時會東孺人卒公感泣且念母獨居無侍故肺疾寖劇
具疏以請得賜歸侍養越辛丑復奉太孺人如京師甲
辰會試為同考官取士號多得人乙已冬太孺人念其
女忽忽不樂時公與纂修會典重違母意復疏請得奉
太孺人歸以丁未春還史館繹舊業逮巳酉以九載考
績乃晉秩為修撰方公以盛年登朝而積勞取貴可歲
月計然公欲娱太孺人每遲回家居公誠賢者知所重
固不以彼易此也庚戌會試復為同考官公發策詢士
略曰今大同邊垣既以底績而薊州一路顧有遺謀自
今作之西接宣府東抵山海為邊千二百里使幹濟之
臣戮力經營患可少止是年秋敵果自薊州入天子採
羣臣議特設總督大臣一人使專備遼薊其議盖自公
發之冬十月會試武舉公為主考官仰天祝曰是安得
徇國之人而收之以裨國用臨卷品士必先謀識所進
武弁亦多得人公燕居好觀古今名臣經略凡關隘阨
塞備禦疏密之詳皆能歷歷指陳不俟按圖其用世意
氣立談可知也辛亥冬詔晉秩為右春坊右諭德署南
京翰林院事公念南京王業根本控江海上游宜早戒
不虞每搢紳過從輙訊兵馬錢榖之事人或以為迂無
何會倭奴寇下江諸郡始服公先識時洛陽孫公以工
部尚書攝兵部事公馳就議事即日恊同内外守備振
揚兵威固守要害寇知有備遂遁去公謀居多甲寅夏
有詔召還宮坊時太孺人留關中便道歸省且疏請終
養天子不可吏部移文促公還任惶懼就道既入見復
申前疏留中不報乙夘秋命主順天府鄉試士類忻忻
多自幸入公彀中公凡四入試場每錄出士爭傳觀謂
眞班馬之匹云時公方嚮用會太孺人遘末疾公聞報
驚仆失聲悲號寝食俱廢復披瀝請終養久之乃晉秩
為南京國子監祭酒謝恩畢即日陛辭倍道西馳不數
日過西岳為文虔禱請以身代母太孺人聞公至病亦
少愈是年冬關中地大震山摧川溢城郭廬舍多傾毁
民人壓死者過半而公亦不免實嘉靖乙卯冬十二月十
三日悲夫悲夫傳稱天道無親惟與善人若公之念母
好爵不靡非所謂善人耶而卒罹此曩所稱天道信耶
否耶豈天地閉塞賢哲將隠公固不能獨違也公性孝
友始為諸生時喪文菴公哀毁骨立比既貴每在告事
仲父質菴恭順唯諾如事文菴公與從兄弟維祺維新
維厚羣居怡怡友恭藹然人不知為從兄弟也從姪吉
兆少孤貧公異其質資給就學撫而教之甚備今為郡
學生念族蕃有貧不能喪葬者割地立塋俾以昭穆次
第即葬其中歲饑則出粟以贍族有婚喪亦如之故族
人多德公云公素剛直少不當意即時貴必面斥其過
人或不堪然與人交不渝終始誠意懇至迥出俗輩里
中孫通判某居官清苦夫婦歿垂三十年其子不能葬
公為買地葬之其與人之周多類此故雖素不悅公者
亦服公高義公雅意經世然優游館閣積二十餘年訖
不當任故不及以功業自見時托之著述今有稿三十
餘卷逹人君子取而玩焉亦可以識其微意之存也公
先配東氏兵部車駕司郎中東君魯之女生男二曰逢
春長春俱不育繼配安陽丞郭君從禮之女生女二長
許舉人東君棐子某歿於室次許今吏部稽勳司主事
南君軒季子學嗣側室宋氏生男一曰京闈復聘東君
棐女尋舊好也太孺人卜以某年月日葬公少華山麓
祖塋之次於戲公為關中偉人咸期以公輔然歷官僅
四轉享年僅四十有九何去之忽也然公文章節概傳
千百年猶當赫赫在人則公雖死猶生矣淳本海濱鄙
生甲辰之春荷公首薦入史館從公後每辱訓廸愧淺
中弱植不克副今公己矣豈名山之頽哲人之萎數固
相符如古所歎乎敢忘固陋取公遺事論次如右惟大
人先生擇而賜之銘公雖不幸亦可瞑目矣夫
中憲大夫翰林院提督四譯館太常寺少卿李公
墓誌銘(殷士儋)
嘉靖初文治恬熙羣良彙進於時仕於中朝者有八才
子稱中麓李公其一也公以隆慶二年二月望日卒於
家嗣子幼弱里中無賴稍稍齮齕之而一二有司復持
之急以故不克㐮事者數年至是始議以壬申某月日
葬公綠原村祖塋前期嗣子持狀来請銘余曰公吾邦
之良也矧頗悉其行事銘惡可辭按狀公名開先字伯
華中麓其别號也先本伯陽之裔居隴西者最著其後
始自隴西徙長城嶺又自長城嶺徙綠原村於是遂為
章邱人數傳有名子瞻者公曾大父也子瞻生聰皆邑
諸生聰生淳正德庚午舉於鄉取於王而生公以公貴
累贈奉直大夫吏部驗封員外郎王累封太宜人公以
毛詩舉嘉靖戊子山東鄉試第二人明年成進士授戶
部雲南司主事久之調吏部考功歷稽勲驗封員外郎
郎中己又改司文選尋擢太常寺少卿提督四譯館居
無何罷歸盖家居者二十年而卒公生而卓犖穎異七
歲善屬文讀書一見輙成誦而又即知聲律吟咏之學
稍長補博士弟子員里中有繇役苦公公自言於令令
面試大竒之為復其家於是齊魯章縫之士咸嘖嘖推
轂李生矣未幾贈公捐館舍公哀毁盡禮巳又喪其祖
母某公持服如贈公鄉人稱之服除遂連舉進士嘗運
餉金詣寧夏當是時關中有兩太史康公海王公九思
家在武功鄠杜之間公業聞兩公名及使還過訪之此
兩公者俱以才自雄睥睨一世乃見公獨懽然相得為
留數日始别復移書唐太宰薦之抵家以疾在告者踰
年始授戶部主事戶部為金榖劇曹而公所督太倉栗
時尚有中貴人監之公不競不絿委曲調停無撓法焉
復奉命出理徐州倉頃之以望調吏部為太宰汪公鋐
所器重故任吏部者率矜崖岸高自標致扄門謝賓客
雖親故人不相接以示尊倨公顧數與諸交游以詩文
相賡和暇則浮白對奕談笑竟日而無廢事卒之人莫
敢干以私而稱吏部能謝絶請謁亦卒無踰公者公既
負才氣居銓衡要路素抗直不善事權貴人而諸僥倖
見抑者又日媒蘖之時柄臣銜公不附己遣邏卒廉公
隂事久之無所得終不釋公至是盖己遷太常矣會九
廟災公例上疏自陳竟中以他事令公歸歸時年才四
十耳居六歲而配張宜人又卒六歲而太宜人卒公哀
毁彌甚每哭輙撫棺號曰天乎乃不令母見開先舉子
耶盖遲遲者越八年始葬焉公故嘗病脾間歲作不至
劇丁夘秋乃大作踰年竟不起距生於弘治壬戌八月
二十八日凡六十有八歲配張氏即先公卒者繼王氏
齊東人咸有懿行可稱述嗣子名春塢娶康氏太守廸
吉女公少博學彊記有大志所與交皆當世知名士以
意氣相許遇事籌畫剖析多出人意表往先皇帝幸承
天嘗命少傅翟公廵九邊云翟公議自遼東始業己行
矣公獨請間謂曰公國家重臣也主上所倚任京師密
邇當路塞藩籬單弱敵飈迅可至今車駕在江漢公奈
何復去京師令緩急不相及乎公往宜自宣大此聲實
相副萬全之畫也翟公瞿然悔失計拊手謝曰老誖不
任事微君幸教幾失之卒改行如公策公之慷慨知大
計皆此類也於戲以彼其才假令秉筦鑰之寄所建䜿
必且掀揭可觀乃於方壮之年竟一蹶不復起雖致位
卿貳稍稱通顯矣然實未究厥施也昔人論馮唐李廣
有不逢時之歎乃先皇帝長馭遠攬臣下一言稱旨即
不次待以卿相可謂有時而公卒擯棄不偶以死此又
何說也比先皇帝上賓公聞之躃踊幾絶意若無復有
知已者公之情見矣公自罷歸稍益充拓舊學與荆川
唐公念菴羅公約為天台雁蕩之遊值喪其内子不果
行既而歎曰會心處不必在遠吾直巖居而川觀耳乃
闢亭館招致四方賓客時時以其抑鬱不平之狀發之
於詩尤好為金元樂府不經思索頃刻千餘言酒酣與
諸賓客倚歌相和怡然樂也以是公之長篇短調幾徧
海内而名亦隨之人或以靡曼謂公者公不顧於戲古
賢智之士抱琬琰而就煨塵者或傍山而吟或披髮而
嘯或鹿裘帶索而歌要之其中皆有所負而未庸故緣
此以自洩而世以恒度測之遠矣若公者毋亦有所負
而欲洩也歟良可悲矣所著有閒居集十二卷襍集二
十一種行於世系之以銘曰
繡江之濱章邱是營誕此哲人維公以生譬彼韞玉為
圭為璜僉曰良哉天衢而亨胡然中塌挂冠遺榮繡江
清漪可以濯纓以觴以咏以怡我情千里伏櫪向風則
鳴天地一噱泰山為輕古亦有言人貌榮名彼巧宦者
四至九卿公豈不達遹駿有聲鬱鬱芊芊美矣佳城閟
彼無疆視此勒銘
黃先生墓誌銘(皇甫汸)
夫神駿伏櫪而駑駘驂乘蛾眉棄捐而勃屑進御瑜瑾
韞匵而瓴甋騰價龍劔敝室而鉛刀發硎士亦有然者
天乎人邪求士若此望世乂安得乎吴人於是乎搤□
為黃生矣按状黃君諱魯曾字得之人稱為中南先生
云其先河南汝寧人也宋元兵興間高安公徙家袁州
生斌少習孫吴書學擊劔騎射察觀英雄屬焉值徐夀
輝破袁州以斌為萬戶尋自偽漢亡歸高皇帝從徇南
昌授昭信校尉調禦蘇州遂家於吴君六世祖也生信
信生景暉為武略將軍景暉生暐始棄武攻文以進士
起家任比部郎決獄三輔以為神明生異號葵菴公君
其仲子也生而穎慧過人葵菴善操其息立致萬金產
析子各千餘君與弟省曾即五岳山人也盡以購書讀
之父為譙譲對曰昔人謂黃金滿籝不如一經矧五車
乎與其饒於貲孰若饒於學乎比部公聞而賢之弱冠
並充弟子員竊鄙時義博綜羣籍探古文辭好竒縱譎
為文閎衍莫能加焉長則方面巨耳修髯炯目昂軀山
立偉然丈夫也丙子試南畿主司為李公廷相覽其卷
深加歎賞置易第一錄其論以獻不竄一字俾為後學
式云屢上春官不第同年崔公桐時為少宗伯諷曰子
日暮矣時不可失禮曹司務員缺姑屈效一官可乎君
笑而拒之出曰咄嗟崔生安知余之心哉方今專重進
士即才如董賈學擅班揚位躋卿貳勳垂竹帛問之非
由進士終赧顔憾心矣是時抱志不屑謁選者余長公
仲海鹽王生文禄耳嚴相聞之亦願見此三人三人不
肯行天下想聞其風焉葵菴晚年任俠務博有大度苟
不得盧千金捐於一擲無恨也以故家易凋落又廣置
妾媵多生庶子卒無長物君事母王太孺人竭盡孝養
譲其先人之廬以與諸弟而身自僦居委巷晏如也長
兄太學生孝曾早卒撫幼妹長為治装嫁之錢生用商
示以時義獲舉於鄉今為肥鄉令是也性狷介忤俗離
羣寡所交遊弟省曾外惟王守王寵耳余兄弟以中表
尤密八子齊名吴趨為之語曰黃家二龍王氏雙璧皇
甫四傑鳳毛鸞翼同學莫敢仰視矣包山徐繗以藝交
始終稱莫逆焉後遇太學張獻翼即投分歎曰恨得子
之晚也兼以峻直不能容物邑令張舜元苛法於其僕
斃於杖下君為發喪令蒲伏引慝里兒以催科逞侮君
上書李節推士允略曰一介不取僕之志也倚馬萬言
僕之才也李覽之為歛容卒當侮者罪居父喪郡守胡
公纘宗唁其廬就幕次稽顙曰衰絰不敢詣公庭以謝
守辭而韙之其梗概皆此類亦以見當時守令賢於今
遠矣已未之春年餘七十猶擔簦躡屩自潞河徒步入
京師其篤如此所著多憤世刺時之篇若令語士役議
枕戈襍言序使服官政必多忠猷毅烈乃竟巳矣閒居
弗豫時過其姪姬水城南精舍茂林修竹觴咏移日姬
水者五岳子也嘗奉安石以遊承阿咸之賞者也是歲
業將北上趨治装把臂謂曰人各有志余豈智不逮而
父耶盖五岳由辛夘舉於鄉亦置詩第一壬辰走京師
觀樂而返後不更往世盡高之亡何君卒方其彌留猶
不忘一第悲哉是為嘉靖辛酉六月晦生當弘治丁未
三月朔享年七十有五云娶徐氏都御史徐公源之孫
繼蒋氏側室趙氏男三長道美郡學生先辛次道貴次
河水俱郡學生孫男三道貴生嘉瑞郡學生嘉德河水
生嘉榖尚幼道貴等卜隆慶某年月日奉公柩厝於靈
巖西麓之新阡踰十年所而後克葬傷哉貧也状即姬
水手勒粲然華矣然詳於論文而略於紀事余稍增益
所聞至云文喜左氏莊騷太史得其曠婉詩喜曹謝岑
李黃孟得其健逸皆實錄也余復何贅焉而妄人詆其
不嫻於藝何哉白首牖下誦覽不輟鉛槧日操多所校
輯若孔氏家語兩漢博聞漢唐晉四傳唐詩二選仙家
四書大咍小咍錄詩說諸集行於世及隠居北遊閒居
客中諸集散逸頗多盖㐮陽綴不逮意茂陵稿輙屬人
也河水挺濟美之才負紹述之志旁搜博采題曰天中
集徐君序而傳之所謂愛奇凌誕率任天衷藴藻沈思
獨持氣骨要亦知己之言哉二孤請銘銘曰
矯矯黃君希世竒寶鸞鶩匪羣竽瑟違好莫為之先蟠
木登廟伊誰之愆荆璧委耀原君屢貧孔行卒老夸死
馮生均湮腐草氣吐虹霓塞於蒼昊卜宅靈巖别開京
兆辭乏中郎曷彰有道往矣餘名来斯允詔
眀吏部文選清吏司員外郎王君墓表(皇甫汸)
吏部文選員外郎王君卒其門生陸尚寶師道狀其行
友人王參議庭為之銘足以闡懿生平垂休来葉矣諸
孤謂余與君乙酉同舉於鄉巳丑同升於朝交最篤而
知更深也請表其顯且大者聊補誌状所未備云君諱
榖祥字祿之惟辛酉君以降而上世嘗誦酉室者適符
其生因題其居而自稱酉室云系出太原晉末徙閩之
福清唐水部棨為世譜載其先大雅慎微皆起進士傳
至八世祖仲舉贈奉議郎始遷吴之長洲生蘋仕宋為
著作郎終中大夫生敏精於醫生觀能世其業即君之
父也子孫守其方書往往全活人吴中稱醫家者流必
首王氏云君生而器雅童烏之齡即能屬文樂安之歲
選充縣學弟子員文恪王公一見奇之曰吾宗千里駒
殆此子矣時文待詔蔡孔目尚在諸生中引為忘年交
二王諸袁以才齊名既舉進士改翰林院庶吉士先帝
疑政府私樹桃李詔悉罷之乃授工部屯田司主事少
宰徐文敏公乙酉座主也薦調考功尋署文選員外遇
正郎缺期月不拜謂君眀慎銓藻咸當其人力足攝也
時太宰為婺源汪公鋐專司政府賢不肖一切倒置選
法幾壊君每與忤將中傷君君稍覺乃以母老不便北
土乞歸侍養而忘其有兄不得輙引是例命下予告仍
勅按院覈之遂出貶真定尉棄不拜兄榖禎尚官嶺南
郡幕先有傳其物故者妄也嗟乎為母承譴無忝人子
矣時鄺子汴王子慎中任子瀚唐子順之並以才居吏
部不利為伍君行而諸子亦相繼謝去鄒陽入朝見嫉
之言固不騐邪後周恭肅公故吏部少宰也再召入京
謂汪曰公不足王子者奚故汪曰夲部左遷非止一人
彼獨薄尉者非矯邪周笑曰公謬矣員外初以母不便
於北土真定去京師纔數百里獨能安邪既以母老乞
歸今可捨之而身自之官邪是猶欲其出而閉之門也
江浙間寧無散郡可迎養者乎公頷之意終不釋而君
亦矢心不復仕矣亡何太安人背養居喪敦禮以父事
兄以母奉寡姊友睦盖天性也杜門却掃委懷圖史絶
戀紛華既無塵網之嬰亦無山水之好有田在東郭外
課農自給殷春閱耕迨冬納稼間一往與田父老談笑
移日不知為吏部郎也胡安人亦時往饁之君曰昔介
子與母偕隠龐公將婦以遊向恨失之綿上今幸得之
鹿門矣撫按諸司交相推薦疏累上未報厥後太宰為
甌寧李公默巳丑房考也素重君諷御史特疏舉君又
移書所司為趣駕終不赴時倭夷構亂兵火戒嚴人皆
以墳墓妻子為念奚暇計爵位哉安人痛姑之亡鬱鬱
喪眀君素不畜妾媵躬視家事雖洒削脩脯酒醬之瑣
悉理周密或以此少之而君恬不恤也君既不出而李
公竟坐讒死世益賢君矣今上嗣位簡用先帝舊臣君
業巳補尉大名至是超拜南京文選主事地近而易即
僉謂由此可立致崇顯而君稱疾堅不就衆為惜之而
陸君由南儀曹起僅遷尚寶君殆有見也郡守永年蔡
公甫下車首書清德表其里枉駕造其廬坐牀第間相
勞苦君口不能語咄咄書空稽首作謝狀里中嗟歎謂
賢哉蔡侯也隆慶改元丁夘春二月十二日安人胡氏
卒君震悼幾殞五内俱傷又力疾為治喪事病遂劇非
藥石刀圭可緩息也越明年戊辰九月九日卒七十稀
年未躋二稔耳悲哉先是文待詔方負重名吴人士多
因之起譽君尤所親愛其所否者余安定與黃江夏耳
君為詩沖澹而不尚綺靡文亦典雅有則書倣晉人不
墜右軍大今之風寄興丹青追工摩詰之技篆籀八體
並臻妙品晚抱書癖手自鈔錄無間寒暑讐校魯豕累
無脫誤雖大亮之百卷繕寫子孺之三篋刊亡曷過焉
今張燕公陸放翁曾南豐三集南唐書野客叢書手澤
猶存所纂郡學誌并著詩文若干卷行於世君性整潔
不為苟簡室中器物置必有恒所衣服巾履雖敝無點
膩可澣足跡未嘗入公府有以事干請者挹其風概不
復敢言客有詆人短者以他語亂之慙色而去自唐宋
以降數百年遺像封誥璽書之類必加寶護此外無長
物也子男三長仲友國子生次仲恭郡學生季仲序孫
男四㛰娶皆名族詳具誌中兹不載君亦可以不死矣
是歲十二月二十八日卜吉祖塋旁仲友等奉二棺合
葬云司勳氏曰若王員外者表署於鄭鄉稽評於月旦
勒有道之碑展季子之墓易名斷謚其在陶趙間乎夫
嗇君者年完君者天夷清而聖臧節而賢嗚呼先生之
清節足以起懦激廉矣靈巖之境横山之巔爰起新阡
灼灼桃隖夫人從焉奮猷樹烈後其考旃
眀中奉大夫廣面右布政使許公墓誌銘(侯一元)
嘉靖乙丑茗山先生許公以廣西右使覲還道家屬疾
其秋七月遂卒嗚呼鉅人歿矣我眀述作於是焉寄井
冽鼎膏亦既云食忽而羃焉弗及玉鉉命也夫搜獵墳
典浡潏自出而弗獲典司綸綍著之鼎石眀練政理惠
亨人屯而弗獲身都將相繫奠社稷馮翼孝德棐恭允
塞而弗獲正容造膝培輔衮職公雖該三不朽聲施無
窮與天壌終哉而知公者猶以密雲不施吾道窮也悲
夫始余甫與計偕公為都官從塵坌中獨騎訪余城南
邸舍引與為友余素慕公高其龍門迎謁則大驚不識
所自聞也已乃知公友蔡公子木言余而公忘巳好士
所饑渴類如此徧於海内矣去五歲則公之弟叔夏來
同官一見相說其游昆弟不如也而余弟一麟亦自以
其所文贄謁公公又弟蓄之因相為通家中間蹤跡或
離或合往十二歲則叔夏歿哭之及是而遂哭公焉悲
可言哉公卒之眀年其孤長豫將以十二月窆公某山
之陽而謀父友敬亭陳公以狀来請銘嗟乎余何足以
知公亦幸有陳公之言爾誌曰公諱應元字子春其先
順天東安人高祖誠舉鄉進士謫宦為蘭溪典史道錢
塘家焉遂為錢塘人誠生九臯九臯生紳紳生龜年號
平厓則公之父也力學負畸行為博士弟子試輙不第
因棄去而有二子長為公次即叔夏應亨異材駢出於
是以公貴贈父奉訓大夫工部都水員外而母陳封太
宜人盖許氏之遷僅五世而隠然錢塘名家云公生而
絶敏數歲即日誦數百言平厓公受易稱深博而公年
十五則盡通其家學嗣為博士弟子二十而舉嘉靖乙
酉鄉試嗜古學名大起巳丑之試太史倫公以訓奇其
文欲高列之不能得至壬辰而舉進士復得倫公品之
曰西京之文也當選庶吉士執政者欲一見公不往曰
吾始仕也而當傴僂鼎貴之門冒詢干進哉竟坐是出
為泰安州知州至則闢泰山書院簡士濯磨教之文風
大振有豪右觸法賂權貴人以請公不為撓廉白自守
減節民力嘗有史僉事者以供饋薄捽寮吏欲笞之公
從容進曰知州罪也請貸寮吏僉事不顧公出即投劾
自免於是撫按交慰留公而僉事亦内愧去無何以能
理劇復調泰州泰人有張御史者隂鷙常狙伺持吏短
長横行州中公至與直繩既伺無所得即攝伏不敢骫
法居一年以父憂歸服竟擢工部都水員外郎是時江
西夏相國者幸於上詔工部遣官作治其父墓而夏欲
得名士即推公往非其志也然職事不得辭使往且二
年益持廉正非公事不交相君相君心敬之欲轉公太
僕少卿公聞堅辭又欲使江西提學又辭其轉為虞衡
郎中也董鑄錢治盔甲日與中貴人從事而公端凝自
持未嘗與交私語中貴人亦莫不敬公者為郎六載乃
遷䕫州府知府䕫孔道交番漢襍兵民號難治公馴以
靖廉馭以平典時斥其桀黠者法之郡以蘇息日勸學
敦士暇則求三閭大夫杜工部故跡為祠祀之弔古嘯
咏篇什流傳以儒飾吏彬彬如也而䕫之治遂為一道
最又六載擢四川按察副使甫上而值新執政不悅於
故相則以公前使事嗾言者彈公御史大夫屠公僑者
剛正人也抗言曰夫許子為郎久之乃出為遠郡又久
之乃遷即不考其行能也且若此者而猶為干進耶於
是素履愈白然猶調為廣西副使兼撫夷夷侵蝕郡縣
為上三議曰責田主嚴罰格更旗軍大略主守隘護田
者扼夷奪之食豶牙牾童使自屈而已事皆施用攝兵
府江誅巨獞三焉巨獞者莫氏兄弟三人以雄勇名兩
粤間往嘗破城殺吏討之漏刅去前兵備以獲報而罷
兵及是復出公懲前事設方略購土人浹辰而三兇授
首督撫將上其功公念前兵備且得罪廼力阻不復上
有獄當遠戍而人衆公第謫其一二餘悉末減曰法如
是足矣且戍者皆當發閭左護其行本以懲奸也而甚
病民不可凡公之弘厚類是也遷遼東苑馬寺卿條牧
政八事轉雲南布政司參政未上而奔太宜人之喪已
未迺起補福建時倭夷整居縱掠公至則慷慨蓐食厲
兵以寡擊衆遂大破賊衆多首功而公終守正不自言
也公去閩半歲間則後守者隳敗賦遂入興化塗地矣
壬戌為雲南按察使明年徙今官所在有績廣西父老
迎公盖欣欣喜而泣也然公再歷瘴鄉憂民惕夷貌亦
侵尋為之敝矣余嘗以戒公甲子同覲京師數相問無
恙明年余先至江右除道遲公怪其久不至豈謂長逝
哉公之生正德丙寅正月二十八日得年僅六十甲子
適週也悲夫盖許氏世仁平厓尤好施公嘗先意承志
父歿事仲父如父事姑如母婚嫁其從父昆弟又旁及
其母氏之舅若女弟鍾公鄭媪凡窶貧者皆以公為歸
其教弟石屋君叔夏也甚愛而嚴石屋君天穎舉世無
與譲余嘗與品文至公則動容變色欿然自謂不才弟
也盖伯氏而若嚴君云石屋君失偶遺其女公則使室
人撫之己又厚嫁之視之如巳出馬雅念水木每道東
安省封樹過存其宗人又攜其子弟至錢塘教之成業
乃去其交友不妄若翁長卿相邵良用梗包子木梧子
同桐張伯生乾元陸良弼佑或出或處而皆同心斷金
焉伯生先卒事具公所為誌良弼貧也公則自滇萬里
寄白金二錠資之其他醇德甚備而推夲皆自平厓公
所著有水部稿倚堂稿春秋内傳列國語史記鈔漢語
合若干卷世嘗言文士尠行而椎魯者亦少文乃讀公
所著書雄深雅贍遷固無以加也卓識通猷則肩於董
賈其叙義烈苦言至意讀之常使人涕焉以彼質行而
文廼若此非所謂弸中彪外者邪敬亭公稱公曰文行
具美亶然哉亶然哉或曰許公行仁厚天所佑恂恂不
以其能先人宜有所助而仕顧久不進亦不大夀何也盖
公文詞絶世而不肻為貴勢役自前後相國鱗萃天下
之士雅誦洋洋而求之卒亡有也亦知公矣彼豈能無
心愠哉至言天之故則其所甚美而靳秘者尤莫如文
詞故李杜轗軻勃賀則殀齒角翼足之理然也馴斯以
觀公位岳伯而年下夀其亦天之善貸也己悲夫公一
娶徐氏贈宜人子曰長豫郡學生才行肖公者也再娶
包氏封宜人子曰次紆三娶張氏子曰少伃其媵子曰
季序孫男蜀客郡學生楚材晉卿孫女長字林鳳翔次
何汝孝俱邑學生次幼曾孫女一振振乎仁者之後盖
未艾也銘曰
被爾雲裳佩爾玉璜玄黃柔剛以行四方有來煌煌朱
虎以降青牛逝矣紫雲其藏有斧有堂為嶽為光言旋
言歸於帝之傍
中憲大夫重慶府知府嵩陽劉公暨配胡孺人墓
誌銘(張佳胤)
某弱冠稱諸生時劉先生守重慶校一郡士拔置高等
至引與二子黃裳黃鼎游盖驩然師弟子也先生歿五
年而黃裳手狀徵余銘嗟夫狀所列盡矣而余安忍銘
然余視先生猶父也又何能辭按狀先生諱繪字汝素
一字少質其先陶唐氏有劉累擾龍於夏代著融顯國
初隸籍錦衣衛其徙汝光州自七世祖始曾祖忠贈太
僕丞祖進太僕丞以子方伯公貴贈少卿以孝旌閭生
六子季曰廷佩為先生父俶儻喜大節好施予娶鍾夫
人生先生先生八歲師受伯兄經毛詩通大義稍長讀
史記汲鄭𫝊慕其為人為文倣史氏伯兄見而驚曰必
弟也興劉氏者年十六補郡弟子員郡倅張君竒先生
材為具禮室胡孺人先生長晳電目高準修髯喜讀左
國縱横家言擊劔通俠以自豪嘉靖辛夘領省解入京
而滏陽王生引少年數十輩逆先生邯鄲校獵山下置
酒亢歌振木燕趙慷慨之士聞之咸為感奮比至京都
御史儀封王公語人曰今歲計偕士若蘇清左國璣與
劉生可謂中原三豪矣乙未成進士肄政戶部嘗晏至
大司徒梁公據案譲之先生為賦孤鶴上書求去梁公
更相推重而是時濟南李開先武進唐順之平涼趙時
春名傾一時乃無不下先生者以母鍾夫人病告歸歸
二年出授行人使韓事竣道出武功時康修撰海家居
逢先生縣界歎曰子非汝南劉髯耶執手驩甚為置酒
鞠域中康自起撥琵琶先生撾鼓三摻作漁陽聲宫羽
轉激四座盡傾明年選給事戶科首上治河疏陳四事
上可其奏九廟災上封事具禨祥洪範五行休咎勸上
居法宫無勞神是時貴溪相用事深忌先生益氣奮再
伏闕上書為樞言者一正言者二愚言者三在攬權馭
大臣令中官毋得制兵而益開言路上為動容俺答數
入雲中詔舉邊材可當之者而言官某阿相公私所舉
不稱旨先生廷劾言官非是上乃譲二相謫言官罷不
稱旨者初貴溪相與侯勛隂害而陽浮好謀共傾司馬
王公公遂劾勛姦贓竟下獄而夏緣是欲中王并罪之
先生為上書理其冤明日罷王歸夏恚甚然無可誰何
先生者乃遣客李寶以姑布之術說先生附己當大顯
先生怒髮竪捽胡投寶柱下明日揖夏於朝曰某且死
職不能從客言他日從諸給舍夀相公相公手玉碗行
酒至先生前誦麗詞為歡公色勃勃故堕碗客盡驚出
明日疏夏十罪謂夏顓權驕恣無人臣禮當坐死疏寢
不報是歲壬寅六月朔晝晦上大恐問天官主何占公
復上封事曰臣謹按漢書劉向京房郎顗皆謂隂掩陽
為臣廹君之象沴氣下盛上著於天宜亟去言以塞天
意明日遂逐夏一時臺省出夏門者悉被黜因上邊事
疏舉聶豹王儀可大用而劾二撫臣巽耎語侵銓部吉
水毛公伯温讀疏吐舌曰真夫哉每過先生必論兵陳
車法先生曰此故器書不可以兵夫敵血飲而蹶張鳥
舉而獸伏飄若風雨非得神勇士卷甲銜枚絶塞斫營
則燕然未易勒也毛公歎服是冬復草疏欲及内事母
鍾為絶漿相向泣先生乃己因求使楚中奉母鍾歸明
年癸夘改右給事刑科未幾出守重慶盖銓部報往疏
也重慶在萬山中稱巖郡先生攜二子扁舟過黃陵廟
祝曰此神禹駕黃龍犂峽所也梁豫去數千里吾以二
子來而以墨反有如此江至即貌野老幅巾延問便苦
獻歲行春必載牛酒勞農因止宿田家召其子弟教歌
咏彈琴焉夜市火先生拜之滅夏旱身雩於社雨随注
至沒先生之腹父老泣扶乃起是年大豐渝俗士人上
已咸汎江游塗山先生亦間往諸父老具壺簞迎先生
少飲輙醉醉歌起萬人和融融洩洩至今想光景不衰
渝多竒士先生聚若干人使讀書塗山上丙午蜀試士
半出其中民有兄弟訟田者先生為對泣曰豈吾不忍
其兄而使民乃忍其弟哉民皆叩頭流血相譲田去凡
受爰書必平之法寧失無苛郡以大治郡地通西南夷
而播永土官數爭地相讐戮直在播臺使者屬先生按
其事先生單車入赤水永女酋魁結莋馬陣諸山譟兵
澤中嘗先生賄弗為動諭以大義永不勒兵播地遂歸
渝江官舸費萬計而大司空采木亦不下百萬計先生
悉上竒羨不以私屬守令皆莊事先生無敢睨視使者
剡薦於朝為循吏第一而值貴溪起相嗾鄉人給事南
省者論罷先生先生讀疏笑曰諐予之彈絃而踏踘殆
知予者予乃今從榮生帶索游矣然豈以重慶易吾養
也乃度北瀦濕淤圜之幾十里名玄湖湖種魚十萬頭
隄樹萬章盡有蒹葭菱芡菰藕之利洲上牧牛羊雞彘
聚廬其中如農家又責僮以鹽莢乘馬數以歲賦布易
鹽構通馬者鬻善馬他郡而實之邊因資以贏而身與
數友馳快馬射獵熊山下得禽以奉太夫人歡自撰歌
曲為綵衣銀鐺之舞以侑太夫人太夫人忘老為加餐
其榖入厪厪先公之遺而親族貧士資以舉婚喪者半
又稍通墨客無他贏己太夫人歿而黃裳黃鼎舉於鄉
乃盡散山中諸少年結草閣湖中集徒數十人講經義
撰易勺四卷春秋管十二卷作通論四十篇著詩賦序
記襍文二十卷學者尊為嵩陽先生而不敢氏安陽郭
相嘗謂新鄭高相曰劉汝南富於著作必傳矣先生之
卒於隠仲子黃鼎方會試癸酉預知死日言白雞之年
吾逝哉逝二年所而胡孺人亦卒孺人性甚慧年甫七
歲誦春秋孝經父面泉公授以衛夫人書下筆精詣西
泉公甚材孺人而擇偶者無如先生遂歸劉姑鍾性嚴一
臠非孺人操鼎即不食雖祈寒盛暑孺人未嘗少懈也
先生給事省中每疏上人人危孺人前慰姑曰給諫死
忠新婦亦能死孝姑何憂自省中出守至以讒罷孺人
未嘗少慼也其力儉不奢自其天性然其撫二媵若娣
姒字其子女若巳出盖所謂嫓賢儷行哉先生生弘治
乙丑卒於萬歷癸酉四月二十五日得夀六十有九孺
人生正德丙寅卒於萬歷乙亥十二月二日得夀七十
子三黃裳娶崔氏舉乙夘鄉試黃鼎娶汪氏再娶成氏
舉甲子鄉試黃駿媵王出娶陳員外璋女女一媵謝出
適璋子九鼎孫三衍衎衢衍聘鄉進士賈一敬女衎聘
胡御史俊德女女孫三適喻芳華聘賈之約羅璿張子
曰嘉靖間夏相貴勢熏灼天下幾侔人主矣先生以夕
郎言事至令其惴不出聲捋虎鬚幾不免虎口巖哉乃
其出守罷守始終無少點流澤迄於今未閼其非純氣
是用可知己顧材雄不能受貧取諐於俗夫筴既巳不
用之國而用之家即賜蠡何傷於賢乎至晚節益茂於
經術其所取精也多矣又記乙亥冬某起家南卿迂道
走光黃起居孺人至則孺人先一月卒某為文哭己躍
馬南山下作輓章展先生墓為之欷歔失聲信宿長公
子玄廬所然後去嗚呼先生位不酬才與孺人教諸子
伯仲並舉於鄉以文章鳴世乃仲公賫志蚤卒何哉先
生之留餘以究厥施者是在子玄以及諸子孫矣某往
與汝寧趙良弼太宰私論先生父子氣節文章類眉山
而孺人則又類程太君良弼謂其知言也為之銘曰
造化福取不足曰惟先生之畜操婦則立壼極曰惟孺
人之德嗚呼天中之野淮康之沚玄室千秋二靈妥是
施其夲支振振濟美其誰者銘巴蜀弟子
中憲大夫江匝建昌府知府少岷曾公墓誌銘(張)
(佳胤)
武宗朝吾蜀數君子者起咸尚文章氣節而江陽少岷
曾公其一也余為童子時聽學士長老誦說公名德如
隔世人嘉靖丁已走江陽為先府君乞墓銘於楊用修
先生始奉公几杖公亦接引後進談學術經濟灑灑有
致公歿後二十八年而公之子某考功君持狀以誌銘
請豈以余受公一日之知耶余客江陽時聞公父某以
公貴受封遂稱封公其人倜儻重義數急人之難嘗拾
遺金於道必迂歸以伺亡金者授之能詩文著有乾峯
稿乾峯在合江縣去郡可二百里而遥縣西有安樂山
千巖萬壑競秀爭流中為洞為臺為峯為盤為嶺為泉
為峽為城為室即山經竒紀所不能臚列封公則樂之
遂卜居終老而少岷公舉矣公生竒穎殊凡兒稍長即
以聖賢正學自任七歲侍封公山陽茅屋見隙光曰此
何故哉其野馬丈虹耶封公異而詰之兒能對乎明透
屋山光似玉公應聲曰影浮書案氣如龍封公益竒之
十四歲補博士弟子每試輙高等郡侯為築别業於鳳
儀山以居之公益肆力於古今之學尤精書法得帖意
時威茂兵憲王某者聞公名欲召置西塾督學蘇某曰
曾生非可檄往也宜禮聘之公應聘往因登大岷青城
諸山西眺湔氏東眺汶瀆胸中呑其八九而歎曰大岷
之外可稱配林孰與吾家安樂日相從几席間也遂易
安樂為少岷山因自號云正德丁夘舉省試第五人眀
年成進士授戶部江西司主事時逆瑾為政搢紳趨者
如市公不惟無所投刺間有言觸之會瑾執不附己者
跪午門外而公幾不免尋榷稅清源以廉明稱後轉員
外郎中條上大司徒以十事曰革皇莊裁冗費禁濫支
減廐馬清鹽法停鈔法明徵納禁使用蠲門税重漕政
大司徒稱善而卒不能行其言丙子知建昌府公益修
循良以臻良二千石共理之效上劑益藩下悉民隠立
社學建書院羣弟子而考德問業盱水之上洋洋如也
郡有兩芙蓉山多淫祠妖術横行公廉得其首付諸理
毁淫祠以祀伍大夫李旴江岳武穆郡俗遂變其他發
閩人王政胡添三詐偽正豪民梁敖十九殺人罪暴妖
術連世勳父子屍伸雪良民羅增冤抑然皆非公之大
者惟是寧庶人謀不軌要脅諸司莫敢不為夀以求免
公自持如常會省城變起公遣健卒間道走上變又自
帥兵兼程詣軍門陳擒勦七策王文成采之合兵火攻
又慮九江南康業巳從逆不分道擊之則楚援兵為梗
文成檄公取南康斬賊首謝天一等四百八十餘級又
自王家渡同廣信守周朝佐斬獲賊三百三十餘級釋
脅從者八十五人寧庶人遂擒當公勤王時與母鄧恭
人永訣誓與賊不共天卒能成社稷功王文成亦叙公
勞烈而竟不錄先是寧庶人膏腴苑園屋廬多為豪所
侵中丞鄭某者檄公一無所徇盡返之旴郡有巨室欲
齮齕麻姑山公裁以法又上叛逆疏内有省内姦邪顯
附隂附語繇此忌與怨交集咸為蜚語中公不免矣然
旴人至今尸而祝之益信天理人心未冺如此公以庚
辰垂橐歸移居江陽郡城購茅齋數楹藏書數萬卷日
坐其中手一編以著述自快中丞劉公大謨御史金公
深交薦可大用不起著有聖學會通河圖洛書觧春王
正月考歷代史評論心學論樂律論數學論氣化皆發
自契悟無所勦襲其要歸於中正精實有宋儒所不能
道者歲旱課耕苾里靜觀雨暘之故雩禱之節又著召
和錄不泥不鑿深於天人之際修川東志精核有體為
一方良翰為文高峻鬯逹一夲六經行乎意之所止而
不沾沾蹈古人語所與交者如王伯安何仲默鄭繼之
呂仲木皆當世偉人也楊用修白首戍滇欲歸蜀為首
邱計乃不歸新都而卜宅江陽以就公相與賡酬甚盛
然公意在經學思成一家言以詔來者其於題詠劄記
則随意小赫蹏成草草畢亦随散逸今存者皆諸子私
錄特百之一二耳故名拾存篇云公貌修峻而癯骨立
健爽即屋漏無惰容平生目不識權量手不持金玉耳
不喜絲竹布褐蔬食常晏如也曾經池陽夜夢青衣童
子入舟曰余九子神也九華則爾鄉李白所易重錫余
以嘉名意良厚然不樂也子為余復故號公覺作青陽
九子歌公敦樸無華感孚山靈非偶然者與人真誠直
易無他腸具知人鑒料事多中然善惡界嚴嘗面斥人
過不少避而宗族賴以衣食婚葬者甚衆常祿外及先
世所遺者分授猶子士謀士交士傳輩家有墪課子弟
不效經生常語故江陽稱曾氏子弟優者為龍劣者亦
不失為虎矣一日病革將易簀啓手足謂諸子曰平生
無他恨苐著述多未脫稿紹明余志是在爾曹言訖而
暝公守建昌有祠居鄉為月旦所重其鄉之人與弟子
私謚公文節先生又祀於社公蒙詬而屈抑林下者幾
四十餘年以考功君令甌寧時上最考循良高第請復
公職取俞旨亦異數云公諱某字東石生成化庚子三
月三日卒於嘉靖戊午十一月二十九日享年八十歲
上世有祖諱長一自江西徙河南再徙麻城入蜀家於
江陽為河西公是為蜀之始祖河西公有隠德不顯歷
四傳生思虎思虎生海寬是為公父以公貴封戶部主
事配員氏封安人公配鄧氏封安人加恭人繼配郭氏
張氏宋氏封太孺人毛氏生子六士弘舉嘉靖壬子鄉
試授洧川知縣士宗士林俱郡學生士登丁丑進士士
彥甲戌進士考功司主事士科舉丙子鄉試孫男某某
曾孫某某以某年月日葬於某山嗚呼此據狀而誌公
者如此余為諸生時余邑先逹有都運童養之先生盖
鄉之樸茂長者其父諱琦仕為瑞州通判正値寧庶人
變起通判公亦嘗督師擒賊以功陞四品秩都運公嘗
語余言江西討賊之役有幸而功者有功而不幸者幸
而功者難言之若功而不幸者吾鄉曾公是也都運公
侍父任得於耳目者真且都運公平生寡言言必有中
余聞而咨嗟久之夫公豈惟功不錄並其所固有者而
奪之何以勸忠余謁公時曾述此言以質公公笑而不
答嗚呼可以知公矣又為之銘曰
於戲公出而稱社稷臣者為年僅一十有三幾不免於
二逆之耽耽公處而稱鄉先生者為年則三十有九庶
幾乎兼太上之三不朽忌公在人公何所嗔篤公在天
公亦超然六子而高第者四未量者二天若有意以報
公志人限公以有涯公獨遊於無涯即小子能銘功德
而於公乎何加
明文海卷四百三十六
