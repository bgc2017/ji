明文海卷九十三餘姚黃宗羲編
論十
論中一(徐渭)
語中之至者必聖人而始無遺此則難也然習為中
者與不習為中者甚且悖其中者皆不能外中而他
之也似易也何者之中也者人之情也故曰易也語
不為中必二氏之聖而始盡然習不為中者未有果
能不為中者也此則非直不易也又難而難者也何
者不為中不之中者非人之情也魚處水而飲水清
濁不同悉飲也魚之情也故曰為中似易也而不飲
水者非魚之情也故曰不為中者難而難者也二氏
之所以自為異者其於不飲水不異也求為魚與不
求為魚者異也不求為魚者求無失其所以為魚者
而己矣故不必求為魚也然而不但此也為中者布
而衣衣而量者也自童而老自侏儒而長人其量悉
視其人也夫人未有不衣者衣未有不布布未有不量
者衣童以老為過中衣長人以侏儒是為不及於中聖
不如此其量也若夫釋也者則不衣矣不衣不布矣不
布而量何施故曰不為中黃之異緇也則首譬曰尚欲
為魚也盡之矣雖然魚有躍者化者時離水而徹飲者
有矣似難而易也魚不化不躍而不離水也而飲必無
不清者有之乎似易而難也故曰中庸不可能也
論中二(除渭)
天與人其得一同也人有骸天無骸無骸則一不役於
骸一不役於骸故一不病一役於骸故一病一不病者
何堯傳舜舜傳禹曰道心者是也一病者何堯傳舜舜
傳禹曰人心者是也微者何骸勝一而一者膏日火以
消矣危者何一不能勝骸而骸者土日簣以高矣中之
云者酌其人之骸而天之之謂也猶曰半其道心者亦
半其人心者之謂也故中也是中也難言也言半則幾
於墮而執矣故曰中也者貴時之也難言也凡二聖人
者其始之治其心於土階者不過三尺中治其軀於形
者不過七尺中治其䕫及其象九其男二其女者多亦
不過數人中而卒之利億兆爭參兩者皆是物也是二
聖人善因也因其人而人之也不可以天之也然而莫
非天也亦因其不可純以一而一之也然而莫非以一
也故精也者精之乎此中也一也者一之乎此中也精
也者治玉者之切與磨也玉玉而切與磨之則一也此
二聖人之中之者之功也二聖人者以骸治骸以人治
人者也骸者何竅也鞹也軀也殼也噫二聖人不能強
人以純天也以其人人也是二聖人之不得已也至語
其得一也則人也猶之天也
論中三(徐渭)
自上古以至今聖人者不少矣必多矣自君四海主億
兆瑣至治一曲之藝凡利人者皆聖人也周所謂道在
瓦礫在屎溺意豈引且觸於斯耶故馬醫醬師治尺箠
灑寸鐵而初之者皆聖人也吾且以治者舉人出一思
也人創一事也又人累千百人也年累千萬年也而後
天下之治具始大以明僃忠而質質而文文而至於不
可加而具之枚亦不可數使今者一人也而曰我自為
之而自用之而又必待其全而後用則終古不治矣故
治必累聖人而後治夫既已如是而足以治矣而彼一
人者又曰我必自為之而後治之則非愚則病惑者矣
故治莫利於因因而博則其去自為而自用者不遠也
惟因而不博者得之夫孔子學幾七十矣老矣鍊而酌
且審矣亦博而且約矣而所刪所定所贊而所修者幾
何哉治僃是矣民可以使由而止矣而今之治者顧曰
我且博焉則愚且病惑者矣故曰貴因故又曰因又不
貴博農咀草軒與岐也區也緩也和也鵲也倉也而方
也而七者必曰我自為農也自為軒也自為岐也而區
而緩而和而鵲而倉而自方也非苦悖且不暇故曰貴
因困又貴不博孔所刪諸者是矣故曰孔子集大成集
其大於帝者王者也雖然之方也而方之抑末也而方
方者一也一者方方者也故旦也者以其因者思兼於
方則不必皆合不合則思思則得得則待旦待旦則果
用而果合是之謂因方而不病於方是之謂藥之王醫
之綱乃民德則醜矣分則有常必使之農其農而商其
商視其木以梁今之亂學者類梁而不視其木者也故
強齊民而學帝與王之學以為盡帝與王之梁
論中四(徐渭)
凡博者一之影也蜕也而一始安有博凡博者悉病也
凡聖人之博博其所分也譬之醫奕吾奕也奕有譜盡
奕譜而奕止矣吾醫也醫有譜盡醫譜而醫止矣故博
也亦約也不博其分而博其所不分而後有百子百子
而用者自霸以強自強以譎自譎以攘而縱以横而莫
知其所終悉博也博而無所用者則今之所云詞家之
流者是也夫詞其始也而貴於詞者曰興也故詞一也
古之字於詞者如彼而人興今之字於詞者如此而人
亦興興一也而字二耳興一而字二者古字艱艱生觧
解生易易生不古矣不古者俗矣古句彌難難生解解
生多多又生多多生不古不古生不勁矣是時使然也
非可不然而故然之也興不興不係也故夫詩也者古
康衢也今漸而里之優唱也古墳也今漸而里唱者之
所謂賓之白也悉時然也非可不然而故然之也故夫
凖文與詩也者則墳與賓康與里何可同日語也至興
則墳固不若賓康不勝里也非獨小人然大人固且然
也今操此者不勝此之興而急彼之不興此何異奪裘
葛以取温凉而取温凉於獸皮也木葉也曰為為古也
惑亦甚矣噫木獸之又難能也今且紫而敗素矣繡而
爛纈矣剪楮矣織蝥矣夫論媒者貴許婚勸貸者貴出
鏹貴興也非較咻於齊楚也齊語而敗婚齊語而脫鏹
何取於齊咻也舉一焉今之為詞而叙吏者古銜如彼
則今銜必彼也而叙地者古名如彼今名必如彼也其
他靡不然而乃忘其彼之古者即我之今也慕古而反
其所以真為古者則惑之甚也雖然之言也殆為詞而
取興於人心者設也如詞而徒取興於人口者也取興
於人耳者也取興於人目者也而直求温凉於獸與木
也而以為古者則亦莫敝於今矣何者悉襲也悉勦也
悉潦也一其奴而百其役也其最下者又悉朦也悉刖
也悉自雷也悉求唐子而不出域也悉青州之藥丸子
也語之其所合者則欣然語之其所不合與不知者不
笑則訕且怒矣耳而曰唐矣語初盛則愕矧其上耳而
曰漢矣舍有味乎其言之輩數語則涸矧其上是其諸
所為奴而役者多不踰數葉楮少不能數十百字而止
耳往往拾唾餕以為腴而自以為養間從而論其興於
心并其所謂興於耳目口者而忽焉其若喪夫其弊也
如是乃不知其俑也俑於博也
論中五(徐渭)
明明德三語綱也八條目二十語目也三虚也八實也
三闔也八開也三根本也八枝葉也三起八也八結三
也本末二字云者一篇之眼也何謂眼如人身然百體
相率似膚毛臣妾輩相似也至眸子則豁然朗而異突
以警故作者之精而旨者瞰是也文貴眼此也故詩有
詩眼而禪句中有禪眼大學首篇人人熟之者也而文
之體要盡是矣通其故千萬篇一也首尻與脊也然而
一開一闔者則又且無定立也隨其所宜而適也故凡
作者長短不同此同也豐瘠不同此同也詩與文不同
此同也自上古之文與詩與今之優之唱而白之賓者
不同此同也多此也者添蛇足也不及此者斷鶴足也
而昧此而妄作者貂不足也指畫餅攫摶泥而思飽其
腹也將以動衆焉而顧失其謏也
論中六(徐渭)
姑譬以今吳之畫首英游之畫首進也今丏畫者實以
英與進也而名以公與孤必否也今丏文者實以左與
屈而名以左與屈必否也必趙以孟也何輕者之不貴
贗而貴贗者之不輕耶非此宜贗而彼宜不贗也古之
文也一今之文也二文也二故薦者必文文者必貴貴
者必尚而今也實者亡矣而其尚者非今之求文者求
文於既貴者之責也乃今之求文者求文於未貴者之
責也若畫則一而未嘗有改也今求文於士者亦一而
未嘗有改斯無贗文矣
論中七(徐渭)
耼也禦寇也周也中國之釋也其於曇也猶契也印也
不約而同也與吾儒並立而為二止此矣他無所謂道
也其卒流而為養生耼之徒之為也入不測之淵海以
學没而已者非求以得珠也至海之半不期而得珠焉
而後學没者遂遷其學於珠此養生之說熾而他端者
始蝟興而榛塞之由也故道之名岐於此與釋與儒而
為三非本三也二之三嫡之庶統之閻楚之有昭景也
甲氏也漢之有陀也
罪言論(皇甫汸)
天子設臺諫之官重言責之寄盖以刺百寮察萬民也
匪徙利害得失攸係而人之賢不肖關焉唐虞敷奏上
可達聰漢魏疏陳下將清憲今則給事科分御史道置
權僃糾繩職司彈劾者也明哲之庭若屈軼之指佞夫
鷹鸇之擊無禮在物且然矧伊人乎飾鷺彰其發隠冠
豸示以觸邪使簮筆立朝貴戚斂手以避持斧按部貪
墨解綬而亡輦轂瞻其威稜臺閣欽其風采庶幾鮑薛
之槩焉自昔孔光之奏董賢發其奸回任昉之按劉整
數其釁稔亦可以脇息動色矣近觀章奏跡涉風聞事
同毛舉若盗嫂撾翁無而為有也鄰鉄市虎疑而為信
也殺青兼兩薏苡懷珠似而為真也展季覆寒目以為
挑子瑕奔疾坐以為矯此泥其迹而不亮其心也或希
指於權赫若路粹之誣文舉或乘隙於寵衰若子虔之
責商君或逞忿於已私若到洽之詆孝綽或媒孽乎善
類若牢脩之排元禮既乏劉隗切正之義復罕傅盛勁
直之辭謔浪鄙言每汚尺牘帷闥穢行濫整惠文明主聖
䜛當加欺謾之誅讚人交亂宜申投畀之罰乃敢鼠忌
憑附不肖網疎蠅點單微群賢株逮雖衆口易鑠而百
足不僵致綴旒有蒙蔽之嗟負材興倒置之嘆此非進
言者之罪乎
知難論(皇甫汸)
宰臣熙載效能舉之公烈士徇名垂不朽之業姬公厪
吐握以相成仲父廣推引以匡白南國秉人倫之鑒西
京宏開閣之風凡挾一才一藝而上不能知者相君之
恥也苟有才有藝而不為時所知者亦士之恥也故朱
門起彈鋏之歌白首多按劍之嘆不度上之意而槩謂
樹黨過矣不諒下之心而盡謂奔競苛矣嘗聞昔人曰
女無美惡入宫見妬士無賢不肖入朝見嫉又曰士為
知已者死女為悅已者容蓋悲時之黮黯而痛相知之
難也夫姣如施子豔若毛嬙使與無鹽嫫母雜處椒房
竝貯金屋其美醜安所不能别而用其妬哉獨嗤夫傴
僂侍傍勃屑進御恩移團扇愁溷蛾眉為君惜耳至
若士抱顔閔之行負董賈之才鬱淵雲之思摛屈宋之
藻其視朝貴猶鸞鷟之於醯雞駃騠之於駑駟賢不肖
何所不能判而用其嫉哉所恨紫色淫聲眩視淆聽為
道悲耳佩蘭服茝而世多逐臭之夫懷瑾握瑜而時乏
辨璧之吏此匠氏廢斤於郢人牙生輟弦於鍾子夷吾
興慨於鮑叔惠子致賞於蒙莊者也今有江東獨步視
猶中行海内無䨇伍於噲等夫翠虯絳螭思聳蒼梧橶
膠葛肯與露蟬泥蚓竝談乎故寧韞韜而罕耀不欲偃
蹇而共芳待悼知已之難奚悟知希之為貴哉
躭詩論(張治道)
正德辛巳客有謂作詩無益鄙而不為者因作此以答
之且以發舒已意爾何物隱者苦思躭吟寒暑弗輟饑餓
罔間得之則悦弗得則患無我先生見而問曰詩何物耶
而子躭之深也余聞富貴者脩身之符功業者名譽之本
二者生民之所急世道之所先也若詩者虚言而寡實者
也子何擯實用而苦虚辭捐脩身之符忘名譽之本棄其
所樂而躭其所苦哉何物隱者怫然怒囅然笑曰子但知
詩為一時之虚言而不知為一身之日用但知作詩之苦
而不知作詩之樂也且詩者本於天命之性原於人情之
宜合乎日用之常者也肇於唐虞演於周盛於漢魏枝蔓
於六朝而變於唐雖體裁不同而引情發性未始或異也
今之詩即古三百篇之末流也國風歌於閭巷二雅陳於
燕饗三頌奏於郊廟由此觀之人情非詩不宣神明非詩
不感風化非詩不行此特其大者若夫喜非詩則怡悦之
情遏而不流怒非詩則拂鬱之懷結而不暢哀非詩則流
而必傷樂非詩則荒而必淫此詩之大段也方其思而未
得之時情隱於未抉思氓於未抽四時運於無迹萬物藏
於無形鬼神莫窺其際造化莫測其情斯時也情滯於無
方性懸於無向怔怔怦怦繹而未形翳翳軋軋感而未通
收視返聽瞳瞳矓矓瞑目涵慮一志定情雷霆震之而不
懼魑魅促之而不驚五音六律耳無所聽趙女燕姬目無
所營猶不足以養心一志哉及其情與物觸應與感通五
情異具萬慮皆萌拈而成句屬而成章手舞足蹈自莫知
其所知也詠造化則收藏顯伏隂陽失其權衡詠山河則
峻秀吞吐流峙失其標格詠草木禽獸則殊形異象歲功
失其運用詠朝廷軍旅則尊嚴威武朝闕不足以為尊劔
戟不足以為利不亦補造化而助歲功哉且庇身奉欲者
富貴也顯身揚名者功業也斯二者内有所求外有所制
得之固足償欲失之亦足罹禍趨而成貪躭而成黷盡而
成困覆而成敗位不相與分不相親若詩者則不然取於
内而無所求感於外而無所制斂情於一心而人不病其
拘放情於六合而人不責其蕩隨意而安而人不指其貪
竒花異草因材而取而人不議其黷情淹慮滯思而無所
而人不斥其困意躓情蹶蕩而無歸而人不鄙其敗若夫
崇山峻峯隠秀埋靈詞客匪遊騷人匪經品題不及吟咏
不行斯時也覧勝者不之其地採異者不列其名山嶽俗
而無靈草木慘而無精使顔謝經麓曹劉升巔見景生情
逐意成篇模靈寫竒呈怪探玄記之典籍勒之巉巖當世
傳其竒後世慕其異山靈載悦草木生氣一經品題傳之
萬世若夫朝廷之上君臣胥悦燕饗時行殽核未徹情鬱
抑而未伸心盤桓而未泄當此之時工師獻頌大夫呈
章宣德達情罄祝闡揚來遊來歌為龍為光管絃失序
琴瑟匪張於是使瞽盲歌詠載之典籍傳之百世諷詠
無斁若夫郊廟之間焚燎既舉鍾鼓載陳尸祝無語神
明感而來通宗祊求而無所當斯之時繼之以歌咏奏
之以篇章一唱三嘆美哉洋洋神人胥悅如在其傍若
使載我清酤潔我牛羊歌詠不行神靈傍徨烏足以動
幽達明哉若夫戍夫遊子度隴行關涉彼危濤陟彼崇
山卒然相遇會面承顔哭泣不足以為哀笑語不足以
為歡也當是之時述别離之苦詠行路之難攜手行答
載歌載嘆山川忘其跋涉流離忘其饑寒也當此之時
縱使有金帛之贈車馬之親卒然雖悦别後成塵紙非
可錄客非可陳又烏足以道情感人邪至於棄婦寡妻
窮房邃處畜怨含嗟寂寥無語明月當戶凄風飄杵心
搖搖而靡依淚涕泣而如雨縱使琴瑟在御笙歌置前
怨結靡釋情抑匪宣當此之時竭情抽思操觚染翰興
與時旋倏然成篇幽閨忘其寥落浩嘯奪其悲凉也由
此觀之詩也者所以宣鬱悒之情逹和平之氣者也使
富貴可略功業可忽唐虞不必有慶雲之歌周公不必
有東山之詠四詩不必傳百代不必重也嘗聞好騖險
者以行坦為勞寳敝帚者以懷珠為賤人情不同不可
強而一也由今觀之空山窮島不如朝闕之榮也荷衣
葛巾不如冠裳之華也咀雲嚼芝不如珍鼎之美也刮
腸涸腹不如談笑之樂也造化忌其錘鑿鬼神畏其嘲
咏山靈避其探索花鳥愁其形容宜乎知道者之所不
取養玄者之所深惡也若夫騷人墨客栖身獨處於烟
島之中青山壁立明月高舉洞澗哀壑雲林霧溆凄風
有聲悲鶴無侣富貴者之不少安功業者又豈肯暫處
哉於是抽我幽思發我秘藏探異索竒飾藻麗章山不
藏幽草不匿芳倏然成篇與造化而翺翔世不與争物
不與妨也斯時也朝闕之尊嚴孰若海島之放曠冠裳
之華美孰若荷衣之樗散肥體滑膚孰若刮腸涸腹者之
無灾喝呼叱咤孰若捫心瞑目者之無怨鬼神喜其闡
揚山靈悦其標榜造化與其流通也又孰苦而孰樂哉
無我先生頓然悟縮然退曰若余者誠所謂飽死鼠而
笑人之鸞膏者也不亦謬哉
取大位者必有曲行論(張治道)
君子守道之惟一而時勢之外者有二焉天下有道君
相聖賢故君子之道伸天下無道君相違戾故君子之
道屈伸則未有不進屈則未有不退者故孔子不用於
春秋孟軻不用於戰國非孔孟之道非一而時勢之遇
者二也使孔孟曲其行以求時勢之可則春秋之用孔
子者不肯後戰國之用孟軻者不肯遲則孔子不為孔
子孟軻不為孟軻矣歴考史册治日常少亂日常多君
相之聖明常少違戾常多君子之學道候時者不知幾
千百人也遇時得伸者有幾焉守道不屈者有幾焉往
往有君子之德而䧟於小人之為者又不知其幾千百
人焉若此者終小人非君子也君子之守不偷也苟時
可行焉勢可乘焉我用其道以匡時特不可行焉勢不可
乘焉我懷其寳而迷邦而富貴利逹一無所營於心以
此居位以此行道此周召伊傅之為故不俟乎曲行求
通以逐時勢之可至若君相之違戾而時勢之不可居
然取大位而不難者非曲其行貶其為以求依附於小
人迎合其君上者道何從焉是君相小人之喜怒好惡
君子之進退窮達關焉君相小人之喜好焉我從而喜
好君相小人之惡怒焉我從而惡怒所謂曲其道矣曲
其行矣未有不升達進用者矣君相小人之惡怒焉而
我喜好之君相小人之喜好焉而我惡怒之此所謂正
其道正其行矣未有不疎遠擯斥者也小人揣度於二
者之間遲回於進退之際欲其守道以違時何若貶道
以干世欲其直行以違勢何若曲行以求全故勢在君
上也則阿君上勢在宰輔也則阿宰輔隱行其邪而顯
示其正隂為之黨而陽為之戾故位日進而富貴日極
人見其位進而日富貴也以為道之行也而不知假道
以媒利禄者之為而謂君子為之乎且吾之道仁義也
中正也廉恥也禮節也君子之所由以進身治世焉者
也口舌殺伐之為豈吾儒中正之道哉蘇張以之佩印
孫吳以之師君何也盖春秋戰國之時勢在重口舌戰
伐也蘇張孫吳非不聪不慧者以之學仁義中正廉恥
禮節非不能焉以施於世者也然審時酌勢在口舌戰
伐故曲其道禮之談而為縱横之術曲其仁義中正之
論而為戰伐之謀故數言而佩印一戰而師君轟轟烈
烈而號為大丈夫當時慕之百世傳之孟軻之外未有
不羡慕者未有不願學者也今之曲行以取大位者又
異乎是矣又數子之所不為者矣外孔孟之談而内懷
妾婦之心陽為周召之為而隂為穿窬之事審時之便
以售術酌勢之宜以投奸時在尊小人也隂結小人以
為之主勢在重權謀也隂施權謀以為之附小人有所
為以得君上也已先是其為以悦其意有所行以取爵
位也已先附其行以助其勢勢苟成矣時苟得矣小人
之心悦矣君上之心結矣爵位不於我乎往而焉往哉
然猶恐君子之議其後為衆所不容也而為掩飾覆被
之行舉所以同於小人者叛而戾之悦乎君上者違而
去之而為道德仁義之論以欺天下後世此又蘇張孫
吳之所不為也又小丈夫之尤者也嗚呼若是人者乃
欲自進於孔孟之門乎乃欲自進於孔孟之門乎
見用於小人者必有暗交論(張治道)
人有君子有小人故其行有邪有正君子喜正小人喜
邪自古及今未有不然者方君子之秉政所用皆君子
而君子之道行小人秉政所用皆小人而小人之道行又
有小人者出知其附權黨惡為君子之所不容而持已
守正為小人之所不取乃於其間詭其行以投其欲佯
為不詭而隂寔相附或假人以示其與或托言以售其
意或發為著述言語文字以露其迹而在位小人正患
其衆不相與恐其獨而慮其無助苟得是人焉拔之
在位引之當道是小人者外若不相與而内實相附佯
若同於君子而實與乎小人其所以與之者非其見乎
理之當然而因小人之為也正而助之行以排衆之非
也實黨邪取媚而隂附乎小人之列以欺世取爵位也
嗚呼此小人中之小人無所用恥焉者也余故曰見用
於小人者必有暗交暗交者小人欺君子媒爵禄取大
位之為也其心機其術巧君子欲指其奸而無跡欲攻
其術而無証欲伐其黨而非夥及大位之已得也乃揚
眉吐氣以功業自許以道理自居而不知明哲之竊視
而旁觀未有不知其奸者故曰小人閒居為不善無所
不至見君子而後厭然揜其不善而著其善人之視已
如見其肺肝然余讀載籍見小人之用心若是然異代猶
自寬假今時有一二小人其用心若此者未嘗不嘆古
今之相同而嘆邪正之不異也尤未嘗不嘆今時小人
之巧雖古之小人不及也其用心同而其致術也巧其
用術同其行術也神何也見在位之小人其行苟得君
而播時我即與之同焉人將伐其術而指其黨矣我不
與之同焉上將衆其待而靡之顯矣出其後而助之行
焉人又將不為之功矣不若見於著述言語文字之間
掇其旨而異其詞同其論而殊其稱後其出而先其時
以示其早見之明以逃附而免伐在位行惡之小人遂
指以為先得乎已而已之見也非謬主上遂用之而弗
疑小人親之而非疎正行其邪異示其同遠著其附人
見其正而不見其邪見其異而不見其同見其遠而不
見其附在位之小人知其同焉知其附焉遂引之同陞
拔之在位雖以已之位與之甘心焉是小人者有黨之
名無黨之實有小人之心無小人之跡心機術巧而位
日進余故曰小人中之小人無所用恥焉者也
明文海卷九十三
