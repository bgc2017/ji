明文海卷二百九十二餘姚黃宗羲編
序八十三
送序
送高郡傳序(王漸逵)
天下之講論有三其上者曰問學其次曰詩辭其下曰
戲謔而已矣天下之進取有三其上者身心其次曰政
績其下位秩而巳矣予嘗以此而求天下之大夫士談
尚滑稽與夫時事之可樂可玩者則叢首聯袂亹亹不
倦其論及古今詩文者蓋十之有二三焉其進及於理
義以共商確者益少殆十之一耳又以此而求其心術
之微則叙年勞究資次或暗投以超捷或巧取而多中
而嘆老嗟卑之心形於面目者皆若人焉其有志於當
世之政務懋績勲庸者亦鮮矣而况於銳意聖賢之學
求以治其身心使無玷釁無滲漏不徒於講說之虚文
而己如此者豈特十之一殆千百中之一者矣是故吾蓋
有喜於廣陵高子也方高子之來教於五陵也立師道
訓生徒考課勸懲皆有程式吾既巳異之及聞甘泉翁
講學於天關大巡洪公率諸生而師事之高子則欣然
首爲倡集朝夕聽講不輟又能左右而翼行之使吾廣
文人得聞乎聖賢之學者高子之力與焉是故吾蓋有
喜於高子也高子語予曰學而時習者不息而巳噫高
子其知之乎夫心者不息之謂也學問者學此者也進
取者進此者也今夫天日行三百六十度而爲一週明
日又一週歷萬古而如是焉不息也今夫水自源泉而
之溪澗自溪澗而之江河江河大矣而猶未至焉直造
於海夫語天下之不息者天與水而已矣且夫天地人
曰三才人之名大矣必盡其道然後稱其名彼蚊蚋蝦
蠓攢綴於天地間汩出汩沒腐潰而漸滅者其可以語
人乎夫言而不及義與夫孳孳於窺取位秩以自沾煦
而無聞於世者是亦蚊蚋蝦蠓而巳矣求事此者其爲
不息乎是故予之觀於斯而重有所感之於高子之行
其能巳於言作贈言
送方棠陵序(王漸逵)
棠陵子昔在湖南棄官而歸作逋吏巢於山中欲與桹
溪鵓鳩相蜉蝣於天壤間以自逃於世然而巢未成遂
有吾廣之命棠陵子悵悵然而去之之廣又爲六羊僊
人欲跨西樵覓羅浮訪稚川軒轅於飛雲之上然而羊
未騎遂有閩之命棠陵子又悵悵然而去之之閩夫棠
陵子非不欲兼而有之也物無二并固造物者之意也
吾聞之道有所拘時有所渝智有所不用行有所不俱
夫清虚寥寂之境賢哲之士非所得而有亦非所得而
處也惟夫草衣巖居茹霞咽風之侶天固憐而畀之不
然則其蹇拙者也夫世之士其賢足以長人其才足以
用世則天必欲顯其身厚其養殫其心志勞其體而作
之雖欲與草衣茹霞之輩爭一丘一壑駢然雜處於清
虚寥寂之濱其勢蓋有不能也夫棠陵子賢足以長人
而不居才足以用世而不發此固天之所妬於物者而
棠陵乃一而有之宜造物者之所吝而靳也予病於拙
得以相羊山水間異時歴覽諸勝竆其變而歸焉當以
大道盈虚之朕天地沖漠之理相與棠陵言之棠陵其
無惑也己
送李三洲序(王漸逵)
青蘿王子聞三洲李子之行出青蘿而送之過於珠江
有客止王子而問之曰子何之曰聞三洲子之行故出
之曰三洲子何之曰之京師曰仕京師乎曰仕也曰吾
之居此也見子之所送者屢矣其行者非子之戚則其
朋舊也不然其晤而識者也吾聞之谷棲者無與於雲
飛之儔草衣者不雜於圭組之類吾子進不能與諸賢
履運趣會矯迹懋庸退不能緬曠叢莽含耀清實以自
櫽括爲子之課其無歉乎王子曰甚哉子之固而狹也
夫與物同造者賢達之機也辟羣絶類者曲士之見也
子不觀夫著氏之族乎或羽儀於天衢或策名於簡書
或淹迹於旅賈或馳務於樵漁聯智併力攄忱獻劬其
處於家者非病蹇則拙愚者也勞逸互放智庸異用其
爲營家則均也今夫天下一大家也民物一衆屬也才
劣一子姓也作處一營濟也故契禹巢許不以殊行而
起妬者一其衷也參苓术附不以異劑而甘和者並其
理也故曰不有行者其何以輸不有居者其何以儲吾
之送者皆吾與也才而共者也克其家者也吾所欲者
彼皆先之不足者彼皆裕之吾之安於病而拙也夫有
二三子之在也吾何歉乎吾子之見殆非達方之士矣
客退王子造三洲子而語之三洲子曰博哉言乎子其
處矣王子曰子其行焉吾爲子守之他日聞有葛巾裒
衣翛然往來於羅浮白雲之間大書巖壑以張子之肖
者其必我也夫
送林巽峯序(王漸逵)
王子曰自百家衆氏之起於周末訓詁之起於漢科舉
之途之起於唐宋天下之學日益支裂渝汩而不可救
然幸而不與之俱亡者此心存焉爾世之功利嗜欲之
徒又從而斵喪澌滅之其高明之士起往往復迷其途
轍人各以己見相臆度及不可得則又厭夫駢首昏汩
而付之無可奈何於是老佛二氏狡黠者出竆吾所幸
存不亡之心竄易而倒置之以愚弄斯世遂有清淨無
爲之論真空出世之說鼓其術而噓之其高明之士求
吾聖賢之途轍不可復得又不甘心駢首於波利昏汩
之場迺始悦其說爲可差異方就而息肩焉噫亦可悲
矣使吾聖賢之學明二氏者將怵心俛首之不暇而何
敢恣其邪遁乎不幸聖賢之學不明而二氏乃復竊其
渣滓反而鼓惑之高明者則曰吾姑就此而息肩焉吾
非愛其術也其救世者則曰吾姑爲此說以蘇昏汩之
徒耳然猶未敢明言以佑之也今之時目爲高明者方
且呼號而倡召焉又爲之言曰佛氏之教與吾儒無異
又曰世儒之學巳落二乘矣其無知之徒冒吾儒冠服
而自蹈於異端恣肆之歸復羣囂而衍翼之譬之厭渣
滓者方甘於咀嚼而不知精髓之爲美也疲逆旅者方
酣於鼾睡而不知室家之爲安也其愚不思亦甚矣予
自入都聞其說盛行乃深憂之及求志於同官而得巽
峯林子焉林子高明之士予幸承接慰日相與論辨始
克合一今又别予以去而予之助復孤又懼林子之行
或厭玩於昏汩之世乃姑托於彼而息肩焉則非予之
所望於林子也吾於林子有友道焉故於其行也以友
道規之
送倫白山之留都司成序(王漸逵)
夫陶冶之爲技小技也其爲用至急爲利至溥然弗得
其工則弗成予里南海之濱其鄉二皆以陶冶名曰佛
山者是多冶業冶者必候其工而求之豐其食飲極其
尊奉以事之一有弗得則不敢自專專亦弗當必求獲
而後巳故佛山之冶遍天下曰石灣者是多陶業陶者
亦必侯其工而求之其飲食尊奉之一如冶故石灣之
陶遍二廣旁及海外之國然迷其所自而謂人人皆能
之噫使天下之人皆能善其技則世可無工矣使天下
之人皆能善其性則世可無師矣故冶者五金之範也
師者五性之範也予同年白山倫子以宫諭擢爲南司
成教於成均吾聞天地之氣萃於東南留都爲英哲之
藪然氣太盛則或溢而彌漫跌宕而弗度性乃弗衷不
能不望於人以範之倫子裕德績學秉文而憲禮魁於
多方弼於講筵是人之範而斯世之所求者也夫陶冶
必善其工而後可以周夫用君子必善其道而後可以
成乎人吾是以知倫子之大有所立也倫子家魁岡鄰
於佛山石灣二工之業其所素聞者他日廣鉶垣囿天
下之至中俾多善人以基王國咸誇號於南海之濱曰
是能善陶鑄人者其必吾倫子也己
送陳灤州序(殷雲霄)
雲霄幼侍先君子爲昌黎嘗與燕趙少年走馬古長城
下縱觀竒阨險阻諸部出沒往來隙徑徘徊慨嘆欲問
元順帝比遁之道而當時故老皆無在者蓋天下之治
人矣北覩大漠平沙漫草浩浩無人行跡令人有封狼
胥繫單于之感當先帝休養華夏諸部不敢少有問塞
上何如事邊吏日持名籍軍門報喏歸卧無他事軍士
往往抱稚子牧雞豚或挾弓矢獵狐兔焉灤南有孤山
攜椒漿瀉石上歌西山之章思起孤竹君二子者與之
游而不可得涕泗交頤竟悵然而返特走碣石最高峯
西望連巖邃谷大麓多虎豹熊羆所伏游東則大海浩
渺與天無際隠隠數島如鳬鷗泛泊洪濤巨浸中兹其
有飡沆瀣挾日月跨虬螭招之倘來相與共游八極之
表者乎自先君子以憂歸今二十年餘累憂艱遘疾疢
避寇盜方且奔走南北學爲吏求升斗祿以養親昔時
意氣眊敝殆不復存今因陳君之行而耿耿不盡忘尚
有感焉昔嘗與邊故老言北平塞外多山谷險蔽其山
海諸關乃邊人入貢道路夫有險則便以伏匿識道則
易以去來彼時常入雲中榆關獨不來此何曰此正所
當憂者時年少謾不復省爲何語乃今知之夫人情常
怠於無虞而禍患多起於所忽近齊趙宋魯間無籍輩
嘯聚十餘人左持弓右仗數矢馳呼千室之邑開門坐
公館炰牛豚宴樂數日令其徒分剽掠村落擄子女玉
帛揚揚出城去人無敢問者正以承平久民不知有兵
革也况北平自古匈奴數入之地距今京師輕騎可一
二日至可忽武備事不修哉陳君慷慨多大節其爲守
當有出於簿領科例之外者聊相與言之
送程君啓之任黃梅序(熊過)
往予少曹南王先生試渡瀘論予獻詞曰此在兵法齊
桓盟江黃近是矣曹南先生大竒其旨課第一然迺挾
筴坐談耳及予涉江漢之波道黃梅出廣濟而北以達
於宋墟視其山川之糾委而登破頭馮茂之山蓋見所
謂黃者矣其人無不魁傑精緊時平則或隠於異學其
幸有事而萌芽其迴翔咆哮之心者亦其風氣也及予
欲從問彭塋徐真逸之原起而思所以消弭之則其遺
俘皆老化澌盡而不能知蓋有道之長而相安於無事
久矣倚伏感通則亦何常之有哉然予觀春秋之文荆
失黃則中國盛僣端少戢及其滅黃則滑夏終春秋不
復可制也詩曰荆舒是懲懲荆舒者寧不視黃爲輕重
哉吾與程子君啓共傳經爲同舍生予試論時君啓及
見而商之予歴黃而詢彭徐之故則未嘗與君啓同也
今君啓迺㳂牒爲黃梅令習聞猾夏姦宄之故而又思
其平治之久以察於倚伏感通之機其奚以爲政治耶
或曰民之多辟緣情而生今在亟反之顧治情以復性
何如耳安論風氣也哉破頭馮茂之山其人率稱弘忍
而其教大以縱情爲害矣倘能盡人而有以教之則於
化民成俗之本有所獲耶其果能懲荆舒猾夏姦究之
習耶予方坐罪謫滇將遂渡瀘以去滇瀘者莊蹻所建
治其與黃皆於楚事有連其不忘交相儆者亦予與程
子之義也
吳漸磐遷賓州叙(任瀚)
余自嘉靖中謝病還山與海内知舊故人不相寒温者
垂四十載雖復當塗有氣力人時節相推輓然未敢盡
謂心相知也萬歷中黔南有漸磐吳君者來君始分訓
西充走百里乃至嘉陵江上至即訪予陶父釣臺共坐
滄浪煙霧中班荆相晤語籍籍若平生驩君飽厭經術
每言下輙有領悟會得孔顔學問宗旨其練曉世務有
漢庭老吏所不及與商確古今人物大都進處士而退
姦雄不少假借故一時里中子有氣燄熏天者皆漫不
省顧予則垂綸江漢客有過之而不問者唯君歲時伏
臘齎斗酒相勞苦時復搜竒獵險往往爲豪吟大什相
倡和凡數更寒暑不衰求之古人雖延陵季子之高義
不能過也嗟嗟吳君殆余所謂心相知者哉自今爲縣
博士置講座立諸生舘下日勤佔畢至秋以明經選舉
者數倍往時開府澽濱張公聞其賢下檄奬勸謂劍南
數十州作士無倦勵行有方者獨吳君一人高皇帝昔
在建康嘗取一縣教諭張九韶召對闕下賜制曰韶德
重行純學博而言信可史館著作其晉官翰林編修嗟
嗟吳君高義有古道經明行修善作士持正不阿使在
穆陵開國時其授知主上供奉起居未知與九韶孰專
今且量遷賓川郡博賓川吳君之故國也移君所以教
西充者往教賓川有異道哉若乃承明著作之官如文
雉在庭羽毛徒侈而雊聲不恊宮商非吾所宜望吴君
者故略之
送故人趙别駕辭永康序(任瀚)
往予供奉闕庭一時館閣貴游子弟多天雄瀛海文獻
舊家有趙左峯者弱冠長鬚善談兵相見昭王臺下蓋
燕趙間多聞慷慨士也後來予以抗疏還山二十年間
與趙君如隔世矣今上嗣位五載予方遵蔡蒙探竒禹
穴弔先秦蜀太守故墟沬水離堆神君囚怪龍處見雄
城百雉關塞紆回埤堞齒齒跨巉巗而出懸譙飛觀矗
矗上薄雲霄是爲灌城問專符者誰則瀛海趙左峰也
咦胡爲來哉按君起晉陽幕歴佐僕卿徙閬州别駕督
餉永康軍計前後在官凡六考至是當國者始疏君年
勞奏上纔得以二千石守徑州不己太遲暮耶人臣居
今世方柄直弦不鑚刺窟穴乃至白首陸沈邊州如吾
左峰者真一時守道明義烈丈夫哉君既綜理邊餉又
兼領灌符一毛無所取求康軍故多戎壘繫雪山三鎮
通津自君增繕樓櫓敵臺謹關梁斥堠羌人不敢出没
塞上碉房敵無復擁捩石下中行旅運卒往來餉道如
走唐除維州西近雪山古所稱無憂城者今其在永康
矣予將汎扁舟南浮瀟湘洞庭君適來辭我東行出褒
斜走咸陽原上伯勞飛燕此生豈復有相見時驪駒在
門江聲嗚咽分手關塞風煙惘然爲君作垂老别
送五嶽陳公升福建按察使序(任瀚)
往余待罪宮坊嘗與沔陽童士疇共結詩社則聞竟陵
郭外有所謂蘇山公者蓋蔚然以詩名家其人樸忠亮
節有古道亟欲一見而不可得後二十年乃得見其子
玉叔嘉陵江上殆郢鄂湘漢間竒崛士也玉叔自業爲
童子便欲以辭賦雄天下近如秦淮嵩少岷峨黃蓬諸
作累數百萬言各編次成帙雖寢苫枕塊亦復不廢爲
詩其宦轍所至遇海内知名能文辭者無不徧徵其言
以爲叙引并刻梓行世古今萟文之家躭其事力作不
厭如玉叔者其亦大勞苦哉又僻好山水履齒所躡半
天下至其提衡横校分部方隅先後政績多在蜀今轉
爲按察使當去蜀入閩孔門回路之徒有遠行必先問
其友何以處我玉叔每過訪嘗謂余節視聽嗇養神氣
毋使思慮營營以勞吾生其所謂處我甚厚是行也太
守潮陽周君問何以贈陳使君者余即玉叔言以告誠
不願玉叔勞勞以取詩爲也天下萟文之學虧神氣伐
性命者莫毒乎詩丈夫生世不患不能樹勛立名患不
聞道詩胡以爲哉楚有三閭大夫者古之達道人也其
言曰道可受不可傳無滑而瑰乃將自然一氣孔神於
中夜存虚以待之乎無爲之先其道蓋出於空峒丈人
黃帝堯舜氏之師也玉叔謂余節視聽愛養神氣無使
思慮營營近之矣吾蓋即此以忠玉叔行以觀其後詩
胡爲哉是日飲餞江門使君起傳令座客有談詩者其
罰之斗酒
送節推泗山唐君考績序(任瀚)
自郡縣既張府各置帥以當列侯統理其上然必佐之
節推分理羣刑參聽其中是爲司法參軍凡郡縣獄岸
有所不直監司部使臣所不得就平者咸聽節推關決
讞報歲終上之司寇以佐嘉石肺石之政其爲補益國
憲最重故朝廷近侍缺人唯節推例得補臺諫官自非
老成有幹局諳曉世務聰明懸照隠伏即與之司理參
軍不一日安也唐君爲順慶節推既三年詳謹通練岸
無冤獄諸有所平反皆強力自任與當途爭可否其出案
州帑幣儲胥登記錢榖增耗細入毛髮一切冒破侵漁
乾沒等弊發摘殆盡吏無敢黷貨爲奸明年當上計闕
庭受殿最考功氏制曰考績别官能也一時理銓事者
知君名且將爲臺諫賀得人公之道自此其大行爾乎
予惟唐君爲節推執法任事與當途爭可否其爲殿最
在冢宰考功後來爲御史爲諫議大夫抗疏承明與天
子爭可否其爲殿最在天下後世責愈重則其爲殿最
愈大若乃鹿鹿承望風指附氣力人以取顯官即使䵬
然坐政事堂平章軍國其於殿最無取也夫其於殿最
無取也者又惡用考績爲
送桃溪潘年兄還六安序(張岳)
六安潘君宗魯與余輩同登進士除行人己夘夏同以
罪落職來爲南京國子學正於時諸司同去官者若干
人來南都者若干人其在國學則黃君子忠劉君伯繡
李君民望潘君及余張某維喬也夫有罪之人宜置之
山陬海澨荒僻險惡之境使之顛困愁苦欲去不可得
然後足以大懲其心若夫通都大邑紛華鉅麗乃達官
貴士所以優勞養望而非罪人所宜余輩蒙天子寬恩
來假食息於此又幸職局多暇得以深居念過圖求自
新以故日無不會會必指摘瑕疵互相鏟剖當其意有
相得處伸眉抵掌啞然大笑僮僕左右至相盼駭愕不
解其爲何事嗟夫某嘗觀古人之爲有登山臨水徘徊
瞻眺或欲遠遊僊去以銷不竆之感者彼於外物達矣
而未足以語盡性樂天之君子吾數人者豈敢自謂何
如要其心求勿肆焉爾矣未幾潘君以太夫人年老疏
病乞歸君才識明達吾輩取法乃欲斂而養諸桃溪之
濱其如吾輩何然某聞之士或終日接膝心不相知而
有神交於千里之外者必有以也心天心也理天理也
山林藪澤與廣都大衢所見莫非天者默而成之蓋有
不言語而孚不形骸而合者矣况余輩之密欵於君耶
君將行諸君皆有詩謂其宜以言贈某不佞惡能言言
其不能釋然於别者如此以見吾數人之情焉耳
衢州篇為李太守邦良作(呂柟)
南禮部精膳郎中李邦良有衢州太守之命乃偕其僚
問衢州曰此地前有四守率被訟去而遂又薄朋多病
奈何涇野子曰前四守之去恐非皆衢人之罪也必其
心衢人多未之知耳邦良兹往當使衢人皆知其心乎
知其心而民之不悦者鮮矣又何難於衢州邦良亦嘗
聞漢張騫之竆河源乎西至蔥嶺山星宿海所經之地
多浡泥古理淡巴婆羅阿哇忽魯之種其生率獸心鳥
喙非人所居也騫往返數年未嘗有害又聞夏大禹之
導江漢乎南至彭蠡洞庭所游之處或岣嶁祝融酉陽
之險三峿匡廬龍會儲潭之阻其幽靈神姦鬼怪非人
所安也禹往來且八年未逢其害蓋騫之心人皆知其
爲竆河源以通遠非有他意也雖虎豹犀駝亦皆遁避
矣禹之心人皆知其爲除水患以安人非有異謀也雖
魑魅魍魎亦皆潜匿矣若使邦良之在衢也愛其獅橘
以賂上官朝取十筐暮取百筥喜其藤紙以厚私室日
取十一月取十千則其心誠衢人所不知固有怒及橘
藤之少而怨及筐筥之大者矣恐四守者之去亦繇是
也若使邦良之在衢也見姑蔑之南自爛柯以至於九
龍浮蓋之間凡常山江山之區有田數千頃此不治其
塘洲者鞭其背彼不修其陂塍者笞其膚農隙方殷之
日無或少息焉太末之北自崢嶸以至唐臺石門之處
凡龍遊開化之野有桑數萬株不浴種者桎其足不盆
繅者梏其手蠶月方竟之時無或少逸焉則見三衢之
人莫不曰鞭笞我者非厲我也欲我之有食也男歌於
野矣桎梏我者非賊我也欲我之有衣也婦勤於機矣
則我邦良之心如白日懸天清流在地莫不仰其照臨
而藉其潤澤尚有一夫不知者哉雖魯公儀鄭子産漢
黃覇龔遂皆可頡頑矣安可與前四守者論高下耶且
邦良質直好善躭學不倦嘗仕北禮部於法有違亦持
之而陳義發言於我則固已有父母斯民之本矣此其
志意風聲衢人己先知之前云者因邦良自遜之言而
解之也
送劉任丘序(呂柟)
畿甸之縣如任丘壯大而又詩禮文物之地者也任丘
之卿大夫率求於太宰選於衆得吾友靜齋劉子克艱
以授之於是吾鄉縉紳皆欲贈之言而謂予與靜齋少
同師長同學強且艾恒同遊宜有以言之也五月之望
予餞靜齋於西郊靜齋離席曰守臣聞諸君有成言屬
予守臣之與子交也非一日矣若不廉守臣能絶之不必
教若不公守臣能絶之不必教守臣如有不然他日何
以見吾子也惟夫事至而明有不及政行而法有不立
則守臣日夜惴惴而望子以示之者也呂柟曰政自正德
以來民力屈思盜而不思良民俗頗思爭而不思睦今
幾二十年皆爲之吏者貪私教之也今子巳能廉且公
是何有於任丘而憂夫不明不法邪雖然今有明鏡於
此可以别毫釐照遐隠非不亮也使頓置而側安之則
雖以視妍者祇見其耳目偏容貌陋亦可惡矣今有峭
壑於此足以止陵越杜侵犯非不法也使引索而駕木
焉則雖以視懦者祗爲開蹊徑濟其交眤亦可狎矣是
故君子惟恐不廉不患不法惟患不公不患不明故夫
子以不欲止盜而公儀子以斷織拔葵能治魯也曰若
是則廉公亦非易事乎曰然子不見終南山之禪子真
士耶隠幽巖處暗室不接人三十年以爲既定寂仙佛
可坐而得也一日有友攜入長安城過柳市以東粉娥
黛姬妖聲艷曲觸目而塞耳遂忘其三十年之爲功也
周京之士年己耆耋家蔵古度舊衡自謂傳自夏商以
準物不爽分寸錙銖者也他日入於秦市鞅誚其尺冉
譏其引睢改其錘澤移其系於是或以千鈞爲輕或以
尺布爲長而不自知也曰廉公之難亦至此乎然則何
以至之曰吾東郊之圃有株桑其上鳲鳩生數子朝飼
之自上而下夕飼之自下而上雖有爭者亦不亂其次
以與之未幾數月其子皆喙剛而羽徤無或不能飛者
矣吾西隣有老媪生數女長如西施已嫁矣次者寡髮
次者粗眉次者面黑如漆次者耳短吉士過而弗問也
媪乃謀諸姆氏剪髮與髦出鉛與畫眉傾奩中脂以糚
之改其環重十銖三年之内數女皆嫁焉於戲子誠如
東圃之鳩明奚不行子誠如西隣之媪法奚不立乎訂
頑之言如隣媪砭愚之言如圃鳩是故仁則能絶不廉
義則能絶不公惟仁與義子其勉之又何患明之不及
法之不立耶不鄙予言請以為贈
明文海卷二百九十二
