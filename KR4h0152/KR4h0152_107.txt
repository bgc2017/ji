明文海卷一百七餘姚黃宗羲編
說七
候氣說(鄧宗齡)
夫候氣之法起於唐堯命官治歷允釐庶績后世持論者
無慮數十家濫觴於呂氏淮南流衍於劉歆京房班馬而
潰裂於李照胡瑗范鎮房庶之流其言人人殊其語法者
十同其二三其語律者十異其八九愚以為法以代殊雖
不盡合然規制不甚相遠也乃其律一繆即有法安施夫
班固司馬彪著漢書志律歷灑灑數百千言大都祖搆劉
歆京房語不敢自創一見後世候氣者猶若奉功令而趨
今考其法密室中以木為案置十二律管各其方實以葭
灰覆以緹縠一氣至則一律飛灰世皆疑其所置諸律方
不踰數尺氣至獨本律應何也或謂短長至數冥契造
化或謂干支方位相感召統非定論也蓋漢書亦得
其略耳開皇中遣毛爽蔡子元于普明等以古法候之有
初入月即應有至中下旬始應者有灰飛出數夜而盡有
終一月纔飛無幾者高袓舉以詰牛弘弘曰灰半出為和
氣灰全出為猛氣灰不出為衰氣和氣應者其政平猛氣
應者其臣縱衰氣應者其君暴夫臣縱君暴其政不平寧
月異哉乃十二律於一歲内應並不同則何舛也要之氣
機有早晚灰出有多少其理固有然者夫古之聖人制為
十二管以候十二氣而十二長之音所從出焉以十二管
較之惟黃鍾為最長惟應鍾為最短以林鍾比於黃鍾則
短其三分之一以太簇比之林鍾則長其三分之一其他
或長或短皆上下於三分之一之數時維冬至陽氣距地
九寸而止惟黃鍾一琯逹之故黃鍾應焉正月陽氣距地
八寸而止自太簇以上皆逹黃鍾大吕先已虚故太簇
一律應焉如醫者以鍼徹其經絡則氣隨鍼而出矣然
必先密其室令地極平以木案間之實土案上調度得
宜以水平則概然後律其可使無疎密之患此候氣之
法百世不易也夫候氣以律造律以黍李照胡瑗房之
說類累黍以求律議者謂照以縱黍累尺管空徑三分
容黍千七百三則太長瑗以横黍累尺管容黍一千二
百而空徑三分四釐六毫則太短彼以尺生律不合古
法房庶盡闢其說而欲以千二百黍亂實之管中隨其
短長之數以為黃鍾九寸之管取三分以度空徑不知
空徑三分之管非縱非横則何以為分乎此馬端臨力
辨其非是未為無見也或者尤謂周禮有聽律之官無
算律之法累黍之造律考古籍不少概見惟國語載伶
州鳩答問律稱古之神瞽考中聲而量以漢制以較度
量衡所謂黃鍾之長黃鍾之龠黃鍾之重云者特以明
三物之與律相表裏耳未嘗專言累黍以為律也愚以
為數者既相表裏必毫髮不爽始能相通可以律而起
度量衡亦可因度量衡而知律則累黍之法又焉得而
廢之嘗考郭守敬所置太院景表尺比市尺僅八寸許
以黑黍充其中者一千二百粒日乾之重五錢以九十
粒累之命為九寸與表尺合又截竹為管長同黍寸其
竅上下均容一千二百黍吹之其聲與人之最下一聲
合是為黃鍾之聲制管之法其得之矣然未易言也後
齊有仰觀音色即指天曰孟春之氣至矣人往騐管而
灰已應又為輪扇二十四埋地中以則二十四氣一感
則一扇自動與管灰相應若符契焉候氣之法信在人
哉在人哉
明文海卷一百七
