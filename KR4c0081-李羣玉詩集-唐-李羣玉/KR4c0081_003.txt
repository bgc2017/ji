李羣玉詩集卷下
今體五言
新荷
田田八九葉散點綠池初嫰碧纔平水圓隂巳
蔽魚浮萍遮不合弱荇繞猶疎半在春波底芳
心卷未舒
初月二首
灔灔流光淺娟娟泛露輕雲間龍瓜落簾上玉
鈎明桂樹枝猶小仙人影未成欲爲千里別倚
幌獨含情
凝顰立戸前細細向娟娟破鏡徒相問刀頭恐
隔年輕輕摇遠水脉脉下春煙別後春江上隨
人何處圓
石緒
古岸陶爲器高林盡一焚熖紅湘浦口煙濁洞
庭雲迥野煤飛亂遥空爆響聞地形穿鑿勢恐
到祝融墳
雲安
灘惡黃牛吼城孤白帝秋水寒巴字急歌迥竹
枝愁樹倚荆王館雲昏蜀客舟瑶姬不可見行
雨在高丘
石頭城
霸業隨流水寒蕪上古城長空橫海色斷岸落
潮聲八極悲(一作皆)扶拄五湖來止傾(一作吾家永止傾)
東南天子氣掃地入函京
湖闊
楚色籠青草秋風洗洞庭夕霏生水寺初月盡
雲汀櫂響來空闊漁歌發杳冥欲浮闌下艇一
到斗牛星
失鶴
瑶臺煙霧外一去不迴心清海蓬壷遠秋風碧
落深隳翎留片雪雅操入孤琴豈是籠中物雲
蘿莫更尋
臘夜雪霽月彩交光開閣臨軒竟睡不
得命家僕吹笙數曲獨引一壷奉寄江
陵副使杜中丞
月華臨霽雪皓彩射貂裘桂酒寒無醉銀笙凍
不流懷哉梁苑客思作剡溪遊竟夕吟瓊樹川
途限阻脩
長沙陪裴大夫登北樓
巖嶂隨高步琴樽奉勝遊金風吹綠簟湘水入
朱樓朗抱雲開月高情鶴見秋登臨多暇日非
爲賦消憂
登蒲澗寺後二巖三首
五仙騎五羊何代降兹鄕澗有堯年韭山餘禹
日糧樓臺籠海色草樹發天香浩笑波光裏浮
溟興甚長
行盡﨑嶇路驚從汗漫遊青天豁眼快碧海醒
心秋便欲尋河漢因之犯斗牛九霄身自致何
必遇浮丘(一作揚帆赴飛鳥一濟日邊舟)
南溟吞越絶極望碧濛鴻龍度潮聲裏雷喧雨
氣中趙佗丘壠滅馬援鼓鼙空遐想魚鵬化開
襟九萬風
早鴻
木落波浪動南飛聞夜鴻參差天漢霧嘹唳月
明風野水蓮莖折寒泥稻穗空無令一行侣相
失五湖中
旅泊
搖落江天裏飄零倚客舟短篇纔遣悶小釀不
供愁沙雨潮痕細林風月影稠書空閑度日深
擁破貂裘
半醉
處俗長如病看花亦似秋若無時復酒寧遣鎮
長愁漸覺身非我都迷蝶與周何煩五色藥樽
下即浮丘
晝寢
筠桂晚蕭疎任人嘲宰予鳥驚林下夢風展枕
前書正作莊生蝶誰知惠子魚人間無樂事直
擬到華胥
晚蓮
露冷芳意盡稀疎空碧荷殘香隨暮雨枯蘂墮
寒波楚客罷竒服吳姬停櫂歌涉江無可寄幽
恨竟如何
將之番禺留別湖南府幕
本乏煙霄志郍隨鴛鷺遊一枝仍未定數粒欲
何求溟漲道塗遠荆吳雲雪愁會登梅嶺翠南
翥入炎洲(一作暮雪)
宵民
大稚無憂怨宵民有愛憎魯侯天不遇臧氏爾
何能慘慘心如虺營營舌似蠅誰於消滑地一
鑒玉壷冰
吾道
吾道成微哂時情付絶言鳳兮衰巳盡犬也吠
何繁輕重憂衡曲妍蚩慮鏡昏方欣耳目淨誰
到翟公門
與濮陽夏侯吳三山人夜話
靜談雲壑趣高會兩三賢酒思彈琴夜茶芳向
火天兔裘堆膝暖鳩杖倚床偏各厭池籠窄相
看意浩然
春寒
撥火垂簾夕將暄向冷天悶斟壷酒煖愁聽雨
聲眠處世心倏爾干時事索然春光看已半明
日又藏煙
廣江驛餞筵留别
別筵欲盡秋一醉海西樓夜雨寒潮水孤燈萬
里舟酒飛鸚鵡重歌送鷓鴣愁惆悵三年客難
期此處遊
桑落洲
九江寒露夕微浪北風生浦嶼漁人火蒹葭鳧
鴈聲頽雲晦廬岳微鼓辨湓城遠憶天邊弟曾
從此路行
杜門
且詠閑居賦飛翔去未能春風花嶼酒秋雨竹
溪燈世路變陵谷時情驗友朋逹生書一卷名
利付春冰
池州封員外郡齋雙鶴丹頂霜翎仙態
浮曠罷政之日因呈此章
瀟洒二白鶴對之高興清寒溪侣雲水朱閣伴
琴笙顧慕稻粱惠超遥江海情應攜帝鄕去仙
闕看飛鳴
經費拾遺所居呈封員外
雲卧竟不起少微空隕光唯應孔北海爲立鄭
公鄕舊館苔蘚合幽齋松菊荒空餘書帶草日
日上階長
送秦練師
紫府靜沉沉松軒思别琴水流寧有意雲泛本
無心錦洞桃花遠青山竹葉深不因時賣藥何
路更相尋
湘隂縣送遷客北歸
不須留薏苡重遣世人疑瘴染白如蘖愁熏頭
似絲黃梅住雨外青草過湖時今日開湯網冥
飛亦未遲
九日陪崔大夫宴清河亭
玉醴浮金菊雲亭敞玳筵晴山低畫浦斜鴈遠
書天謝眺離都日殷公出守年不知瑶水讌誰
和(一作製)白雲篇(近見去年聖製黃菊聮句)
送房處士閑遊
採藥陶貞白尋山許遠遊刀圭藏妙用巖洞契
冥搜花月三江水琴樽一葉舟羡君隨野鶴長
揖稻粱愁
贈花
酒爲看花醖花須趁酒紅莫令芳樹晚使我綠
樽空金谷園無主桃源路不通縱非乘露折長
短盡隨風
洞庭風雨二首
面南一片黑俄起北風顚浪潑巴陵樹雷燒鹿
角田(在青草北)魚龍方簸蕩雲雨正喧闐想赭君山
日秦皇怒赫然
巨浸吞沅澧西風忽怒號水將天共黑雲與浪
爭高羽化思乘鯉山漂長抃鼇陽烏猶曝翅直
恐濕蟠桃
臨水薔薇
堪恨復堪傷無情不久長浪搖千臉笑風舞一
叢芳似濯文君錦如窺漢女粧所思雲雨外何
處寄馨香
中秋維舟君山看月
汗漫鋪澄碧朦朧吐玉盤雨師清滓穢川后掃
波瀾氣射繁星滅光籠八表寒來從雲漲迥路
上碧霄寬熠燿遊何處蟾蜍食漸殘棹翻銀浪
急林映白虹攅練彩連河曉冰輝壓樹乾夜深
高不動天下仰頭看
桂州經佳人故居二首
種樹人何在攀枝空歎嗟人無重見日樹有每
年花滿院雀聲暮半庭春景斜東風不知恨徧
地落餘霞
桂水依舊綠佳人今不還秪應隨暮雨飛過九
嶷山
池塘晚影
風荷珠露傾驚起睡鵁鶄月落池塘靜金刀剪
一聲
青鷁
獨立蒹葭雨低飛浦嶼風須知毛色下莫入鷺
鷥叢
傷小女凝兒
哭爾春日短支頥長嘆嗟不如半死樹猶吐半
邊花
客愁二首
客愁看柳色日日逐春深浩蕩春風起誰知歷
亂心
客愁看柳色日日逐春長憑送湘流水綿綿入
帝鄕
放魚
早覓爲龍去江湖莫漫遊須知香餌下觸口是
銛鈎
嘲賣藥翁
斸盡春山土辛勤賣藥翁莫抛破笠子留作敗
天公
蓮葉
根是泥中玉心承露下珠在君塘上種埋没任
春蒲
洞庭乾二首
借問蓬萊水誰逢清淺年傷心雲夢澤歲歲作
桑田
朱宫紫貝闕一旦作沙洲八月還平在魚蝦不
用愁
李羣玉詩集卷下
