李羣玉詩後集卷第三
醉後贈馮姬
黃昏歌舞促瓊筵銀燭臺西見小蓮二寸横波
回慢水一䨇纖手語香絃桂形淺拂梁家黛瓜
字初分碧玉年願托襄王雲雨夢陽臺今夜降
神仙
廣州陪涼公從叔越臺宴集
一徑松梢踏石梯步窮身在白雲西日銜赤浪
金車没天拂滄浪翠幕低高鳥散飛驚大旆長
風萬里卷秋鼙玉鈎掛海笙歌合珠履三千半
似
留别馬使君
俱來海上嘆烟波君佩銀魚我觸羅蜀國才微
甘放蕩專城年少豈蹉跎應怜旅夢千重思共
愴離心一曲歌唯有管絃知客意分明吹出感
恩多
洞庭遇秋
塵愁老來顔久與江山隔逍遥澄湖上洗眼見
秋色涼波弄輕棹湘月生遠碧未減遥客情西
望杳何極
游玉芝觀
尋仙向玉清獨倚雪初晴木落寒郊迥烟開疊
嶂明片雲盤鶴影孤磬雜松聲且共探玄理歸
途月未生
將欲南行陪崔八宴海榴亭
朝宴華堂暮未休幾人偏得謝公留風傳鼓角
霜侵戟雲卷笙歌月上樓賓館盡開徐孺榻客
帆空戀李膺舟謾誇書劔無歸處水遠山長步
步愁
湖寺清明夜遣懷
柳暗花香愁不眠獨凭危檻思悽然野雲將雨
渡微月沙鳥帶聲飛遠天久向飢寒抛弟妹每
因時節憶團圓餳飡冷酒明年在未定萍蓬何
處邊
移松竹
龍髯鳳尾亂颼颼帶霧停風一畒秋待取滿庭
蒼翠合酒尊書案閉門休
歎靈鷲寺山榴
水蝶巖蜂俱不知露紅凝豔數千枝山深春晚
無人賞即是杜鵑催落時
中秋夜南樓寄友人
海月出白浪湖光射高樓朗吟無綠酒賤價買
清秋氣冷魚龍寂輪高星漢幽他鄕此夜客對
酌餞多愁
九日
年年羞見菊花開十度悲秋上楚臺半嶺殘陽
銜樹落一行斜鴈向人來行雲永絶襄王夢野
水偏傷宋玉材絲筦闌珊歸客盡黃昏獨自詠
詩廻
同鄭相并歌姬小飲戲贈
裙拖六幅湘江水鬢聳巫山一叚雲風格只應
天上有歌聲豈合世間聞胷前瑞雪燈斜照眼
底桃花酒半醺不是相如怜賦客争教容易見
文君
秣陵懷古
野花黃葉舊吳宫六代豪華燭散風龍虎勢衰
佳氣歇鳳凰名在故臺空市朝遷變秋蕪綠墳
塜高低落照紅覇業鼎圖人去盡獨來惆悵水
雲中
人日梅花病中作
去年今日湘西寺獨把寒梅愁斷腸今年此日
江邊宅卧見瓊枝低壓墻半開半落臨野岸團
情團思醉韶光玉麟寂寂飛斜月素豔亭亭對
夕陽巳被兒童苦攀折更遭風雪損馨香洛陽
桃李漸撩亂回首行宫春景長
黃陵廟二首
小哀洲北浦雲邊二女容華自儼然野廟向江
春寂寂古碑無字草芊芊廻風日暮吹芳芷落
月山深哭杜鵑猶似含顰望廵狩九疑愁絶隔
湘川
黃陵廟前莎草春黃陵女兒茜裙新輕舟小檝
唱歌去水遠山長愁殺人
北亭
斜雨飛絲織晚空疎簾半捲野亭風荷花向盡
秋光晚零落殘紅綠沼中
送客往涔陽
春與春愁逐日長遠人天畔遠思鄕蘋生水綠
不歸去孤負東溪七里莊
李羣玉詩後集卷第三
