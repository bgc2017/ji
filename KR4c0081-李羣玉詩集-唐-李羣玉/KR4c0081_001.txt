李羣玉詩集卷上
歌行古體詩
烏夜啼
層波隔夢時一望青楓林有鳥在其間逹曉自
悲吟是時月黑天四野煙雨深如聞生離哭其
聲痛人心悄悄夜正長空山響哀音遠客不可
聽坐愁華髮侵旣非蜀帝魂恐是恒山禽四子
各分散母聲猶至今
寄短書歌
骨肉萍蓬各天末十度附書九不逹孤臺冷眼
無來人楚水秦天莽空闊翔鴈橫秋過洞庭西
風落日浪崢嶸三年音信凝顰外一曲哀歌白
髮生
昇仙操
嬴女去秦宫瓊簫飛碧空鳳臺閉煙霧鸞吹飄
天風復聞周太子亦遇浮丘公叢簧發天弄輕
舉紫霞中濁世不久駐清都路何窮一去霄漢
上世人郍得逢
王内人琵琶引
檀槽一曲黃鐘羽細撥紫雲金鳳語萬里胡天
海塞秋分明彈出風沙愁三千策嬪推第一歛
黛傾鬟豔蘭室嬴女停吹降浦簫帝娥淨掩空
波瑟翠幕橫雲蠟熖光銀龍吐酒菊花香皓腕
翻
醒起獨酌懷友
西風靜夜吹蓮塘芙蓉破紅金粉香摘花把酒
弄秋芳吳雲楚水愁茫茫美人此夕不入夢獨
宿高樓明月涼
競渡時在湖外偶爲成章
電逝三千兒綵舟畫檝射初暉喧江擂鼓
鱗甲動三十六龍銜浪飛靈均昔日投湘死千
古沉魂在湘水綠草斜煙日暮時笛聲幽遠愁
江鬼
雨夜呈長官
遠客坐長夜雨聲孤寺秋請量東海水看取淺
深愁愁窮重於山終年壓人頭朱顔與芳景暗
赴東波流鱗翼俟風水青雲方阻脩孤燈冷素
豔蟲響寒房幽借問陶淵明何物號忘憂無因
一酩酊高枕萬情休
小弟艎南遊近來書
湘南客帆稀遊子寡消息經時停尺素望盡雲
邊翼笑言憑夢寐獨立想容色落景無來人脩
江人天白停停倚門念瑟瑟風雨夕何處泊扁
舟迢遞湍波側秋歸舊䆫竹永夜一凄寂吟爾
鶺鴒篇中宵慰相憶
贈方處士
白衣方外人高閑溪中鶴無心戀稻粱但以雲
泉樂赤霄終得意天池俟飛躍歲晏入帝鄕期
君在寥廓
秋怨(一作悲)
瑟瑟涼海氣西來送愁容金風死綠蕙玉露生
寒松所思在冥碧無因一相逢登樓睇去翼目
盡滄波重虚䆫度流螢斜月啼幽蛩疎紅落殘
豔冷水凋芙蓉歲暮空太息年華逐遺蹤凝情
耿不寐攬涕起疎慵
盛春
春情不可狀豔豔令人醉暮水綠楊愁深牎落
花思吳宫新暖日海燕雙飛至愁思逐煙光空
濛滿天地
山中秋夕
抱琴出南樓氣爽浮雲滅松風吟天簫竹路踏
碎月後山鶴唳定前浦荷香發境寂良夜深了
與人間別
將遊羅浮登廣陵楞伽臺別羽客
清遠登高臺晃朗縱覽歷濯泉喚仙風於此盪
靈魄冷光激遠目百里見海色送雲歸蓬壷望
鶴滅秋碧波瀾收日氣天自回澄寂百越落掌
中十洲點空白身居飛鳥上口詠玄元籍飄如
出塵籠想望吹簫客冥冥人間世歌笑不足惜
朅來羅浮顚披雲練瓊液謝公雲岑興可以躡
高跡吾將抱瑶琴絶境縱所適
盧溪道士
曉發潺湲亭夜宿潺湲水風篁掃(一作拂)石瀨琴
聲九十里光奔覺來眼寒落夢中耳曾向三峽
行巴江亦如此
湖中古愁三首
涼風西海來直渡洞庭水翛翛木葉下白浪連
天起蘅蘭委皓霜百草一時死摧殘負志人感
歎何窮巳
昔我覩雲夢窮秋經汨羅靈均竟不返怨氣成
微波奠桂開古祠朦朧入幽蘿落日瀟湘上淒
涼吟九歌
南雲哭重華水死悲二女天邊九點黛白骨迷
處所朦朧波上瑟清夜降北渚萬古一雙魂飄
飄在煙雨
別狄佩(梁公玄孫旅于南國)
翠柳不着花鳳雛長忍飢未開丹霄翮空把碧
梧枝聖人奏雲韶祥風一來儀文章耀白日衆
鳥莫敢窺苑柳不自言凡鳥何由知當看九千
仞飛出太平時
古鏡
明月何處來朦朧在人境得非軒轅作妙絶世
莫並瑶匣開旭日白電走孤影泓澄一尺天徹
底涵霜景冰輝凛毛髮使我肝膽冷忽驚行深
幽面落九秋井雲天入掌握爽朗神魄淨不必
負局仙金沙發光烱隂沉蓄靈怪可與天地永
恐爲悲龍吟飛去在俄頃
我思何所在
我思何所在乃在陽臺側良宵相望時空此明
月色歸魂泊湘雲飄蕩去不得覺來理舟檝波
浪春湖白煙光皓楚秋瑶草不忍摘因書天末
心繫此雙飛翼
送蕭綰之桂林(時羣玉遊豫章)
蘭香佩蘭人三弄蘭江春爾爲蘭陵秀芳藻驚
常倫粲粲鳳池裔一毛今再新竹花不給口憔
悴清湘濱一朝南溟飛彩翮不可親蒼梧雲水
晚離思空凝顰我亦縱煙棹西浮彭蠡津丈夫
未虎變落魄甘風塵大禹惜寸隂況我無才身
流光銷道路以此生嗟辛萬里闊分袂相思杳
難申桂水秋更碧寄書西上鱗
感興四首
子雲吞白鳳遂吐太玄書幽微十萬字枝葉何
扶䟽婉孌猛虎口甘言累其初一覩美新作斯
瑕安可除
昔竊不死藥奔空二姮娥盈盈天上孤豔㓗栖
金波織女了無■長宵隔銀河軋軋揮素手幾
時停玉梭
洞房三五夕金釭凝𦦨滅美人抱雲和斜倚紗
䆫月沉吟想幽夢閨思深不說絃冷玉指寒含
顰逹明發
鴈口銜邊秋寒聲落燕代先驚愁人耳顔髮潜
銷改凝雲蔽洛浦夢寐勞光彩天邊無書來相
思淚成海
將之吳越留别坐中文酒諸侣
秋色滿水國江湖興蕭然氛埃歛八極萬里淨
澄鮮涔浦縱孤棹吳門渺三千迥隨衡陽鴈南
入洞庭天早聞陸士龍矯掌誇山川非思鱸魚
鱠且弄五湖船暝泊遠浦霞曉飯蘆洲煙風流
訪王謝佳境恣洄㳂霜剪别岸柳香枯北池蓮
歲華坐搖落戚戚感流年明朝即漂萍離恨無
由宣相思空江上何處金波圓
大雲池泛舟
九月蓮花死萍枯霜水清船浮天光遠棹拂翠
瀾輕古木了無煙靄生游鱗泳皎㓗洞
見逍遥情漁父一曲歌滄浪遂知名未知斯水
上可以濯吾纓
送友人之峽
東吳有賦客願識陽臺仙彩毫飛白雪不減郢
中篇楚水五月浪輕舟入暮煙巫雲多感夢桂
檝早迴旋
登宜春醉宿景皇寺寄鄭判官兼簡空
上人
曉發碧水陽暝宿金山寺松風灑寒雨淅瀝醒
餘醉夜中香積飯𬞞粒俱精異境寂滅塵愁神
高得詩思皎皎滎陽子芳春冨才義漲海豁心
源冰壷見門地碧霄有鳩序未展聮行翅但笑
一尺繩三年絆騏驥摧藏擔簦客鬱抑胷襟事
名業兩未從臨風嘿舒氣一身眇雲嶺中夜空
涕泗側枕對孤燈衾寒不成寐粮薪極桂玉大
道生榛刺恥息惡木隂難書劔歌意揚鞭入莽
蒼山驛凌煙翠越鳥日南飛芳音願相次
靜夜相思
山空天籟寂水榭延輕涼浪定一浦月藕花閑
自香
江樓獨酌懷從叔
水國發爽氣川光靜高秋酣歌金樽醁送此清
風愁楚色忽滿目灘聲落西樓雲翻天邊葉月
弄波中鈎芳意悵搖落蘅蘭謝汀洲長吟碧雲
合悵望江之幽
登章華樓
楚子故宫地蒼然雲木秋我來覽後事落景空
生愁霸業没荆棘雄圖成古丘沉吟問鼎語但
見東波流征鴻引鄕心一去何悠悠晴湖碧雲
晚暝色空高樓迢遞趨遠嶠微茫入孤舟空路
不堪望西風白浪稠
騘馬
浮雲何權竒絶足世未知長嘶清海風蹀&KR1923;振
雲絲由來渥洼種本是蒼龍兒穆滿不再活無
人崑閬騎若識嶠躍怯寧勞耀金羈青芻與白
水空笑駑駘肥伯樂儻一見應驚耳長垂當思
八荒外逐日向瑶池
贈方處士兼以寫别
天與雲鶴情人間恣詩酒龍宫奉採覓澒洞一
千首清如南薰絲韻若黃鍾吼喜於風騷地怱
見陶謝手籍籍九江西篇篇在人口芙蓉爲芳
菲未落諸花後所知心眼大别自開戶牖才力
似風鵬誰能弄升斗無營傲雲竹琴帙靜爲友
鸞鳳戢羽儀騏驥在郊藪鏡湖春水綠越客憶
歸否白衣四十秋逍遥一何久此身無定跡又
逐浮雲走離思書不窮殘陽落江柳
湘西寺霽夜
雨過琉璃宫佳興浩清絶松風吟晴灘竹路踏
碎月月波蕩如水氣爽星朗滅皓夜千樹霜崢
嶸萬巖雪後山鶴唳斷前池荷香發境寂涼夜
深神思空飛越
傷思
八月白露濃芙蓉抱香死紅枯金粉墮寥落寒
塘水西風團葉下疊縠參差起不見棹歌人空
垂綠房子
送鄭京昭之雲安
君吟高堂賦路過巫山渚莫令巫山下幽夢惹
雲雨往事幾千年芬芳今尚傳空留荆王館巖
嶂深蒼然楚水五月浪輕舟入蘋煙送君揚檝
去愁絶郢城篇
送處士自番禺東遊便歸蘇臺別業
啞軋暮江上櫓聲搖落心宛陵三千里路指吳
雲深蓴菜動歸興忽然聞會吟南浮龍川月東
下敬亭岑多君詠逍遥結蘿碧溪隂高籠華亭
鶴靜對幽蘭琴汗漫江海思傲然抽冠簮歸歟
未去寂還許應追尋二陸文苑秀岧嶤懷所欽
惜我入洛晚不覩雙南金江左風流盡名賢成
古今送君無限意別酒但加斟
法華微上人盛話金山境勝舊遊在目
吟成此篇
江上青蓮宫人間蓬萊㠀煙霞與波浪隱映樓
臺好潮聞梵音淨海日天光早願與靈鷲人吟
經此終老
洞庭入澧江寄巴丘故人
四月桑半枝吳𧖟初弄絲江行好風日燕舞輕
波時去事旋成夢來歡難預期唯憑東流水日
夜寄相思
自澧浦東遊江表途出巴丘投員外從
公(虞)
短翮後飛者前攀鸞鶴翔力微應萬里矯首空
蒼蒼誰昔探花源考槃西岳陽高風動商洛綺
皓無馨香一朝下蒲輪清輝照巖廊孤醒立衆
醉古道何由昌經術震浮盪國風掃齊梁文襟
即玄圃筆下成琳琅霞水散吟嘯松筠奉琴觴
冰壼避皎㓗武庫羞鋒鋩小子書代耕束髮頗
自強艱哉水投石壯志空摧藏十年侣龜魚垂
頭在沅湘巴歌掩白雪鮑肆埋蘭芳騷雅道未
消何憂名不彰飢寒束困厄默塞飛星霜百志
不成一東波擲年光塵生脫粟甑萬里違高堂
中夜恨火來焚燒九迴腸平明梁山淚緣枕霑
匡床依泊洞庭波木葉忽巳黃哀碪擣秋色曉
月啼寒螿復此棹孤舟雲濤浩茫茫朱門待媒
勢短褐誰揄揚仰羡野陂鳬無心憂稻粱不如
天邊鴈南北皆成行男兒白日間變化未可量
所希困辱地剪拂成騰驤咋筆話肝肺詠兹枯
魚章何由首西路目斷白雲鄕
洞庭驛樓雪夜燕集奉贈前湘州張員
外
昔與張湘州閑登岳陽樓目窮衡巫表興盡荆
吳秋擲筆落郢曲巴人不能酬是時簮裾會景
物窮冥搜誤忝玳筵秀得陪文苑遊幾篇雲楣
上風雨沉銀鈎
滄洲
童兒待郭伋竹馬空遲留路指雲漢津誰能吟
四愁銀壷傲海雪青管羅名謳賤子跡未安謀
身拙如鳩分隨煙霞老豈有風雲求不逐萬物
化但貽知己羞方窮力命說戰勝心悠悠不然
蹲會稽鈎下二五牛所期波濤助燀赫呈吞舟
送鄭子寬棄官東遊便歸女几
八月湖浸天揚帆入秋色岷峨雪氣來寒漲瀟
湘碧子眞冥鴻志不逐籠下翼九女疊雲屏於
焉恣栖息新詩山水思靜入陶謝格因醉松花
春追攀紫煙客相逢十年舊嚬笑等歡慼一飯
玉露𬞞中腸展堆積停食不盡意傾景悵可惜
雲水一分飛離憂洞庭側迴車三鄕路仙菊正
堪摘寄謝杜蘭香何年別張碩
長沙九日登東樓觀舞二首
南國有佳人輕盈綠腰舞華筵九秋暮飛袂拂
雲雨翩如蘭苕翠(一作緩如祥煙泛)婉若遊龍舉越豔
罷前溪吳姬停白紵
慢態不能窮繁姿曲向終低回蓮被(一作簸)浪凌
亂雪縈風墜珥時流眄脩裾欲遡空唯愁捉不
住飛去逐驚鴻
龍山人惠石廩方及團茶
客有衡嶽隱遺余石廪茶自云凌煙露採掇春
山芽珪璧相壓疊積芳莫能加碾成黃金粉輕
嫰如松花紅鑪爨霜枝越兒斟井華灘聲起魚
眼滿鼎漂清霞凝澄坐曉燈病眼如蒙紗一甌
拂昏寐襟鬲開煩拏顧渚與方山誰人留品差
持甌默吟味搖膝空咨嗟
宿鳥遠峽化臺遇風雨
孤鶴長松巔獨宿萬巖雨龍湫在石脚引袂時
一取驚風折喬木飛熖獵䆫戶半夜霹靂聲高
齋有人語
岳陽春晚
不覺春物老塊然湖上樓雲沙鷓鴣思風日沅
湘愁去翼滅雲夢來帆指昭丘所嗟芳桂晚寂
寞對汀洲
漢陽春晚
漢陽抱青山飛樓映湘渚白雲蔽黃鶴綠樹藏
鸚鵡憑高送春目流恨傷千古遐想禰衡才令
人怨黃祖
將離澧浦置酒野嶼奉懷沈正字昆仲
三人聮登高第
春月三改兔花枝成綠隂年光東流水浩歎傷
羇心酌桂煙嶼晚鶗鳴江草深良圖一超忽萬
恨空相尋上國刈翹楚才微甘陸沉無燈假貧
女有淚沾牛衾衡嶽三麒麟各振黃鍾音卿雲
被文彩芳價傾詞林夫子芸閣英養鱗湘水潯
晴沙踏蘭菊隱几當青岑明日洞庭上悠揚掛
離襟停觴一摇筆聊寄生芻吟
湘中別成威闍黎
至哉彼上人冰霜凛規則遊心杳何境宴坐入
冥嘿解空與密行名臘信崇德吐論駕秋濤龍
宫發胷臆羣迷行大夜浩浩一昏黑赤水千丈
深玄珠幾人得持杯挹溟漲至理安可測寧假
喻芭蕉眞成嗅薝蔔松聲掃白月霽夜來靜域
清梵罷法筵天香滿衣襋何方濟了岸秪仗慈
航力願與十八賢同栖翠蓮國
別尹練師
吾家五千言至道懸日月若非函關令誰駐流
沙說多君飛昇志機悟獨超拔學道玉笥山燒
丹白雲穴南窮衡疑秀採藥歷幽絶夜卧瀑布
風朝行碧巖雪洞宫四百日王籍恣探閱徒以
菌蟪姿緬攀修眞訣塵籠罩浮世遐志空飛越
一罷棋酒懽離情滿寥泬願騎紫蓋鶴早向黃
金闕城市不可留塵埃穢仙骨
李羣玉詩集卷上
