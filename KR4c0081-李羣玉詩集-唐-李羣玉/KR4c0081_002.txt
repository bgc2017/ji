李羣玉詩集卷中
今體七言
長沙春望寄涔陽故人
清明別後雨晴時極浦空顰一望眉湖畔春山
煙點點雲中遠樹黑離離依微水戍聞疎鼓掩
映沙村見酒旗風暖草長愁自醉行吟無處寄
相思
金塘路中
山川楚越復吳秦蓬梗何年是住身黃葉黃花
古城路秋風秋雨别家人冰霜怯度商於(一作村)
凍桂玉愁居帝里貧十口繫心抛不得每迴迴
首即長顰
自遣
翻覆升況百歲中前途一半巳成空浮生暫寄
夢中夢世事如聞風裏風脩竹萬竿資閴寂古
書千卷要窮通一壷濁酒暄和景誰會陶然失
馬翁
送于少監自廣州還紫邏
鳴高山水似麻源謝監東還憶故園海嶠煙霞
輕逸翰洛川花木待回軒宦情薄去詩千首世
事閑來酒一樽明日中書見顔范如應通籍入
金門
石門韋明府爲致東陽潭石鯽鱠
錦鱗銜餌出清漣暖日江亭動鱠筵疊雪亂消
飛筯底散絲繁灑拂刀前太湖浪說朱衣鮒漢
浦休誇縮項鯿俊味品流知第一更勞霜橘助
芳鮮
規公業在淨名得甚深義僕近獲顧長
康月宫眞影對戴安道所畫文殊走筆
此篇以屈瞻禮
五濁之世塵冥冥逹觀栖心於此經但用須彌
藏芥子安知牛跡笑東溟主公吐辯眞無敵顧
氏傳神實有靈今日淨開方丈室一飛白足到
茅亭
玉眞觀
高情帝女慕乘鸞紺髮初簪玉葉冠(公主玉葉冠時人莫)
(計其價耳)秋月無雲生碧落素蕖含露出清瀾層城
煙霧將歸遠浮世塵埃久住難一自簫聲飛去
後洞宫深掩碧瑶壇
辱綿州于中丞書信
一緘垂露到雲林中有孫陽念驥心萬木自凋
山不動百川皆旱海長深風標想見瑶臺鶴詩
韻如聞渌水琴他日縱陪池上酌巳應難到暝
猿吟(渴疾漸加酒戸日減)
送崔史君蕭山禱雨甘澤遽降
謝公一拜敬亭祠五馬旋歸下散絲不假土龍
呈夭矯自然石鷰起參差預聽禾稼如雲語應
有空濛似霧詩巳向爲霖報消息潁川徵詔是
前期
重經巴丘(開成初陪故員外從翁詩酒遊泛)
昔年高接李膺歡日泛仙舟醉碧瀾詩句亂隨
青草落酒腸俱逐洞庭寬浮生聚散雲相似往
事微冥夢一般今日片帆城下去秋風迴首淚
闌干
湘隂江亭却寄友人
湘岸初晴淑景遲風光正是客愁時幽花夜落
騷人浦芳草春深帝子祠往事隔年如過夢舊
遊迴首滿追思煙波自此扁舟去小酌聮文杳
未期
哭郴州王使君
銀章朱紱照雲騘六換魚書惠化崇瑶樹忽傾
蒼栢下醉鄕翻在夜臺中東山妓逐飛花散北
海樽隨逝水空曾是綺羅筵上客一來長慟向
春風
九日巴丘楊公臺宴集
凄凄霜日上高臺水國秋深客思哀萬疊銀山
寒浪起(一作去)一行斜字早鴻來誰家搗練孤城
暮何處題衣遠信回江漢路長身不定菊花三
笑旅萍開
奉和張舍人送秦練師歸岑公山
仙翁歸卧翠微岑一葉西風月峽深松徑(一作澗)
定知芳草合玉書應念素塵侵閑雲不繫東西
影野鶴寧傷去住心蘭浦蒼蒼春欲暮落花流
水思離襟(一作琴)
送陶少府赴選
陶君官興本蕭疎長傍青山碧水居久向三茅
窮藝術仍傳五柳舊琴書跡同飛鳥栖高樹心
似閑雲在太虚自是葛洪求藥價不關梅福戀
簪裾
寄張祜(祜亦未面頻寄聲相聞)
越水吳山任興行五湖雲月挂高情不遊都邑
稱平子只向江東作步兵昔歲芳聲到童稚老
來佳句徧公卿知君氣力波瀾地留取隂何沈
范名
寄長沙許侍御
三年文會許追隨和徧南朝(一作江南)雜體詩未以
(一作把)緩毫還郭璞乞留殘錦與丘遲竹齋琴酒
懽成夢水寺煙霞賞對誰今日秋風滿湘浦秖
應搔首詠瓊枝
望月懷友
浮雲捲盡看朣朧直出滄溟上碧空盈手水光
寒不濕流天素彩淨無風酒花蕩漾金樽裏棹
影飄颻玉浪中川路正長難可越美人千里思
何窮
和吳中丞悼笙妓
麗質仙姿煙逐風鳳皇聲斷吹臺空多情草色
怨還綠無主杏花春自紅墮珥尚存芳樹下餘
香漸減(一作滅)玉堂中唯應去抱雲和管從此長
歸阿姥宫
薛侍御處乞靴
越客南來誇桂麖良工用意巧縫成看時共說
茱萸皺着處嫌無鸜鵒鳴百里奚身悲甚似五
羊皮價敢全輕日於文苑陪高步贏得芳塵接
武名
九子坡聞鷓鴣
落照蒼茫秋草明鷓鴣啼處遠人行正穿屈曲
﨑嶇路更聽鈎輈格磔聲曾泊桂江深岸雨亦
於梅嶺阻歸程此時爲爾腸千斷乞放今宵白
髮生
涼公從叔春祭廣利王廟
龍驤伐鼓下長川直濟雲濤古廟前海客歛威
驚火旆天吳收浪避樓船隂靈迥作南溟主祀
典高齊五嶽肩從此華夷封域靜潛薰玉燭奉
堯年
長沙紫極宫雨夜愁坐
獨坐高齋寒擁衾洞宫臺殿窅沉沉春燈含思
靜相伴夜雨滴愁更向深窮逹未知他日事是
非皆到此時心羇棲摧剪平生志抱膝時爲梁
甫吟
盧逸人隱居
棋局茅亭幽澗濱竹寒江靜遠無人村梅尚歛
風前笑沙草初偷雪後春鵬鷃喻中消日月滄
浪歌裏放心神平生自有煙霞志久欲抛身狎
隱淪
江樓閑望懷關中親故
搖落江天欲盡秋遠鴻高送一行愁音書寂絶
秦雲外身世蹉跎楚水頭年皃暗隨黃葉去時
情深付碧波流風凄日冷江湖晚駐目寒空獨
倚樓
請告南歸留别同館(中元作)
一點燈前獨坐身西風初動帝城砧不勝庾信
鄕關思遂作陶潛歸去吟書閤乍離情黯黯彤
庭迴望肅沉沉應怜一別瀛洲侣萬里單飛雲
外深
寄友二首
野水晴山雪後時獨行村路更相思無因一向
溪橋醉處處寒梅映酒旗
花落輕寒酒熟遲醉眠不及落花期愁人想憶
春山暮煙樹蒼蒼播榖時
桃源
我到瞿眞上昇處山川四望使人愁紫雲白鶴
去不返唯有桃源溪水流
題王侍御宅
門向滄江碧岫開地多鷗鷺少塵埃綠隂十里
灘聲裏閑即王家看竹來
聞湘南從叔朝覲
長沙地窄却回時舟楫駸駸向鳳池爲報湘川
神女道莫教雲雨濕旌旗
漢陽太白樓
江上晴樓翠靄間滿簾春水滿䆫山青楓綠草
將愁去遠入吳雲暝不還
送客
沅水羅文海燕回柳條牽恨到荆臺定知行路
春愁裏故郢城邊見落梅
澧陵路中
别酒離亭十里強半醒半醉引愁長無端寂寂
春山路雪打溪梅狼籍香
校書叔遺暑服
翠芸箱裏疊䆍楚葛湘紗淨似空便着清江
明月夜輕涼與掛(一作致)一身風
贈魏三十七
名珪字玉淨無瑕美譽芳聲有數車莫放熖光
高二丈來年燒殺杏園花
酬崔表仁
昨日朱門一見君忽驚野鶴在雞羣不應長啄
潢汙水早晚歸飛碧落雲
旅遊番禺獻涼公
帝鄕羣侣杳難尋獨立滄洲歲暮心野鶴飛栖
無遠近稻梁多處則恩深
長沙元門寺張璪員外壁畫
片石長松倚素楹翛然雲壑見高情世人只愛
凡花鳥無處不知梁廣名
出春明門
本不將心挂名利亦無情意在樊籠鹿裘藜杖
且歸去冨貴榮華春夢中
李羣玉詩集卷中
