斷腸詞
宋朱淑真撰
憶秦娥(正月初六夜月)
彎彎曲新年新月鈎寒玉鈎寒玉鳳鞵兒小翠眉兒蹙
閙蛾雪柳添粧束燭龍火樹争馳逐元宵三五不如
初六
浣溪沙(清明)
春巷夭桃吐絳英春衣初試薄羅輕風和烟煗燕巢成
小院湘簾閒不捲曲房朱戸悶長扄惱人光㬌又清
明
又(春夜)
玉體金釵一樣嬌背燈初解繡裙腰衾寒枕冷夜香銷
深院重關春寂寂落花和雨夜迢迢恨情和夢更無
聊
生查子
寒食不多時幾日東風惡無緒倦尋芳閒却鞦韆索
玉減翠裙交病怯羅衣薄不忍捲簾看寂莫梨花
落
又(世傳大曲十首朱淑真生查子居第八調入大石此曲是也集中不載今取入此)
年年玉鏡臺梅蕊宫粧困今歲未還家怕見江南信
酒從别後疎淚向愁中盡遥想楚雲深人遠天涯近
謁金門
春已半觸目此情無限十二闌干閒倚遍愁來天不管
好是風和日暖輸與鸎鸎燕燕滿院落花簾不捲斷
腸芳草遠
江城子(賞春)
斜風細雨作春寒對尊前憶前歡曾把梨花寂莫淚闌
干芳草斷煙南浦路和别淚看青山昨宵結得夢夤
緣水雲間悄無言爭奈醒來愁恨又依然展轉衾裯空
懊惱天易見見伊難
減字木蘭花(春怨)
獨行獨坐獨倡獨酬還獨卧佇立傷神無奈春寒著摸
人此情誰見淚洗殘粧無一半愁病相仍剔盡寒燈
夢不成
眼兒媚
遲遲風日弄輕柔花徑暗香流清明過了不堪回首雲
鎖朱樓午窗睡起鸎聲巧何處喚春愁綠楊影裏海
棠枝畔紅杏梢頭
鷓鴣天
獨倚闌干晝日長紛紛蜂蝶鬭輕狂一天飛絮東風惡
滿路桃花春水香當此際意偏長萋萋芳草傍池塘
千鍾尚欲偕春醉幸有荼䕷與海棠
清平樂
風光緊急三月俄三十擬欲留連計無及綠野煙愁露
泣倩誰寄語春宵城頭畫鼓輕敲繾綣臨岐囑付來
年早到梅梢
又(夏日遊湖)
惱煙撩露留我須臾住㩦手藕花湖上路一霎黃梅細
雨嬌癡不怕人猜隨羣暫遣愁懷最是分㩦時候歸
來嬾傍粧臺
點絳唇(向誤刻木蘭花)
黃鳥嚶嚶曉來却聽丁丁木芳心已逐淚眼傾珠斛
見自無心更調離情曲鴛幃猶望休窮目回首溪
山綠
又(冬)
風勁雲濃暮寒無奈侵羅幕髻鬟斜掠呵手梅粧薄
少飲清歡銀燭花頻落恁蕭索春工已覺點破梅
香萼
蝶戀花(送春)
樓外垂楊千萬縷欲繫青春少住春還去猶自風前飄
柳絮隨春且看歸何處綠滿山川聞杜宇便做無情
莫也愁人苦把酒送春春不語黃昏却下瀟瀟雨
菩薩鬘(秋)
秋聲乍起梧桐落蛩吟唧唧添蕭索欹枕背燈眠月和
殘夢圓起來鈎翠箔何處寒砧作獨倚小闌干偪人
風露寒
又
山亭水榭秋方半鳳幃寂寞無人伴愁悶一番新雙蛾
只舊顰起來臨繡戶時有疎螢度多謝月相憐今宵
不忍圓
又(木樨)
也無梅柳新標格也無桃李妖嬈色一味惱人香羣花
爭敢當情知天上種飄落深岩洞不管月宫寒將枝
比竝看
又(咏梅)
溼雲不渡溪橋冷蛾寒初破霜鈎影溪下水聲長一枝
和月香人憐花似舊花不知人瘦獨自倚闌干夜深
花正寒
鵲橋仙(七夕)
巧雲粧晩西風罷暑小雨翻空月墜牽牛織女幾經秋
尚多少離腸恨淚微涼入袂幽歡生座天上人間滿
意何如暮暮與朝朝更改却年年歲歲
念奴嬌(催雪)
冬晴無雪是天心未肯化工非拙不放玉花飛墮地留
在廣寒宫闕雲欲同時霰將集處紅日三竿揭六花剪
就不知何處施設應念隴首寒梅花開無伴對景眞
愁絶待出和羹金鼎手為把玉鹽飄撒溝壑皆平乾坤
如畫更吐冰輪潔梁園燕客夜明不怕燈滅
又
鵝毛細剪是瓊珠密灑一時堆積斜倚東風渾漫漫頃
刻也須盈尺玉作樓臺鉛鎔天地不見遥岑碧佳人作
戲碎揉些子抛擲爭奈好景難留風僝雨僽打碎光
凝色總有十分輕妙態誰似舊時憐惜擔閣梁吟寂莫
楚舞笑捏獅兒隻梅花依舊歲寒松竹三益
卜算子(詠梅)
竹裏一枝梅映帶林逾静雨後清竒畫不成淺水横疎
影吹徹小單于心事思重省拂拂風前度暗香月色
侵花冷
柳梢青(咏梅)
玉骨冰肌為誰偏好特地相宜一味風流廣平休賦和
靖無詩倚窗睡起春遲困無力菱花笑窺嚼蕊吹香
眉心點處鬢畔簮時
又
凍合疎籬半飄殘雪斜臥枝低可便相宜煙藏修竹月
在寒溪亭亭竚立移時拚瘦損無妨為伊誰賦才情
画成幽思寫入新詞
又
雪舞霜飛隔簾疎影微見横枝不道寒香解隨羌管吹
到屏幃箇中風味誰知睡乍起烏雲甚欹嚼蕊粧英
淺顰輕笑酒半醒時
斷腸詞終
