梁谿集卷一百十六宋李綱撰
書九
與吕相公第七書與吕相公第八書
與吕相公第九書與吕相公第十書
與吕相公第十一書與吕相公第十二書
與吕相公第十三書
與吕相公第七書别幅衡州
某少留衡陽候委官葺理諸軍營房更數日間即如長
沙本路事一面於此措置但州縣官吏類皆權攝民戶
困於科須盗賊仍舊猖獗兵將單弱錢粮空匱殊未知
所以料理之說藉使目前極力擘畫粗可支吾萬一將
來北方有警彊敵分頭入寇不知使之何以捍禦中夜
思之不寒而慄非敢愛身惟懼無以仰稱朝廷委任之
意今幸都督僕射相公還歸廊廟處中制外洞見萬里
之情輒敢逐一申陳伏望鈞慈特賜矜察不勝幸甚
某再啟本路州縣官類皆權攝往往有出於孔彦舟馬
友之手者因緣科歛與公吏通同為姦皆去其籍不可
究治夏秋正稅却更不行催納正稅則有簿歴拘收難
以作弊科斂以軍期急廹為辭無籍可考又於田畆上
大樁數目不復會計合用之數形勢公吏之家例皆不
納所納皆貧下戶催及數分則又住罷其餘皆暗賣取
受公然入已民力重困逃亡倒戶者不可勝計某入境
之初首罷科斂嚴加約束將紹興元年以前未納正稅
與折敷配今年正稅却令依限催理庶幾官吏可以察
治民漸復業伏幸鈞察
近蒙朝廷差撥岳飛一軍存留本路措置盗賊專聽某
節制方幸有可倚仗忽聞以岳飛奏報本路羣盗已是
静盡却有指揮依舊屯駐九江殊失所望本路盗賊馬
友李宏雖已殺捕其徒黨依舊散漫作過曹成劉忠雖
已潰散其酋首依舊擁衆自若近據探報劉忠在岳州
境上據胡家寨招集餘黨及亡命已五千餘人董旼以
福建等路宣撫司為名招收接引曹成王方自辰沅州
前來稱十餘萬人借使虚張人數亦須數萬而董旼欲
以三百親兵彈壓恐無此理深慮賊情狡獪復有窺伺
湖南二廣之意所以深欲得飛且來了此一事并其餘
楊么之徒人數亦自不少措置一兩月稍見次第則移
屯九江未晚今乃聽其憚行欺罔之辭不復覈實前命
方行後命已改諸將欲自便者其誰不然某恐自此號
令不行於將帥矣僭易及此皇恐皇恐
岳飛一軍本司累具申奏祈告朝廷方蒙矜從今以飛
片紙虚辭即行改命竊恐朝廷所以待大帥與武將者
輕重不倫為有識者之所窺測若且下本司體究著實
然後降旨似為得體幸望洞察今飛若果已別降指揮
不敢再三煩紊朝廷只乞依舊撥還韓京吳全二項軍
馬庶幾目前且可支吾不然决難自立兼韓京吳全等
以飛彊奪其人馬有隙皆不願從之抑使往即復為盗
無疑有乞回避狀備錄申密院併望鈞慈本司見管兵
二千餘人得韓京等軍可及萬人比元數闕少尚多敢
冀垂念得差近上兵官如王&KR0645;之類一軍前來莫大之
幸皇恐皇恐
本路州縣連年遭盗賊殘破蹂踐之後又應辦大兵錢
糧官司空匱悉科取於民間姦吏乘時裒歛民力重困
又别無生財足用之道惟是前奏乞依江東安撫大使
例撥錢回易及今奏乞於𣙜貨務依廣東鈔鹽例入納
鈔面錢般運廣西鹽赴本路出賣一使民不食貴鹽二
可抑私販三收其贏餘可以飬兵不取於民而用度足
皆於朝廷惠而不費又於鹽法竝無妨礙伏望相公力
賜主張不勝幸甚
本司人兵今年春冬衣賜竝未曾支請赤露襤褸如丐
者然天氣漸寒深恐逃散者多本路軍衣素仰湖北今
不復有無可擘畫去處累具申奏乞降指揮於吉州封
樁絹内支二萬疋應副支遣敢望鈞慈速賜施行不勝
幸甚廣西撥馬及許全委官收買一事併乞垂念
巳作此書未遣人間使臣自行在還伏被教賜仰荷眷
與之厚竊審鈞候一成康復下情感慰之至伏蒙垂諭
存留岳飛本路出自鈞意非都督特進相公練逹邊事
洞見機會何以及此今既復爾必有深不以為然者决
難復回若得撥還韓京吳錫吳全等軍馬貼助單弱之
勢尚可支吾目前不然何以能立功望相公力賜施行
不勝幸甚荆湖雖遠然手足之與腹心同為一體豈可
遂置度外哉凢申陳事件具劄子拜陳敢冀留念
與吕相公第八書別幅潭州
某留衡陽兩旬彈壓曹成自徑路趨江西幸已出境錢
粮之類皆本司䟎那應副斂不及民適馬友下潰兵二
萬餘人自江西復入本路連破瀏陽醴陵衡山諸縣遣
人招撫不肯聽伏焚掠四出人情惶駭某自衡陽移師
衡山與其寨栅相去三十餘里夜遣兵將渡江晨扣巢
穴賊衆初猶抗拒旣知勢力不敵遂束手自歸除放散
老弱外得彊壯者六千餘人分隸諸將尚有三千餘人
遠去打虜未還然盡得其老小已分兵招捕勢須聽從
入境之初一舉幸勝皆鈞庇所及湘鄉安化間有一項
五千餘人亦馬友之衆瀏陽有一項二千餘人乃韓世
忠下統制官觧元管押去李宏劉忠之黨至岳陽潰散
復此作過當次第遣兵措置將士功狀旦夕奏請望賜
鈞念庶幾可以使人先此布懇惶恐惶恐
本路盗賊除馬友李宏下潰散人兵外土賊有楊么雷
進鄧裝彭友等數項内楊么最為劇寇擁衆數萬占據
重湖綿亘千里為鼎澧潭岳數州之患憑恃險阻舟檝
之利出没作過官軍罕得其便又以妖說惑衆愚民樂
從其勢滋長雖已遣使臣齎勅牓黃旗招之决未肯聽
從近得榜文數道詞語不遜尤甚非用兵討蕩其患未
已議者謂冬深春初水涸之時正可進討須得水軍擣
其寨栅逼令遵陸官軍乃有决勝之理水軍吳全元隸
本司近隨岳飛往江西見今端閑未有使喚去處敢望
鈞慈特降指揮令吳全留老小於江西統率人兵赴本
司使喚候討蕩楊么了畢却往江西未晩機會不可失
願賜裁處幸甚幸甚
潭州累年為盗賊所據有權通判張掞與孔彦舟馬友
交通挾賊之勢恣為不法權長沙令使臣林之問等為
之牙爪科率錢米多入其家公然置買田宅書填官告
出賣入已贓汙狼籍以鉅萬計莫敢誰何本路權攝官
乘時據攘雖皆有情弊然此兩人為之冠捨而不治何
以懲姦已行按發付之有司俟獄具即以奏聞其人猾
甚且復多金深慮有為之地者伏望特進相公特賜照
察候案上取旨重與行遣庶幾為姦贓吏之戒不勝幸
甚冐昧惶恐
潭州自為金人焚蕩之後孔彦舟馬友李宏相繼占據
殘破尤甚官府廨舍倉庫營房率皆無有城壁摧毁樓
櫓一空皆須旋行葺治錢糧闕乏目前養兵猶懼不給
民力困弊又難科須而城壁營房倉庫廨舍皆不可緩
者輒具奏聞乞降祠部紫衣師號變轉修造假以時月
庶幾漸見次第敢望鈞慈特賜應副莫大之幸
鼎州程昌禹累年捍禦盗賊頗為宣力近見邸報方為
朝廷所知然窘急已甚誠難支吾本司已逐急䟎那三
萬緡濟其闕乏此外非力所及敢望自朝廷特與應副
幸甚澧辰沅靖州去鄂渚極遠道途又為楊么梗塞不
通如蒙指揮令提舉兵馬盗賊公事聽其就近節制責
以平賊實為便利併乞鈞察
某憂患之餘與世寡合不當復出徒荷相公照知之厚
推挽之力黽勉來此以衰病迂愚之資當數路兵力之
寄决難勝任第以乍到未敢遽然有請止俟過防秋盗
賊稍息即丐閑散以從素志素蒙亮察敢布腹心伏幸
矜念
本路錢糧匱乏全仰漕臣措置應副侯懋去此幾年黃
敦書猶未至聞以母老丐宫祠已得請尚未見報孟參
政昨在本路差左朝散郎新提舉廣西左右兩江洞公
事趙志之權其人實有心計通於財賦敢望鈞慈特賜
陶鑄替黃敦書改差闕巳差下范潩却令改替志之庶
幾仗其材力可以倚辦恊濟國事不勝幸甚伏幸垂念
干冐惶恐
與吕相公第九書别幅
月初遣使臣修記室之問竊計已塵鈞覧專人至特蒙
教賜仰荷眷予之厚伏承誨諭早到長沙尤佩至意某
八九月之交少留衡陽彈壓曹成出境即趨衡山親遣
兵將招降步諒下潰兵事畢遂入長沙交割將兩月矣
諸處作過人兵收拾殆盡羣盗稍息民漸歸業皆自庇
休之賜豈不知幸引領門牆第深依仰之至
某近者輒以衰病不堪閫寄仰凟鈞聽復丐宫祠必蒙
矜亮曲賜陶鑄重念某憂患異於他人誣謗至今未息
實不可任軍旅之事徒荷相公推挽之力誨諭鄭重不
敢不行冐暑遠涉中涂得疾恐復有避事之嫌未敢遽
請今扶持到本路已幸累月頼朝廷威德盗賊漸息歸
民稍安北方無警急之報可以乞身養疴林藪敢望相
公終始其賜保全晚節使進退之際粗有可觀不為世
所指議莫大之幸恃眷照敢布腹心惶恐無地
與吕相公第十書别幅
比遣使臣上狀伏計巳塵聽覧被受尚書省劄子罷宣
撫使荆湖南北廣南東西各歸逐路帥司已遵依施行
綿力薄材得釋四路重寄實自鈞庇豈勝感幸第元降
指揮荆廣宣撫司係依相公昨任江東安撫大使畫一
則例辟置官吏差撥兵將支用錢糧之數今既罷宣司
止充安撫未審官吏兵將錢糧合如何措置除巳逐急
改正司名一面節次具奏聽候朝廷指揮外伏望鈞慈
早賜詳酌降下使有所遵守幸甚
荆廣宣撫司昨得指揮差兵二萬人節次蒙朝廷撥到
一萬餘人自至湖南招降步諒安鎮王進等兵揀擇彊
壯分隸諸將巳及二萬之數上流重地此屯二萬固不
為多然非藉二廣通融應副而以一路殘破州縣財賦
養之决至闕乏今宣司既罷見在兵將未奉朝廷指揮
如或存留本路彈壓恐須减撥别承差使庶幾錢糧不
至窘急已具申明更望鈞慈特賜裁處不勝幸甚
本路作過潰兵多係曹成馬友下人某自到湖外九月
間在衡陽彈壓曹成出境既而移師衡山親遣兵將招
降到馬友下步諒安鎮等并老小二萬餘人十月初次
長沙即遣兵討七星寨王進王俊等招降到王進三千
人王俊以二千人逸去侵犯邵州再遣統制官吳錫討
捕殺獲千餘人餘黨悉降目今境内作過潰兵竝巳静
盡一路幸爾寧帖皆自鈞庇所及見報朝廷差姚舜明
侍郎湖南招收盗賊不知何謂然姚侍郎練逹軍事雅
有帥才某見以衰病具奏復丐宫祠如蒙鈞慈即以代
某使早得脫此莫大之幸不然鼎州程昌禹亦其人也
仰恃眷照輒敢冐昧惶恐無地
前書輒布懇悃仰瀆鈞聽素荷照知必蒙垂念巳兩具
奏聞復丐宫祠以養衰疾今再以劄子浼呈得早賜陶
鑄不勝幸甚重惟誤恩之初蒙喻以朝受命夕引道之
義不敢辭難力疾此來今幸頼朝廷威德盗賊敉寧此
方無警急之報可以乞身進退之節始終其賜實有望
於左右也干冒皇恐之至
宣司之罷不為細故兩奉教墨皆不及之不知何謂第
深惶恐蒙諭孟參嘗論湖南北事不緣此否某素辱孟
參相照但近因朝廷分撥兵將樁留錢糧不免移文促
之又過吉州日韓球并守倅不肯應副錢糧嘗勾决人
吏造言譖愬聞孟參亦頗云云前書巳嘗縷布正恐造
膝之間有所議論敢望鈞慈洞照特賜辨明不勝幸甚
恃厚眷輒敢及此悚息之至
總戎之難相公之所諳練今聚兵二萬太半皆招降新
附之人一旦改司事權盡去錢糧闕乏將士解體官屬
悉罷獨留一衰病書生不知使之何以彈壓萬一少有
變故區區一身不敢自愛但恐有誤國事上累相公推
挽之力此所以夙夜震懼而不遑也敢望鈞慈矜憐特
為敷奏俾從所請早得罷免佩荷厚德何有窮巳異時
有所驅策所不敢辭伏冀垂念
某賜書竊審動静下情感慰之至伏蒙垂諭津置糧米
二千碩至鼎州應副徽猷一行人兵已令益陽縣樁辦
自益陽至鼎纔三程可以搬運伏恐鈞悉某自到本路
以鼎州闕乏輟銀萬兩米萬碩助之近聞有旨以益陽
財賦撥與鼎州長沙諸邑類皆殘破目下養兵旣無二
廣之助又失益陽决致窮迫已具申陳敢望裁察防江
有僃北邊無警皆自相公威德所及更冀益究遠圖以
副中外之望
與呂相公第十一書别幅
近遣使臣累修記室之問竊計一一塵浼鈞覽歲籥將
終江北無警中外晏然帷幄所衡宗社允賴天下幸甚
更望上體眷注精調鼎茵益究遠圖茂對光寵以副具
瞻不勝願頌
近承密院劄子催督招捕盜賊某自到本路夙夜究心
措置仰賴朝廷威德及將士之力前後七捷除殺獲外
招降到三萬餘人揀汰老弱放散驅虜得彊壯幾萬人
分隸諸將此曹皆東北無所歸之人縱之使去又復為
盜已刺手背團結與舊兵同為隊伍逐日訓練假以時
月當皆為精兵矣目前境内幸已肅清維楊么據重湖
之險在鼎岳間彭友鄧裝巢穴郴虔境上馬友劉忠潰
兵尚有往來出没袁吉界者須鄰路會合乃可討捕已
逐一具申禀伏幸鈞照
湖湘間累年為羣寇所擾困於科敷民多流徙邇來盜
賊稍息别無重斂已漸歸業田疇悉已耕墾道傍有起
屋而居者涵養年歲間可望復舊第控制上流重地不
可闕兵養贍兵將錢糧為急恐須上煩朝廷經度耳取
過目前何所不可如欲真為控制之計恐非如此所能
辦也某早晚去此更望相公深留鈞念幸甚幸甚
某前書輙布懇悃仰干鈞聽欲復丐宮祠以便衰疾荷
眷照之厚必蒙矜從然尚未被命尤竊震恐日來所苦
加劇以見總軍馬不敢在告將理勉強治事實難支吾
深虞有誤國事為相公推挽之累輒再具劄子拜呈敢
望鈞慈特為敷奏早賜陶鑄不勝幸甚冐昧惶恐
某孤拙之跡憂患異於他人此相公所知昨者誤恩付
以湖廣重寄惶懼不敢當蒙上遣使趣行不容遜避又
承相公誨諭再三故力疾就職旣到本路羣寇滿野未
敢遽有所請今幸半年間招捕盜賊漸已静盡可以乞
身故敢冒昧伏望鈞慈曲賜矜從如已差下人亦告指
揮催促前來使衰病早得脫此佩荷厚德何有窮已竊
冀垂念
輒有少懇干冒鈞聽荆廣宣撫司昨辟陳公輔充參謀
官梁澤民充參議官已隨司罷訖旣誤其遠來又失舊
任殊用自愧敢望陶鑄公輔依舊宮祠澤民以本等差
遣照劄得付下不勝幸甚劄子謹拜呈伏冀矜念
與呂相公第十二書别幅(正月二十三日)
某屢布誠悃仰干鈞聽欲復丐宮祠退歸山林以養疾
衰章上已久至今未聞成命第深震悚顧孤拙之跡素
荷知照諒蒙保全使得盡進退之義更望曲賜垂念不
勝幸甚
本路盗賊仰頼朝廷威德招捕悉已盡静惟江西袁吉
接界尚有數項潰兵出没作過巳分遣兵將屯駐瀏陽
醴陵攸縣茶陵諸邑及檄江西亦屯兵於萍鄉萬載永
新等縣庶幾表裏易為招捕管内州縣流移之民漸巳
歸業野外田疇耕墾殆徧今歲如得一稔瘡痍有可瘳
之理此皆相公經綸調燮之效遠方幸甚更望益勵壯
猷振起中興之業以福天下區區願頌
近被旨令節制劉洪道解潛程昌禹所遣軍馬會合討
楊么巳檄諸路及遣本司統制官吳錫等由陸塗破其
蓮塘數寨俘獲頗衆程昌禹所遣杜湛亦屢捷第劉解
相去稍遠恐未必能如期約見剏造戰艦漸成次第所
乏者水軍耳伏蒙垂誨許差崔增一軍前來仰荷留念
春水漸生二三月間正可深入討蕩過此恐散漫難制
敢望指揮早與發遣不勝幸甚某雖朝夕去此本路利
害所係不細故敢浼聞伏幸矜察
近得指揮就廣西起發軍馬同討武岡徭賊朝廷措置
誠為盡善廣西軍馬既到本路竊恐亦合依鼎鄂荆南
例權聽本司節制具狀申禀敢望早賜行下不勝幸甚
與吕相公第十三書别幅(二月十九日)
竊見邸報以言者論列有旨特差宫祠不勝震懼重念
某憂患餘生罪釁深重招致人言不敢自明上恩寬覆
未遽竄殛止處之閑地仰戴天地之德第深感涕自非
都督特進僕射相公矜憐有素曲賜保全何以得此慙
荷之情無以為喻祗俟折彦質到交割訖退歸山林杜
門屛跡省念愆咎伏望鈞慈更賜照察惶懼愧汗不知
所云
某待罪湖湘踰半年矣常懼顛覆上誤國事今者蒙恩
得釋重寄慙荷何言所有自到本路招捕作過潰兵盜賊
頭項人數及見管軍馬錢物數目開具奏聞并申樞密
院敢望鈞慈特賜照察不勝幸甚
昨者招捕到步諒翟忠安鎮王進王俊等作過數頭項
潰兵輒以功狀上之朝廷顧某雖以罪罷而將士之功
不當使緣某而廢敢望鈞慈矜念特與將士推恩庶幾
有所激勸不勝幸甚所有後來節次招捕立功人乞降
指揮折彦質次第保奏冒昧鈞聽惶恐無地
湖南諸頭項潰兵招捕悉已静盡惟北有楊么而武岡
徭人出沒作過勢頗猖獗雖隨宜措置旋創戰艦水軍
及分遣兵將前去應接深慮占據險阻未易掃蕩此二
事更望朝廷留意一路幸甚
梁谿集卷一百十六
