梁谿集卷三十四宋李綱撰
表本詔書下
建炎擬詔
勑牓詔
戒諭武臣詔
撫諭河北河東路詔
勑牓獨留中原詔
戒勵士風詔
勑牓詔
朕以菲德獲承宗祧以臨士民之上屬時多艱未知攸
濟慄慄危懼若將隕于深淵洪惟祖宗膺受天命覆育
函夏百有七十餘載德隆恩普振古所無道君太上皇
帝以憂勤而内禪孝慈淵聖皇帝以恭儉而纂圖海内乂
安蒼生蒙福適金人之入寇挾詐謀以欵師待以不疑
堕其姦計神都失金湯之險翠華有沙漠之行二聖既
遷六宫皆從迨朕叔父弟昆宗室戚屬悉被驅逼禍故
之臻亦古未有是用夙夜震悼于朕心念父兄幽辱于
敵廷憫生靈重罹於兵革飲泣嘗膽不遑寕居惟爾四
方士民抱負忠義其伊恤朕躬以共濟於艱難以致安
于宗社載念行在將士適當隆暑暴露之久尤軫朕懷
當時加犒設州縣民戶募師勤王調發之煩誠可嘉憫
當厚與撫循賦斂之厚當議蠲减法令之弊當議改更
潰兵為盗因間虜掠殘破郡邑雖已降赦令當遣使招
集許令自新贓吏為姦乘時掊克重困吾民罪不可貸
當遣使按治寘于典憲靖康之間忠義敢言之士或至
竄逐當悉召還今日以往智謀竒畫之人如能獻陳當
悉擢用旁招俊乂竄黜姦回協成治功以篤中興之烈
於虖天下之士大夫未忘我之祖宗當同心以相扶天
下之軍民不顯淪于異域當協力以保守國勢既昌天
命益固庶幾鄰敵悔禍奉還鑾輿則予一人以寧爾亦
有無窮之聞不其韙歟故兹詔示想宜知悉
戒諭武臣詔
朕惟祖宗創業守成垂二百年涵飬士大夫至矣靖康
變故仕於中都者曾無伏節死難之士而偷生取容何
其衆也甚者乘時為姦靡所不至實為中國羞公議弗
容姑取跡狀尤顯著者量加竄黜以為臣子之戒夫節
義正所以責學士大夫也至於武臣卒伍理當闊略以
責後效惟王宗濋首引衛兵逃遁致都城失守不可不
責其餘姑務含容一切不問咨爾有衆其體至懷故兹
詔諭各宜知悉
撫諭河北河東詔
勑河北河東諸路州縣守臣將帥忠義軍民等朕惟祖
宗德澤在民垂二百年天下乂安靡有變故而宣和靖
康以來國家多難金人内侮道君太上皇帝下哀痛之
詔講揖遜之禮比德堯舜古今鮮倫孝慈淵聖皇帝以
恭儉之德爰受内禪海内欣戴日徯治康而朞歲之間
戎馬再侵墮敵姦計但以講和一事終至宗社阽危既
盡取玉帛子女公私財力為之耗竭乃始劫遷二聖中
宫洎皇族尊幼中外婣戚以行侵陵之禍振古未有朕
以介弟受命總師臣民推戴廹以大義入繼大統重念
父兄之辱飲泣嘗膽疾首痛心願與天下忠臣義士共
濟艱難而近者使臣來自朔郡審聞兩路守臣義不愛
生誓以死守彼雖憑恃甲兵之衆敢肆攻圍而能率勵
士民屢摧其勢其忠義軍民等倡義結集動以萬計邀
擊其後功績茂著朕甚嘉之夫河北河東國之屛蔽也
朝廷豈忍輕棄靖康之間特以金人憑陵不得已割地
賂之將以保全宗社止兵息民而金人不道攻破都城
易姓改號劫鑾輿以北遷則河北河東之地又何割哉
已命遣師以為應援爾兩路州縣守臣及忠義之士如
能竭力捍禦保有一方及糾集師徒力戰破賊者至建
炎二年當議疇其勲庸授以節鉞其餘官吏軍兵第加
優賞應税賦貨財悉許移用官吏將佐悉許辟置朝廷
更行量力應副為國藩屏以昭茂功庶幾中原弭寧生
靈休息天而悔禍二聖有可還之期則予一人膺受多
福爾亦有無窮之聞不其韙與故兹詔示想宜知悉
勑牓獨留中原詔
朕惟祖宗都汴垂二百年天下乂安重熙累洽未嘗少
有變故承平之久超軼漢唐比年以來圖慮弗臧禍生
所忽金人一歲之間再犯都城信其詐謀終堕詭計盡
取金帛子女遂邀二聖鑾輿六宫戚屬悉擁以行非常
之禍振古未有四海臣子孰不痛心肆朕纂承永念先
烈眷懷舊京澘然出涕思欲整駕還京謁欵宗廟以慰
士大夫軍民之心而兵火之餘民物如故朕之父母兄
弟宗族靡有留者顧瞻宫室何以為懷是用權時之宜
法古廵狩駐蹕近甸號召軍馬以防金人秋高氣寒再
來入寇朕將親督六師以援京師及河北河東諸路與
之决戰已詔迎元祐太后逮遣六宫及衛士家屬置之
東南朕與羣臣將留中原以為爾京城及萬民百姓請
命于皇天庶幾天意昭答中國之勢浸強歸宅故都迎
還二聖以稱朕夙夜憂勤之意應在京屯兵聚糧修治
樓櫓器具並令留守司京城所戶部疾速措置施行咨
爾士大夫軍民體朕至懷無有疑慮故兹詔示想宜知
悉
戒勵士風詔
朕觀古之為士者何其分義之明而忠厚之至也承平
之時靡好爵享豐禄相與同安榮多事之際不擇地不
苟免相與同患難故人之好我至於示我周行王事靡
盬至於不遑啓處而鹿鳴四牡之詩作先王之澤可謂
盛矣祖宗涵飬士類垂二百年教以禮樂風以詩書班
爵以貴之制禄以富之於士無負而士之所以圖報國
家者不能無愧於古人日者二聖播遷宗社幾至於顛
覆而伏節死難者罕有所聞其故何哉肆朕纂承慨然
思任羣材相與協濟修政事繕兵甲以奉迎鑾輿而士
大夫奉公者少營私者多徇國者稀謀身者衆乞去則
必以疾病為辭㳂檄以自便者相望於道途避寇而去
官者日形於奏牘甚者至假託親疾不俟報而東下挈
家而遠遁夫禮義廉恥正所以責士大夫也所守如此
朕何望焉豈朕初嗣大位所以訓告者未至歟將士大
夫狃於故習而未能遽革歟已詔甚失節者寘之極典
其次投之遠方為多士萬世之戒矣其自今已往各恭
乃職一乃心助予一人克復大業底綏四方以匹休於
隆古敢有弗率弗廸尚蹈前愆在内委御史臺在外委
監司彈劾以聞邦有常刑朕不敢赦故兹詔示想宜知
悉
梁谿集卷三十四
