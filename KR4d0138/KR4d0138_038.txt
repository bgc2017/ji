梁谿集卷三十八宋李綱撰
擬制詔四
制二十七首
大司成除翰林學士
禁林翰墨之司學士清華之任修飾潤色實資視草於
北門獻納論思自昔號稱為内相極一時之妙選為儒
者之至榮我有俊臣宜膺茂舉具官某噐度凝遠資識
敏明宏材懿行足以羽儀本朝大冊高文足以鼓動當
世踐揚禁近被遇眷知由侍從之邇聯總師儒之要職
推行教法茂宣夙夜之勞作成人材藹集譽髦之士朕
心所屬輿論攸歸是用擢自學宫進司翰苑職清地近
極金鑾之寵榮禮渥眷優有玉堂之故實惟朝廷之政
事咸得以與聞使號令文章有古人之風烈是惟稱任
往既厥心
給事中除大司成
朕樂育天下之材恢庠序於海㝢發明先聖之教合儒
道於學宫必資雅望之臣以總成均之政歴選在位爰
得其人具官某直諒多聞靖共有守智足以知聖人之
道文足以為學者之宗頃被明揚薦躋華要代言西掖
訓辭有灝噩之風列職東臺議論極忠嘉之益方師儒
之虚席非老成而曷居莫如汝宜其為朕往惟京師首
善之地而學校賢士之關英俊並游道藝焉考法令完
具皆朕制作之規賢能賓興資爾推行之力務稱圖任
嗣有寵褒
給事中
朝廷號令政事無有小大咸得與聞可則審讀而推行
否則封駮而論列給事中之職也其任顧不重哉苟非
其人朕不輕付以爾具官某器度凝遠操履端方智足
以周事物之情學足以知國家之體蚤膺識擢寖歴清
華恬然靖共休有譽處論思之職莫如汝宜夕拜𤨏闥
肆以命汝夫與聞國論而得行其所知此固汝之所學
而欲行之者也無詭隨以避事無激訐以沽名惟既厥
心務稱朕意
中書舍人除給事中
西掖代言蔚士林之雅望東臺夕拜為儒者之至榮必
資俊偉之材克稱清華之選往踐厥服我得其人具官
某資識敏明器度宏遠夙富淵源之學發為典麗之文
自結眷知致身禁近論思獻納秉一節以周旋訓誥文
章有三代之風烈朕心所屬輿論攸歸是用擢秀紫微
陞華青𤨏賞刑未允實資論駮之風號令具臧更頼審
覈之力惟周密足以盡贊襄之美惟公忠足以杜邪枉
之門往既乃心毋煩予訓
中書舍人
官聯右省職在代言非特取其文章資修飾潤色之美
實使與聞政事有獻納論思之功必得其人乃稱兹選
具官某器識凝遠風度粹夷學足以知古人之心智足
以周當世之務蚤膺柬拔寖歴清華藹然俊偉之聲卓
爾靖共之操比從給扎試以贊書嘉其典麗之文克備
坦明之制擢參法從列職西臺惟三代之訓辭極灝噩
之體而兩漢之號令有温雅之風往既乃心無愧於古
副朕眷倚嗣有寵褒
起居舍人除中書舍人
西臺列屬峻清居言語侍從之班有獻納論思之任欲
稱兹選必惟其人具官某直諒多聞靖共有守富淵源
之碩學挺瑰偉之宏材蘭省為郎久推雅望螭㘭載筆
密侍清光寖歴歲時休有譽處比從給扎試以贊書嘉
其典麗之文克備坦明之制擢參槖從往代予言惟三
代之文章極灝噩之體而兩漢之號令有温雅之稱當
時服其訓辭後世想其風烈朕甚慕此爾其勉之惟既
厥心無愧于古
中書舍人除御史巾丞
御史府不置大夫則中丞實為之長總率臺屬董正朝
綱風憲之司耳目所寄厥任尤峻必惟其人具官某志
操端方器度凝遠有勁正之氣而不畏強禦有明敏之
識而練達事機蚤以明揚薦躋華要居言語侍從之列
有獻納論思之忠恬然靖共休有譽處蔽自朕志擢長
南司聿資搏擊之材以肅紀綱之地朕方循名而責實
體道以就功欲百吏之得人致四方之風動爾其推明
國是糾正官邪使朋黨壞植而散羣姦回心沮而膽落
克稱中執法之任不愧古司直之風則予一人以寧爾
亦無窮之聞
侍御史除御史中丞
御史府不置大夫則中丞實為之長總率臺屬董正朝
綱風憲之司耳目之寄厥任尤峻必惟其人具官某趣
操端方器度凝遠有勁正之氣足以配昔人之賢有明
敏之材足以周當世之務頃由卿寺擢貳臺端屢陳忠
讜之言助予視聽之廣議論骾亮朋黨壞植而散羣彈
劾公方姦邪心沮而膽落中立不倚直道無私不吐剛
而茹柔期遏惡而揚善蔽自朕志進長南司以明因任
之方以肅紀綱之地朕方循名而責實體道以就功欲
庶官之得人俾四方之風動爾其推明國是糾正官邪
進思盡忠無憚大吏克稱中執法之任不愧古司直之
風則予一人以寧爾亦有無窮之聞
開封尹
京邑所都雅有浩穰之目輦轂之下必以彈壓為先肆
求偉材總治劇務歴選在位我得其人具官某資識端
方器度閑遠學洞古今之藴智周事物之幾緜歴清華
藹著風績有嚴重之威足以震服豪右有寬厚之政足
以牧養細民蔽自朕心擢任天府夫四方之所聚會故
多桀黠之民百貨之所阜通故多争鬪之訟爾其摘發
姦伏裁剸劇煩使桴鼓設而稀鳴囹圄空而不犯首善
之地為萬邦之聳瞻奏最之優致三輔之取法是為稱
職則予汝嘉
工部尚書除延康殿學士知青州兼安撫使
中臺率屬參華八座之崇外屏分符宣風千里之遠出
處雖異倚任惟均眷予心膂之臣往奠股肱之郡宜推
異數式寵其行具官某敦大裕和高明閎遠學洞古今
之藴智周事物之幾頃被柬求徧歴華近居言語侍從
之列有獻納論思之忠擢長冬官茂著風績休有譽處
恬然靖共遽陳均逸之章祈遂偃藩之志顧東土之都
會賓海嶽之奥區民物阜蕃風俗渾厚慎擇厥守式圖
爾居兼祕殿之華資付全齊之重寄承流宣化聿資師
帥之良報政第功佇聞課績之最往攄素藴無煩訓辭
戶部侍郎除顯謨閣直學士知揚州兼淮南東路
鈐轄
曳裾持槖入聯侍從之班紆組分符出總蕃宣之寄中
外雖異倚任惟均眷予心膂之臣往殿股肱之郡宜推
寵數式遄其行具官某識度粹夷風猷敏劭學博而守
之以約材全而用無不宜頃被明揚薦躋華要代言鳳
閣有獻納論思之忠貳政版曹得闔闢斂散之術有懷
均逸力丐偃藩眷淮海之奥區實東南之都會慎擇厥
守式圖爾居陞峻職於西清總重兵於一路承流宣化
聿資師帥之良報政奏功佇聞課績之最往服朕命惟
既厥心
中書舍人除徽猷閣待制知廬州
入持從槖出剖郡章雖中外之或殊顧眷禮之無間式
頒異數以寵其行具官某識度粹夷文辭敏妙頃由柬
拔寖歴清華處言語侍從之班有獻納論思之益抗章
請外願試牧民其次對於西清以分符於南服承流宣
化往慎撫綏奏最第功佇觀報效勉思予訓益既乃心
殿中監
王者極崇高而臨寶位作威福而享玉食備萬物之奉
極天下之養必有法式掌于有司故周建六卿列於天
官之屬唐分六尚綜以殿中之官肆朕纂承若稽古訓
崇其班秩以示褒優必惟其人乃稱兹選以爾具官某
器度凝遠才識敏明席世胄之高華蔚搢紳之譽望踐
歴滋久績效可觀蔽自朕心擢司盾省凡乘輿服御膳
羞酒醴次舍器用典于六局者咸總治之爾其慎率乃
僚各共爾事夙夜匪懈事予一人尚有寵褒以為汝勸
太常卿
列寺置卿奉常尤為高選凡祠祭禮文之事悉總治之
職要地清非他司比充是選者實難其人具官某資識
敏明器度凝遠博雅好古直諒多聞中外踐更靖共自
好蔚有譽望藹于搢紳蔽自朕心擢長寺事朕方觀會
通以行典禮罄齊潔以事神示資爾欽承副于明恤贊
相禮儀之事討論郊廟之文往率乃僚各修厥職以稱
朕所以命爾之意
宗正卿
朕纂紹丕圖敦睦九族以屬籍辨其世系以學校興其
賢能職在宗正厥任重矣膺是選者實難其人具官某
資識敏明趣操端亮雅有譽望藹于搢紳為郎省曹靖
共有守擢貳卿寺風績著聞蔽自朕心進長寺事夫職
清事簡而兼師儒之選亦汝之所欲也往既厥心務推
朕所以教養之意使人自勸學底于有成則為稱職尚
有寵褒
明堂頒政
帝者之世天道致祥堯歴象以授時舜璣衡以齊政萬
邦作乂庶績咸凝朕纂紹丕圖稽古有作建合臺以觀
象御時堂以頒常庶幾與帝者同風必惟其人克任斯
職具官某性資端厚器度閎深學足以通古今之淵源
識足以窺天人之精祲徊翔卿寺聞望彌休頒政之官
肆以命汝夫提挈天地把握陰陽以御六氣之辨此固
出於精神心術之妙至於推而行之無或爽忒俾四方
萬里之遠遵承而弗違此則汝之職也往既乃心圖稱
朕命
秘書監
朕藏天下之圖書以待討論之用聚天下之英俊以備
校讐之官總治監事非清德老儒孰任兹選具官某博
雅好古直諒多聞文足以為國華材足以周世務蚤被
識拔寖歴清華恬然靖共休有譽處蔽自朕志擢長芸
臺夫左圖右書而朝夕所與共處者皆英俊之游亦汝
之所樂也往究乃心以稱朕所以命汝之意
太僕卿
國容莫重於奉車軍政必先于牧馬太僕之職車馬是
司驂乘輿以周旋掌閑廐之政令厥任尤重匪材不居
具官某資識詳明風猷敏劭踐揚滋久譽聞甚休蔽自
朕心擢長寺事往率乃屬其既厥心正于僕御之臣罔
非吉士辨夫毛物之等使之阜蕃則予汝嘉是惟稱職
光禄卿
漢置光禄勲以班爵詔功而後世列于諸卿實掌膳羞
酒醴之政肇修官制因而不改克稱厥職必惟其人具
官某學問該明趨操端亮雅有譽望藹于搢紳為郎省
曹靖共有守擢貳卿列風績著聞蔽自朕心進長寺事
夫膳羞酒醴所以供上帝百神之祀待賓客百官饔飱
之奉厥任重矣往盡乃心兹率厥常以副朕所以命汝
之意
太府卿
周建九府而太府之職掌貢賦之貳受其貨賄之入而
以式法頒之稽古置卿委任甚重克稱厥職必惟其人
具官某資識敏明器度宏博更踐外中風績著聞蔽自
朕心擢總寺事夫財用之所出納物夥事叢則姦弊易
乘以起往盡乃心必謹察而明辨之以稱朕命汝之意
司農卿
國家轉漕東南以給中都周知其數職在大農非材力
敏強克辨大計曷任兹選具官某學問該洽智術自將
為郎省曹休有譽處奉使外服風績流聞蔽自朕心擢
總寺事夫出納斂散雖有常式均調盈虚亦惟其人往
既乃心以裕邦計使倉廪充實而賦必以時則為稱職
尚有寵褒
大理卿
廷尉天下之平也邦憲是司民命所寄厥任甚重必惟
其人具官某起自法家克著顯譽有明敏之才足以折
獄有審克之智足以决疑蔽自朕志命爾作士夫昔之
所是䟽為律今之所是著為令訊鞠論報掠治傅爰憲
章具存資爾推舉惟察惟法必慎必清體朕好生期於
弼教昔張釋之為廷尉而天下無冤民于定國為廷尉
而民自以不冤往既乃心無俾專美則朕以懌爾亦有
辭
鴻臚卿
朕正朝儀以湊羣辟厚賓禮以懷遠人職在鴻臚掌其
政令厥任甚重匪材不居具官某資識敏明問學該洽
揚歴滋久譽望彌休蔽自朕心擢長寺事夫四方之賓
客與異域之蠻夷貢覲以時道里脩遠宜厚綏懷之意
以旌來享之誠往率乃僚無替朕命
都水使者
王者體國之制水政為先邦計頼轉輸之功民事資灌
溉之利固隄防以虞决溢濬畎澮以底䟽通政令具存
水衡是職厥任甚重匪材不居具官某資識詳明風猷
敏劭踐歴滋久譽望彌休蔽自朕心擢總監事流觀物
理水不異於趨卑遠纘禹功智必行於勿鑿往率乃屬
明聽朕言佇觀厥成嗣有褒寵
軍噐監
王者除戎器以戒不虞甲胄干櫓捍患以完固為先弓
矢戈矛討敵以犀利為貴藏在武庫有司時出而繕修
之總是職者實難其人具官某資識強明材術膚敏更
踐中外風績著聞蔽自朕心擢總監事夫材有美工有
巧而噐械之制咸有法式具存憲章往修厥官以稱朕
所以命爾之意
少府監
少府置監典治尚方備物制噐以供御宸極厥任甚重
匪材不居具官其資識詳明風猷敏劭雅有譽聞藹於
搢紳蔽自朕心擢總監事夫漢宣總核名實而百工技
巧咸精其能朕甚嘉之往既乃心物勒工名必考其成
以副朕所以命爾之意
將作監
王者體國凡宫室門闈高下廣狹之制皆有法式掌於
有司大匠之職實總營造厥任甚重必惟其人具官某
資識詳明材術膚敏揚歴寖久風績著聞蔽自朕心擢
總監事夫國有六職百工居一焉審曲面埶巧者述之
往若予工使盡其巧而依於法是為稱職嗣有寵褒
梁谿集卷三十八
