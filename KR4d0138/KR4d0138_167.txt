梁谿集卷一百六十七宋李綱撰
墓誌
宋故朝請郎朱公墓誌銘
宋故追復龍圖閣直學士贈少師錢公墓誌
銘
宋故朝請郎朱公墓誌銘
公諱蒙正字養源姓朱氏其先亳州永城人也十世祖
仕閩樂邵武故縣溪山之勝因家馬遂為邵武人曾祖
諱貫贈承事郎祖諱浦父諱藻累贈通議大夫通議公
娶故贈太師黃公諱汝濟之女資政殿大學士諱履之
姊累贈碩人生五子公其長也公少豪邁年甫冠始折
節讀書下筆為文語輒驚人其舅大資公見而竒之許
以能立公益自淬礪徒步入京師寓太學凡十年所與
遊皆一時英俊元豐中擢第中乙科釋褐調揚州江都
縣主簿公曰古人以三釡及親為喜今俸禄雖微足以
奉甘旨足矣性識強敏遇事不少懈每聽訟必得其情
而後斷之以法令以其能委以縣事公亦自任不疑以
故江都辦治監司薦於朝遷南康軍都昌縣令其治都
昌如江都尤惡其下植黨以傾善良告戒弗從即痛以
法繩之風俗為革未幾丁母憂服除授衡州茶陵縣丞
茶陵劇邑久闕令倉庾圯壊吏緣為姦租賦不時入公
至領縣事即條畫申陳久不報公歎曰此令丞職也何
俟報為亟命搆葺倉庾為之一新謹視出入姦弊遂絶
租賦皆不督而辦歲旱公祈禱齊戒精潔雨隨車而至
遠邇霑足民大感服秩滿用薦舉改官從辟知定州安
喜縣時元符三年秋也坐茶陵任内請搬家人庸錢奪
官授鼎州龍陽縣令丁通議公憂大觀初始雪正前事
復官除知開封府長垣縣未數月差通判火山軍秩滿
造朝權司農寺丞通判德順軍賜五品服政和四年秋
以疾丏致政明年夏從官薦公康強有風力請復仕上
從之差提點信州上清宫改成都府長生觀遂寓居于
潁尾八年夏得疾至七月十二日不起享年六十有四
累官至朝請郎娶傅氏累封安人二子長曰康年以公
致仕恩補將仕郎次曰唐年一女適俊士葉裕民公持
身廉慎性質直不自表襮恂恂如不能言而胷中是非
了然其在茶陵不能阿事上官為當事者所不悦捃摭
細故卒以法中之然選人以般家人(闕)法所聽也
後卒雪正公坐此困躓累年而剛直不少衰及倅德順
太守武人越常例遺之甚厚公辭不獲悉以所遺寄於
公帑凡閱歲太守聞而訝之公不自辨釋以病告老而
歸其後太守坐不法除名而公無毫髮之累識者韙之
公平生志氣高遠常持隠忍就功名之說欲有所為而
仕宦齟齬卒不如志其可悲也已諸孤從其治命扶護
歸邵武將以宣和元年已亥十一月初四日葬于永城
鄉將堂之原先期公之弟朝請郎紹狀公行義使綱為
之銘綱視公為外叔父義不得辭銘曰
朱氏之先有功于閩十世其昌公為聞人學優而仕以
廉以勤雖或窒之而卒以伸往倅邊城力辭饋遺告老
而歸則莫我累凡今之人顧利忘義聞公之風胡不少
愧蓄則厚矣未究厥施謂宜夀考而止於斯返葬故鄉
宅兆是宜告于後昆篆此銘詩
宋故追復龍圖閣直學士贈少師錢公墓誌銘
京師浩穰自古難治非夫聰明足以剸制繁劇智略足
以摘發姦伏仁惠足以牧養小民威嚴足以震服豪右
未易稱職漢有趙張三王唐有許孟容李峴吳湊之流
隐然有聲不過數人以是知其難也國家都汴尹天府
者多名卿才大夫位天子之侍從然獨會稽錢公政事
號為本朝第一公之尹京前後凡三當天下乂安四方
人物之所聚權貴戚属之所居姦人巨猾之所容依憑
城社關機開闔干撓法制莫敢誰何而黠胥老吏舞文
玩法乘隙射利情偽百出為尹者鮮不墮其術中獨公
於詞訟喧囂簿書倥偬之間從容談笑而辦幽隠曲折
盡得其情吏不能欺而予奪一出於已無敢議者其政
尤務抑強扶弱緣飾儒雅不專以柱後惠文從事勢家
犯法不少假借而下戶無告有所依歸良民詿誤多所
平反而豪俠巨蠧必深鋤治當時士人有為政事錄者
所載百餘事皆出人意表世謂神明之政自非兼聰明
智略仁惠威嚴之資有大過人者疇能及此宜乎聲稱
烜赫至今不冺與漢唐名臣相望而無愧也公諱勰字
穆父吳越武肅王五世孫自從曾祖忠懿王俶歸朝廷
今為開封人曾祖倧晉故諸道兵馬大元帥吳越國王
累贈太師尚書令兼中書令天下兵馬大元帥曾祖妣
江氏某國太夫人祖易故任翰林學士尚書左司郎中
知制誥累贈太尉祖妣盛氏平陽郡君贈某國太夫人
考彦遠故任起居舍人直集賢院知諫院累贈太尉妣
丁民濟陽郡君贈吳國太夫人公生有竒表神氣秀發
未成童日誦千言及長博聞強識卓&KR1356;不羣諫院公捐
館舍公以遺表恩推與其姊之夫張升卿而刻意力學
以期自立從叔父修懿公明逸質問疑義修懿公愛之
奏授將作監主簿皇祐三年調監陳州糧料院後歷廬
睦夀蘇等州酒官雖在㩁酤喧宂間手未嘗釋卷嘉祐
八年詔以六科舉士翰林沈學士文通薦公應賢良方
正能直言極諫科會神宗升遐罷舉治平三年文通又
以公應詔熙寧二年始召試以第二人過閣及廷對制
策極論新法忤執政意與孔文仲俱被黜還任自是遂
罷制科然名望益崇有識者韙之明年秩滿赴選部會
朝廷檢舉治平從官應詔所薦淹滯未舉者公名居多
或沮公以五任監當無課最可稱大臣有薦者曰錢某
豈監當材耶有詔許以五任闕陞且試劇邑除知開封
府尉氏縣治聲流聞擢流内銓主簿官長陳襄以公所
造班簿進呈神宗稱之襄曰非臣所能也主簿錢某為
之耳有旨令東上閤門引見上殿既對敷奏稱旨許以
清要宰相王安石遣其弟安禮謂之曰能一冠豸乎公
謝曰家貧母老不能遠行安石知不附已猶除三司鹽
鐵判官提點四園苑提舉帳司點檢南郊一行事務又
詔措置帳法數因事賜對滋被眷知詔迓送北使明年
以國子博士除京西路提點刑獄秩滿徙河北又徙京
東代還復除鹽鐵判官元豐三年借太常少卿使北還
奏上前論契丹形勢盛衰之理深切著明上熟復其言
會五路軍興除陜西都轉運使專主饋運兼制置解鹽
公即日就道留家京師上每旬必遣内人至第問太夫
人安否公在關中轉餉如期無擾于民嘗躬督飛輓夜
行坐界中百餘里冒險無所畏避訖事還長安丁内艱
奔喪哀毁骨立上遣使勞問賻給加等時元豐四年也
五年官制行上先於左司郎中格目内書公姓名遂降
誥閤門俟公釋服明年高麗國王薨來赴上思得公奉
使詔起復赴闕公具奏堅請終喪不允特借左諫議大
夫充高麗弔慰國信使公入對上顧問甚渥面賜金帶
公奏人臣出疆當識上旨今外議紛紛以謂陛下欲給
高麗以伐北敵而臣獨未知聖意工曰高麗好文又問
士大夫家世所以選卿行餘無他也乃與左番祭奠使
自密州同日發洋公舟五日而達左番飄泊四明踰月
始至夷人素聞公名相與聚觀至於燕飲逾制與夫饋
餉非例者皆却而弗受還次紫燕島國主王運遣二吏
棹小舟以書送館寓金銀器皿四千餘兩公辭之吏泣
曰寡君有命徒歸則死顧左番在國已受公曰左右番
所見不同爾可死吾不可受須臾風迅遂失所在公有
詩曰屢却張旜使猶留返璧飱詩因平安奏偶至上前
激賞者久之使還造朝擢中書舍人賜三品服上顧謂
曰卿與高麗王書云免諸梁隂陽之患悦滕文哭泣之
哀可謂得體矣哲宗即位差權攝開封府正官還自頓
遞乃罷元祐元年移給事中繼除龍圖閣待制權知開
封府初蒞事日吏欲試公訟諜至七百餘公徧閱析而
為三施行者纔百數懲而遣者數十人餘悉緘識戒以
後勿復來閱月有再至者公詰其故弗服命吏取視之
無少差一府大驚且命曹椽省併文具以十為一革簿
書相仍重複之弊有戚里子憑藉無賴屢犯禁公治其
罪而後奏宗室有任節度使者市賈人米千斛久不償
直公移檄諸司糧料院留劵請俸積及其數呼賈人付
之有蔭人尹紳訟繼母竊亡父家資改嫁公奏紳既不
能養使繼母改適又以盜家資為言不可以訓特不用
蔭杖而羈于旁郡以勵風俗御史臺吏人遣其妻訟本
官不法事公命杖之翌日吏自來持一器若有所貯置
階戺前訴妻方娠昨蒙杖而墮公熟視狀遽判杖其脊
吏不伏呼請罪名公不顧徐曰汝家安在適從何許來
得無越御路耶吏惶懼而出京城法以屍由御路者徒
二年公遇事敢斷皆此類也京師嘗多雨雪公密啟母
后以匳具二十餘萬緡貸貧窶者公躬率僚属徧歷委
巷排戶而給之都人素喜博塞公禁之甚嚴至是取旨
大縱酺博民間驩呼細民賴以獲濟公平時未嘗私見
宰執一日白事司空府有典謁吏即客次袖牒陳事公
曰此非受訟之所何不來府中吏有所恃頗偃蹇却之
不去公叱下械送府獄杖而遣之八座中有抑留侍婢
不歸其母者母訴於府為移文不報公命追其家奴付
獄根治卒取而歸之又臺臣有折簡私祈寬門醫所負
者公立其介于庭呼醫促其期限由此寖忤權近人多
側目觀望捃摭細故交章彈擊哲宗照知其故特詔放
罪公奏謝有曰亂吾治者常二輔掣其肘者非一人又
曰德音始下公議獲伸仰皇明之燭幽覺羣邪之奪氣
其不可屈如此三年春以獄空遷秩公辭不得已乃受
而言者復論獄空非實公不自明力丏補外迺以本職
知越州兼兩浙東路兵馬鈐轄公既懷紱故鄉過家上
冢揮金親舊日引賓朋飲酒賦詩訟庭蕭然至終日無
一事蘇翰林軾時帥錢塘唱和往來無虚日當時以比
元白四年移知瀛州兼高陽關路安撫使馬步軍都總
管為帥鎮静邊人安之除江淮荆浙等路制置發運使
行次符離召拜工部侍郎復遷戸部嘗因轉對論六曹
事多迂滯省官莫肯裁决又諸曹所受辭牒多不經由
所属願申飭中外遵守詔條其言切中時病七年夏除
知青州兼京東路安撫使復留權戶部尚書奏罷戶部
獄措置麯院是歲郊禮公前期奏財計辦日坐直舍臨
智永師草書沛然有餘暇詔館伴北使于同文館時朝
廷欲變帳法事且行矣公抗章爭之帳法得不改會尹
政不修盗賊公行除龍圖閣直學士再知開封府公具
奏力辭以謂前愆不辯後效難施優詔褒答公不得已
視事不數日滯訟一空羣盗奔佚蘇軾時為禮部尚書
每俟公治事時送詩求和公不廢决遣即次韵答之辭
意贍麗軾大驚以簡謝曰電掃庭訟響答詩筒亦數年
來故事也其為當世所重如此八年春為太母山陵頓
遞使事畢開封屬章惇入相公見上具言嘗行惇謫辭
願乞骸以避時宰不聽紹聖元年翰林闕學士惇三薦
林希不行因問上所欲用上曰錢某豈不堪為翰林學
士耶即日除公學士知制誥兼侍讀經筵進見多詔留
身因得欵陳天下事哲宗益眷倚之嘗論朝廷之盛人
物為先今三館育材之地寂寥無聞乞詔大臣及近臣
各舉所知引見考實置之文館以備器使又論禁軍逃
亡滿限捕獲得以案問免死非是廂軍決配不到配所
者十常七八為患不細乞修嚴軍制又請就郊祀赦恩
移放沿江編管人事皆施行一日上許公郊祀後除執
政公皇恐伏地叩頭辭避及親祀詔公驂乘以備顧問
公以足疾不能久立為解得免而大臣之忌公者日夜
求所以去公之術禮部奏公所撰導駕鼓吹辭差互紹
改正之不能動會草右丞鄭雍乞出批答諭書臺臣論
公批答中有羣邪交攻之語為附會元祐章累上不出
言者不已至全臺並進乃罷公翰苑以本官出知池州
公既行臺臣以狀首前所言弗容羣枉誤為羣邪交攻
朝廷既不問公亦不辯也公在池陽二年為政寬簡得
士民心四年冬有旨移知和州命未下公以十一月丙
辰卒于官舍正寢享年六十有四明年二月庚申諸孤
奉公之柩葬于開封府開封縣汴陽鄉中邊村將相里
祖太尉公之域公娶吕氏故相文穆公蒙正之孫龍圖
閣學士居簡之女封東平郡君贈越國太夫人先公五
年卒至是合祔焉子男十二人曰杲卿朝請大夫致仕
曰東美朝請郎主管京東排岸司曰朝隠承議郎通判
袁州曰魯望承務郎西京轉運司主管公事曰端已朝
散大夫知泰州曰德輿朝散大夫行衛尉少卿曰延碩
承事郎監鄆州酒務曰伯言左太中大夫提舉江州太
平觀曰君魚將仕郎曰伯牛未仕其二人早夭女四人
長適朝奉大夫諸王府侍講句穎次適朝奉大夫通判
大名府俞授次適朝請大夫荆湖北路轉運判官應通
次適端明殿學士左通奉大夫提舉嵩山崇福宫王孝
迪孫男十八人曰淨曰涒曰渻迪功郎權國子博士曰
涌曰衍迪功郎代州繁畤縣主簿曰灝曰沇曰濱曰溥
秉義郎曰滭曰潜曰濤曰洵將仕郎曰湜右儒林郎曰
淳曰温右承務郎曰注右宣義郎曰滸孫女二十三人
公在仕途幾五十年積官至朝議大夫勲上柱國爵會
稽郡開國侯食邑一千二百戶惟錢氏當唐末以武功
起東南據有二浙而能尊中國效臣順以膺寵命金印
玉冊世祚王爵以撫吳越及宋興知天命所在頓首自
歸不煩干戈一方士民克保其生弗識兵革隂功盛德
慶流子孫枝葉扶疎冠冕蟬聯膺受福禄不可勝紀而
公之祖太尉公始以文章顯於咸平天聖間考諫院公
忠言讜論受知仁祖至公以才學事神哲二宗閥閱聲
望益以光顯又自太尉公諫院兄弟及公與從兄故樞
密直學士藻皆以制舉取重名于世而公之從祖文僖
公惟演逮公三世五人掌絲綸之職公之諸子杲卿東
美朝隠魯望相繼登科德輿伯言皆賜上舍第致位通
顯衣冠世族儒學之盛甲於本朝天之報施詎不信哉
公資性豪邁善議論使人聽之忘倦早以字行於世方
處場屋已為一時英俊之所推許及登侍從内外制辭
膾炙人口有文集一百卷名會稽公集所為文章雄深
雅健得西漢體作詩清新遒麗長於用韻工行草書有
魏晉人筆法嘗自愛重未嘗輒以與人平居愷悌樂易
與朋友交終始如一尤精鑒裁所推薦多達者弟姪婚
宦皆經其手收養孤遺家常至二百口儉約均一内外
無間言其行已大略如此元符三年春太上皇帝即位
追復公龍圖閣學士官其子三人明年黨論興欲寢前
命伯言上書論列得不追降因是免降者四十餘家崇
寧元年又以黨籍刻諸石大觀二年再看詳公等出籍
者十數人三年伯言以公在翰苑所草潜藩加恩制進
呈有詔特贈正議大夫公之葬開封也方在謫籍中不
克銘于墓建炎元年某月諸子遷奉公及三世之喪葬
于鎮江府金壇縣某鄉之原方朝廷大除黨籍之禁而
收錄其子孫旌别淑慝煥然明白乃論譔公平生行事
以狀來請銘余雅聞公之賢德其敢以固陋辭銘曰
錢氏之先有功二浙世濟忠順保有吳越歸于有道投
龜而决子孫詵詵福禄無闕篤生異人惟會稽公高明
博達直諒公忠克舉賢科紹其家風對策大庭燁如長
虹聲聞四馳寖階膴仕驊騮得路一日千里蟠根錯節
游刃歷試干將遇物不勞剸制簡在帝心將命絶域文
采風流遠夷矜式張旜却使留飱返璧達于宸聰當宁
歎息三尹京邑政聲著聞威讋豪右惠養小民决遣如
流摘發若神談笑而治羣盗以奔代言西掖視草玉堂
高辭大筆黼黻文章詩句風清字畫鸞翔萃此衆美欎
為邦光經筵啟沃密受眷知同朝忌媢共排去之王佐
之才卒不獲施昊天不弔哲人遽萎黨論之興踰三十
年胎禍基亂閉塞忠賢大明方升公議日宣微公誰歸
願作九原粤自汴陽遷窆京口膴膴崇岡水深土厚卜
云其吉安固永久勒此銘詩以告厥後
梁谿集卷一百六十七
