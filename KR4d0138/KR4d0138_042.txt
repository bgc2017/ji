梁谿集卷四十二宋李綱撰
表劄奏議四
上淵聖皇帝實封言事奏状
乞尊崇道君太上皇帝尊號状
論禦寇用兵劄子
上淵聖皇帝實封言事奏状(宣和七年十二月二十四日淵聖皇帝受)
(内禪公二十六日上實封言事奏状)
右臣伏覩皇帝陛下誕膺天命撫臨萬邦天地神祇永
有依歸華夏蠻貊永有承事神人交慶海㝢騰歡道君
皇帝體道法古因天順人不貳不疑傳付大器授受之
際燦然明白雖堯之禪舜何以加此下視漢唐無足比
數此誠宗社之休而生靈之福也然臣竊謂陛下主鬯
春宫兹踰十年孝友之美實形四方英偉之姿久動羣
聽道君皇帝眷佑一德方兹艱難付以宗社生靈之寄
天之所歸豈曰人力然而方今外患憑陵中國勢弱奸
邪充斥君子道消法度綱紀蕩然無統陛下履位適當
斯時得不上應天心下順人欲外攘四裔使中國之勢
尊内誅姦邪使君子之道長以副道君皇帝所以付託
陛下之意哉邇者道君皇帝下罪已詔罷不急之務蠲
煩苛之令除掊克之法招徠忠讜之言討論捍禦之策
唱於前陛下不可不和於後造於始陛下不可不續於
終正猶堯之禪舜論共鯀兜苗之罪皆在堯時而四罪
之誅使天下咸服必居舜日然後元凱可進法度可修
四目可明四聰可達庶政惟和萬邦咸寧以成垂拱無
為之治仰惟道君皇帝既已為宗社生靈之故親御翰
墨悔前日之非播告四方不匿厥旨矣則夫左右恩寵
之臣造作邊事養成禍胎屢覆王師貽患宗社有如童
貫者招權怙勢首為兵謀以佞倖之姿據師保之任有
如王黼蔡攸者以穿窬之質挾奸雄之謀作奇技滛巧
以蕩上心運花石竹木以歛民怨有如朱勔者豪奪民
田掊歛財賄剥下奉上依勢作威有如李彦者恃寵眷
之私擅威福之柄招兵自衛失禁旅之心有如高俅者
罪實比於四凶誅宜行於兩觀陛下以其久在道君皇
帝左右之故未欲誅殛亦宜流竄遠方以正典刑而自
即位以來今已累日寂然未聞决斷之詔羣心憂疑其
何以仰副道君皇帝畀付之意上應天心下順人欲而
使四方知中國之威逡巡而不敢進哉臣愚伏望陛下
運以乾剛照以離明為宗社生靈大計斷而行之天意
昭答人心悦服則外侮不難禦矣昔孔子為魯司寇七
日而誅少正卯今陛下即位累日而未行虞舜之政臣
竊惑之至於宰相臺諫之臣亦宜罷黜慎擇其人以協
惟新之政何則天下之事惟宰相可行而臺諫可言坐
乎廟堂之上與天子相可否者宰相也立乎殿陛之間
與天子争是非者臺諫也宰相得行其道臺諫得行其
言一失其職則為宰相者何以揆百官而撫四夷為臺
諫者何以紏官邪而諫王惡冐寵尸禄無補國家噤默
不言致危宗社其罪豈淺淺哉臣竊觀道君皇帝深悼
前失欲收天下之心而降哀痛之詔罪已之言所不忍
聞仰讀之人為之掩泣此誠禹湯之用心也抑畏之極
至於感疾遜位退居舊宫人主如此而宰相臺諫之臣
偃然如故恬不為怪此何理也譬猶庸醫之療病已致
人於危困猶且顧視財賄自為身謀不忍捨去而慮他
人之軋已也求病之瘳豈可得哉為今之計正宜博採
深訪求人於閒廢䟱賤之間所謂擢卒為將拔士為相
者正今日急務也惟陛下留神幸察臣愚戇無取惟好
讀書深考古人論議天人之際竊有所見往年任起居
郎日因都城暴水變異至大嘗具状奏乞因侍立直前
奏事區區之誠以謂隂氣太盛恐有盜賊跳踉兵革之
事有其兆而未見難於顯言故欲面奏尋蒙謫降惓惓
之忠無以自達去國七年而盜賊跳踉之患相仍如此
乃知天人之際若合符節不可誣也請以比年以來天
人之際及今日之事為陛下詳言之崇寧之間蚩尤之
旗見其長半天宣和之初赤氣夜起自西北至於東南
此皆兵象禍大而應遲今年冬日之至熒惑入南斗端
誠殿稱賀梟鳴於廷此皆不祥之兆惟正心修德大有
變革乃能銷弭禍故導迎福祥昔宋景有善言三而熒
惑為之退三舍此必至之理不可忽也陛下傳位之初
前兩日昏翳四塞日光不明隂慘之氣無風而慄至暮
日入赤光散溢此君道衰弱議論未决之兆也陛下即
位之日日暈五色帶黃赤珥兩日相摩正同藝祖受命
之應此天人協贊之符也然而御垂拱殿見羣臣之後
蒙氣四起暴風從西北來越翼日天氣清潤日華騰輝
明而未融方中蒙氣復作至暮乃散臣竊以法推之日
者君象君以剛明為道君道明則日光盛而羣隂伏今
如此者殆陛下即位之初退託謙損未揔權綱之所致
也平時猶可如此今勢迫急戎馬寇邊日有變故乃宗
社安危之秋豈可平時比哉上天垂象所以警戒陛下
者甚厚願陛下察臣前之所言密詔親信大臣條具過
惡之甚者明正典刑過惡之輕者量加貶謫然後下寬
大之詔一切不問其餘以安反側則主勢強而天意得
人心服矣推此以往雖致極治之太平可也臣素愚直
為衆所知方陛下聽政之初昧死上狂言惟陛下赦其
罪而取其忠天下不勝幸甚取進止
乞尊崇道君太上皇帝尊號状
某伏覩道君皇帝斷自淵衷傳位皇帝交遜之際燦然
明白雖堯之禪舜無以過此下視唐之諸帝夫何足言
某竊以謂名號之稱宜極尊崇以彰盛德伏請尊崇道
君皇帝曰道君太上皇帝道君皇后曰道君太上皇后
務合典禮以昭示四海而垂無窮伏乞朝廷詳酌召百
官赴尚書省集議施行
論禦寇用兵劄子(宣和七年十二月二十八日有旨召對延和殿進呈)
臣伏見金國敗盟大兵入寇郭藥師以常勝軍叛遂陷
燕山人馬兩項决策深入一項自北方入者圍安肅軍
犯中山府以窺河北一項自西北方入者破代州犯太
原府以搖河東兵勢廹急宗社可憂而廟堂大臣紛然
驚擾初無禦賊先定之計所布命令皆失事機使四方
無所適從萬民無所歸仰而陛下初即大位退託謙損
未奮乾剛威信未立號令未行賢材未登姦邪未去其
何以禦捍大敵保守宗社以副道君皇帝付託之意臣
不敢遠引前古多設蔓詞以瀆天聽謹以管見具方今
禦敵用兵之急務畫一條陳實皆至計伏望聖慈特賜親
覽有可採者推而行之天下不勝幸甚今具畫一下項
一今來金國入寇合為固守之策遣帥命將召募兵
夫廣張聲勢聯營接壘屯駐要害之地堅壁深塹
勿與争鋒待其糧竭氣衰徐議攻戰絶其餉道扼
其歸路使之驚顧一鼓破之如漢用周亞夫破七
國之策前漢亞夫列傳可以為法
一今來金國遣使有所邀求臣雖不能知其所邀何
事然以意料之不過五事欲求尊大之禮一也欲
得歸明之人二也欲厚邀歲幣三也言我首敗盟
約過失四也欲求割河北之地五也臣愚竊以謂
金國欲求尊大之禮當屈體事之如文王之事獯
鬻以紓一時之急無不可者欲求歸明之人當盡
與之遣兵裹送以示大信我辭既直而可以無狼
子野心之虞養濟匱財之患一舉而三策兼得無
不可者欲厚邀歲幣當答以舊約以燕雲歸中國
故歲幣所以加倍於大遼今既敗盟盡取燕雲之
境豈可復增歲幣為兩朝赤子之故不敢愛惜且
如舊約已為過厚至於欲求割地則祖宗境土為
人子孫當固守之雖尺寸之境豈可割以遺人夫
彼之貪婪無厭設使割地復有所求將何以賂之
又河北燕山接境惟頼塘泊為固今悉以與之則
險阻之地盡在彼何以立國當擇辨士奉使以死
争之
一今來禦捍大敵當擇大帥三人以朝廷大臣為之
一人帥大河以北屯於真定一人帥大河以南屯
於濬滑一人帥河東屯於澤潞許以便宜從事不
從中制所統將兵各以十萬為率據要堅守慎勿
與戰使其有所顧望不敢深入設使深入絶其糧
道徐議攻戰度為萬全然後舉師彼必退遁
一諸將統兵每將以五千人為率擇有權略武勇為
士卒信服者使為之人材不足則召募武舉及第
并曾立邊功之人召問方略擇相貌耆厖識見高
遠者隨材錄用責以功效
一諸路募兵全未辨集欲乞先會計畿甸禁兵及選
諸色廂軍可用者充及起保甲出内府錢帛召募
畿甸之民刺手權充鄉遂之兵優與贍給事畢放
還歸農以二十萬為率與已起發兵通為三十萬
分隸三大帥諸路有召募到兵續次分撥及屯駐
畿甸
一軍前糧草錢帛各選差轉運使副各一人專行管
搆計置並自中都應副不得搔擾逐路人民及乞
降見錢委京東西淮南兩浙轉運司高價糴買斛
㪷應粟米大麥黑豆皆可充數多方和雇計置舟
船京東自五丈河西京自蔡河淮浙入星夜疾速
起發應副仍每路料定數目辨集優與推賞
一諸路兵器並召募人管押上京赴軍器監納優與
酬奬
一畿甸并近京州縣應官戶馬許留一疋其餘并私
戶馬並籍定拘收優給價直分給將士
一並河州郡具見今守臣姓名揀擇内有疲懦癃老
之人選差素有風力強幹者換易許以便宜從事
在朝無其人則召自外方起於廢閒務在協力公
心推選
一河北河東郡縣令堅壁清野人民入保使虜掠無
所獲糧餉有時而窮深入之衆難以持久
一㳂邊並塞諸郡按地圖相形勢使各聚兵控制要
衝扼其歸路擾其餉道使有所顧望不敢深入
一夏戎窺伺中國已久乘我之釁安知無跳踉之心
當議備守
一國家四京惟西京城壁不備密邇陵寝理宜修備
以嚴拱衛之勢當詔守臣用見兵及募人修備責
以近限乘此農隙可以集事此最不可緩之策
一京畿屯兵及見在禁旅宜於近郊講武訓習車駕
臨幸以賞勸之勞問將帥如漢文帝勞周亞夫故
事
一措置將帥馬如已辨集宜下親征之詔以鼓士氣
以慴敵心如本朝真宗親幸澶淵故事
一近降赦書麻制詞臣不工叙述無法全不曾該載
道君皇帝以憂勤感疾遜位陛下主鬯春宫膺受
天命之意道君皇帝傳位手詔行遲而赦書行速
臣恐四方疑於觀聽欲乞别降手詔叙述詳備指
事明白依赦書例日行五百里以解四方之疑
一近降哀痛手詔集四方勤王之師許令知州縣令
募兵赴難竊恐天下搔動别致不虞欲乞降詔罷
之起州郡見在禁兵及福建槍杖手湖南北峒丁
仍仰安撫鈐轄司選差武臣管押赴闕
一近遣密諭官事屬搔擾欲乞並罷有所調發只直
降詔旨委本路監司知通當職官應副施行
一今來探報賊兵入境祗是憑常日馬遞急脚遞鋪
兵丁深慮不可憑仗探報失時欲乞逐州各置烽
火卓望及差人兵别作一項作白旗子探報給降
銀字牌為號優與請給
一東南漕運饋餉京師控引江湖道里遠涉全頼發
運司措置應副宜選公忠強幹素有風績之人委
以轉輸大計如唐韓滉以鎮海軍節度使兼領諸
道鹽鐡轉運等使事在唐韓滉本傳可以為法
右件所陳畫一捍禦大寇二十事皆當今之急務宗社
之大計伏望陛下降臣章與大臣議詳擇施行取進止
梁谿集卷四十二
