梁谿集卷三宋李綱撰
賦三
後乳泉賦南征賦
椰子酒賦藥杵臼後賦
茘支後賦榕木賦
後乳泉賦(并序)
玉局翁作乳泉賦妙語雄辯不可跂及然理有未安
者梁谿翁作後賦以訂之其辭曰
客謂李子曰蘇子之賦乳泉也其言曰為氣者水之生
而有形者水之死也死者鹹而生者甘甘者能往能來
而鹹者一出而不復反也其果是也耶其果非也耶李
子曰蘇子騁其辯說之雄詞語之工而有是言也揆之
以理蓋似是而實不然也客曰願先生賦之李子曰唯
唯盈天地之間為萬物五行最鉅而水其先也散而為
氣者水之化聚而有形者水之體也其源必甘者水之
本其委必鹹者水之末也凝為霜雪嘘為雲霧結為霰
雹融為雨露凡水之氣升於天者兹非其化耶發為井
泉滙為沼沚流為川瀆鍾為湖海凡水之形比於地者
兹非其體耶江河淮濟井谷之泉凡水之源未嘗不甘
者兹非其本耶滄溟之波斥鹵之地凡水之委未嘗不
鹹者兹非其末耶箕子之陳洪範論水之性水曰潤下
自其體言之也論水之味潤下作鹹自其末言之也因
體兆化則形可以變而為氣故水之升則為雲而雲之
降則為雨是氣形之初無二理也由末歸本則鹹可以
復而為甘故海洲之泉必甘而海雲之雨不鹹是甘鹹
之初無二味也請觀諸身水之在人為血血有形也流
於榮觀則為氣血至鹹也發於湩乳則為甘至於涕唾
涎沫亦然漱而鍊之氣灌五臟甘而不鹹由是言之蘇
子以有形為水之死而以鹹為死之味一出而不復反
也豈不過歟夫木無味也其末為實味斯酸矣火無味
也其末為焦味斯苦矣土無味也末為稼穡味斯甘矣
物成然後有味而末者其所以成也五行之理莫不皆
然何獨於水而疑之也客曰鹹者水之末而非其死則
吾既得聞命矣敢問泉源若一而味有獨甘者何哉李
子曰五行相生以金生水物得所生其出乃美故甚甘
之泉洞穴之下必有金錫以養之腐敗之井欲變其味
必資金錫以鎮之物理之自然也我卜我居梁谿之濱
陸子之泉天下所珍甘若牛乳錫山是隣烹茶則芳釀
酒則醇可以佚老可以娛賓挈榼操杯酌冷嘗新繞齒
頰之清甘滌肺腹之埃塵析酲愈病益壽延年爰撫松
而嘯月遂拂石而眠雲優哉遊哉飲水曲肱而枕之可
以養愚拙而全吾真
仲輔賦西郊見寄次韻作南征賦報之
承嘉惠以南征兮動去國之離愁遠故園而回首兮驚
歲華之再秋覽廬阜之環秀兮俯大江之東流登黃鶴
而遐曯兮發孤照之寸眸吞雲夢於胷中兮懷浙河於
醉裏悵離羣而索居兮寄相思於一水佩蘭芷之芬芳
兮狎樵漁於汝爾終繫羈而未釋兮類蹩者之念起荷
天恩之寬大兮猶坐靡於廩食馳精爽於淮濆兮飛夢
魂於漠北悵曷日而歸休兮遂東山之釣弋老苒苒而
將至兮豈佳時之再得嘗承教於君子兮竊希風於古
人慨撫卷而擊節兮如意氣之相親每終篇而自喜兮
覺詩成之有神惟深藏而密寄兮懼夫妬者之瞋顧戎
馬之崩騰兮方四郊之多事臨洞庭而傷懷兮望九疑
而增思亂湘流而適澧兮靈均豈其前身續離騷而賦
遠遊兮願承芳於後塵與日月而爭光兮庶此道之彌
新
椰子酒賦
伊南方之碩果稟炎輝之正氣實石緻而睟文膚脂凝
而膩理厥中枵然自含天醴釀隂陽之絪緼蓄雨露之
清泚不假麯蘖作成芳美流糟粕之精英雜羔䐁之乳
髓何煩九醖宛同五齊資達人之嗽吮有君子之多旨
穆生對而欣然杜康嘗而愕爾謝凉州之蒲萄笑淵明
之秫米氣盎盎而春和色温温而玉粹當炎荒之九秋
寄美人於千里不費缾罍以介壽祉破紫殼之堅圓剖
冰肌之柔脆酌彼窪樽薦兹妙味吸沆瀣而咀瓊瑶可
忘懷而一醉
藥杵臼後賦(并序)
客有賦藥杵臼以示梁谿翁者翁方餌藥扶衰朝夕
從事於其間欣然喜之拾遺意作後賦其辭曰
梁谿先生年甫始衰憂患之所薰蒸病疾之所摧頽蒼
顔華髮百念已灰乃從方士之流考神農之書擷草木
之精英採金石之神竒究心服餌以自扶持爰命小童
置杵臼於齋房䆳室之隈方牀曲几之側搗和衆劑服
之無斁俄而聲出於兩者之間合散作止自相撞擊其
始也投杵於中如榖之舂其聲東瓏其卒也搖杵於傍
如翼之翔其聲登當倏方鳴而乍輟歘已息而還鏘韻
和夢枕響落塵梁先生大歡樂之顧謂客曰此吾之無
盡樂也客曰願先生賦之先生曰唯唯厥初生民百穀
是播斷木掘地取諸小過鑄金象物藥石是資上動下
止斯焉取斯如鼎多趾如壺闕耳匪貫之鉉載中之矢
兩金相薄鏘然有聲盪心駭耳鐵中錚錚作非柷敔設
非筍簴疾徐應節疎數合度異鐘磬之四懸謝鼔吹之
兩部含太和之宫徵信難言而有數蜺投霞舉爵躍鯢
旋指無私於上下聲不繫於中邊得之心而應於手殆
有合於天然吾方靜考幽經博極仙方鍊九轉之靈丹
搗千粒之玄霜借蟾兔於月窟屏雞犬於芝房戒喧言
而默默發妙響之琅琅耳根靈圓心地清凉資一物而
兩得殆將乘泠風籋浮雲而翺翔者耶
茘支後賦(并序)
宣和已亥歲余謫官沙陽次年夏始食茘支嘗為之
賦後十二年歲在辛亥寓居長樂於今又四夏矣備
嘗佳品究見茘支本末作後賦以訂之其辭曰
客謂梁谿病叟曰玉局翁以茘支比江瑶柱與河豚豈
其然乎病叟曰否擬人必於其倫惟物亦爾彼河豚與
瑶柱在海物而推美厥臭惟腥厥狀惟詭藉薑桂之餘滋
薦樽罍之芳旨快一嚼而稱珍非鼎爼之正味何足以
得茘支之髣髴也惟此茘支産於炎方綠樹團圑丹實
煌煌香吐芝蘭液凝瓊漿色味兼美自然芬芳宛如佳
人麗服靚粧冰肌玉骨錦衣繡裳又如明珠包裹絳囊
煥彩外耀皓質内光其品則有陳紫方紅江綠宋香細
若雞舌赩如硫黃虎皮斕斑龍牙銳長蚶殼匾仄玳瑁
文章皺玉豐膚星毬照江千類萬族不可殫詳夫豈瑶
柱河豚之所能比方也客曰然則何物可以擬之病叟
曰建溪臘茗仙草之英採掇以時製作惟精蒼璧忽破
素塵乍驚甌泛霏霏之乳花湯候颼颼之松聲滌煩蠲
渴愈病析酲此亦天下之至味也洛陽牡丹百卉之王
鶴白鞓紅魏紫姚黃嫣然國色郁乎天香豔玉欄之流
霞列錦幄之明釭價重千金冠乎椒房此亦天下之至
色也相彼二物標格高竒名雖一概種有多岐絜長度
美可並茘支永叔君謨序而譜之如三國之鼎峙各擅
據於一陲角力爭勝未可以决其雄雌也客曰臘茗牡
丹則吾既得聞命矣敢問百果之中孰與為比魏帝方
之蒲萄唐人推於綠李亦有謂乎病叟曰茘支之生厥
土惟三西則巴蜀連亘嶠南肉薄漿多酸而不甘與閩
粤之所産殆不可同日而談也漢貢南海唐驛西川皆
茘支之下駟乃並騖於中原當時所見得其麤焉宜乎
品藻之失而議論之偏試使閩粤者進則二果慙恧將
遜美以推先而况其凡乎若夫洞庭之柑瓤凝玉雪清
香潠手累日不歇苕霅之芡實侔珠璣咀嚼不倦玉池
生肥思其次焉亦皆茘支之亞匹也然柑可食而不可
多芡療饑而不療渴惟食多之益辦與飢渴之兼解微
茘支吾誰與歸方將休影息跡遺物離人倒冠落佩買
山灌園植千種之陸離擇萬顆之勻圓上滋絳宫下灌
丹田怡性養壽超然自得以盡吾之天年子能棄世事
而從我遊乎客默然慙逡巡而辭退
榕木賦(幷序)
閩廣之間多榕木其材大而無用然枝葉扶疎芘蔭
數畆清隂人實賴之故得不為斧斤之所翦伐蓋所
謂無用之用也感而為之賦其辭曰
南有巨木其名曰榕下蟠據於厚地上蕩摩於高穹雨
露之所&KR1480;潤雷霆之所震聳日月之所照燭乾坤之所
含容與衆木均夫何賦形稟氣之獨不同也爾其擢榦
敷條輪囷離竒結根植本拳曲擁腫口鼻百圍之竅穴
龍蛇千尺而飛動仰視俯察何規矩繩墨之不中也高
明之麗非棟梁之資斵削之工非爼豆之奉以為舟檝
則速沈以為棺槨則速腐以為門戶則液以為楹柱則
蠧薪之弗焰無爨鼎之功燎之弗明無爝火之用蓋枵
然之散木徒萬牛之嗟重宜匠石之不顧同櫟社而見
夢然而脩枝翼布密葉雲濃芘結駟之千乘象青蓋之
童童夏日方永畏景馳空垂一方之美蔭來萬里之清
風靚如帷幄肅如房櫳為行人之所依歸咸休影乎其
中故能不夭斧斤棓擊是免雖不材而無用乃用大而
效顯異文木之必折類甘棠之勿翦立乎無何有之鄉
配靈椿而獨遠不然則雁以不鳴而烹漆以有用而割
犀象以齒角而斃樗櫟以惡木而伐處夫材與不材之
間殆未易議其優劣也
梁谿集卷三
