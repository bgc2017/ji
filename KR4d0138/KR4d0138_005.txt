梁谿集卷五宋李綱撰
古律詩一(宣和已亥已前四首已後作六十九首)
士特下第之衡湘子房
讀楚元王傳
謁告迎奉聞親闈有醴泉之除作詩寄二弟
奉酬胡俊明見寄用前韻留别諸弟
同叔易季言遊虎丘寺邂逅何得之
吳江五首阻風遊寧境寺
松江第四橋操舟
雜興四首韓賈
田家四首嘉禾道中遇夏侯子陽
臨平見山二首小雨
將次錢塘靈隱宫
望潮自哂
北望
張南仲置酒心淵堂值雨
長至渡浙江
桐江行贈江致一覺度寺
嚴陵灘下作二首蘭陵訪吳聖與不遇
陸行水磑
戲為吳語絶句
次退之藍關韻三衢道中
雜興三首戲成絶句三首
偶題玉山道中五首
望龜峯述懷
短歌遣興三首
江南六詠宿禪月堂
巖石村店有石泉梅橘幽雅可愛
送士特兄下第之衡湘
都城三月春暮時通津兩岸楊花飛送君結束適南楚
使我歎息生長悲男兒功名致須早夫子聲譽久已馳
文章黼黻雖自許時運齟齬將安施霜蹄暫蹶未為失
雲翮高舉終非遲人生且求適意處天命會有不否期
瀟湘千里渺煙浪浮家早逐秋鴻歸娥英事實素難考
來時為讀黃陵碑
子房
漢楚存亡談笑中子房初不有其功閉門辟榖思輕舉
肯歎淮隂犬與弓
讀楚元王傳
設醴當年為穆生偶忘微禮便辭榮固知申白無先見
衣赭髠鉗始自驚
謁告迎奉聞親闈有醴泉之除不勝慶抃作詩寄
叔易季言二弟
薄宦便甘旨兩載官南徐江山富佳致足以為親娛昆
弟盡在傍承顔懽有餘寧知驛書召結束趨征途旅食
寓京華夢想懷庭除宸恩賜清燕天語聞都俞蘭省幸
備員匪才慙冒居思親動歸興謁告之東吳曉出通津
門輕舠泛汴渠鶯花巳爛漫榆柳正扶䟱去去指苕霅
行行遠神都中途聞吉語動色觀除書天子隆孝治朝
廷優老儒犬馬志欲養獲此伸區區丘山恩施重螻蟻
輕捐軀寓書東飛鴻早早達吾廬季也在親側援琴方
舞雩聆音想慰懌具駕無踟蹰會言亦近止期以薰風
初
奉酬胡俊明博士見寄
載筆螭坳侍九天謫來山澤作臞仙鳴岡敢並喈喈鳳
感氣聊同嘒嘒蟬引義每慙爰叔直著鞭常恐祖生先
庭闈一去三千里自歎飄零曷日還
用前韻留别諸弟
久陪鴛鷺日朝天却愛江湖作散仙但有園林種松菊
便勝冠冕著貂蟬棣華春早相輝映鴈序風高自後先
暫此睽離休悵望為荒三徑徯予還
同叔易季言遊虎丘寺邂逅何得之
理櫂適閩粤虎丘聊艤航霜林正搖落翠栢森成行入
門躡磴道喬木間疎篁秦帝試劒石破瓜分路傍生公
雨花臺說法今不亡蒼蘚衣峭壁枯荷響廻塘遂遊劒
池上毛髮森以張沈沈下無底疑有虬龍藏鐫削露天
巧胚胎勞混茫清竒儼圖畫祕怪叵測量薜茘疊秀色
枇杷吐幽香行行造梵宇金碧相熒煌危脊聳古殿長
腰曼脩廊憑虛架雲閣鑿險通禪房開軒俯吳會蜂窠
繚池隍風煙寄遠目心逐征鴻翔列岫靄遥碧平湖湛
孤光追尋殊未倦策杖登崇岡幽獨詩句苦闔廬丘塚
荒五聖瞻象設羽泉酌甘芳西庵何閴寂修竹自蒼蒼
脫履足生繭解衣汗如漿却攜二三子置酒白雲堂念
舊巳悽惻感時增慨慷况我方遠涉狷介懷剛腸一杯
且相屬世事都茫茫冠冕志巳冷山林興偏長逝將脫
羈束超然傲羲皇斯遊信清絶去去何時忘
吳江五首
重過松江憶舊遊依然風景照行舟危橋跨水虹垂影
高閣憑虚蜃吐樓渺渺衡煙歸釣艇輕輕點浪舞沙鷗
暮天横笛江村起激烈能令逐客愁
木落水寒天氣清江湖合處一橋横波濤萬頃琉璃滑
欄檻千尋螮蝀明茶竈筆牀隨陸子蓴羹鱸鱠憶張生
他時若我歸來後定向江頭事釣耕
返照澄波徹底明江邊弭櫂若為情風煙漠漠無今古
舟檝紛紛盡利名潮落片帆歸浦嶼雲寒一鴈過江城
孤臣放逐三千里此去龍津尚幾程
繫䌫江頭日脚沈鱸肥酒美只孤斟長橋千步風濤穩
横笛一聲煙水深契闊離親寧素願迂愚報國祗丹心
遠遊自是男兒事更把離騷細細尋
鱸鄉宜曠望煙靄起層隂謳軋艣聲急蒼茫江色深歸
潮寒入浦宿鳥暝投林誰識登臨意愁來遽不禁
過吳江阻風遊寧境寺
扁舟渡松江慘淡天色惡勝遊得禪房曠望倚虚閣軒
楹俯巨浸雲水互參錯長風駕驚浪飛雪相噴薄未應
神龍怒端有蛟鼉作片帆天際來飄忽如隕籜波濤浩
無涯撑突殊不愕奈何操我舟惴慄纜添索蜚廉也世
情逐客正落寞深夜始歸眠蓬窗聽鳴鐸
松江第四橋(舟人云橋下有老蛟)
松江第四橋風雨不可過下有百尺蛟蜿蜒枕橋卧窟
宅據要津口腹長饑餓每憑波濤勢能作舟檝禍安得
佽飛手坐使神姦破往來水無虞時鼓清江柂
操舟
吳兒便操舟衣服皆楚製出沒波濤中端如履平地江
湖渺千里鼔柂等遊戲臨深詎保身涉險惟射利天風
難與期飄驟出非意傾覆瞬息間永為魚鼈餌願言戒
畏塗巧手不可恃
雜興四首
邑犬驚行客林烏啼曉霜山村雲冉冉澤國水茫茫移
櫂輕舟穩鈎簾野興長誰知因謫宦得到雲水鄉
肅肅歲華暮霏霏烟靄深輕冰依淺渚寒日映䟱林故
邑懷親日扁舟去國心凝眸無限景愁絶不成吟
片帆隨鳥翼離恨滿江鄉風細雲衣薄日斜波影光牧
童寒哨笛漁艇静鳴榔景物正清絶桑榆還夕陽
暮天來遠色行容尚貪行櫂急浪花碎月高雲縷輕巢
烏棲更起漁火暗還明獨寢不成夢夜寒聞鴈聲
韓賈
退之守潮陽戚嗟見章表賈生傅長沙自廣託鵩鳥拘
達言雖殊均為未能了今我謫龍津筦庫素所曉粗令
職事辦便覺溪山好燕坐一室間妄念悉除掃豈復計
窮通端亦㤀壽夭回觀古人心頗歎二子小
田家四首
江村烟水遠茅屋兩三家斷岸垂衰柳䟱篁隱細沙田
疇賸秔稻網罟足魚蝦不識宦遊味見人還歎嗟
場圃事方畢稻粱成巳勤兒童自逐逐雞犬亦欣欣啼
鳥霜林暮卧牛烟草昏田夫樂歲稔斗酒共醺醺
柴門臨小浦竹徑遶幽莊雨剪葵韮滑夜舂秔稻香年
豐飽妻子日夕下牛羊誰識田家樂拂衣歸興長
誰謂田家苦田家樂甚真鷄豚燕同社簫鼓祭瘟神高
廪方有歲西疇行復春但令租賦足終老得相親
嘉禾道中遇夏侯子陽
京華契闊已再冬扁舟野岸欣相逢天寒水遠飛霜風
談笑坐覺廻春容年踰七十兩頰紅真氣上泝泥丸宫
剖符南海窺祝融欲求丹砂訪葛洪問予執筆侍九重
胡為謫墮溪山中迂愚久合親耕農君恩未報徒忡忡
飄零孤跡隨斷蓬他日相憶看雲鴻
初到臨平見山二首
我見青山若故人峯巒照眼自相親只應今日愛山意
便是他時傲世因點綴白雲春縹渺縈廻綠水晚奫淪
君恩若許歸田里定卜山間老此身
孤舟渺渺兩山間終日鈎簾只看山落日半銜霞未散
䟱林遠暝烏初還悽凉離恨誰能寄浩蕩詩愁自莫删
頼有青山可人意與君相對且開顔
小雨
小雨晚初急暝雲深不收霏霏暗煙樹索索響篷舟山
色增遠翠漁蓑生暮愁凄凉蘇季子寒覓敝貂裘
將次錢塘
歲晚飄零日舟行杳靄間江鄉多霧雨風物近湖山獨
鶴徊翔久飛雲自在閒遠遊殊未巳蕭颯鬢毛斑
靈隱宫
我昔曾遊飛來峯白猿晝掛峯上松曄然靈光如彩虹
鐘磬自響金仙宫宦遊漂泊西復東雖欲再到無由從
帝居鈞天陋瀛蓬螭坳載筆侍重瞳逆鱗聊試摩神龍
謫墮劒浦山重重征鞍來此尋舊蹤恍如夢落煙霞中
朱樓寳殿飛玲瓏寒泉幽石欣相逢門前池館虛含風
一洗塵慮清心胸明朝南去隨征鴻惆悵勝遊回首空
望潮
樟亭一望浙江潮震地凌空氣象驕十萬軍聲來海嶠
三千銀界混煙霄素車白馬縱横騖翔鷺飛鷗散漫飄
好是波平風穩後一帆千里不崇朝
自哂
自哂何為者南遊亦偶然未登離垢地端有散花天遇
境聊為戲安心不離禪幽懷誰與共深炷一爐煙
張南仲置酒心淵堂值雨
自别西湖日置懷却因謫宦得重來雲深不見孤山寺
風急難乘搖碧齋未放幽情窮水石且將離恨泥樽罍
勝遊須徧山南北何日晴天為一開
北望
迢迢休北望汨汨正南遷出處豈無意阨窮那問天銷
愁憑酒醆遣興頼詩篇詩酒吾家事從今號謫仙
長至
黃鍾之宫萌一陽萬彙滋發猶潜藏書雲詎復别祥異
揆景漸可知舒長閉關不行著易象客子倦遊悲故鄉
周南太史長太息禋祀無因陪祼將
渡浙江
理櫂適桐江隨潮過魚浦山寒雪猶積江迥月初吐御
氣凌煙霄乘槎渡星渚空濛老龍吟髣髴翠蛟舞境清
人自愁夜静氣尤古獨坐不成眠霜晴聽津鼓
桐江行贈江致一少府
放浪江湖乃吾樂羈束軒冕非所榮謫官去為劒浦吏
鼓柂遂作桐江行艤舟浙岸候潮至百越微茫煙水外
波横天際海倒流噴雪驚雷聲震地須臾風軟潮巳平
片帆去逐飛鴻輕櫂謳四起日西落暮天杳杳惟參横
江山蒼蒼負殘雪江水茫茫浸寒月誰云逐客苦悽凉
今我斯遊最奇絶清晨弭櫂桐君廬溪光山色世所無
故人見我一笑粲殺雞為黍聊相娛嗟予仕宦等遊戲
斷梗飄蓬本無蔕但令景物供吟哦出處窮通何足計
此行幽討殊未闌滿目疊疊皆雲山鷺飛魚躍石齒齒
今夜且宿嚴陵灘
覺度寺
夕發富春渚朝次桐君廬桐君採藥地今作僧家居石
磴上窈窕林芿下扶䟱山根二江合清波見遊魚霜晴
響鐘磬日落歸樵漁客從何方來弭櫂聊踟蹰清景難
久駐悵然還問途
嚴陵灘下作二首
世祖龍飛萬國朝故人依舊隱蓬蒿羊裘肯換貂冠貴
釣石終齊鳳闕高共宿客星親帝座貽書直氣壓時豪
東京臣子多名節皆自先生鑄此曹
帝座高懸漢客星樵漁今亦想英聲釣臺直下三千尺
誰謂先生只釣名
蘭溪訪吳聖與不遇
夕次蘭溪縣溪山照眼明雲端雙塔聳烟際一橋横久
旅易悽感舊遊如隔生故人尋不值飄泊若為情
陸行
水落石出溪難行捨舟束装趨路程徒御諠呶烏雀噪
衣冠瓌偉兒童驚天寒野迥怯霜露日暮途遠傷蓬萍
我生胡為浪自苦濁酒且向燈前傾
水磑
鑿木為機運不休溪邊疊石駃溪流但知隨水能旋轉
肯道舂糧不自由輪輻詎為君子器機關端與小人謀
方知抱甕漢隂老混沌何須是假脩
戲為吳語
莫問儂家作底愁細思今古事悠悠只因讀得數行字
便覺分為一世憂問舍求田須更以濟時澤物且能休
梁谿幸有閒泉石正好歸來作故侯
絶句
殷侯左降惟書字陸相南遷不著書今我新詩三百首
坐令二子覺區區
次退之藍關韻
奏疏螭坳上九天謫官劒浦路三千披陳肝膽成微志
䟦涉山川頼壯年緬邈寄書黃犬後凄凉陟岵白雲前
君恩欲報知無所清夢時時到日邊
三衢道中
行色虛無裏人聲煙靄間浪紋來縠水地勢逼柯山淺
瀨通舟澁飛橋跨石彎風高雲冉冉灘急水潺潺野迥
松篁秀境幽雞犬閒輕装因路險隱耳覺言蠻村釀酤
來薄溪鱗買得慳浦晴鳴鴈浴林暝舞鵶還寺僻殿閣
古堂虛苔蘚斑僧房清夜宿幽夢到鄉關
雜興三首
日出霜晴鳥雀呼束装還復戒征途黃牛傍岸將孤犢
花鴨浮溪引衆雛橋斷水寒尋野艇路迷山曲問田夫
遠遊看盡溪山景待向龍津書作圖
歲晚南遷殊未央曉寒霜霰濕征裳煙籠山彩遠增翠
風皺溪瀾細漾光嶺雪未銷宫頞粉野梅初發御鑪香
誰憐飄泊螭坳史曾向鈞天侍紫皇
盡日籃輿山水中每逢佳處慰飄蓬拂雲古木隂隂日
夾岸脩篁細細風遠岫長溪千里碧斷霞殘照半天紅
殊方景物隨時好却恨登臨無與同
戲成絶句三首
山色黛眉遠溪聲玉珮珊溪山憐逐客故為結清歡
粼粼溪底石五色粲堅圓安得女媧手鍊之將補天
小艇渡行旅往來終日操但令人利涉寧復計劬勞
偶題
日照溪光碧起鱗溪頭鴈鶩自成羣可憐獨鶴歸何處
萬里相隨一片雲
玉山道中五首
悠悠征騎渡溪巖䟦涉艱難分所甘泉石幾時歸水北
風煙今夕過江南日輪杳杳銜青嶂天影茫茫浸碧潭
猿鳥不知遷客恨雲間啼叫滿松枏
石路凝霜白山村落月纖溪頭一橋小煙外數峯尖高
畝層成級寒沙軟勝鹽江南風景好無那旅愁添
乍入江南境登臨慰所懷山林自平遠水石巧縈廻風
暖鳥聲媚日斜雲影開故人千里别欲寄一枝梅
石蘚紅依日巖松翠耐霜入溪看岫色和月認梅香歲
暮旅情惡夜寒燈影光勞生真一夢回首意茫茫
行李遠縠水禪扉依玉山煙嵐數峯秀雲水一溪彎小
市晚猶合疎鐘寒自還舊遊如昨日屈指十年間
望龜峯
何日清江使來為碧落趺凝眸望霄漢曳尾謝泥塗霜
曉疑曝甲雲横如負圖前知儻可㐲吾欲問玄夫
述懷
早遊文翰圃誤齒縉紳塗蘭省為郎久霜臺奮舌孤荷
知誠特達勵志敢躊躇屢賜楓宸對親蒙御筆除月卿
論鉅禮柱史進寒儒黼座當陽日螭坳載筆初明堂頒
政事路寢集簮裾繡案横雕檻天香夾御鑪翠華來寳
輦清蹕警嵩呼法駕臨真館芳塵從屬車重瞳瞻日月
粹色仰瓊瑜侍立親龍衮書言粲帝謨視朝崇政罷勸
講邇英餘麗日明金殿輕風響珮琚漏聲寒淅瀝槐影
綠扶疎紫槖陪時彦黃扉寓直廬仙遊疑閬苑清夢豈
華胥遇事肯懷祿銜恩寧惜軀惟慙涉道淺豈恨與時
迂犬馬知愛主龜蛇思報珠未終青史志一奏皂囊書
誰謂爰絲直端同汲黯愚謫官來劒浦襆被出神都感
激心獨苦飄零歲巳徂悽悽念終養冉冉歎征途四海
盡蒙澤孤臣方向隅願廻天上照一起轍中枯
短歌
周家柱史本吾祖唐室謫仙尤所許垂世空餘道德經
傲時且以詩酒名我今去作龍津客學道吟詩真自適
也勝騎馬聽朝雞晴壓塵埃雨壓泥
遣興
遊戲清都不記年謫來猶作地行仙龍墀叩額真率爾
石馬繫門非偶然野寺山莊隨意宿溪魚村釀不論錢
男兒本有四方志出處安時休問天
衝涉脩途僕已疲今宵聊復宿沙溪心懷浙右家無耗
身在江南路欲迷孤鶩斷霞晴杳杳暝煙荒草晚悽悽
登臨誰會悠然意寒日無言又向西
風景正高潔歲律忽峥嶸岸竹森如束山田漫巳耕溪
寒幽石出岫遠暮雲横試問螭頭吏誰令向此行
江南六詠
江南山秀色晴光杳靄間一帶平凝愁翠黛數峯孤絶
聳煙鬟
江南雲片片飛來湘水濱愁絶蒼梧鼓瑟女悵望陽臺
行雨神
江南月依然照我傷離别故人千里共清光玉臂雲鬟
香未歇
江南竹霜霰歲寒依舊綠誰向溪邊飬籜龍滴露搖風
一林玉
江南梅昨夜溪頭玉雪開贈遠欲傳千里恨和煙為折
一枝來
江南客鬢髮蒼浪不堪摘明時遷逐念前非一夜愁吟
霜月白
宿信州景德寺禪月堂
野寺虛堂倚翠微雲山極目望中疑溪寒連艦欄干直
日暮高樓鼓角悲倒景星河光破碎亂螢燈火影參差
貫休髣髴英靈在應笑登臨強賦詩
巖石邨店有石泉梅橘幽雅可愛
巖下鳴泉淅瀝飛誰知山店亦幽竒巳過野橘分金日
未見寒梅噴雪時旋洗雲秔炊白玉自挑霜菔縷青絲
慇懃賦詠留巖石他日重來覓舊詩
梁谿集卷五
