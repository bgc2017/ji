梁谿集卷一百五宋李綱撰
狀一
申省乞立價賣告敇狀
申省乞措置盜賊便宜施行狀
申省乞降淮南東西路茶長引狀
申省乞留四色錢數應副洪州起發岳少保大
軍支用狀
申省乞將逃移災傷人戶見欠夏秋稅特行住
催等事狀
申省乞將修城造軍器度牒給降告敇狀
申省乞告敇造軍器狀
申省具截城利便無擾民戶狀
申省乞存留回易酒庫狀
申省乞立價賣告敇狀
勘會近奉聖旨指揮給降到激賞空名承信承節保義
郎告各五道州助教敇三十道度牒二百道未有立定
價例緣本路監司及諸州軍各有朝廷給降官告度牒
價例增减不同今來本司勸誘出賣未得伏乞詳酌立
定逐色告敇等價例降下以憑遵依出賣
小貼子
契勘本司先准朝廷指揮給降官告收糴賑濟米其
入米人許作官戶理為選限參部注授差遣仍許帥
司差權職任今來本司所得激賞告欲乞依上項指
揮施行庶幾易於勸誘
申省乞措置盜賊便宜施行狀
勘會本司先畫降聖旨指揮除臨陣出竒事干機會許
便宜施行外餘並申取朝廷指揮契勘本路旱災之餘
盜賊竊發甚衆虔寇尚熾如日近據吉州申永新縣等
處已添五六頭項計一千餘人某已具奏聞乞差軍馬
前來措置全然未到若不許便宜從亊委是難以措置
彈壓欲望朝廷詳酌早賜指揮除臨陣出竒事干機會
外措置盜賊特許從便宜施行
申省乞降淮南東西路茶長引狀
契勘本司依奉朝廷指揮置場出賣茶鹽礬鈔引近准
指揮淮南東西路分合改作長引路分許客人請買兩
等長引本司尋申尚書省乞給降長引一十萬貫已蒙
給降到司見行招誘客人筭請外竊緣本司節次承准
朝廷指揮於賣到錢内支錢一十萬貫應副運判逄大
夫充起綱縻費五萬貫應副都運趙徽學充打船等錢
二萬貫應副洪州收糴軍粮二萬五千貫應副提點鑄
錢司充銅本錢已上共計合支撥錢一十九萬五千貫
除旋支過一十萬五千餘貫未支八萬九千餘貫緣所
管鈔引内廣鹽鈔引已行住罷及礬引少有客人筭請
其茶短引只是通本路興販少有客人入納唯是茶長
引不住有客人筭請今來正是造茶月分只合要茶長
引趁時接續出賣欲望朝廷詳酌速降指揮下都茶埸
更行給降淮南東西路兩等茶長引三二十萬貫應副
本司招邀客人入納趁此時月發泄茶貨貴不致有妨
客販
小貼子
契勘近蒙給到十萬貫長引内除洪江州興國軍引
節次有客旅前來筭請外所有宣池太平州引出賣
大段微細往往商賈多是就近於建康府𣙜貨務請
筭今來所乞長引欲乞以十分為率將四分給洪州
(二分草茶引二分末茶引)二分給江州興國南康軍(内江州乞一半草茶一半)
(末茶引興國南康軍並乞草茶引)長引應副勸誘入納伏乞早降指
揮施行
申省乞留四色錢數應副洪州起發岳少保大軍
支用狀
據洪州申據通判申具准都轉運衙牒准尚書省劄子
内奉聖旨指揮專一主管自今年春季為始將每日合
收經制無額移用錢拘截别項樁管聽候聖旨指揮取
撥糴買紹興六年分和糴米本錢每月具收到數申除
已依准行下諸縣等處遵依施行外申州及據申備據
都酒務狀本務契勘除無移用錢窠名外止有日逐收
到一分經制司錢六分無額上供錢一分提刑司經制
錢經制司量添糟錢四項窠名見今日逐觧赴司法廳
月樁庫交納應副岳少保大軍支用所是春季内收到
上項窠名錢數並排日觧遣去訖今來所准上件指揮
撥充糴本錢逐旬觧赴通判衙交納樁管聽候朝廷取
撥本務未審將前項日收經制司四項窠名錢數依舊
觧納月樁庫唯復依今來指揮觧赴通判衙樁充糴本
支用申州乞施行申本司乞施行本司契勘洪州逐時
所收前項四色窠名錢係本州收樁按月起發應副岳
少保大軍支用今來若行取撥逐色錢充糴本所有合
起月樁錢本州委實别無合收名色官錢樁發卻致有
誤軍前指凖支贍欲望朝廷詳酌特賜指揮依舊存留
上項四色錢數令本州逐月收樁起發應副岳少保大
軍支用免致闕誤
申省乞將逃移災傷人戶見欠夏秋稅特行住催
等事狀
勘會本路州縣去歲旱傷内有至甚去處訪聞人戶未
經差官檢放租稅以前其間多有先次逃移之人不曾
經縣陳訴乞行檢放後來所差檢視官更不曾將逃移
人戶名下乾旱田段依例檢放稅苖以至縣官亦不檢
察卻見行催理逐戶名下合檢放稅苖是致逃移下戶
不敢歸業荒廢田土轉見失所已牒提舉茶鹽常平等
公事司措置委官體䆒施行及行下洪吉等八州軍照
會更切催督令佐速便先次根括逃移未曾歸業人戶
數目將名下去年以前見欠官物並未得催理具數供
申去訖本司今契勘災傷人戶依今年三月四日聖旨
指揮除災傷及四分以上拖欠紹興四年以前租稅合
行除放並依今年三月二十八日聖旨災傷人戶内本
戶放稅五分已上第四等已下逃移人戶合納紹興六
年夏稅以十分為率每科各與倚閣二分候來年隨本
料送納外所有紹興五年係災傷最甚年分其拖欠殘
零稅租未有許與減閣明文若行盡數催納深慮細民
經此大旱力所不及未能輸納理宜存恤今欲乞將逃
移人戶歸業之人紹興五年戶下未納官物特行住催
其自餘應係災傷人戶見欠夏秋稅官物各隨料次分
作三料帶納庶幾上副朝廷寬恤之意
申省乞將修城造軍器度牒給降告敇狀
勘會洪州城壁自經兵火之後本州闕乏至今未曾修
治及城上合置備禦樓櫓戰棚防守器具等事一切並
無緣本州係一路帥府去處城壁最為急務不可廢弛
若不措置興修及將闊遠去處裁减不唯漸有摧倒日
後愈費工力兼合用守禦人兵浩瀚緩急必致誤事本
司除已一面委本州官檢計合裁减興修工料及相度
開具緊要受敵之處欲隨宜建立戰棚敵樓計備防守
器具外已具申奏朝廷乞下所属先次給降新法度牒
二百道變轉專充修城使用及近准樞密院三月十三
日劄子仰依都督行府指揮令本司措置招填本路闕
額禁軍緩急調發使喚其合用軍器令帥司一面措置
造作如有合行事件條具申取朝廷指揮本司尋條具
合行事件數内一項契勘帥司以前自造到軍器昨係
本司統制官祁超丘贇等軍馬關借披帶使用其逐項
軍兵節次抽摘赴都督府岳飛軍前盡數將帶前去本
司器甲見今闕乏今承朝廷指揮合用軍器令帥司一
面造作使用如有合行事件條具申取朝廷指揮本司
見開坐名件行下諸州令依應造作所有合用錢物亦
已具狀申朝廷特降新法度牒二百道應副支用候將
來支絶日再行申請去後未奉回降今據洪州申備准
四月二十六日都省劄子具到和糴畫一内一項看詳
今來所乞權住給降新製度牒應副其他官司專充糴
本四月二十七日奉聖旨依本司契勘所乞給降修城
并打造軍器度牒並係指凖急要變轉支用不可少闕
欲望朝廷特賜詳酌如所乞前項度牒四百道依近降
指揮合權住給降即乞逐急紐折價錢給降官告及助
教敇牒下本司應副轉變支用所貴不致闕誤
申省乞告敇造軍器狀
契勘本司元降指揮差撥軍馬二萬人逐時造到器甲
名件數目浩瀚後來軍馬旋次撥赴都督行府及岳少
保下并器甲將帶前去本司並無見在軍器近蒙朝廷
及都督行府指揮合用軍器令帥府一面置造支用如
有合行事件條具申取朝廷指揮本司除已將合置造
器甲弓弩名件數目抛降下諸州軍置造外累具狀申朝
廷乞支降新法度牒二百道應副支用未蒙降到如不
合以新法度牒應副即乞將官告并助教敇牒凖折價
數支降庶幾可以趁時置造軍器不致闕誤
申省具截城利便無擾民戶狀
契勘洪州城池自建炎三年十月内經金人殘破之後
不曾修治城壁摧毁壕塹堙塞並無樓櫓器具兼城北
一帶皆無民居盡是荒閒田土地步闊遠緩急難以防
守今委武功大夫權本路軍馬鈐轄武登相度合行裁
減自洪喬門至崇和門取直修築新城開㙭壕塹卻將
舊城裁减充防捍江水隄岸又舊城向北一帶自來上
有漲沙為患幾與城齊難以措置今來存留舊城為堤
亦可以捍隔漲沙為永久之利檢計到合用工料木植
磚灰等本司已一面那融兊支錢物計置收買材植物
料等剏造窰務燒變成磚又用磚數多勾到南昌新建
兩縣窑戶高與價值每一口磚計價錢二十文足令結
攬燒變應副使用及於諸州刷壯城兵士量行差撥及
本州壯城牢城廂軍等相兼修築又緣工料浩大竊慮
遲延已將洪州管下縣分應干僧寺道觀有常住物業
者紐計稅錢量差夫力本司支破錢米貼助修築並不
調發逐縣人夫亦無一事一件取於民間竊慮寄居及
過往士大夫不知上項因依但見本州修築城壁便謂
調發人夫料買物色亂有傳播以為搔擾逹於朝廷難
以辨白今畫到修城圖子貼說次第須至繳申所有本
司累具狀申朝廷乞支降新法度牒二百道充修城使
用伏乞早賜指揮降下撥還兌支錢物接續支用如不
合以新法度牒應副即乞將官告并助教敇牒凖折支
降施行
申省乞存留回易酒庫狀
本司據洪州申承都轉運司牒備准尚書省今年正月
二十一日劄子措置條畫欲行下兩浙江東西路諸州
軍各權暫添置戶部贍軍酒務一所内見有本州比較
務去處更不創置止就舊務措置開沽於總制司錢内
就截錢帥府一萬貫餘州五千貫專一循環充本將收
到息錢與本州經費外餘數拘收應副大軍月樁錢及
令逐路州軍知通相度於管下冨庶縣分興置等事内
一項所置酒務係專要贍軍支用竊慮置務州軍别有
回易等酒庫侵奪課利除都督府見置激賞酒庫外其
餘一時許置回易酒庫並自開沽日住罷奉聖旨並依
本州除已遵依施行外申本司所准前項指揮於諸州
添置戶部贍軍酒務收息專充應副大軍支費朝廷設
意欲寬民力極為利便契酒洪州見有係省酒務兩所
内東酒務係舊比較酒務本州見行遵禀將本務見在
酒數撥入都酒務趁辦課額截撥總制司錢回買所有
麴米關借槽仗什物等就本務興置外竊緣安撫制置
大使司自置司以來畫降聖旨許置回易遂行措置以
回易錢起置回易酒庫循環作本造酒變賣收息應副
本司諸般支用自起置回易酒庫今已累年即不妨洪
州省務趁辦課額所有本司逐時按閱軍兵遇有調發
犒設激賞按月供給使臣及一司公吏請給并紙劄等
造作軍器收買物料支給工匠雇直應千百色支費至
廣全仰上件息錢支使所有本司見置回易酒庫今來
若行住罷即頓闕錢物應副上件官吏兵將等百色支
用不免上煩朝廷支降緣本司回易酒庫與洪州酒務
及今來所置贍軍酒務措置得宜自各不相侵奪沽賣
得行可以趁辦及額兼本州管下諸縣内除南昌新建
兩縣係倚郭及靖安一縣係山僻小邑外自餘分寧武
寧兩縣係舊有比較酒務去處豐城奉新進賢三縣亦
各戶口稍衆人煙翕集皆可興置贍軍酒務收息補助
月樁錢物定須饒衍除已行下本州竭力相度措置外
欲望朝廷詳酌特降指揮許依舊存留本司回易酒庫
庶幾兩無相妨不廢一司用度緩急不致闕乏上煩朝
廷實為永久之計
梁谿集卷一百五
