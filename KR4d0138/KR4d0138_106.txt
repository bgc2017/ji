梁谿集卷一百六宋李綱撰
狀二
申省相度吉州將兵狀
申省應副張龍圖米等狀
申省乞施行糴納晚米狀
申省措置酌情處斷招降盜賊狀
申省陳述受納夏稅物帛狀
申史館承受元帥府御書狀
申史館繳編次到建炎制詔奏議表劄集狀
申省相度吉州將兵狀
准樞密院劄子尚書省送到權發遣吉州李彌遜劄子
契勘本州逐年起發上供錢物米斛居江西一路之半
若無盜賊侵擾即易為應辦緣本州與虔州接界盜賊
衝突無時嘯聚徒黨動是數千窺伺州城正緣本州土
城不堅纔經連雨又多倒塌不可防守兼軍兵人數不
多雖有逐縣廵尉多是怯懦之人不能禦敵所部弓兵
人數亦少是致州郡無以隄防方其於平時補治城壁
招練軍民不惟別無錢本支用又有搔擾生事之嫌若
緩急旋行措置委是無及以此例皆循習不敢舉行遂
致廢闕每遇盜賊警急以至殘破州縣皆拱手坐視如
日近虔賊謝小鬼等八頭項約四千餘人衝突侵犯逼
近州城殘破吉水永豐兩縣為害甚大今相度到合行
事件若蒙特賜施行即於朝廷別無窒礙而使一路歲
入不致虧欠一州人民不致傷殘實為利便開具畫一
於後一去年二月内准本路馬步軍都緫管司牒備准
樞密院劄子於吉州添置禁軍兩營通舊滿二千人牒
州相度供申昨為諸縣災傷乞候豐熟日措置彌遜契
勘本州別無禁軍名額止管一千人係於虔州東南第
六將下分撥前來委是不多緩急無以捍禦今相度本
州可以添置兩指揮禁軍一千人不隸將下專一准備
州界急切討捕盜賊不許差出亦不許諸司抽差使喚
如允所乞其招軍例物請給等並乞依東南第六將上
等禁軍則例其餘合行事件別具申請施行一本州見
管將兵一千人將官在虔州駐劄雖許差本州兵官一
員兼訓練緣兵官職事繁冗不得專一契勘本州有見
任准備將領一員係注差材武人每季詣諸縣教閱弓
手一次職事大段簡省欲乞令兼管統轄訓練將兵如
蒙朝廷許依彌遜所乞添置不係禁軍一千人亦乞就
令統轄訓練將兵兼自來盜賊竊發會合廵尉弓兵仍
乞將州界内廵檢土兵就令將領統轄教閱庶幾緩急
有所統一可以用事伏候指揮小貼子稱契勘見今正
是盜賊擾攘之際與平日事體不同若下省部勘當定
是拘礙常法有害隨宜措置欲乞斷自朝廷量度如彌
遜所陳委有利便伏乞特降指揮施行伏候指揮劄送
本司限三日相度申行在樞密院契勘吉州近年多有
羣盜侵擾蓋緣本州永豐縣係與虔州興國縣抵界素
多盜賊巢穴去處本州龍泉安福永新袁州萍鄉縣又
與湖南界分相連接山林深遠為盜賊淵藪出没之地
近來湖南每有盜賊作過或被官兵逼逐亦是侵入吉
袁州管下作過良民被害不得安業其逐州各合屯兵
專切彈壓防扼緣本司闕兵差那前去今來所准前項
指揮除吉州所乞創置軍額不隸諸司使喚等事理難
施行外本司今契勘本路所管東西第六將兵一十指
揮每營額置五百人別差部轄將校一十人共額管五
千一百人内八指揮并正副將官部押隊使臣係在虔
州駐劄兩指揮在吉州駐劄其虔州本將截日總見管
止有二千八百四十七人計闕二千二百五十三人係
闕額兩指揮已上本司今相度欲於虔州八指揮將兵
内將兩指揮闕額最多處倂填見闕一般軍額或等仗
請受同處軍分營額郤那已撥併兩指揮闕額軍分一
千人就吉州招置所有合要部轄人且令吉州於舊管
將校等内權行選差兼管部轄候招到人數稍多具合
用人數申帥司於虔吉兩州通行取補將校管轄及於
虔州那撥副將一員前來吉州駐劄同共措置招刺訓
練候招置及教習事藝稍成次第即從帥司體度吉袁
兩州有盜賊自來出没作過縣分量行分屯彈壓捍禦
所有招軍例物合用錢粮衣賜仍乞下轉運司契勘科
撥應副委是利便更合取自朝廷詳酌施行
申省應副張龍圖米等狀
契勘本司去年蒙朝廷指揮許隨宜措置帶糴米斛每
正苗一石帶糴二斛截自指揮到日為始至今年下限
滿共帶糴到占米等二萬三千餘石巳告示諸縣有米
帶糴人戶及未納零數並與住罷將帶糴米依時直紐
錢價通計三萬餘貫已行下逐縣將人戶合納應於官
錢給鈔銷折本司郤支撥錢代納去訖近據新知虔州
張觷申本州錢粮大段闕乏到任之初實難措置本司
兩次於前件帶糴米内撥米八千石應副前去外猶有
其餘米斛見樁管充本司准備軍期緩急支用
申省乞施行糴納晚米狀
據洪州申准轉運司牒備奉朝廷指揮今歲和糴大米
五萬石内先糴一萬五千石並限九月終糴足起發前
去張少保軍前緣本州管下諸縣民田多種早占少種
大禾其所種大禾係在向去十月方始成熟民間並無
蓄積陳大米即與其餘路分州軍事體不同今來秋田
闕少雨澤已覺亢旱見在差官分頭祈禱尚未感應若
以等候大禾成熟日收糴竊慮有違九月糴足起發元
限本州亦未敢趁時收糴早占米斛巳申轉運司乞賜
申明朝廷施行外申本司并承轉運副使徐顯謨公文
契勘近准六月二十八日尚書省劄子指揮上供米斛
係充軍糧早米不堪久貯其合起應副行營左護軍湖
北京西宣撫司早米二十萬石不須更催早米如人戶
願以舊米豫納即行受納起發即不得催理早禾以此
本路和糴米斛並合收糴粳米内先糴一十萬碩本司
巳於七月十六日牒諸州照會收糴舊米外其餘米九
月開場自合收糴晚米申本司契勘本路春夏之間雨
晹調適早禾巳是成熟收割了當自入秋以來闕少雨
澤巳覺亢旱又生青蟲食害苗稼見今祈禱未獲感應
若更旬日内無雨晚田决致旱傷竊見朝廷近降指揮
受納秋苖及和糴米斛並要一色晚米竊慮既不糴納
早米晚稲又失指凖有誤大計巳具奏聞乞賜朝廷詳
酌施行去訖今據洪州前項申述本司契勘本州管下
鄉民所種稲田十分内七分並是早占米只有三二分
布種大禾又緣入秋以來久闕雨澤已見亢旱竊慮晚
田向去難以指凖其早米官中既不糴納慮為兼并之
家停蓄及他路客販前去有誤歲計欲望詳酌早賜指
揮施行
申省措置酌情處斷招降盜賊狀
契勘官軍自來討捕盜賊有招降有脅降雖同謂之降
而事體全然不同或聚集徒衆官軍未易敗獲或保固
險阻官軍難以攻取遣人齎發旗牓入賊說諭供伏欵
狀聽從號令觧釋器甲束縳槍杖依限出参有悔過自
新之意此招降也招降則當免放從前罪犯一切不問
首領量補官資徒黨揀選使喚待之與諸軍一等若或
官軍巳臨賊陣决可擒獲及與官軍巳入賊巢逃避無
所乃始祈哀乞降保全性命出於事不獲巳此脅降也
脅降則當以便宜酌情處斷其有久為頭首累受招安
長惡不悛及殺人衆多情理巨蠹之人自合依舊處死
及有隨隊劫掠不曾殺傷之人合從斷配若是驅虜入
隊為賊負荷不曾劫掠作過之人合從釋放上項脅降
即難與招降一例放免今來本路前後脅降到賊並不
分別遂致兇徒無所懲戒方其嘯聚徒黨初謀作過之
時巳謂官中必須招安可無後患恣情劫掠無所忌憚
及至官軍圍掩不能自免又便出降給據放散安然無
事至有朝受公據散歸田里暮持槍杖放火殺人遂致
兇徒遞相倣傚一火纔了一火又生無有窮巳本司今
將近來討捕到頼滿八揚三十四熊清李安淨等諸項
賊火徒黨内有脅降之人用所得便宜指揮依前項措
置酌情處斷外依乞更賜詳酌如得允當即乞指揮行
下見有盜賊諸路帥府依此施行庶幾事歸一體盜賊
有所懲戒漸見衰息
申省陳述受納夏税物帛狀
竊見行在戶部帖本州受納夏税物帛官將受納到應
于夏税物帛數目開具實封申尚書省仍候將來受納
了畢即別行攅類親書都數結罪保明供申契勘依法
夏税受納開埸日縣申本州州申轉運司點檢及納畢
申所屬監司選官稱量合係上供之類即團併成綱發
赴左藏庫交納内有合係本州支給官兵春冬衣賜等
用即從本州支遣皆有賬籍可以稽考此祖宗舊制不
可易之法也今朝廷盡廢前法令戶部徑帖州縣受納
官令開具受納數目徑申尚書省則是朝廷平時所設
監司帥守皆不可信而取信於州縣小官廢成法而失
大體非所以示天下竊為朝廷惜之以愚意竊料此必
戶部建明欲盡取夏税物帛以足用度而不恤州縣官
兵支費此尤不可者近年州縣米斛悉充上供錢物悉
養大軍窘匱甚矣若更盡取夏税物帛將春冬合給官
兵衣賜令州縣自行擘畫措置委是難行伏望朝廷特
賜詳酌指揮施行外所有戶部帖下本州受納物帛官
朝旨未得施行別聽朝廷指揮
申史館承受元帥府御書狀
准史館牒勘會本館見修纂建炎日歷合要元帥府事
跡參照修入契勘元帥府昨在濟州日曾以書賜李相
公即未見得係於何年月日於甚處承受及有無謝表
須至公文牒請詳此契勘前項文字請抄錄送史館以
憑修纂契勘某昨於建炎元年五月内自資政殿大學
士太中大夫領開封府事蒙恩除尚書右僕射兼中書
侍郎於南京行在供職據從事郎劉默狀申四月内承
元帥府差齎親筆書往湖北路等候投下行至德安府
聞自江淮間前來却齎親筆書回某是時實於南京承
受有表稱謝所有謝表今錄白繳連在前
申史館繳編次到建炎制詔奏議表劄集狀
右某近承史館牒當館見修纂建炎日歷合要時政記
參照昨蒙朝廷降下觀文相公省記到建炎初任宰相
編類到時政記内文字首尾未詳及拜罷辭免奏劄批
答並未曾抄錄赴館并靖康初淵聖皇帝即位事迹亦
未曾編類前來守等參照某契勘除靖康初間淵聖皇
帝即位事迹不曾被旨未敢編類外今將自建炎初除
罷宰相制命詔書批答辭免稱謝表劄及奏議建明劄
子皆巳得旨施行者編類次第勒為四卷繕寫成册繳
申史館用匣複盛貯鎻鑰全伏乞照會收管施行
梁谿集卷一百六
