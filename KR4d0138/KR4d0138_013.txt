梁谿集卷十三宋李綱撰
詩九(在沙陽及還至崇安作四十八首)
登凝翠閣觀月
乘泛碧齋分韻得泛字
志宏得碧字以詩來次其韻
興宗得齋字以詩來次其韻
凝翠晚望五絶秋意二首
和唐人張為秋醉歌讀陸龜蒙散人歌
巖桂墮蘂遊栖雲寺
自西津乘泛碧齋歸邑小雨
御筆許牽復有感畫荔枝圖
叢菊數日來頗有開意戲題
得了翁書寄石芝
和歸去來集字十首(幷序)
送羅惇詩赴舉
從人於柳木得芝
將去沙陽留别鄧季明諸公
叙别疇老
自沙陽乘泛碧齋至洛陽口
留題雙溪閣書呈南劔守謝少卿
黃道夫約遊無名庵奉酬陳之元教授見贈
謝德夫約遊開平寺
謝守送别至黯淡寺
長灘驛次韻陸惇禮留題二絶
題黃亭驛武夷行(并序)
泛遊仙溪别武夷途中偶成
寄題觀雲軒崇安令送示武夷圖
九月十五日夜同陳興宗鄧志宏登凝翠閣觀月
溪閣臨虛面勢寬涼天佳月共追歡漁舟忽動水光碎
桂魄未高山影寒色染林巒烟漠漠氣侵笑語露漫漫
湏知此景人間少更泛蘭槳遠處看
是夜復乘泛碧齋至北溪口觀新橋與興宗志宏
分題予得泛字
秋高氣倍清夜靜舟初泛露華浩如洗月色寒可鑒林
巒與邑屋左右入軒檻晶熒星影搖&KR0886;崒山光蘸風微
煙羃羃溪遠波湛湛端疑客乘槎坐使雲河犯觀梁且
停橈戀月愁繫纜景幽費摹寫思妙造古淡吾方久於
此勝賞豈云暫願同二三子險韻時得探
志宏得碧字以詩來次其韻
明月照清溪影落千尋碧輕風皺微瀾蕩漾搖金色相
攜理桂檝及此萬籟寂天空露氣寒棲鳥正縮瑟何人
起秋思數弄月中笛坐使遷客情悽然感去國清遊得
英俊勝賞飽泉石豈殊在吾家親戚欬於側賦詩各言
懷險韻對勍敵歸來氣未衰開匣看三尺
興宗得齋字以詩來次其韻
佳月靄秋色翛然感予懷言攜二三友泛此溪中齋風
露生萬里屋木憑兩涯淒微煙霧合芬馥天香來恍若
度雲漢奔月遊瑶臺灝氣集肺腑灑濯無纖埃沉沉夜
寥閴廻舟興悠哉澄波靜如練何異浮江淮但恨景物
美實難賦詠才斯文當共勉天意屬吾儕
凝翠晚望五絶句
白蘋紅蓼滿汀洲淅淅西風古渡頭寒日無情又西下
清溪不語水東流
桂香泛泛滿秋風十里沙溪一望中景物隨時慰牢落
羈臣那解感飄蓬
日輪隠隠落西山尚有殘陽木杪間暮暮朝朝成底事
可憐飛鳥自知還
林中輕素起寒煙兩兩飛鷗傍釣船心在江湖歸未得
晚來幽獨更悽然
白雲點破亂山青影落寒谿晚更明誰謂天涯無鴈到
雝雝初聽兩三聲
秋意二首
蕭蕭南浦白雲秋楓葉蘆花相對愁何必更窮千里目
亂山凝碧滿溪樓
清霜夜落梧楸樹脫葉驚風隕如雨一番掃盡一番新
策杖閑將黃葉數
和唐人張為秋醉歌
秋色愈淒緊感此梁谿翁煙水出砂石風霜脫梧桐歲
晏無與歡步屧攜蒼笻俯視檻中菊仰瞻峯頂松有酒
聊自適旋滴真珠紅長鯨吸百川坐使玉樽空念古壯
氣激懷家歸興濃陶然不知醉如墮烟霧中醉魂眇安
往夢渡江水東髣髴生六翮飄忽騰雙龍醒來無所見
溪冷山重重紗窗透殘月瓦枕來疎鐘起視夜將闌星
河粲玲瓏乘風欲輕舉骨肉疑都融却思向來醉豈離
方寸地長醉不用醒蕭然謝名利
讀陸龜蒙散人歌三復而悲之賦詩以卒其志
江湖散人氣節竒布衣韋帶霜鬢垂有田甫里多水潦
闔門百指長號飢躬耕粗足輸賦稅時赴嘉客同襟期
西風笠澤起秋色菰蒲初熟鱸鱖肥扁舟乘興不知晚
筆牀茶竈常相隨著書叢雜自編錄巧怪不擇文與詩
那能枉道竊爵禄但欲亂世全妻兒胷中豈無佐時略
却笑諸郎殊不知當年富貴盡磨滅惟有夫子傳於斯
三高名配范與李散人雖散元非癡
巖桂再開尤盛汲水飬之其香滿室墮蘂儿案間
燦然可愛嗅玩因為賦小詩
桂華十里凌霜空再開愈覺秋光濃幽人贈我不知數
芬馥飄滿禪房中䔩䔩風枝墮煙蘂璀燦金英霑案几
不須掃去任飄零從使清香在毫紙
遊栖雲寺
清曉戒徒御出郊為勝遊霜林半搖落肅穆天地秋散
策陟峻嶺憑高瞰清流禪居得蘭若迥覺林泉優露草
淒更碧風松鬱相繆山空鐘磬響地勝池臺幽竹色森
不改桂香泱&KR1071;浮經行豈蓮社景物如虎&KR0588;流水人寂
寂歸雲晚悠悠惜哉光景促妙賞難淹留却步出山徑
猶廻戀山眸登臨興未盡更理溪中舟
自西津乘泛碧齋歸邑小雨
亂山深處翠光浮山寺歸來泛彩舟十里峯巒凝翠靄
一溪煙雨灑清秋漁燈照水明還暗野桂飄香散不收
只向畫中求好景不知身在畫中遊
是日聞報御筆許牽復有感
聞有佳音自日邊羈臣感極却悽然矜愚本自加三宥
作賦休云謫九年戱膝但能紆彩服侍香那復望青氈
恩隆天地當何報擊壤為甿老一鄽
畫荔枝圖
南閩荔枝名四方非因謫官那得嘗丁香為核玉為葉
絳綃為殼冰為瓤烱如明珠出老蚌燦如豔女披紅裳
膜凝雲母本來薄液貯甘露初不漿剖擎頗訝水晶滑
咀嚼但覺瓊瑶香貢餘雖幸得一飽無那品目多難詳
丹青巧為拂絹素數種磊落皆其良牛心最大蚶殼褊
虎皮斑駮龍牙長火山早依炎氣熟中元晩待秋風凉
色竒更變江家綠味旨尤稱十八娘葡萄結實極繁盛
硫黃著子何芬芳若將牡丹與比並好把陳紫同姚黃
雖云香味不可畫悅目自足垂虛堂飫餐更得畫歸去
須信遠謫元非狂
叢菊數日來頗有開意戲題
愛菊如淵明憑欄惜花晏朝來有開意嫩蘂肥欲綻願
承玉露漙一吐金英粲臨風嗅馨香為爾發三歎
得了翁書并寄石芝云其味初淡中苦已而發甘
鮮有此味者感而賦詩
海日氣射蒼崖根石上生枝乾蘚文構梯採掇資好事
中有至味難為言豈惟食淡兼攻苦嚼蠟茹荼多欲吐
清甘徐發齒頰間潄以寒泉如飲乳幽人贈我意已深
一掬可比千黃金世間此味知者鮮往往既吐還追尋
我欲持之獻君子自古至言多逆耳願於苦處辨忠良
若待㢠甘真晩矣
次韻和歸去來集字十首(并序)
予初抵沙陽常和陶淵明歸去來辭然竊意歸
期未可以歲月計也近聞例許牽復真得歸矣
偶讀玉局翁歸去來集字因次其韻簡諸弟
少負丘壑志誤嬰軒冕榮剛腸難隠忍懶性倦將迎學
佛欣自得謫官知物輕悠悠勢利子千古見交情
壯志已衰落頽然成懦夫編須休虎穴曳尾且龜塗松
菊猶可理田園將欲蕪親朋悅情話濁酒在觴壺
軒冕豈足戀田園誠可歡村村自花柳物物寄游觀舊
事不復憶吾生良易安南窗審容膝歸去學鯢桓
聞說詔初下預知歸有期趣裝行去矣俟命且安之出
處宛如夢去來惟有詩為傳千里信先報棣華知
曠蕩推新澤迂疎念昔非休為賈生賦且治老萊衣報
國撫長劔懷親歌式微憑高望吴越千里白雲飛
寤寐在親所得歸欣載奔綵衣猶在笥素髮已垂門遣
興詩千首忘憂酒一罇歸歟理三徑松菊故應存
歸去復歸去溪山滿眼前公垂餘舊館鴻漸有甘泉結
宇依青嶂開池浸碧天餘波到山下更漑萬家田
薄責思已厚聽歸初不留昔來聊坎止今去亦川流圖
史自可樂親朋相與遊罇中常有酒此外復何求
舊隠北山北結廬猶可尋曾傳種松法當遂採芝心有
酒且觴客無絃何用琴一生幾量屐慎勿廢登臨
處世若大夢吾生感行休何須縳軒冕且復傲林丘雲
木千巖秀煙波萬壑流忘機齊物我魚鳥與君遊
送羅惇詩赴舉
計偕西去不容遲暫聚還分與願違丹桂一枝應俯拾
青雲萬里看横飛我方謫宦陪鳩杖子欲成名戱綵衣
努力爭先龍虎榜發揮家學慰庭闈
從人於柳木得芝一本面徑尺餘體圓而欹正類
荷葉惜其生於僻遠不得與奏牘為賦此詩
草木何為亦發祥靈芝三秀向沙陽成叢已茁枯梅上
盈尺還生卧柳傍葉若圓荷方瀉露色如紫椹更飄香
惜哉地去長安遠不使公卿草賀章
將去沙陽留别鄧季明諸公
一載沙陽信有緣寬恩許去却依然碧齋翠閣已如夢
明月清風長自妍溪上客舟横一葉篋中詩卷賸千篇
諸公别後應思我茗飲時時到寓軒
疇老修撰見示七峯吟因成七言十韻律詩以
叙别
謫墮閩山欵棟閎日親高義慰平生忘年許結看經社
乘興時參在野旌三徑高懷窮水石七峯佳氣入軒楹
舫齋談笑龜魚慣翠閣吟哦卷軸成方幸遊從陪杖屨
敢將蹤跡歎蓬萍寬恩宥罪千鈞重小艇浮溪一葉輕
北闕未應容接武東臯從此遂躬耕寧親幸愜區區志
去德還深戀戀情般若光中無聚散毗盧海裏任從横
願公更展垂天翼拭目鵬摶九萬程
自沙陽乘泛碧齋至洛陽口
罪大昔來謫恩寬今許歸碧齋還泛泛翠閣已依依簫
鼓轉山曲旌旗搖夕暉餘霞方散亂倦鳥亦歸飛頗悟
邯鄲夢還尋萊子衣耄倪嗟得去朋友惜相違詎有甘
棠愛徒知蘧玉非勞生成底事歸老釣魚磯
留題雙溪閣書呈南劔守謝少卿
華構何年玉斧修規摹宏麗屬賢侯治成不廢登臨樂
望遠宜窮水石幽千里煙雲瞻北闕四時風景冠南州
山如蟠踞成龍虎劔有雌雄射斗牛天倚筆峯排玉筍
仙留篆石浸銀鈎二川俯瞰丁為字萬室傍連盛結樓
罇爼幸容陪勝賞笙歌更覺助清遊朝雲暮雨滕王閣
明月清風白鷺洲夢草惠連留句法遊山安石繼風流
尚能執筆從公賦却恨歸鞍不可留
黃道夫約遊南山無名菴謁包法師
碧山盤屈白雲凝竹徑通幽水石清門對演仙千古在
道人何事學無名
奉酬陳之元教授見贈次韻
謫官因得窮林泉陶寫聊復資詩篇青岑疊疊山滿眼
碧波湛湛溪㴠天南連海嶠饒霧雨北望吴越淒風煙
感懷觸目還得句但可娱戱那敢傳譬猶候蟲與時鳥
自鳴自已真偶然豈知飄落廣文耳飾以妙語煩雕鐫
與公平生未相識一見傾心誰與易沙陽百里阻遊從
注目寒空暮雲碧朅來邂逅慰所思況得新詩飛霹靂
我今歸去隠梁谿遠跡江湖飬愚直看公白日上青霄
九萬扶搖不勞力
謝德夫約遊開平寺
出郭山村僻尋真殿閣幽雙溪餘賞興五馬故來遊鐘
梵含古思林泉銷客愁歸歟碧雲合羅綺滿蘭舟
謝守送别至黯淡寺
送遠勞為黯淡行西風斜日嫋雙旌舟如一葉波濤舞
灘作半天風雨聲修竹拂雲青蓊鬱圓峯對閣翠崢嶸
如公高義今人少行客空餘戀德情
長灘驛次韻陸惇禮留題二絶句
文彩飄颻青𤨏郎朝班同望赭袍光嶺雲深處觀題句
使我幡然念帝鄉
當年狂直叩龍墀謫墮閩山省舊非須信寬恩若天地
纔周歲律已容歸
題黃亭驛
雲山一帶碧崔嵬迎我南遷又北廻歲籥纔周兩經歷
此行端為武夷來
武夷行(并序)
宣和改元之夏予備員左史寓直東省晝寢夢
遊武夷山未幾謫官閩中取道山下果符所夢
因作賦一篇古律詩近五十首今冬蒙恩北歸
復尋舊遊泛遊仙谿登換骨巖致祀十三真君
會食觀妙堂因盡錄前所作遺觀妙法師且别
賦一篇以述再遊之意目之曰武夷行
憶昨退朝門下省槐影扶疎清晝永𤨏窗一枕夢仙山
覺來毛骨猶清冷謫官道出武夷山風景翛然似夢間
碧溪九曲山萬疊況值密雪妝煙鬟寬恩今日容歸去
笑指洞天尋舊路霜晴日暖白雲深遥望幔亭天一柱
羽人導我遊仙谿翠壁蒼崖晩更竒浩歌快飲縱廻櫂
星月耿耿風淒淒曉來換骨巖中看玉潤金堅餘片片
三姝駢立映彤霞二水交流縈素練征鞍欲去更從容
仙境靈跡豈易逢他日追思不可到夢魂還過七閩中
泛遊仙溪
到閩中而不遊武夷山到武夷山而不泛遊仙
溪皆與不到同予去冬乘小舟抵睎真館值雪
今冬復遊乘月而歸景物清絶不可名狀因賦
詩以紀其實書遺觀妙法師
去年遊仙滿溪雪今年遊仙一船月武夷已擅天下竒
雪月相輝更幽絶前生定在此山中緣熟重遊六六峯
慚愧真仙借光景恨無道骨與仙風
别武夷途中偶成寄觀妙法師
道妙觀來物物通武夷仙境幸相逢溪流玉雪三三曲
山鏁雲霞六六峯去路歸鞍方眷戀淡煙疎雨正蒙茸
羡師日在神仙窟㢠首巖巒紫翠重
寄題觀妙師閣皂山舊隠觀雲軒
獨搆幽軒福地隂飛雲對面起青岑但知映日能成色
誰信崇朝解作霖苒苒行雲寧有跡霏霏出岫本無心
道人默坐觀舒卷至理應符妙意深
崇安令朱邈公達送示武夷圖因成絶句
秀氣蜿蜒作武夷巖巒窈窕白雲飛再遊未盡平生興
六幅生綃畫得歸
梁谿集卷十三
