梁谿集卷一百五十七宋李綱撰
說
種花說醫國說
清議說蓄猫說
防盜說
種花說
樂全翁晩節於世味無所嗜惟酷好種花凡遠方絶域
嘉葩異卉有可觀者無不求也求而得之植于小圃之
中雖祁寒隆暑蓺非其時亦無不生者以故圃中之花
色色有之既以自娛又以娛客雖他處少其比非特甲
於沙陽而已梁谿暇日過而問焉曰子之嗜花有說乎
樂全曰然人之嗜花為物所轉玩顔色之美好嗅馨香
之條鬯足以悦可其意斯巳矣吾之嗜花獨觀其變雷
風之所震蕩日月之所照燭雨露之所滋潤雪霜之所
凌挫或茁其芽或敷其英或歸其根或成其實四時之
變無窮而花之變亦無窮也方時未至若閉苦藏不可
強之使開及時既至若憤若怒不可抑之使歛開巳而
謝則雖天香國色飄零萎落復為臭腐莫可得而留也
况其餘乎吾嘗以是觀之則生生化化之理在吾目中
矣梁谿曰然則子之種花有道乎樂全曰然人之種花
助之以人動搖以觀其疎密爬剔以驗其死生而花之
憔悴者已過半矣吾之種花全之以天相其土壌以培
㙲之時其旱乾以灌溉之遂其根本而封植之順其枝
葉而芟治之不益其生不害其長蒔之若子置之若棄
任其自然而不敢容私焉彼花之性各不同也或喜陽
而惡陰或愛寒而畏暑利燥者宜高利濕者宜下習于
其性而人之與花相得于思為之表則遠方絶域花之
植于吾圃者不異植于其土也雖欲不碩茂而蕃滋得
乎梁谿欣然曰吾聞樂全之言得養生焉自吾一身觀
之由少得壯由壯得老爪生齒長筋轉脉搖無須臾停
而髮之鬒黑者浸假以白膚之充盈者浸假以皺生滅
之法念念遷變而况于吾身之外寵辱窮逹是非利害
耶其来莫禦其去莫止是物之儻来寄也不似夫花之
榮枯代謝乎萬物皆備于我反身而誠不以人滅擇其
善而固執之則仁義禮智之端油然生矣彼揠苗助長
一日暴之十日寒之者未有能生之者也然而人之賦
性亦各不同尊主強國者寓意于功名游居講學者服
情於理義蹈山林者遯跡而長往履廊廟者撫世而進
為各適其適而相忘于江湖則其性得矣若夫屈折羈
束而強其所不然其不病者幾希不似夫花之得性則
遂茂而失性則枯槁乎雖然觀花以變而有所謂不變
者存全花以天而有所謂相天者亦不廢焉内求諸身
則所以養生者亦若是而已矣樂全曰唯唯因叙其語
為種花說以自警云宣和庚子孟夏寓軒書
醫國說
古人有言上醫醫國其次醫疾然則國可醫乎曰可若
之何而醫之曰天下雖大一人之身是也内之王室其
腹心也外之四方其四肢也綱紀法度其榮衞血脉也
善醫疾者不視其人之肥瘠而視其榮衞血脉之何如
善醫國者不視其國之強弱而視其紀綱法度之何如
故四肢有疾湯劑可攻鍼石可逹善醫者能治之猶之
國也病在四方則諸侯之強大藩鎮之跋扈善醫國亦
能治之驗之于古則漢賈誼唐裴度李德裕是也至于
心腹有疾其始不治養其膏肓攻之不可達之不及則
雖有善醫者無所措手而况于庸醫乎庸醫不量其疾
之不可為而引毒藥以攻之則疾雖去而人亦亡矣猶
之國也病在王室則閹宦亂政姦邪擅權雖智者不能
善其後而區區庸材外假強臣之力以鋤之閹宦姦邪
雖去而國亦移矣驗之于古則漢唐之末是也高祖由
布衣得天下懲秦孤立之弊裂海内以王同姓矯枉過
正分地大多賈誼憂焉欲以策銷弱之當時不能用其
後有七國之變至武帝時主父偃祖述誼策下推恩之
令而諸侯寖以衰微唐自安史之亂權歸藩鎮飛揚跋
扈不貢不朝者不可勝數憲宗得裴度武宗得李德裕
而相之四方僣亂元惡大憝以次討平此病在四肢而
善醫者能治之之類也東漢之末閹宦姦邪得志以起
黨錮之獄當時之臣不勝其憤外引強臣以誅之而董
卓曹操因以亡漢唐之末閹宦姦邪得志至脇迫其君
而幽辱之當時之臣不勝其憤亦外引強臣以誅之而
朱全忠亦因以亡唐此病在腹心而庸醫引毒藥以攻
之之類也然則若之何而可曰聖人治未病不治己病
不幸有腹心之疾而未至于膏肓則當以藥石早為之
計言者國之藥石也通天下之言路使忠義之士得伸
其舌而奮其筆嘉言讜論骨鯁之說日陳乎其前正氣
勝而邪氣銷庶幾其國有瘳乎若夫深閉固拒以賣直
釣名鉗天下之口忠言不進而惟諛佞之是聞正猶抱
心腹之疾者未嘗進苦口之藥而日以甘肥悦其意而
增其疾欲無膏肓不可得也然則進苦口之藥而彼吐
之則如之何曰進之者在我吐之者在彼雖或吐之而
藥之氣味必有入也與夫日以甘肥悦其意而增其疾
者固有間矣今有疾者一則進藥石以蘄其安一則坐
視而不救雖藥石之功未必效不猶愈于坐視而不救
者耶作醫國說以遺後之學醫者
清議說
國之治亂存亡而君子小人之所以勸沮消長者皆繫
乎清議清議者出于人心之同然而合天下之公論者
是也雖萬乘之尊以清議而有所屈雖匹夫之賤以清
議而有所伸位三公禄萬鍾而清議之所不與則適足
以為辱蹈鼎鑊罹放逐而清議之所與則適足以為榮
惟義之所在而不可以智力爭也君子觀焉慕而欲其
至甚于爵賞小人懼焉畏而不敢犯甚于刑誅是清議
為天下之大閑而不可以一日無者也朝廷之上以此
崇奬而使清議在上則足以致治而成功士大夫之間
以此激昂而使清議在下則雖不足以致治成功而亦
可以為持危扶顛之術至于上下咸無而清議熄則亂
亡之道也堯舜之時所進用者禹稷臯陶之徒也所推遜
者朱虎熊羆之徒也所流竄放殛者共鯀驩兜之徒也當
是之時清議在上故其治功之盛後世想望而不可跂及
豈非致治成功之效耶東漢之末閹宦得志姦邪擅權朝
廷穢亂而李膺范滂之徒相與激濁揚清砥礪名節毅然
有不可奪之志當是之時清議在下故漢室雖微姦雄熟
視而不敢取豈非持危扶顚之效耶至于上下咸無而清
議熄則若五季是也方五季時君臣上下智詐力爭不復
知有所謂清議者故賣國販君同乎市道終始五十年間
而易姓者六七自古亂亡之世未有若此之甚者也然則
清議之在天下曷可一日無哉故嘗譬清議之在天下猶
元氣之在人也方元氣之盛邪氣無自而入則疾病不作
而壽考康寧及元氣之衰而邪氣乘之則疾病交攻然猶
未可得而死也至于元氣散則死矣清議在上元氣之盛
也清議在下元氣之衰也清議之熄元氣之散也何哉清
議者其本出于朝廷進賢而退不肖内君子而外小人以
爵禄生殺廢置予奪之柄為大公至正之道者是也上失
其道而所進者非賢所退者非不肖所内者非君子所外
者非小人然後下得以私義自高私智非其上而爵不足
以貴之禄不足以富之生殺廢置予奪之柄曾不若片言
之褒貶而清議始移于下矣雖然猶愈于熄也清議熄而
禮義廉恥皆亡則所以為國者非其國幾何不至于夷狄
乎嘗以詩觀之卷阿者成王之詩也其言曰藹藹王多吉
士維君子使媚于天子藹藹王多吉人維君子命媚于
庶人夫以賢者藹藹之多而上則媚于天子下則媚于
庶人豈不以清議在上故耶雨無正幽王之詩也其言
曰云不可使得罪于天子亦云可使怨及朋友朋友責
我以義者也進為天子所使而責我以義者怨焉豈不
以清議在下故耶至于清議廢則王者之跡熄而詩亡
矣嗚呼朝廷之上若之何而可以不崇奬士大夫之間
若之何而可以不激昂哉作清議說以告
蓄猫說
病叟寓長樂城東之佛宫遊居寢臥于一堂之上几杖
圖史悉存其中每夕輒為鼠輩之所擾其始也唧唧咀
咀吟嘯相呼乍進乍却以搖其鬚其卒也伺昏出穴沓
走羣趨掀箱囓槖循㳂盤盂凡果實之在箱篚者汁滓
之在甕盎者書籍之初裝褫者衣裳之非在笥者類遭
殘毁相逐相鬭緣梁破牖其聲喧然臥不得安僮僕之
黠者窒隙罅以杜之設機械以誤之質鬼神以詛之憑
符籙以尸之其術殫而不能去客有請病叟曰隣刹之
猫俊而甚武其斑如貍其猛如虎盍假而蓄之庶幾可
禦病叟從其言猫至之夕鼠輩屛跡悄然無聲寢安于
席病叟喟然嘆曰鼠為子神其次玄枵隱伏善盜坎艮
之交晝伏夜動齒而不牙穿墉穴壁所至為家是無益
于物而能害物如蚊䖟與蚤蝨雖天地不能不生而能
生猫以制其昌永某氏不蓄以罹其殃甚者至于舞子
端門為妖為祥今予假一猫而羣鼠自息是豈能盡扼
其喉而殺之哉威讋之也有天下國家者任賢使能蓄
威望士以為用則盜賊不敢起姦宄不敢作敵國不敢
議故士會在晉而羣盜奔秦汲黯在朝而淮南寢謀趙
奢李牧吳起廉頗之徒用于國而四隣不犯何以異于
猫之制鼠哉不然則雖勞心殫術未見其能禦外侮也
作蓄猫說
防盜說
病叟所居佛宫面平野而枕崇岡左右皆荔支蔬果之
圃雖繚以周墻而曠僻為甚每夕必命僕隸巡徼擊柝
以戒適親戚家有㛰姻之事從者盡行其夕不果儆有
盜穴墻以入發櫃探嚢而趨所失甚衆病叟笑曰此
吾不戒之過也彼為盜者妄意室中之藏朝夕營度伺
間投隙以求其所欲如小人之窺君子邪氣之侵肌膚
一有不虞則墮其術中矣今強盛之寇愈肆憑陵僭
竊之國益以鴟張垂涎拭目貪婪窺伺日有渡江南牧
之意而廟堂之上玩歲愒日偷取安逸怡然不以為事
㳂江諸鎮將驕卒惰無捍患禦侮誠死邊疆之心卒然
有警其何以抗之哉作防盜說
梁谿集卷一百五十七
