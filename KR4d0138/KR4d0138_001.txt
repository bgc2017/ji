梁谿集卷一宋李綱撰
賦一
武夷山賦含笑花賦
幽蘭賦日者賦
茘支賦蓮花賦
武夷山賦(幷序)
武夷山水之勝為七閩最圖志載之詳矣予閩人也
遊宦四方每以未至其下為恨宣和改元承乏螭頭
寓直左省晝寢夢遊山間四顧峯巒玉色秀美瓌竒
不可模狀既覺欣然竊意所夢殆非塵世也已而都
城積水奏疏論事謫官沙陽渡淮歷浙道江南入閩
境遂遊武夷道士𨗳予乘小舟泛九曲溪抵晞真館
竒峯怪石顧接不暇迴舟雪作山色盡白恍如夢中
怛然驚笑信乎好慕之極達乎精神而出處分定非
人力之所能致也留山中賦詩幾五十篇又廣其意
而為之賦予於武夷可謂無負亦足以償平昔之願
矣其辭曰
太虛寥廓浮清凝濁融為川瀆結為山嶽山嶽之竒萃
于坤倪秀氣磅礴實鍾武夷武夷之山蜿蜒鬱蟠作鎮
南服千里奠安噴雲洩雨噫風嗽霧蔽虧日月變移寒
暑崖谷窈窕峯岫巃嵸雕鎪刻削孰尸其功一溪九曲
演漾寒渌貫于山中鳳翥虬蹙洞戶杳然棲神宅仙蟬
蛻羽化靈骨猶傳雲封霧鎖玉潤金堅稽于祕籍是為
昇真化之天其瓌偉絶特之觀則有幔亭之麓天柱之
峯鐵障延袤鑑池空濛巖嘯彫虎潭藏老龍儼金仙之
容睟粲遊女之肌紅儲芝玉于二廩鑄欒乳于三鍾聳
層峯之疊翠落飛瀑之長虹千巖萬壑競秀爭雄蕩心
駭目不可殫窮其仙聖遊戲之地則有換骨之巖賭婦
之石掌印掬蹤膝存跪跡繪胎禽之縹緲插仙舟於罅
隙留丹竈於層巔置雞棲於峭壁組織就而杼軸空篇
翰終而几案寂案圖以求祕怪難測其植物則有翠栢
毛竹綠李丹橘翳薈芬芳擢榦垂實其動物則有舞鶴
鳴鵾遊羊戲鹿棲息飛翔分羣萃族其内則有瓊樓珠
殿玉圃芝田創見天地自開山川靈仙之所周旋也其
外則有長松茂草異卉嘉葩枕流潄石朝煙夕霞幽遯
之所考槃也合而觀之山意深水容湍石色温潤溪流
屈盤地靈而木秀景寂而雲閒信能騰譽今古垂光簡
編厠三十六洞而别為一天也惟昔仙君來晏曾孫彩
梁虹亘幔屋雲屯翠旄絳節紫褥芳裀虚座鼎設華筵
翼分漿瓊液玉羞鳳脯麟鏘金石之間作奏古曲曰賓
雲歌人間之可哀歎光景之易曛紛鸞鶴以迴馭但流
水與空山悵真遊之巳遠時笙簫之夜聞此又詭異恍
惚叵得而具論也若夫岱宗太華之穹崇終南太行之
險阻或峻極而降神或登臨而小魯四明天台衡嶽廬
阜度長絜大雖雄偉之不侔而幽邃巧妙固不可同日
而語也爰有狷介之士學陋識迂誤入世網偶聯簪裾
跡朝市而心山林究地志而閱仙書馳精神於夢寐覿
幽𦕈於畫圖歲崢嶸以遒盡因謫宦而假途步煙霞之
岑寂仰神仙之有無覽魏子之遺躅訪劉公之舊廬嘉
泉石之可樂寄吟哦以自娛倒冠落佩與世闊疎眷兹
山而無斁將徇其愚而隠居者乎
含笑花賦(并序)
南方花木之美者莫若含笑綠葉素榮其香郁然是
花也方蒙恩而入幸價重一時故感而為之賦其辭
曰
夫何嘉木之姝嫮兮藹芬馥之芳容結孤根於暖地兮
披素豔於幽叢炫麗景之遲遲兮浥零露之濃濃默凝
情而不語兮獨含笑於春空其笑伊何粲兮巧倩洞戶
初啓曲欄乍見驚鄰女之窺墻疑寵姬之教戰鄙妖姿
之齲齒謝啼粧之半面態有餘情忽焉改觀國香無敵
秀色可餐抱貞潔之雅志舒婉孌之歡顔寧解頥而啟
齒方墮珥而欹冠苞温潤以如玉吐芬芳其若蘭俯者
如羞仰者如喜嚮日嫣然臨風莞爾豈褰幃而觀跛將
忘懷於射雉輕可買之千金重迴眸之百媚拔類邁倫
孰與為比泛瀲酷烈綽約嬋娟翠葉擁鬢綠萼承顴嗅
之彌馨察之愈妍信色香之俱美何扈芷而握荃若夫
萱草忘憂合歡蠲忿採杜若於洲中搴芙蓉於澤畔蓺
菊百畦滋蕙九畹絜長度美固不可一㮣而論也方將
移自南國置之玉堂違霜霰之凄冷依日月之未光憑
雕檻而凝彩度芝閣而飄香破顔一笑掩乎羣芳誠可
以承天寵而植椒房者乎
幽蘭賦(并序)
蘭有二種華以春者似蕙華以秋者似菊楚辭曰秋
蘭兮青青綠葉兮紫莖又曰春蘭兮秋菊長無絶兮
終古今世人之所識者素葩叢本特春蘭耳予嘗得
一種蘭於亡友蕭子寬家綠葉紫莖至秋始華如楚
辭之所賦其華似菊而色微紫其香似春蘭而加芳
食之味尤辛甘可以調芼曹子建七啟於餚饌之妙
言紫蘭丹椒施和必節滋味既殊遺芳射越乃知兹
蘭可食其為秋蘭無疑也二蘭皆喜生於高山深林
閴寂無人之境則芬芳郁烈茂盛而遠聞移而置於
軒庭房室之間不過一再歲華益鮮而香益微蓋其
天性如此故古人又以幽蘭目之與夫山林隠遯之
士耿介高潔不求聞達於人而風流自著者亦何以
異故感而賦之其辭曰
相百卉之芳菲兮待培植而乃成何兹蘭之異稟兮處
幽僻而方興高山崔嵬而巃嵸兮深林杳杳以冥冥下
波濤之噴激兮上雪霰之飄零邈人跡之不到兮蘭於
焉而獨馨言茁其芽載擢其英春與蕙兮偕秀秋與菊
兮並榮或素葩而叢本或綠葉而紫莖雖春秋之異種
豈殊德於幽貞耿介自許芬芳誰與久而不知其香晦
而不改其度榮何謝於光風瘁何傷於白露配芝桂以
為友奚蕭艾之能侣類同心之契合比明德之欣附淑
人君子愛而不忘蒸以為藉沐以為湯紉之為佩刈之
為防實有取於雅操匪徒慕夫國香若夫出自故山同
夫小草資耳目之嘉玩供園林之幽討雖得托於孤根
蓋巳違其所好譬猶高潔之士隠遯之人蹈山林而長
往友麋鹿而同羣付功名於脫屣等富貴於浮雲室雖
邇而人則遠可得聞而不可見有泉石之枕潄無猿鶴
之驚怨晦其跡而彌芳懷其道而愈顯子真谷口德公
鹿門二子食薇於首陽四皓採芝於商山名與實兮兼
茂心與跡兮俱閑播清芬於今古亦何以異於幽蘭
日者賦(幷序)
世之術士託五行以售其說冒利貪進之徒争往問
焉予疾之作日者賦以見意其辭曰
李子既抵沙陽有日者踵門而告之曰人所稟命不離
五行更相更王相殺相生一僨一起代廢代興吾術以
人之始生歲月日辰之支干推步斟酌而知其貴賤壽
夭於未萌百不失一粲然著明今子奮身寒微早蒙識
擢徊翔省寺緩步臺閣載筆螭蚴方得所託朝遊於清
都鈞天帝居之所夕貶於閩粤磎山僻遠之郭翩若雲
鴻之鎩翮脫若霜林之隕籜捨彼寵榮甘此落寞豈人
力之能致蓋亦命有所縛而已然而方泰而窮已否則
通時有利鈍各繫其逢昔退之於潮陽遇逆旅之毛翁
期以秩位後悉符同今我欲語子以未來子豈有意於
相從乎李子笑而應之曰子來前萬物林生盈乎載燾
大化居中猶輪是蹈羽鱗毛介灌莽叢草一氣甄陶衆
形醜好茫乎天運窈爾神造忽焉為人賦情肖貌自少
得壯自壯得老動静作止飲啄夢覺或當時而榮華或
失勢而枯槁有制之者幽深奥渺今子乃欲以生辰之
支干區區寸計而銖較摘抉杳微期以執效譬猶海以
蠡測鐘以莛考雖或億中竈焉知夫天道且夫人之所
同者歲月我之所獨者日辰四海之廣生齒之繁一日
一辰之間其孕育者幾人或孿生而吉凶異或殊稟而
禍福均謂宜盛而更衰謂方屈而還伸瞀亂厖雜顛倒
紛綸汪洋渺漫千緒萬端參錯重出不可究陳稽之於
古蓋所未聞肇自隋唐是為貪位慕祿嗜進之本根吾
方闢此何以語云昔者聖賢馳騖望道莫見墨突不黔
孔席不暖或版築而弼傅或束縛而相管吕八十而始
遇甘十三而已顯或奮身於奴僕或拔跡於畆畎或疏
封而葅醢或徒步而鼎鉉禍福倚伏吉凶展轉消息盈
虛晦明舒卷俄而可度天道亦淺且夫洛陽帝都多近
臣南陽帝鄊多近親方襁褓而垂紫紱雖葭莩而擁朱
輪冠蓋車馬爛其盈門蓋亦幸耳豈咸值乎貴神長平
之戰士卒疊跡而阬覆甘露之事卿相駢頸而𠞰戮屠
洗之冤不遺於噍類誅夷之慘連逮於三族或嬰黨錮
之禍或罹羅織之獄亦云不幸豈盡臨於殺局幸與不
幸似夫偶然偶然之中有數存焉斡流而遷或推而還
震蕩迴薄胡可勝言主張翕闢孰司其權命實制之必
原於天未形有分且然無間何有夫歲月日辰之支干
是以君子樂天而知居易以俟不戚戚於貧賤不汲汲
於富貴静則安土而敦乎仁動則見險而止乎智不立
巖墻以蹈危不為軒冕而肆志一晦一顯與道宛轉一
止一行與道翺翔或出或處惟道是與或語或默惟道
是適安時處順知其不可柰何故無入而不自得也且
夫取舍在人可否在時時或未然強進何為寧出入若
無心之雲將炫燿若干陽之霓乎寧昂昂如野鶴將逐
逐如家雞乎寧曳尾如塗中之龜將捐生如太廟之犧
乎寧退而有考槃之樂將進而有履虎之危乎寧汨汨
守抱甕之拙將俯仰隨桔橰之機乎寧執志以固守將
逐物以轉移乎昔者屈原放三湘而卜居禹錫謫九年
而何卜予雖不才自信甚篤守此拙愚忘彼寵祿達非
我榮窮非我辱從吾所好何有吉凶之於禍福日者俯
而慙仰而歎不得所對逡巡而辭退
茘支賦(幷序)
張曲江嘗賦茘支美則美矣然未盡善也予來閩中
始得食其生者因感而賦之其辭曰
伊天地之大美鍾火德於炎方結茘支之嘉實稟純氣
於至陽含滋潤於雨露違嚴凝於雪霜碧葉素榮縹蒂
丹房膚如龍鱗顆如裹囊絳綃為殼白玉為瓤液貯甘
露核藏丁香醖難言之妙味吐自然之清香此茘支之
大略也全而觀之丸如丹鳳之方卯而未雛破而窺之
瑩如老蚌之既剖而見珠掇而出之粲如姣姬褪紅裳
而露玉膚咀而嚼之旨如瓊醴吸沆瀣而羞醍醐談辨
莫及丹青難圖百果退避孰敢争腴至如厥包橘柚先
薦含桃嶺表龍眼西域蒲萄色沮情恧遜美推高矧夫
剥棗浮瓜來禽青李張公大谷之梨梁侯烏椑之柿曾
何足以比萬分之一二哉秋夏之交蒸暑歊然畏景馳
至薰風入絃著花結實耀日含烟一望萬株列於名園
璀璨熒煌若繁星之麗天一食千顆置之華筵勻圓磊
落若火齊之堆盤溢甘芳於齒頰實元氣於丹田宿酲
可解沈疴可痊若夫色味與香變於三日曝之為乾漬
之以蜜泛鯨海之巨航入金張之要室譬如神藥致佳
人之尸千金市駿馬之骨氣格精神初不得其髣髴也
昔者曲江嘗為之賦寓意卒章惜其不遇殊不知草木
之性各安其土玩物喪志亦所不取開元之末妃子最
憐萬里驛致來自蜀川死百馬於山谷望一騎而嫣然
茘支則遇而天下病焉爰有狷介之士負罪遠謫適丁
其時偶得而食不煩傳送之勞以資口腹之適快平生
之素願飽珍味而無斁正猶衛懿不可以好鶴而幽人
得之適所以增其逸阮籍之徒得全於酒而羲和湎淫
乃廢時而亂日且食茘支此非我力
蓮花賦(并序)
釋氏以蓮花喻性蓋以其植根淤泥而能不染發生
清淨殊妙香色非他草木之華可比故以為喻宋之
問歐陽永叔皆嘗賦之清便富豔然未嘗及此予暇
日訪羅疇老修撰見其園池蓮華盛開因感而為賦
極其美而卒歸之於正云其辭曰
偉哉造物之播氣也天地絪緼隂陽蕩摩植物得之發
為竒葩葩之甚竒莫如蓮華擢修榦於波瀾結芳根於
泥沙氣馥芝蘭彩豔雲霞相草木之芳菲孰色香之可
加綠水如鏡紅裳影斜乍疑西子臨谿浣紗菡蓞初開
朱顔半&KR0755;又如南威夜飲朝歌亭亭煙外凝立逶迤又
如洛神羅襪凌波天風徐來妙響相磨又如湘妃瑟鼔
雲和嬌困無力搖搖纖柯又如戚姬楚舞婆娑風雨摧
殘飄零紅多又如蔡女蕩舟抵訶爾乃藕埋玉骨花炫
新妝綠荷倚蓋翠的連房脩莖聳碧嫩蘂搖黃貯盈盈
之真色泛苒苒之天香斂若凝羞婉若含笑仰若吟風
俯若窺沼波静露寒風清月曉動嬉戲之遊魚來翩翻
之白鳥藹江湖之秋思增園亭之幽渺則有高世之士
味道之人悟色香之妙覺獲圓通於見聞深契無生不
離根塵豈止玩其英華攬其芳芬而巳哉言觀其本生
於淤泥言觀其末出於清漪處汙穢而不染體清净而
不移至理圓成孰能知之西方之人強名為佛以兹取
喻其誰曰不是以毗盧之坐千葉齊敷華藏之海十方
咸出惟植根之得地爰開華而結實功用既圓退藏於
密返觀自性之蓮華又何資於造物
梁谿集卷一
