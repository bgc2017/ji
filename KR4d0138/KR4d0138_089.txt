梁谿集八十九宋李綱撰
表劄奏議五十一
應詔條陳八事奏狀車駕廵幸江上起居表
乞降詔諸帥持重用兵劄子
應詔條陳八事奏狀
臣伏覩近降詔書以地震求言雖芻蕘之微亦得上達
況臣嘗備近司荷恩隆厚受知特深苟有所見其敢隱
默輙罄狂瞽冒塵天聰伏望聖慈特賜睿覽謹條具奏聞
下項
一臣聞地道積隂以靜為德理不當動動必有變春
秋二百四十二年間地震五聖人必謹而書之者
志變也漢唐以來或頻年震或一年數震變不虚
發其感召之因皆有所自可攷而知廼者六月乙
已地震于駐蹕之所陛下克謹天戒降詔求言誠
得警懼修省之道然臣聞應天以實不以文天人
一道初無殊致唯以至誠可相感格臨變而懼變
已則忘有敬天之言無畏天之實皆不足以銷弭
變故導迎吉祥凡以無至誠惻怛之意故也夫夷
狄兵革女子小人皆為隂類願陛下致察於數者
之間每事致戒則化災為祥何難之有昔成湯遇
旱禱于桑林以六事自警而雨澤時至天人之際
應若影響不可誣也臣願陛下以應詔上封事者
特加省覽其言可採降旨亟推行之不必加賞夫
忠義之士有愛君憂國之心者但以言聽計行為
志豈待賞而後勸哉至於草茅疎遠不識忌諱論
議激訐亦望容貸以來直言日慎一日不以天地
之變為出於偶然如日月之蝕既過則怠於修省
此乃所以為應天之實也天下不勝幸甚
一臣竊聞諸道塗車駕將有建康之幸既降旨以趣
營繕又具例以勅百司此誠甚勝之舉然日俟一
日未聞下戒行之詔豈猶有所疑而未决耶夫建
康在東南為形勝之地在今日為不可不駐蹕之
所臣嘗條具奏聞屢矣天時地利人事皆當捨臨
安而幸建康比者地震不在諸郡而在臨安不在
他所而在宫禁此無他天意欲陛下有所遷動避
危以趨吉而已夫懷與安實敗名昔公子重耳安
於齊子犯謀醉而遣之自齊適秦秦伯納諸晉遂
成霸業今陛下久駐蹕臨安躊躇未遷無乃有安
之之意耶不然天意何以丁寧告戒之若此此天
時之不可不幸建康者一也臨安褊迫偏霸之地
非用武之國又有海道不測之虞曷若建康襟帶
江湖控引淮浙龍蟠虎踞自古稱為帝王天子之
宅此地利之不可不幸建康者二也諸將衆兵已
皆分屯淮泗陛下時乘六龍躬率六師進臨建康
則將士之氣百倍其勇號令賞罰皆出睿斷人人
願戰前無堅敵與夫深居而遥制豈可同日而語
哉此人事之不可不幸建康者三也臣願陛下斷
自宸衷不貳不疑投龜而决早降詔旨以慰士民
之心庶幾中興之運不日可致伏望留神幸察
一臣竊觀古之善治兵者必多其將之員數而少給
之兵所以為臂指聯屬易相運動之術漢光武之
二十八將是也又必重内輕外以為強本弱枝表
裏相濟之術唐府衛之兵是也祖宗制兵每將不
過五千人其不隸將者每指揮不過五百人有事
則臨行陣無事則歸營壘此得所謂多將員而少
給兵之法盡屯天下重兵於京畿足以制四方州
郡之兵又設禁旅拱衛王室此得所謂重内輕外
之意海内平定幾二百年靡有兵革職此之故今
陛下震皇武以圖恢復之烈盡以重兵分隸諸大
將多者至十數萬人平居已不能運掉而況於倉
卒擾攘之際乎宿衛單弱初無正兵緩急何以衛
宸極而禦外侮此臣之所以夙夜寒心者也雖陛
下恩信足以結之威德足以服之手撝指顧莫不
從令然立國之道當為長久之策恐不應如此臣
愚伏願陛下當留聖意偏禆中有可用者親加識
擢漸付以兵使自成頭項以備緩急驅策或收召
舊人或選擇將士廣置禁旅更番宿衛使為天子
正兵考漢唐之舊制遵祖宗之成憲稍復前規銷
弭後患以早致中興之功天下不勝幸甚
一臣聞兵法欲致人而不致於人此猶棋家之爭先
法耳故善棋者之置子必能制於數路善兵者之
禦敵必能禁其四出今諸將大兵列屯淮泗又以
宰相督之可謂重矣敵人之勢亦必聚其犬羊以
抗王師則京西一帶必有力不暇及之處願詔劉
光世專事陳蔡岳飛專事唐潁使敵人分兵以拒
我則淮泗之力紓使不能分兵則乘間擣虚吾無
遺策矣今劉光世軍己進據合淝而岳飛大軍尚
留武昌未進誠恐緩不及事坐困錢糧未見其可
伏望聖慈特降詔旨督促其行庶幾不失機會今
冬可無衝突之虞願加睿察
一臣聞行師用衆糧餉為先雖有堅甲利兵非粟無
以戰雖有高城深池非粟無以守有國家者無三
年之蓄曰不足而況於月支日給乃旋為之計乎
去歲旱災之廣綿地數千里榖斗有至千餘錢者
常賦損於減放漕計困於轉輸富平義倉匱於賑
濟公私枵然皆無儲蓄使今秋復繼之以水旱其
何以堪所幸天道佑順雨暘時若遂成有年江浙
閩廣悉皆登豐目今米價已減將來穡事告成粒
米定湏狼戾此誠朝廷廣糴儲蓄之秋也昔趙充
國討先零嘗謂塞下糴四十萬斛賊豈敢動哉由是
觀之國以兵為命兵以食為天何可少緩夫榖太
賤則傷農乘登豐之歲以善價廣糴官有儲蓄而
農不告病是行一事而兩利也朝廷近降糴本付
轉運司限數收糴固為得策然轉運司不過分降
諸州諸州不過分降諸縣諸縣不過敷配人戸強
委之直而責其粟則是有和糴之名無和糴之實
非計之得也臣愚伏望聖慈特降睿旨令諸路州
郡以轉運司所分糴本專委官吏置場收糴其初
即以善價取之民間量增分數嚴立約束使無邀
阻糜費則人戸商旅自然樂輸數百萬斛不難辦
也始時民間唯患交子恐難行用今朝廷既改交
子之法以為關子即與見錢無異自可通行唯官
告勅牒須勸誘上戸使之入納亦乞令州縣以勸
誘到見錢付之糴場使之收糴庶幾革近年科糴
之弊公私兩濟天下不勝幸甚
一臣竊見朝廷近年以來委辦州縣或製造器用或
收買物色期限太嚴督責太峻州縣官吏不敢申
明如期應命但欲塞責而不為長久之計遂使公
私皆受其弊而卒無補於實用如福建之剏海舟
製造滅裂尋即損壊廣南之買耕牛道里遼遠率
多斃踣此皆所費不貲無益於事不可不察也夫
創造不精曷若買舟之可久遠致多斃曷若厚價
以招來雖有所費蓋不得已如其不然所傷實多
方朝廷用兵之際財賦窘廹豈可不計較愛惜而
耗蠧於無用之地哉臣愚伏望聖慈特降睿旨今
後朝廷抛降製造收買物色或期限太迫或土産
非宜並許州縣申陳利害從長相度以聞朝廷更
加審察而施行之庶幾公私兩便無虚費而有實
利天下不勝幸甚
一臣竊見朝廷前此數年專以退避為策亦不責州
郡以捍守又降詔旨許令保據山澤以自固城壁
守具率皆不治循習既久往往以修城壁為生事
建議官吏反受罪責如連南夫以修泉州城委官
體究裴廩以修衡州城重加貶黜州郡望風畏縮
無敢復議修城者夫以偷惰苟且之習而重之以
朝廷威令其誰敢復冒罪責而建長久之計乎臣
恐自此州郡城壁壕塹頽毁湮塞不復修矣今與
僭逆之寇壌地相接無數百里之遠而沿江表裏
數十州郡朝廷所恃以為藩籬者蕩無城池可恃
以守卒然賊馬驚近邊摩封疆不知何以禦之此
臣之所不能曉也臣愚伏望聖慈特加睿察令朝
廷熟議如捍禦之計非城池不可即乞降旨明告
中外以昨來罪責官吏自緣搔擾非以修城之故
應沿江州郡候今冬農隙許之漸次修築城池建
置樓櫓之類朝廷特與應副庶幾自保之計既備
進討之策可行天下不勝幸甚
一臣竊覩近降指揮禪林僧徒貧病不能貼納者先
以常住代支續令拘收還納自非出自聖慈曲加
矜恤何以及此然臣竊謂僧徒中有財利者多是
律僧營生與俗無異雖重取之何所不可其禪林
僧真實學道之人一缾一鉢隨時粥飯往往無餘
今使之貼納非惟貧病無自而出亦有害其學道
之心聖慈既加矜恤許令常住代納固已深慰物
情伏望特降指揮委州縣體究實係貧病無可貼
納之人令本寺常住代支更不拘收還納庶幾學
道之流得以安心淨業此亦仁政之一端也伏乞
睿察
右件八事謹錄奏聞伏候勅旨
車駕廵幸江上起居表
臣某言伏覩進奏院報九月一日車駕進發廵幸江上
者鑾輅順動法天道以省方靈旗指麾慰民心而伐罪
號令所及呼舞惟均臣某誠惶誠懼頓首頓首恭惟皇
帝陛下孝悌通于神明覆載侔乎天地念父兄之辱欲
救之於關河萬里之間憫烝黎之囏將拯之於塗炭十
年之後採之公論斷以必行方其發軔之初已有中興
之象勞軍細柳想按轡而徐驅督戰澶淵宜應弦而遠
遁凡為臣子咸願翼從況臣嘗備近司最蒙殊奬守藩
條於外服莫陪羈靮之餘望日御之所臨徒深葵藿之
志臣無任瞻天望聖激切屏營之至謹遣左宣教郎本
司幹辦公事臣羅薦可詣行在所奉表起居以聞
乞降詔諸帥持重用兵劄子
臣近嘗具奏論諸帥重兵盡屯淮上寇偽亦必聚其犬
羊之衆以抗王師則京西一帶必有力不暇及之處宜
詔岳飛進兵可以得志近據岳飛公文分遣兵將收復
鎮汝軍商虢等州殺獲甚衆所得糧儲不貲頗如臣之
所料然臣竊謂大兵弔伐當以招納為先不在廣行殺
戮收復境土當以保守為上不在亟務攻取願詔諸帥
約束將士使明知陛下之德意則中原士民日徯王師
之來響應影從大功易集臣又聞寇偽相與定謀不爭
城邑縱我師使深入而斷其歸路使果出此不可不戒
願詔諸帥以持重用兵勿為利誘而墮其計中則師出
萬全區區愚慮庶有補於萬一伏望聖慈特賜睿察
梁谿集卷八十九
