梁谿集卷六十宋李綱撰
表劄奏議二十二
辭免尚書右僕射第二表
辭免尚書右僕射第二劄子
謝除尚書右僕射表
御書
謝賜御書表
辭免正奉大夫第一表
辭免正奉大夫第二表
謝轉正奉大夫表
謝賜御馬表
辭免尚書右僕射第二表
臣某言伏奉制命除臣正議大夫尚書右僕射兼中書
侍郎進封隴西郡開國侯加食邑實封尋奉表辭免伏
蒙聖慈降詔不允者忱辭上逹蓋量力以知難温詔伏
承乃宣恩而推重仰荷大君之殊遇益虞小力之難勝敢
陳蝼蟻之誠冀回天地之聽愧懼交集感涕横流(中謝)
臣聞泰否相生治亂相糾否終則傾而有泰之兆亂極
則變而為治之萌然而處泰治者易為功革否亂者難
為力自非明君碩輔有千載一時之會何以興衰撥亂
慰萬邦羣黎之心方今當宗社再安之初乘夷狄憑陵
之後國勢削弱人心動搖軍政蠧壞而不修士氣委靡
而不振物力既屈倉廩竭而府庫虚號令未通朝廷緩
而州縣弛營壘之卒潰而為盜賊田畝之民轉而為甲
兵官非不多而人材誠為鮮少地非不廣而井邑類多
凋殘搢紳無仗節死難之風黎庶有偷衣靡食之志百
度皆廢四維不張實國家艱難多事之秋乃賢智馳騖
不足之日任一相以同德厥惟艱哉障百川之狂瀾孰
能任此而臣學識甚陋心志弗強徒抱自信不移之忠
初無趨時適用之術謀王體而斷國論尚或可言穆天
縡而斡化樞則非其任與其覆餗而誤國曷若見險而
乞身再瀆天威冀從人欲伏望皇帝陛下擴以天地
之度燭以日月之明洞察非材追寢成命則臣保全晚
節得養拙於故廬圖報大恩期捐軀於異日
辭免尚書右僕射第二劄子
臣伏奉制命除臣某官尋具劄子辭免伏蒙批答不允
者臣聞昔揚雄有言曰世亂則賢智馳騖而不足世治
則庸夫高枕而有餘本朝承平垂二百年輔相之臣當
國家間暇之時容有非材濫厠其間者至於方今艱難
之秋朝廷之尊卑宗社之安危生民之利病皆係於輔
相乃賢智馳騖不足之日圖任非人將何以撥亂反正
副陛下憂勤願治之志哉如臣緜力薄材決不足以勝
任此所以聞命夙夜震懼而不敢承也伏望聖慈察臣
辭免出於誠悃非若平時為備禮之文特寢成命除一
在外宫觀差遣以安愚分則臣仰荷保全之恩誓圖報
效無任戰越俟命之至
謝除尚書右僕射表
臣某言伏奉制命除臣正議大夫尚書右僕射兼中書
侍郎進封隴西郡開國侯加食邑實封再具表劄辭免
伏蒙聖慈降詔不允仍斷來章者危誠仰控冀蒙聽允
之私温詔俯頒罙示眷懷之厚力辭弗獲黽勉以承雖
寵命之自天益戰兢而無地(中謝)伏念臣少雖力學擅
坎井而每見笑於大方壯欲有為局轅駒而徒有志於
千里因循仕宦荏苒歲時適當國家艱難之秋願致節
義自奮之效道君嘗嘉其愚直淵聖亦許以朴忠讒嫉
既多飄零何有遇陛下龍翔於大火之次偶微臣環召
於重湖之南方擢用之不疑蓋照知之有素矢石交下
雖機穽之甚深日月方中宜雲霧之皆擴顧臣何者
被遇若兹蟠木輪囷無左右先容之助循墻傴僂懷顛
危非據之慙流涕陳辭披肝納計敢效唐臣邀說之十
事庶幾商相咸有於一心伏蒙皇帝陛下燭以天光採
其芻說進言若石之投水從善如阪之轉圜周室中微
宣王有興衰撥亂之志漢祚嘗絶光武有戡亂配天之
功方之英明盖亦么麽有君如此隕首奚難臣敢不效
微力而驅馳忘其不足以勝任盡愚衷以籌慮或冀有
補於將來丕變士風一新軍律修政事而攘戎狄誓不
與金敵以偕生廣孝友以格天人期可致鑾輿之遄返
辭之弔矣天實臨之
御書(上自元帥府將登寳位遣從事郎劉默由湖北齎賜親筆御書)
某頓首清暑伏惟鈞候萬福久違瞻渴王室多故金
人連歲侵逼中間詔書巳再講和所以嚴戢兵鋒豈謂
天未悔禍乘輿蒙塵聞之心焉如割已令會兵追擊冀
遂奉迎而歸方今生民之命急於倒掛諒非不世之才
何以恊濟事功閣下學窮天人忠貫金石是用盡復公
舊官職澤被斯人功垂竹帛乃公素志想投袂而起以
拯天下之溺以副蒼生之望所祝道中倍加保衛謹啓
某頓首伯紀樞密觀文
謝賜御書表
臣某言從事郎劉默至自德安府伏奉元帥府劄子復
臣中大夫觀文殿學士又奉親筆御書一封臣巳拜受
訖者遠迂一介之行人荷皇慈之軫念曲賜十行之親
札仰宸翰之昭回以金聲玉振之章寓鸞翔鳳翥之畫
光生蔀屋情若父兄跪誦以還感涕横集(中謝)臣聞自
古聖主賢臣之相得譬猶風虎雲龍之相從蓋不約而
自親豈有求而後合惟成湯之舉伊尹志氣巳相與於
躬耕應聘之時而傅說之相武丁謀猷豈旋定於登車
受幣之際故能同德相與有為苟非其人孰振斯道恭
惟皇帝陛下英武善斷聰睿以謀虎步齊魏之郊實天所
相龍飛九五之位豈人能為方艱難多故之時有考慎微
臣之意偶來從於江湖之上遂冒據於輔弼之先一軍皆
驚如築壇之拜韓信萬戶則止敢封邑之望留侯惟聽用
無三人之疑蓋照知非一日之積發函泣讀隕首知恩臣
敢不密贊大猷仰遵睿訓變百官偷惰之習以二聖旋歸
為期三年有成冀躋民於仁夀什襲以寳願傳寵於雲來
辭免正奉大夫第一表
臣某言伏奉制命以陛下嗣登寳位覃恩授臣正奉大
夫依前尚書右僕射兼中書侍郎進封隴西郡開國公
加食邑實封者應龍翔而慶雲集幸際會於休辰時雨
降而品物亨亦霑蒙於霈澤大恩甚渥寸報未遑敢布
由中之言以瀆蓋高之聽(中謝)伏惟皇帝陛下英睿出
於天縱孝悌盡於人倫當國步之多艱膺帝命而繼統
華夏胥悅神人有依式頒渙汗之恩覃及搢紳之士而
臣誤承睿奬濫厠宰司初無經邦之勲首被班秩之寵
載惟添冒彌切凌兢伏望聖慈追還成命則臣俯蹈孤
危之跡或可自安仰禆興復之功庶乎有望
辭免轉正奉大夫第二表
臣某言伏奉制命以陛下嗣登寳位覃恩特受臣正奉
大夫依前尚書右僕射兼中書侍郎進封隴西郡開國
公加食邑實封尋具表并劄子辭免伏蒙降詔不允者
湛恩難於叨冒屢貢忱辭至意極於褒揚荐頒温詔不
避再三之瀆敢陳悃愊之誠(中謝)恭惟皇帝陛下躬上
聖之資撫中興之運執德剛健乘六龍以御天受命溥
將首庶物而出震感此風雲之會發為雷雨之私上下
均霑遠邇咸被而臣誤膺睿奬濫處宰司經體贊元愧
乏涓涘之補頒慶行賞敢忘傴僂之辭伏望聖慈追寢
成命以安愚分以穆師言則臣遠效古人粗守一介之
節仰禆大政庶收千慮之功
謝轉正奉大夫表
臣某言伏奉制命以陛下登寳位覃恩授臣正奉大夫
依前守尚書右僕射兼中書侍郎進封隴西郡開國公
加食邑實封兩具表劄辭免伏蒙聖慈降詔批荅不允
仍斷來章者否極為泰而天地交濫膺輔相之任屯散
為解而風雨作叨霑優渥之恩固避莫從以滎為愧(中)
(謝)伏念臣閩海冷族乾坤腐儒歴事三朝粗守一節顧
功名之何有悵歲月之已徂寸心如丹彌覺愛君之切
短髮半白率皆憂國之餘豈期暮齡乃遇休運蓬飄梗
泛偶起於江湖之濱虎嘯龍吟遂感於風雲之會一言
寤意而僅同高廟令十事邀說而有愧老獵師曾何補
於涓埃乃荐膺於寵數循墻弗許拜命若驚此蓋伏遇
皇帝陛下以道觀能運神心而獨斷以公冒物一天視
而同仁霈為雨露之恩初無邇遐之間致兹瑣質亦被
鴻私臣敢不仰體眷懷益堅志節披肝膽而效計期無
負於古人修政事而攘戎庶可觀於來效
謝賜御馬表
臣某言伏蒙聖慈特降中使賜臣御馬二疋者頒天廏
之拳竒風雲隨於絶足迂星使以臨賁光寵動於私廷
夫何樸陋之&KR1086;獲此神駿之物恩輝若此報稱謂何(中)
(謝)伏念臣俎豆之事則聞未嘗學軍旅之事樗櫟之材
甚陋豈能堪棟楹之材偶當國步之艱難特荷聖知而
驅策筋駑肉緩詎勝十駕之功御適轡調亦有千里之
志伏蒙皇帝陛下日加三接恩解兩驂憫其驅馳之勤
錫以安閑之乘鐵花秀發先其備物之驪雪彩皓鮮副
以照夜之白昭示百辟克壯元戎都邑嘆驚騏驎行於
地上將士感動夷虜在於目中願伸一汗之勞以報千
金之賜臣敢不體稱德之善喻勵伏櫪之壯心石慶雖
愚期舉策而知數之反不伐誓絶意於為先
梁谿集卷六十
