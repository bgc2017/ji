梁谿集卷九十七宋李綱撰
表劄奏議五十九
應副新虔州張觷錢粮在職待罪奏狀
乞屯兵江州防秋奏狀
措置本路盜賊奏狀
乞戒約捕賊亂行斫級希求功賞等奏狀
約束統兵官招捕盗賊奏狀
乞將上供錢米應副李貴軍馬奏狀
應副新虔州張觷錢粮在職待罪奏狀
勘會近奉聖旨令湖南差統制官步諒軍馬前來江西
會合李貴措置盜賊權聽本司節制其步諒統押官兵
巳到吉州本司尋行差撥前去虔州駐劄措置盜賊權
聽新知虔州張觷使喚去後今月初七日據張觷申契
勘統制官步諒軍馬一行錢糧依先降指揮合係本路
轉運司應副今來轉運司只行下虔州令於税米内支
錢於應副安撫司錢及轉運司八色錢内支緣虔州見
今盜賊縱横諸縣道路不通財用闕絶訪聞六月内支
軍粮米尚欠二百石支遣不過七月巳後月分各合支
七千餘石未有一粒至十月方納税米見今委無税米
可支八月冬衣錢合支五萬貫九月賞給錢合支二萬
貫亦未有一文近蒙轉運司差屬官前來剗刷雖平凖
務本錢並已刮刷盡絶委實無錢可支竊慮步諒軍馬
到州目下並無錢粮决致生事觷恭依聖旨指揮前去
赴任已到吉州訖為見虔州闕乏實是怯懦逗留不敢
前去交割除巳具狀申朝廷乞賜先次罷黜外乞指揮
移文轉運司真實那移錢米應副施行勘會新知虔州
張觷近因經由洪州赴本司禀議有劄子稱虔州闕乏
尤甚官司窘廹目下經營無緣便有所濟乞本司支借
錢米專充招捕盜賊使用本司巳於昨得朝廷指揮帶
糴米内支借米五千石於回易錢内支借一萬貫并支
物貨等紐計二千餘貫應副前去訖今又據前項申述
契勘虔州緣諸縣各有盜賊難於催科及本州官吏有
失措置遂致財賦大叚闕乏目前巳是闕乏錢糧支給
官兵請受今來步諒一軍雖蒙朝廷指揮許於湖南樁
撥錢糧應副文移往返卒未能副目前支遣其轉運司
所撥名色官錢多係本州日前使過即無見存之數又
有軍衣賞給等數目浩瀚本官到任之初委難責辦若
非朝廷特降指揮應副决致誤事本司照對見管朝廷
出賣鈔引錢一面逐急於數内支撥一萬貫并再於帶
糴米内支撥三千石給付本官及牒轉運司將實管錢
米輟那應副虔州目前急闕并劄新知虔州張觷催促星夜
起發前去赴任外所有虔州自餘闕乏錢糧伏望聖慈
特降睿旨施行
貼黃
契勘本司累具奏聞乞將本路上供錢米應副李貴
兵馬支遣却於福建路樁收元曕養李貴軍馬錢糧
起發上供及將本路月樁錢應副步諒軍馬支用却
令湖南樁收元贍養步諒軍馬錢糧就近發往鄂州
未奉回降指揮竊緣本路州縣錢米除上供月樁外
别無寬剩之數若朝廷止令轉運司䟎那應副委是
無所從出伏望聖慈速降睿旨與决施行
乞屯兵江州防秋奏狀
臣竊聞思患豫防與事來輒應者利害相去甚遠平時
不思為豫防之計及事至而應豈不有誤國家之大計
耶目今偽齊之兵為劉光世等敗於淮淝之上其餘破
亡殘黨散走嘯聚往來於淮西之間蘄黃兩州既有岳
飛等軍屯駐鄂渚分布策應照得蘄黃兩州與江州實
為對境蘄黃即江州之脅背江州即江西之咽喉也萬
一敗亡之卒批亢擣虚延入内地使不豫為之計臨時
緩急調發於他郡則受敵之際旁需救援豈不誤事哉
况蘄黃等州與江州煙火相望通淮之路大小十數馬
行不過三四日步軍不過七八日便抵江面若無屯駐
軍馬防拓要害受敵必速池鄂救援非月餘不至何益
於事臣竊謂淮西之舒蘄與淮東之通泰事頗相類京
口無兵則無以護通泰九江無兵則無以援舒蘄舒蘄
不守則江西受敵矣臣巳依指揮將江西等州兵將許
臣勾抽使喚照得江西盜賊巳漸寧息將逐州所屯駐
兵勾抽一半起發分布控扼所有一半仍舊屯駐討捕
盜賊未至净盡去處其隸將兵雖例前去差撥竊慮逐
州占吝不為發遣兼蒙朝廷差到李貴步諒人兵皆在
虔州措置盜賊相去窵遠緩急難以勾抽使喚㳂江一
帶險要去處并無人兵可以分布防守况車駕駐蹕建
康如江州等處最為上流重地又與去年防秋事體不
同理宜分屯大兵以爲控守朝廷必巳行下措置本司
並未曾被受指揮伏望聖慈特降睿旨早賜詳酌施行
措置本路盜賊奏狀
契勘臣去年春夏間到官之初適當旱歲米斗至千餘
錢盜賊稀少蓋緣遠方之民但見朝廷除本路安撫制
置大使意謂所統軍馬必多巨寇皆不敢起小盜隨亦
寧息至今年春因虔州官吏失於撫循引惹生事致周
十隆謝小鬼等殘破屬邑侵犯吉州永豐吉水等縣本
司差將兵前去討捕每頭項不過數百人雖幸殺敗遏
其兇熖使復歸巢穴然兵力單弱不能深入窮其根株
相繼福建路李貴一項軍馬前來與賊相持山林險阻
之地久未有功旁近兇徒窺見官軍勢力弗強皆有跳
踉之志雖去歲豐稔粒米狼戾斗米不過百錢而鼠竊
狗偷紛紛不巳誠有以致之也虔化賴漏八楊三十四
兩項賊徒相繼侵犯撫州勢頗飄暴本司遣統領官王
彦將本部軍馬前去會合臨川知縣王時率弓兵土豪
深入討捕巳招降到楊三十四等其賴漏八等亦為土
豪所殺見擒捕到徒黨數十人付撫州建昌軍推治袁
州萍鄉縣有湖南及吉州太和縣賊徒石鐵牌鍾牛皮
賀和尚等嘯聚作過本司遣申世景下將馬仙將所部
軍馬前去討捕並已招捉了當筠州高安縣近有熊清
等賊徒去城數十里劫掠人戶知縣步汝霖縣尉李聃
年躬親前去討捕為賊所害及殺傷官兵弓手土豪甚
衆本司遣發統領官王彦前去討捕巳擒獲賊首熊清
等八名解赴本司凌遲處斬訖并斬賊徒一十六級見
委廵尉搜捕殘黨惟是吉州永豐縣賊首李安淨出没
於崇仁新淦永豐等縣作過雖中間為王彦殺獲徒黨
一百二十餘人又復嘯聚至今猶未敗獲不逞之徒往
往借其聲勢劫掠村疃本司近巳再遣王彦自筠州前
去會合巳遣軍馬湏管於日下捕獲外撫吉筠袁等州
目下別無作過盜賊惟是虔州周十隆謝小鬼與其餘
已受招安不離巢穴之人如張收等十數項賊徒深慮
秋冬之交結集作過又有劉宣一項賊馬見在本路與
廣東兩界首及古政李才等數千人見在湖南與本路
兩界首來往作過今冬勢湏過為隄防臣巳與新知虔
州張觷商議措置屯李貴步諒兩軍於旁近遣元係本
州招安使臣羅武頼勝錢響等入賊說諭周十隆謝小
鬼張收等今放散徒黨赴州公參與免罪犯不奪巳補
官資其家依舊聽納租税因令挈家居於州城漸次發
遣赴本司聽候朝廷指揮其有不從者會合軍馬討捕
更不招安庶幾革去舊習不至養成後患所有劉宣古
政李才等賊徒一面遣發東南第六將兵前去討捕伏
望聖慈降旨朝廷更賜指揮施行
乞戒約捕賊亂行斫級希求功賞等奏狀
契勘本路州縣管下遇有盜賊作過遣發官兵前去討
捕其統兵招捉官多是逼逐賊徒出界或擒獲到些小
徒伴便於申報捷狀内循習近年體例妄稱與賊見陣
棄頭不斫追殺數十里横尸徧野墮落崖谷渰溺江河
不知其數殘零賊徒別無蹤緒其招到賊火亦不令出
公參及揀選存留強壯人上稱並巳給據放散遂致賊
徒得為姦計聚散出没終不敗獲兼保明功狀難以覈
實推賞本司巳行下統兵官仰今後捉殺盜賊告諭士
卒如遇見陣殺敗賊徒並須要斫到首級赴官騐認其
生擒之人不得殺戮盡數押赴統兵官前騐實解送所
屬根勘如在兩界首討捕不以遠近追襲即不得以趕
散出界為名便行抽回軍馬仍仰統兵官置籍錄記立
功姓名功狀具的確見陣得功因依殺到首級及生擒
人數結狀保明供申以憑委官檢騐陣場覈實推賞仍
戒約不得亂將平民殺害斫級充數希求功賞如本司
覺察得知其統轄官部隊使臣以下並當次第重有行
遣若委有逼逐落崖溺水之人亦仰統兵官騐實保明
的確死損人數同申即不得依前泛濫供報如遇招安
賊火仍遵依前所行指揮盡要正次首領出官公參拘
收器械燒毁寨栅將一行徒伴㨂選強壯堪披帶之人
並行存畱在軍具數申取指揮施行外伏望聖慈特降
睿旨令朝廷更賜詳酌行下庶幾有所遵守
約束統兵官招捕盜賊奏狀
勘會虔州管下見有兇賊周十隆謝小鬼等結集作過
累准朝廷及都督府指揮令本司催督李貴措置招撫
如不聽從即會合將兵討捕本司尋行下李貴催督遵
依施行及一十三次劄下虔州四次劄下東南第六將
催差將兵起發前去會合討捕六次據虔州申承李貴
申周十隆等不從招撫乞差將兵前來討捕巳帖將官
曹綱日下部領將兵前去本司續又五次徑劄下曹綱
催促進發至五月初五日據李貴申周十隆等不從招
撫巳兩次進兵殺敗賊徒外賊首周十隆謝小鬼及自
餘賊徒走散未獲己申虔州乞差將兵廵尉前來會合
討捕至今未到本司遂行下取問本州及將官曹綱具
拆違慢不即起發將兵前去會合因依及具狀申乞朝
廷指揮施行去後又經多日並不曾據曹綱申到巳起
發文狀五月二十二日據虔州五月十四日狀申方稱
見帖將官曹綱部領將兵日起下離前去會合李貴討
捕又未見得委的曾與不曾起發顯是將官曹綱全不
體認朝廷累降指揮及不聽從本司節制致誤會合討
捕走透賊徒緣本州相去虔州及東南第六將地里遙
遠每有行下調發等事動經旬日方到今來本州管下
見有盜賊作過頭項不一似此帥司號令不行緩急必
致誤事欲望聖慈特降睿旨施行
乞將上供錢米應副李貴軍馬奏狀
右臣契勘近蒙朝廷以本路見有盜賊闕兵討捕差到
李貴步諒兩軍人馬除步諒壹軍撥就虔州駐泊巳奉
指揮以月樁錢應副郤令湖南收簇撥還湖北宣撫司
外有一軍見在吉州駐泊雖與步諒人數不相遠然請
受則例過之三倍步諒一軍月費錢四千餘貫米八百
餘石李貴一軍并老小月費錢一萬二千餘貫米一千
四百餘石本司累具申奏乞令本路將上供錢米應副
贍養卻令福建路收簇撥還未奉回降指揮止是令轉
運司䟎那應副轉運司亦别無擘畫止是令州縣自行
措置目今據吉州申錢糧闕乏無可應副竊慮別致生
事臣契勘見今虔吉間盜賊雖節次討捕稍安巢穴緣
巨盜頭首如周十隆謝小鬼劉宣古才尹寳等並未曾
捕獲遞相結集至秋冬之交决須作過若有錢糧贍養
李貴一軍存畱本路彈壓庶幾至時不致猖獗若錢糧
贍養不足日有目前之憂即將來盜賊亦不暇恤李貴
在福建與本路贍養之費惟均而利害相萬俱望聖慈
特降睿旨令朝廷更加詳酌如李貴一軍別無錢糧應
副贍養即乞於岳飛軍中差撥三二千人前來本路就
用錢糧彈壓討捕其李貴軍馬候岳飛下兵將到日發
回福建路駐劄仍乞早降指揮施行
梁谿集卷九十七
