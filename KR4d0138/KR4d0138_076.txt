梁谿集卷七十六宋李綱撰
表劄奏議三十八
乞降度牒撥還兩浙安撫大使司贍軍鹽錢奏
狀
乞差羅選要部兵捍禦猺賊奏狀
乞專責江西漕臣吴革應副錢糧奏狀
相度歸明官任滿輪易奏狀
乞全州免聽廣西節制奏狀
宫祠謝表天申節賀表(䟽附)
明堂賀表
乞降度牒撥還兩浙安撫大使司贍軍鹽錢奏狀
契勘本司近據左朝散郎權通判潭州軍事劉鵬申先
准福建江西荆湖南北路宣撫使司指揮一行大軍犒
設錢計二十四萬貫文令轉運司與本州同共出備内
本州已應副過錢一十九萬貫文外有錢五萬貫文係
令轉運司應副尋申轉運司乞行支撥承轉運判官孫
綬指揮為大軍起發煎廹措置不及再三令鵬逐急就
兩浙安撫大使劉光世差來回易使臣承節郎李傑處
於贍軍回易鹽錢内兊支錢二萬貫文遂得應副大軍
起發不致闕事除已撥還過錢三千貫文外尚欠錢一
萬七千貫文不住據使臣李傑守等撥還乞下轉運司
撥還施行本司尋下轉運司撥還去後據轉運司申尋
拖照得昨福建等路宣撫司大軍在潭州除本司應副
過金銀并徑撥錢應副支用外今來别無錢物可以撥
還已牒潭州照會去訖本司再行契勘潭州通判劉鵬
先借上件錢已是應副福建等路宣撫司大軍起發支
遣了當今來不住催逼申乞撥窠名錢貫緣本司見應
副安撫使司大軍錢糧日逐合支數目不少尚未足辦
委是闕乏别無官錢可以撥還申乞施行臣今契勘本
路州縣自建炎四年以來數遭兵火官司民戶虜劫幾
盡潭州為孔彦舟馬友所據相繼福建等路宣撫司軍
馬到州屯駐措置盜賊每月支費錢三十餘萬貫米五
萬碩并犒設錢二十四萬貫一月計支費錢粮近六十
萬貫又岳飛一軍於本路支費皆以軍期責認州縣剗
刷倉庫科歛疲民公私罄匱自臣到任潭州一行大兵
日用錢粮浩瀚漕計闕乏應副不足委是無錢可以撥
還前項借兊應副福建等路宣撫司支費過兩浙安撫
大使司贍軍回易鹽錢一萬七千貫文伏望聖慈詳酌
特降睿旨從朝廷給降度牒付兩浙安撫大使司充還
上件借過贍軍回易鹽錢施行須至奏聞者
乞差羅選要部兵捍禦猺賊奏狀
准紹興二年十一月二十三日樞密院劄子節文勘會
武岡軍隸屬湖南緣相去本路帥司遼遠與廣西桂府
稍近奉聖旨委廣西帥臣許中遣發羅選要約度事勢
將帶人兵前去武岡軍駐劄共力捍禦猺賊候一向事
寧日方得勾回如羅選要差出不在本司即别選堪倚
仗官兵前去仍令程昌禹差發官兵應援劄送荆湖南
路安撫使司疾速施行臣已備錄前項指揮牒廣西經
略安撫許中遵依遣發羅選要將帶人兵起發前來武
岡軍駐劄并牒程昌禹照會差發官兵應援外今有奏
請畫一事件不項須至奏聞者
一臣契勘江西路尚有潰兵作過及本路郴州
與江西虔州廣東韶州等處接界有鄧裝彭
友等出沒虜掠即目江湖水勢漸長楊么賊
徒猖獗除分屯軍馬捍禦潰兵收捕鄧裝彭
友及會合諸路討蕩楊么外緣本司差去把
截猺賊軍馬不多竊慮觀望事勢轉至猖獗
今來朝廷令廣西帥司就近遣發軍馬同共
措置誠合事宜深慮廣西邊發不多坐費歲
月無補於事契勘臣昨任荆湖廣南路宣撫
使日曾行下廣西帥司於隸將不隸將人兵
一萬五千餘人内揀選二千五百人團結成
一軍輜重火頭在外委羅選要充統制官聽
候緩急勾抽使喚欲乞特降指揮差撥前件
已團結軍馬前來庶幾可以倚仗
一臣近奉聖旨權節制程昌禹等軍馬會合收
捕楊么賊徒已催發進兵討捕外今蒙朝廷
令廣西帥司差發羅選要軍馬前來武岡軍
共力捍禦猺賊竊慮廣西帥司所遣將佐軍
馬既到本路亦合權聽臣節制庶幾不致有
失事機伏望特降指揮施行
一臣契勘本司見管軍馬逐月合用錢糧草料
緣本路州縣累經兵火公私匱乏見今支遣
不繼今蒙朝廷下廣西帥司差發官兵前來
武岡軍其所用錢糧伏望朝廷特降指揮下
廣西路轉運司計備半年合用錢糧前來應
副支遣庶幾不致闕誤
一臣契勘武岡軍猺賊據恃山險出沒作過臣
雖分遣官兵前去捍禦及見一面措置施行
外緣自來攻討溪洞全頼器甲利以長兵多
用神臂弓取勝臣本司諸軍闕少器甲本路
諸州數經兵火及武岡軍累年徭人作過用
兵不已甲仗庫空虚全無可以施設臣先帶
宣撫使司曾行下廣西製造器甲及契勘得
桂州見管神臂弓數多行下經略司取神臂
弓三百張緣併罷宣撫各歸逐路帥司不曾
起到伏望朝廷特降指揮下廣西帥司將造
到器甲及見在神臂弓依數支撥并合用箭
數一就支付施行
右件如前謹錄奏聞
乞專責江西漕臣吳革應副錢糧奏狀
勘會臣先准尚書省劄子節文紹興二年八月十五日
奉聖旨令韓球於已降糴本紬絹内先次兊支絹八千
匹紬二千匹應副冬衣使用仍仰給於建康府寄樁上
供紬絹内依數取撥補還應副糴買及令韓球於江西
上供米内撥三萬碩及於本路合起經制錢内撥五萬
貫應副支使臣於去年十月初一日已後累牒韓球遵
依支撥及委吉州通判高公惕計置起發上件紬絹差
本司准備差遣李&KR1671;等前去江西路催促施行去後至
今三箇月餘韓球並不依數支撥亦無回報今方據吉
州通判高公惕申承韓球牒稱别無紬絹已申朝廷乞
下湖南收簇本色及以見錢相兼支給或乞下建康府
於寄樁紬絹内正行支撥并據准備差遣李&KR1671;等申韓
球百端推托未肯支撥錢米却承臨江軍牒准韓球牒
稱本路所入經制錢不多已申尚書省乞蠲免去訖備
錄申臣乞照會施行臣今照對先提領軍馬之任經過
吉州韓球占恡不應副錢糧留滯師行臣曾具韓球弛
慢奏劾蒙朝廷委江西安撫大使司體究以故韓球挾
此私忿故違前項已得聖旨阻滯不肯先次兊支紬絹
及支撥錢米竊緣臣本路數遭兵火公私匱乏今來潭
州屯兵數萬支用浩瀚委實供贍不繼指准江西支撥
上件錢帛斛㪷到來支遣去冬諸軍已是無衣絹可以
支俵今來又逼合支春衣月分似此韓球挾私不為遵
奉聖旨兊支應副深恐軍士因緣衣糧欠闕别致生事
伏望聖慈詳酌特降睿旨施行仍乞嚴立日限專責漕
臣吳革應副庶幾不致遲誤
相度歸明官任滿輪易奏狀
准紹興二年十月四日尚書省劄子臣寮上言臣竊見
溪洞歸明官應湖南邊郡及二廣皆有自崇觀以來員
數䆮多當時朝廷務要優恤遠人於是添差為諸州郡
指使及添差監酒稅之類意在資以俸給以活其家本
不取其才任及至後來諸州措置隘寨益廣缺人把托
於是又盡令管押兵夫其所管押皆是鄉民其歸明官
生長溪洞初無愛民之意亦不習朝廷法令恣犬豕性
貪婪無厭鞭笞摧辱無所赴愬假如州縣虐政苟或替
移民復得蘇至如歸明官有自歸明至今已及十年十
五年乃至二十年未嘗罷去民之無告無有休已甚者
廣田宅結婚姻所喜則相親所憎則加害黨類既植根
株牽連豈可置而不恤哉議者欲令帥臣籍其姓名同
州縣官三年一易或云只循舊例添差罷其管押兵夫
之事臣愚以謂遠方傳聞難以預度今欲望睿斷詳酌
劄付二廣湖南帥臣因使人之行而面授之俾之密行
措置務令適宜既不令歸明官失所致怨亦不令遠民
受害無已庶得少稱陛下軫念元元之意伏候勑旨十
月四日三省樞密院同奉聖旨令廣南荆湖路帥臣限
五日措置聞奏仍不下司劄送臣施行須至奏聞者右
勘會湖南管下溪峒歸明土官除在本洞彈壓山猺即
無係本路諸州添差職任外其潭衡等州見管添差監
當指使並係廣西湖北管下溪洞酋首初以納土補官
次則注授差遣遷徙出離巢穴以安邊面依條不釐務
亦不差注替人本州常切羈縻其官司自合遵守法令
不可差委幹當及管押丁夫把隘之類臣今相度應添
差諸州歸明官並支與本等請給養贍籍其姓名常切
照管以三年為任雖軍期亦不得差委幹當事務及管
押兵夫把隘等若任滿輪易添差充非緣邊州指使監
當亦不許簽書公事及主管官物之類仍依條候接人
到日方得起發及關報移任州軍照會如官司依前輒
有差委乞朝廷嚴立法禁約束施行
乞全州免聽廣西節制奏狀
據武功大夫滎州團練使知全州軍州事蘇易狀申照
會本州係湖南僻遠邊州昨緣本路盜賊四起鄰路廣
西經略司措置隄備奏乞朝廷割本州隸廣西因此畫
紹興元年九月一日奉聖旨今後遇有軍期其全州許
聽廣西經略安撫司節制互相應援易契勘本州止管
兩縣共有九鄉所入財賦至微累年調發兵馬非泛支
遣浩大又去夏遭孔賊殘破民力凋瘵雖與廣西相鄰
緣係湖南古郡即今本路盜賊未息州縣悉力隄備久
隸本路帥司若更聽廣西經略司節制設有調發本州
兵馬或分屯官兵駐劄不唯難以應副又緩急之際與
本路帥司指揮兩有牽制若一違戾以誤軍事官吏
枉負典憲申乞施行須至奏聞者右臣契勘全州自舊
係湖南屬郡南至桂州雖只二百里其川原道路並不
相接遇全州管下徭賊出沒并别處盜賊侵犯其全州
措置事宜並聽湖南路帥司節制若全州不失隄備則
廣西路更無軍期如去年六月曺成侵犯桂州事勢危
急頼湖南路安撫使司遣發張憲吳錫兩項軍馬自全
州徑入桂州界方始解圍以此顯見全州只合聽受湖
南路安撫使司節制今若令更聽廣西節制不唯一州
難以遵守兩司指揮兼廣西路桂州遇有軍期其事宜
並須先在湖南况今本路武岡軍管下接湖北等處徭
賊作過正與全州一帶溪洞徭人連接臣巳措置調發
兵將及令全州等處團結兵民倂力捍禦掩捕若全州
聽受節制不一深恐緩急調發及分屯軍馬因緣牽制
無所適從有誤臣本路軍事實為未便所據武功大夫
滎州團練使知全州軍州事蘇易前項狀申欲望聖慈
詳酌特降睿旨全州免聽廣西經略安撫司節制如日
後廣西或湖南路有軍期即兩司自相關報應援施行
庶幾各路軍政歸一不致别有侵紊
宫祠謝表
臣某言臣昨任知潭州兼湖南路安撫使准勑差提舉
西京嵩山崇福宫任便居住者奉詔令於侯藩愧無善
狀修香火於琳館叨沭寬恩感懼交深涕泗横集(中謝)
伏念臣衰遲孤跡憂患餘生蒙起廢於丘壑之間使收
功於桑榆之日蕩攘群盜循撫疲民黽勉百為蔑著涓
埃之效積累多釁終煩搏擊之方荷聖度之包荒宏皇
明而燭隠衆毁銷骨雖貽投杼之嗟太陽中天必冀容
光之照解帥閫之重寄還眞祠之舊遊有靦面顔尚叨
餼廪此蓋伏遇皇帝陛下躬天錫之勇智濟國步之艱
難以虞舜好察之心行成湯克寬之政致茲罪戾亦被
保全臣敢不澡雪前非激昂晚節遥瞻軒陛雖無望雲
就日之期自屏山林益勵愛君憂國之志
上天申節賀表(功德䟽附)
臣某言今月二十一日天申節中外稱賀者薰風恊序
炎德鍾祥紀誕節於亨辰對中天之休運(中賀)恭惟皇
帝陛下仁均覆載政懋經綸親總馭於羣才期蕩平於
逆寇豐年助順醜類革心願宏藝祖之開基安斯民於
一怒坐格仁皇之至治嗣寳歴於無疆臣嘗玷宰司外
叨真館七星去國難忘畎畝之忠萬壽稱觴莫預雲龍
之會
天申節功德疏
右伏以中天啓運頼真主以成能率土懷仁宜高穹之
眷命敢因誕節申祝壽褀被海藏之靈文效嵩呼於愚
悃皇帝陛下伏願紹隆大統永庇羣生順風雨於農時
助成妙略配乾坤於聖德坐享遐齡俯及萬方均茲五
福臣無任
明堂賀表
臣某言伏覩今月十五日明堂大饗禮成者與天合德
載隆眷祐之休唯聖為能不忘昭事之意已告成於茂
典仍敷布於湛恩(中賀)臣聞自昔總章以時宗祀發揚
至教必崇簡大之規對越高穹要在精誠之格允屬中
興之運克講合宫之儀恭惟皇帝陛下道妙難名機深
不測憂勤願治惟民瘼之是求寅畏保邦豈神歡之敢
挈爰及郊禋之歲載新路寢之祠氣肅杪秋日涓既望
雲屯移仗雖天步之尚屯宣室受釐實帝心之丕應臣
嘗叨柄任久去天光聞盛禮之舉行徒深爵躍造廣筵
而稱慶莫效鳬趨
梁谿集卷七十六
