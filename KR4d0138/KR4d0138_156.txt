梁谿集卷一百五十六宋李綱撰
文
放鱟文持八齋文
中隱堂上梁文桂齋上梁文
放鱟文
客有饋梁谿以雙鱟者梁谿再欲殺之再欲活之遊宦
西北不饗南食也久矣之鱟也於海物中厥味尤珍以
是義故欲再殺之然觀其形則負介而重遲察其情則
若無罪而就死地庖治之法必以斤斧生加斬剉而後
可食在彼者受無量苦而又一鱟之中有百千子殺一
鱟則百千子皆隨而死在我者造無量業以是義故再
欲活之疑而未決置于庭中是夜梁谿夢二人一大一
小拜於几案之前若從人之遭譴而祈釋者叱之不去
其拜不巳驚魘而寤徐思所以豈疇昔之鱟而為此耶
期以明日尚生則舍之旦而視諸庭中則大小相隨蹣
跚然固自若也梁谿喟然嘆曰嘗一臠之味厭口腹之
欲而使彼受無量苦使我造無量業其輕重為何如因
命小舟載之谿之中流而放焉或者曰萬物之最靈者
人也人不能見夢于人孰謂鱟而能之乎梁谿曰不然
善惡之法皆由心造方予之得是鱟也殺活未決疑而
置之則一念之善已周圓矣彼感于夢寐之間者乃吾
之心鱟何與焉雖然清江之使見夢于元君庖中之蛤
見夢於楊傑自昔以異類而能感通于人以全其生者
多矣奚獨于此而疑之或者又曰鱟生於南海鹹波之
中今置清谿處非其所又喜曝殼于沙泥之上人且見
而取之其於死也何擇梁谿曰不然一心之外無餘仁
一仁之外無餘法吾之放是鱟也赦于刀几而錯於安
全之地知達我心而巳矣處非其所而他人得之吾何
與焉昔齊宣不忍牛之觳觫以釁鐘以羊易之而孟子
以為仁術子産命校人畜魚于池校人欺而烹之子産
以為得其所哉自昔達其心而不恤其往者多矣奚獨
于此而誚之噫有血氣之類者好生而惡死物之與人
均也以強凌弱暴殄天物逓相殺害無有休已故佛菩
薩設為戒律使持戒者戒殺為先今予雖未嘗殺而亦
未嘗持戒則于殺有時而不免焉自今以往當持殺戒
實由玆鱟始姑為文以識之宣和二年四月十五日梁
谿居士云
持八齋文
齋潔也不飲酒不茹葷以潔已焉儒道釋三家皆有齋
其為齋則同而所以為齋則異儒家之齋以奉祭祀而
致其明故君子於齋必變食惟去其物之可昏潰志意
者道家之齋以養神氣而致其清故雖五穀猶將辟之
而况于血毛之薦乎惟釋氏之齋非獨其致清明而巳
也又寓之以愛物之仁脩身之智焉其說以謂有情之
類含血孕氣羽毛鱗介皆具佛性好生惡死與人均也
強弱相陵愚智相欺取于網罟圈牢之間置于刀几鼎
俎之上炮燔臠割以自充飽仁者不為也人之與物萬
死萬生猶如車輪互為高下今食其肉後必報之逓相
噉食無有窮已智者不為也以是義故使之持齋茹蔬
一食永斷諸業有未能者以漸教之或持六齋或持八
齋或持十齋半月一月以達終身非善方便孰能如此
余自今夏觀閱藏教以酬宿志始持八齋凡遇朔望三
日八日必齋雖于肉食未能一切斷去庶幾有進無退
至于永斷而後乃已因為文識之以記歲月使異日無
負斯言有所考焉時宣和二年四月十五日梁谿居士
云
中隱堂上梁文
梁谿十里貫震澤以旁流惠山九峰據兊方而高峙崇
岡茂林環于後梵宫琳館參于前爰卜我居為終焉計
不奢不陋粗合于規模匪丹匪青詎慙于輪奐迨其吉
日舉此脩梁面平池之渟濙旁小閣之崷崒松竹交蔭
蘭菊騰芳不朝市而不山林於焉自適有龜魚而有泉
石可以相娛方將絶學忘憂杜門養拙臥北忩而風至
竊自謂羲皇上人耕南畝而秋成猶可樂堯舜之道引
壺觴而宴朋舊詠圖史以親弟昆優哉游哉聊以卒歲
知足知止夫復何求
兒郎偉抛梁東習習春臯轉谷風舒嘯但能同靖節醉
鄉何必記無功
兒郎偉抛梁南梵宇琳宫氣象參日射樓臺增壯觀風
傳鐘磬助清談
兒郎偉抛梁西九峯秀色照梁谿面野巳開清貴閣臨
流更築釣魚磯
兒郎偉抛梁北千里雲烟瞻紫極山林幸遂麋鹿心犬
馬敢忘天地德
兒郎偉抛梁上璧月珠星森萬象此心惟有彼蒼知屋
漏期無愧于仰
兒郎偉抛梁下大地山河同一馬此心暫寓太虛中一
區聊作逍遥者
伏願上梁之後兄弟無故朋友方来化日舒長獲潛心
于聖道豐年和樂助擊壌于堯民自天祐之吉無不利
桂齋上梁文
螺江入海引朝夕之靈潮雞岫連雲萃川原之爽氣兹
為福地爰卜寓居植雙桂于僧園結數椽之茅宇雖慙
肥遯實獲素心同樂天鑪峰之草堂繼惠遠虎溪之蓮
社迨其吉日舉此修梁突兀東山揖靈源之勝槩苕蕘
西嶺藉高木之清隂翦剔荆榛既開三徑疏治(平聲)潢潦
爰鑿兩池松筠儼以成行荷芰紛而擢秀滋蘭菊以共
畹蓺芝术而接畦嘉橘芬芳綠苞露重荔支璀璨丹實
星垂芳菲不絶于四時泉石粗供于一壑銅瓶夜汲有
風月之陪從蕙帳曉開無猿鶴之驚怨蓬戶常關而雀
羅可設花徑不掃而朋簮自来一觴一咏以暢幽懷三沐
三薰以語至道細推物理洞觀天地之情廣覽前言備
極古今之變嚗然放杖而笑莞爾抱膝而吟餌藥扶衰
願究無生之學登山臨水終諧樂死之心冒危險以全
身已憑天造享優游而卒歲實荷皇恩敢效歡謠聊
陳鄙志
兒郎偉抛梁東日上千峯海氣紅未向扶桑倚長劍且
浮瀛渤看珠宫
兒郎偉抛梁西喬木侵天夕照微但願長庚斂鋩角最
憐新月掛娥眉
兒郎偉抛梁南翠竹蒼松秀色參南極老人疑我是笑
將白髮照澄潭
兒郎偉抛梁北魏闕迢迢拱宸德斗車錯落轉高秋帝
座熒煌明紫極
兒郎偉抛梁上合璧連珠森可仰寸誠何以格蒼穹空
餘縹緲青霞想
兒郎偉抛梁下秋色初来正瀟灑已慚謝傅臥東山更
愧裴公開綠野
伏願上梁之後年書大有運際中興安枕山林之間不
愁羣盜爭席漁樵之侣誰識故侯採薇散髮而為物外
遊樂聖銜杯而得醉中趣放懷自適與世相忘自天祐
之吉無不利
梁谿集卷一百五十六
