梁谿集卷二十九宋李綱撰
詩二十五(自士子歲宣撫荆廣赴長沙以後作三十九首)
蒙恩除荆湖廣南宣撫使知潭州具奏辭免二
首
辭免不允蒙恩遣使降賜趣行不獲巳受命二
首
五月六日率師離長樂乘舟如水口二首
行次昭武展省祖塋焚黃因會宗族二首
道臨川按閱兵將次錢巽叔韻三首
道廬陵遊青原山謁保寧宗老一首
八月十一日次茶陵縣入湖南界有感
次衡州二首
降步諒二萬衆口號四首
不果到南嶽二絶
宿嶽麓寺初入潭州二首
到長沙月餘即上章復丐宫祠以詩陳情寄吕
丞相元直
罷歸二首教習戰艦五絶
初去長沙有感
自長沙至醴陵道中田皆墾闢道傍有築室而
居者
春暮江南道中有感宿疎山戲成一絶
道武夷沖祐觀壁間讀翁士特郎中留題追懷
感愴二首
自水口泛舟如長樂
蒙恩除荆湖廣南宣撫兼知潭州具奏辭免
得罪明時忽六年生還新自海南邊分甘伏死巉巖下
豈意猶還大將權老似廉頗徒喜飯才非祖逖敢先鞭
一封瀝血輸誠懇深冀皇慈為惻然
昔年宣撫兩河間行次覃懷已召還壮志久拚身似葉
巧言終使罪如山士風欺蔽猶前日君命牢辭秪厚顔
回首追思七年事孤危易感涕空澘
辭免不允蒙恩遣中使降賜趣行不獲已受命二
首
聖主隆恩雨露頒特迂星使下天關自嗟犬馬雖衰疾
敢避朝廷正急難龔遂有心安渤海謝安無計戀東山
中原恢復吾何敢且與君王鎮百蠻
頻年巨盜據荆湖自是廷臣計畫迂虎兕儻令隨指擾
瘡痍可使即時蘇上流自昔多雄鎮内静方能備外虞
子賤只憂還掣肘文侯解信樂羊無
五月六日率師離長樂乘舟如水口二首
力疾驅馳為主恩敢辭炎暑道途勤五更鼓角催行色
百里旌旗拂曉雲閩粤乍開新幕府灞陵初起舊將軍
江山滿目難留戀試擁彫戈静楚氛
畫舸連檣泛碧波瀟湘去路飽經過山川煥發旌旜色
將士歡娛鐃鼓歌舊學但曾聞俎豆暮年何意揔干戈
據鞍馬援平生志豈在驪駒白玉珂
次昭武省祖塋焚黃因會宗族二首
不到鄉閭二十秋幸因帝命得來遊過家上塜懷先德
釃酒揮金學故侯季子歸來饒印綬魏舒起廢擁貔貅
自嗟慷慨據鞍客不及當年馬少游
兵火燒殘井邑空谿山依舊夕陽中故鄉自昔悲遊子
壮歲來歸今老翁細認里閭尋樹石怪看旌旆走兒童
王師新定回源盜猶喜田家歲事豐
道臨川按閱兵將錢巽叔侍郎賦詩次其韻三首
平生多難豈能賢恩許猶持閫外權貔虎幸蒙分壯士
桑榆愧已廹衰年枕前鼓角元戎報帳下更籌契箭傳
多少豪英志恢復問誰先著祖生鞭
酷暑脩途起戴星恨無鵬翼激鯤溟折衝未論攘無敵
假道何妨小勒兵試使觸鐃齊作止敢言旗幟益精明
三軍酺醵皆呼舞頼有賢侯守郡城
經綸屯難正雲雷誤沐恩光玷上台報國有心同犬馬
和羹無補愧鹽梅偶持漢節如荆楚幸會羣英共酒杯
更辱佳篇與褒飾珍藏他日詫田萊
道廬陵遊青原山謁保寧宗老一首
老病維摩卧七閩欲邀瓶錫伴閒身愧無拂石眠雲分
來作輕裘緩帶人小隊入山風嫋嫋飛泉出寺石磷磷
煩師更舉西來意一點陽和萬物春
八月十一日次茶陵縣入湖南界有感
憶昔湖南全盛日郡邑鄕村盡充實連年兵火人煙稀
田野荆榛氣蕭瑟我初入境重傷懷空有山川照旌節
試呼耆老細詢問未語呑聲巳先咽自從北騎犯長沙
巨寇如麻恣馳突殺人不異犬與羊至今澗谷猶流血
盜賊縱横尚可避官吏貪殘不可說挾威倚勢甚豺狼
刻削誅求到毫髮父子妻孥不相保何止肌膚困鞭撻
上戶逃移下戶死人口凋零十無八九重深遠那得知
使者寬容失譏察今朝幸覩漢官儀願使斯民再蘇活
我聞此語心如摧平生况有陽城拙行移州縣遣官僚
盡罷科須治姦猾巨蠧推窮付囹圄社鼠城狐掃巢穴
削平羣盜拊瘡痍報政何須待朞月祖宗德澤感人深
周漢正頼宣光哲中興之運期有在庶以涓微助溟渤
少陵酷愛舂陵行千古知心有元結
次衡州二首(重陽日曹成以七萬人過城下赴本司公參)
搖落霜林一半紅瀟湘秋色有無中未尋嶽麓抱黃洞
先到衡陽回鴈峯茱菊有情迎九日旌旗無力舞西風
年年佳節多行路玉帳樽罍幸不空
弄兵赤子滿潢池渤海龔生真吏師欲使循良買牛犢
會須哀痛問瘡痍東南王氣雖方振西北流民自可悲
七萬虎狼皆斂戢廟堂還有阿誰知
馬友餘黨步諒等以萬衆自江西寇湖南破醴陵
攸縣屯於衡山縣界得報即自衡陽率師次衡
山遣兵將夜渡江晨叩其壘賊出不意悉解以
降放散驅虜老弱外得精兵七千人分隸諸將
漫成口號四首
貔貅一夜渡湘江賊壘朝臨盡出降自古成功在機會
周郎赤壁豈難雙
王師破賊凱歌還積甲高於熊耳山盡選精強付諸將
威聲巳足鎮荆蠻
赤眉銅馬與黃巾漢魏收功豈異人駕馭撫綏要有術
從來盜賊本王臣
祝融道上蒼生雨萬事須知總是天宣暢威靈聊塞責
乞身從此老林泉(春初有術者推大衍數有詩云祝融道上為蒼生雨及降步諒之衆正在)
(衡山乃知萬事皆非偶然也)
余兩過湖湘皆以亊阻不到南嶽今自衡趨潭意
謂決可一到又以新討降步諒之衆不果往為
之悵然成兩絶句
衡嶽峥嶸倚太清長時霧雨少晴明我來却恨緣征討
不得祝融峯上行
七年三到楚江邊阻上衡山信鮮緣此去便為歸老計
不知重到是何年
宿嶽麓寺
嶽麓久不到兵戈浩聯綿及玆再來遊蓮宇猶依然隔
江望城郭瓦礫稀人煙十里無草木髠盡羣山顛老僧
舊相識為語當時緣寇騎中宵來烈火光照天殺人知
幾何浮屍蔽長川巨盜繼憑據姦貪爭弄權誅求到骨
髓荆棘生荒田兹山二三刹危甚偶得全至今齋厨室
不給粥與饘步上法華堂試酌白鶴泉泉味儼如昔松
竹自碧鮮端如君子操不為治亂愆(闕)永空堂慷慨不成
眠安得有志士王道還平平太平復舊觀山林寄餘年
初入潭州二首
長沙自昔號繁雄兵火連年一掃空猶有江湖資險固
恨無方略暢威風旁通川陜關河遠下視荆襄指掌中
聖主中興當自此無因借箸感堯聦
昔年假道過長沙煙雨濛濛十萬家棟宇只今皆瓦礫
生靈多少委泥沙寸心報國渾忘老四路宣風静不譁
秪願吾皇假年月直從襄漢定中華
到長沙月餘即上章復丐宫祠以詩陳情寄丞相
元直
衰病投閑不記年誤恩暫到楚江邊布宣威德銷羣盜
循撫疲癃理廢田報國固將求尺寸乞身又欲老林泉
歸歟晩節知無悔頼有元台為保全
余行次衡陽彈壓曹成七萬餘人出湖南境移師
衡山降步諒二萬衆既入長沙次日即遣師降
王進三千人於湘鄉縣七星寨復破王俊三千
餘人於邵州其餘羣盜以次討定凢五萬餘選
擇精銳得萬二千人分隸諸將境内遂安流移
歸業上章復丐宫祠未報間聞有旨廢宣撫司
及以言者罷去有感二首
起廢無因許退藏報恩欲效短中長固知吉甫無張仲
猶冀文侯知樂羊破賊功名嗟寂寞呑燕志氣已淒涼
春鴻秋鷰空來往昭氏成虧可兩忘
大將呼來若小兒片言罷去復何疑才如頗牧猶遭譖
功似韓彭未免危往事幾番萋菲織孤忠惟賴聖明知
歸歟久得山林趣丹荔青蕉正是時
長沙有長江重湖之險而無戰艦水軍余得唐嗣
曹王臯遺制創造戰艦數十艘上下三層挾以
車輪鼓蹈而前駚於陣馬募水軍三千人日夕
教習以二月十八日臨清湘門按閱旌旗戈甲
一新觀者如堵成五絶句以誌之
車船新製得前規鼓蹈雙輪勢似飛創物從來因智者
世間何事不由機
戰艦初成閱水軍旌旗戈甲照湘濱渾人未識舟師制
歎息工夫若鬼神
長江巨浸雖天設控制隄防本在人暇日不為堅守計
臨危何以扼通津
曹瞞百萬瞰江濱誰遣孫郎會解紛滿眼旌旜風浪裏
景升方覺是雞豚
劉裕當年西入關樓船浮渭取長安不施艫櫂争先進
坐使秦人破膽看
初去長沙有感
恭承嘉惠半年餘千里宣風愧術疎豈有恩威思將士
漫勞稚耋擁輪輿魚歸江海身方適鳥出樊籠意已舒
多謝吏民相眷戀使君此去欲懸車
自長沙至醴陵田皆墾闢有築室而居者
年來盜賊若冰銷襁負歸民滿四郊烟雨一犁初破土
江村環堵且誅茅瘡痍不擾生新肉燕雀無虞返舊巢
安集勤斯徒自歎勿令虎兕更咆哮
春暮江南道中
江上風光爛不收一年春物又將休鳴鳩乳燕自相得
飛絮落花如許愁目極關河天杳杳身歸閩粤興悠悠
往來踏遍江南土已約幽人老一丘(臨川遇東林珪相約同老林下故有)
(是句)
宿䟱山戲成一絶
疎山緣熟豈無由暫到人人識故侯臨别慇勤語禪子
秪來託宿不來遊
道武夷沖祐觀壁間讀翁士特郎中留題追懷感愴
二首
昔年曾謁武夷君先遣瑶山入夢魂舊事追尋如電激
此身來往任雲奔羣峯縹緲淩空翠一水縈紆帶雨渾
願向明時乞骸骨誅茅深隠洞中門
昔年曾約武夷孫仙賞心違莫共論地下修文君巳遠
世間多難我猶存題詩屋壁事如昨灑涕烟霞聲為呑
英爽故山應未冺試憑楚些與招魂
自水口泛舟如長樂
行盡青山泛碧溪湖平波穏畫船移春鴻秋燕豈人力
明月清風長我隨萬事糾紛何日了一生襟抱有誰知
落帆巳到釣臺側恰似南柯夢覺時
梁谿集卷二十九
