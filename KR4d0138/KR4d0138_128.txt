梁谿集卷一百二十八宋李綱撰
書二十一
與折樞密第一書與折樞密第二書
與張子公舍人書與向伯恭殿撰書
與陳司諫第一書與陳司諫第二書
與岳少保第一書與岳少保第二書
與岳少保第三書與岳少保第四書
與折樞密第一書
區區造朝之日適當樞密端明近拜之時得與榮觀殊
以為幸主上聖學日躋慨然有恢復中原之志願言展
盡底藴協贊中興以副海㝢之望衰病無堪誤蒙朝廷
付以江西一路之重本欲造膝力辭上恩優渥不容遜
避承命而行苐切皇懼江西當旱暵之餘闕乏尤甚近
得交代胡侍郎書云倉廪空然向去攴給官兵錢糧未
有指准自非朝廷應副决致疎虞已具劄子干告朝廷
乞支撥茶引等錢敢望鈞慈特賜矜察昨嘗以吳元中
事拜聞不知曾因為開陳否公與之素厚而又知其本
末為尤詳如蒙以片言一雪九泉之冤少䘏其家想銜
感於地下何有窮已幸望垂念
與折樞密第二書
竊讀詔書恭審車駕省方親勞將士帷幄謀慮伏計不
無有勤神用某承乏方面衰病日加大懼曠闕廹於防
秋未敢堅為去就止俟觧嚴即申前請仰頼鈞芘終冀
有以覆護之也累告朝廷及都督行府乞遣發防秋軍
馬雖屡被指揮許差至今未有至者竊料廟謨必謂淮
南襄漢屯兵則江西為内地正恐不然預備不虞防患
當於不必防之處古人之言不吾欺也况今車駕時廵
江上上流重地無兵可以控扼何以使某敢任此責藉
使邊報無警虔吉間盗賊未静正以軍單弱無以鎮服
之故若不用之以捍禦外寇則當用之以銷弭盗賊是
朝廷遣兵不為虛設一路士民日夕徯望非獨某以職
守之故所私願也伏望鈞慈垂念不勝幸甚幸甚
與張子公舍人書
某啓子公中書舍人台座人還奉書貺竊審履兹秋暑
台候多福為慰區區同骨肉幸安但入秋以來殊闕雨
澤螟蟘漸生歲事殊可慮也徧禱羣祀及迎請西山羅
漢奉祀於州廨中雷雨立至苐所及不廣闔境殊未霑
足真所謂表意而已聞江東湖南亦苦旱信有時數所
可惜者去歲大稔無本以廣糴耳誤恩遷秩力辭不獲
兩被詔旨不得再有陳請廹於威命黾勉祗受不勝慙
悚自春夏間所苦瘡瘍久不痊愈近因中濕得筋攣之
疾行步蹇緩拜跪艱難加以痰眩動多遺忘憂患之餘
血氣凋耗自應如此但多在假故深慮妨廢職事有誤
一路之寄投閑之請所不敢已輒具劄子干告諸公因
見幸為具道其詳使知非是託疾曲從所懇為望撫吉
筠袁間盗賊悉已招捕了當虔寇見亦寕静付之張守
憲司假以歲月不難平也㳂江未有警急之報乘此丐
罷實非有所規避千萬留意秦相書中懇之尤力必相
照亮實有頼其致助也衰病老懶迂疎拙直皆非今日
可用之才而又羣小造謗不已無罪無辜讒口嗷嗷必
欲中傷豈可不自退藏猶與之較是非曲直哉且如來
書所論數事皆是以無為有唱為險膚之說而聽之者
久不覈實遂據以為然此何理哉本州去歲實催到苖
米一十三萬八千餘碩皆係上供及朝廷支用所得以
贍養官兵者耗剰之數而已正耗每碩三㪷(内五勝係轉運司撥)
(充明會耗)得二㪷五勝為米三萬五千餘碩省耗每碩二勝
為米三千餘碩占米加一折納得每碩一㪷為米八千
餘碩此皆遵奉朝廷非創例也盤量出剰六千餘碩通
計前項凡五萬二千餘碩而州倉月支官兵糧米并諸
縣支遣以歲計之凡八萬六千餘碩除所得耗剰米外
兩次蒙朝廷撥到共二萬碩猶侵支上供米二千餘碩
見具奏乞銷破今以奏檢錄呈以此觀之所傳加耗以
歛民一碩至納及二碩六七㪷其可信乎本州夏税和
買絹去歲麄惡朝廷督責甚峻且退回數千疋責以陪
納盖緣攬納人與受納公吏通同作弊今歲不免約束
措置立定價值猶减他州十分之三(他州十千有餘本州十貫二百)今
錄朝旨指揮并退回絹數立定價例文字去看以此觀
之所傳揀擇太過至民間倍有所費其可信乎本司官
屬自幹辦公事以上與簽廳事每日相見呈覆事可從
者無不從之凖備差遣止是差出幹當委以事務遇有
職事則禀覆待之之禮自有等䧏胡可均也若謂簡於
應接致下情不通則不如此上官世美當兵火之後宰
武寕招撫民戸歸業茶租及額皆應令式諸司相率薦
之此亦常事若有隠匿非因訟訴何由知之此但薦其
職事修舉非薦其行實也若果暴露自有法存豈可逆
料而臆度哉凡此數事皆有司存老兄雖疎謬頗亦諳
練世故何至懵然全不曉此為此說者雖不吾告吾其
知之矣是必近罷去凖備差遣魏申宋彦振也二人者
皆小人有所挾以利口為進身之資者此每疎而遠之
猶懼其凂我胡承公為其所欺頗眤信之敢肆梟鳴真
小人之無忌憚也不然則過客之不滿意者吾老矣豈
能事厨傳供饋以買一時之譽哉大抵詢事須於士人
君子長者用小人之言而疑君子其可乎李倅賢者此
間每事委之如此繆政致煩台念何不以書詢之前遣
羅韓兩幹官至行朝皆士人相見既欵而略不及此何
也大抵今日士風澆薄不知大體而惟小廉曲謹之為
務如帥一路當今日兵革擾攘之際修城池繕噐甲整
軍伍理財賦皆是合做底事稍加意為朝廷立家計以
備不虞則傍緣為謗紛紛惟端坐不事事苟爵禄以度
歲月者則絶口不道往往反稱譽之以為鎮静此俗不
革欲任賢使能以成中興難矣輒有數事申陳朝廷皆
目前利害並錄副本去因見諸公試為道及雖去意已
浩然猶未能忘懷庶有補於萬分之一也鳳閣已幾年
矣雖隂德在人者必多然見於行事殊未有聞何也方
今僣叛憑陵國勢廹蹙時事搶攘民多凋弊居獻酌論
思之地豈可效承平時養資望戀寵禄而嘿嘿哉如前
奏所陳以虛數督財賦以關子責和糴等事不知曾經
鳳閣鸞臺否此等事放過孰不可過毛舉細故以塞責
非所望也有自行朝來者詢問之但云善事貴人不知
其他何以得此聲於梁楚間也自十餘年來見相識故
舊間有忍窮餓自守者意謂風雨不渝金石不變真若
可信一旦得少官職滋味遽失所守便不復知有親故
者多矣富貴易得名節難立勉自標建勿傚俗子之趨
操也宫祠之請繼此當再具奏又不得請即掛冠矣山
林深處求一席地息念灰心以究無生之學此外無足
言者千萬努力為器業自愛
與向伯恭殿撰書(正月二十六日)
某頓首啓伯恭都運殿撰使座近人還上狀計已呈浼
使至辱教貺竊審履兹新元台候多福感慰無量承被
宸翰正薌林之號且得旨按察浙東諸郡遂為天台鴈
蕩之遊可謂盛事趙正之出示唱和長短句便覺勝趣
在人目前良健羡也輒次韻以發千里一笑得勿他示
為幸區區承乏豫章忽見改歲衰病相仍難堪繁劇已
再具奏力祈閑散期於得請亦欲卜居浙東不知有地
見容否雖已致書趙相謀一居止處更煩伯恭過日試
為詢訪民居僧舍無不可者但得稍寬凉可以度夏為
佳異時車駕移蹕建康儻遂可歸無錫守墳墓治田園
為終焉之計此外亡足言者近來出入紛紛但轉使高
僧厭世情耳泰發之召必已到行朝不知果能用之否
伯恭淹回之久禁近之拜想在朝夕士論已遲之矣世
事如影隨形有而非實不以道眼照之有甚是處吾儕
老矣切當留意於此或有所聞願以見教也末緣會晤
敢冀以時為國自厚前對光寵
與陳國佐司諫第一書
某頓首啓國佐司諫台席近以倥偬稍疎修問苐深馳
仰每於舍弟書中聞動静頗以為慰見邸報伏承進對
繼有諫垣之除高名大節素簡上心諒惟敷奏展盡底
藴大合天意正論有託士夫交慶即日計已供職秋暑
未闌伏惟台候多福正阻披承敢冀為國自厚前對光
寵
某再拜區區抵豫章行四月矣初至之日適當旱暵之
餘倉庫匱乏饑民滿野料理錢糧推行賑濟雖細務率
皆躬親踰月之後方稍就緒今幸雨暘時若遂成豐年
早稻倍穫秋田可望米價頓减物情少蘇誠拙者之幸
但秋氣已深邊事方棘乞兵于朝止云關送都督行府
累告行府止云見議遣兵目今軍馬止有申世景下千
餘人以一路十數郡付一書生使談笑折衝恐無此理
况江西上流之地去偽境不遠緩急何以支梧實難虛
任此責近上章丐宫祠蒙恩降詔不允朝夕當再具奏
期於得請也辱照素厚漫及此幸冀亮察
某再拜當朝廷多事之際在諫諍之列所當論者豈可
一二數國佐閑退之久静中所閱多矣方睿主虛心開
納之秋諒知無不言更冀脱略細故指陳今日利害安
危之大者使上心洞照中興之本則天下受賜多矣士
大夫奔競之風興訛造訕之態尤甚於往日變換白黑
顛倒是非此風不除實為中興之害願公委曲明白為
上言之所補非淺淺也僣易僣易
與陳國佐司諫第二書(十月初二日)
某咨目再拜國佐司諫台席近人還辱教答慰勞有加
殊佩鄭重之意初冬薄寒伏維台候多福區區承乏豫
章蒙免粗遣邇來探報紛紛皆謂寇偽聚兵陳潁間意
欲窺伺淮西江右適得蘄州移文賊馬已渡淮而南步
騎相繼勢頗猖獗淮西諸州朝廷既許移治則自江而
北全無屏翰殊可憂慮某昨到行朝即乞本司合得軍
馬錢糧之半以備防守前後申陳莫知次𢾗竟不蒙差
撥議者多謂重兵屯淮淝襄漢則此方為内地故兵不
必遣某竊以為不然兵行詭道正如賊風之中人必乘
間隙所當防者乃在不必防處屢以此說獻於諸公不
蒙采覧今乃果如所料江西兵將單弱之甚㳂江要害
去處並無兵可以控扼朝廷雖近降指揮令岳飛摘那
一項軍馬來屯九江然飛方駐軍襄陽相去遼遠何時
可到自非朝廷遣兵為本路防守之具别擇驍將銳兵
與岳飛相夾擊渡淮賊馬則邪氣深入之患未易言也
輒錄請兵奏狀劄子副本拜呈進對從容間能為一言
否此國事也所繫甚大願深思之王師與賊相持之久
有師老財費之患廟謨處此當有成策然嫠不䘏緯之
憂日以深矣年來衰病日思退休當此繁劇尤不能堪
又不知能僥倖防冬無疎虞否也責之使守而不與其
守之之具或有曠敗咎將誰歸中夜以思不寒而慄欲
復為洞霄散吏安於山林豈可得也邇來進對啓沃必
多傳報之章深慰士論人主之要止在知人治亂安危
無不在方寸間願反覆及此所補非淺淺也無緣面談
但有馳跂敢冀以時自重前膺禁近之拜謹奉咨目不
宣
與岳少保第一書
某咨目再拜宣撫少保麾下近者專人上狀伏審已獲
呈浼中夏溽暑不審邇來動静何似伏惟哀慕之餘孝
履支福竊承有旨起復再降指揮不許復有陳請宣撫
少保以天性過人孝思罔極銜哀抱恤猶未祗受雖士
論歎仰而某深竊疑之何則君親之分一也孝於親忠
於君勢難兩全古人執親之喪而有墨以即戎絰而從
政者不敢以私害公也上眷倚之隆以方面之重奪情
視事國有常制豈可稽留明命以私恩而廢公義哉誠
願幡然而起緫戎就道建不世之勳助成中興之業上
以副委任之意下以慰士夫之望方所以為逹孝也辱
照知之後敢布腹心幸冀恕察無緣承晤但有馳跂敢
冀為國自重茂對光寵
與岳少保第二書(十月初二日)
某咨目再拜宣撫少保麾下自聞大旆進討不果通記
室之問苐深馳仰逓中辱書貺殊佩鄭重之意初冬薄
寒伏惟揔戎多暇台候萬福屡承移文垂示捷音十餘
年來所未曾有良用欣快伊雒商虢間不見漢官威儀
久矣王靈乍及所以撫循之者無所不至想見人情之
懽悦也繼聞駐軍襄鄧其所摹畫想益宏遠朝廷遣使
臣降賜輕齎者絡繹於道本路漕司亦竭力辦集錢糧
轉逹郢鄂比來想不至匱乏所願上體眷注乘此機會
早建不世之勳輔成中興之業深所望於左右也累日
來探報紛紛皆謂寇偽聚兵陳潁有窺伺淮西江右之
意聞朝廷已劄下使司摘那一項軍馬順流前來九江
措置防守必已頥旨遣發本路以朝廷不曾撥到兵將
㳂江要害去處並無控扼方以為憂今得依芘為幸多
矣更冀選擇精銳早與調發辱照素厚想不待喋喋也
適間又得蘄春報賊馬已渡淮而南其意非淺願遣諸
將邀擊之可以成功少保大軍所臨無不摧滅者此寇
乃送死耳然蜂蠆有毒亦不可忽幸冀留意正阻披承
千萬為國自重前對光寵
與岳少保第三書
某咨目再拜宣撫少保麾下近專遣使臣奉狀諒獲塵
浼天氣益冷伏惟揔戎多裕神所聽勞台候萬福前書
嘗以朝廷探報寇偽於陳潁間聚兵三萬人有窺伺淮
西江右之意得旨於使司分撥一項軍馬前來江州屯
駐拜懇早賜差撥未奉來報近據蘄黃州探報賊馬已
渡淮攻圍光州今已半月餘日人數厚重萬一光州失
守即定犯蘄黃㳂江一帶如興國九江皆是要害去處
並無兵將控扼勢已危廹日夕顒望使司遣兵前來屯
九江敢冀垂念選擇精銳軍馬得萬人左右可以分布
㳂江控扼保全一路實受大賜素辱知照必蒙應副也
聞使司軍馬屯駐武昌者尚多如得就便差撥順流前
來釋此憂懸良深感戢仍先得公文示及所差將佐
使臣軍兵等姓名人數為幸昨蒙諭欲還武昌近殊不
聞動静必是且為屯駐襄陽之計艱難危急之秋切望
益勵壮猷仰寬主上西顧之憂或有近日探報得併錄
示為望正阻參承敢冀為國自厚前對褒寵謹奉咨目
布執事不宣
與岳少保第四書(十月十六日)
某再啓近者有旨就少保軍中撥一項軍馬屯駐九江
措置控守適當賊騎侵擾光州已嘗關報使司必蒙差
撥今賊騎雖退未測所向正須隄防敢煩頥旨選差精
銳兵將早與調發以副一路士民之望不勝幸甚
某再啓竊承目疾為梗邇來計已痊復戎事方興朝廷
以荆襄大計仰成少保願言益勵壮猷早建大勲為中
興功臣之首誠所望於左右也辱照輒爾及此悚息
某悚息方作書欲遣人間得轉運司公文關報使司已
遣發官兵五千人併車戰舡等前來蘄陽屯駐方本路
闕兵控扼之時乃蒙調發軍馬隔江照應豈勝感戢但
九江最為本路要害去處與舒蘄對境㳂流一帶並無
防守皆係使司錢糧經由之地不可無兵以備不虞如
得更遣發三五千人屯駐九江庶幾一路可頼以保全
受賜非淺淺也荷照之厚必蒙應副干凂悚息
梁谿集卷一百二十八
