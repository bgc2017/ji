梁谿集卷一百五十二宋李綱撰
迂論八
論光武太宗身致太平
論治盜賊論形勝之地
論江表
論范蠡張良之謀國處身
論秦隋之勢相似
論光武太宗身致太平
自古撥亂之主身致太平未有若光武太宗者也光武
發跡昆陽破尋邑百萬之衆杖節渡河誅王郎擊敗銅
馬青犢赤眉之属張步隗囂皆身在兵間冒鋒鏑履行
陳自平隴蜀之後知天下疲耗思樂息肩偃武事脩文
教非儆急未嘗復言軍旅太子問攻戰之事則不答臧
宮馬武之徒請擊匈奴則報以不如息人每旦視朝日
昃乃罷講論經理夜分而寐雖身濟大業而兢兢如不
及故能明慎政體總覽權綱量時度力舉無過事享國
三十餘年海内稱治太宗起義兵晉陽斬宋老生擊敗
薛舉仁杲破劉武周走宋金剛擒竇建德降王世充皆
身為大將削平僣竊四方遂定既即大位知守成之為
難委任房杜與謀大政而魏鄭公王珪馬周之徒諫必
行言必聽以仁義治天下數年之後天下大治蠻夷君
長襲衣冠帶刀宿衛東薄海南踰嶺戶闢不閉行旅不
齎糧取給於道幾至刑措享國二十餘年夫以光武當
王莽之餘太宗當隋煬之後身平禍亂創復大業不數
年間遂致太平享國長久者彼誠知君道而雄材盛德
足以致帝王之隆也故履患難而無懼懾之志處安樂
而無驕逸之心太平之治其應如響不其然乎善哉魏
鄭公之言曰五帝三王顧所行何如耳黃帝逐蚩尤七
十戰而勝其亂因致無為九黎害德顓帝征之已克而
治桀為亂湯放之紂無道武王伐之湯武身及太平然
則聖帝明王所以撥亂致治者類皆如此彼後唐莊宗夾
河數十戰而後勝梁一得位號遂肆驕逸不旋踵而失
之矣尚能致治也哉
論治盜賊
治盜賊者如醫之治痰涎夫痰涎乃吾之真氣所以為
津液者也支體之運動關膈之升降皆以津液為本至
於聚而為痰涎則必失于調衛而外為邪氣之所傷内
為寒熱之所薄而致然也至其甚則能害人之命盜賊
乃吾之赤子所以事農桑者也上下之相治室家之相
保皆以農桑為本至于散而為盜賊則必失於拊循而
外為姦民之所脅内為饑寒之所廹而致然也至其甚
則能亡人之國良醫之治痰涎以藥化之使復歸乎津
液則其身安而不善治者一切以毒藥攻之必有偏廢
之患良吏之治盜賊以術觧之使復歸乎農桑則其國
寧而不善治者一切以兵力勝之必有凋耗之弊此不
可以不察也昔者渤海盜賊並起宣帝選用龔遂為太
守而謂之曰君欲何以息盜賊而稱朕意遂對曰海瀕
遐遠不霑聖化其民困于饑寒而吏不恤故使陛下赤
子盜弄兵于潢池中耳今欲使臣勝之邪將安之也帝
曰選用賢良固欲安之遂曰治亂民猶治亂繩不可急
也惟緩之而後可治臣願無拘以文法得一切便宜從
事上許焉於是盜賊悉平民安土樂業故善治盜賊者
如龔遂可也雖然此特盜賊之初其在郡縣而良吏得
以治之者耳至于巨盜如漢末之黃巾唐末之黃巢則
其疾已深非以毒藥攻之不能去也雖攻而去之真氣
散而身亦危矣故黃巾破而董卓曹操因以亡漢黃巢
敗而朱全忠李克用因以亡唐兹非其證歟
論形勝之地
自古帝王之興必先據天下形勝之地以為根本故高
祖保關中而守之以蕭何光武保河内而守之以寇恂
皆深根固本為不拔之基以制天下利則伸而進可以
勝敵鈍則蟠而退足以堅守雖有困敗而終濟大業者
其建策然也曹操之起荀彧勸其先定兖州唐高祖之
起太宗勸其先趨長安故能卒有中原而定天下豈非
以高祖光武為法乎至于不立根本而浪戰雖力勝兵
強百戰百勝一跌則失之矣此項羽李密之所以敗也
論江表
江表自孫氏三世經營之然後能立國以權之智勇因
父兄之資能駕馭豪傑而得士有周瑜魯肅呂蒙之徒
以為腹心有甘卓凌統黃盖之徒以為爪牙據有荆楚
閩粤之地稱帝最後而享國最久故能抗魏連蜀成鼎
峙之勢至晉而後亡其後晉元帝因之興于江左有王
導以為謀主有顧榮賀循紀瞻之徒以從民望有郗鑒
陶侃温嶠之徒以處方鎮凡荆揚閩鄂要害之地悉置
重鎮擇名帥屯銳兵以控扼之故能保有東南中原雖
紛亂而一方晏然強臣雖屢叛而卒以平定至謝安得
政而區處藩維授任將帥各得其所故能以偏師破苻
堅百萬之衆而晉室遂安享國百有餘年而劉裕取之
以為宋宋亡而蕭道成取之以為齊齊亡而蕭衍取之
以為梁梁亡而陳霸先取之以為陳至隋然後平陳而
定海内南北混為一區隋亡蕭銑起于江東而李靖擒之
唐遂并有天下及其亡也楊行密據江淮而李氏因之
遂以江南為後唐至周世宗盡取淮南之地而以江為
限則李氏國已危矣宋興命將帥下江南如探囊中物
盖自六朝既廢歴隋唐三百餘年其所以立國控扼之
跡既已蕩平而李氏區區僣竊于亂世遇真主則折北
不支固其理也國家奄有四海垂二百年東南之民習
於治安不識兵革而古之所謂重鎮要害之地名城堅
壘悉已隳廢又無宿將重兵以鎮之盖在六朝為邊圉
而在國家為腹心其勢不得不然也今朝廷既舍中原
不復料理而又不為保東南之計考按古跡命帥屯兵
以為藩籬而區區偷取目前之安緩急則南渡恃江以
為固及廹則又遠徙以避之以此為策雖保一隅未見
其可而欲坐享六朝之利盖亦難矣而况大於此者乎
論范蠡張良之謀國處身
范蠡張良其所以謀國處身者何其相似也方句踐棲
于會稽范蠡勸其卑身以事吴厚賂太宰嚭以解其難
而謀所以報吴者及句踐乘吴之弊而伐之復棲吴王
姑蘇之上求哀請命而句踐不忍欲赦之范蠡獨以為
不可援桴進兵卒刎其頸句踐既霸蠡以書辭句踐乘
舟浮海以行終身不反而大夫種遂賜劒以自殺方高
祖困于鴻門張良勸其屈已以謝項羽深交項伯以脱
于禍而謀所以破羽者及高祖還定三秦與楚相持於
滎陽成臯間既割鴻溝以為界羽解而東高祖亦欲罷
兵歸國良獨諫曰此天亡之時不因幾而遂取之此養
虎自遺患也漢兵追羽卒滅之高祖既帝良道引辟榖
杜門不出欲從赤松子遊而韓彭英盧皆被葅醢雖蕭
何不免縲紲之患故夫智謀之士處困阨之時能忍辱
以伸其志當事幾之會能决斷以收其功功成名遂能
高舉遠引以全其身微二子吾誰與歸
論秦隋勢之相似
自周之衰而天下裂為戰國至秦始皇然後并六國而
稱帝自晉之亡而天下分為南北朝至隋文帝然後混
南北為一區彼始皇隋文皆有雄材大略過人之聰明
其所建立又有卓然傑出于後世者方駕馭將帥削平
四方據關中金城之固而都之以臨制天下其意皆欲
傳子孫于無窮然而身沒而國危皆以二世而遂亡者
失所以為君之道繆所以為治之術亡所以維持天下
之具不知其子而付託非其人也夫人君之道秉本執
要簡而常逸元首叢脞則萬事隳墮此不易之理也至
秦隋則不然以察為明以苛為德竊竊然惟恐人之軋
已而奪之權故始皇衡石量書隋文衛士傳餐皆日夜
有程不中程不得休息天下事無小大皆决于上丞相
大臣不過受成事奉行文書而下皆持禄欺謾以取容
此風不改卒至于亡故曰失所以為君之道者此也古
之王者得天下以仁雖取之以干戈而治之以禮義其
善政美化必有以深結其民之心而信厚和平必有以
變移其風俗故三代之所以享國長久者用此道也至
秦隋則不然彼見所以取天下之難而常有猜防不安
之心以為不決于法刻削而急持之則後世且復分裂
而為敵國有曩者英雄割據之患故始皇剛毅戾深樂
以刑殺為威專任獄吏而親幸之海内愁苦無聊而陳
勝項籍奮臂大呼天下響應秦遂以亡隋文亦制為嚴
法峻刑以杜天下之變謀臣宿將誅滅略盡元元不勝
其毒而楊元感李密倡之群盜蠭起天下大亂塗地而
不復振借使秦隋已并天下而以仁義治之惠澤在民
雖有胡亥煬帝之不肖天下必思所以繼其後而奉之
者其亡不若是之遽故曰繆所以為治之術者此也古
者立國未嘗私有天下必封建親戚功臣以為藩屛資
其犬牙磐石之勢以夾輔王室故商周之王皆幾千年
夫豈無僻王頼諸侯扶之以定其國彼秦見周衰而諸
侯更相誅伐天子弗能禁也以為天下之所以戰鬭不
休者以有侯王於是罷侯置守分天下以為三十六郡
其地東至海西至臨洮南至北嚮戶北並隂山至遼東
身有海内而子弟為匹夫内有姦臣之禍外有大盜之
虞一夫作難九世隳廟而莫之救彼隋之所以亡者亦
無以異于秦故曰亡所以維持天下之具者此也古者
立嗣以為國本既得其人而又付之可以託六尺之孤
臨大節而不可奪之大臣故本定而國安朝委裘而天
下不亂武王欲立成王則託之周公武帝欲立昭帝則
託之霍光此周漢之所以隆也始皇有一長子扶蘇怒
其正諫而使北監蒙恬于上郡沙丘之事雖為璽書以
召之而付之趙高故得與李斯同為姦謀而胡亥卒以
奪嗣隋文有一太子勇聽䜛譛而幽囚之臨終以廣失
禮雖有召勇之言而付之楊素故卒及于大故而煬帝
得肆其欲故曰不知其子而付託非其人者此也秦隋
相去千有餘載其所以混一海㝢傳二世而遂亡與夫
所以致亡之道皆若合符節書所謂與亂同事㒺不亡
者也然秦亡而漢繼之傳二十餘主享國四百年隋亡
而唐繼之亦傳十八帝享國三百餘年自三代以來未
有與之比隆者然則秦隋者其漢唐之驅除乎不然何
其興之盛而亡之暴也
梁谿集卷一百五十二
