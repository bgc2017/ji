梁谿集卷九十四宋李綱撰
表劄奏議五十六
道君太上皇帝升遐慰表
寧德皇后上僊慰表
乞推廣孝思益修軍政劄子
車駕廵幸建康起居表
論建中興之功劄子
論舉直言極諫之士劄子
乞不必遠召將帥劄子
乞差兵會合措置處寇奏狀
道君太上皇帝升遐慰表
臣某言今月初六日准尚書省劄子正月二十五日三
省樞密院同奉聖旨何蘇奏使迴得大金國右副元帥
書具報道君太上皇帝久違和豫厭世升遐禍變非常
五情崩潰叩地號天無所迨及凡在臣庶悉同哀慕臣
已率在州官吏於今月初七日舉哀成服訖者國家鍾
九六之運鑾輿有沙漠之行遽厭棄於人寰遂上賓於
帝所徒抱遺弓之恨莫聞憑几之言臣民痛心天地改
色臣某誠哀誠痛頓首頓首伏以道君太上皇帝聖由
天縱道本生知儲精十閏之間圖治百王之上遜禪侔
於堯舜憂勤過於禹湯適遭醜類之憑陵因致翠華之
播蕩關河萬里霜露十年朔野馳心猶佇八龍之返使
軺通問空纏九土之悲恭惟皇帝陛下備極人倫敦崇
聖孝孺慕不忘於宵旰深思欲見於羹墻嘗膽枕戈夙
講奉迎之計問安視膳阻伸致養之誠罹此閔艱何以
堪處伏望為宗社之大計副生靈之至情少抑聖懷俯
從禮制冀昊穹之悔禍乘將士之奮忠報不共戴天之
讎神人所助建中興復古之烈華夏永寧
寧德皇后上仙慰表
臣某言本月初六日准尚書省劄子正月二十五日三
省樞密院同奉聖旨何蘇奉使迴得大金國右副元帥
書具報道君太上皇帝久違和豫厭世升遐寧德皇后
亦已上仙禍變非常五情崩潰叩地號天無所迨及凡
在臣庶悉同哀慕臣已率在州官吏於今月初七日舉
哀成服訖者天柱傾而絶地維日華虧而沈月魄矧陟
方於遐域尤軫慕於聖懷承命震驚拊心摧殞臣某誠
哀誠痛頓首頓首伏以寧德皇后體儷宸極德合坤靈
上皇資内助之賢淵聖嚴母儀之奉徽音流乎海宇懿
範著於宫闈遭國步之艱難從鑾輿而出狩惟備嘗於
險阻致或爽於興居問寢龍樓莫遂九重之養傳音沙
漠空遺萬國之悲恭惟皇帝陛下夙藴孝思永懷慈訓
以富貴崇高而不得盡人子之志以兵威強盛而未能
報敵國之仇忽凶訃之遽聞諒至情之曷處念四海亂
離之未靖膺兩宫寄託之匪輕嘗膽有為冀刷憑陵之
恥茹荼雖痛願寬哀慕之情用慰在天之靈是為報親
之義
乞推廣孝思益修軍政劄子
臣伏覩皇帝陛下以奉使何蘇回得金國右副元帥書
報道君太上皇帝久違和豫厭世升遐寧德皇后亦已
上仙聖情追慕孝思罔極顔色之戚哭泣之哀羣臣不
忍仰視傳於四方莫不殞涕雖遵國家舊制以日易月
而宫中自行三年之喪雖俯徇宰執百官之請七降批
答始以軍事方棘不得己而從之猶施素幄聽政於几
筵之側聖孝隆厚度越百王簡冊所載未之有也臣聞
之禮經曰父母之讎不與共戴天為匹夫而能復讎者
前史美之况於萬乘之主乎金人不道以其詐謀陵中
國破都城邀兩宫以北狩而置之漠北苦寒之野飲食
衣服醫藥皆不得如意以至大故此陛下不共戴天之
讎也訃音之來既不以時又以朝廷新有武功始遣使
回具報凶問皆其姦計豈誠意哉遣發使人奔問諱日
奉迎梓宫在人情固不可後然或從或違處其度内皆
未可知臣恐議者又以此為敵人之重有害於吾自治
自彊之術則在朝廷不得不先定其策也自建炎以來
為和議所誤專務退避國勢日蹙主威日削失天下者
太半方幸近年天啓宸衷悟和議退避之非為治具進
討之計天聲漸振寇偽震讋將有恢復之期儻或緣此
墮其計中小不忍以亂大謀則為害有不可勝言者矣
昔新城三老說高祖曰明其為賊敵乃可服高祖聽之
三軍縞素為義帝發哀率諸侯東嚮以誅項籍而漢楚
勝敗之勢遂分今陛下詔屯邊將士不用舊例盡為道
君太上皇帝舉哀其策得矣臣聞將士感憤至有感哭
連日不輟者人心戴宋追思道君太上皇帝恩德久而
不忘於此可見臣願陛下順人心承天意益廣孝思施
之行事枕戈嘗膽修政攘戎以報不天之讎以刷中國
之恥一飲饍一寢興無不以兩宫大故為念則必有合
於天人之願者矣匹夫之孝感動天地至有魚躍于冰
筍生于冬者而況陛下貴為天子富有四海孝悌之至
通于神明聖心感格所欲其有不從者哉臣以愚直荷
道君太上皇帝知遇雖嘗抵牾終不棄捐奉迎南都恩
撫甚渥聞問哀慟不如無生惟有孤忠願納之陛下故
敢罄其狂瞽不避斧鉞之誅妄有獻陳伏望聖慈不以
人廢言與五六大臣深議而力行之天下不勝幸甚干
冒天聰取進止
車駕廵幸建康起居表
臣某言伏覩都進奏院報車駕以二月二十七日進發
廵幸建康府者乾旋坤轉共知天意之回雷動風行頓
覺皇威之暢御六龍以于邁屯萬乘於要區三靈歡欣
四海呼舞(中賀)竊以江左之形勝莫如建鄴之雄渾自
昔稱帝王之州於今為東南之會控引淮海襟帶江湖
豈惟民物之阜蕃寔乃舟車之輻凑玉麟神璽晉以中
興虎踞龍蟠吴資用武兵戈之後王氣方隆皇帝陛下
慨國步之多艱憫帝都之未復因之天險濟以人謀高
祖之固關中戰必勝而攻必取光武之保河内利則伸
而鈍則蟠赤縣神州行遂定都於河洛靈川沃野聊兹
臨幸於江山方將張皇六師震疊中土駕馭貔虎翦屠
鯨鯢掃陵寢之氛埃葺宗廟之鐘虡恢復故境再臻太
平而臣誤被宸恩濫當閫寄雖長隄新廐竊慕於韋丹
顧重鎮上流有慙於温嶠心馳魏闕莫參鴛鷺之行地
近日畿益傾葵藿之志臣無任瞻天望聖激切屏營之
至謹遣左朝奉郎充本司幹辦公事韓岊詣行在所奉
表起居以聞臣某誠惶誠懼頓首頓首謹言
論建中興之功劄子
臣伏覩車駕以仲春令辰發軔吴門廵幸建康斷自宸
衷不貳不疑慨然有恢復土宇掃清中原拯濟烝黎戡
定禍亂克翦大憝刷耻復仇之志天下臣子莫不望風
跂竦抃蹈踊躍願少須臾無死以觀中興之功誠甚盛
之舉也臣竊觀自古建功立事扶持社稷之臣未嘗不
以立志為先申包胥聞伍員有覆楚之言則曰我必存
之其後哭秦庭以乞師卒如其志張柬之語武氏於荆
南江中其後卒復唐祚垂祀三百一夫發念其烈如此
而況以聖明之資為萬乘之主乎高祖之志見於不肯
鬱鬱久居漢中而與韓信論定三秦之策光武之志見
於披輿地圖於信都城樓上與鄧禹論天下大計此皆
志定於前功成於後初似落落難合而卒能建大功立
大名定大業功施於當年名垂於後世載在典冊不可
誣也恭惟皇帝陛下天錫勇智運屬艱難遵養時晦之
久應機立斷幡然改圖思欲撥亂興衰光復祖宗之大
業故親總六師以臨江表捨去吴越而幸建康漸為北
伐之計志慮規模可謂宏遠矣臣願陛下益廣聖志擴
而充之與神為謀日新其德勿以去冬驟勝而自怠勿
以日前粗定而自安凡可以致中興之治者無不為凡
可以害中興之功者無不去有所規畫措置必以天下
為度必以施於長久可傳於後世為法則中興不難致
矣夫中興之於用兵止是一事要以修政事信賞刑明
是非别邪正招徠人材鼓作士氣愛惜民力順導衆心
為先數者既備則士奮於朝農安於野榖粟充盈財用
不匱將帥輯睦士卒樂戰用兵其有不勝者哉方今黠
寇雖強不仁不義專務變詐暴虐以脅制天下神怒人
憤莫之與親自古豈有如此而能久立國者正如隆冬
固隂沍寒層冰千里陽和既回應時消釋此理之必至
無足怪也昔者范蠡說越王勾踐以持盈者與天定傾
者與人節事者與地句踐用之國以富強然又必以人
事與天時相參然後乃能成功遂以報吴臣竊觀國家
去歲諸路豐穣今春雨𤾉調適又將豐歲是在我者得
天時矣正當修人事以應之以我之無釁待彼之有釁
則戡亂定功役不再籍夫何遠之有臣以固陋自靖康
以來與聞國論獨持戰守之策不敢以和議為然今十
有二年矣孤危寡與屢遭謗誣仰頼聖明曲加照察脫
身九死之濱今得承乏待罪方面恭聞戎輅臨駐江干
將大有為以成戡定之烈欣幸之情倍萬常品顧雖衰
病尚庶幾未填溝壑間獲觀陛下恢復中原攄憤千古
志願畢矣輙罄狂瞽干冒天威
論舉直言極諫之士劄子
臣伏覩二月九日手詔以太陽有異氛氣四合令中外
侍從之臣遵前後詔書各舉能直言極諫之士一人將
諏以過失次第施行用承天意有以見陛下克謹天戒
思聞讜言銷弭變故以助中興之運甚盛德也臣竊考
西漢舉賢良文學之士詳延于庭如董仲舒公孫弘晁
錯之徒不過對策一篇指明時政得失至本朝設賢良
方正能直言極諫科始有進卷及試六論乃對廷策其
六論題雜出於經子史注疏之間所以求卓識洽聞之
士號為制科其得人如富弼張方平夏竦皆致宰輔其
次如錢易錢明逸孔文仲武仲蘇軾蘇轍兄弟之流皆
為名士論議有補於國家然制科之舉貫穿古今汪洋
浩渺非強記博識積以歲時未易能究其業所以朝廷
近年復置此科未有應令者無足怪也今者陛下以天
變之故詔中外侍從之臣遵前後詔書各舉能直言極
諫之士臣深慮有司拘以進卷六論牽制舉者難於得
人無以仰副陛下咨訪闕失寅畏天戒之意臣愚欲望
聖慈特降睿旨將今來所舉直言極諫之士與免進卷
六論秪令對策于廷仍於制策内許其展盡無隱庶幾
直言嘉謨得以上聞其進卷六論自以待應科目之士
天下不勝幸甚取進止
乞不必遠召將帥劄子
臣伏覩陛下駕御將帥恩禮兼隆至有不遠千里召赴
行闕者燕射錫賚賜予優渥此誠足以得其心而用其
力也將帥荷眷遇之厚爭先望天光而聆玉音竭蹷造
朝惟恐居後此亦臣子之至情然臣聞古之善為將帥
者非有大事不去屯所文帝欲勞棘門灞上細柳之軍
則親臨之凡以三軍之命係於主帥機事之來間不容
髮使帥不在軍敵人覘而知之卒有警急何以應敵今
將帥既輕千里而入覲又有進對燕犒之留連邊境有
虞誠不可不慮伏望聖慈留神深念自今非有大謀議
不必遠召將帥如有燕賜之恩遣近臣即其軍中可也
庶幾將帥得以畢精進慮為陛下敵愾禦侮以圖恢復
將來武功告成中國乂安之後念功賞勞出於曲賜朝
夕進見體貎有加鐘鼔不作則遣使以訪之惟陛下所
幸耳愚慮所及冒昧以聞死有餘罪惟陛下裁察取進
止
乞差兵會合措置虔寇奏狀
契勘虔州管下盜賊多是舊來招安已受官資及已有
差遣不曾起發赴任離去巢穴之人近緣知州孫佑措
置討捕有討捕之意無討捕之術謀慮不密漏泄事機
致令皆懷反側結集復行作過如周十隆張大閑謝凱
尹寳謝小鬼等頭項不一多者數千人少者數百人遞
互入火劫掠鄉村殘破縣邑虔州管下如興國雩都虔
化瑞金等縣並遭焚毁謝小鬼等近者侵犯吉州界分
殘破永豐吉水等縣逼近州城又於太和萬載縣界内
盤泊作過本司遣發申世景下將官馬仙統押軍馬前
去會合廵尉及吉州將兵追襲斬殺五百餘級殺獲首
領蕭破洞賊勢方沮又遣統領官王彦將官王勝各統
所部軍馬前去永豐興國縣界會合廵尉討捕張大閑
周十隆尹寳李安淨等除近據虔州將官曹綱申殺獲
尹寳賊徒不計數目及據統領官王彦申已討蕩永豐
縣賊沈三千軍生擒賊首殺獲三百餘人并據吉州申
張大閑已就招安見赴州公參及據虔州將官何榮申
殺敗周十隆等復奪興國縣追襲至贑縣界殺死賊徒
五百餘人又據將官馬仙申殺賊徐聳賊徒生擒徐聳
已解吉州根勘本司已具逐項因依申朝廷外竊緣近
來周十隆與謝小鬼尹寳殘黨及自餘賊徒丁二十一
謝二十八花張細計明寳丁和尚吕添男謝凱陳八梗
廖車頭十等互相合火人數衆多雖累次殺敗尚未衰
息本司已劄下將官馬仙統領官王彦專一於永豐興
國縣措置討捕并近蒙朝廷差到福建路統制李貴下
軍馬前來會合今月初二日據李貴申己將帶所部軍
馬前來虔吉州界首會合捉殺所有隨軍老小乞於吉
州屯泊本司已劄吉州踏逐官屋及寺院屯泊並應副
錢糧外契勘虔賊累年出沒作過正如溪洞猺人不復
知有王化致令虔州一州財賦催理不行傍近郡縣皆
被其毒為害甚大若朝廷必欲掃蕩巢穴窮究根株為
一勞永逸之計非壓以重兵且招且捕將招出頭首并
桀黠徒黨押赴軍前使喚使良民漸次歸業未見其可
兼虔州南安軍見有廣南劉宣湖南李才古政譚城鄧
宣芳正等賊徒各數千人頭項不一李貴軍馬人數不
多未可全然倚辦竊見湖北京西路宣撫使岳飛下軍
將多在鄂州屯駐見於本路起發錢糧前去應副若乘
此邊境寧息别無探報之時選擇得力統制統領官摘
那數千人前來本路就糧權聽本司節制令與李貴及
本路兵將會合措置不數月間决可平殄將來盜賊既
平之後亦須且留李貴軍馬屯泊吉州與本路兵將相
為表裏彈壓使殘黨不敢復出嘯聚作過或有作過之
人即時討殺此為得策若目前討捕不遣重兵只據見
在兵將竊緣賊火數多官軍有限勢力疲乏别無策應
難以成功若將來賊平之後不别屯軍馬但以虔賊付
之本路將兵軍力單弱必待殘破州縣屠害生靈一方
震擾迺始申告朝廷遣兵應援緩不及事為患不細兼
虔吉州殘破縣分賊平之後亦合體究着實蠲放稅租
使民戶得以安業除已遣在朝奉郎本司幹辦公事韓
岊詣朝廷禀議外伏望聖慈特降睿旨令朝廷詳酌措
置施行
梁谿集卷九十四
