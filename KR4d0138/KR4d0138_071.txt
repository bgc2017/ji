梁谿集卷七十一宋李綱撰
表劄奏議三十三
再乞撥還韓京等軍馬奏狀
乞除任仕安閤門宣贊舍人奏狀(闕)
到湖南界首謝表
乞差使臣管押呂直等軍馬依舊付本司使喚
奏狀
乞下本路及諸路轉運司科敷錢米於田畝上
均借奏狀
再乞撥還韓京等軍馬奏狀
七月二十八日准樞密院劄子准樞密院七月七日劄
子勘會巳差撥兵馬計二萬一千六百餘人付李某使
喚奉聖旨依巳降指揮疾速星夜前去之任劄送臣疾
速施行臣巳遵依聖旨指揮自吉州兼程前去湖南之
任外須至奏聞者
右臣契勘昨蒙朝廷降下畫一依江東安撫大使呂頤
浩例踏逐差兵二萬人巳差到任仕安下人兵共計二
千七百餘人辛企宗下人兵三千三百餘人郝晸下人
兵二千八十餘人巳上共計七千九百餘人外准樞密
院劄子撥到見在湖南屯駐韓京吳錫吳全三項軍馬
方行勾抽取問人數未到間續准樞密院劄子令岳飛
將帶韓京吳錫吳全等兵前去江州駐劄却令臣於程
昌禹下勾抽杜湛人兵八千餘人及勾抽張忠彦下人
兵四千餘人使喚已上通約計二萬餘人緣杜湛人兵
只係二千餘人並近招收到彭筠兵五千餘人通約計
八千人據程昌禹申鼎澧州見今有鍾相楊華殘黨出
没作過別無兵將可以捍禦乞存留依舊使喚契勘鼎
澧州係湖北要害去處上件杜湛等兵難以全行勾抽
及張忠彦兵見在廣東福建等路宣撫司及岳飛勾喚
並不前來臣累行移文前去亦不報應見委廣東經略
安撫使向子諲前去措置外其杜湛張忠彦下人兵乞
朝廷特賜豁除或別承差使不充二萬人之數其韓京
吳錫吳全等兵巳係先降指揮撥隸臣本司後來續降
指揮令隨岳飛前去江州駐劄今來岳飛已蒙朝廷依
舊存留湖南路駐劄更不前去江州其韓京吳錫吳全
等兵却合隸臣本司臣除巳劄送逐人照會外伏望聖
慈特賜睿旨施行
到湖南界首謝表
臣某言伏奉告命除臣觀文殿學士依前左銀青光禄
大夫荆湖廣南路宣撫使兼知潭州充湖南路安撫使
馬步軍都總管不許辭免内外官司不許收接文字臣
巳祇受告命遵稟聖訓自福建路起發於今月十一日
至衡州茶陵縣入湖南路界交割本路安撫使職事訖
者撫楚奥之俗於遐方叨將明命觀天人之文於祕殿
復與清班惟寵數之過優知委任之難稱以榮為愧感
極涕零(中謝)竊以荆湖之奥區實為東南之重地控引
川廣襟帶江淮方時承平為一都會屬夷狄之俶擾致
盜賊之内訌郡邑凋殘姦吏因而漁獵田疇荒茀遺民
誰與拊循宜得信臣往膺重寄如臣者崎&KR0706;可笑結約
亡奇徒自信其孤忠曾莫著於微效三朝遭遇濫叨出
將入相之名七載飄零初無防患周身之術一昨歸從
海上退處閩中疾病交攻但有餌藥扶持之志血氣傷
耗敢懷據鞍矍鑠之心豈謂皇恩不遺舊物付以分閫
之重任加以禁殿之隆名中使來臨載傳温詔匪頒下
逮祇沐湛恩不容一再以懇辭乃爾黽勉以就職安國
久廢豈死灰復然之敢期文淵慨懷必馬革裹尸而後
巳此蓋伏遇皇帝陛下法天御極體道應時明原省以
定是非本何心於用舍修政事而攘夷狄蓋有意於翕
張致兹憂患之餘亦荷甄收之賜臣敢不激昂素志澡
瀹前非撫凋瘵以牧善良宣威靈而戢姦宄承流宣化
遠希循吏之風禦侮折衝更勵虎臣之節
乞差使臣管押呂直等軍馬依舊付本司使喚奏
狀
臣昨准尚書省劄子勘會李某係前任宰臣已降指揮
除荆湖廣南路宣撫使兼知潭州其合申請畫一事件
者候條具到來竊慮道路遼遠却致後時四月七日三
省同奉聖旨應干合行事件並依呂頥浩昨任江東安
撫大使日所得指揮施行臣恭稟聖旨參照呂頥浩畫
一陳乞内一項許踏逐差兵二萬人數内乞差辛企宗
下兵四千餘人隸本司使喚續准樞密院劄子奉聖旨
辛企宗舊管人兵内除巳隨孟庾韓世忠前去湖南外
其餘見隸企宗所管軍兵依所奏撥與李某及令孟庾
候起發日將郝晸一軍盡數交與李某應副使喚尚慮
兵輕闕人奉聖旨令孟庾韓世忠候李某到湖南新任
據抽差過辛企宗元管人馬盡數撥與李某應副使喚
劄送臣疾速施行臣尋行下辛企宗契勘昨於福州承
福建等路宣撫使孟參政劄子權差過官兵二百一十
四人馬三十疋差將官李守恭使臣何廣馬俊管押前
去又於建昌軍承福建等路宣撫副使韓少師劄子令
提舉董觀察權於軍中差撥過使臣弓箭手王琪等七
十五人馬七十五疋將帶前去湖南措置盜賊又於撫
州蒙福建等路宣撫使孟參政鈞旨差本軍統領官呂
直權於軍中及衙兵内差撥過官兵共六百四人馬三
十一疋已上共計抽差過兵將八百九十三人馬一百
三十六疋累行關送福建等路宣撫司遵依元降聖旨
指揮盡數撥還並不關報訪聞上件兵將係孟庾差充
親兵統制官姚端說諭前項兵將陳狀不願歸辛企宗
部下契勘辛企宗交割馬軍之後為患在假見在吉州
將理巳乞宮祠尋醫不在軍中亦已關送福建等路宣
撫司照會勾抽前項人兵近據回報却稱為有馬友下
潰散人兵見在筠袁州作過差呂直李守恭等前去招
捕請一面自行勾收尋差使臣齎文字前去勾收呂直
李守恭等赴臣本司充親兵使喚據統領官呂直等申
今月初十日准宣撫參政相公劄子紹興二年八月十
日准當月初三日樞密院劄子樞密院奏福建等路宣
撫使孟庾申昨自福州節次差到呂直等八百五十五
人作親兵使喚乞不許諸處差取右奉聖旨依所乞令
孟庾將帶呂直等前來赴行在劄付呂直更不須前去
招捕盜賊臣契勘呂直李守恭人兵元係辛企宗下所
管軍馬節次為福建等路宣撫司抽差前去依六月内
聖旨指揮合盡數撥還臣本司使喚今來孟庾却作昨
自福州節次差到親兵使喚及不許諸處差取並不聲
說元係辛企宗下人兵合撥還本司之數致朝廷不見
得上項因依所乞令將帶赴行在竊緣前項人兵係是
於辛企宗下摘那精銳軍馬前去其所存留人兵並效
用使臣類多冗濫見行揀汰非得呂直等撥還臣本司
難以復成一軍緩急何以倚仗伏望聖慈特降睿旨候
孟庾到行在日令樞密院差近上使臣管押呂直李守
恭人兵依元降聖旨指揮付臣本司使喚施行庶幾朝
廷號令必行所係不細
乞下本路及諸路轉運司科敷錢米於田畝上均
借奏狀(係為本路科借不均乞行下止隨田畝多寡均定)
右臣自入湖南界分竊見州縣類皆殘破民戶凋零田
土荒蕪財力空匱每處延見耆老仰體朝廷德意詢問
民間疾苦皆言累年以來為盜賊之所侵擾官兵討捕
又皆科敷民間應副錢糧次數既頻無可供應上戶類
皆逃移往別路營生抛下田産不復料理其中下戶出
賣産業淨盡猶未足以應副須索故致人戶不敢歸業
公私受害臣尋行體究州縣科敷之弊蓋緣朝廷昨降
指揮應合科催物色並依人戶等第依稅錢每貫合出
若干印牓曉示本路監司申明乞於田畝多寡定科敷
之數聲說不明遂致官吏因緣為姦大抛虚數種種作
弊且如軍期不得已而取於民當據合用之數於田畝
上均定謂如合用錢一萬貫米一千石逐州抛下諸縣
合先會計諸縣田畝數目如有田十萬畝即合每畝均
錢五十文米半升推此言之多少皆可預行約度科率
均一民力不至困乏今則不然轉運司約度抛科更不
會計合用之數行下逐州逐州虚抛大數抑令諸縣承
認諸縣亦不照用行下之數却於田畝上創自樁起錢
糧之數謂如衡州諸縣逐次科敷本州行下逐縣令科
錢三萬貫米五千碩安仁縣却令每畝出錢二百五十
文米五升一縣之田約計三十萬畝則科敷之數錢計
合出七萬五千貫米計合出一萬五千碩衡陽縣令每
畝出錢五百文米一㪷一縣之田約三十萬畝則科敷
之數錢計合出一十五萬貫米計合出三萬碩通衡州
五縣計之一次科敷所出錢米不可稱計其間形勢官
戶人吏率皆不納承行人吏又於合納人戶公然取受
更不催納其催納者盡貧下戶因緣抑勒情弊百端民
不聊生其逐年合納夏秋正稅却更不行催理蓋緣受
納正稅交收皆有文歷難以作弊其科敷之數以軍期
急迫為辭類皆不置赤歷亦無收支文字可以稽考又
一路州縣官吏多係權攝與人吏通同作弊侵漁搔擾
莫甚於此且以今年計之應副曹成及岳飛並福建宣
撫人兵已是三次科率民力安得不困臣見痛加止絶
出榜州縣將前項科須未納人戶並更不得催理自今
以往一切科須並行住罷如有軍期急闕常賦不足非
奉臣本司指揮不得擅行科率却令州縣依法於省限
内催理正稅其以前科敷之數依去年明堂赦文許於
正稅内尅折見體究作過實有情弊官吏續具奏聞乞
重置典憲伏望聖慈特降睿旨以臣所陳行下本路及
諸路轉運司令應干科須並先會計合用之數於逐州
總計田畝上均敷即不得虚抛大數及於田畝上別行
樁起錢糧之數庶幾民戶漸次復業得被朝廷實惠天
下幸甚
梁谿集卷七十一
