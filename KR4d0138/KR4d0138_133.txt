梁谿集卷一百三十三宋李綱撰
記下
蘄州黃梅山真慧禪院法堂記
澧州夾山普慈禪院轉輪藏記
武威廟碑隂記遊羅浮山行記
邵武軍泰寧縣瑞光巖丹霞禪院記
汀州南安巖均慶禪院轉輪藏記
松風堂記
毘陵張氏重修養素亭記
蘄州黃梅山真慧禪院法堂記
教外别傳正法眼藏自達摩西來至忍大師為震旦第
五祖然後祖道流通宗分南北由一燈傳百千燈至于
無窮得法者不可勝數豈具信根久乃純熟堪任大事
而一華五葉時節因緣自應爾耶蘄州黃梅五祖山真
慧禪院祖師道場為天下名刹而法堂歲久雲蒸木腐
將有傾壓之虞住持者募緣修建邑人蔡氏聞而喜捨
捐家資三百餘萬鳩工掄材煥然一新堂之高五十有
二尺其深如之其廣倍之脩梁虹亘層簷翬飛宏博嚴
麗遂為淮右諸刹之冠經始於宣和壬寅之秋落成於
乙巳之冬始之者長老自表也成之者長老宗紱也堂
成後三年歲次戊申余被命居武昌假道湓浦紱不遠
百里過予求為之記余謂紱曰一切諸法皆非實相雖
佛菩薩為法出世如夢如幻况其餘乎今子建堂說法
土木之所假合丹雘之所粉飾其堂然也以何為法直
指心源見性成佛其法然也以何為說撞鐘擊鼓升高
廣坐有問有答敷演舉揚是說法耶瞬目揚眉捻槌舉
拂屈伸動静四威儀中是說法耶德山棒臨濟喝祕魔
义石鞏箭是說法耶夫說法者實無所說而聞法者亦
無所聞故併却咽喉唇吻道將來乃能問待有廣長舌
相向汝道乃能答此無一法與人彼無一法可得以法
名堂因堂顯法已為贅矣而又何以記為哉紱曰雖然
如是佛法門中闕一不可故諸佛土有以聲音言說而
為佛事者有以樓閣莊嚴而為佛事者此堂倚白蓮峰
下瞰九江前揖廬阜清静爽塏具勝妙境而水鳥林巒
熾然常說墻壁瓦礫咸助發機妙法宣明不假開示至
於不得已而示人提唱宗風應機接物縱横舒卷或語
或默無非第一義者夫言語解脱文字相空於夢幻中
即夢幻而作佛事乃佛菩薩之旨也得公之文以紀歲
月作大字牓楹間使遊方具眼衲子登斯堂者有悟入
處向上事直下承當末後句目前薦取省住山翁半力
不亦可乎余囅然一笑乃為之書建炎二年四月二十
日具位李某記
澧州夾山普慈禪院轉輪藏記
如來為一大事因緣出現于世示權顯實說三乘法度
無量衆將入湼槃以正法眼付大迦葉使之流布無令
斷滅所以顯發四十九年隨機接物實無所說應得度
者本自圓成亦無所得諸大弟子佛滅度後相與結集
修多羅藏及諸菩薩制律造論助發實相藏教乃圓譬
如寳山莊嚴殊勝皆衆妙寳所共合成而大迦葉以正
法眼展轉傳授至于達摩流通震旦不立文字直指心
源見性成佛譬如一燈傳百千燈光明相續無有窮盡
彼衆寳山非大法燈之所照燭則不明了故以具眼而
閱靈文以法印心如印印泥小大方圓不差毫髮是則
名為具看經眼不如是者變為歹相則諸佛說反成魔
說有大導師善慧大士以方便智設妙圓機創轉輪藏
以貯佛語及菩薩語關機斡旋周行不息運轉一匝則
與受持誦書寫一大藏經教等無有異夫一藏教其數
五千四十八卷一偈一句含無量義其有受持讀誦書
寫非積歲時晦明寒暑不能成就云何乃於屈伸臂間
運動機輪而得圓滿應觀法界一切惟心由心生故種
種法生由法生故種種心生法即是心心即是法心法
如如非一非二則一念之際功德周圓與久遠時無有
差别了斯法者於一塵中轉大法輪於一念頃轉如是
經百千萬億况此法藏現前運轉自然能護不可思議
勝妙功德以是義故輪藏之興周徧禪刹與諸有情作
大饒益澧州夾山普慈禪院傳明大師演化法席十方
禪侶響赴雲集具大藏經獨無輪藏惟大比丘長老善
能興崇寺宇規模建立而荆南府故能仁寺改為官舍
有舊經藏制度精好澧倅吴君適至其處乞歸付之為
天申節祝延聖壽道場之所剏大寳殿芘覆安設相方
面埶博廣嚴麗檀信施財匠石獻巧水漂巨木材皆香
楠以充殿楹溪出異石形如覆鐘以奠輪趾衆緣和合
不日告成金碧相鮮炳煥殊特諸天宮殿大地山河磅
礴穹霳與藏廻旋諸大菩薩及護法神宴坐奔馳與藏
往復互相戞摩出大音聲演出苦空無我妙義凡見聞
者靡不蒙益而况發心精誠歸嚮由一轉藏至百千轉
旋見關機反觀自性轉貪恚癡為大智慧頓悟圓通證
無上道夫何疑哉有一居士其家梁谿謀身拙故罹諸
憂患去國漂泊經湘沅間聞是比丘大作緣事以身所
有隨喜而捨捨諸身業為書藏額捨諸意業為作藏記
捨諸口業為說藏偈三業皆捨願從今去永斷諸業罪
障消除得無生忍時此居士遥瞻寳藏而說偈言
我觀大藏教三乘十二部廣為衆生說皆是諸佛語禪
宗指心源不立文字相見性以成佛豈與佛語違了心
即了法心法本無二已具看經眼乃可閱靈文諦觀諸
佛言無一不然者如以印印泥從横皆契合此心未明
了欲于紙上求如入海算沙歴劫無是處心迷諸經轉
心悟轉諸經是故學道人明心以為最我觀轉輪藏衆
寳所莊嚴排斡隠機關周行無滯礙山河隨地轉宮殿
與天廽諸龍及鬼神蟠結以衛護璀璨種種色發生大
光明蕩摩出音聲演說微妙義佛語菩薩語寳函秘其
中運動不崇朝而轉無量匝一心生萬法萬法惟一心
心念已周圓功德斯成就藏輪表諸法法輪轉於心是
故瞻禮人當觀能轉者我觀夾山境清淨古叢林精進
老比丘能作大緣事諸緣和合故指顧寳藏成寳藏成
既然一切法亦爾仰祝聖人壽後天無有邊俯利諸含
生神力不思議稽首如來藏及諸菩薩等坐于微塵裏
轉廣大法輪刹那於是經能轉千萬億方便觧脱法化
度諸有情於一彈指間洗滌千劫罪是故我皈依回心
無上道
武威廟碑隂記
故翰林學士承旨蘇公謫儋耳既北歸作漢伏波將軍
廟碑言兩伏波皆有功于嶺表廟食海上為往來濟者
指南辭意瓌偉自作碑造今凡三十年未克建立盖闕
典也余以罪謫萬安行次海濱疾作不果謁祠下遣子
宗之攝祭病卧館中默禱于神異時儻得生還往反無
虞當書蘇公所作碑刻石廟中使人有所觀考以答神
貺時建炎三年十一月二十有五日既得吉卜夜半乘
潮南渡詰旦次瓊筦恬無驚憂後三日祗奉德音特恩
聽還疾良愈躬禱行宮卜以十二月五日已卯北渡不
吉再卜六日庚辰吉已卯之書風霾大作庚辰乃息日
中潮來風便波平舉帆行船安如枕席海色天容軒豁
王露不一時已達北岸乃知神之威靈肸蠁昭著若此
蘇公之言信不誣也次雷陽書碑施金諉郡守董侯總
其亊大書深刻垂之無窮且叙所以蒙神之休者志于
碑隂式告觀者正廟新息馬侯也初封忠顯王宣和中
加佑順號别廟邳離路侯也宣和中進封忠烈王皆在
蘇公作碑之後故并記于此歲次已酉季冬十二日武
陽李某記
遊羅浮山行記
武陽李某歸自海上艤舟泊頭鎮遊羅浮山憩寳積延
祥寺飲卓錫泉見五色雀暮抵冲虛觀月下望麻姑峯
秉燭觀稚川祠堂丹竈有老道士嘗識東坡呼與語久
之乘月而歸鄉人游有同來男宗之從行建炎庚戌歲
仲夏望日記
邵武軍泰寧縣瑞光巖丹霞禪院記
東南名山如所謂四明天台衡嶽廬阜號為瓌偉秀絶
者多為浮圖氏所居名藍巨刹緜亘相望至于下州小
邑一巖一壑搜竒擇勝亦靡遺者推原其端必有開士
法眼清淨道行高潔為一方之所信仰乃能披榛棘剏
道場肇基開迹以貽後人非偶然也邵武軍泰寧縣山
水之勝冠於諸邑出縣西門二十里曰瑞溪有山焉三
峰秀峙巖洞相聯西曰豊巖東曰瑞光巖中曰羅漢巖
岌嶪嵌空鼎足而列皆有蘭若建於其下不塗塈茨而
風雨之患除不鑿戶牖而日月之光入堂殿樓閣窈窕
玲瓏泉石草木幽竒芳潤疊嶂屏其前層巒擁其後山
廻路轉巖洞乃出謂造物者融結無意吾不信也三巖
中獨瑞光巖興於近年盖宗本禪師之所建立也師邵
武農家子初不知書大觀庚寅中遊山間遇異僧示以
出家時節因緣且密有所付心地豁然遂能通儒釋諸
書作偈頌道未然事多驗既落髮受具戒居䨇林院遠
近嚮風戶外之屨滿矣政和辛卯春師詣汀州南安巖
謁定光古佛道出泰寧夜夢紫袍神人告之曰師此行
宜住瑞溪覺而異之詰旦瑞溪有檀越曰江牧曰鄒捍
迎師以居豊巖禮意勤甚師以符夢所告從其請既而
同遊前巖愛其幽勝二檀越相與曰師儻有意駐缾錫
於此當為創築精廬以垂無窮師許之鳩工掄材不三
月而告成會有旨天下佛寺有神仙跡者還為道觀聽
以舊額建寺他所而郡之丹霞院應改朝請大夫權郡
事陳侯紹移額於巖中以成師志寺因號丹霞先是巖
有光景之異未幾院額至故集賢殿修撰羅公畤時帥
長樂與師有素聞而喜之為目其巖曰瑞光且施財率
衆力而新之為門為殿為法堂為丈室於中為鐘樓為
厨為庫於左為華嚴閣為應真閣為僧堂於右皆規模
叢林具體而微制度精巧金碧炳煥一旦出豊巖羅漢
巖右互相輝映若圖畫然真勝地也宣和初余以左史
論事謫官沙陽殿撰羅公方里居相從甚厚稱道師不
容口因寓書以偈頌相往來迨建炎末蒙恩歸自海上
來居泰寧始與師相識嘗訪於巖間為留宿賦詩而後
返今年春盗起鄰郡余徙長樂未閱月邑遭兵火焚爇
殆盡獨三巖巋然棟宇如故豈非神物護持師之道力
有以感格之耶其秋以書來求余記之余既雅重師為
人又愛巖壑之美記其敢辭然竊怪近世貴耳而賤目
讀前史見鳩羅什佛圖澄萬回普化之流竦然慕之恨
不與同時偶有其人則又不甚信重類多如此何獨浮
圖氏哉書于記末庶幾覽者有感于斯言紹興元年辛
亥八月五日記
汀州南安巖均慶禪院轉輪藏記
浮屠氏之流善衛其法而尊其書凡所建立多克有成
操術公用心一也佛菩薩語所謂五千四十八卷者創
大藏以貯之籖架函複纖悉備具有誦讀者盥手焚香
整衣敷坐卷舒出納惟謹又以方便設為機輪使之旋
轉種種嚴飾悅可人心俾見聞者自生恭信衛其法尊
其書致嚴如此凡所建立費鉅萬計寸積銖累仰施于
人鳩工掄材不計程度期于滿意一有倡者衆皆和之
大者領袖小者輔翼前者規模後者承繼知因果罪福
而以利衆為事無忌嫉心無沮壊心以是義故多克有
成雖儒衣冠在士大夫之列者不能無愧于兹非操術
公用心一能若是乎建炎四年夏余蒙恩歸自海上由
梅川以趣閩中道南安巖均慶禪院瞻禮定光古佛遺
像退歷殿閣循東廡見新創轉輪寳藏制度精巧堂宇
靚深自嶺嶠以南未之有也詢其故則景澗寳謙二僧
同發心募衆緣之所造因呼而告之曰今天下兵革未
息盜寇蜂起凡通都會邑名山奥區所謂大禪刹者焚
爇摧毁蓋不可勝計其間經藏金碧相輝化為灰燼瓦
礫之場者多矣子方區區勞心費財以營此乎二僧相
顧而笑曰世間之法成壊相因壊者自壊成者自成吾
知辦吾力以成吾志而已豈以彼之壊而廢此之成哉
余頗愧其言經從臨汀邂逅郡倅許侯端夫因以語之
許侯好佛者也聞而喜曰微二僧用心之固無以成此
藏之瓌竒微公燭理之明無以知僧言之可取願求公
記以貽後人余諾之明年夏余擕家寓長樂許侯以書
來請曰藏成矣公無食言乃為之書紹興元年歲次辛
亥六月十八日記
松風堂記
梁谿病叟蒙恩歸自海上紹興辛亥之夏始挈其孥寓
居長樂之天寧寺寺踞南山棟宇宏麗回睇城郭江山
環複盡登覽之勝然面勢北鄉南風不來夏秋之交歊
蒸鬱勃雖有高簷廣廡如坐甑中病叟益不能堪其明
年乃規模逃暑之地於方丈之東得屋數楹高顯新潔
而寺僧以墻壁壅之限為小室居昧昧也意其後必有
異乃始闢而通之短垣之外與山巔平青松千株森列
蒼翠風度其間聲韻蕭瑟入軒窗拂懷袖穆然瀏然信
乎能濯執熱而慰人心也因命易柱以梁甃地以甓鑿
頑石剪榛蕪植幽花理脩竹日與賓客嘯咏其上遂為
一寺之勝化煩溽之地為清凉之境皆謂得未嘗有乃
目之曰松風堂蓋紀實也昔柳子厚居永州龍興寺作
西軒記言鑿西牖為戶戶之外為軒以臨羣木之杪不
徙席不運几而得大觀因悟夫佛之道可以轉惑見為
真智即羣迷為正覺捨大闇為光明豈異物哉吾於斯
堂亦云堂成未幾被命帥長沙宣撫荆廣具奏辭免有
旨遣中使降賜趣行不得已力疾上道戀戀不忍去然
憂患之餘衰病日加實不足當委寄之重方再有請冀
蒙矜憐得以養疴山林終遂其志則久假是以遊處未
晚也姑為文以識之壬子歲閏夏八日記
毘陵張氏重修養素亭記
古之君子進而在朝則樂行其道退而在野則樂遂其
志窮通不同而所樂非窮通則中有所養而外物不足
以移之也今夫位三旌禄萬鍾致君澤民功大名顯此
進為撫世者之所好也然是有命焉不可以力致也時
適當退則富貴寵利不得而執也就藪澤處閑曠怡性
養壽逍遥無為此退居閑遊者之所好也然是亦有命
焉亦不可以力致也時適當進則山林臯壤不得而留
也所養者至則所守者固進退窮通且為晝夜寒暑之
序矣昔者伊尹起於畎畝傅說起於版築吕望起於屠
釣此數公者方處窮約其意曷嘗不欲兼善天下哉既
而遭時遇主風雲感會自致青雲之上其所守者初無
異于窮約之時也昔者伯成子高辭為諸侯而耕於陵
仲子辭為卿相而為人灌園漢之二䟽辭為師傅而告
老以歸此數公者方處富貴其意曷嘗不欲獨善其身
哉既而脱屣軒冕高尚其事自得於寂寞之濱其所守
者初不異于富貴之時也進退兩忘而不為之變夫是
之謂中有所養與夫小人進則以饕富貴而欣欣退則
以失權利而戚戚者固不可同年而語矣故天章閣待
制張公以文學取科名以才力精吏亊當嘉祐間將漕
河朔致位侍從風績之著為時名臣竟以直道齟齬進
不極任一旦引年謝亊而歸故鄉在朝諸鉅公賦詩以
寵其歸者三十餘人公即所居之西偏建亭榜之曰養
素盡以詩刻石置之亭上治園池藝花竹日與賓客相
樂飲酒圍碁鼓琴嘯咏翛然忘老此真能不以富貴窮
通累於胷次者可謂知所養矣迨今六十餘年經兵火
亂離之後亭宇頽弊殆將弗知其孫牧之懼先德之或
墜僝工鳩材因其規模而增廣之凡土木瓦甓之朽腐
破闕者園池花竹之堙廢荒蕪者葺理培植煥然一新
既落成矣以書抵長樂求余文記其事余告之曰凡物
之生動者植者必資于養乃熟乃成其在根荄所謂枝
榦華實者已具養之而至於高大其在胎卵所謂視聽
食息者已全養之而至於壯者因其所固有而充之非
外鑠也君子之所養亦然故孟子曰我善養吾浩然之
氣其為氣也至大至剛以直養而無害則塞乎天地之
間養之為義大矣哉今牧之喜節義重然諾年踰耳順
志意不衰晚得一官困于州縣而議論挺挺不可屈郭
外之田不足以餬口而座上客常滿樽中酒不空固已
加於人一等矣殆於孟子養氣之說槩乎嘗有所聞以
不愧先德命名貽訓之意耶余方避地留滯閩粤異時
西歸相與登斯亭握手一笑庶幾與聞一二以自警焉
因次序其說以為之記待制公諱顯之其先自江南歸
本朝家於毘陵牧之名牧靖康中朝廷特命以官今為
右廸功郎監常州稅云紹興五年閏月既望具位李某
記
梁谿集卷一百三十三
