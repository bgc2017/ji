梁谿集卷一百二十六宋李綱撰
書十九
與張相公第二十一書
與張相公第二十二書
與張相公第二十三書
與張相公第二十四書
與張相公第二十五書
與張相公第二十六書
與張相公第二十七書
與張相公第二十一書(三月十五日)
伏審車駕㳙辰進發臨幸建康竊計今已駐蹕累年士
大夫之有識者願望在此今乃如志自非相公精誠足
以感動上心力回天步何以及此威聲既振國勢益隆
中興之期指日可俟更望益懋壯猷早建恢復之功以
慰四海士民之望天下幸甚不勝蘄嚮之至
某輒以已見具劄子奏御顧惟狂瞽之言干冒天聰屢
矣何補涓埃第拳拳之誠有不能自已者謹已副本錄
呈敢望機政之暇一賜采覽或有可取進對之際願與
敷陳庶幾螢爝之微有助照燭莫大之幸仰恃眷予之
厚僣易及此惶恐無地
某待罪豫章實及一年雖仰託鈞芘夙夜黽勉幸免曠
敗然日負素餐之譏深愧無補今者車駕進臨建康江
右為上流重地豈衰病迂疎者所宜冒居秪俟移蹕粗
定再申投閑之請終冀矜從仰煩陶鑄也
虔寇猖獗雖官軍屢勝餘黨嘯聚紛紛未已出入合火
人數頗衆官軍雖所向克捷但無如其黨衆急則走險
緩則侵掠四出難捉最可深慮滋蔓駸駸兵將疲乏無
以策應或落姦便則為患不細已委提刑司就便節制
諸項軍馬臨賊巢穴先遣人說諭願就招撫則放罪公
參不然即合力討捕頗聞有就招之意但屢服屢叛未
可憑信耳輒具利害奏聞并遣屬官韓岊詣朝廷禀議
敢望鈞慈詳酌施行不勝幸甚一路休戚所係伏乞留
念
虔寇紛紛正坐孫守欲討捕太急之故平時以群偷姓
名置于坐隅幾事不密致令反側遂蜂起而為盗賊殘
破雩都虔化瑞金興國及吉州永豐吉水等縣酷毒甚
矣而佑方自以討捕為功移文謂諸縣人民例皆安業
惟有兇賊周十隆恃嶮聚徒侵擾鄉村又所保奏功状
殺獲賊首如謝小鬼之徒至今見在作過者甚衆敢肆
誕謾多此類也為今之計惟得足當太守有智略而寬
猛得中者假以歲月借以事權則群盗不難銷弭再三
思之如張觷者正可任此朝廷别與佑一郡而以觷守
虔必有顯效一方休戚所係不細輒敢凂聞惶恐之至
某所論孫佑非以去歲不起將兵違節制之故實以措
置乖謬貽害一方所薦張觷非以嘗識其人之故實以
智略材術正可治虔相公方以平治天下使士大夫各
任其職為事而某待罪方面亦欲列郡得人盗賊寧息
故敢僣易以凂鈞聽亦恃照知之有素也惶恐惶恐伏
幸恕察
所遣屬官韓岊詣行在奉起居表并乞赴都堂禀議以
昨遣羅薦可蒙恩賜對進秩不敢陳乞上殿恐有僥冒
之嫌然岊實佳士操履人多推稱敢望鈞慈與進詢以
本路利害使得自竭以備採擇幸甚幸甚
與張相公第二十二書(三月二十八日)
本路自今春以來雨晹以時農事方興布種甚廣又有
豐年之象此誠燮理之功導迎和氣所致天道助順正
宜益修人事以應之願言蚤建中興恢復之勳以副四
海生靈之望天下幸甚幸甚
虔寇周十隆等雖已受招安不肯赴官司公參亦未放
散徒黨本司已專遣使臣齎牓前去曉諭示以朝廷恩
信使隨李統制徑赴本司當與保奏以其狀詞有虔守
無故討殺及前後招安官多失信之語不免如此萬一
更不聽從即須遵依近降指揮會合討捕但賊徒衆多
官軍尠少難以分布斷其走路所以未易擒討近具申
陳乞摘那岳飛下兵將前來就糧討賊實為利便更望
鈞慈早賜詳酌行下不勝幸甚幸甚
虔守孫佑執固不通既無龔遂安之之術又無虞詡討
殺之功聽信一二僚屬之說掩捕周十隆等致令聚集
猖獗殘破數縣所傷多矣今虔州租賦益難催科倉庫
匱乏朝廷&KR0008;降盡為虚文若更年歲間如此羣盗無所
忌憚為患益多某前書僣易凂聞乞别與佑一郡而擇
有智略寬猛得中如張觷者付以郡事必有可觀更望
相公博加詢訪為千里生靈之計莫大之幸仰恃知炤
之厚敢私布之伏幸鈞察
與張相公第二十三書(四月二十日)
比人還拜教之辱慰誨勤懇仰佩眷與之隆無以自喻
竊審車駕自抵建康物情悅豫中外寧謐區處將帥葺
理藩垣悉已就緒相公以不世出之材遭時得君翊贊
中興綽有餘裕更冀益勤遠略早成恢復之功大慰天
下之望區區此心無日不在門下也
某承乏南昌實踰一年左支右梧僅免曠失仰荷輝芘
之厚銘佩何言日來衰病尤甚兼苦瘡瘍久在假故深
慮廢弛職事旦夕欲復申前請上千陶鑄置之閑散使
倦飛之翼復返故棲實始終保全之賜也敢布腹心先
以冒聞惶恐無地
本路自春夏以來雨晹以時布種甚廣又成豐歲目今
蠶麥皆登人情安妥但虔寇弗靖為可恨耳他路歲豐
則羣盗利於蓄積反肆猖獗習以成風良可怪也近見
報朝廷已除張觷守虔千里得人盗不難弭然亦須少
有更張以感其心意新其耳目舊染汙俗庶可變革觷
到任必能條陳也馬擴近已過此更望劄下張觷令
速赴新任幸甚伏冀鈞察
李貴招安周十隆等初甚草草猶欲循習舊例以事虚
文本司累備坐朝廷指揮督責適方得報云正首領錢
嚮者已出軍前公參見催促周十隆等出參若不如約
即進兵討捕謹具劄子拜呈伏幸鈞察周十隆者為虔
寇之領袖不得此人為患未艾近已有倣傚作過者如
瑞金之蔡居道執權縣裴汝能以歸虔化之頼漏八嘯
聚千餘衆侵犯撫之崇仁宜黃本司雖已遣兵討殺人
數不多實難分布深慮連結者衆别致䟱虞累具申禀
乞輟那軍馬應副更望鈞念
伏蒙誨諭回易酒庫許令存留仰荷垂念不然則此一
司難復立矣然至今猶未被受指揮敢望鈞慈促令行
下不勝幸甚贍軍酒庫措置漸已就緒所補不細深服
朝廷處畫之當也
任仕安老練兵事麄細皆可使但性頗褊急故為其伍
所不喜昨在福建湖湘屢立竒功中間廢罷實為無辜
某去冬警急之際辟充本司都統制委之訓練備見宣
力方朝廷多事之際武夫中如仕安未易多得置之無
軍馬可統之地實為可惜望相公特與收拾湔洗用之
必有可觀不然則告陶鑄一住程合入差遣令依舊在
本司以備緩急亦大幸也仰恃眷照輒敢及此惶恐之
至
與張相公第二十四書(六月二十匹日)
某自春夏久苦瘡瘍近復中濕得筋攣之疾行走蹇緩
拜跪艱難加以痰昡復多遺㤀憂患之餘血氣凋耗自
應如此惟濫當一路帥守之寄深慮别致疎虞有誤國
事夙夜震懼不遑寧處已累具奏願置閑散以養衰疾
未蒙矜從輒以劄子仰千鈞聽敢望曲賜敷陳特從所
乞使得早就休息不致顛隮終始保全之賜盡出鴻造
不勝懇禱之至
某惶恐再啓本路盗賊除虔州南安軍數頭項已委張
龍圖提刑司就近措置外吉撫筠袁臨江軍十餘頭項
本司遣發兵將漸次招捕皆已獲其首領筠賊熊清害
捕盗官尤為兇暴幸已就戮見督廵尉搜捕殘黨惟吉
寇李安净者最號狡獪難於擒討近增兵前去措置勢
已迫蹙願就招安旬日間必見次第區區指蹤捕盗素
非所長幸免曠敗實頼朝廷威德所及輒具劄目申禀
幸望鈞察
議者多謂虔寇十數頭項隂相結連今冬必須猖獗近
蒙朝廷差到李貴步諒兩項軍馬存留本路自可制之
但步諒一軍已蒙指揮許用月樁應副却令湖南撥還
鄂渚於事為便李貴一軍所費三倍於步諒轉運司無
餘剩可以䟎那秪是督迫州縣深慮别致生事累具申
禀更望鈞慈曲賜垂念李貴被傷之後在假已乞尋醫
軍中無可倚仗能統帥者亦望早擇其人付之庶幾緩
急可以使喚併乞鈞察
車駕駐蹕建康勢須分屯重兵於九江以為控扼竊計
朝廷已有措置本司未曾被受指揮敢望頥旨行下不
勝幸甚秋色漸深更望為宗社大計深留鈞念僣易惶
恐
本路春夏間雨晹以時早田既登入秋頓缺雨澤已覺
亢旱祈禱雖應殊未霑足深慮晩田不免旱傷近降指
揮納苗及和糴並不用早米恐誤大計已具申禀更望
詳酌早賜施行糴本專用關子無見錢相兼難以行使
亦具利害申陳併乞鈞照
與張相公第二十五書(七月十一日)
袁州萍鄉賊石鐡牌鍾牛皮等六人並已招降揀放外
得頭首十人徒黨堪披帶四十餘人今遣元殺敗及招
降將官馬仙管押赴都督府伏幸鈞察此十數頭首皆
係桀黠久在江西湖南兩界首作過殺傷官兵甚衆累
受招安輒復嘯聚今次多方措置始能得之敢望鈞旨
令所隸軍中嚴加覺察稍有違犯即隨宜處置庶幾不
至逃還復為良民州縣之害一路幸甚幸甚切乞垂念
吉州永豐賊李安净者去秋招安至本司一夕遁去嘯
聚作過出没於崇仁新淦豐城數縣界首廵尉不能制
中間本司遣兵殺敗不曾獲其魁首又復結集猖獗近
遣屬官程圭率諸頭項兵將四面遮羅深入討捕期於
必取凡兩月餘日生擒安净及斬獲以次徒黨去此大
害撫吉筠袁羣盗有名字者並已招捕了當實頼朝廷
威德所及獲免曠弛豈勝感懼更望鈞慈有以誨督之
幸甚幸甚
昨蒙朝廷差到申世景一軍自至本司訓練彈壓備見
䆒心内外無事頗頼其力每遣兵捕賊能以方略授所
遣將士出必有功將官馬仙者累次差出討捕羣盗今
春追襲謝小鬼尹寳等斬五百餘級近又破袁賊六頭
項悉招降其首領實為雋功敢望鈞慈將上本司奏狀
優與旌賞先次推恩以為將士之勸不勝幸甚馬仙令
部押賊首赴都督府如蒙召問曲折尤幸僣易惶恐
秋氣已深本路防冬之計全無凖擬如聞朝廷委岳侯
以九江控扼岳之意謂兵不可分未肯差撥欲合不欲
分此固兵家常理至於控扼要害之地使不為敵人窺
伺此又使可後哉九江為江南上流去偽境不遠蘄黃
光州並無蔽障使敵潛師以來而旋求援於七百里之
武昌其何能及頃年馬進據九江朝廷出大兵半年乃
始尅捷豈可不慮使九江或有疎虞即江東西震動其
患有不可勝言者願相公留念某多病久不以狂瞽之
言上凟鈞聽第切惶恐
與張相公第二十六書(九月二日)
九月初二日具位某再拜致書平章都督特進僕射相
公閤下某建炎初蒙上擢任宰司自以材力淺短論議
迂疎不足以任天下之責丐罷機政得請祠宫旣而言
者交攻以罪去國是時聞閤下為言事官附會時宰以
取世資但以為趣時巧宦喜富貴人耳及明受之變某
遠在嶺海乃聞閤下奮發忠義糾合師旅取日虞淵洗
光咸池回六龍以中天然後知閤下真一世之竒才因
是乃見而獨恨未之識也數年前某寓居閩中杜門不
出以養衰疾適閤下自樞廷均逸弭節海邦謙光過人
惠臨衡宇因得從容樽俎間奉談笑而欵襟抱側聞緒
餘追悔昔日之非深明當世之務每言帝德王功霸略
皆在人主心術中顧所以致之者何如耳竊自慶忭以
謂炎運中微天心悔禍光輔聖主恢復祖宗之大業非
閤下而誰未幾閤下被召還巖廊某亦蒙恩起廢承乏
帥守踰年於此獲窺廟謨之一二以成去冬却敵之功
尤切歎仰然自今春閤下專任大政以來薦進人材調
護將帥措置邊防均理財用皆未聞卓然有以慰天下
之心者聲譽損於前時規模爽於舊說中興氣象邈未
有期不知何為而然耶且以近日淮西叛將之事觀之
官吏軍民二十餘萬一朝相率而北去將佐遇害者甚
衆閤下平日信任以為可屬大事如呂祉者被執以往
挫威辱國中外震驚於誰責而可乎某輙不自揆激於
憂憤上䟽指陳朝廷措置失當深可痛惜及鍳前失以
圖將來者十有五事逹於冕旒之前情迫言切抵忤必
多其知我者以為見危納忠嫠不恤緯而憂宗周之隕
其不知我者以為出位侵官汲黯之戇又復妄發知與
不知且置是事今日國家危急存亾之秋嘗為大臣歴
事三朝懷孤忠而同休戚者苟有所見其可緘默而不
言乎恭惟聖上登用閤下委任之專聽信之篤古所未
有往年富平之役三十萬衆一戰而潰恕而不問去春
某入覲軒墀親聆玉音張某自富平之敗始練軍事嗚
呼雖秦穆之於孟明光武之於鄧禹馮異何以加此閤
下所宜益務慎重諮諏良策圖不世之功以蓋前愆
以報知遇使後世稱之視古無愧今乃以措置之失亡
二十萬人寇偽得之增其氣㷔此豈小變雖聖度兼容
未以此罪閤下天下謂何閤下材識高遠自任以天下
之重前無古人而事有出於意外者愚謂所以致此知
任而不知所以為任之道故也今有人於此力足以舉
百鈞而益之以萬鈞則力必不勝矣然有可勝之理者
與人分之也今閤下以一人兼將相之權揔中外之任
而無與人共功名之心軟美者進骾諒者䟱逆耳苦口
之言不聞曲突徙薪之謀不至變生所忽不足怪也柳
子厚作梓人傳謂斵削在於衆工而成功收於梓匠此
最知宰相職業者平時猶當如此而况於艱難之際乎
蕭何相高祖而腹心謀畫則有良平瓜牙攻戰則有信
布房杜相太宗而善諫則與王魏善戰則與英衛持衆
美而效之君此所以成創業開基之功也李林甫盧杞挻
亂危國其咎安在忌嫉而已某願閤下為房杜之亞以
穆天縡不願閤下為杞林甫之流以私寵利天下之事
庶幾可為也老子曰非以其無私耶故能成其私以公
滅私者㤀身與家而其䆒則國與家俱安背公營私者
不過為身為子孫計而其䆒則家與國俱危不復引古
為喻請以近事明之當宣和末如王蔡之徒其所以謀
為自安之計者深根固蒂可謂至矣一旦事變往往不
能保首領然當承平無事禍故未作之時謂富貴可以
長保而為此猶可恕也至靖康間禍故作矣如唐恪聶
山之徒其所為有甚於宣和之末然尚亦可恕者禍故
作而未大也建炎之初經靖康之變禍故大矣然黃潛
善蠹國欺君又甚於恪山輩今皆安在天理昭然所以
未之思者寵利誘於前而禍患藏於隐也方今國勢日
蹙人心弗寧強敵憑陵僣竊窺伺加以旱暵為灾財用
殫竭而閤下獨斡化鈞佩天下之安危豈可使措置多
失以蹈覆車之轍哉因淮西之變痛息懲創輯睦將帥
慱詢衆謀惟其是之為從幡然改圖則未必不轉禍而
為福也語曰過而不改是謂過矣雖古聖人不稱其無
過而稱其改過閤下誠能知措置之失當而圖所以改
之者豈惟宗社安而生靈蒙休閤下永膺多福而某將
歸老於山林亦有奠枕之安閤下不自知其為非而無
改之之意豈惟宗社危而生靈告病閤下之禍可立以
待而某雖欲退休亦未知稅駕之所矣安危休戚某與
國家及閤下同之荷照之深敢㤀忠告以致朋友責善
之義乎某素愚直私憂過計其言激切閤下亮而恕之
非獨某之幸也天下之幸也不然無所逃罪所有奏䟽
副本敢塵鈞覽惶恐無地不宣
某悚息區區書中猶有未盡之意敢悉布之昔人有言
長江數千里如人七尺之身當備者不過數處虚而當
備無如腠理今淮西者東南之腠理也酈瓊之叛腠理
虚矣今自舒蘄光黃一帶並無軍馬以為捍蔽九江要
害之地又無控扼儻使偽境因用酈瓊以擾上流則㳂
江震驚駐蹕之所不得安矣伏望相公深思所以備腠
理之術勿謂敵人不出此策幸甚某已束装待罪聞報
即行然不敢以將去之故而廢國事併乞鈞察
與張相公第二十七書(十月二十一日)
某頓首再拜近專人上状伏承鈞旆去國不獲塵達第
深瞻嚮進退去就大臣之常想惟以道為懷洞照此理
無復芥蔕更望上體眷注加衛寢饔為天下自重區區
傾禱
某昨聞淮西之變嘗上䟽論列但以區區所見欲恊濟
國事圖善後之計非有他也致書相公願有苦口逆耳
之言亦欲盡言忠告致往者不可諫來者猶可追之義
不謂相公去國之遽書到後時然業已為此不敢自隠
輒復塵凂鈞聽惟相公以道相照必有以察其心而恕
其僣易者幸賜采覽惶恐無地
某近連上兩䟽一論言者援漢武誅王恢事非是一論
車駕不可輕動淮南軍馬不可抽回皆未得報夙夜震
懼以俟譴訶相公雖去廟堂愛君憂國之誠乃心無不
在王室輒錄副本拜呈㳙埃何補姑盡其區區之忠而
已幸賜觀鍳惶恐惶恐
昨日見報有零陵之行相公平日學佛欲敵死生於遷
謫何有然逆順之境須以道眼照之想不待區區之言
也不審大旆取涂何地自洪趨筠袁以達湖南最為安
便若自撫吉趨衡則永新茶陵間見有盗賊恐不可行
更在裁處儻有承教之便以慰累年瞻渴之情何幸如
之所懷非筆舌能既
梁谿集卷一百二十六
