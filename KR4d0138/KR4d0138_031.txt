梁谿集卷三十一宋李綱撰
詩二十七(甲寅秋至乙夘已後作四十六首)
次韻劉仲高提刑喜雨
再賦兩篇
全真復以詩來走筆答之
奉寄李泰發端明
汪廷俊見示喜雨和篇次韻答之
題劉仲高所藏文與可墨竹
諸公復以喜雨詩來勉強賦一篇
諸季邀德久申伯同遊靈源
讀莊子六絶
送劉仲高提刑赴行朝
送鄒德久還大柘舊隠
送張柔直赴岳州
庭中酴醾盛開二甥以詩來和其韻
張甥賦碧桃次其韻送錢申伯如邵武
小圃初成秦楚材有詩次韻
桂老以拄杖旄牛拂見遺報以二絶
次韻李似宗見示小圃之作二首
十二詠十二首吕元直退老堂兩章
送張子固大資政赴召命
送秦楚材還永嘉
陳國佐左司寄示天台山圖以兩絶報之
丹霞本老見示拂子并頌次韻
劉仲高提刑見示喜雨佳作次韻和之奉呈全真
安撫資政
精禱龍淵默感通寸誠端可格蒼穹驅除旱暵千峯翠
灑濯焦枯百榖豐可喜盍親尊酒渌成霖未放海雲紅
清涼更覺山川勝閉戶空慙學寓公
七月六日通夕大雨闔境告足豐年之慶枕上用
前韻再賦兩篇呈全真諸公
絳闕清都一念通沛然甘澤瀉層穹天心會與人心合
國事尤須歲事豐秋水陡添江上碧朝陽却照棟間紅
精誠自可驅雷雨安用區區致八公
千里溝塍派脉通挽回樂歲頼高穹風雷借助不勞力
粳稻有期成屢豐枕上醉魂清夢想枝頭嘉果濕猶紅
旅居又喜逢穰熟地主端疑是鄭公(東漢鄭弘為淮隂太守随車致兩白)
(鹿挾轂)
張全真復以詩來走筆答之
良牧齋祈意輒通凄然似欲變秋穹涼生枕簟精神健
爽致江山氣象豐編簡卷舒初有味丹爐進退漸看紅
蓐收又整清商御自哂何年拜木公(漢謠揖金母拜木公謂東王公也)
奉寄李泰發端明
一别東吳不記年飽經憂患各林泉知公置酒常高會
顧我杜門惟熟眠無分去為湯餅客有緣來作荔枝仙
越溪閩嶺無多地步月看雲只黯然
汪廷俊見示喜雨和篇次韻答之二首
一氣潛升處處通誠心初不間窿穹乍欣草木回枯槁
更喜粢盛備潔豐宿霧遊雲朝尚合斷霞殘照晚偏紅
陽舒隂慘無遐邇造物從來任至公
憫旱遥將精意通秋霖霶霈仰旻穹山川增煥家家好
黍稷方華物物豐得句自應髭變白舉觴何惜頰潮紅
他時倘會風雲便肯倒長瓢學衛公(小說李衛公未遇時常代龍行兩每)
(下瓢中一滴水輙尺餘過故鄉憫其久旱倒瓢傾之遂成漂溺)
題劉仲高提刑所藏文與可墨竹
蕭郎畫竹稱逼真與可所作尤絶倫不將丹青借粉飾
直把寳墨傳精神渭川萬箇在胷次援毫戲掃如烟雲
眼前先見欲畫者兔起鶻落氣益振稚枯偃仰盡變態
筆力斡轉風霆春平生知作幾千幅得心應手老斵輪
當時誰是識畫者謫仙東坡蓋其人老坡亦善作此畫
意雖已到法未親是中妙處不傳授但得木石枯鱗皴
自從兵火喪亂後錦囊玉軸隨埃塵公於何處得此本
四枝墨色猶鮮新風梢雨葉間濃淡紛披屈折節脉勻
置之座右滌炎暑颯颯更覺秋聲聞子猷會見定絶倒
安用日事栽培勤只今與可骨已朽妙蹟散落此幸存
願公祕惜勿輕示更築小堂名墨君
與可每畫竹不令東坡見恐得其法也坡嘗問以
巳畫何如與可曰公所畫棘針法耳坡聞之輒大
進
諸公復以喜雨詩來勉強再賦一篇見鄙意
聖君憂國物情通良牧精祈動上穹塞比干戈雖未定
江南禾稼自多豐阿香推轂驚雷遠玉女投壺笑電紅
幽贊中興萬靈集願將人績屬羣公
諸季邀德久申伯同遊鼓山靈源洞僕以病不果
往賦詩見意
靈源韞秀異傑出閩粤間神功謝鐫鑿妙境森回環曲
磴下窈窕高巖上孱顔松蘿互蔭翳正暑生清寒路轉
人寂寂泉飛澗潺潺乘高望雲海天末波濤翻偉哉宇
宙中有此氣象寬諸子雅好遊蠟屐履山樊佳客來自
遠復共一日歡而我抱衰疾屏居方杜關豈不樂山水
宴坐心不闌神遊八極表目寓無髦蠻塊視衆嶽小杯
看五湖慳矧兹几案物安用勞躋攀登臨務得雋無乃
見一斑作詩調諸子醉語不可刪秋風動林壑凍雨洗
塵寰新涼至萬里濃翠浮千山白雲出何心飛鳥倦自
還興盡盍遄返勝遊宜勿殫
讀莊子六絶句
漆園仙吏巳賓霄浩蕩竒言久寂寥鵬鷃何須迭相笑
斯遊安往不逍遥
世間物論最難齊有萬初從一氣吹若會此心平等法
天淵元自絶高卑
養生有主衛生經神守全時豈廢形遊刃有餘刀不挫
解牛湏是學庖丁
濠上觀魚適意時從容魚樂獨心知何須更問魚非我
能見魚遊復是誰
寧作泥塗曳尾龜難堪芻豢廟中犧從來一臂重天下
肯以此身輕用為
詆欺儒墨每云云芻狗詩書跡巳陳泯絶是非歸道妙
掃除糠粃見天真
送劉仲高提刑受代赴行朝
繡衣將命七閩中攬轡褰幃邁古風懷抱坦然推厚德
平反多處䞉隂功却持漢節朝天陛未許甌民借寇公
簮筆行趨青𤨏闥攜家去指水晶宫(將泊家吳興郡故云)風吹烟
浪蓴鱸熟日照霜林橘柚紅若到東吳見知舊為言多
病一衰翁
送鄒德久還大柘舊隠三十韻
抱病卧雲海杜關誰與遊鄒子惠過我命駕無停輈但
思一會面不願萬戶侯故人相許心拔俗今焉儔觸熱
涉長道始識甌閩州叩門泉石邊僮僕驚髭虬怪我齒
髮衰志氣非昔侔豈知數年來患難如戈矛收悲且歡
欣身健餘何求情話豁懷抱高辭紹軻丘遠尋雲間寺
屢泛江上舟同擘荔枝紅坐見菊花秋告我欲遄返歸
袖風颼颼投老不禁别聊兹小淹留置酒古道場大白
相獻酬短日忽西匿輕雲靄而浮露下松桂枝月轉西
南樓慇勤渭城唱逹旦增離愁念子韞器業學慱仕未
優至寳委路傍誰能辨琳球世事方多難英俊宜旁搜
何人有高識薦此窮馬周丈夫重氣槩出處非身謀巋
然棟梁材回首須萬牛玄豹且深隠騄驥將見收嗟我
蒲柳姿雅稱山林幽平生七不堪豈獨三宜休國恩竟
未報負此終身羞行矣勉著鞭俟時攄壮猷他年鐘鼎
勲在子吾何憂
送張柔直赴岳州
荆楚通南國巴陵據上游江湖作襟帶民物會車舟喪
亂經多難荒凉但一丘高臨洞庭野無復岳陽樓帝念
蘇疲俗恩頒起故侯光華剖符竹輯睦擁貔貅魯肅規
模在陶公政績優遠師前哲訓力贊中興謀羣盜何難
縳侵疆儻可收往分千里寄為解九重憂我巳甘衰病
君方茂壮猷三年共幽討此日動離愁世事經綸急淵
衷寤寐求着鞭先祖逖悟主繼千秋閫外資竒畫樽前
失勝流瀟湘有回鴈莫遣信沉浮
庭中酴醾盛開二甥以詩來戲和其韻
栽培初不棄葑菲桃李無言下自蹊試營小圃供幽竒
野趣獨與閑相宜邇來落葉子滿枝新花璨發歸酴醾
濛濛烟雨濕冰姿湯泉乍洗温柔肌玉人胡為在軒墀
態濃意遠芬蘭芝月華萬里来清輝照耀光彩通屏帷
青雲宛轉蟠素螭高架上與飛甍齊客來花下同圍棋
對花不怕輸吟詩帝鄉富貴未可幾淵明之語真良規
一杯相屬慎勿辭我方餔糟啜其醨醉中不省今何時
胷次洞逹元無疵山林正好相娱嬉朝廷漸有中興期
羲和鞭日不肯遲海水清淺蓬萊池飛花雪落白玉巵
起舞鶴氅風前披
張甥賦碧桃次其韻
未許濃華獨占春故將淺碧鬭清新冰肌綽約疑姑射
玉質丰容似太真不與天香緣底事秪應國色已無倫
慇勤池上親培植從此芬芳冠七閩
送錢申伯如邵武
錢郎與世苦不諧胷次徒抱經綸才行年五十猶未試
蟠蟄雖久愆風雷掃除習氣趣空寂華藏重重恣遊歴
世間幻妄此道真未必亨通勝窮阨我方卧病南海濱
喜君襟抱時相親胡為乘興有所適使我悵望歸飛雲
兵戈格鬭何時息田園將蕪歸未得同是天涯流落人
此心炯炯君應識閩山六月丹荔枝火齊堆盤侑一巵
願言及此復過我歲晚勿負滄海期醉鄉我巳成真隠
君亦逃禪學蘇晉樂天不醉即談禪此外悠悠眞須忍
小圃初成秦楚材直閣有詩因次其韻二首
僧坊暫寓白雲邊古木荒溪濕暝烟試葺池臺學愚谷
不妨風物似斜川邀賓深愧裴公野瀹茗空懷陸子泉
塵世悠悠盡虚幻且將身徤鬭尊前
屏跡山林得放懷檻花欄藥手親栽會心魚鳥自相近
乘興朋遊時自來半世乾忙嗟白髮四方多難使心哀
巖隈水曲翛然處老木輪囷愧不才
茅齋成乾元珪老以拄杖旄牛拂見遺成二絶句
以報之
横挑世界鴻毛舉平打虚空冰片消今日拈來居士手
穿雲渡水且逍遥
不取非廉取不貪玉装麈尾謾毶毶年來居士無言說
立起從教作麽參
次韻李似宗見示小圃之作二首
山林自與性相宜卜築何須物物竒旋剪荆榛開小徑
自移松菊趁佳時雲生北嶺難持寄月出東山有所思
歲晩龐翁更多病擕家真赴鹿門期
竹影桐隂夏日長水花晚色淨林塘招邀風月成三友
邂逅賓朋共一觴閑把琴書聊自樂靜看蜂蝶為誰忙
年來百念皆灰冷願學螺川雲水鄉
十二詠
雙蓮閣
並蔕芙蓉出綠波靚粧鸞鑑照雙娥風清月曉微開處
無那幽人獨見何
夢室
誰把人間比夢間本來夢覺兩閒閒清風一枕北忩下
遊徧江南多少山
藥圃
病翁餌藥欲扶衰自斸霜根種種移端為出山成小草
白雲深處飬青芝
橘亭
雪避繁華葉勝雲野亭秋後露苞新橘中不减商山樂
留與昂藏四老人
竹亭
檻外新篁玉笋抽和烟滴露碧先浮此君一日難相捨
疑我前身是子猷
荔枝亭
平生最賞荔枝名手植芳根傍草亭嘉木亦知人意重
著花不待一周星
桂亭
團團雙桂拂茅齋虚幌疎櫺盡日開會待秋高風露下
清香飄泛月中來
蘭室
盡道幽蘭是國香沐湯紉佩慕芬芳何如邂逅同心士
一吐胸中氣味長
花塢
收拾羣英頼化工嫣然紅紫自成叢四時不絶芳菲意
誰謂春歸閬苑中
圭沼
旋鑿幽池象玉圭蓮開紅素兩相輝年來居士心離垢
天女從教試染衣
磬塘
喬木森森借綠隂曲塘波影漾疎林龜魚不用愁清淺
藻荇菰蒲隠映深
菖蒲澗
寸根九節結孤芳青劒凌波日日長幸有仙方辨真贗
醫師休更進菖陽
吕元直得書天台郭外治園林作退老堂求詩為
賦兩章
獵得飛熊自渭濱釣璜賜履定前身功高浴日千山曉
力拒回天萬國春暫輟巖廊調鼎手來為林壑採芝人
片帆雲海無多地歎息何緣厠末賓
周遭疊嶂俯清流卜築園林事事幽春日鸎花隨衮繡
秋來松菊照林丘謝公終為蒼生起裴相聊成綠野謀
聖主思賢方仄席未應長伴赤松遊
送張子固大資政赴召命二首
海邦臨撫忽頻年愷悌宜民德化宣久戀闕庭心自往
乍歸帷幄席應前鹽梅好去陪三事風月還須記九仙
聖主從容問幽仄為陳衰病老林泉
屏跡山林養病身數迂旌旆訪幽人追酬雅韻篇章富
共醉芳醪意氣親顧我老為滄海客羨公去作紫霄賓
經綸蚤動中興業亦欲歸居浙水濱
送秦楚材還永嘉
海上從容慰所思相逢已恨十年遲未登臺省陪羣彦
且向江湖把一麾顧我留為鷗鳥伴羨君歸赴鶺鴒期
樽前聽徹陽關唱明月依然照别離
陳國佐左司寄示天台山圖以絶句兩章報之
往年曾讀興公賦頗愛天台擅美名數幅生綃傳貌得
恍如陸地到蓬瀛
應真飛錫游行處峭壁危峯跨石橋便欲遠尋方廣寺
却疑圖上有嘉招
丹霞本老見示拂子并頌次韻
鈍根不會世間機且作東山老住持有箇旄牛閑拂子
用時由我不由伊
梁谿集卷三十一
