梁谿集卷五十五宋李綱撰
表劄奏議十七(河北河東路宣撫使司劄子四御筆批答附)
乞差王元允都統制劄子
奏知折可求兵馬衝散劄子
奏知催解潜整軍與范世雄會合劄子
乞正冀景等軍法劄子
乞選代職許歸田里劄子
奏知王淵等顧望不進劄子
論督責王淵軍深入事劄子
乞韓世忠等劄子
奏知差有風力人知濬州劄子
乞保全王以寧劄子乞不推賞王以寧劄子
乞督劉韐進兵劄子
親筆宣諭委寄終始(卷尾)
收復文水縣乞指揮劉韐等進兵劄子
親筆宣諭三首(卷尾)奏知金國遣使劄子
繳進詹度奏差人兵劄子
乞留解潜折彦質劄子
奏知范世雄進兵劄子
乞更措置河北人兵劄子
奏乞降奬諭下張換狀
奏劾張灝兵退郤及待罪劄子
奏知候种師道到交割劄子
乞差王元充都統制劄子
臣累奉宸翰宣諭汾州一路將帥不可倚仗今果如聖
訓尤幸軍馬未甚深入散失不多可以且令依城下寨
牽制賊勢但今日將佐勇而有謀絶無其人如折可求
冀景等皆累經敗衂雖湔洗用之責以後效氣決不振
臣欲乞差王元充都統制替折可求曲襄充副都統制
替張思正可求令還任照管麟府路邊面張思正冀景
如未正軍法並重行貶竄庶幾將士有所懲戒其軍兵
累經潰散及今次首先退避人臣已劄下張灝令密行
體究一面斬決去訖曲襄見以罪繫京兆府臣曾見曲
竒稱其可用巳一面勾取外所有王元乞降旨令起發
前來其折可求等候王元曲襄到日施行謹具奏知
御筆
王元不甚中使休要已差劉銳替折可求知恐帶了
本路兵馬張思正冀景何用卿一面處置
奏知折可求兵馬衝散劄子
臣據張灝申今月初六日折可求進兵至郭栅寨初七
日夘時與賊兵戰殺退兩合賊增兵犯陣左陣兵力不
加遂散動兩陣人馬極力捍敵逾兩時方退恐敵再來
奔衝那移還汾州元帶兵馬三萬七千餘人除衝散兩
陣人馬見收集外見在人馬三萬四千餘人騎已再行
團結及據折彦質備錄到折可求狀見於汾州待罪已
具奏開去訖契勘汾州兩頭項兵馬别無倚仗將帥可
求退保汾州人兵不甚散失未可督責便令前進臣已
作奉聖旨特與放罪今於汾州城外整齪軍馬下定硬
寨選擇精銳人兵時復深入牽制賊勢如何以前進即
迤邐攅那進發去訖謹具奏知
御筆
可求不中使已令御帶劉銳輟與卿使此人可用令
專節制一路人馬餘人可罷節制
奏知催解潛整軍與范世雄會合劄子
臣契勘范世雄所統將兵峒丁刀弩手共三萬人除留
下病患人其餘並已起發前去見催解潛整齪軍馬候
世雄到會合進兵謹具奏知
御筆
解潛不中使可專委世雄敗軍之將惑衆聽亦恐妨
妬立功之人
乞正冀景等軍法劄子
臣伏奉宸翰宣諭王忠孝等將士功賞聖恩隆厚足以
激勸用命立功之人但將士怯懦者多動輙奔北未能
仰副陛下張皇六師之意賞旣重則刑必行乃克有濟
臣見體究解潛折可求下首先退避之人如冀景輩皆
累經潰散當正軍法以為懲戒其捉到軍前逃避士卒
各依法施行庶幾漸革前此玩習之風謹具奏知
御筆
甚好卿如此能分朕憂嘉歎不忘王忠孝等告已付
彦質賜卿更取會到與未到奏來
乞選代職許歸田里劄子
臣伏蒙聖慈特降親筆撫勞有加仰荷隆恩非臣隕首
所能報稱竊念臣自今春以來蒙被委任皆極煩難不
敢辭避初為留守繼為親征行營使又為都大提舉京
城四壁守禦使今為河北河東路宣撫使自春徂秋俾
夜作晝無少休息比日出師尤極憂懼寢食皆廢鬚髮
盡白深恐心慮凋耗智術淺短有誤國事伏望天慈矜
憐照察選老成諳練兵事大臣前來軍中代臣職任許
歸田里終始保全使臣不至顛隮仰累陛下眷奬之意
不勝幸甚干冒天威無任皇懼待罪之至取進止
御筆
今封還所奏今後不可如此方頼卿鎮撫決難施行
奏知王淵等顧望不進劄子
臣契勘自二十八日出師至初四日凢六日解潛於南
北關遇敵馬相持四日力戰而潰是時敵之重兵皆在
南北關王淵若能乘虚速進則太原之圍有可解之理
出師六日只在平城縣西駐泊而平定軍之兵亦只在
夀陽顧望不進至聞兩路師却即便退回殊失應援節
制之意今乂自務保全不復圖進兵解圍之策其情可
見乞賜聖察
御筆
累批去卿可照會施行邊事未寧想勞神慮更宜堅
慤期於解圍廼朕望也
論督責王淵軍深入事劄子
臣伏奉宸翰王淵軍馬不可督令深入恐孤軍失利臣
契勘王淵自二十八日出師至初九日只在平城縣西
去遼州只數十里劉韐聞南北關汾州師却即時勾回
不曾遇敵臣亦不曾督令深入如解潜折可求之師臣
每約束只是務令持重行數十里皆遇敵而潰此蓋將
佐不材士卒不用命臣節制不明之罪若謂疾驅深入
以輕進故致此敗衂即初不如此伏乞聖察
御筆
誠如所論更宜厚賞罰激勵士卒用竒決勝一委在
卿持重控扼亦當留念
乞韓世忠等劄子
臣伏奉宸翰差劉銳前去汾州替折可求臣初不識銳
昨曾見种師道稱之今蒙御前輟去甚幸可求俟銳到
湏令還麟府照管邊面不惟累敗不可倚仗亦恐強之
使留不肯用心但須俟銳到方可指揮臣已差王忠孝
前去充副都統今日聞忠孝以重傷就醫恐去不得即
須且用曲襄更俟體究及曲襄到此訽以方略今日將
佐極難得人素不曾拊馴只是聞聲且便使喚所以臨
事未必得其實效近見報召韓世忠董騎黑真赴關此
數人臣今春曾經使喚伏望聖慈令發赴本司差往軍
前取進止
御筆
依所奏數内韓世忠京師為無將且留外餘卿一面
勾取使喚王忠孝且多方與恩䘏難得難得
奏乞差有風力人知濬州
訪聞知濬州王師古為患在假久不供職緣本州正當
河北衝要控扼之地昨因金人殘破脩葺城壁製造樓
櫓開撅壕塹皆未就緒今來防秋之際全藉有風力才
幹守臣竭力措置須至奏聞者右伏望聖慈速降睿旨
令朝廷選差有風力人承替王師古乃不候受告疾速
起發赴任供職所貴不致闕事
御筆
一面選差人承填訖奏
乞保全王以寧劄子
臣伏奉宸翰收王以寧奏極可採令臣使之出竒撓敵
焚其糧草及招誘耿守忠等臣已遵稟行下契勘以寧
勇而有謀然人或謂之狂今日艱難之秋若非狂者安
肯為朝廷用冒矢石而立功名哉更望聖慈保全必能
自效臣已令以寧與范世雄會合措置解圍必先誘敵
使我軍得一捷然後可以鼓行而前謹具奏知
御筆
甚好當力為保全
乞不推賞王以寧劄子
臣近准樞密院劄子奉聖旨王以寧許孝烈等以鬭敵
捉獲金人一百餘人特與轉三官内王以寧仍除直袐
閣承御前差快行家齎到王以寧告一軸已收管訖契
勘上件金人續據王以寧申言語不通恐是包家人馬
因南北關潰散在村落打劫逢官軍前來抗拒鬭敵致
被捉獲見押在平陽府根究臣已差使臣并曉番語人
前去體問如委是包家人即押赴种師弓下依舊使喚
其王以寧許孝烈等不合推賞如係金人即行給降候
體究到事實續具奏開次
御筆
依奏
乞督劉韐進兵劄子
臣伏奉宸翰太原祖宗之地當竭力圖解斷不敢言棄
及令臣約束諸將務要持重守險伺便解圍臣敢不迎
遵睿訓除已措置行下外契勘汾州一路軍馬折可求
等不可倚仗須候劉銳到日進兵尚未見起發前來乞
降指揮令星夜蹉程前來供職劉韐以河北防秋為言
無進兵意臣雖已諭韐令部分諸將與范世雄等約期
會合再圖解圍深慮韐得安肅軍報金人重兵壓境牽
制依前顧望不肯進兵則南北關汾州難以獨進伏望
聖慈特降親筆督韐進兵仍錄付臣照會所有臣近與
劉韐諮目同繳進謹具奏知
御筆
常批與卿者文字便是批與劉韐者可照會施行
收復文水縣乞指揮劉韐等進兵劄子
臣據張灝王以寧申十五日整齪軍馬訖犒設將士斬
冀景及首先退避兵級百餘人號令訖進兵至十七日
午時奪得上賢嶺諸將用命殺退金人二十餘里死者
如麻已占據文水縣了當係張師正統制軍馬前去臣
已具奏聞及行下張灝等令保明得功人及丁寧戒諭
更令占穏審度利害進兵及劄下劉韐范世雄解潜等
令疾速乘機會合前進緣韐聞河北探報累得諮目文
字未有進兵之意臣已累具奏知外伏望聖慈速賜指
揮施行取進止
御筆
措置極善昨日聞捷中外皆慶更行下諸將切當十
分防備恐不測來奔衝不可輕進令劉韐占穏牽制
奏知金國遣使劄子
臣契勘奉使粘罕軍前張亢已還闕頗能道敵中次第
伏望聖慈持令賜對可備詢問其金國欲遣人使前來
使名不遜及河東見屯軍馬恐為窺伺已嘗具奏聞乞
速降指揮施行取進止
御筆
令於不曾屯軍馬别路疾速前來
繳進詹度乞差人兵劄子
臣據詹度畫到中山府州軍圖稱本府已差到防秋人
兵五千人外餘處並未曾差到謹具繳進
御筆
已差萬人分往諸處
乞留解潛折彦質劄子
臣准尚書省劄子奉聖旨解潛令發赴錢蓋下使喚折
彦質赴闕張灝罷節制臣契勘解潛折彦質雖怯懦然
兩人終與西北將士相諳一潰之後且當責其後效使
之整齪收集以圖再舉范世雄初到未知本末與西北
將士亦未相諳兼亦須得一武臣以為副臣欲且留解
潛彦質與世雄同共措置候踏逐到可用武臣令替解
潛臣已作奉聖旨行訖其新差汾隰州都統制劉銳至
今未見前來乞賜指揮催督施行取進止
御筆
並依所奏劉銳一兩日起發彦質略令來奏事
奏知范世雄進兵劄子
臣據范世雄申已整齪軍馬出南北關據險進兵應援
汾州一路軍馬及據王以寧申已分兵前去收復祁縣
謹具奏知
御筆
更令諸將十分占穏不可落賊姦便
乞更措置河北人兵劄子
臣累具奏狀劄子以金人重兵侵犯河北沿邊州郡及
諸路帥司防秋人兵數少乞朝廷更行措置伏望留神
毋忽敵人以臣劄子降付三省密院措置施行取進止
御筆
已差韓世忠統萬人前去應援韓世忠已與正任團
練使
奏乞降奬諭下張換狀
訪聞安肅君知軍武功大夫張換自到任以來脩整城
池樓櫓教閱軍卒不自愛身敢出禦敵金人亦稍畏之
常作禦鐡騎奔衝陣圖日逐親自教習士卒委實用心
須至奏聞者右臣伏望聖慈特賜奬諭下張換庶使愈
更勉勵以圖報國謹錄奏聞伏候勅旨
御筆
奬諭今付卿
奏劾張灝兵退郤及待罪劄子
臣據張灝申汾州一路軍馬收復文水縣次日金人增
兵力戰半日間勢力不加將士退郤已備錄奏聞外契
勘張灝違本司節制擅發軍馬致令落敵姦便及臣不
能節制張灝使違約束有誤國事伏望聖慈並行黜責
已具奏劾待罪取進止
御筆
不須如此安心職事
奏知候种師道到交割劄子
臣准尚書省劄子奉聖旨令臣候种師道到起發赴闕
議事臣已知委訖纔候師道到交割職事即時起發前
去聽候指揮謹具奏知
御筆
十日收此奏知軍中無事可喜可喜金人河北大段
猖獗卿可候師道到日量帶衙兵等巡歷河北一帶
至滑州照應措置驅逐敵兵
親筆宣諭委寄終始
裴廩至知卿在軍中悉意措置至忘寢食鬚髮皆白體
國如此何憂不濟更宜安心勉力以成大功副朕委寄
始終不移之意卿每奏請兵一一應副凢事但奏來
親筆宣諭三首
宣諭聞已斬冀景
聞冀景已斬甚善迺御衆之道久不相見極思企近聞
班直四人逃走往范瓊處可差人押來禁衛有法不得
逃走
宣諭得捷
人日得捷奏如病獲痊皆卿措置之力欣躍無窮更宜
關報劉韐等同共破敵且須十分占便宜不可少落姦
便所有將官已轉五官其餘人疾速保明聞奏
宣諭不得輕易出兵
李綱不得輕易出兵更與諸將熟議
梁谿集卷五十五
