梁谿集卷十宋李綱撰
詩六(在沙陽作五十五首)
華嶽圖衡嶽圖
與邑官會凝翠閣偶題二首
寄吳元中給事寄顧子美提舉
絶句次韻羅修撰古風
羅修撰寵示龍興老碑刻
五月三日夜坐達旦謾成
季明送南中花木苦熱行
次韻志宏戲興宗耳疾之作
夜坐聞笛燕凝翠閣
會凝翠閣遊泛碧齋十六日泛舟
七峯七首(并序)太史溪
次韻志宏泛碧齋會連飲三罸爵
次韻志宏見示二首次韻湖陰曲(温庭筠詞附)
次韻東坡四時詞四首
將遊栟櫚二首荔枝詞集句
疇老見示荔枝絶句次韻
再次耳聾詩嘗新橄㰖二絶句
種荔枝核有感松架敝以新枝易之
偶作晩虹
白鷺以蜜漬荔枝寄遠
石輪魚次韻丹霞見寄古風
次韻丹霞錄示羅疇老唱和詩四首
寄題丹霞宴坐軒次韻江滋秀才見寄
疇老修撰所藏華嶽圖
往年跨馬觀羌戌道歷太華西臨雍偉哉造化巧凝結
元氣孕此金芙蓉平原陡起三萬仞峻屏卻略羅秋空
巍然雄尊鎮西極衆山班列如朝宗天池㶑灩噴山頂
瀉作瀑布飛長虹亭亭僊掌摩碧落曉日照耀五指紅
巨靈贔屓運神力導河擘華留其蹤煙寒風遠張超谷
(音欲)霞駮霧開毛女峯希夷故隠今尚在白雲依舊時東
封回頭一别二十載不意見之圖畫中生綃六幅掛清
晝隠耳䬃䬃聞松風山中草木舊相識恍如夢到雲臺
宫神遊絶巘窺玉井欲取蓮藕根株通好竒何必似韓
子懸崖側足悲途窮從公傳此嶽真相永結清好無時
終
右華嶽
五嶽分奠如循環作鎮南服惟衡山炎方荒絶亘滄海
天付雄柄司神姦祝融騰擲倚霄漢羣峯邐迤猶堂壇
贊㐮一氣洩雲雨蟠據千里來荆蠻屹然天地物最鉅
造化凝結良艱難恭聞兹嶽魏夫人羽駕白日遊山樊
翛翛雲氣變異色笙竽聲雜環珮珊神仙恍惚未易測
落花流水空潺潺退之倔強古亦少故取竄謫窺孱顔
精神默禱若有應驅掃氛翳開煙鬟乃知正直神所與
露竒呈巧初不慳嗟予平生好山水欲以兩足窮躋攀
恨兹羈束未能往幽覿眇然圖畫間何當身逐鴈同到
已覺心與雲俱閒軒轅彌明儻未死相與遊戲超塵寰
右衡嶽
與邑官會凝翠閣
屹然高閣虚且通溪山增秀來薰風皆云閩境似此少
豈但為最沙陽中棟楹顯敞制度巧飾以黝白非青紅
七峯倒景蘸層碧十里平津流向東連山松檜鬱葱蒨
一溪煙雨寒冥濛沈沈月彩照清夜漠漠雲影搖蒼穹
眼光到處色皆翠凝結至今勞化工幾年落寞顧眄地
拈出始知觀覧雄開筵置酒共臨賞正暑景物生秋容
畫船笳吹助清咽津岸擊鼓聲逢逢世間萬事非偶爾
成此一叚傳無窮我歸三子子歸我畢竟假合誰之功
人生會合自可樂且須吸盡玻瓈鍾他時追憶如夢寐
一笑勝游回首空
偶題二首
金僊實語教觀空老氏微言戒知足生前能著幾兩屐
安用胡椒八百斛此身猶自是蘧廬身外何須寳金玉
一衣一食便有餘從此梁谿須窒欲
又
退之呵佛乃知佛王莽崇儒豈信儒救弊自須煩詆毁
即真安用假詩書
寄吴元中給事
千里同風一念間琳宫筦庫等為閒高懷自遂全三樂
懵學于今見一斑顧我望雲惟陟岵羨公戲彩日承顔
何時恩許歸終飬因得扁舟事往還
寄顧子美提舉
聞說年來亦失官高懷應作等閒看儻來本自非吾有
既往何須更返觀問舍梁谿欣共里寄聲閩嶺慰南冠
請公學取安心法一點安時在處安
絶句
斷雲飛雨過溪來簷溜蕭蕭瀉暮階一餉清凉驅熱惱
可憐襟抱向誰開
次韻羅修撰古風
某比以衡華二嶽圖歸之書府因賦詩二篇以
見意伏承宫使修撰寵示古風一首調高旨深
諷味之餘不勝歎服謹次嚴韻拜呈伏幸笑覧
衡嶽臨清湘欲往吾無航側身長太息心逐鴈南翔洪
河擘太華欲往吾無馬何當御風游揮手與世謝公家
藏二圖尤物伴閒暇那知造化工寓此粉墨假一見慰
我心試使畫工寫崢嶸峻極姿慘澹生筆下舊遊得窺
尋真賞寄持把輕雲出層峯飛瀑落高罅川原藹林芿
山崦露臺榭幽討窮雙眸駐立勞兩骻圖成掛虚堂秋
色忽改夏清風掃凉朝明月炚深夜恍然疑斷取無乃
資幻化作詩聊謝公更辱報章灑清新鄙元白風流追
屈賈氣象嶽爭雄諷玩手忘捨觀圖更得詩端如飽膾
炙什襲藏篋中光鋩照林野
羅修撰寵示龍興老碑刻
聞龍興老道價舊矣宫使修撰寵示碑刻且示
龍興以未曾相見故託送來殊不知已相見了
也因成一頌拜呈幸因便人達之
龍興道與右文親眼照沙陽肯許人師唱宗風非鼓笛
公談實相託冠巾已曾見了何須再特地拈來卻未真
公案分明在碑刻不煩師子更頻呻(碑有公所作寄龍興冠笏頌二首)
五月三日夜坐達旦謾成
凉風振野星河翻煌煌啓明夜將闌孤燈照我不成寢
兀坐更將圖史繙蠧穿編簡眼昏瞀彫琢肺腎聲嘶酸
胡為疲極浪自苦中有至樂難為言窺尋古意偶有得
何翅九奏聞鈞天撥書就枕還自笑聊此遊戲終吾年
季明送南中花木
悟道方知色即空樂全深得種花功願從真隠師為圃
敢意芳根與樂叢陶令欲歸三徑老海神更借一帆風
梁谿異日憑欄處把酒看花定憶公
苦熱行
南方苦暑殊中州金遇火伏相拘囚飛鳶跕跕草木愁
疑在鑪冶遭蒸烰六龍中天停厥輈火雲突兀燒高丘
炎風如焚汗飜油祝融嘘呵不肯休赤脚踏冰邈難求
返視絺綌猶狐裘行人病暍喘車牛雖處廣厦非所庥
我欲登彼白玉樓側身西望心悠悠何當萬里來清秋
其帝少昊神蓐收颯然風露洗我憂凉生暑退火西流
四時代謝如環周及兹又作徂年謀人生寒暑為寇讎
何異瘧癘脂髓摉有力負走藏壑舟朱顔綠髮安可留
以靜勝躁聊優游何必遠期汗漫遊
次韻志宏戲興宗耳疾之作
有病自當醫無垢何須洗六解一亦亡動容皆中禮諦
觀新卷葉成此清淨耳悟道得圓通教體真在此虚含
十方界遐邇初無里鏗然助發機妙響非外宄天人種
種聲和會歸一已奈何物蔽之問藥安可止通以智慧
刀濯以功德水是病速須除慎勿聽鄧子
夜坐聞笛
櫛櫛銀雲點太清一天風露月華明數聲何處吹横笛
引起離家去國情
同羅疇老鄧季明燕凝翠閣泛碧齋
法界惟心在處安勝遊須信得時難雲峯遠並山峯碧
天影深搖溪影寒去國不知流落恨親仁且盡笑談歡
夜凉風露生舟楫皓月遙升白玉盤
六月十八日同陳興宗鄧成彦志宏早會凝翠閣
晩遊泛碧齋
高閣凝虚翠虛齋泛碧川七峯連秀色萬戶鎻晴煙風
物悲遊子登臨集衆賢伊蒲修淨供香物繚芳筵嗜酒
陶元亮狂吟白樂天嫩菱披紫角新荔擘紅圓文字真
清飲溪山結勝緣畫橋横螮蝀繡嶺卧蜿蜒落日生氣
靄移舟信泝㳂星河光耿耿風露氣㳙㳙山吐三更月
人遊半夜船亂螢行熠燿宿鷺立聯拳盡興忘歸櫂銜
杯約倒蓮乘槎疑犯漢御氣欲登僊但有詩千首何妨
謫九年深慙二三子陪我亦蕭然
十六日泛舟
小雨破殘署移舟佳致多煙嵐遠增翠雲水暮相和散
綺霞依日搖金月委波勝遊非易得不飲欲如何
七峯詩序
昔年叔子愛峴山李太白目郎官湖而湖山之名垂
於無窮微二子則峻峯清流湮滅而無聞矣七閩於
天下為遠地而沙陽尤僻雖佳山水人罕知之予來
此愛其溪流平緩清徹而瀕溪七峯&KR0886;崒聯絡竹樹
鬱然如屏障間前此未嘗有名之者予嘗蒞職太史
氏而竊愛是溪也表兄翁挺適有詩來云夢隨太史
泛閩溪因目之曰太史溪其最東一峯曰朝陽峯其
最西一峯曰碧雲峯朝陽之西一峯最高曰妙高峯
妙高之西一峯之下有道士隠居曰真隠峯碧雲之
東一峯上有巖桂秋至開花香滿城中曰桂華峯桂
華之東兩峯相屬與閣相對曰凝翠東峯凝翠西峯
各賦詩以識之予雖不足以望叔子太白而溪山之
勝庶幾不愧峴山郎官湖云時宣和二年六月十九
日序
朝陽峯
先得朝陽一段紅何年鳴鳳集梧桐歸舟行到灣環處
知是沙溪第一峯
碧雲峯
落日銜山隱半輪桑榆殘照起遊氛佳人悵望何時見
萬里平凝合碧雲
妙高峯
疊嶪層巒枕碧流七峯此地最竒幽登臨若會妙高意
便識德雲真比丘
真隠峯
杳靄青松映白雲地靈境寂好棲神結廬占盡溪山景
安得超然真隠人
桂華峯
桂華歲歲吐秋風香滿溪城十里中怪底士夫多折得
移根初自廣寒宫
凝翠東峯
兩峯凝翠對飛簷缺處青岑出遠尖暮雨朝雲時點綴
何須畫棟與珠簾
凝翠西峯
翠峯高閣兩相宜獨倚闌干注目時休問江山非故國
且將爽氣慰梁谿
太史溪
平溪淥靜見遊魚十里無聲若畫圖但道曾經太史愛
不須汙染目為愚
次韻志宏泛碧齋會連飲三罸爵
占得溪山作散僊更欣佳客許邀延醉紅豈解勝文字
舉白還能樂聖賢序飲我方追柳子賦詩子已過劉顛
亂雲細細無情致不放銀蟾上碧天
次韻志宏見示
胡馬依風亦北嘶雲鴻隨候且南飛奏刀久愛庖丁善
鼔瑟聊同曾點希舉世渾如蟻穴夢何人解契箭鋒機
我觀法界皆真宅不必吾家始是歸
謫從天上墮人寰惟有清風夜欵關皓月一輪窺筆硯
白雲千里映溪山我因拙誤無方治子以才鳴有意攀
須信全齊千駟景未如陋巷一瓢顔
次韻湖陰曲
王敦舉兵明帝微行視其營壘由是樂府有湖
陰曲而亡其辭温庭筠製詞以附之東坡書以
遺秦少游客有出以示予者因效其體次韻和
之
祖龍黃鬚珊瑚鞭鐡驄金面青連錢虎髯拔劔欲成夢
日壓賊營如血鮮海旗風急驚眠起甲重光搖照湖水
蒼黃追騎從外歸參索妖星陣前死五陵愁碧春淒淒
㶚川玉馬空中嘶羽書如電入青鎻雪腕如槌摧畫鞞
白裘天子金煌鋩高臨帝座迴龍章吴波不動楚山晚
花壓闌干春晝長
右温庭筠調
繡鞍玉勒黃金鞭躍馬直入無玉錢繞營三匝人不識
天風翻動旌旗鮮賊臣晝寢蒼黃起夢裡陽烏光照水
追風鐡騎去非遲真主那從賊中死寳鞭傳玩日淒淒
行遠不聞天馬嘶千金安用試虎口將帥何如思鼓鞞
西南大星寒有鋩畫衣繡衮垂平章九重宫殿鎻春色
豈如萬里秦城長
右和詞
次韻東坡四時詞四首
玉欄花發惟愁落風捲柳綿穿繡幕繞池煙草碧成茵
夾竹露桃紅破萼美人半醉軟香肌不語憑欄知恨誰
莫把春愁自銷損且唱樽前金縷衣
深院沉沉清晝永畫屏玉枕冰肌冷轆轤驚起寳釵横
香篆浮煙簾幕靜翠眉不為捧心顰鬢亂粧殘約略勻
情似楊花無定處可憐金谷墮樓人
梧桐葉脫苔滋綠綺窗寂寂風敲竹笑將紅扇撲流螢
戲剪碧荷装寳屋深沉玉宇夜長扄風露凄凉可一庭
步月清霄攜手處誰家笛作斷腸聲
參横葉落闌干角夜氣侵人覺衣薄香醪只怕玉樽空
殘燈旋剔金釭落夢回酒醒聽啼鵶起看霜晴日襯霞
笑道紅梅夜來發臨階自摘一枝花
將遊栟櫚二首
去沙陽百里有山曰栟櫚峻峰清流頗與武夷
相似地尤僻遠人罕知者予將遊焉作是詩以
識之
栟櫚百里遠沙溪水石稱為小武夷千古碧潭涵夜月
兩涯翠巘拂朝霓猿猱飲澗聫修臂椶木連雲擢老枝
天下幽竒多僻遠只疑造物惡人知
栟櫚聞說自栟櫚(鄧志宏自號栟櫚子)且往觀之盍問途我向煙
霞已成癖子於水石更能娱古來勝地因人重他日清
遊載酒俱會把丹青傳畫取歸來與對武夷圖
荔枝詞集句
開元天子萬事足惟惜當年光景促昭陽殿裏第一人
十幅紅綃圍夜玉夢中同躡鳳凰翎歸作霓裳羽衣曲
沉香亭北倚闌干緩歌慢舞凝絲竹迴眸一笑百媚生
盡日君王看不足崩騰獻荔枝百馬死山谷一騎紅塵
妃子笑婕妤傳詔才人索綘紗嚢裏水精丸不是人間
香味色漁陽&KR0911;鼓動地來血汙遊䰟歸不得明眸皓齒
今何在金盤玉筯無消息漢主山河錦繡中三十六宫
土花碧不見玉顔空死處淚痕血點垂胷臆片段荔枝
筐此心烱烱君應識
疇老見示荔枝絶句次韻
炎月南閩丹荔子絳綃微皺裹明珠金盤數顆已堪賞
何况莆陽十萬株
陳興宗和示耳聾詩頗佳再次其韻
天公有眸子猶把明河洗况我聰與明聽樂而視禮是
心有天遊神用寄雙耳良哉觀世音圓通端自此世人
竭耳力所聽不踰里聞性含虚空物蔽乃為宄區區假
藥醫不若求諸巳虚室既生白吉祥自止止瀟灑隠圃
翁靈臺湛如水須識本來人莫認賊為子
嘗新橄㰖二絶句
豈無崖蜜十分甜競愛清嚴解變甘堪笑區區棄捐者
半途迴味始知慙
蠲痾毒藥寧便舌逆耳忠言却利行世上但能珍橄㰖
那知言藥更甘清
種荔枝核有感
荔子欲傳種他年養老饕試將千顆植已喜寸萌高豈
耐雪霜苦空慙澆灌勞何殊茂陵客藏核種蟠桃
松架敝以新枝易之
日曛雨濯半飄零旋採虬枝蔭廣庭風動細香還泛泛
露滋新葉更青青雖慙剪伐勞斤斧猶勝燒燃競爝螢
凉夜蒼龍尚吟嘯坐看明月入重扄
偶作
休問梁谿何所為應緣日用且隨時朝看藏典聊遮眼
夜閱韋編未覺疲獨酌飄零一杯酒狂吟敏捷百篇詩
困來打睡飢來飯遊戲神通誰得知
晩虹
小雨初收杳靄中日華照作美人虹五重絢彩縈層漢
數幅輕綃颺遠風飲澗未應占美惡干陽何必問雌雄
桑榆暮色蒼然至隠隠猶拖半段紅
白鷺
白鷺孤飛映碧峯皎如片雪落輕風徊翔意態雖容與
心在清波寸鬛中
以蜜漬荔枝寄遠
遠謫南閩食荔枝始知圖記不予欺欲將千顆封題去
無那三朝色味移蜜漬僅能存典則日乾愈更失珍竒
欲知妙質為何似甘露明珠絳縠皮
石輪魚(形如蝦蟆生閩溪谷中味尤美)
廣寒宫闕夜不鎻蟾蜍飛下清溪涯&KR1057;沙厥狀雖可怪
脆美一臠亦莫加頗笑退之嘲蛤蚧還同子厚甘蝦蟇
晩凉雨霽小池滿兩部鼓吹空哇哇
次韻丹霞宗本長老見寄古風
帝居鬱沉沉梧桐植朝陽愧將鷰雀翼參彼鵷鸞行含
香待黼座秉筆立明光誰知汲黯戅忽作朱雲狂襆被
出都門濯纓走滄浪飽聞瑞光巖道席久振芳識高行
復苦皎月照嚴霜醍醐有妙味薝蔔無餘香願聞第一
義洗我浩劫茫閉關不肯出未許窺高墻徒將非舌語
遠寄煩宣揚秋風動樵水何日思褰裳
次韻丹霞錄示羅疇老唱和詩四首
快哉善知識能以種種喻我今亦樂說漸修與頓悟頓
如草木芽荄核已完具又如大明鏡色像悉陳露漸如
雞哺雛羽翼勞覆護又如苗成實非一朝夕故邈然孤
峯頂邂逅適相遇歷歷親見之非是夢而寤却來共談
說妙契那復遻精勤假修習即得無生趣清淨摩尼珠
初無塵垢汙圓成一滴水豈殊千里霔妙藥須對治(音持)
能起膏肓痼欲觀皎日輪當去漫天霧鐡輪頂上旋不
復有驚怖却火洞燃時自有安身處了兹一大事餘外
復何顧庭前栢樹子古廟香爐去孤雲與獨鶴何往不
可寓返觀生死海便是湼槃路普化示全身達磨攜隻
屨證道坐菩提降魔成露布乃知費千談不若行一步
丹霞真道人願力極堅固眼從慧中得法乃佛親付疋
馬與單槍縱横自馳騖願見緣未合臨風增景慕何以
寫予懷繼此龍津句
右和古風
嘉卉多生佛氏宫一經鼻觀便圓通妙香來處非和合
豈在根塵吸染中
右和太華庵聞牡丹芍藥花香
鱗鬛從容戲碧漪拈槌擊拂更無疑聞經聽法都休說
自是魚中有導師
右和舫齋觀魚
一縷銅鑪沉水煙菴中晏坐孰為禪靈山法會何曾散
蓮社高風尚宛然
右和小菴晏坐
題丹霞晏坐軒
白雲深處開虛室晏坐非禪亦非律須觀任四威儀中
皆悉具六波羅密超然處處坐道場善哉步步能踏實
我今此義亦妄言請師往問維摩詰
次韻江滋秀才見寄
拙直從知慕古風吾衰不復夢周公心如葵葉雖終日
身逐溪流且向東華藏千函游佛界黃粱一枕悟仙翁
何當放浪塵埃外回首滄洲興未窮
梁谿集卷十
