梁谿集卷二十五宋李綱撰
詩二十一(歸途庚戌歲作五十七首)
道勾漏山靈寳觀竊覩兩朝御書謹成古風
次山堂
聞長沙軍變向伯恭能彈治
蕭茂德自臨江遣人致書
虞祖道相從湖海
除夜與宗之對酌懷家
庚戌正月一日遊都嶠留五絶
宿都嶠山靈景寺
容南鼎新郡庠所建講堂名之曰育材
潯守李侯以所蓄法書十軸相示題卷末
清明日得家書四首
容南初食荔枝
恭聞駐蹕浙東王師屢捷
趨藤山古風
藤山路古松為取松明者所刳剔
鐔津江閣同曹使君登浮金堂
月夜江閣次東坡韻
晚泊蒼梧有感封川贈李致遠郎中
泊晉康横翠亭二首
同陳使君登香寺豁亭
客有出示御製登中和堂詩小臣斐然仰次宸
韻二首
江行即事八首玉乳巖
五龍廟五絶江上晚景二首
遣興二首次肇慶府有感
端石硯蚊
出峽靈洲寺次東坡韻
次韻鑒空閣
道勾漏山靈寳觀竊覩兩朝御書謹成古風
抱疴卧雲海夙夕負深恐寬恩聽旋歸何啻丘嶽重問
津勾漏山散策寳圭洞羣峯羅翠屛環合無缺空遊仙
契初心幽賞恊清夢却来觀宸章寳氣騰螮蝀真行雜
草隸筆勢極翔動大小飛白書飄灑縈舞鳳恭惟睿智
姿多能本天縱妙蹟藏名山俾與萬世共林巒增炳煥
神物勞護擁惜無深巖屋蔭覆示崇奉何當鳩良材為
葺傾壓棟天弧不指狼中原戎馬閧九廟未奠居臣子
銜憤痛豈知炎荒中奎畫得瞻諷至哉慱大言粟麥因
異種天常及諸佛一一資妙供(飛白有有罪有福種麥無粟聞善但行砂中有)
(玉及供養諸天帝十方佛之語)竊於翰藻間窺見神心用源流此中来
基本中興宋稽首歸琅函斐然成善頌
元結嘗經略容管王守作次山堂以思其人為賦
此詩
華堂高敞為思元善政相望數百年冊府聲名秀羣玉
海邦巖洞有叄天漫郎去久風流在病客来臨道里邅
聖主中興誰作頌願觀老手筆如椽
客有言長沙軍變向伯恭能彈治規畫甚偉適得
伯恭書亦道其事作韻語以寄之
長沙舞袖僅可旋今作巨鎮湖湘邊驕兵夜探赤白丸
乘間竊發將嘯翾不知向子有老拳縛束健卒秖數言
翩如鳥雀擒鷹鸇姦腰兇領汙龍泉彈壓一境敢復喧
稚耋鼓舞喜欲顛歸哺其飴甘晏眠衆服壯略稱無前
我歸自南得之傳頗欣祖生先着鞭何不付與大將權
旍旗繽紛指雲燕一鼓士氣如突煙寇羣破膽心少悛
洒掃海内清戈鋋使我衰病安廬田
蕭懋德秀才自臨江遣人致書海上遇於歸途賦
詩寄之二首
三黜先生今得歸更攜稚子訪慈幃病牛卧壠心衰矣
脫兔投林天憫之萬里往来環轉蟻一生謗譽舌揚箕
著書欲赴當時約湏待江南事定時
踰年海上久安居多謝蕭郎遠寄書不向去来生一念
已將天地作吾廬中洲杳杳旌旗暗暮景駸駸齒髮䟱
凖擬峽江成小隠茅齋借我定何如
罪謫海上中州親故罕通問獨虞君祖道相從湖
海踰年北歸同途次容南賦詩識别
飽經憂患莫如吾暮景餘生寄一桴獨子相從来瘴海
豈知還得共歸途應觀天下竒男子解笑人間淺丈夫
老去山林養衰疾好音時與繫飛鳬(計崧老聞虞君同泛海以書語人曰)
(此天下竒男子也因全用其語淺丈夫聊取的對耳)
除夜與宗之對酌懷家
四年除夕旅殊方海上歸来路更長暮景飛騰催老病
餘生留滯且炎荒傳聞寇盗紛驚擾歎息江湖墮渺茫
杳杳東吳家萬里椒盤誰與頌馨香
庚戌正月一日遊都嶠山留五絶句栖真觀中
元日尋真到洞天溪邊春色已嫣然落花流水人間去
誰道桃源不是仙
松嶺雲峯步步佳芒鞋竹杖極幽遐使君不得同清賞
正恐山將翠幕遮
遠目增明都嶠山丹梯况得遂躋攀乃知猿鶴真心在
乘服軒裳秪強顔
疊嶪高巖聳八峯雲間紫翠鬱相重故應洞穴通勾漏
更愛林巒接大容
石磴盤紆木蒨葱捫羅獨上最高峯白雲深處時回首
千里江山指顧中
宿都嶠山靈景寺
清晨遊栖真薄暮宿靈景山空松桂香雲細泉石冷高
崖敞飛簷象緯逼參井惜無娟娟月散此林下影夜闌
風露寒巖曲燈耿耿䟱鐘響嵌竇客枕發深省却随猿
鳥起再上翠微頂道人山後来眸子頗清炯試詢龍虎
訣妙意默已領我生憂患餘半世泛萍梗脫身鯨海中
掃跡方自屛願從稚川遊薪水事丹鼎庶資刀圭力少
使桑榆永黃塵暗中原静謐惟五嶺渺然炎荒地自絶
羽書警結茅定前緣幽夢先異境上下三洞間安得田
二頃攜家學龐公捫蝨笑王猛採薇與散髮此志久已
肯嵇生非吾徒幽憤醉方醒
自學校之制廢而戎馬之患興州縣長民者不復
以教育為意獨容南鼎新郡庠招徕生徒絃誦
之聲不輟誠可嘉歎所建講堂為名之曰育材
輙成五言十韻
治世崇儒術膠庠&KR0034;屬臨自從馳羽檄誰復念青衿賢
守来南紀宏規肇泮林飛翬開講廡鼓篋拂書蟫采藻
繡江水仰高都嶠岑潜消戎馬氣初習雅歌音洙泗道
非遠張姜賢至今(張九齡姜公輔賢相皆嶺表人)栽培成楚梓追琢見
南金常衮閩風變文翁蜀化深願言遊學者勉副育材
心
潯守李侯以所蓄法書十軸相示題卷末
承平文物何富哉寳章萬笈藏蓬莱餘篇散落士夫手
名筆往往牙籖排連年戎馬擾河洛錦標玉軸随飛埃
李侯好事不忍棄萬里艱棘攜南来炎荒相遇一笑粲
出以示我逾瓊瑰歐虞顔柳邈已遠蘭亭况復昭陵埋
空遺妙蹟刻琬琰不若古楮存煙煤君謨近世稱第一
筆力與古肩相挨醉翁工夫不在字名望自足尊輿臺
芙蓉僊人有典則滄浪逐客氣不衰胷中磊落難屈折
故使心畫竒而巍東坡行書騁姿媚山谷草聖窮縈廽
二公文翰照千古俯視凡馬皆駑駘米顛碌碌不足數
運筆尚有從横才邇来非是無點畫追時取好如俳諧
陸書楷法雖小學古人用意何其能君看篆籀寫韻語
精巧豈易容追陪今人萬事不如古矧以毫墨争雄魁
嗟余病廢卧都嶠何上我馬云虺尵感時撫事百憂集
對案不復能持杯明窗展卷慰岑寂坐遷舊觀雙眸開
梁谿書室插架處念遠更覺增馳懷世間雅好無出此
絶勝寳玩琴藏雷于今此物未易得願言什襲傳雲来
清明日得家書四首
去國三年久離家萬里餘豈知戎馬際仍得棣華書金
鼓震南國松筠懷故廬寰區端若此天意竟何如
南荒炎瘴地槐火又清明海嶠無春色江湖有戰聲繋
書来鴈足歸思羡鵬程欲挽天河水滂沱洗甲兵
欲歸歸未得留滯綉江濱感慨傷春望僑居多北人蒼
生未蘇息黃屋尚蒙塵王室艱危極澘然泣老臣
煙嵐飛翠蓋鯨海泛龍舟退避亦已遠憑陵殊未休包
胥思慟哭曹劌願深謀歎息繞朝策何人知故侯
容南初食荔枝二首
海山荔子冠炎荒頗恨遄歸不得嘗猶喜容南三月裏
輕紅初擘一枝香
買地城南種荔枝每留核付守園兒但祈四海兵戈息
會見開花著子時
三月二十三日德音至容南恭聞駐蹕浙東王師
屢捷寇騎遠遁是日得諸季書挈家寓饒之德
興幸免驚擾忻忭之餘輙成口號
紫泥黃耳到同時家國無虞慰所思飲馬天驕歸朔漠
安巢越鳥返南枝休祥允恊靈棋卜喜事何因乾鵲知
便可理装尋去路攜家深赴鹿門期
三月朔旦卜靈棋占國得惡銷卦辭曰日出東隅
炎炎赫赫雖有妖氣反見熏炙羣賢破隂禍難
解釋占家得克強卦其辭曰去我寳珠乃在天
衢不意盗者隠匿所居賴得玄鳥為我逐驅風
静波息還復我廬至是而驗將得家書鵲聲甚
厲故云
四月六日離容南陸行趨藤山路﨑嶇然夾道皆
松隂山俺田家景物類閩中殊可喜也賦古風
一篇
孟夏草木長清隂散扶疎葱籠竹樹間石磴蟠縈紆嗟
我事行役彌年困征途及兹理歸鞍敢復論﨑嶇深谷
四無景高巖倚天衢稍從平川行遂得田家居籬落静
窈窕桑麻鬱紛敷新秧綠映水鷄犬鳴相呼中原暗鋒
鏑邊騎方長驅此豈桃花源幽深了如無逝將適閩嶺
買田自耕鋤結廬亂山中聊以全妻孥
自容趨藤山路古松皆合抱百餘尺枝葉扶䟱行
人庇賴為取松明者所刳剔因而摧傾十已六
七良可惜也
松林繚峻嶺百尺森怱青不知何年種天矯亂龍形濃
隂翳修途當暑有餘清長風一披拂時作波濤聲如何
錐刀徒使争爝火明傷膚及肌骨風雨因摧傾顛倒委
榛棘氣象猶峥嶸行人失庇賴佇立空凝情緬想栽培
初愛護如目睛合抱始毫末幾經霜露零一日毀有餘
百年養不成忍使易凋喪此理真難評憶昔陶士行為
政有善經擢禾與移柳一一糾以刑既往不及追將来
猶可懲感動遂成章庶幾知者聽
鐔津江閣氣象清曠有閩浙之風偶成長句
斷雲飛雨晚蒼茫靈閣臨流分外凉散髮披襟嘗荔子
䟱簾清簟看魚航三年奔走環循蟻萬里歸来鬢滿霜
未到江湖先到此風流誰道在炎荒
同曹使君登浮金堂
繞堂松竹散扶䟱枕帶江山美有餘神物化龍同劍浦
雙溪成字類桐廬朝雲夜月随時好栖鷺飛鷗迥自如
茗飲相從得清賞坐令勝事踵蘇徐
月夜江閣次東坡韻
江水如練帶江石如馬肝雙流會合處蹙作蛟龍蟠我
来暑氣初驟雨成驚湍雲收暮山出秀色屏中看缺月
掛木末光輝溢清寒冷然適我心遇境随所安夜久轉
寥閴高松露華漙獨坐念平生行路真漫漫危腸易感
激不待聞哀彈猶欣碧川漲沒盡風雷灘
晚泊蒼梧有感
常誦蒼梧雲正愁豈知理櫂此間遊火山冰井舊傳有
桂水藤江相合流念遠心如嘶北馬踰年行徧嶠南州
重華一去不復返悵望九疑空白頭
封川贈李致遠郎中
一别都門十載餘相逢應笑尚迂愚綈袍戀戀故人意
風雨瀟瀟君子儒顧我憂危宜白髮如公暇豫亦清癯
年来頗得羲書旨試讀一篇還是無
泊晉康横翠亭愛其山水秀麗斐然有作二首
上主䟽封地中興啟帝圖江山連肇慶雲物接蒼梧秀
氣蟠南極神功本禹謨邦人榮望意開府映番禺
環抱大江流層巒翠靄浮神明扶王氣文物冠南州来
值炎蒸日去翻風雨秋登高望不極暮角起城樓
同陳使君登香山寺豁亭
渺渺煙波疊疊山玉簪羅帶自廻還雨餘嵐翠濃如滴
地險江流巧轉灣蟠磴過臨飛鳥上岸巾聊與白雲閒
嶠南有此佳山水盡在賢侯几案間
客有出示御製登中和堂詩小臣斐然仰次宸韻
二首
黃屋狩吳越勾陳俯江津迢遥八駿御時邁慰斯民漢
祚歘再興周邦命惟新誰令玁狁熾坐使宵旰勤宅洛
既得卜去豳亦惟仁宸章蹟禹功道繼腁胝身期運有
泰否鈍蟠利則伸君王自神武安得熊羆臣
賤子志丘壑敢懷要路津偶乘風雲會冀拯凋瘵民誤
被聖主知坐期功業新飄零繼三黜奔走亦已勤生還
鯨海中仰荷皇天仁不然鑠金口何有鴻毛身當從玄
豹隠無復尺蠖伸感歎魏公言願使為良臣
江行即事八首
千里江山圖畫中嶠南浙右豈殊風煙浮嵐彩重重碧
日染波光灑灑紅蟻釀蟹螯情不淺筆牀茶竈興相同
扁舟入手吾何事歸去梁谿作釣翁
五月炎方氣鬱蒸安流鼓櫂水風清江魚入饌有餘美
山果滿盤難強名醉裏謳吟聊自適夢中来往本無驚
廟堂早定安邊策遂我山林幽遯情
置散徒懷報國心還家欣得故園音鈎輈曉岸雲林密
欸乃暮江煙水深壯志已同灰灺冷班毛從使雪霜侵
卧龍只合耕南畝抱膝空為梁甫吟
蒼梧雲物曉凄凉錦石江山一帶長雨浥峯巒添黛翠
風吹草木送天香魚樵閒話無千古金鼓喧聲震萬方
我欲誅茅寄幽僻却愁煙水日茫茫
數郡﨑嶇山海間只今多事覺寬閒衣冠避地成僑寓
風月留人長往還蘸水藤花方爛漫生雲錦石自斕斒
平生有意五湖去誰謂扁舟行百蠻
合踏青山轉碧川雨餘風月更嬋娟光鋩影渡星河碎
片叚氣蒸雲物鮮心繫鴒原千里外夢回鼓角五更前
翠華杳杳今何處悵望東吳空惘然
峽束滄江暮靄昏孤猿吟嘯不堪聞寥寥夜閴波沉月
漠漠曉晴山出雲釣艇得魚猶撥刺綸巾漉酒任酣醺
年来與物忘機甚自覺沙鷗不亂羣
自晉康順流六十里有山巉然臨江下有巖洞可
容千人軒豁平坦景幽䆳石罅間滴泉厥味甘
冽因之目曰玉乳巖賦詩以紀其事
鼓柂下端溪停橈登嶻嶭呀然巖洞開儼若棟宇設千
夫可還揖放步靡凹凸玲瓏四壁間一一幢旆列誰令
胚渾初凝結有罅缺當年補天手不顧山石裂鐫鑱餘
舊㾗𤨏碎委環玦五峯近龍淵無乃通貝闕試求玉函
書何異探禹穴涓涓乳泉滴燦燦冰玉潔清聲落㠌竇
自中琴筑節嘗之味甘芳滌我肺腑熱瓊漿笑裴航石
髄謝王烈嶠南瘴癘鄉有此雲腴冽青葱松桂隂景物
助幽絶豈無會心人来遊共旌别題詩製佳名聊以紀
歲月碧落遥相望千里未磨滅
端康之間地名越城五山秀峙有蜿蜒飛躍之狀
山有五龍廟當秦時神媪臨江五龍從之遊沒
葬山上廟祀至今靈響甚著鄉人以風雨候龍
之歸因作送迎辭五絶句以遺之
風雨瀟瀟雲氣浮五龍歸覲到靈湫星霜換易江山在
尚憶當年水際遊
五山秀峙若飛騰下有澄潭百丈清不用燃犀窺秘怪
從来神理惡分明
萬霰干霆霹靂飛潜藏神用濟烝黎何須簫鼓祈膏澤
肯為鄉人有所私
貝闕珠宫不可尋時因風雨聽清吟葉公好畫真龍出
却恨今無好畫心
日染波光紅灑灑風搖影裏碧鱗鱗神靈来去初無跡
多少江頭求福人
江上晚景二首
清江一曲深翠岫千峯峙江村八九家茅舍修竹裏沙
頭漁網懸林表煙素起焉得惠崇師寫此真山水
風雨逐雲急斷霓明飲川江頭日欲暮返照青林顛鷗
鷺自儔侣蒹葭相接連平生江海志對此却茫然
遣興二首
繚絡奔馳不記年脫身瘴海豈徒然昂藏鶴髮老道士
爛漫醉吟狂謫仙剰把詩篇收景物何須鑪鼎煮山川
平生出處吾無愧禍福死生皆付天
海上歸来心緒多鬢邊無那白標何詩情粗得江山助
酒量自因風月多黃卷中間籠聖哲白雲深處避干戈
弟兄念我心應切故向梅花嶺上過
次肇慶府有感
仁德如天覆萬方誰知變故起非常秪因燕地開邊隙
故使中原作戰場侯景南侵幽武帝禄山西犯走明皇
運遭九六人徒爾險失山河事巨量一自鑾輿遊朔漠
空餘藩邸在炎荒微臣弭擢增悲感雪涕無因問彼蒼
端石硯
端溪出硯材最貴下巖石珍物乃卵生孕此馬肝色世
傳鴝鵒眼通透蓋其脉頗同阮步兵見客作青白我来
巖中遊幽探偶有獲温然一片玉秀潤滿書宅斷成蛟
龍池澁滑宜筆墨當觀管城翁沐髮散簡策嗟余好陶
紅收拾積珪璧得此餘可忘一生能幾屐
蚊
江風蕭蕭江水清飛蚊撲撲何處生駝肩豹脚嘴如鐵
天使咂食同蠅蝱先生暑困汗翻雨僮僕搖扇疲屢更
乘虚投隙肆毒吻鼓翅鼓足何其輕須臾含桃變柳絮
坐使饑腹成膨脝捨身施汝豈吾惜逼耳是惡聲嬌獰
有時緣(闕)拊吾指罪雖應爾心則矜露華清泚自可飲
戒汝慎勿貪芳腥
出峽
出峽日將暮綺霞連水明山遥欣野闊海近覺江平稍
稍洲渚轉霏霏煙靄生舟人喜風便時發櫂謳聲
靈洲寺次東坡韻
廻廊小殿枕崔嵬接武東坡我復来江色蒼茫山聳秀
蔚藍天影抱瓊臺
次韻鑿空閣
東坡謫仙人遊此江海境賦詩鑿空閣如以鏡寫影我
来遥相望荏苒歲月永讀翁閣上詩宛若相像鏡平生
憂患餘胷次徒耿耿脫身鯨波間遠跡方自屛泊舟值
炎蒸風雨變清冷佳哉幽深地自絶鋒鏑警願為劍藏
神不作錐露穎携家隠山林屬意在閩嶺
梁谿集卷二十五
