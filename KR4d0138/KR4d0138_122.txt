梁谿集卷一百二十二宋李綱撰
書十五
與趙相公第一書與趙相公第二書
與趙相公第三書與趙相公第四書
與趙相公第五書與趙相公第六書
與趙湘公第七書與趙相公第八書
與趙相公第九書與趙相公第十書
與趙相公第一書
伏被尚書省劄子誤蒙聖恩有江西帥守之除實自陶
鎔推挽之賜佩服厚德第深下情某憂患之餘衰病相
仍志慮凋落豈復堪為世用昨者還自湖湘得腰足重
膇之疾步履艱難以故杜門不出謝絶人事今三年矣
近來復感瘴癘寒熱交攻眩瞀併作使之力疾承命必致
顛仆道塗上辜朝廷委寄已具奏辭免外敢望鈞慈特
賜敷奏使安於閑散以便醫藥不勝幸甚
區區微懇已布前幅重念某自朝廷艱難以來誤蒙委
任不敢辭難雖在流離困厄之中願報國家之意未敢
少㤀也今者上恩隆厚廟堂加察起於閑廢付以一路
兵民之重固願黽勉趨承圖報萬一實以抱病之久精力
頓衰積憂熏心動輒遺㤀深懼臨事乖錯無以仰副驅
策上䟽力辭期於得請敢望鈞慈洞察誠悃曲賜開陳
特垂矜允不勝虔禱之至
竊見朝廷除授悉出至公此誠中興之基而宗社無窮
之福也然謀帥之際濫及罪戾之餘深恐不足以恊士
夫之論方今人材衆多可畀方面之寄者初不乏人求
之前宰執公忠静重臨大節而不可奪如秦觀文求之
侍從骾亮警敏敢任大事如李端明付以閫外之權必
能稱職舉以代某實允公議敢望鈞慈特加亮察
與趙相公第二書
伏蒙寵誨北報寧謐去歲旱災之廣有可慮者仰見愛
民憂國之誠第切歎仰天下事惟相公留意則夷狄旱
暵之患有不足弭僣易及此不勝惶恐
某三具奏辭免恩除不蒙矜允且被親筆趣行黽勉就
道第迂拙有素臨事疎闊衰病之餘精力弗強使當一
路兵民之寄大懼曠失以速罪戾惟仰頼鈞慈有以覆
護之使不至殞越莫大之幸伏冀亮察
近准尚書省劄子以某具奏請覲得旨矜從十年流落
之餘廼獲造行闕望清光實出鈞造第深銘佩將遂俯
伏下風以承誨約慰平昔願見之心尤深欣抃區區所
懷非面禀莫既萬一
與趙相公第三書
某頓首再拜孤遠之跡蒙恩許令入覲實自陶鑄更蒙
誨諭尤戢厚德非晚遂有瞻望衮舄以慰平昔願見之
心預深欣浣區區所懷諸候面禀
某歲除受命本欲單騎之任適海寇遽犯福之閩安人
情驚擾寓居城外相去密邇遂有挈家之謀上元日起
離長樂又值隂雨連緜山路﨑嶇幾於寸進今已幸脫
閩境數日間可至上饒自三衢登舟順流而西度此月
下澣之初可到行在伏蒙問勞之渥仰佩眷意不勝下
情傳聞江西去歲旱災之餘民戸流移物力凋耗贍養
屯兵賑濟飢民極難料理自非仰頼朝廷應副其何以
濟俟到行在詣都堂呈禀伏冀照察
與趙相公第四書
某比者蒙恩入覲濫被睿奬仰荷吹嘘因獲造諸屏著
瞻望衮繡之華伏蒙鈞慈眷遇良渥屢開東閣使得欵
陪讌語佩服盛德拳拳之情無以為喻益遠門闌敢
冀上體注倚善衛生經茂對寵光以慰中外之望
違去鈞範忽踰兩旬嚮仰之誠未嘗少置途中嘗具咨
目干凟鈞聽計獲呈徹某已於二十日到界首交割職
事訖緜力薄材當此艱阨之際大懼無以仰副朝廷委
任之意既荷鈞慈力賜推挽更冀有以終始其賜不勝
幸甚區區懇悃謹具别紙伏冀垂亮
江西去歲旱災次於湖南而南昌視一路為甚流移至
多道路相望田畝有至今未耕墾者緜亘阡陌詢之父
老以謂前此未嘗有也中下戸往往乏食牛具多已不
存種麥亦甚稀少未知向去何以接濟雖蒙朝廷許撥
饒州上供米一萬碩本路遣人船般取得回報去已支
遣盡撫州建昌軍萬四千碩比到亦只存數千碩勸誘
上戶數亦不多此去秋成尚遠賑濟殊為缺乏已具奏
乞於浙西江東朝廷有米斛處支撥三萬碩本路自差
人船般取仍得嚴戒諸郡應副庶幾不失指凖莫大之
幸伏望垂念
某近蒙朝廷委以營田敢不悉心以圖報效本路諸色
抛荒田土至多已委州縣盡令剗刷但剏建之初非寬
降錢本使得招召佃戸置賣牛具贍養耕種之人何以
能趁時營辦以為永久之利伏望朝廷特降錢本十萬
貫文付本司措置俟將來就緒日計筭本息以本歸朝
廷以息充本路支費庶幾有營田之實而非特文具而
已已具奏并申尚書省外敢望鈞慈早賜指揮施行不
勝幸甚取會到洪州月支錢米六千餘貫石倉庫空然
米僅有數碩錢僅有數百貫某到任之初茫然不知所
措自非朝廷委漕司應副三兩個月容某旋行措置向
後財計决致疎虞某不足惜深恐誤事仰累相公推挽
之德切望鈞慈特為敷奏早降指揮不勝幸甚漕司見
有總制司錢物可以應副與樁岳飛錢糧自不相妨敢
冀垂念干凟惶恐之至
與趙相公第五書(四月六日)
某已次豫章交割職事仰託芘輝規模具在得以遵守
良深感服第此方當旱暵之餘種種缺乏殊非前日之
比願言有以誨督之使免於罪戾莫大之幸無緣躬受
約束但有瞻跂
本路唯臨川建昌去歲薄熟今春耕種亦漸成次叙贑
上雖稔然頗為盜賊所擾民頑多不輸納自餘諸郡率
皆旱災下戶種藝無本田萊多荒而豫章倉庫空匱尤
可駭贍養官吏軍兵錢糧既無指凖而賑濟斛㪷又復
缺乏深慮將來有誤歲計近被親筆詔書令勸諭停蓄
之家减價出糶既已奉行又措置勸民入納專欲以賑
濟給下戸之無本者但恐所得莫能徧及已具状奏及
申朝廷乞降錢米以濟目前之急必蒙矜允今再開項
條具仰千鈞聽敢望垂念不勝幸甚
虔寇尚未静盡昨得李山一軍屯駐頗能破賊徒黨稍
稍潛伏近李山既為岳飛勾回餘孽無所忌憚遂復出
没而又袁吉臨江建昌之間飢民往往竊發千百為群
今已十五六項深慮凶歲易為嘯聚滋蔓難圖申世景
一軍僅千人自遣一半往虔吉間自餘無兵可以措置
累具奏乞就近差撥三二千人應副使喚未奉指揮敢
望鈞慈早賜差撥以慰一方顒望之意不勝幸甚
與趙相公第六書
近蒙朝廷令運司應副一月錢米大濟目前之乏仰荷
鈞念不勝下情然運司所得止可以相兼充一半之費
蓋申世景一軍雖有丘贇錢糧窠名本州前後登帶支
遣並無分文顆粒見在皆是旋行擘畫應副所以尤覺
費力今運司既已無有又不敢仰煩朝廷支降輒伸前
懇乞降茶引如元請之數庶幾不致狼狽敢望鈞慈以
舊治為念特賜矜從非特某受賜也喋喋凂凟第深悚
息
本路近來雨澤霑足但下戶乏本種田殊可矜念州縣
所養多坊郭游手之民雖能全其性命不填溝壑然不
若實惠及農夫使將來有秋可望前此累嘗拜懇乞於
鄰路有米去處支撥三萬碩正為此曹設也萬一朝廷
缺米輒援吕相例乞支降茶引十萬貫當自招誘客旅
趁此時入納應副賑貸敢望鈞慈特賜矜允不勝幸甚
近被受密院劄子備坐都督行府指揮所乞軍馬候防
秋日發遣令先招填係將不係將禁兵訓練使喚已依
禀施行緣本路缺乏之甚所有招填例物及贍養錢糧
非千告朝廷何以能辦已條具畫一申請敢望鈞察招
填新人既未必能敷額又旋行訓練非年歲間安能習
服將來防秋須得督府如期遣軍馬庶幾可以倚仗上
流重地任責不輕更望鈞慈特賜垂念
虔吉間以抽回李山軍馬頗復紛紛已遣副總管康隨
分撥人兵前去措置然兵力單弱深慮不能彈壓累乞
先差三二千人付本司分擘使喚實非得已近降劄子
亦已關送都督行府儻非朝廷特賜指揮勢决難得敢
望鈞照干凂惶恐之至
與趙相公第七書
少懇仰千鈞聽漕司督催本州積欠錢米皆是某未到
任已前拖欠之數本州缺乏之甚近者千告朝廷令漕
司應副方能粗了目前支費豈復更有錢米以還舊欠
已具事因奏聞及申朝廷乞降指揮銷破蠲免自某到
任以後督責諸縣收簇樁辦决不敢復有稽違伏望鈞
慈特賜矜念早與行下不勝幸甚
夏已踰半防秋之期甚近而本路全無軍馬所以捍禦
之策茫然未知所措日深悚惕雖蒙都督行府有許遣
兵之文亦未蒙津遣前來深慮緩急決至誤事契勘舒
蘄黃三州係聽本司節制實為江西蔽障之地舒州係
劉光世地分蘄黃州係岳飛地分並不曾屯駐軍馬欲
乞朝廷特降指揮令光世分兵二千駐劄舒州岳飛分
兵四千駐劄蘄黃兩州皆聽本司節度庶幾將來二大
將移屯合淝襄陽本路不至為敵人之所窺伺已具狀
奏聞及申朝廷敢望鈞慈特賜矜允一路生靈不勝幸
甚
與趙相公第八書
累奉詔旨以江西旱災令廣賑濟及勸誘積粟之家減
價出糶某與諸司恊力奉行幸已就緒已具狀申尚書
省今有投進劄子輒錄副本拜呈幸望鈞悉
邇來雨澤滂沛早稻已熟秋田可望米價頓減人情少
蘇實廟堂措理之效良可喜也第去歲災傷地分頗有不
曾陳訴之民懼催理欠負至今不敢歸業本司已行下
州縣覈實與免催科庶幾流移悉復田里亦已申聞併
冀照察
某累以本路合差軍馬上千鈞聽蒙關送都督行府再
得督府劄子見議差撥然到今未有至者非特盗賊滋
多乏兵分遣又以防秋在近全未有備日夜悚惕恐辜
朝廷委寄之意今再具申禀敢望相公致一言於右相
早賜差撥實一路生靈之幸也亦有奏劄條陳利害謹
錄副本致左右機政之暇特賜采覽
撫似之迹仰荷推挽誤蒙任使自到豫章行將三月宿
病間作心力不強深慮曠缺以貽朝廷之羞今幸賑濟
就緒雨暘調適遂成豐年於此時求去以養衰病似無
嫌避已具狀奏聞乞依舊在外宫觀敢望鈞慈特為敷
奏使得養疴山林保全晚節莫大之幸敢冀鈞察
與趙相公第九書(七月初九日)
某閑退之久乍當繁劇加以承旱暵缺乏之餘種種料
理不無違咈人情去處諒多謗讟塵溷鈞聽今則財賦
粗足官兵俸米既盡支本色料錢亦排日支給庶幾自
此浮言稍息然迂拙有素多招意外之謗更望鈞慈覈
實而審察之不勝幸甚因吕侍郎書中嘗道鈞意仰荷
愛念故敢僣易及此惶恐無地
某衰病無堪強顔於此雖不敢不黽勉自力以副朝廷
委任之意終恐迂疎仰負使令近已具奏乞依舊外任
宫祠尚未報行敢望鈞慈早賜陶鑄使得息迹山林實
荷終始之惠豈勝幸甚干冒惶恐
累以本路防秋缺兵控告朝廷及都督行府近得行府
劄子許差王彦一軍但須候其到乃始差撥今王彦尚
在荆南秋期已至深慮道里遼遠虚費日月軍馬有往
返䟦涉之勞雖已再具申禀緣行府已廵按淮上恐得
報後時有失事會敢望朝廷特賜指揮得專遣使臣齎
劄命迤邐前來截留一路不勝幸甚伏冀垂念
近以洪州積欠錢米千聞朝廷伏蒙鈞慈悉皆蠲免自
非相公留情舊治察見本末何以及此某與一州士民
同受大賜豈勝感激目前雖不至乏絶然防秋之計殊
無贏餘已嘗援例申陳更望特賜矜察幸甚
與趙相公第十書(八月三日)
昨蒙朝廷差到統領官何球即時依禀就申世景軍中
差撥軍馬令往虔州措置群盜未行間適報筠州管下
盜作因令就便前去措置本人全不以捕盜為意公然
招收亾命冒請錢糧㳂路作過搔擾民戸至有強取財
物牛畜殺傷平人恐其生事檄令歸司歇泊又自擅往袁
州招安所為愈甚本司别差將官馬仙前去措置適得
大理寺公文根究何球盜用官物凡二十餘次劄下令
以職事交割與馬仙訖回歸並不聽從不免先次勾回
軍兵及委提舉茶鹽趙大夫隨宜措置差人勾押前來
昨日方到本司已送所屬根治俟見情節續申朝廷乞
重賜行遣以為將佐之戒敢望鈞慈特賜照察
梁谿集卷一百二十二
