梁谿集卷九十一宋李綱撰
表劄奏議五十三
論擊賊劄子再乞罷帥劄子
乞差發軍馬劄子奏陳防秋利害劄子
進道君御書碑本奏狀
進皇帝御筆詔書奏狀
乞下淮西宣撫司差軍馬前去光州駐劄奏狀
乞施行虔州占吝將兵奏狀
乞撥韓京等軍馬奏狀
論擊賊劄子
臣竊觀自古用兵者相持既久則非出竒不足以取勝
曹操袁紹官渡之事是也王師與寇偽相持於淮泗間
幾半年矣前日岳飛之舉我出竒也惜乎以錢糧不繼
而勾回幹事軍馬未能成功今日賊馬渡淮彼出竒也
若能設策破之則竒反在我臣願陛下速遣得力兵將
自淮南前來蘄黃間約岳飛兵相為掎角以夾擊之期
於必勝以復陳蔡則淮泗之師亦自當解大功可成至
於江南屯兵控扼以捍奔衝自是一段不可闕也伏望
聖慈特賜睿察取進止
再乞罷帥劄子
臣近者冒萬死干天聽乞罷臣江西帥任依舊除一在
外宫觀或守本官致仕未奉俞允伏念臣材能無取誤
蒙聖恩帥守一路夙夜黽勉願效涓埃以圖報知遇之
萬一而臣自今春入覲之初即論本路為上流重地去
敵境不遠朝廷建置大帥付兵二萬人近來撥隸他將
靡有存者竊慮不足以折衝禦侮鎮服一方乞差萬人
庶可集事伏蒙宣諭以臣言為然既而降付朝廷止是
關送都督行府累具利害申都督行府止云見議遣兵
自春徂冬初無一人一騎至者方用兵之際邊報警急
之秋付臣千里之寄而軍馬單弱曾不足以薄具防守
臣雖至愚豈敢貪戀寵禄虚任重責哉所以不避斧鉞
之誅乞歸山林非獨以衰年多病不任繁劇之故也重
念臣自靖康以來為國深慮心之精微衆人不達皆以
主戰歸之姓名誤落於寇中尤為敵人之所不喜使其
知臣塊守空城於此無兵可以為用其致寇必矣如臣
者固無足道然嘗為大臣被遇三朝使失守殞身上累
國體雖死不足以塞責伏望聖慈哀憐特降睿旨檢會
臣前奏所請宫觀或致仕早賜施行臣不勝幸甚謹齋
沐親書劄子冐瀆天威臣無任惶懼戰越待罪之至
乞差發軍馬劄子
臣伏准御前金字牌降下樞密院今月十七日劄子以
臣乞除在外宫觀差遣或許守本官致仕備奉聖旨不
允令學士院降詔仰荷聖恩但深感涕伏念臣材能
無取誤蒙睿奬起於閑廢之中付以方面之寄夙夜
黽勉願效涓埃以圖報遇之萬一自到本路適當旱
暵闕乏之餘金榖細碎皆躬親料理粗能支梧應岳飛
大軍錢糧亦不敢闕乏建置營房修葺城壁制造器甲
安集流移招捕盜寇皆稍就緒惟是軍馬單弱不足為
一路防守之具自非朝廷應副則新招烏合之衆何足
倚仗累具奏陳未蒙差撥近者邊報警急賊馬渡淮侵
擾淮西州縣沿江一帶要害去處並無控扼人情震恐
臣深慮倉卒之際或有衝突與其無兵捍禦受失守之
誅曷若控告君父為退休之計情迫辭切日虞譴訶豈
謂皇帝陛下察其精誠憫其拙直既賜以詔書不容遽
去又諭以所乞兵馬别作施行雖父母之於子恕其愚
而拯其急不是過也今者王師大捷賊兵遁逃固足以
紓目前之憂為中外之慶然月始初冬解嚴之期尚遠
兵貴預備黠敵之衆尚多正當益虞大敵愈修軍政防
患於不必防之地持勝為不可勝之謀用正為竒濟虚
以實則江西一路尤今日所當留意也臣竊恐朝廷以
既捷之後便謂可以無虞兵馬不必調發間隙不必隄
防則非臣所敢知也伏望聖慈速降睿旨所遣本路軍
馬早賜施行及臣所乞李貴韓京一半兵將特如所請
庶幾捍禦有備可以輯寧一路仰報大恩衰病之軀終
冀矜從得安閑散干冐宸聰無任惶懼戰越之至
奏陳防秋利害劄子
臣伏覩樞密院劄子行下捷報劉光世張俊楊沂中等
大破偽齊賊馬於淮淝之上斬馘擒捕甚衆殘黨遁歸
淮北此誠陛下天錫勇智道兼神武駕御將帥恩威並
行所致露布所傳中外同慶然臣竊見間探所報偽齊
乞兵於金人其統領來者如四太子龍虎大王渾女渾
金牌郎君之類頭項頗多未聞有渡淮而南者其侵犯
淮淝及光山六安等處作過止是李成孔彦舟叛將簽
軍深慮賊情狡獪匿重兵於後而以簽軍來嘗我師若
一勝之後兵驕氣惰則為患有不可勝言者加以時方
初冬去解嚴之期尚遠合當措置防守去處更宜嚴為
之備伏望聖慈降詔諸將既加奬諭又戒其無以戰勝
而驕益務淬礪以待大敵仍命朝廷按圖以視諸路某
路固實當設疑以欵賊兵某路空虚當增兵以禦侵掠
使江淮之間表裏相資首尾相應萬一寇騎衝突墮吾
術中王師能取勝於金寇則恢復之功在此一舉不再
籍矣臣以迂陋䟱遠輙議大事罪當萬死伏望聖慈特
加睿察取進止
進道君皇帝御書碑本奏狀
右臣今年三月内蒙恩賜對内殿嘗以道君太上皇帝
所賜御書一軸進呈及乞將刻到碑石等進御府伏蒙
宣諭許令投進臣近於福州舊寄居處取到道君太上
皇帝御書碑石兩段及元打下碑本四十八張已褾背
一軸用匣複封全謹差人齎赴通進司投進伏望聖慈
特降睿旨宣取臣無任惶恐戰越之至謹錄奏聞
進皇帝御筆詔書奏狀
右臣昨於去年十月内蒙恩除今任差遣三具奏辭免
伏蒙聖慈特降親筆詔書趣行又於今年三月内赴任
至江西界首准御前金字牌降下親筆詔書以本路旱
灾飢民乏食令勸誘積米之家盡數出糶以濟流殍之
苦臣到任所以前件親筆詔書刻之琬琰置州治中以
垂永久謹褾背成軸用匣複封全差人齎赴通進司投
進伏望特降睿旨宣取臣無任
乞下淮西宣撫司差軍馬前去光州駐劄奏狀
今月二十日據興國軍狀申十月十五日未時據進武
副尉本軍使臣何詮申今月十三日戌時有黃州差去
探報衙前華昇申今月初十日到沙碢市見光州知州
王敦武以下官員般移老小軍民在沙碢市石盆山寨
住泊探到偽賊孔彦舟等人馬見在淮河東北畔朱高
市劄寨及據權發遣興國軍左朝請大夫王旉劄目竊
觀唐史張廵許遠固守雎陽遂使賊兵不敢越雎陽而
犯江淮史臣稱之曰張廵許遠以疲卒嬰孤城抗方張
不制之虜鯁其喉牙使不得搏食東南牽制首尾而唐
全得江淮財用以濟中興今來偽齊遣孔彦舟繫橋渡
淮攻圍光州首尾半月無兵救援致使光州官吏奮發
忠義出城擊退其功績誠可嘉也孔彦舟引兵入六安
軍前去而光州於今月初六日夜二更兵民皆出城往
光山縣名為移治不知所向是光州官吏慮恐賊兵再
來攻圍依前無人救援緩急城䧟則一城皆被殺虜所
以棄之而遠遁深恐偽齊探知移兵前來據守光州繫
橋運粮時遣賊兵前來侵擾蘄黃等州則江西日有警
急契勘江西諸州例闕城壁不得不為之慮兼淮南州
軍方始安定豈可再致殘破所據興國軍探報及權發
遣興國軍王旉劄目在前本司契勘光州係淮西路分
接連陳蔡偽境自兵興以來雖累經殘破然最係控扼
去處近者孔彦舟賊馬攻圍累日官吏兵民竭力捍守
賊馬退去即是光州城壁尚猶可守緣得淮西帥司指
揮許之移治又慮賊馬再來攻圍無兵應援遂於賊退
之後官吏軍民並皆遷徙出城就光山縣屯泊今據興國
軍守臣王旉前項陳述深慮偽齊探知移兵前來據守
光州繫橋運粮時發賊兵侵擾蘄黃等州則江西日有
警急不可不慮事理誠為切當伏望聖慈特降睿旨下
淮西宣撫司疾速差撥一項軍馬前去光州屯駐却令
光州守臣率官吏軍民依舊歸城措置捍禦庶幾不致
誤事其蘄黃州已得湖北路宣撫司令相度移治指揮
亦乞朝廷詳酌施行
小貼子
契勘光州或為賊所據則蘄黃又須移治江北更無
捍蔽自江以南沿流險要去處既無軍馬可以控扼
州縣又無城池可以自固使賊渡江占據州縣為患
不息伏望聖察
乞施行虔州占吝將兵奏狀
據虔州申准安撫制置大使司劄子已行下東南第六
將依限統押已圑結下一半將兵前來分布控扼使喚
本州先准使司劄子指揮圑結一半將兵聽候防秋使
喚尋下東南第六將圑結將下見管近軍二千九百二
十五人緣為龍南等縣并廣東目即皆有盗賊逐次分
遣將兵前去逐處討捕及分差州衙正副將路分押隊
及諸處防把委是人數稀少差那不行兼倉庫虚乏無
可預借欲望與免起發存留本將捍禦彈壓庶免别致
生事申本司契勘東南第六將兵自來合聽帥司節制
近因本司起請防秋軍馬准都督行府及樞密院劄子
備坐聖旨指揮本路將兵遇緩急全將合聽本司差撥
使喚本司緣為虔州管下尚有土賊殘黨未致淨盡已
行下本將存留一半在本州彈壓外其餘一半將兵先
次圑結成隊伍日逐訓練以備本司緩急勾抽使喚已
備坐申朝廷去訖本司近來不住承據江北蘄黃州探
報寇偽賊馬侵犯淮西州縣事宜緊急沿江合行措置
把截去處别無軍馬防守遂於九月二十八日以後排
日入遞及專差使臣計一十五次劄下虔州勾抽上件
已團結下一半將兵前來本司分布控扼使喚亦已具
因依奏聞外今據前項陳述委是本州當職官不以國
事為意但欲盡數占留將兵却將本司已團結人數先
期散在諸縣故作占破體問得虔州管下諸縣今年豐
熟盜賊漸已衰息雖有些小殘黨去處其存留一半將
兵一千五百人自足彈壓措置今來本州全不體認探
報緊急事有輕重輙以盜賊為名占吝不肯發遣顯是
並不遵奉聖旨指揮及故違本司節制除已再行催促
發遣外伏望朝廷檢會本司前奏更賜指揮施行
小貼子
契勘朝廷一路置帥正為節制軍馬於事宜緩急之
際得以度量輕重抽差使喚今來本司差撥虔州一
半將兵應副沿江防扼非特當邊報警急之際又係
遵奉近降聖旨指揮其虔州當職官吏輒敢妄以盜
賊為名占吝不遣故違聖旨及本司節制致乏軍興
實緣臣人微望輕不足表率一路遂令列郡陵侮帥
司伏望聖慈特賜罷黜其虔州官吏亦乞特降睿旨
施行
乞令岳飛兵前來江州仍許聽本司節制奏狀
契勘近據轉運判官逢汝霖公文准樞密院九月二十
六日劄子樞密院奏勘會岳飛見提大兵於㐮陽岳鄂
一帶措置邊事其本軍合用錢糧係江西及朝廷應副
皆取道九江方至鄂渚日近據探報寇偽賊馬聚兵陳
州順昌府意欲侵犯淮西其江州最係緊切控扼去處
兼慮緩急阻遏糧道已奉聖旨令岳飛摘那一項軍馬
疾速順流前來江州屯駐照應措置控守其合用糧斛
委逢汝霖於樁管應副岳飛米内取撥五萬石前去支
用右奉聖旨令岳飛依已降指揮疾速摘那前去本州
屯駐措置控守仍具所差統兵官職位姓名起發日時
申樞密院申本司照會本司緣有孔彦舟賊馬攻圍光
州探報備坐前件聖旨指揮牒湖北路宣撫司疾速差
兵前來江州駐劄續據湖北宣撫司簽廳公文稱宣撫
岳少保見為目疾在假本司見調發官兵五千人并車
戰船前去蘄陽屯駐請照會契勘蘄陽係江北岸屬蘄
州管内去江州地里窵遠其江州係江南岸最為要害
去處沿江渡口並無軍馬控扼緩急難以相照伏望聖
慈特降睿旨下湖北路宣撫司依元降聖旨指揮别差
一項軍馬前來江州屯駐與蘄陽軍馬照應相為表裏
及乞朝廷檢會臣近奏屯駐江州軍馬許權聽本司節
制庶幾捍禦賊馬可以保全一方不致誤事
小貼子
契勘今來賊馬侵犯淮西州軍與江西止隔一水沿
江州郡如洪州江州興國軍最是要害去處全無軍
馬控扼事屬危急如今岳飛軍馬不來江州屯駐
及雖來江州屯駐不許權聽本司節制實恐無益於
事伏望聖察
乞撥韓京等軍馬奏狀
契勘本司近具奏聞以軍馬單弱防冬之際緩急賊馬
侵犯無以捍禦乞自朝廷遣發及福建路見在汀州駐
劄統制官李貴廣東路見在循梅州駐劄統制官韓京
所部人兵内各摘那一半差近上得力將官部領赴本
司應副使喚候防冬罷日各遣歸逐路屯劄去處未奉
回降指揮竊緣本司昨得聖旨指揮辟置都統制官一
員節制三路軍馬討捕虔寇今來已蒙朝廷許辟左武
大夫吉州團練使任仕安充本司都統制韓京李貴兵
馬自合聽受節制見今屯江州與本路相接朝廷遣
發軍馬未到間如得權宜差撥應副庶幾聲援稍震可
以備禦強敵保全一路伏望聖慈特降睿旨檢會前奏
速賜施行
梁谿集卷九十一
