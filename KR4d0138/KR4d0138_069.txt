梁谿集卷六十九宋李綱撰
表劄奏議三十一
乞差楊惟忠下胡友毛佐軍馬奏狀
乞令福建等路宣撫司通融應副錢糧奏狀
乞催江東安撫大使司差那兵將會合捉殺姚
達奏狀
乞且於衡州駐劄候福建等路宣撫司班師前
去之任奏狀
乞撥還韓京等及胡友等兩項軍馬奏狀
乞差楊惟忠下胡友毛佐軍馬奏狀
右臣昨准尚書省劄子奉聖旨許依呂頥浩昨任江東
安撫大使日畫一指揮數内一項踏逐差兵二萬人臣
巳遵依聖旨指揮先次踏逐辛企宗閻臯朱師閔郝晸
李山五頭項軍馬約計八千餘人近准朝廷備坐到聖
旨指揮除朱師閔係巳差充神武中軍郝晸係孟庾所
踏逐充親兵李山差出幹事所有辛企宗閻臯下人兵
除隨逐孟庾韓世忠往湖南外其見在辛企宗下人兵
撥付臣使喚近據辛企宗申閻臯下人兵約二千餘人
盡數巳為韓世忠分撥隸諸統制官下臣巳奏乞更不
抽差外前件踏逐五項人兵只得辛企宗一項又多逃
散之數委是單少雖蒙朝廷差到張忠彦人兵内多冗
濫又須揀汰亦是人數不多今踏逐到楊惟忠下有軍
馬八九千人見在江西路内統領官胡友毛佐部領三
千餘人在袁州虔州就糧其餘人數並在洪州駐劄今
來楊惟忠巳是身故上項軍馬未曾撥隸見係李回權
行拘管欲乞盡數撥付臣使喚如或朝廷别有差使去
處亦乞於數内輟那胡友毛佐两項人兵三千餘人逐
急差撥付臣貼充二萬之數候臣所乞諸處軍馬齊集
見得少剩的實數目續具申陳伏望聖慈特降睿旨施
行
乞令福建等路宣撫司通融應副錢糧奏狀
准樞密院五月十八日劄子荆湖廣南路宣撫使李某
奏内一項臣所領荆湖宣撫職事與福建江西荆湖宣
撫使司軍馬事體一同於用錢糧理合通融應副不分
彼此今來福建江西荆湖宣撫使副一行軍馬先到江
西並荆湖路分所有逐路州縣錢米並係先次剗刷拘
收若不通融應副支給竊恐臣所經由州縣及到荆湖
路軍兵官吏批請及安泊老小州縣無可應副緩急闕
絶誤事欲乞朝廷指揮若孟庾韓世忠未班師以前已
剗刷下江西荆湖路諸州縣錢糧聽两司軍馬通融應
副支給班師之後錢糧餘剩及以前朝廷支撥並别路
取撥到錢米銀絹祠部官告等餘剩之數並乞樁留撥
付本司所貴就近應副免致疊有申奏陳乞紊煩朝廷
亦恐往復遲緩不能及事奉聖旨令孟庾韓世忠候撫
定荆湖南北盗賊班師日量度合用數外盡數留與李
某劄送臣照會施行臣巳關送福建江西荆湖宣撫司
恭依聖旨指揮施行須至奏聞者
右臣契勘昨奉聖旨令臣往廣東置司捍寇候孟庾韓
世忠撫定盗賊了當日前去潭州之任今准近降聖旨
將帶軍馬取徑路往潭州之任仍令孟庾韓世忠疾速
措置湖南事宜交割與臣訖發赴行在竊緣湖南北路
盗賊除曹成一項將欲了當外其餘並未曾措置竊恐
孟庾韓世忠得召赴行在指揮逐急將職事交割與臣
所有招捕其餘盗賊及措置防秋等事全藉錢糧應副
今來荆湖兩路巳是闕乏雖巳差官前去廣南東西路
州郡剗刷緣道路窵遠卒急難得應手支遣全藉福建
江西荆湖宣撫司遵依今來所降聖旨指揮將見管錢
米銀絹官告度牒等除量留外盡數關送臣本司應副
支用竊慮尚有執吝及别作名目支撥有失指凖伏望
聖慈特降睿旨下福建江西荆湖宣撫司體念國事不
得輒分彼此逐一開具名色關送臣本司以憑差官拘
收訖具奏施行庶幾不致闕誤
乞催江東安撫大使司差那兵將會合捉殺姚達
奏狀
右臣昨在福州未起離間准尚書省劄子令臣措置姚
達殘黨據福建路安撫司申姚達殘黨自汀州復回邵
武建昌軍界首藏泊作過臣已具奏聞乞候將來起發
於邵武建昌軍就近措置近准樞密院劄子備奉聖旨
姚達殘黨巳劄付李光李回外令臣疾速前去廣東今
來經由建昌軍竊見姚達殘黨首領余照李寳等見在
邵武建昌軍撫州三路界首藏泊作過焚燒劫掠民被
其害其姚達殘黨元自汀州回日只有三百餘人今來
虜掠百姓入火巳及一千餘人官兵鬭敵互有勝負見
今依據山險出没不常除劉洪道差統制官顔孝恭下
軍馬會合捉殺其建昌軍等處别無得力人兵可以彈
壓今來劉洪道將欲發赴鄂州竊慮將帶顔孝恭軍馬
前去及安撫大使司差兵未到間賊勢轉見猖獗臣巳
劄送劉洪道且留顔孝恭下軍馬同建昌軍等處人兵
會合捉殺候安撫大使司兵到日續行起發外伏望聖
慈特降睿旨催督江東西路安撫大使司疾速差那兵
將前來會合掩擊庶幾早見殄滅
乞且於衡州駐劄候福建等路宣撫司班師前去
之任奏狀
右臣准福建等路宣撫使司關檢准紹興二年三月十
八日樞密院劄子樞密院奏福建等路宣撫使司准樞
密院劄子節文奉聖旨李某除荆湖廣南路宣撫使兼
知潭州逐路兵馬並聽節制勘會本司係宣撫福建江
西荆湖内荆湖今來又除李某宣撫其本路軍旅錢糧
並辟置官屬措置事務行移文字之類顯有相妨若不
申明必致誤事伏望朝廷詳酌速賜施行候指揮右勘
會福建江西荆湖南北路宣撫使司如到荆湖路應措
置事務合從本司施行候將來本司班師回軍即合從
李某措置自不相妨奉聖旨劄與本司並李某照會又
准樞密院劄子勘會曹成賊馬侵犯廣南作過奉聖旨
令李某依巳降指揮疾速往廣東置司捍寇候孟庾韓
世忠撫定羣盗訖前去潭州之任劄送臣疾速施行又
准金字牌降到劄子樞密院奏曹成賊馬巳自桂陽監
入江西聽福建等路宣撫司招撫其荆湖廣南路宣撫
使李某依元降指揮便可徑赴潭州新任奉聖旨令李
某將帶軍馬取徑路往潭州之任仍令孟庾韓世忠疾
速措置湖南事宜交割與李某訖發來赴行在劄送臣
疾速施行臣巳遵依聖旨指揮施行外契勘近聞孟庾
見往湖南緣有前項疾速措置湖南事宜交割與臣訖
發赴行在指揮竊恐孟庾未到潭州及雖到潭州措置
盗賊事宜未了間便離本路將本司職事交割與臣其
韓世忠岳飛兩頭項重兵並各抽回建康府江州屯駐
臣本司軍馬全然不多雖蒙撥到一兩項殘零人馬悉
是烏合又無威望素著武臣總領若便依今來聖旨指
揮徑赴潭州使荆湖羣盗窺見虛實愈更偃蹇一有侵
侮實損國威當是時臣雖捐軀無補於事目今荆湖兩
路盗賊除曹成一項殺敗有就招撫之意將欲了當外
其餘劉忠李宏楊華雷進楊么郎鍾相殘黨十數頭項
萬數浩瀚若孟庾韓世忠措置未了間便行交割岳飛
又往江州重兵名將一旦俱去即與前來候孟庾韓世
忠撫定羣盗訖前去之任聖旨指揮大段不同今來孟
庾韓世忠措置荆湖盗賊如或未了速要班師赴行在
及往建康府駐劄朝廷防秋亊體尤重若交割宣撫司
職事臣恭體聖意不敢復有陳請外只乞依臣前奏存
留岳飛一項軍馬且在本路措置招捕盗賊聽臣節制
不數月間須見次第將來㳂江或有警急自合發遣前
去應援所有福建等路宣撫司錢糧並辟置州縣官等
若孟庾韓世忠未起發間合與臣本司通融應副將來
起發日自合依前降指揮交割與臣措置施行臣今一
面起發建昌軍南豐縣由撫吉州前去相度若事勢別
無阻礙欲乞且於衡永州駐泊候孟庾韓世忠班師回
軍及朝廷降到指揮許令岳飛存留本路即往潭州置
司伏望聖慈特賜矜察早降睿旨施行使有遵守
小貼子
契勘孟庾韓世忠係福建江西荆湖南北路宣撫使
副專切措置荆湖兩路盗賊今來劉忠等十數頭項
多在荆湖北路及兩路界首出没作過並合措置撫
定近金字牌降到聖旨指揮催促孟庾韓世忠疾速
措置湖南事宜却不該載荆湖南北兩路竊慮孟庾
韓世忠執此指揮只據湖南時下撫定即便交割與
臣致朝廷不見得湖北兩界首所有劇賊十數頭項
未了並與岳飛一項軍馬盡行起發則兩路更無重
兵決須誤事伏乞檢照前後所降指揮明賜處分施
行
乞撥還韓京等及胡友等兩項軍馬奏狀
今月初二日申時准内侍省發到金字牌御前實封文
字樞密院劄子樞密院奏勘會李某依元申請畫一指
揮差撥軍馬二萬人今來朝廷巳節次應副差撥過馬
凖陳照任仕安共二千七百餘人張忠彦四千人杜湛
八千人郝晸二千九百人辛企宗四千餘人共計二萬
一千六百餘人今來已過元乞數目奉聖旨劄與李某
照會仍依巳降指揮疾速取徑路前去潭州之任具巳
起發及到任日時聞奉劄送以疾速施行臣巳恭依聖
旨施行外須至奏聞者
右臣契勘昨奉朝廷差到統制官任仕安並統領官李
建陳照馬凖下兵共計二千七百餘人及今來指揮依
臣踏逐於福建等路宣撫司盡數撥到辛企宗下人兵
共計四千餘人及郝晸下兵二千九百人據郝晸狀申
見統官兵實計二千八十四人馬六十七匹前件三項
人兵共計八千七百八十四人其朝廷差到不係臣踏
逐杜湛下人兵八千人張忠彦下四千人勘會昨據程
昌禹申杜湛下人兵只計二千餘人元係蔡州將兵隨
逐程昌禹前來鼎州後來招到劉超下彭筠一頭項軍
馬五千餘人共計約八千人巳有指揮依舊聽昌禹使
喚兼鼎州係控扼要害去處竊慮難以全行勾抽及張
忠彦軍馬係是烏合冗濫之人朝廷見有指揮令痛行
沙汰及未知見今存在去處難以指準此兩項軍馬臣
欲乞令別聽朝廷差使所有元降畫一指揮許臣踏逐
差兵二萬人除已有任仕安辛企宗郝晸三項人兵共
計八千七百八十四人外尚欠一萬一千二百一十六
人欲望聖慈特降睿旨檢會臣累奏乞將朝廷巳差韓
京吳錫吳全三項軍馬共計二千七百餘人依舊撥還
付臣本司及臣近奏乞差楊惟忠下統領官胡友毛佐
人兵三千餘人充填闕數外其餘見少六千餘人容臣
續行踏逐陳乞施行庶幾招捕盗賊措置防秋不致闕
誤
小貼子
臣契勘朝廷元降指揮許依江東安撫大使例差兵
二萬人緣荆湖兩路界分闊遠非江東一路之比其
上件差兵二萬人如足元數猶恐俵布控扼使喚不
足今來所乞存留岳飛一項軍馬於本路駐劄係在
二萬人數外蓋欲藉其威名措置盗賊早見了當及
防秋已迫緩急可以倚仗朝廷如以所乞在二萬人
數之外即乞除臣今來所乞撥還韓京吳錫吳全及
踏逐差胡友毛佐人兵外尚闕六千餘人未行差撥
伏乞照會施行
梁谿集卷六十九
