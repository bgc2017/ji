梁谿集卷一百三十九宋李綱撰
序五
建炎時政記序(見時政記一百七十八卷内)
建炎制詔奏議表劄集序
送丹霞宗本遊徑山序
佛印清禪師語錄序中興至言序
建炎制詔奏議表劄集序
某建炎初自領開封府事蒙恩除尚書右僕射兼中書
侍郎以六月一日至南京行在所供職八月五日蒙恩
除尚書左僕射兼門下侍郎是月十八日降制以某上
章丐罷蒙恩除觀文殿大學士提舉臨安府洞霄宮備
位近司七十餘日繼以罷謫奔走萬里流落十年再被
錄用紹興四年春以提舉西京嵩山崇福宮寓居長樂
准尚書省劄子三省同奉聖旨令某省記編錄建炎元
年五月一日己後時政記進御某已遵依詔旨以省記
到昨任宰相日所得聖語所行政事賞刑黜陟之大略
著于篇繕寫上下兩策詣通政司投進有旨宣付史館
紹興六年夏任江南西路安撫制置大使兼知洪州承
史館牒見修纂建炎日歴朝廷降下所省記到時政記
文字首尾未詳及拜罷辭免表劄批答並未抄錄赴館
請編類前來參照某已遵禀將建炎初除罷制命詔書
批答辭免稱謝表劄奏議建明劄子皆已得旨施行者
編類次第勒成四卷竊惟皇上紹大統于國家艱難之
際即位之初首蒙考慎其所以委任責成之意可謂重
矣而某材能譾薄識慮迂䟱曾不能效尺寸以圖報萬
一奉身以退雖罹患難保全至今日深慚懼今者既蒙
朝廷降旨令省記時政之略又承史館移牒使編類首
尾之詳檢閱舊文追尋往事恍如夢寐益用慨然雖時
運不留事勢亦異而理有不可改者以理揆事萬分之
一或有取焉謹繕寫成兩册繳申史館庶幾可備直筆
採擇信垂萬世謹序
送丹霞宗本遊徑山序
丹霞宗本師幼遇異人能預言災祥其名籍甚居邵武
之瑞光巖十餘年一旦起行脚心盡棄舊所得絶口不
復道為此一事徧參諸方遊泉南值杲禪師寓佛日菴
叩問宗旨言下自謂有悟入處其後杲公住徑山師歸
舊隠欲復往從之遊道長樂見梁谿翁語之曰子去瑞
光巖幾日矣答曰六年翁曰方舉足時已合喫三十棒
如今歸去拗折拄杖向折脚鐺中罨飯度日猶較些子
若也未然却請飽參到徑山為我致問杲公雖未識面
妙圓光中已相見了也有一轉語託丹霞呈似便請寄
箇消息來切須急道此外珍重戊午歲十一月晦日梁
谿拙翁序
佛印清禪師語錄序
崇寧間余侍先公太師守官京師時佛印清禪師住相
國之智海道價特高學者雲集先公暇日多造其室余
亦侍行辱知照甚厚至大觀庚寅歲禪師遷化賜塔名
曰真寂之塔先公為之作銘有曰水滴漚生雲收月白
都城東郊塔有真寂者銘文之卒章也後三十年歲在
戊午余寓長樂有前住襄陽雙池道腴長老來謁出禪
師語錄三卷將刊板以傳叢林求余為序追念智海遊
從恍如昨日已閱一世悵歲月之易流悼善知識之不
可復見也覽讀愴然因序之曰禪師法名智清俗姓葉
氏泉之同安人年二十有二出家受具戒即知有向上
事徧遊諸方參問宗旨最後見道林祐禪師舉幡風非
動仁者心動風鈴不鳴我心鳴耳之語因展鉢次有所
悟入以頌呈祐祐可其所見亦作頌以印證之自此機
鋒迅發禪苑歸仰初住蘄州五祖山法會之盛震于江
淮紹聖中智海虚席有旨命禪師住持再召入禁中對
御陞座舉揚宗風賜號佛印住五祖智海合二十餘年
今此所錄皆禪師平日升堂入室接引學者機緣語句
發明心地法門開示佛祖言意可以利一切而傳無窮
者也余嘗觀佛祖以心傳心無文字相不得己而有言
句所以安心治病者何其簡易也去本既遠𣲖别支分
傳法者拈花摘葉務為新竒以相眩惑學道者口習耳
剽遞相模倣以為飽參千差萬别不勝其繁而此道日
益微矣禪師語句自胷襟流出不事雕琢而自然成文
不說義理而自然契道會歸有極中邊皆甜足以發明
佛祖之深心開導後人之正眼余知此錄之流行有補
學者盖不可為量數也道腴行年將七十以門人之故
久要不忘能使此錄復傳于禪師示寂三十年後亦可
謂賢也矣與夫今之士大夫交游之久以信義相期一
旦臨小利害反眼若不相識者不可同日而語也勉作序
以塞其請盖亦有感于此至禪師之所履踐施設則先
公所作塔銘道之詳矣此不復云紹興八年十一月三
日序
中興至言序
臣聞自古帝王之盛有創業有中興若湯武之革夏商
漢高之滅秦楚唐之代隋此創業之主也宣王承厲王
之後興衰撥亂周道復行光武當漢歴中微恭行天討
炎運復續肅宗憲宗武宗當唐室不競藩鎮僣叛征伐
四克威令復振此中興之主也創業之主駕御英雄勘
剪勍敵肇造區夏固為難矣而中興之主視之為尤難
者豈不以紹將絶之統承極亂之餘或為夷狄之所憑
陵或為巨盗之所侵據國勢削弱天步艱難綱紀廢壊
法度陵遲人材衰微物力凋耗振而起之尤不易為力
故耶譬猶大厦之傾支扶顛危補苴罅漏與夫經營創
建者盖不侔矣然亦有優為于創業者承祖宗積累之
基德澤至深人心未變境土士民本皆我有御得其道
則亡者可以復存叛者可以復屬以弱為強以微為盛
疾若俛仰譬猶巨室中衰田園僕隸不幸為有力者之
所攘其賢子孫能竭力以料理之則曩之所失一旦復
歸與夫奮空拳仗一劒以起者不可同日而語也顧所
以處之者如何耳恭惟有宋膺受天命薄海内外悉主
悉臣祖宗功德超軼漢唐接武三代至道君朝受報收
功極熾而豐邊釁一開金寇之禍乘間而作淵聖内禪
天下歸心謀臣弗臧馴致大變實由承平之久人不知
兵始務講和偷安苟且之所致譬猶康強之人負恃壮
盛蔑衛生調攝之經得隂陽乖沴之疾邪氣深入不務
以毒藥攻治而顧用參术和之以圖安全何可得哉皇
天祐宋眷命陛下為神民萬物之主臨御以來迨今十
年宵衣旰食憂勤圖治而中興之業未建者豈所以圖
之之道猶有未至耶臣以愚陋誤蒙眷奬嘗加考騐材
䟱分薄自取顛隮曲荷矜憐不棄遐遠昨者被奉詔旨
條具邊防利害雖竭愚慮以塞清問猶未能盡其區區
所欲言者夙夜精思至忘寝食謹以已見撰成中興至
言十篇輙敢繕寫投進以塵乙夜之覽臣之意以謂帝
王圖治必有本要秉本執要以應萬機所操彌約所施
彌博故以明本要篇第一本要者人主精神心術之運
也舉而措之天下必有政事功勲乃成故以修政事篇
第二中興之政莫急于治兵故以治軍旅篇第三軍旅
之興莫急于財用故以理財賦篇第四足食足兵必據
形勝之地以事攻守故以審形勢篇第五攻守之具欲
善其事必利其器故以備器用篇第六自治軍旅至備
器用兵家之常道也必有臨機應變之術故以察機權
篇第七必有料敵制勝之謀故以尚謀策篇第八所以
為此者將欲討僭逆禦強敵復祖宗之境土據中原以
臨四方而已必有先後本末之序故以議恢復篇第九恢
復境土國威振矣然後可以奉迎二聖鑾輿以天下養
昭陛下孝悌之德故以議奉迎篇第十此十篇者凡也
其詳又有目焉各以類附于篇末辭旨蕪淺雖不足以裨
廟算之萬一亦臣之畢精極慮欲圖報聖恩拳拳之至
意也昔漢賈山作至言借秦為喻以感悟文帝班固稱
其言正而善指事意今臣此書持論不敢太高惟務可
行立議不敢激訐惟務當理引古以證今自下以及上
竊自比于賈山故以中興至言命篇伏惟陛下萬機之
暇留神采覽明本要篇發明心術無可施行自修政事
篇後儻有合于聖意者乞制詔外廷詳酌施行天下不
勝幸甚紹興五年月日臣某頓首謹序
梁谿集卷一百三十九
