梁谿集卷十八宋李綱撰
詩十四(在湖外作五十七首)
谷簾泉再遊廬山感懷
開先寺漱玉亭瀑布
簡寂觀歸宗寺四詠四首
偶成靈湯
廬山戲成圓通寺與覺老步月
諸刹以水激磑磨殊可觀
子弟遊天池余以病不果往
戲贈東林珪老西林寺
同許右丞遊東西二林(許右丞詩附)
太平觀植瑞香可愛恨不及其花時
白公草堂琵琶亭
過淵明故居德安食枇杷
雲居勤老以書見邀不果往
憩潭田精舍(詩佚)聞子規
雲巖月林堂成古風(詩佚)
戲題墨梅兜率寺
玉溪亭過苦竹嶺二首
通城送季言弟二首
季言送至湖外往無為挈姊旅襯
寄王周士絶句二首
寓居僧舍東軒池蓮盛開珪老有意見過
張子公以圓鑑見寄作詩答之
早起有感
小塘飛雲
讀留侯傳東軒夜坐
浴罷和東坡韻次韻謫居三適
懷季言弟并簡仲輔叔易
次韻張子公見寄二首
余久不飲酒雨後晚凉悠然獨酌戲成
葉落無因再遊道林嶽麓
谷簾泉(世稱谷簾第一惠山第二)
甘泉多自名山出世品谷簾為第一淄澠之水不易辨
臆說詎敢評得失廬山深處為谷簾度嶺穿雲費時日
道人裹飯時一到敲火烹茶資野逸坐令僕隸致缾甖
是非誠否良難詰世間知味定何人食蔗多謂甜於蜜
居然真偽相混殽往往循名因去實何似家山陸子泉
石縫迸出蒼龍淵山中空洞乳滿腹一𣲖下作梁谿源
清甘著舌久不散持以瀹茗增芳妍華堂石甃與覆護
好事汲取肩相駢有時置酒飲其上醉滌肺腑塵煩蠲
緘題寄遠無偽者貴賤均飲初不偏彼如幽人在空谷
此若佳客臨風前未須細較味優劣且問所處誰為賢
余幼嘗一到廬山再遊巳三十年矣感懷二首
夢想廬山三十秋却因謫宦得重遊禪林處處逢清賞
山路人人識故侯絶嶺半將雲幕覆飛泉長作玉虹流
平生丘壑真吾志一洗胷中萬斛愁
香爐峯頂紫煙凝三峽橋邊雪浪驚不為迂疎成遠謫
豈能蕭散箇中行雲霞映帶松蘿色殿閣深嚴鍾磬聲
回首世緣真夢幻故應長此寄浮生
開先寺漱玉亭
未遊潄玉亭先誦東坡詩手持芙蕖跳下清泠中疑非
謫仙不能為此詞後翁三十年我亦遊於斯飛橋已堙
沒故跡多推移空餘高巖與深谷落日慘淡松風吹白
龍依舊出青峽散沫下作清漣漪古來陵谷會遷變况
乃景物資人為雲間灩灩吐寒月清光不減翁當時相
望一世發孤笑坐使萬古生長悲
瀑布
我昔遊太華矯首望仙掌瀑布如懸河斗落五千丈空
濛雨雹飛澒洞巖壑響及觀廬山瀑未覺快清賞飛泉
出山腰半派隠層嶂沈吟謫仙詞其或過所奬傳聞山
之巔峯岫列屛障銀河落九天噴薄殊異狀倒掛三石
梁無乃在此上逝將隨羽人裹足一同往懷哉不可得
空積青霞想
簡寂觀(陸脩静故居)
高士不可見雲鄉空舊居煙嵐飛瀑外露石禮星餘松
老未歸鶴沼深清見魚何人得丹訣應有枕中書
歸宗寺四詠(紫霄峯墨池)
孤峯秀拔翠嶤岧峯頂虚無是紫霄從此上賓朝帝所
直須穏跨玉龍腰
溪流宛轉若翔鸞翠色涵虛特地寒底事舞餘窺碧沼
袛應誤作鏡中看
右軍真是墨中仙到處成池豈盡然祗有此間疑可信
白雲書法至今傳(羲之受書法於白雲先生今廬山白雲洞也)
光射蒼巖石鏡屛我來一現豈無情誰云顯晦知時節
長伴空山寒月明
偶成(東坡題潄玉亭石柱云玉局散吏來遊而余領洞霄)
洞霄吏上紫霄峯潄玉亭遊玉局翁人物風流何可並
山林趣舍略相同是非論定千年後身世塵勞一夢中
我是騎鯨謫仙裔赤鯶相逐御清風
靈湯
石甃靈湯列道周玉池金屋未相侔滌塵時有幽人到
不與驪山共一流
客言廬山往年之盛今不逮遠矣戲成此詩
福地禪林海内無盛衰亦與世緣俱祗應泉石不知老
長伴煙雲得自娛種杏仙家今寂寞獻花衲子亦乾枯
我生頗恨來遊晚也勝不來空看圖
圓通寺與覺老步月
石耳峯前松檜香月華天影夜茫茫道人試道依溪水
何似曹溪一派長
諸刹以水激磑磨殊可觀為賦此詩
疊石壅寒派湍流瀉逥溪誰將方便智成此妙圓機輪
輻互高下波濤鬱翻飛磨牙逓旋斡磑杵紛昂低玉粒
已粲粲瓊花亦霏霏雖存機械巧利澤成慱施試語漢
隂老使知渾沌非惟當善用心功與天地齊
子弟輩遊天池余以病不果往
雲山積翠倚穹蒼仙聖靈蹤寫上方瑞像世傳藏錦繡
神光人說似清涼心安是處皆歡喜眼正無時非吉祥
我病未能尋勝境慇懃為爇一爐香
戲贈東林珪老
我遊廬阜南山北師住二林東院西試問遠公求作佛
何如陶令醉如泥苦邀名山同蓮社笑送幽人過虎溪
千載風流久寥落更煩拈出與提撕
西林寺
東林大禪苑殿閣傑以雄西林乃律居僧房小玲瓏泉
流庭廡間宛轉如鸞龍花竹深窈窕松蘿鬱青葱縱觀
魯公書遠揖峭直風餘碑雖崢嶸一掃凡馬空安得數
椽地介居二林中當有遠公流策杖時相從
翰方舍舟九江適會僕射相公道過二林得非所
期相顧歎息輒為長句用志勝遊且以叙别
公為逐客向何州我亦求家賦遠遊邂逅二林成晤賞
寂寥千古想風流玉鏘溪堰凉吹榻蓋偃松蘿翠滿樓
明日分攜重迴首鑪峯空見紫煙浮
道出廬阜偶值崧老右丞同遊東西二林蒙示佳
篇輒次來韻
迂疎又復謫南州假道江山得勝遊杖履欣逢長者轍
笑談同訪遠公流風搖杉檜驚寒夢煙鎻峯嵐繞翠樓
回首中原意蕭瑟此生飄泊任雲浮
太平觀道士植瑞香於簷廡間可愛頗恨不及其
花時為賦小詩
道人心境閑種花白雲鄉交柯碧珊瑚薿薿衆葉光弱
質資灌溉孤根怯清霜治畦簷廡間晏温借朝陽我來
恨太晩不見花吐房想像正開時淡子兼微黃濯濯炫
秀色霏霏㒟天香空餘風露枝璀璨繞逥廊地靈草木
潤長與蘭蕙芳明年花更好矯首遥相望
白公草堂
樂天平生不可及謫官乃作廬中集香爐峯下結草堂
石屏紙帳隨時給維摩丈室亦何有天女散花空結習
何須江上聽琵琶泫然淚滴青衫濕
琵琶亭
去年假道潯陽城扁舟夜泊琵琶亭却憶當時醉司馬
送客江頭秋月明今年謫官又重到掃地乃緣蜂寇經
軒楹回首巳不見况欲更聞絃索鳴西風蕭蕭蘆葦響
月色下照江波清秪應風月長不老坐閱塵世猶流萍
我生多病苦憂患未能忘世那忘情移船相近夜悄悄
側聽疑有檀槽聲
過淵明故居
捨櫂湓浦城稅駕柴桑里緬懷靖節翁衡宇兹避世乞
食雖甚貧折腰肯為米陶然傲羲皇獨得醉中意三徑
不願餘五斗聊自誄優游晉宋間俯仰無可愧若人骨
已朽凛凛有生氣斜川尚環流層城亦秀峙如何高世
士廟貌乃頽圮誰將一觴酒薦此菊與杞朗詠歸來辭
感嘆成坐起
德安食枇杷
故人餉盧橘煙雨江上村芳津流齒頰核細肌豐温誰
為黃金彈偏宜白玉樽返源旋味處寂寞自無言
雲居勤老以書見邀不果往戲作此頌寄之
吾師脱浮玉振錫來雲居江邊波浪已遠去山頂風雷
應晏如我來問津師草草咫尺雲岑悵難到師旣拗折
柱杖不出山我亦把定韁繩不下道試將此意示叢林
撫掌呵呵同絶倒
聞子規
江南四月五月時空山月夜啼子規勸我不如歸去好
我方遠謫何時歸中原杳杳暗鋒鏑縱使得歸何所益
不如且住碧山中為憑青鳥通消息
戲賦墨畫梅花
道人畫手真三昩力挽春風與遊戲露枝煙蘂忽嫣然
自得工夫畦徑外由來黑白無定姿濃淡間錯相參差
炯如落月耿寒影翳若宿霧含疎枝羣芳種種徒繁縟
脫略丹青尤拔俗妙質聊資陳氏煤幽姿好伴文生竹
世呼墨竹為墨君此花宜稱墨夫人鉛華不御有餘態
世間顔色皆非真年來妙觀齊空色天花時露真消息
試煩幻出數千枝不費梁谿一丸墨
兜率寺
隨意寓禪房小軒風露凉山幽雲傍戶林迥月窺牀竹
色曉增翠桂花秋欲香無人知此意天影碧茫茫
玉溪寺
玉溪何日寺古佛亦塵埃高閣雲初卷小池蓮半開竹
風清枕簟松露滴莓苔寂寞溪邊路幽人自往來
過苦竹嶺二首
絶嶺横鳥道江湖從此分沈吟洞庭野悵望具區雲去
住本非我别離空念羣子歸啼苦竹腸斷不堪聞
今日江湖境雙眸嶺上明山光隨地好秋氣逼人清隴
水初分處雲鴻欲别情離羣古来有嘆息未休兵
次通城送季言弟還錫山二首
半載相從作遠遊物華苒苒又新秋江南山水共清賞
湖外風煙成獨留家遠為傳安稳信時艱增重别離憂
宫渚此去無他地悵望自登黃鶴樓
陸離長佩切雲冠澤畔行吟且紉蘭我巳安心為逐客
子今何事亦抛官江湖鴻鴈初寥落風雪鶺鴒相急難
歸去家山見諸季為言努力且加餐
季言送湖外欲往無為挈其姊旅櫬歸錫山憫其
勤贈此一絶
送我謫官遷姊殯人生如汝亦勞哉他時寄骨西江上
煩汝(闕)得得來
寄王周士絶句二首
偶然一病便休官萬石巖中處巳安底事書來猶剰語
也知習氣掃除難
年来百念冷於灰夢到江湖又一回從此故人音問近
洞庭秋色鴈初來
寓居通城僧舍東軒池蓮盛開竹庵珪老有意見
過戲贈此篇
道人庵外萬竿竹何似小池千葉蓮月白風清誰共此
心閑境寂兩翛然好抛筠粉娟娟净來看荷珠的的圓
飛錫儻能真過我直須趁取晩霜前
張子公以圓鑑見寄作詩報之
我觀大圓鑑瑩澈靡瑕垢清光溢寒蟾碧井窺古甃冰
池絶埃塵玉璧無肉好不知何年鑄欵識雜篆籕冷然
照肝膽况燭須眉秀英英張公子輟贈意獨厚使我正
衣冠更似别妍陋嗟予罹百憂半世困馳驟蒼浪齒髮
衰巳覺成老醜幸兹置寬閑閉戶念往咎冠欹與珮落
顛倒散襟袖平生遭謗讒白黑坐分剖逝將杜德機漸
可塞智竇豈徒齊美惡端欲一昏晝鑑焉何所施無乃
虚授受聊持戲鳳匣藏此蟠螭紐精光祕不露猶使魑
魅走詎逃鸚鵡形時作蛟龍吼君看方寸間此物誰蔽
覆靈臺湛虚明廣博含宇宙纖毫莫凝結萬象悉籠囿
寧隨古今移不逐面目皺人人各具足一一謝雕鏤無
塵安用拂表裏自通透諸佛亦何為四智此為首祖師
持出遊法器久巳就那將清淨眼更入煩惱蔀隨緣夢
幻年坐閱蠻觸鬭本來妙明心一念證無漏持此還寄
君試問承當否
早起
秋曉凄然枕簟凉小牎殘月尚臨牀追尋夢境烟雲散
起傍荷花風露香慨念關河心黯黯諦觀身世意茫茫
樽中有酒聊須醉造物於人自叵量
有感
三年再謫墮江湖何啻經行萬里餘環繞真同循磨蟻
羈窮更類局轅駒自憐許國心猶壯却笑謀身術巳疎
二聖未還民未靖尚思痛哭奏囊書
小塘
誰使精廬鑿小塘坐令天女試新粧風搖翠蓋珊珊響
露裛紅衣冉冉香棋罷雨聲來絶巘夢回月影上脩廊
我生本自無根蔕觸處為家殊未央
飛雲
飛雲遊碧虚夭矯龍蛇勢因風態無窮抱日色增麗飄
然欲安歸出岫非本意為霖竟何成跂望增歎喟
讀留侯傳有感
秦人失鹿解其紐羣雄競逐死誰手天方注意隆準公
故使留侯作賓友圯上老人親授書言從志合真其偶
捕取項籍如嬰兒指麾諸將猶獵狗運籌决勝帷幄中
楚漢存亡良巳久誰言劉季田舍翁秪聽人言本無有
但能信用子房謀何妨抱持戚姬日飲酒
東軒夜坐
苒苒流年催白頭此生那向此淹留天高露下物華肅
月澹風清僧宇幽河底光芒螢照水草間悲怨蚓吟秋
夜凉人閴家千里别是羇臣一段愁
浴罷追和東坡韻
華髮短且稀無事蘭湯沐及兹秋暑闌頭垢資一浴平
生冠裳汗往咎不可復聊將清泠泉濯此空洞腹荒山
薪易採巨斛水良足融融氣通膚爛爛光溢目枵然勺
用瓢何必池甃玉呼童為爬背自勝飛燕沃振衣絺綌
涼晞汗風前竹却來就繩牀一枕睡初熟忘世安用愁
抛書且休讀夢中期汗漫萬里歸一矚吾生真寄耳來
者亦何卜沛然乘天遊無心且緣督
次韻謫居三適
旦起理髮
未能運河車上泝泥丸宫鬢髮忽巳華颯若冐雪松清
晨起自理濯此萬里風蕭蕭櫛齒快淅淅氣脉通呼兒
助千徧緩手無怱怱我生本疎懶誤墮軒冕中野馬就
羈靮何如霧生鬃握髮諒未能散髮聊與同金丹變鬒
色緣合亦易逢逝將弄雲海一訪安期公
午牎坐睡
涉世幾滅頂欲為多掣肘功名如浮雲於我亦何有惟
兹華胥國風土諳巳久坐中可斷取聊試維摩手昏昏
一卷書兀兀三杯酒飄然到其鄉自覺樂而夀嗟我蒲
柳姿未老先巳朽何嘗慕管蕭但欲師廣受未能脫羈
束洗濯愈瑕垢巳矣姑兩忘蘧蘧學莊叟
夜卧濯足
養生貴養足不假衾與裯温温斗水間可以解我憂月
露夜寂寂風雨寒颼颼呼童具盆湯足若雙蜺投老來
嗜坐卧突兀鷹在韝有時起游行恍訝煙雲浮自從飽
滌濯此病良巳瘳虚堂日千轉輕捷如沐猴
懷季言弟并簡仲輔叔易
我昔謫沙溪爾送至虎丘相㩗觀劒池共坐蒼崖陬霜
寒草木衰肅肅天地秋慷慨論世故豈復知離愁中間
謫雲安爾病家山留獨與仲及叔分攜浙江頭潮聲來
海門風雨助颼颼銀濤蹙天起泛此一葉舟及玆謫武
昌爾復從我遊回環溪壑間渺若雙沙鷗長江快清曠
廬阜探竒幽行盡江南山始次湖外州傳聞浙郡兵盗
用官庫矛夜深赤白丸殺吏起相讎懷家動歸心觸熱
遽還輈作别今幾時此情浩難收塊處誰共語把酒無
與酬憑高欲望遠獨上黃鶴樓吳越天杳杳風煙晚悠
悠顧嗟禰處士坐困鸚鵡洲天驕氣方横盗賊起如蟊
中原腤鋒鏑江漢屯貔貅爾歸議遷徙已有定論不黃
屋尚飄泊吾敢懷燕休但願復相見一解無窮憂泫然
念蒼生豈為吾身謀
次韻張子公見寄二首
處世何殊夢裏人大千沙界幾迴廵萬緣盡處方為我
一念生時巳是塵幻境是誰從出沒舌根何物辨甘辛
安心須到無心地始契如來清淨身
功名身外兩悠悠有意功名巳可羞與世浮沉非我意
觀時進退豈人謀不能為國闢百里祗欲歸耕老一疇
禍福死生皆默定初非捨去亦非求
余久不飲酒雨過晚凉悠然獨酌戲成此篇
﨑&KR0706;歴落真可笑飄泊流離初不羞蒼髯華髮老張鎬
火色鳶肩窮馬周身長九尺安所用命酒一斗聊銷憂
醉中起舞頗自得慷慨不知風雨秋
葉落
鏗然一葉已驚秋况復紛紛巧見投振槁不禁風淅淅
催寒長共雨颼颼洞庭波起初微脱雲夢霜高浩不收
舞砌穿帷不須掃蕭騷從伴逐臣愁
去歲寓長沙遊道林嶽麓真天下絶景也今相去
不遠無因再遊賦詩見意
衡山之陬湘水濱道林嶽麓天下少蟠岡複嶺相掩重
石磴松門逓縈繞經行多在煙靄間臺殿半開雲木杪
衲僧宴坐禪寂餘朝磬暮鐘清杳杳憑高曠望楚天闊
志氣已逐飛鴻矯橘洲楓浦指顧中俯視更覺長沙小
風檣浪舶千艘屯丹樓粉堞百雉繚蒼茫曉色散平川
點綴殘霞映疎蓼從來篇翰誰最優沈宋杜韓争表表
古今塵跡散煙雲獨有斯文傳不了隔年清賞回首空
斯欲再遊真漭渺蒼梧九疑雲漠漠青草洞庭風嫋嫋
有時幽夢一到之覺來枕席清秋曉人間萬事不由人
安得忘情逐猿鳥
梁谿集卷十八
