梁谿集卷四十六宋李綱撰
表劄奏議八
論守禦劄子
進備邊禦敵八事
乞修塘濼劄子
乞修邊備添置參謀編修官劄子
乞措置三鎮劄子(御筆批答附)
辭免轉太中大夫表
再乞罷知樞密院事守本官致仕劄子
第二劄子(御筆批答附)第三劄子(御筆批答附)
三乞罷知樞密院事劄子(御筆批答附)
第二劄子(御筆批答附)
論守禦劄子(敵騎出境乞用富弼守禦一策分兵控扼要害之地具劄子進呈)
臣竊觀自秦漢以來制禦戎狄未有得上策者惟本朝
與契丹為澶淵之盟守之以信結之以恩百有餘年邊
境晏安兵革不用和好之篤古所未有然而所以制禦
之術曷嘗一日弛備耶財用充足糧儲有餘士馬精研
將帥用命則彼雖欲窺邊徼而封疆無隙可投欲不守
盟何可得也臣伏見仁祖時富弼所上守禦二策審地
形觀事機分兵控扼要害之地左右出入縱横應援曲
盡其妙然以謂非三十萬衆不可則知制勝之術在於
足兵與王剪之伐荆必六十萬而後行其理一也臣愚
以謂今日防秋正宜用弼之說度時之宜良將勁卒外
布邊境重兵大帥雄扼諸鎮使賊不敢有覬覦之心萬
一奔衝可以制其死命誠竒策也所有富弼守禦策二
篇謹具繳進伏望聖慈特賜省鑒採其說而用之取進
止
備邊禦敵八事(三鎮官吏軍民為朝廷堅守公奏宜飭武備修邊防條具八事)
(以進)
一唐之藩鎮所以拱衛京師故雖屢有變故卒賴其
力而及其弊也有尾大不掉之患祖宗監之銷藩
鎮之權罷世襲之制施於承平邊備無事之世越
在今日則手足不足以為捍頭目為今之計莫若
以太原真定中山河間建為藩鎮擇帥付之許之
世襲收租賦以養將士習戰陣相為唇齒以捍金
人可無深入之患又滄州與營平相直隔黃河下
流及小海其勢易以侵犯宜分濱棣德博建横海
軍一道如諸鎮之制則帝都有藩籬之固矣
一自熙豐以來籍河北保甲凡五十餘萬河東保甲
凡二十餘萬比年以來不復閱習又經燕山雲中
之役調發科率逃亡流移散為盜賊今所存者猶
及其半宜專遣使團結訓練令各置器甲官為收
掌用印給之蠲免租賦以償其直武藝精者次第
遷補或命之官以激勸之彼旣自保鄉里親戚墳
墓必無逃逸又平時無養兵之費有事無調發之
勞此最策之得者
一自祖宗以來養馬於監擇陜西河東河北美水草
高涼之地處之凡三十六所比年廢罷殆盡而更
為給地牧馬民間雜養以充數官吏便文以塞責
而馬無復有善者又驅之燕山悉為敵人所得今
諸軍闕馬者大半宜復祖宗監牧之制權時之宜
括天下馬量給其直則不旬月間數萬之馬可具
也
一河北塘濼東距海西抵廣信安肅深不可涉淺不
可以行舟所以限隔胡騎為險固之地而比年以
來淤澱乾涸不復開浚官司利於稻田往往洩去
積水隄防弛壊又自安肅廣信以抵西山地形低
下處可益增廣其高仰處即開乾壕及䧟馬坑之
類宜專遣使以督治之
一河北河東州縣城池類多隤圮堙塞宜徧行修治
而近京四輔郡諸畿邑皆當築城創置樓櫓之屬
使官吏兵民有所恃而安萬一有賊騎深入虜掠
無所得可以坐困
一河北河東州縣經賊馬殘破蹂踐去處宜優免租
賦以賑卹之往年方臘擾浙東猶免三年今三鎮
之民為朝廷固守安可不議所以大慰其心者
一河北河東諸州最以儲峙糴買糧草為急務宜復
祖宗加擡糧草鈔法一切以見緡走商賈而實塞
下使沿邊諸郡積蓄豐衍則寇不敢動矣
一陜西解鹽無煮海之勞而給邊費足民食其利不
貲自行東南鹽法而解鹽地分益狹西邊益貧願
復祖宗舊制以慰關陜兵民之心
乞修塘濼劄子(敵騎既退乞同李邈措置塘濼城堡水櫃等事具劄子進呈)
臣伏覩种師道詹度等奏金人人馬已出塞垣朔方保
全宗社大慶然彼但以河間中山兩路州軍堅守之故
且懼王師之襲不得不遁其意豈嘗一日忘割地之約
耶深慮秋冬之交弓勁馬肥復犯邊徼捍禦之策所當
預修契勘安肅廣信平等軍東有塘濼西抵太行中間
坦塗不過三百餘里塘濼旣可增廣其他地勢雖頗高
仰亦因高就下限以長堤潴蓄水櫃以為阻固如水櫃
不及之處自宜修築城堡屯兵控扼或設塹穽以虞奔
衝茲事體大非藉能臣未易辦集竊見樞密副都承旨
李邈累任河北邊郡風績素著深究邊防利害欲乞特
建一司以邈充使專切措置塘濼城堡水櫃等仍乞朝
廷多方應副庶幾克成大功以為永遠之利
乞修邊備添置參謀編修官劄子
臣竊惟軍政之不修二十餘年於此矣將驕卒惰賞罰
無章每戰輒北兵旣寡弱民又凋弊敵人由此敢肆憑
陵中國之不振未有勝於此時者也今賊雖退師尚未
出塞所至剽掠無復顧憚蓋由初未嘗有所懲創時方
向暑須暫遠去秋凉馬健何憚而不來此其可慮又非
前日可比謂宜及今速為之備一曰選將二曰募兵三
曰訓練四曰保甲五曰馬政六曰繕器甲七曰峙糧草
八曰修城壁九曰增塘濼十曰置堡塞凡此皆軍政之
大者當今之急務也而其財用調度之費不與焉前此
賊未退師支梧目前固有未暇今度其勢出塞决在旬
日而此去防秋近在三數月間要當自茲講求施行不
可復緩又况西戎跳梁五路並入四夷交侵誠可深慮
臣以書生備位樞筦方艱難乏使之時乞避賢路不蒙
賜許夙夜思之國之大事無過於此誠非一介孤陋所
能獨任要當合衆志恊衆力上稽祖宗之舊下考當今
之宜庶幾有濟欲望聖慈許臣辟置參謀官四員於職
事官中不拘官資高下兼充仍添置編修官二員同共
措畫條具以時推行如蒙允許容臣續具姓名以聞
御筆
依奏參謀編修添置四員
乞措置三鎮劄子
臣朴野無所取材自蒙陛下委任力守三鎮不可割之
議區區赤心始終一節不顧謗尤者誠謂祖宗土地雖
尺寸難以與人儻必割之無以立國冒凟聖聪者熟矣
臣累次面奉聖訓候金人過河别行遣使計議三鎮之
地今來計程已是渡河之日所有三鎮合行計議乞降
御前文字付臣因控扼河津兵行選使同共前去取進
止
御筆
三省密院同共詳議莫更卑辭遣使求之見親王隨
行不可輕易繫國安危
辭免轉太中大夫表
臣某言近具劄子辭免覃恩轉官伏蒙聖慈降詔不允
者出震膺圖咸慶風雲之會乘龍施澤敢懷雨露之私
洊貢忱辭冀回淵聽竊以歷數蓋歸於天命謳歌允恊
於民心大寶旣臨羣工受祉如臣者以身許國初何意
於陞遷叨位本兵顧已踰於涯分更容貪冒徒速顛隮
伏望皇帝陛下俯徇至公曲從素願惜名器之重爵尊
朝廷行貴近之先化成海㝢俾能無愧實預有榮所有
告命未敢祇受
再乞罷知樞密院守本官致仕劄子(靖康元年五月守禦)
(使司補進武副尉二人以齎御前蠟書間道至太原賞之補訖奏知上批有大臣專權浸)
(不可長之語上劄子乞罷)
臣前日伏覩宸翰守禦使司轉資奏行批知大臣專權
浸不可長聖恩隆厚未賜誅殛伏讀以還不勝皇懼臣
伏念昨者金人乘虚直犯城闕臣以菲材猥當任重伏
蒙聖恩許以便宜從事有功則賞有罪則誅訖以上聞蓋
稟睿旨旬月以來國勢粗定屢曾面奏乞罷守禦使司
未奉俞允而邊陲之間賊馬屯泊間道通信欲及機會
非假賞典不能使人故如奏行轉資之事往往尚仍前
日此乃以守禦使司未罷之故非臣敢創為此也兼臣
契勘置司之日蒙陛下頒降空名官告綾紙凡三千道
若以委任之專凡此所降告身皆可盡用而置司以來
前後書填只用三十一道而已自非灼然委有績效之
人不敢妄與今宸翰以為專權竊恐聖意有所未亮也
臣聞衆嘘漂山聚蚊成雷臣之孤忠困於無助爰自遭
遇未逾歲月而幾於危殆者屢矣仰賴聖明洞照愚悃
故敢尚此黽勉以圖報效而浸潤日聞聖聽已惑臣之
微軀寧復自保夫專權者臣子之大戒而人主之所甚
惡也臣雖至愚何敢當此重念臣竭忠報國非敢愛身
然竊以謂任則當勿疑疑則當勿任唯疑與任不可並
行今陛下旣已疑之矣豈可復處臣以樞機之任况臣
自比日以來憂悸成疾心力耗盡動輒遺㤀深恐有誤
國事伏望聖慈許臣守本官致仕得避賢路乞此骸骨
歸安田廬伏惟陛下天地父母哀而憐之始終保全勿
使顛沛則臣感戴天恩期於結草臣無任
御筆
前日所批止係要依祖宗故事無纖芥之疑卿但安
職所乞不允仍不得再有章奏
第二劄子
臣伏蒙聖慈特降中使宣押臣赴樞密院供職及家屬
歸府第仰荷天恩第深感戴竊念臣偶以冗材濫膺重
任初乏涓埃之補自貽專輒之愆大度兼容未加譴責
何施面目復冒寵榮伏望陛下終始哀憐曲垂保庇特
依所乞許臣守本官致仕使與田夫野老共祝堯年非
徒危疑之跡可以少安亦使進退之間不累國體臣已
見出門外聽候指揮所有不候奏知出門之罪伏重賜
黜責施行
御筆
所乞不允已差御藥宣押可赴院供職
第三劄子
臣伏蒙聖慈以臣上第二劄子乞守本官致仕特降御
批令臣赴院供職不得更有辭免仰荷德恩彌增感懼
臣竊以樞筦之任號為本兵况當艱難之秋可見委寄
之重自非信臣曷可冒處而臣稟性惷愚濫被眷奬無
涓埃之小補有䜛謗之並興至煩宸章宣示三省怨怒
傳播喧於外廷臣獨何顔復居密宥之地伏望陛下哀
而憐之特賜保全使得乞身而去不勝幸甚此志已决
仰冀聽從臣無任祈懇之至
御筆
不可自疑有駭衆聽已令宣押當體朕懷
三乞罷知樞密院事劄子
臣猥以凡材誤蒙異恩擢用樞筦籌畫無取料敵不明
致令种師中姚古之師為金人潰敗太原圍急未知所
以解救之方又臣嘗遣張師正統領勝捷人兵前去策
應不謂師中即以師正充選鋒賊馬邀截先次奔北旣
乏知人之明又無捍患之略豈可貪冒寵榮尚居宥密
之地以塞賢路祖宗舊制邊事失律必罷樞臣伏望聖
慈重賜黜責以允公議臣不勝皇懼待罪之至
御筆
早來已與卿面論不須如此令封還所奏勿復再請
第二劄子
臣伏蒙聖慈以臣上章緣种師中軍行失利乞賜罷黜
特降御批開諭不允仰戴天恩第深感懼竊以樞筦本
兵之地專任邊事與他宰執責任不同敗師蹶將咎將
誰執况有祖宗之成憲所當遵依伏望矜憐特賜斥免
以副公議兼臣才術空疎志氣凋落誠不足以上副委
寄不勝皇恐待罪激切之至
御筆
依已降指揮不允仍止來奏
梁谿集卷四十六
