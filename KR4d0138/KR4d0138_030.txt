梁谿集卷三十宋李綱撰
詩二十六(自癸丑歲歸抵三山以後作三十六首)
自天寧遷居城東報國寺
颶風二絶句
西軒小池荷花盛開與賓客酌酒其上以荷為
杯引滿徑醉
初食荔枝四絶詠懷十六韻
月夜獨坐二絶
仲輔叔易遊黃蘖還以詩軸相示為賦二篇
諸季遊東山置酒賦詩余以病不果往次其韻
送李似之舍人歸連江二首
知宗端禮出示曾信斯展鉢之作次韻
題唐氏所藏崔白畫雪中山水
題崔白畫江天雪景春曉聞衆禽聲有感
初見牡丹與諸季申伯小酌
小庭中作荼醾架遂試新花與客對飲
與叔易弈不勝賦著色山水一篇
有詔舉賢良作詩勉申伯使繼世科
申伯見和有未肯承當之意次韻報之二首
次韻勉申伯叔易仲輔作詩梗之再次韻
復次韻闢之
端禮知宗寵示水石六軸戲作此詩歸之
千葉碧桃二絶許右丞詩二篇
追和許崧老詩二篇
絶句約珪禪師同食荔枝二首
自天寧遷居城東報國寺
多病維摩祗一牀徙居又復借僧房荷花欲吐乍舒藥
荔子未丹先有香皓月解尋朱戶入南風偏傍北牎凉
吾年半百行休矣萬事悠悠皆可忘
颶風二絶句
自從嶺海入閩中乃始今朝識颶風南極只愁天柱折
蘭臺休更論雌雄
雲氣飄揚萬馬馳占風先有土人知飛沙拔木渾閑事
祗怕山園損荔枝
西軒小池荷花盛開與賓客酌酒其上以荷為杯
引滿徑醉
池上荷花一夜開呼賓小酌共徘徊試將曲柄黃金杓
注此虚心碧玉杯風露暗隨香氣入雲山盡向坐隅來
頽然徑醉君知否不醉須為造物咍
初食荔枝四絶句(所居報國有十八娘荔枝)
烟雨濛濛半暑時輕紅旋摘自提攜不知誰是善知識
斷送歸家食荔枝
平昔傳聞十八娘豐肌秀骨有餘香今朝親到芳叢下
應許幽人饜飫嘗
堆盤盛喜珠璣滿繞齒乍驚冰雪香病酒相如正消渴
不妨時擘絳紬囊
南海何年貢荔枝知音千古有楊妃華清賜浴嬌無力
一騎紅塵初到時
詠懷十六韻
衰年萬事懶此志有誰知偶爾出何意泛然歸不遲休
為鵩鳥賦幸及荔枝時水石日在眼旌旜非所思攜琴
傍松徑置酒俯蓮池粲粲水花净蕭蕭風葉披忘言聊
隠几得趣剰圍棋天地慘將暮風雲徒爾為物華去苒
苒草色自離離密勿猿鶴侣迢遥丘壑姿親朋有情話
圖書皆吾師掃室僅容膝說詩真解頥多慙鵷鷺羽且
詠鶺鴒詩逸少誓獨苦孔君休乃宜平生滄海約歲晩
鹿門期喜近清秋節那為宋玉悲
夜月獨坐二絶句
冰輪杳杳碾層空獨坐凄然秋色中深院無人共清景
静聞金井落梧桐
廣寒宫殿碧霄傍散下霏霏風露香斟酌姮娥憐我老
故窺書幌照人牀
仲輔叔易招客同遊黃蘖還以詩軸相示為賦二
詩
招提古黃蘖環揖盡青山我病未能往子行真是閑猿
聲翠屏外虹影碧潭間好句聯珠璧清新詎可攀
江外留禪老佳名借此山忘心寧戀著寓意為幽閑大
士說法處片雲生坐間他年筋骨健相約更躋攀
諸季招客遊東山置酒賦詩以病不果往次其韻
衰病年來百事闌禪居環繞盡青山登高選勝從君樂
隠几忘言輸我閑一枕清風銷永日三杯濁酒發&KR0755;顔
雀羅可設從來事東閣常開不是慳
送李似之舍人歸連江舊隠二首
羨君卜築粤江濱去作林間適意人環揖溪山供勝賞
賸栽桃李占芳春養生有主身長健與物無心道轉親
一曲鑑湖歸賀老可能分半乞比鄰
衰病修然寂寞濱已將小隠約幽人眠雲嘯月有餘樂
問柳尋花無限春争席樵漁真得計會心魚鳥自相親
醉鄉况有閑田地應許東臯更卜鄰
知宗端禮太尉出示曾信斯展鉢之作奉次元韻
忘情鼎食豈無因應悟從來夢幻身自愧毗耶多病客
阻陪蒲塞淨緣人心源瑩澈了空法舌本圓通透味塵
信厚振振流澤遠嶷然一角見天麟
題唐氏所藏崔白畫雪中山水
我昔曾為陽羨遊正值雪花大如掌開門恍訝天地白
雲湧羣山入書幌銅官遠並玉峯寒罨畫暗流冰片響
千巖萬壑争出竒應接高低迷俯仰十年不到浙江西
寤寐勝遊勞夢想大梁崔白豈善幻斷取山川移異壌
當時眼界無盡觀都在一幅生綃上南方炎熱瘴癘地
使我翛然毛骨爽天光慘淡隂氣凝片片飛花來蒼莽
毫端造化成六出不比餘工得其髣連峯合沓波濤翻
負雪崔嵬幾千丈谷幽草木枝榦老巖曲樓臺簷角敞
溪頭水落正石出暮靄沉舟暗魚網山牆野壁茅屋深
風颺青帘如五兩買魚酌酒者誰子應有幽人坐同饗
平生愛雪喜山水對此乍覺神情怳明牎静看久愈妍
似倩麻姑為爬痒一時名手真絶藝妙處工夫誰與賞
生前裘馬頗蕭條身後丹青空倜儻惠崇聲價亦相先
滕薛未知當孰長我家梁谿富溪山雪裏寒光含萬象
每同子猷乘小艇不數王恭披素氅故山猿鶴會相思
感物興懷增勇往時平事定歸去來安得飛翰出塵鞅
題崔白畫江天雪景
朔風飛花落暮灘瀟然幽致滿江干天邊白鷺輕輕下
風裏黃蘆索索乾水淡沙平鸂&KR2409;侣雲深烟瞑鶺鴒寒
江南歲晩多風景崔氏齊驅入筆端
春曉聞衆禽聲有感
春山蒼莽天欲明枕上静聽春禽鳴雛鸎初囀正調舌
姹婭乍聞三兩聲不如歸去意良切脫却潑袴何由行
愁人最是斷消息姑惡更覺聲嬌獰布穀催耕雨纔足
鵓鳩喚婦遠將晴其餘不復識名字雅音幽韻如簧笙
天公憐我太寂寞故遣尤物怡吾情鸞歌鳳舞未可見
候蟲時鳥聊嚶嚶我生半世困漂泊巧言讒謗飽所經
杜門却掃與世絶欲窒兩牖忘雷霆爾聲雖好太饒舌
逼耳頗似虚弦驚就中提壺可人意勸我沽酒花間傾
心懷百憂只欲睡更願常醉不用醒落花芳草正可藉
玉山自倒知誰令烏啼鵲噪錯昏晝燕雀啾唧環簷楹
從教一一恣嘲弄吾方深入無何庭
初見牡丹與諸季申伯小酌
牡丹家中州尤者西邑洛姚黃妃魏紫餘品皆落寞南
方瘴癘地寒暑互參錯浪蘂與浮花未春先已作安能
萃和氣孕此木芍藥今朝眼忽開數朵到書閣郁然蘭
蕙芬爛若雲霞爍雖非千葉繁香色亦不惡花王苖裔
遠氣格尚宏廓羣芳類凡禽累百慙一鶚把酒共對之
寄意良匪薄無辭倒金樽坐使花空落
小亭中作荼醾架遂試新花與客對飲
旋装新架對庭除多謝春工與點酥雲葉扶疎成翠幄
玉花浮動滿龍須招邀蜂蝶來書幌燕集賓朋共酒壺
蔭釀欲教香入骨醉中芳馥任歌呼
與叔易弈不勝賦著色山水詩一首
將軍思訓久為土龍眠道人亦巳亡誰將丹青寫山水
入我宴坐虚明牎峯巒廽複吐雲氣林木窈窕籠烟光
丹楓半落天雨霜漁舟招招靜鳴榔野橋巖寺遞隐見
浦花汀草何微茫江邊落日尚返照山頭正作金色黃
縈青繚白有餘態却笑水墨無文章畫工畫意不畫物
咫尺應須千里長具區約略貫苕霅赤岸髣髴通瀟湘
安得僊翁一葉艇使我超忽窮江鄉
有詔舉賢良方正作詩勉錢申伯使繼世科
中興天子開賢科籠絡英俊歸網羅此科久廢習者少
應詔正恐人未多君家三世五制舉名與嵩華爭嵯峨
玉堂金馬皆故物高文大策垂不磨今君落筆妙天下
該洽辯博如懸河胡不進卷對廷策清芬遠紹揚其波
勒兵小試見家法坐却勍敵揮雕戈君如有意作大將
我願薦信同蕭何功名晚逹未為老志氣方壯靡有他
勉哉努力為門戶慎勿自棄成蹉跎
申伯見和拙句且示七言律詩兩章有未肯承當
制科之意次韻報之
才性如君豈易窺斷碑摸索巳無遺百家小說都成誦
一藏魔言揔記持東里多知工潤色西施雖病善顰眉
制科便與承當取正是逢場作戲時
聖朝制舉萃高門文采風流日益新功德在民尤表表
子孫宜爾又詵詵策名當學富彦國避世休同梅子真
響答詩筒逼皇祖讜言驚世更何人
申伯和篇舉叔易自代叔詩復推申伯要之二子
皆當由此科取重名於世恨吾資妄高不得偕
二子鳴躍其間復次前韻以兼勉之
古來豪傑收殊科眇然鸞鳳亦可羅漢唐選舉最為盛
我宋得士良已多危言切論動天壤陸離劒佩冠巍峩
至今凛凛有生氣豈與草木同銷磨自從罷舉樂軟美
馴致戎馬窺關河翠華兩宫狩沙漠疊鼓萬里翻鯨波
睿明感憤復舊制欲起士氣寧兵戈多材好學如二子
辭此其奈制舉何青錢萬選當萬中善射不復言公他
勉將忠讜助休運嗟我老矣真蹉跎
申伯叔易再和詩將有從吾言之意而仲輔作詩
梗之以故未果復次前韻既助其決且戒勿與
仲輔謀也
嗟予於世誠左科屏居門可設雀羅弟昆相從有良友
静中所得亦復多微言造理極壼奥高論蓋世驚嶫峨
含章懷美待時發資質已妙猶鐫磨明廷策士復古制
使我意氣如奔河作詩勸自此途進往駕巨舸凌長波
成功相期一戰霸大敵禠魄皆投戈篇章酬復未勇往
謙退將若斯文何定從當以一語決幸勿傍顧而言他
要須勿與少游議政恐此志成蹉跎
詩三復往而二子之意猶未決吾知之矣復次前
韻以闢之
僊家佛氏各有科所舉淨土與大羅癡人妄想到其處
堅守丹鼎翻貝多胸中有此一念故積慮便作層冰峨
超然了逹無閡者應物不磷誰憂磨叔兮愛仙事爐竈
擬驂鸞鶴翔雲河錢子貪佛為藏轉欲以一月分千波
乃將世故與陳說坐使談笑尋干戈願君捨遠聊自近
濟世不曰如之何我方衰病卧江海駭俗頗似哀駘他
驊騮見鞭行甚速期子自策勿蹉跎
端禮知宗寵示水石六軸戲作此詩歸之
閩溪盤屈七百里贑水湍瀉十八灘何人作此極變態
使我當暑毛骨寒小山屹立奔猛裏飛浪洶動巉巖間
喧豗似有雷霆響回薄乍疑霜雪翻枯槎石上盡堅瘦
蒼波噴浸尺度慳畫工不復畫舟檝意謂絶險無敢干
豈知操舟若神者出沒濤瀨心甚閑﨑嶇世路更巇惡
返視此畫平而安
千葉碧桃二絶句
春光欲暮碧桃開烟露相和染玉腮仙苑何人移得種
風光疑自茂陵來
每恨桃花抵死紅年年穠豔笑春風誰知零落臙脂後
淺碧微開烟雨中
翰艤舟大藤峽口武陵使至忽奉福唐珍牘附以
古風招隠攬之欣聳有會初心而分閫之命下
巳久矣詠歎不巳復次舊韻用寄惓惓冀一觀
省
避兵窮嶺海我豈文休孫慨彼鳴鳳郊化為逐鹿原北
吹戰塵腥南接瘴霧昏森然一彗孛敢近六龍暾轉舟
大藤峽脫死鱷與黿纜裊蒼崖樹落日銜未呑忽得素
書尺若闚黃裳坤招我以隠淪雉澤遺塵樊游心太易
初攟逐萬化根耿光百世後樂此不亡存寧知虎符下
擁公萬旌旛英威祖豫州非心折王敦從容謝東山逆
氣沮桓温自昔國其國治忽信有源豈容社稷鎮端老
孤獨園至人心淑清一為斯民渾胡騎却長嘯晉史徒
清言武侯揮白羽亦有軍務繁要封鯨鯢觀復睹宸極
尊功成去冥冥與我俱鴻軒
辛亥三月繫舟瀟湘得邵武柳州二丞相正月初
書撫事感懷寄此長句
回鴈峯南楚越分瀟湘烟水思離羣林寒欲暗他江浦
月出先明半嶺雲客子無歸迷世路故人不見隔兵氛
春風空寄相思字寇鄧經綸早晚聞
許崧老賦三友篇以遺東林珪禪師余嘗次韻和
之未幾余被命宣撫荆廣崧老復以詩來曾未
一歲間聞吳元中薨于柳崧老東歸薨于虔余
方罷帥事屛居長樂珪禪師自江西見過閱篋
中得崧老二詩相與讀之愴然因復追和其韻
黃塵暗神州寳玦悲王孫六龍轉淮海荆棘生中原時
危頼耆俊引手開霧昏廓清天宇間復見咸池暾跨海
斬長鯨驅石駕鼉黿悼心失良策至今聲尚呑二公直
以方象在六二坤英英鸞鵠姿超然脫籠樊才雄一世
表學貫萬象根皇天不憗遺三友獨我存去歲適湖湘
戈甲照旗旛龍城得吳書心契久益敦襄陵寓營道詩
句來清溫回頭失良友誰能詰其源我老卧江海病鶴
栖荒園娛心嶺白雲濯足溪流渾幽人幸見過握手得
晤言從來心地法半偈巳覺繁願磨習氣垢坐覿出世
尊喟彼泉下人何由復軒軒
右次孫字韻古風
轉頭良友死生分獨鶴如何不念羣慨想平生空灑涕
追吟佳句只看雲隻雞墓隧違徐志羣盜潢池尚楚氛
頼有幽人慰岑寂此方教體在音聞
右次羣字韻長句
絶句奉約珪禪師相過同食荔枝
荔子新來已著花千林行見爛朝霞幽人莫戀雪峯境
拄杖穿雲過我家
荔子丹兮滿翠嵐能將法味發芳甘舌根幸有圓通在
何惜南來與徧參
梁谿集卷三十
