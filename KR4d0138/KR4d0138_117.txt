梁谿集卷一百十七宋李綱撰
書十
與秦相公第一書與秦相公第二書
與秦相公第三書與秦相公第四書
與秦相公第五書與秦相公第六書
與秦相公第一書别幅
某比者蒙恩有荆湖廣南宣撫之除顧惟罪廢之餘非
陶鑄推挽之力何以得此苐深感懼重念某自罹憂患
于今七年奔走江湖嶺海之間繚絡數萬里未嘗息肩
前年秋歸自海上挈族如閩中又值盗賊之擾遷徙不
一未嘗奠居加以染瘴癘感卑濕疾病交攻無旬日之
安而前此遭罹讒謗積憂薰心志慮不寧動輒煩憒使
當方面之寄必致乖錯以誤國事力具奏辭免冀蒙上
恩追寝成命而近降指揮内外官司不許收接文字懇
迫之情無得而達再四思之惟有干冒仰冀矜察輒以
奏狀及錄白副本納吕相處伏望留念特與將上曲賜
敷陳遂其所請不勝幸甚干冒惶恐之至
某被都省劄子敦趣受命就道及蒙誨諭不必禮辭
再三時方多艱宜效古人朝受命夕引道之義感懼之
情良不自勝近時士夫辭免恩命固有備禮者然難進
之意猶頼此以存至於自知其不可而固辭則與夫備
禮者又不相若古人朝受命夕引道如郭子儀高崇文
之徒皆素握兵柄部曲將佐車馬器械種種畢備故聞
命亟行非獨忠義所激亦蚤正素具乃能如此今閑廢
之人色色皆無朝廷所降指揮初得高舉兵七千人繼
即改差任仕安止千餘人其餘辟置官吏應副錢糧條
具畫一之類並不曾該載無由施行雖欲力疾之道勢
不可得况某瘴癘之染已深誣謗之言未白使抱病提
千餘疲卒以臨盗賊數十萬之衆安能有所濟哉不自
量力黽勉以行不過復如向子諲耳某不敢自愛恐為
朝廷羞此所以聞命惶懼而不敢承也竊望相公垂情
加察朝廷既置福建江西荆湖東西路宣撫今又命某
宣撫荆湖廣南兩司同在一路節制不一行遣不同不
知使州縣如何遵禀此又大不可者孟韓二帥既次荆
湖盗賊平定之後長沙之帥禮宜遴選其人願且置某
於度外使得養疴山林莫大之幸
伏蒙誨示議者欲某有所辟置擇委敦樸之佐以濟
實效李泰發尚書亦以書及此意仰佩眷與良以為愧
某靖康中被命宣撫河北河東兩路辟置官屬如范世
雄充參謀官郭執中王以寧充參議官田亘韓瓘鄒柄
詹大和充機宜梁澤民趙柟趙戩張叔獻陳湯求充幹
辦公事張牧黃鍰陶恢張光等充准備差遣不過十五
六人其餘皆因种師道之舊惟以何大圭為主管文字
使掌表章而大圭文人輕俊館中士夫多不喜之造謗
者遂有聚輕脫於河内之語而議者今猶未釋是以一
大圭而為衆人之累也數年來凋喪之餘僅有存者不
知衆所指目為誰朝廷今日正當以覈名實為先願相
公試博詢之有以垂諭某雖以衰病力辭期於得請然
承命自改益以知士為難所欣願也伏幸照察
伏承垂諭朝廷措畫之意欲以二廣理荆湖漸通京西
南北以接陜右規略遠也然二廣素號瘠薄財賦窘乏
加以比年應副朝廷須索尤為空匱而荆湖闊遠盗賊
繁多養兵賑民恐非通融廣中財用所能辦濟當更益
以江西鄰近州軍錢米庶幾可為至於因避患之北人
今為寇者誘之歸鄉自非臨以重兵收還權柄擇精銳
者勒成部伍使聽號令有不能也招離散之遺民今羸
餒者勸之耕鑿自非施以實德蠲减租賦擇貧窶者貸
以種糧使安田畆有不能也國步艱難之際輔相侍從
之臣争任重責而某以衰病之故力辭恩命負罪多矣
然陳力就列不能者止孔子取之惓惓之心惟相公亮
之而已
契勘某自建炎元年八月内乞罷右僕射職事蒙恩除
觀文殿大學士提舉杭州洞霄宮任便居住乘船欲歸
常州無錫縣居止十月間至鎮江府聞有辛道宗下叛
兵自秀州作過迤邐由蘇常前來即雇客舟由大江内
以歸初不曾與辛道宗下叛兵相遇當時某弟從事郎
綸在無錫縣與知縣郗漸商議說諭叛兵不曾焚毁邑
屋某是時方到鎮江府初不與知言者乃謂某遣弟迎
賊傾家貲犒設製緋巾數千頂以與之實為不根坐此
落職鄂州居住行辭者至引漢棄京房唐誅元載等語
以實其事今來蒙恩宣撫荆湖正是盗賊區宇馬友曹
成李宏楊華劉忠雷進韓京吳錫等擁衆多者十數萬
少者亦數萬人跨據州縣遞相屠掠自餘盗賊千百為
羣不可勝計若不宣國威靈廣行招誘則何以仰副委
使輯綏一方緣有前件人言未曾辨明於今來職事實有
相妨又自建炎二年責居鄂州又移澧州感恩念咎杜
門循省不見賓客至於世故百念灰冷豈敢復與言者
乃謂某資嚢士人上書詆訏朝政以圖復用非置之海
島使與中原士大夫相絶則朝廷之禍難未已坐此責
散官安置萬全軍今來蒙恩宣撫荆湖廣南四路當盗
賊猖獗民力凋瘵之時若非與賢士大夫相接議論商
㩁休戚利害而力行之庶幾毫髮之補則何以仰副憂
勤圖治之意緣有前件人言未曾辨明於今來職事實
有相妨兼某見以病患具奏辭免恩命伏望矜察
與秦相公第二書别幅
某兹者以憂患衰病不敢當荆廣委寄之重輒具辭免
仰煩敷陳蒙恩遣中使降賜敦遣不容遜避豈勝惶
懼迫於天威不敢不受命力疾就道已開司擇日起發
第傷弓之餘懲羹吹虀動輒畏縮寧復有意氣可當方
面之任加以見病腰脚步履艱難不任兵事已再具奏
聞乞檢會前奏特許罷免更望鈞慈再為將上俾從所
欲莫大之幸仰恃眷情疊有干凟下情悚惕之至伏冀
矜察
伏蒙朝廷頒降吕丞相昨任江東安撫大使陳乞畫一
指揮許令依用已遵禀條具申請外有未盡事件别具
畫一申明伏望詳酌早降指揮内一項依例許踏逐軍
兵二萬人契勘荆湖目今盗賊見數者二十餘萬上流
疆界闊遠分兵屯駐要害隄防彊敵通四川襄漢聲援
豈二萬兵所能俵布重以某閒廢之久不知朝廷兵將
姓名人數屯泊去處旋據目前所知踏逐纔有八千餘
人近得湖南關報乃知岳飛吳全韓京吳錫數項軍馬
近及萬人見在湖外依近降指揮並合聽某節制已具
奏乞岳飛充本路副都總管其逐項所部兵不許他司
抽差如朝廷撥此數項充二萬人之數亦可時下使喚
已别具劄目陳述乞差之意伏望相公取旨特從所乞
如有已撥屬福建江西荆湖宣撫司兵亦乞依今來所
乞撥付本司不勝幸甚昔王翦伐荆非六十萬不可今
欲平定荆湖保據形勢為長久之策得兵二萬實為不
多又係依江東許用之例非創行申請敢望照察幸甚
某前書略道兩宣撫不可同在一路之意未蒙照察吕
丞相書中第言得旨許不相節制殊不知正以此為患
也易於師之六三言師或輿尸凶又於六五言長子帥
師弟子輿尸貞凶輿衆也尸主也六二在師中吉所謂
長子帥師六三又以弟子衆主其凶宜矣而使之者在
六五故象以使不當言之兵家之忌最在衆主而節制
不一唐九節度之師所以皆潰於相州者正坐此故當
時李郭皆在其間猶不免此况其餘哉某已具奏并申
都省論兩司同在一路相妨利害頗詳伏望相公特賜
采覽取旨别降處分使有所遵守不勝幸甚某竊原朝
廷之意使某取道二廣者正欲使兩司相避之故然古
人必先正名名不正則言不順言不順則事不成今荆
湖盗賊之多欲宣撫司招捕早見就緒非先正名專任
而責成功未見其可伏願深留鈞慮於此非獨某之幸
也僣易惶恐無地
近被旨令相度由汀道之任因令撫定廣東州軍比元
降指揮增相度二字仰荷朝廷圓融之意不勝感激由
汀道以趨長沙比之自江西以往路遠三倍又方暑月
瘴癘正作恐非將帶軍馬之時其便否則固不待言而
知朝廷必欲令撫定二廣亦不憚此然英韶循惠間盗
賊出没甚衆曹成一項幾十萬人四月初已犯連賀等
州二廣兵力素弱吳相昨所聚兵如峒丁之類又聞已
皆放散某今所得任仕安兵纔千餘人安能有濟如蒙
朝廷盡行應副所踏逐到諸項兵得以統率過嶺會合
二廣之兵控扼其衝節制岳飛等兵襲逐其後庶曹成
或有可以招捕之理不然兵不足恃未見其可某非遇
事辭難者但事求可濟而已伏望相公特賜加察
見報吕丞相新除不審此行之意何謂某嘗於吕相書
中具道未可輕舉宜料理淮南自為家計蓄銳待時之
意不謂乃塵鈞覽過承寵諭第深愧感睿主聖德日躋
眷倚方隆恢復中興之業皆在良弼更望益茂遠猷以
副中外之望
某再拜伏蒙朝廷指揮本路漕臣專切應副錢糧近據
湖南吕祉及諸州申一路州縣緣累年盗賊殘破之後
無有全者錢糧種種缺乏漕臣两員孫綬避賊不在
本路侯懋與黃敦書對移敦書以母老聞乞宫祠目
今本路並無漕臣某於畫一申請内乞差朝奉郎王淮
曾任湖南漕屬頗知一路財計所在伏望朝廷特賜陶
鑄庶幾可以倚辦知鼎州程昌禹在任二年討定盗賊
安集歸業之民頗見宣力近罷報赴行在深慮别差官
未必通知首尾却致誤事伏望朝廷特賜指揮令昌禹
依舊在任已具奏并申尚書省敢冀鈞察
某再拜某雖力疾就道具奏辭免恩命深恐伺侯指揮
凡百後時已一面申請事件辟置官屬之類所由請事
皆竭愚者之慮竊望朝廷詳察矜從應副辟置官屬惟
梁澤民鄒柄黃鍰為舊僚澤民諳練事務柄直諒有其
先人之風鍰好學有吏材故敢復行辟置伏望鈞察
某再拜伏蒙垂諭於福建運司及吉州𣙜貨務共撥銀
錢等仰荷垂念得此方可起發了結目前支費至將來
歲計全然未有凖擬荆湖兩路連年盗賊殘破既無財
用今又福建江西荆湖宣撫司先到本路縱有些小見
在當已一空廣南兩路自來薄瘠匱乏今又盗賊之警
調度百出自難支梧豈復有餘可以通融應副吳相昨
任廣西宣撫使日開司未久遽罷剗刷所得既已不多
今又經隔時月當已無有雖已差官前去剗刷勢難指
擬勢須干告朝廷更於江西鄰近州軍及轉運司𣙜貨
務等處應副米斛錢銀已具奏并申都省伏望鈞慈特
賜指揮不勝幸甚
某再拜朝廷元降指揮令任仕安將帶所部軍馬隨逐
前去之任仕安部下元係統領官三人共有兵二千八
百餘人福建路安撫司已於降指揮之後却將統領官
陳照馬凖下兵别作一項申請存留福建朝廷不見得
上項事因已依所乞今仕安所部止有一千三百餘人
全然不成部伍分撥使用不行雖已踏逐依所降畫一
奏差又皆在遠卒難齊集今福建路已得申世景兵二
千餘人已具奏乞行撥還伏望早賜指揮施行昔封常
清出師軍容不整為燕人所窺遂堅從賊之心今某蒙
恩除四路宣撫使出師之初止有千人不成部伍安知
盗賊無窺伺者竊望鈞察幸甚
某悚息再拜新參舊與之往來甚厚去歲同到福唐乃
不復相聞疑以建炎初會稽盡放和預買絹嘗降兩官
之故今作書啟以謝不敏未知能釋然否恐相公所欲
知故以凂聽幸照察
與秦相公第三書别幅
某開司之初種種旋行辦集殊為費力惟是兵將尤為
單少權將任仕安下見管軍馬分為三軍每軍纔數百
人前此朝廷建置宣撫司未嘗如是盖任仕安下兵本
辛企宗統制官一項軍馬今又以摘其半於福建是朝
廷置一四路宣撫使反不及辛企宗下一統制官平時
無事使之將帶之任固無不可今荆湖二廣羣寇聚萃
數十萬人只如曹成一項除老弱婦女外可戰兵已三
萬人不知提此千餘兵取道廣東果能為朝廷宣威而
招撫之否與此名必責之以實深恐虚受天下之責又
復顛隮輒敢布露近於畫一奏狀内乞兵伏望鈞慈逐
一應副不勝幸甚
近具奏乞依朝廷降到江東安撫大使司畫一内一項
許旋行踏逐差兵二萬人已旋踏逐數項奏取指揮内
辛企宗下兵四千餘人訪聞皆已撥散所存無幾深慮
有失指凖緣某閑廢之久不知目今兵將姓名數目及
屯泊去處伏望朝廷特與差撥或蒙取旨差近上統制
官如王&KR0667;之類整齊一軍應副使喚庶不誤事某憂患
之餘本不敢受委寄之重徒以上荷聖恩不容避免相
公當軸必蒙照亮又所降畫一指揮許踏逐添差人兵
故敢黽勉就職少圖報效更望鈞慈矜察幸甚
某自二月初蒙除授中間辭免頗費時月遠方皆已聞
命如湖北湖南廣東州郡往往有書問及公文到來獨
潭州正是置司之所略無文移雖已令取索接人及應
干須知事件亦無報應蓋緣馬友見擁十餘萬衆屯泊
湘潭其意未必不忌某之來如唐藩鎮跋扈遣人代帥
往往不納者多矣朝廷縱使由便道之任非得重兵亦
何以鎮壓使不敢妄作况其餘羣盗如劉忠劉超李宏
楊華雷進之徒布滿境内非兵何以討捕朝廷目前借
以兵力使可施設年歲間措置就緒自可歸還正猶小
商貸本於大商兩受其利此事願相公深留鈞慮幸甚
連得廣東關報曹成已破連賀進迫番禺帥臣提兵出
捍恐但為避寇之計誰可固守極可憂慮朝廷雖已降
指揮令岳飛入廣東界追襲深慮衆寡不敵未能制其
死命非得韓世忠率大兵攔截應援决不能保護二廣
今韓兵已到荆湖若拘路分其肯前進宜自朝廷降指
揮諭以曹成本是荆湖盗賊大兵所迫遂犯廣東令不
拘路分取便道進兵招捕防遏其衝如能保護二廣州
縣不至殘破招捕了當待以不次之賞决須有濟某如
蒙應副所踏逐兵將之類亦可自英韶進與之聲援相
接但兩司不相節制須降指揮令事宜相關同共措置
乃可軍期報應以速為善已具奏乞於内侍省投進文
字及用金字牌降付朝廷指揮併乞鈞察
昨蒙垂諭以二廣經理荆湖此固朝廷置司之意今二
廣自有寇盗應副軍興已告缺乏與前日事體不同更
望鈞慈詳酌如某前奏乞以江西鄰近州縣應副錢糧
不如此決不能濟所以韓侯乞為廣東之行者非獨藉
其兵力亦以福建江西荆湖宣撫司剗刷錢糧有餘可
以通融應副之故若止仰二廣恐致缺誤併望鈞慈某
愚拙有素每有所見於申奏之間不敢不盡事情敢冀
恕亮
與秦相公第四書别幅(五月二十二日劍南州)
某力疾總師上道已次劒浦諸事草創種種費力加以
閑廢之久習成疎嬾牽強應接尤非所宜憂畏之餘思
慮萬端連夕不暝數日鬚髮頓白遂成衰翁乃知古人
每一發兵髮頭為白之語端不虛也朝廷艱難之秋儻
得效尺寸以報聖主特逹非常之遇雖隕首捐軀甚所
欣願第恐緜薄終無以仰副湔洗委任之意夙夜震懼
不知所為尚望相公洞察愚悃始終贊成無推挽之於
前而使之顛沛於後非獨某之私幸也惶恐惶恐
某申陳畫一及累具章奏乞軍馬錢糧等事至今未奉
回降指揮日逐被受朝廷劄子今措置荆湖廣南盜賊
及諸路日有文字至本府稱為盜賊所擾乞發兵應援
河北諸路又以錢糧缺乏日虞變故為言不免坐視歎
息行移劄牒為文具以塞白而已何則所得任仕安兵
千餘人除輜重水頭外結成隊伍不滿千人兵既不足
以分撥支降到錢數目不多經由州縣類多殘破往往
缺乏日慮兵食之不繼財又不足以賑贍徒有宣撫之
名而無其實將何以修舉職事仰稱任使俯慰人望此
某之所震懼而靡遑也伏望矜察
某近得廣帥林遹咨目及公文具道曹成犯廣東界有
聽就招納自新之意雖賊情狡獪未可信仗然廣東虛
弱無兵可以制遏其衝深慮岳飛逼之乘間蹂踐其害
不細輒遣官齎近降勅牓黃旗金字牌及本司榜文前
去廣東帥司委林遹相度事勢差官同往招撫權事之
宜不得不然牓文并林遹咨目謹錄白拜呈幸望鈞悉
如受招撫之後又復疑貳俟本司軍馬已至廣東會合
岳飛及廣西帥司三道夾擊决有可勝之理今未有備
而遽欲逼逐其害甚大願相公特留鈞慮
某已遣官屬旗牓等招撫曹成昨日被受密院劄子委
福建江西荆湖宣撫司分撥人馬策應岳飛及令某徑
趨廣東保護本路分撥人馬之意與某近奏令韓世忠
不拘路分前去措置之策頗同但遣他將不若韓之親
往為萬全耳令某徑往保護廣東朝廷之意固善但恐
不曾垂慮其兵力不足也夫以兩司之名同而本司所
得兵不及福建江西荆湖宣撫司一統制官欲使提千
餘兵捍十萬之寇保全兩路其何以能濟願相公有以
處之使稍可施為無巧婦無麵之歎雖觸隆暑冒煙瘴
以副一方之急所不敢辭也惶恐惶恐
某昨依朝廷降到許用吕丞相任江東安撫大使畫一
内一項踏逐差兵二萬人也踏逐辛企宗閻臯等兵未
奉指揮今聞此兩項人皆已為韓侯分撥前去雖蒙朝
廷應副恐亦難以指凖目前别無可以踏逐去處唯劉
洪道見將待崔邦弼顔孝恭两項人馬見在建昌軍以
湖北乏糧未曾起發已具奏乞撥顔孝恭下兵付本司
使喚庶幾就近可以勾抽兼湖北人兵自合聽某節制
伏望特與應副凡朝廷行下聖旨指揮付某軍中乞並
用金字牌事勢急迫庶幾早得辦集前已具奏併乞垂
念
番禺為廣東都會多富商大賈蕃客之家號為富庶在
朝廷則市舶香鹽所在利盡南海故為盗賊垂涎之地
今欲保護廣東必先保護番禺帥臣林遹以統兵界首
防托為名不復為城守計某私竊憂之今朝廷指揮孟
參韓侯分撥軍馬應援當自南雄英韶以趨番禺則循
惠梅潮一帶州縣便有奠枕之勢可以責辦軍賦如隨
岳飛之後以往則勢益偏重下流必受其害願相公審
度續降指揮能令韓侯一行大善不然令以所撥軍馬
隨逐某前去聽禀節制亦因得藉其軍容諸事易為措
置已具奏并申樞密院幸望痛察
昨者朝廷遣使討蕩范汝為羣寇甌閩遂安自此懲創
當無復敢有犯上作亂者廟略遠矣議者謂建民有殺
子之風此乃其報而某獨以謂慈孝忠順本是一法無
父子之恩而欲責之以君臣之義難矣作銘一首庶幾
知者稍革其弊輒以碑刻一本計四軸馳納左右文辭
蕪纇取其意焉可也伏幸照察
與秦相公第五書别幅(五月二十七日順昌縣)
某頓首再拜區區懇悃前書布之詳矣仰揆高明必蒙
鍳念密院使臣至伏領五月二日所降劄子備奉聖旨
令福建江西荆湖宣撫司不拘路分討襲曹成且令某
與孟韓二帥同共措置與某累奏意頗相合非朝廷留
念二廣事體之重何以及此然古人所以師不踰期役
不再籍者以量彼已之勢不憚一時勞費之故今曹成
徒黨之衆非得韓侯親統精兵一二萬以臨之恐未易
制御淹延時月為害浸廣韓若親行策無以加如只是
分撥兵將即乞聽某節制已具申奏伏望鈞慈照察速
賜施行幸甚
某自開司至今纔一月色色皆係旋行措置今漸就緒
但所乏者兵將耳累具奏請未奉回降指揮昨畫一内
所乞差者恐有拘礙不知朝廷差撥應副若干數目深
恐不足元數有誤指凖今事勢迫矣無緣坐待往復之
報伏望鈞慈令契勘應副不足數逐急降指揮於江西
安撫大使及楊惟忠下摘那數項人兵凑足用金字牌
降下庶幾就近可以勾抽將帶前去所乞撥還馬凖及
差撥顔孝恭軍馬再具申陳敢乞留察
某所帶任仕安兵下老小二千餘人甚為累暑月暴露
道途尤非所宜今欲自邵武分遣往潮州安泊庶幾本
路糧餉可辦軍兵晨夜亦可倍道兼程以趨廣東自此
無復濡滯去處第徯望朝廷回降指揮以日為歲尋常
急遞自行在至此月餘方到專遣人亦須二十餘日又
須道路無阻乃可如期今去行在益遠深慮報應後時
事失機會累具申奏乞以聖旨指揮事件並用金字牌
降下庶幾速得被受今之余字牌乃古羽檄遺制施之
軍事實為允當伏望敷奏特從所請不勝幸甚
某亟遣密院使臣回道途間揮汗上状殊不端謹幸望
鈞察亦遣使臣兵級隨逐前去朝廷回降指揮得以付
之為幸前路續修問次
與秦相公第六書别幅(邵武發)
某頓首再拜被受御前金字牌遞到密院劄子以某奏
請韓侯親統大兵前去廣東措置曹成特降指揮孟韓
二帥如遣發軍馬不能尅日殄滅大寇即本司自合躬
親前去仰見睿主留神遠方俯採芻蕘之言如此天下
不勝幸甚然猶有愚見不敢不盡陳之竊慮孟韓執本
司躬親前去之文謂當移司則官吏兵將輜重之屬盡
當隨行不唯遲緩有失機會二廣之勢偏重深恐倉卒
色色難以應辦却致缺悞不若只令韓侯選擇精銳以
行量帶錢糧輕齎以備緩急乘機以破大憝亊畢即還
本司最為得策探報韓侯尚在吉州由南雄英韶順流
以趨廣東挫遏賊勢正便道也伏望鈞察僣易惶恐惶
恐
某再拜上啓被旨許撥還馬凖人兵付任仕安仰荷朝
廷照察然畫一内所乞數項軍馬未奉回降指揮恐是
與畫一申請事件衮同降下遂致稽緩廣東之行既速
唯以軍馬之集為先敢望檢會累奏及今來奏請特賜
鈞旨摘出畫一内踏逐乞差軍馬一項先與施行仍用
金字牌遞降不勝幸甚材植辦然後可以責匠氏之巧
魚肉備然後可以責庖人之精某雖不才儻蒙朝廷應
副粗足有為願盡死節以報聖主大恩馬革裹尸乃素
志也伏幸垂察
應本司奏状等皆某親所草定苟有所見不敢不盡惓
惓之忠但恐情有所激辭或拙直伏望相公敷陳之際
特賜鍳念幸甚適得荆南鎮撫使解潜報桑仲為郢守
所殺襄鄧間其徒頗猖獗不知朝廷已得此報否今以
潜申狀納呈恐鈞悉
梁谿集卷一百十七
