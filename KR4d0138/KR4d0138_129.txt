梁谿集卷一百二十九宋李綱撰
書二十二
與張龍圖第一書與張龍圖第二書
與張龍圖第三書與張龍圖第四書
與張龍圖第五書與張龍圖第六書
與張龍圖第七書與張龍圖第八書
與薛直老寳文書
與張龍圖第一書
示諭李統制為盗所傷今日得其申狀審如所言良可
駭也大抵州縣吏卒悉與賊通失於防虞固應有此却
云已擡輿往贑上將理切煩且與調護使不至大故為
幸屡來陳請乞其軍歇泊今貴既中傷恐攝事者未必
能統衆更煩審度如興國諸處不須屯兵即徑令就老
小於廬陵歇泊如兵不可闕即令步諒軍馬代之為佳
已有公文去步諒一軍再三思之不若攜行使屯贑上
為便李貴一軍既來廬陵豈可全無軍馬單車之說似
不必爾錢糧已得湖南應副指揮見促漕司令䟎那他
郡者應副如興國諸處未須此兵即廣東湖南境上李
才劉宣之徒自可遣往會合討捕昨就其軍中摘那五
百人討李安静一則安静人數不多秪須此兵二則欲
減其軍三分之一以省贑上錢糧之費皆非得已近遣
屬官程圭糾合官軍廵尉措置李安静者亦頗有緒更
看旬月間如何王彦者以筠州盗作執高安令步汝霖
及殺死縣尉已遣往討捕其餘如王勝輩非不知其凡
材但申世景軍中所有將佐類不過如此頃在湖南招
捕羣盗十四五頭項凢數萬人如步諒輩皆談笑致之
有本領故也今無本領政如虎豹無爪牙而責其搏噬
之功迺反借助於諒輩是可笑也然諒實朴忠可用幸
照恤之庶肯盡力見諭錢米具悉自到此寸積銖累政
欲備緩急之用以濟國事况於柔直分上豈敢吝惜可
見示一公文并遣人船前來當更量力輟那應副廬陵
未間已裝發須就此間津置去也俗語有云窮坑難填
贑上闕乏如此若非力懇朝廷何以能濟前書所陳乞
蠲免銷破應副三說似不可忽如有陳請幸一一以副
本見示亦欲詳知本末致力為助也職事移人久矣何
知之晚耶林倅已如所諭移檄權攝并具奏聞矣苐不
知果肯就職否更以禮致言為佳幕職中亦多闕人有
欲辟置者幸見示公文也向實嘗以書借寇於朝廷書
未到間已有成命得德遠書見為案底幸勿見尤也皇
恐其它悉如所戒屬苦瘡&KR2043;不果親書千萬照察
與張龍圖第二書
某咨目再拜柔直知府龍圖使座前日人還奉狀計已
呈浼使至辱手翰竊審抗章有請雖事理不得不爾然
急病遜夷排難解紛乃柔直平日之志怯懦逗遛不敢
前進恐不應有此言也今孫守既不事事統兵官又為
賊所中傷倉庫闕乏人情洶洶而從者又遲疑不進無
所依仗必甚震駭萬一别生變故柔直不得不任其責
今就本司所管朝廷鈔引錢内逐急支撥一萬貫及於
豐城縣支撥本司米三千碩應副目前急闕為懇徐漕
亦許應副萬緍五千斛但未知是何等名色渠云前所
撥糴本錢但以此為名目可以面支使將來朝廷要米
渠自承當又未知此言可信否也近有指揮就上供米
内撥萬碩應副兩軍若徐漕所許萬緍五千斛止是撥
糴本錢及此一項米即不得謂之應副須於漕司諸州
樁管錢及明會米内支撥方是真實見在審之渠非不
知贑上闕乏之甚儻有變故為患不輕平時亦有憂深
思遠之言但臨利害真實能踐言者少乃今日士風之
病似不足深責也本司萬緡已為雇船差使臣管押至
廬陵可託陶強父易舟運至贑上米亦令豐城雇舟津
發可更遣人促之通前所撥錢共二萬餘緍米八千斛
并漕司應副亦可粗濟目前之急其餘已為具奏朝廷
今錄奏檢去一觀恐無不應副之理如得就本司茶引
内支撥尤良便也書到千萬便上道以慰一郡士民所
望為幸步諒者不可不攜行非唯得虔化興國縣報周
十隆者見結集其勢未艾目前亦可與將兵相制李貴
軍馬暴露日久勢須且令歸廬陵歇泊遣步諒或將兵
代之皆可更在裁處也錢響者已得指揮轉兩官差充
本司凖備差使以隨李貴軍中使臣等候請衣絹尚未
到俟到即遣往然此止是一說要須訓練兵將整緝廵
尉修繕器甲使吾軍聲稍振乃可游說不然雖緩頰無
益也近以筠州高安令步汝霖輕賊深入為賊所害遣
王彦軍馬往討捕官軍至即鳥飛獸散略無蹤緒此等
本廵尉及憲司職李皆不任責有盗即乞兵于帥司殊
不知官軍之捕小盗政如騏驥之捕鼠責以近效何可
得也自今春虔寇猖獗請兵于朝以謂不早平治必有
效顰者滋蔓難圖今諸處小盗紛紛皆如所言朝廷久
不遣兵及遣來又不支撥錢糧止令運司䟎那應副今
日州郡豈有餘剰可以䟎那之理步諒一軍至虔吉兩
月推而不納良由此也區區衰病素無捕盗之能引疾
丐閑已三上章如不得請即掛冠或以罪去也無緣面
談但有馳仰千萬努力自重謹奉咨目不宣
與張龍圖第三書
某拜啓柔直知府龍圖使座近兩奉狀想相繼呈浼秋
暑甚熾伏惟台候多福誤恩遷秩力具辭免兩被詔不
許再有陳請祗受不勝皇懼自收廬陵信後並不奉教
誨傳聞以十六日到郡視事不知然否再撥去萬緍必
已到所懇差船并船匠修城兵卒皆未有到者豈貴人
多忘及贑上風土能移人邪聊發一笑運司得金字牌
降下省劄虔州租税及月樁錢悉皆减免可謂寬恩自
此措置有緒盗賊積弊不難除也攘奪之區化為樂土
真可指日而俟或尚有合申陳事件幸不惜垂諭李貴
一軍屡乞歇泊已行下令回吉州就老小矣興國且令
將兵屯駐為佳得南安軍報古政賊馬已殺敗出境步
諒一軍曾遣好否德化既孚羣盗懾服自不須此兵非
晚却欲令暫來本司渠屡有狀欲一赴本司公參也高
安令尉為羣盗所害盡獲首領八人就戮李安靖者亦
已生擒政如捕逐鳥獸四面圍掩終一目之所加捕獲
安靖乃是步諒下將士前日不可分兵之說却似未是
也萍鄉賊石鐡牌等六頭項悉已招降押送督府矣撫
吉筠袁間盗賊有名字者幸已招捕了當獨贑上數火
須煩拊摩苗薅而髮櫛之去宿弊而絶後患佇聞報政
也某足疾至今未瘳行步蹇緩拜跪艱難適此亢陽日
事祈禱殊不能堪乘此盗賊稍息邊報無警之際已再
上章丐閑養疾期於得請也承諭欲迎庭闈以就養且
少緩以候來春為佳未緣會晤但有馳仰千萬以時自
厚前對光寵謹啓不宣
與張龍圖第四書
某咨目再拜柔直知府龍圖使座數日前人還奉狀必
已呈浼連辱手字竊審履兹秋凉台候多福感慰無喻
承下車未幾種種皆已就緒非老手安能如此良用歎
服但初欲單車入境却步諒之兵不使從行僕堅勸攜
去今迺併要所存留五百人似有可議者竊料尊意初
欲却兵者懼乏財也今欲增兵者錢糧之費出於他州
也僕之意則不然謂公初臨所部雖以德服人為主要
須有威乃克有濟况廣東湖南兩路界首皆有宿盗兵
豈可闕故力勸公攜諒以行今李才劉宣既已殺敗周
十隆等又已出參威德已孚豈復更藉餘卒目今高安
萍鄉有熊青石鐡牌餘黨尚敢跳梁已遣趙俊周勉兩
項人兵前去討殺與其使端坐而仰餔曷若令討賊而
立功况本司申世景軍纔千餘人終歲差出未嘗休息
步諒之兵一討劉宣未足為勞所以有留趙俊周勉兩
軍不無意也當時力乞李貴步諒之兵聊借盗賊之名
以為防秋之計廼欲保全一路非止虔寇而已近日北
方漸有探報聲勢甚張淮西將酈瓊率全軍以叛害吕
安老驅官吏兵民二十餘萬以歸偽齊沿江州縣人情
震動此豈小變而朝廷恬然不恤措置乖方已條列陳
于上前因乞罷黜未知如何人行速未暇錄呈俟後信
也儻緣此得去所謂步諒兵并東南將兵自不須得萬
一未能脱免勢須摘那以濟目前之急柔直自為謀善
矣更煩為僕謀之一路數十郡縣而鳩集剗刷僅得疲
卒數千人欲保無事豈不難哉將兵元起一半止起數
千人期以十月半間步諒之兵到此尚有季秋一月或
有些小盗賊趁此月内早與剪除庶幾兩濟也存留將
兵在贑上者千九百餘人除已差三百人屯南安外餘
千六百柔直但遣五百人選得力部隊將使屯駐雩都
虔化間其餘分屯諸縣者並可勾抽廻州九千餘人日
加訓練教閱遇有盗賊即隨宜差撥討捕鼠竊狗偷自
不敢動纔過防冬即便遣還大體如此或有小小議論
不妨商量所謂大德不踰閑小德出入可也切幸照亮
傳守文字至今未到恐有遺失可别見示即當奏辟有
江州推官鄭掄者極曉事已辟察推守當以節推處之
也連日冗甚未能周悉續附狀次餘冀為國自愛謹奉
咨目不宣
與張龍圖第五書(九月二十二日)
某拜啓柔直知府龍圖使座前月專人奉狀至今未還
久不領來諭豈以調兵故邪此事灼然易見但微有利
害之私即所見遂差向日盗賊搶攘不得不留重兵於
贑上今幸少息古政李才劉宣之黨既散遁周全謝雲
張收之徒又已招安則當移於此以為防冬之計豈可
緩哉正如富人之家左取右索無不如意而貧家折東
補西僅能苟全今本路軍馬可謂貧矣若不逐急量輕
重移用何以支梧日近探報寇偽添屯重兵於陳蔡潁
一帶又有酈瓊之變乘間𢷬虛莫先江西沿江要害之
處並無兵可以控扼丐於朝者屢矣杳然不報想以淮
西之故不暇恤此所以不免於諸州摘那非得已也九
江興國既不差筠袁又以殘黨及人數不多難於摘那
所得隸將不隸將兵亦可默計其數矣恃此以保全一
路戞戞乎難哉柔直疎通豈不亮此當是故作此惱人
情態也一笑昨日余憲過此云得近書正以此為言今
更且令韓海將五百人留屯俟别有警急方去勾喚餘
幸日下遣發令趁中澣前到此欲及教閱粗成軍容以
張聲勢也今冬贑上既豐熟又安新政决須無虞但過
此數月兵悉遣還政恐却不要耳近得樞密劄子已議
歸步生於湖南已具奏留之累得書欲來千萬便遣秋
高伏惟台候萬福多冀加愛不宣
與張龍圖第六書
某拜啓柔直知府龍圖使座數日前專遣使臣上狀計
已呈浼使至辱誨翰欣審邇來台候多福調兵事前書
拜聞詳矣必蒙照察𢾗日探報咄咄逼人切煩如數早
遣為幸諸邑些少盗賊且用所存將兵并韓海以漸措
置可也計料沿江及此間防托非得三萬人不可剗刷
纔有𢾗千人如何分布得著已具告于朝但彼自窘廹
豈暇恤此今年氣象非去年比殊可憂有可以見教否
無由承晤萬冀為國自重不宣
德遠落職宫祠未知更有後命否也言章引王恢事以
為喻深謂未然張之過在於不能輯睦將帥輕事移易
措置乖謬使士卒怨叛耳若因淮西一事便謂從前主
兵謀之為非則是因咽而廢食退避講和之說復行將
何以立國深慮話頭既轉姦言得以眩惑不免復進狂
瞽之說以瀆上聰非敢為張游說也近嘗致書於張深
砭其病吾豈黨於張者因其一跌盡廢前功便欲誅其
始謀自此豈復有敢任事者耶宗社存亡自此而分所
以不免喋喋非得已也柔直以為何如奬諭詔并與清
河書錄去一觀幸勿他示
與張龍圖第七書(十月二十七日)
某拜啓柔直知府龍圖使座前日專人上狀計呈浼步
諒來辱手誨竊審履兹霜寒台候多福感慰無喻存留
將兵敢不如命姑俟警急日續勾喚也此如防捍虎狼
彼如爬搔蚤虱此欲障蔽一路彼欲弹壓一州輕重大
小豈可同日語哉昔人有急則借兵於鄰國萬一突騎
有窺江西之意柔直獨不能提將兵率土豪千里來援
同保上流共奬王室乎以此責他人則不可以責柔直
不為過也紙尾避敵之論誠非所望於左右者防捍之
計盡心力而為之不能即繼之以死何避之有處心不
定而欲濟大事難矣哉已條具利害悉陳于朝乞遣張
俊赴鎮淮西催促岳飛保據江池摘那一項軍馬來此
應副使喚敵人未必敢遽渡江萬一有南牧之意亦可
隨機掎角掩擊豈可遽自退屈哉本路要害之地政在
興國九江豫章能守此則腹内諸州皆可奠枕不能守
此率皆望風奔潰雖欲避敵將焉往哉願柔直細思之
韓海所部五百人煩早遣至欲趁閠月中旬大閱庶幾
稍張聲勢教閱之後如諸郡盗賊有竊發者自當遣兵
討捕初未嘗吝惜也境内就招羣盗且撫定之有不悛
者過防冬後痛與料理亦未為晩千萬亮察兩疏錄呈
德遠遂有零陵之行或傳又再有命未審然否一時不
廣謀議遂至如此可惜可惜前日得使臣等狀方以為
訝疑其必以無禮之故蒙諭信然已令隨韓海前來俟
到此當治之兩狀謾錄去亦恐欲知也末緣會晤千萬
以道自愛奉啓不宣
與張龍圖第八書(閏十月二十三日)
某咨目再拜柔直知府龍圖使座薦辱手誨殊荷眷情
竊審履兹凝寒台候多福為慰張大閑者聞已受招安
不知果否得此一項了却本路盗賊悉已平定唯萍鄉
永新與茶陵攸縣兩路界首尚有殘黨已遣韓海邵宗
兩項軍馬會合湖南兵將夾攻并遣屬官一員前去措
置庶幾静盡可以報朝廷矣北方探報邇來稍静萬一
無事何幸如之使突騎有渡江者得朝廷益兵數千與
岳侯相為表裏僕雖不武亦可自當一面何遽為退避
計哉來書謂小諒而非大忠未為通論昔安史之亂朔
部風從唯魯公以平原一郡糾集以捍大敵功雖不終
亦足以表暴後世豈可謂今無其人若必欲在廟堂而
後可為劉琨祖逖之徒皆當束手矣見所與韓撫幹書
謂宜務實而勿務虛僕平生所為皆圖實效不事虛文
如近日勾集諸將大閱正欲訓練拊循以待一日之用
非止為虛聲而已願勿置疑其間也邇來諸事稍稍就
緒正欲省細故惜日力以與將士周旋僥倖防冬亡虞
即再申前懇幅巾柴車以返故廬此外無足道者承親
庭已到治所想深慰雅懷無緣少奉緒言但有馳仰千
萬為時自厚前迓光寵謹奉咨目不宣
與薛直老寳文書
某拜啓直老參謀寳文使座人還被書賜竊審履兹秋
杪婉畫多暇台候萬福感慰兼懷承諭分屯九江殊荷
留念近得太尉書亦道此意但欲候有警急乃始遣兵
深恐後時九江於今為上流重地秋氣之高又近有酈
瓊淮西之變豈得不過為備沿江要害去處並無一人
一騎可以控扼乞兵于朝苐云已委使司防捍若必待
警急乃遣賊情狡獪萬一乘間𢷬虛為其所先探報往
返動須旬日安得無噬臍之悔今淮西新變之後重以
沿江無兵人心憂疑如蒙使司輟那五七千人先屯九
江以絶敵人之窺伺以安人心之動搖使某得頼餘芘
何幸如之平時荷太尉相照正有頼於今日望因會次
為致區區之懇不敢數奉書也公文納上幸冀亮察末
緣承晤切冀為國自重謹奉啓不宣
梁谿集卷一百二十九
