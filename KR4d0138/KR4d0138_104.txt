梁谿集卷一百四宋李綱撰
劄子二
與右相乞罷行交子劄子
辭免轉官與宰執劄子
與宰相乞宫祠劄子
與李尚書措置畫二劄子
與右相乞罷行交子劄子
契勘近承都轉運司公文依准朝廷指揮本路和糴米
二十萬石其所降糴本以三分為率約計一分係新法
交子二分係金銀勑牒等具交子尚未降到某竊謂交
子之法行於四川則為利行於他路則為害四川山路
峻險鐵錢脚重難於齎挈故以交子為便當時設法者
措置得宜常豫樁畱本錢一百萬貫以權三百萬貫交
子公私均一流通無阻故蜀人便之近年不樁錢本其
法已弊况欲行於他路哉今東南道路安便銅錢脚輕
若欲便民固已不待交子自能流布目今戶部財用窘
廹必無數百萬樁畱錢本交子之行止憑片紙民間得
之交手相付不敢停畱良民折閱轉賣不得元直十之
二三兼并之家賤價停蓄坐享厚利爭競既起獄訟滋
多其為害有不可勝言者某大觀間任真州司法參軍
兼管常平倉庫是時朝廷推行交子之法豪民挾形勢
戶競以賤價得之以待見錢輸納官司不敢不受應係
官錢悉是交子其後覺知不便從而改法倉庫見錢為
之一空由此觀之非獨不便於民而官司尤甚今朝廷
乃欲講䆒推行誠獻言者之過也伏望鈞慈更加詳察
特賜敷奏早行寢罷勿待公私已受其弊見不可行而
後改天下不勝幸甚
辭免轉官與宰執劄子
某誤蒙聖恩特加遷秩尋具奏辭免又奉詔書不允無
任感懼之至契勘本路近以虔守失於撫循致巳受招
安人嘯聚作過旁近郡縣類多驚擾雖遣兵討捕兇熖
稍衰然以兵將分布不足之故尚多漏網殘黨猶有竄
伏山林出没未巳者帥司任一路之責何所逃罪今乃
以盜息民安為名叨冐恩賞何以厭服公議兼某年來
衰病屢請就閒見患瘡瘍久在假故深慮職事廢弛以
速官謗伏望平章都督特進僕射相公洞照誠懇特賜
敷陳追寢成命以安愚分仍檢會某累奏除一在外宫
觀差遣庶幾得脱繁劇漸就休養仰頼庇庥保全晚節
不勝幸甚
與宰執乞宫祠劄子
某伏以衰病累具奏陳乞罷帥守除一外任宫觀未奉
回降指揮竊念某憂患之餘誤蒙朝廷付以江西一路
重寄夙夜黽勉不敢自暇以圖報知遇之萬一自去年
四月初到任至今年八月終已及一年五箇月適值旱
歲遵奉聖旨賑濟勸糶以活饑民又依禀朝廷指揮招
填軍額建置營房修築城池繕治器甲增修官府剏盖
倉庫催發錢粮招捕盜賊皆係某逐一躬親措置處畫
心力殫耗幸已就緒今者以病乞身即非別有規避兼
某近以淮西叛將事宜指陳朝廷措置失當實緣憂憤
成疾心氣不寧思慮顛錯難以安職伏望平章都督特
進僕射相公哀矜特賜敷陳檢會累奏罷某江西安撫
制置大使兼知洪州除授宫觀差遣以養病軀以安愚
分所有某在任修舉到前件職事釐為六狀巳具奏聞
及申尚書省都督府外伏望鈞慈特賜詳察
與李尚書措置畫一劄子
某竊觀六朝於上流重地必擇名臣為之帥守使自為
家計乃能鎮撫一方屏翰王室皆有實效不事虚文私
竊慕之故自到豫章以來修築城池為可守計創置營
房使兵民不相雜處繕治器甲修造官府倉庫措置財
賦蓄積金榖團結軍伍招捕盜賊皆幸稍稍就緒庶幾
古人之萬一少副朝廷委任之意今具下項
一修築城池
洪州城池北面尤為闊遠皆係荒閒田地無人居
止又城外一帶盡是漲沙高與城齊可以下瞰城
中若欲為可守之計其勢不得不修治因朝廷有
蹙减指揮具奏條陳利害且乞給降空名告勑等
得旨給空名告勑五萬貫自去年收買木植燒變
塼甓等至今春興工止是本州廂軍壯城及他州
剗刷到兵卒共五百餘人漸次修築至夏末秋初
方借寺觀莊夫以助工役日給錢米月有犒設皆
大使司辦給並不支用漕司經費至十一月半畢
工為城七百二十丈壕與城等為樓櫓一百二十餘
坐計七百餘間為城門十有一所計三十餘間器
具笓籬砲座等併舊城皆一新未嘗調發民戶一
夫無顆粒分文斂於民者用新塼百二十餘萬口
皆自置窯燒變及令窯戶高價攬撲皆有數在工
房可稽考也泰發到豫章日願一登新城按視及
登新舊城以望漲沙方見裁减利害之不謬
一創置營房
洪州自兵火之後營房並無存者廂禁軍與民雜
處不可鈐束兼得朝廷指揮每歲防秋許勾抽本
路隸將不隸將兵按閱使喚亦無寺觀屋宇可以
屯泊不免建置營屋大使司支錢與諸州收買木
植及令諸司根括戶絶抛棄屋宇折移改造置營
房三千餘間並係瓦屋除撥付本州廂禁軍逐營
外造客軍營房一所五百餘間見今屯泊諸州及
步諒軍馬使司工房及洪州工案皆有圖籍具在
可稽考也
一繕治器甲
大使司元降畫一撥兵二萬人自近年以來並撥
付都督行府及岳飛下去年春乃無一人一騎畱
者倂與器甲軍須一切席卷而去某去歲到官檢
視甲仗庫空空如也因奏朝廷乞降告勑以漸製
造督責兩作院嚴其課程又分委諸州製造逮今
已積三千餘副金鼓旗幟弓弩刀槍之類率皆新
置又以格式造戰船戰車三勝弓合彈弩等皆有
名色數目在工房願泰發因暇日試閱視之
一建置官府倉廪
洪州素無吏舍止以設廳前廊屋為之難以檢察
因規度都廳之南造使院三十間以居羣吏卻以
設廳前舊吏舍分置甲仗激賞營田儀從添賜等
庫下馬門外舊皆草屋為造房廊數十間收其直
歸公使庫州學舊未全備為增修兩廊齋舍等五
十餘間大豐倉自兵火後全無屋宇為造新厫八
座計四十餘間以貯大使司并常平司米斛前此
並無教閱之所為造新兵射廳及閱武堂防城器
具之類不可無安頓去處為造東南壁及西北壁
防城庫兩所共四十間無舘賓客之所為置候參
謀宅以充行衙見今賈路分居止皆有數目在工
房
一措置財賦
洪州前此財賦所以匱乏者非惟以年凶民貧用
度廣之故不治其源使之然也諸縣者財賦之源
置而不問每遇緩急窘廹之際乃召縣令使之甘
認應副豈非倒置乎某自到任將諸縣合納窠名
錢一切根刷見名色將本縣合支用之數分撥窠
名存畱應副外自餘并諸司錢物並令解州次月
五日前到違限者治之又每季因通判行縣委之
剗刷以此源源而來不絶官吏軍民請受並按月
排日支給軍衣之類亦前期樁辦不闕月樁錢最
為難辦本州應副岳飛月六千餘緍田邦直月一
千二百餘緍養申世景兵月九千餘緍凡一萬六
千餘緍此皆的確不可闕者今月樁庫常有二三
萬緍見管蓋緣中間力申朝廷理會减免每月折
帛錢三千餘貫及撥到發運司二分錢及朱墨勘
合錢等所以粗有贏餘又每差使司回易官載米
斛前去湖北回易兑撥應副岳飛軍中既有利息
又省脚費此不可不知也某去歲初到官日大寧
倉米止有四石六斗軍資庫錢止有二百餘貫今
錢貫米數頗多於前日春衣錢亦已樁下二萬貫
幸取倉庫都歷及禀支歷試閱視之
一積蓄金糓
使司金糓頗有積蓄未嘗有毫髮斂取於民者皆
係措置回易均節用度收拾失䧟所致近交割與
權官錢約計七十餘萬緍米計八萬餘石州縣之
數不在是也亦嘗具數申奏朝廷近聞有金字牌
撥錢二十萬緍銀二十萬兩金三百兩赴江州樁
管聽候朝廷指揮取此猶可若再取即不堪命矣
所以積蓄得此錢米者蓋緣每每力申明朝廷若
一切委隨則掃地皆盡矣於中米尤可惜去歲初
到升百三十秋得一稔升十數文寸積銖累以及
此數若不妄散以陳易新可以常為洪州之根本
非細事也洪州歲用米八萬餘石而所得耗米止
及其半何以支吾此亦須有以處之方欲申明洪
州聚三司官吏數倍他州而所得耗米絶少何以
能給謂如安撫司漕司官吏自當責辦一路宜於
吉撫等州耗米多處約度應副乃為長久之策更
在裁度也
一團結軍伍
大使司初有兵二萬人至去年春尚有數千人朝
廷撥與岳飛遂無一人一騎畱者某自行在乞得
申世景軍將帶前來纔及千人其後累乞兵於朝
廷止是關送都督行府及乞兵於都督行府報云
候有警急日遣發然竟無一人一騎來者既而有
淮上之捷僥倖少安自今年春以盜賊紛擾之故
屢次申陳蒙朝廷差到李貴步諒軍馬各千餘人
今秋並勾赴本司教閱以申世景將本軍為前軍
賈和仲將諸州起發隸將不隸將兵為左軍任仕
安將洪州禁軍為中軍李貴步諒各將本部兵為
右軍後軍共六千餘人團結教閱軍聲粗振然其
間如申世景李貴步諒之軍多西北人差可用如
本州及諸州兵但可張聲勢耳此五統制者皆一
時之選更在有以駕馭激勸之也
一招捕盜賊
本路盜賊虔為最吉撫筠袁次之去年到任之初
遠方人但聞遣一前宰相為大使意謂統兵必多
往往戢服其後虔守孫佑邀功生事致虔寇已受
招安者蠭起幾破吉州頼本司遣兵襲逐破之復
歸巢穴然所遣不過數百人群盜窺見鮮少遞相
斆學紛紛不巳延及撫吉筠袁亦有竊發者所幸
將士用命招捕一火了當又措置一火方漸衰息
至秋初得張柔直來守虔州相與商議措置又得
朝廷差李貴步諒兩軍前來渠魁如周十隆謝小
鬼等悉就招撫如劉宣熊定李安靜等悉就擒捕
凡招捕過群盜六十餘火其間每火有至數千人
者皆有人數姓名在刑房亦嘗開具申奏今一路
盜賊有名字者悉已净盡大抵江西民俗獷悍輕
生喜亂有仇殺之風全在廵尉得人於其微時用
心緝捕無使滋蔓則亦不能為大害也要當使之
服業田畝而無科須之擾廼為上策耳
前件八事謾以浼聞亦舊令尹之政必以告新令尹之
意幸冀照察
梁谿集卷一百四
