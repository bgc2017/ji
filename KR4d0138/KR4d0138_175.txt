梁谿集卷一百七十五宋李綱撰
建炎進退志總叙下
是日同執政對于内殿余奏上曰以今日國勢而視靖
康間其不逮遠矣然而有可為者陛下英斷於上而羣
臣輯睦於下庶幾革靖康之風而中興可圖然而今日
之事須有規模而知先後緩急之序所謂規模者外禦
強寇内銷盜賊修軍政變士風裕邦財寬民力改弊法
省冗官誠號令以感人心信賞罰以作士氣擇帥臣以
任方面選監司郡守以奉行新政俟吾所以自治者政
事已修然後可以議興舉而問罪金人迎還二聖此規
模之大略也至於所當急而先者莫先於料理河北河
東兩路夫河北河東者國之屏蔽也料理稍全然後中
原可保而東南可安今棄置兩路不復料理而欲自安
於東南譬猶外有寇盜不為之藩籬而欲安於堂奥其
可得乎今河北河東雖為金人蹂踐而殘破河東所失
者忻代太原澤潞汾晉其餘猶存也河北所失者不過
眞定懷衛濬四州而已皆靖康之末所為失之眞定以
新易李邈為帥懷以折彦質遯去衛以朝廷遣使交割
濬以無城郭之故其餘中山河間慶源保塞雄霸深祁
恩冀邢洺磁相信安廣信二十餘郡皆為朝廷守兩路
士民兵將所以戴宋者其心甚堅在州郡者依城郭無
城郭者依大河西山結山寨以為固皆推豪傑以為頭
領多者數萬少者亦不下萬人如此知名字者已十數
處朝廷不因此時置司遣使有以大慰撫之分兵以援
其危急臣恐為金人所迫糧盡力困坐受其敝強壯而
狡獪者從賊其次者為盜老弱稚孺渡河而朝廷何以
待之且金人善因兵於敵兩路軍民雖懷忠義之心使
救援之兵久而不至危急無告必且憤怨朝廷使金人
因得撫而用之皆精兵也彼復何待借兵於他國哉驅
之以擾中原而將之以酋首中國之兵亦將望風奔潰
未易禦也臣愚以謂莫若於河北置招撫司河東置經
制司擇有材略者為之使宣諭陛下德意所以不忍棄
兩河於夷狄者措置經營結連其豪傑而用之救援危
急收復州縣朝廷應副錢糧告敕有功者即命以官其
能保全一州收復一郡隨其高下以為節度防禦團練
使如唐方鎮之制使自為守非特絶其從賊之心又可
資其力以禦敵朝廷久遠無北顧之憂此最今日之先
務也僉議亦頗以為然上曰誰可任此者余奏曰陛下
儻採用臣策臣當詢訪其人續且聞奏旣退詢於士大
夫間多謂張所可以招撫河北傅亮可以經制河東而
余亦頗聞其為人張所者山東人以進士擢第有材氣
謀略當靖康間為監察御史朝廷以金人再犯闕欲割
棄河北旣遣使矣敵騎薄城京師圍閉所在圍城中獨
上言乞以蠟書募河北兵淵聖許之蠟書至河北士民
皆喜曰朝廷欲棄我於夷狄猶有一張察院欲救我而
用之乎應募者凡十七萬人故所之聲滿河北部勒旣
定會都城破謀弗果用上即位於南都所首至行在見
上論列且條具應募首領姓名人數合措置事件以聞
朝廷欲以為郎官奉使河北以董其事會所以察官上
章論黃潛善及兄潛厚姦邪不可用恐害新政潛善引
去上留之乃謫所鳳州團練副使江州安置是時余尚
未至行在也故衆謂招撫河北司非所不可然余以所
嘗論潛善之故頗難之時旣迫他無可使者不得已一
日過潛善閤子中相與欵語曰吾輩蒙上委任於艱難
之秋實負天下之重責而四方士大夫號召未有來者
前日議置河北招撫司搜訪殊無人可以承當獨一張
所可用又以狂妄有言得罪如所之罪孰不以為宜第
今日事迫矣一失機會悔不可追不得已勢須抆拭用
之如用以為臺諫處要地則不可使之借官為招撫冒
死立功以贖過似無嫌第未知於公意如何儻能先國
事後私怨為古人之所難不亦美乎潛善欣然許諾乃
薦之於上且道潛善意上說有旨借所通直郎直龍圖
閣充河北招撫使是時所已赴謫所遣使臣齎劄子召
之二十餘日而後至上召對摹畫稱旨錫五品服内府
賜緡錢百萬以備募兵半年錢糧給空名告千餘道以
京畿兵千人為衛將佐官屬聽自辟置一切許以便宜
從事有朝請郎王圭者眞定府人眞定旣破率衆數萬
保西山屢勝金人聞上登極自山寨間道來其所謀正
與朝廷同能道河北事尤詳有旨除直祕閣招撫司參
謀官使佐所凡留行在者又二十餘日而後行傅亮者
陜西人以邊功得官諳練兵事靖康初至京師上封事
請以親王為元帥治兵於河朔淵聖不喜令押出門其
冬復有薦者再召之亮至而都城已破率陜右京西勤
王兵三萬人首至城下屢立功統御將佐士卒如古人
整齊畫一無敢犯令者上即位亮詣行在召對除通直
郎直祕閣而亮之為人氣勁直議論不能屈折執政不
喜之除知滑州滑兩經殘破無城壁亮上疏自陳曰陛
下復歸東都則臣能守滑陛下未歸則臣亦不能守也
執政摘其語以為悖傲不遜降通判河陽府亮憤懣而
去余至行在亮已行使人召之乃來與語連日觀其智
略氣節眞可以為大將者欲且試之乃薦於上以為河
東經制副使而以觀察使王&KR0645;為使&KR0645;亦陜西人累立
邊功僉謂在武臣中可用者上宣諭亮前疏中語余廣
上意而奏曰人臣論事言不激切不足以感動人主激
切則近謗訕故昔之聽言者必察其所以如果出於謗
訕何所逃罪至於有所激而云則必恕之以來讜言如
周昌之對高祖劉毅之答武帝皆人之所難堪者而二
主恕之以其有所激故也亮之言如此但欲激陛下以
歸京師耳非有他故願聖度有以含容之且人材難得
而將帥之材為尤難如亮者今未見其比異日必能為
朝廷立大功氣勁言直乃關陜氣俗之常不足深責上
乃許如所請並召對賜&KR0645;袍帶賜亮五品服與兵萬人
告敕銀絹與川綱之在陜西者詔京西陜西漕臣應副
糧草餘如張所已得旨而遣之初余旣建議以料理河
北河東為所當先者適後宫降誕皇子率執政入賀余
奏上曰皇子降誕考祖宗故事當肆赦陛下登寶位赦
已曠蕩獨遺河北河東而不及勤王之師天下尚觖望
夫兩路為朝廷堅守而赦令不及人皆謂已棄之何以
慰忠臣義士之心而勤王之師雖不曾用在道路半年
擐甲荷戈冒犯霜雪亦已勞矣疾病死亡者不可勝數
恩卹不及後日復有急難何以使人願因今赦該載德
意上嘉納故皇子赦於二者尤詳又請降詔褒慰兩路
守臣將佐軍民論以朝廷措置救援不棄之意守臣各
轉兩官進職餘具職位姓名以聞又詔自今有能收復
兩路已陷州郡及救解危急保全一方功效顯著者並
除本處節度觀察圑練防禦使依方鎮法又詔兩路軍
民自今不得撰造事端以疑慮擅殺官吏又命使臣齎
夏藥徧賜兩河守臣將佐又命㩁貨務印造見錢鈔遣
使齎送兩路州郡又命降見錢鈔三百萬貫付河北東
路陜西路漕司廣糴應副兩路又命起京東路夏税絹
於大名府樁管川綱河東衣絹於永興軍樁管以待兩
路支俵於是兩路知天子德意人情翕然蠟書日至間
有破賊捷報敵人圍守諸郡者往往抽退而山寨應招
撫經制司募者甚衆又擇武臣可用者置沿河巡察使
自河陽抵濱滄凡六處各有地分以為斥堠而潛善建
議令馬忠將所部兵會雄州弓箭手李成所募兵凡五
萬人擣虚入界敵必釋諸郡之圍以自救余曰解雜亂
紛糾者不控捲救鬭者不搏撠批亢擣虚形格勢禁則
自為解此固古法但今日士怯兵弱恐未可以深入而
馬忠者在靖康初雖嘗宣力其後官崇志滿自愛惜不
肯決戰屢敗衂恐不足以任此莫若使之與張所協力
先復濬衛懷三州士氣旣振乘勢鼓行而北則諸郡之
圍必解而眞定可復河北可以得無亊矣事固有因時
而制宜者此也是時金人留兵三州祇數千人餘皆驅
擄吾民剃剪用之張所遣間與之結連多願為内應者
以官軍民兵相表裏而圖之功可指日而成故余之策
出此而潛善堅執其議上可之余不欲力爭乃以忠為
河北經制使而以張換副之換者陜西人質樸有謀而
善戰其材遠勝於忠旣使副忠又令與張所相應援而
換亦以余之策為然進呈諫官鄧肅論僞命臣寮劄子
多已行遣而肅曾在圍城中知之尤為詳有未及者數
人皆等第行遣如十友之類令留守詢訪姓名以聞其
言頗及吕好問好問者申公夷簡曾孫以元祐黨籍久
困州縣士大夫頗推其恬於仕進靖康初余薦於淵聖
以為諫官其後為侍從邦昌僣逆以為執政而好問嘗
以蠟書至元帥府故上即位首擢為右丞肅論之頗恕
而侍御史王賓亦上疏極言好問在圍城中方淵聖拘
於敵營宜以蠟書至元帥府督進師而反勸進為懷二
而挾姦無大臣節况嘗汚僞命不可以立新朝好問慙
求去甚力乃除資政殿學士知宣州又進呈肅論耿南
仲父子章疏上曰南仲誤淵聖罪天下共知朕嘗欲手
劒擊之夫復何道乃以散官安置嶺南而其子延禧落
龍圖閣學士令隨侍又進呈王賓論范訥趙野王襄總
師逗遛不進而縱其下暴掠甚於盜寇章疏有旨降官
分司而賓論之不已乃皆以散官安置又論京西湖北
為金人盜賊侵犯有能以死固守而保全一方者有賊
未至而先遁遂失守者謂宜襃黜以明功罪如趙子崧
之守陳趙子櫟之守汝閻孝忠之守蔡黃叔敖之守襄
陽李彦卿之守漢陽鄂倅趙令裨之援黃州縣令陳規
之守德安程千秋之守公安皆宜襃賞有旨轉兩官或
與職名而以令裨知黃州規知德安千秋通判荆南如
陸德先之棄隨州鄧雍之棄荆南舒舜舉之棄郢州趙
縱之之棄復州皆宜黜罰有旨降兩官落職有類此者
言事官條具以聞又論折彦質為宣撫副使而逃亡入
川峽錢蓋為陜西制置使而逃至湖北許高許亢防河
而逃至江南儻不懲戒則後孰肯以死任責者有旨彦
質散官安置高亢編管嶺南蓋落職降官分司命南康
軍奏高亢寓其境欲謀變守倅以便宜誅之而待罪衆
謂擅殺為非是余曰淵聖委高亢守河付以兵將甚衆
賊將至而先走以鐵騎五百自潁昌挈家趨江南沿路
劫掠甚於盜賊朝廷不能正軍法而一軍壘守倅敢誅
之必健吏也使後日受命捍賊者知退走而郡縣之吏
有敢誅之者其亦少知戒乎是當賞上亦以余言為然
乃命各轉一官是時范訥王襄罷而開封府與留守闕
官余薦宗澤於上以為留守非澤不可澤浙東人自為
小官即卓犖有氣節敢為不詭隨於世以故屢失官靖
康間知磁州上以康邸持節使敵中時金人已再犯河
北澤力挽留以為不可行其後有元帥之命遂即大位
澤之功為多同列忌之譛毁百端不得留府中旣而除
知襄陽府余到行在澤適至與語衮衮可聽發於忠義
至慷慨流涕故余力薦之上笑曰澤在磁凡下令一切
聽於崔府君余奏曰古人亦有用權術假於神以行其
令者如田單是也澤之所為恐類於此京師根本之地
新經擾攘人心未安非得人以鎮撫之不獨外寇為患
亦有内變可虞使澤當職必有可觀上許之乃除延康
殿學士知開封府兼留守澤至京師果能彈壓撫循軍
民畏愛修治城池樓櫓不勞而辦屢出師以挫敵鋒雖
嫉之者深竟不能易其任也知北京徐處仁死余薦杜
充代之而已劉錫代充守滄州又頗易置諸路帥臣監
司及京東西守臣然常患帥材之難得也一日上批出
遷汪伯彦知樞密院事而除張慤同知慤是時方自河
北都轉運使除戸部尚書初至行在余因對奏上曰慤
以曉財利勤幹稱以為戸部尚書乃其任也今纔供職
遽除執政不惟太峻未副人望兼戸部財計賴慤措置
乞少緩之候慤措置財計稍就緒日除擢未為晚陛下
用宰相臣不得而與至執政臣當聞敢以為請上乃止
令遷伯彦而以黃潛善遷門下侍郎兼中書後二十餘
日竟除慤蓋潛善主之也余因對復奏曰臣前欲少緩
張慤除命非沮之正欲藉其力措置戸部事今陛下已
擢用慤乞且以戸部事委之乃命慤兼總領戸部財用
上又令以許景衡為中丞王賓除諫議大夫時景衡以
給事中召未至余奏曰陛下以景衡為中丞誠得其人
然故事中丞無自外除者王賓遷則臺中無長官乞候
景衡至行在日降處分上許之是時除侍從卿監郎官
館職以補班列之闕及召赴行在者多未至而行在官
出自圍城中者多求東南差遣以自便上命余草詔以
戒諭之其後許翰至余薦之於上謂翰外柔内剛學行
純美謀議明決宜在左右參與大政上亦喜其論事乃
以為尚書右丞然翰之來晚不能有所助也初汴河上
流為盜所決者數處決口有至百步者閉塞久不合乾
涸月餘綱運不通兩京乏糧米價騰湧朝廷責降都水
使者陳求道榮嶷皆為散官依舊領監事又命提舉京
城所陳良弼同共措置凡二十餘日而水復舊綱運沓
來乃令三分留一於行在每綱到即間撥入京師糧始
足米價始平又擇使臣八員為沿汴巡檢每兩員將兵
五百人自洛口管認地分至西水門分布防察乃免濫
決之患又於兩京城外及沿汴至泗增置巡檢商賈始
通人情始漸復舊命進奏院邸吏分兩番赴行在增給
食錢朝廷差除鏤板傳報外路增置馬遞舖添給錢糧
命令始通州郡命綱運入京者還載諸部公案圖籍赴
行在官府始有稽考蓋行在草創凡百皆逐一施行措
置悉類此也
梁谿集卷一百七十五
