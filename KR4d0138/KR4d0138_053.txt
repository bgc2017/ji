梁谿集卷五十三宋李綱撰
表劄奏議十五(河北河東路宣撫使司劄子二御筆批答附)
繳進劉韐申状劄子
奏知約束解潛等會合劄子
繳進通信林牙書詞劄子
論郭仲苟劄子奏知行遣親事官劄子
乞脩復塘濼舊制劄子
乞令張慤專一應副糧草劄子
發回親事官劄子奏知賈瓊等功狀劄子
乞在外宮觀劄子
奏知大臣擬進文字劄子
繳進太原&KR0008;寨圖劄子
乞遣使劄子再請宮觀劄子
奏知督責張灝劄子親筆宣諭節制事
宣諭施行節制事宣諭再劄下節制事
奏乞起發弓弩手劄子
乞致仕宮觀劄子
繳進劉韐申狀劄子
臣得劉韐申狀錄到太原府張孝純蠟書係劉韐遣人
於鳩尾送書入城孝純方知朝廷遣韐并解潛措置河
東解圍事係今月初一日臣契勘太原圍閉已踰半年
軍民堅守無有二心今諸將約期會合有可成功之理
此誠宗社之休而陛下聖德所致更望少寬聖慮所有
劉韐申狀同繳進謹具奏知
御筆
覽兹奏涕下沾衣卿忠義徇國奮不顧身太原解圍
專在卿力不可出此月恐敵情愈生姦計朕日望捷
音更與督諸將
奏知約束解潜等會合劄子
臣得劉韐咨目與解潜張灝等議定二十八日進兵會
合解圍臣元約二十五日以前以潜灝稱威勝軍汾州
兩路軍馬器甲錢糧未備故展三日不出此月使事稍
辦集亦所不争臣已催趁元降付河東器甲及截撥陜
西器甲過懷州界度如期可以至軍前又以本司銀絹
見錢關子劄次應副已再行約束解潜張灝折可求令
如期會合前去所有劉韐諮目及臣約束今同繳進謹
具奏知
御筆
卿切指揮諸將牙相照應敢有觀望不進者卿便行
軍法仍令諸將知如立功便除節鉞更有竒功當加
開府儀同三司將士兵卒兩倍推恩若止逼逐出界
亦竒功也歸師勿遏卿更詳之解潜似不用心卿更
誡之(并可求)卿所奏並依奏付三省密院訖
繳進通信林牙書詞劄子
臣所遣歸朝官通信林牙書詞錄白繳進謹具奏知
御筆
通信林牙書甚善快行四人并李倫秦同老押錢銀
絹係三項今日已起發盡絶數日想可到更俟童貫
物來當發金二萬兩付河北河東卿不須慮朕不應
副朕凡事節儉收拾金銀錢絹止欲實賞戰事保守
祖宗疆土
論郭仲荀劄子
臣伏見知雄州郭仲荀罷不知何故仲荀沈鷙有謀諳
練兵事武臣中所難得守雄州極為有功今旣罷任未
有差遣臣契勘太原府見闕總管見今王稟秪是權在
城中將來解圍須要得力兵官幹辦軍馬伏望聖慈優
與仲荀遷官特除太原府路都總管令隨宣撫使司候
太原解圍日發赴新任取進止
御筆
已與仲荀轉一官差隨宣撫司聽候任使如到卿一
面作聖旨差注
奏知行遣親事官劄子
臣契勘昨承御前差到察視親事官二十人分在五軍
察視今月二十二日有中軍察視親事官閔義一名飲
酒至醉將把門兵士劉興趯打據監門使臣周全等呵
驗委實有酒具狀申舉臣尋送推司根問招伏情犯臣
以係御前差到之人具所犯送皇城司施行謹具奏知
御筆
一面處斬軍中不可不肅郤待更差十人親事官去
與卿使喚今來有過委卿一面斷遣
乞修復塘濼舊制劄子
臣契勘塘濼深不可舟淺不可涉限隔戎馬實為國家
永遠之利緣塘濼有蒲魚稻田自來係屯田司勾管以
修治隄防為名其實以充私用往往放洩塘水營利自
豐漸令塘濼湮廢不足限隔深失祖宗之意今來新開
塘濼皆係民田伏望聖慈特降睿旨下河北路轉運司
相度會計一歲所脩隄防之費量自轉運司及朝廷應
副不許種植稻田其蒲魚之利許小民採取庶幾塘濼
漸復舊制而沿邊貧民蒙被陛下德澤實為大惠取進
止
御筆
依奏卿一面作奉聖旨行下訖奏
乞令張慤專一應副糧草劄子
臣昨已得旨令張慤張益謙應副本司糧草除張益謙
已往劉韐軍前外張慤近准尚書省劄子令往中山府
置司糴買本司關漕臣應副竊恐誤事兼糴買自來只
合委官不須置司伏望聖慈特降睿旨令張慤專一應
副本司糧草其中山府糴買令委官前去施行取進止
御筆
依奏卿一面作奉聖旨行下
發回親事官劄子
臣伏蒙聖慈再差到察視親事官十人臣契勘本司左
右軍已差往河北前後軍已差往河東見今中軍已有
先差到親事官使之察視今來所差到十人别無使喚
去處臣已令快行家依舊管押赴皇城司外謹具奏知
御筆
甚善
奏知賈瓊等功狀劄子
臣據劉韐王&KR0667;狀申賈瓊楊志於夀陽縣界節次攻擊
戎馬及殺獲近上首領趕墮崖谷死者甚衆兼捉到活
人稱敵衆中說今次南朝人馬硬不似日前必是將銀
買來雖小捷未足道然大兵會合斷進亦足以為先聲
除賈瓊已取到立功人功狀奏聞外楊志功狀見取會
保明謹具奏知
御筆
甚可喜皆卿措置所致賈瓊楊志疾速保明功狀當
優與推恩朕削减濫賞專以官爵賞軍功戰士
乞在外宮觀劄子
臣輙瀝誠懇仰干天聽臣素有少腸氣疾近因冒暑發
作痛楚牽拽腰腹兩日來頓覺行步艱難見力疾治事
深恐有妨軍政誤國大計今來諸路大兵會合並已進
兵太原圍解秪在朝夕伏望聖慈察臣非避事者特降
睿旨許令候太原解圍之後次第將本司職事交割與
劉韐除臣一在外宮觀使得就閒養疾異時驅策誓極
糜捐干冒天威無任皇懼戰越之至取進止
御筆
卿奮然忠義迺社稷之臣朕方頼卿如長城豈得有
此請今封還來奏
奏知施行大臣擬進文字劄子
御筆
大臣奏軍前事付去看詳可否施行付李綱
臣伏奉宸翰宣示大臣擬進文字四件臣看詳皆可施
行已逐一行下諸路將帥去訖契勘大兵進發會合今
已三日仰遵睿算冀克有成但臣責任之重夙夜震懼
不皇寧處纔候軍前有報即上聞次謹具奏知
御筆
卿想勞神朕自二十八日至今夜卧不安席惟俟嘉
音
繳進太原敵寨圖劄子
臣昨遣郭執中隨解潜軍至北關令照管控扼將士具
到劄子并畫到太原敵圖一本同繳進謹具奏知
御筆
執中老成素知兵遣去甚善今日童貫金已到河北
河東差内侍陳珦楊公謹管押逐路轉運司各一萬
兩卿軍前三千兩竊恐轉運無心力卿可與措置庶
共濟國事朕應副兩路行遣寢食未嘗忘願早復祖
宗疆土
乞遣使劄子
臣近蒙聖訓遣使金國今適其時乞降睿旨令速發遣
庶幾不失機會取進止
再請宮觀劄子
臣伏蒙聖慈以臣具劄子自陳因冒暑宿疾發動乞候
太原解圍就緒日除一外任宮觀特降親筆不允仰戴
天恩伏深感泣竊念臣迂邁無取誤蒙陛下特逹之知
付以重寄不敢辭難今者大兵進發指期破敵保全舊
疆臣敢不力疾自效但於仰遵睿算破敵解圍之後乞
賜矜憐從臣所請則終始大德異時圖報當誓捐軀干
冒天威無任皇懼戰越之至取進止
御筆
卿副朕委寄竭身徇國破敵解圍之後當與卿共保
太平之休勿復有請
奏知督責張灝劄子
臣伏奉宸翰宣示張灝奏狀令臣措置施行臣契勘灝
昨緣罷節制不肯與事致汾州等處軍馬久失整齪旣
蒙聖恩復還節制自合星夜詣汾州治兵上以報國下
以救援父兄久在圍城之患乃以催督糧運為辭久留
平陽府及稱得折可求報汾州有戎馬出没且在回牛
嶺照應顯是推托逗遛不進臣已作奉聖旨劄下折可
求須管收復樓煩縣及劄下李宗應副錢糧般運晉降
斛㪷不管闕誤外一面推督張灝趕趁大軍責以不忠
不孝之罪將來解圍太原如灝輩實不可驅使乞候解
圍後便罷灝察訪使謹具奏知
御筆
張灝如此顯見誤事卿自可一面施行
親筆宣諭節制事
御筆
節制不一亂之道也朕已屢批付卿外今三省議定
再劄下可行下諸將朕行遣應副邊事雖寢食之間
不敢忘卿知
宣諭施行節制事一項
節制事一項付卿施行庶歸於一易於聽從已親筆
批去今再劄下可遍行諸將
宣諭再劄下宣節制事
檢會元降指揮宣撫總制置制置護諸將仰諸路統制
軍兵官遵依元降指揮並聽宣撫節制如取宣撫節制
不及者令聽制置節制其張灝种師弓王以寧旣統領
兵馬自合依諸路例施行(急速行下)
此係急速卿可火急遍行下諸將慮到太原平川節
制不一不便切早行下此大事也行訖奏來
奏乞起發弓弩手劄子
臣契勘范世雄今日以統領到土兵等見依則例犒設
及支散器甲節次起發赴解潛軍前據折彦質劄子稱
解潜委是危急等候前來策應臣已曾奏聞乞降睿旨
將守禦使司勾去刀弩手及撥付种師道下湖南將兵
依舊起發赴本司差往河東策應伏望聖慈體念解潛
一軍緣金人重兵前來委實頭重或有疎虞遂致猖獗
則威勝澤潞一帶便見搔動特賜允從差人管押令蹉
程前來不勝幸甚取進止
御筆
四日已發去朕行遣邊事不使少有遲滯不曾少放
心日逐憂念
乞致仕宮觀劄子
臣輙瀝誠懇仰干天聽載惟冒瀆良積兢惶伏念臣學
識迂疎才術短淺幸遭陛下龍飛之初誤蒙識擢獲參
大政方金人犯順危城之中特被委任晝夜罄竭不敢
辭難常以叨冒過當欲俟敵退事平之後乞歸田里章
疏屢上不蒙俞允佩戴恩德以感以慚比者奉命宣府
兩路眷倚之重尤非愚臣所能克堪力辭不獲黽勉就
職冀圖報效以副陛下北顧焦勞之憂而臣素不諳練
兵家之事號令不明方略無取自出師以來將士屢北
未能有尺寸之功仰荅殊遇夙夜憂悸不遑寧處舊有
心氣之疾怔忡健忘頓不能枝若不投誠控告君父誰
復為臣言者軍政廢弛且誤國事雖伏斧鉞之誅亦復
何補伏望聖慈矜憐特降睿旨擇所以代臣者罷臣職
任許令迤邐前去聽候指揮如蒙天恩終始保全未加
竄責令臣守本官致仕或外任宮觀一次退休養疾豈
勝感戴激切之至取進止
梁谿集卷五十三
