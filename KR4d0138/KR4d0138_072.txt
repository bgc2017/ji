梁谿集卷七十二宋李綱撰
表劄奏議三十四
開具本司差到任仕安等兵馬人數留韓京等
軍馬奏狀
奏知段恩招誘本司軍兵逃走狀
乞正李宏擅殺馬友典刑奏狀
乞令許中收買戰馬奏狀
張忠彦不肯赴本司公參乞依舊歸江西任奏
狀
乞本司自備錢本前去廣西出産鹽地分計置
煎鹽奏狀
開具本司差到任仕安等兵馬人數留韓京等軍
馬奏狀
臣契勘七月二十九日准樞密院七月二十二日劄子
奉聖旨令岳飛且在湖南等路措置追捕盜賊候稍息
日別聽指揮續於八月初五日准樞密院七月二十五
日劄子岳飛依巳降指揮且留湖南等路措置盜賊專
聽李某節制臣巳劄下岳飛遵禀聖旨指揮回軍前來
本路駐劄未到間今據右武大夫文州團練使樞密院
將領韓京申得岳飛公文八月十一日准八月五日樞
密院劄子樞密院奏勘會巳降指揮且留湖南等路措
置盗賊今據岳飛奏曹成賊衆並巳破滅招收淨盡湖
南二廣別無曹成潰賊兼韓世忠大軍已到潭州撫定
李宏馬友人兵及已破劉忠大寨所有岳飛合依先降
指揮前來江州駐劄右奉聖旨令岳飛依先降指揮立
便起發前來江州駐劄申本司照會臣竊緣本路盜賊
全未衰息韓世忠雖破劉忠大寨其劉忠見在岳鄂間
據胡家寨招集潰散軍馬巳及五千餘人馬友潰散人
兵見有數頭項各數千人在潭州卲州界上等處作過
近據韓世忠下提舉一行事務董旼申巳接引到王方
一項人兵三萬餘人及曹成下人兵七萬餘人見在辰
沅等州有公文情願聽福建等路宣撫司招撫昨晚起
離辰沅州欲自邵州入衡州前去江西路追趕福建等
路宣撫司公參緣董旼只帶親兵三千人見在邵州欲
接引招撫曹成王方十萬之衆竊慮難以彈壓其曹成
素來狡獪必謂福建等路宣撫司既已班師岳飛人兵
未到臣所將兵人數不多本路別無重兵故以受董旼
引接為辭漸復南來有窺伺湖南及二廣之意萬一猖
獗委是難以支梧兼楊么下賊黨亦係數萬人見據洞
庭湖水寨周圍一千餘里見今出没於潭鼎卲州界首
作過其餘盜賊如鄧裝彭鐵大楊華雷進鍾相殘黨等
依舊占據巢穴侵犯州縣未曾討捕今來岳飛却稱曹
成賊衆巳是破滅招收淨盡荆湖二廣別無曹成潰散
賊馬李宏馬友人兵及劉忠並各了當合依先降指揮
前去江州駐劄委是故違詔令不肯前來欺罔朝廷別
取指揮兼臣本司亦未曾被受前項聖旨指揮竊慮既
令聽臣節制朝廷必須行下臣本司體究岳飛所陳是
與不是着實方降處分萬一詔令果是已改不敢再三
紊煩朝廷只乞存留韓京吳錫吳全三項軍馬依舊撥
歸臣本司使喚庶幾多方措置彈壓目前曹成劉忠楊
么等十數巨寇及為防秋之計若更不蒙朝廷應副韓
京等三項軍馬委是見在兵數單弱難以存立伏望聖
慈特降睿旨檢會臣累奏乞存留韓京吳全吳錫三項
軍馬速賜指揮施行今開具臣本司見管人兵數目下
項
任仕安下元管二千七百餘人
一百餘人為福建等路宣撫司統領官段恩招誘
前去
一百餘人在路逃亡死損
見在二千五百餘人
辛企宗下元管四千餘人
九百餘人為參知政事孟庾帶充親兵前去不曾
撥還
四百餘人為福建等路宣撫司統領官段恩招誘
前去
見在二千七百餘人
郝晸下元管二千八十人
近據申報只有一千六百餘人
巳上三項人兵通計六千八百餘人
小帖子
契勘韓京下兵約計一千五百餘人吳錫下兵約計
二千人吳全下兵約計二千五百人三項共計六千
人並臣本司見管人通計一萬二千餘人依元降指
揮許踏逐兵數尚闕八千餘人如岳飛一項軍馬不
可抽摘即乞自朝廷别選近上兵官帶所部軍馬付
臣本司使喚充填上項人數庶幾不致闕事伏乞速
賜施行
契勘臣累具奏乞依元數添差人兵累准樞密院劄
子撥程昌禹下杜湛人兵八千人及張忠彦下兵四
千人付臣本司使喚竊緣杜湛人兵據知鼎州程昌
禹申見今鼎澧州盜賊出没杜湛人兵分布控扼不
可摘那其張忠彦人兵據廣東帥臣林遹運判章傑
申忠彦見在廣州恣為不法雖巳被受臣本司劄子
不肯發來公參乞差兵將前來彈壓起發緣臣本司
見今兵將單弱不可摘那巳具奏乞下江西安撫大
使司差撥兵將前去押歸江西舊任此兩項人兵欲
乞朝廷豁除不在臣本司合得兵數之内巳累具奏
聞伏乞特降睿旨施行
奏知段恩招誘本司軍兵逃走奏狀
臣近准樞密院劄子樞密院奏神武副軍都統制岳飛
申契勘飛近恭奉聖旨指揮收捕曹成賊馬屢獲大捷
分遣軍馬自廣西追趕至廣東連州並湖南界往回數
千里今節次據本軍諸將申到有逃走官兵四百七十
八人下項契勘使臣效用軍兵見此暑月披帶衣甲艱
辛勞苦怯戰輒敢棄甲或將帶衣甲鞍馬逃走之人顯
見所走人其改易姓名别投他軍伏望朝廷重立賞格
遍行下神武諸軍並諸路帥臣及逐頭項統兵官根緝
收捉差人押赴飛軍前對衆依軍法號令所貴帶甲忠
勇將士不敢倣傚逃竄小帖子稱契勘本軍逃走官兵
往往輒投他處收留若不嚴行約束無以懲戒伏望朝
廷給降黃榜一道付飛隨軍張掛及乞止絶諸軍等不
得誘引擅使招收本軍官兵右奉聖旨依所乞令樞密
院給降勑牓今檢會諸軍逃走使臣依例立賞錢三百
貫效用軍兵賞錢一百貫劄付臣疾速施行臣已遵依
施行外契勘近來管兵將帥招誘别軍人兵投充本軍
使喚改換名字難以稽考紊亂軍政莫此為甚且如臣
本司昨蒙朝廷於福建等路宣撫司撥到辛企宗一項
軍馬於吉州駐劄候臣到來其吉州官吏更不交與口
食錢米半月餘日致令典賣罄盡又方支俵衣賜間撥
付臣本司文字到來更不支給衣絹緣此軍兵皆以為
兩司事體不同致有逃亡人數衆多體問得係是福建
等路宣撫司看管老小營寨統領官段恩用銀絹錢暗
行招誘及捉到逃軍趙俊等供通狀稱探問得統領官
段恩每名用例物錢五貫文省銀一兩絹一疋招收别
軍人兵是致抛下器甲逃走前去圖請新軍例物入巳
使用不期被收後使臣捉獲除巳將趙俊等處斬簽喉
令衆外尋劄下段恩根問招收本司人兵因依及關送
韓世忠令根究施行皆不報應今朝廷雖因岳飛申明
逃亡投換之人重立賞格若不收坐擅行招收將領兵
官重加典憲終是難以止絶伏望聖慈特降睿旨下福
建等路安撫司勾追統領官段恩付之有司根治特賜
黜責庶幾少有懲戒仍乞朝廷詳酌立法施行今具臣
本司自吉州以來為福建等路宣撫司看管老小營寨
統領官段恩招收過人兵共計五百一人須至奏聞者
乞正李宏擅殺馬友典刑奏狀
右臣准樞密院劄子近據福建江西荆湖南北路宣撫
使司奏潭州申副總管馬友自到潭州擅置刑獄枷栲
州縣官僚分遣牙兵肆行劫掠殺害良善無所不至又
遣本軍官遍權屬縣強取錢粮凌逼知通跋扈恣横及
遣牙兵下村收捉百姓蔣暹等剗刷金銀每二十人為
一串皆透手心以索貫之出語不遜欲抗拒王師承武
功大夫貴州團練使統制軍馬李宏父文承馬友勾請
前來會合收捉劉忠旣到潭州即無遣兵收劉忠之意
言語大段不順宏不敢依從於六月一日統兵入城已
將馬友處置訖除巳鈐束軍兵不令搔擾曉示居民安
業外奏聞事六月二十六日奉聖旨李宏誠心體國勦
除叛迹備見忠義可令學士院降勑書奬諭其馬友軍
衆令樞密院給降勑榜撫諭差使臣齎送前去仍仰孟
庾韓世忠措置撫存將湖南江淮百姓放令歸業外將
帶堪出戰人馬隨軍使喚劄送臣照會臣竊見拱衞大
夫成州團練使馬友與武功大夫貴州團練使李宏皆
是北來盜賊侵犯湖南占據州縣内馬友以嘗殺敗孔
彦舟已蒙朝廷勑命除湖南路副總管在潭州駐劄一
年有餘雖脅制官吏搔擾百姓掊聚錢糧贍養從衆不
無過惡然實未見有背負朝廷之迹李宏隂圖殺害並
誅將佐王成等十數人却稱馬友嘗有不順之語不敢
依從於六月一日統兵入城巳將馬友處置訖旣無證
佐事理難明設使馬友有不順言語及諸般過惡近則
有福建等路宣撫司見在吉州遠則有朝廷皆可申陳
聽候指揮豈可擅行誅戮如殺一副總管以言語他故
加之則以次將領凡欲戕害將帥者何所不可方今朝
廷欲振起中興之業正當分别是非明辨曲直使號令
所及羣盜心服自然不勞兵革可以㡳定今馬友下潰
散軍兵數萬為羣散漫於江湖間虜掠作過雖加招撫
往往以此為言未肯聽從今來李宏巳隨韓世忠軍中
前去伏望聖慈特降睿旨將李宏特正典刑庶幾四方
盜賊見朝廷綱紀旣正漸次率服
小貼子
臣契勘李宏旣殺馬友之後恣其徒黨盜取官司倉
庫金銀錢米為之一空官吏居民盡遭劫掠類皆裸
露其所得財物盡於岸下用舟船裝載意欲遁去適
值韓世忠前軍統制觧元到來盡皆拘攔入城又遣
人兵奪門欲出為解元殺敗數百人事方稍定顯見
李宏圖殺馬友本非激於忠義若不明正典刑深慮
為盜賊所窺上累國體不細臣素愚直輒敢干冒天
威妄有陳述伏乞聖察
乞令許中收買戰馬奏狀
右臣契勘軍旅之事以馬為先近年以來金人專以鐵
騎勝中國而中國以步兵當之安能取勝臣誤蒙聖恩
委以荆湖廣南四路重寄其荆湖路接連荆南襄漢江
淮一帶為東南上流最係控扼要害去處所得兵將數
目旣巳不多又皆步人萬一秋冬之交強敵坌至何以
捍禦竊見廣西路接連特磨道多出善馬可以博易朝
廷見委廣西帥司許中計置收買計綱發赴行在訪聞
許中收買到馬數目頗多見於廣西諸處收養伏望聖
慈特降睿旨令許中於買到馬内撥五百疋付臣分下
諸軍充騎兵使用仍乞許臣委官自行收買庶幾軍容
稍振可以捍蔽一方不致誤事
張忠彦不肯赴本司公參乞依舊歸江西任奏狀
右臣累准樞密院劄子差撥張忠彦一項人兵四千餘
人付臣本司使喚臣累劄下張忠彦令起發前來赴臣
本司公參並無報應今據廣東帥臣林遹轉運判官章
傑劄子節文稱契勘本路昨因兇賊鄧慶等作過蒙朝
廷差江南西路副鈐轄張忠彦一軍前來擒捕其鄧慶
等巳係本路官兵收捕了當准樞密院劄子立便統率
軍馬回歸本路依巳降指揮聽宣撫司節制其張忠彦
妄以申審為名並不遵依朝廷起發兼張忠彦昨在江
南西路前後蒙朝旨令聽楊惟忠張俊李回岳飛節制
並不遵依自到本路承岳飛及福建等路宣撫使司勾
喚亦不肯前去今據張忠彦公文六月十九日申時准
荆湖廣南路宣撫司劄奉奉聖旨令忠彦一行軍兵聽
宣撫司節制除巳遵守施行外乞應辦合用錢粮等雖
有公文如此聲說其實不肯前去却稱不曾被受朝廷
指揮見在廣州招納亡命郭中復宋安國宋舉正及袁
潭等在其軍中日夜謀議恣為不法愈見狂悖竊恐別
致生事欲乞揀選將佐一兩員精銳一二千人遣來本
路催督押發施行庶幾可以安静一路小貼子稱忠彦
所為不法視州縣官吏以為仇讎今來所陳若稍漏露
必致生變害及一方伏乞密切施行忠彦每聲言欲自
潮惠入閩中今來乞差兵將令自循惠前來庶幾可以
折其姦謀亦乞照會臣契勘張忠彦前後被受朝旨令
聽諸處節制並不受命今來撥付本司使喚亦是不肯
前來兼臣本司見今兵將單弱難以抽摘前去彈壓其
張忠彦元係江西路副鈐轄欲乞朝廷密切行下江西
安撫大使司差撥可以倚仗兵將自循州惠州前去押
發忠彦回歸江西舊任庶幾廣東可以無虞伏望聖慈
特降睿旨詳酌施行
乞本司自備錢本前去廣西出産鹽地分計置煎
鹽奏狀
右臣累具奏聞乞於江西路隣州撥米五萬石錢十萬
貫應副本路支用至今未蒙回降指揮蓋緣本路連年
為盜賊蹂踐州縣類皆殘破百姓屢經科須物力匱乏
難以再行敷配深慮目前闕乏無以贍給軍兵招捕盜
賊及到本路官私空匱皆如所料雖多方擘畫應副支
遣別無可以措置理材足用之術喋喋仰煩朝廷方當
多事之時決難逐一指準應副竊見廣西逐年煎造海
鹽元額都計二千一百萬斤近年以來失於措置煎造
不及四分之一其餘皆是失陷之數湖南北路見今通行
廣東鈔鹽商賈入納般運數目不多遂致闕食每斤價
例日漸增長厚利悉歸商賈民間日食貴鹽見今私販
公然行往實難禁止欲乞朝廷特降指揮許令臣本司
自備錢本前去廣西出産海鹽地分計置煎鹽於二千
一百萬斤十分數内只乞二分之數計四百二十萬斤
本司自備舟船脚力般運前來本路出賣庶幾鹽價稍
平民不艱食贏餘之數可以贍養軍兵不致仰煩朝廷
應副如朝廷以為有侵㩁貨務之利即乞依廣東鈔鹽
體例於㩁貨務入納鈔面錢即於鹽法並不相妨委是
利便伏望聖慈特降睿旨詳酌施行
梁谿集卷七十二
