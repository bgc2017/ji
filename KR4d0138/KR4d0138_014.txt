梁谿集卷十四宋李綱撰
詩十(自分水嶺過江南及辛丑歲作七十五首)
自分水嶺過江南
鉛山約高無咎同遊石井
自鉛山迂路至吴園吴園
留題月巖宿黃藤驛
弋陽道中望龜峯
鳴山驛次韻蔡君謨續夢作
宿安仁雲錦堂餘干
晩行題安仁寺翠玉亭
題仁義驛范文正公所植六松
迂路由江南歸二首童子驛見梅花
偶題又
題建德縣開化寺題紫巖驛
贈池守張閎道
同天寧聰老遊齊山次杜牧之韻
題弄水亭自池口登舟
江行十首遊五松山觀李太白祠堂
舟中讀書有感銅陵阻風
題護法寺瑛老默堂
次韻瑛老頌舟泊散潭三首
春睡二首夜泊繁昌
試九華朱覲墨未至蕪湖四十里阻風
草宰執書論方寇事戲成
上元舟中有感夜坐二首
至蕪湖聞賊陷錢塘復為官軍所得有感
自蕪湖江行至采石
乘月泛禁江一夕至金陵
同李似之遊蔣山頌示勤老
次韻奉酬李似之見贈
金陵懷古四首登鍾山謁寳公塔
題定林院題八功德水
題偃秀軒得家信報避寇海陵
自金陵江行未至長蘆阻風
又過長蘆
遊長蘆寺見衆僧已披剃
自分水嶺過江南
行盡閩山萬屈盤江南形勢陡然寬山平水遠望不盡
木落草枯霜始寒醉裏謳吟聊自適夢中往復本非難
誰言春信年年早笑指江梅試折看
鉛山約高無咎同遊石井
巖洞嵌空鑿翠崖一泓雲液貯瓊瑰幽人須信耽泉石
茗飲相招特特來
自鉛山迂路至吴園
迂路入江南寒煙鏁翠嵐清晨遊石井薄暮宿了巖月
冷不成夢雞號還整驂吴園纔數舍去去指龍潭
吴園
當時親迎到吴園屈指重來十七年身世恍然如一夢
從今歸去老林泉
留題月巖(信州道中)
廣寒宫殿寄幽巖忌滿非緣玉斧戡皓魄半輪横道左
清光千古照江南隂精凝結元無質神化肧胎豈易探
好是月華生碧落扶疎桂影遠相參
宿黃藤驛(時聞浙東方寇大作)
古驛號黃藤休鞍夜已燈溪寒水清淺山瘦石稜層豪
客路方阻歲寒隂始凝開懷惟仗酒獨酌醉瞢騰
弋陽道中
南去北來皆歲暮流年苒苒過光隂江南須信風煙好
浙右方虞寇盗深雲外山深横筆格月中灘響疊琴心
卧龍三顧今寥落抱膝空為梁甫吟
望龜峯
饒陽景物猶武夷巖石崛起多瓌竒此峯厥狀更詭異
舉首曳尾如靈龜穹隆曝甲正霜曉蹣跚引氣當晴暉
故知造化巧凝結欲問所以良難推我疑龍伯釣溟渤
六鼇連引背負歸中途遺一尚贔負直欲赴海冠峩巍
又疑清江使河伯波濤相失留於斯化為巨石峙千古
雖欲鑽灼無由施茫茫神怪不可詰但使風景增清輝
我來閩嶺厭山水見此還復伸雙眉頗嗟行役不果到
側身西望生長悲
鳴山驛次韻蔡君謨續夢作
一夢神遊紫府天覺來身寄驛亭眠何須悵望吹簫女
獨跨青鸞入翠煙(君謨詩云白玉樓臺第一天琪花風靜綵鸞眠誰人得似秦王女吹徹瓊)
(簫上紫煙)
宿安仁雲錦堂
一宿溪邊雲錦堂煙村浮動野梅香沙平水澹近江浦
天闊山遥多夕陽北陸寒凝風眇眇東吴音斷意茫茫
片言無補空來往贏得蕭條兩鬢霜
餘干
歲寒迂路過江鄉歎息飛蓬墮渺茫雲錦洞深煙水遠
琵琶洲轉暮灘長田園歸去荒三徑金鼓傳聞震一方
極目東吴何處是斷霞輕靄落殘陽
晩行
歲杪旅懷惡驅車殘照中暮雲千里碧落日半輪紅掠
水起行鴈隔林聞遠鐘休鞍僧舍閴皓月又東生
題安國寺翠玉亭呈平老(鄱陽)
蘭若何年種碧瑜凌霄高節笑楸梧渭川謾說三千畝
杜牧宜誇十萬夫月舞清隂金影碎風敲幽韻玉音敷
煩師長飬休斤斧試問江南有此無
題仁義驛歲寒堂范文正公所植六松
江驛森森六本松蜿蜒枝幹走虬龍煙滋鱗甲蒼顔老
雲惹須髯美蔭濃獨立雪霜君子操曾因風雨大夫封
不栽桃李追時好歎息前賢意可宗
聞浙東方寇大作道路不通迂路由江南以歸有
感二首
理裝適吴會避寇由江濱寧知治安世乃作途窮人風
濤豈不險舟檝尚可因失身入畏塗難以理義陳平生
笑子美逃亂走踆踆如今翻自笑亦須謀此身此身何
足惜上有高年親骨肉幾百口干戈已相鄰以我此日
心知彼無辜倫安得濟川舟載之適通津徙置安樂土
不知戰鬪塵已矣可奈何願為太平民
東南久無備盗賊起不虞揭竿與荷鋤皆是耕田夫誰
為捕逐者得官緣苞苴不讀一行字況復知孫吴厥初
既輕敵屢北輙睢旴屯兵非不多一掃不復餘虎兕出
於柙是誰之過歟凶熖陵郡縣良民遭戮屠坐令腹心
地化為豺豕區除惡當務早滋蔓良難圖王師何日出
努力觀廟謨
童子驛見梅花
天滑雲腴凝不流歲寒迂騎過南洲黃昏孤館沈吟處
頼有江梅慰客愁
江南為客見江梅似為行人特特開數點枝頭凝玉雪
隔窗和月送香來
偶題
霜風響枯林曠野慘寒色川路阻且長客子方遠適東
吴眇何在仰羡歸飛翼惟有溪邊梅猶能慰愁寂
又
水落潮乾人取途西風索索響黃蘆沙頭驚起數行鴈
恰似舊藏蘆鴈圖
題建德縣開化寺
路遶江南煙水村梅花的皪正銷魂峯巒影裏過山邑
鼙鼔聲中念故園殘臘未曾看雪舞勁風何事掃雲屯
拙翁自笑平生拙欲叩天閽更一言
題紫巖驛
稚年曾向此途行半世重來若泛萍山徑車聲欣路坦
江村市合厭魚腥連天霜草蕭蕭白蟠嶺雲松鬱鬱青
久旅懷家歸尚遠暮煙殘照宿郵亭
贈池守張閎道
繡衣執法出霜臺邂逅還如特特來華省舊曾陪笑語
清溪今復接罇罍喜公筆有江山氣顧我心如世味灰
天下蒼生待經濟坐看蟠蟄起春雷
同天寧聰老遊齊山次杜牧之韻
東風初起白雲飛禪客相邀步翠微童稚舊遊如夢到
江山今幸假途歸巖巒窈窕籠輕靄鷗鷺翩翻舞夕暉
歸覲庭闈詢往事篋中先整老萊衣(余童稚時侍親池幕迨今幾三十年)
(矣齊山頂有紫微亭)
題弄水亭
蕭條秋浦景如秋誰信猿聲使客愁煙樹森森連遠嶠
水田漠漠集飛鷗高樓吹角增離恨古驛停驂憶舊遊
亦欲題詩江祖石謫仙遺跡冣風流
自池口登舟
水落溪乾不可舟春潮理櫂淺沙頭多風煙浪鱗鱗起
欲雪江雲苒苒浮涉險物情終共畏臨流歸興浩難收
波神借我風帆便鼔柂清江汗漫遊
江行十首(自池陽至銅陵)
理櫂適江干初欣眼界寬日蒸江氣白風約艣聲寒蔣
詡謀新徑鍾儀只舊冠浮雲休蔽日直北是長安
春江徹底清沙尾見潮生朝氣噓成霧南風戰作晴岸
移看樹遠船穩信波平覽盡江山勝還悲萬古情
渺渺春江穩融融午睡腴夢回雙艣急望極片帆孤皺
水風還逆維舟日欲晡雲中有行鴈苒苒下平蕪
春光搖畫鷁江影浸長天浪勢隨潮急渦痕逐艣圓避
風依島嶼防寇問人煙深念還愁絶高歌且醉眠
江闊水雲暮風高舟檝停落帆歸别浦宿鴈集廻汀霜
葦蕭蕭白煙嵐朵朵青夜來江色靜寒浴一天星
朝來問風信五兩向南飛旅泊添春恨舟行與願違缾
梅空的的岸柳已依依寂寞江南路那知自此歸
春江望不極慘淡起層隂煙雨濛濛濕雲濤渺渺深懷
家千里意報國一生心歎息知音少空為梁甫吟
晩泊銅陵口煙村八九家岸沙崩浪響江雨帶風斜泛
泛浮波鴈捎捎接翅鵶無情東注水對爾歎年華
杳杳楚天闊悠悠江浦清便風帆腹滿順水艣腰輕煙
澹山逾碧雲高雨易晴無心問漁父濁酒慰平生
春到江波綠潮來浦溆深曉風看五兩家信抵千金笑
讀謫仙句病為莊舄吟世途遊歷徧歸去老山林
遊五松山觀李太白祠堂
大江東南流鼓柂江水上薄遊五松山獲見謫仙像嗚
呼天寳間治亂如反掌兵戈暗中原豪傑多長往謫仙
當此時逸氣隘天壤脫身來江東縹渺青霞賞作詩幾
千篇醉筆籠萬象迄今有遺祠識者共瞻仰嗟予豈後
裔愚拙誰復尚珥筆玉殿螭謫官閩嶺瘴荷恩許生還
冐險理歸槳於焉覿仙風足以慰遐想願言繼清芬何
由揖英爽
舟中讀書有感
渺渺波濤淅淅風此身忽在大江東浮家泛宅雲煙裏
思古傷今圖史中盗賊從來能伺釁治安自昔戒除戎
我今惟願兵戈息歸作梁谿老釣翁
銅陵阻風
春色到江渚梅花正斷魂風波留遠櫂煙雨濕寒村鴈
過傳遺響潮來没舊痕淒凉一樽酒愁絶與誰論
題護法寺瑛老默堂
維摩丈室何年設滿目江山自風月道中試露默中機
千偈瀾飜本無說
次韻和瑛老頌
默堂前對五松山敵面機鋒一瞬間禪客相逢休擬議
草鞋價直欲誰還
自銅陵行四十里風復作泊江北岸地名散潭屬
淮南
襟帶江淮一望間夕陽艤櫂散潭灣波濤洶湧暮天闊
鷗鷺飄颻漁艇閒風壯又還依北渚雲深不復見南山
淛河千里何時到過去飛鴻不可攀
鏡中漸覺鬢絲多半世勞生可奈何極望不來青足鳥
滿江更起白頭波揚帆賈客風前笛撒網漁人月下歌
自斷此生甘寂寞毗耶歸作老維摩
平生性酷愛江山今日江山滿目前明月清風人寂寂
淡煙輕靄露㳙㳙波聲撼岸連淮壤鴈陣驚寒入楚天
慨念往來成底事一杯濁酒且安眠
春睡
半生遊宦鬢毛霜依舊圖書對曉窗卯酒一杯春日暖
卧聽鳴艣下清江
居士終朝只念歸日行百里尚嫌遲小窗春夢分明到
歎息啼烏喚覺時
夜泊繁昌
繫䌫繁昌口清江夜渺然寒星隨浪閃孤月向人圓漢
渚乘槎客雲川控鯉仙何須論往事且泛碧波船
試九華朱覲墨
九華山頂老松煙名重初因玉局仙樣古法精珪並製
膠清煤馥玉同堅試將毛穎輕輕染須遣陶泓細細研
居士年來無戀著惟於三子欲逃禪
未至蕪湖四十里阻風
一夜寒雲凝不開北風吹雨帶潮來濤飜天末銀山湧
浪打沙頭霹靂摧心在浙西音斷絶身留江左意徘徊
無聊獨酌開懷抱頼有窗間數點梅
草宰執書論方寇事戱成
江浙巨盗起東南皆震驚王師殊未出赤子若為情試
贈繞朝策願飛燕將城非因肉食鄙只欲廟謨成汲黯
復妄發終軍思請行懷親寸心急報國一身輕曹劌亦
問戰申胥還乞兵羣公佐天子努力剪鯢鯨
上元舟中有感
前年扈清蹕玉輦臨端門鼇山綵構聳露臺歌吹喧去
年謫沙陽旅泊亦遊觀士女隘衢巷燈火滿溪山今年
過江南艤舟煙水灣風高不可進極目雲濤飜蜜炬照
獨酌紅爐凌夜寒感事心欲折強歌聲無歡坐看江邊
月飛上青雲端清光不改舊對我還團欒
夜坐
春夜沈沈燈影明卷書兀坐忽三更不知船外風多少
但聽滿江波浪聲
波濤漠漠雨紛紛夜泊江南煙水村慨念平生都不寢
可憐心事向誰論
至蕪湖聞賊陷錢塘復為官軍所得有感
督府繁華一掃空須知狂寇計非庸廟堂若為蒼生計
早築高壇拜卧龍
巨盗乘虛起浙東猖狂如在笑談中錢塘猶喜官軍復
破賊須從此立功
自蕪湖江行至采石
萬頃春江徹底清天風不動鏡泓澄畫船安穩搖空翠
疑在琉璃地上行
江水春來綠似藍臨流高石翠巉巖波恬舟穩已堪喜
況是清風借一帆
阻風泊慈湖夾焚香默禱有長魚躍波而江豚出
没舟人大驚抵暮風便因命解舟乘月泛禁江
一夕至金陵蓋數百里作二絶以紀其事(江險而不)
(可行者為禁江時夾江水落行禁江)
江豚出没白波中十丈神魚躍晩空知是陽侯憐我拙
故教來助一帆風
露氣漫漫欲結霜扁舟夜下秣陵江煙波如席月如畫
快意倒盡黃金缸
同李似之遊蔣山
北風阻行舟駕言遊蔣山相攜得良友談笑窮躋攀松
林靜杳冥殿閣羅煙鬟寳公骨已冷白塔孤雲間乘高
望長空極目波濤飜東南正戎馬戈甲照江干與子適
相遇偷此半日閑懷古六朝遠道舊一笑歡憶昨賜對
初接武玉殿班螭坳珥史筆每慚追繼難迂疎與世違
謫官墮甌蠻寬恩幸脫去假道來江關邂逅兩萍梗飄
泊驚風旛㢠首顧淛河不知涕泗澘著鞭願努力世路
方多艱
頌示勤老
平生聞說蔣山勤今日相逢過所聞還似泉公喚居士
一聲吹散滿天雲
次韻奉酬李似之見贈
吾宗才氣世無雙用與時行舍亦藏殿陛同瞻龍衮繡
螭坳繼染御爐香紫荷持槖將清禁貝葉繙經見寳坊
仄席正思經濟手佇觀趣召侍顒昂
金陵懷古四首
六代兵戈王氣銷山圍故國自周遭豪華散滅城池古
人物摧殘丘塜高阜轉蟠龍翔寳塔洲分白鷺湧雲濤
悠悠世事都如夢且對金樽把蟹螯
六代繁華三百年我來弔古一悽然景陽鐘斷雞空唱
玉樹歌沈月自圓潮没舊痕生晩浦柳搖新色媚晴天
高樓上盡窮雙目千里江山遶檻前
六代興亡江上城倦遊還向此中行龍蟠虎踞空形勢
并廢臺荒為戰爭雲氣霏霏春雨急煙波渺渺暮潮平
商人不識前朝恨短笛還為激烈聲
六代當年恨冣長兵戈陵滅故城荒非關霸氣多消歇
自是人謀未允臧王謝風流今寂寞江山形勝亦淒凉
我來正值興戎馬慨念東南更慘傷
登鍾山謁寳公塔
寳公真至人鳥爪金色身杖攜刀尺拂語隠齊梁陳我
登鍾山頂白塔高嶙峋再拜禮雙足聊結香火因
題定林院
行過鍾山到定林青松一徑白雲深三間古屋昭文館
那有沉迷富貴心
題八功德水
石作方池紫翠崖湛然定水貯瓊瑰何須功德標為八
萬行圓成自此來
題偃秀軒
青葱秀色一軒中俯瞰梁朝萬本松頂蹙風雲疑偃蓋
枝蟉雨露若蟠龍四時鬱鬱寧彫葉千載亭亭不改容
却笑宗人生岱嶽佞秦先得大夫封
得家信報避寇海陵
怪底燈花夜夜紅朝來家問始相通田園已在危疑際
骨肉幸安飄泊中子美無家尋弟妹淵明有酒引兒童
我今已勝少陵老稚子候門淮水東
自金陵江行未至長蘆阻風
倏忽風雲接地隂扁舟繫䌫暮江潯波濤何必深為阻
萬里歸來一寸心
又
七日風不止歸心何似生煙添暮山色風撼滿江聲淮
楚已非遠波濤殊未平坐看雲解駮猶喜晩來晴
過長蘆
達磨當時一葦杭棲棲暗度白沙江不知雙履歸何處
吸盡西江屬老龐
遊長蘆見衆僧已披剃
圓頂方袍復舊儀欣欣便覺衆情熙可憐盡墮狙翁術
暮四朝三元不知
梁谿集卷十四
