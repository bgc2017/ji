梁谿集卷一百七十七宋李綱撰
建炎進退志總叙四
初余嘗從容奏上曰朝廷外則經營措置河北河東兩
路以為藩籬葺治軍馬討平盜賊内則脩政事明賞刑
皆漸就緒獨車駕廵幸所詣未有定所中外人心未安
夫中原者天下形勢根本也一去中原則人心搖而形
勢傾矣臣嘗建廵幸之策以關中為上襄陽次之建康
為下今縱未能行上策猶當適襄鄧示不去中原以係
天下之心選任將帥屯列軍馬控扼要害以折金人之
謀使今冬無虞車駕還闕天下之勢遂定而近日外議
紛紜皆謂陛下且幸東南果如所言臣恐中原非復我
有車駕還闕無期而天下之勢遂傾難復振矣上曰但
欲迎奉元祐太后及津遣六宫往東南耳朕當與卿等
獨留中原訓練將士益聚兵馬雖都城可守雖金人可
戰余再拜贊上曰陛下英斷如此雖漢之高祖光武唐
之太宗不是過也因言履艱難之運者不宜懷安高祖
光武太宗皆身將兵被甲胄冒矢石於馬上得之今固
不待如此但車駕不去中原則將士思奮人百其勇盜
賊不敢覬覦兩河易為經略雖少勞苦而後享安逸儻
媮取一時目前之安如後患何中外未知陛下聖意乞
降詔以告諭之上乃命余擬撰詔文頒降牓之兩京讀
者皆感泣因措置迎奉隆祐太后津遣六宫以徽猷閣
待制孟忠厚為提舉一行事務步軍指揮使郭仲荀統
兵扈衛餘令有司排辦後年月上忽降手詔欲巡幸東
南以避狄令三省樞密院條具合行事件以聞余留之
因具劄子極論不可且言自古中興之主起於西北則
足以據中原而有東南漢光武唐肅宗是也起於東南
則不足以復中原而有西北晉元帝是也蓋天下之精
兵健馬皆出於西北而中興之主撥亂定功以兵馬為
先一失西北則二者無自得之形格勢禁非特失地利
而已今翠華儻或南幸委中原而棄之豈惟金人將乘
間以擾吾關輔盜賊且將蠭起跨州連邑朝廷號令不
行精兵健馬反以遺賊道路梗塞人心驚潰陛下雖欲
還闕有不可得況治兵勝敵以歸二聖哉惟南陽光武
之所以興有高山峻嶺可事控扼有寬城平野可屯重
兵西通關中可召將士南通荆湖巴蜀可取貨財東逹
江淮可運糧餉北距三都可遣救援暫議駐蹕自冬徂
春兩河措畫就緒即還汴都策無出於此者上乃收還
所巡幸東南手詔令與執政商議翌日再具劄子援楚
漢滎陽成皋間曹操袁紹官渡事論天下形勢甚詳又
與執政議於上前余曰今乘舟順流而適東南固甚安
便但一去中原勢難復還夫中原安則東南安失中原
則東南豈能必其無事一失機會形勢削弱將士之心
離散變故不測且有後艱欲保一隅恐亦未易臣誠不
敢任此責且陛下旣已降詔獨留中原人心悅服奈何
詔墨未乾失大信於天下願斷自淵衷以定大計上乃
許幸南陽令措置合行事件有旨以觀文殿學士范致
虚知鄧州委以修治城池繕葺宫室官府朝廷降鹽鈔
錢帛委轉運使范之才等儲峙糧草命發運司撥江湖
綱運由襄江通漕命四川變轉輕貨陸路自陜西江路
自歸峽以入南陽以黃潛厚為提舉一行事務以郎官
陳衮李儔幹辦頓遞以發運使李祐為隨行轉運使將
以秋末冬初擇日啓行而潜善伯彦隂以巡幸東南之
說動上意其意頗傳於外客或謂余曰士論洶洶咸謂
密有建議者東幸已决南陽聊復爾耳盍且從其議乎
不然事將變余曰天下大計在此一舉國之安危存亡
於是乎分成命已行儻或改易吾當以去就爭之且上
英睿必不為異議所惑不然吾可貪冒寵禄為保身計
虚受天下之貴哉然自是雖未嘗有改議巡幸之命而
上每批出改易已行指揮如批出買馬秖令每州買百
疋余奏上曰元降買馬指揮不立額數秪令有馬及格
尺者依等第給價買之今若每州限以百疋即無馬去
處必須科配却成搔擾乃止又批出募兵改刺新軍有
害軍政余奏上曰元降募兵指揮許改刺者秖謂潰散
兵卒無營房可歸者即非以見在營房兵卒許之改刺
因以中書元批旨進呈上意乃悟又批出李擢已經淵
聖責降宫觀今又責之為太重余奏上曰李擢在圍城
中淵聖委令提舉京城南壁實守陳州門一帶金人造
橋渡壕擢恬不省察故責降宫觀其後竟自所造橋渡
兵破城擢之罪大矣特城破之後淵聖不睱再行遣耳
今以散官安置已為輕典儻猶以為重何以戒失守使
後來者任責潜善左右之甚力上乃令降作分司又批
出翁彦國吳昉搔擾東南並落職與宫觀令學士院降
詔慰撫初余未至行在彦國已除知江寧府委令修城
及繕治宮室朝廷給鹽鈔十萬貫彦國具劄子以為不
足用余奏上曰崇觀間賜臣寮一第動費百萬今委彦
國以脩城又新經兵火之餘令治宫室秖給錢十萬貫
誠為太寡有旨撥兩浙淮南鹽錢四十萬貫付之為五
十萬且降指揮令其因陋就簡不事華壯上一日忽宣
諭彦國脩城等搔擾余奏上曰創脩宫室一新城池鳩
工聚材計置塼灰工料浩大集事之初其勢不得無擾
莫若明降指揮令其掇移諸州神霄宫及常平司廨宇
一切拆舊脩蓋城壁亦因舊增葺使彼有所執守則費
用省而搔擾之患自息乃命尚書省劄下旣而復批出
責降且命降詔蓋潜善以彦國於余為姻家故密啓之
以為譛愬之端也旣得上批札適同日得江寧府奏狀
彦國已死又吳昉無職名可落僉謂宫觀太優將上取
旨上曰彦國已死不須行遣乃令放罷吳昉委提刑司
取勘仍降詔慰撫東南如此之類批出者頗多初余每
因留身奏事從容論治體及有所規諫雖苦言逆耳上
皆嘉納至是奏陳當世急務擬進指揮多不降出余固
知譛愬之言其入已深一日對内殿留身奏上曰臣以
非材誤蒙聖慈使待罪宰相當國家艱難之時付以天
下之重臣夙夜黽勉雖久患痁疾亦不敢在假將理思
竭駑鈍以報稱知遇之萬一近日屢煩宸翰令改正已
行事件臣逐一按據辯明幸蒙聖察又所進擬措置機
務多未蒙降出顧臣孤拙寡與獨荷陛下特逹之知忌
冒者多恐必隂有譛愬而離間臣者書言時則勿有間
之而管仲亦以信用君子而必以小人參之為害霸夫
君子小人若冰炭然勢不兩立治亂安危係其進退在
人主有以察之而已因出劄子極論君子小人之理且
言靖康間淵聖聽用唐恪而恪姦邪舞智以御其君能
得淵聖之心移易是非變亂白黑卒譛罷徐處仁吳敏
而奪之相其後遂致禍故方陛下精勵圖治枕戈嘗膽
振起中興之功誠不願蹈覆車之轍也夫疑則當勿任
任則當勿疑持狐疑之心者來䜛賊之口願致察於此
上慰諭曰無此但朕思慮偶及之耳其餘章疏見省覽
非晚降出余拜謝而退至八月五日告廷遷余銀青光
禄大夫尚書左僕射兼門下侍郎加食邑實封而除潜
善右僕射兼中書侍郎旣命兩相則潜善顯沮張所而
罷傳亮余以去就爭之遂定進退雖知墮潜善策中蓋
勢不得不然也初張所旣受招撫使之命建言乞置司
北京候措置就緒即渡河移司恩冀以所募兵内納陷
敵兵民復懷衛濬三州解邢洺磁相中山之圍以圖收
復真定旣有期矣所尚留京師招集將佐措置錢糧而
河北轉運使權北京留守張益謙奏招撫司搔擾不當
置司北京且言所欲起北京屯戌兵給用器甲為非是
緣置招撫司河北盜賊白晝殺人不若罷之專以其事
委帥臣蓋張慤久為河北都運與益謙善慤以余嘗沮
其執政故附潜善伯彦相與謀使益謙為此奏以沮張
所而惑上意也余奏上曰張所畫一乞置司北京候措
置就緒日渡河今所尚留京師以招集將佐故未行不
知益謙何以知其搔擾而言不當置司至於守兵器甲
不可輟那當令招撫司具合用數申陳自朝廷給降可
也朝廷以金人攻圍河北民無所歸聚為盜賊故置司
招撫因其力而用之以解河北之急豈緣置司乃有盜
賊今京東京西羣盜嘯聚攻掠州縣豈亦招撫司所致
耶方時艱危朝廷欲有所經略益謙小臣乃敢非理公
然沮抑此必有使之者不懲之無以戒妄議而沮姦臣
上乃令降旨招撫司依畫一置司北京就緒日疾速渡
河不得抽摘守兵具合用器甲申朝廷應副如招撫到
河北兵民嚴行鈐束無令作過張益謙令分析以聞尚
書省旣劄下矣樞密院復以益謙申狀將上取旨凡千
餘言痛詆招撫司令北京行下州縣出牓後數日乃關
過尚書省余始見之乃以樞密院畫旨并尚書省元降
指揮同將上進呈與伯彦慤爭於上前余奏曰張益謙
所奏皆細故情涉觀望尚書省已得旨行下而樞密院
又别取旨痛詆訾之此何理也不過欲與益謙相表裏
以細故而害大計沮抑張所耳朝廷以兵力不足而河
北之事急故委張所以招撫因兵民盜賊之力以捍強
敵而復故地今措置甫就緒行且成功而沮抑之如此
州縣將士知朝廷議論不同安肯恊力棄事功於垂成
良可惜也臣不知朝廷之於張所欲其成邪欲其敗邪
欲其成則不當沮抑之如此欲其敗則不若罷去之無
事挾私害公而不為國家慮也沮抑一張所有何所難
致誤國家之大計使河北兵民盡為金人之所得河北
州縣盡為金人之所有中原且弗能保將誰任其責靖
康間惟朝廷議論不同無以公滅私之意遂及禍故今
豈可復蹈覆車之轍耶伯彦慤無以對第云初不知尚
書省已降指揮上乃令樞密院改正依前降指揮施行
旣不得逞即又為傅亮之事初王&KR0645;傅亮旣受命為經
制使副即具畫一申朝廷以謂河東州縣多為金人所
陷没至與陜西接連如河中府解州亦為所據與陜府
相對以河為界今經制司所得兵纔及萬人皆烏合之
衆其間多招安盜賊及潰散之兵未經訓練拊循難以
取勝乞於陜府置司訓練措置召募陜西正兵弓箭手
之在民間不出者及將家子弟不旬月間可得二萬人
(陜西正兵及弓箭手皆精兵以童貫總兵賞罰不明皆藏於民間不出每應點集者皆其家人也故&KR0645;亮欲厚)
(資給以募之皆一可以當百也)與正兵相為表裏其勝可必且一面結
連河東山寨豪傑度州縣可復即復之可以渡河即乘
機進討以收復河陽河中解州沿河一帶據險以扼其
衝漸議深入以復澤潞太原願當方面之寄有旨從之
撥川綱之在陜西者使招募西兵又命陜西京西轉運
司悉力應副&KR0645;亮行纔十餘日樞密院復取旨令留守
宗澤節制即日過河亮申朝廷以與前議及元降指揮
不同今欲令過河無不可者但河外皆金人界分本司
措置全未就緒旣過河後何地可為家計何處可以得
糧烏合之衆使復為金人之所潰散何自可以得兵亮
等不足惜第恐有誤國事余將上進呈奏曰河東今日
之勢不同河北所失不過數郡其餘皆為朝廷守王師
渡河猶有駐泊得糧之處河東州縣太半陷没沿河一
帶自解州河中至河陽懷衛皆為金人所據今經制司
軍旅未集遽違前議敺之渡河遂為孤軍儻為金人所
覆不知朝廷何所更得將佐士卒當此一道而經略之
古者將帥不從中御願且如前議盡將帥之智慮而責
成俟其淹曠時月而無功則朝廷自有法以待之何必
敺之若是之遽而潜善伯彦皆謂不使之亟渡河且失
機會如亮等但欲逗遛耳余曰兵事不可遥度目下亦
未見有機會可乘但當委任將帥使擇利而動耳今不
恤其措置未辦集而敺之使渡河正所以為賊餌不見
其利也且亮等受命而行纔十餘日申明朝廷前後所
降指揮不同乃將帥之職豈可便以為逗遛如趙充國
堅執屯田之議不聞宣帝以為罪也臣以謂不若只依
前降指揮為便上以潜善伯彦執議聖意頗惑依違不
決者累日余留身極論其理且言潜善伯彦始極力以
沮張所頼聖鑒察之不得行其志又極力以沮傅亮蓋
招撫河北經制河東皆臣所建明而張所傅亮又臣所
薦用力沮二人乃所以沮臣使不安其職臣每鑒靖康
大臣不和之失凡事未嘗不與潜善伯彦商議而後行
不謂二人乃設心如此如傅亮事理明白願陛下虚心
以觀之則情狀自見上曰俟批出只令依元降指揮於
陜府置司至翌日批出乃云傅亮兵少不可渡河可罷
經制司赴行在蓋潜善留身密啓之也余留御批將上
奏曰臣昨日論傅亮事已蒙宣諭俟批出依元降指揮
繼奉御批乃罷亮經制使不知聖意所謂上曰亮旣以
兵少不可渡河不如且已余奏曰臣論傅亮乞降指揮
非謂不使之渡河緣亮昨乞於陜府置司與金人對壘
募兵訓練擇利過河收復州縣朝廷已從其請令行未
半月遽改命使宗澤節制即令過河臣謂有不可者三
事從中御不盡將帥之慮一也軍旅未集驅烏合之衆
渡河即成孤軍必為金人之所潰二也軍潰之後朝廷
未有將佐士卒可以當河東一道之寄三也故臣以改
命為非是當依前降指揮以責成功今乃緣臣爭論之
故併與經制司罷之此必潜善等以私害公隂有以熒
惑聖聽欲以沮臣使去耳臣荷陛下特逹之知起自罪
謫付以國柄方艱難之秋但知一意以為國家苟可以
持危扶顛者知無不為庶幾仰副委任之萬一如以傅
亮經制河東乃今日所當為之大者潜善等乃欲以非
理沮罷之此而可沮則其他孰可為者今御批猶未施
行願陛下致察於此尚容臣得待罪宰司以圖報稱不
然臣豈敢尸禄貪冒寵榮以虚負天下之責哉上曰如
傅亮人材今豈難得余奏曰臣嘗欵與亮語觀其謀略
智勇真可以為大將詢之士大夫亦以為然今以為經
制副使姑試之耳假以時月必有可觀使亮如其所請
臨敵退撓而無成功臣願受誤國之罪今未嘗用而遂
罷之則不可古之御將帥者恐不如此昔高祖何嘗自
知韓信但以蕭何薦之遂為大將設壇場擇日而拜之
何之所以知信者亦以屢與之語而已使高祖不能用
何之言而將韓信則何亦必不敢當相位今人材難得
而將帥之材尤為難偶得一二而朝廷所以輟那人兵
應副錢糧器甲者種種辦具非涉旬月不能遣而啓行
未幾遂以寸紙罷之待將帥之輕如此孰不解體此臣
所以深為陛下惜也且潜善等所以必欲罷亮者意不
在亮乃以沮臣陛下不察則臣亦何敢安職恐終無以
助陛下致中興之功上無語余以御批納上前曰聖意
必欲罷傅亮乞以御批降付潜善施行臣得乞骸骨歸
田里臣非敢輕為去就更望陛下留神熟思之使亮不
罷則臣何敢決去因再拜榻前上猶慰諭謂不須如此
余旣退聞亮竟罷乃入表劄求去上遣御藥宣押赴都
堂治事余到堂復上馬歸再入第二表劄皆批答不允
翌日遣御藥宣押赴後殿起居隨宰執奏事訖余留身
上曰卿所爭事小何須便為去就余奏曰人主之職在
論一相宰相之職在薦人材方今人材以將帥為急恐
不可謂之小事儻以為小臣以去就爭之而天意必不
可回臣亦安敢不必去因再拜榻前復奏曰臣以愚惷
仰荷眷知初無左右先容之助龍飛之初首命為相潜
善伯彦自以謂有攀附之功方虚位以召臣蓋已切齒
及臣至而議論偽楚建請料理河北河東兩路車駕巡
幸宜留中原皆與之不同而獨蒙陛下嘉納聽從固宜
為其媢嫉無所不至方潜善未相所以譛愬指摘臣者
不過欲為相而已今旣已相而猶沮抑不已以是為非
變白為黑此不過欲臣去耳臣立於群枉之中獨頼陛
下察之得以盡其區區之愚如傅亮之事曉然無可疑
者又不蒙聖察是臣薦進人材不足用議論國事不足
採其失職大矣豈敢復任宰相哉臣請以世俗之事譬
之今有疾病者衆醫不能治而求之於草澤旣至而為
之察色診脈曰病如此宜服某藥則愈而左右衆醫沮
之使不得投藥石則草澤之醫亦將辭退豈敢任責又
如大厦之將傾而命都料匠以脩之必聽其擇材以易
棟楹設木以事撑拄持危扶顛乃可復全而衆工沮之
主人者不察旣不使之得以易棟楹又撑拄之具悉拔
棄之則都料匠亦將告去何則覆壓之虞難任責也方
朝廷承平無事之時宰相猶可尸禄備員以冒寵榮今
艱難多故之秋當惜分隂人主以其相為不足任則當
亟罷人臣自度不能勝其任則當亟去之臣自度終無
以當陛下之委任而負天下之責望敢久居此以妨賢
路哉且臣嘗建議車駕巡幸不可以去中原潜善等必
以此動搖聖意故力沮張所傅亮而去臣臣東南人豈
不願奉陛下順流東下為安便哉車駕巡幸實天下人
心之所繫中國形勢之所在一去中原則後患有不可
勝言者故不敢雷同衆說以誤大事願陛下以宗社為
心以生靈為意以二聖未還為念留神於此勿以臣去
而其議遂改也臣仰荷天地之德雖去左右豈敢一日
忘陛下不勝犬馬依戀激切之至因泣辭而退遂上第
三表劄客或謂余曰公決於進退之義得矣顧䜛者不
止將有患禍不測奈何余曰大臣以道事君不可則止
吾知盡事君之道不可則全吾進退之節而已患禍非
所恤也畏患禍而不去彼獨不能諷言者詆訾而逐之
哉天下自有公議此不足慮翌日降麻告廷除觀文殿
大學士提舉杭州洞霄宫加食邑實封時八月十八日
也麻制中乃以余募兵買馬勸民出財為罪又謂行遣
偽命臣寮為報私怨納御批除目為慢君命不責翁彦
國為黨芘姻戚爭議傅亮渡河為沮格王師如此類十
數事皆潜善密以付詞臣余具表劄辭免不敢當觀文
殿大學士降詔不允是時尚未受左僕射之命有旨令
閣門併賜兩告不得已拜受陳謝即行以九月半抵鎮
江府聞辛道宗之兵變於秀州宿留不敢行者半月繼
聞其掠毗陵焚丹陽遂以客舟由外江歸梁谿而言者
再論麻制中所指以為罪者又言余傾家貲以犒叛卒
為緋巾數千頂與之遣弟迓賊隂與之通朝廷不復䆒
問其實有旨落職令鄂州居住䜛謗如此自非上恩保
全有以照見其無他雖欲處江湖之善地豈可得也聞
命即由江東西以抵武昌適江上盜賊紛擾權寓居于
屬邑之崇陽僧舍中暇日閱建炎初備位宰司日記追
思以迂拙甚陋之資荷上知遇付以國事當軸秉鈞纔
七十有五日竟以䜛罷曾無涓埃之補而罪釁之積有
踰丘山尚竊廩禄飽食而逸居慙歎深矣然余旣罷之
後張所亦以罪去傅亮辭以母病不赴行在而歸陜西
招撫經制司皆廢車駕遂東巡而兩河郡縣皆陷於賊
金人以次年春擾京東西深入關輔殘破尤甚此豈人
力也哉因取進退之大槩次第而總叙之與夫制誥詔
命書疏表劄編纂附著合為十卷目之曰建炎進退志
庶幾覽者有所考焉至於臣寮之所建明四方之所陳
請陟降人材改革政事自有史官書之此不復錄建炎
二年十月二十日具位李某叙
梁谿集卷一百七十七
