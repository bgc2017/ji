梁谿集卷一百四十九宋李綱撰
迂論五
論鼂錯王恢論諸葛瑾
論忠智之臣仁明之主
論偏霸之主專任其臣
論魏文帝獻神藥論節制之兵
論將論唐三宗禮遇大臣
論唐德宗任陸贄
論鼂錯王恢
鼂錯為景帝謀以謂漢封諸侯王連城數十地廣勢強
不遵法制削之必叛然禍小而應速不削亦叛然禍大
而應遲故卒削之而七國連衡而起以誅錯為名景帝
弗察納爰盎之說斬錯以謝七國此景帝之過舉也而
世以錯為愚王恢與韓安國論難于武帝前以謂匈奴
擊之為便於是誘匈奴入塞漢兵匿馬邑旁俟其至擊
之匈奴未入塞覺悟引去漢兵皆罷武帝以恢議用兵
而不能擊其輜重弗斬之無以謝天下遂下恢獄此武
帝之過舉也世謂恢為無謀首將受其咎昔唐憲宗欲
討叛鎮其黨大懼遣客狙殺宰相武元衡傷裴度群議
洶洶而憲宗慨然曰吾專任裴度足以破賊卒平淮西
觀此則知憲宗之賢於景帝遠矣秦穆公用孟明以伐
鄭晉襄公帥師敗諸崤而獲之既歸穆公待之如初其
後卒報晉而君子以為能用善觀此則知武帝之不及
穆公遠矣錯以忠恢以無罪死而世又不能知之是可
悲也夫
論諸葛瑾
諸葛瑾仕於吴而亮為蜀相權嘗遣瑾使蜀通好與亮
公會相見退無私面而亮亦嘗使于吴權欲使瑾留之
瑾曰弟亮已失身於人委質定分義無二心亮之不留
猶瑾之不往也其後有䜛瑾者謂其密遣人與備亮相
聞權曰孤與子瑜有死生不易之誓子瑜之不負孤猶
孤之不負子瑜也於是以人言疏示瑾而瑾亦表論天
下君臣大節一定之分若權者可謂能信其臣若瑾者
可謂明於事君之義矣由權瑾以觀先王之時君臣相
與之盛至于得盡其心又可以想見其風采也
論忠智之臣仁明之主
惟忠智之臣為能察亊之利害畢陳於其君而無隠情
惟仁明之主為能以不用其臣之言因事悔悟而追思
之唐太宗以兵定天下雖已治不忘經略四夷而魏鄭
公常諫止之每侍宴奏破陣武德舞則俛首不顧至慶
善樂則諦玩無斁以諷切帝及遼東之役高麗靺鞨犯
陣李勣等力戰破之軍還悵然曰魏徵若在吾有此行
邪即召其家到行在賜勞妻子以少牢祠其墓恩禮有
加安禄山初以范陽偏校入奏氣驕蹇張九齡謂裴光
庭曰亂幽州必此人也及討奚契丹敗張守珪執如京
師九齡曰禄山狼子野心有逆相宜因事誅之以絶後
患明皇曰卿無以王衍知石勒而害忠良卒不用後在
蜀思其忠為泣下且遣使祭於韶州厚幣䘏其家若太
宗明皇可謂仁明之主矣至暗忍者則不然禇遂良既
得罪韓瑗言于高宗曰遂良受顧命一德無二向論事
至誠懇切詎肯令陛下後堯舜哉被遷以來再罹寒暑
其責塞矣願寬無辜以順衆心帝曰遂良之情朕知之
其悖戾好犯上朕責之詎有過邪卒不從而至于許敬
宗李義府之徒則綢繆恩顧而不衰李泌嘗對德宗論
盧杞曰楊炎之罪不至死杞擠陷之而相關播帝曰卿
言誠有之然楊炎視朕如三尺童子有所論奏可則退
不許則辭官非特杞惡之也方艱難時視陸贄如左右
手既事平遭䜛謗帝追仇盡言逐之猶棄梗然至盧杞
裴延齡輩則寵任盤固既去猶思之不已嗚呼其去太
宗明皇不亦遠哉
論偏霸之主專任其臣
孫策之創業于江東也以張昭為長史文武之事一以
委之北方士大夫書疏多推美於昭欲嘿而不宣則懼
有私宣之則恐非宜進退不安策聞之歎曰昔管子相
齊一則仲父二則仲父而桓公為霸者宗今子布賢我
能用之其功名獨不在我乎其後昭納忠于權卒定江
東為一時宗臣苻堅之開基于關中也得王猛任之以
政若玄德之遇孔明而内外宗戚舊臣皆害其寵數詆
毁之堅怒悉從黜免有至于死者於是猛得盡心輔政
内釐百揆外蕩群寇拔幽滯顯賢才修兵革勸農桑兵
彊國富垂及昇平臨終勸堅勿以晉為圖而除鮮卑以
便社稷夫以孫策苻堅區區割據一方非得其臣而委
任之如此猶不足以有為况大于此者乎然策謂我能
用昭之賢功名豈不在我堅黜免譛毁猛者使得盡其
智力亦可謂有國之明主矣不然得不以昭為收名而
懼猛之專權哉由是觀之古之興王其君臣之相與如
伊吕之遇湯武風雲感會可以想見其盛也
論魏文帝獻神藥
魏文帝在東宮嘗會賓客下令曰今有神藥一粒秪可
以療一人而君父之疾皆危將孰獻賓客之論紛紜以
問邴原原勃然曰父也文帝不敢復詰原之對固善然
惜乎不喻之以其理也夫人生在三事之如一則君與
父疑乎焉分然孔子曰資于亊父以事母而愛同資于
亊父以事君而敬同故母取其愛君取其敬兼之者父
也母之道親而不尊君之道尊而不親兼尊親之道其
惟父乎然則藥之獻于父也宜矣
論節制之兵
兵之有節制猶之一身其筋骸之東歟故以身運臂以
臂使指屈伸把握無不在我然後可以應物而捍患苟
筋骸之散而臂指不能相運掉則亦無所事矣兵自什
伍積而總之以偏禆自偏禆總之以將而又有大將以
臨之小大相維尊卑相統其動静進退疾徐緩急一聽
于大將之節制違則行法有死無赦故連百萬之衆可
使如一身手足相須頭尾相應而戰必勝攻必克者用
之有道也李光弼與安太清戰于河陽未决召諸將曰
彼彊而可破者亂也今以亂擊亂宜無功因問賊陣何
所最堅曰西北隅召郝廷玉曰為我以麾下破之復問
其次曰東南隅召論惟貞與之鐡騎使破之光弼執大
旗曰望吾旗麾若緩可觀便宜若三麾至地諸軍畢入
生死以之退者斬遂大破賊其後九節度之師討安慶
緒于相州帝以子儀光弼皆元功難相臨攝第用魚朝
恩為觀軍容使而不立帥于是九節度之師皆潰由是
觀之有節制之兵雖少足以破敵節制不立雖兵多而
子儀光弼在其間亦不免于潰節制不專可不戒哉
論將
昔之善為將者必其威信足以服士卒而恩意足以結
之然後可與冒鋒鏑同生死陷堅履危如手足之捍頭
目而子弟之衛父兄戡難却敵以邀成功此非可以一
朝夕致也齊用司馬穣苴為將而次舍井竈飲食醫藥
皆身自拊循之與士卒平分糧食比其羸弱者三日而
後勒兵病者皆求行争奮赴戰而燕晉之師聞之解兵
罷去盡復得其故境魏用吴起為將而起與士卒最下
者同衣食卧不設席行不騎乘親裹贏糧與士卒分勞
苦有病疽者至為吮之士皆樂為之戰而秦兵不敢東
嚮韓趙賓從何則所以用士卒者用其力也欲用其力
而不得其心力不可用也欲得其心而恩意不足以結
之心不可得也譬猶敺市人以戰聞金鼓之音見旌旗
之色則渙然離矣况可望其殺敵之功哉韓信之下井
陘令背水為陣既破趙軍吏問之曰兵法有右背山陵
前左水澤今將軍令臣等反背水陣然竟以勝此何術
也信曰兵法不曰陷之死地而後生投之亡地而後存
乎且信非得素拊循士大夫經所謂敺市人而戰之也
其勢非置死地人人自為戰今即予生地皆走寧尚得
而用之乎由是觀之士卒非素拊循雖使韓信為將不
置死地不足以用其力况其餘哉漢以魏其為大將以
擊吴楚所得賜予置之廡下令軍吏裁取殆盡而孟舒
魏尚之守雲中皆以私財饗士古之良將類多如此唐
有禄山朱泚之變而郭子儀李光弼李晟馬燧渾瑊之
徒起而定之此數子者雖其材略過人遠甚亦其所將
皆舊部曲威信恩意足以感服之故能必其成功不然
如高仙芝封常清非不號為名將而募市人以抗大敵
未有不折北不反者也今朝廷將帥之任取其臨時兵
與將初不相識未聞有以恩意拊循士卒者間有效古
人之所為則又疑其以私恩收士卒心嗚呼欲責其成
功不亦難哉為今之計莫若遴擇將帥而任之使得拊
循其部曲而一切待之以誠庶幾其可也
論唐三宗禮遇大臣
肅宗有安史之亂代宗有吐蕃之寇德宗有朱泚之變
皆身去宗社而卒能復國者盖亦各有所長觀肅代之
待李光弼郭子儀雖䜛夫憸人譛愬百端卒保全之其
後光弼畏禍不敢入朝代宗猶輦致其母存問甚渥而
李晟馬燧雖以讒間罷兵柄德宗皆以大臣呼之而不
名每宴樂恩賜使者相銜于道兩家日出無鐘鼓聲則
金吾以聞少選使者至必曰今日何不舉樂其禮遇如
此傳曰有功而見知則說又曰敬大臣則百工勸如肅
代之暗弱德宗之猜阻非有過人之聰明而其所長如
此宜乎其能復國也昔楚昭王病于軍中有赤雲如烏
夾日以飛太史以謂是害于王然可移於將相昭王曰
將相孤之股肱也今移禍庸去是身乎弗聽孔子在陳
聞之曰楚昭王通大道矣其不失國宜哉夫病亟而不
肯移禍于股肱則其平日之所以禮遇之者可知矣此
乃昭王之所以能復國也吾於肅代德宗亦云
唐德宗任陸贄
唐史稱德宗在危難時聽陸贄謀及已平追仇盡言怫
然以讒倖逐猶棄梗其所以不亡者幸也是不然德宗
在奉天及進狩山南事無纖細必以訪贄而贄納忠論
諫無所回隠帝多從之故興元戡難爪牙宣力而贄之
助為多則德宗不可謂不善聽納惟其在危難時能聽
納此乃所以不亡也至危難已平追仇盡言雖賢君有
所不免故太宗失于魏鄭公而况德宗中材以下之主
乎夫有始有卒者其惟聖人思其上者不得而又思其
次則後世之主如德宗者亦未易多得也
梁谿集卷一百四十九
