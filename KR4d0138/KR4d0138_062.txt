梁谿集卷六十二宋李綱撰
表劄奏議二十四
乞修軍政劄子
乞置賞功司劄子
乞令諸路郡縣增修城壁器械劄子
乞教車戰劄子
乞造戰船募水軍劄子
乞省官吏裁廪禄劄子
乞修軍政劄子
臣竊以大軍之禮用衆也軍之所以積少為衆聯屬不
散可恃以勝敵者以其有紀律也團結則有保伍之聫
教閱則有戰陣之制執被則有甲胄五兵之利進止則
有金鼓旌旗之節禁戒則有號令之威上下則有陛級
之法兵將相諳彼此相救逃亡潰散者必誅搔擾亂羣
者必罸立功者必厚賞死敵者必優䘏此之謂紀律有
紀律然後軍可用也國朝軍政最號嚴明自童貫高俅
主兵以來其制始壊團結保伍廢而無以相維持教閱
戰陣廢而無以習攻擊甲胄五兵初不服練旌旗金鼓
初不習熟禁戒號令之威不振而無以作士氣上下陛
級之法不行而無以一士心兵將取於臨時而初不相
知彼此遞相觀望而初不相救盧溝之潰反以金帛招
集則逃亡潰散者不誅矣浙東之役虜掠良民財物者
悉皆官軍則搔擾亂羣者不罸矣僕厮親近皆授高爵
而立功者不賞以收身不到為名而死敵者不䘏紀律
如此而欲驅之以抗大敵豈不難哉是以金人再犯王
室則控扼之兵望風先潰攻圍帝都則救援之師逗撓
不進其因循至此非一日之積也且金人訓兵十有餘
年不用令者小則必死大則族誅此法既行威信己著
則用刑反少故能滅契丹陵中國積威約之漸非一日
也中國之兵既失訓練又不用令者不必誅逃亡潰散
者反招集之此風既成習以為常則有不可勝誅者矣
故以天下之大而不能禦一方積弊之漸亦非一日也
夫用兵驅之於死地者也苟非畏我過於畏敵進有生
理退而必誅則安能使之效一日之命以成却敵之功
哉為今日之計莫若更軍政而漸治之團結之法自五
人為伍積至於二千五百人為軍部隊將統制官遞相
臨制皆有尺積伍符以周知其名數呼召指使存亡功
過不勞而可知臨陣戰鬭進退緩急不約而相援如此
則兵伍有所聯屬而不散矣教閱之法以車騎步兵揔
為營陣進退坐作分合出入皆依新制革去舊教文具
之法如此則行陣足以捍禦鐡騎矣習弓弩者不必以
斗力而以射親中的者為上習牌鎗刀者不必以中敵
而以勇敢向前者為勝神臂筒射鳳凰等弓可以及遠
宜教之使精兜鍪全甲卒伍多不肯披甲宜習之使熟
如此則甲胄五兵之利可以自保而取勝矣古之行師
者聞鼓則進聞金則止以旗之偃舉為所向之指麾今
則不然金鼓間作初無進止之令旌旗錯雜初無指麾
之意宜依古制以習兵之耳目如此則金鼓旌旗之節
可以一衆而臨敵矣禁戒號令雖出於臨時而信必在
於言前然後威可畏也上下陛級雖著於甲令而勢不
容於幸免然後法可行也自部隊將至統制官皆精選
而預設之使其恩威素行於士卒則兵將相諳矣自伍
甲部隊至六軍皆使之左右前後迭相應援觀望不進
及輒退者必行軍令則彼此相救矣禁軍逃亡依法七
日不首身者必斬遇敵戰鬭力不能勝因而潰散不再
聚集歸本部者必誅因而作過者滅族則逃亡潰散之
弊可革矣禁軍於行師之際盜博鬭毆飲酒至醉抛棄
器甲藏匿婦人脅取財物煽搖惑衆者並行軍法則搔
擾亂羣之弊可懲矣先登陷陣及能以弓弩射中賊者
雖不納級亦賞一軍全勝則全賞一軍雖不勝而其間
有能自斬賊級及中傷在前者則自賞如此則立功者
勸矣將士戰殁非逃亡者委保伍將佐開具保明優䘏
其家不得輒以收身不到開落違者重寘於法如此則
死敵者勸矣此則今日軍政之急務當以次施行也然
臣頃年嘗詢一老卒其言曰昔日禁軍難作而易活今
日禁軍易作而難活詰其所以則曰昔日法行而上下
之分嚴故難作然請給衣糧及時而得無凍餒之患故
易活今日法不行而上下之分苟簡故易作然請給衣
糧多不及時又有坐倉折估之法妻子不免於凍餒故
難活其言極為有理則欲修軍政而嚴紀律當先留意
於所飬之者以素得其心不可使之怨咨也所有修改
軍政合行事件乞降旨三省樞密院同條具取旨施行
擬團結新軍指揮
欲令御營司將見管馬步軍兵揀選團結許自指識
同保以五人為伍内推一人為伍長五伍二十五人
為甲别選一人為甲正四甲一百人為前後隊差隊
將正副二人五隊五百人為部差正副部將二人五
部二千五百人為軍差正副統制官二人伍長以承
局節級或長行中有武藝為衆所推者充甲正以十
將節級有武藝為衆所推者充前後隊各差引隊一
人選十將節級壮勇能率衆入賊者充押隊一人選
十將指揮使能部轄者充正副隊將差副校尉小使
臣充正副部將差大小使臣以上有材武邊功者充
統制官朝廷選差自武長以上皆置黑漆木牌長一
尺闊三寸書刻所轄人姓名以雌黃填之置腰間甲
正則書所轄伍長姓名隊將則書所轄甲正姓名部
將則書所轄隊將姓名統制官則書所轄部將姓名
皆置籍掌於行營司有事故逃亡並即時申報差人
補填遇有使喚並全軍或全部差撥不許抽摘出戰
有功及能遞相救援並許統制官部隊將次第保明
推賞其伍長以上所轄姓名牌子一面刻統制官押
字統制官牌子一面刻都統制押字有移易補填即
時申報換牌牌舊者毁之團結訖具數申行營司將
來帥府要郡團結軍兵准此
乞置賞功司劄子
臣竊以戰危事也驅之於萬死一生之地蹈白刃冒矢
石以首争首以力搏力而求勝於一日之間非有賞刑
之信何以要結其心鼓作其氣使之犯難忘死而效命
哉古者賞必先士卒而不踰時欲其知勸也誅不舍貴
近而無幸免欲其知懼也近年賞罸與此相違賞之所
行皆權貴囑託與親随厮役之流而士卒履行陣以立
功者未必賞將帥提兵以自衞見敵不戰望風遁走者
又不加誅而士卒潰散亦以轉山迷道為名而招集之
則彼何所勸而力戰何所憚而不走以求生哉臣頃在
樞密院見童貫推燕山賞案沓及於朱勔父子并其婿
如知秀州周審言皆未嘗從軍則其餘所賞者推類可
知而西兵陳状乞賞皆十數年前未施行者詰其所以
則當時帥司旣上功状復送下保明經隔歲時將帥移
易則保明不至而賞不行今雖欲行亦無所考據矣又
賞功散於諸房旣無程限又不委官點檢人吏得以高
下其手使有功者憤嘆然則欲士卒之知勸何可得也
又聞燕山之役劉延慶擁精兵十五萬於盧溝河燕山
縱間言且將劫寨延慶信之遽焚積以中軍先遁而十
五萬衆一夕俱潰童貫不能誅而反以銀絹招潰兵然
則欲士卒之知懼何可得也積習之久將士玩以為常
靖康之間雖驟賞力戰如鄒處節之軍斬梁方平張師
正王從道之徒猶未足以革前日之弊故金人再犯都
畿將帥奔走士卒潰散者不可勝計今日之策非大變
此風不能有濟欲乞令三省樞密院同置賞功司專差
人役承行應有戰功者并令將帥所轄官畫時條具結
罪保明申奏賞功司置籍承受據功状次第取旨推賞
人吏承行量事立程限委左右司郎官樞密都承旨點
檢違限者黜罸因而受賂者依軍法即有冒賞而不實
者許人告推治改正元保明官司重行竄責其遇敵不
戰輒逗撓奔北之人必誅别立約束行下庶幾士心孚
信舊弊漸革取進止
乞令諸路郡縣增修城壁器械劄子
臣竊以國家承平之久自河以南皆腹心内地城池堙
圯而不修去春賊騎渡河殘破畿邑止於百里之内蓋
未知中國虚實不敢遠縱賊退因建議請修畿甸諸邑
拱鄭許滑四輔郡洛陽河陽城壁以坊金人復來使吾
民有所保聚而賊騎無所抄掠朝廷巳降指揮而言者
以為擾民遂復止之及去冬再寇縱兵遠掠環畿千里
之内無人煙矣今京東西及江淮之間州縣往往無城
將來秋冬彼必愈更南牧何以捍守治安之久雖小邑
猶藏萬家之室糓粟貨財不可勝計使彼得之因糧取
財脅掠吾民以為之用是所謂借寇兵而資盗糧也夫
惜一時之擾而忘長久之計豈策也哉宜命州縣以漸
增修城池朝廷量降度牒應副至於器械甲胄之屬州
縣類多闕之亦宜立名色降樣制使及時製造除戎器
戒不虞此正今日之先務也
乞教車戰劄子
臣聞以步兵戰者不足以勝騎以其善馳突也以騎兵
戰者不足以勝車以其善捍禦也古之戰者必以車故
稱武王曰戎車三百兩稱衛文公曰革車三百乘稱宣
王曰我車既攻稱小白曰兵車之會六而兵賦則必使
之出車天子曰萬乘諸侯曰千乘大夫曰百乘皆以兵
車為制也後世車戰有曰武剛車有曰偏箱車有曰鹿
角車皆與古異制則便於其事而巳金人以鐡騎勝中
國其說有三而非車不足以制之步兵不足以當其馳
突一也用車則馳突可禦騎兵馬弗如之二也用車則
騎兵在後度便乃出戰卒多怯見敵輒潰雖有長技不
得而施三也用車則人有所依可施其力部伍有所束不
得而逃然則車之可以制鐡騎也審矣靖康間獻車制
者甚衆獨統制官張行中者可取其造車之法用兩竿
䨇輪推竿則輪轉兩竿之間以横木筦之設架以載巨
弩其上施皮籬以捍矢石繪神獸之象弩矢發於口中
而竅其目以望敵其下施甲裙以衞人足其前施槍刃
兩重重各四枚上長而下短長者以禦人也短者以禦
馬也其兩旁以鐡為鈎索止則聯屬以為營體制簡而
運轉速真禦戎之利器其出戰之法則每車用步卒二
十五人四人推竿以運車一人登車望敵以發弩矢二
十人執牌弓弩長槍斬馬刀列車之兩旁重行行五人
凡遇敵則牌居前弓弩次之槍刀又次之敵在百步内
則牌偃弓弩間發以射之旣逼近則弓弩退後槍刀進
前槍以刺人而刀以斬馬足賊退則車徒鼓譟相聫以進
及險乃止以騎兵出兩翼追擊以取勝其布陣之法則
每軍二千五百人以五分之一凡五百人為將佐衞兵
及輜重之屬餘二千人為車八十乘欲布方陣則面各
用車二十乘車相聯而步卒彌縫於其間前者其車向
敵後者其車倒行左右者其車順行賊攻左右而掩後
則随所攻而向之左右前後其變可以無窮而將佐衞
兵及輜重之屬皆處其中方圓曲直隨地勢之便行則
鱗次以為陣止則鉤聯以為營不必開溝塹而築營壘
最為簡便而全固昔衞青征匃奴以武剛車自環以禦
敵故能深入馬燧帥太原製戰車冒以狻猊甲士列
戟副之故能兵冠天下惟房琯用之為賊所焚而後世
議者遂以為車不可用殊不知古之兵車謂之革車冒
之以革者正所以防火也欲勝金人鐡騎使不得奔突
持久以取勝利器無以加此今圖畫樣制及分合陣圖
上塵聖覽乞降付行營司制造教習便殿按視可以施
用即頒降帥府要郡施行
乞造戰船募水軍劄子
臣聞生於陸者安於陸生於水者安於水南方之人習
水而善没其操舟若神而北人有懼舟楫而不敢登者
習於性成也騎兵於南方非所便而南人教之水戰必
可取勝昔曹操以數十萬衆順流襲吳而周瑜以三萬
人逆戰於赤壁因風縱火焚其船栰遂大破之操自此
不敢有窺江表之心而鼎足之勢立其後曹丕復以大
兵次廣陵觀長江風濤洶湧吳人戈甲旌旗之盛恐懼
而退晉有江左苻堅以百萬之衆次淝水而謝玄以八
千人破之衆皆奔北聞風聲鶴唳皆以為王師將至則
東南之兵飬育訓練因地利而用之亦足以自守其地
應沿河沿淮沿江帥府要郡凡臨流去處宜倣古制以
造戰船上設樓櫓可以施弓弩下運艫棹可以破風濤
頒法式以授之仍募習水者為水軍以時教閱激賞賊
舟濟渡會合掩擊以我之素習擊彼之暫濟其勢必勝
得一勝則賊必破膽不敢有窺東南之心矣嘉祐中范
仲淹上言乞於河陽置戰艦水軍以防契丹當時以為
迂闊不果行使用其說剏設至今則大河備防靖康初
金人豈能遽濟渡哉先事而言則近乎迂事至而後圖
之則無所及其實今日之急務也所有諸路合置戰船
募水軍欲乞專差官前去措置取進止
擬水軍號
樓船軍凌波軍
欲於沿流帥府要郡次要郡置水軍以習水戰並招募
習水善没操舟便利之人俱刺手背除以時教閱外許
自便遇有使喚旋行勾集仍止披甲充駕舟之人其施
放自用正兵分布戰船依新降教閱水戰法式指揮施
行
乞省官吏裁廩祿劄子
臣竊以承平之際雖無事當備官以張朝廷之容艱難
之際雖多故當省官以責事功之實至於禄廪亦當隨
宜裁節以濟一時之急盖世方多難財用之入不比於
治安之時而用度之廣有過於無事之日非加裁節以
協厥中則何以為經久之制用過乎儉非得巳也文臣
六曹尚書侍郎事簡者不兼置給事中中書舍人之類
可闕其半寺監長貳六曹郎官以繁簡相兼學官舘職
之類比舊制減半開封府曹掾依舊改為推判官武臣
條具員額除見領軍職及團結新軍置正副統制部隊
將外餘並量事減員如此則中都之官省矣監司發運
使副以兩員為額屬官減半提舉香鹽茶礬司并歸提
舉常平司提舉市舶除廣南外餘路并歸轉運司提舉
保甲司并歸提點刑獄司屬官不得過一員如此則外
路之官省矣通判兩員處止置一員以司錄依舊為僉
書節度判官廳公事曹掾官依舊為節度觀察軍事推
官錄事司戶司理参軍添差監當官並罷縣萬戶以上
置丞不滿萬戶者不置如此則州縣之官省矣三省樞
密院人吏員額及轉官止法並依祖宗舊制監司州縣
吏員三分減一如此則吏員省矣應宰執子弟帶貼職
及待制以上並罷如此則職名省矣宰職俸禄及現任
宫觀未有差遣待闕京朝官以上俸錢並減三分之一
如此則廪禄節矣省冗員節廪禄以濟一時之艱難俟
將來恢復天下再安自當依舊則官吏亦豈曰厲已哉
此今日不得已之務也如合聖意乞降旨三省措置施
行
梁谿集卷六十二
