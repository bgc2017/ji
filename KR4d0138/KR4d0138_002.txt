梁谿集卷二宋李綱撰
賦二
擬騷秋色賦
續遠遊賦迷樓賦
江上愁心賦梅花賦
擬騷(并序)
昔屈原放逐作離騷經正潔耿介情見乎辭然而託
物喻意未免有譎怪怨懟之言故識者謂體慢於三
代而風雅於戰國乃雅頌之博徒而詞賦之英傑不
其然歟予既以愚觸罪久寓謫所因效其體攄思屬
文以達區區之志取其正潔耿介之義去其譎怪怨
懟之言庶幾不詭於聖人目之曰擬騷其辭曰
帝混元之苗裔兮歷漢唐而揚英散枝葉於天壤兮遭
五季而遯族於甌閩皇祖隱德而弗耀兮逮吾親而振
名歲昭陽之淵獻兮閏夏甲申吾以降幼倥侗而顓蒙
兮非岐嶷之夙成長遊學於四方兮爰觀光於國賓服
詩禮之嚴訓兮傳忠孝之家聲攬百氏之所長兮味六
經之純精常恐不德以怨及朋友兮慕節義於古人豈
富貴之足志兮冀斯文之可鳴帶長鋏而峩冠兮鏘佩
玉而琚瓊紉蘭蓀之香潔兮服蕙茝之芳馨紛吾既襲
此衆美兮胡敢自謂之脩能誤姓名之上達兮珥史筆
於彤庭侍穆穆之清光兮聞玉音之丁寧入則陪國論
於青瑣兮出則扈屬車之清塵惟丘山之恩厚兮何涓
埃之報輕悼姦邪之亂政兮汨正理而不明竊懷憤而
鬱結兮每欲叩龍墀而力争惟本朝之寬大兮非有鼎
鑊斧鉞之刑何羣公之噤嘿兮咸卷舌而吞聲因積水
之告災兮爰奏疏而上陳庶一言之悟主兮迴天照之
明明朝抗章而夕貶兮白日不諒予之精誠徒孤忠之
耿耿兮任萍梗之飄零絶江淮而歷浙兮割深愛於親
庭陟閩山之險阻兮予隻影之伶俜泛吾舟兮建溪弭
吾節兮劔浦會計當兮委吏偷燕閑兮筦庫蓺蘭蕙兮
九畹植松竹兮百畆餐秋菊兮落英飲木蘭兮墜露朝
吾遊兮翰墨之林夕吾戲兮圖書之府道既不可以行
於今兮質聖賢於往古嘉溪山之秀絶兮聊逍遥以容
與眺翠嶺兮泛清流桂為檝兮蘭為舟有觴詠兮自適
樂天命兮何憂悼屈原之沈汨兮悲賈誼之不脩笑退
之之戚嗟兮憫德裕之窮愁惟君子之出處兮貴體道
以周流自任以天下之重兮何一巳之為謀用則行而
舍則藏兮又何必殺身而怨尤惟蓋棺兮事始定聊康
強兮保天性歲寒不失其青青兮惟松栢之獨正信吾
道以優游兮始居易以俟命亂曰巳矣乎莫我知也浮
雲蔽日兮虹蜺晝明霜露降此芳草兮百鳥寂而無聲
恐美人之遲暮兮歲遒盡而崢嶸側身西望而歎息兮
心鬱結而不平心鬱結兮何為道既不可以散兮斂而
歸之惟静惟正兮其殆庶幾吾方將與造物者為人兮
又安能蹠咸彭之所遺
秋色賦(并序)
潘岳賦秋興劉禹錫歐陽永叔賦秋聲玉局賦秋陽
予來閩中七八月之交霖雨乍晴始見秋色因援毫
以賦之以秋色名篇其辭曰
宿雨初霽大火西流涼生暑退物華始秋李子與客登
凝翠之閣遊泛碧之齋覽谿山之勝槩嗟草木之變衰
天高氣清迥無纖埃月出夜凉孤光滿懷李子慨然顧
謂客曰此古之所謂秋色也客曰願先生賦之李子曰
唯唯少隂用事金王火囚天地始肅萬物以收故其見
於氣者寂寞憭慓泬寥蕭瑟薄寒中人愴怳悽惻託物
賦象是為秋色悲哉秋之為色也漠兮無形肅兮無聲
非赤非白非黃非青爽氣無朕潜來滿盈窅窅悠悠奪
人目精爾乃桂影扶疎冰輪皎潔澹然如水皓然如雪
風露凄凉星河明滅冷浸空庭蛩螿韻咽此秋色之在
月也夜氣既除清晴晝宣掃去氛祲静無雲煙萬里凝
碧穹隆虛圓蒼茫杳靄不可殫言此秋色之在天也蒲
柳先衰梧桐早脫飄零委落色瘁香歇惟蘭菊之芬芳
與松筠之茂密露冷風高不改其節此秋色之在草木
也水落石出境寂雲閒清波如席遠峯如鬟煙林映帶
浦嶼廻環優哉游哉吾方自適於其間此秋色之在溪
山也客曰美則美矣願先生少進之李子曰隂陽相摩
日星爭騖孰主張是春與秋兮代序彼春之色一氣藏
兮下騰上降品物昌兮韶光駘蕩百卉芳兮譬猶美女
耀新粧兮被服纖麗繡襦裳兮温然可親象姬姜兮彼
秋之色一氣清兮天地揫歛萬寳成兮風霜高潔兆嚴
凝兮譬猶烈女懷幽貞兮鉛華不御體端誠兮肅然可
敬有典刑兮春之色近乎令而秋之色近乎介是以君
子惟秋是貴或感其聲或悲其氣鋪張比興曲盡其態
從而賦之於是乎在客曰美則美矣願先生少進之李
子曰秋金氣也天地之所以肅殺也其猶介胄之士凜
然有不可犯之色者耶秋義氣也天地之所以閉固也
其猶節槩之士毅然有不可奪之色者耶秋日烈烈其
朝廷之士骨骾之臣正色以率下者耶秋霜言言其忠
義之士社稷之臣厲色以赴難者耶灑然蕭然猶山林
高蹈之士恬澹寂寞有無求之色也睟然儼然猶盛德
之士正容悟物有不可親疎之色也若夫廣大清明不
言而令行無為而物成則若黼座當陽顒顒昂昂朝廷
正而天下治刑政脩而中國強所謂天子穆穆而凄然
似秋者其幾是歟客曰至矣盡矣不可以有加矣請辭
而退
續遠遊賦(并序)
屈原作遠遊章句文采瓌麗於騷辭中最為有理致
者予方以金仙氏之書灑濯其心慨然思往見之作
續遠遊賦以寓意焉其辭曰
悲塵寰之喧卑兮願遠遊以自適恍形止而心馳兮託
夢魂而有得漠虛靜以無為兮絶氛埃而奔逸登泰山
以小天下兮望滄溟而笑河伯走蒼梧於南荒兮過崆
峒於西極忽神馬而尻輿兮歷萬里而一息曾不足以
慊吾之志兮將往遊於廣漠之國會萬期於須臾兮步
八紘於咫尺觀天地之所以浮沈兮究日月之所以出
入爰整吾御兮駕言西之左王良而右伯樂兮服山子
而驂盜驪陟閬苑於崑崙兮見王母於瑶池聽白雲黃
竹之歌兮不勝其悲迴車朅來兮巡海之涯聞海中之
神山兮有方丈與蓬萊六鼇舉首以迭戴兮仙聖飛騰
而往來泛陵波之巨航兮操五種以自隨風輒引舟而
不可到兮怊惝怳而傷懷乘風御氣兮造夫天關抵營
室歷閣道兮是為紫微之垣執招搖步瑶光兮瞻太一
肅鈎陳乎帝傍玉女投壺而笑兮雷電砉以騰奔虎豹
守關而不可入兮雖欲自達而亡因悵吾將誰適從兮
其惟西方之聖人嚴清净之佛土兮闢廣大之法門目
淨脩廣如青蓮兮舌相廣長而無不聞以一音而演說
兮普滋發於諸根寳樹森以行列兮天華散而繽紛菩
薩聲聞環以圍繞兮天龍八部儼以威神倏一念而往
詣兮稽首禮足而欽承俾化人以導予兮遊華藏於無
垠從一佛國至一佛國兮若河沙與微塵咸廣博而嚴
净兮羌難得而備云迴視五濁惡世之衆生兮若一器
之聚蚊怳驚悟而永歎兮何所夢之明明覽六合而遊
十方兮曾弗離乎一身惟兹方寸兮廓然無際含容大
千兮山河大地用之以小兮始有分齊如以大海納於
蹄涔兮如以毒藥置於寳器捨無價之寳珠兮競錐刀
之末利棄瀛渤之全潮兮認浮漚之微體蠻觸國於蝸
角兮時相與戰而流血千里南柯夢於蟻穴兮黃粱未
熟而榮華一世彼區區之利害兮亦與此而何異惟返
觀而照寂兮廓靈府於無外泯六鑿於天遊兮其孰能
以芥蔕由發心以證道兮可一超而已至吾方從事於
斯兮等浮生於一戲
迷樓賦(并序)
煬帝作迷樓於江都鐘鼓嬪嬙不移而具迄今舊址
存焉因讀杜牧之阿房宫賦感其事作賦以弔之其
辭曰
隋室方隆削平萬國侈心一開弗安厥宅鑿為汴渠導
河之流曲折千里放於淮陬鳳蓋霓旌錦帆龍舟决意
東幸江都是遊窮奢肆欲乃建迷樓維樓之制衆巧所
聚凌烟摘星飛雲宿霧玉柱金楹千門萬戶複道連綿
洞房迴互翠華戾止杳不知其何所於是選夫燕趙之
女吳越之姬明眸皓齒豐頰秀眉娥媌曼睩窈窕融怡
被阿錫曳齊紈粉白黛綠鳴珮鏘環者充牣乎其間列
筍簴羅鐘鼓吐清歌呈妙舞以樂之桃李妍芳耀新粧
也蕙蘭芬馥泛天香也雲舒霞卷繡袿裳也燕語鶯啼
舌笙簧也振木飛塵歌聲揚也迴風流雪舞袖翔也雷
霆間作金奏鏘也日日薦玉食旦旦獻玉衣隨意所往
恩幸則移晝夜寒暑高下東西漠然不分茫然不知矧
羣臣之賢否庶政之是非生民之利病天下之安危盜
賊斥乎寰宇鋒鏑及乎宫闈身死人手雖悔可追嗚呼
噫嘻方其虜陳後主戮張麗華誅三佞人以謝天下一
何壯也及其師喪遼東禍肇玄感荒淫不返卒以弑殞
又何憊也蕪城之側故址猶存狐兔之所窟穴鼪鼯之
所吟呻霜露梗莽風凄日曛過而覽者莫不躊躇而悲
辛與夫瓊室喪夏鹿臺亡商吳之姑蘇秦之阿房足以
致亂於當年而垂戒於萬世者蓋同出於一轍也我作
斯賦以弔千古之非而為後來者說也
江上愁心賦
我歸自南兮涉千里之長江蘭舟桂檝兮泛煙水之湯
湯波平風軟兮若枕席之徜徉忽長飈之暴作兮巨浪
駭以騰驤聲殷殷以雷動兮濤渺渺以雲翔天地馺以
迴薄兮峯巒岌以低昂舟人惴慄而不敢進兮依浦漵
而深藏紛雨雪之交集兮知極隂之變陽俄雲霧之廓
清兮升杲日於東方望列岫之參差兮辨遠樹之微茫
橫中流而弔古兮憑此江以為阻不修德而恃險兮咸
奔亡而係虜彼六朝之三百年兮竟江山之誰主歷隋
唐而混一兮迄五季而割據惟真人之龍翔兮削僭亂
而奠區宇漠然但見山高而水清兮垂二百年不復識
旗幟而聞金鼓巨盜乘間以竊發兮意欲窺東南而負
固煩王師之出征兮戈甲照於江渚舉太山以壓卵兮
何孤雛與腐鼠顧生靈之不幸兮一時困於豺虎吾家
亦避寇而遠適兮方旅泊於異土念親年之已高兮嗟
幼稚之誰撫幸歸程之不遠兮悵風濤之齟齬方弔往
而傷今兮獨抑鬱其誰語惟江上之愁心兮結長悲於
萬古
梅花賦(并序)
皮日休稱宋廣平之為人疑其鐵心石腸及觀所著
梅花賦清便富豔得南朝徐庾體然廣平之賦今闕
不傳予謂梅花非特占百卉之先其標格清高殆非
餘花所及辭語形容尤難為工因極思以為之賦補
廣平之闕云其辭曰
固隂沍寒草木凍枯惟兹梅之異品得和氣而早蘇爾
乃結根蟠據擢幹横斜發青枝於宿枿未綠葉而先葩
素英剪玉輕蘂捶金絳蠟為萼紫檀為心藟方苞而露
重梢半裊而雲深凌霜霰於殘臘帶煙雨於疎林漏江
南之春信折贈遠於知音此梅花之大略也若夫含芳
雪徑擢秀煙邨亞竹籬而絢彩映柴扉而斷魂暗香浮
動雖遠猶聞正如梅仙隠居吳門豐肌瑩白嬌額塗黃
俯清谿而弄影耿寒月而飄香嬌困無力嫣然欲狂又
如梅妃臨鏡嚴粧吸風飲露綽約嬋娟肌膚冰雪秀色
可憐姑射神人御氣登仙絳襦素裳步搖之冠璀璨的
皪光彩爗然瑶臺玉姬謫墮人間半開半合非默非言
温伯雪子目擊道存或俯或仰匪笑匪怒東郭順子正
容物悟惟標格之獨高故衆美之咸具下視羣芳不足
比數桃李遜嫮梨杏推妍玫瑰包羞芍藥厚顔相彼百
花孰敢爭先鶯語方蟄蜂蝶未喧獨步早春自全其天
至於功用已周斂華就質落英飄零結成青實鍾曲直
之真味得東方之正色傅說資之以和羹曹公望之以
止渴用其材可以為棟梁採為藥可以蠲煩熱又非衆
果之所能髣髴也爰有幽人卜居梁谿蓺松菊於三徑
樹蘭蕙之百畦丹桂團團綠竹猗猗植兹梅於其間庶
歲寒之相依嗅花嚼實侑此一巵頹然而醉不知天地
之高卑豈特泉石膏肓煙霞痼疾殆所謂未能忘情如
草木聊託物以娛嬉者乎
梁谿集卷二
