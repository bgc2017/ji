梁谿集卷五十宋李綱撰
表劄奏議十一(親征行營司劄子御筆批荅附)
奏知防守酸棗門并乞分遣執政官分巡四壁守
禦劄子
奏知酸棗門守禦捍退賊馬劄子
奏知再遣王師古等兵會合何灌兵出戰劄子
乞給賞將士劄子
奏知已遣王師古出援張撝勾收召募人馬劄
子
奏知造橋利害劄子
奏知种師道等兵馬劄子
乞种師道聽節制劄子
奏知城上守禦器具有未備處劄子
乞措置防護汴河斗門及引水入濠劄子
乞内外兵馬並聽節制劄子
親筆宣諭城外軍馬聽宣撫司節制
乞中軍人馬於殿前班教場教閱劄子
奏知放入何灌人馬許孝烈等駐泊去處劄子
奏知捉到活人等押赴种師道劄子
奏知定廂禁軍食錢劄子
奏知所統五軍分隸無復移易劄子
奏知感寒在假服藥劄子
乞用暖轎至閤門劄子
親筆宣諭策應姚平仲三首
乞免策應姚平仲劄子
乞种師道同出策應劄子
乞應副長入祇候人馬劄子
親筆宣諭不得交兵
罷尚書右丞待罪劄子
奏知防守酸棗門并乞分遣執政官分巡四壁
守禦劄子
臣適來已到新酸棗門躬率將士防守探得北賊已約
三四百人過城壕内作過今已號令城上見嚴備守禦
外即時劄付何灌張撝引兩頭項人馬前來掩殺合具
奏知仍乞分遣執政官分巡守禦
御筆
執政上城恐防行遣號令已差蔡懋提舉自可巡城
分官守禦
奏知酸棗門守禦捍退賊馬劄子
臣見在酸棗門城上同盧端措置守禦及催督張撝何
灌王師古等接戰賊兵退屈勢必萬全不煩聖慮所乞
差宰執分守壁壘慮驚東擊西事體不細臣切望留
神所有劉延慶西壁闕人已差人應副去訖謹具奏
知
御筆
公忠略之志朕記於心更切詢問曾經邊塞人悉心
體國分布防守存恤撫勞若賊兵退遁異等奬擢
奏知再遣王師古等兵會合何灌兵出戰劄子
臣探得張撝人馬已到陳橋門外轉城淹殺賊兵其先
在酸棗門下作過番賊漸已過壕潰散臣再遣王師古
王何等兵自萬勝門出會合何灌兵同共掩殺謹具奏
知
御筆
訪聞何灌已身死未知兵馬差甚人統領已批付三
省密院疾速照會施行如王師古王何可差即便差
充
乞給賞將士劄子
臣見在酸棗門分守京城北壁賊兵漸退將士多重傷
乞賜降下銀椀綵絹給賞并於南北酒庫等處支酒付
軍前使用謹具奏知
御筆
酒已支四百瓶銀椀共二百隻量功支賞公更悉心
捍禦朕皆知之李綱傳御筆内藏庫支綵絹無支絹
一千疋
奏知已遣王師古出援張撝勾引召募人馬劄
子
臣奉聖旨分兵出援張撝等軍馬今來已遣王師古外
全闕人兵契勘李彌大已充參謀所有提舉前後中軍
召募到人馬已有器甲除已一面勾取赴本司外合具
奏知伏乞更賜處分施行
御筆
依奏
奏知造橋利害劄子
臣見同蔡懋監視造橋已差人兵防護臣愚竊謂橋成
賊馬寅夜或有衝突恐非力所能制深屬不便渡栰雖
稍遲極為得策更望聖慈詳酌施行
御筆
若不作橋金國愈疑可用枋或板作橋日晚權時徹
去庶得稍便如可施行奏來
多用甲兵強弩斬馬刀李綱日逐專在彼措置照管
或弔橋甚善
奏知种師道等兵馬劄子
臣適得种師道奏狀四封謹遣投進詢來人云師道所
統兵馬約二萬餘人大半係騎兵皆有器甲士皆勇銳
雖師道令歇亦皆不肯星夜前來繼有陳開姚平仲及
他頭項兵共約十萬餘人臣已將差到人犒設及發文
字與師道傳諭聖意訖合具奏知
御筆
可間道催天下兵不可不密言語文字亦不可不慎
恐為金人所獲更令种師道勾集陜西未來者將官
人馬
乞种師道聽節制劄子
臣契勘种師道所統西兵將至闕下兵家以節制為重
節制不立雖以李光弼郭子儀為帥亦有相州之潰今
來种師道所統兵到日欲乞特降睿旨聽臣節制庶幾
不至誤事
御筆
种師道宿將善於兵職位甚高難受卿節制作同官
替曹矇可也曹矇戚里豈識兵事奏來付李綱
奏知城上守禦器具有未備處劄子
臣今日依稟聖旨在新鄭門應副姚平仲下人馬器甲
急逐在軍已請器甲津般到新鄭門約計八十餘副據
姚平仲稱得旨巡視西北城壁回至新鄭門已日晚乞
來早交割臣已委官在門下管押訖并據姚平仲稱東
西水門須用排扠木以防賊馬及城上守禦器具北之
邊城有未備處臣已逐一劄下京城所依應施行去訖
合具奏知
御筆
卿竭力徇國朕甚嘉之中心不忘金人多詐姦謀不
淺切在審詳行之
乞措置防護汴河斗門及引水入壕劄子
臣伏奉御批送到劄子為壕河水勢陡落見有人涉水
過往寅夜不便令多差人守禦臣已劄下四壁疾速依
應施行契勘汴河水涸今已累日慮被賊人開决斗門
欲遣將兵防護汴河堤岸司官吏前去相度收斗門水
并南有蔡河西有金明池水櫃金水河皆可引水入壕
增助水勢欲乞指揮都大提舉汴河堤岸司同共相度
疾速措置施行謹具奏知
御筆
依奏同陳良弼評議如可以施行即疾速措置
乞内外兵馬并聽節制劄子
臣昨日申時聞馬忠承樞密院指揮移塞入壕披城屯
泊事屬非便臣即時劄下馬忠依舊於元劄塞處不得
移動今准内降御批依舊令劄塞施行訖奏來急速不
得時刻注滯臣已再行下馬忠遵依聖旨施行去訖契
勘臣屢奉聖旨專令掌兵馬事應係内外統制兵馬并
令聽臣節制軍政方一欲乞降睿旨付三省樞密院今
後有指揮應千兵馬事并先關送行營使司相度施行
庶幾不敢誤事謹錄奏聞取進止
御筆
城内兵馬聽李綱節制城外兵馬别差人
親筆宣諭城外兵馬聽宣撫司節制
應城外軍馬統制統領官已下並聽宣撫司節制不
得侵紊付李綱知委奏
乞中軍人馬於殿前班教場教閱劄子
臣契勘中軍統制人馬見在殿前司駐泊緣殿前司窄
狹難以教閱欲乞時暫權於殿前班教場内教閱一日
犒設訖依舊於殿前司駐泊伏望特降指揮取進止
御筆
依奏
奏知放入何灌人馬許孝烈等駐泊去處劄子
臣早來已具奏知何灌人馬暴露日久欲乞來日相度
開門放入臣已差下統制官王師古交割統領其許孝
烈郭淵臣即不知御前已差兼不知本人見今駐泊去
處更指揮元承受官司催捉施行謹具奏聞
御筆
一面審詳施行
奏知將捉到活人等押赴种師道劄子
臣伏奉御批令臣將捉到活人及走還漢人押赴种師
道訖奏臣已依稟聖旨將夜來李構押到走還漢人趙
寅押赴种師道處外合具奏知
御筆
更押數人前去
奏知定廂禁軍食錢劄子
臣伏奉御批措置廂禁軍米事臣契勘城守糧食最為
大事見在米粟有限運漕未通支俵數目太多又有食
錢實為僥冒臣欲乞禁軍并支二升半廂軍二升其食
錢諸處申請數目不等見行勘會亦乞措置務均一謹
具奏知如合聖意乞降付臣施行
御筆
恐減之生事卿更&KR0836;思施行
奏知所統五軍分隸無復移易劄子
臣伏奉御批令臣措置兵事整齪軍馬臣竊仰陛下威
斷神武出於天縱戡定大難定克有成而臣猥以常材
方艱難中謬當重任敢不率勵將士以死報國仰答恩
遇臣所統左右前後中軍分隸已定乞降處分無復移
易謹具奏知
御筆
更不移准此
奏知感寒在假服藥劄子
臣今月三十日早朝退忽感寒氣發熱頭昏見今服藥
欲望聖慈許免來日早朝取進止
御筆
莫要醫官否將息早出參時方多事全賴執政可否
相濟當體此意
乞用暖轎至閤門劄子
臣伏奉御批撫問令臣將息早出參者臣仰戴聖恩不
勝感涕重念臣自軍興以來夙夜盡瘁靡遑食息衝冒
風寒見今在行營司用本司醫官看治臣曉夕稍可支
梧欲望聖慈特許臣用暖轎至閤門外不以時入對取
進止
御筆
依奏
親筆宣諭三首
宣諭只今策應姚平仲
李綱只今前去策應姚平仲不管少有違滯
宣諭押人出門策應
仰李綱只今押人出門策應
宣諭姚平仲已出兵
姚平仲已出兵仰李綱疾速盡數發人馬前去策應
隨宜措置如敢違滯當行軍令
乞免策應姚平仲劄子
臣伏奉御筆令將帶本司人馬出城策應姚平仲臣契
勘近者福寧殿議用兵事期以二月六日且候姚古种
師中到今來姚平仲舉事臣不預知諸軍人馬整齪未
畢兼臣見以感寒發熱在假就行營司將理委是難以
前去伏望聖慈特降睿旨免臣策應取進止
御筆
李綱須管火急前去策應取軍令狀奏
乞种師道同出城策應劄子
臣伏奉御批令臣策應姚平仲臣敢不力疾仰報陛下
委遇之意緣陜西諸路及四方勤王之師并係受种師
道節制乞降聖旨令种師道與臣同出城庶幾緩急之
際可以策應謹具奏知臣相度本司人馬當出城北占
據形勢一則策應姚平仲二則護衞都城臣已指揮勾
集中軍左右人馬赴封丘門聽候使喚欲乞降付新舊
封丘門鎖匙
御筆
种師道自别一項係前鋒出戰難以同共卿等只作
後軍策應可疾速施行不得輕動與諸將審而决之
大功只在今夕來早矣首尾卿贊而成天人必助之
乞應付長入祗候人馬劄子
臣已到封丘門伺候左右中軍人馬齊足出城近壕差
到長入祇候四十八人並未有馬欲乞降旨於本班中
選擇應副謹具奏知細紙甲乞降付十副
御筆
一面於合屬處作聖旨取急速
親筆宣諭不得交兵
李綱等見統制兵馬為有計議使人在此未可交兵
應城外諸處兵馬依此不得交兵李綱切依此不可
少有違誤大事
罷尚書右丞待罪
右臣今月初三日准東上閤門關報三省樞密院同奉
聖旨罷臣尚書右丞行營使交割與蔡懋臣已即時罷
任交割訖見今在浴室院待罪臣不勝惶懼戰越之至
謹具奏聞
御筆
不須待罪安慮
梁谿集卷五十
