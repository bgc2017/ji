梁谿集卷五十九宋李綱撰
表劄奏議二十一
十議下
議戰議守
議本政議貴成
議修德
議戰
臣聞天生五材民並用之闕一不可誰能去兵故黃帝
伐蚩尤於涿鹿之野堯伐叢支胥敖舜伐三苗禹伐共
工湯伐有夏文王伐崇武王伐商皆綴甲厲兵效勝於
戰陣之間夫五帝三王豈不欲坐致治安哉顧其勢有
所不能故必以戰續之寬則兩軍相攻迫則杖戟相撞
然後可以建大功而定禍亂是故兵勝於外義強於内
威立於上民服於下欲錯國於尊強者非兵不可也本
朝藝祖太宗削平僣亂混一區宇用兵不過十萬人而
天下承平垂二百年夷狄賓服外患不興豪俊銷亡内
難不作治既極矣兵亦隨廢至於近年有養兵之費無
訓兵之法有蓄兵之名無用兵之實軍政大壞金人因
之得以陵侮中國而致靖康之禍則兵制久廢之過也
夫秦晉齊魏韓趙皆天下勁兵之地也古之為國者得
其一則足以戰勝而霸諸侯今國家兼有之而每與金
人戰望風輙潰不能取勝則積威約之漸也方今當京
邑殘破二聖播遷之後國勢益弱士氣益衰而欲遽與
之戰正猶病人氣體未復而欲與壯士鬭必不可也昔
周用鄉遂之兵而出無不勝漢用羽林孤兒七郡良家
子而制服四夷唐用府衛之兵而威振天下齊用管仲
之法而九合諸侯秦用商鞅之令而卒併六國然則有
天下國家者強兵戰勝之術槩可覩矣為今之計莫若
法鄉遂府衛之制而寓兵于農法羽林孤兒七郡良家
子而參以募兵改法更令信賞必罰以壯國威以養士
氣使之有勇而知方然後兵乃可用也昔句踐有會稽
之恥欲用其民而五年休養五年訓練卒以報吳今天
下之廣生齒之庶休養訓練當以三年為期則戰可以
得志矣惟國家承平之久文事太勝士以武弁為羞而
學者以談兵為恥至於戰卒賤辱之甚無以比者正當
趨時之變以武為先能言兵者稍褒崇之置武功爵益
養死士有以得其心而作其氣則戰勝於一日之間有
不難也伏惟陛下留神幸察
議守
臣聞居於山者必高垣墻固柴栅以虞虎狼之害居於
野者必盛僮僕勵甲兵以防盜賊之患夫金人虎狼盜
賊也曾不過為防虞之計而裂地厚賂以予之譬猶割
肉以啖虎狼而欲止其摶噬出財幣畀盜賊而欲止其
侵陵豈可得哉臣所謂三年然後為可用者謂大舉以
報今日之恥也至於守備則自今以往當日為虞害防
患之計不可暫輟夫金人既已得其所欲挾二聖卷六
宫而北之矣逼脅邦昌使僣偽號其意亦豈果在邦昌
哉特迫於時月不得不歸知天下之戴趙氏必將有主
而陛下總兵於外必為臣民之所推故留此以為中國
釁端其意不難知也語曰鞭雖長不及馬腹夫以四方
萬里之遠而金人欲以力經營之故其力之所及者靡
不悉取而其力之所未及者留釁以為異日之圖此必
至之理也為今日守備之策當以河北河東之地建藩
鎮立豪傑使自為守朝廷量以兵力援之而於㳂河㳂
淮㳂江置帥府要郡以控扼修城池備器械屯兵聚糧
堅壁清野教車戰以禦其奔衝習水戰以擊其濟渡使
進無所掠退不得歸則其勢必不敢深入至於陵邊隅
破城邑則不能保其必無也但能備禦今冬不至越軼
使國勢漸定人心稍安則自此得益修軍政吾無患矣
臣愚料之金人秋冬之交决須再來仍分為兩道由河
東來者自京西以擾關中與夏人連謀欲窺陜川由河
北來者自京東以擾淮南與高麗連謀欲窺江浙則京
西陜右京東淮南不可不為之防當擇大帥屯重兵以
經略之譬猶治病當視脉息察邪氣之所入預遏絶之
不然待其既至而後治則無及已惟陛下熟計而早察
議本政
臣竊以朝廷天下之本也政事法度於是乎出故中書
進擬門下審駮尚書奉行皆所以宣布天子之命令使
四方稟承焉政出於一則朝廷尊而天下安政出於二
三則朝廷卑而天下危天下之安危係於朝廷之尊卑
而朝廷之尊卑係於宰相之賢否與夫人主聽任之重
輕其可忽乎唐至文宗之朝可謂衰弱矣武宗既立得
一李德裕相之而威令遂振何哉德裕知所本故也其
初為相即上言曰宰相非其人當亟廢罷至天下之政
則不可不歸中書武宗聽之號令紀綱咸自已出故能
削平僣偽號為中興然則艱難多事之秋所以出政者
尤不可以不一也自崇觀以來政出多門閹宦恩倖女
謁皆得以干與朝政所謂宰相者保身固寵不敢以為
言遂失其職法度廢弛馴致靖康之禍非一朝一夕之
積也臣愚誠願陛下深思天下安危之本察德裕之言
而法武宗之任監崇觀之失以刷靖康之大恥宗社生
靈不勝幸甚
議責成
臣竊以廢覈實之政捨久任之法而欲事功之成雖堯
舜有所不能故唐虞之際三載考績三考黜陟幽明以
鯀治水至於九載績用弗成然後竄殛加焉此所以允
釐百工而庶績咸熙也今以州縣之間任一官效一職
者數改易之猶不足以為治况於朝廷之上艱難多故
之秋而欲收功於旬月之間哉以靖康一歲中考之宰
相易者七人自知樞密院事至簽書樞密院易者二十
餘人宣撫制置使副易者十五人進退將帥大臣未有
如是之速者是以措置施設議論取捨人各不同先後
舛逆首尾衡決紛然無所適從至其甚也大臣莫肯任
事而坐觀勝負者攘臂於其間反為得策故其禍變不
可勝道且以金人觀之自用兵以來其謀議任用之人
亦嘗有所改易否乎所謂黏罕斡离不者皆握兵十餘
年其威信足以用其衆而吾以驟進亟罷之將帥大臣
當之宜乎不能取勝也譬猶奕者置棋不定不足以勝
敵况於用人不知信任之道而欲撥亂反正以捍大患
以圖中興豈可得哉伏望陛下於選任將帥大臣之際
精加考擇得其人則久任而責成功勿為細故之所搖
勿為小人之所間則天下之事庶乎可為也
議修德
臣聞昔有夏先后方懋厥德罔有天災山川鬼神亦莫
不寧暨鳥獸魚鱉咸若而伊尹之穪商則曰非天私我
有商惟天佑于一德非商求于下民惟民歸于一德帝
王之所以為神民萬物主者仰以動天俯以感民非德
何以哉方今國家新罹夷狄之禍百度多廢四方未寧
乃天意民心去就之際伏望陛下日新盛德以感動之
體堯之仁以覆民躬舜之智以察物卑宫室菲飲食以
法大禹之儉遠聲色遺貨利以法成湯之明至于日昃
不遑暇食如文王之憂勤一怒而安天下之民如武王
之果毅豁達大度同漢高祖之用人聽言如流同唐太
宗之納諫勿以小善為無益而弗為勿以小累為無傷
而弗去日慎一日新而又新思宗社之危而不忘之
於寤寐念父兄之辱而欲見之於羹墻出於至誠悠久
不息則天意民心自然感動以圖中興有不難也書曰
皇天無親惟德是輔又曰民罔常懷懷于有仁傳曰應
天以實不以文動人以行不以言臣願陛下特留聖意
天下不勝幸甚
梁谿集卷五十九
