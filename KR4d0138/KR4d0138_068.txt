梁谿集卷六十八宋李綱撰
表劄奏議三十
乞令韓世忠統率兵將前去廣東招捕曹成奏
狀
經過邵武軍乞往祖塋展省奏狀
乞差辛企宗軍馬奏狀
乞令韓世宗摘那軍馬量帶輕齎前去招捕曹
成奏狀
再乞差辛企宗等軍馬奉狀
乞令岳飛且在潭州駐劄仍乞撥還韓京等軍
馬奏狀
乞令韓世忠統率兵將前去廣東招捕曹成奏狀
准樞密院五月二日劄子樞密院奏勘會據探報曹成
賊馬占據賀州侵犯昭連州界作過已降指揮令岳飛
取徑路前去廣南併力追襲近約程宣撫司人馬已到
湖南閏四月二十四日又降指揮令宣撫司斟量賊勢
如岳飛孤軍難以破賊即疾速分撥人馬前去策應務
𠞰除净盡保全二廣仍劄與李某疾速由廣東前去保
護本路及令宣撫司期約廣西許中起發本路軍兵峒
丁等併力會合掩殺去訖續據宣撫司申明廣南東西
係李某路分未委合與不合措置已劄下本司自合不
拘路分依已降指揮節制諸軍量度賊勢遣發軍馬竭
力措置外三省樞密院同奉聖旨曹成係在湖南作過
走透入廣東西路其本路宣撫司自合襲逐討殺與李
某協力同共措置劄與李某孟庾韓世忠照會令劄送
荆湖廣南路宣撫使李觀文照會仍依已降指揮疾速
由廣東前去保護本路仍具已起發日時申樞密院須
至奏聞者
右臣契勘見遵奉聖旨將帶任仕安所部軍馬前去之
任取道廣東撫定州縣已於五月六日起離福州經過
南劔州見今已入邵武軍界近據廣東經略安撫使林
遹申曹成攻破賀州侵犯廣東州縣有願就招撫之意
臣本司已差官齎朝廷降到勅榜黃旗金字牌等前去
委自帥漕兩司相度事勢施行緣賊情狡獪屢服屢叛
不可信仗非得重兵臨之决難制御巳累具奏聞乞降
指揮令福建江西荆湖宣撫使司分撥兵將不拘路分
前去招捕又累論奏乞令韓世忠親統大兵自南雄英
韶前去廣州以來與臣同共措置庶幾可以保全兩路
未奉回降指揮今准樞密院劄子備遞到前項聖旨指
揮與臣奏請之意事體相合仰見睿明照燭萬里之外
神心經畫動合機會天下不勝幸甚除已備錄關送福
建江西荆湖宣撫司差撥兵將同共措置施行外勘會
曹成賊馬萬數浩瀚能戰之兵不下三萬人係是朝廷
劄到之數見今惟有岳飛一項軍馬約一萬餘人前去
襲逐約度已到近地今來福建江西荆湖宣撫司所差
兵將須得一二萬人更會合許中諸頭項軍馬方能與
之力敵又須得韓世忠親自統率前去乃有决勝之理
竊慮福建江西荆湖宣撫司差撥兵將不多及韓世忠
非奉聖旨指揮不敢躬親前去二廣伏望聖慈檢會臣
累奏事理更賜詳酌特降睿旨施行
小貼子
契勘今來福建江西荆湖宣撫司發兵應援廣東如
係韓世忠親行合與臣同共措置外如只差撥兵將
自合隨逐前去聽臣節制庶幾號令歸一不致誤事
伏望聖慈特降處分施行
經過邵武軍乞往祖塋展省奏狀
右臣遵奉聖旨將帶任仕安所部人馬前去廣東撫定
州縣今月二十五日已入邵武軍界緣臣昨起離撫州
日將一行軍兵輜重器甲盡用溪船装載住邵武軍以
免山路﨑嶇般挈之勞今到邵武軍却合差撥人夫措
置出陸又有本軍老小約計二千餘人欲自邵武軍分
撥由汀州路往潮州安泊亦合擘劵差官部轄前去須
留三五日方得辦集契勘邵武軍係臣鄉里有祖塋去
城七里久不展省臣已一面措置輜重器甲為陸行計
分撥老小往潮州外量帶人從前去祖塋展省並不相
妨亦無分外畱滯日數緣臣見統軍馬合具奏知
小貼子
臣契勘自邵武軍由江西路與孟庾韓世忠商議同
共措置及一就將帶分撥人兵前去廣東更無留滯
去處惟是去行在益遠日望朝廷回降指揮深慮傳
逓及專差人道路稽遲所有乞用金字牌降下事件
伏望聖慈照察特降指揮
乞差辛企宗等軍馬奏狀
今月二十九日准樞密院劄子勘會曹成侵犯廣南作
過其廣西見有許中躬親提兵在本路界首把截湖南
孟庾韓世忠岳飛大兵襲逐追捕惟廣南軍馬單弱竊
慮逼逐侵擾事不可緩五月十八日奉聖旨令李某依
已降指揮疾速往廣東置司捍寇候孟庾韓世忠撫定
羣盗訖前去潭州之任臣已依禀聖旨指揮前去廣東
措置保護須至奏聞者
右臣契勘昨准尚書省劄子勘會李某前任宰臣已降
指揮除荆湖廣南路宣撫使兼知潭州其合申請畫一
事件若候條具到來竊慮道路遼遠却致後時四月七
日三省同奉聖旨應干合行事件並依吕頥浩昨任江
東安撫大使日所得畫一指揮施行内一項許踏逐差
兵二萬人臣已遵依聖旨指揮施行踏逐辛企宗閻皋
朱師閔郝晸李山等逐頭項人兵約計八千餘人已具
奏聞外近又具奏乞抽差劉洪道下顔孝恭一項人兵
及乞逐急於江西安撫大使下摘那數項軍馬應副隨
逐臣前去廣東措置招捕曹成賊馬保全三廣並未奉
回降指揮今准御前金字牌遞到樞密院劄子許撥還
統領官馬准下兵七百餘人外其餘所乞軍馬並未蒙
差撥竊慮朝廷係與畫一事件一道即同降下入尋常
急遞是致未曾被受今得旨催促前去廣東捍禦曹成
只據目下所有人兵共計二千七百餘人委是兵力單
弱何以挫遏十餘萬衆賊馬之鋒非得所乞軍馬齊集
實難虛受重責契勘臣所乞兵馬除朱師閔巳回行在
外其餘辛企宗閻皋李山郝晸顔孝恭等兵皆在江西
建昌軍虔吉州如蒙朝廷應副用金字牌降下指揮使
臣得以因行勾抽將帶前去廣東使喚勒成部伍軍容
稍整庶幾遠方知朝廷所以遣臣之意曹成或可望風
招納事繫國體非臣敢私伏望聖慈速降睿旨檢會臣
累奏踏逐乞兵因依特賜矜允施行臣見自邵武軍起
發建昌軍撫州以來聽候指揮
小貼子
契勘臣畫一内元乞辛企宗下兵計四千人近聞在
路逃散所存不多緣企宗怯懦不能用衆致其下人
兵多懷憤怨閻皋下兵元約一千五百餘人閻皋得
罪已為宣撫司分撥李山下兵元約一千人今聞只
有六七百人見在虔州其李山係委棄邵武軍擅走
出江西界之人上項三項軍馬如蒙朝廷撥付臣使
喚並合别擇統制官將領前去所有郝晸顔孝恭等
兵皆祇及五六百人聞亦見為宣撫司勾在吉州緣
逐項兵本非福建江西荆湖宣撫司元將帶之數所
以臣敢踏逐奏乞差撥如蒙朝廷盡行應副亦不過
得三五千人乞依前奏於江西安撫大使下摘那凑
足數庶幾可濟目前之急合具奏知
臣契勘福建江西荆湖宣撫司與臣本司名號旣同
責任亦等而兵力事體夐然遼絶臣目今所得兵曾
不及其一統制官之數今來措置廣東賊馬雖蒙已
降指揮令分撥兵將前去緣非臣所部終是難以使
喚遠方州縣見兩司事體不一動有觀望亦難號令
伏望聖慈特降睿旨檢會臣踏逐元數特行應副使
事有可為之理臣敢不竭盡死節以圖報稱伏乞聖
察
乞令韓世忠摘那軍馬量帶輕齎前去招捕曹成
奏狀
今月二十九日准樞密院劄子荆湖廣南路宣撫使李
某奏契勘曹成一項賊馬侵犯二廣廣西猶有峒丁刀
弩手兵將之屬可以控遏廣東兵力實為單弱難於支
梧今雖已降指揮令岳飛統率諸頭項人馬追襲掩擊
竊慮岳飛所率兵數不多錢糧闕乏未必能濟非得韓
世忠統率大兵前去措置應援及將福建江西荆湖宣
撫司剗刷到諸路錢糧通融應副深恐未能早見招捕
了當今欲乞自朝廷降指揮令韓世忠相度如大兵目
今巳在湖南及筠袁間即由南安南雄英韶等順流以
趨廣州可以遏賊之衝令岳飛統率軍馬由道賀追襲
其後臣如蒙朝廷應副畫一内所踏逐兵勾抽齊集亦
可以由虔吉英韶前去封康循惠間隨宜措置禦賊奔
迸與之協力進討不數月間須見了當却由便路趨湖
南措置其餘盗賊不難平定候勅旨今檢會樞密院奏
勘會據探報曹成賊馬占據賀州侵犯昭連州界作過
已降指揮令岳飛取徑路前去廣南併力追襲近約程
宣撫司人馬已到湖南閏四月二十四日又降指揮令
宣撫司斟酌賊勢如岳飛孤軍難以破賊即疾速分撥
人馬前去策應務要𠞰除净盡保全二廣仍劄與李某
疾速由廣東前去保護本路及令宣撫司期約廣西許
中起發本路軍兵洞丁等併力會合掩殺去訖續據宣
撫司申明廣南東西係李某路分未委合與不合措置
已劄下本司自合不拘路分依已降指揮節制諸軍量
度賊勢遣發軍馬竭力措置外五月二日三省樞密院
同奉聖旨曹成係在湖南作過走透入廣東西路其本
路宣撫司自合襲逐討殺與李某協力同共措置劄與
李某孟庾韓世忠照會又奉聖旨令孟庾韓世忠依已
降指揮火急追襲討殺救護二廣無令侵壞州縣如遣
發軍馬不能尅日殄滅大寇即本司自合躬親前去務
要日近平定旋逐具追殺次第聞奏仍劄催李某依累
降處分疾速往廣東置司捍寇其兩司措置事宜並須
互相關報無致牴牾臣已遵禀聖旨指揮及關送孟庾
韓世忠照會施行須至奏聞者
右臣契勘近累具奏以曹成侵犯二廣賊衆浩瀚事勢
危急乞自朝廷降指揮令韓世忠統率精銳軍馬一二
萬人不拘路分前去措置追捕及令福建江西荆湖宣
撫司將剗刷到逐路財用照對分撥往二廣人兵樁辦
一兩月錢糧隨軍前去支遣今准前項聖旨指揮仰見
睿慈以二廣事宜留神經畫如此然臣竊謂令福建江
西荆湖宣撫使移司往廣東不若上令世忠總兵前去
之為得策移司則一行軍兵官吏輜重之屬皆須隨行
遷徙旣難費用不貲深慮二廣偏重倉卒應副難以責
辦或致闕乏若止令世忠摘那精銳人馬量帶輕齎前
去可以乘機破賊事畢即還本司不致勞費實為利便
伏望更賜詳酌指揮施行臣嘗備位近司仰荷知遇委
任之重苟有所見不敢不竭盡區區之愚至於取舍則
合取自聖裁冒凟天聰無任戰越之至
再乞差辛企宗等軍馬奏狀
准樞密院六月九日劄子准御前金字牌降下樞密院
奏勘會曹成已自桂陽監入江西聽福建等路宣撫司
招撫其荆湖廣南宣撫使李某依元降指揮便可徑赴
潭州新任奉聖旨令李某將帶軍馬取徑路往潭州之
任仍令孟庾韓世忠疾速措置湖南事宜交割與李某
訖發來赴行在其韓世忠軍馬令於建康府駐劄仰世
忠量帶親兵前來奏事劄送臣疾速施行具知禀申樞密
院臣已遵依聖旨指揮自建昌軍南豐縣取徑路由虔
州前去潭州之任湏至奏聞者
右臣契勘昨奉聖旨令候孟庾韓世宗措置荆湖南北
路盗賊了日前去之任今來兩路盗賊除曹成一項賊
馬為岳飛殺敗並殘黨乞就宣撫司招安外其餘盗賊
劉忠李宏楊華楊么郎雷進及鍾相殘黨等萬數浩瀚
尚未曾措置討捕聞欲秋凉方行進兵及馬友下人兵
見在潭州亦未曾措置差撥放散今准前項聖旨令孟
庾韓世忠疾速措置湖南交割與臣發赴行在竊慮逐
項盗賊非日下措置可了孟庾韓世忠得赴行在指揮
逐急便行交割將帶重兵起離前去臣所得兵止是任
仕安一項軍馬二千七百餘人近雖撥到辛企宗閻皋
下兵緣逐軍已為孟庾韓世宗分撥及時暫抽差前去
見存數目不多其近撥到韓京吳錫吳全等兵今來又
准樞密院劄子撥隨岳飛往江州屯駐委是勢力單弱
難以措置彈壓竊慮盗賊窺覦無所忌憚依前猖獗為
兩路之患虛負罪責臨時難以申陳伏望聖慈特降睿
旨更賜詳酌指揮施行
乞令岳飛且在潭州駐劄仍乞撥還韓京等軍馬
奏狀
准樞密院六月九日劄子准御前降下金字牌樞密院
奏勘會已降指揮令岳飛候平定曹成日將帶本部軍
馬前來行在及韓京吳錫吳全軍馬令岳飛交割與李
某使喚今來已破曹成及已降指揮令李某取徑路往
潭州之任緣江州係緊切控扼合屯重兵去處奉聖旨
令岳飛將帶本部並韓京吳錫吳全軍馬前來江州駐
劄仍疾速開具掩殺曹成賊馬有功官兵保明開奏當
議推恩及令李某勾抽程昌禹下杜湛所統八千餘人
使喚劄送臣疾速施行臣已恭依聖旨指揮施行外須
至奏聞者
右臣契勘荆湖两路係東南上流之地累年為盗賊侵
擾往往占據州縣不復知有朝廷如馬友見在潭州雖
號稍知逆順之勢不敢猖獗然亦擅置官吏分兵近郡
肆意誅求民不聊生蓋緣本路久闕帥臣前後差除多
不到任全無重兵彈壓故敢如此近蒙朝廷差親衞大
夫建州觀察使岳飛權知潭州兼本路安撫使馬步軍
都總管將帶一行軍兵前來湖南又緣追捕曹成未曾
到任今來岳飛討殺曹成將欲了當又領前項聖旨指
揮令往江州駐劄竊緣本路盗賊頭項衆多如劉忠李
宏楊華楊么郎雷進及鍾相殘黨等多者數萬少者不
下萬人馬友見在長沙兵數號稱十萬其實亦須五七
萬人非得素有名望威略顯著近上武臣統率重兵不
能討捕彈壓放散今來韓世忠兵既有聖旨指揮前去
建康府駐劄其岳飛又令將軍馬往江州屯駐即是本
路名將重兵頓去無有留者竊慮盗賊窺見朝廷事勢
無所畏憚依前放肆為患不細臣雖係前宰相誤蒙恩
除四路宣撫使兼本路安撫使緣所得兵數不多無近
上武臣為之副貳難以彈壓安知馬友不忌臣之來如
唐藩鎮往往不納帥臣或致戕害者多矣况劉忠李宏
楊華雷進之徒皆係劇賊孟庾韓世忠將帶重兵自到
荆湖未曾措置今來遽將職事交割與臣何以善後近
奉樞密院劄子差到韓京吳錫吳全三項軍馬文字到
司纔兩日間又准今來指揮令隨逐岳飛前去雖蒙撥
到程昌禹下杜湛所統八千餘人其人係隨逐昌禹自
蔡州前來鼎州亦係要害之地見有盗賊不可闕兵亦
難全行勾抽其杜湛彭筠本係荆湖北路軍馬合聽臣
節制指擬防秋之數若差那去韓京吳錫吳全等軍却
分撥得杜湛彭筠軍馬於臣本路全無增益有失指凖
伏望聖慈體念荆湖重地目今盗賊除曹成一項將欲
了當外其餘全未平定須得近上武臣措置招捕及將
來防秋不可闕兵特降睿旨令岳飛依元降指揮依舊
權知潭州兼權本路安撫使候臣到任交割職事令岳
飛且於潭州駐劄聽臣節制一面措置分散馬友軍馬
及討捕劉忠楊華李宏楊么即雷進及鍾相殘黨等庶
幾韓世忠去後收拾後叚不致闕人及將韓京吳錫吳
全等兵依前降指揮撥付臣使喚庶幾將來防秋不致
闕事臣仰荷聖恩起於罪廢之餘付以四路重寄夙夜
震悚惟恐不能稱副之意苟有愚見不敢不盡陳述干
冒天聰無任惶懼待罪之至
小劄子
臣看詳樞密院劄子備奉聖旨指揮勾抽韓世忠兵
前去建康府駐劄及令岳飛將帶軍馬屯駐江州與
前後所降指揮頓然不同竊慮係是江北或有傳報
之警欲為防遏之計臣竊謂建康府路已有都督吕
頥浩一行軍馬今來韓世忠又帶重兵前去勢似偏
重岳飛前去江州又復端閒虛廢日月臣愚欲乞令
韓世忠分撥近上統制官將兵萬人駐劄江州廣張
聲勢以代岳飛權留岳飛駐劄潭州經畫兩路盗賊
不數月間决可平定萬一松江或有警急臣預行排
辦舟船自潭州至江州順流不過數日可到臣當躬
率本司軍馬與岳飛水陸並進以為應援兩不相妨
而於荆湖兩路為利甚大措置羣盗可以永絶後患
臣謂策無出於此者更望聖慈與二三大臣特賜詳
酌速降指揮施行
臣竊觀自昔討捕盗賊必得功績巳著之人盗賊畏
威自然望風奔潰於討捕易為功力今來岳飛破曹
成十萬之衆羣盗皆已膽落若使稍留本路措畫招
捕功倍他日盗賊平定之後荆湖自此可以料理日
為防秋之計控扼上流實係國體如或失此機會羣
盜猖獗郡縣又復殘破將来實難支梧伏望聖慈特
賜睿察施行臣契勘馬友近與劉忠戰為其所敗見
今力敵收拾將士欲再舉兵必留岳飛本路駐劄使
率馬友以討劉忠必能有功劉忠旣破之後朝廷量
加旌賞馬友别與一處差遣使離潭州即荆湖可無
後患其餘羣盗亦可漸次招捕平定實為利便伏望
聖察
梁谿集卷六十八
