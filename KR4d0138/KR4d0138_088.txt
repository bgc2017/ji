梁谿集卷八十八宋李綱撰
表劄奏議五十
乞移總管虔州措置捉殺盗賊奏狀
乞下都督行府催捉遣兵奏狀
論賑濟劄子乞差軍馬劄子
乞宫觀奏狀乞宫觀劄子
催差軍馬劄子乞截留王彦軍馬奏狀
乞移總管虔州措置捉殺盗賊奏狀
勘會本路虔吉州管下民俗獷悍平日狃習為盗前後
累蒙朝廷并本司遣發軍馬節次招補過賊徒不少尚
有餘黨時復嘯聚出没不常緣虔吉州盗賊皆係土居
頑惡不逞之人即與潰兵遊寇事體不同每有竊發動
以千計所屬廵尉勢力不加便敢輕犯州縣肆行猖獗
若聞重兵到來即復遠遁潛伏山谷官兵纔退依舊作
過今來若非專差兵將於逐州閱習訓練就近措置卒
難殄滅照對本路所管東西第六將兵係在虔吉州住
營截日見管三千八百餘人及逐州各有土豪可以駕
御使喚本路有馬步軍副總管康隨合通管一路係將
不係將軍兵可以專委前件職事兼本官見奉都督行
府指揮差措置虔吉州界盗賊本司今相度欲權暫移
副總管康隨前去駐劄專切提督兩州兵將依時訓練
教閱武藝修治器甲及招填闕額人兵務要精熟足備
仍就近取會見作過盗賊頭項如承關報即一面斟量
調發措置招捕及申報本司其所至廵尉并將兵並聽
節制使喚庶幾兇頑之徒知所畏憚漸可消弭本司除
已一面劄下随依應起發前去外須至奏聞者
乞下都督行府催捉遣兵奏狀
契勘本司近為節次承據提刑司及虔吉州南安臨江
軍等處申報管下見有諸頭項賊徒結集作過乞兵收
捕本司已逐急差親兵權統領王彦將帶所部三百人隨
逐副總管康隨前去措置招捕虔吉州南安軍未獲賊
徒及分遣申世景官兵二百人令將官王勝部押前去
臨江軍新淦縣措置鄒烏八等賊徒及於本軍差撥將
官馬仙押三百人往吉州措置管下見作過盗賊外緣
本司見存軍兵大段數少今來作過賊火頭項不一委
是闕兵分撥前去捉殺已節次開具賊首姓名申奏朝
廷及都督行府乞於近便處摘那差撥兵將三二千人
前來相兼使喚續准都督行府四月二十四日關勘會
行府見議遣兵前去至今未蒙差到今又據逐處申報
有賊徒結集作過緣今來正當栽插收割禾稻之際竊
慮諸處盗賊輕視帥司官兵單弱恣行劫掠使良民不
安居有失歲計須至奏聞者右謹件如前欲望聖慈
詳酌本司累奏并今狀事理速降睿旨下都督府催促
摘那兵將二三千人前來本司應副相兼使喚庶幾防
秋已前乘早撲滅免致滋蔓難制
小貼子
契勘虔州界見有曾六冠曾大喉黃鍬鑽曾九唐四
謝鬼七李洪劉宣吴添廖一長劉十二譚十二蕭破
洞謝大小鬼青唐賊包十九等并燒劫龍南縣等賊
吉州界有曾太保郭少二尹使者周花二諶花三易
十二羅大蕭安世等袁州界有王權蘇軍九等南安
軍有何少七吴守傳李收李廻等臨江軍新淦縣界
鄒烏八等除謝鬼七已遁鄒烏八王權已殺獲外所
有上件未獲賊徒姓名已係前狀開具奏聞去訖伏
乞睿照
論賑濟劄子
臣昨者入覲伏蒙聖慈宣諭江西旱災飢民闕食使之
推行賑濟及至境上又奉親筆詔書令勸誘積米之家
以其食用之餘盡數出糶以濟流殍之苦臣仰體天意
敢不夙夜自竭以奉詔旨自到本路與監司恊力行移
州縣凡有流徙闕食之民通融斛斗盡令給米收養共
賑濟五萬九十二人又給歷州縣遣官檢察令勸誘積
米之家減價出糶米麥榖二十一萬八千一百二十四
石五斗其間亦有願入米麥以助官中賑濟者臣已各
項開具數目别狀奏聞訖契勘本路連年旱歉去歲尤
甚臣到任之初米一升價錢至一百三四十文近來雨
澤霑足早禾已熟米價頓減新米一升止四五十丈將
來秋成決有可望之理此蓋陛下勤恤民隱至誠惻怛
聖德感召和氣之所致然今春小民乏本田畝有不曾
種蒔者甚多人情方蘇未宜重取更望朝廷寬假有以
涵養之乃為得計昔周宣遇烖而懼側身修行而王化
復行前日旱暵安知不為中興之資在陛下特加聖意
而已干冐天威不勝戰越
乞差軍馬劄子
臣竊見江西路環數千里為郡十有一為縣五十有三
控引荆湖襟帶吴越為上流重地去淮南京西道里不
遠平時商旅由獨木渡江自光蔡以趨汴都最為徑捷
當六朝時九江豫章皆為重鎮屯兵選帥以臨之今朝
廷保據江左審察形勢知此地之要害故與江東荆湖
皆置大使付兵二萬假以重權錢糧優裕贍養不闕所
以崇屏翰之勢為長久之策也近年以來軍馬撥隸他
將錢米隨亦轉移疆埸蕩然無捍禦之備倉廪枵然無
蓄積之資而猶建置大帥是有名而無實其失本意遠
矣且以江東荆湖論之建康有張俊一軍當塗有劉光
世一軍武昌有岳飛一軍猶足以奮張軍聲以為翰蔽
江西一路獨無兵將沿江上下千里之間殊乏控扼使
敵人不來則已如其果來必乘間擣虚則無如江西者
矣譬猶邪氣之傷人必由間隙盗賊之妄意必出無備
豈可忽哉臣昨者入對嘗具劄子乞元降畫一指揮軍
馬錢糧之半伏蒙聖慈察見本司有矜從之意降付朝
廷至今未蒙應副臣非不知方朝廷措置淮甸恢復京
東西未暇及此然但知進前不知備後非策之得也今
沿江所屯數十萬衆摘萬人以為一路根本似未為多
臣昨自行在將帶到申世景一軍纔千餘人分遣討捕
盗賊已差出三分之二見今諸郡竊發者紛紛未已正
緣兵力單弱不能鎮服所致而欲使之捍禦大敵豈不
難哉雖依近降指揮招補闕額禁軍然未經訓練何可
倚仗非得正兵相兼使喚决誤國事又舒蘄黃三州實
為江西屏蔽見聽本司節制亦無軍馬内舒州隸劉光
世蘄黃州隸岳飛臣近已具奏聞乞於劉光世軍中摘
那二千人屯駐舒州於岳飛軍中摘那四千人屯駐蘄
黃州緩急聽臣節制亦未奉指揮伏望聖慈特降睿旨
下都督府如臣前奏所乞差吴錫等軍一萬人充江西
大使司軍馬仍令劉光世岳飛分兵屯戍舒蘄黃州與
江西相為表裏庶幾敵人不敢窺伺一路生靈恃以無
恐不勝幸甚臣以衰病難當重寄己具奏乞依舊在外
宫觀差遣必冀矜從然不敢以將去之故不為國家深
慮至計伏望聖察
乞宫觀奏狀
右臣昨蒙聖恩除今任差遣臣以憂患之餘早衰多病
三具奏辭免皆蒙降詔不允及賜以親筆趣行臣不敢
仰違威命黽勉就道上章請覲正欲面奏難當委任之
意既獲曕望清光特荷眷奬不容遜避且蒙宣諭委以
推行賑濟聖心怛惻至于再三臣所以不敢固辭者亦
欲少效尺寸以報大恩而自到任以來適當倉庫匱竭
新陳不接之際夙夜憂慮啓處不遑用是宿疾間作動
多眩瞀深慮曠闕復致人言今幸賑濟稍己就緒秋成
有望人情漸蘇實無規避之嫌敢瀝血誠仰干天聽伏
望聖慈特加矜憐許令依舊在外宫觀庶幾就門可以
養疾異時復被驅策誓極糜捐以圖報稱
乞宫觀劄子
臣兩具奏聞乞罷帥守之任除一在外宫觀差遣未奉
回降指揮伏念臣自建炎初誤蒙任使適當艱難之時
獨持戰守之策孤危寡與屢遭謗誣仰賴聖明脫身九
死今得承乏方面親覩中興豈不知幸然臣福過災生
早衰多病私門禍故弟妹喪亡情悰無聊志慮凋落多
憂健忘拜跪艱難近日以來頻在假故深慮妨廢職事
益負素餐之譏所以不敢久當分閫之寄屢上請閑之
章誠恐一有疎虞誤陛下委任之意雖殺身不足以塞
責伏望聖慈哀憐特降睿旨檢會臣前奏早賜矜允使
得休養山林尋訪醫藥於未死間獲觀陛下恢復中原
攄憤千古臣之志慮畢矣干冐天威無任惶懼待罪之
至
催差軍馬劄子
臣契勘近具劄子奏陳乞差元所請本路軍馬一萬人
及於劉光世岳飛軍中摘那軍馬於舒蘄黃州駐劄未
奉回降指揮近聞劉光世軍馬已起發往廬州岳飛軍
馬己起發往㐮陽府本路所乞軍馬未蒙都督行府差
到沿江一帶並無控扼竊慮賊情狡獪或有窺伺乘間
擣虚無兵應援深為可慮兼契勘岳飛大軍移屯㐮陽
所有錢粮並係本路應副經由蘄黃等州自沔鄂以趨
㐮漢實以本路為根本以蘄黃等州為咽喉之地萬一
本路為賊所擾蘄黃等州為賊占據無兵捍禦即本根
之地動搖錢糧無自而取咽喉之地阻塞糧道無自而
通㐮漢之軍坐見困乏為害不細若待臨時申請决致
誤事所有前後累奏所乞軍馬非獨止為本路之故伏
望聖慈特降睿旨於都督行府見管軍馬中摘那差撥
應副及令劉光世岳飛差兵前來舒蘄黃州駐劄施行
乞截留王彦軍馬奏狀
契勘累准都督行府劄子緣本司申乞差撥防秋軍馬
勘會行府見議遣兵前去關送照會今月初四日又准
都督行府劄子緣本司申乞先次摘那將兵三二千人
前來本司應副相兼捉殺盗賊使喚申聞事勘會已降
指揮令王彦將帶兵馬前來行府約至七月間可到候
到行府日即量度差撥前來今關送照會右本司體問
得王彦見在荆南府除存留營田人兵外將帶軍兵裝
發舟船前來人數不多約七月盡八月初間可到江州
本司緣防秋闕少軍馬及近據筠袁吉等州申報日有
盗賊嘯聚作過闕兵分頭討捕己具狀奏聞并申都督
行府樞密院乞截撥王彦軍馬存留本路防秋及討捕
盗賊使喚今淮前項都督行府指揮候王彦到日量度
差撥前去竊慮王彦軍馬到得行府己是秋深义復差
撥前來須至冬月不唯往返虚費日月又慮軍馬遠涉
勞頓後期誤事除已再具申都督行府乞截留王彦就
便聽本司節制使喚於沿江屯駐防托及分兵前去虔
吉等州討捕盗賊外伏望聖慈詳酌早降睿旨施行
小貼子
契勘本路盗賊除虔州南安軍日近有劉宣等攻破
龍南縣等處作過外其餘諸縣盗賊頭頂不一已曾
開具申禀吉州近有湖南賊首王權見不伏招安依
舊嘯聚作過袁州近有黃顛叔賊馬約一千餘人馬
數十疋見在筠袁州界上作過委是急闕人兵分頭
討捕伏乞聖察
契勘本司累申朝廷乞差防秋軍馬並蒙關送都督
行府今來行府近已移司前去泗上諸將軍馬並皆
發絶竊慮别無兵將可及本路所有王彦一軍己得
都督行府指揮差撥但須到行府方始發遣前來竊
慮迂廻有失指擬秋深或有警急難使本司虚當一
路之責伏望聖慈出自睿斷許就便存留一路不勝
幸甚伏乞睿察
契勘王彦軍馬在荆南駐劄係是四川應副錢糧今
來如蒙聖慈許截留本軍在本路防托使喚即乞下
本路都轉運司將係省不係省並上供錢未應副贍
給王彦一軍伏乞睿旨施行
梁谿集卷八十八
