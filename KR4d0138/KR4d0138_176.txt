梁谿集卷一百七十六宋李綱撰
建炎進退志總叙(三)
一日同執政奏事内殿余留身進呈三劄子一曰募兵
二曰買馬三曰募民出財以助兵費余奏上曰國家以
兵為重方熙豐盛時内外禁旅合九十五萬人至崇觀
間而闕額不補者幾半西討夏人南平方寇北事幽燕
所折閱者又三之一至靖康間金人再犯闕潰散逃亡
者又不知其幾何方建炎初天下勤王之師集於都城
側者三十餘萬人其間多係召募民兵儻擇正兵之可
用者留十餘萬分屯要害州郡運糧給之以為後圖亦
足以壯聲勢而備緩急朝廷乃一切放散而京東河北
之兵在元帥府者又皆援例以歸遂使行在禁旅單弱
雖旋蒐裒其勢不多何以捍強敵而鎮四方今已散之
兵旣不可復追而東南之人其實輕剽不可使之遠戰
耐勞苦習戰陣惟西北之人可使為今日之計莫若取
財於東南募兵於西北方河北之人為金人搔擾未有
所歸之時而關陜京東西流為盜賊強壯不能還業者
甚衆乘此遣使四路優給例物以招募之新其軍號勒
以部伍得十數萬人付之將帥以時教閱訓練不年歲
間皆成精兵於要害州郡别置營房屯戌使之更番入
衛行在此最今日之急務也夫金人專以鐡騎取勝而
中國馬政不修騎兵鮮少乃以步軍當其馳突宜乎潰
散蓋祖宗朝養馬於監牧孳生蕃盛所在雲布故軍旅
之用足至崇觀間監牧廢而為給地牧馬有其名而無
其實旣無孳生馬益銷耗其後燕山陷沒馬之入於夷
狄者不可勝數金人初犯闕河北京畿之馬為之一空
其後破都城首下令括馬而京師之馬入於賊者萬有
餘疋今行在騎兵旣已不多又皆疲劣官馬旣無獨陜
西京東西諸路尚有私馬宜降指揮立格尺以善價買
之可以濟一時之乏民間養馬必皆上戸及僧道命官
之家中下戶自無馬可養取之旣不厲民而旬月間馬
遂可集朝廷討論監牧之制脩復馬政命四川茶馬司
益市馬效在年歲之外馬不患乎不足此今日不得已
之務也國家新罹寇難京師帑藏悉為金人所取外路
州郡以調發勤王之師財用為之一空今又募兵買馬
招捉盜賊措置邊事應副殘破州縣振舉百度以圖中
興非常賦之所能供辦又不可横賦暴斂科取於民如
免夫錢天下至今咨怨惟上二等物力有餘之家可行
勸誘使斥其贏餘以佐國用而以官告度牒之類償之
使朝廷軍馬精強措置邊事就緒盜賊衰息彼乃得保
其財産不然雖欲保家室不可得况財産哉宜命州縣
委曲諭以德意必有樂輸從命者此又今日不得已之
務也然募兵買馬勸民出財全藉州縣官吏體朝廷德
意而奉行之其有抑勒科配致搔擾者重寘於法奉行
有叙不擾而辦者量加旌賞令諸路監司保明按察以
聞則三者可以指日而辦上皆以為然命以劄子付中
書省條具取旨乃與黃潜善商議於陜西河北募兵各
三萬人於京東西募兵各二萬人合為十萬許召募白
身於諸色廂軍中㨂選招收潰散兵卒改刺創置軍號
驍勝壯捷忠勇義成龍武虎威折衝果毅定難静邊凡
十軍每號四軍每軍二千五百人例物白身人全給依
上禁軍法量增分數餘給半許用諸路闕額禁軍錢常
平司錢不足即自朝廷應副每募及一軍就本路選差
有材武大小使臣充將官部隊將押赴行在内京東西
委兩路提刑司河北委招撫司陜西委經制司而以錢
蓋依舊為陜西經制使初蓋在靖康問嘗建議河外湟
鄯之地於朝廷無毫髮利而歲費不貲為中國患不若
求青唐之後而立之使撫有其舊部以為藩臣朝廷省
費而新邊弓箭手皆可徙置河内以備使令有益麻党
征者故王之子素為國人信服儻封立之必得其力至
是用其策故遣蓋為使齎告賜益麻党征措置湟鄯事
而因委之以募兵又議買馬分為三等格尺價直除命
官將校見養馬不許括買外餘並籍記赴官㨂選及格
尺中披帶者即時給還價直每及百疋差官一員管押
赴行在隠寄妄冒有馬不籍及無馬而抑勒令置買者
並科違制之罪委逐路提刑司總之又議募民出財宜
降詔曉諭俾州縣勸誘有能出財助國者籍記姓名多
寡申朝廷給降度牒償之入財多者取旨推恩應勸誘
到錢物並别項樁管聽候朝廷指揮專充募兵買馬緣
邊事支用敢科配搔擾者命官竄責吏人决配委監司
按察凡募兵買馬勸民出財奉行有叙保明推賞中書
條具進呈有旨從之又議措置控禦脩舉軍政余謂唐
之方鎮當時實頼其力以定患難第措置失宜而其後
行姑息之政威柄浸移乃有尾大不掉之患祖宗革去
其弊削弱州郡之權一切委以文吏非㳂邊諸路雖藩
府亦屯兵不多無敢越㳒行事以處太平無事之時可
也一旦夷狄長驅盜賊蠭起州郡莫有能抗之者遂至
於手足不足以捍頭目為今之計莫若稍倣方鎮之制
擇人任之而假以權減上供錢榖使之養兵而訓練之
大小相維遠近相援庶幾可以救今日之患夫方鎮者
節度使之兵也其次有觀察團練防禦今旣以為階官
不可復改宜於沿河沿淮沿江諸路置帥府要郡次要
郡使帶總管鈐轄都監以寓方鎮之法許其便宜行事
辟置寮屬將佐以治兵不數年間必有可觀昔馬燧之
鎮太原也承鮑防之後兵力衰單燧募厮役悉補騎士
教之戰數月成精卒居一年闢廣場羅兵三萬以肄威
震北方李抱真之鎮澤潞也乘戰伐後賦重人困軍旅
彫刓乃籍戶三丁擇一蠲其徭租給弓矢令閒月得曹
偶習射歲終大校親按籍第能否賞責比三年皆為精
兵舉所部得成卒二萬遂雄山東天下稱昭義步兵為
諸軍冠此方鎮之效也要在得人以任之寬其銜勒以
責成功而誅賞廢置之柄悉在朝廷使無不能運掉之
患則今日控御之策宜無大於此者至於軍政當法古
揆今而更張之古者自伍兩卒旅積而至於二千五百
人而為師又積而至於萬二千五百人而為軍其將帥
正長皆素具故平居恩威足以相服行陣節制足以相
使若身運臂而臂使指無不可者此所以能捍患禦敵
而成功也國朝之制惟以五十人為一隊伍百人為一
指揮而有故出師始命將佐取具臨時兵將初不相識
而欲其臨患難而用命指呼如意蓋亦難矣今宜法古
以五人為伍中擇一人為伍長五伍為甲别選一人為
甲正四甲為隊有隊將正副二人五隊為部有部將正
副二人五部為軍有正副統制官節制統制官有都統
節制都統有大帥皆平時選定閒居則閱習有故則出
戰非特兵將有以相識而恩威足以相服驅之行陣益
多益治此韓信多多益辦之術也夫用兵以賞罰為勸
沮而自崇觀以來有功者賞踰期敗衂者罰不及用命
死敵者以收身不到為名而無贈䘏遇敵奔潰者以轉
山迷道為辭而反招收賞罰如此豈復有軍政哉宜置
賞功司凡士卒有功者即時推賞後有不實坐所保將
帥而將之敗衂卒之逃潰者必誅臨陣死敵者寬主將
之罰使必以實告而優贈䘏之庶幾士氣猶可作也且
祖宗嚴禁軍逃亡之法而近年不復行也嚴犯階級之
法而近年不復行也嚴離部伍之法而近年不復行也
嚴失主將之法而近年不復行也若此之類皆宜申明
約束增重法制又納級討功之法有當議者如選鋒精
騎陷陣却敵神臂弓強弩勁弓射賊於數百步外豈可
責以斬首級哉若此之類宜命將帥保明全軍推賞余
又具劄子於上前論之甚詳僉謂帥府要郡之制可行
但未可如方鎮割隸州郡措置軍政當先施行於御營
司及招置新軍乃命京東東西路京西南北路河北東
路永興軍路淮南江南兩浙東西路荆湖南北路皆置
帥府要郡次要郡帥府為安撫使帶馬步軍都總管要
郡帶兵馬鈐轄次要郡帶兵馬都監皆以武臣為之副
改路分為副總管路鈐轄為副鈐轄州鈐轄為副都監
總管鈐轄司許以便宜行軍馬事辟置寮屬依帥臣法
屯兵聚糧皆有等差遇朝廷起兵則副總管為帥副鈐
轄都監各以兵從正官願行者聽轉運使一員隨軍一
員留本路而提刑彈壓本路盜賊遇有盜賊則量敵多
寡出兵會合以相應援本路帥臣當職官措置兵馬先
就緒者當優議旌賞又命招置新軍及御營司兵並依
新法團結五人為伍伍長以牌書同伍四人姓名二十
五人為甲甲正以牌書伍長五人姓名百人為隊隊將
以牌書甲正四人姓名五百人為部部將以牌書隊將
正副十人姓名二千五百人為軍統制官以牌書部將
正副十人姓名有所呼召使令按牌以遣而逃亡死傷
皆可周知三省樞密院同置賞功司置籍以受功狀三
日不檢舉施行者必罰受賂乞取者行軍法許人告遇
敵逃潰者斬因而為盜賊者誅其家屬凡軍政申明約
束及更改法制者數十條皆勑牓通衢將士觀者皆奮
勵余又具劄子奏上曰朝廷所以備禦夷狄者皆在邊
郡城池器械一切備具故敵未易攻金人内犯乃擾吾
腹心而中原郡縣積習承平之久城池堙頹並無器械
何以禦敵金人内犯所至官吏軍民多不能守而郡縣
遂陷沒者非特士氣怯懦蓋禦敵之具不備使然宜詔
諸路州縣以漸脩葺城池繕治器械朝廷量行應副有
能葺治備具者當旌賞一二以勸之有旨依奏應州縣
欲修城池者申朝廷給降祠部應副又奏金人專以突
騎勝敵而中國騎少步多固宜多致潰敗夫步不足以
勝騎而騎不足以勝車此必至之理故古人之戰多以
兵車衛青所以能深入匃奴者以用武剛車自環而依
以為固也馬燧所以兵雄朔方者以制為戰車冒以狻
猊象列戟於後行以載兵止以為陣遇險則制衝冒也
後世徒見房琯嘗以車戰敗遂不復用殊不知制禦突
騎非車不可顧所以用之如何耳但當以革冒之以備
火攻故古之兵車謂之革車者所以防火也臣在靖康
間駐軍河陽則車制簡易輕捷數人可推運行進退旋
轉曲折皆如人意每車用卒二十五人行則為行陣止
則為營壘平原可以馳逐險阻可以控扼士卒有所依
而鐡騎不得以奔衝其制甚精凡造數百兩教閱月餘
士卒皆習熟會臣罷不果用今宜頒其制於京東西使
製造而教閱之其詳具劄子中因繪圖進呈有旨令御
營司製造閱習諸將皆以為可用乃頒降兩路委提刑
司總領之又奏大河江淮皆天設之險帝王所恃以守
其國者也然須措置控扼以人績加之乃為我用苟委
之自然不復措置雖大河奔湍虜騎濟渡如枕蓆之上
況江淮哉嘉祐中范仲淹請於河陽上流置戰艦水軍
習水戰以備契丹之深入當時不從其議至於靖康間
金人渡河如入無人之境蓋無水軍戰艦以擊其渡而
控扼之也昔曹操盛兵以臨江表周瑜以舟師破之赤
壁而操終身不敢窺吳由是觀之使有水軍戰艦因其
濟而擊之得一勝則敵人破膽矣且金人便於騎射而
舟檝非所便以我所長攻彼所短其勝萬全但有其備
使彼不敢輕濟為利已慱况勝之哉為今日之計莫若
於㳂河㳂江㳂淮州郡置造戰艦因其俗之所宜招募
水軍凡習水而能操舟者皆籍記其姓名平居許其自
便有故則糾集而用之逐時教閱量習激賞不年歲間
皆為精兵則所以固吾圉者莫要於此其詳亦具劄子
中有旨如所請招置水軍以樓船凌波為號又命御營
司幹辦公事楊觀復齎空名告往江浙募人造船餘路
委提刑司措置總領又奏上旣於河北陜西京東西四
路募兵而軍器衲襖旗幟之類經靖康之變類多散失
内庫甲胄甚多特太重大兵卒不能勝乞降指揮條具
軍器衲襖闕數下諸路轉運司製造於行在置司取内
庫甲改為大小三等之制及圖畫式樣刺造旗幟之屬
上皆可之又詢訪陜西山東及諸路武臣材略可用者
百餘人乞召審察以備將佐偏裨之用有旨皆召赴行
在自六月初至是凡四十餘日措置邊防軍政之類始
漸就緒是時朝廷議遣使金國余奏上曰堯舜之道孝
悌而已孝悌之至可以通於神明今陛下以上皇淵聖
遠狩沙漠食不甘味寢不安席思迎還兩宫致天下養
此孝悌之至而堯舜之用心也然今日之事正當枕戈
嘗膽内脩政事外攘夷狄使刑政脩而中國強則二聖
不俟迎請而自歸不然雖使冠蓋相望卑辭厚禮朝迎
暮請恐亦無益今所遣使但當奉表通問兩宫致思慕
之意可也上以為然命余草表并致書二酋長乃以周
望傅雱皆借官為二聖通問使齎表及書以往又奏上
曰陛下當艱難時為臣民之所欣戴纂承大統宜降哀
痛之詔以感動天下忠臣義士之心具言祖宗功德涵
養海内之深金人不道屠戮生靈之酷社稷艱危之急
二聖播遷之痛今日所以頼天下士民同心恊力相與
扶持保安以致中興者凡所告諭必盡誠意明白言之
無有隠諱使讀而聞之者雖武夫悍卒知所激勵然後
按其所言次第行之無為虛文務施實惠必能昭格天
意感激人心轉危為安有不難也昔陸贄有言履非常
之危不可以常道安解非常之紛不可以常理諭又曰
動人以言所感已淺言又不切人誰肯懷正今日之謂
上乃命余撰擬詔文進呈頒降又具劄子以謂艱難之
際賦入狹而用度廣内自朝廷外至州縣監司宜省冗
員以節浮費上命中書條具乃詔省臺寺監官以繁簡
相兼復開封官舊制減學官員額罷提舉常平司併歸
提刑司罷兩浙福建市舶司併歸轉運司復幕職曹官
舊制非萬戶縣不置丞罷吏員三分之一又請以三省
堂吏依祖宗法轉官不得過朝請大夫初陳乞出官止
為通判應前宰執子弟以恩數帶貼職及侍御以上並
罷宰執及見任宮觀待闕未有差遣京朝官以上俸錢
並減三分之一有旨從之是時四方潰兵為盜如祝靖
薛廣党忠閻瑾王在之徒皆招安赴行在凡十餘萬人
余謂今日盜賊正當因其力而用之如光武用銅馬綠
林下江之屬以定天下曹操亦用黃巾以破袁紹顧所
以駕馭之者如何耳不移徙其部曲則易以叛去移徙
之則彼必致疑正當以術制之使由而不知則可乃以
此意奏上命御營司差官每招安到一頭項即先號令
有元係良民願歸業及有營房兵卒願歸營者給劵及
公據遣之遣去太半又擇其羸弱不勝兵者放散獨留
強壯願充行陣立功者以新法團結每一軍差大小使
臣充部隊將及擇有材略者為統制官以統之而其頭
領皆命以官於他統副下充准備將領及差遣之類於
是無叛去者獨淮南劇賊杜用山東李昱丁順楊進皆
擁衆數萬不可招而拱州之黎驛單州之魚臺皆有潰
兵數千人作過余奏上曰方今朝廷外有大敵而盜賊
乘間竊發擾吾郡縣其勢不先静内寇則無以禦外侮
盜賊雖主於招安然不震耀威武使知所懼則彼無所
忌憚勢難速平宜分遣兵將討殄數處則餘者自服上
以為然乃命御營都統制王淵率師討杜用都巡檢劉
光世討拱州叛兵統制官喬仲福討李昱韓世忠討魚
臺賊不旬月間皆破之斬杜用李昱獲甲馬寳貨不貲
餘悉平殄丁順楊進乃就招撫司招安過河惟李孝忠
者破襄陽擾京西湖北余建議遣范瓊討之范瓊者在
靖康間為統制官將兵河東頗宣力其後歸京師權步
軍指揮使京城破淵聖幸敵營留不遣有閣門宣贊舍
人吳革者私結禁衛欲刧金營迎淵聖歸謀洩為瓊及
殿前都虞候左言誅之上即位瓊不自安朝廷以其握
兵為降詔言節義所以責士大夫至於武臣卒伍當闊
略之以責後效瓊尚反側至是余奏遣之討賊使離都
城瓊以朝廷委用之心乃安卒殺孝忠招安其餘黨以
赴行在一日與執政奏事内殿上出絹背心一宣諭曰
道君自燕山密遣使臣齎來領中有親書八字曰便可
即真來救父母余與執政皆泣涕奏曰此乃陛下受命
於道君者宜藏之宗廟以示後世道君遠幸沙漠所望
於陛下者如此臣等敢不竭盡駑鈍措置邊事以副陛
下聖孝思慕之意執政退余留身論及靖康間事上曰
淵聖勤於政事省覽章奏有至終夜不寢而卒有播遷
之禍何也余奏曰淵聖在東宫十餘年令德聞於天下
及即大位憂勤恭儉雖古之賢主無以遠過適當國步
艱難之時勤儉有餘而英明不足不能分别忠邪羣言
紛至為小人之所惑故卒誤大事人主之職但能知人
而任之近君子而遠小人雖不親細務大功可成不然
雖衡石程書衛士傳餐亦無益也上以為然余因論靖
康之初金人犯闕中國所以應之者得策凡二道君内
禪一也淵聖固守二也使其後更得一策中國可以無
事而和與戰兩者皆失之遂致大故而夷狄之患至今
為梗方金人初犯闕提兵不過六萬人旣薄城下累日
攻擊知都城堅而士卒奮勵不可攻則遣使厚有所邀
求而請和臣獻策淵聖以謂金人之所邀求有可許有
不可許者宜遣使者往來欵曲與之商議俟吾勤王之
師旣集然後與之約其可與者堅執勿與則約易成而
和可久當時不以為然一切許之其後果不能如約遂
再入寇此失其所以和也勤王之師集於都城四面者
三十餘萬臣獻策淵聖以謂兵家忌分宜使節制歸一
用周亞夫困七國之策以重兵與之相臨而分兵收復
畿邑使無所得糧俟其困而擊之一舉可破當時不以
為然置宣撫司盡以勤王之兵屬之故姚平仲得先期
舉事而朝廷懲劫寨小衂不復議兵賊退又不肯邀擊
遂使金人有輕中國之心而中國之勢日弱此失其所
以戰也夫機會之來間不容髮一失機會悔不可追譬
如醫者治病證候旣明而不投藥遂有至於不可料理
者矣今日機會尤不可失願陛下以靖康為鑑審處而
决斷以應之庶幾可以成功上曰靖康之初能守而金
人再來遂不能守何也余奏曰靖康之初與靖康之末
其勢不同條目甚多臣請論其大者金人初入寇未知
中國虛實亦無必犯京闕之意時中國失備無兵以禦
之故使得渡河以至城下而粘罕之兵亦失期不至及
其再來兩路並進遂有吞噬中原之意此其不同者一
也靖康之初敵至城下不數日間勤王之兵已集及其
再來賊已圍城始以蠟書募天下兵遂不及事此其不
同者二也靖康初敵寨于西北隅而行營司出兵屯于
城外要害之地四方音問絡繹不絶勤王之兵既集敵
遂斂兵不敢復出其後再來朝廷自决水以渰浸京城
西北瀰漫數十里而東南不屯一兵使賊反得以據之
故城中音問不傳於外而外兵亦不得以進此其不同
者三也淵聖即位之初將士奮勵用命其後賞刑失當
人心稍解體此其不同者四也金人圍城之初城中措
置有叙號令嚴肅晝夜撫循未嘗少休聞其後無任其
責者敵至造橋渡壕恬不加恤以十數人登城將士遂
潰此其不同者五也臣在樞密院時措置起天下防秋
之兵降詔書已累月及臣宣撫河北即詔減罷太半蓋
朝廷專恃和議以謂金人必不再來一切不為之備故
靖康之末不能守者勢不同而患禍生於所忽也翌日
奏事因裒聚靖康初建議措置與金人約和用兵次第
劄子及朝廷分置宣撫司指揮後在宣撫司論不當減
罷防秋兵章䟽進呈上皆命留中因宣諭曰宣撫司官
屬靖康間迫逐非辜可並與差遣乃條具進有旨曾任
郎官監司人與知州軍差遣曾任館職以上人與通判
差遣餘並非一等選人與優便占射余因奏上曰靖康
間雖號為通言路然臺諫官如李光陳公輔余應求議
論骾峭皆遠貶其實塞之也乃納劄子勸上以明恕盡
人言以恭儉足國用以英果斷大事上皆嘉納與執政
同進呈臣寮論宋齊愈事初齊愈為右司員外郎自圍
城中出詣行在自陳以病在告不與偽楚事除諫議大
夫至是臣寮論其首建議請立張邦昌按據甚明上以
其欺罔且首建偽楚之議震怒命付御史臺鞫治證驗
明白齊愈欵服衆頗為之救解上曰齊愈姦惡悖逆如
此豈可不正典刑使邦昌之事成置朕何地衆乃不敢
言有旨依法定斷仍牓其罪於通衢又進呈御史臺鞠
治陳沖余大均洪芻王及之等公事皆在圍城中誘置
内人為妾及因抄劄金銀自盜入已上曰此何等時乃
敢如此初四人者罪不測衆救解之有旨情重者長流
海島餘編置嶺南又進呈留守司鞫治承華夫人李氏
公事初張邦昌退歸府第出禁中李氏送之有語指斥
乘輿上聞之命留守司同御藥院於内東門推治李氏
欵服且言邦昌居福寧殿李氏嘗以養女陳氏侍邦昌
寢其後邦昌之姊入禁中乃留其親隨人而易以陳氏
歸府第上震怒謂邦昌敢居宫禁寢殿姦私宫人可以
見其情狀余奏曰邦昌旣敢僣竊位號此乃細故耳然
上竟以此深罪邦昌有旨李氏决脊降配軍營務下名
為妻又宣諭王時雍逼迫道君出郊之狀余奏曰人臣
不能伏節死義而不顧君父一至於此雖犬彘有所不
若天下所同憤嫉姑俟邊事就緒徐議再行遣未為晩
也因納劄子乞減上供之數以寬州縣脩茶鹽之法以
通商賈剗東南官田募民給地倣弓箭刀弩手法養兵
于農籍陜西保甲京東西弓箭社免支移折變而官教
閱之又請於陜西河北東路京東西置制置使使以遠
近相應援有旨皆付中書省條具進呈取旨其後遂置
諸路制置使而餘事以余罷政皆不果行
梁谿集卷一百七十六
