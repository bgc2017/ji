梁谿集卷一百六十一宋李綱撰
題䟦上
道君太上皇帝御書跋尾
淵聖皇帝御書跋尾皇帝御書跋尾
皇帝御書詔書記
道君太上皇帝賜宋㬇御書跋尾
皇帝御筆勉行詔書跋尾
皇帝御筆賑濟詔書跋尾
淵聖皇帝東宫賜詹事李詩御書䟦尾
靖康皇太子學書跋尾
道君太上皇帝御書跋尾
宣和七年十二月二十三日有詔内禪二十四日淵聖
皇帝即位靖康元年正月三日道君太上皇帝行幸東
南八日金人來侵二月十日退師三月道君回鑾自鎮
江府次于南京有旨詣亳州太清宫酌獻是月十六日
臣被命奉迎二十日至南京次日對於内殿奏陳淵聖
孝思願以天下養之意道君泣下慰勞久之二十二日
扈從詣鴻慶宫燒香還宫再召對敷奏移時有旨罷幸
太清宫令臣持御書及小字青詞赴闕二十三日朝辭
面賜玉帶牙簡即具錄所得聖語奏聞奉淵聖御批有
知卿奏對忠義煥然之語二十五日到闕對於垂拱殿
以所賜帶簡繳納王府蒙降旨再賜四月初三日道君
行宫次京城外車駕出郊奉迎是日道君入居龍德宫
臣還自南京前後三被道君御書皆進呈淵聖得旨再
賜謹摹勒其二刻諸琬琰以永其傳紹興五年八月五
日具位臣李綱謹跋
淵聖皇帝御書跋尾
臣靖康初誤蒙淵聖皇帝識擢承乏政府凡半年被命
宣撫兩河自出師至以疾丏罷凡五十餘日前後祇受
御筆七百餘件裝褫成七十軸寳藏私家謹以詔書宣
諭批荅五道摹刻於石紹興五年八月五日具位臣李
綱謹跋
皇帝御書跋尾
皇帝以丁未歲五月朔自康王大元帥登寳位前數日
以御書遣官齎至荆湖北路賜臣迨今九年矣臣以衰
病屏伏海濱今年春被受詔旨令條陳邊防利害來上
臣具奏以聞七月十七日伏奉親筆詔書所以褒寵者
甚渥臣不勝感恩榮幸惶懼戰越之至謹摹勒上石以
示萬世紹興五年八月五日具位臣李綱謹跋
皇帝御筆詔書記
皇帝在御之八載歲次甲寅冬十月叛臣劉豫借助敵
人稱兵南牧侵擾淮壖邊奏来上有詔親征戎車啟途
六師雲集號令賞罰悉出宸衷將士奮勵人百其勇捷
音載路屢奏膚公敵人震讋潛軍宵遁策勳飲至慶賚
畢行皇帝慨然悟前日退避和議之非治兵飭備有不
可已者乃於敵退之初圖為善後之計發德音下明詔
以攻戰守備措置綏懷之方詢于舊弼微臣嘗叨近司
亦與諮訪之列竊自惟念受知最早荷恩特深平時常
恨屏跡遐遠徒抱孤忠不獲以芻蕘之言達於丹扆恭
承清問其敢鹵莾滅裂以對旣竭鄙慮條具上聞仰塞
詔旨又以朝廷根本時務之所當先者六事冒瀆天聰
惟是學識迂疎言辭拙直大懼不足以禆廟筭之萬一
伏蒙聖慈容以天地之度燭以日月之明赦其狂瞽而
察其拳拳之忠親御翰墨降詔褒諭所以寵綏之者
甚渥訓辭溫厚有金聲玉振之章筆蹟瓌竒有鸞翔鳳
翥之勢天光下逮蔀屋生輝顧臣愚庸何以報稱竊觀
自昔帝王當承平無事之時圖維治蹟未嘗不以求言
為急務故堯有衢室之咨舜有總章之訪禹重昌言湯
稱好問况於履艱難之運建不世之勳哉秦詢黃髮而
霸業成漢屈羣策而帝功立光武用寇鄧耿賈之謀而
炎運復興太宗聽房杜王魏之言而唐室大競古今一
理何莫由斯仰惟皇帝圖治之勤求言之切博詢精考
斷以必行無愧前古則夫并天下之謀兼天下之智以
大有為修舉政事震耀威武削平僭偽底定中原紹復
祖宗之大業以致中興有不難也臣雖衰病待盡山林
傾耳拭目猶庶幾及見之謹以御筆詔書摹勒成碑以
昭示天下使知聖君不忘舊臣詢事考言樂取諸人以
為善者如此用為獻言者之勸不其韙歟紹興五年歲
次乙卯九月二十有五日具位臣李綱謹記并書
道君太上皇帝賜宋㬇御書跋尾
宣和内禪燦然明白與堯舜比德視唐三宗為不足道
靖康之初金人來侵道君南幸淮浙淵聖固守京師兩
宫間隔隂有小人交鬭其間所以敵退二聖重歡略無
疑阻者實賴不二心之臣調護之力也至靖康末在廷
之臣多罷去以唐恪聶山耿南仲父子用事專以離間
為進身固寵之資偃然自謂外敵之不足慮迨敵騎再
至道君不得行入居禁中淵聖始感悟罷唐恪相出聶
山耿氏父子奉使割地稍召還舊人然亦巳晚矣都城
既破翠華北狩天下臣子所同憤慨咸謂敵強我弱之
所致殊不知禍變之興以小人離間為基胎也夫處人
父子之間號為至難况當國家艱阨之際宗社生靈安
危休戚之所繫哉其後唐恪仰藥而死聶山為絳人所
誅耿氏父子全家陷沒相繼殂隕天之報施豈不昭然
方靖康丙午春臣備位樞廷被旨奉迎道君於南都時
徽猷閣待制淮南江浙荆湖制置發運使宋㬇適自淮
甸召還入對又奉淵聖御書如行宫邂逅相見甚欵聽
其言蓋惓惓有意於兩宫者及紹興丙辰夏臣承乏江
西帥事復與㬇會於豫章㬇出示道君御書所以褒奬
之者甚厚翰墨如新伏讀相與流涕乃知前日之言信
不誣也追思往事十有餘年如一夢間鑾輿滯於沙漠
而未還中原困於蛇豕而未復痛心疾首不如無生今
天啟上心念父兄之辱親御戎輅以臨大敵將士奮勇
盡殱醜類靈旗所指其將恢復境土迎兩官以還故都
有問安侍膳之期乎杜甫有言周宣中興望我皇灑血
江漢長衰疾此微臣今日之志也紹興六年十二月十
四日具位臣李綱拜手稽首謹書
皇帝御筆勉行詔書跋尾
臣昨者誤膺睿奬起於閑廢之中付以方面之寄而臣
憂患之餘重以衰疾深懼不足以仰副使令剡奏力辭
至于再三屢被詔旨不容遜避又蒙天恩親灑宸翰式
遄其行有卿宜以安社稷為已任勿間中外勉為朕行
之語顧臣學術迂疎材能淺薄何以當此雖力疾之官
已數月餘黽勉職事僅免曠敗曾無尺寸㳙埃之補此
臣所以夙夜慙懼唯欲歸休山林以逃素餐之責也上
章丏罷終冀矜從謹摹勒親筆詔書于石置豫章公宇
中庶幾來者有以見聖主待遇舊臣之意垂不朽云紹
興六年八月十五日具位臣李綱謹言
皇帝御筆賑濟詔書跋尾
臣今春入覲天闕蒙恩内殿引對恭被玉音撫勞良渥
臣具以衰病丏免新任上宣諭曰江西旱災饑民乏食
頗有流移煩卿一行以寬憂顧臣俯伏受命不敢固辭
疾驅之官次本路界首被御前金字牌降到親筆詔書
委以勸積粟之家以其食用之餘盡數出糶以濟流殍
之苦臣仰體聖意與本路監司協力推行分遣僚屬督
責州縣勸誘出糶庶幾實惠及民以稱詔旨凡賑濟饑
流民五萬有餘以積粟糶者二十餘萬石亦有願獻錢
穀以助賑濟者雖深山窮谷稚耋惸嫠無不滲漉德澤
保全其生夏秋之交雨暘時若新穀倍收厥價十減七
八民大和樂化愁嘆為謳吟變貧窶為富實感召和氣
導迎休祥實自聖主仁心誠意之所感格或謂至誠不
足以動天地臣弗信也謹以親筆詔書刻之金石以示
萬世使知中興之運蓋有本云紹興六年八月十五日
具位臣李綱謹言
淵聖皇帝東宫賜詹事李詩御書跋尾
淵聖皇帝毓德東宫十有一年仁孝恭儉敷聞四方平
居無所嗜好惟以文翰自娛未嘗暇逸觀所書道德經
少陵詩與太子詹事李詩帖其玩意篇籍尊禮師傅謙
光日新之德可謂盛矣使當承平為繼體守文之主周
之成康漢之文景何以遠過惜乎炎運中微金人孔熾
嗣大寳於國步艱難之中謀夫不臧卒蒙大難此忠臣
義士所以夙夜痛心而泣血也歲在丙辰臣蒙恩來帥
豫章僚屬許忻出前數書相示覩翰墨之如新想威顔
之在望悵日月之易逝悼鑾輿之未還感憤激切不知
所云紹興六年七月二十二日具位臣李綱謹跋
靖康皇太子學書跋尾
靖康初綱備位樞廷嘗一日同宰執奏事内殿蒙恩賜
坐啜茶有旨召皇子國公出見宰執小帽窄衫玉束帶
升自東廂至御座前奏問聖體西鄉與宰執相揖日角
珠庭眉目如畫進止雍容儼若成人羣臣咸竊竦歎後
一月遂正東宫位號是年冬金人再侵闕都城失守二
聖蒙塵皇太子亦北去天下聞之莫不痛憤嗟乎生帝
王家正位儲貳有溫文之德有天人之相一旦倉卒至
此此天命之所以難諶也方淵聖在東宫時嘗以皇太
子學書一幅贈詹事李公家藏至今其壻許忻出以示
綱覽之流涕謹誌其末庶幾觀者知流傳之所自云紹
興六年七月二十二日具位李綱跋
梁谿集卷一百六十一
