梁谿集
年譜
元豐六年癸亥公生
七年甲子
八年乙丑
元祐元年丙寅
二年丁夘
三年戊辰
四年已已
五年庚午
六年辛未
七年壬申
八年癸酉
紹聖元年甲戌
二年乙亥
三年丙子
四年丁丑
元符元年戊寅
二年已卯
三年庚辰
徽宗皇帝建中靖國元年辛已
公年十九正月七日丁韓國夫人憂按龜山楊公所
撰墓誌云夫人姓吳氏括蒼人奉議郎長興府君之
女名犯淵聖廟諱公廬毗陵錫山塋次書釋氏妙法
蓮華經七卷置槨中手植松栢數十萬
崇寧元年壬午
二年癸未
三年甲申
公年二十二補國學監生第一方先衛公之入上庠
也名在第一而公繼之每試必上列後公之叔弟經
補入國子監亦以魁選時人榮之是歲夫人張氏來
歸夫人鄱陽人秘閣脩撰贈少師根之女
四年乙酉
公年二十三舉進士預貢
五年丙戌
公年二十四八月七日長子儀之生
大觀元年丁亥
公年二十五十月三十日子宗之生閠十月公以父
任朝請大夫守宗正少卿遇宗祀大禮奏補假將仕
郎
二年戊子
公年二十六附試國學貢士復首送屬聞期親之喪
友人貽書謂道路之傳蓋不的勉試春官以慰親望
公不可調將仕郎眞州司法參軍
三年已丑
公年二十七在眞州
四年庚寅
公年二十八在眞州
政和元年辛夘
公年二十九在眞州二月二十六日子集之生
二年壬辰
公年三十中莫儔榜乙科臚傳之日上顧問再三特
旨升甲改合入官與學官差遣授承務郎相州教授
以親庭遠易鎮江
三年癸已
公年三十一在鎮江按謁告迎奉詩云薄宦便甘旨
兩載官南徐山川富佳致足以為親娛則知衛公自
鄧帥得請祠宮就養子舍蓋是年也
四年甲午
公年三十二召赴闕三省審察院除行國子正十二
月對便殿除尚書考功員外郎
五年乙未
公年三十三謁告迎衛公於霅川有旨除衛公提舉
醴泉觀以便就養九月還闕道除監察御史兼權殿
中侍御史嘗因職事進對時衛公亦以是日見上上
顧公卿父子同日造朝縉紳榮事未幾以論内侍建
節及宰相任用堂候官從官入朝以笏擊其下凡三
事罷言職授尚書比部員外郎
六年丙申
公年三十四磨勘轉承事郎嘗因奏對有理財以義
等五劄子
七年丁酉
公年三十五充禮部貢院參詳官
八年戊戌
公年三十六四月再對五月除太常少卿八月出朝
陵寢未還闕除起居郎十二月兼國史編修官
宣和元年己亥
公年三十七同知貢舉六月京城之西大水渺漫如
江湖漕運不通畿甸之間悉罹其患無敢言其災異
者公上章論列降一官監稅再上章論六事再降一
官與遠小監當授承務郎監南劒州沙縣税按奉迎
錄靖康元年春公知密院奉迎道君太上皇帝於南
京道君曰相公頃為史官緣何事去公奏云頃緣論
都城外積水以狂妄得罪上荷陛下保全道君曰當
時宰執中有不喜公者公因奏曰臣昨論水災偶有
所見自古雖亡道之國水猶不冒其城郭天地之變
各以類應為今日兵革攻圍之兆道君以為然淵聖
皇帝即位之初召對淵聖迎謂曰卿頃論水章疏朕
在東宫見之至今猶能誦憶嘗賦詩有秋來一鳳向
南飛之句按忠愍李公若水上公書云宣和初水危
京城獨閣下抗章敷奏天下雜然稱曰此鳳鳴朝陽
之舉也方公得罪時故諫議陳公瓘以書賀衛公曰
積誨有自可以百拜為夀而遠莫能也按龜山楊公
所撰衛公墓誌云子某自左史論事得罪方遠謫公
誨之曰進退出處士夫之常汝勉自愛毋以吾老為
念也是年有留别諸弟等詩道江南入閩境遂遊武
夷乘小舟泛九曲留山中賦詩幾五十篇又廣其意
而為之賦十二月到任
二年庚子
公年三十八六月復承事郎十月復本等差遣按梁
谿集有迷樓等九賦求仁堂等八記序五贊十三箴
六銘四和歸去來秋風二辭災異等九論方城侯等
三傳題跋七雜著如清議說答賓勞釋疑及書事等
皆公在沙陽時所作也又有到沙陽至崇安朱令送
示武夷圖詩三百餘篇是年公叔弟補太學上舍生
季弟綸預鄉選公有詩云吾家世儒業教子惟一經
邇來四十載父子三成名季弟亦鄉選來年試春卿
之句
三年辛丑
公年三十九磨勘轉宣教郎是年衛公以方臘之亂
自錫山避地海陵公泛大江歸膝下有與宰執等論
方寇書江上愁心梅花二賦自分水嶺過江南至自
海陵泛江歸梁谿詩百餘篇閏五月衛公還錫山感
疾不起實二十七日也終中大夫右文殿脩撰以公
貴累贈太師追封衛國公八月合葬衛公於韓國塋
次
四年壬寅
公年四十
五年癸夘
公年四十一八月服闋按冬至後三日詩序云自罹
艱棘絶不復作今秋旣御祥琴適友人胡俊明寄示
鍾山酬唱因次韻和之自此漸理筆墨有次韻上元
宰等數十篇有中隠堂上梁文
六年甲辰
公年四十二除知秀州八月九日子秀之生
七年乙已
公年四十三未赴秀州間三月除太常少卿按梁谿
詩集有自乙已春赴太常召如京師等詩六月到闕
是冬金人敗盟分兵兩道入寇公上封事又有刺血
書劄子十二月二十四日淵聖皇帝受内禪公上封
事二十八日召對二十九日除通直郎兵部侍郎再
對進禦寇用兵劄子
孝慈淵聖皇帝靖康元年丙午
公年四十四正月三日門下侍郎吳公敏為行營副
使公為參謀官四日面除中大夫尚書右丞是日宰
執有奉鑾輿出狩之議公乞對力争故有是命旣又
俾留守東京公再求對上乃許留五日除親征行營
使方治都城四壁守具自五日至八日粗畢而戎馬
已抵城下攻西水門公臨城捍禦自夜達旦九日攻
酸棗封丘門甚急公登城督戰激勵將士自夘至申
殺敵數千人斬獲敵人首級皆耳有金環敵知城守
有備乃退師十日敵遣使請和且乞遣大臣赴軍前
議所以和上顧宰執未有對者公因請行上曰卿方
治兵不可公曰所以和者得策即中國之勢遂安不
然禍患未已十一日使人回自軍前道金人之意須
犒師金銀絹綵馬駝騾驢之屬各以萬計求尊其國
主為伯父乞親王宰相為質及割太原中山河間三
鎮之地朝議欲悉從之公力爭以謂尊稱如其所欲
固無害犒師金幣雖竭天下不足以充數當量與之
三鎮國家屏蔽又係塞僖祖順宗翼祖陵寢所在子
孫奈何與人至於遣質則宰相當往親王不當往宰
執皆不以為然公自度不能勝衆說因再拜求去上
慰諭曰卿第出治兵恐金人款我公遂出至城北壁
復回則誓書已行矣自是金人益肆須索無所忌憚
及勤王之師旣集西兵將帥日至上始赫然有用兵
意二十七日公與太常李公邦彦少宰吳公敏宣撫
使种公師道都統制姚公平仲宣幹折公彦質同對
於福寧殿以二月六日出師二月一日夜姚平仲率
步騎萬人以劫金人之寨欲生擒斡里雅布雖种宣撫
在城中弗知也公時以疾給假卧行營司夜半上遣
中使降親筆曰姚平仲已舉事決成大功卿可將行
營司兵出封丘門為之應援公辭以疾且非素約兵
不豫備斯須之間中使三至且取軍令狀以聞公不
得已力疾會三軍將士二日旦出封丘門勒兵於班
荆館天駟監分命諸將解范瓊王師古等圍敵騎出
没鏖戰斬獲甚衆是夜宿於城外姚平仲者一夕劫
寨為敵所覺即遁去宰執臺諫皆謂西兵勤王之師
及行營司兵皆為金人所殱無復存者三日詔不得
進兵斡离不遣使請再和遂罷公右丞行營使以蔡
左丞懋代焉种亦罷宣撫公得止兵詔即振旅以入
城聞罷命乃退處浴室院待罪蔡左丞計會行營司
兵所失裁百餘人西兵及勤王之師折傷千餘人外
餘並如故朝廷乃知前所聞之非是夕上降親筆慰勞
且令吳少宰宣諭將復用之意五日太學生陳東與
諸生千餘人詣闕上書明公與种不當罷軍民聞之
不期而集者數十萬人上遣中使召公公固辭不敢
行宣召者絡繹而至旣入對即復尚書右丞都大提
舉京城四壁守禦使十日金人退師十四日除知樞
密院事封開國伯有乞議不可割三鎮劄子三月道
君回鑾御批吳敏李綱等令一人來公請行十七日
離國門十八日次陳留縣秋口遇道君太上皇后船
公拜謁有奏知接見道君太上皇后劄子具言已許
居寧德宫之意二十日抵南都二十一日道君引對
奬諭曰都城守禦宗社再安相公之力為多公因出
劄子乞早回鑾輿不須詣亳社西都道君詢戎騎攻
圍次第及朝廷更改等事公條具以對道君感悟内
出玉帶金魚袋古象簡以賜二十三日朝辭道君袖
中出書付公宣諭曰公輔助皇帝扞敵守宗社有大
功若能調和父子間使無疑阻當書青史垂名萬世
公先具劄子以所得道君聖語奏知上批答有知卿
奏對忠義煥然之語二十五日還抵闕二十七日宰
執進呈車駕出郊迎奉道君儀注執政議論不同公
力爭之言甚激切再對遂有乞治伏闕之事者上及
宰相皆愕然公乞身待罪上笑曰伏闕士庶以億萬
計如何治朕所洞知卿不須如此公再拜辭出求去
章十餘上皆批答封還不允且降御筆有廼者敵在
近郊士庶伏闕一朝倉卒衆數十萬忠憤所激不謀
同辭此豈人力也哉不悦者造言何所不可故卿不
自安殊不知朕深諒卿之不預知等語旣又召至内
殿面加慰諭且曰戎馬方退正頼卿恊濟艱難今遽
欲捨朕何之前事不足介懷宜為朕少留公勉就職
四月有乞用富鄭公守禦策乞益脩邊備措置塘濼
水櫃等劄子又條具備邊禦敵八事及條具調發防
秋之兵二十四日以覃恩轉太中大夫得旨撰起防
秋兵等三詔及賜夏國與高麗通金國三書五月十
九日除河北河東路宣撫使辭免凡八上上節出裴
度傳以賜二十三日受命六月十四日復五具劄子
乞罷又有論宣撫職事四劄子二十五日戒行前期
錫燕紫宸殿特賜玉束帶牙簡等又賜御筵於瓊林
苑且幸東華門臨遣累降親筆有朕之任卿堅如金
石一應行事朝廷豈能預定可一切便宜行事及有
李綱所至如朕親行之語七月初抵河陽望拜陵寢
有乞深考祖宗之法劄子進次懷州日肄習車戰候
防秋之兵集以謀大舉而朝廷降旨凡詔書所起之
兵悉罷之公兩上䟽力爭不得而宣撫副使制置副
使察防使至幹當公事都統制等皆承受御前處分
事得專達進退自如宣撫司徒有節制之名公乃力
上章丐罷會奉使王公雲曹公矇自敵中回有許以
租賦代割地之意乃詔宣撫司不得輕易進兵公前
後丐罷表劄十餘上許令赴闕九月初交宣撫職事
與折公彦質十八日除觀文殿學士知揚州公具劄
子乞覈寔宣撫司見在軍兵財物旣而言者果謂公
專主戰議喪師廢財自落職提舉亳州明道宫責授
保静軍節度副使建昌軍安置再責寧江按靖康行
紀序公十月抵無錫一宿湛峴兩遊惠山與昆弟嘯
咏聞有建昌軍之責即日命駕過虎丘臨劒池月夜
步松江長橋與親友為别渡錢塘江經嚴陵瀨自三
衢入江南歷上饒弋陽遊龜峯寺道金溪抵建昌時
十二月也是歲有靖康傳信錄二十卷奉迎錄一卷
今上皇帝建炎元年丁未
公年四十五按靖康行紀序自建昌復聞有寧江之
命即泛舟由臨川如豫章邂逅故人長老懷宗同遊
翠巖寺觀洪崖井復遊玉隆萬夀宫觀許旌陽手植
檜道龍虎山望仙巖次筠陽上高遊九峯寺次宜春
遂由萍鄉醴陵以次長沙遊道林嶽麓寺觀唐人篇
翰時仲春之初也幽懷壯志時發於文詞之間則如
乘閒志之類是也又按湖海詩序云余舊喜賦詩自
靖康謫官以避謗輟不復作則知兩年無詩公次長
沙聞有淵聖皇帝召命復元官除資政殿大學士領
開封府事即率湖南義旅以進時四月八日也由岳
陽登舟沿江順流而東五月初次繁昌傳元帥府檄
方審都城不守二聖播遷號慟幾絶次太平州覩上
登寳位赦書即上書論時事次寳應聞降麻告廷除
正議大夫尚書右僕射兼中書侍郎進封開國侯次
金果園賜燕且令龍圖閣學士兼侍讀董公耘傳旨
云嘗遣從事郎劉默齎賜御書及復觀文殿學士劄
子御書有方今生民之命急於倒掛諒非不世之才
何以恊濟事功閣下學窮天人忠貫金石是以盡復
公舊官職澤被斯人功垂竹帛乃公素志之語六月
一日對於殿内面辭新命上曰朕知卿忠義智略甚
久在靖康間宣力為多時為同列所不容故使卿以
非罪去國而國家禍故如此朕嘗欲言於淵聖欲使
夷狄畏服四方安寧非相卿不可今朕𦕈然一身託
於士民之上頼卿左右扶持以濟艱難此志已定卿
其勿辭公頓首泣謝二日再對力辭上曰卿素以忠
義自許豈可於國家艱難之時而自圖安閒朕決意
用卿非在今日社稷生靈頼卿以安卿其勿辭公因
出十議以進皆當時急務度能從乃敢受命有旨付
三省施行五日進漢唐三帝紀要錄六日受告兼充
御營使以覃恩轉正奉大夫進封開國公公旣拜命
之後竭力為上規畫捍禦金人奉迎鑾輿之策且謂
河北河東國家之屏蔽雖頗為敵所陷沒然其兵民
戴宋之心堅甚朝廷不議救援使人力屈而附賊為
患非細於是薦張所招撫河北傳亮經制河東又請
車駕一至京師見宗廟慰安都人之心度未可居則
巡幸南陽駐蹕示不棄中原而西通關陜可進兵馬
東達江淮可運糧餉南通嶺蜀可取貨財北援三都
兩河與敵爭利天下形勢莫便於此有旨遣使經畫
又勸上益募兵買馬繕器仗脩軍政擇將帥置帥府
要郡經略天下是時劇賊李昱擾山東杜用起淮南
李孝忠亂襄陽皆遣將討平之其餘降者十餘萬纔
兩月間威令大振無何詔欲巡幸東南公極論其不
可上乃收還所降詔翌日再具劄子援楚漢滎陽成
皋間曹操袁紹官渡事論天下形勢甚詳又與執政
爭於上前然南幸之議已定而公求去之意亦決矣
八月五日遷銀青光禄大夫尚書左僕射兼門下侍
郎公未拜適有沮張所而罷傅亮者公爭之不得乃
入表劄丐去上曰卿所爭事小何必便為去就公曰
宰相之職在薦人材方今人材將帥為急恐不可謂
之小事章三上降麻除觀文殿大學士提舉杭州洞
霄宮時十八日也十月抵鎮江府聞有辛道宗下叛
兵自秀州作過迤邐由蘇常而來即雇客舟由大江
以歸未嘗相遇時公季弟在無錫與知縣郗漸商議
說誘叛兵不曾焚掠邑室公是時方到鎮江初不與
知言者乃謂公遣弟迎賊傾家貲犒設坐此落職鄂
州居住公在相位纔七十有五日旣罷之後招撫經
制司皆廢車駕遂東巡兩河郡縣皆䧟於敵金人以
次年春擾京東西深入關輔殘破尤甚凡募兵買馬
團結訓練車戰水軍之類一切廢罷中原盜賊蠭起
跨州連邑莫能制禦率如公之所料云是年有建炎
進退志十卷迂論六卷紹興四年得旨令編次建炎
時政記二卷建炎制誥表劄集四卷
二年戊申
公年四十六在鄂州十月以謫降官不許同在一州
移澧州會有上書訟公之冤者言者復有論列十一
月責授單州團練副使移萬安軍安置公兩被遷責
皆次子宗之從行時著論語詳說十卷易傳内篇十
卷外篇十二卷
三年已酉
公年四十七六月一日長子房下長孫震生按寄長
子詩序云時在雷州解易適至震卦因名之曰震孫
詩有洊雷名震因觀易之句十一月次瓊州三日而
德音放還任便居住
四年庚戌
公年四十八自嶺表訪家鄱陽未幾挈家邵武七月
復銀青光禄大夫復以盜作自邵武避地長樂按湖
海集序云建炎改元之秋丐罷機政其冬謫居武昌
明年移澧州又明年遷海外未嘗不作詩則知自元
年秋有寳劒聮句至四年次韻葉夢授送家園梅花
絶句等六百餘篇是也又有乘桴浮於海十二賦記
序各五題䟦十自崇陽與許崧老及吳元中諸公書
紹興元年辛亥
公年四十九三月除提舉杭州洞霄宮九月復資政
殿大學士是年有汀州均慶院轉輪藏記福州天寧
寺松風堂記甌粤銘編次唐朝諸將傳兩卷且有序
䟦及溫泉絶句至止戈堂詩二十餘篇
二年壬子
公年五十正月十六日次子房下孫泰生二月八日
除觀文殿學士荆湖廣南路宣撫使兼知潭州湖東
路兵馬鈐轄續有旨荆東西依舊為荆湖南北路湖
南依舊潭州置帥以公兼本路安撫使馬步軍都總
管公力具辭有辯謗等奏狀閏四月七日内侍撫問
二十四日開司五月六日起行公始入湖南境即措
置招捕群盗彈壓曹成七萬餘人出界降步諒二萬
餘衆又降王進破王俊及其餘群盜以次討定凡五
萬餘境内遂安流移歸業上章丐祠未報間以諸路
帶宣撫者並罷止帶湖南安撫使
三年癸丑
公年五十一除提舉西京嵩山崇福宫即由醴陵道
江南訪武夷如長樂時有宣撫荆廣記二十卷及自
蒙恩除宣撫至水口泛舟如長樂等詩十篇
四年甲寅
公年五十二七月十三日第三子房下孫升生十月
金人窺伺承楚上親總六師往臨大江公具捍禦三
策以獻十一月六日得旨以公所陳皆今日急務付
三省密院措置施行降詔奬諭有忠貫神明慮先蓍
蔡料敵於千里之外制勝於三策之間之語又具稟
目與時相條具捍禦事宜是年有桂齋上梁文及荔
支後賦等
五年乙夘
公年五十三正月詔詢邊防利害公條具以聞二月
復觀文殿大學士七月降親筆褒諭詔有首陳三策
適投却敵之機繼上六條大闡經邦之略精忠許國
誠節表時雖在燕閑之中不忘開濟之事等語公立
碑具記以誌之是併以三朝所賜宸翰摹勒上石十
月六日除江南西路安撫制置大使兼知洪州公自
湖外歸迨今三年有自天寧遷居東報國寺至次韻
丹霞本老見示拂子詩百餘篇
六年丙辰
公年五十四正月召赴行在二月三日兼本路營田
大使二十四日到國門凡三對所進呈劄子幾二十
事又有繳進靖康間奉迎錄劄子三月六日送史館
公旣陛辭因具劄子極論所以進兵者四月一日至
洪州六月乙已地震詔求直言公應詔奏陳八事七
月二十日子申之生十月敵偽入寇有論擊賊及奏
陳防秋利害劄子降詔奬諭
七年丁已
公年五十五正月以公賑濟饑民招還流亡降詔奬
諭公以防冬無虞疆場寧謐丐祠未報間會左司諫
陳公公輔乞出以靖康間士庶伏闕為人誣為鼓唱
至今猶未辨雪為言公再上章丐祠謂臣當時遭謗
尤甚雖嘗蒙淵聖皇帝降詔宣示四方而仇怨至今
以之藉口詔不允訓辭有且伏闕之往事皆不根之
浮辭屏邪議以用卿斷由朕志守夙心而自信無恤
人言之語車駕將幸建康有乞益脩戰守之備劄子
二月報道君升遐寧德上僊有乞推廣孝思益脩軍
政劄子二十七日車駕進發有論建中興之功舉直
言極諫之士乞不必遠召將帥等劄子四月十六日
以公典藩踰年民安盜息特轉金紫光禄大夫五月
二十二日長子房下孫晉生八月聞酈瓊叛逆有論
淮西軍變劄子九月以到任以來賑濟饑民招填軍
額建置營房脩築城池繕治器甲增脩官府剏置官
庫催發錢糧招捕盜賊等事釐為六狀繳申丐祠十
三日有旨以公奏陳淮西事宜切中事機降詔奬諭
時張公浚旣罷相而言者引漢武誅王恢事以為比
公以為非是遂具劄子奏陳利害又聞車駕有幸平
江之意因併言其不可明堂恩加食邑公之子有未
官者乃先以恩命奏補姪琳之駐蹕之謀旣審有車
駕不宜輕動劄子十一月除提舉臨安府洞霄宫聞
除李端明光為代公貽書具言措置次第公在江西
有制置江右錄二十卷有贈羅偉政奉議至次韻徐
顯謨中冬教閱詩及題䟦十數篇
八年戊午
公年五十六正月還次長樂是冬王公倫使金有論
使事劄子是歲置義莊於卲武
九年已未
公年五十七二月除荆湖南路安撫大使兼知潭州
凡三上章力以疾辭四月十三日依舊提舉臨安府
洞霄宫公歸自豫章詩文絶少僅有數篇公之仲弟
維自吏部員外郎除芸閣持憲浙東以與公别久有
請於朝乞因巡歷來閩省公欵曲再旬實是年冬公
有送行詩蓋絶筆也
十年庚申
公年五十八正月十一日中使徐珣傳宣撫問十五
日公薨初公叔弟校書公博學多識公所以期待者
甚遠入館未幾不幸早世公悼恨不已適上元具祭
撫几號慟倉卒感疾即薨於楞嚴精舍遷特進致仕
特贈少師官其親族十人奏補一子四孫外其五夫
人請於朝授公之姪鼎之從姪昌之母舅吳彦舉甥
周伯駿外孫黃同寅從公素志也又命公弟自浙東
憲移閩部以營喪事十二月十四日葬於福州懷安
縣桐口大家山之原後四年癸亥以長子儀之陞朝
遇郊祀恩贈太保又三年丙寅再贈太傅
梁谿集年譜
