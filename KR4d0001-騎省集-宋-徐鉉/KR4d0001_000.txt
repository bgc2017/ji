大宋故静難軍節度行軍司馬檢校工部尚書東
海徐公墓誌銘
金紫光禄大夫尚書右僕射兼中書侍郎平章事監修國史上柱國隴西郡𨳩國公李昉撰
上即位之元年冬以學士李昉獨直翰林詔太子
率更令徐鉉分直視草是時昉與公以同道相知
論交契之始也越四年春
天子率六師親征太原并壘既平遂北幸塞垣耀
光盧龍秋七月凱歌歸于京師軍衛之中書詔
填委公援筆馬上應荅如流以扈蹕勞遷給事中
直學士院如故又四年授右散騎常侍始罷文翰
之職端拱元年帝親耕籍田改左散騎常侍積
階至金紫光禄大夫叙勲至上柱國累封至東海
郡𨳩國侯食邑一千戶以淳化二年秋九月檢校
工部尚書出為静難軍節度行軍司馬明年八月
二十六日晨時起方冠帶遽命筆硯語左右曰吾
疾作矣手䟽一幅約束後事又别署一幅道者天
地之母書訖而終年七十六陜西道轉運副使鄭
適来邠州遂出家財竭力襄事即以其年十月奉
遷靈柩還京師權厝于板橋東南之佛舍受婿
國子博士吳淑門生殿中丞杜鎬時皆典治中秘
書遂以公凶訃聞上覧表軫悼詔出内府錢二
十萬賜其家及明年七月洪州奉新縣義門胡仲
堯自豫章具舟檝迎公之喪葬于洪州新建縣西
山之鸞岡原奉遺命從先塋也公字鼎臣其先會
稽人自言生于楊州曾祖諱源祖諱徽皆隠德不
仕父諱延休衛尉卿贈左僕射才高道直有名于
時公幼孤與弟鍇皆苦節自立未弱冠以文行稱
于時仕江南李氏周旋三世歷校書郎直宣徽北
院尋直門下省三知制誥一遷司封郎中兩拜中
書舍人再入翰林爲學士自貶官起爲太子右諭
德由尚書左丞爲兵部侍郎爲御史大夫由大夫
爲吏部尚書由尚書爲右僕射同參左右内史事
堅譲不就王師下金陵隨後主歸朝以太子率更
令奉朝請今諫議大夫張公佖說公在江南時奉
太夫人慈訓不妄游下帷著書雖親族罕見其面
年十六遇李氏先主霸有南土辟命累至釋褐連
任書府繇是經史百家爛然于胸中矣其典誥命
也落筆灑翰應用無窮皆混然而成有雅正之體
當時名士如韓熙載者無敵尤長于制誥公與之
齊名其豫機密也居中守正無所附會雖在家宴
居如對君父其恭慎也如此當時用事臣有陳覺
魏岑者樂禍好權多撓時政公嫉之如讎其掌貢
舉也至公取人不受私謁先策問而後詞賦進德
行而黜浮華當時舉埸號為得士公弟内史舍人
鍇每主文柄亦以直道自持故江表後進力學未
至者聞二徐為春官多望風引退其精鍳無私也
如此其持憲也當官執法無所屈橈姦邪為之側
目權貴因之歛手當時言風憲者惟公與故御史
中丞江文蔚王師之渡江也公將本君之命使於
朝廷且乞緩師以奉祭祀太祖引見謂公曰汝
主託疾不朝乖事大之禮况吾兵業已行無中輟
之理歸報汝主善為之謀公因慷慨鋪陳自古成
敗之道表明後主忠孝之節太祖亦為之動容
厚禮之遣歸初大軍已圍建業後主思命于交兵
之間左右咸有難色公欣然請行後主欣然謂之
曰爾既往即當止上江救兵勿令東下公曰是行
非全策今城中所恃者救兵奈何以臣此行止之
後主曰比以和觧為請復用决戰即是自相矛盾
于爾淂不危乎公曰今豈以一介之微而忘社稷
之重但置臣于度外耳後主撫之泣下曰時危見
節汝有之矣及歸朝
太祖盛怒責之曰吾向與汝言何謂弗逹於汝主
且拒抗之罪皆汝所為公頓首謝曰臣為江南大
臣而其國滅亡抵此死有餘罪餘復何言
太祖于是歎息曰忠於所事者乎汝當事我如事
季氏命坐存撫甚厚故相太子太師王公(傳)一見
如舊相識每有經史異義多質疑于公繇是琴罇
嘯歌筆硯酬唱無有虚日相得甚歡故工部尚書
李公穆有清識嘗語人曰吾觀江表冠盖若中立
有道之士惟徐公近之耳兵部侍郎王公(祐)負才
尚氣未嘗輕許人及見公常言于朝曰文質彬彬
學問無窮惟徐公耳公亦曰王公詞如江海心無
城府真竒士也今吏部侍郎李公(至)翰林學士承
旨蘇公(易簡)皆當世英俊奉公以師友之禮公仕
朝廷將二十年前後錫賜所得俸禄所入備伏臘
外未嘗蓄聚一金所居之地僅庇風雨惟古木數
株每夏秋之際霖潦爲患頽垣壊宇人不堪其憂
而公處之晏如也江南故人子弟暨親族之孤遺
者來投于公歲無虚月公分廩禄以䘏之虛館舍
以安之殆于終年未有倦色有布衣蒯亮者老而
多誕游公之門僅五十稔年九十猶矍鑠不衰每
從江南來詣公公置之道院日與之碁未嘗語及
他事而待之如初公嘗言江南有處士朱貞白嘗
語人曰今人或言不欺神明也吾嘗佩服斯言不
敢為欺心之事有故人謝岳嘗為虢州盧氏令刺
史與之有隙凡選舉之制過七十即罷去遂奏謝
年遇不堪任時江東初下仕人有可疑者咸質于
公謝因私請曰某之齒公寔知之苟朝廷問公不
敢望公言未七十但言不知其年即幸矣公曰君
之甲子某具知之而云不欺是欺天也苟或見問
必以實對其至行無誑又如此公為文智思敏速
或求其文不樂豫作令其臨事見白立為草之云
速則意壮敏緩則體勢疎慢公愛婿吳淑言江南
宰相馮延巳常語人曰凡人為文皆事竒語不爾
則不足觀惟徐公不然率意而成自造精極時人
以為知言所著文多遺落今其存者編成三十卷
又擬徐幹中論作質論數十篇集耳目聞見之異
作稽神錄二十卷並行于世公文學之外長于篆
隷其書札之妙自成一家當世士大夫有得其書
者無不寶之以為楷法任常侍日奉詔與直史館
句中正等重修許慎說文自撰韻譜一十卷學者
服其精博公嘗慕老子清淨之教莊周齊物之理
故内不能以得喪動外不能以榮辱干然而為學
之心老而彌篤在邠州日以時俗文字偽謬乃親
以隷字寫說文字體纖細止如蝇頭過數萬言年
高目明洞見毫末其精力不怠如此夫人太原王
氏子朗州桃源令夷直並先公而卒長女適吳氏
早亡次女適左贊善大夫高慎交幼女十七娘才
淑過人未及笄年而夭自為誌文辭甚悽楚意孔
門四科德行文學洪範五福夀考康寕在于古人
鮮有兼美惟公高才懿行善始令終所謂登孔門
之二科居洪範之三福也語曰善人吾不得而見
之矣惜哉銘曰
祖丘軻兮宗老莊奉三寶兮師五常生維楊兮仕
建康歸皇宋兮老大梁殁豳土兮葬豫章儒林文
人兮今也則亡嗚呼
祭文
維淳熙三年歲次壬辰十月辛酉朔十八日戊寅
銀青光禄大夫行尚書吏部侍郎兼秘書監上柱
國李至朝奉大夫左諫議大夫充史館修撰判館
事上柱國賜紫金魚袋楊徽之張洎等謹以清酌
之奠致祭于故左省騎常侍徐公之靈惟公博
識宏才懿文茂學如金之渾如玉之璞天然混成
不加彫琢頃在江左已聞素履及來天庭孰不
仰止周旋清顯殆將二紀相如視草隰朋近侍篆
籕稱絶典謨得體其馨如蘭其直如矢令問令望
之才之美今也儒宗古之君子五百年來一人而
已道屈于位遇休明之世未盡伸才困于命當
衰晚之年不得志嗟乎天地之間人生如寄自古
迄令其誰不死矧素髮之垂領復何悲乎已矣可
惜者淪於遠郡契闊千里鵩鳥之賦未成二豎之
災奄至淳于意子止一女鄧伯道兮終無子此素
友清交門生故吏可以失聲而長號汍瀾而屑涕
以為天道難忱善人如是至受教文字㼬弟子之
禮徽之洎有舊瀟湘敦故人之契迎旅櫬于西郊
風切切兮雨蕭蕭靈筵惨兮素幃動疑肹蠁于寂
寥嗚呼臨丧一奠庶英䰟之可招尚享
東海徐公挽歌詞□□李至
吾道亡宗匠明時喪大儒傳家無嗣子封岳有遺
書命劣長沙賈名齊鄴下徐不知千古後文行復
誰如
執友韓夫子傳家弟楚金人稱聮璧重世慕二龍
深鮑謝湏慙德機雲亦醉心可憐黃壌下埋沒此
瑶琳
海内才名重儒中學問高病猶不釋卷老亦自揮
毫蠧簡披皆識亡書誦豈勞如能百身贖争惜一
鴻毛
說文修古篆論質著新詞尚父鷹揚頌周瑜水戰
碑家蔵為世寶手寫作人師惜不歸宣室吾皇問
受釐
薄暮邠郊遠何人不惨顔無兒見星往有妾護丧
還舊宅猶臨水空車却度關平生衣上淚今日為
君斑
左散騎常侍東海徐公(此五君詠中之一)
徐公真丈夫不&KR0870;文章伯江南兵未觧臣憂臣惨
戚公願紓其難苦求使上國庶獲一言伸少息苞
茅責其君驚且歎執手涕沾臆謂言知爾晚何此
忠義激天子叱在庭誚譲雷霆赫公亦從容對曾
不渝神色仁者必有勇斯亦古遺直書大略其小
我有春秋癖所以此詩中不言公翰墨庶警事君
心勉㫋希令德
後序
徐公既沒門人等論次其文爲三十卷曩秘閣吳
正儀今翰林穎川公並爲之序論之詳矣都官員
外郎胡君充順通才博雅樂善好賢早遊騎省之
門深蒙鄕里之眷寶兹遺集積有歲時鏤板流行
庶傳悠永因以丞相趙郡文貞公鄧帥隴西公所
作墓誌挽詠等列于左次用垂茂寔俾題于後以
記厥由大中祥符九年八月太常丞集賢校理晏
殊序
進徐騎省文集表
臣克順言伏以德必二凡稱於君子文之行遠
用示於方來矧逢
熙盛之朝茂闡
欽眀之化臣克順誠惶誠懼頓首頓首伏念臣本
惟寒族偶襲緒風幼服佩於義方長陶烝於
孝治築室百堵介處扵下鄊教子一經敢隳于素業
旌閭雖慙於往事
賜書寧謝於古人家蔵稍多耳剽亦久竊見故散
騎常侍徐鉉傑出江表夙負重名逮事
天朝荐升近列特受
先皇之頋遇頗為後進之宗師文律高深學術精
博辭惟尚要思在無邪克著一家之言蓋處諸公
之右淳化之歲被病考終生嗟伯道之孤歿慮若
敖之餒而臣頃在埸屋獲造門牆情篤鄉關禮鈞
甥姪永惟感舊適值送終臣家乃具扁舟載其靈
柩直抵豫章之郡卜葬西山之阿一掩佳城久荒
宿草雖歲時靡輟爲黃石之祠而翰墨罕存難
訪茂陵之札每思編緝尤懼舛譌數年前故參知
政事陳彭年因臣屢言成臣夙志假以全本并兹
冠篇乃募工人肇形鏤板竹簡更寫無媿扵前修
綈几廻觀願留於
睿覧伏望
崇文廣武感天尊道應真佑德上聖欽明仁孝皇
帝陛下清衷軫念
鴻霈延慈稍廻
虞舜之聦暫乙東方之牘
淪恩至厚俾朽骨以重榮
垂範長新耀遺編而增煥豈惟疎賤&KR0870;荷
照臨其新印徐鉉文集兩部計六十卷共一十二
冊謹隨表上
進于冒
宸嚴臣無任戰汙激切屏營之至臣克順誠惶誠
懼頓首頓首謹言
天禧元年十一月日三司戶部判官朝散大夫行
尚書都官員外郎上護軍臣胡克順上表
■□□□□批荅
勑胡克順省所上表進新印徐鉉文集兩部計六
十卷共一十二冊事具悉徐鉉生於江介早著時
名歴事
祖宗之朝嘗居文翰之任發揮誥命有温雅之風
備預咨詢見&KR1308;通之學矧惟素履無謝古人汝克
慕前修盡編遺札俾之摹印庶廣流傳覩奏御之
爰来諒恪勤之斯至覽觀之際嘉歎良深故兹獎
諭想宜知悉五日
故散騎常侍東海徐公集序
□□□□□□秘書郎陳彭年撰
昔姬昌既沒文不在於兹乎韓𧺫有言禮盡見於
魯矣故仲尼降異以產民宗闕里垂言用爲人極
自哲人一往作者多歧則有孟子制其撗流荀卿
平其亂轍戰國之際百氏沸騰嬴秦之餘六經煨
燼菁華欲竭俎豆無歸故賈生談仁義於前楊子
宗詩書於後魏晉名士咸重玄言梁隋諸公始興
宫體兹風一扇踰數百年唐氏儁乂爲多比百王
而雖盛文章所尚方三古而終殊於是韓吏部&KR0870;
正其非柳柳州輔成其事千齡旦暮斯豈誣哉俾大
道之將行故由天意幸斯文之未喪亦繋人謀其
有道冠人倫才爲世表令名不泯百代攸宗今復
見之徐公矣公諱鉉字鼎臣其先會稽人也鄰幾
之姿生民之秀滄溟沃日流作言泉建木干星植
爲行囿英才茂德光映於前修懿範清規儀形于
來者弄璋之始屬唐室之可虞佩觹之初值楊都
之建號公文辭濬發不類幼童識量淹通已成大
器弹冠入仕方居終賈之年佩玉登朝即就嚴徐
之列洎江東内禪文物初興廊廟之珍獨當其任
搢紳之望無出其先漢之賢臣蔡邕歷三臺之選
魏之俊士索靖馳二妙之名若乃毛玠之公清汲
黯之正直王倫之知禮張華之博物鄭當時之下
士山巨源之薦賢以公方之綽有餘𥙿故得觀孔
光之樹久奉樞機寓荀勖之池常參獻替雖具瞻
之重猶未正名而乃春之殊巳同彼相及樓船南
伐青蓋東來遂扵艱虞之辰克盡始終之節夫章
臺之璧且屬秦求万城之材果為晉用
太祖讀豫州之檄不責其非
今上聽上株之文屢言其美由是甘泉柏殿重奉
宸遊瑣闥貂冠更&KR0574;
天獎王公慕義如見古人名德在時目為耆老季
&KR0574;交友不異神仙許劭言談是名月旦雖來於江
左魯公於是贍詩寓彼漢中武侯以之下拜無以
踰也及運逢消長道或盈虛辝通籍之簮纓陪外
藩之罇爼語鬼神之事歸
宣室而未期留封禅之書卧茂陵而長往嗚呼惟
公禀中和之氣挺傑出之才風雨而不迷雪霜而
不變贍其潔白如珪如璋聽其風聲如蘭如蕙自
成人之始至縱心之年險阻艱難所經多矣功名
冨貴皆自致之至若平仲事君一心無改展禽秉
直三黜弥光百行立身世談其盡善片言違道人
知其不爲豈但王佐之才獲稱於士季公卿之量
見賞於林宗乎其有立言之旨學古之功究乎天
人窮乎性命文房逸勢楚國之三休筆陣雄風宋
人之九拒昔者洞簫之賦誦之者後宫劔閣之銘
刊之者眀詔賈誼過秦之作史臣置於篇中王融
曲水之辞鄰使求於座上蔡中郎之所自許則有
太丘之碑潘黃門之所用工獨是荆州之誄公並
窮其淵薮仍在上游掇其英華更多餘力雖絲篁
金石無以均其雅黼黻玄黃不足方其麗草太玄
之客徒欲載金述十意之人自將焚藁豈獨語其
篇什宜升洙泗之堂畫彼形容當在靈均之廟者
哉矧復六書之藝少而留心二篆之蹤老而盡妙
研精不捨常惜寸隂尺牘所傳有同珍寶
聖上方欲恢千年之洪業荅
上帝之耿光朝諸侯而
東廵祀介丘而
降禅若乃以秦丞相之徤筆兼漢郎將之雄文銘
此成功垂之不朽求之輿議公即其人斯志未終
大年行盡殱良之痛其可已乎公江南文藁撰集
未終一經亂離所存無幾公自勒成二十卷及歸
中國入直禁林制誥表章多不留草其餘存者子
壻尚書水部員外郎吳君淑編爲十卷通成三十
卷所撰質論稽神錄奉詔撰江南錄修許慎說文
並别爲一家不列於此彭年越在幼年即承訓導
通家之舊與文舉以攸同入室之知方子淵而豈
異感生平而永歎報德無階痛音問之長違殞身
莫贖聊存摭實用以冠篇時淳化四年七月序
徐公文集目錄
第一卷
文賦三首詩三十首
第二卷
詩六十九首歌一首
第三卷
詩七十五首
第四卷
詩七十二首
第五卷
詩七十一首
第六卷
制誥二十九首
第七卷
制誥二十六首
第八卷
制誥三十六首祭告文二首
第九卷
册九首謚議一首
第十卷
碑銘五首
第十一卷
碑銘三首
第十二卷
碑銘五首
第十三卷
記七首
第十四卷
記三首頌一首(并序)
贊四首銘二首
哀冊文二首
第十五卷
墓誌七首
第十六卷
墓誌八首
第十七卷
墓誌七首
第十八卷
序八首
第十九卷
序六首表四首
書五首
第二十卷
表四首書五首
狀二首文九首
第二十一卷
應制詩一十九首
寄送詩四十九首
第二十二卷
雜詩五十九首文賦二首
第二十三卷序九首
第二十四卷
序五首連珠五首贊四首
銘三首論三首
第二十五卷碑銘五首
第二十六卷碑銘五首
第二十七卷碑銘五首
第二十八卷記十首
第二十九卷墓誌六首
第三十卷墓誌六首
宋故金紫光禄大夫左散騎常侍上柱國東海縣
𨳩國伯食邑七百戶責授静難軍節度使行軍司
馬徐公年七十六行狀
公諱鉉字鼎臣其先東海郯人也周德之衰偃王
以仁義所歸者七十餘國乃遜于江淮之南會稽
太末里有廟存焉積慶所鍾令嗣蕃衍故自烈考
已上皆生于會稽公所譔改卜合葬烈考太夫人
於洪州西山墓誌詳矣公與弟鍇屬烈考即世年
皆幼穉太夫撫育教導資以生而知之咸以雄文
奥學克振令譽公未弱冠以廕釋褐為校書郎直
宣徽北院機命文翰寔專司之以(御名)密稱先主即
位以本官直門下省賜緋試知制誥辭逹與雅智
效勤恪嗣主初拜祠部員外郎知制誥後覩受命
草詔者無所經據不根事實繇是駮議忤旨左遷
泰州幕職途中詩云浮名浮利信悠悠四海干戈
痛主憂三諫不從爲逐客一身無累似虛舟滿朝
權貴皆曾忤遶郭林泉巳遍遊唯有戀恩心不改
半程猶自望城樓謫居三年嗣主知其無罪徵復
本官仍知制誥公餘力攻篆書度越陽冰而與李
斯爲等夷著質論十四篇極刑政之要盡君臣之
際並傳於世斯為不朽矣文書論議與故贈揆相
韓公同志齊名時人謂之韓徐及江淮之平建州
也而福州與越人拒命不服使陳覺馮延魯招撫
之未報遂擅興兵攻取時軍帥不一聽而無上又
出不以律衆敗績而退乃歸罪二使將誅之時陳
覺之使國老宋公之所舉也於是上表待罪蓋欲
救觧之遂械二使以歸聽命公與韓公議赦此二
人則萬姓謗讟之怨歸于上二使首領之惠在於
齊丘辱國容奸斯為巨蠧遂同上書極言其罪追
正刑書克協衆心式沮狂計嗣主親批荅䟽略曰
昨陳覺之行實太傅舉之矣及師敗之後事下有
司太傅無救拔之詞有自訟之表以是之故得不
再思何者先朝舊臣國家元老不唯舉人偶失可
得興言直是謀之不臧亦未有加罪之理昔魏武
帝乘降劉琮之勢將兼并吳國張昭時居朝右為
吳老臣一旦勸請其君臣妾於魏此謀不以為拙
曷以為拙乎賴周瑜軰力爭而止之及魏師之敗
昭亦晏然自處吳大帝亦不之見責彼二子孤若
懷憤悱之意戮之久矣此際長流遠郡斥為庶人
五木被身一家狼籍永從流放與死何殊卿等憂
國情深除姦意切諸所徵引批荅未殚公與韓公
同表謝略曰伏讀批答曰卿等憂國情深除姦意
切是陛下知其姦也又曰永從流放與死何殊知
陛下必不用也既知而棄雖在何爲公事君匪躬
嫉惡好直危言危行始終不變率此類焉尋徵拜
中書舍人公嘗誘掖後進苟有一善必延譽之潔
已請益者亦誨導之不懈壬子歲翰林學士江公
知貢舉始以進士王克貞等三人及第盡復舉場
之故事獨由公左右贊成之江公即長興三年盧
華下及第嗣主因問北朝取人何如卿此來江公
對以北朝公薦私嘱相半若此來難以公道選材
實無有此事嗣主甚善之中書舍人聞之以為皆
大朝及第不本江公之意甚銜之時宰執皆非名
第同力欲罷此科遂下制輟應舉焉明秊公兼判
文理院遂首言此事纔復不可遽止乃以進士張
仲尼鳳賦朱觀老子猶龍賦郭賁無聲樂賦
印葵石城虎踞賦寫之以進遂下制云去歲所司
上言暫罷貢舉本難久廢况以經秊其諸色舉人
並宜依舊觧送自此不復廢矣公之為文長於典
雅直而不迂以理勝為貴其武成王廟碑序末云
微臣學愧常師用慙兼偹承眀再入故無經國之
才宣室徵還幸對受釐之問將使延州聽樂長聞
雅正之聲圯上受書世出帝王之佐蔣莊武帝廟
碑序末云微臣潤色無功討論奚取思問神于先
聖姑欲事君苟獲罪于玄穹曷容媚竈唯于舊史
想見英風適當罷役之初爰奉屬辭之誥西州作
頌誠慙邑子見稱南國刊銘或望至尊所改又銘
末云謝傅長逝王公不作獨我莊武先迂睿略斯
皆披文相質立言邁俗豈惟情見乎辭而已矣時
江南久興建屯田楚州常州尢甚聚歛掊克之軰
侵奪射利民不聊生言事者累諫不聽洎國老宋
公上䟽主者堅執不易于是命公往察訪一如親
行可興可廢悉以便宜從事後奏公既行而羣黨
已切齒矣楚州應非理遷入屯田之産業盡還本
戶百姓讙譁感泣如釋狴犴次至常州亦如楚州
處置協比衆惡之徒(今上御名)以擅作威福徵還私第待
罪蒼蝇貝錦膠固組織詰難問狀不容自理鍜鍊
深刻將置大辟其貶制乃張緯所草末云尚以年
齡方壮文學甚優特屈彝章宜從流放于是長流
舒州時弟鍇任右拾遺集賢殿直學士亦貶祕書
郎分司東都公前左遷泰州弟亦貶烏江尉及流
舒州親友臨江相送韓相有詩云昔年棲断此江
湄風滿征帆淚滿衣今日重憐鶺鴒羽不堪波上
又分飛在同城三年唯游覧勝境披翫典籍尤工
吟詠情性未嘗以得喪蠆芥于方寸譔周將軍廟
碑銘文宣王廟碑序喬公亭記九疊松讃皆足志
之文刻于貞石及量移饒州未登途而周世宗之
師過淮取舒靳公遽携家榜小舟由皖口歸昇州
公賦詩末云一夜黃星照官渡本初何面見田豊
其情發於中不顧言之太直如此明年授太子左
諭德未幾復知制誥拜中書舍人通署中書省事
時周世宗弭兵修好待嗣君以優禮異數凡章表
往復討論潤色多公所為及世宗崩祭文寔公視
草嗣主嘉賞時人傳寫為之紙貴侍嗣主殂于豫
章護丧歸建業後主即位官職如故而訪聞詢謀
無改嗣王之道其知舉也不獨考其文章必先察
其德行故難於得人出羣拔萃者最稱吳淑復以
子妻之其所問策五道盡時務政理之要後主並
親荅焉仍俾詞臣悉對之後主以尚書省綱條弛
紊官司怠乘積習已久思公正之人以紏劾提振
之徙公為尚書左丞逾月而罷以尚書右僕射游
公判六司拜公為工部侍郎知制誥翰林學士尋
以憲署曠職法吏侮文非委直清不能嚴肅拜公
御史大夫而佞用讒勝吾道不行于是奉身而退
拜兵部尚書知制誥翰林學士以先奉命修嗣主
實錄乃專以屬辭比事為務後主每有著述必令
公兄弟視草而後編錄故雜說公為之序文集弟
集賢舍人為之序彼昔之二龍兩驥烏足以方兹
令名焉王師之弔伐金陵也公急病譲夷請使于
天朝以釋後主之前事辨疑分謗且服罪降名以
&KR0566;入爲請庶不隳奕世之國祀巳行遂拜右僕射
同参左右内史事及覲
太祖敷奏忠慤執議誠信雖不得請
太祖亦甚嘉歎美其秉節無撓既復命自以不能
副後主之望雪泣因譲不受其新命焉尋從後主
歸朝授太子率更令
皇上登極素知公之文學優瞻久司教令特授直
翰林院學士院拜給事中侍從
鑾輿下并汾襲偽之地廵狩魏博逐入寇之虜申
威耀德因壘懷來告至策勲詔示填委雖翰林諸
公盡熙帝之載而公亦與有力焉數年拜右散騎
常侍慶恩升左散騎常侍末年公著静齋自箴篆
書刊石寘于座石曰爰有愚叟栖此陋室風雨可
蔽戶庭不出知足為冨娛老以逸貂冠蜱冕虎皮
羊質處之勿疑永終爾吉後之君子觀之有以見
公名重益謙德成蔵密與其一無所鍳而窺冀所
不休者是天之戮民不可同年而語矣惟公未冠
筮仕名稱籍甚日彰夙習非聚學辨問之所克也
禀心忠正治身儉約公家之事知無不為自幼至
老惡其聚歛貪冐未嘗微寘于懷俸禄所入不問
多少隨時共意而已居處求安不務顯敞但聊以
蔽其風雨量家所受餘分貸親故舊知寓止焉與
人交有始有卒必誠必信久要不替雖中或不善
人無間然初與禮部尚書常夢錫給事中蕭儼之
為莫逆蓋以二公常忿宋國老狃于締(太士御名)之業包
蔵凶慝每章言其罪公亦同力嫉惡先主嗣主因
審度為虞故不任之以政及宋國老暮年因陳覺
李徵古恊謀不軌貫盈事發同時殛死嗣主追念
常蕭與公疇昔敢言果今日之速禍也時常公已
卒因言曰夢錫常欲殺齊丘恨其誅戮不見于是
贈右僕射馬適後主從容言及此事公且曰夢錫
先卒不見齊丘之敗嗣主已追贈矣唯臣與蕭儼
之目覩朝典况臣塵忝官列八座矣獨蕭儼之往
爲理官以赦前失貶黜吉州以老告退願以臣今
所居官授儼之旌其先見後主由是召蕭儼之至
建業以公所陳列慰勞特授工部尚書以年過懸
車致仕居吉州給奉禄終身焉公于内外族視無
疎密待之如一其有孤[婺-矛+牙]無告者皆糾合收餋稱
家之有無隨事拯濟婚嫁視之如家人子雖讒口
謗議紛紜盈耳公自信不疑唯恤孤念舊是急不
知其它及左遷邠岐亦堊此獲譴矣有子曰夷直
朗州桃源令先公疾卒女三人長適左贊善大夫
高(御名)交次女適國子博士吳淑先公卒次女幼有
才淑未笄而卒公享年七十六某年月日以疾終
于邠州官舍恬然神氣不亂唯禁家人勿哭以為
怛化但囑以殯歸于洪州西山祔葬于烈考太夫
人之墓即以某季月日洪州胡某以舟至京護載
公之柩歸西山從理命也公業隆儒行奉五常而
不隳志嚮道風禀三寶而無玷故其立言藴德久
而弥芳繕性觀妙老而益壮實古之人歟克播遺
風允資鴻筆謹狀
徐公行狀
書遇善本多手抄者訪之已質他姓多方往求始得一見末有跋語是
金侃亦陶者云此書錢宗伯從宋大字本縮為小字本錄出擬借
抄苦其多而未就已置之矣後從香嚴周氏談及是書云有影
宋大字本遂丐歸展讀適書友自錫山故家收得鈔本較
吴本頗舊行欵亦与影宋本大同小異爰竭數日功手校其
誤雖縮本仍然而宋本面目約略可見宋本亦有訛脫抄本
問有空格處當是按其文義以意存疑此時悉據宋本校勘
不敢輕易佞宋之譏識者諒之宋本遇宋諱避之甚嚴知宋本
確然可信而影寫者纖悉遵之知非貿貿傳錄之本矣
嘉慶庚申七月白露節後七日書扵聯吟館黃丕烈
