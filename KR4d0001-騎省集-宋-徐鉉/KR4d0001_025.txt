徐公文集卷第二十五
東海徐□◍◍鉉
大宋李公德政碑文
大宋新建上清太平宫碑銘
大宋重修蛾眉山普賢寺碑銘
大宋推誠宣力翊戴功臣金紫光禄大
夫檢校司徒使持節齊州諸軍事齊州
刺史充本州防禦使河隄等使關南兵
馬都監前御史大夫上柱國隴西郡𨳩
國侯食邑一千九百戶李公德政碑文
臣聞四岳疇咨帝堯所以光宅惟良共理漢室於
是隆興然則運曆冥符風雲交感必有則哲文后
乃有稱職之臣用能逮肅邇安刑清俗富其或久
於其道課最於時行邊桉部籍其能羣史萬民浸
其澤流芳金石舊典存焉公名漢超其先隴西人
因官移籍今為雲中人也柱下史之真源克昌厥
後前將軍之壮氣不隕其聲世有哲人多為名將
偹諸前載可以不書昔者同光之季莊宗失馭公
烈考諱覇德實典親衛力扈乘輿奮不顧身有死
無二忠頭于國慶鍾于家及公之貴詔贈左監門
衛將軍夫人石氏追封本縣太君道不虚行沒而
可作有後之報斯焉豈誣公方幼而孤嶷然特立
英果之氣出於天性遠大之期志為時用年未弱
冠自奮從軍始負羽於魏侯復策名於鄆帥有周
受命選入禁軍夫忘歸之鏃非逢蒙無以宣利其
絶影之駿非造父無以騁其能
今上當歷試之辰受有征之任妙選比校公首預
焉上黨之役名書勲籍奏發硎之刅超漸陸之程
及眷命有歸飛天在運攀鱗之效捨爵攸先乃掌
句陳式嚴徼道恩威洽著而七萃知方夙夜惟寅
而九重甘寝暮歲考績較然可稱
皇上以文武之任中外惟一有和衆之略必著撫
俗之能有衛社之勤必堪守土之寄越建隆二年
拜齊州刺史本州防禦使爾乃海岱封圻虛危躔
次歴下屯兵之地夙表要衝東陵聚衆之鄉素稱
暴桀公本以簡昜濟之強明恕已以兼容正身而
可象光之以孝悌故其民和則争訟息而囹圄虛
矣示之以誠明故其民信則賦役充而儲廪實矣
農時不奪故曠土闢而生殖滋關市無征故百貨
通而財用足於是舉廢典正國容樹門反坫以備
制度高閑厚垣以待客使蒸肴折爼以宴嘉賓椎
牛釃酒以享軍旅出於私積無以家為近悦而遠
懷家至而戶到一年而宿弊革載稔而新政行郡
齋肅然清嘯而已由是知董戎之用可移之於頒
條露冕之風可推之於護塞乾德二年詔公以本
官充關南兵馬都監幽都南際河間北壌守方之
要慎束為難至則遠斥堠審號令養士如子戢軍
無私威聲飊馳亭障山立絶闚邊之虜有狎野之
衆而郡之大事亦皆聽命千里之内若指掌焉二
職交脩七載如一𨳩寶二年召赴京師天言襃慰
復遣還郡而戍士思慕甿俗繄憑故其年冬再為
關南監護公負倜儻之氣藴沈厚之謀民巳安而
政益修邊既寕而備愈謹績茂而不伐寵至而若
驚君子知福禄之攸歸郡人感惠澤而思報於是
僚吏之屬耆艾之徒相與上言願旌不朽且曰任
賢使能天子之明也計功稱伐先王之典也非有
理世孰揚頌聲優詔嘉之克遂其請昔者考父循
牆之頌非曰君恩當陽沈水之文真成自伐豈輿
情欣洽令譽升聞播樂石於無窮等高山而可仰
永惟懿美足煥文明爰命下臣勒銘紀實其辭曰
茫茫禹迹畫為萬國建侯定守立民之極提封且
千屬城以百惟威惟懷有典有則威懷伊何君子
時中典則伊何二代同風以使則悦以令則從率
是古道兹惟李公濟水之南東陵之下伏生荒耄
盗跖狙詐嗟我蒸黎&KR0836;聞道化至魯猶遠尊周靡
暇李公来思富之教之政先體要物必由儀夜犬
無撓晨羊不欺歸民影附末俗風移天下雖平四
方是守桓桓虎旅懾爾戎醜籍我兼資是率是糾
道合舞干威行戴斗郡政既成邊塵既清侁侁比
屋肅肅連營夫懷其惠人竭其誠欲報之恩思垂
頌聲明明大君知臣善使舉必至公義無虛美用
建隆碣永昭信史錫爾介福施于孫子晉稱峴首
漢紀燕然風流不續寥落千年猗歟良牧無愧前
賢高深自改蘭菊當傳
大宋鳳翔府新建上濟太平宫碑銘(有序)
臣聞鴻荒代序太極流形二儀肇判而猶通萬類
交馳而未别巢居血飲孰知王者之尊物魅神姦
尚作生民之患於是聖人継統大化宏𨳩畫八卦
而序四時奠五山而分九服衣裳軒冕采章之制
以庸動植飛沈性命之宜畢遂高卑既位幽顯既
分蒸嘗雩榮致其恭宗祝史巫紀其秩猶或觀其
道而設教依於人而後行通其變而不窮感於物
而遂動未始有極無得而名其或數偶三哭德如
二季民懷慈惠帝念疇咨必有靈符允歸興運易
著與能之旨傳稱觀政之徵史遇之論至哉左氏
之書詳矣我國家受天之命如日之升御六氣而
平泰階麗大明而照萬國清亂略於百王之季反
淳風於遂古之初天瑞呈祥羣靈受職粤御曆
之元祀有神降于鳳翔府盩厓縣之望仙鄕其象
不形其言可紀盖玄帝之佐命禺強之官聯真位
参於紫微靈職分於井鉞其稱述則儒玄之奥旨
其敷演則禳檜之嚴科教義之深也則友孝姻睦
之行興焉威力之大也則魍魎魑魅之害除矣由
是秦雍之地尸而祝之
太祖神德皇帝聖智淵深睿謨默識饗之明德待
以不祈方且奉天時而荅靈心握玄符而齊七政
故得皇猷允塞庶績其凝舞兩階而四隩來同正
九伐而庶邦承式得遺珠於㒺象協吉夢於華胥
乃知玄告之不誣駿命之如響豈止五車兩騎来
為牧野之祥赤帝素靈出表芒碭之應而已哉
今皇帝千年應運二聖繼明恢大業而惟新浸深
仁而累洽如周王之翼翼若夏后之孜孜聖作無
方先幾靡測雲門大濩綜六代之昭聲稷下淹中
来百家之精意酌而不竭者衢罇之味仰之彌高
者垂象之文王澤既流頌聲無斁而復念深徯后
義切勤民睿眷春臨皇威電擊大禹會諸侯之
地盡入隄封宣王逐獫狁之鄉率從稽服舉無遺
策役不逾時聊存尉候之官已戢&KR1060;鞬之器瑶圖
之盛也如此珍符之至也如彼深惟肹蠁益騐昭
明而豐報未嚴夀宫不度非所以光敷景貺垂示
方來者也夫庸庸祗祗為政之要元元本本致理
之端盖神之命受於天天之造始於道是用歸誠
衆妙訪制昭臺申畫福鄉聿崇仙館緬惟虛皇之
真境參以聖曆之嘉名詔立上清太平宫於所降
之地爾其星分玉井邑峙金城終南峻極鎮其前
渭水清深紀其後鮮原靡迤接漢皇訪道之臺佳
氣鬱葱對𨳩令棲真之宅物皆茂遂風雨㒺愆人
盡淳和舟輿不用瞻新宫之為状也崇墉繚野綘
闕凌空秘殿雲高俯軒櫺而轉眩修廊䋲直步欄
宇而中疲極丹青黼藻之工窮銑鋈璧璫之飾玉
几正御瑶壇在庭帝座既嚴衆真畢饗鹿巾霞
帔之士霓旌降節之儀空歌洞章揚其旨紫煙素
雲散其彩飈歘之馭縹眇於太虛氤氲之氣充被
於羣有至矣哉元后之德與天地合真人之應將
冨夀并亦何必定却鄏以卜年禅岱宗而探策者
也夫金石之刻雅頌之興所以示民不佻求啓厥
後况乎尊道貴德廣清净之風窮神知化超言象
之表是宜告於太史副在名山爰命下臣式揚丕
烈其銘曰上天之載無臭無聲恍惚有象氤氲化
成寄以神理發為昭明惟德是輔惟皇作程赫矣
元后悠哉遂古成有靈貺式昭天祚龜出清洛鳳
臨玄扈赤字興尭玉書授禹降及商亳建於邠岐
天子所啓神亦格思牲玉有秩馨香孔儀弈奕宗
祝子孫保之道德下㐮質文不復俗限楚夏運遷
水木時歎陵夷民嗟惨黷必有真人應圖受籙
皇哉帝宋大拯横流出自蒼震類兹九疇垂衣卷
領端拱凝旒永言建福式協人謀有煒明靈降從
玄極致帝之命觀政之德用薦忠信寕惟黍稷籍
陋蕙蘭悵非甲乙運鍾二聖慶洽重光誕敷一德
奄有八方時文載郁我武惟揚通幽受職罄宇儲
祥乃眷珍符本乎至道肇建仙館是彰玄造前望
終南旁贍豊鎬泱泱平原崇崇新廟端闈特立祕
殿宏𨳩九華之室方丈之臺平闚列闕直寫昭回
崆峒邈爾姑射遼哉聖靡不通道無不在靈場既
穆祀典無改福爾蒸黎格于四海用刻貞珉永垂
千載
大宋重修蛾眉山普賢寺碑銘(并序)
臣聞聖人阐化必有胥附之資賢士&KR0574;期必垂不
朽之迹是以顔回默識冠師門於洙泗之濱尹喜
受經應真氣扵崤函之右故得千載之下好學之
徒入其國而知其教思其人而愛其樹聖賢相遇
有如此焉在昔像教權輿能仁命世綜百靈而貫
羣動歸向如流窮絶國而亘諸天感通若饗爰有
法王之子來從普勝之方憑翼真乘導揚宗極具
大悲之願行綜十智之因緣從我立名斯為上首
及乎慈航既濟慧炬分華乃暨衆真俱承佛敕乘
六牙之瑞獸降右蜀之靈峯將以協井絡之會昌
鎮金方之勁氣猶且潛而勿用明而未融闇持摩
頂之仁騭隂含生之命故使神嬰青縷肈建國都
路闢金牛始通華夏沈犀息沴李太守之玄功噀
酒救災欒尚書之妙用郡𨳩學校文翁廣洽於儒
風樂播中和四子誕揚於帝德藹爾褒斜之域穆
然周漢之民非法力之攸憑豈人謀之獨得其後
金人既應白馬斯來神𨳩顯俗之徵家識致誠之
所於是祥符煥爛靈變紛綸或則銀色浮空與朝
陽而共麗或則燈光並列將夜魄以俱明聖衆盤
旋真容隠現竒蹤萬状不可勝圖瞻之者耳目咸
新聞之者身心共肅一方欣賴歴代修崇遂於白
水之源特建普賢之寺金土交運𨳩閉不常白毫
之相長存法鼓之音靡絶夫以導江遺迹天漢各
區必有道之見歸豈三分之能久
太祖神德皇帝文脩内禪武定中區正卿揚九伐
之威遠俗致七旬之格納蜀王之土貢受劉禅之
騾車重鈕坤維還銘劔閣于時王風初被汙俗尚
繁游魂篁竹之間假息萑蒲之際匪輕刑之可禁
顧先甲以徒勤金地寶坊侵成藪澤田衣毳褐漸
致流離妖禽既就于焚巢紺宇終悲於閴戶雖復
葺其撓棟繕彼垝垣而陛序猶卑基扄未廣
尊號皇帝長君嗣統二聖重熙覆萬物以如天廓
重昏而比日聿修成業欽若靈心尺書徵懷德之君
折箠定畏威之地盡炎洲而極玄朔尉候徒存亘
日域而浃流沙車書莫二然後勝殘去殺反朴斲
雕包干戈以虎皮鑄劔戟為農器定大濩雲門之
樂舉淹中稷下之儀慈衛仁薰時和俗阜天地應
而慶雲甘醴律吕調而玉燭景風猶復成而不居
勤則有繼一游一豫表王度之惟常必躬必親示
庶民之光聖慮極冰霜之誡丨丨丨丨丨丨皇綱
畢舉睿思彌精以為象外微言無生妙理修于心
則圓通無滯被于物則福應来臻足以助王道之
和平致蒼生于仁夀乃申明詔歷選精廬唯此蛾
眉獨標殊勝天真人皇諭道之地楚狂接輿隠景
之鄉封域之間氣象盤薄洪源奔注二江䨇流沱
潜之川峻岊回環玉壘銅梁岷嶓之阻况禪披擢
秀來自祗園法海餘波别䟽定水慈氏所相疇能
廢之烝哉聖謨符此玄貺五年春申命中使率將
杍人伐貞石于它山下瓌材于邃谷或子來而肆
力或神運以標竒模制度于鷲峯極莊嚴于花界
耽耽正殿䡾䡾飛甍玉甃丹楹金鋪瑣闥洞戶順
隂陽之候中宸變寒暑之威揭以端闈繞之周廡
鑄鴻鍾之萬石貫猛簴之千鈞桀孽凌空鑑訇震
野其後則層樓入漢飛陛連雲彩檻離婁冠餘霞
而上出璇題玓瓅綴列宿以旁廻神明之臺不足
以語其高天梁之宫不足以矜其麗鑠金為字寫
大蔵之金祕于上逾五百函範銅為像擬普賢之
容設于下高二十尺味其文則如来之宗旨可得
而觀禮其相則菩薩之威神于是乎在將使三蜀
之地一切有情皆冲氣以含和盡革凡而成聖則
知大雄之教漸于世也深焉元后之仁利于民也
至矣昔者軒皇訪道歴㐮野以猶迷漢帝祈年拜
竹宫而無得恭惟盛美允属皇猷若夫事以頌宣
言以文遠作而不記後嗣何觀爰命下臣式旌不
朽其銘曰
允矣象教洪惟法王如河不竭比日同光有情斯
應無遠弗彰化自八國聲馳萬方爰有大賢是稱
逹者異境齊致同聲協雅聞道莫逆瞻顔不捨乃
演真乘来儀東夏蛾眉之阻羣帝之庭作固作鎮
棲真宅靈普賢至止潜耀千齡爾未我覿我疇爾
形經教既孚神明乃作瑞相顯晦圓光歘霍萬變
凌峯百雲溢壑信士歸依輿人駭愕崇崇梵宇於
此宏𨳩時遷末運數偶三災焚如魯廟傾若齊臺
淳風必復聖日斯廻赫矣皇圖烝哉二聖混一區
宇受天明命與物皆春得人為盛式叙九疇迭脩
三正皇帝曰咨咨爾西人助我神化其惟正真為
爾祈福轉兹法輪禪林則舊寶刹惟新祕殿耽耽
高門奕奕脩廊四注層樓百尺尊經聖像金文寶
質妙善周圓福釐繁錫乾光俯燭慧炬朝焞同𨳩
夀域共闢重昏貙珉之伍杜宇之魂乘是妙果俱
登法門明明大君照臨下土墜典咸脩靡神不舉
彼都人士式歌且舞揭此豊碑永傳終古
巫馬大夫碑銘
大夫與宓子賤俱事仲尼迭宰單父宓子恢上聖
之道舉任賢之明故有鳴琴之化大夫勤以繼德
身親其勞故有戴星之迹從師則同行道則背其
何故哉夫天下至大也萬物至衆也至大者不可
以一㮣量至衆者不可以一術治故君子出處語
默屈伸變亿一致而百慮同歸而殊塗其要在存
至公于百代不私榮名于其身而已若夫上德無
爲玄功不宰知人則哲付物以能功成身泰神全
理勝與夫勞心焦思臞瘠腁胝勝負之間較然可
見徇名之士皆奔走之則將有智小而謀大行邇
而志遠推是以往天下必有受其弊者子期知之
故就而為其節制並分聖人之體以極萬物之變
效伯禹之力師文王之勤夙興夜寐不遑啓處仲
尼識其志故譽子賤而不譏子期以此防民而西
晉王夷甫之徒猶祖尚浮虛望空署白以亂天下
則子期之慮不亦遠哉夫君子道積於躬惠加於
物事至而應時動則隨功之豊約視事之細大力
之勞逸繋時之險昜致理而已何常之有焉舉成
績而較優劣難與言智矣泱泱舊國藉藉遺芳舊
俗不偷頌聲未冺行太守事彭城劉君名察望高
持憲寄重頒條以師古之學舉時中之政訟庭益
簡祀典咸脩永懷前賢願紀貞石鉉也不佞承命
為文其銘曰
烈烈先聖侁侁衆賢升堂入室體道同玄其用無
方萬化齊焉其教無窮百世賴焉文王既勤大禹
盡力英英子期服勞継德夙興夜寐自強不息苟
利於後惟變是適季世道薄務華喪真居簡行簡
不躬不親亂由是生俗以之淪思我子期亡已為
人瞻焉舊鄕魯道之首邈哉二賢佐佑先後同焉
皆得通則能久千齡旦暮敢告邦守
江州彭澤縣修山觀碑
混元資始玄造權輿道以久而化成樸既散而爲
器聖人在位修之於天下則有明堂清廟表訓民
事神之方賢者貞遯修之于身則有名山福地爲
朝真降靈之所小大則異宗致惟均江州彭澤縣
有修山焉瞰天險而高標抗廬峯而特立氣雄而
勢聳翠積而光寒峻屺深巖風雲蓄泄茂林穹谷
材用繁滋游居之所走望真隠之所棲息考諸圖
牒昔静節先生游憩之地也杉松交影猶懷種柳
之風水山清音尚想素琴之意遺德所及仙祠以
興梁大同元年有句曲道士尉又光靈氣夙成隂
功將滿遐擇勝地以恢妙門聿来此山益廣基(今上御名)
制度無闕標題載光越二年尉君白日登晨舉邑
咸覿人民未改飈歘載還霓衣則殊鶴貌如故税
駕之地甘棠永存故今有尉駕池焉而中山丹竈
香鑪松壇石室儼然竒迹若奉宴居歴代嚴恭有
如旦暮唐狄梁公履虎不咥絃歌此邦企仰仙游
重加崇飾又朔高宗大帝聖像以伸迭往之誠朔
望朝拜不失常禮復以錢五十萬為致田園厨廪
所資至今猶賴李唐之世臨川宋震来為宰邑掘
地得藥鼎藥合因見尉真人之室于東序設像以
奉之秩滿還鄉遂入麻姑山爲道士是知清心冥
契玄鑑孔昭青天白日孰云其遠道士謝又能早
参真籙夙負時名閑館靈埸偹嘗踐歴空談秘訣
悉詣精微克享修齡言歸廬岳郡侯敦請付以修
山闡教之心勤行匪懈棟宇之制日以增嚴端闈
屹其穹隆周廡粉其回合煥然藻繪藹爾重深清
澄之氣攸充汗漫之游斯在戊寅歲謝君觧化弟
子王省昂繼之方行才亦世出金石之刻僉曰其
宜鉉也欽羡真猷因爲之頌其詞曰
大道混成修之乃真必有勝境以居異人南楚之
域玄風所臻邈哉修山棲靈降神陶令高名尉師
仙卿狄公元臣矯矯三賢干祀齊聲是相是宅載
經載營䟽此翠巘列為殊庭響像玄圃規模赤城
贍之者肅處之者寕心之所至道豈虛行刊名翠
琰永告諸生
徐公文集卷第二十五
