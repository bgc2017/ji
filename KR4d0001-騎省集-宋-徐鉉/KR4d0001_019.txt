徐公文集卷第十九
東海徐◍◍◍鉉
送謝仲宣員外使北蕃序
送贊善大夫陳翊致仕還鄕詩序
送張佖郭賁二先軰序
送武進龔明府之官序
送劉生序
游衛氏林亭序
送謝仲宣員外使北蕃序
自昔新都盗國撓我中州建武𨳩元越在江左日
月之照不及河洛之地者四十年矣主上方恢遠
略弘下武聖作物覩有𨳩必先故使偽邦失政胡
馬大入山泉反覆羌渾沸騰五州遺甿二京故老
引領南望庶幾撫予天子聞之憫然故命大司馬
賈公使以觀變儀曹郎謝君副焉儀曹别予予應
曰美哉是行蒼生之福在斯舉矣始予及子同省
予弟又與子同府交道深矣今子將之絶域無以
為贈請贈以言夫格天地充四方莫先乎禮昔我
太宗文皇帝革暴隋一㝢内屈己濟物虛心納諫
故四夷君長歴代不賓稽顙闕下可謂德矣聲明
文物垂三百年絶而復續可謂禮矣苟使踰百千
代之有國家者猶當企聳下風奉行不墜况中興
之嗣君乎周秦宫闕是本朝二宅貞觀德禮是本
朝家法若棄之而不念委之而不修非天子之意
也主上躬行於内而使二君順之於外今強胡入
貢中原無主聖人不能違時時至不可失也子其
勉之哉思聖意顧人心犬羊百萬以攻戰為事不
可以威武服也酋豪聚首以姦詐為常不可以智
力勝也子其將之以德慎之以禮衣冠餘緒必觀
光于使臣一覩漢官威儀必感泣頓服宅心南向
苟或不爾是絶蒼生之望也可不慎歟鉉自束髮
從宦則聞長者之論盛言為戰國者必以權道子
視商周以降誰非戰國寧有以權道躋太平乎而
言以人棄故事與願違今子王府元僚居可言之
地遠使上介當可行之時勉之哉故人之願蒼生
之望在此而已行矣文昌春風二月征塗萬里捨
游宴之適就鞍馬之勞征虜亭下南朝送别之埸
臨滄觀側茂弘思洛之所叙離懷古寕無情乎矧
軺車所經觸緒牽思渡長淮則想清流映月之景
過睢園則思愁雲零雪之興望鞏洛則傷麥秀之
詩指唐晉則感大風之歌綏懷之暇弹琴詠詩以
祛鬱陶之慮還軫在爾不復多陳聊序鄙志爾
送贊善大夫陳翊致仕還鄊詩序
夫進退之機大易稱首止足之誡玄丈所宗君子
動必乘時故言行而事立静惟體道故身貴而名
全然則知之非艱行之不易去聖既遠引年益稀
是以古之明君爰有成式重辭禄之士優懸車之
禮賁飾寵秩靡限常均所以崇德尚賢激貪勵俗
者也皇風所及我有其人太子洗馬陳翊江浙炳
靈鄕閭獲譽棲遲下位而升聞自高便蕃寵任而
祗畏日積時方多難寄切司聪將命無私臨事能
断盤錯必觧風雨不渝及少海告符搖山表慶天
下之本既正四郊之壘亦罷于是詠遂初之賦决
高謝之懷京口之西先有别墅前臨廣陌却枕長
江田逾二頃桑都八百戴仲若軒懸之地不遠風
煙蒲真人鹿迹之鄊依然川域詸茅築室素欲終
焉其所闕者飛泉而已嘗因暇日策杖尋幽爰有
道人指示嵓溜百步之内一道懸流其清可鑑其
味如醴縈崖潄石滌慮蠲痾信山川助其好尚亦
心府資其瑩濯既而挂冠請命伏閤陳詞優詔嘉
之竟允其請錫金紫之服升贊善之資輕舟東浮
盡室而去副君執手流涕似宜都之别弘景羣公
供帳祖餞若都門之送二疎知與不知莫不稱歎
殿下調高雅頌文動星辰賦詩一章以寵行邁掩
鄴中之舊制流樂府之新聲足以厚君臣之情敦
風化之本縑緗麗色丘壑增華自周行之人與觀
光之士靡然投贈粲爾成章遠比河梁之篇近擬
白雲之集夫其貞退之節樂善之風實教義之所
臻亦詠歌之盛觀也鉉名參望苑迹本騷人敢言
能賦之才濫奉言詩之賜敬序麗則冠于首篇
送張佖郭賁二先軰序
君子所以章灼當時焜耀来裔者必曰進士擢第
畿尉釋褐斯道也中朝令法雖百王不移者也自
聖曆中興百度漸貞能興此美者今始見張郭二
生矣則知九仞之勢千里之仃凝雲逐日未可量
也鉉也不佞生於先賢之後進在二子之前此美
不兼可以歎息然有事同而事異請試論之噫詞
埸陻廢五十年矣故老之言議殆絶後生之視聽懵
然今百辟有司逹于郡國吏徒見趨走公府中一
尉耳焉知其餘哉而二君子調高才逸年少氣盛
將以俊造之業自重責人以既廢之禮又將以堯
舜之道為用議政於俗吏之間如是將與時大乖
矣嗚呼彼衆我寡或者難以勝乎君子之道無施
不可舒之彌四海卷之在掌握日磾見竒於牧馬
元楊知名於水磑彼二人即公輔大器也豈以恥
辱為累哉愚願二君子反已正身𨳩懷戢耀無望
人以不知無強人以不能如斯而已矣今天子重
文好古諸生懷才待用所以蒼生未蒙福者上下
之勢殊中有間耳大易之義物不終否否極必泰
泰之時在上者其道下降在下者其道上行君臣
相合然後事業遠矣吾以為斯道之復不遠吾子
其勉之句曲仙鄕廣陵勝地多難將弭春物將華
琴棋詩酒足以為適贈言之旨盡於斯焉
送武進龔明府之官序
古人有言士君子志意既立名譽不聞蓋朋友之
過也嗚呼予於龔生有之矣始予居獻納之地生
已為赤縣尉嘗竊議謂生宜參諫垣憲府之任而
未果拔茅之志遽為賦鵩之行生不旋踵亦左授
天長用武之地朝廷置建武軍於其所使為將者
治之習兵與儒其志不通也處長與佐其勢不均
也軍市之征日困於民王澤之流不被於俗及生
之至官聮始舉刪煩革弊丕變舊風踰年告歸舉
邑之氏相率遮道不聽去乃潛匿佛廟室中耆耋
軰索而獲焉扶之上車擁之而還竟不得已中夜
而遁異哉遺愛之風若此考功之吏弗聞丙辰歲
予避兵于池陽遇生侍親郡中勉之東下是時甘
泉有烽火之急天子下哀痛之詔予謂生必自致
青雲之上以解天下之倒懸而出入三年始為武
進宰噫非朋友之過乎嘗試論之曰才不才在我
用不用在時道之所存其人乃貴功名寵禄何足
算哉苟澤及於民教被於物則百里之廣千室之
富斯可矣與夫楊孟之徒坎軻閭巷垂空言於後
世者不猶愈乎行矣龔生苟有良田何憂晚歲贈
言之要其過此乎
送劉生序
彭城劉生為南畿令天官侍郎昌黎公作序以送
盛稱故歴陽宰楊員外光儒之為政以勖之鉉與
楊君有姻深知其内行君清簡仁愛心無適莫自
妻子僕妾及家族吏民接之無親疎之隔求之於
形骸之外盖真純之氣充而感召之應遠民之好
競者皆相與言曰衆若嚚訟必撓吾員外矣嗚呼
其古人乎今劉生才俊於楊學優於楊觀其政績
等然生猶有耿介不平之氣觀吏部之勖子與予
之贈言蓋為是也子其平心蔵用㳷然與道合在
古人上矣矧西山神仙之宅也旌陽其遠乎僕固
&KR0786;談生停驂已久故揚㩁以論之九月二十七日
中書舍人徐鉉序
游衛氏林亭序
建康西北十里所有迎擔湖水木清華魚鳥翔泳
昔晉元南渡壺漿交迓於斯今中興建都人烟&KR0808;
比於是其間百𤱔之地宫率衛君澣水之所也前
有方塘曲沼之勝後有鮮原峻嶺之竒表以虚堂
累榭飾以怪石珍木悦目之賞充牣其中待賓之
具無求於外庶子王君諭德蕭君贊善孫君與上
臺僚嘗游焉賢衛君也陶陶孟夏杲杲初日虚幌
始闢清風颯然班荆蔭松琴奕詩酒登降靡迆闚
臨駘蕩熙熙然不知世之與我之為異矣差夫天
生萬物貴適其性君子有屈身以利物後已而先
人或行道以致時交或效智以濟世用斯有貴乎
自適者也朝市丘壑君得中道焉下雍道汙智劣
無益於事山資弗給歸計未從每尋幽選勝何遠
不屇一踐兹境杳然忘歸凡我同游皆為智者徵
文紀事其有意乎壬子歲夏五月祠部郎中知制
誥徐鉉躊躇嘅嘆之所作也
徐公文集卷第十九
