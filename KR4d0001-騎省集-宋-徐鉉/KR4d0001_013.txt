徐公文集卷第十三
東海徐口口口鉉
宣州涇縣文宣王廟記
復三茅禁山記
宣州𨳩元觀重造中三門記
紫極宫新建司命眞君殿記
楞嚴院新作經堂記
攝山棲霞寺新路記
常州義興縣重建長橋記
宣州涇縣文宣王廟記
昔夫子祖述尭舜憲章文武扶東周於已絶拯蒼
生扵既墜其迹屈而道愈大其人亡而教愈遠則
生民以來未之有也其在祀典法施於人則祀之
矧褒聖之祀其可忽乎然則中人不足以語上下
士聞道而大笑故斯教也衰扵戰國廢扵嬴政漢
魏以降續而復絶夫仲尼日月重昏于祀非聖人
孰能廓之故斯教也興於武德盛扵貞觀極扵𨳩
元理自然也兵興以來大化陻替先王禮器委頓
扵勝廣之門闕里諸生恓惶於綘灌之下矧厥祠
宇其存幾何天之愛人不當遂絶皇統再造六藝
始修太歲丙午重熙在運宣城雄鎮帝之叔父在
焉故幕府之選殊重尚書郎吴君光輔奉詔佐廉
部兼理于涇既涖事乃被儒服謁先師闢荊棘歷
垝垣以造於茅茨之間仰瞻俯觀喟然而嘆於是
奉開元之成制采頖宫之舊章經之營之是卜是
築惟新秘殿儼飾睟容入室升堂森然如在籩豆
有位賓主由序表著咸列門衛肅然扵是青衿雩
服之子有從師觀藝之埸鯢齒台背之徒識飬老
慈幼之節欣欣然其化之大者歟越明年秋君奏
計如京師因得其實嗚呼聖人在上羣才畢舉使
三代之風逹扵邑里得不其偉哉余承君之歡美
君之志刊石紀事寘于祠庭後之君子無忘企及
其餘理畆籍察庶獄闢汙萊遏陂塘則有考功之
吏在故不書于時太歲丁未冬十月九日尚書主
客員外郎知制誥徐鉉記
復三茅禁山記
華陽洞天金陵福地羣仙之所都會景福之所興
作故其壇館之盛薦享之殷修奉之嚴樵牧之禁
冠扵天下其所由来舊矣聖曆中微官失其守望
拜之地多所荒蕪若乃真靈翔集玄貺肹蠁興復
之迹必假異人天祐丁丑歲貞素先生王君棲霞
始來此山恭佩上法徘徊地肺偃息朱陽永懷舊
規期在必復先生潜德内映符彩外融名士通人
道契冥會凡縞紵之贈&KR2274;信之資悉奉山門以成
夙志扵是由良常洞至雷平山十里而近入于萌
隷者盡(今上御名)贖之芻蕘不得輙至墟墓不得雜處蓻
樹蔽野植松為門川梁必通榛穢必翦建方壇於
雷平之上造高亭於良常之前朝修有致誠之地
游居有税駕之所姜巴古陌秦望舊封肅然清光
復如𨳩元天寶之歲矣先是紫陽之右有靈寶院(焉)
真臺故基鞠爲茂草先生殚罄資用克(今上御名)殿堂有
開必先無遠弗届都督武陵康王奉錢百萬梁王
造殿一區向道之徒咸助厥事曾未周歲惟新舊
宫皆先生之力也昔大隗致襄城之駕庚桑化㟪
&KR1041;之人是知道心惟微其應如響時則有若道士
經若虛協規同志是攝是贊幹事以恪感物以誠
績用不愆斯實攸賴先生以保大壬子歲夏四月
悉書夫屋之數疆畔所經請命扵京師申禁扵郡
縣以授茅山都監鄧君棲一能事既畢數日而化
期命玄應昧者不知夫仙階感召諒非一揆若乃
神清氣靈骨籙標映受之于天也心虛器沖玄德
充蔚基之于性也昭真垂教啓煥靈迹行之于勤
也故策名紫素飛步黃庭流功儲慶必參相合然
則先生之道其殆庶乎雖歘駕不留冥升日遠而
高風可述遺範在人進而紀之翰墨之職也鄧君
企慕前躅見託直書已未歲秋八月日記
宣州𨳩元觀重建中三門記
夫清淨玄默道之基也宫館壇墠道之階也生知
者因基以成(今上御名)勤行者升階而覩奥故君子德業
玄挺仁慈積中必廣馴致之方乃形兼愛之迹爲
科誠以檢其情性為象設以致其誠明情性平則
和氣來誠明通則靈符集由是登正真之境入希
夷之域曠矣無際薰然太和斯實興化致理之方
還淳反朴之本豈與夫延方士尚祕祝求長生以
自奉者同年而語哉宣州𨳩元觀遠擬清虛獨標
形勝敬峯崇峻鎮其後句谿澄澈經其陽鍾一方
淳粹之精結三素氤氲之氣當泰陵之尊道揭聖
曆於華題藹爾殊庭居為福地及運纏百六數偶
三炎雖棟宇不渝而制度多闕霊蹤必復有待而
興主上嗣位之七年皇室再造之一紀今儲后徇
臧札之操譲德承華體間平之賢搃戎舊服首台
司而握師律鎮京口而領宣城其為政也質以先
正諮于耉老義以果斷仁以發生民力不偷闕政
咸舉而斯觀路門久廢遺址將蕪非所以敬教尊
祖會昌建福者也乃命執事即從經度民多暇日
府有羡財勤而不勞成而勿亟巨棟山立層&KR0585;翼
舒六扉洞𨳩方軓並入重廊助其廻合秘殿表其
深嚴十絶之幡拂文楣而絢彩九龍之驂軋金鋪
而振響瞻之者有凌雲之氣經之者疑駕歘之游
信足以勵下士之進修福蒼生扵仁夀既而功宣
納麓望集撫軍大壮之制斯成重離之位亦正貞
符允塞盛德宜書道士孫洞虛素業淳深至誠敦
慤發揚真迹啓廸嘉猷永為不朽之功願紀它山
之石宫臣報筆以謹歲時戊午秋九月庚申記
紫極宫新建司命真君殿記
夫金闕琳房不可階而升也惟至誠能通之霊符
景福不可企而望也惟至行能致之故君子行道
于時宣力于國敷惠于民貽範于家此人之極致
自天所祐也又况考集霊之地崇列真之宇薦納
約之信勵勤行之誠然則希夷眇邈超言象之表
矣有若故司空相國馮翊懿公承世功之緒襲重
侯之業地親於副馬美繼扵緇衣便蕃臺閣夷險
中立不倚金石貫其心唯力是視風霜盡其
節故四綜會府再踐中樞三殿方鎮一平邦土慎
終如始没有遺忠敫楚之樂雖窮通德之門不改
嗣子太僕少卿俊等祗奉慈訓不敢失墜以爲公
之純誠沖氣本道家者流而仁政令典近浹於三
茅之境高齋甲第夙隣乎玄元之宫故棲神植福
必先扵是爾其治城峻址西州舊署忘貞公之遺
隴郭文舉之故臺九原可作勝氣如在乃相形勢
補廢闕建司命真君之殿于宫之艮維披真藴以
立程集國工而考藝瞻星揆日不勞而成崇高壮
麗重深藻繪煥如也凝旒端簡負斧仍几穆如也
珠旙綘節紛披乎左右空歌洞章蕭寥乎晨暮真
聖以之而臨御純嘏以之而蕃錫賢人有後孝子
奉先無以加扵此矣鉉始以事分通舊從子弟之
游終以禁掖具員陪僚属之末及公之啓手足也
復忝國士之許辱寄託之任知巳之厚何日而忘
短篇叙事蓋感遇之萬一也
楞嚴院新作經堂記
君子才足以治劇惠足以安民見危致命以死勤
事有一於此然後可以薦信扵無方之神儲慶於
必大之門噫楞嚴院經堂之作也其庶幾乎平陽
柴君諱進思字昌美故太尉中書令尋陽靖王之
孫也少而爽俊長而忠恪尤善騎射頗曉兵書靖
王愛之出則典親兵居則專家政幹蠱之美宗族
稱之王薨始為功臣累遷旅師鴻圖再造金革寝
威上以其才能可任故以為内宴副使乘軺建節
將命四方盤根錯節所至皆治改鄂岳觀察廵官
知永興縣事縣有山澤之征榷管之利歲終考績
倍於前人遷泰州軍事判官兼營田鹽監平蠧政
決庶獄勞農督課潔巳律人民不告疲公有餘利
除勸農使復監池吉二郡護武昌軍千里晏安上
流静謐會梁人入冠我武未揚東畿䧟沒羣情震
駭命君為行營應援軍使率舟師數千鼓行而東
平難濟口復海陵郡於是淮泗之地聲勢始通乘
勝長驅因逼隋菀前茅接戰羣帥後期振臂奮身
有死無二雖破竹之勢敗於垂成而東道清夷本
由君之一舉也江都剋復歸葬京師天子閔焉贈
左千牛衛將軍賻贈加等禮也嗣子殿前承旨廷
遇等棘心在疚荼蓼兼倍以為苴麻苫&KR1176;飾哀之
期有終蒸嘗封樹追遠之禮有數復欲圖不朽之
績徼無邊之福則金僊之教世之所崇宗旨在於
經文威容存乎像設扵是擇竒勝之地𥙷闕遺之
事(今上御名)經堂六間塑地藏菩薩像一軀几席什器之
類華而備精而固耽然其質煥乎其章深嚴足以
遠世喧虛明足以味玄旨其全節之風也如彼其
集靈之所也如此然則冥冥之祐綿綿之慶豈誣
也哉余頃歲左宦海陵君盡傾蓋之分感忠臣之
事主嘉孝子之奉親刻石紀事以聳善也援筆悽
愴無心扵文保大丁已歲春三月東海徐鉉記
攝山棲霞寺新路之記
棲霞寺山水勝絶景象瓌竒明徵君故宅在焉江
令公舊碑詳矣高宗大帝刊聖藻扵貞石紆宸翰
於璿題煥乎天光被此幽谷先是兹山之距都也
五十里而遥方軌並驅崇朝可至及中原(今上御名)亂多
壘在郊野無牧馬之童歧有亡羊之僕義祖武皇
帝潛龍兹邑訪道來游始命有司是作新路金椎
既隠玉䭾言還桐山之駕不追回中之道亦廢於
戲聖人遺迹必將不泯微禹之歎夫何逮哉保大
辛亥歲時安歲豊政簡民暇粤有寺僧道嚴名高
自足動思利人百姓莊思悰家擅素封積而能散
嗟亭侯之不復閔行旅之多艱乃相與翦荊榛䟽
坎窞闢通衢之夷直棄邪徑之迂廻建高亭於道
周跨重橋於川上鑿甘井以救暍立名表以指迷
草樹風煙依然四望峯巒臺榭肅肅前瞻由是江
乘之塗復識王畿之制矣余職事多暇屢游此山
喜直道之攸遵嘉二叟之不懈爲文刻石用紀成
功俾後之好事者以時𨳩通随壊修葺此碣有泐
斯文未湮不亦美乎其年八月一日兵部員外郎
知制誥徐鉉記
常州義興縣重建長橋記
聖人作川梁以濟不通舟車所及纚連棋布若乃
形勝傑大名聞天下者亦無幾何陽羡長橋其一
也夫英賢之所躔次邑居之所瞻望山川之精粹
宅焉里城之神霊憑焉廢而興之圮而葺之豈惟
備政足以徼福是橋也徵諸圖諜則後漢邑令袁
君創造國朝永泰中令丘君新之其他無聞焉中
興之初邑有義夫曰吴濛吴湞率以私帑備加營
(今上御名)人賴其利踰三十載丙辰歲國步中梗百越寇
邊邑人敗之燒營而遁飛熖旁及宏梁半摧甲寅
歲著作佐郎劉君來爲邑長視其制度知非民力
之所能濟乃状其事白扵有司上聞嘉之詔賜錢
八十萬君信而好古寬而得衆尉盧舊鼎甲餘慶
俊造策名政是以和事無不舉乃相與敷王澤因
民心備物致用程功揆日器利工善材良事時戊
辰歲冬而裁明年暮春而畢長五十步廣七步對
縣樓而直出跨荆谿而横絶丹雘其飾丨偃蹇而
虹舒崇高其勢邈苕亭而山立朱輪方軌駟馬連
騎營營市井憧憧往來有衽席之安無揭厲之患
昔者乘車濟涉聖人謂之無教橋梁弗修賢相知
其弗能以今方古勝負分矣夫書云考績傳載稱
伐庸庸善善其可廢乎刻之貞珉以示來者庚午
歲春二月十五日記
徐公文集卷第十三
