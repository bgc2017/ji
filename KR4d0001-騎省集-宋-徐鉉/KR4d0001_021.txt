徐公文集卷第二十一
東海徐□口◍鉉
奉和御製雪
豊登盈尺瑞物象九門深璧照環丹砌梅花滿上
林茶香偏自得酒力詎難禁别有寒郊外銀河映
玉岑
奉和御製打毬
上閑精習渥洼驄玉鏤花鞍錦覆騣金埒無塵初
裛露朱旗向日自生風雷傳画鼓偏增氣星度飛
毬欲映空共道宸遊因習武凱歌猶似奏平戎
又五言
彩仗映花韉春庭散曙煙毬飛皆應手馬駿不湏
鞭仙樂飄雲外祥風近日邊籌多不虛發制勝在
機先
奉和御製春雨
祁祁甘雨正當春草樹精神一倍新勻灑農郊偏
長麥緩飄花檻不驚人密随宫仗環青輅普逐丨
皇恩下紫宸霽後樓臺更堪望滿園桃李間松筠
冬至日奉和御製
吹律政知寬迎長物倍安初陽殊勝臘積雪更添
寒庭實羅千品珍符薦百般羣臣同偶聖不歎夜
漫漫
奉和御製寒食十韻
朝陽散宿烟登望思悠然&KR0585;影晴偏暖雲容晚更
鮮共歡時景好不惜歲華遷旋試嬌驄步新調寶
瑟絃宫花紅照耀御水碧潺湲歌吹清連夜輜軿
麗滿川依林張幄幕夹道建鞦韆仙樂来天上祥
光𧺫日邊遊絲輕冉冉芳草綠芊芊聖製如春
色周流遍八埏
奉和御製歲日二首
運曆三元正升平太古同五侯皆輯瑞四海盡占
風聖政乾行内羣生夀域中撞鐘元會罷見朗日
升東
二(七言)
正仗臨軒萬國來漢儀周禮盡堪咍光浮雲蓋青
龍轉香透椒花白獸𨳩慶賜應時均億兆卜年從
此數京垓羣臣共感文明運况是天言誡懋哉
奉和御製上元燈
幔亭高敞九門前銀箭遅遅夜漏遷明月静添華
燭影和風時度御爐烟朱輪繡轂車聲接玉勒金
羈馬首駢一曲雲謠飛聖藻萬方歌詠仰堯天
奉和御製烟
春晴纖靄映斜陽羃羃偏能覆水鄉濃似慶雲同
馥郁薄如輕素自飛揚堤横新柳真成畫樓對遥
山正好望誰見朝元香案上龍旂交影共騰&KR0750;
奉和御製暑中書懷
浴殿晨𨳩氣象新虛亭金井轆轤鳴隂成楊柳千
絲密凉入襟懷一扇輕寒水乍沉朱李熟薰綃長
有好風生高樓更稱頻臨望臺笠行歌麥隴青
奉和御製聞早蟬
綠樹隂隂惬豫遊早蟬清韻遠還收喚迴晝夢和
宫漏引𧺫微凉助麥秋禁柳煙中飛乍覺御溝聲
裏聽偏幽羣生遂性宸章悦從此人聞不識愁
奉和御製夏中垂釣作
物茂時平日正長翠華停馭睠方塘文竿乍拂圓
荷動頳尾時飜素荇香睿賞只應從暇豫聖
恩寕肯間沉翔吞舟自是貪芳餌猶笑成湯一面
張
奉和御製殿前松兼以書事
長松修榦列承明虎肹龍盤氣貌靈風度乍聞琴
曲調巢高初見鶴儀形枝籠陛戟寒生檻葉帶鑪
煙翠滿庭澗底山頭各生殖託根争似在青冥
奉和御製扇
齊紈新裂月輪全蝉雀分明彩翠鮮救暍自符
仁主意揚風須假手中扇暫遮樓日霞㶢透半掩
歌唇寶靨圓一曲睿調精比興好將金石奉雕鐫
奉和御製棋二首
制法精微自帝尭勢如天陣布週遭沉思迥覺忘
千慮妙訣終湏附六韜急劫未分香印匝一枰初
滿月華高御詞仍許羣臣和愁殺山中玉兔毫
二
常嫌羣藝用心麤不及棋平出萬途妙似孫吴論
上策深如夔益贊訏謨静陳玉檻連琴榻密映珠
簾對酒壺聖智縦横歸掌握一先終不費多圖
奉和御製早春
羣生遂性得天真陽景無私發秀勻尭曆永從新
律正皇恩散作萬方春華林日麗紅苞拆太液
冰消綠浪新天意分明啓昌運岱宗即看報羣神
應制賞花(懷字)
上林春暮紫英𨳩組繡成帷蔭玉階豔逐晨光隨
步武香和輕翠透襟懷生成澤廣時芳茂魚水情
通樂韻諧禁籞年年陪睿賞何時梁甫奉燔柴
和陳處士在雍丘見寄
衰薄喜多幸退公誰與閑高人乘興去相望兩程
間卷箔有微雪登樓無遠山清談勝題贈何日杖
藜還
送湯舍人之陳州
尼父恓惶地離情向此偏家貧聊復爾道在肯徒
然詩景明松雪鄕山隔水煙三年湏赴召莫戀瓮
頭眠
送阮監丞赴餘杭
楊柳依依水岸斜鷁舟東去思無涯坐臨棋局延
明月行采詩題對落花虛白亭中多宴賞錢塘湖
上剰煙霞風光到處宜携酒况有餘杭阿姥家
送容州程員外端州吳員外
士生秉道義公論重才名美哉䨇白璧高價等連
城昔在南國時折桂嘗抗衡今爲北朝客通籍齊
振纓連鑣適炎徼並命典州兵地遠乃寄重無爲
惮遐征俗雜則才難當在通其情投香與還珠前
哲有遺聲君看奏諫者接武趨承明摻袂贈斯言
斯言勿見輕
和穎川曹監軍
别離情緒兩難任消遣唯應有醉吟冉冉光隂玄
鬢改勤勤書札舊情深凉宵夢寐清淮月永日徘
徊玉樹隂野鶴乘軒無所用角巾何日返中林
和清源太保閒居偶懷
朝退閒齋落葉天道心真氣本仙源簾前風月澄
秋景門外輪蹄任世喧棋罷早寒生北戸酒醒黃
菊滿西園時人自有思齊者踐迹觀刑不在言
又和寄光山徐員外
早年南國日追隨冠劒晶熒佩陸離匪石心誠徒
自許浮雲蹤跡信難知官閒從飲扶頭酒地僻誰
同敵手棋門館舊恩今更重高齋遥枉謝公詩
和徐秘書
年少支離奈命何悲秋懷舊苦吟多龍泉有氣終
難掩荆玉無瑕豈惮磨會偶良工收杞梓莫將閒
夢挂煙蘿他年得路搏風去肯念今朝煦沫麽
送汪處士還黟歙
孤雲野鶴任天真乘興遊梁又適秦興去却歸南
國去黃山何謝武陵春
和翰長聞樞副翰鄰居夜宴
𨳩筵别有鄰居興卜夜應憐禁漏長舊友不期争
命駕新姬憑寵剰傳觴香煙結霧籠金鴨燭熖成
花照杏梁京邑衣冠多勝賞鱸魚争敢道思鄕
和清源太保寄湖州潘郎中
老大離羣一倍愁谿山風物且淹留醖成春酒誰
斟酌抄得新書自校讎莫似牧之矜曠逹湏教子
重譲風流恩門舊分知難忘題取新詩上郡樓
送南華張主簿改承縣
適去莊生邑還臨孔父鄉仍聞舊隠處近在武夷
傍道氣年長度儒風日以光何時看解組歸去事
仙方
和白州錢使君上元夜侍宴
御宴宵陳敞百層君恩芳景兩難勝風傳天上九
成樂月映楼前萬樹燈醉捧玉觴疑夢寐静臨丹
檻似飛騰因觀謝守牎中詠自愧瀛洲是濫登
送蘇州梁𥙷闕
軋軋朱輪道路長虎丘山下剰春光軍城舊是吳
王國郡守曾為諫署郎祖席詠歌金玉振下車條
教蕙蘭香青雲舊是高飛處三載徘徊亦未妨
和金州錢太保春雨
濛濛膏雨遠空迷點滴圓紋水繞堤柳帶喜如和
醉舞花房愁似宿粧啼煙籠麥隴連天闊雲映漁
舟掠岸低廉使解分天子念一篇騷雅慰蒸黎
送高秀才
龍門一上嫌輕進關塞西遊自愛山緱嶺春歸林
影密津橋人静水聲閒如今正得幽尋興佗日青
雲不昜還
送施州單員外
精金百鍊始知難何似仙枝兩度攀名逐鳳書歸
故里身從鳥道入已山詔宣遠俗皇恩厚惠洽齊
民利刃閑珍重加飡順風土歸来高步七人班
送宣州張員外
故國干戈後憐君得意歸綺霞横郡閣犀燭照漁
磯天迥青山遠江平白鳥飛此行同衣錦况是老
萊衣
和筠州談鍊師見寄
共嘆崑岡火誰知玉自分寂寥人境外蕭索數峰
雲眞籙終年秘空歌偶得聞應憐霸陵上衰病故
將軍
送吴郎西使成州
所向皆為道遐征豈足辭中華垂盡處别路正秋
時高閣蘭臺筆閒吟板屋詩良工無棄物珍重歲
寒姿
送下博陳員外
曠望叢臺路飄颻楚塞人琴堂無故舊何計免霑
巾
送淨道人
北阜與西山前期夢寐間羡師乘興去應擬此生
閑喬木人誰在鱸魚我未還歸心寄秋水東去日
潺潺
鄴都行在和刁秘書見寄
征袍結束從宸遊邊上塵清見戌樓柏殿賦詩知
是幸茂陵多病自堪愁清漳幽咽長流恨銅雀荒
凉幾換秋深羡高眠全道氣姓名應已在丹丘
和旻道人見寄
戎服非吾事華纓寄此身謬為金馬客本是釣鄉
人引領梁園雪揚鞭輦路塵知師亦多病擁褐待
陽春
和復州李太保詶筆
處處良工事筆鋒宣毫自昔最稱雄因思南國巾
箱學願入蘭臺掌握中委質幸歸彫玉匣&KR0894;詞曾
侍兔園公一篇麗藻真閒暇共仰才多道不窮
送蒯員外東遊舊治
百歲猶強健知君即地仙孤飛下華表太息問桑
田故吏今誰在高名昔共傳伊余亦遺老相送亦
澘然
送王監丞之歴陽
歎息曾遊處江邊故郡城青襟空皓首往事似前
生綠綬君重綰華簪我尚榮年衰俱近道莫話别
離情
送阮殿丞之静海
聞子東征效遠官行行春色黯離魂中途輟棹尋
吴苑西向登楼望海門鵩舍曾嗟經歲謫靈光空
念巋然存陵遷谷變今如此為我停骖盡酒罇
送周員外之逹
之子敷王澤迢迢蜀棧東頒條有餘刃對酒與誰
同身占賢良籍家傳道德風遠民思静理即此是
隂功
送長社胡明府
黃綬繫未穏桂枝香尚新琴堂寕久次諫署正求
人皎皎凉秋月飄飄清路塵元常有遺翰求作箧
中珍
送表姪逹師歸鄱陽
故鄉禾黍世親稀中表相尋只有師惆悵離懷向
何鄱陽湖上葉飛時
送祕閣朱員外知復州
景陵山水舊知名珍重詩人建隼行未免簿書勞
利刃省貪煙月縦高情楊雄閣下諸生送陸羽門
前百吏迎聖代羣賢皆得路三年傾首望鵬程
送淨道人東遊
身服竺乾教心為鄒魯儒觀風遊稷下訪古入中
都短景程途遠寒原店舍孤東周多俊造能賞碧
雲無
送李道士南遊
雲水李道士曾為中貴人綺紈終不戀松鶴自相
親雲氣蒼梧晩芳華紫蓋春匏瓜老猶繋惆悵望
行塵
送國子徐博士之澧州
多才適世用學者不遑處新詞八詠樓更汎涔陽
浦行當應列宿且復施甘雨高齋閒坐時清談孰
為伍
送錢副使黎陽發運
一杯寒食酒珍重送君行花影黎陽渡春風浚水
聲汎舟無廢事聘驥有修程應用方無暇何湏愴
别情
寄張階州
儀甫秉忠信神明自来舍綘灌雖不容蠻貊皆從
化榮名任紛糾道性常閒暇傳語當途人無為勞
歎吒
送文懿大師淨公西游
乘興西遊誰與同一嚢詩藁一枝笻厭棲廬岳蓮
花社却訪南山紫閣峯懷古有時應悵望尋幽何
處不從容關中風物常牽夢老卧閑曹轉放慵
奉和武功學士舍人紀贈文懿大師淨
公一
舊國荒凉成黍稷故交危脆似琉璃高人獨喜湯
師在手把新文數道碑
滿卷文章為世重出塵心迹少人同騰騰自得脩
真理不管浮生覺夢中
文似春華鋪曉陌思如泉涌注長江詩情道性知
無夢頻見殘燈照曙牎
已潔心源𧺫世表却緣詩句有時名初聞行業如
耆宿及見容顔是後生
只有閒情搜景物不將客鬢惜流光京華才子多
文會衆許清詞每擅場
惠遠禪師名素重維摩居士室皆空羣公竟有詩
相贈組繡珠璣滿袖中
南朝人物古猶今只恐前身是道林處處經行常
自適不妨譚笑不妨吟
往往冥搜宵不寐時時任性晝仍眠高情麗句誰
偏重聖代詞臣李謫仙
霜髯病叟掩閑扃禅客相尋有故情每憶江南初
識面至今猶得愛才名
詠史
京洛多權豪游服相追隨青牛中向車白馬連環
羈珩珮競照耀紳組舊參差騶鳴行人駐倏若流
風馳名園不問主下輦輙失嬉秦官錫雕盤光禄
假羽巵侏儒善為優邯郸有名姬坐客應餘論顧
眄成恩私鹵簿留國門誰何不敢譏歸来卧華堂
瑣牎承文&KR0925;武夫瑩庭階璧璫攅榮題列燭正晶
熒噴香常逶迤明朝入君門密侍白玉墀𨳩言迎
合旨羣公默無為乍請考工地亦拜牀下兒吹噓
枯稊生指顧千鈞移回瞻徇名士獧介爾何施朱
雲折檻去梅福棄官歸寂寞楊子雲口吃不能辭
著書述聖道徒許俗人嗤漢室已久壞往事垂于
兹眇然千載下慷慨有餘悲
徐公文集卷第二十一
