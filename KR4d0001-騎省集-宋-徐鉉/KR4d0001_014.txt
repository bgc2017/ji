徐公文集卷第十四(丨記二)
東海徐口口口鉉
重脩徐孺亭記喬公亭記
毗陵郡公南原亭記劔池頌
九疊松贊硯銘
野老行歌圖贊四皓畫贊
許真人井銘高侍郎畫象贊
文獻太子哀冊文齊王贈太弟哀册文
重脩徐孺亭記
至矣哉天之愛民甚矣雖數有治亂而常生聖賢
故得其位則功加於時舛其運則教垂於後雖銷
聲滅迹全身遠害不德而德普逃名而名揚擁篲
築宫禮重於列國式閭表墓道光於無窮舉善而
教政之大者也恭惟我祖炳靈南國舊宅界乎仙
館高臺峙乎澄陂孺亭之稱海内瞻仰名公良牧
代加崇飾千載之下猶旦暮焉頃屬邦君非才敗
我王度翦焉層(今上御名)鞠為茂草噫百世之祀誰能廢
之庚申歲始建王都辛酉歲遂迁清蹕肆覲羣后
疇咨先賢餘基未傾偉人將至既而鼎湖在御桐
圭錫壌丞相司空鄧王以茂親之重&KR0574;分陜之權
思老成之典型仰高山之景行同言而信不肅而
嚴乃命經營將從締(今上御名)九成方𧺫百堵未周甲子
歲入秉國均以武昌運帥侍中濟南公代司宫籥
公致用以武從政以文祗奉蕭規率由周禮再賡
成致詳考舊基夷坎窞而就平禆崖岸而增固乃
崇堂奥乃加藻繢右嚴罇坫之序左設庖膳之區
前臨康莊旁眺城闕平湖千畆凝碧於其下西山
萬叠倒影扵其中依然懸榻之場想見致芻之状
與夫洪崖之館絢綵於烟霞滕王之閣騫飛於雉
堞南州之物象備矣前哲之光靈萃焉嗟乎君子
興一役建一事于時必可頌于後必可觀兹亭之
作也都人朋悅過賓矚目紀于方國之吏播於樂
職之詩鉉也幸成燕翼之謀獲参翰墨之任俾垂
不朽敢惮蕪音
喬公亭記
同安城北有雙谿禅院焉皖水經其南求塘出其
左前瞻城邑則萬井纚連却眺平陸則三峰積翠
朱橋偃蹇倒影于清流巨木輪囷交隂于别島其
地豊潤故植之者茂遂其氣清粹故宅之者英秀聞
諸耆耋喬公之舊居也雖年世屢遷而風流不泯
故有方外之士爰(今上御名)經行之室回廊重宇耽若深
嚴水瀕最勝猶鞠茂草甲寅歲前吏部郎中鍾君
某字某左官兹郡來游此谿顧瞻徘徊有懷創造
審曲面勢經之營之院主僧自新聿應善言允符
夙契即日而裁逾月而畢不奢不陋既幽既閑憑
軒俯眄盡濠梁之樂𨳩牖長瞩忘漢隂之機川原
之景象咸歸卉木之光華一變每冠蓋萃止壺觴
畢陳吟嘯發其和琴棋助其適郡人瞻望飄若神
仙署曰喬公之亭志古也噫士君子逹則兼濟天
下窮則獨善其身未若進退以道小大必理行有
餘力與人同樂之為懿也是郡也有汝南周公以
為守有潁川鍾君以為佐故人多暇豫歲比順成
旁郡行再雩之禮而我盛選勝之會鄰境興閴戶
之歎而我賦考室之詩播之毗頌其無愧乎余向
自禁掖再從放逐故人胥會山水窮游良辰美景
賞心樂事有一于此宜其識之立石刊文以示來
者于時歲次乙夘保大十三年三月日東海徐鉉
記
毗陵郡公南原亭館記
人生而静性之適也若乃廟堂之貴軒冕之盛君
子所以勞心濟物屈己存教功成事遂復歸於静
用能周旋於道常久而不已者也有唐再造俗厚
政和人多暇豫物亦茂遂名園勝㮣隠轔相望至
于東田之館西州之墅婁湖張矦之宅東山謝公
之游青谿賦詩之曲白楊飲酒之路風流人物高
視昔賢京城坤隅爰具别館百畆之地芳華一新
舊相毗陵公習静之所也其地却據峻嶺俯瞰長
江北彌臨滄之觀南摭新林之戍足以窮幽極覧
忘形放懷扵是建高望之亭肆游目之觀睨多鳥
扵雲外認歸帆于天末四山隠見而屏列重城邐
迤而霞舒紛從步而右回闢精廬於中嶺倚層崖
而築室就積石以為階土事不文木工不斲虛痛
夕映密戶冬燠素屏麈尾榧几黎牀談玄之理侣
此焉游息設射堂扵其左湛方塘於其下虛楹顯
敞清風&KR1065;氣襲其間椅岸繁廻紅蕖翠䓏藻其涘
至扵芳草嘉禾修竹茂林紛敷翳蔚不可殚記凡
厩庫之室厨廪之區賓燕所資不戒而具每良辰
美景欣然命駕群從子弟結駟相追角巾藜杖優
游笑詠觀之者不知其為公相也古人有言朝庭
之士入而不能出况于輕鍾鼎之貴徇山林之心
將相之權不能累其真胏腑之親不能系其遯道
風素範豈不美歟又以鉉無事事之情有善善之
志見徵拙筆用勒貞珉是時歲次辛酉冬十月日記
劔池頌(并序)
歲次辛酉月躔仲冬王人徐鉉揚旌銅柱之鄕稅
駕劍池之廟既嘆靈迹徘徊故墟或曰龍泉太阿安
得為寶出也不為當世之用佩之不免亡身之災
天下固有虛名而無實效者歟愚以為不然夫聖
人之扵天下亦物耳所禀受者異故能與造物者
並而為天下王是以聖人之作也天不愛其道地
不愛其寶同聲相應同氣相求人謀鬼謀皆爲聖
人用無功無迹豈尋常所能識乎然則集隂陽之
英萃山澤之精窮爐冶之妙極鋒鋩之利宜其冥
合玄造弼成聖功者也昔黃帝法月滿而鑄鏡用
能照燭怪魅辟除不祥大禹收貢金以鑄鼎使民
知神姦以遠不若漢高祖佩斬蛇之劍以撥亂除
害奄有天下是以三者皆人力所爲也咸能輔佐
興運與時隠見其可誣乎在昔三分叔世咸有昏
德天命將改寰宇將同斯劍知之故霊發於下氣
浮于上應帝王之符命矚識者之觀瞻亦猶伊尹
負鼎於莘墟仲尼動色於魯相千載一會聖賢所
以汲汲也向使晉武能誕若天意克明俊德判忠
邪之路絀驕侈之心則賢能盡其才神靈效其用
淳耀之烈可續七日之期不爽而王猷既鬱亂本
既成百姓失望羣龍沮色於是斯劔也委質張雷
之鑑一泄其憤遠迹劉石之醜復歸于潜其出也
所以示神之不亡其去也所以示德唯是輔則其
為用也遠矣昔者周過其數秦不及期是知天命
之精微可以人事而延促前哲論之備矣若夫精
真之誠修于内感召之致應乎外自然而然有道
存焉不可以智求不可以言逹王者得之則三五
之功其餘事耳然則天下至珤本非人臣所服變
化無方神物之事也忘身徇國忠臣之節也两造
其極求仁得仁復何怨乎廟在豊城故縣俯瞰池
岸壮武侯雷府君之象祀焉去今縣四十里而龍
泉太阿之廟别在中路棟宇綿久皆將傾頽邑人
朱惲等洽重熙之化感百世之祀奬率同志丨唯
夀宫千載光靈煥然如在縣令孟賓于尉孫舉皆
以文行之懿中賢良之選接武連事惠此王畿推
誠於民薦信於神風雨不愆耕鑿咸若先賢遺躅
其不泯也宜哉是池廣不終畆深才數尺父老云
近歲旦暮往往有雲霧蒙覆其中惚恍之理不可
測已今中興三葉聖政惟新豈非靈命孔昭玄貺
將集天命不㦧弘之在人使臣司言敢告有位乃
為頌曰
周室既衰仁獸來臻晉祚不融龍劔效珍神化無
方天命無親德之不建與運俱淪歸潜厚載以俟
真人惟劍之神惟賢之識湛湛靈沼綿綿廟食瑞
氣長在玄符靡測垂兹頌聲永永無極
九疊松贊(并序)
同安郡南二十里古城南隅有松焉拳曲擁腫勢
若九疊交柯聳幹無不蟠屈者其地高迥旁無壅
閼莫知其何由如是或曰下有頑石根不得舒氣
脉僨興故為此状好事者以為盛觀焉余始聞其
名今至其下睹之而眙曰嗟夫草木麗地禀天之
和條暢秀茂固常也若乃原隰之宜失隂陽之候
違柔脆之姿則離披枯瘁貞勁之質則鬱抑盤錯
生理乖矣獨有瓌竒之貌嗚呼失其所乎昔在太
古君臣強名賢愚同域洪洪洞洞是謂太和降及
後代聖人有作顯仁義建功名扶衰整弊不得已
也於是有愛惡則象生焉其甚者飭行以矯時執
方以違俗考槃閭巷聲重王公上德喪矣獨有高
世之譽嗚呼荀孟屈賈之徒豈斯松之類耶感物
徘徊因為之贊
于嗟彼松孰為而生天枉其性屈折其形人實我
貴我非所營噫嘻淳風曷歸大道安行吾欲與汝
各全其真作此好歌以告騷人
硯銘
它山之石是斵是治荆藍表瑩雲露含滋執簡而
至磨鉛在兹言出乎身文以行之噫嗟君子慎爾
樞機
野老行歌圖贊
昔在陶唐光宅萬國下或知有帝將何力鼓腹擊
壌嬉游無極自然而然忘適之適中古道薄親仁
懷德末世政亂姦宄寇賊淳風不還可以歎息丹
青志古存諸往則嗟爾有位鑑兹王式
四皓畫贊
君子道行必資其位邈哉四賢隠居救世皤皤之
貌丹青假誌爾無素飡覩此知媿
許真人开銘
長史含道棲神九天人非邑改丹井存焉射兹谷
鮒冽彼寒泉分甘玉液流潤芝田我來自西尋真
紫陽若愛召樹如升魯堂敬刊翠琰求識銀牀噫
嗟後學揖此餘光
高侍郎畫象贊
穆穆清真不淄不磷文高學富道直誠純昭質已
邈斯猷愈新丹青畫象以永光塵棠隂峴首瞻仰
霑巾
文獻太子哀册文
維顯德六年太歲巳未九月癸卯朔四日丙午文
獻太子薨於東宫延春殿以某年十有二月壬申
朔十三日甲申遷座於文園禮也象輅差階龍樓
向曙肅仗衛以將引儼罇罍而不御主上感深守
器念極賓天痛玉符之靡召悲銀牓之空懸詔下
臣於信史載盛烈於瑶編其詞曰
於昭我唐誕受帝祉舊邦惟新令問不已亦有積
慶載生賢嗣平王之孫吾君之子越在綺紈芳若
蘭蓀綠車表慶寶玉䟽恩東平錫壌南昌啓藩耉
老諮訪丘墳討論文以行禮時然後言敬愛表於
天性信厚由於自然運屬重熙地惟明兩古尚逹
節吾先德讓剖符分陜居東作相封燕禮縟副戎
業廣績著保釐道高寅亮敬亭南屏浙水東馳是
惟關輔以衛京師乃移節鉞建此藩維擇其令典
導以由儀仁薰俗厚化洽風隨國步中艱文身怙
亂鎮以高卧制之長筭取彼鯨鯢戮為京觀吴門
載同輿詞協從天之眷命我豈矜功乃正皇統斯
惟至公爰撫軍而監國亦納揆而登庸業彌盛而
學彌廣望益高而禮益恭不言而信有感則通多
壘以之而罷警四門以之而除兇反淳和於國儉
致符瑞於年豊天亦艱諶胡寕不惠枉矢流蒼震
之野火耀奄前星之次捨内豎之問安進浮丘而
把袂九重增慟萬邦銜涕冥茫少海之波寂歴洊
雷之肆嗚呼哀哉感神飈之遠至歎芳歲之云徂
違太學之齒冑啓佳城而下居建采章扵綢綀儼
備物於塗芻經武帳之峛崺據青龍之鬱紆嗚呼
哀哉苦霧閉塗窮隂殺節重雲之旭日如晦大壑
之層冰似雪指京口而不臨背都門而永訣萬目
愁而旆旌惨羣心感而笳簫咽嗚呼哀哉瞻瑶山
之落木聽玄圃之廻風臺思子以何極宫長男而
遂空集荆門之故吏會商嶺之悲翁淚淋浪而洒
袂氣怨結而盈胷嗚呼哀哉歷遂古以遐觀考令
猷扵三善孰仁孝之昭著復功名之丕顯惟史筆
與甿頌配天長而日遠寕騁麗於東田豈駁能於
文選嗚呼哀哉
齊王贈太弟哀冊文(代喬侍郎)
維年月日天策上將軍太師尚書令臨川牧齊王
薨于臨川府之正寝主上追先皇託付之意表叔
父遜譲之風乃下明詔冊贈太弟即以其年十一
月日葬于江州某縣某鄊廬山之原從理命也綃
幕夕陳虞歌暁引改兔園之賓館設龍樓之陛楯
閴霊儀以愈遠窮哀端而靡盡愴永恨扵宸襟俾
誕揚于令問其詞曰
皇天眷祐錫唐良輔時惟宗英裔自文祖孝悌敦
慤機神穎悟昔在中興爰當就傅申畫宛水錫兹
茅土德望日躋邦家是毗鈎陳宿衛官籥攸司於
惟淮甸實始皇基導之以禮董之以威俗賦甘棠
之頌人歌樂職之詩運屬繼明業隆二聖首輯瑞
玉來参大政乃為左相其班上台乃封夏口其賦
千乘赫矣元后蒸哉古風不私其子天下為公並
命叔仲奮兹顯庸或踐我舊藩或陟爾青宫辭不
獲命處之益恭晉鄭之勲推而更融臧札之操久
而彌崇若太伯之譲異周公之東京江汝水旄節
從容皇統既正靈符允答國步清謐羣生欣洽復
大道於三古永文昭扵萬乘越我嗣君尊尊親親
極以吕望之高位崇以貞觀之舊稱賜書不詔贊
禮不名曰予小子實繄叔父維藩維翰宗社之故
永錫難老日新王度謂天盖高命亦靡常台階殞
宿河月沈光慟東堂之哀靈輟南國之舂相與聖
賢而共嘆獨天地之何常嗚呼哀哉知生若寄臨
凶奢於蜃炭舉士庶而均哀頌聲猷於無問嗚呼
哀哉歸虎節於王府靡鸞旌於雉門閑西園之風
月惨緱嶺之煙雲象輅廻兮遵塗遠歸帷整兮逝
水奔賓友散兮霰雪積巾箱故兮經籍殘嗚呼哀
哉身殁壤存道悠運促贈今日之典冊閟當時之
寶玉全大義以經國激清風而被俗昭遺烈於千
齡寄玄堂于陵谷嗚呼哀哉
徐公文集卷第十四
