徐公文集卷第一(賦詩上)
東海徐鉉
頌德賦木蘭賦
新月賦
頌德賦(東宫生日獻)
惟先王之建國體皇極而垂制仰則觀於辰象俯
則察於地義前星為帝座之輔蒼震乃少陽之位
非明德與茂親不足膺兹主器故萬邦以貞而本
枝百世是必天錫嘉祉神輸百祥山河資其正氣
日月分其融光&KR0574;期運以載誕配乾坤而永昌者
也惟我儲后昭明俊德黃裳元吉沉潛剛克鉤湥
致遠曾莫挹其津涯問安視膳每或形扵顔色在
昔冲譲高追太伯乃剖麟符保釐東宅受道師傅
稽疑典册化自誠心風行邦國乃擁于旌南徐之
城左撫句吳前封敬亭京師河潤盛德日新其畏
如夏其惠如春謝傅圍棋静一方之沴氣條矦高
卧息萬里之驚塵令聞孔昭元功莫二人情不可
以久鬱皇統不可以終避乃畏天命允兹儲貳鳴
玉[車犬]以徐来與春郊而揔至龍樓霧廓雞戟風生
珍符疊委和氣交迎百度以之而式序多壘以之
而載清史書有年衢傳頌聲豈人事之協贊信宗
祊之䧏靈於是玄圃凝隂瑶山密雪宣猷之緹幕
半下濛汜之曾冰乍結爰書慶誕之日始過嘉平
之節麗正晨啓重明夙設調護之客娛侍之臣峩
冠煒燁佩玉璘玢咸稽首而再拜獻多福於萬春
有宫坊之下吏乃捧觴而進稱曰自古聖賢率由
輔導伊徇名與課實故成敗之異效粤若成王史
佚周召左右前後惟仁與孝靡過不舉無善不告
兹君臣之一體故風聲之克劭䧏及後代亦慎厥
初實聘四老復延二疎咸由古道以佑皇儲若乃
征和戾園有思臺博望之盛貞觀承乾有玄齡魏
徵之重或有其禮而無人或有其人而不用何擇
禍之忘輕信非賢而㒺共英英副君鑒古知今百
揆在乎手萬務經其心朝廷之所寄者重蒼生之
所望者深既賞興王之諫亦訪百官之箴故曰生
民在勤好問則𥙿不躬不親人將孰信一游一豫
樂有常度節八音以導其和平調五味以適其喜
怒情義兼於家國故知無不為愛敬極於君親故
惟道是諭儉以足用而施舍不可不行仁以接物
而刑罰不可不具冗官宜省而才不可遺疆事漸
寧而偹不可去居安思危覩災而懼上分一人之
憂以成天下之務俾中外之禔福與宗祧而永固
伊下臣之不佞蒙國士之殊遇實含和而吐頌豈
登高之能賦願䧏鍳於芻蕘效誠於塵露
木蘭賦(并序)
頃歲鉉左宦江陵官舍數畆委之而去庭樹木蘭
因移植於宗兄之家及鉉徵還席不遑暖又竄于
舒庸吾兄感春物之載華擬古詩而見寄吟翫感
歎謹賦以和焉雖不足繼體物之作庶幾申騷客
之情爾
伊庭中之竒樹有木蘭之可悦外爛爛以凝紫内
英英而積雪芬芬兮謝客之囊旑旎兮仙童之節(仙人)
(有紫旄之節)許蒲茸之竊比聽蘭芽之竝列於是辭下
土之卑濕歴上京之繁華恥衒價於豪門乃託根
於貧家(此樹本自歴陽移植於庭中)資幽人之賞豫有好事之
稱嗟一旦逐客程遠君門路賖削閨籍與印組豈
&KR0870;留乎此花噫人屢遐棄花猶得地分兔苑之餘
蔭向藩房而吐媚授簡多暇攀條屬思持香草以
予比效騷辭而我寄感此生之百憂何斯物之足
貴悲夫客館長吟山城夕隂想馨香之不改歎歡
宴之難尋憑歸夢於飛翼寫商歌於素琴歌曰光
景兮愁暮别離兮易久真宰兮無黨貞心兮不朽
誠知異日重滋田氏之荆但恐相逢共歎桓公之
柳
新月賦(庚午歲宿直作)
五月五日繁隂乍晴倬彼新月麗於太清映玉繩
而絢彩揜銀漢以騰精對鳷鵲西南之影步明光
東北之楹歴歴遅漏悠悠我情雖萬古之不易感
一年而始生乃有騃女癡男朱顔稚齒欣春物之
駘蕩登春臺之靡迆雜佩璀錯輕裾颯纚紛乎拜
祝怡然宴喜人歲歲以潛換景年季而若此昔我
當年胡云不然世路多故流光暗遷易壮心於大
觀變玄髮於華巔顧一毛之無濟媿兩綬之徒懸
况乎萬象虛眀九門奥祕對宣室以方罷閱通宵
而不寐憂心似醉既慷慨於君恩急景如馳更凄
凉於往事想愬月以長歌遂抽毫而見意
詩
早春左省寓直
旭景鸞臺上微雲象闕間時清政事少日永直官
閒遠籟飛簫管零冰響珮環終軍年二十默坐叩
玄關
寒食宿陳公塘上
垂楊界官道茅屋倚高坡月下春塘水風中牧豎
歌折花閒立久對酒遠情多今夜孤亭夢悠揚奈
爾何
將去廣陵别史員外南齋
家聲曾與金張軰官署去居何宋間𧺫得高齋臨
静曲種成竒樹學他山鴛鸞終日同醒醉蘿薜常
時共往還賤子今朝獨南去不堪回首望清閒
將過江題白沙館
少長在維揚依然認故鄕金陵佳麗地不道少風
光稍望吳臺遠行登楚塞長殷勤語江嶺歸夢莫
相妨
登甘露寺北望
京口潮來曲岸平海門風𧺫浪花生人行沙上見
日影舟過江中聞櫓聲芳草遠迷揚子渡宿烟湥
映廣陵城游人鄕思應如橘相望須含兩地情
山路花
不共垂楊映綺寮倚山臨路自嬌饒游人過去知
香遠谷鳥飛来見影摇半隔煙嵐遥隠隠可堪風
雨暮蕭蕭城中春色還如此幾處笙歌案舞腰
京口江際弄水
退公求静獨臨川揚子江南二月天百尺翠屏甘
露閣數帆晴日海門船波澄瀨石寒如玉草接汀
蘋綠似煙安得乘槎更東去十洲風外弄潺湲
早春旬假獨直寄江舍人
省署皆歸沐西垣公事稀詠詩前砌立聽漏向申
歸遠思風醒酒餘寒雨濕衣春光已堪探芝蓋共
誰飛
從駕東幸呈諸公
吴公臺下舊京城曾揜衡門過十春别後不知新
景象信來空問故交親宦游京口無高興習隠鍾
山限俗塵今日喜為華表鶴况陪鵷鷺免迷津
重遊木蘭亭
繚繞長隄帶碧潯昔年游此尚青衿蘭橈破浪城
隂直玉勒穿花苑樹湥宦路塵埃成久别仙家風
景有誰尋那知年長多情後重凭欄干一獨吟
賦得綵鷰
縷綵成飛鷰迎和啓蟄時翠翹生玉指繡羽拂文
楣詎費銜泥力無勞剪爪期化工今在此飜怪社
來遅
送魏舍人仲甫為蘄州判官
從事蘄春興自長蘄人應識紫微郎山資足後抛
名路蒓菜秋來憶故鄉以道卷舒猶自適臨戎談
笑固無妨如聞郡閣吹橫笛時望青谿憶野王
題殷舍人宅木芙蓉
憐君庭下木芙蓉嫋嫋&KR0655;枝淡淡紅曉吐芳心零
宿露晚摇嬌影媚清風似含情態愁秋雨暗减馨
香借菊叢默飲數杯應未稱不知歌管與誰同
送史館高員外使嶺南
東觀時閒暇還脩喻蜀書䨇旌馳縣道百越從軺
車桂蠧晨飱罷貪泉訪古初春江多好景莫使醉
吟疎
春日紫巖山期客不至
郊外春華好人家帶碧溪淺莎蔵鴨戲輕靄隔鷄
啼掩映紅桃谷夤緣翠柳堤王孫竟不至芳草自
萋萋
宿蔣帝廟明日遊山南諸寺
便返城闉尚未甘更從山北到山南花枝似雪春
雖半桂魄如眉日始三松蓋遮門寒黯黯柳絲妨
路翠毵毵登臨莫怪偏留恋游宦多年事事諳
賦得有所思
所思何在杳難尋路遠山長水復深衰草滿庭空
佇立清風吹𬒮更長吟忘情好醉青田酒寄恨宐
調綠綺琴落日鮮雲偏聚散可能知我獨傷心
贈王貞素先生
先生嘗已佩真形紺髮朱顔骨氣清道秘未傳鴻
寶術院深時聽步虚聲遼東幾度悲城郭吳市終
應變姓名三十六天皆有籍他年何處問歸程
幽人春望本多情况是花繁月正眀竟夕無言亦
無寐繞階芳草影隨行
愛敬寺有老僧嘗遊長安言秦雍間事
歷歴可聽因贈此詩兼示同行客
白首柳禅者嘗談灞滻游能令過江客偏𧺫失鄉
愁室倚桃花崦門臨杜若洲城中無此景將子剰
淹留
游蔣山題辛夷花寄陳奉禮(本約陳同游不至)
今歲游山已恨遅山中仍喜見辛夷簮纓且免全
為累桃李猶堪别作期晴後日高偏照灼晚來風
急漸離披山郎不作同行伴折得何由寄所思
