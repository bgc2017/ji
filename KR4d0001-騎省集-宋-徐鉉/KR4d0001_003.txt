徐公文集卷第三(詩三)
東海徐□□□□鉉
貶官泰州出城作
浮名浮利信悠悠四海干戈痛主憂三諫不從為
逐客一身無累似虛舟滿朝權貴皆曾忤繞郭林
泉已徧游唯有戀恩終不改半程猶自望城樓
過江
别路知何極離腸有所思登樓望城遠摇㯭過江
遅斷岸煙中失長天水際垂此心非橘柚不為兩
鄕移
經東都太子橋
綸闈放逐知何道桂苑風流且暫歸莫問升遷橋
上客身謀疎拙舊心違
贈維楊故人
東京少長認維桑書劍誰教入帝鄉一事無成空
放逐故人相見重凄凉樓臺寂寞官何晚人物稀
疎驛路長莫怪臨風惆悵久十年春色憶維楊
泰州道中却寄東京故人
風緊雨凄凄川廻岸漸低吳州林外近隋苑霧中
迷聚散紛如此悲歡豈易齊料君殘酒醒還聽子
規啼
得浙西郝判官書未及報聞燕王移鎮
京口因寄此詩問方判官田書記消息
秋風海上久離居曾得劉公一紙書淡水心情長
若此銀鈎蹤迹更無如嘗憂座側飛鴞鳥未暇江
中覓鯉魚今日京吳建朱邸問君誰共曳長裾
贈陶使君求梨
昨宵宴罷醉如泥惟憶張公大谷梨白玉花繁曾
綴處黃金色嫩昨成時冷侵肺腑醒偏蚤香惹衣
襟歇倍遅今旦中山方酒渴唯應此物最相宜
陳覺放還至泰州以詩見寄作此荅之
朱雲曾為漢家憂不怕交親作世仇壮氣未平空
咄咄狂言無騐信悠悠今朝我作傷弓鳥却羡君
為不繫舟勞寄新詩平宿憾此生心氣貫清秋
王三十七自京垂訪作此送之
失鄉遷客在天涯門揜苔垣向水斜只就鱗鴻求
遠信敢言車馬訪貧家煙生柳岸將垂縷雪壓梅
園半是花惆悵明朝罇酒散夢魂相送到京華
陶使君挽歌二首
太守今可在行春去不歸筵空收管吹郊迥儼驂
騑營外星纔落園中露已晞傷心梁上鷰猶觧向
人飛
始憶花前宴笙歌醉夕陽那堪城外送哀挽逐歸
艎鈴閣朝猶閉風亭日巳荒唯餘遷客淚霑洒後
池傍
雪中作
賦分多情客經年去國心疎鍾寒郭晚密雪水亭
深影迥鴻投渚聲愁雀噪林他鄕一罇酒獨坐不
成斟
賦得風光草際浮
宿露依芳草春郊古陌旁風輕不盡偃日早未晞
陽耿耿依平遠離離入望長映空無定彩飄逕有
餘光颭若荷珠亂紛如爝火颺詩人多感物凝思
繞池塘
寒食成判官垂訪因贈
常年寒食在京華今歲清明在海涯遠巷蹋歌深
夜月隔墻吹管數枝花鴛鵉得路音塵闊鴻雁分
飛道里賖不是多情成二十斷無人觧訪貧家
送客至城西望圖山因寄浙西府中
枚叟鄒生笑語同莫嗟江上聽秋風君看逐客思
閑事須信華枯是偶然蝉噪疎林村倚郭鳥飛殘
照水連天此中唯欠韓康伯共對秋風詠數篇
寄從兄憲兼示二弟
别路吴將楚離憂弟與兄斷雲驚晚吹秋色滿孤
城信遠鴻初下鄉遥月共眀一枝棲未穏廻首望
三京
附書與鍾郎中因寄京妓越賓
暮春橋下手封書(海陵橋名)寄向南江問越姑不道諸
郎少歡笑經年相别憶儂無
鍾代荅
一幅輕綃寄海濱越姑長感昔時恩欲知别後情
多少點點憑君看淚㾗
亞元舍人不替深知猥貽佳作三篇清
絶不敢輕酬因為長歌聊以為報未竟
復得子喬校書示問故兼寄陳君庶資
一笑耳
海陵城裏春正月海畔朝陽照殘雪城中有客獨
登樓遥望天邊白銀闕(天帝以黃金白銀為宫闕)白銀闕下何
英英雕鞍繡轂趍承明閶門曉闢旌旗影玉墀風
細佩環聲此處追飛皆俊彦當年何事容疵賤懷
鉛晝坐紫微宫焚香夜直眀光殿王言簡静官司
閑朋好啟勤多往還新亭風景如東洛邙嶺林泉
似北山光隂暗度杯盂裏職業未妨談笑間有時
邀賓復携妓造門不問都非是酣歌叫笑驚四鄰
賦筆縦横動千字任他銀箭轉更籌不怕金吾司
夜吏可憐諸貴賢且才時情物望兩無猜伊余獨
禀狂狷性𥚹量多言仍薄命吞舟可漏豈無恩負
乘自貽非不幸一朝削跡為遷客旦暮青雲千里
隔離鴻别鴈各分飛折柳攀花兩無色盧龍渡口
問迷津瓜步山前送暮春(去年三月三十日瓜步阻風)白沙江
上曾行路青林花落何紛紛漢皇昔幸回中道(昇元)
(中扈駕東游之路)極目牛羊卧芳草舊宅重遊盡隟荒故
人相見多衰草禅智寺山光橋風瑟瑟兮雨蕭蕭
行杯已醒殘夢斷征途未極離䰟消海陵郡中陶
太守相逢本是隨行舊乍申拜起已𨳩眉却問辛
勤還執手精廬水榭最清幽一税征車聊駐留閉
門思過謝來客知恩省分寬離憂郡齋勝境有後
池山亭茵閣互参差有時虚左來相召舉白飛觴
任所為多才太守能撾鼓醉送金船間歌舞酒酣
耳熱眼生花暫似京華歡會處歸來旅舘還端居
清風明月夜牎虚駸駸流景歲云暮天涯望斷故
人書春來憑檻方歎息仰頭忽見南來翼足繋紅
牋墮我前引頸長鳴如有言𨳩緘試讀相思字乃
是多情喬亞元短韻三篇皆麗絶小梅寄意情偏
切(亞元詩云借問小梅應得信春風新月海邊來此篇尤佳)金蘭投分一何堅
銀鈎置袖终難滅醉後狂言何足竒感君知己不
相遺長卿曾作美人賦玄成今有責躬詩(鉉去春醉中贈)
(醉妓長歌酷为喬君所賞來篇所引故以謝之)報章欲託還京信筆拙紙
窮情未盡珍重芸香陳子喬亦觧貽書遠相問寕
湏買藥療羈愁只恨無書消鄙吝(子喬問藥物所要又問置新書)
(故有此句)游處當時靡不同歡娱今日兩成空天子尚
應憐賈誼時人未要嘲楊雄曲終筆閣緘封己翩
翩驛騎行塵𧺫寄向中朝謝故人為說相思意如
此
送蒯司錄歸京
早年聞有蒯先生二十餘年道不行抵掌曾論天
下事折腰猶悟俗人情老還上國歡娱少貧聚歸
資結束輕遷客臨流倍惆悵冷風黃葉滿山城
聞查建州䧟賊寄鍾郎中(謨即查從事也)
聞道將軍輕壮圖螺江城下委犀渠旌旗零落沉
荒服簮履蕭條返故居皓首應全蘇武節故人誰
得李陵書自憐放逐無長策空使盧諶淚滿裾
還過東都留守周公筵上贈座客
賈生三載在長沙故友相思道路賖已分終年甘
寂寞豈知今日返京華麟符上相恩偏厚隋苑留
歡日欲斜明旦江頭倍惆悵遠山芳草映殘霞
送楊郎中唐員外奉使河南
江邊微雨柳條新握節含看二使臣兩綬對懸雲
夢日方舟齊汎洞庭春今朝草木逢新律昨日山
川滿戰塵同是多情懷古客不妨為賦弔靈均
表弟包潁見寄(此子侍親在饒州累年卧疾)
常思帝里奉交親别後光隂屈指頻蘭佩却綸歸
閣下荆枝猶寄楚江濱十程山水勞幽夢滿院煙
花醉别人料得此生強徤在會須重賞昔年春
和
平生中表最情親浮世那堪聚散頻謝眺却吟歸
省閣劉楨猶自卧漳濱舊游半似前生事要路多
逢後進人且喜新吟報強徤明年相望杏園春
寄蕭給事(蕭江西致仕)
危言危行古時人歸向西山卧白雲買宅尚尋徐
處士飱霞終訪許真君容顔别後應如故詩詠年
來更不聞今日城中春又至落梅愁緒共紛紛
送鍾員外詩序
歲辛亥冬十月天子命吾友德林爲東府亞尹太
弟諭德蕭君洎諸客餞于石頭城雲日蒼茫園林
摇落罇酒將竭征帆欲飛處者眷眷而不能廻行
者遅遅而不忍去煙生景夕風静江平君子曰公
足以滅私子當促棹詩所以言志我當分題故以
風月松竹山石寄情於贈别云爾兵部員外郎知
制誥徐鉉序
賦石奉送德林少尹員外鉉上
我愛他山石中含絶代珍煙披寒落落沙淺静磷
磷翠色辭文陛清聲出泗濱扁舟載歸去知是汎
槎人
賦月蕭彧上
麗事金波滿當筵玉斝傾因思頻聚散幾復換虧
盈光澈離襟冷聲符别管清那堪還目此兩地倚
樓情
賦竹孫峴上
萬物中蕭洒修篁獨逸羣貞姿曾冒雪高節欲凌
雲細韻風初發濃煙日正曛因題偏惜别不可暫
無君
賦松謝仲宣上
送人多折柳唯我獨吟松若保歲寒在何妨霜雪
重森梢逢静境廓落見孤峯還似君高節亭亭尠
繼蹤
賦風王沂上
静追蘋末興况復值蕭條猛勢資新雁寒聲伴暮
潮過山雲散亂經樹葉飄颻今日煙江上征帆望
望遥
賦山别諸知巳鍾蒨上
暮景江亭上雲山日望多只愁辭輦轂長恨隔嵯
峨有意圖功業無心憶薜蘿親朋將遠别且共醉
笙歌
贈泰州掾令孤克己(文公曾孫)
念子才多命且竒亂中抛擲少年時深蔵七澤衣
如雪却見中朝鬢似絲舊德在人終遠大扁舟為
吏莫推辭孤芳自愛凌霜處詠取文公白菊詩
送荻柴與秀才朱觀
羡子清吟處茅齋面碧流觧憎蓮豔俗唯欠荻花
幽鷺立低枝晚風驚折葉秋贈君湏種取不必樹
忘憂
使浙西先寄獻燕王侍中
京江風静喜乘流極目遥瞻萬歲樓喜氣蘢䓗甘
露晚水煙波淡海門秋五年不見鵉臺長明日將
陪兔苑遊欲問平臺門下吏相君還許吐茵不
常州驛中喜雨
䬃䬃旱天雨凉風一夕廻遠尋南畆去細入驛亭
來蓑唱牛初牧漁歌棹正開盈庭頓無事歸思酌
金罍
驛中七夕
七夕雨初霽行人正憶家江天望河漢水館折蓮
花獨坐凉何甚微吟月易斜今年不乞巧鈍拙轉
堪嗟
贈浙西顧推官
盛府賓寮八十餘閉門高卧興無如梁王苑裏相
逢早澗浦城中得信疎狼藉杯盤重會面風流才
調一如初願君百歲猶強健他日相尋隠士廬
贈浙西妓亞仙(筵上作)
翠黛嚬如怨朱顔醉更春占將南國貌惱殺别家
人粉汗沾廵盞花鈿逐舞茵明朝綺牎下離恨兩
殷勤
廻至瓜洲獻侍中
紫微垣裏舊賓從來向吴門謁府公奉使謬持嚴
助節登門初識魯王宫笙歌隠隠違離後煙水茫
茫悵望中日暮瓜洲江北岸兩行清淚滴西風
邵伯埭下寄高郵陳郎中
故人相别動經年候館相逢倍惨然顧我飲冰難
輟棹感君扶病為𨳩筵河灣水淺翹愁鷺柳岸風
微噪暮蝉欲識酒醒䰟斷處謝公祠畔客亭前
謫居館州累得韓高二舍人書作此寄之
三峯煙靄碧臨谿中有騷人理釣絲會友少於分
袂日謫居多却在朝時丹心歷歴吾終信俗慮悠
悠爾不知珍重韓君與高子殷勤書札寄相思(舒人)
(以潜曉天柱為三峯)
和張先軰見寄二首
去國離羣擲歲華病容憔悴媿丹沙谿連舍下衣
長潤山帶城邊日易斜幾處垂鈎依野岸有時披
褐到鄉家故人書札頻相慰誰道西京道路賖
清時淪放在山州卭竹紗巾處處游野日蒼茫悲
鵩舍水風隂濕弊貂裘雞鳴候旦寕辭晦松節凌
霜幾換秋兩首新詩千里道感君情分獨如丘
印秀才至舒州見尋别後寄詩依韻和
羈游白社身雖屈高步辭埸道不卑投分共為知
我者相尋多媿謫居時離懷耿耿年來夢厚意勤
勤别後詩今日谿邊正相憶雪晴山秀柳絲垂
行園樹
松節凌霜久蓬根逐吹頻羣生各有性桃李但争春
題雷公井
揜靄愚公谷蕭寥羽客家俗人知處所應為有桃花
送彭秀才
賈生去國已三年短褐閑行晥水邊盡日野雲生
舍下有時京信到門前無人與和投湘賦媿子來
浮訪戴船滿袖新詩好廻去莫隨騷客醉林泉
移饒州别周使君
正憐東道感賢侯何幸高冠脱楚囚晥伯臺前收
别宴喬公亭下艤行舟四年去國身將老百郡徵
兵主尚憂更向鄱陽河上去青衫憔悴淚交流
避難東歸依韻和黃秀才見寄
慼慼逢人問所之東流相送向京畿自甘逐客紉
蘭佩不料平民著戰衣樹帶荒村春冷落江澄霽
色霧霏微時危道喪無才術空手徘徊不忍歸
詶郭先軰
太原郭夫子行高文炳蔚弱齡負世譽一舉游月窟
仙籍第三人時人故稱屈昔余吏西省傾盖名籍
籍及我竄羣舒向風心鬱鬱歸來暮江上雲霧
披拂雷雨不下施猶作池中物念君介然氣感時
思奮發示我數篇文與古爭馳突綵褥粲英華理
深刮肌骨古詩尤精奥史論皆宏拔舉此措諸民
何憂民不活吁嗟吾道薄與世長迂闊顧我徒有
心數竒身正絀論兵屬少年經國湏儒術夫子無
自輕蒼生正愁疾
和集賢鍾郎中
石渠冊府神仙署當用明朝第一人腰下别懸新
印綬堂中皆是故交親龍池樹色供清景浴殿香
風接近隣從此飜飛應更遠徧尋三十六天春
送劉山陽
舊族知名士朱衣宰楚城所嗟吾道薄豈是主恩
輕戰鼓何時息儒冠獨自行此心多感激相送若
為情
題伏龜山北隅
兹山信岑寂隂崖積蒼翠水石何必多宛有千巖
意孰知近人境旦暮含佳氣池影摇輕風林光澹
新霽夫頥藉芳草自足忘世事未得歸去來聊為
宴居地
送黃梅江明府(江前為江夏令有善政今更宰小邑賦詩留别)
(作此和之)
封疆多難正經綸臺閣如何不用君江上又勞為
小邑箧中徒自有雄文書生胆氣人誰信遠俗歌
謠主不聞一首新詩無限意再三吟咏向秋雲
詠梅子真送郭先軰
忠臣本愛君仁人本愛民寕知貴與賤豈計名與
身梅生為一尉獻䟽來君門君門深萬里金虎重
千釣向永且不用(劉向谷永)况復論子真拂衣遂長往
高節邈無鄰至今仙籍中謂之梅真人郭生負逸
氣百代繼遺塵進退生自知得喪吾不陳斯民苟
有幸期壬一朝伸
和蕭郎中午日見寄
細雨輕風采藥時謇簾隠几更何為豈知澤畔紉
蘭客來赴城中角黍期多罪静思如剉蘗赦書纔
聽似含飴謝公制勝常閑暇願接西州敵手棋
送黃秀才姑熟辟命
世亂離情苦家貧色飬難水雲孤棹去風雨暮春
寒幕府才方急騷人淚未乾何時王道泰萬里看
鵬摶
送王四十五歸東都
海内兵方𧺫離筵淚易垂憐君負米去惜此落花
時想憶看来信相寬指後期殷勤手中柳此是向
南枝
和太常蕭少卿近郊馬上偶吟
田園經雨綠分畦飛盖閑行九里堤拂袖清風塵
不𧺫滿川芳草路如迷林𨳩始覺晴天迥潮上初
驚浦岸齊怪得仙郎詩句好斷霞殘照遠山西
又和
抱甕何人灌藥畦金銜為爾駐平堤村橋野店景
無限綠水晴天思欲迷横笛乍隨輕吹斷歸帆疑
與遠山齊鳳城廻望真堪畫萬戶千門蔣嶠西
抛毬樂辭二首
歌舞送飛毬金觥碧玉籌管弦桃李月簾幕鳳凰
樓一笑千埸醉浮生任白頭
灼灼傅花枝紛紛度畫旂不知紅燭下照見彩毬
飛借勢因期尅巫山暮雨歸
離歌辭五首
莫折紅芳樹但(平)知盡意看狂風幸無意那忍折教殘
朝日城南路旌旗照綠蕪使君何處去桑下覓羅敷
事與年俱往情將分共深莫驚客鬢改只是舊時心
暫别勞相送佳期碩莫違朱顔不湏老留取待郎歸
拂匣收珠佩廻燈拭薄粧莫嫌春夜短匹似楚㐮王
夢游三首
䰟夢悠揚不奈何夜來還在故人家香濛蠟燭時
時暗戶映屏風故故斜檀的慢調銀字管雲鬟低
綴折枝花天明又作人間别洞口春深道路賖
繡幌銀屏杳靄間若非䰟夢到應難牎前人静偏
宜夜戶内春濃不識寒蘸甲逓觴纖似玉含詞忍
笑膩于檀錦書若要知名字滿縣花𨳩不姓潘
南國佳人字玉兒芙蓉䨇臉遠山眉仙郎有約長
相憶阿母無猜不得知夢裏行雲還倏忽暗中携
手乍疑遅因思别後閑牎下織得廻文幾首詩
徐公文集卷第三
