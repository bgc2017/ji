徐公文集卷第五(詩五)
東海徐□□□鉉
春雪應制
繁隂連曙景瑞雪灑芳辰勢密猶疑臘風和始覺
春縈林開玉蕊飄座裛香塵欲識宸心悅雲謠慰
兆人
進雪詩
欲使新正識有年故飄輕絮伴春還近看瓊樹籠
銀闕遠想瑶池帶玉關潤逐麳麰鋪綠野暖隨杯
酒上朱顔朝來花萼樓中宴數曲𢋫歌雅頌間
自題山亭三首
簮組非無累園林未是歸世喧長不到何必故山
薇小舫行乘月高齋卧看山退公聊自尺争敢
望長閑跂石仍臨水披襟復挂冠機心忘未得
棋局與魚竿
和陳表用員外求酒
暑天頻雨亦頻晴簾外閑雲重復輕珍重一壺詶
絶唱向風遥想醉吟聲
奉和右省僕射西亭高卧作
院静蒼苔積庭幽怪石欹蟬聲當檻急虹影向&KR0585;
垂晝漏猶憐永叢蘭未覺衰疎篁巢翡翠折葦覆
鸕鶿對酒襟懷曠圍棋旨趣遅景皆隨所尚物各
遂其宜道與時相會才非世所羈賦詩貽座客秋
事爾何悲
憶新淦觴池寄孟賓于員外
往年淦水駐行軒引得清流似月圓自有谿光還
碧甃不勞人力遞金船潤滋苔蘚欺茵席聲入杉
松當管絃珍重詩人頻管領莫教塵土咽潺潺
右省僕射後湖亭閒宴鉉以宿直先歸
賦詩留獻
湖上一陽生虚亭啓高宴楓林煙際出白鳥波心
見主人忘貴逹座客容疵賤獨慙殘照催歸宿明
光殿
送孟賓于員外還新淦
暫來城闕不從容却佩銀魚隠玉峯䨇澗水邊欹
醉石九仙臺下聽風松題詩翠壁稱逋客采藥春
畦狎老農野鶴乘軒雲出岫不知何日再相逢
孟君别後相續寄書作此詶之
多病怯煩暑短才憂近職跂足北牎風遥懷浩無
極故人易成别詩句空相憶尺素寄天涯淦江秋
水色
納后夕侍宴
天上軒星正雲𨳩湛露垂禮容過渭水宴喜勝瑶
池彩霧籠花燭升龍肅羽儀君臣歡樂日文物盛
明時簾捲銀河轉香凝玉漏遅華封傾祝意觴酒
與聲詩
又三絶
時平物茂歲功成重翟排雲到玉京四海未知春
色至今宵先入九重城
銀燭金爐禁漏移月輪初照萬年枝造舟已似文
王事卜世應同八百期
漢主承乾帝道光天家花燭宴昭陽六衣盛禮如
金屋彩筆分題似柏梁
北苑侍宴雜詠詩
竹
勁節生宫苑虚心奉豫遊自然名價重不羡渭川矦
松
細韻風中遠寒青雪後濃繁隂堪避雨效用待東封
水
碧草垂低岸東風𧺫細波横汾從游宴何謝到天河
風
昨朝纔觧凍今日又開花帝力無人識誰知玩物華
菊
細麗披金彩氛氲散遠馨况杯頻奉賜緣解制頽齡
柳枝詞十首(座中應制)
金馬詞臣賦小詩棃園弟子唱新詞君恩還似東
風意先入靈和蜀柳枝
百草千花共待春綠楊顔色最驚人天邊雨露年
年在上苑芳華歲歲新
長愛龍池二月時毿毿金線弄春姿假饒葉落枝
空後更有棃園笛裏吹
綠水成文柳带摇東風初到不鳴條龍舟欲過偏
留戀萬縷輕絲拂御橋
百尺長條婉麹塵詩題不盡畫難真憑君折向人
間種還似君恩處處春
風暖雲𨳩晚照明翠條深映鳳皇城人間欲識靈
和態聽取新詞玉管聲
醉折垂楊唱柳枝金城三月走金羈年年為愛新
條好不覺蒼華也似絲
新春花柳競芳姿偏愛垂楊拂地枝天子徧教詞
客賦宫中要唱洞簫詞
凝碧池頭蘸翠漣鳳皇樓畔簇晴煙新詞欲詠知
難詠說與䨇成入管絃
侍從甘泉與未央移舟偏要近垂楊櫻桃未綻梅
先老折得柔條百尺長
奉和宫傅相公懷舊見寄四十韻
謝傅功成德望全鸞臺初下正蕭然摶風乍息三
千里感舊重懷四十年西掖新官同賈馬南朝興
運似開天文辭職業分工拙流軰班資譲後先每
愧陋容勞刻畫長慙頑石費雕鐫晨趨綸掖吟春
永夕會精廬待月圓立馬有時同草詔聯鑣幾處
共成篇閑歌柳葉翻新曲醉詠桃花促綺筵少壮
况逢時世好經過寕慮歲華遷雲龍得路湏騰躍
杜櫟非材合棄捐再謁湘江猶是幸兩還宣室竟
何緣已知瑕玷勞磨瑩又得官司重接連聽漏分
宵趨建禮從遊同召赴甘泉雲𨳩閶闔分臺殿風
過華林度管絃行止不離宫仗影衣裾嘗惹御爐
烟師資稷契論中禮依止山公典小銓多謝天波
垂赤管敢教晨景過華瑼翾飛附驥方經遠巨楫
垂風遂濟川玉燭調時鈞軸正台階平處德星懸
巖廊禮絶威容肅布素情深友好偏長擬營巢安
大厦忽經操鉞領中權吳門日麗龍銜節京口沙
晴鷁畫船蓋代名高方赫赫戀恩心切更乾乾袁
安辭氣忠仍懇吴漢精誠直且專却許丘明師紀
傳更容疎廣奉周旋朱門自得施行馬厚禄何妨
食萬錢密䟽尚應勞獻替清談唯見論空玄東山
妓樂供閑步北牗風凉足晏眠玄武湖邊林隠見
五城橋下棹洄㳂曾移苑樹𨳩紅藥新鑿家池種
白蓮不遣前騶妨野逸别尋逋客互招延棋枰寂
静陳虚閣詩筆沉吟劈彩牋往事偶来春夢裏閒
愁因動落花前青雲舊侣嗟誰在白首親情倍見
憐盡日凝思殊悵望一章追叙信精研韶顔莫與
年争競世慮湏憑道節宣幸喜書生為將相定由
隂德致神仙羊公剰有登臨興尚子都無嫁娶牽
退象天山鎮浮競𧺫為霖雨潤原田從容自保君
臣契何必扁舟始是賢
相公垂覧和詩復貽長句輒次来韻
西院春歸道思深披衣閑聽瞑猿吟鋪陳政事留
黃閣偃息神機在素琴玉柄暫時疎末座瑶華頻
復惠清音𨳩晴便作東山約共賞煙霞放曠心
九日落星山登高
秋暮天高稲穟成落星山上會諸賓黃花汎酒依
流俗白髮滿頭思古人巖影晚看雲出岫湖光遥
見客垂綸風煙不改年長度終待林泉老此身
十日和張少監
重陽高會古平臺吟徧秋光始下來黃菊後期香
未减新詩捧得眼還𨳩每因佳節知身老却憶前
歡似夢廻且喜清時屢行樂是非名利盡悠哉
御筵送鄧王
禁裏秋光似水清林煙池影共離情暫移黃閤只
三載却望紫垣都數程滿座清風天子送隨車甘
雨郡人迎綺霞閣上詩題在從此還應有頌聲
和張少&KR1069;晚菊
憶共庭蘭倚砌栽柔條輕吹獨依隈自知佳節終
堪賞爲惜流光未忍𨳩采擷也湏盈掌握馨香還
解滿罇罍今朝旬假猶無事更好登臨汎一杯
送馮侍御
聞君竹馬戲毗陵誰道觀風自六卿今日聲明光
舊物共看旌旆擁書生斬蛟橋下谿煙碧射虎亭
邊草路清應念筵中倍離恨老来偏重十年兄
又絶句寄題毗陵驛
曾持使節駐毗陵長與州人有舊情為向驛橋風
月道舍人髭鬢白千莖
陳侍郎宅觀花燭
今夜銀河萬里秋人言織女嫁牽牛珮聲寥亮和
金奏燭影熒煌映玉鈎座客亦從天子賜更籌湏
為主人留世間盛事君知否朝下鸞臺夕鳳樓
送蕭尚書致仕歸廬陵
江海分飛二十春重論前事不堪聞主憂臣辱誰
非我曲突徙薪唯有君金紫滿身皆外物雪霜垂
領更離羣鶴歸華表望不盡玉笥山頭多白雲
賦得秋江晚照
落日照平流晴空萬里秋輕明動楓葉點的亂沙
鷗&KR0699;網魚梁静籉簦稲穗收不教行樂倦冉冉下
城樓
奉和子龍大監與舍弟贈荅之什
石渠東觀兩優賢明主知臣豈偶然鴛鷺分行皆
接武金蘭同好共忘年懷恩未遂林泉約竊位空
慙組綬懸多少深情知不盡好音相慰強成篇
史館庭梅見其毫末歷載三十今已半
枯同僚諸公唯相公與鉉在耳覩物興
感率成短篇謹書獻上伏惟垂覧
東觀婆娑樹曾憐甲坼時繁英共攀折芳歲幾推
移往事皆陳迹清香亦暗衰相看宜自喜雙鬢合
垂絲
鼎臣學士侍郎以東館庭梅昔翰苑之
毫末今復半枯向時同僚零落都盡素
髮垂領兹惟二人感舊傷懷發於吟詠
惠然好我不能無言輙次來韻攀和(悦)
憶見萌芽日還憐合抱時舊歡如夢想物態暗還
移素豔今無幾朱顔亦自衰樹將人共老何暇更
悲絲
再次前韻代梅答
託植經多稔頃筐向盛時枝條雖已故情分不曾
移莫訝階前老還同鏡裏衰更應憐墮葉殘吹挂
蟲絲
太傅相公深感庭梅再成絶唱曲垂借
示倍認知憐謹用舊韻攀和
禁省繁華地含芳自一時雪英𨳩復落紅藥植還
移(謂嘗為翰林又為史館)静想分今昔頻吟歎盛衰多情共
如此争免鬢成絲
太傅相公以東觀庭梅西垣舊植昔陪
盛賞今獨家兄唱和之餘俾令攀和輙
依本韻伏媿斐然鍇
静對含章樹(漢有含章簷下樹)閒思共賞時香隨荀令在
根異武昌移物性雖摇落人心豈變衰唱詶勝笛
曲來往韻朱絲
鼎臣學士侍郎楚金舍人學士以再傷
庭梅詩同垂寵和清絶感歎情致俱深
因成四十字陳謝悅
人物同遷謝重成念舊悲連華得瓊玖合奏發塤
箎餘枿雖無取殘芳尚獲知問君何所似珍重杜
秋詩
太傅相公以庭梅二篇許舍弟同賦再
迂藻思曲有虚稱謹依韻奉和庶申感謝
舊眷終無替流光自足悲攀條感花萼和曲許塤
箎前會成春夢何人更已知緣情聊借喻争敢道
言詩
太傅相公與家兄梅花詶唱許綴末篇
再賜新詩俯光拙句謹奉清韻用感鈞
私伏惟宋覧鍇
重歎梅花落非關塞笛悲論文叨接萼末曲愧吹
箎(毛詩云仲氏吹箎)枝逐清風動香因白雪知陶鈞敷友
悌更賦邵公詩
和鍾太監汎舟同游見示
潮溝横趣北山阿一月三游未是多老去交親難
暫舍閒中滋味更無過谿橋樹映行人渡村徑風
飄牧豎歌孤櫂亂流偏有興滿川晴日弄微波
又和游光睦院
寺門山水際清淺照孱顔客櫂晚維岸僧房猶揜
關日華穿竹静雲影過階閒箕踞一長嘯忘懷物
我間
和張少監舟中望蔣山
谿路向還背前山高復重紛披紅葉樹間鬪白雲
峯盡日慵移櫂何年醉倚松自知閑未得不敢笑
周顒
御札
新酒初熟偶與鄭王諸公𨳩嘗於清宴堂廡之間
既覧秋物𣸪矚霜牋因賦茱萸一題以遣此時之
興卿鴻才敏思不可獨醒宜應急徵同賦前旨
茱萸詩翰林學士臣徐鉉進
萬物慶西成茱萸獨擅名房排紅結小香透夹衣
輕宿露霑猶重朝陽照更明長和菊花酒高宴奉
西清
奉和御製茱萸
臺畔西風御果新芳香精彩䴡蕭辰柔條細葉粧
治好紫蔕紅芳點綴勻幾朵得陪天上宴千株長
作洞中春今朝聖藻偏流詠黃菊無由更敢鄰
蒙恩賜酒奉旨令醉進詩以謝
明光殿裏夜迢迢多病逢秋自寂寥(臣以病戒酒多時)蠟
炬乍傳丹鳳詔御題初認白雲謠今宵幸識衢罇
味明日知停入閤朝為感君恩判一醉不煩辛苦
解金貂
秋日汎舟賦蘋花
素豔擁行舟清香覆碧流遠煙分的的輕浪汎悠
悠雨歇平湖滿風凉運瀆秋今朝流詠處即是白
蘋洲
題梁王舊園
梁王舊館枕潮溝共引垂藤繋小舟樹倚荒臺風
淅草埋欹石雨修修門前不見鄒枚醉池上時聞
鴈鶩愁節士逢秋多感激不湏頻向此中游
奉詶度支陳員外
古來賢逹士馳騖唯羣書非禮誓弗習違道無與
居儒家若迂闊遂將世情疎吾友嗣世德古風藹
有餘幸遇漢文皇握蘭佩金魚俯視長沙賦恓恓
將焉如
明道人歸西林求題院額作此送之
昔從岐陽狩簮纓滿翠微十年勞我夢今日送師
歸曳尾龜應樂乘軒鶴謾肥含情題小篆將去挂
巖扉
送宣州丘判官
憲署游從阻平臺道路賒喜君馳後乘於此會仙
槎緩酌遅飛蓋微吟望綺霞相迎在春渚暫别莫
咨嗟
北使還㐮邑道中作(九月三十日)
九月三十日獨行梁宋道河流激似飛林葉飜如
掃程遥苦晝短野迥知寒早還家亦不閒要且還
家了
禁中新月
今夕拜新月沉沉禁署中玉䋲疎間彩金掌静無
風節換知身老時平見歲功吟看北墀瞑蘭燼墜
微紅
觀吉主花燭
王門嘉禮萬人觀况是新承置醴歡花燭喧闐丞
相府星辰摇動遠遊冠歌聲暫闋聞宫漏雲影初
𨳩見露盤帝里佳期頻賦頌長留故事在金鑾
棋賭賦詩輸劉𧺫居(奐)
刻燭知無取争先素未精本圖忘物我何必計輸
贏賭墅終規利焚囊亦近名不如相視笑高詠兩
三聲
春盡日游後湖贈劉𧺫居(劉時方燒蕖)
今朝湖上送春歸萬頃澄波照白髭笑折殘花勸
君酒金丹成熟是何時
送察院李侍御使廬陵因寄孟員外
繡衣乘馹急如星山水何妨寄野情肯向九仙臺
下歇閒聽孟叟醉吟聲
後湖訪古各賦一題得西邸
南朝藩閫地八友舊招尋事往山光在春晴草色
深曲池魚自樂叢桂鳥頻吟今日中興運猶懷翰
墨林
送德邁道人之豫章
禅霊橋畔落殘花橋上離情對日斜顧我乘軒慙
組綬羡師飛錫指煙霞樓中西嶺真君宅門外南
州處士家莫道空談便無事碧雲詩思更無涯
送陳祕監歸泉州
風滿潮溝木葉飛水邊行客駐驂騑三朝恩澤馮
唐老萬里鄕關賀監歸世路窮通前事遠半生談
笑此心違離歌不識高堂慶特地令人淚滿衣
又聽霓裳羽衣曲送陳君
清商一曲遠人行桃葉津頭月正明此是𨳩元太
平曲莫教偏作别離聲
又題白鷺洲江鷗送陳君
白鷺洲邊江路斜輕鷗接翼滿平沙吾徒來送遠
行客停舟爲爾長歎息酒旗漁艇兩無猜月影蘆
花鎮相得離筵一曲怨復清滿座銷䰟鳥不驚人
生不及水禽樂安用虛名上麟閣同心携手今如
此金鼎丹砂何寂寞天涯後會眇難期從此又應
添白髭願君不忘分飛處長保翩翩潔白姿
徐公文集卷第五
