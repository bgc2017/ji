徐公文集卷第二十七
東海徐□◍◍鉉
洪州山翠巖廣化院故澄源禪師
大宋舒州龍門山乾明禪院碑銘
大宋故天雄軍節度行軍司馬易府君神道碑
故唐大理司直鄂州漢陽令贈衛尉少卿樊
公神道碑
洪州豊城縣李司空廟碣文
洪州道正倪君碣
洪州西山翠巖廣化院故澄源禅師碑銘
聖人設教賢者學之有能極深研幾剖疑析滯不
背本以矯激不㳂波而流宕世人宗仰時君襃異
斯可以爲君子矣禪師名無殷姓吴氏連江人也
昔泰伯獲讓肈啓南藩至德所及流光百代子孫
蕃衍吴越爲多至今爲著姓焉累世隠德鄉曲推
重道氣鍾粹而生禪師幼異常童不染俗態年七
歲從晉安雪峯真覺禪師出家二十詣𨳩元寺受
度眞覺之道見重于時禅師默識微言盡得要旨
而復博考往行幽尋勝迹江浙諸郡靡不經遊先
逹推稱後生請益結轍連袂虛往實歸禪師以道
貴沖用性復虛静所止之處學徒俯于人輒復捨
去晚歲止廬陵之禾山其名益彰李唐先主召見
之特加禮遇俾居廣陵之祥光院嗣君踐祚優禮
有加賜號澄源禪師命移處豫章之上藍山之
翠巖院是皆都邑之勝㮣高人之游集自非密行
淳德不能鎮服羣情我迭居之綽有餘𥙿雖身在
巖谷而恩注帷扆存省問遺使者相望享夀七十
有七建隆元年春二月五日終于翠巖院甘露被
樹數日不晞皓鶴盤空三周而去門弟子用西域
之禮葬于院之巽隅封于其上恩旨襃飾名其丘
曰大醫道俗孺慕會其葬者萬數鉉也趨捨異術
聲塵致暌于時釋氏方盛師門牙啓嘗侍嗣君宴
語從容上言曰古稱千里一賢猶比肩也今號長
老者十數無乃多乎嗣君深以為善因曰惟澄源
師其殆庶矣無幾何以家門情禮請告至山會師
已沒瞻仰遺像参迹行事乃信名不虛得亦表君
之知臣今來京都復與師弟子鑒琮相遇琮師志
性端慤修習精勤肅奉成規博緫衆藝慈惠救物
時人稱之明詔賜號慧覺大師錫以紫服朝恩浹
于累世實教門之榮觀也于時禪師委順三十年
矣琮也思廣銘頌庶永遺風以鉉嘗學舊史見求
直筆若夫襃善稱伐翰墨攸光載瞻西山實寄松
檟敢抽秘思以告九原銘曰
芃芃東越武夷之區時生異人與古為徒禅師出
焉俊邁且都顕顯南楚西山作鎮眞靈所宅教法
斯振禅師居之允矣令問道無不在法非可名理
超言象俗仰風聲豊碑載勒勝氣長生猗嗟來者
用此為程
大宋舒州龍門山乾明禅院碑銘(并序)
山岳極天莫雄于灊霍川瀆紀地莫靈于江淮盤
薄縈帶中畫郡國幅員數千里舒睆居其陽真聖
之所躔次景福之所興作必有高士來闢妙門以
導精粹之氣以恢淳和之俗則龍門山乾明禅院
所以建也是山東去郡九十里蓋灊岳之一峰山
有龍井郡人雩禜之所靈應昭晢因以名焉深巖
洞岫風雲之所蓄泄湧泉清池璿碧之所隠見涼
颸爽氣五月可以披裘脩竹茂林四時未嘗易葉
游方之士至輒忘歸有曉遵禅師者家本宜春幼
捐俗累從師訪道歷抵湘沅探幽洞微聖得人之
宗旨清心練行踵前作之風聲向道之徒靡不宗
仰乾德五載始來此山顧瞻林泉有懷棲息邑人
宋仁瑗輙其隴畝以奉宴居面壑臨流誅茅穿徑
遠擬關令草棲之觀近同焦光蝸牛之廬歲計有
餘善信來應廬江人侯覇大施資賄以奉經營數
年之間蔚然崇(今上御名)複廟重屋瑣牎洞戶藻以丹雘
駢以璧璫所以重威神也&KR1274;堂講肆疎楹高座皓
壁月皎層軒霞舒所以敷道義也前則端闈瞰野
旁則脩廊納陛厨廪充牣居室閑安閟經籍于巖
房息徒侣于奥寢棟宇延衺凡二百區盖精誠之
所憑實邑里之勝㮣也
今上嗣統像法大興禅師徒步神京對揚雲陛恩
旨嘉賞賜號曰乾明禅院華題鳳篆降自慶霄聖
日天光煥乎幽谷夫道之行也時與地并斯郡山
水竒絶動植茂遂民情淳朴聖迹回環非明主至
仁不能恢清淨之教非禅師密行不能化㟪&KR1394;之
人示之以精修祐之以戬榖變魯至道夫何遠哉
鉉頃歲謪居此地思過三載閭里之見待也厚風
物之惬志也深冥得喪之懷無憔悴之色及今三
紀未嘗忘諸會禅師狀肈興之由圖不朽之作受
簡秉筆欣然記焉銘曰
教必有象待時而行道無不在因地而靈灊岳穹
崇晥川清泠鬱鬱佳氣宜爲福庭有美遵師爲人
由己人應物感風行艮止闢此叢薄化爲金地雲
(今上御名)中𨳩靈光四起君恩啓煥真聖回翔劉雷永遠
接軫齊芳玄符靡測福應無方刊兹樂石用配無
疆
大宋故天雄軍節度行軍司馬易府君
神道碑(并序)
府君諱文贇字廣美豫章高安人也在昔有晉春
陵令雄位不充量忠以亡身作流子孫繁衍荆楚
其世禄鍾德則故老家牒詳焉曾祖暇祖崇皆不
仕妣鄒氏追封范陽縣太君從子貴也君符彩爽
邁質性深沉少遭時亂静守家法剛而無犯勇而
有節鄊曲之譽藹然于時有吴功臣劉公信節制
豫章訓兵選士聞君名而召之君謂所親曰大丈
夫當立功立事以大家門吾聞劉公剛毅倜儻有
英雄之量必能申我用也乃杖策從之甚見器重
委以禦侮授之親兵出爲爪牙入參侍直外捍封
略中清寇攘十年之間遂升右職劉公物故唐室
中興君於是策名周行入典離衛于時戎事俯定
國容載穆君止于拊循士衆恭守官常時其寒燠
圴其勞逸勤毖徼道廉察何留不矜出位之思甚
得為將之體自宣威軍禆將累遷至在右天威軍
都虞候自檢校右常侍至檢校太保及淮甸俶優
都邑震驚以君為雄州刺史充建武軍使其理所
即廣陵之天長縣也據衝要之地有士民之衆綏
懷訓練其俗用和會周世宗親搃六師志平江右
于是濠泗携叛楊楚摧䧟君城小援絶堅守累旬
世宗使降將郭廷謂臨城招諭君曰棄命以苟生
不義勦民以全名不仁吾處中道而已乃間道表
于本朝備陳形勢且論遠慮還旨嘉納諭以割地
之謀君即𨳩城請罪世宗慰勞數四錫賚加等即
授衡州刺史封大原縣子充天雄軍節度行軍司
馬皇宋啓運優奬有加改道州刺史進爵為侯君
以綘老之年有郤克之疾表求致仕優詔不許勤
懇固請聽歸臨淮郡私第春秋七十有五𨳩寶元
年秋七月考終命三年九月葬于盱眙縣義和鄊
西嵩里北團山禮也夫人會稽縣君謝氏亦江左
之冠族作合君子克昭令儀箴管之勤夙彰于婦
德湯沐之邑晚從于夫貴訓導諸子備全義方鍾
蓬首之痛哀而知禮受高堂之餋嚴而有慈春秋
七十有六太平興國二年秋七月終于臨淮私第
某年月日合祔焉禮也有子五人曰延貴延祚延
夀延義並克荷先業勤脩令名或參藩郡或幹内
職皆先夫人而沒唯第四子延慶獨禀粹和服&KR0574;
儒教孝悌之至稱于州閭承顔先意侔曾閔之行
居丧過哀有二連之風廬墓絶漿義感生植嘉木
連球玉芝成叢遠近聞之莫不驚歎由是自前臨
淮令拜大理丞及夫人卜葬違制臨赴為有司所
劾有詔勿問聽觧秩家居惟府君之生也臨戎以
恩信理民以慈惠事君全其節處身由其道故垂
此家法推為慶門是生孝子以永世祀美矣哉鉉
聞風而悅之故勒銘于神道其辭曰
于惟易氏忠義之門德厚流光顯于後昆後昆之
賢生我府君體道自居壮圖不羣輟耕永歎負羽
從軍﨣﨣和門勇爵斯設静則嚴重動則奮發臨
難忘私處危全節名遂身泰考終無闕芁芁泗川
永閟佳城哀哀孝子載感坤靈君恩賁寵樂石刊
銘百代之下常流淑聲
故唐大理司直鄂州漢陽令贈衛尉少
卿樊公神道碑
公諱潜字仲明京兆萬年人也昔者虞仲垂孫謀
之慶肈啓我封山甫昭𥙷職之勤實大吾族或則
游聖門而稱逹者或則冠先籍而號真人豊沛功
臣經營于大業南陽外戚佐佑于中興傳祀百世
流光萬國而我之占籍世茂西京樊川之居抗衡
韋杜曾祖澄以七世同㸑孝德升聞大中制恩特
加旌表峩峩石闕至今存焉祖偁濮洲司戶參軍
考諭光化中𥙷池州至德令時天下已亂因家池
陽終潤州金壇令公中和禀粹形器夙成好學之
勤本由天賦至孝之性不隧家聲始及弱冠併違
怙恃絶漿泣血哀感州閭負土成墳終喪廬墓言
子道者以為美談于時唐祚淪胥宗室稱制江淮
之地不失舊章公以射策高等𥙷潤州丹陽尉試
吏之課書考為優廬陵之民古稱多訟加以畆籍
違制亂獄滋豊守臣上言求拯其弊有命擇堪其
事者聞公之能因而命之公既至乃相五土之沃
瘠察夫家之衆寡采古之制酌今之宜創為新規
衆皆悦服而復出械繫之者窮兩造之辭雪當死
者數十人使還議賞增秩進等遷夀州夀春縣主
簿既而廬陵之政日理南楚之人聳觀久之以公
為光州光山縣令加大理評事猶以前效也于時
南北分裂縣臨敵境有争桑之女多探丸之吏比
閭之衆罕嘗寕居公于是糾集義勇分守要害推
以恩信濟之強明三載之中一邑用乂遷池州石
埭令縣有大姓侵撓細民歲比不登俗乃重困公
繩之以法董之以威豪右震悚相與逃匿于是啓
請出官粟以賑乏絶省力役以濟農功慈撫仁薰
視之如子歲豊俗阜政用大成就加大理司直旌
能政也秩滿遷鄂州漢陽令未幾遇疾壬子歲某
月日終于縣之正寝享年五十有七以丙辰歲某
月日葬于池州貴池縣永泰鄉保静里之原禮也
夫人王氏鴻臚卿滔之女軒冕之族閨房之秀室
家垂訓惠問風行長子若訥不事王侯自全高尚
次子知古才藝畢給際會昌朝踐歴臺省交脩繁
劇今為右諫議大夫河北轉運使揚名之業方茂
顯親之數遂優公累贈秘書丞戶部員外郎衛尉
少卿夫人封琅琊縣太君惟公生而岐嶷長而學
問窮九經之奥旨綜百氏之微言率是古道施于
為政行之以直守之以廉事親以孝飾躬以禮士
元之器命屈于生前臧孫之忠慶貽于身後君恩
飾壌世禄傳家咸京之舊表未堙秋浦之豊碑復
立俗有遺愛吾無媿辭其銘曰
南山崇崇樊川溶溶翦商之烈𥙷衮之功百代之
後流光不窮爰有孝德克生我公猗歟我公顯允
君子投此利刃行于百里有惠于民何必貴仕垂
慶于後何必在已慶霄之澤自葉流根殁垂中佃
生駕魚軒二子殊志俱大吾門優優愚谷英英諫
垣九峯之下貴池之口覆斧馬鬛金雞玉狗民即
桐鄉碑如峴首江水長流令名同久
洪州豊城縣李司空廟碑文
先王之制以勞定國以死勤事皆得祀之然則非
通幽洞靈之士有驚愚顯俗之迹亦不能臻此也
李君諱承鼐字大用其先隴西人中葉因官遂家
上黨先君諱神福避亂擇主来適維楊于時唐室
崩離諸侯角逐吴武王奮桓文之舉我先君效關
張之用摧兇略地所向無前功加于時慶鍾于後
終淮南節度副使鄂岳招討使君即招討長子也
幼而爽俊長而雄勇年始志學即從義旗善撫士
卒生知韜略厲若鷹隼疾如風電時稱虎子敵畏
馬兒以功累加檢校左僕射為横衝禆將天祐丙
寅歲從招討使秦裴平豫章叙功為最新附之地
屬郡未賓明年命君領偏師平餘盗戈船先進羣
帥後期山越霧集漢矢且盡同玄冥之没若杜畿
之沉享年二十有三諸將嗣事逋穢克清迎君之
喪窆于洪州豊城縣楊子洲惟君夙齡挺秀盡忠
死節識與不識雜然推竒而英靈盻蠁若在左右
如鄭人之驚伯有類吴俗之畏子文于是耆艾相
率啓求立祠于墓側公議僉允因贈司空水旱禱
祈無不即應鄉邑之際頻歲豊穣湍瀨無虞疾癘
不作而君之家門亦康寕蕃衍焉及今七十年矣
雖神道恍惚不可偹論而忠誠報應良足為勸猶
恐年世綿邈流俗失傳或見猱于越巫將受&KR1018;于
淫祀嫡孫仁昭願以事實勒于貞珉鉉素與君諸
子游復連姻戚披文相質所不獲辭初君之長弟
諱承鼎為吴王之愛壻故國人咸謂君為伯氏而
忘其官稱焉今用明白之銘曰
嗚呼李君勇且有仁生殉國難沒為明神南楚之
郊章江之濱祠堂弈奕像設侁侁薦信以特降祐
于民龍泉太阿校靈比珍衝斗之氣終天不淪
洪州道正倪君碣
君諱少通字子明其先千乘人也末葉避地徙居
巴陵濯洞庭之餘波襲九嶷之秀氣儒風繼世貞
節自持垂慶炳靈先才是出君風骨秀整襟懷坦
夷幼挺高情即依道楗弱冠遐舉來游九江悦廬
阜之名區得董君之故静種杏之地榛莽森如慨
然永懷誓復靈(今上御名)誅茅築室練行修身闇然而章
千里斯應于時唐運告謝宗家代興江左被玄元
之風二葉恢清静之教君以清心苦節升聞于朝
癸丑歲賜錢三百萬即所居建太一之觀于是䟽
鑿舊址草創新規悅以子來成之勿亟十有餘歲
清宫煥然凡建四殿五堂重門兩序内外棟宇緫
百三十區像設儀衛莫不稱是力闢汚萊為良田
者五百畆而飰賢之費有餘手植杉松成茂林者
千餘根而甘靈之祥再降繇是牧守嘉尚道俗依
憑為本州道正乃知太一觀事享夀九十有一體
力康壮淳化元年秋八月八日子時怡然而化容
貌如生初君自擇葬地于蓮花峯下即以二年春
正月窆馬君性質沖淡不耀其光表率教門正身
而已嘉賦詠善鼓琴龍鳳之形皆由手製山水之
操自洽天和所居之觀俯邇城郭登山之客必先
造焉君將迎接待高卑如一絶迹朝市成樂林泉
六十餘年慎終如始門人弟子先以慈孝為訓有
若李延照蔣守龍等近四十餘人皆以孝行為時
所稱親弟德規同學弟謝又能等叶力同心共復
靈迹並先早世今謝君弟子王省昂嗣&KR0574;道任師
孫錢知素繼知太一觀事師門之盛論者美之鉉
頃歲扈從南廵與師欵接旬日傾蓋之分有如素
交錢君以論譔見求不當為譲其銘曰
太一董君上帝之賓遺方眇邈奮迹荆榛倪師慷
慨復来清塵種杏之地林光再新異世神交豈其
後身冥升自遠代劔非淪瞻言華表誰見千春刊
銘翠琰道契攸親
徐公文集卷第二十七
