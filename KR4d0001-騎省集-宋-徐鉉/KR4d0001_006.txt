徐公文集卷第六(制一)
東海徐鉉
保寕王制南昌王制
張居詠制馬希崇舒州節度使制
馮延巳加特進制林仁肇浙西節度使制
鄧王加司空制上太后尊號制
徐運授太子太保制朱業江州節度使制
朱業宣州節度使制劉從效檢太師制
嚴續除司空制改封江王制
謝匡加特進制鄭王加元帥制
朱業加中書令制馬在貴加官制
游簡言平章事制
保寕王制
門下昔先王聦明時憲文質載周親親之義莫之
或改乃知封建之重宗社攸賴友愛之美風教攸
先寅奉舊章敢忘循舉二十弟某禀質沖粹慎德
孝恭出言有章好學不倦故我文考慈訓備隆而
能踐修嘉猷惠廸前哲卓爾令器時惟老成粤予
眇沖肇當纉服賴貽謀之啓後仰垂鍳之在天尚
念多艱懼弗克荷是用睦懿親以佑凉德班宗彛
以懷萬邦錫爾以山川表爾以車服師長之任申
而寵之敦叙之恩於是乎在於戲苴茅侯社禮莫
縟焉連華棣萼親莫暱焉履信思順可以無悔尊
師重道事以多聞盡愛敬以奉親顔極慈和以厚
宗室勿恌勿墮有初有終服我訓詞永光懿烈可
南昌王制
門下昔西周之分陜服則曰風聲所存南朝之治
楊州則曰本根攸寄非親賢碩望不足以表東夏
非輔相重位不足以副具瞻天下為公百王不易
肆予敷命匪敢有私長子某敦信厚之風秉孝恭
之德允廸前烈率由生知自剖麟符往綏淮甸尊
敬師保奉行詔條有所問而不千知為善之最樂
東楚之俗向風而安時以為能朕亦自慰夫陟明
賞善有國大典苟得其所雖親何嫌是用特就留
臺寵開相府崇貴之數儀制存焉噫為政無他勤
則有繼舉德甚易終之實難無以安佚自居而忘
夙夜之戒無以驕貴自負而忽藥石之言治亂善
敗則有先聖之遺經憲章文物則有中朝之成式
諮訪佩服身先行之敬哉慎哉無忝多訓可
張居詠制
門下昔在先玉任賢尚齒出將入相所以任賢也
尊師重傅所以尚齒也况乎擇藩屏之寄&KR0574;輔導
之求高步承華誕掦師訓克堪其選我有人焉某
負楨幹之材禀純厚之德亟更庶尹歴事累朝昇
元始基賴其獻納故陟鸞臺之位爰立作相保大
踰歲藉其綏懷故委龍節之權受脤之社懋乃嘉
績協於朕心殿邦政成輯瑞來覲方圖位著爰得
僉諧而昔自故相已嘗為保重煩耆德俾傅東朝
尊敬之儀典章斯在噫昔者叔孫疎廣善於其職
克繼来躅可不慎哉勉著嘉猷以副時望可
撫州節度使馬希崇除舒州節度使制
門下姬周同德曹叔封於王畿炎漢功臣楊僕恥
居關外是知藩翰之重所寄必同遠近之差以斯
為寵我有成命爾其敬聽某識度恢弘風猷茂遠
家勲益世不怙貴以驕人多難荐臻每忘身而濟
物智能適變仁足亢宗來庭不俟於七旬保境豈
徒於五郡劉總舉全燕之地弘正輸雄魏之邦故
實攸存懋章何恡是用加之飫賜尊以上公陟負
璽之崇資委建牙於列鎮虚襟而見前席與談言
語有章威儀可則既叶跂予之望且堅戀闕之心
藹爾誠明形扵表䟽愈歎忠勤之操宜更節制之
權而永泰全軍舒庸舊國地望無慙於汝水封疆
密邇於王城用諧日近之言尚資河潤之福俾迴
新命往受中權於戲大義昭彰朝恩渙汗千里之
地可以觀政三軍之帥可以圖功永樹風聲無忘
多訓可
太弟太保馮延巳落𧺫復特加進制
門下爵賞之行憲章斯在急於務則適其變終其
事則歸於禮將軍重任足以奪孝子之情特進崇
班自昔冠諸侯之上申為懋典允屬公才具官馮
延已儒雅積中機神應物風雲夙契魚水冥符處
多士之朝副具瞻之望及移相府出鎮臨川封境
綏懷聲猷茂遠頃集蓼莪之痛俯從金革之權露
冕有誠輯瑞來覲疇咨舊德保佑東朝比疎傅之
在前允諧擬議類魯公之拜後適就變除俾進崇
階庶申優寵於戲將相之重資爾以惟聖儲兩之
尊繄爾以成德知人則哲予用弗疑勉楊令圖無
忝多訓可落𧺫復冠軍大將軍加特進餘並如故
林仁肇浙西節度使制
門下建侯樹屏有國之攸先崇德報功百王之所
共斯爲令典予敢忘之鎮海軍節度浙江西道觀
察等使留後金紫光禄大夫檢校太傅濟南縣𨳩
國伯食邑七百戶林仁肈禀此星芫鬱爲時幹鼓
鼙之氣指勍敵而愈高金石之心固時艱而益壮
故能灼殊功於南部夷多壘於東門元戎所行績
用昭著及揔留務于浙之西成師著無犯之威察
俗有惟清之化屹爾京口殷然長城予帷汝嘉俾
正藩守因爾才略樹之風聲雄師大邦所以屏王
室尊官盛典所以懋官成惟惠惟和有嚴有翼使
予無東顧之慮者繄其賴焉克堅一心以永百禄
可依前檢校太傅兼御史大夫使持節都督澗州
諸軍事潤州刺史充鎮海軍節度使浙江西道管
内營田觀察處置等使功臣散官勲封如後
紀國公封鄧王加司空制
門下宗子維城良臣惟聖故有王社之數鼎司之
權親親賢賢古之大訓也我有成命時惟至公第
七子某識度淹通器質清粹就傅之歲威儀不愆
出閤已來聞望所著向由邦政入踐中樞内形將
順之規外盡彌綸之業人知親附俗待和平邦家
之基斯實悠賴今六騑廵守萬乘啓行方資扈蹕
之勤宜有疇庸之典畫南陽而錫壌掌邦土以命
官併加馭貴之資益峻具瞻之望於戲義極君父
愛敬之道兼焉任綜文武㢮張之政存焉爾其佩
服前訓咨詢舊德勿驕勿惰有初有終永樹風聲
以保元吉
上太后尊號制
門下&KR0574;昊穹之眷荷宗祏之重何嘗不嚴奉慈訓
聿循孝理所以化成天下弘濟多艱親親尊尊教
之大者也况沉潛之德丕顯於國風輔佐之勤光
昭於王業今遺恩累洽靈鍳在天俾予小子恭踐
大寶思弘任姒之烈紹恢三五之基彛章盛典敢
忘祗奉宜上大行國主皇后尊號為太后
太子少傅徐運授太子太保制
門下崇德尚賢推恩錄舊兹惟令典允屬時英予
以眇躬嗣&KR0574;丕業戚藩之望羽翼之恩敢忘寵章
用光師道某清直禀氣忠厚為資實戚里之所宗
歴累朝而見重敬慎即保家之主恭勤無出位之
思爰自京口臨藩克貞師律鸞臺作相足厚時風
留侯旋務于退身疎受更聞于稱職純誠益著雅望
攸高昨者預奉綴衣導掦末命忠貞以濟典禮無
違顧惟沖人懼德弗嗣當此承祧之日益堅重傅
之懷是用就改崇資仍加食賦於戲班崇一品秩
視三師苟非賢臣孰克臻此永期納誨無替令猷可
朱業江州節度使制
門下古者諸侯之賢入為卿士上公之寵出為方
伯故中外之任踐更攸宜我有勲臣咸曰名將藩維
宿衛夾輔沖人肆予仰成是用伸告某家傳武略
天賦純誠名因勇聞位以材致周旋數紀佐佑累
朝由禆將以統元戎勲勞滋茂自百城而登連帥
聲政洽聞寵益盛而若驚位益高而愈譲予纂服
之始駿奔來朝且堅戀闕之心因處周廬之任忠
貞彌固夙夜惟寅輦下肅清時乃之力永言舊德
豈忘予懷會九江元侯入奉朝任中流之寄非賢
不居是用輟蘭綺之權付金符之重往分巨屏更
佇殊庸噫簡師旅以壮軍聲明紀律以宣庶政可
畏可愛富之教之是汝所長無替前效陟明有典
厥惟欽哉可
朱業宣州節度使制
門下車服之寵所以報功藩閫之權所以觀政兹
為令典允屬信臣某智勇推高忠貞特立秉武經
而致用服戎政以居多誠悃洞然終始一揆及分
符出守持節主留恩信並行詔條畢舉肅連營而
無犯視赤子以如傷所臨之方去思仍在向鍾多
難入衛京師憂國忘家令行禁止羣情自固戎事
以寕肆予仰成時乃之力今疆場俯静蒸黎未康
宣城奥區國家巨屏方當謀帥是用策勲資果毅
以壮先聲假惠和而蘇疲俗付爾節鉞往鎮撫之
惟爾慈儉足以安民剛正足以行法必當望風自
理投刃皆虚宜弘寬大之規以集中庸之德勉兹
具美永振嘉猷可
泉州節度使劉從效檢校太師制
門下望高於朝則享師保之任惠加於物則進土
田之封所以啓佑沖人藩屏王室者也我有寵數
屬于元侯某山岳儲精星芒禀異挺全才而應用
激大義以致身而自際會先朝奮揚竒策静一方
之多難越萬里以來庭故得倚作藩宣誓之帶礪
而能恩威洽著紀律修明戎政有經理聲日遠黎
獻有不欺之頌朝廷無南顧之憂茂績忠規古難
其比粤予眇質嗣德弗明賴我友邦越乃賢師推
誠翼戴克荷景靈渙汗之恩惟恐不至是用增以
井賦崇為太師美號峻階併伸殊涯噫乞言之禮
可以觀德殿邦之寄可以樹勲勉揚令圖永錫繁
祉可
右揆嚴續除司空兼門下侍郎平章事制
門下天作司牧必生丞弼非君臣同體道則不明
非律吕交感功則不濟粤予眇質負荷景靈不有
時賢豈戡多難敬若先意疇咨舊臣某純粹炳靈
惠和成性襲台鼎之慶連肺腑之親歴奉累朝亟
更庶尹憂國家之事知無不為經夷險之間中立
不倚言必由於忠信行必自於誠明勞而弗矜謙
以自牧先朝鍳其誠志任以腹心頃當廵守之初
俾貳主留之寄盡規竭慮夜思晝行京輔以寧時
乃之力及奉揚末命以佑沖人送往事居禮無遠
者忠勲茂績人無間然今二后在天萬物思理予
方乃眷民亦具瞻是用命作司空倚為左相兼國
史樞機之任進升階食賦之資豈曰寵章是同憂
責嗚呼受遺作弼厥惟艱哉爾其崇遠大之謨布
簡寬之政訽箴諫之士塞便佞之言滿假自賢則
其智益蔽虚懷接物則其猷益光念兹在兹以底
於道可
信王改封江王加中書令制
門下唐堯之聖也既以序九族為先漢祖之隆也
亦以守四方在念矧予小子弗堪多難實賴羣后
共康蒸民粤有賢侯亦在諸父庸勲表德敢或愛
焉第二十叔某天賦機神生知禮樂肇𨳩朱邸則
孝敬之道升聞出建齋壇則威和之風遠振况五
嶺之際俗雜地雄吏服其明民安其教煦如冬日
隠若長城孤以不明祗奉丕(今上御名)咨乃庶尹至於友
邦師保之規既自家而形國蓼蕭之澤當由親而
及遠是用正左相之位崇三司之儀增賦進封併
伸寵數於戲昔我文考並建懿親藩屏所繄社稷
是衛燕翼之旨可不勉歟敬佇嘉猷以永繁祉可
謝厈策加特進階增食邑
門下王者均慶推恩無遠弗及矧有舊德居然將
臣方申求舊之懷豈恡疇庸之典某素推勇氣夙
負壯圖立功旗鼓之間發跡風雲之會出分符竹
入守關防翼衛天門董齊蘭錡咸著在公之績可
觀適用之材享此期頥保兹優逸臻富夀之福全
終始之名比之古人不可多得孤以眇質嗣守慶
基方資無改之規式重後凋之節俾升階序仍進
戶封於戲二品崇資三朝貴仕人臣寵禄何以過
斯勉荷朝恩永揚令問可
鄭王加元帥江寧尹制
門下睦親尊賢王者之盛業也中台上將有國之
重任也是必疇咨公議稽若前經舉而行之謂之
令典我有愛弟時惟宗英論道經邦勲德滋茂肆
予有命允叶厥中某挺命世之才秉生知之哲機
神穎邁器宇沖深自寳玉分封緇衣授職内藴清
明之德外宣寅亮之功持謙下之資以親附百姓
體勤儉之節以表率時風學問該通每諮詢而自
益忠誠孝悌常將順以無違昔者三后叶心十亂
同德允兹古義非爾而誰粤予眇躬惠廸先訓獲
守大業汔臻小康實繄手足之賢以集股肱之寄
無德不報雖親何嫌是用誕舉渥恩就加名數夫
元帥者民之司命中樞者國之宗臣尹京所以表
則四方增封所以藩輔王室毗倚之重何以加斯
於戲義兼國家權揔文武動静之際治亂繫焉所
先者在乎弼諧所順者在乎聽受清如止水故是
非之說不可欺平如懸衡故善惡之徵不能惑有
犯無隠非好異也不違如愚非苟合也唯公是務
惟道是從所務必老成所親必端士服兹多訓永
樹英聲可
朱業加中書令宣州節度使制
門下予嘗顧藩屏之重思黎獻之康欲使折衝之
威迭行於封略惠和之化普及於方州既報政之
屢聞乃改轅而敷寵咨爾賢帥聽吾話言某武毅
致身忠厚成性踐更事任昭著勲庸倚若金湯誓
之帶礪自持使節出鎮中流恢簡昜之風立嚴明
之令仁而有斷吏不敢欺故使萬井阜安連營輯
睦藹爾殿邦之績叶予進律之文率是通才何適
不可予以宣城列鎮甸服與區久闕元戎未孚王
化藉爾有成之政副我共理之懷右相之崇宰司
所重申為殊奬以極朝恩於戲有惠於民有功於
國中台貴位累鎮劇權苟非純誠何以臻此爾尚
守益恭之節勵匪懈之心永懋嘉猷以光時望
馬在貴加官制
門下盡忠於國者其報深有勞於事者其澤厚方
切念功之義仍當均慶之初不有寵章孰光懋典
馬某深沉有勇質重寡言少推學劔之能早識擇
君之舉自策名旗鼓受任疆埸履險身先有功不
伐向分符竹實制要衝化行於富庶之時節著於
艱難之際純誠懿績時論多之入揔禁營遂成優
秩富夀之福無闕敬慎之風愈高予惟汝嘉思有
以勸屬比推恩之際俾升掌武之資噫忠勲既明
寵禄亦至終始之義今古所高勉揚令猷以享元吉
游簡言左僕射平章事制
門下昔在明王&KR0574;圖嗣統雖復格天光表繼文下
武猶曰實相以濟又曰克艱厥臣矧惟寡昧疇咨
庶尹若乃承弼之重毗倚之隆詢於具瞻敢或輕
授游某世濟文雅挺生公器中興之始即為辭臣
重熙在運亟更近署忠為令德實浮於名藹然直
聲允洽時望先皇帝省方展義分命羣司藉爾重
臣輔予小子直躬無避正辭不謟翊從行闕克申
其勞至於受命交兵之間抗節履危之際繇義以
濟知無不為此皆古之所以為艱予之所以嘉尚
者也間歲出於獨斷命長南宫議者但高其盡公
之誠未許其理劇之用遂能正身而令當官不回
厲風霜之威以紏其慢堅夙夜之節以率其勤請
託不行紀綱自舉羣議由是咸伏六職以之孔修
風雨不渝始終一致實為國器想見古人而躬親
簿領之間遽成勞勩從容廟堂之上未盡謀猷疇
庸之典予所多愧是用命作左相陟兹鸞臺進金
紫之崇階典圖書之袐府勲爵并賦併示寵名於
戲釋細務足以導節宣之和參大政足以暢彌綸
之業繄爾致君之效成我知人之名往惟欽哉無
假多訓可
徐公文集卷第六
