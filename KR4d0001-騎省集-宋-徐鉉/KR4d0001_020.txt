徐公文集卷第二十
東海徐◍◍◍鉉
百官奏請行聖尊后册禮表
賀德音表
謝詔撰元宗實錄表
謝賜莊田表
為蕭給事與楚王書
又代蕭給事與楚王書
復方訥書
荅林正字書荅左偃處士書
常夢錫行状薦處士陳禹状
册秀才文四首祭文獻太子文
與中書官員祭江學士文
祭韓侍郎文祭王郎中文
祭劉司空文
百官奏請行聖尊后册禮表
文武百官臣某等伏奉制旨以聖尊后册禮奉令
旨俟百日後上進者仰承嚴命固合遵行但以事
有未安理須陳奏中謝伏以歷代已來嗣極之主
禮之大者尊奉上宫儻或正儀未行庶事莫敢先
舉所以陛下裁&KR0574;册禮即下制書長樂歸尊已先
孝理百司承式將撰吉辰及金輅言還六宫即叙
惟憂典禮已屬稽遲遽覩絲言備聽慈旨在苴麻
之次誠極感傷然凶吉之儀本無妨礙歴觀前載
徧考儒臣法度具存事體至大况渙汗之澤普及
諸侯簡册之行便當相次未修大禮交慊羣情伏
乞陛下再禀嚴慈俯廻聽允臣等幸塵有位庶免
曠官冒凟冕旒無任(云云)
賀德音表
文武百官某等言伏覩御札崇尚儉約克已庇民
節省服用去金玉之&KR0918;减放嬪御屏聲色之娱供
進珍羞製作竒巧中禁賜與内門資用並從損廢
以緩征傜宸翰章明德音流布凡百卿士至於兆
人歡呼感動倍百常品中賀臣聞文武之政方册
存焉知之非艱行之不易故自三代巳䧏繼體之
君有師保之訓以制其情有諫諍之臣以救其失
及其行也猶未臻焉豈有發自宸衷出於獨斷乾
文昭煥至德宏新聳動四方如此之盛者也伏惟
陛下重熙撫運下武&KR0574;期翼翼小心乾乾夕惕寅
畏所感人神㒺弗和仁明所加細大㒺弗理然猶
勞謙訪道虛已求才日照天臨山蔵海納體唐堯
之仁以親九族極虞舜之孝以奉上宫率天下之
尊以承顔問安舉四海之富以扇枕調膳德既充
矣化亦孚矣然後卹小民之艱食閔羣吏之急徵
息澤虞之征釋公田之禁崇足用之本近取諸身
致九年之儲無求於外斥靡曼之色咸遂物情除
玩珍之賜率由舊典去滛巧以急用罷私積以歸
公生人之耳目惟新風俗之澆浮立變先皇帝貽
翼子之訓垂聖人之資言有所未宣行有所未遠
陛下奉揚先志推而行之數年之間盛美斯偹向
若非陛下之孝心廣逹無以見先帝之聖作惟幾
巍乎煥乎不可得而名已昔者成湯因歲旱而罪
已周成動天威而責躬咸能即致時雍永錫繁祉
豈若陛下春秋方富中外方寧制於幾先行此難
事宗社之䧏靈可見邦家之流祚何窮率土之濱
孰不幸甚則臣向所謂知之非難行之不易陛下
既能行之矣臣又聞行之甚易終之實艱願陛下
慎而守之則登三邁五夫何遠耶臣等幸塵班列
無𥙷盛明徒慙充位之譏但賀蒼生之福措詞有
盡順美難周臣等無任瞻天仰德歡呼躍踊之極
(云云)
謝詔撰元宗實錄表
臣鉉伏奉詔諭以元宗皇帝實錄命臣修撰才微
任重恩厚責深拜捧絲綸若臨冰谷中謝臣聞握
圖御宇既憲章於在昔創法垂統亦啓佑於後昆
然則至德無名玄功無迹惟日用而不竭豈淺局
之能量是以良史之才歴代為重以南董之直而
無聞於成編如遷固之能而不絶於浮議則知鋪
陳王業昭灼皇圖求之當仁豈易輕授伏惟元宗
皇帝紹中興之統承累洽之基大孝邁於有虞仁
恕逾於漢祖愛人節用得孝文之風重學崇儒有
建元之烈東京則光武章明以憂勤立政魏室則
太祖陳王以文藻化人綜是全功允昭聖德對越
上帝敷佑下民二十年間慎終如始陛下嗣&KR0574;寳
曆欽若天明以累聖之資輔生知之哲導揚休命
啓煥貽謀故得畏軒后之神更延三百配文王之
祀永奉明堂必將著以丹青播於金石斯為重任
宜在鴻儒如臣者章句末流記問微學遭逢之便
塵玷司言豈意天鑒不遺宸慈過聽猥加寵寄及
此非才進退莫遑怔忪失次然臣祗事先帝常忝
近司沐王澤以滋深欽皇風而永久報大君之厚
德誠有愚心厠作者之清塵其如公議戴恩愈極
揣分彌驚未識津涯徒知慶躍(云云)
謝賜莊田表
右臣伏蒙宸慈念及闕乏特䧏宣旨為置莊田仍
且於少府監賜熟米二百石者望外之恩莫知所
自撫躬拜命終懼且驚伏以臣禀性顓愚觸塗疎
拙幸緣際會早玷清華禄秩之資既為過量吉凶
之備皆沐優恩空費稲粱寧禆海嶽但以家傳清
白族有羈孤雖欲居常終慙逼下蓋亦闇於世務
非敢竊效古人伏惟陛下明極燭幽仁深廣覆親
加寵諭曲軫殊私昔者葛亮薄田不聞君賜孫弘
脫粟尚獲時譏如臣非才何以致此辭譲則有辜
閔惻祗受則更覺貪饕徒承推食之恩轉積素飡
之懼乾坤之施無可上酬螻螘之軀惟知畢命
爲蕭給事與楚王書
世事推移長塗圯隔違離軒砌二十餘年追念生
平有靦心目伏承大王英謀奮發妙略宏施長驅
伐叛之師克正奪宗之罪奉大朝之正朔慰全楚
之謳歌成功上簡於帝心惠澤遠敷於疲俗風猷
所及慶快同深儼早被恩私今通信問欣躍之極
倍萬常情
又代蕭給事與楚王書
儼聞君子退人忠臣去國舊君有反服之禮交絶
無惡聲之嫌以義始終古今一也某受性無術闇
於事機佩師訓以周旋忘時態之險易追惟疇昔
受遇先王國士之知何嘗暫忘某復曳裾侯館委
質府庭松楸所依兄弟少長大義若此乃心如何
而世事推移䜛言交(今上御名)忠信獲罪干戈日尋某雖
不才非敢愛死過君以求名則不忍苟生以失節
則不能誠恐蕞爾之身終為執事之累所以仰冐
嚴禁逃還故鄊出魯國以悲歌向西河而下泣子
鮮去衛非欲立朝梁鴻適吴本期自質先皇帝恩
深善貸義極綏懷采鄊曲之棄妻收荆岑之遺璞
遂得服勤州縣歴職朝廷始望初心豈將及此但
封疆夐隔玉帛不尋奕世君臣一朝胡越愧三州
之父子羡五部之弟兄外靦交朋俯慙章綬每春
秋代序霜露交零飛江南之羣鸎嘶岱北之朔馬
悲興觸緒淚落霑襟自分沒身長懷永歎而天將
厭亂人或與能大王以命世之資克清家難聖上
以至仁之舉大濟横流車書既同冠蓋相望方承
大王念紉蘭之逐客哀叢棘之離人煦以恩光感
之意氣乘軒食肉有若平時始聽音塵猶疑夢寐
且悲且慰五情無主苟非大人之德不以細故介
懷則惠好所臻孰能若是某又聞善父母者必推
錫類之感善兄弟者必廣棠棣之風故能功冠生
民道濟天下大王英謀遠略弘量深仁上國仰其
嘉猷全楚被其渥澤如某昔年事分曾無蠆介之
嫌今日支離合在昭蘇之數况東西一體道路無
虞儻蒙閔以懸旌全斯大造兄弟子姪並許還朝
存者荷二天之恩沒者釋九原之恨則生死肉骨
未可比量瀝膽隳肝寕申萬一某以學古為家業
以感義為素懷空言虛詞且非說客皇天后土實
鑒此心猶覬拭玉張㫋或從行人之末棒禽執贄
重趨典客之傍丹懇獲申微願斯畢雖復身填溝
壑猶望魂魄知歸攬筆陳詞悲來橫集
復方訥書
鉉以疎拙之性頑滯之資厠於人曹無足比數然
以荷先人之業猥踐清貫讀往聖之書頗識通方
累朝舊恩漸於肌骨至於行道濟物立身揚名報
國士之知成天下之務竊不自揆頗有嘗心故&KR0574;
耳目之寄當津要之路侃然自任不以為憂而才
與心違命與運背言出而不能寤主身廢而無足
救時三年之中百艱備歴干戈擾於内地烽火照
於闕庭奔走道路容身靡所當此時也苟得耕於
南畆齊於一民以始終焉尚為幸也而副君將聖
王道漸亨博采遺賢以濟多難贊諭之任首及非
才拜命以來飜自憂媿何者儲后踐納麓之重而
處於承顔之地有從諫之善而立於無過之埸徒
欲持稊米以實太倉秉爝火以助羲御恐不足以
副上德之舉塞故人之望也但當正身潔己徇公
滅私使内不媿於本心外不違於所學而巳閤下
德我太甚期我太深歴陽郡佐白君至京辱貺手
札慶譽優渥勖勵殷勤知已之情無以過此然此
日副君之垂顧乃昔時閤下前席題品之所致也
緘蔵佩服何日忘之今兵難少寕蒸民未泰頂踵
利物斯實其時閣下高卧已久羣望頗鬱宣室之
召斯在不遠勉慎興居以副翹企悽悽之意遲用
面論不宣某再拜
答林正字書
十二月日復書正字足下辱貺長牋詞高旨遠循
環捧讀欲罷不能見顧之深良足愧也吾子以老
成之智藴救世之心一言悟主俯拾初筮雖位未
充量然升聞特逹超然獨異亦古之所難也推是
而往其道可知鉉也不才猥厠先逹雖復識不能
見之於未兆才不能濟之於已形然而振天下之
公議舉天下之公器推轂後進心無適莫庶幾不
下於昔賢吾子異日當知之不妄其古今之變安
危之勢忽乎微哉未可一二以言語盡也謹俟暇
日當接餘論聊奉還荅伏惟鍳悉徐鉉白
答左偃處士書
日月東海徐鉉荅拜稽首復書處士(足下)鉉讀聖
人之書探作者之意出處語默信非徒然故高卧
尭舜之代不為背時濡足楚漢之際不為趣利嗟
夫天下兵𧺫百年于兹立功名取富貴者有之貞
苦節安徒步者何寂寞而無聞也愚常疑廉耻之
風於是乎絶而足下負磊落之氣畜清麗之才褐
衣韋帶賦詩自釋介然之操其殆庶乎悠悠之人
尚未識其所謂惟韓君叔言知之以鉉愛竒好古
者也故屢稱足下之行亟誦足下之詩相視欣然
以為今猶古也然鉉才名地望遠謝韓君故望廬
息心不敢當隠君子之厚顧足下德我太甚惠然
而來咫尺之書則古人之道在其中百篇之詩則
作者之序冠其首先以溢美之贈益以謙光之詞
發緘欣翫不能自巳又念昔之隠者消聲物外絶
迹時人今足下高蹈如彼自屈若此得非以吾道
久否思發憤而振𧺫之爾鉉誠淺劣才足以堪願
契素交歲寒然後盛集續當歸納不宣鉉再拜
故朝散大夫守禮部尚書柱國河内縣
𨳩國男食邑三百戶賜紫金魚袋常公
行状曾祖不仕祖泓邠州宣禄縣令
考脩成都府戶曹參軍京兆府萬年縣
洪固鄊曹貴里常夢錫字孟圖年六十
一狀
公宇量恢弘識度宏曠質重有氣博學多聞初舉
秀才值世亂不克隨計西州羣后羔鴈交辟累爲
秦隴諸郡判官岐王茂貞據有扶風傳國二世承
制除公寳雞縣令兼監察御史是時京洛屢變幕
府驟更公審擇木之所宜乃瞻烏而來止烈祖肈
基王業物色異人得公甚喜授大理司直今上初
秉機務慎求賓從公實預焉允塞時望既授禅遷
殿中侍御史改禮部員外郎寓直中書預聞機密
周慎詳敏冠於當時烈祖深器之擢拜給事中封
駁奏議無所顧惮由是始為當塗者所疾今上嗣
位恩禮甚優公以發號之初四海瞻望機微所慎
宜在斯時盡規極言如恐不及於是大忤權貴貶
佐池州明年徵為戶部郎中復拜給事中仍充翰
林學士知貢舉天子以典司詔命最宜親密乃别
置宣正院於内庭以先朝選授公為稱職俾以内
任專掌是司秋霜之操歲寒不易凡敢言之士皆
依賴焉甲辰歲諫臣皆貶公亦罷院事公深惟君
臣之義思全進退之禮稍儲伏臘將卜優游又除
吏部侍郎領御史臺事上復置文理院為司聦之
寄以公為文理院學士承旨公以椒蘭不雜綘灌
方隆從容中道守正而已明年以疾固辭乃遷戶
部尚書領商州刺史上以公聞望夙重足以坐鎮
雅俗強𧺫令知省事而病久不復公私廢失為宰
相所劾坐貶饒州上以羸瘵憂之詔留東都以便
醫藥踰年小愈徵為吏部侍郎翰林學士改禮部
尚書戊午歲冬十一月方與客談奄然而逝主上
念藩邸之舊追亮直之誠罷朝悲悼贈送優渥以
嗣子方幼詔中使監護其喪惟公誠純性剛文高
學富詞賦典麗而執筆甚稀名理精覈而吐論甚
簡多識故事洞明政體自昇元中至保大之初便
蕃密勿有犯無隠門絶私謁出則詭詞獨見先覺
邈然靡及政先古義而時方尚權論舉大體而人
丨捷給彼衆我克故不能克主恩方重莫果歸田
之心世路未夷竟鬱濟時之用恥爲狷介之行以
邀皦察之名畜伎樂飲醇酒怡然自得聊以卒歲
啓手足之際無呻呫之聲古之逹者正當此耳丕
以名法之學獲選丘門固非良史之才曷紀賢人
之德庶為實錄以俟易名謹狀(此文與門生樹丕作)
薦處士陳禹状
右臣伏覩國家裒采羣才搜揚片善其有上書言
事者猶有可取必加甄錄廣納之意遐邇知恩然
臣竊嘗觀之率皆淺近止於采取金寳檢榷賦租
製作舟車斬伐材木巡察關禁收捕寇攘既利害
相參亦虛實略半食禄者衆成務者稀若乃先王
教化之源朝廷刑政之本謂之迂闊竟爾寂寥得
人之盛未可致也去夏有布衣陳禹詣獻納院上
䟽獨與衆異其言曰五常之教不立度量之器不
均又曰江鄊之民存不事之以禮亡不祭之於室
斯有實意于教化而不汩於流俗者也臣於是訪
其爲人則鄊曲無過延之與語則静默寡詞儻使
行顧其言才副其識則古之循吏何以踰之願陛
下以親民之職試其爲理考績之際自有常科臣
忝預銓司顧慙則哲謬妄論薦俯伏兢惶謹奏
冊秀才文四首
自三五以還文質迭變百王之法六籍煥然及周
室既衰諸侯異政賢俊之士分軌並馳至如管仲
霸齊之功商鞅強秦之令申韓之名法孫吴之戰
陣李悝則務盡地力墨翟則崇尚節儉此其尤著
者也盖百家之說雖其道不同奉而行之皆足以
致理子大夫服&KR0574;聖道必盡幽深試論其中孰得
周孔之旨可為當今之用者悉心極慮以著於篇
夫君者民之表也天下取則焉故慎其威儀定其
聲色氣時其憲令審其好惡以此示之未有不化
者也然而唐堯在上日用而不知聖祖立言親譽
者其次夫如是則寂然不動澹乎無為使蚩蚩之
甿何所則象而能革其浮偽驅之仁夀哉舉要立
中必有其說
昔太公理齊因其俗故報政速而後世強伯禽為
魯易其俗故報政遲而後世弱然則商辛淫虐之
風不可不去也周家仁厚之化不可不被也修舊
者未見其遷善之塗革故者豈傷於維新之義遲
速之效強弱之由願聞嘉言以釋斯惑
肉刑之法明王之制著於周禮垂憲無窮何故三
苗行之以為虐秦人奉之以為暴漢文除之以為
仁乎自魏晉以還議論間出理竟不决法竟不行
豈時運之變有殊將聖賢之才或異願聞歸趣以
正古風
祭文獻太子文
粤惟上天䧏鑑我李文昭武穆神孫孝子赫矣謨
訓昭哉圖史以濟時屯以永千祀恭惟盛烈仰屬
尊靈惟精惟一克長克君有信厚之風以睦公族
有孝敬之德以奉天經避寵崇譲以正流俗主留
分陜以樹風聲惠下之政為民慈父平戎之績為
國長城聳多士之耳目煥萬古之丹青儲闈既正
鴻猷允塞雖主器而納揆更承顔而飬德四海無
波百官成或光昭興運允答靈心宗祊之所託者
重蒼生之所望者深何國步之已泰忽神儀之永
沈陽光爲之而晝晦萬籟爲之而哀吟惟恩信之
所洽孰憂傷之可任某等迹備三千義深凡百或
選自朝廷或仰由推擇或方列於宫府或嘗陪於
賓席分曹著位有先後之差辱顧推誠無高卑之
隔徒歲月以滋深愧涓塵之靡益今也徒御分散
軒墀閴寂摧傷於望菀之前慟絶於華池之側實
邦家之不幸豈臣吏之空惜嗚呼哀哉寝園斯啓
遠日將從儼象輅以帷白建鸞旗而旐紅聽寂歴
以無覩視杳冥而遂空撫躬弔影涕兩號風敢寓
誠於籩豆庶寫恨於心胸願賓天之下䧏鑑永慕
之無窮嗚呼哀哉尚饗
與中書官員祭江學士文
維年月日廣平游簡言隴西李貽業清河張緯東
海徐鉉謹以清酌庶羞之奠敬祭于故翰林學士
江公君章之靈眇眇玄造茫茫萬有若明若晦爲
夭爲夀顔子不幸仲宣無後豈同㮣之能量實令
名之不朽惟公之生俊德高名一日千里三頃五
城乃邦之彦乃時之英藹然臺閣存此風聲惟公
之没音容倏忽二子繼夭高堂結髮有女垂髻摧
心裂骨門館秋風階庭夜月哀從中來云誰能遏
簡言固陋夙奉光塵廟朝之舊豈無佗人西垣並
入禁署相因二十年中心同道親曾無間隟靡或
淄磷貽業不才依仁仰德晚獲同舍因成近戚形
忘累遣情深分密柸酒痛飲光隂一擲豈料歡遊
遽分今昔緯在三川論交早年才力工拙詞埸後
先與之聲價借以騰騫徒欣踐迹敢曰差肩佗鄊
胥會舊分依然倍成感歎轉奉周旋鉉實後生幸
為同族聯事之好友于之睦以道相許以義相勖
官路迍邅天涯譴逐千里關山它鄊心曲自帝里
連歸周行並復税駕未安捨我何速嗚呼君章魂
遊何方非巫陽之可招非祖洲之可望平時笑語
舊日顛狂何夢覺之不識何悲歡之不常惟四友
之分義成終天之感傷雖山公之無託豈延陵之
可忘有肴在御有酒盈觴死生之會終于此堂願
公如在來為我嘗長號有慟迸淚無行薄奠云畢
哀情未央嗚呼哀哉尚饗
祭韓侍郎文
維𨳩寳三年太歲庚午九月已亥朔七日乙巳東
海徐鉉謹以清酌庶羞之奠昭祭于故中書侍郎
贈相國昌黎公之靈天祐生民必生賢人數有治
亂道或亨屯君子處之全名保真窮不易節逹不
私身嗚呼明公與道為鄰其本也忠其動也仁折
而不撓屈則能伸懋此成績揚於王庭名聞天下
道合明君宜若張公上應台星宜如衛武享兹百
齡如何不淑與世同塵城郢遺忠感深紫宸黔婁
之衾賜從御府季子之印佩入泉扃知與不知孰
無悲辛嗚呼哀哉某惟不佞早奉光容傾蓋之交
繾綣相從公之知我如我知公何義不協何言不
同寧懼觸鱗之忤豈防羸角之凶先號後笑無初
有終霰雪既消陽光乃融海郡山城幾怜煦沫南
宫西掖近見搏風豈主恩之可報幸吾道之非窮
今也歲月遒邁悲歡一空平生氣宇夙昔心胸極
視聽而無所與造化而冥蒙露泫門柳霜凋井桐
物感於外悲來自中生芻表德絮酒申恭願貞魂
之䧏鍳庶丹懇以斯通
祭王郎中文
維年月日朝議郎行秘書省秘書郎直門下徐鉉
謹以庶羞之奠昭告于故郎中文人之靈惟靈立
身行已之規理職奉公之節聞於士友著在官司
今以銜悲豈容繁述伏思頃歲獨奉深知獲承于
妻之恩追序通家之舊邕和二族出入十年情不
間於初終義實敦於骨肉去歲天恩舉善右掖登
賢幸以王事僅同省垣不隔陪侍靡違於旦夕興
居常在於見聞雖無光益之期且慰因依之望豈
謂悲歡迭代光景須臾才周旬歲之間奄(今上御名)終天
之痛追攀靡及哀慕何窮嗚呼哀哉昨聞訃之初
方當卧病不得親臨易簀躬奉遺言徒奄淚於漳
濱但痛心於夜壑嗚呼哀哉家存餘慶念属帝心
有後之期自符公議不孤之任豈在它人嗚呼哀
哉故國方遥良時未卜王畿寓殯遠日將臨霧昏
而丹旐悠揚月落而繐帷蕭索凉風助慘行路同
悲瞻望靈筵酸辛無地敬陳薄奠少道深懷髣髴
明靈一賜臨䧏尚饗
祭劉司空文
惟靈氣禀沖和志推廉潔白璧藴孚尹之美朱絃
含清越之音操行純深性克全於天爵襟懷弘遠
譽早播於人龍頃自奮迹清朝策名近侍既保後
凋之節終諧貞退之心道因損而益光名以謙而
更著優遊自得忠孝歸全求之古人我復何愧某
等幸承事舊况預姻連眷分過私襟期莫逆歴歲
時而彌固經夷險而不回揖淡水以無厭仰高山
而何極今則佳城將啓遠日有期光容有隔於重
泉醆斝聊申於薄奠仰惟貞魄俯鍳丹誠尚饗
徐公文集卷第二十
