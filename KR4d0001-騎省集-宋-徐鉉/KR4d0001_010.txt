徐公文集卷第十
東海徐■口口鉉
武成王廟碑
蔣莊武帝新廟碑銘
武烈帝廟碑銘
重修筠州祈仙觀記
筠州清江縣重修三清觀記
武成王廟碑
下臣伏讀前史窮探政經莫不以兵戰為危事目
干戈為凶器異達人之格論蓋曲士之常談若乃
上考洪荒遐觀擬象九疇垂範何嘗棄從革之功
五緯麗天詎可淪長庚之耀春生夏長非秋無以
收成雷動風行非霜不能肅殺先王設教疇敢渝
之垂衣裳以正其本為弧矢以申其用坂泉戡難
所以見軒后之神明丹浦庇人所以成帝尭之光
宅七旬來格本由舞羽之仁八百同辭始自葬枯
之惠故修文廟堂之上者武功之始折衝千里之
外者文德之形丨如仁而忘兵則西夏偃王以之
而殞恃力而棄義則夫差嬴政由是而亡乃知文
德不修則武功不立武功不試則文德不昭相須
而成其揆一也故立其教者謂之聖大其業者謂
之賢聖則應天順人西伯受代殷之任賢則開物
成務太師有佐命之功當其偃息朝歌盤桓渭水
量恢宇宙既處因而能通才冠生民亦俟時而後
動雲雷之屯已(今上御名)天人之契冥符曆數有歸君臣
相遇投釣而𧺫同車以還尊為王者之師我無慙
德加之百官之上人絶異言大矣哉聖哲&KR0574;期無
得而稱巳故能式遏亂略大拯横流把白旄而誓
師操黃鉞而助斷解倒懸之困釋比屋之誅大統
既集天保已定然後軾廬表墓歸馬放牛申義風
於夷齊授成事於旦奭宏開四履高視五侯及其
德澤將衰風流巳遠猶使紀侯大去不遺九世之
讎周室既卑更賴一厈之業自非道充四表功濟
三才孰能丕顯烈光若斯之盛者也其後聖人既
沒真風漸漓戰國如焚羣生殄瘁先王利器舉爲
争奪之資闕里諸生率用縦横之說遂使中都憤
歎聿興末學之詞柱史傷嗟始發不祥之論流遁
忘返積習生常則我武護之音將墜于地夫至公
所以應羣動上德所以綜萬殊逹其旨則左右咸
宜迷其本則弛張兩失自漢參覇道魏濟姦雄藐
爾千年荒哉七德國家參墟發命扈水&KR0574;圖羣黎
興徯后之辭八表有宅心之地高祖奉天革政扇
牧野之高風太宗屈巳師臣躡渭濱之盛軌施其
法則致其報入其國則思其人貞觀年中始於磻
谿立廟玄宗祗若先訓奮發神謀平内難於女戎
嗣鴻圖於代邸永言遺範重事嚴禋𨳩元中詔京
師及天下州府並立太公廟著良辰於上戊抗縟
禮於虞庠而復歴選前修式崇配享得其體者參
入室升堂之列蹈其跡者儼摳衣函文之容穆矣
皇風煥乎甲令肅宗來朝走馬初嚴避敵之師九
五飛龍遂荷在天之命澆戈既戮商奄猶驕方資
戡定之勤更舉褒崇之詔禮尊南面位極真王取
其大告之稱以定易名之典歴代之闕文偹矣聖
皇之能事烝哉故得霊鍳孔昭羣臣競勸諸侯供
職函夏同文中興之功配天齊古雖復運逢興替
時有安危造周之德既隆思漢之人常在烈祖沉
潜剛克神武有徵静氛癘於蕭墻功高庖正掃攙
搶於丹徼業茂賓門由是四海樂推三靈眷命光
復舊物洪惟至公大道將行皇猷累洽今上允文
允武克長克君自出震見離發號施令雷行天下
豐宜日中信及豚魚仁霑行葦若夫尚齒尊賢之
教宵衣旰食之勤制禮作樂之文返朴斵雕之質
固已紛綸帝籙掩映瑶編猶復叶比臧謀疇咨庶
政以爲五材並用廢一不可天下雖平忘戰必危
是故簡萬乘之人申九伐之令六官聮事百度惟
貞副君以介弟之尊當撫軍之任威而不猛動必
以仁大元帥齊王明德茂親由諸王而宿衛副元
帥燕王敦詩閱禮以長子而帥師用能啓廸大中
張皇下武其餘西京名將霧集星羅北府竒兵飈
馳電騖並列雲臺之像咸𨳩長水之營地利人和
思深慮遠域中無事則用之於進賢興功四方有
變則用之於弔民伐罪故出車甌洛則係以長纓
鞠旅衡湘則舉為内地皆所以拯其塗炭之患恩
其沉門之争非徒夸大兵威兼并土宇而巳至於
篁竹萑蒲之聚田昭屈景之宗或粗舉先聲或聊
分偏校莫不厥角稽顙請命即刑史不絶書野無
遺寇斯乃聲明文物之外廟堂帷幄之間思未半
之功已倍矣加以為而不宰譲德於天潔粢豊盛
靡違於時事春蘭秋菊遠被於無文乃顧戎韜式
嚴邦政以為三王四代之事㒺不從師前哲令德
之人必將崇祀列聖盛典實啓孫謀乃復舊章爰
作新廟於是宗伯建位梓人授規入端門而右㢠
旁太學以西顧瞰康莊而列屏因爽塏而營基他
山之石咸移中伐之材畢萃成之不日自比靈臺
揆彼方中寧慙楚室崇堂屹以特𧺫高門豁其洞
𨳩筵有籩豆之區階有賓主之位干戈在序鍾鼓
在庭繟然觀藝之埸藹爾致誠之地春秋二仲時
和氣清醴醆交羞牲牷不疾鶡冠礧劔展告虔薦
信之儀玉戚朱干儼象德逹神之列中軍元帥出
建靈旗六郡良家來登勇爵旆旌鐃吹桓桓推轂
之威金石絲篁穆穆燕毛之序觀之者亂臣知懼
比夫漢尊黃老詎臻清淨之源秦用刑名徒有刻
深之弊中庸之德其在兹乎嗟夫聖人没而微言
絶王澤竭而頌聲息奚斯露寝諸侯之事何觀吉
甫清風衰世之音孰尚豈若帝圖光赫聖作宏新
人知鼓篋之方家識止戈之漸固可著之金石列
在鼎彛微臣學媿常師用慙兼偹承明再入固無
經國之才宣室徵還幸對受釐之問將使延州聽
樂長聞雅正之聲圯上受書世出帝王之佐敢揚
丕訓敬勒貞珉其銘曰
於惟基命建用皇極實有武偹以昭文德弗惠弗
廸是紏是殛天地剛柔惟帝之則是則是效文王
武王惟師尚父時惟鷹揚厈正天下綏爰四方微
禹之烈于湯有光肅肅牽牲皇皇表海簡禮從質
因民不改難老曰夀專征為大泱泱之風至今猶
在大道既隠明王不遭走鹿争逐頳魚告勞泯若
四履紛吾六韜我思古人心焉忉忉天或愛民物
無終否率此叛國歸於聖帝自葛初征至牧乃誓
君子萬年本枝百世鴻圖再造二聖重光亦既大
賚寕惟小康六事允釐四維孔張夢寐卜獵咨嗟
釣璜虎踞之陽龍蔵之涘爰作新廟畢從明祀設
枑交戟米門納陛嵬㠑穹崇重深奥秘名光大告
禮重真王侑神祀食入室升堂威儀文物容貌采
章列聖有作兹焉不忘膠庠既成教義既明三湘
郎序百越來庭馬無南牧人怨東征烈烈政典洋
洋頌聲商郊車騎灌壇風雨績用不泯威神若覩
鏤金石以表德薦馨香而受祜春蘭兮秋菊無絶
兮終古
蔣莊武帝新廟碑銘
臣聞南正司天授宗祝史巫之職春官掌禮詔犧
牲玉帛之儀皆所以别類人神統和上下三時不
害力嗇以之普存百物阜安薦信猶其多品用能
舉明德而徼景福播和樂以致靈祗三五已還皆
是物也若乃渾元宣氣山岳成形雲雨於是乎生
財用於是乎取故有毳冕之服璋邸之符或以肆
瘞垂文或以屣懸著法虞舜聖帝也而有徧予之
祀周武明王也而有惟爾之祈至於祊田高邑之
都藻&KR0581;桑封之秩稰稌有羡蘭菊無虧大典竒篇
論之備矣後王徂帝聞斯行諸金陵山者作鎮楊
都盤根福地峙天險之左次瞰臺城之北隅陽嶺
前瞻包舉青林之苑隂崖右轉經營玄武之池絶
巘嶔岑蔽虧日月深巖窈窕吐納風雲層臺累榭
臨其嶺涌泉清池湛其下白鹿麏䴥騰其藪鴛雛
孔翠栖其林豫章杞梓之材橘柚樝棃之實赭堊
丹青之美錫銀金碧之饒固以事異假珍富兼諸
夏登于軌物掌以虞衡矧復竒怪中潜絪緼上屬
真人來應瘞雜寶以祈年智士攸同指盤龍而建
國亦何必嵩丘發峻始號降神岷嶺騰精獨稱建
福自時厥後代冨靈游刺史還都即有栽松之地
諸生肄業非無講學之埸岫幌雲關訪徵君於幽
谷鹿巾霞帔集道侣於中休斯亦羣帝之密都先
王之冊府者也在昔霜鍾細品猶淹耕父之居反
景微光尚駐長留之駕况乎皇州列岳宅怪儲靈
不有吉神孰司隂隲蔣帝孕清明之氣禀正直之
資實九德之所生與五籠而比翼自西江考績謝
聯事於玄夷北部申威輯庶功於黃綬于時祚終
四百運偶三分天懷塗炭之愁家有剥廬之痛帝
則勤勞徇物慷慨憂時既授張敬之俘即振李崇
之鼓赤丸未盡執漢節以忘生青骨難誣降北山
而受享飛蟲顯俗生民之舒惨依焉白馬耀竒平
昔之威容如在故使中都之印式報隂功長水之
營旁旌同氣廬宫改命非因介子之焚廟貌崇壇
詎比愚公之徙自是光靈茂遠代祀綿長或昭德
而降祥或害盈而致罰黃旗紫盖奉五馬之禎符
朱鬛碧蹄殄高山之巨盗賢如謝傳猶繄草木之
形親若始安亦假弟兄之助故得王封錫羡帝服
歸尊追炎昊以齊稱躅虞黃而接武事光典冊惠
浹幽遐任水木之逓遷顧高深而自改國家綠圖
受祉黃鉞庇人分二木於土中包九有於宇下雖
十聮百里亟更守宰之權而四望五郊不昜宗彜
之數及威儀暫失龜鼎中遷灜海飈廻坤輿幅裂
而盤礴之際常奉周正封域之間獨爲漢守衣冠
舊族宛洛遺甿咸趨懷德之鄉共免永嘉之亂終
使皇天眷佑百姓與能克昌再造之基奄有六朝
之地烈祖功踰嗣夏體濬哲而致中興皇上德邁
繼文懋元良而恢下武格天光表慰率土之謌謠
累洽重熙漸群黎之肌骨所以珍符揔至靈命畢
陳極金箧以標年盡瑶編而紀瑞襲於六藝貫彼
三墳矧復聖作無方神謀不測殷周損益文武弛
張制在先機申於後甲百吏奉行而不暇兆民日
用而不知帝典恢弘天文貞觀摛華發藻决瞶披
聾丹浦非好戰之師兩階有誕敷之舞坐知千里
廓清五嶺之氛役不踰時底定七閩之難國風王
澤自北而南樹立之權由來尚矣康無專享止崇
藩屏之封穆弔不咸但著急難之詠未有極至公
之舉正太弟之尊大義鴻猷如今日之盛者也副
君&KR0574;則哲之寄有聖人之資由上德而貞萬邦用
英才而揔百揆麗正繼明之業仰奉神謀持謙敬
客之心甫懷庶品則有齊藩上寄紆盩綬而握兵
符燕邸真王珥貂冠而掌宫䈁周公則武王之弟
夏啓則吾君之子故能緝熙帝載寅亮天工晏平
仲之論和北宫子之謂禮自家刑國草偃風行上
下之際既交華夷之情如一黑齒竒肱之俗欵塞
來王碧嵩素滻之濱除宫望幸后䕫典樂已播薰
絃司馬進稱行陳秘典功既隆矣德亦厚矣尚復
往而未止謙以益尊政靡不修思無不及以爲無
文咸秩訓誥之格言明祀是崇春秋之大義農祥
晨正豊㓗回馳密雲不雨馨香並薦載紆睿鑒爰
顧遺祠詔曰蔣帝受命上玄奠職兹土力宣往代
澤被中區所謂有益於人以死勤事者也今號位
巳極名謚弗彰闕典未申朕甚不取其以勝敵克
亂之業為民除害之功因姓𨳩國追謚莊武仍令
有司修寝廟備制度焉於是即舊謀新審形面勢
農工告隙營室方中或懸水以為規或飭材而攻
木塼垣之工&KR0874;至圬塓之伩星羅徑術常夷靡薙
王孫之草荆榛舊闢寧誅宋玉之茅百堵齊興旬
歲而畢繚垣十里重屋四周樹文玉於庭中交校
靃靡挺𨳩明於閾外詭状髬髵納陛逶迤碧疊元
州之石横梁天矯雪披後渚之梅豁朱戶之瞳曨
陽光不夕悶深宫之霮䨴暮靄常霏堂上布筵楹
間設奠筦磬鍾鼓羅於下邊豆簠簋肆於前再變
之音克諧永貞之祝無愧神光倏忽裷服連蜷孔
蓋翠旌若有來而㒺覿蕙肴蘭籍若有去而不忘
用是高揖靈玄永司神嘏魍魎魑魅豈煩夏鼎之
圖風雨霜霜無待桑林之禱則知民和而後降福
事理而後不祈人祗之間如斯而已者也粤若先
王命祀神道教人前哲令德之流九魁六宗之類
或以公族視秩或以戶邑奉祠子晉之為帝賓真
階匪極傅說之騎龍尾景耀未融斯皆地勢本高
升聞昜逹詎有權輕五校壌狹一同而能比敬軒
臺分光尭日縱質文之迭改代奉典章及聖哲之
丕承更加崇飾故金簡玉字興王之繞可尋兩騎
五車受職之期斯在雖將歴選安得同年昔者崑
閬窮遊尚紀白雲之什燕然薄伐亦陳玄甲之銘
孰典冥貺昭彰夀宫宏麗水通懸圃萃氣色於閭
門路接白楊煥丹青於駉野此而莫述後嗣何觀
微臣潤色無功討論奚取思問神於先聖姑欲事
君苟獲罪於玄穹曷容媚竈惟於舊史想見英風
適當罷役之初爰奉屬辭之詔西州作頌誠慙邑
子見稱南國刊銘或望至尊所改庶使千八百國
會執玉於兹峯七十二家配泥金於此地其銘曰
茫茫玄造萬物資始一經神怪一緯人理先聖則
之以著綱紀仰觀俯察上天下地高卑既定品物
咸宜宣氣者山配地曰祗三公是擬九德攸司天
作金陵蔣帝荒之巖巖金陵作鎮上國隂林巨壑
村生物植洞穴巖房逶迤詰屈隠士無言仙童不
食洪惟廟貌奠此名區位重天孫權傾陸吾薜荔
之服辛夷之車若自空桑來游下都翼翼京楊馮
馮輦轂運屬多壘聿祈深福峻殄堅夷勛亡景覆
肹蠁玄功威𬎼帝籙皇唐&KR0574;命和悦人神崇名則
舊受職惟新祥圖雜集祀典紛綸終全王土以俟
眞人再造延洪維文光大隂陽不測天地交泰沒
羽梯航雕題冠帶成民致力祭神如在猶防闕典
乃顧遺靈永懷簡冊欽若昭明克亂除害&KR0574;兹大
名亦有制度備于祠庭式瞻昏定昏定既正爰揆
農時農時弗虧虞衡粛給般爾交馳加之礱斲益
以章施新廟既成神居既寧我有常祀蒸餚薦腥
匪榮匪祈歆我惟馨三時不害大庖不盈昔在周
家逮于漢室徒騁驥騄虛羅甲乙純嘏弗臻斯猷
愈失載返真風爰歸聖日五衢植木四照栽花馳
煙驛霧晦景韜霞方介十巫何憂一車行觀吉玉
願折疎麻謝傅長逝王公不作獨我莊武先紆睿
略魯墳無棘遼城有鶴刻此茗華永傳嵩霍
武烈帝廟碑銘
臣聞昊穹凝命玄化不宰司契牧民之重授以聖
功益謙輔德之明顯諸神道玉燭景風之瑞所以
報憂勤天時地物之妖所以警安逸是以古之聖
人覩災而懼因敗而成撥亂反正之勲偃武修文
之業延洪光大皆有幽贊者焉故禹奠九州受蒼
水繡衣之命武師牧野接五車兩騎之神或假靈
於五將三門或取象於長庚北落竒怪惚恍歴代有之
然則㓗粢豊盛崇名紀號欽若天意丕顯隂功元元本
本政之大者也兹我后所以側身脩德允濟時屯武烈
帝所以禦炎捍患光&KR0574;帝服人神合應豈不偉哉惟帝
才冠生民道高振古登賢能於鄕老論昭穆於本朝若
夫忠孝文武之風信智言行之懿提綱案部之績夷兇
静亂之勤論道經邦之猷宫懸錫馬之寵忘身徇國之
節驚愚顯俗之竒固已炳煥丹青鏗鏘金石用能高
標明祀大庇蒸民犠牲玉帛數有加於羣望備物典
冊禮遂縟于真王是知妙極無方數均不測告禎符於
獨能雖通幽洞霊實聖哲之所務而問神語怪非
典冊之攸先故揚㩁而論蓋史臣之職也主上以
功成弗處無德不報增封進號厥有舊章乃下詔
冊贈武烈帝備名數禮也於是正南面之尊窮大
壮之勢耽耽新廟奕奕崇堂雉門兩觀之嚴左墄
石平之制龍旂鑾輅雲罕軒懸兼三代之盛儀抗
五郊之殊禮與夫周人革命止陳玄牡之祈晉室
主盟但用朱絲之禱報功之典不亦盛乎常州刺
史何重貴初領前軍獨當強寇以忠貞為甲胄以
恩信為金湯首挫賊鋒力全郡壘褰帷之任因以
疇庸坐樹之風更成德譲皆足以光昭雅頌垂示
來雲後之君子知天命不可以智欺大福不可以
力勝幸災怙亂鬼得而誅背盟奸好人將誰與覆
車斯在殷鑒匪遥類委土以為師樹豊碑而紀事
下臣奉詔謹勒銘云
玄功不宰帝德無為化機冥運羣動交馳必有神
道鑒而董之董之伊何帷帝之職惚恍有象隂陽
不測如岳降祥配天輔德保我蒸民莫匪爾極偉
哉間傑多藝多才名馳八紘位重三槐祀典光啓
王封肇𨳩人思邵樹俗畏軒臺洪惟我后積仁累
慶運啓再造功宣二聖金鏡在握璿璣以正隂陽
既和人神交應時災有數孰克違新靈命自天疇
能問之盗兵竊發玄貺冥期風雲鼓蕩氣厲殱夷
蔣侯助順霍山啓道卑聽匪遠誠明則到上曰欽
哉享兹昭告帝服加尊大名紀號多壘既平連營
既寧奕奕新廟崇崇百城民㒺疵癘年斯順成庭
有備物時殷頌聲禍福何常惟人所擇棄信毁義恃
衆與力上帝不蠲明神是殛勒石嚴祠敢告萬國
重修筠州祈仙觀記
筠州祈仙觀者東晉黃真君上升之地因為道館
綿歴代祀互有增修國朝保大中元宗皇帝奉為
吴讓皇再加營(今上御名)金石具列此不備書夫言意假
象故立朝修之所形器有壊故資繕完之工此觀
當荆楚之要津實郵傳之便道過賓税駕遊子觧
装憧憧往來罕或虛月必葺之後二紀有餘閈閎
垣墉頽落且半道士羅自正緫攝真侣啓煥玄風
以為道由人弘德以勤繼下&KR0918;不美人其謂何於
是心謀躬行節用畜力授其徒之可任君會其士
之好道者月省歲計經之營之即舊謀新興廢補
闕十有餘歲其績大成凡建聖祖殿黃真君殿各
一區峙瑶壇範洪鍾造横橋於通津植茂樹而蔽
野其修舊整壊者層樓重廊二十餘間其取材也
時其擇匠也良程之以壮首之以固瓴甋瑌磩尚
其密藻繪丹雘尚其麗帑廪不費工庸不勞煥然
新宫峙此靈境君子是以知其能也夫神仙之事
史臣不論豈不以度越常均非擬議所及故邪仲
尼書日食星隕皆略其微而著其顯慮學者之致
惑也乂况於希夷恍惚之際乎然而載籍之間微
旨可得書云三后在天詩云萬夀無疆斯皆輕舉
長生之明效也及周漢而降則事迹彰灼耳目不
誣天人交感民信之矣於是通儒洪筆始著于篇
至如許君黃君通幽洞冥窮神極妙逮爾姻族與
夫家人乘景上隮超然絶俗故墟舊井真氣裴回
至其鄉而思其人仰其道而踐其迹斯觀之盛豈
徒然哉鉉頃歲扈從南廵有事於游帷之觀二宫
相距兩舍而遥使指有程瞻望弗及逮今一紀無
日忘之會羅君状其功續圖其形勝見託紀述欣
然而書𨳩寶七年九月二十四日記
筠州清江縣重修三清觀記
元氣既判天地乃位氣之清明靈粹者鍾乎洞天
福地名山大川之間眞聖之所戾也景福之所興
也然則游居走望乃建道館焉通都大邑往往而
在豫章之地實曰奥區帶豫章之通川據西山之
雄鎮鬱映磅礴神異所栖高真十二震耀方夏方
靈軌轍靡迤蝉聯保大庚戌歲詔復高安縣為筠
州析其北鄙為清江縣而三清觀負新邑之左瞰
長江之濱形勝高竒壇宇嚴淨聞諸故老云昔吴
許二君嘗遊兹地夜觀青氣上屬于天相與嘆曰
此非凡地當為神仙之宅及二君登晨之後邑人
追感前言共(今上御名)茅茨歲時薦獻衆目為草堂道院
函關紫氣事往名存盭屋草楼人非郭是年世彌
遠增修益崇𨳩成中始詔賜號三清之觀自時厥
後又踰十紀運逢治亂道有汙隆中興已還百度
咸復官得其守人盡其能道士吴宗无允廸玄風
克堪道任以為朝禮之域飈歘所臨不飾不美衆
將安仰於是月考歲計庀工飭材補廢扶傾無所
不至建三清之殿造虛皇之臺設待賓之區敞飰
賢之室範華鍾之鏗訇(今上御名)層樓之苕亭回廊複
道重深奥秘於是&KR0918;儀衛備器用肅然必洽煥焉
可觀夫其誠至者其禮修其守固者其事舉道
