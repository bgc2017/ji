徐公文集卷十五(墓銘一)
東海徐口口口鉉
唐故左諫議大夫翰林學士江君墓誌銘
唐故泰州刺史賈宣公墓誌銘
唐故泰州刺史陶公墓誌銘
唐故河南方公墓誌銘
唐故筠州刺史周君墓誌銘
唐故朝議大夫太原王君墓誌銘
唐故奉化軍節度判官趙君墓誌銘
唐故左諫議大夫翰林學士江君墓誌銘
公諱文蔚字君章其先濟陽考城人也昔高陽恢
若水之靈光有萬國伯益獲箕山之護克成夏功
故其子孫延祚丕顯茅土錫胤圭組流光在漢者
爲孝子在宋者爲忠宰在梁者爲烈將在陳者爲
詞臣長城既封淮水亦絶辭周粟而遠騖避嬴亂
而深蔵徙籍建安世爲大姓至于我王考毗考秦
皆以隠德清操垂爲門風惟公嗣奕葉之賢有生
知之異幼挺竒表夙韜殊量殚儒墨之祕奥窮文
史之菁英閭里歸仁宗黨稱孝于時天下未一遐
方不寕公鄙尺鷃之爲從黃鵠之舉類延州之觀
樂同太史之探書升名俊造從事河洛衰俗難佐
尺壌不支我烈祖孝高皇帝王業始於江東仁風
被於四裔公杖策高蹈款關来儀府朝肅以生風
臺閣藹其增氣署宣州觀察廵官試秘書郎遷水
部員外郎賜緋魚袋王國初建改比部員外郎知
制誥于時天人協應獄訟攸歸舜禹相與言游夏
不能措潤色之任我則無慙既受禅遷主客郎中
知制誥如故俄而真拜仍賜金紫今上嗣位大禮
聿修徙公為給事中判太常卿事時同軌胥會有
司失職公與司門郎中蕭君(儼)博士韓君(熙載)協
力建儀周行翕然由是祖功宗德之位定大行昭
名之義允功署高廟與天無窮明年拜御史中丞
矯枉持平無所顧惮坐廷劾宰相其言深切貶江
州司士参軍初國朝自王義之後曠數百年憲署
之舉間無廢職然未有危言激論如此之彰灼者
也故權右振竦朝野喧騰傳寫弹文為之紙貴人
心既爾天鑑亦廻前所劾者或免或黜公就加江
州營田副使頃之徵為衛尉卿俄拜右諫議大夫
充翰林學士權知貢舉出納密命樞機靡失登進
造士衡鏡無私聳禁署之清風著春官之故事薦賢
之賞行及於台司曳杖之期奄先於朝露春秋五
十有二保大十年八月二日卒扵京師官舍皇上
痛惜為之癈朝送死䘏孤一從公賜有司考行易名
曰簡即以其年九月十三日葬于某縣某里之原
禮也長子翥秘書省正字次子騫皆早卒今以從
子翹為嗣嗚呼哀哉公心平氣和貌古神正雅好
玄理有方外之期尤善詞賦得國風之體去華簡
禮不以位望驕人憐才誘善不以威名傲物操履
堅正靡得動摇襟懷坦夷初無蔕介謫居江楚恬
然自足孜孜色飬烝烝孝心嘗為詩云屈平若遇
高堂在應不懷沙獨葬魚此其心也江州節度使
賈公崇以武立功以剛肅物事公如師傅親公如
兄弟時皆服公之重名而賢賈之樂善也既歸京
寓居公𪠘無以家爲二子繼亡一慟而已齊死生
於夢覺遺寵辱於錙銖古之逹者何以過此嗚呼
凡我僚舊均哀共戚入黔婁之門閫覧伯喈之經
籍睇落日以流慟愬秋風而沾臆企景行於高山
勒哀詞於樂石其詞曰
高陽之裔伯益之孫展矣君子載大其門爰翔爰
集樂我樹檀彩纓幕府振藻西垣禮儀卒獲風憲
攸端道行在時業隆自我英英若人見義必果直
指烈烈宫鄰瑣瑣死生以之何適不可允矣天鍳
明哉主恩乃還宣室乃入脩門從容禁署密勿至
言得才為盛知人則難求尸宗伯載善其官人必
有終古無不死嗟嗟若人風流永矣徐庶有母鄧
攸無子闕里諸生荆州故吏謂之何哉啜其泣矣
秋風落木逝水成川昨朝飛蓋今日荒阡一丘殘
照萬古愁煙素車自返寶劍高懸高才兮直道共
盡兮何言
大唐故中散大夫檢校司徒使持節泰
州諸軍事兼泰州刺史御史大夫洛陽
縣𨳩國子賈宣公墓誌銘
公諱潭字孟澤洛陽人也周先同姓即列國之諸
侯漢得名臣乃洛陽之才子攀鱗河北豈湏方面
之功借筯譙都自有良平之策源長派遠德厚流
光史不絶書後將必大當先天之内禅也我七代
祖黃門侍郎平陽公曾實演丕命及至德之中興
也我六代祖黃門侍郎晉國公至實贊大猷曠古
已還一家而已五代祖孫衡州刺史高祖種司門
員外郎曾祖昶太子司議郎祖深河南密令皆有
韜世之量濟衆之仁大位不躋餘慶斯洽考翃以
經術擢太常第以才用為諸侯卿捍寇輸粟有勞
王室於是佩金紫升朝廷上䟽論邠寕節度王行
瑜恃功恣橫坐貶愛州掾及行瑜就戮優詔徵還
復出常州刺史鹽鐵江淮留後属宗社中絶官司
解弛計吏未上哲人其萎公有世德之資負夙成
之器風神爽邁智術通明景福二年以學究一經
射策高第釋褐京兆府參軍事遷秘書郎侍從南
遷進修不懈天祐丁卯歲居先君憂服喪過哀宗
黨稱孝楚泗郡守宣城廉使虛左交辟三府馳名
俄丁内艱慼憂如禮藝祖武帝創基分陜側席求
才素與公周旋即加禮命奏記書檄一以委之内贊
謨猷外為詞令出應&KR0576;會入陪罇爼覇功光赫公
有力焉十有餘年任用無間既而楚雲告變穆醴
不陳已酬國士之知亦得退人之禮改宣池觀察
判官烈祖高皇帝受命中興不忘舊德徵拜秘書
少監充儀禮副使遷中書舍人崇英翰林學士周
慎密命潤色王言公望無渝朝奬彌厚保大嗣統
拜兵部侍郎知制誥學士如故充永陵儀禮副使
同軌胥會大禮無違遷兵部尚書修國史考定郊
廟之樂褒貶歸正擊拊允諧會六夷南侵天眷北
顧命公持節使于契丹宣大國之威神得諸戎之
要領及軺軒還軫而控弦出塞矣報命稱旨時論
具瞻于是避寵台衡就安關輔除泰州刺史視事
數月丕變土風(今上御名)疾還京保大六年九月二十有
一日卒于江寕永安里官舍享年六十有八皇上
軫悼再不視朝飾終之禮務從加等太常考行賜
謚曰宣以其年月日葬于某所與夫人楊氏合祔
焉禮也長子朝散大夫行大理司直彬次子泰州
司倉參軍穆少子修等咸負當世之才皆為保家
之主種德垂範未易可量長女用文適水部員外
郎楊元鼎不幸早世次曰用柔適膳部員外郎知
制誥張緯次曰用光適進士姜某少曰季芳尚幼
惟公事業冨夀照映一時族望婚姻熏灼當代自
非天監與善孰能若斯雖大用未光而能事畢矣
鉉以世親之舊執隨行之敬服義承教惟公在焉
刊勒論譔盖感遇之萬一也其銘曰
於惟茂族寔有世德七葉繼軌嘉猷允塞亶矣君
子其儀不忒修辭立誠以匡王國言以文行兵由
威克東畿之政爲邦之則天地長在春秋代遷今
朝喪善何日生賢蒿里誰地佳城許年永安舊里
門館依然寝丘傳邑京兆𨳩阡勒銘泉石以配青編
唐故泰州刺史陶公墓誌銘
公諱敬宣字文褒其先潯陽人因官徙籍今為合
淝人也西京作相開國封侯扵是貽孫南國主&KR0576;
長沙公兹焉不朽籬邊黃菊觧縣印以言歸嶺上
白雲挂朝衣而莫返光靈攸属固無得之稱丹青
所存可略而言也高祖復右監門衛將軍曾祖琳
建州錄事參軍祖晟青州博昌縣令皆天縦其能
世濟其美韎韋君子屈迹於驍游搢紳先生折腰
於州縣積善餘慶眀德後興考雅武昌軍節度使
贈太師楚惠公雲雷(今上御名)屯龍虎冥會横琱戈而蕩
寇功冠一時裂鶉尾以䟽封禮優萬戶公即太師
第四子也幼而岐嶷長而俊茂非禮勿動時然後
言天祐中門廕𧺫家太子校書遷王府長史賜緋
魚袋丁先公憂時年十四孝心昭感喪禮無違釋
服除都官郎中賜紫金魚袋改大理少卿青縑寓
直時推伏閣之勤丹筆持平人絶署門之歎俄遷
江都少尹趙張治劇由來表則之司淮海分疆自
昔輕揚之地公處之貞固行以廉平愛民則忠事
長以順一圻欣賴三載有成遷大理卿仍兼尹事
烈祖孝高皇帝允釐百揆實緫六師爰求鄭國之
良以貳楚人之廣奏請君判左右軍事丁酉歲堯
咨文禅禹迹中興徵舊德於角犀考官成扵喉舌
拜工部尚書今上嗣位加金紫光禄大夫檢校太
&KR0854;會閩人作梗王旅欲南聲所資豫章爲急故輟
公副揔判軍府及羽檄四出芻輓相尋民以悦而
忘勞事有偹而無患嶺表既定洪人亦康復移宛
陵仍兼棣州刺史海陵郡甸服之地邦賦最優歲
比不登民用胥怨除泰州刺史公以清淨爲理仁
恕積中視吏民其如傷守法令而畫一餘粮棲畆
無庚癸之呼白駒過隙感辰巳之歲春秋五十有
二保大八年夏四月十有八日卒扵位上省奏傷
悼輟朝兩日有司考行賜謚曰順即以其年月日
權窆於東都明年月日葬于江都府縣里與前夫
人合祔焉禮也惟公沖和體質仁孝為基立身有
常與物無忤尤善聲丨聞音而知樂頗好篇詠下
筆而成章身後不留餘財所任必有遺愛求之作
者斯亦難能嗣子泰州司倉參軍崇鼎崇諒崇倫
等皆勤脩令名夙奉成訓君恩靡替家法如初鉉
昔在朝行實惟舊好今從左宦仰醫東道痛死生
之巳矣感意氣以何報延陵挂劍願保於不欺峴
首刊碑終慙於絶妙銘曰
淮淝之靈衡霍之精必有賢傑為時而生乃伯乃
仲乃侯乃卿望冠六事風馳百城人生有涯大命
夙傾不見君子猶存政聲遠日既吉靈轜既行寂
寞公館蕭條古埛哀哀郡人泣涕沾纓嗚呼彼蒼
不知福善之胡明
唐故金紫光禄大夫檢校司徒行少府
監河南方公墓誌銘
公諱訥字希仁其先河南人也後世從官徙籍新
安支派繁衍遂為郡之著姓迨公數世皆以儒雅
退讓播為門風曾祖顒登州文登縣令祖亮左武
衛兵曹參軍考糓榮王府司馬母聶氏追封河南
縣太君問政先生師道之長女也公承積善之慶
負夙成之智砥節勵行好學能文時然後言非禮
勿動鄉曲之黨翕然稱之太師陶公來守新安撫
納人士署為郡吏委以典籖恪恭詳敏甚稱所職
歷事累政其志如初烈祖肈基王業元宗實綜軍
政管記之任勤擇其人聞公之名召致幕府王國
初建署寕國軍節度館驛廵官掌都統表奏皇室
再造慶賞遂行擢拜虞部員外郎掌元帥表奏數
歲以皇孫就傅命公侍讀講道贊德勵禆益之誠
端已直躬盡表微之節俄遷水部郎中明年皇孫
封南昌王東都留守以公為留守判官遷主客郎
中参贊政務事無違者改司農少卿依前充職明
年王移任宣任二州大都復以公為浙西營田副
使通判軍府六載匪懈庶職交修懋官之賞詔命
疊委累遷至金紫光禄大夫檢校司徒封河南縣
男俄拜泰州刺史充本州屯田監院使正身而令
悉心為理公無遺利民自從風属強敵深侵東京
失守而州兵盡出人心大摇扵是士庶老幼盡室
南渡公自歸闕下坐是除名數年除歙州團練判
官上曰戰争之際吾豈以武勇責書生哉軍法不
得不爾即召拜太子右諭德今上嗣位遷少府監
丙寅歲正月十六日卒于京師美仁坊官舍享年
七十有七上為之廢朝一日賜謚曰定以其年某
月日葬于某所禮也前夫人謝氏早亡継室施氏
封沛縣君長子前宣州寕國縣主簿次子志饒州
文學公以名教為樂以矩矱自任行必中立居無
惰容搢紳之間推為純行公之外祖得道之士故
公頗以朝禮修飬為務雞鳴而𧺫孜孜不&KR0786;年俯
悼耄體常康強及属纊之晨無伏枕之疾斯亦力
行之報也鉉也不佞早辱交契昔先君從事黟歙
公適仕本部及公策名郎署鉉亦忝官聯既熟其
素履碩垂於不朽附於史氏以永令猷其銘曰
聖人四教文行忠信惟公似之光有令問秉筆贊
畫登朝典郡寵至若驚道喪無悶年俯中夀官參
列卿歸全委順終吉永貞宰樹長在高臺自傾用
刊圓石閟此佳城
唐故客省使夀昌殿承宣金紫光禄大
夫檢校太保使持節筠州諸軍事筠州
刺史本州團練使汝南縣𨳩國男周君
墓誌銘
君諱廷(今上御名)字正材洛陽人也岐山至德綿瓜&KR1705;者
萬邦洛宅舊都守枌榆者百世簮組相繼譜諜存
焉曾祖侃太常博士祖潛深州樂夀縣令避亂南
徙因家廣陵考延禧明經擢第有吴之霸受辟爲
淮南廵官累官至戶部郎中與殷文公游貞公同
掌文翰無禄早世故大位不躋君即戶部第四子
也幼而岐嶷長而篤厚躬行孝悌餘力學文以蔭
釋褐補弘文館校書試吏為池州司戶參軍改宣
州寕國縣尉烈祖在藩乃睠舊族聞君修謹復有
吏能因表為黃州長史寵以朱紱置之府朝及受
禪遷通事舍人鴻業肈興王澤遐布贊導之任實
寄司聪護戎修聘觀風按獄受命而出動㒺不臧
歷事兩朝任遇彌厚賞賜既數階勲屢遷而通事
之任如故蓋惜其能也保大七年轉將作少監判
四方館事浩穰之地尹正為難復以本官判江寕
府事其間監諸侯之典者十通四方之命者三攝
州府之政者六按枉撓之獄者四或敷惠扵新附
之俗或投身於危亂之地本於忠而後動忘其生
而後存元宗嘉之以為客省使今上嗣位深惟舊
勞特加金紫光禄大夫台州刺史常御夀昌殿視
事中外之人咸得引見又以君為壽昌殿承宣出
為忠義軍監軍泉南等州宣諭使還遷筠州刺史
本州團練仍使充客省使君以偹嘗艱危復逼遅
暮懇辭繁劇恩旨不從丙寅歲十月二十二日終于
京師某里之官舍春秋六十有六詔廢朝一日賜
謚曰某明年正月日葬于某所禮也夫人天水縣
君姜氏輔佐之勤率由婦禮訓誨諸子備有義方
子大理評事崇儉太常寺奉禮郎崇素及崇順崇
信等皆儒謹且不墜其先鉉家世通舊嘗姻婭淡
成之分終始不渝何以寘懷是用刊德其銘曰
猗嗟周君世濟其名展如之人克嗣厥聲受任幹
蠱臨難忘身居中處約全和保眞與物皆化萬古
同塵松楸勿伐蘭菊惟新刊石表墓于嗟善人
唐故朝議大夫行尚書禮部郎中柱國
賜紫金魚袋太原王君墓誌銘
君諱某字某其先太原人也昔者諸侯共職起末
運於髭王儲后上賓示靈期於瞽史緱山維岳肇
翦賁之崇基汾水遂荒導沈渾之遠派其後金行
云季貴種言還行者制禮樂於土中處者保丘園
於淮左世濟之德鄉人所宗故今為廬江人也曾
祖廬江令祖洪州長史皆有廉譲之風純粹之行
得禄於仕不累於高考吴尚書左司郎中贈太府
卿負適用之才獲受人之譽應星辰而列位道邁
朝倫丨河海以命官禮優贈典君則府卿之第三
子也門風漸教天質孕和翼翼服勤真保家之主
愔愔若訥多長者之言墨妙筆精固禀於性弈思
琴德咸是所長幼有令聞獲鍾慈愛及加冠之歲
以門子叙資漢室孝廉方從令史晉時英俊更屈
下僚晨昏之飬有歸州縣之勞靡惮乾貞二年自
黃州司馬遷洪州都督府别駕治中懋績屏星煥
其增華公府見知佩刀由其受賜俄拜尚書度支
員外再遷虞部郎中皆判吏部兵部事夫當官匪
懈伏閤之勤也照姦得情坐曹之能也前史所韙
君皆則焉頃之以親累解官君雅好玄言夙尚閑
適由是角巾私第閉關却掃交游罕得見其面窮
逹不以介其懷用晦而明居貞以利高皇帝受禅
之始牽復䟽恩拜工部郎中轉禮部郎中寓直中
書省預聞機密彤庭弘敞禁垣清切絲綸之出尭
言於是惟行樞機之微省樹由其勿洩方將振鱗
溟渤驤首雲霓而生也有涯仁而不夀昇元六年
夏六月二十有二日卒於建康翔鸞里之官舍享
年五十有一嗚呼哀哉惟君孝於事親悌於承長
和以接上廉以在公胥吏臣僕靡不被仁恕之惠
家人妻子未嘗見喜愠之容學古觀書如恐弗及
䘏舊敬老周知其疲三德聿脩五福斯闕即世之
日遺愛存焉卜遠不從旅殯京邑後四歲春二月
五日嗣子延紹延貞等始偹大葬之禮窆於江都
縣某鄉里從先卿府君大塋與夫人李氏合袝焉
禮也鉉以世親之舊承子妻之知怨明德之不常
痛祖行之斯在退食自公薄送于畿刊樂石以爰
紀庶令名之不虧嗚呼哀哉其銘曰
汾川溶溶淮源渢渢興我宗兮世濟其美家餘其
慶生我公兮靖恭正直言行名迹存南宫兮與義
相扶知命不憂永考終兮䢴城之右蜀國之陽馬
鬛封兮道不虚行有令之子遵遺風兮
唐故奉化軍節度判官通判吉州軍州
事朝議大夫檢校尚書主客郎中驍騎
尉賜紫金魚袋趙君墓誌銘
君諱宣輔字仲申其先天水人也累世從官不常
厥居曾祖全真工部員外郎滕州刺史祖倚太子
校書考台歙州海寕令君即海寕府君第三子也
生於廣陵長於江左幼而俊敏博綜羣書尤善身
法之學烈祖輔政方申明紀律君以是中選釋褐
補江都府文學直刑部明年改信州司法參軍察
獄詳刑號為詳練久之召赴闕以本官權參元帥
府法曺事踰年改太理評事元宗嗣服之初精心
庶獄權要舉不附已者因中傷之君坐黜爲饒州
司士參軍明年王師伐閩護軍查公表君才可煩
使以本官判軍司事時頓兵深入自冬涉秋經束
馬懸車之塗督飛芻輓粟之役事集師尅君有力
焉師還加朝散大夫行常州義興令推誠率下民
用協和丁憂去職復爲江州錄事參軍時連帥議
浚湓浦以屯舟師詔從之君以無益戎備而勞民
力乃指陳利害抗䟽極論上甚嘉之即命止役由
是遷大理司直通判蘄州軍州事明年遷檢校水
部員外郎充建州觀察推官通判軍府事會越人
闚邊使間誘建民將以爲亂君廉得其實盡案誅
之優詔褒美賜衣一襲遷檢校屯田員外郎三年
徵拜守水部員外郎判度支時師旅荐興軍食不
給命君爲㳂江催運使軺傳所至轉輸如流朝議
以姑熟居畿甸之間實供億之始徙君爲當塗令
踰月復徵爲主客員外郎判大理寺賜紫金魚袋
始君以理官得罪至是上知其無私故復任焉守
官循理挺然中立轉工部員外郎仍判寺事今上
嗣位上䟽論時政以爲刺史縣令親民之先而考
績掄材未盡其理上深然之遷朝議大夫戶部員
外充宣歙常潤等道安撫使以刺舉無避為權臣
所排宸鍳昭明故得無咎使還以本官判兵部事
廬陵羣盗充斥州兵不能制上憂之亟命君為奉
化軍節度判官判吉州事轉主客郎中擒姦摘伏
克舉其職其年秋九月七日遇暴疾翌日終于郡
之官舍享年六十有一明年春二月歸葬江寕府
某所禮也夫人查氏吉王府長史昌之女工部尚
書文徽之妹婉嬺之德閨房之秀内助著美士林
所推子七人長曰鈞袁州新喻尉次曰錯樞密院
承旨次曰鍾舉進士次曰銓前國子監三禮次曰
䤷鉞鐭皆國子監生女一人適秘書省正字周希
定君有孝悌之性聞於宗族敦然諾之信稱於友
朋守已有常事君不謟位未逹而知足禄雖優而
彌貧其當官持事也必盡已所長不為利回不為
威惕故屢失大臣意然好直之士亦以此多之鉉
久塵近職熟君操行直筆聳善以告後人故銘其
墓曰
英英趙君松茂蘭薰應用以法飾身以文道直詞
正心平氣純如何不淑今也為塵金陵仙鄕古多
名人歸骨於是與善為隣泉臺不暁壟樹空春勒
銘挂劔慷慨霑巾
徐公文集卷第十五
