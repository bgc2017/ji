徐公文集卷第二詩二
東海徐鉉
和殷舍人蕭員外春雪
萬里春隂乍履端廣庭風𧺫玉塵乾梅花嶺上連
天白蕙草階前特地寒晴去便為經歲别興來何
惜徹霄看此時鴛侣皆間暇贈荅詩成禁漏殘
寄蘄州高郎中
賈傅栖遅楚澤東蘭臯三度換秋風紛紛世事來
無盡黯黯離䰟去不通直道未能勝社鼠孤飛徒
自嘆冥鴻知君多少思鄕恨併在山城一笛中
寄和州韓舍人
急景駸駸度遥懷處處生風頭乍寒暖天色半隂
晴久别䰟空斷終年道不行殷勤雲上鴈為過歴
陽城
從兄龍武將軍沒於邊戍過舊營宅作
前年都尉沒邊城帳下何人領舊兵徼外瘴烟沉
鼓角山前秋日照銘旌笙歌却返烏衣巷部曲皆
還細柳營今日園林過寒食馬蹄猶擬入門行
景陽臺懷古(丨六言)
後主亡家不悔江南異代長春今日景陽臺上閒
人何用傷神
春分日
仲春初四日春色正中分綠野裴回月晴天斷續
雲鷰飛猶箇箇花落已紛紛思婦高樓晚歌聲不
可聞
寄駕部郎中(瞻)
賤子乖慵性頻為省直牽交情每相見多在相門
前君獨疎名路為郎過十年炎風久成别南望思
悠然
和王庶子寄題兄長建州廉使新亭
謝守高齋結(今上御名)新一方風景萬家情羣賢詎減山
隂會遠俗初聞正始聲水檻片雲長不去訟庭&KR0655;
草轉應生阿連詩句偏多思遥想池塘晝夢成
謝文静墓下作(時閩嶺用師契丹䧟梁宋)
越徼稽天討周京亂虜塵蒼生何可奈江表更無
人豈惮尋荒壟猶思認後身春風白楊裏獨步淚
霑巾
觀人讀春秋
日覺儒風薄誰將覇道羞亂臣無所懼何用讀春
秋
秋日雨中與蕭贊善訪殷舍人於翰林
座中作
野出西垣步步遅秋光如水雨如絲銅龍樓下逢
閒客紅藥階前訪舊知亂點乍滋承露處碎聲因
想滴蓬時銀臺鑰入湏歸去不惜餘歡盡酒巵
送和州張員外爲江都令
經年相望隔重湖一旦相逢在上都塞詔官班聊
慰否埋輪意氣尚存無由來聖代憐才子始覺清
風激懦夫若向西岡尋勝賞舊題名處為躊蹰
和眀道人宿山寺
聞道經行處山前與水陽磬聲深小院燈影迥高
房落宿依樓角歸雲擁殿廊羡師閒未得早起逐
班行
晚歸
暑服道情出煙街薄暮還風清飄短袂馬健弄連
環水静聞歸櫓霞明見遠山過從本無事從此涉
旬閒
月真歌(廣陵妓入翰林殷舍人所錄携之垂訪筵上贈此)
楊州勝地多麗人其間麗者名月真月真初年十
四五能弹琵琶善歌舞風前弱柳一枝春花裏嬌
鸎百般語楊州帝京多名賢其間賢者殷德川德
川初秉綸闈筆職近名高常罕出花前月下或遊
從一見月真如舊識闈庭深院資賢宅宅門嚴峻
無凡客垂簾偶坐唯月真調弄琵琶郎為拍殷郎
一旦過江去鏡中嬾作孤鸞舞朝雲暮雨鎮相隨
石頭城下還相遇二月三月江南春滿城濛濛𧺫
香塵隔墻試聽歌一曲乃是資賢宅裏人綠窗繡
幌天將曉殘燭依依香褭褭離腸却恨苦多情輭
障熏籠空悄悄殷郎去冬入翰林九霄官署轉深
沉人間想望不可見唯向月真存舊心我慙闒茸
何為者長感餘光每相假陋巷蕭條正揜扉相携
訪我衡茅下我本山人愚且貞歌筵飲席常無情
自從一見月真後至今嬴得顛狂名殷郎月真聽
我語少壯光隂能幾許良辰美景數追隨莫教長
說相思苦
走筆送義興令趙宣輔
聞君孤棹汎荆谿隴首雲隨别恨飛杜牧舊居憑
買取他年藜杖碩同歸
天闕山絶句
散誕愛山客凄凉懷古心寒風天闕晚盡日倚軒吟
除夜
寒燈耿耿漏遅遅送故迎新了不欺往事併隨殘
曆日春風寕識舊容儀預慙歲酒難先飲更對鄉
儺羡小兒吟罷明朝贈知已便須題作去年詩
寄鍾謨
看看潘鬢二毛生昨日林梢又轉鸎欲對春風忘
世慮敢言罇酒召時英假中西閣應無事筵上南
威幸有情不得車公終不樂已教紅袖出門迎
正初荅鍾郎中見招
高齋遅景雪初晴風拂喬枝待早鸎南省郎官名
籍籍東隣妓女字英英流年倏忽成陳事春物依
稀有舊情新歲相思自過訪不須虚左遠相迎
聞鴈寄故人
久作他鄉客深慙薄宦非不知雲上鴈何得每年
歸夜静聲彌怨天空影更微往年離别淚今夕重
霑衣
江舍人宅筵上有妓唱和州韓舍人歌
辭因以寄
良霄絲竹偶成歡中有佳人俯翠鬟白雪飄颻傳
樂府阮郎憔悴在人間清風朗月長相憶佩蕙紉
蘭早晚還深夜酒空筵欲散向隅惆悵鬢堪班
寒食日作
厨冷煙初禁門閑日更斜東風不好事吹落滿庭
花過社紛紛鷰新晴淡淡霞京都盛遊觀誰訪子
雲家
賀殷游二舍人入翰林江給事拜中丞
清晨待漏獨徘徊霄漢懸心不易裁閣老深嚴歸
翰苑夕郎威望拜霜臺青綾對覆蓬壺晚赤棒前
驅道路開猶有西垣廳記在莫忘同草紫泥來
歐陽大監雨中視決隄因墮水明日見
於省中因戲之
聞道張晨蓋徘徊石首東濬川非伯禹落水異三
公衣濕仍愁雨冠欹更怯風今朝復相見疑是葛
仙翁
送吳郎中為宣州推官知涇縣
征虜亭邊月雞鳴伴客行可憐何水部今事謝宣
城風物聊供賞班資莫繋情同心不同載留滯為
浮名
寄舒州杜員外
信到得君書知君已下車粉闈情在否蓮幕興何
如人望徵賢入余思從子居灊山真隠地憑為卜
茅廬
九月十一日寄陳郎中
我多吏事君多病寂絶過從又幾旬前日龍山烟
景好風前落帽是何人
和司門郎中陳彦
衡門寂寂逢迎少不見仙郎向五旬莫問龍山前
日事菊花𨳩却為閒人
賦得擣衣
江上多離别居人夜擣衣拂砧知露滴促杵恐霜
飛漏轉聲頻斷愁多力自微裁縫依夢見腰帶定
應非
九月三十夜雨寄故人
獨聽空階雨方知秋事悲寂寥旬假日蕭䬃夜長
時别念紛紛𧺫寒更故故遅情人如不醉定是兩
相思
寄撫州鍾郎中(時王師敗績於閩中謨在建州)
去載分襟後尋聞在建安封疆正多事罇爼若為
歡都護空遺鏃明君欲舞干繞朝時不用非是殺
身難
送歐陽大監游廬山
家家門外廬山路唯有夫君乞假遊案牘乍抛公
署晚林泉巳近暑天秋海潮盡處逢陶石江月圓
時上庾樓此去蕭然好長往人間何事不悠悠
立秋後一日與朱舍人同直
一宿秋風未覺凉數聲宫漏日猶長林泉無計消
殘暑虚向瑶池費稲粱
賦得霍將軍辭第
漢將承恩久圖勲肯顧私匈奴猶未滅安用以家
為郢匠雖聞詔衡門竟不移寕煩張老頌無待晏
嬰辭甲乙人徒費親鄰我自持悠悠千載下長作
帥臣師
和元帥書記蕭郎中觀習水師
元帥樓船出治兵落星山外火旗明千帆日助江
陵勢萬里風馳下瀨聲殺氣曉嚴波上鷁凱歌遥
駭海邊鯨仲宣一作從軍詠廻顧儒衣自不平
秋日盧龍村舍
置却人間事閒從野老游樹聲村店晚草色古城
秋獨鳥飛天外閒雲度隴頭姓名君莫問山木與
虚舟
和蕭郎中小雪日作
征西府裏日西斜獨試新爐自煑茶籬菊盡來低
覆水塞鴻飛去遠連霞寂寥小雪閒中過班駮輕
霜鬢上加筭得流年無奈處莫將詩句祝蒼華
中書相公谿亭閒宴依韻(李建勲)
雨霽秋光晚亭空野興廻沙鷗掠岸去谿水上階
來客傲風欺幘筵香菊在杯東山長許醉何事憶
天台
寄饒州王郎中效李白體
珍重三光嗣交情尚在不蕪城連宅住楚塞竝車
游别後官三改年來歲六周銀鈎無一字何以緩
離愁
寄歙州吕判官
任公郡占好山川谿水縈廻路屈盤南國自來推
勝境故人此地作郎官風光適意湏留戀禄秩資
貧且喜歡莫憶班行重廻首是非多處是長安
宣威苗將軍貶官後重經故宅
蔣山南望近西坊亭館依然鎖院墻天子未嘗過
細柳將軍尋已戍燉煌(史萬歲嘗謫戍燉煌)欹傾怪石山無
色零落圓荷水不香為將為儒皆寂寞門前愁殺
馬中郎
附池州薛郎中書因寄歙州張員外
新安從事舊臺郎直氣多才不可忘一旦江山馳
别夢幾年簮紱共周行岐分出處何方是情共窮
通此義長因附鄰州寄消息接輿今日信為狂
寄江都路員外
吾兄失意在東都聞說襟懷任所如已縱乖慵為
傲吏有何關鍵制豪胥縣齋暁閉多移病南𤱔秋
荒憶遂初知道故人相憶否嵇康不得嬾修書
張員外好茅山風景求為句容令作此
送
句曲山前縣依依數舍程還同適勾漏非是厭承
明柳谷供詩景華陽契道情金門容傲吏官滿且
還城
送應之道人歸江西
曾騎竹馬傍洪涯二十餘年變物華客夢等閒過
驛閣歸帆遥羡指龍沙名題小篆矜垂露詩作吳
吟對綺霞歲暮定知廻未得信來憑爲寄梅花
送元帥書記高郎中出爲婺源建威軍
使
寒風蕭瑟楚江南記室戎装挂錦帆倚馬未曾妨
笑傲斬牲先要厲威嚴危言昔日嘗無隠壮節今
來信不凡唯有杯盤思上國酒醪甜淡菜𬞞甘
游方山宿李道士房
從來未面李先生借我西牎卧月明二十三家同
願識素騾何日暫還城
題畫石山
彼美巉巖石誰施黼藻功回巖明照地絶壁爛臨
空錦叚鮮湏濯羅屏展易窮不因秋蘚綠非假晚
霞紅羽客蔵書洞樵人取箭風霊蹤理難問仙路
去何通返駕歸塵裏留情向此中廻瞻畫圖畔遥
羡面山翁
臨石步港
碕岸隳縈帶微風𧺫細漣綠隂三月後倒影亂峯
前吹浪游鱗小黏苔碎石圓會將腰下組換取釣
魚船
病題二首
性靈慵懶百無能唯被朝參遣夙興聖主僾容恩
未答丹經疎闊病相陵脾傷對客偏愁酒眼暗看
書每媿燈進與時乖不知退可憐身計謾騰騰
人間多事本難論况是人間嬾慢人不觧飬生何
怪病已能知命敢辭貧向空咄咄煩書字與世滔
滔莫問津金馬門前君識否東方曼倩是前身
寄江州蕭給事
夕郎憂國不憂身今向天涯作逐臣䰟夢暗馳龍
闕曙嘯吟閒繞虎谿春朝車載酒過山寺諫紙題
詩寄野人惆悵懦夫何足道自離羣後已同塵
和江州江中丞見寄
賈傅南遷久江關道路遥北來空見鴈西去不如
潮鼠穴依城社鴻飛在泬寥高低各有處不擬更
相招
和鍾郎中送朱先軰還京垂寄
分司洗馬無人問辭客殷勤輟棹歌蒼蘚滿庭行
徑小高梧臨檻雨聲多春愁盡付千杯酒鄉思遥
聞一曲歌且共勝遊消永日西岡風物近如何
送郝郎中為浙西判官
大藩從事本優賢幕府仍當北固前花繞樓臺山
倚郭寺臨江海水連天恐君到即忘歸日憶我遊
曾歴二年若許他時作間伴殷勤為買釣魚船
翰林游舍人清明日入院中塗見過余
明日亦入西省上直因寄游君
榆柳𨳩新㷔梨花發故枝輜軿隘城市圭組坐曹
司獨對芝泥檢遥憐白馬兒禁林還視草氣味兩
相知
陪王庶子游後湖涵虛閣東宫園
懸圃清虚乍過秋看山尋水上兹楼輕鷗的的飛
難沒紅葉紛紛晚更稠風卷微雲分遠岫浪摇晴
日照中州躋攀况有承華客如在南皮奉勝遊
柳枝辭十二首
把酒憑君唱柳枝也從絲管逓相隨逢春只合朝
朝醉記取秋風落葉時
南園日暮起春風吹散楊花雪滿空不惜楊花飛
也得愁君老盡臉邊紅
陌上朱門柳映花簾鈎半卷綠隂斜憑郎暫駐青
驄馬此是錢塘小小家
夾岸朱欄柳映樓綠波平幔帶花流歌聲不出長
條密忽地風廻見綵舟
老大逢春揔恨春綠楊隂裏最愁人舊游一别無
因見嫩葉如眉處處新
濛濛堤畔柳含煙疑是陽和二月天醉裏不知時
節改漫隨兒女打鞦韆
水閣春来乍减寒曉粧初罷倚欄干長條亂拂春
波動不許佳人照影看
柳岸烟昏醉裏歸不知深處有芳菲重來已見花
飄盡唯有黃鸎囀樹飛
此去仙源不是遥垂楊深處有朱橋共君同過朱
橋去密映垂楊聽洞簫
暫别揚州十度春不知光景屬何人一帆歸客千
條柳腸斷東風楊子津
仙樂春來案舞腰清聲偏似傍嬌饒應緣鸎舌多
情賴長向䨇成說翠條
鳳笙臨檻不能吹舞袖當筵亦自疑唯有美人多
意緒觧衣芳態畫䨇眉
徐公文集卷第二
