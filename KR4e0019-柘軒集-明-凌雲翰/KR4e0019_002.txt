柘軒集卷二
明凌雲翰撰
五言律詩
鑑湖八景為周履常賦
柳莊
遶莊都是柳遠近翠相連種樹思前度飛花記此年閉
門時繫馬欹枕忽聞蟬自得陶潛趣清風為颯然
桂林
分得巖前種年深自作林因思大廷對何似小山吟浸
葉為沉水收花當屑金中秋還有約載酒過山隂
蘭渚
愛此芳洲小漁家許卜鄰如何桃菜處亦有藝蘭人雜
佩誰相問孤琴爾獨親山隂亭子近修禊及餘春
瓜田
瓜種陽坡下紛披半頃田杞包原有象棗比或逢仙白
兔官徒擾青門地自偏水盆曾薦處六月鑑湖船
芙蓉港
芙蓉開港上一路入紅雲露濕光猶泫波明影自分仙
人回酒棹遊女妒羅裠若共荷花發秋風豈屬君
篔簹坡
舊說篔簹谷如今别有坡為憐清節好不厭綠隂多暖
逼冬生笋凉深夏近荷中郎如到此應更擇良柯
按鶴亭
本是青雲物依亭也是幽鼔琴思魏野相鶴記浮丘三
疊俄成舞千齡或可留永懷曾聽處松月故山秋
放魚池
陶朱元有法島峙在坡塘春雨翻萍藻豐年夢稻粱奮
時須一躍樂處永相忘不是池中物風雷起浩茫
劉松年詩思圖
野水連村綠雲山隔岸青橋低疑礙艇樹密不遮亭竒
字無人問清琴只自聽百年棲宿意把卷憶曾經
舒嘯軒為陳經仲賦
何處堪舒嘯軒楹眺望間清風生爽籟皓月動空山欲
究聲音妙都緣意趣閒東臯伊邇地每到即忘還
贈寫真吳天碧
名士號天碧傳家由道玄常於多暇日每縱寫凌煙妙
筆知吾子峩冠識進賢何如風雪裏著我聳吟肩
送黃允廸
青門黃氏子雅量出竒姿濯濯三春柳汪汪萬頃陂霜
蹄驚電掣雲翼訝天垂剰有麟經學何休獨抱遺
挽孔徵夫
滔滔洙泗水一脉到西湖山木符先夢乾坤失鉅儒空
遺重席坐無復過庭趨回首東山墓何時一致芻
送章環
昔捧賓興詔歸途過富春慇懃尋故友邂逅識斯人黃
卷方游目青雲已致身世家傳象笏郇國本王臣
怡雲軒為魏良賦
愛汝怡雲處同看却異情應知陶弘景不是狄懷英氣
逐龍身遠光搖鶴髮明名揚親顯日霖雨在蒼生
鳴鶴軒為徐文質賦
雙唳軒前鶴松梢更作羣在隂其子和隨處有人聞夜
警多因露臯鳴每切雲從兹縻好爵細翫易中文
論詩次張行中韻
開門方覓句折簡復論詩每到真成趣由來不費辭艱
深文淺近臭腐化神竒得失真懸絶須勞一轉移
雙松軒為沈廉賦
雙松何歲植秀色滿庭隅拔地疑千尺參天見兩株藍
田重作記栗里自成圖門對雙溪小扁舟或可呼
悼王叔明室張氏
結髮為夫婦齊眉若主賓山同黃鶴隱書逼彩鸞真蘭
桂人皆羡蘋蘩爾獨親情傷坦腹者臨穴重沾巾
柯敬仲枯木竹石
欲問奎章石無言似點頭竹昏虞廟晚木落洞庭秋楚
客心偏苦湘娥黛正愁百年成俛仰題畫憶丹丘
雪景卷
山雪大如許能令老樹低仙翁雙屐没童子一琴携院
畫留冬景臣名識夏圭兔園賓客散把卷重悽悽
送沈欽叔屯種苜蓿
苜蓿能肥馬曾聞漢苑誇送遲譏艾子見遠感榴花既
有躬耕地寧辭著處家聖朝多雨露不久在天涯
題梅同張蛻菴寄楊村居韻
陽春微露痕都在老梅根冰雪好同潔杏桃空自繁吟
詩扶短杖移席了殘尊舊住南山下花時不出村
送羅宗敬
之子觀光日江山入望深春秋三傳學忠孝百年心羣
馬聞空冀孤羆見出林西風黃菊酒留别重登臨
挽盧處士(伯庸之父)
吳山盧處士瀟灑地行仙雲卧憐丹壑茶歌慕玉川蓋
棺方事定刻石又名傳清逸重題號明經有子賢
宋授之春山隱居圖
樓倚東風外憑高取次吟柳低黃鳥近日撫翠屏深世
換如收局人亡不在琴凄凉圖畫裏愁絶百年心
贈醫僧朗碧天為高子威指揮賦
師號胡為朗碧天無點埃寧知藥草品能濟棟梁材大
道傳龍樹芳名達鳳臺從兹開夀域雨露日邊來
槐隂書舍為四明王德修賦
問訊城東地三槐德又新誰歟種樹者自是讀書人隂
滿晉公舍芳連孟氏鄰象山遊學處相對碧嶙峋
庚申歲八月十三日陪祭山川因懷諸友
山川陪祭祀引望見江雲月到今宵好秋從此日分聲
馳黃鳥詠夢繞白鷗羣謾憶巖頭桂無由折贈君
是夜宿三一菴次俞文輔題韻
菴在包山下依壇路稍平主人多道氣留客見真情天
籟秋號木星河夜入城江心有明月待得海潮生
悼吾子行道士
布衣吾道士舉世莫能偕遽作騎鯨客空遺夢蝶齋陽
冰書瘦硬方朔語詼諧墓碣銘貞白臨文每愴懷
次俞子中病起韻
桐江清隱客頭白太平時每唱紫芝曲閒臨碧落碑無
愁何用解示病不須醫恐有登高興先期報我知
七言律詩
擬賦野無遺賢
束帛丘園起隱淪翩翩明詔不辭頻風雲自合從龍虎
郊藪那能隱鳳麟五百餘年逢聖主普天之下盡王臣
陳謨幸際唐虞世膏澤應知及兆民
西湖懷古次楊彦振韻
登臨長使客魂消剩水殘山閱市朝柳色也知隨處好
鶯聲不似舊時嬌雲和冷落閒朱袖風景蒼茫失畫橋
回首故宫荒草合欲尋前事竟寥寥
南山飛流亭
山溜泠泠來不竭激成飛瀑散空明虹霓下飲秋無際
河漢西流夜有聲横劒誰思仙子過作亭人羡老僧清
平生慣誦天台賦不記香爐記赤城
寄王彦強府倅(三首)
西蜀人材天下竒使君來此濟時危雲龍風虎王褒頌
宫柳江梅杜甫詩滄海只疑瞻錦水越山渾似見峨眉
不才謬作蘭亭客又到君家洗硯池
野水平橋直到門幽居絶勝浣花村半簾草色留賓客
滿院書聲教子孫庭下甘棠應漸密道傍苦李實應繁
自公退食多清事賸有詩書共討論
日日呼奴採澗芹柁樓晚飯愧慇懃草堂不用憂春雨
塵甑應勞念史雲關塞已通流馬道江湖空羡白鷗羣
來禽青李猶堪寄為向山隂報右軍
送清溪濂上人歸金華
六年西崦閉禪扉夜夢東陽隔翠微溪柳野桃頻入詠
清風明月又思歸案頭貝葉如雲積座上天花學雨飛
聞道舂陵周子裔墨名終不愧儒衣
碧梧生詩為馬伯庸賦
丞相當年號碧梧生因同姓轉相呼玉崗春霽鳴威鳳
金井秋隂集好烏琴薦虞廷應有待圭封唐叔豈相誣
人材特立真如此高拂青冥見一株
樵雲
伐木丁丁山逕通林深長覺畫冥濛棟梁自挾扶輿氣
斤斧全收造化功莘野謾耕十畝雨渭川空釣一絲風
誰知作楫為霖者只在商巖版築中
蓼莪菴詩為王必先太守賦
王氏墳菴頗易尋舊栽松柏已成林蓼莪每動雙親念
春草難忘一寸心峯遠蟠桃紅日薄波澄彭蠡白雲深
題詩不盡劬勞意聊為君侯寫德音
栖鶴齋為丁虚一賦
仙禽變化出胚胎栖宿琳宫文室開七日緱山期一見
千年華表記重來身輕白雪閒依竹頂重丹砂悞啄苔
龍虎真人新著號會乘騏驥到蓬萊
詹尚書同文以堵文明所作雲樹圖寄徐大參復
初仍寄以詩因次其韻
長句和平見治音京華猶記盍朋簪聲傳珠履星辰近
影動金蓮雨露深雲樹有圖憑鴈寄春山無伴聽鶯吟
懸知兩地看明月愛國憂民共此心
次徐總制浙江亭射柳詩韻
論射江亭當午日沙頭雨過少輕塵七重札透威無敵
兩石弓開臂有神地插綠楊雲葉小腰懸白羽雪花新
他時會見天山定肯讓凌煙第一人
次無溢滿上人紀夢詩韻
上人夢赴天王供蘭若依稀似五臺地布黃金龍象出
笙吹白玉鳳鸞來貝多葉古人能誦優鉢花繁孰與栽
出定子知身是幻袈裟從此不須裁
送項履初歸慈溪
秋風捧檄娛親日一葉飄然渡大江堂上正須衣五綵
沙頭那得玉瓶雙同遊葛嶺風吹帽獨宿錢塘月在窗
想共東鄰錢處士到家搜句對銀缸
挽謹嚴先生方直卿
賦罷歸田返故廬神遊樂國類華胥遺經絶筆無司馬
學禮趨庭有伯魚春樹暮雲空憶汝屋梁落月倍愁予
謹嚴齋冷留圖像塵掩前朝薦鶚書
草心軒為林子山賦(子山舅趙仲穆為畫葷草因以名軒)
北堂深處别開軒為奉慈親背樹萱一脉有情通雨露
百年無力報乾坤芰荷衣敝憐縫線菽水供微愧倚門
欲問春暉何所在渭陽猶是舊王孫
壬子秋簾次迮士霖韻
雨餘公館夜沉沉香爇金爐覺坐深羣馬昔年空冀北
孤羆今日見叢林賀公自是工吳語莊舄何須動越吟
官燭風簾同試事正宜把酒細論心
贈道士毛啓宗
上士高居有好容每因齋戒闡玄宗青天盡處來孤鶴
黃道中間下六龍說法寶珠懸黍米步虛仙履躡芙蓉
有時對客談中誡應有人疑是赤松
重過柳洲次陸德陽韻
買花載酒憶當年風景依稀最可憐彭澤有人歸栗里
海波何處變桑田聯拳鷺立枯荷雨寂寞鴉栖古樹烟
幾度湧金門外望居民猶說總宜船
秋闈對月次桂彦良韻
露下松隂鶴夢醒古香吹桂滿空庭雲端半壁懸孤月
天上連珠燦五星詩酒每因秋興發江聲渾作夜潮聽
求賢正為明時用薦士須當效古靈
愛日軒為金華許景和賦
春暉欲報意無窮大母高年母氏同表述陳情猶李密
軒名愛日似揚雄五紋添線空憐影三舍揮戈謾紀功
何似北堂稱夀酒忘憂花照彩衣紅
洪武壬子夏六月望日賫詔新城事竣縣令徐安
卿邀飲池上出詩見示因次其韻時故友袁彦
善為本縣訓導故及之
山雨留罇記此來臨池擬泛碧筩杯邑中故友能相問
階下宜男方半開勝日偶陪珍席醉輕風又送彩舟回
聖王宵旰憂民瘼會見新萌發舊荄
追挽節孝周先生(新城周元亮之父)
偶題節孝先生傳甚似羅城徐仲車隴上白楊空復見
庭前翠草不曾除何多名士能為詠為有佳兒好讀書
西崦久違應悵望晴雲猶護舊時居
送道士楊秋月赴京
南送和王五世孫便從總角悟玄門靈臺皎潔澄秋月
虚室光芒炫曉暾擬服刀圭生羽翼且書符篆役精魂
聰明忠孝神仙事好赴蓬萊覲至尊
題如山安上人詩卷
何年竺國遠分支認得來龍始出竒要使岱宗超㟝嶁
還將芥子納須彌疾風甚雨應難動絶壁懸崖豈易知
一任石頭行路滑隨身竿木解扶持
催雪次錢善長韻
歲暮時昏雲未垂滕神何事苦愆期六花自信霄中有
三白要教天下知古道停鞭思入畫寒窗呵筆擬題詩
幾家羔酒銷金帳頻揭珠簾悵望時
送徐文年歸嚴陵
高士聲名正藹如去年承詔赴公車玉堂久待歐公學
金匱深藏太史書華服歸來驚野鳥竹竿留得釣江魚
風帆好借春濤便重訪桐君舊隱廬
挽段禮庭
廬陵山水龍溪雄趨庭問禮惟此翁逸事非如段太尉
阡表甚似歐陽公年來洞究無極妙夜半忽感榑桑紅
佳兒求銘勒貞石故以潛德垂無窮
送劉本中歸海昌
泮宫樂育萬菁莪折柳西湖奈别何鸚鵡莫題當日賦
驪駒猶唱舊時歌新居近海魚鰕賤舊學聞詩草木多
綠髮交遊今白髮河梁携手重吟哦
杏軒為倪伯温賦
倪氏鋤經自有堂還於花下結丹房夕陽壇上非前事
春雨江南是故鄉况是仙人如董奉何須女子識韓康
重來軒外綠隂合煑酒銀瓶得共嘗
吳山偉觀
譙樓佳麗倚高寒城郭渾疑畫裏看舊說青山如立馬
新題華表似飛鸞東西淮海三千里左右江湖十二闌
區宇清寧民物樂卧聞鼔角報平安
溪山隱居圖為吳以道題
松下茅齋清晝寒乘閒來此得盤桓雨深南澗垂綸釣
雲出西山拄笏看黃鳥引雛過院落白鷗忘我近闌干
桃花流水非人世傍晚移舟過淺灘
東郊勸農為王侯必先賦
靈雨初零動土膏東郊五馬出遊遨老農欲遂三秋望
賢守寧辭一日勞牛角無歌何用扣豚蹄有酒正須操
題詩記得豳風句祭韭開冰復獻羔
董士勉架閣所藏霅溪翁觀梅詩意圖(翁即錢舜舉也)
欲寫寒梅愧未工丹青賴有霅溪翁要觀清淺黃昏處
盡在經營慘澹中一鶴一琴猶舊日某丘某水自春風
郎官畫省多才思東閣吟詩興頗同
送李克進經歴護二親喪歸葬維揚克進薊州李
息齋之孫工畫竹寓居維揚先為平陽府經歴
二親俱殁於閩至洪武壬子冬始得歸葬徐大
參命作詩以贈其行
清時人物自風流寫竹真如老薊丘綠水芙蓉思晉地
瓊花芍藥記揚州雨昏雲暗雙親恨歲晚江空獨客愁
賴有故人知己者會須能贈麥盈舟
錢唐十詠(并序)
杭之為郡冠乎東南唐宋以來多稱賢守而白
蘇為最蔡襄李及次之其流風遺韻固可考也
鄱陽王侯必先來守是郡因覽形勝有懷昔賢
於是大夫士以十題獻俾作者賦之意不外乎
景物理實關乎政治故得因題以釋其義焉一
章曰東海朝暾言侯忠愛之在君也二章曰西
湖夜月言侯清明之在躬也三章曰浙江秋濤
言侯威信之孚也四章曰北關夜市言侯惠利
之周也五章曰孤山霽雪言侯之光輝潔白也
六章曰兩峯白雲言侯之孝友慈祥也七章曰
九里雲松言侯持之以操也八章曰六橋烟柳
言侯容之以德也九章曰靈石樵歌言民得其
所樂也十章曰冷泉猿嘯言物得其所樂也此
詩人之意豈徒賦詠而已哉予以末疾不能從
侯之遊感侯之德弗能忘也輙效楊仲弘為本
齋王侯東湖之作歌以頌侯庶知民之愛侯亦
猶侯之愛民也洪武甲寅春正月初吉鄉貢進
士錢塘凌雲翰再拜謹序仍繼以詩云
東海朝暾
照檻扶桑望轉遥海霞蒸赤麗璇霄梧岡影動鳴孤鳳
蓬島光浮抃六鼇山迥尚留將墜月江明正帶欲歸潮
寅賓自是羲和事秪有葵心仰帝堯
西湖夜月
南北峯前裏外湖秋清偏愛月輪孤神魚聽樂有時出
倦鳥安巢不夜呼十里水雲涵玉鑑萬家民物在冰壺
湧金門外曾行處人道賢侯似大蘇
浙江秋濤
八月觀濤獨虎林朱轓皂蓋浙江潯偶因威武三軍勇
還感朝宗萬古心滄海神龍從變化長空孤鳥付消沈
弄潮有禁關仁政民說君謨直到今
北關夜市
羅綺明春數里餘郊關迤邐接民居須知北郭夜為市
不似南州人趁虚景類元宵堪入畫家殊周易豈同書
使君五馬歸來晚夾道紗籠照隼旟
孤山霽雪
快雪時晴春尚慳梅花開遍舊孤山入林僧舍渾迷路
隔岸人家盡掩關茶鼎旋烹新水活釣舟空伴白鷗閒
因思李及曾來日童子開籠鶴未還
兩峯白雲
南山雲接北山松雲氣何曾離兩峯無色飛揚常類鶴
有時變化忽從龍樂天偶向詩中道弘景還於嶺上逢
忽憶鄱陽親舍遠憑高望極幾千重
九里雲松
九里閒雲萬箇松經行記得舊時蹤黃金曾飾宋儒士
蒼狗豈知秦代封風露横陳鳴鸛鶴波濤澎湃起蛟龍
我來朗誦廬山句清氣飄飄欲盪胷
六橋烟柳
疎柳長烟遠自迷六橋南北帶沙隄亂分雌霓連蜷掛
深蔽嬌鶯自在啼紅出夭桃銷處薄翠和芳草望中低
赤闌干外清隂滿曾見蘇公過馬蹄
靈石樵歌
伐木丁丁澗谷春行歌落日見樵人青山重疊自今古
黃鳥嚶鳴如主賓清響有時諧雅調語言隨意出天真
畫船檀板西湖曲何似林泉樂在民
冷泉猿嘯
飛來峯高多白雲野猿啼處夜將分三聲忽向嶺頭度
一箇真如峽口聞哀雜澗泉遥歴歴清和蘿月亂紛紛
亭中白傅曾留記明日重來看刻文
小桃源為朱質夫賦
桃源欲覓恐荒唐此境依稀在海昌避世嘗聞隱君子
問津何必待漁郎絳霞蒸處層層遠紅雨飛時點點香
欲效陶潛重作記東風回首意微茫
挽王母散人沈氏
萱草香銷淚濕衣白頭人去思依依春風堂上閒初服
夜雨窗前冷斷機蝴蝶已知俱是夢杜鵑猶道不如歸
翩翩丹旐西湖路回首南山盡翠微
福源精舍為魏仲遠賦(松雪翁書扁)
福源精舍何年有學士親書湖上墳卜地依稀封馬鬛
種松次第作龍紋魏公笏在多遺澤夏蓋山高盡白雲
前代名人留制作子孫從此藹清芬
喜晴次劉可與經歴韻
兼旬淫雨連吳楚今日晴光滿樹頭淮白魚來人不網
冬青花落客登樓借車踏水青秧出拄笏看山緣樹稠
民不怨咨緣底事使君五馬出來遊
次楊仲弘宗陽宫對月韻
古月只同今月看月華更好歲華更露凝仙掌横秋氣
雲度天河帶水聲金母自來青鳥使玉童對按紫鸞笙
簫臺占斷蓬壺景何必重尋海上瀛
題葉伯政經歴水北山居圖(伯政家永嘉而官吳興故詩中及之)
水北山人類石洪故居宛在畫圖中縱如鴈蕩留吟屐
何似鷗波看釣蓬出處要知天下重聲名當與古人同
草堂歸隱須他日猿鶴休疑蕙帳空
寶州為杜上人賦(上人寓雲居菴房名悠然)
大寶州中無不有難分高下與洪纖海名香水隨心見
珠號摩尼信手拈莫道山河如幻化須知世界要莊嚴
上人燕坐悠然處俗士如何不具瞻
白雲為英上人賦(上人林平山弟子婺州人今住方橋永正菴)
白雲之白何英英孝子潔白同其情種松每慕盧六祖
起石不羡黃初平老龍聽法雨隨至蒼狗變態天同行
平公弟子似公少不枉達叟知能名
陳叔起松石圖為峨嵋山人張原題(陳用飛白草書法故及之)
誰將青李來禽帖寫作蒼松怪石圖大厦他年要梁棟
長竿此日拂珊瑚體存飛白看來好直計然金買得無
何處曾經照顔色峨嵋山館月輪孤
白雲堆為朗元白上人賦
要使閒身到處閒白雲堆裏著禪關龍歸不覺袈裟濕
犬吠方知杖錫還有用一時蘇大旱無心終日在空山
萬松嶺上何人屋秪計平分住半間
雲門草堂為徐彦鍾賦
雲門寺近若耶溪溪上人家雲半迷秋雨正愁茅屋破
春星還傍草堂低白鴉谷遠松筠老碧藻坊深梅柳齊
何似南州徐孺子故居新壁待重題
素華内景為毛啓宗賦
内景元從太素分空花無際任繽紛室生虚白光疑月
膚達中黃氣若雲玉局降神從地見寶珠遺響自天聞
碧桃不老春常在方外誰能識隱君
鏡湖漁隱
家住鏡湖流水東門前日日藕花風酒船不用尋狂客
漁釣猶能學放翁九鼎一絲軒冕外千巖萬壑畫圖中
滄浪歌罷無人聽惆悵歸來月滿空
江山圖為傅德讓賦
江上愁心曾有賦烟江疊嶂偶成圖丹青自可追小李
翰墨誰能繼大蘇野店山橋吟杖短桃花流水釣舟孤
人生適志真名語命駕歸來不為鱸
挽沙子中進士(二子元之即之俱進士)
吳山臺榭鎖烟霞知是前朝進士家翠竹碧梧今代見
靈椿丹桂昔人誇功名夢斷邯鄲枕鄉國心隨博望槎
欲覓衣冠迷處所寒雲滿目重興嗟
挽沈子齡
胷襟灑落世稱賢握手論心二十年忍向青山葬黃土
愁看丹旐破蒼烟眼中無復金錢會身後空遺寶劒篇
一束生芻一杯酒臨風三酹重悽然
題克俊主事薊丘山傳
生號薊丘今有傳為因先世重懷思白雲瞻悵空千里
銅狄摩挲又一時盤谷隱居知李愿輞川圖畫見王維
他年晝錦歸來日凖擬登堂誦此詩
商與淵水竹居
不待高秋爽氣新幽居水竹自相親已從淇澳思君子
更向湘江望美人小艇依林緣載鶴大竿當檻為牽鱗
商家霖雨須賢佐汗簡書名是隱淪
擬賦老子燈
孤竹形容五彩裳赤烏流處便鷹揚東皇藜火傳天禄
南極芒寒應夀昌空洞已知心事白虚名猶覺鬢毛蒼
誰憐兩目眵昏客射策曾觀上國光
撫松圖
三徑歸來樂此生涉園成趣似淵明門前五柳初搖落
庭外孤松漸長成正好盤桓當美景何妨賦詠到閒情
華軒又見開華扁為有鄰翁識姓名
元夕次陳尹子善韻(尹以獻策得官故及之三首)
嚴城五夜啓重關燈火交光似火山穠李謾誇遊妓輩
傳柑遥憶侍臣班西樓凉月歸來晚南陌和風笑語閒
可是吳兒貪樂事踏歌到曉不知還
月色分明勝昨宵遊人街上踏瓊瑶馬頭塵土從飛撲
鼇背星辰欲動搖梅弄粉香風不定柳添黃色雪纔消
太平有象黎民樂一曲笙歌倚洞簫
神仙宫有畫圖開端使詩人詠有萊燈火直從天半落
綺羅都向月中來已聞獻策瞻龍衮又見吹笙下鳳臺
莫道草茅無補報也曾終夕望三台
望雲圖
長空望極轉銷沉獨立蒼茫辨遠岑愛日每關遊子意
看雲長動憶親心自憐五色衣將敝誰記三山路更深
莫道大行成往事詩傳陟岵有遺音
方叔幾午峯書舍詩卷
白雲孫子筆硯靈明德與汝稱惟馨午峯門對結精舍
三傳閣束窮遺經時來華裾織蔥翠夜半藜杖吹烟青
慈親和膽助勤苦佇聽唱名當大廷
分題得鍾山送沈明德
鍾山正對石頭城進士原非隱士名好看龍蟠并虎踞
爭教鶴怨與猿驚三春遊興雲同遠千里歸心月共明
去去會登羣玉府致身何必羡蓬瀛
分題得秦淮送杜士能
春波城下自漣漪一舸夷猶任所之月過女墻潮落後
烟籠寒水夜分時雙雙堂燕銜泥見白白淮魚入饌知
期子有才如杜牧此行莫惜重題詩
送錢塘邑丞宋章甫
治世人才氣自豪起身應不愧蕭曹春秋有學經曾試
鐵石為心賦最高百里豈能栖鳳棘三年聊復試牛刀
送君又到銷魂處南浦新波映去袍
大方圖上人有亭扁客航在越上芳遠林先生索
賦
老禪杯渡恐鷗驚聊結虚亭喻物情春水祗疑天上坐
晚風還想月中行此身江海長為客彼岸舟航浪得名
夜半壑中誰負去欲將此語問莊生
題郝德新又新字說卷後
一篇虺誥炳丹青九字湯銘燦日星不是萊朱曾有語
安能子墨重書銘乾坤納納應無外江漢滔滔豈暫渟
絶愛郝隆書滿腹命名稱字必尊經
瑞竹杖詩
上虞柳機仲兄弟二人號其奉親之所曰朝暉
軒竹有一本二幹者生其軒側機仲取為其親
宗鎮翁杖徵詩為賦
朝暉軒與竹為鄰煮筍時時得奉親因見同根分二榦
欲將寸草報三春夷齊比節無餘子權綽連枝有後人
扶老憑兹足流憩莫疑五柳是前身
東圃分題七葉坡為王景周賦
森森佳木映陽坡不比槐隂十畝多誰見一花如菡萏
人傳七葉是娑羅漢貂謾藉金張業月兔空涵海水波
昨夜虚堂聞子落定知仙客費吟哦
柳氏雙嫠卷(姑婦皆上虞人)
姑婦孀居守寂寥開門風雨任飄搖柳因秋早驚先落
松到歲寒知後凋一寸丹心同耿耿百年華髮共蕭蕭
由來節義關名教看取曹娥廟下潮
種菊菴為無錫錢子義賦
遶菴種菊待秋光不道春苗已厭嘗酒效少陵拈重碧
花憐惟演進姚黃滿城風雨重陽意三徑荒蕪幾處香
况有惠山泉可試擬同桑苧對幽芳
九月六日病起偶成
卧病經時莫怨嗟起來猶可岸烏紗藥囊屢檢看題徧
書帖重臨作字斜秪覺風光吹白髮不知秋意滿黃花
因憐江海垂綸手却倚衡門數暮鴉
送詔使還京
南閩西浙路猶賖頃刻恩光遍海涯五夜星辰呈貫索
九天雨露逐皇華歸期已過清明節行色將迎紫禁花
風虎雲龍當此日頌成須獻帝王家
送楊宗元分教海寧
閉戶讀書誰與鄰翻然分教海之濱太玄凖易知先世
清白傳家見後人蝌蚪文漫思復古蝤蛑市近喜嘗新
獨憐載酒河橋别折得梅花是小春
思雲軒為羅師尚賦
思親長日看雲生親殁因軒寓舊名先世獨推羅仲素
今人重見狄懷英心關暝色隨烏集目極秋容與鴈征
每為三山歌陟岵蕭蕭風雨候雞鳴
遊孤山和靖祠
山有梅花山不孤先生甘與鶴同癯一坏黃土留前宋
千古清風映裏湖疎影暗香曾入詠淡粧濃抹自成圖
水仙祠下多秋菊誰把寒泉當酒壺
柳莊為會稽薛德明賦
幾年種柳繞村莊翠色參天百尺長垂葉正當高士宅
飛花還過别人墻能詩杜甫憎春曉嗜酒陶潛愛午凉
何日棹航來鑑曲據舷吹笛看湖光
松隱為屠景祥賦(有圖郡學求題)
餘杭溪上多長松雲氣遥連天柱峯藍田自有韓子記
蒼官不受秦人封風傳虚籟清俗耳日食茯苓延好容
按圖若遂歸隱計杖策許我來相從
送吳玉林分教富陽
家住雙溪溪水濱誤將書劒走風塵敢論文學過游夏
為愛山川到富春夢破小樓江月白詩成古邑野梅新
明朝又擁臯比坐講易那能讓昔人
上元會飲次俞紫芝先輩韻
中年行樂遇新年觸目風光更接連夜色遥通鳷鵲觀
春聲先泛鳳凰絃雲中花亂疑瀛海月下人歸是洞天
鬢點吳霜嗟老矣踏歌搥鼔讓童顛
悼王壺父(自牧)
行藏多寄一壺中枕上功名覺後空長吉詩多鬼仙氣
宗師文有古人風笙悲夜月傷歸鶴絃絶春冰怨去鴻
飛舄不知何處所芙蓉城闕暮雲紅
真率齋詩為楊懋臣賦
真率應知出自如會名又復到齋居舉觴便可頻開燕
溉釡何妨更煑魚畫為品題交互看詩因分韻接連書
子雲識字無人問白首玄經守敝廬
悼黃氏父子次周元亮韻
善人不得歸鄉里此事端為識者哀客死忽驚枯骨返
人生那得好懷開眼中無復驅羊起身後猶疑化鶴來
丹井西頭松樹在空山斜日尚低徊
贈筆工楊均顯
翁在相溪溪上居偶因縳筆致名譽已煩獵者擒秋兔
更助文人校魯魚毛拔猶能利天下心殫寧肯不中書
玉堂新樣須重贈擬效相如賦子虚
雙鶴軒為魯嗣衡賦
開軒正在西湖上雙鶴偶來能守扉復陂似託兩黃鵠
過我疑多一羽衣秪道在隂其子和寧知去郭昔人非
仙家樓子曾相近好伴孤雲自在飛
如存堂為程進珉賦
外家宅相不須論且築書堂傍故園珠玉照人甥在側
瓊瑰贈舅母如存心同白水傷投璧目極柯山念倚門
三復渭陽詩意好為觀小序却銷魂
送趙執中會試
聖主求賢在養民儒生觀國早充賓一千里外知鴻鵠
四十人中見鳳麟畫舸遡風瓜渡晚青袍沾雨杏園春
泥金帖子須先寄好向高堂慰二親
送崔彦暉分教臨安
臨安古邑帶山溪送客西行意欲迷高適故人憐子美
崔羣交友愧昌黎彎弓射圃秋觀鴈看劒燈窗夜聽雞
昭代英才初樂育離觴不用惜分携
香櫞即枸櫞也康雪庭上人用贈紫芝老人因而
有作予偶見之遂次其韻仍簡紫芝
圓實如瓜尚得霜老禪相贈雜青黃韻欺薝蔔重獅座
巧學流蘇映象牀蠟燭照來微弄影金盆浴罷暗生香
南州士女爭雕鏤浸蜜塗脂取次粧
東山書隱為鄭原直賦鄭本越人居東山先世徙
杭因家焉嘗築室西湖上從徐勉菴授書經因
以為扁示不忘本也原直事親以孝聞及筮仕
都衛尤有聲譽故賦長句以美之
東山讀書隱居處如何只在西湖邊擬峴作記昔聞耳
思越偶吟今信然薔薇花落憶李白書帶草生疑鄭玄
近聞去作幕下士忠孝要看光簡編
萬竹軒詩為沈亮賦
種得篔簹歴歲寒數竿便作萬竿看雲閒不覺侵書幌
雪細從教點畫闌縱有長絲牽紫鯉可無明鏡著青鸞
東陽已賦郊居久一任新來帶眼寬
送郭子理歸廬陵
嚴親兵亂久相違親殁殊方骨未歸苕水殯時先友盛
麥舟遺後故人稀己於名教能關繫况有文章為發揮
此别會成遷葬計免教空望白雲飛
湘湖草堂為貢友初賦
湘湖卜宅似江郊梅柳同栽已放梢春雨滿時愁在屋
秋風怒處憶飛茅蓴絲流滑羹長用荷葉分香飯屢包
買得扁舟梭樣大呼童繫在石塘㘭
畫菜次朱仲誼韻
菘韭堪為早晚謀老夫正欲拔其尤園葵自覺能防夏
野莧誰知亦有秋偶為畫圖思魯直肯因虀臼說楊修
少陵莫道貧如庾露薤盈筐不待求
送逯宏希遠
上書曾達聖明朝充貢仍隨使者軺蝌蚪光生周典籍
鳳凰聲應舜簫韶揚雄獻賦才無敵逯石傳家胄已遥
折得梅花當楊柳春風又送木蘭橈
送湛璿文衡
采綠曾看在泮池飛黃况復值明時風霜雨露無非教
草木蟲魚總入詩把酒梅邊春尚小停車林下晚偏宜
臨行又欲歌棠棣轉憶同年是汝師
送王明善
月滿西齋夜不扄讀書相對短檠青蟲魚草木資多識
敦厚温柔擅一經鶚薦此時雖衮衮鴻飛他日更冥冥
送行為子思王式一曲驪駒仔細聽
送沈仲名
沈約才華足起予又因充貢别郊居好將言行同君實
莫倚文章教子虚薦表他時稱一鶚尺書何日寄雙魚
老夫重拭眵昏目遥睇青雲逐去車
雲卧樓為盧宗文賦
金罍山色滿庭除偃仰長因飽食餘神女有時行雨過
仙人自昔好樓居龍歸不覺衣裳潤蝶去方驚枕席虛
莫向招提頻借宿且留丹壑待天書
次韻張伯雨天一井闌詩元金蓀璧積慶岡物後
在開元宫黃蔑樓今在王景周東圃萬文遠先
作予因和之
玉闌鐵畫任欹斜豈有人譏掛樹蛇曾見墜星疑此石
相隨落月是誰家轆轤聲動晨牽綆沆瀣光生夜浴砂
閱盡開元到東圃紅樓翠幕不須誇
臘月見白牡丹為吕仲善長司賦
無邊生意見荄滋歲晚歸來喜可知萬木正當搖落後
一花如在艷陽時雪中不假韓湘術月下須吟李白詩
若比玉杯真入用疑盛春酒獻瑶池
行素齋詩為韓性孜賦
海昌亦有平原裔晚節齋居足養恬坐樹濯泉唐李愿
經丘尋壑晉陶潛青衿日與談章句素履時能翫象占
賣藥歸來人不識杏花春雨滿疎簾
暘谷軒為劉道明知事賦
扶桑暾出猶蒼凉軒楹照耀曈曨光金鑛鑄橘一點大
丹心傾葵方寸長如中朱鳥秩東作似鳴倉庚春載陽
鳳凰千仞覽輝下梧桐况復生高岡
靜菴詩為德清知縣陳彦榮賦
闢戶為乾闔戸坤由來靜者動之根宇安泰定天光發
膚達黃中地道尊謾說吉祥惟止止須知成性本存存
治心治事誰能此獨有希夷後世孫
雨香亭
輕雷送雨閙池蛙藕葉生香勝似花但覺繁聲鳴屋瓦
不須清氣逼窗紗桐江如著高人釣盤谷深藏隱者家
想得亭中稱夀日碧筩杯裏酌流霞
丁巳午日忽憶乙未有作追錄之
江雨肥梅未作霖天時人事日侵尋三年艾葉能醫國
五月葵花不易心唐殿賜衣猶有葛揚州鑄鏡久無金
投書欲弔沉湘魄聞說干戈楚地深
布榖篇
每向幽居玩物情却憐野鳥解催耕雨牧江上一犂足
風動林梢兩箇鳴如入畫圖供賦詠莫將恩怨起隂晴
紀官此日無人問秪問今秋萬寶成
悼王觀用賓(同年好問之子)
脩短由來不可期未應天道竟無知將聞司馬終傳史
猶記伯魚初學詩江阻錢塘何限恨山埋玉笥有餘悲
老懷正復成多感况值梅黃雨細時
友恭堂為胡拱衡賦
峨嵋山色掃晴空中有高堂號友恭詩禮相傳知歲久
塤箎迭奏覺春融枝連棣萼親情似樹著荆花樂意同
湖學育才先世事子孫殊有古人風
五絃琴
聞說琴調天下治五絃况值未加時在牀被袗曾遭象
解愠頒侯更得夔和氣盡從元氣出南風還類凱風詩
緬懷千古巖廊上愛物仁民本孝思
南屏對雪宿簡公房次王子中韻(時洪武丙辰十二月二十七日也)
遠近湖山淡復濃此時渾失舊時容天寒故把瓶梅浴
雪凍難將野菜供東閣又吟年後句南屏同聽晚來鐘
翻疑一舸長橋過重疊雲衣護玉峯
為吳以道題紅梅翠竹圖
寒梅宜與竹交加没骨圖新對客誇翡翠剪翎分作葉
守宫流血點成花美人君子同千里明月清風自一家
威鳳不來么鳳悄却因客鬢惜年華
挽鄒母李恭人
恭人身没已經年子孝方知母氏賢空有桮棬存口澤
却無稊稗到心田一門節義誰能及七月光隂自可憐
好寫斷機投杼意未須重補白華篇
曉望
曉日登臨眼界寬秋來隨處好盤桓燕鴻也自關時序
松柏端如保歲寒伏闕惟天知對越還家有竹報平安
陳情一表須留藁要與忠臣孝子看
中秋對月次張行中韻
桂樹懸香四散飄金風玉露滿璇霄中秋有月偏澄澈
萬里無雲倍泬寥壯志每從詩上見閒愁都向酒邊消
美人莫道音塵絶只隔盈盈一水遥
贈鐵符道人
乾剛比德行中孚從此人間號鐵符學道正同關尹子
傳家元自管夷吾鶡冠禮斗天威近龍劒飛空月影孤
偶出市廛歸去晚桂花如雪點青蕪
雞冠花
花號雞冠類剪裁一叢却映鳳仙開裹頭絳幘非籌報
纏項紅羅似鬭回久養真能同槁木恒饑寧肯啄蒼苔
亡陳不識孳孳意玉樹歌殘後世哀
愚軒詩為上虞應信可賦
華軒結構地圖雄不似簞瓢陋巷中溪姓尚能隨柳子
山靈端合避愚公衣冠此日何曾異杖屨他時或與同
罇有春醪堪獨酌更栽佳菊待西風
丁巳歲臘月二十日喜雪
快雪連朝遍海涯眼明無處著塵沙臘前正欲呈三白
天下方知是一家今歲連雲宜宿麥何人剪水作飛花
晚晴便覺春波闊明日江頭理釣槎
聞鐘有感次榮子仁韻(二首)
曾將錦瑟思華年追憶當年重惘然五夜鐘聲來石枕
半生心事在韋編高樓明月狂呼酒古道西風快著鞭
賴有故人能過我簷花細雨話燈前
欲覺聞鐘記昔年老懷多感益悽然軒前高柘當時種
屋上重茅近日編已悟達人遺破甑還嗤市價鬻枯鞭
目昏頭白殘燈裏始信聰明不及前
草庭為周元亮賦
無邊風月滿幽居贏得庭前草不除猶憶耳提因學禮
尚存手澤在詩書傍人錯比康成宅此地真疑葛亮廬
我亦有軒曾種柘寧知意思復何如
悼融上人
顯明古刹化烟霞甘露泉頭即是家薝蔔結成霜後實
枇杷開到雪中花也知寂滅方為樂始信浮生自有涯
寫得舊時行道影不教塵土汚袈裟
清江文會詩為崔驛丞賦(丞字仲嚴陜西醴泉縣人)
清江之水如練澄盍簪此地皆良朋一錢尚懷會稽守
二松好效藍田丞忘機鷗鳥偶到座入饌鱸魚還可罾
蘭亭陳迹皆圖畫新詩莫惜傳溪藤
孫仲文奉親圖
敬亭山遠白雲層如此高堂豈易升舉足不能忘父母
介眉猶可及賓朋夏萱傍砌欣同賞春酒盈觴憶自稱
錫類極知推考叔夜窗看畫重挑燈
林塘幽乃會稽陳惟賢軒扁又號西疇因贈詩
賀監湖頭一曲開林塘幽處著亭臺青山在上水在下
黃鳥自啼鷗自來碁局不移長對奕酒船纔放即銜杯
會稽我昔曾遊地杖履何時得重陪
南陌東阡欲盡頭農人指點是西疇風流我亦懷元亮
星聚誰能識太丘春及豈無耕耨事秋成還有稻粱謀
夕陽滿地桑榆景為看歸鴉不下樓
雨中有懷次葉紫霞韻
風雨秋深又滿城西疇端復望西成鑑湖自合歸狂客
飯顆誰能問瘦生白髮蕭騷渾易感黃花冷落尚多情
天公欲遂登高約只得重陽一日晴
寂寂孤燈照一龕壯年心事老年諳能吟快寫猶無用
逐利爭名更不堪衣服且將荷葉補帽穿猶把菊花簪
黃雞紫蟹人皆醉麴蘖休言我獨躭
黃菊花開尚未齊晨看偏愛露猶栖乍晴難得重陽節
久雨俄成十日泥往事忽驚風過耳舊詞空寄水平臍
新晴愈覺秋容好拄杖遊山到處携
贈于友直寫生
于翁畫法出清新氣韻依稀似院人拈筆經營方匠意
解衣盤礴自通神蟲魚草木資多識月露風雲絶點塵
老去始知真有益眼中無物不陽春
追挽王彦昭(士中父也)
庭下槐隂尚未稠那知夜壑竟移舟忍將文字鐫金石
愁見衣冠葬土丘雨露既濡空北望江湖長在只東流
孝思賴有傳家子為作高堂百世留
鄭敬常求題畫像因用同姓八事讚之
清白傳家古所難門名通德又開端履聲未近星辰聽
草帶還經歲月看五色雲中知姓氏七株松下具衣冠
轂推驛置非無意谷口先須賦考槃
藏芸軒為陳惟德賦
曾見茅堂映德星難兄難弟總窮經春藏芸草將除蠧
夜剪燈花不聚螢好效茞蘭同作佩寧知黍稷獨非馨
年來更得康成學書帶叢生綠滿庭
芍藥次王士中韻
一花開處萬花殘心若黃金臉若丹正愛雲霞烘薄暖
秪愁風雨送餘寒四枝曾有荆公折兩寺寧無蜀客看
繡幕銀屏深護取莫教蜂蝶故相干
白雲窗
白雲長在碧窗寒卧久袈裟轉覺單來處就於簷下宿
晴時偏向卷中看隂淫鰻井朝尤爽氣壓龍山午不乾
讀罷楞嚴方出戸天花飛滿石闌干
己未端四復初以村居述懷及午日書事見示因
次其韻
池通細水樹欹花似是荒村老杜家堂上每來如客燕
園中還産在官蛙酒香昌歜欺松葉飯滑雕胡勝蕨芽
石枕竹牀凝午夢覺來消得一甌茶
節物驚心易感人枇杷黃熟雨初勻新醪若得頻篘甕
舊服何妨重補紉門插艾枝成故事糭包菰葉送比鄰
村居此日方泥濘竒字誰能問子雲
次韻周公輔遊東陽東峴因其所述之實而賦之
每到看山眼倍明况逢東峴有餘清一時桂棹沙頭拾
三日籃輿道上行事業每因多難見文章端為不平鳴
作亭曾擬羊公祐莫道當時獨好名
送雲季昭為海昌訓導(名翰)
我名與汝姓名同告别方知易已東下榻幾時逢孺子
訓符今代得文翁案頭螢濕三更露海上鵬摶六月風
自笑窮經成白首榴花空對酒尊紅
贈周思温
過却重陽菊未黃對花聊復舉離觴雄姿未必非公瑾
妙算惟應似子房一片白雲親舍遠五更殘月客窗凉
功名自謂男兒事富貴應期在帝鄉
贈潘茂華
杭郡名醫說茂華子孫方脉世其家只疑廬阜千林杏
絶勝河陽一縣花道比古人端可慕功參良相不為誇
榮公作序能題品愈覺芳聲遍海涯
菊隱為金子才賦(行中行素其甥也)
先生家世出&KR0008;侯種菊關心事頗幽清節獨存三徑晚
黃花又度一年秋尺書本草呼兒讀斗酒餐英與婦謀
宅相作文因報德南陽從此在南州
居閒為濟人潘士中賦
安仁已有閒居賦後裔居閒也自宜身外功名何足慕
胷中今古却曾知松遮草屋關詩意路踏雲山入夢思
三絶忽驚重覩日少陵慙愧鬢成絲
題徐止善哀吾兒詩
天道茫茫竟莫回忍看瓊樹掩泉臺二三歲長能知孝
十六詩成總是哀夷甫鍾情言服簡樂天垂淚字題崔
會須積善如先世重有麒麟入夢來
贈周宗性龍成教諭
昌化邑中周教諭又為教諭到南昌不除庭草留春色
重採池芹帶雨香鷙鳥何如承鶚薦斗牛長似射龍光
江空歲晚難為别折得梅花當舉觴
林泉讀書圖為徐質賦
城裏看山盡不如廛居聊復擬幽居道通天地方為學
志在林泉好讀書高架香浮芸帙亂短檠光動竹窗虚
公侯已卜他年事况是徐卿積善餘
題謨範堂集雲軒
慈雲每集招提上此地開軒號集雲山氣有時還巃嵸
天花無處不繽紛隨風偶作孤飛態映日都成五色文
知是神龍聽法罷打窗凉雨定中聞
明遠夏氏界畫高駢夏日山居詩意
科分界畫見良工詩意分明筆意同直下樓隂渾似霧
偶來花氣却因風水晶簾動粼粼皺雲母屏開曲曲通
聞道主翁騎鶴去不應猶落畫圖中
錢舜舉桃源圖
聞說桃源何處尋披圖想像重沉吟錦雲靄靄藏蓬島
紅雨紛紛落樹林一葉漁舟迷遠近幾家農舍隔幽深
眼看宋業將移晉惆悵先生避世心
曾瑞卿所作山水圖
山關迢遞野橋斜策杖幽尋豈憚賖路轉峯回連佛寺
雞鳴犬吠隔人家白雲作雨多如絮紅葉驚風少似花
不是褐夫能貌得空令泉石老煙霞
己未午日次沈欽叔韻
今年兩度逢端午前月方當後月非到手人將蒲酒勸
滿頭誰插艾花歸水亭得句題紈扇風館分香試葛衣
讀罷離騷增感慨綠隂滿地客來稀
夏日書懷次沈欽叔韻
黃梅子熟暑蒸潤冬青花開雲作隂昨宵北牖雨聲急
明日西湖流水深論才子建得八斗換酒太白輕千金
幽懷欲寫託長句又聞綠樹新蟬吟
五月二十日夀洪時中廣文用復初韻
仙號洪崖是此翁後身聊復寄黌宫春秋學外無餘子
月旦評中有至公清極每憎茶七椀衰來寧羡粟千鍾
今年兩遇稱觴日賴有葵榴接續紅
望雲詩為常德新賦
慈母音容阻見聞舉頭何處是并汾心思白髮千莖雪
目極青天萬里雲寒逐曉鴉來點點暖隨春鴈去紛紛
八年不作斑衣舞日下空瞻五色文
拙菴為高仲和賦
灌園抱甕不辭疲日入還思偃息時鳩占鵲巢應笑拙
蟬遭螳臂竟成癡幽居子美留唐詠乞巧宗元託楚詞
聞說一菴天目上欲尋高適重相期
胡敔衡瑶芝軒
去郭軒楹也自竒獨峯相對好吟詩如遊梁宋拾瑶草
勝在商巖採紫芝寶樹傳家成故事銅池應瑞出當時
多君素有親賢意更種幽蘭寄所思
送葉繼善還三衢
佩玉曾聞覲至尊賜金殊覺被深恩三千遠道方辭闕
九十慈親正倚門臺憶鳳凰夜徑失字傳蝌蚪竹書存
老萊衣待歸時著擬採紅椒獻綠樽
丈八溝納凉圖
萬箇篔簹一逕開水花晚色映亭臺日將落處船初放
詩未成時雨又催琥珀蔗漿供雪椀象牙蓮藕薦霞杯
渼陂未必竒如此何事岑參不共來
清源詩為谷士源賦
欲識清泠五類先源頭一脉自涓涓滿除潢潦皆因雨
混濁泥沙不見天正本當令民訟絶泝流還許酒稱玄
誰知谷永賢孫子心在皇羲太古前
悼王晦巖
數到湘江獨此翁晦蹤巖穴見高風每將魚饌供堂上
長著羊裘釣澤中民訟望廬多自返歲饑發廩與人同
如何玉樹埋黃土賴有佳銘託鐉公
送丁自南代祀嵩嶽還龍虎山
泰華恒衡列四方嵩高維嶽在中央降神自昔生申甫
代祀於今軼漢唐羽士祝釐遵典禮鴻儒染翰作文章
遥憐蕙帳歸來鶴長向山中護草堂
鄭生畫卷(生字克安)
繪事後素知有分如以霄漢行煙雲華蟲宗彝堯舜服
龍馬神龜河洛文擅場妙絶推道子解衣盤礴逢元君
王會作圖在今日好為丹青先策勲
畫
界畫嘗聞殿畫科却因陳迹費吟哦林深白日繁槐柳
池小青天足芰荷西洛名園無復見平泉遺石竟如何
人間正苦逢炎熱不道凉飈此地多
趙氏碧筠軒
竹下開軒號碧筠舊家公族尚振振每瞻淇澳思君子
獨立湘臯望美人詩到東坡稱作手譜通安定悟前身
霅溪遶舍清如玉翡翠蘭苕巧鬭新
題吕信夫傳
居里還同朱夀昌傳家應自吕滎陽學仙已悟黃粱枕
事死仍分彩服堂獨鶴歸來城郭是三魚躍出井泉香
子孫又為明時用忠孝須知繫典常
聽雪同張行中賦約以禁體
黃昏微霰已垂垂側耳還從靜裏知清訝松風茶熟後
暗疑花雨酒醒時黑甜今夜渾無夢白戰當年自有詩
侵曉開窗何所見飄然多在老梅枝
雪山(張行中索賦)
連朝積雪滿亭臺一簣功成陋土堆銀壁有痕緣削出
玉峯無翅解飛來趁晴更把雙獅塑傍晚猶疑獨鶴回
記取開元張彖語冰山莫認作崔嵬
清隱堂為徐清隱賦
清隱之堂何所竒赤岸氣接銀潢湄德公豈無劉表嘆
孺子亦有陳蕃知不獨丘園事高尚况復河水清漣漪
小篆有文人解讀月下鳳管意曾吹
思雲為松江禇伯嘉賦(今寓海昌)
三泖溶溶映九峯白雲飛處認吳淞思親甚似狄仁傑
尚友當如陸士龍鷗鳥每從秋枕聽鱸魚曾向午盤供
十年不作華亭夢月落空聞北寺鐘
送金叔剛以博學赴京
昭代搜賢設禮羅臨岐無奈别情何不逢錯節那為器
須信宏辭自有科雲岫龍蟠丹闕近星河鷺起綵舟過
遥知上苑春光早開遍官梅白玉柯
胡拱衡峨嵋讀書圖
何處真成隱者居桑麻榆柳翠扶疎溪環永泰門無轍
山對峨嵋架有書短帽客來時泛蟻小舟人到日供魚
畫圖一見生詩思高枕渾疑是我廬
挽王士貞檢校
多能我亦嘆多才較藝賢關屢中魁南海忽驚王勃死
西河還動卜商哀方期捧檄三山去謾憶乘槎萬里回
一掬平生師友淚忍將樽酒酧泉臺
畫鶴
薛公曾寫十一鶴此卷多三孰寫成片月不來還有影
九臯飛遠却無聲賦形大小隨人意作態低昂見物情
安得長才如杜甫為吟老氣發崢嶸
送刑部員外郎張時彦侍親歸永嘉
博學登庸豈等閒為親捧檄為親還闕廷久戀心逾赤
江海重逢鬢欲班日麗鳳臺辭禁苑雲連鴈蕩認家山
高堂定想占烏鵲五彩衣藏篋笥間
雲林書舍為靳夢文賦
雲木成林絶點塵讀書精舍有詩人乾坤萬里市朝遠
風露一堂燈火親不為肥甘知隱遯秪因勤苦見經綸
襄陽物色歸圖畫誰解移家願卜鄰
南明軒為指南宗上人賦
山對南明景益竒軒因高敞望偏宜倚窗好寄陶潛傲
留客須吟杜甫詩隴月更圓誰共宿碧雲暮合爾同思
如何又向東林去刻漏蓮花禮六時
送謝鐵崖往祖庭
謝庭蘭樹尚青青又捧仙書赴祖庭星劒夜騰龍虎氣
霞衣朝拂鳳凰翎金為宫闕知天近鐵作巖崖騐地靈
獨有上清雙白鶴飛來聽誦蘂珠經
送王士端赴成均
青雲高步快先登萬里鵬程自此升經究春秋唐杜甫
志輕温飽宋王曾朝廷正欲招賢士庠序寧辭失友朋
觀國充賓須第一龍蟠虎踞是金陵
送孫敬義還鄉(有圖歸去來辭為贈者故及之)
孫綽曾聞賦遂初陶潛亦復賦歸歟田園偶爾成圖畫
道路依然畏簡書老去還鄉非是速醉來題句未為疎
翻思映雪寒窗下客夢時時到故廬
送於潛縣趙縣丞彦禮歸河南
秪將琴鶴返梁園告别匆匆莫贈言衣錦何須誇季子
買絲端合繡平原歸時松菊猶三逕到處桑麻自一村
潛水西風多落葉臨岐爭忍舉離樽
停雲樓為四明王德修賦
停雲藹藹在高樓幾度懷人嘆阻脩安得陶潛共延佇
也勝王粲獨消憂晝眠憶弟勞青眼秋望思親懼白頭
亦有神仙解怡悅何時騎鶴重來遊
挽翁順卿憲史
讀書讀律已稱賢孝友尤聞遠邇傳方喜故園歸栗里
還愁滄海變桑田名登烏府三千日夢熟黃粱五十年
愧我平生曾識面欲携雞絮酧新阡
忠養堂為張原善賦
堂前花竹自清幽春筍秋梨不外求定省豈能忘喜懼
旨甘還得及交遊彩衣舞罷雛曾弄綠醑斟來蟻正浮
欲識事親忠養意惟應張仲是前修
松月齋為張克敬賦
齋前盡是長松樹山月來時分外清龍吐大珠惟一顆
鸞窺圓鏡欲三更秋聲逕度窗櫺響夜色斜穿屋角明
不用乘槎天上去且於江海老餘生
復錦軒為錢宗文賦
公侯復始事非誇忠孝相傳有幾家尚憶故城多衣錦
豈容餘澤盡絲麻日斜湘曲烏棲樹潮上海門蜂退衙
閒坐小軒觀族譜不知開盡一庭花
雲谷為王彦常賦兼簡敬仲
隂隂幽谷只藏雲杖策曾來訪隱君山合轉添成巃嵸
水回偏覺帶氤氲不須剥栗思工部正欲來禽寄右軍
翻憶臨江賢太守何時樽酒細論文
九日遊吳山次韻
陳迹空存事往非却因山色認依稀風輕破帽何曾落
潮迅征帆却似飛有酒當期陶靖節無詩空憶謝元暉
古今不盡登臨意醉插黃花步月歸
芳桂堂
大書芳桂揭高堂甚似燕山竇十郎會見五枝承雨露
應知獨秀飽風霜種槐庭外寧無地栽柳門前自有莊
秪用一經勤教子籯金未必勝天香
來青堂
容膝方謀屋數間未應海岱異荆蠻移家漸近前溪水
排闥平分隔岸山錦瑟湘娥人不見金莖漢雀自飛還
滿簾草色琴書罷獨愛高人對我閒
萬山窩
門外塵無一點紅結窩正在萬山中似知剡曲回舟者
如見伊川擊壤翁晚對翠屏消暇日時聞黃鳥憶豳風
不須安樂重題扁已覺年來俗慮空
四顧菴
茫茫六合自高深一望方知有古今滄海白鷗從浩蕩
長空孤鳥付消沉東岡南澗頻經目春雨秋霜總在心
賴有小菴當絶頂花時無日不登臨
次張一中贈友詩韻
清朝有道野無賢喬木新鶯屢見遷秋色遥連蕭寺樹
虹光下射米家船一壺浮蟻傾杯美三尺肥鱸入饌鮮
幕府長官才思敏草書詩句滿花箋
題莫景行棣華碑
傳家譜牒今無恙達世歌辭每見情原上鶺鴒曾共難
山中鷗鳥亦同盟及時行樂俱閒暇晚節交遊各老成
零落棣華誰與問紫霞棲處是佳城
贈陳惟銘北行(有兄惟學倅滄州有先世墓在范陽用命往省)
汝兄捧檄倅滄州遠别常思共被秋已效詩人詠棠棣
更從鄉老識松楸季方論德難為弟太史能文豈好遊
此日旨甘頻在念還家須早莫淹留
岳鄂王墓
前相汪黃後相秦力圖恢復竟何人朱仙路近旌旗晚
古汴城高草木春江月照空埋劒獄邊沙吹斷屬車塵
栖霞嶺下將軍塜夜夜悲風起石麟
青田山房
好溪正遶青田縣留子山房在上頭採得松花堪釀酒
種來蓮葉可為舟鶴迷空翠晴猶濕龍帶歸雲夜不收
兄弟娛親無限樂扳援叢桂欲淹留
美人圖
不踏金蓮步不移搔頭仍是玉蟠螭自將鳳管調銀字
誰把鴛機織錦絲得伴有時來鬭草遣懷隨處共彈棋
鳴鳩乳燕青春晚謝却繁花幾萬枝
梅花清夢為沈士敬賦
香凝燕寢宵未分急雨打窗渾不聞美人憶在湘江水
行路恍隔梨花雲殘燈紙帳尚知我落月屋梁疑見君
西湖東閣兩竒絶眼中蝴蝶何紛紛
翠濤軒
松軒誰作翠濤扁數筆丹青猶未乾江頭曾記八月聽
石上况得雙株看已因吹萬問天籟還如後凋知歲寒
清流一掬可洗耳何時與子共盤桓
集古句送鄭彦才赴京
為君書此報京華鳳吹聲如隔彩霞庭下已生書帶草
馬頭初見米囊花晨搖玉珮趨金殿夜泊秦淮賣酒家
君在江南相憶否烏衣巷口夕陽斜
遊虎跑泉次坡仙韻
杖藜偶到南山上一見靈泉即馳仰每炊雲子白於脂
曾洗雕菰大如掌何年巨獸啟神蹤長日還飈遞餘響
須防投石犯清泠觀法由來非妄想
梅雪四律代張翬徐術陸平沈廉賦
北風日日吼枯株點檢春光定有無半樹裹深猶嫵媚
一枝擎重更糢糊芳香未露還因冷疎影渾迷不為晡
想得孤山人跡滅扁舟誰復訪林逋
天教姑射會滕神邂逅相逢自主賓縱使積成三尺凍
如何藏得一分春飢烏啄處栖難定么鳳飛來認未真
蠟屐正愁山路滑無由重折贈詩人
梅開豈與雪相謀雪到梅邊分外幽算老只除松強項
論交還使竹低頭增添冷艷疑臨鏡封閉寒香不入樓
對此一時清興發西湖船勝剡溪舟
老幹柔條被雪封五花還與六花重從渠易改清癯態
到底難藏冷淡容弄色却非憐凍雀收香長是悞寒蜂
何如插向銅瓶裏煮水煎茶興更濃
擬賦挑燈杖(五首)
形如新月帶微彎相伴銀缸影不單寸草有心須用盡
雙花報喜莫教殘留連孤注知天曉沾溉餘膏覺夜寒
賴得主翁頻舉手簡編寧向暗中看
陶鑄功名謝切磋頻挑試問夜如何從前扶策心長在
到底推移力更多次第燒殘三寸草分明垂下一枝荷
短檠他日寧同棄好效昌黎重作歌
斜倚彎彎玉一枝策勲雖小貴逢時近牀不厭頻挑早
開卷寧辭再舉遲乘暗每於貪睡後生明多在正心時
獨憐映雪囊螢者如此形容想未知
儒家此物用筳篿浸潤膏油節愈堅倒影每來書卷上
盡心長向酒樽前搔頭已逼窮年景舉手能成不夜天
想像流光端可比只從暗裏自推遷
燈掭還於盞面横却因挑剔強為名賦形且截長為短
舉手能教暗作明輕助草生還有色緩推花落更無聲
美人閒却金釵股却笑蛾眉畫未成
香奩八詠
黛眉顰色
春山低壓不成粧捲起珠簾認渺茫鴛翠巧於愁裏改
螺青難比畫時長從教西子傾吳國肯使文君老蜀鄉
莫指圖中小顰處恐驚蕃馬動漁陽
香頰啼痕
傷心何事損鉛華玉露無聲玉筯斜獺髓凝膏痛如意
驚沙吹面泣琵琶愁淹錦字和衣揾怕界紅粧倩酒遮
翻憶昨宵殘燭暗一簾春雨濕梨花
金盆沐髮
金盆瀲灧忽浮脂鬢髮如雲試沐時雪壞石苔梳翠線
波明池柳蘸青絲頻添沉水心思懶未盡蘭膏手握遲
却把羅巾拭餘潤緣他紅日上花枝
月奩勻面
初開玉匣遣眉顰再御鉛華倩指勻白兔宫深顒望久
影娥池冷艷粧新芙蓉綠水偏宜曉芍藥金盤可待春
不似前時中酒後厭厭懷抱易生嗔
金錢卜歡
底事春來減玉肌藁砧一去杳無期定知玉筯偷垂處
正在金錢暗擲時握粟幾朝空出卜採蘋何地重相隨
下階羞見宜男草背立東風聽子規
繡牀凝思
午窗風暖唾茸香無語停針倚繡牀意懶不緣聞啄木
情傷端為刺鴛鴦絮毬滚處從圓碎綵縷抛時任短長
喚起一春心上事數聲鶯語隔垂楊
花塵春跡
雙鴛微步不須扶誰躡行蹤問有無春徑塵香初彷彿
晚風花落又糢糊凌波羅襪驚神女襯地金蓮陋玉奴
幾度含毫空想像却憐新月印平湖
雲窗秋夢
碧天雲散月三更人在紗窗夢欲成燈熖有花隨蝶化
簟紋如水怕蛩鳴錢塘謾聽當年曲巫峽空含此夜情
簷馬無端又驚起滿懷幽恨不分明
雪中八詠次瞿宗吉韻
雪梅
鬭白爭青共歲寒比同顔色不多般散來龍腦都成片
剪碎鮫綃却作團風細易教釵舞鷲月明難許鏡窺鸞
瘦笻就(闕)閒書字秪恐明朝跡又漫
雪竹
三逕難同蔣詡遊窺簷猶自問稀稠直於晚歲方知節
更待清風始點頭阻食鳳凰端有感迷巢翡翠謾生愁
季卿若有王猷興安得仙人葉作舟
雪柳
柔枝曾記插軍持佛日光明每借暉縱使粉粧春態度
何如珠壓舊腰圍枯條縷縷皆成帶溜汁涓涓可染衣
一夜東風渾不見看燈人向月中歸
雪雀
白翎彷彿似裠拖為問烏桓事若何無角畏寒穿古屋
有雛憐餒戀前窠野田泥濕難尋粟門逕人稀易設羅
聞道上林無限樹春風還爾舊枝柯
雪鴈
一般整整與斜斜疑是春歸趁柳花瑞比鳳凰逢盛旦
清同蝴蝶夢南華遠遵震澤迷銀渚暗度衡陽聚玉沙
半拆風蒲坡老句併和圖畫落誰家
雪獅
摶雪依稀類若麟却將毛毳變珠珍金鈴綵索聊為飾
玉爪銀牙宛似真方訝吼風能吐舌秪愁見晛莫存身
獸爐獸炭回春處想像題詩筆有神
雪水
只將生滅論榮枯衆有安能勝一無陽火煉來曾作汞
隂崖滴下不成珠寒消簾幕冰如筯潤及瓶罌夜有爐
白浪綠波隨處看明朝春色滿江湖
雪燈
燈花為喜雪為祥又向窮隂見一陽星夜松明疑石屋
霜天漁火記江鄉連城白璧元無價照乘明珠自有光
曾踏春冰穿市過少年猶憶醉平康
雪湖八景次瞿宗吉韻
鷲嶺雪峯
大地渾無一點瑕光明都屬梵王家兩峯高並疑堆玉
一道中分類剖瓜已為岧嶤知鷲嶺還因凛冽記龍沙
此時翻憶藍關句誰復能開頃刻花
冷泉雪澗
下有流泉上有松諸山羅列玉芙蓉壚頭又釀誰家酒
屐齒應嫌此處蹤汲去煑茶隨甕抱引來刳木入厨供
澗邊亭子無人宿空使猿號昨夜峯
巢居雪閣
人間蓬島是孤山高閣清虛類廣寒木處恐顛從此穩
僧居疑小較來寬瑶花琪樹緣邊繞玉宇瓊樓向上安
林外湖光明似鏡有梅花處好憑闌
南屏雪鐘
翠屏化作玉千層樓近鐘疎恍若憑和雪送來清瀝瀝
穿雲透出慢騰騰華鯨謾意秋號月鐵馬渾疑夜響冰
一百八聲纔擊罷雷峯又點㙮中燈
西陵雪樵
湖曲風寒戰齒牙不知高樹已翻鴉遠持斤斧黏冰片
旋斫柴薪帶雪花市上得錢沽斗酒擔頭懸笠插山茶
路人試問歸何處笑指西陵是我家
斷橋雪棹
山逗晴光玉氣浮我來乘興似王猷橋迷螮蝀高高聳
船壓玻瓈細細流雪後未回花外棹雨中曾喚柳隂舟
遥思寂寞春寒夜一舸歸來起白鷗
蘇堤雪柳
寒梢不耐北風狂何似東風萬縷黃西子畫來螺黛淺
蘇公行處馬蹄香蘭同舊葉堪為珮藕比新絲可織裳
待得春歸飛絮亂畫船移近柳邊傍
孤山雪梅
凍木晨聞噪畢逋孤山景好勝披圖翠禽巢失應難認
皓鶴籠空不受呼已見萬花開北隴莫教一片落西湖
快晴更待黃昏月疎影隨身不用扶
柘軒集卷二
