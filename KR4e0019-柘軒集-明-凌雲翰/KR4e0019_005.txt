柘軒集卷五
明凌雲翰撰
詞
鳴鶴遺音蘇武慢(并序)
世傳全真馮尊師蘇武慢廿篇前十篇道遺世
之情後十篇論學仙之事道園先生謂費無隱
獨善歌之則能知者亦罕矣及觀先生所作非
惟足以追配尊師而使世之汨没塵埃流連光
景者聞之而有遺世獨立羽化登仙之想則是
篇於世其可少乎著雍閹茂之歲燈夕後三日
偶閱道園遺稿欲盡和之甫成一篇輙為韻拘
筆弗得騁於是行思坐惟或得一句一韻索紙
書之越三日又成四篇尚少大半意殊悶悶廿
三日城南醉歸擁爐孤詠連得四篇半興未巳
而夜寒手龜不能足也明日更成二篇半并無
俗念一篇凡十又三篇覽者幸為正焉
雲縷虹竿月鈎星餌海上金鼇曾釣蓬島連根崑崙無
外不比人間嵩少返本還原成功滿行坐待紫皇飛詔
笑令威千歲來歸知換幾番華表誰曾伴阿母重遊
蟠桃再結目斷西飛青鳥林屋無扄洞天不老鐵笛一
聲雲杪皎皎靈臺熒熒明鏡塵土等閒昏了看火輪飛
出扶桑萬戶千門皆曉
智不如愚辯何如訥大巧又何如拙螳黠蟬癡鶴長鳬
短總是一番消歇逝者如斯撓之不濁止水本來明徹
君試看雲散天開見出自家秋月誰種得白雪黃芽
交梨火棗不怕北風吹裂頭上簪花手中拍板稽首金
銀宫闕見說麻姑高騎鵬背載酒過門相謁便呼童拗
折松枝掃取一庭殘雪
玉砌雕闌朱門紫陌爭似道人茅宇樽有新醪盤無兼
味自傍小溪垂縷富貴何淫貧賤亦樂此外更無他語
有時將明月為家或共白雲為侣還俯視六合之閒
茫茫何物不入靈臺丹府綠水青山野花啼鳥已把此
心留住夢熟黃粱塵飛滄海轉首便為千古問雪堂歸
去何時江上一犂春雨
芳草纖纖游絲冉冉可愛地晴江碧世事浮雲人生大
夢岐路謾悲南北漉酒春朝步蟾秋夜却憶舊時巾舄
問故園何日歸歟松菊已非疇昔誰似我十畝柔桑
千頭佳橘飽有綠隂朱實溉釡烹魚飯疏飲水勝咀絳
霞瓊液鳥倦知還水流不競喬木且容休息喜閒來事
事從容睡覺半窗晴日
破帽多情布帆無恙興盡便尋溪轉明月來時浮雲飛
盡千古翠屏宜晚桂棹蘭槳荷衣芰製偏稱藥爐經卷
看輕鷗點破長烟一望水連天遠嘗記得雪滿山隂
舟回剡曲何必過門相見浩氣難消哀情誰會萬里碧
空横劒一道虹橋半天龍駕尚憶幔亭開燕要長生須
出人間未卜道緣深淺
身在雲間目窮天際一帶遠山如格隱隱迢迢霏霏拂
拂蔓草寒烟秋色數著殘棋一聲長嘯誰識洞庭仙客
對良宵明月清風意味少人知得君記取黃鶴樓前
紫荆臺上神有青蛇三尺土木形容水雲情性標韻自
然孤特碧海蒼梧白蘋紅蓼都是舊時行跡細尋思離
亂傷神莫厭此生歡劇
霧駕雲軿雨巾風帽一劒凌風飛過下視茫茫遥觀歴
歴不復更知天大日月居諸春秋代謝幾見授衣流火
記岳陽三度曾遊未必世人知我游戲處柳樹為徒
榴皮作字聊說行藏如左列豹重關封狐千里不滿楚
人哀些瓦礫黃金蓬萊别館歸去有誰知那不須分天
上人間南北東西皆可
驢背䭾詩鴟夷盛酒曉踏蘇堤殘雪露闕雲門璇階玉
宇照耀日華光潔見說孤山猶存老樹清興一時超越
畫船歸更有漁舟此景頓成竒絶還四顧表裏通明
高低一色塵土不容毫髮却憶韓郎花開頃刻誰得染
根仙訣雪後園林天開圖畫眼界迥然俱别待黃昏約
取林逋湖上朗吟香月
醉裏閒吟興來獨往山靜悄無人語兩岸桃花一溪春
水似憶仙源無路花上鶯啼雲間犬吠偶到洞仙琳宇
便相留閒話長生嗟我委形非故圖畫裏昔日天台
當年劉阮此說荒唐無取避世秦人放舟漁子却恐偶
然相與嶺日將沉林風忽動吹落半簾紅雨待少焉月
出東方拄箇瘦藤歸去
有酒無殽奈良夜何客有鱸魚相惠如此山川幾何日
月三國竟成何事目斷風帆江空歲晚覓句謾思無已
怕多情笑我華顛甚矣吾衰久矣客知夫水與月乎
盈虧如彼逝者有如斯水舟放中流聽其所止夜久江
流聲細鶴為予來客辭予去予亦就眠蓬底忽羽衣過
我林臯驚覺一番殘醉
仙客難逄白雲誰掃知是採芝何處皓鶴歸來金雞啼
罷夢斷閬風玄圃松下高歌橘中殘著飢後自餐龍脯
待偷桃曼倩重來為問木公金母君不見洞裏桃花
花間啼鳥又是一番春暮弱水三千巫山十二指點虚
無歸路君抱琴來我邀君飲我醉欲眠君去向人間遊
遍朱門靜看只如蓬戶
君實園中堯夫窩内獨樂正同安樂維水泱泱予懷渺
渺西望每思伊洛草色隨車花香襲屨風景至今猶昨
被杜鵑啼破天津便覺市朝蕭索誰復見萬古龍門
三春桃浪衝岸紫鱗爭躍月到風來水流山在安得二
賢同酌心上經綸鑑中治亂歎息九原難作笑紅塵逐
利爭名總是蠅頭蝸角
無俗念
等閒屈指算今來古往誰為英傑耳目聰明天賦予怎
肯虛生虛滅去燕來鴻飛烏走兔世事何時歇風波境
界大川不用頻涉踏遍萬戸千門五湖四海一樣中
秋月正面相看君記取全體本來無缺空裏非空夢中
真夢莫對癡人說便須騎鶴夜深朝禮金闕
木蘭花慢(賦白蓮和宇舜臣韻)
悵波翻太液誰留住蘂珠仙向水殿雲廊玉容花貌幾
度爭鮮人間延秋無計掩霓裳猶憶舞便娟畫裏傾城
傾國望中非霧非烟鴈飛不到九重天水調謾流傳
奈花老房空菂存心苦藕斷絲連西風環珮輕解有冰
絃誰復記華年留得錦囊遺墨魂消古汴宫前
滿江紅(詠梨花鳥圖)
誰寫瓊英空驚訝年華虛度依約似清明池館粉容遮
路蝴蝶又來叢裏閙鷦鷯還占枝頭語向東闌惆悵幾
回看愁如許疑有月光搖樹疑是雪香生處自洗粧
人去凄凉非故白髮宫娃歌吹遠青旗酒舍詩吟苦記
黃昏燈掩重門聽春雨
蝶戀花(杏莊為莫景行題)
一色杏花三百樹茅屋無多更在花深住旋壓小槽留
客醉舉杯忽聽黃鸝語醉眼看花花亦舞風落殘紅
飛過鄰墻去恰似牧童遥指處清明時節紛紛雨
蝶戀花
過雨春波浮鴨綠草閣三間人住清溪曲舊種小桃多
似竹亂紅遮斷松邊屋有客抱琴穿翠麓隔水呼舟
應是憐幽獨歴歴武陵如在目幾時同借仙源宿
風入松(和貝廷琚助教韻)
誰教齒豁更頭童從喚作衰翁惜花已自因花瘦况飄
零萬點隨風須信人生如夢休言世事皆空紫騮嘶
過畫橋東猶記軟塵紅重來綠遍西湖路消魂是杜宇聲
中經眼倚粧飛燕傷心照影驚鴻
獅兒詞(賦梅和仇山村韻)
蹇驢破帽知是幾度尋春山南山北惆悵亭荒仙遠苔
枝空綠村醪正熟為花醉何妨留宿春光似怕人冷落
先回空谷瀟灑生意自足有高標不厭矮籬低屋與
雪相期側耳隔窗蟲撲晚晴縱步又還信一枝笻竹莫
嫌獨月在畫闌東曲
瑶華慢(賦雪)
喜深驚密試問滕神有多少寒力如圓似瑩總疑是滿
眼隨珠和璧五更書幌早已覺寒光穿隙料禽影波上
漸稀徑裏悄無行跡有人獨倚危樓望千里江山高
下同色坡仙飲處甚頽然不減醉翁賓客等閒評論等
柳絮梨花非白畫堂深弦管方調一任低垂簾額
商角調定風波(賦崔鶯鶯傳)
把麗情分付良工傳奇謾為重省開戶迎風拂花動月
寫盡西廂景笑書生最僥倖剛道師婚勝琴聘况靜問
姓名非是近時三影空思遮境畫鹽梅不濟調羹鼎
翻殘金舊日諸宫調本纔入時人聽減容光懶窺鏡鳳
枕鴛衾與誰重贈李紳歌意續微之詠
鳳凰臺上憶吹簫(賦鳳仙花)
菊婢標名鳳仙題品紛紛隨處成叢甚玉釵渾小寶髻
微鬆依舊花分五彩毗陵畫總付良工誰為伴雞冠染
紫鴈陣來紅玲瓏英英秀質多想是花神剪綵鋪茸
却易分高下難辨雌雄疑把守宫同搗端可愛深染春
葱開還謝從風亂飄好上梧桐
沁園春(嘲昆季析居)
樹上凌霄堂前紫荆秋來尚芳奈牝雞晨語鶺鴒憔悴
妖狐晝嘯鴻鴈分張仁智非周憂喜非舜一旦天倫忍
遂忘如何好望松楸感泣桑梓悲傷古今禍起專房
總一國猶然况一鄉家有婦人豈無長舌世無男子誰
有剛腸樹大分枝瓜熟蒂落此語應非是義方聊書此
要懲鑑誡不在文章
木蘭花慢(夀姪云逵時七月十四日也)
問初秋明月更一夕十分圓喜鴻鴈行中居然生子眉
目娟娟秪今年踰弱冠遇生朝剛要賦詩篇莫學汝家
癡叔蹉跎已傍中年博山風裊水沉烟絳蠟照華筵
有檀板歌詞金樽勸酒銀甲彈弦階庭舊時玉樹正朱
顔綠鬢似神仙丹桂不妨似竇紫荆還見如田
風入松(夀郭仲和)
傳家應自郭汾陽餘裔在錢唐傍人莫笑儒酸在親曾
接鴛鷺班行贏得身心穩住鬚鬢却蒼蒼中和相隱
舊書堂絃誦樂時康梅花枝上春猶小朋簪盍次第稱
觴莫問商瞿年紀也須載弄之璋
一剪梅(夀俞子中紫芝)
蒼顔白髮稱烏紗瘦似黃花清似梅花窗吟山月樂無
涯知是儒家知是仙家紫芝服食勝胡麻不愛繁華
却愛年華詞成筆底走龍蛇夀酒流霞夀氣成霞
浪淘沙(賦元夕遇雨次俞紫芝韻)
雨打上元燈無處邀朋何如窗下且瞢騰謾憶牙旗穿
夜市鐵馬春冰歌舞有人曾倦與爭能越羅裁服換
吳綾盡道先生歸隱也烏帽烏藤
柘軒集卷五
