柘軒集卷一
明凌雲翰撰
四言短句
扇面畫竹
故人清風美人明月胡為来哉君子之節
四言長句
郭景諒畫
月來中天琴聲以和爰有君子于焉詠歌松風遞清石
泉流響顧瞻白雲入我遐想有道之裔嫓美林宗假此
圖畫像此從容雲月無窮松泉有待善琴勿鼓萬境斯
在
旭齋詩(有叙)
旭齋劉景儀之自號也有昭明之義錢塘凌雲
翰勖之以詩云
九日為旭羿不能射荒唐之言孰有知者旭日始旦出
自東方君子昭德如彼朝陽以誠而傾類葵與藿日入
日出我息我作惟劉氏子志扵高明爰有齋居以旭自
名日新又新用之曷匱其休以德其拙以偽我作此詩
惟明自資孰傳草聖為汝書之
五言絶句
畫梅二首
老枝如屈鐵陡覺數花新若露真消息能令大地春
吐花當暮景結實待炎風無限調和意都歸筆硯中
四皓圖
松下紫芝曲宫中鴻鵠歌誰知四皓力還比酇侯多
松雪圖為吳以道賦
雲閒常盡日松老不知年甚似匡廬下開亭待謫仙
太白像
正爾吟秋浦如何謫夜郎尚疑顔色在落月滿空梁
東坡像
雨笠有時借雪堂從此閒眉山秋夜月清影在人間
宋授之所畫扇
樓擁千章木山横一段雲夕陽遮不盡猶照白鷗羣
雨竹扇面
月滿瀟湘浦移舟試一過如何今夜雨重聽竹枝歌
畫(二首)
新居鑑湖曲爛漫藉花開留得舟行路頻看載酒来
不是王猷宅如何竹樹幽山隂夜来雪有興也回舟
為林子山題王叔明所作羌山隠居圖
詩人頭未白又欲隠羌山好把無聲意先傳滿世間
畫紅梅(二首)
江縣春光早紅梅却放遲是誰拈彩筆寫得向陽枝
林下藐姑射山中萼綠華駐顔無别藥一味服丹砂
俞文輔竹石
怪石玄雲立脩篁翠雨垂雖非與可筆消得子瞻詩
雲松觀瀑圖
懸崖見飛瀑界破一天秋松密雲深處巢居在上頭
竹枝二鳥圖
二鳥占叢竹喧啾春雨時朝陽有鳴鳳棲老碧梧枝
枯木立雀圖
木杪怜孤雀蓬蒿亦可依好扵生處樂何用履危機
鼠銜蘆菔圖
太倉多積粟任汝穴其間何事銜蘆菔生紅破一班
墨竹扇面(二首)
剪得青鸞尾凉隂忽被分山風一披拂掃動石壇雲
山幽多美竹不畏雪霜寒好共叢生桂移来月裏看
高士謙竹石
翠雨何曾濕蒼雲本自低湘山不可到轉覺望中迷
墨菊
誰寫鵝毛菊全開或半開露華如許濕都向墨池來
鈎勒竹為沈景王賦(二首)
鈎勒篔簹葉渾疑雪壓枝全勝東老壁詩寫石榴皮
孤竹生来瘦揮毫欲動搖雙溪風月夜想像沈郎腰
畫扇(二首)
水闊秋光變鄉心在客船高樓見紅袖詩意寫樊川
三泖有佳處孤舟無定居秋風紈扇底歸興起鱸魚
題李淵之所藏裴日英翠竹黃花圖(淵之乃鐵鎗軍之子也)
翠竹閒旌節黃花老珮環玉關秋夢斷紙上看南山
為李淵之題張師䕫所作二圖(二首)
石好竹亦好營丘到薊丘無端閒草木相與鬪清幽
脩竹比君子好山如故人先生歸栗里無復見清新
姚江放舟圖
一雨衆山綠姚江春水生雲林回首處方覺去舟輕
琴
膝上横焦尾何人識正音汾亭空有操不及杏壇吟
書
僧舍蘭亭帖蕭郎取得還昭陵一片墨依舊出人間
方季長紅梅翠竹二圖(二首)
江縣紅梅放雪中先滿春杏園消息近為報探花人
為愛新梢綠呼童竟護持他時霜雪操總是出牆枝
劉伯倫像
痛飲日操巵朝昏總不知却嫌猶未達荷鍤使人隨
李太白像
被酒出金鑾宫袍尚未乾屋梁今夜月顔色夢回看
畫
白鶴行先遠追隨倦小童囊琴何用解倚杖聽松風
漁村暮景圖
鴉亂暮林近鱸肥秋水深江南無限好圖畫亦關心
葉本蕃扇上竹石
石林春色晚老節有清芬待得兒孫長抽梢盡入雲
蕉石圖
石畔芭蕉葉經霜便不留偶傳方子筆宜夏亦宜秋
懸崖梅圖
懸枝生筆底春色亂紛紛疑把孤鸞尾巔崕掃白雲
鄭敬常畫扇
遠嶼連沙渚西風滿客船獨憐江上月今夜向人圓
宋授之所作美人欠伸圖
春日深宫靜閒觀女史箴倦来俄起立蝴蝶下庭心
楊妃春睡圖
倦舞霓裳曲曾教枕簟開可憐魂夢短不到蜀關回
海棠風燕圖
社日來雙燕低徊拂畫簷海棠風不定誰為捲珠簾
四景圖(四首)
驢背敲詩去溪橋有路通花村茅店小春日酒旗風
偶看雲起處指點隔溪山莫問凉多少能令羽扇閒
遥山淡秋色總被草堂分籬外涓涓水流来半是雲
山村風雪夜犬吠有人歸不道梅花冷懸燈掩竹扉
四鷹圖
曠野秋先肅鴐鵝見一羣老拳猶健在擊透幾重雲
錦架絲絛舊羇縻氣轉雄草間狐兔盡飽食待秋風
飽颺饑則附物欲一天機會有長風便冲霄試一飛
立臂從秋獮穿雲得羽毛持將獻天子應不負微勞
瀟湘八景圖為鎦養愚賦
瀟湘夜雨
巴山一夜雨剪燭話西窗何似瀟湘浦孤帆宿大江
遠浦歸帆
江頭晚風急颯颯片帆秋極浦蒼茫外何人獨倚樓
煙寺晚鐘
漠漠長煙際鐘鳴寺已昏山僧歸去晚和月扣松門
洞庭秋月
月色秋逾好波澄影更深有人横鐵笛驚起老龍吟
平沙落雁
相逐雲間侣翩翩落遠沙晚風吹不斷愛此一行斜
漁村晚照
綠樹村村暗黃茆處處低漁翁貪落照晒網屋簷西
山市晴嵐
山氣不成雨曉晴人趁虚相逢盡相識大半是樵漁
江天暮雪
江樹晚糢糊前村認有無不須摩詰畫已似輞川圖
俞文輔墨竹
文同本進士家有篔簹谷所以俞省元胸中出淇澳
扇面畫梅
團扇寫横枝英華可含咀誰知江南春消盡人間暑
梨花雨鳩圖
年年寒食節院落梨花吐何處鵓鳩鳴紗窗夜来雨
浦長源林亭遠岫圖
崇山千仞餘歴覽不盈尺亭中人未來煙霞日朝夕
畫(二首)
山雨忽開霽溪流遶茆屋時有濯纓人雲端看飛瀑
饑禽值游蜂欲啄屢張口那知挾彈兒林間候之久
春望
西望北高峰南瞻東海水不是登吳山那知春萬里
剡西八景為開明空相寺僧華月江賦(同年王好問求)
烏石卧雲
青天墮玄雲萬古收不起毋勞一點頭已悟三生理
南軒進月
月到南軒外中庭可一方開門纔放入滿室白毫光
梅林逗隂
綠隂坐晝寒林深不知路子熟定何時山中雨如霧
竹窗挹秀
三面連高竹蒼凉晝亦迷道人參玉版窗下說曹溪
眺白凭闌
凭闌見西山滿目青歴歴太白如可招三弄梅花笛
臨清滌硯
硯垢須頻滌何如只洗心纖塵渾不染頑石變黃金
雙桂秋芳
西方金粟身儷立雙林下給園無秋風布地却非假
孤竹晚翠
歲晚歸来日蒼枝忽轉東神龍能護法日夜吼天風
六言
畫(七首)
尋源幽澗長往倚杖斜陽未還橋下潺潺春水和雲流
出空山
春日村村花柳人家處處桑麻小艇却尋溪轉好山不
用雲遮
小艇東去西去長江朝流暮流笑入蘆花深處清風明
月悠悠
問訊南屏隠者草堂竹樹誰栽昨夜何時雨過山禽幾
個飛來
長松落落千丈大厦渠渠萬間應笑樗材擁腫等閒空
老深山
童子擕缾沽酒僕夫汲水煎茶坐對青山捫蝨不妨終
老烟霞
石上悠然獨坐空山誰與相親滿目長松流水安知不
是佳賓
高士謙墨竹(四首)
隂濃愈覺重叠翠濕何曾動搖静裏試聽餘韻評来清
勝芭蕉(右雨竹)
新篁觧籜春盡畏日移隂晝長一枕南薰破夢時聞粉
節吹香(右晴竹)
紫極宫中暫宿黃陵廟下曾行一夜洞庭木落打窗都
是秋聲(右風竹)
天寒翠袖正薄月滿瓊林又新祇恐鳳凰巢冷截筩吹
轉陽春(右雪竹)
畫梅
亂插繁花晴昊不禁冷蕊疎枝江樹垂垂又發無聲總
是新詩
雙松獨步圖
高士清癯比鶴長松夭矯猶龍如在山隂道上經行萬
壑千峰
墨竹(高士謙作王好問王之志學有序故三詩及)
筆下篔簹有谷胸中清濁成川為問湖州老可何如赤
壁坡仙
山童偶敲茶臼野老閒歌竹枝明月不離襟袖好風都
在蒲葵
墨君寫以老可石丈拜之米顛何似王維高適一時詩
畫同傳
枯木竹石
脩篁美如君子古木秀似衰翁頼有米家石丈揮毫正
待南宫
七言絶句
林子山畫
春山趣游
蹇驢隨意踏蒼苔行到溪橋首重回想得山家春尚早
過牆桃李未全開
秋江意釣
雨過磯頭流水香水深更放釣絲長分明一段江南意
楓葉蘆花共夕陽
沈思禮畫(二首)
漁在江湖樵在林相逢肯信有機心沙鷗尚未能忘我
飛過雲山不可尋
隔水樓臺映翠微山桃風暖欲花飛一溪春水深無際
却被詩人載得歸
楊生溪居圖
滿眼溪山罨畫開草玄亭子半荒苔如何祗寫漁家意
不及扁舟載酒來
閻仲彬墨菊
立本丹青不自誇戲拈秃筆寫秋花祗疑風雪重陽日
夜訪柴桑處士家
次徐總制韻
柳繞沙堤花繞城千門萬戸賞春晴誰知畫戟凝香處
人與湖山一樣清
燕子來時花滿城海棠絲雨半籠晴行人最愛西湖水
流入官河也自清
孫生二畫
槐安國
大槐為國竟如何夢境渾如世事多老我久無名利念
笑看行蟻上南柯
竹葉舟
長安流落嘆途窮一葉歸舟便向東咫尺圖中能縮地
祗疑山叟是壺公
破窑圖
日暮歸來雪已深破窑無奈夜沉沉誰知撥盡寒爐火
鍊出經綸一片心
美人易履墨菊
寫到黃花韻更高墨池秋水染鵝毛幽香一掬誰分得
知是并州快剪刀
春色
寒不能生暖不消融融轉覺望中遥東皇富貴誰能識
盡把黃金鑄柳條
草堂圖
錦江玉壘入霜毫亦有人家蔭白茅道是草堂元未信
祗因梅柳是西郊
賈島推敲圖
蹇驢隨處恣遊遨京兆相逢即定交看取古人三百首
工夫原不在推敲
西湖漁者
家住錢塘西子湖釣竿幾度拂珊瑚扁舟載月歸來晚
不覺全身入畫圖
釣臺圖
夷惠真為百世師先生高節亦如之只將立懦廉頑意
九鼎分明重一絲
訪唐丹崖留飲
故人相見話襟期草草杯盤近午時莫道越鄉風味薄
香醪如蜜菜如絲
為朱大理賦墨梅寓丹家意以大理明此故求正
云(四首)
剝盡羣隂見一陽千花萬蕊總包藏筆頭會得先天意
寫出寒花朵朵香
知白全資守黑功一花便與萬花同要知玉兔翻身處
春滿乾坤六六宫
雨熟金丸萬萬株黃中通理及肌膚此花自是真鉛汞
却倩仙毫作藥爐
真水元從火裏來等閒相過即胚胎檀心玉蕊分明見
莫作黃芽白雪猜
王本初小像
童子穿雲得紫芝仙翁倚杖聽黃鸝香風兩袖歸來晚
正是松花落粉時
總司牛宴鄭都司以所和徐總制詩見示因次其
韻(二首)
梅子黃時雨氣涼金爐不斷爇沉香座中總是朝天客
曾醉君門白玉觴
水晶簾捲午風凉薝蔔花開樹樹香獨有總戎偏好客
擬傾江海入壺觴
楊妃春睡圖
天生禍水滅炎精能使君王萬乘輕不獨昭陽有飛燕
玉環沉醉在華清
沉香亭北好風光春色無端屬海棠縱使胭脂變成雪
莫教一片到漁陽
温泉浴罷力猶疲睡足春風總不知香冷馬嵬坡下土
令人愁誦北征詩
三十六宫春晝長楊花撲帳暖生香美人畢竟成黃土
不及雙了識玉皇
觀奕圖為夏伯玘作
春雨春風長紫芝山中日月自推移斧柯爛在松隂下
知換人間幾局棋
畫菜
風露含滋挾土膏肥甘渾不讓溪毛丹青貎得田園意
絶勝春前帶雪挑
何彦恭觀奕圖
山風吹瀑濺寒雲雞犬遥聞路不分松下仙翁清似鶴
抱琴歸去禮茅君
松
山風吹日晝隂隂幾見松花落遠林總使棋枰能換世
仙人那得有機心
翠竹綠梅圖
絳服仙人跨翠鸞御風乘月下瑶壇畫圖誰為開生面
留與蒼官共歲寒
青山白雲圖
柴門無逕小橋低綠樹隂隂雨後齊却笑白雲閒不得
也隨流水過溪西
江山高遠圖為馬憲章賦
萬里江山萬里舟烟雲竹樹遠相繆何人寫出無窮意
似憶當年太史遊
為楊子東題竹石扇面
歌罷南風解愠詩含毫長想鳳來儀明時又見簫韶作
留取蒼崕碧玉枝
陳居中女獵圖
獵事應難屬女工院人名盡說居中蛾眉狐媚唐家婦
逐鹿何曾用角弓
李思訓並騎圖
美人如玉馬如雲悞却開元萬乘君不寫班姬辭輦意
畫師空說李將軍
劉文質松溪小像
為聽松風直過溪長琴分與小童擕白雲不隔天台路
千樹桃花一鳥啼
宋授之鍾馗小妹圖
戲擔雙鬼當雙魚小妹停肩雪霽初莫道丹青資一笑
人間物物是苞苴
洗馬圖
層冰蹙裂度交河天馬誰能更作歌却憶少陵詩思好
萬蟬鳴處晚凉多
墨梅
兩蕊三花便可人分明筆底有陽春平生一點和羹意
不到中書未是真
畫紅梅
漫傳丹桂冠西風文彩重教下筆同誰信歲寒冰雪後
花中還有狀元紅
畫(四首)
溪山花柳鬭清妍幾度春來放酒船畫裏生綃無一尺
為誰展盡白鷗天
扁舟與客共遊遨風月無邊入彩毫長為江山增感慨
後前兩賦類莊騷
柳隂樓閣又清和拂曉薰風入扇羅女伴相呼知有約
水邊亭子看新荷
山寺風烟一半遮水香知是落松花青鞋布襪曾來往
不記雲門與若耶
畫扇面
青天飛鷺柳鳴鶯萬里橋頭杜甫情何似合歡紈扇裏
一聯詩句却無聲
龔翠巖所畫煎茶索句圖
玉川和靖總清標煮茗吟梅共寂寥時世不同人物似
正如雪裏見芭蕉
畫(二首)
雲白山青萬古春桃花屋底讀書人扁舟忽有東来客
笑指飛流得句新
閒裏琴書白日長岸花相接水花香橋東信馬吟詩客
不是若耶遊冶郎
道原為慧公賦
著意窮原莫外求隨波逐浪是凡流泠泠一勺誰能識
又在曹溪最上頭
九日前二日陳子善送酒并詩一絶因用其韻以
謝(二首)
秋叢繞舍罇無綠九日風光不稱貧不信柴桑千載後
東籬重見白衣人
青州從事聲名重過我蓬門不厭貧白菊花前上弦月
會須對飲作三人
雪中騎驢圖
山聳寒肩覓句勞蹇驢衝雪尚遊遨野橋莫道關清思
不及袁安卧最高
沈煒扇上竹
昔人種竹繞東村雨後曾看長子孫春夢覺來紈扇在
曉風凉月重銷魂
宋復古畫
老知書畫益人多奈此無情歲月何欲識營丘平淡意
高堂秉燭看岷峨
或送菊與周元亮先生因以詩索之
秋風籬落謾徘徊那得黃花大似杯誰送草庭三四朵
可能分寄一枝來
高士謙所畫烟竹
江上秋隂生暮寒平林渾似老年看九疑靄靄雲深處
更得詩人眼界寬
裴日英水墨蓮塘四禽圖
香銷太液錦雲空長使詩人憶遠空青鳥不来仙仗遠
露盤無力倚秋風
鼠銜蘆菔圖
學圃經年不憚勞野人生意滿東臯種來蘆菔從教喫
懶用隨身却鼠刀
墨梅
姑射仙人冰雪肌夜乘明月訪瑶池自憐綽約誰能見
却被龍香道士知
元夕聯句
雨過天街月色新樓臺燈火照陽春盍簮頼有諸公子
總是東風得意人
傲窗詩卷
偶向南窗倚暮秋寄情寧復傲公侯誰知容滕無多地
高似元龍百尺樓
為安道題墨竹
何事清風滿剡溪琅玕長得與雲齊此君若得王猷見
興盡應須為品題
梁大用所作青松紅梅二畫(二首)
仙舘長松老更竒過門曾見出牆枝誰傳月下蛟龍影
應有風雷起硯池
占得魁名即賜緋調羹心事尚依依玉堂别有如椽筆
更待春風為發揮
方季長所作梅竹(二首)
竹裏梅花巧耐寒正如紅袖倚闌干詩翁傳得春風面
曾在家山别墅看
竹傳唐帖雙鈎法梅效徐家没骨圖誰道茂林春已暮
不知春色在西湖
淵明像
兩晉文章在此翁陽秋都寄杖藜中詩人祇寫歸來意
不道閒情似國風
畫
草堂築得傍林丘溪友相過即放舟翻愛白雲如畫意
終朝長在碧山頭
沈養性畫
長虹如瀑蠣如山萬竹深藏屋數間夜半秋聲最堪聽
抱琴來此不須還
鬼獵圖
飛鷹走狗獵山坡狐兔全驅入網羅不有唐家鍾進士
人間魑魅更應多
誰遣馗翁作鬼雄形容彷彿記唐宫山林川澤今無此
轉憶先王鑄鼎功
虚耗驅除若羽毛開元天子賜藍袍空令鬼物持戎器
不管雄狐向窟嘷
渭川烟雨圖
渭川曾見竹青青和雨和煙畫杳冥不似九疑雲霧隔
空教瑶瑟怨湘靈
牧牛圖
桃林地瘠奈牛何此日周王已止戈芳草平原春萬里
牧童能唱太平歌
赤壁圖
江水春流赤壁孤曹瞞曾此戰周瑜山川不逐英雄去
却被坡仙入畫圖
滕王閣
畫棟朱簾雲雨間朝看南浦暮西山風帆不送詩人到
高閣臨江亦等閒
裴日英墨菊
披圖便欲醉秋光映竹幽花似有香昨日山中新酒熟
先生閉戸作重陽
秋山漁隠圖為方仲敏賦
秋色都從點染成白雲紅樹故山情溪漁釣得歸來後
卧聽松窗瀑布聲
林子山詩意扇面
門前春水碧如苔不見鷗來見鶴來翻意斷橋曾喚渡
滿身花雨盪舟回
錢宗文扇
吳淞江上見秋風水色山光下筆同聞道四腮鱸最美
幾時歸去作漁翁
為沈景玉題高士謙所作烟雨萬竿圖(沈號東林)
影薄猶疑翠袖寒東林日暮憶曾看渭川千畆誰能寫
烟雨空濛千萬竿
高士謙竹石扇面
何處參差舞翠鸞瑶臺明鏡上雲端如今織女支機石
也被姮娥借得看
林子山畫菜上有蝸牛故及之
曉畦春雨細如毛菜本青肥挾土膏葉㡳蝸牛曾濕久
詩人猶欲刺升高
漁隠圖
漁者雖多屢數難磻溪彷彿到嚴灘東都名教西周業
不枉人間把釣竿
杏花暮雨圖
杏花庭院暮寒多酒醒其如客思何絳蠟燒殘猶覓句
不知春雨濕漁蓑
畫魚
誰寫羣魚入畫圖相忘渾似在江湖詩人忽作豐年夢
還有宣王考牧無
為楊復初題秋江歸雁圖仍次其韻
不為蓴鱸苦憶歸緇塵惟恐上人衣欲知此日思親意
長似征帆帶雨飛
錢舜舉二菊(二首)
露華如酒曉淋漓醉色和秋上别枝若使羅虬重有作
此花端合比紅兒
盡道西施類玉環多因醉裏認容顔館娃宫與華清似
都在秋風十二鬟
裴日英墨菊
濃墨淋漓寫折枝便從紙上見東籬玉蟾分得南陽水
一夜秋香滿硯池
鄒汝舟畫
童子言師去未還採芝多在白雲間誰知流水桃花外
更有高人卧碧山
青山白雲圖
何處青山無白雲每来松頂便氤氲兒童不識飛揚意
剛道摩霄是鶴羣
二仙圖
松枯石爛自春秋澗水依然晝夜流要覺仙人忘世意
未應鍾吕勝巢由
墨梅
每愛高人楊補之小忩横幅寫疎枝繁花亂插當晴昊
勝似黃昏月上時
方季長畫
家山移在畫圖間桑柘連村水一灣知是方干高隠處
白雲長為護柴關
芙蓉獅犬圖
太液芙蓉秋苑深閒看雙犬吠花隂旅獒寫出忠君意
未必丹青識此心
劉耀卿雪景
健步尋梅遠未還無端詩思滿溪山洛陽更有多風雪
獨有高人晝掩關
墨梅
容裏俄驚歲又殘燕山十月雪花寒江南驛使無消息
却把春光紙上看
輞川别業詩意
夏木軒窗瞰水田黃鸝白鷺總堪憐那知詩到無聲處
能使高人憶輞川
松雪翁蘭蕙(二首)
幹密花疎更作叢深林空谷自春風王孫去後多芳草
零落餘香繭紙中
翠轉光風百里餘吳興畫法宛如書凄凉九辯無人誦
空憶中庭雪霽初
柯敬仲墨竹
聞韶曾見鳳来儀回首蒼梧又一時寫出竹枝歌外意
楚雲湘水不勝悲
馬虚中剡溪圖
清興都生眺望間放舟溪上又空還道人筆㡳天機熟
盡把雲山變雪山
雞黍交情不可違如何興盡便空歸詩人偶寫胸中趣
肯道溪山有是非
鍾馗
柳梢風轉不多寒薄雪初消露未乾應笑髯翁殊矍鑠
也隨春色上長安
王元章墨梅併次詩韻
山隂陳迹老莓苔為探梅花踏雪来傳得一枝溪上景
眼明相見亦驚猜
吳以道扇
清溪雨過晚漁蓑倒坐船頭逸興多只有好山看不厭
又隨圖畫入輕羅
高士謙竹石
秋色分毫待客揮雲根烟篠巧相依夢回記得吹笙處
倒跨青鸞月下歸
畫梅紙扇
剡藤湘竹付良工撲蝶輕羅巧與同雖向炎天寫梅蕊
仁風都在動搖中
為潘晉之題忠孝圖
石畔葵萱總著花黃金杯側注丹砂艾宣筆意誰傳得
孝子忠臣在一家
畫梅
花縱繁時影亦疎瑶臺和月夜模糊何人識得春風面
收拾餘香入畫圖
為夏節題子昂畫白馬
十二天閑爛錦雲世人專美五花文吳門匹練吳興筆
一出能空冀北羣
倦繡圖
纂組猶能害女功倦容誰為寫東風空知想像唐宫事
繡出楊家一捻紅
墨菊
鵝毛剪得墨淋漓香滿秋風洗硯池畫法若從書法入
趙昌應也學羲之
王叔明畫次張一笑韻
高人自是愛林泉每向山中枕石眠今日偶然溪上去
松風吹轉橛頭船
竹石扇面
雨細珊瑚晚未乾秋聲一葉滿西闌何人手把青鸞尾
掃退浮雲看廣寒
畫棘叢白頭翁
鳥中亦有白頭翁底事卑棲向棘叢不道朝陽孤鳳好
飛鳴原只在梧桐
畫(并序)
高讓士謙為予作枯木竹石并題其上余遍索
交遊得十四人終之以余詩凡十六首二畫共
三十二首披圖則存沒如見庶幾篤友道云張
昱光弼則廬陵人也王裕好問陳曄宗亮則山
隂人也朱誼仲誼則維揚人也章師孟季醇則
嚴陵人也浦源長源則勾吳人也周昉元亮則新
城人也張輿行中則崇德人也王立本宗則金
華人也王謙自牧楊明復初俞友仁文輔王正
道子宗萬振文遠則皆錢唐人也洪武丁巳秋
八月初吉題
枯樹婆娑近竹叢欲將心事託春風江南庾信今頭白
不為愁多賦未工
抱畫求題莫厭頻好詩比竹更清新坐来不待風敲戶
滿眼相看是故人
柯敬仲竹為陳常仲賦
奎章閣下日談經曾寫幽姿上御屏雲暗蒼梧清淚盡
空教瑶瑟怨湘靈
徐子方竹
昌化縣訓導章景文以圖經事至杭事竣將還
子方寫竹以贈吾友周元亮俾題其上
蝌蚪曾聞寫汗青先生又復理圖經故人贈竹緣何事
要使清風滿笏庭
徐希傑二色梅圖(二首)
酒痕暈透雪肌膚紅影春園見一株好似石家金谷裏
戲將如意擊珊瑚
疎影曾看上薄紗揮毫落紙便横斜驪珠一顆誰探得
散作東風滿樹花
松雲生為周元亮作露華清曉圖同張一笑方竹
居俞紫芝題其上
愛菊淵明後鮮聞濓溪孫子况能文露華清曉凉如許
濕却松門一段雲
李景中待月延桂圖
闌倚西風月未生露凉轉覺桂香清詩成月在桂花上
此景如何畫得成
為徐子方題徐熙杏花青鳥
春色分紅閙别枝寫生誰復似徐熙露華不在金莖上
青鳥飛来也自疑
方方壺畫
畫到方壺思不羣亂山佳處屋平分溪頭艇子如梭大
只許先生載白雲
王叔明為芝塘俞子賢作山居圖扵尚友堂後為
鄭敬常所得俾題其上
畫托交遊迹已陳西莊依舊鎖松筠也知谷口烟霞趣
造物應留待子真
沈景玉畫
雲壓春山遠更低心知是畫意空迷林間亭子無人到
兩脚垂垂欲度溪
李迪猿
抱子攀蘿過别枝滿身松露濕金絲冷泉不復聞清嘯
把燭觀圖有所思
溪山才子圖
曲折清溪有路通吟詩驢背任西東披圖記得經行處
人在千山萬木中
鷹
擒来凡鳥不言功狡免妖狐穴未空四顧激昂如有待
平原昨夜起秋風
溪山圖為張長司一中題
西塞山明碧玉如桃花流水稱舟居玄真心事非張翰
不為鱸魚為鱖魚
明辨之畫
雲抹山腰晚更竒高人應不愧王維釣絲收起船頭坐
看到風波欲定時
贈沈山樵
連蜷雌霓賦中聞别有山樵管白雲能為蒼生作霖雨
道人應不愧休文
畫雞
萱草叢高石漸低薰風庭院午時雞偶因元日同觀畫
笑飲屠蘇為品題
楊懋臣以紅墨梅二幅贈彦真命題其上(二首)
珊瑚擊碎冷無聲散作疎花點點明遠寄餘音溪上去
春風百里故人情
人到英溪識浚儀寒忩索句重相思江空歲晚無芳草
聊折瓊瑶贈一枝
寒江獨釣圖
詩畫難評劣與優聲無聲有巧相侔寒江釣雪何人筆
得句真如柳柳州
俞文輔墨菊
間色幽花却耐看墨香和露不曾乾魏家池館如栽得
喚作秋風小牡丹
趙仲穆畫馬
吳興自得曹韓法父子丹青更一家神駿按圖猶不識
空令天馬涉流沙
梅月水仙圖
形影相看愈覺真花中人是月中人丹青想像驚鴻態
不及思王賦洛神
畫菜(二首)
寒士須嘗百甕虀莫教此色到羣黎鹽梅不入和羹用
空使君王夢蔡齊
一抹生紅着土酥曾同菘菜付庖厨先生欲補冰壺傳
燥吻時時看畫圖
為沈竹窗題竹梅二圖
生紙何人寫墨君翠㾗餘處白紛紛翻疑手把孤鸞尾
掃出南山一段雲
尋花曾記歴山坡年後如何却厭多頼有小窗横幅在
空將老眼重摩挲
戊午元夕遇雨次莫景行韻(二首)
張燈只許到更闌縱有笙歌懶作歡空憶舊時明月色
連宵還恨不曾看
門門種樹翠成層凖擬元宵映綠棚遊興不因風雨阻
夜窗閒却讀書燈
廬山圖
夢裏廬山亦偶然披圖重見意猶憐白雲萬頃松千個
看得人間李謫仙
馬麟長春蝶并楊太后撲蝶圖二小幅成一卷
蝶駭花飛春事無扇羅又見内家姝昆蟲草木端平畫
不是豳風七月圖
枯林墨蕙
轉蕙風光百里餘空庭曾見雪消初數叢一榦誰能寫
筆法渾如貝葉書
僧月海蘭蕙
光風轉蕙汎崇蘭墨潤渾疑露未乾春色夜来深似海
空留清影月中看
畫(二首)
君去還當我醉時東坡解道謫仙詩百年粉素消磨盡
猶有山花一兩枝(右太白詩意)
誰寫江南楓樹林草堂知有客相尋野船怪得輕如葉
秋水今朝五尺深(右少陵詩意)
五花馬圖
八尺烏騅散五花披圖一見重咨嗟何人筆底藏風雨
解使神龍起渥洼
張復初松下垂釣圖
春雨朝朝長綠波桃花時節鱖魚多遥知松下投竿者
定是當年老志和
徐熙墨梅
盡道徐熙似趙昌墨花有韻却無香詩人又動揚州興
春色真疑到玉堂
扇面山水
溪抱重山曲曲通野航長得載詩翁舊時紈扇丹青在
不入凉風篋笥中
俞碧窗畫紫菊
菊有黃華秋滿籬誰看紫豔半開時碧窗分得研硃露
寫出無聲趙嘏詩
戊午七月六日書事(二首)
徒步尋僧豈得舟過門不接漫遲留炎天赤日空乘興
笑殺山隂王子猷
伏日殊無可興乘欲談儒墨重尋僧茶瓜不解留佳客
笑殺成都杜少陵
釣魚圖
衣食全家寄一絲人間榮辱幾曾知瓦甌蓬底高歌起
正是鱸魚上釣時
洛神圖
子建才名托楚辭為因留枕寄相思泱泱洛水清無底
誰見驚鴻照影時
畫
欲向春山訪隠君野橋行過路纔分上方樓閣應無數
留與閒僧管白雲
為趙玘題高士謙墨竹
公子翩翩也自佳從人寫竹寫幽懷只今有酒誰澆筆
能使清風到小齋
姚伯和所藏五馬圖
識得驪黃不在毛天機從此付霜毫使君五馬行春處
猶憶城西看小桃
墨梅
纔見花開似見春江空歲晚寄何人芳香只恐有消息
憑仗金壺墨寫真
畫紅梅
花到濃時花欲無桃嫌太俗杏嫌麄孤山别有春風面
消得徐熙沒骨圖
洛神圖
嬉游湍瀨采玄芝羅襪凌波不自持畢竟形容何所似
玉芙蓉在碧琉璃
閻得中畫
杖頭驢背又微吟君出深山我入林邂逅不須交一語
春来花鳥總關心
吳孟文水影月香圖(二首)
却因清淺見横斜水是湖灣影是花頼有吳生能寫得
不須重到老逋家
欲知浮動近黃昏風有清香月有痕貎得玉妃真面目
縞衣無復夜敲門
題梅用陸柳洲寄楊村居韻
數枝開傍石橋西縱有寒香蝶不栖何似南山千百樹
梨花落寞路都迷
畫蘭(二首)
萋萋芳草空無樹惆悵王孫去不歸何似幽蘭紉作佩
也勝遊子芰荷衣
深林綠豔恐消歇故假人間膏沐容忽見一叢崖石上
動搖渾似汎光風
吳孟文墨梅
吳生妙絶宫牆畫不向冰紈寄墨痕怪得炎天見梅蕊
姚江知有季章孫
吳孟文以古蠟箋畫梅因賦
舊箋新墨未曾乾如倚黃昏月下闌不是一枝斜更好
令人悞作蠟花看
吳孟文以白團扇畫梅因賦
海波寒浸玉蟾蜍勾引清風入座隅借得詩人掣鯨手
驪龍頷下摘明珠
溪居圖
水上風来麥氣生綠隂窗戶有棋聲桃花不隔仙源路
應使秦人見太平
二仙像(二首)
一拐隨身四海聞劍鋒久暗七星文等閒磨礪光芒出
劃斷青天萬里雲(右鐵拐)
似醉如癡不顧身誰知一一露天真靈臺便是中秋月
養就蟾蜍白勝銀(右風僧)
月娥扇面
靈藥當年悔一偷海天空度幾春秋凉飈又改班姬扇
莫道孀娥不解愁
陸本高鏡奩紅梅
要將明鏡别妍媸勲業頻看祗自疑紅豔一枝誰為寫
倚闌人在影娥池
羣峰春曉圖贈王士貞之官三山
唱徹陽關酒未闌渭城朝雨别離難三山春色多扵柳
總在王維畫裏看
喬松雙鶴圖為俞仲和賦
一箇長松兩鶴棲上頭不許子規啼仙翁應在春山裏
丹井雲多路更迷
畫梅(二首)
詩到無聲也自竒眼明窗下見疎枝江南四月冥冥雨
空憶曹瞞止渴時
每憶多才賦洛神凌波曾見襪生塵誰知更有梅兄在
消得思王一寫真
桂娥梅仙二圖(二首)
金粟平鋪滿樹頭畫闌西畔月如鈎風鬟霧鬢歸来晚
折得天香總是秋
倚樹仙人是阿誰雪膚花貎認參差恐驚青鳥枝頭夢
玉笛拈来不敢吹
唐子華畫
我識吳興唐子華丹青一出便名家抱琴童僕隨驢去
山縣今朝早放衙
盧伯庸宰木圖
桃李家山春欲無草堂留得望西湖墓門宰木今如許
惆悵臨風展畫圖
畫梅(二首)
墨作南枝却耐看北枝何似怯餘寒詩人不用勞區别
開到春来總一般
飛来峰下雪垂垂近水人家玉兩枝燕子春寒来不得
却教鴻雁見開時
海棠白頭翁鳥圖
駟馬橋邊憶舊遊海棠紅濕雨初收春禽似識文園令
也向花前嘆白頭
高房山畫
尚書京口住經年每寫雲山出自然此幅得来如有意
虹光直射米家船
詠海棠
春色三分已二分海棠紅軟半梨雲銀缸休照東風樹
愁殺揚州杜使君
三香圖(桂菊蘭)
淮山彭澤與沅湘幾度經行攬衆芳夢覺廣寒環珮遠
却將吟筆寫秋香
題竹并梅蘭圖(二首)
賣珠不惜買芳春山暮天寒翠袖新竹外一枝誰貌得
分明空谷見佳人
江上寒梅已報春幽蘭還與鬪清新纖毫解把明珠贈
信有湘臯解佩人
畫扇面(二首)
阿母蟠桃花又紅七香車下五雲中羣仙奏罷霓裳曲
春滿瑶臺第一宫
萬戶千門錦繡堆沉香亭北看花開真妃睡足初扶起
更待君王玉輦来
為方仲敏題白雲深處
千山萬水入登臨犬吠雞鳴杳莫尋試問白雲深幾許
仙家更在白雲深
温日觀墨蒲萄(二首)
風飄露洒一棚秋路入滄江憶舊遊憑仗金壺翻墨汁
老禪胸次有凉州
天風動地拂蒼鬚搖落驪龍頷下珠一斗竟須澆渴吻
道人從此厭醍醐
秋林才子圖
木落山林秋滿天蹇驢背上聳吟肩灞橋鄭綮曾如此
况是襄陽孟浩然
鑑仲明上人畫
老禪曾隠虎跑泉筆底山林似巨然此是太平真氣象
家家茅屋起炊烟
畫菜
誰寫春菘入畫圖借如挑得付庖厨此根咬得知滋味
方是人間士大夫
詩意扇面
採藥仙人去未還偶逢童子問松間何人解寫雲山意
不放青團扇影閒
題墨菊有懷王士中
採菊東籬事已非按圖常是惜芳菲西齋謾有盈罇酒
惆悵何由見白衣
墨菊為楊復初賦
黃花韻與墨花同一洗人間萬卉空不許陶潜都占斷
守玄聊且效揚雄
裴日英寫紅梅翠竹
空谷佳人翠袖單紅顔長是怯天寒河東邂逅緋衣子
寫作疎花竹裏看
張思䕫詩意圖
花木禪房常建詩吳興曾為寫幽姿龍溪漁子天機熟
見畫令人憶舊時
歲寒三友圖
歲暮天寒雪四垂竹邊松下出斜枝似人又向圖中見
方信山隂有戴逵
莊子觀泉圖
秋水成河灌百川濠梁何必更觀泉欲知無限逍遥意
總在南華第一篇
宋授之遺墨
宋玉多才賦遠遊曾拈彩筆寫清秋西風吹斷南州夢
翡翠蘭苕總是愁
二喬觀兵書圖
不為師婚不動心肯教銅雀鎖春深書中謾識孫吳意
何似同觀女史箴
豳風圖
蠶月條桑為繭絲築場納稼應天時欲知王業艱難處
盡在豳風七月詩
行春圖
野橋村店見青旗玉勒雕鞍且緩馳十日春光濃似酒
等閒開盡小桃枝
墨菊
淋漓濃墨染香雲秋色秋光總不分醉眼只疑烏帽落
令人重憶孟參軍
忠孝圖
葵萼傾心向太陽萱花樹背在高堂忠臣孝子如佳卉
憑仗丹青為發揚
孟母斷機圖
慈顔教子意何如直至三遷始定居一自寒機初斷後
經綸都在七篇書
張騫出使圖
漫從西域度流沙八月虚回奉使槎天上白榆那可摘
歸時只得帶榴花
柳塘春水圖
楊柳池塘春晝遲畫船猶記聽黃鸝飛花又逐東流去
消盡年光總不知
桂月凴闌
銀屏深掩燭燒殘金粟枝頭玉露寒陣陣西風吹不斷
肯教閒却畫闌干
秋江雁陣圖
江流東去雁南翔波影涵秋一兩行不待平沙觀落處
便從圖畫認瀟湘
寒江釣雪圖
風滿空江雪滿舟一竿波面自夷猶釣絲臾放長三尺
不信寒魚不上鈎
舜舉桃花(二首)
花開記得湧金池一片枝頭不受吹十萬人家春似海
瑶笙誰向月中歸(右碧桃)
晴日蒸紅爛若霞一枝好影綠窗紗去年花裏尋詩處
錯認溪橋賣酒家(右緋桃)
詠長橋
飛梁壓水跨虹腰知是吳江第一橋安得鱸魚共樽酒
秋風亭上酹三高
梅仙圖
曾向松林夢美人雪膚花貌認来真一聲横玉驚么鳳
枝北枝南總是春
美人圖(二首)
白玉搔頭壓髩垂困人天氣覺来遲簾前一任楊花過
愛惜春纖不畫眉
淵明謾爾賦閒情託物如何寫得成欲識春風無限意
櫻桃花下背人行
跨驢圖
曾見洪崖降雪圖寒雲四野正糢糊何如驢背䭾詩去
灞岸橋頭酒可沽
秋江圖
極目滄浪映翠微釣船初放客船歸漁歌一曲長烟外
驚起沙鷗隔樹飛
次韻范石湖田園雜興詩六十首
予素有田園之趣每觀范石湖雜興詩欲盡和
之未能也丁未歲隠居於苕溪之梅林村感與
時并事因景集不能無動於中於是取石湖詩
韻盡和之以授諸童子庶寓山歌野曲之意覽
者必有以知予志之所存避俗翁識
春日(十二首)
夜聽簷聲似雨聲曉窗操筆喜詩成東風消盡門前雪
又見牆隂薺菜生
桃杏何曾羯鼓催春風先後自吹開為憐紅影臨清泚
不惜芒鞋得得来
草茅雨後一番青處處郊原趁雨耕我亦村居聊避俗
傍人錯比晉淵明
村扉寂寂掩荆柴雨阻清明客少来自把新茶試新火
喜看榆柳變爐灰
連朝急雨送輕雷又見郊原草色回此去城門三十里
踏青能有幾人来
花柳村村社鼓喧花含宿雨柳含烟野夫何處堪行樂
不是花邊即柳邊
高陂分水出灣頭宿雨晴時好放舟聞說春山多勝事
幾時尋壑又經丘
筠籠採摘小童回櫻豆堆盤雜笋梅正爾客懷寥落甚
不妨頻覆掌中杯
野蓛村醪暫遣懷每呼隣叟盡餘杯醉来却倚柴門立
閒數昏鴉幾箇回
春日田家始作勞下鄉胥吏苦頻搔如何學得仙源隠
不種桑麻只種桃
斷岸防頽費石包雨聲又聽響中宵杏花零落飄香遠
明日扶笻度石橋
積雨初乾理菜畦味含膏土勝酥肥野夫不厭根頻嚼
慚愧村童日摘歸
晚春(十二首)
木奴花發四鄰香靜裏偏知日晷長坐久出門看野色
亂山平處是錢唐
狂風浪蝶尚飛翻春去渾無一點痕祗有東風知客意
亂吹花片擁籬根
春色相將到楝花柴門深掩似山家日長無事琴書罷
紗帽籠頭自煮茶
林遶方塘水遶洲杖藜隨處得追遊却嫌薄暮東風急
便覺經寒似麥秋
田頭縱步午風凉陂水青青浸稻秧愛殺簷前雙燕子
落花多處得泥香
蠶事忙時三月中蒼苔門徑少人蹤抱籃知是誰家子
偶向柔桑陌上逢
水村高下自成圍處處人家白板扉榆莢楊花正無頼
等閒又欲送春歸
門外都無車馬塵綠隂幽草與時新小忩日日風兼雨
頼有薔薇占得春
水面秧針長綠茸雨餘櫻顆染深紅東臯佇想生盈陌
西蜀應知贈滿籠
晴雲滿戶日光遲栢子燒殘火漸微人在小軒閒讀易
一雙蝴蝶上階飛
酴醾壓架雪成堆一日須看一百回滿袖清香渾不記
却憐蜂蝶趁人来
雨中紅紫曉来稀愁見花飛鎮掩扉不是杜鵑啼徹夜
無人知道又春歸
夏日(十二首)
重重綠葉障林肥點點黃花入麥稀絶似輞川圖畫裏
水田時有鷺鷥飛
亂蛙聲急雨聲寒坐擁衾裯尚覺單畎畆却思天下事
幾時民受一分寬
閒看行蟻上苔錢日永依稀似小年麥飯正香葵菜熟
秖將耕鑿報堯天
稻秧新插綠如波正值田頭雨一蓑未到秋成先有望
差科不比去年多
人生出處在知幾西塞山空鷺自飛學取玄真歸隠好
釣船閒理綠蓑衣
略彴欹斜跨淺流茅茨瀟洒枕清溝綠隂滿地無来客
忽聽蟬聲起樹頭
屋後方池可漚麻暗分流水過隣家人間有地皆堪隠
不獨青門好種爪
水亭傍午好迎凉白鳥飛来玉一雙脩竹似嫌炎暑近
併移清影過南窗
濁酒傾来白似漿葛巾新漉手猶香溪泉冷浸荷筩飲
共向槐隂納晚凉
角巾微服恣遊嬉偶值溪翁得緩歸獨有蜻蜓如對客
一雙時掠釣絲飛
千畆荒烟傍曉鋤源頭水少每憂枯何如老子書田好
縱使豐年不上租
人間三伏畏驕陽我獨觀書愛日長為問此時何所樂
暑風凉簟竹方牀
秋日(十二首)
東軒睡足日初紅起汲清泉灌菊叢不是幽人勤種植
要看佳卉傲秋風
晚凉何處聽秋聲脩竹千竿翠繞扃自起開窗看微月
風螢撩亂一池星
巧夕爭看織女機彩雲銷盡不成衣如何村落柴門外
烏鵲都無一箇飛
坐對疎林日漸低閒看歸鳥正南飛野夫自為吟詩苦
不是悲秋減帶圍
行道真如行路難歸来依舊客毡寒燈前笑對家童說
恰似琴川作冷官
雨後晴空碧四垂斜陽却與亂山宜怪来舉目渾無碍
正是秋風落葉時
一棹夷猶任野夫苕鄉人號小西湖雞頭菱角隨時有
桂子荷花此地無
田家望望待昇平甲子欣逢爛漫晴茅舍竹籬還自好
此身不願謁承明
釀酒盈缸粟滿倉祗將辛苦度星霜詩書教子知何似
羡殺燕山竇十郎
自笑迷方著處家去年猶記客天涯今朝又是重陽節
樽有新醪菊有花
琴川官舍漫多魚却憶松江巨口鱸偶見秋風動歸興
不知還是季鷹無
欲避兵塵不厭深遠擕琴劍到梅林綠樽紫蠏聊消日
喜有牀頭未盡金
冬日(十二首)
新居添得屋茅高梅柳栽成似蜀郊歲晚歸来無一事
小窗閒看鵲營巢
年来讀易太冬烘頼有先賢為唘蒙三十六宫都歴遍
眼中物物是春風
新築書堂蔭白茅蕭然終勝老禪寮雪天最愛風敲竹
似向瑶臺聽鳳簫
門外沙寒月半籠柴荆元不置簾櫳年来閒氣都消盡
坐對書燈一點紅
歸隠方謀一畆宫論交溪友與園公春風會到門前柳
好插長條滿屋東
溪頭凍合雪風晴寒襲重裘一氣凝誰把玻璃都擊碎
定知漁榜晚收冰
紫芥尤宜配白菘響生牙頰味偏濃擬同坡老殘年飽
肯教何曾一日供
久客偏諳閭里情每逢林叟即班荆濁醪釀得邀人吃
為喜今秋萬寶成
晚起驚看雪擁門地爐火暖自添春交游歲晚俱零落
誰復扁舟訪故人
不眠吟苦愛更長石鼎煎茶滿注湯詩句欲成緣底事
梅花隔屋暗吹香
蒼术頻燒煙霧蒸紫藤初爇蕙蘭清歲除却憶昇平夜
簫鼓喧喧滿鳳城
人事匆匆歲月催檢殘官歷待春来已聞樹裏禽聲變
更看天邊斗柄回
蘭亭卷
字體紛紛變若雲後人惟覩永和文昭陵一刻誰能學
盡道吳興似右軍
墨梅
客裏俄驚歲又殘燕山十月雪花寒江南驛使無消息
却把春光紙上看
王太守馬圖
滚塵六馬記唐宫失却圖中玉面驄好逐勸農賢太守
東郊明日踏春風
梅(二首)
羅浮誰寫夢中春便覺芳香暗襲人不整縞衣風外舞
水邊来倩為傳神
蛾眉淡掃玉纖纖碧海春濃酒正酣青羽無端啼月落
令人日夜憶江南
虎溪三笑
典午乾坤迹已陳東林聊復避風塵虎溪偶過何須笑
似笑清談解誤人
槖駝圖
肉山高蓋兩峰寒萬里氊裘雪未乾今日江南人見慣
不須常展畫圖看
霜月梅
北枝消得鐵心肝却恐南枝不耐寒好倩東風與吹散
只留疎影月中看
邊伯京為瑞應宫吳提點作枯木竹石圖吳之甥
鄭敬常得之俾題其左
瑞應宫前竹木蒼邊鸞曾寫贈吳剛一拳怪石疑瓊玉
空使詩人憶渭陽
二馬圖
形體支離兩可憐胷中歴歴舊山川當時伯樂曾回顧
肯信人間有暮年
芍藥圖
十載揚州錦帳遮紅紅白白鬭繁華人生總被春瞞却
元是山中藥草花
孟得名畫雪景寒鴉
飛鵲寒鴉不可招數株封雪落長條茅簷盡日無人到
何處高樓酒未消
次韻周公輔遊東陽東峴因其所述之實而賦之
二首
置守當年為罷侯剖符皆是帝王州一瓢掛在長松下
方信箕山有許由
舊說東陽山水郡邑中濟濟盛賓僚能令百里無愁嘆
未足涓埃答聖朝
題白雲孫畫(二首)
風雨虚空不可憑如何上下恣飛騰神仙變化誰能識
笑殺終南譚景昇
道本無形詎可參分明秋月印寒潭機鋒到處俄相直
不數前三與後三
集古句題蘇小小像
柳色深藏蘇小家昔年相望尚天涯不知誰唱春歸曲
纔見開花又落花(白樂天李義山)(曺唐雍陶)
劉耀卿畫(春夏秋冬四首)
重叠春山罨畫開柳邊花底抱琴回誰家庭院春風裏
一片笙歌隔水来
畫橋南畔藕花香坦腹湖亭愛午凉醉拍闌干因得句
不知驚去睡鴛鴦
老桂吹香襲絳袍併將秋興寫秋毫何人記得南樓夜
月過松梢一丈高
曾倚江亭看雁飛梅花和雪亞荆扉客帆自向沙頭落
不是山隂興盡歸
畫(四首)
世祖中興憶故人風雲不應應星辰一絲九鼎關輕重
未必丹青寫得真(右子陵)
清談又復到巢由洗耳元非况飲牛堯舜得人天下事
畫師那識帝心憂(右巢父許由)
仁知微分動靜間不師端木即師顔圖中隠者無名姓
樂水何妨更樂山(右仁知山水)
漁罷樵林豈憚勞溪頭閒話偶相遭會稽太守誠何事
不及嚴陵隠最高(右漁樵閒話)
四時花鳥圖
溶溶院落月三更此影如何畫得成一樹梨花雙白頰
詩人閉戶作清明(右梨花白頰)
滿院薰風清晝遲海榴開到過牆枝美人窗下閒針線
却愛花間繡眼兒(右榴花綉眼)
天香一夕滿人間佳雀飛来意自閒縱使枝頭風露冷
也應不是紇千山(右桂花佳雀)
紅梅竹裏報春光雙鳥依依戀夕陽自有天生好毛羽
當筵舞袖錯教長(右梅花鮑老)
謁仇山村墓追和張仲舉詩韻(并序)
洪武戊午三月二日清明偕弟彦翔外弟陳彦
恭謁栖霞先壠地與南陽仇先生墓相邇因酹
焉前一日偶閱楊真率所收張翰林詩集有曰
三月六日偕楊元誠張仲川拜掃栖霞仇先生
墓題絶句云泪栖荒苔積草中更無人跡紙煙
空墳前惟有山茶樹開到清明自落紅翰林字
仲舉仲川之兄字伯雨皆先生高弟元誠則其
故友也其為詩所謂長歌之哀過扵痛哭者矣
因追和其韻以寫予懷景行莫君亦先生高弟
故書以寄云
敬弔先生落照中紙煙銷盡酒罇空牛羊上壠無人管
豈為當時面發紅
柘軒詩集卷一
