易齋集别集類五(明)
提要
(臣)等謹案易齋集二卷明劉璟撰璟字仲璟
青田人誠意伯基之次子洪武二十三年太
祖命襲父爵以讓其兄子廌乃特設閤門使
授之尋為谷王府左長史燕王稱兵隨谷王
歸京師令參李景隆軍事兵敗上書不見省
遂歸里成祖即位召之稱疾不至逮入京下
獄自經死乾隆四十一年
賜諡忠節事蹟具明史劉基傳中其遺文久佚不
傳明末楊文驄令青田從諸生蒋芳華兄弟
得抄本始以授梓考黃虞稷千頃堂書目載
璟集十卷疑此尚非完帙又别有無隠稿一
卷今佚不見其與此本同異亦莫可考也璟
少通諸經慷慨喜談兵明祖嘗以為真伯温
之子而詩文傷于觕率頗遜其父天台盧廷
綱稱其詩云酒酣落筆詞愈工命意不與常
人同清如冰甌玉盌貯繁露和如大廷清廟
鳴絲桐疾如黃河怒風捲濤浪麗如錦江秋
水涵芙蓉朱彝尊謂譽之未免過實誠為定
論然其氣勢蒼勁兀傲不羣猶有犂眉公集
之一體且其值革除之際終守臣節蹈義捐
軀未嘗少屈其志洵能不墜家聲尤宜以其
人而重之矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
誠意伯次子閤門使劉仲璟長史傳
誠意伯仲子曰璟字孟光生時月蝕復光誠意伯嘆曰
夫墜廼緒而卒能幹之者也幼沉朴峻厲羣於兒恒坐
視弗逐弄弱冠咀嚅經傳喜談兵究極韜略握竒諸說
旁及釋老年二十八師事石樓子明志式慮鋒稜古人
嘗及兄璉侍父入朝高皇帝稱之曰阿璉明秀阿璟凝
重伯温有子矣洪武乙夘誠意伯卒兄璉繼亡廷賻日
數至公引納如制適甌寇葉丁香叛朝廷勅延安侯唐
宗提兵討之决策於公破之復命白公才略高皇帝喜
曰璟真伯温子也朕將大授顧年少姑緩之不虞速樹
如是會參軍胡琛子伯璣來白事高皇帝遣還囑之曰
爾歸致命劉璟來見公馳上見帝帝曰爾家與國同休
用汝顧汝年少維拓勵膺重托耳日者誅葉丁香可嘉
可嘉顧謂侍臣曰璟絶有父風賜楮幣勅歸時父兄新
喪門第草草鄉富人蔣邦臻素不齒於公計中之適都
督府移文勾取逃軍劉二貫公幼名二官蔣執官貫同
聲署公應解羈公崇道觀觀道人王松澗曰朝廷與君
通家君盍直走上愬縱公抵京見上於左暖房上曰爾
何來朝公白其事上愀然曰國家曠爾爵土故讎誣乘
間詔公襲爵公辭以世嫡姪廌與臣俱來上喜曰如此
功爵輙譲人有所不為其介可知即日封廌誠意伯公
偉貌豐髯論說英侃帝愛之次日召公謂曰朕欲卿日
夕左右夜考宋紀惟閤門使如儀禮司立百官之上為
朕宣喚傳逓處爾無踰此官遂拜職賜第馬衣帶金書
除奸摘佞四字於鐵簡賜之且命曰百官敢有不法卿
持此簡紏正之時袁都御史奏車牛事忤旨公當殿以
簡擊其項上曰正當如此自是舉朝畏公時谷王年十
三將封宣府上素愛王每朝謂侍臣曰谷王年少羽翼
無人奈何諸大臣畏公風力樂公外補奏曰輔幼藩非
忠勇敢直者不能閤門使劉璟其人也上頷之即日授
谷王府長史并勅提調肅遼慶寧燕趙六王府事宣府
為古烏桓郡東距大寧南抵居庸西連雲中北接古砂
王就邸出入蓁莽烽火四警公脩城池繕甲兵謹斥堠
式士馬礪金鼓諸邊屛息癸酉還塞六府羊馬數缺上
怒諸府官屬連坐谷府以公故置勿問丁丑晉燕奉制
為宣府築城二王搆隙公曰臣聞兄弟鬩于牆外禦其
侮友愛相虧臣恐不能禦侮王悟而解先是閤門使時
朝廷行十王冠禮上問王爵何爵公對曰帝子為王此
人爵之至貴弗為之所如劉安燕旦禍且滋蔓矣上然
之命公主冠禮事公歲巡行六王府一旦至燕文皇帝
與公奕公勝帝曰先生獨不少譲耶公正色曰臣可譲
處則譲不可譲處不敢譲帝默然戊寅夏六月高皇帝
晏駕皇太孫嗣位公歸省丘隴己夘改元建文秋八月
公復國聞太宗南渡遂馳闕獻十六策嗣帝不用命公
赴大將李景隆軍聽征景隆不用公計喪師會天大雪
公夜半渡盧溝河冰陷馬斃公䟾冰躋岸捦雪走良鄉
裂趾次日跛行三十里時公之子貊自大同來赴難越
良鄉至遂州失公所在道遇素所善指揮使陳玉指公
行次貊策駛騎反逐數十里遇公翼公上馬遯去二年
春二月公病甚谷王遣使詣軍門召公公復國上䟽王
慰納之遣舍人送公還家養疾辛巳公輿疾赴闕進聞
見錄千萬言嗣帝不用命公歸燮待用道遇宋景濓孫
翼自戎伍來窘甚公解衣衣之至家杜門讀書默覩天
下動静壬午六月太宗入承大統公辭疾不起上欲用
公罪公逃叛親王繫公至京強以官公辭對上語猶稱
殿下遂大忤旨下公獄一日辮髮自經時鄭朱子罪没
其家權宧希旨緣例帝曰璟家難例鄭朱子置之詔其
家歸葬之初公被繫夫人徐氏别曰今皇帝聖神嗣統
先生勲舊殘孽宜弗底刑剭唯順承天心可以永譽願
終圖之公瞪目視曰毋長辭吾生死之分已决今幸近
太廟耳拂衣而去道經白巖姻人吳彪餞公戒曰皇上
神武何止唐文皇先生忠良允為魏徵可也公曰爾謂
我學魏徵耶捆席而出座客震栗不敢挽嘉靖乙酉江
右萬公按浙東視學究輿議始立像配享誠意之廟公
生平慷慨多大節不事產業稍盈裕輙以周賑好書史
山居聚門生故友奮議攩蹠古今成案善書法古碑籀
篆剥落辨誦多金購之為玩居南田勢重元勲角巾布
服與鄉里老稚聚笑沖然相忘御壬夫小子稜幅益厲
事有可為悉心力為之其弗我必者恒曰有命焉别號
易齋所著越吟稿無隠集易齋稿若干卷藏於家又曰
先生取義於永樂壬午至嘉靖乙酉萬公按浙東視學
究輿議立像配享文成之廟其忠聲義聞泯没沉晦者
百六十年鬼神固之祕而竒之發也
