春卿遺稿
宋蔣堂撰
北池賦(并序)
姑蘇北池其來古矣昔刺史韋應物詩云海上風雨
至逍遥池館涼即其地也韋與白樂天皆有池上之
作盛詫其景自韋白没僅三百年寂無歌咏者余景
祐丁丑歲被命守蘇池館必葺常賦北池宴集詩是
時端明張安道為邑崑山亦留風什傳刻於石故事
在焉去此涉一紀余復佩蘇印感舊成賦聊以寄懷
云
澤國秀壤句吳故城其野齋之勝者有曲池之著名環
碧曉漲迴光晝渟接琅津之餘派分銀潢之一泓危橋
&KR1587;波迅若走鯨虚閣延月清如構瓊乃飛蓋之所集靄
芳塵之不凝主人一去(余去此十二年)春草羅生賦詠幾廢嶔
嵜未平今茲税鞅之日復慰臨流之情目與景會神將
喜并是時霽色疎淨羣動紛盈魚在藻以性遂龜遊蓮
而體輕禽巢枝而自適蟬得蔭而獨清科斗成文書之
象鼃黽有鼓吹之聲以至鷗鳥羣嬉不觸不驚菡萏成
列若將若迎崖産并柯之木波孕紫莖之萍灘露沙而
金紫垣疊蘚以衣青新蒲鏘鏘挺水心之劍綠竹整整
矗羽林之兵别有島檜高聳枝榦相撑水石結操冰霜
薦英若古君子與世寡偶而獨立特行吁可異也噫景
之勝者可稱物之秀者可旌故萬狀在目吾得題評者
已吾方岸野幘踞風亭觴賓友奏竽笙或獨繭靜釣或
扁舟醉乘惟蔗有漿用以析朝酲惟菊有花可以制頽
齡而况庭無留事身若遺榮冺得喪乎意表育平粹於
心靈姑徜徉於池上亦何慮乎何營
謝李兵部詩
靈芝坊在杉瀆橋西侍其巷内皇祐五年為侍郎蔣
堂立初名難老兵部員外郎李晉卿守郡之明年因
所居産靈芝故名
黃菌誕丘園靈堪配醴泉至和非我召美化自公宣秀
色鄰三逕幽光被一㕓時髦秉筆者為我列羣編
前題
使君有意飾門閭雅為靈芝揭表初招隠溪邊往還者
從茲認得野人居
隠圃詩
隠圃在靈芝坊蔣樞密堂所居堂兩守吳謝事因家
焉自號遂翁圃中有水月菴煙蘿亭風篁亭香巖扃
古井貪山等景自賦圃隠詩
雅得莵裘地清宜隠者心綠葵才有甲青桂漸成隂獨
曳山筇往無勞車駕尋湛然常寂處水月一菴深
溪館二首
宅南溪上結宇十餘楹名溪館及築南湖臺於水中
亦皆有詩皇祐中於溪館知州李仲偃集賓僚賦詩
為壽因立靈芝坊胡宿撰溪館記
年來納組去林下得身還泚泚清流處童童碧樹間淵
魚樂且靜庭鶴壽而閒粗有淮安趣誰同賦小山
其二
野意本自遂茲溪稱獨醒雲蘿環靜室水石照疎櫺殺
竹編書古紉蘭作佩馨王通昔不遇時亦坐汾亭
南湖臺三首
危臺竹樹間湖水伴深閒清淺採香徑方圓明月灣放
魚隨物性載石作家山自喜歸休早全勝賀老還
其二
嶢榭水中央茲為隠遯鄉小園香寂寂一派曉泱泱煙
草碧彌岸霜桃紅壓墻鴟夷倘在此未必入滄浪
其三
水次揭危亭煙堤四面平栽蘆延宿鷺種柳待啼鸎雪
霽清流漲風來野艇横輕肥莫臨顧我老懶逢迎
和梅摯北池十詠
池上有虚閣翬簷迅若翔百壺多盛集四座仰惟良蘚
印文綦綠蓮依桂楫香何由陪嘯咏敷袵納微凉
其二
池上有竒檜青青歲紀深舊枝憐茂植時亦助清吟夕
月漏孤影秋霜滋勁心今方遇真賞風什播瑤音
其三
池上有孤島影搖波底天蓬壺欣髣髴仙客得留連岸
草襯丹轂灘蘆偎畫船羨君休澣日寄傲一尊前
其四
池上有修竹遥聞手自栽幾因風韻響時感隼旟來粉
籜經梅脱虬根遇石回嬋娟綠隂下小閣為誰開
其五
池上有垂柳煙籠濯濯枝芳根逢茂育老翠勝平時體
弱因風舞詞清入篴吹金城久不到遥想歎羇離
其六
池上有叢菊繁英滿舊蹊金刀惜頻翦粉蝶得幽棲醉
卉誰同插香牋手自題遥思清賞處野步岸東西
其七
池上有時釣閒忘侍從身波平方浸月吏退閴無人藻
映魴魚尾風搖獨繭綸一亭容膝地雅飾免荒蓁
其八
池上有時宴笙簧沸欲凝歡多漏移刻坐久月和燈席
客詠持蠏女娼歌采菱醉來忘萬事風靜水波澄
其九
池上有雛鶴來從淮水壖舊巢離海樹清唳入吳天骨
峭翹霜月翎疎刷野泉使君宜得伴仙格本千年
其十
池上有馴鹿亭臺深處行長隨熊軾慣且免兔罝驚遥
草眠多穏流泉飲亦清寸岑有靈囿可使遂微生
詠金竹
百鎰光寒一徑深潛疑造化鑄成林貪夫或有凭闌者
不見修篁但見金
吳淞江
江人見我謂誰何行李無羇野意多六幅青帆趁潮去
一罇白酒扣舷歌沙邊歷歷辨雲樹島外濺濺弄月波
興盡歸來還更喜舞鷗相送入煙蘿
其二(長橋觀魚)
曙光東向欲曨明漁艇縱横暎遠汀濤面白煙昏落月
嶺頭殘燒混疎星鳴榔莫觸蛟龍睡舉網時聞魚鼈腥
我實宦游無况者擬來隨爾帶笭箵
其三(中秋對月)
月晃長江上下同畫橋横截冷光中雲頭豔豔開金餅
水面沉沉卧彩虹佛氏解為銀色界仙家多住玉壺中
地雄景勝言不盡但欲追隨乘曉風
附和蔣希魯前題失名
春後銀魚霜下鱸遠人曾到合思吳欲圖江色不上
筆靜覓鳥聲深在蘆落日未昏聞市散青天都盡見
山孤橋南水漲虹垂影清夜光明合太湖
絶句
歸來深隠太湖濱天與扶持百歲身雖是浮雲隔雙闕
丹心愛戴在君親
吳江橋
雁翅橋横五湖北翬飛亭屹大江心魚龍淵藪風月窟
若比廣寒宫更深
堯峯新井歌(并序)
堯峯顥暹禪師有道行居常遊吳門一日且曰山中
鑿石造井踰歲僅成既冽而甘大為叢林之利願得
紀述以久其傳因作歌云
白雲莽莽青山頭一穴四面飛泉流其初山間舊井涸
枯腸燥吻海衆羞於時大士寶雲者頥指土脈智慮周
山靈所感道心爽檀施聿來工力鳩雲鍤齊下遠雷動
石火内擊飛星稠百尺虚空廓地表(鑿井求水出土一尺即百尺虚空見)
(内書)一泓清冽呀深幽人疑從天隨月窟或問何處移龍
湫次則其徒駭殊勝競持應器嘗甘柔饑狖連臂喜跳
擲渴鳥引喙鳴鈎輈碧甃光中轆轤曉銀床側畔梧桐
秋寶方金地互相映谷鮒坎蛙難此留傍睨江形小衣
帶下窺湖面卑浮漚何茲鑿飲有功利一掬入口醍醐
優熱者濯之昏鈍决病者沃之沈痼瘳而我時邀墨客
去松澗遠挈都籃游淨瓶汲引試香荈雅具羅列無腥
甌(茶經膻鼎腥甌非器也)比之玉乳不差别(曲阿有玉乳泉)誚彼鍊丹多
謬悠(俗傳天竺有鍊丹泉而茶經水記皆不載)今茲泉眼在魯塢所喜雲液
隣莵裘(魯塢乃堯峯地予所居去之一舍)苧翁既往乏鑒者水記未載
予將修此山此井永不廢此歌其庶傳南州
再題半峯亭
何名半峯亭堯峯路之半遊客趨層崖斗上多股戰寶
雲構茲軒接引心不倦所冀冠蓋來少休松石畔雄視
金仙居巍乎倚雲漢自此更攀緣須臾躋彼岸
題山亭
山亭深處枕清溪萬目回環盡翠微梅萼破香知臘近
柳梢含綠認春歸風前列嶂琴三疊雪後羣山玉四圍
顧我此來盤礴久塵勞瀟灑頓忘機
過葛墟讀蔣冽大宗碑
天寶年中立此碑軒裳鱗次美當時自從寂絶牛頭夢
力振家聲合在茲
虎丘山
林端生色美新晴樓閣依山若畫屏石坐最宜人選勝
劍池潛想地遺靈僧窗松竹冬猶茂寺路煙霞晝亦冥
自愧逾年假麾守一迴方得扣禪扃
再熟稻
嚮日草青牛引犢經秋田熟稻生孫(闕)
泰伯廟
泰伯何為者不以身為身遜避天下位奔走句吳濱隠
德昭來世遺祀傳斯民吁此廉讓國合生廉讓人
題月禪師方丈
我到雲房是有緣坐移蓮刻聽禪詮江邊異日人應記
吏部曾來見大顛
秀野亭
秀野亭連小隠堂紅蕖綠篠媚滄浪卞山居士無歸意
卻借吳儂作醉鄉
梅
玉骨絶纖塵前身清淨身無花能伯仲得雪愈精神冷
淡溪橋曉殷勤江路春寒郊瘦島外同氣更何人
梔子花(時六歲作)
庭前梔子樹四畔有椏杈未結黃金子先開白玉花
景祐丁丑創曲水亭寮屬同賦
一派西園曲水聲水邊終日會冠纓幾多詩筆無停綴
不似當年有罰觥
又
危構&KR1587;奫淪清宜滌世紛飛湍逢石轉潄玉隔山聞影
亂林花落山叢磵草熏茲為褉飲地何羨右將軍
嘉祐院(在台州)
老被詩名繫此身思深山去避人羣寶臺千尺隔江見
清磬一聲歸路聞巖上開扉燈照月菴前掃地雪和雲
終焉此是清凉處淨住無慚相國文(宋參政庠)
蘇州府重修大廳記
姑蘇受署廳新成當兵部員外郎李公晉卿守屏之明
年冬十月也政修事舉所至精明完葺之初見梁間有
題識乃有唐乾寧元年刺史成及所建乾寧距聖宋一
百六十有餘年矣刺是郡者接跡不絶凡受署訖即臨
便閣煩鞅沉迷其於廳事或旬日不一至以至年禩寖
遠棟將撓焉余昔兩綰蘇印班禄餘閒每浚隍濠構臺
榭以館過賓以備宴衎以追韋白二公風跡雖自以為
適然於是廳繕完有所未至今觀李公之為有過人者
圖新補廢俾唐末之遺構巍乎顯明吏民瞻之靡不胥
悦君子謂李公急於先務知布政之本焉余目是事憮
然自咎因書本末云時皇祐六年三月日記
附傳
蔣堂字希魯常州宜興人擢進士第為楚州團練推官
滿歲吏部引對真宗覽所試判善之特授大理寺丞知
臨川縣縣富人李甲多為不法前令莫能制堂戒諭不
悛白州以兵索其家得僭乘輿物置於死歷通判眉許
吉楚州以太常博士知泗州召為監察御史禁中火有
司請究所起多引宫人屬吏堂言火起無迹安知非天
意也陛下宜修德應變有司乃欲歸咎宫人以之屬吏
何求不可而遂賜之死是重天譴也詔原之論奏郭皇
后不當廢坐貶再遷侍御史判三司度支句院出為江
南東路轉運使徙淮南無江淮發運事特廢發運使上
封者屢以為非便堂言唐裴耀卿劉晏第五琦李巽裴
休皆常為江淮河南轉運使不聞别置使名國朝卞衮
王嗣宗劉師道亦止為轉運兼領發運司事而歲輸京
師常足時雖用其議後卒復在江淮歲薦部吏二百人
或謂曰一有謬舉且得罪何以多為堂曰十得二三亦
足報國坐失按蘄州王蒙正故入部吏死罪降知越州
州之鑑湖馬臻所為溉田八千頃食利者萬家前守建
言聽民自占多為豪右所侵堂奏復之徙蘇州入判刑
部徙戸部句院歷戶部度支鹽鐵副使安撫梓夔路擢
天章閣待制江淮制置發運使先是發運使上計進大舟
數十載江湖物入遺京師權貴堂曰吾豈為此歲入
自可附驛奏也前後五年未嘗一至京師就除河東路
都轉運使未行知洪州改應天府累遷左司郎中知杭
州以樞密直學士知益州慶歷初詔天下建學漢文翁
石室在孔子廟中堂因廣其舍為學宫選屬官以教
諸生士人翕然稱之楊日嚴在蜀有能名堂素不樂之
於是節遊宴減厨傳專尚寬縱頗變日嚴之政又建銅
壺閣其制宏敞而材不預具功既半乃伐喬木於蜀先
主惠陵江瀆祠又毁后土及劉禪祠蜀人浸不悦獄訟
滋多久之或以為私官妓徙河中府又徙杭州蘇州以
尚書禮部侍郎致仕卒特贈吏部侍郎堂為人清修
純飭遇事毅然不屈貧而樂施好學工文辭延譽晩進
至老不倦尤嗜作詩有吳門集二十卷
春卿遺稿
