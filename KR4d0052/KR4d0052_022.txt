淨德集卷二十二
宋吕陶撰
墓誌銘
朝請大夫知卭州常君墓誌銘
元豐七年七月初六日朝請大夫知卭州事常君卒于
官享年六十一其孤卜以元祐二年某月葬于華陽縣
某鄉某里以君之行狀來求銘予與君同郡而家世往
還最舊自慶歷中天下興學君為石室生予亦肄業其
間始與君相從及宦遊四方多與君接今四十年知君
可謂詳矣敢不銘按君之先居長安六代祖有任唐安
椽者卒葬江原子孫寓焉曾祖延昱以氣節自任所與
游皆一時豪俠然於財未嘗苟得也方是時宣徽使雷
公入蜀平寇思得竒特不羈之士以傋其用得見甚喜
凡捍禦術略多從之謀既而雷公守成都以書招致遂
為成都人祖思齊性孝友能竭力事親雖亂離不失其
樂考禧好事喜儒善擇師友以教子故君起家入仕生
有榮養沒有寵賁贈至中大夫封母袁氏華陽縣太君
卒成其志也君諱珙字君璧性穎悟初就學誦書雖數
百言一閱遂記稍長泛觀羣籍好周官戴氏禮凡先儒
注釋異同微顯錯出互見悉能通之尤精於名數制度
以至圭幣寇服車符樂舞牢鼎齊尊之類用於禮者其
規範之巨狹容色之丹黝先後之序繁簡之差皆能條
别指數聽其言如視諸圖作為聲律曲折中度慶歷六
年南宫試進士孫文懿公夢得與今少保張公安道實
司文柄以獮日祀祊為題君之辭章詳實華潤攷為第
一二公於是勉君以遠到士人始知君力學而文既擢
第調合州軍事官徙華州節度掌書記用薦言者改
秘書省著作佐郎知江陵府公安縣遷秘書丞移福州
之閩以親年高乞便官得洋州之西鄉未行丁中大夫
憂服除轉太常博士知三泉縣歴尚書屯田都官職方
員外郎賜五品服通判忻州遭太夫人喪終制又通判
漢遂二州為屯田都官郎中移知資州官至行易朝散
大夫知果州又遷朝請知卭州君敏於吏治濟以彊力
事不擇巨細必究極㡳裏然後行之人多以為宜在公
安承廢紊之政民苦無聊凡賦徭訟訴處決以平遂號
無事會歲歉釋圭田之租以賑流殍三泉邑陋俗野初
不知學君治之有餘裕乃作庠序擇吏民子弟可教者
躬為課試人用嚮儒君之力也懷安軍三江堰以侵競
致訟歴四十年不能已君時在漢州兩蜀使者委之按
治君鉤索本末得其情歸所侵田而復其堰溉潤之利
凡四千頃果州瀕嘉陵歲歲水患君審視形勢為長堤
捍其衝民得不魚至今頼之君襟度疎簡不競矜式見
善必褒愛作意引汲見不善輙暴揚挫折若仇怨然交
遊視此或少之徐就其中無他也嗚呼君少勵學博覽
彊記為文字就科舉一試禮部遂能先衆人聲華翕然
苟有攀援憑藉將之緣飾則仕可以顯巳而汲汲吏檢
老於郡不失為良二千石蓋無愧也娶孟氏封永安縣
君子三人景修宣德郎景仁昌州大足縣尉景儒舉進
士三女適懷州武陟縣主簿劉舜臣管勾成都路帳司
文字袁平簡州陽安縣尉何宗師孫男六人女三人銘
曰
少也務學求以發身壯而從政思以與民六品之位其
志亦伸三郡之治有顯厥聞墓崇于岡銘堅于珉告其
子孫敢忘其親
中大夫致仕石公墓誌銘
有宋名卿蜀之純德君子中大夫致仕石公享年九十
言三以元祐六年十月某日終于眉州私第之正寢八
年十月某日葬于眉山縣懷德鄉先塋之次禮也維石
氏出萬石君之後唐有仲覽者仕至兵部郎又六世曰
藏用大歷中為羽林大將軍善星緯之學當朱泚未亂
時已告老嘗謂家人曰天下將有變惟蜀稍安乃擕孥
而西依其親眉州刺史李滈遂家焉至公七世矣曾祖
瑭隱居守道爵禄不及祖昌齡累贈屯田員外郎考待
舉贈至開府儀同三司公諱洵直字居正幼有志操彊
學力文為辭章清贍尚理舉進士聲稱翕然中景祐元
年甲科釋褐知涇州保定縣又知并之祁縣通判遂并
二州守鳳歸成陵彭五郡分司南京遂謝事自祕書省
校書郎五轉至太常博士又八遷為光禄卿官制行易
中大夫累封開國侯積勲上柱國以三品服終此出處
之大槩也始蜀人去五代亂俗未嚮儒屯田君即其居
搆層臺以儲書以經術教子弟里人化之絃誦日聞號
書臺石家有子待聞卒其業咸平中及進士第又登賢
良方正科志大言高與世多忤仕竟不顯終檢校水部
員外郎乃公之季父也公以性質之美家法之良深滀
厚養完就德器剛不暴於容貎柔不混於履趣平居恂
恂然即之甚温及其遇事決可否則賁育其亢其勇在
成州時寬恤民力之詔下部使遣官行郡有楊士元者
持檄而至作氣勢事求索重為民病公以狀白轉運使
即召之還李元瑜者天資憸刻人也知彭州永昌縣為
公屬吏忽就領常平事輙依法逞其私傲上凌下無愧
恥銳意戕剥公以理解譬使之馴伏卒無所施一郡不
被其毒陵之醫挾其技犯分抵禁詐為疾幸恩霈以免
公一日引而榜之彭之巫詐於郡僚搆淫祠誆俗以禍
福公收而置之法其敏決舉類此識者畏其勇力其少
時能安貧重義不求苟得既貴益堅如故在我者約故
於物不擾秭歸漆林之饒官史多為髤器以廣資用耗
地産奪民利上下習以成俗公一切罷去邦人蒙其惠
殿中御吏張唐英因撰漆民語刻石紀之陵陽圭田之
入素號優腆不問歲美惡倚辦較吏務登其嬴公盡革
之後人遵以為常君子服其廉夫勇則識者畏廉則君
子服然皆公之小者近者其大且遠者蓋未嘗發也竊
嘗論之公少而博學舉進士為天下第六風度清懿從
政知治體苟少露餘藴以示衆或有資地可憑藉則推
志及物利澤滋廣功名將赫然豈特數郡而巳惟其信
道甚篤處已甚重待外物甚輕安晦靜默寶其所有以
為高世所謂進取榮利者未嘗萌於心出於口是故人
無知者卒不巨用亦未嘗有毫髮不滿之意其高標令
節足以立懦夫敦薄俗鄉黨賴以主風教多士仰以為
師式其顧視悖義喪恥以僥倖錙銖之進者如糞土也
公既退休終日閉門泊然無所營不與俗子交即城南
舊圃為亭沼植名花異卉每乘輿往遊其間以詩酒為
娛其詩尤平暢閒澹無一語及榮辱時大中大夫程公
濬吏公瑜亦已引年龐眉鶴髮安車相還往燕喜賡唱
里人敬之號三卿凡如此者二十年此又非世俗之所
能享也與夫馳騁於名利之場一絓世綱終身不復出
回首故鄉如逆旅心欲奮飛而迹不能者楚樂蓋異矣
所得孰為輕重哉進退豈不裕哉公娶蘇氏累封仁夀
郡君先率幾年子二人長景修宣義即知嘉州洪雅縣
次詠嘉州軍事推官監蜀州陶壩鎮皆亡女一人適朝
奉郎郭子臯孫三人順之承務郎延之太廟齋郎元之
尚幼孫女六人長適進士程輿次適蜀州永康縣尉蘇
其餘木字水部有三子伯與季皆早世公既貴各官其
一子田疇室廬均而畀之尤見其雍睦也元祐初某為
諫官議事及權貴得請補外公之從孫朝奉君嗣慶其
以本未告公公曰士之所養有素動而得一善足矣安
俟其餘斯言其知我哉及公將葬朝奉君狀公平生行
業求誌其墓其敢辭乎銘曰
十尋之木或植于荒所立不高視以為常我固不競誰
其度量不剖而尊彜不削而棟梁不弊于刻剜不罹子
斧斨根堅幹老惟日之長彼自曰勝此庸何場所貴在
德久而不忘
朝議大夫黎公墓誌
春秋事出於吏而法與義生於筆削雖游夏不敢措辭
其間及夫微言寂絶大旨畔散傳注解詁之象坌並而
起各持其說以誇異騁高於人蓋自左邱明而下五傳
殊歸歴漢晉及唐之盛而秘府所藏至六十餘家千餘
卷嗟乎春秋之難知而學者之難論亦巳甚矣渠江黎
希聲專經而信道常謂春秋緣舊史之文假聖師之筆
行王者之事其文坦易其法簡嚴思之不必太深求之
不必太過則有得乃探索藴奥敷暢厥旨著春秋經解
十卷大率以經為主不泊於異家曲說之紛紜傳諸士
林信之深從之衆熙寧初丞相韓魏公上其書於朝謂
可置文館翰林王禹玉軰援之甚力會貢舉更制春秋
不為科議乃寢公亦浩然有歸意遂老於蜀今天子嚮
儒重道謂一經不可輙廢為置博士用以取人則公之
亡久矣嗚呼道之明也有至是乎徇一時之好惡而
經術用舍繫焉亦儒者之不幸矣此所以古之人著書
立說或藏之山巖屋壁或投之煨爐而不欲傳於後世
蓋有謂也按黎氏之先出北正其後子孫散處四方建
隆中有曰嵩者初自雲安徙居潼川今為廣安人嵩生
元祐元祐生德穎乃公考也累贈金紫光禄大夫妣王
氏贈太原郡夫人公諱淳字希聲幼務學既冠與仲兄
洵游京師當時儒宗石守道孫明復皆美其才韓忠獻
公召置門下譽望益顯第慶歷六年進士調利州節度
推官以父憂罷終制除成德軍觀察推官監延州折博
務轉大理寺丞改殿中丞知䦘州南部縣以母喪去職
服除監在京鑄䥱務遷太常博士屯田員外郎歐陽文
忠公吳長文薦為學官得國子監直講是時大學士凡
千數諸博士講解先日撰口義升座徐讀而退無復辨
析旨要公獨不然置經于前按文釋義聽者樂聞其說
咸宗向之公凡守雅蜀眉簡四郡皆先德後刑務存治
體不汲汲簿書期會君子喜其勸小人畏其懲有古循
吏之風在唐安乘歲饑募民完堤堰兩得其利不浮而
稔此治狀尤炳然者元豐七年以朝請大夫致仕哲宗
即位加朝議元祐八年五月二十九日卒享年七十九
天聖四年十二月十日葬于渠江縣敦義鄉書臺里書
臺山下公娶安氏再娶周氏封仙居夀安皆縣君一男
傃太廟齋郎早卒女四人長適朝議大夫蒲宗閔次適
朝奉大夫楊&KR1460;次早夭次又適宗閔孫男二人暹昇皆
郊杜齋郎公善學知原本窮經立言雖皓首不倦六卿
薦于朝將用已而棄不錄然能以教于鄉其臨政必重
民所至有可紀舒而廓之豈特沾滲四郡乎世所謂鄉
先生良二千石公無愧也銘曰
言可以垂世屈伸存乎時或布于廊廟雍泮震發斯文
之光輝或委之重巖餘燼來者莫得而知志可以澤物
廣狹繫乎用或彌塞海宇鼓舞萬靈之動或踧踖遐陋
敝□米鹽之司名在彼孰先義在我孰重欲識公懷銘
于高冡
朝奉大夫知洋州楊府君墓誌銘
漢太尉揚震以忠義剛方之節扶危持顚王室倚之雖
亂不忘功德及四海深且大矣天與令善子孫盛多歷
九百九十年爵禄猶不絶間有賢者出焉蓋二十四世
生漢公在唐宣宗時領宣武天平二節度君靖恭里光
顯一時又二世生珂任金堂縣令生國子祭酒擔因葬
金堂於緜作遂為綿竹人祭酒生穎仕孟蜀為漢州别
駕别駕生曮懷道自悔不願仕族黨尊為隱君祥符天
禧間大臣表論行義授國子監主簿隱君有二子長曰
至為尚書郎故累贈太常少卿次曰塾乃君考也趣識
超邁有君子長者稱鄉人之善者皆師式其行贈朝請
郎君諱忠惠字敦夫孩提時己莊謹不妄笑言既長能
學以干禄擢嘉祐八年進士第初授眉州司法以親嫌
徙陵州視條格有未安輒論奏往往如請著為令遷遂
州青石令改著作佐郎知緜州巴西縣是時苖役之令
初下遠方郡邑行之或過與不及獨君能體法意推廣
以序民得不擾使者請君齎奏而上謂可遷進君以親
年高辭不行就辟監成都商税前此有司幸賞征斂無
名求溢常課多至遷二官君能汰甚者羡入遂寡疇其
勞惟可減歲進秩丁母憂去未服除改秘書丞君居喪
逢郊霈未封其親乃叙前勞於朝丐一命以及父部使
亦為之皆不報君自是不復語減歲之賞朝請公公既
沒終喪踰年顧松檟不忍去殆無仕進意親友強之久
而後行今天子即位詔天下實封言事君獻十議一任
宰相二選將帥三省冗官四薄賦斂五愼名噐六安邊
鄙七廣言路八重法令九節浮費十議科舉其言有補
於治賞通判衡州歲大水民饑且溺郡守坐視不䘏君
盡假官舟以濟發廪貸之然後白使者全活甚衆湖南
郡縣凡追集吏以文書鬻於皂穎謂之賣帖得者藉以
斂賄公肆掊擾上下不為怪民甚病之君嚴治之立禁
條以上聞朝廷因作法頒天下又賞知洋州為幼學文
諭郡人朔望率諸生釋菜於先聖退而環坐執經講論
課試能否於是舊俗一變學者數倍爭訟為之衰息紹
聖元年十二月十二日卒于官既閱月朝奉大人命始
下享年五十六某年某月某日葬于某鄉先瑩之次母
張氏封廣德王氏封靖安皆縣太君妻黎氏壽安縣君
子六人綝&KR0008;細纁絿綨綝瀘州司戸參軍緗早卒餘皆
力學求舉女三人長適宇文綱次適李際季適奉議郎
張及君孝友廉靜貴義而賤利事親能養志惟恐一毫
違其欲愛人惜物甚勤不汲汲於榮禄朝請公長女既
適朝散郎宇文昭度愛之留於家與君共居三十年内
外無間言泊析產為二君乃占瘠土故伏臘冠婚之費
有不給而終身猶貧親黨無以葬與孤女不能嫁則出
力資之壬申歲緜竹水災君率里人瘞溺戸几千數其
在官亦以為功務元祐中大臣有喜君者欲援以進君
不趨合乃已或勉之則曰用舍在道通塞在命求無益
也平居不倦學有文集二十卷晚讀釋老書常戒殺間
不茹葷旬至四五日非賓客盡晝默坐將捐館之數日
呼綝讀司馬承禎坐忘論既而嘆曰人之處世要在如
是於物我始終之理其有得乎及其亡也親友或謂君
常苦脾疾蔬食損氣以及大故蓋惜君不幸而云爾有
王從古者持術攷數或以竒中嘗告君曰異時有同祖
考名者位己之上宜慮以避禍君既在洋會朝奉郎張
塾為利州路轉運通判適與朝請公同諱未幾君乃卒
嗚呼天下之不可致詰豈一端者元豐初年予始識君
一日與客偕至客詫其親侈縱聲色以自奉眞得富貴
之樂君愀然顧予曰審如是何以示子孫子嘗研味此
語愛君之清識云銘曰
其質也良其守也方外舒其華中斂其光富兮非吾樂
嗟悖義而多藏貴兮非我好敢枉己以自戕予迹孰從
泰然不競之場予心安歸漠然無何有之鄉令名不忘
終焉允臧
淨德集卷二十二
