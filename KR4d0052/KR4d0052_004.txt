淨德集卷四
宋呂陶撰
奏狀
奏乞罷軍器冗作狀
臣伏謂古之明王講求治道以福天下者凡不急之務
必先罷去乃省事省官之一端也國家自慶歷罷兵以
來武庫百備廢壊幾盡神宗皇帝以常德立武事震耀
威靈治兵制器憲度詳謹内置軍器監外創都作院日
程其功月閱其課戈矛弧矢甲胃刀劍之具皆極完具
等數之積殆不勝計苟有靈旗之伐可足數十年之用
方朝廷弭戎息戍以戢干櫜矢為意兵械非今日之急
務也此嘗降詔併為兩坊坊止三作省去監督縖轄之
員㨂放疲癃拙惰之匠據所積材具以漸造制然至今
兵匠尚以六千人為額兩坊額外亦四五百人以一歲
計之為口食米者凡四萬五千石又緣内外廂軍大率
闕少亦有廢事去處若值工役急速未免于民間差雇
人夫官有耗費私有騷擾臣愚欲乞減兵匠三分之二
罷監官四員小作料次責其日力積之歲月亦無所闕
却將所減之兵分填添助諸處廂軍差使候將來修制
軍器闕人仍勾抽赴作不惟省監官軍匠添給之費抑
亦助廂兵役使之勞況今財利羡息之端多蒙蠲罷如
此等事雖于國家富有之體未必為害亦宜裁損均節
以稱量入為出之義伏望聖慈付有司相度施行
請罷國子司業黃隠職任狀
臣竊以士之大患在于隨時俯仰而好惡不公近則隳
喪廉恥遠則敗壊風俗此禮義之罪人治世之所不容
也太學者教化之淵源所以風勸四方而示之表則一
有不令何以誨人臣伏見國子司業黃隠素寡學問薄
于操行久任言責殊無獻告惟附會當時執政苟安其
位及遷庠序則又無以訓導諸生措注語言皆逐勢利
且經義之說蓋無古今新舊惟貴其當先儒之傳注既
未全是王氏之解亦未必盡非善學者審擇而已何必
是古非今賤彼貴我務求合於世哉方安石之用事其
書立於學官布於天下則膚淺之士莫不推尊信嚮以
為介於孔孟及其去位而死則遂從之而詆毁以為無
足可考蓋未嘗聞道而燭理不明故也隠亦能誦記安
石新義推尊而信嚮之久矣一旦聞朝廷欲議科舉以
救學者浮薄不根之弊則諷諭其太學諸生凡程試文
字不可復從王氏新說或引用者類多黜降何取舍之
不一哉諸生有聞安石之死而欲設齋致尊以伸師資
之報者隱輒形忿怒將繩以率斂之法此尤可鄙也夫
所謂師弟子者于禮有心喪古人或為其師解官行服
與負土成墳者前史書以為美後世仰以為高此固不
論其學之是非而特貴其風誼爾昔彭越以大惡夷三
族詔捕收視者欒布一勇士敢祠而哭之漢祖猶恕而
不殺班固亦以為能知所處蓋氣節之可尚也今安石
之罪雖暴於天下推其師弟子之分則亦不可輒廢而
諸生之設齋致奠又非彭越欒布之比隠何必忿怒而
遽欲繩之以法乎抑可見其不知義也向者有司欲復
聲律朝廷方下其事集羣臣而議之隱乃不詳本末奉
為定令揭牓學舍謂朝廷已復詩賦使學者知委傳播
四方人皆疑惑此又見其躁妄趨時之甚也夫道德所
出之地長育多士而庶幾成材乃以欺人為之貳則何
以飬廉恥厚風俗哉伏請早行罷黜以示勸戒無使邪
憸之士久累教化之職
奉使回奏十事狀
臣竊見昔年瀘州乞弟入宼始因求索一髦牛骨價事
至毫未而邊吏貪功覬賞擅行殺戮以至敗軍覆將騷
動一方上煩朝廷兩次命師西討調發數萬公私之費
其數不貲兩蜀瘡痍今未完復初林廣統領大兵深入
巢穴及到乞弟住坐之處止有茅屋數間賊亦遁去竟
不能獲乃是以天地之力與螻蟻計較毫釐以生民膏
血棄如糞土爾此朝廷固未詳知也其後以王光祖為
瀘南安撫意欲生致賊酋光祖怙權作威肆其殘虐蕃
漢被害怨淪骨髓經營數年亦無所得此朝廷亦未詳
知也今瀘州内外屯兵萬餘作為聲勢欲致此賊其策
亦疎矣夫欲致賊而不匿其形賊不可得且萬兵之費
饋運日勞雖無宼至坐耗民力臣愚以為乞弟之存亡
違順不足上煩朝慮宜一切置而不問惟徒重兵歸内
郡以省横費戒邊臣守疆場示不必取之意要以歲月
當有成效
貼黃
今春瀘南傳乞弟已死又云相次投降乃是招安將
領輩妄為之辭以要小利皆不足信惟宜置而不問
又
瀘州極邊支移税賦往被送納米一斗為錢三百文
草一束一百文民力之耗可知矣
臣伏見熙寧中朝旨下俞充按視成都路接近蠻夷州
軍寨充乞修築雅州城所計工料萬數浩瀚續准密院
批状候漢眉州永康軍修城了日修築近聞本州申轉
運司以為于事無益乞行寢罷臣體問得雅州自建置
以來只以木為寨柵蓋州城北據大江之岸秋夏水溢
衝浸木柵或修城牆即遭水患尤易摧塌其南據山山
石險阻難為板築東西兩邊地勢稍平可以興工又緣
土疎沙潤經雨即壊暫成復毁其勢必然所計工料人
夫數目極廣雅州地瘠民貧豈有餘力可以具辦不免
於戶上科定及近裏州縣置買應副若城壁堅完已見
騷動况此理勢不可修築乞下鈴轄轉運提刑司相度
寢罷庶使公家無横費之害遠民免勞役之苦只乞修
完木柵自可防虞惟朝廷留意幸甚
貼黃
兵夫凡六十餘萬竹木磚石之類凡二百三十餘萬
又
近歲茂州亦因修築致夷人疑惑結集為宼遠方邊
郡豈可率爾生事
臣伏見川路近年賦斂失當民力彫弊其事在於科折
不得其平聚斂之臣恣為掊克皆轉運司不任其責故
也一路田税雖名物不同大率錢米為多以錢十文折
綿一兩以三百文折絹一疋天下税額之重莫過於此
既著為令不可改易至於米豆逐料科折不一或折絲
絹或折紬布或納估錢先期抛下所折之物指稱本州
以起納之月上旬價値科折縣令之職謂之親民民事
之大莫若賦税而不得與焉或郡守有愛民之心不附
會轉運司厚斂之意估價既平公私自便稍異於此又
將何訴蜀中比年米穀極賤而估價太高所折絹布則
估價太賤有以米石二三斗折絹一疋者米一石直七
八百文絹一疋乃為錢千四五百遠民重困良以此也
朝廷若因臣僚論奏下轉運司分折不過謂折納有著
令估值在諸州既能殘民又且逭責小人刻剶何所不
為生靈削朘亦當深恤臣欲乞今後兩税及官租斛斗
若不納正色須至科折仰轉運司先次指揮州縣以某
色斛斗折某色物帛逐縣各於起納之月上旬估定實
直申州知州通判看詳所申子細體問重行估定申轉
運司仍採訪覺察如無偏重方許折納若不得其實侵
損官私轉運司及本州官吏一等科罪如此則朝廷寬
恤之惠天下安集之望莫此為大臣嘗聞仁宗皇祐中
京西路科折太重諫官極言其事仁皇嘉納轉運使蘇
舜元得罪祖宗仁政自可取法惟聖明裁斷下修敕所
先次立法施行
貼黃
賦税科折不得其平則生民受弊乃王政之急務切
慮諸路亦有如此伏乞早賜指揮
臣伏見成都路轉運司逐年下六州軍買官布七十萬
匹于十一月支錢至次年六七月收納並係上三等税
戶名下均定收買因其田税多寡而科所賣之數名雖
和買實則配率行之已久習以為常元豐以前每匹支
錢四百五十文或四百文不致刻剥人尚樂輸至元豐
元年轉運判官王宗望曉論州縣各令减價其間官吏
迎奉風旨損直太過蜀中近歲雖重物輕惟錢輕布價
不甚賤蓋官中須索如此之多地利人力所出有限故
也近歲逐處所支每匹纔二百九十文而民間輸納乃
五六百文郡縣每月所申實直每匹不下四百五十案
據具在可以考驗豈于和買獨減價錢民力供輪尤為
不易乞下轉運司今後勘會實直添支價錢庶得遠方
農民蒙被德澤
貼黃
今年夏税畸零布轉運司並令納估錢每匹四百二
十文足及至和買只支二百九十文顯見侵損税戶
臣伏見成都府每年上供錦帛原係預俵絲花與百姓
織造往往有貧下機戶已請錢物破用及其催納不免
騷擾至元豐六年奏創上供機院令軍匠八十人織大
料細法錦透背鹿胎共七百三十餘匹其小料綾綺易
造之物一千三百餘匹仍舊俵在民間後因内臣郝隨
齎到御前劄子添造緊絲等機法一十五色本府又奏
差監官一員招軍匠三百人并將小料易造之物一千
三百餘匹亦在院織造既招軍未足遂雇百姓助工日
逐勾集三四百人雖支工價尚有虧損雖定日限仍更
督促或無故拘留累日或每匹又出罰錢歲月為常殊
無休已細民失業不勝其勞昨已准聖旨罷織新俵緊
絲等一十五色至今猶有監官一員并軍匠一百七千
餘人費耗甚多仍更日役百姓頗見煩擾臣欲乞將易
造之物一千三百餘匹仍令民間織作減罷監官其軍
匠止八十人惟造大料錦自不闕事即不許勾集百姓
匪惟裁節宂費寬假貧民抑亦防異日作為淫巧之弊
并漢州綾戶造官綾向因知州席汝明性好刻剥逐年
減絲數數工錢以致人戶積欠綾四千餘匹刑箠濫錮
乃至家業併盡償納未足現今拘管在綾務織作剋除臣
詳此弊蓋因官司減物料工直方致拖欠亦合依赦蠲
放伏請下所屬施行仍乞依席汝明未減以前絲工織
造
臣聞日蹙國百里非治世之事也昔光武中興因王莽
之亂戶口彫耗乃併縣邑唐元和中以天實至德衰殘
之後李吉甫欲省郡縣而議卒不行蓋建置之始或以
版籍之蕃庶或以訟訢之浩穰或以防宼盜之變或以
示形勢之重皆有意謂不徒置也免役法行提舉司多
廢州縣蓋利於減罷公人而所收役錢多有寬剰未始
有以民事為念也既而神宗皇帝知其未可旋亦興復
如滑州及偃師汜水縣皆是也今年二月詔下諸路已
廢州縣相度復置成都路亦嘗申請復永康軍及籍縣
至於成都之犀浦綿州之西昌皆可興復乃有異議伏
緣成都府界四境之土相距皆百二三十里之遠昔為
十縣縣之主戶各二三萬家而客戶數倍焉征賦錯出
訟訴叢委昔年議廢犀浦止以介於成都郫縣之間東
西五六十里由是四分其地隸於成都郫縣温江新繁
至有一家之産割裂而屬四縣推之人情自已厭苦而
南自温江北至新繁乃八十里之遠中間居民稠重去
縣既遠盗賊嘯聚竊攘刦奪屢常有之昔未廢縣不至
如此又犀浦田税比四邑為重今既差役必以等第而
等第高下視税色之多少則犀浦之上戶常四邑之中
民力役既同則犀浦役重此人情之願復也以地理攷
之成都府永康軍彭漢卭蜀眉州皆平川之地止三百
餘里之中而為州七為縣三十四中間未有相去八十
里而無一縣者此事理之可復也前代創建豈偶然哉
又如綿州之西昌分隸巴西神泉龍安之三邑道里之
遠各七八十里輸税訟訴今又復差役皆不為便其甚
者縣之數里之内三處渠堰逐年修治蓄水溉田無慮
三萬畝昔時本縣官員當工役之日親往檢視堰功乃
集廢縣之後别縣相去遼遠不復前來監修以致工料
或虧水利不時人被其害兩縣百姓屢已申訴監乞興
復利害明白而監司所見各異不為申請乞賜指揮下
不干礙官司相度施行
貼黃
熙寧四年欲廢犀浦鈐轄司相度以為不可其後提
舉司再奏乃廢以此可見廢之未當也
又
陵井監百姓亦乞復貴平縣監司未許乞一并相度
施行
臣伏見興州濟衆監自興置以來歲鑄錢六萬二千貫
至嘉祐三年減半鼓鑄其所用生鐵並在衙前酒場和
買每斤支十四文雖有賠費緣酒埸利息稍豐未見破
産自賣酒埸後以來本州勸誘煉鐵之家通抵産預借
錢每斤支三十文彼時山林不遠可以就便置爐煉鐵
應副足用續又以銀絹折支漸虧實價至元豊三年頓
添四萬九千貫以三萬貫借充茶本四年又添二萬貫
每歲共鑄十萬貫文其鐵每斤又減六文其鑪戶為累
年採礦頗多土窟深惡并林箐疎淺燒炭漸稀倍有勞
費兼數遭大水漂壊冶竈破蕩抵産逃避亦多現今本
州與三泉西縣鑪戶拖欠額鐵四百餘萬斤禁錮箠楚
曾無虚日緣地産有限民力甚困每歲鼓鑄不已雖百
計督責愈有逋負況今來已蒙朝旨更張茶法則本錢
三萬貫更不須借自可歲減錢額仍乞下本路相度量
減料例鑄六萬二千貫庶使數郡之民不為錢鐵所壊
稍得休息即於本路支用亦無闕乏
貼黃
臣又聞知興州陳鵬曾具利害陳奏乞鑄減輕錢歲
可減錢鐵四十餘萬斤民間深以為便蓋現今行用
鐵錢頗重若稍裁損即輕省易為齎操往來公私兩
便伏乞檢會施行
臣訪聞前蔡濛任成都路轉運判官日不與本司共議
因公事出巡卭州一面將鑪戶杜中林中所有官鐵累
次減下價直仍别作一項椿留所減錢貫意欲以為勞
效及致杜中林中等各家節次敗闕現欠官錢蔡濛并
將郭舜良等兩税地内創造鑪竈買鑛煉鐵去處作坑
冶發露召人實封投状承買各鑪戶等莫不冤之遠方
疲俗因而重困伏下本路轉運司審詳改正施行
臣伏見陵井監嘉州等處人戶久來開鑿鹽井謂之卓
筒蓋鹽泉所在皆山溪開鑿地十數丈以竹隔水故也
官為比𣙜月納課利助一路之費蓋亦不少始嘉祐中
轉運司奏請今後更不許卓筒非為其偽濫也止以鑿
井既衆出鹽滋多射破蒲江官井鹽價然已開鑿者亦
存而不廢至熙寧九年轉運判官段介又奏請閉塞本
路及梓州路卓筒鹽井一為欲蒲江官賣貴鹽二為欲
興販大寧鹽解鹽入川高價出賣多取羡息苟求恩賞
是時梓州路轉運司以為年計所頼固執不可惟成都
路盡行閉塞煎井之家由是失業近歲為有熙寧五年
六月十四日中書劄子許開鹽井除卓筒井不許興開
向之井戶各經所屬陳状乞開大井但砌井面其下亦
湏卓筒井研等縣無慮百五十所逐年出納銀絹及五
萬數其始避卓筒之名方得開鑿既而有違法之實深
自恐畏浮浪游手州縣胥吏曰有凌脅未嘗寧居臣竊
課卓筒與大井煎鹽及所納課利其實不異而卓筒獨
為礙法理有未安欲乞下轉運司相度嘉州陵井監今
日以前鹽井一依梓州一路鹽井敕條指揮其熙寧五
年六月十四日中書劄子卓筒不許興開亦乞刪去即
於公私實為兩便又訪聞成都路鹽井先差官比榷後
轉運司指揮本州更勾追開井戶于所𣙜額外增添歲
課多有破敗欲乞指揮轉運司勘會自額外添起課利
盡與除放免致三二千家因此流殍為太平之累
貼黃
蒲江鹽昨准朝旨減價易為出賣近又黃廉奏乞減
井額貨法已通今若許復卓筒井則於蒲江鹽委無
妨礙
臣伏見興州青陽鎮銅錫場舊屬本路運司就差青陽
監程官兼管向因李憲申請撥隸熙河經制司及自奏
舉監官今屬陕西運司本場逐年支官本一萬貫以來
收買銅錫應副通遠軍鑄錢自熙寧七年至今發過一
百六萬餘斤其監官有食錢有驛料有公庫供給有役
人四名並係雇募有兵士七人歲費共約二千緡所買
銅錫不多而所費不少又利州路官局隸屬陜西運司
名亦不正方裁節浮濫之時臣欲乞仍舊令興州青陽
鎮監程官兼管亦可以稍減冗費
淨德集卷四
