淨德集卷三十八
宋吕陶撰
五言絶句
寄題洋川與可學士公園十七首
湖橋
湖中少塵氛事外得野趣日日過橋來遲留不能去
横湖
極望渺無際悠然澄碧波清風與明月此處得之多
荻浦
葉底留殘雨叢邊泊小舟夜聲纔索索應是報新秋
蓼嶼
水際柔枝倒霜前晩穗紅野禽來泊此渾是畫圖中
涵虛亭
亭如主人心中虛見諸外回環四顧間殊無一毫礙
灙泉亭
灙泉涓涓流可鍳毛髮影淵源既澄清到處是佳景
露香亭
春早花方綻朝寒露未晞可憐蜂與蝶巳去逐芳菲
溪光亭
風來綠衣摇雨罷青煙罩隠隠夕陽間漁人理歸棹
過溪亭
野亭傍幽溪從此過溪去平日已忘機沙鷗何必懼
褉亭
山隂已陳迹此樂終如何酒船深不礙去住少風波
菡萏軒
開軒向芙蓉紅綠如捧擁游魚定相忘時見花光動
書軒
隠兀坐幽軒幽懷日疆慱黃卷有聖賢幾人知此樂
荼䕷洞
瓊瑰露華英綠幄相芘覆幾度得風清真香到襟袖
篔簹谷
漢川如渭川千畝盡修竹疑此是芝田年年生碧玉
寒蘆港
悠悠江湖思擾擾聲名累溪上見蘆花寧無慊然意
野人廬
耕鋤事勤苦賦歛少驅逼終日掩柴荆何嘗知帝力
金橙徑
橙色似黃金佳名最為貴一腹飽秋霜嘗之有餘味
北園
可愛北園景春來游者多欲知民樂否處處是笙歌
六言古詩
用與可韻為湖亭雜興十首
流水三兩條合翠筠千萬枝垂漫說忘情待物亦嘗對
景題詩
簿領絶無留事親朋少有來書度日此中閒坐自慙也
是官居
湖上澄波似鑑林間曲徑如村雙鳥飛來碧照獨蟬呤
徹黃昏
樓外四垂晴靄簾前一餉清風更倚危欄北望岷山半
出雲中
治郡乃稱太守退公自是閒人已向環中得趣何湏事
外勞神
弱柳低低舞岸新蒲拂拂籠沙貪向水邊傾耳不知紗
帽攲斜
樸學粗知義命幽懷聊寄風騷道勝何如時與位卑安
用高言
有著在人為累無營與物何功秪此也該至理懶能更
說真空
小器秪堪近用要途莫笑閒官到了野情易足自於拙
分常安
花爛時逢佳節酒醲宜賞青春酩酊任他醉客芳菲付
與遊人
即事五首
斜日半山隠隠暮雲千里濛濛北望黃昏微月西來頃
刻清風
閉門可以羅雀垂釣何必求魚有耳倦聞俗事無心更
讀閒書
樂俗亭下流水嘉會宫前茂林雙瞳日日凝睇遠夢時
時訪尋(原註僣偽時嘉會宫今為廢第乃私居之蔬圃)
林下木奴漸熟罇前歡伯差濃萬事都來身外一毫不
置胸中
岣嶁數峰秀勝瀟湘萬頃清深雲雨有時變化風濤莫
測浮沈
七言絶句
讀韓長孺傳
梁孝事平終結愛王恢謀沮已和親早知蹇甚難為相
何必齎金與貴人
讀朱浮傳
權歸刺舉已條陳慱士非才貴得真若也國恩殊不賣
單辭未必死功臣
裴矩
西巡北幸四夷朝權寵功名盡易邀惟有高麗猶旅拒
靈旗從此便征遼
宇文士及
象牀金埒極豪華出入隋唐似一家自古聖君湏遠佞
禁中佳木不湏誇
李大亮
游田未見說虞箴佞語貪謀競奉承豈獨懷中有佳鷂
更教大亮獻名鷹
王求禮
秋晩棃花忽盛開滿朝稱賀不稱災景佺求禮真竒論
冬月如何有瑞雷
元德秀二首
五鳳樓前觀大酺肯因工拙見賢愚優倡數百被錦繡
安得人歌于蒍于
嗜酒彈琴徒自知纍囚尸虎縣前歸世人名利心不盡
那得冄逢元紫芝
王武俊
巨盗盤根歲月深交流戰血競浮沈一言便解蒼生禍
何事君恩薄賈林
陽城
終日銜杯酒是家十年全不話忠邪一朝便伏延英閤
餘力猶能壞白麻
張萬福
聞說宣麻伏紫宸願將忠膽觸龍鱗此翁八十真堪笑
何事昌言有直臣
錢徽
封疆萬里等閒開一日千金不吝財持語無名求貢者
何湏更入古銀臺
舒元輿
仗内邪根欲去難承平思慮漸闌珊殿簾高捲春風裡
空憶詞臣賦牡丹
李甘
夜進麻詞曉未宣滿朝簪笏盡誼然李甘輕肆君休議
不相姦凶已可賢
柳仲郢
方當炙手已寒灰倚伏循環可動懷試問華堂歌舞妓
幾人曾以玉為釵
李景讓
終日清風聳搢紳不存騙石遠他人如何議欲遷三廟
却使門庭有俗塵
王潮
六幕恢恢皆綱羅琴書無計避干戈泉南更起招賢院
從此衣冠去轉多
為山
累石封泥一餉間層巖疊嶂盡廻環真形惟有山常在
何事徒勞作假山
植竹
為憐高節聳寒林擇地培根我意深千畝封候雖未必
且憑霜雪試虚心
種花
春到窮山生意迴試憑山土育根荄花開莫笑無名器
縱得名花未易栽
樹萱
北堂風物不驚秋兒女攀憐欲解愁未悟詩人深切意
世間何草可忘憂(原註東野云萱草兒女花不解壯士憂)
栽菊
花名藥品兩相兼種菊雖多豈避嫌而我折腰求五斗
賞心於爾愧陶潛
伐樹
此心非是好傷生重倚西軒覺眼明但得樗樠芽櫱盡
縣人何必笑丁丁
笑往
衛青勲業已闌珊驃騎門前輒得官榮謝不同人事改
故人何獨有任安
過張彥輔所居二首
城裡塵埃空自忙暫來城外覺清涼臨池静坐有餘味
雨後荷花無限香
秀野垂楊數里青夕陽猶占一峯晴病來兩耳如聾者
聞得巖泉㶁㶁聲
梅花開盡小桃次之
發盡寒梅千萬枝小桃乘暖欲開時春風次第來湏早
芳草垂楊莫恨遲
答岳山蓮惠茶
春芽不染焙中煙山客勤勤惠至前洗滌肺肝時一啜
恐如雲露得超仙
乍暖可愛
馬蹄經歲踏紅塵閏臘光隂已覺春遲日暖風真可愛
年年長是伴行人
久旱
曉雲將雨午還收晩日餘炎未似秋豈獨稻畦枯已久
兼憂井竭飲汚流
次韻分司南京李誠之待制求酒二首
世上升沉都夢裡春來強健鬭尊前公田種秫全抛却
坐客無氊誰與錢
春深風雨半相和節物令人意緒多中酒何湏問賢聖
和詩今尚許羊何
廣濟寺
十年佛跡留於此屈指山門皆所無今日清詩重褒述
禪林又復有犀渠
瞻岷閣前雙梅將開蘇子美屢約一賞會予行部
左錦未果石泉道中僧舍見楊應之阻雨所題李
義山詩極有意味因次其韻惜梅之未賞且以寄
聚散離合之興云(原註應之題李義山詩云君問歸期未有期巴山夜雨漲秋池)
(何時共剪西&KR1624;燭却話巴山夜兩時)
欲賞寒梅先有期却嗟人事又差池西山雪後東風急
應是寒梅爛漫時
和通判閻朝奉賞花四絶
春來尊酒屢過從萬事無如一醉中聽唱歐公洛陽曲
今年花勝去年紅
多年已分作衰翁病眼看花似霧中却謝東風無厚薄
芳心皆露十分紅
田家僧舍有芳叢競折繁枝獻座中持語佳賓莫輕散
林稍猶見夕陽紅
好花長是怯狂風榮謝都來十日中未過清明時節在
更湏携酒覓殘紅
和提刑戸部賞花
年華易去三春半花態增新一雨中自笑白頭連日賞
罇前猶插數枝紅
金州值雪留一日詰旦遂晴乃西
山下孤城倍寂寥行人無意暫停鑣千林萬壑瓊瑰滿
頼有晴曦半日消
絶句五首
可愛山花百日紅南風開得到西風一般顔色差長久
移取栽培後圃中
可美盆池一寸鱗圓荷隂底自由身金刀落膾非吾事
不畏江邊結網人
可笑公庭種牡丹日培肥壤設重欄好花三歲方成就
誰向花前一醉看
可惜賨城足海棠山頭澗底盡芬芳成都花品分先後
此地誰人為發揚
可喜公居近白雲眼前塵事少紛紛紗㡡竹簟偏宜睡
五月庭除不聚蚊
庚申四月六日馬上口占
聖皇恩重恤狂愚待罪山城歲已踰更入西門三百度
便湏跨馬上成都
華隂道中
畏日銜山𫝑欲沉馬頭西去又駸駸道傍槐柳隂濃處
時有清風怏我襟
過肅寧城
百里郊原極目平未寒林葉尚餘青前村一穗濃煙起
知是逡巡到肅寧
秋晩
九月西風未肯涼信知時節𩔖炎荒騷人不念天涯遠
只愛青山對碧湘
西陽道中
千山雜遝開還掩一水縈紆淺復深渾似嘉陵江上路
轉令羈客動歸心
過天彭懷昔遊三首
西湖風物似當時惟有流光去莫追十四年前植修竹
茂隂如識繞方池(原註池畔修竹予在郡時所植)
昔向朝亭種牡丹花開酒熟不勝歡霧中雙眼猶能看
更約春深欲倚欄
曾向高樓賦晩晴每看魚鳥樂長生下樓還是紅塵道
不信機心勝野情
初春三絶
雪霜收盡苦寒威六幕融融喜氣歸原上枯荄還不死
有心剛欲報春暉
誰知真宰執天端天運無私造化寬是物向榮皆銳意
莫於春色辦蒿蘭
窮山幽谷幾重深一樹東風散積隂從此薄冰尤慎履
世途平日已寒心
和王定國二首
三十年前愁送别八千里外喜同歸自甘衰叟鋤新圃
未許高才戀舊磯
峽上相逢惟話道湘中一笑又成詩競將酬唱誇新句
不為窮愁減昔時
見嘉陵
嘉陵江水潑藍青徹㡳澄光明鍳形一葉釣舟真自在
漁翁應是醉還醒
過劍關
一别京華十七年野情長是戀家山謀身太拙真堪笑
頭白重來度劍關
淨德集卷三十八
