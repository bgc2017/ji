淨德集卷二十三
宋吕陶撰
墓誌銘
朝散大夫致仕陳公墓誌銘
某先妣樂夀縣君陳夫人本眉州眉山之巨姓其再從
姪仕至都官郎中以行義聞於鄉事業見於時者乃公
也諱習字傳正曾祖諱德念祖諱贊值時季亂爵禄不
及考諱位有器識讀書知世務以氣節自任重義好施
急人患難如不及鄉閭推為豪傑累贈工部侍郎妣楊
氏早卒贈華陽縣太君公少鞠於外氏能抗志從學為
辭章舉進士聲名赫然中慶歷二年甲科調武昌軍節
度推官掌永興軍書記改著作佐郎勾當開封府檢校
庫轉秘書丞遭工部公憂服除授太常博士通判慶州
永康軍歷尚書屯田都官職方三員外郎為屯田郎中
監齊州新孫耿鎮鹽酒税知處州不赴改渝州遷都官
郎中歲滿還朝年六十有五遂告老元豐初官制行易
朝散大夫公剛簡靜重氣守完固博學通古今治已慮
務正而不苟雖貴權豪勢不能少屈故相劉公沆守鄂
州政任彊果凡所可否賓佐不復議有未安者公與之
辨則從嘗謂之曰異時立朝宜不遷此志今北都留守
馮公亦嘗移書稱公在武昌時論議操守古有道君子
也翰林侍讀楊公察治長安幕中皆名輩蕃總之務悉
以委公深加禮敬期以遠到神宗初即位詔百官轉對
公以十事聞其大者謂裴度有大勲德為李逢吉元稹
輩毁沮得韋處厚論奏時君警悟今宰相韓琦於嘉祐
中乞立先帝為皇嗣定策兩朝功施社稷不可置散地
願陛下一閱裴度傳乃見情偽是非又謂自陶榖失對
參知政事遂下宰相一等不敢當筆可否事非朝廷任
用輔弼意願陛下諭趙抃唐介政有未便宜指陳得失
又謂自古人君昵信宦官盜弄威柄多致敗亂始東漢
距唐簡策歷歷可鑒願陛下深以為戒又謂自昔乘喪
亂據有坤維僭名號者自公孫述至孟知祥皆非西南
人今承平百餘年海字混一(案此下有脱文)慮囚得免王吉之
死王吉者扶溝民吉妻之姪貧無依為吉所養夜聞吉
語其妻以發冢事乃以告鄰父捕繫具獄吉罪當死公
歎曰同財共居於律聽容隠妻之姪素養於吉而冐法
訐告乃同凡人豈近情哉逐以疑請故貸焉(案此下有脱文)至
于比歲以來西南士大夫得守鄰郡小官亦不困遠適
法禁稍略乃公之助襄陽山水最佳處公因卜居為老
焉之地既得謝愈放意自適游山中諸佛刹往往彌月
不返元豐元年二月十二日疾終于家享年七十有六
娶楊氏封仁夀縣君先公二十六年卒二子長曰續太
平錄事參軍次曰綬鼎州司法皆祇慎自立一女嫁渝
州巴縣尉唐子昂孫男四人曰沛曰漁曰潛曰淵方從
學求舉以元祐二年十二月二十七日葬公于襄州襄
陽縣望楚山之東原有集三十卷其文如其為人尤好
為詩有古作者體某童丱時數聞先妣稱道公志苦力
學雖甚寒暑或達旦不寤每以相訓飭心竊慕之既長
而仕則又仰公器業之宏遠惜乎不能盡發其胷中也
敢序實而銘曰
行義之域君子務適公造之安屢而不息勢利之途小
人爭趨公望之畏却而不驅位則不克志則不遂夀則
不嗇名則不墜山有峴首水有漢川雖百千年猶知公
賢
朝請郎新知嘉州家府君墓誌銘
眉陽士人之盛甲兩蜀蓋耆儒宿學能以德行道義勵
風俗訓子孫使人人有所宗仰而趨於善故其後裔晚
生循率風範求為君子以至承家從仕譽望有立者衆
家氏之族乃其一也自周衰大夫家父之後遷於晉至
唐德宗時有為職方員外郎者從乘輿幸山南因入蜀
遊青衣訪故人路眉愛樂風土遂居眉山今十一世矣
曾祖光不仕祖正贈大理評事考某隠居鄉里有善人
長者稱累贈左朝議大夫母楊氏累封長夀縣太君君
諱定國字退藏六歲知聲律朝議君嘗與客飲客以對
句試之曰笙歌陪酒聖即應之曰桃李從花王客大驚
聞者以為竒童子方冠舉進士聲華翕然慶歷中詔天
下興學時歐陽文忠公友人張公應之為治中課試羣
士善君詞業純茂與俱來京師既擢第除雅州名山尉
居朝議憂執喪不違禮將葬舍墓次晝夜哭不己有甘
露之祥見者以為孝報服除調永康軍司法韓康公帥
蜀欲治西山道至威茂建玉壘關君謂蜀近夷惟恃險
以安昔唐中衰吐蕃三入寇一出汶川今鑿石平塹為
坦塗將貽蜀之憂康公信其言捐工役之半再調灃州
司理提點刑獄賈宜言囚部吏饒瑄欲誣以巨罪君不
從賈怒屢摭以事卒莫能得識者嘉其持守遷秘書省
著作佐郎知嘉州洪雅縣歲大旱詔減民賦轉運使韓
璹好裒聚官屬畏之不敢告以實君曰歲凶民甚病朝
廷以為憂而使者不䘏郡縣又相附會誠何心哉苟不
負於民雖得罪無憾是歲獨洪雅田賦十減七八就差
僉書蜀州判官事二川田税舊有折變絲綿者估才十
之一監司猶欲加以耗君謂既變而斂則與正税異豈
復有耗耶乃以辨析得免又嘗增損卭蜀水平之制均
二渠水利鬭訟止息人至今以為宜歲滿通判瀘州夷
羅狗村責言于寨王馬仲通與之戰既敗夷人將執而
歸吏以急告君遽往曉譬招撫給牌示信有降附者矣
議者議討之朝廷遣韓存實經制夷事君具以本末白
轉運經制司請戒于軍凡降而給牌者勿妄殺以為功
雖行之終莫如其言也烏蠻乞弟先使其弟一毛遺江
安令馬既不納遣去又隂諭羅箇牟村夷襲殺之乞弟
怒甚藏怨未發間輒以兵往來境上一日率衆次江安
聲言將不利于令人情大恐郡將欲挈牙兵以禦君曰
彼衆我寡而從以兵是速寇也乃止遂以檄君即馳至
納溪俾招安將以利害鐫告乞弟亦從命歸所掠貲畜
而去會轉運判官許安世欲以弭兵懷遠為事遣介與
議打誓移文瀘州行之元豐三年瀘守喬叙及乞弟盟
于納溪既而報怨羅箇牟大縱攻掠路分都監王宣戰
死朝廷謂乞弟降不以誠兄議誓與行之者皆得罪君
方知渠州亦罷歸久之知懷安軍其政皆有惠愛長夀
君既去世君年已六十哀慕殆不能勝終喪還朝氣貎
減平昔得知嘉州未行時大疫從弟樸在太學病甚君
遷置於家朝夕視藥食不少避及其死哭之慟因感疾
不起紹聖元年五月朔也享年六十四二年之二月二
十二日甲申葬于眉山縣德義鄉積玉山娶楊氏封仙
源縣君一子彬奉議郎太學博士有學行為士林所高
女三人長嫁武昌程卞次未嫁而卒次適故左承議郎
監在京綾錦院王君卿孫男二人餘慶昌祖孫女四人
長適廬江何恂次適承務郎范洪餘尚幼君姿韻恭粹
務自修適燕處無惰容縱談無謔語慎於事勉於政論
交接物未嘗少忤尤工於詩古律凡三十卷雜文十卷
體格清懿如其為人蘇公子由嘗送以詩曰鵠鷺性本
靜芝蘭深自馨知者以為紀實初君欲葬先塋之右嘗
植木誌其穴及將葬以地理驗而果得之吉皆如其言
死生之分豈偶然哉嗚呼瀘夷作禍蓋小人銳進行險
以覬萬一勇夫乘其後急功趨死凶焰既不可撲禦經
制顛紊遠方為之騷然朝廷再遣將剗蕩巢穴乃班師
歷三四年然後定君始終其間與事居多平江安之變
則無功行納溪之議則有罪時無為君言者君亦不言
亦古人之不伐歟銘曰
有行在躬靜恪而文有政在物和簡而仁瀘夷復仇貽
憂爾民往諭以言亦懷而賓既盟則渝有功莫伸隠德
顯報期于後人
承事王府君墓誌銘
王氏出姬姓其先居太原自唐僖宗幸蜀有從而西者
遂為華陽人至先生五世矣曾祖某祖某考某皆樂隠
晦不仕進先生諱某字仲符性篤孝事親能養志讀書
務窮大指不溺章句學文章純明簡重一與道合尤好
為詩每遇事感物輒賦詠以自適有唐人格趨與人交
推本誠慤終身不失其歡或即之謀必曲折詳盡以告
急其患難若已有居鄉恂恂然無少長疎戚接之皆以
禮家窘於貲不恤生事客至如歸士有貧而就學者衣
食而教焉嘗舉進士與計皆一試未第遂歸岷山之下
安退自若後二十五年詔許赴禮部將恩其遺滯則不
復起識者高之趙清獻公鎮成都最加厚遇即其居與
之田以資隠計先生樂道人善恥言過缺至于斷否臧
明利害則勇不可奪有永康軍守郡某者淫刑刻深轉
運使彭公思永將按劾之見先生問其詳乃以官吏能
否非士子所與聞為對彭公嘆其長者導江令吳太元
剛廉少與小人忌之部使不能察欲繩以罪先生於是
移書清獻公謂太元履尚堅正不當以小過廢且曰某
受田於公每思所以報公苟以某言為是辨太元而薦
之非獨免今日過抑可為他日用則其報公之責塞矣
清獻信其然待太元益厚小人不能勝太元竟為朝廷
所擢先生所娶李氏封長安縣君先卒男四人長曰彀
嘗貢於鄉次日轂亦善辭業皆早亡次曰任有志操好
學力文熙寧六年上策試進士能以經對拔為天下第
二累遷奉議郎成都教授季曰价克勉家學女二人長
適某人早卒次適某人孫男幾人女幾人先生有岷編
凡十卷元祐三年正月某日衣冠燕坐與族人飲酒而
教飭之若將訣别然其夕遂終即以某月某日葬于某
縣某鄉某里舉長安君之喪以祔焉初先生從學於舅
氏端明殿學士蜀郡范公故其行與文得為君子進趨
禄仕聲名翕然人皆期其顯矣已而止塞不進終遯丘
園則又能委已順命不露欣戚及其嗣子果以器業奮
起承家而光大之今天子祀明堂乃以承事郎封先生
其道德之報歟銘曰
公有隠居岷山之陽山間之雲卷舒何常或畜不雨或
需以霶有如公懷惟行與藏温温未試自韜其光有子
克家積之博彊起踐亨轍坦如康莊乃公緒餘而能顯
揚公其無憾寧止崇岡
知渝州王叔重墓誌銘
元祐戊辰歲予嘗銘王君承事仲符之墓述其性質之
粹履尚之安問學之正惜乎不幸而不踐高位以充行
其志不享遐齡以崇養其德幸而有良子曰任克承厥
家博學多文早自振起士林推先天下共仰意謂必能
展布餘藴為朝廷用庶幾仲符之幽光垂耀不朽後十
三年則亦卒矣嗟夫善惡報施之際禍福始終之迹竟
何如哉或可索而質其是非乎或不可得而知一歸於
偶然乎或合一舛二參差不齊徒滋惑於人乎此聖賢
所以有幸不幸之說而古今莫能廢也君字叔重承事
之次子弱不好弄勵志在學讀書務究大旨得治已及
物之原本不汲汲於章句為文雅健純贍先體用後華
采熙寧六年神宗以馭吏務農訓兵之要策進士君條
析治道傅經義以對擢為天下第二方唱第之初有司
誤贊其名君亦不辯少頃上訝無應者覺其誤始正之
君乃徐進焉在廷識者伏君安重有遠量調卭州軍事
判官遷宣義郎知漢州什邡縣用薦格充成都教授遭
二親憂去位洎終喪中丞蘇公轍辟主臺簿蘇公既登
用鄭公雍李公之純相繼執法皆薦君材得太學博士
李公謂為下遷即復疏論之遂除秘書省正字又改校
書郎會朝廷還日歷於省乃以著作佐郎典修之凡五
年為朝奉郎知渝州君聞道而篤信守已甚重視外物
甚輕語默出處惟義命是安要之無怍而已既以高文
陟上第跬步可貴顯而一切晦静如不居之遷宣義時
詣審官求為鄉邑安公燾方主此選謂君曰故事凡巍
科皆不次用奈何俛首就選乎將以君請于朝姑少待
之君辭以親老在蜀不可官京師安公不能強益重君
所守吕公著亦嘗諷君自陳可得美官君退謂范醇夫
曰較文場屋緣一日之長得上第又衒以媒進廉恥喪
矣日歷之還省也權臣欲私其親舊以君等可修者三
人上之其二則所欲私者也哲宗以君素少援遂命之
儒館上下公議翕然謂君不求而得可以抑躁進警流
薄君在省五年冲淡自養終日讀書為樂不與外事如
林棲谷隠之深公卿大臣之門或累月不造倘知之則
不趨合以求悦不知則愈密不露言色未嘗輒愠然竟
為異趨者所疾故有渝南之行初君讀書知治身及物
之用雖以文藻光輝人世而涖官從政不敢少忽苟可
濟物勇而力行蓋嘗懇部使永罷什邡之市易衆安其
業請增成都學田以養士詔可之達州斷獄謂縣令李
傳失入奪官傳以冤告事下御史府君為辯直竟無累
在渝州不夷陋其俗葺鄉校集諸生躬自課試以補不
學少儒之弊置醫生審方劑督察診療以救尚鬼不藥
之死議七郡貧瘠非蜀他地比願弛荼禁卒如其說峽
人深德之其明逹不撓率類此元祐紹聖間天下之事
再變士大夫奔溺勢利視時可否從而離合雖姻戚僚
友間輒向背甚者至自相魚肉以取寵邀遇苟得毫髮
則悻悻市權有厭飽充滿之色不啻商儈然君於是時
獨立坦履了無避就凡十餘年完潔而去亦明哲保身
之效歟彼從而離合者聞君之風宜少愧矣今天子嗣
位推原本末講修治具别忠邪而進退之海宇生聚濡
滲厚德如脱隂霾覩白日如出險窞步通衢公卿大夫
非罪廢逐者悉與之滌蕩且召用焉蓋所以承天心而
又皇業也惜乎君不及見豈非重不幸者哉竊嘗論之
天下之治亂生於風俗之厚薄風俗之厚薄繫於士大
夫之出處若夫棄維常逞利欲覬幸朝夕之得一唱百
和競為喧閧積習逾久散漫四出一旦如洪流決潰無
以禦塞則將有不勝憂者仁人志士其可不遠謀極慮
而慎所取舍乎如君之氣守志尚可謂能慎取舍也君
娶李氏封夀光縣君子五人曰鏄曰鐸曰鉉曰銓曰梁
鏄前開封府扶搆縣主簿鐸嘗預鄉貢鉉銓梁早卒一
女未嫁君有文集三十卷享年五十某年某月某日卒
于渝州之正寢某年某月某日葬于某處予表其墓而
銘曰
士於周秦生質何殊或重而千鈞或輕而錙銖乃曰貴
賤緣其所趨乃曰否泰出由此塗智者見微詳研疾徐
違險從夷誡哉覆車君有良守明晦弗渝君有宏業終
卷莫舒遐望古人並軫齊驅摭實以書斯銘不誣
淨德集卷二十三
