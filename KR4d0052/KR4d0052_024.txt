淨德集卷二十四
宋吕陶撰
墓誌銘
都官員外郎趙君墓誌銘
熙寧十年三月都官員外郎趙君既守榮州乃建悦老
堂日奉二親盡所以樂親者君為州已大治親方夀考
而能極恭致養適其懽心雖天下之至樂無若此也於
是搢紳士大夫多為歌詩襃譽德美鄉閭族屬指以為
榮且愛慕之不及越明年閏正月某日喪其父太子中
允祐二月某日又喪其母萬年縣君張氏君哀毁屢絶
僅能扶喪歸晝夜哭如禮又時強飲食凡四十九日而
病又五十一日而卒實元豐改元四年辛亥哀哉君子
孝愛其親終繼以死可謂不幸矣君諱薦字賓興邛州
依政縣人曾祖翺祖文皆隠民籍至中允君以君立朝
始有封君少嚮學善詞章既冠舉進士一試登乙科調
緜州司法以陟狀遷鳳翔府虢縣令縣介岐雍間民以
豪悍相勝抵禁自若君設為規範諭以可不可民信之
刑省五六巨盜伏境中捕吏畏罪執非辜以告舊令傅
致之獄具如實君審辨詐偽縱去不問乃任謀下令搜
擿黨與未踰月果獲真盜有司以功上遷安化軍節度
推官知河中府河西縣君曰為縣不能使無盜誠可愧
捕之職也安可藉以苟賞辭不拜識者高其廉當塗交
薦之後三年改著作佐郎知汾州西河縣縣劇於虢處
治益辦今天子踐阼授秘書丞未幾轉太常博士歲滿
監成都府軍資庫是時天章閣待制趙公帥延安乃以
賓佐請君即僉書彰武軍節度判官改屯田員外郎洎
公被命南伐交趾又辟君以行君懷親思歸不敢往公
入見上言君父母留遠方皆老矣不當久在邊當使之
歸養且言君才可用願用焉上乃許君不俟秩滿而還
踰年除知榮州轉都官員外郎方將大用之命未下而
君卒春秋四十有八故交親知者莫不悲也君襟度夷
暢無少凝塞接人無賢不肖皆得其歡至于判析是否
則中甚皎然尤好為詩觸物感意有得輒書凡一十八
卷四千三百首或多至數百言雖贍不宂或止於二韻
雖淺不俗遠探近拾率有理致君先娶黃氏封蓬萊縣
君再娶楊氏封仁和縣君男六人曰彀曰㢰曰彊曰彍
曰某曰某一女未嫁始君從宦游未嘗治産世貲家帑
委其兄莊廩俸之入往往歸諸書畫既不幸諸孤甚貧
乃丐田於莊為謀葬養生之具遂以二年十月某甲子
葬君於蒲陰鄉山泉里皈巖山之側銘曰
以君有行有文而獨不克夀要之報施子孫當有以立
者理勢宜爾君其無憾
尚書屯田郎中致仕常公墓誌銘
尚書屯田郎中致仕常公享年七十有八熙寧丁巳歲
正月朔日卒于成都孫男安民之官舍即以三月壬申
葬于大邑縣多融鄉安寧里先塋之次從大夫禮也公
諱溥字用周其先居長安自唐季有為唐要掾者子孫
因家焉至高祖某則又徙臨卭曾祖某祖某遂為卭大
姓父某以信義著鄉里淳化盜起能與衆捍之盜不敢
犯又能率士軍迎王師以從討活汙染者千人蜀平議
賞不願仕君子知其有後洎公之貴累贈工部侍郎追
封母杜氏長安縣太君繼母費氏永康縣太君公天資
純愿少力學既冠從鄉舉輒先諸進士景祐五年始登
第調陜府陜縣主簿母喪父繼殁服除授成州南溪縣
尉旁邑有地訟指七木堰暮露灘為說凡十七年不决
部使者委公聽之公考驗圖劵詳辨訛誤所謂漆木墓
路者以折分爭人伏其明官滿調鄂州節度掌書記炭
場吏私貸官緍將䧟重辟公愍其非大惡偶不知法遂
至是諭以償之免九人死改著作佐郎知濠州定遠縣
縣素多訟吏積習為姦號難治公以簡處劇以嚴濟恕
綱開條舉乃至無事於是修孔子祠會諸生躬為課試
時旱蝗相仍公禱之必應獨一縣沾洽蝗亦及境而斃
誠忱感格如古循吏之效轉秘書丞太常博士通判彭
州屬縣鶴鳴堰歲歲冲潰大破民産公度視岸勢因水
之性鑿高就下得以不決民蒙其利乃用常公為堰之
名遷屯田員外郎通判寧州遇英皇踐祚恩遷都官員
外郎亦以雩祀獲報郡人愛之有號都官雨者猶前世
以御史稱也改職方員外郎審官攷其課在異等薦為
御史不報今天子即位授屯田郎中通判海州提舉楚
海漣水鹽綱時年六十八矣彊明無恙滿歲賞勞當自
宰府除便郡一日登景疏樓感物賦詩浩然有歸意或
勸之俟從心而去公曰吾起白屋位郎曹於素志何負
士之進退惟以義必曰七十而謝則非出於誠出於法
也吾老矣其西歸乎歲時奉丘隴旦暮會朋戚嘯歌觴
詠以佚吾生其樂與宦遊孰勝耶既得請乃還臨卭號
鶴峯歸老安車野服惟所欲往燕吟諧笑終日歡然凡
如此者十年而没公謙懿和裕不忤於物接人無少長
貴賤一以禮處事無艱易巨細一以誠真樂易君子也
凡平生所著雜文歌詩若干篇為一集傳於家今樞密
馮公之未仕公嘗以台輔期之既而貴顯則亦報公之
德議者謂公有知人之明而馮公厚於義莫不韙之公
娶何氏有婦德封仁和縣君春秋七十七後公二十六
日而終舉祔焉子二人檝黎州軍事推官構嘗舉進士
已而退處樂於名教女六人長適廖世鄉次適杜修輔
次適徐鈞次適宿松尉李寅次適漢陽尉張伯遵次適
崔君平孫男十人長安道預太學薦早卒次安義次安
石遂州節度推官次安民成都府府學教授次安雅安
中安政安節安世安術皆務家學孫女五人重孫亦如
之公之葬也教授君狀其行來求銘某竊謂世之士大
夫或役於禄利往往癃老未謝去或謝而歸失素所嗜
則沮鬱有悶容或後裔慢於送往以至暴棺累歲不得
即藏如公之勇退退而能自得及其亡也子孫又能時
而葬之亦可以警昏薄勸篤厚矣敢不為之銘銘曰
仕而知止請老以歸老而有終葬不踰時惟義保躬公
能履之惟禮篤親子孫從之吁嗟公乎無憾於斯
朝散郎費君墓誌銘
元豐三年正月某日朝散郎費君以疾卒于渝州白崖
舟中享年五十四寓喪於合州之扶山十四年矣欲歸
成都貧不能其配袁氏與子伯高謀以某年某月某日
葬君於石照縣某鄉某里遂家焉伯高書君之行來求
銘予三讀而悲之君與予同郡又同為皇祐中進士諱
𤦺字孝琰成都人曾高以來皆隠民籍考諱某累贈殿
中丞妣魏氏封仙居縣太君殿中君早亡有五子君處
幼家甚貧能力學為辭章聲名聞閭里舉鄉進士在第
一遂中科得禄養母以及諸兄人推其孝悌初仕興元
府戸曹參軍遷合州赤水縣令有治狀用薦格改秘書
省著作佐郎知定州安喜縣民有婦自經父母謂夫家
殺之君驗謂無他覆視者既異訟辯不已州將置疑有
司皆傅會連逮數十輩淹繫累月竟不能奪君議黍苖
將熟匹夫蔭其下邏者執為寇誣以巨罪君索其情輒
釋之郡欲深治君不忍致之法未幾旁邑果獲真盜衆
服其明於是部使劉公庠吕公大防張君問皆薦君才
請以治無極朝廷從之縣接契丹境一日民訛言相驚
謂北兵來侵皆閉事自匿市井不相通君不為之動有
以慰諭其心凡三日復業如故兵亦不至保州民集衆
數百撾登聞鼔訢屯田水利事久不決郡邑患之安撫
使委君按視即條利害以圖上其說行公私以為宜熙
寧中差通判蜀州遭仙居君憂服除又通判緜州元豐
二年瀘州夷擾邊朝廷出師討罪調民夫數萬饋輓以
進轉運使辟君都大提舉夫糧數入瘴鄉因感疾將歸
合州之寓居至渝南不起君自著作佐郎五遷都官員
外郎賜五品服官制行易朝散郎娶袁氏封永夀縣君
子一人伯高女四人長適周鼎次適袁鈞次適袁鍚皆
舉進士次尚幼始君從學力養起家享禄凡晨昏伏臘
之費諸兄皆仰給焉以至辦其嫁娶賙其死喪收恤其
孤惸如此者三十年未嘗一日間薄洎君之亡則斂無
新衣祭無豐俎自合距成都纔六百里旅殯佛寺久之
不能歸歸則無族屬可依無田可耕無室可處其謀葬
於合者死生之際宜其慊也悲夫瀘南之役斯民蓋不
幸矣君之提舉夫糧區處以宜知會以信其聚不急其
散不緩然而死於病者十猶二三明年再用兵夫糧之
任非其人顛暗乖紊無復統紀先期不戒以集訖事不
釋以歸萬衆暴露瘴癘大起相枕藉而死者十凡八九
或強而歸則疫及其家血屬皆亡又不知幾千人耳至
今東蜀父老語及是事則必惜君之没云銘曰
厚於其兄以悦其親兄衣未完子裘不温兄食未充子
炊不晨救恤死喪畢其婚姻艱勤一世竟卒于貧客殯
無歸葬為旅人士之行已蓋後其身君乎何憾於以寧
神
淨德集卷二十四
