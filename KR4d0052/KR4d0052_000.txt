淨德集别集類二(宋)
提要
(臣)等謹案淨德集三十八卷宋吕陶撰陶字
元鈞號淨德成都人皇祐中進士熙寧間復
登制科歴官給事中改集賢院學士知陳州
紹聖末坐黨籍貶徽宗初復集賢殿修撰知
梓州致仕卒事蹟具宋史本傳陶秉性抗直
遇事敢言所陳論多切國家大計其初應制
科時值王安石方行新法陶對策言願陛下
不惑理財之說不間老成之謀不興疆埸之
事安石讀卷神色頓沮神宗使馮京竟讀稱
其有理而卒為安石所抑僅得通判蜀州其
知彭州力陳四川榷茶之害為蒲宗閔所劾
謫官其召用於元祐初又極指蔡確韓縝章
惇等之罪請亟加罷斥其他建白至多大抵
於邪正是非之介剖晰最明而據理直陳絶
無洛蜀諸人黨同伐異之習嚴氣正性與劉
安世略同至哲宗親政之始陶首言太皇太
后垂簾九年小人不無怨憾萬一姦邪之人
謂某人宜復用某政宜復行此安危之機不
可不察其後興紹述之說卒應其言其深識
遠慮亦不在范祖禹下故其所上奏議類皆
暢達剴切洞悉事機蔣堂以賈誼比之良非
虚譽其餘詩文亦多典雅可觀至學論二篇
力攻王氏字說不遺餘力尤為毅然自立不
附合時局者矣宋史藝文志載陶集六十卷
久無傳本其得見於世者僅宋文鑑所載請
罷黃隠一疏今就永樂大典各韻内採掇裒
輯分類編次釐為三十八卷雖以史傳相較
其奏疏諸篇或載或闕其應制科策一首不
可復攷未必能盡還舊觀然已什得七八所
闕者固無幾也乾隆四十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
嗚呼靖康丙午之禍奚為而至是極哉熙寧當國者患
時舒緩不振大為理財拓邊之規諸老臣不可則援引
少年銳于事者慫恿附和而小人徧中外矣雖然自熙
寧至宣和五十年間累聖賢明固嘗用賢士大夫而俱
無改絃易軫之調何耶夫一薰一蕕十年猶有臭邪正
並用則小人卒以得志故也元豊間棄置王安石者八
年有悔意矣而執政皆其徒也元祐克成先志内君子
外小人天下稱治矣而永年乃用調停之說使其徒厠
執政之列紹聖遂熾然而作也建中靖國固已並用無
何愛莫助之之圖行改元崇寧蔡京當國善類殲焉不
可復措手矣中間雖一再罷京用趙挺之張商英輩皆
一出一入之人何能為哉是以五十年間有為之君子
皆以邪正並用竟墮小人網罟中良可歎已吾鄉有給
事呂元鈞者以賢良召試于熙寧初極論理財拓境之
非雖為外官必行其言無所顧望暨召用于元祐則專
以判别邪正為事雖去國猶丁寧反覆言之今以遺文
攷其議論但不使小人居中撓政非有訐斥僇辱之甚
激其狠毒之性至儕類之失亦不芘之其用心如鑑之
照如四時之生殺各因物之所當得者與之而物之受
之也無怨亦無德焉其守道如此使得大施用于世亂
何自作哉公于紹聖坐黨事貶湖南後守潼川拜崇寧
改元詔即乞身而歸遺令不作碑志休影滅迹故崇寧
以後追貶不深而復官亦不及是又能以明哲自全者
然至今卹典未及無身後之澤而名不登于太常史院
雖公韜晦本志無所事此而一世明德嘗登禁從後世
無傳焉此有係乎國體者子孫之責亦鄉士大夫之責
也是以諸孫出其家集使著于世云成都馬騏序
