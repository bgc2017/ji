玉山名勝集卷八
元顧瑛編
釣月軒題句(杜本隸顔)
月華中夜滿雲影一絲懸
詩
蜀郡虞集伯生
方池積雨收新水三四尺風定文已消雲行影無跡淵
魚既湥潛水華晚還出幽人無所為持竿坐磐石
丹丘柯九思敬仲
談笑從吾樂相過罷送迎凭闌看月出倚釣待雲生蝶
化人間夢鷗尋海上盟軒車總適意何物更關情
清河張天英楠渠
武陵溪頭月初上四邊玉樹涼暉暉片石如雲我獨坐
一雨滿池魚欲飛清童能唱白鳬曲老夫醉卧青蓑衣
嚴陵千古不可見但見客星朝紫微
匡廬于立彦成
夕息西軒隂頗愜濠上景持此明月鈎投竿釣清影流
螢暗飛度幽鳥棲還警遊鱗亦復來露下芙蓉冷
吳龍門山釋良琦
明月不可釣流泉仍至音天高雲與薄石古樹微隂豈
獨忘塵慮亦復散沖襟脩然濠濮趣契我幽人心
汝陽袁華子英
釋耕山中雲坐釣溪上月仰看白玉盤下浸紫貝闕
河南陸仁良貴
積雨水平磯鈎簾月上衣照見珊瑚影蘭苕翡翠飛
勾吳李纉子粲
空鈎意釣不在魴鯉我心清明月華墮水
臨海陳基敬初
開軒得新月褰衣涉芳沚我意不在魚投竿聊爾耳素
娥一何好娟娟映秋水重惜此流輝徘徊殊未已
遂昌鄭元祐明德
籊竹裁竿拂帝青山河影裏夜亭亭坐乾草際沾衣露
掣得波間在罶星巨犗可應投貝闕長絲便欲繫天經
清光照徹磻溪叟方看霓裳舞廣庭
天台陳基
雨止玉山靜天澄華月新臨流敞畫舫投竿垂素緍綺
席接芳宴清言欵佳賓秉燭林喧鳥鼔琴波出鱗樂只
永清夜陶然適天真厚意諒莫酬鄙詞聊復陳
晉寧張翥仲舉
至正十年八月十九日予以代祀海上還抵吳
門仲瑛宴於草堂行窩時坐客能詩者九人以
玉山佳處之亭館分題賦詩予得釣月軒乃為
記小引并賦長句以别後夜毘陵倚舟望姑蘇
有玉氣如虹熊然上騰者必吾草堂諸詩之光
燄也復賦五言十韻以寄他日過玉山當為一
亭一館賦之
明月出滄海照見玉山東山人美良夜雅集草堂中飛
觴泛零露妍唱引流風秋聲度蓮葉幽光涵桂叢側聞
界溪上有室迴馮空水花拂竿縷波影蒙窗櫳委金忽
零亂沉魄更沖融沙禽驚欲起漁燈翳復紅夫君豈釣
者樂與在濠同予懷寄遐賞清吟殊未工
淮海秦約文仲
華月初垂野寒光巳射衣欹竿魚避釣鼔枻鵲驚飛海
近江流合天空夕籟微遥應歌窈窕取醉竟忘歸
四明黃玠伯成
牀頭書簏似笭箵漁父滄浪寄此生臨水卜居聊遠俗
垂竿欲釣已忘情明時我自知魚樂今夜誰同看月明
千古羊裘一男子不貪禄位得真名
分題詩序
至止十年七月初五日琦龍門過玉山留數日
將汎蘭陵之舟而未果十二日起文高先生雨
中見過復留周旋是日飲酒釣月軒中秋暑乍
退雨止復作龍門琦以舊雨不來今雨來分題
余得舊字
是日以舊雨不來今雨來分韻賦詩詩成者五人
顧瑛得舊字
秋暑困人如中酒涼雨凄風忽相逗階下決明花正鮮
池上芙蕖香欲瘦山人欲歸不得歸西夏郎官却相候
當軒不復問寒温羣口誇詩如健鬭秋娘起拂紅綃袖
素壁看題今已舊舊雨不來今雨來故交那在新交右
坐聽飛溜落虚簷似與冰絃聲合奏清歡聊欲紀文字
長席還當陳爼豆人生有酒不為樂何異飛蚊聚昏書
玉山醉倒稽叔夜紫芝光浮真德秀君今此行良不苟
請君一觴為君壽風簾官燭暗秋屏歸期巳在黃昏後
于立得雨字
七月涼颸初破暑秋聲蕭蕭在庭戶清新故人忽見過
契闊有懷何足數西夏郎官好詞翰中州美人妙歌舞
懸知野衲解談天況有仙人能噀雨金刀削翠藕絲長
綠房破蠒蓮心苦詩成脫穎或有神酒令分曹聊可賭
殷勤素手累行觴瀟洒清談藉揮麈紛紛市上聚蚊兒
昌黎先生唾如土
釋良琦得不字
七月巳徂暑炎氣忽蒸鬱涼風䬃然至清風亦披拂翳
翳西軒下青桐照瑶席欣言置樽酒雅歌襍琴瑟高適
適遠到照眼冰玉質及門雨滿袖言笑春盈色落落癡
絶者雲夢在胸臆抒辭麗文藻賦詩奪鋒鏑赤松脫世
鞅思遠縛禪律終慚山澤癯游從接文物人生易契闊
歲月亦飄忽良會既非偶為樂豈云不明當蕩蘭槳歸
隱山中橘相思獨回首秋江玉峰屹
昂吉得來字
經年不見顧徵士長憶花前共舉杯一路涼風吹酒醒
滿船秋雨載詩來樓頭楊柳參差見池上芙蓉取次開
獨立水光山色裏雙雙白鳥忽飛回
顧衡得今字
幽人結屋在溪潯新雨滿窗涼滿襟翠竹隔簾浮玉氣
碧梧當檻護秋隂佳人倚瑟歌頻發狂客分詩酒累斟
待取月明移席醉西風華髮古猶今
拜石壇(達兼善篆)
寒翠所(達兼善篆)
(題句缺)
(附)東坡紀石
昨日與數客飲至醉今日病書以記之軾時元祐四年
二月四日也
(附)東坡手帖
軾頓首昨日快哉亭與數客飲至醉才歸辱簡不逮即
荅為愧春生雪未計尊體起居佳勝新詩甚清刻病酒
不敢率易趁韻幸少寬限否因書見過如何如何不一
軾再拜忠玉提刑執事
拜石壇記
瑛素有米顛之癖見竒峰怪石輒徘徊顧戀不忍舍去
或百計求之不得者必圖寫其形似標諸草堂壁間以
為几格供後至正戊寅四月下澣訪老僧巖叟於東城
之菴菴即故宋周太尉宅斷垣之外燕麥中有假山在
焉遂披榛約棘褰衣而登其上羅立諸峰巳為好事者
輓載而去獨存一壁而失其左股欹卧於高梧之下上
有老坡題識觴詠之語易之以粟歸而立諸中庭左映
右帶無非松竹芭蕉批杷之屬多者書帶草耳石之挺
挺拔拔如老坡獨立於山林丘壑間愈見其孤標雅致
也瑛加之拂拭永為子孫寳玩明年奎章閣鑒書博士
丹丘柯敬仲下訪見而竒之再拜題名而去丹丘詞翰
鑒博有元之元章也於是砌石為壇字曰拜石後三月
而御史白野達兼善來觀嘉丹丘之逸致為作古篆拜
石二字於壇又隸寒翠以美其所此石之名由是愈重
然皆未知所紀之詳至正乙未冬周履道秀才自梁鴻
山擕贈老坡手帖讀之乃是荅忠玉提刑快哉亭飲移
者上有賈秋壑私印其辭與紀石甚肖嘗記大全集中
有次王忠玉遊虎丘詩有次劉景文荅馬忠玉詩蓋當
時有兩忠玉焉然莫知其孰是及考宋史元祐四年坡
為翰林學士兼知禮部以論事積當軸者恨故請外拜
學士龍圖閣知杭州以避朝謗也瑛想老坡風流曠邁
行千里間有名山勝水豈不與友朋醉酒賦詩以快其
意又考諸雜錄忠玉乃王規父姪孫先坡在維揚後坡
渡江坡荅其詩有及君未渡江過我勤秉燭之句是則
書所記者王忠玉無疑矣然後知石乃維揚故物帖則
王忠玉家寳也吁石之在山不知其幾千萬年因坡之
題鑒而出山者又不知幾百年帖之壽又非石比兵殘
火燬輾轉流落人手者亦不知其幾百年今一旦二美
併來抑神物有所會合耶我玉山有所際遇耶又思丹
丘白野不二十年皆仙去坡仙有靈豈不能於風清月
白之夜挾二公同逍遙於此壇乎瑛亦豈不能摘古阮
酹一樽於此壇乎不因此石其能永傳敬書此記俾伯
盛朱茂才刊於他石使後之覽者知石與帖并拜石之
壇有所自來云時至正丙申正月五日金粟道人顧瑛
書於玉山草堂
銘
河南陸仁良貴
厥色斯蒼厥質斯剛元氣胚渾隂陽互藏有嶻嵩華倬
彼太行勿伏為虎勿起為羊說法點頭扣之庚庚大蘇
之誌海嶽之狂異世同符拜石(缺)永千萬年鎮兹玉岡
詩
壇之主人顧瑛仲瑛
好事久傷無米顛清泉白石亦悽然快哉亭下坡仙友
拜到丹丘三百年
汝陽袁華子英
眉山三蘇宋儒宗長公矯矯人中龍南遷儋耳西赤壁
文章光燄超洪濛快哉之亭雪初霽領客登覽山川雄
自云平生不解飲胡乃一舉觥船空荅詩寬限見真率
鑿崕題石摩蒼穹功名富貴一丘土斷碑殘素傳無窮
吁嗟異物神所衛玉山合璧俄兩逢奎章博士丹丘翁
江南放逐驚秋風見之即下米顛拜二顛痴絶千秋同
築壇山中加愛護樹以松桂連椅桐雨窗雲戶濕寒翠
朝軒暮檻開清紅白野御史龍頭客青年獻賦蓬菜宫
戱將秃穎寫篆匾斷釵折股星流虹秪今風塵暗河嶽
王侯第宅皆蒿蓬牙籖玉軸映竹素好事獨傳吳顧雍
婁東朱珪鐵作畫字字玉屈蟠虬蟲嗟哉蘇公今已矣
慘淡故國風煙中如何二子復嗜古策勛妙墨收竒功
我來再拜重太息蒼蒼古雪吹長松登壇叫絶浮大白
酒酣目送孤飛鴻
太原郭翼羲仲
偉兹秀石竒而雄億千萬年壽作朋何年天公召雷公
下驅六丁鑿混沌巨斧落手驚飛龍初疑帝遣神鰲首
戴海上之青峰又疑星蕊墮地變化為芙蓉神物之神
固有鴻一朝當變遷霹靂千丈崩左股擘斷卧棘蓬虎
頭顛絶如南宫作壇置之衆不驚如在培塿視華嵩題
識況重仇池翁仇池雪浪空玲瓏丹丘白野拜下風異
哉天地生物功一成一毁無終窮人之顯晦靡不同吾
嘗視天惟夢夢貴賤(缺)幽人采薇窮谷中石
也幸爾千載逢能令人拜壇再重洛陽丘墟牛李死甲
乙零落平泉空溝中之斷㸑下桐荆山玉氣吐長虹賀
爾遭也天所蒙
三山盧昭伯庸
仙人拾得蓬萊股夜半蛟宫泣風雨胚渾融結玉流形
丹書盤屈含井熒阿瑛寳之喜且懾神物符將快哉帖
條歗欲起眉山翁劖銘紀石垂無窮吾曹此膝久不屈
來與阿瑛重拜石
武陵顧權
丹丘先生秘閣老搜抉英靈入幽討快哉亭上起秋風
錯落天球卧煙草坡仙與客同醉處醉墨淋漓洒寒翠
更遺手帖落人間異跡相符若神會昔年米芾守無為
好竒不(缺)我亦明當拜石丈高風復見虎頭癡
淮海秦約仲文
猗哉靈石神斧鑿玄精孕質叠巘崿烟㾗殘溜交綺錯
玉立頳皴駭蛟鱷一朝風雨動林壑寒翠屭贔慨淪落
醴陵諸孫若有托拂拭輿至驚且愕斑斑題字坡老作
好事博雅誰矩矱丹丘白野去渺邈冠佩再拜良不惡
構亭築壇匪云樂顛柯風流嫓海嶽琢詞鑱銘筆則削
春王正月歲在噩
芝雲堂題句(趙孟頫篆顔)
雲蒸瑞氣芝三秀風動天香桂一枝
記
崑山東瀕海在吳屬邑獨以産石知名海内地誌謂山
舊常産玉玉出河源萬里外而謂玉産是山其信否不
可知也然今産石而不及玉其孚尹秀淑之氣宜有人
焉得之邑良士秀民非無有也然為農而樂於田里者
或失之朴為士而工於文學者或失之鑿工賈末業不
齒焉若夫精於士習而不鑿以求異安於田畆而不朴
且鄙惟顧仲瑛氏見之顧於吳為著姓自吳丞相雍以
下代有其人至仲瑛之前人家界溪溪望崑山裁十里
許其出雲雨蒸煙嵐近在目睫間仲瑛家於是蓋累世
矣内附後倜儻非常之人往往自致青雲之上於是仲
瑛之大父及其諸從父皆紆金曳紫貴赫顯著使仲瑛
少發其所藴出為時用高可為名卿次不失為諸父顧
方讀書績學臨帖賦詩堂序几案列三代彛鼎唐宋人
書畫觴酒為壽以養其親且築室於溪之上得異石於
盛氏之漪綠園態度起伏視之其輪囷而明秀既似夫
天之卿雲其攣拳而鎮潤又似夫仙家之芝草乃合而
名之曰芝雲遂以其石樹於讀書之室後因名之曰芝
雲堂夫卿雲芝草世以之為瑞矣然雲氣之散聚芝草
之榮瘁豈能久而不變哉惟士君子積其所學尊其所
聞孝行著乎閨閫德業章乎里閭惟是美也譬之珠與
玉焉玉之藴璞珠之在淵其光氣自有不可揜者吾知
仲瑛蜚聲騰實夫豈久淹於吳下者其為名卿而繼諸
父有日矣幸先以余所言鑱諸芝雲石上異時與彛鼎
旂常併為不朽矣夫豈卿雲芝草之謂乎至正元年龍
集已丑秋八月乙已遂昌尚左生鄭元祐記
詩
晉寧張翥仲舉
鳳丘三秀曇華蓋何年遺得自茅君未試仙家煮石法
置之銅盤生紫雲
一室林間絶埃氛九莖當戶秀芝雲好風晝日便清夢
莫使人書白練裙
淮海秦約仲文
海上金銀塢朝暾散景遲春明一拳石雲護九莖芝玉
氣騰深谷虹光射曲池何曾祠太乙采采候靈旂
張九可小山
竒峰移自漪綠苑盤盤囷囷玉連娟煮而食之可延年
仙翁御氣飛上天
西夏昂吉起文
漪綠園中石一拳十金移得置堂前望中雲氣生芝草
春在仙人種玉田
四眀黃玠伯成
石如芝草亦如雲清氣時兼紫氣新顧我歌辭非漢代
看君眉宇似唐人尚疑古樸猶藏玉何媿靈犀解辟塵
莫是暗中裁製得一杯可酹薛娘神
勾吳周砥履道
延陵吳克恭寅夫
朝來采三秀怡之(缺)素雲持歸有玉氣疑是故羊羣泠
泠合浮磬磊磊辨竒文莫製飛仙珮留奉陶徵君
匡廬于立彦成
玄洲種玉法傳自華陽君夜發五色氣朝凝三秀雲靈
液滋灌溉浮英結絪緼忽聞笙磬響扣洞得玄文
汝陽袁華子英
堂隂有竒石如芝復如雲望雲懷友生采芝招隱君
河南陸仁良貴
芝雲被霛石朝氣承宇清酌彼仙掌露為君壽長生
遂昌鄭元祐明德
仙家芝草曄五色海日一照蒸成雲結為樓觀霄漢上
千門萬戶春氤氲斑龍誤騎有謫籍靈旂夜下星宫君
忽焉墮地變為石昆吾有刀切不得岩壑高深翠濤積
卿雲輪囷瑶草碧永護金粟仙人宅
勾吳顧敬思恭
芝雲主人絶蕭散燕坐草堂門不扃古鼎隔簾香裊裊
新篁拂几玉亭亭十年苦思耽詩卷三日清齋寫道經
邀我醉眠書畫舫月明吹笛看雲汀
又題
至正壬辰九月十有一日予訪玉山主人於芝
雲堂觀向所題詩倏已經歲撫事有感重賦四
言一章
煌煌紫芝英英白雲被彼靈石置我堂隂允矣為瑞蒸
然為霖天地委和鍾此何湥君子致之德音孔任鹿鳴
在磵鶴舞在林零露沾衣清風肅襟挹此三秀懷此無
心有居容膝有朋盍簪飲酒樂胥式歌且斟含和茹醇
匪今斯今予豈溷濁歴兹崎崟歸哉歸哉商山之岑
分題詩序
匡廬于立彦成
至正十年七月六日吳水西琦龍門偕隴西李
雲山乘潮下婁江過界溪詩來道問訊玉山主
人命騎追還草堂晚酌芝雲露氣已下微月在
林樹間酒半快甚欲賦詠紀興以風林纖月落
分韻拈題惟李雲山狂歌清嘯不能成章罰三
大觥逃去是日詩成者三人
于立得風字
廣庭清夜飲秋響起寒蟲香挹花間露涼生葉上風金
樽深對月綠酒淨涵空兩兩纖歌罷星河忽已東
釋良琦得林字
金氣生涼清夜靜銀河垂地綠煙沉庾公月下興不淺
宋玉秋來愁已深自愛芙蓉當席好可憐蟋蟀近人吟
東行萬里題詩徧遮莫霜凋楓樹林
顧瑛得纖字
空堂清飲夜厭厭坐久情深酒屢添龍氣當天河鼔濕
翠痕浮樹月鈎纖梧桐葉落鳴金井絡緯聲多近繡簾
我欲分題紀良集詩成還慰老夫潜
堂之主人顧瑛仲瑛
至正十年秋七月十有三日起文高先生自姑
蘇汎舟擕酒肴過玉山會飲芝雲堂上坐客于
匡山琦龍門相與談詩亹亹不絶酒半龍門分
藍田日暖玉生煙為韻予探得藍字坐無長幼
能詩者咸賦焉
是日以藍田日暖玉生煙分韻賦詩詩成者七
人
顧瑛得藍字
高堂正在玉山南竹色梧隂積翠嵐秀結紫芝雲作蓋
光生珠樹玉生藍每勞飛鳥花間使時有翔鸞月下驂
客至酒尊聊劇飲僧來麈尾聽清談行杯長待纖歌發
分韻還將險字探佛印固知元九九文殊何必說三三
莫忘石上三生約且盡山中十日酣當檻荷開香屢度
隔林花落雨同毿鹿門何處真成隱鷄舌他年自可含
送别江頭折楊柳西風應愧雪盈簮
于立得田字
虎頭之孫癡且賢結構地近婁江邊爾翁種德貴有
後之子積學才無前墮地明星忽為石鑿山種玉時生
煙傳書青龍度雲海聽經白鶴留芝田時時分題寫竹
下日日置酒迷花前西夏郎官富文采龍門上客多詩
篇紅蓮過雨涼氣合金粟倒影天香懸千軍筆力付一
掃長柄麈尾談重玄唐詩晉帖兩清絶吳歌趙舞雙嬋
娟知君相顧最青眼念我未老先華顛漫如長頭好問
事只有赤手張空拳白雲山中月似水鑑湖亭畔波涵
天今朝且作千日醉住世曾結三生緣人生聚散等萍
梗握手為子心茫然
昂吉得日字
涼風起高林秋思在幽室維時宿雨收候蟲語啾唧池
净荷氣涼鳥鳴樹隂密主人列芳筵況乃嚴酒律客有二
三子題詩滿緗帙雙雙紫雲娘含笑倚瑶瑟清唱迴春
風靚糚照秋日人生再會難此樂亦易失出門未忍别
露坐待月出
釋良琦得暖字
飲酒以行禮百拜意何亶乃知古人心為樂戒盈滿賢
哉玉山士芳筵列華館杯行言色温樂奏詩音緩清歌
蘭風起素手薇露澣蒓滑入鱠絲冰寒凝金盌洩洩父
子樂欣欣衆賓衎山水況在眼魚鳥共蕭散顔瓢日屢
空孔席不暇暖媿兹林泉者飽食事疎懶詩成月已出
竹院門可欵清歡不知終秋宵一何短
顧衡得玉字
今日新雨霽山光淨如沐晚香浮水花秋聲在庭竹高
堂張綺筵談笑皆雍穆興酣襍觥籌詩成粲珠玉清時
多遺才白駒在空谷今者不為樂逝者良不復嗚嗚咽
洞簫裊裊度清曲更待明月生金尊照&KR0812;醁
顧進得生字
石根雲氣暖坐看紫芝生詩酒共為樂竹梧相與清仙
人同跨鶴玉女對吹笙過雨添涼思停杯待月明
徐彛得煙字
落日荷花顔色鮮滿溪秋水不生煙更留詩思明朝盡
十里南湖泛酒船
汝陽袁華子英
至正庚寅秋七月二十九日子與龍門山人良
琦會稽外史于立金華王褘東平趙元宴於顧
瑛氏芝雲堂酒半以古樂府分題以紀一時之
雅集詩不成罰酒二觥余汝陽袁華也
是日以古樂府分題賦詩詩成者三人
袁華賦得門有車馬客行
門有車馬客繡轂夾朱輪玉鞍光照路翠蓋影搖春高
堂翼翼雲承宇燕蹴飛花落紅雨升堂酌酒壽翁媪吳
娃歌歈楚女舞願翁多子仁且武執戟明光奉明主明
珠白璧何足數
顧瑛賦得山人勸酒
龍門山人會稽外史顔如紅桃花貌若赤松子秋風西
來雲滿堂天香散落芙蓉牀手持青蓮葉酌我荔枝漿
荔枝漿荷花露綠隂主人在何處算來三萬六千日日
日春風渾幾度山人歌山人舞山人勸酒向我語不見
遼東丁令威白鶴空歸華表柱歸去來在何時青山樓
閣相逶迤碧桃四時花滿枝花間玉笙鵝管吹老仙遲
子商山下商山玉泉生紫芝歸去來毋遲遲
于立賦得短歌行
白日苦易短百歲良非長今日花間露明朝草上霜黃
河無停波浩浩東入海弱水隔神山靈藥何由採羲和
總六轡蒼龍挾其輈迴車謁王母蛾眉生素秋虞淵沉
暮景忽在扶桑顛孰知青天上年年葬神仙樽中有美
酒㶑灧浮春香調笑青霞侣嬋娟紫雲娘今日不飲酒
奈此白日何來者日益少去者日已多太極那能窮渾
沌不可補不知醉鄉人一息同千古誰云刀圭藥可以
養人骨天運未可期且盡杯中物
詩不成者三人各罰酒二觥
堂之主人顧瑛
子與楊君鐵崖别兩年矣庚寅嘉平之朔君自
淞泖過予溪上適永嘉曹新民自武林至相與
飲酒芝雲堂明日鐵崖將赴任曹君亦有茂異
之舉同往武林信歡會之甚難而分擕之獨易
安可不痛飲盡興以洗此憒憒之懷因以對酒
當歌為韻賦詩如左于匡廬屬瑛序數語為識
是日以對酒當歌分韻賦詩詩成者四人
楊維楨得對字
窮冬積繁隂快雨不破塊問途玉山下繫船桃溪滙主
人聞客來把酒欣相徠窈窕雙歌停嬋娟兩眉黛談笑
方云云妍媸各成態憶昔獻策時日炳重瞳對下馬宴
璚林官桃出西内俯仰三十年同袍幾人在明當理行
舟天遠征鴻背那能事煩劇曉出星猶戴行將謝冠冕
歸荷山陽耒
曹睿得酒字
玄冬天氣佳野水碧如酒扁舟發吳門夜泊浣溪口緬
懷玉山人間者闊何久登堂問寒暄況復得良友佳人
發清唱春色動江柳熒熒燈燭光飲劇意彌厚人生苦
暌違勝集固不偶出門夜何其仰見參與斗明朝隔煙
雨相思一回首
于立得當字
歲宴霜霰集沃野隂茫茫客從何方來紫馬青絲韁主
人重意氣把手登高堂厭厭長夜飲耿耿華燭光纖歌
間屢舞急管催清觴詩成神與助愁多酒能當今者不
為樂逝者殊未央明當理舟楫雲帆逐風颺吳山春似
酒西湖水如霜出門一長嘯白雁東南翔
顧瑛得歌字
江空暮雲合歲晚霜霰多佳人美無度嚴裝逕相過夜
宴芝雲館明發玉山阿繁聲落虚溜急袖翻迴波客有
子曹子調笑春風歌歌終易離别别去愁蹉跎相思梅花
發不飲當如何
嘉宴序
淮海秦約仲文
至正龍集壬辰季秋二十有二日玉山顧君仲
瑛張筵合樂於芝雲堂上時從子元佐以武功
平賊由崑山節判而歸良用亦由京師漕運千
戶而至蟬聯簮組交輝迭映鄉閭宗䣊莫不誇
詡顧氏之盛焉而仲瑛則慨念門第之既興積
累之不易於是會其宗族朋友燕飲而娛悅之
一以敦親戚愛敬之情一以申誠飭勸勉之辭
曰樂曰和不䙝不狎深得古人飲酒行禮之意
焉而約亦預獻酬之列酒既半乃揚觶起而言
曰先王制為飲食以通上下之情粤自周禮淪
墜古道益遠逮乎秦漢雖公卿之間其平居暇
日或得一燕會者非酺令之開則莫之敢而況
生熙洽之世際文明之運出無跋涉之勞居有
宴賞之適從容言笑樽俎欵浹日得以享親戚
故舊者不其幸乎諸君抱瑰異之才羽儀天朝
僇力王室且有日矣寧不各奮勵焉禮曰於旅
也語其是之謂乎坐客有匡廬于彦成義興岳
季堅汝陽袁子英河南陸良貴皆即席賦詩以
紀斯會仲瑛俾予詮次其端復俾良用繪為圖
故不辭而為之序焉淮海秦約書於玉山草堂
顧瑛
玉山九月界溪潯旭日朝開椿樹林門前子姪歸下馬
堂上親朋來盍簪吾儕見面未白髮汝輩報君當赤心
舉座稱觴起為賀爛醉不辭清夜深
陸仁
有吳醴陵之故家乃在東崑之西界水涯平原漫衍土
壤沃洲迴渚曲龍盤拏峩峩第宅切雲起植以榆柳交
相遮駢枝接葉蔽戶牖大者合抱如星槎連林鬱蒼帶
煙霧鵲巢鳩乳飛慈鵶中有園池廣十井架巖鑿谷開
谽谺春風著花爛濯錦秋風落葉紅於霞鷄鳴犬吠自
旦暮桃源未須覓胡麻生祥下瑞天所念石上瑶芝秀
金葩有魴可羹鯉可鱠有雁可弋兔可罝上堂愉愉奉
甘旨下堂雍雍手拱义阿翁素期鹿門隱阿毋笑坐緱
仙車諸郎翩翩立庭下麐角定峙蘭茁芽家僮聚食一
萬指食時鐘鼔聞考撾荷鉏載耜集隴畝是穫是刈歌嘔啞
秋登告成築場圃黍稷梁稻同河沙東南大姓誰比數
玉山之人莫匪誇六瑚八簋宗廟器五色繅藉璧不瑕
威儀雅同江左謝況復好禮弗侈奢征求屢多郡府役
繭絲牛毛事紛譁日猶庖丁得肯綮迎刃節解孰敢訶
誦書讀詩足暇逸黃簾白日籖懸牙常時哦吟弄觚翰
宣城水曹與之差時秋九月霜未降紫萸斑斕菊始華
張筵華堂冠蓋集親朋洽燕情孔嘉阿咸官歸暎聯璧
並騎蹀躞黃毛騧愛之猶子重誡飭謂勤王事禄則加
虎符金章赤絲組爰挾櫑(切木器亦作罍)具紫玉珂聖朝恩渥
豈易致丈夫有才為國華稱觴獻酢衆樂作笙笛瑟筑
間筝琶熊蹯豹唇味畢具籩豆脩脯羅麕䴥坐中上客
儗毛遂亦有辨士如田巴吳姝起作七盤舞鸞停鵠翔
整復斜主人投轄客暢飲既醉荅以龍團茶珠斗闌干
夜將曙樺蠟金蓮籠綘紗古云人生行樂耳白髮母令
垂鬖髿風埃南國星紀暮百年歡會能幾何我歌行葦
為君壽感君氣誼增猗嗟謂子不信如此酒願君壽考
子孫多神之聽之降福遐神之聽之降福遐
勾吳著姓比古為多然好尚不同不失之侈則
失之儉不失之鄙則失之迂出乎此必入乎彼未若
有玉山顧君仲瑛者好文而尚禮好賢而尚義不侈
不儉不鄙不迂承具慶之樂子孫彬彬如日之
方升如蘭之方茁雍容閑雅逍遥丘園誦詩讀
書沖然而有德居乎界溪之上祖宗世澤亦既
三百餘年矣不其盛乎然至玉山而益昌紆朱
曳紫代不乏人至正辛夘秋九月二十二日宗
族從子翼之氏仲淵氏適拜官歸玉山遂會親
戚故舊於芝雲之堂行酒獻酢動有禮容言相
勸勉不吳不敖深有古人行葦伐木之情既酒
半玉山賦詩四韻出以言事君必盡其忠入以
言事親必盡其孝藹然忠厚之氣形諸詠歌益
以見醴陵世澤之弗艾且將大有用於時也坐
客咸賦詩而淮海秦君仲文為之序予遂述其
事賦長句以荅以紀勝集云河南陸仁良貴書
於芝雲堂
袁華
巖巖崑丘丹崖翠壁夐立如削錢雲氣直與陽城連陽
城汗漫百里間滙於界浦東馳遥遙入海不復還醴陵
有孫居其上族大而蕃衍湖山鬱盤在屋之左右喬木
合抱高插天玉山山人種德知有自宅此樂土三百年
宜爾子孫蟄蟄才而賢至正壬辰春海寇肆標掠放舟
來抵婁江邊猶子佐也有膽氣援劍砍賊首拜君命承
君恩賜以白金之盌挾以五色雲錦光鮮妍冠蓋塞閭
里入門下馬意氣何飄然仲也襲官自幽燕一朝同歸
拜堂下虎符赤組照耀雙龍泉玉山人張華筵吳歈趙
舞修眉連娟撞鐘考鼓聲&KR1973;&KR1973;山人笑且言致君堯舜
上況汝未華顛僇力王室盡忠孝爾曹當勉旃主客既
醉屢舞蹁躚玉繩低轉銀河倒懸各保令名請毋忘角
弓嘉樹篇
于立
九月肅霜秋杲杲置酒高堂對晴昊阿咸聯翩擁冠蓋
滿堂賓客皆傾倒我昔勾吳為客初兩家兄弟知名早
頗學操觚弄詞翰伯氏差長仲氏好于今俯仰二十年
爾正崢嶸我衰老伯也有為能殺賊拔刀攬轡無難色
今年部糧入城去走馬歸來江上宅仲也承家有門蔭
三年去作燕都客一朝赤紱照虎符萬里鯨波浮天舶
叔氏有言咸爾聽&KR0681;事事君忠且藎男兒際遇自有時
爵位崇卑非所病況兹歷運際昌期宰相良明天子聖
稍待風塵靖四方看汝飛騰霜翮勁即今座客皆賢才
商彛周鼎聯璚瑰豈無詩章壓鮑謝亦有賦頌誇鄒枚
吳姬清歌趙姬舞鳳笙鸞管聲相催古來賢達盡黃土
嗟我不樂胡為哉主人勸客客復說請君試看天邊月
此夕清輝滿意圓明夜孤光還漸缺世間萬事豈有常
人生會少多離别但願無事長歡悅
岳榆
玉山九月霜未寒珊瑚碧樹青琅玕紅蠟光搖絳綃幕
銅龍露滴真珠盤高堂置酒宴賓客侃侃子弟咸衣
冠有仲字淵伯字翼起舞為壽永君歡伯也執轡力如
虎去年斫賊婁江干仲也歸來有父蔭萬里漕粟輕波
瀾赤符碧盌相照映青絲紫馬雙金鞍舉觴逡巡次苐
起翠香暖影紅團欒座中賓客誰最舊舊者在前新者
後笑談氣岸干斗牛揮毫落紙龍蛇走森森子弟盡賢
才大貝南金耀瓊玖紫擅之槽玉奴手雲和妙曲璚英
口人生至此樂無有主人勸客客長壽主人亦盡杯中
酒歲歲年年康且久
秦約
禹貢揚州域吳藩滄海邊舟車通貨殖生齒匝廬㕓王
化由來被文風久矣宣衣冠誇巨族人物尚名賢雨露
栽培厚乾坤覆幬全流芳何衮衮積慶正淵淵丞相勛
庸著參軍學術專蟬聯知赫若玉立駭森然芝箭翹葩
麗琅玕擢秀鮮高堂雲翼宇閟閣日忘年邃道凌垠堮
雕楹帶曼延木蕖開步障園菊散連錢燕坐神超俗端
居思欲仙懸籖書萬卷曳履客三千翁媪頳顔好兒孫
綠髧妍鶺鴒昆弟念瓜瓞本支緜陳紀星猶聚姜肱被
共眠承家儀範在具慶畫圖傳從子尤才俊能官孰比
肩武功行論賞漕粟看騰騫燕饗來瓊佩公歸列玳筵
瑟笙調靜好几杖御安便登俎陳熊腊堆盤斫鱠鱣貂
裘明雪積寳玦粲星躔新渥膺殊錫重門擁曲旃繡圍
花作陳縹色酒如川鍾愛推符朗憐才表謝玄鞲鷹金
絡索磬馬錦鞍韉絳節神州遠丹心魏闕懸恩榮圭組
重補報鼎彛鐫愛爾輞川墅慚予杜曲田高情深繾綣
嘉宴浹周旋載咏賓筵什仍歌行葦篇威儀申抑抑告
誡復惓惓宗䣊勞謙吉鄉閭揖讓先奮飛思感激容易
念迴邅貔虎方成穴鸞凰不受鞭虹光騰碧嶼玉氣燭
蒼煙把炬酣清夜摛詞絢綵牋座稱居士帶門泊孝廉
船懶性從迂拙微生果棄捐遺才宜慎簡聘帛會聯翩
種種頭顱白堂堂歲月遷遭時未遲暮撫景且留連憂
國孤忠炯懷人百慮牽棟梁收杞梓埏埴貴陶甄敢倚
文如海寧論筆似椽要當除宿莽還擬采芳荃岸幘瞻
湘漢褰帷想冀燕兹辰紀良會剩語為冥詮
顧瑛
是日秦淮海泛舟過綽湖向夕未歸子與桂天
香坐芝雲堂以佇之堂隂枇把如華爛炯如雪
乃移桃笙樹底據磐石相與奕棋遂勝其紫絲
囊而罷於是小蟠桃執文犀&KR0678;起賀金縷衣軋
鳳頭琴子亦擘古阮嗺(予雖切嘬口也)酒甚歡而天香
鬱鬱有澘然之態俄而淮海歸且示以舟中所
咏予用韻并紀其事云
玉子岡頭秋窅冥石牀摘阮素琴停枇杷花開如雪白
楊柳葉落帶烟青每聞投壺笑玉女不堪鼔瑟怨湘靈
酒闌秉燭坐深夜細雨小寒生翠屏
金粟影題(句達兼善隸顔)
波澄月影秋痕冷露浥天香夜氣浮
詩
清河張天英
金粟軒前兩玉樹樹上四時金粟開前身想是青蓮老
有客常乘黃鶴來夜中見月色如幻天外落花香滿臺
我醉攀花弄明月誰人不愛謫仙才
屠性彦德
桂樹叢生雙澗側玄堂羽蓋擁團團流膏久矣成芝菌
結蔭終當集鳳鸞雨露春深增怵惕溪山秋晚耐高寒
淮南不用歌招隱留與雲仍百世看
陸仁良貴
池鳥夜喧寂水屋月流明坐深清景邁不知蓮露盈
袁華子英
丹青金粟影絶筆自齊梁虎頭家法在不似謫仙狂
于立彦成
虎頭愛畫金粟影奈爾雲仍癡更多軒外花枝齊亞石
檐間樹色亂侵波天香每愛秋來好仙珮時從月下過
老盡芙蓉涼在水星槎自此泛銀河
釋良琦元璞
幽香欄檻絶低小渾似毘那丈室空金粟花浮雙樹月
白蓮香散一池風每聞天鶴乘雲下莫遣仙姝入座中
却媿袈裟留滯久釣船猶繫柳橋東
鄭元祐明德
巖桂花開江浦流辟疆園裏舊曾遊天方雨粟成金色
風直吹香上玉樓空裏寳雲獅子座鏡中絲髩鷫鸘裘
姮娥手種誰攀得一曲鸞笙萬壑秋
黃玠伯成
曲曲欄干屋角西波光夜色靜相迷花跗絶似鑄金粟
木理真同截水犀移席就涼留客久舉杯邀月近人低
長生豈必玄霜劑玉杵爛舂紅雪泥
秦約文仲
彼美蟾宫侣愛兹叢桂隂乘空雨金粟蹋月下珠林忘
慮思玄賞澄光見道心天香端可掬細細點衣襟
吳郡顧達
密蕊碎凝蠟纖枝重布隂雨花天女散月殿素娥臨流
雲度綺席零露下珠林虎頭癡更絶倚檻自清吟
彭罙
閒窗見明月團團弄清輝湛露下庭柯幽香發華滋手
舉青玉案嘉與仙人期遨遊青雲中遺我最高枝茹芳
咽璚液插花醉瑶池中有羣鳳鳴景星亦相隨高軒夜
深坐秋影正葳𬎼勿持廣寒斧為賦小山辭
分韻詩引
匡廬于立彦成
夜坐金粟池上涼雨初過荷氣浮動秋思儵然
各分韻口占成詩以紀事時七月十日也是夕
以荷淨納涼時平聲字為韻詩成者三人
于立得荷字
金粟池中萬柄荷亭邊碧樹密交柯無端一陣西風雨
添得新涼思更多
顧瑛得涼字
翠沼新秋浴夜光畫欄古樹發天香西風陣陣廉纖雨
荷葉荷花不奈涼
釋良琦得時字
雨浥荷花香滿池水涵樓閣影參差舊遊忽憶西湖夢
第一橋頭看月時
天香詞序
汝陽袁華子英
至正龍集壬辰之九月玉山主人宴客於金粟
影亭時天宇澂穆丹桂再花水光與月色相盪
芳香共逸思俱飄衆客飲酒樂甚適錢塘桂天
香氏來靚糚素服有林下風遂歌淮南招隱之
詞玉山於是執&KR0678;起而言曰夫桂盛于秋不凋
于冬又不與桃李競秀或者以為月中所植信
有之矣今桂再花天香氏至豈非諸君子躡雲
梯占鰲頭之徵乎請為我賦之汝陽袁華子英
乃口占水調俾歌以復主人率座客咸賦焉
袁華
山横黛眉淺雲擁髻鬟愁天香笑擕滿袖曾向廣寒遊
素腕光搖寳釧金縷聲停象板歌罷不勝秋十指露春
笋佯整玉搔頭記錢塘朝載酒夜藏鈎青衫斷腸司
馬消減舊風流三百六橋春色二十四番花信重會在
蘇州水調按新曲明月照高樓
于立
微紅暈雙臉濃黛寫新愁好是霓裳仙侣曾向月中遊
憶得影娥池上金粟盈盈滿樹風露九天秋折取一枝
去簮向玉人頭夜如年天似水月如鈎只恐芳時暗
換脈脈背人流莫唱竹西古調喚醒三生杜牧遺夢繞
揚州醉跨青鸞去雙闕對瓊樓
顧瑛
金粟綴仙樹玉露浣人愁誰道買花載酒不似少年遊
最是宫黃一點散下天香方解來自廣寒秋蝴蝶逐人
去雙立鳳釵頭向樽前風滿袖月盈鈎縹緲羽衣天
上遺響遏雲流二十五聲秋點三十六宫夜月横笛按
伊州同躡彩鸞背飛過小紅樓
岳榆
風清玉蟾瑩霜薄翠鸞愁夜深羽衣一曲如在月宫遊
色占名園琪樹香動仙巖貝闕擕手正宜秋登科當小
試私語更低頭赤欄橋金粟影繡簾鈎荷花六郎模
樣消得一風流遺落文昌籍姓重叠太妃名字聲價滿
神州貯君鴛鴦閣期我鳳皇棲(天香姓桂名真)
陸仁
露冷廣寒夜喚醒玉真愁銀橋憶得飛度曾侍上皇遊
一曲霓裳按罷兩袖天香歸後人去已千秋笑倚金粟
樹斜插玉搔頭憶錢塘今夜月也如鈎題詩欲寄紅
葉又怕水西流誰把琵琶彈恨愁絶多情司馬不是在
江州醉飲玉山裏有霧遶飛樓
張遜
玉樹後庭曲千載有餘愁碧月夜涼人靜曾賦采華遊
玉露細搖金縷香霧輕籠翠葆折下一天秋張緒總能
老還自鎖眉頭把鸞牋裁繡句寫銀鈎迴文巧成錦
字長恨與江流漠漠梁間燕子欵欵花邊蝴蝶夢覺却
并州獨感舊時月還復照西樓
玉山名勝集卷八
