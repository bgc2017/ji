玉山名勝集卷六
元顧瑛編
浣花館題句(趙雍篆顔)
波煖花明狀元浦竹寒沙碧拾遺詩
記
予别墅號小桃源達秘書為余篆扁諸名公賦咏疊筆
至正戊子春故人張楠渠詩來乃知其隠居之所亦號
小桃源嗟夫天台武陵固不在論今之托是名者又何
多也王謝爭墩於千載之下識者哂之遂以桃源之號
歸之楠渠易其顔為浣花又恐杜陵翁笑余久假也呵
呵館之主人顧瑛識
詩
丹丘柯九思敬仲
谿行何處是仙家谷口尋君日未斜隔岸雲深相借問
青林望極有桃花
四明黃玠伯成
錦官城外浣花溪萬里東流無盡時出郭水青魚可數
緣谿路曲馬難騎春星一夕草堂飲夜雨幾年茅屋詩
阿段前扶阿稽後少陵野老鬢如絲
勾吳張遜
種桃如種柳容易得成花千樹恐無地平原堪子家晚
風迎窈窕春水遶汙邪久不通人問循溪步曲斜
天台陳聚敬德
愛爾桃溪好幽期不可分山光晴挹翠玉氣暖為雲漁
艇花間泊樵歌竹外聞思君賦招隠慚愧北山文
河東李元珪廷璧
浣花溪在界溪頭愛汝新成小隠幽日日花間頻洗盞
時時柳外更維舟春風繡幕圍歌扇夜月珠簾控玉鈎
倚杖看雲雙眼豁功名冨貴等浮漚
吳郡顧達
密葉晝沉影落英春洗香白雪紛渚亂錦雲緣岸長尋
津迷去路懷人贈遺芳玄洲諒非遠樓臺烟霧藏
聫句詩序
至正戊子六月廿四日維楨與衛輝高智匡廬
于立清河張師賢汝南袁華河南陸仁宴集于
浣花館酒闌主客聫句凡廿四韻會稽楊維楨
序
大厦千萬餘小第亦云甲馬山分玉崑(楊)鯢津類清霅
湖吞傀儡深(于)江瀉吳淞狹地形九曲轉(張)峯影千丈
插斜川萬桃蒸(袁)小徑五柳夾仙杖撞石檢(陸)靈洞開
玉匣雲停清蔭初(顧)涼過小雨霎鶴舞竹䙰褷(楊)魚亂
萍喋啑風顛帽屢欹(于)暑薄衣猶袷花憑嬴女獻(張)酒
倩吳姬壓簾捲蒼龍鬚(袁)盤薦紫駝胛戎葵粲巧笑(于)
文瓜印微搯白戟魚乍刲(顧)紅蓮米新鍤急觴行葡萄
(楊)清厨扇蒲箑火珠梅焜熿(于)冰絲蓴浹渫雲靁摩乳
彝(張)珌琫玩腰玾伶班鼔解穢(袁)軍令酒行法弓彎舞
百盤(陸)鯨量杯千呷腔悲牙板擎(顧)調促冰絃擪客歡
語噂&KR0689;(楊)童酣鼻齁䶎觴徹給泓穎(于)詩成繕書剳嘔
句投錦囊(張)披圖出緗笈驪駒歌已終(袁)青蛾情尚狎
永矢交友盟(陸)銅盤不須㰱(顧)
柳塘春題句(馬九霄篆顔)
金縷和烟春漠漠赤欄倚月水溶溶
詩
崑山郭翼羲仲
隂隂覆地十餘畆嫋嫋迴塘二月風雨過鷗眠沙裏色
花飛鸚亂水聲中
河南陸仁良貴
晴雪散河堤春雲晚復迷鯉魚跳藻葉燕子拂蘭荑
汝南袁英子英
鴨綠波搖艦鵝黃柳覆堤飛花如白雪流出武陵溪
臨海陳基敬初
扁舟二月傍溪行愛此林塘照眼明芳草日長飛燕燕
綠隂人靜語鶯鶯臨風忽聽歌金縷隔水時聞度玉笙
更待清明寒食後買魚沽酒答春晴
西夏昂吉起文
春塘水生搖綠漪塘上垂楊長短絲美人蕩槳唱流水
飛花如雪啼黃鸝
三山盧昭伯庸
黃柳花香水上衣褰簾亭上挹春暉蘭橈一道微風入
却逐金塘燕燕歸
吳興郯九成
春塘二月春波深楊柳濯濯弄輕隂微風裊裊金蟲落
隔屋兩兩黃鸝吟飛花莫遣度流水化作浮萍無定止
折時須折最長條堤邊繫取木蘭橈
淮海秦約文仲
弱柳金塘上春潮岸岸連樹深停野騎花送渡江船燕
蹴初晴雨烏栖欲暝烟沼濱延佇久落日棹歌還
四明黃玠伯成
江南二月柳條青柳下陂塘取次行蘭杜吹香魚隊樂
草莎成罽馬蹄輕小蠻多恨身今老張緒少年春有情
得似東吳顧文學風前雨後聽鶯聲
義興岳榆季堅
三月風柔雨霽初芳塘流水碧珊瑚欲維畫舫絲猶弱
稍撲湘簾絮已無微影揚波驚鯉隊新陰分色映鵝雛
調筝莫按陽關曲時到藏鴉興未孤
吳郡顧達
垂絲拂波迥沉影帶雲流鶯啼渚烟淨燕飛簾雨收萍
閒雙槳蕩花浮羣鯉遊東風約朝煖晞髮面輕鷗
范陽盧熊公武
千步垂楊柳隂連喜水生花深吹落絮葉密坐流鶯
口占詩序
至正十二年正月下澣春雪方霽飲酒柳塘上
水光與春色相動盪因咏王臨川鴨綠鵝黃之
句各口占四絶以紀時序嗟乎世故之艱難人
事之不齊得一適之樂如此者可不載諸翰墨
以識當時之所寓況南北東西理無定止焉知
後之會者誰歟席上賦詩者三人匡廬于立書
于立
江浦雪消楊柳春檻下新水碧粼粼嫁得東風最輕薄
吹蕩柔條拂著人
正月已盡寒未收柳塘曲曲帶平流青絲銀瓶送美酒
赤欄畫橋横釣舟
日落大堤楊柳明栖烏也復可憐生若待清明花似雪
風光多屬上林鶯
嫩綠新生楊柳枝輕風故故向人吹春波不盡東流意
折得柔條欲遺誰
顧瑛
二月看看已過半春雨尚爾不放晴楊柳長堤飛鳥過
鸕鷀新水沒灘平
溪上草亭絶低小春來有客日相過便須對柳開春酒
坐看晴色上新鵝
鳥啼殘雨過平皋魚逐輕波趁小舠獨愛大堤楊柳樹
又牽春意上柔條
小亭結在瀼西頭况復春半雨初收柳垂新綠枝枝弱
水轉迴塘漫漫流
袁華
横雨狂風二月餘柳塘猶未動春鋤花明蘭渚宜垂釣
月暗芸忩好讀書
細雨初晴煖尚微小亭簾幕護春暉麴塵波動魚初上
金縷條長燕未歸
漠漠輕風雨乍收方塘生水不膠舟慈烏將子避人去
返照正在柳梢頭
春塘楊柳未飛綿已有清隂覆畫船好倩吳姬歌水調
不辭百罰酒杯傳
後序
柳塘春者顧君仲瑛玉山佳處之一館也仲瑛為中吳
世家讀書績文日從四方賢士大夫遊凡一亭一館必
觴咏以紀日累月增共若干卷丙申春正月兵入草堂
俱發篋取去後全歸于通守馮君秉中詩内此卷不存
仲瑛命婁江朱珪臨九霄篆匾予錄前詩復装為卷以
補其失於以見玉山好事之勤秉中尚義之篤微玉山
之好事豈能動秉中之心微秉中之尚義豈能以歸玉
山之舊物二公可謂豪傑之士矣復讀于匡廬序口占
詩中語所謂南北東西理無定止後之會者誰歟今于
君栖於會稽烟塵夐隔卷中諸君子雖近在百里皆星
散雲流舊客則余一人而已慨時世之變遷嗟友朋之
暌離予於于君之言重有感焉遂書以識崑丘袁華書
小集分韻詩序
丁酉歲二月廿二日龍門琦開士自吳江汎舟
訪金栗道人顧君仲瑛於界溪之上龍門復貽
書石川招予過此適葛君天民亦自苕霅來各
以道路蕪梗暌離隔歲慰藉問勞握手叙契闊
語刺刺不能休其於故人之情為何如哉留數
日日以詩酒相娛樂繼而龍門復欲還吳江之
無礙寺道人止其行且張席柳塘春之小軒時
春雨初霽春水初生綠波淡蕩柳色如濡舉酒
相属談語甚歡酒既半道人作而言曰適斯時
也當戎馬交馳之際凡我友朋一别如雨若匡
山于君番陽蕭君皆予之至厚者也今日之在
會稽猶風馬牛之不相及也予思之未嘗一日
忘之今日得與諸君合并不知良晤又幾何時
因思古人折柳贈别之意不能不戚然于懷也
諸君能無言乎袁君子英遂舉柳塘春水漫之
句分韻賦詩以寫其情云是月二十又八日也
河南陸仁分得水字且為之序
是日以柳塘春水漫之句分韻賦詩詩成者四
人
顧瑛得柳字
去春余避地於吳興之商溪始識天民於溪上
之大慈隠寺天民讀書有節義落落有古人風
故與予甚浹洽及余之歸遠餞於洪城溪亭臨
溪泣别則其交情可見矣今又能駕輕舟歴數
百里之險途來問訊予之祝髮其義之篤情之
深非尋常泛交結面者之比予故借此詩美之
且以餞其歸并以柬無隠老禪求一轉語也
剥啄誰扣門乃是忘年友遠從商溪來過我繩樞牖入
門無一言但覺驚我醜我醜我自知削髮事三有學佛
亦何補用以脱塵垢全我濁世身薦我生身母羡君顔
色好濯濯春月柳不為時所趨甘著儒冠守即今一相
見意思兩彌厚春風吹楊花落我杯中酒願持盈盈杯
再起為君夀君其勿我辭罄此掃愁帚不聞亂軍中食
人如食狗苖獠虣已甚横殺掠人婦自古戎旅間此事
十八九若以樂土言無出平湖右未知干戈世能免餓
莩否忍君遽云别更欲周旋久横塘新水發舟楫不肯
後君今必欲歸為語無隠叟願施七寳牀大作獅子吼
釋良琦得塘字
亂後山人兩髩蒼雲山百里久相望孤舟江水夜乘興
流水桃花春滿莊談笑便須相抵掌清興何所共持觴
芙蓉芳渚雙溪轉楊柳飛軒萬樹長隂拂綺筵賓正集
花吹玉斝酒偏香倉庚得友間關好翡翠窺魚取次翔
世上風塵方澒洞山中日月且徜徉輞川别業聲相似
栗里閒居志趣強君向此時真遁迹我慙明日過横塘
陸仁得水字
修塘帶長堤柳色參雲起疎雨落高林淺渚生春水文
軒敞櫺檻宛在水中沚流波蕩輕花細藻跳遊鯉故人
式相見離别何所似相對淡忘言坐聽流鶯語
葛元素得漫字
芳塘柳色深春水亦瀰漫翼然駕飛軒臨流敞竒觀日
夕開綺牖分明畫中看好風從東來吹香落吟案晏坐
如主人崇談載清粲觥籌酧酢餘彬彬美詞翰兹焉固
云樂世故一長嘆我亦沉晦者無心聞理亂
漁莊題句(達兼善隸顔)
興入水雲頻放艇夢回烟雨聽鳴榔
記
玉山隠君顧仲瑛氏治其第之西偏稍為臺池之號玉
山佳處佳處之東沮洳蓁莽久且弗治君觀其有異夷
其積水奥草築室於上引溪流遶屋下于是縈者如帶
抱者若環瀏然而清可㪺可濯悠然而長可方可舟楓
林竹樹蘭苕翡翠誇竒而獻秀者盡在几格漁歌野唱
宛然在苕霅間也今禮部白野兼善公隸書漁莊二字
以牓其顔君日與賓客觴酒賦詩游息其下世故之孑
孑者不芥蒂于胸中余謂君素為吳大姓青年績學抱
才負萟出為世用固可以陳力就列勤勞王家退居田
里華榱廣厦可以樂親戚而延賓客何所取于漁哉昔
太公之釣渭將以大有為也下而子陵玄真天隨之流
浮游江湖果於遺世者也君將奚取焉君曰是烏知我
者吾方網罟天地經綸古今以絡以繹以悦予將大有
為也果遺世也烏知其然烏知其不然鑒書博士柯九
思記
詩
汝陽袁華子英
公子不好獵小莊濠上居長舠載大炬清夜看义魚
河南陸仁良貴
春船搖一葦寒罶帶三星美人烟水暮相思蘭芷青
勾吳李續子粲
春浦參差水紋綠泳魚引子出其中悠悠赤尾隨萍實
圉圉金鱗識藻叢子産陂池方得所陶朱洲島樂無窮
何當置艇蒼筤下一釣烟波向雨篷
匡廬于立彦成
二月春水生三月春波闊東風楊柳花江上魚吹沬放
船直入雲水鄉蘆荻努芽如指長船頭濯足歌湌浪蘭
杜吹作春風香得魚歸來三尺強有酒在壺琴在牀長
安市上人如蟻十丈紅塵埋馬耳漁莊之人百不理醉
歌長在漁莊底
天台陳基敬初
結得漁莊近水濱暖沙晴日更鮮新隔江楓樹愁相泥
照水芙蓉意轉親隠見白魚穿荇細高低翠羽結巢勻
秋風稍待蓴鱸美應有扁舟訪散人
遂昌鄭元祐明德
濠上春晴花朵朵施周強知漁與我爭如顧循讀書倦
馺沓浪花宵鼓柂船頭列炬船忩唱繩擉如雲布水上
并刀斫雪鱠鯉飛吳娃夾坐歌喉亮莊上東風柳欲綿
鯉魚吹浪迎歸船由來名教有樂地鼓琴却(缺)
崑山郭翼羲仲
山色桃花裏漁莊信少雙羣鷗迴落日魚笱聚深矼楊
柳秋開屋蒹葭雨滿江野翁歸醉晚水沒繫船樁
勾吳李瓉子粲
五湖之東煙水長高人於此構漁莊開軒垂釣吟麗藻
泛舸吹笛窺扶桑金尊滿注葡萄酒醉看吳姬小垂手
榮名耳熱何足誇幾見秋風落楊柳
西夏昂吉起文
待得桃開泛釣槎春光三月到漁家風迴池上凭欄立
一對鯉魚吹浪花
三山盧昭伯庸
結屋水中沚羣山在前除葭菼翳叢薄蘭苕蔭文魚于
焉理緡釣雅志不在魚有酒式燕兹邈哉塵慮疎何以
知我樂惠子與之俱
臨海陳基敬初
何處林塘好卜鄰清江遶屋淨無塵定巢新燕渾如客
泛渚輕鷗不避人楊柳作花香勝雪鱸魚上釣白於銀
春風無限滄浪意欲向汀洲賦采蘋
會稽楊維禎廉夫
君不見裴家之莊在子午臺池已作張家墅又不見李
家之莊在平泉花石亦在陶家園不如漁莊在崑之所
官不得奪人不得取或言投長竿躋會稽釣嚴灘隠磻
谿彼數子者逃名而名至誰能索我於東溪之東西山
之西春江冥冥春水瀰瀰桃花亂流跳魴與鯉會稽丈
人本釣徒釣竿手拂珊瑚枝浩歌小海入東去大魚鱗
鱗來媵予子知我我知魚濠梁之樂樂有餘
淮海秦約文仲
春雨漁莊上微風動綠波好停木蘭槳共聽竹枝歌鳦
鳥衝寒怯魴魚出網多濠梁有真樂為問近如何
華亭馮濬淵如
片玉山裏碧雲關背郭漁莊寄柳灣細雨長竿拂東海
桃花流水出人間黿鼉窟宅風潭静雞犬瀛洲日月閒
公子臨淵無所羡鉤簾落照看青山
四明黃玠伯成
漁莊無歲不豐年三十六陂多似田釣者得魚還易粟
市官有税却輸錢霜天籪下團臍蟹冬日艖頭縮項鯿
想見牙籤滿書案教兒兼讀種魚篇
句吳周砥履道
楊柳拂柴扃芙蓉落晚汀鷗眠沙觜白山近屋頭青樽
酒何勞勸漁歌豈厭聽王維愛裴廸聫句不曾停
吳郡顧達
洲迴集芳氣流水蕩晴暉西風横笛坐明月掉船歸緣
渚葭菼靡近人鷗鷺飛緬懷浮家去薄暮情依依
東郭錢抱素賦芳草渡
隔浦漵望路接花蹊水縈蘋渚映竹籬茅舍笭箵散滿
平楚往來耕釣侣占煙波佳處收緡後鸚鵡洲邊一派
柔艫鳴芳塢淨連舞榭鱠鯉人閒窺繡戶正千樹落
霞漸老繽紛墜紅雨泛溪去窅怕前度漁郎重誤柳影
直貰酒人歸喚渡
分韻詩序
至正庚寅七月十一日飲酒漁莊時雨初過芙
蓉始著數花翡翠飛欄檻間漁童舉網得二尺
鱸於是相與樂甚主人分韻賦詩主則玉山隠
君客則琦龍門于匡廬行酒者小璚英予則于
彦成弁其首簡
是日以解釣鱸魚有幾人分平聲韻賦詩
于立得鱸字
波光月色淨涵虚炯若清冰在玉壺水檻夜涼栖翡翠
釣竿秋淨拂珊瑚杯行玉手璚英酒鱠所金盤雪色鱸
書卷詩篇不知數為君題作輞川圖
釋良琦得魚字
楊柳葉黃秋雨疎芙蓉花亂月明初觴流渌水渾如鳥
橋隔青蒲不碍魚寂寞每懷揚子宅風流常憶輞川居
少微此夜光華動恐致雲中五色書
顧瑛得人字
芙蓉始花秋水新小莊落日酒相親漁童樵青觧歌舞
茶竈筆牀隨主賓龍門山人碧玉塵會稽外史白綸巾
芹羹鱸鱠我所愛吟對西風懷遠人
欵歌序
至正辛夘秋九月十四日玉山宴客于漁莊之
上芙蓉如城水禽交飛臨流展席俯見游鯉日
既夕矣天宇微肅月色與水光蕩搖櫺檻間遐
情逸思使人浩然有凌雲之想玉山俾侍姬小
璚英調鳴筝飛觴傳令歡飲盡酣玉山口占二
絶命坐客屬賦之賦成令漁童樵青乘小榜倚
歌于蒼茫烟浦中韵度清暢音節婉麗則知三
湘五湖蕭條寂寞那得有此樂也賦得二十章
名曰漁莊欵歌云河南陸仁序
是日詩成者十人
陸仁
灣灣流水曲闌干鸂鶒芙容不耐寒玉手為開銀屈膝
舉頭却見月團團
日暮休憑鬭鴨闌落霞飛去水漫漫秋光都在重屏裏
東面青山是馬鞍
袁暠
秋水芙蓉面面開錦雲低護小蓬萊夜深莫把珠簾下
恐有青鸞月底來
玉人花下按凉州白鴈低飛箇箇秋彈徹驪珠三萬斛
當筵博得錦纏頭
周砥
傍水芙蓉未著霜看花酌酒坐漁莊花邊折得芭蕉葉
醉寫新詞一兩行
秋月團團照藥欄水邊簾幕晚多寒素娥不上青鸞去
借得銀筝花裏彈
秦約
公子漁莊秋氣高灣灣野水曲塘坳隔林月出車輸大
照見花間翡翠巢
金菊粉蕖秋水濱恰如生色畫屏新蕩舟直過紅橋去
小隊游魚不避人
顧瑛
返照移晴入綺忩芙蓉楊柳滿秋江漁童欸乃蕩舟去
驚起錦鳬飛一雙
金杯素手玉嬋娟照見青天月子圓錦筝彈盡鴛鴦曲
都在秋風十四絃
袁華
紅白芙蓉照畫屏秋波如鏡映娉婷並頭花似雙娥臉
一朵濃酣一朵醒
枸杞猩紅箇箇圓扶疎綠葉引青烟佳人錯認相思子
來向筵前要賽拳
于立
芙蓉千樹齊臨水橘柚滿林都是霜飲罷玉人歸别院
只留明月照漁莊
對酒清歌窈窕娘持杯勸客手生香袖中藏得雙頭橘
一半青青一半黃
超珍
繡戶芸忩八面開漁莊秋色淨如苔鯉魚三尺丹砂尾
聽得清歌出水來
雨後芙蓉霜後楓漁莊只在畫橋東不知前面花多少
映水殘霞爛漫紅
李纉
芙蓉開遍錦雲低夜飲漁莊月滿池按得新詞倚紅袖
桃花便面寫烏絲
纖纖新月上簾鈎楓葉蘋花隔水秋一曲清歌來送酒
雙鬟小妓木蘭舟
岳榆
文竿比目出清波翠袖香醪金叵羅凉月團團當檻白
秋花冉冉隔簾多
黃花丹樹遶漁莊錦瑟秋風子夜長驚起水禽栖不定
背人飛去不成行
玉山名勝集卷六
