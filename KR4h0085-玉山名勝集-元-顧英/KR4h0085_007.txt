玉山名勝集卷七
元顧瑛編
書畫舫題句(吳孟思篆顔)
書帖畫圖浮彩鷁筆牀茶竈狎輕鷗
記
會稽楊維楨廉夫
隠君顧仲瑛氏居婁江之上引婁之水入其居之西小
墅為桃花溪厠水之亭四楹高不踰墻仞上篷下板旁
櫺翼然似艦窗客坐卧其中夢與波動蕩若有䌫而走
者予嘗醉吹鐡笛其所客和小海之歌不異扣舷者之
為中無他長物唯琴瑟筆硯多者書與畫耳遂以米芾
氏所名書畫舫命之而請志於予予喟然曰自人文粲
於有熊氏後世變不已而有書文不已而有繪事書一
形而鬼夜哭繪一形而采色盲人之目矣子欲還治古
則惟恐書日煩繪日密又何顓之以為名與米芾氏爭
途於江淮上乎聖人取易之渙刳木為舟將以利天下
之不通耳又豈為子軰好名者設資之以侈書與畫哉
求書於書求畫於畫固不若求書畫於象先也君試與
客仰以觀星文之經緯俯以察地理之脉絡是大寳書
也遠以眺三神山之出沒乎海濤近以攬五湖之烟霏
七十二峯之空翠四時朝暮景狀不同义大畫苑也書
耶畫耶屬之芾耶屬之我耶仲瑛嘆曰書畫若是舫將
安屬曰大地表裏皆水也大羅境界一楂之浮急旋水
中央而人不悟悟者必在旋水之外也吁天一大瀛也
地一大舫也至人者以道為身入乎無窮之門超乎無
初之垠斯有以見大舫於舫之外子能從之乎仲瑛起
而謝曰甚矣子之言幾於道予知居舫而擬聞大道於
舫之外者幸已幸已書諸舫為記
詩
婁江姚文煥子章
小築中流便翼然窗開面面見清泉微風淡沲生文采
如坐米家書畫船
四明黃玠伯成
扣舷擊節起歌嗚一榻横舟小結廬篆籀古文三代上
丹青妙手六朝初虹光貫月夜將半江影涵秋涼有餘
零落宣和舊時譜無情汴水正愁予
吳龍門釋良琦
玉山之人清且賢賸藏書畫屋如船彩虹白月光連海
青草綠波春接天好事豈惟賓客玩承家已有子孫傳
一來清坐忘歸路每聽漁歌起暮煙
范陽盧熊公武
渡江那用楫憑虚真欲仙上君書畫舫為君招米顛
聫句詩序
三月三日楊鐡崖顧仲瑛飲於書畫舫侍姬素
雲行椰子酒遂成聫句如左
龍門上客下驄馬(瑛)洛浦佳人上水簾瑪瑙瓶中椰子
酒(鐡崖)赤瑛盤内水晶鹽晴雲帶雨沾香炧(瑛)涼吹飛
花脱帽簷寳帶圍腰星萬點(鐡崖)黃柑傳指玉雙尖平
分好句才無劣(瑛)百罰深杯令不厭書出撥燈侵蠒帖
(鐡崖)詩成奪錦鬭香奩臂韝條脱初擎研(瑛)袍袖弓彎
屡拂髯期似梭星秋易隔(鐡崖)愁如錦水夜重添勸君
更覆金蓮掌(瑛)莫放春情似漆黏(鐡崖)
聫句終鐡崖乘興奏鐡龍之簫復命素雲行椰
子酒余口占云鐡笛一聲停素雲鐡崖擊節遂
足成一詩俾予次韻并錄於此
黃公壚西逢故人坐客各以能詩聞椰漿半斗破明月
鐡笛一聲停素雲繭紙題詩寫章草瓜皮看鼎辨周文
人生嘉會不有述何異市中羣聚蚊
瑛和韻
春水畫船如屋裏船頭吹笛隔花聞并刀落手碎玉斗
椰蜜分香屬紫雲上客日傳金帖子美人夜織錦廻文
高堂醉卧氍毹月肯信東家帳有蚊
分韻詩序
遂昌鄭元祐明德
久以物景艱棘不到界溪溪之上顧君仲瑛甫
讀書績學尊賢好士當太平之時無時不過從
也暌違幾二年近以嘉平之三日扣君之扉荷
君留連不忍言别已而河東李君廷璧亦拏舟
來訪遂置酒書畫舫夜參半酒已酣析杜律句
春水船如天上坐老年花似霧中看平聲字為
韻人各賦詩而俾余為序因拈得春字次李君
得船字餘各以坐次分韻而賦云
鄭元祐得春字
雪舫夜寒虹貫月溪亭臘盡柳含春將軍結髮開全武
隠者逃名愧子真醉裏都忘詩格峻燈前但愛酒杯頻
芼羹青點沿墻薺斫鱠冰飛出網鱗稽古尚能窺草聖
送窮端欲致錢神周南老去文章在同谷歌終手脚皴
擉鱉歸來還自笑聞鷄起舞意誰嗔盍簮豈料有今夕
明日桃源又問津
李比珪得船字
臨池結構屋如舫絶勝南宮書畫船知己相逢憐鶴髮
開尊正喜對霜天左圖右史明窗下竒石修篁曲檻邊
飲罷分題咏詩句夜深剪燭竟忘眠
顧瑛得如字
為人性僻愛幽居結得幽居畫舫如沙嘴曉風開幔入
簷牙晴日落窗虚厨空尚有仙家酒歲晏能來長者車
汲澗綆寒因煮茗鑿冰船發為义魚米顛痴絶尤耽畫
鄭老窮愁却著書爐篆寳香熏篤耨硯泓春水滴蟾蜍
紙浮玉色供臨榻月吐虹光照卷舒許結老年三絶社
須君好事寫歸與
袁華得天字
我愛山中屋似船曲闌倒影水行天畫推鄭顧同三絶
書閟鍾王可並傳把盞俄驚天欲雪鈎簾却見月將弦
黃浮菊蕊鵝兒酒紅點椒花玉鬛鯿北苑風流尤仕漫
南宫放曠任稱顛柝驚栖鳥翻叢竹琴動潜魚出九淵
山構雪巢吟木客樓居雲海晏神仙艱時會合須強飲
莫惜狂歌醉扣舷
范基得年字
愛君書畫舫不惜酒杯傳石鼎烹春雨篷窗散暝煙分
題當此夕序齒媿吾年好事嗟牢落誰能繼米顛
釋自恢得花字
綠波池頭書畫舫窗開晴日見梅花愛賢曾讀當時傳
好事嘗傳米老家座上酒甖傾臘蟻硯坳書水滴文鼃
艱時會合須謀醉莫向空江嘆歲華
錢敏得中字
别館參差出廻廊窈窕通浴波花湛湛送月竹叢叢痴
癖虎頭絶顛名米老同分詩聫畫舫醉我憶湘中
是日詩成者七人詩不成者一人罰酒三兕觥
餞謝子蘭分韻詩
至正戊戌秋九月毘陵謝君子蘭過玉山謂予
言曰僕旅寓合塘之上今年夏秋苦淫雨田皆
白波與陂湖相通所居復卑下老妻稚子不遑
寧處兼乏樵蘇之所今於泗川里得屋一區主
於友人管伯齡其里亢爽宜禾麥予乃擕硯田
而就耕焉故來言别予遂置酒於書畫舫邀恢
公復初袁君子英陸君元祥朱君伯盛以江東
日暮雲分韻同餞予得東字子蘭得江字亦賦
詩留别餘字各有所屬云玉山顧瑛識
謝應芳得江字
浮家野老雙眉厖捩柁欲渡吳淞江東將入海釣濤瀧
玉山山中别老龐西池之屋如舽艭左書右畫堆滿窗
燈花搖搖落銀釭葡萄灔灔傾玉缸四簷白雨飛流淙
似裂媧石銀河洚主人長歌客度腔翕然鼓鐘相擊撞
酒酣捉筆如長杠千軍可掃鼎可扛諸公大才如大邦
騷壇百尺森麾幢我來投戈乞受降乃辱贈以白璧雙
明朝短䌫觧舊樁馮夷前驅鼔力逄海濱懷人倚石矼
書筒好寄黃耳尨
顧瑛得東字
先生祖實康樂公於今為庶稱老翁𣲖流白鶴溪上住
鄉里羣豪趨下風叩門過我驚我儂頭帶笠子心忡忡
談空說有丘壑志抗塵走俗山澤容自言千里竄荆棘
此身漂泊如飛蓬山妻未老髮半秃紉鍼主饋全婦工
大兒學詩次學禮小兒五尺儒門童前年去年兵蔽野
單堠雙堠人舉烽孤舟如葉載雨雪朝浮暮汎西復東
寒蠅穴窗死鑚紙泥龜曳尾生脱筒只今僦屋在姜里
黍穗雨黑波搖空米如買珠薪束桂壊壁四立鳴哀蛩
杜陵遷居憂國難阮籍命駕嗟途窮鷦鷯無枝何所寄
烏鵲三匝將奚從結心泗川得管子為借一畆幽人宫
與我斯文雅識面遲遲細語傾深衷我開船屋秋水中
綠波碧樹紅芙蓉推窗面面遠山入引鈎箇箇游魚逢
好事獨許米老得清賞當與岑參同畫張神筆駭瘧鬼
書著芸香辟蠧蟲槽頭夜滴百斛酒佳菊爛發花叢叢
蟹斫兩螯白雪滿橘摘並蒂黃金重薦君之酒餞君别
莫辭大酌玻璃鍾君不見遶屋水流流入淞五湖四海
三江通君歸只在泗川上百里那消風一篷君好去莫
匆匆足衣足食可禦冬回首虹光貫明月新詩多附高
飛鴻
陸麒得日字
南北兵戈猶未息東吳甲第俱蕭瑟辟疆園中書畫船
玉躞金題暎緗帙波光搖座碧縈廻山色入簾青崒嵂
毘陵先生江上來文采風流飽經術自言喪亂離故園
浮家湖海居無室只今又向江東住告别匆匆情愈密
主人展席臨清流賓客文章皆俊逸分題行酒歌驪駒
共看驚坐揮椽筆相逢我亦淪落人此别天涯更憀慄
大江水落西風高布帆東飛如鳥疾何時同作還鄉民
鼔腹謳歌太平日
釋自恢得暮字
結屋如畫船飛梁水中度廻窗與曲欄粲粲足可數書
卷高滿牀張圖設茶具驩虞集佳賓山水發深趣幽人
殊方來雅論夙欽慕眷言聊徜徉扁舟逐飛鶩明當送
子行相期遲歲暮
袁華得雲字
曲館衆芳歇芳塘西日曛赤闌楊柳影綠水白鵝羣謝
公浮家隠囊盛惟典墳書畫船自操子前中細君胡不
歸故里故里闇楚氛主人張離筵高軒水沄沄翼若青
翰舟汎彼江之濆扣舷歌小海問字客如雲糾物觶咸
揚探題詩屢分君言適江東硯田事耕耘暫屈鴻鵠志
雜組雲錦文蹇予風塵表孤陋尠所聞何日往遊從騷
壇策華勛
寫蕭元泰詩序後懷達兼善
玉山君以尊賢好禮知名四方若余至為迂拙
而君不以余無似顧亦得以厠賓席第今年物
景艱棘久不至玉山堂上冬十月蕭尊師自越
至界溪君邀尊師觴咏笑樂時坐客分韻題詩
而蕭君為之序蓋自越道杭也目擊杭城遭賊
焚燬況尊師與予皆與白野達兼善公相友善
白野公為庸田使時得玉山君詩讀之常欲扁
舟訪君界溪未果而除浙東帥安知公死於王
事忠義之烈昭如日星使公在而獲睹尊師所
為序并諸君子所賦詩當重稱賞今公既歿而
蕭君與余亦皆老矣援筆感念為之慨然遂昌
鄭元祐識今至正十二年也
義興岳榆季堅
至正戊戌四月予自虎林抵吳城遂挐舟造玉
山草堂以慰契闊留五日予不别而往與王叔
明張高錫同寓山寺泰來峰樓居玉山主人與
袁子英適與見過同飲清真觀竹池西軒玉山
謂兵甲蝟集朋友星散會合誠難期再過草堂
少為行樂而科役遽興愁嘆百出叔明亦謂艱
難之際交遊之情正宜相勞玉山别後二日即
同載如約玉山置酒梧竹間飲散於芝雲堂前
復坐池上書畫舫中玩月啜茶同集者袁子英
盧公武范君本予念出處蹇屯離合不偶援筆
賦詩以簡同志并賦云
岳榆
喧息波澄月一規醉闌賓客坐眠遲盍簮各遂三生願
避地惟求四海知媿我聰明非曩日喜君癡絶似當時
舊交尚有袁盧軰徙倚園亭共賦詩
吳興王蒙
亂後重登舊草堂主人延客晚樽涼風搖竹影書籖亂
花落池波硯水香離散頻驚年歲改夢魂愁絶路途長
欲知阮籍何由哭四海兵戈兩髩霜
玉山顧瑛
碧梧葉大午隂垂展席臨風晚更宜客自遠方來不易
月從滄海上應遲玉猷愛竹非無宅山簡觀魚别有池
洗盞政當傾契闊臨行毋惜重題詩
范陽盧熊
玉氣崚嶒散夕暉綠隂庭戶正芳菲池頭洗硯芭蕉合
竹裏彈碁翡翠飛適意樽罍情更洽相逢車笠近因稀
賦詩擬送王摩詰華子岡頭覓釣磯
汝陽袁華
長日園池水竹隂臨流展席酒同斟花開薝蔔十枝雪
子熟枇杷一樹金未覺山王稱曠達更憑顧陸寫蕭森
獨憐黃鶴歸耕者詩酒何時再盍簮
春暉樓題句(沈明遠隸顔)
花下稱觴介眉夀簾前舞綵報春暉
記
天台陳基敬初
吳郡崑山之界溪有園池曰玉山佳處隠君子顧仲瑛
之别業也山之西為草堂堂之北為春草池跨池為屋
以藏法書名畫如昔人之舫齋者舫上構重屋曰春暉
樓與所謂湖光山色者相值仲瑛日率其子若孫為夀
於其親畢輙與賓客沉吟六義為詩以適登臨之趣嘗
誦唐貞曜先生孟郊氏遊子吟而有感焉既以春暉名
其樓且徵予文以為記嗟乎世之難遇者太平人之至
樂者具慶故風人之感恒不足於所遭而天下之情莫
不願於逮養彼重堂層軒迴廊複館與夫珍禽異卉世
之好事者皆可以力致至於俛仰四世具慶一門行無
羇旅之思居有園池之勝盡天下逮飬之樂無風人不
足之嘆此盖非人之所能必者雖萬乘之卿相不可強
而致也然則太平之士如仲瑛者亦可謂樂其心不違
其志矣而登臨容與顧猶有感於春暉云者豈所謂愛
日之心自知不足者乎然是樓也廣不四楹高不十仞
近則綽阜之坡陀馬鞍之&KR0886;崒遠則海虞之綿延陽城
之鉅浸與夫洞庭陽山朝光暮景出沒變化凡為其賓
客者皆執筆而賦之矣予獨推本其名樓之義而為之
記云至正十年十一月甲子韋羌山人陳基撰
詩
匡廬于立彦成
闌干曲曲倚晴暉薄寒初盡春菲菲風吹花柳涵芳澤
日出草樹生光輝白髮老親杯屢進斑衣兒子玉成圍
青天倒影明湖水時有白雲生翠微
吳興沈石
春暉樓者吳下顧君仲瑛就養讀書之所也仲
瑛日與昆弟子姪奉巵酒為親夀臨海陳敬初
實記之予不自揆輙賦古詩二首或者歌以介
夀仲瑛之志也其詞曰
玉山之陽延萼縈紆有屋層出君子之居入奉父母出
與弟俱有琴有書以釣以漁㶁㶁流水深則可㪺英英
白雲邇而不迂維春有暉維德不孤及爾子孫永言樂
胥
先哲有訓有典有經淑爾君子仰止景行我來自東春
日載明曰未覯止中心怦怦亦既覯止我心則平仰爾
父母及爾弟兄既和且煦令儀令名升堂拜母式表友
情維木有椿有蔚有榮維草有萱有茁有青韡韡常棣
有葉有生有猗者蘭有煒者荆有懿者德有休者徵樂
只君子百福來并
吳龍門釋良琦
君子娛親樂讌遊傍花臨水結飛樓青山西峙雲霞發
白日東生江漢流鶴髮垂垂似緱母鸞笙嫋嫋接浮丘
願持春酒相為夀亦欲題詩到上頭
河南陸仁良貴
煦煦旭日於赫明兮被於羣物奕有光兮既長既育恩
則滂兮有翼層宇子之宮兮父母樂豈式英慶兮以怙
以恃若春陽兮春暉是名志則臧兮貽厥子孫示于弗
忘兮
遂昌鄭元祐
陽春有暉汎在物表寸草承之不謂其小春陽暉暉彼
草離離區萌旁達土膏斯腓以區以萌仰此春日載茁
其芳載就其質陽春斯溥物意斯鬯恩齊覆燾孰與之
尚詩人載歌悉物之情子於父母恩莫與京寸草春暉
茲云善諭人非貞曜意孰斯著彼美君子顧氏仲瑛樓
名春暉結構落成春暉之樓花香竹色瑛奉其親惟志
是獲奉親飬志在昔孔難瑛娛其親滫&KR1329;具歡温凊室
廬和婉琴瑟載色載笑孝子愛日山水清輝在樓戶牖
奉觴夀親紅顔皓首猗人之生具慶實稀瑛得於天載
綵其衣瑛衣采采我詩渢渢富夀是鍾樂與瑛同
分題詩序
豫章熊自得夢祥
至正壬辰七月廿六日予自淮楚來於是道途
梗阻雖近郡不相往來獨予以六月達吳凡相
知者莫不驚訝予之迂而捷也越數日即謁玉
山主人於草堂中而匡廬山人在焉相與議論
時務凡可驚可愕可憂可慮者不少予乃曰於
斯時也弛張係乎理不係乎時升降在乎人不
在乎位其所謂得失安危乂何足滯礙於衷耶
玉山主人方執玉塵長嘯意氣自如時適當中
秋之夕天宇清霽月色滿地樓臺花木隠暎高
下是猶天中之畫畫中之天乃張筵設席女樂
襍沓縱酒盡歡同飲者匡廬仙于立彦成袁華
子英張守中大本玉山復擘古阮儕與胡琴絲
竹并歌聲相為表裏釐然有古雅之意予亦以
玉簫和之酒既醉玉山乃以攀桂仰天高為韻
分䦰賦詩詩成者興趣横生模寫風景殆無不
備復畫為圖書所賦詩於上亦足紀一時之勝
嗚呼於是時能以詩酒為樂傲睨物表者幾人
能不以汲汲皇皇於世故者又幾人觀是圖讀
是詩者寕無感乎余則引其首乃豫章熊夢祥
也
是夕以攀桂仰天高分韻題詩詩成者五人
張守中得攀字
主人宴佳客置酒重樓間明月當虚空星斗何斕斑清
歌間絲竹襍珮聲珊珊緬思風塵際雅會良獨難歡笑
盡今夕不醉當無還坐中松雪老孤標出塵寰浩歌復
起舞不為禮所閑明發渡淮水仰望不可攀
袁華得桂字
玉山池館何清麗複道飛樓起迢遞微風過雨開新霽
素月流光照丹桂松雲老仙客淮濟翩然而來俄止戾
握手道舊嗟分袂秪今道路風塵際美君匹馬度江淛
抱關悍卒那敢睨長裾曾向王門曳主人愛客出高髻
冰絃象管歌聲脆婪尾杯深酒頻泥不飲何為嘆淹滯
安得壯士目裂眦掃蕩羣凶清四裔漢室毋忘封爵誓
黃河如帶山如礪佇看偃武崇文萟與子永結金蘭契
熊夢祥得仰字
行行别楚州秋蕪半蒼莽關河颺旌旗令人心怏怏禮
樂百年間於焉日悽愴歴此艱危中别郡政勞攘何由
得清夷復見桑麻長故人居桃源買舟得獨往坐我廣
厦間薄言慰遐想維此秋方中桂月延清賞連甍接層
臺夜色亦蕭爽主人情更真頓覺脱塵鞅吳歈侑金尊
謳歌共抵掌歡會亦何期樂事非勉強醉後下高樓涼
月猶在仰
于立得天字
飛樓高倚玉繩邊兩兩青娥舞繡筵北斗倒懸江動石
清秋不盡水如天故人相見風塵際此夜同看海月圓
明夕光華應更好買花重上泛湖船
顧瑛得高字
朱樓隔水度飛橋玩月張筵快酒豪同向鏡中看玉兔
恰如海上踏金鰲影搖大地河山動光射玄洲殿宇高
明夜中秋湖上去更擕紅袖泛輕舠
分題詩序
義興岳榆季堅
至正庚子孟夏黃鶴山人岳榆與相臺翟君文
中自吳城拏舟至海虞復過崑山訪顧君仲瑛
草堂值春暉樓前芍藥盛開仲瑛重置酒樓上
是日雷雨新霽風日淡蕩趙善長折金帶圍一
朵插瓶中及以紅白花擎繞攅簇朱伯盛督行
酒令集者七人天基道士于方外暨伯盛善長
先醉仲瑛謂人事惟艱天時自適友朋盍簮寕
無一語以紀其行樂乎遂以紅藥當階翻一句
分韻賦詩而文中仲瑛子英并榆得藥字詩成
為序其首實四月十一日也
是日以紅藥當階翻分韻賦詩詩成者四人
翟份得紅字
岸幘華池上開尊芳逕中玉瓶分錦水紈扇度香風糚
靚舞衣薄嬌妥青雲紅莫辭秉燭醉妖嬈偏惱公
岳榆得藥字
張筵池上樓屬咏階前藥翠雨帶烟濃紅雲倚風弱睠
茲廣陵情慨彼溱洧謔媚景當一酬洗盞須更酌
袁華得當字
春暉樓前春日長綠隂滿地鳴鸝黃紅紫紛紛逐流水
名花獨殿餘春芳粉容丹臉泫朝露飛燕玉環雙靚糚
天上故人官奉常風流不減章臺張看花走馬日倒載
五雲坊西千步廊撫時懷舊多感慨每把新詩酧暢當
揚州金盤大如斗兔葵燕麥迷空場人生何為不醉飲
直待兩髩飛秋霜
顧瑛得翻字
靈雨沐霽景初暾散朝喧林鶯哢餘春砌藥開當軒泫
糚露泥泥舞袂風翻翻流光不我邁久懷遲君論于以
樂尊罍於焉傾笑言
秋華亭題句(鮮于伯機書顔)
涼月挂簷成夜色秋華滿樹作天香
詩
分題詩序
匡廬于立彦成
至正十年七月六日玉山主人置酒小東山秋
華亭上歌舞少間羣姬狎坐庭中時夜將半秋
聲露氣在竹樹間曲水縈帶山石下與銀漢同
流翛然若非人間世因分題賦韻如左
是夕以天上秋期近分韻賦詩詩成者三人
釋良琦得天字
片玉山西境絶偏秋華亭子最清妍三峰秀割崑崙石
一沼深通渤海淵鸚鵡隔窗留客語芙蓉暎水使人憐
桂叢舊賦淮南隠雪夜常迴剡曲船北海樽中長㶑灔
東山席上有嬋娟紫薇花照銀瓶酒玉樹人調錦瑟絃
醉過竹間風乍起吟成梧下月初懸一聲白鶴隨歸佩
何處重尋小有天
顧瑛得秋字
開宴秋華亭子上共看織女會牽牛星槎有路連雲度
銀漢無聲帶月流取醉不辭良夜飲追歡猶似少年遊
分曹賭酒詩為令狎坐猜花手作䦰最愛柳腰和影瘦
更聽鶯舌弄春柔金莖露落仙人掌錦瑟聲傳帝子愁
絡緯豈知都是怨芙蓉莫恨不禁秋碧空珠斗微風動
重欲移樽為客留
于立得期字
溪上新亭絶蕭爽四簷高樹碧參差香浮金粟秋盈把
涼沁瓊花月滿枝路近東山深窈窕水通遥漢共逶迤
銀瓶細瀉深杯酒羅扇新題小字詩曲倚瑶筝聲累咽
歌停翠琯舞頻欹露零菡蓞枝枝謝風入梧桐葉葉吹
每憶天孫候河鼓更煩星使問秋期道林明日難為别
更約山公醉習池
口占詩序
亭之主人顧瑛
七月九日復飲秋華亭上天香襲人幽花倚石
時猩猩軋琴與寳笙合曲瓊花起舞蘭陵美人
度觴與琦龍門行酒余為作詩以紀良會就邀
匡山龍門同韻
又到秋華亭子上東山爽氣正清妍階前落葉不須掃
石上幽花自可憐越國女兒嬌娜娜蘭陵酒色淨娟娟
深樽賸有清香在留待瑶笙月下傳
釋良琦
亭上重來讌綺筵秋花數樹向人妍濁醪妙理自可信
白髮生秋何足憐幽徑獨行苔冉冉紅蓮堪把水娟娟
還山明日應相憶寫得新詩趁鶴傳
于立
桂子開時香滿天山光秋氣兩新妍近人月色如相識
照水花枝若自憐曲趁瑶笙聲宛轉舞迴歌扇共嬋娟
此中不是人間世饒舌豐干莫浪傳
澹香亭題句(趙孟頫篆顔)
暖香春淡淡夜色月溶溶
附秦淮海簡一通
約頓首再拜上玉山徵君尊契文侍一節病目
略不能奉迴人之書於記室極切馳情近聞龍
門山開士水竹居主者咸集玉山草堂想日有
歌詠之樂也不勝懸懸良貴來聞欲得趙文敏
所篆淡香二字區區得之外家久矣但未有一
亭一臺以稱斯顔遂欣然歸之玉山益以驗是
物之有所遭也他日更當率吾儕賦之未晚辰
下秋高萬惟善自加愛為斯文珍重不具八月
十九日秦約再拜
詩
崑山郭翼羲仲
别館閒將擲果車淡香亭下賞春華東闌恰好清明節
千樹都開爛漫花綺席霏霏吹雪暖霓裳叠叠舞風斜
魏公翰墨秦家得一字千金未足誇
三山盧昭伯庸
玉山佳處野亭分千樹梨花白似雲仙袂倚風林下得
淡香和月夜深聞生憎蛺蝶迷春色不待狻猊換夕薰
西郭東闌已陳迹總傳芳扁重鵝羣
吳郡顧達
玉樹浮春暖輕風扇夕清霏微通繡幕窈窕倚朱楹酒
壓霞光㶑衣承雪色明徘徊顧林影華月又東生
河朔張皞
風暖隨飛瓊雲凝點晴雪素妃集瑶臺光耀粲玉潔開
簾酌春酒香氣滿林發
方外余善
玉女乘鸞下絳霄梨雲漠漠帶烟飄簾開淡月香初發
雪滿柔條暖未消花下洗糚時載酒亭前度曲夜吹簫
主人愛客情懷好折簡頻煩遠見招
海屋文質
淡香亭前春可招雪花千樹開璚瑶溶溶夜色照寒影
二月東風吹不消崑丘仙人天上客爛醉花隂坐瑶席
仙姝采香雲滿衣酒醒但覺春無迹人生歡樂苦不多
百歲流光若擲梭古來榮達已塵土對此不飲將如何
華亭殷奎
淡香亭外花無數盡說清明似洛中西郭愛看千樹雪
東闌生怕五更風何郎酒怯羅衣薄荀令香薰霧縠空
吹遍内園天上曲坐深清夜月朦朧
四明張士堅
曲闌晝初寂瓊樹閟瑶扉漠漠春雲亂皜皜素雪圍繁
英粲疏檻芬芳蕩簾帷於焉適幽賞吹笙乘月歸
君子亭(趙孟頫篆顔)
(題句缺)
序
安陽韓性明善
元泰蕭君過余里舍道吳中玉山顧君仲瑛之賢顧君
之屋泉石幽邃篔簹數百箇照暎几席翠氣浮動君輕
衣緩帶日與賓客夷猶其間彷彿徂徠竹溪之勝故築
亭於玉山之側以所藏趙魏公君子亭三大字牓其顔
賦咏叠筆子其序之嗟夫顧君於是賢於人矣人品不
齊賞好隨異觀其所寓可知也至若泊乎其無好烏乎
寓烏乎非寓惟至人為然顧君傲睨物表倘來名利不
概於其心幽花叢薄嘯歌自命足以充其賞好何取於
竹哉列子御風七日而返猶有寓於風也其行也泠然
其止也肅然吾不知其所寓矣琅玕披腹隠節而虚中
入乎無朕合乎無垠搏之而不可得也窮之而莫窮也
吾不知其所寓也是道也竊有所聞而莫覩其微因蕭
君而問焉君其有以告余矣
詩
清河張天英楠渠
玉山隠者蓬萊客洞府蕭森鎖寒碧亭前長與鶴同行
亭外斷無車馬跡中有方丈之瓊田種出琅玕數千尺
雲動琅玕翠欲飛雲去琅玕淨如拭天風吹作鳳皇簫
地上殘雲化為石醉墨淋漓節下書翛翛鳳尾玄珠滴
王君一去今千年對此令人重相憶
勾吳李瓉子粲
新筍方迸地斑然錦籜齊春風欲披拂夜雨與蕃滋奮
迅蒼龍出蕭條綵鳳栖玉色凛蒼蒼翠節森猗猗七賢
有足尚六逸正堪希永言竹林下將以樂清時
延陵吳克恭寅夫
二月姑蘇城繁花壓城樓車騎相娛樂鼔吹間歌謳玉
山軒中意綠竹美且脩淡然君子交戛擊應鳴球風迴
雨光亂日薄雲氣浮頓令塵緣息竟與野性投當今顧
辟疆伊人王子猷撫膺諒云合散帙聊遲留伐竿損漁
性接筒悲下流仰止清淨觀俯慚筋骨秋卑哉澗間雀
暮色隠啾啾
天台陳聚敬德
聞君結屋滄江上萬竹青青帶薜蘿滿谷風聲秋不去
隔林雲氣雨偏多仙人騎鶴吹笙下狂客題詩載酒過
日暮新涼動蕭颯娉婷翠袖欲如何
吳興郯韶九成
扁舟憶過婁江曲脩竹泠泠隠者家五月涼風生艸閣
幾回白月照江沙幽人長夏尋棋局稚子應門理釣艖
更愛開門玉山裏隔溪千樹種梅花
龍門山釋良琦
隠居何蕭爽種竹竹成林清露湛秋氣微雲蕩春隂汎
汎尊中酒泠泠石上琴於焉寄玄賞樂爾君子音
四明黃玠伯成
淇中綠竹似君子曾托風人入詠歌草棘無情頻欲洗
村蹊有數不須多平生冰雪堅貞操他日山林幽素科
吹作六筩聲似鳳老農思聽古笙和
淮海秦約文仲
華構瞰崇山深沉倚坡陀疏櫺覆(缺)芳池帶蕖荷虚
明(缺)月生圓文澄水波觴酌景忻過延佇情彌多睠言
君子心不樂將如何
玉山名勝集卷七
