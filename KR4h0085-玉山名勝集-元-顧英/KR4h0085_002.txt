玉山名勝集卷二
元顧瑛編
玉山佳處題句(馬九霄篆顔)
翠㾗新得月玉氣暖為雲
記
會稽楊維楨廉夫
崑隠君顧仲瑛氏其家世在崑之西界溪之上既與其
仲為東西第又稍為園池别墅治屋廬其中名其前之
軒曰釣月中之室曰芝雲東曰可詩齋西曰讀書舍後
累石為山山前之亭曰種玉登山而憩注者曰小蓬莱
山邊之樓曰小游仙最後之堂曰碧梧翠竹又見湖光
山色之樓過浣花之溪而草堂在焉所謂柳堂春漁莊
者又其東偏之景也臨池之軒曰金粟影此虎頭之癡
絶者合而稱之則曰玉山佳處也余抵崑仲瑛氏必居
余佳之所且求誌牓顔屋按郡志崑山隸華亭陸氏祖
所窆生機雲時人因以玉出崑而名崑邑山本號馬鞍
出竒石似玉烟雨晦明時有佳氣如藍田焉故人亦呼
曰玉又曰崑而仲瑛氏之居去玉山一舍遠奚以佳名
哉山之佳在去山之外者得之山中之人未知也如唐
之終南隠者與司馬道人指山之佳身故在山數百里
之外也雖然終南之佳終南之隠者未知也借佳為捷
仕之途千古慚德至於今山無能掩焉若仲瑛氏之有
仕才而素無仕志幸有世禄生産又幸遭逢盛時得與
名人韻士日相優游於山西之墅以樽酒文賦為吾弗
遷之樂則玉山之佳非仲瑛氏弗能領而有之吁與終
南隠者可以辨其佳之誣不誣矣余嘗論山不能重人
而人重之耳陵以嚴子重荆以卞和重峴以羊叔子重
紫金以八公重他日崑之重既以陸氏玉之重又不以
仲瑛氏乎不然山以玉稱者衆矣若鄜若灌若龍城若
中已若滇池霅水上饒山隂星沙横浦皆未嘗無玉之
稱也求佳之賴人而重者不得如仲瑛氏焉則玉之稱
山者毋亦土石之阜之類焉爾君子又何取哉仲瑛謝
曰瑛何修而得比古之哲人竊願勉焉以無辱先生之
云也遂錄諸堂之屏為誌至正八年八月初吉會稽楊
維楨書於玉山之讀書舍
後記
天台陳基敬初
由吳城東行五十里為界溪又十五里為馬鞍山蓋古
之婁縣今所謂崑山也濱溪而居者曰顧君仲瑛樂其
水之清而病去山遠雖時舟至其所然不可以朝夕成
趣於是即所居西偏積土為小山而累石其上高可數
尋而袤倍之每日初昕霽景鮮麗則其峯巒之秀拔者
如瑞雲如圭瓚而其為嶠為巘者又矯然若飛龍巋然
若伏獸晦冥之夕則雲雨之霮䨴者恍若出於其谷風
雷之歕薄者歘若興於是壑以至嶄巖磊磈如積雪如
紫芝與夫高卑俯仰獻竒而效異者莫不各極其態四
時所植則松桂石楠李桃梅竹鞠蘭香草之屬参差離
列而青叢翠蔓薈蔚蔥蒨丹榮紺實含澤而葳蕤有若
玉藴於中而光輝發於草木者故狀其名曰玉山佳處
或者以為擬崑山而作崑山本婁地今隸華亭縣機雲
故宅在焉蓋以人而勝也或又以為馬鞍山其石如玉
故名崑山仲瑛於此豈尚德乎夫人力之所作固異於
元氣磅礴胚腪而凝結者然界溪山水之勝丘壑之美
至仲瑛而始備朝夕凝睇以成趣則天台蓬萊匡廬王
屋皆可想而見之夫豈崑山而已哉若夫所謂尚德焉
則不在彼而在此也天台陳基記
詩
延陵吳允恭寅夫
虎頭將軍玉山隈翠削羣峯錦作苔自緣與子神交在
相見令人懷抱開褰裳或從柳浪入刺船還問桃源來
清秋更託草堂静風磴蘿隂日幾回
吳龍門釋良琦元璞
玉山洲居何許深玉山六月寒蕭森松雲細落三峯雪
桃水晴生百洞隂草亭已為揚雄結石壁還供攴遁吟
重欲隨潮野航去秪愁月霧障青林
河南陸仁良貴
赤水三珠樹丹厓五粒松玉山有佳處千戶底須封
盧昭伯融
憑高一望三百里草堂嘉樹秋氤氲慷慨杜陵獨懷古
癡絶虎頭能好文夜久看山占玉氣酒顛臨石拜芝雲
浩歌綠水且歸去明日題詩重寄君
于立彦成
春風昨夜起吹蕩滄江水幽人渺何許乃在玉山裏秀
色何崔嵬滄江之水長縈迴縈迴不盡遶山去但見滿
谷桃花開草肥青野鹿呦呦花下殘棋暮不收鄰家野
老長攜酒溪上漁郎或艤舟幽人讀書忘世慮結屋山
中最佳處世上紅塵空白頭束書我欲山中去
汝陽袁華子英
玉山最佳處窗戸絶纖埃門無俗子駕禽鳥莫驚猜
遂昌鄭元祐明德
東望東吳積水深海天削出青瑶岑肅侯諸孫有基構
界涇築室如山林石根孚尹(音浮筠)蒸玉氣岸曲窈窕來
跫音籠鶴教馴舞合節池魚出游聽鼓琴樓臺花雨衆
香國書畫芸香千古心按歌寧辭夜投轄彈冠又須朝
盍簪已傍苔磯學釣擉更上風磴窮登臨竹梧參天
鳳凰集老夫為爾長歌吟
清河張天英楠渠
玉山有佳處乃在崑崙西蓬萊數峰小上與浮雲齊雲
中飄颻五色鳳只愛碧桐枝上棲芝草琅玕滿園圃羣
仙共躡青雲梯太湖三萬六千頃水水流入桃花溪溪
頭浣花如濯錦百花潭邊浮紫泥紫皇拜爾山中相閒
把絲綸草堂上漁莊一釣得龍梭龍女吹簫書畫舫西
風玉樹金粟飛東風柳浪金波漾歲歲年年樂事多綠
野平泉何足尚十二樓前看月明太乙明星夜相訪酌
霞觴瑶臺露濕芙蓉裳我亦桃源隠居者握手一笑三
千霜
雅集志
右玉山雅集圖一卷淮海張渥用李龍眠白描體之所
作也玉山主者為崑山顧瑛氏其人青年好學通文史
好音律鐘鼎古器法書名畫品格之辨性尤輕財喜客
海内文士未嘗不造玉山所其風流文采出乎流軰者
尤為傾倒故至正戊子二月十有九日之會為諸集之
最盛冠鹿皮衣紫綺坐案而伸卷者鐵笛道人會稽楊
維楨也執笛而侍者姬為翡翠屏也岸香几而雄辯者
野航道人姚文奐也沉吟而癡坐搜句於景象之外者
苕溪漁者郯韶也琴書左右捉玉麈從容而色笑者即
玉山主者也姬之侍者為天香秀展卷而作畫者為吳
門李立旁侍而指畫即張渥也席臯比曲肱而枕石者
玉山之仲晉也冠黃冠坐蟠根之上者匡廬山人于立
也美衣巾束帶而立頥指僕從治酒者玉山之子元臣
也奉肴核者丁香秀也持觴而聽令者小璚英也一時
人品疎通雋朗侍姝執伎皆妍整奔走童隸亦皆馴雅
安於矩矱之内觴政流行樂部皆暢碧梧翠竹與清揚
争秀落花芳草與才情俱飛矢口成句落毫成文花月
不妖湖山有發是宜斯圖一出為一時名流所慕豔也
時期而不至者句曲外史張雨永嘉徵君李孝光東海
倪瓉天台陳基也夫主客交并文酒宴賞代有之矣而
稱美於世者僅山隂之蘭亭洛陽之西園耳金谷龍山
而次弗論也然而蘭亭過於清則隘西園過於華則靡
清而不隘也華而不靡也若今玉山之集者非歟故予
為譔述綴圖尾使覽者有攷焉是歲三月初吉鐡崖楊
維楨記
是日以愛汝玉山草堂静分題賦詩詩成者五
人
于立得愛字
青陽在林野雲物殊變態繫船石蘿隂把釣桃水滙采
英延清酌攬芳結幽佩歡期豈再必於焉寄所愛
姚文奐得汝字
仲春會桃源青年暎霞舉道人吹鐵笛主者捉玉麈野
航晨不渡溪漁來何許欹坐蟠桃隂匡廬故儔侣衆賓
各雅興辭適忘爾汝懷哉張李軰明月在空渚復念東
海宇雲林夜來雨
郯韶得玉字
逶迤玉山阿窈窕桃花谷林芳綴丹葩霞彩散晨旭溪
迴濯新錦洞幽荅鳴玉樂哉君子遊于以寄高躅
顧晉得草字
客從桃源遊愛此玉山好清文引佳酌玄覽窮幽討流
鶯荅新歌飛花落纖縞分坐有雜英醉眠無芳草
顧瑛得静字
蘭風蕩叢薄高宇日色静林迴泛春聲簾疎散清影褰
裳石蘿右濯纓水花冷於焉奉華觴聊以娛晝永
詩不成者二人各罰一觥
題詠
山隂王濡之德輔
雅道久寥落馳騁争相先襟期屬幽曠丘園樂無邊披
圖得良玩燕集羣才賢春風拂蘿逕碧澗縈芳筵忘形
襟佩散班坐花竹妍瑶觴亂飛月翠袖寒籠煙徘徊玲
瓏曲瀟洒琳琅篇屢舞春餘景顛倒山公鞭主人三絶
儁晉胄今猶傳勝事有如此妙寫呼龍眠高風振庸俗
清輝照林泉衰遲亦何幸拭塵想鶯遷
吳龍門山釋良琦元璞
至正戊子二月十九日楊侯鐵崖宴於顧君玉
山賦詠叠筆淮海張渥為圖傳者無不歎羡余
後半月與吳興郯九成至玉山顧君張樂置酒
清歌雅論人言不減楊侯雅集時既酣暢顧君
徵予賦詩然予於聲樂詩詠何有哉適其所遇
而不違耳嗚呼人誰非寓故作詩以道其事卒
反乎正云耳
玉山窈窕集瓊筵手撥鵾鷄十二絃巢樹老僧狂破戒
散花天女醉談禪鵝兒色重酴醿酒桂葉香深翡翠煙
最愛碧桃歌扇静長瓶自煮白雲泉
雲林生倪元鎮
至正九年八月十六日計籌山吕尊師訪余蕭
閒館為余言顧仲瑛徵君玉山隠居之勝輙想
象賦長句以寄他日尚同袁南宫攜琴嘯詠竹
間也時南宫同在蕭閒館中敢託致意焉
解道玉山佳絶處山中惟有吕尊師已招一鶴來庭樹
更養羣鵝戲墨池松風自奏無絃曲桐葉新題寄遠詩
若許王猷性狂癖逕來看竹到階墀
河東李元珪廷璧
荆山月明秋水清山間之璞千古名誰謂隠君慰幽獨
我欲攜酒相與傾階前拾翠驚春鳥石上看泉更晚晴
何日同舟載仙侶紫荆花下聽吹笙
崑山郭翼羲仲
愛汝西莊給事家遶屋山石何谽谺截江秀色發林壑
平地玉氣貫虹霞佳處如居子午谷望中開徧冬春華
夜深酒醒月在海應有仙人來繫槎
會稽楊維楨廉夫
玉山丈人美無度前度虎頭金粟身未試囊中餐玉法
時有座上索花人銀魚學士真成隠錦里先生許卜鄰
自是君家時節好桃源風日洞庭春
又
丈人家住筆峯下玉氣有似藍田山椰酒熟時春灔瀲
山香舞處花斕斑伶官石作鐘磬響少女潮帶魚龍還
險穴已平滄海角仙家不啻白雲間
我常被酒玉山堂風物於人引興長銀絲尊薦野鴨炙
金粟瓜取西楊莊山頭雲氣或成虎溪上仙人多訝羊
何處行春柘枝鼓閬州竹枝歌女郎
婁江姚文奐子章
玉山之堂湖水東朝來佳氣鬱蔥蘢鶴飛瓊圃三珠樹
鰲戴崑崙小朵峯雨裏賣魚溪友過花間吹笛野人逢
朝簪倘擲歸相候一箇桃枝瘦竹筇
龍門山釋良琦
鐵笛倒吹江上去聞在玉山仙子家自喜酒船逢賀監
定將玄易授侯巴露涼冰椀金莖凍月滿湘簾玉樹花
人生歡樂何可暮遲爾龍門望太霞
會稽楊維楨次韻
山迴古縣六七里湖到維亭第一家翡翠明珠通百粤
竹枝銅鼓出三巴山公酒醉童將馬禪客詩成女散花
須信西園圖雅集佛中脱縛有丹霞
又
荆山道人曾有約約過虎頭金粟家江上降龍重見朗
酒邊吹雨或成巴春歸駟馬橋頭柳月滿蕃禧觀裏花
鐵笛東歸還小住仙源不隔赤城霞
劉肅子威次前韻
故人遠招揚執戟酒船回到孝廉家玉山獨立高如屋
湖水西迴曲似巴鐵笛吹翻蛟蜃窟清娥舞落芙蕖花
何日問潮亭子了更邀齊已卧煙霞
勾吳李瓚子粲
玉山亭子仙人築小似桃源隠者家天近方壺知劍氣
水從清漢接星槎參差鳳吹空歌迴爛漫龍香醉墨斜
金盌細傾新竹葉銀瓶還出小璚華榮名何事頭如雪
亦欲羊裘釣白沙
河南陸仁良貴賦得山中好長日
山中好長日流景麗蓬瀛池臺帶蘭薄水色上簾旌興
言春再交嘉鳥相和鳴木桃源上芳洵美粲條英延念
顧長康散息志慮清豈不懷爵服馳逐正營營馳逐非
所慕高情諒難并
金華胡助古愚
花滿春城錦繡林可耕可釣足登臨紫芝日静隠居樂
白璧雲和養德深倚樹或聽流水韻看書時坐古松隂
玉山佳處因人勝能賦揚雄為賞心
甬東釋照覺元
玉山青青青若蓮山中樓閣白雲連采藥相從赤松子
吹簫時約紫霞仙鮫人獻寶珠盈斗石壁題詩筆似椽
相去地無三十里會須騎馬草堂前
河南張渥叔厚
溪上花無數春風别有天樓臺仙子宅書畫米家船絳
雪迴歌扇紅霞落舞筵羽觴飛醉月應是酒如泉
天台陳基敬初
山嵁嵁兮磅薄太古木蔥蔥兮雲英英而欲雨日朝出
兮在戶光輝輝兮水流其下非君子兮夫誰與處采我
蘭兮為珮搴我荷兮為蓋從子於山兮聊逍遥以卒歲
天台釋一愚子賢
玉峰佳地小徘徊霞氣丹光接上台白日山移蓬島去
紫宫花繞蘂珠開雲邊青鳥迎人語溪上黃童采藥回
昭代衣冠非隠世憑軒志筆寫仙才
西夏昂吉起文
玉山雅集圖者淮海張叔厚為玉山主人作也
主人當花柳春明之時宴客於玉山中極其衣
冠人物之盛至今林泉有光叔厚即一時景繪
而成圖楊鐵史既序其事又各分韻賦詩於左
俾當時預是會者既足以示不忘而後之覽是
圖與是詩者又能使人心暢神馳如在當時會
中展玩之餘因賦詩以記其後云
玉山草堂花滿煙青春張樂宴羣賢美人蹋舞豔于月
學士賦詩清比泉人物已同禽鳥樂衣冠並入畫圖傳
蘭亭勝事不可見頼有此會如當年
永嘉曹睿玉山席上作就呈同會
我到玉山最佳處溪頭新水蕩輕舠春回玄圃花如霧
風入蒼梧翠作濤越女雙歌金縷曲秦筝獨押紫檀槽
詩成且共揚雄醉笑奪山人宫錦袍
會稽楊維楨次韻
重過碧桃溪上路西枝樹長繫漁舠伶官石出生雷雨
状元潮來平海濤山翁醉上桃花馬溪女能彈癭木槽
故人情深誰比似論交奚啻舊綈袍
匡廬于立次前韻
綠樹當門過屋高滿溪新水繫雙舠千林夜色懸青雨
萬頃晴雲捲素濤鸚鵡傾杯傳翠袖琵琶度曲響金槽
揚雄賦就風流甚製得輕紅小褏袍
玉山主人次韻
詩人得句題茅屋客子乘流泛小舠老眼看花起春霧
醉眠聽雨響秋濤弓盤舞按銀鵝隊水調聲傳金鳳槽
與爾共傾千日酒呼童換却五雲袍
吳興沈明遠自誠
片玉山中秋日來竹梧清影落蒼苔飛樓坐接青天近
别館竹穿綠水迴正似米顛留海嶽尚傳摩詰賦宫槐
鷗波艇子重相過更待桃花滿洞開
四明黃玠伯成
儘佳最是崑山玉更奈玉山佳處何未尚昔人能識璞
焉知此里不鳴珂葱珩赤芾聲容盛瑟瓚黃流氣味和
有美不沽方待價一丘一壑好懷多
吳龍門山釋良琦元璞
秋日與吳興沈自誠池上晚坐偶賦時至正辛
卯八月十三日也
池上偶來坐流泉鳴竹根秋花正獨好暮雀忽相喧東
老亦嗜酒辟疆仍辟園詩成興逾遠白月在前軒
清真余善
向承池上之作龍門琦上人所和皆已刻之廡
下如珪璧相照暎今聞於會稽回在玉山中將
求一詩并刊故就韻以寄所懷云
絶愛玉山佳處好山雲白白樹蒼蒼翠旂遥駐天邊鳳
玉琯聲飛月下霜社結龍門懷智滿曲傳鑑水羡知章
醉中記得蓬萊宴笑折瓊花索酒嘗
丹丘柯九思敬仲
神人夜斧開清玉一片西飛界溪曲中有桃源小洞天
雲錦生香護華屋主人意度真神仙日日醉倒春風前
手揮白羽扇口誦青瑶篇袖拂荆山雲足躡藍田烟飄
飄直向最佳處漱潤含芳擥琪樹世間回首軟紅塵不
須更上蓬萊去
分韻詩序龍門山釋良琦
去年夏六月十有八日余與延陵吳伯恭雲臺
散吏郯九成訪玉山草堂主人畱半月酣餘賦
詩無虚日當時以為人生歡會之難未知明年
又在何處慨然為之興懷今年五月中澣復與
延陵吳水西隴西李立放舟溪上迂疎散逸其
樂又過於前所寓者及視舊所題詩章則伯恭
在數百里外雲臺方進漕掾日趨大府以簿書
從事得周旋相與談笑者匡廬山人在焉飲散
步月以炯如流水涵青蘋分韻賦詩如左書之
於卷以示今之所寓者如此而後之所寓者不
知其可必不可必也時至正庚寅五月十八日
吳龍門山良琦書
是夕以炯如流水涵青蘋分韻賦詩詩成者四
人
于立得如字
愛爾玉山溪上居厭厭共飲思何如清飈入夜生金氣
瑶漢經天帶玉除荷露襲衣凉冉冉桐隂轉戶月疎疎
偏憐坐客多才思分得新題取次書
顧瑛得流字
幽人雅愛玉山好肯作清酣盡日畱梧竹一庭凉欲雨
池亭五月氣涵秋月中獨鶴如人立花外疎螢入幔流
莫笑虎頭癡絶甚題詩直欲擬湯休
釋良琦得涵字
月照玉山浮紫嵐樓臺宛近百花潭魚鱗屋潤波文動
翠羽簾隂水氣涵竹外瑶笙時一聽風前玉麈正多談
瀛洲咫尺羣仙在老客滄洲獨我慚
吳世顯得青字
玉山月色夜冥冥人在池亭酒未醒河漢界天龍氣白
竹梧當檻鳳毛青露臺翠館來仙子秋水漁莊動客星
明日草堂塵事少定將詩句刻雲屏
詩不成者三人各罰酒一觥
于立聯句引
十九日玉山主人與客吳水西卧酒不能起余
與元璞坐東廡池上清風交至竹聲荷氣清思
翛然殆非人間世因與聯句若干韻不知二公
在華胥夢中亦有此樂否書之卷中以索二公
一笑
玉山山中清晝長偶來池上據胡牀(立)桐隂竹色不見
日水氣荷風多是涼(琦)魚度波心行箇箇鶴來林下舞
蹌蹌(立)嫩篁承宇清搖幘文藻縈波綠暎裳(琦)每愛湯
休詩句好獨憐賀監醉時狂(立)飯輸香積真成媿酒送
金莖或可嘗(琦)冰盌泠泠寒欲凍蓴絲細細滑仍香(立)
濯纓聊復㪺清溜結佩還須擷野芳(琦)世上黃塵方沒
馬山中白石忽為羊(立)詩成醉卧不知處翠雨霏霏滿
竹房(琦)
遂昌鄭元祐明德
至正十年龍集庚寅秋七月廿有一日吳僧宣
無言訪顧仲瑛於玉山時遂昌鄭元祐先在焉
匡廬于立彦成則仲瑛之客也欵之春暉樓上
行酒對弈已而觴詠於芝雲堂酒半興洽分冰
衡玉壺懸清秋為韻相與賦詩以紀一時邂逅
之樂仲瑛得壺字詩先成莒城趙善長作畫以
代詩坐客不能成詩者各罰酒一觥
是日以冰衡玉壺懸清秋分韻賦詩詩成者四
人
鄭元祐得玉字
開士枉遥駕真人啟華屋話接麈尾素酒傾麟壺綠遠
山横書幌飛花動棋局谷芳餘荃蕙夕隂在梧竹雙絲
戛鵾絃羣書閟魚目迹異心匪殊語契道難瀆相逢固云
暫後會詎可卜離懷渺烟水遐音毋金玉
顧瑛得壺字
鄭玄于鵠本清好况有名僧似仲殊濠上魚肥應受釣
厨中酒熟莫教酟雨花落座成金粟秋露凝寒貯玉壺
更向飛樓賭碁槊香囊畱得未全輸
于立得懸字
芝草琅玕徧石田採英擷秀入芳筵白魚作鱠明於雪
綠蟻傾樽吸似川潭底行雲秋共迴簷間高樹月初懸
山僧醉說無生法金粟天花落滿前
廣宣得秋字
故人一别知幾秋相逢談笑便登樓圍碁細說生公法
酌酒應為靖節畱蓮葉秋深纔綠淨蓀花露冷尚香浮
界溪文物風流在不減當年顧虎頭
詩不成者二人各罰酒一觥
匡廬于立彦成
七月二十五日金華王子充過玉山夜飲芝雲
堂上酒酣賦詩以丹桂五枝芳為韻余得丹字
蓋子充黃太史里人又其高第門生也挟所學
由京師來就鄉試於南省泝銀河攀月桂且有
日故予詩多歸美之是日約元璞袁子英不至
明日二公來遂足韻寫詩次第於後
于立得丹字
良宵縱飲得清歡政是霜楓葉半丹入座幽花嬌欲語
近人仙桂手堪攀佳期已在中秋節爽氣先生七月寒
明日金華南省去蜚聲應到五雲端
王禕得桂字
玉山何岹嶢亭館發佳氣雨過井上梧風生石邊桂芳
樽侑嬌歌謔笑雜清議論交不須多對酒且成醉情文略
細儀理會忘外累孤蹤苦無常良集詎云易未知今日
歡明年復何地
顧瑛得五字
南州孟秋月維日二十五廻風吹層霄飛雲過疎雨客
從金華來欵曲置樽爼況有匡廬仙貌古心亦古襟期
事蕭散笑傲忘賓主哀絃發秦聲長眉善胡舞秋輝能
娛人夜色滿庭戶翛翛風葉鳴泫泫露花吐春波杯中
月不照墳上土緬懷琦龍門扁舟下南浦
袁華得枝字
窈窕玉山上樓觀何逶迤丹葩曜陽林金粟亞柔枝感
兹節序遷置酒樂芳時桂酒湛華觴蘭煙度罘罳雙歌
聲嫋嫋屢舞醉僛僛樂事古難并惆悵失佳期何以慰所
懷載歌停雲詩
釋良琦得芳字
芝草生香秋雨涼風流賓客滿高堂禰衡彩筆題鸚鵡
子晉瑶笙吹鳳皇玉洞暗泉流決決青林微月散蒼蒼
偏憐杖策來何晚落盡芙蓉菊已芳
晉寧張翥仲舉
至正十年蒼龍庚寅之歲秋仲十九日予以代
祀歸至姑蘇顧君仲瑛延於玉山時鄭君明德
李君廷壁于君彦成郯君九成華君伯翔草堂
主人方外友本元元璞二公酒半歡甚即席以
玉山亭館分題者九人予以過賓属為小引未
知昔賢梓澤蘭亭如今之會也耶
張翥題釣月軒
玉山山下水滿池池水秋雨深生漪夜深明月出滄海
照見池邊巖桂枝華隂故人媺如玉獨坐蒼苔垂釣絲一
絲涵影秋嫋嫋待到月來花上時苦吟忘却魚與我但
覺兩袖風颸颸引竿釣破廣寒碧乘興攪碎青玻璃不
知今夕草堂醉笑領洛神張水嬉明朝回首越來道獨
看月華多所思
釋良琦題碧梧翠竹堂
碧梧翠竹之高堂乃在玉山西石岡濃隂晝護白日静
翠影夜合清秋涼堂中美人雙鳴璫不獨癡絶能文章
北海李生共放曠東林惠遠同徜徉張騫乘槎下銀漢
奉詔遠降天妃香帷中靈風神欲語壇上五色星垂光
舟迴鯨濤溯長江故人宛在水中央入門相見各青眼
花間促席飛霞觴清歌遏雲錦瑟張亦有衆賓相頡頏
襧衡賦就驚滿座寬饒酒深真醉狂黃河東流雁南翔
軺車明朝歸帝鄉玉堂掖垣梧竹長題詩寄遠母相忘
顧瑛題金粟影
飛軒下瞰芙蓉渚檻外幽花月中吐天風寂寂吹古香
清露泠泠濕秋圃雲梯萬丈手可攀居然夢落清虛府
庭中搗藥玉兔愁樹下乘鸞素娥舞璚樓玉殿千娉婷
中有癯仙淡眉宇問我西湖舊風月何似東華軟塵土
寒光倒落影蛾池的皪明珠承翠羽但見山河影動搖
獨立清輝照今古覺來作詩思茫然金栗霏霏下如雨
于立題芝雲堂
仙人誤讀黃庭經神光墮地如流星地氣忽與天光凝
靈芝輪囷結浮英杖撞雙檢聲彭訇居然異境標殊庭
霞裾珠璫翠羽屏天樂桂樹風泠泠張騫夜騎赤鳳翎
函香南荒杳冥冥精誠一念通真靈海若縮息波濤平
芝雲堂中笑相迎美人如花酒如渑笑談未了離别情
飄然乘風朝帝京五色慶雲三秀霙永永瑞世開皇明
郯韶題柳塘春
美人遠在春塘住門外垂楊千萬樹微風白日裊游絲
度水輕隂蕩飛絮使君來自白玉堂攀條欲結雙明璫
門前繫著紫騮馬上堂急管絃清商美人起舞為君壽
再拜登歌酌君酒使君明日上長安莫唱東風折楊柳
鄭元祐題湖光山色樓
顧家湖光山色樓登覽近在西簷頭朝烟貼水白如練
晴雲出塢青相繆浪花爍閃上初日崖氣高寒成凛秋
宿草遥瞻仲雍墓孤帆誰張范蠡舟靈來恍若雲旗下
物換依然汀草抽何人孤嘯荅漁唱有客五月披羊裘
主人引客遥指點童子昔時曾釣遊王門曳裾塵眯目
客鄉擔簦雪滿頭何如長年老於此登臨笑樂孰與儔
玉關西望不得入辛苦纔封定遠侯
華伯翔題玉山佳處
我聞玉山最佳處翠竹高梧夾行路隂隂石洞響流泉
歴歴青山隔春霧草堂窈窕烟水西楊柳漠漠鳴黃鸝
花間委珮仙客集水上清唱漁舟迷巖頭桂子飄金屑
石上芝雲白於雪何曾夢入小遊仙長夜持竿釣明月
玉堂學士天上來相逢一笑華筵開千鍾綠酒金莖瀉
五色新詩雲錦裁美人高歌醉擊筑下堂送客燒銀燭
明朝迴首望仙槎月出金盤照華屋
李元珪題玉山草堂
婁江東流五十里一溪青界婁江水溪中有玉山為輝
結廬人住桃源裏虎頭幾葉之雲孫彩袖斑斑奉甘旨
弟兄連璧趨庭隅鸞鳳引雛下階址琪樹香生翠靄間
萱草花明紫芝底龜甲珠簾白玉鈎遠隔鞓紅暎羅綺
石田移得少陵居教子經鉏足歡喜張騫泛槎天上來
相見出門驚倒屣有酒在尊琴在几把酒奏琴忘爾汝
珠玉揮毫喧坐起笑我分題續貂尾酒酣休誦德璋文
冰雪相看我老矣
釋福初題漁莊
君家漁莊在何處江波迢迢隔烟霧清秋獨釣蘆花風
眀月長歌白蘋渡高堂絲管延佳賓舉網得魚皆錦鱗
小奴鸞刀出素手金盤斫鱠如飛銀走也山林老釋子
拄杖行吟嗟未已平生雅有濠上游相思瀰瀰東流水
弋陽山樵李纉
至正十一年冬十月廿三日玉山隠君宴其客
王德輔(缺)伯明袁子英李纉酒酣忽郯雲臺陸
良貴泛舸而來隠君復呼酒盡歡匡廬先生以
夜闌更秉燭相對如夢寐分韻賦詩時坐客正
八人遂虛二韻夫人生百年憂患之秋多燕樂
之日少而況友朋南北東西迄無定居則今日
之簪盍夫豈偶然哉弋陽山樵李纉謹序
是夕以夜闌更秉燭相對如夢寐分韻賦詩詩
成者八人
陸仁得夜字
朝發吳王城輕艦從東下落日蕩柔艣暮抵玉山舍張
燈共清宴寂寂西園夜珠斗當層樓銀月照芳榭坐客
盛文彦逸氣凌曹謝鳴琴聆妙音使我憂心寫率意阮
生狂明晨還獨駕
僧寶月得闌字
玉醴徐泂酌銀燈消薄寒清談方欲洽高宴殊未闌孰
如契闊餘盡此平生歡驚風起山河斷鴻行路難嘉會
豈云易長歌為辛酸
于立得更字
孟冬未霜霰流水涵春聲客來玉山裏照眼冰雪清主
人羅酒肴夜久燈燭更高談雜諧笑急令飛籌觥黃塵
暗關雒海波殊未平豈不懷遠途且復慰閒情出門瞻
北斗河漢東南傾
袁華得相字
今日復何日張宴芝雲堂西風度江漢仰見征鴻翔坐
中仙釋侣學道攻文章飄飄鸞鶴姿皎皎金玉相上客
貌蒼古乃是李伯陽憶别崑丘顛十見木葉黃受經金
沙俞予則鐵崖楊俞楊同年生健筆賦太常嗟我久濩
落邅漫筆硯荒相逢玉山中道舊熱衷腸忽聞郯與陸
乘月汎夜航促席更秉燭深杯送瓊漿酒闌登雪巢取
琴絃清商一彈别鵠操再歌鳳求凰暮歸急就寢後會
知何鄉辟疆最多情明發更引觴與子各盡醉憂樂兩
相忘
李纉得對字
日夕南窗雲水生東北滙開筵草堂接拄笏玉山對泂
酌興未央清吟心每醉酒香鸚鵡滿琴韻鳳皇碎崔蔡
有雄才鄒枚富佳製笑談可冥身出處當拔萃慨忼寧
廢歌栖遲何足累天高星漢移夜久鴻鵠逝投筆慚髩
絲長嘯風塵際
王濡之得如字
玄冬煦春燠花竹妍幽居契闊會心友邂逅佳期如豈
無釋門老更曳青霞裾主人逸浩思清宴臨前除飛觴
劇談裏拂劍酣歌餘延景華炬列濕露松窗虛忘形竟
爾汝塵雜一以驅睠彼海甸間易地哀樂殊尚言恣歡
適不得安樵漁際此豪雋集聊慰山澤癯
顧瑛得夢字
涼風振林木惻惻初寒動肅客桃花源張筵鳴玉洞落
日照金樽飛雪洒華棟談玄味妙理謔笑雜微諷取琴
雪巢彈共聽金石弄嘉會固難并聚散恍春夢明發大
江舟天闊孤鴻送
郯韶得寐字
清江下斜日水落鴻雁至方舟蕩文漪葭莩新霜委岧
岧玉山岑溟溟薄雲氣沿洄入林塘池館翳幽邃羣公
欣盍簪稱觴有餘思人生當盛年感彼鴻鵠志擊節歌
慨慷厭厭夜忘寐
吳興趙奕仲光
至正辛卯冬十月余從苕溪來訪玉山隠君艤
&KR0657;百花洲下適友人吕伯起御史自閩來邂逅
於官驛話舊盡日賦詩為别明日攜詩偕沈自
誠同過玉山中時省郎楊伯震龍門山釋良琦
亦至焉隠君佳客也至乃置酒於草堂復邀山
隂王德輔匡廬于彦成汝陽袁子英同飲時霜
風初寒松菊具秀酒半匡廬于山人舉杯属余
曰今日之會誠不易得子過賓且文雅能無言
乎余遂以何以解憂惟有杜康分韻賦詩余得
解字復為序首云
顧瑛得何字
客從苕溪來白馬紫玉珂下馬話疇昔一别三載過省
郎最後至鬢髮今已皤筵張碧梧堂琴彈白雪窩我欲邀
飛光飛光去如梭人生百年内良會苦不多相逢不盡
醉其如歡樂何
釋良琦得以字
長空凝雲朔風起扁舟暮泊桃花沚故人草堂許屢到
一笑相迎竹梧裏白頭王孫已在坐青眼省郎初脱屣
江河契闊初相迎把手驚呼問行李主人張筵趣華饌
再拜稱觴列孫子綠酒黃柑既滿眼錦瑟瑶琴亦陳几
人生所貴適意耳丹砂豈能畱迅晷友朋會合不作樂
老向塵埃竟何以我媿山林人所鄙詞華幸接羣公美
願言交誼相終始有不同心如白水
趙奕得解字
我從姑蘇來高臺逢吕豸共坐話當年日昃不能罷回
瞻玉山青百里風帆掛維舟草堂前梧竹自瀟洒一别
逾三秋相見各驚駭開筵出紅糚持杯擘紫蠏黃花照
白髮流光豈能買兹辰且盡樂一醉百憂解
袁華得憂字
公子愛清遊遠乘青翰舟鼓楫雙溪水落帆百花洲朝
從豸冠别暮向玉山畱時維十月交木落境偏幽華林
澹素月層榭度朱樓文酒集羣彦歌絃雜鳴球高僧紅
罽帽仙人紫霞裘焚膏紀良夜急令散飛籌會合不為
樂暌離端百憂傾觴各盡醉慎勿起遐愁
楊祖成得惟字
簿書縛壯士三載勞驅馳歸來事愈繁心緒如亂絲故
人界溪北天賦玉雪姿亭臺寄游息花竹供娛嬉嗜好
異流俗耕釣每自怡一别動經歲夜夢或見之今朝獲
良覿如解渴與饑張筵沸絲竹妙舞雙吳姬座中盡嘉
客梧竹標清輝酒酣置筆硯分韻令作詩嗟我塵俗狀
清事久不為詩從何處生枯腸費思惟督促星火急強
歌紀歲時自慚鄙拙句亦得聯珠璣明朝便陳迹分違
各東西此歡恐難再後會何當期
王濡之得有字
嘉賓遠方來念别歲云久粲爛綺席陳悃欵主情厚清
言契襟期高咏絶塵垢豈無平生歡文獻固難有微雨
飛軒盈暮色靄林藪吾儕亦何幸酬酢相先後酣來小
海歌放浪大垂手人生白駒隙幾遂開笑口眀朝渺烟
帆長天仍矯首
于立得杜字
仲冬十月交輕颷散靈雨依微暮景承煒煌德星聚翩
翩清時彦眷眷玉山主王孫才且賢楊侯文甚武袁安
最清峭休文好眉宇王褒坐據梧齊已談揮麈嗟余濩
落人蒹葭間珪組詩章捉筆成酒令分曹賭筯缺玉壺
口字折金釵股豈無緩緩歌亦有蹲蹲舞眼空吳下蒙
地近南城杜人生多契闊世事一仰俯栖遲感時序慷
慨懷今古當時劉伶酒不到墳上土出處或參商道路
多豺虎勸君且為樂不飲良自苦明發早潮生征帆下
南浦
沈眀遠得康字
仲冬美風日遥睇玉山蒼公子移綵舟興命共翺翔委
蛇遡江水延緣入林塘整衣起亭午喜登君子堂主人
欣會面言笑以相忘肆筵列文俎酌醴獻鸞觴哀絲諧
妙舞銀燈照紅糚與席況文采清談玉屑揚轉見故人
心欣欣殊樂康吾慕陳太丘德星耿相望焉知百年後
流傳有輝光
玉山名勝集卷二
