王山名勝集卷一
元顧瑛編
玉山草堂題句(虞集隸顔)
瘦影在窗梅得月涼陰滿席竹籠煙
記
遂昌鄭元祐明德
昔王摩詰置輞川莊有藍田玉山之勝其竹里館皆編
茅覆瓦相參以為室於是杜少陵為之賦詩有曰玉山草
堂云者景既偏勝詩尤絶倫後六百餘年吳人顧仲瑛
氏家界溪溪瀕崑山仲瑛工於為詩而心竊慕二子也
亦於其堂廡之西茅茨雜瓦為屋若干楹用少陵詩語
扁曰玉山草堂其幽闃佳勝繚簷四周盡植梅與竹珍
奇之山石瓌異之花卉亦旁而羅列堂之上壺槊以為
娛觴咏以為樂盖無虚日焉客有過其家喜即草堂以
休偃者仲瑛乞為之記客乃為之言曰夫物貴乎有初
其來尚矣在邃古時所謂標枝而野鹿久之而始知以
韋蔽前及夫上衣下裳之日亦何取乎方尺之韋以蔽
乎膝之上也然不若是不足以謂之法服示不忘其初
者其意可見竊意上棟下宇之始也其草苫以為室當
必在乎陶瓦之先今而覆瓦利百倍於茅也其綯以乘
屋者貧者不得巳也若仲瑛覆瓦而室者亘數百楹櫛
比而鱗次若波水然然猶構此艸堂者豈但追慕少陵摩
詰乎盖亦古人不忘其初之謂也仲瑛嗜詩如饑渴每
冥心古初哦詩草堂之下既以成篇什又綵繪以為之
圖今復令客為之記其於草堂拳拳若此勢且與浣花
溪輞川莊同擅名於久遠豈特不忘其初之謂哉客者
遂昌鄭元祐其為之記則至正九年秋九月一日云
序
延陵吳克恭寅夫
玉山草堂者崑山顧仲瑛氏為之讀書絃誦之所也崑
以山得名而山有石如玉故州志云玉山仲瑛因是山
之勢築堂以居之結茅以代瓦儉不至陋華不踰侈散
植野梅幽篁於其側寒英夏陰無不佳者以其合於巖
棲谷隠之制故云草堂也仲瑛好古博學今之名卿大
夫高人韻士與夫仙人釋氏之流盡一時之選者莫不
與之游從雅歌投壺觴酒賦詩無虚日由是仲瑛名聞湖
海間故學士虞先生又隸書以榜其額而郡人從序倣
輞川故實為圖以傳播之仲瑛益撝謙自牧無矜色無
怠容日以賓客從事而惟詩是求詠歌之不足其來將
無窮哉徂暑既熾予放船海濱溯流玉山之下仲瑛肅
予於草堂出諸君所為詩觀之適蘭雨方霽林景清沐
予神情超然手其帙不舍去時客會稽外史于立與龍
門山僧琦各捉筆賦詩詩成辭輒清麗竒古皆可觀仲
瑛多其客之能詩言度其方來者之未艾也俾余序其
端予惟天地清淑之氣流峙融結為山川之秀囊括萬
物而無遺者豈偶然哉於人則必清明純粹而不雜故
能出乎萬物之上物之英華所聚為精金美玉之屬凡
可為世之寳者必記睹其人而用之至於遊居之適而
所在為之增重者又必因人而勝焉故昔人以機雲兄
弟所居以喻其德若兹山是已今仲瑛居機雲之鄉不
遠百里而大田長林足以自樂有雲壑笙鶴之想無華
亭清唳之歎其失得又何如也夫隠居求志孔子猶謂未
見其人豈不難哉故予欣然為作玉山草堂詩序今年
實至正九年延陵吳克恭寅夫書於草堂之松下
詩
匡廬于立彦成
愛此草堂趣雅與幽人宜水迴嵐氣合風度竹聲遲沿
流釣月處看雲坐石時滄洲寄高賞曾共虎頭期
吳龍門山釋良琦元璞
玉山草堂婁水西雜樹遠近春雲低王維昔賦宫槐陌
杜老亦住浣花溪彈碁局在高梧落委佩聲傳暮竹迷
閣老文章全盛日釣竿磐石慰幽棲
吳興郯韶九成
玉山草堂深復深沿洄路入婁江潯溪桃始華日杲杲
風磴積雪春陰陰皂蓋屢過嚴武駕白頭不愧杜陵吟
稍待清秋林壑静杖藜與子一登臨
河南陸仁良貴
小築西郊僻渾如杜草堂不煩嚴武駕特過碧鷄坊
崑山郭翼羲仲
玉山草堂誰比數風流不減浣溪頭碧桐翠竹一箇箇
鸕鷀鸂鶒兩悠悠吹笙子晉尋常過愛酒山公爛漫游
但道幽棲嫌早計須君更上鳳麟洲
清河張天英楠渠
結構郊居勝杜陵草堂幽興喜重乘白泉出洞浮金粟
碧樹當簷掛玉䋲坐看中天行古月炯如萬壑浸清冰
浣花風致今猶在日日軒窗一醉憑
天台陳基敬初
高人種竹水西頭中有草堂深且幽隔溪雲氣不成雨
滿谷風聲長是秋每憶丹山五色鳳應同渭川千戸侯
更有梅花三百樹清泉白石似滄洲
其二
隠居家住玉山阿新製茒堂接薜蘿翡翠飛來春雨歇
麝香眠處落花多竹枝已聽巴人調桂樹仍聞楚客歌
明日扁舟入青浦不堪離思隔滄波
臯亭埜人王蒙叔明
玉山草堂近秋水當晝煙雲生席茵簷間鷗鷺下白雪
牀有琴瑟娛嘉賓虎頭癡絶丹青在鵝帖臨摹紙墨新
料得西風收穫竟焚香菌閣坐清神
勾吳李瓚子粲
羡君家住玉山旁地勢江流接草堂書卷已傳秦伏勝
釣竿還學漢嚴光溪毛秋冷珊瑚小野竹寒深翡翠長
酌酒幾思援北斗濯纓還擬泛滄浪聖明此日興賢急
如子那能滯遠方
華亭馮濬淵如
玉山草堂玉山裏銀浦流雲護石矼粉垣綠竹高千尺
秋水錦鳬飛一雙小桃源近長洲苑百花潭如濯錦江
亭臺莫許浪題品玉堂學士筆如杠
會稽楊維楨廉夫
愛汝玉山草堂好草堂最好是西枝浣花杜陵錦官里
載酒山簡高陽池花間燕語春長在竹裏清尊晚更移
無奈道人狂太甚時攜紅袖寫烏絲
汝南袁華子英
玉山之中草堂深石牀蘿磴秋陰陰華林月白鶴在野
水館風清魚聽琴底須封侯醴泉郡自好躬耕梁父吟
碧桐翠竹吾所愛他日杖屨重幽尋
淮海秦約文仲
華構連山起春雲隔樹陰雨聲魚罶滿草色鹿場深洗
硯收金匣鈎簾動玉琴相過有于鵠燕坐共長吟
夏日晚過草堂又題
草堂六月渾無暑清簟疎簾思不羣稽古未須嗟事往
論詩那惜到宵分微風木末送青雨新水竹根流白雲
浩蕩好懷緣底事喳喳靈鵲隔江聞
吳興華翥伯翔
我愛玉山之草堂清秋樹色正蒼蒼虎頭癡絶清真癖
賀監歸來老更狂傍席好花迎珮粲當門立鶴過人長
何時月夜將簫管醉倚闌干學鳳皇
吳龍門山釋良琦元璞
草堂壁間有張貞居題惠山詩一首就韻留别
草堂幽幽竹西偏鑿池種蓮渠引泉大峯小石雲郁若
松風野日秋蕭然結廬何必青山腹空谷難留人似玉
浣花自得杜陵榮北山却被周顒辱塵埃汨人吾可逃
不歸或恐山靈嘲明朝獨鶴渡海去仙山一抹如秋毫
山陰王濡之德輔
往昔杜陵老草堂樂棲遲雖當艱虞際去歸忘險巇迢
遥玉山翁高致心所追結構略華靡小逕分逶迤軒楹
既瀟洒竹樹仍紛披洗翠彝鼎列琢石屛几施燕坐書
萬卷意行笻一枝幽花春冉冉鳴鳥景熙熙環珮恣歡
集琖斝無停時詠嘯紫鸞下吐句長虹垂文章振光耀
照暎滄海涯曾不隠居士亦復欣爾為盧鴻圖繪設香
山妻子攜浣花我深慕俗人殊未知樂兹賓客共豈惟
一園池秋風捲茅屋不見形歌詩突兀萬間厦千載同
襟期
吳興沈明遠自誠
草堂静對玉山岑谿路委蛇竹樹深花發東西迷錦水
鶴飛遠近識雲林問竒數與揚雄醉折簡時邀支遁吟
無那春潮促歸興重期放艇一相尋
遂昌鄭元祐明德
題陳履元畫玉山草堂圖
故人陳孟公辭如春雲氣如虹虹作畫法師海岳山如
騫鵬樹如龍騎箕上天二十載有子齄鼻畫極工驚蛟
嘘雲海浪白離鸞照水岩花紅皴鱗聳鬱澗底松中有
一畝幽人宫石牀支頤睨飛瀑意遠欲托冥飛鴻我欲
從之不可得青山萬壑金芙蓉
善住良圭
傳道崑山有草堂風流不減百花莊窗前綠竹飛鸚鵡
井上高梧集鳳皇每想對牀延孺子近聞築室欵支郎
乘閒亦欲攜樽酒雪裏清江汎野航
吳郡宗束庚
玉山草堂江上無全勝西莊給事居盤内玉芝分食後
階前珠樹種來初詩成綵筆傳金刻帙散芸香啓石渠
敢有新圖將遠意東吳瞻望重愁予
雲間陸居仁
同宗入洛稱三儁累世留吳尚幾家谷水千秋書有種
崑山一片玉無瑕内臺應笑金釵筍羽竈當攜石鼎茶
見說草堂開綠野何人分我白鷗沙
蜀郡袁凱
吳下顧榮稱望族草堂近在玉山阿窗閒竹樹紆煙霧
潭静花枝亞綺羅每喜大儒留述作從知遠客愛經過
晴江渺渺看圖畫此日令人意轉多
吳郡宗束癸
草堂只在滄江上西戸馮虚野氣隂秋屐行隨苔徑曲
春船坐泛柳塘深久聞好事歸時論復喜交遊盡苦吟
我欲乘閒來問訊百壺送酒重論心
華亭朱熙
玉山主人清且妍標格皦皦人中仙對花時復得詩句
愛客每能揮酒錢寒燈巢雪歌暖響春水桃源放畫船
我將載酒即相覓與爾醉倒薰風前
瓊臺山人元本
每憶吳中顧野王門前溪水即滄浪寄來書法全臨晉
傳刻詩章已入唐翠竹碧梧歌鳳曲疎簾細簟坐漁莊
扁舟凖擬來相訪稍待秋風八月涼
九山衛仁近
萬木隂隂覆草堂湘簾低下淨琴張逶迤萬里橋南路
彷彿百花潭上莊白鳥向人飛箇箇好山當戶立蒼蒼
披圖想見人清絶為寫新詩並晚涼
邢臺張玉
崑山之西幽人居手種橘樹今扶疎地深芸窗啟日静
潭迴草閣臨江虚高吟無時會賓客野唱何處來樵漁
他時我或能乘興花外還容駐小車
沙門泉澄
徵君家住玉山西雅集詩成每自題高爽只同崔氏宅
風流不減浣花溪碧桃春露迷青鳥翠竹晴沙散錦鷖
聞道白雲泉上客近攜瓶錫寄幽棲
丹丘金&KR0008;
不見玉山今五月近聞乘興越中行清狂道士居湖曲
文字參軍在郡城罰酒定依金谷數看花猶憶館娃名
獨憐此日滄江上綵筆題詩寄遠情
四明黃玠伯成
君家草堂溪水頭溪水正遶漁莊流種石得玉將有待
編茅為茨聊可休鼔鐘清時圭璧器杖屨暇日林塘游
熊兒驥子盡知學人生此外復何求
砂岡全思誠
草堂中人天下竒昔聞盧鴻今見之鯨牙已出滄海底
鳳雛猶隠崑山陲村醪醉客飛錯落竹牀臥月吹參差
相知何必曾相識畫裏題詩遺所思
崑山郭翼并題
玉山草堂趣殊絶風煙白石路縈紆寄詩未答高常侍
簇馬或迎嚴大夫花徑掃晴當晚雪榿林逗雨接春湖
主人結構知幽寂還約看山傍酒壺
勾吳周砥履道
憶汝草堂何許在辟疆園裏玉山陲方牀石鼎高情遠
細雨茶煙清晝遲鴻雁來時曾會面枇杷開後更題詩
山中容易年華暮書史娱人總不知
詞
東郭錢抱素賦𤨏窗寒
書帶生香忘憂弄色四窗虚悄茅茨淨覆棟宇洗空文
藻捲珠簾雨㾗暮收綺羅静隔紅塵島對紙屛素榻拂
潭煙樹掃簷風篠深窈西園曉似日照爐峯數聲啼鳥
瓊蓮倚盖曉水靚孤裊浣花溪尚餘舊春穠芳賸馥吟
未了望東林小逕斜通夢約香山老
賦
趙麟
東吳之邦崑山之陽有碩其人於焉徜徉夫以青雲卓
絶之姿綠野飄颻之趣芥千金於外心韞尺璧而自固
脱屣塵鞅游情邃古於是即飛甍煥彩之隅得靈嶽儲
精之所既戒盈而崇儉果宅幽而勢阻木無雕機文弗
被土構堂維仞葺艸彌宇盖將追草玄於西蜀軼浣花
於南杜者也觀其盤桓縈延陻鬱發宣審端卜地協吉
叶天翦弗納於危棟材奚擇於脩椽拔南荆之茹於以
儗善類之彙進刈西疇之秸於以知稼穡之艱難僕素
渾厚次第聯駢視萬寳之煒若異一區之藜然煌煌乎
襌褧襲衣而尚文錦蕭蕭乎八音盈耳而調朱絃其外
則重扉洞開楔臬旁通吐納赤黃掩映蒼紅其内則棼
楣文質疏戶玲瓏坐必虚右席必設重其前則晴嵐蒼
蒼煙骨童童藍田日暖玄圃春融拂衣之濕翠飛霧栖
簷之暮靄從龍又有清流暎帶晴波湛空淢淢淵淵汩
汩溶溶黃簾蕩而金烏曉浴碧礎潤而潮海夜通乃有
瑶草綠縟綺樹瓊葩芳椒杜若紫荇菱荷盤松踞石孫
竹穿沙水仙舞霓裳於翠幄菊婢羅絳幘於綠霞芙蓉
倚西風而泣露珊瑚出東海而吐華崇蘭盈砌緬江左風
流之日寒梅繞屋即西湖處士之家其中則輦石傚竒
層巒叠穎引泉汲古靈液沁冷玩好時出有列差等商
樽周彛秦鐘漢鼎雖遠迹於侈靡實誇竒於博敏玉堂
金馬彼軒冕以何為流水桃花豈武陵之路永又有牙
籖玉軸左圖右書峨弁垂紳前蹌後趨語必無懷歌必
康衢一詠一觴談辨喧呼胸襟星斗咳唾明珠鼓焦尾
而悲别鶴披芸香而落蠧魚於是尚陶匏徹氍毹醴酒
設珍饌俱方圖一局決勝成圍左右八籌更拾投壺節
以薛人之鼔浮以太白之觚賓醉蹁躚主笑胡盧方且
進海錯茹山蔬摘芳卉咀莖荷玩弄大塊睥睨庸奴閣
春秋於朝夕寄雲月於江湖醒則橘中夢則華胥其視
墮珥遺簪之樂孰若傲物忘世之娛此草堂之佳絶盖
希世之莫如直南華老仙之曠達又豈碧山學士所可
比侔也哉賦未巳客有進者曰子徒知掎摭於草堂之
麗而不知鈎摘於玉山之名者也今主人之結草成廬
卜山為隣也上非求捷徑於終南下非探至寳於崑岡
固將韞美深藏種學韜光文采内充聞譽外彰猶玉之
在山而澤潤羣芳者乎温醇堅樸縝密和樂示人弗衒
守巳強確猶玉之在璞而不事琱琢者乎瑩絶無瑕清
越有聲器成韞櫝價重連城猶萬鎰雖貴必有恃於玉
人者乎是則草堂之勝固擅乎玉山之清而玉山之名
又係乎草堂之英也子其知乎哉賦者曰唯唯於是團
松葉之餘煙茹菅茆之墜露挹玉山之清輝寫草堂而
為賦
分韻詩序西夏昂吉起文
七月既望日玉山主人與客晚酌於草堂中肴果
既陳壺酒將瀉時暑漸退月色出林樹間主人乃
以高秋爽氣相鮮新分韻昂吉得高字詩不成者
三人各罰酒二觥詩成者并書於後
窗外白雲翻素濤座間翠袖妬紅桃風生楊柳暑光薄
月上芙蓉秋氣高喜近山僧吟樹底更隨仙子步林皋
主人才思如元白日日題詩染綵毫
鄭元祐眀德得秋字
岩桂花開江浦流辟疆園墅舊曾遊天方雨粟成金色
風直吹香上玉楼空裏寳雲獅子座鏡中絲鬢鷫鸘裘
姮娥手種誰攀得一曲鸞聲萬壑秋
陳基紀會得新字
雨止玉山静天澄華月新臨流敞畫舫投竿垂素緡綺
席接芳燕清言款嘉賓秉燭林喧鳥鼓琴波出鱗樂只
永清夜陶然適天真厚意諒莫酬鄙辭聊復陳
玉山名勝集卷一
