玉山名勝外集
元顧瑛編
寄贈玉山主人詩
柯九思
姚婁東往玉山因書以寄
相逢何事且徘徊澤國桃花岸岸開見說衡陽南去路
秋深無雁寄書來
張師夔
次李士廉韻柬玉山
書樓棐几石嶄然晴雪飛來太華巔墨本祕函枯樹賦
牙籖插架白雲篇清心求友先同調華髮逢人恥問年
共惜分隂珍雅玩封侯豈不到鳶肩
趙奕
春日雨窗寄玉山徵君
幽窗談笑話平生三十年間幾度更白髮滿頭今巳老
青山排闥故多情桃花灼灼應無語春雨蕭蕭尚未晴
明日扁舟好攜酒南村笋蕨正堪烹
陳基
寄于匡山索荔枝漿就柬玉山
早春相見又經秋秋水迢迢阻汎舟每見玉山問消息
荔漿何日寄江樓
于立
觀玉山中牡丹有感
搖搖紅霧一枝斜看舞東風似髻娃堪笑年年未歸客
借人池館賞春花
柯九思
索陽莊瓜寄玉山
穀雨初乾可自由荷鋤原上倦還休醉迷芳草生春色
誰識東陵是故侯
李瓚
懷玉山西墅
西墅幽期每自知晚來無物不宜詩白蘋點綴秋波遠
紅樹留連落照遲親老正當貧賤日身輕惟荷聖明知
可能便把投竿手來問漁莊覓釣絲
黃文德
余寓玉溪適錢洞雲居士往廬山過余求詩得
覿玉山顧仲瑛詞翰不能㤀情謹附二十八字
以期後會云
玄圃仙人吾未識聞說玉山種春色昨夜洞雲天際來
明月空齋坐相憶
陳聚
玉山中即景一絶
楊柳絲絲一徑斜碧溪循繞野人家東風二月春如海
開遍一山桃杏花
張天英
夏日寄玉山主人
赤日行天氣欲焚樹根羣蟻正紛紛道人心在羲皇上
睡殺青松一枕雲
楊維楨
鐵心子買妾歌
鐵心子好吹簫似蕭史自憐乘鸞之伴今老矣笛聲忽
起藍橋津鐵心一寸柔如水明朝萼綠華還過玉山家
羞澁簧初煖韶嫩月新芽玉臺為我歌嗺酒山香為我
舞巾花玉山人鐵心友左芙蓉右楊柳綠華今年當十
九一笑千金呼不售肯為楊家奉箕帚為君不惜珠量
斗玉山人下鏡臺解木難輕財如糞土重義如丘山娶
妻遺牧犢子奪妾向沙叱蠻鐵心子結習纏苦無官家
勅賜錢五雲下覆韋郎牋香蘭一夜驚夢天玉山種璧
三千年
陳基
秋懷奉寄玉山主人
江上秋隂十日多思君不見奈愁何風高澤國來鴻雁
雨入汀洲落芰荷公子文章裁瑞錦佳人衣袖剪輕羅
畫船亦欲溪頭去聽唱花間緩緩歌
張希顔
次郭羲仲韻柬玉山主人
故人一隔紅雲島相見銀屏七夕前花近小山當雁齒
溪迴疎柳覆書船參差清吹流星漢饕餮文彝散玉烟
更擬此君亭子上醉歌烏帽集羣賢
栢子庭
題玉山主人壁
杖錫穿雲雨濕衣我來君出兩相違茶邊聽得仙童語
學士朝朝向晚歸
張師夔
寄玉山索蘭花
許我猗蘭葉有光報君墨竹節尤蒼秋期坐我文峯下
清閟幽光道味長
楊維楨
玉山齋中題
玉山有如海上舟年來長憶玉山游樓臺隠隠盡臨水
高橋横卧如牽牛
春日有懷玉山主人
梨花枝外雨冥冥宿酒朝來尚未醒倚砌宜男偏婀娜
隔窗鸚鵡太叮嚀紫鸞簫管和瑤瑟金鴨香爐倚繡屏
青李來禽臨巳遍定從白鵠授黃庭
顧思敬
寄芝雲堂主人
雲暖幽亭長紫芝昔年曾許鶴來期短笻空倚清江上
滿目春愁兩髩絲
楊慶源
次銕厓蚊字韻呈玉山懷鄭廣文
玉山草堂絶蕭爽漁父唱歌溪外聞春風醉醒椰子酒
夜月夢落梨花雲文章獨許楊太史謔浪時同鄭廣文
東歸常懷丈人室六月地冷無飛蚊
懷玉山徵士
近聞東觀蔵書室乃在崑崙玄圃臺羣玉山頭海月出
武陵溪上漁舟來故人十載草堂别仙家九月桃花開
太白時時吹銕笛對酌花前鸚鵡杯
寄草堂主人
浣花溪上讀書亭海國光搖處士星三月東風迷錦樹
半天南斗射青萍誰騎仙鶴吹笙過自醉山花枕石聽
多有故人麟閣上帝前應說草堂靈
陳敬初
戲柬草堂主人
嘉樹蕭森六月涼上有凌霄百尺長秋風莫剪青青葉
留取青青覆草堂
李廷臣
和書畫舫聮句韻
扶桑旭日紅半壁草色如天青滿簾入海雀羣應化蛤
逐風龍唾或生鹽長雲帶水連三島落月和星轉四檐
靈穴(缺)鰍潮捲尾中山老兔穎濡尖仙姬具飯青精細
庖吏儲鮮異味厭翠釡出駞行玉盌繡幃熏麝啓銀匳
吹簫公子鸞凰語擊劍將軍虎豹髯郢雪飄飄詩總好
葡萄灔灔酒頻添酣歌更上層樓頂萬頃波光上下黏
釋寶月伯明
代柬玉山徵君
西關送别晚山青一舸秋風去窅冥未審幾時過竹院
燒香煮茗夜談經
于立
白鶴觀題寄玉山主人
我住城中五十日念子終日不相㤀驛回隴首梅未發
雁過沙頭書幾行田間雞黍酒正熟霜後園林橘半黃
後日東歸同一醉酣歌不減少年狂
楊銕崖
同郯九成過玉山舟中聮句
城角初升旭日暹柁樓東向起遐瞻鼇頭直下痴雲暗
楊鷁尾徐開破浪恬野色微明金水曲郯清江隠見玉
山尖雨收幕燕簷牙起(楊)風颭檣烏帆腹添波影白翻
鷗箇箇郯燒痕青出麥纖纖弋來野鶩毛全脱(楊)笱得
冰魚口尚噞解籜土萌蓮菂苦(郯)潑醅新盎蜜脾甜避
船好鳥機先識(楊)入座江花手自拈未必江山惟客有
郯也知吏隠許吾兼桃花不隔仙源路詩就寧辭晷刻
淹楊
楊維楨
湖光山色樓口占
天清望不極逸興晚來多新月弦初上秋華酒半酡水
光摇玉麈山色舞金鵝我愛逃名者幽栖在澗阿
李廷璧
代柬玉山主人
芝雲堂上西窗夜剪燭傳杯共話時寒月半窗親下榻
幽人滿座對吟詩無兒守舍馮唐老有客分金鮑叔知
回首玉山空悵望封題聊為寄相思
陳基
余嘗夜夢從彦成飲彦成曰此荔枝漿也飲之
令人壽子能為我賦之當贈三百壺余因口占
一詩覺乃夢也及會仲瑛聞彦成釀酒果名荔
枝漿以夢白之不覺大笑瑛曰君當書此詩吾
當與子致酒以符所夢因莞爾書之彦成見此
必更大笑也
涼州莫漫誇葡萄中山枉詫松為醪仙人自釀真一酒
洞庭春色嗟徒勞璚漿滴盡生荔枝玉露瀉入黃金巵
一杯入口夀千歲安用火棗並交梨不願青州覓從事
不願步兵為校尉但令喚鶴更呼鸞日日從君花下醉
郯九成
聞夜來過春夢樓贈小芙蓉樂府恨不得從遊
戲呈二十八字代柬玉山
金鴨香消月上遲玉人扶醉寫新詞勝遊不記歸來夜
春夢樓前倚馬時
陸静遠
余以蜜梅徽紙二束寄贈玉山辱以詩謝用韻
填廓聊復雅意
玉色疇能似硬黃酸辛敢擬出青房品題奕奕歸年少
慚媿華顛作漫郎
陳敬初
近會彦成聞玉山草堂告成遶屋植梅數十本
題寄
聞說草堂春信早梅花無數向南栽主人每愛憑闌看
佳客從教著屐來風静池塘鳴翠羽雪殘庭際見蒼苔
閒居未許安仁賦天上黃金正築臺
郭翼
過綽墩舟中奉寄玉山
綽墎樹色青如薺蕩裏張帆曉鏡開烏目峯高雲北下
沙湖波闊水西來菰蔣打雨鳴還止鸂鶒迎船舞却迴
好入桃源張渥畫秖慙揚馬是仙才
釋良琦
九月五日宿維亭秀峰清暉軒相望玉山十里
許明日將過溪上先此奉寄
秋日滄江采白蘋扁舟一夜繫江濱正緣齊巳能留客
却憶虎頭相邇隣桐樹西邊茅屋静芙蓉深處水亭新
明朝定醉山中酒去脱賀公頭上巾
郯九成
秋夜獨坐懷玉山徵君
庭樹葉初落鵲飛驚早秋玉繩猶未轉星漢忽同流楊
柳維亭思芙蓉别浦愁美人隔烟渚滄海信悠悠
姚子章
招飲野航亭柬謝玉山主人
野航蕩秋水式宴娛佳賓昔人酒令圖一行當一新郎
君跨鞍馬快踏西風塵國色明皓齒天香墮舞裀祇愁
草茅咏形穢珠玉濱
楊銕崖
奉謝玉山假僦屋
玉山長者有高義乞與山人僦屋金駟馬一時皆上客
青娥三日有遺音西山湧海當秋後南斗流江入夜深
更報大茅張外史興來須抱小雷琴
茅貞
寄玉山主人
乾坤具佳氣湖海有佳山隠几人如玉臨流水若環心
游塵物表身在畫圖間擾擾趨名者安知爾許閒
李廷玉
奉同銕崖賦寄玉山
玉山溪路接仙源漁郎繫船老樹根望水樓臺浮海市
開門湖水落清尊珠光弄月寒丹室石氣酣雲暖藥園
聞說銕仙從此宿吹簫一夜洞庭翻
楊銕崖
懷玉山書珠簾氏便面
五月江聲入閣寒故人西望倚闌干珠簾新捲西山雨
第一峯前獨自看
玉山以詩見招用韻奉答
君泛脂江我泛婁沙棠小槳木蘭舟醉吹鐵笛珠簾底
端為風流刺史留
其二
滄樓時招蕭史鳳蓮艇或踏琴高魚卷盡芙蓉秋萬頃
瀛洲信有玉人居
王巽
正月八日詣草堂不遇舟中錄寄
鼓枻溪頭動曉行衣裳潤浥露華清東風移艇浪花起
幽鳥避人霜羽輕片玉峯寒松倚秀草堂春早柳含情
山人領鶴之何處惆悵歸來雨滿城
釋良琦
玉山同予招客汎湖舟中偶成
平湖春水綠如苔公子邀賓錦纜開碧海晴光搖桂楫
玉峯清影落金杯也知賀監風流在不似王猷雪後來
自是綺筵容野客近人鷗鷺不驚猜
郭羲仲
簫史趙信卿謁玉山昆季且欲登碧梧翠竹之
堂詩以道其行
金粟池頭花皜皜綠隂亭下樹冥冥一曲重聞蕭史過
月明憶上鳳凰翎
寄于彦成兼柬玉山徵君
三月既望出北郭草堂尊爼特風流戴花一任巾幘岸
酌酒直將車轄投骯髒倚門徒自惜慵疎與世豈無謀
青春正好莫嫌晚取次習家池上遊
張小山
早起口占寄玉山
螘槐樹下夢不成抖擻白雲出帶星沿籬切切候蟲語
循溪㶁㶁新潮鳴自憐頭顱巳脱髮未了案牘猶勞形
黃塵汩汩高没人何時解纓濯清泠菖蒲潭上有神人
玉山草堂睡未醒
張天英
武陵春曉曲寄玉山
武陵春曉花冥冥漁歌蘭枻搖殘星溪涵山氣綠如酒
幽禽啼破松烟青天上時聞鳳凰曲金門飛夢人初醒
長嘯銀臺月將落空翠著衣香霧薄忽見安期蓬海東
劍佩從風降玄鶴陽烏銜火懸扶桑袖捲紅雲朝帝旁
手攬龍車覩天光下視螘國空千霜
陸仁
柬玉山徵君兼五老貞士
武陵流水綠於膏源上新堤只種桃春冰欲泮魚負藻
快雪時晴鶴在臯悔見相如傾一座底須玉濬夢三刀
車箱塵滿東華路痴絶如君隠最高
其二
玉子岡頭雪未消玉山池館鬱岧嶤美人詞賦宗枚乘
仙客風流似子喬竹裏行廚通一徑柳邊飛閣渡雙橋
澧蘭沅芷思無那心與車旌日日搖
倪瓚
因吳國良過玉山草堂輒賦長句奉寄
玉山樹色隠朝陽更著漁莊近草堂何處唱歌聲欸乃
隔雲濯足向滄浪珍羞每送青絲絡佳句多投古錦囊
幾問掉船尋好事辟疆園圃定非常
李元珪
冬至日試筆寄玉山主人
馳逐為家貧營生歲又新鬚眉半將白天地一閒人梅
萼香東閣桐隂静北隣玉山有佳士念我走風塵
衞仁近
承遺竹枝賦近體以寄
草堂只在玉山西未識風流顧愷之鴛冷繡衾春病酒
蠟消銀燭夜敲棋每懷鳳鳥栖梧樹輒倚烏皮唱竹枝
昨夜闌干明月上惱人簫管不勝吹
元璞
七月十五夜醉卧三賢閣夢玉山隠君會稽外
史與迂生來山中觴酒松石間樂甚余擬太白
寫長句一章及寤山月在牀林聲蕭瑟惘然若
有失因足成夢中語以紀神交契會之意焉云
爾
龍門與天通鳥道當絶壁青天挂石鏡倒影入湖碧飛
亭壓清湍幽客時游觀千崖古雪積六月松風寒仙人
揮玉麈扣門避秋暑不意麋鹿羣忽識鸞凰侣脱巾長
松隂展席風滿林青苔委玉珮白石鳴素琴淒清草樹
色照映璚瑤質山靈獻神異鹿女將花入班棘促詩成
玉手飛金甖岩花與澗草鮮豔關才情會稽足風流支
遁非謔浪因逢許詢輩氣宇稍跌宕浮生百年期綠髮
易成絲生當聖明世不樂復奚為古人皆黃土感慨心
欲折何如杯中物醉倒石上月月出山霧開天香下空
來酒罷上馬去木末青猿哀
秦約
余日坐芝秀軒所相愛厚者盧君伯融袁君子
英陸君良貴每過必談仲瑛園池亭館之盛山
水竹木之美文章翰墨相與藻繢者則有銕崖
仙人匡廬逸士今年春敬初歸自京師即留玉
山敬初乃僕之深於氣類者時見近製亦烏得
而不動情也哉又聞欲過江上竊自欣喜盖友
朋契闊苟非晤集曷能為傾倒謹賦詩四首以
懷四君且寓繾綣之意云
懷楊廉夫
昔年射策龍墀日曲宴璚林識聖顔天樂留音琪樹杪
星文重彩矞雲間長楊五柞曾誇賦駟馬成都復見還
東觀老人行奏對三朝國史待重刪
懷陳敬初
青青蘭芷照春袍春雨流肪綠滿臯秦國總傳歌駟鐵
衞郊無復賦干旄神魚衝岸江濤起威鳳巢林海日高
何似桐花花樹下玉罌磁杓汎香醪
懷玉山主人
柳塘飛閣畫橋低&KR0581;石聽鶯淑景移不但鄭莊偏好客
也知顧況最能詩采鉛日出辛夷塢洗玉春明菡萏池
多少東華冠佩者相逢都說虎頭癡
懷于彦成
丹閣繡楹凌紫雯琅玕芝草延清芬寶冠正憶匡廬老
玉文曾愛華陽君笙鏞夜奏三珠樹鸞鵠晨朝五色雲
仙氣山中渾似盖不緣高致遠人羣
楊維楨
大癡仙四和余韻自謂效錢仙豔體予首作盖
未艷也再依韻用義山無題補艷體且馳寄果
育老人老人腸胃有五色繡文者也必不效癡
仙菜肚子句一笑兼柬玉山主客自當爭一籌耳
千枝燭樹玉青葱綠紗人静江霧空銀甲擘絲斜雁柱
熏花撲被熱鴛籠仙人掌重初承露燕子腰輕欲受風
寒食惱公詩巳就華房自搗守宫紅
其二
漏轉西壺酒轉東金盤一筯萬錢空羣姝冷射琉璃榻
繡沓晴烘翡翠籠仗簇銀驄沙路雨信傳青鳥玉樓風
白櫻桃下芙蓉墜中有雙花一蒂紅
吕恒
柬玉山主人
玉山佳處山人居聞道方壺一事無萬箇琅玕巢翡翠
千年琪樹倚珊瑚瑤臺酒醉金莖露珠閣香燒鵲尾爐
何日來看金粟影月明花影倩人扶
瞿智榮
和羲仲韻柬玉山
莫怪清狂似謫仙乘涼遠過玉山前紫簫夜動黃姑渚
翠被風生越鄂船雲樹亭臺全却暑蓉花簾幕半浮烟
賦詩刻燭良宵飲知是衣冠不乏賢
陳敬初
近體二首寄玉山并柬彦成
武陵溪水碧灣灣窈窕幽期不可攀戴勝桑間飛自得
王雎洲上語相關歌成桃葉臨流和采得蘋花帶月還
見說荔枝漿巳熟不分涓滴到人間
其二
南州五月尚兼衣白紵窗間未脱機青李來禽書不至
茘枝盧橘賦多違水晶簾箔圍晴晝艾納爐熏逗夕霏
為問上都城裏客菖陽花發幾時歸
鄭元祐
昨日善長枉顧聞執事肯以佳絹為野老作畫
賦詩
顧家絹如雞子皮趙生畫似鮫人機冰絲瑩滑如受采
天藻絢爛方含輝海波金色鼂日上溪烟嵐翠錯春飛
漁郎出港布繩網野老問渡褰裳衣試問何從有此景
領在筆底縦横揮
楊維楨
立春十日試老温筆懷吕郭兩才子並柬玉山
主人
東風入戸巳十日江上可人殊未來西吕小書藏銕鏁
東郭新詩到玉臺向人好月垂垂滿繞屋名花故故開
多情分付婁江水桃葉桃根共載回
郭羲仲
春日有懷
二月作客楊家巷東望滄浪眼欲醒雲樓吐氣蛟蜃紫
海戶送色蓬萊青也知奔走非吾事直以疎慵任性靈
别後憶君兼日夜滿江風雪況如馨
其二
客裏青春愁不禁月頭月尾雨隂隂海棠結瓣花匼匝
楊柳滿門紅淺深竟日笙囊寒未解臨池盤斝晚纔斟
諸郎怕有乘舟興怪殺喧晴鵲報音
吳克恭
至正九年四月廿日元璞舟過江郊枉勞衰寂
承近懷多慰元璞言歸賦七言近體一通問訊
遙寄玉山主人
玉山長夏草堂幽老愛從君十日留醉語支離歡不記
歸來爛漫憶相求風迴柳絮搖歌扇月出荷花映彩舟
可念江湖搔白首還將衰朽問湯休
李仲虞
和玉山蚊字韻
玉山見說多清事湖上相逢慰所聞五色石英流湛露
千年芝草卷層雲絲桐細細鶯鸞語仙袂飄飄鳳鵠文
月出酒醒吹銕笛草堂風動響秋蚊
郯九成
次玉山分題韻
頻年種豆遶幽居深巷蕭條意不如日晏炊烟分井臼
春前草色上階除清時自分躭詩癖白晝休嫌生事疎
祗憶桃源種桃者秋江多致鯉魚書
其二
仙館縈迂洞壑幽草堂三日為君留白鷗波浪春江夢
玄豹文章霧雨秋誰謂阮生多曠達亦知賀監最風流
才高不得題鸚鵡重擬登樓賦未休
其三
玉山樹色倚青冥高閣風微酒易醒移席絶憐江柳碧
鈎簾更愛竹書青白雲盡日春團盖靈石何年夜隕星
却笑虎頭痴絶甚盡將詩句寫秋屏
其四
海上青山積翠嵐望中雲氣似湘潭水光入夜樓隂直
月色當江樹影涵只惜鄭莊能好客亦知王衍愛清談
誰云酒債尋常有我得詩名取次慚
陸仁
雜言一章道中奉懷玉山主人
來時蘼蕪綠歸時蘼蕪黃楊柳蕭瑟鳴蜩螂帖帖高翮
雁南翔懷故鄉夫君遠在婁之陽玉壺清絲唱窈窕荷
花落日櫂相將
鄭明德
次韻答顧仲瑛
扁舟不亂白鷗羣又復移家入水雲載酒可無人問字
揮毫故有客書裙荒涼漢室銅盤淚剥落周宣石鼓文
猶惜顧循能慰藉江湖冷落見番君
王禕
碧梧翠竹堂留别會稽外史
梧竹含標接翠蕤秋風又到桂花枝玉山本是神仙宅
滄海空留汗漫期自昔太丘能下榻平生子固不吟詩
牧羊歸去金華裏從此令人貴夢思
郯九成
寄玉山徵君
仙人愛向桃源住曲曲雲林勝輞川秋水到門船似屋
青山當檻樹如烟常時待月溪邊立最愛梳頭竹裏眠
我有好懷清夢遠題詩還到草堂前
其二
徵君一月不出屋客來喜值清秋時會稽錄事應當别
笠澤高僧定賦詩新月忽從溪上出清尊還向竹間移
殷勤持寄于高士切勿愁吟兩鬢絲
文質
和九成韻寄玉山主人
我愛虎頭公子賢高懷歴歴瀉長川酒尊花㡳分秋露
茶竈竹間生白烟日落漁莊聽雨坐風微草閣看雲眠
西涼進士曾留别應說相逢十日前
其二
玉山之堂風日好高居正喜值清時紫簫度曲頗行酒
彩扇分題那賦詩溪樹積隂疑雨過水花流影若雲移
白頭有約漁莊上我亦歸來理釣絲
陸仁
奉懷玉山主人兼柬九成于匡山
馬鞍山色兩峰尖時送飛雲落畫檐金鵲焚蘭烟嫋嫋
銀鵝舞隊月纖纖語調鸚鵡花連屋影拂鵁鶄水動簾
緣想清游共于鵠定多賦咏照牙籖
聶鏞
寄懷玉山
美人昔别動經年幾見婁江夕月圓怪底清塵成此隔
每懷詩句向誰傳桃溪日暝垂綸坐草閣秋深聽雨眠
安得百壺春釀綠尋君還上木蘭船
其二
虎頭公子最風流只著仙人紫綺裘築室愛臨溪側畔
鈎簾坐見水西頭常時把筆題江竹最愛看山立釣舟
却羨多才于逸士清秋不厭與君留
鄭元祐
次韻答玉山
誰似廱侯孫子賢宴賓歌舞鬭清妍門前岸脚占潮訊
葦裏拏音候客船海氣若浮山隠玉野光純淨月當川
人生得意須行樂莫遣閒愁到酒邊
陸仁
同陳敬初移字韻懷玉山
玉山松桂接雲垂誰擬封君比茜巵春草池頭詩總好
桃花源上棹頻移平原好客心俱醉宋玉多情夢亦痴
不接清談纔十日日凭江閣起遐思
顧敬
次廉夫韻寄玉山
玉山幽僻草堂好翠竹森森映白沙栗里歸來陶令宅
桃花開處杜陵家風來野樹留歌鳥雨入溪流送落花
我欲問津從此去天涯何處有星槎
陳基
夜坐懷玉山匡山二君子
良夜殊未央明星亦何爛懷人阻層城邈若河與漢栖
鵲驚露叢落葉依井幹據梧不成彈惻惻空長嘆
良琦
春游期過龍門不至兼懷雲臺
春野看山駐小車如何不到野人居澗中蓴菜空尋摘
石上松花浪掃除王謝風流真不忝巳休禮法向來疎
欲憑茗蕨將清意為致行廚醒醉餘
陳基
寓笠澤有懷因風奉寄
我愛玉山嘉樹林草堂終歲有餘隂巢安翡翠春雲暖
窗近芭蕉夜雨深寶篆香烟留睡鴨綵箋行墨寫來禽
萬竿修竹休教洗日日平安報好音
李祁
寓婁江寄梧竹主人
翳翳林木交肅肅宇檐静於焉脱塵鞅偶坐愜所性初
忻景物佳稍覺緣想淨一與梧竹親寧㤀五君咏
瞿智榮
小詩問疾兼懷匡山人
東江漾漾春流濁西郭深深轍跡疎放浪久無狂賀老
風流獨有病相如門前看竹不題鳳溪上賞花多釣魚
(缺)
秦約
芝秀軒畜雙白鷴頗馴近聞玉山園池欲得之
遂忻然籠去無難色是盖不使太白胡公專美
於前也因製四韻詩偕其行云
雙禽曾來換雙璧籠至草堂清絶塵李白多才今有子
胡公好事豈無人竹間飲啄池臺曉花底飛鳴島嶼春
更想金衣天際鶴冥冥寥廓與誰親
于立
寓越溪寄玉山兼懷德輔
玉山山中春又回看春還有幾人來堂前梧竹性所愛
溪上桃花眼見栽顧況題詩皆好句王褒作賦最多才
何時艤棹婁江曲共聽彈琴坐石苔
袁華
以花字韻奉寄玉山
大江日落東流急百丈牽船當到家誰同文酒宴山館
也勝連臂踏隄沙美人雙歌青玉案仙娥獨駕紫雲車
閬苑瑤池兩清絶開遍秋紅小樹花
陳基
有懷梧竹主人山隂道士雲臺外史兼柬龍門
開士
碧梧翠竹日扶疎長夏高堂可晏居霅上故人時載酒
山隂道士近無書蒼頭掃石安棋局稚子穿花奉板輿
若見惠休煩問訊碧雲詩句定何如
釋良琦
至正庚寅十月八日吳水西袁子英憩余寓所
有懷玉山匡山雲臺以端字為韻
蘭若清溪曲苔蹊宿雨乾閉門書自展扣竹客相看蓮
社容沽酒松房可挂冠風流成雅會忼慨失幽歡日落
江聲急山空玉氣寒桃源人巳去柳徑菊初殘簪盍賓
朋集田收秫米寬鄭莊原好客陶令獨辭官詩憶迂于
好才追短李難交遊敦道義出處共盤桓昨日山行樂
連朝興未闌孫登嘯絶響靈運屐寧刓眺遠欣情合臨
深怯股酸石竒祥鳳舞池碧老蛟蟠曲磴輿頻憩蒼崖
句欲刊披雲行&KR0008;确拂雪到巑岏岩橘黃登俎畦菘綠
在盤空紆長者轍真具腐儒餐聚合驚雲散暌離見月
團鹿鳴還自咏流水不成彈鴻雁啼荒浦鳬鷗落暮灘
沖襟聊一寫搔首睇雲端
秦約
婁上紀興奉柬玉山
放船曉發婁之濆嫋嫋拏音何處聞巴王廟下樹如戟
黃姑堂前花似雲河流虹影向江去日落玉氣隔林分
憑高遠望應有思自數秋風鴻雁羣
黃公望
次韻梧竹主人詩奉柬
片玉山前人最良文章體物寫謀長古來望族推吳郡
直到雲仍姓字香
其二
花檻香來風入座彫櫳影轉月穿櫺鈎軒平野連天碧
排闥遙山隔水青
其三
竹裏行廚長准備濁醪不用惱比隣文章詩酒時時醉
花果園林處處春
其四
人生無奈老來何日薄崦嵫巳不多大抵華年當樂事
好懷開處莫空過
陳基
月下懷玉山主人
初月照川上桑槐翳繁柯離居感流景悵望奈君何夕
露下芳草涼飇回素波歸哉玉山下日夕共婆娑
别後聞入杭賦詩以寄
柳洲寺下絲竹繁蘇小墓邊風日暄天開十里水如鏡
雨過六橋花欲言畫船夜聽孤山鶴銕笛曉驚西竺猿
歸來相遲桃源上為唱竹枝傾綠尊
于立
姚子章人回騎從在杭即欲渡江一見途中得
書聞巳歸玉山中遂成悵然因寄
聞住西湖十日還冷泉亭下水潺湲錢塘東去直到海
於越南來總是山情逐斷猿明月夜興隨孤鳥白雲間
玉山池館花無數應待幽人一破顔
郯韶
古體一首懷玉山次沈自誠韻
亭亭古崑丘上有璚樹枝仙人居其間服食忘神疲朝
馭羲和車夕咏金臺詩我常與之遊中夜夢見之御氣
周八極迥焉人世遺青雲忽氤氲白鶴長鳴悲以兹嬰
世網一墮東海涯安得浮丘公挾舟候安期
西湖酌别便欲過草堂因冗未果小詩二章奉
寄稍涼當買舟相晤也
片玉山中結草堂門前流水似滄浪竹隂覆几琴書潤
花氣熏窗筆硯香四海詩名唐李杜一時文采漢班揚
近聞高士增新傳好紀淮南老更狂
其二
五月西湖載酒遊芰荷香裏雨初收黃蜂飛近花邊座
白鳥來依柳下舟佩服盡從唐制度笑談不減晉風流
幽期莫更歌招隠擬赴西風桂子秋
良圭
龍門山人玉山主人以詩名著海内僕景慕久
矣敬以敝寺六咏求題品之就寫長句奉柬
二子風流迥不羣詩名海内每傳聞苦吟杜甫行日午
覓句湯休坐夜分開籠放鶴好明月拄笏看山多白雲
寂寞滄江舊蘭若品題亦欲托高文
陳基
奉邀玉山主人到城兼柬雲臺龍門
白馬銀鞍照地光秋風新試紫遊韁傾城冠盖皆相過
只少山隂道士狂
其二
真率相留味最佳山童和蒂摘秋瓜夜深石鼎聮詩句
定在雲臺外史家
周砥
留别草堂主人並柬匡廬外史
玉山草堂絶清妍畫圖書卷置兩邊長松落子當窗前
鶴踏芝雲舞翩翩碧梧翠竹搖秋烟鳳凰一鳴三千年
松谿石磴相周旋綠蘿飛花百尺懸草堂主人真晉賢
手持麈尾談重玄傲睨萬象心炯然示我新詩三百篇
瀑流倒瀉挂青天匡廬先生乃謫仙謔浪高談驚四筵
樂府不寫金花牋日日江頭浮酒船愛我草聖如張顛
酣歌草堂屋西偏醉來狂歌舞僊僊共入芙蓉花底眠
鄭元祐
暮歸有感寫寄玉山
嗟我生不如蟄蟲猶知坯戶以禦冬冥搜古今趣老態
飢驅東西無定蹤早起厭轢生塵釡暮歸驚聞定夜鐘
百年能幾乃役役後彫輸與東陵松
其二
山人常年遇有秋尚爾不免飢寒憂左腕難臨乞米帖
中腸只憶監河侯倉紅能飫李斯鼠醉態且舞檀卿猴
瓶儲有粟可飽我起踏北戶看星流
明德
至正十一年秋七月華亭郭氏子傚宋局製鸚
鵡研弋陽山樵李纘以金購得持贈玉山且歌
詩銘云
端溪文石質如玉下若涵蒼上標綠良工採材山之麓
琢磨精緻若膏沐製成鸚鵡殊不俗尾羽翛翛頭曲局
以咮啄桃水盈掬姓陶者泓實其族松煤為雲内瀦畜
詞章統緒決川瀆繄仲瑛甫誠善續
陳基
聞玉山中方編草堂續集吳興温生挾中山毛
穎往見因賦詩以華其行
我愛玉山賓主賢契諧金石晚彌堅評詩不數齊梁末
論字惟推魏晉前别墅新題人共賦草堂高會世争傳
更須闢館延毛穎收拾英華續後編
趙奕
遊玉山佳處寫贈仲瑛
我愛玉山竒絶處碧梧翠竹映闌干軒窗傍水琴書潤
樓閣連空宇宙寬山色溟濛還淡淡湖光瀲灔自漫漫
登臨縦目無窮處落日西風作暮寒
良琦
玉山索蟠松因登天平得二本移送玉山主人
崑山好鳥來雲岩口銜仙人雲錦箋開椷讀之見深意
願乞蟠松數枝翠疎雨落葉迷秋山屐齒便躡苔斑斑
龍門直上三百尺石屋徑度雲幾間東林西林何窅冥
前山後山還獨經青藜不畏虎豹跡白日要見虬龍形
華盖峯頭最高處偃秀盤竒逢兩樹僕奴驚叫答空谷
鸞鶴翻翔入烟霧大株倒挂蒼厓顛小株横欹寒澗邊
乾坤凝結太初氣蛟蜃飛騰千丈淵沙土(缺)
千歲常
青青根下早看成茯苓仙人服(缺)
陳基
寄玉山並柬匡廬外史
美人不見巳三月日日相思賦角弓興發頗疑詩有助
憂來翻訝酒無功未須結客遊樊上却擬移家住瀼東
預報匡廬與外史新醅宜壓荔枝紅
良琦
歲暮寄玉山并柬彦成子英
城府一會面塵埃各滿襟匆匆官寺飯草草市樓斟歸
棹隨沙月飛帆拂渚禽妓糚紅照水仙侣玉為林宅近
梅花早溪清竹色深佳兒候門喜好客向筵臨閣暖簾
圍繡香温鼎錯金酥杯春酒味錦瑟夜絃音賀老狂猶
在袁安瘦不禁文章會友社園墅憶君心池隔茅亭静
山當雪洞隂想聽松子落應念野僧尋世態今輕薄江
湖有陸沈卷阿誰復賦招隠且高吟時見妖氛息年催
雨雪侵新詩肯相慰把玩比璆琳
陳基
笠澤有懷
碧梧翠竹鬱参差艾納流熏繡幕垂璚管隔花聞度曲
畫屏燒燭看圍棋坐延太乙青藜杖倒著山公白接䍦
何日扁舟能盪槳為拚同醉習家池
將往三洲懷玉山徵君會稽外史
海門自與碧天通獨馭靈槎遠向東一道銀潢秋浪白
三洲金刹日華紅龍吹花雨慚聞法鳥語雲檣喜報風
無奈思君重回首依依江樹送冥鴻
秦約
至正壬辰秋舟過馬鞍山下登叠浪軒酹龍洲
先生之墓俯覽江流渺然遐思慨風土之昔殊
嗟人生之契闊有懷玉山晉道堅昆仲
江静波明蕩白沙搖搖畫舸似乘槎蕎麥花開散晴雪
枸杞結子爛頳霞三吳風土曩昔異二陸才華耆舊誇
蹇予清嘯睨寥廓槽頭新酒不須賒
良琦
正月四日夜宿溪上有懷玉山
白日西没江東注客子舟航暮城住自緣舊好數經過
頗為微名早馳騖風前野碓響初夜雨外漁燈映深樹
美人不歸烟水寒渺渺何由寫心素
徐緬
寄玉山徵君
翠竹碧梧池館好玉山佳處意無窮輞川賓客文章盛
京雒衣冠書問通窗暖語聞鸚鵡巧杯深香泛荔枝紅
山川風氣開清思詩卷流傳字字工
邾經
婁東述懷寄玉山
寂寞婁東寺經過歲暮時後凋霜栢古亂點石苔滋方
外尊吾友龍門得老琦十年今巳遇早歲故相知震澤
三江入虹橋五色垂水西春酒熟花下晚尊移聮句旋
題竹留餐更折葵那知俱是客各以業為師蓮社招呼
費茅堂出處卑也馳支遁馬而尚習家池何物譏臣朔
如人舞怪逵遂全兄弟急豈但友生疑落落情偏好悠
悠事莫期參商天上路萍梗海之涯向憶身猶白前修
道不緇君攀獅子座我把桂花枝吳子非無學周(缺)
為龍津終再合豹管未容窺泥濘雙扶屐燈明共奕
碁笑言方款洽交誼更堅持好客囊羞澁捐人佩陸離
初筵俄列豆屢舞竟揚巵醉揖都輕别醒吟每重思優
哉聊復爾舍此欲何之伐木鳴幽鳥緘筒寄阿誰玉山
投美璞珠水照摩尼為說饒清事從遊盡白眉載觀名
勝集多是故人詩自笑如張翰何煩識項斯江帆風去
逆林館雨留遲紫硯玄香潤紋窗棐几宜翔鸞開粉紙
直髮引烏絲燕坐書成癖窮探字識竒雄文毛穎傳小
隸武梁詞韓柳文章在雲龍上下隨兩家才並立千喙
語難追小子真狂簡前賢具點嗤百金寧取直三絶且
聞痴漫與非神品居然奉令儀一時傾孔盖八字讀曹
碑回首高飛隼行歌倒接䍦剡溪歸野興泌水樂㤀飢
開閣延疏廣韋編拾散遺儒冠傲軒冕農耒力菑畬明
月懷人遠長林鼓瑟悲尋常要久契翻覆訝羣兒願把
平生意無求小有疵矢心同白水披腹獻丹墀判袂寒
潮送還家雪夜吹上人逢顧愷憑謝拙言辭
良琦
賦苔梅一枝寄玉山
折得南枝古澗旁千年風骨老冰霜珊瑚出水鹽花濕
鐵柱含波石髮香可獨詩情東閣准也知春夢灞陵長
所思何許遙相憶憑仗寒英寄草堂
郯韶
虞山道中懷玉山徵君
言偃宅前湖水東千門楊柳綠搖風一篷山色斜陽外
半夜雨聲春夢中獨客年年如旅燕行人草草似驚鴻
芳洲杜若憑誰采心逐寒潮處處同
楊維楨
湖上感事奉寄玉山
湖水碧於天湖雲薄似烟鴛鴦不經亂飛過岳墳前
湖水明於鏡湖泥濁似涇祗應萇血在染得水花青
海嶠浮西日關梁轉北風蘇郎書未反愁絶雁來紅
將石星空墮靈山鳳不飛惟餘灞頭水西去復東歸
郭翼
漫興呈玉山道丈
前月海寇入郡郭病裏移家愁殺人桃花野屋苦多雨
楊柳清江無好春誰似龐公居隴畆自慚杜老在風塵
草堂夢寐驚相見把酒論詩月色新
陸仁
漫興呈玉山社長
萱花葵花五月繁清游還過辟疆園艱難避賊愁仍絶
感激逢君思欲鶱信有讒人如巷伯豈無佳士報平原
坐深池館偏幽寂更浣寒泉為滌煩
秦約
修城口號似玉山主人
春城連海亘虹霓雉堞桓桓補甑泥總謂軍儲仰吳下
只憐邊釁起淮西千旂影逐流雲轉萬杵聲高落日低
安得韓彭為上將載光大業撫黔黎
沈明遠
漫興似玉山詞長
近知消息苦難真一日千迴憶故人極目烽烟迷黑海
驚心花鳥惜青春清談王衍休揮麈多事元規巳汙塵
重上高臺見君面碧梧翠竹喜清新
于立
漫興呈玉山主人
五月田家未足秧壖邊水鸛近人長溪流到海無百里
潮汛乘風失萬航春樹暮雲迷遠近南山北斗自低昂
相思相見真如夢莫惜題詩到草堂
良琦
夏五月過玉山草堂見婁江諸故人漫興之作
遂繼咏
梅風發時海寇去相見要令懷抱開乍喜豈論生理事
空言獨歎濟時才桐花金井鶯聲過月色涼臺鳳吹回
不得清吟會諸老履痕猶在竹間苔
周砥
過玉山草堂留别山中諸公
五陵豪英不足畏丹徒布衣那可輕萬事豈皆合天道
偶然遇之亦成名我今困乏窮谷底青雲之志何由平
愁來飲酒一百杯拔劍高歌泪如傾歌聲悲壯君試聞
江漢茫茫氣欲吞附鳳騎龍豈難事屠狗飯牛何足論
諸君吾鄉舊知己會面那得無歡言平生心事難盡道
且復痛飲花下尊明當大醉樓船上横吹玉笛過吳門
楊銕崖
與客登望江樓作錄寄玉山主人
蜑子雨開江上臺江頭野老不勝哀蜃將樓閣空中落
鰌引旂旌月下來保障許誰為尹鐸事諧無復問文開
可憐歌舞舊城闕又是昆明幾劫灰
其二
嫋嫋秋風起洞庭瀛洲宫闕渺空青客星石落江龍動
神馬潮來海雨腥弱水無時通漢使赭峯何事受秦刑
遠人新到三韓國中土人文聚五星
袁華
陪趙仲光顧仲瑛遊崑山
林壑秋高絶點埃畫船載酒對山開霜明遠浦蒹葭老
木落空江鴻雁來魏國王孫多麗藻華陽真逸有仙才
翠微閣下經行處重為題詩拂紫苔
遊崑山聮句詩序
袁華
至正八年春崑山顧君仲瑛以書來招致予明
日即顧君所又明日命百花舫集賓客自余而
次凡六人朝發自界溪出津義浦過九里菴轉
金溪午泊舟駟馬橋下換輿騎入慧聚寺寺主
僧然叟出肅客上神運殿見石甃壁其工出天
成然云此向禪師開山時鬼所運也遂登玉山
山首昂脊凹狀類馬鞍故俗名馬鞍山其昂立
石幢與雙蘇塗相角者又號文筆云東見滄海
皛皛然無際水與天相涵北海樹中見孤嶼隠
起蒼蒼然云此虞山也泰伯虞仲所居故名巳
而大風動石聲如大波濤衣帽掀舞愀然不可
立然叟領客憩翠微軒閣呼山丁作茗供觀向
師虎化石山下讀唐孟郊張祐宋王安石詩於
東壁然作合掌禮云地由玉峯勝玉峯又由人
而勝自孟張王後絶響久矣願吾子繼焉余諾
之西廡僧應又招憩來青閣盛出佳紙墨求詩
余遂書玉峯詩云
大風動落日人立玉峯(缺)
倪瓚
八月廿三日芙蓉花下留南宫岳山人飲明日
岳山人過玉山南宫老矣不知復幾聚首觀花
聽琴情不能堪因賦長句並柬玉山
芙蓉著花巳爛漫酌酒彈琴聊少停數聲别鵠隔江渚
一醉秋天空玉瓶況當賓客欲行邁忍使風雨即飄零
攀條掇英空惆悵但願花開長不醒
張雨
袁子英來承惠崑山小峯峭絶可愛敬賦詩厠
諸閬州瓢松石之間云兼柬玉山隠君
崑丘得此豐年玉眼底都無太華蒼隠若連環脱仙骨
重如沈水辟寒香深根立雪依琴薦小孕生香潤筆牀
與作先生怪石供袖中東海若為蔵
倪瓚
義興吳國良用桐烟製墨黑而有光焰膠法又
得其傳將遊玉山輒賦詩以遄其行云
生住荆溪上桐花收夕烟墨成羣玉祕囊售百金傳孰
謂奚珪勝徒稱潘谷仙老松端愧汝膠法更清妍
王蒙
海子橋偶得一詩奉寄玉山
暮登海子橋西繞江門歸霜風著宫樹葉葉帶紅飛據
鞍吹短笛乘月搗征衣江南冰雪裏音信寄來稀
僧覺照
寄玉山
草堂東望白雲深主人愛書如愛金下榻每因揚執戟
得句長懷支道林松花滿樹可為酒竹笋隔簾成綠隂
我欲乘閒遠相過坐對石牀彈玉琴
僧至奐
寄玉山徵君
草堂風物静朝曛春日題詩每憶君㵎底松清疑過雨
山頭玉氣總成雲神鵬未展溟南翮天馬能空冀北羣
會見丹陽為内史笑揮白羽樹高勳
其二
老去情懷獨放歌新亭結構近滄波狎鷗泛渚知人意
稚子應門喜客過山色湖光春蕩漾碧梧翠竹雨婆娑
絶勝池上三公子醉著江東白鷺蓑
其三
小徑升堂舊不斜幽居渾似杜陵家五株桃樹當春草
一帶溪流入浣花每自放船歌白苧也從漉酒脱烏紗
風流更憶瀛洲客應獻安期棗似瓜
其四
春到江南野水濱絶憐幽事總相親風飄玉雪楊花落
雨濕琅玕竹樹新洗硯時時臨晉帖賦詩往往似唐人
向來為識江村路此日過從莫厭頻
玉山名勝外集
