玉山名勝集卷四
元顧瑛編
讀書舍題句(趙雍篆顔)
學時時習德日日新
記
君子所以貴夫讀書者豈徒誇多鬭靡而已哉豈徒博
物洽聞而已哉豈徒科名利祿而已哉蓋三才萬物之
理興壊治亂之效名物度數之詳動靜消息之故是皆
非書莫能載故善讀書者其於理無不窮於效無不覩
於詳無不考於故無不知夫若然者抑亦可謂煩且多
矣然不反求諸身而會於約則豈善學聖人者哉故君
子學欲其博守欲其要讀書者舍是吾恐其如大軍之
遊騎出太遠而無所歸然竊論之唐虞夏商之時可謂
至隆極盛也巳士生其間豈非一一本於書也至周而
文大備及其衰也聖人出焉六藝百家莫不折衷於聖
人而後定由是之後觀於詩而性情得其正於書而政
紀得其宜於禮而敬於樂而和於易則有以驗隂陽於
春秋則有以定名分是則聖人之功與天地高深迄於
今而不墜者由書始傳也書之功若是善讀書者即所
以善學聖人也更秦書幾泯盡而無餘漢更武帝表章
六經及其衰而學者讀書之效至以清言而高議扶持
人極與漢相終始然人自為書家自為說迨乎隋唐以
迄於宋明之為日月幽之為鬼神象犀珠玉之富車旗
朝廟之貴河海山嶽之深厚風雲雷電之變化可謂衆
且多矣然未有不本乎經根乎理以擅專門名家者也
書至此而不勝其煩讀之者累日窮年而莫之能竟自
非善讀以致其博善守以歸其要則將何以哉吳人顧
仲瑛氏家於崑山界涇之上凡所居室藏修遊覽莫不
皆有題扁之名至於其所藏書而繙閱之所則曰讀書
舍其所志以揭於兩楹者則曰學時時習德日日新余
喜其有志於讀書也然其本末兼該内外交養則必本
於反身窮理庶有以驗夫三才萬物無一不備乎吾心
以吾心之所固有推而達之家國天下所謂成已之仁
成物之智非善讀書者不能也雖余老矣且將扁舟過
仲瑛以叩其所造詣仲瑛必有以語我至正庚寅秋七
月遂昌鄭元祐記
詩
汝陽袁華子英
芳草生書帶香芸辟蠧魚褰簾雙燕入長日坐看書
河南陸仁良貴
黃簾開白日銀燭照清宵如此惜流景中心忘悁勞
清河張天英楠渠
近聞東觀蔵書室乃在崑崙玄圃臺羣玉山頭海月出
武陵溪上漁舟来故人十載草堂别仙家九月桃花開
太白時時吹鐡笛對酌花前鸚鵡杯
淮海秦約文仲
端居書灝灝曲几晝沉沉要識鳶魚樂不聞車馬音帶
經鉏雨隴攤帙坐風林太息前修遠斯文一脉深
四明黃玠伯成
長年竹素如山積臨水軒忩卷帙開白屋少微何日起
青藜太乙有時来芸香蠧簡三千牘雪色蠻牋九萬枚
吾亦平生頗知學於今老去且銜杯
勾吳周砥履道賦君子之所樂
君子之所樂其樂且何如結廬在丘壑委懷在詩書肅
肅整冠帶雍雍對唐虞披閱抱中默諷咏博怡愉聖賢
千萬言要之歸一途渙焉心解悟充然道敷腴孰云足
自守覺可覺其餘舍前有修竹舍後有芙蕖掇蓮置俎
豆清風當座隅倦来聊掩卷步出臨前除形氣既和順
支體亦安舒不知老將至但爾惜居諸君子之所樂君
子不我愚我歌適有會願言無淪胥
(缺)
送鄭同夫歸豫章分題詩序
余辱與鄭文學同夫遇於吳之隠君子顧仲瑛
所仲瑛素多賓客而同夫與余相值未暇問姓
字邑里行李所從来輙舉酒相與獻酬襍遝亦
不計年齒貌蒼者上坐飲酣歌舞各以所長自
適於是吳興郯九成沈自誠龍門琦上人赤城
金敬德錢塘俞在明皆以能詩為仲瑛友郯九
成素不善畫捉筆作山水圖輙爛漫竒詭坐客
嘖嘖稱嘆同夫首為賦詩仲瑛率衆賓和之而
敬德起行酒放歌作廬山高亹亹有梁楚間人
氣調同夫歡甚顧謂余曰吾自北方来行數千
里親舊疏數固自有不同然飲酒之樂未有如
今日者吾行且歸矣諸君能無言乎余然後知
同夫為豫章人嘗登清江范公蜀郡虞公豐城
揭公之門而余故人危君太朴揭君伯坊楊君
季子鄒君魯望張君宣仲皆其友也嗟乎余恨
不及識范虞二公而幸嘗獲接揭公之下風而
聽其餘論見其文章九原不可復作而其鄉之
士如同夫者文學才藝一何似公之甚也同夫
歸矣太朴諸君子皆以其父兄師友之學相繼
登臺閣顧余無似日與仲瑛賓客嘯傲三江五
湖之上以吳中山水分題得詩若干首為同夫
贈余辱為之序因以謝不敏於諸君子云至正
十一年八月五日潁川陳基序
陳基分題太湖
朝飲太湖水暮咏太湖秋太湖三萬六千頃七十二峯
居上頭上稟咸池五雲氣下浸日月涵斗牛鴟夷之舟
從此遊功成身退合天道聲名萬古齊伊周江東步兵
輕冕旒長揖齊王歸故丘蓴羹鱸鱠何足道上與造物
同遨遊唐家拾遺巢許流躬耕湖上食杞菊不與濁世
俱沉浮三人之生不並世出處雖異心則侔至今血食
太湖上上下雲氣乘蒼虬今君遥别太湖渚鼓枻三高
祠下路借得龍城一席風送君彭蠡湖南去
張田分題滄浪池
滄浪池上水無日不東流披竹尋幽徑携壺趁小舟雜
花分兩岸叢樹掩雙丘旭日金波亂微風碧霧收直疑
来貝闕豈復辨玄洲未學乘槎去選勝太史遊登臨增
忼慨笑語漫夷猶野老閒相過漁人自對謳芙蓉晴綵
落菡蓞晚香浮樂事聯長句忘機狎衆鷗時逢採芹士
為說故園秋翠影侵棋局晴光漾酒甌醉深偏繾綣義
合愈綢繆席故儒官冷堂升弟子優鄉閭傳德業風教
動公侯司業情猶在參軍興少留年華欺短髮霜落暗
征裘舊里誰無念亨衢况有謀世情原兀兀人事孰悠
悠畫鷁行將去驪駒唱未休柳疎縈馬首帆飽出江頭
别思隨煙浪懸懷倚柂樓山昏猿盡宿林暮鳥相投今
夜中吳月分光照薄愁
劉西邨分題楓橋
涼風起蘋末送子過楓橋落日聞征鴈空江生暮潮星
沉吳渚闊雲入楚山遥歸去秋堪把芙蓉葉未凋
釋良琦分題震澤
具區開萬頃波浪入三江光怪浮神鼎憑陵跨石矼風
高帆影亂天碧鳥飛雙久客瞻南斗歸心未易降
郯韶分題虎丘
青山闔閭墓荒草起秋風古隧蒼精化隂房玉鴈空夕
陽明野寺遠樹落霜楓送子難為别無情楚水東
顧瑛分題太湖
五湖秋水洞庭烟七十二峯青插天神禹書藏林屋裏
仙人詩刻石屏前温温玉氣穿靈洞白白銀河瀉瀑泉
鴻鴈来時木葉下送君晨發楚江船
張簡分題姑蘇臺
崇臺去千載風日麗飛甍漠漠春洲草寧知歌舞輕香
泥汚麋跡嬋娟若為情登覽猶悒怏况乃送君行
沈明遠分題龍門
峭拔終同禹鑿存折盤雙磴竦雲根青天鳥沒仙人掌
黑骨龍歸箭括門寒落雲泉搖暝影晴開石鏡見秋痕
詩成待刻嶙峋上遲子重来細與論
袁華分題泰伯廟
巍巍三讓廟乃在古城阿日月明裳袞殿陛森劍戈萬
世尊至德遺風諒靡他送君金閶路楚江秋水波
俞明德分題館娃宫
吳王歌舞地千載一登臨猶有頽基在空餘秋草深香
銷珠佩化土蝕玉釵沉楚客今朝别仍多感慨心
周砥分題百花洲
洲上百花明春流日夜生祗看維客棹無復渡霓旌落
日山仍舊東風鳥自鳴蕭條千古意離别暗傷情
郯韶九成
至正庚寅臘月下澣予與琦元璞吳國良同寓
玉山時大雪彌旬日坐雪巢聽箾酌酒煮茗賦
詩俄有他故乘夜汎舟泊楓橋下雪復大作匡
山于彦成有越上之行予爰賦是詩以送之
長江幾萬里送子一扁舟日落雲帆盡天空海水流青
春無過燕白髮有歸鷗為語乘槎客何如汗漫遊
其二
山隂有歸客雪夜汎扁舟一笑遽云别知君静者流看
山對明鏡濯足起飛鷗還載一壺酒相尋賀監遊
釋良琦次韻
雪霽春水動初回賀監舟青山天際斷白月鏡中流竹
杖隨行鹿烏巾照野鷗蘭亭花盛日載酒一同遊
其二
會稽佳山水羨子一歸舟步入萬峯裏坐聽雙澗流鳴
琴對白鶴躡舄侣輕鷗東去蓬萊近安期待爾遊
吳國良次韻
三日寒山寺橋邊共䌫舟看雲坐磐石濯足俯清流急
雪翻隨馬澄江靜沒鷗君歸甬東去我向竹西遊
陳基次韻
楚楚飛霞佩飄飄渡海舟山餘秦篆刻人有晉風流好
種三珠樹休馴萬里鷗何當除結習方外共浮遊
陸仁次韻
正月山隂道夫君剡上舟好峯開雪霽春水匝城流拭
目瞻雲鵠忘機惜海鷗多情今夜月何處照清遊
瞿智次韻
匡山于外史上越有歸舟久負江湖約寕知歲月流璚
書天上鶴淥水鏡中鷗一曲真幽絶當追賀監遊
張師賢次韻
江城歲云暮仙客汎歸舟交態浮雲變離懷逐水流雪
空横獨鶴沙際渺羣鷗劍珮山隂道知君獨重遊
袁華次韻
楓橋明積雪曉發木蘭舟獨鶴横江去三山接海流綠
尊照烏帽白髮映霜鷗剡曲雲門路輸君足勝遊
于立次韻
雪消汀草碧行客理歸舟落日千山暮清江萬里流蕭
蕭鳴去馬渺渺沒輕鷗自笑清狂者真成汗漫遊
顧瑛
至正辛夘正月八日雪中與郯九成陳惟允遊
虎丘夜宿賢上人竹所明日始霽乃登劒池取
水煮茗圖景賦詩詩成而九成上馬入城予獨
拂蘚讀碑得邂逅石庭堅上人於雨花軒上對
坐談詩不絶庭堅乃以卷求詩遂和李五峯韻
以紀
相逢一笑石林間共讀遺碑拂蘚斑白虎蒼龍當日去
金鳬玉鴈幾時還得文巳許逢居易墮淚何須憶峴山
擬借蒲團成夜宿細傾松酒破蒼顔
其二
師與龍門伯仲間手携湘竹鷓鴣斑相逢溪上成三笑
共坐松根語八還花雨微沾劍池茗春雲遥隔鑑湖山
明年共看長松樹莫遣啼鵑動客顔
釋良琦次韻柬于匡山
開士遍遊梁楚間歸来雙髩未全斑寺前雪落長松在
洞口雲閒獨鶴還石刻秦銘光燭漢書藏禹穴氣浮山
風流賀監應相見醉岸烏紗一解顔
郯韶次韻
之子遠遊吳楚間春江二月草斑斑扁舟不愁風雨惡
作客正喜東南還共愛開門對湖水幾時高閣看青山
花雨亭前未相見題詩憶爾尚紅顔
陳基次韻
天姥蓬萊縹緲間謝公詩處蘚痕斑仙人已著雙鳬去
釋子仍飛一錫還且復開尊陪北海不須拄笏看西山
鄙夫夙負滄洲約送别江頭祇厚顔
夏溥次韻送堅上人
此去二三百里間黃洲橋頭竹斑斑一時相送不為别
七月稍涼宜便還學士記傳龍井水道人愛說雲門山
為有晉唐以来事穹碑岌岌題寺顔
李孝光五峯次韻送堅上人還雲門
送客去遊梁楚間桃花開半杏花斑幽蘭白雪令人瘦
鳳凰麒麟何日還江作蛇行過全楚天將雲去見三山
借問石城在何處不緣離别損朱顔
虎丘宴集分賦送(缺)
釋良琦賦放鶴亭
道林昔隠支硎山日惟與鶴相對閒六翮幾年初長就
三山歸路忽飛還丹崖霞發神芝紫白石苔深細雨斑
落澗寒泉應可濯盤空風磴尚堪攀客離吳會三山上
忻渡秦淮一水間臼下風雲消王氣烏啼霜月惨離顔
蕭蕭岸柳搖征旆黯黯江花送别殷盛世簡書知有暇
寄来詩句莫教删
馬麐賦涵空閣
步遊靈巖山陟彼涵空閣層巒欎深迥結構俯寥廓梯
石擁闌干飛軒並崖壑湖光日滉漾雲氣紛栖薄矯首
縱遐觀湛宇翔羣鶴秦淮渺何許引領心有托飲餞相
晤言明知足娛樂殷勤送子行清風振臺柏
秦約賦三江
三江奔流接滄溟西滙震澤連洞庭神禹疏鑿靡不經
玄圭告成昭日星殺湍湮洪水道寧原田每每桑穀青
眄彼䲭夷子立功去王廷一朝絶江竟揚舲高風流播
三高亭吁嗟出處間孰别渭與涇江源到海流晝夜不
暫停送君遠遊采蘭馨石頭城高月滿汀浩歌未盡雙
玉瓶鳥啼碧樹風泠泠
文質賦吳王城
吳王城據東南雄夫椒一戰成厥功钃鏤夜泣伍員死
黃池之會城池空城池空越師襲宫前草露沾衣濕煙
花遺堞黯離愁三江潮来若山立君不見城上蒿碧如
染兔穴狐蹤遍荒甸漁歌落日破湖煙鴟夷蕩舟迷瀲
灔前年送客閶門西楊柳青青官馬嘶今年送子出城
去接天芳樹春迷迷霜臺故人俱豸首尺簡誰能問山
藪簿書叢裏看峥嶸歸来共醉吳中酒
瞿榮智賦姑蘇臺
高臺崔巍插天起勢壓雄城三百里雲忩霧閣迷烽煙
日日吳王醉西子桂膏蘭燼燒春雲錦絲瑶管空中聞
甲兵重来破歌舞粲齒修眉散如雨雙鈎帶血不敢飛
城荒草碧春風吹秪今惟有臺前月曾照吳宫花發時
忼慨悲歌嘆陳迹霜烏怨啼楓葉赤明朝送客過鍾陵
西望茫茫五湖白
殷奎賦季子祠
讓王開國江之左尚父周王十三世僭王一變變於夷
至德巍巍誰復繼有美季子才且賢歴聘上國何翩翩
東遊縱觀太師樂王風帝德皆能言周旋齊晉說諸子
無愧古人相警意紵衣酬獻著交情佩劍終懸見高誼
使車煌煌尚未還魚中之刀機已先去之寕附子臧節
不忍父子兄弟戕其天世人躗言何足數類云辭國兆
亡土不知自古皆有亡曾有遺風振千古春秋大義昭
日星特筆表墓幽光明故國遺祠神戾止吳民世世豐
粢盛周之孫子烏臺彦烈日秋霜映顔面闔閭城邊春
水波蕩漾蘭舟過淮甸高臺鳳舞大江東孰作烏臺氣
勢雄明年臺前霜葉紅歸陪驄馬觀吳風觀吳風歌至
德季子祠前照秋色
沈明遠賦采香逕
遥憐采香逕還憶種香時綠水縈蘭棹青娥駐綵旗盈
盈春滿把冉冉碧含滋持贈鍾陵去芬芳慰所思
盧昭賦春申君廟
天綱一墮王室東七雄虎視華夷空春申辨智竟強楚
珠履颯沓来飛鴻蒼茫棘門誰禦侮當年悔失朱亥語
不知胤祚散飛煙猶詫英靈食茲土荒碑碧蘚春斑斑
遺廟深栖粉堞間由来正直神所與下馬褰衣殊厚顔
臨城懷古重送客忼慨歌殘心為惻鳥啼霜樹夜思家
醉倚鍾陵看山色
金翼賦響屧廊
深宫風日静鳴屧憶當時花襯珠嬪步春隨彩仗移錦
鳬雲窈宨香佩玉葳蕤我正慚趨步臺郎赴遠期
釋元瀞賦生公講堂
生公說法地乃在虎丘山磊磊點頭石尚帶春蘚斑高
風不可振空堂桂團團何以餞子行月色秦淮寒
郯韶
至正十年十二月十九日義興吳國良持倪雲
林詩来玉山中相與徜徉數日將旋索為别予
與玉山同東雲林
吳生陽羨溪頭住歲晏扁舟載雪歸江上坐看雙槳去
天邊目送一鴻飛豈無穉子燒桐葉知有幽人候水扉
後夜相思心欲折短簫吹月坐苔磯
可詩齋題句(杜本篆顔)
正聲存大雅古調有遺音
䟦隸字後
科斗廢而大篆作六書之文日章三蒼之變以著不
過欲適乎義而巳隸書非古也蓋出於斯邈小篆之
捷即今之八分古之真書也或曰王次仲變頡文為
隸又曰齊胡公桐棺隸先於籕皆非也天下俊學率
以得鍾王土苴自謂進乎技矣皆不知形聲事意以
為何物可歎也夫今觀伯原杜先生書可詩齋蓋書
而有法者也有能登其隸門入其篆室窮三蒼六書
之奥俾今之世復古之風其在斯人與清河張天英
書於湖光山色樓
記
吳郡崑山之西若干里有水曰界溪界溪之上是為
顧君仲瑛之所居其所居屋之西有别墅曰玉山佳
處清池密囿敞堂奥館凡賓客遊適之所咸極幽邃
玉山之前有室曰可詩齋盖其間亭館之一也遂昌
鄭先生既為之銘仲瑛復属予記之昔周太師所掌
六詩盖以風雅頌為三經賦比興為三緯以其用於
宗廟者謂之頌所以美功德用於朝廷者謂之雅所
以道政事用於鄉黨邦國之間者謂之風所以施教
而行化焉而其為是風雅頌者則賦以直陳其事比
以即彼状此興以託物興辭而巳此先儒君子經體
緯用之說所由立也自風雅頌之體壊一變而為離
騷再變為五言三變而為樂府之詞四變而為聲
律之格其間支分派别不可據數固皆不能外乎
三緯以為用而昔之用以陳功德道政事施教而
行化者遂不復見於後世哀怨滛佚委靡浮薄蕩
然無有溫柔敦厚之意甚而用於宗廟朝廷者亦
往往雜乎桑間濮上之音三百篇之旨聖人所以
懲勸而興起者於是亦因以泯然矣故嘗謂文章
雖與時高下然非猗那清廟不得用於宗廟非鹿
鳴四牡皇華不宜用於朝廷非關雎鵲巢不當用
於鄉黨邦國之間所以然者誠以風雅頌而不本
於三百篇不足以為詩也嗚呼是豈可以易言乎
是故聖人之徒盖三千焉夫子以為可與言詩者
惟子貢子夏而巳則詩之不易言豈不信然乎雖
然子貢子夏之可以言詩者夫子以其得詩之旨
而非予之所言也仲瑛博學好古尤潛心於詩故
予推本三百篇之大要相與商㩁之仲瑛或以予
言為然則請姑書之以為記至正十年七月庚辰金華
王禕子充記
銘
遂昌鄭元祐明德
昔者聖人以詩詔我興觀羣怨皆僅曰可方其興起夫
豈一端由乎人心天理即安懲創感發一歸於正天君
是維孰不從令四詩攸陳其類匪一在善學者考見得
失繄人之生羣居是繆主敬行恕和而不流詩之怨者
與人一致惟其優柔不怒其氣用以事親孝哉有子移
孝為忠曾不越此人倫之大孰踰君親性情斯恊無往
不伸雲飛川泳根柢動植其類至夥旁資多識是盖聖
人以詩設教下逮百王是則是傚湘纍始騷五言由漢
百體變殊孰聚其散委系雖别求源則同性情攸歸豈
汙豈隆顧仲瑛甫學詩嗜古邃初是幾本之樂祖賡歌
伊始如或聞之猗那商頌如或陳之六義迭奏以濩以
韶積力斯久匪一夕朝名室可詩意猶未盡不有聖師
道何由徇嗟甫於詩既殚源委我歌以樂之幾父其復
始
詩
勾吳顧敬思恭
一室何慙小閒来自可詩春池看碧草夏木聽黃鸝佳
句驚兒得行廚為客移卜隣吾欲老莫怪虎頭痴
河南陸仁良貴
漢魏寥寥後浮葩尚六朝好稽周大雅宜咏楚臣騷
汝陽袁華子英
東閣官梅放西池春草芳絶勝驢背上風雪灞橋旁
淮海秦約文仲
姬周世應遠述作詎難名要共論風雅先須識性情秋
清羣木見春静百花明無復浮丘伯喈喈想鳳鳴
四明黃玠伯成
讀君江上寄来篇喜殺能詩謝阿連氣律岸高才獨贍
神機清俊語多圓遠參淡趣徽絃外妙入希聲律吕先
欲叩小胥抄近作老夫亦有弁陽編
山隂王濡之德輔
茸茸春草臨流地藹藹晴雲變態時須識玉山深悟處
未應餘子易言詩
錢塘錢惟善思復
自寫遊山記長懸戀闕心開尊留好客促席和新吟亦
有孟東野豈無支道林適然幽興至還復一登臨
范陽盧熊公武
大雅復誰繼斯人良獨工時時志憂國彷彿杜陵翁
薊丘聶鏞茂宣
久知顧況好清吟結得茅齋深復深千古再賡周大雅
五言能繼漢遺音竹聲遶屋風如水梅萼吹香雪滿襟
何日扁舟載春酒為君題句一登臨
分韻詩序
至正十二年季秋十有三日子偕汝陽袁子明
子英河南陸仁良貴訪玉山於界水之上握手
道契闊巳即相與班席列坐而蘭陵周履道適
先予至履道盖嘗與予神交翰墨者也翌日夜
分玉山張席於可詩齋時故人于匡山岳季翁
咸在焉言論該博意氣欵洽酒既半玉山作而
言曰古人驅馳戎馬間覧物興懷未嘗不託之
賦咏每讀周公東征宣王六月江漢常武下迨
兩漢六朝唐人諸詩其有及於亂離者竊有感
焉昔則見於詩今則身踐之風景艱棘山川險
阻諸君相會良不易得可無賦咏以紀興乎遂
以小雅鹿鳴我有嘉賓鼓瑟吹笙分韻詩皆次
第而成予得我字餘皆有属玉山且俾予序其
首焉淮海秦約文仲書
是日以我有嘉賓鼓瑟吹笙分韻賦詩詩成者
八人
秦約得我字
張席玉山館飛雨遥夜坐賓朋意欵洽笑咏紛侈哆主
人尚文雅蒨絢五雲朵有詩能啟予有酒還醑我灼灼
棣萼爛肅肅梧葉墮緬懷浮丘伯含睇玉佩儺他人豈
無匹噂沓諒難可滄洲渺何許欲駕凌風舸
于立得有字
西風振庭柯落葉下疎柳今夕復何夕盍簮盡嘉友高
齋既可詩良會寕辭酒鹿鳴久已廢正聲亦何有國風
變離騷寂寥千載後豈無鮑謝徒浮靡安足取諸君盡
瑋彦樽彛間瓊玖捷如矢離弦粲若珠量斗主人起勸
客有言君德否維時艱難際鴻洞風塵走眼前耕鑿人
不得安畎畆英英菊始華灔灔杯在手勿辭酩酊醉為
我開笑口願言致清平樂康以黃耉
岳榆得嘉字
涼飈吹雨来浥我黃菊花粲彼花前姝灼灼顔如霞味
登酒既旨酌獻肴巳嘉滌場舍之北弋雁湖之涯載歌
少陵詩把酒言桑麻
顧瑛得賓字
玉山茅齋溪水濱日日舟楫往来頻行廚酒熟更留客
當檻花開殊可人看雲聽雨意自適分韻賦詩情亦真
風塵澒洞罕相見盡醉忘形誰主賓
袁暠得鼓字
玉山何迢迢池臺隔煙浦相望伊永懷於焉得嘉聚清
才誰匹儔高情邁今古浣花溪上春夢草池頭雨緬思
江右謝載念韋曲杜於以陶性情横琴聊自鼓
周砥得瑟字
大雅何寥寥千載幾絶筆後来作者聖間代亦輩出小
技何足言紛紛比如櫛逮我治世音昭然爛星日我登
君子堂主人盛文物中筵列彛鼎四壁羅書帙置酒高
宴會衆賓時促膝高談三百篇下筆無壅窒陶寫情性
餘深入義理窟空山風雨鳴落葉秋瑟瑟主醉客亦醉
臥予芝蘭室明日拂衣去長歌返蓬蓽
袁華得吹字
大雅去已遠滛哇襍乖漓惟君力追古豈數漢魏隋朝
歌棠棣篇暮誦豳風詩齋居日夷猶圖史充棟楣燎芸
藹郁芬奎采光陸離肆筵預雅集百拜循古規班坐列
長幼論難啟羣疑諸郎咸古雅六朝問樽彛蹇予學無
成學成無所施困頓盜賊中沉復逢百罹秃鬢二毛侵
不受霜風吹耿耿發長嘆惻惻起遐思引滿莫辭醉風
塵暗天涯
陸仁得笙字
霜降寒始至屢豐秋屇成中園菊未花層漢雁宵征齋
居賓既洽咏歌神慮清王風久已蕩雅頌閟遺音悠悠
感文化惻惻念物情氛翳障南國干戈衛重城
後序
蘭陵周砥履道
夫詩發乎性情止乎禮義非矯情而飾偽也嗟夫王者
迹熄而詩亡然後春秋作矣寥寥數千載下晉有陶處
士焉盖靖節於優游恬澹之中有道存焉所謂得其性
情之正者矣玉山顧君仲瑛慕靖節為人居處好修行
義好潔故其詩清絶冲淡得之靖節者為多仲瑛開可
詩齋延四方之文人才士與講論其中故海内之士慕
仲瑛而来者日相繼不絶也予辱遊於仲瑛有日矣秋
高氣清江水澂瑩乘扁舟而造其所不亦故人之情乎
仲瑛欵予齋之東偏酒肴雜陳賓客既集酒至半歌鹿
鳴之篇曰我有嘉賓鼓瑟吹笙諸君子為我賦之次第
成編而属砥叙其後
齋之主人顧瑛仲瑛
五月三日宴客於漁莊之上是夕賓客既散遂
與范陽盧伯融淮海秦文仲張燈啜茗於可詩
齋以杜工部已公茅屋下可以賦新詩平聲字
分韻因各口占一首以紀歲月余得公字遂書
於左
顧瑛得公字
西瀼之西東屯東有徑疑與桃源通一間雪屋翠竹裏
百盤風磴青雲中避地卜居擬杜老結茅賦詩懷巳公
留君更住十數日要對端陽嗟轉蓬
盧昭得苑字
結屋界溪㘭詩情在遠郊煙華緣磴石山翠落衡茅喚
婢從頭咏呼兒信手抄興觀祗自感非是解吾嘲
秦約得詩字
古聖删詩大雅後有子過庭曾學詩雲漢昭回差可擬
河岳英靈安足竒多君唾玉驚座駭五色織錦投梭遲
性情陶寫孰觧及莫訝虎頭金粟癡
袁華
至正乙未秋九月平江等處水軍都萬戶納麟
哈刺公拜江淛行省參知政事奉旨統兵常鎮
時寕海所正千戶顧元臣在行間越明年二月
寕海君由無錫道太湖入杭維時姑蘇檇李之
壤杳如吳越音問不相知者二載今年春二月
寕海君以功陞水軍都府副都萬戶奉省檄道
天台杭海而歸時秋閏九月也玉山嘉予之歸
乃置酒會友朋於可詩齋寕海君綵衣金符照
耀左右奉觴行酒偘偘愉愉嗚呼父子之親君臣
之義鮮有能兩全者今寕海君能攄誠致義陞
秩三品居重慶之下奉温凊之養可謂上不負
聖天子下不負所學矣座客皆能賦者遂以客
從遠方来遺我雙鯉魚以平聲循次分韻予得
從字敬序其端
是日以客從遠方来遺我雙鯉魚平聲字為韻
賦詩詩成者五人
袁華得從字
出處能全孝與忠寕辭大海駕蒙衝祗將禮義為干櫓
豈但韜鈐閱虎龍烽火頻年成遠别酒尊今日復相從
金符紫綬居重慶勛業當期上景鐘
顧瑛得方字
海上風颿似馬狂歸来仍喜佩銀章三年報國存忠直
一旦見親全義方祖逖誓江期復晉董徽仗節樂還鄉
聖恩已見金鷄放醉飲寕辭累十觴
繆侃得来字
桃花渡口錦帆開遠喜將軍海上来綵袖稱觴行臘蟻
畫堂撾鼓動春雷親朋每共論高義忠孝應知属大才
總是西風吹浪急放歌清夜醉徘徊
陸仁得雙字
將軍南省承恩日歸拜庭闈意氣降王事賢勞殊不忝
忠心許國已無雙總戎每見行竒陣開閫仍當駐大江
一說煙塵一惆悵臨風坐擁碧油幢
釋自恢得魚字
將軍駕舶來東海喜見升堂奉起居自是經年趨畫省
已膺三品佩金魚鐃歌載道從軍樂忠孝傳家教子書
此夕稱觴恣歡樂烽煙莫問近何如
夜集聯句詩序
至正十四年冬十二月二十二日予遊吳中属
時寇攘相接君有南征之命川涂修阻舟檝艱
難遂假館於仲瑛顧君之草堂而雪霰交作寒
氣薄人翌日夜分集於可詩齋客有匡廬于彦
成汝陽袁子英吳郡張大本相與笑談樽俎情
誼浹洽酒半諸君咸曰今四郊多壘膺厚祿者
則當致身報效吾輩無與於世得從文酒之樂
豈非幸哉然友朋難必每思草堂一時諸公出
處俱異時郯君九成則執筆漕臺陸君良貴亦
有漕事之冗惟龍門琦公元璞獨占林泉之勝
以自適其性情興言若人又不能不於斯集馳
企也因效石鼎故事以紀是集凡若干韻詩成
夜漏下三鼓矣序其首者淮海秦約文仲也
今夕乃何夕歲律巳云暮更長燈燭明(顧)夜冷冰雪沍
滕六巧薦瑞(于)封姨怒相妬盍簮各盡歡(秦)杯行不知
數肉臺春筍纖(袁)法曲冰絃度紅泪泣風蠟(張)翠煙積
春霧鼎沸雀舌烹(顧)酒瀉龍頭注咿嚶囀鶯喉(于)蹣跚
躅鵝步燕謔落語穽(秦)驅馳慨行路計窮酋授首(袁)車
墜費誅屨風塵暗城郭(張)稼穡罄場圃憂傾漆室葵(顧)
啖分懶殘果天王狩河陽(秦)奸臣拒官渡濟時風雲會
(于)曠世龍虎遇前席宣室徵(袁)下詔輪臺布凱奏枤杜
詩(張)諷諫校獵賦干羽舞兩階(顧)歌謠誇五袴時清仰
皇澤(秦)會少憶良晤春冰破微甲(于)夜月照寒素雲間
鶴鳴陸(袁)吳下書惟顧瘦袁髯似戟(張)短于腹如瓠張
也鄉曲英(顧)秦亦廊廟具孔問郯子官(于)杜賞巳公句
暌違念契闊(秦)酩酊寫情愫冉冉歎驅馳(袁)營營笑蚊
聚浮生草栖塵(張)虚名日晞露嗟彼噂沓徒(顧)有此和
樂孺用繼石鼎聯聊以奏所寓(于)
口占詩序
海虞山人繆叔正扁舟相過以慰别後之思予
謂兵後朋舊星散得一頃相見曠如隔世遂邀
汝陽袁子英天平范君本彭城錢好學榮城趙
善長扶風馬孟昭聚首可詩齋内諸公亦樂就
飲或携肴或挈果共成真率之會由是皆盡歡
飲酒酣各賦詩以紀走筆而就興有未盡者復
能酬倡以樂永夜予以詩先成叔正俾予序數
語於篇首緬思烽火隔江近在百里今夕之會
誠不易得況期後無會乎吳宫花草婁江風月
今皆走麋鹿於瓦礫場矣獨吾草堂宛在溪上
予雖祝髮尚能與諸公觴咏其下共忘此身於
干戈之世豈非夢遊於已公之茅屋乎善長秉
筆作圖於卷予索孟昭楷書以識峕丙申歲已
亥月乙亥日齋之主人顧瑛序
木葉紛紛亂竹忩凄風凄雨暗空江世間甲子今為晉
戶裏庚申不到龐此膝豈因兒輩屈壮心寕受酒杯降
與君相見俱頭白莫惜清談對夜缸
繆侃次韻
玉壺酒美醉寒忩酒渴還思飲大江好事久傳吳下顧
作官甚愧鹿門龐眼中世態原如此愁裏詩魔卒未降
相對正憐猶夢寐笑談何惜倒銀缸
范基次韻
草堂舊歲逢君日正說王師欲渡江守境無人能借寇
移家容我亦為龐闋中積粟愁輸輓海畔飛書願乞降
世事如碁憂不得擁書清夜對寒缸
袁華和韻
哦詩聽雨坐西忩猶勝銜枚夜渡江赤壁焚舟嗟失魏
馬陵斫木喜收龐身經喪亂愁難遣老去情歡酒易降
清坐不知更漏永定須點點墜銀缸
繆侃倡韻
少年壮志已模稜憶舊懷親思不勝我父竟為逃難客
故人近作在家僧身居亂世慚何補哭到窮途去未能
相見莫論生死事且須泥飲對寒燈
袁華和韻
移家縮地慚無術扛鼎翹關力未勝半世狎遊滄海客
三生舊夢白雲僧也知逐鹿多謀智始信屠龍有技能
自愧儒冠猶悞世虚齋坐對讀書燈
顧瑛和韻
白雲開處見山稜我欲躋攀力未能晚歲不為干祿士
前身應是小乘僧竹林載酒邀山簡草閣裁詩愧薛能
結習未除閒未盡焚香且對佛前燈
繆侃顧瑛聯句
短檠二尺照清酣(顧)圓餅裁肪韭味甘(繆)舊雨今為紅
葉雨(顧)閒雲不障白雲菴(繆)范君遠饋吳犍肉(顧)錢老
能分林屋柑(繆)今夕共謀真率醉(顧)莫將時事說江南
(繆)
顧瑛和柑字韻
一醉能辭十日酣濁醪到手味偏甘新詩漫賦宫槐陌
好事争傳海岳庵霜後兩螯看紫蟹樽前一味出黃柑
料應堂北梅花樹今歲開時只向南
馬晉倡韻
雅集茅堂下厭厭夜二更干戈隨處起荆棘畏途生歲
晚寒潮落林深衆鳥鳴孤燈挑欲盡覓句竟無情
顧瑛呈繆侃
百里扁舟能作客入門欵語似無依阿翁九月新成服
老父三冬未見歸江上黑風兼雨至樹頭紅葉帶霜飛
傷心我亦如君切有子天涯未授衣
繆侃和韻
下榻草堂才兩日賦詩行酒思依依清時一見猶難得
今日重来豈易歸綠橘正堪和露摘白雲未許出林飛
自憐箧笥俱零落十月蕭條尚夾衣
錢敏
小忩剪燭共題詩却話今春避亂時柳巷嵇康原放逸
草堂杜甫嘆流離山空脱葉辭高樹月冷啼鴉護落兒
我亦自知身是客不辭百罰對金巵
玉山名勝集卷四
