江湖小集卷八十二宋陳起編
利登骳稿
青陽洞天呈青陽主人曾少裕
兩岸蒼蒼峭天柱停策崖邊喚舟渡青巾羽客打舟來
驚起靈蛇絶溪去千年神漿不自惜萬里晴天安得雨
但見飛流落半空空中此水來何處巖下猶涵太古泉
安知上不通銀浦蒼藤半濕苔蘚昏石罅無根迸孤樹
洞門一隙僅通人可惜鑿空開洞府乾坤明晦自有時
突然棟宇那非數開闢豈無人到來巖崖尚絶猿猱路
先生朝昏息丹巖萬壑歸心心不語瑶磬一聲天壁寒
白雲紫霧驚相顧
雜興
渺渺江河流蛟龍所為沼高山苟無松不如低平阜潔
身服休美榮辱非所囿孤航何翩翩獨往不我覯眷言
友仙喬寤寐耿長抱安得翔風鸞棲神此蓬島我昔遊
蓬萊道過崑崙山青壁峭千仞中分兩徑前上逕險且
難行可求神仙下逕極夷易蛇虺交蜿蜒毫釐一殊軌
安危異千年棄之從上征高步追飛鸞勿謂下途易下
途前更艱
滯凍釋陽淵嫩和改隂囿草色誰與媒青青一何驟美
人振長袖竚立傷年少芳紅不少留况乃飄殘照飄零
可奈何四氣如環珂白雲雖有反不反亦已多曲流傷
直水遠蔭無近柯誰令天有漢杳杳隔秋娥桂林有秋
色洞庭有秋波濯衣千仞溪滌垢非悦眼涓辰萬里遊
寧以霖雨緩丈夫秉道心摧挫志逾勉豈如甘與橙南
北随所變大鵬擊逍遥鷦粒有餘羡嗜好非固殊夫亦
各所便
朝吾出東門回首瞻長坂凄然數根松枯華困凌踐時
春百卉肥綠苔亦青婉如何虬鳳姿獨爾失嶄岸伐明
根下摧樵炊枝上剪忍此棘荆蕃寧此棟梁㸑棟梁君
自遺文木固不賤
西登巫陽峯悵望高唐女靈顧不須臾而自虧澄素竚
嘆為君懷惜此蘭臺賦不惜蘭臺賦惜此天下雲茫茫
八紘中是非誰得論
松栢托茂林高不尋丈至寸喬附太山未長已千里置
身患不高餘事安足擬遊必蓬萊遊棲必崑崙棲仙遊
必祥雲仙茹必靈芝鳳凰雖自饑妄食固不回癡鳶嚇
腐鼠可笑空自疑
我昔此園遊寒梅吐孤艷重來幾何間叢青倏以遍誰
云花與葉同樹不相見
昨宵狂風起折我桑樹枝徘徊履桑園賤妾當何依豈
無薜蘿生亦有柔苧肥素情在君子綺帛良重斯無桑
蠶安食無蠶我安衣長嘆反初路渺渺天四垂
北溪蒼山謀避寇念青陽蒼山徘徊不忍作古
調開之
憶我昨選勝瓶錫來蒼山上巖豁萬里下峽窮重玄謂
此已勝絶可以無梅川後同北溪遊青陽税塵鞍險流
貫地軸危瀑垂天關雲氣夜結構如有飛來仙迥然幽
且深直可無塵寰乃知天壤寬淺日非所沿亦豈無勝
此天不丐我閑豺虎白日行俘掠無崖巔此境亦莫保
惜此時運艱二君皆駿人銓時洞遐觀考槃擇澗谷取
數良已慳天尚不子與而遣纏世患十月崆峒路霜風
吹羈單回首舊遊處野狐嘷暮烟天地豈不寬我身靡
所安思古英達士豈皆薄龍盤求隠有不可勲名乃窮
年困衡心慮間庸非大任緣勉哉慎所從致主或不難
逃死復誦此自笑還自憐念我昔時語夢驚老雲間兹
事今已晚誰能復長嘆
梅川莫令君拉蒼山諸詩友用予松風首句為
韻招予遊金精至而盜作不果遊走佛巖有感
此行為山來至此事已非雲火四地動御風誰與期剥
床漸及膚欲去迷所之蒼黃走澗谷勝遊飜在斯石梯
盤七折頓豁萬里竒擁巖千脩篁中著寒泉飛天壤有
此景惜我前不知逃難乃邂逅自愧還自悲山風送萬
古開闢知誰為亦有如我徒慷慨來登兹罹難本因此
不悔乃攀窺天亦無如還更供(去聲)愛日暉平生江海眼
此志良未癡忽憶家山遠寒馬鳴相依母子各一方而
皆窘賊圍欲歸莽無從痛毒沾我衣
盜犯金川境扶侍母妺復走興安有懷
歉歲古多盜於今起豐年村村遞遷偪旗鼓莽相連(賊以)
(一村脅一村受旗鼓村村相脅遂遍數縣)蚍蝣信有力復此走興安淋漓雨
萬壑駭浪驚前山携持母妹孤寄此一葉寒猶勝去年
冬我身落梅川母子各一方而中隔妖躔呼酒相勞苦
兹猶幸團欒百年幾星霜十九落憂患人生亦何樂四
顧愁我顔平生百事貧所得惟林泉亦復不過取溢量
常恐顛天公尚不與謂我取傷廉前登馬崗雲回首東
南天惻惻不得語蕭然淚潺湲
予與子實避盜同走崆峒予以其年十一月歸
侍金川踰月而子實走豫章閱三載子實携琬
妹歸梅川道經盱予自金川侍親歸會之酒酣
作是詩以餞别壬辰十一月二十七日
聞君歸梅水經我鳳凰山走馬來相會匆匆具杯盤君
行今已反我歸夢尚寒回首舊遊處白骨猶荒煙昔年
崆峒别心已死生看今日寒林霜收悲暫欣懽善還已
不期惡别似不難世事未可極臨分更盤桓
田家即事
小雨初晴歲事新一犂江上趁初春豆畦種罷無人守
縛得黃茅更似人
癸已十一月二十五辭家雪甚作愴然有懷
歲暮遊子歸余始為行客朔風萬里長吹雪犯巾幘臨
行不言苦不忍母心惻乾坤迫短景寒日易傾仄冰池
綠骨巉凍車瓊網澁一寒忍已熟浪出還自責撫劒睨
前岡雲重楚天黑
董叔宏為予道溪莊勝趣賦古調
一澗潺潺瀉煙樹流到溪莊平不度竹風凄瑟夏猶寒
石氣蕭森朝自霧時平古寨尚留名世否誰人此逃數
乾坤一轉地有靈日月無邊江又暮幽潭聞說尚龍宫
石屋安知非洞府願君半天更高樓送此到海長溪去
野燒
初如螢燈一點明須臾數點如疎星忽然連亘勢不斷
儼如金蛇破夜驚縱横又如長虹百尺渴奔飲江罷蜿
蜒夭矯勢欲凌青冥竒光異色不可以正視倒影茅屋
但覺燁奕光熒熒我聞昔者王家有寶鏡鏡横八寸名
紫珍塗以金膏傅珠粉碧光絳氣連屬日月含天庭又
聞西方聖者釋迦子祇林演法導羣生祥光自頂湧不
盡三千世界合作一色白月明今之竒光異色無乃是
不然安得有此瑞彩突兀來崢嶸天公有玅手變化誰
能名忽從青青現有象還復槁滅歸無形遺燼尚足澤
萬物生意行又盈乾坤乃知元氣本不死不逐火化常
存存君看餘澤滋萌達豈彼死灰能神靈秋風浩蕩吹
萬寶拭目千室倉箱盈
贈南豐宰趙虛齋二章
芳鮮桃李花燁奕春風道春風不可名桃李花自笑人
閑雙睫淨玉立軍峯峭
有口寧食薇有身寧衣褐居然觀八荒獨立招皓月清
風亦知人蕭蕭動幽樾
友人自臨川來携庾臺趙先生與曾丈諸葛帳
幹丈聯和康樂三谷詩句竒格老追遺韻千年
間因難見巧玉疊瓊重殆非窘才者所宜逐響
矣不鑒蕪庸欲藉手以竊風斵之誨輙依韻為
四章因承教二丈
謝遊半天下晚歲來兹山平生未識見驚此紅玉泉散
珠流芳詞策瓊想遺賢上探霞生巖下歷雲度阡名存
有瑶刻事往如金烟(南康遺事有埋金窖中者忽晝發之失金)世有好竒士
剪茨闡繩筌(魏都賦闡繩之筌緒均)希此紅泉名欲作疑信傳勝
境會即是何必戶牖前洗耳天河邊聽之流潺湲語發
謗已兆况復然不然
先生學者師文筆峭如山有時騁竒怪倒引天上泉達
觀古有作竒探今孰賢我亦頗自好種芝東南阡笑倚
巖間月冷歌松下煙陸耘秀新插水捕排舊筌聞師有
紫書願啟黃笈傳三月下汝江支離拜師前歸來鳳岡
上藉蘭潄潺湲服師雙麟芝至今腹果然
吾聞煙霞外粤有天桂山其中多仙子傲睨遊乳泉三
仇久已絶七試嗟獨賢願持瑯玕樹種之瓊瑶阡從此
仙子遊上下陵祥煙羽玄師華存靈變通道筌湧龍出
寶臺(吕公云法七層煙浪中化大龍寶臺三汲江按躍)紹彼真一傳肯如幽求
癡仙景愕不前亦不畫肉芝平地生潺湲所求聖胎凝
視世蟬蛻然
家住姑山下朝暮遊姑山澄潭貫地脉飛流接天泉永棲
無昔老暫遊謾時賢古藤蔓直木蒼檜随曲阡猶存萬古
月尚照千年煙誰其籙青華嘿然語玄筌紫鋒變窗塵(金丹)
(九液二七變紫鋒三七變窗塵)重此鑪簡傳九障儻不存五靈森在前昨者
攜友朋攀蘿掬潺湲神交善爽徒宇宙空茫然(死為善爽鬼仙儔也)
沽酒
有錢但沽酒莫買南山田勾引催租人驚散青松烟
春日
幽偏無一事終日自長哦課僕鋤荒圃邀人補斷蓑為
貧沽酒少因病著衣多昨夜岡頭雨春風生綠波
寄黃希聲
相會不幾日相别又經時居然感我懷何以寫所思舉
目皆我友我心知者誰知心而久離此情悲不悲八月
寒氣高芳蓮謝幽池時運迅不留俛仰黃華暉少年不
再得而不從以嬉蕭條旅舘秋滿耳寒螿啼
晚步
住在山塘深更深門前落葉與階平高人聽鶴來相過
野老因樵熟識名一水欲流山影去斷雲時伴燒痕生
翛然獨步蓮峯夕十里松風秋月明
觀雪溪傍
平昔起常晚兹晨獨不眠乍驚花遶院頓覺樹連天竹
壓溪頭路冰垂巖下泉四時長似此未必有人憐
愛雪不能寐凌晨步水濱斷梢驚宿鳥倒竹礙行人疊
疊畬堪數層層屋頓勻梅花無處認唯覺暗香春
山齋坐不穏復此出衡門溜澁冰還結風高竹自翻凍
流看欲濁饑鳥啄仍喧好是今風景令人憶故園
密雪飛零亂開窗坐小軒鳥寒飛不去鴉啄俛仍翻稚
子争團塔山翁半掩門那堪長皓色終古照乾坤
郊外
春色到江斷野香涵日嬌鳥穿芳樹語人隔遠山樵
春日
雨過苔猶濕風來戶半開閑花忽落盡啼鳥自飛來
仙塘茅舍
住在山深處門前數曲灘近村烟勢闊傍水樹隂寒釣
客嗔棋僻高人借鶴看只愁山水怪嫌我著儒冠
門對平蕪闊荒田帶水聲牧童兼鴨養野老叱牛耕山
暖松花重園春菜子生杖藜斜日裏籬外白雲横
莫言賓客少幽僻長莓苔也有樵人到唯無詩士來山
風花落盡溪雨燕飛回又覺年光暮庭隂滿綠槐
仙塘
一椽自著此山幽蘆葦蕭蕭繞屋頭野老屢來詢姓字
社人相約賽春秋寒山此去無飛鷰白水初傳有遠鷗
病起偶然成獨往冷烟斜照使人愁
稚子
雙雙稚子戲柴關摶土為人半印錢更過十年那有此
短蓑篷笠種荒田
後坑茅舍
松風颯颯繞回谿遥帶居人竹一籬想自不知雲水好
却令行客立多時
用趙南塘贈黃希聲韻呈南塘
長天漠漠升虬龍龍光鱗鱗涵紫空黑雲忽起瀛海上
白日不照寒郊蓬九野茫茫路如織我自路絶無途窮
緩商同宫琴再撫四顧欲駕班麟風
鳳凰一翥千里論營營鷰蝠爭朝昏黃河波清縱可待
失計已落千秋渾蹇予生居百代後上䆒笙典窮珠墳
綠圖丹書竟杳寞嗷嗷宋玉徒招魂(抱樸子五典為笙簧三墳為珠)
江亭
江亭凭望久野色暝蒼蒼古木浮寒霧空山入夕陽水
流前夜月風作早來霜却笑垂綸者因漁亦自忙
走佛巖道中
避亂走佛巖依依絶溪水有客六弟昆遮予訪行事一
云分路亡庶或一不死一云相為命生死同所值遠逝
宿無舂近逃寇能至垂涕贈之言此身苦難避山剽無
崖巔兵驕有城市共守固已非分逃豈云是風聞宜邑
郛聚落復煙燬沸鼎無清鱗四瞻誰善地不辰自至斯
乾坤古無際
梅川行
我來蒼山未一日平固(屬石城)弄兵剽寧邑此時烏合猶
懼官風鶴入耳心早寒來無與角去無捕堂堂墟邑自
來去墮軍長寇那可言初時數百俄數千受旗翕忽亘
千里聚落一燼如捲水就中閨女尤可愁肩緡背篋
步牽牛重重闕地搜伏窖謂無白日再天曉我時避
盗逃佛巖親眼見盗循山南紅葛蒙頭履躔頂縈身
錦被翻紅浪招賢三尺刃如霜夾以巨盾張朱鎗皇
皇我寨神呵護山上澄明山下霧(招賢人能製刀賊用之又習張朱二)
(家鎗法時諸山反寨上皆澄瑩見盜來往而寨下一逕逹賊營霧迷四寨)路迷躑躅不敢
前依依遂犯連湖去六盜飛紅登其巔(賊犯我寨以霧不果遂犯)
(連湖入之)環山呌呼聲連天紛紛毬雪半空落赤子甘心
自投壑(人自擲巖下而死紛如雪毬下有聲)州忘縣邑縣忘鄉我實自弱
非賊彊捐金買靜恐不受尸祝鼠軰拖朱黃何人此日
不為盜已矣獨嘆吾生忙已矣獨嘆吾生忙乾坤回首
空斜陽
秋步述所見
趁晴收斷薪破曉循幽浦山寒樹欲風雲重天將雨兔
奔初種畦雞拾穫殘畆葉深樵無蹤水落魚可數幽草
不須生千林秋已素
梅花吟
落日孤煙寒不度梅花忽見橋西樹疎影猶含澗外雲
暗香欲薄山前霧寒死不作女兒面幽絶却懷廊廟具
但知殿後壓年芳誰識攙先啟春路初開寧無仙子來
已落尚恐神明護後來紅紫競春風此已成功鼎鼐去
早起見雪
折竹聲高曉夢驚寒鴉一陣噪冬青起來簷外無行處
昨夜三更猶有星
次琬妺月夕思親之什(追錄)
緩作行程早作歸倚門親語苦相思白頭親老今多病
不似當初别汝時
田父怨
黃雲百畆割還空垂老禾堂泣晚舂償却公私能幾許
販山燒炭過殘冬
野農謠
去年陽春二月中守令出郊親勸農紅雲一道擁歸騎
村村鏤榜粘春風行行蛇蚓字相續野農不識何由讀
唯聞是年秋粒顆民不收上堂對妻子炊多糴少饑號
啾下堂見官吏稅多輸少喧征求呼官視田吏視釜官
去掉頭吏不顧内煎外廹兩無計更以饑軀受笞箠古
來坵壠幾多人此日孱生豈難棄今年二月春重見勸
農文我勤自鍾惰自釜何用官司勸我氓農亦不必勸
文亦不必述但願官民通有無莫令租吏打門呌呼疾
或言州家一年三百六十日念及我農惟此日
兩過黃伯厚皆不遇留詩别之
兩過安禪寺皆言尚未歸情知相見近猶欲復來辭灘
淺舟行澁風輕雨下微白雲回首地天闊柳絲絲
冬日
藤果纍纍熟山晴自遶簷斷薪經雨濕野菜著霜甜詩
少客相笑家貧鶴不嫌誰能更惆悵癡坐卷疎簾
玉臺體
兩彎弓月眉端照一朵鬆雲鬢畔歸欲默不能言不可
嬌心無著凭青衣
六曲鴛屏紫玉環寢衣紅地繡雙鸞相思未必君如我
一夜芙蓉翠露寒
行雲一夢去無蹤鳳尾羅衾翠幔重人夀幾何禁此别
海棠花下悔相逢
朱楊冉冉四垂春綠霧低迷慘去程斜日半山烟半嶺
人生不合遇傾城
貴谿有石相背而生俗名之背夫石余謂妻安
背夫抑夫棄之耳易之曰夫棄石
雙石巑岏倚雲瘦背立蒼蒼兩成醜不知底事忤夫君
千載春風不回首妾身雖棄妾不冤混沌初開已相守
君興蟠天雲妾亦助君去終當為霖九地回白日昭昭
此情愫
臨平春日有懷
少年賤生理嗜書彊解事長懷希南風趍數慙北鄙乾
坤雙鬢改日月寸心死誓從鹿豕遊乃復叨一第兩年
三作别雲霧生馬耳臨平二月春花事歸桃李獨尋處
士梅三肅湖邊水一官未得仕畏首復畏尾旁觀未知
羞自愧己無地懸知簮紱禽擾擾事萬起終當綠霧中
友彼乘龜子南柯不世勲僅足雄衆蟻(史記舜歌南風紂歌北鄙)
觀溪流
西山連夕雨漲此百尺渾怒濤響半空氣可飄崑崙一
朝勢力盡枯葦有不能洋洋溟渤寬終古無虧盈
感興
聖域久蕪漫功利時競趍管晏苟有實安必世唐虞開
明周孔心頼有伊洛儒古來正其心平治信有餘彼哉
典午時相師談清虛未知千載人視今又何如
又
寂寂卧空晝憂懷忽無端攬衣亂西澗復此凌西山春
事已無多半消霜霰間狂風更甚雨時蔽江南天寒草
昔衰靡及兹秀平阡日晚幽陽生餘光草中妍徘徊桃
李花瑟瑟飄寒烟
别遊天台雲卧住
半月陪杖屨此别情詎忘平生兩知心蹤跡長相望兹
遊天相之簷雨對夜牀旅行得心朋在客如家鄉如何
遽此去泛彼天台航知君愛竒觀赤城有霞光儻逢五
百尊問我今行藏詩骨瘦未改雙鬢塵已蒼
至家
明時射策難為合塵世求名本是浮整頓書籖還夜課
增添酒甕與寒謀羞逢山友長低面悔把漁竿不到頭
盡日小樓凝遠望白雲黃菊十分秋
永新道中
冉冉螺川路兹行本不期地平風到疾山僻雪消遲漸
遠鄉人少初行岐路疑斷雲無意緒直欲上梅枝
月
哀哀半規月前日猶盈輪冉冉幾何間光彩倏以淪至
精孰如斯猶不逃虧盈天地亦無根萬化無長存矧兹
寄一形随天運渾冥若無重素規誰信天地精
金川早行
著野霜方新照天日未出蒼茫霧氣昏慘淡一片白吾
疑九天外與此同一色
和希聲蓮華樵人遇仙行
蘆溪之山高插天蓮峯更壓蘆溪山峰頭青壁絶千年
誰知玉闕藏神仙平明採樵陳氏子五雲深處樓臺起
中有七仙白玉冠方瞳射人秋自寒臺前一道白蓮泉
七始花開一成蓮固知此子無仙骨秪以崆峒入仙室
低頭乞命却走回尚復褰裳取蓮實歸來疑信互相傳
樸哉此子非妄言安知瓊樓玉室峭千尺即非面前
崔嵬一片石安知世人俗氣厚如山飜把瓊樓玉室作
石看亦非仙人幻作石世人俗眼自不識安得鴻都道
士白玉簮持我此詩扣青壁
仙塘即事
山齋臨薄霧徙倚杏花枝獵客驚熊館行人指鸛池為
貧鋤藥賣因懶上陂遲林外孤烟起遥知日午時
衡陽贈定父詠常
半世擇交友深知僅數人情親無語忘歲久轉心真世
亂身難定話長天易晨相逢原不料一笑鴈峯春
次蒼山晚出聞汀寇之什
山齋無一事步到白蘋洲灘近溪聲夜雲寒石氣秋烟
塵深冉冉天地入悠悠回首東南路干戈半白頭
寶陁清賞夙慕展遊願不從心因成小詠
寶陁十里路此日想同遊萬古不收雨四時長是秋樹
寒烟半擁山濕霧長流獨我思歸苦無因到上頭
江湖小集卷八十二
