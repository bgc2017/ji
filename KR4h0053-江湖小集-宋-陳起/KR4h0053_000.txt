江湖小集總集類
提要
(臣)等謹案江湖小集九十五卷舊本題宋陳
起編起字宗之錢塘人開書肆於睦親坊亦
號陳道人今所傳宋本諸書稱臨安陳道人
家開雕者皆所刻也是集所錄凡六十二家
洪邁二卷僧紹嵩七卷葉紹翁一卷嚴粲一
卷毛珝一卷鄧林一卷胡仲參一卷陳鑒之
一卷徐集孫一卷陳允平一卷張至龍一卷
杜旃一卷李龏三卷施樞二卷何應龍一卷
沈說一卷王同祖一卷陳起一卷吳仲孚一
卷劉翼一卷朱繼芳二卷林尚仁一卷陳必
復一卷斯植二卷劉過一卷葉茵五卷高似
孫一卷敖陶孫二卷附詩評朱南杰一卷余
觀復一卷王琮一卷劉仙倫一卷黃文雷一
卷姚鏞一卷俞桂三卷薛嵎一卷姜夔一卷
周文璞三卷危稹一卷羅與之二卷趙希㯝
一卷黃大受一卷吳汝式一卷趙崇鉘一卷
葛天民一卷張弋一卷鄒登龍一卷吳淵二
卷宋伯仁一卷薛師石一卷附諸跋及墓志
高九萬一卷許棐四卷戴復古四卷利登一
卷李濤一卷樂雷發四卷張蘊斗一卷劉翰
一卷張良臣一卷葛起井一卷武衍二卷林
同一卷内惟姚鏞周文璞吳淵許棐四家有
賦及雜文餘皆詩也按方回瀛奎律髓曰寶
慶初史彌遠廢立之際錢塘書肆陳起宗之
能詩凡江湖詩人俱與之善刊江湖集以售
劉潜夫南岳稿亦與焉宗之賦詩有云秋雨
梧桐皇子府春風楊柳相公橋本改劉屏山
句也或嫁秋雨春風句為敖器之所作言者
併潜夫梅詩論列劈江湖集板二人皆坐罪
而宗之坐流配於是詔禁士大夫作詩紹定
癸已彌遠死詩禁乃解今此本無劉克莊南
岳稿且彌遠死於紹定六年而此本諸集多
載端平淳祐寶祐紀年反在其後又張端義
貴耳集自稱其輓周晉仙詩載江湖集中而
此本無端義詩又周密齊東野語載寶慶間
李知孝為言官與曾極景建有隙每欲尋釁
以報之適極有春詩云九十日春晴日少一
千年事亂時多刊之江湖集中因復改劉子
翬汴京紀事一聯云秋雨梧桐皇子宅春風
楊柳相公橋以為指巴陵及史丞相及劉潜
夫黃巢戰場詩曰未必朱三能跋扈只緣鄭
五欠經綸遂皆指為謗訕同時被累者如敖
陶孫周文璞趙師秀及刊詩陳起皆不免焉
(案此說與方回所記小異未詳孰是)而此本無曾極詩亦無趙
師秀詩且洪邁姜夔皆孝宗時人而邁及吳
淵位皆通顯尤不應列之江湖疑原本殘缺
後人掇拾補綴已非陳起之舊矣宋末詩格
卑靡所錄不必盡工然南渡後詩家姓氏不
顯者多頼是書以傳其摭拾之功亦不可沒
也乾隆四十二年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
