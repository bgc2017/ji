江湖小集卷四十宋陳起編
葉茵順適堂吟稿
己酉生日敬次靖節先生擬挽歌辭三首
放浪宇宙間世事笑局促駸駸影中人不受時采錄奄
然長夜歸賫志空山木昔日堂上歡今夕堂下哭哭之
欲其生予亦不自覺天道元無私紛紛徒寵辱素心惟
坡僊一死萬事足
又
自古皆有死載歌酬清觴嗟予早失怙艱阻亦備嘗母
兮歲六十終古青松傍陟岡慟伯氏忘簪悲孟光後波
逐前波同歸溟溟鄉飄風相飛旐轝鐸聲央央
又
重雲翳蒼柏零露棲白蕭骨肉慕音容慌惚哀空郊肴
核班几席椒漿澆岧嶤人歸天已沬(音昧)紙錢懸枯條逝
者如此耳暮暮仍朝朝暮暮仍朝朝人兮奈若何未死
不能樂既死空有家僮僕幾恩怨交朋幾悲歌若人會
斯語屬和紛陽阿
既次韻或非之作解嘲
揆予初度日撫杯擬歌辭衰齡踰五十敢必登者希自
傳始遷固誌銘傳牧之諦觀子儼疏直與浮世違靖節
百世師汝無輕笑嗤諱之寧免殁不諱達者為假我以
耆艾年年續斯詩
庚戌生日再擬去歲挽歌辭
憶昨歲莫止慨慷生死機擬韻追先哲持為自壽詩成
篇示叔季心然口交非詎知不一霜季兮先露晞興思
發永歎載言涕肆頥萬化同於盡彭鏗空龐眉日月不
我與去去氣力衰且進尊中醁勿作兒女悲殷勤晉鼎
心趨前舞萊衣
少陵騎蹇驢圖
帽破衣寬骨相寒為花日日醉吟鞍時人秪道題風月
後世將詩作史看
孟浩然歸南山圖
笑指南山躍馬歸明知舉似棄才詩亭前千古標芳姓
(襄陽有孟亭)未可窮通論一時
李白詩百篇圖
長安市上醉如泥旁若無人且賦詩誰識隱然為國計
沉香亭畔脱鞾時
岑參醉落魄圖
醉裏沉思世道危不堪着眼只攢眉空留忠憤聲名在
不見招歸舊日詩
岑著招蜀客歸一篇申明逆順之理抑佞邪之計
今集中無之事見本集序
枕簟入林僻茶瓜留客遲十韻
人人苦炎歊於我覺太甚北戶其清凉萬事付一枕
叩門真丈夫一揖棄拘檢人物晉風流班坐黃玉簟
譚壘爭塵清詩壇傳令急今日有公事俗駕不可入
墻外水泠泠水邊木隂隂相遇聊自適兹辰猶竹林
同為山澤臞半分漁樵席我不踐斯境誰肯賞茲僻
意到景自到榮榮窗下花一張彭澤琴一甌陽羨茶
有酒斟酌之歡然成諠譁何必五侯鯖李綠兮香瓜
一會良不易載言飜令愁清風有時度白日不可留
君顔猶少年我髮不勝幘百歲壘一邱主翁驚是客
數面成骨肉子歸將何之長嘯盼天外雲意俱遲遲
酒邊次徐靈淵韻
柳外綠隂重綠隂生遠風温凉三月後醒醉百年中桑
禿吳蠶熟林幽蜀鳥空不祈朝市夢高卧太湖東
過舊相府
寂寞相公宅枯楊枕綠波老兵猶自語貴客舊曾過壁
暗蛛生網門空爵可羅問他桃與李何處得春多
南塘偶成
靜向南塘驗物情東風又綠柳邊汀梅花密點殘棋局
蝸篆斜題小硯屏浮世虛無春後雪故人零落曉來星
逢時且進杯中醁休學懷沙賦獨醒
僧房夜坐
四十二間廊底客不知春向柳邊深三旬禁足持僧戒
終日看書養道心露草帶雲眠野鹿風枝搖月唳幽禽
一塵不到爐煙靜自向空寮續近吟
旅邸
湫隘囂塵不可居(晏子宅左傳)卜諸清曠亦蘧廬(卜諸清曠仲長綂)
雖無傍水梅依竹喜有對樓人讀書工雀一枝聊爾耳
戰蝸兩角竟何如西風漸勁未歸去空說張翰憶膾魚
(張翰字季鷹翰作去聲非)
記顔
五十一年前素昧相逢元是鏡中人他時鶴髮雞皮樣
却道今番畫未真
身後寄顔
生前喜作死規模強把冠裳束幻軀兒軰對人抛好語
吾家南極老人圖
次韻
燕子虛簷教子飛風簾不捲和新詩綠隂滿逕蜻蜓小
正是梅黃欲雨時
春事
春事又如此猶人欲老時綠稠煙外樹白緊鬢邊絲天
道有還日吾年無返期從今安適境莫放酒杯遲
晚春
遊事一番了愁多鎻晝長因思來歲賞未必少年狂野
鳥學蠻語岸花浮楚香魚應知我者圉圉到池塘
琉璃砲燈中魚
頭角未崢嶸潛宫號水晶遊時雖逼窄樂處在圓明有
火疑燒尾(魚化龍時雷火燒尾出封氏聞見錄)無波可動情一朝開混沌
變化趁雷轟
贈陳芸居
氣貌老成聞見熟江湖指作定南針得書愛與世人讀
選句長教野客吟富貴天街分耳目清閒地位當山林
料君閱遍興亡事對坐蕭然一片心
伯氏墓下
敬長于今我獨亡轉頭驚見十飛霜心乎愛矣兄如在
陟彼岡兮木已蒼直喜克家猶有子回思療疾苦無方
伏波不忍離墳墓(馬援兄卒朞年不離墓所)淚灑歸舟重感傷
次遊十洲之一亭韻(慶元)
抵掌論文酒易酣岸巾風外鬢䰐鬖十洲所有今之一
七步而成爾乃三(柳公權應聲成文唐文宗曰子建七步而成爾乃三焉本傳)橋壓
平堤波捲綠煙封遠沚草舒藍閒邊得侶評佳境留與
他時作美談
漁村
古柳溪頭枕斷槎横篙掛網幾漁家得魚去換紅蒸米
呼子來挑薺菜花
蠶婦歎
浴蠶纔罷餧蠶忙朝暮蓬頭去採桑辛苦得絲了租稅
終年秪着布衣裳
機女歎
機聲咿軋到天明萬縷千絲織得成售與綺羅人不顧
看紗嫌重絹嫌輕
廢墓有感
軒冕委塵埃今人為古哀百年邱隴廢幾箇子孫來蔓
草棲朝露窮猿泣夜臺世間類如此當樂且銜杯
掃榻
掃搨卧終日香銷百念除不愁渾厭酒無事剩抄書粉
淺庭前筍青齊雨後蔬自嫌猶有累添水種金魚
風雨
昨夜東風急疎窗薦雨入溪南梅正花狼藉隨塵沙皓
皓多易汙不得全春華春華能有幾紛紛入桃李時哉
小興衰人生猶物理明發簷沈聲烏雀喧新晴老農脫
襏襫一犁原上耕
投所知
中流砥柱一宗臣長把丹衷動玉宸三十四番如此疏
百千載後更無人堂留薇藥誰知已路長蕭茅謾得春
自是不曾輕出處到頭着着為斯民
虎丘(名海湧山晉劔池珉點頭石寺乃王珣宅)
心境空時喜地偏杖藜來勘點頭禪重門鎻住海心石
一劔截開水底天記誰珣珉曾院宇尚傳吳越共山川
闌風剩月知人意塔影松聲落坐邊
遊園
碧琅玕裏幾亭臺萬朵芙蓉照水開可醉可吟尤可卧
主人無暇客長來
即事
去去晴雲送客舟客舟剛把去雲留雲心不定客心亂
一陣飛鳬兩岸愁
村居
數舍茅茨蔟水涯傍簷一樹早梅花年豐便覺村居好
竹裏新添賣酒家
半塘寺(今州郡占為納苗之地)
寺枕彩雲橋殘碑紀晉朝地平垂塔影林古鎮塘腰夜
月松千阜春風柳萬條景多僧住少近覺有塵囂
勲業
勲業占漁蓑因閑學種荷春秋幾燕壘人世一雞窠雨
急溪聲壯堂寬野趣多狂歌狂且醉還感醉時歌
夜坐
秋院穉凉生看書睡未能扇閒螢撲袂壁破鼠窺燈晚
境物華異清宵道氣增鄰家猶不寐席地話豐登
偶題
曲肱玩味聖賢書識破人間總畏途盛欲對君言所以
又應誚我愛之乎百年役役鴈來去一夢昏昏鹿有無
堪笑季鷹猶左計求歸何必待蓴鱸
偶成
醉敲牛角過前村此世應無利禄昏有水可漁田可稼
即松而徑竹而門賓朋連屬琴書樂亭榭參差鳥雀喧
不假山靈回俗駕會心同是一乾坤
讀騷
舉世昏昏醉未醒獨醒寂寞楚江濱後人愛把離騷讀
不道離騷誤後人
偶成
人間總利名此地此心清雨架筆多潤風櫺琴自聲虛
堂回古味逆境見真情脱帽尋蘄蕈酣眠小太平
浮世
浮世即浮家書車與釣車夢中行熟境塵外立生涯籬
落千絲柳池塘兩部蛙兒曹問農事䆉稏隔田花
出城
清曉出江城波平覺棹輕煙荷學人老風柳作秋聲歲
稔時無事心和物有情客來慵與語苦苦問功名
題水竹弟夀山覺庵
照隣營墓牧之銘(盧照隣豫營墓銘杜牧之自為墓)一理融明古亦今
政為後先同此覺不將生死動其心天教棠棣分春色
地接松楸合晝隂自謂老身強健在時時來和夀藏吟
酒邊次韻
天末星流小似螢因將時事語家庭久晴未厭田多雨
衆醉難教我獨醒梅下有人編野史竹間猶子課羲經
晚年喜不為身累閉戶何求阮眼青
荔枝
縐紅紗護水晶團驛騎飛來露未乾胡羯垂涎猶不悟
馬嵬山底夢長安
橄欖
落盡紅鹽子更青餘甘風韻未為珍從來獨有茶知已
勘破生生一點仁
偶成
江湖千萬頃小艇熟煙波無夢世情薄有吟春思多百
年空反覆兩鬢暗消磨釣叟同吾志鳴榔柳外過
元夕
夢想傳柑宴村醪可試沽謾酬元夕爾不復去年吾舊
事思清汴幽情卜紫姑六分春已一秉燭步通衢
野堂即事
纖塵不到芰荷邊好向闌干繫小船得句未工吟競病
有書可讀笑便眠老於膠擾寧中聖暫爾蕭閒即半僊
人境兩忘天地寂一聲柳外咽新蟬
詩贈歸儒
厭作人間粥飯僧等閒來續義銛燈(義銛乃葛天民之僧名)近吟
氣味無蔬筍舊學工夫尚葛藤花下飛鞭身洒落風前
扶帽髮鬅鬙浪僊素不修書問有愧昌黎記可朋
打坐
一卷黃庭日未移跏趺坐處篆香遲兒曹問我新官職
順適堂中老住持
春去
一片飛花落酒缸風光漸覺遠書窗草深兩部青蛙閙
芹濕重簷紫燕雙
小垂虹橋
馮夷掣開潛蛟鎻御雲飛過松江左懸腰展鬛眠東湖
生綃描作垂虹圖隱君騎背占空闊百尺闌干景軒豁
有亭翼然芙蕖開風朝月夕尤佳哉柳邊何曾官船來
回視驛橋多塵埃
愛香亭
有君子兮居滄波芝蘭之室未足多為香絶日成癡絶
不着此亭如香何光風霽月盪心目幸甚吳儂沾賸馥
茲時消得為衣裳對翁更把離騷讀
偶成
世事如今不可知相逢茶罷且吟詩無風古鼎香煙直
未午空庭樹影遲袖手好看棋勝敗論心休問酒醇醨
謀居恰與松江近斫膾羹蓴漸及時
舫齋
居家巧作浮家樣此即人生不繫舟政恐風波起平地
直教砥柱屹中流浪花影動重簾月潮汛聲喧萬葉秋
夢裏不知容膝計翻身栩栩逐輕鷗
苕溪行
吳松江頭田舍翁年年苕溪搖飛篷沿溪楊柳舊相識
問翁何事猶西東心欲無言淚如洗松楸正住西山裏
余生五十五番春七十為期春夢耳追思疇昔謀親塋
鴈行差差三弟兄伯兮季兮不可作老來隻影嗟零丁
手種青杉踰百尺藤花薜蔓籠臺石一年一到一徘徊
此後徘徊幾朝夕九泉屬望天潛知寸草難報陽春暉
教子一經答先志買山傍墓終焉計讀書可大吾門閭
没世可從先大夫
次韻
童去鶴歸遲青山皓首期池塘圓草夢家世受梅知拂
石和雲卧分魚換米炊人生裁足耳舍子更其誰
次撫松韻
昂藏蒼髯翁違世號獨立女蘿千丈絲依倚忘岌岌有
客眠疎隂感慨百世人不悟女蘿累甘為女蘿親猗歟
山下蘭清芬傳楚澤野蔓不可干此道何曾息
江湖小集卷四十
