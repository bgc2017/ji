江湖小集卷一宋陳起編
洪邁野處類稿
余自束髮即喜學詩然隨作隨棄初不留意也甲戌
之春家居卧病因復作詩若干首以自當緩憂之一
物昔人所謂内壹鬱外揚為聲音者是也遂取曩時
所存而未棄者錄為野處類稿二卷鄱陽容齋洪邁
自序
秋日漫興二首
江湖久客日思家坐覺微霜上鬢華節序又催秋後雁
風光爭發雨前花倦遊已夢莊生蝶不飲何憂廣客蛇
怪底朝來衣袖薄一川白露下蒹葭
一夕西風木葉飛畫梁落月淡餘輝銀燈夜照還家夢
金剪親裁寄遠衣霜信早隨新雁至素書深訝故人稀
無因為謝東曹掾鱸熟蓴香莫便歸
庚戌正月十四日同友人丁晉年王蔚之謁普
照塔
孤墖騖霄漢晴影金碧眩重來得寓目歸枕尾殘汴緬
懷何姓人哀禱傾淮甸是身如皎月有水著處現彈指
徧大千何止數鄉縣惟應因緣地聊爾共流轉顛危悔
靳馬善涉悟覓扇君看悔與悟只在一轉眄至人獨何
心示此禍福變當知夙緣定莫作邪道見哀哉衆生愚
積惡稔天遣云何一朝急賴此香火薦我來適燈夕寳
蠟明邃殿還揩客眼塵重覩浮屠面朝來墖上鈴告我
風色便平淮一回首岸容失葱蒨
曉過吳縣
舟行有嚴程越國常曉發雙櫓兀殘夢起坐窺落月人
家岸野水霧雨籠邃闥遙憐瑣忩人欹枕聽嘔軋
陪餘杭張無隅先生飲
先生結屋在人境門巷蕭蕭作冰冷紛紛入眼不入意
坐客千言不相領叩關聞我倒屣迎重解舊榻塵埃生
向來妙處久不吐一挽天漢崑崙傾共說别來經世事
我言所向皆兒戲胸中磈礧不用澆便有清愁說無地
士林師範六千翁先生合在伯仲中願言終賜指歸處
為君敬作曾南豐
於潛道中
山行厭犖确理策扶欹危綠野三兩家一息知可期冉
冉青林端炊烟裊晴暉其民豐且樂恐是太古遺那知
都邑間百索困鞭笞繁華今何有半作道旁羸
度芙蓉嶺
幽泉端為誰放溜雜琴筑山深春未老泛泛浪蕊馥娟
娟菖蒲花可玩不可觸靈根盤翠崖老作蛇蚓蹙褰裳
踏下流濯此塵土足何當餌香節淨洗心眼肉餘功到
方書萬卷不再讀晚歲窮名山靈苖縱穿斸
信州禪月臺上
玉峰點寥廓霄漢疑可梯玉水環城隂灧灎方拍隄層
臺擅二美吾策一時攜何當蠟吾屐更欲照以犀塵勞
不相赦竟類窮途迷我生麋鹿耳不羨駕駱驪向來丘
壑懷語發人所詆長安黑頭公玉勒朝金閨山林出戲
言廣已無端倪誰收遮日手歸把耕雨犁紛紛塵土中
等是舞甕雞頗聞山水間幽子飯藿藜行當踐此語絶
境同攀躋
送渾師住妙香寺元住雲溪
道人捨幽居誰管溪上雲此身自雲耳遑暇南北分頗
聞妙香山天花雨繽紛宴坐丈室間歷亂舊衲紋山前
路悠悠山後水沄沄應觀川途客念我奔走勤豈無香
火緣他年往相羣飽食跛鐺飯稀摘幽澗芹當令桃花
臺白社掩前薰
坐睡
坐久睡屢兀手失未了書清風脫然至心醒得我娛起
看孤隟光了不移錙銖云何短夢中萬境生須臾嗟彼
市朝子百巧營其軀安知非夢役過眼滅無餘至人有
達觀那與世賢愚不須無言子同上崑崙墟
游山光寺
寺藏兩山腹路轉百步隂登高試病脚掬冷清煩襟敗
壁龕石刻歲月不可尋惟應查公石俛仰閱古今屋古
囷枝挂摧頽力難任何當咄嗟辦嗣彼鐘梵音興衰豈
關吾得酒且滿斟歸路有溪月攬之醒吾心
送建州徐生
人羈天地間誰非一浮萍泛然偶相值便有離合情君
家武夷下歸路塵眼明我生愛山者夢寐秀色横秋風
送客去把手更心傾亦逢山中人為我寄此聲
贈覺師
覺師儒門秀脫屣世故早那知軒冕味夙悟心已槁唯
餘章句習心境時相惱如人生於齊而即楚鄉老雖遭
楚人咻微音或清好固無益生死亦未妨至道家山亦
何有骯髒衣間窖叢林選佛場一擲想盆倒云何慰故
居俛仰待華皓他年空手歸子語我為老幸分曹溪水
萬劫付一澡
休寧村落間有竒石如彈子渦所出宜養石菖
蒲程得藻許以饋我以詩督之
君家綠溪上岸曲溪成渦渦間石無數水蹙相盪摩誰
嘗掬而戲一一印指螺我欲往取之擁此菖蒲窠石罌
注新汲幽姿發清哦夫子許餉我往督書已多願言速
寄與起此泉石疴
效淵明
人生本無事況我麋鹿姿一墮世網中永與林壑辭此
行獨何事豈不為寒饑弱歲慕古人頗覺世好卑那知
齒髮邁終然此心違春風到山澤魚鳥亦知時我行何
日休流目瞻長岐且用陶翁言一觴聊可揮
酬馮退翁見示之什
我家大江左江水日夜東遥瞻發源處乃在西南窮相
望邈異境正北一水通故令我與子迹遠心自同我生
寡所諧強顔紅塵中倦飛矯歸翮饑吟咽寒蛩獨欣得
君子萬慮一笑空時時出秀句醒我如風松當知山澤
癯不鄙犀角豐彈冠實伊始此生各飛篷卜鄰固未必
即事聊從容
戲答吳汝能
我生苦中狹與世枘鑿乖平生素心人耿耿不滿懷汝
能伯始後游世如嬰孩相逢握手語便作塤箎諧時時
笑謂我如子患未涯執古以規今求合誠難哉涉世幸
未遠子車尚可回我介足怨忌君通絶嫌猜不見山巨
源雍容居鼎台不見嵇中散絶交自可哀賢愚心自了
短韻共一咍
謁吳公路許借論衡復留一日戲作
幽獨不自得駕言欵齋廬殷勤主人情投轄恐回車轄
亦不須投此去將焉如唯憂酒錢盡使我詩腸枯會合
曾幾何可復自作疎更當留一夕帳中搜異書
新秋
幽人無與娛耳冷百不聞新米熟未知但覺市酒醇滄
洲散秋色山水逾清新一醉不忍獨念我存故人
道中得雨
我行野田間吁嗟連數村千山收宿雨溪作黃梅渾漸
看風葉底一洗龜坼痕餘功被行客稍壓旱塵昏
道中
驕陽久自殺一雨蕩龜坼田夫夢亦好翻隴已幽咽朝
來喜相語一飽心已決翻翻風葉亂嫋嫋露芒白去年
禾欲秀積潦滿秋澤今年豈堪旱束手就溝壑我生拙
謀口藜藿甘如蜜向來真過計憂民豈吾職赤子天可
憐嗟人獨何力何須事兒戲合沓來賀客稍欣新稻熟
社酒行可覓當同扶路翁醉歸舞南陌
陳伯辨為張氏
前年溪上秋風時主人酒熟烹黃雞歸來醉倒睡便著
父老喚起牛羊蹊此生一醉寧易得未辨身為貴人客
征西將軍爾何人那用尊前驚墮幘朅來閩越再經秋
聞道軒名涎已流懸知得酒推不去此客有轄不須投
今我正為奔走役空想題詩滿高壁若逢落魄姓回人
為問何時定相覓
書忩對月
天公自厭雨一夕開寒晴霜風淨曠野鴻落有餘聲饑
鴉得林靜霽月縈忩生熨開睡眼色一洗空花横故人
千里餘壺濁誰與傾遥知勸影杯共此通夕情今冬有
竒事三見飛玉英明年溪上路誰餉雨中耕
宿野人家
夢裡滄波摇一葉覺來正受肩輿兀人家一宿晚可投
新席槁梧香更滑霜前䆉稏收百畝稚子新能收鵝鴨
我生本是个中人挾策久矣猶能說
度石棟嶺
我行欲安適策馬踰山樊谷深不可瞬危磴爭猱猿坡
陀兩山間寂歷三家村茒簷青裙婦蓬髮薪烟昏&KR1201;冷
那可飲分我一掬温郎樵晚未歸客至不與言不奉沙
頭巵肯投柳下門作詩配國風行者式其藩
用退之韻賦新霽
春深窘幽步苔上屐痕少新晴一褰衣綠葉藏啼鳥方
塘豔宿漲古鏡窺清曉華顛忽自笑綵羽墮驚矯瞻言
雲中耕縹緲穹脊繞歸把東皋犂此念何日了
送金確然歸弋陽
昔我雲溪居送子雲溪濆重來問何時笑指溪上雲一
别四周星坐此世故紛衰顔兩非昔華髮粲可耘我纏
風樹悲終日無一欣子乃水菽憂尚此奔走勤對床語
未終懸知便離分霜風吹客袂别意如絲棼子歸葛陂
上去路接鄉枌歸夢尚隨子何當歎離羣
至日建州會詹士元
嗟予生百憂佳節過倥偬客愁隨綫增歸思與灰動當
年從子日未覺百慮重高堂繞床呼一擲有餘勇那知
客天涯相對寒骨聳歲月曾幾何鬢絲今種種忍饑山
藥煮附煖地爐擁深藏斷還往衰病脫拜拱興言望鄉
關雲物方鬱滃空餘相屬意杯酒久不捧
用前韻答翁子靜
客心既岑寂節物亦倥偬幽籬菊初暗深壑梅已動古
人傲尺璧顧謂寸隂重欲從夫子游掣肘愧不勇松高
節磊砢鶴老格清聳當知山澤臞誰羨將相種一官繋
人間叢書以自擁微言聞緒餘三嘆手輒拱青天本寥
闊不受雲霧滃願言瞻清明茗椀不辭捧
微雨
端居身百憂況乃病貧俱天公頗相哀雨我蔬葯區曉
晴新青勻日薄生意蘇衛生固未必一飽行可圖故園
天一涯茅荆誰為鉏崢嶸歲云晚此念當何如
寄題叔父池亭
一壑久藏勝數椽忽開亭方塘蔭瓦影淨見魴鯉行主
人有嘉招轉柁失高城不知幾摇兀杙舟上崢嶸尊酒
酌芳綠園蔬煮柔青翩翩射鴨弓一笑翻綵翎那知海
陬姪斗粟忘歸耕餘生信萍梗歸夢識林坰漲水有回
波故鄉豈無情一醉會有日因之濯塵纓
贈謝彦翔建安人九歲異人與藥至今不食建
安有梅子真升仙處
我本世味薄于田足自營年來荆棘盡稍有梨棗萌但
恐骨相凡未敢希長生陳留達人後未齓犀角盈舊遊
記三山幽夢徹九清邇來三十年但覺膏粱腥幽尋飯
綠髓默卧誦黃庭顧我塵土中深慰夙心傾仙人吳門
卒解后煩寄聲相期朝金闕鶴馭何時征
考亭陳國器以家釀餉吾友人卓民表民表以
飲予香味色皆清絶不可名狀因為製名曰
武夷仙露仍賦一首
二年飲水閩中村忽見玉醴傾蠻尊涓涓醍醐灌熱腦
耿耿沆瀣明朝暾旱塵久漲城市暗渴夢欲挽江湖吞
何人遠致雙鯉信知我來扣羅雀門不須邀月已清絶
尚恐熨齒當微温要從華池吸真液豈獨玄鬢薅愁根
微茫已識投轄客嫵媚似返當罏魂竒功誰續伯倫頌
妙意要與淵明論胷中我自有涇渭筆下君已傾崑崙
詩成寄與約他日飲君與我空瓶盆
久旱新歲乃雨
高田土可籭下田不受犁遺蝗憂插喙況乃麥未齊赤
子天所憐溝壑忍見擠雨逐新歲來停雲忽淒淒莫辭
三日霖為作一尺泥汪汪既没膝灎灎仍拍隄漸看蓑
笠出笑語喧畛畦我欲與寓目父老同攀躋此身羣萬
生擾擾舞甕雞曾亦無幾求脫粟配羹藜永言故隴耕
老眼路淒迷好收歛版手鉏耰歸自攜
春日與卓民表陳國器步出北郊
灼灼桃吐華濯濯柳垂縷芳菲挽人出春力乃如許嗟
予閉門客佳節過不數不因可人呼那得幽步舉客如
山隂勝詩作斜川語誰言一尊酒妙處合千古歸來讀
殘書耿耿霜月苦空餘流落心三嘆非吾土
蔬飯
蕨拳嬰兒手筍解籜龍蛻薦羞杞菊間采劚烟雨外嗟
予飯藜藿咽塞舟泝瀨朝來二美兼一飽良已泰充腸
我誠足染指客應嘅平生食肉相蕭瑟何足賴王郎催
牛炙韓老憶鯨鱠俠氣信雄夸戲語亦狡獪我師魯顔
子陋巷翳蓬艾執瓢不可從一取清泉酹
戲贈吳知伯
條侯得劇孟吳楚坐可馘我知無能為失此一敵國偉
哉竒男子俠氣横八極書生復何者骯髒老筆墨刺口
論安危事往竟何益匹夫嘯空野驚塵一方塞區區空
有意浩蕩洗鋒鏑何如吳王孫語輒面浮赤交游得朱
亥負販鄙膠鬲腰間鐵絲箭上簇紫塞翮一笴百城摧
燕然誓可勒諸公未備知欲薦恨無力明日我過君烹
牛呼社客當書游俠傳令子姓名白
送僧
空中世界紛河沙不知底處為天涯乾坤百億在指掌
觸處與子同一家云何猶作去來想千里一跌毫厘差
坐令契闊費星紀嶺雲欲寄山川遐撥眉相對此何日
丈室淨掃餘天花詩豪辨舌久投閣萬竅寂歷風無譁
為君游戲出三昧妙處那復相聱牙往將妙響應空谷
一任飛錫凌蒼霞
江湖小集卷一
