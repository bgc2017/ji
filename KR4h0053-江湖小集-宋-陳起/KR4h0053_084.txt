江湖小集卷八十四宋陳起編
樂雷發雪磯叢稿
僕非能詩者而亦好作詩蚤遊諸老之門或謂可與
言詩比歲渝江羅季海西湖胡雪江間亦採而刊之
然傳錄失真甚則雜以他人之作以魚目而混驪珠
僕得盗名之譏矣其可乎前歲歸自京師繼罹憂患
蓋不復言詩也嘗得李抑杪書必欲為之刻梓即嘗
謝之繼而友人朱嗣賢何堯卿捐泉市梓又有請焉
辭之再四而請益堅余詩本無可傳而諸賢之軫念
者如此僕不得辭矣切念蚤歲雕鏤纂組溺志詞章
既而悔之方將鞭辟近裡以進聖賢之學其敢以詩
傳哉古今言詩莫尚於老杜嘗有詩曰文章一小技
於道為未尊僕果能詩猶犯老杜之戒况不能詩乎
知道者當亮僕之心而有以教之可也時寶祐丁巳
朔樂雷發書
歌行
九疑紫霞洞歌
猗歟竒哉紫霞之洞真天開千變萬狀不可述恍疑幻
出壺中之蓬萊湘濱兩姝不敢到悵望蒼梧雲縹緲爾
來三千三百年斑龍空卧金光草我採姹女江華濱是
為三十六帝之外臣右持綠玉杖左携紫金經長歌天
上謠一呼開仙扄列炬照深窈懸身事幽討羣仙喜我
來驚笑欲絶倒何侯撫我頂偉遠拍我肩綠華贈我金
條脱安期分我紅景丹借問此何地指言太虛天翠霞
紫雲張寶幄懸黎結綠盤瓔珞萬疊蒼苔荒石田誰呼
青龍耕紫烟虎嶽銅墻未遍識擬開寶藏紬雲笈嵯峨
水際披蓑翁應是籛鏗釣神龍仙人仙人何多事驚世
駭俗變靈異或跣距足垂天雲或印短趾流沙潯或現
姑射處子身粉霞紅綬藕絲裙或示普陀大士形或持
簮柳垂寶瓔或插鏤象管或結火齊珍或琢玄圃玉或
布祇園金洞中之深不知幾百里但見縈紆屈折一里
一澗水人言有路通桂林乘興欲尋日華君吾聞洞中
大小洞天三十六帝遣列真分治局上界官府應更多
定知此洞今誰屬猗歟竒哉紫霞之洞真天開我上會
稽探禹穴復浮滄海登天台巖谷豈無竒眎此何塵埃
摩挱崖石題惡句記我杖履敲雲來黃涪翁元漫叟目
力一生空宇宙澹巖陽華有何竒枉費篇章劖石竇
烏烏歌
切莫讀書莫讀書惠施五車今何如請君為我焚却離
騷賦我亦為君擘碎太極圖急來相就飲斗酒聽我仰
天呼烏烏深衣大帶講唐虞不如短後腰彤弧吮豪搦
管賦子虛不如快鞭躍的盧君不見前年欃槍照巴渝
今年烽火連成都風塵澒洞兮白日糢糊殺人如麻兮
流血成湖眉山書院争餒肉浣花草堂紛剉芻何人洗
兵馬何人致白環何人丸泥封函谷何人三箭定天山
大冠若箕兮高劒拄頥朝談回軻兮夕講濂伊綬若若
兮印纍纍九州博大兮君今何之有金須碎作僕姑有
鐵須鑄作蒺藜我當贈君以湛盧青萍之劒君當報我
以太乙白鵲之旗杖劍麾旗取將相何用區區章句為
死諸葛兮能走仲達非孔子兮孰却萊夷噫歌烏烏兮
使我心不怡莫讀書成書癡
寄雪蓬姚使君
贈君昆吾湛盧之寶劒青雀黃龍之巨航懸黎垂棘之
美玉都梁篤耨之名香佳人佳人在何處濯足洞庭望
八荒藒車馡馡辟芷綠欲往從之道阻長倚寶劒兮翼
軫膠巨航兮沅湘玉以彰君子潔身之德香以表騷人
流世之芳我所思兮隔秋水天吳翕忽蛟螭翔佳人佳
人蹇誰與愛而不見心䀌傷
胡料院出示車攻圖仍索俚作
九壤卧龍呼不起乳臭談兵空滿耳書生未識玉帳經
且抱此圖䆒終始姬家出車詠嬴家小戎詩衛家武剛
扞突騎馬家偏廂走羌夷只今車陣無人識天狗横空
曬軀血北人以鞍馬為家誰遇奔衝展竒策豫章先生
今孔明胸中森羅萬甲兵天衡地軸玅絶識内陣外陣
何縱横千枝綠沉列虓虎萬臂黃間張白羽人言險野
難用車公獨規模掩前古車攻圖車攻說八采眉前曾
進徹世人苦謗陳濤斜却向齊門空鼓瑟今朝朱轓富
川頭絶江以北瞻神州李剛政要講車戰南渡勲業應
可收涇水黃鐵山碎雙輪快展出燕地朗誦先王復古
篇他時此筆猶能繼
壺中天歌贈侯明父
蓋頭即可居容膝即可安連雲大厦千萬間何如壺中
宇宙寬壺中何所有筆牀茶竈葫蘆酒壺中何所為目
送飛鴻揮園絲窗前祝融老僧竹壁上九疑狂客詩壺
中主人知為誰啖棗仙伯雪鶴姿左攬玄微袂笑移砥
拄弄河水右拍長房肩飽餐麟脯傾玉舷蓬萊山在何
處勸君且占壺中住不曾上到金馬門也應不識崖州
路探禹穴浮沅湘脚下塵土鬢上霜我到壺中如故鄉
謝楊孟溪縣丞惠以章墨
白首侯芭蜀江邊曾向君家傳太玄射熊草賦留殘墨
相應當日還渠得飄零蕭洒幾世孫解得膠法舂玄雲
物理往來元莫測後世子雲還舊壁君家所有更贈君
君還贈我何慇懃感君慇懃復三歎努力西窗磨鐵硯
太玄艱深吾不為願寫誠齋易傳探玄機
佳人兩章寄許東溪
衡之山鬱蒼蒼我有佳人在山之陽木難為佩兮雲錦
為裳愛而不見兮我心憂傷安得為鵾鵬凌風置君傍
衡之山鬱蒼蒼衡之江清且漪我有佳人在江之湄朝
飡菭蘠兮夕饌江蘺欲往從之兮我馬虺隤安得為琴
高江波與君随衡之江清且漪
古體
登濓溪太極樓
岑樓跨層崖灌木翳頽沼曠哉宇宙心况兹展遐眺前
哲日以遠川麓被文藻芳甸馥荃蘅枉渚雜鳬鳥亭亭
沼中蓮冉冉庭下草扣寂參太極換化領衆妙俗薄神
理乖力柔聖途杳英英考亭翁反心會天奥萬理粲良
言一誠貫元造勖哉登樓人畢景盡此道深根復深根
篤行以為寶
送程營道官滿赴闕
高旻振爽籟蒼鴈鳴芳洲傾城餞茂宰鄉耋羅藻舟茂
宰蘊淵道厥源溯伊流字甿振仁策範俗惇聖猷夷心
灼理要政簡吏統周芳風被儒肄惠術淪農疇魯封有
馴翟張廷無訟牛慨兹戒徂西離衷鬱綢繆贈我茂叔
蓮紉君晏子裘慶霄&KR1353;鳳躍神囿瞻麟遊世道日以隘
民瘼誰克瘳厲志抗遐業吹萬溥九州揆余忝皇鑒敷
文勉征愁行行重行行夷庚無駐舟
次韻李監丞月夕閔雨
穜稑旱欲槁蒺藜秋向榮哲匠軫民瘵慨此夜魂明蓐
收正秋歛肥遺何縱横仰霄&KR1353;蟾曜聆垤佇鶴鳴彼美
玩華光芳樽酌麹生崇榭歌窈窕秀質羅輜軿節序孰
不歡宅生念匪輕同胞正焦燈對酒何忍傾恤喜限惽
智同兹感隂晴淰淰山雲起策策林飈驚企彼天瓢潤
弭此農橰聲崇情發翰墨賞心謝籌觥溥澤乃夙念穹
爵豈所營榮賤有異分感兹反巖耕
次韻李監丞城西紀游
呌舜問寥闊詠濓滌塵囂駕言城西游慨彼往哲遥儀
鳳不可呼鴐鵝浴清瀟懷或光風杳蕙若吹涼飈蒼梧
隴雲愁廬阜大(闕)彫豈無人希周亦有文規姚佔畢末
學陋俗薄神理銷沿流浮伊洛泝源窺羲堯執中與太
極萬古瞻魁杓察微篤強力賢聖諫匪遼舜官翳灌木
濓塾棲叢苕觀乎紀游作悟彼進學條蘭巵娛才彦豈
謂磊磈澆得深情賞惬理勝英藻超揆予果何為農野
勤耕穮景迫昧見道曷奉德化昭
次韻李監丞同劉玉淵游七泉
世變而流水前哲嗟逝川良牧隆化本訪古漫叟泉念
兹名泉意感彼末俗偏淵竇與嵌臼杖履聊回旋不識
漫叟心曷誦漫叟篇惻念軫蒼氓溥澤同一天蟻聚與
羔跪命義當亦堅回邪乃敗德毋以已欲專夸士五鼎
辱穹爵或自纏臨流歎澆風薄言傾酒船浸泉旌吾志
凍泉存舊傳潓&KR2713;涍汸淔銘石昭萬年無(闕)感發人黜
彼敲墨氊歲月亦云久古迹埋塵煙泉根石己泐泉上
樹欲仙森戟呵虎士誰能聽潺湲理義著古今貴賤俱
荒阡今公七泉游陵谷尚未遷勵俗振古道及兹誦惡
圓劉侯同襟期賡唱揮彩椽漫叟或有知騎鯨躍層淵
彼哉賦君父圓曲工求權厲民恣屠斮巧宦勤攀緣安
得激七泉布作化雨宣
送絅齋李監丞赴湖南提舉
吏統久已紊使選匪易為蝎虺何蓁蓁鴻鴈何纍纍持
節豈不多曠職苟所私緬懷紫陽翁昔使東浙湄陳臬
糾官邪揚仁蘇民疲兹道有後先哲儒昭令規絅齋寄
瀟牧邦懋灼帝知勵廉肅寮宷反税驩鄉耆所學藴淵
道寬嚴權理宜兹總全楚境歌此皇華詩位穹民言邈
壤廣吏蠧滋問俗職所重簡僚乃政基視聽貴遠周細
微在可遺攬轡戒前路豈為好爵縻揆予忝英盻懷德
念别離别離彼何念康濟乃所期懿兹遠大業肇此咨
度時勖哉振英采慰我湘民思
秋夜感懷
溽露沾灌莽華月流高旻唫咲嘉此夜撫化悲蕭辰蕭
辰何所悲遊子多苦辛道峻悟力謝業遥昌志湮玄鬢
日以變豐景將遂淪堪輿一大宅羲娥為旅人卉木互
榮落蛩蟀何吟呻氣隨稚耄變理勝䘏喜均反性樂天
爵測化葆道真撫卷慨往哲芳猷藐難親
江湖小集卷八十四
