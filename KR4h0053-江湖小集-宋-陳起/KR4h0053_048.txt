江湖小集卷四十八宋陳起編
王琮雅林小稿
北山訪僧晚歸
吟僧山北住又買過湖船半日得閒話一生無此緣波
光搖酒興竹色帶茶煙歸路斜陽裏徐行聽亂蟬
蓬萊(柯山倅圃)
一棹三萬里何修入窈深水痕涵雨意巖影帶秋隂雖
愧無仙骨終能長道心古人殊錯計空向海中尋
讀書樓作
近來閒過日幽事頗相關遠樹開晴晝歸雲當晚山宦
情隨處薄詩稿逐時刪骨若無仙分何因住此間
哭潘令
河陽桃李樹惆悵不逢春官為吟詩折家因好客貧故
山歸去遠遺像挂來真誰向江頭哭共鄉三數人
三巖
閑㩦一壺酒來對雪巖斟秋老瀑飛瘦石寒雲宿深坐
無僧共話行有鶴隨琴此處儘不俗令人生隱心
題獨醒小亭(東嘉酒舍予所創)
退食多留此翛然一散襟涼從曉來覺秋向雨中深牆
竹侵山色簷茅雜柳隂有誰能載酒過我共幽尋
挽何耐軒
調度如儒素相門中所難一心惟好佛半世懶求官星
近緹屛落墳依宰木寒遺恩滿溪麓魚鳥亦辛酸
客裏有懷徐太古
近來真倦客怕蹋軟塵紅獨向一樓坐静觀諸境空官
河添夜雨宫樹帶秋風還憶能吟者襟期何日同
與劉天游伯仲夜話霅中戲贈
水亭新得月坐對白蘋洲共說一夜話惜無多日留手
抄詩許借口誦咒如流最羨同吟處對床風雨秋
秋夜有懷醉書十韻
秋風從何來颯颯入窗牖殘燈耿不寐照我容顔厚故
園豈不佳亦頗興懷否黃金桂百樹碧玉池十畝猿鶴
響空山亭臺映疎柳觥籌雜埜蔌筆研得佳友愁無彈
鵲句雋有持螯手人生行樂耳功名有時有點撿屐幾
兩土苴米五斗浩然歸去來萬事不如酒
城西即事
清曉離家去路遙絶憐寒景太蕭條松深漸覺風聲緊
雲動還知雪意銷沙觜客擔魚種賣山頭人拾樹枝燒
梅花多處誰家酒斜舞青帘隔小橋
次韻項君玉
惠然乘興訪幽栖細雨冥冥濕杖藜七尺身強於鶴瘦
一生心不向人低日尋靈藥行寒麓時有新詩付小奚
欲解貂金同一醉酒罏聞只在前溪
答友人
秋山曾是共登臨感慨蘭亭後視今炎熱不過能炙手
笑談未必到知心前言衮衮風波去後約寥寥歲月深
室邇豈應人自遠酒盟詩社要重尋
京華病中
自移藥鼎在床頭桂玉令人分外愁因病始知歸計好
雖貧不向俗人謀僧曾帶雨來看脈僕為傷風懶上樓
賴有壁間新買畫寒燈相對兩山秋
客南徐一首
秋來客裏幾蹉跎醉鋏唯堪浩浩歌盛世未應知已少
諸公自是閱人多潮生瓜步風猶急苔滿浯溪石欠磨
憶昔祖生忠憤後更無一楫是如何
次韻徐獻可兼别重巽
誰憐范叔戀袍寒猶有徐卿二子看大率率中多物忤
相知知到此心難最憐風雪分吟筆安得江山共倚闌
後夜小窗懷素帖挑燈應憶我同觀
代辟客送總卿歸吳
使星卿月照淮壖百萬貔貅飽據鞍出處豈無公論在
規模應有後人看半年水驛衣猶濕一紙天箋墨未乾
事與心違知已異折梅花别歲之寒
鄴中書懷
苦無官況莫來休羞見傍人說宦游九十日秋蛩共語
兩三夜雨鴈供愁腐紅只有虚名在堅白難將實意醻
驛路梅花歸正好苦無官況莫來休
喜趙居父赴班
西臺自是舊相知來了為山一簣虧入幕雖無多日在
攻書已是十年遲金閨接武人争羨玉牒能文世所竒
此去錦鄉纔兩宿仙茅綠景正堪詩
題多景樓
秋滿闌干晚共憑殘烟衰草最關情西風吹起江心浪
猶作當時擊楫聲
漢荆王墓(廟在京口府治)
落落廟碑摹瘞鶴隂隂宰木宿神鴉可怜寶劒凌雲氣
散作金燈滿地花
獨醒午坐
小糟停溜務廳閑幕府文書省却難竟日徘徊無俗意
祇因竹外有秋山
旅興
經年客食向京華懶對春風祗憶家覺道近來全俗了
略無一語及梅花
客中從厚禄故人乞米
范甑欲塵貧亦甚陶腰未折計何如小窗獨對蕭蕭雨
臨得唐人乞米書
舟過孤山
寂寞梅花處士林竹圍巖脚一泉深隃時翠輦曾遊處
水鑰年年護綠隂
秘省金魚池
落葉闌干小立時諸公慨想到腰圍但知官餅堪為餌
不識人間有釣磯
觀潮
旗彩斜飛一命輕舟人却立萬舟迎不應當日將軍事
猶到如今氣未平
獻可約游北山阻雨
共約湖邊喚短篷曉來何事雨兼風山林只合閑人到
不入時官眼界中
立春有懷
十千呼酒醉長安猶記年時客裏歡有約南山南畔去
只挑野菜當春槃
江湖小集卷四十八
