江湖小集卷九十一宋陳起編
張良臣雪窗小集
晚步南城下
冷雲堆屋晚仍春惘惘人行陌上昏飛去飛來沙上雁
去年洲渚舊蘆根
春詞
竚蘭無限楚時春罨岸風平綠自熏睡起畫簷雙語燕
梨花留得夜來雲
又
後主搴香復倚春潘嬙梳洗最輕盈南朝破後無詞客
燕子桃花古石城
芳草復芳草
芳草復芳草有人孤倚樓明月復明月何處照離洲相
見渺無期此恨詎相知日暮天寒吹屬玉蠻江豆蔲重
重綠
玉臺體
一寸春霏拂綺寮蕙花江上雪初銷傷心燕子重來地
無復人吹紫玉簫
主人流落委荒墳燕子還來壞戟門惟有桃花古時月
端端正正照嗁痕
曉行
千山萬山星斗落一聲兩聲鐘磬清路入小橋和夢過
豆花深處草蟲鳴
陪天童覺禪師如城
風勒江雲雪未勻夢寒不到碧梅春破帆又指蕪城近
漠漠平沙落雁頻
賦
柳暗旗亭不忍看臨江愁殺晉衣冠傷心明月揚州路
十里珠簾蕙草寒
示長蘆仁禪師
叢叢竹雀閙人家農事春來漸有涯品字柴頭煨正暖
不知風雪到梅花
別持上人
茂竹永和字浣花天寶詩清江入舟檝忍淚别僧持
梅市道中
連雨疎篷不耐關脩眉如失更晴慳越王故國無人問
&KR1468;子穿花自往還
有懷山房
每憶山房話夜深機前無主亦無賓老兵未領西來意
斜倚屏風一欠伸
西湖晚歸
帖帖平湖印晚天踏歌遊女錦相牽鳳城半掩人爭路
猶有胡琴落後船
書情奉寄蔣弋陽公
五都一何綺歌管政繁會睠我友明月援琴寫秋瀨何
言吳離後一飽困藜稗風雨墨如翳欲往徒自礙頽年
去堂堂白髮新種種崎嶇造化久敗屨常決踵從來萬
里意不料乘嶮恐鳴鶴略九皋未羨乘軒寵
留題吳興投老庵
白鷺悠悠去不還渚雲汀草一生閒暮年不入西州路
空倚梅花說住山
送人遊姑蘇
兒時吾亦寄君州細細聽君說舊遊處處綠波通酒巷
女郎多在採菱舟
雪後
雪花竹屋未全消寒雀稍頭眼擘椒紙閤不烟梅自放
底能踏濕渡溪橋
九日書呂季慈室
上池入寺見承平影落南州迹易陳手把黃花看新雁
風烟愁殺舊京人
感舊
三十六陂春水綠四十九年人事非揚子江頭永嘉後
吳儂蕩槳北人稀
山房惠猫
從來憐汝丈人烏端正銜蟬雪不如江海歸來聲繞膝
定知分訴食無魚
過臨平
兒時曾憶此登臨細說窮途有述征四十九年蘧伯玉
月明人靜過臨平
過西溪
罨畫層波蕙草荒冷雲客雁兩回皇梅花到得吹成雪
盡是清愁不是香
贈英上人
之秦賸肯迎張祿踏越何曾用計然元鼎事看蛙勝負
大槐人與蟻相連
酒熟
濁醪初熟薦霜螯不擬寒山不廣騷清曉豆花籬下立
竹梢獨與月爭高
遣家書
家住鄱城小洞天經年烹鯉尚茫然幾回鵲喜無消息
吹殺燈花獨自眠
祝猫
江上孤篷雪壓時每懷寒夜暖相依從今休慣穿籬落
取次懷春屢不歸
偶題
誰家池館靜蕭蕭斜倚朱門不敢敲一段好春藏不盡
粉牆斜露杏花梢
萱草
雪色侵凌綠翦芽枝抽寒玉帶金葩北堂回首傷心處
却復令人恨此花
小破
小破燕支鈿早梅雪雲平澹越江遲青山歲夜行人少
鴨鴨羣飛淺草時
謝汪尚書見訪
黃葉聲中接錦韉添丁籬落怪相牽歸來賸欲從僧話
正掩楞伽曝背眠
夏夜
恰則黃昏雨便晴青塘迤邐盡蛙鳴月明已在芭蕉上
猶有殘簷點滴聲
平旦
平旦梅花破冷紅越香何限水流東陳年翠袖新年恨
盡在吹香笑語中
江湖小集卷九十一
