江湖小集卷四十九宋陳起編
劉仙倫招山小集
中秋有懷
吾廬有寒梅老榦秋風多上有雙棲烏夜月聽我歌一
别三載強梅影應婆娑烏今來不來柰此明月何
梅樹秋
誰將和羹姿植彼江之墳老葉才脱柯生意覺已欣寒
流帶孤標淡月寄一痕莫作搖落看不有春風根
水楓歎
楓葉不耐冷露下燕支紅無復戀本枝策策隨驚風鄉
來樹頭蟬去盡不見蹤日落秋水寒哀哀呌征鴻
得蟹無酒
水鄉秋晚得白蟹望斷碧雲無酒家此意凄涼何所似
淵明醒眼對黃花
盱江道中
過雨青山啼杜鵑池塘水滿柳飛綿田家正是忙時節
女採桑歸男下田
有懷二小姪
殊鄉憶諸姪觸緒成歎嗟阿獰蚤失父煢煢垂兩髽已
知陟岵悲啼哭聲啞啞阿贑幼豐下出入常隨爺別時
俱學書落紙翻老鴉倒指今三年為學當日佳應解對
我兄言叔不還家何時重抱持課書賞梨楂看渠俱成
人憐我雙鬢華侍我兄弟醉會當相扶义
贈曾相士
大曾兩眼如磨銅坐上一顧凡馬空發天機緘被天惡
老死不遇悲途窮小曾短小眼如鶻冷地看人看入骨
誰云輪扁不傳心獅子還生獅子窟倒拖拄杖行九州
平生慣識公與侯得錢送家養老母衣袂慘淡行囊羞
我慵百事不入耳休說功名老無味它年相伴竹溪頭
同採芙蓉渡秋水
西林留題
路入康廬西復西翠煙深處著招提山僧幾輩雪垂領
水鳥數聲雲滿溪莫對青山談世事且循粉壁看留題
禪房夜卧衣裳冷夢破鐘聲落月低
盱江驛舍中有婦人書一憶字筆勢頗姿媚游
子明王相之皆題詩其後率余同賦
陽臺雨歇行雲杳天闊鴻稀春悄悄鸂䳵孤眠怨芳草
夜夜相思何日了妾非無聲不敢啼妾非無淚不敢垂
柔情欺損青黛眉夢魂暗逐蝴蝶飛春風著人瑣窗綠
綠窗書字寄心曲細看香翰婉且柔中有閑愁三萬斛
向隅弃筆惆悵時此情默默誰得知無緣相見空相憶
不如當日休相識
盱江道中
屈曲清江遶徑斜綠隂深處隱人家嵐昏山色未還觀
水落漲痕猶在沙麥熟村村喧水碓蠶成處處響繅車
馬頭忽覺清香近路轉橋南有野花
挽万知丞
大策雄文屢決科可憐身世竟蹉跎韋編絶後門長閉
衫色青時鬢已皤楚澤風煙閑簿領藍田松竹飽吟哦
詩魂今夜誰招得奈此西山暮雨何
哀青樓曲
東風吹衣樓百尺青錢喚酒春壺碧樓中女兒顔如花
欄干徙倚春無力飜騰舊曲偷宫商顧曲豈怕周家郎
態濃意遠淡梳掠依約風韻追韋娘樽前時復度芳眄
長恐秋波落金盞自言流落小民家似恨相逢成太晚
吁嗟綠綺琴絃絶無知音行雲忽何處十二巫山深巫
山深兮君不來春無色兮意裵回夕陽下兮猿呌哀可
憐宋玉空多材
送徐淵子知縣二首
君作西昌宰人如太史賢化行黃犢外心在白鷗邊訟
理無公事官清祇俸錢篷窗載書畫頗似米家船
城郭春寒夜郵亭小泊時相逢一樽酒共說十年詩風
雨成輕别江山莽後期著鞭從此去早到鳳凰池
過嘉興
惆悵嘉興路三年幾度經航船連夜發更鼓隔城聽落
月低烟樹秋風冷露螢客懷容易感宜醉不宜醒
陳惟定得蜀墨一笏于觀音老僧磨試竒甚落
刀中分賦此為贈
吾聞蜀道如天高寸步千嶮愁猿猱蒼官老據岷峨上
誰肆斬伐焚其膏生刲長鯨割其白丁當萬杵舂成膠
甄陶出此數寸玉山靈河伯俱啼號蜀人寶之夜光發
六丁竊取潛逋逃龐眉老僧打化得要與祇樹供題抄
却憐南澗詩壇豪贈之為染霜兔毫欲令拍肩李供奉
脱靴醉换紅錦袍梅坡覓句心切切沉著無處安推敲
陳玄嫌我窘到骨隨世冷煖成絶交賢哉南澗得此寶
中分肯落幷州刀得之欲顛喜欲舞助我詩思來滔滔
自臨清流洗破研赤脚不怕風霜饕歸來小試病風手
玄雲渰渰生煙濤未能接武居螭蚴萬古一筆定貶褒
為君且費千幅紙鴉兒大字書離騷
熊帥生朝
南極星明夜未央將軍初度近重陽平生忠義心如鐵
今日棲遲鬢點霜沙漠草凋邊馬健玉關秋老角弓強
朝廷緩急須公出更看黃花晚節香
以騎驢鍾旭送秦先之
髯鍾矍鑠老據鞍曾入大内見阿瞞幞頭垂脚藍綬敝
不知班簿為何官天寒歲晚日云暮霜風吹驢耳卓豎
老臧負笠衣裳單反袂掩口趾穿屨蓽門我恐難留君
收卷送似秦將軍將軍文事有武偹眉骨自是凌煙人
汝當訶護謹厥職勿但縮頭徒掛壁將軍來歲在殿巖
豐汝牲醪作除夕
秋夜長曲
秋夜長秋月明愁人不成眠搔首行中庭天高氣肅萬
籟息銀床凍損寒露零碧梧已蕭條棲烏中夜驚枯荷
倒秋水夜氣冰流螢銅壺悲咽漏下澁深閨何處鳴寒
砧亦有朱門人環坐圍娉婷玉觴催喚酒銀甲紛彈筝
衣篝龍腦熏綉被珊瑚枕煖愁鷄聲秋夜長秋月明此
時幾人知此情
魏塘道中
霜葉紅於染寒溪湛若澄幾聲歸鴈急數點暮山青淺
盞頻斟酒長塗小作程萬緣天已定得喪一毫輕
題惠崇鷺鷥
清霜著木高柳枯驚風獵獵吹寒蘆蘆根敗蓼色慘澹
沙觜無復菰與蒲風標皎皎四公子來從西雝有閑思
肝腸澡濯秋水清雪衣不受泥土滓偶得一飽即自如
鵬飛萬里何關渠出離風波岸上立豈只臨淵常羨魚
惠也小景稱獨步那知寫生尤得趣傍邊謹勿生機心
恐即長鳴過溪去
江亭晚望
瘦笻支我碧波灣小倚危亭取次閑斷雨挾雲歸嶺嶠
怒濤推月出雲間猿啼遠樹家何處鴈斷西風鬢欲斑
歸計未成秋又老浩然無語對南山
仲立於枕上和余韻夜半得句敲門喚余余乃
攝衣而起相與對語于野航橋上殊為勝絶
因再用韻
夜半詩壇喜解圍楚天雲淡玉繩低撞鐘自得興不淺
泣鬼初成人未知踏月過橋驚鶴睡犯霜對語伴烏啼
蕭條此意欣重見絶勝圍紅醉玉巵
李泰伯祠堂
城西泰伯舊祠堂碧蘚斕斑草樹香曩昔功名雲樣薄
後來文字日争光蒼髯冉冉猶含怒辯口瘖瘖尚帶霜
若使先生居戰國不知何道處齊梁
送陳惟定惟定有伏闕上書之意因以箴之二
首
征衫結束賦歸歟出得樊籠氣便舒為福定知因失馬
浩歌元不歎無魚江湖是處堪垂釣虎豹當關莫上書
食肉宜憂我何預問津恐復遇長沮
傾盖相逢二紀前六回相見兩華顛詩成神鬼皆遭役
命薄文章不直錢此事如斯君可去西齋重到我凄然
他年卜築如相覓更約西山暮雨邊
寄蕭彦毓
蕭郎門巷近何如想見青青長碧梧樓外青山無恙否
琴中流水有知無他年歸槖惟詩卷别後春風負酒爐
望斷碧雲無過鴈夕陽孤鳥沒平蕪
張漕仲隆快目樓
天上張公百尺樓眼高四海氣横秋秪愁笑語驚閶闔
不管欄干犯斗牛遠水拍天迷釣艇秋風萬里入貂裘
面前不著淮山礙望到中原天盡頭
寄韓平叔二首
相從車轍半江西同歷悲歡共險夷孺子亭前春繫馬
庾公樓下夜聞雞放懷呼酒長歌日促膝挑燈細語時
暗憶凄涼多少事此情不語有誰知
淡煙秋水白漫漫夜别江亭劒氣寒千里思君愁月色
有時無語倚欄干倡酬詩卷應無恙耐久交情過後看
他日歸舟無俗客撑篷容我話辛酸
臨川報恩寺與涂子載陳惟定分韻得丹字
杏花枝上雨初乾梵宇苔深碧瓦寒三客燈前共湖海
五言詩裏定金蘭殘年短髮因愁白多病衰顔借酒丹
後夜相思月千里不堪獨自倚欄干
騮馬行
憶昔初見騮馬歸主人愛馬過愛兒丁寧圉人謹相視
一夜十起芻秣之長年煮料雜以豆按時飼馬欲馬肥
爬梳剔抉去疥痒裂鼻灌藥煩獸醫膘成十箇料花出
如以膏沭膏其皮青絲絡頭鞍䪌好鋈金作鐙光陸離
主人愛馬馬戀豆牽來顧主時驕嘶口才三齒力方壯
未老保生常乘騎淮南忽然有馬至骨骼比此尤雄竒
騧黃鐵脊豹其脚雲鬃霧鬛風披披刺頭嚙䣛過若電
脱兔犇鹿何由追主人意却在新馬衆口共譽無一違
停燈在廏潔水草恰似騮馬初來時騮馬在傍意慘淡
雖未見斥頭已垂嗚呼騮馬勿用悲自古世事皆如斯
幽王昔日娶申后既得褒姒后寵衰楚王宫中棄前魚
紅袖嗚咽流涕洟人心改變在頃刻嗚呼騮馬勿用悲
嗚呼騮馬勿用悲淮南無日無馬來(音离)
寄朱濟仲
家在三千里人來天盡頭角聲連夜月草色帶邊秋妻
子仍多病音書缺寄郵歸心與寒鴈先已過瓜洲
江湖小集卷四十九
