江湖小集卷四十二宋陳起編
葉茵順適堂吟稿
巳酉九日次靖節是歲是月韻
采采籬下菊熙熙白首交挈觴酬佳節先驚蒲柳凋日
月不再與名位空相高巋然龍山青千古擎丹霄彼美
一晉士長揖辭塵勞留錢寄酒家快飲如沃焦尚友前
軰意兀兀而陶陶且了今日歡誰能憂來朝
長相思(追和姜梅山特立韻)
長相思情萬折年少不來春又别寶匳香繡幃月鴻鴈
音信稀鴛鴦魂夢絶尚持百年願料理丁香結
松江
占得中吳第一清蓴鱸里社可鷗盟七層燈火重湖影
千尺闌干兩市聲欸乃歌分長短律往來帆帶古今情
三高豈是無名利祗與時人有重輕
南明樓(僧舍)
重簷敞處受槐薰掃盡江村雨後雲佛法本無南北異
世情強為晦明分箇中苟住元無住此外無聞却是聞
誰道結樓人已去牀頭詩版幾朝曛
壺中林壑
山下水一泓山上雲一朵有塵飛不來終年風月我
柿葉
柿葉紅如染横陳几席間小題秋樣句客思滿江山
道院
菰蒲衞竹居適意是江湖富貴諸公有清閒舉世無四
時盤谷序一景輞川圖何處無芳草堪嗟楚大夫
旅中
節序幾循環重來秋又殘霜晴生酒熟風冷夾衣單未
羨千鍾祿寧求一枕安白頭逢歲稔憂國素心寬
寄台守
半世困塵埃煙霞入夢來誰能縮地脉我已思天台城
古清雲氣山靈秀藥材春時穿徑去郡守莫驚猜
林和靖祠
鶴去山孤草亦荒旋吟長句謁虛堂束芻尚擬人如玉
一朵梅花當瓣香
三高祠
一為功成一見幾一逢叔世老漁磯後人欲隱求其志
志不因時隱亦非
白牡丹
洛陽分種入侯家魏紫姚黃謾自誇素質不為顔色汚
看來清得似梅花
生日對梅口占
一生已得半生閒出入詩篇酒盞間秪把小兒看造化
不妨老子號癡頑幻身且喜無諸恙靈藥誰能覓大還
多謝梅花來薦壽年年雪裏破春顔
次王竹齋韻
忘身忘世老方回適處從教節物催幾日吟情為熱惱
一天生意趁凉來屋邊花竹時時好水外軒窗面面開
獨有此君同此趣百年事業兩三杯
漁家行
湖濱江滸疎疎村村村漁家長子孫為魚不管波浪惡出
未天明歸黃昏得來魚可數妻兒相對語甕頭虀熟鍋
中無米煮昔日魚多江湖寬今日江湖半屬官釣筒釣
車謾百尺團罟帆罟空多般蓋蓑臘雪楊柳岸籠手西
風蘆荻灘差差舴艋千百隻盡向其中仰衣食幾謀脱
離江湖歸犂鉏似聞歲惡農家尤費力
石湖
千古湖山人物百年翰墨文章寂寞梅花開處一尊自
酹寒香
蠶婦吟
九日三眠火力齊五朝又報四眠時辛勤一月方能蠒
繰得成絲却賣絲
又
掃下烏兒毛樣細滿箱山葉剪青柔大姑不似三姑巧
今歲繰絲兩倍收(諺有大姑拙三姑巧之語)
昭君怨
塞上將軍且罷休一身萬里自經營將軍歌舞升平日
却調琵琶寄怨聲
自適
澹薄野人心難教着利名重農田舍熟省事世情生石
老旗槍葉池喧鼓吹聲東風知此樂飛絮蕩新晴
霉後
半日斷梅雨兩山生火雲窗明書少蠧壁潤帳多蚊無
計清時暑何心解世紛追思河朔軰倚箑對爐熏
垂虹橋(松江居橋之東太湖居橋之西)
何年現采虹懸足控西東兩地烟波隔一天風月同艣
聲搖鴈柱簷影覆龍宮敵帥曾垂釣誰收餌敵功
意亭
泉石聊復爾杖屨亦偶然萬化同一適魚鳶兮天淵
野雲庵
變態分隂晴悠悠浮太虛冥與此心契時哉道卷舒
鶴隴
一隴以鶴名疑是終南徑山靈無獻嘲出處由來定
雪磴
不記門前路門前一尺深梅花如有語參透老逋心
槃磵
盤旋山水間隱者固所樂寐寤獨言時畎畝心猶昨
耐久交(石)
彼哉市道交出語指天日未逢魏與裴三歎扁斯石
意行橋
枯槎浸清溪飄飄野雲度徘徊復徘徊撚髭未成句
次游法喜寺韻
招提四百載不與世劫俱松陵拱空覺栢香祠真如時
秋兆嫩凉揖客登其廬廊邃碑篆剥閣迥鐘聲疎中有
白足侶光現摩尼珠勘問點頭石奔走關心狐坐我六
和室風回晴窗虛棋局迭勝負譁音發酒餘飽分蔬筍
供似可山林居同是百年客得此一日娛遠社不復見
孰與斯人徒松日簸斜影麾兒呼移厨駕流來鱸鄉野
雲粘菰蒲客散漁火稀冉冉吟蓬孤
次韻
枯坐如僧欠鉢單年來夢不赴槐安稀行種竹容風入
大字抄書就月看為有故人同冷淡非干明主棄孤寒
因閑悟得家山趣堪笑世間行路難
次韻
過墻新竹粉痕粘蛙閙池塘燕掠簷自喜江鄉成懶散
從教世界要莊嚴稻秧井井畦千緯荷葉田田水一匳
心事太平風物好與人無愛亦無嫌
又
難把來箋向後粘載持珠玉傍風簷吟根此桂辭平易
學本於經意簡嚴未遜彌明聯石鼎還嗤韓渥賦香匳
陽春政不容人和自聽巴音亦自嫌
香匳體
相思獨向小窗明試剪春衣趁晚晴還覺此情絲樣小
欲裁不斷奈何情
又
雌蝶雄蜂綴杏枝此時此意妾心知等閑繡在香囊上
寄與東風贈所思
又
千里相思兩寂寥東陽應减舊時腰書中喜有歸來字
㩦傍紅窗把筆描
又
綠楊紅杏閙墻頭畫出眉山却帶秋一行珠簾休捲上
怕春知道有人愁
又
倚樓目斷暮江邊約定歸期夜不眠香篆有煙燈有暈
笑移針線向牀前
秋感
蘋洲起壯風秋事太怱怱節候一番别心期幾處同牛
沉苔暈碧蠏斷蓼拖紅(牛沉蠏斷皆田舍物)有客愁無奈人生總
客中
泊然亭(僧舍)
舉世正營營閒中意味深無憂伸足夢自樂曲肱吟火
輭香凝穗簷虛樹長隂客來難舉似指水印禪心
菊
夀客若為情風流友麯生殿秋安晚節為隱被香名(香之)
(隱逸出愛蓮說)曼衍南陽種凄凉楚澤英見山應自語今古幾
淵明
一萬推篷圖
載月船空漾寒綠掀篷半卧聽漁曲誰家留連萬玉妃
羞露腰肢和面目有緣竊見&KR0755;酥胷靈壑習習生香風
剡溪藤下路如掌憶在西湖煙雨中迦葉相迎開笑口
湯休謝晝幾搔首世間不盡有餘機除却老禅人解不
晚春
年少逢春不惜春惜春還是白頭人飛花入坐兒曹舞
細草蒙階醉後鞇未羨食前羅五鼎靜看簷隙走雙輪
此心已與堯夫似同為清時作幸民
用東坡韻賀可山得子
祥光一夜照鄉閭遲曉鄰翁毓鳳雛舉坐已誇沾玉果
傳家應不負詩書生時恰恰逢秋半長日駸駸課夜餘
自顧阿戎愚且魯提孩敢說巧相如
再韻賀可山新生彌月
人誇旌表舊門閭梅長新枝鶴長雛八葉可提和靖印
十箱湏讀阿宜書誕彌厥月生無害積善之家慶有餘
凖擬一饕湯餅供奈何逢疾似相如
春寒
寒禁蕨芽拳尚小雨緘茶觜舌無香山翁不信春光老
秪道儂家未種秧
次韻
世間何事不何樓莫為何樓苦苦愁貴客五更馳寶勒
海翁終日對沙鷗
次范無外孫花翁游法喜寺韻
兩橋横處放潮回橋外花村漲晚埃省事老禪門閉早
焚香對月禮如來
又
江流環合路紆回香火千年地少埃佛法本從方寸起
逢人剛道自西來
簡閒雲
咫尺不相見隔江應見難有孤今雨約轉覺暮雲寒是
處蓮堪社何時芋共餐相思正無賴鵲喜近闌干
二子讀詩戲成
翁琢五七字兒親三百篇要知皆學力未可以言傳得
處有深淺覺來無後先殊途歸一轍飛躍自魚鳶
舟行次韻
相逢隱者流同是五湖舟為老銘三住因閒話四休黃
沙明野渡畫角咽譙樓已踐登山約煎茶更少留
又
河漢淨如流枯槎便可舟掉頭諸事懶彈指半生休撼
竹風疑雨依山屋當樓此游情味好應不待苛留
自釋
繁紅妬紫絢前林杖策來棲花下隂休道游情難似昔
可能他日尚如今乍晴澗曲縈流水未曉庭臯調野禽
畢竟老天憐老子幽閒斷送一生心
寄越倅
幾欲扁舟載雪來可人風月相蓬萊因思渭北吟春樹
消得江南寄早梅應接山川公事省主盟觴詠曠懷開
何當身與浮雲似朝暮飄飄往又回
林可山薦毛監場寫梅
漢庭延壽丹青名解使蛾眉休甲兵之子懶作廼翁畫
直向梅花苦用情筆端不復汚脂粉臨成天地無邊清
更將此意語君復歲寒應與孤山盟
贈丘虛舟
植杖踞磐石邂逅蹌踉師叩之何方來偃息招黿池杭
蘆訪蓴江臨流弄漣漪春老芳事歇風前蒲差差人景
與心會聊以聲吾伊作茗話今昔幾逢夜壑移達哉無
住想遥與蒙莊期名似囿於物非莊所能知三語三不
答出門賓晴曦
舟中即事
一岸茭蘆何處村小舟蕩漾日黃昏棲鴉散亂風驚柳
漁火清熒人倚門
次韻
看月過天中貪幽臭味同竹光延野碧燈影染窗紅聽
客談時務呼兒誦國風還思浮世事到底是匆匆
餞族姪入幕
衝寒謁子陵好挹釣臺清若遇多梅處湏寬半日程少
年先器識實地作功名太守賢明甚當如事父兄
道院偶成
把茅為屋竹為城栢子香銷道氣生九十春光花一片
萬千心事兩三更連村鼉鼓相高下斷浦漁燈半滅明
閉戶和衣尋小榻夢回猶聽讀書聲
邑宰劭農
雙鳬小駐柳邊洲豈是花時作勝遊着意勸民躬耒耜
終朝把酒話田疇三年兩下車塵拜九客同為野景留
桃李成隂春欲去寸心耿耿夕陽舟
餞友歸侍
閩江閩山相對青照人肝膽寒如冰路旁脩松夾古桂
風鼓吟髭月隨袂君有萊衣我獨無此樂不能與之俱
老夫耄矣君方少喜見功名將遠到歸歟歸歟盍歸歟
長途玉汝千金軀來秋來作廣寒客相擕醉舞紅塵陌
去去
去去扁舟對晚暉晴和直欲减綿衣風來一陣蘆花過
秪道春殘柳絮飛
溪上偶成
霜冷信冬晴苕溪半日程正篷辭月色欹枕受松聲漁
隱前時約山謳古樣情料應朝市客笑我獨為清
又
新月試新晴扁舟夜奔程咿啞千萬意曖廼兩三聲熟
識旅中事生嫌世上情願為山簡醉休問伯夷清
桃花
漫山高下武陵花一片紅酣散晚霞要識當時秦晉事
隔溪修竹兩三家
優鉢羅花
九房六瓣瑞天山香色清嚴入坐寒不悟岑參題品意
後人秪作佛花看
次韻
竹滿園林水滿溝幽深地位度春秋坐中不可無侯喜
歌處何湏有莫愁别墅簾櫳風颭燕遠村籉笠雨耕牛
老來應物猶強徤多少壯年成夢休
清暉亭(僧舍)
半點囂塵不敢留晴光野色自浮游一泉走石夜多雨
萬竹圍松風似秋賸喜有詩堪獻佛從教無骨可封侯
上人回施清閒供蘭芷香中着茗甌
江湖小集卷四十二
