江湖小集卷七十二宋陳起編
宋伯仁雪巖吟草西塍集
詩如五味所嗜不同宗江西流派者則難聽四靈之音
調讀日高花影重之句其視青青河畔草即路旁苦李
心使然也古人以詩陶寫性情隨其所長而已安能一
天下之心如一人之心吁此詩門之多事也甚至裂眦
怒爭必欲字字浪僊篇篇荀鶴殊未思騷選文章於世
何用伯仁學詩出於隨口應聲高下精觕狂無節制有
如敗草翻風枯荷閙雨低昂疾徐因勢而出雖欲強之
而不可稿以隨日而抄豈望廣傳於世兒曹異日知伯
仁得詩之頓其一休一戚所寓若此姑綴於草云
嘉熙戊戌家馬塍稿
四十
役役人間世齊頭四十年讀書雖未巳作事易徒然宦
業蕉中鹿生涯葉底蟬願逢時務好一榻醉時眠
寓目
暖風輕撥綉簾開放入雙雙紫燕來燕子似於人有舊
細銜花片落粧臺
晝景逢春漸漸長博山添爇半匙香梅花一片嬌無力
自趁晴風過粉牆
久雨
暗數春來雨曾無兩日晴樹連山莫辨橋與水俱平閉
戶唯便懶逢人且問耕海棠花落盡顦顇幾流鶯
訪高菊磵
可惜吳中不見君短篷空載一溪雲知君已到孤山下
日日梅花酒半醺
張監税新居
為愛溪頭只兩家也來隨分作生涯依山築屋先栽柳
買地為園旋種花聊把功名循世態只憑詩酒度年華
與梅一夜論心事石鼎茶乾月未斜
尋孫花翁
東風吹雨濕西湖未許蘇堤酒賸酤試向花翁問花訊
不知花似去年無
春雪不止
春來雪意愈遲遛文學飛綿過小樓暖逐東風雖易化
猛如前月未塵休鶯花消息孤詩課蠶麥生涯累客愁
莫道遠人多凍殺王師亦有在邊頭
無事
日日溪頭看好山塵囂無一可相關梅花未必能如我
花謝花開未得閑
訪林可山
可山無日不吟詩我欲論詩未有期幾度孤山明月下
手援梅蕊立多時
簡施芸隱
雪後東風作峭寒客懷零亂客眉攢杭州雖近西湖月
寧似湖州把釣竿
丁家村
不滿十來家門閭半以柴日烘蘭撲鼻風掠草侵鞋土
酒融春興行歌放客懷何須高買屋一一近天街
再會夏石芝
自與君相别駸駸已數年一緘書不寄千里夢徒然雨
店花新長風櫺月幾圓嶺梅無恙否愁滿鬢絲邊
舊同官張法曹
熬波同看楚天秋多少艱難說未休今日共依湖柳住
夢中猶怕踏邊頭
雪後
暖地難為雪春天易得晴落梅狂客意啼鳥故園聲愁
樂從他事湖山寄此生願將身與世渾似柳梢輕
紙鷂
弄假如眞舞碧空吹嘘全在一絲風唯慚尺五天將近
猶在兒童掌握中
湖上新晴
湖邊膏雨弄晴暉桃杏紅爭錦一機楊柳也如新及第
向人爭舞綠羅衣
晚春溪行(回文)
青山數里一溪横片片花邊舞燕輕耕過水田新雨足
晴天晚色柳風清
悶甚
酴醿開已殘窗戶尚輕寒往事多成拙清尊強自寬對
妻憐病久顧影易心酸更展淵明集從頭子細看
雨中
終日翻盆雨池亭晚更涼對琴思古意釃酒惜韶光綠
漲便鷗嬾殘花笑蝶忙高田皆可插好與報君王
妙智庵
結屋古山顚源流未有年便非眞隱者且喜得安然石
洞雲同卧茶鐺客對煎我來聊小憩詩滿夕陽天
嘲不識字
難字逢人問村中一小兒璋麞寧易辨亥豕似堪疑鹵
莽(莽字音畆)元非莽(草莽莽字母黨切宿莽莽字音母)耕犂(十二齊犂字畊田器音黎)别
異犂(六脂犁字牛駁文良脂切)識丁何足道煮字不充飢
村學究
八九頑童一草廬土朱勤點七言書晚聽學長吹樵笛
國子先生殆不如
讀林可山西湖衣鉢
梅花花下月黃昏獨自行歌掩竹門只道梅花全屬我
不知和靖有仍孫
寄樓雲卧
雲卧西湖又幾年吟鞍多在酒罏邊定知今古皆春夢
不把功名作(去)宿緣芳草滿汀山帶雨黃梅落地水連
天相逢未說江南事且問何時理釣船
村姑
翠鬟雙妥未梳頭紡緯車邊坐欲羞幾度採桑歸較晚
阿娘疑看落花愁
底事蹉跎二八年嫁時裝著未周旋年年織得新絲絹
又被家翁作税錢
嘉熙戊戌夏復游海陵稿
簡吳荆溪
薄宦從來錯寧容著意求自慚千里夢空作(去)一番愁
笑我人如昨知心雨未休荆溪清徹底願泊釣魚舟
學館閑題
據見定時俱是足苦思量處便成癡請君打退閑煩惱
啜粥烹茶細和詩
答林巡檢惠詩
客久情懷惡逢人懶說詩不堪秋到後將近鴈來時欹
枕皆歸夢同心只舊知淵明籬下菊誰伴傲霜枝
秋花
鳳兒花雜鴈來紅更有雞冠弄紫㲨可笑倚欄人醉後
只將青眼看芙蓉
早秋(回文)
秋天一餉晚風涼笑語人傳早稻香樓上醉時簾半卷
愁添客髩兩蒼蒼
别友人(集唐人句)
菊花村晚鴈飛天(僧朋來)同住蘭舟未十年(許渾)今日送君
須盡醉(賈至)離人獨上洞庭船(李頻)
對菊
少有惺惺得到頭此心何若嬾方收五湖烟雨常如昔
一捻功名自不由世事莫將眞箇看客程難作舊時畱
人間豈欠淵明(闕)見著黃花便合羞
累字戲作解愁吟簡舊同寮
愁知不空白頭心事驚秋歸興滿滄洲貂蟬雖出兜鍪
功名有愧黑貂裘夷齊與盜跖總荒丘無非蘧蘧栩栩
夢莊周空教笑倒江上烟雨汀鷗一琴一劒一童一鶴
一茶甌自不須苦苦高卧元龍百尺樓著眼看翻雲覆
雨處豪傑總成羞牙旗金甲蹇驢破帽窮通一任前修
五湖千萬頃明月則儘可棹歌横釣舟
蘇州有感
秋意滿姑蘇扁舟憶五湖鈴聲邊報急帆影客心孤野
港青如染遥山淡欲無英雄應念我時事滿銀鬚
棋
亂鵶飛鷺勢縱横對面機心豈易萌一著錯時都是錯
寧無冷眼看輸贏
水邊聞鴈(偶集四靈句)
蘆花新有鴈(徐靈暉)四面水連天(徐靈淵)清淨非人世(趙靈秀)
吾詩詠不全(翁靈舒)
嘲醉者
李白日斟三百盞醉時寧記脱朝靴一千八十萬杯酒
百歲消磨未是多
村
又是江南割稻天家家兒女笑相牽芙蓉占斷清溪水
獨許漁人醉艤船
離維揚
不為鱸魚憶故鄉只緣心事近重陽鬢絲添得三分白
空被黃花笑一場
維揚萬花園(趙制使經理)
細柳營基鎖綠苔萬花新種小亭臺芙蓉喜見江南客
故向西風一夜開
雨中遠望
山匝濃雲水匝天秋容黯淡荻花邊瀟湘八景誰收去
畱下波心小釣船
勸僧還鄉(六言)
世事無過爾爾禪心只好休休江上數峯如削西風不
礙歸舟
舟中九日
巴得重陽未到家短篷根底憶黃花烏紗不為西風舞
空與同舟說孟嘉
嘉熙戊戌己亥馬塍稿
安居
窮通豈在苦勞神且作安居嬾散人買地種花多種竹
煮茶邀客也邀隣求名豈識書三上得與無過醉一巡
喜得滿&KR1237;收芋栗杜陵應不笑全貧
有感
窗戶清清半掩門小兒揩泪立黃昏幾多心事無人問
獨看梅花月半痕
曉琴
靜夜聽鳴琴秋風動幽谷何為鍾子期千古無人續
楮先生
先生邂逅龍亭日多少雲仍滿世間千古典謨文獨記
九流毫髮事相關代庖阿堵名尤重製甲防邊職未閑
只與道人為鶴帳始能清夢繞湖山
歲旦(已亥嘉熙三年)
屋閑無賀客早起只如常桃板隨人換梅花隔歲香春
風回笑語雲氣卜豐穰柏酒何勞勸心平壽自長
五老(儒將農漁女)
壯年期慕佐中興豈謂蟠螭睡不醒可惜滿牀廷對稿
白頭翻錄道家經(老儒)
髀肉豐腴鬢髮疎將軍健飯待何如七禽不了中原事
羞讀君王問勞書(老將)
齒髮俱無背已駝雨耕摩破幾青蓑高皇慶壽推恩詔
暗讀全文忘不多(老農)
短髮衰髯一掉船白頭波浪幾掀天兒孫各占蘆花住
網得鱸魚即酒錢(老漁)
著破箱中欲嫁衣翠顰何止只憂葵春來偷摘班班髮
泪濕菱花只自知(老女)
遠訪友人不値畱集句小絶
寒食花枝插滿頭(范成大)長亭搔首晚悠悠(鄭毅夫)灞陵老
子無人識(王竒)别是天涯一段愁(陸游)
寄征夫
待君君未歸寄書書不去寄書書可去有意殊難語深
夜彈琵琶思君在何處知君在何處不禁春事已闌珊
東風吹起楊花絮東風吹落楊花絮
客樓戲集唐人句
門掩楊枝一夜風(杜牧之)自憐羇客尚飄蓬(李山甫)不堪吟
罷東回首(僧朋來)鳥傍巖花戲晚紅(杜荀鶴)
贈僧了性
雖然年紀小胷次已江湖貝葉連宵看梅花一樣臞記
詩誠敢許戒酒恐應無好向蘇堤上行行捻數珠
醉中登樓
明主何嘗棄浩然杯中有物且隨緣倚樓心事誰消遣
一點飛禽落釣船
嘲燕
年來乳燕亦堪羞不學楊花得自由飛過幾家門戶去
且須尋見最高樓
瓶梅
南枝斜插古軍持瘦影參差落硯池莫道人家窗戶暖
等閑忘却隴頭時
春半
春到已多時遊人替衲衣柳眠鶯喚醒花瘦雨添肥官
事癡能了人情久易非一貧能自守贏得掩柴扉
散愁(四首)
著意功名四十年柳花空滿鬢絲邊男兒無補朝廷事
有媿飢餐困即眠
小樓呼酒挹青山翠碧瓏璁一笑間山若有情應問我
如何猶似野人閑
清貧如水儘無妨只願伊周立廟堂扶起太平千載脈
且隨農父樂耕桑
旋買犂鋤學種田一聲長嘯霅溪邊微茫白水山如畫
好箇江南萬里天
午睡
午夢驚回笋簟涼坦夷襟度即瀟湘詩高自與梅花好
食淡方知菜味長事說萬端多畫虎人無一念不亡羊
滿頭飛絮春零亂莫笑狂夫老更狂
酒邊
一醉復一醉陶陶醉未休何傷於日月知我者春秋萬
事難追昔千金不解愁白鷗飛浩蕩此興屬漁舟
小舟晚賞荷花(回文)
天浮月影水浮天路繞山頭樹繞烟船小小行人意適
藕花新索酒杯傳
清明插柳
清明是處插垂楊院宇深深綠翠藏心地不為塵俗累
不簪楊柳也何妨
晚春
風甃殘花滿地紅别離樽俎謾匆匆春光未肯收心去
却在荼䕷細影中
綠陰陰裏惜韶華自縛筠梢掃落花可笑遊人心未懶
杜鵑啼處撥琵琶
清和
詩債還無足家園亦倦看客遊宜致仕午睡當之官舌笑
張儀在心憑達麽安清和天氣好應免夾衣寒
久坐
坐久如忘世松窗日未斜營巢鵶蹂樹作(去)夢蝶眠花
易課推三畫毉方錄數家瓶笙聲未絶更點土山茶
戲作
青梅黃盡雨無多柳影重重午日過忽聽隔籬人語笑
採蓮船子上新河
玉泉寺金魚
金鱗韜隱已多時寺壁重泥又有詩龍若久懷霖雨志
不應蟠屈小方池
僻居
居僻恬無事開窗挹晚晴雨沈雲脚重風約燕身輕有
子爭梨栗無朋問死生每憂人載酒剥啄打門聲
倦吟
競病推敲欲嘔心何如危坐拆桐陰新蟬咽咽知人意
學我年來抱膝吟
云云
休將閑耳聽云云只作(去)深居耳不聞素志肯隨時節
改清貧難許利名分忘情茆屋無非燕著脚春山獨是
雲試問急流誰勇退故園同看木欣欣
愁
愁懷難盡亦難詩唯有流鶯暗得知我亦無言鶯不語
柳邊相看立多時
蓼花
秋到梧桐我未宜蓼花何事已先知朝來數點西風雨
喜見深紅四五枝
嬾
嬾嬾嬾復嬾而今嬾更宜此身聊復爾萬事欲何之尚
覺瓢為贅奚煩鍤自隨客來眠正熟裙幅任題詩
書座左
天地一蘧廬吾身自卷舒翁能從失馬子亦豈知魚謹
獨甘居漏安貧且飯疏昨非今未是寧不賦歸歟
書座右
蠻觸小功名須教一念輕受知思報飯臨事貴懲羹壽
域惟仁宅心田以道耕泰然忘物我無使狎鷗驚
涼
不擬西風一頓涼看看涼近木犀香人家未得征夫信
蚤有砧聲怯鴈行
荷花(六言)
綠蓋半篙新雨紅香一點清風天賦本根如玉濓溪以
道心同
扇
帥璋今有幾家同名重蒲葵價亦穹髹柄但誇千縷骨
不知曾未掩西風
中秋月
只與閑時月一般寧知今夕最團欒竹邊借柄還如扇
花下傳杯可當盤野兔易忘終夜夢林烏未許一枝安
人生幾箇中秋節那得都將笑眼看
席上有舉東坡集歸去來字成詩十首醉中戲
續一首
傲世欲何求歸來已倦遊琴詩聊自嘯丘壑復相畱問
菊時攜酒乘風或棹舟樂天良有以心事老田疇
漁父吟
小舟如鴈許稳稳下波心蓑笠幾風雨江山無古今清
歌鳴短棹紅葉滿疎林一醉不知世前村月未沈
秋風
秋風卷秋葉秋思滿秋天骨立山如削聲低鴈欲眠客
愁無暇日農事喜豐年說著鱸蓴事歸心滿釣船
聽雨
凍雨瀟瀟未肯晴洒窗聲似煮茶聲山童酤得隣家酒
炒藥爐頭獨自傾
村田樂
打稻天如二月天滿村和氣樂豐年田翁爛醉身如舞
兩箇兒童策上船
問梅
癡風衮衮送寒來竹裏人家總未開唯有老岩心事苦
瘦筇敲雪問梅腮
山下
山下六七里山前八九家家家清到骨只賣水仙花
落葉
卷地西風促雨來掃除黃葉滿蒼苔垂楊蚤有青青眼
只礙梅花未放開
梅蘭
清標同插古軍持清似西山凍餒時嚼蕊弄香無說處
屈平和靖已何之
佳人歌
淡勻粉淺畫眉髩邊休插桃花枝白面郎君馬如箭回
頭再盼情依依文君未識相如面朱絃聲裏猶相戀風
流勝事千古傳寧如文君當時深深深處深庭院臨卭
亦免王孫怨佳人佳人休卷簾門外落花春正甜繡牀
午困語聲寂博山篆冷香頻添佳人噫佳人吁今人安
得人人思秋胡黃金不認眞丈夫
醜女歌
梳風楊柳笑沐雨杏花羞看看三十餘不敢下妝樓待
媒媒不來對娘娘共哭何時王右軍來坦東牀腹君不
見西施絶色天下白能使麋鹿走吳宫玉環一笑百媚
生能使漁陽鞞鼓驚玄宗無鹽無益形貌惡當時一段
議論千古生清風美婦未必美所美貌徒美醜婦未必
醜所醜行不醜醜妻惡妾壽乃翁何須能勸羊羔酒
江湖小集卷七十二
