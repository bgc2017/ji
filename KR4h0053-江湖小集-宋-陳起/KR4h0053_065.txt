江湖小集卷六十五宋陳起編
吴汝式雲臥詩集
遣興
弱齡性淡泊鄭圃吾其師及兹拙生事窮窘常經時無
方可紆急何以宣中懷柴門蔽殘席咏書倦徘徊呼兒
促觴至日翫天雲飛山鳥送新響日遲花露滋頹然醉
櫩下不省何如時雖非富貴樂富貴乃所乖疎松碎明
月密竹篩清風親交昔與別若謂行相從延企邈不及
音容隨想生諒彼亦耿耿飛爽留空形援琴不能寐意
乃多於聲晤言豈無偶眷眷詎可㤀編蓬諧夙心尊古
豈文義所得靡有言應酬聊爾耳室中無萊婦童弱偶
成四團欒寧無思達此天亦蜕客來問長鬚新醅可篘
未行行陟高岡一顧俯烟水客去不肯留吾歸且休矣
歲終呈一齋
磊砢千丈松清隂蔭林丘豈無棟梁用匠伯不見收匠
伯恐未良棟梁終有求天風叶偃盖五雲常為浮學道
非學世韜精養中和紆朱各自貴誰肯聆商歌皦皦大
聖心脗然空自多著書後子雲千載應不磨
酬玉汝
磔攘畢春氣長嬴換新綠爽風吹凉光紉餌釣山淥儵
魚噀水香菰蒲削藍玉老景結清和心花委濠濮日暮
雲倒飛苦雨濕茅屋竒哉五碎金青草眠黃犢天行貴
葆真心骨迥凡俗一尺黃菊花秋風播芳馥
遊石仙分韻得觀字
閑攏兩袖秋步入冲寂觀古樹老雲中仙居毁巖半是
時零雨高葉脱凄風亂怪禽走何忙澁水流不漫那知
張郎仙譎幻敢懸斷雷書貯洪崖愚下浪傳贊符碑儻
長靈鬼物豈歌喚尚云劍埋山安得急推斷冷翁亦張
徒精氣不知散死坐豫樟空鑿竅競窺看何不葬山原
不然棄江沜烏鳶與螻蟻豈食吾一貫獨流天地間萬
古亘光燦神仙固渺茫此事良可惋忍哉偷兒狂更擣
泥腹爛我來擬少休亭壓不敢玩黃冠四三人拙野只
欲竄延坐無好言令我住凉館飯餘且縱觀逸興薄霄
漢琴嗚著高彈奕勝出竒筭歗咏壺隱樓撫事發長嘆
大書同人名聊欲記遊翫隂霾淰輕寒日色倏昏晏倩
人買村醪煮芋疊肴桉清坐二更深一睡各鼻鼾曉來
登巖頭棘路解羈絆劃開天盖寬遠景過飛翰幽藂摘
新查窺險身發汗居然束歸裝重下西巖畔我思古之
人豈只局窮閈觀海登泰山深高世間冠斯巖雖荒榛
樂事實昭煥人心本然同今古未容判終當駕雲風高
蹈無畔岸作詩示兒童兹遊吾豈但
朅來
領上朅來觀白雲翔鸞奮鶴浮天英斜開錦繡春樹滿
溶溶半露遥山青忽然變現成蒼狗萬里長風霍無有
海龍塞氣不敢吹日照虚空無老時
領上朅來弄明月千里銀光寒不缺蝦䗫魍魎走死盡
直數秋毫上金闕心如此月月如心㗳然獨據無絃琴
騰騰轉空白日晝詩帶流星過南斗
江湖小集卷六十五
