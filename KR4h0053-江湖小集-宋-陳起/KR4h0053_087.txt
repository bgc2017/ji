江湖小集卷八十七宋陳起編
樂雷發雪磯叢稿
七言絶句
詠史六首
高祖
逝騅走鹿各消磨劒外功臣剰幾多四皓兩生元不聽
故鄉枉費大風歌
陳勝吳廣
假號偷名只可憐枉抛錢鏄弄戈鋋隴頭燕雀應相笑
鴻鵠元來是項燕
韓信
愁看鍾室劈良弓何不當時殺蒯通今日真王成底事
只應娥姁是英雄
東方朔
蜥蜴盆邊解滑稽且分社肉飽蛾眉劉郎最怕秋風冷
那聽君言撤殿帷
司馬相如
狗監無端薦薄情鸘裘犢鼻帝鄉塵當時最有文君恨
不識長門買賦人
班固
請室冤魂呌不聞神丘隆碣謾遺文平生詞藻誰知己
腐鼠孤雛却誤君
汴堤柳
萬縷春風窣汴堤錦颿何處柳空垂流鶯應有兒孫在
問著隋朝總不知
讀李羣玉集
光順門前繫馬吟弘文舘裡翠雲春却憐白首河西尉
枉作蓬萊獻賦人
又
捐玦江頭弄釣舟蘭花杜若滿芳洲如何才子無騷思
只詠薔薇與石榴
與復古叔讀横渠正蒙書
惆悵枯株與晬盤雲横太白夢魂寒半生驕吝如蝸縮
自把西銘反復看
又
誰掘驪山起老師竹林燈火共心期年來後學輕前輩
看徹臯比罷講時
題楊從行湘詩卷楊即誠齋
仙雲寒鎖碧瑶天突兀吟壇北斗邊試問鳳凰誰得髓
竹林聽雪對床眠
又
呌雲吹玉舜祠邊醉嚼瓊糜漱石泉舊讀離騷今忘却
快披秋卷嗅蘭荃
次韻熊雲瀑秋夜見寄
吟落秋窗燭炧紅想彈九辯入絲桐荃蘅豈不如葵菽
誰繼豳風補楚風
無題
大裠褒衣走浙淮何人不識鶴山來只今心印誰傳得
自摺通書撥篆灰
撫州偶題
金柅亭邊柳拂城春風繫馬酒家吟塵埃滿面無人識
却得黃鸝作賞音
萍鄉病渴
犬子無從典驌驦荒邨忍渴望瀟湘楚王萍實甜如蜜
不許詩人取次嘗
甲午社日客桂林
巵酒豚蹄客裡歡石尤風緊枲衣單東陽病骨如鸚鵡
最怯南州社日寒
桂林歲晚憶鍾尚書
塵滿湘翁薜荔衣江湖歲鬢晚成絲桂州楊五今何處
雪片梅花枉費詩
醉中偶成
醉敲茶臼嘯秋烟苦欠高陽買酒錢擬入亂山飡栢葉
石床閑對麝香眠
送友人游昭州呈陳謙之僉判
閬仙去補荔支譜梅谷歸呈飛鶩秋惟有瓜玻共君在
馬蹄何苦又昭州
又
道鄉牽損衮龍衣謫墮天涯詠楚蘺莫放蹇驢遊别處
拾青閣下有殘碑
又
鵬運堂前話别愁菭蘠三度楚江秋近懷莫向元龍道
問舍求田是韓頭
夏日偶書
蜾臝啣蟲入破窗枕書一垜竹方牀家童偶見草頭字
誤認離騷是藥方
秋日行邨路
兒童籬落帶斜陽豆莢薑芽社内香一路稻花誰是主
紅蜻蜓伴綠螳螂
新淦偶成
飛飛綠鳳掛梅梢猶記來時雪擁袍今且歸舟新淦路
擔頭稚子賣櫻桃
贈吳季詩
燕子樓頭一曲春曾騎驕馬擲黃金如今世事漫頭雪
破屋孤燈忍凍吟
演教寺弔樓居朱漕
羅帶江頭蛻繡衣人歸香草謝家池秪今玉樹埋何處
惆悵僧房認得詩
又
穿塚難酧地下知逢人多說項斯詩今朝痛灑西川淚
萬里梅花欲放時
延真道院
滄流翠竹接仙扄霛菜丹虬拱上真擬就玄翁分半榻
閑聽秋雨守庚申
訪趙愚齋不遇謁者云入幕抵晚方歸因成一
絶奉寄
雪片梅花滿硯池芙蓉幕裏客歸遲今朝解了公家事
儘聽轅門報酉時(愚齋舊有詩云無曹度日真堪愧又聽轅門報酉時)
史主簿以授菴習稿見示敬題其後併寄張宗
瑞
姜䕫荒塚白蘋深鸑鷟無聲結綠沉擬向鄱陽尋後杜
只招張叜聽君吟
又
吟了南樓到庫樓塞雲邊月困雕鎪只今南北無詩禁
曾有新編過境不
術士醴陵丁夢營將之舂陵有贈
看盡槐花買卜人窊尊且認舊碑文只今世上無清惠
却恐元郎解(闕)君
又
渌水池邊舊釣磯何時歸去濯征衣千年城郭應無恙
祇怕風塵老令威
送歐陽平仲起鬱林教官
快把詩書洗瘴茆雕題墨齒盡同胞天涯那得随衿佩
試借叔堂講義抄
又
古來節婦比忠臣怊悵明珠一窖塵千古綱常君記取
題詩煩問墜樓人
萍鄉和王堯章韻
征衲無人補舊綿蕭條客枕楚萍邊撥殘石炭西窗冷
知憶山家榾柮烟
趙司法詩集自題近道蓋取工部所貽元隠居
詩中語也(闕)
道書二絶
和遍陶翁飲酒詩醉籠天地入鳩夷細看官爵成何物
肯帶奚囊過九疑
又
浣花騷伯杳難(闕)世上寧無元隠居讀罷君詩三歎息
斷絃綠綺定何如
聽廬山胡道士彈離騷
廬山道士菊潭仙前世滄浪握楚荃莫道離騷遺響絶
孤鈎寡珥尚能傳
又
弔湘誰解薦江蘺忠憤泠泠寫七絲愁絶九疑山下聽
重華應許就陳詞
題王堯章佇香亭
滿池蜀錦照深衣盡日憑欄課楚詞要識此花香絶處
露凉風細雨晴時
又
對花味道興何長好學顔家到坐忘莫與紅塵兒輩道
心清正自得真香
又
故園荷屋傍濓溪若愛蓮花入夢思今日題詩還自笑
江湖塵土鬢成絲
題昭州田廷亮書稿後
㯽榔口裏吐參苓折檻無門九虎深家在道鄉亭畔住
定應千古有知音
又
少海無波鶴禁虛滿朝閉口養曹蜍白袍烏帽和寧外
却有山人請建儲
次韻熊雲瀑秋夜見寄
呌徹蒼梧望八荒暮雲秋客各凄凉此情未許傍人會
愁絶中庭月一方
江湖小集卷八十七
