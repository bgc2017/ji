江湖小集卷十六宋陳起編
徐集孫竹所吟稿
古意
彼美山中桐千古生清風斲削羅徽弦不費膠漆工伊
石臺有梅月冷雲空濛一彈彈春江遲日春融融再彈
彈招隱霜木吟樵楓三彈彈離騷感慨古道隆太羹玄
酒味旨趣回顓蒙世無子期耳知音未易逢袖手長太
息所聽何不同所聽非不同舉世鄭衛襲
智果寺觀東坡墨蹟参寥泉
煮茗評詩歲月深堂堂遺像篆煙沉數間老屋關興廢
一段清名無古今碑斷亂雲封字脚井昏落葉覆泉心
斜陽影裏夷猶處仰止高風不敢唫
暇日言事二首
雨苔侵逕客来稀官事纔閒便掩扉欹枕忽生鄉國念
夢中喜得一番歸
西風落葉滿庭除隱几清吟獨撚鬚官地莫將私地比
鞠苗也種兩三株
送葉靖逸之維揚
竹西亭下路二十四橋迂有志風寒地携家雨雪途杯
酣看玉蘂槖重載湖珠寫就烏絲句無妨寄鴈奴
中秋夜雨
兩年客帝畿圓月浸秋輝今夜月圓時風雨打門歸年
年此桂魄不炤今年客明月應團圓只被浮雲隔
觀秋潮
八月西風噓沆瀣長江協候肆澎湃錢塘王氣天所鍾
非為子胥逞靈怪海門三山縹緲青雙練夾岸奔雷霆
蛟龍鼋鼉匿形影銀濤雪浪翻滄溟踏浪羣兒慣行險
出沒波心旗閃閃須臾㶑灔潮信平蕩漾漁舟千萬點
天低暮靄襲人衣游子興盡各云歸獨有騷翁看不足
吟到夜月揚清輝
江湖偉觀
昔日山中一小亭重新輪奐轉峥嶸著身梯磴千層上
到眼江湖兩𣲖明鼎藥丹成仙已去杯泉墨冷水猶清
夀星炯炯無今古長炤東南王氣生
聞蛬
獨掻短髮坐更深夜雨書窗半欲隂近日病魔詩思澁
一秋清句付蛬唫
對菊
未能籬下學悠然慚為微官繫日邊造物自憐清俸少
菊花隨地鑄金錢
同杜北山鄭渭濱湖邊小憩
與朋看落葉捨棹踏湖西埜店傳杯酌殘陽索品題雲
隨波影動山被柳隂迷一點寒鴉過知他何處棲
看梅
歲寒氣味少人知一度相逢一度竒不受陽和私點化
慣經風雪冷禁持影横坡老數枝畫香沁逋仙兩句詩
相對依依吟未得斜陽歸路不妨遲
公無渡河
公無渡河公無渡河公必欲渡意如何波濤洶湧何足
畏中原未復一身多爭如平地有風波人心之險險於
河
水樂洞
路穿巖竇折羊腸處處亭臺御墨香流水不隨人事去
尚餘絲竹舊宫商
玉清宫初陽臺
守藥胎仙去不来空留山頂煉丹臺明眸炯炯初陽在
知隔人間幾劫灰
下竺看猿
渴泉飲罷過别枝株守山林得便宜伸手攫拏埜僧菓
貴遊玩弄如兒嬉膏粱恣欲甚丘壑苞苴䞉把實囊槖
本然無物抛乞與縱有腥羶醫無藥勸汝儔侣只依僧
殘齋剩核亦潔澄切勿自照具人面便爾忘却當初洞
口呼不譍
聞鶴
千年華表竟何榮曾結孤山夙世盟午夜露零和月冷
一聲風静仰天鳴既歸蕙帳情何怨不上揚州韻更清
未必湖隂人聽得聽来好爵謾營營
玉泉看金魚
石沼鑿瓊瑶金鱗數百條年深須變化泉潔自逍遥網
罟難垂手公卿擬上腰龍宫依梵法翻水雨青霄
訪僧不遇
特地尋君選佛場行行踏遍古苔荒不因坐石貪搜句
何事抽單輟赴堂空榻日移懸錫影别寮風過煮茶香
忙中我為閒来到君本閒人為甚忙
六一泉
惠勤已蛻老歐僊物逐人非井便乾不是坡翁重到此
此泉安得到今寒
金沙井
脩綆垂缾自汲深水澄沙瑩幾星金分明不與貪泉比
莫為金沙起利心
乍晴
吟情天遠倚闌干聲歇鳴渠雨乍乾只為吳山居宦舍
却因笋蕨憶家餐燕窠出子春游嬾燈燼開花夜話殘
收拾柳綿囊楮被麥秋猶有一番寒
重拜和靖先生墓
秋聲爾許悲懷古若為思菊老泉堪薦山孤草亦萎高
風留塑鶴殘雨暗荒碑依舊梅千樹無花香似詩
竹閣
昔日孤山像重移閣幾春騷名垂句法遺愛稔邦民雨
剥一碑古風搖萬竹新来遊興感慨誰繼若而人
夜過富春
夜舡搖兀當乘槎得與僧俱似出家數幅征帆抛草渡
一團幽夢遶梅花風傳山縣殘更漏潮練霜江淡月華
所恨釣臺眠裏過磯邊不及理漁車
清明
春風客裏動經年寂寞松楸入夢邊斗酒誰為寒食奠
嬾將楊柳插門前
燕子
呢喃不聽一年餘又見雙飛向竹廬翻笑人間湖海客
重来仍占故巢居
訪林可山不值
尋君每自恨遲遲及扣巖扄誤所期空放山間雲外鶴
只吟篷底雪中詩孤燈欹枕勞頻夢樽酒憑欄定幾時
獨立小橋回首處籬邊猶喜見横枝
促刺詞
促刺復促刺勸織聲轉劇小婦跣雨採桑歸大姑煮雪
抽絲繹辛勤欲織禦寒衣朝暮惟恐不盈尺織成門外
廹催租不了輸租仍賣綌婦姑對泣兒號寒更無可補
兒衣隙帛暖本擬代綌寒賣綌寒来愈無策促刺兮促
刺兮勸人織兮織何益貯之金屋是何人重重綾錦餙
珠璧
鷺
素狎沙鷗水國盟一生蹤跡任飄零謾誇霜雪精神别
難洗蝦魚氣習腥點破青山成曉畫飛来紅蓼稱秋汀
江湖出入風波裏比著胎仙欠典刑
蟬
高蹈槐梢與柳隂爭鳴直到日西沉初無識見偏容喙
不讀詩書却好吟風露細餐雖足飽山林為計更宜深
所談幸爾非人事逆耳從来欠賞音
贈相士
好爵縻人見不休更饒君盡許封侯山林朝市心殊相
莫誤平人枉白頭
遺僧楮衾
練從秋水桂華鄉雅稱分供衲子床一叚温和雲共軟
十分明潔月爭光吟䰟有夢圓春草襌骨無因怯曉霜
金帳繡衾皆業境此中清趣最深長
可賦軒避暑
萬箇琅玕爽氣浮何妨暫借着詩流世人奔競長為暑
心地清凉即是秋普供茶瓜醒眊矂自携枕簟足夷猶
從今只有山林好浮世炎炎卒未休
客夢
人生揔揔汨浮榮勘破令人厭宦情竹屋無時勞結夢
秫床何日遂歸畊雨侵藥竈莓苔長秋透書臺筆硯清
漸老鬢毛猶未雪此身猶及見升平
夜雨
夜半倏驚覺狂風攪秋鳴掣電起迅雷驟雨翻盆傾逆
知造物意揫歛萬寶成天威不竟夕須臾山月明
官舍雙桂
翠玉黃金剪綴成幽香不斷襲人清獨披月色連宵看
更結秋風来歲盟好夢偏為蛬呌破吟聲那似蝶飛輕
紛紛凡卉誰堪眼說與寒梅早合并
雨中用進退格
秋来天氣半晴隂塊坐山忩一欠伸欲睡却思妨宦業
怕吟惟恐動鄉心遠書難凖衣仍薄清俸無多槖慣貧
箇種關情畦稲熟雨宜時降不宜霪
岳鄂王墓
古木號風抱不平百年忠義日爭明墳前人馬空存石
何似當時聽用兵
喜鵲寺
鵲巢不見委空枝透徹機關在險時自後非無襌可問
多因險處怕人窺
訪詩人
得得訪詩仙平湖水接天身輕如鶴羽路遠買漁船日
上荷撑盖春深柳脫綿造門人已出冷潄石山泉
湖度夜坐
片葉秋風數日程爭如天籟未秋聲厭居塵境炎威熾
来納虚亭夜氣清萬點螢光移醉眼一湖蟾影蕩吟情
笙歌寂寂重關掩獨許高僧並臂行
即事
無端梅潦肆鳴渠官舍蕭條似僦居把酒厭談天下事
挑燈頻讀故人書吏抄詩孏多訛字僮治飡遲少嫰蔬
濁世炎蒸方欝欝庭前新草不令除
挽北磵
本分恭禪學吟中透一關清名傳北磵遺像在南山石
塔人千古煙梯屋數間詩䰟何處覓應伴白雲閒
石屋
路僻鳥關關行吟逐字刪偶来遊石屋却喜見香山閣
峭寒雲護巖深野水閒坡仙留墨在姓字有無間
杯泉
一方石甃溜涓涓扁以杯稱萬古傳名利醉人醲似酒
誰甘恬澹酌清泉
此君軒
此君瀟洒翠團欒軒扁佳名墨已乾欲識清風千古在
試將石刻句吟看
湖西納凉
小艇撑過第一橋酌泉橋下擲詩瓢来遊道院分荷供
擬拉吟僧遣鶴招暮靄直從漁笛起月華高過塔燈遥
且於静處偷清福人海驚人湧似潮
寄題漱玉
一𣲖潺湲迸石溪直疑寒碧練玻璃百川流去須歸海
萬籟喧来有定時橋接丹山横夜月柳籠碧草拂晴曦
吟廬此去雖相近爭似閒鷗立渺瀰
春日訪四聖鄭渭濱
訪舊孤山去桃花觀裏春迎香開道室借酒酌唫人琴
操音還古蔬盤味却真斜陽各分散一水隔紅塵
檐上木香
無奈聲聲杜宇頻木香猶有一分春檐頭分得清香到
却謝尋常過路人
和趙冰巖借宿僧房韻
鷗盟鄉國外簮盍把題分旅舍嫌紅日僧房卧白雲茶
新翻雪乳硯古帶潮紋黜陟人間事棲心耳不聞
中元
今朝逢令節依舊客殊鄉禪衲同分席清齋若過堂江
茶浮水色埜菜帶山香忽憶三秋菊誰鋤小逕荒
餞吳西疇東歸
交情寥落若商參誰是如蘭可斷金别去社中懷舊友
喜来湖上共新唫好山爭似居家看冷菊難禁在旅心
我欲學君歸未得来年竹屋再相尋
習懶
風撼西忩夕照明習成懶散澹無營頗諳讀易深知命
却怕吟詩浪得名欵對山僧開月酒旋蒸湖蟹切秋橙
有来歸自江干客為說錢塘潮信平
送庵僧歸山
微官驅我離家山何日歸休得遂閒先隴隂隂松影裏
春来草草倩師刪
䟦竹間僧詩藁
借来香墨本相對坐孤檠句似寒梅好夢從春草生逼
人禪價重喚我宦情輕一事猶相得此君同此盟
歲律
歲律又侵尋桃符句索唫經年為客夢每日在家心眼
老看山慣愁多怯酒深公餘惟讀易世事任浮沉
趙紫芝墓
晚唐吟𣲖續於誰一脉纔昌復已而對月難招青塚魄
見梅如挹紫芝眉四靈人物嗟寥落千古風騷意俊竒
公去遥遥誰可法少陵終始是我師
落梅
春雨敲花逐水流游蜂催課未知休生来獨冷嫌無雪
别去相逢又隔秋紫蒂窠窠凝酒恨蒼苔點點落詩愁
黃昏未覺師雄夢塞管一聲何處樓
冷泉亭
山遠源深絶市聲許由因此隱方成一生獨喜枕流好
萬事何如酌水清野衲洗心滋味淡騷人照影利名輕
軟紅塵裏渾如醉誰識斯泉可濯纓
玉岑
一抹斜陽掛淺林細聽山鳥說春心千年古寺多竒迹
讀了豐碑看玉岑
觀音泉
巖石留雲裛翠煙古松知歷幾千年淨瓶一滴楊枝水
湧作巖前大士泉
除夕
一歲驚心忽已除宦遊尚自客西湖漫題桃板標茆屋
旋買梅花插瓦壺俸薄幸無賖酒債官閒却有索詩逋
明朝萬事從頭起依舊山肩竹樣癯
舟中
厭殺人間名利忙我忘名利只詩狂雅陪雲衲三生話
分得漁舟半日凉傍水細看鷗鷺浴隔蘆吹過芰荷香
從容飽遂清遊勝那似家居卧竹房
秋風悲
秋風悲秋風悲秋風悲兮落葉飛豪家不識秋風悲杯
酒暖熱兒女嬉秋風悲秋風悲秋風悲兮隴穟萎田舍
不識秋風悲腰鎌收刈雞豚肥秋風悲秋風悲秋風悲
兮塞角吹戍人不識秋風悲只願封侯不顧死棗紅十
載忘歸期秋風悲秋風悲秋風最可悲兮江流㴞㴞禾
黍離離為此悲者其知誰
訪周伯弜後寄
獨坐湖忩水一杯好懷竟日向誰開火雲六月天無夜
不為先生定不来
書瘦巖僧詩卷後
泛湘游嶽慣風寒怯掛田文半臂衫吐出煙雲冰雪句
山肩莫怪瘦巖饞
休日招李山房杜北山訪渭濱秋浦於孤山即
席用韵
凛凛僊風匝葑田徘徊懷古事茫然眼空湖海無塵累
身在蓬莱有宿緣孤策遍尋儲鶴地偏提自汲煮茶泉
詩家眷屬通詩譜不枉微官客日邊
有感
華陽暫脱戴朝簮悔被浮雲惹動心世事可驚如雨驟
客懷無限併秋深能歸不似天邊燕怯冷愁聞月下砧
幾許清高堪自慰官居頼有竹蕭森
舊圓覺
雲氣濕香埃門蹊印碧苔金奎今日賜翠輦昔時来禪
定琴臺廢詩寒石刻嵬萬斯年勝地不敢肆徘徊
清溪
不比江湖汗漫流山林冷淡氣涵秋泠泠一𣲖源頭水
岸影中間見白鷗
獨坐
老屋蕭條半欲斜䋲床獨坐看蜂衙經年官况渾如客
計日安書已到家策策冷風删樹葉絲絲暮雨織簷花
夢魂不那歸心切小圃堪鋤自種瓜
挽孫花翁
清氣散乾坤人亡名尚存玉寒埋葛嶺墨淡慘秦村井
菊風號塚山花月返魂子孫無處覓唫客酹芳樽
餞平洲僧
天地一身閒袈裟褁亂山聽經離竺寺結制去雲間包
重懸詩藁藤枯帶蘚斑西風梧落葉應又向西還
雲谷
月浸千林萬壑秋聽琴驚起鶴回頭孤雲帶濕藏空谷
不逐人間富貴浮
北高峰
閒處春光淡逢僧共採蒿曲盤山磴嶮直上塔峯高風
露侵衣冷江湖送眼豪近年無隱者空負數株桃
靈芝寺
梵宇背湖光朱橋度綠楊折藤維小艇拂石坐幽房齋
版驚閒鷺苔碑卧夕陽都人喧鼓吹未識此徜徉
䟦吳西疇東游詩卷
兩袂薰風過傳廬鷗盟又結向西湖東游雙幅雲煙句
寫出江心鴈蕩圖
湖上
不分雨色共晴光每攬吟魂夢草塘數日不来湖上看
西風次第水蒼茫
借林可山韻餞錢蘿屋僧
吟卷多題品君齊賈島才聞風知竹瘦載雨過湖来交
淡杯中水儒酸葉底梅便辭京口去覓取近詩開
杪歲
幾多風月費招邀傳舍侵尋一載僑客久夢魂安澹泊
歲殘老態厭喧囂晴空雪片飄梅瓣冷地春光上柳條
世事每從兒戲過門前歌舞又元宵
聽雪忩
靜擁寒爐逼硯冰凍蠅怪有撲忩聲抛松撒竹清眠思
吹滅唫燈坐到明
寄懷里中諸社友
自笑初無作吏能却因作吏遠詩朋與君交訊欠逢雁
知我懷人獨是僧客枕夢殘聽夜雨鄉心愁絶對秋燈
何時歲老梅花下石鼎分茶共煮冰
贈黃羽士
閑披鶴氅紫藤冠帶得林泉骨相寒落魄一身風雪冷
飄蓬千里水雲寬素餐洗硯抄詩句清夜敲鐘上醮壇
凖擬學僊僊遇否何年煉就九還丹
寄詩僧
昔日剡溪曾載雪君今訪我以晴期一庭楳雨何時竟
唫得詩来舉似誰
惜春
輕寒測測雨絲絲獨坐吟床日較遲方此惜春容易老
晚風吹落野棠梨
酬雲間僧見寄
一從湖上别無處問相知幾夜頻馳夢今朝忽寄詩山
昏雲過濕院静鶴歸遲此去秋風近應須動客思
謝林可山序詩
不枉西湖住兩年窮吟活計又成編生平不得春風力
只與梅花結得緣
送僧之毗陵
無意坐林叢雲飛天四空禪心包影外客夢艣聲中勝
負機何密窮通算儘工此行應不錯知遇有詩翁
雨作
薰風入斷籬猶自雨凄凄數日無人過終朝共鶴棲雲
濃山寺失水泛板橋低亦有田堪秫何時得荷犁
為瘦巖僧題西山爽氣
背却殘陽翠欲流一忩長占四時秋逼人風露衣巾脆
拄笏朝来獨倚樓
紫笑
雨濕晴烘乃破慳時聞旖旎度簷間不知失笑緣何事
每對薰風自赭顔
客懷
衣袂半埃塵堪嗟白髮新古今同逆旅湖海未歸人雨
霽船爭渡花飛鳥怨春片雲千里迥日日謾烹鱗
月夜泛湖
買得扁舟載月明喜它簫鼓已歸城一襟風露清唫骨
四望湖山見道情花港採苓供果釘蘋洲擷荇薦杯行
此歡不許人多得破曉西村雞犬鳴
靜中
靜中白日十分遲喚起鄉心怯子規客味有如杯水淡
宦情肯被一塵緇缾儲餘粟緣供鶴俸乏零金為買詩
坐久不禁春雨暗誰家樓上笛頻吹
午夢
篇詩纔欠急忙償似有奚奴督和章望斷曉山雲破碎
驚回午夢雨淋浪春光一半歸楊柳花事三分屬海棠
靜坐小忩人語寂閒聽梁燕話行藏
蝸牛
分岐頭角出於天盤泊委蛇巧並緣到了升高翻墜失
徒然隂地肆垂涎
末利菊
瑶華細簇翠廉纖耐得籬邊曉露淹晚節清香猶更好
雖名末利不趨炎
杜北山同石峰僧来訪
梅花同伴瘦一瘦有誰過歲事那堪晚心期未易多杯
深和月吸硯冷帶冰磨山暝歸鴉急相分獨奈何
謝偃溪惠索淘
與客敲詩倚古松亂蟬聲裏夕陽舂幾年飯顆山頭瘦
槐葉今朝得飽供
題贈命士
冨貴功名世競癡清吟往往不趨時請君多算公卿命
莫要逢人舉似詩
挽靈隱僧珏月窗
秋月只清輝忩明人不歸嘔心成宿病蜕骨悟前非書
偈辭禪院緘衾寄母闈猿啼泉石冷客淚為君揮
牧溪上人為作戱墨因賦二首
宿葦臨流去就輕生平慣與爾同盟相從奚假歸圖畫
特畫江湖一叚清
右鷺
峭壁懸崖隱趣深每来洞口費呼尋啼雲嘯月聲難寫
只寫山林一片心
右猿
酬里中友人代簡韻
鬢絲冉冉負年華客夢無時不在家吟得新詩三百首
却慙籬下見黃花
古樂府
郎别二十春未報淮頭捷空房守節心羞見雙胡蝶滴
淚寫臙脂欲寄南鴈羣恐蕩郎客思封了却還焚妾甘
奉姑老妾甘育子穉它日晝錦歸願郎無棄置
言事
讀了南華枕曲肱無端客夢冷偏增官將滿去多逃吏
詩不唫来少寄僧亂葉打忩猫上案斜陽過屋鼠窺燈
孤山在望何時雪問訊梅花策瘦藤
挽李山房
吟譽先君者多埋葛嶺傍幾年千里客一夕九原傷琴
硯遺兒遠棺衾得友償玉樓天上事應有舊山房
鄭渭濱過訪而杜北山諸友繼至惜乎招石峯
月溪二禪不来
未見南枝與北枝一清誰可話襟期不嫌添客重行酒
所欠惟僧共說詩竹影因風和雀動水聲帶雨啟鷗疑
黃昏緊閉寒扉坐自展韋編對伏犧
采蓮曲
朝露濕妾衣暮霞耀妾矚一葉小如瓜去住無拘束兀
棹歌採蓮襲襲薰風足蘆葉映港清捉對鴛鴦浴蓮中
有苦心欲折手還曲折蓮恐傷藕藕斷絲難續
菊
寂寂東籬姿凄彼霜露濕不肯出春風俗眼豈相入世
無陶靖節此趣誰收拾
蘭
淡淡九畹質雅好住山林幽香不求知伯夷叔齊心世
道不復古紉佩取騷吟
自君之出矣
自君之出矣蛾眉不復掃寶鑑委埃塵玉容為誰好
堅冰
滕六巧呈瑞平白一尺高霜風凛烈生挾夜聲如號冰
澌條玉筯瓦縫鏡銀膏茆屋頓暴富掩映何奢豪晶光
動閭里健羡等兒曹此時輕脆資堅為千載牢一旦陽
明升消冸蔑纖毫奚獨此為然世事亦㴞㴞
閑賦
梅花白向鬢根生歲月蹉跎事欠成讀過故書温有味
借来新絮冷無情未霜山寺昏鐘勁欲霽湖亭夕照明
多少紅塵留滯客可曾歸去力春畊
渡湖
漠漠西湖匝野烟夕陽柳下買歸船關心一紙平安報
鴈字縱横寫碧天
官舍亭前古梅尋常開桚歲暮余整歸裝而乃
蚤花不容自嘿
猙獰古怪虬龍枝着花傳舍逼歲晚往往来来幾番人
老大相期疑未諼顧我老眼慣相看嗅花嚼蕊當餐飯
横斜峭拔彫雪霜肯媚陽和齊婉娩把酒邀月共說詩
疎影上衣成繾綣朔風吹夢入家山鼓舞倦矣客兮返
誰謂花先常歲期徹夜萬葩玉一本花應有心餞我行
吐芳非為冬日煖我亦逆知此花意孤潔難與俗人混
似嫌托根富貴場不若棲身山林稳惜乎花又不能言
一花一心誠懇懇任他世間競酣桃李春花獨與我結
交歲寒遠
秋胡行
五年行邁兮歸遲遲採桑山隂兮奉親慈冰霜自潔兮
清節持有客遺金兮志不移槖有金兮盍專為母馳心
悦桑女下車兮人可知庭中見妾兮徒忸怩載思往事
兮妾心悲恐君不如妾之有節兮言姑已而君不知孝
兮人道衰妾不死兮欲何為
賦雪
漫天飄瑞壓囂塵一夜西湖幻出銀煎入茶鐺清腑肺
吟歸詩句爽精神糝填鶴跡看旋没封合梅花認不真
茅舍竹籬猶富貴長安安得有貧民
寄里中社友
欠作故人書侵尋半載餘窮吟雖自各入夢不相疎梅
蕊通春信霜風促歲除待余歸故里鷗約復如初
孤山訪鄭渭濱不值
寂寞石琴臺香雲撥不開多知騎鶴出自欲買舟來葑
岸春回草山亭雨謝梅懷人成悵惘日暮惜空回
江湖小集卷十六
