江湖小集卷八十一宋陳起編
戴復古石屏續集
樓上觀山
九陌黃塵没馬頭人來人去幾時休誰家有酒身無事
長對青山不下樓
林下得月以木隂蔽遮為恨
夏日思栽千樹林月明恨不掃繁隂眼前物物皆如此
世事何能兩遂心
越上青店候别楊休文
千載江湖共此心老來相見怕分襟手搔白髮望君至
車馬不來溪水深
衡陽舟中
蕭蕭風雨送行舟小泊垂楊古渡頭不忍經行江上路
落梅片片是詩愁
村景
簫鼓迎神賽社筵藤枝搖曳打鞦韆坐中翁嫗鬢如雪
也把山花插滿顛
溪上
山腰有路穿脩竹溪面無橋涉淺沙夾岸人家小園圃
秋風吹老木棉花
周子益年八十赴殿
七尺漁竿八十翁釣絲輕裊荻花風功名未遂英雄老
人道磻溪即箇中
抛却漁村老釣竿手遮西日上長安青衫著了尋歸路
莫過羊裘七里灘
觀捕黃雀
披綿爭啄晚禾秋决起森然網扼喉一飽等閒輸性命
知機萬不及沙鷗
九日
醉來風帽半欹斜幾度他鄉對菊花最苦酒徒星散後
見人兒女倍思家
贑州上清道院呈姚雪篷
短墻不碍遠山青無事燒香讀道經時把一杯非好飲
客懷宜醉不宜醒
無題
憶聞春燕語雕梁又聽秋鴻呌斷腸一縷沉煙飛不過
兩樓相對立斜陽
到南昌呈宋愿父伯仲黃子魯諸丈
一秋無便寄平安新雁聲聲報早寒昨夜撿衣開破篋
去年家信把來看
李敷文酌别席上口占
客子明朝早問程尊前今夜若為情使君亦恐傷離别
不使佳人唱渭城
題梅嶺雲封
東海邊來南海邊長亭三百路三千飄零到此成何事
結得梅花一笑緣
綠隂亭自唐時有之到今五百年盧肇二三公
題詩之後吟聲寂寂久矣亭前古木不存綠隂
之名殆成虛設今詩人李賈友作山尉於此寔
居此亭公事之暇與江山風景相應接境因人
勝見於吟筆多矣友人石屏戴復古訪之相與
周旋於亭上題四絶句以記曾來
五百年前作此亭亭前古木綠隂清而今古木無存者
頼有新亭繫舊名
慘慘秋風吹客襟唐人遺迹宋人吟浮雲世事多遭變
不獨此亭無綠隂
遠山横碧一溪清白鳥飛邊落照明吏散庭階一無事
綠隂亭上又詩成
政是國家多事秋渝川縣尉亦風流吟詩不廢公家事
坐使孟郊輸一籌
既别諸故舊獨黃希聲往曲江禀議未回不及
語離(二首)
别盡諸君不見君客愁多似海南雲一聲何處離羣鴈
那向江村靜處聞
老年懷抱晚秋天欲去思君重黯然聞道歸來有消息
江頭錯認幾人船
寶覺僧房
溪近泉聲在井邊月移梅影到窗前水沉烟冷燈花落
半夜酒醒人不眠
題尹惟曉芙蓉翠羽圖
何人妙筆起秋風吹破枝頭爛漫紅翠羽飛來又飛去
一心祇在蓼花叢
廬山馬上
青松路逕白雲關有客來尋半日閑十載灞橋驢子上
爭如騎馬看廬山
巾子山翠微閣
雙峯直上與天參僧共白雲栖一菴今古詩文吟不盡
好山無數滿江南
贈饒叔虎(談易論命多竒中)
中年多病早衰翁詩不能工枉受窮郊島五行君識否
要知我命與渠同
湖南漕李革夫被召乃丐歸
浪說歸朝歸豫章新君萬柳百花旁何如表奏光明殿
乞取東湖作醉鄉
軒冕難遮兩鬢華官居雖好不如家一心嬾上朝天馬
要趁春風歸種花
招山乃詩人劉叔儗故居朱清之得其地清之
赴南京中道而返就招山卜築不久亦去世(二首)
半路袖回攀桂手一生才遂買山心要知此老風流處
來向劉郎吟處尋
有錢可買滄浪景無術能還夢幻身一段江山寄愁絶
百年不見兩詩人
清明傷感
客中今日最寒心憶著家山松樹林白石岡頭聞杜宇
對他人墓亦沾襟
寄劉潛夫(時在建康作制幹唐人詩芳譽香名滿數車)
八斗文章用有餘數車聲譽滿江湖今年好獻南郊賦
幕府文書有暇無
江湖小集卷八十一
