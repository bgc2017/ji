江湖小集卷十二宋陳起編
毛珝吾竹小藁
唐乾元中元結序篋中集有風雅不作幾及千年之
歎蓋為沈千運獨挺於流俗而發柯山毛元白詩人
之秀者也通今逹古蓍蔡後生採詩之家得其一二
如寶肆中犀璧混於螺月惜其以文自晦不求於時
吟藁一帙章不盈百清深雅正跡前事而寫芳襟深
有沈千運獨挺一世之作奚祗嘲弄風月而已哉千
運之詩世不多見元白馳軼駕於天壤間豈不能接
殊響於當世我師古人喜而序之寶祐六年戊午四
月八日荷澤李龏和父
西興
蚤暮船爭渡都城隔岸間昔為漁釣地今住利名關潮
探塵中事年催客裏顔水僊花又發吾欲老江灣
寓池之清夷堂
堂靜草侵廊羈懷未易忘近城知郡圃有佛即僧坊惡
句書盈壁空樽壘到墻使君臨寵外滿月樹蒼蒼
送客遊吳
水鄉秋易冷珍重過吳淞在旅雖難遣於詩莫厭攻一
輪僧寺月半夜客船鐘况有賢州牧知音是舊逢
小至
九地陽初動披衣起擁鑪門前初去馬窗外漸啼烏雲
色呈金未梅梢破玉無焚香待天曉點易自研朱
廬山棲賢寺
名重於諸刹前賢舊隠蹤無人知有路滿樹忽聞鐘瀑
壯山疑裂雲深寺若封或傳遺藁在三叩昔時松
登黃崗清淮門
風吹蘆葉江頭路江水江天共秋暮邊淮寒早客行稀
只有征鴻向南去征鴻自去書不來遠衣未寄凴誰催
孤城慘咽暮笳起城下荒榛接淮水
種竹
山居無力塵居俗有客勸予惟種竹種成貧家可驟富
翠色琅玕遶君屋清晨荷鋤斸溪岸分得溪光入城綠
暮年百事課功遲坐待春風滿林玉
墨龍
真人尸居雷八荒斷磚殘墨生蒼茫兒桓下&KR1353;九淵黑
神光倒射角與亢(平聲)明明元氣淋漓蹟水底焚槐海
波赤周流萬化元無極姑使人心識天則
湘江
湘江誰道無情水寶瑟聲寒愁帝子安知日月在中天
萬古重瞳元不死楚南楚北千里雲持香遥禮雲中君
莫起悲風助騷怨蘭枯菊瘁不堪聞
東風
東風煦嫗如慈乳欲報生成恨無所自粘花片作班衣
起捧春醪勸春舉傍人笑我老如許我亦笑渠將及汝
梅花也笑柳都舞君如不飲出童羖
浙江潮
白鷳舊事隨波去太極隂陽自吞吐長虹夜貫黑頭船
四紀沙迎相公路馮夷作劇真等閑五都有客雄其間
上林三官浪憂國千年海底生銅山
檜瀑
媧皇失補天南角一道銀河落君屋又疑元氣自周流
不然瀉盡誰能續瀑邊老檜尤可人髯疎骨瘦皮鱗皴
崩崖欲壓全不懼夜半潛蛟暗來去
富川邂逅戚叔開
百蟲阫蟄鴈奔忙君從何來兩袂霜大冠如箕蓋齊魯
此地無乃驚吠厖釣竿曾笑江河窄尺水無容投犗(介)
客取羝為君向東軷一聲裂石扶桑白
虎丘
阿鴻血染吳苔碧氣徹重泉埋不得千年至寶復歸天
顛倒海中飛霹靂至今荒怪列虞初罅石千尋駭遊客
寺邊别廟是何神月黑伽籃問周易
月
人言月裏仙人住隠躍䓾蘿樹根兔玄霜搗就亦多年
不見有人曾得度清光偏照邊城秋城邊白骨胎王侯
王侯白骨卒未已龜蚌吸月獨不死
丹陽館
渡江第一南來驛幾度華堂延鴈客百年運逐曉雲空
愁殺鞮宫老無職南徐今日古陽關不斷歌聲祖離席
國讐已復事尤多折損年年春柳碧
富池廟
船頭蜀錦三千尺倒影長虹浸寒碧相逢不是紫髯郎
鸚鵡洲邊眼生棘江頭簫鼓雜靈鴉人道隂兵曾護國
安知樓下雪千堆不是吞曹氣衝激
秋日即事
黃花暴日香欲醉黃蜂抱香暖欲睡老夫邂逅亦欣然
一段先天畫前意喧喧歸雀聒叢篁夕風欲轉明朝霜
花搖蜂醒我亦覺斜陽一片秋茫茫
甲午江行
百川無敵大江流不與人間洗舊仇兩國久通三聘使
諸公忽負百年憂邊寒戰馬全装鐵波闊征船半起樓
一舉盡收關洛舊不知消得幾分愁
寓興國之十詠亭呈諸友
斷垣荒棘疑無路忽有幽亭一畆餘不稱郡侯來把酒
偏宜野客借觀書臨階汲水防苔滑隔岸看山愛柳疎
非有舊交時下顧十分風味落樵漁
中年
中年已悟昔皆非正學無師更可悲詩道縱能通閫域
聖經曾未涉藩籬擬從周子參無極更為東萊續近思
適意舞雩時一詠區區何用苦吟為
寓泉之定空寺
齋鐘聲斷佛香銷閑步虚廊轉幾遭濁世自緣君不捨
青山豈是俗難逃鳥如留客音聲好松似騷人意氣高
因悟夙根元自有栽培功淺長蓬蒿
掩卷
盈箱積案欲何如誤盡蒼生半屬渠陸䞇外誰無負學
臯陶前是讀何書鑿開素樸惟三畫斵碎真淳遂五車
安得六經行世外民風盡返結䋲初
謝胡默堂
剏新小閣盡難成肯借山翁養病身萬事不憂知有命
數椽分庇可無人觀書漆几明于鏡欹枕藤床軟勝茵
終恐傍門心未穏敝衣雖敝每馳神
寓泉之安溪
已恨逢人語不通更堪烟嶺隔千重山城縱是如花好
海霧終愁似墨濃遠信斷無鴻可寄故鄉惟有月相逢
間于荔綠蕉紅處步屧時留到晚鐘
雪
無雨無雲曉色乾忽驚瑰璧滿簷端不教聲到忩前覺
應恐愁添屋下寒占瑞農官尋玉尺析醒公子索金盤
柴門睡起無多事捲上疎簾帶竹看
關心
關心歲月似驚波少日無成奈老何别久帝京知事少
住長客久識人多典衣沽酒杯難滿借壁題詩寧易磨
早信出門無遇合故山只合守樵柯
通之海山樓落成
千尋雉堞一朝興五馬行庖此落成地峻鬼神愁設險
樓高星斗聽談兵霞羞綵幟依山歛月鬭金杯出海明
更有萬堆飛石在屹如八陣鎮南荆
鳳凰臺
江山依舊昔人非多少興亡問不知鴈去又逢重到日
鳳歸安得再來時風吹木葉隨漁艇霜壓蘆花出酒旗
特地待吟吟未穏數聲昏笛戍樓吹
學道
學道先須學忍貧緼袍蔬食當華珍摳衣所欠參前輩
開卷猶欣見古人暗坐雨忩心似月冷眠雪屋氣如春
向來酷意耽吟事今亦相忘越與秦
贈碧&KR0008;
鳶飛魚躍兩悠悠造物何心莫問休但得一杯長在手
不須萬戶更封侯人間有夢何非蝶物外忘機即是鷗
我亦青鞵行脚者會摩銅狄話重遊
人才
但得人才即治安不憂外侮敢相干學關世道方為士
業曉農家始是官國力在兵堪用少朝奸如賊欲驅難
豈無一代竒男子抱膝無言靜處看
和張梅深四首
幾踏槐花角寸長擔簦羞作老來忙立身早慕千層塔
閱世今知百戱場從辟穀來惟嗜酒自栽梅後不燒香
人生底為青衫急亦有秋荷可製裳
其二
不用悲歌撫鋏長古無人可免身忙存心未必耕無地
涉世難忘選有場新别水雲書尚濕舊題松桂筆猶香
只緣誤觸神丹走惆悵京塵涴薜裳
其三
我策曾無一策長一生蟻踏歷閒忙持經佛寺新投社
寄食田家舊築場古劍放教龍逐律殘書分與蠧餐香
不愁死去無名在化作千年老鶴裳
其四
鳬鶴都休較短長靜非無用動非忙閒將詩卷排科甲
戱把文秤列戰場無地可施行話柄有天須監格心香
功名細看時來耳珍重漁蓑即衮裳
古出塞
初說戍漁陽俄傳出定襄朝朝征馬過春草不曾長
山月
山月共徘徊山泉酌一杯詩成無筆寫畫石記蒼苔
書墨竹
伯夷有夙世契子猷結千古交烟外三葉五葉雨中一
梢兩梢
觀星
九天有象不虚呈歷歷都關國重輕漢客可無經濟意
只將牛女問君平
海陵
遶城無數菜花黃隔岸蒹葭接大荒不分塞鴻偏得意
年年春老未還鄉
海陵之堡城
四面蒹葭水接天中間一片是人烟相逢盡喜干戈息
白鷺飛來立戰船
傍城三十里芙蕖怪底繁華浙景無元是近邊農事少
全憑蓮藕當官租
邊聲藉藉早秋風稻未黃時棗又紅莫厭水鄉遷避苦
全家影入綠荷中
儀真
頻年歲稔少干戈到處人能販五河只道鹺舟偏輻輳
玉杯錦段近年多
多旨樓邊古柳斜龍淵寺裏隔荷花清風盡日無人管
半屬僧家半妓家
販來此棗堪充膳種得西瓜可析酲總是中原舊風物
不堪今日是邊城
晚凉
忩前灑地著胡床浴罷閑來坐晚凉更取壁燈移暗處
待他月上竹邊墻
南山有梅花
南山有梅花高者五丈餘半空發清香天人為踟蹰城
中三尺本登盆綴流蘇進之畫堂上笑彼何麤疎
山中吟七首
幽幽山上松泠泠松下井白石當銀床青蘿作修綆山
翁獨酌餘無客可堪請葛洪分煉丹陸羽求煎茗
其二
采薇作庭實紉蘭作筐篚持以薦王公謂可蘋藻比王
公齲齒謝王門何用此問客姓與名或是孤竹子
其三
山中夜讀書山鬼來相試隔忩問疑難頗及堯舜事予
非夘金人安能動星緯劃然一推忩餘音入空翠
其四
山翁不能文亦免時流笑早愛滄浪歌知詞不知調長
年山水間所業只耕釣偶得千齡龜遂通八卦兆
其五
山花開滿枝山鳥啼無時君胡欲棄此自取塵汙為山
猿嚙君履山鹿啣君衣挽君君不留去去君何歸
其六
槲葉可以衣松實可療饑騎鹿下山去儗說高人知高
人不可得紛紛却語誰曉窗白雲過且自相同歸
其七
題牋寄親友早早山中來紫芝既可採蟠桃行當開持
書託南風北風復吹回愛之不可見落日令人哀
已酉客淮
烽燧春尤急人才歎寂寥恨無黃石略難致碧幢招守
塹宵仍甲防城曉未橋又傳經一雪殘哨亦蕭蕭
過黃山法華寺
積雪滿松崗兹行為悼亡本非求吉地祗欲近禪坊外
物心如水流年鬢已霜只應雙卜宅永此禮空王
送田耕月遊吳
衣笈詩囊外身輕費亦輕不妨船眼窄時上岸頭行橘
里逢霜信松江問水城吳中聞歲稔新糴想須平
登橋仍問渡迢逓到吳中倩僕挑茶竈移船避釣筒月
生林屋洞潮接館娃宫得句人傳去蘇牋價益穹
此去姑蘇郡都無五日程仍聞新太守最重舊交情有
句梅邊索無田月下耕雙親方待養吾亦勉君行
湓江
遠樹一重重烟村與市通難尋元亮宅遥酧菊花叢蜀
浪帆檣外廬山几席中何時邊事息來此作漁翁
吳門田家十詠
去年一澇失冬收逋債于今尚未酧偶為灼龜逢吉兆
再供租約賃耕牛
竹罾兩兩夾河泥近郭溝渠此最肥載得滿船歸插種
勝如賈販嶺南歸
到處車聲轉水勞東鄉人事獨逍遥一堤灧灧元非雨
總是吳江淡水潮
今年田事謝蒼蒼儘有瓶罌卒歲藏只恐主家增斛面
雙雞先把獻監莊
主家租入有常規十月開倉不許違占得頭籌先衆了
繞身紅綵送將歸
西鄉本是最高鄉今歲收成亦倍常瓦鼓綵亭連日閙
誰家不謝白龍王
村村笛鼓樂秋成露未凝霜水未冰無賴酒家偏罔利
隔年早掛上元燈
田家少婦最風流白角冠兒皂蓋頭笑問傍人披得稱
已遮日色又遮羞
長襟侈袖若僧衣閑蕩扁舟入郭嬉好是醉歸村舍晚
聲聲耳畔好郎兒
主家文牓又圍田田甲科丁各備船下得樁深笆土穏
更遷垂柳護圍邊
劉寺
曾住昭陽殿裏頭何年香骨掩荒丘虚傳碧落歸仙去
誰見蒼梧從帝遊鸞閣粉銷塵影暗蜃爐香冷石人愁
風前不敢攀梅折猶恐君恩寵未休
宿廣果寺
寺門初掩夜沉沉風逼寒燈檜影深滿屋異香僧入懴
一甌新茗客搜吟雲歸古殿聞龍氣月照空池見佛心
坐久却眠眠未穏屋頭鐘起鵲驚林
金陵
虎踞龍蟠在目前依前行闕鎻寒烟津頭鼓角增新戍
陌上笙簫减舊年高塔直看淮對境斷碑閑憶晉諸賢
我來尚喜秋成日魚蟹堪賖滿市邊
柱杖
數節堅如玉削成幾年出入伴閑身扶持衰老非無術
變化虚空亦有神藥籠倒挑同入市酒壺斜掛共尋春
雖然未作顛危用閑指迷津與路人
數椽
梅有清香竹有隂數椽於此寄幽深舊看落鴈抛孤旅
新聽啼螿悔苦吟幾卷書皆先世迹一張琴是古人心
柴門未必無知已何必江湖在遠尋
陳藏一山房
一室焚香即太初萬人如海儘從渠第於心上曾無著
何必山中始(去聲)可居垂箔護花嫌引蝶連筒汲井怕生
魚草玄政不妨人事問字敲門未可疎
元日寓越之三江
客裏元正最可憐就他香案禮蒼天懶拈蓍草占新歲
頻對菱花憶去年僅有邸翁分席拜不如野老著衣鮮
百年草草渾如此且醉殘梅了目前
桂
天上分來種異常年年花占菊前黃堆將龍麝應難敵
隔盡屏帷亦透香此日且饒秋富貴全家疑在月中央
明朝酒醒風吹盡嬴得黃金滿步廊
滄浪亭
濯纓人去水空寒事屬明時欲問難日暮客歸園館閉
鷺鷥飛上石棋盤(子美故物惟石枰存)
石淵
一片湖光接薜蘿功名餘事屬吟多至今魚鳥皆堪敬
曾見烏中照碧波
江湖小集卷十二
