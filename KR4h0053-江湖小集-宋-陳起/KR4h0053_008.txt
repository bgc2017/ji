江湖小集卷八宋陳起編
釋紹嵩江浙紀行集句詩
咏梅五十首呈史尚書
西圃道中梅花數百株將開欲落清絶可愛
嘗作一絶紀實云日色荒荒已倦哉假途那
更入山隈斗然自覺詩情好西圃梅花爛漫
開同遊者願宿留求集句以盡吟賞之意因
得二十首後六日謁史尚書陪往觀梅續得
三十首遂併錄呈云
暖律還吹嶺上梅數枝先發日徘徊苔封曲徑無人到
付與春風自在開
(韋莊)(邵康節)(許玠)(東坡)
白玉花頭碧玉枝茅簷竹塢兩幽竒從今日日須來看
看盡將開欲落時
(呂居仁)(晁叔用)(誠齋)(蔡襄)
手種疎梅已發妍今年春色勝常年一枝清峭臨荒岸
輸與漁人繫釣船
(劉改之)(崔渡)(王性之)(王令)
繞樹尋花得得來摩挲蒼石更徘徊題詩未有驚人句
謾想華光寫照才
(鮑欽止)(李彭)(山谷)(翁元廣)
月榭風亭繞曲池野梅千樹壓疎籬暗香别有關情處
獨倚欄杆默自知
(温飛卿)(誠齋)(呂居仁)(謝民師)
竹外孤村坐見梅直疑冰玉作根荄青鞋自笑無羈束
不記登臨日幾迴
(李印)(翁元廣)(陸游)(曉瑩)
曳履來登千仞峯路分溪石夾煙叢晚香消歇水際處
盡在疎枝冷蘂中
(黃華)(温飛卿)(東坡)(王性之)
水際空明月正圓看花候月思依然暗香疎影渾無賴
綽約冰姿絶可憐
(張君量)(蔡襄)(謝無逸)(崔德符)
洞水悲鳴無歇時人稀景靜雪消遲東風信有芳菲意
昨日梅花開一枝
(陳與義)(鄭谷)(徽廣)(許洞)
古寺高樓莫倚欄小梅零落雪欺殘一枝帶雨墻頭出
乞與時人畫裏看
(陸游)(鄭谷)(謝無逸)(朱晦翁)
即看青女夜飛霜借與南枝作淡粧露重冰清風日暖
人間一味有真香
(曉瑩)(誠齋)(徐師川)(舒信道)
再見山城石井邊幽姿高韻獨翛然要知不被梅花笑
更把前題改數聯
(王子俊)(田豆)(張君量)(鄭谷)
小寺鴉鳴日午時無人同趣獨支頥慇懃為注銅缾水
只篸横斜一兩枝
(陳與義)(翁元廣)(張君量)(誠齋)
積翠千層一徑開籃輿歇處見株梅為君繞樹須千匝
謾使詩腸日九迴
(方干)(黃去華)(寶曇)(翁元廣)
露裛幽花冷自香此花儘更有商量肌膚冰雪薰沉水
疎影寒光照野塘
(皎然)(誠齋)(山谷)(謝幼槃)
玉樹交横雪後天新詩吟得百餘篇郵筒不住如飛翼
送與襄陽孟浩然
(司馬温公)(杜荀鶴)(歐陽永叔)(東坡)
露冷霜亁玉骨寒異香盈鼻酷如蘭清癯偶入騷人意
往往開窗盡日看
(謝無逸)(司馬温公)(翁元廣)(方干)
籬落寒梅三兩枝水沉為骨玉為肌懸知此去長閑暇
看盡東風爛漫枝
(徐師川)(山谷)(呂居仁)(王原父)
鏤冰叠雪鬭輕盈碧瓦朱欄相照明想得彭園富春色
數枝春色豈無情
(謝無逸)(王欽臣)(柴中行)(曹緯)
夜起荆扉趁暗香林間梅下卜齋芳寒窗安著清相向
清殺東坡錦綉腸
(翁元廣)(于湖)(曉瑩)(誠齋)
官梅一樹小池頭繞著瑶芳看不休為語隣舟莫吹笛
冰肌香骨未禁愁
(洪明父)(林和靖)(張君量)(潘邠老)
梅萼纔聞已亂飛清香時被好風吹苦無疎影横斜句
空作主人惆悵詩
(誠齋)(虞祖南)(李彭)(韋莊)
歲寒羣物慘無光只有江梅獨自芳倒拄烏藤乘逸興
倚欄看處自商量
(林子來)(田豆)(曉瑩)(翁元廣)
一樹寒梅白玉條傍巖隈石韻蕭蕭詩孱無柰陳橋月
月照清香太易消
(戎昱)(王昌齡)(陳克)(皮日休)
舍南舍北雪猶存試對東風問小園一夜小園開似雪
暗香浮動月黃昏
(陳天錫)(謝民師)(朱貞白)(林和靖)
衰草連天慘淡黃梅兼白雪一時芳誰知老子懶成癖
花落花開已兩忘
(顔棫)(誠齋)(曉瑩)(蘇潁濱)
梅花兩樹照春陰花徑吹香可細尋疎影横斜水清淺
平生和靖最知音
(陳與義)(山谷)(林和靖)(張彦實)
粲粲江南萬玉飛隨宜領覽到斜暉一枝縞色分明好
自是行人折贈稀
(陳與義)(曉瑩)(劉淮)(韓喜)
亂點瓊葩艷艷明半粘殘雪不勝清春風十里梅花路
拄杖尋詩獨自行
(馬子嚴)(林和靖)(翁元廣)(藴常)
叶氣先傳五嶺梅新冰削玉辟風開花前獨立無人會
一片異香天上來
(李彭)(于湖)(趙嘏)(李山甫)
隔水深深幾樹芳巧如施粉妬何郎好風領略知人意
時去時來管送香
(梅聖俞)(徐師川)(翁元廣)(張芸叟)
湖邊春色十分深恨滿枝枝被雨霖羌笛一聲何處曲
等閑驚起故園心
(京鏜)(韓偓)(温飛卿)(林和靖)
竹裏梅花映白頭梅花欲動憶吾州只今且為梅花醉
試問梅花可忍不
(藴常)(陳與義)(楊濟翁)(張君量)
傲雪凌風太瘦生靜中無自色娉婷何妨回絶老摩詰
畫我江行作小屏
(張君量)(楊伯子)(總老)(于湖)
洛陽三十六峯西曾為梅花醉似泥今日偶題題似著
屋簷斜入一枝低
(賈島)(陸游)(杜荀鶴)(林和靖)
岸木蕭疎野望寬小樓西角剩憑欄江邊一樹垂垂發
留與紛紛雪裏看
(趙嘏)(滕宗諒)(杜工部)(白傅)
風饕雲虐長精神冷葉疎花次第勻今日含毫與題品
更無篇什寫清新
(呂居仁)(陳克)(林和靖)(林和靖)
梅出稽山世少雙月中疎影(闕)中香夢回彷彿三更後
卧見瓊姿低壓墻
(誠齋)(俞紫玉)(藴常)(李羣玉)
小瓶春色一枝斜天下無雙獨此花冰玉精神霜雪撡
寂寥相對是仙家
(陳與義)(劉原夫)(翁元廣)(林和靖)
一徑蕭蕭松影低尋花覓路怱成迷詩才雖乏三千首
聞見隨時入品題
(蕭德藻)(陳與義)(張君量)(趙紫芝)
風靜寒塘花正開直須冰雪作梯媒時平不怕山荒寂
霜曉無人我獨來
(劉滄)(蕭德藻)(翁元廣)(岑參)
定回猶覺幻身輕更著梅花巧盡情月上欄杆照孤影
一枝斜映小窗明
(道潛)(誠齋)(李漢老)(藴常)
瘦倚疎篁半出牆天教春信到寒鄉老人終歲閉門坐
月下風前自在香
(惠璉)(曉瑩)(蘇潁濱)(楊濟翁)
不隨桃李待春回不待商量細細開要識此花竒絶處
月明溪影亂毰毸
(蕭德藻)(道潛)(陳去非)(翁元廣)
岸樹低欹一雪餘此花風韻更清姝江亭獨倚欄杆處
日影描窗作畫圖
(誡齋)(陳與義)(裴夷直)(誠齋)
郊原空闊淨無塵且放千枝自在春借問梅花何處落
翠苔蒼蘚石磷磷
(陳克)(張栻)(高適)(林和靖)
倚賴春風壓衆芳枝枝灼灼爛生光向來子美知如此
可是無心賦海棠
(誠齋)(方干)(翁元廣)(楊巨源)
未落霜空眼底寬一枝相映竹叢寒不須更覓吳州畫
鏡裏雲山且共看
(張君量)(林和靖)(藴常)(方干)
獨吟高閣對官梅春色先從筆底回詩到揚州定清絶
不才羞作等閑來
(謝逸)(于湖)(藴常)(王荆公)
雪中舟泊五夫
天遣今年到五夫瓊田千里玉平鋪波中舡舫來還去
載取煙雲作畫圖
(寶曇)(誠齋)(曉瑩)(馬子莊)
横山雨中戲作
春風相引與詩情江上閑衝細雨行最感横山山上塔
幾回相送復相迎
(皮日休)(韋莊)(誠齋)(曉瑩)
道中即事
南浦東岡二月時迸流穿樹墮花隨春風掩映千門柳
多少長條拂地垂
(山谷)(鄭谷)(李郢)(滕邁)
桐廬道中
錢塘江上到桐廬一帶溪山畫不如對景由來詩句麗
夕陽無雨淡烟飛
(韋莊)(顔棫)(曉瑩)(藴常)
夜聞杜鵑
竹塢無塵水檻清一更更盡到三更杜鵑不管人殘夢
雨外飛來頭上聲
(李商隠)(杜荀鶴)(饒德操)(誠齋)
江湖小集卷八
