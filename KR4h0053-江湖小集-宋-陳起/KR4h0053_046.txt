江湖小集卷四十六宋陳起編
朱南杰學吟
垂虹亭
憑虚蝃蝀逼人寒中有危亭百尺寬天接水腰呈絶景
風回帆脚漲狂瀾半篙落日吟將就一抺晴煙畫亦難
不是酒杯今日窄直須邀月上欄干
舟行過平江
蹤跡平生馬少游功名外物等虚舟不多飲酒常成醉
自在吟詩秪解愁已幸一帆離錫邑更寬兩日到杭州
曉來忽見盤門塔疑是西湖大佛頭
楓橋灣酒家有楓橋千古壓波光之句用韻以
紀所見
楓橋酒味勝官坊隨分紅裙取次粧月照乍圓新氣象
僧閑不減舊風光一橋地勢横分水兩岸人家競採桑
惟有塔鈴大多管笑人來往自玎璫
出嘉興
舟出嘉禾五里城僧模山塔互峥嶸酒旗密比隨風舞
漁網横拖漾日晴畫舫貴人帆去稳單衣遊女著來輕
山歌已接長河堰到得臨平月又明
過長河堰
帆指長河風力微漁舟箇箇有魚歸一聲水際笛三弄
幾處梅邊竹四圍桑伐遠揚蠶事熟花消濃艷柳綿飛
西湖只在錢塘外又見孤山梅子肥
同劉朋山遊湖邊作
誰立西湖造化功峯分南北境相通四時風日絃歌裏
兩岸人家圖畫中堤柳送迎忘爾汝棹聲來往自西東
風波便作恩波看此樂君王與我同
同陳明叔遊湖作
四月湖邊冷若秋先賢堂下繫扁舟山頭積翠來新意
波面飄紅憶舊遊無奈楊花欺倦客已多荷葉護輕鷗
堤邊誰道春歸了猶有一聲黃栗留
和吳&KR3531;&KR0008;韻
春回筆底露潛機為怯高吟且遯肥又見牛鞭春到日
羞披鶉結舊來衣雪隨著處分單厚梅不關人自密稀
歸計商量今始定樂哉心事看雲飛
春日呈&KR3531;&KR0008;
朝來慚愧又逢春總把官身换客身堤柳未歸新氣象
窗梅猶帶舊精神村居牢落誰沽我吏醉清閒却笑人
打叠故書排日去一樽隨意踏芳塵
南園不與昔時同綿亘規模十里通萬石倚山如踞虎
一亭跨水似垂虹虚堂舊占梅邊月曲徑新添竹外風
詩料滿前吟不盡主人樽酒未應空
夀實齋侍郎王先生
崧高維嶽誦生申整頓乾坤屬舊臣天下安危關出處
性中存養自真純便歸紫槖酬公論已草黃麻授正人
天為皇家錫難老願將霖雨福斯民
七夕呈坐間諸友時留平江宿和靖書院次日
葉已鳴秋夜漸長年年織女會牛郎龍梭暫歇七襄駕
雲袖輕飄百和香輸我晚涼和露飲任渠明發渡河忙
要知工巧元無用樂得身閑拙不妨
和吳梅庵同登白龍對月韻
秋容滿目帶微寒帆稳蘭舟駕碧瀾照我湖光天共色
襲人花氣露初乾笑談紅袖日中舞驚動蒼龍水底蟠
最是一清無著處却慚狼藉草杯盤
餞徐衍道知縣
事業文章屬當家刃游餘地宰金沙挽回凶歲作豐稔
安集流民歎絶嗟兩載秋霜滅盜賊一犁春雨沃桑麻
寬民實急言難盡勝種河陽滿縣花
饑海鹽史後樂
秦溪邑大號難治後樂三年以德為海闊有樓還舊觀
堂深無日不新詩虚舟秪載來時物實惠常教去後思
相業真傳公不忝蒼生況是望霖時
朱知鎮戎服警盜不憚雪夜酒庫在鎮外不得
與戲呈
戎裝元不礙儒冠盜賊潛窺膽自寒金鼓聲聞三里外
旌旗影庇四民安肯從叶力多君子愧不同盟是酒官
和氣釀成年可卜曉來喜見雪漫漫
除夜懷劉朋山為坑司幹官(丁未)
決脚糟丘又一春歲除牢落頗關情誰家不换桃符句
比屋相聞竹爆聲舊友未知能鑄冶新年宜入孰陶成
來朝無甚人交往樂得齁齁睡到明
夜坐書懷
挑燈看徹後村詩忽爾憧憧有所思不待人言已知錯
要知分定盍如斯但求甘旨安無事浪說榮華自有時
倒指新篘當已熟且煨閩芋一中之
曉發嘉興府
曉發嘉興府人家門未開閘關船側過水漲堰平推濃
綠暗官柳肥紅綻野梅城中簫鼔發知是使君回
舟過吳江縣
寺滿吳江縣鐘聲兩岸分買魚嫌少室沽酒欠文君平
地橋邊浪無心嶺外雲篙人添德色為策過湖勲
泊崇德
堰未抵長湖先從古縣過詩舟尋舊岸酒市鬻新歌傍
水人家密依山僧寺多夷猶觀未足無奈月明何
東新橋值雪
間關入帝鄉飛雪斷羈腸天地皆明白山川忽老蒼柳
眉遮舊影梅額上新粧客裏急先務湖邊問短航
甲辰入京春深猶雪和吳&KR3531;&KR0008;二首
歲事客裏過今年秪去年甘貧長寂寂知已孰拳拳花
艷卑崇帳江流羨祖鞭家山芳意動野騎盍言還
掀髯論時事莫問是邪非綠句池邊得青陽柳外歸夜
深嫌薄酒春淺怯單衣門巷雪撩亂低頭且掩扉
富民犯米四十字以喻之
彼此有人心人心即訟庭初無深利害倒自費調停私
意生荆棘公家有典刑落便宜是益座右可刊銘
孤山觀梅
費盡年年造化功精神全在雪霜中一枝映帶窗前月
消得逋仙作主翁
陳梅隱求詩
早歲走江湖那堪又歲除隱梅非活計行李盍寧居自
有珠璣集不㩦朝貴書酬君無好語索笑謾躊蹰
林竹翁求跋
何物耐交情林翁竹借名霜嚴不改操風勁鎮長清袖
裏森珠玉胸中富甲兵江湖莫相笑已播逸民聲
書考(戊申春)
人說宦途好元來是險途不親真利害難話細工夫下
考初書一中心有愧無官卑何展布三載且糊塗
劉直孺示拙逸詩編且命著語
拙是愚中來逸與怠相比限界固分明差忒亦容易人
心自有機天下本無事更參大學章終始一誠意
尹樓岩久留華亭
風雷昨夜揭窗紗未信樓岩不憶家和靖山頭春到了
莫因尋鶴負梅花
攝事華亭歸舟口占
挈來司市正花時補陋支傾費品題顧影自慚身是客
片帆又逐曉風西
延陵道中即事三絶
筍輿取道自吳干東作村村喜一般已拜勸農田畯賜
舊租何似放令寬
人家密簇近溪旁舊袂青裙競採桑相喚相呼相歎息
蠒絲歲歲為官忙
小立青帘賣酒家味雖薄薄勝空茶今年春滿疎籬外
數朵輕紅出杏花
題吳梅庵和靖索句圖
童寒鶴冷雪霏霏正是先生得句時一段孤清圖不盡
梅花從此厭人詩
入京
客懷醉殺也醒醒昨夜思家夢幾驚道阻且長無信息
只將喜鵲驗安平
横林遇雨
斷當篙師到錫山片雲厄我竹林間短篷展轉渾無寐
秪聽郵鈴去復還
雨濕桅竿風颭帆不禁篷漏滴衣單蒼頭更說無眠處
始信人生行路難
自庫入鎮十二里皆山徑邢侯以馬相招道間
口占問梅
蹇驢突兀萬山間欲雨還晴雪又慳一路梅花尋不見
多應開向小溪灣
豈敢言詩聊以紀時固不止是錄其可以示
人者淳祐戊申中和節南杰書於澉川酒邊
江湖小集卷四十六
