江湖小集卷五十七宋陳起編
周文璞方泉小集
鍾山賦
陟古阜兮逶遲望故鄉兮徘徊日日忽兮欲下抒予心
兮訴哀昔王氣之初發有神人之稱孤逮温雒之弗競
亦中興於南都因融結以作此鎮倚崔嵬而在東指牛
首以立闕背龍盤而作宫後季嗣興規模屹隆張皇帝
圖咨謀國工隂陽既調清寧亦同司馬岌嶪而引前太
極穹&KR0034;而當中華林挂鼓璇宫歌鍾矗丹楹兮暨暨森
翠氣兮融融殿簿苑記密如魚鱗中納元氣仰規大辰
將欲賓毳裘於九夷負黼扆於萬春攝提紀歷卷舒效
珍回皇風於太初散靈雨於無垠及乎分代易姓滅沒
變遷厚禍隱毒實生其間紫髯鼎來黃鬚載奔索蜜口
苦辭鴆涕潸近奮身而倒戈亦反袂而張弮則見天畫
章衣意貌孔武大白連蜷出渡江渚麗色登梯明雲鏡
空愴舊豔新遄歸閟宫列事著幘誇戰負劍閣像未塵
街首將變飲血擊賊舉熢燭夷戎鼓愔愔槥車纍纍受
詔下令燒香諷詩妖祥昏淫廢興乖離傳之到今文字
峻峭音節悽悲雖袵席之上巖石之下可聽可詠而不
可思矣有如斯山則偃蹇干霄隱天蔽日雖涉世毋利
害盖與時而出入哀圍楸兮江楓旋灰飛兮雨泣殺祲
纏郭晨闇夜明處子傷内老夫填阬匹鳥羣死淫羊衡
行豈曰作鎮而能㤀情凡今齊民肯復記憶但能聮絡
相命趣具酒食上蕭齋而膜拜撫漫碑而口嘖告祝於
蔣侯之廟遐眺於周顒之宅野芳敷蕍山嘯嘀噢渺歸
興兮亡盡樂興哀於戲劇嗟夫系緒悠遠條流煩貿若
錫嘏於淝水兮亦嘗併力以扶捄彼大勲之未集兮自
賢庸之弗究緣義類以敶詞兮庶兹山之可弔
方泉賦
惟山居之嵌吟兮有泉出而方窪彌歲年而沃深兮雖
苦寒而萌芽盖隨區以賦形兮非浚工之所加吾初以
道為澤兮以溥溥而為家既自抱於潔清又收散乎英
華贊商易而非僭兮俲坤輿而非夸摩天蛤非神竒兮
出矩王非矜夸雖使女盜冠而窺兮僕夫汲而盈車故
豈𠻳以為貪兮亦豈蹈而為邪將竹引以種樹兮放為
池而漚麻順脈絡而襲水土兮則又豈退虎豹而進龍
蛇噫吾命濡滯於此丘兮又何敢怨懟而舛差
燃犀賦
智者鑑物貴於察物後來不察其智幾希智以神為用
神以智為友豈無其無而有其有庖犧女蝸登龜斷蛇
風氣既開淵流亡涯故巢居僒於仲舒表柱燼于張華
若太真之事吾嘗以告諸徒矣慱物者曰怪怪好竒者
曰輕輕盡性者曰渾渾窮理者曰冥冥如此則温子將
不得為哲人子持賦於牛渚兩山之間老松古木倚而
和之則庶幾乎敬聽
皋橋
伯鸞出京師慷慨謌五噫豈無濟時心升降與我遲有
來適吳中舂粱捄寒饑吳人皋伯通舍之慰窮棲方志
雖或除此橋猶可稽伯鸞號逸民佳傳照綠綈伯通賴
有此庶幾與之齊至今閶門外兩塚陪要離纍纍各高
大冥冥春草萋昔古賢哲人不計鳳與雞焜燿亦偶爾
埋沒何凄兮出語賀兩公亦以昌吾詩
姜堯章金塗佛塔歌
白石招我入書齋使我速禮金塗塔我疑此塔非世有
白石云是錢王禁中物上作如來捨身相饑鷹餓虎交
相向拈起靈山受記時龍天帝釋應惆悵形模遠自流
沙至鑄出今回更精緻錢王納土歸京師流落多在西
湖寺錢王本是英雄人白蓮花現國主身蛇鄉虎落狗
脚朕何如紅袍玉帶稱功臣天封拆開即退聽兩浙不
聞笳鼓競歸來佛子作護持太師尚父尚書令一枚傳
到白石生生今但有能詩聲同袍秦外銛師兄哦詩禮
塔作佛事同喫地爐山芋羹何曾薰陸綺床供但見相
輪銅綠明哦詩禮塔猶未畢蘆葉低飛山雨濕
初至長干寺
雲杪熒熒一塔燈覺皇舍利寶煙凝山門推上三更月
似照前朝禮拜僧
回次秣陵
我行古井邑北風吹倒人旗店語簇簇石路聲鱗鱗下
車得少憩亭午聽司晨豈但田秔香更覺村膠醇懷哉
厭王氣契闊毋重陳舊為秣陵尉今為鍾山神
哦松夏夜
雅頌聲流到楚詞更無人見獨看時池頭五粒初搖動
却替幽人說舊時
鷓鴣
夜聞春雨來濃綠淨於洗有禽自南翥自呼不能已豈
非湘川下或自江左起黃陵見哀妃白下感遊子仍多
憂其兄宛然深樹裏汝兄今何在荆棘日靡靡豈非囚
空山或已投逝水年深桎梏化波冷皮肉死鷓鴣謹勿
庸此係造物理吾若破扸言汝恨入骨髓風吹慈竹林
苔暈上深紫吾亦念故鄉日夜夢鄰里不如各歸依闕
月照西鄙
懷何月湖
星星鬢髮卧林丘詔使東川作郡侯髯叟望公來海嶠
癭兵迎守去䕫州珍圖想掛茅齋壁巧石應隨竹釘舟
教得巴童歌舞好侍郎千萬却歸休
瀨上懷古
古寺閟岑鬱空梁懸齋魚神坐既欹仄德容亦饑虚先
生貧有命山僧樂無餘長安滿市花疋馬吟九衢寥寥
北邙山而誰噫荒墟豈有先生者亦如山僧歟盲風振
苕華重露落芙蕖何當醉尉歸方坐釣水隅
瀨上貞女祠
估客征夫上野橋錦䄜玉瑱亦蕭條人間多少乘除事
到了英雄恨不消
銅雀研
君王有遺令婢子守空臺遙望西陵下漆燈照鴆桮玉
顔闕釵澤松栢生悲哀伭吟短歌行想像姦雄才清泉
沈金彩古煙凝紫灰零落故瓦在雕鐫若陶坯為人作
書研詞章出詼諧上下千載間流轉何悠哉那知墟中
人天命不復來齊昏亦披倡增三築崔嵬年年漳河頭
野棠如雪開
丘慶餘畫兔
家住棲賢雲泉石恣幽討寫出明視孫眉目增媚好卯
日行踆踆衣褐坐芳草脱身文字禍見幾恨不早仰候
月盈縮修眉幾回掃迷離望靈葯青松為三倒山人書
姓名欲使好事攷
夜坐讀書
此生無耽嗜獨具愛書癖旁搜固未暇乍見亦略識塵
土苦見汙更苦官事逼紙燈自既剪竹牖仍僕織山邑
少文獻有亦何自覓隨行五升瓻一歲無滴瀝向來長
安市閱之常竟夕悵然夢裏去莽莽雲雨側哦此謂寒
螿夜漏三十刻
春雪
崇禧仙館似官居二月寒風峭有餘傲吏吟哦峭空下
野童放散夜堂初熒熒宿火煨村酒煜煜殘燈鏡道書
忽聽打忩聲更急快移銀礫上枯株
鶴廟
櫻桃花覆地古廟自青春帳裡還丹使山中采藥人風
林皋黑虎雲路列班麟欲見神君面連朝禮北神
玉晨口占
風鳴長史昇天栢草護仙翁瘞劍塋瑞像殿前亡馬跡
養龍池上有鼉鳴
華道士白胭脂
蕭史水銀粉番女紅藍花狂奴愛風調脂澤逐成家鏡
開青峽月衣近赤城霞欲下人世間槲林栖晚鵶
杜鵑花
雲樹重重和淚吟故宫遺廟有知音秦吳萬里皆芳草
染到山花恨最深
新柳
長條導幽情淨色穿戶牖酸風釅如醋少待濃似酒颭
颭金絲垂滿眼遮老醜
王道士庵
出家纔二十小築契初心冰浸籬根冷苔封井臼深猿
啼天慘慘犬吠月隂隂又踞藜牀座焚香鼓内琴
南華陽洞
稽首遊名山駕言入華陽南洞極秘怪松草泉水香曲
几妙隸畫殘碣刊靈章俛首試一闚冷風襲綃裳守菴
敬愛客暖我紫术陽遺我鵝眼錢云是洞所藏往有尋
幽徒入見黃金牆侈心或已起幾受竒鬼戕身儻獲會
遇敢恨飛蓬霜更丐一片玉小築安閑房朝披神芝圖
暮試饑飯方
金牛洞
凌競下危梯俯傴入深穴回身避雲霧偃面眎日月葯
苗護谽谺竹節截㠔嶪安知幽蹊下有此大竒絶金牛
鏟光景仙牒尚可閱崗頭春已半枸杞如點血便恐顛
風奥横吹石崖裂
山行行歌十首
受籙壇前雲更長春風漠漠杏花香峰回路轉無人處
恰見天書字數行
竦楶雕珉萬萬層雲頭晃晃現觚稜野人自愛幽深景
只是尋常不見僧
道院中間沐髮容施來元自贊皇公君能百拜香煙下
不怕舟瓊路不通
蟲蛀黃連徹夜焚秦謠楚誦少人聞遊前欲問新宫信
鶴帶靈芝入暮雲
帶淺人家隱樹深嫩晴天色弄雲隂好風嫋嫋穿林去
吹散松黃似鬱金
遨遊自是不思歸花氣蒸衣氣力微抛棄文書亡俗累
嶺猿吟後閉山扉
天風稳送步虚聲雜和漫山檜栢鳴遠望山腰多白石
細看知是野人行
中峰道士蘂珠丹曾與神仙玉煉顔見說醉來燒隱訣
藥爐蕭瑟卧雲山
紫陽道院古丹青恨渠猶畫化胡經晚香滅沒人歸後
自有天風撼玉鈴
砌穴蕭森隔土橋項梁城郭最蕭條羽衣歌此招魂魄
直送旛旗上九霄
壬戌春日
自從憂患長精神兀坐齋房過了春鑿落盞乾官燭暗
摴蒲齒冷旅囊貧皇天老眼非塵世白日閑愁自替身
一段風光好如畫未須全與路行人
王荆公墓
一丈荒墳上悠悠落日斜子孫來祭後守墓掃杏花
野老從余話文公在半山蹇驢追不及落日寺深關
年少坐談玄鍾山直北邊春風吹夢過泪浥舊貂蟬
守法曾丞相能文陸左丞風流如未泯應作寺中僧
出白下
南朝禁籞夕陽明猶與遊人作隊行煙滿天淵池上路
菜花黃盡綠隂成
遊西霞四首
破曉逗苦霧客鼻何酸辛山中氣侯異初日如燭銀田
間石獸多知是肉角麟古苔半皴腹化作蒼龜鱗兩柱
既岌嶪衆碑亦嶙峋幽涂得竒觀未敢辭埃塵連年抱
離憂百嗟亡一呻花委鬢毛晚草奪袍色春愁中書櫝
失梦裡歌鍾敶窮愁著文字屢被同行嗔同行不相知
而況悠悠人(道中石麟碑柱甚夥)
吾與空門友相扶歷芳甸天機久深妙梵本亦貫穿徐
馳得幽欣濟勝愜孤願宿芽發輕苞寒卉抱短豔鹿走
風生林僧歸雲入殿寺從齊梁來諸彦題品遍安知千
歲後未欲陵谷變
優尼製銅覺欲住女主齡主稱金輪王錄在華嚴經而
捨覺富貴愛慕塗椒馨月黯回心院妖魂啼窈冥僧人
弗知此獨受一峰青分減儻及我終歲棲林坰
府帖昨夕下許奉半月急遂作兹山遊惝怳憂思失古
跡隨榛莽久久失修葺南唐石塔好巍然對人立高碣
纏蛟龍竒畫耐風日明旦丹陽路萬感當畢集說似石
婆翁皆須為余泣
再如金陵
再踏江東路詞窮不復論江泥沾苦淚津鼓聚歸魂庾
信因愁老陶潛為酒存孤跡雖落魄不敢望明恩
道中望茅山有感
危亭對名岳畢景扶鈎欄白鷺伺察過低昂若分灣去
歲負笈遊最佳元符間櫟林帶修竹清派流珊珊離留
呌晝静洞天生春寒偉哉老宗師作屋雲雨端竟為殺
虫蟻不活叔龍鸞遺體但解蜕故宫亦燒殘今剏已半
舊萬柱扶玄壇遂以兩不借一筇履㠝岏入宅問玉斧
採芝投金環墨沼篆結字丹臺氣成盤將謂便隱遁遽
爾罹間關夷甫麈尾墮荀令香爐閑再拜望竒秀恍然
神觀還如見大仙伯被髮綠映山兩君控鵠從俱著漢
小冠俗累當復馳煮藥鼎欲翻
病起寫懷
夕陽蔽天涯望望不見家牛斗象緯微咄咄空咨嗟此
時將細碎說與枝上花
送友人入浙(行至王冀公墓上)
小縣登樓上依稀是去年更闌吹短笛飲散覓歸韉丹
葉標寒渡黃花羃野田重來弔古地為拊石羊肩
轆轤體
野人無事時常誦極玄時寫遍千山寺吟行九曲溪誰
為補天手同是決雲兒欲去無人問今宵醉似泥
金陵懷古六首
孫伯陵頭水最悲蔣侯廟下月來遲夜深行客心驚恐
猿掛晉朝楓樹枝
司馬家兒持酒桮天星亦下澆崔嵬當時若便效牛馬
定有孟津師旅來
愁看幕府夕陽邊郍更雞籠在目前跋扈飛揚只如此
登臨那得不酸然
杳杳舊蹤尋不得茫茫遺恨有誰窮長安敗績誰憐汝
霸上收聲未到公
琵琶未盡使人嗟淚洒華林御苑花今日聞韶無處所
鴈煙蛩雨屬他家
江水無情碧草春北朝留住老詞臣子規啼向青楓樹
為爾離鄉去國人
江南曲四首
露下五原秋雨打三楊愁齊梁才子多埋在青山頭
郎與新歡濃儂與舊歡熟懊惱對行人當為歌豔曲
孤館聞啼鶯日暮脂粉薄芳醪似泥賤那得不行樂
雨認巫山氣江通淫預情相逢未多時秋花開古城
吴中秋日
郊原落葉已離離尚有孤花闖短籬小醉不成憐病後
苦吟未了說愁時鬭雞走狗爰絲喜臨水登山宋玉悲
豆角已收無别事待同野老赴襟期
野薔薇
娟娟籬頭花白白間綠葉明光裁販袴不掩遊子屧餘
春背人去乞與弄芳蝶感我萬古心離離不相接我行
田野間落魄何所挾猶能自撐柱使氣學漢俠悠然芳
草畔見此放逐妾羅帷未生梦粉面反成怯幽香薰倒
人山麝火初熁長亭或相思如見玉蹀&KR1923;
狼山
吾母禱於山生我偃蹇身周八始入寺所天俱不辰歸
人復何願所願清戰塵勿復論銜鈎去作瑞世珍
烏夜啼
何人彈阮咸故故輕手摘彈作烏夜啼此意我所惻南
朝有帝子作牧號侯伯著身疑嫌間生意日偪仄愛妾
聞啼聲改鎮鎖竹冊或云長安吏性命在頃刻小婦聞
啼聲赦令敷大澤身雖不肖甚幼小著蒼幘再轉作縣
佐欲塞父祖責濡墨決疑訟行朱慰冤魄羣凶見之怒
極意便刳磔首沮隸陽槁公議亦已格痛掠及庫胥指
作盜錢賊胥既僒椎鑿手隨面愈黑書欵自誣伏身竟
遭刻畫酷毒一如斯誰謂彼無策謗書入外臺遂坐使
者刻牽連入冶城五載窮慘礉敶詞呌穹旻哀慟人叵
測若無磊落者誰肯為昭白翻思受禍時何但鎩羽翮
愁冤傳里巷泣涕到臧獲嫠母偕妻孥惘惘望秋色豈
料今日下置酒設豚拍聽此哀絲鳴但呼說不得月明
客已去庭宇鳴啞啞世人見慈烏唾笑滿阡陌誰知事
乘除禍去反為福蒼蒼上林枝當去作謝客
贈趙子野歌
與君雖為外兄弟語話尋常見肝肺自從不見半年餘
每望吳雲輒流涕蘋溪松江同一波半年不見當奈何
長安市上相就處弟能起舞兄能歌兄今賜弟南薰殿
滿載宫花上林宴弟歸便著隨遊冠他時山中儻相見
吳王臺畔楊柳黃吳姬對坐調絲簧阿兄自對吳雲坐
呼弟不來應斷腸書來不應寄他物只要秋林一雙笛當
使蠻奴月下吹此時此夜須相憶
古琴歌
山人䄂擕古琴來形模拙醜腹破穿上兩金字亦殘漫
自云得自十年前十年前宿野店間野店岑寂無炊煙
只將百錢乞翁媪回買濕薪煨澗泉老翁持此一木段
刀㾗鑿㾗斧㾗滿秀才望見三嘆羨學琴以後何曾見
此是成都雷氏為揩摩雷字分明現持歸修治調曲成
曲成他人不肯問初彈羑里可釋憾再鼓廣陵如雪冤
將歸古操次第傳龍入我舟何可憐
憶昔
憶昔在童初身輕俗累無雲霞明道服日月綴仙都屑
玉三危露泥金一丈符遨遊即閶闔佩帶或昆吾學語
闚真誥談玄校易圖竹間時轉拊松下亦摴蒲謫隨歸
嵓壑庸凡近僕奴極知方匿景何敢遽搏扶請命書盈
紙祈真淚迸珠但能覘帝座不恨守天厨譴臣知難逭
心安敢自誣相隨有芒屨還欲化雙鳬
弔堯章
相逢蕭寺已纍然自詠離騷講太玄極目舊遊猶白石
傷心孤塚只蒼煙兒從外舍收殘藁客向空山泣斷絃
帝所修文與張樂魂兮應是到鈞天
遣興
望見山櫻媚短岑翻然便悔出家林壊車殺馬空嗟晚
(闕)焚荷直到今筍蕨久為歸去計雲烟無復肯來心
平生最愛花濃淡看了斜陽看暝隂
夜歸
還山迫暮夜枕石唫下眠夢作童子日采花弄寒泉回
身在人世欲去塵網纏永謝歡樂情把袂入紫烟
送道友歸
浮雲起足下是子欲歸家藏室收雲蠧丹房掃箭砂時
聞搗藥鳥啼向欵冬花莫使山童去驚飛逐亂鵶
黃洞龍
一從負圖與負舟天公閟之居靈湫重瞳腁手久不作
蒼苔古木兩漠漠朝來石磴鱗鱗濕如覺蜿蜒為人出
甘霖甦焦卷多相侯吳雲未莫相失
歸憩仁王寺
重到招提未覺遲鉢單初副袷衣時僧房齋院門門閉
梅子枇杷樹樹垂蟻蔭經幡求託化龍纏佛座學慈悲
長年無事閑來此坐對空山諷小詩
下竺
静看唐人刻相連坐石隂鳥啼留客意果熟住山心野
水流詩葉天香襲道林雲根有桂子應待月中尋
七言
雲竺前頭即御園小風斜雨入梅天放歌偃蹇如圓澤
古貌昂藏若稚川尋得數行天寶字破他一夜草堂眠
此生更要窮經論惆悵高人舊石筵
過葛天民新居
為憶空山雨因嗟短鬢霜幅巾終日仄侍女古時妝烏
臼殘林外丹砂舊井旁不留彈月畫只踞淨名床湖鏡
秋容淡雲莊曉露香汲泉須透脈種果便成行使鶴過
村店擕孥上野航極知秦外叟全似賀知章對佛稱居
士翻經悟法王自將詩檢校猶與竹商量嗟我渾無賴
非公不作狂莫移松下石老子要乘涼
十月過鳳山舟回入項王祠用前韻
墜葉濃如染孤花淨似霜溪山如有待朱粉炫施妝勝
景如天上雄鳴自帝旁工陳白玉琯人坐紫金床古兕
稱春酒靈虬换夕香風筝猶有韻星弁忽分行念此鋤
榛壟頻來渡葦航欲揮終極淚只苦廢吟章慷慨辭歡
伯英雄憶憤王逝騅嗟弗及撞斗恨難量起舞何勞短
行歌未要狂斷雲將落日千古助哀涼
送人返蜀
都市今重到文園更倦遊依依返窮峽得得上歸舟往
事深能憶沈痾久合瘳行經古祠廟應酹舊山丘梁甫
遺馨在降牋殺氣浮白衣猶肯出黃裏不包羞一聽巴
人曲多貽漢璽憂花蒙塵漠漠苑抱水悠悠蠢爾狂童
輩俱為滅族囚坤維元自正棧閣未應修管樂誰能並
卿雲亦可儔時者著檮杌聊以畔牢愁硉矹重開險銷
沉萬壘秋堂留石室畫歌尚竹枝謳寒&KR1578;催逋客啼鵑
識故侯屈沱嘗角黍岷嶺看牽牛從此多談讌逢誰共
勸酬近前持硯削成列抱箜篌近歲安樞相宣威在益
州君歸如訪謁朝論必咨諏列聖方垂統羣公亦好修
焚燒已郿塢誅殛到讙兜虎豹參差束魑魖次第投衣
冠通海嶠干羽格蠻陬江寇何勞服淮田亦粗收旌旃
仍使傳炮烙任兜鍪玄象摧天狗昌陵控玉虬嗟嗟几
上肉斷斷幄中籌貢錦咨王會緘辭告帝謀聲名與勲
烈應逐漢江流
戊辰感事二首
久要和平福須寬次第刑諸公善調畫熙祚必清寧夾
道焚香拜今知病酒醒謾勞雙鬢白何止故山青妖緯
朝沉彩非煙夜透扃願同臧獲列齊夀八千齡
幕府才方盛軍師意最高何年燕巢木幾處馬騰槽馳
騁心方壮指麾身更勞周詩歌勞徠費誓說逋逃行闕
占風角穹廬拜羽旄飛騰真有種淡泊正相遭
山居書事
荼䕷架倒無人架全似老夫狂醉時昨夜一場溪雨横
又漂苔蘚到花枝
江湖小集卷五十七
