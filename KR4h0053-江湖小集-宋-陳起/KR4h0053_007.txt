江湖小集卷七宋陳起編
釋紹嵩江浙紀行集句詩
曲江野眺
偶來清賞曲江頭人自無言水自流欲作新詩圖取盡
亂峯寒木更孤舟
(曉瑩)(裴宜直)(總老)(吕居仁)
舟中書事
南昌城郭枕江煙一葦鳴榔下渺然驚起暮天沙上鴈
背人飛過北山前
(韋莊)(祖可)(李涉)(王文公)
宿山居
中庭淡月照三更環堵翛然表裏清深夜欲眠眠未得
一溪秋水枕邊聲
(陳與義)(張君量)(杜荀鶴)(雍陶)
仙嵓江口
淅淅寒流漲淺沙小橋通去路横斜因尋野渡逢漁舍
夾路松開黃玉花
(朱景文)(總老)(韋莊)(陳與義)
題謝公橋
白雲深處小橋横流水涓涓古意生多少升沉都不見
至今留得謝公名
(王大受)(翁元廣)(邵康節)(杜荀鶴)
宿疎山
竹輿穿雨上疎山寒涕垂頥獨掩關病客欲眠渾不寐
白猿啼在白雲間
(吕居仁)(藴常)(王子俊)(林和靖)
雨後登吸江亭
吸江亭下雨初晴中有樵夫跣足行時作微吟清徹骨
兹游無乃太清生
(藴常)(杜荀鶴)(誠齋)(翁元廣)
次韻吳伯庸竹間梅花十絶
竹間初拆半斜枝正是周王二月時竹映梅花花映竹
主人不剪要題詩
(林敏功)(藴常)(誠齋)(山谷)
孤芳高節共亭亭子細相看似有情春色惱人眠不得
移床換枕到天明
(曹緯)(林和靖)(王介甫)(誠齋)
一川修竹映疎花穿竹微吟路徑斜更好碧溪深院靜
月和疎影上簷牙
(道智)(方干)(沈彬)(謝逸)
自讀西湖處士詩尋芳長恨見花遲前程笑到山多處
竹裏横斜一兩枝
(陳與義)(歐陽永叔)(杜荀鶴)(毛逹可)
㩦茶時復過幽亭寄目悠然上杳冥好是園林爭秀發
梅花白白竹青青
(翁元廣)(曉瑩)(曉瑩)(誠齋)
雪引春歸竹外梅慇懃今日一時開知音未出吳公子
長到花時把酒杯
(翁元廣)(蘇養直)(邵康節)(羅鄴)
池邊梅映竹邊池皎月勾添光陸離堪笑胡雛亦風味
從教横笛月中吹
(誠齋)(李彭)(林和靖)(羅鄴)
一度春來一度新夕陽花塢淨無塵負暄孤坐松根石
細看横枝間綠筠
(陳執中)(陳克)(曉瑩)(藴常)
日移花影上簾鈎品格堪憐絶比儔竹外一枝斜更好
眼明端為小遲留
(林梅卿)(林和靖)(東坡)(藴常)
竹與梅花相並枝月明還見影參差撚梅細比新詩看
酷似梅花太瘦時
(劉言文)(王文公)(誠齋)(寶曇)
呈胡伯圖尚書
自挽狂瀾制百川致君何日不堯年由來八座尚書貴
盛事駸駸海内傳
(于湖)(方干)(曉瑩)(道潛)
文章近日合雙行四海蒼生耳已傾地去東南餘咫尺
不勞擬議話圖成
(林和靖)(魏道輔)(曉瑩)(翁元廣)
韓李流芳獨未冺先生孤唱發陽春惠能伎倆元無有
強到朱門謁近臣
(朱晦翁)(陳與義)(道潛)(楊巨源)
春日
風流盡付小園春濃麝分香入四隣何事晚來微雨後
山花如繡草如茵
(李彭)(方干)(鄭谷)(許渾)
春日郊行
稠花亂蕊裹江濱小雨疎疎向晚晴逋客未能忘野興
春來無處不閑行
(杜工部)(元絳)(秦係)(鄭谷)
城外春風滿酒旗吟懷長恨負芳時東林夫子知予意
載我而今唱和詩
(白樂天)(林和靖)(李昭玘)(范致虚)
芳草斜鋪翡翠茵舊遊如夢苦傷神寒山帶郭穿松路
柳絮梨花寂寂春
(白樂天)(楊林)(歐陽永叔)(周式)
春送人家入畫屏草香沙暖水雲晴凝眸不覺斜陽盡
閑恨閑愁觸處生
(盧襄)(白樂天)(韓偓)(王禹偁)
忽驚春色二分空滿地榆錢逐曉風黃四娘家誰敢道
古來唯有杜陵翁
(東坡)(俞紫芝)(王廷玉)(陳括)
高竹重林接翠微夕陽分手柘岡西莫憂世事兼身事
且逐東風進杖藜
(司空之初)(正宗)(韓退之)(道潛)
野眺
道是東風不世情樹頭吹得葉冥冥憑欄一笑斜陽裏
貪看春山如許青
(劉潛夫)(誠齋)(劉褒)(曉瑩)
柳繞平湖綠映堤堤邊柳色更相宜風來衆綠一時動
不為愁人住少時
(藴常)(周知微)(陳與義)(戴叔倫)
道中喜聞百舌
一徑尋村渡碧溪山花紅紫樹高低如今天下無鳴鳳
說與春鳥自在啼
(韋莊)(文與可)(張曇)(歐陽永叔)
遣意
一生生計秪長貧跡近羣鷗意倍親舊喜讀書今懶讀
寒灰枯木僅堪倫
(賈島)(温飛卿)(陳與義)(翁元廣)
同周湛二上人遊西湖之北山天竺晚歸得十
絶
行盡孤山碧四圍春光和暖恰相宜微風披拂香來去
正是羣芳爛漫時
(誠齋)(曉瑩)(李彭)(邵康節)
山如濃翠擁高鬟石壁巉然不可攀落日鳳城佳氣合
幻成一島畫圖間
(祖可)(曉瑩)(章八元)(張君量)
和靖先生墳已荒三春花草殿餘芳欄干倚徧斜陽晚
戸牖軒窗總是香
(誠齋)(誠齋)(藴常)(邵康節)
山雲收雨半川晴匠出西湖作畫屏剩欲題詩寫懷抱
可憐蹤跡似流萍
(楊徽之)(林和靖)(陳克)(彭止)
湖上山林畫不如眼明喜見曉光舒等閑稚子來横釣
一度擡竿一箇魚
(陳與義)(顔棫)(翁元廣)(杜荀鶴)
閑來湖上立移時獨媿憑欄負碧漪西寺木魚東寺鼓
而今總入老夫詩
(曉瑩)(林和靖)(吕居仁)(曉瑩)
北山迤邐自蒼然萬象鮮明禁火前愁裡有詩人不會
欄邊㶁㶁響流泉
(曉瑩)(温飛卿)(藴常)(翁元廣)
天竺横分景色寬園林初日破朝寒興闌欲下山腰去
野徑縈迴路百盤
(林和靖)(陳克)(翁元廣)(劉昌詩)
幽刹尋春傍翠微幡竿殘日迥依依西湖兩岸千株柳
何似先教畫取歸
(宋庠)(韓偓)(誠齋)(方干)
好是春風湖上亭軒窗小憩俗塵清湖山有意留儂欵
楊柳飛花亂晚晴
(戎昱)(張君量)(誠齋)(陳與義)
坐夏淨慈戲書解嘲
南屏寄傲且今年况復相羊得自便天下無人閑似我
閑中方寸闊於天
(曉瑩)(曉瑩)(誠齋)(杜荀鶴)
憩南屏
窈窕階除天一方隔簾時有芰荷香老僧瀹茗供清興
不負西湖五月凉
(陳克)(吕居仁)(謝逸)(誠齋)
胡伯圖尚書以松山虛席力招補其闕輒辭以
小詩遂獲免
懶性如今成野人蒼顔白髮不時新自知潦倒無餘事
乞取山林放曠身
(竇鞏)(陳克)(曉瑩)(道潛)
散策
楊柳斜牽一岸風驛樓高倚夕陽東無窮澗草縱横綠
入我香奩境界中
(方干)(韋莊)(徐師川)(陳克)
江上雲亭霽景鮮畫屏展盡一山川遲遲欲去猶回首
目盡孤烟白鳥邊
(李邴)(張君量)(司空曉)(翁元廣)
泛湖
六月西湖錦繡鄉新詩滿眼費平章移舟水濺差差綠
吹面輕風與送香
(誠齋)(張君量)(鄭谷)(蔡襄)
西湖晚泛
蘇堤一帶柳隂長柳外西風特地狂晚泊孤舟古祠下
自弹别鶴送斜陽
(劉褒)(誠齋)(蘇子美)(黃華)
宿紹興
小舟夜宿越州城卧看星河盡意明漏鼓乍聽連岸響
好風佳月總同盟
(藴常)(陳與義)(曉瑩)(翁元廣)
再登蓬萊閣
不到蓬萊又幾時且搘笻杖看雲移等閑遇事成歌詠
人道新詩勝舊詩
(誠齋)(陳與義)(皮日休)(韋莊)
野水瀰漫綠漲川亂雲如獸出山前天生一本徐熙畫
全是蓬萊十月天
(于湖)(韋莊)(張芸叟)(藴常)
錢清登舟
日落相㩦上小舟客程難盡水空流蕭蕭細雨篷初閉
萬里一帆隨白鷗
(徐師川)(崔櫓)(翁元廣)(吕居仁)
王昌國
浪跡悠悠到海鄉人煙物景共蒼蒼孤猿更發秋風裏
賴有從前石作腸
(蕭德操)(曉瑩)(于湖)(于湖)
登盤陀石
盤陀石上少從容秋色偏宜晚望中欲賦勝遊無好句
獨搔蓬鬢立西風
(蕭德操)(曉瑩)(于湖)(于湖)
宿天童
太白山頭月欲低鵲棲不穏繞枝飛坐來客子渾忘倦
却聽松聲聯翠微
(韋莊)(元晦)(袁說友)(孟郊)
江湖小集卷七
