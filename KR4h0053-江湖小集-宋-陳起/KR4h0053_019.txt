江湖小集卷十九宋陳起編
杜旃癖齋小集
白雲在南山
白雲在南山幽鳥乘風飛鳥飛不能遠雲高還難依園
中亦有菊堂後那無萱游子不得歸銜悲欲何言
綠珠行
蜀絲殷空金作谷珊瑚成林珠百斛彼姝千花萬花蔟
明月出胎照彼綠鏡中飛鸞掌中身夜月春風看不足
悲歡倚伏徵禍福西里憐顰東市戮願將舊意奉新人
此别他生定難卜君因妾死莫多怨妾死君前君眼見
高樓直下如海深璧玉一碎沙中沉平時感君愛妾貌
今日令君知妾心
同平父園中即事
季冬少寒凛霜薄日色明訪我會心友相携園中行菜
甲長疎花梅枝綴初英潜魚戲晴波寒雀暖有聲小步
極遐覽閑吟暢幽情語言接繾綣意適體自輕歲華晚
更好景趣静始并俯仰物態間聊與同春榮
明鏡行
明鏡照形不照影明月照影不照心朱絲委地流水咽
寶劒掛壁蛟龍吟二桃畫謀恩義絶慘慘嚴霜飛六月
銜石海可填鍊石天可補君非食蓮菂安知此心苦
上徐子宜侍郎二絶
當年金屋誤承恩自倚容華託至尊風外遊絲難繫日
依然青草暗長門
猿臂將軍戰不休當時部曲亦封侯夜凉忽夢燕山月
猶幸君恩晚見收
九日懷陳舍人
白髮江湖暗青燈儿席凉窮途幾半百佳節又重陽命
也吾何奈天乎孰可量元龍樓百尺猶足慰行藏
蔗境菴二絶
世事多端好備嘗未能悦口勿輕忘結交莫厭初年澹
晚節相看味始長
美惡初終自不同新人那念舊人容君知食蔗逢佳境
不念人間有菲葑
别江隂宰魏元長兼望王木叔使君
荆山抱璞自遭毁漠漠胡沙埋皓齒咸韶正音或出㸑
下桐十年憤鐵一日變化成蛟龍人生相歡貴知己心
不相知異生死豈不見豫遜不報中行氏又不見聶政
殺身酬仲子
滄海終可填太行竟能移丈夫殺身為感激有恩不報
非男兒意氣磨日月感遇由一時齊威九合諸侯盟黃
河倒流五岳傾楚茅入貢民冠帶金䋲玉檢思告成高
臺已荒曲池既平不見夷吾功但聞鮑叔名
賦賢已錄(静觀趙使君喜棋有是錄約予賦詩)
物理因人創神機自古傳揚雄嗟有法孔子歎猶賢勝
負存虚實初終謹後先按圖嚴畫井起數象周天百戰
期争道三隅察守邊開基思漢祖復土想周宣審勢攻
無備沉機救未然勝心游碧落幽思及黃泉冒利魚貪
餌乘虚鴈落弦紛爭忘父子迷惑到神仙守必防重柝
攻須出萬全妄興侵伐意私擅殺生權紿弄心懷詐包
藏智益儇甘辭韜甲胃險志匿山川諱忌真情露矜誇
小數專怯圍潜却步貪得暗垂涎見逼難思進相持莫
敢前蹈危鬚捋虎役志耳鳴蟬意滿渾忘食神馳更廢
眠弱形遭毒手短節不空拳悔誤徒批頰矜高欲比肩
禍胎還隱伏陣勢漫綿延詭道非存正嬴師合忌堅設
心踰虺蜴攫子甚烏鳶造妙羣心妬趨亡衆目憐淺謀
徒躁進重地莫輕捐黑白材因見雌黃論豈偏高人真
託興遠見始忘筌鑒戒無忘此防虞盖有焉請看奕棋
句何愧鬭雞篇
山有狙行
山有狙不可馴山有虎不可親狙詐匪懷德虎飢須噬
人死生託良馬信厚稱瑞麟野性定難保猛獸終不仁
王粲宅
春風佳人命多薄深宫井冷梧桐落江邊百尺斷魂樓
未比鷦鷯一枝託漢家待士禮意失黨獄淪胥生鼎鑊
南山豆萁苦燒焚鸚鵡洲邊埋一鶚丈夫擇木豈無術
何爾依劉燕巢幕君不見平時子房侍帷幄一語不投
斃文若登樓此日誠可哀亦恐從軍未為樂
書懷呈鍾君禄吏部
君不見黃河之水能上天白髮一變無由玄人生住世
無百年倏忽變化空中煙眼前富貴皆年少悲苦長多
少歡咲抽絃促柱向君彈宛轉凄凉不成調
持心託明月明月照影不照心彈劍發長歌歌長宛轉
多苦音瀉水東西南北流昔日年少今白頭欲對君前
歌此曲恐君淚下不能收
勿除蔓行
蔓草君勿除葉蒂相連牽春風共滋長秋露同衰殘庭
前梅花樹一種同根生南枝煖北枝寒
讀杜詩斐然有作
王澤久淪洽正聲皆雅言百川忽西流青黃雜犧樽騷
經吹死灰明燭日月昏綺麗兆建安淳古還開元夫子
握元氣大音發胚渾明婁失毫芒神羲隘乾坤再變六
義彰一日五典惇上該周南風下返湘水魂仲尼不容
删餘子何足吞五季兵戈繁嘲&KR1116;蟲鳥喧頽波既瀰漫
新竒尚西崑吻喙生譏評神鬼懷憤冤王蘇發醯甕黃
陳窮河源煌煌百年間後學同推尊時時或嘗鼎往往
猶戴盆倣摹惑銅盤箋釋訛金根顧余小子旃獨受罔
極恩神融淚交墮思苦心屢捫相望五百載如接顔色
温爐冶無停工况復忝諸孫斯文誠儻存庶以起九原
紙被一首
疎布褁敗綿破碎錯經緯嚴風過強弩終夜縮如蝟剡
溪楮夫子益友吾所畏策勲在覆冒周密罕傳彙隱然
萬里城可却戎馬氣脉髓盎春温濁酒有醲味直躬免
拳跼夜氣益洪毅吳宫鳳花錦伐命可歔欷物微用匪
薄道在窮不諱緼袍可終身狐狢不足貴
陸務觀赴召
四海文章陸放翁百年漁釣兩龜蒙數開天地吾何與
老作春秋道未窮李耳守官逾二代張蒼職史到三公
坐令嘉泰追周漢此是君王第一功
江湖小集卷十九
