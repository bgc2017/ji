江湖小集卷九十二宋陳起編
葛起耕檜庭吟稿
春懷
過了花朝日漸遲相將又是禁烟時寒留柳葉淒迷處
春在梨花寂寞枝牛角横書孤壯志鹿門採藥誤幽期
自憐白髮成何事說與啼鶯未必知
姑蘇懷古
闔廬城下水連天故國凄涼思惘然堤柳數行垂舞帶
砌苔幾疊暈歌鈿了無麋鹿遊臺下祇有鳬鷖戲水邊
往事如今銷歇盡斷霞殘照鎖寒烟
記夢
綺寮縹緲敞虚明鵠峙鸞停護碧城珠蘂一枝春共瘦
玉環雙珮月同明曾題洛賦緘新意却拊湘絃寄遠情
十二闌干風細細覺來依約記棋聲
湖天霜曉
十里平湖浸曉光玉鸞飛舞鏡中央也知青女催梳掠
淡拂鉛華試靚妝
暮春雜興
畫闌目斷楚雲西芳草連天客思迷家在江南煙雨裏
落花時節杜鵑啼
紫椹纍纍綴碧桑林塘雨過綠生香荆扉晝掩蒼苔寂
留得芸籖伴日長
閉門花落又春深白紵歌殘對晚斟惆悵年來心緒惡
一庭烟草綠沉沉
蘭杜初芳湘水春鷓鴣啼處草如茵雙魚不寄衡臯信
空有燈花入夢頻
燕子聲中日正長讀殘書卷亂堆牀夢回却愛西窗寂
閒看松花帶夕陽
雨中夢故山
冥冥細雨濕江城掩映書窗翳復明倦客一杯愁頓減
故鄉千里夢初成金華洞口羊驚起石佛山頭鹿伴行
(石佛故里山名)何日東歸溪上路一犁春渌帶雲耕
疎櫺
寒意沁疎櫺閒階草尚青市朝人自醉泉石我常醒桂
寫月標格蘭傳秋典型何妨為老伴相與兩忘形
初春感舊
又是春生杜若洲憑欄回首總關愁雲橫楚峽縈新夢
月泛吳波憶舊遊立馬醉題花外驛聞鶯笑倚柳邊樓
如今萬事經心懶祗合長歌擬四休
檄雪
銀闕書飛急羽忙料應滕六奏虚皇要將閬苑蓬壺水
幻作瓊林玉樹芳風約雲邊停鶴馭冰清月際舞霓裳
鳳簫莫品淒涼調催老梅花枉斷腸
和蘆洲劉子泉秋懷
雨送秋歸雁帶霜凝情無處寄詩狂一庭莎草蛩吟老
萬里梅花鶴夢長德誼可踰鍾鼎貴聖賢不死簡編香
邇來世道添悲梗不但摧車是太行
贈燕
鎮日雙棲向畫梁有時飛去為誰忙得泥趁暖添芹壘
掠水因風貼柳塘語重喚回芳草夢舞輕時罥落花香
五陵年少傷春恨書繫紅絲擬寄將
次子泉韻
一聲鶗鴂又春休風簸榆錢滿地流燕子不知花落盡
等閒飛過柳邊樓
月轉庭花玉一闌寳釵不䣃待郎看丁香擬結相思夢
無奈東風作社寒
東歸
游倦歸來似長卿敝廬事事費經營掃除塵土虚堂潔
拂拭窗櫺舊紙明徑菊已荒唯草長井花少汲覺苔生
寒衣未辦西風急不柰鄰家機杼鳴
除夕
爆竹傳聲又歲除流年不駐隙中駒屠蘇未用斟春酒
餺飥先教促曉厨彩絢戶庭更鬱壘歡傳院落競樗蒲
老來樂事關心懶吟對梅花撚斷鬚
秋寓都城次趙君瑞韻
催破橙香薦蠏黃快斟新酒潤詩腸雁拖暝色橫秋水
鴉帶寒聲噪夕陽萬事莫如花下醉百年渾似夢中狂
登高休負湖山約約買扁舟載艷粧
次劉野泉韻
自笑生隨雁影浮幾經楚尾與吳頭塞樓角送關山月
湘驛砧敲嶽麓秋歲月森輪如走坂功名求劔記行舟
即今安得如澠酒與汝同澆萬古愁
安分
淒烟澹靄鎻林扉又是秋光欲暮時蘋葉江湖風翦翦
桂花庭院雨絲絲世情冷暖杯中酒人事輸贏局上棋
安分得閒閒最好不須身外強尋思
覽鏡
覽鏡羞看鬢點霜若云勲業更堪傷已甘身向山中老
安得名留海内香雅志擬聯高士傳倦遊慵入少年場
長吟酒醒憑闌處更聽秋碪答暮螿
贈烏龍山圓上人
笑把儒冠换墨衣深思富貴有危機參他龍象知今是
還了鴛鴦悟昨非開鉢展單隨所寓打包持錫去如飛
有人若問西來意正要高談為發揮
支頤
氣數推移有盛衰老觀此理獨支頤閱人雲木能千載
過眼風花只片時名利場中棋變幻是非窩裏浪傾危
到頭輸與山中叟樂在耕鉏别不知
淚
誰奏琵琶妒客歡嗁珠泣玉使心酸感時多向英雄灑
怨別還從粉黛彈每聽巴猿愁滴袂莫燒漢蠟恐堆盤
陽關一曲君休唱唱罷人間行路難
小隠
小隠山林習已成市朝聲利讓渠爭是非每向靜中見
悔吝多從動處生且約蒼官陪竹友共邀歡伯訪梅兄
歲寒心事期相守一瞬枯榮任變更
秋夜
城笳吹下暮雲邊螢照書帷夜未眠遊子不堪征袖薄
西風嬾誦擣衣篇
樓上
樓上何人奏玉簫數聲和月伴春宵斷腸喚起江南夢
愁絶寒梅酒半銷
宫詞
銀漏疎風透玉屏碧梧枝上兩三更依稀似寫華清恨
雲冷香銷夢不成
江湖小集卷九十二
