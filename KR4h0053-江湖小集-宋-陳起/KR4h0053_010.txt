江湖小集卷十宋陳起編
葉紹翁靖逸小集
登謝屐亭贈謝行之(亭在天竺)
君家靈運有山癖平生費却幾緉屐從人喚渠作山賊
内史風流定誰識西忩小憩足力疲夢賦池塘春草詩
只今屐朽詩不朽五字句法誰人追天台覽遍興未已
天台山前聽流水秦人稱帝魯連恥寧向蒼苔留屐齒
乙庵(行之自號)是渠幾世孫登山認得屐齒痕摩挲苔石坐
良久便欲老此嵓之根吾儂勸渠且歸去請君更學遥
遥祖遥遥之祖定阿誰曾出東山作(音佐)霖雨乙庵未省
却問儂莫是當年折屐翁
西湖秋晚
愛山不買城中地畏客長撑屋後船荷葉無多秋事晚
又同鷗鷺過殘年
題鄂王墓
萬古知心只老天英雄堪恨復堪憐如公更緩須臾死
此局寧輸八十年漠漠凝塵空偃月堂堂遺像在凌煙
早知埋骨西湖路學取鴟夷理釣船
聞頂山徐道人改卜
先生新卜宅只許白雲知野蜜和蜂割巖花帶蝶移坐
諳苔石穏醉忘木橋危屋後寒梅放因風寄一枝
游園不值
應嫌屐齒印蒼苔十扣柴扉九不開春色滿園關不住
一枝紅杏出墻來
仙興
金書宫殿玉闌干雪瀑泉飛洞口寒日莫仙翁騎鶴去
碧桃花滿石棋盤
秋日遊龍井
引道煩雙鶴携囊倩一童竹光杯影裏人語水聲中不
雨雲常濕無霜葉自紅我來何所事端為聽松風
出北關二里
脫衣命僕洗塵埃籬落人家未見梅出得城門能幾步
船頭便有白鷗來
野蝶
銀為鬚翅粉為肌驅役春風不解肥桃李上林無分到
可憐却傍菜花飛
嘉興界
平野無山見盡天九分蘆葦一分烟悠悠綠水分枝港
撑出南鄰放鴨船
煙村
隠隠煙村聞犬吠欲尋尋不見人家只於橋斷溪回處
流出碧桃三數花
石頭感古
夷甫諸人者龜趺已故丘但能揮玉麈不解冠兜鍪正
朔從江左經營僅石頭中原雖可望不忍上層樓
葛天民隠居
種竹成新列移蘭即舊隂老鐺猶有耳古柳已無心得
句添杯滿貪爐到夜深篝燈聊點校春水沒衣砧(用其辭意)
九日呈真直院
秋風吹客客思家破帽從渠自在斜腸斷故山歸未得
借人籬落種黃花
貴遊
五陵年少儘風流十日安排一日遊林下幽人差省事
筆床茶竈便登舟
寓居
雲補青山缺琴銷白日長鷗從雨外沒蛇入樹間蔵客
久衣常黑童蠻髮半黃螢多隣舍少此意自凄凉
又
無酒難留客借書方入城洗衣知水落貪睡畏忩明野
竹藤纏殺枯枝草寄生十年林下隠差覺世緣輕
田家三詠
織籬為界編紅槿排石成橋接斷塍野老生涯差省事
一間茅屋兩池菱
田因水壊秧重插家為蚕忙戶緊關黃犢歸來莎草闊
綠桑采盡竹梯閑
抱兒更送田頭飯畫鬢濃調竈額煙争信春風紅袖女
綠楊庭院正鞦韆
送馮濟川歸蜀
勇喚東吳萬里船皂囊來奏九重天一官豈為蘇洵冗
諸老寧容賈誼先滿載月歸應有命便耕雲去豈無田
竹枝歌罷蓬忩掩到此相思倍黯然
賦葛天民栽葦
葉礙漁舟入叢分水國寬低回藏鷺渚髣髴釣魚竿蕩
戶和萍送溪翁當竹看所憐如許節不耐雪霜寒
田舍小憩
犬馴迎且吠兒小笑還啼櫻熟施魚網桑空卧竹梯枯
枝禽啄折野草鹿眠低屋後登山路牛欄更向西
青溪閣
江總能文士空貽狎客名舊墳荒草占廢圃野人耕古
柳無多樹新蟬第一聲青溪固亡恙依舊與孤城
訪隠者
不作王門夢來敲隠者關童先孤鶴化雲伴一身閑碍
笋新移路低墻為看山幾回松下去鋤得茯苓還
幽居書事
窗開雙佛塔水遶數漁家酒剩沾鄰里時平買釣車童
閑惟伴鶴樹老自成槎枕上關心事侵晨掃落花
訪龍井山中村叟
雨打荒籬豆筴垂柴門未啓立多時客來自掘蹲鴟煮
旋拾枯松三數枝
西溪
一條横水過前溪村女齊登採葉梯獨立衡門春雨細
白雞飛上樹梢啼
和葛天民呈吳韜仲韻賦其庭館所有
江遠潮痕細城回路勢斜竹行穿細笋風墮過墻花篆
葉蟲留字銜泥燕理家主人清到骨相對只杯茶
敬陪直院右史上已後一日西齋之集
清時天上詔書稀曲水從游許布衣插羽滿浮寒食酒
倚欄同憶故山薇碧桃繞觀春風静柔㯭搖汀夕照微
慨想蘭亭如昨日沙鷗飛下釣魚磯
贈陳宗之
官河深水綠悠悠門外梧桐數葉秋中有武林陳學士
吟詩銷遣一生愁
十載京塵染布衣西湖烟雨與心違隨車尚有書千卷
擬向君家買却歸
題山間老友壁
山間雖寂靜未得事全無鋤地留莎草添泉養石蒲庭
除風自掃身世月同孤老去知禪味松間試結趺
寄湖上黃教(佑甫)
門幽緣近寺官冷未成家樓借山為障風吹水作花詩
方酧北磵經又寫南華聞說新雛鳳賓來解喚茶
表忠觀韓小官人
觀裏韓瘋子無心似有靈繞廊時自語捫虱故忘形午
暴松簷暖晨飱栢葉青客來知有饋迎笑立中庭
夜書所見
蕭蕭梧葉送寒聲江上秋風動客情知有兒童捉促織
夜深籬落一燈明
訪隠者
開門迎客著山袍井畔彌猴一樹桃兒向草間尋落菓
妻從墻角送香醪舊栽松子今能大(音墮)新起茅堂不甚
高歷遍貴遊無此味韭和春雨笋和糟
題孫端甫别墅
幽居地僻少人知野水春風枳樹籬檢歷預尋移竹日
題墻閑記種花時堪嗤狡兔須三窟只學鷦鷯占一枝
淨掃綠苔斟濁酒鄰家吹過野棠梨
寄趙眉翁二首
兩度馳書未報音温陵尺紙定千金多應驛使曾相訪
短艇煙波無處尋
君王未肯賜西湖鷗鷺叢中借地居憔悴風姿今釣叟
痴心猶望故人書
紙帳
五色流蘇不用垂楮衾木枕更相宜高眠但許留禪客
低唱應難著侍兒白似雪忩微霽後暖於酒力半醺時
蒲團靜學觀身法歲晚工夫要自知
謁半山祠
歸去田疇問老農力行新法竟何功已知佛供追前過
尚惜修書謝數公塑像難陪夫子辟古祠誰訪覺王宫
都來二百年間事燕麥戎葵幾度風
過崇德
野塍泉自注斷岸柳空存雨霽雲開塔船過犬吠門柴
扉斜著水草徑别通村飜羡田家樂盈盈老瓦盆
鷺
無事時來立葑田幾回驚去為歸船霜姿不特他人愛
照影滄波亦自憐
詠先牌
相隨萬里途汝豈被名驅掛壁疑何用辭家不可無店
翁先洒掃津吏認稱呼舉子無錢刻惟將片紙糊
舟次崇德
倦身只合卧家林客裏消磨感慨心水國逢春梅未見
山城到午霧猶深地名不記維舟問酒味曾諳入巷尋
泛宅浮家何日了莊頭栽竹已成隂
發長安堰
夏老虫聲切晨興草氣香買瓜依綠樹出水刺青秧船
聚知村近牛閑覺晝長雙鳬蓮葉蕩無雨故生凉
苔錢
家貧地上却錢流朽貫年深不可收若使用之堪買爵
等閑門巷亦封侯
江湖小集卷十
