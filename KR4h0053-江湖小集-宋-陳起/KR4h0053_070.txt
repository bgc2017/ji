江湖小集卷七十宋陳起編
吴淵遺集
賦
江東道院賦(在太平府推官宅西北抵子城公重修作賦)
大江以南壌曰當塗嘗訂定諜聿求如初或曰楚雄繹
之故封尚存築壘或曰晉塗山之舊民來兹奠居以言
其形勢則襟江帶湖牛渚天門近對歷陽裕溪柵江遠
通濡須凡自昔之英雄豪傑多由此而戰爭馳驅上岸
擊賊洗足登艫殄此曹魏壯哉孫吴既克兇狡照水而
見赤幘欲窺逆王夢日而來黃鬚英氣凜然如生遠猷
蔚其可書乃若景物則圖展畫舒長江天塹濤瀾洶湧
青山白苧蒼翠萦紆高人達士之所栖隱而遁藏墨客
騷人之所吟詠而寫摹元暉卜宅弘景結廬袁臨汝長
嘯聲響於鸞鳳李謫仙既醉手弄乎蟾蜍清風高出乎
千古逸氣超軼乎萬夫至于乃疆乃理可舟可車西接
巴蜀東走勾吴北超中原南入番禺莫不由我之徑出
我之衢信其非僻陋之邦寂寞之墟矣然而事以時改
地因代殊其在分裂之朝往往重如馮扶至如混一之
世每每視同莒邾迨至本朝始為奥區爰自藝祖鏟平
煜雛初以卵壘入于版圖至于太宗混一偏隅西戎臣
伏北狄遠逋興隆典章際清朝之多暇會同文軌慶薄
海之無虞乃更太平興國之號用多治定成功之模乃
睠吾邦本遠帝京何驟遇于明時得躐陞為州城又即
年紀肇錫嘉名雨露之恩若偏于濡潤日月之光獨私
于照臨山川草木增其燦爛旌幢旗幟倍以精明聖主
既紆于皇卷高穹亦為之世情乃施天造乃飭地靈乃
胚胎而醖釀乃培養而發生乃滋磽瘠或為膏沃之壤
乃化刀劒亦為淳厚之民觀其棋布田疇支分岸塍平
衍夷曠曲直縱横桑麻被野麰麥連雲時雨少愆有江
潮以資其灌溉澇水或降有湖泊以泄其滔盈是以時
少旱澇歲多豐登竒秧綠水喜霑足于夏種黃雞白酒
爭慶賀于秋成乃君其民混然大朴惟土物是愛故能
臧厥心惟本業是崇是以無末作盡力畎畝收功錢鎛
難貧以其勤苦易足以其儉約故有婦女平生未識于
綺羅亦有父老終身不入于城郭衣食足故多知廉恥
習俗厚故罕事鬭角盖皥皥乎有羲皇太古之風熙熙
然有唐虞擊壤之樂于是有厭承明之入直乞銅虎以
典州凡中朝之人士多出守而來侯皆得以逃其瘝曠
而遂其優游文如伯玉可抒六經閣之思詩如魯直堪
成一窩柳之謳爾乃夜已既而更殺日將晡而鼓掫雖
兩衙其不廢縱數刻而已休盖賦稅輸官而絡繹靡煩
程督訐訟造庭而希簡無可應酬故治事之時每短而
退食之暇常遒雖謂之邦伯郡守實偶乎黃冠羽流當
其階庭如水囹圄鞠草燕寢沈沈鈴閣杳杳雞鳴寂晝
鵲聲閙曉何以異於道流之清淨而一塵之不到也避
堂舍盖隱几對老收視斂聽回光反照虚室生白内境
火爝何以異于道流之煉養而臻其玄妙也華陽可巾
清香可燒離騷可讀周易可校南董京生北窗夢覺何
以異於道流之蕭散而寄其高傲也著靈運履擕山翁
醥臨流賦詩登高舒嘯礟落棋聲泉響琴調何以異於
道流之放曠而縱其吟眺也夫吾儒與道流邪正不對
官府與生民休戚相關必也道吾之道而不道彼之道
樂民之樂而後樂已之樂使是邦不徒有太平之名而
乃有太平之實則是院不徒揭名道之扁而有體道之
誠不然則月三夜而旱告雷一聲而水浸穡事靡秋菜
色實繁人紀弗植天常既殘又不然則簿書如海文牒
如山習方成於珥筆訟咸甘於褫鞶當是時也其容心
逸而身閑乎故孟子曰文王樂以天下范文正公曰君
子後天下而樂則以身為樂者其樂也鄙以民為樂也
其樂也有限與民同樂者其樂也無怍所以貴乎道院
者非樂慕道流為高致謂重夫清淨而吾以民為樂也
雖然千里之内仰夫官奚容無所興除一命以上志於
物則必有所惠濟夫苟貪無事之名至于不事其事吾
恐情或壅于閭閻姦必成於胥吏氣血滯則病疚生謳
吟息則愁歎起是為乖謬必傷乎和粹放縱難免于天
殃矣惟當以清淨為本以煩擾為忌政教因乎民本非
容心號令從乎俗未嘗作意則有無為之為不治之治
吾惟謹修于庭戶之間而彼將自得于湖山之外此則
老守之所當懃而益可以廣道院之義也
詩
早朝步葛元喆韻
萬井蒼凉欲曙天禁鐘聲斷佩聲聯雲浮玉輦霞裾降
風動金蓮寶炬然四國龍飛清穆世羣工虎拜太平年
吾王不惓宵衣念國祚遥知永永傳
九日
百年王事謾勞形客裏逢時跡類萍無酒可添元亮興
任人浪笑阮宣醒荆湖城壁連鉦鼔河朔烽烟接堠亭
久擁旌旄愧無補敢將衰朽歎飄零
登南城
江城一眺思悠悠平楚蒼然野水流衰草寒烟梅老墓
敗垣斜日謝公樓江山有恨英雄老天地無私草木秋
萬古興亡俱是夢丈夫何者為身謀
遊青山(謝朓宅在焉)
碧嶂千層鎮一州十年前記作斯遊因看紅杏行停轡
為濯清泉坐解裘怪石巉巖蹲虎豹老松偃蹇臥龍虬
轉高轉有無窮景杖履何妨絶頂頭
又
風流千載憶玄暉此日登臨不覺疲看取眼前都是句
如何身後不留詩須知小隱儻徉日正是高唫寥泬時
可惜出山終不免空留翠岫與清漪
横碧堂
十一年如一欠伸今朝又得快登臨半城楊柳春風滿
四野桑麻雨露深檻外翠峰重入眼樽前白髮遂驚心
感今懷昔憑闌處不覺崦嵫日已沈
用前韻
每來登眺便眉伸高處蒼穹儼若臨投老光隂隨日晚
思歸情緒與秋深鷺飛沙際明人目鴈滿江頭動客心
北望淮淝何處是晚來烟霧正沈沈
官梅亭
疇昔花前屢舉觴重來髩髮已蒼蒼未容籬菊成歸隱
且向官梅作醉鄉每約松篁堅歲晚肯隨桃李競春芳
東風二月無人惜片片霏霏雪自香
霜蕤亭
正到春歸惱客腸荼䕷架上發孤芳劉伶嗜酒名為酒
薛女餐香肌亦香人已今朝衰髩髮花猶昔日淡梳粧
十年陳迹渾如夢徙倚闌干到夕陽
二
東皇為代是南薰醖釀成花迥出塵盡洗嬌紅春態度
獨呈雅素雪精神牽衣弱蔓如留客入枕清香更惱人
月下星前會醉插肯容煩暑到冠巾
三
園丁編竹亦勤哉老蔓纖條費剪裁杳杳翠雲深作洞
霏霏香雪簇成堆玉虬飛下盤千尺金爵擕將飲百杯
說與此花狼籍後園林杖履亦稀來
揮麈堂
老守重來何所為築成臺榭鑿成池綠深夜雨龜魚遠
紅壓春風鶯燕遲民樂軒墀偏少訟官閒園圃自多詩
鳳團啜罷投衾枕夢覺花間日影移
又
戀宿懷安物我齊况兼兩世四持麾可憐園内落成日
却被官中捉去時李郭詩篇懷舊迹歐梅歌舞悵新知
多應日後清宵夢頻到姑溪溪水湄
送杜尚書赴行在
龍德剛中道學優洛中夫子爾同流暫辭天府安邊閫
又屬軺車返帝州萬里長城唐李勣百年勲業漢留侯
明朝回首秋江上泰華巖巖天際頭
冬雨
坐來襍霰灑隆冬痛飲那禁觱發風却憶西樞承旨日
冒寒猶立大明宮
高氏小景
地白天寒凍裂裘何人乘艇下中流披圖孟浪不相識
疑是當年王子猷
峨眉山(在采石見寰宇志)
一帶天分南北限兩眉烟鎻古今愁(闕)
詩餘
念奴嬌
牛渚
我來牛渚聊登眺客裏襟懷如豁誰著危亭當此處占
斷古今愁絶江勢鯨奔山形虎踞天險非人設可憐一
炬空鎻千尋寒鐡追念照水燃犀男兒當似此英雄
豪傑歲月匆匆留不住髩已星星堪鑷雲黯江天烟昏
淮地正是斷魂時節欄干搥碎酒狂忠憤俱發
水調歌頭
杏
太白已仙去詩骨此山藏胸中錦繡如屋都乞與東皇
碎剪杏花千樹濃抹胭脂萬點妖豔斷人腸曉露沐春
色晴日漲風光孤村路逢休暇共徜徉酒旗斜處一
簇幾紅粧暫息江頭烽火無奈髩邊霜雪聊復放疎狂
倚俟玉壺渴未肯寶鞭揚
沁園春
壽弟相國
喜我新歸逢戎初度關情更深正晝掩柴扉尋隱遯舒
槐府戎正經綸白石清泉紫樞黃閣弟為宰相兄作閑
人南園借我登臨都不怕近前丞相嗔但曳履扶笻
堪憐獨步擕壺載酒每歎孤斟七袠開顔六旬屈指風
雨對牀頻上心慇懃祝道我何時回首及早抽身(此辭前段)
(句脱字誤)
江湖小集卷七十
