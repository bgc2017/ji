江湖小集卷五十八宋陳起編
周文璞方泉小集
投金瀨賦
世之所謂英雄豪傑之倫常多罹於困厄方伍胥之遭
憂兮寄微命於一食就嬋娟以就哀兮乃鞠躬而進筥
何衆人之未然兮遽見竒於女子女既餉胥又自咎兮
沉厥軀而弗顧胥東行而入吳兮承君命而伐楚考鐘
鼓以假道兮復過歷乎故處不見褵結正襟擊絮兮
莎葦披靡乎極浦山空水溟無他人兮老嫗嘷呼乎
后土諮諸人既弗乂兮質諸鬼兮無所捐美鎰於瀨
中兮固取信於來者凛魂氣其安之兮為慈母而下
取庶幾用此以全其老兮又足慰乎地下惟戰國之
既衰兮士方賤乎犬彘弄人命以為寵榮兮雖妻子
猶弗忌悵聖賢之不逢兮流遺恨於後世偉淑靈之
好脩兮視死生於一試故皇極之未建兮曰蹈道而
則未閭閻笄珥而至此兮誠賢者之所喟吳既霸而
胥稱忠兮伊若人之所遺後千載之悠悠兮有遺廟
於故壘井邑改而經畫兮桑柘鬱其薿薿屏蘭茞其
弗歆兮矧昏淫於諂祭欽高風而可企而將墜兮又
秉節而不翽重曰投金于淵明胥志兮女曰未然傖
鑒此兮
石麟賦
吁嗟麟兮爾所守者陳帝之墓風渢渢兮鳴松草霏霏
兮泫露在昔鳬鐘振金龍輴載素域戶肇開靈斿徑御
侍女薦玉而長號侍臣抱弓而回顧凄聲竟天怨毒凝
霧旦而視之惟爾麟兮高而不屈曲而弗踞哀而不傷
怨而不怒叶象製於圖籙謹工程於尺度干歲而往若
朝與暮陵栢秃而翁仲逃野棠發而狐兔度偉趾角之
巋然獨巍巍其如故惟紫微之舒光絶巨筆於尼父父
為爾而涕泣蓋自悼其弗遇予有感於斯文乃斐然而
稱賦亂曰噫人之生具五常其聰明者居而王頃刻之
隔或聖狂島夷索虜方混茫天張義旗自晉陽蠻貊冠
帶峩衣裳昭哉上帝聞此祥千秋萬歲立道旁吁嗟麟
兮庸何傷
黃連香賦
余披五嶽之圖禮三茅之神莎服笋冠步行澗濱有老
人者手持竒薰颺於嵓谷乃賦以文句曲之天華陽之
山黑武蒼蝮各持籬藩爰有藥樹流膏滿身味苦氣厚
獻于丘園有道所享不肖所儇世上齊民業流灣澴罔
知紀極孰能遮欄爾惟昧昏能反其元當焚當燔上聞
九關爾惟飛翾爾魂狙猿速往逐臭毋啓我垣絪緼輪
囷化為明煙素皇泰尊實鑒我言欲盡其微秪以贅煩
余方肅而聽俛而拾仰而不見已入石壁
遊洞霄
天柱青峩峩石筍危不墮晃晃銀雲收誰子開玉鏁崩
騰放閘水煜爚入洞火神境偕靈休乃欲搜碎𤨏媿被
朽濁顔一得在無我致彼老鑄凝披褐迎路左願留護
銀鐺被葉盤礴臝玉&KR1630;付九虎遊宴升嶪硪為言子速
去勤苦悔坎軻反樸招太和當兔運劫禍慟哭出青松
殘齡其或可
題喻玉泉家亦可樂亭
先生亭非伯夷築亭柱亦用秋山竹但令家有滿架書
何慮妻兒少饘粥朝來相對亭上賓洙泗尺度羲皇人
先生已死名不泯常與此亭作標凖後來鄰觸閼伯怒
僕夫預起池魚慮拆亭拆亭先拆柱有孫抱柱出煙去
三十年餘復改觀有孫如此不待贊似魯靈光偶不全
令人見此空三嘆
病後
風燈露水兩茫然莫為歡華少壯年無病更須求藥物
愛閑猶要覓緡錢此生身世揶揄裏末路光隂泣涕前
快出囊中飡玉法白雲深處日高眠
上冢
蒸魚燔肉當好羞北面百拜如有求願身長健兒孫好
歲歲此日燒松楸紙錢灰盡淚不盡孤也雖在猶拘幽
沄沄金蓋山下水相送直過撬灣頭
送人歸苕溪
憤王祠廟桃花下愁若看春又隔年今夜白蘋風更惡
去時須傍采菱船
歐陽琴歌
嗚呼箇是文忠琴嗚呼此琴今尚在堂中圖書散失盡
留得七絃傳子孫六言自書書在腹古錦梅花留不得
嗣孫賢者能忍貧不向豪家博珠玉初鼔如撼昭陵松
鞏原流水青溶溶三宗龍衮在帝左曾把鈞天賜與公
再鼔似播清潁水只將漱流肯洗耳曾蘇兩生招不來
自寫新聲付兒子堯囚山舜放野自兹以下不平苦與
君所得歸女謗此日一洗清萬古小孺昔誦五季傳頗
訝春秋體微變今來再聽七絃琴南薰遺製喜復見浮
雲流盡白日逃何用廣陵與離騷譜成只度歐家曲秋
聲賦共廬山高(琴有公題)
歸姑蘇
舊巢已是別人門竹自蕭疎柳自髠河北謗來須混俗
江東讞就欲招魂故王未納耶溪女越相先尋澤國村
懷古感今吟不盡一雙清淚落醨樽
晨起
閉門不與俗人交玄晏春秋日日抄清曉偶然隨鶴出
野風吹折白櫻桃
磵上小飲
方坐愛蠲潔俯窺為回縈汲汲雨露澤悠悠江海情引
之灌蔬圃亦足發光晶陶然未須去於焉潛我名
送道人歸華陽
山中無酒禁戶戶有松醪旋汲泉炊飯多挑筍助庖天
燈將出現野月未能高憶我初遊日先將石洞敲
寄茅山道友三絶
伏事茅山過一生癡心不望羽車迎舊時手種黃龍子
今解升雲入太清
九錫碑亭日欲曛有人趺坐對爐薰憑誰傳語桓司馬
句曲山中只白雲
蘂珠宮女傍瑶屏自把韋編問姓名回到人間無一事
紫陽花下白雞鳴
秋日孤山道院
孤山有何好修竹有樓居人在秋雲杪香凝午醮餘芳
林多落果靈沼少驚魚歸棹聞歌詠猶如學步虛
寄韓磵泉
窮冬孤陋只書癡肯為凶荒強忍飢師友淵源似公者
輿臺貧賤亦安之人來山縣猶須債雨映茅簷但要詩
欲詣樓居無逸步要從老手化神竒
訪梅二首
起看重霧白漫漫略見春風在樹間傍水出籬猶未快
淡煙微雨又青山
幽花隨在石根傍幾欲移將近草堂草草一尊聊爾爾
跨驢歸去月荒凉
呈葦睡翁
家本汶陽縣累世事耕蠶室廬既焚蕩飄零住江潭幼
及識故老頗聞鄉里談最盛陽和時梨杏香酣酣岱宗
富栝栢孔林存攙檀鄉閭鼎其中寶號玉檐檐去年拜
睡翁知是山堂孫淵流京洛舊尺度歐梅間昨夢返故
里有翁作司南俚句馳寄之何以鐫冥頑
石林
蒼蒼一林石零散少存者分㩦多子孫不勝落田野虚
堂有天就乃在絶壁下存者寧非真散者亦已假相君
久藏山遠客初繫馬幽玩理莓苔孤吟坐梧檟方咏兹
游清未敢泥風雅
絶句四首
巾車初扣槿花籬物物來前總要詩一句坐來模寫了
兩鳩飛下老梅枝
紗籠解散坐門畿生怕逢人索接䍦朝雨洒來山更淨
舂鋤恰好到方池
解呼威羽歸丹穴可致葡萄獻漢宫四面八方籠不住
許來分坐此山中
隔林八十龐眉叟理竹疏泉過一生見說石林身健日
把書只在石中行
客中
客中時序又忩忩孤坐初春小雨中弄水攀松去年事
令人憶殺洞霄宮
山樂官
山樂官爾誰魂逃河入海俱奔奔伶倫梨園何可論山
樂官予欲爾兮無言如有言為余歌雲門
鳥媒
一自弋者篡冥飛亦云多庖犧網未收同類如予何已
噤伐斧篇去去依女蘿
和澗泉賦山楹
共惟古至人用意事物表一丘謾摧殘八極自圍繞不
勞日月運坐見歲時了魯夢久不作楚賦那遽曉既煩
匠氏來誰謂此山小雲衣方紛敷雪幹復夭矯沐浴抱
歸藏樂甚憂悄悄
重經洞霄
曩既負幽討今敢萌遐心扶桑下陽馭砮磬浮空林瓊
臺渺詄蕩蘂珮棲高深屢見仙驥舞遥聆元女吟如逐
覩開闢那復憂﨑嶔抱關職貴重啟閉非所任靈颷掣
虬戶同此琅琅音願併翠綃水寫之朱絲琴
大滌洞
嵌空纔入泉潏潏隔凡倒懸若錐立道士云是閭邱公
入向華陽便門出
岸幘
岸幘坐亭臯休嗟命不遭通幽文似呪招隱句如騷日
下桃花熱風低鶴背高真遊窮不盡只是酌芳醪
翠蛟亭
禹驅龍蛇不驅蛟依然跧此山之㘭有時淵亭忽奔放
如負山走如玉跑昔時莘渭正如此咨爾來者無空嘲
寄題館娃即靈嵓寺
突兀僧藍是館娃屧廊猶自隱晴霞清明但長離宮草
精魄應棲野寺花白苧黃焦迷鶴市紫蘭綠蕊屬漁家
思量種蠡成何事空使君王式怒蛙
小寒食
從來寒食多風雨不料窮鄉亦管絃壯歲心情悲昨夢
異鄉時序感流年偶隨遊子來溪上因與棠梨立路邊
從此堪悲轉憔悴隨群同上釣魚船
五月五日至京口
回回望秦淮出語重煩喋凱風初酸辛靈雨更凄切疇
昔之所經望見心已折粤從世態換轉見凡此別緡錢
換仍艱旅飯雜砂屑坊市半頽毁物貨僅羅列鳴鳳斯
不聞遺沴猶惨烈凌晨轉時序涂路已入浙景清雖快
人忍作昌歜節身本無瑕疵反被讒口諜低翔就師友
庶幾免磨滅清曠雖未能玄暢差可悦如其守微言予
將俟來哲
贈蘇召叟
句容縣古寺壁有道元筆晃晃纓絡軀渺渺煙霧質一
堵最光怪朱泥久堙鬱泥去墨亦盡惨淡意都失恨不
還其人加巾急鞭抶毁棄加弗敬請論如漢律羅漢院
塔影顛倒難致詰稗書誌海翻此理殊未必今君所歸
路正向此中出況有弔古才仰天痛呼屈勿稱荒唐言
析理資按述其餘傳播詠淋漓滿箱帙棲霞者悲壯茅
洞者清逸珍題倘相命當第為甲乙
半山寺
野芳汀芷互幽妍相國風流亦未傳衮冕塵埃半山寺
自相撑住過年年
跋鍾山賦二首
丁年寫了鍾山賦舉向禪宮入定僧僧却為余言未好
扶行同謁晉諸陵
往在秦朝問六朝江樓祗有女吹簫昭陽太極無行路
歲歲鵝黃上柳條
過鳳山有感二首
當年凖擬作家林溪墅棲居意已深隱者自應尋別業
鳳兮何肯負初心參差一叚囊中玉激烈三更月下吟
若不速來相就飲定應從此失知音
秋蕪闕是草堂基惟有南鄰盡得知辛苦置家將守冢
告求廣地要穿池淨蓮已付鄉僧掘慈竹從教墓客移
雖向龍灣作耆舊此生寧没暫來時
絶句二首
臯伯通家鎻夕暉八年寒食數歸期江鄉橘柚花如雪
不許離人戴一枝
入春便與僧為友紫萼黃英見坐禪昨日鄰翁催入社
謝他只是說無錢
辛未九月晦日
遺體即母身哀哀勿重陳一貽泉壤憂兩見霜露晨繁
霜與重露塗抹隨荆榛身即未殞滅強與松栢春遂於
搖落中見此天地仁玄鳥已辭社蓐收方降辛拭淚聲
秋旻何由酬艱辛
閑居日有幽事賦作
竹暗僧窺戶莎寒鶴上廳壁懸陳處士屏照少微星纍
甓為蔬圃埋盆學蓼汀自知癡得計常用醉為醒野客
兼稱僕幽禽代作伶浴鳬翻落磵鬭雀墮空庭筭數推
三甲防身召一丁案頭松葉響牆角柚花馨梵庋堆書
笈醪罌隱粟缾茅茨隱烟雨雞犬也忘形
苦錐歌寄澗泉
我園秋果枝纍纍縹青紺黃使相持役夫牧人記註之
尤所佳尚惟苦錐苦錐兩株結蒙密追惟丈人語天出遂
欲供之作籩實他往返舍百無一乃被猿狙打都畢摧
藏睢盱以自抶季冬初旬日協吉寒風急霰俱栗烈自
慙曩者信已失初歌献馬效詼譎
臘月八夜雨
愁雲欲雪未成雪忽聞寒雨夜淋浪但知歲月隨寂寞
不悟乾坤發豔陽天黑鬼車聲更大夜闌客枕夢初長
明朝起視籬砌下草芽浥浥又回黃
送磵泉
一自接道誼形容生輝光束情謝流宕捧詠增慚惶矯
足時切窺雲海何頽唐長安賣藥市堇堇十載強復綴
守藏吏得近中書堂心計常自珍孰云失其良稽首謝
衆去酹酒相扶將融風促絲蔭代對日夜忙石澗流自
湧玉山禾欲長安得便奮飛相從决高翔
送薛子書
龍泉餞語餘便使借船居津吏方抽木官人但載書潮
通白矴石身近碧京魚一卷詩文就臯禽亦自如
晚菊
亭亭砌下黃金花霜後顔色如矜誇玄英摧挫百卉盡
獨自照耀山人家湘纍晨餐不論數千歲高丘恐無女
君不見天寶杜陵翁晚節嘗為少年侮
誦哀江南賦
高橋沙水涸臺城蔓草纏下有煩冤人誦此危苦篇我
生楚臣後身在江楓前但見去魂遠不見歸魂還惟昔
愛好詞細碎窮註箋中間多佚事他書亦不傳極欲補
闕漏今方長弃捐重效嘈嘈聲庶幾與周旋
簡正字仲南
白髮梁鴻隨暮猿不辭引領望兄門久無清夢相追逐
今喜遺經為討論數葉赤楓鳴客路一畦黃薤憶家園
著書不就身何用每見飛塵恨滿軒
重遊栖霞
林鹿已盡虎不見邇來流民所蹂踐殘僧自言昔遭變
藏埋經像猶可唁流泉鳴悲雨摧殿滿嵓慈相沙汰難
白盛綴粘或壞面慧命弗絶如斷綫況我憂患經歷遍
見此悲酸尚兢戰千聲萬聲走出門門外秋花泣餘泫
出溪
二月天景佳波清見魚蝦望中何所好溪女摘蘋花淺
淺猶可涉素手花似雪隔巷聞謳聲風來正相接
過舊居遇隣家子述懷
憶昔垂髫時最感隣媪嫂剪羅作髮鬌添璣綴紋褓今
回遇孫枝面墨體枯槁念彼舊宅凶災釁失依保此生
未還役況復念家道冷節返鄉閭江路見芳草奪時罹
荒饑連歲愁浩浩流離在山縣只有泉水好野櫻聚紫
玫衒弄晴日杲半為烏雀盜半被奴婢討佰弜必盡護
盤飣如拱寶坐薦一琖春便足舒遠抱
正字南仲祭詩
昭陽作噩冬愁雲凝上蒼我隨谿谷底鹵莽聞公喪哲
人困中壽頗謂告者狂繼執邸吏符躑蹢抽肝腸又聞
斂魂魄玉色貌愈強環泣甚危苦精神都不揚一朝委
垕地千歲還天常峩冠謝成均射策何巍昂連踐中秘
書檢校四庫藏象緯識校尉篇編嘉議郎麟遊夜閣黑
鳳去旻霄黃惟初典郡學吐血謗可傷積疊高於山黨
讞空銷亡故老解噓枯新人工絶吭灼灼藻火衣可使
綻作裳竟罷奉面對射策禆君王愧負臨軒恩穹林摧
棟梁往者流傳誣聖賢失隄防頽裂在眼前悽愴遥相
望二紀獲敬事實亞衿珮行嘗竊季弟稱朽穢敢自將
束教濡雨露采擷參差香雖罹顛沛憂夢寐敢自忘翻
思說待對按述何微茫嗟此盛壯時傾耳殊忩忙但覺
異清濁安知為死生髮櫛逮細碎羅列置篋箱前年日
重九西歸舊臺城蒙索新句詠攣縮紙半張卷頭七字
吟持以獻我兄稱許極銖兩逢人便增評出示鞏雒跋
文字逾西京鼎器寫饕餮肉翅兩目長欵曲彌日留振
刷家苑翔池水正清潔碩果亂縱横斯時惜晼暮元袂
欹秋陽徐步引升榭如訴後別殃命之返里廬憑籍蜚
晚英讀書與析理旦旦拘限程爾搜嵩磵微乙亥事頗
詳謹勿攀巷記眎此小傳成亦勿痛揀擇因筆為文章
倚櫂望江浦披榛穿翳荒掊擊祛鬼野鄉志始竄更警
策入心腹陡謂千金輕誰子料承應纔問一籥贏勅具
廚節饌髹柈糕菊芳終席岌飛動漏下樓鼓鏜劃見暌
孤占覢覢拖晶瑩姬孔情可惻一身行自當日斜亡集
舍𧑃跪亡妖祥國典嗇左丘地下收回商師門錫休誄
慟哭發幽榮滕抱倏怊悵薛譔方施行茂洪既篹綴彷
彿日月光門戶變化久咫尺未可量貧疢褁祭緩偶然
值清明雨寒送魂來素筵見親情熟食侑介推覆桮嘷
后皇諒此心靡他庶幾下歆饗
弔友人朱子大(鼐居越上其屋為勢家所有)
與君昔並丹陽船形容惘愴俱可憐自說宅圃及百年
藏三小山出雲烟土伯小廟自題扁持照清池分醜妍
吁嗟先君方下世姪子賣半相炒煎出尋方伯待救護
與我密者纔萬錢是身灾疢恐凋謝語未脱口吁皇天
那知君今亦逝川洪崖白石夢杳然竟從他姓改受㕓
嗚呼朱君無歸歸來但見空屋椽入抱山骨於黃泉
挽正字南仲四首
千古應無恨諸公竟不能要令參溟涬端合罷飛騰白
草觴麟野蒼山下馬陵有兒持手澤淚落照書燈
卷舌空沉彩芸香亦蠧賢幾時噫鳳沼一旦感龍泉遠
播雕題外高垂若木邊煎膠嗟不及遺碣暝臺懸
珠璧方輝耀菁華未寂寥極知身作祟何用食為妖犧
象收儒廟簫笳咽市橋傷心紗帽冷三徑雨蕭蕭
一自初聞報哀號向草堂相隨只兒子遠和有山獐土
沃幽宮掩灰凝奠酒香孤身揮泣盡松栢便萎黃
行歌四首
雪壓門外土骨堆一番兩番春始回歸來但見鄰舍換
老樹紅花如死灰商量千古有何事經營八紘非汝才
乘除幻變既如此何不快乎鸚鵡桮
天讒天讒光照戶反舌轉枝啼更怒九霄詄蕩帝座高
老我此身無告訴舍傍種園翁作鄰一方泉兮在中庭
齊民書在泉有銘誓將團結為林坰
春霏霏兮秋靡靡嘆息賞音人已死堪嗟玉雪綴空條
可奈芳蕤逐流水融怡豔冶恨欲銷世間風雨何寂寥
有誰肯為吹葬簫往和蟋蟀諧鴟鴞
先秦古書世已稀國風雅頌聲又微彼美人兮在天路
馬蜷局兮將安歸古人所懷已汨汨今人所懷又勿勿
我亦東西南北人相逢且盡桮中物
遣興
山中雨更愁不是弃吾州懷母未能去無鄰誰肯留茶
人窮似虱藥戶狹於舟一磵多深碧嘲吟尚自由
孤山桃花二首
天上仙人休擲火塵中道士莫燒香可憐絳雪渾無賴
一簇千枝對草堂
莫向蓬蒿恨不遭夢魂曾釣海山鼇當時不合輕仙事
惆悵靈風滿碧桃
送人之武夷二首
精舍人歸入内臺遺基處處有芳埃小儒更合修壺史
刊落乾魚入水苔
終向名山度此生此生吟骨要猿擎洞宮終與人間別
六六峯高削紫瓊
秋晦有懷正字南仲
懷君幾日忘況復值秋隂天亦容清調人難識素心他
鄉誰饋肉永夜只聽琴高詠龍泉碣相從發至音
贈孤山道士二首
九霄象簡手中擎豈是閑人愛列卿洞裏石田春漠漠
有田多與種黃精
清秋古洞無猿嘯自覺尋行幽意微處士橋邊增悵望
幾回沽酒對斜暉
送人之桐栢
半溪松黃堆碧波狂夫如此欲如何洞天春晚歸不得
司馬悔橋芳草多
送髯高謁方巖
客舍窘積雨出門今始晴藥苗隨野飯燕子看山行大
道白日晚閑汀綠芷生方巖相見了為謝草堂兄
江湖小集卷五十八
