江湖小集卷二十七宋陳起編
王同祖學詩初稿
絶句
京城元夕(已下係丙申作)
鼓吹喧喧月色新天街燈火夜通晨玉皇不賜傳柑宴
散與千門萬戶春
湖上
長安三月又三日綉轂狨鞍富貴家笙鼓喧天蘭棹穏
賣花聲裡夕陽斜
偶出城來日未西百花叢底草萋萋遊人過盡歸來晚
行遍蘇公十里堤
送客
千金難買是心知誰遣相親又語違楊柳若知行客恨
不教飛絮撲春衣
太乙宫即事
金殿重重晝不開盤窠蒼栢兩行栽角門東畔瞻宸几
仙仗曾迎翠輦來
綠隂密處著危亭佳氣葱葱王武林一片紅塵飛不入
杜鵑啼處白雲深(亭後有山乃武林山)
夜步内門
靜夜孤燈人未眠等閑行過内門前一聲唱徹連珠喏
(皇城夜間唱連珠喏)碧月朱欄綠柳邊
時事感懷
壯心如鐵氣填膺萬里中原未息塵一枕西風兩行淚
封疆誰是死綏人
羽書昨夜下長安萬騎駸駸犯蜀關愁殺閨中年少婦
朝朝空望戌夫還
襄州蹀血荆州亂千里金湯狐兔憑未定樊城關某死
漢民何日見中興
蜀又交侵淮又危江湖風浪沸潢池(時江右有寇警)連朝雲氣
濃於墨想是英雄血戰時
晚秋
世變無窮客恨長欄干遍倚怕斜陽滿籬黃菊無心看
付與游蜂自在忙
明堂觀禮雜詠十三首
尚書省觀涖誓
中辛眡吉建齋壇宰相前期誓百官尊祖敬宗天子孝
儀文莫作等閑看
端門觀習肆赦儀
百官常服拱端門丹鳳銜書下九閽宰相近前宣授了
齊班舞蹈謝君恩
兩邊黃幕護朱簷中貴當頭候捲簾扶起金雞爭搶取
要教天表庶民瞻
車駕宿太廟
金甲重矛兩内臣階前對立氣英英巡更場内知誰問
聽得傳呼宰相名
車駕回太廟
瑞靄祥雲傍曉開九重法駕太宫迴一聲靜蹕千官肅
衛士傳呼御座來
天街夜步
風不停雲月更清千門繡幕笑歌聲御營巡檢無拘束
走馬天街夜達明
内前
青帷朱簴柳隂旁玉磬金鍾列兩行輦路旋添泥細細
雞竿揭處瑞雲黃
和寧門觀駕
星斗中天夜向晨寸雲不點月華明六飛過盡燈如晝
宫漏遲遲報五更
肆赦
九重夙夜畏天威何事晴明一夕非不放明堂大朝賀
盡抛坊樂獨行歸(上以天變免朝賀及迎樂)
觀景靈宫恭謝
聖皇宗祀懷多福恭謝回來看帶花柷敔笙鏞齊合奏
舉頭更見日光華(時積隂初霽)
膳羞進徹靜無譁宰執齋宫坐賜茶不比常朝添覆奏
(常朝除目覆奏而后出劄惟齋宫免)報來除目十餘家
回龍橋望駕
回龍橋上望龍顔毅采英英仰視難須信吾皇自神武
何憂中國不尊安
兩行衛士錦宫袍萬歲聲長徹九臯過盡羽旄風細細
彩雲不動御爐高
晚秋登樓
獨上危樓望落暉昏鴉歸處遠煙微湖光洗得秋容淨
爭奈江南鴈又飛
讀罷黃庭倦倚樓亂雲挾雨過湖頭年來無復登臨思
閑撚黃花送暮秋
觀雨
蕭蕭疎雨逐斜風三兩歸鴉暮靄中看到菊花無可看
一年秋事又成空
送劉方石歸盱江
歲云暮矣始成行珍重劉公半月程四海干戈風物改
亂離時節别離輕
昨日新聞未忍聽憂時嬴得鬢毛星歸休高卧西江上
秪恐川原草木腥
與月船周君話别
明日須知子遂行一燈對話過三更離魂已逐歌聲斷
清夢空随夜雨生
鴨爐煙冷夜窗寒著盡冬衣尚怯單忽憶故人千里别
鴈賫芳恨度扶欄
霜風
一夜霜風動地寒塞垣火未報平安嫦娥亦帶傷心色
為照征人尚抱鞍
夜坐
獨對寒燈客夢孤數聲征鴈下平蕪古今多少難言事
笑指梅花解語無
坐到中宵未忍眠秪今身世兩茫然悲歡轉眼俱陳迹
休對寒燈說舊年
寒夜
匝地隂風黯淡天怯寒時候只宜眠氊裘羔酒非吾事
自碾新茶和雪煎
風收雲捲月當天獨立中庭思悄然市井不知邊塞事
嗚嗚鼓吹樂新年
寄詩人
憶君夜夜看燈花暗數歸期未到家兒女團欒生計足
還知邊塞走胡沙
恰回午枕自華胥忽得周郎一紙書江上春風能幾日
莫教門外柳蕭疎(周留詩為别有歸去門前栽柳樹逢春先綠向陽枝之句)
觀錫宴宣勸
中使傳宣内裏來輔臣拜飲九霞杯君王萬歲三邊靜
壽域先從塞北開
湖上早行
錢唐門外買湖船霧氣衝雲水接天只有蘇堤金線柳
半籠早日半籠煙
隂夕
恰則晴明天又隂霜風如劒二毛侵淮城夜雪深多少
不見擒吳奏捷音
歲晚即事
矻矻窮年漫逐名不知七日換新正困人天氣濃於酒
賴有梅花喚眼醒
元日(已下係丁酉作)
一夜東風換斗杓千門曉色雪初消君王已奏平淮雅
猶自謙冲免會朝(時以邊事免大朝會)
雲集衣冠拜紫宸榻前除目報來真君恩先到宫門柳
占得人間第一春
觀宰相早朝
五更三點内門開御路傳呼宰相來天子未明思政理
退朝常是過辰牌(用唐人進退格)
春社
廉纖霧雨四山昏寂寂茅簷半掩門客裡不知今日社
偶過野廟見分膰
雨意
春愁如織雨如麻倦倚吟窗拾落花坐不忍眠心似醉
悠悠身世在天涯
曀曀重隂晝不分歸鴉林裏認黃昏人間春信知多少
但覺輕寒入夢魂
内前
兩桁垂楊護九重翠眉羞畫舊隋宫柔條似怕君恩重
低拂朱欄舞曉風
麗正門開曉色鮮萬絲綠柳御溝邊禁中恐有題紅怨
不放涓流出内前
小立
小立危樓望眼遥晚煙淡處見湖橋梅花落盡寒猶力
留得東風候柳條
湖上
湖頭春水千丈碧湖堤嫋柳不盈尺唱歌女兒棹船回
驚起沙鷗對對立
廟山道中
蕭蕭疎雨點孤蓬舟子招呼語順風小麥青青春恰半
一犂江上看田翁
春日雜興
迢迢清夜靜無譁月色千門噪亂鴉(吳山月明則鴉羣噪)坐久忽
驚寒力重不知殘雪在梅花
粉墻紅杏半離披春滿人間花自知幽鳥不言如有思
等閑飛上海棠枝
輕寒漠漠雨霏霏春院人閑半掩扉風力不知多幾許
出門只見杏花飛
百花時節燕鶯忙晝日如年懶課香午枕夢回人悄悄
一聲啼鳥傍斜陽
清明過了柳花飛簾外萋萋草正肥喚起惜春情緒處
空山殘月杜鵑啼
嚴陵舟中
萬水千山霽色新臨風一葦捷於神羊裘灘下休停棹
聞說狂奴解笑人
郊行
牧牛童子坐田頭摘草簮花兩兩謳路繞青山山遶澗
殘蟬夕照澹於秋
火雲散盡晚風凉曲澗流空草自長蠶箔成絲秧貼水
數聲布穀為誰忙
午窗
破午幽禽驚客夢隔窗疎雨喚離愁浮雲得喪知何益
早悟莊周蝶夢休
獨行
終日長廊獨自行幻身未信一絲輕自家心緒忡忡急
枉恨隣墻搗練聲
初秋
晚趁凉颸上小樓忽看梧葉始驚秋悲懷無奈狂風雨
數盡歸鴉懶轉頭
晚登層樓(已下四首往金陵鎻試作)
西風吹我上層樓千載興亡逝水流數點鴉歸江浦晚
一聲鴈過塞垣秋
天津橋(橋在行宫前昔人謂山如洛邑水如瀍澗因以名之)
行闕千重鎻暮烟山如洛邑水如瀍黃塵障斷中原路
忍立橋頭聽杜鵑
晚出昇州門
晚驅羸馬出東城過盡三崗路却平村店夜深人語靜
隔橋風遞暗潮聲
京口
晚風來候過淮舟閑上南徐多景樓落日寒城伴荒草
江南人指是瓜洲
道間晚景
斷橋流水涵虛碧遠岸空山鎻晚青勒馬回看溪畔景
森森古木暗長汀
題鄭雲谷梅窗
匆匆歲月為誰忙靜倚梅窗到夕陽老菊不知秋已去
晚風時送短籬香
愛梅來訪小春花閑卧雲房避俗譁喚醒昏昏塵世夢
旋移石鼎煮新茶
歲晚雜興
撥盡寒灰恨轉添不知片雪點疎簾梅花帳冷爐烟歇
架上黃庭信手拈
時勢危棋局轉低丈夫有志竟何為優游輸與田家樂
問著朝廷事不知
雨雪霏霏歲又除鯉庭目斷數行書銷金帳下羊羔酒
便學麄人也不如
夏日金陵制幕即事(已下係戊戌以後詩)
五更三點造轅門了却文書日又昏出入戴星吾豈憚
要須一飯不忘恩
蚤來留得氣清明吏捧軍書課日程秉燭攙先書押了
閑歌凉枕數殘更
荷花池畔竹凉床一枕閑消夏日長燎過水沉天正午
旋移小艇採蓮房
幕府人才不在多同寅難得是恭和一堂賓主春風裏
剰有工夫到切磋
入夏邊烽漸報安不妨拄笏共觀山西風易把江濤湧
整暇規摹肯放閑
郡圃觀白蓮
翠蓋亭亭映玉裳臨風綽約暗飄香六郎正被繁華困
不愛濃粧愛淡粧
嬌羞處子臨粧後淡淨佳人出浴時無語倚欄如有恨
生嫌别岸汚臙脂
掩畫嬌春歛恨濃蓮包欲實又成空都緣不肯為雲雨
開落非關一夜風
採菱人散夕陽收冷落西溪風露頭飛入白鷗花一色
暗香來處月如鈎
泰華根株本一同何分白白與紅紅半池只怕霜風倒
輸與蒼顔百丈松
秋日金陵制幕書事
幕府秋來事更多夜深猶自擬諸窠(制閫諸案大則曰房小則曰窠蓋倣)
(朝廷之制)平安號火新來急北騎連宵已渡河
點盡官軍點到民三千新遣殿司兵流移更講關防策
預結強丁戍列營(流民強壯預為未然慮置勇士一軍團結之)
哨馬紛紛一水間渡頭分戍要防姦可憐生計漁舟者
官給旗牌禁往還(諸渡遣官戍之以為禁姦之防至於漁舟亦自官給黃旗黑牌以考驗)
元帥謙謙盡下情麟堂垂晚更延賓遇風盡是同舟客
肯把秦人視越人
明朝玉帳過江邊騎卒行營一日先出得公庭天向夜
通宵又散起家錢(元帥江行騎卒遣幕中通夜散起家錢於諸營)
秋閨
西風昨夜到庭梧曉看窗前一葉無秋月照人眠不得
等閑拈弄綉工夫
滿目凄凉只自知閒將心事寄琴徽無情梁上雙雙燕
帶取秋光一半歸
入秋情思可曾忺深鎖朱扉怯捲簾書几無人塵不掃
一鈎蛛網掛牙籤
江南賈客去忘歸撲面邊塵自在飛想得那邊寒較早
夜來密地翦征衣
零露瀼瀼夜氣浮嫩寒差力五更頭隣鷄啼破交加夢
冷浸梧桐月一鈎
冬日金陵制幕書事
督制堂堂兩重臣駐師移府夾江濱資糧屝屨多多辦
更有舟車乞與鄰(時督制兩閫移屯江岸應援淮城東閫亦自維揚提兵會合軍需等物多)
(本司貸之)
官軍聞說定廬州破敵功成一滴油(一滴油弩名)智勇功名
付元凱王三錫命到康侯(此詩為合肥作敵以重兵二十萬圍城者四十餘日制帥)
(杜公於援兵未至前不動聲色而破之父子俱奏雋功受上賞)
城中守將方投死陣面將軍已賣降版築紛紛成底事
那知靠後是長江(此詩為滁州作敵圍滁州幾兩月守臣陳廣極力挫之敵已有退志會援)
(師築城於江壖未進廣中傷死有内變敵遂入而城亡矣)
薄晚官軍得勝歸家家戶戶掛旌旗陣前紀律明於日
師入城來半不知(此詩為往來過軍作)
三五同寮出幕遲公餘終日意怡怡歸來又被梅花惱
撥冗銅彛插數枝
右七言絶句百首同祖少作也少作不止是雜
體凡數百未敢錄姑錄此百篇為初稿非錄詩
也錄其事也詩因事而作事由詩而著不然少
作何敢傳哉同祖自髫齓侍家君宦遊弱冠
入金陵幕府目所觸意所感寓於詩詩不足錄
事不可廢此初稿所以出也孔子曰小子何莫
學夫詩又曰非求益者也欲速成者也同祖慕
聖門學詩之訓將以求益而非敢蹈欲速之戒
遂以學詩名其篇嘉熙庚子月正元日金華王
同祖書於建安郡齋
江湖小集卷二十七
