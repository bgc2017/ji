江湖小集卷三十七宋陳起編
劉過龍洲道人詩集
襄陽歌
十年著脚走四方胡不歸來兮襄陽襄陽真是用武國
上下吳蜀天中央銅鞮坊裏弓作市八邑田熟麥當糧
一條路入秦隴去落日彷彿見太行土風沈渾士竒傑
嗚嗚酒後歌聲發歌曰人定兮勝天半壁猶堪扶日月
買劒傾家貲市馬託生死科舉非不好行都兮萬里人
言邊人盡麄材卧龍高卧不肯來杜甫詩成米芾寫二
三子亦英雄哉
從軍樂
蛟龍寶劔鸊鵜刀黃金絡馬花盤袍臂弓腰矢出門去
百戰未怕臯蘭鏖酒酣縱獵自足快詩成横槊人稱豪
但期死處得其所一死政自輕秋毫將軍三箭定天山
丞相五月入不毛生前封侯死廟食雲臺突兀秋山高
書生如魚蠧書册辛苦雕篆真徒勞兒時鼓篋走京國
漸老一第猶未叨自嗟賦命如紙薄始知從軍古云樂
盱眙行
車徐行馬緩馳天寒游子來盱眙功名邂逅未可知生
身畢竟要何為既不視草黃金閨又不陪宴白玉墀何
不夜投將軍扉勸上征鞍鞭四夷滄海可填山可移男
兒志氣當如斯安能生死困毛錐八韻作賦五字詩金
牌郎君黃頭兒有眼不忍重見之志大才疎浩無期逢
人舉似人笑嬉謂為癡兒未必癡喚作竒士何能竒
登昇元閣故基
脚力倦矣盍少休侵晨更作昇元遊眼中已不見二百
四十尺之高樓但見炊煙萬竈宿貔貅上有啼鴉噪鵲
如泣訴下有老樹根據枝相蟉想其結締初匠石巧與
造物侔桷榱析栱不知幾大木一木牽挽回萬牛山川
退聽左右愛約束日月烏兔早暮東西流阿房之旗矗
立矮如戟臨春結綺望仙三閣俱下頭太行孟門培㻲
而已矣蹄涔洞庭芥為舟拄撑霄漢彈壓大千畍下歷
梁唐晉漢周一朝世故有反覆禍結祝融回禄與鬱攸
灰飛障天烟熖熾一火三月爛不收遂使觚稜化草莾
丹艧成墟丘吾聞至人侈儉初何心有茅一把蓋頭便
可留何必窮極土木事妖怪朘削赤子膏血斂以裒是
故子劉子不仙不佛亦不侯視鸞臺鳳閣為蘧廬百萬
買宅亦夢幻泡影漚沍西豈無家白沙翠竹泉石幽茅
簷曝日搔背痒籬缺牆破手葺修爭如以天地為室廬
日日行住坐卧得自由不為朱門是不作白屋羞可時
騎鯨千里遊汗漫有時蛤蜊踞食龜殼秋彼昇元閣者
亟成而復壊腸亦不能為之斷心亦不能為之憂造物
何足云此身似贅疣譽堯毁桀未必公是非丘跖兩窖
蟻與螻日斜請公急下山我有斗酒歸去來兮相與勸
酬
憶鄂渚
我離鄂渚已七年吳兒越女爭華鮮不知上游占形勝
四十餘萬兵籌邊中原地與京襄近烈士烈兮猛士猛
澤連雲夢寒打圍城接武昌曉排陣書生豈無一策竒
叩閽擊鼓天不知却思仙人白玉笛胡床醉倚南樓吹
貂蟬兜鍪兩岑寂若耶溪畔還行客空餘黃鶴舊題詩
醉筆顛狂驚李白
題多景樓
金山焦山相對起挹盡東風大江水一流空斷水中央
收拾淮南數千里西風挹酒閒來遊木葉漸脫人間秋
烟霞微茫霧杳靄神京望斷雙淚流君不見王勃文名
能蓋世當時未遇庸人耳琴書落拓豫章城滕王閣中
悲帝子又不見李白才思真天然時人未省為謫仙一
朝放浪金陵去鳳凰臺上望長安我今四海行將遍東
歷蘇杭西漢沔第一江山最上頭天下無人獨登覽情
高思遠愁緒多樓乎樓乎奈汝何安得李白與王勃名
與此樓長突兀
辭周丞相
一曲歸歟浩浩歌世間無地不風波人從貧賤識者少
事到艱難省處多紫塞將軍秋佩印玉堂學士夜鳴珂
太平宰相不收拾老死山林無奈何
送術者
一性圓明俱是佛四方落拓便為仙逢人只可少說話
賣卜不須多要錢退一步行安樂法與三個好喜歡緣
老夫亦欲挑包去若要相逢向酒邊
紅酒歌呈京西劉漕(立義)
桃花為麴杏為糵九醖仙方得新法大槽迸裂猩血流
小槽夜雨真珠滴峴山之北古襄陽春風爛漫花草香
乘軺誰為部使者金閨通籍尚書郎兒樣愛民如父母
十萬人家感恩厚鵝兒不酌宜城黃流霞造此江南酒
輪蹄日日行樂同琥珀瀲灔琉璃鍾珊瑚枝下貴公子
人面日色相爭紅闌干十二開簾幕腰鼓轟雷奏仙樂
翠翹金鳳大堤倡玉纖捧勸羅衣薄人生百歲能幾何
海棠花開春較多有貂可解換一斗醉到天曉待則麽
送王簡卿歸天台二首(王居安字資道一字簡卿台州人淳熙十四年)
(丁未探花)
欲數人材難倒指有如公者又東歸班行失士國輕重
道路不言心是非載酒青山隨處飲談詩玉麈為誰揮
歸期趁得春風早莫放梅花一片飛
千巗萬&KR0676;天台路一日分為兩日程事可語人酬酢易
面無慚色去留輕放開筆下閒風月收斂胷中舊甲兵
世事看來忙不得百年到手是功名
清溪閣次胡仲方韻
瓊樹枝新梅蕊迸與君擕手清溪問舊時狎客歌舞場
何似詩人風雪逕溪邊傑閣高崚嶒左右華屋連飛甍
依稀王謝鳴珂里仿彿秦箏雲母屏古來繁華各衰歇
只有不磨惟璧月小船何處載愁來哀怨一聲吹笛裂
答曹元章
先生修廉隅日日自謹畏老夫寄杯酒狂亦非所諱酸
醎雖不同各自有正味切勿對癡人說夢其詞費
次劉啟之韻
豪傑交遊三十年暮年識子海霜邊江西析𣲖詩同社
鴻寶傳家子已仙無用白鬚甘我老有才青眼望誰憐
譬如飄泊湓城下篁竹蕭疎無管弦
簡季文
衰鬢蕭騷半欲絲尚能隨隊作兒嬉棋無殺意從人活
琴有仁聲却自悲落拓陳平歸漢日中傷張禄入秦時
諸公莫作狂夫看恐是英雄未可知
贈陳時可
交遊半世已公卿猶抱遺經對短檠負米過于扛鼎重
選官難似上竿行百年母子命相倚一片孤忱誰與明
烟火小樓風雨夜歲寒時得話平生
挂搭松窩
十年南北走東西豪氣崢嶸老不衰快斬妖魔三尺劍
浪吟風月五言詩山無福地吾焉往神有靈丹世不知
却恐松窩知此意一包挂搭更何疑
寄吕英父
清時蕭瑟坐才疎收拾窮愁却著書詩筆有神通夢寐
丰標不俗更清臞黃花細雨桐江路落日西風處士廬
抖擻塵埃舊時帽不妨覓句倒騎驢
秋到家山冷不知但驚風露入新詩低頭欲拜無東野
滿耳惟聞說項斯骨骼昂藏雲葉瘦吟哦凄斷雪猿悲
文章已得真消息三十科名未是遲
寄趙湖州侍郎
桑柘村村烟樹濃新秧刺水麥梳風舟行苕霅雙溪上
人在蘇杭兩郡中鼓角麗聲相旦暮旌旗小隊間青紅
主人夙有神仙骨合住水晶天上宫
喜雨呈吳按察
使君人物舊烏臺天聽雖高力挽回湖水欲平江為退
秋田未旱雨先來雲隨黃鶴遊何許風滿南樓亦快哉
凉意入秋清可畫月岩知有桂花開
上劉和州(煒)
戟外梅花角有聲使君心與月華明郡當采石今衝要
船在烏江罷戰爭酒賤人家歌袴飲地寬客子賣刀耕
太平官府無公事見說香凝燕寢兵
草樹荒寒脫葉枯又尋短棹汎焦湖場經古戰心欲折
客老諸侯饑更驅去國寂寥今白眼籌邊謀略看鴻儒
袖詩來謁君應記曾說揚州厠坐隅
游靈巖
風露凄然八月秋瘦藤扶我到山頭僧居突兀飛鴻上
人跡依稀任鹿遊舊事已空流水在閒情都付落花休
越王未是真嘗膽計出嬋娟事可羞
觀白鷺洲風濤
一聲雷鼓挾風威頃刻衝濤沒釣磯行客驚看銀漢落
陽侯擎起玉山飛蛟龍便爾爭先化鷗鷺茫然失所依
安得長竿入吾手翩翩東海釣鼇歸
自宣溪過早禾渡
雨後斜陽未見暗曉看紅日報窗明筍輿十里宣溪路
剗地濃雲脚裏行
梅欲挽春菊送秋早禾渡口晚煙收風從灘上催船過
滚起寒沙一併流
西湖
西湖湖上山如畫二十年前曾客來飛絮滿前(一作城)歸
未得江南老却賀方回
贈宗友
中吳喜遇同宗友貎古髯疎志亦高金玉圖書皆長物
六經之外有離騷
弋陽渡
車聲盡日滑黃泥怕聽空桑呌竹雞風雨不知春早晚
柳條搖綠半江低
書僧寺壁
綠楊染水濃如畫天氣欲晴風自和二月杏花猶未放
一春分外覺寒多
夢覺
夢回斜日轉花隂時有黃鸝送好音高卧草廬人不識
東風啼鳥獨知心
春歸
百花開盡到荼䕷一片春心又欲歸可恨東風留不得
漫教啼鳥怨斜暉
春日書事
薄雲隴日護初晴沙岸潮來水又生閒傍柳堤騎馬去
一鞭春色柳風輕
深林路轉午雞啼知有人家住隔溪一塢閙紅春意動
酒帘正直杏花西
光隂卒卒一飛梭如許頭顱奈老何狼藉落花春不管
竹雞啼處雨聲多
感舊
羅結同心柳帶青碧桃香裏記將迎春風重到憑欄處
腸斷紅樓不忍登
和危府教
先生場屋文之虎氣懾狐狸自不知老去莫嫌官尚冷
灞撟風月要新詩
梅花
凍雲垂垂雪欲落雨蕊風慳如此寒分付南枝與君看
老夫自要北枝看
村店
谿邊獨棹酒船回冷水灣頭雨意開一路有詩吟不稳
當初悔不共君來
平氏書院
雪屋彈琴泛作聲四無人語紙窗明倦遊識彼諸緣妄
心與梅花一樣清
呈王山父二首
疎烟淡淡樹重重略得西南有路通鐘板不鳴山寺靜
閉門人在月明中
辦得茅廬我便歸玉堂何處有梅枝歲寒老樹雖荒寂
會有臘殘春到時
游清潭吕子益蟠谷五絶
清潭
一潭清水淨無泥潭岸無沙石有磯擬待月明垂釣去
前溪雨足怕龍歸
蟠谷
逶迤路逐驚蛇去轉盼不知身已高雲未萬重山四合
碧油幢外有旌旄
飲綠
野花紅白倚巗開只在臨風自一杯謹勿放教公子見
恐攜窈窕入山來
含輝
濕雲將雨過溪東石澁灘鳴水勢雄忽作晚晴秋更好
月來林外透玲瓏
香徑
一花帶蕊香氣滿何况藂生樹兩行風露益高秋雨足
請君來此撼琳琅
游郭希吕石洞九絶
清曠
筍輿咿啞來路轉此歇脚長風挾秋下清蒼滿萬壑
深秀
青蒼萬山中窈窕一徑開請回俗士駕切莫呵殿來
書院
力學如力耕勤惰爾自知但使書種多會有歲稔時
桂壑
藂藂樹枝紫羅生襍松篁不以岩穴幽歲晚政自香
高碧
小山碧巉巖直上與天齊詩成欲磨崕藤蘿費攀躋
石丹
銀牀遶週遭一規寒浸水試敲拄杖看恐觸蛟龍起
壺天
逆漢隨水行更上紫翠峰朱欄忽飛閣映帶烟霞重
玉佩
借榻卧雲屋倚枕子細聽誤疑鳴珂聲不知水泠泠
韜玉
至寶不自獻韜藏亦英華餘香被草木秀擢幽巖花
湖口阻風
冒雪衝霜已十程狂風迺敢逆吾行無人說向江神道
莫待明朝亦世情
蘄州道中
如箭隂風劈面吹雪花斜夾雨垂垂胸中自有平戎策
路入蘄州冷不知
聞鶯
東風扶日上花枝恰恰幽禽弄暖時百轉忽驚春夢破
間關石上話相思
閒步
山徑無人鳥篆沙杖藜閒看摘新茶錦綳委地笋飜籜
黃玉滿林松帶花
古仙巖
白蘋風裏步清秋來作靈巗古洞遊笑倚飛雲訪仙跡
夕陽無語伴人愁
寄沈仲居
十年鉛槧鬢絲秋獨抱成書四海遊三國諸人應夢覺
一番公案又從頭
萬死中原百載爭流芳遺臭各垂名思量陳壽已饒舌
又費先生幾管城
贈經長老
菜肚老人禪已飽愛人從臾作詩僧客來無處著歡喜
一語不曾談葛藤
題東林
爾自貪癡不肯閒江南多少好青山老夫為不愛官職
買得狂名滿世間
王農丞舟中
危檣高占飛鴉字京淮兩路傳宣使面如玉盤腰有金
見說京淮已無事儒生性命何足憐十年厭聞鼙鼓喧
一朝悔禍亦不惡且願四海皆安眠
舟中
扁舟上灘風怒惡舟入深溪雪花落我行無事有底忙
且向荻花深處著鄰船乞火炮蛤蜊樽中濁醪把一巵
淘淘萬里不復理凍口且吐酸寒詩
吳尉西亭
襲桂行香徑朱闌稍轉西水風颼石冷雲月墮簷低棋
敗深杯罰詩豪健筆題舞忙釵鬢亂誰為捧柔荑
聿追菴題壁
路轉羊腸曲山回蝸角深木多成密蔭水少亦悲吟露
草重陽淚風花寒食心摩挱墓銘看久立石碑隂
歸耕
途窮百無成或許營莵裘依然大槐宮蟻穴夢封侯人
生眠飯耳物外亦贅疣科名付諸公老矣吾當休
游古山
信步作幽計有菴如此深佛燈明老屋秋日淡疎林栢
樹祖師意松楸老子心十年棄鄉井洒淚一悲吟
送客剡溪
送客山隂路春風散馬蹄縱觀神禹穴深入子猷溪嫩
草綠於染珍禽略已啼去程千萬里步步有雲梯
歸自金陵上周益公
游獻三孤了歸來不用名昌黎前進士司馬老先生有
節花宜晚無風浪自平翳雲遮不得南極益精明
早被儒冠誤依稀老更清科名數行淚岐路一生心自
洒亡猿木誰憐躍冶金已無鐘鼎志何地可山林
方竹杖
鶴骨風前瘦龍姿雨後鮮鋒稜四面峻節操一生堅荷
蓧行隨適看山倚最便從教方有礙終不傚規圓
謁京口張守
末至諸人各已侯一麾猶此滯徐州誰知安石恐不免
欲借寇君何可留遺愛與山同北固平生作計豈東周
上方已聽尚書履聲在星辰最上頭
危樓年少記登臨老矣重來力不禁風月欲談嫌許事
山川不險似人心淡烟衰草鄉關遠細草黃花節序深
只有小詩行樂處世無知已為誰吟
登清凉臺
江南江北許多山到處登臨得凭欄老木換舟霜有信
怒濤拍岸水生寒倦遊半世烏三匝往事千年指一彈
落日正西催上馬依依回首望長安
賞心亭次胡仲方韻
何人將我此來遊白露那知客有愁如子矜持山玉立
似予迂闊水盤洲塵襟抖擻風雲入石刻摩挱歲月流
惆悵謫仙鸞馭遠離離别恨黯難收
上袁蘇州
秀骨如仙孕武夷故家手筆世宗師隸分唐漢諸家字
句壓陳黃二子詩茂苑雨晴花發處洞庭霜重菊黃時
塵埃俗吏那能比一段竒功自可知
車馬城中早已忙子城内裏看新郎十州已茂圜扉草
一炷初凝畫戟香銅剖虎符新雨露玉持使節舊風霜
明年櫻笋成時候不在烏臺即玉堂
行盡淮南日日東自攜隻影入吳淞人生五馬方知貴
客老諸侯嘆未逢適意秋風寧為鱠驚心半夜忽聞鐘
十年無計離場屋說著功名氣拂胸
謁江華曾宰
鬢髮已皤非故吾依然破帽老騎驢江南遊子斷腸句
漢殿逐臣流涕書父祖松楸三世塚弟兄桑梓百年居
狐丘未死歸心切未有相如駟馬車
呈徐直院二絶
竹院先生名滿世自為舉子已詩聲春風若入五花判
莫遣紫薇紅藥驚
世間别有伊人在臺閣招徠恐未多半老江湖半巗穴
為公一賦草廬歌
與青原正菴老
倦行老矣徧東南最後青原識正菴無法更於身外說
有禪應許意中參春風繞寺雨花墜石鼎煎茶泉味甘
暫脫塵囂聊稅駕與君相對欵清談
同郭殿帥遊鳳山
廉纖小雨久於梅喜得新晴亦快哉五色波光麗鳷鵲
十分雲氣近蓬萊旌旗側畔宫牆轉戈戟叢中武庫回
走馬看花生怕晚果然桃李一山開
過垂虹送汪仲冕
扁舟送客出姑蘇曉泊吳江夜雨餘波浪稍平風力定
青黃相間橘林疎匆忙亭館催行酒草率杯盤旋買魚
我欲壁間記年月無人為作小王書
贈侯戎
江淮萬里久經行此老胸中有甲兵何止據鞍猶矍鑠
試教落筆便縱横逢時有用真才出知已不遭儒者輕
若見英雄今馬帥為言劉子太狂生
六合道中
十年曾此記來遊有策中原一戰收蒲柳易凋嫌老去
金湯無用卒和休悲風彷彿鳴刁斗缺月参差照敵樓
廟食封侯何日事不堪羸馬又滁州
簡能仁禮老
幻身到處等空虚習氣依然未掃除柏樹子邊尋祖意
栴檀林下伴僧居三千世界初無礙十二時中得自如
半糞火堆煨芋熟時時收拾嬾殘餘
自述
精神凋耗鬢毛衰劫火光中第幾回無可奈何教老去
有時猛省却愁來師從道學元非偽客寄蘇州却類獃
明日重陽又佳節得錢且醉菊花杯
舟中偶作
日日拖舟上碧溪寒灘水淺草離離尺書雁斷歲行盡
帶雨風輕帆去遲白鷺導吾如有意丹楓愁客亦何為
關頭要趁梅花約更著寬程五日期
幽居
對面滄浪可濯纓不思汎舸出春城浮沈枌社何人重
俯仰茅簷是事輕玉蕊連屏寒徙倚葡萄上架月縱横
江湖老矣無它願只欲清隂便得成
春日即事
久客無人問所須小窗翻得遂癡愚黃昏以後酒三盞
白日之間飯兩盂穀雨笋茶俱俊美條風杞菊競甘腴
先賢閫域可復踐况是平生山澤臞
除夜寄盧申之
見說盧夫子詩成手自書雪須金帳暖雲蔭玉川居柳
葉儲名酒萍虀薦野蔬夜寒裩犢鼻應念馬相如
郭殿帥邀遊鳳山
結束戰袍騎賜馬冠帶將軍宛如畫前呵小駐有美堂
箭去弓嗚飛烏下青林路入轉岧嶤湖亭海觀爭為高
誰知鳳舞龍飛外别有樓閣横雲霄回旋左右皆游歷
人物江山兩英特風流標致梅嶺梅磊落襟懷石林石
側身更上天上行好風吹下咲談聲山神川后領要束
遁走虎豹藏蛟鯨摩挱苔蘚題詩去萬鼓叢中襍胡舞
衆賓捧酒壽主人將軍自是擎天柱觀山看水時一來
錢唐吳越何小哉指點中原百城在功名逼人有機會
上苑祕閣二首
郡大當塗古分符得少蓬威如烏府在令與繡衣同鈴
閣紬書外花林賣劍中少需摹撫意來作玉堂翁
疇昔經行路黃山又一過天涯知已少歲晚客愁多路
斷車生角冰堅水不波史君森戟貴聞此意如何
和劉叔擬
不醉何夢飲無詩底用吟百年為客老一念愛卿深草
露青原淚烟波白鷺心班超歸未得想見舊家林(廬陵有青)
(原山白鷺洲)
東陽南寺
畏暑倦杯酌修廊信步行寺深藏古意蟬老帶秋聲去
就諸緣熟窮通一念輕惜無功德水為我濯塵纓
寄孫竹湖
蘇州滴酒如真珠公能醉之酒百壺得閒正恐不來耳
來則倒屣相與俱江山遶樓詩句好奔走萬變同馳驅
大草小草各有態雷電震耀鶯花姝當其半醉尚醒在
宛似處女未嫁夫杯行到手湖海竭翻覆雲雨成須臾
羲之屈使坐北面命騷如役僕與奴角巾斜飄鬢毛出
筆墨顛倒衫袖烏回旋左右如有碍記如不記長鬚扶
賓朋指摘士竊笑亦有好事描為圖或云先生鬱於用
浮沈欲以酒自娛實非能飲姑好客不時斗酒由人須
若茶乃是真飲者糟丘日月鄉何無雖然人亦難意料
未可自以為酒徒相逢脫略邊幅盡胸次開豁無城郛
斂藏窮達寄之酒不以禮法自束拘情歸一真學無偽
滑稽玩世為通儒飲之不飲無不可醉醒醒醉同一區
癡人之前莫說夢夢中說夢愈闊迂客來輒飲飲輒醉
此其所以為竹湖不然它人豈無酒欲去此脚自懶趨
計公之客日百數結束冠帶紛坐隅欲言喉牙物為梗
中懷腹腓外示愚不知鄙性有誠實退無所攻進不諛
歐公自愛曼卿放昌黎亦善劉义麄滿城風雨重陽近
黃昏籬落金英敷山高風勁吹客倒公樓雖小主者殊
狂當相就飲一斗有酒飲我無酒沽此郎雖狂亦可喜
我去俗子疇當呼世無賀監亦已久公不容我誰容乎
村墅
俗子有錢村亦樂秋田米熟歌牛角三家村墅無官方
夜半呼盧咲聲謔尋思我輩不如君生平讀書徒苦辛
遭時間關未得志長策短藁無由伸不如賣劍買牛去
也學此翁村裏住祇恐凉夜月明時得意無人和詩句
謁郭馬帥(倪)
千金買駿馬百城市蛾眉長安酒家樓揮灑驚人詩天
子不得臣公卿氣吞之俯視兒女輩自揆男子竒誰知
金陵都五斗重來兹黑貂日以弊塵埃鬢成絲故人風
雨散知已今為誰郭侯山西英而有熊豹姿巍峩西忠
廟喬木人所思垂芳到雲仍大將奕世為兄弟各三衙
父子步武隨萬戶侯冠軍金印何纍纍幹材陋崇韜勲
業懷子儀方今汴都蹙似覺金祚移三關棄不守兩河
安足支復聞山以東干戈極猖披盜賊毛蝟起斂民竭刀
錐父老思漢官士卒徯王師吾君自神武妙算出籌帷
收覽天下才尺寸不可遺機會一日來恢復此其時况
如郭侯者禮賢正謙卑使之會雲龍列城歸指揮安知
古中原不使同驅馳過也久淪落狂名諸公知然亦壯
心膽志鞭慕四陲脫靴奴將軍舉扇障元規有音世不
賞詩酒聊自嬉風霜忽無情一夜冷徹肌高卧百尺樓
閉門無晨炊起視匣中劍依舊光陸離有恩或可報一
死所不辭
寄王巽伯
朋從紛如雲愈覺居索甚肺肝百憂集五夜不安枕長
恐鐵石心化作凄其錦日暮懷佳人風悄寒凛凜
江湖小集卷三十七
