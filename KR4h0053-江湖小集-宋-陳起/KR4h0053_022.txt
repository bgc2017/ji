江湖小集卷二十二宋陳起編
李龏剪綃集
過臺城
雲慘烟愁苑路斜馬嘶殘日沒殘霞繞籬野菜飛黃蝶
宫殿餘基長草花
(孟遲)(曹鄴)(長孫佐輔)(張喬)
金陵春日
登臨吟望思無窮折盡青青賞盡紅白鳥影從江樹沒
數峰春色在雲中
(貫休)(薛能)(劉滄)(李咸用)
寒食日花讌
萬象鮮明禁火前紅英翠萼簇芳筵殘春未必多風雨
少别穠華又隔年
(温飛卿)(劉兼)(鄭谷)(韋莊)
湖上贈新得意者
湖上新正逢故人天明騎馬入紅塵憑君莫話封侯事
栲栳量金買斷春
(嚴維)(王建)(曹松)(盧延讓)
惆悵詩
覺來燈背錦屏空自愛殘妝曉鏡中寂寞閑庭春欲晚
垂楊無力受東風
(王之渙)(元稹)(劉方平)(李咸用)
繡林紅岸落花鈿目極雲霄思浩然漳浦病多愁易老
滿庭榆莢似秋天
(劉兼)(温飛卿)(司馬札)(雍陶)
初夏偶賦
野烟喬木弄殘暉虚室無人乳燕飛正是清和好時節
青叢花盡蝶來稀
(羅隠)(劉商)(韋莊)(司空曉)
宿建溪
樹侵閩嶺漸無霜一望繁花一縣香寂寞舟中誰借問
隔簾微月入中倉
(黃滔)(盧綸)(郎士元)(歐陽詹)
夏日松陵道中
烟岸人稀艸色中火天無處買清風西南一望雲和水
萬樹鳴蟬隔斷虹
(鄭谷)(施肩吾)(竇鞏)(李商隠)
秋晚泊吳江塔院寄王抱節
雨後沙虚古岸崩水風霜氣夜稜稜冷烟粘柳蟬聲老
高塔晴來獨自登
(陸龜蒙)(白居易)(杜荀鶴)(鄭谷)
漁人野祭
婆官賽却坐江隈烟水悠悠霽景開精魄不知何處在
野風吹起紙錢灰
(李夢符)(趙嘏)(常雅)(吳融)
酬左行之金陵夕遊
宫城日晚度寒鵶新意雖多舊約賖商女不知亡國恨
恨君嗔折後庭花
(劉滄)(許渾)(杜牧)(薛能)
書山居女冠繡樓
一渠流水數家分絃管樓中永不聞燈下此心誰共說
紫烟衣上繡春雲
(項斯)(趙嘏)(清塞)(鮑溶)
雪
細玉羅紋下碧霄縈叢自學小梅嬌閑吟只愛煎茶澹
旋斫生柴帶葉燒
(羅隠)(秦韜玉)(薛能)(杜荀鶴)
密片無聲急復遲夜來誰向月中歸江湖不見飛禽影
寒鎖侯門見客稀
(方干)(王初)(杜荀鶴)(劉义)
三衢道中
桂玉愁居帝里貧南行無罪似流人橘村籬落香潛度
漸覺生衣不著身
(李羣玉)(杜荀鶴)(姚合)(王建)
天城貴家妓
龍山晴雪鳳樓霞烟水初消見萬家寶枕垂雲選春夢
隔簾微雨濕梨花
(李商隠)(竇鞏)(李賀)(吕温)
送通上人謁賈寺丞
進乏梯媒退又難近因多難怕長安相知莫話詩心苦
乞取新詩合掌看
(羅隠)(吳融)(薛能)(劉禹錫)
與鄭澹然
曾是朱門寄食身一生生計祗長貧清閑自可齊三壽
他日相逢乞藥銀
(杜荀鶴)(賈島)(李咸用)(周賀)
送黃中入吳門
行到鱸魚鄉裏時一宫花渚漾漣漪看春又過清明節
更把愁心說向誰
(項斯)(陸龜蒙)(竇常)(杜荀鶴)
桐江客舍酧客
一片離心白羽輕桐廬江上晚潮生客來吳越星霜久
身賤多慙問姓名
(高蟾)(李郢)(郎士元)(盧綸)
春日詠懷
客舍青青柳色新溼雲如夢雨如塵經年抱疾誰來問
萍梗何年是住身
(王維)(崔魯)(賈島)(李羣玉)
春隂初過海棠時病客遥聽百舌兒縦有芳樽心不醉
落花如雨淚胭脂
(薛能)(盧仝)(許渾)(沈亞之)
南郭晴步
春城無處不飛花南陌晴雲稍變霞高下麥苗新雨後
不教閑地著春華
(韓翃)(李端)(杜荀鶴)(吳融)
送人歸霅城
江蘺初綠怨騷人且向東溪種白蘋别恨最深何處寫
數株殘柳不勝春
(劉長卿)(李建勲)(李端)(劉禹錫)
遊法華寺
野寺尋春春已遲春山一路鳥空啼何人為倚東樓柱
可有文詞詠碧雞
(李涉)(李華)(杜牧)(吳融)
贈野廟祈雨老巫
桑條無葉土生煙上德由來合動天銅鼓祭龍雲塞廟
對花歌詠似狂顛
(李約)(方干)(劉兼)(張籍)
秋日得鄭茂弘書
野燒空原盡荻灰逐臣千里寄書來蟲聲竟夜引鄉淚
舊館秋隂生綠苔
(劉滄)(盧綸)(戎昱)(賈至)
采藥翁
滿頭霜雪背青山百歲身心幾日閑異果竒花香撲面
往來惟在酒徒間
(貫休)(戎昱)(王轂)(盧綸)
出元符宫逢雨
水流黃葉意無窮倚棟星開牛斗宫風入古松添急雨
暮程還過秣陵東
(皇甫冉)(陳陶)(盧肇)(韋莊)
金陵送客
雁行高送石城秋客散江亭雨未休日暮征帆何處泊
楚雲湘月憶同遊
(沈彬)(岑參)(孟浩然)(許渾)
江西秋日送客遊洞霄
一葉梧桐落半庭暮猿千曲玉峰青不知白髮誰醫得
仙侶無何訪蔡經
(薛能)(陳陶)(高蟾)(張賁)
楓橋晚泊
水闊風高日復斜鷺鸞繚繞入人家船頭繋箇松根上
霜葉紅於二月花
(左偃)(周繇)(皮日休)(杜牧)
秋夜長
丹鳳城南秋夜長殘蟬急處日爭忙如何銷得凄涼思
水色簾前流玉霜
(沈佺期)(吳融)(李九齡)(徐凝)
題郵亭
荆卿雄骨化為塵春草秋風老此身行盡江南數千里
未曾逢著獨醒人
(陸龜蒙)(劉商)(岑參)(杜牧)
玉山客夜
暫憑尊酒送無寥香印風吹字半銷明月斷魂清藹藹
桑林蠶後盡空條
(李商隠)(許渾)(高蟾)(李頻)
僧房聽琴
帝鄉羣侣杳難尋禪思何妨在玉琴紅葉間飄籬落迥
幾曾牽破别離心
(李羣玉)(楊巨源)(朱慶餘)(齊已)
山居老將
腰間寶劍七星文不下青山老白雲門外碧潭春洗馬
鎮南人憶杜將軍
(王維)(武元衡)(韓翃)(楊巨源)
送林貢君歸閩
曉山初霽雪峰高漁釣牛蓑且遁逃晝夢不成吟有興
便攀龍眼醉香醪
(許渾)(羅隠)(李中)(章碣)
送景道士還山
古羅衣上碎明霞自說歸山人事賒金鼎藥成龍入海
定知仙骨變黃芽
(陸龜蒙)(羅鄴)(黃滔)(戴叔能)
贈琴客
一寸心中萬里愁七條絲上雨翛翛此心不向常人說
彈作薊門桑葉秋
(王周)(賈島)(羅衮)(韓翃)
宫怨
得寵憂移失寵愁上皇行處不曾秋淚痕不學君恩斷
空逐春泉出御溝
(李商隠)(長孫翺)(劉媛)(司馬札)
畫松
畫松一似真松樹小手篇章徒爾為荒齋幾度僧眠起
認得巖西最老枝
(景雲)(杜荀鶴)(清塞)(竇庠)
村舍
渚煙深處白牛歸稚子焚枯飯客遲風動葉聲山犬吠
今朝出郭不相隨
(司空圖)(錢起)(王建)(張籍)
越中清明
柳色千家與萬家閑身行止屬年華殘花落日小齋閉
幾箇春舟在若耶
(武元衡)(薛能)(趙嘏)(王翰)
寄茅山講莊子道侣
不用燒蘭望玉京人間無事不曾經大椿枯後新為記
從許人間小兆聽
(鄭璧)(李咸用)(皮日休)(陸龜蒙)
重寄
竹杖芒鞋稱野情醉鄉無貨沒人爭近年已絶詩書癖
誰問山中宰相名
(無則)(皮日休)(張賁)(陸龜蒙)
重宿吳林居園亭逢雪
小隠西亭為客開舊題詩句沒蒼苔銀河風急驚沙度
酒作凌凘火作灰
(許渾)(鄭谷)(李咸用)(姚合)
遣興
春色何因向酒疎畫簷愁見燕歸初不知獨坐閑多少
釋悶還拈架上書
(姚合)(徐凝)(來鵬)(隠巒)
青嶂青溪直復斜水天狼籍變餘霞朝來逢著山中伴
騎馬城西檢校花
(顧况)(薛逢)(趙嘏)(王定)
牡丹
一年生意屬流塵萬葉紅綃剪盡春希逸近來成懶病
落時青帝合傷神
(李商隠)(盧士衡)(温飛卿)(唐彦謙)
三月晦日留客
莫為輕隂便擬歸殘花應逐夜風吹共君今夜不須睡
正是王孫惆悵時
(張顛)(李昌符)(賈島)(温飛卿)
夜坐
雨收殘水入天河樓上美人凝夜歌一點新螢報秋信
故園寥落近滄波
(王定)(許渾)(賈島)(鄭谷)
子規
吳王舊國水煙空墳塚高低落照紅帶月莫啼江畔樹
幾人遊宦别離中
(陳羽)(李羣玉)(李中)(杜牧)
偶作
獨立空山冷笑春不須歌調更含嚬平原累累添新塚
死者還曾哭送人
(崔魯)(薛能)(雲表)(歐陽詹)
遠客愁
五湖烟水接遥天子夜新聲何處傳少婦不知歸未得
思量大是惡因緣
(裴瑤)(顧况)(盧弼)(裴諴)
欲殘牡丹
寥落衰紅雨後看艷多烟重欲開難氛氲蘭麝香初減
裛露隂霞曬不乾
(元稹)(羅隠)(李建勲)(方干)
牡丹中白牡丹
春風吹我入仙家香勝燒蘭紅勝霞别有玉盤盛露冷
天教晚發賽諸花
(劉兼)(白居易)(開元名公)(劉禹錫)
浙江晚渡
繡轂香車入鳳城春風猶放半江晴潮聲歸海鳥初下
一片傷心畫不成
(羅隠)(方干)(劉滄)(高)蟾
西陵旅夜
漁曲飄秋野調清半窗殘月帶潮聲不知短髮能多少
一夜新添白數莖
(陸龜蒙)(雍陶)韓偓(王)叡
寄西山僧
門掩松邊雨夜燈門前岐路自崩騰誰知獨夜相思處
曾看葊西瀑布冰
(齊已)(貫休)(廉氏)(鄭谷)
姑蘇晚泊聞吹鷓鴣
紅映高臺綠繞城蒨衣菱女畫橈輕誰家玉笛吹殘照
更聽鉤輈格磔聲
(趙嘏)(殷文珪)(劉兼)(李羣玉)
偶作
心如野鹿迹如萍只願陶陶不願醒楚國蕙蘭增悵望
雨中嵐影洗還青
(羅隠)(韋莊)(陳陶)(楊竒鯤)
竹
錦籜飄零粉節深萬竿如束翠沈沈子猷歿後知音少
忍剪凌雲一寸心
(殷文珪)(李涉)(羅隠)(李商隠)
燕
一巢功績破春光短羽新來别海陽千里春風正無力
落花徑裏得泥香
(王嵓)(滕白)(温飛卿)(鄭谷)
贈琴僧楊堅
窗中早月生琴榻獨閉山門月影寒澗水松風生十指
冰囊敲碎楚金盤
(方干)(顧况)(隠巒)(薛濤)
江寺老校書
振鷺翔鸞集禁闈一生只著一麻衣湘宫水寺清秋夜
猶擁青編獵是非
(唐彦謙)(貫休)(皎然)(陳陶)
答江南友人
却笑孤雲未是閑書來未報幾時還江南無限蕭家寺
名畫偏求水墨山
(施肩吾)(竇鞏)(陸暢)(鄭谷)
都市月下逢吳伯言
水亭山寺二年吟月下相逢辨語音無限春愁莫相問
一年不見一年深
(杜荀鶴)(盧綸)(趙嘏)(雍陶)
丹陽道中
漠漠野田空草花柳塘烟起日西斜村園門巷多相似
竹裏繰絲挑網車
(錢起)(鮑溶)(雍陶)(李賀)
紅樓女
三三五五結同心夾巷重門似海深坐怨玉樓春欲盡
不知歌舞用黃金
(施肩吾)(吳融)(崔顥)(盧綸)
清隠樓
清隠仙書小篆文挂簷數片是秋雲平郊遠見行人小
石路泉流兩寺分
(鮑溶)(良义)(岑參)(權德輿)
辛夘江西秋日
舉目雲山要自迷千門萬戶鞠蒿藜數州城郭藏寒樹
况復時聞烏夜啼
(李嘉祐)(唐彦謙)(李遠)(賀蘭進明)
友人山齋
寂寂寥寥揚子居自收雲藥讀仙書雲深路僻少人到
養靜資貧兩有餘
(駱賓王)(張籍)(周朴)(白居易)
寒食
一年惟此兩三辰落拓東風不藉春歌酒家家花處處
何曾紫陌有閑人
(熊孺登)(李山甫)(白居易)(羅鄴)
野岸花
紅枝欲盡紫枝殷少有行人輟棹攀芳艸隴邊回首客
肯將榮落意來看
(盧綸)(羅鄴)(殷堯藩)(吳融)
再遊茅山任宗師上庵
一片仙雲入帝鄉寒嵐依約認華陽玉池露冷芙蓉淺
過客空來禮影堂
(賈至)(皮日休)(許渾)(麴信陵)
句容道中即事
秋風漠漠吐寒雲田熟家家將賽神山下女郎歌滿野
一雙長箭繫紅巾
(賈島)(張籍)(曹鄴)(王建)
代野老作
浮世浮名能幾何青山滿眼少年多有時捫蝨獨搔首
目送歸鴻笑復歌
(杜荀鶴)(李端)(李頎)(錢起)
道傍古松
寒流石上一株松一半死皮藏蠧蟲石馬雙雙當古樹
龐眉書客感秋蓬
(盧仝)(朱灣)(耿湋)(李賀)
塞上曲
賀蘭山下陣如雲擬報平生未殺身誰道古來多簡策
古來名將盡為神
(王維)(王建)(耿湋)(劉禹錫)
塞下曲
都護今年破武威磧烟堠火夜深微金釵漫作封侯别
白髮生頭未得歸
皎(然)(江為)(沈彬)(令狐楚)
送春
三月惟殘一日春豈知惆悵有閒人隨風未辨歸何處
斜日横窗起暗塵
(令狐楚)(杜牧)(姚合)(趙嘏)
百和初薰越布衣一年春盡送春詩滿庭芳草坐成恨
貧過長安櫻筍時
(韓翃)(杜牧)(劉滄)(鄭谷)
秋曉聞蟬
聲引秋絲逐遠風月輪移出上陽宫病來旅館誰相問
玄髮侵愁忽似翁
(劉兼)(杜牧)(李九齡)(趙嘏)
馬塍賣花者
十里宜春下苑花濃香染著洞中霞採夫移得將何處
擔入宫城許史家
(唐彦謙)(韓偓)(劉言史)(吳融)
漁父
罷釣歸來不繫船坐看秋水落紅蓮江鮮野菜桃花飯
高唱夕陽孤島邊
(司空曙)(施肩吾)(李羣玉)(沈彬)
贈費道士
強梳蓬鬢整斜冠夜聽步虚山月寒縮地往來無定所
洞天誰道却歸難
(陸龜蒙)(顧况)(護國)(唐求)
春夜
日日日斜空醉歸敗裘披苦見毛稀杜鵑啼斷回家夢
夢掃蘆花絮客衣
(劉象)(陸龜蒙)(劉言史)(張蠙)
古觀
仙觀曾過知不遠古壇春雨蘚生磚行逢買藥歸來客
誰解登高問上玄
(朱慶餘)(若虚)(項斯)(鄭谷)
過烏衣巷
王謝風流滿晉書東南一望可長吁平蕪隔水時飛燕
更有何人在此居
(羊士諤)(羅隠)(李建勲)(方干)
宿破寺
恥將興廢問休公道似危途動即窮冷極睡無離枕夢
橘邊沽海半&KR0008;空
(温飛卿)(羅隠)(杜荀鶴)(許渾)
江湖小集卷二十二
