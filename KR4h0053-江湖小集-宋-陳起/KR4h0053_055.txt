江湖小集卷五十五宋陳起編
薛嵎雲泉詩
山中吟
疎拙本天性束書歸舊林世人皆失笑泉石自知心山
杮紅猶澁池魚靜亦沉於中觀物意吾道樂彌深
題扶疎亭竹
風晴雨雪天無趣不蕭然影過鄰家月根通石下泉長
因終日看憶得故山眠物性今方會心虚節自堅
歲暮書懷
園林春又近老態更無懽添歲兒童喜照貧燈火寒直
心嗟道喪多事識才難已種梅千樹從今爛漫看
賦中上人頑坐(取貫休覓句如頑坐句)
嗜吟忘夜凍立雪此同機工苦精靈聚毫端造化歸石
牀趺半結荒徑葉頻飛客至應相訝無心聽扣扉
賦陳子在瓢飲
羨爾甘貧居陋巷遙知清德繼前修平時所樂從中得
外物雖微不過求自枕曲肱安澹泊閒挑拄杖亦風流
百千年内誰相望寂寞箕山一許由
舟泊曹娥祠下
身没一朝事孝名垂至今江空夜濤泣日落霧天陰社
祭陳簫鼓蠻歌進寳琛予生無愧怍風浪不驚心
旅中秋夜
車馬日西東阮生途自窮三年辭舊國今日又秋風邊
雁凄涼過池花寂寞紅邦人慣相識漸覺語音通
送劉荆山
束書入京闕憂國最情深天意有興廢人才無古今布
衣萬言䟽孤劔一生心直道嗟難遇賈生終陸沉
中秋家人玩月
年年照離别今夕喜團圞不是人心異全勝昨夜看八
荒同皎潔列宿讓清寒自有銀河路乘槎到不難
古淡師然公遊方
野僧携錫别何處度殘春天地無窮事江湖自在身真
心齊得物道貌異於人昔日安禪地深山虎亦馴
天育道中
除將吟卷外琴與鶴相隨問寺路猶遠入山僧未知鳥
靈巢佛塔猿飲掛藤枝陵谷幾遷變道傍橫古碑
山中古松
曾經雷斧劈上有鶻巢腥過客誰摽紙山精此托靈虬
龍雲際頂龜鳥土中苓月夜境荒寂秋聲不可聽
育王寺
寺在衆山裏白雲深更深不知行樂意何似坐禪心護
塔龍常在倚松僧獨吟渡江前賜字珍重到于今
太白山觀雪
二十里松聲千山雪未晴人當絶頂見吟到此時清大
地球琳滿空林鳥雀驚老僧觀物化無滅亦無生
天童寺
佛界似仙居樓臺出翠微浙中山水最海内衲僧歸草
樹有真意禽魚盡息機禪房無别事惟見白雲飛
送潘進士
春渚微茫碧草連千花飛盡柳飛綿孤雲野鶴生遙思
明月清風共一船破褐還尋棲隠地空囊惟乞送行篇
先生自有修真訣不倚丹砂駐少年
過村翁家
白髮茅茨下耰鋤力未衰兒孫收滯穗雞犬入寒籬俗
朴人家善山深井稅遲能言耆舊事相問坐移時
薛野鶴
瘦形如鶴頭如雪流浪江湖歲月深但是胸中有丘壑
何分城市與山林
漁父
一笠一蓑衣空江雨霏霏得魚雖假餌於世本無機晚
唱教兒和閒身盡醉歸滄浪猶未足長羨白鷗飛
開爐節賦
閒身何所似丈室老維摩茅屋地爐小荒園樹葉多移
窗就梅影晒草補漁蓑似此寧辭苦邊寒尚枕戈
除夜苦雨
華髮負滄洲星霜又一周未憑終夜雨能洗隔年愁池
草起吟思樹禽栖屋頭空餘壯心在燈下看吳鈎
呈楮溪主人
一水旁通四五池竹亭茅榭亦相宜中間更着高人住
不到溪山無好詩
寄公衮舍弟
每恨世交薄相期情最深秋風一迴首明月兩關心鶴
病難為藥砂頑不化金余生百計拙耐可事清吟
已亥大旱官催秋苗甚急
立秋纔一日期會到林泉已悟征苗意曾吟喜雨篇飢
鋤山草盡暍汲井泥堅聞道鄰州牧憂民夜不眠
新築湖外草閣
揮手紅塵吾老矣斷堤流水草堂新幾年荆棘無行路
一日雲山有主人未許園丁知姓字先從漁父問仁鄰
謝他鷗鷺烟光裏飛去飛來伴隠淪
山居簡飲冰友清溪槐逕二弟
别後全無夢寄書安得頻誰憐獨往意天棄苦吟人債
長新年息貧欺漸老身入林知未密猶與俗相親
送友人之括倉
石門當半道想見泊舟時伴鶴立終日就巖題幾詩近
山秋易老問隱地偏宜我亦江湖去心期爾得知
為張上翁賦松交
之人梅竹操抱此歲寒心古道久不作高風獨在今無
言欣意會肥遯愛山深我亦蕭閒者從君澗壑吟
友人入京
猿鶴亦悲鳴家山莫浪輕千峰帶秋色一路獨吟情野
水衝潮白孤雲趁月行遙憐歸夢斷七十二灘聲
秋試下有感
焦桐何處是知音猶向殘編惜寸陰此日便為終隱計
青山已負十年心梅花獨對寒流潔野鳥高飛古木深
萬古紅塵徒擾擾幾人頭上有朝簪
哭薛元善兄弟
寂寞一窗燈隨風滅又明空堂連夜雨白髮哭兒聲樹
色悲搖落交情隔死生惟應骨肉愛為鬼亦同行
送松風僧淵中二公遊方
無累雲相似悠悠天地間新秋生遠思此去未應還撼
錫驚棲鶴聽松思故山吟詩與說法同是一機關
湖外别業四詠
歸潔庵
行藏自有意非命亦非時洗耳笑心褊折腰慚悟遲榮
枯花上見寒暑髩邊知獨立衡門下悠悠千古思
漁村晚照
舊遊憶得瀟湘路今喜烟波似舊時澤畔怕逢漁父問
桃源已被世人知數家草市添新戶一樹寒鴉傍古祠
蘭杜香深洲渚闊小窗長日賦騷辭
苜蓿軒(取唐補闕苜蓿長闌干之句)
好是春風長育天闌干低護曉窗前園丁未必知吾事
補闕清聲四百年
蓑衣步
水浸石根冷風吹藤葉飛菰蒲秋影裏長趁釣船歸
寄宋希仁兄弟
咫尺不相見閉門惟苦吟聽殘寒夜雨灰盡壯年心身
外一貧在燈前百慮深所欣交友義白首亦如今
送僧自然過許峰
知心逢豈易語别喜從容因得靜中趣又尋雲外峰吟
篇題在竹拄杖曲如松後會期難定來書勿厭重
題中川張氏所居
鷗鳥往來處此翁甘隱淪地因人物著名入郡圖新夜
月情懷淡茅茨意態真高風無識拔老却採薇身
松風閣
地形連斗閣連雲松籟曾經佛祖聞永夜月明人到少
海光山色自平分
題仙巖玉桂花
生在龍居最上層重重碎玉簇孤藤靈根舊說宜丹汞
仙種元無到馬塍風過乍疑吹珮響日籠還似點酥凝
三年刻楮成何事除却天工人不能
和雁來紅
若將羣卉分高下此種無因到畫欄寒蝶不知紅是葉
飛來猶作野花看
劉荆山漁屋
客星沉没釣臺空千載風流獨此翁萬頃波心歌杜若
九霄雲外見冥鴻已將名字編漁戶只有琴書在室中
楊柳烟深杖藜出滿頭衰白任春風
歸雲壁上人遊方歸
亦是無心出不如歸意閒一身隨鐡錫十載住金山定
石沾花雨清齋帶病顔常云迷覺路只在片言間
友人以修鍊遊方或傳其以此死者為賦是
詩
鶴骨難汚世上塵西風惆悵瘞湖雲莫悲生死今朝隔
須信仙凡此路分丹竈空遺雞犬恨青山誰弔鹿麋羣
蓬萊今古知何在秋草惟添處處坆
李氏愛山樓
境自吾心會於焉識所存鳥聲喧後寂樹色郭中村靜
壽備仁理乾坤悟易門白雲同此意相對亦無言
黃蜀葵
嬌黃無力趁芳菲待得秋風落葉飛空有丹心能就日
年年憔悴對斜暉
贈漁者
幾度看山愧白鷗身名心事兩悠悠何如醉醒寒江上
風捲蘆花雪滿頭
眞隱寺呈延上人
塔光圓照室香炷讀經晨林下有清福塵中無悟人岩
陰常候雨松色不知春青草何年墓標題界碣新
茅屋
茅舍竹椽短不勞朱堊施高無神鬼瞰貧與子孫宜近
古意全朴當風勢亦危梅花有幽致一樹隔疎籬
胡賢良進史
白首裒遺傳難甘閟一丘表成趨闕拜路左别家愁文
字歸中秘科名異雜流當年韓吏部何自抱深憂
秋夜宋希仁同吟松風閣有感
相逢長日坐如癡瘦得吟肩聳過頤天意復生郊島在
人心自逐古今移高秋月色行松頂半夜山中讀楚辭
此道若無千載後塵昏何處照妍媸
寄羅浮楊天經居士
羅浮峰對海壇峰只隔長江半里風君向西方了生死
我於易象悟窮通數聲清梵空林下一幅漁罾落照中
各各閉門無俯仰不相同處偶相同
冬日雜言五首
茅簷日出勝重裘飽飯看山倦即休識得个中真氣味
自然無夢到封侯
古藤荒草亂成堆自課園丁日日來只有梅花耐清苦
霜風枝上犯寒開
竹爐槁葉坐燒殘冷屋荒村夜更寒凍得形模龜樣縮
誰知方寸似天寬
鶴唳柴門月過牆梅花如雪滿林香風光直許閒人占
不耐閒人夜亦忙
布被烘來煖似湯蒙頭高卧未昏黃道人不是貪鼾睡
省事門中第一方
雁山紀遊七首
壽昌寺
野服掛僧單禪扉月未關桂香清近佛秋色老依山日
盡遙峰出步回流水閒相傳登蕩路數處可躋攀
能仁寺
過盡盤山險登臨意忽平殿燈搖佛影瀑布雜鐘聲湫
闊龍居頂路迴峰換名曉行林日薄海氣接雲生
大龍湫
深冬雷未蟄雨雹半空飛久立怪生眼迴看日變暉萬
松聲不出尺蜃鬛猶威僧說分流闊長年無旱饑
靈岩寺
千岩崚骨露隨怪各生形目力到天盡心旌倚佛寧夜
鐘傳谷杳石氣逼燈青崖腹獼猴住多年性亦靈
淨明寺
入寺嫌僧俗獨行松徑幽夜扉崖室寂齋磬鐡盂秋谷
棧雲迷級石溪霜迸流維摩不語坐何日病能瘳
靈峰寺
神功開地秘怪石盡為峰佛界虚空造龍居十二重睛
瞳隨境役蟾兔及秋逢却憶謝靈運嶺頭迷去蹤
寶冠靈雲二寺
夜鐘寥閴遠相聞古佛青山自結鄰片石挂空平可渡
兩峰侵漢立如人雲歸蕩頂無多路僧住岩根老此身
為憶龍湫重回首來看瀑布獨逡巡
劉荆山謁賈秋壑
鬢絲千縷去衝寒酒放詩豪強自寬天下英雄從古少
人生遇合至今難婚姻債裏抛吟屋雨雪聲中起客單
造物與君強健在歸囊知有暮年歡
素上人圓鑑
何須百鍊取晶瑩大化非由巧力成所性本來無闕蝕
認形却恐未分明寒泉深夜轆轤靜素魄中天世界清
到此萬緣皆了了笑他拂拭墮纏縈
新春感懷五首
新春風物舊山川老大情懷一惘然桃樹不知秦世換
落花流水自年年
兒女添年暗自欣不知婚嫁逼儂身羹藜衣褐由天分
莫負當初種德人
自悔中年廢讀書餘生祇可業樵漁青山白屋笑歸去
從我高眠百事疎
新種黃精助晚糧生涯小小拙何妨春風吹鬢不重綠
白日笑人長自忙
多置田園占好官妻兒奴婢盡生歡貧家有子纔堪教
身後窮愁且放寬
送廉村宗人薛庭芝薛如晦還里
老我儒冠誤憐君亦固窮山川居壤異友愛所天同江
渡乘潮闊霜林逐曉空永懷楸壠敬淹泊志難通
郭外隱居
自是山林士非因失志餘兒童知稼穯猿鶴近詩書曙
色浮滄海春風滿太虚固窮須學力不敢廢經鋤
趙東閣倅越
百指忍貧需遠次壯心銷盡鬢絲知身如韋素居常泰
官被聲名折得遲束擔喜聞千里戍出山惟有十年詩
蘭亭風月應須記人物依稀似晉時
秋日書懷
萬事榮枯一聚塵塵中誰是獨醒人壯無學力吟將退
老入賢關路轉貧昨夜立秋涼到曉空齋對月靜如賓
首陽千載蕨薇綠惟有夷齊紀逸民
為歸雲師賦野航
遇坎與乘流誰能拾迹求即空皆是境大渡本無舟風
浪隨機息乾坤任泡浮可憐迷岸者漂蕩幾時休
夜坐課子姪
微風弄孤燭蛩響泣將晨欲辦男兒事當為志氣人簞
瓢非外樂韋布只身貧愼勿忘科第務求榮爾親
賦王九山滄浪閣
千年孺子吟誰會此時心方寸有涇渭烟波無古今水
禽知雨候山氣愛秋深不盡凭欄意橈歌歸故林
省試舟中
闕下春光近囊金又一空霜風欺敗絮星斗隔疎篷世
道誰能挽妻孥見未同青燈對黃冊銷盡幾英雄
旅店早起
半醒夢猶在擁衾無限情晚窗燈影淡山路雪吟清歲
暮羨歸客囊空兼去程故書多廢理驚愧動心旌
鮑靖之左藏
一門期負荷太息此生終世道不如古君心誰與同官
清餘槖在虞返故堂空作善寧須報悠悠付彼穹
下第
寸晷場中較尺尋榮親無路淚盈襟一貧誰過簞瓢巷
百口難寬兒女心昨夢重圓知誤喜平生失計為工吟
近來文體尤趨薄古道何由可語今
為槐遙弟賦亦愛
無私天地情物我豈殊形此事關方寸何人立戶庭一
琴調舜曲半壁寫西銘萬慮境常適誰能羨獨醒
初夏過湖外别業
郊原新綠喜初晴一曲湖光㶑灧明幾處樓臺空鎻鑰
百年人物盡丘塋好花自分隨春去惡木寧思擇地生
獨念索居聞識寡夜窗長對讀書檠
趙東閣奏院去國
帆遠浙江風蓴鱸趣一同無人持國是舉世咎詩窮身
退山林重心怡學問充冥鴻離罾繳瞬息九霄空
為迪上人賦寒倚
山僧愛脩竹種此出囂塵霜雪不知苦歲時長自春定
回閒坐石風過動吟身倘欲求歸止清虚即道眞
劉荆山過維揚再謁賈秋壑
屝屨踐淮雪故人師帥歡燈前話疇昔時事又艱難陪
宴平山曉尋梅古署寒却歸訪泉石珍重慰團圞
山居述懷
山瓢動瀑水一枕曲肱清未遇勤求日非沽隱逸名梅
邊月在水寒夜酒如兵悟得乘除數貧中心自平
本無師住甸陽山庵
萬松圍坐石大海浴金輪不識入城路惟修成佛身出
生來虎子持咒拱山神何必工吟苦機鋒自絶塵
冬蘭
出林詎為晚知我歲寒心不入離騷怨來親冰雪吟衆
芳歸槁壤獨幹長窮陰為有幽人致相看情倍深
閒居雜興十首
亦有入城路門前秋草長荷鉏書在手負鍤醉為鄉雲
渡溪流澁厨烟樹葉香為貧從儉約猶欠半年糧
昔日黃金屋十年荆棘林浮生眞亦假世事古猶今電
隙無留景雲泉属自心紛紛蝸角裏朝暮幾升沉
鐡硯幾磨研依然螢雪邊薄才遺聖世無禄盡親年多
病惟諳藥當寒不識綿素心期淡泊冰蘖誓能堅
秋蟲隨響滅振羽不知疲譬彼附炎士寧思失勢時垂
竿動天象定策茹商芝投分諒非淺翻然弗可追
閉戶謝流俗青山獨自看淡交從古少冷面對人難農
圃原非學神仙不在丹孤懷無别想回向此心觀
四時俱槖籥一氣自迴旋誰謂春風力能專萬物權榮
枯忘晦朔霜雪抱貞堅賦分有深淺殊非天道偏
已是中年後何當絶悔尤漁樵非始志燈火企前修葉
落秋容見巢傾鶴貌愁詩窮安敢避天為拙人謀
土木非吾事支東復拄西雨盈溝壅葉簷側礎沉泥護
壁時編葦登樓恐折梯若無憂撓至終歲亦安棲
近覺吟無趣權將俗累刪鶯花老眼倦風雨半春閒野
服便粗褐柴扉掩暮山片雲尋處泊飛度竹簷間
白髮天應棄春風吹不青神仙歸恍惚書傳出英靈周
粟豈醫餓湘流難活醒迄今名字在百世仰芳馨
潘懷古參學
同吟四十過三四常恨詩銜欠一官人事中年多感慨
仕途今日更艱難爐亭圍坐推前輩夜店單牀定薄寒
最喜親庭佳闕近盡携兒女入長安
廉村族人命賦唐補闕薛公墓
一自東宮吟苜蓿吁嗟直道竟難容精忠夙佇危邦慮
明哲寧高避世蹤疎傅有心辭漢陛甘盤無夢佐商宗
寥寥千載聞風者引領猶能式墓松
何處青山無白骨先生高節死猶存古今人物一坯土
閩浙詩書百世孫鄉邑有祠尊往哲樵芻知禁避荒垣
斷碑殘碣堪摩拭慙愧年年宿草蕃
潘南夫察院出臺鄉人榮其歸拉余迎訪因賦
七言
囊封朝上暮身擠䜛口何如萬目齊昔謂椒蘭試擇地
今知蕭艾適同畦波濤不動中流砥風雨難瘖晦旦雞
自着漁蓑厭趨謁晨鐘欣出郭門西
早起即事
隔水鐘聲枕上聞城中人事已紛紛開門放鶴溪邊去
衝破閒階一片雲
電眸相士索詩
築室漁村五六年湖光山色在吟邊道人不作閒人看
浪說前程博酒錢
林景雲參學
一門四世同堂樂門外傳呼釋褐歸自此高車訪遊舊
屏將呵從叩漁扉三冬晴暖春寒在千里詩書野意違
又說携琴搜逸譜休嫌古調按今徽
王九山提刑於子城西舊宅累石作小阜見示
五言因次韻奉呈
幽懷隨所寓數石几窗前荆棘倘迷道山林空浩然雲
生寧擇地龍處即為淵誰謂達官士終當違市㕓
郭氏抗雲樓
宴坐羣峰表太空無一塵青山獨往意白首自由身放
鶴重霄闊凭闌萬木春紛紛荆棘裏跬步亦逡巡
郭氏遺經堂
校讎存手澤肯構烱前光際此聖明代應無屋壁藏半
窗分雪影羣蠧避芸香靜想趨庭意居然師友傍
徐太古主清江簿
四靈詩體變江西玉笥峰青首入題舊隠乍違鷗鷺去
新篇高與簿書齊身閒自喜瓜期遠俸薄還因楮價低
&KR0757;别正逢寒食日洞庭春渌草凄凄
漁村會諸友戲呈
磯頭濯足動滄浪獨醒何曾與世妨盡寫騷經粘屋壁
未逢漁父似瀟湘遠山不離烟雲色流水時聞蘭杜香
製得荷衣恐驚俗對人稱是楚賢裝
再别徐太古主簿
枌社過從久新知盡不如素心非必仕此别遂成疎清
苦辭藜藿寒暄愼起居川途脩復阻相憶眇愁予
悼張寺丞
五馬歸來絶送迎全將漚泡視浮榮宅依林麓樓臺小
門有詩書氣味清身後只如僧冷淡墓頭曾是手經營
夫人扶疾秋窗下深夜看經帶哭聲
瓢飲陳子在病後見寄次韻奉答
聞君卧病長於悒文會過從跡頓疎空對秋風驚節物
無因杯酒具園蔬柴荆晝掩聽殘雨燈火涼生理故書
一啓來緘拜佳什清泠如奉笑談餘
棲褊絶句
不學踰垣與閉門誅茅先卜遠人村釣魚磯在平如席
坐對青山無一言
重遊雁山分得六題
蕩頂
高平餘十里湖湗落中間此地可耕鑿長年迷草菅一
菴猶有路四望忽無山道者了經課慰余登陟艱
龍鼻水
怪極生真想飢凶禱請勤半身鱗甲具一勺渺瀰分應
谷聲如鬼飛空石礙雲精誠隨寓在亦以感通聞
天聰洞
天聽本非耳形容獨費吟豈伊穿鑿力能探杳冥心混
沌開中竅虚空納衆音下臨千仞險當暑骨毛森
水簾谷
石壁斧修痕風泉斷續聞琉璃光閃日空洞濕飛雲妙
出神工造源從湫底分誰能為鈎起深處謁龍君
照胆潭
彼我俱澄澈中涵理趣深游儵具龍體幽洞通潭心影
動猿搖樹沙明日耀金片岩經霹靂痕鑿到于今
五老峰
岩前看不足化此石為身憶昔白頭者於中第幾人相
逢應失笑久立豈迷津勿厭薜蘿密癡客免俗嗔
哭瓢飲陳子在
案頭螢火散惆悵夜吟魂路暗重泉迥堂空半影存命
無藜藿富書獨鬼神尊猿鶴聲聲怨愁人不可言
蟬蛻塵埃外閒身樂未涯山林天豈靳脩短數難移吟
硯誰濡墨空瓢想挂枝深衣古賢貌猶覬夢來時
每恨去城遠番番語别難論交置疏數盡醉就團圞事
往遽成感松彫不待寒尚餘親翰墨收淚再三看
寢食難忘置心懷故友情花枝封蠟寄詩逓出門迎忍
聽偏親哭相期嗣子成乘除理終定人事未容輕
月海遠上人遊方過靈隱
一點靈光在月生滄海深此中難着語何處可相尋野
寺齋無定窮冬日易陰聽松行九里却坐冷泉吟
漁村雜句十首
莫論塵土與烟霞收拾襟懷即我家絮帽蒙頭霜月下
水村深夜看梅花
非智非愚浪着鞭前程倒指事茫然臨流一洗巢由耳
獨立斜陽認釣船
盡醉茅柴得自由蘆花飛雪滿人頭蓑衣碎葉重重補
聽雨吟風卒未休
青山如主復如賓相對無言意自真富貴不應忘此味
從來世上少閒人
月下門開不用敲渡頭長繫木蘭橈盤飱市遠從眞率
會宿何妨屢卜宵
澤畔行行歌楚騷一襟忠憤付湘濤難教舉世無醒者
莫羨漁翁活計高
三五人家住一灣近城無路去來難溪邊自結同吟友
松柏青青到歲寒
野水微茫路欲迷重重沙渚自高低鷺鷥飛過無心泊
直入殘陽樹杪棲
猿鶴何曾肯受羈偶來亭畔立多時物情未到忘機地
步步行行只自疑
白雲相顧尚依依十載江湖負宿知時事未容輕所學
山中依舊只吟詩
普覺院登上人房老梅擅名滋久昔四靈與其先師
道公方公遊賦咏盈紙距今三世矣余每至其所輒
徘徊不忍去登亦對坐不倦有前輩之風槐逕弟拉
同遊者賦詩因用其韻俾登藏之庶不愧昔日爾
年年心與雪霜期一點寒生古樹枝昨夜故人相問訊
隔窗無月坐移時
四靈殁後誰知己惟有清香滿舊枝頭白山僧猶愛客
為曾親見老師時
感興
簞瓢吾道在此樂語人難遺却形骸累始知天地寬遠
山不辨樹高屋易生寒數夜雪風急編蘆壁未完
新年換桃符
桃符頻換句難新休對春風訴舊貧近日兒童談道學
幾時徵詔及閒人山田收薄官輸在樹雪吹殘曙色真
慨昔巢由老岩穴終身擊壤作堯民
漁村雜詩十首再和前韻
晴空萬里散餘霞一葉漁舟穩似家學道未能全寡欲
水邊隙地亦栽花
蘭菊分畦筍作鞭南山相對意悠然城中有路何曾入
只許蒼頭趁釣船
此身閒却有來由白髮中年已上頭莫道無官無可棄
從今放下一齊休
獨作漁樵最上賓土風淳朴物情眞鮑家兄弟皆和樂
林子詩豪胆壓人(林鮑皆漁村鄰舍)
巡簷修竹晚風敲古寺僧歸月下橈童子閉門無一事
只須清坐過中宵
微吟朗詠足風騷切莫危言試怒濤雲本無心泉自潔
不因作意立名高
生涯小小落溪灣妻子知時不說難畢竟直鈎為計拙
晚來無酒可銷寒
暝色和烟四望迷仰眠牛背覺天低村翁遙指笙歌處
此地魚沉鳥不棲
雉入樊籠馬受羈低頭猶怕欠趨時人心到此無眞識
未必人疑先自疑
歲寒無物可相依惟有梅花似故知名世何曾在科甲
西湖處士只吟詩
春晴泛湖
平湖新漲綠沙觜淨涵波芳草思無際春風情最多移
舟動山影止樂聽漁歌得意惟鴻鵠高飛避網羅
呈井南劉主簿
何處井南居青山遶屋廬竹生從礙路泉響不驚魚有
道貌亦古淡交情似疎慈親更彌壽堂上步徐徐
春半
春半數風雨水村增曉寒不辭蓑笠重自覺起居安隔
霧山疑失占晴礎未亁可憐桃與李無語受摧殘
太古元西堂過萬壽謁住山肇淮海禪師並簡
老子舊知己江湖獨爾思此行逢作者送别若為辭風
雨過春半詩書滯海涯心心倘相印亦足慰衰遲
憶汪氏山亭舊遊並簡
因山為址屋無多中有幽人衣薜蘿自擷溪毛充野腹
頻敲牛角和漁歌舟車相過情難數姓氏長留石可磨
遙想對牀風雨際一燈終夜照吟哦
古淡然老得帖往長蘆不受却歸松風舊寺次
社中韻
拄杖挑雲上半肩尋幽重到舊栖禪浮生多故成南北
白髮相驚問歲年房閉松聲難辨雨山連海脉暗通泉
自從勇却長蘆請猿鶴終宵亦穩眠
佺上人遊方
燕鴻來去盡蕭索此時心杖錫投何寺風霜别故林夜
牀煨葉火朝谷應樵音往往長松下看山坐獨吟
送宋飲冰過四明郡齋
元戎招士重親臨喜遂(闕)書萬里心乍免客愁供帳具
暫停遊事戟門深秋空矯首瞻魁彩夜燭憑花聽雁音
從此文名滄海闊好風三日到雞林
憶昔曾登太白巔閒雲留我石牀眠集詩删失題猶記
人事乖違歲屢遷極羨故交遊汗漫不禁離思對嬋娟
山中之致兼金餽形迹相忘二十年
松風隆首座住雲際禪院
山門開望海鍾鼓動魚龍人具慈悲相秋生寂寞容隨
身唯一缽留偈别雙松後夜橋西月支笻失所從
入京逢故人
長貧復羇旅共爽十年歡在世誰無累如君事獨難蹴
居隣火後多病卧春殘縱決歸山計烟蘿不療寒
下第歸故園
扁舟搖蕩水心村幾度烟波入夢魂猨鶴認名聽號令
漁樵執禮叙寒温浮生多事景逾促自古求人道不尊
莫為窮途妨曠達定應束帛賁邱園
山中
依然木石居造物任乘除時事今休問山中計不疎泉
聲增雨後禽語變春初吟得詩名世終身甘荷鋤
山居十首
深澗游羣魚高樹鳴幽禽山中白日長同此逍遙心脫
粳香可炊濁酒聊自斟過兹非所求孰為升與沉
陰壑生暮寒白雲如炊烟麋鹿不識人時復近我前青
松三四株石牀在其邊意思清且閒可以終餘年
名利能移人智者為之愚歷觀古英雄鮮或全其軀幸
逃世網牽園綺眞吾徒勿令千載下嘆惜斯人無
前村雨脚收斜陽掛高樹老翁牽牛歸頗亦有幽趣山
風響茅屋崖月導芒屨平生江湖心於此謝馳騖
龍居洞雲深飛泉瀉石壁不聞耳邊喧但覺心境寂富
貴由他人得失俱抱戚孰能全其天山中樗與櫟
午睡不覺長童子入城迴地爐散微烟煨芋已成灰獨
酌無佳賓梅花為吾開須臾山月高顧影空徘徊
木落山轉空景駛寒亦早百草無愠容低頭就枯槁形
生復形化安用置懷抱千古邱跖分所論非壽夭
古調今誰彈至樂非外假淵明愛無絃此意知者寡放
鶴未歸來時倚長松下旁觀彼何人笑我衣裳野
老妻倦縫紉痴兒厭藜藿一貧誰復言多累吾已錯山
半雲可耕山下泉可鑿軒冕亦倘來豈得長如昨
柴門長日關不碍溪水流桃花樹難尋悵望迴輕舟雖
無武陵原事與昔人侔已矣勿復言白首安吾丘
廉村薛庭芝訴貧於余余亦貧不能周之贈以
是詩
兩窮相值愁無計同是開元補闕孫百世清風於此在
莫將貧悴對人言
素上人遊方
山深不可見一錫又雲飛梵譯通方語林霜點衲衣神
閒生境寂思苦入吟微寒月空相照何人夜扣扉
送蓑衣與陳子淵漫成口號
莎草為衣葉葉新已知難上貴官身野人相贈無他意
從使心親迹更親
自君之出矣三首
自君之出矣淚對花枝洒風窗挑夜燈心在無油瀉
自君之出矣荏苒度寒燠譬彼雙鯉魚書辭長在腹
自君之出矣抱此離恨情春蠶不作絲纏綿過一生
越僧一書記索賦二絶
松風閣
何處笙簫起半空滿山斜日動蛟龍老僧無語凭欄久
過盡白雲千萬重
月泉
月色泉聲境自真有身終不惹埃塵山中受用祗如此
住者知為澹泊人
為鄭菊山賦斗室
居然真樂地跬步亦徜徉大器何曾局脩程未易量中
天應躔象吾道即宮牆萬斛泉源在非徒志秕糠
松阜弟於寶成寺祖墓之側營剏别業為賦得
閒亭詩取又得浮生半日閒之句
陟巘心已清復此風雨蔽高人疏鑿餘理道頗超詣卜
築諧素志緇侶欣共濟脩竹尚無恙巢鶴亦數世空山
嵐欲滴近水石可憩春睡朝旭升夜語孤燭繼高扁出
林麓先壠記苗裔嚴鐘警晨昏羣岫羅扈衛身同野鹿
遊跡許巢父嫓蝸角自為雄蟻磨卒至斃靡懷半日羨
詎識終老計吾廬並漁村興往輒鼓枻野衣裁芰荷敗屋
粘薜荔川陸阻會面歲月迅流逝兹情不可忘淡交愼
勿替及時畢婚嫁即事無芥蔕相從丘壑真永使心跡
契泉石聞斯言庶以當盟誓
項大著挽詩
恥為恩門屈寧辭御史遷力陳歸老疏自盡讀書年秘
府神遊地浮榮夢覺前世間真不死未必属蒼天
劉荆山歸自維揚新營漁屋退居
謾道歸來晚閒中日最長漁翁尊齒序客子效戎裝野
水涵秋霽風荷動夕陽十年畢婚嫁亦勝為人忙
定菴遠山主
修持功行滿不墮劫中塵龍象西天邃杉松卵塔新臘
高同輩盡斂薄小師貧生滅理無二交深獨愴神
哭槐逕弟
孤僻由天性看山獨展眉豈無身後慮猶課病中詩泉
石寧非祟蒼旻不可知平生惟愛菊增我九秋悲
林氏梅岩
古意元從澹泊來雲根香雪點磯苔靜觀造化春長在
不是冰霜凍得開半影落池涵潔白一峰無路接塵埃
逋仙家世君端的只恐清吟未易陪
王九山挽詩
古史無完傳清風獨可模從誰問出處舉世在泥塗氣
直於時忤身榮與道俱士林為重惜揮淚奠生芻
修行過衲子蔬飯幾昏晨自草休官疏猶嫌在世身片
雲先塜近寒月萬松鄰為鬼還應别平生有善因
俗論鄙迂儒公胡獨受欺焦桐方入調夜鵲忽驚枝心
事將誰許身名負已知九原如可作白首誓為期
逢舊友生
交遊半零落身在復長貧對語寒燈盡相看白髮新兵
興無樂土市近少閒人遙憶桃源路鳥嗁花自春
和清溪可居壁間韻
松風相對掩重關何止浮生半日閒此是仙家眞境界
蓬萊猶在有無間
日日虚廊步百迴吟邊時有可人來西湖處士詩名世
老向孤山亦為梅
林景雲令祖夫妻隨其子各居同日葬
眞誥岩前舊築居夫妻雙化是仙期至今耕隴桑麻地
全似桃源晉宋時窀穸同晨符吉卜親朋分夜別靈帷
詩書孫子名方盛錦誥重恩日未遲
康氏端齋
於焉能取友人已兩無偏立行有如此前修宜比肩吟
情近風雅胸次着林泉愧我全迂僻交游又十年
陳子淵台州添倅
高志愛官閒來從玉筍班離家買湖石開印對巾山風
月添新句朋遊記舊顏桃花原有約猥賤未能扳
潘氏梅所
種梅營數椽四壁但蕭然清帶山林氣香來筆硯邊雲
深天向晚人立鶴趨前余亦歲寒者相從恰暮年
近買山范灣自營藏地與亡弟草塘君及外家
墓塋悉可跂望感事述情繼有是作
因緣還是范灣邊乾巽峰高四應全千古青山逢具眼
數莖秋鬢近衰年倒騎黃犢循來路貪看行龍下遠田
慙愧鄰翁為指說傳聞此地產英賢
外家後事凄涼甚老婦思親哭最哀今日青山留我在
他年寒食望甥來極知造物成吾志可但精靈慰夜臺
惆悵昔時原上路獨留宿草見春回
草塘相望隔重雲愧我為兄蚤哭君少日對吟聽夜雨
老來無計撫孤墳泉臺冥漠惟增感人事安排已十分
莫待他年推吉應如今友愛最先聞
敢慕昔賢居曠達分甘吟骨寄山阿劉伶常備隨身鍤
陶令曾為自挽歌未必浮生於此悟算來忙處為人多
北邙原上堪回首莫枉心情用太過
十萬買山渾可事放教身死骨猶香不知筋力何年盡
看到杉松幾尺長管郭豈能謀富貴詩書原自著興亡
采薇歌在無人識千載清風獨首陽
分明來日已無幾還似參禪未透時吟骨縱清難免死
黃精多啖亦充饑題詩遣得山精去近俗偏將古墓夷
合眼便為泉下鬼此身康濟莫宜遲
大有公卿弗似吾一枝藤上挂葫蘆旋疏苔石通崖溜
自祝山神保鶴雛休羨銘旌題極品試將槐樹植三株
依然此事憑陰德從古幽明理不殊
嬴得青山終老看閒身受用不須多風霜落木時將暮
功業無心鏡懶磨道士共聯石鼎句村童能和草庵歌
蓋棺一事安排了肯信光陰去似梭
山中百事且休聞也莫參禪莫鍊神纏樹古藤無了日
隨風亂葉豈由身閒來景物吟方到靜處工夫識始真
想得大槐宮裏夢日高猶有未醒人
依然且作住菴看茒屋三間辦不難戶外莫容千駟馬
客牀惟置兩蒲團深林藏虎風常怒短木支門睡自安
西北干戈猶未巳偶逢樂土度衰殘
高新甫雲崖
步步危機死不知白雲深處最平夷猿嗁鶴唳非無意
纔近高人便入詩
悼薛君載
衣被惟綀褐長閒未覺貧將何折君壽不盡百年身竹
樹多於屋禽魚近得人生無世情戀寧復怨蒼旻
石窗逋上人南遊並謁劉後村
所師郊與島知己又應難羽檄邊烽急風霜歲事殘出
家忘路遠度海識天寬文暢浮屠者當時亦慕韓
君成弟清溪
孺子歌猶在滄浪可濯纓流來如玉潔止處似心平魚
避飛鳬影荷添落雨聲詩書源更遠千古嫓交情
哭中師雪崖
衆裏知心少惟師是故人臨終書未答昨夜夢全眞鶴
唳渾如哭花開不似春近逢同住者得問病元因
霽雪亭
千樹玉成林遠香清可尋幾疑安道在直得老逋吟迥
與春風異惟宜盡日陰塵中無此景羨爾棄華簪
方氏墓廬扁曰白雲飛處
諸峰互隠蔽一望一增悲觸目易成感思親無盡時松
扉陰似雨翁仲立如癡出岫亦何意悠然自不知
漁村偶題
莫道柴門窄斷無車馬聲苦吟成集少久病見人生花
落寒猶在春陰雨未成漁村名自我鷗鷺勿相輕
唐補闕清風亭
去國遺忠藎朝盤托諷深因知潔已意亦是愛君心貌
像意全古子孫貧至今清風如可繼塊土已埋沉
寄珂雪屋
積雪覆茅屋僧居清更清浮生千劫盡長日一燈明野
鳥呼能下山靈避不行舊時江月住時聽誦經聲
賦山雲姪偶鋤(取谷雨晴時偶自鋤句)
扶犂人所賤何苦事耕耘生意未終息雨聲曾厭聞詩
書長在手畚鍤豈勞君祇恐青雲上能將此志分
還甘泉沈氏詩卷
之人吾畏友相望水東西筆下山林趣詩中五十題讀
書長閉戶自奉只羹藜名字他年出雙松應共齊
萬象亭
年年此地駐吟鞍十萬人家指掌寬天上星辰依舊遠
山中松桂不知寒月生滄海一輪靜雲泊闌干片影殘
見說亭基從古在擬將圖志試尋看
朱氏雲壑
舒卷悠悠付太空居然邱壑共胸中人生知己終難必
世上無心自不同片石若浮龍在水遠峰欲露樹吟風
羨君隠處有如此想見詩成字字工
本無師與槐逕弟交遊二十年矣古人謂百篇
詩盡和一盞酒須分余於二公亦云槐逕既殁
本無編其往來之詩號曰雲林酬唱僭述鄙句
奉呈
中年為此别悲動故交情案上雲林卷山中風木聲夢
回驚復喜詩在死如生幾番西郊路逢師獨自行
宣氏梅邊
自入孤山詠梅花最識詩喜逢吟苦友共此歲寒期曙
色雪初霽暗香春未知前村風景别祇是愛茅茨
畊樂
躬畊樂道眞吾事三聘看來未是榮時尚可為君更悟
何妨藜藿度殘生
王民山惠詩
民山名字出朋輩獨推先不奉寒暄問于今四十年傳
來詩似錦倏去步如仙自古山林士無營貌亦賢
漁村即事
維舟古渡頭四望是汀洲水闊惟宜夏荷枯不碍秋困
歸牛背穏曉汲井雲浮獨坐愁無侶多番為月留
潘氏可軒
可人居此地稱此可軒名力學倘無倦終身集大成言
辭寓深淺權度要分明體認工夫到何妨緩作程
青藜閣為林景雲賦
九斗峰前太乙臨星辰亦鑒此時心樓高不礙光芒入
坐久忽驚風露深千古聖賢書裏見吾身學問性中尋
夜窗勤苦追先哲名字何分昔與今
追惜永嘉前政知縣趙大猷時景定改元
興言民父恩猶在何故年來盡不如清節苦於為士日
歸裝輕似到官初月明往事尋思遍燈下懷人音問疎
矯首天朝除日到放教田里得安居
高氏石雲(取賈鳥移石動雲根句)
閬仙曾得句月下自推敲以此幽閒趣長為淡泊交水
寒梅照影霜滑鳥歸巢余亦同懷者從君結把茅
清醒
獨懷忠憤赴湘中舉國昏昏志不同漁父笑君君亦笑
烟波相望各西東
囊螢
山中不羨青藜貴清夢何曾到石渠裁得練囊連夜喜
兒童也學裏衣裾
殘星數點照科斗此事分明属後生記得年時頭未雪
夜窗不覺又三更
謝松岡姪惠詩
韋布名猶盛詩書不負人每過臨水宅長想釣魚身思
苦詩難和歲寒交始真廼翁憐病久余病復兼貧
邵氏悅心堂
擾擾利名役鬢髭霜雪侵要知充此性即是悅吾心有
道境常裕無營味最深紛華安肯羨出見更酣沈
别鶴
見說瀛洲萬里程相思猶覬下青冥已歸天上神仙籍
不就人間飲啄腥昨夜月明如失友故園籠在且休扄
鄰家亦有雛堪待丹頂微微振薄翎
冬日野步
樹上有禽啼似春聲高聲下亦何心幽人拄杖移時立
句句詩中是苦吟
山中梅花
詩人魂在梅花上不比垂楊管别離野鶴聲聲聲漸遠
定應飛報月明知
已有梅花未有詩青山相對動愁眉山翁只在山中住
花落花開總不知
山中
長日山中坐白雲應笑人浮生塵未脫至老趣難眞身
在影猶贅年豐家自貧莫將吟事廢柳色已知春
漁父詞七首
蘭芷流來水亦香滿汀鷗鷺動斜陽聲欸乃間鳴榔儂
家只住岸西旁
翁嫗齊眉婦亦賢小姑顏貌正笄年頭髮亂髻鬟偏愛
把花枝立柁前
湘妃淚染竹痕斑風雨連朝下釣難春浪急石磯寒買
得茅柴味亦酸
滿湖飛雪攪長空急起呼兒上短篷蓑笠具畫圖同鐡
笛聲長曲未終
離騷讀罷怨聲聲曾向江邊問屈平醒還醉醉還醒笑
指滄浪可濯纓
白髮髼鬆不記年扁舟泊在荻花邊天上月水中天夜
夜烟波得意眠
只有青山可卜鄰妻兒語笑意全眞休識字莫嫌貧方
是安閒第一人
漁村遠望因思槐逕弟同遊之樂
滿山殘雪滿溪雲惟有沙鷗獨見親往事不堪頻入夢
吟篇無數更愁人扁舟欲渡同誰載破衲蒙頭近六旬
尚擬來生因可結凄涼何處問蒼旻
閒居言懷
老子從來不為名放教心地到和平庭前草色知春近
窗外梅花終夜明紙帳夢回移月影石溪流斷失灘聲
吟邊莫問紅塵事只住茅茨亦自清
柴門
春風隨處好吟事又相催觸石雲飛去呼童鶴誤來杖
藜無疾步花地有香埃不許車塵入柴門只半開
獨宿山中
澗水松風聲不斷白雲飛上屋頭栖山中昨夜孤吟客
只把無眠便作題
誅茅無地結庵遲借得人家近翠微何事樹禽驚不起
也應知我久忘機
漁家
生涯漁業在屋漏旋增茅莫道直鈎拙翻同稚子敲夜
燈切竹火賓坐具山肴中有白頭者離騷手自抄
題山中井泉
井口依山缺更無沙礫渾相傳海眼出久視石碑存定
案星辰位不多穿鑿痕旱年人盡汲汲盡復源源
鄭氏時齋(取學而時習之句)
力學競分陰俄驚歲月深豈為科舉地自遂讀書心名
教有餘樂塵埃不可尋肯同碌碌者白首尚籝金
松岡過許峰送葬
此行吟更苦哭舅萬山深處士花猶昔何人詩在今奉
親無旅况對佛動慈心霜夜增寒思半牀安紙衾
挽陳運管安人孫氏
舅家如母在慟哭淚沾襟平日經聲斷兹晨佛力深墓
廬猶手構梱則是夫箴山上半慈竹從知契夙心
君譽病愈相訪
有誰憐我老賢弟獨知心月夜空相憶梅花都未吟愁
因失鶴致貧為買山深連日勤過訪新篘得共斟
還寓樂姪詩卷
吾詩吟未了今爾亦工吟筆下心思苦書中理趣深青
燈宜遠到白日易西沈多謝憐衰疾連朝獨見臨
園中
莫道趨時拙書中樂未涯荷鋤依樹歇聯句笑人遲仙
去井猶在年荒草不衰近來筋力減累失看花期
賈鹿岩
不是長江派因何亦好吟從知世味淡自覺野情深科
舉無名字案頭惟古今新銘為讀盡可惜老山林
山中遇雨
草荒泥磴滑老病厭扶持雨逐雲先後路隨山險夷天
寒禽自浴屋漏榻頻移吟事愁無緒梅花意亦悲
山居有感
無忮復無求山林終自由雪飛猶欠積雲住欲相留朋
友疏因數功名喜亦憂休休亭記在此是死前休
湖外泛雪
雨雪連朝意未休支笻難步最高樓梅花不識春風面
野水相平古渡頭船上看山無屋礙塵中閱世似漚浮
一生窮苦緣詩僻莫把詩窮認作愁
病中感興
風霜歲又除藜杖步徐徐兒輩憂無藥牀頭喜有書背
因曝日暖交為訴貧疏天定由人事不如深閉廬
憶嵇師奥觀梅并貴行弟殁後之思
不到嵇師今幾春凄涼疋馬去無因同遊人葬梅花下
應笑花開不見人
守歲五首
兒輩呼盧不計錢地爐圍坐笑聲喧老夫自算吟邊事
栽竹移花近百篇
明日焚香叩九關六旬修未到清閒莫憐身在塵中老
雪後騎驢亦看山
鶴雛添歲頂微紅想見瀛洲路亦通昨夜柴門長半掩
三更敲盡呌歸籠
新歲纔餘七日糧燈前猶自笑人忙茅簷霜下寒衣薄
爇盡蒹葭夜更長
平日過從乏貴遊更來湖上棹扁舟除將兒女年年拜
鄰舍相逢坐即休
山雲惠二物
梅枝
贈我江南一朵春獨清滋味自相親只愁月下推敲拙
難與梅花作主人
畫竹
跬步園林種亦難渭川還有幾千竿山雲遺我冰綃軸
得與梅花相對看
漁村有感
小窗長日苦吟聲獨倚闌干看晚晴居士莫疑貧可棄
春風不為病相輕梅邊紙帳重重影壁上離騷字字清
鷗鷺往來情更熟只消此地度殘生
近世論詩有選體有唐體唐之晚為崑體本朝有江
西體江西起於變崑崑不足道也而江西以力勝少
涵泳之旨獨選體近古然無律詩故唐詩最著世之
病唐詩者謂其短近不過景物無一言及理此大不
然詩未有不托物而理未有出於物之外古人句在
此而意在彼今觀三百篇大抵鳥獸草木之間不可
以是訾也而人之於詩其心術之邪正志趣之高下
氣習之厚薄隨其所作無不呈露如少陵之詩而得
其為忠太白之詩而得其為豪郊島之詩寒苦而其
器必隘韋白之詩藴藉而其情必遠自然而然初非
因想而生見者昔坡公論六家書謂小人書字雖工
而其神情終有盱睢側媚之態非獨作字為然雖文
皆然也故作詩貴識體尤在養性不養性則無本不
識體則無法永嘉自四靈為唐詩一時水心首見賞
異四人之體略同而道暉紫芝其山林閨閣之氣各
不能揜雲泉薛君仲止以詩名於時本用唐體而物
與理稱更成一家其人蕭散之際自有繩尺始而色
其貌若生久而旨其味益洽恬靜不求本於天性未
易以矯揉學者雖其詩未足以盡其人然必有是人
而後有是詩讀者當自得於言語之外云淳祐己酉
五月日東閣趙汝回序
江湖小集卷五十五
