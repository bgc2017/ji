江湖小集卷六十四宋陳起編
黃大受露香拾藁
夏侯湛周詩成觀者歎曰此非徒温雅乃别見孝悌
之性淵明高臥北忩興寄篇什平生(闕)心
之死靡變古之君子其於天命民彝三綱五常大倫
大法之所在講切惟明踐行惟謹志之所至詩亦至
焉是豈搯擢雕鐫作春庚秋蟀之聲者所可䜴及露香
居士黃公以詩雄江西㒡幸甚從令兒載伯厚得端
誦卷許清麗瓌特自成一家而㒡所甚敬者憂時愛
世奉親誨子忠孝慈仁之意備見乎辭而長江圖一
詠居然有萬里之勢其志念深遠矣沉鬱下位百弗
一究抑命也夫盱閩地相犬牙師友淵源可遡可挹
居士飽參有得造詣不凡非固以是資為詩也伯厚
奉命從李烏洲學朱子之學克廣先志以光昭于令
聞其在此乎淳祐改元夏五翁洲應㒡序
春日田家三首
凛寒陵熙春誰為禦其侮酸風吹積雪濃雲洒飛雨農
夫荷耒耜俶載耕斥鹵為其有身累寧免自辛苦妻兒
送中飯凍凌強欲吐晚歸極困倦倒睡帶泥土朝來天
光開紅紫新媚嫵南園踏青人日暮猶歌舞
二月祭社時相呼過前林磨刀向猪羊穴地安釜鬵老
幼相後先再拜整衣襟釃酒卜筊㺽庶知神靈歆得吉
共稱好足慰今年心祭餘就廣坐不間富與貧所會雖
里閭亦有連親姻持殽相遺獻聊以通慇懃共說天氣
佳晴暖宜蠶春且願雨水勻秋熟還相親酒酣歸路暄
桑柘影在身傾欹半人扶大笑亦大嗔勿謂濁世中而
無羲皇民
清明百草春家家上丘墓南鄰去年冬禍痛及翁嫗酒
殽羅新阡蹙額見追慕舊時細君墳望見淚已注紙錢
風飄飄世用此文具其間無紙者已無子孫故有紙與
無紙百步五十步
偶成
高唐作夢時宋玉乃得見那知賦說夢夢外雲雨怨此
賦苟不作應無列女傳
蕨薇生山巔長不踰蓬蒿松栢生澗底歲久還干霄禀
質自不同托身奚必高
綠草何自來蔓延滿中庭前朝方芟夷兹視忽已盈竹
間幽蘭花數四移乃成
讀四皓傳
白雲茫茫歌紫芝人間無路瞻尨眉太子介使招忽往
高祖問省心先知翁身商山名八極此時不出漢事危
敢惜雙足惜漢鼎非私劉氏私黔黎欠呵千年橘中棋
華隂墮驢者為誰
老蹇行(逆曦以蜀叛安侯以客平之曦頽其家聲玠璘保蜀之功莫贖也)
朔風狂驚岷峨流帝敕雲螭藩四州頷珠千載化老蹇
一變為回鐍川鍵蠶叢簸弄幾為翻欲捲全蜀淪腥膻
瞿塘下連滄海脉愁積溟漲牽鰲極臣冰呼天天不聞
快斥金翅清江氛連環不解萬古鐵陽侯依舊千江月
紫庭登奏尤其元西州之功不補愆清源血食天地久
其於冰兮亦何有(有勸清源君戒殺君曰非我意出水間守寋數萬鬼兵示之)
昭潭寄内人
不接安書動隔年二千里外極懸懸老親強健知勤饌
諸子癡頑恐費鞭幸有田園堪卒歲使知詩禮可無錢
客中亦有風流罪長伴梅花對月眠
由洞庭入五田
一汀紅糝蓼花天滴滴清寒曉露圓回首洞庭山半點
傷心桂嶺路三千詩魂夜寄青林月漁唱聲回綠樹烟
却笑陶朱不如我我無西子與同船
油口夜飲醉臥一室及覺三鼓矣秋夜新冷雨
濕蟲鳴展轉不能成寐於是浩然有歸志
一榻翛然著醉儂沉沉清夜大槐宮夢回作惡酒氣重
枕上不眠歸興濃點滴落階添悶雨清哀遶壁訴寒蟲
計行良未成端緒何處高樓撞曉鐘
沙頭秋晚
霜風吹凍玉池冰留滯周南尚未行病久故園千里夢
夜寒孤舍一枝燈愁緣南賈歸舟影心斷黃蘆落鴈聲
老劍已閑頭已白祇堪吟詠課歸程
竹
虛心懷月明勁節挺玉立豈是外春風春風無處入
宿岳陽張漕書堂
雲低風轉冷黯黯起秋隂薄暮細雨過小忩寒氣侵關
山千里夢骨肉十年心病意兼歸意攢眉寫萬金
廉泉
一泓落古寺三尺開方池懷山決瀆後爍石流金時君
看此廉泉不增亦不虧烱烱玉色透燦燦金沙輝朅來
臨古亭石銚行相隨呼童試春芽活水烹新竒一咽利
喉吻再啜心神怡泠然清風來玉液通華池憶我心地
初與水同一幾心泉本無事何必希夷齊曰泉已強名
況復有是非一笑付自然貪廉吾不知
寧化白水磜甲子春
雪瀑從天下餘流亦建瓴雙崖秋氣逼九地殷雷聲虎
穴山川險蛟涎草木腥負鹺由此徑異日不堪行
晚步
扇小葛衣輕風清草露平水聲逢石怒烟素近山明喚
犢牛回顧驚人犬倒行耨夫方到屋月已屋頭生
荆州人種秧擊缶于田間以樂農者嗚呼其猶
有先王之世之遺意歟
鼓聲響答缶聲喧歌笑聲多日易昏尚有樂農遺意在
要知此地近中原
呈魯齋提刑伯
散盡黃金與客休田園不為子孫謀白頭更自嫌多累
尚有瀟湘萬卷樓
江行萬里圖
雪山西來接海白天之所以限南北誰人胷裏著輿圖
揮斥荆吴入綃墨濃濃淡淡兩岸山烟波瀰茫江面寬
水空漠漠鳥飛絶漸看漸遠天漫漫客舟泝流先後去
風帆飽腹如飛舞有時小艇絶波來不知何處横江渡
鐘山隱隱開金陵雨花臺前留玉京汀洲劣處小孤出
垂楊綠引潯陽城蘄黃紫翠照卷雪武昌樓臺半明滅
周郎赤壁杳難憑洞庭寒烟濛孤月西江耿耿沙籀清
三十六灣斜照明黃陵廟深楚山闊九疑成削黏天青
我來展軸驚快覩恍然對面水仙府片時行盡江南天
弔古何勞出門去南巡真人忘却歸軒轅龍去𦕈難追
咸池曲絶誰奏樂風雨啼痕滿竹枝六朝虎士工設險
蹴踏滄波當揮劍血流不惜惜江流肯放飛埃過天塹
濫觴曾聞蕩雍丘楫聲若為空悠悠江聲至今恨不盡
枉白萬古英雄頭兩階干羽享波后八公草木今健否
長安正在碧雲邊斜日西風重回首
梅川呈同舟游仲發時中流失舟故云
投晚鍾公渡放船急流送我轉千山羣犀戲浴江含石
飢鴈悲鳴櫓下灘吟骨欲投魚腹葬夢魂那許蝶身閑
可憐八尺竒男子不作當年跛足看
遣載入閩從李守約
考亭高弟說烏洲小子何妨作遠遊問學再三勤講貫
立身第一在撡脩機心僅可文章用邪說毋從釋老求
更做程文須典實年來華藻近輕浮
即事
路轉欹橋曲隂隂石磴低紫藤藟碧樹紅葉繡清溪草
露明侵徑秋香暗刺衣前灘水聲好欲趁釣魚磯
織女虫
灝氣逼星河佳期匝眼過草間聞織急天上想寒多燭
裏顰挑錦邊頭冷枕戈終宵弄機杼奈此月明何
早作
星光欲沒曉光連霞暈紅浮一角天乾盡小園花上露
日痕恰恰到窗前
歸來
近日多騷客吾衰不可追松間哦魯頌花下看唐詩好
鳥山深語寒蟬日暮悲此聲良叶律新句總堪疑
公安
市人屋井底棟與江堤平大江壓堤來浩浩勢欲傾古
堤騰長蛇獨與江爭衡積流增巨漲飄突萬馬驚油河
與之合盤渦沸淜騰折旋聲洶湧吞汲飜長鯨微茫隔
岸村百尺崩沙頳中流有行舟來往如飛蠅巨風推銀
山性命鴻毛輕設險護東南天巧如揭繩用武莫若荆
豪雄所交爭玄德欲興劉於焉深經營坐據此要湍進
退窺敵情時事一阨塞拂衣開西扄至今聞西偏城治
餘丘陵湯湯横乎前何畏百萬兵善衞保其吭坐待其
師崩更能用吾長談笑收其嬴何者非神機用之須人
英機略失所用山川無常形休兵不敢論凄咽含餘情
中秋舟次沙津
去年中秋月照我入桂城今年中秋月送我到江陵桂
林二千八百里城邊買船發春水瀟湘六月寒如冰洞
庭湖中秋氣生峽江西來雪波急片帆帶雨烟中濕胡
鴈不來蘆葦秋風林淅瀝生人愁反思前年風露好月
入金罇醉將倒如今飄落千萬山烟波瀰漫幾時還露
香堂中千百甕玉瓶取醉風吹夢今宵絃管閙繁華燈
火沙頭一萬家爭似詩翁弄江月微吟還自汲江花
鬱孤
臺高日欲暝晚眺眼增明疊嶂羅雲樹雙流抱粉城低
浮烟萬棟清送月三更尚約秋吟夜江聲帶雨聽
病起
煮藥爐邊過一春瘦骸唯與病相親雨多藥裹易生暈
潤透巾紗懶拂塵枕上最宜思過眚靜中倒得養精神
不辭小現維摩詰只恐今無問病人
枝江九日簡周宰
日車不照出郊車門外天隂雲尚麁青州未有居士供
白衣知是誰家奴江山有恨横飢眼茱菊無情對臥壺
嬴得閑關吟苦句定無人敢喚催租
公安寓館夜立觀前用載韻
翛翛一古觀我到夜何其仙磬吟風殿幽人汲露池星
沉螢聚水月倒兔懸籬四起鐘聲亂凌風欲化肌
秋夜讀書
青燈敞虛堂微風動衣襟兀坐耽塵編起觀星河沉古
人豈可見所希見其心終然發永歎不寐鳴床琴
梅
自見梅開後相看不暫離只因愁落去不忍看繁時佳
實羹堪味遺音角可期牡丹專富貴春盡却空枝
杜審言黃亞夫之詩皆因其後顯文章有源委哉南豐
黃君伯厚仕于鄮以詩鳴搜冥抉微時茁新意不肯為
籬下語暇日出一編詩讀之如行澗谷秋空月曉松竹
策策有聲余固異之已乃知其先君子之作源委深長
矣而再世屈於右階會有知王適者其勿督過一丁字
淳祐改元夏五吉日洞霄散吏鄭清之書
江湖小集卷六十四
