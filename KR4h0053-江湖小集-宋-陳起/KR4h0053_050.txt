江湖小集卷五十宋陳起編
黃文雷看雲小集
詩以唐體為工清麗婉約自有佳處或者乃病格力
之浸卑南塘先生為宜稍抑所長而兼進其短斯
殆名言若僕者江西人才分既以褊迫生世不諧
思致窘苦雖知其然而未之能變也芸居見索倒
篋出之料簡僅止此自昭君曲而上蓋嘗經先生
印正云
讀史感興
人為五行精二氣相循環陽明發天秀隠約超龍蟠如
何椒蘭芳苦厄蕭艾繁良玉必火浴利刃因崖刓大鈞
雖無垠嶽降亦甚難
空山有大木琅玕葉敷腴未至更摧落豈復潤朽株東
西四百載天明拱黃圖哀哀李杜死諸賢亦淪胥庸蜀
反初燃大厦終難扶長懷追爽鳩誰復來此居
典午固薄德南風扇羣汚癡兒各飜覆血刃起相屠老
羝作人語海上生羊魚山東二百州蒿艾生田閭更擅
年代足文皇受乾符泰少否則長豈亦天意歟
斷鰲幾何年八極儼不動當是有樞紐鐵網落纖空偷
兒睨斗柄赤手掣天棟愁殺地上人覆壓萬古痛書生
見事淺十算九不中豈徒書生罪要與六籍共
子胡譏神仙仙人輕薄俗軒冕既非榮刀鋸況多辱惟
能小萬物是以超五欲栖瓊得輕安鏤玉記華馥一詠
太始音靈芝悟前夙小謫未可遺裁書繫鶴足
仙栖固多名世但知蓬萊九州復九州廣大莫可該翩
翩牧鶴童巧笑如嬰孩授我紫玄章歸路玉笛哀蒼寒
不可覓但有清風來偪仄寧久居浮生多塵埃
和陶
志士方進身恨不以羽飛束縛歸山岡竟為人所悲白
楊夜蕭蕭顧此何足依百歲會有盡智愚同所歸奈此
後之人未老形已衰有酒不暇飲而恐心事違
林表有宿靄谷鳥相啾喧聽此心煩勞啟窗西南偏天
氣總未佳白雲生隴山欲訪雲間人雨至或未還撥灰
書且住首肯心中言
黃河一再清似是上古時風雅久已降後來無文辭清
風日淪落世道皆如兹工華不工實此話我所疑文章
有心印昔人端不欺但恨智者少吾亦少卑之
上有碧松林下有白石道中有學仙人自號古松老蛻
身千歲餘坐息如木槁面目劇嚴冷但道空虚好袖出
天甲書意色輕鴻寶此老誠可人吾欲從師表
牧牛上陽陂角掛上下經吳童歌且謠旨趣皆混成東
西兩山間飽見日月更歸來松隂涼夕陽滿前庭黃葉
從風飜蕭颯草際鳴再拜謝天公賦此小人情
長歌行
君不見遊塵著空生九州人其中間懸兩眸楊花化萍
無根蒂風消水長東西流江南下濕人易老過盡歲年
還草草長留白日照人間榆柳浮生轉枯槁毬紋帶遶
千花黃青娥攅眉眉細長莫言一尊千萬夀乃翁身命
屬渠手長安城中鬼笑人水底紙錢能不朽今人不見
古人心古人不見今人事天上若無長生人即是古人
都盡死金鳬銀鴈滿江湖神光夜夜開黃壚年經月緯
三百卷平生欲作何人書古人去去留不得我思古人
三太息今人莫說山石牢更後十年人不識
觀化
屋角有蜘蛛結網大如箕有來者蜻蜓飛飛墮其圍嗟
汝水之生爬沙自足嬉忽然凌空遊蜂躉避路馳一朝
嬰禍羅羽翼安所施蜘蛛雖未出狼狽已可期我欲救
起汝正坐手足疲噫吁嚱悲弗悲蜘蛛亦有黃雀隨百
蟲相殘人不管人兮食人天豈知
歲晚歸自臨川
半世生羣盜窮年見亂離出門偏念母挾策欲干誰雪
重人蹤絶山寒火氣低平時來往地滿目盡憂疑
無恙
北去初無恙傳疑路不通戈鋋亭障密牓牘訓辭工落
日鳥飛急空山花自紅君為能詛盜桑已斗星中
題醉僧圖
僧之飲酒地獄咫尺此僧飲酒天龍辟易僧之飲酒背
面抵諱此僧飲酒口角觱沸披毛帶角即不理倒階卧
路而已矣一生般若幾柸湯箇是逃禪真法子不憂兜
率不著渠只憂兜率無酒沽臨行自謗不羞恥至今留
與人畫圖畫圖得龍眠畫形兼畫意君看阿堵中如如
元不死是卧是死誰得知手中尚記㩦鴟夷飜河倒海
不救渴安得餘瀝流於斯我觀此僧面孔真滑稽醉中
定解草聖幷賦詩當其幕天席地時惜無人以筆墨隨
紛紛散聖今何為賴有一醉留其竒君不見夜雨閉門
難學柳下惠又不見背水置陣古來惟有韓將軍
南紀
南紀霑王澤涵濡已百年故應逢小劫何得怨蒼天舊
觀寧無日浮生自可憐永懷千古事感慨淚漣漣
南豐道中
此縣聞天下披圖且萬家螭頭餘佛屋鹿角卧江沙好
與蘇凋瘵誰令息嘆嗟春風多少意殘竹映松花
此亦勸農者畬田半入雲龍蛇因爾雜玉石故難分天
地其如數江山未返魂茅茨倦行李何自戒重門
此路通南國于今人少行遺民依廟住曠野用鋤耕古
木刀痕熟空山鬼火驚猶聞宿師處倉猝又招兵
想見承平日兹為富庶鄉門庭存位置井臼隔垣牆草
市宜區種空村又夕陽誰歟真致此盜賊已天亡
夭村三伯輩同此就天誅銳欲取禾耳那知暴骨乎雲
疑鵝鸛陣風想虎狼都掩骼行春令毋令長媚狐
曉行
一水來不極兩山青欲連夜雨瀑初漲曉雲路難緣此
寧有人跡四顧風竹喧渡橋復何歸倚崖桃初然
晚立
獨遊得荒蹊晚意與心會水聲遠纔聞山色静可對鳥
語林塘邊犬吠籬落外柴門未須關月在東峰背
古石(長沙郡齋)
贔屭窗前石參差類虎螭秋晴蘚可剥歲晏竹相宜要
自山川出那知陵谷移摩挲羣玉瘦風助馬王悲
石頭懷古
長江日浩浩跂予望淮南禹畫足廣輪王氣分殽函朝
市一以建蟠踞誠匪慚中躔胡塵悲六龍此停驂衣冠
幸有地喙息賴未殱豈惟時賢力要是天險參頗聞京
洛墟不救狐兔饞厭道故有道往悔寧非貪前登石頭
路得共北家譚新秋帶歸鴻落日隨征帆弔古意未厭
鼓鐘已酣酣
金陵即事
東庵遺像宿塵埃追想雞聲午夢回只與鍾山增九鼎
當時何似早歸來
千年陳迹故難尋向北山根識定林丘壑獨來差可意
斷無人影古松隂
唐晉諸人骨已磨龍蟠虎踞自山河可憐不共羊曇見
奈此秦淮落照何
王謝風流自一時長千古巷記烏衣尋常百姓幾番换
那有當年燕子飛
西域圖
大哉天地間品類不可齊誰為好事人貌此縣度西松
花瑣碎沙草肥是間可牧羊千蹄可憐羣鹿正走險或
爾剝割水其皮啜湩樹樺尚有理穴𩕳插齒吁何為吾
聞中原全盛時重譯解辮朝京師懷方象胥飭乃事幻
人詭伎何能竒煌煌烈祖鑒古作玉斧畫地分華夷羌
渾何者宅滎洛蠕蠕異類方紛披或為盤瓠孫或為天
狼妻冠帶之國盡氊罽玉門萬里那得知還君此畫雙
涕洟願賦周官王會詩
二橋圖
翔龍下卷江東土孫郎初得橋家女橋家本自重曹瞞
隻雞斗酒空酸楚衿情正用留阿瑜尚得人前稱肺腑
百年王氣意銷沉妙寫丹青嬌欲語香閨搦管寄何書
並蔕芙蓉按花譜那知不是未嫁時本末無從勘彤史
詞人多事管閑愁銅雀紛紛底歌舞儘教被髮向黃壚
只與東阿傳洛浦
昭君行
自石季倫始賦昭君曲以後作者浸多不容
措手每恨沿襲之悞作漢初和親意著詠非
也又按竟寧元年呼韓邪既壻漢氏其年五
月宫車晏駕矣因倂除之不惟祛詞人之失
亦以解昭君於地下云
君不見未央前殿羅九賓漢皇南面呼韓臣無人作歌
繼大雅至今遺恨悲昭君丙殿春閑鬭馮傅掖庭新花
隔煙霧票姚枉奪燕支山玉顔竟上氊車去人生流落
那得知不應畫史嫌蛾眉癡心只恐琵琶語歸夢空隨
鴻鴈飛穹廬隨分薄梳洗世間禍福還相倚上流厭人
能幾時後來鷰啄皇孫死野狐落中高臺傾宫人斜邊
曲畤平千秋萬歲總如此誰似青塚年年青
次黃存之東皋韻
蓻木東皋下新榮冒水涯錦機分箔閙青子亞枝斜犢
角初生笋龍鬚正引瓜汲清雙玉井留客品嘗茶
抱膝東皋下春風又草廬海仙將可見溪友未宜疎楷
著祈年疏閑箋種樹書西山類煙雨容易長嘉蔬
負耒東皋下溝塍稻秫分汙耶争一溉臺笠事重耘豳
雅春稱夀秦謳歲勞勤無功虚作傳農績未如君
挾册東皋下從人笑未玄傳真秧馬帖參透牧牛篇列
岫窗前月平湖塢外煙似蒙稽古力鐘鼎豈其然
冬郊
冬郊見初晴空林夕陽軟歸牛無人驅欲涉行轉緩新
藁明屋山失喜鵲争喚絶勝門外人流冗及歲亂(楚語歲晏)
(為亂)
送故
履霜著餘悲送故或古風幸會草木長土脈驗隱隆共
惟青鳥仙倘亦知吾窮落日起秀色軍峯在雲中
上天池寺
蟠際均衡嶽千峯獨出羣鯤鵬從水擊翼軫驗天文曠
野風行雨曾霄日貫雲僧言興廢事因念福王勲
始從平地望宛在九霄中不意身能到平生心倂空江
淮通好雨日月會剛風三伏涼如水蟠挐想白龍
今古無窮恨山林只自豪雲行地欲盡風立天相高靈
草如堪餌浮生計可逃人間何擾擾萬里一秋毫
往年因讀岳王傳嘗為之賦今過東林睹其遺
像感而申頌之
將軍英爽冠人豪眼底山河累寶刀青女護香天亦悞
黑龍飲渭數何逃當時僧說松楸犯今日人推閥閱高
珍重王孫方鼎貴莫將歌舞替征袍
欲壊長城豈自由江人重唱白符鳩熏天富貴還須盡
從古忠良類若讎獄吏但能書牘背相公終欲割鴻溝
書生志念閑無用長想朱雲地下遊
近報
入春風雨惡情懷談柄誰資近報來比歲時聞通國信
新年又說建行臺難言鐵冶飛灰燼易見銅駞出草萊
羌筦夜吹梅落盡倚牆繚亂野花開
青青塞草始知春又見平林棗頰頳蛇起天津流枉矢
鳥飛淮甸覆行塵漆城按堵寧辭蔭石馬霑溝會有神
千古睢陽無處覓不知臧質是何人
玉壺即事
雨過條風著柳芽淡黃淺綠嫩如花陂湖漾漾初侵路
蜂燕紛紛各理家帶郭園林仙苑近送春船舫繡簾遮
芸窗倦倚何山翠暖靄輕籠日脚斜
自廣
今古紛紛孰控摶太平方寸豁憂端後千年去人何似
外九州來天自寬風雨南山飛霹靂江湖北斗掛闌干
安知元命真消息滄海神龍自屈蟠
次陳剛父見簡韻
我居深山中細哦求友篇解后湖海賓得此壁一聯山
立古先民期君能拍肩茫茫宇宙心楚楚東南賢
讀書知姓名心死非貌敬昭回不在小中天揭西柄空
山三木榻綠滿風雨徑歲寒毋忘我細意匡山詠
呦呦苹野春我友二三子歸山睡初足澗壑秋風起一
瓣無盡香黃雲繞書几别吟極雋永形魂清九耳
挽程孺人(汪起潛内)
有煒遵彤管無嫌各紫樞清心能敏悟雅性謝驕舒奉
誥期鸞彩傳經囑鳳雛妙年仙格迅琬琰不勝書
江湖小集卷五十
