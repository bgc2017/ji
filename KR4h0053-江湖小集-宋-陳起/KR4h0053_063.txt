江湖小集卷六十三宋陳起編
趙希㯝抱拙小藁
天屋歌為盧洪賦
霞扄雲牖高窿穹八荒四野垂簾櫳羲璘勃窣行西東
茫茫塵世如飛蓬玉川公子乘清風飄然據作吟詩宮
穿心出脅千萬語呌開閶闔驚蒼龍銀河瀉入北斗柄
醉來擲下琉璃鍾僊人王喬作鄰伍馮軒共咲噓長虹
旌陽拔宅想亦在千年萬歲都洪濛君不見阿房結綺
今何許刧灰一丈漫秋雨
次韻李鶴田德真寄遠
長安日下浮雲生故人久作西南行漚邊兩載音訊絶
鬢絲應與秋風爭蒼苔冉冉荒茅屋愁來忍把離騷讀
驚鴻剛自墮邊聲碧嶂那堪遮遠目青雲高處期翺翔
去人歲月今堂堂吴鈎拂拭霜雪冷龍光飛躍秋天長
思君一夜離心折東樓又送無情月
道民金氏居
碧港雖通邑紅塵不到門桑麻唐杜曲雞犬晉桃源山
遠雲千點天寬月一軒居人非隱者吾欲呌東園
竹閣
古寺因人重清風尚可尋斜陽明晚閣老竹暗秋林兜
率西歸久香山北望深登臨成感慨烟月獨知心
游臨平乾洞水洞
兩洞深如許神龍此奠居山空僊去久路嶮客來疎風
雨千崖暗雲烟四壁虛自揩巖石蘚閑把姓名書
雪
不是春風柳因何絮客衫一雲同萬里半夜失千巖征
馬寒蹤印飢鴟凍吻緘江心一片白知有莫歸䑺
送詩僧隆瘦岩
五載京華客山中坐得牢禪心天竺石吟思浙江濤入
𣲖名隨重游方步轉高秋風飛錫遠相憶讀離騷
送自牧黃監鎮之官四安
桃花春浪急催上霅溪船湖海稱佳士功名負壯年政
平民易感詩好客爭傳別後加餐飯因風寄一箋
秋夕
霄虚白露漙木葉下危闌月澹鐘聲曉燈青劔影寒人
心山莽莽世事海漫漫消息中州斷西風望眼寬
中秋
白露漙空萬葉飛生香渾在桂花枝一千里月正圓夜
九十日秋纔半時湓浦風流元亮興鄜州牢落少陵詩
不妨吟盡蟾蜍影此別分明隔歲期
送李鶴田東游後還鄉
劍倚梅花鶴夢醒東游吟骨帶霜清台山路杳神仙跡
楚國書來母子情半榻烟霞應有約一笻風雪且兼程
丁寧及早催行李莫待西湖草色平
江湖偉觀
茒屋巋然占上方一尊同此寄相羊江潮翻海莫天闊
湖水拍隄春草長莽莽越山凝紫翠搖搖蘇柳間青黃
歸鴻影裏闌干晚回首中州入渺茫
送譙岩趙日休歸蜀
烟塵渺渺暗魚鳬有客翩然赴上都乞得玉宸新翰墨
要還琳宇舊規模十年蠲賦綸恩重萬里歸程劍影孤
他日青城公案了紫雲深處勘隂符
春雪
飛下瑶天整復斜一番餘凍損芳華荒荒月曉三千界
漠漠烟寒十萬家柳外直疑先著絮梅邊渾似後開花
東風吹作巴江水浩蕩龍濤赴海涯
秋懷次韻
雨歇空階淨綠苔西風凉氣滿樓臺鴻飛遠渚知初返
燕別明年約早來秋色祗今同世態時文何意悮人才
停雲影裏頻搔首閑把新吟取次裁
春莫
薄薄寒侵酒面和可憐春事委流波兩隄楊柳東風老
一曲池塘夜雨多花落鶯聲還在否桑空蠶事又如何
壯心不逐流年去倚劍青天發浩歌
寄黃溪雲
十年成遠別幾度上高樓風遞江南信雲消渭北愁春
心驚海燕曉夢入溪鷗何日西忩燭相看說舊游
九日懷友
江蟹初肥天欲霜莫雲紅樹寫秋光西風擕手登臨地
今日黃花兩處香
釣者
河豚荻笋春風老鱸鱠蓴絲秋水寒多少侯門天樣闊
筭來何似釣船寬
過臨平
市井蕭條景物非居人猶號永和隄春山十里斜陽樹
漠漠殘紅杜宇啼
吴道士釣雲
澹溪溪上一竿絲牽動閑雲片片飛折盡柳條穿不得
荷衣裹向碧山歸
次雪林李龏苕溪寄來之韻
雲散烟收渺渺秋蛩聲四壁起新愁西風萬里乾坤眼
不到斜陽十二樓
風梧聲裏萬家秋一片吟心不著愁夜半酒醒銀燭冷
月移凉夢過西樓
賦墨鴈圖分得宿鴈
漠漠秋汀起晚烟半欹寒影立風前月明應有蘆花夢
飛遍江湖萬里天
次蕭冰崖梅花韻
冰姿瓊骨淨無瑕竹外溪邊處士家若使牡丹開得早
有誰風雪看梅花
湧月僧樓
百尺闌干古櫟林亂山如浪翠痕深冰輪飛上光猶濕
照破西來一片心
秋夕
西風梳髮冷颼颼半醉微吟獨倚樓一片舊時南浦月
清光猶印別離愁
半枕小忩幽夢蝶數聲何處寄書鴻關山千里人歸晚
腸斷烟林一笛風
春游
夢冷繁華金谷園春深葵麥暗朱門東風日日吹花急
紅雨蒼苔泪幾痕
蝶懶鶯喑欲莫春更兼風雨別愁新天涯草色深如此
憶得淮南有故人
湖中曲
長眉柳葉交青條玉花嬌面垂雲髫湖波藍色春寥寥
大隄新曲干銀霄翠絲絡馬金褭騕香風隨步烟飛飄
芳亭深杳傳金貂一笑嫣然輕百綃驩娱未了日晷短
城鼔咿咿續復斷鳴鞭夜月入雞關碧山皎皎水潺潺
春隂曲
東風吹雲寒九有凍龍迷海亂飛走雨脚斜拖入遥阜
碧草浮烟滿隄口春皇妙運造化手解使江山失妍醜
冷色禁持萬花柳紅紫未張春國壽愁春織心心怮怮
為花訴冤天聽否晴曦赫赫重隂剖夢裏桃源拚載酒
江湖小集卷六十三
