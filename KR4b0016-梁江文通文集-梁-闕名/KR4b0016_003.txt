梁江文通集卷第三
詩
侍始安王石頭
緒官承盛世逢恩侍英王結劒從深景撫袖逐
曾光暮情鬱無已流望在川陽平原忽超遠參
差見南湘何如塞北隂雲鴻盡來翔擥鏡照愁
色從坐引憂方山中如未夕無使桂葉傷
從征虜始安王道中
秉笏從帷幕仄身豫休明君子未獲晏小人亦
自營結軒首凉野驅馬傃寒城容裔還鄕櫂逶
迤去國旌山氣直百里山色與雲平喬松日夜
竦紅霞旦夕生徒慙恩厚槩空抱春施名仰願
光威遠歲晏返柴荆
貽袁常侍
昔我别楚水秋月麗秋天今君客吳坂春色縹
春泉憂怨生碧草沅湘含翠烟鑠鑠霧上景懵
懵雲外山涉江&KR1313;何望留滯空採蓮駐情光氣
下凝怨琴瑟前珠貝性明潤蘭玉好芳堅不以
宿昔岨懷愧期暮年
就謝主簿宿
季月寒氣重滋蘭錯無芳北風漂夜色河凝暠
如霜悵哉心神晩燭滅此深堂菱衣如可贈寧
濕岨雲梁
銅爵妓
武王去金閣英威長寂寞雄劒頓無光雜佩亦
銷爍秋至明月圓風傷白露落清夜何湛湛孤
燭映蘭幕撫影愴無從惟懷憂不薄瑶色行應
罷紅芳幾爲樂徒登歌舞臺終成螻蟻郭
學魏文帝
西北有浮雲繚繞華隂山惜哉時不遇入夜值
霜寒秋風聒地起吹我至幽燕幽燕非我國窈
窕爲誰賢少年歌且止歌聲斷客子
從冠軍行建平王登廬山香爐峯
廣成愛神鼎淮南好丹經此峯具鸞鶴往來盡
仙靈瑶草正拿赩玉樹信葱青綘氣下縈薄白
雲上沓冥中坐瞰蜿虹俛伏視流星不尋遐怪
極則知耳目驚日落長沙渚曾隂萬里生籍蘭
素多意臨風默含情方學栢松隱羞逐市井名
幸承光誦末伏恩託後旌
望荆山
奉謁至江漢始知楚塞長南閩繞桐栢西途出
魯陽寒郊無留影秋日懸清光悲風撓重林雲
霞肅川漲歲晏君如何零淚染衣裳玉柱空掩
露金樽坐含霜一聞苦寒奏再使豔歌傷
步桐臺
客子畏霜雪憂至竟悠哉綺帷生網羅寶刀積
塵埃思君出漢北鞍馬登楚臺歲綵合雲光平
原秋色來寂聽積空意凝望信長懷蕙芬自有
美光景詎徘徊山中忽緩駕暮雪將盈階
從建平王遊紀南城
恭承此嘉德末官至南荆斂袵依光采端笏奉
仁明再逢綠草合重見翠雲生江甸知禮冨漢
渚聞教清君王澹以思樹羽望楚城年積衣劒
滅地遠宫舘平錦帳終寂寞綵瑟祕音英丹沙
信難學黃金不可成遷化每如兹安用貴空名
流宕慘中懷凝意方自驚願借若木景長照憂
人情
秋至懷歸
悵然集漢北還望岨山田沄沄百里壑參差萬
里山楚關帶秦隴荆雲冠吳煙草色斂窮水木
葉變吳川秋至帝子降客人傷嬋娟試訪淮海
使歸路成數千蓬驅未止極旌心徒自懸若華
想無慰憂至定傷年
古意報袁功曹
從軍出隴北長望隂山雲涇渭各流異恩情於
此分故人贈寶劒鏤以瑤華文一言鳳獨立再
說鸞無群何得晨風起悠哉凌翠氛黃鵠去千
里垂涕爲報君
渡西塞望江上諸山
南國多異山雜樹共冬榮潺湲夕澗急嘈噆晨
鵾鳴石林上參錯流沫下縱橫松氣鑑青藹霞
光鑠丹英望古一凝思留滯桂枝情結友愛遠
岳採藥好長生常畏佳人晩秋蘭傷紫莖海外
果可學歲暮誦仙經
劉僕射東山集
蕭蕭雲色滋惟愛起長思喬木嘯山曲征鳥怨
水湄共惜玉樽暮願使光隂遟紳裳視絶雲銜
意方此時誦飾江皐駕終從海濱詩
寄丘三公
昔我學冠劒逢君在三川何意風雨激一訣異
東西(音先)菊秀空應奪蘭芳幾時堅常恐握手畢
黯如光絶天安得明月珠擥涕寄吳山
陸東海譙山集
杳杳長役思思來使情濃恒忌光氛度籍蕙望
春紅青莎被海月朱華冐水松輕氣曖長岳雄
虹赫遠峯日暮崦嵫谷參差綵雲重永願白沙
渚遊衍遂相從丹山有琴瑟不爲憂傷容
燈夜和殷長史
冬盡綵葉暮金石亦懷傷冰鱗不能起水鳥望
川梁客子依永夜寂寞幽意長卧歇丹丘采坐
失曾泉光結眉慘成慮銷憂非羽觴此心冀可
緩清芷在沅湘
贈煉丹法和殷長史
琴高遊會稽靈變竟不還不還有長意長意希
童顔身識本爛漫光曜不可攀方驗參同契金
竈煉神丹頓捨心知愛永郤平生歡玉牒裁可
卷珠蘂不盈簞譬如明月色流采映歲寒一待
黃冶就青芬遟孤鸞
感春冰遥和謝中書二首
江皐桐始華斂衣望邊亭平原何寂寂島暮蘭
紫莖芬披好草合流爛新光生冰雪徒皦潔此
焉空守貞
暮意歌上眷悵哉望佳人掔洲之宿莽命爲瑶
桂因觀書術不變學古道恒真若作商山客寄
謝丹水濱
無錫縣歷山集
愁生白露日恐起秋風年竊悲杜蘅暮擥涕弔
空山落葉下楚水別鶴噪吳田瘴氣隂不極日
色半虧天酒至情蕭瑟憑樽還惘然一聞清琴
奏歔泣方留連况乃客子念直視絲竹間
無錫舅相送御帝別
心遠路已迥意滿辭未陳曾風漂别蓋北雲竦
征人柸酒憐歲暮志氣非上春若無孤鳥還瀝
泣何所因
吳中禮石佛
幼生太浮詭長思多沉疑疑思不慙炤詭生寧
盡時敬承積劫下金光鑠海湄火宅歛焚炭藥
草匝惠滋常願樂此道誦經空山坻禪心暮不
雜寂行好無私軒騎久已訣親愛不留遟憂傷
漫漫情靈意終不淄誓尋青蓮果永入𣑽庭期
赤亭渚
吳江泛丘墟饒桂復多楓水夕潮波黑日暮精
氣紅路長光寒盡鳥鳴秋草窮瑶水雖未合珠
霜竊過中坐識物序晏卧視歲隂空一傷千里
極獨望淮海風遠心何所類雲邊有征鴻
渡泉嶠出諸山之頂
岑崟蔽日月左右信艱哉萬壑共馳騖百谷爭
往來鷹隼旣厲翼蛟魚亦曝鰓崩壁迭枕卧嶃
石屢盤廻伏波未能鑿樓船不敢𨳩百年積流
水千歲生青苔行行詎半景余馬以長懷南方
天炎火䰟兮可歸來
遷陽亭
擥淚訪亭候兹地乃閩城萬古通漢使千載連
吳兵瑶磵夐嶄崒銅山鬱縱橫方水埋金艧圓
岸伏丹瓊下視雄虹照俯看綵霞明桂枝空命
折煙氣坐自驚劒逕羞前檢岷山慙舊名伊我
從霜露僕御復孤征楚客心命絶一願聞越聲
採石上菖蒲
瓊琴久塵蕪金鏡廢不看不見空閨裏縱橫愁
思端緩步遵汀渚楊枻泛波瀾竇至煙水流綠
緩桂&KR0636;丹憑酒意未悅半景方自歎每爲憂見
及杜若詎能寬冀採石上草得以駐餘顔赤鯉
儻可乘雲霧不復還
遊黃蘖山
長望竟何極閩雲連越邊南州饒竒怪赤縣多
靈仙金峯各虧日銅石共臨天陽岫照鸞采隂
谿噴龍泉殘㞦十代木廧崒萬古煙禽鳴丹壁
上猨嘯青崖間秦皇慕隱淪漢武願長年皆負
雄豪威棄劒爲名山况我葵藿志松木橫眼前
所若同遠好臨風載悠然
還故國
漢臣泣長沙楚客悲辰陽古今雖不舉兹理亦
宜傷山中信寂寥孤景吟空堂北地三變露南
簷再逢霜竊值寰海闢仄見圭緯昌浮雲抱山
川遊子御故鄕遽發桃花渚適宿春風場紅草
涵電色綠樹鑠煙光高歌傃關國微歎依笙篁
請學碧靈萆終歲自芬芳
傷内弟劉常侍
金璧自蕙質蘭社信嘉名丹綵旣騰迹華萼故
揚聲伊余方罷秀難息向君榮誰疑春光&KR0628;何
遽秋露輕遠心惜近路促景怨長情風至衣䄂
冷况復蟪蛄鳴白露㳂漢沼明月空漢生長悲
離短意惻切吟空庭注欷東郊外流涕北山埛
從蕭驃騎新帝壘
鯢妖毀王度虹氣岨王猷上宰軫靈略宏威肅
廣謀綿嶮胄戈堞乘嶠架烽樓燕兵歌越水代
馬思吳州金笳夜一遠明月信悠悠雲色被江
出煙光帶海浮𨳩襟夾蒼宇拓遠局溟洲折日
承丹谷總駕臨青丘仄待颷霧晏方從畎壑遊
效阮公詩十五首
歲暮懷感傷中夕弄清琴戾戾曙風急團團明
月隂孤雲出北山宿鳥驚東林誰謂人道廣憂
慨自相尋寧知霜雪後獨見松竹心
十年學讀書顔華尚美好不逐世間人闘雞東
郊道富貴如浮雲金玉不爲寶一旦鵜鴂鳴嚴
霜被勁草志氣多感失泣下沾懷抱
白露淹庭樹秋風吹羅衣忠信主不合辭意將
訴誰獨坐東軒下雞鳴夜已晞緫駕命賓僕遵
路起旋歸天命誰能見人蹤信可疑
飄飄恍惚中是非安所之大道常不驗金火每
如斯忼慨少淑貌便娟多令辭宿昔秉心誓靈
明將見期願從丹丘駕長弄華池滋
隂陽不可知鬼神惟杳冥暫試武帝貌一見李
后靈同情淪異物有體入無形賢聖共草昧仁
智焉足明變化未有極恍惚誰能精
若木出海外本自丹水隂群帝共上下鸞鳥相
追尋千齡猶旦夕萬世更浮沉豈與異鄕士瑜
瑕論淺深
夏后乘兩龍高會在帝臺榮光河雒出白雲蒼
梧來侍御多賢聖升降有群才四時有變化盛
明不徘徊高陽邈已遠竚立誰語哉
昔余登大梁西南望洪河時寒原野曠風急霜
露多仲冬正慘切日月少精華落葉縱橫起飛
鳥時相過搔首廣川隂懷歸思如何常願反初
服閑步潁水阿
宵月輝西極女圭映東海佳麗多異色芬葩有
竒采綺縞非無情光隂命誰待不與風雨變長
共山川在人道則不然消散隨風改
少年學擊劒從師至幽州燕趙兵馬地唯見古
時丘登城望山水平原獨悠悠寒暑有往來功
名安可留
擾擾當途子毀譽多埃塵朝生輿馬間夕死衢
路濱藜藿應見棄勢位乃爲親華屋爭結綬朱
門競彈巾徒羡草木利不愛金碧身至德所以
貴河上有丈人
華樹曜北林芬芳空自宣秋至白雲起蟪蛄號
庭前中心有所思虚堂獨浩然安坐詠琴瑟逍
遥可永年
假乘試行遊北望高山岑翩翩征鳥翼蕭蕭松
栢隂感時多辛酸覽物更傷心性命有定理禍
福不可禁唯見雲際鵠江海自追尋
夕雲映西山蟋蟀吟桑子零露被百草秋風吹
桃李君子懷苦心感慨不能止駕言遠行遊驅
馬清河涘寒暑更進退金石有終始光色俯仰
間英豔難久恃
至人貴無爲裁䰟守寂寥唯有馳騖士風塵在
一朝輿馬相跨躍賓從共矝驕天道好盈缺春
華故秋凋不知北山民商歌弄場苗
清思詩五首
趙后未至麗隂妃非美極情理儻可論形有焉
足識帝女在河洲晦映西海側隂陽無定光雜
錯千萬色終歲如瓊草紅華長翕赩
師曠操雅操延子聆竒音玄鶴徒翔舞清角自
浮沉明琯東南逝精絲西北臨白雲瑶池曲上
使淚淫淫
秋夜紫蘭生湛湛明月光偃蹇靈芝來容裔紫
華堂林木不拂蓋淇水寧漸裳倏忽南江隂照
曜北海陽從此長往來萬世無感傷
白露滋金瑟清風蕩玉琴空閨饒遠念虚堂生
夜隂兹夕一何哀明月没西林世人重時暮道
士情亦深頼乘青鳥翼徑出玉山岑
至德不可傳靈龜不可侣草木還根蔕精靈歸
妙理我學杳冥道誰能測窮巳須待九轉成終
會長沙市
梁江文通集卷第三
