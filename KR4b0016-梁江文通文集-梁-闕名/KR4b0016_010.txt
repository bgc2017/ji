梁江文通集卷第十
齊太祖高皇帝誄
日月鬱華風雲黯色傷動紫微悲匝璇極嗚呼
哀哉粤夏四月辛卯將遷座于泰安陵龍鑾旣
整羽衞以陳深酸舊物掩咽故臣嗣皇帝永訣
丹掖叫然青墀攀神光之一絶動遠邇之何期
弓劒有慕纂德寫辭僉曰若稽古聖璿圖靈鏡
星樞發祥電光啓命誕惟弱齡惠志聦情如金
如璧爰秀爰英於鑠冠歲騰華流藝允文允武
克明克睿聿尙登學嚴道遵師宣散五禮優游
六詩上炫舊滯旁鏡前疑才罄豔采筆盡麗辭
在攴斯悌于親伊孝儉泰共色夷阻一貌遊情
勰矩縱心蹈教鄕術式慕州閭是效業優登仕
先哲攸懋矧乃寥廓淵規邃構官府天地舟輿
宇宙龍靜鳳戢歛竒揜秀昔在帝劉王室放命
校焉僞誕晦朔陵正鋒車北軼爟火南盛太祖
時乘爰兹發迹塞井滅勲夷竈龕敵賞鏤王圖
功蕤帝冊乃厲中葉天未歛難兵百袁曹禍十
楚漢吳地前崩越壤首亂街號燿盛火列金斷
聚甲如陵獻俘爲觀北楚倔強曾未屈膝雲屯
被野魚麗亘日廟勇旣消國圖方匱神冊天𨳩
雄略世出凶劒鱗沈醜戈羽逸隻騎不返踦輪
無匹厥庸戾止雜珮委他榮鬱閶闔寵重山河
皇彝有文朝采方藹頻煩金紐左右緹蓋毗戎
肅禁參輦侍旆譽馥區中道薆氓外河濟國險
淮泗邦塵要藩重設匪賢則親亦旣推軷擁土
庇民聲稜絶俗威贍殊隣宋主陵遐紫殿遏密
話言之詔貽在英粹寅亮大寳敷綸妙祕世識
機鍳物宗淵懿無夐匪練靡奥不洎三階旣馴
五精惟至彭蠡九江地盡襟製亦有劉範衣纓
是絶躍馬山岫泛舟河澨縞鏑星流紅旗電結
鴆翼競扇豺牙爭礪禍纏紫禁兵交丹衛瑶祀
若旍金扆如綴朝野傾儀咸歸上德實賴至公
瀉家提國懷險寔泰㐮危亡必克機簉朝旦功
定曛黑妙物更配具章重則深居撝外遥棲緜
默高秩方臻元禮有序王曰念哉煇寵是與職
襃宫閤任卷文武飾華麗貂縈金疊組宏猷溢
俗曾芬冠古憬彼朱方亦惟宗秩隂圖食昂潜
謀貫日征輪未誓偏旗銜律原燎旣寂世囂伊
謐爰崇爰貴以望以實鴈縣告靜象郡無虞沓
鬱遠域清麗瓊都國填氓負朝委事虚寔翳哲
相嶽曜神居功美旣損道冨去益再紐契訓重
匡禹迹方同范張濯情汾射散簮山郊解珮松
石頳霞拂朝倉煙懵夕韻屬玄經恩流金液靈
厭覇德少帝告釁滅慈滅飬抵仁抵信枉獄炎
鑪淫刑霜刃刲忠翦義樊稚斵櫬惵惵方氓曰
怨曰震妖蜺將崩災裂昊蒼况乃鼎國資滌資
匡臨朝闡命遏昏立綱事緜毗漢義締翼商旣
綏地職亦懋天工權輿典緯俾作司空黼黻琱
戈祐宇升庸徒賜先衮爰永渥沖實曰驃騎卷
迹辭功寰㝢睦政畿甸綸風沈氏滔天勃逆舊
楚氣蹂黃池志轢柏舉裂禮紊度毀經棄序黑
騎黟山朱旗頳渚短兵長鎩爲群顥如海
岸矗似乃霧激離則霰分荆國旣䡍郢
縣方焚袁劉二戾猋■煒發聮謀制外儲兵襲
内釁激瓊殿勢崩金闕志乘玄璽圖矯祕鉞鴻
妖逝星高祲棄月惟時諸侯上脫下競圖服淆
蕩實綴仁聖煇燿國靈導掦主命曾規近晣深
謩遠鏡左輪朱赭表裏斯定七德飾歌九功綷
詠乃陟上鉉寵文方輝誕錫有秩綵吹旌旗贊
政瑶光翊教太微寔曰太傅爰登相國緝氓以
禮綜祗以德景福咸湊芳猷允塞羽泳式造紘
縣是則金湯無險軌書攸同廻廻寵迹窈窈睿
功寳珪黛壤俾王于東絢冊是敷懋物旣崇設
業設虡丹懸碧鏞於穆顯相黎元時邕冰州炎
徼來獻其賝鴈海龍䦕亦柔好音梁黿棧鼉越
險浮深遠戎皆覲上靈必臨山吐石青野降蜜
露瑞芝麗草珍柯爛樹人崩俗締玄緯幽數睠
此妙德跋我王度簉滯炎旻旣變至公萎蕤嬀
華文祖受終大宋有訓高撝萬邦容豫慶雲遊
衍南風正服寳位圓光玉繩御繡懷古負黼夙
興丘礙必靜淵漪咸澄勛扆有作黔牗其義矜
卑廣慈合賤兼愛綴機剟賊輕章削罰迹去繁
奓情歸素一軒靡龍刻楹無丹密越賤申椒楚
輟靈橘陵寢起邑池藻誰縣遥館罕御離房空
廌惇教路宫淹神正殿斟酌信義左右律禮瑩
彼皇維燁兹國體胄業旣樹璧流方啓漢求金
岫吳寳銅塹寧若睿德讓駟却劒寔才爲貴唯
功是念火職咸允雲官亦熙旣臯乃益匪稷伊
䕫無廵風寧竢辨詩玉燭調文玄英最節乘
山呈瑞航海歸闕不曠景冊靡空歲月受緯機
衡兼甄書史孫韓各辨莊墨異理昭政往藹洗
鑠前軌逍遥星斗徙倚涼雲春飈方舞秋鴻初
分式謠式詠載績載文邈哉我后淪泳賢聖罄
品作號盡物歸政蒼黎汰驩玄靈刷慶永戬嘉
祉方寅景命締詳有文䫻沛將掩理昧人詖道
懸世險夐略遺圖忌華徇儉文闇陳几翌明告
漸蜆僪鬭食日月朏精矧在乘輿宇折宙傾祲
纏鸞掖悲赴紫扄去旋臺之照襲珠殯之冥鳴
呼哀哉帷宫低景輦路戲光惻柏門之黯黯泣
松帳之茫茫上宫擗而詔御咽群后慕而侍衛
傷攅靈旣儼遠日以筮鬱鬯旣奠龍酹撤素月
夜橫翠煙曉結摐虚金而下欷吟空蕭而增絶
嗚呼哀哉於是颯天駕而從綺輿澁神行而撫
文輦傍建春而南蹕徑宣陽而東踐尚葐蒀而
未散乍眇默而不轉睇千乘之共啜盼萬騎之
相泫魏后之戀譙惻漢主之懷沛辭金陵之匪
義降雲陽之杳藹風竒響而駐軒煙異色而低
旆怨街邑之綵驂弔原野之縞蓋挽夫愴而征
馬凝痛縈盈其如帶嗚呼哀哉複林油雲重山
减日御房清凄神路冥謐昭徒肅纛幽祗竦
攀光灑動臨泉澍泗璪座長嚴雕宫永閟寂帳
寂兮寂巳遠夜釭夜兮夜何邃嗚呼哀哉
宋故尚書左丞孫𬗟墓誌文
光靈維周肇祀伊衛炤分上代鏡華中世睿誕
降明秀芳嗣烈學惟物範行實士節容與書林
優遊史藝素巾俄朱紱累轍來訪詩逸入詢
禮缺麗名文質齊影儒喆慶履匪舒沴氣遽結
殯帷兮旣晦泉火兮巳閉曖遺波於遥緒颯流
馨於遠歲
宋故安成王右常侍劉喬墓誌文
丹陽韞聖豐鄕降賢玉葉旣積金徽方傳乃毓
伊人剋廣克宣騰芬中屬飛藻上年杳杳虚素
永永冲關雲意霜拍瓊立冰堅家寳以瑩國才
未甄參錯報善茫昧雲玄歛䰟幽石委氣空山
膚若流波身如絶煙芳菲一逝美懋徒鐫
宋故銀青光祿大夫孫夐墓誌文
川祗效鏡岳祥獻明碧葉獨秀瑶源自清幼炳
噐譽夙燿才名體兼遷雲學備儒史紫閣咸趨
朱軒旣履貴交慕塵素遊企軌騰藻上京振彩
下國如彼綠蘭秉芬四塞欷人逕之不平歎天
路之冥默貴夫君之爲美播靈圴與正則
齊故御史中丞孫詵墓誌文
筠以霜藹蘭以風薰深哉若人寔好斯文系緒
承胄激蘤驚芬才基魏粲學參漢雲覽志上載
洽鏡前聞騰名冠俗揚采絶群方勰明世式贊
睿君如何不淑天道雖分敢雕窆石永晣幽墳
齊故司徒右長史檀超墓誌文
惟金有銑惟玉有瑶君實淵哉行爲世摽高志
洒落逸氣寂寥奥學内溢深文外昭嘉采籍譽
燿開霞地煦景曖山豔水波側聞晨政實惟民
天競秬獻歲務畎上年有渰疎潤興雨導泉崇
耕廵索均逸共勞命彼倌人稅于青臯羽旗銜
蕤雄戟燿毫呈典緇耦獻禮翠壇宜民宜稼克
降祈年願靈之降解珮停鑾神之行兮氣爲軷
神之坐兮煙爲蓋使嘉榖與玄鬯永爭光而無
沬哉
草木頌十五首(并序)
僕一命之微遭萬代之幸不能鐫心礪骨以報
所象擢翼驤首自致丹梯爰乃恭承嘉惠守販
相思
竦枝碧澗卧根石林日月斷色霧雨恒隂綠秀
八炤丹實四臨公子不至山客徒尋
豫章
伊南有材匪桂匪椒下貫金壤上籠赤霄盤薄
廣結捎瑟曾喬七年乃識非曰終朝
栟櫚
異水之生疑竹疑草攅叢石逕森蓰山道煙岫
相珍雲壑共寳不華不縟可避工巧
杉
桐梓舊麗松栝稱竒焉如茲品獨秀青崖群木
歛望雜草不窺長入煙氣永參鸞螭
檉
木貴冬榮檉實寒色停黛峯頂插翠石側碧葉
菴藹頳柯翕赩方陋筠檟遠笑荆棘
楊梅
寳跨荔枝芳䡍木蘭懷蘂挺實涵英糅丹鏡日
繡壑炤霞綺巒爲我羽翼委君玉盤
山桃
惟園有實惟山有叢丹蘤擎露紫榮繞風引霧
如電映煙成虹伊春之秀乃華之宗
山中石榴
美木豔樹誰望誰待縹華翠萼紅華綘采炤列
泉石芬撓山海竒麗不徒霜雪不改
木蓮
迸采泉壑騰光淵丘緗麗碧巘紅豔桂洲山人
結侣靈俗共遊時至不採爲子淹留
石上菖蒲
藥實虚品爰乃輔性却痾衛福蠲邪養正縹色
外妍金光内映草經所珍仙圖是詠
黃連
黃連上草丹沙之次禦孽辟妖長靈久視驂龍
行天馴鳳匝地鴻飛以儀順道則利
署預
華不可炫葉非足憐微根儻餌棄劒爲仙黃金
共鑄青艧爭妍君謂無妄我驗衡山
杜若
山中杜若嘉爾翠質不竒不俗載華載實同銜
夕露共烘朝日夷險無二沈冥如一
藿香
桂以過洌麝以太芬摧阻天鑄天折人文詎及
藿香微馥微薰攝靈百仞飬氣青雰
雲山讃四首(并序)
壁上有雜畫皆作山水好勢仙者五六雲氣生
焉悵然會意題爲小讃云
王太子
子喬好輕舉不待煉銀丹控鶴去窈窕學鳳對
㠝岏山無一春草谷有千年蘭雲衣不躑躅龍
駕何時還
隂長生
隂君惜靈骨珪璧詎爲寳日夜名山側果得金
丹道憂傷永不至光顔如碧草若度西海時致
意三青鳥
白雲
紫煙世不覿赤鱗庖所捐白雲亦海外葐蒀起
三山簫瑟玉池上容裔帝臺前欲知青都裏乘
此乃登天
秦女
青琴旣曠世綠珠亦絶群猶不及秦女十五乘
綵雲璧質人不見瓊光俗詎聞願使洛靈往爲
我道音芬
雜三言五首(并序)
予上國不才黜爲中山長史待罪載究識煙霞
之狀旣對道書官又無職筆墨之勢聊爲後文
搆象臺
曰上妙兮道之精道之精兮俗爲名名可宗兮
聖風立立聖風兮兹教生寫經記兮寄圖刹畫
影象兮在丹青起淨法兮出西海流𣑽音兮至
索溟綱紫宙兮洽萬品冠璇㝢兮濟群生余汨
阻兮至南國迹巳徂兮心未扄立孤臺兮山岫
架半空兮江汀累青杉於澗構積紅石於林&KR0905;
雲八重兮七色山十影兮九形金燈兮江蘺環
軒兮匝池相思兮豫章戴雪兮抱霜㘽異木而
同秀鍾雜草而一香苔廯生兮■石戸蓮花舒
兮繡池梁伊日月之寂寂無人音與馬迹■禪
情於雲逕守息心於端石永結意於鷲山長憔
悴而不惜
訪道經
百學兮異文錦派兮綺分珍君之言兮皦無際
悅子之道兮迥不群澹深韻於白水儼高意於
浮雲軌賢豪於後學軼望識於前文兹道兮可
傳可傳兮皓然挾兹心兮赴絶國懷此書兮坐
空山空山隱轔兮窮翠崿水散漫兮&KR0636;素壑海
外隂兮氣曇曇江上月兮光灼灼東南出兮是
一山西北來兮乃雙鶴池中蓮兮十色紅牎前
樹兮萬葉落四壁深兮乃泬㵳左右虚兮如寂
寞寂寞兮山室德經兮道&KR3910;盪䰟兮刷氣掩憂
兮靜疾信若人兮先覺聊與子兮如一
鏡論語
廵青史之殘誥覽朱管之遺冊惟魯濱之一叟
信銜道而探寂世艱險而多阻君英明而不革
講業兮齊衛論精兮汴泗子之說兮義巳祕成
賈鄭之雄理可黃何之壯思惜古人之取才瞰
青雲而靖意意恬悵兮有端才嶒峻兮可觀憲
嬀禹而折法襲仁誼而求安不嬿婉於戚施寧
踸踔於馬蘭俾後生之庶士鑒明德之音翰惟
山中兮寂寞憂思兮無從石紅青兮百疊山
濃淡兮萬重日下兮月出兮銅峯竹色兮
拂戸水氣兮繞牎味哲人之遺珍折片句兮忘
老嘉石門之埋名憐柳子之沈道書吳伯於衣
䄂鏤顔子於心抱籌出處之叔仲酌言默之多
少若妙行與上靈非積學之所紹至游夏以升
降幸砥心而勿夭
悅曲池
北山兮黛柏南江兮頳石頳峯兮若虹黛樹兮
如晝暮雲兮十里朝霞兮千尺千尺兮緜緜青
氣兮往旋桐之葉兮蔽日桂之枝兮刺天百谷
多兮瀉亂波雜磵饒兮騖叢泉竟長洲兮匝東
島縈曲嶼兮繞西山山巒岏兮水環合水環合
兮石重沓林中電兮雨冥冥江上風兮木颯颯
盟清冷兮適潺湲白雲起兮弔石蓮客子思兮
心斷絶心斷絶兮愁無閑步東池兮夜未艾卧
西牎兮月向山引一息於䰟内擾百緒於眼前
意春蘭與秋若願不絶於江邊
愛遠山
伯鸞兮巳遠名山兮不返逮紺草之可結及朱
華之未晚緤余馬於椒阿漾余舟於沙衍臨星
朏兮樹闇看日爍兮霞淺淺霞兮駮雲一合兮
一分映壑兮爲飾綴澗兮成文碧色兮婉轉丹
秀兮葐蒀深林寂以窈窈上猨狖之所群群猨
兮聒山大林兮蔽天楓岫兮筠嶺蘭畹兮芝田
紫蒲兮光水紅荷兮豔泉香枝兮嫰葉翡累兮
翠疊非郢路之遼遠寔寸憂之相接欷美人於
心底願山與川之可涉若溘死於汀潭哀時命
而自愜
應謝主簿騷體
山&KR0905;靜兮悲凝凉澗軒掩兮酒涵霜曾風激兮
綠蘋斷積石閉兮紫苔傷芝原寂少色筠庭黯
無光沭予冠於極浦馳予珮兮江陽弔秋冬之
巳暮憂與憂兮不忘使杜蘅可翦而棄夫何貴
于芬芳
劉僕射東山集學騷
含秋一顧眇然山中檀欒循便娟來風木瑟
瑟兮氣芬蒀石戔戔兮水成文擿江崖之素草
窺海岫之青雲願芙蓉兮未晦遵江波兮待君
山中楚辭六首
青春素景兮白日出之藹藹吾將弭節於江夏
見杜若之始大結琱鱗以成車懸雜羽而爲蓋
草色綠而馬聲悲欷㳂油以流帶
予將禮於太一乃雄劒兮玉鈎日華粲於芳閣
月金披於翠樓舞燕趙之上色激河淇之名謳
薦西海之異品傾東岳之庶羞乘魚文兮錦質
要靈人兮中州
入橘浦兮容與心敞惘兮迷所識視煙霞而一
色深秋窈以虧天上列星之所極桂之生兮山
之巒紛可愛兮柯團團谿﨑嶬兮石架阻䬀䬟
颼兮木道寒煙色閉兮喬木橈嵐氣闇兮幽篁
難忌蟪蛄之蚤吟惜王孫之晚還信於邑兮白
露方天病兮秋蘭
石簁簁兮蔽白雪疊疊兮薄樹車蕭條兮山逼
舟兮水路愍晨夜之摧坐感春秋之欲暮
征夫輟而在位御者跼而載顧
䰟兮歸來異方不可以親蝮蛇九首雄虺戴鱗
炎穴一光骨爛䰟傷玄狐曳尾赤象爲粱至日
歸來無往此異方
自序
淹字文通濟陽考城人幼傳家業六歲能屬詩
十三而孤邈過庭之訓長遂博覽群書不事章
句之學頗留精於文章所誦詠者蓋二十萬言
而愛竒尚異深沉有遠識常慕司馬長卿梁伯
鸞之徒然未能悉行也所與神遊者唯陳留袁
叔明而巳弱冠以五經授宋始安王劉子真略
傳大義爲南徐州王新安從事奉朝請使安之
薨也建平王劉景素聞風而悅待以布衣之禮
然少年嘗倜儻不俗或爲世士所嫉遂誣淹以
受金者將及抵罪乃上書見意而免焉尋舉南
徐州桂陽王秀才對策上第轉巴陵王右常侍
右軍建平王主簿賓待累年雅以文章見遇而
宋末多阻宗室有優生之難王初欲羽檄徵天
下兵以求一旦之幸淹嘗從容暁諫言人事之
成敗每曰殿下不求宗廟之安如信左右之計
則復見麋鹿霜棲露宿於姑蘇之臺矣終不以
納而更疑焉及王移鎮朱方也又爲鎮軍參事
領東海郡丞於是王與不逞之徒日夜搆議淹
知禍機之將發又賦詩十五首略明性命之理
因以爲諷主遂不悟乃憑怒而黜之爲建安吳
興令地在東南嶠外閩越之舊境也爰有碧水
丹山珍木靈草皆淹平生所至愛不覺行路之
遠矣山中無事與道書爲偶乃悠然獨往或日
夕忘歸放浪之際頗著文章自娛在邑三載朱
方竟敗焉復還京師值世道巳昏守忠閑居不
交當軸之士俄皇帝始有大功於四海聞而訪
召之爲尚書駕部郞驃騎竟陵公參軍事當沈
攸之起兵西楚也人懷危惧高帝嘗顧而問之
曰天下紛紛若是君謂如何淹對曰昔項強而
劉弱袁衆而曹寡羽號令諸侯竟受一劒之辱
紹跨躡四州終爲奔北之虜此所謂在德不在
鼎公何疑焉帝曰聞此言者多矣其試爲我言
之淹曰公雄武有竒略一勝也寬容而仁恕二
勝也賢能畢力三勝也民望所歸四勝也奉天
子而伐逆叛五勝也攸之至銳而噐小一敗也
有威而無恩二敗也士卒解體三敗也搢紳不
懷四敗也懸兵數千里而無同惡相濟五敗也
故豺狼十萬而終爲我獲焉帝笑曰君談過矣
是時軍書表記皆爲草具逮東覇城府猶掌筆
翰相府始置仍爲記室參軍事及讓齊王九錫
備物及諸文表皆淹爲之受禪之後又爲驃騎
豫章王記室參軍鎮東武令參掌詔冊並典國
史旣非雅好辭不獲命尋遷正員散騎侍郎中
書侍郎淹嘗云人生當適性爲樂安能精意苦
力求身後之名哉故自少及長未嘗著書惟集
十卷謂如此足矣重以學不爲人交不苟合又
深信天竺緣果之文偏好老氏清淨之術仕所
望不過諸卿二千石有耕織伏臘之資則隱矣
常願幽居築宇絶棄人事苑以丹林池以綠水
左倚郊甸右帶瀛澤青春爰謝則接武平臯素
秋澄景則獨酌虚室侍姬三四趙女數人不則
逍遥紀彈琴詠詩朝露幾間忽忘老之將至
淹之所學盡此而巳矣
梁江文通集卷第十終
