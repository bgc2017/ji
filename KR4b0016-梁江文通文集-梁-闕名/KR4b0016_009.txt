梁江文通集卷第九
蕭讓太傅相國齊公十郡九錫表
備九錫之禮非常之冊分天而降冠古之典𨳩
河而出遥然以慙䰟交象魏(中謝)臣聞日月權輿
二儀所以剋靈君臣設極三統所以式固惟生
與位謂之大寶辨諸文而尊卑旣炳觀群龍而
貴賤可正雖復殷因於夏王資於帝至乎建侯
分職體國經野其揆一焉是以二周之始山河
愈廣兩漢之初封賞彌盛然表東海者實牧野
之日贍魯邦者乃負圖之辰西都英相信命世
之功關中上宰亦龕亂之力秬鬯彤弓本西伯
之賞虎賁戎路又晉公之典若乃衣裳盟會九
合一匡猶慙德斯禮也臣實鄙才靡識大體徒
以忠貞爲槩而勞不足銘雖以丹素爲誠而功
無可勒豈有經天緯地之略探隱炤寂之智哉
抑亦何術以堪盛休是以覽雲際而懷古憑軒
榥而未寧也伏惟陛下神華馭世理無不鏡賜
臣待謗今職守其私滿則天下有道庶人不疑
矣
第二表
臣公言臣近勵心罄辭寫情畢議眇望神藻鑒
見丹襟而帝閽以祕論誥方明中庶卷容左右
軫慮(中謝)臣以爲麗天秉經君上之彛憲儀地執
緯臣下之恒軌故皇極載凝庶士交慎昔者重
黎勤官裁居炎冥之職羲叔能任方掌日月之
序至乎御龍勤夏未聞冠俗之爵大彭翼商豈
見超世之典以古先哲后如兹之慎賞也臣乃
謬貽國寄志在靜難若夫野戰虹蜺伏順者易
爲威城攻鯨虺奉國者理必全雲氣薄蝕下民
咸貴其明恃險輿馬舟中皆可異議故昌邑有
歸邸吳楚無旋師斯激芬楊蕤物同其幸焚惡
去醜世共其庇實爲仰憑俯順之效臣亦何力
之有焉竊謂祿爲十郡必俟禹迹之勤錫以九
命乃須周公之美况吕梁不鑿而噐重玄珪越
裳未獻而賦擬千乘京關識其崇貴畿服知其
忝冐鏡前脩而慙形覿往德而聳慮畏崖之請
取誓深水審量之祈呈炤皦景伏願陛下遠牽
雄範近覽英規憑霞停詔臨風輟恩豈伊愚臣
方獨昌化具日遺氓咸蒙其賴矣
被百僚敦勸受表
臣公言臣欵誠素履頻載縑翰天飾高奬累降
史筆即日尚書臣某等至重宣詔旨猥辱百僚
省睇未交心靈巳悸(中謝)臣聞良宰謀朝不必借
威貞臣衛主脩巳則足故驕滿之失取鏡函關
謙測之美見炤伊闕臣本庸人識無遠度籍𨳩
闢之辰遭攙搶之運姦回内奰則戮力瓊都諸
侯放命則抗節瑶祀秉號仗義幸不辱威皆爲
冕旒遥鑒之明群士畫圖之助臣寧望伊摰叔
且之爵吕牙申明之賞哉方欲謝簮東都濯冠
汾陽不悟盛禮華典復臻於兹靜默廻環祗畏
躑躅猶謂遇聦明之朝當時雍之世陛下詠堯
風之化歌卿雲之詩日月華采萬方獲性疊慮
仰祈必蒙題品而威嚴窈絶斯冀遂阻鑾輿玉
駕復許敦幸重臣愆悔無地自安便當謹恭鴻
命竭身爲限
蕭拜相國齊公十郡九錫章
殊命寶典鬱降雲天采詔軒騎光流城禦震驚
華禮神氣交越(中謝)臣才謝深英噐慙遠度進寡
兵車召陵之盟退靡朝歌河内之會無束馬山
戎之績懸車流沙之功故望寵未安踐榮加懼
況納陛朱戸事絶群班金璽綠綬儀參鴻典聞
命屏營以憂以墜近申微欵日月之鑒旣阻方
懼難慊蘭芳之旨愈峻遂致百辟卿后踟蹰於
衛闕鑾輅旗旂方幸於臣府悵然遥慮將貽厚
戾文章徒單迄無蠲省而天威咫尺丹懷罔固
輙肅恭文物翹拜榮禮違距以深追增怵迫德
輶寵盛於斯爲微非臣鄙虚所能酬對
蕭相國讓進爵爲王第二表
臣結慮歸請三辰未鏡傾䰟仰視九天弥阻重
炳徽策再晣光誥理晦情震若涉嚴淵(中謝)臣業
不出世績未逮古謬藉明政陳力就列艱多智
寡翊贊罔樹若乃洪範不脩鍾綴旒之日九黎
亂政當摧軸之辰雖瀝命奉時蘭禍提下亟防
明之陋貽慙昔人杜險之蔽取愧前英故十萬
之師無集槀行之邸千金之貴恒單白藏之府
戈&KR0657;發於江湖戎車出於石城然後雲徹席卷
虔劉巨禍臣實恧焉不悟上賞亟降華爵必集
雖延首紫局翹意宸居執爲守約之志旣謝簡
鑒避賢辭智之請終無𨳩允故受任專征遠邇
知寵肇封四履候甸推禮昔虞思勤夏不列殊
物之錫晉叔匡周豈頒上公之典燕藩懿親裁
蒙衮舄之榮梁國戚屬方忝旌旗之貴而臣包
括庶揆揔納儀形蓋出近古非三代之遠體也
今復乃踰九命爰超五等域中之稱麗天作則
探情顧抱豈所允安者哉伏願陛下一檢丹崖
遂臣慊心無使怵迫深貽庇矣
蕭相國拜齊王表
臣無佐夏匡殷之功威晉服楚之績業不題於
宗噐聲靡記於彝典而超居上禮邈乘峻爵靜
念隆替焦原非譬(中謝)臣以爲衆官咸事帝謨所
以式序群后剋讓王猷所以載穆况臣訪德語
勤未洎伊稷之能藉靈懷寵以濫周邵之秩故
駐䰟仰請瀝意歸聞理竭素牒事罄丹史具徽
太微備簡玉繩而才輶志淺隔景絶炤朱輪之
使日月亟䊸金鑾之尊旦夕將拂廵情覽識豈
伊寧處今便肅典内軒恭服外屏大夫有命古
或無違王假有廟今臣爲叨三省空懦震據于
心
齊王謝冕旒諸法物表
臣王言以軒冕雲蹕旣非常之飾宫懸玉戚乃
配天之禮故呈襟效慮必期蠲亮重被還旨芳
訊愈越鏡伏殊私情影遠震(中謝)昔大啓營丘未
備樹羽之賞先宅曲阜始兼龍旂之貴况道狹
慶隆身薄噐尊粉璽爭輝璪火鏡耀夫太常圖
列星之采華蓋觀古人之情所以聳絶百縣崇
隔萬㝢鳳閣因此而神瓊都由兹而麗故愧功
慙德違儀避■誠不遥孚理無夐逹遂貽嚴誥
爰斷辭表驚慄遲廻祈鑒何地便當肅對王休
敬昭異寵佩服盛文以慨以懼
齊王讓禪表
遠規唐虞永揖之典近謩漢魏高樹之禮旣覽
金水昏明之數又協雲電隆替之徵激風太上
扇采至公聞命驚爽心靈殞越(中謝)臣聞天地草
昧而樹之君所以平對二儀顯臨萬國膺符受
曆惣明司幽軒轅陟祚首出庶物顓頊登庸作
爲民紀雖五德迭興十代繼運非賢非睿莫預
斯位若乃與能之交禪錫之會豈伊虚薄所可
尊擬昔傅巖佐商秩終上公磻溪翼周名極列
伯臣才非若人功愧遠聖獄訟不往謳歌寧歸
河乏馬圖之寶天無乘龍之錫元首股肱誓不
可異而曠棄之軌忽臻於兹慙慨憂灼罔識其
際伏願陛下貴舜禹之心臣守巢由之節則道
燿日月澤浸飛泳聲振開闢仁動今古四三王
而六五帝不亦休哉
遣大使廵詔
門下昔明王馭世廵嶽采政睿后司朝觀俗調
化故生無鬱滯物獲脩通釐風拯患於兹爲急
朕以輶薄昧于大道因璿璣之曆遵三德之運
𬗟鑒前哲寤寐永歎思所以闢訪治蠹詢求民
瘼才寡務殷若無津漈故以情深危薄心疚夙
夜矣可普遣大使分行四方推賢薦能問疾舉
滯若其采野不闢犴訟有虧妨氓利害擾黷政
經者具以奏聞如其讜言嘉話真士智才亦依
名騰上隨事均量務取厥中朕將親覽以弘遠
化
賜赦交州詔
門下交部昔值時詖負海不朝因迷遂往歸欵
莫由今創制萬㝢烟煴造物原形四裔澤浹中
畿慜彼邊氓未均王化宣弘遠仁蕩以更始可
曲赦彼州統内咸同曠泰李叔獻一人即撫南
土其股肱文武詳材選推并遣大使宣揚朝旨
斷募士詔
門下設募取將懸賞購士蓋出權宜非曰經制
頃者民罹氛藹世襲艱阻因時流故浸以成俗
斯風蕩而未返且滋長逋逸開罪山湖遂乃鯨
刑不辱草竊無咎平政察洽萌合甄革自今已
後可悉斷衆募
封江冠軍等詔
門下締基緯業序功攸急𨳩曆闡祚酬庸爲先
故以式藹曩書載炳前軌文仲假等或成亮艱
危效彰屯詖皆績幹兩宣勒國兼立宜各分珪
社以酬厥勞謐
大赦詔
門下朕思弘風教而刑圄猶積永言前烈兢歎
載懷今履端告始郡后執䞇治洽樂交華夷同
泰雖和慙擊石采愧卿雲然景業初基義深恒
典慶動玄靈歡溢都縣憫彼幽黔猶隔兹澤思
我兆民共熙至化
北伐詔
門下朕統曆馭政志包函夏庶惣文軌無思不
服而逖焉狡虜久爲邊虞及宋末不庭授策乖
律北州外淪威風内毀鑒彼隆替慨歎盈懷冕
旒濟河翦彼凶狄咸秩中岳望祀汾隂則聲教
鬯矣猶以經綸惟始恩化甫洽勞民擾衆爲政
所重故方輟六師按經九伐今淮泗告驚羽書
馳聞醜羯妖燼送死北垂徵天人之數撫自來
之會無勞遠兵剿撲爲易蓋因兹大號蕩其巢
藪可遣使某官組甲十萬鐡騎千馬斜趣潁洛
衝其要津某官某虎旅八萬舳舮數千㳂淮長
驅稜威青汴某官某舟師五萬直出淮淝某官
控江右之銳駱驛旣進某官某率羽林勁男爲
水陸形援某官某甲等並率義勇之衆㸦盡椅
角之機戎車戒路事宜惣一使持節都督南徐
兖二州諸軍事後軍將軍南徐州刺史長沙王
晃出次江都爲衆軍節度驍雄竟奮火烈風掃
剋定中原肅清河洛便可内外纂嚴以時備辨
王僕射爲左僕射詔
門下端貳樞祕寔惟國禎緝典宣機所寄時彦
尚書右僕射領吏部尚書南昌縣開國公儉噐
懷明亮風情峻遠業積珪璋才兼經緯况乃節
亮帷幄譽敷端揆升授之宜蓋允具瞻可左僕
射
王撫軍爲安東吳興詔
門下震澤殷奥撫馭須才都官尚書撫軍潯陽
郡開國公敬則志幹貞烈秉情開敏忠勤之至
形乎出内必能綏懷大邦尅隆美政
曲赦丹陽等四郡詔
門下朕興言民瘼昧旦求政所以庶存簡惠緝
兹治道而玉燭未調祥風尚鬱京輔及二吳昔
歲水災秋登旣罕今兹厲疾罹患者多納隍之
歎爲矜良深可曲赦楊州所統丹陽吳興南徐
州所統義興等四郡其遭水左劇之縣自今年
以前三調未充而虚例巳畢官長局吏應共備
賞者雖即事爲愆情在可亮外詳所際以弘優
澤
王僕射領太子詹事詔
門下管司東朝歷代所重自非國華莫允斯任
侍中尚書左僕射南昌縣開國公儉鑒識清贍
理懷秀澈績亮朝端譽敷僉議贊業攸光物聽
斯緝宜惣二官以穆彛序
何詹事爲吏部尚書詔
門下官人之職實難其選所以弼諧彛品謨明
庶績今思治惟急彌不可曠侍中太子詹事戢
業履脩平體識詳隱自升官闥美譽咸聞必能
無懈于位爕兹流序
王侍中爲南蠻校尉詔
門下荆楚殷曠任重寄深毗左之選非良勿授
侍中領祕書監驍騎將軍奐秉心貞元志局𨳩
亮績譽之美在公屢彰必能贊政南紀播惠西
夏
王光祿爲征南湘州詔
門下衡岳名區荆湘奥壤自頃凋弊綏撫須賢
侍中光祿大夫丹陽尹僧文德履淹䆳識局詳
正冲素之朝望攸歸歷職之庸載懷僉聽往任
沅湘餘惠在民今宜重敷善政申此㦤績
柳僕射爲南兖州詔
門下河兖衝要維扞中畿司牧之任宜詳其授
後將軍領軍新除尚書左僕射溳陽郡國公世
隆業體淹濟思情通敏功書王府積彰累任必
能宣弘恩政威懷萬里雖哀疾毀頓而禮有權
奪
王僕射加兵詔
門下散騎常侍尚書左僕射太子詹事南昌縣
𨳩國公儉忠欵昭著任寄隆深旣光朝猷允屬
民聽宜增威飾以崇望實可加兵二百
立學詔
門下夫膠庠之典彝倫攸先所以昭振才端啓
發性緒弘世字氓納之軌儀是故五禮之迹可
傅六樂之容不泯朕自膺曆受圖志闡經訓且
有群寮奏議橫集以戎車屢警文教未敷思樂
辟雍永言多慨今關燧無虞時和歲稔遠邇同
風華夷慕義便可式遵前凖脩建教學精選儒
官廣延國胄
王鎮軍爲中書令右光祿詔
門下綸言要密歷選爲難優秩崇顯允在舊德
使持節都督江州豫州之新蔡晉熙二郡諸軍
事鎮南將軍江州刺史延之業履冲約秉情閑
素譽彰頻試績著累朝自居南服徽庸剋舉宜
升寵章管兼樞祕
張令爲太常領國子祭酒詔
門下庠議旣敷縉紳攸屬師氏之任宜歸儒素
散騎常侍中書令驍騎將軍楊州大中正緒噐
識清簡理懷恬約譽洽朝聞聲緝民聽必能闡
揚玄宗式範胄子兼掌宗伯望實惟宜
蕭冠軍進號征虜詔
門下維翰之重實資名品使持節都督郢州司
州之義陽諸軍事冠軍將軍郢州刺史南昌縣
𨳩國侯鸞體局弘濟噐操端敏自蒞任夏首美
政殷流必能聿宣國化以庇人瘼宜崇顯秩允
兹聲望
禇侍中爲征比長史詔
門下蕃佐須才非良莫寄侍中領步兵校尉炫
識業清悟思懷掩暢出内之譽日聞其美宜弼
諧親屏以申茂績
梁江文通集卷第九
