梁江文通文集卷第四
詩
惜晩春應劉秘書
煙景抱空意衡杜綴幽心心憂望碧葉涵影顧
青林風光多樹色露華翻蕙隂水苔方下蔓石
蘿日上尋霞衣已具帶仙冠不持簮徒爲多委
鬱精魄還自臨始獲瓊歌贈一點重如金山中
有雜桂玉歷乃共斟
卧疾怨别劉長史
四時煎日夜玉露催紫芬始懷未廽歎春意秋
方驚凉草散螢色夏樹歛蟬聲憑景魂且謐卧
堂怨已生承君客江潭先愁鴻鴈鳴吳山饒離
袂楚水多別情金堅碧不滅桂華蘭有英無輟
代上朝豈惜鏡中明但見一葉落衰恨方始平
應劉豫章別
清塵播嶠岫遠■被修代高行乃
厲天俗態擥明懋散才賢裂■分
堯甸(音田)於時秋永永江漢起殘煙獵獵
風剪樹颯颯露傷蓮霞出海中雲水發江上泉
浸淫泉懷浦泛濫雲辭山洲渚一揚𬒮殞意元
氣前願效卷施草春華冬復堅
秋夕納凉奉和刑獄舅
蕭條晩秋景旻雲承景斜虚堂起青藹崦嵫生
暮霞空居寂以欷左右自幽歌騎星謝屐尾濯
髮慙陽阿年歇玄圃壁歲減天津波金簫哀夜
長瑶琴怨暮多四時通信黯春風日夜過楚水
徒有蘭憂至竟如何
採菱
秋日心容與涉水望碧蓮紫菱亦可採試以緩
愁年參差萬葉下泛漾百流前高彩隘通壑香
氣麗廣川歌出櫂女曲儛入江南絃梁黿非逐
俗駕鯉乃懷仙衆美信如此無恨出清泉
郊外望秋荅殷博士
白露掩江皐青滿平地蕪長夜亦何際銜思久
踟蹰企余重蘭貝清才富金瑜獨豔始東山擅
麗終西都雲精無永滯水碧豈慙濡屬我嵫景
半賞爾若光初折麻異離群紉蕙非索居頻贈
旣雅歌還懷諒短書
冬盡難離知丘長史
閑居深悵悵颸寒拂中閨寶禮自千里縑書果
君題山川吐幽氣雲景抱長懷兹別亦爲遠潮
瀾鬱東西汀皐日慘色桂闇猿方啼擥意誰姹
際屑涕在心乖杜蘅念無沫石蘭終不暌冀惣
歲暮駕遊衍蒼山蹊
外兵舅夜集
丹林一葉舊碧草從此空煙光拂夜色華舟盪
秋風斂意悵何已極望情思中瑶瀾寂以晏若
采能幾終暮心亦誰寄江皐桂有叢
當春四韻同■左丞
雷萌山中草雲煦江上花左烟漾璇景輕風泛
淩霞我有幽蘭念銜意矚里斜友人殊未還獨
慰簷前華
池上酬劉記室
戚戚憂可結結憂視春暮紫荷漸曲池皐蘭覆
徑路葱蒨亘華堂葐蒀雜綺樹爲此久佇立容
易光隂度水館次久羽山葉下暝露懷賞入舊
襟悅物擥新賦惜我無彫文報章慙復素
雜體三十首
夫楚謠漢風旣非一國魏製晉造固亦二體譬
猶藍朱成彩雜錯之變無窮宫角爲音靡曼之
態不極故娥眉詎同貌而俱動於魄芳草寧共
氣而皆悅於䰟不其然歟至於代之諸賢各滯
所迷莫不論甘則忌辛好丹則非素豈所謂通
方廣恕好遠兼愛者哉乃致公幹仲宣之論家
有曲直安仁士衡之評人立矯抗況復殊於此
者乎文貴遠賤近人之常情重耳輕目俗之恒
蔽是以邯鄲託曲於李竒士季假論於嗣宗此
其效也然五言之興諒非夐古但關西鄴下旣
以罕同河外江南頗爲異法故玄黃經緯之辨
金碧浮沉之殊僕以爲亦各具美兼善而已今
作三十首詩斆其文體雖不足品藻淵流庶亦
無乖商攉云𡭗
古離别
遠與君別者乃至鴈門關黃雲蔽千里遊子何
時還送君如昨日&KR0585;前露已團不惜蕙草晚所
悲道里寒君行在天涯妾身長別離願一見顔
色不異瓊樹枝兔絲及水萍所寄終不移
李都尉從軍(陵少卿)
樽酒送征人踟蹰在親宴日暮浮雲滋握手淚
如霰悠悠清水天嘉魴得所薦而我在萬里結
友不相見䄂中有短書願寄雙飛鷰
班婕妤詠扇
紈扇如圜月出自機中素畫作秦王女乘鸞向
煙霧彩色世所重雖新不似故竊愁凉風至吹
我玉階樹君子恩未畢零落在中路
魏文帝遊宴(丕子桓)
置酒坐飛閣逍遥臨華池神飈自遠至左右芙
蓉披綠竹夾清水秋蘭被幽崖月出照園中冠
珮相追隨客從南楚來爲我吹參差淵魚猶伏
浦聽者未云罷高文一何綺小儒安足爲肅肅
廣殿隂雀聲愁北林衆賓還城邑何用慰我心
陳思王贈友(植子建)
君王禮英賢不恡千金璧雙闕指馳道朱宫羅
弟宅從容冰井臺清池映華薄凉風盪芳氣碧
樹先秋落朝與佳人期日夕望青閣褰裳摘明
珠徙倚拾蕙若眷我二三子辭我麗金艧延陵
輕寶劒季布重然諾處富不忘貧有道在葵藿
劉文學感懷(禎公幹)
蒼蒼山中桂團團霜露色霜露一何緊桂枝生
自直橘柚在南國因君爲羽翼謬蒙聖主私託
身文墨職丹綵旣已過敢不自雕飾華月照芳
池列坐金殿側微臣固受賜鴻恩良未測
王侍中懷德(粲仲宣)
伊昔值世亂秣馬辭帝京旣傷蔓草別方知枤
杜情崤函蕩丘墟冀闕緬縱橫倚棹泛涇渭日
暮山河清蟋蟀依素野嚴風吹枯莖鸛鷁在幽
草客子淚已零去鄕三十載幸遭天下平賢主
降嘉賞金貂服玄纓侍宴出河曲飛蓋遊鄴城
朝露竟幾何忽如水上萍君子篤恩義柯葉終
不傾福履旣所綏千載垂令名
嵆中散言志(康叔夜)
曰余不師訓潜志去俗塵遠想出宏域高步超
常倫靈鳳振羽儀戢景西海濱朝食琅玕實夕
飲玉池津處順故無累養德乃入神曠哉宇宙
惠雲羅更四陳哲人貴識義大雅明疪身莊生
悟無爲左氏守其真天下皆得一名實久相賓
咸池響爰鶋鐘鼓或愁辛柳惠善直道孫登庶
知人寫懷良未遠感贈還書紳
阮步兵詠懷(籍嗣宗)
青鳥海上遊鸒斯蒿下飛浮沉不相宜羽翼各
有歸飄飄可終極滉瀁安是非朝雲乘變化光
耀代所希精衞銜木石誰能測幽微
張司空離情(華茂先)
秋月映簾櫳懸光入丹墀佳人撫鳴琴清夜守
空帷蘭徑少行迹玉臺生網絲庭樹發紅彩閨
草含碧滋延佇整綾綺萬里贈所思願垂湛露
惠信我皎日期
潘黃門述哀(岳安仁)
青春速天機素秋馳白日美人歸重泉悽愴無
終畢殯宫已肅清松栢轉蕭瑟俯仰不能弭尋
念非但一撫襟悼寂寞恍然若有失明月入綺
牎髣髴想蕙質銷憂非萱草永懷寄夢寐夢寐
復冥冥何由覿爾形我慙北海術爾無帝女靈
駕言出遠山徘徊泣松銘雨絶無還雲華落豈
留英日月方代序寢興何時平
陸平原羇官(機士衡)
諸后降嘉命恩紀被微身明發眷桑梓永歎懷
密親流念辭南澨銜怨別西津驅馬遵淮泗旦
夕見梁陳服義追上列矯迹厠官臣朱黻咸旄
士長纓皆俊民契闊承華内綢繆踰歲年日暮
聊惣駕逍遥觀洛川殂殁多拱木宿草凌寒煙
遊子易感慨躑躅還自憐願言寄三鳥離思非
徒然
左記室詠史(思太冲)
韓公淪賣藥梅生隱市門百年信荏苒何爲苦
心䰟當學衞霍將建功在河源珪組賢君眄青
紫明主恩終軍才始逹賈誼位方尊金張服貂
冕許史乘華軒王侯貴片義公卿重一言太平
多懽娛飛蓋東都門顧念張仲蔚蓬蒿滿中園
張黃門苦雨(協景陽)
丹霞蔽陽景綠泉涌隂渚水鸛巢層甍山雲潤
柱礎有渰興春節愁霖貫秋序爕爕凉葉奪戾
戾颸風舉高談翫四時索居慕儔侣青苕日夜
黃芳蕤成宿楚歲暮百慮交無以慰延佇
劉太尉傷亂(琨越石)
皇晉遘陽九天下橫氛霧秦趙值薄蝕幽并逢
虎據伊余荷寵靈感激徇馳騖雖無六竒術冀
與張韓遇寗戚扣角歌桓公遭乃舉荀息冒嶮
難實以忠貞故空今日月逝愧無古人度飲馬
出城濠北望沙漠路千里何蕭條白日隱寒樹
投𬒮旣憤懣撫枕懷百慮功名惜未立玄髮已
改素時哉苟有會治亂惟冥數
盧侍郎感交(諶子諒)
大厦須異材廊廟非庸噐英俊著世功多士濟
斯位眷顧成綢繆乃與時髦疋姻媾久不虧契
闊豈但一逢厄旣已同處危非所恤常慕先逹
槩觀古論得失馬服爲趙將壃場得淸謐信陵
佩魏印秦兵不敢出慨無握中策徒慙素絲質
羇旅去舊京感遇踰琴瑟自顧非杞梓免力在
無逸更以畏友朋濫吹乖名實
郭弘農遊仙(璞景純)
崦山多靈草海濱饒竒石偃蹇尋青雲隱淪駐
精魄道人讀丹經方士煉玉液朱霞入牎牖曜
靈照空隙傲倪摘木芝凌波採水碧眇然萬里
遊矯掌望煙客永得安期術豈愁濛汜迫
孫廷評雜述(楚子荆)
太素旣已分吹萬著形兆寂動苟有源因謂殤
子夭道喪涉千載津梁誰能了思乘扶搖翰卓
然凌風矯靜觀尺捶義理足未常少冏冏秋月
明憑軒詠堯老浪迹無蚩妍然後君子道領略
歸一致南山有綺皓交臂久變化傅火乃薪草
亹亹玄思清胷中去機巧物我俱忘情可以狎
鷗鳥
許徵君自敘(詢玄度)
張子闇内機單生蔽外象一時排冥筌冷然空
中賞遣此若喪情資神任獨往採藥白雲隈聊
以肆所養丹葩曜芳蕤綠草隂閑敞苕苕寄勝
景不覺凌虚上曲&KR0905;激鮮飈石室有幽響去矣
從所欲得失非外奬至哉操斤客重明固已朗
五難旣洒落超迹絶塵網
殷東陽興曯(仲文)
晨遊任所萃悠悠藴真趣雲天亦遼亮時與賞
心遇青松挺秀萼惠色出芳樹極眺清波深湎
映石壁素營情無餘滓拂衣釋塵務求仁旣自
我玄風豈外慕直置忘所宰蕭散得遺慮
謝僕射遊覽(堒叔原)
信矣勞物化憂襟未能整薄言遵交衢惣轡出
臺省凄凄節序高寥寥心悟永時菊耀巖阿雲
霞冠秋嶺眷然惜良辰徘徊踐落景卷舒雖萬
緒動復歸有靜曾是迫桑榆歲暮從所秉舟壑
不可攀忘情寄匠郢
陶徵君田居(潜淵明)
種苗在東臯苗生滿阡陌雖有倚鋤倦濁酒聊
自適日暮巾柴車路闇光已夕歸人望煙火稚
子候簷隙問君亦何爲百年會有役但願桑麻
成蚕月得紡績素心正如此𨳩逕望三益
謝臨川遊山(靈運)
江海經邅廻山矯備盈缺靈境信淹留賞心非
徒設平明登雲蜂杳與廬霍絶碧障長周流金
潭恒澄徹洞林帶晨霞石壁映初晣乳竇旣滴
瀝丹井復寥泬嵓萼轉竒秀崟岑還相蔽赤玉
隱瑶溪雲錦被沙汭夜聞猩猩啼朝見鼯鼠逝
南中氣候暖朱華凌白雪幸遊建德鄕觀竒探
禹穴身名竟誰辨圖史終摩滅且泛桂水潮映
月遊海澨攝生貴處順將爲智者說
顔特進侍宴(延年延之)
大微凝帝宇瑶光正神縣揆日粲書史相都麗
聞見列漢搆仙宫𨳩天製寶殿桂棟留夏飈蘭
橑停冬霰青林結冥濛丹巘披䓗蒨山雲備卿
藹池卉具靈變重陽集清氛下輦降玄宴鶩望
分寰隧曬目盡都甸氣生川岳隂煙滅淮海見
中坐溢朱組步櫩簉瓊弁禮登佇睿情樂闋延
皇眄測恩躋愉逸㳂牒懵浮賤承榮重兼金廵
華過盈瑱敢飾輿人詠方慙渌水薦
謝法曹贈别(惠連)
昨發赤亭渚今宿浦陽汭(而拙切)方作雲峯異豈
伊千里別芳塵未歇席零淚猶在𬒮(入聲)停艫望
極浦弭棹岨風雪風雪旣經時夜永起懷思泛
濫北湖遊苕亭南樓期點翰詠新賞𨳩祑瑩所
疑摘芳愛氣馥拾蘂憐色滋色滋畏沃若人事
亦消鑠子矜怨勿往谷風誚輕薄共秉延州信
無慙仲由諾靈芝望三秀孤雲情所託所託已
殷勤祗足攪懷人今行嶀&KR0792;外銜恩至海濱覿
子未僝聚(或云覿子杳未僝)凝涕在何辰雜珮雖可贈
疎華竟無陳無陳心悁勞旅人豈遊遨幸及風
雪霽青春滿江臯解纜候前侶還望方鬱陶煙
景若離遠末響寄瓊瑶
王徵君養疾
窈藹瀟湘空翠澗澹無滋寂歷百草晦歘吸鵾
雞悲清隂往來遠月華散前墀煉藥曯虚幌泛
瑟卧遥帷水碧驗未黷金膏詎能緇北渚有帝
子蕩瀁不可期悵然山中暮懷痾屬此詩
袁太尉從駕(淑陽源)
宫廟禮哀敬枌邑道嚴玄恭㓗由明祀肅駕在
祈年詔徒登季月戒鳳藻行川雲旆象漢徒宸
網擬星懸朱櫂麗寒渚金鍐映秋山羽衞藹流
景綵吹震沉淵辨詩測京國履籍鑒都廛氓謠
響玉律邑頌被丹弦文軫薄桂海聲教燭冰天
和惠頒上笏恩渥浹下筵幸侍觀洛後豈慕廵
河前服義方無沬展歌殊未宣
謝光禄郊遊(莊希逸)
肅舲出郊際徙藥逗江隂翠山方藹藹青浦正
沉沉涼葉照沙嶼秋榮冐水潯風散松架險雲
鬱石道深靜然鏡緜野四睇亂曾岑氣清知鴈
引露華識猨音雲裝信解黻煙駕可辭金始整
丹泉術終覿紫芳心行光自容裔無使弱思侵
鮑參軍戎行(昭明遠)
豪士枉尺璧宵人重恩光徇義非爲利軌羈輕
去鄕孟冬郊祀月殺氣起嚴霜戎馬粟不煖軍
士冰爲漿晨上城臯坂磧礫皆羊腸雲隂籠白
日大谷晦蒼蒼息徒稅征駕倚劍臨八荒鷦鵬
不能飛玄武伏川梁鎩翮由時至感物聊自傷
竪儒守一經未足識行藏
休上人怨別(惠休湯氏)
西北秋風至楚客心悠哉日暮碧雲合佳人殊
未來露彩方泛豔月華始徘徊寶書爲君掩瑶
瑟詎能𨳩相思巫山渚悵望陽雲臺膏爐絶沉
燎綺席生浮埃桂水日千里因之平生懷
悼室人十首
佳人永暮矣隱憂遂歷兹寶燭夜無華金鏡晝
恒微桐葉生綠水霧天流碧滋蕙弱芳未空蘭
深鳥思時湘醽徒有酌意塞不能持
適見葉蕭條巳復花菴鬱帳裏春風盪&KR0585;前還
鷰拂垂涕視去景催心向徂物今悲輙流涕昔
歡常飄忽幽情一不弭守歎誰能慰
夏雲多雜色紅光鑠蕤鮮苒弱屏風草潭拖曲
池蓮黛葉鑑深水丹華香碧烟臨綵方自弔擥
氣以傷然命知悲不絶恒如注海泉
駕言出逕衍冀以滌心胷復値煙雨散清隂帶
山濃素沙匝廣岸雄虹冠尖峯出風舞森桂落
日曖圓松還結生不念楚客獨無容
秋至擣羅紈淚滿未能𨳩風光肅入戸月華爲
誰來結眉向珠網瀝思視青苔鬢局將成葆帶
减不須摧我心若涵烟葐蒀滿中懷
窗塵歲時阻閨蕪日夜深流黃夕不織寧聞梭
杼音凉藹漂虚座清香盪空琹蜻引知寂寥蛾
飛測幽隂乃抱生死悼豈伊離別心
顥顥氣薄暮蔌蔌清衾單階前水光裂樹上雪
花團庭鶴哀以立雲雞肅且寒方東有苦淚承
夜非膏蘭從此永黯削萱葉焉能寬
杼悲情雖滯送往意所知空座幾時設虚帷無
久垂暮氣亦何勁嚴風照天涯夢寐無端際敞
恍有分離意念每失乖徒見四時虧
神女色姱麗乃出巫山湄逶迤羅𬒮下鄣日望
所思佳人獨不然戸牖絶錦綦感此增婵娟屑
屑涕自滋清光澹且减低意守空帷
二妃麗瀟湘一有乍一無佳人承雲氣無下此
幽都當追帝女迹出入泛靈輿奄映金淵側遊
豫碧山隅曖然時將罷臨風返故居
梁江文通集卷第四
