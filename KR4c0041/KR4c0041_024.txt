權載之文集卷第二十四
唐權德輿字載之
墓誌銘
唐故金紫光祿大夫檢校禮部尙書使持節都
督廣州諸軍事兼廣州刺史御史大夫充嶺南
節度支度營田觀察處置本𬋩經略等使東海
郡開國公贈太子少保徐公墓誌銘(并序)
公諱申字維降東海郯人五代祖周宣州刺史瓌瓌生
隨江州司馬晏晏生吉州太和丞仁澈仁澈生皇吏部
郞中諫議大夫元之元之生公烈考汾州司戸參軍贈
信州刺史大凡自偃王而下用仁義世其家諫議之文
行信州之廉退及公始大永泰初當著作賈常侍至操
柄儀曹搴士林之菁華進士上第調補秘書正字四征
翹車相屬于途望公舉趾以爲重九江而西服嶺而南
與朔寒被邊之地聯爲命介歷大理評事司直監察御
史太子司議郞殿中侍御史錫以章綬冀國路公之誅
哥舒晃也公以從事主謀居多嗣曹王之守鍾陵而誅
李希烈也公以長史行刺史事調州師以護饟道厥勞
茂焉江漢旣淸拜韶州刺史先是長史不任職官曹弛
廢刺史寓於理下邑之令丞與編人雜處比屋庸亡公
田爲蕪公乃假之耕牛賦與種食人人自占視其力而
爲之制歲乃善熟積爲倉箱於是計徒庸程日力作爲
城寺大治垣屋廐置市列道穚器用皆備焉罷去之日
夫家名數倍差於始至而不書于籍邑子張捷等五百
人獻其理狀得請於觀察府以圅奏書請立碑祠公瞿
然止之曰此刺史職耳一旦上聞與沽伐者何異所不
忍爲也府不能奪改合州刺史以先濮陽郡太夫人兆
域未祔表求改葬緦麻旣除以御史中丞領景州刺史
自兵興四十年山東諸侯率強大驕蹇郡二千石多自
命於轅門蓋縣官息人含垢而因緣漸漬然也至是朝
廷以滄州負海勁兵處乃建節將幕庭裂屬城以置支
郡會其帥亦請缺守於朝朝論難之二府比推擇未稱
因召公入見而面命焉錫命服文馬緡錢五十萬尋加
節度副使中朝之條職憲令始被于景人是歲節度使
來朝旣從父兄爲代表公以本官爲軍司馬陳情去職
徵還京師復以御史中丞出莅邕州領經略之任開南
蠻徼道宣明威信種人黃氏納質請命化條風行獷俗
以淸明年中貴人持兵符詔書至部以御史大夫督南
海二十一州軍事而節制焉前此守臣物故軍吏乘變
竊發印符易置部校拔用惡少年百輩軍中幾亂相率
亡命公旣至捕誅首惡悉原諸註誤者夷越負險阻白
晝攻剽芟夷根株使無遺類然後布以寬大人安作業
溟漲之外巨商萬艦通&KR1608;南金充牣狎至天子之恩澤
賜予聲明物采皆待焉上應急宣以馳疾傳下無強賈
用絕姦利和輯招徠外區懷之則四封之内其理可知
也朝典疇庸進階至銀靑光祿大夫時庸蜀失阻公密
疏請發卒徒五千循伏波故道由僰蠻抵岷峨以會師
期誅不恪詔可其奏就加禮部尙書秩正三品疏封東
海命書未及至奄捐館舍禭以太子少保印綬弔祠稱
焉是歲改元元和公之生七十年矣嗚呼以文發身以
智經物惠和直温忠恪廉淸佐賢侯長轂皆有理效在
韶也興事功在景也修班制朗寧察風俗南海整師律
以八命居六官攸好德考終命其蹈履之全乎夫人渤
海高氏早殁繼夫人扶風郡夫人竇氏柔明有賢行嗣
子右衞倉曹元弼似續文敏號咷毁慕以某月日寧神
于東都偃師縣之某原乃刻石以傳永久銘曰
噫徐公有質有文有義有仁名聲章明邁群倫兮噫徐
公不忮不求不緇不磷贊佐四征暢嘉聞兮公之牧人
于韶于景于邕于廣朱轓照路利攸往兮公之愛人以
淸以靜以惠以養流庸集附如影響兮如何不庸奄忽
鞠凶蓍龜之同天地之中吁嗟乎徐公
唐故尙書工部員外郞贈禮部尙書王公改葬
墓誌銘(并序)
元和十年秋故兵部尙書贈尙書右僕射王公之孤曰
元秦元質元弼等舉其王考贈禮部尙書之殯于玉山
王妣贈隴西郡太夫人李氏之窆于潁陽泣問龜策得
八月王寅安祔于萬年縣鳳棲原吉克成先志孝孫之
心也尙書諱端字某太原人曾祖某某官祖某某官代
理儒術至公以文學策名舉進士宏詞連得儁於春官
天官之下解巾崇文館校書郞改右驍衛兵曹掾隴石
節度奏授大理評事爲其上介天寶十年拜監察御史
十三年轉殿中侍御史俄以本官内供奉贊東京畿採
訪之重十四年遷工部員外郞謝病請長告南浮江湖
因寓幽陵兵亂啟手足于行次春秋若干是歲乾元二
年也娶隴西李氏隋太師申國公穆五代孫吏部郞中
問政之孫城門郞韶之女賢明有儀操生子三人長曰
綽被服緇褐修無生法次曰紓以文章繼公用雋造履
淸近諫垣載筆在帝左右綱紀都曹典司庫兵歷外郞
正郞直誠厚行爲士君子儀矩次曰紹繇小司徒三爲
六官於外則保釐東郊節制徐方當德宗朝嚮納尊信
漢廷臣莫二時上馭天下歲久宰政之外大僚往往以
辨智材能獻熟得君者或險决以務忮害或妄誣以取
快愜僕射則和平將順不疚不惑人到于今稱之故公
以義方昭慶再受二千石五曹之錫積厚流光可勝言
哉先遠襄事未得吉卜而殁元泰等茹荼繼志經啟鮮
原以德輿與其先人同於汴東江西從事同爲郞吏同
爲尙書藐然無容見託傳信雖文之朴野其可辭乎銘
曰
尙書爲父僕射爲子家聲章章令聞不巳萬有千年兮
邱封在此
唐故朝散大夫使持節都督容州諸軍事守容
州刺史兼侍御史充本𬋩經略招討處置等使
譙縣開國男賜紫金魚袋戴公墓誌銘(并序)
維貞元五年夏四月容州刺史經略使侍御史譙縣男
戴公至部之三月以疾受代廻車甌駱六月甲申次于
淸遠峽而薨春秋五十八明年正月庚申返葬于金壇
玉京原之舊封宜敘世德以識幽穸云公諱叔倫字幼
公本譙國人其先在宋爲公族於漢爲儒宗東漢則有
司徒涉西晉則有司農逵逵後南渡始居丹徒八葉至
宋臨湘侯明寶曾孫梁左丞暠暠元孫皇德州司士好
問公之曾王父也王父修譽父眷用皆自縻天爵不顧
翹車傳次君之禮文盡通奥旨師安道之晦德尢惡知
名故世風純慶及公而發公早以詞藝振嘉聞中以材
術商功利終以理行敷教化率履素王之訓周旋君子
之儒淑聲休明苾芬四暢初摳衣於蘭陵蕭茂挺以文
學政事見稱蕭門文本菁華而長於比興粲如采章鏘
如珩璜鼓鐘于宮累辟大府分命于計相也則爲湖南
河南留後自秘書正字三遷至監察御史曳裾于賢王
也則爲湖南江西上介由大理司直再轉至尙書祠部
郞中其阜人成化也則東陽一同之人沐旬歲之治撫
人飫三年之惠容人被踰月之教䕫人聞詔而歡承訃
而哀不及蒙其擇歷官十一而雲安不書所至之邦必
刻金石始在轉運府也董賦于南荆會蜀將楊琳擁徒
阻命詔書告諭初無革志宵引銳卒劫脅使臣曰歸我
金幣可以紓死公山立不撓勇生于仁端其詞氣強於
師旅暴叛知感乞盟于公黎明率其徒西嚮拜泣指期
詣闕冡臣列狀天子召對而推功于府不伐其勞時談
翕然勇讓具舉其在臨川也淸明仁恕多省費力略蜀
郡崇儒之化南陽均水之法精力區處民以便安田壤
耕闢獄犴淸淨居一年壐書褒異就加金紫未幾而有
容州之拜且都府所治列城十三訓戎撫俗之任招徠
式遏之寄非通方明略無以威懷蓋皇慈所軫先於柔
遠方將愷悌於夷落致風俗于休嘉議者以九伯二南
可跂而至天則不弔末如之何君直淸篤厚博物通理
有大學之明誠大雅之疏達靜如淵泉動如鏌干不緇
不磷與令問始終起布衣儒服位視方隅歸全之日纔
具祭器去國見麾幢之盛返葬備裧輤之儀列松檟于
舊封展牲牢于新薦哀榮之禮鄕黨稱焉初公娶京兆
韋氏永州長史采之女繼室以博陵崔氏殿中侍御史
殷之女皆淑明柔嘉不幸早世允子曰郅曰邡年甫及
齓哀如成人公仲兄新城長伯倫以子夙承公歡且有
遺託旣不獲讓是用直書銘曰
信都九江文禮章章百代彌光司徒佐漢司農匡晉乃
熾而昌世無遺德時有通塞或行或蔵克生容州貴爲
諸侯其道直方政成中和播爲頌歌化被二邦列爵疏
土燦爛龜組鑾聲鏘鏘宜享繁社以媚天子今也則亡
返葬故里僊山之趾德音不忘
唐故朝散大夫使持節饒州諸軍事守饒州刺
史上柱國崔君墓誌銘(并序)
博陵崔氏爲山東右族以政事方直稱者曰饒州刺史
諱適字某貞元十四年某月甲子寢疾終于所部之廨
舍春秋若干君仁厚信實方嚴淸厲事無枝葉而顧言
必踐交不謟黷而與人必誠深于士行精於吏職蓋其
天性然也一命爲懷州參軍累遷至大理評事司直監
察御史好畤武功二縣令常絳二州司馬乃理富平遂
佐興元貞元十一年春以西諸侯之師轉粟調食特拜
倉部郞中兼御史中丞以董其事其年冬徵拜衛尉少
卿明年改鄧州刺史麾蓋將行又換鄱陽歷官十五竟
未充量其爲御史也賈常侍至以才名尹轂下實所慰
薦爲之賓介蔣常侍沇以公廉幹河運交辟將事宏助
居多其宰封畿也縣鄙之地直于西郊禁衛之師勤于
左次事爲之節官修其方軍興人安闔境謠誦其佐晉
陵也晉國韓公當撫封之重署爲推官軺傳所至平反
審克假守新定新定之人宜之薄于進取未數月引去
其領陵邑也充奉肅敬里閭均定黠吏強家望風累息
相率屏匿者十八九其分憂爲邦約巳惠人樂易而知
禁淸明而不擾此皆歷職必聞之效也至若章章尢著
爲士君子之所景行者則奉使西土鄙能言之縣官以
乘塞宿兵旌旄相望饋饟之重非君莫可旣而經費出
納制於中臺尅伐之人順非言利大率以布帛之不中
于度不鬻于市者積以窳濫備其名物移用於軍增三
倍之價平糴于人無一時之蓄掠是根本命爲奇贏旣
衰邊備實蔽理道時有覆視誨其相蒙徒列簿書之文
不登釜鍾之量因緣謬巧觸類而起君受命不苟臨事
風生條其積弊盡達聰聽雖狺狺之吠營營之飛置於
度外不直不已連章上愬詞旨深切羣情惴駭處之恬
然謝病乞告終無所屈皇明嘉納入亞九卿時縉紳之
士多以憑暴爲戒怵廹附離而不能自固者多矣如君
之特立剛毅不更其守古之儒行何以加焉此德輿所
以受其孤之哀請而不敢辭也君之曾祖元基皇朝散
大夫會州長史祖紹先皇揚州揚子縣尉父炅皇大理
司直兼河南河陰縣令代名士行裕是遺烈初君娶于
某氏某官之女生子曰包而殁繼室以某氏某官某之
女皆有淑行如君之志以十四年某月日叶用吉卜祔
窆于河中某縣鄕原之舊封禮也初包以德輿朴而好
直且嘗奉行君之命書者四乃列其官簿次第俾識于
墓石旣而包毁瘠滅性天于倚廬之中諾其請矣故銘
之曰
崔君之直兮不枉尺兮崔君之正兮不由徑兮展如之
人宜錫蕃祉兮天實奈何一麾遄巳兮襜襜帷裳來自
鄱之陽兮峩峩邱封葬于河之東兮刻此貞珉識淸風
兮
唐故使持節龢州諸軍事守歙州刺史賜緋魚
袋陸君墓誌銘(并序)
君諱參字公佐吳郡人曾祖某某官考某某官君蚤孤
與兄隱居于越越有佳山水率子弟耕汲於其中日修
桑門之法擯落人事貞元初兄旣殁始爲宗姻二友所
強慨然有應知巳之心繇試佐環衛歷大理評事攝監
察御史裏行佐黔中又以殿中侍御史内供奉佐浙東
凡四居憲賦介二方伯皆有直聲休利邦人宜之十二
年所從旣罷繼之者再至率以重禮禮君終不能屈非
所樂而不苟合故也朝廷宗公賢大夫多悅其風十六
年徵拜祠部員外郞居二年執事者上言其才請爲劇
曹會東方守臣表二千石之缺天子方加恩元元循責
吏理面命執事曰誠如是姑使爲郡須其報政縻加好
爵遂拜歙州刺史在途發瘍夏四月景子卒於洛師享
年五十五夫人河東柳氏殿中侍御史并之息女才淑
有賢行長子某年在羈貫嗣子某未離襁抱夫人旣得
吉卜且以孤藐之詞請表墓于父友故鄙夫泣書于寢
門之外而不讓云君峻而通直而不黨至若流俗之齷
齪細人之姑息屑屑汲汲之態不萌于胸中器度夷遠
䇦華發外居常無怵廹臨事有風節同心定交造次以
之評議鑒裁淸明不惑聳善親仁發于肺䏏文章宏朗
有作者風格學不爲人與古爲徒嚮使登其年充其量
束帶公朝其骨鯁魁壘之士歟常與故虔州刺史隴西
李公受故右補闕安定梁寬中今禮部郞中京兆韋德
符右補闕廣平劉茂宏秘書郞趙郡李叔翰方外士右
諭德博陵崔公潁曁予友善嚱夫相視莫逆行二十年
洪範之攸好德儒行之遠莫致今則巳矣可勝慟耶時
貞元十八年歲直鶉首秋七月甲子鏤堅石而銘曰
皦皦陸生中和粹淸直如朱絃潔如白珩或默或語不
將不迎如何斯人奄忽冥冥蚩蚩下輩戩穀或丁曄曄
芳蘭嚴霜夙零命不可問死不可作嗚呼陸生
唐故尙書司門員外郞仲君墓誌銘(并敘)
君諱子陵字某其先魯獻公仲子曰山甫入輔于周食
采于樊其後魯有季路衛有叔圉用儒行政事代爲家
法曾祖𧦬始自彭城徙于蜀郡祖襲博究六藝州閭推
重考遠淸靜寡欲理老嚴之言三代曠僚純白不耀君
丱歲好古學與同門生肄業于峨嵋山下採摭前載可
以爲文章樞要者細繹區别凡數十萬言大歷十三年
舉進士甲科調補秘書省校書郞歷同官醴泉二縣尉
貞元十年舉賢良方正拜太常博士轉主客司門二員
外郎十八年乙巳寢疾殁于靖恭里第享年五十九修
身慤固爲學精力其初典校有詔百執事詳定冕服炳
然上奏得禮之中再仕甸内皆參奉常論譔之務后蒼
二戴曲臺石渠之論乖疑難正者咸折中焉有司請正
太祖東嚮之位而祧獻懿二主議者云云君議略曰九
聖在天二祖在祧國家卜代及年未始有極宜立定制
爲萬代程請遷二主于德明興聖廟詞甚切正後以異
論紛紛又著通難一篇引今據古諸儒不能屈難留中
未下而知禮者直之爲郞三歲受詔典黔中選補賦祿
淸平南人悅焉皇皇者華道於故里里中人以爲榮觀
復命踰年稍進郞位循性詣理恬於聲榮隤然放懷以
馮唐顏駟自况修詞甚博推本六經賦詩類事往往有
卓異不羈之韻邃於禮服上下古今儀制著五服圖十
卷自爲一家之言起庸蜀諸生以文義自達至禮官元
士三登於朝講義洽聞不疚不跲與夫憑覆露乘地資
而至大僚豐祿者難易殊矣子雲耆老相如多病内外
掃之日圖書樽酒而巳升東榮而復者假他人之室可
悲也夫其[婺-矛+牙]嗣郢王之藻女宗室公宮稱其賢淑生一
子無頗幼學而孤卜七月甲申竁于萬年縣之某原其
理命也德輿常沗知君用深怛化遺孤哀請因直其詞
銘曰
噫仲君直而文心秉彛學軼羣富宏議暢嘉聞中止水
外浮雲理冥冥化沄沄刻圓石識幽墳
