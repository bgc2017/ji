權載之文集卷第四十五
唐權德輿字載之
表狀
中書門下謝御製九月十八日賜百官追賞因
示所懷詩狀
右中使楊光瑶至奉宣恩旨賜臣等前件詩者&KR1078;詞炳
煥降自九霄天澤昭臨榮加百辟旣晞湛露又沐卿雲
感今日之和聲助林塘之霽色况錫宴之際極其寵光
求理之深播其雅頌樂以發德文以化成由其歡心盡
躋壽域跪捧三復備見皇慈臣忝跡樞密親承聖渥無
任感恩抃躍之至謹奉狀以聞貞元十年九月十八日
中書門下進奉和御製九月十八日賜百官賞
因示所懷詩狀
右比年以三令節賜百僚宴賞昨者時及重九陰雲未
收特延聖慈又改良曰中宴之際俯降&KR1078;詞猶元氣之
涵喣比慶霄之紛郁裁有六義昭示萬方湛恩自天具
物知感况陛下以誠信施教以慈愛緣情形於詠歌繫
在風化伏以唱和之重合綴庸音而動植之微何酬元
造臣等忝居樞近首沐鴻私竊抃率舞不能自抑謹獻
奉和聖製詩一首詞理鄙淺輕冒宸嚴無任感恩喜躍
之至謹詣延英門隨狀封進以聞貞元十年九月二十
四日
中書門下謝御製九日言懷賜中書門下及百
寮詩狀
右中使王敬親至奉宣恩旨賜臣等前件詩者伏以聖
人之言律度天下特降&KR1078;藻發於深誠極三代之質文
致萬方於仁壽時當令節慶属豐年同在鎬之和樂異
橫汾之靡曼臣等謬居樞近每沐鴻私空瞻日月之光
難酬雨露之施無任感恩抃躍之至謹奉狀陳謝以聞
貞元十一年九月九日
中書門下奉和聖製九日言懷詩賜中書門下
及百官詩進狀
右今月九日中使王敬親至奉宣恩旨賜臣等前件詩
者日月麗天萬物皆覩韶咸度曲八音克諧伏惟陛下
有堯之文思舜之恭巳每&KR1078;詞下降皆以人爲心故宴
樂以示慈惠詠歌以昭教化歡令節慶有年順時賦政
之祥也敦九族安萬邦自中發外之澤也然後以太平
之化躬行於今知之非難是謂至德豈比夫漢武魏文
属詞類事而巳臣等叨居近侍首沐湛恩空仰昭回難
酬覆露謹各獻奉和聖製詩一首輙以蕪鄙上黷宸聰
庶達封人之心敢比賡歌之義無任感恩戰懼之至謹
詣延英門隨狀封進以聞貞元十一年九月十五日
中書門下謝御製重陽日中外同歡以詩言懷
因示羣官一首
右中使劉希昂至奉宣進止賜臣等上件詩者伏以陛
下順用二儀曲成萬物王道正直天文昭回因令節以
宴樂發&KR1078;慈於歌詠煥然麗藻丕變時風慶属有秋化
覃無外凡百臣庶一其歡心臣等忝居台司首承渥澤
無任感戴欣躍之至謹奉狀陳謝以聞貞元十三年九
月九日
中書門下進奉和聖製重陽日中外同歡以詩
言志因示羣官狀
右今月九日中使劉希昂至奉宣進止賜臣等前件詩
者臣聞惟天聰明惟聖時憲故三辰爲章六義成文伏
惟陛下端拱穆淸慮必周於皇極錫宴重九恩每覃於
百寮煥發&KR1078;詞化成天下書於右史實邁前王臣等才
異賡歌職叨近侍在宥之化皆獲可封聞韶之時忽焉
竊抃謹各獻奉和聖製詩一首輒以荒鄙輕黷天威無
任感恩戰愳之至謹詣延英門隨狀封進以聞貞元十
三年九月十六日
中書門下賀新製中和樂狀
右中書門下奏今月七日伏蒙聖恩賜臣麟德殿宴會
觀上件新樂臣聞先王作樂必本人情所以崇德所以
辨政伏惟陛下以大中設教以大和育物肇創嘉節於
今十年年皆順成俗以仁壽今則&KR1078;謀廣運度曲惟新
三才位序邁韶咸之美八卦成象見天地之心制氏未
覩其鏗鏘伶官甫披其行綴聲歌所感遐邇同歡臣等
職忝台司時逢交泰昨巳面有奏陳請付有司頒示四
方永光樂府仍請編入史冊伏望天恩允臣所奏貞元
十四年二月十二日
中書門下進奉和聖製中春麟德殿會百寮觀
新樂詩狀
右今月七日伏奉聖恩賜百寮麟德殿宴會羣臣觀新
樂并賜臣等聖製詩序者伏惟陛下法天授人順時布
政中和制樂以叶六律之音元首作歌以廣百工之業
感於順氣諧此正聲春臺煦然生物資始洽慈惠於臣
庶播易良於國風照燭乾坤輝動金石臣等獲叨近侍
曲被湛恩旣在藻以遂性亦聞韶而忘味敢附典謨之
末顧慙賡載之詞謹各獻奉和聖製詩一首謹詣延英
門隨狀封進以聞貞元十四年二月十三日
勅批
朕思以中和被於風俗旣傳令節載序樂章因會羣寮
用申歡宴斐然成韻有媿非工卿等各抒清詞咸推藻
麗再三省覽良用嘉焉所獻知
中書門下謝御製中和節賜百官宴集因示所
懷詩狀
右今日中使薛盈珍至奉宣進止賜臣等前件詩者臣
聞天以雲漢爲章昭回於上人以文義爲紀化成以下
伏惟陛下勤慮理本合於中和月當中春日乃初吉特
降藻思助其發生由勾萌以至於暢茂推誠信以均其
化育捧戴殊觀如登春臺慶霄天籟耳目淸越凡在百
辟一其歡心臣等謬列台司首承慈渥無任慶抃踴躍
之至謹附狀陳賀以聞謹狀貞元十七年二月一日
中書門下進奉和聖製中和節賜百官宴集因
示所懷詩狀
右今月一日中使薛盈珍至曲江會所奉宣恩旨賜臣
等前件詩者上齊二曜旁合八音闡文教於休明叶昌
期於亭育况兹令節克順人心延仲月以違晦撰良辰
而得一亦旣逾紀必聞有年生植阜蕃休嘉交感而又
言志以導口作樂以同和示湛恩於宏覆俾庶類於咸
若臣等職叨近侍仰戴元功華封祝堯徒有其志虞臣
歌舜豈易其才謹各獻奉和聖製詩一首輒奏庸音上
塵聰聽無任感恩喜愳之至謹奉狀陳奏以聞貞元十
七年二月九日
中書門下謝聖製重陽日卽事六韻詩狀
右中使劉希昂至奉宣進止賜臣等重陽日詩并賜茶
酒音樂令臣等樂飲者伏惟陛下以&KR1078;聖之姿廣文眀
之運每因嘉節必布鴻私錫宴同和凝旒振藻八音合
發六義相宣降於雲霄粲若神象然後宴樂慈惠霈然
寵光衢酒薰絃承九天之慶賜秋光霽景見百穀之順
成合德不違寔若符節小大臣庶鼓舞相歡臣等忝列
台司倍萬欣賀無任喜抃踴躍之至謹奉狀陳謝以聞
貞元十七年九月九日
中書門下進奉和聖製重陽日卽事六韻詩狀
右今月九日高品劉希昂至曲江宴會所奉宣進止賜
臣等前件詩者伏惟陛下覆露亭毒以人爲心文明法
象與天地凖緣聖情以稽四炤酌時令以休百工法言
麗藻盈耳溢目臣聞日之出也照先及於扶桑雲之興
也潤亦應於柱礎臣等旣叨近侍首沐鴻私輒罄庸音
以申攀和蹄涔越海誠亦無因場藿向陽猶思自效謹
各獻奉和一首輕黷宸嚴心神戰越無任惶怖悚慄之
至謹奉狀陳奏以聞貞元十七年九月十九日
中書門下賀建康郡王雙誕皇曾孫狀
右今日伏見中使朱希顔云建康郡王雙誕皇曾孫者
伏以聖慈馭物有亭育之仁故上天陰隲降蕃衍之祉
協本支百世之義見曾孫雙誕之祥克禋克祀每勞於
前古無灾無害方盛於今日熊羆並夢棠棣連芳遠同
華封之祝更鄙商瞿之歎斯實莫大之慶用表無疆之
休所以永固皇家增耀磐石臣等忝居近列倍萬歡心
無任抃躍之至謹奉狀陳賀以聞貞元十年十二月十
五日
中書門下賀南詔異牟尋授冊禮畢表
右今日中使某乙奉宣進止得劍南西川節度使某乙
奏得冊南詔副使寵頎狀云異牟尋以十月二十七日
受冊禮畢迎候祗應皆竭深誠又冊命之時天宇淸朗
者伏以聖澤所覃殊方卽叙奉使臣之禮遠禀綏懷當
錫命之時盡其誠敬變西南陰晦之候感天地休嘉之
祥此皆&KR1078;渥遐宣上元降祉永寧萬㝢守在四夷臣等
忝備台司不勝大慶謹奉狀陳賀以聞貞元十年十二
月二十一日
中書門下賀幽州盧龍軍節度使檢校尚書右
僕射劉濟去四月十七日於室韋川等三處大
破奚虜六萬餘衆狀
右今日中使某乙至奉宣恩命示臣等前件破賊露布
者伏以王澤所覃裔夷率化蠢兹小醜敢負深恩時懷
向背之心或作方隅之梗守臣宣力師律戒嚴隨其嘯
聚必就擒剪阨害之地分設三軍首級之數動逾萬計
此皆&KR1078;謀隂騭武旅成功臣等忝備台司累覩戎捷無
任慶幸之至謹奉狀陳賀以聞貞元十一年五月七日
中書門下賀降誕日麟德殿三教論議狀
右三教源流久無錯綜或使後學泥於通途陛下遂萬
物之宜御六氣之辨徵緇黃之侣振元古之風精義入
神微言盡性然後稽合同異討論指歸以元元之慈儉
宏於在宥以釋氏之定惠納諸誠明用濟斯人共陶鴻
化足以光策書於東觀資聖壽於南山臣等備位台庭
仰承至論無任慶抃欣躍之至謹奉狀陳賀以聞貞元
十三年四月二十一日
中書門下奉韋臯奏南詔奉聖樂章狀
右中書門下奏中使楊明義奉宣韋臯所奏南詔奉聖
樂章嘉其遠誠昨巳閱試卿宜知悉者伏聞樂以導志
感而成聲故有翕純皦繹之音韎任禁昧之奏以節百
事以平八風伏惟陛下覆露法天和澤柔遠順氣旁達
殊方洽歡願爲保障以禀聲朔納邸獻樂贊揚時休制
氏新其曲度舌人協其辭禮雖渝舞可翫夷歌成章兩
漢所書未若今曰伏望宣付有司編諸史冊貞元十六
年正月二十八日奉勅宜付所司
中書門下賀劍南西川節度使去八月十八日
於雍州靈關路大破蕃寇拔木破城并破通鸖
軍天寶城應擒生斬級焚燒倉庫樓閣收獲羊
馬器械等狀
右今日中使某乙奉宣恩旨示臣等韋某奏表大破吐
蕃擒生斬級者戎醜負恩乘秋竊發敢擾邊鄙自干誅
夷伏以&KR1078;略無方守臣授律龔行决勝之策分遣賈勇
之神面縳首級風駈電掃屠堡柵而平其險阨焚倉廥
而盡其糗糧南路靈關旣無遺類西郊朔塞可以成擒
神武指蹤四方宣力奇功吉語相繼上聞耀天威而盡
殪昭文德以卽敘止戈之慶計曰可期臣等備位台司
倍百歡賀無任慶忭悅懌之至謹奉狀陳賀以聞貞元
十七年九月十二日
權載之文集卷第四十五
