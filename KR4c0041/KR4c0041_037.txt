權載之文集卷第三十七
唐權德輿字載之
序
奉送韋起居老舅假滿歸嵩陽舊居序
九年正月左史韋公移疾旣踰時左曹以聞得請當免
遂以角巾野服如東周舊山前此中朝薦紳先生之徒
車轂擊于通逵觴酒交于竹林執其衣袪惜乎分陰弦
晦屢移其懽不厭或發於歌詠以將厚意離孫權德輿
序而言曰大凡士之生世有二道焉其出也宣其功緒
播其利澤納忠服勞以服天下其處也味道之腴與古
爲徒休影息跡以閑身世不如是者細則牽於利欲大
則囿于得喪識眞者羞之公之先扶陽始以丞相致仕
爲西漢盛典逍遥以安車不屈爲北朝外臣至是左史
又能伸其志以宏其世嘉遯德風盛于一門况吾君用
太和理萬物動靜者各遂其方則陳力以致用潔身以
宏教其利一也故左史得以聰明爲駢枝名聲爲纏繳
無耗氣無㷊和退然葆眞獨與道往鷗鳥不動家人忘
貧是行也朵頤者知懼矣出車家林揮手靑門擁途而
祖者惟恐不及合歡也忘印紱之輕重陳詩也無章句
之約束放言無擇造適則笑行觴無算旣醉而罷虧成
彼是曾不棲于念慮之中而惠風閑雲飄拂左右動用
視聽無非大方排是類而廣之則泛淸伊陟嵩邱又可
知也小生無似謹序其所以然附于篇
送台州崔錄事二十三丈赴官序
夏四月臨海郡紀綱掾崔稺璋受命選部出事東門是
歲重表甥權德輿始至京師寓居同里顧其室空無以
自貺遠輒竊仁者之義申之以言云古之君子修誠以
愼獨居易以養正行實中茂而纓轂外華其或不至則
安之若命蓋直已而不必用蹈方(一作道)而不必行居今行
古者實鮮而稚璋是已言必踐學必思四命官率由會
府進不苟而交不黷簡廉肅給推心爲理滿歲罷去則
與令弟耕于茅山之下睦姻食力修家法考農政嘻嘻
申申有義有仁起于棖闑被于鄕黨之動也之靜也得
古之遺風闇然而未彰不易其方寧蹇連以終否無奇
衺以害正華髮承弁知者歎之且夫列郡之督郵視天
臺之司轄地征之衆寡賦政之細大爲樞爲柅何莫由
斯予獨知臨海之人受賜不暇矣况琪樹風淸石橋月
明羽人仙子髣髴如覿遺有涉無與境而勝象外之歡
可勝旣乎今大君子主制河東諸侯府多儁賢且有雅
和稚璋者庸詎知今日適越不爲異時之大來耶二三
君子送遠加等釃酒以祖道歌詩以發志賢稚璋而思
仙山故也各見乎詞
奉送崔二十三丈諭德承恩致仕東歸舊山序
大易之言君子也有出處語默之異或有猷有爲以宣
事功或不勞不忮以順天理則陳力於岩廊之上潔身
於巖石之下皆其所也至于振風聲以助時化無乃處
者裕乎丈人燕居積四十年而天爵人爵合發至京師
周月而解巾致政之詔再下豈徒然哉初躬耕于延州
三茅山之趾安仁食力聲利不入心靈曠而體胖道義
富而家肥閨門淑行流於鄕黨泊然與白雲鷗鳥同其
無事去年春鶴書下江南守臣多方以起之至止之日
褐衣詔見未受命而被以章紱旣受命而侍于宫朝循
性蹈道不遷于物抗章乞身詞直而明凡五上而後得
請之詔下寵秩優禮周行聳視上以爲天下之本至重
必資賢人以奉三善故命職命官皆在于是及不得已
而賜告也猶以審諭道德處之不然者豈無他豐祿耶
蓋尊元良以貞萬國聖人之心也嚱夫士能自審出處
之宜而不惑者鮮矣或囿於利欲四顧滿志或没于黨
類不能自還嚮非疆志峻節皦然淸厲大圭不琢獨鶴
無侶難乎哉追思曩歲一踐巖徑蓋三十年矣徐話舊
故有悲有歡唯冥冥翰飛不可及已輕裝喜氣心與道
勝軟輪徐駈故山有輝想夫草堂環合喬松千餘本交
柯翳景吟泫風露幅巾長謠偃放其間一氣不耗四支
交暢淸時外臣其樂如何非仁聖不能全不奪之操非
堅明不能果獨往之志惇史古風復行于今群公惜别
飛蓋擁道如漢廷祖二疎故事而類之以歌詩德輿泝
其心源也熟故斯言不怍
奉送薛十九丈授將作主簿分司東都序
丈人罷碭山尉之歲德輿未旣齓寓居南徐拜手之初
就傳未足以遜志歌詩未足以類事嬉于硯席不知苞
羞會離之際亦命之賦爾來向三十年矣因緣進越濫
吹于朝而丈人以河陰丞滿歲參調亦旣感泣悲歡相
乘微辯風采乍疑夢想而又徵楊惲史氏之學發羊曇
西州之歎家風代德有所未知遺文逸簡甫獲傳授以
丈人素履厚行含章立誠黃琮白珩粲然內照可以書
惇史激薄俗者有焉方安舒以潔已耻孟晉以枉道俛
首受署不競于時方今王在在鎬東人望幸百執事之
府署盡備擇才以理繕工之屬分領厥司所趨者靜不
薄其祿且以嵩峯之下素業在焉與夫角逐于京劇者
異日論也離觴舉白征蓋就途因以弱歲菲詞發篋見
示且曰今日之別其可默耶直書下情拜命之辱
奉送韋十二丈長官赴任王屋序
丈人承炎漢扶陽重侯之後代爲多才鄖襄德勲戴翼
周運其族滋大猶景山鄧林峻極扶疎昌阜蕃祉其理
然也以仁義之根柢發文學之英華居夷處厚恬然自
是凡五筮仕三以選部掄材升詳延慰薦其進不苟始
調爲黃綬尉其後再歷郡都吏縣大夫皆有理效著於
官下出入三十年間淸議以法冠郡節處之而竟未至
嚮者枉尺由徑與角逐者均其六轡則纍纍若若之佩
不足取也而消息木雁精辯龜頤乃命復腰銅章實長
王屋且以天壇日觀境非人閒洒襟靈而淸眎聽揮慶
霄以挹沆瀣然後用愷悌淸靜之道惠于一同有吏有
隱眞君子之心也昔卓子康魯仲康之倫爲密與中牟
至司徒太傅皆教化之所自也仁遠乎哉猥以庸薄累
叨榮級宴軷佐酒恭聞話言徵孩提而見愛語中外以
多感拜手授簡情如之何朝賢士友類詩以貺懿兹跋
履之可書且俟其光大也
送李十兄判官赴黔中序
今名卿賢大夫繇參佐而升者十七八蓋刷羽幕廷而
翰飛天朝異日之濟否視所從之輕重故予內兄以黔
巫之地爲夷途安流者受署於中執法王君故也以王
君之馨香望實且處淸近久矣惟天愛人授兹一方則
兄之赴知已誠可賀也兄端明文敏焯見吏理奉本府
之書奏陳遠人之便宜已事復命駈車就路敢用觴酒
宴軷繫之以言曰武陵辰溪四封十五郡大凡五十餘
城以仁佐賢寧彼縣道婉婉話言化而風謠然後徵理
行之第一獻賓寮之功用夫如是得不謂所從之重乎
京師離群詠歎仁政寓辭鈴閣之下金玉其音
送李侯十二弟侍御赴成都府序
相國臨淮公觀風俗於井絡之下辟禮所及皆&KR1471;人賢
士隴西李侯虚中敏厚而文嘗再中正鵠於春官天官
氏同門生已翰飛三臺出入承明獨用恬退結黃綬於
伊洛或靜以勝熱或羸而不嚻予意其必遇眞工大冶
以發鋩刃今果峩惠文趨黃閣視其所舉問其所從可
以交賀矣行當見相君政成一方執介圭歸上台則掖
垣侍從之選不在從事之賢者吾不信也中外零落始
衰多病祖道握手漼然涕洟若至銅梁玉壘之勝踐使
軒賓榻之盛集皆備於歌詩者之說不能悉數云
送崔十七叔胄曹判官赴義武軍序
司徒延德王握兵符相印專征於博陵上谷之地理下
建都府以雄山東行師必直壯辟士必誠重州壤之內
慤信是求士君子之宦遊寓去其本久矣亭伯子玉之
裔幕廷賓榻之選行車選日姻族榮之以執事之端敏
肅給且故相國安平穆公之從父弟也腴潤於友愛琢
磨於仁義謙以自牧實而不華閨門公府皆奉金鉉人
倫之美無乃裕乎居則贊長轂名在諸侯之策行則侍
介圭來近天子之光人生少別斯乃細故不當效兒女
子戚戚在勉固志業而已至於道觀離宴歌詩感激則
備於右拾遺獨孤郁前敘云
送睦州李司功赴任序
郡功曹實亞都吏而冠六聯選部銓署勤於他職李侯
宗室子器幹明茂涖官處煩率無留事淸修緣飾傾心
於士友此其可尙也予接李侯中外之姻十二年矣曩
歲旣展禮屬予有禮官之命來趨闕下今兹得調甫獲
再會又屬予承乏代斵於儀曹不得授館以觴酒相歡
纔數四耳征蓋將去離憂惄然竊聞太夫人賢明有䦱
門訓誡予之內妹主中饋勸以義出則事良二千石分
曹賦事人則順承慈歡琴瑟靜好名教之樂豈待多祿
耶富春江魚浦潭紀行之詩與郡中坐嘯主諾之謠吾
知之矣族屬羈滯於江南者衆寓書難徧悉爲多謝
奉送從叔赴任鄱陽序
叔父端懿誠厚退然自牧博洽前載不以沽名待價爲
心德輿羈丱時伏見從叔義興君戸部君送別二序自
前秦安邱敬公至周千金恭公而下德善功烈辯其昭
穆叔父承千金廣川淸水三葉紹封之慶其素履淑行
二叔父實詳言之爾來三十餘歲矣服義日茂用晦如
初以仁愛任䘏復趨選部銅章列城得之不勤昔季路
宓不齊理蒲與單父爲孔門上第宏之在人仁遠乎哉
況番君故地理通下邑其壤沃其境淸惠和簡廉可以
游刃異日九江之西上百里課第於有司者其在叔父
乎佐酒霑醉歌詩爲禮有命曰爾宜序謹序
送從兄南仲登科後歸汝州舊居序
古者採詩以辨志升歌以發德繫於時風播爲樂章有
不類者君子羞之今兄能泝其末流泳于深源志之所
之不遷於物以爲洙泗弟子起予者商而又嘉回之屢
空鄙賜之屢中故帶經食力耕于汝山之下環堵蓬茨
若蔭華榱逸韻麗藻鏘然在聽去歲臨汝守首賢能之
書貢干儀曹瞻言正鵠審固則獲前此亦嘗失之矣退
實無愠羸而不囂蓋能反諸已而已且用廉賈之道故
也今將抵洛郊歷平陽與賢諸侯交歡假道然後自洛
之汝燕居中林磅礴古昔務諸遠大鸎出幽谷鵬擊南
溟將與羣從叔季復修異日之賀豈止於今耶南宫郞
有雅知兄者且與德輿爲僚徵詩貺别以附其志謹序
送從兄立赴崑山主簿序
士君子筮仕之門有以代德庥廕而奉淸廟齋祠者及
夫試吏就祿與秀才孝廉郞等蓋以舊服流慶後昆宜
之其於奬人爲善之義深以從兄承舄奕簪纓之後荷
葳蕤文誼之訓敏於學行而薄於宦名乃今調於天官
署崑山主簿以姑胥之通邑士衡之佳句僑舊耕植多
依是間土有良二千石爲東諸侯表率其飭躬敬事夙
夜勤敏椎輪積水或在兹乎從弟中書舍人德輿序其
所繇俾羣從偕賦
送再從弟少淸赴潤州參軍序
今年羣從之調試於天官春官者以十數興廉舉秀旣
有其人而少淸以經明解巾參南徐州軍事其伯氏椽
周衛叔氏簿郟城代耕話别徵時導志夫千里足下九
江濫觴致遠就深在乎不已況爾文敏修潔澡身立誠
康莊渤澥吾見其往至如鮑昭之詞律孟嘉之風流又
其次也想自丱歲僑居是邦趨朝七年束以紳佩烟霞
井田如在目前舉白祭軷離憂加等尙書公以政成事
簡鎮安一方幕庭婉婉多我之執爾其敬恭以事長者求
爲可知闇然日彰嚮吾所謂不已之道在此而已十三
年二月醉後序
送三從弟長孺擢第後歸徐州覲省序
吾嘗思天下之理必求其端於士行博厚人文昭明則
理道從之孤卿大夫皆由士而進得不謹於初以自重
耶然則鏌于之刃騄驥之步百鍊千里必俟知者此長
孺所由獲進於左君之門也左君嘗貳六官之半復以
綱轄再臨儀曹銛鋒絕足於是乎得且爾齠年秀發好
學不遷迨于弱冠餘勇可賈修詞體物講貫習復發功
中的觀者偉之夫每歲登名者四方之人皆屬耳目以
評其當否不可誣也若爾之敬遜務時敏沛然得之異
時遠至如在步武矣吾與長孺曾王父在永崇開輝之
間繼以賢能之書來獻於王庭德名家法華萼相輝曁
吾早歲亦將砥礪充賦而先友過聽遽以名聞蓬茅之
中未筮而仕旣而中外族姻有以前心見勉者吾以爲
雖冗員解巾亦君所命也豈可更名越禮以孟晉求售
耶循性所安游寓湖海或辱賓召亦嘗從之頃歲以禮
官徵至闕下因緣朝奬忝冒淸近旣非所宜居常缺然
歲時易過道義難就視爾之年猶前日年每思孔孟不
惑不動心之言以爲元龜而未能也然則舉於鄕者士
君子之本爾能聿修其慰如何叔父以廷尉評典城于
豐理有課最家有教義駕言歸寧拜慶堂下靑純被體
桂枝在手服名教者相賀況吾之心耶宗門單尠從弟
之仕次者不十數輩相愛以誠惜别爲甚因爾之文藝
徵吾之出處故詞雖繁而不能已也噫風水之積厚也
方可以負大舟大翼爾其勉之其餘則良會愼夏寓書
而已十四年四月從曾祖兄德輿敘
送三從弟況赴義興尉序
漢廷諸公皆附經術而施政事故其有猷有爲不疚不
懼若況者嘗理左右史記事記言之經傳謨訓居有司
籍奏中乃令參調署吏以養以仕言顧於行行本於經
修性勤身而祿在其中矣學者病口隸其言而心不能
通故吾三年第經明者三百餘士而知類通達者往往
有焉嘗與賢諸侯河東柳敬封吳郡陸伯冲寓書往復
論取士之道二君子言之頗詳若况之所履其吾與二
君子之所欲求也豈無多文之富耶而況不耀豈無趣
捷之敏耶而況不爲蓋質素者受采必固平夷者遵道
必遠況之志其在兹乎吾與況行以五綵衣裳侍朝夕
膳裘褐初解綬黃甚新彼陽羡有佳山水玉潭東舍溪
南嶽洞靈仁祠仙觀邑子鄕導窮年勝賞筮仕於斯其
樂如何有以賀義方之慶輕少別之戚伯仲羣從類其
詩文亦命小子璩繫於編末時皇帝御甲子赦令之後
一月也
權載之文集卷第三十七
