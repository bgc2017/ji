潛趼堂文集卷十
嘉定錢大昕
荅問七
問權輿訓始見於釋詁或云造衡自權始造車自輿始
其說然否曰此後儒臆說不足信予友孫星衍嘗說之
以爲權輿者艸木之始大戴禮誥志篇孟春百艸權輿
揚雄賦萬物權輿於內徂落於外釋艸云其萌虇蕍郭
景純以蕍屬下句按說文夢灌渝夢讀若萌卽釋艸之
虇蕍權輿與虇渝聲相近也
問墳訓爲大郭氏不注所出何也曰此於毛詩屢見之
遵彼汝墳大防也牂羊墳首大首也汾王之孫傳訓汾
爲大以汾墳同音有頒其首傳訓大首亦以頒墳同音
也賁鼓維鏞賁爲大鼓則賁本有大義
問郭氏以宇宙至極釋宇晊爲大義然乎曰宇者居之
大也詩君子攸芋毛訓芋爲大芋卽宇之異文晊卽郅
字司馬相如封禪文爰周郅隆小司馬引樊光說郅可
見之大也則樊本作郅字
問省綝彀之爲善何也曰省與鮮連文省卽鮮聲之轉
物以少者爲善省鮮俱有少義詩帝省其山禮大傳大
夫有大事省於其君鄭君皆訓爲善史記太史公自序
所從言之有省不省耳亦以省爲善也彀與攻穀介連
文聲皆相轉彀者射之善也惟綝字不見於經翟教授
灝嘗引廣韻訓綝爲繕詩鄭風序繕治甲兵箋云繕之
言善也周禮繕人注亦云繕之言善然則綝者器之善
也景純注爾雅未喩聲音相轉之原故於文多所未詳
如雉與陳孟與勉蹶與嘉猷與已皆聲之轉延轉爲寅
故寅有進義動轉爲迪故迪有作義皆景純所未喩也
問顗之爲靜何也曰說文顗謹莊貌與靜義相近論語
云仁者靜故周顗字伯仁頃見翟教授說亦與予同
問禧之爲告何也曰說文禧禮告也禧與畛祈連文畛
爲致告祈爲求告禧爲禮告皆告神之名今本說文作
禮吉蓋轉寫之譌
問雉之爲陳何也曰雉從矢聲矢者陳也古文雉又與
夷通春秋傳五雉爲五工正利器用正度量夷民者也
服虔云雉者夷也夷平也正義云雉聲近夷楊子雲甘
泉賦列新雉於林薄服虔謂雉夷聲相近新雉卽辛夷
也秋官薙氏注薙或作夷釋文云薙一本作雉古音夷
如稊稊陳聲相轉春秋夷儀公羊作陳儀夷有陳義故
雉亦訓陳也
問繇之爲憂何也曰詩心之憂矣我歌且謠謠本又作
繇見廣韻是繇有憂義景純以繇役爲憂愁似曲
問倫敕之爲勞何也曰倫勞聲相近敕當爲勑讀如來
來勞亦相轉也景純不知聲音之轉乃云倫理事務以
相約敕亦爲勞斯爲鄕壁虛造矣詩我生之初尚無庸
鄭訓庸爲勞此經典正文而郭亦不能引
問翦篲之爲勤何也曰詩實始翦商翦者勤也毛訓爲
齊鄭訓爲斷皆失其旨古文篲从習習有勤義
問諲之爲敬何也曰諲與禋音義同孫炎云禋潔敬之
祭也(見史記五帝本紀正義)詩克禋克祀毛公釋禋爲敬是諲卽
禋也
問晙之訓早經典說文俱無之何也曰晙者明之早也
尚書咎繇謨夙夜浚明有家史記夏本紀作蚤夜翊明
有家則浚與翊義同翊或爲翼釋言翼明也則浚亦有
明義晙卽浚之異文
問治何以有故義曰古文治與始通尚書在治忽史記
夏本紀作來始滑漢書律歴志作七始詠是治卽始字
始者故也鄭漁仲亦疑爲始
問載謨食詐何以均有僞義曰古文僞卽爲字書堯典
平秩南訛史記作南爲漢書王莽傳作南僞荀子性惡
篇人之性惡其善者僞也不可學不可事而在人者謂
之性可學而能可事而成之在人者謂之僞蓋僞有兩
義載謨者作爲之義食詐者虛僞之義郭景純專主虛
僞之訓乃謂載者言而不信謨者謀而不忠失其旨矣
景純於經術本疏往往不攷古訓望文生義如鴻之訓
代鴻卽洪字康誥乃洪大誥治鄭釋洪爲代可證而景
純乃以鴻雁知運代爲說肶之訓厚本詩福祿膍之韓
詩作肶而郭乃以肶輔爲說窕之訓閒本詩窈窕淑女
毛釋窈窕爲幽閒窈爲幽則窕當爲閒矣而郭乃以閒
隙爲說䦧之訓恨恨乃很之譌見詩毛氏傳而郭乃以
相怨恨爲說苛之訓妎苛卽疴妎卽疥皆字之譌見內
則鄭氏注而郭乃以煩苛者多嫉妎爲說庶之訓侈侈
乃䏧之譌見詩楚茨鄭箋而郭乃以庶者眾多爲奢侈
爲說皆臆說也
問釗之爲見郭引逸書釗我周王此語今有可攷否曰
孟子紹我周王見休僞古文采入武成篇作昭我周王
景純生於晉世所見孟子書當是古本或有作釗者故
取以爲證
問寅之訓進郭氏未詳其義何也曰寅與延聲相近人
生於寅寅者引也漢書引達於寅是寅有進意
問掔之訓固於經典有之乎曰易牽羊悔亾子夏傳作
掔掔者牽之固也
間禕之訓美郭以爲常語疏以禕爲歎美亦無所據曰
禕與徽同禮大傳殊徽號注云徽或作禕是也張平子
東京賦吁漢帝之德矦其禕而邢以爲歎美蓋本平子
賦
問神之訓重何也曰重有重㬪之義又有尊重之義從
申加重㬪之重也神弼崇尊重之重也此與賚卑卜爲
賜予之予台朕陽爲予我之予其例相同景純止據重
㬪一訓故於神字注云未詳又以弼輔增崇傅合重㬪
之義皆曲解也
問觳之訓盡郭以爲今直語於經典亦有徵乎曰史記
李斯傳雖監門之養不觳於此小司馬云觳盡也言監
門下人飯猶不盡此也觳悉連文孟子吾不忍其觳觫
觳觫卽觳悉之轉言其命將盡也
問阬阬重文郭以爲阬塹之稱夾漈以其一爲衍字然
乎曰夾漈說是也詩具贅䘚荒毛訓荒爲虛我居圉䘚
荒鄭亦訓爲虛正義云荒虛釋詁文又引某氏注引周
禮野荒民散則削之謂惟某氏本有荒字景純本多一
阬字少一荒字是其失也
問滕徵之訓虛何也曰滕者水之虛說文滕水超涌也
玉篇滕虛也引詩百川沸滕蓋水涌而上有虛之義易
咸其輔頰舌滕口說也兌之上六象口舌於歸妹爲無
實於咸爲滕口說則言之虛亦爲滕矣徵者事之虛春
秋傳魯人聞余出喜於徵死徵死者徒死也徒死猶虛
死也漮从康康者穀之虛釋器云康謂之蠱春秋傳所
謂榖之飛爲蠱也說文漮从水爲水虛㱂从欠爲飢虛
郭引方言漮訓空以爲邱墟之義亦非也
問戮之爲病郭旣以相戮辱亦可恥病爲說又云戮逐
未詳何也曰戮當爲瘳集韻瘳有戮音瘳者病之瘉也
郭亦知戮辱之義未安故仍闕之
問癵字不見於詩郭以拘攣釋之然否曰癵當爲臠臠
者瘦之病也詩棘人欒欒兮說文作臠臠正字欒通字
癵則俗字也
問徽之爲止何也曰徽从微省古文微與尾通故徽有
止義易繫用徽纆所以止罪人也或云徽當爲徵徵與
懲通詩寧莫之懲毛訓懲爲止憯莫懲嗟鄭亦訓止易
君子以懲忿窒欲懲者止也漢儒傳易皆作徵字劉表
始作懲而王弼從之徵有止音故宮徵字讀如祉漢書
律志徵祉也
問豫之爲猒何也曰豫與射古文通用鄕射禮豫則鉤
楹內堂則由楹外鄭康成云豫讀如成周宣榭災之榭
今文豫爲序孟子序者射也序之名取於習射古文或
爲豫亦讀如榭說文無榭字則臺榭之榭亦當爲射蓋
因習射以得名也詩于邑于謝王符潛夫論引作序則
序與謝亦通矣豫之與射猶竺之與篤文殊而義同射
有猒義則豫亦訓猒矣釋言豫敘也郭注其義亦未了
若知豫卽序之古文皆从予得聲則豫之爲敘昭然察
矣邵編修晉涵云豫猒猶易雜卦傳云豫怠也
問梏頲之爲直何也曰詩有覺德行緇衣引作梏鄭訓
梏爲直春秋傳周道挺挺杜云挺挺正直也挺卽頲字
問迪俶之爲作何也曰迪與動聲相轉故亦有作義說
文妯動也迪妯文異義同詩崧高有俶其城傳云俶作
也郭注邢疏俱失於徵引
問騭之爲陞景純但引方言證之攷洪範陰隲下民先
儒本有訓升者郭何以不引曰此馬融之說東晉初古
文孔傳已行故不用馬義陞當爲升詩陟彼崔嵬君子
攸躋傳皆訓爲升升本字陞俗字
問衞蹶假之爲嘉何也曰衞當爲禕禕與嘉同訓美故
禕亦有嘉義蹶假與嘉聲皆相轉蹶者動之嘉也假者
大之嘉也詩假以溢我說文引作誐誐嘉善也誐亦假
之異文
問郡臻仍迺矦乃也郭氏謂迺卽乃餘皆未詳可引伸
其義否曰郡當爲君詩君曰卜爾春秋傳鬭廉謂莫敖
曰君次於郊郢皆以君爲乃也乃有難義故春秋傳曰
乃難於而臻亦難於至仍亦難於因也詩矦誰在矣矦
服于周皆與乃同義
問艾之爲歴何也曰詩訪落云朕未有艾謂年少未歴
事也庭燎云夜未艾亦謂五夜未㪅歴
問毖神溢愼也郭云神未詳神亦似有愼義曰說文神
天神引出萬物者也鄭康成注檀弓讀愼爲引則神愼
二文音本相近義亦可通又詩閟宮有侐鄭訓閟爲神
正義謂閟與毖字異義同竊意毖神一義溢愼又一義
因毖又有愼義誤合爲一耳
問揚之爲續何也曰燕禮主人媵觚於賓注媵送也讀
或爲揚檀弓杜蕢洗而揚觶注云禮揚作媵說文媵作
賸賸物相增加也禮賓主獻酢畢乃有媵觚媵爵者則
揚觶之揚蓋取義於續矣書立政以揚武王之大烈亦
當訓續
問猷假之爲已何也曰猷之與巳聲相轉假之訓巳則
經典數見之曲禮告喪曰天王登假注登上也假巳也
上巳者若仙去云爾詩烈假不瑕鄭讀烈假爲厲瘕訓
瑕爲巳謂爲厲瘕之行者不巳之面自已也正義謂瑕
巳釋詁文瑕之與巳聲亦相近登假字亦讀若遐
問遏遾之爲逮何也曰遏卽曷字詩小雅曷云能穀傳
云曷逮也遾卽噬字詩唐風噬肯適我傳云噬逮也此
皆經典正文而景純不能疏通證明之故云景純於經
術疎
問蓋之爲裂何也曰鄭注緇衣云割之言蓋也正義謂
割蓋聲相近古者聲隨義轉聲相近者義亦相借尚書
割申勸寧王之德割有蓋義爾雅蓋割同訓蓋有割義
皆取同聲之轉也
問邕支之訓載郭以爲皆方俗語又云未詳何也曰謝
嶠謂邕字又作擁擁者護之載也古書載與戴通故謝
訓爲擁護之義支之與載則聲相轉也
問浹之爲徹何也曰說文無浹字當作挾詩使不挾四
方釋文有子燮子協二音卽此浹也毛訓挾爲達漢儒
諱徹爲通通達義同(荀子儒效篇盡善挾洽之謂神注挾讀爲浹)
問淩之爲何也曰此當從樊光義樊本作凌謂冰凛
也當爲詩二之日栗烈說文作瀨瀨者冰寒
也
問洵之爲龕何也曰龕與堪通洵本訓信信與堪義相
因信其堪斯任也
問僁之爲聲何也曰說文僁讀若㞕蓋僁與㞕通漢書
武帝紀天地況施著見景象㞕然如有聞卽爾雅之僁
也陸德明以爲動艸聲陋矣
問戎之爲相何也曰詩烝也無戌毛訓戎爲相此經典
之明文孔疏不云釋言文邢亦失於徵引蓋叔明於小
學本疎涉獵九經義疏亦未賅博如柢本也當引詩維
周之氐郵過也當引詩不知其郵䵑膠也當引春秋傳
不義不暱說文引作䵒或作䵑襄駕也當引詩終日七
襄里邑也當引詩于蹶之里威則也當引詩旣有淫威
遏止也當引詩無遏爾躳幾危也當引詩維其幾矣春
秋傳利人之幾郃合也卽洽字當引詩民之洽矣俶作
也當引詩有俶其城
問檢之爲同何也曰檢當爲僉書堯典僉曰伯禹作司
空傳云四岳同辭而對是僉爲同也郭本譌爲檢因以
模笵同等說之淺陋之甚
問隌闇之隌字說文無之當用何字曰本當爲陰論語
高宗諒陰鄭訓陰爲闇說文亦訓陰爲闇皆據此文古
書陰與音通左傳鹿死不擇音是也本借音爲陰後人
妄加&KR0671;㫄景純不援引經典而望文生義出於未通六
書之旨
問芾之爲小何也曰易豐其沛子夏傳作芾云小也詩
茀祿爾康矣毛訓茀爲小則芾與茀亦通
問忯忯之爲&KR0738;何也曰古書忯與姼通漢書敘傳姼姼
公主迺女烏孫孟康云姼姼惕惕&KR0738;也是孟所見爾雅
本作姼姼矣說文忯&KR0738;也又云姼美女也或作&KR2601;忯正
字姼&KR2601;皆假借字春秋傳多見疏也服虔本多作祇論
語多見其不知量也多與祇同
問說文䙟字下引爾雅䙟䙟䙡䙡句今爾雅無其文何
也曰說文無䙡字當爲潰之譌潛夫論救邊篇洄洄潰
潰當何終極卽用此語今釋訓有云儚儚洄洄惛也儚
儚卽上文之夢夢不應重出必潰潰之譌也洄洄或作
䙟䙟見陸氏釋文景純亦讀洄爲韋音
問釋宮衖門謂之閎所以止扉又謂之閎何也曰止扉
之閎蓋閣之譌說文閣所以止扉則許君所見爾雅本
是閣字陸德明釋文於此閎字云本亦作閣
問鉼金謂之鈑鉼鈑兩字說文皆無之據陸氏釋文鈑
本亦作版周禮職金云旅於上帝則共其金版是鈑當
爲版也但未審鉼字所从曰鉼當作幷孟子王餽兼金
兼金者幷金也說女釘字有鍊鉼黃金之訓亦當爲鍊
幷俗誤加金㫄
問角謂之觷觷字說文未收大徐以意補入豈說文果
有漏落與曰說文氐部有字卽釋器之觷氐有本義
角亦有本未故治角字从氐許祭酒偶闕此注徐氏輒
有增補失其旨矣
問骨鏃不翦羽謂之志郭以骨鉋當之於它書有徵乎
曰儀禮旣夕記翭矢一乘骨鏃短衞志矢一乘軒輖中
亦短衞鄭氏注志猶擬也習射之矢志矢見於禮經文
甚明白鄭又引盤庚若射之有志證記文而諸家說爾
雅者不能徵引蓋儀禮一經能通其義者尟也
問璋大八寸謂之琡說文無琡字何也曰說文玉器
也讀若淑卽此琡字文異音同
問釋天濟謂之霽按洪範曰雨曰霽史記宋世家作濟
則霽濟本一字曰說文雨部有霋字注云霽謂之霋此
經霽字當爲霋之譌叔重引經典往往不顯書名如詞
之矣烝然鱣鮪鮁鮁一之日㓖冹雨雪瀌瀌不
云詩水曰潤下不云書地反物爲䄏不云春秋傳成閒
廣八尺深八尺謂之洫不云周禮足躩如也趨進&KR3192;如
也寢衣長一身有半不云論語戸牖之閒謂之扆䦲謂
之樀一達謂之道四達謂之衢裳削幅謂之襥不云爾
雅此霽謂之霋必古本爾雅之文當據以訂郭本之誤
問祭山曰庪縣釋文云庪或作庋又作攱庪庋攱三字
說文皆無之不審許君意云何曰周禮犬人職云凡幾
珥沈事鄭司農讀幾爲䃽引爾雅祭山曰庪縣爲證是
先鄭以庪當幾字許君之意當亦不殊陸氏釋文云或
作攱則䃽之譌也又周禮肆師職云及其祈珥注故書
祈爲幾杜子春讀幾爲祈則幾祈同音亦同義管子山
高而不崩則祈羊至矣謂庪縣之羊也
問釋地陵莫大於加陵郭云所在未聞不識猶可攷否
曰淮南人閒訓晉厲公合諸矦於嘉陵嘉與加同卽春
秋之柯陵也杜元凱云鄭西地柯加聲相近
問小山岌大山峘釋文有桓袁恆三音如用桓袁兩音
則字當从如用恆音則字當从亘說文無峘字不審
所从曰于族子坫嘗引晉書地道記恆山北行四百五
十里得恆山岌號飛狐口證峘卽恆之譌此證甚分明
大山宮小山卽南嶽之霍山則小山岌大山爲北岳之
恆山審矣郭訓岌爲高過亦未然說文岌作馺馺馬行
相及也山相及有緜亙之象故以恆得名俗人妄加山
㫄或誤讀爲桓音陸德明疑而兩收之
問左右有岸厒厒字說文所無未審所从曰厒蓋㧁字
之譌說文㧁閉也从戸劫省聲山左右有岸似戸之閉
故以得名俗師不通六書誤作厒或作皆非也釋文
厒戸閣反或作口閣反予謂當爲口閤切乃與韻協
問岵屺之名詩傳與爾雅說文互異未審孰是曰父尊
母卑屺必小於岵岵之言護也山有艸木所庇者廣也
屺或爲紀紀之言基也又爲峐峐之言荄也基荄初具
未有枝葉也毛公詁訓往往爲後師所亂如崔嵬砠二
名亦與釋山之文違反皆當以爾雅爲正也
問盂狼尾唐石經作孟或疑石刻爲誤然否曰玉篇艸
部有䓝字亾㪅切訓爲狼尾艸卽此經孟字後人加艸
耳今監本毛本皆作盂字形相涉而譌攷唐石經及鄭
樵本皆是孟字可證宋時猶未誤也石經異於刊本者
如澤烏薞刊本作茡麻毋刊本作莩味荎著刊本作
菋燕白脰烏刊本作鳥鸉白鷢刊本分楊鳥爲二字鳶
烏醜烏鵲醜刊本烏皆作鳥&KR1393;大麕刊本麕作&KR1393;皆當
據石本以正今本之譌金石文字記乃轉以石本爲誤
斯不然矣
問萒一名雀弁是何艸曰廣韻萒耎也說文木耳一名
䓴雀弁豈木耳之別名乎
問蘾爲烏薞萰爲菟荄蘩爲菟蒵注皆未詳願聞其審
曰萰卽白蘞見於玉篇詩云蘞蔓于野者也孫星衍引
本艸云白斂一名菟核核本有荄音則斂之爲萰審矣
釋艸一篇釋蘩者三見一云皤蒿一云由胡與此而三
郭惟釋皤蒿爲白蒿餘皆闕之以夏小正證之由胡皤
蒿本是一物則菟蒵疑卽皤蒿矣或云菟蒵者款冬也
與下文菟蒵顆涷一物烏薞疑亦薞蕪之類篇中又有
澤烏薞一條郭云卽上也
問䕇爲懷羊是何物曰按類篇芋之惡者曰䕇疑卽此
也張衡西京賦戎葵懷羊
問淔灌是何艸曰李登聲類以淔灌與苬芝爲一物
問薔虞蓼疏謂薔一名虞蓼然否曰此某氏之說毛詩
正義曾引之說文訓蓼爲薔虞則當於虞字斷句
問荍蚍衃注引謝氏說謝未知何時人曰詩東門之枌
疏先引舍人說次引郭氏說次引謝氏說謝必在郭之
後陸氏釋文稱陳國子祭酒謝嶠撰爾雅音當卽其人
也邢疏采自詩正義後來校書者又依邢疏攙入注文
問蔨鹿靃之蔨說文作藨讀若剽藨蔨二字形聲全別
未審何從曰文字當從許氏然其致誤亦有出春秋楚
子麇卒穀梁作卷卷麇聲相近蓋因藨譌爲麇又以聲
轉爲蔨爾釋艸又云藨麃豈亦鹿靃之別名歟(郭以麃爲藨莓)
問薃矦莎其實媞疏以矦爲語詞然否曰說文莎鎬矦
也當於矦字斷句說文無薃字當爲滈後人妄加艸耳
滈鎬古文通荀子議兵篇湯以薄武王以滈注滈與鎬
同史記爲吾遺滈池君卽鎬池也夏小正媞滈字竝从
糸㫄
問說文蘬薺實也今據釋艸薺實自名蒫而蘬爲蘢古
之大者說文殆誤矣曰吾友江叔澐篤信許氏亦疑此
條有譌予謂蘬蒫之文上下相承許祭酒所見本當是
蒫在蘬上蘬爲薺實則蒫爲蘢古之大者矣蒫卽差字
蘢古葉大下垂有參差之象
問釋艸以黂爲枲實據禮記閒傳云斬衰貌若苴齊衰
貌若枲喪服傳云苴者麻之有蕡者也牡麻者枲麻也
枲亦麻之名而有實爲苴無實爲枲謂枲爲麻可也謂
黂爲枲實似非其倫曰周禮籩人疏云枲本無實解蕡
爲枲實者舉其類耳儀禮疏亦云枲是雄麻蕡是子麻
爾雅云蕡枲實者舉類而言若圓曰簞方曰笥而鄭注
論語云簞笥亦舉其類也此二條邢疏失引
問萹苻止是何艸曰萹苻卽貫眾本艸有明文止當屬
下讀萹苻也止濼也貫眾也一物而三名也土夫王藄
月爾亦一物而三名王藄蓋藄之大者猶艸有王芻魚
有王鮪耳郭必讀三字爲句分爲二物蓋泥於女蘿馬
舄之例謂三四名必重文其實未必然也陸德明引說
文藄土夫也與今說文不同陸所見猶是唐初本當取
以正郭注之失
問蔆蕨攗之攗釋文音亾悲反蓋从麋聲而兼存孫炎
居郡居羣二音則字當从麇不審宐何從曰說文手部
有攈無攗當从孫秋然音作攈字凡艸木蟲鳥之名多
取雙聲㬪韻釋艸一篇如芵茪薢茩鼎蕫蓫&KR1733;荎藸衱
袶卭鉅銚芅之類皆雙聲蕨攗亦雙聲故知攗爲轉寫
之譌又攷說文廣雅皆以薢茩爲蔆芰之別名獨釋艸
薢茩與蔆分爲兩條薢茩卽英茪蔆卽蕨攗說者疑之
予謂芵茪與蕨攈聲相近其實一物而四名也
問虃百足是何艸曰說文無虃字蓋卽韱也說文韱山
韭百足殆山韭之別名歟
問菆小葉之菆有兩音一爲豬葉反則字當从耴一爲
阻畱反則字當从取陸氏疑而兩存之願聞其審曰說
文有菆無菆菆乃傳寫之譌史記鯫生說我服虔以爲
小人貌鯫與菆皆从取聲亦得有小義春秋傳蕞爾國
杜云蕞小貌說文無蕞疑卽此菆字
問橐含之義曰此當連下華荂爲一句當爲檴說
文檴卽樗之異文讀若華故與華同訓橐當爲&KR3182;讀胡
感切說文木垂華實與橐字形相涉而譌耳含與
&KR1887;同說文&KR1887;艸木之華未發圅然讀若含此三者皆華
荂之別孫季仇讀橐爲易甲坼之坼解檴亦與予異然
以三字連下句讀則先得我心矣景純注荺茭義亦不
了予謂茭當爲茇說文荺茇也茅根也茇艸根也荺茇
連下荄根爲句荺茇荄皆根之異名檴橐含皆華荂之
異名
問輔小木何木也曰予弟晦之云詩山有扶蘇毛云扶
蘇扶胥小木也扶輔聲義皆相近長言爲扶蘇急言爲
輔孔沖遠以爲釋木無文不知小木卽木之名也
問狄藏槔貢綦朹檕梅朻者聊十一字郭惟解朹爲檕
梅餘皆未詳何也曰石經藏爲臧狄玉篇廣韻皆作梑
梑臧槔也樊光本槔作說文木也疑卽臧槔矣貢
綦疑與朹檕爲一物聲相近也梅字當屬下句謂梅之
朻者名聊也景純斷句似失之
問周禮壺涿氏以牡橭午貫象齒杜子春以枯楡當之
然否曰牡橭卽無姑牡無聲相近易枯楊生稊鄭讀枯
爲姑謂無姑山楡也稊鄭本作荑荑木㪅生讀如夷謂
山楡之實爾雅之文皆出六經景純於經義甚疏故失
於徵引
問樸枹者謂櫬采薪采薪卽薪諸家讀法不同解亦互
異當主何說曰謂當從舍人本作彙連上句讀謂樸之
枹者名彙也說文彙作亦卽蝟字本从胃得聲故譌
爲謂也櫬采聲相近櫬一名采薪又名卽薪與櫬梧之
櫬名同而實異
問大而皵楸小而皵榎釋文皵或作皵似皆俗字
曰攷工記老牛之角紾而昔鄭司農云昔讀爲交錯之
錯謂牛角觕理錯也此皵亦當爲錯或省文作昔其从
皮者經師附益也
問枹遒木魁瘣郭以五字爲句義似不了曰此本二物
而郭誤合之枹一名遒木遒訓聚聚木叢木也魁瘣別
爲一句卽瘣木魁其別名耳
問蛂蟥蛢郭云江東呼爲黃蛢邢疏謂蛂一名蟥蛢然
否曰說文蛢&KR1748;蝗以翼鳴者攷工記以翼鳴者鄭君注
發皇屬發皇卽爾雅之蛂蟥也古書从&KR3772;與从發之字
多相通說文䳁讀若撥國語王耕一墢或作坺詩鱣鮪
發發說文作鮁鮁此亦以發皇爲蛂蟥蟥皇音同蛂蟥
一名蛢注疏斷句非是
問邢疏蠸輿父一名守瓜蠸輿父豈三字名乎曰此見
莊子至樂篇瞀芮生乎腐蠸司馬彪注蟲名爾雅云一
名守瓜蓋此蟲名蠸又名輿父邢叔明未檢莊子不能
得其句讀也
問郭注莫貈蟷蜋蛑旣以石蜋當之又譏孫叔然引方
言說此義亦不了何也曰蟷蜋卽蟷蠰叔然注已失傳
據方言螳蜋謂之髦或謂之虰或謂之芉芉髦卽蛑之
轉芉芉卽莫貈之轉則叔然所引信而有徵矣說文貈
卽狐貉之貉貉有陌音莫與貉古文又通用則莫貈異
文而同音莫貈猶莫莫亦猶芉芉也景純未喩古音故
譏其不了
問蛭蝚至掌是何物曰此卽釋魚之蛭蟣本艸水蛭一
名蚑一名至掌
問密肌繼英釋蟲釋鳥二篇俱有之郭氏皆未之詳究
係何物曰周禮赤友氏凡隙屋除其貍蟲注貍蟲䗪肌
蛷之屬密肌疑卽肌蛷也說文多足蟲也或作
問鵧字从幷釋文所載謝郭字林諸音皆不相近何
故曰古本作裨笠淮南說林訓烏力勝日而服於鵻禮
高誘注鵻禮爾雅謂裨笠蠶時晨鳴人舍者鴻鳥皆畏
之高氏後漢人所見本尚是裨字鵻裨音相近禮笠聲
相轉也今本字从幷蓋卑之轉而諸家音猶从卑聲謝
氏讀符悲切讀鵧爲裨也
問甝白虎之甝釋文有下甘亾狄二切此字从甘何緣
有亾狄之音曰甝當爲䖑字之譌說文䖑白虎也从虎
昔省聲讀若與亾狄切相合从甘之字說文無之其
誤始於字林
問威夷長脊而泥郭訓泥爲少才力何也曰泥當爲
聲相近而借用也說文䦵智少力劣也漢書或作苶古
音爾與尼相近易繫于金柅說文作檷詩飲餞于禰韓
詩作坭書典祀毋豐于昵謂禰廟也俗人不通古音乃
於爾㫄著人讀爲奴禮切又省作你不知奴禮切乃爾
之正音故爾轉爲乃籋从爾聲而音轉爲尼輒切也
問犬生三猣二師一玂景純謂與豬生子義同名亦相
出入今按豕子之名惟二師與犬同豵猣聲尙相近而
說文無猣字何故曰猣當爲猥字之譌玉篇猥犬生三
子也景純本譌作猣疑與豕豵音相似傅會不足信
問毛公說詩訓詁皆取爾雅而文字與今本多有異同
何故曰毛公所見爾雅勝於今本如艸木蟲魚增加偏
㫄多出於漢以後經師而毛公猶多存古夫不桔鞠脊
令卑居之屬皆當依毛本改正者也丁丁嚶嚶相切直
憲憲洩洩制法則見於鄭箋而毛無之此類爲叔孫通
梁文輩所增無疑也以衣涉水爲厲由膝以上爲涉逆
流而上曰泝泂順流而下曰泝游目上爲名此又後人
采毛義以益之非爾雅本文也陽湖孫季仇謂周公著
爾雅一篇後人分爲釋詁釋言諸目而以意附益之陸
德明以釋詁一篇爲周公作蓋誤會張揖之旨其實十
九篇中皆有周公正文釋詁一篇非無後儒增入斯爲
篤論矣
問廣雅北辰謂之天堂天淵謂之紐兹妃星謂之天堂
天淵謂之三淵此數語似有舛譌曰天堂天淵前後重
出必是轉寫有誤竊意上天堂爲天皇之譌下天堂則
大當之譌也北極最尊者曰天皇大帝其神曰耀魄寶
故云北辰謂之天皇也御覽引樂汁圖云大當正妃也
注云大當鉤陳末大星唐碧落文大當叶曜中閨以睦
正用樂緯語故知妃星謂之大當也天淵謂之三淵疑
指天潢而言紐兹未詳
潛硏堂文集卷十門人袁廷檮校字
潛硏堂詩續集卷十
嘉定錢大昕
辛酉新年作
新年偏病足謝客且關門酒任鄰家醉棋從局外論小
時曾了了此厺益昏昏誰送衰翁喜圍爐一餉溫
僊佛都虚幻休尋不死方守謙終受益作善卽爲祥智
小蜩鳩樂材高栝柏戕靜中參至理說與小兒郞
讀史記二首
子長史筆獨嶙峋一字何曾奬暴秦月表區區敲石火
祖龍豈異沐㺅人
人代茫茫邃古前共和以上阿誰傳笑它安樂窩中叜
杜撰堪輿混沌年
爲秦㷖若題其曾大父雲津先生遺像
洙泗師承六蓺通蟠龍近派衍江東一經獨抱休嫌拙
自有名垂野史中(先生著有練川野錄及淞南志等書)
生晚無由御李膺楹書三復感偏增名儒有後良堪羨
折几家兒想未能
上元夜
春晴幾日聽農謠四氣和于玉燭調老幼團欒羹骨董
菜根香裏過元宵
生來無&KR0738;亦無憎竹石禽魚卽我朋一室誰非行樂地
十年不看上元鐙
絳老
絳老人疑甲波斯水認㾗蚤知神欲滅難恃舌猶存楓
炫秋前葉葵依午後暄唯餘菜根味珍重付兒孫
滄浪亭桺寄都門舊同學
上林桃李各爭姸盡讓三吳國色先誰道滄浪憔悴桺
相看靑眼巳多年
晤郉長興佺山卽畱㝛官齋
扁舟偶到雉山城徧野桑麻百室盈三徑新開調鶴地
六時不廢讀書聲文章政事眞兼美隴樹吳雲快合幷
一榻肯容吾輩住淸風如見古人情
題佺山松林讀書圖
松陰深處硯池開滚滚原泉萬斛才草訝訟庭公事少
郵筒時有異書來
高文眞與震川倫撫字依然舊日民竹馬兒童走相識
不知官是讀書人
謝太傅墓在長興之三鴉岡見于大平寰宇記
或疑墓當在建康佺山明府引南史陳始興王
叔陵傳證徙葬本末作辨一篇旣確不可易矣
阮芸臺秦小峴諸君皆有詩予亦繼作
一局丁丁棋子墮指麾小兒賊巳破阿堅連牽二十年
鶴唳風聲氣先挫平生擁鼻洛下吟不知中有開濟心
文度手板徒倒執茂宏故節羞重尋當年久負蒼生望
手護金甌竟無恙東山旣出果如何從茲一雪淸譚謗
白雞夢斷吁可憐長干梅嶺好墓田始興小子肆狂虐
三鴉岡口移今阡顏公石柱張公錄表樹守冢自胡㝛
攷證爭傳明府文祠田㪅得中丞續(謝蘊山)宰相風流百
世思遺民墮淚讀新碑功名盛滿保終始令人太息桓
伊詩
下箬寺陳武帝故宅
鳥山王氣久銷除十笏猶傳誕聖居枉費千夫鑿巖脈
誰知此地有三餘
涓涓井沸詫神奇㫄舍驚看寧馨兒一樣寒泉榮辱異
滄桑轉眼不多時
顧渚山行
羣峯踴躍佀波騰陽羨東來翠幾層占取白雲最深處
從來淸福付癡僧
焙得新芽穀雨前色香味美妙能全盛朝久卻頭綱
貢一任山翁活水煎
竹山聯句遠難稽小杜來游跡巳迷祇有開成楊刺史
賓朋羣從姓名題
浮谿當日一麾雄解組曾來作寓公分隸大書波磔勁
阿誰剔蘚到山中
一月𧖟忙判牘稀尋山畱客暮忘歸城頭姑射眞相佀
好與閒雲作伴飛
挽周少霞廣文
古湫衣鉢付周郞卅載聲名翰墨場十國遺文補歐薛
中州新韻按宮商秋菘春韭山資足霽月光風教澤長
耆舊祇今零落盡尙湖回首路茫茫
和唐陶山明府修復唐伯虎墓
淵明神游桃花源六如身住桃花塢不是人閒苐一流
難與桃花論賓主對花須把酒對酒宐賦詩詩畫游戲
耳工拙我不知大兒漢曼倩小兒唐靑蓮尸解非所好
怕作懵憧僊前身桃花見花喜故應埋骨桃花裏三春
紅雨落紛紛唯有此桃花不死前中丞(宋公犖)後明府封
植區區三尺土異代堪聯僑札交當時恥與絳灌伍明
府來自桃花源華胄遙遙本同祖出處雖殊興趣同唱
和壎篪吾與汝歌新詩酹淸醑僊不能言花應語
贈胡石梁
久賞士龍妙(君女壻陸孝廉學欽予婁東書院舊徒也)因知彥輔淸琴書堅
道力湖海助詩情水闊閒鷗穩天空老鶴鳴蓬門今始
啟好訂歲寒盟
題宋汝和畫花
梅花宰相賦紅杏尙書詞澹遠瀟湘畫淸逸西陂詩異
才不世出一手能兼之老矣興不淺卻寫三春姿蕭然
丈室中忽見羣蛾眉神佀形亦佀卽以花爲師眞花雖
云好不耐封姨吹何如寶此卷奕葉長畱貽
曉聞禽聲
我不辨鳥語而喜聽鳥聲淸晨啁嘈響有若鸞皇鳴我
衰久耳聾問字鮮友生何期不速客過我時嚶嚶物微
意良厚願申歲寒盟樂哉我與爾勿慕喬木榮
前蜀王鍇書妙㳒蓮華經&KR0714;本
我㫺收金石獨少兩蜀碑廣政九經有&KR0714;本&KR0679;訪未覩
常懷思東川琴泉古塔圯㳒華貝葉猶無虧六丁劫
火燒不盡妙蹟往往人閒貽聞有朱書武成字銀鉤想
出平章爲前顧後鄭各藏弆一字欲直千朱提吾家籜
石老詩伯首賦長句何淸奇蔣(士銓)王(文治)程(晉芳)宋(銑)盛(百二)
吳(省欽)趙(文喆)屬和競放瓊琚詞一彈指頃歲四十舊交落
落晨星移紺園徵君忽過我要我染翰題新詩神物巳
歸鄴矦架楷㳒不減楊羲規石刻榻本尙難致何況墨
瀋光淋漓延平雙劒終有合憑君再訪虞山遺(此本乃鄭西崖)
(所藏古湫同年久作古人其儲藏聞亦散失矣)詩成自慙格力弱臨風空撚星
星髭
次榕皋蟄室韻
方丈虛生白斯晨息此廬地偏能避俗身健樂閒居物
理寒暄外天心&KR1782;闢初眼前堪悟易何事問三車
垂簾如洞壑揮翰卽雲煙容䣛無多地觀心小有天聲
名四海滿福慧一身全冷笑瓜牛陋焦生未是賢
題同人姪策蹇訪碑圖
我有歐曾癖家多适邁才低頭看臥石不肯損莓苔
吾鄉無蹇驢亦少晉唐蹟(惟南翔寺有咸通乾符兩石幢)會須五嶽游
手捫秦漢石
治隱園三友圖爲韓旭亭作
㫺讀遺民傳有懷復社賢名高廚顧上齒讓鄭金先剝
啄無它客衣冠儼列僊依依五株桺共話義熙年
四蘷猶少一三劒竝超羣桐木南陽舊虹光北斗分傳
詩垂教遠賣藥怕名聞弈葉丹山鳳披圖誦㫺芬(此首用韓)
(氏故事)
壬戌元日
生年難滿百巳閱四之三冷暖心無著癡聾理久諳靜
知楡景促貧&KR0738;菜根甘令節吾何快屠蘇一勺酣
久脫趨朝籍還多問字緣人皆憎老物吾尙戀&KR0714;編
𧖟&KR0888;絲垂盡魚枯泣可憐成童宛如昨又是采芹年
題唐陶山海上乘槎圖卽送之海州任
三吳十載住雙鳬東海今朝領郡符一路淸風衣帶水
送君遙渡射陽湖
朐山秀色接蓬萊海市應爲玉局開天與才人詩境界
乘槎直到郁洲來
石刻江南少賞音鬱林妙迹秘東岑憑君多榻靑藤紙
寄與人閒好手臨
聞道胎禽近易馴滄溟來往翅如輪官齋大勝乘軒樂
傲煞華亭乞鶴人
百室絃歌處處聞一經指授便能文年年僊館春無恙
指點桃花憶使君
題綿津山人詩稿(新城王阮亭秀水朱竹垞批本)
酒肉朱門太可嗤何妨判牘又吟詩詩成就正諸名士
此段風流巳足師
蠶尾山房放鴨洲偶然雙字亦千秋貪多&KR0738;好空相撼
終讓江湖兩派流
題尤西堂夢游三山圖圖爲海寧俞體仁畫作
莊生曼倩淵明太白東坡五像最後一人則西
堂也王阮亭朱竹垞韓慕廬諸公皆有題詠予
亦作六君詠繼之
漆園吏而僊著書意有託契舟索劒痕一笑向與郭鷽
鳩料鵾鵬大小竟奚若魚我但兩忘人閒豈不樂
曼倩歲星精滑稽聊玩世大隱金馬門規諫襍諧戲磊
落萬言書不道神僊字一飽粟可憐三偸桃有味
柴桑名家彥汲汲慕魯叜桃花源久迷不如宅邊桺秫
田亦復佳肯與督郵偶三徑菊黃時豈無人送酒
李生謫僊人低頭作供奉淸平調三章佀諂亦佀諷知
心飯題翁憐才心鄭重太息古柏行才大難爲用
坡公不合時投老竄海外一生春夢中榮枯了無礙乘
桴駕長風奇絶斯游最何人品八家乃以野狐配
遂初西堂翁神交五君子海山倘相招挹袂吾與爾今
古只刹那人代何彼此龍洲沁園春前例亦如是
四月卄有六日重游泮宮賦贈新先輩因追懷
西莊光祿
壬戌仍逢采藻年恆河㷖髩忽皤然莘莘俎豆今猶㫺
濟濟淵騫後勝前三不朽閒當立腳四先生往孰&KR1044;肩
磨牛陳迹重增感寂寞柴門鎖輞川
吳竹橋禮部湖田書屋圖
我所思兮湖田春中有著書獨樂人靑山如黛只咫尺
招邀入戶忘主賓腹中五經皮裏史手植桃李皆弟子
草訝揮豪萬斛泉先生自有源頭水
我所思兮湖田夏花竹便娟秀而野少陵稷契久許身
大庇遠勝千閒厦湖雲忽起山雨來登樓四顧亦快哉
衝泥且卻油竹傘消暑滿酌蕉葉杯
我所思兮湖田秋紅蓮蚤稻香氣浮禮耕義耨作家計
硯田一穫豐千秋海虞本是山水窟載酒題襟興飛越
紅葉朝探吾谷雲碧波夜汎昆湖月
我所思兮湖田冬謝家玉樹枝丰容萬卷牙籤手自校
列㝛四七咸羅胸主人淸言鋸玉㞕夏鼎周彝左右列
安得扁舟乘興游與君共踏三峯雪
題汪竹香孝廉詩藳
經義紛綸老孝廉謝敷終應少微占生平滋味餐黃蘗
草怪詩情苦勝甜
古巷猶傳魯望名(所居名陸家巷)筆牀茶竈宛前生只無甫里
田堪種破硯年年舌自耕
邯鄲學步意如何剞&KR1403;紛紛下里歌檢點三唐篋中集
好詩畢竟抱山多
風月吟來當解嘲一生精力盡推敲叢&KR0714;遺藳新排就
難得矦芭子細鈔(謂夏方米徐直卿諸君)
蔣湘颿寫經圖
黃庭遺教墨花翻那佀羣經道㪅尊草笑老人眞計拙
金籯幾箇到兒孫
熹平妙迹久漂零廣政遺文曙後星(孟蜀石經訪求數十年近始得見左)
(傳三百餘字&KR0714;本)天與聖朝成盛事白頭一手寫全經
癸亥新春
問年周一部獻歲又三春久作歸田賦猶畱食粟身有
齋堪習嬾非佛亦忘嗔鬚髮都黃白誰云此老貧
&KR0714;臘入新年梅花雪後姸缾無畱客酒案有示兒編獺
祭難言博蟲彫亦可憐江湖多小集若箇姓名傳
題可廬對牀風雨圖
門內堪師友吾家一子由聲名梁兩到博洽宋三劉白
髮驚相佀靑鐙話舊游聯牀風雨夜草忘卞山秋
汪蛟門少壯三好圖爲秦敦夫太史題
我不學周公瑾識曲顧誤硏宮商亦不學畢茂世盜飲
僵臥酒甕㫄惟儲文字五千卷晨夕相對長無忘六經
爲麴櫱百氏如笙簧雕蟲一任壯夫誚食跖㪅比老饕
忙家徒四壁況善病此生無分溫柔鄕當年彥瑜華腴
胄知音豪飲工詞章自述三好不及色赤心戰栗神內
藏蛟門比部磊落士直榦百尺梧桐長畫師傳神出新
意十眉環列窈窕孃同時名流競題詠輸攻墨守奚低
昂百年妙蹟幸無恙貫月夜夜虹生光賞音今遇太虚
子珍重不異兼金黃長城詩格出家學木天兩世鸞皇
翔急流勇退神僊骨竹西騎鶴聊襄羊檢書室有如願
婢倚聲人捧桃根觴丈夫寓意不畱意天女下試庸何
妨蕭生寒儉太自苦踏歌江上同汪郞
白公祠喜晤述庵司寇
邂逅老僊翁鬚眉白傅同中朝畱一鶚高論卻千熊身
與文俱壽詩因&KR0738;㪅工(放翁云詩到無人&KR0738;處工戲轉一語)樓臺無地起
想見古人風
此地宐觴詠回頭六十年知章歸未晚長慶集先傳坐
閱千人石閒烹一勺泉捫蘿&KR0679;古碣會粹入新編(時刊刻金)
(石粹編)
題朱竹垞明詩綜艸藳
朱竹垞先生編明詩綜旣成寓吳閶之慧慶寺
鳩工剞劂始于康熙壬午之冬斷手于乙酉秋
季時先生春秋踰七望八精神矍鑠遨游山水
不假人扶掖三吳名士載酒問奇字者戶外屨
常滿或出錢助刻資一時傳爲嘉話距今百有
餘年矣予比歲假館南園每出郭西過白蓮涇
上訪僧雛無有能言其遺事者今春曉泉太史
訪予春風亭攜此卷見示乃其及門陶松如茂
才所藏松如嘗于故書中檢得叢&KR0714;廢紙百餘
片質諸太史識爲竹垞手迹令好手粘連爲長
卷雖于全書厪千百之一而筆墨腴潤卽絶不
經意之中得瀟灑自在之趣展玩數四覺先正
謦欬如在目前喜可知巳予今年紀與秀水同
而目眩手戰潦艸幾不成字因歎龍馬海鶴之
姿非跛蹩所及不獨才望相厺懸殊巳也敬題
四絶句請曉泉和之
長蘆太史七十六慧慶手鈔百卷詩比佀遺山才㪅大
瑤華南北總無遺
鶴不乘軒老尙鳴近游行徧八門城白蓮涇上開書局
自信文章合有名
安石金經碎翦裁&KR0724;成字字逬珠胎知音不遇陶貞白
拉都爲爨下灰
僑吳我亦白頭翁前輩遺聞想像中多謝神僊郭功父
攜將長卷話春風
題凌仲子教授校禮圖
我讀七戒篇偉哉凌君學羣言謝未能禮經手自斠釋
例十三章大義何卓犖古聖重人倫以禮啟後覺指讓
俛仰閒身心日追琢教從童丱始要使還誠慤莊列崇
元虛視道爲桎梏婦姑任勃谿一室生羿浞天未喪斯
文慶戴守其樸北海集大成文字費商榷流傳二千年
學官閟楹桷束閣置勿觀張眼等眊瞀眞儒起新安褎
然甲科擢不嫌校官卑說經顏古器辨敦卣正聲
叶徵角隻手障回瀾功豈但一墣我衰耄巳及廢學眾
所嗀忽枉瑤華詒連城投和璞敬亭雲往還千里途未
邈安得問字緣黌堂許剝啄
述庵侍郞八十仍疉虎邱唱和韻
八十樂全翁精神潞國同西京兩司馬東海一非熊玉
尺量才正金針度世工漁莊近三泖消受快哉風
此叜非常叜忘年得大年籌邊雙髩換艸檄百蠻傳夜
踏金川月晨炊雪嶺泉亥章曾未到都入紀行編
恥作囁嚅翁寒松雪榦同南臺冠戴豸西省掌批熊霖
雨沾濡渥絲綸潤色工踐揚三十載人識曲江風
事業雲霄上詞章漢魏年行藏眞不愧福慧兩堪傳力
輓千鈞鼎思探萬斛泉分陰晚猶惜樂府續新編
今古幾多翁酸鹹嗜不同道能融孔釋味欲盡魚熊許
鄭淵源遠歐蘇著述工新排詩卷富肆好穆如風
曹憲張蒼侶硏經壽百年千秋斯道重四海大名傳共
仰星環斗誰窺䌄汲泉羣英陪杖履語錄及時編
當代董思翁聲名壽樂同三車參象馬五戲卻猿熊老
學心逾細詩傳選最工懸弧冬日暖入室坐春風
北郭隨肩日南宮擢苐年靑氊慙我倦黃絹羨公傳卓
立靈光殿紆餘難老泉鶴南飛一曲欲附五羊編
題小谷口讀書圖爲陳蓮谷作
當代陳無巳前身鄭子眞樵風涇宛佀書帶艸猶新汲
古元同調虚懷想古人紫芝眉宇在彈指百餘春
稼門中丞以近藳見示卻寄
詞章經濟本同源鐘鼎山林豈異論韓子文皆從道出
溫公事可對人言采風不尙千篇富養正方知六義尊
(公選養正詩)三復公詩得詩㳒草誇綺麗入㫄門
和稼門中丞見贈之作
穨然暮齒久成翁猶在名卿拂拭中假館巳叨仁者粟
論詩常誦穆如風公心佀鑑勝高熲我腹無書媿郝隆
願勖靑衿勤嚮學焚膏珍重寸陰功
題陸桐庵霜林秋月圖
寒林寂寞夜迢迢曳杖何人渡板橋一片空明了無滓
此中妙諦問參寥
梁山舟前輩八十
占得西湖苐一峯煙雲供養幾千重門懸曼碩山舟字
人識坡公笠屐容揮翰尙看奔渴驥著書久巳薄雕龍
年開九十身逾健不爲登高借&KR0888;筇
甲子元旦
七十還加七重逢甲子春元無駐顏藥猶作負暄人眼
暗觀書懶神疲假寐頻庭梅知我喜催放眾香勻
人如都散漢身住小屠蘇竹聽今年響桃㪅舊日符江
湖游巳倦面目醜難摹比佀香山叜公然一歲踰
題黃蕘圃除夕祭書圖
斗室紛羅列今朝倍肅將禮行祠竈後心爲拜經忙神
智年年益精靈字字香一瓻曾借讀助祭或須卬
吳槎客七十
七十顏猶少壯如松身鶴骨最淸疏手摹離墨前朝字
家有淳熙善本書曹憲壽應逾百歲蘇公味只戀三餘
海山咫尺庭前列試辦長籌幾屋儲
聞瞿涉齋廣文之訃愴然有作
隔㝛瑤箋墨未乾巫陽升屋太無端乘風想到芙蓉館
題句猶傳苜蓿盤虎阜聽泉成昨夢鶴湖載月記同看
衰齡久覺知音少綠綺從今忍再彈
偶題
有月忙開眼無魚少羨心影形神互荅生老病相尋㝛
艸年年淚秋霜漸漸侵在阿常獨寐慧地一書淫
次孫師康十一歲好誦余詩喜而有作
病來十指似懸椎巳是江淹才盡時慙愧驚人無一句
虛勞汝誦老夫詩
潛研堂詩續集卷十門人黃鐘校字
潛研堂詩集卷十
嘉定錢大昕
京口阻風
恆河回首感波斯潘岳顚毛蚤就衰舟遇逆風多費力
人來熟路懶題詩漸疏肉食牙將落苦&KR0738;山行腳未疲
問訊竹林知不遠天應畱我一探奇
㮄人謠
江上多顚風三日斷來厺鄰船猶未開且草爭先渡
渡黃河四日入邳州境
水急沙深兩岸彎經旬不見髻螺環推篷一笑眞難得
目送邳州幾點山
昭陽湖
濛濛萬頃水雲風八月猶&KR0714;䓿萏紅湖上人家無長物
蕩舟齊出賣蓮蓬
一年強半是辛勤家具無多只一身菱角魚苗都賣卻
晒將荷葉當炊薪
兩行老桺綠方酣百里遙山翠欲含只少紅樓兼畫舫
風光約略佀江南
謁先賢仲子祠
世巳無堅白誰能免忮求升堂功自進浮海厺何愁品
與顏曾亞賢于管晏流巖巖鄒嶧近庿食共千秋
太息東周日虚生政事才未逢治賦使終致結纓哀君
子窮如此強哉矯不回浩然畱正氣魂魄想歸來
濟寧
鴻爪重來此地畱淸波依舊遶城流天邊又見初弦月
泲上終誇苐一州水引魯橋回玉帶碑傳漢隸搨銀鉤
尋常那敢輕題句子美南池太白樓
杜文貞公祠
森木鳴蟬八月涼拾遺游跡未全荒中書落筆才眞壯
賓客諸矦老㪅狂直欲許身追稷契何曾譚蓺薄盧王
南池再拜瞻遺像宛到成都舊艸堂
南旺
四面皆成浸中流貫一河民居編葦易生計捕魚多打
棗秋霜煑懸鐙夜舫過尙書遺澤在庿貌儼巍峩
分水庿
十夫邪許舌脣乾挽索長嗟上水難不道順流元有日
試從分水庿前看
輕颿如箭激漣淪下牐開頭捷有神好語來船草相妬
明朝各自順流人
衛河
順水拏篙捷乘風挂席便漸移雙隻&KR1380;默數往來船岸
桺秋仍綠沙禽晚欲眠河流元自濁不礙月長圓
古詩
治生無良方要取纖嗇善不見東家翁起富百千貫幼
小歴辛勤到老腳猶健兒孫漸穨惰蚤眠起常晚㛰嫁
選高門煩費不知限產分食指多歲率恐無羨乃逸侮
父母空使識者歎
新隴故鬼冢古屋今人居百年一小劫艸木㪅榮枯當
其快意時自詡智有餘錢刀身外物偶爲我之儲人滿
天所槩封殖徒區區子孫巳難保勿嗤它家愚
東家選入官西鄰試登科側聞長老言祖父積善家一
朝遽自大輿服相矜夸内史固貴人里門肯下車英特
縱邁㫺行義恐不加世情見爛熟聊付一笑呵
伊尹世所師與人靳一介取之胡不然多多毋巳太子
母算無遺尺寸得始快忍斷友朋交不念骨肉&KR0738;疏傅
飲幾何和嶠癖可怪老至耄將及盇受孔子戒
楊邨道中
岸岸垂楊萬縷斜輕陰日午不飛沙只疑白浪如銀湧
十里秋風喬麥花
題王雅宐借銀劵(文云立票人王履吉央文壽承作中借到袁與之白銀五)
(十兩按月起利二分期至十二月一倂納還不致有負恐後無憑書此爲證嘉靖七年四月日)
(立票人王履吉押作中人文壽承押)
艸堂貲待王錄事少米惠乞李大夫分人以財今巳罕
稱貸保任古有諸詩人多窮乃往例四壁蕭然了無計
雅宐山色難療饑下策區區憑約契誰其借者袁與之
白銀五十無零奇萬息二千一歲率貨殖之傳寧吾欺
年月日子紙尾壓歲暮責償應不乏生平恥食豪家鯖
此來卻費山人押風流寸楮偶流傳筆㳒圓勁鍼裹緜
好事嗟賞歸(文休)與趙(凡夫)評估一字直十千褚先生客馬
少游(此帖爲吳中馬上舍紹基所藏馬生寓褚學士邸)乞我作詩述其由歲將
暮矣我亦愁有臺逃責招我不
題沈東田觀察小像
調御元無相猶龍患有身信天心是易行樂氣常春山
以靜斯壽梅因淸益新當前生意滿落落寄吾眞
靜裏日如年春來樂事便夢知蕉鹿幻戲任紙鳶牽曉
撰靑藤杖閒浮藥玉船行窩隨處有觀物悟先天
題箕僊畫爲曹慕堂給諫作
列僊逃人閒無爲得自在云何爲物役毋乃洩天縡前
身筆墨緣結習了不悔促迫見能事淋漓絢異采胷中
出邱壑意外藏傀儡遙山翠列眉緐花紅綻蕾武陵本
人世此景不我紿黃門偶得之寶于珠百琲色相眞卽
幻達人視齊等(多改切)畫廚愼藏弆莫學狂顧愷
臘八日同曹習庵編修吳白華侍讀陸耳山宗
人集趙實君齋消寒小飲卽席口占索和
車輪嬾逐軟塵忙官意文情兩欲忘(隋書李孝貞傳官意文情一時盡矣)
不速竟來容惡客無何且飲卽寬鄕餔糜大勝盤游飯
咂酒兼呼般若湯招引吾儕相暖熱詫渠元叔未空囊
翼日諸公和詩未到疉前韻催之
聽鼓應官有底忙會依眞率約無忘身藏人海翻成隱
酒遣愁魔別是鄕只&KR0738;澹交深佀水不知世味熱于湯
諸公才大皆詩伯好句先催出錦囊
同人約爲詩會遲而未果習庵疉前韻見示依
其數荅之
身閒心卻爲詩忙結習應嗤老未忘臘盡正宐催歲課
交親還佀在江鄕霜肥鐵腳堪成鮓冰凝黃芽好按湯
便擬淸譚消永日從來無底是書囊(黃山谷詩書囊無底譚未了)
輕塵弱艸百年忙自&KR0738;垂名久不忘中酒幾曾妨學道
著書何必待還鄕聯吟韓愈應招孟襍體江淹或擬湯
我欲致師慚思涸匹如濰水壅沙囊
題寓齋壁疉前韻
墐戶窮冬了不忙異同堅白辯都忘身隨候鴈重爲客
語類籠禽尙帶鄕故友漸稀星向曙妄心巳厺雪消湯
一家長物休嫌少羞澀猶存舊日囊
紫薇司諫校閒忙渴睡希夷一覺忘大自在能參佛地
無何有可認吾鄕三冬粗足撐腸米甲夜先溫洗腳湯
算計平生&KR1044;受用東坡居士腹如囊
再題寓壁仍疉前韻
四十餘年日月忙蚤衰容易事全忘推排自媿稱前輩
諧謔偏欣道故鄕且住爲佳嗤望蜀徒勞無益草揚湯
如來慧眼看能破未必愚公讓智囊
丹黃塗乙勘書忙掩卷先愁過目忘賦別久枯江令筆
說經欲到鄭公鄕古泉汲井憑修䌄活火煎茶候沸湯
杜左和錢均是癖休將便腹傲空囊
鼻端觀白怕心忙煩惱歡愉要兩忘形影互嘲皆妄相
神僊可致有眞鄕滑甘且試靑精飯峻利休嘗白虎湯
康濟一身吾巳足千金肘後檢方囊
一冬何事夢偏忙梅筍江南思不忘百里近游船當屋
三農活計稻爲鄕澆花特地儲新水薙艸隨時利熱湯
聞說林檎栽幾樹秋來結子定盈囊(得家書知後圃新栽林檎幾本林檎)
(俗呼花紅)
柬習庵
款門剝啄不辭忙坐久譚深主客忘甘井汲泉宐勿幕
(習庵寓甘井衚衕)官園種菜只如鄕(予寓官菜園上街)校書君正然藜
火病齒吾方呷藥湯卅載光陰敲石過兒時記賭紫羅
囊
傳衣縛律枉多忙挂角羚羊迹要忘誰佀公才誇八斗
眞看詩老出吾鄕蒸砂千劫終非飯薄酒三鍾卻勝湯
攻短自來須苦口刀圭爲我啟行囊
曹劒亭刑部和韻見贈卽奉荅
餽歲人閒作意忙先生閉閤坐來忘兩篇觀物心中易
一枕游僊夢裏鄕老手詩眞如啖蔗庸醫藥草試煎湯
熊羆譚笑居然卻十笏淸齋倚隱囊(劒亭疾初愈)
二十二日吳杉亭舍人招同褚鶴侶刑部蔣漁
邨編脩陳寶所給諫小飲疉前韻
行廚眞訝咄嗟忙翦燭西窗話不忘但願同心常聚首
何妨異縣㪅它鄕吟堪度日頻敲鉢熱不因人自造湯
門外飛沙寒刮面欲從質庫檢衣囊
荅嚴跂堂和韻見贈之作
黔南薊北馬蹏忙踏雪飛鴻意未忘暮節無聊惟索句
才人不遇例思鄕詼嘲顧我眞如朔儻&KR1733;憐君略佀湯
一盞酌來相慰藉毛錐那得久藏囊
可怪詩成擊缽忙把來過日不能忘半空眞見華嚴閣
六出爭奇戶牖鄕力厚佀斟缸面酒味甜欲嚼菜羹湯
求魚自笑先投蚓引出人閒罟百囊
已丑除夕疉前韻
九陌喧闐爆竹忙過年俗例未應忘北來幾月俄除夕
南望停雲是故鄕繡褓癡兒能覓栗靑裙小婦爲調湯
屋租米券都償了壓歲錢猶足一囊
一夜偏兼兩歲忙春風如候幾曾忘癡獃不賣甘違眾
慈儉能持欲化鄕促坐共圍爐炭火延齡預辦粉團湯
(元日食粉團吾鄕謂之百歲團)只愁才減年徒進食粟區區爲革囊
竈馬桃符遞換忙迎新推故了相忘艸元多暇官知冷
泥飲相邀士有鄕習嬾漸如三起桺療貧終少十全湯
祇應无譽仍无咎日玩羲爻六四囊
矻矻窮年爲甚忙文章報國意難忘遺經獨抱眞奇
貨破硯重磨當狹鄕壯不如人思炳燭行求無悔怕探
湯開春欲到琉璃厰購取奇書滿一囊
次韻嚴跂堂正月三日對雪
聞君逃禪學迦葉不作佛助驚蛺蝶苦吟&KR0888;生生未攝
險語偪人和韻疉我窮堅壁兵不接詩腸十日稍安貼
齋空㳒喜爲妻妾苦行如僧少度牒今日何事手揩睫
示我新詩笑浮靨春三日雪盈尺浹曰大有年紀瑤笈
常甲如荼萬夫讋眞妃攜從晝出獵六合澒洞一足涉
大慈布施倒囊篋令嚴不聞人語喋詩人舌耕六籍饁
失喜滿酌三升臘一身康濟陰陽燮搖筆千言觀者慴
句奇格變書之箑令我目心以愜彼盈我竭欲赬頰
信手荅之倚牀楪技癢不禁破械輒我詩可棄履中屧
君才有用劒上鋏春風馬蹏行蹀躞勿作平原乞米帖
跂堂和予詩兼訂春游賦此荅之
此身何佀舟一葉了識非周亦非蝶聊以詩酒自調攝
憶㫺下筆文采疉自言古人武可接少游風雨縱妥貼
不中退之作婢妾陋哉斷獄取陳牒盲人漫學離朱睫
嫫母強效西施靨少作可焚汗背浹君平僊骨注丹笈
沈默艸元語不讋暮作于詩當漁獵奇外出奇趣日涉
白戰了不攜三篋我頃多言悔喋喋豆羹菜虀田父饁
敢匹炮羔祠伏臘獻歲三陽和氣燮蟄蟲始振呴雉慴
春雲如黛風如箑與子偕游我心愜一笑色動三豪頰
酒一偏提果一楪醉翁飲少一醉輒有山且著謝公屧
有車草彈馮公鋏過隙白駒厺蹀躞觴詠千秋傳褉帖
正月十九日同曹習庵編修張繡堂趙實君兩
上舍游白雲觀次習庵韻
重陽之教起關右一花七葉了無垢神僊宗伯出善門
戊辰正月日十九全眞心欲長交梨遺世肘仍化枯桺
干鐙焰向崑嵛傳一滴源從甘井瀏馬譚劉郝漫齊名
泰華居然俯陵阜兩朝徵召笑不應卻著&KR0621;鞵雪山走
老翁八十㪅何求曷不杜門丹竃守至人有道先濟物
忍令芸生死速朽采芝黃綺解避秦區區獨善詎高手
僊家那有不死方五利文成非吾偶(長春眞人告元太祖云有衛生之道)
(無長生之藥)阿誰辨僞妄訾謷多事山僧想顏厚(釋祥邁作至元辨僞)
(錄詆毀全眞)卽今都人傳讌邱了識長春道長久招邀朋舊
出城西後車不載偏提酒令威千歲幾曾歸不朽之名
乃眞壽白雲厺住自無心能解世人煩惱否
寶刀行送龔梧生同年之官黔中(梧生藏一刀甚奇古)
寶刀千金淬鸊鵜丈夫出門萬里攜四㪅月黑白虹出
眼中貝玉眞如泥三刀佐郡才小試百鍊平生成利器
生苗買犢相勸耕循吏于今見龔遂
送胡牧亭侍御南還
矯矯神羊柱後冠曼容移疾遽辭官賣文價賤窮休送
避債臺遙厺尙難半世艸元耽寂寞十年薄宦耐酸寒
鄕園舊侶應相待夢澤春風把釣竿
二月廿七日同慕堂給諫竹君學士伯思戶部
登陶然亭
瀟灑閒亭子登臨便不同人來春樹杪山落酒杯中艸
細纔抽甲池枯不滿弓江鄕當此日桃杏巳靑紅
哭翟舍人均廉(予乙酉典試所得士)
才望雄三浙文章博兩官&KR0888;羊終澹泊小鳳亦淸寒鵬
自培風久鮎偏上竹難侏儒應笑爾長飽一囊餐
祿命妨文士精神憊苦吟空羅胷列㝛終欠腹三壬(管輅)
(言腹無三壬不壽之驗)自牖言如昨居肓病巳深祝予何太急慟
絶不成音
題候官林氏所藏漢甘泉瓦拓本
貴賤世無常不見金與瓦尋常博者注棄之等土苴一
枚傳自漢黃金千勿假古色敵敦彝篆㳒證蒼雅誰云
搏埴工恐是造化冶古人一物微製作不苟且曰長生
無極云漢幷天下款識避雷同吉語當祝嘏香泉強解
事毋乃所見寡(陳子文疑長生未央爲甘泉别宮名)茂陵甲帳空銅僊淚
盈把博物不逢張千年委山野文孫寶手澤勿替引來
者瓦全神所護金籝我姑舍翻怕多財翁笑汝癖成瘕
題吳香亭鴻臚古藤詩思圖
海王之邨近書市新城尙書曾卜廬藤花一本手所植
歲久翦敗惟枯株神明扶持終有力生意宛轉枝頭蘇
好花應厭俗客對風流今又逢鴻臚追逐唐賢究三昧
新詩解脫如花腴猶嫌三春花事厺㪅倩畫手紀以圖
古槐修竹靜者居置身花下晨夕娛綠陰滿架淸有餘
封殖無忘前輩譽明年花開可痛飲折簡行復招吾徒
比鄰㪅呼程舍人(謂魚門)相於聯句窮朝晡此藤此屋淸
不孤佳話欲繼匏菴吳(吏部官廨藤花吳匏庵手植)
同曹慕堂給諫朱竹君學士陳伯思戶部史文
量孝廉曹申之上舍爲西山之游出郊㝛二老
莊和竹君韻
&KR0679;春有伴靳從驂潑眼山光削碧簪心以地偏應㪅遠
味于交澹不求甘竹谿耽逸人仍六蕉葉澆愁我亦三
城市漸遙巖谷近此中容得是淸譚
張忠烈王(輔)墓
高冢佀祁連㫄可萬家聚蒼涼閱人代忠烈增跂慕百
戰起將門三台贊政務偉哉定南交富良一葦渡縛酋
如縛羊繫頸逮婦孺疆理二十年木壞中自蠧空聞捐
之議盇思鄭吉護可惜東西楊一著偶投誤事往那可
追墓田了非故猶存翁仲立尙識夫人祔(夫人吳氏劉氏祔葬)石
刻敘宗支昭穆粲然具歐表例可循世系足推溯摩挲
恭靖碑(忠烈子懋碑在其右數十步有碑題云特進光祿大夫左柱國太子太師追封寧陽王諡恭靖)
(張公神道碑梁儲撰文李鐩書)文字中矩度傳鈔病未能悵望斜陽暮
山行疉前韻
仄磴崎嶇不礙驂襍花瑣碎也宐簪雲來天外當頭合
泉在山中徹底甘陟險直須作氣一避喧巳佀伐毛三
十年結想今纔到目擊端因勝耳譚
歲月堂堂隙過驂淸游&KR1044;喜盇朋簪只除佛地境皆俗
每到山行心欲甘驃騎名眞輸苐五瞿曇義且叩前三
捫蘿恐有遼金刻好摭遺聞入筆譚
戒壇
大眾同回向天神護此壇光明心不昧堅忍力須完薙
艸根宐斷傳薪火自鑽宣尼箴四勿吾道亦先難
傳戒從知幻開山記㳒均結壇還佀㫺成佛定何人淸
磬諸天曉喬松太古春安心雖未竟三㝛亦前因
和竹君戒壇讀遼㳒均大師碑因弔學士王鼎
三十韻
爲禮司空塔兼鈔學士碑&KR0714;編猶可讀遺行巳難追博
物雄燕涿通經習禮詩太寧蜚遯日上巳祓除期下坐
羣相誚揮豪信不羈識山嗟肉眼脫穎借毛錐策射淸
涼殿名臚白玉墀奪標先獨占紀歲兩存疑(遼史道宗紀淸寧八)
(年六月御淸涼殿放進士王鼎等九十三人本傳則云淸寧五年擢苐與紀異)初捧州僚檄聊
牽縣令絲才名宐館閣祕典預論思汲黯言常戅宣公
政屢咨忤時官未進罵座醉偏癡騷客終遷謫淸流被
搒笞孤寒經歲甚雨露一朝施果復鑾坡舊何曾鳳德
衰暴風驚忽舉臥榻正無攲忠直神惟佑詞章世所推
珠雖百琲失豹偶一斑遺幢署優婆塞(寺有石幢二其一題云受戒弟)
(子優婆塞范陽王鼎製文)銘徵壇主師簡栖文品貴㳒護筆蹤貽刻
倩王惟約求容釋裕窺焚椒書可匹礪畢妙難訾椎拓
應千本糢糊恐異時舊聞&KR0679;墜逸正史證階資開國分
封渥丹文制誥知勳纔都尉轉賜許佩魚垂(碑題馬鞍山故崇祿)
(大夫守司空傳菩薩戒壇主大師遺行碑銘幷序朝議大夫乾文閣直學士知制誥充史館修撰騎都尉太原)
(縣開國子食邑五百戶賜紫金魚袋王鼎撰幷書)稽古榮非忝逃禪俗漫嗤元
言譚吼石密戒受毗尼佞佛何妨達匡君要有裨馬鞍
峯頂望懷古且支頤
姚少師祠
㶁㶁泉流檻外分披緇入定戒香熏空登北郭詩人社
難上西山老佛墳好殺共知和尙誤著書賴有故交焚
依然病虎形容在曾否聲名直半文(少師自贊畫像云這箇秃厮忒無仁)
(聞名垂千古不直半文)
夜㝛潭柘寺用石刻金僧重玉韻
泉淸山&KR0888;氣如秋假榻精廬臥亦游夜靜與居惟木石
心忙難伏佀龍虯月篩叢竹搖空影風入高松響急流
一室了無增減相此身今欲號浮休
妙嚴公主拜甎(相傳妙嚴爲世祖女于史無據恐是傅會之詞元時宗女皆得)
(稱公主不必帝女也)
㫺聞元公主苦行何精進六時五體投一甎雙趺印沁
園自言富視之如朝蕣㳒輪得慧珠&KR0738;河斷利刃單極
幹可絶受礪石欲磷區區搏埴土踏破存者僅至人得
魚忘凡夫刻舟認饒舌紫柏師寶爲山門鎮匣藏尙宛
然曾費宮錦襯當時宗室女下嫁魯趙親(厺聲)各冒貴主
稱内朝鴈行覲詎必出嶭禪齊諧勿盡信
僧房偶題
漸綠春來艸常靑屋裏山門前無垢水不肯到人閒
潭柘寺
四圍山簇靑蓮花蓮中之的㳒喜家篋裏龍子自來厺
殿頭鴟吻猶含呀泉聲無盡波羅密樹影可怖鳩盤茶
盧溝橋只一舍近行人不記恆河沙
三月廿二日同錢宮詹籜石紀太僕心齋朱學
士竹君褚學士左峩曹給事慕堂馮刑部君弼
入㳒源寺觀海棠偶見㫄院牆腳支瓮方石有
異撤而視之則遼大安十年觀音菩薩地宮舍
利石圅記也心齋有詩紀其事卽次韻
長安春可游賞花到佛寺至德靈芝書景福南敘記妙
跡屢摩挲響搨勸好事卓立尊勝幢石圅列其次復有
党竹谿令史述建置(寺有遼薦福大師尊勝陁羅尼幢記磁州司馬劉贊撰又石圅匹)
(題字天水蕭甫書金禮部令史題名記大定戊戌八月党懷英撰皆㫺人所未著錄予數年來先後訪得之)
劫火了不焚人天護初地得隴復望蜀吾儕心巳肆運
甓覆苔石果得義中字想見揮豪初淋漓墨瀋翠一萬
舍利藏卅二相好僃檀那百千家合掌歎神異金錢巨
社輸宮商㳒螺吹(皆用記中語)事往七百年誰識聰辨智(記文)
(燕京管内左右街都僧錄崇祿大夫檢校太師行鴻臚卿聰辨大師賜紫沙門善製所撰自大安十年甲戌至)
(今六百七十七年矣)舁來鎮僧寮鈔取入書笥紀年古多同舊聞
或誤識(劉同人帝京景物略題作金大安十年攷金王永濟紀元大安止于三年此記乃遼道宗時所)
(刻非金刻)結習文字閒淨名毋我議
琉璃厰窑戶掘土得古墓棺槨朽盡而骨㳒殊
異視其誌石題云大遼故銀靑崇祿大夫檢校
司空行太子左衛率府率兼御史大夫上柱國
隴西李公墓誌銘撰書人則不可攷矣督厰工
部郞中孟君澔令改埋于故兆東二十步幷其
誌瘞之世遂無拓本李公之名不見于遼史因
摭誌文大略作詩以遺攷古者
琉璃厰前工搏埴(昌志切)十夫畚土土委地捨畚漣洏見
枯胔棺槥不具骨㳒異其㫄片石誰所誌大遼李公官
閥僃厥諱内貞吉美字漢前將軍出所自家於嬀汭世
有位舉唐秀才祕書試試主簿丞淸淨治大聖南牧六
師肄向化請命隸下吏屬珊帳下蕃漢騎廿萬精兵可
敦置中丞提舉金魚賜左右僕射新寵被述蘭王燕南
面寄授以押衙心膂倚戒得抱公輸忠義專城薊州寬
惠莅都監銀冶廉直遂檢校司空三台致終于太子左
衛率先殷氏三子嗣繼室以何有男二各各通顯周
行置保寧十年月夏季行年八十恆幹棄葬之京東石
室閟黃腸便房久摧毀白日忽㷖長夜寐歲閱八百隙
過駟富貴聲名竟何事改埋且免烏鳶飤猶勝溟漠堙
名字吾生金石有奇嗜恨未氊椎入篋笥遺聞可補隆
禮志傳與好事紀原委
題候官林氏陶舫硯銘冊子
蕉葉靑花甲乙分故交耐久㪅能文想嫌結綠縣黎俗
別署頭銜萬石君
鐵畫分明手自鐫名山藏弆耐千年怪它歐趙&KR0679;金石
椎榻何曾到硯田
送江于九之官安慶
隆冬風雪冷僕夫將載馳送君路三千游宦皖水湄君
才故磊落循良古爲師文章與政事能手兩兼之仕途
如黃楊逢閏一寸虧別駕古通守職閒秩未卑衡陽君
舊游手捫岣嶁碑天柱亦南嶽山靈緣在茲振衣可一
登荆揚儼列眉石壁剔菭蘚恐有龍眠詞見彈太蚤計
令我朵兩頤人生有幾別後會復何時君爲江淹賦我
媿錢起詩
游善果寺
白紙坊前靑豆房當年賜額乞貂璫(明天順八年尙膳監太監陶榮題請)
(賜額禮部給劄付石刻尙存)修廊搏換鬚眉古(東西廊塑五百羅漢明孝宗時內官監太)
(監姚訓所造)老幹支離檜柏涼豐碣未磨禮部劄荒原誰認
故矦牆(碑載寺四至東至官路西至歸依地南至慈仁牆北至太平矦牆)山桃一樹開
旋落瞥眼春光有㡳忙
㳒源寺看花
丁香花落海棠&KR0714;火迫春風到牡丹冷笑山儈忙底事
栽花只博別人看
㳒源寺觀牡丹因懷琴德
精藍地近一牛鳴每到花時幾度行天與色香矜智慧
人從開落悟虧成老儈底用譚優鉢長者眞須學淨名
蒲褐先生無恙否何緣共坐話無生
題黃星槎所藏漢崋山碑拓本
江夏過奼我袖中有西嶽六丁取不盡古色尙斑駮一
飯先鍾梁三舍後斯邈森森劒鋒藏苕苕禾穎擢美女
簪好花壯士橫長槊白象露齒牙蒼龍吐&KR0621;角掉尾魚
戲波垂頭鶴俛啄依稀六百字字字玉在璞杜遷石巳
碎郭香文未剝當年松譚閣(此碑舊藏宛委山人郭宗昌松譚閣後歸王山史嘯)
(月樓顧亭林所見卽此本)薇露手親濯侍史妙&KR0724;潢牙籤自追琢嘯
月古逸民顧榮共商搉手書付官奴恐溷俗子濁(山史題冊)
(尾戒其子非承我命不得令人輕爲題跋)歲久罕益珍性癖果而確風流今
猶㫺嘲笑任蜩鷽院體行楷書我見輒欲嗀借君羅紋
硯試一臨池學
題惠松厓徵君授經圖
漢儒說經重詁訓授受專門先後印三代遺文近可推
大義微言條不紊後人鑿空誇心得一筆欲將鄭服擯
虚譚名理訶玩物陳義甚高詞巳遁我朝經術方昌
明天遣耆儒破迷悶紅豆風流手澤貽三世大師淸望
峻正誼常睎董仲舒識古共推劉子駿尤長羲易泝九
師輔嗣說行存亦僅郢書燕說一例芟墜簡逸象盡日
捃畫吞仲翔洵巳足論持趙賓兼肯仞苦心孤詣識者
誰後有子雲或能信禮堂寫定不得傳令子趨庭萬人
俊羣書暗誦才翩翩家㳒相承語諄諄靑紫拾芥何足
云樸學千秋宐自奮吾生亦有好古癖問奇曾許摳衣
進廿年聚散等浮漚㝛艸靑靑老淚抆展圖仿彿見平
生苦井長眢幾時濬黃門精熟繼長翁試聽它年石渠
論
爲袁春圃給事題苦瓜和尙餘杭看山圖
連蜷不了幾行樹辣闒無根千尺岑一洗人閒甜俗格
丹靑如見苦瓜心
題沈椒園前輩松亭讀易圖
先生晚好易韋編百過讀兀坐古松亭淸吹風謖謖凜
然歲寒姿勁直凌凡本三百八十爻取象各有族白茅
藉无咎枯楊華非福失據蒺藜危得繫苞桑卜乘剛怕
葛藟善柔嗤莧陸松耶何乃遺疑義費往復善易象可
忘至理思爛熟科上槁奚爲堅多節所獨抱經究終始
洗心以自淑行藏三十年回首一信㝛漸鴻瞻羽儀賁
趾脫輪腹道協敦艮九名取安節六磊砢後彫心草逆
交不黷經師多上壽額手爲公祝
病目廿二韻
病目帀月餘屛葷疏酒醆晝常怯窗明夜苦辨星皖觀
火光忽岐遡風涕偏潸眵凝舂麥&KR0621;淚流淅米㶕綠瞳
欲掩珠赤眚巳侵眅漫天作謝絮平地起秦棧朱碧只
一槩金沙草分揀看書春月翳作字秋蛇綰視鳥眞如
烏寫弗卻類丳約僮宥便了課兒昧瑟僩漸近杜欽盲
空羨華元睅欲尋龍樹方安得金鎞剗平生耽文字蓺
林志飛䎒分無蛾綠餐徒勞汗靑篹多記精日銷玩物
顏有赧天教息吾黥日使艮其限五蘊先斷色萬事難
挂眼方圓河洛圖疏密麻沙板相對了不知付之一笑
莞象㒺傲離朱申徒薄子產戒愼所不睹斯道本至簡
渾沌未鑿初今吾豈異撰
贈伊宛中孝廉(本蒙古伯都氏改隸滿洲古北曰提督諡慤僖布蘭泰公之孫)
之子名家彥風流數妙年譚經探義海&KR0679;句出心田老
馬途能識神錐穎最先中郞枕中祕欲待仲宣傳
鐙下作
一鐙熒熒光歘然散數點漸遠光益多百道飛電閃外
環暈幾重著色閒濃澹殷紅日杲杲蔚藍波瀲瀲心知
眼前障欲以一手揜五采㪅交射不絶始燄燄夜夢神
告予妄相厺以漸草漫投刀圭最忌弄鉛槧幻影非有
著眞精宐自斂譬之泥在水水澂泥不溓又如雲掩月
雲過月不染復其見天心我圭本無玷
圓桌
曾記瑤臺聚八僊(方桌一名八僊桌)模棱新樣阿誰傳翦鐙眞
快團圞話讓坐無妨左右旋移到中庭天佀笠分將半
面月初弦瓜廬與爾&KR1044;相稱聱叜從今草惡圓
暖炕
熾炭中央氣四通先生眞欲號冬烘未妨厝火仍安寢
且耐薰心略禦窮上座試安木居士(炕邊以木爲之)炎官新守
土司空江南有客酸寒甚伏枕偏愁内熱攻
羅兩峯鬼趣圖
人言鬼可憎君獨觀其妙觸于目所遇審厥象惟肖巨
室可偃寢馳逐誰所召昏暗鎖自縛安得慧鐙㷖六趣
理本同執著互相笑奇詭到筆端佀聞誒出訆書家艸
聖難(龔聖予云人言畫鬼爲戲筆是大不然此乃書家之艸聖也豈有不善眞書而作艸書者)苦心
世草料瞰室非爾防一任梁閒嘯
潛硏堂詩集卷十門人黃鐘校字
