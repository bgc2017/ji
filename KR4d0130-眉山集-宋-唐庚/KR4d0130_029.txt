眉山唐先生文集卷二十九
眉山唐庚子西
祭文
祭祖墳文
嗚呼昔我先祖積善累仁以垂𥙿于後昆
皇天福善篤生我先人夙有淑貭未幼而
學我先祖以考終惟我先人丕承厥志率
德履行令聞令望風動于四方匹夫匹婦
罔不知有我先人時命不與則竟罔有成
功至于小子厶不肖惧忝前烈早夜祗惕
畏慎雖荐更多难則亦罔敢怠荒而禀賦
顓蒙不能承我祖宗之志
天子哀其愚錫以一命俾竢罪于益昌非
厶小子能实惟我祖宗之休嗚呼厶生不
辰不逮事于祖宗夙夜恃怙則犬馬之飬
有所施惟是勤劳王事益盡為臣之忠
庶幾有禆我祖宗之志緒不至于隕越嗚
呼酒醴荐羞雖則不腆以告其區區之心
祖宗其格思尚享
祭宋承之文
嗚呼公乎維公蜀人起于遠方角出特立
致身冨貴頭角軒昂入握省闈出持使斧
有燁其光西極岷峨東盡河湟維公之疆
聖神嗣㒷改易法度登崇俊良先帝舊臣
千載一時森列庙堂一日九遷唾手可淂
易如探嚢車在要津舟在急流遂尔淪亡
炙手之勢桑隂未移遽冷如霜跪奠道左
感念疇昔揮涕其滂尚享
登程公儀文
嗚呼哀哉我昔携孥赴官益昌公時送我
泣下霑裳云我老矣不𣸪見子終天之别
將止于此我謂不然願公加飡秩滿即還
弹指頃間我舟既行翁止于岸眷眷不去
回首永嘆我官于東轉眼十年𣸪来尋翁
墓木蒼然(一作墓柏森然)永懷往事泪落
秋草為文寫哀以荐萍藻嗚呼哀哉灵其
尚享
祭陳戶部文
惟公學道寬中善于容物立言詣理足以
名家入則郎潜出則使指踐更既熟進退
自如未應閑適之年遽有便安之請舍者
争席方物我以相忘弔者在門遂幽明之
永隔耆舊零落衣冠嘆傷闕文之史今亡
正始之音遂絶豈無礼楽頋先進之可思
雖有典刑嗟老成之愈遠况我小子受公
深知拊棺長號有泪如覆嗚呼哀哉灵其
尚享
祭孔明文
天降丧乱漢祚將傾公抱器業南陽躬耕
隱而未見行而未成嗚呼清哉萬乘知已
三頋茅廬計安天下周爰諮諏恊力合謀
克贊伯圖嗚呼智哉帝念戰戰兢兢
㪯國托孤知公之能公受頋命拳拳服&KR0574;
嗚呼忠哉建國之初國如綴旒負扆涖政
為伊為周燕盖不乱民言不流嗚呼难哉
步卆數萬哆然北出河洛騷動雍梁震慄
曹氏君臣為之仄席嗚呼壮哉天未厭乱
短公之命礼楽不㒷斯民不幸曹氏君臣
酌酒相慶嗚呼痛哉昔我先子旅病瀘川
乃禱公祠冀淂生還神鍳孔昭生還故山
嗚呼灵哉西蜀遺民荷公之恩登公之祠
拜公之神祭公以饌吊公以文嗚呼歆哉
尚享
南行祭江濱文
年月日西蜀唐厶頓首跪拜江濱之靈慷
慨太息而祝曰僕草莱野夫愚不知分不
能與田夫野老傭耕南畆而背書腰劔假
道荆楚以遊大梁鄉里親戚笑其狂妄兄
弟妻孥泣涕撮挽而擊鼓發棹奮然不頋
其志盖將有所為也他日登金門上玉堂
垂璫珥笔昂軒峩冠亦在于此荣耀父母
庇廕兄弟兼濟朋友飬活妻子亦在于此
安國家定社稷立功名使千萬世不冺亦
在于此僕之此行所望大矣所繫重矣神
之有灵鍳其所存為我拘鼋鼍蟄蛟蜃鞭
逐鯨鯢俾無驚湍怒濤之恐此神之隂助
力也其他功名冨貴則人所自致非敢以
祈于神尚享
代程信孺祭新婦文
平生孝和天豈無耳宜壽而夭孰窮此理
邈然二孫誰撫誰視豈無他人寕若所恃
䰟兮何之豈復念此
代路次祭文
殯之于室猶在目前丧既即路遂復寂然
昔以歡交今以哀别痛如之何兮有泪如
血
策題
問尊儒
問大觀新書春秋釋奠于先聖前世宗工
臣儒皆淂與于從祀之列尊儒重道之意
可謂至矣尝聞漢㒷之初六經出于散亡
之餘有齊魯韓毛之詩有田焦費氏之易
有伏勝孔安國之書有慶普小大戴之礼
支分派别並立于天下非獨爲說不同而
經文亦異其後諸家之斈既已滅熄而毛
氏之詩費氏之易孔氏之書小戴之礼獨
行于後世此四人者其于經旨雖不能有
所彂明而聖人經文淂以遂傳天下寔此
四人之力也今三人皆從祀而一人獨無
與焉議者將欲建明以称朝廷尊儒重道
之意
王制
問孟子之時去成周為未遠而成周之治
盖孟子之所欲為而不淂者也以其所欲
為之心而考其所未遠之事宜乎皆淂其
寔而至論班爵禄之制有不合于經者夫
公侯伯子男固五䓁也而曰天子一位公
一位侯一位伯一位子男同一位以天子
之尊而列于五䓁之間既非所宜而子男
同一位之說又于傳無所見以子男之居
皆五十里而謂之同耶則公侯皆百里而
不謂之同者何也以子男之爵皆五命而
謂之同耶則侯伯皆七命而不謂之同者
何也其言卿大夫士之受地與王制不同
而論耕者之所獲與周官亦異雖曰諸矦
悪其害已而去其籍然此數事猶見于他
經不為無所考而孟子之論如此有司所
以疑而問也
用賢
問先王之時其所以待天下之賢者與能
者異矣賢者不可責以事則使之在位而
服休能者不可虚其材則使之在職而服
采此書所謂承之庸之而孟子所謂尊賢
使能者也然周之建官三百有六十自卿
大夫至于下士莫不因事以設位因位以
制禄未有居位食禄而不任以事者雖冡
宰之賢貴亦未離于服采焉其所謂服休
者不過三公而已服采者尝衆服休者常
寡則天下賢者將何以處之耶在位者任
德而常逸在職者任事而常劳則先王用
人亦有流品之異耶
兵賦
問政必本于財財必取于民賞必施于功
罰必加于罪此爲天下國家不可易之制
也布粟力役之征古之制也而孟子以爲
用其二而民有殍用其三而父子離關市
夫里之征古之制也而孟子則欲去關市
之征無夫里之布執干戈衛社稷古之所
謂力也而孟子以為善戰者服上刑土地
闢田野治古之所謂力而孟子以為闢草
莱任土地者次之兹豈古之制欤意者其
自有旨欤
儒異
問先儒有言孟子之書所以象論語故旨
意合同者衆盖大賢擬聖而作也切尝考
之疑其不然孔子君命召不俟駕孟子將
朝聞命而遂不果孔子去衛明日遂行孟
子去齊三宿而後出晝其制行之異類如
此孔子称楽則韶舞而孟子則曰今之楽
猶古之楽也孔子称畏大人而孟子則曰
說大人則藐之其言之異類皆如此安在
其為合欤抑其所以為異者乃其所以同
之歟
言語
古之取士者或以德進或以事㪯或以言
揚言之用于世其来遠矣内有朝覲会同
辞受送劳之礼外有存省聘問傳遽道諭
之事束帶立朝與賓客言使于四方不辱
君命專对之才不可謂無益于用是以聖
人雖以德行為先而語言辞命亦在所不
廢此宰我子貢所以淂歯于顔閔之后而
公西華所以淂與于由求之列也子耻巧
言後也遂以訥貭為賢是果聖人之意哉
言不可以取人則古之所謂以言揚者又
何也孔子四科今用其三矣其一未也故
與諸公議之
眉山唐先生文集卷二十九
眉山唐先生文集卷二十九月
唐庚子西
祭文
祭祖坆文
祭宋承之文
祭程公儀文
祭陳戶部文
祭孔明文
南行祭江濱文
代程信孺祭新婦文
代路次祭文
策題
問尊儒
王制
用賢
兵賦
儒異
言語
