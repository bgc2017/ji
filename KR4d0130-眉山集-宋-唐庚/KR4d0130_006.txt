眉山唐先生文集卷六
眉山唐庚子西
論
名治論
古者一代之㒷則有一代之治故曰夏后
氏尚忠商人尚貭周人尚文雖聖人之道
不可以名言而施之政事必有称號可指
非但王者如此而一國之治亦然故曰周
公治鲁尚歯而親親太公治齊尚賢而尊
尊自是以来謀謨之臣議論之士亦未有
不明當世之治体而識其面目者故漢世
每以雜伯自名而晉人亦云以道勝寬和
為本今
宋之為政久矣其所尚者何也士之通經
術知古誼者不為不衆日夜講䆒治道以
遊于世者亦不為不熟其所称引動以宗
周為言而問以當代治体則茫然不知所
以名之惟其無淂于此是以有慕于彼愚
誠不自揆盖嘗妄論之矣屨不必同要之
適足治不必同要之適時故成周之治任
人而
國朝之治任法任人者非不用法也以人
為本而輔之以法任法者非不用人也以
法為本而行之以人自古法無全是亦無
全非而人之忠侫智愚賢不肖至為遼絶
故任法之世無甚利亦無甚害而任人之
世非大治則大乱矣周時公卿不過數族
周召毛原執政至數百載不絶今之大臣
更出迭入遠者十餘年極矣近者朞月而
已雖無累世輔弼之利亦無妨賢專恣之
害矣周之諸矦既錫以上宇則刑賞生殺
之柄悉㪯以委之今郡縣之权不過鞭朴
尔過此以往則相頋而議法矣雖無藩屏
形势之利亦無戰争侵奪之害矣周時任
官必考論人物謂之量才度德今不然矣
以資歴為高下以注籍為先後揭闕子道
應法者淂之雖無為官擇人之利亦無好
悪徇私之害矣周時取士使之自相推擇
謂之鄕㪯里選今又異于此矣盖自
國初以来三易取士之法然要之不離文
字晦名易書暗考而明取之雖無出長入
治之利亦無毁譽比周之害矣其人略如
此故周之極熾至刑措不用四十餘年典
章文物之盛信有以絶人而晚節祸敗亦
足以称此
國朝受命百五六十年間海内晏然如一
日者此任人任法之效也昔者李勣為將
無大勝亦無大敗薛萬徹非大勝即大敗
而近世論將未尝不以英衛為先然則今
之忻淂多于成周亦眀矣而士方歉然不
足争說人主以成康之隆而不知
國朝規摹處置所以成就天下之势者固
己如此非独不知
國朝亦𣸪不知成康矣何則人有情而法
無心情之所在恩怨以之其無心者漠然
而已今者欲成康乎則必脫略文法而一
切任人夫以天下之大利而索之于䋲墨
之内是猶以李勣之節制而求萬徹之竒
勝終不可冀然與其蹈萬徹之險孰若李
勣之持重足任也哉
存舊論
漢時儀注大抵率意制造不應古誼者十
至八九其文采法度略矣然而天下之人
見即喜不見即悲中更王氏之乱廢弃不
用者十餘年光武入洛東都之民始見司
隷僚属欢喜踊躍父老或至垂泣曰不圖
今日𣸪見漢官威儀自是天下翕然歸之
相與出力鋤去祸难以成中㒷之業而𣸪
其宗庙社稷盖又二百餘年雖漢之所以
𣸪㒷者不專在是然亦不可謂無助也且
漢官威儀非若三代之盛叔孫所謂非有
周公之斈術智識也雜以秦制非𣸪圣人
之法也而遺民見之如盲者𣸪視廢者𣸪
起如流浪積歲而返其故鄕見其父子兄
弟感慨之極至于咨嗟流涕其得民心如
此此何理耶方是之時以三代車服示之
吾知其民不𣸪泣矣何者漢之為漢十世
於此矣民知有刘氏而已夫救天下于戰
國秦項水火之中而措之于安全逸樂之
地不𢾗十年海内無事斯民得以飬生得
以送死得以事其父母而長育其子孫者
漢之力也三代遠矣何有于我哉由是覌
之古者帝王之㒷其正朔服色自為一王
法而不慕前朝異姓之陳迹其用意深矣
由是覌之國家舊物宜使斯民常見而熟
習之以馴其耳目而繋其心自非不淂已
者不宜輕有改易變置以自绝于民也亦
灼然矣向使今日變其一明日變其二祖
宗餘澤日益就盡不在目前不幸而奸人
撼之則人心摇而天下去矣古者公卿大
夫猶知守其家法至𢾗十世不易其衣冠
閥閱豈無隆替而國人信服终莫之敢抗
謂之名家舊族而况𢾗百年為天下國家
者哉
辨同論
道至于聖人極矣豈客𣸪有異乎然禹之
措置如此湯之措置則如此文武周公之
措置則又如此使𢾗人者比肩而事主交
臂而共政則論事之際吾意其必有同異
者矣寕能盡合乎是猶有辞焉曰時不同
也若諸子論性豈𣸪繋于時㦲而孟子之
說如此荀子楊子之說則如此韓子之說
則又如此使數人者比肩而事主交臂而
共政則論事之際吾知其必有同異者矣
寕能盡合乎是亦有辞焉曰師友不同也
若子夏子游曾子子張之徒則又將安所
諉哉皆出于周末不得謂之異師請業請
益周旋出處奔走憂患盖無適而不同者
凢𢾗十年不淂謂之異友而論交論斈如
黑白之相反方圓水火之不相入也此𣸪
何哉說者以為孔子没斈者無所统一使
夫子在斈者宜不至此然吾聞孔子行年
六十而六十化始之所是卒而非之曰言
豈一端而已夫當有所合也此一人尔而
有所謂昔日之言者有所謂今日之言者
而况于衆口乎是以先王知群言之不可
一也因使人人淂極其說而不以同異為
誅賞公卿大夫之出于斯時者亦人人各
荐其所聞而不以同異為喜愠何者閨門
之内父子兄弟相與言而有可有不可筮
人布䇲卜師引亀而参之一從一不從
故曰物之不斉物之情也寕可罪哉今為
申商之斈者則不然以謂同心同德者周
人所以㒷離心離德者商人所以亡刑賞
生殺足以整齊天下而不能塞異議之口
則非所以一道德而同風俗噫古之所謂
同心同德者果謂此耶吾不忍聞是說矣
周公之時朝廷之士為不少矣而東征之
議書称十夫予翌則同者寡而不同者衆
矣豈皆小人耶豈皆誅之耶夫以周公之
权而十人者助之其势足以誅鋤議臣之
異己者為有餘矣鼻息所向天下其孰敢
違然近于人情通于物理忠于王室而推
至公于天下者终不肯為此何則駕馭群
臣正恐其雷同耳奴婢同則家道危臣下
同則人主孤人主孤而天下之祸可勝講
㦲古之人所以貴和而賤同者慮正在此
也
祸福論
昔之談祸福者固常歸之善悪矣然其效
可睹也其始曰為善者必淂福為悪者必
淂祸取报于天如探左契于是天下之人
悚然而畏然為善者果得福乎為悪者果
得祸乎是特未可知也言既不效則遷就
其說曰為善者非遽有福也要久而後吉
為悪者非遽有祸也要久而後凶譬之果
榖要待其熟于是天下之人憮然而疑今
君子長者子孫苗裔不為少矣而果吉乎
妬民害物專門為悪者古亦衆矣而果凶
乎是亦未可知也既又不效則復遷就其
說曰為善者淂福常多不幸而抵祸者或
寡矣為悪者大㮣淂禍幸而免者亦時時
有之于是天下之人唖然而笑今所謂常
得者果多乎所謂幸不幸者果少乎是亦
未可知也自始至此三易其說而言輙不
效則民益觧体而矯激之論生焉曰為善
者及淂祸為悪者及淂福自漢以来尝有
是說然蹈道者豈盡淂祸乎奸侫險賊不
忠不孝者豈盡淂福乎其效亦可覩矣吾
意以謂祸福出于天善悪出于人二者不
相為謀如五星散行而有时乎相值人見
其適相值也而遂引以為常此不可謂合
于理矣今世或為善而祸或為善而福或
為善而漠然無有祸福其為悪也亦如之
不為善不為悪者亦如之要之不可測善
乎楊子之言曰修其善者為善人修其悪
者為悪人善悪之报惟是為有証易称積
善餘慶詩言自求多福書言福善祸滛孟
子言祸福自己求之彼非有失也有為而
然也
眉山唐先生文集卷六
眉山唐先生文集卷六目
唐庚子西
論
名治論
存舊論
辨同論
祸福論
