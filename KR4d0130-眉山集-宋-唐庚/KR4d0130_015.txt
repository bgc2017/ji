眉山唐先生文集卷十五
眉山唐庚子西
雜文
書三謝詩後
江左諸謝詩文見文選者六人希逸無詩
宣遠叔源有詩不工今取灵運惠連元暉
詩合六十四篇為三謝詩是三人者詩至
元暉語益工然蕭散自得之趣亦復少减
漸有唐風矣于此可以観世變也唐子西
書
生日設醮文
切以有生之衆所欲不同貧者願乎多財
冨者期于不死賤者志求乎顯逹貴者思
保其久長人既無厭神亦难應臣雖無似
志寔不然雖亦有禱于三清惟乞無灾之
二字但以私門多故歴歲不寕歯髮变于
艱危精神耗于憂慮爰因生日虔叩上蒼
庶幾天高而聽卑所謂物窮則反本使身
心安稳尚復何求眠食康寕便為至足其
他外物一付自然既所請之甚微宜必從
于所禱下情懇仰伏望照&KR0916;臣無任瞻天
望聖激切屏营之至
生日青詞
上界高高非人間世衆生優優如海中沙
以如此之至微求自通于至遠亡何得達
惟有至誠臣禀生雖愚奉道有素謹因生
日特啓醮筵雖濁世溷淆豈降&KR0916;之敢望
而至心齋㓗庶慈憫以来歆止于禳灾非
敢求福臣無任
焚黃祭文
嗣子承議郎厶敢昭告于皇考承事先生
皇妣孺人五十二娘之靈通籍于朝逮今
十年遇大禮者數矣而負罪流落久隔贈
典乃者蒙恩復歯朝著始贈皇考承事皇
妣孺人盖自孤苦垂三十年然後能取一
命以追荣父母而少伸人子之心其不孝
不敏之罪無所迯矣雖善文其過者莫能
為之詞也區區之心考妣其鍳之尚享
祭家氏文
敢昭告于前母家氏孺人之灵國家恩德
厚矣士人列于朝者非獨荣其父母又并
其前母而封之上以極其父子之恩傍以
廣其兄弟之義皆聖世之彌文前代之闕
典也然非平日為善之報亦何能致之哉
尚享
代内醮文
頃歲以来多难相継今兹遇疾猶異常時
雖生死之有期冀神明之可禱雙親皓首
殊未報于生成稚子弱齢尚未離于乳哺
仰祈洪造少假餘年得畢此心外無所望
也
墓誌銘(行状附)
淮隂賢婦墓誌銘
賢婦亡姓名淮隂下鄕人盖老矣貧無自
資以洴澼絖為業属秦末乱離民不親耒
耜者累年矣天下飢饉婦方坐沙上以水
擊絮望見城下有客長大帶刀劍彷徨水
濱婦私獨怪之遂就與語則壮士也而有
飢色婦哀其困館而食至數十日欣然無
倦意客感嘆曰異日必重報母是時天下
兵動關東豪傑並起婦視客非庸人終能
有所就遂佯怒以語激之曰丈夫不能自
食吾哀王孫而進之食寕望報乎會楚兵
過淮客仗劍楚君麾下楚不能用客亡命
歸漢得大將從漢王定三秦與楚人戰京
索間有功二年八月始以涉西河破魏豹
九月破代十二月破趙明年十二月遂破
齊盖自北出至是歲餘而卷天下之半
明年二月漢遣使立客齊王明年引兵會
漢垓下破楚天下大定漢客徙王楚都下
邳盖自寄食五年裂地數千里南面称孤
于是下令求婦報千金天下不多客之賢
而多婦之長者有知識客韓信也婦䘚葬
泗口南岸銘曰
項王喑嗚亜父謨謀信来不呼
信去不拘坐視信逋反噬其&KR2399;
匹婦區區而知信乎吁
徐夫人墓志銘
夫人徐氏其先京兆人唐末避地遂家于
眉州丹&KR0994;自考以前蜀人惮遠仕進者尚
少故曾祖(某)祖(某)考(某)三世無食禄者夫
人幼穎悟年十二丧所恃己能順適継母
無毫髮不滿意考為人嚴重左右莫敢仰
視独夫人侍側輙怡然為之觧顔家人因
以白亊年二十歸劉氏舅姑得之喜即委
以家政方是時劉氏累世好施生事䔥然
夫人既專内亊雖細務必親之規畫處置
悉有法度可守未幾刘氏𣸪振舅姑既没
父母春秋高嗣子早丧夫人奉飬丧祭能
盡其道姪有少孤從其母嫁者夫人取置
諸子間摩頂撫育無有輕重厚薄至爲婚
媾能自立乃巳課二子讀書甚力既而二
子以次取進士第元符三年長子汲爲合
州司理参軍奉夫人以行是歲六月二十
四日卒年五十二少子湜登科時夫人没
五年矣惜乎不及見也汲今以宣德郎知
鄢陵縣湜以通仕郎行蜀州晉原尉女適
楊厶孫若于尚幼大覌四年十一月日葬
于厶鄕之原其將葬也鄢陵以行状請銘
于予予交鄢陵二十餘年朋友之情既不
可違而夫人之善又不可廢其事父母舅
姑也如此其治家立門戶也又如此收卹
孤露而成之又如此教其子問學連年取
科第流声號于時又如此是烏淂不銘也
哉銘曰
大兒来歸里門下車小兒来歸
擁版以趋宦孝成矣繋而母且
而母不留可悲也夫
史子深墓誌銘
君諱通字子深姓史氏世為眉之青神人
少與其兄珣皆以文學知名于鄕年十七
以貢㪯不中遂退居于楠溪之上杜門著
書絶人事者數年淂易蓍若干卷乹坤别
觧三卷礼記義一卷詳說四卷律吕氣數
十二卷書義八卷詩義若干卷論語孟子
觧各若干卷子史論若干卷其書既出斈
者翕然稱之或曰是知古矣其于時亊未
必知也己而君至京師進世要机務十卷
芻蕘策二十卷其言當世便利非草茅布
衣之士所能言之至于論兵則雖謀臣宿
將練習边亊者不能易也或曰是能言矣
其于行事未必能也己而君起家尉通州
遂能使人畏己遇事輙断號為強明至作
磐石今則又專務寬厚和易撫字劝課如
古循吏所為盖二邑之俗不同故君所以
應之者亦異名声大著諸公交章荐之而
君巳卒縣人哭泣悲思至今父老猶喜道
當時亊吾尝謂斈者所貴乎知經者以其
能知道所貴乎知道者以其能應物白首
窮經而不能應物又何以經為哉悲夫君
斈足以知經道足以應世而晚得一命年
止五十七不得以充其志官止于一縣令
不得以盡其才故其應物者止于如此此
吾黨之士所以嗟惋嘆惜為之請銘以葬
而吾亦不得而辞也史氏糸出鲁國後徙
杜陵唐末入蜀遂家于眉曾祖祖考皆不
仕君中元祐三年進士第歴逹州通州尉
資州盤石令年月日卒于官舍先娶侯氏
再娶程氏男二人曰紀曰彦時女五人長
適厶次適厶孫男二人女一人皆幼以大
観三年三月日葬于厶山之原銘曰
子深之書學者多有雖不銘之
自足以久既足以久而又銘之
子深之傳愈久不疑
史夫人墓誌銘
夹江縣孫公諱厶之夫人姓史氏眉州青
神人故任嘉州軍事推官諱著明之曾孫
故贈大理寺丞諱昭吉之孫余外祖諱及
之季女也余少時尝至其家矣公長不逾
中人語音如鐘喜談前言往行亹亹可聽
盖尝約家亊勿復相關悉聽夫人夫人明
敏觧事而入情其規矩措置有絶人者孫
氏歲入不貲用度亦廣矣而夫人治之皆
有法内外親戚姻婭之間冠婚殯祭慶吊
之事殆無虚日而夫人處之皆有体公三
娶男女九人而夫人待之皆如己之所出
余固尝隂以察之矣未尝見其有毫髮輕
重厚薄也方是之時長子昌齡時年四十
餘歲而喜從予游幼子昌裔時年十五六
晝出從师受書及抵暮夜方歸甫歸夫人
必親自以教之使無倦惰之容及垂首誦
讀至夜分之時然後乃己女有適羅厶者
有適王厶者有適于魏厶而早䘚者有適
于張厶者又有適于宋厶者有未笄者及
有絶幼者是歲乃紹聖之元年甲戌也今
二十五年矣公先卒既葬夫人又卒今及
葬矣而子昌齢又卒矣有孫七人曾孫則
三人也昌裔今又改名衍亦有孫七人矣
向之云未笄者今則嫁承議郎鮮于厶而
有封號矣向所云絶幼者今則為厶人之
妻而且亦有子矣流光如過隙耳而欲無
老得乎詩云未幾見兮突而弁兮是以有
德者所行所為身雖没而音容不隔儀型
常著而常新百年之間若旦暮也夫人貌
類先妣孺人倘卒然間遇之幾有不能辨
之者先妣既没時余以畫者失真恐無以
示後人因取夫人傳神以&KR0916;焉見之者無
不隕涕其兄弟之間盖如此斯亦竒矣然
然則銘其墓者非余而又誰任之哉夫人
享年七十有一其卒也以政和四年十一
月五日其葬也以八年十一月一日乃銘
之曰
豊泉之原封若斧祔而合之盖從魯其
甥銘之固其所
眉山唐先生文集卷十五
眉山唐先生文集卷十五目
唐庚子西
雜文
書三謝詩後
生日設醮文
生日青詞
焚黃祭文
祭家氏文
代内醮文
墓誌銘
淮隂賢婦墓誌銘
徐夫人墓誌銘
史子深墓誌銘
史夫人墓誌銘
