眉山唐先生文集卷二十八
眉山唐庚子西
雑文
書朱尚書集後
仁廟初號人物全盛時而尚書與其兄鄭
公以文章擅天下其後鄭公作宰相以事
業顯于時而尚書獨不至大用徘徊掖垣
十數年間故其文特多特竒兄弟于字學
至深故其文多竒字誦者往往不識其將
殁也又命其子慎无刊類文集故甚秘而
不傳于世元符二年其子衮臣為利路轉
運判官予典獄益昌始淂尚書所為文讀
之粲然東坡所謂字字照縑素詎不信哉
文集二百卷予淂九十有九卷其餘在曾
子開家衮臣謂予他日當取之并以授子
云
讀巢元修傳
唐末有鄭遨者與李振厚善振仕梁至崇
政使遨未嘗一至其門後唐同光初振竄
嶺外遨徒步萬里往見之其後一百八十
年而宋有巢元修事士之难得盖如此吾
聞子由立朝謇謇有大体然靳惜名噐太
甚良以是失士心比其敗也士大夫詆之
又過矣覌其書巢元修事可勝嘆哉可勝
嘆哉
諭幽燕檄
我國家運啟漢符疆包禹迹際天所覆無
不統臨盡海以還悉皆臣妾措凾生于壽
域躋寰宇于聖涯惟燕督亢之圖淂古幽
州之域鼓刀屠肆俱懷義烈之風擊筑行
歌咸有英雄之氣向因悖晉割㗖孽胡邀
功一時貽祸萬世名宗令姓遂為異域文
人竒士秀民永棄無知之俗蔑聞五教何
啻百年風俗浸移已作李陵之胡服謳謠
未改豈忘莊舄之越吟
朝廷哀爾無辜淪于不化夷刑虜罰虐我
遺黎犬穢羊羶薰吾故地爰整弔民之旅
不遠徯后之情𣸪千里之關河拯一方之
塗炭今則遼東欵塞賊歯益寒灵武獗牙
虜臂皆断孤危之勢顛覆可知倘能用夏
變夷捨逆取順其如信賞當倍常科錄可
用之新甿捐無名之暴歛庶令䧟溺𣸪覩
太平
誡諭諸路提舉常平司卹民
夫理財所以飬民養民所以阜財知理財
而不知卹民則民且散矣安淂財而理諸
財用不足而加賦優民其害有甚于是者
則財亦不可以不理此常平之法所以必
不可廢雖廢而必𣸪也雖然徒法不能以
自行故國家部置使者任之以權授之以
成書使專董其事予欲使民仰事俯育足
以自給汝為予欲使民凶年飢歲無流離
失業汝卹予欲使民疾苦呻吟有以自逹
汝聽予欲使吏奉法惟謹無意外鑿空以
侵漁小民汝察庶民艱食赤子開口仰哺
嗷嗷吏或恬視不發圭撮民所不欲吏或
牽課抑強以利歲入之贏數期會未至吏
或文移四出繋累敲撲以要治辦之功汝
其紏戒必罰無赦嗚呼有弊吏無弊法立
法之意至寬至厚條目至纖至悉至明至
白汝確行之無俾民受其害而歸咎於法
毋俾異意之人得以藉口譊譊無謂
朝廷不汝聞知往盡乃職朕言惟服其聽
無怠
思庵記䟦尾
有思是作病無思是滅病有思而無作惟
無邪者近之無思而非滅惟不出其位者
近之君侯幾於道哉思無邪而不出乎其
位
雜著
自說
詩最難事也吾於他文不至蹇澁惟作詩
甚苦悲吟累日然後成篇初讀時未見可
羞處姑置之明日取讀瑕疵百出輙𣸪悲
吟累日返𣸪改正比之前時稍稍有加焉
𣸪數日取出讀之病𣸪出凢如此數四方
敢示人然終不能竒李賀母責賀曰是兒
必欲嘔出心乃已非過論也今之君子動
輙千百言略不經意真可貴哉
名小子說
世疑老子西遊以謂有慈有儉有不為天
下先持是道以遊于世何所不容而猶有
所去就耶是大不然惟其無注而不容則
雖蛮貊之邦行矣此其所以為老氏故名
小子曰聃字以景老
客至說
貧家無酒食待客惟有茶湯尔山郡無佳
茗而湯材亦不尝有頋惟有水自入夏江
水渾而井泥不可飲客至相对清談然比
来公亊冗冗清談亦不暇客之不至也宜
哉
失茶具說
吾家失茶具戒婦慎勿求婦曰何也吾應
之曰彼竊者必其所好也心之所好則思
淂之惧吾靳之不與也而窃之則斯人也
淂其所好矣淂其所好則宝之惧其洩而
祕之惧其坏而安置之則是物也淂其所
託矣人得其所好物淂其所託𣸪何言哉
婦笑曰嘻是烏淂不貧
異箴
道丧俗弊非惟今日援而救之頋自有術
汝既無術欲救不能揭揭自異徒以取憎
魯人獵䡋未害于理方春鄕社未害于正
礼有從俗易貴隨時汝独自異背俗而馳
凢汝所為世俗尤嗤充汝之&KR0894;蚓而後可
士不必異亦不必同異褊同汚均失乎中
勿異勿同惟義之適勿以汝身與世為的
直箴
直乃一節未為全德全德之人能曲能直
不師全德而蹈一節十圍之腹不能納一
吸之氣徑尺之顱不能壓三寸之舌毫端
棘末在汝胸臆汝不能納冲口逆突出輙
逆人遂失顔色顔色不懌内藏怨隙談笑
之間遽成仇敵汝怨汝疾終身不汝釋汝
不早自責何以安汝迹耶
雑說
桓帝永壽二年天下民口五千餘萬自李
固杜喬陳蕃李&KR0574;之徒相継誅死漢室于
是大乱天下四分五裂血戰百餘年晉武
平吴然後天下𣸪合為一是歲民口五百
餘萬比之永壽殺四千五百餘萬矣嗟哉
悲夫君子賢人之存亡用舍其所繋豈小
哉
皇太后服薬齋僧文
伏以眉毫散玉臨照十方臂色舒金護持
一切仰資願力上祝慈闈恭惟
皇太后謙道施平坤德載厚始佑思齊之
聖惠于宗公逮參訪落之謀率時昭考過
軫邦家之念稍違寝食之和有詔多方恭
修勝利憑無量佛作大医王早臻勿薬之
瘳益引後天之筭永均介福敷錫群生和
南謹䟽
謝雨文
攸司失政無以召和正斍能仁勇于利物
遂獲沛然之澤𣸪㒷槁矣之苗無淂之功
莫知所報
又
攸司失政無以召和大道集虚竗于應物
遂獲沛然之澤𣸪㒷槁矣之苗不宰之功
莫知所報
祈晴文
維神有以庇民則民有以事神歲方幸于
有秋雨不止而弥旬將磨鎌而刈穫𣸪閉
戶而嚬呻人自慙于屡禱神不倦于為仁
民之所籲神惟有憑
謝晴文
劔利皆旱種不入土神私此邦独賜以雨
雨旣過多厥害惟均令𣸪還之遂禱于神
拜手未起雨声遽止歸未及家霽色千里
令有何德感于神明將何以報之惟牲肥
酒馨
送湫文
視之冷然可濫觴兮用之沛然澤一方兮
&KR0902;瓶罐勺破驕陽兮稼穑以蘇民小康兮
功成不返失其常兮作歌以送之以示不
忘兮
辞庙祝文
敢昭告于某神某不用于時来長此民淂
以理去寔賴于神神以為然餘無足道戒
行有期敢不以告
祭諸庙祝文
析報著甲令此常典也今歲兹土無大旱
涝蚕榖以登賦輸以時頋守土者治行不
足以致此惟治朝叶氣所薰與夫上下神
祇之庇庥而賜不可以虚受故潔蠲飲食
以荅靈貺尚享
眉山唐先生文集卷二十八
眉山唐先生文集卷二十八目
唐庚子西
雑文
書朱尚書集後
讀巢元修傳
諭幽燕檄
誠諭諸路提㪯常平司卹民
思庵記䟦尾
雑著
自說
名小子說
客至說
失茶具說
異箴
直箴
雑說
皇太后服薬斋僧文
謝雨文
又
祈晴文
謝晴文
送湫文
辞庙祝文
祭諸庙祝文
