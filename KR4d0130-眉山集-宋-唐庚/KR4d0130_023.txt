眉山唐先生文集卷二十三
眉山唐庚子西
記
顔魯公祠堂記
上元中顔魯公為蓬州長史過新政作離
堆記四百餘言書而刻之石壁上字徑三
寸雖崩壊剥裂之餘而典刑具在使人見
之凛然也元符三年余友馬強叔来尹是
邑始為公作祠堂于其側而求文以為記
余謂仁之勝不仁久矣然有時乎不勝而
反為所䧟焉者命也史臣論公晚節偃蹇
為奸臣所擠見隕賊手是未必然公孫丞
相以仲舒相膠西梁冀以張綱守廣陵李
逄吉以韓愈使鎮州而盧杞以公使希烈
其用意正相類尔然于𢾗君子者終不能
有所傷而公獨不免于虎口由是覌之士
之成敗存亡豈不有命耶而小人軒然自
以為得計不亦謬乎且吾聞古之尚友者
以友天下之善士為未足又尚論古之人
誦其詩讀其書思見其人而不可得則方
且欲招屈子於江濱起士會于九原盖其
志之所願則超然相慕于數千百載之後
而况于公乎公之功名事業既以絶人而
文字之妙亦不可及因其心畫之所在而
祠之此亦昔人尚友之意也嘗試與強叔
登離堆探石堂觀其遺迹而味其平生則
公之精神文采猶或可以想見也夫年月
日記
新修敕書楼記
始余未至閬中聞其為劇邑也意其官府
制度諸事有体稱古子男之邦既至入門
見其所謂敕書楼者&KR0763;屋𢾗楹椽腐瓦疎
將過其下者則必却盖俛首鞭馬疾駈凛
然惟恐其欲壓頋而疑之以為縣治于此
不知幾何年今之徔者亦不可勝數楼在
&KR0550;亊之前非思慮之所不及然皆更相因
仍無改作者何也旣而䆒之乃不足怪者
始宣德郎孫君襲既新所堂尝議及矣未
果作而受代去奉議郎李君觀継修庫獄
𣸪有意于是矣以饑而寢其事至余號為
愚惷無知銳然直前而不頋利害者也然
猶尺寸積累二年而後有作親董其役數
月而後有成盖自二君以迄于今更閱二
閠然後得以一變其舊嗚呼何其难哉而
况興利除害立亊建功規為指置有大于
此者不又难哉以余成之之难有以知二
君欲為之难以二君欲為之难有以知前
人更相因仍歴年滋久而無所改作者彼
非安于如此也盖势不足以使人力不足
以行意舉手動作左窒右碍終日憂畏而
不得以遂其所欲為此人之為吏所以無
功天下之亊所以不立而有志者所以永
嘆也何獨此哉何足怪哉楼屋上下十間
餘材為吏舍十有七間始于元年之六月
成於十二月而余去以二年之七月云崇
寕二年正月十五日記
書
上蔡司空書
司空相公閣下十五年前吕丞相用亊當
此之時厶布衣為諸生吕丞相罷章丞相
用事當此之時厶為利州治獄掾章丞相
罷韓丞相用亊當此之時厶為閬中令韓
丞相罷曾丞相用亊當此之時厶為督郵
曾丞相罷而閣下當軸厶自常調蒙
朝廷記錄脱之于刀筆之間而處之于師
儒之任自念往時閣下鎮蜀厶遊太學閣
下還朝而厶已歸蜀一迹不涉于門舘一
字不通于几格流落西南四千里外平生
交友皆不在要路不知誰荐而得聞于左
右也當此之時其感恩為何如而其責豈
易塞哉昨自到任已来日夜黾勉聀亊庶
幾有以𥙷報萬一而才調斈術止于如此
所作講義率皆敷衍前軰所說無一言一
句能自立門戶亦尝推䆒學校利病意欲
有所建明而敕令格式周悉具偹乃至無
有毫髮未盡可以籍口獨有一亊今試言
之閣下少加意焉迩来士大夫崇尚經術
以義理相高而忽略文章不以爲意夫崇
尚經術是矣文章于道有離有合不可一
槩忽也唐世韓退之柳子厚近世歐陽永
叔尹師魯王深父軰皆有文在人間其辞
何尝不合于經其旨何尝不入于道行之
于世豈得無𥙷而可以忽略都不加意乎
窃觀閣下輔政既以經術取士又使習律
習射而医筭書画悉皆置博士此其用意
豈独遺文章乎而自頃以来此道幾廢埸
屋之間人自為体立意造語无𣸪法度宜
詔有司取士以古文為法所謂古文雖不
用偶洒而散語之中暗有声調其步驟馳
騁亦皆有節奏非但如今日苟然而已今
士大夫間亦有知此道者而時所不尚皆
相率遁去不能自見于世宜稍稍收聚而
進用之使學者知所趋向不過數年文体
自變使後世論宋朝古文復㒷自閣下始
此亦閣下之所願也厶久不談世事感閣
下屡記厶姓名敢𣸪一言或行或否惟閣
下裁之
上鄧左丞書
尚書左丞閣下厶學術空虚不能盡知前
世亊自建隆以来數之蜀之先進仕至兩
府者衆矣其行藏出處是非長短非後進
小子所得輕議然大抵畏避形跡不敢援
引蜀人盖起遠方孤立無與過于慮患不
得不爾天聖中閬人陳鴻漸以文章知名
于世制策入䓁以季父當軸不得召試擯
棄流落飲恨至死引嫌之風其由来久矣
自閣下執政不𣸪沿襲前亊每見蜀人未
尝不訪問人物雖不以天下名器私于蜀
人而蜀人之善未有棄而不錄者老成宿
德後生晚學隨宜錄用各當其理至于甚
愚無知如厶䓁軰猶得偹員學校閣下既
不自疑而天下之人亦不以爲私何其自
任之重自信之篤也厶紹聖元年自太斈
歸從亊州縣三仕于此勤苦于簿書獄訟
而不以爲劳奔走于車塵馬足而不以爲
卑十年之間遂無一字入國門者意謂古
之爲貧而仕正當如此既無以取知于人
遂不敢求于人知而人亦無有知者不知
閣下得之於誰遽有荐引得非過于採聽
而好事者遂有以欺左右乎不然何緣記
憶也厶自到此忽忽歲餘亊稍閒不廢讀
書俸入差厚足以為飬比之流軰最為僥
倖所不滿者勢有不便耳風土氣候非所
宜而飲食醫薬多不如意此其所以戚戚
思蜀而輙布腹心于受恩之地也古語有
之為浮屠者必合其尖此言雖小亦自有
理惟閣下留意焉
上席侍郎書
知府侍郎閣下厶偹員學校三載于此在
軰流中年齒最為老大詞氣學術最為淺
陋教養訓導之方最為疎拙所以未即逐
去正頼主人以為重今閣下還朝旦夕大
用為執政為宰相為公為師此誠門下小
子之所願聞然孤宦小官遽奪所依此其
胸中不能無介然者日夜思慮求所以𥙷
報萬一而書生門戶無有他技因效其所
得于古人者惟閣下裁擇厶初讀書時未
習時亊意謂古之聖賢例湏建立功名其
後涉世益深更亊益多考論前代經史益
見首尾乃知古人之心本不如此舟遇險
則有功燭遇夜則有功薬遇病則有功桔
橰遇旱則有功戈弩劍戟臨衝兜鍪遇
戰閗則有功凢物有功悉非得已龍蛇雑
處而禹有功草木障塞而益有功民不粒
食而稷有功天理人倫顛倒失次而契有
功夷蛮賊寇干紀亂治而咎繇有功自此
以降不可勝舉然皆因時立功非圣賢本
意伊陟臣扈巫咸相太戊無他竒功以格
上帝乂王家為功巫賢甘&KR1083;傳說相祖乙
武丁不聞有功以保乂有商為功君陳相
成王畢公相康王不自立功以循周公之
業為功後世知有功之為功而不知無功
之為功其去道已遠至謂圣賢有心于功
名其探圣賢亦淺矣天下承平日久綱紀
文章纖毫具偹無有毫髮未盡未便一部
周礼舉行略遍但不姓姬尔窃謂今日正
當持循法度不宜𣸪有增廣建置歌呼于
吏舍者勿問醉吐于車&KR0818;者勿逐客至欲有
所關說者飲以醇酒勿聽擇士惟取通大
体知古誼者用之雖不立功功在其中矣
厶之所得于古人者如此不知其當否也
倘閣下以為然若歸見何丞相時亦以此
說告之
上監司書
厶聞𬋩氏相齊奪伯氏駢邑三百而沒齒
無怨言諸葛孔明相蜀廢廖立爲民至死
不敢恨古之人以德服人者盖如此厶誠
不肖蒙諸公誤知過有論荐遂得循資作
邑于此其人雖微其位雖卑其中雖空虚
無有然有民有社亦一邑之長也到官二
年前日治一豪右而不勝其忿狂怒詆誖
移文紛然逮今未已今之人誠不及古人
遠矣頼執亊聪明不以為過在于微賤無
復可言者然念朝廷責成于監司監司責
成于郡縣郡縣乃朝廷亊也今奸人大姓
敗群乱法刺史縣令不敢迕視稍䋲以法
便起異論或責其量力度德犯五不韙或
賞其奉公嫉悪不屈于勢噫此特聀所當
為不得不然尔責之賞之皆過也使今世
人親見漢時何益董宣軰行亊當作何䓁
駭怪耶厶固不才何足議此然切思比来
州縣削弱紀綱廢瓌上下習熟恬不爲怪
穎昌寄屋彭傑歐縣尉張讀新繁百姓歐
縣令李注環州監押潘演歐知州种師中
殆非治世所當聞見兹盖法度陵遲漬染
至此厶所以言之于左右者誠望執亊入
爲侍從首當論此尔非独爲今日設也區
區之心執事察之
眉山唐先生文集卷二十三
眉山唐先生文集卷二十三目
唐庚子西
記
顔魯公祠堂記
新修勅書楼記
書
上蔡司空書
上鄧左丞書
上席侍郎書
上監司書
