提要
心泉學詩稿六卷别集類三(附錄)
(臣)等謹案心泉學詩稿六卷宋蒲夀宬撰夀
宬之名不見於史其集亦不載於藝文志惟
明文淵閣書目載有蒲心泉詩一部一册檢
永樂大典各韻内所錄頗多其間題名皆作
夀宬而凌廸知萬姓統譜則作夀&KR0882;黃仲昭
八閩通志又作夀晟互有同異今按永樂大
典各卷皆作宬字當非偶誤其作晟&KR0882;字者
殆傳寫訛也夀宬家本泉州其官履不概見
惟萬姓統譜稱其于咸淳七年知蒲州按蒲
州非南宋地而集中有梅陽壬申劭農偶成
書呈同官詩壬申為咸淳八年梅陽即梅州
今為廣東嘉應州地是夀宬實知梅州萬姓
統譜又載其在官儉約于民一毫無所取建
曾井汲水二缾置座右人頌曰曾氏井泉千
古冽蒲侯心事一般清是夀宬在當日為循
吏八閩通志則稱宋季益廣二王航海至泉
州守臣蒲夀庚距城不納皆出其兄夀宬隂
謀夀宬佯著黃冠野服入法石山下自稱處
士而密令夀庚納欵于元既而夀庚以歸附
功授官平章富貴冠一時夀宬亦居甲第一
日二書生踵門獻詩有水聲禽語皆時事莫
道山翁總不知之句夀宬惶汗失措追之不
復見云云則夀宬又一狡黠之叛人稗官小
說記載多岐宋元二史皆無明文其孰偽孰
真無從考證今觀其詩頗有冲澹閒遠之致
在宋元之際猶屬雅音裒錄存之釐為六卷
亦足以備一家若其人則疑以傳疑姑附諸
南宋之末焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
