心泉學詩稿卷二宋蒲夀宬撰
五言古詩
舶使王會溪太守趙見泰九日領客枉頋山中
賦采菊東籬下悠然見南山韻十首
翠節摩秋雲朱轓暎朝彩欣欣兩賓主濟濟衆僚寀此
會良已希斯文固應在寂寞秋後香今晨有人采
結彼山下茅對此山上瀑白日成蹉跎長年抱幽獨嚶
嚶自禽鳥踽踽亂樵牧門巷何多車山中有佳菊
龍山在何許驅車故城東壯遊值佳月高懷激清風深
知孟萬年獨有柴桑翁至今佳傳香索之迷芳叢
淡淡暮秋色行行遶疎籬最愛重九名擬和柴桑詩風
流足千載感慨彼一時此日不易得有酒安可辭
白露零高寒西風滿原野濁酒歡重持黃花笑盈把詩
句斐莫裁秋容浩難寫豈為今日娛逢之百世下
晨策登青霞衆峯鬱綢繆舉目嗟新亭緬懷憶神州酣
觴氣磊磊感物心悠悠偉哉此二翁高風繼前修
南陽有菊水一掬清且鮮滿潭浸秋色餐英飲寒泉將
以夀道脉非惟制頹年豈不随衆草正色乃自然
百年豈非長流光迅飛電月渚愁賓鴻風簷凄去燕鴻
燕胡獨乖參辰豈相見念此霜中英良時不妨殿
匡廬詎云遠日日望翠嵐黃花裛露掇薄酒如飴甘迢
迢想高遯亹亹懷清談緬睇良有以舊居在其南
天台赤霞頂峨眉翠雲間人物自楚楚文采何斑斑屈
宋豔何摘陶謝高可攀咳唾随天風萬古輝此山(王蜀人趙)
(台人)
九日簡留松澗
瀼瀼白露墜獨起行遶籬豈泥兹晨游偶諧昔人期白
衣已縹緲幅巾自淋漓舉杯泛寒榮何以慰所思登山
極野望涕泗空漣洏戚戚霜葉語鴈過鳴聲悲參軍爾
何事帽側無人知莫輕一時謔貽此千載嗤餐英飲沆
瀣政坐騷人癡起酹彭澤翁此意堪語誰
心泉
山泉不知源流出石磊砢坎止心維亨蒙養行必果久
視空無塵静趣自忘我明月知此心時印夜光顆
九日貴客入山地狹不足以容歌舞故作
莫歌亂我蛩莫舞踐我菊歌不入此耳舞適局汝足蛩
吟今古心菊老貧賤屋斟菊聽我蛩絶勝人間曲
和漳浦余明府
割鷄薦鸞刀飛鳬躡仙跡惠與清漳流名高魯山石廉
謹今所難吾道幟可赤作縣既有箴救世豈無策澗水
疑鳴琴中宵起人憶
呈大帥侍郎陽巖洪先生
猗桐擢新翠况此當春陽靈鳳何高翔豈不懷朝光積
隂既去屏先鳴詎能忘腐草倏已化破柱安所藏聲猷
動寰海偃蹇持孤芳清風肅羽纛白日成圭璋久期薦
清廟欲與興頽綱恩綸甫雜遝符采相輝煌元祐心可
續江左脉自長精神夙聚會賡歌藹明良願整池上翼
繼我文靖梁
上舶使監丞王會溪
抗意欲窺竒栖潛在郡帙猶疑甕為天豈信盲問日清
晨非夢寐見此五色筆寒光動斗牛餘照堕圭蓽目前
千古在吾故一日失至道涵深純大雅藏僴瑟懷兹泉
石心賁之林野質百年豈不短萬羡從此畢倘云可與
語敢憚行以膝
登師姑巖見城中大閱恍如陣蟻因思舊從戎
吏亦其中之一蟻感而遂賦
晨起捫層巔蒼茫見塵市鼙鼓生遠陴壺蠭在幽耳遥
知細柳屯于時閱軍士俯彼萬鎧羣微哉一窖蟻初集
如慕羶俄擁如聚米或圓如旋磨或方如緣几隠隠床
下聲牛鬭差可擬未熟黃粱間忽憶大槐裏昔在羣蟻
中不知蟻是已長揖謝孫穰微笑辭翦起蠻觸胡為哉
鷄蟲今已矣醉眼未醒時此真尺與咫更陟最上頭須
彌亦芥子
送郭濟叔分教邵陽
秋山多爽氣南楚登修程豈無離别懷此别人所榮睠
言紫帽秀翹然碧流英千載木鐸寄一脉濓泉清無氊
不言寒有道當自鳴采芹發新謠吟藥生逸情汾陽昔
何人努力加令名
古意答胡葦航
偃蹇當風松四望無寧枝蔦蘿空自纏鸞鳳非所羈固
乏棟梁具聊聳巖壑姿豈無深林柯百尺懸旌麾下有
千歲苓勿使行人知
送遠曲别葦航
驅車晨出門薄酒持送君離心一寸鐵修嶺千重雲遥
憐風雨夜應念霜雪羣猿鶴豈敢怨所期在斯文
見山臺
疊石生幽雲層臺起脩竹羣山不出門一日俱在目遠
眺極悠悠男兒豈碌碌寶匣長夜鳴黃金幾時築此事
誰與論掀髯對雲麓
泊舟蘭溪
江流萬古意客遊邁中年茫茫見遠樹渺渺嘆逝川旅
舟泊明月溪謳出長煙千帆趣各異萬里愁共煎船頭
有美酒吹火煑小鮮丈夫非無淚不洒商婦絃
登師姑巖懷古十韻
郭中愛青山推窗納青碧不見山中人白雲自堆積登
睇廓悠悠此眼亦已窄但見寰中塵不見塵中客相
去詎幾許恍若萬里隔日暮攀崔嵬泫然感疇昔蜀道
無人行嵩山絶蹄跡豈無九回腸安得雙飛翮傾我百
壺酒撫此千丈石不知蠟屐翁著得幾量屐
仲冬下澣會同僚遊東巖(圖經云此乃仙人蜕骨之地中有石鼓扣)
(之震響)
羽人脱屣去古洞留嵌巖白雲亦世態随風蜕其緘石
飴已何許誰能味其甘土偶寂不語樵牧同此龕坎坎
擊石鼓歸去夸彼談遂使蠟屐人於此移其貪猗桐植
翠蓋翳翳當薰南琤然激石流燕坐心默參朝暮豈異
理莫誑狙四三暄涼得其適所訝非瘴嵐梅花對白髮
風前雪鬖鬖揮觴屬同僚出語諧酸鹹猶拘鐵漢語飲
之不至酣託時紀曾遊誰將鐵為庵
寄豫章李明府
太白搖芒芒只在西山陽常言欲千里一夜千里長酒
盡還磊磈出匣鳴干將蘭菊猶可秋白日安可量
亦竹軒
娟娟竹上露泠泠竹間風風露自高潔軒窗亦玲瓏明
月散清影獨起行遶叢緬懷愛竹人氣味千載同
六和塔僧房
天風語簷鈴蒼靄藏古殿穿竹逢緇衣拈花對黃面誰
把山水心為我露一線推窗古樹隙空水還匹練山色
忽有無潮來半空濺須臾簸舟楫木葉飛片片魚鰕恣
掀舞洲渚入&KR2583;煉山僧寂無言千帆閱將徧
送梅峯阮監鎮東歸
豪氣宇宙窄健筆風雷驚處禈笑羣蝨有酒甘步兵半
酣百年寄一嘯千古輕青眼能幾人白首識此情
噴玉布(採孟東野詩語)
蒼珉卧偃蹇飛瓊潄潺湲東野噴玉布廬山谷簾泉玉
斧敲寒冰随風走連卷清聲足洗耳枕流恐徒然
梅陽郡齋鐵菴梅花五首
廣平一寸鐵不信句鍊柔猶疑雪月競韜玉無處求神
人藐姑射夜趁嫦娥遊縹緲不可見天風想琳璆
孤山隱君子搜索入幻眇方且判鴻濛倏爾得一竅童
鶴俱不知吟成忽自笑翛然脱情塵高標立寒峭
江南擅名勝雅愛陸敬風豈無可以贈折枝寄郵筒緘
香不敢泄千里一寸衷對雪感歲暮白頭謾西東
卓哉誠齋老驅車陟崔嵬清風欲洗瘴駕言為花來仰
止冰玉人念彼同根荄思翁不可說江邊重徘徊
枯株類鐵漢瘴瘧不敢侵歲寒葉落盡微見天地心陽
和一點力生意滿故林至仁雨露澤不覺淪肌深
萬壑清流
旨哉哲人語有道親為傳清流出萬壑千載此兩賢誰
傾六月雪洗我一片天妙趣不可極如此山中泉
白水巖
泰山有積霤坤媪乃善蔵何時發靈祕一脉流膏滂至
仁及物意後世疑濫觴螭蟠久懶卧辟易離電光豐隆
亦豪士夜半驅阿香天鼓何處來大雪驚飄揚飛星雜
雨射怒雹翻飊狂倚欄兩眼眩應接俱弗遑吕梁三十
仞吾聞老蒙莊行歌不憚勞習坎守故常峨眉有仙伯
佛迹窺荒唐濯足弄海月戲侮相頡頏堪笑失筯人氣
骨何羸尫醉呼李太白欲製芙蓉裳此泉願為酒萬斛
輸滄浪簡寂耿我夢九疊迂我腸鴈蕩更詭異龍湫舞
堂堂何當寄鵬翼瞬息天一方仙人笑擘脯滄海觀種
桑人世彈指頃萬古天地長
戲效浪仙體
碌碌復碌碌世事安可卜馬蹶輕四蹄䕫行矜一足知
守吾轍難遑問羊腸曲行行復何之幽人在空谷
書會溪郴陽瀑布圖後三首
山椒斫寒翠澗曲披玄圖寫此一𣲖潤化作萬頃腴誰
知田中禾粒粒心上珠
楚山亦瘴癘湘水多幽靈高飈雷電激盡日霰雪零滌
去熱惱腸清風自泠泠
千山六月火可使金石然懷兹水一滴想彼心千年願
君倒天瓢流澤無中邊
草堂瀑布
西瞻香爐氣北望鍾山英寧如坐巖曲飛玉光欄楹異
哉天地秀孕此冰雪精梅花立其旁姑射凌寒清仙帔
月耿耿神珮風琤琤窗戶六月冷草木三冬榮錦水懷
少陵銀河照長庚所嗜固不同聊復娛吾生
題瀑布圖後
平生託游從林野乃其趣出處偶不同清濁良已忤解
組浣我塵叩門為君訴方殷岐黃事何日當展晤欲潄
巖下泉蛩驉念同路默擕照膽鏡歴歴見情愫韋韠誰
為驅千林瀉懸布初掛冰一簾晶晶滴珠露弄電不輟
笑轟谷激電怒玉虬擘重崕白晝雲雪互震掉若弗容
俄然脱沉痼寂寂霜林鐘茫茫虎溪渡草堂香山基興
廢今幾度誅茅詎為晩千古一旦暮與君共兹圖濯濯
如振鷺登眺晨百回疇能局高步
中庭步月
月光被中庭竹影弄幽色瀟瀟一幅素灑灑數莖墨忽
然風動處惟有月寫得此畫應入神無言自心識
純陽洞讀書和中山陳禮郎韻
弄珠寄南海移文譏北山出處雖異位夢覺同一關純
陽有真境古洞扄林端絶頂象緯逼六月天氣寒道人
討幽勝誅茆謀盖棺緣深野鷄狎供罷齋魚閒斗軒適
容膝點勘酬鉛丹理義貴自得神仙諒非難嗟我久荒
索摧心罹棘艱羞羡鶴俯仰空悲馬班桓終南在何許
得去何須還
又題純陽洞
十里捫藤蘿千崕插虛碧仰覺雲漢低俯見塵市窄小
山走委蛇遠水别支脉身騎鷦鷯枝目眇大鵬翮更有
千載人幽巖蜕空魄朝躡一片雲夜嘯百丈石我疑真
人去留此守劍舄道人既無心何事苦著跡我有一壺
酒起舞酹仙伯松槿雖殊途宇宙同作客
枸杞井
四時可以採不採當自榮青條覆碧甃見此眼已明目
為仙人杖其事因長生飲此枸杞水與結千歲盟
山中井
乾元肇初氣坤母乃六之誰明爻象意鑿出混沌竒所
以擊壤民飲水源不知空山有古甃夜氣方歸時明月
照我牖獨起擕軍持一瓢飲沆瀣凉意生肝脾下以澆
丹田上以滋華池瀟然脱塵土舉身入希夷神人授我
訣欲以療我飢歸來煑白石精饌瓊為糜
菊花潭
何處無甘菊何處無清泉菊泉適相值天地何嘗偏豈
但為九日可以踰百年願與潭下村餐英汲潺湲
古意
梳鬟照寒泚寒泚知貞胷整鬟摘秋芳秋芳無冶容平
生幾偃蹇今逐梁君鴻既甘布裙績寧厭短褐舂剔目
信已篤刲耳何所從獨撫箜篌謠河流自潨潨
頭陀成菴主刺血寫法華經
丹書何切切滴心不滴血縱使血可乾其如心不竭蜀
鳥啼作花至今萬山纈殺身以成仁遺訓有先哲
燈蛾
出暗亦已顯傅翼乃不任趨炎弗知止倏忽遊燧林不
見異域傳乃有噉火禽
蜜蜂
四時有佳卉兩股不停探花露本清冽安用如許甘平
生事苦口氣味轉不諳
蜘蛛
輕絲出皤腹口織不用梭前身豈虞人所食在網羅茆
欄亦可罥如此豸者何
促織
炎夏居壁根凉秋噪籬側安得懶婦名豈其曠乃職不
念作繭勞徒能促人織
蟻
玄駒不可縶若象寧無端南柯二十載夢覺指一彈誰
云丘垤微轉覺天地寬
蠧魚
種芸豈辟蠧無水乃有魚平生破萬卷胷次藏石渠何
如葉上蟲篆出先秦書
捫蝨
上即居人頭下即居人身夙豈為人食今乃務食人不
必勞爪掐聊以捫對賓
蚊二首
白日㳂溝渠中宵隱堂奥觸處招燎烟幾人有良幬眶
睫知若何口觜有計暴
晝伏夜已動血人謀其生不作林中虎而為帳下虫飢
虎有時逢林密少人行微物不可忽羣聚成雷轟衆觜
錐刀鋩矮屋甑釜烹膚瓜良自忤扇撲勞迭更下車摶
猛虎一死政自輕纖纖無所詰長夜不肯明為我驅蜚
廉么麽一掃清
蚤
疾跳若幻術常笑蝨縫拘動致磨齒牙害止搔皮膚纖
芥何足云有人飼於菟
