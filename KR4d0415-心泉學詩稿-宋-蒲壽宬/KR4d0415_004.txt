心泉學詩稿卷四宋蒲夀宬撰
五言律詩
送莊糾之官莆陽
荷槖藹諸孫英英列戟門能聲家有譜清識郡無冤松
影旌旗道梅花玉雪村親庭兩驛便時得問凉暄
歲暮度朋山嶺登山庵追慕先人不勝悲愴因
用楊敬夫韻
歲寒霜露感况復度高深雲木猶如此苔磯不忍臨溪
流一線碧門對兩山岑含涕危亭曲遺言尚可尋
友人若木余兄告歸詩以送之
兩年遊海國一半在山扉政喜沙鷗狎忽驚遼鶴歸苦
吟黃葉落凝睇白雲飛志已堅親養難分薜荔衣
寄徑山書記悟上人
人間傳妙語塵外更深蔵寢食因吟廢形骸欲坐忘瘦
林秋見鶴斷磬夜聞螿出定生幽思窗虚月在廊
寄思溪老蔵叟珍上人
萬折苕溪水精廬若箇邊菰菱時入供包錫暮行船月
朗無雲夜鵰横欲雪天了知身是客莫負故山緣
寄老溪上人
已知山是石掛起碧笻條家在黃梅樹門當獨木橋寡
交因犬惡默坐聽蟬調同道何時過心慵不見招
招枯崖悟上人住山
山僧如病鶴意氣獨離羣思共孤峯月閒分半榻雲井
華晨起汲瀑布夜深聞相向無言說窗間草木欣
和胡竹莊韻
脱落皮毛盡而今腸亦無泣非緣楚玉聲不叶齊竽舉
目雲天迥論心水月孤祇應飲美酒跳入費公壺
次清老弟韻
恐負東風約清唫野步遲淡烟楊柳外微雨海棠時遠
寄千杯綠多情兩鬢絲閒愁須遣盡蜂蝶不堪羈
趙委順寄詩山中因次韻
欲言誰與共冉冉日還斜繞郭多春樹隔江生暮霞滿
堤吹柳絮一舸汎桃花唯愛鯿魚美垂緡傍古槎
題梅窗嘯月圖
梅花紙帳夢耿耿欲宵殘何處幽人嘯一窗明月寒素
光流肺腑清響動巖巒擁膝無言語歸來意自歡
贈隠者
自是山林僻何心與世疎土鐺三合米竹牖半床書月
樹迷歸鶴沙泉數過魚無人覓巢許不必更深居
挽吕秘書
玉階空憶去破屋古梅旁猶訝黯言直不磨遷史良葵
心猶白髮槐夢落黃粱最後龍門客恩深涕泗滂
悼亡
百歲期偕老半生塵夢訛方諧委畚事忍作鼓盆歌野
水悲蘋藻秋風泣薜蘿青燈課子誦此意念君多
小兒生日
今年二十八細憶始生時漸喜山多樹尤憐水滿池相
寬吾老大自教爾童兒佛誕明朝是然香共展眉
贈日者王談天
問天天不言君更欲談天只且話明日豈須窮百年已
靈機石事猶夢蟻柯邊為扣希夷老如何尚愛眠
阿助守歲誦杜工部四十明朝是之句請足成
四十明朝是瞻天祇乞閒自慙身計拙早覺鬢毛斑守
歲從兒喜攙春借酒顔盍簪喧馬意清夢五雲間
送枯崖悟上人省覲三山
遍踏長松影行吟入畫屏秋江一葉渡落日數峯青白
髮干新夢黃花制晩齡片雲何日會重約在林扄
即事
江樓人臥病寂寞更誰憐有子常離抱無家可祝先雕
墻笑茅屋滄海幻桑田昨聽東鄰訃浮華亦夢然
約趙委順北山試泉
擬尋青竹杖同訪白雲龕野茗春深苦山泉雨後甘鳥
聲塵夢醒花事午風酣静趣期心會逢人勿費談
春隂偶成柬枯崖
砌蘚頻侵綠野花相避紅不知昏與晝惟見雨和風有
酒為寒盡無詩非景窮地爐煨芋火時約老僧同
友人余兄歸小詩寄胡葦航
别去又梅時夷塗豈倦馳能存二頃事寧畏十年遲耐
冷心如鐵因吟鬢欲絲猶嫌夜來夢不解說相思
寄胡葦航料院
别來梅正謝愁坐柳成隂救世有何策圖名非本心萬
言難復古一語儻醫今已向山中老因風懷所欽
九月九日登山
日月百年寬良辰天不慳秋來常對菊情適便登山戶
外無塵鞅籬邊有酒顔當時老彭澤幽事獨相關
題江心寺詩
聞說東甌勝茲遊心頗降江心浮一寺水面立雙幢路
絶帆當戶潮回月漾窗悠悠懷古思把酒酹漁釭
七夕前二日與窺堂莊使君江横觀水望霓悵
然
倚闌人不識懷古尚心驚坐想瀰漫意臥聞鞺鞳聲浪
翻京口寺潮打石頭城莫說南柯事相寬老大情
溪堂春日即事
抵是此溪山須將舊眼看鷗飛綠不染鳥没翠如攅雨
過巖巒淨潮來天地寬莫浮茅屋去犬吠拍欄干
八月十三夜道士湖汎月
萬事廓悠悠因貧得縱遊天慳一樣月人有幾中秋短
笛芙蓉浦芳尊杜若洲清狂欠拘束誰恕道家流
寒山暮景
青山寒似削黃葉掃仍飛落日行人急癡風過翼稀老
鷄尋舊杙野犬吠緇衣獨倚枯藤立柴門候牧歸
三疊泉廬山簡寂觀十五里一名擷泉
此豈凡間物神人疑屬饜踏翻雲母碓放出水精簾娥
女愁遺珮冰虬或弄髯鮫綃一百丈織出浪紋纖
題純陽洞
路入松蘿去閒眠石頂雲半宵忽聞虎六月不飛蚊煙
郭多年畫晴疇破衲紋世無俱絕粒持鉢不如耘
重陽
黃花渾似舊白髮忽驚新争說參軍帽誰憐處士巾折
腰寧不辱有酒未為貧絕愛南山色相看意轉真
題海雲樓下一碧萬頃亭
倚闌心目淨萬頃一磨銅欲畫畫不得託言言更窮隂
晴山遠近日夜水西東此意知誰會鷗邊獨釣翁
心泉
來尋萬古意聊結此生緣久視都無物中間只見天靈
根何處覓露液曉初鮮白髮今如此捫松憶少年
石潭觀魚
拂石搘頤久閒心寂似初不知渾是水寧覺我非魚欲
數猶疑幻相看若在虚星星雙鬢影何事入方諸
題金粟洞
天風吹絕頂小立客思豪遥海望無際衆風疑避高龍
留神骨去犀斂夜光韜惟愛瑶池水尋雲學種桃
種麥
荒林僻左地時已及來牟頗學鴉種麥可憐人代牛莫
言耒耜苦且願甲兵休來歲如旋磨機輪向瀑流
委順趙君見遺千里小景鵶鵲圖有詩將之用
韻為謝
朝拂扶桑影暮尋明月枝羣飛心共遠三匝意猶遲相
向無聲裏應思落筆時寸程千里闊惟可與君知
送清老弟歸荆湖幕
驅車出閩嶠微宦歷江湖沙塞馬蹄疾水天鴻影孤楚
天時臥鼓蜀道日飛芻萬里戎旃客何當表丈夫
聞蟋蟀有感
煎煎促誰織機杼咽空林何處露藂下入人秋思深清
燈一綫淚孤枕百年心此意知誰會悠然太古音
挽仁山楊先生
滴盡艱難淚肝腸鐵似頑忍教師道絶還向我翁澘命
也吾何憾天乎識固慳平生修潔意千載此西山
