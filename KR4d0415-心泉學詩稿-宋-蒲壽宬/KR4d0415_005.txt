心泉學詩稿卷五宋蒲夀宬撰
七言律詩
用翁雪舟送春韻三首
錦衣年少不知愁風雨無端惱客遊萬點殘紅空過眼
一番新綠又從頭夕陽細草堪横笛野渡垂楊可繫舟
三百六旬渾是醉餞春何用苦綢繆
隙駒如箭未堪憐晴雨悲歡付自然九十春光能幾日
一番花信又明年殘紅數點心終在垂柳千絲意許妍
說與游人莫惆悵綠隂幽草一般天
底事黃鸝喚不休出門欣見綠隂稠殘花滿地無人掃
芳草連天起客愁淚落田間聞牧笛醉歸江上問漁舟
杜鵑也合催春去何處而今孟浪遊
送擇齋先生徐大監赴建倉
帝命元臣選外臺南州聲望久崔嵬倉箱早辦九年集
原隰欣迎四牡來父老此時方見日吏饕平晝忽驚雷
錦衣翠節鄉邦重耿耿文星照上台
用老竹與子晦韻
冰清玉潔好風襟老屋凄凉興味深身世已非塵外蹟
語言猶是竹邊音且陪此日鶯花樂休憶當年燈火心
白髮相看能幾許樽前須要惜光隂
和楊芸齋送枯崕住興福韻
一夜春光到竹門東風拂拂動閒雲鉗鎚粗了人間債
缾錫暫抛林下羣烟塔忽驚當戶立霜鐘猶記舊山聞
高談亹亹天花落老衲廊頭意自欣
寄石隠老嶼上人
已約巖頭同數宿如何消息竟茫然抱琴有意彈明月
采藥無心到絶巔不過虎溪安得笑偶逢醉石便欹眠
山林此樂而今少一日相從是宿緣
和倪梅村
偶擕琴冊傍林泉坐對梅花記往年鴻燕何心成巧避
䕫蚿無語自相憐才唫瘦影黃昏月又見殘紅細雨天
擬把楚騷重載酒掀髯抵掌話前緣
再用韻和葦航
長江不直一杯寬自笑狂生筆力慳有酒何須誇戱馬
遶籬豈必強登山世無劉表誰知已人說淵明我厚顔
風雨滿城都過了多簪黃菊出松關
與小兒助子遊江横作
葺荷偶憶湘纍句築屋還尋杜若汀孤樹每留殘日白
片帆徐度遠山青海鷗知我斷機慮漁父與誰分醉醒
何處扁舟横短笛月明風裊不堪聽
江横暮景
獨倚闌干對落霞垂楊古渡欲棲鴉漁翁何處烟藏浦
白鷺成羣月浸沙淚落西風呌黃鵠酒闌深夜聽琵琶
誰人得似鴟夷子一葉浮雲總是家
再題江横
一榻虚明懷抱幽水天無際望悠悠潮來不覺沙洲没
浪打只疑茅屋浮何處漁人横短笛有時婺婦泣孤舟
忘機何必曾相狎說與江邊羣白鷗
遊鼓山題天風海濤亭
翛翛白髮倚欄干笑仰高峯巾袂仙但見烟霞相遠近
不知宇宙有中邊宦途人在非凡境客裏身遊極樂天
自歎情懷今潦倒重來未識是何年
送使君趙寺丞泰先生
别郡安知寄此州攀轅合借我公留求仁而得又何怨
蔽美豈其為好修花逕怕風宜落絮秧田足雨恐妨牟
春歸誰識春心苦才說思春欲白頭
寄何我軒
十年不見此髯翁笑我而今鬢亦蓬幾度因詩親水部
一廻看劍泣山公無心塵世雲移岫極目仙壺浪拍空
痛飲劇談非是夢寸丹長與荔枝紅
閒坐海觀興致悠然是時月白如晝
一笑靈龜尾曳塗扁舟聊復寄菰蒲潮生潮落帆來去
雲卷雲舒山有無風定若教胥怒息月明空憶蠡遊孤
漁翁不識人間事白髮青蓑酒滿壺
嶺後山莊
感慨重來歲月深手栽松栢巳成林萬山自此無南北
一水長流不古今先訓丁寧猶在耳老吾寂寞自沾襟
君恩已遂祈閒請莘野歸耕是本心
回謁藍主簿道傍見梅偶成
誰家一樹銕斜欹的皪疎花出短籬黃葉久隨風捲地
幽姿當與雪同時白頭朔漠窮蘇武瘦骨西山餓伯夷
三嗅清芬一杯水徘徊無語笑掀眉
題深省庵
結草為庵寄一枝鐘魚聊復事清規野蔬入供無人識
古柏為香有佛知頻去飲泉非為渴偶來坐石忽忘飢
常談且接頭陀伴欲說上乘空費辭
依韻寄呈林城山
隣蛩深夜語幽幽猶此塵埃一敝裘甘菊已荒歸栗里
蒲萄堪醉勝涼州知心海上千年鶴極目雲間五色樓
白髮正殷松栢念不因泉石老斯丘
即席用委順聽甘師琴韻
獨抱琴聲感歲年冥搜趣外欲無絃廣陵寂寂嵇生去
秋木幽幽鳴犢賢一點山泉巖竇雨數聲瑶佩泬寥天
音徽千載何人會願和薰風殿閣前
與興福老枯崖乘月觀濤
無心携起碧笻條偶爾來從漁父招山色多情似吳越
濤聲牽夢到金焦魚龍一任風雲便鷗鷺不知天海遥
共倚欄干秋月白豈期真樂在今宵
西巖(有蜂巢鶴柵)
石路層層碧蘚花矮窗低戶足烟霞愁聞獨鶴悲寒角
静閱羣蜂凑晩衙野菜旋挑奚待糝石泉新汲自煎茶
爐熏銷盡抛書卷閒倚闌干看日斜
贈洪都高士蕭野鶴(亦號野田)
自從華表去蹁蹮縠頂丹深不計年萬里孤光中夜月
一聲清唳九重天偶然夢覺思遼海不是饑驅向野田
赤壁秋高風露下無心曾喚老坡仙
贈吳仰雲
雲巾羽扇得真如不用羞慙非故吾入手千般休說巧
轉頭一著不為愚塵中羈絆無還有物外逍遥有若無
我若忘機曾悟此烟波鷗鷺是吾徒
歲旦勉田隣
歲律從新泰道亨出門欣見麥青青已無關外石壕吏
遥望城頭紫氣星往事莫追由世數寬恩頻下為生靈
而今頗覺農為重說與村村父老聽
端午
鬢符腰艾去紛紛荷葉荷花匝水濱思遠樓前雖有曲
若邪溪畔豈無人莫將楚恨悲兒女聊把騷章託鬼神
濁酒滿壺漁父笑江邊鷗鷺正相親
山園芍藥忽有花喜而賦
披草籬根問舊花一番春事又萌芽非因老態逢時感
祗怨昏瞳作霧遮何處而今尋爛漫不圖於此見英華
翻階自合流芳詠可惜飄零野客家
夢故人郭推官元用詩以奠之
鷄絮才陳淚已傾故人旌旐尚禪扄塵中愧我頭空白
夢裏逢君眼更青束髮論交真意氣傷心無語負幽冥
求銘敢後朋儕事况復原頭有鶺鴒
夜聞隣笛
幽夢初回漏未央起聞隣笛倍凄凉不知何處石崖裂
忽送一聲江水長短棹清風懷赤壁斷垣斜月隠山陽
猶疑吹到梅花落不見梅花空攪腸
風雨終夜獨坐不寐
風雨瀟瀟到夜終夜寒一室坐虚空何當樂與二三子
免使凄其六一翁老大自甘為老大窮通休苦較窮通
此心不作窺園想流水落花春夢中
田園秋興
草屋柴門風露凉寒瓜收蔓力鋤荒新栽莙薘恰逢雨
欲剪芹藍猶待霜牧䜿歸來煨芋熟田翁相就潑醅香
里胥偶報徵苖急自闢閒畦早築場
郊行有感
鷄犬不鳴何處村頽簷破壁問誰門蓬蒿滿地田園在
瓦礫如山井臼存青草髑髏疑是夢白頭老父泣無言
諮諏隣舊多為鬼倚杖徘徊堪斷魂
近重陽作
滿城風雨近重陽梧竹蕭蕭欲斷腸敢望白衣來送酒
擬將黃菊去為糧繫萸安得山堪避落帽豈無人在旁
千載風流心獨會飲泉亦足慰凄凉
賦枸杞
神草如蓬世不知壁間墻角自離離辛盤空芼仙人杖
藥斧惟尋地骨皮千歲未逢朱孺子四時堪供陸天隨
霜晨忽訝春櫻熟閒摘殷紅遶斷籬
畫船
世路羊腸姑已之扁舟我欲問冰夷祗因吏部酷好酒
豈是鷄林要售詩萬事不如潮有信寸心唯頼月相知
斜風細雨休歸去此政老翁沉醉時
遊武夷九曲
紫縵紅裀事有根綠函金鎻蜕猶存無緣得到千巖頂
試問而今幾代孫漢祀昔曾陳玉脯晉人方始識桃源
不因大隠屏中老未易抽簪扣洞門
