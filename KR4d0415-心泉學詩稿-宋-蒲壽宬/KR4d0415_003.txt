心泉學詩稿卷三宋蒲夀宬撰
七言古詩
神駿歌送趙委順就漕
神駿不受羈豈知日千里小試秋風前爍爍電光起何
須金絡腦不用珊瑚鞭徐看血汗沫透出青連錢飛去
度赤水横行抹燕山持歸獻天子高列十二閑渴飲水
底月饑餐草頭珠輕搖玉麈尾側碾青氍毹振鬛長鳴
謝伯樂千秋萬古八駿圖
子别母呈所翁陳先生
子别母欲别牽衣意何苦母有衆兒俱母憐兒無别母
兒誰乳海惡寧匪蛟山饕莫如虎小大不相棄高深自
為扈萬古天地中何得如母所披絮成踟蹰履霜正凄
楚不見城上烏相隨八九子反哺何足云慈烏乃如此
引翼且莫高短翅將千里
醉歌
有人八百歲作鬼三千年如此豈不夭或者稱其綿大
椿一春秋為歲各八千久矣摧為塵朝菌猶目前燕坐
一息頃直到羲農邊誰謂未來事如漆未來龜鏡已在
先天地一指掌日月雙跳丸摶沙小兒戲滄海為桑田
南華達生亦已死伯倫半醉不是顛讀書堂上眼如月
輪扁釋鑿乃囅然高車本桎梏更被繩墨牽利澤苟未
諧仁義空自煎有客區區老山澤不鳴不食稱神仙呼
來飲酒不肯飲月明騎鶴遊青天舉杯邀明月舞影各
自憐必求至樂何者為至樂今也不樂何用空拳拳
菊露謠
清晨採黃菊露滴露花叢黃花泣白露白露晞秋風秋
風莫相試菊薤心不同薤露明朝落不落黃華獨老秋
風中
送劉童子試藝天京(神童八歲能文能射陣圖先天圖揲蓍法皆能之)
磽磽頭角出羣玉炯炯瞳人剪秋漪神光現作照書月
一覽千古無復遺殊科自可獻上國况能文藝超等夷
河洛圖書識藴奥更明爻象通神蓍陣分八勢演古法
操弓挾矢動有儀眼前大要固如此有人頭白俱不知
當今所重不在寳弓旌聘召方四馳豈無古人已成筭
時乖事異難設施秋風邊塵浩無際綸巾羽扇思見之
終軍棄繻繻尚在劉晏正字字或欹終身願秉清忠節
芳猷可繼大年詩
送沈保叔國諭試藝右庠
讀書讀心不讀跡以言易言竟何益射弓射志不射箭
以力假力何足羡因蹄得兔蹄安用以虎視石虎則中
設科取藝良已拘分毫得失如摴蒱微官况復多繩墨
千里思馳困羈勒生女嫁屬他人屋生男不出出許國
堂堂八尺無創瘢如斗金印梔蠟顔一條秋水持贈君
腰間願看生風雲君不見唐家將相婁師德也曾應詔
紅抹額撾鐘飲酒皆兒嬉握拳透爪真男兒
君不來詞寄雲帽上人梅坡翁
君不來山中底事堪嫌猜積雨愁人不可道至今聲跡
何寥哉竹風微動攬衣起使我一日腸九回君不來門
前日日添蒼苔
送林城山歸上饒
平生喜誦城山句一誦千回起狂慕夢魂夜夜峨眉巔
峨眉只在家西住照人樓蜃嘘青紅落筆天虬走雲霧
冥搜古髓生潤芳坐演正聲入韶濩蘭宫璧水俱雋功
金馬玉堂豈迂步何人為呌閶闔雲試使琅玕一披露
男兒豈暇謀温飽丹心要使輝青素水潮方仰昌黎韓
日邊又起長沙傅玉山萬仞高岧嶤叢玉琤琤悦朝暮
嗟哉精衛愚復愚海石悠悠力安措傍人齲齒看癡狂
持此癡狂向誰訴古來離别惟有酒此别情酸酒如醋
萍蓬萬里終有家而今更把家為路
送孫畊山
梅落癡風寒贔屭海鴈驚春動歸思蹇驢石磴空踟蹰
黃犢青山勞夢寐千載休疑潄石訛幾人堪說種瓜事
南州高士不可攀俗吏空餐抱深媿
贈日者馮鼎山
馮君胷中爛星斗測人窮達誰與偶得錢便據青旗亭
北斗還堪把漿酒醉來訪我梅花傍索飲哦詩恣狂吼
平生許予皆公侯大軸長篇玩盈手不言于麓神仙人
泣雨滂沱氣填口與君生長醉鄉國借箸前籌為君剖
東坡固類韓昌黎伯倫何如畢吏部何處有酒三百壺
姓字甘書酒人簿畏死安能抱仁義貪生不解推子午
酒星此去住何宫相從且作糟丘主
濯足瀑下
石峽轟轟作雷吼白虹飛趨電光走老蛟攪起隂壑藏
電雪當空射瓊玖禪僧倚錫疑欲飛兒童驚呼不停口
山夫伸足承下沫隂風凛凛生毛髮雨飛如箭任不知
旁人休猜鐵為骨
壯哉亭觀龍湫作
雪車冰柱劉义狂玉川更與相頡頏車聲羊腸幾盤折
飛冰走雪何茫茫天公矜此老怪物六丁直下白晝驅
阿香豐龍列缺一時起千車百柱摧靡靡玉蚪銀闕掀
霜髯藥兔蟾宫𢷬瑶髓濤驚浪駭不可摹璧碎珠傾詎
堪擬長風吹雨一座寒兒童不敢正面看狂客何心助
鼓譟磽田萬頃思波瀾被髮行歌愜狂想寳華天雨寧
專賞炎天上火下如湯一𣲖清泠浹隣壤勸君飲酒君
莫疑有酒不飲吾何痴夜光魚目紛紛雜錯烏可辨眼
中如露如電醉來大笑俱不知
登北山真武觀試泉
莫誇陽羡茗在彼山之巔莫誇惠山溜試此山之泉不
生陸鴻漸渴死盧玉川且共春風裏不鬭社雨前雀舌
最嫩弱植耳嘉樹一發如針然靈苗合讓武夷貢清香
不與羅浮專北山古丘神所授以泉名郡天下傳置郵
縱可走千里不如一掬清且鮮人生適意在所便物各
有産盡隨天蹇驢破帽出近郭褁茶汲井手自煎泉鮮
水活别無法甌中沸出酥雪妍山中道士不識此彈口
咋舌稱神仙從今决意修茗事典衣買樹蒔井邊道士
且莫顛古人作善戒所先山中種茶一百頃不如山下
數畆田饑餐渴飲無長物何患敲門驚晝眠
遊金山寺呈茂老
長江氣勢何雄雄波心幻出青蓮宫江流萬古浮不去
疑有根蒂誰能窮遡流遠見一培塿傳聞壯觀疑談空
風帆漸廹驚詭異金碧還遶深蒙茸小船破浪與客去
繫纜階石穿玲瓏門前筆架水面立波濤日夕相撞舂
重樓複道費登陟面面竒怪陡不同丹徒西望聳觀閣
淮海大塊居其東倚欄簷外水轉窄飛鴻没處明雙瞳
與僧煮茗話今古莫窮幻眇窺鴻濛瀛洲方丈在何許
騎牛覓牛休憧憧遥指危檣夜泊處驚飈飄簸如飛蓬
禪關深閉浪打屋夜定不動猜遊龍清遊適值九月九
汲泉細摘黃花叢水上登高復誰信證明頼有今遠公
登堂恍惚見坡印瓣香起敬仙佛蹤想像形容記言語
涕零心惻生不逢未窮清興下山去扁舟一瞬在閬風
作詩聊復紀遊跡來尋此跡何時重
遊西巖(劉元城赴貶僑居之所)
誰扇洪爐欲煮鐵一寸如冰不曾熱歲寒心事梅花知
炭事如何與冰說西巖結屋煙作罩斑斑不露如隐豹
人生大欲剛斷除静處生涯乃仁樂碧梧翠竹如琅玕
寒泉玉佩鳴珊珊終焉為計亦不惡豈知白日生羽翰
翻思一夜鐘鳴時先生高臥如希夷何人更嗔瘴鬼瘧
及鋒而用皆驚疑薦泉采菊想遺跡奚其與侣昌黎伯
薰蕕已定人所知聊把曾遊紀巖石
書草屋壁
天地無終窮萬物乃芻狗勿誇杏為梁何如甕作牖昔
聞巢氏民仁義亦奚有蠢蠢不識知居居自醇厚今
來豐屋士文法困繩紐力競蝜蝂蟲計生養狙叟誰
家甲第巍入雲何人鶉衣不掩肘豈知鬼瞰因高明
安得春陽到窮蔀蝸廬能幾何蠻觸勝亦負憶我柴
桑翁荒宅十餘畝草屋八九間柴門五株柳野水滋
粳&KR0008;春畦足葱韮永日為琴書停雲念親友儀秦枉
饒舌施龍漫多口白衣蒼狗安可知不夷不惠自可
否
愁劇忽失笑
愁劇忽失笑不覺心夷然量珠成斗笑不賣鎔金為海
愁不煎蜜蜂與蓼蟲生死甘苦緣今也不為樂人有幾
百年士龍莫笑跌落水水中不著此笑仙
九日
芙蓉披靡秋水寒吳姝越艷芳思單漫把黃花事佳節
黃花不入歌舞歡昔人戲馬足強健今我無酒空㠝岏
黃花無言不可詰青山落日明歸翰
