心泉學詩稿卷六宋蒲夀宬撰
五言絶句
寄石隠
閉門十日雨破屋砌生苔此意何人會抱琴來不来
題葉寄楊芸夫
吟得秋風老敲忩意轉深憑將林下事為寄與知音
心泉二首
涓涓萬古意湛湛一塵無明月來窺鏡宵寒露滴珠
驟来驚辟易久視益虛無咫尺星堪摘波搖又走珠
菊泉詩
䟽泉得古髓種菊蒙秋潭願與村中人一瓢共清甘
聞泉
山椒一雨過石罅百泉鳴應接都不暇更兼秋月明
澗亭麈尾泉
泉揮玉麈尾岫擁翠雲裘盡日看不足倚闌生古愁
江横信筆
潮汐有贏縮江横無古今魚龍任掀舞孤月在天心
書滴翠巖壁
蘿衣濕寒翠苔錦上嶙峋一榻千峯裡因詩憶古人
書香爐瀑布圖後
飛流三百丈日射碧琉璃一氣何終極淋漓自不知
青霞西亭
長松被薜荔怪石生煙霞簷牙木杪見上有山人家
滄浪亭
曉色桃蒸霞春隂柳垂霧為問橋下船㳂流到何處
心泉
冷冷一澗泉炯炯千樹雪歲寒鐵石心山中玩芳潔
讀可翁閒坐偈
夜久風浪息驪龍弄頷珠水怪不敢動明月滿江湖
白鬚詩
月照當襟雪終剪施摩詰我作白鬚行而得飬生術
題石
巖石多意氣松樹留高齡倚仗𦕈雲濤天風吹泠泠
怡雲
把作一片畫晴隂渾不同不知誰是畫佇立意無窮
寒食有感
杏粥因懷舊榆羹豈為春憑將禁火事說與乞墦人
郊意
清晨起搔頭荷鋤出門去露濕野草花香來不知處
題畫竹扇寄友
明月二千里清風一萬竿相思寫不得寫出夢来看
春日聞禽戲題寓廨
隔墻聽幽哢入坐春融融午夢恬不成始知身在籠
棹歌
鼓枻歸去来蓑風鳴策策明月傾我壺滄浪天一碧
牧童歌十首
荷笠小蒼頭犢裩乘水牛揚鞭自叱咤度隴復憑溝
軟坡便佇犢凉蔭聚羣髫一竪忽然起恐牛殘荳苖
隔溪騎度水浮去似鴟夷莫話五湖事且看牛背兒
倦来牛背卧一覺度前岡牛飽兒呼餒歸来煨芋香
前山飛暮雨牛上展青蓑回首牛呼犢哀音兒唱歌
斜陽歸處險路熟了無疑結草為衣著圈葭作竹吹
野花簮短笠露濕蔓青青莫笑兒童小人間河鼓星
老翁分社酒匕箸小孩提黃犢今堪駕明年學把犂
生来在田野少小學耕鋤敢望多名譽隨人角掛書
芳郊望無際逐草任西東世上千場夢人間一笛風
七言絶句
山中秋曉
命策空山風露冷野花無數不知名林叢深處無人問
時吐秋芬一樣清
書隠者壁
鵑啼花落春已非秧老蠶眠雨初霽牛衣夢覺山日高
風前猶是巢由世
飛泉
蘚壁輕飛霧雨寒一簾清漱玉珊珊遊鱗莫羡層瀾去
鏤雪雕冰滿肺肝
題贈枯崖
玉麈無心試出拈山房春静燕窺簷相思獨上青霞頂
閒倚欄干望塔尖
贈老溪孚上人
玉澗雙盤略彴過對人捫蝨坐雞窠煮茶與客早歸去
落日前山路更多
石室閒坐憶東坡漁舟一葉江吞天句成一絶
漁舟一葉江吞天誦翁此句心茫然不知何處有此景
而今忽墮吾眼前
錫老弟山居
君住南山我北山隔溪斜照見炊煙相尋懶趁溪邊路
村酒時沽上釣船
閨意
聘得深村玉雪姿力勝杵臼案齊眉笑他老大專房寵
猶把房幃比舊時
酒量减
少年一日幾鴟夷瓦甓而今力不支莫笑杯中酒量减
至和全在半醺時
題武夷
九曲諸峯向背殊丹青雖巧不能模堂堂標致高如許
靈迹何須問有無
重遊武夷偶成櫂歌一首
一𣲖彎環九曲溪溪深溪淺净無泥鷺鷥不作窺魚計
飛入屏風也似迷
月巖
皎皎應如欲下弦為誰長掛此巖前行人莫笑中空洞
空洞中間盡是天
青霞
百尺長松巖下風一輪明月屋西峯夢回細數登山路
知在青霞第幾重
玉女峯
玉女攅空擁霧鬟鐵心千古照溪灣願分一滴清溪水
去洗人間脂粉顔
題西山靈峯感應寺
路入靈峯西復西桄榔葉暗古招提山僧更在雲深處
花落蒼苔幽鳥啼
題純陽洞
道士當年九日山側身西望翠雲間一枝乞倚純陽洞
萬仞崔嵬不可攀
次枯崖上人催梅韻
黃葉蕭蕭雨滴階夢魂飛到瀑邊梅遥知楖栗山中老
一日花間一百回
百花洲梅
孤根寧不在栽培枝北枝南春一回盡道游魚是佳䜟
不知洲上有花魁
早梅
荷已全凋菊未殘一枝的皪照江干暖風莫詫攙先意
留取清芬待歲寒
瀑上見梅有懷老溪上人
野水横斜最老枝一生心事雪霜知世人重眼不重鼻
祇愛花光與補之
雨中見梅泫然而作
夢遶孤山欲斷魂竹籬茅舍雨紛紛何心更作廵簷事
眀月枝頭照淚痕
次韻
絶頂秋高風露寒倚闌心事到梅間誰知歲晩相思意
欲種梅花滿此山
贈林愚庵墨梅
色空已解花光意香影難隨逋老蹤此叟芒端不著蜜
幾回曾誤壁間蜂
題蕭照畫山水漁父四軸
裂石斷崖如赤壁暗想當年學士蘇巨口細鱗新網得
一樽惟有月相娛
輕蓑短棹下滄浪不是尋常黃帽郎料應江上青山色
肯博人間白玉堂
火雲收盡天逾闊野艇歸来日未斜秋思滿江禁不得
又吹長笛出蘆花
野航偶繋梅花下人在梅花與雪俱直釣情知魚不食
一絲終日掛冰壺
又漁父四首
昨日賣魚到城郭暑氣千門正炮烙買酒歸来風露凉
始信人間漁父樂
釣得魚来日又斜潮廻無路可歸家炙魚當飯且一飽
閒看白鷗飛浪花
海光㶑灔月團圓一顆明珠落玉盤鷗鷺不知何處宿
白頭閒坐把魚竿
青山淡淡水悠悠有客江邊孟浪遊漁父相逢欲借問
掉頭吟詠不相酬
七夕
盈盈一水望牽牛欲渡銀河不自由月照纖纖織素手
為君裁出翠雲裘
江上聞笛
笛聲何處水茫茫潮落沙寒月照廊嵇吕成塵不可覓
滿襟清淚憶山陽
春曉聞禽
唤回春夢幾聲禽澗草巖花動此心搔首偶然自失笑
不知何處是山林
聞雞
無數窮簷苦夜悠一聲驚散枕邊愁天家合把黃金鑄
置向竿頭赦九州
聞蟬
閉息含真抱葉枯春風將盡蛻寒膚綠槐忽作仙人嘯
長曳一聲山日晡
賦竹間禽
晴哢連林春翕翕一片勞心不堪縶竹間勿作么鳳吟
何處飛来羽衣濕
飯牛歌
新秧插遍水盈疇童穉相呼去飯牛極目平坡煙草細
歌聲何處雨颼颼
水碓(閒過枯崖丈室午困假榻起聞碓聲偶成)
午枕閒隨夢出塵覺来不記是城闉寂無人語惟聞碓
恐有穿腰持石人
詠狸
買魚日日與狌狸捕鼠有心奚待飢但免翻盆與覆碗
何須要見血淋漓
詩餘
滿江紅(登樓偶作)
樓倚虚空覺人世不知何處身縹緲半簷星斗一窗風
露潮退沙平鳬雁静夜深月黑魚龍怒把清樽獨自笑
餘生成何事塵埃外談高趣煙波上題新句這美景
良宵且休虚度夢覺宦情甜似蠟老来况味酸如醋念
兒曹南北幾時歸情朝暮
賀新郎(贈鐵笛)
鐵笛穿花去問長安市上生涯而今何似破帽青衫塵
滿面不識何人共語且面壁聽風雨惟我虚中元識破
笑人間日月無停杼名與利莫輕許人生窮逹皆天
鑄試燈前為問靈龜勸君休怒心肯命通元有數何幸
知音記取季主也應留得住百歲光隂弹指過算伯夷
盗跖俱塵土心一寸人千古
漁父詞十三首
萬里長江一釣絲蕭蕭蓬鬢任風吹微雨過片帆欹青
山濃淡更多竒
江渚春風澹蕩時斜陽芳草鷓鴣飛蓴菜滑白魚肥浮
家泛宅不曾歸
煙浦廻環幾百灣無人知此橛頭船風露冷月娟娟雲
間一過看飛仙
野䌫間移石筍江旁人爭看老眉厖鋪月席展風&KR1084;飛
來何處白鷗雙
葭荻横披衆木東浪花如雪晩來風雲母幌水精宫蓮
花一葉白頭翁
飄忽狂風一霎間長魚吹浪勢如山牢繫䌫蓼花灣白
鷗沙上伴人閒
清曉朦朧古渡頭煙中人語艣聲柔雲五色蜃成樓雞
鳴日出似羅浮
搔首推篷曉色新雪花飄瞥大江濱漁父醉不收緡白
髭紅頰玉為人
明月愁人夜未央篷&KR1084;如畫水浪浪何處笛起凄凉梅
花噴作一天霜
白首漁郎不解愁長歌箕踞亦風流江上事寄蜉蝣靈
均那更恨悠悠
琉璃為地水精天一葉漁舟浪滿顛風肅肅露娟娟家
在蘆花何處邊
江上浪花飛灑天拍階鞺鞳屋如船月不夜水無邊何
處笛聲人未眠
遠入茫茫無盡邊漁舟來往似行天欹枕看不成眠誰
識人間太乙仙
又漁父詞二首(書玄真祠壁)
白水塘邊白鷺飛龍湫山下鯽魚肥欹雨笠着雲衣玄
真不見又空歸
巖下無心雲自飛塘邊足雨水初肥龜曳尾綠毛衣荷
盤無數爾安歸
欸乃詞(贈漁父劉四)
白頭翁白頭翁江海為田魚作粮相逢秖可唤劉四不
受人呼劉四郎
