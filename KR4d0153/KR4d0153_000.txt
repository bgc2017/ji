簡齋集别集類三(宋)
提要
臣等謹案簡齋集十六卷宋陳與義撰與義
字去非洛陽人簡齋其號也登政和三年上
舍甲科紹興中官至參知政事事迹具宋史
本傳是集第一卷為賦及襍文九篇第十六
卷為詩餘十八首中十四卷皆古今體詩方
回灜奎律髓稱簡齋集中無全首雪詩惟以金
潭道中一首有後嶺雪槎枒句編入雪類今
考集中古體絶句並有雪詩與回所言不合
蓋回所選錄惟五七言近體故但就近體言
之非後人有所竄入也與義之生視元祐諸
人稍晚故吕本中江西宗派圖中不列其名
然靖康以後北宋詩人凋零殆盡惟與義文
章宿老巋然獨存其詩雖源出豫章而天
分絶高工於變化風格遒上思力沈摯能卓
然自闢蹊徑瀛奎律髓以杜甫為一袓以黃
庭堅陳師道及與義為三宗是固一家門戶
之論然就江西派中言之則庭堅之下師道
之上實高置一席無愧也初與義嘗作墨梅
詩見知於徽宗其後又以客子光隂詩卷裏
杏花消息雨聲中句為高宗所賞遂馴至執
政在南渡詩人之中最為顯達然皆非其傑
搆至於湖南流落之餘汴京板蕩以後感時
撫事慷慨激越寄迹遥深乃往往突過古人
故劉克莊後邨詩話謂其造次不忘憂愛以
簡嚴掃繁縟以雄渾代尖巧第其品格當在
諸家之上其表姪張嵲為作墓誌云公詩體
物寓興清邃超特紆餘閎肆高舉横厲亦可
謂善於形容至以陶謝韋柳擬之則殊為不
類不及克莊所論為得其真矣乾隆四十三
年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
簡齋集原引
詩至老杜極矣東坡蘇公山谷黃公奮乎數世之下復
出力振之而詩之正統不墜然東坡賦才也大故解縱
繩墨之外而用之不窮山谷措意也深故游泳玩味之
餘而索之益遠大抵同出老杜而自成一家如李廣程
不識之治軍龍伯高杜季良之行已不可一槩語也近
世詩家知尊杜矣至學蘇者乃指黃爲強而附黃者亦
謂蘇爲肆要必識蘇黃之所不爲然後可以涉老杜之
涯涘此簡齋陳公之說云爾予游吳興得之乃知公所
學如此故能獨步一代頃邑士有欲刻公詩者因出前
聞爲冠集首庶學者知公淵源所自且以折近世黨同
伐異之說云公名與義字去非初賦墨梅受知徽考入
中祕書遂掌帝制後參紹興大政簡齋其自謂也玄黓
敦牂中秋晦齋書
簡齋集原序
詩無論拙惡忌矜持瞻彼日月不在情景入玄彼黍離
離不分奇聞異事流盪自然要于暢極而止彼訏謨定
命遠猶辰告雖爲德人深致若論其感發濃至故不如
昔我往矣楊柳依依之句比之柔腸易斷復何以學問
著力爲哉詩至晚唐已厭至近年江湖又厭謂雲和易
如流殆于不可莊語而學問爲無用也荆公妥帖排奡
時出經史然體格如一及黃太史岸然特出新意真欲
盛用萬卷與李杜爭能于一辭一字之頃其極至寡情
少恩如法家者流余嘗謂晉人語言使一用爲詩皆當
掩出古今無他真故也世間用事之妙韓淮陰所謂是
在兵法諸君未知者豈可以馬尾而數蟲魚而注哉后
山自謂黃出理實勝黃其陳言妙語乃可稱破萬卷者
然外枯槁又如息夫人絶世一笑自難惟陳簡齋以后
山體用后山望之蒼然而光景明麗肌骨勻稱古稱陶
公用兵得法外意以簡齋視陳黃節制亮無不及則后
山視簡齋刻削尚似矜持未盡去也吾執鞭古人豈敢
云獨爲簡齋放言或問宋詩簡齋至矣畢竟比坡公何
如曰詩道如花論高品則色不如香論逼真則香不如
色廬陵須溪劉辰翁序
