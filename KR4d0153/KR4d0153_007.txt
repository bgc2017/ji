簡齋集卷七
宋陳與義撰
七言古詩
題牧牛圖
千里烟草綠連山新雨足老牛抱朝飢向山影觳觫犢
兒狂走先過浦卻立長鳴待其母母子爲人實倉廩汝
飽不慙人媿汝牧童生來日日娛只憂身大當把鋤日
斜睡足牛背上不信人間有廣輿
題易元吉畫麞
紛紛騎馬塵及腹名利之窟爭馳逐眼明見此山中吏
怪底吾廬有林谷雄雌相對目炯炯意閒不受榮與辱
掇皮豈眞皆自知坐令貓犬羞奴僕我不是李衞公欺
爾無魂規爾肉又不是曹將軍數肋射爾不遺鏃明窗
無塵簾有香與爾共此春日長戲弄竹枝聊卒歲不羨
晉宮車下羊
題唐希雅畫寒江圖
江頭雲黃天醖雪樹枝慘慘凍欲折耐寒野鴨不知歸
猶向沙邊弄羽衣黃茅終日不自力影亂弱藻相因依
惟有蒼石如卧虎不受隂晴與寒暑舟中過客莫敢侮
閒伴長江了今古
江南春
雨後江上綠客悲隨眼新桃花十里影搖蕩一江春朝
風逆船波浪惡暮風送船無處泊江南雖好不如歸老
薺遶牆人得肥
蠟梅
智瓊額黃且勿誇回眼視此風前葩家家融蠟作杏蔕
歲歲逢梅是蠟花世間眞僞非两法映日細看眞是蠟
我今嚼蠟已甘腴況此有韻蠟不如只愁繁香欺定力
熏我欲醉須人扶不辭花前醉倒卧經月是酒是香君
試别
螢火
翩翩飛蛾掩明燭見烹膏油罪莫贖嘉爾螢火不自欺
草間相照光煜煜卻馬已錄仙人方映書曾登君子堂
不畏月明見陋質但畏風雨難爲光
北風
北風掠野悲歲暮黃塵漲街人不度孤鴻抱飢客千里
性命幺微不當怒梅花欲動天作難蓬飛上天得盤桓
十年卧木枝葉盡獨自人間不受寒
送張仲宗押戟歸閩中
翩然鴻鵠本不羣亦復爲口長紛紛去年弄影河北月
今年迎面江南雲還家不比陶令冷持節正效相如勤
青天白日映徒御玄髮絳旆明江濆舟前落花慰野老
浦口杜若愁湘君遙知詩成寄驛使萬里春色當見分
贈人以言予豈敢不忍負子聊云云舊山雖好愼勿過
恐有德璋能勒文
寄若拙弟兼呈二十家叔
退之送窮窮不去樂天待富富不來政須青山映黑髮
顧著皂蓋爭黃埃何如父子共一壑龐家活計良不惡
阿奴況自不錄錄白鷗之盟可同諾三間瓦屋亦易求
著子東頭我西頭中間共作老萊戲世上樂復有此不
問夢膏肓應已瘳歸來歸來無久留竹林步兵非俗流
爲道此意思同遊
聞葛工部寫華嚴經成隨喜賦詩
如來性海深復深留書與世湔蓬心畫沙累土皆佛事
況乃一字能千金老郎居塵念不起法中龍象人獅子
前身智永心了然結習未空猶寄此怪公聚筆如須彌
經成筆盡手不知凌雲題就韋誕老願力所到公何疑
珠圅繡帙芝蘭室護持金剛竦神物枯葵應感不足論
毛穎陶泓俱見佛
陳叔易賦王秀才所藏梁織佛圖詩邀同賦因次
其韻
維摩之室本自空忽驚滿月臨丹宫稽首世尊眞實相
不比圖畫填青紅天女之孫擅天巧經緯星㝛超庸庸
淪精入此三昧手一念眞到祗園中意匠經營與佛會
七寶欲動聲瓏瓏眉間毫光放未盡指下已帶旃檀風
飛梭本是龍變化挾大威德行神通恍若祗洹遇佛影
豈彼臺象能比崇共惟此事不思議細看衆巧無遺蹤
日浮雞園赤爛爛天入鷲嶺青叢叢那知金臂是正倒
但覺已挫千魔鋒龍天四衆儼然侍喜滿火宅俱成功
向來八風幾捲地衆寶行樹無摧桻老蕭區區佛所憫
豈與十二蟯蚘同重雲之殿珠作帳一朝入海奔雷公
幸留此像不為少福聚萬紀兼千總餘休八葉終灰燼
堅固卻賴三眠蟲似聞法猛藕絲像當時已不隨烟東
煌煌二寶照南北各攝萬鬼專其雄龍幸已耀東坡墨
驚夢不假撞洪鐘惟有絲圖晦幾歲留待公句貽無窮
畫沙累土皆見佛而況筆墨如此工亦念衆生業障厚
要與機杼聊分攻從今俱盡未來世買絲不繡平原容
送祕典座勝侍者乞麥
一春不雨但多風家家買龜問豐凶天寧疏頭與天通
泚筆未了雲埋空一雨三日勤老龍壟頭滿眼十分豐
法中福將兩英雄自詭去立丘山功堂頭老師言無工
一詩自直三千鍾不憂乞米送盧仝末章謹已藏胸中
食齏
君不見領軍家有鞋一屋相國藏椒八百斛士患飢寒
求免患癡兒已足憂不足伯龍平生受鬼笑無錢可使
宜見瀆但當與作謫仙詩聊復使渠終夜哭詩中有味
甜如蜜佳處一哦三鼓腹空腸時作不平鳴卻恨忍飢
猶未熟冰壺先生當立傳木奴魚婢何足錄顔生狡猾
還可憐晩食由來未忘肉
古别離
東門柳年年歲歲征人手千人萬人于此别柳亦能堪
幾人折願君遄歸與君期要及此柳未衰時
次韻富季申主簿梅花
東風知君將出遊玉人迥立林之幽欹牆數苞乃爾瘐
中有萬斛江南愁君哦新詩我聽瑩句裡無塵春色静
人人索笑那得禁獨為君詩起君病欲語未語令人嗟
桃李回看眼中沙同心不見昭儀種五出時驚公主花
典衣重作明朝約聊復寬君念歸洛笛催疎影日更疎
快飲莫教春寂寞
錢柬之教授惠澤州吕道人硯為賦長句
君不見銅雀臺邊多事土走上觚棱蔭歌舞餘香分盡
垢不除卻寄書林汙縑楮豈如此瓦凝青膏冷面不識
奸雄曹吕翁已去泫餘泣通譜未許弘農陶暮年得君
真耐久摩挲玉質雲生手未知南越石虛中亦有文章
似君否西家撲滿本弟昆趣尚清濁何年分一朝墮地
真瓦礫莫望韓公無瘞文
以石龜子施覺心長老
老龜十年作一息天地併入支牀力何年生此石腸兒
非皮裹骨骨裹皮君家元緒不慎口遂與老桑同一朽
知君遊世磨不磷往作道人之石友道人莫欺此龜無
六眸試與話禪當點頭
以紙託樂秀才擣治
古人爭名翰墨藪柿葉桑根俱不朽固知老楮下歐陽
控御管城須好手嫁非時好聊自強幅則甚短慙甚長
聞道蔡侯閒石臼為借餘力生銀光
述懷呈十七家叔
兒時學道逃悲歡只今未免憂飢寒浮生萬事蟻旋磨
冷官十年魚上竿竹林步兵亦忍辱長安閉門出無僕
門前故人擁廬兒政坐向來甘錄錄君不見古人有待
良不多利名溺人甚風波垂露成幃仲長統明月為燭
張志和塵中别多會日少世事欲談何可了胸中萬卷
已無用勸公留眼送飛鳥兩翁觀光今幾時賦歸有約
時已稽未暇藏身北山北且須覓地西枝西願從我翁
歸洗耳不用妓女汙山水肩輿亦莫要僕夫自有門生
與兒子
秋雨
塵起一月憂無禾瓦鳴三日憂雨多書生重口輕肝腎
不如牆角蚯蚓方長哦少昊行秋龍洒道風作萬木皆
商歌病夫強起開戶立萬箇銀竹驚森羅人間偉觀如
此少倚杖不覺泥及靴菊叢欹倒未足道老景知奈梧
桐何是事且置當務本菜圃已添三萬科
中秋不見月
去年中秋端正月照我霑襟萬條血姮娥留笑待今年
淨洗金觥對銀闕高唐妬婦心不閒招得封姨同作難
豈惟恨滿月宫裏腸斷西山吳綵鸞卻疑周生懷月去
待到三更黑如故人間今乏趙知微無復清遊繼天柱
南枝烏鵲不敢譁倚杖三歎風枝斜明年強徤更相約
會見林間金背蟇
來禽花
來禽花高不受折滿意清明好時節人間風日不貸春
昨夜胭脂今日雪舍東蕪菁滿眼黃胡蝶飛去轉斜陽
姸媸都無十日事付與梧桐一夏凉
送王周士赴發運司屬官
寧食三斗塵有手不揖無詩人寧飲三斗醋有耳不聽
無味句牆東草深蘭發薰君先夢我我夢君夢君小窗
誦詩燈花起窗外北風怒未已書生得句勝得官風其
少止盡人歡五更月暈一千丈明日君當泛淮浪去去
三十六策中第一買酒鏖北風
初至陳留南鎮夙興赴縣
五更風搖白竹扉整冠上馬不可遲三家陂口聲喔喔
早于昨日朝天時行雲弄月翳復吐林間明滅光景竒
川原四望鬱高下蕩搖蒼茫森陸離客心忽動羣雁起
馬影漸薄村墟移須臾東方雲錦發向來所見今難追
兩眼聊隨萬象轉一官已判三年癡只將乘除了吾事
推去木枕收此詩寫我新篇作畫障不須更覓丹青師
同楊運幹黃秀才觀取魚于竇家池以錢得數斗
置驛西野塘中圉圉而逝我輩皆欣然也
閉門讀書生白髮閒向村東看魚穴曾隨樹影數圓波
鐵面漁翁肝肺别向來癡腹負此翁只可買放蓮塘中
萬事成虧等閒裏他年此地費雷風
贈黃家阿莘
君家阿莘如白玉呼來燈前語陸續可憐郎罷窮一生
只今有汝照茅屋豬生十子豚復豚阿莘明年可當門階
庭一笑不外索萬事紛紛何足論
難老堂
城南鳥聲和且都我識丈人屋上烏難老堂中一尊酒
不敢霜雪上髭鬚樊侯種梓用莫竭丈人向來亦種德
挽回萬事入繩牀花竹相看有佳色人生知足一飽多
當時恨我棄漁蓑題詩素壁蛇蚓集五百年後公摩挲
鄧州城樓
鄧州城樓高百尺楚岫秦雲不相隔傍城積水晩更明
照見綸巾倚樓客李白上天不可呼陰晴變化還須臾
獨撫危闌詠竒句滿樓風月不枝梧
方城陪諸兄坐心遠亭
客中日食三斗塵北去南來了今歲暫時亭中一杯酒
與兄同宗復同味博山雲氣終日留竹君蕭蕭不負秋
世路明年儻無故卻攜藜杖更來遊
簡齋集卷七
