庾子山集卷十六周庾信撰
錢塘倪璠纂註
誌銘
周譙國公夫人步陸孤氏墓誌銘
(按步陸孤氏乃譙國公宇文儉之妻也建德三年儉進爵為王夫人以建德元)
(年葬時儉方為公)
夫人諱某字某本姓陸吳郡人也(周書云本姓陸賜姓步陸孤氏)大夫
拓境百越來庭丞相勒兵三江席卷(序陸氏之先也史記曰高祖時中國)
(初定尉佗平南越因王之高祖使陸賈賜尉佗印為南越王令稱臣奉漢約歸報高祖大悅拜賈為大中大夫)
(過秦論曰南取百越之地韋昭曰越有百邑吳志曰赤烏七年以上大將軍陸遜為丞相遜尅關公敗曹休歷)
(著功績三江席捲謂相吳成江表王業也過秦論曰有席捲天下之意史記索隠注韋昭曰三江謂松江錢塘)
(江陽江地理志曰有南江北江中江是謂三江)高祖載為劉義真長史留鎮關
中既沒赫連因即仕魏(周書陸通傳云曾祖載從宋武帝平關中還留載其子義眞至)
(長安遂没赫連氏魏大武守平赫連載仕魏為中山郡)臨終誡其子孫曰樂操土風
不忘本也(左傳苑文子言鍾儀之辭)言念爾祖無違此心(詩云無念爾祖言此)
(心思歸吳也)祖政驃騎大將軍儀同三司恒州刺史父通柱
國大將軍大司馬文安公匡贊經綸參謀揖讓名高廣
武功重長平(祖政父通事注見陸逞碑文匡贊經綸參謀揖讓者言天光敗後政歸周文帝為行)
(臺左丞爾朱氏滅通入關文帝引為帳内督是也郡國志滎陽有廣武城注云漢祖與項籍語處也漢書曰衞)
(青封長平侯言拜大將軍大司馬也)夫人七德含章四星連曜敬愛天情
言容禮典(左傳武有七德易曰含章可貞謂坤貞佐其武德也)九日登高作銘秋
菊三元告始或頌春椒(傅充妻辛氏作秋菊頌曰英英麗草禀氣靈和春茂翠葉秋矅)
(金華布護高原蔓衍靈阿揚芳吐馥載芬載葩爰采爰拾投之醇酒御于王公以介眉夀服之延年佩之黃耉)
(文園賓客乃用不朽晉書曰劉臻妻陳氏聰辨能屬文嘗正旦獻椒花頌其詞曰旋穹周迴三朝肇建青陽散)
(輝澄景載煥標美靈葩爰採爰獻聖容映之永夀於萬)年十有四娉於譙國(周明帝武)
(成元年封皇弟儉為譙國公)友其琴瑟愈恭節儉之心伐其條枚實
秉憂勤之德(關雎之詩云琴瑟友之葛覃詩序曰躬儉節用服澣濯之衣汝墳之詩云伐其條枚)
(毛傳云枝曰條榦曰枚鄭箋曰伐薪於汝水之側非婦人之事以言君子賢者而處勤勞之職亦非其事也)
鄴地登高之錦自濯江波平陽采桑之津躬勞蠶月(陸劌)
(鄴中記曰錦有大登高小登高九域志曰笮橋江水亦名濯錦江俗云以此水濯錦則鮮明後漢郡國志曰河)
(東郡平陽侯國有采桑津左傳僖八年晉侯敗狄於采桑是也)天和元年冊拜譙國夫
人東武亭之妻既稱有秩南城侯之婦還聞受封(魏志曰鍾)
(繇封東武亭侯小子鍾會傳注云會為其母傳曰夫人張氏字昌蒲太原兹氏人太傅定陵侯之命婦也王隠)
(晉書羊祜傳曰武帝封祜妻夏侯氏為萬歲鄉君羊祜泰山南城人也)柱國殿下(周武帝天和二)
(年以大將軍譙國公儉為柱國)以名華分照增城峻土揚旌僰道問政
邛都白狼之溪途艱黃牛之坂茘枝之山地險葡萄之
國(言譙國公使蜀道路之險也周書云儉以天和中出為益州刺史名華若木也山海經曰灰野之山上有)
(赤樹青葉赤華名曰若木郭璞云生崑崙西附西極其華光赤下照地楚辭曰增城九重漢書地理志犍為郡)
(僰道應劭曰故僰侯國也音蒲北反又地志越嶲郡有邛都縣南山出銅有邛池澤右北平郡有白狼縣師古)
(曰有白狼山故以名縣後漢書西南夷傳曰自汶山以西白狼槃木唐菆等百餘國又云和帝永元十三年旄)
(牛徼外白狼等率種人歸義内屬水經注曰黃牛山下有黃牛灘行者謳曰朝發黃牛暮發黃牛三朝三暮黃)
(牛如故華陽國志曰僰道縣有茘枝史記大宛傳曰大宛國有蒲萄酒)夫人别離親戚關
河重阻夷歌一曲未足消憂猿鳴三聲沾衣無巳(言夫人與)
(譙國公至蜀鄉關之思遂爾成疾也後漢南蠻傳曰閬中有渝水其人多居水左右天性勁勇初為漢前鋒數)
(陷陳俗喜歌舞高祖觀之曰此武王伐紂之歌也乃命樂人習之所謂巴渝舞也夷歌即巴楯蠻夷歌也夫人)
(在巴蜀聞此歌不足消憂矣袁崧宜都記歌曰巴東三峡猿鳴悲猿鳴三聲淚沾衣)是以夭厲之
疾遂成沉痼玉瀝難開金膏實遠(山海經曰少室之山其上多玉郭注此山)
(巔亦有白玉膏服之即得仙道世人不能上也詩含神霧云又峚山有玉膏其源沸沸湯湯黃帝是饗是食玉)
(瀝玉膏也穆天子傳曰河伯曰示汝黃金之膏)建德元年七月九日薨於成都
私第春秋二十有一即以其年十一月二十二日歸葬
長安之北原詔贈譙國夫人禮也殿下神傷秋月掩淚
長松周季直之留書更深冥漠潘安仁之詞藻徒增哀
怨(荀粲别傳曰粲婦病亡粲不明而神傷寡婦賦曰長松萋萋兮振柯周季直書未詳當亦傷妻之所作也)
(潘岳悼亡賦及哀永逝文皆傷妻之作岳字安仁榮陽中牟人也)豈直西河女子獨見
銀臺東海婦人先逢金闕(張衡思玄賦曰聘王母於銀臺注云王母西王母也銀臺)
(仙人所居也按西王母居崑崙崑崙為河水之源在西其西河女子邪神仙傳麻姑謂王方平曰接待以来巳)
(見東海三為桑田向到蓬莱水淺淺於往日會時略半也豈將復為陵陸乎方平笑曰聖人皆言海中復揚塵)
(也按十洲記蓬莱與方丈瀛洲為三神山漢書郊祀志此三神山在渤海中黃金白銀為宫闕故蓬莱得稱金)
(闕矣)銘曰
芟陵反旆椒山止戈金精據嶺昌閣凌波西遊卿相東
裂山河華亭冠冕穀水絃歌(言陸氏之先漢有陸賈吳有陸遜也芟陵反旆椒山)
(止戈者言漢高弗伐南越魏帝不攻東吳也芟陵椒山未詳左氏傳曰止戈為武金精據嶺者言趙佗自立為)
(南越武王也天官星占太白金之精又月賦曰月以降靈亦曰金精金精月也按左傳鄢陵之戰呂錡夢射月)
(中之退入於泥占之曰姬姓日也異姓月也時漢帝為尊日也南越為卑月也趙佗王越為金精據嶺矣云據)
(嶺者按史記索隠曰陽山嶺也又云南野大庾嶺三十里至横浦有秦時關桂陽有陽山縣今此縣上流百餘里)
(有騎田嶺當是陽山關昌閣疑閶闔謂吳也吳為水國故云凌波謂淩江建國也東裂山河華亭冠冕謂陸遜)
(也時天下三分而吳都江東是為東裂八王故事曰華亭吳由拳縣郊外墅也西遊卿相穀水絃歌謂陸賈歸)
(漢也漢都關中故云西遊史記曰陸賈楚人以客從高祖定天下使南越歸拜大中大夫以好畤田善可以家)
(焉常安車駟馬從歌舞鼓琴瑟侍者十人寳劍直百金漢書地理志曰穀水出穀陽谷東北至穀城入洛)震
維徙族燕垂從宦塞入飛狐關連鳴雁策預登阜功參
臨澗寶鼎留銘彫戈餘贊(震維徙族燕垂從宦者謂載從宋武帝子義真至長安遂)
(沒赫連也塞入飛狐至琱戈餘贊謂魏太武平赫連載仕魏政為驃騎將軍恒州刺史父通參謀機密有匡贊)
(之功也如淳曰飛狐在代郡山海經曰雁門之山無草木郭注曰雁門山即北陵西隃雁之所出因以名云在)
(高柳北皆恒州地也登阜臨澗謂周太祖與齊神武戰争之日若廣武鴻溝也寶鼎留銘彫戈餘贊者漢書郊)
(祀志曰美陽出鼎獻之中有刻書曰王命尸臣官此栒邑賜爾旂鸞黼黻彫戈尸臣再拜稽首曰敢對揚天子)
(丕顯休命)應圖淑令秉禮言歸魚軒馮軾澤雉文衣(言夫人生而有)
(令德也漢書藝文志有劉向列女傳頌圖詩曰言告言歸左氏傳曰歸夫人魚軒又子玉曰請君馮軾而觀之)
(澤雉文衣謂翟服也周禮内司服云褘衣揄狄闕狄是也翟雉也)明月照鏡仙石支機
行雲細起廻雪輕飛(蜀王本紀曰武帝丈夫化為女子蜀王納以為妃無幾物故葬於成)
(都郭中以石鏡一枚以表其墓荆楚歲時記曰張騫使大夏尋河源乘槎經月而至一處見織女取支機石與)
(騫而還高唐賦曰旦為朝雲暮為行雨洛神賦曰飄飄兮若流風之廻雪)北降帝子南麾蜀
守若水既開靈山巳鏤月峡猿啼江神牛鬪(帝子謂儉也蜀守謂)
(儉為益州刺史也華陽國志曰旄牛在邛崃山表邛人自蜀入度此山甚險難南人毒之故名邛崃有鮮水若)
(水一名州江劉淵林蜀都賦注曰靈關山名在成都西南漢夀界華陽國志有明月峡郡國志巴郡枳縣是杜)
(預益州記曰二江者郫江流江也風俗通曰秦昭王使李冰為蜀守開成都縣兩江溉田萬頃神須取女二人)
(以為婦冰自以為女與神婚徑至祠勸神酒酒杯澹澹因厲聲責之因忽不見良久有兩蒼牛鬪於江峰有間)
(輙還流江謂官屬曰吾闘疲極不當相助耶南向腰中正白者我綬也主簿刺殺北面者江神遂死)星機
北轉日轡西廻陽泉伏氣陰律沉灰(星機織女星也日轡日御也楚辭曰)
(吾令羲和弭節兮注云羲和日御也史記律書曰十一月律中黃鍾陽氣踵黃泉而出也後漢書律歷志曰候)
(氣之法為室三重加律其上以葭莩灰抑其内端案歷而候之氣至者灰去言葬時十一月也)鶴辭
吳市鳳去秦臺神光離合燈影徘徊(吳越春秋曰吳王闔閭葬女於閶闔)
(門外乃舞白鶴於吳市中令萬民隨而觀之還使男女與鶴俱入延門因機發以掩之殺生以送死列仙傳曰)
(蕭史秦穆公時人善吹簫穆公有女號弄玉好之公遂以妻焉遂教弄玉作鳳鳴為作鳳凰臺夫婦止其上一)
(旦隨鳳凰去洛神賦曰神光離合乍陰乍陽漢書曰李夫人卒上思念不已方士齊人少翁言能致其神廼夜)
(張燈燭設帷帳陳酒肉而令上居他帳遥望好女如李夫人之貌還幄坐而步又不得就視上愈益相思悲感)
(賦云何靈魂之紛紛兮哀徘徊以躊躇)雙流反葬百兩廻旌少女離位夫
人去城(蜀都賦曰帶二江之雙流雙流二江也言從雙流反葬也百兩車也詩曰百兩將之旌明旌也)
(周易繫辭曰兌為少女漢書曰漢軍乘勝追北至范夫人城張宴曰范氏能詛胡者)帷堂野設帳
殿郊營山川竒事風月無情(左氏傳曰聲巳不視帷堂而哭檀弓曰尸未毁飾故)
(帷堂小斂而徹至大斂之節又帷堂以至於殯恒帷堂又云帷殯非古自敬姜之哭穆伯始也)搖落丘
隴荒凉封域樹樹秋聲山山寒色草短逾(一作愈)平松長
轉直節墳方固園陵永植
周趙國夫人紇豆陵氏墓誌銘
(按紇豆陵氏趙國公宇文招之妻也武成元年正平公招為趙國公建德三年招封趙王建德)
(元年天和之七年也夫人葬在七年時招方為公矣)
夫人諱含生本姓竇扶風平陵人(周書竇熾傳云漢大鴻臚章十一世孫章)
(子統靈帝時為雁門太守避竇武之難亡奔匈奴遂為部大人後魏南徙子孫因家於代賜姓紇豆陵氏累世)
(仕魏皆至大官)魏其朝議列侯則莫敢抗禮(漢書曰七國破封竇嬰為魏其侯游)
(士賓客争歸之每朝議大事條侯魏其列侯莫敢與抗禮)安豐奉圖功臣則咸推上
席(後漢書曰光武賜竇融以外戚屬圖及太史公五宗外戚世家魏其侯列傳後以功封安豐侯就諸侯位)
(賞賜恩寵傾動師在功臣之右)外戚列傳既聞建武之書(光武即位建元為建)
(武又竇融封建武男後漢書曰融為建武男融小心精詳每决策東向光武帝欲招之以逼囂述亦發使遺融)
(書所以慰藉之甚備融既深知帝意乃與隗囂書責讓之與五郡太守共砥礪兵馬上書請師期帝深嘉美之)
(乃賜融以外戚屬圖)仲山古鼎或表單于之獻(後漢書竇憲傳曰單于遺憲古鼎容)
(五斗其傍銘曰仲山甫鼎其萬年子子孫孫永保用憲乃上之拜憲大將軍封武陽侯紇豆陵氏本出竇姓若)
(仲山古鼎矣)祖略少保建昌郡公(周書云平遠將軍以熾勲贈少保柱國大將軍建昌)
(公)父織(周書作熾)柱國大將軍大宗伯鄧國公孟津大誓常
預同德之臣咸陽違約克贊先登之主(言北魏西遷熾有從駕之功也)
(周書竇熾傳云帝與齊神武有隙以熾有威重堪處爪牙之任從帝西遷與高金龍戰於千秋門敗之因入宮)
(城又大統元年復擒竇泰復弘農戰沙苑皆有功尚書武王伐殷師渡孟津作泰誓漢書高帝紀元年西入咸)
(陽項羽引兵西屠咸陽使入還報懷王懷王曰如約羽曰懷王者吾家所立耳非有功伐何以得專主約是違)
(約也)竝得位入六府功參八柄(尚書曰六府金木水火土穀也周禮曰太宰以八柄)
(詔王馭羣臣爵禄予置生奪廢誅也)夫人有文在手有象應圖(左氏傳曰宋仲子生)
(而有文在其手曰為魯夫人正義曰隸書起於秦末手文必非隸書石經古文魯作&KR2590;手文容或似之其文及)
(夫人固當有似之者也劉向著列女傳頌圖)榮曜夙彰徽華早茂肅恭以禮
受教於公宮言容以德有聞於師氏(詩曰言告師氏毛傳曰師女也古者)
(女師教以婦德婦言婦容婦功)及乎進賢君子内主邯鄲琴瑟在堂輜
軿是服(詩序曰卷耳后妃之志也又當輔佐君子求賢審官知臣下之勤勞内有進賢之志而無險詖)
(私謁之心朝夕思念至於憂勤也邯鄲趙地言歸於趙國公也輜軿有擁蔽之車也列女傳曰齊孝公華孟姬)
(謂公曰妾聞后妃踰國必乘安車輜軿)長久於節不無秋菊之銘履端於
始或有椒花之頌(注見步陸孤氏誌銘)豈止莊姬掩口(一作笑一作淚)楚
相知慙定姜問兆齊兵不入(劉向列女傳曰楚姬者楚莊王之夫人也莊王即位)
(好田獵樊姬諫不止乃不食禽獸之肉王改過勤於政事王嘗聽朝罷宴姬下殿迎曰何罷宴也得無饑倦乎)
(王曰與賢者俱不知饑倦也姬曰王之所謂賢者何也曰虞丘子也姬掩口而笑王曰姬之所笑何也曰虞丘)
(子賢則賢矣未忠也王曰何謂也對曰妾執巾櫛十一年遣人之鄭衛求美人進於王今賢於妾者二人同列)
(者七人妾豈不欲擅王之寵愛乎妾聞堂上兼女所以觀人能也妾不能以私蔽公欲王多見知人能也妾聞)
(虞丘子相楚十餘年所薦非子弟則族昆弟未聞進賢退不肖是蔽君而塞賢路知賢不進是不忠不知其賢)
(是不知也妾之所笑不亦可乎王悦明日王以姬言告虞丘子丘子避席不知所對於是避舍使人迎孫叔敖)
(而進之王以為令尹治楚三年而莊王以霸楚史書曰莊王之霸樊姬之力也左傳襄十年曰衛侯救宋師於)
(襄牛鄭皇耳帥師侵衛孫文子追之獻兆於定姜姜氏問繇曰兆如山陵有夫出征而喪其雄姜氏曰征者喪)
(雄禦寇之利也大夫圖之衛人追之孫蒯獲鄭皇耳於大丘)武成二年冊拜趙國公
夫人漢王聞立義之婦邑以延鄉齊侯見有禮之妻封
之石窌異代同榮差無慙德(陳留風俗傳曰延丘者衛地也故燕之延鄉高祖與)
(項氏戰敗有翟母者免其難故以延鄉封焉左傳成三年鞌之戰齊侯見保者曰勉之齊師敗矣辟女子女子)
(曰君免乎曰免矣曰銳司徒免乎曰免矣曰苟君與吾父免矣可若何乃奔齊侯以為有禮既而問之辟司徒)
(之妻也予之石窌杜注石窌邑名濟北盧縣東有地名石窌)柱國殿下居若木之一
枝在天潢之别派(言趙國公姓宇文出自國族也楚辭曰折若木以拂日史記天官書曰王)
(良旁有八星絶漢曰天潢)揚旌玉壘驅傳銅陵南通向日之民東被
無龍之國(周書趙王招傳云保定中拜為柱國出為益州總管華陽國志曰杜宇相開明决玉壘山)
(以除水害揚雄蜀都賦曰西有鹽泉鐵冶橘林銅陵漢書地理志曰日南郡故秦象郡屬交州師古曰言其在)
(日之南所謂開比戶以向日者又比景縣如淳曰日中於頭上景在已下故名無龍疑無雷西域傳無雷國王)
(治盧城東北至都護治所)夫人從政月峡贊德雲門錦濯江波還臨
織室出明石鏡即對粧樓(華陽國志曰枳縣有明月峡蜀都賦曰决渠石以為雲門)
(又華陽國志曰蜀郡西城故錦官也錦江織錦濯其中則鮮明濯他江則不好故命曰錦里也又曰武都有一)
(丈夫化為女子美而艷盖山精也蜀王納為妃不習水土欲去必欲留之乃為東平之歌以樂之無幾物故蜀)
(王哀之乃遣五丁之武都擔土為妃作冢盖地數畆高七丈上有石鏡今成都比角武擔是也)既而玉
律頻移金爐不變(續漢書曰候氣之法殿中候用玉律十二惟二至乃候靈臺用竹律六十)
胡香四兩嗟西域之使稀靈草一株(一作枝)恨瓊田之路
絶(東方朔十洲記曰聚窟洲人烏山多大樹與楓木相類而花葉香聞數百里名為反魂樹扣其樹亦能自)
(作聲聲如羣牛吼聞之者皆心驚神駭伐其木根心於玉釡中煮取汁更微火煎如黑餳狀令可丸之名曰驚)
(精香或名震靈丸或名反生香或名震檀丸或名人鳥精或名却死香一種六名斯靈物也香氣聞數百里死)
(者在地聞香氣乃却活不復亡也以香薰死人更加神騐征和三年武帝安定西胡月支國王遣使獻香四兩)
(大如雀卵黑如桑椹帝以香非中國所有以付外庫後元元年長安城内病者數百亡者大半帝取月支神香)
(燒之於城内其死未三日者皆活芳氣經三月不歇於是信知其神物也乃更秘錄餘香後一旦又失之檢函)
(封印如故無復香也帝愈懊恨恨不禮待於使者益貴方朔之遺語自愧求李君之不勤慙衞卿於階庭矣明)
(年帝崩於五祚宮已亡月支國人烏山震檀却死香也向使厚待使者帝崩之時何緣不得靈香之用耶自合)
(隕命矣又曰祖洲近在東海之中地方五百里去西岸七萬里上有不死之草草形如菰苖長三四尺人巳死)
(三日者以草覆之皆當時活也服之令人長生昔秦始皇大宛中多枉死者横道有鳥如烏狀銜此草覆死人)
(面當時起坐而自活也有司聞奏秦始皇遣使者齎草以問北郭鬼谷先生先生云此草是東海祖洲上有不)
(死之草生瓊田中或名為飬神芝其葉似菰苖不叢生一株可活一人始皇於是慨然言曰可採得否乃使使)
(者徐福發童男童女五百人率攝樓船等入海尋祖洲遂不返福道大也字君房後亦得道也)天和五
年四月二十二日薨於成都之錦城春秋二十孫子荆
之傷逝怨起秋風潘安仁之悼亡悲深長簟(晉書曰孫楚字子荆)
(太原中都人也楚除婦服作詩以示王濟濟曰未知文生於情情生於文覧之悽然增伉儷之重又曰潘岳字)
(安仁哀永逝文悼亡賦皆傷妻之詞也)况復仙臺永别無復簫聲傅母長
歸惟留琴曲(仙臺即蕭史弄玉吹簫鳳臺事注見前篇列女傳曰傅母者齊女之傅母也女為衞)
(莊公夫人號曰莊姜母諭之作詩曰碩人其頎衣錦絅衣齊侯之子衞侯之妻東宮之妹邢侯之姨譚公維私)
(厲女之心以高節女遂感而自修君子善傅母之防未然也按國風為絲聲碩人之詩為琴曲也)七年
二月日歸葬於長安之洪瀆原詔贈趙國夫人禮也雲
雨去来既留連於楚后光陰離合實惆悵於陳王(宋玉高唐)
(賦曰楚襄王與宋玉遊於雲夢之臺望高堂之觀其上獨有雲氣所謂朝雲也陳王曹植也洛神賦曰神光離)
(合乍陰乍陽)銘曰
河西斗絶觀津孤起章武賢臣安豐賢(疑作貴)仕(後漢書曰竇融)
(世任河西為吏又曰河西斗絶在羌胡中注斗峻絶也前書成山斗入海漢書外戚傳曰竇少君聞皇后新立)
(家在觀津姓竇氏廣國去時雖少識其縣名及姓又嘗與姊採桑墮用為符信上書自陳皇后持之而泣乃厚)
(賜之後封章武侯是孤起也廣國封章武侯融封安豐侯)木樓千仞金山萬里紹慶
邢姨基昌宋子(後漢書竇固傳固與耿秉秦彭等絶漠六百餘里至三木樓山金山疑即金微)
(山也後漢和帝紀曰耿夔圍北單于於金微山言竇氏亡奔匈奴也詩碩人云邢侯之姨毛傳曰妻之姊妹曰)
(姨又衡門云豈其娶妻必宋之子箋云宋子姓)施衿趙北侍母秦南紘綖禮數
厭狄騑驂(說文曰衿交衽也毛萇曰女施衿結帨施衿趙北謂聘於趙國也侍母秦南謂招為蜀州)
(總管也魯語曰王后親織玄紞公侯之夫人加之以紘綖韋昭曰冕曰紘紘纓之無緌者也從下而上不結綖)
(冕上之覆也鄭康成曰狄當為翟翟雉也毛詩傳曰車乘厭翟正義曰王后五路重翟為上厭翟次之)義
超江汜仁流葛覃玉筐迎鷰金籠助蠶(詩序曰江有汜美媵也鄭箋曰)
(喻江水大汜水小然得竝流似嫡媵宜俱行詩序曰葛覃后妃之本化天下以婦道也呂氏春秋曰有娀氏二)
(女為九成之臺飲食以鼔帝命鷰往視之鳴若隘隘二女愛而争搏之覆以玉筐少選發而視之燕遺卵而北)
(飛遂不返高誘曰帝天也天命燕降卵於有娀氏女吞之生契也毛詩傳曰方曰筐圓曰筥釋烏云嶲周燕燕)
(郭璞曰一名玄烏齊人呼鳦孫炎曰别三名舍人曰巂周名燕燕又名鳦孟子云禮曰夫人蠶繅以為衣服續)
(漢書曰貴人助蠶瑇瑁釵加簪珥此言采桑躬織也)敬愛純深端莊淑問有光國
史無形喜愠舉案外恭停機下訓馨馥於蘭年華於蕣
(續列女傳曰梁鴻妻每進食舉案齊眉不敢正視列女傳曰孟子之少也既學而歸孟母以刀斷其織曰子之)
(廢學若吾斷斯織也孟子懼旦夕勤學不息師事子思遂成天下之名儒蘭香草也詩云有女同車顔如蕣華)
(毛傳蕣木槿也釋草云椵木槿櫬木槿樊光曰别二名也其樹如李其華早生暮落與草同氣故在草中)風
雨消散神靈離絶婺女還星姮娥歸月(漢書曰北宮有婺女星占曰婺)
(女為既嫁之女也易歸藏曰昔姮娥以不死之藥奔月)左楹夕奠高堂朝發空揚
淩波更無廻雪(史記孔子曰夏人殯於東階周人於西階殷人於兩柱間昨暮予夢坐奠兩柱)
(之間繆熙伯挽歌朝發高堂上暮宿黃泉下洛神賦曰凌波微步羅襪生塵又云飄颻兮若流風之廻雪)下
濕曰隰高平曰原(爾雅文也)西臨火井北望寒門猶垂雉服
尚駕魚軒(相如大人賦軼先驅於寒門應劭曰寒門北極之門也鄭康成周禮内司服褘衣褕狄闕)
(狄注云狄當為翟雉名伊洛而南素質五色皆備文章曰翬江淮而南靑質五色皆備成章曰搖王后之服刻)
(繒為之形而采畫之綴於衣以為文章褘衣畫翬者褕翟畫搖者闕翟刻而不畫此三者皆祭服從王祭先王)
(則服褘衣祭先公則服揄翟祭羣小則服闕翟今世有圭衣者盖三翟之遺俗又外内命婦之服注云三夫人)
(及公之妻其闕狄以下乎侯伯之夫人揄狄子男之夫人亦闕狄惟二王後褘衣紇豆陵為國公之妻按古制)
(當服闕翟矣杜預左傳注云魚軒夫人車以魚皮為飾)平原怱矣天道何言山廻
地市路沒滕城(辛氏三秦記曰驪山始皇陵作地市生死人交易市平不得欺死人獨異志曰)
(漢夏侯嬰以功封滕公及死將葬未及墓引車馬踣地不前使人掘之得一石室室中有銘曰佳城鬱鬱三千)
(年見白日吁嗟滕公居此室遂改卜焉)松悲鶴去草亂螢生新雲别起舊
月孤明賢墳永式節隴常貞
周安昌公夫人鄭氏墓誌銘
(周書元偉傳大將軍納言小司空荆州總管安昌郡公元則隋志永安黃陂縣周安昌郡)
夫人諱某滎陽陽武人也周宣王之母弟俾侯於鄭鄭
莊公之重世卿士於周以國為族自兹而始(左傳僖二十四年曰)
(鄭有平惠之勲又有厲宣之親杜注曰鄭始封之族桓公友周厲王之子宣王之母弟又隠三年曰鄭武公莊)
(公為平王卿士杜注曰卿士王卿之執政者言父子秉周之政)祖瓊太常恭侯(周書云范陽郡)
(守贈安東將軍靑州刺史)父穆司空貞公(周書列傳云鄭孝穆字道和滎陽開封人為少司空)
(謚曰貞)西京賦詩奉常參栢梁之宴東都言䜟司空為武
衞(一作玄武)之官(漢書曰奉常秦官掌宗廟禮儀有丞景帝六年更名太常師古曰太常王者旌旗也)
(畫日月焉王有大事則建以行禮官主奉持之故曰奉常也後改曰太常尊大之義也武帝元封三年作栢梁)
(臺詔羣臣二千石有能為七言詩乃得上坐太常周建德云撞鐘伐鼔聲中詩袁宏後漢紀曰建武元年野王)
(令王梁為大司空封武強侯初赤伏符曰王梁主衛作玄武上以野王衞徙也玄武水神也司空水土之官也)
(乃以梁為大司空上云奉常謂祖瓊為太常也下云司空謂父穆為司空也)籍連帝譜既同
盤石門稱通德無廢儒林(鄭孝穆傳云賜姓宇文氏是與周同譜也後漢書鄭玄傳)
(曰高密縣為玄特立一鄉曰鄭公鄉題其門號為通德門)夫人禮義閨門端莊令淑
采采芣苢萋萋葛覃(毛詩傳曰芣苢馬舄馬舄車前宜懷妊焉郭璞曰今車前草大葉長)
(穗好生道邊江東呼為蝦蟆衣陸璣䟽云馬舄名車前一名當道喜在牛跡中生故曰車前當道也幽州人謂)
(之牛舌草可鬻作茹大滑其子治婦人難産鄭箋曰葛延蔓於谷中喻女作父母之家形體浸浸日長大也葉)
(萋萋然喻其容色美盛也)及乎作配君子言事舅姑下氣怡聲承巾
奉箒親戚惟禮閨闈以睦(禮記内則曰以適父母舅姑之所及所下氣怡聲又曰進)
(盥少者奉槃長者奉水請沃盥卒授巾鄭注云槃承盥水者中以帨手)保定二年冊拜滎
陽郡君序戚升榮從夫有秩豈惟立義(一作德)之婦邑以
延鄉有禮之妻封之石窌(注見前篇紇豆陵氏誌銘)大將軍沉犀二
江夫人聞猿三峡明月靈關之阻秋風蜀道之難(言安昌公)
(出鎮益州夫人偕行道路之難遂以疾卒也益州記曰伏犀灘東南二十里有黃魚道岸今在僰道縣界括地)
(志曰二江竝在益州成都縣界杜預益州記曰二江郫江流江袁崧宜部記曰峡中猿鳴至清山谷傳其響泠)
(泠不絶行者歌曰巴東三峡猿鳴悲猿鳴三聲淚沾衣華陽國志曰枳縣有明月峡蜀都賦曰廓靈關而為門)
(劉逵注曰靈關山名在成都西南漢夀縣界水經注曰自蜀西至卭苲其至險有弄棟八渡之難楊母閣路之)
(阻)掩以瑶華先從春露(楚辭曰折疎麻兮瑶華將以遺兮離居王逸注曰瑶華謂麻之)
(白華也漢書李陵曰人生如朝露)天和十八年五月二十日薨於成都
春秋三十有六詔贈安昌國夫人禮也即以其年十一
月十六日歸葬於咸陽之白起原遂使山廻反壤先封
節婦之陵日入虞淵實掩賢姬之墓(檀弓國子高曰葬也者藏也藏也者)
(欲人之弗得見也是故衣足以飾身棺周於衣椁周於棺土周於椁反壤樹之哉淮南子曰日至于虞淵)
(是謂高舂)嗚呼哀哉乃為銘曰
天河開國分畿置政地有十城人居九命(言鄭氏有國之始也史記)
(鄭世家桓公問太史伯曰王室多故予安逃死乎史伯曰獨洛之東土河濟之南可居地近虢鄶虢鄶之君貪)
(而好利百姓不附今公為司徒皆愛公公誠居之虢鄶之君見公方用事輕分公地公誠居之虢鄶之民皆公)
(之民也及王東徙其民洛東而虢鄶果獻十邑竟國之虞翻曰十邑謂虢鄶鄢蔽蒲丹依㽥歷華也博物志曰)
(舊說云天河與海通天河開國謂鄭國都於河南豫州之地也周宣王母弟友封於畿内地理志京兆鄭縣是)
(桓公之子武公與平王東遷洛邑遂伐虢鄶而并其地是為新鄭地理志河南新鄭是是分畿置政也其國在)
(河洛之間故云天河言黃河之水與天通也十城謂十邑也人居九命者鄭國伯爵周禮曰九命作伯又按左)
(傳策命晉侯為侯伯此九命作伯之伯特尊於侯異於五等之爵鄭伯未居九命在侯之下故魯以周班後鄭)
(盖借稱矣)疇昔之邑今兹成性識履傳風參輿留慶(史記韓哀侯滅)
(鄭并其國鄭之子孫以國為氏漢書曰哀帝擢鄭崇為尚書僕射數求諫争上每見曳革履笑曰我識鄭尚書)
(履聲晉書曰武帝出祀南郊詔使鄭默驂乘)三星在戶百兩言歸(三星在戸國風綢繆)
(之詩毛傳曰參星正月中直戶也鄭箋曰心星在戸謂之五月之末六月之中毛傳曰百兩百乘也諸侯之子)
(嫁於諸侯送御皆百乘又詩曰言告言歸傳云言我也)虔恭内政榮曜中闈承姑
奉盥訓子停機(内則曰進盥少者奉槃左氏傳曰懷嬴奉匜沃盥說文曰盥澡手也從臼水臨)
(皿盥古緩反列女傳曰文伯退朝朝敬姜敬姜方績又孟子既學而歸孟母方績問曰學所至矣孟子曰自若)
(也孟母以刀斷其織曰子之廢學若吾斷斯織也)桑園蠶織錦室鸞飛珩璜節
步藻火文衣(詩云雜佩以贈之毛萇曰珩璜琚瑀衝牙之類釋文珩音衡佩上玉也半璧曰璜孔)
(安國曰藻水草有文者火為火字杜預曰火畫火也)巴女幽咽猿鳴斷絶月落珠
傷春枯桂折(巴水猿鳴注見本序呂氏春秋曰月望則蚌蛤實羣陰盈月晦則蚌蛤虚羣陰缺漢)
(武帝悼李夫人賦曰桂枝落而銷亡)趙琴長辭秦簫永别貞姬掩隧節女
封墳(趙琴疑即趙瑟楊惲報孫會宗書婦趙女也雅善鼔瑟琴瑟通稱矣左氏傳曰晉侯請隧杜注云闕)
(地通路曰隧王之葬禮也正義曰隠元年傳闕地及泉隧而相見是闕地通路曰隧也禮記鄭注曰封謂聚土)
(為墳)洛濱無月荆臺失雲鳥悲傷聽松聲愴聞千年遂古
百代餘芬(洛濱無月者曹植洛神賦曰流盻乎洛川又云髣髴兮若輕雲之蔽月荆臺失雲者宋玉)
(高唐賦曰楚襄王游雲夢也之臺玉對曰所謂朝雲者)
周大將軍隴東郡公侯莫陳君夫人竇氏墓誌銘
夫人諱某扶風平陵人也章武開國名高外戚之右安
豐入朝位在功臣之上(漢書曰竇后弟廣國字少君為退讓君子不以富貴驕人文帝)
(崩景帝立皇后為皇太后乃封廣國為章武侯後漢書曰寳融封安豐侯賞賜恩寵傾動京師在功臣之右)
祖以孝昌之始主諾淮陽父以正光之初褰帷海岱(孝昌)
(正光魏明帝年號魏孝昌元年梁之普通六年也魏正光元年梁之普通元年也後漢書曰汝南太守范孟博)
(南陽宗資惟畫諾又褰帷賈琮亊禹貢海岱惟靑州)夫人生於禮義之門宗於箴
誡之德(張華作女史箴曹大家作女誡)虔恭惟禮令淑惟儀及乎百兩
言歸三星在戸箴盥始事條枚是則有子從政猶無逸
豫之心有夫出征自識山陵之兆(國語曰公父丈伯退朝朝其母其母)
(方績文伯曰以歜之家而主猶績懼干季孫之怒也其以歜為不能事主乎其母嘆曰魯其亡乎使童子備官)
(而未之聞耶昔聖王之處民也擇瘠土而處之勞其民而用之故長王天下夫民勞則思思則善心生逸則淫)
(淫則惡心生沃土之民不材淫也瘠土之民莫不嚮義勞也列女傳曰鄭皇耳帥師侵衞孫文子卜追之獻兆)
(於定姜曰兆如山林有夫出征而喪其雄定姜曰征者喪雄禦寇之利也大夫圖之衛人追之獲鄭皇耳於大)
(丘君子謂定姜逹於事情事出左傳)大統十六年冊授永安郡君婦以夫
尊親由子貴朝章家慶(一作成家之慶)兼而有之保定二年改
授隴國夫人車服禮數袿褵典則有美河魴足光彤史
(車服所謂五路六服也方言曰袿謂之裾釋名曰婦人上服謂之袿詩云親結其褵爾雅婦人之褘謂之褵褵)
(緌也郭注曰即今之香纓也褘邪交落帶繫於體因名為褘緌繫也詩衡門云豈其食魚必河之魴豈其娶妻)
(必齊之姜静女之詩云貽我彤管毛傳曰古者后夫人必有女史彤管之法)既而風霜所及
(一作厲)灰琯遂侵與善何言至於大漸天和六年四月七
日薨春秋六十有六即以其年十月十日遷葬於咸陽
萬年縣之杜原(一作咸陽若安原)山形起伏既符白鶴之祥地
勢風烟乃合靑烏之氣(陶侃别傳曰侃丁母憂在墓下忽有二客来弔不哭退羽儀鮮)
(異知非常人遣隨視之但見䨇鶴冲天而去按相冡書有靑烏子後漢書王景傳曰冡宅禁忌注云送葬造宅)
(之法若黃帝靑烏之書也)銘曰
觀津世族平陵豪姓四侯登仕三君從政(漢書外戚傳曰竇皇后親)
(蚤卒葬觀津又竇嬰傳曰父世觀津人也地理志觀津屬信都國師古曰觀音工喚及後漢書曰竇融扶風平)
(陵人也四侯謂竇氏之先竇嬰為魏其侯長君子南皮侯少君為章武侯竇融為安豐侯也三君按竇融傳曰)
(竇氏一公兩侯注云一公大司馬也兩侯安豐顯親也疑此三君矣依本序文當稱竇融又按竇氏亦有稱三)
(君者後漢書黨錮傳曰指天下名士為之稱號上曰三君竇武劉淑陳蕃為三君君者一世之所宗也竇武字)
(游平扶風平陵人安豐戴侯融之玄孫也又疑作二君漢書曰竇后兄長君弟廣國字少君崔駰曰竇氏二君)
(以淳淑守道成名)白狼建功丹蛇襲慶漢之廣矣先聞淑令(言祖)
(父有功魏室復生此令淑之女也漢書地理志古北平郡有白狼縣師古曰有白狼山故以名縣陳留風俗傳)
(曰沛公起兵野丘野野戰喪皇妣於黃鄉天下平乃使使者梓宮招魂幽野有丹蛇在水自洗濯入於梓宮其)
(浴處仍有遺髮故謚曰昭靈夫人或竇氏亦神元皇后之族耶詩序曰漢廣德廣所及無思犯禮求而不可得)
(也詩云漢之廣矣不可泳思)君子朝端賢才家政簪珥以禮軒車以
命(君子謂侯莫陳君也賢才謂夫人也列女傳曰周宣姜后賢而有德事非禮不言行非禮不動宣王常早)
(卧宴起姜后脱簪珥待罪於永巷王勤於政事早朝宴退服虔曰車有藩曰軒按以命言有命數)讓果成
廉推珠止競(孔融家傳曰兄弟七人融第六幼有自然之性年四歲時與諸兄共食梨融輙引小)
(者大人問其故答曰我小兒法當取小者由是宗族竒之列女傳曰珠崖令卒於官妻送喪漢法内珠入關者)
(死妻棄其係臂珠前妻子初九歲好而取之置其母鏡奩中母不知也至關吏搜索得珠劾問誰當坐者初曰)
(我當坐繼母請曰幸無劾兒誠不知也妾當坐初又曰夫人哀初之孤欲以活初耳因號泣傍人莫不酸鼻隕)
(涕關吏執筆不能就一字乃棄珠遣之二語謂夫人訓子女成禮也)百年超忽千金莫恃
室謝賢夫庭辭貴子歸鞍輟露采蘩廢祀室委眠蠶衣
留畫雉(畫雉謂翟服也翟雉也又疑為車衣喪大記所謂振容是也釋云謂于竹池之内畫搖雉于絞)
(繒之上垂之于下車行振動以為容儀也)雲垂下澤日掩高舂空帷舊館虛
幕新封(淮南子曰八澤之雲是雨九州淮南子曰日至虞淵是謂高舂至于連日是謂下舂檀弓曰孔)
(子之衞遇舊館人之喪入而哭之哀使子貢說驂而賻之)山廻廣柳路沒深松游魂
幾變大人何從(周易曰游魂為變漢書張博曰王遇大人益解注謂母也)
周冠軍公夫人烏石蘭氏墓誌銘
(漢書冠軍屬南陽郡魏書官氏志云嗢石蘭氏後改為石氏)
夫人諱某樂陵人也晉司徒樂陵公苞後子孫就封因
即家焉(烏石蘭氏其先本姓石氏晉石仲容之後也晉書曰石苞字仲容渤海南皮人也武帝踐阼拜)
(大司馬進封樂陵郡公)扶風舊城猶存鐵市河陽故墅尚餘金谷
(世語曰初青龍中石苞鬻鐵於長安得見司馬宣王宣王知焉後擢為尚書郎歷青州刺史鎮東將軍晉書曰)
(苞有六子少子崇崇有别館在河陽之金谷一名梓澤送者傾都帳飲於此焉)或寓燕郵仍仕
代郡祖行代郡尹父魏司空蘭陵郡公司空佐命魏朝
少傅丞凝周室竝為大族俱蒙賜姓秦晉匹也是曰通
家(司空謂穆亮太傅謂于謹魏官氏志太和十九年詔令司空穆亮等詳定北人姓於是升降區别矣周書)
(孝閔踐阼于謹遷太傅魏恭帝元年謹平江陵以諸將功高者為三十六國後次功為九十九姓後言烏石蘭)
(兩定大姓歸宇文連婚帝族也)夫人年十七歸於宇文氏淑令端莊含
章貞吉(坤卦爻辭)箴盥惟儀閨闈已正某年除金鄉郡君某
年改授冠軍夫人四德小君宜其家室三事内主翻辭
贊務(毛詩傳曰四德婦德婦言婦容婦功也論語曰夫人自稱曰寡小君尚書曰三事大夫敬爾有官按)
(左傳大夫稱主如范宣子撫荀偃曰事吳敢不如事主醫和謂趙文子曰主是謂矣如此之類其文多矣列女)
(傳曰敬姜力績文伯曰以歜之家而主猶績懼干季孫之怒其以歜為不能事主乎是婦人亦稱主大夫之妻)
(為内主矣)以保定五年四月遘疾薨時四十有四即以其年
某月日歸葬於京兆之某原人世風烟山川超忽淩波
(疑作陵陂)青麥儻逢貞女之墳隴首白楊或表賢姬之墓(莊子)
(曰青青之麥生陵之陂生不布施死何含珠古詩曰驅車上東門遥望北郭墓白楊何蕭蕭松栢夾廣路下有)
(陳死人杳杳即長暮潛寐黃泉下千載永不寤本草曰白楊北土極多人種虚墓間樹大皮白)乃為銘
曰
三星麗天五嶽鎮地禮有其秩人居其位燕趙多竒山
川雄氣(詩曰三星在戶爾雅曰河南華河西嶽河東岱河北恒江南衡是也周禮鄭注曰鎮名山安地)
(德者也又為五嶽言天有三星地有五嶽公侯夫人居其秩位也燕趙言其世寓燕郵或仕代郡得山川之雄)
(也代趙地也)挺兹令淑惟此含章玉生庭照蘭開室香邢姨
褧服宋子河魴(言夫人生而令德也周易曰含章可貞晉書曰謝安嘗戒約子姪曰子姪亦何)
(豫人事而正欲使其佳玄答曰譬如芝蘭玉樹欲其生於庭階耳詩碩人云碩人其頎衣錦褧衣又云邢侯之)
(姨毛傳曰夫人德盛而尊嫁則錦衣加褧襜鄭箋曰褧襌也國君夫人翟衣而嫁今衣錦者在塗之所服也尚)
(之以禪衣為其文之太著玉藻云襌為絅釋文褧說文作褮枲屬也詩衡門云豈其娶妻必宋之子又云豈其)
(食魚必河之魴鄭箋云宋子姓爾雅曰魴魾郭璞注云江東呼魴魚為鯿一名魾陸璣云魴今伊洛濟潁魴魚)
(也廣而薄肥恬而少肉細鱗魚之美者遼東梁水魴特肥而厚尤美於中國魴故其鄉語曰居就糧梁水魴是)
(也魴音房魾音毗)百兩言歸九儀從聘褕狄七采軒車六命鼎
室辭親槐庭贊政(言夫人嫁於宇文為命婦也毛傳曰諸侯之女嫁於諸侯送御皆百乘百)
(兩百乘也周禮王后六服有褘衣揄狄闕狄鄭注曰狄當為翟翟雉名又外内命婦之服注云侯伯之夫人揄)
(翟服虔曰車有藩曰軒左氏傳曰晉將嫁女於吴齊侯使析歸父媵之以藩載欒盈及其士杜預云藩車之有)
(障蔽者衞風碩人云翟茀以朝毛傳曰夫人以翟羽飾車茀蔽也疏云婦人乘車不露見車之前後設障以自)
(隠蔽謂之茀因以翟羽為之飾此云軒車六命盖重翟厭翟之類有命數也鼎室辭親謂辭烏石蘭氏槐庭贊)
(政謂贊宇文氏也夫人為蘭陵公女復為冠軍公妻三公調和鼎鼐故云鼎室三槐三公位馬故云槐庭)世
為閱水人成大夢廻帳山門移燈泉洞金棗長含銀蠶
永送(陸機歎逝賦曰川閱水以成川莊子曰大覺而後知其大夢也按山門墓門黃圖曰陵冢為山謝莊)
(武宣貴妃誄曰重扄閟兮燈已黯中泉寂兮此夜深抱朴子曰吳景帝時戍將於廣陵掘諸冢取版以治城發)
(一大冢從死人懷中透出墮地兩耳及鼻孔中皆有黃金如棗許大此則骸骨有假物而不朽之效也蜀本紀)
(曰始皇陵有銀蠶金雀)香填栢槨路閉松城悲鸞獨景雄劍孤鳴
留連趙琴(疑作瑟)悽愴秦笙(左氏傳曰范獻子去魏獻子栢槨松城即夏侯嬰墓銘所)
(謂佳城鬱鬱是也見西京雜記范泰鸞鳥詩序曰昔罽賓國結罝峻卯之山獲一鸞鳥王甚愛之三年不鳴其)
(夫人曰嘗聞鳥見其類而後鳴何不縣鏡以映之王從其言鸞睹影悲鳴冲霄一奮而絶吳越春秋名劍二枚)
(一曰干將二曰莫邪莫邪干將之妻也趙琴疑作趙瑟漢書楊惲報孫會宗書曰婦趙女也雅善鼓瑟秦笙即)
(蕭史吹簫事笙簫通稱矣)
周太傅鄭國公夫人鄭氏墓誌銘
(太傅鄭國公夫人達奚武之妻也周明帝武成元年以高陽公達奚武為鄭國公武帝天和三)
(年以太保鄭國公達奚武為太傅)
夫人諱某滎陽開封縣遠里人也七子賦詩足光賓客
三卿從政實静諸侯(序鄭氏之先本鄭國也左傳襄二十七年曰鄭伯享趙孟於垂隴子)
(展伯有子西子產子太叔二子石從趙孟曰七子從君以寵武也請皆賦以卒君貺武亦以觀七子之志子展)
(賦草蟲伯有賦鶉之賁賁子西賦黍苖之四章子產賦隰桑子太叔賦野有蔓草印段賦蟋蟀公孫段賦桑扈)
(卒享文子告叔向曰伯有將為戮矣其餘皆數世之主也子展其後亡者也在上不忘降印氏其次也樂而不)
(荒樂以安民不淫以使之後亡不亦可乎又僖七年管仲曰鄭有叔詹堵叔師叔三良為政未可間也)驂
乘則晉后停輿来朝則漢君識履華胄蟬聯無虚史籍
(晉書曰武帝出祀南郊詔使鄭默驂乘漢書曰鄭崇為尚書僕射每見曳軰履上笑曰我識鄭尚書履聲)祖
那秦州别駕父茂伯撫軍將軍凉州刺史伯陽縣侯夫
人令淑早聞芝蘭獨茂既容既德言告言歸(毛詩曰言告師氏言)
(告言歸傳曰古者女師教以婦德婦言婦容婦功)悌實溫凊恭惟箴盥(禮記曰冬溫而)
(夏凊内則曰右佩箴管線纊管字或作盥)太傅弼諧周室股肱攸寄(太傅逹奚武也)
(周書列傳云逹奚武字成興代人也少倜儻好馳馬為賀拔岳所知及岳為侯莫陳悦所害武收岳屍歸平凉)
(同翊戴太祖從平悦齊神武與竇泰高敖曹三道来侵從太祖擒竇泰斬高敖曹進位大將軍平劍比振旅還)
(京師齊將高苟子攻新城武邀擊之悉虜其衆孝閔踐阼拜柱國大司寇武成初進封鄭國公天和三年轉太)
(傅)夫人輔佐君子勤勞是司琴瑟既友條枚無伐故得
用之邦國成之孝敬(卷耳詩序云又當輔佐君子求賢審官知臣下之勤勞關雎詩云琴)
(瑟友之汝墳詩云伐其條枚關雎詩序曰關睢后妃之德也風之始也所以風天下而正夫婦也故用之鄉人)
(焉用之邦國焉又云先王以是經夫婦成孝敬)某年月日封鄭國夫人(當是武成元年)
褕翟既加紘綖是務(周禮鄭注曰翟雉名侯伯之夫人褕翟左氏傳曰衡紞紘綖杜預注)
(曰紘纓從下而上者綖冠上覆疏云魯語稱公侯夫人織紘綖知紘亦織而為之綖冠上覆者冕以木為幹以)
(元布衣其上謂之綖論語尚書皆云麻冕知其當用布也孔安國論語注曰言績麻三十升以為冕即是綖也)
夫(集有人字今衍)有安世之貴躬服浣濯子有文伯之尊無忘
機杼(漢書曰張安世尊為公侯食邑萬戶然身衣弋綈夫人自紡績家僮七百人皆有手技作事内治產)
(業累積纖微是以能殖其貨富於大將軍光詩序云服浣濯之衣列女傳曰魯季敬姜者莒女也號戴已魯大)
(夫公父穆伯之妻文伯之母博逹知禮文伯退朝朝敬姜敬姜方績文伯曰以歜之家而主猶績懼干季孫之)
(怒其以歜為不能事主乎敬姜嘆曰魯其亡乎使童子備官而未之聞也男女效績否有辟古之制也仲尼曰)
(季氏之婦不淫矣婦人以織紝為事休之非禮也)表裏惟安閨闈且正醫門有
疾對藥無徵天和三年三月二十日薨葬於長安之石
安原世子某兄弟竝勖慈訓咸遵母儀霜露深悲寒泉
增慟銘曰
居德圃田當官教府置騎賓来開黌學聚(左傳定四年祝鮀曰封畛)
(土略自武父以南及圃田之北竟杜預曰圃田鄭藪名爾雅釋地十藪鄭有圃田郭璞曰今滎陽中牟縣西圃)
(田澤是也衞之南竟至此澤畔漢書曰鄭當時為太子舍人每五日洗沐常置驛馬長安諸郊請謝賓客夜以)
(繼日至明旦常恐不徧開黌學聚謂鄭康成通德門也黌學舍也)福履家室賢才踵武
棠棣之華螽斯之羽(此棠棣之華蓋引召南與小雅常棣異鄭箋曰喻王姬顔色之美盛)
(爾雅釋文舍人曰唐棣一名栘郭璞曰今白栘也似白楊江東呼夫栘詩序曰螽斯后妃子孫衆多也言若螽)
(斯不妒忌則子孫衆多也毛傳曰螽斯蚣蝑也爾雅曰螽螽蚣蝑郭注云蚣䗥也俗呼為蝽&KR0008;)人倫七
德風化二南采采芣苢萋萋葛覃(七德注已見然此七德謂婦德有七也二)
(南謂周南召南也又劉向列女賢明傳曰周南大夫之妻能匡夫貞順傳召南中人之女得婦道之儀以絶無)
(禮之求防淫慾之行焉毛詩傳曰采采非一辭也芣苢馬舄車前也宜懷妊焉采取也覃延也葛所以為絺綌)
(女功之事繁縟者萋萋茂盛貌)節行聲玉副加(一作笄)珈篸柳園秉杼桑
津浴蠶(詩衞風云佩玉之儺毛傳儺行有節度也鄭風云佩玉瓊琚疏云言其玉聲和諧行步中節也)
(鄘風云副笄六珈毛傳副者后夫人之首飾編髮為之笄衡笄也珈笄飾之最盛者所以别尊鄭箋珈之言加)
(也副既笄而加飾如今步搖上飾古之制所未聞郡國志河東平陽北屈有采桑津蠶書曰月當大火則浴其)
(蠶)春秋超忽零落無(一作非)時家亾淑女國喪賢姬香墳
永送舞鶴長辭(列仙傳曰鈎弋夫人殯尸不冷而香一廬月間後昭帝即位更葬之越絶書曰闔)
(子女冢在閶門外道北下方池廣四十八步水深二丈五尺池廣六十步水深丈五寸𡑞出廟路以南通姑胥)
(門並周六里舞鶴吳市殺生以送死)山深月闇風急松悲千年開閉將騐
靈龜(周禮龜人云天龜曰靈屬又云若有祭事則奉龜以往旅亦如之喪亦如之)
後魏驃騎將軍荆州刺史賀拔夫人元氏墓誌銘
(賀拔夫人疑即賀拔勝之妻也周書傳曰賀拔勝神武尖山人孝武帝時進位驃騎大將軍開)
(府儀同三司荆州刺史按勝以魏大統十年薨猶魏時人故稱後魏)
在河之洲聞君子之配德言采其蕨(一作薄言采蕨)見夫人之
有禮用之風化人倫厚焉(在河之洲君子好逑皆關雎首章之辭草蟲之詩云陟彼)
(南山言采其蕨傳云蕨鼈也箋云言我也我采者在塗而見采鼈菜者得其所欲得猶已今之行者欲得禮以)
(自喻也詩序大夫妻能以禮自防也草木疏云周秦曰蕨齊魯曰鼈本又作鱉俗云其初生似鼈脚故名焉關)
(雎詩序云上以風化下又云厚人倫美教化移風俗)夫人諱安字大羅河南洛陽
人也祖某京兆康王(元氏後魏宗室本姓拓跋氏居代孝文太和十九年遷洛陽二十年)
(改為元氏故夫人姓元氏為河南洛陽人也按魏書元昭之祖素謚曰康素子陪斤康王當是夫人曾祖)父
昭驃騎大將軍開府儀同三司錄尚書司州牧汝陽郡
王(魏書云陪斤子昭入為尚書號征西將軍卒贈尚書左僕射隋志河南郡汝陽後魏置司州)跗萼
雄圖階基霸迹(詩小雅棠棣之華卾不韡韡鄭箋承華者卾不當作拊拊鄂足也卾足得華之)
(光明則韡韡然盛拊亦作跗按詩序棠棣燕兄弟今元氏本魏宗室故云)公卿之室將相維
家(一作維國)夫人能修法度無思犯禮恭儉節用憂在進賢
(采蘋詩序云采蘋大夫妻能循法度也漢廣詩序云無思犯禮求而不可得也葛覃詩序云恭儉節用服澣濯)
(之衣關雎詩序云關雎樂得淑女以配君子憂進賢不淫其色哀窈窕而無傷善之心焉)大統五年
封安樂公主(隋志北海郡博昌縣舊曰樂安)歸於賀拔氏時年十三思
事憂勤化成婦德彤管載暉棠棣早茂(静女詩箋云彤管赤筆管也棠)
(棣注見前篇)及乎謳歌有歸褕翟降等輔佐君子猶安其室
(謂周受魏禪時也按周禮王后六服褘衣為上褕翟次之言夫人本故魏公主受禪之後為降等也孝閔踐阼)
(子仲華襲爵瑯邪公是猶安其室也)周天和元年乃封章武郡君(章武本漢竇廣)
(國所封郡國志屬渤海郡章懷太子注云在滄州魯縣)霜露不居風煙飄忽遘疾
累旬奄捐舘舍以周天和四年二月二十六日薨於長
安萬年里春秋五十有二詔贈頓正(疑作丘)國夫人禮也
(地理志頓丘屬東郡)即以其年三月二十日歸葬於咸陽之石安
原既異乘鸞翻然永去雖非舞鶴即掩泉門(列女傳曰蕭史弄玉)
(一旦乘鳳凰飛去鸞鳳通稱故云乘鸞吳越春秋曰吳王有女滕玉因謀伐楚與夫人及女會蒸魚王前嘗半)
(而與女女怒曰王食魚辱我不忘久生乃自殺闔閭痛之葬於國西閶門外鑿池積土文石為椁題凑為中金)
(鼎玉杯銀罇珠襦之寶皆以送女乃舞白鶴於吳市中令萬民隨而觀之還使男女與鶴俱入羡門因發機以)
(掩之殺生以送死國人非之湛盧之劍惡其無道而如楚矣泉門墓門即所謂羨門也)欲誌佳城
(佳城鬱鬱滕成公墓石函之詞也注見前篇)乃為銘曰
逖矣雄謀悠哉霸轍九服潛運三川中竭卿相連鑣賢才
舞(疑作無)絶(言元氏起家荒服後魏之興世為卿相也逖矣悠哉言其遠也周禮九服一侯服二甸服)
(三男服四采服五衞服六蠻服七夷服八鎮服九藩服國語曰幽王三年西周三川皆震伯陽父曰夫國必依)
(山川山崩川竭亡之徵也)琬琰令淑施袊結褵方之棠棣譬以螽斯
既全婦德還稱母儀(楚辭曰懷琬琰以為心說文曰衿交衽也詩云親結其褵毛萇曰䄜)
(婦人之褘也女施衿結縭爾雅曰褵緌也郭璞曰即今之香纓也召南云唐棣之華陸璣曰粤李也一名雀梅)
(一名車下李所在山皆有其華或白或赤六月中熟大如李子可食爾雅疏曰蜇螽周南作螽斯七月作斯螽)
(一名蚣蝑一名蝽&KR2114;陸璣云幽州人謂之蝽箕蝗類也長而青長角長股股鳴者也或謂似蝗而小斑黑其股)
(似瑇瑁又五月中以兩股相切作聲聞數十步者是也婦德四德之首也劉向列女傳首篇有母儀傳)逝
(一作遊)水滔滔危途冉冉問藥無對蒸丹不驗狄服空陳
絃機虚掩(言夫人以疾卒也楚辭曰波滔滔兮来迎又曰老冉冉兮既極狄服周禮褕狄闕狄之類)
(鄭注作翟雉名)郭門路轉哀挽途窮隴深結霧松高聚風春蘭
秋菊惟始惟終
周大都督陽林伯長孫瑕夫人羅氏墓誌銘
(按夫人本姓叱羅氏叱羅協之女也周書魏恭帝三年太祖徵協入朝論蜀中事乃賜姓宇文)
(氏協既受晉公護冀得婚連帝室乃求復舊姓叱羅氏高祖許之此云羅氏省文也)
夫人諱某恒州代郡太平縣人祖某父協周大將軍南
陽郡公(周書叱羅協傳云建德三年高祖以協宿齒授儀同三司賜爵南陽郡公)夫人資於
事親躬奉訓誡教於宗室足聞詩禮及乎言歸肅恭如
事蘋藻維敬紘綖是勤内位克諧中閨以睦年齡不競
霜露先侵更無延壽之杯遂闕長主之枕(漢書曰新垣平使人獻玉)
(杯刻曰主人延壽神仙傳曰漢光武東廵見太山老父鋤于道頭上白光高數尺呼問之對曰昨有一道士教)
(臣作神枕枕有三十二竅二十四以應二十四氣八竅應八風臣用之轉少齒生)以周天和四
年二月八日薨於長安之洪固鄉時年二十有三某年
某月日葬於萬年縣之壽里山非宋國翻為節女之陵
地異荆臺遂有賢妃之墓(劉向列女傳曰伯姬者魯宣公之女成公之妹也伯姬嫁)
(於宋恭公十年恭公卒伯姬寡至景公時伯姬常遇夜失火左右曰夫人少避火伯姬曰婦人之義保傅不俱)
(夜不下堂待保傅来也越義而生不如守義而死遂逮於火而死春秋詳錄其事為賢伯姬諸侯聞之莫不悼)
(痛以為死者不可復生財物猶可復故相與會於澶淵償宋之所喪春秋善之又曰楚昭越姬者越王句踐之)
(女楚昭王之姬也昭王燕遊蔡姬在左越姬在右王親乘駟以逐遂登附社之臺以望雲夢之囿顧謂二姬曰)
(吾願與子生若此死薨若此蔡姬曰願生俱樂死同時王顧謂史書之復謂越姬越姬對曰昔者吾先君莊王)
(淫樂三年不聽政事終而能改卒霸天下妾以君王為能法吾先君將改斯樂而勤於政也今則不然而要婢)
(子以死其可得乎妾聞之諸姑婦人以死彰君之義王益君之寵不聞其苟以闇死為榮妾不敢聞命於是)
(寤敬越姬之言而猶親嬖蔡姬也居二十五年王救陳越姬從王病在軍中有赤雲夾日如飛鳥王問周史史)
(曰是害王身然可移於將相將相聞之將請以身禱於神王曰將相之於孤猶股肱也今移禍焉庸為去是身)
(乎越姬曰大哉君王之德以是妾願從王矣昔日之遊燕樂也是以不敢許及君王復於禮國人皆將為君王)
(死而况於妾乎請願先驅狐狸於地下王曰昔之遊樂吾戲耳若將必死是彰孤之不德也越姬曰昔者妾雖)
(口不言心既許之矣妾死王之義不死王之好也遂自殺王薨於車中蔡姬竟不能死惠王立然後罷兵歸葬)
(昭王君子謂越姬信能死義)銘曰
畢狼建國靈武開都地接天柱山臨寶符人資義烈世
襲雄圖(史記天官書曰畢昴間為天街其陰陰國其東有大星曰狼漢書地理志曰趙地昴畢之分野)
(北地郡有靈武縣言北魏之先開基於此也云地接天柱者按天柱有二其一是崑崙山名神異經曰崑崙之)
(山有銅柱焉其高入天所謂天柱也圍三千里周圓如削其一是漢武帝以後南嶽霍山之名爾雅曰霍山為)
(南嶽郭注云即天柱山潛水所出也疏云上云江南衡地理志云衡山在長沙湘南縣南張楫廣雅云天柱謂)
(之霍山地理志云天柱在廬江潛縣則在江北矣本衡山一名霍山漢武帝以衡山遼曠移嶽神於天柱又名)
(天柱亦為霍故漢以来衡霍别矣按此趙地亦有霍山無天柱之名與彼為異周禮冀州其山鎮曰霍山史記)
(曰霍太山陽侯天吏地理志云河東郡彘縣霍太山在東不得以趙地之霍山引廬江之天柱疑云西接崑崙)
(為崑崙之天柱矣山臨寶符者謂恒山也史記趙簡子謂諸子曰吾藏寶符於恒山中往得者立為後諸子皆)
(競往無所得無恤曰恒山臨代代可取也簡子曰是知符矣遂立之言恒山代郡之地世有雄才也)葛覃
維萋棠棣早盛(巳見)既安淑德爰從配命四教弘宣三星
克正(注巳見)霜凋桂苑風落芝田三從闕性五福傷年(謝莊)
(月賦曰清蘭路肅桂苑王子年拾遺記曰崑崙第九層山形漸小狭下有芝田蕙圃皆數百頃羣仙種耨焉列)
(女傳母師曰婦人有三從之義而無專制之行少繫父母長繫于夫老繫于子)歸安永絶言告
長捐悽切郊野紆廻隰原(歸安歸寧也詩歸寧父母又曰言告言歸爾雅曰邑外謂)
(之郊郊外謂之牧牧外謂之野下濕曰隰廣平曰原公羊傳云下平曰隰)風慘雲愁松悲露
泣朗月空嗟傷神何及(世說曰荀奉倩與婦至篤婦亡奉倩後少時亦卒劉孝標注云)
(粲别傳曰粲常以婦人才智不足論自宜以色為主驃騎將軍曹洪女有色粲於是聘焉容服帷帳甚麗專房)
(燕婉後婦病亡未殯傅嘏往唁粲粲不言而神傷嘏問曰婦人才色竝茂為難子遺才存色非難遇也何哀之)
(甚粲曰佳人難再得顧逝者不能有傾城之異然未可易遇也悲悼不能巳己歲餘亦亡亡年二十九)
周儀同松滋公拓跋競夫人尉遲氏墓誌銘
(魏書宗室傳曰高凉王孤平文皇帝之第四子也孤孫度道武初賜爵松滋侯仍得世襲競或)
(其後也隋書地理志云南郡松滋縣江左舊置河東郡)
夫人諱某河南洛陽人也(本代人其先魏之别種號尉遲部因而姓焉從魏入洛為)
(洛陽人)祖某父大師柱國公(夫人疑即尉遲迥女也祖俟夔父迥周本紀云武帝建德)
(元年以太傅蜀國公尉遲迥為太師)魏室喪亂經綸夷阻周朝建國匡翊
揖讓(按周書迥從太祖復弘農戰沙苑皆有功孝閔踐阼進位柱國大將軍封寧蜀公魏室喪亂謂高歡)
(入洛孝武西遷也周祖周太祖也揖讓周受魏禪也)圖牒帝系即有内外之親分
裂山河仍為舅甥之國(迥傳云父俟夔尚太祖姊昌樂大公主生迥迥尚魏文帝女金)
(明公主拜駙馬都尉以平蜀功封一子為公自劍閣以南得承制封拜及黜陟又迥曰吾居將相與國舅甥)
夫人容範端莊儀型淑令六義觀德南風有夫人之詩
八卦成形東方有少女之位(詩序曰詩有六義一曰風二曰賦三曰比四曰興五)
(曰雅六曰頌國風召南鵲巢以下皆言夫人是南風夫人之詩也易卦傳曰兑三索而得女故謂少女巽為長)
(女居東南兑為少女居正秋在西方矣)姆母習言公宮教業箴盥線纊佩
帨茝蘭(内則曰婦事舅姑左佩紛帨刀礪小觿金燧右佩箴管線纊施縏&KR1030;大觿木燧鄭注云縏小囊)
(也言施明為箴管線纊有之按管與盥同)年十有二適儀同拓跋競衣其翟
服既得宗婦之儀乘其魚軒還從列國之禮(拓跋氏鮮卑索頭部)
(稱代改為魏至孝文改元氏拓跋競魏之支屬也毛詩傳曰車乘厭翟服則褕翟翟雉也宗婦同宗之婦也拓)
(跋競為魏宗室故夫人為宗婦矣左傳閔二年曰歸夫人魚軒正義曰陸璣義疏曰魚獸似猪東海有之其皮)
(背上有斑文腹下有純靑今人以為弓鞬步矢者也其夫雖乾燥為弓鞬矢服經年海水將潮及天陰毛皆起)
(水潮還及晴則毛復如故雖在數千里外可以知海水之潮自相感也)摽梅三實無闕其
時夭桃九華能脩其政(詩序曰摽有梅男女及時也詩云摽有梅其實三兮求我庶士)
(迨其今兮箋云此夏鄉晚梅之墮落差多在者餘三耳詩序桃夭后妃之所致也不妒忌則男女以正婚姻以)
(時國無鰥民也詩云桃之夭夭毛傳曰夭夭其少壯也)某年某月冊拜廻洛縣君
(廻落疑即万俟洛營齊神武以其地名回洛城矣)母金明公主魏文帝長女春
則帝女採桑秋則王姬築館(山海經曰宣水淪水出焉其上有桑大五十尺其枝)
(四衢其葉大尺餘赤理黃華靑樹名曰帝女之桑郭璞注曰婦以主蠶故以名桑左傳莊元年曰秋築王姬之)
(館於外為外禮也)夫人出入主家遨遊戚里濯龍園苑長門宮
殿(主家公主家也漢書東方朔傳曰董偃隨母出入主家詩曰以遨以遊漢書石奮傳顔師古注曰於上有)
(姻戚者則皆名之故名其里為戚里後漢書明德馬后曰前過濯龍上見外家問起居者車如流水馬如龍史)
(記封禪書長安門注稱括地志云長安門故亭在雍州萬年縣東北苑中後館陶公主長門國武帝以為長門)
(宮即此)既而膏腴美疢(一作疾)華茂傷年沉痼床帳蒸離寒
暑(左傳臧孫曰美疢不如惡石劉公幹贈五官中郎將詩曰余癭沉痼疾李善注云禮記曰身有痼疾說文)
(曰痼久也詩云載離寒暑)三世之術無迨(一作乏)於醫門百草之本途
(疑作徒)窮於藥性(禮記曰醫不三世不服其藥正義曰擇其父子相承至三世也又說云三世者)
(一曰黃帝針灸二曰神農本草三曰素女脉訣又云夫子脉訣若不習此三世之書不得服食其藥三皇本紀)
(神農氏作蜡祭以赭鞭鞭草木始嘗百草始有醫藥途窮疑作徒窮)建德三年五月七日
亡春秋三十昔西河女子值九節之菖蒲東海婦人得
三山之芝草(西河女子西王母也抱朴子曰菖蒲須石上一寸九節紫花者尤善神仙傳曰漢武)
(帝登嵩山登大愚室石起道宮使董仲舒東方朔等齋潔思神至夜忽有仙人曰吾九疑之神也聞中岳石上)
(菖蒲一寸九節可以服之長生故来採耳王興聞之乃採服之不息遂得長生又神仙傳麻姑謂王方平曰接)
(待以来巳見東海三為桑田向到蓬莱水淺淺於往日會時略半也史記封禪書曰海中三神山曰蓬莱方丈)
(瀛洲東海婦人謂麻姑也)無由再遇悲矣如何即以其年十一月十
五日葬於京兆之北陵原龜筮告辰丘陵啓奠(禮記曰龜為卜)
(䇲為筮廣雅云小陵曰丘爾雅曰大阜曰陵)西臨織(疑作玉)女之廟南望湘妃
之墳(星經曰織女三星史記天官書云是天帝外孫戴德夏小正云七月織女西臨織女之廟未詳墳在)
(京兆近華山疑作玉女詩含神霧云華山有明星玉女持玉漿得上服之即成仙道險僻不通郭璞讚曰華岳)
(靈峻削成四方爰有神女玉漿是挹山海經曰洞庭之山帝之二女居之是常遊於江淵澧沅之風交瀟湘之)
(淵郭注天帝之二女而處江為神即列仙傳江妃二女離騷九歌所謂湘夫人稱帝子者是也河圖玉版曰湘)
(夫人帝堯女也秦始皇浮江至湘山逢大風而問博士湘君何神博士曰聞之堯二女舜妃也死而葬此列女)
(傳曰二女死於江湘之間俗謂為湘君鄭司農亦以舜妃為湘君說者皆以舜陟方而死二妃從之俱溺死於)
(湘江遂號為湘夫人)嗚呼哀哉乃為銘曰
父曰帝師母曰王姬車服不繫江漢無思(言父迥為太師母為魏金)
(明公主也詩序曰王姬下嫁於諸侯車服不繫其夫又曰漢廣德德廣所及也文王之道被於南國美化行於)
(江漢之域無思犯禮求而不可得也)是生令淑觀禮敦詩聲超宋子德茂
邢姨(謂夫人之賢德也左氏傳曰說禮樂而敦詩書詩曰豈其娶妻必宋之子又曰邢侯之姨)繼世
盛德思賢克舉奠雁迎門濡(一作穤見文苑英華)蘋實爼(詩云雝雝鳴雁)
(旭日始旦鄭箋云雁者随陽而處似婦人從夫故昏禮用焉自納采至請期用昕親迎用昏毛萇采蘋傳蘋大)
(苹也鄭箋曰蘋之言賓也釋草云苹萍其大者蘋舍人曰萍一名蓱今水上浮蓱也江東謂之漂音瓢左傳蘋)
(蘩蕰藻之莱)奉盥如事移茵即序春冰浴蠶秋機秉杼(王子年拾)
(遺記曰東海員嶠山有冰蠶長七寸有鱗角以霜雪覆之始為繭其色五綵織為文錦入冰不濡投火不燎浴)
(蠶注見前篇月令曰促織鳴嬾婦驚故曰秋機)帝鄉近親帝城近臣濯龍親戚
平陽主人(後漢書東海公陽對曰河南帝城多近臣南陽帝鄉多近親濯龍注見本序漢書曰王太)
(后長女號曰平陽公主後漢書曰明帝女迎封平陽公主適大鴻臚馮順注平陽縣屬河東)金波廻
月玉樹臨春(漢書曰月穆穆以金波揚雄甘泉賦曰翠玉樹之靑葱)弄玉鳳凰昌
容紫草自此千年無人得道舜華榮曜飄零何早(列仙傳曰)
(秦穆公有女字弄玉與蕭史皆隨鳳凰飛去又曰昌容常山道人也自稱殷王子能致紫草女仙傳曰昌容者)
(商王女也脩道於常山食蓬虆根二百餘年顔如二十許能致紫草鬻與染工得錢以為貧病者住来城市世)
(世見之嘗行日中不見其形或云昌容能練形者也忽冲天而去神仙傳彭祖曰得道者耳非仙人也詩顔如)
(舜華毛萇曰舜木槿也)渭水北原平陵故園纔通谷口即望寒門
(謂葬於京兆之北陵原也漢書地理志曰扶風渭城故咸陽又平陵縣昭帝置三輔黃圖曰秦始皇都咸陽渭)
(水貫都以象天漢地理志曰谷口屬左馮翊史記漢武紀曰所謂寒門者谷口也索隠曰服虔云寒門黃帝所)
(仙之處小顔曰谷口山之谷口漢時為縣今呼為冶谷去甘泉八十里盛夏凜然故曰寒門)吁嗟此
地去矣歸魂孟冬十月長松九年親賓掩淚悽愴何言
(江淹别賦曰親賓兮淚滋)
周驃騎大將軍開府儀同三司冠軍伯柴烈李夫
人墓誌銘
夫人諱某隴西狄道人也周有柱史夫子以之猶(一作見)
龍(史記曰老子者楚苦縣厲鄉曲仁里人也姓李氏名耳字伯陽謚曰聃周守藏室之史也孔子適周問禮)
(於老子去謂弟子曰老子其猶龍邪又張湯傳曰老子為柱下史即藏史之柱下因以為官名)漢有將
軍宛城以之輸馬(漢書曰太初元年以李廣利為貳師將軍至貳師取善馬又大宛傳張騫)
(曰大宛在匈奴西南漢正西去漢可萬里其俗多善馬馬汗血其先天馬子也)復有西入上書
仍為秦王之相(史記曰李斯者楚上蔡人也西說秦王秦王拜斯為客卿會議逐客斯亦在逐)
(中乃上書秦王除逐客之令復李斯官卒用其計謀官至廷尉二十餘年竟并天下尊主為皇帝以斯為丞相)
東向問計即是韓王之師(史記韓信傳曰信與張耳以兵數萬欲東下井陘擊趙趙)
(王成安君陳餘聚井陘口號稱二十萬廣武君李左車說成安君曰聞漢將韓信涉西河虜魏王禽夏說新喋)
(血閼與今乃輔張耳議欲下趙此乘勝而去國遠闘其鋒不可當願足下假臣竒兵三萬人從間路絶其輜重)
(足下深溝高壘堅營勿與戰彼前不得鬪退不得還吾竒兵絶其後使野無所掠不至十日而兩將之頭可致)
(於戲下否必為二子所禽矣成安君不聽韓信使人間視知不用還報則大喜及破趙軍斬成安君禽趙王歇)
(乃令軍中毋殺廣武君有能生得者購千金於是有縳廣武君而致戲下者信乃解其縛東向坐西向對師事)
(之復從其策)父宜使持節大將軍南北二華州刺史順陽郡
公魏武皇帝之長舅也(隋書地志曰馮翊郡後魏置華州上郡後魏置東秦州後改為)
(北華州荆州舂陵郡湖陽縣後魏置順陽郡北史魏孝武帝紀曰帝諱脩字孝則廣平文穆王懷之第三子也)
(母曰李氏)穰侯魏冉居咸陽之宮曲陽王根借明光之殿語
其貴戚差足擬倫論其揖讓彼多慚德(史記曰穰侯魏冉者秦昭王母)
(宣太后弟也宣太后二弟其異父長弟曰穰侯姓魏氏名冉自惠王武王時任職用事武王卒諸弟争立惟魏)
(冉能立昭王昭王即位以冉為將軍衞咸陽誅季君之亂封於穰號曰穰侯漢書曰成都侯王商嘗病欲避暑)
(從上借明光宮後又穿長安城引内澧水注第中大陂以行船立羽蓋張周帷楫濯歌上幸商第見穿城引水)
(意恨内銜之未言後微行出過曲陽侯第又見園中土山漸臺似類白虎殿於是上怒以讓車騎將軍音商根兄)
(弟欲自黥劓謝太后上聞之大怒音籍藁請罪商等皆負斧質謝罪上不忍誅然後得巳久之平借明光宮本)
(王商事此云王根按本文論外戚之奢漢書根商連文故通用之言比之古人魏冉王根俱為貴戚而李宜有)
(揖讓之德也)夫人幼而聰敏早聞令淑彤(一作箴)管有美賢才
見稱(左氏傳曰静女之三章取彤管焉杜預曰彤管赤筆管也)弄其紙筆懼失諸兄
之意翦其齠齡畏傷王母之心(魏志曰甄后少喜書常用諸兄筆硯袁宏後漢)
(紀曰和熹皇后鄧訓女也后年五歲祖母為翦髮老人目瞑并中后額忍痛不言一額盡傷左右怪而問之后)
(曰太夫人慈恩為斷髮難傷老人意故忍之耳)年十有一出適驃騎大將軍開
府儀同柴烈烈以上將頒朔(一作領胡)中台受任軍國忠勤規
模繁總(漢書天文志曰斗魁戴筐六星曰文昌宮一曰上將魁下六星兩兩而比名曰三台)夫人
輔佐君子言容匡贊增耀三星欽明四德授巾沃盥有
謹於事姑斷織停機無忘於訓子保定二年冊授大夏
縣君既以夫尊又云子貴乃遷順陽改郡君夫人之邑
或用鄉名小君之號多從夫秩典冊光臨足稱榮寵(漢書)
(外戚傳曰武帝即位封皇太后母臧兒為平原君武帝封王太后在民間時所生女金氏為脩成君宣帝制詔)
(御史賜外祖母號為博平君東觀漢記曰鄧皇后太夫人為新野君王隠晉書曰武帝封羊祜妻夏侯氏為萬)
(歲鄉君按柴烈李夫人封大夏縣君鄉名如此類也禮記曰婦人無爵從夫之爵)本有風氣之
疾頻年增動略多枕卧飛龜之散遣疾無徵畫龍之符
流年不驗(抱朴子曰靈寶經有正機平衡飛龜授袟凡三篇皆仙術也又曰或丙午日日中時作燕)
(君龍虎符歲符歲易之是也)以今建德四年三月日薨於館舍春秋
四十九即以其年八月日葬於長安之洪瀆原神光離
合尚在河湄雲氣徘徊猶歸樓下(洛神賦曰神光離合乍隂乍陽小雅巧言)
(云居河之湄爾雅云水草交曰湄高唐賦王問王曰此何氣也玉對曰所謂朝雲者也)嗚呼哀哉
乃為銘曰
上書秦相立功漢將隴水分流秦川遥望(秦相李斯漢將李廣利也)
(隴水秦川言夫人為隴西人也漢書地理志曰隴西郡秦置應劭曰有隴坻在其西也三秦記隴水歌有遥望)
(秦川之句)秋陸俗勇金行地壯廣武軍中安平河上(言李氏世居隴)
(西西方金行之氣代有名將也續漢書曰日行西陸謂之秋後漢書西羌論序曰性堅剛勇猛得西方金行之)
(氣焉西征記曰三皇山或謂三室山山上有二城東者曰東廣武西者曰西廣武各在山一頭相去二百餘步)
(其間隔深澗漢祖與項籍語處後漢郡國志曰安平國故信都信都有絳水滹沱河又王霸傳曰光武至下曲)
(陽聞王郎兵在後從者皆恐及至滹沱河光武令霸往視之詭曰冰堅可渡官屬皆喜遂前比至河河冰亦合)
(乃令霸護度未畢數騎而冰解光武謂霸安吾衆得濟免者卿之力也)妻者齊也謂嫁曰
歸三星夜照百兩朝飛(白虎通曰妻者齊也與夫齊體自天子下至庶人其義一也毛)
(詩傳曰婦人謂嫁曰歸三星百兩注巳見)褕翟有典容禮無違台庭等秩(一作)
(列畫)侯(一作秩)服同衣(周禮内司服有褕狄鄭注云狄當為翟翟雉名褕翟畫搖者昏禮注云婦)
(容婉娩台庭等秩侯服同衣者謂從夫秩也天官書曰魁下六星名三台周禮九服一侯服柴烈為開府儀同)
(冠軍伯是上應台階職居侯服矣)子奉母儀夫聞家政七族承和九閨
連慶(漢書鄒陽曰荆軻湛七族張晏曰七族上至曾祖下至曾孫)紛帨恭肅溫凊孝
敬杼秉秋成蠶隨春令(内則曰婦事舅姑左佩紛帨曲禮曰凡為人子之禮冬溫而夏)
(凊宋均曰促織立秋女功急故趣之周禮鄭注曰蠶為龍精月值大火則浴其種月令曰季春之月蠶事既登)
年華未落電影先過徒餐日氣空飲天河(楚辭曰餐六氣而飲沆瀣)
(兮漱正陽而含朝霞保神明之清澄兮精氣入而麤穢除王逸曰餐吞日精食元符也陵陽子明經曰春食朝)
(霞者日始出赤氣也秋食淪漢者日沒後赤黃氣也冬食沆瀣者北方夜半氣也夏食三陽者南方日中氣也)
(荆楚歲時記曰漢武帝令張騫使大夏尋河源乘槎經月而至一處見一女子織一丈夫牽牛飲河渚織女取)
(支機石與騫而還後為東方朔所識)星凋玉井月捐金波虞淵浴日薤露
哀歌(後漢書郎顗傳曰夜有白氣從西方天苑趨左足入玉井注云天官書參星下四小星為玉井漢書)
(曰月穆穆以金波淮南子曰日出暘谷入於虞淵崔豹古今注曰薤露蒿里送哀歌也出自田橫門人橫自殺)
(門人傷之而作悲歌言人命如薤上露易晞滅至李延年乃分為二曲薤露送王公貴人蒿里送士大夫庶人)
(使挽逝者歌之俗呼為挽歌)寂寞虚奠荒凉象設幽隴龜封重泉蟻
結(酉陽雜爼曰臨邑縣北有華公墓碑龜尋失惟趺龜存焉石趙世此龜常負碑入水有伺之者因呌呼龜)
(走墜折碑焉檀弓曰蟻結於四隅殷士也鄭注曰畫褚於四角其文如蟻之行往来相交錯蟻蚍蜉也殷之蟻)
(結如畫文蛇)秋色悽愴松聲斷絶百年何幾歸於此别
彭城公夫人爾朱氏墓誌銘
(後漢郡國志徐州彭城國高祖置古大彭邑也彭城公姓氏未詳此篇及下東平李夫人誌皆)
(非子山之作按滕王序開府文集二十卷及隋經籍志稱二十一卷今並不傳近本皆出文苑)
(英華英華列此二篇於子山諸誌之後此篇失名次篇稱前人後人采英華成集誤為庾作又)
(篇内上元元年及下篇永淳二年皆唐高宗年號下篇烱沗為詹事司直明是楊烱之作也初)
(唐四傑去庾最近余喜其文似開府遂不忍去因附注釋且證其集非周隋舊本昔中郎虎賁)
(貌似者猶或愛之矧盈川之文江河萬古在所不廢者也)
夫人爾朱氏河南洛陽人也(北史爾朱榮傳曰世為部落酋帥其先居爾朱川因)
(為氏焉爾字或作爾)若夫陰山表裏衝北斗之璣衡瀚海彌綸直
西街之畢昴(史記曰趙武靈王北破林胡築長城自代竝陰山索隠曰徐廣云西安縣縣北有陰)
(山在河南陽山北也正義曰括地志云陰山在朔州北塞外突厥界左氏傳曰表裏山河天官書曰北斗七星)
(所謂璇璣玉衡以齊七政索隠曰春秋運斗極云斗第一天樞第二璇第三璣第四權第五衡第六開陽第七)
(搖光第一至第四為魁第五至第七為杓合而為斗馬融云璣渾天儀可轉旋故曰璣衡其中橫䇶以璇為璣)
(以玉為衡蓋貴天象也鄭注大傳言渾儀其中䇶為璇璣外為玉衡者是也漢書霍去病傳曰登臨瀚海如淳)
(曰瀚海北海名也周易曰故能彌綸天地之道史記天官書曰西宮也畢間為天街其陰陰國其陽陽國正義)
(曰天街三星在昴畢間主國界街南謂華夏之國街北為&KR0642;翟之國土金守胡兵入也按漢國界在趙代之間)
(陰山瀚海皆匈奴地也北魏是其子孫後建都洛陽撫有中夏是西街畢昴衝於北斗璣衡矣爾朱氏世為部)
(落酋帥故稱之也)四時銜火燭龍開照地之光六月搏風大鵬
運垂天之翼(山海經曰西北海之外有神人而蛇身而赤其眼及晦視乃明不食不寢是燭九陰)
(是謂燭龍炬可以照明莊子曰鵬之背不知其幾千里也怒而飛其翼若垂天之雲又云鵬之徙於南冥也水)
(擊三千里摶扶搖而上者九萬里以六月息者也)由是奄有京縣遂荒中土車
書禮樂三王之損益可知將相公侯百代之山河不殞
(言爾朱氏從魏入洛帝業既成遂世為卿相也北史云爾朱羽健魏登國初為領人酋長率契胡武士從平晉)
(陽定中山拜散騎常侍以居秀容川割方三百里封之長為世業健羽子鬱德鬱德子代勤繼為酋長代勤太)
(初敬哀皇后舅也以外親兼征伐有功歷肆州刺史封梁郡公)祖敞(隋書列傳曰爾朱敞字乾羅秀容契)
(胡人爾朱榮之族子也父彦伯官至司徒博陵王)隋儀同三司金紫光禄大夫
岐同金申信臨徐七州總管兵(一作藩)部尚書金(一作邊)城
郡開國公天列尚書之星地標光祿之塞(隋書本傳高祖受禪改封)
(邊城郡公黔安蠻叛命敵討平之師旋拜金州總管政號明肅吏民懼之後以年老乞骸骨賜二馬軺車歸河)
(内卒於家時年七十二天文志曰門内東南維五星曰尚書主納言夙夜咨謀龍作納言此之象也漢書曰單)
(于自請願留居光禄塞下應劭曰光禄勲徐自為所築也敞為金城郡公故云)出身萬里知呂
岱之元勲專命一方識劉弘之重寄(吳志曰呂岱字定公廣陵海陵人也)
(清身奉公所在可述初在交州歷年不餉妻子飢乏權聞之嘆息以讓羣臣曰呂岱出身萬里為國勤事家門)
(為困而孤不早知股肱耳目其責安在於是賜錢米布絹歲有常限晉書曰劉弘字和季沛國相人也為鎮南)
(將軍都督荆州諸軍事張昌作亂弘遣軍討斬之悉降其衆時荆州守宰多闕弘請補選帝從之弘乃敘功銓)
(德隨才補授甚為論者所稱弘每有興廢手書守相丁寧欵密所以人皆感悦争赴之咸曰得劉公一紙書賢)
(於十部從事)父休最(北史隋書作勖)隋左千牛備身朝散大夫齊王
府司馬襲封爵金(一作邊)城公大夫稱伐諸侯胙土(左傳臧武)
(仲曰大夫稱伐又衆仲曰胙之土而命之氏)淮仙致雨仍攀桂樹之山楚客
臨風更入芙蓉之水(淮仙淮南王劉安也安封於淮南學神仙之術故稱淮仙楚客屈原)
(宋玉也屈宋楚人故云楚客淮南王安招隠士曰桂樹叢生兮山之幽又云攀援桂樹兮聊淹留離騷曰集芙)
(蓉以為衣又云采薜茘兮水中搴芙蓉兮木末又云因芙蓉而為煤兮憚褰裳而濡足王逸曰芙蓉蓮華也言)
(最為齊王府司馬猶八公之在淮南屈宋之事楚王也)夫人玉臺貞氣金河仙(一作)
(靈)液(漢書天馬歌曰游閶闔觀玉臺應劭曰玉臺上帝之所居金河仙液比西王母也西王母亦稱金母)
(居崑崙山崑崙為河水之源故云金河矣)蔡中郎之女子早聽色絲謝太傅
之閨門先揚麗則(世說曰魏武嘗過曹娥碑下楊脩從碑背上見題作黃絹幼婦外孫虀臼)
(八字魏武謂脩曰解不答曰解魏武曰卿未可言待我思之行三十里魏武乃曰吾已得令脩别記所知脩曰)
(黃絹色絲也於字為絶幼婦少女也於字為妙外孫女子也於字為好虀臼受辛也於字為辭所謂絶妙好辭)
(也魏武記之與脩同乃嘆曰我才不及卿乃覺三十里異苑曰陳留蔡邕避難過吳讀曹娥碑文因刻石旁作)
(八字曰黃絹幼婦外孫虀臼後漢書陳留董祀妻者同郡蔡邕之女也名琰字文姬博學有才辯又妙於音律)
(晉書曰謝安幼有公輔之望處家常以儀範訓子弟及薨贈太傅)彭城公發源殷伯承
家漢相(言彭城公先世在殷為侯伯在漢為丞相也)山川氣候彰白武於臯
繇象緯休徵下蒼龍於曼倩(白武白虎也史記曰西方七星白虎宿也淮南子曰)
(西方金也其神為太白其獸白虎尚書臯陶作士按此知彭城公為刑官也淮南子曰東方木也其神為歲星)
(其獸蒼龍高誘曰木色蒼蒼龍順其色也東方朔别傳曰東方朔小名曼倩未死時謂同舍郎曰天下人無能)
(知朔知朔者惟太王公耳朔卒後武帝得此語即召太王公問之曰爾知東方朔乎公對曰不知公何所能曰)
(頗善星歷帝問諸星皆具在否曰諸星具獨不見歲星十八年今復見耳帝仰天歎曰東方朔生在朕傍十八)
(年而不知是歲星哉按象緯休徵下蒼龍於曼倩者蒼龍歲星曼倩方朔小字明是東方朔為歲星事漢書云)
(東方朔字曼倩平原厭次人自公孫弘以下或至公卿朔常為朗與枚臯郭舍人俱在左右詼啁而已終不見)
(用上云白武臯陶是彭城公已為刑官此引曼倩非謂職官明矣疑謂方朔有割肉細君之事為下文鳴雁飛)
(皇夫婦張本矣)三星照夜佇稽鳴雁之期七日秉秋坐廌飛皇
之兆(詩曰綢繆束薪三星在天毛傳三星參也鄭箋曰三星心星也心有尊卑夫婦父子之象又為二月)
(之合宿故嫁娶者以為候焉按昏姻六禮皆用雁故曰鳴雁之期左傳懿氏卜妻敬仲詩云鳳凰于飛故曰飛)
(皇之兆)夫人年甫十八遂歸於我巫山南眺逢暮雨於瑶
姬華嶽西臨降明星於玉女(水經注曰郭景純云丹山西即巫山帝女居焉宋玉)
(所謂天帝之季女名曰瑶姬未行而亡封於巫山之臺精魂為草實為靈芝所謂巫山之女高唐之姬旦為行)
(雲暮為行雨朝朝暮暮陽臺之下旦早視之果如其言故為立廟號朝雲焉詩含神霧曰華陰山上有明星玉)
(女持玉漿得上服之即成仙道險僻不通郭璞讚曰華嶽靈峻削成四方爰有神女玉漿是浥又按集仙錄明)
(星玉女者居華山服玉漿白日昇天玉女祠前有五石臼號曰玉女洗頭盆)動合詩禮言成
軌則晨昏展敬事極於移天蘋藻潔誠義申於中饋(儀禮)
(曰夫者天也杜預曰婦人在室則天父出則天夫詩曰於以采蘋於以采藻毛傳曰蘋大蓱也藻聚藻也鄭箋)
(曰蘋之言賓也藻之言澡也婦人之行在柔順自潔清故取名以為戒周易曰無憂累在中饋)女郎砧
石響明月而思秋風織婦(一作女)機床聽寒蛩而催絡緯
(水經注曰漢水南有女郎山山上有女郎冢遠望山墳嵬嵬狀高及即其所裁有墳形山上直路下出不生草)
(木世人謂之女郎遒下有女郎廟及搗衣石言張魯女也有小水北流入漢謂之女郎水又述異記曰搗衣山)
(一名靈山在瑯邪郡山南絶險巖有方石昔有神女于此搗衣其石明瑩謂之玉女搗練砧崔豹古今注曰蟋)
(蟀一名吟蛩一名蛩秋初生得寒則鳴濟南呼為嬾婦又云莎雞一名促織一名絡緯一名悉蚿一名促織一)
(名紡績促織謂鳴聲如急織絡緯謂其鳴聲如紡績也)用曹大家之明訓守宋伯
姬之貞節(後漢書曰扶風曹世叔妻者同郡班彪之女也名昭字惠班一名姬博學高才世叔早卒)
(有節行法度兄固著漢書其八表及天文志未及竟而卒和帝詔昭就東觀藏書閣踵而成之帝數召入宮令)
(皇后諸貴人師事焉號曰大家作女誡七篇有助内訓劉向列女傳曰伯姬者魯宣公女成公之妹也其母曰)
(繆姜嫁伯姬於宋恭公十年恭公卒伯姬寡至景公時伯姬嘗遇夜火左右曰夫人少避火伯姬曰婦人之義)
(保傅不俱夜不下堂待保傅来也越義而生不如守義而死遂逮於火而死春秋詳錄其事為賢伯姬以為婦)
(人以貞為行者也伯姬之婦道盡矣按此二語是彭城公已卒夫人其婺婦也)加以心依八覺
理會三空(加以以下言夫人奉佛教也八覺言佛八種覺悟也有八大人覺經經云八大人覺亦名)
(八生法一道當少欲多欲非道二道當知足無厭非道三道當閒静樂衆非道四道當自守戲笑非道五道當)
(精進懈怠非道六道當專念多忘非道七道當定意亂意非道八道當智慧愚癡非道也般若經云三空一人)
(空二法空三俱空僧肇維摩經注序曰道越三空非二乘所議)遊智刃於檀林泛仙舟
於法海(王巾頭陀寺碑文曰智刃所遊日新月故觀佛三昧經曰伊蘭與栴檀生末利山中伊蘭臭牛)
(頭旃檀上妙之香說文云叢木曰林功德施論云如欲濟川先應取筏至彼岸巳捨之而去此云仙舟即郭璞)
(云水中&KR0034;筏也乂大論云波羅伽秦言度彼岸華嚴云以波羅密船于生死流中不依此岸不著彼岸不住中)
(流而度衆生無有休息維摩經曰當禮法海德無邊)幾神獨照默言象而無施空
有兼忘束荃蹄而不用(周易曰知幾其神乎後漢書西域傳論曰詳其清心釋累之訓)
(空有兼遣之宗道書之流也注云不執著為空執著為有兼遣謂不空不有虚實兩忘也維摩詰曰我及湼槃)
(此二皆空老子云常無欲以觀其妙常有欲以觀其徼故曰道書之流也莊子曰筌者所以得魚也得魚而忘)
(筌蹄者所以得兔也得兔而忘蹄言者所以得意也得意而忘言吾焉得夫忘言之人而與之言哉)人生
天地壽非金石銀臺竊藥想奔月而何年金殿(一作玉釡一作)
(金釡)煎香思反魂而無日(淮南子曰姮娥羿妻羿請不死之藥於西王母姮娥竊藥以奔)
(月中張衡思玄賦曰聘王母於銀臺注云銀臺仙人所居也述異記曰聚窟州有返魂樹伐其根心於玉釜中)
(煑取汁又熬之令可丸名曰金精香或名振靈丸或名反生香或名却死香死尸在地聞氣即活王子年拾遺)
(記曰漢延和三年春武帝定西胡月支國王遣使獻香四兩大如雀卵黑如桑椹帝以香非中國所乏以付外)
(庫至始元元年京城大疫死者大丰帝取月支神香燒之於城内其死未三日者皆活香氣經三月不歇帝信)
(神香乃秘錄餘香一日函檢如故而失神香也此香出於聚窟州人鳥山山多牛吼聞之者心振神駭伐其木)
(根於玉釡中者取汁更以微香熟煮之如黑飴狀令可丸名為驚精香或名振靈丸或名返生香或名振檀香)
(或曰却死香一種六名斯皆靈物也)以某年月日終於平康(一作原)里之私
第越上元三年十月二十日合葬於城南之畢原禮也
(按上元唐高宗年號也舊唐書高宗紀云改咸亨五年為上元元年)齊侯寢側杜氏階前
對文王之畢原用周公之合葬(晏子春秋曰景公成路寢之臺逢於何遭喪遇)
(晏子於途再拜乎馬前晏子下車挹之曰子何以命嬰也對曰於何之母死兆在路寢之臺牖下願請命合骨)
(晏子入白公公作色曰自古及今子亦嘗聞請合葬人主之宮者乎對曰古之人君不奪生人之居不踐死人)
(之墓故未嘗聞請葬人主之宮也且嬰聞之生者不得安命之曰畜憂死者不得葬命之曰畜哀畜憂者怨畜)
(哀者危君不如許之公曰諾逢於何葬其母於路寢之臺牖下檀弓曰季武子成寢杜氏之葬在西階之下請)
(合葬焉許之武子曰合葬非古也自周公以來未之有改也馬融曰畢文王墓地名)偃松千古長
無寡鶴之悲文梓百尋還見雙鴛之集(抱朴子曰千樹之松有如偃盖)
(王褒洞簫賦曰孤雌寡鶴娛優乎其下列異傳曰宋康王埋韓馮夫婦宿昔文梓生有鴛鴦雌雄各一恒棲樹)
(上聲音感人又述異記云吳黃龍中吳郡海鹽有陸東美妻朱氏亦有容止夫妻相重寸步不相離時人號為)
(比肩人夫婦云皆比翼恐不能佳後妻卒東美不食求死家人哀之乃合葬未一歲冡上生梓樹同根二身相)
(抱而合成一樹每有雙鴻常宿於樹下權聞之嗟嘆封其里曰比肩墓又曰雙梓後子弘與妻張氏雖無異亦)
(相愛慕吳人又呼為小比肩)其銘曰合葬非古周公所存(謝惠連祭古塚辭本)
(禮記)死生千載棺椁雙魂(謝惠連祭古塚文曰還祔雙魂)野曠風急天寒
日昏煙霾杳嶂霧失遥村(詩云終風且霾毛傳曰霾雨土也釋天云風而雨土為霾)
(孫炎曰大風揚塵土從上下也)紀黃絹之碑表對靑松之墓門(黃絹注見本序)
(潘岳寡婦賦云長松萋萋兮振柯又云墓門兮肅肅)
伯母東平郡夫人李氏墓誌銘
(夫人唐常州刺史楊德裔之妻楊烱之伯母也按文苑英華楊烱有常州刺史楊公墓誌銘集)
(作伯父東平楊公其略云公諱德裔字德裔弘農華陰人也即常州刺史華山公之元孫左衞)
(將軍武安公之長子也封東平公策勲上柱國知夫人楊烱伯母篇内烱沗為詹事司直是篇)
(亦盈川之文也)
夫人姓李氏隴西狄道人也自凉武昭王以後一門三
公為四海著族國史家牒詳之矣(晉書曰凉武昭王暠字玄盛小字長生隴)
(西成紀人姓李氏漢前將軍廣之十六世孫也廣曾祖仲翔漢初為將軍討叛羌於素昌素昌乃狄道也衆寡)
(不敵死之仲翔子伯考奔喪因葬于狄道之東川遂家焉世為西州右姓初署穀效令叚業僭稱凉王進玄盛)
(持節都督凉興諸軍事鎮西將軍領護西&KR0642;校尉隆安四年六郡推為凉公薨年六十七國人上謚曰武昭王)
(墓曰建世陵廟號太祖子歆字士業凉後主玄盛以安帝隆安四年立至宋少帝景平元年滅據河右凡二十)
(四年舊唐書高祖本紀云其先隴西狄道人凉武昭王暠七代孫也夫人為凉武昭王之後與國同乘矣)祖
充潁後周大將軍消州刺史流江郡公(隋書地理志云宕渠郡流江後)
(魏置縣及置流江郡)考玄明皇朝上儀同(闕)濟三州刺史成紀
縣男(隋志云天水郡成紀縣舊廢後周置)出入三朝剖符分竹(漢書文帝紀曰二年)
(九月初與郡守為銅虎符竹使符應劭曰銅虎符第一至第五發兵遣使符合乃聽之竹使符以竹箭五枚長)
(五寸鐫刻篆書亦第一至第五也說文云符信也漢制以竹長六寸分而相合)秦隴河濟之地
人到於今稱之天下士大夫知與不知莫不想望其風
采(漢書李廣傳曰百姓知與不知老壯皆為流涕)夫人生而純深幼而恭敬長
而敦睦成而和惠年及初笄甫歸於我(内則曰十有五年而笄)執
箕箒奉舅姑人不間於娣姒妾媵之年閨門之内穆如
也故宗黨推其令問鄉閭以為美談(周禮二十五家為閭四閭為黨五族)
(為黨五黨為州五州為鄉)東平公守清白之基逢太平之日(東平本漢時國)
(漢書地理志云故梁國宣帝甘露二年為東平國)辟命交至聲聞於天(詩小雅鶴鳴之)
(詞也)制(集作詔)徵尚書郎遷御史中丞出為棣曹恒常四州
刺史(楊常州墓誌云詔徵尚書郎御史中丞謇謇諒直有王臣之節尋以公事去官復拜饒州括州越州)
(都督三州長史在會稽引陂水溉田數十頃人獲其利於今稱之焉遷棣曹恒常四州刺史歷政清白為當時)
(所重)夫人輔佐君子聿修内政平旦纚笄則有君臣之嚴
沃盥饋食則有父子之敬報友而行則有兄弟之道受
期必誡則有朋友之信其婦德也如此(高誘淮南注云旦明平旦也内)
(則曰婦事舅姑雞初鳴咸盥漱櫛縰笄總衣紳鄭注云縰韜髮者也又士冠禮注云纚一幅長六尺足以韜髮)
(而結之矣又内則云進盥少者奉槃長者奉水請汏盥盥卒授巾鄭康成曰娣姒猶兄弟也)歷職中
外聲名藉甚和其琴瑟正其邦家者夫人與有力焉蓋
嘗喟然而言曰古者卿之内子為大帶命婦成祭服社
而獻功可不勖哉可不勖哉(禮器曰太廟之内敬矣君親制祭夫人薦盎君親割)
(牲夫人薦酒卿大夫從君命婦從夫人)由是服澣濯之衣躬紡績之事(葛覃)
(詩序曰服浣濯之衣鄭箋曰澣謂濯之耳衣謂襆以下至褖衣列女傳仲尼曰季氏之婦不淫矣詩曰婦無公)
(事休其蠶織言婦人以織績為事休之非禮也)筐筥錡釡之噐(見左傳)所以執其
勞蘋蘩蕰藻之菜(見左傳)所以明其德(左傳杜注曰方曰筐圓曰筥無足曰)
(釡有足曰錡筐丘方反筥九呂反錡其綺反筐筥皆噐也蘋大䓑也蘩皤蒿蕰藻聚藻也藴紆粉反䓑蒲丁反)
(皤蒲多反白蒿也)非夫博文逹禮貞婉聽從者孰能與於此乎
(内則曰姆教婉娩聽鄭注云婉謂言語也娩之言媚謂容貌也婉紆晚反)及公乞骸告老退
歸初服夫人年踰耳順視聽不衰每獻歲發春日南長
至(楚辭曰獻歲發春兮泊吾南征左傳莊二十九年曰日南而畢杜預曰日南至微陽始動故土功息又僖)
(五年傳曰五年春王正月辛亥朔日南至杜云周正月十一月冬至之日日南極正義曰日之行天有南有北)
(常立八尺之表以候景之短長夏至之景尺有五寸日最長而景最短是謂曰比至也自是以後日稍近南冬)
(至之景一丈三尺日最短而景最長是謂日南至也冬至者十一月之中氣中氣者月半之氣也月朔而得中)
(氣是必前月閏月令曰仲夏之月日長至正義曰長至者謂此月之時日長之至極太史漏刻夏至畫漏六十)
(五刻夜漏三十五刻是日長至也)羣從子弟稱觴上壽者動至數十百
(集無此字)未嘗不勸(一作歡)言善誘借以温顔侃侃焉誾誾焉
有孟母之風焉有敬姜之誨焉(公乞骸至誨焉覽楊常州墓誌云於是先賢)
(之言知止足之分罷歸初服告老私庭乃率羣從子弟營别業於宜城神鄉之望仙里其制宅也宗廟為先廐)
(庫為後喟然而言曰古人所謂歌于斯聚國族于斯者吾知之矣劉向列女傳曰鄒孟軻之母號孟母孟子長)
(學六藝成大儒之名君子謂孟母善以漸化謂孟母知人母之道謂孟母知禮而明于姑母之道謂孟母知婦)
(道又曰魯季敬姜莒女也號戴已魯大夫公文穆伯之妻文伯之母季康之從祖叔母也博逹知禮穆伯先死)
(敬姜守飬文伯備于教化)維永淳元年秋八月旁死魄寢疾彌留終
於華陰之望仙里享年八十有一(按楊常州墓誌公以文明元年夏四月薨)
(于正寢春秋八十有五此云夫人以永淳元年終永淳二年高宗崩太子立為弘道元年弘道二年改朔元年)
(二月天后廢帝為廬陵王立豫章王為帝改元文明夫人先公二年卒尚書武成曰惟一月壬辰旁死魄孔傳曰旁)
(近也月二日死魄正義曰朔是死魄故月二日近死魄魄者形也謂月之輪郭無光之處名魄也朔後明生而魄死)
(望後明死而魄生律歷志云死魄朔也生魄望也顧命云生惟四月哉生魄傳云始生魄月十六日也月十六者為始)
(魄是一日為始死魄二日近死魄也按此知夫人以永淳元年八月二日卒也)冬十一月一日
丙辰遷窆於永豐鄉之平原從先兆也(楊常州墓誌云越垂拱元年春)
(二月某日與夫人隴西李氏合葬於某原遠近會葬千餘人操筆而為誄者以百數盖遷窆也此云永淳之冬)
(時東平公尚存矣)東平公撫存懷舊用痛悼於厥心遠近咸集
宗親畢會生榮死哀其此之謂矣是日也皇太子監守
長安烱忝為詹事司直(按此知為楊烱之作也舊唐書楊烱傳云烱俄遷詹事司直按)
(傳儀鳳中授此職此云永淳之冬炯巳為詹事司直矣左傳里克曰太子奉冡祀社稷之粢盛以朝夕視君膳)
(者也故曰冢子君行則守有守則從從曰撫軍守曰監國古之制也漢書曰詹事秦官掌皇太子家)不獲
就展(集作展哀)喪次陪奉靈輀(儀禮鄭注云次倚廬也也說文曰輀喪車也)薦李
顒之文庶同潘岳之誄(隋書經籍志有晉李顒集十卷錄一卷晉書潘岳辭藻絶麗尤)
(善為哀誄之文)嗚呼哀哉乃為銘曰
高岳之上浮雲翔兮函谷之外直氣揚兮(言李氏為西州右姓也高)
(嶽謂西嶽也隴右在西皆西嶽所鎮函谷關名鹽鐵論云秦左殽函右隴阨西都賦云左據函谷二崤之阻右)
(界褒斜隴首之險是隴坻在函谷之西也)建功北狄討西羌兮受封南鄭家
素昌兮(建功北狄討西羌者言凉武昭王為鎮西將軍領護西&KR0642;校尉推為凉公遂據河右也受封南)
(鄭家素昌者言凉後主歆字士景子重耳國亡奔宋為汝南太守後魏安南將軍豫州刺史也素昌地名即狄)
(道注見本序言家于隴西狄道也)於赫祖考為龍光兮牧州典郡佩銀
黃兮(謂祖充穎考玄明竝為刺史也詩云為龍為光漢書百官公卿表曰綏和元年改刺史為牧銀印靑)
(綬云銀黃者銀謂印黃謂綬也漢官儀綬有黃赤綘綠五采漢名臣奏云大司空朱浮奏曰乘與綬五采何黃)
(多也可更用赤絲為地)降生淑質秉禎祥兮苕華菊茂蘭若芳兮
(言夫人生而令淑也)我有懿德如珪璋兮求之卜筮鳴鳳凰兮(詩云)
(好是懿德又云如珪如璋左氏傳曰初懿氏卜妻敬仲其妻占之曰吉是謂鳳凰于飛其鳴鏘鏘)君子
至止玉環鏘兮室家好合琴瑟張兮(詩云君子至止說文曰環璧也肉好)
(若一謂之環詩云妻子好合如鼔瑟琴又云宜爾室家)執其麻枲供衣裳兮羞其
饋食澄酒漿兮(禮記内則曰執麻枲治絲&KR1472;織紝組紃學女事以共衣服觀於祭祀納酒漿籩)
(豆菹醢禮相助奠枲思里反紃音廵正義曰麻枲以下為婦功也)諸姑伯姊穆温良兮
姨姒叔妹歡未央兮公之出門牧守四方兮夫人之化
德洋洋兮(言東平公為刺史夫人修其内政也)公之告老返維桑兮閨門
之内道彌彰兮(言東平公乞骸歸里夫人敦睦親族也)正月上日南至長
兮子孫歡慶各稱觴兮(尚書曰正月上日受終于文祖孔傳曰上日朔日也按東平公)
(無子此云子孫謂諸子諸孫即羣從子弟也楊常州墓誌云一子令珍早亡朝夕温凊者四女公慨然有喪明)
(之痛因不豫遂留遺命以弟之子神毅為後)宋公(集作云)孟母魯季姜兮匪怒
伊教由舊章兮(宋公疑謂宋恭公之妻宋伯姬也列女傳曰伯姬者魯宣公之女成公之妹也)
(其母曰繆姜嫁伯姬于宋恭公三月廟見伯姬以恭公不親迎不肯聽命宋人告魯魯使李文子如宋致命于)
(伯姬既嫁十年恭公卒嘗夜遇火保傳未至守義而死孟母季姜注見本序匪怒伊教者如宋姬之疾不親迎)
(孟母之以刀斷織季姜之戒淫慎微皆匪怒而為教也詩云率由舊章)方期高舉登紫房
兮誰謂不宜(集作冥默)掩玄堂兮(清虚真人歌曰凝祌泥丸内紫房何蔚炳傅玄七哀)
(詩曰杳杳三泉室冥冥玄夜堂)肅肅松檟鬱成行兮沉沉厚夕(集作穸)終
不𤾉兮(任昉范始興表云松檟成行左氏傳曰惟是春秋窀穸之事杜注曰窀厚也穸夜也厚夜謂葬)
(埋也窀張倫反一徒門反穸音夕)
庾子山集卷十六
