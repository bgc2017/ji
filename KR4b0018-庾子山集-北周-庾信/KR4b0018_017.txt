庾子山集卷十五周庾信撰
錢塘倪璠纂註
誌銘
周大將軍襄城公鄭偉墓誌銘
公諱偉字子直滎陽開封人也(周書有傳)周宣母弟就封於
鄭河洛之地卽有民人虢鄶之君非無郡邑(詩譜曰周宣王封母)
(弟友於宗周畿内咸林之地是為鄭桓公今京兆鄭縣是其都也桓公為幽王大司徒甚得周衆與東土之人)
(問於史伯曰王室多故余懼及焉其何所可以逃死史伯曰其濟洛河潁之間乎是其子男之國虢鄶為大虢)
(叔恃勢鄶仲恃險皆有驕侈怠慢之心而加之以貪冐君若以周難之故寄孥與賄是驕而貪必將背君君以)
(成周之衆奉辭伐罪無不克矣桓公從之後其子武公與晉文侯定平王於東都王城卒取史伯所云十邑之)
(地右洛左濟前莘後河食溱洧焉今河南新鄭是也事出國語)其後蛇鬭於門黿嘗於
鼎(左傳莊十四年曰初内蛇與外蛇鬭於鄭南門中内蛇死六年而厲公入又宣四年傳曰楚人獻黿於鄭)
(靈公公子宋與子家將見子公之食指動以示子家曰他日我如此必嘗異味及入宰夫將解黿相視而笑公)
(問之子家以告及食大夫黿召子公而弗與也子公怒染指於鼎嘗之而出公怒欲殺子公子公與子家謀先)
(弑靈公)韓侵負黍晉滅陽城其祀忽諸以國為氏(史記曰鄭繻公)
(十六年鄭伐韓敗韓兵於負黍鄭君乙立二年鄭負黍反復歸韓十一年韓伐鄭取陽城二十一年韓哀侯滅)
(鄭幷其國杜預左傳注曰陽城縣西南有負黍亭按鄭本韓滅而云晉者韓趙魏三分晉室謂之三晉故云晉)
(滅也左氏傳曰臯陶庭堅不祀忽諸)祖徹撫軍贈濟州刺史(周書本傳云鄭偉魏將作)
(大匠渾之十一世孫祖思明少勇悍仕魏至直閣將軍至濟州刺史)父先護(本傳云父先護亦以武勇)
(聞魏孝莊帝在藩先護早自結託元顥入洛有扞禦之功)驃騎大將軍儀同三司襄
城郡公青州刺史(魏孝武初贈)永安中洛城畫掩黃河凌合
(魏莊帝永安三年帝殺爾朱榮爾朱仲遠擁兵入洛爾朱兆遷帝於晉陽帝遇弑於城内三級佛寺是其事也)
翟泉會盟之地蒼鳥忽飛(晉書五行志曰洛陽步廣里地䧟有蒼白鵝出蒼者飛翔)
(冲天白者止焉陳留董飬嘆曰步廣周之翟泉會盟地也白者國諱蒼者胡象自後有劉淵之亂)武庫
兵欄之中鱗魚遂上(干寶搜神記曰太康中有鯉魚二枚現武庫屋上武庫兵府魚有鱗)
(甲亦是兵之類也魚旣極隂屋上太陽魚現屋上象至隂以兵革之禍於太陽也及惠帝初誅皇后父楊駿矢)
(交宫闕廢后為庶人死於幽宫元康之末而賈后專制謗殺太子尋亦誅廢十年之間母后之難再興是其應)
(也自是禍亂搆矣京房易妖曰魚去水飛入道路兵且作)三帥北絏五馬南浮(本傳云爾)
(朱榮死徐州刺史爾朱仲遠擁兵入洛詔先護率所部與行臺楊昱及都督賀拔勝同討之勝於陣降仲遠又)
(聞京師不守衆遂潰先護奔梁尋自梁歸為仲遠所害左傳僖三十三年云晉敗秦師於殽獲百里孟明視西)
(乞術白乙丙以歸文嬴請三帥孔安國論語注曰絏攣也所以拘罪人晉太安中謠曰五馬遊渡江一馬化為)
(龍三帥比先護賀拔勝楊昱三人也南浮比先護奔梁也言北魏遭爾朱氏之亂先護兵敗入梁也)梁武
帝大造中原樹君伊洛公之憑軾棧車言歸舊壤起為
通直散騎侍郎(本傳云偉少倜儻有大志每以功名自許善騎射膽力過人爾朱氏滅後自梁)
(歸魏起家通直散騎侍郎)天厭魏德政在強臣(強臣謂齊神武高歡也左氏傳曰天而旣)
(厭周德矣)公恥入亂階乃於陳留起義(本傳云孝武西遷偉亦歸鄕里不求仕進)
(大統三年河内公獨孤信旣復洛陽乃謂其親族曰今嗣主中興鼎業據有崤函河内公親董衆軍克復瀍洛)
(率土之内孰不延首望風况吾等世荷朝恩家傳忠義誠以此時效臣子之節成富貴之資豈可碌碌為懦夫)
(之事也於是與宗人榮業糾合州里建義於陳留信宿間衆有萬餘人遂攻拔梁州擒東魏刺史鹿永吉及鎮)
(城令狐德幷陳留郡守趙季和乃率衆来附因是梁陳之間相次降欵)太祖封函谷而待
諸侯坐酆宫而朝羣后(謂周太祖迎武帝都長安也西都賦曰左據函谷二崤之阻左)
(氏傳曰康有酆宫之朝)威懷是接席捲西飛(本傳云偉馳入朝太祖與語嘆美之)大
統三年入朝蒙授武陽縣開國伯食邑六百戸尋除龍
驤將軍北徐州刺史(本傳同)開河橋之陳解玉壁之圍(本傳)
(云從戰河橋及解玉壁圍偉常先鋒陷陣)張旃於富平被練於伊闕(隋書地理志曰)
(富平縣後周改曰中華郡尋罷有荆山爾雅曰通帛曰旃水經注曰伊水北入伊闕昔大禹疏以通水兩山相)
(對望之若闕伊水入其間北流故謂之伊闕矣左氏傳曰組甲八百被練三千)探虎穴而揮戈
上魚門而懸胄故巳策名司勳功高舍爵(言其先鋒陷陣有戰功也)
(後漢書班超曰不入虎穴焉得虎子左傳升陘之戰云邾人獲公胄懸諸魚門又狐突曰策名委贄周禮曰司)
(勳掌六卿賞地之法以等其功左氏傳曰舍爵策勳焉)魏將侯景狼顧荆河天子
命我偏師赴援垂餌虎口中途背盟事獲交綏公之力
也(本傳云侯景歸欵太祖命偉率所部應接之及景後叛偉亦全軍而還鹽鐵論曰以賢人為兵以聖人為)
(守則中國無狗吠之警而邊境無鹿駭狼顧之憂也司馬遷曰李陵提卒不滿五千深踐戎馬之地足歴王庭)
(垂餌虎口)除中軍將軍散騎常侍大都督襲襄城郡公食邑
二千戸仍除使持節車騎大將軍開府儀同三司餘如
故遷驃騎大將軍開府加侍郎常伯位重霍去病之登
朝上將官尊公孫敖之出塞以今方昔異代同榮(尚書立政)
(周公曰王左右常伯注謂三公環濟要略曰侍中古官或曰風后為黃帝侍中周時號常伯應劭漢官儀曰侍)
(中周官號曰常伯選於諸伯言其道德可常尊漢書曰霍去病侯三歲元狩三年春為驃騎將軍又曰置大司)
(馬位大將軍驃騎將軍皆為大司馬定令驃騎將軍秩禄與大將軍等自是後青日衰而去病日益貴又曰公)
(孫敖義渠人武帝時為車騎將軍出代後以校尉從大將軍封合騎侯又以中將軍從大將軍再出定襄以將)
(軍出北地以校尉從大將軍以因杵將軍築受降城再出擊匈奴至余吾凡四為將軍矣天文志云文昌有上)
(將言偉為驃騎車騎與霍去病公孫敖同榮也)魏後二年授大將軍事江陵防
主都督十五州諸軍事吳兵教士艫舳習流島嶼憑陵
波瀾衝激(左思吳都賦曰弘舸連舳巨艦接艫又曰島嶼綿邈劉淵林注曰舳船前也艫船後也島)
(海中山也嶼海中山上有山石越絶書曰句踐伐吳發習流二千人)公暫臨江界已悉南
越之兵裁汎樓船卽善昆彌之戰(漢書南粤王傳曰元鼎五年路博德為伏)
(波將軍出桂陽下湟水楊僕為樓船將軍出豫章下横浦故歸義侯二人為戈船下瀨將軍出零陵或下離水)
(或抵蒼梧使馳義侯因巴蜀侯罪人發夜郎兵下牂柯江咸會番禺六年平南越三輔黃圖曰昆明國有溟池)
(地方三百里天子欲伐之作昆明池以象之以習水戰中有戈船各數十樓船百艘西域傳曰烏孫國大昆彌)
(治赤谷城去長安八千九百里)遂得安歌澧浦弭節涔陽(楚辭曰濯余佩兮澧浦鄭)
(康成曰今長沙有澧陵縣豈以陵名為縣乎澧音禮又九歌云望涔陽兮極浦皆楚地也)留魯侯而
宴章臺對齊人而畋雲夢(左氏傳曰楚子成章華之臺願與諸侯落之大宰薳啓疆)
(来召公公如楚楚子享公於新臺使長鬛者相好以大屈旣而悔之薳啟疆見公乃反之子虚賦曰楚使子虚)
(使於齊王悉發車騎與使者出畋畋罷子虚曰僕樂齊王之欲夸以車騎之衆而僕對以雲夢之事也)周
保定元年授使持節都督宜州諸軍事宜州刺史天和
六年授都督華州諸軍事華州刺史餘如故崤函重嶂
汧渭分流陽陵之溢既奔華隂之學還聚(戰國策蘇秦曰秦東有崤)
(函之固漢書地理志曰右扶風有渭城汧縣雍州弦蒲藪汧水出西北入渭按秦非子為周孝王飬馬於汧渭)
(之間卽此二水矣蔡邕樊惠渠頌云陽陵縣東其地衍隩嘉榖不植京兆尹樊陵纍石積土疏水通瀆昔日鹵)
(田化為甘壌後漢書張楷傳云華隂山南有公超市)而消渴連年屢有相如之患
至於大漸遂如范增之疾(西京雜記曰長卿素有消渴疾及還成都悦文君之色遂)
(以發痼疾乃作美人賦欲以自刺而終不能改卒以此疾至死文君為誄傳於世尚書云王曰嗚呼疾大漸惟)
(幾漢書曰項羽聽陳平反間疑范增增怒乞骸骨歸行未至彭城疽發背死言偉亦以背疽之疾而死也)桐
君對藥分闕神明李柱侍醫更無方便(王子年拾遺記曰道家云昔仙)
(人桐君採石入穴數里得丹石雞舂碎為藥服之者令人有聲氣後天而死漢書藝文志曰侍醫李柱國校方)
(技師古曰醫藥之書也)以天和六年四月十七日薨年五十七詔
贈本官加少傅都督司豫洛相冀五州諸軍事司州刺
史諡曰肅公禮也天子輟朝彌深大臣之議羣公會葬
咸得同盟之禮夫人李氏頓丘貴姓(世系表李忠頓丘房始祖)卿相
之門賢才之室霜露先侵策封郊次以其年十一月六
日合葬於咸陽之長安縣某原合葬非古旣異三王之
前死則同穴還同六載之始(鄭司農禮記注曰祔謂合葬合葬自周公以来)雖
復銜珠兩鶴同歸紫蓋之松出匣雙龍共沒延平之水
(玉符瑞圖曰晉平公鼓琴有玄鶴銜明珠舞於庭又述異記曰噲參飬母至孝曾有玄鶴為戎人所射窮而歸)
(參參收飬治瘡愈放之後夜到門外參秉燭視鶴雌雄雙至各銜明珠以置參家抱樸子曰千歲松樹四邊枝)
(起上杪不長望而視之有如偃蓋晉書張華傳曰吳未滅時斗牛之間嘗有紫氣雷煥曰寶劒之精上徹於天)
(耳在豫章豐城華即補煥為豐城令煥到掘嶽室因得一石函中有雙劒一曰龍泉一曰太阿留一自佩送一)
(與華華誅失劒所在煥卒其子持劒行經延平忽於腰間躍出墮水但見兩龍各長數文於是失劒也)嗚
呼哀哉乃薦銘曰
國有巖邑朝多君子(左氏傳曰制巖邑也朝多君子者左傳管仲曰鄭有叔詹堵叔師叔)
(三良為政未可問也又傳稱子産博物君子言鄭國有巖邑朝多君子也)武公莊公平王卿
士(左氏傳曰鄭武公莊公為平王卿士杜預曰卿士王卿之執政者言父子秉周之政)溫麥渝盟
祊田廢祀(左傳隱三年曰鄭祭足帥師取温之麥傳又曰有渝此盟明神殛之又八年傳曰鄭伯請)
(釋泰山之祀而祀周公以泰山之祊易許田三月鄭伯使宛来歸祊不祀泰山也)驂乘停輿来
朝識履(晉書曰武帝出祀南郊詔使鄭默驂乘漢書曰哀帝擢鄭崇為尚書僕射數求見諫争上初納)
(用之每見曳革履上笑曰我識鄭尚書履聲以上言鄭氏之先也)惟祖惟考旣侯旣公
樞機周密出納清通治繁政簡處亂心雄濟河遺惠(一作)
(德)海岱餘封(以上言祖徹考先護並有政績也濟河謂徹為濟州刺史海岱謂先護為青州刺史)
(也)世濟其美載誕其器(左氏傳曰世濟其美不隕其名杜預曰濟成也)忠無不
為孝則不匱(左傳曰公家之利知無不為忠也詩孝思不匱)幽冀紛梗關河鼎
沸(言永安中之亂也普泰元年幽州刺史劉靈助起兵於薊河北大使高乾夜襲冀州刺史元嶷是幽冀之)
(亂關河鼎沸言爾朱氏高氏相繼為亂故有武帝遷都之事)自北自南聲聞梁魏(言先)
(護父子因亂奔梁復自梁歸魏聲聞於南北也)揚旌汝潁威震三川(爾雅云注旄首曰旌)
(漢書地理志有潁川汝南二郡應劭曰汝水出弘農入淮潁水出陽城韋昭曰三川河伊洛本序樹君伊洛言)
(歸舊壤是也以上言自梁歸魏之事)擁旄江漢席捲樓船(擁旄江漢謂為江陵防主也左)
(傳正義曰江經南郡江夏弋陽安豐漢經襄陽至江夏安陸縣入江李廵曰旄牛尾著竿首過秦論曰有席捲)
(宇内包括四海之意漢書曰楊僕為樓&KR0657;將軍)成臯塵起廣武烽然(漢書高帝紀曰漢王)
(引兵入渡河取成臯廣武孟康曰於榮陽築兩城相對名為廣武城在敖倉西三室山上)麋興麗箭
雁落驚弦(左氏傳曰麋興於前射麋麗龜國策曰更嬴虚發而落雁以上言為江陵防主善用兵也)
總衞蘭錡申威河外(西京賦曰武庫禁兵設在蘭錡自此以下言都督華州諸軍事)山
類鼓樓樹如車蓋(水經注曰冀北有石鼓山將有兵此山則鳴西京雜記曰終南山有離合)
(樹如車蓋一名華蓋樹)都尉兩道將軍獨拜(漢書曰武帝元鼎二年置三輔都尉又曰)
(周亞夫為將軍居細柳言授偉華州諸軍事華州刺史也)梧桐茂苑楊柳倡家千金
回雪百日流霞(吳都賦曰佩長洲之茂苑漢書師古注曰倡樂人也洛神賦曰飄颻兮若流風)
(之回雪抱樸子曰仙人與流霞一杯飲之輒不饑渴以上言華州為佳麗之地窈窕繁華之所棲宿也)凋
零倏忽悽愴榮華(倏忽疾也)河陽古樹金谷殘花(晉書曰石崇有金谷)
(園又思歸引序曰河陽别業栢木幾於萬株)隴昏雲暝山深路晩風氣纔高
松聲卽遠疇昔親友懽愉交結不為平生應為此别(左氏)
(傳曰疇昔之羊子為政疇昔猶言平日也)
周驃騎大將軍開府侯莫陳道生墓誌銘
君諱道生字某朔州武川人也(按北史及周書侯莫陳崇傳云代武川人父興)
(此下文父少興疑卽是人道生疑卽侯莫陳順與崇為兄弟然史内無道生之名所未詳矣)本系隂
山出自國族降及於魏在秦作劉(侯莫陳崇傳曰其先魏之别部居庫斛真)
(水祖元以良家子鎮武川因家焉周書云太祖賜劉道德名亮幷賜姓侯莫陳氏是其先本姓劉矣魏拓跋氏)
(系出隂山漢書匈奴傳曰自代並隂山下至高闕為塞而置雲中雁門代郡又云匈奴失隂山過之未嘗不哭)
(也)父少興武川鎮將山河抗拒關塞被邊早擅威聲咸
多雄烈(言少興有威名也)君子讀書馬上清談劒端獨運六竒
專精三略(君子以下序道生也漢書曰陳平六出竒策黃石公記序曰黃石公者神人也有上略中)
(略下略)雖復身參末將而勇冠旌門位在支軍而謀參幕
府(史記曰范增為末將周禮曰為帷宮設旌門鄭注云樹旌以表門也漢書李廣傳曰莫府省文書師古曰)
(莫府者以軍幕為義軍旅無常居止故以帳幕言之)魏正光五年任統軍隸天柱
爾朱榮征北海王永安三年隨太師賀拔勝入關(侯莫陳順)
(傳云初從爾朱榮為統軍後從賀拔勝鎮武陘道生豈卽侯莫陳順耶)尋轉别將滑源卷
甲關城束馬並皆剋捷君有力焉(按侯莫陳順傳武泰初討葛榮平邢杲征)
(韓婁皆有功又從破元顥皆同疑卽是人矣)永熙三年補都督太祖文皇帝
奄有關河令行天下以君幹略委之爪牙(又按侯莫陳順傳加大都)
(督從魏孝武入關順與太祖同里閈素相友善且其弟崇先在關中太祖見之甚歡太祖周太祖宇文泰也漢)
(書武帝報李廣曰將軍者國之爪牙也)名洽中涓功參上造(韋昭國語注曰涓人今之)
(中涓漢書顔師古注曰中涓官名居中而涓潔也公卿表爵一級公士二上造)兵臨河曲前登
白馬之津寇發蒲城先戰黃沙之苑(史記高祖本紀曰劉賈將卒二萬人)
(騎數百渡白馬津索隱曰卽黎陽津也南界東郡白馬縣蒲城蒲州也河橋曰蒲津橋黃沙之苑卽沙苑也魏)
(大統元年東魏將司馬子如自蒲津寇三年東魏寇龍門屯軍蒲坂宇文泰大破東魏軍於沙苑是也卽所謂)
(河橋沙苑之戰矣)臨晉横船旣擒趙將(漢書韓信傳曰齊趙魏反信陳船欲渡臨晉而)
(伏兵從夏陽襲安邑虜魏王豹益兵三萬擊趙代破代禽夏說破趙二十萬衆誅成安君)馬陵削樹
復下齊兵(史記曰魏與趙攻韓韓告急於齊齊使田忌為將而孫子為師齊軍入魏為十萬竈明日)
(為五萬竈又明日為三萬竈龐涓行三日大喜曰吾固知齊軍怯入吾地三日士卒死者過半矣乃棄其步軍)
(與其輕銳倍日幷行逐之孫子度其行暮當至馬陵乃斫大樹白而書之曰龐涓死此樹之下於是令齊軍善)
(射者萬弩夹道而伏涓果夜至見白書乃鑚火燭之讀其書未畢萬弩俱發魏軍大亂龐涓乃自頸)班瑞
司勳披圖疏爵授驃騎大將軍金紫光祿大夫鄠縣開
國公食邑五百戸(道生疑卽侯莫陳順按本序與正史雖爵邑或殊紀年各異然於義似無)
(所礙)趙儼之為驃騎正駕單車張湛之拜光祿長乘白馬
以斯連類朝野榮之(魏志曰趙儼字伯然潁川陽翟人正始四年徵為驃騎將軍魏略曰)
(舊故四征有官厨財物遷轉之際無不因緣而儼叉手上車發到霸上忘持其常所服藥雍州聞之乃追送藥)
(材數箱儼笑曰人言語殊不易我偶問所服藥耳何用是為遂不取後漢書曰張湛字子孝扶風平陵人拜光)
(祿勳光武臨朝或有惰容湛輒陳諫其失常乘白馬帝每見湛輒言白馬生且復諫矣)大統九年
更姓侯莫陳氏(侯莫陳亮傳云大統九年太祖賜劉道德名亮幷賜姓侯莫陳氏十年出為東)
(雍州刺史本序上文在秦作劉又云大統九年更姓皆與彼同侯莫陳得姓始於劉亮矣)隨大將軍
拓跋遠經始陽二水長鬭三川無市擐甲構病死於轘
門(魏大統十五年東魏將高岳起堰引洧水以灌城自潁川以北皆為陂澤冬十一月遣長孫儉討之長孫)
(儉卽拓跋儉也國語曰榖洛二水鬭史記秦武王曰寡人欲車通三川韋昭曰伊洛河也)春秋五十
一贈持節都督朔州刺史君在武川文皇帝同鄉里(侯莫)
(陳順傳云順與太祖同里閈素相友善周書本紀云太祖文皇帝姓宇文氏諱泰字黑獺代武川人也)覇
功旣立王業克成(謂宇文泰相魏漸成帝業也)不忘捨講猶論償博
(言其與周太祖素相友善也東觀漢紀曰初光武學長安時過朱祐宅祐留上待講竟乃談話及帝登位駕幸)
(祐第問曰得無捨我講乎祐曰不敢尤過也漢書遊俠及傳曰陳遵祖父遂宣帝微時與有故相隨博奕數負進)
(宣帝卽位用遂稍遷至太原太守乃賜遂璽書曰制詔太原太守官尊祿厚可以償博進矣妻君寧時在旁知)
(狀遂於是辭謝因曰事在元平元年赦令前其見厚如此)今嗣德維新功臣追遠(謂孝)
(閔踐阼周德惟新也按順以閔帝踐阼之年薨)東都馬鳴不無見日之嘆北陵
車過終憶平生之言(博物志曰漢滕公薨求葬東都門外公卿送葬駟馬不行跼地悲鳴)
(跑蹄下地得石室有銘曰佳城鬱鬱三千年見白日吁嗟滕公居此室遂葬焉北陵車過霍去病事去病冢在)
(茂陵東北西都賦云北眺五陵茂陵在長安之北故曰北陵史記曰天子為治第令去病視之對曰匈奴未滅)
(無以家為也上益愛重之及卒天子悼之發屬國玄甲軍陳自長安至茂陵為冢像祁連山按匈奴未滅無以)
(為家此去病平生之言言贈驃騎大將軍也)有詔更贈使持節驃騎大將軍
開府儀同三司都督宜敷綘三州諸軍事敷州刺史諡
某公禮也夫人拓跋氏安邑郡夫人(拓跋氏魏之宗室也)庭有鐘
鼓家承箴誡教容教德言告言歸天和五年六月薨卽
以其年十月同葬於京兆某縣洪源鄉武子成寢請西
階而合葬平陽下嫁卽廬山而共墳(檀弓曰季武子成寢杜氏之喪在西)
(階之下請合葬焉許之入宫而不敢哭武子曰合葬非古也自周公以来未之有改也吾許其大而不許其細)
(何居命之哭漢書曰衞青尚平陽主與主合葬起冢象廬山師古曰衞青冢在茂陵東次霍去病冢之西相並)
(者是也)銘曰
凝隂遠寂廣漠平寒沙窮瀚海地盡臯蘭(言其系出隂山本西北絶)
(遠苦寒之地也左氏傳曰狄之廣莫於晉為都杜預曰廣莫狄地之曠絶也漢書霍去病傳曰登瀚海又云鏖)
(臯蘭下如淳曰瀚海北海名也師古曰臯蘭山名也蘇林曰匈奴中山關名也)塞鴻秋去胡桑
夏乾風土壯氣山河凜然(漢書地理志有雁門郡又稱代郡有桑乾縣乾音干按朔)
(州武川本趙代之地西北金行之氣也)師(一作兵)旅上谷威雄武川(地理志云上谷)
(郡秦置屬幽州道生父少興為武川鎮將故云)君則繼踵代不乏賢匣有忠劒
庭流孝泉(言其世以忠孝相傳)魏室多故餘風未殄天保讓德當
途廢典(詩序曰天保下報上也後漢書曰許昌氣見於當途當道而高大者魏也當途廢典言魏衰也)
(天保讓德言周盛也魏祚廢於當途周家盛如天保矣)上將指蹤中涓力展(天文志曰)
(文昌六星一曰上將中涓注見本序)洛城夜捷河梁朝剪(洛城夜捷謂破元顥等軍也河)
(梁河橋也蓋言河橋之戰)鐵劒金龜榮追玉鉉(漢書儀曰列侯黃金龜易鼎卦爻辭曰鼎)
(玉鉉言以勲封開國公也)身胄漢祚門承魏緒並擅華宗俱稱當路
(本姓劉氏故云漢祚為魏國族故云魏緒陸機周處碑曰華宗往茂趙氏孟子注曰當路當仕路也言賜姓侯)
(莫陳氏也)伉儷云匹年齡並故趙瑟秦聲同為丘墓(言與夫人李氏)
(合葬也伉儷夫婦也左氏傳曰已不能庇其伉儷又曰秦晉匹也漢書曰楊惲報孫會宗書家本秦也能為秦)
(聲婦趙女也雅善鼔瑟春秋說題辭曰丘者墓也)小陵石槨洪源鄉墓(廣雅曰小陵曰)
(丘禮記曰桓魋自為石槨三年不成孔子曰若是其靡也死不如速朽洪原鄉墓謂同葬於京兆之洪源鄉也)
芻靈兩引池柳雙前(禮記曰塗車芻靈自古有之也芻草也言束草為人馬也周禮縫人)
(及喪大記註池柳飾棺帷荒也)隧路仍合松城卽連(左氏傳曰晉侯請隧杜預曰闕地通)
(路曰隧仲長子古之葬者松栢梧桐以識其墳松城卽佳城也)霜隨柳白月逐墳圓芝
蘭幾代陵谷何年(詩曰高岸為谷深谷為陵)
周車騎大將軍贈小司空宇文顯和墓誌銘
公諱顯和字某上黨武鄉人也(周書顯和宇文神舉之父神舉有傳)自大
霧浮河長虹映渚承源於若(一作别)水纂系於蒼林(宇文氏本)
(炎帝神農之後與後周同姓是為國族竹書紀年云黃帝五十年秋七月庚申天霧三日三夜晝昏帝遊於洛)
(水之上見大魚殺五牲以醮之天乃甚雨七日七夜魚流於海得圖書焉龍圖出河龜書出洛又曰帝顓頊高)
(陽氏母曰女樞見瑤光之星如虹感巳於幽房之宫生顓頊於若水春秋元命苞曰大星如虹下流華渚女節)
(夢意感生朱宣宋均曰朱宣少昊氏也史記曰黃帝子昌意降居若水漢書古今人表云嫫母生蒼林嫫母黃)
(帝次妃也若水蒼林皆姬姓之祖言其與國同姓若姬宗矣)上黨居韓之西常山在
趙之北因地為氏可略而言焉(言宇文氏得姓之由也周書帝紀曰有葛烏菟)
(者其後曰普回得皇帝璽以為天授其俗謂天曰宇謂君曰文因號宇文國幷以氏焉漢書地理志曰秦置上)
(黨郡屬幷州有上黨關高帝置常山郡屬冀州張宴曰恒山在西避文帝諱故改曰常山言於韓趙之地得姓)
(為宇文氏矣)祖求南衞將軍冀州刺史(周書宇文神舉傳云高祖晉陵曾祖求男)
(仕魏並顯逹神舉曾祖顯和祖矣)父金殿鎮遠將軍兗州刺史(周書云魏鎮遠)
(將軍兗州刺史安吉縣侯)並控鶴兵俱張戎樂聲榮之盛繼踵當年
(言求南金殿父子並有盛名也莊子曰君必無盛鶴列於麗譙之間按西戎樂曰沫離故云戎樂)公稟
山嶽之靈擅風雲之氣容止矜莊聲名籍甚彎弧挽強
左右馳射故得名高上谷威振樓煩襲爵安吉縣侯食
邑五百戸(周書曰顯和少而襲爵性矜嚴頗涉經史膂力絶人彎弓數百斤能左右馳射魏孝武之)
(在藩也顯和早蒙眷遇時屬多難嘗問計於顯和和具陳宜杜門晦迹相時而動武帝深納焉及卽位擢授冠)
(軍將軍閣内都督封城陽縣公邑五百戸孝武以顯和藩邸之舊遇之甚厚時顯和所居宅隘陋乃撤殿省賜)
(為寢室漢書地理志云上谷郡秦置又雁門郡有樓煩上谷樓煩故燕趙地也)永興三年幽幷
叛換有無君之心(謂齊神武也魏本紀云孝武永熙元年改元永興以同明元時年號三年)
(高歡引軍東度入洛武帝西遷漢書注云叛換猶跋扈強恣貌詩皇矣云無然畔援)帝顧謂公曰
天下洶洶將若之何(漢書高帝曰天下匈匈勞苦數歲師古曰匈匈喧擾之意)公曰
擇善而從之乃誦詩云彼美人兮西方之人兮(邶風簡兮卒章)
(之詩也鄭箋曰彼美人謂碩人也思周室之賢者以其宜薦碩人與在王位周書云齊神武專政帝每不自安)
(謂顯和曰天下洶洶將若之何對曰當今之計莫若擇善而從之因誦詩云)帝曰是吾心也
乃定入關之策(武帝西遷長安)以公母老家大令預為計公曰
今日之事忠孝不並君不密則失臣臣不密則失身(二語)
(出易繫辭)帝愴然改容曰卿是我王陵(周書云帝以顯和母對老家累又令預為計)
(曰今日之事忠孝不两立然臣不密則失身安敢預為私計帝愴然改容曰卿卽我之王陵也班彪王命論曰)
(王陵為漢將而母獲於楚有漢使来陵母見之謂曰願告吾子漢王長者必得天下子謹事之無有二心遂對)
(漢使伏劒而死以固勉陵其後果定於漢陵為漢宰相封侯顯和隨帝西遷母必見獲於高歡故帝以為比)
遷朱衣直閣閣内大都督改封長廣縣公邑一千五百
戸武帝初至潼關太祖親迎溱水(魏本紀云武帝至稠桑潼關宇文泰遣趙)
(貴等奉迎帝過河泰迎帝於東陽)太祖素知公名而未之識也目於衆
疑而不問直云令此人射水傍小鳥應手即著太祖喜
云我知卿名矣(周書曰從帝入關至溱水太祖素聞其善射而未之見也俄而水傍有一小鳥)
(顯和射而中之太祖笑曰我知卿工矣)即用為帳内都督滄州諸軍事滄
州刺史增邑幷前二千五百戸黃公衡之決事魏后是
以推心潘承明之忠壯吳王為之降禮異代同榮見之
今日(蜀志曰黃權字公衡巴西䦘中人也蜀記曰魏明帝即權天下鼎立當以何地為正權對曰當以天)
(文為正往者熒惑守心而文帝崩吳蜀二主平安此其徵也吳志曰潘濬字承明武陵漢壽人也江表傳曰權)
(克荆州將吏悉皆歸附而濬獨稱疾不見權遣人以牀就家輿致之濬伏而著牀席不起涕泣交横哀咽不能)
(自勝權慰勞與語呼其字曰承明昔觀丁父鄀俘也武王以為軍師彭仲爽申俘也文王以為令尹此二人卿)
(荆國之先賢也初雖見囚後皆擢用為楚名臣卿獨不然未肯降意將以孤異古人之量耶使親近以手巾拭)
(其面濬起下地拜謝卽以為治中荆州)東夏邊隅地連荒服井陘塞道飛
狐路斷(謂出為東夏刺史也禹貢曰五百里荒服漢書師古注曰又次要服外五百里此五服之最外)
(者也荒言其荒忽各因本俗漢書曰高帝三年韓信張耳東下井陘擊趙斬陳餘獲趙王歇置常山代郡又匈)
(奴傳曰趙屯飛狐口師古曰險阨之處在代郡之南南衝燕趙之中)乃以公為使持節衛
將軍都督東夏州諸軍事東夏州刺史白波清犢之兵
銅馬金繩之亂莫不交臂屈膝牽羊抱馬(後漢書朱儁傳曰自黃巾)
(賊後復有黑山黃龍白波等賊其後多為袁紹所定又光武紀曰别號諸賊銅馬及青犢等各領部曲章懷太)
(子注曰銅馬賊帥東山荒秃上淮况等並見東觀記交臂屈膝牽羊抱馬者言皆降附也左傳曰楚圍鄭克之)
(鄭伯肉袒牽羊以逆後漢書曰耿秉擊車師車師王抱馬足降)在州遘疾解任還朝小
馬留廐餘牀掛柱吏人攀戀刊石陘山雖非漢陽之城
還似扶風之路(言漢陽諸葛扶風王駿並刊碑石也見蜀志及晉書)授使持節車
騎大將軍儀同三司加散騎常侍以魏後元年(周書云魏恭帝)
(元年)疾甚亡於同州春秋五十七天子輟樂羣公會喪太
祖親臨弔祭哀慟左右(本傳云太祖親臨之哀慟左右)於時兵革交侵
普斷贈諡卽以本官印綬權葬於同州之北山今建德
二年二月二十三日遷葬於咸陽長安縣之洪瀆原時
逢禮樂之遷代屬謳歌之變國雖異政人足追榮(謂周革魏)
(命和雖魏臣亦蒙追贈也)乃贈使持節驃騎大將軍開府儀同三司
小司空丹延綏三州諸軍事延州刺史(本傳同)諡某公禮
也夫人高氏渤海人也柔參晉政拒曹爽之異謀起在
漢庭共王陵而俱對(言高氏之先也魏志曰高柔字文惠陳留圉人也太傅司馬宣王奏)
(免曹爽皇太后詔召柔假節行大將軍事據爽營太傅謂柔曰君為周勃矣爽誅進封萬歲鄕侯漢書曰高帝)
(五年置酒雒陽南宫上曰通侯諸將毋敢隐朕皆言其情吾所以有天下與項氏所以失天下者何高起王陵)
(對曰陛下慢而侮人項羽仁而敬人然陛下使人攻城略地所降下者因以與之與天下同利也項羽妬賢嫉)
(能得地而不與人利此其所以失天下也孟康曰姓高名起)况乎箴訓有儀言容以
德肅恭中興賢才内則豈直不聽雜樂以變齊國之風
不食鮮禽以斷荆王之獵(列女傳曰齊侯衛姬者衞侯之女齊桓公之夫人桓公好)
(淫樂衞姬為不聽鄭衞之聲又曰樊姬者楚莊王之夫人莊王初卽位好狩獵畢弋樊姬諫不止乃不食禽獸)
(之肉三年王改)昔之命葬季武子之西寢今之同穴長平侯之
北陵(檀弓曰季武子成寢杜氏之葬在西階之下請合葬許之漢書曰衞青封長平侯與平陽公主合葬)
世子神舉兄弟(周書有傳兄弟謂神舉與弟神慶也)至性純孝善居喪禮
有終有始於身無改是以宦成名立孝顯忠貞(周書曰神舉偉)
(風儀善辭令博涉經史性愛篇章尤工騎射臨戎對寇勇而有謀莅職當官每著聲績兼好施愛士以雄豪自)
(居故得兼任文武聲彰中外百僚無不仰其風則先輩舊齒至於今而稱之神慶少有壯志武藝絶倫位至柱)
(國汝南郡公)銘曰
北岳二名蔥河兩本其峻惟極其源惟遠(北岳恒山也一名常山故)
(云二名漢書西域傳曰河有兩源一出蔥嶺山一出于闐于闐在南山下其河北流與蔥嶺河合東注菖蒲海)
(禮記曰峻極于天言宇文氏起家在於西北之地也)俗禀山川人資台袞義烈桓
桓才雄悃悃(言西北之地多産忠武之人也尚書曰桓桓如虎如貔如熊如羆按悃悃誠也說文)
(曰悃悃誠志也)乃祖乃父繼踵威雄摐金北陸鳴玉南宫(謂祖求父)
(金殿聲榮繼踵也北陸疑卽博陸薛瓉曰按漁陽有博陸城漢書曰博陸武帝封大司馬霍光為柱國文穎曰)
(博大陸平取其嘉名而無其縣食邑北海河東又按爾雅云高平曰陸北陸北方之總名也後漢書曰肅宗詔)
(賈逵入講尚書南宫雲臺是雲臺在南宫也又縣名史記曰南宫公主注正義曰南宫冀州縣也和祖求為冀)
(州刺史豈謂是耶)隱若吳漢賢哉竇融負霜依德無雷向風(後漢)
(書曰吳漢字子顔南陽宛人帝嘆曰吳公差彊人意隐若一敵國矣竇融字周公扶風平陵人後漢書西域傳)
(曰月氏為匈奴所滅遷於大夏分其國為五部貴霜翎侯自立為王國號貴霜王漢書西域傳曰無雷國王治)
(盧城去長安九千九百五十里)挺此含章生茲秉德孝實天性忠為人
則(謂誕生顯和有忠孝之性也周易曰含章可貞)暢轂鏤膺燕南趙北若(一作弱)
水將通九部可勒(詩曰文茵暢轂又曰虎韔鏤膺後漢書曰燕南垂趙北際漢書曰西至沬)
(若水張揖曰若水出旄牛徼外九部九州謂將勒勳於九州也)帷幄參謀宫帷典職善
擇忠言能防變色繁弱巳勁淇園乃直戟中小支禽穿
左翼(謂從孝武入關周文帝令射水傍小鳥也繁弱弓名左氏傳曰封父之繁弱後漢書寇恂傳曰伐淇)
(園之竹為矢百萬)建旟赤谷揮戈武州長城萬里河水雙流(謂和)
(鎮東夏州也漢書西域傳曰烏孫國大昆彌治赤谷城武川恒州之武川縣也漢書嚴尤曰秦築長城之固延)
(袤萬里又西域傳曰河有兩原一出蔥嶺一出于闐)潁川多恙淮水未廖義重穿
壁恩深置郵(神仙劉根傳曰潁川太守高府君病從根求消除病氣之術漢書汲黯多病居淮陽)
(吳志曰呂蒙疾權穿壁窺之凌綂卒二子列封權内飬於宫令葛光教之讀書十日一令乘馬)于谷之
口于渭之陽丘山零落碑闕低昂草銜秋火樹抱春霜
書劒俱沒人琴並亡(謂顯和葬於咸陽也漢書地理志曰馮翊有谷口扶風有渭城故咸)
(陽也曹子建詩云零落歸山丘月令曰腐草為螢世說曰王子猷子敬俱病篤子敬先亡奔喪都不哭徑)
(入坐靈牀上取子敬琴彈弦既不調擲地云子敬子敬人琴俱亡因慟絶良久月餘亦卒)哀哀嗣子
純心靡託孝水未枯悲松先落(言神舉兄弟居喪以禮也西征賦曰澡孝水以)
(濯纓悲松卽王褒攀栢樹枯事松栢通稱矣)室進巢鵀門通弔鶴功臣身隕
會圖麟閣(魏志曰鉅鹿張臻養志不仕正始元年戴鵀之鳥巢臻門隂臻曰夫戴鵀陽鳥而巢門隂)
(此凶祥也旬日而卒陶侃别傳曰侃丁母憂忽有二客来弔不哭而退羽儀鮮異知非常人遣隨視之但見雙)
(鶴冲天而去漢書宣帝圖霍光等十一人於麒麟閣)
周大將軍瑯邪定公司馬裔墓誌銘
公諱裔字遵胤河内溫人也南正司天北正司地是謂
羲和之官卽嗣重黎之政(楚語曰顓頊命南正重司天以屬神火正黎司地以屬民)
(堯復育重黎之後不忘者使復典之以至於夏商故重黎氏世序天地在周為司馬氏程伯休父其後也)卭
之歸楚與章邯而並封豫之避秦共毛公而俱去(司馬遷自)
(序曰卭為武信君將而徇朝歌諸侯之相王王卭於殷漢書曰項羽三分關中立秦三將章邯為雍王趙將司)
(馬卭為殷王是與章邯同時封也司馬豫未詳集中司馬裔碑文云東海避秦共毛公而俱隱此云豫之避秦)
(知司馬名豫東海人也)祖金龍仍居選部水鏡三臺(北史本傳云金龍吏部尚)
(書後漢書袁紹傳曰坐召三臺專制朝政注云晉書曰漢官尚書為中臺御史為憲臺謁者為外臺是為三臺)
父悦再牧荆河威風千里(本傳云悦豫州刺史禹貢曰荆河惟豫州集中司馬裔碑)
(文曰荆河刺舉是也)而身遭禍機遂為季布所哭獲存遺嗣實賴
程嬰之忠(言悦為豫州叛人白皂生所殺也詳見司馬裔碑季布疑作欒布轉寫之誤也漢書曰彭)
(越梟首洛陽下詔有收視者輒捕之布還奏事彭越頭下祠而哭之史記曰屠岸賈作難追論趙盾弑君之罪)
(誅趙氏程嬰匿趙武於山中十五年因晉侯有疾韓厥請立武為趙氏後以喻悦遭禍機裔為遺嗣也)國
家追念功臣更撫叔敖之子言思官族還求女齊之胤
(言魏室念悦為嗣遂辟裔也列子曰孫叔敖疾將死戒其子曰王亟封我矣吾不受也為我死王必封汝汝必)
(無受利地吳越之間有寢丘者此地不利而名甚惡楚人鬼而越人禨可長有者惟此也孫叔敖死王果以美)
(地封其子子辭而不受請寢丘與之至今不失晉語曰叔向見司馬侯之子撫而泣之曰自此其父之死吾蔑)
(與比而事君矣昔者此其父始之我終之我始之夫子終之無不可籍偃在側曰君子有比乎叔向曰君子比)
(而不别比德以贊事比也引黨以封已利巳而忘君别也韋昭曰司馬侯晉大夫女叔齊也)公始應
辟為河内功曹除員外郎常侍汲郡治兵黃河浮馬摧
鋒軹關之捷逐北長城之陣授平東將軍北徐州刺史
(北史本傳云大統三年大軍復弘農乃於温城送欵歸西魏六年授北徐州刺史漢書地理志曰河内郡有汲)
(縣有温縣軹縣晉志曰泰始二年置汲郡司馬裔於温城起義是其地也)柳泉風塵三城席
卷(北史本傳云十三年攻拔東魏平齊柳泉蓼塢三城)棠隂鋒鏑千室入關(本傳云十)
(五年太祖令山東立義諸將有能率衆入關者並加重賞裔領戸千室先至)遷車騎大將軍
儀同三司開國龍門縣伯仍除巴州刺史(本傳云周孝閔踐祚除此)
(官也)雖復巴水三迴夷歌數曲徒逢白竹之弩已濟青衣
之功(後漢書曰閬中有渝水其人多居水左右天性多勁勇初為漢前鋒數陷陣俗喜歌舞高祖觀之曰)
(此武王伐紂之歌也乃命樂人習之所謂巴渝舞也華陽國志曰秦昭襄王時有一白虎常從羣虎數遊秦蜀)
(巴漢之境傷害千餘人昭王乃重募國中有能殺虎者賞邑萬家金百鎰時巴郡閬中夷人能作白竹之弩乃)
(登樓射殺白虎昭王嘉之乃刻石盟要至高祖為漢王發夷人還定三秦旣定乃遣還巴中號板遁蠻夷青衣)
(地名漢書地理志曰蜀郡青衣縣禹貢蒙山谿大渡水東南至南安入城)朝廷以漢之功臣
須開上將之府晉之代胄宜紹瑯邪之國(漢書霍去病傳曰定令驃)
(騎將軍祿秩與大將軍等下云遷驃騎大將軍是也晉之代胄謂裔晉朝宗室司馬氏之後也宜紹瑯邪之國)
(者謂曾祖楚之襲封瑯邪郡王世襲瑯邪下云封瑯邪公矣)遷驃騎大將軍開府改
封瑯邪公食邑一千五百戸宫闈近密實俟忠貞詔為
大御伯仍除大御正職司常伯任總䕫龍王道旣平絲
言惟允(漢官儀曰侍中周官號曰常伯䕫龍帝舜時典樂納言之官)尋除始州刺史
都督始州諸軍事蠻夷恃險狼顧鴟張(謂蠻酋冉令賢等反也)高
山尋雲深谷無景(淮南兵略訓曰山高尋雲谿肆無景)九地縱横三門起
伏峰危馬束水險橋飛遂得谷静山空冰消霧散(本傳云天)
(和初信州蠻酋冉令賢反連結二千餘里裔從上庸公陸騰討之裔自開州道入先遣使宣示禍福羣蠻服孫)
(子兵法曰善守者藏於九地之下善攻者動於九天之上後漢書注曰三門開門休門生門也)仍為信
州刺史都督信州諸軍事精兵守於白帝足懼巴州之
城船柹下於荆州彌動西陵之戍(本傳云五年遷潼州刺史六年徵拜大將)
(除西寧州刺史郡國志曰公孫述號魚復為白帝城魚復漢屬巴郡晉書曰王濬造船於蜀其木柹蔽江而下)
卽授使持節大將軍都督西寧州諸軍事西寧州刺史
將啓北戸之人向通雲南之國聞寵若驚奄從深夜(本傳)
(云未及之部卒於京師隋書地理志曰越巂郡改曰西寧州郡國志曰益州永昌郡有邪龍雲南老子曰寵辱)
(若驚何謂寵辱寵為下得之若驚失之若驚是為寵辱若驚)天和六年正月十八日
亡春秋六十五詔贈本官加懷邵汾晉四州刺史諡定
公(本傳同一作莊)禮也以建德元年七月十三日葬於武功郡
之三畤原公愛敬純深有隱無犯忠貞亮直知無不為
在戎四十二年身經六十九戰至於多竈唱籌並得成
功飛沙擁石未嘗乖律(後漢書虞詡傳或曰孫臏減竈而君增之何也詡曰孫臏示弱)
(吾今示彊勢有不同也晉書曰諸葛亮造八陣圖於魚復平沙上累石為八行相去二丈)恂恂教義
吳起西河之風閒閒旗鼓李牧長平之政(史記曰魏文侯以吳起善)
(用兵廉平盡得士心乃以為西河守以拒秦韓又曰李牧者趙之北邊良將也常居代雁門備匈奴厚遇戰士)
(為約曰匈奴卽入盜急入收保有敢捕虜者斬匈奴以李牧為怯邊士日得賞賜而不用皆願一戰於是悉勒)
(習戰大縱畜牧人民滿野單于聞之大率衆来入李牧多為竒陣大破之其後十餘歲匈奴不敢近趙邊城長)
(平趙地名)身死之日家無餘財山木所資一由詔葬有始有
卒生榮死哀銘曰
祝融是命重黎克舉公族乃建天官卽(一作代)序(謂司馬氏本祝)
(融重黎之後也左傳有公族大夫國語曰重黎氏世序天地司馬遷作史記有天官書)避世於秦
承家於楚(謂司馬豫避秦司馬卭為楚項籍所封也論語云賢者避世周易曰開國承家)金行
失馭玉鏡淪輝我之烈祖識變乘機(謂晉祚衰微劉裕誅司馬氏楚之逃)
(匿濟江及宋受禪楚之歸魏也晉以金德王故云金行答賓戲曰王塗蕪穢因失其御尚書帝命期曰桀失其)
(玉鏡而用其噬虎烈祖謂楚之也楚之為裔曾祖)黃旗東没青蓋西飛落星置
道長州出圍(謂宋受晉禪楚之西歸得封郡王也吳志陳紀曰黃旗紫氣運在東南東沒言東晉)
(之亡也後漢書輿服志曰王青蓋車西飛言歸西魏封瑯邪王也吳都賦曰饗戎旅乎落星之樓劉逵注曰吳)
(有落星樓樓在建鄴東北十里吳都賦又云佩長洲之茂苑按落星長洲皆吳地時宋都建鄴楚之自宋奔魏)
(故云)及我皇父荆河再撫(謂楚之之後祖父世治荆州也皇父謂祖金龍也)世遭
喪亂身沒猾䜿(謂父悦為豫州人白皂生所殺也)嗟我遺嗣﨑嶇趙武
寒覆鳥翼饑吞獸乳(鳥翼史記大鳥覆棄事獸乳左傳謂鬭榖於菟是也)獲歸河
内更襲瑯邪(謂裔始為河内功曹後封瑯邪郡公襲楚之之職也)年方小馬怨結
長蛇藏兵九地置劒千家雪山埋馬冰河陷車(謂裔志在立功)
(不為高歡所屈領戸千室入關也小馬竹馬也言幼有志節也長蛇指高歡也左氏傳曰吳為封豕長蛇九地)
(注見本序千家謂領戸千室也雪山埋馬冰河陷車言其身遭危難也)旣乃班政超然榮
守朱鷺頻飛金龜轉紐(言裔受職刺史尋加遷轉也詩序曰振鷺二王之後来助祭也)
(詩云振鷺于飛陸機疏云楚威王時有朱鷺合沓飛翔而来舞則復有赤者舊鼔吹朱鷺曲是也漢舊儀曰銀)
(印背龜紐其文曰章謂刻曰某官之章也)築塞長榆營軍高柳玉案推食河
橋勸酒(漢書伍被曰廣長榆開朔方如淳曰長榆塞名地理志曰代郡高柳西部都尉治楚漢春秋曰)
(項王使武涉說淮隂侯信信曰臣事項王位不過中郎官不過執戟乃去楚歸漢漢王賜以玉案之食玉具之)
(劒臣背叛之内愧於心晉書曰杜預以孟津渡險有覆沒之患請建河橋於富平津及橋成帝從百僚臨會舉)
(觴屬預曰非君此橋不立也言徵拜大將時對揚休命也下文卒於京師矣)石門冰釋金隄
電散蘆水門關茅津成觀(蜀都賦曰阻以石門劉逵曰曰石門在漢中之西褒中之)
(北又蜀都賦曰西踰金隄劉曰金隄在岷山都安縣西隄有左右口當成都西也按裔為西寧州刺史西寧州)
(故越巂郡石門金堤皆蜀地也冰釋電散言除西寧州未及之部而卒也魏略曰太祖拔漢中還到長安使屯)
(池陽以備蘆水後漢郡國志曰河東郡大陽有茅津左氏傳曰秦伐晉遂自茅津濟杜預曰在縣西南有茅亭)
(卽茅城蘆水門關茅津成觀者蘆水茅津皆秦地言其卒於京師也)馭風逸翮脩途始半
建武功臣先悲吳漢(莊子曰列子馭風而行冷然善也脩途長途莊子所謂鵬飛九萬里)
(是也建武光武帝年號後漢書曰吳漢字子顔南陽宛人建武二十年薨有詔悼愍賜諡曰忠貞言裔逸翮方)
(若鵬程而半途摧折如建武時吳漢也)沈寥搖落游揚浸微金城路斷郿
塢人稀(地理志曰金城郡昭帝始元元年置臣瓚曰稱金取其堅固也師古曰以郡在京師之西故謂)
(金城金西方之行魏志曰董卓築郿塢高與長安城埓英雄記曰郿去長安三百六十里謂裔從信州刺史徵)
(拜西寧州刺史未至西寧故云金城路斷卒於長安故云郿塢人稀也)風松雲蓋白水山
衣賢巳星隕人沒蘭衰(晉陽秋曰張華將死中台星坼左氏傳曰鄭穆公刈蘭而卒)
周大將軍懷德公吳明徹墓誌銘
公諱明徹字通昭(南史作炤)兗州(陳書作南州)秦郡人也西都列
國長沙王功被山河東京貴臣大司馬名高霄(疑作江)漢
(漢書曰吳芮秦時番陽令也甚得江湖心號曰番君項羽立芮為衡山王上徙為長沙王都臨湘高祖賢之制)
(詔御史長沙王忠其定著令後漢書曰光武即位拜吳漢為大司馬名高江漢者言與征南大將軍岑彭等伐)
(公孫述泝江而上也)豈直西河有守智足抗秦建平有城威能動
晉而巳也(史記吳起傳曰魏文侯以吳起善用兵廉平盡得士心乃以為西河守以拒秦韓干寶晉)
(紀曰王濬治船於蜀吾彦取其流柹以呈孫皓曰晉必有攻吳之計宜增建平兵建平不下終不敢渡江皓弗)
(從按建平增兵乃吾彦之言此序吳姓豈謂吳彦耶或以故吳開國造自泰伯故稱其疆域矣)祖尚南
譙太守父標(南史作樹)右軍將軍抗拒淮沂平夷濟㵕(疑作漯)
代為名將見於斯矣(漢書師古曰淮出大復山沂出泰山禹貢兗州云浮於濟漯師古曰)
(漯水出東郡東武陽)公志氣縱横風情倜儻(南史本傳云明徹幼孤性至孝年十四墳)
(塋未脩家貧無以取給乃勤力耕種時天下亢旱苗稼焦枯明徹哀憤每之田號哭仰天自訴居數日有自田)
(中還者曰苗已更生明徹疑其紿已乃往如言秋而大獲足充葬用時有伊氏者善占墓謂其兄曰君葬日必)
(有乘白馬逐鹿者經墳此最小孝子大貴之徵至果有應明徹乃樹之小子也)圯橋取履早見
兵書竹林逢猿徧知劒術(史記曰張良常從容步遊下邳圯上有一老父衣褐至良)
(所直墮其履圯下謂良曰孺子下取我履履我良因長跪履之父嘆曰孺子可教後五日雞鳴往出一編曰讀)
(此則為王者師矣旦視其書乃太公兵法也吳越春秋曰袁公與處女試劒竹枝上袁公卽飛上樹變為白猿)
(遂别去見越王王卽加女號曰越女乃命五板之隊長高習之教軍士當世莫能勝越女之劒)故得勇
爵登朝材官入選起家東宫司直後除左軍葛瞻始嗣
兵戈仍遭蜀滅陸機纔論功業卽値吳亡公之仕梁未
為逹也(謂明徹方仕於梁卽遭侯景之亂也蜀志曰諸葛亮子瞻字思遠景權四年為行都護衞將軍)
(平尚書事六年鄧艾伐蜀遣書誘瞻曰若降者必表為瑯邪王瞻怒斬艾使遂戰大敗死衆皆離散艾長驅至)
(成都晉書曰陸機以孫氏在吳而祖父世為將相有大勳於江表深慨孫皓舉而棄之乃論權所以得皓所以)
(亡又欲述其功業遂作辨亡論二篇)自梁受終齊卿得政禮樂征伐咸歸
舜後(陳氏本虞舜之後媯姓春秋時陳公子完奔齊其後世為齊卿終有齊國左傳云陳子得政言陳盛)
(梁衰霸先得政擬於春秋陳常矣)是以威加四海德教諸侯蕭索煙雲
光華日月公以明略佐時雄圖贊務鱗翼更張風颷遂
遠(言陳武威德日盛明徹遂加匡贊也南史本傳云侯景寇都明徹有粟麥二千餘斛而鄰里饑餒乃白諸)
(兄曰今人不圖久柰何不與鄉里共此於是計口平分同其豐儉羣盗聞而避焉賴以存者甚衆陳武帝鎮京)
(口深相要結明徹乃詣武帝帝為降階執手即席明徹亦微涉書史經傳就汝南周弘正學天文孤虛遁甲略)
(通其術頗以英雄自許武帝亦深竒之)冠軍侯之用兵未必師古武安君
之飬士能得人心擬於其倫公之謂矣(冠軍侯驃騎將軍霍去病也漢)
(書霍去病傳曰上嘗欲教之孫吳兵法對曰顧方略何如耳不至學古兵法戰國策曰秦將白起為武安君)
為左衞將軍尋遷鎮軍丹陽尹(本傳云陳武受禪授安南將軍文帝時尋加右)
(衞將軍至廢帝卽位遷丹陽尹)北軍中候總政六師河南京尹冠冕百
郡文武是寄公無愧焉(本傳云詔以甲仗四十人出入殿省到仲舉之矯出宣帝也帝)
(懼遣毛喜與明徹籌焉明徹曰嗣君諒闇萬機多闕殿下親實周召德冠伊霍願留中深計慎勿致疑漢書有)
(北軍中候續漢志曰北軍中候一人六百石掌監五營尚書云張皇六師晉起居注曰武帝咸寧三年誥曰河)
(南百郡之首風教宜為遐邇所模以王恂為河南尹時南朝都建業本漢丹陽郡徹為丹陽尹在京師矣)蕭
湘之役馮陵島嶼風船火艦周瑜有赤壁之兵蓋舳襜
艫魏(疑作賀)齊有横江之戰(本傳云湘洲刺史華皎有異志詔授明徹都督湘州刺史)
(與淳于量等討皎皎平左氏傳曰馮陵我城郭說文海中往往有山可依止曰島嶼島也吳志曰曹公入荆州)
(權遂遣周瑜與備并力逆曹公遇於赤壁初一交戰曹公披退又曰瑜部將黃蓋取蒙衝鬭艦數十艘實以薪)
(草膏油灌其中同時發火時風甚猛悉延燒岸上營落煙燄張天曹公兵敗史記曰魏之諸公子曰魏齊范睢)
(之讎也睢相秦魏齊奔趙復走信陵君聞信陵君之初難見之怒而自剄按魏齊無横江之戰事本文蓋舳襜)
(艫當是賀齊事賀訛魏轉寫之誤也吳志曰賀齊字公苗會稽山隂人拜安東將軍封山隂侯出鎮江上督扶)
(州以上至皖黃武初魏使曹休来伐齊以道遠後至因往新市為拒會洞口諸軍遭風流溺所亡中分將士失)
(色賴齊未濟偏軍獨全諸將倚以為勢齊性奢綺尤好軍事兵甲器械極為精好所乘船雕刻丹鏤青蓋綘襜)
(干櫓戈矛葩爪文畫弓弩矢箭咸取上材蒙衝鬭艦之屬望之若山休等憚之遂引軍還晉書華譚遺顧榮等)
(書云飛橋越横江之津汎舟涉瓜步之渚郡縣志曰横江浦在和州對江之采石往来濟渡處唐李白横江詞)
(云横江舘前津吏迎此舘乃采石津官舍也)仍為平南將軍開府儀同三司
都督湘衡桂武四州刺史遂得左廣迴扃轔車反暢(晉書)
(地理志曰湘東郡吳置衡陽郡吳置桂陽郡漢置武昌郡吳置湘衡桂武四州是也左傳邲之戰云楚子為乘)
(廣三十乘分為左右王乘左廣以逐趙旃又云其君之戎分為二廣杜元凱曰十五乘為一廣扃車上兵闌又)
(左傳曰楚人惎之脱扃服子愼云扃横木挍輪一日車前横木詩秦風曰有車鄰鄰毛傳曰暢轂長轂暢長也)
長沙楚鐵更入兵欄洞浦藏犀還輸甲庫(言其為湘衡桂武四州刺)
(史饒於戰具也郡國志曰長沙郡秦置晉書地志曰武昌郡鄂縣有新興馬頭鐵官楚辭曰操吳戈兮被犀甲)
雖復戎歌屢凱軍幕猶張淮南望廷尉之囚合淝稱將
軍之寇莫不失穴驚巢沈水陷火(言明徹北征擒王琳也本傳云太建五年)
(朝議北征公卿互有異同明徹決策請行總衆軍十餘萬發都督緣江城鎮相續降欵軍至秦郡齊大將軍尉)
(破胡將兵為援秦郡降進剋仁州逼壽陽齊遣王琳拒守明徹乘夜攻之中宵而潰齊兵退據相國城及金城)
(明徹令軍州益脩攻具又遏淝水灌城城中苦濕多腹疾手足皆腫死者十六七會齊將皮景和率兵數十萬)
(来援去壽春三十里頓軍不進明徹曰兵貴神速而彼結營不進自挫其鋒吾知其不敢戰明矣於是躬擐甲)
(胄四面疾攻城中震恐一鼓而禽王琳送建鄴周禮曰王師大獻則合奏愷樂三略軍讖曰軍幕未辦將言不)
(倦晉書蘇峻傳曰晉使持節冠軍將軍歴陽内史峻不應命朝廷遣使諷諭之峻曰臺下云我欲反豈得活耶)
(我能山頭望廷尉不能廷尉望山頭於是遣參軍徐會結祖約為亂溫嶠陶侃唱義於武昌峻突陣墜馬為侃)
(將所斬又陳敏傳曰東海王越起敏為右衞將軍假節前鋒都督敏因中國大亂遂請東歸收兵據歴陽教甘)
(卓假稱皇太弟命拜敏為揚州刺史敏弟昶將兵數萬據烏江弟恢率錢端等南寇江州刺史應邈奔走弟斌)
(東略遂據有吳越之地敏命寮佐以已為都督江東軍事大司馬楚公封十郡加九鍚列上尚書稱自江入河)
(奉迎鑾駕敏無遠略一旦據有江東政刑無章不為英俊所服周玘顧榮甘卓遂背敏敏衆潰散敏單騎東奔)
(至江乘為義兵所斬晉書地志曰歴陽合淝烏江皆屬揚州淮南郡淮南廷尉之囚蘇峻事合淝將軍之寇陳)
(敏事二人皆晉反將以喻王琳之抗陳也王琳西攻岳陽東拒陳武實梁室之忠臣於陳為罪徹本陳將故云)
(是矣)為使持節侍中司空車騎大將軍都督南北兗青譙
五州諸軍事南兗州刺史南平郡開國公食邑八千戸
鼔吹一部(本傳云詔遣蕭淳就壽陽授策明徹於城南設壇士卒二十萬陳旗鼔戈甲登壇拜受成)
(禮而退六年自壽陽入朝輿駕幸其第賜鐘磬一部七年進攻彭城至吕梁又大破齊軍八年進位司空給大)
(都督鈇鉞龍麾尋授都督南兗州刺史)中台在玄武之宫上將列文昌之
宿高蟬臨鬢吟鷺陪軒平陽之邑萬家臨淄之馬千駟
坐則玉案推食行則中分麾下生平若此功業是焉(晉書)
(天文志曰三台六星兩兩而居起文昌列抵太微一曰天柱三公之位也在人曰三公在天曰三台主開德宣)
(符也西近文昌二星曰上台為司命主壽次二星曰中台為司中主宗室東二星曰下台為司祿主兵所以昭)
(德塞違也玄武之宫謂北宫也北方曰玄武又天文志曰文昌六星在北斗魁前主集計天道一曰上將大將)
(軍建威武後漢書輿服志曰侍中二常侍加黃金璫附蟬為文貂尾羽飾謂之趙惠文冠詩有振鷺之篇故云)
(吟鷺漢書曰曹參食邑平陽萬六百三十戸號曰平陽侯論語曰齊景公有馬千駟臣瓚曰臨淄卽營丘也故)
(晏子曰始爽鳩氏居之逢伯陵居之太公居之又曰先君太公築營之丘齊城中有丘卽營丘也楚漢春秋韓)
(信曰臣去楚歸漢漢王賜以玉案之食後漢書曰光武拜鄧禹為前將軍持節中分麾下精兵二萬人遣西入)
(關)旣而金精氣壯師出有名石鼓聲高兵交可遠(此下皆序)
(破齊之功也天官星占曰太白金之精大將之象也郭璞山海經注曰今鄴西北有鼔山下有石鼔象縣著山)
(旁鳴則有軍事按鄴北齊所都言伐齊也)故得艫舳所臨蓋於淮泗旌旗所
襲奄有龜蒙(漢書武帝紀曰舳艫千里李斐曰舳船後持柁處也艫船前頭刺櫂處也禹貢曰道)
(淮自桐栢東會於泗沂東入於海淮泗二水名也又曰正東曰青州川曰淮泗周禮曰析羽為旌熊虎為旗魯)
(頌曰奄有龜蒙毛傳曰龜蒙二山名)魏將已奔猶書馬陵之樹齊師其遁
空望平隂之烏(虞喜志林曰濮州甄城縣東北六十餘里有馬陵澗谷深可以置伏按龐涓敗)
(卽此也左傳襄十八年平隂之戰云師曠告晉侯曰鳥烏之聲樂齊師其遁叔向曰城上有烏齊師其遁)俄
而南仲出車方叔涖止暢轂文茵鉤膺鞗革遂以天道
在北南風不競(此下序明徹之敗也小雅出車云王命南仲采芑云方叔涖止秦風小戎云文)
(茵暢轂毛傳云文茵虎皮也暢轂長轂也采芑之詩云鉤膺鞗革毛傳曰鉤膺樊纓也鄭箋曰鞗革轡首垂也)
(疏云言鉤膺樊纓者鉤是金路在膺之飾惟有樊纓故云鉤樊纓也巾車注云鉤婁頷之飾也金路無鍚有鉤)
(亦以金為之是鉤用金在頷之飾也彼注又曰樊讀如鞶帶之鞶謂今大革纓今馬鞅金路其樊及纓以五采)
(罽飾之而九成是帶鞅在膺也左氏傳曰晉人聞楚師師曠曰不害吾驟北風又歌南風南風不競多死聲楚)
(必無功董叔曰天道多在西北南師不時必無功謂明徹敗於周師是天道在北南師無功也)昔者裨
將失律衞將軍於是待罪中軍爭濟荀桓子於焉受戮
心之憂矣胡以事君(本傳云及周滅齊宣帝將事徐兗太建九年詔明徹北侵令其子慧)
(覺攝行州事軍至呂梁周徐州總管梁士彦率衆拒戰明徹頻破之仍迮清水以灌其城攻之甚急環列舟艦)
(於城下周遣上大將軍王軌救之輕行自清水入灌口横流竪木以鐵鎻貫車輪遏斷船路諸將聞之甚恐議)
(欲破堰拔軍以舫載馬馬明戍裴子烈曰君若决堰下船船必傾倒豈可得乎不如前遣馬出適會明徹苦背)
(疾甚篤知事不濟遂從之乃遣蕭摩訶帥馬軍數千前還明徹仍自決其堰以退軍及至清口水力微舟艦並)
(不得度衆軍皆潰明徹窮蹙乃就執以憂遘疾卒史記曰右將軍蘇建前將軍信與匈奴並軍三千餘騎獨逢)
(單于兵與戰一日餘漢兵且盡翕降單于建獨以身得亡去自歸大將軍大將軍問其罪周霸曰自大將軍出)
(未嘗斬裨將今建棄軍可斬以明將軍之威大將軍曰青幸得以肺腑待罪行間不患無威而霸說我以明威)
(甚失臣意具報天子天子自裁之遂囚建詣行所在入塞罷去天子不誅左傳鄢陵之戰云荀林父將中軍先)
(縠佐之及河鄭及楚平桓子欲還彘子不可曰以中軍佐濟晉師敗績桓子請死晉侯欲許之士貞子諫曰不)
(可晉侯使復其位裨將失律中軍争濟以比馬明戍裴子烈之失計也漢書曰項籍為裨將師古曰裨助也相)
(副助也又按裨小也若裨王裨海矣)宣政元年届於東都之亭有詔釋其
鸞鑣蠲其亹(疑作釁)社始弘就館之禮卽受登壇之策拜
持節大將軍懷德郡開國公邑二千戸(周書云宣政元年三月破陳師)
(於呂梁擒其將吳明徹等俘斬三萬餘人南史本傳云周封懷德郡公位大將軍云釋其鸞鑣者謂釋去其兵)
(車也詩曰輶車鸞鑣毛傳曰在軾曰和在鑣曰鸞左氏傳曰錫鸞和鈴杜注云鸞在鑣動有鳴聲爾雅曰鑣謂)
(之钀郭注云馬勒旁鐵也云蠲其釁社者謂免其死也左傳孟明曰君之惠不以纍臣釁鼓杜云殺人以血塗)
(鼔謂之釁計覲反漢書敘傳曰貳師秉鉞身釁胡社李竒曰李廣利胡殺之以血塗社也師古曰釁者以血祭)
(耳非塗之血也)歸平津之館時聞櫪馬之嘶舍廣成之傳裁見
諸侯之客(漢書公孫弘傳曰武帝封丞相弘為平津侯弘乃起賓館開東閣以延賢與參謀議史記)
(藺相如傳曰趙使相如奉璧入秦秦王許齋五日舍相如廣成傳舍索隱曰廣成是傳舍之名言明徹在周待)
(以客禮也)廉頗眷戀寧聞更用之期李廣盤桓無復前驅之
望(言明徹不能復用於陳也史記曰趙孝王卒襄王立使樂乘代廉頗頗怒攻樂乘遂奔魏之大梁久之魏)
(不能信用趙以數困於秦兵趙王思復得廉頗頗亦思復用於趙趙王使使者視廉頗尚可用否廉頗之讎郭)
(開多與使者金令毁之趙使者旣見廉頗頗為之一飯斗米肉十斤被甲上馬以示可用趙使者還報王曰廉)
(將軍尚善飯與臣坐頃之三遺矢矣遂不召又李廣傳曰廣嘗與望氣王朔燕語曰自漢擊匈奴而廣未嘗不)
(在其中諸將校尉以下才能不及中人然以擊匈奴功封侯者數十人然無尺寸之功以得封邑者何也豈吾)
(相不當侯乎廣自請曰臣部為前將軍乃徙令臣出東道日臣結髮而與匈奴戰今乃一得當單于臣願居前)
(先死單于大將軍亦隂受上誡以為李廣數竒無令當單于)霸陵醉尉侵辱可知東
陵故侯生平巳矣(漢書李廣傳曰廣與趙潁隂侯屏居藍田南山中射獵嘗從一騎出從人)
(田間飲還至亭霸陵尉醉呵止廣廣騎曰故李將軍尉曰今將軍尚不得夜行何故也止李廣宿亭下又蕭何)
(傳曰召平者故秦東陵侯秦破為布衣貧種瓜長安城傷明徹困辱於周不能復為陳用也)大象二
年七月二十八日氣疾暴增奄然賓舘(本傳云以憂遘疾卒於長安)
春秋七(陳書作六)十七卽以其年八月十九日寄瘞於京兆
萬年縣之東郊詔贈某官諡某禮也江東八千子弟從
項籍而不歸海島五百軍人為田横而俱死焉(漢書曰項籍殺)
(會稽太守遂舉吳中兵使人收下縣得精兵八千人及敗曰籍與江東子弟八千人渡而西今亡一人還縱江)
(東父老憐而王我我何面目見之哉又田横傳曰漢王立為皇帝横懼誅而與其徒屬五百人入海居隖中高)
(帝聞而召之横自剄令客奉其頭從使者馳奏之高帝帝流涕而拜其二客為都尉發卒二千人以王者禮葬)
(横旣葬二客穿其冡旁皆自剄帝大驚以横之客皆賢者吾聞其餘尚五百人在海中使使召至聞横死亦皆)
(自殺)嗚呼哀哉毛脩之埋於塞表流落不存陸平原敗於
河橋死生慚恨(南史曰毛脩之字敬文滎陽陽武人也宋武帝欲引為外助頻加榮爵為安西)
(司馬桂陽公義眞敗為赫連勃勃所擒及赫連昌滅入魏身遂死於魏晉書曰陸機為長沙王又敗於河橋孟)
(玖譖於成都王潁潁殺之)反公孫之柩方且未期歸連尹之尸竟知
何日(左傳哀十五年云夏楚子西子期伐吳及桐汭陳侯使公孫貞子弔焉及良而卒將以尸入吳人内)
(之又宣十三年鄢陵之戰云知莊子射連尹襄老獲之遂載其尸成三年晉人歸連尹襄老之尸於楚服子愼)
(云在牀曰尸在棺曰柩)遊䰟羇旅足傷溫序之心玄夜思歸終有
蘇韶之夢(周易曰遊䰟為變左氏傳曰羇旅之臣後漢書曰溫序為隗囂所殺光武憐之命送喪到)
(洛陽城傍地為塜長子壽夢序曰久客思鄕里壽即上書乞骸骨歸葬傅玄七哀詩曰冥冥玄夜堂王隱晉書)
(曰蘇韶字孝先安平人也仕至中牟令伯父承為南中郎軍師而亡諸子迎喪還到襄城第九子節夜夢見鹵)
(簿行列甚肅見韶使呼節曰卿犯鹵簿罪應髠刑節俯受剃如是夢者五夕髮為之盡後畫日韶自外入謂節)
(曰十日便速葬在軍師墓次買數畝地足矣)遂使廣平之里永滯冤䰟汝南
之亭長聞夜哭(本傳曰後故吏盗其柩歸至德元年追封邵陵侯以其息慧覺嗣時寄葬長安)
(故云漢書地理志廣平國屬冀州晉書曰廣平郡廣平邯鄲是廣平邯鄲接界故趙地也史記云樂毅去燕西)
(降趙趙封曰望諸君樂毅卒於趙張華曰望諸君冡在邯鄲西數里疑言樂毅之客死於趙也風俗通曰汝南)
(汝陽亭有鬼魅賓客宿止有死亡其厲厭者皆亡髮失精尋問其故云先時頗有怪物其後郡侍奉掾宜祿鄭)
(竒来去亭六七里有一端正婦人乞得寄載竒初難之然後上車入亭時亦昏冥遂上樓與婦人棲宿未明發)
(去亭卒上樓掃除見死婦大驚走白亭長擊鼓會諸廬吏診之乃亭西北八里死婦新亡臨殯火滅失之家卽)
(持去竒發行數里腹痛到新頓利陽亭物故樓遂不敢上)嗚呼哀哉乃為銘曰
九河宅土三江貢職彼美中邦君之封殖(言吳氏得姓之先本故吳)
(國稱其地也禹貢曰九河旣道降丘宅土又云三江旣入左氏傳曰后稷封殖天下杜預曰后稷樹封疆殖五)
(榖也)負才矜智乘危恃力浮磬戢鱗孤桐垂翼(言明徹征齊恃才乘)
(危而與周戰卒致喪師也禹貢曰海岱及淮惟徐州下云泗濱浮磬嶧陽孤桐漢書師古注曰東至海北至岱)
(南及淮嶧陽嶧山之陽也泗水出濟隂乘氏縣時宣帝將事徐兗詔明徹北侵故云)五兵早竭一
鼓前衰移營減竈空幕禽飛(李尤曰聖人垂象五兵已陳高誘吕氏眷秋注曰五)
(戎五兵謂刀劒矛戟矢也左傳曹劌曰一鼓作氣再而衰三而竭減竈孫臏敗龐涓事注見前左氏傳曰楚幕)
(有烏言明徹之敗也)羊皮詎&KR2213;畫馬何追荀罃永去隨會無歸(言明)
(徹見執於周不復歸也史記曰晉獻公旣虜百里奚以為秦繆公媵於秦百里奚亡秦走宛楚鄙人執之繆公)
(聞百里奚請以五羖羊之皮贖之楚人許之又史記曰越石父賢在於縲絏中晏子出遭塗觧左驂贖之載歸)
(弗謝入閨久之越石父請絶晏子攫然攝衣冠謝曰嬰雖不仁免子於厄子何求絶之速也越石父曰不然吾)
(聞君子屈於不知已而信於知巳方吾在縲絏中彼不知我也夫子既已感悟而贖我是知巳知已而無禮固不如)
(在縲絏中晏子於是延為上客左傳邲之戰云楚獲荀罃成三年晉求知罃楚人歸之又傳云隨會奔秦晉人)
(患秦之用士會也使魏壽餘偽以魏叛者以誘士會執其孥於晉使夜逸請自歸於秦秦伯許之履士會之足)
(於朝旣濟魏人噪而還詎贖何追謂見明徹被俘囚也永去無歸謂卒死於周也)存沒俄頃光
隂悽愴岳裂中台星空上將眷言妻子悠然亭障魂或
可招喪何可望(哀明徹死於異域不能歸葬也晉書曰張華將死中台星拆漢書天文志曰有)
(流星出文昌貫紫宫西占曰文昌為上將貴相時王鳳為大將軍王商為丞相鳳妬商譖而罷之商自殺此云)
(星空上將謂徹為上將徹死故星空也漢書曰秦法十里一亭又張湯傳曰居一鄣間師古曰鄣謂塞上要險)
(之處别築為城因置吏士而為鄣蔽以扞寇鄣音之向反楚辭有招魂言魂氣無所不之故魂或可招喪何可)
(望者言寄葬長安妻子不能遠望也)壯志沈淪雄圖埋沒西隴足抵黃塵
碎骨何處池臺誰家風月墳𡑞羇遠營魂流寓霸岸無
封平林不樹(杜預左傳注曰掘地曰𡑞羇寄也楚辭曰載營魂而升霞鍾會老子注曰經護為營)
(張銑曰營心府間也霸岸霸陵岸也平陵漢屬右扶風檀弓曰不封不樹鄭云封謂聚土為墳周禮曰以爵等)
(為丘封之度與其樹數則士以上皆有封樹言寄葬長安不封不樹也)壯士之隴將軍之
墓何代何年還成武庫(三齊記曰田開疆公孫接古冶子三壯士塚在齊城東南三百)
(步蕩隂里中烈士傳曰羊角哀左伯桃二人為死友伯桃死楚平王愛角哀之賢以上卿禮葬伯桃角哀夢伯)
(桃曰蒙子之恩而獲厚葬正苦荆將軍冢相近今月十五日當大戰以决勝負角哀至期陳兵馬至其冢作三)
(桐人自殺下而從之史記曰樗里子葬於渭南章臺之東武庫正直其墓)
周大將軍上開府廣饒公鄭常墓誌銘
公諱常字某(周書列傳云鄭常字子元)滎陽人也周宣王之弟初封
其國鄭穆公之孫始成其姓(左氏傳曰鄭有厲宣之親杜注云鄭始封之祖桓公)
(友周厲王之子宣王之母弟又鄭有七穆皆穆公之後也後分為七姓矣)祖思慶建威將軍
山陽太守考頊儀同三司豫州刺史(頊字寧伯注見鄭常碑文)南陽
坐嘯値此邦君西河建隼逄斯刺舉(後漢書黨錮傳曰南陽太守成瑨委)
(功曹岑晊謠曰南陽太守岑公孝弘農成瑨但坐嘯南陽太守値此邦君者謂思慶為山陽太守也西河建隼)
(逢斯刺舉者謂頊為豫州刺史也按禹貢豫州河南之地其界西至雍州建隼建旟也周禮九旗之名云鳥隼)
(曰旟應劭漢官儀曰刺舉州事)公侯繼踵冠冕連鑣可得而言傳於史
籍(說文曰鑣馬勒旁鐵也)公髫齔知禮早年馳譽(劉熙釋名曰沒齒曰齔洗也毁)
(洗於齒故齒更生新也)就經黌舍略見書堂習武兵欄偏知劒術
(說文曰黌學也黌與横同史記索隱注天子門有兵欄曰司馬門也)雖復年猶小學已為
儒者所稱位在偏禆卽入將軍之賞(本傳云常頗涉學有當官譽偏謂偏)
(將軍裨謂裨將俱見漢書)大統三年起義華陽授永安縣開國男文
皇帝霸迹初基英雄輻輳公拔劒轅門潁川從我洛城
逆戰壯於白馬之兵河橋解圍勇於烏林之策(起義華陽注見)
(鄭常碑文文皇帝魏相安定公周太祖宇文泰也漢書鴻門之會云樊噲直撞入立帳下項羽賜之巵酒彘肩)
(噲旣飲酒拔劒切肉盡之後漢書光武謂王霸曰潁川從我者皆逝而子獨留劉先主志曰袁紹征官渡遣梟)
(將顔良攻東郡太守劉延於白馬公使關侯為先鋒侯望見良麾蓋策馬刺良於萬衆中斬其首還紹將莫敢)
(敵遂解延圍吳志曰黃蓋敗魏武於烏林烏林赤壁東下一百一十里常為周太祖帳内都督洛城河橋並有)
(功言此時洛城之戰較白馬而更壯此日河橋之役比烏林而彌勇矣)授平東將軍帥都
督襲父封(魏昌縣伯也)魏後三年授持節車騎大將軍儀同
三司車騎用郭淮之勲儀同取王沈之貴公之此授僉
曰得人(魏志曰郭淮字伯濟太原陽曲人也為車騎將軍儀同三司封陽曲侯晉書曰王沈字處道太)
(原平陽人也位至驃騎將軍錄尚書事進爵博陵郡公按晉書王沈無授儀同之事疑云儀同取黃權之貴晉)
(書職官志曰開府儀同三司漢官也殤帝延平元年鄧隲為車騎將軍儀同三司儀同之名始自此也及魏黃)
(權以車騎將軍開府儀同三司開府之名始於此也鄭常為車騎大將軍儀同三司疑引黃權矣)進爵
廣饒縣公(本傳賜爵饒陽侯)邑千戸保定三年授使持節都督
遷州諸軍事遷州刺史(隋書地志曰後周於房陵郡置遷州)卽總領金州
兵馬(括地志曰上庸今房州竹邑縣卽金州是也)開拓北戎高山尋雲深谷
無景梯䋲乃上浮竹裁通閩越影嚮句吳聲勢(漢書曰閩粤其)
(先越王句踐之後秦幷天下以其地為閩中郡按左傳吳稱句吳地理志曰太伯初奔荆蠻號曰句吳師古曰)
(句音鉤夷俗語之發聲也亦猶越為於越也言蠻獠與閩越為影嚮藉句吳為聲勢也)公出戰短
兵並皆奔北瓦解冰碎山空谷静(鄭常碑文云應接上庸公於文谷路上庸)
(公陸騰也注見第十四卷碑文)授持節開府儀同大將軍柏梁高宴有
大將軍之詩幕府初開有平陵侯之國比之今日豈可
同年而語哉(漢武帝元封三年作柏梁臺詔羣臣二千石有能為七言詩乃得上坐大將軍衞青)
(詩曰和撫四夷不易哉史記曰蘇建以都尉從車騎將軍青擊匈奴功封平陵侯)自是使車被
之繡服風謠是察刑政是觀(漢書曰暴勝之為直指使者衣繡衣又曰侍御史有)
(繡衣直指師古曰衣以繡者尊寵之也)公露節東驅風奔羣盜埋輪當路
威振中原(漢書曰諸葛豐駐車止節語章曰下欲收之後漢書曰張綱為御史埋其車輪於洛陽都)
(亭曰豺狼當路安問狐狸遂奏大將軍梁冀無君之心十五事書御京師震悚)武皇帝有盟津
之師以公為中權之勁外從决勝内侍軍謀及文軌旣
同旃旌已偃司勳行賞軍吏舉功(武皇帝周高祖宇文邕也盟津之師謂伐)
(齊也泰誓曰惟十有三年大會於盟津左氏傳曰中權後勁杜預曰中軍制謀後以精兵為殿漢書高祖曰决)
(勝千里之外禮記曰車同軌書同文左氏傳曰績茷旃旌杜預曰通帛為旃析羽為旌周禮曰司勳屬夏官)
乃授使持節上開府增邑五百戸賜姓宇文與國同乘
之榮周之宗盟非復異姓之後(左氏傳曰周之宗盟異姓為後)蕃屏是
寄隆寵所歸公室無疎此之謂矣(左氏傳曰封建親戚以藩屏周)九州
都督須得其才千里諸侯實俟其政乃為使持節都督
東徐州諸軍事徐州刺史尋遷南兗州諸軍事南兗州
刺史公頻總六條再勞十部俗變風移人懷吏畏(漢書百官)
(公卿表注曰刺史班宣周行郡國以六條問事漢官解詁曰京畿十有三牧分部督察)滯穗遺秉
有利疲人山桑野蠶足充貢賦(詩云遺秉滯穗伊寡婦之利後漢書曰建武二)
(年野蠶成繭被於山阜人收其利焉)化被殊俗威行鄰境奏事京師四方
第一謂眞刺史其在斯乎(王隱晉書曰解修遷瑯邪太守考績天下第一魏志曰賈)
(逵為豫州刺史二千石以下阿縱不如法者奏免之帝曰逵眞刺史矣)春秋未高奄然遘
疾以大象元年薨於州鎮時年六十三嗚呼吏人攀慕
飛走變色河濟輟舂淮沂罷市(河濟謂兗州淮沂謂徐州也禹貢曰濟河惟兗)
(州又曰海岱及淮惟徐州淮沂其乂史記趙良謂商鞅曰五羖大夫死秦國男女流涕男不歌謠舂者不相送)
(杵也)以今年歸葬於滎陽之山詔贈某官禮也嗟陵谷之
貿遷懼徽猷之永遠地久天長敢鐫貞石銘曰
荆河惟豫洛食之本水繞滎波山斜陸渾(爾雅釋地云河南曰豫州)
(疏云禹貢豫州云荆南自南河以南也洛誥曰我乃卜澗水東瀍水西惟洛食孔傳云今河南城也禹貢曰滎)
(波旣豬顔師古曰卽今滎澤是也波亦水名言其水並已遏聚矣一說謂滎水之波漢書地理志曰弘農郡陸)
(渾春秋遷陸渾戎於此有關後漢書郡國志曰陸渾西有虢略也言鄭氏之先本鄭國在於河南豫州後遂為)
(滎陽人以國為姓也)德星猶照祥風未遠代不乏賢文無闕袞(言鄭)
(氏得姓之後代有異人也異苑曰陳仲弓從諸子姪造荀朱子和父子於時德星聚太史奏五百里有賢人聚)
(孔靈符會稽記曰漢太尉鄭弘嘗採薪得一遺箭箭有人覓弘還之問何所欲弘識其神人也曰嘗患若邪溪)
(採薪為難願旦南風暮北風後果然故若邪溪風至今猶然呼為鄭公風詩曰惟袞有闕仲山甫補之)公
之生也實降英靈忠為德本孝稟天經(言誕生鄭常有忠孝至性也孝)
(經曰夫孝天之經也)觀書虎館學劒龍亭雕弓偃月行馬流星(虎館)
(白虎觀龍亭疑延平之津劒化為龍孫卿子曰天子雕弓釋名曰弦月半之名也其形一旁曲一旁直若張弓)
(弛弦也陳孔璋答東阿王牋曰譬猶飛兔流星超山越海李周翰曰飛兔流星神駿也)置陣黎陽
麾兵官渡平隂聽烏馬陵書樹(言常立義之後累有戰功也史記高祖本紀曰)
(劉賈將卒二萬人騎數百渡白馬津索隱曰卽黎陽津也南界東郡白馬縣袁宏後漢紀曰獻帝建安五年二)
(月袁紹遣沮授郭圖淳于瓊顔良等攻劉延於白馬紹引兵至黎陽四月曹操救延大戰斬顔良十一月甲子)
(曹操與袁紹戰於官渡紹師大潰平隂馬陵注見前篇)氣視迴津星占飛步火斷
羌營沙崩賊路(言為金州兵馬有平羌之功也漢書藝文志曰漢津旁氣行占騐十三卷又曰)
(天文者序二十八宿步五星日月以紀吉凶之象聖王所以參政也羌賊卽蠻獠鐵山獠之類)及驅犀
節乃牧雄州吏不驚犬人無喘牛(言為刺史歴任徐兗諸州有令名也後漢)
(書劉寵傳山隂父老曰自明府下車以来狗不夜吠民不見吏漢書丙吉曰方今少陽用事未可大熱恐牛近)
(行用暑故喘此時氣失節恐有傷害也三公典調和隂陽職所當憂是以問之)西蠶得歲東作
逢秋草爛獄戸星低市樓(謂常有政績也尚書孔傳曰歲起於東而始就耕謂之東)
(作獄戸如囹圄之屬星經曰市樓六星在市門中主闤闠之司今市曹官之職也)五將星亡三
台岳折哀哉天道遂常明哲(悼常亡也天文志曰天狗主候兵討賊見則四方相)
(射千里或曰五將鬭人相食所往之鄉有流血晉書曰張華死中台星拆)棟梁崩壞風雲寂
滅北郭長悲東都永别(左傳子産曰棟折榱崩後漢書曰感會風雲風雲寂滅言其功)
(臣之亡也古詩曰驅車上東門遙望北郭墓博物志曰滕公夏侯嬰薨公卿送葬至東都門外)幽深此
地宅兆斯憑山迴虎圈路上魚陵(謂歸葬滎陽也虎圈虎牢也左氏傳曰鄭)
(伯享王王與之武公之略自虎牢以東杜注云虎牢河南成臯縣後漢書郡國志曰豫州郡襄城縣有魚齒山)
(左傳謂魚陵杜預曰魚齒山也在犨縣北按虎牢魚陵皆鄭地言滎陽之山本鄭地也)悲風夜烈
苦露晨凝蘭芳菊茂終古相承(楚辭曰春蘭兮秋菊長無絶兮終古)
周大將軍聞嘉公柳遐墓誌
君諱遐(周書北史並作霞)字子昇河東解縣人也秦始征晉之
地漢開平越之鄉(左傳曰秦始征晉河東又云秦伯納重耳濟河圍令狐入桑泉取臼衰杜)
(元凱曰桑泉在河東解縣西解縣東南有臼城漢書曰武帝元鼎六年將幸緱氏至左邑桐鄕聞南越破以為)
(聞喜縣師古曰左邑河東之縣二語序河東解縣地也解音蟹)律中夷則星居鶉首(漢書)
(律歴志曰律有十二五曰夷則夷則則法也言陽氣正法度而使隂氣夷當傷之也位於申在七月漢書曰自)
(井至柳謂之鶉首之次秦分也言河東近秦本西方秋金之氣卽秦之分野也)况復莊謀於衞
旣為社稷之臣喜對於齊無廢諸侯之職(禮記曰衞有太史曰柳莊)
(寢疾衞獻公再拜請於尸曰臣有柳莊者非寡人之臣社稷之臣左傳僖二十六年曰齊孝公伐我北鄙公使)
(展喜犒使受命於展禽齊侯未入境展喜從之齊侯乃還柳氏之先本姓展氏魯孝公之後展禽食采於柳下)
(謂之柳下惠遂姓柳氏言柳氏之先也)祖叔珍宋員外散騎常侍義陽内
史有徐邈之應對居於散騎之省有汲黯之正直理於
淮陽之郡(晉書曰徐邈東莞姑幕人也博涉多聞以慎密自居孝武帝始覽典籍招延儒學之士邈)
(旣東州儒素太傅謝安舉以應選年十四始補中書舍人在西省侍帝雖不口傳章句然開釋文義標明指趣)
(撰正五經音訓學者宗之遷散騎常侍猶處西省前後十年每被顧問輒有獻替多所匡益甚見寵待漢書曰)
(汲黯字長孺濮陽人也數直諫上以為淮陽楚地之郊也召黯拜為淮陽太守)父季遠臨川王
(本傳云梁臨川王)諮議參軍宜都太守蘭臺石室是所洽聞白
馬飛狐逾高詞氣(後漢書曰班固除蘭臺令史與陳崇等共成世祖本紀漢官儀曰蘭臺令)
(史六人秩六百石掌書劾奏後漢書黃瓊上疏曰陛下宜開石室按河洛注石室藏書之府也孔叢子曰趙人)
(公孫龍云白馬非馬漢書酈食其曰距飛狐之口)西都吳(一作莫)融擅名江表言
談相會宛如舊焉君膺令德之靈稟冲和之氣齠齔髻
髮夙智早成愛敬自天虔恭得性含仁抱義履信居貞
(本傳云霞幼而爽邁神彩嶷然髫歲便有成人之資篤好文學動合規矩)世父儀同忠惠公
特加器異(本傳世父慶遠特器異之)乃謂公曰吾昔逮事伯父太尉
公見語云我昨夢汝登一高樓樓盡峻麗吾以坐席乞
汝汝或富貴恨吾不及見耳吾向聊復晝寢又夢將昔
時坐席還復賜汝汝位官當復見及(本傳云汝之官位當復及吾特宜勉)
(勵以應嘉祥也餘同乞汝之乞音器與也)王祥佩刀世為卿族鮑永驄馬家
傳司隷以此連類差無慙德(晉書曰呂虔有佩刀工相之曰當為三公虔以贈别)
(駕王祥祥果為太傅列異傳曰鮑宣宣子永永子昱三世皆為司隸而乘一驄馬京師人歌之曰鮑氏驄三人)
(司隸再入公馬雖瘦行步工言夢中坐席之賜如佩刀驄馬矣)輕車西昌侯作藩襄漢
(本傳云梁西昌侯深藻鎮雍州)君時年十二以民禮脩謁進止端詳神
情雅正侯目送之不輟(本傳云霞時年十二以民禮謁風儀端肅進止詳雅深藻美之)
(餘同)試遣左右踐君衣裾欲視舉動君徐步稍前曾無顧
盼(本傳同)魏侯之見劉廙不覺歛容漢主之觀田鳳遂令
題柱比之今日曾何足云(魏志曰劉廙字恭嗣南陽安衆人也太祖辟為丞相掾魏)
(國初建為黃門侍郎太祖在長安欲親征蜀廙上疏太使祖遂進前而報廙曰非但君當知臣臣亦當知君今欲)
(吾坐行西伯之德恐非其人也魏諷反廙弟偉為諷所引當相坐誅太祖令曰叔向不坐弟虎古之制也特原)
(不問三輔决錄曰漢靈帝殿柱題堂堂乎張京兆田郎顔氏家訓曰用論語題京兆人田鳳也)驃騎廬
江(周書作陵)王帝子出藩懸衡高選以君華望召為主簿(本傳)
(云廬陵王續為雍州刺史辟霞為主簿按續梁武帝之第五子也)張坦直諫旣稱荀令
之香鄒湛知言彌見羊公之德(習鑿齒襄陽記曰劉季和性愛香謂張坦曰荀)
(令君至人家坐幕三日香氣不歇謂我何如坦曰醜婦效顰見者必走也晉書曰羊祜樂山水每風景必造峴)
(山置酒言詠終日不倦嘗慨然嘆息顧謂從事中郎鄒湛等曰自有宇宙便有此山由来賢逹勝士登山遠望)
(如我與卿者多矣皆湮沒無聞使人悲傷如百歲後有知魂魄猶應登此湛曰公德冠四海道嗣前哲令聞令望)
(必與此山俱傳至若湛軰乃當如公言耳)諮議府君於都薨背君奔赴六日
卽届京師(本傳云霞有志行初為州主簿其父卒於揚州霞自襄陽奔赴六日而至下同)形骸
毁瘁不復可識靈柩泝江中川薄晩亂流乘選迴風反
帆舟中之人相視失色抱棺號慟誓不求生俄爾之間
風波卽静咸以君精誠所致成都孝子自赴江流桂陽
先賢身鄣野火並存靈柩咸可傷嗟(後漢書曰廉范字叔度京兆杜陵人)
(父遭亂客死蜀漢范遂留寓西州西州平遂歸鄕里年十五辭母西迎父喪與客步負喪歸葭萌載船觸石破)
(沒范抱持棺柩遂俱沈溺衆傷其義鉤求得之療救僅免於死又曰長沙有孝子古初遭父喪未葬鄰人失火)
(初匍匐柩上以身扞火火為之滅郅惲甄異之以為首舉)太夫人乳間發瘡醫云惟
得人吮癑血或望可差君方寸已亂應聲卽吮旬日之
間遂得痊復(本傳亦載其事)君之事親可謂至矣從兄右衞擁
旌嶺表苦相攜致昔馬游志氣為馬援所知班嗣才學
為班彪見賞復聞於今日矣(後漢書馬援曰吾從弟少游常哀吾慷慨多大志曰)
(士生一世但取衣食裁足乘下澤車御欵段馬為郡掾吏守墳墓鄕里稱善人斯可矣求致盈餘但自苦耳當)
(吾在浪泊西里間虜未滅之時下潦上霧毒氣重蒸仰視飛鳶跕跕墮水中臥念少游平生時語何可得也漢)
(書敘傳曰彪字叔皮幼與從兄嗣共遊學家有賜書内足於財好古之士自遠方至父黨楊子雲以下莫不造)
(門)乃除永化縣令静尋欹案或吟長岑之遠乍撫(一作聽)
鳴琴不以河陽為陋日南金柱合浦珠泉莫肯(一作曾莫)經
懷未嘗留目(後漢書曰崔駰出為長岑長注云長岑屬樂浪郡其地在遼東晉書曰潘岳為河陽)
(令應劭地理風俗記曰日南故秦象郡漢武帝元鼎六年開林邑記曰建武十九年馬援樹兩銅柱於象林南)
(界與西屠國分漢之南疆也謝承後漢書曰孟嘗字伯周為合浦太守郡境舊採珠以易先時二千石貪穢使)
(民采珠積以自入珠忽徙去合浦無珠餓死盈路孟嘗行化一年之間去珠復還)解巾平西邵
陵王法曹參軍仍轉外兵除尚書工部郎(邵陵王綸武帝六子)始
入禮闈旣登蘭閣尚書僕射陳郡謝舉(南史謝舉字揚言大通五年遷)
(尚書僕射)人望國華引君言論謂同坐曰江漢英靈見於此
矣(本傳云謝舉時為僕射引霞與語甚嘉之顧謂人曰江漢英靈見於此矣)西中郎岳陽王
以綠車之重臨西河之牧拔用君為本州治中尋遷别
駕(本傳云岳陽王蕭詧涖雍州選為治中尋遷别駕續漢書曰皇孫則綠車蔡邕獨斷曰綠車名曰皇孫車)
(天子孫乘之以從岳陽王梁昭明太子之子為武帝皇孫故云綠車之重岳陽王鎮襄陽為雍州牧故云西河)
(之牧也)王叔理以品物流名陳仲舉以題軒馳譽君之展
驥兼而有之(王叔理卽王叔治也魏志曰王脩字叔治北海營陵人也識高柔於弱冠異王基於)
(幼童皆遠至世稱其知人世說曰陳仲舉言為士則行為世範登車攬轡有澄清天下之志蜀志曰魯肅遺先)
(主書曰龐士元非百里才也使處治中别駕之任始當展其驥足耳)及乎大盜移國王室
騷然月動星搖雲平虹直(謂侯景之亂也)岳陽王承制陜左當
璧漢南天網所頓英賢畢集(謂岳陽王詧於襄陽承制後踐帝位於江陵也時襄)
(陽屬雍州在陜之東左氏傳曰當璧而拜者神所立也老子曰天網恢恢)授君散騎侍郎吏
部員外郎散騎常侍(本傳同)兼太子侍讀(言蕭詧為梁王授君此職也)
監儲甲觀事重史丹侍講桂宮名高張禹(漢書曰史丹字君仲魯國)
(人也元帝以丹舊臣皇考外屬親信之詔丹護太子家酒是時傅昭儀子定陶共王有材藝母子愛幸太子頗有)
(色之失上意不平丹犯顔色動寤萬乘轉移大謀卒成太子又曰張禹字子文河内軹人也初元中詔令禹授)
(太子論語三輔黃圖曰太子宮有甲觀畫堂桂宮在未央北)俄遷車騎大將軍大都
督賜爵聞喜縣公侍中開府儀同三司餘如故方之驂
乘霍去病為侍中譬彼將兵公孫敖為驃騎(漢官儀曰侍中殿下)
(稱制出則陪乘霍去病注見前史記曰將軍公孫敖義渠人以郎事武帝武帝立十二歲為驃騎將軍)足
以照曜六府謨明九德豈直允諧上將匡贊中軍而巳
哉(左氏傳曰九功之德皆可歌也謂之九歌六府三事謂之九功水火金木土榖謂之六府正德利用厚生)
(謂之三事上將文昌中星名按左傳三軍有中軍上軍下軍)旣而言從梁國服政酆
都管仲有詞卽受下卿之禮臧孫見德還奉嘉賓之宴
(本傳云霞辭詧曰陛下中興鼎運龍飛舊楚臣昔因幸會早奉名節理當以身許國期之始終自晉氏南遷臣)
(宗族蓋寡從祖太尉世父儀同從父司空並以位望隆重遂家於金陵惟留先臣獨守墳栢常誡臣等使不違)
(此志今襄陽旣入北朝臣若陪隨鑾蹕進則無益塵路退則有虧先旨伏願曲垂照鑒亮臣此心詧重違其志)
(遂許之因留鄕里以經籍自娛太祖世宗頻有徵命霞固辭以疾及詧殂霞舉哀行舊君之服保定中又徵之)
(霞始入朝服政酆都言仕周也宇文氏國號曰周如西周之都酆鎬也左傳僖十二年曰齊侯使管夷吾平戎)
(於王王以上卿之禮饗管仲辭曰臣賤有司也有天子之二守國高在若節春秋来承王命何以禮焉陪臣敢)
(辭受下卿之禮而還又僖二十三年曰齊國莊子来聘自郊勞至於贈賄禮成而加之以敏臧文仲言於公曰)
(國子為政齊猶有禮君其朝焉臣聞之服於有禮社稷之衞也言霞之從梁入周如管仲平戎國莊来聘也)
有詔授使持節驃騎大將軍開府儀同三司霍州諸軍
事霍州刺史(隋志曰廬江郡霍山縣梁置霍州)犀節去關衮衣馳傳迎
郊則文學前驅賓衞則邦君負弩(漢書文帝紀曰除關無用傳張宴曰傳信)
(也若今過所也師古曰古者或用棨或用繒帛棨者刻木為合符也衮衣馳傳後漢郭賀事注别見魏文帝與)
(吳質書曰文學託乘於後車劉良曰文學官名漢書曰霍去病為驃騎將軍過河東河東太守郊迎負弩先驅)
(晉書何曾上疏曰郡守之權雖輕猶專任千里比之於古則列國之君也故太守稱邦君矣)直以五
溪遼遠馬伏波之思歸三湘卑濕賈長沙之不願(後漢書曰)
(馬援為伏波將軍援擊武陵五溪蠻夷時年六十二會暑盛中病卒漢書曰賈誼為長沙傅長沙卑濕誼自傷)
(悼作鵩鳥賦五溪三湘注見紇干弘碑文)是以宜城刺史直會鹿門白沙故
地仍留龍種天厲弗戒奄然終極天和某年歸窆於襄
陽白沙之舊塋(按本傳霞辭詧曰從祖世父從父家於金陵惟留先臣獨守墳柏又云今襄陽)
(旣入北朝知襄陵為霞桑梓之地舊塋在是矣後漢書曰龐公者南郡襄陽人也居峴山之南未嘗入城府夫)
(妻相敬如賓荆州刺史劉表數延請不能屈乃就候之嘆息而去後遂攜其妻子登鹿門山因采藥不反郡國)
(志襄陽宜城皆屬荆州南郡襄陽記曰鹿門山舊名蘇嶺山建武中襄陽侯習郁立神祠於山刻二石鹿夾神)
(道口俗因謂之鹿門廟遂以廟名山也水經注曰襄陽城東有東白沙襄陽記曰龐德公子魯字世文晉太康)
(中為牂牁太守去官歸鄉居白沙里鄉人宗敬之相語曰吾家池中龍種来里中化其德讓言霞歸窆襄陽得)
(遂其志也)君器宇祥正風鑒弘敏澡身浴德游藝依仁汝南
令望扶風長者不言財利王夷甫之為德不談人物阮
嗣宗之為人(本傳云霞性溫裕略無喜慍之容弘奬名教未嘗論人之短尤好施與家無餘財禮)
(記曰儒有澡身而浴德論語云依於仁游於藝後漢書曰陳蕃字仲舉汝南平輿人也又曰竇武字游平扶風)
(平陵人也晉書曰王衍字夷甫妻郭氏賈后之親藉宮中之勢聚歛無厭衍疾郭之貪鄙故口未嘗言錢郭欲)
(試之令婢以錢繞牀使不得行衍晨起見錢謂婢曰舉阿堵物却其措意如此晉陽秋曰夷甫善施舍父時假)
(貸者皆與焚劵未嘗謀貨利之事世說曰晉文王稱阮嗣宗至慎每與之言言皆玄遠未嘗臧否人物)從
容亂離之機保此令名舒卷風雲之際無妨貴仕張衡
渾儀之後卽賦歸田杜預沈碑已来遂停鄉里(後漢書曰張衡)
(研覈隂陽妙盡璇璣之正作渾天儀又衡有歸田賦襄陽記曰杜元凱好為身後名常自言百年後必高岸為)
(谷深谷為陵作二碑敘其平吳勲一沈萬山下一沈峴山下謂參佐曰何知後代不在山頭乎元凱杜預字也)
王仲宣有讀書之樓諸葛亮有彈琴之宅(盛弘之荆州記曰襄陽城)
(西北八里方山山北際河水山下有王仲宣宅王韶南雍州記曰隆中諸葛亮故宅有舊井一今涸無水盛弘)
(之記云井深五丈廣五尺堂前前三間屋地址極高有孔明避暑臺宅西山臨水孔明嘗登之鼔琴以為梁父)
(吟因名為樂山)實欲因此謝病閑居終焉(言霞辭歸之後因留鄕里本有終隱之志)
(焉)鳴琴在膝或對故人寶劒自隨時過穉子(晉書曰陶潛性不解)
(音而常畜素琴一張弦徽不具每朋酒之會則撫而和之曰但識琴中趣何勞弦上音漢書陸賈傳曰高祖拜)
(賈為大中大夫賈五男寶劒値百金謂其子曰過汝汝給酒食所死家得寶劒此稱其閑居之樂也)百年
俄頃嗚呼哀哉遂使君子之陵止埋銅劒賢臣之墓惟
銘石函(王隱晉書曰汲郡冢有銅劒一枚長三尺五寸博物志曰漢滕公死送葬至東都門外駟馬不)
(行踞地悲鳴卽跼馬蹄下得石槨其銘云佳城鬱鬱三千年見白日吁嗟滕公居此室乃葬斯地)銘曰
有莊有惠居魯居衞義是隨時才堪濟世(言柳氏之先衞有柳莊魯)
(有柳下惠隨時濟世也)北部尚書東京司隸必復其始侯君相繼
(言霞從祖太尉世父儀同從父司空也周禮冬官考工故司空曰北部尚書漢官儀曰司隸校尉部河南故謂)
(東京司隷也左傳公侯之子孫必復其始)華蓋一岳文昌一星青衿辨志童
子離經義勗非馬書勤映螢(言霞禀星岳之靈髫年好學有成人之望也星經曰)
(華蓋十六星在五帝座上九星為華蓋之柄上七星為庶子之官文昌七星其六星各名毛萇曰青衿學子所)
(服禮記十年視離經辨志公孫龍曰白馬非馬晉書曰車胤字武子南平人胤就業恭勤博覽不倦家貧不常)
(得油夏月則練囊盛數十螢火以繼日焉)往年靈柩漂泊江沱以君哀慟川
后停波(謂靈父靈柩泝江幾覆得免是其孝感所致也詩曰江有沱鄭箋曰岷山道江東别為沱洛神)
(賦曰川后静波李善注云川后河伯也)揚名北海馳譽西河誰登九折不
入朝歌(北海齊地後漢郡國志曰青州有北海國西河謂雍州也岳陽王鎮襄陽稱雍州牧與魏接界)
(平江陵後始盡歸於周本序亦云岳陽王臨西河之牧矣揚名馳譽言鄰國皆有名譽也誰登九折不入朝歌)
(者言梁王詧不足仕故辭歸也時襄陽已入北朝惟資江陵一州之地言其危如九坂陋若朝歌也漢書曰王)
(陽不登九折坂又鄒陽上書曰邑號朝歌墨子迴車)蔚炳胥變攀陪遂遠白鹿隨
軒丹暈附冕(易革卦象曰大人虎變其文炳也君子豹變其文蔚也言方當革運辭詧歸里君臣)
(之際攀陪遂遠也謝承後漢書曰鄭弘為淮隂太守白鹿方道挟轂而行弘怪問主簿黃國國賀曰聞公車轓)
(畫鹿明府必為宰相丹暈疑卽赤帷蓋也暈日旁氣也言帷蓋似之後漢書曰舊典傳車驂駕垂赤帷裳又曰)
(郭賀為荆州刺史賜黼黻冕旒勑行部去襜帷使百姓見其容服以章有德白鹿隨軒丹暈附冕似引是事然)
(按本文上下非謂是也上云蔚炳胥變攀陪遂遠明是辭詧歸里下文位參上將至軍幕仍張始云入周筮仕)
(此處不得引刺史郡守之事按神仙傳曰中山衞叔卿嘗乘雲車駕白鹿見漢武帝帝將臣之叔卿不言而去)
(丹暈暈日旁氣也用左傳赤烏夾日事言辭詧之後詧遂殂也)位參上將榮兼本選蛇
盤綬結龜迴印轉来朝平樂歸政咸陽藩維卽啓軍幕
仍張(言霞事詧為車騎大將軍開府儀同及入周仍為驃騎大將軍開府儀同是位參上將榮兼本選也)
(董巴輿服志曰古者君臣佩玉尊卑有序及秦以采絲連結於襚謂之綬漢承秦制淮南子曰龜紐之璽賢者)
(以為佩高誘注曰龜紐之璽古印也紐繫佩服也平樂館名西京賦曰大駕幸乎平樂之館秦都咸陽後周所)
(都也来朝平樂歸政咸陽者謂霞入周也藩維卽啓軍幕仍張者謂仕周為大將軍也)起兹禮數
峻此戎章長離宛宛刷羽凌江(言其軍容之盛也張衡思玄賦曰前長離使拂)
(羽兮注云長離卽鳳也潘岳為賈謐贈陸機詩曰宛宛長離凌江而翔)世急奔流年催驚
隼滅沒頓轡扶桑搖軫(詩曰徂年如流孔融與盛孝章書曰歲月不居時節如流月令)
(云季秋鷹擊雉年華驚隼亦言秋金殺氣也陸機赴洛道中詩曰頓轡倚松巖李善曰頓猶舍也山海經曰日)
(浴溫源谷上於扶桑淮南子曰日出於暘谷浴於咸池拂於扶桑是謂晨明登於扶桑之上爰始將行是謂朏)
(明顔師古曰軫車後横木也)智士石坼賢人星殞西鄂芝枯南陽菊
盡(悼霞亡也後漢書方術任文公傳曰公孫術時蜀武擔石坼文公曰噫西州智士死我乃當之自是常聚)
(會子孫設酒食後三月果卒故益部為之語曰任文公智無䨇異苑曰陳仲弓從諸姪造荀季和父子於時德)
(星聚太史奏五百里内有賢人星聚此云星隕悼亡也後漢郡國志云西鄂屬南陽郡注云山海經曰有豐山)
(神耕父處之常遊清冷之淵前志應劭曰江夏有鄂故加西云抱樸子曰南陽酈縣山中有甘谷水谷上皆生)
(甘菊花墮其中居民食水無不老壽高者百四十五歲下者不失八九十無夭年人司空王暢太尉劉寬太傅)
(袁隗為南陽太守每使酈縣月送甘谷水四十斛以為飲食此諸公多患風痺及眩冐皆得愈)愴焉啓
手生榮終極相杵輟舂鳴機罷織(言生榮死哀也輟舂罷織言霞死民為之)
(罷市史記趙良曰五羖大夫死秦國男女流涕舂者不相杵劉縚聖賢紀曰子産治鄭二十年卒國人哭於巷)
(婦人哭於機)煢煢胤子視隂餘息露露履之哀哉欒棘(左氏傳曰)
(余煢煢在疾又曰趙孟視隂曰朝夕不相及禮記曰霜露旣降君子履之必有悽愴之心非其寒之謂也詩云)
(棘人欒欒兮)龍巢北望鳳闕前觀松長風遠地厚泉寒(隋志漢東)
(郡上山梁曰龍巢後周改龍巢為左陽水經注廣漢郡鳳溪中有一石雙高其形若闕漢世有鳳凰至故謂之)
(鳳凰臺南注漢水按墳植松栢故云松風長遠地有九泉故云地厚寒泉)書埋簡落琴覆絃
寬贈行之册書而納棺(劉歆讓太常博士書曰經或脱簡世說云子敬人琴俱亡左傳)
(昭四年云叔孫卒杜洩將以路葬且盡卿禮季孫使杜洩舍路杜洩不可曰夫子受命於朝而聘於王王思舊)
(勳而賜之路復命而致之君君不敢逆王命而復賜之使三官書之吾子為司徒實書名夫子為司馬與工正)
(書服孟孫為司空以書勲今死而弗以是棄君命也書在公府而弗以是廢三官也若命服生弗敢服死又不)
(以將焉用之乃使以葬)
周大將軍義興公蕭公墓誌銘
昔司徒之敷五教當堯讓之初丞相之總萬機値秦亡
之後(序蕭氏之先也按蕭氏本蕭國子姓宋國之支庶也堯時契為司徒賜姓子氏其後有成湯武王克)
(商封殷後於宋春秋左傳莊公十二年云蕭叔大心及戴武宣穆莊之族以曹師殺南宮牛及子游而立桓公)
(宋人以蕭邑别封其人為附庸二十三年經書蕭叔朝公是也宣公十二年云楚伐蕭蕭潰蕭國從此遂滅漢)
(書地理志曰蕭邑在沛國蕭縣漢興相國蕭何封酇侯云本沛人是其後也)若殷人受氏乃
承微子之封(詩譜曰商德之衰武王伐紂乃以陶唐氏火正閼伯之墟封紂兄微子啓為宋公代)
(武庚為商後地理志云梁國睢陽是也言蕭氏之先本宋國矣)梁運應圖實啓延陵之
國(吳都賦曰且有吳之開國也造自泰伯宣於延陵梁都建業本吳地故云延陵之國梁運應圖謂梁武帝)
(有天下也武帝紀云帝姓蕭氏與齊同承淮隂整之後)公諱太字世怡(周書云以名犯太祖)
(稱字)蘭陵人也太祖文皇帝之孫鄱陽忠烈王之子(周書本傳)
(云梁武帝弟鄱陽王恢之子也太祖文皇帝皇考順之也武帝本紀云整六世而生皇考諱順之於齊高帝為)
(始族弟少而欵狎齊高每外討皇考為軍副及齊高創建皇業摧鋒莫不垂拱仰成焉齊武卽位以參豫佐命)
(封臨湘縣侯武帝卽位追尊太祖文皇帝梁宗室傳曰鄱陽忠烈王恢字弘逹文帝第十子也天監元年封鄱)
(陽郡王普通七年薨諡曰忠烈有男女百人男封侯者三十九人女主三十八人)泒别天潢支
分若木直幹自高澄源已遠(漢書天文志曰漢中四星曰天駟旁有八星絶漢曰)
(天潢山海經曰灰野之山有赤樹青華名曰若木言為梁朝宗室與武帝同支泒也)茂親眀德是
稱毛畢之功宗子維城乃建邢茅之國(言梁朝封建親戚太遂有國也)
(左傳僖二十四年富辰曰管蔡郕霍魯衞毛耼郜雍曹滕畢原酆郇文之昭也又曰凡蔣邢茅胙祭周公之胤)
(也杜元凱曰毛國伯爵諸侯為王卿士者畢國在長安縣西北邢國在廣平襄國縣高平昌邑縣西有茅鄕)
大同元年年十六封豐城縣開國侯食邑五百戸山臨
鶴塞非無陶侃之賓氣連牛斗卽有張華之劒(謂豐城縣也晉)
(書地志曰豐城縣屬豫章郡幽明錄曰陶公在潯陽西南一塞取魚自謂其地曰鶴門晉陽秋曰侃父丹娶新)
(涂湛氏女生侃湛虔恭有智算以陶氏貧賤紡績以資給侃使交給勝已侃少為潯陽吏鄱陽孝廉范逵嘗過)
(侃宿時大雪侃家無草湛徹所薦剉給隂截髮以供調逵聞之嘆息稱之於張夔顧榮羊晫諸人大獲美譽王)
(子年拾遺記曰晉之中興夜有紫色衝斗牛張華使雷煥為豐城縣令掘而得之華與煥各寶其一拭以華隂)
(之土光耀射人後華遇害失劒所在煥子佩其一劒過延平津劒飛鳴入水及入水尋之但見雙龍纏屈於潭)
(下目光如電遂不敢取矣)解褐給事中仍太子洗馬公子出身非郎
官而同品中朝洗馬異式道而前驅以公居之誠為高
選(晉書職官志曰給事中秦官也所加或大夫博士議郎掌顧問應對位次中常侍漢因之及漢東京省魏)
(世復置至晉不改在散騎常侍下給事黃門侍郎上無員洗馬八人職如謁者秘書掌圖籍釋奠講經則掌其)
(事出則直者前驅導威儀漢書曰太子屬官有洗馬如淳曰前驅也西京雜記漢朝輿駕式道候二人)大
同元年入直殿省其年轉太子中書舍人南宫宿衞職
司蘭錡北閣從班榮參顧問通籍兩宫得賢斯在(晉書職官)
(志曰中書舍人晉初置舍人通事各十人江左令舍人通事謂之通事舍人掌呈奏案後省而以中書侍郎一)
(人直西省又掌詔命續漢書百官志曰太子舍人二百石無員更直宿衞如三署郎中後漢書馮魴傳曰中元)
(十五年東巡郡國留魴宿衞南宫西都賦曰武庫禁兵設在蘭錡)大同三年持節仁威
將軍譙州刺史褰帷祥氣之境刺舉消憂之地(晉書地理志曰)
(魏武分沛立譙郡褰帷用賈琮事見後漢書魏志曰文帝生於沛國譙郡時有雲氣青色而圓如車蓋當其上)
(終日望氣者以為至貴之證應劭漢官儀曰刺舉州事王粲從軍詩曰朝入譙郡界曠然消人憂)南陽
風俗文學更多美稷相迎童兒逾遠(後漢書曰崔瑗著南陽文學官志又)
(曰郭伋始至行部到西河美稷有童兒數百各騎竹馬道次迎拜)旣而亂離瘼矣王室
騷然大夫有行役之悲君子有無期之怨(本傳云侯景為亂路由城)
(下襲而陷之世怡遂被執尋逃遁得免詩云亂離瘼矣鄭語云王室方騷韋昭注曰騷擾也詩序曰黍離閔宗)
(周也周大夫行役至於宗周過故宗廟宫盡為禾黍閔周室之顛覆彷徨不忍去而作是詩也又曰君子于役)
(刺平王也君子役役無期度大夫思其危難以風焉)背關懷楚扁舟而行江漢奉
當璧之君章華(一作華夏)歸中興之主(謂太自譙州逃遁至江陵時元帝承制梁)
(朝中興也漢書項籍傳贊曰及羽背關懷楚江漢楚地左氏傳曰楚共王無冢適有寵子五人乃遍以璧見於)
(羣望曰當璧而拜者神所立也國語曰楚靈王為章華之臺與伍舉升焉韋昭曰章華地名又吳語曰乃築臺)
(於章臺之上元帝討滅侯景成中興之業故云中興之主都於江陵本楚地故引楚事焉)承聖元年
拜侍中(周書梁元帝承制授侍中承聖元帝年號)無雙對問實踵武於丁鴻
多識舊章足齊衡於王粲(後漢書曰永平十年詔徵丁鴻拜侍中建初四年肅宗詔)
(鴻與諸儒論定五經同異於北宫白虎觀帝親稱制臨決鴻以才高論難最明諸儒稱之帝數嗟美焉時人嘆)
(曰殿中無雙丁孝公魏志曰王粲字仲宣山陽高平人也獻帝西遷粲徙長安左中郎將蔡邕見而竒之曰此)
(王公孫也有異才吾不如也吾家書籍文章盡當與之魏國旣建拜侍中博物多識問無不對時舊儀廢弛典)
(造制度粲恒典之)二年除持節平西將軍臨川内史仍轉平南
將軍桂陽内史(本傳云旣以陸納據湘州道路擁塞改授漢書曰内史周官秦因之武帝建元)
(六年置左右内史)尚方鑄劒再轉金龜御史分符雙封銅虎(漢書)
(朱雲曰臣願賜尚方斬馬劒斷佞臣頭一人以厲其餘師古曰尚方少府之屬官也作供御器物故有斬馬劒)
(之利可以斬馬也又百官公卿表曰凡吏比二千石以上皆銀印青綬師古曰漢舊儀云銀印背龜紐其文曰)
(章謂刻曰某官之章也公卿表又云監御史秦官掌監郡漢省丞相遣史分刺州武帝置部刺史掌奉詔條察)
(州又文帝紀曰二年九月初與郡守為銅虎符竹使符應劭曰銅虎符第一至第五國家當發遣使者至郡合)
(符符合乃聽受之竹使符皆以竹箭五枚長五寸鐫刻傳書第一至第五張宴曰符以代古之珪璋從簡易也)
(師古曰與郡守為符者謂各分其半右留京師左以與之張宴曰銅取其同心也再轉雙封者言除平西將軍)
(臨川内史復轉平南將軍桂陽内史也)豈直鄧攸清白見稱五鼓之歌劉
寵廉能名為一錢之郡(晉書曰鄧攸元帝時為吳郡太守政刑清明百姓歡悦後稱疾)
(去百姓數千人留牽攸船不得進攸乃少停夜中發去吳人歌云紞如打五鼔鷄鳴天欲曙鄧侯挽不留謝令)
(推不去後漢書曰劉寵字祖榮東莱牟平人拜會稽太守簡除繁苛禁察非法郡中大化徵為將作大匠山隂)
(縣有五六老叟尨眉皓髮自若邪山谷間出入齎百錢以送寵寵勞之曰父老何自苦對曰山谷鄙生未嘗識)
(郡朝它時吏發求民間至夜不絶或狗吠竟夕民不自安自明府下車以来狗不夜吠民不見吏年老遭値聖)
(明今聞當見棄去故自扶奉送寵曰吾政何能及公言邪勤苦父老為選一大錢受之)遂以天保
未定王途多梗還吳不可歸蜀無路臨淄負海翻然改
途竄身清漳垂翅渤海(周書本傳云未至桂陽屬于謹平江陵遂隨兄修在郢州及修)
(卒卽以世怡為刺史湘州刺史王琳率舟師襲世怡世怡以州輸琳時陳武帝執政徵為侍中世怡疑而不就)
(乃奔於齊詩曰天保定爾未定多梗言王室之亂也蜀志云黃權對魏文帝曰臣降吳不可歸蜀無路是以歸)
(命臨淄負海翻然改圖謂不得已而奔北齊也臨淄齊地卽營丘也晁錯新書曰齊地僻遠負海水經曰清漳)
(水出上黨沾縣西北少山大黽谷漢書地理志曰上黨長子縣鹿谷山濁漳水所出東至鄴入清漳按鄴北齊)
(所都竄身清漳亦謂奔齊也渤海齊地漢置渤海郡屬幽州師古曰在渤海之濱因以為名)蒙授車
騎大將軍散騎常侍仍為持節都督永州刺史(謂齊授此職也)
(隋書地志曰豫州汝南郡城陽縣後齊曰永州)而秦亭壓境邾柝聞城鼔角地
鳴將軍天落雖復瓶缶聽聲無防於地道冠繩柴結不
却於雲梯請命受降翻歸都護(周書本傳云保定四年晉公護東伐大將軍權)
(景宣略地河南世怡聞豫州刺史王良士已降遂来歸欵秦亭壓境謂周師見侵也周都長安本秦地故云秦)
(亭漢書地理志曰秦之先伯益為附庸邑之於秦今隴西秦亭秦谷是也左傳曰魯擊柝聞於邾後漢書公孫)
(瓚與子續書曰袁氏之攻狀若鬼神鼓角鳴於地中漢書曰諸侯聞之以為將軍從天而下也光武帝紀曰或)
(為地道衝棚撞城淮南子曰工輸作為雲梯之械設以攻宋九攻而墨子九却之漢書鄭吉傳曰吉旣破車師)
(降日逐威震西域遂并護車師以西北道故號都護都護之置自吉始焉師古曰並護南北二道故謂之都都)
(猶大也總也言周師彊盛不能拒防故請命受降歸於都護也)周朝以楚材晉用不停
於平章趙璧秦求無論於羇遠(左傳聲子對令尹子木曰惟楚有材實晉用之)
(史記曰秦王欲以十五城易趙王和氏璧相如奉璧見秦王言太歸欵之後周朝納降復見用也)以保
定五年除使持節驃騎大將軍開府儀同三司義興郡
開國公食邑一千三百戸(隋志曰汝南城陽有義興縣)天和二年授
使持節都督蔡州諸軍事蔡州刺史(本傳云授蔡州刺史不尚苛察深為)
(吏民所安周書太祖紀云魏廢三年改南雍為蔡州)楚頃襄之愛子旣布衣而戍
谷魏安釐之母弟亦羇旅於邯鄲憂旣傷人降年不永
(史記曰楚頃襄王病使黃歇與太子完入質於秦秦留之數年楚頃襄王病太子不得歸而楚太子與秦相應)
(侯善於是黃歇乃說應侯曰今楚王恐不起疾秦不如歸其太子太子得立其事秦必重而德相國無窮若不)
(歸則咸陽一布衣耳韋昭曰函谷關史記曰魏公子無忌魏昭王少子而魏安釐王異母弟也封信陵君魏王)
(怒公子之盜其兵符矯殺晉鄙公子亦自知也已却秦存趙趙使將將其軍歸魏而公子獨與客留趙邯鄲趙)
(地漢書地理志云邯鄲屬趙國趙敬侯自中牟徙子山亦羇旅之人有同憂也)春秋五十有一
薨於蔡州之鎮(本傳云三年卒於州)送故入關空餘袞服歸軒在
道還更垂帷(言太為蔡州刺史卒於官其喪車猶尚袞服垂帷也)嗚呼哀哉有詔
贈官諡某(本傳本官加并洛永三州刺史)禮也五年十一月葬於長安
北原樗里子之墳正臨武庫太史公之墓直對臯門(史記)
(曰樗里子且死曰葬我必於渭南章臺東後百年當有天子宫夾我墓及漢興長樂宫在其東未央宫在其西)
(武庫正直其上也漢書司馬遷傳曰蘄孫昌昌生無懌無懌生喜喜為五大夫皆葬高門喜生談為太史公)
銘曰
玄鳥遠烈相土弘謨東封宋社西歛秦圖人承佐漢國
紹開吳(史記曰殷契母曰簡狄有娀氏之女為帝嚳次妃三人行浴見玄鳥遺卵簡狄吞之因孕生契)
(及長為帝舜司徒賜姓子氏左傳襄九年曰陶唐氏之火正閼伯居商丘祀大火相土因之故商主大火史記)
(曰武王封微子為宋公又云周德衰宋之社正義曰社主民也社以石為之宋社卽亳社也周武王伐紂乃立)
(亳社以為監戒按左傳有鳥鳴於亳社曰詘詘嘻嘻蓋宋社也漢書曰蕭何盡收秦丞相府圖籍文書言蕭氏)
(之先本殷契之後在周為宋國至漢則有蕭何齊梁則成帝業佐漢謂蕭相國也開吳謂梁武帝都建業也)
有美令德茂親藩邸建國皇支承家帝弟(謂太父鄱陽王恢為太祖)
(之子武帝之弟以此建國也)率由冥會亮直天啓轅固聞詩唐都習
禮(謂蕭太也後漢書曰前太尉陳蕃清忠直亮左傳叔詹曰臣聞天之所啓人弗及也史記曰清河王太傅)
(轅固生者齊人也以治詩孝景時為博士史遷自序曰太史公學天官於唐都)博望之苑金華
之宫文林講德武帳參戎(謂授太子洗馬中書及侍中將軍諸職也漢書曰武帝年)
(二十九乃得太子甚喜太子冠為立博望苑使之通賓客從其所好三輔黃圖曰未央宫有金華殿成帝初張)
(禹說尚書論語於金華殿中漢書曰上嘗坐武帳又曰太后盛服坐武帳武士陛戟陳列殿下孟康曰今御武)
(帳置兵闌五兵於帳中也)名書柱上策滿帷中(上田鳳事下張良事)託身淄右
涖政淮東秦亭西逼楚澤南窮時驚獵火或懼秋風(淄右)
(臨淄之右謂于謹平江陵太奔齊也淮東淮水之東謂授永州刺史也秦亭西逼謂魏師之西逼也漢書地理)
(志曰秦之先封為附庸邑之於秦今隴西秦亭是也楚澤南窮傷江陵之已亡也漢書司馬相如傳曰楚有七)
(澤故云楚澤史記曰公子無忌與魏王博而北境舉烽言趙寇至且入界公子止王曰趙王田獵耳非為寇也)
(晉書載紀云苻堅淝水之敗其走者聞風聲鶴唳皆以為晉兵)屬期遠略逢茲應變陣
横十里兵圍一面月暈孤城塵驚虚援春筍非糧秋蒿
無箭垂翅臥龍夷衿輟戰(言太歸齊之後晉公東代周師彊盛不能一戰遂至降附)
(也史書天官書曰平城之圍月暈參畢七重周禮考工鄭注云援直刃也續晉安帝紀曰豫州刺史司馬尚之)
(所攻倉儲稱竭是時蘆筍時也尚之指筍曰且噉此足解三日將士離心遂敗韓子曰張孟談曰董安于之治)
(晉陽也公宮之垣皆以荻蒿楚廧之發而用之有餘箭矣臥龍伏龍城也周書云天和六年齊王憲平其伏龍)
(等城後漢書光武璽書曰垂翅回溪夷衿輟戰未詳西京賦曰巖險周固衿帶易守此云夷衿明是衿帶失守)
(也按輟戰二字對上臥龍未工疑誤)時値懷来恩加始賞王爵愈峻戎章
更上(言周朝懷来太降得授驃騎大將軍義興公也)朱鷺才飛虞歌卽嚮泣子
留恨藏書長往(言太仕周未久而卒也詩序曰振鷺二王之後来助祭也詩曰振鷺于飛言太)
(本梁朝宗室今入於周如周之杞宋矣毛傳曰鷺白鳥也爾雅曰鷺舂鉏陸機疏云鷺水鳥也白而好潔故謂)
(之白鳥齊魯之間謂之舂鉏遼東樂浪吳揚人皆謂之白鷺楚威王時有朱鷺合沓飛翔而来舞則復有赤者)
(舊鼓吹朱鷺曲是也然則鳥名白鷺赤者少耳左傳哀十一年曰公孫夏命其徒歌虞殯正義曰虞殯遣殯歌)
(詩杜預云送葬歌曲並不解虞殯之名禮啓殯而葬葬卽下棺反日中而虞蓋以啓殯日將虞之歌謂之虞歌)
(歌者助也喪者哀也送葬得有歌者蓋挽引之人為歌聲以助哀今之挽歌是也舊說挽歌漢初田横之臣為)
(之按此挽歌之有久矣晉初荀愷制禮以吉凶不雜送葬不宜有歌去之摯虞駁之曰君子作歌惟以告哀葬)
(之有歌不為害也復存之泣子留恨謂太之子寶也藏書卽晏子鑿楹納書事注見司馬裔碑)炎涼迭
運(一作送)零落山丘霜芬幕月松氣陵秋嗟南國之王子
成東陵之故侯(楚辭曰惟草木之零落王逸注云零落皆墮也草曰零木曰落曹植詩曰零落)
(歸山丘怨錄曰楚王之子質於秦不得歸作思歸歌三輔黃圖曰長安青門外舊出佳瓜廣陵人邵平為秦東)
(陵侯秦破為布衣種瓜青門外瓜美故時人謂之東陵瓜)
周大將軍趙公墓誌銘
公諱廣字乾歸(周書有傳)邵惠公之元孫豳孝公之長子(周書)
(本傳云邵惠公顥太祖之長兄也顥次子導諡曰孝追封豳國公導生五子長曰廣是廣為邵惠公長孫元孫)
(長孫也)若木拂日長蛇委天龍圖幕河之光神鼎連雲之
氣六辯搆字五運徵祥(言宇文氏有天下廣為周朝宗室也楚辭曰折若木以拂日左)
(氏傳曰吳為封豖長蛇尚書中候曰黃帝東廵河過洛脩壇沈璧受龍圖於河龜書於洛帝堯又脩壇河洛昧)
(爽禮備榮光出河休氣四塞左氏傳曰昔夏之方有德也遠方圖物貢金九牧鑄鼎象物又曰武王克商遷九)
(鼎於雒邑又曰成王定鼎於郟鄏杜預曰九鼎殷所受夏九鼎也鼎者帝王所重相傳以為寶器言宇文氏折)
(若木之一枝為長蛇於上國而其後遂膺圖定鼎也說文許沖上書曰古文時有六書鄒子曰五德從所不勝)
(虞土夏木殷金周火秦水)是以維嶽降神自天生德凝脂點漆日角
珠庭(言廣生而靈異也詩維嶽降神生甫及申論語曰天生德於予世說曰王右軍見杜弘治歎曰面如)
(凝脂眼如點漆此神仙中人後漢書曰光武隆凖日角注云鄭康成尚書中候注曰日角謂庭中骨起狀如日)
(洛書曰黑帝子長八尺一寸珠庭)為子則名高五都為臣則光照千里
(魏志注云文帝黃初二年正月改長安譙許昌鄴洛陽為五都淮南子曰宵明燭光在河州所照方千里)華
蓋中天之峰未階其峻虞淵浴日之水不盡其源(西京雜記)
(曰終南山有樹直上百文無枝上結業條如車蓋葉一青一赤望之斑駁如錦繡長安謂之丹青樹亦云華蓋)
(樹潘岳關中記曰終南山一名中南言在天中居都之南也淮南子曰日入虞淵之汜曙於蒙谷之浦行九州)
(七舍有五億萬七千三百九里高誘注曰自暘谷至虞淵凡十六所為九州七舍也)歲在琱車年
方竹馬月中桂樹切問能訓石上木生懸思卽悟(杜氏幽求)
(子謂皃年五歲有鳩車之樂七歲有竹馬之歡世說曰徐孺子年九歲嘗月下戲人語之曰若令月中無物當)
(極明耶徐曰不然譬如人眼中有瞳子無此必不明酉陽雜爼曰舊言月中有桂有蟾蜍石上木生卽所謂石)
(上開松莫邪子赤比事也注見司馬裔碑文)年十一孝公薨煢煢在疚孺慕
過禮泉驚孝水竹動寒林三行克宣八翼斯舉(左氏傳曰孔子)
(卒公誄曰煢煢余在疚水經注云山海經曰平蓬山西十里廆山其陽多㻬琈之玉俞隨之水出於其隂北流)
(注於穀世謂之孝水也潘岳西征賦澡孝水以濯纓是也楚國先賢傳曰孟宗至孝母好笋宗入林哀號方冬)
(為之出因以供飬時人以為孝感所致三行疑卽周禮所謂三物司徒以鄕三物教萬民而賓興之晉書曰陶)
(侃夢生八翼飛而登天見天門登其八惟一門不得入閽者擊之墜地折其左翼後都督八州)大周建
國宗子維城設壝封人分司典命開國天水郡公食邑
二千戸(本傳云少方嚴好文學封永昌郡公孝閔帝踐祚封天水郡公漢書地里志曰天水郡武帝元)
(鼎三年置明帝改曰漢陽師古曰秦州地記云郡前湖水冬夏無增減因以名焉隋志天水郡舊秦州後周置)
(總管府宗子維城詩詞也周禮鄭注云壝謂委土為墠壇所以祭也設壝封人謂主社稷也分司典命謂典瑞)
(之司)元年授使持節驃騎大將軍開府儀同三司其年四
月授都督秦州刺史(本傳同)孝公久牧汧隴遺愛在人今
兹見撫我君之子(孝公導也本傳云導為隴右大都督秦南等十五州諸軍事秦州刺史性)
(寬明善於撫御凡所引接人皆盡誠臨事敬愼常若弗及深為吏民所附朝廷以此重之魏恭帝元年薨朝議)
(以導撫和西戎恩威顯著欲令世鎮隴右以彰厥德葬於上邽城華戎會葬萬餘人奠祭於路悲號滿野皆曰)
(我君捨我乎大小相率負土成墳辭泣而去其遺愛如此漢書曰秦非子為周孝王養馬汧渭之間封為附庸)
(邑之於秦今隴西秦亭秦谷是也史記正義曰汧音牽在隴州以東按秦州卽漢之隴西郡也)豈獨司
隸之臺鮑宣累葉丞相之府韋賢重代(列異傳曰鮑宣宣子永永子昱)
(三世皆為司隸而乘一驄馬京師人歌之曰鮑氏驄三人司隸再入公馬雖瘦行步工漢書曰韋賢字長魯國)
(鄒人也自孟至賢五世本始三年代蔡義為丞相封扶陽侯少子玄成復以明經歷位至丞相故鄒魯諺曰遺)
(子黃金滿籯不如一經今孝公父子世鎮隴右若司隸丞相矣)二年(本傳武成初)拜大將軍
方衞青之張幕冊重元勳譬韓信之登壇榮高獨拜(東觀)
(漢紀曰衞青大克匈奴武帝拜大將軍於幕中因號幕府漢書蕭何聞韓信亡自追之謂漢王曰諸將易得耳)
(至如信者國士無雙王必欲拜之擇良日齋戒設壇場具禮乃可耳王許之諸將皆喜人人各自以為得大將)
(至拜大將乃信也一軍皆驚)武成元年遷都督興梁等十九州諸軍
事梁州刺史(隋志云梁州順政郡西魏為興州)嶓冡導漾乃濟漢之東
流蔡蒙旅平實華陽之西極(禹貢曰華陽黑水惟梁州岷嶓旣藝沱潛旣道蔡蒙)
(旅平和夷底績又云嶓冢導漾東流為漢顔師古漢書注曰梁州東據華山之南西距黑水嶓嶓冢山也蔡蒙)
(二山名旅陳也旅平言已平治而陳祭也漾水出隴西氏道東流過武關山南為漢禹治漾水自嶓冢始也)
其年九月改封蔡國公食邑萬戸地接韓城關鄰楚鄣
(漢書地理志曰韓地東汝南汝南郡上蔡故蔡國周武王弟叔度所封度放成王封其子胡十八世蔡平侯徙)
(新蔡皆在汝南是蔡國與韓接竟也春秋時蔡國屬楚後卒為楚所滅是楚國與蔡為鄰者也)戸封八
縣恩深寇恂之功邑啓萬家事極曹參之賞(後漢書曰寇恂字子)
(翼上谷昌平人也恂同産弟及兄子姊子以軍功封侯者凡八人史記曰曹參沛人也以高祖六年封爵列侯)
(與諸侯割符世世勿絶食邑平陽萬六百三十戸號曰平陽侯)保定元年授少司寇犴
戸苔生囹關籥動載酒屬車幸無冤氣觀囚軍府或聽
鳴琴(廣雅曰獄犴也夏曰夏臺殷曰羌里周曰囹圄說文曰囹獄也聲郎丁切圄守之也聲魚舉切述異)
(記曰漢武帝幸甘泉長坂道中有蟲赤如肝頭目口齒悉具俱莫知也時東方朔曰此古獄地也積憂者得酒)
(而解乃以蟲置酒中立消顔師古漢書注曰天子屬車常載酒食左氏傳曰晉侯觀於軍府見鍾儀問曰南冠)
(而縶者誰也有司對曰鄭人所獻楚囚也問其旅曰伶人也與之琴操南音)二年勑(一作轉)守
蒲城都督潼關等六防諸軍事(隋志云馮翊郡蒲城是本南北泉西魏所改也)
其年閏月遷都督秦渭等十二州諸軍事秦州刺史(秦州)
(卽天水郡注見上文隋志云隴西郡舊渭州)公亟牧冀城頻藩隴坻豪傑歛
手貪殘解印加以上谷精兵漁陽噪鼓北臨高柳南望
長榆(隋志云天水郡冀城後周冀城縣漢書地理志應劭注曰隴西郡隴坻在其西又地理志曰上谷郡)
(漁陽郡秦置代郡高柳西部都尉治師古曰長榆在朔方卽衞青所云榆谿舊塞是也)匈奴下馬
之山貴相藏酒之谷莫不遠慕威聲遥承風化(西河舊事曰白)
(山冬夏有雪匈奴謂之天山過之皆下馬焉漢書西域傳曰大宛左右以蒲萄為酒富人藏酒至萬餘石久者)
(至數十歲不敗俗耆酒)二年奉詔向甘州迎皇后有文在手仲子
之歸紀裂繻来卿為君逆自非名高絶國威被和鄰豈
得稱族而行尊君之命(隋志云張掖郡西魏置西涼州尋改為甘州皇后阿史那氏突)
(厥木扞可汗俟斤之女也注詳辛威碑事在保定五年此云三年誤周書武帝紀云保定五年二月詔陳國公)
(純等如突厥逆女天和三年三月皇后阿史那氏至自突厥左氏傳曰宋武公生仲子仲子生而有文在其手)
(曰為魯夫人故仲子歸於我又隱二年傳曰九月紀裂繻来逆女卿為君逆也)四年授柱國大
將軍昭陽以功高見用項梁以名將當官以今方之彼
有慙德(史記陳軫見昭陽曰願聞楚國之法破軍殺將者何以貴之昭陽曰其官為上柱國封上爵執)
(圭項羽本紀曰季父項梁為會稽守斬禆將徇下縣廣陵人召平於是為陳王徇廣陵未能下乃渡江矯陳王)
(命拜梁為楚王上柱國又陳嬰曰項氏世世將家有名於楚應劭曰上柱國上卿官若今相國也二語謂授柱)
(國也)天和三年授都督陜虞等八州甘防諸軍事陜州刺
史屈産垂棘旣有滅虢之兵王官羇馬非無絶秦之路
(周書明帝二年云河北置虞州弘農置陜州左氏傳曰晉侯以垂棘之璧與屈産之乘假道於虞以伐虢遂滅)
(虢地理志曰弘農郡陜縣故虢國北虢在太陽東虢在滎陽西虢在雍州郡國志云河東郡北屈左傳曰二屈)
(杜預曰二當為北傳曰屈産之乘有駿馬王官羇馬皆地名左傳成十一年晉侯使呂相絶秦曰康猶不悛入)
(我河曲伐我洓水俘我王官翦我羇馬我是以有河曲之戰杜注云在文十二年秦本紀曰繆公二十六年將)
(兵伐晉大敗晉人取王官及鎬康公六年秦伐晉取羇馬服虔曰晉邑也)公以正正鼓旗閑
閑車軌服叛威邊算無遺策但以中外久勞積斯災疾
山川則並走羣望賓客則諸侯在門(左傳昭七年曰鄭子産聘於晉晉侯)
(有疾韓宣子逆客私焉曰寡君寢疾於今三月矣並走羣望有加而無瘳杜注曰晉所望祀山川皆走往祈禱)
(又二十年傳曰齊侯疥遂痁諸侯之賓問疾者多在)是以請謁承明言歸湯沐方
詢夏郊之祀或辨桑林之祟(漢書武帝謂嚴助曰君厭承明之廬三輔黃圖曰未)
(央宮有承明殿著述之所也史記曰齊王獻城陽郡以為魯元公主湯沐邑言因疾請謁辭歸已邑也晉語曰)
(平公有疾韓宣子贊授客館客問君疾對曰寡君之疾久矣上下神祗無不遍諭也而無除今夢黃能入於寢)
(門不知人殺乎抑厲鬼邪子産曰昔者鯀違帝命殛之於羽山化為黃能以入於羽淵實為夏郊三代舉之晉)
(實繼之其或者未舉夏郊邪宣子以告祀夏郊董伯為尸五月公見子産賜之莒鼎左傳襄十年曰宋公享晉)
(侯於楚丘請以桑林舞師題以旌夏晉侯懼而退入於房去旌卒享而還及著雍疾卜桑林見杜注曰祟見於)
(卜兆祟息遂反)更除秦州刺史仍襲父爵豳國公(本傳云及孝公追封豳國)
(公詔廣襲爵)分流之嶺未登晚塞之城空望(言廣疾未瘳授秦州刺史未至)
(其地而母死矣分流之嶺卽所謂隴頭流水分離四下也)太夫人以公羸瘠悲泣相
守胸氣交衝奄捐館舍公頓伏苫寢水漿不入雖王人
勸奪創鉅愈增母死於子子死於母慈孝之道一朝總
集(本傳云廣母李氏以廣患彌年憂而成疾因此致沒廣旣居喪更加綿篤乃以毁薨世稱母為廣病廣為)
(母亡慈孝之道極於一門)大漸之辰春秋二十有九四關罷市三軍
行哭言尋聽訟猶見寒棠還顧空营惟餘衰柳(本傳廣薨高祖)
(素服親臨百僚畢集其故吏儀同李信允等上表伸其宿志庶存儉約後漢書光武贊曰四關重擾注云四關)
(謂長安四塞之國也檀弓曰文伯之喪内人皆行哭失聲棠卽召伯甘棠也柳卽周亞夫細柳营也)諡贈
某官(贈太保)禮也六年六月歸葬於秦州之某原玄甲啓
路追旌驃騎之功龍旂贈行深悼東平之遠(漢書曰驃騎將軍霍)
(去病卒天子悼之發屬國玄甲軍陳自長安至茂陵為冢像祁連山後漢書曰東平王蒼薨詔有司加賜鸞輅)
(龍旂九旒虎賁百人奉送王行)公亮直惟忠温恭惟孝居之仁義飾以
禮樂風神機警聰睿精明有仞於宫牆無形於喜愠(郭有)
(道碑曰宫牆重仞王戒云嵇康未嘗見其喜愠之色)金版玉策之記枕藉忘疲蘭
葉芝花之圖膏映必舉(莊子曰從說之則以金版六弢司馬崔云金版六弢周書或曰)
(秘籖也抱樸子有玉策記淮南子曰黃帝遊於翠媯見大盧魚折漝而至汎白圖蘭采朱文以授黃帝帝舒受)
(之故曰綠圖河圖曰舜與三公臨河觀黃龍五采負圖以紫芝為渥章曰天黃符璽)碣石秋雲昭
陽落月思風含臆言泉流吻(碣石宫名史記曰騶衍如燕昭王築碣石宫身親往)
(師之昭陽殿名漢書曰趙皇后弟絶幸居昭陽舍揚雄傳曰趙昭儀方大幸每上甘泉常法從在屬車間豹尾)
(中雄言屏玉女郤虔妃以微戒齊肅之事賦成奏之天子異焉陸機文賦曰思風發於胸臆言泉流於脣吻)
翩翩書記則阮瑀陳琳荏荏風流則王濛謝朓(一作尚魏志曰)
(陳留阮瑀字元瑜廣陵陳琳字孔璋太祖並以琳瑀為司空軍謀祭酒管記室軍國書檄多琳瑀所作也文帝)
(書與元城令吳質曰孔璋表章殊健微為繁富元瑜書記翩翩致足樂也晉書曰王濛字仲祖哀靖皇后父也)
(美姿容嘗覧鏡自照稱其父字曰王文開生如此兒耶居貧帽敗自入市買之嫗悦其貌遺以新帽時人以為)
(逹與沛國劉惔齊名友善時人以惔方荀奉倩濛比袁曜卿凡稱風流者舉濛惔為宗簡文帝之為會稽王也)
(嘗與孫綽商略諸風流人綽曰王濛温潤恬和謝尚清易令達而濛性和暢能言理詞簡而有會及帝輔政益)
(貴幸之號為入室之賓齊書曰謝朓字玄暉陳郡陽夏人也少好學有才名文章清麗善草隸長五言詩沈約)
(常云二百年来無此詩也)語其百發弓絶於猿吟論其百中劒(當作箭)
深於雁陣(上飬由基事下更嬴事注見前)枚乘之望梁苑不憚棄官樂
毅之求燕路無辭千里(漢書曰枚乘字叔淮隂人也為吳王濞郎中吳王之初怨望能)
(為逆也乘奏書諫吳王不用乘策卒見禽滅漢旣平七國乘由是知名景帝召拜乘為弘農都尉乘久為大國)
(上賓與英俊並遊得其所好不樂郡吏以病去官復遊梁梁客皆善屬詞賦乘尤高史記曰樂毅賢好兵趙人)
(舉之及武靈王有沙丘之亂乃去趙適魏燕昭王屈身下士先禮郭隗以招賢者樂毅於是為魏昭王使於燕)
(燕王以為亞卿)至如應變將略雷電立成帷帳謀猷孫吳闇合
(漢書曰電擊雷震晉書曰山濤不學孫吳而闇與之合孫吳孫武子吳起也)有品藻人倫之
志有清平天下之心(漢書揚雄傳曰尊卑之條稱述品藻師古曰品藻者定其差品及文)
(質後漢書曰范滂攬轡登車有澄清天下之志)鵬路忽催龍津遂壅(鵬路卽莊子云鵬飛)
(九萬里也龍津遂壅者三秦記曰龍門一名河津魚不得上則暴腮而返)嗚呼哀哉大宰早
茂三荆長辭萬始撫飬遺孤枝連同氣(周景式孝子傳曰古有兄弟欲)
(分異出門見三荆同株接葉連隂嘆曰木猶欣聚况我而殊哉)馬援之誡兄子義存謹
飭王沈(集作況非)之事世叔情深愛敬同德比義此之謂乎
(後漢書曰馬援兄子嚴敦並喜譏議而通輕侠客援在交趾還書誡之曰吾欲汝曹聞人過失如聞父母之名)
(耳可得聞口不可得言也好議論人長短妄是非正法此吾所大惡也寧死不願子孫有此行也汝曹知吾惡)
(之甚矣晉書曰王沈字處道太原晉陽人也父機魏東郡太守沈少孤養於從叔司徒昶事昶如父奉繼母寡)
(嫂以孝義稱)乃為銘曰
御乾從紀乘離作聖白環讓德玄圭受命(言宇文氏受命為帝也御)
(乾乘乾也周易乾卦云時乘六龍以御天從紀如龍紀鳥紀之屬易卦傳曰離也者明也萬物皆相見南方之)
(卦也聖人南面而聽天下嚮明而治蓋取諸此也帝王世紀曰西王母慕舜之德来獻白環禹貢曰禹鍚玄圭)
(告厥成功)平一地紐增輝天鏡傍蔭數國前臨七政(謝莊明堂歌云)
(地紐謐隋書經籍志有天鏡乾坤鏡各一卷又有梁天鏡一卷傍蔭數國若木也言與帝同枝泒也鄭玄曰七)
(政日月五星)地屬先登(一作平隂)時逢下武玉璜撥亂金縢光輔
(地謂隴西也孝公為秦州刺史登隴頭矣釋名曰軍行在前曰先登登之向敵陣也後漢書祭遵傳范升上疏)
(追稱遵曰西拒隴蜀先登坻上一作平隂者左傳有平隂之役詩序曰下武嗣文也竹書紀年曰呂尚釣得玉)
(璜其文要曰姬受命昌来提撰爾洛鈴報在齊周書曰武王有疾周公作金縢孔傳曰為請命之書藏之於匱)
(緘之金不欲人開之遂以所藏為篇名宇文國號曰周言當下武之時佐周如周太公姬公也)衞晉承
家邢茅胙土波分建木𣲖流玄扈(言周朝封建親戚廣乃受封是同枝𣲖也)
(衞康叔之後晉唐叔虞之後邢茅周公之後左傳所云凡蔣邢茅胙祭是也山海經曰建木在窫窳西弱水上)
(郭璞曰建木青葉紫莖黑花黃實其下聲無響立無影也山海經又云讙舉之山雒水出焉而東北流注於玄)
(扈之水竹書紀年曰黃帝齋於中坐於玄扈洛水之上)景命寅序徽猷淵塞忠有
令圖孝為全德(詩云景命有亳又曰其心塞淵)山節涖政桓珪守國瀚
海將臨燕山行勒(論語包咸注曰節栭也刻鏤為山周禮曰上公之禮執桓圭史記曰驃騎)
(將軍封於狼居胥禪姑衍臨瀚海而還如淳曰瀚海北海名正義曰按瀚海自天海名羣鳥解羽伏乳於此因)
(名後漢書曰竇憲與北單于戰於稽落山破之刻石燕然山)平樂高宴金華說經論
儒璧水親禮明庭(西京賦曰大駕幸於平樂之館漢書曰成帝初方向學召鄭寬中張禹說)
(尚書論語於金華殿中三輔黃圖曰璧廱如璧之圓雍之以水象教化流行也詩云於論鼔鐘於樂璧廱毛萇)
(曰論思也水旋丘如璧廱以旋觀者史記封禪書曰黃帝接萬神明廷明廷者甘泉也)相風待賦
承露須銘乘舟相日策馬隨星(三輔黃圖曰長安宫南靈臺上有相風銅烏遇)
(風乃動一曰長安靈臺上有相風銅烏千里風至此烏乃動又曰建章宫神明臺武帝造祭仙人處上有承露)
(盤竹書紀年曰伊挈將應湯命夢乘船過日月之傍天文志曰王良策馬車騎滿野)德舉克明賢
能允淑上將受脤元戎推轂(左氏傳曰受脤歸脤杜注云受脤謂君祭以肉賜大)
(夫詩曰元戎十乘以先啟行)趙失東漁胡亡南牧箭下遼城泥封函
谷(言廣督諸州軍事威振殊俗也史記齊威王曰吾臣有肸子守高唐趙人不敢東漁於河過秦論曰胡人)
(不敢南下而牧馬遼城疑作聊城史記曰燕將攻聊城魯連子乃為書約之矢以射城中遺燕將燕將乃自殺)
(後漢書曰隗囂將王元請以一丸泥封函谷關)袞衣頻露丹襜亟卷約法情推
繁辭理遣(後漢書曰郭賀字喬卿拜荆州刺史顯宗廵狩至南陽特見嗟嘆賜以三公之服黼黻冕)
(旒勅行部去襜帷使百姓見其容服以章有德又曰賈琮為冀州刺史舊典傳車驂駕垂赤帷裳迎於州界及)
(琮之部升車言曰刺史當遠視廣聽糾察美惡何有反垂帷裳以自掩塞乎乃命御者褰之百城聞風自然竦)
(震其諸臧過者望風解印綬去漢書高帝詔曰吾當與汝約法三章耳晉書衞玠曰人有不及可以情恕非義)
(相干可以理遣)盜烏懸察疑蛇立辨人共官園家同野繭(後漢書曰)
(王霸為穎川大守吏不敢舍郵亭食於道旁烏攫其肉霸迎勞曰甚苦食於道烏盜其肉吏大驚不敢有所隱)
(風俗通曰汲令應彬請主簿杜宣飲酒時其上懸赤弩照杯中如蛇宣惡之因得疾彬延宣於舊處置酒指曰)
(此弩影似耳疾遂瘳晉書樂廣事同注詩四卷臥疾東觀漢紀曰詔有司京師果園悉以假貧人崔豹古今注)
(曰元帝永元四年東萊郡東平山有野蠶為繭繭生蛾蛾生卵卵著不收得萬餘石民以為蠶絮)籋雲
推景轉風落仞星裂中台山傾左鎮(漢書樂志曰籋浮雲蘇材曰籋音躡)
(言天馬上躡浮雲也晉書曰張華死中台星坼山傾左鎮謂泰山頽也周禮曰鎮兖州其鎮曰岱山卽泰岱四)
夏楹舍爵殷階奠殯縿幕躐行明旍(當作旌)庭引(檀弓曰夏后氏)
(殯於東階之則猶在胙也殷人殯於兩楹之間則以賓主夾之也檀弓曰穆公之母卒曾申曰布幕衞也縿幕)
(魯也鄭注云幕所以覆棺上縿縑也縿讀如綃衞諸侯禮魯天子禮兩言之者言僭巳久矣幕或為幦又檀弓)
(曰銘明旌也以死者為不可别故以其旌識之)秦川直望隴水分飛山河滿目
容衞靈歸(三秦記隴頭歌曰隴頭流水鳥聲幽咽遥望秦川肝腸斷絶又曰隴頭流水分離四下念)
(我行役飄然曠野世說曰過江諸人每至暮輒相邀新亭藉卉飲宴周侯中坐而嘆曰風景不殊舉目有山河)
(之異皆相見流淚容衞疑若營魂入重陽閣詩云南宫容衞疎)陵圖石馬車畫袞衣(西京)
(雜記曰張丞相墓前有石馬儀禮旣夕云道車載朝服鄭注云道車朝夕及燕出入之車朝服日視朝之服也)
(玄衣素裳)小山搖落長林變衰(淮南王安招隱士序曰招隱士者淮南小山之所作也淮)
(南子曰桑葉落而長年悲也楚辭曰草木搖落而變衰)凄愴原隰荒凉宅兆(爾雅曰高)
(平曰原下濕曰隰孝經曰卜其宅兆而安措之鄭注曰宅墓穴也兆塋域也葬事大故卜之)樹密人
稀山多路小十里松城千年華表夜臺尤寂窮泉無曉
(續搜神記曰遼東城門華表柱忽有白鶴來集空中空曰有鳥有鳥丁令威去家千年今來歸城郭如故人民)
(非何不學仙冢纍纍又齊諧記曰燕昭王墓前華表已當千年阮瑀七哀詩曰冥冥九泉室漫漫長夜臺潘岳)
(哀子逝文曰襲窮泉兮朽壌呂延濟曰窮泉墓中也)
庾子山集卷十五
