庾子山集卷八周庾信撰
錢唐倪璠纂註
啓
謝滕王集序啓(周書云滕王逌字爾固突文帝子也逌製庾信集序作啓謝之)
信啓伏覽制垂賜集序(始皇本紀皇命為制此於王稱制矣)紫微懸映如
傳闕里之書(春秋合誠圖曰北極星五在紫微中紫微大帝室太乙之精也括地志云兗州曲阜)
(縣魯城西南三里有闕里中有孔子宅宅中有廟孝經援神契曰孔子制作孝經向北辰而拜)青鳥遥
飛似送層城之璧(山海經曰三危之山三青鳥居之又云蛇巫之山一曰龜山西王母綈几)
(而戴勝杖其南有三青鳥為西王母取食在崑崙虛北淮南子云崑崙山上有層城九重楚辭曰崑崙縣圃其)
(尻安在增城九重其高幾里王子年拾遺記曰崑崙山上有九層旁有瑶臺十二各廣千步皆五色玉為臺基)
若夫甘泉宮裏玉樹一叢(揚雄甘泉賦曰翠玉樹之青蔥兮璧馬犀之瞵㻞李善注)
(云漢武故事曰上起神屋前庭植玉樹珊瑚為枝碧玉為葉)玄武闕前明珠六寸(北方)
(玄武玄武闕前謂北闕也列仙傳曰朱仲常於會稽市上販珠高后時下書募三寸珠仲讀購書笑曰直値汝)
(矣齎三寸珠詣闕即賜五百金魯元公主復私以七百金從仲求珠仲獻四寸珠於闕即去)不得譬
此光芒方斯燭照(言逌之文章光芒燭照雖珠玉不能比也)有節有度即是
能平八風愈唱愈高殆欲去天三尺(左傳曰夫舞所以節八音而行八風)
殿下雄才蓋代逸氣横雲濟北顔淵關西孔子(濟北先賢傳曰)
(戴宏字元襄剛縣人為郡督郵府君欲撻之宏曰今鄙郡推仰公咸以為仲尼君國以宏為顔回豈聞仲尼有)
(撻顔回之義後漢書楊震傳曰關西孔子楊伯起)譬其毫翰則風雨爭飛論其
文采則魚龍百變蒲桃繞館新開碣石之宮(上林賦曰櫻桃蒲陶)
(郭璞注云蒲陶似燕薁可作酒也史記孟軻傳曰騶衍如燕昭王築碣石宮身親往師之正義曰碣石宮在幽)
(州薊縣西三十里寧臺之東)修竹夾池始作睢陽之苑(史記曰梁孝王築東苑方)
(三百餘里廣睢陽城七十里大治宮室為複道自宮連屬於平臺三十餘里索隠曰如淳云在梁東北離宮所)
(在也今城東二十里臨新河有故臺址俗云平臺又一名修竹苑)琉璃泛酒鸚鵡承杯
(張隠文士傳曰潘尼與同僚飲主人有琉璃椀使客賦之尼於座上立成鮑照淮南王詩云瑠璃作盌牙作盤)
(南州異物志曰鸚鵡螺狀如覆杯頭似烏頭向其腹視似鸚鵡故名郭璞江賦云鸚螺蜁蝸又嶺表錄異云鸚)
(鵡螺旋尖處屈而朱如鸚鵡嘴故以名殼裝為酒杯竒而可玩亦有範金為形者梁簡文書曰車渠屢酌鸚鵡)
(驟傾)鳳穴歌聲鸞林舞曲(山海經曰爰有歌舞之鳥鸞鳥自歌鳳鳥自舞)况復行
雲逐雨廻雪隨風(高唐賦云旦為朝雲暮為行雨洛神賦云飄颻兮若流風之廻雪)湖
陽之尉既成為喜之因舂陵之侯便是銷憂之地(言以荆州)
(新野封逌本漢之南陽也周書滕王傳云宣政元年伐陳詔逌為元帥節度諸軍事大象元年五月詔以荆州)
(新野郡邑萬戶為勝逌出就國後漢書曰光武殺湖陽尉軍中分財物不均衆恚恨欲反攻諸劉光武斂宗人)
(所得物悉以與之衆乃悦注云湖陽屬南陽郡今唐州縣也袁宏後漢紀曰孝景帝生長沙定王發武帝世諸)
(侯得分封子弟以冷道縣舂陵封發中子買為舂陵節侯元帝時節侯之孫孝侯以南方卑濕請徙南陽於是)
(以蔡陽白水鄉為舂陵侯封邑而與昆弟鉅鹿君及宗親俱徙焉按郡國志新野舂陵湖陽俱屬南陽郡言逌)
(伐陳若光武殺湖陽尉分財與人衆皆悦是既成為喜之因也及封荆州新野萬戶使出就國又若舂陵孝侯)
(請徙南陽是為銷憂之地也)某本乏材用無多作述加以建鄴陽九
劣免儒硎江陵百六幾從士壠(滕王庾信集序云昔陽都有集十四卷値太清)
(罹亂百不一存及到江陵又有三卷即遭軍火一字無遺建鄴陽九謂武帝太清三年侯景之亂也江陵百六)
(謂元帝承聖三年敗於魏軍也漢書律歷志云易九戹曰初入元百六陽九孟康曰易傳也所謂陽九之戹百)
(六之會者也初入元百六歲有戹者則前元之餘氣也若餘分為閏也後漢衛宏古今竒字序曰秦始皇改古)
(文為篆隸國人多謗乃召諸生至者皆拜為郎凡七百人密令冬月種瓜於驪山硎谷中溫處瓜實使往視之)
(先為伏機諸生方相論辨發機填之以土皆終命戰國策顔觸曰生王之頭曾不若死士之壟也)至如
殘編落簡並入塵埃赤軸青箱多從灰燼(子山自謂太清江陵之亂)
(已之文集皆一字無遺也)比年疴恙彌留光隂視息桑榆已廹蒲柳
方衰(淮南子曰日垂影在樹端謂之桑榆袁宏後漢紀光武詔曰失之東隅收之桑榆爾雅曰楊蒲柳郭)
(璞注云可以為箭左傳所謂董澤之蒲疏云楊一名蒲柳生澤中可以為箭世說云顧悦曰蒲柳之姿望秋先)
(零松柏之質經霜猶茂)不無秋氣之悲實有途窮之恨(宋玉曰悲哉秋之為)
(氣也晉書曰阮籍時率意獨駕不由徑路車轍所窮輒慟哭而反)是以精采瞀亂頗同
宋玉(瞀莫遘切瞀亂迷惑也宋玉神女賦云目略微眄精采相授楚辭曰中瞀亂兮迷惑)言辭蹇
吃更甚揚雄(漢書揚雄為人簡易蕩佚口吃不能劇談)一吟一咏其可知矣
(言已目昏口吃吟咏之不足觀可知)好事者不求知音者不用(漢書揚雄傳贊曰時)
(有好事者載酒肴從遊學韓詩外傳曰夫參天下賢人也其習知音矣)非有班超之志遂
已棄筆(後漢書曰班超與母隨至洛陽家貧嘗為官傭書以供養久勞苦嘗輟業投筆嘆曰大丈夫無)
(他志猶當效傅介子張騫立功異域以取封侯安能久事筆硯間乎左右皆笑之超曰小子安知壯士志哉)
未見陸機之文久同燒硯(晉書陸機傳云弟雲嘗與書曰君苖見兄文輒欲燒其筆)
(硯)至於凋零之後殘缺所餘又已雜用補袍隨時覆醬
(按後漢書羊續舉縕袍以示之疑是用紙作絮補袍漢書曰揚雄作太玄法言劉歆亦嘗觀之謂雄曰空自苦)
(今學者有禄利然尚不能明易又如玄何吾恐後人用覆醬瓿也雄笑而不應注曰瓿音蔀小甖也)聖慈
憐愍遂垂存錄始知揄揚過差君子失辭比擬縱橫小
人迷惑(君子謂滕王小人子山自謂也)荆玉抵鵲正恐輕用重寳(韓子曰卞)
(和抱其璞哭於荆山之下鹽鐵論曰崑山之旁以玉璞抵烏鵲)龍淵削玉豈不徒勞神
慮(後漢書曰肅宗嘗賜諸尚書劒惟韓稜郅夀陳忠特以寳劒自手署其名曰韓稜楚龍淵晉太康記曰汝)
(南西平縣有龍淵水可淬刀劒特堅利古龍淵之劒取於此矣孔叢子曰周穆王大征西戎西戎獻錕鋙之劒)
(用之切玉如泥焉荆玉龍淵皆喻滕王之文也)匠石廻顧朽材變於雕梁(莊子曰匠)
(石之齊至乎曲轅見櫟社樹其大蔽牛絜之百圍其高臨山十仞而後有枝其可以為舟者旁十數觀者如市)
(匠石不顧遂行不輟弟子厭觀之走及匠石曰自吾執斧斤以隨夫子未嘗見材如此其美也先生不肯視行)
(不輟何耶曰巳矣勿言之矣散木也以為舟則沉以為棺則速朽以為器則速毀以為門戶則液樠以為柱則)
(蠧是不材之木也無所可用故能若是之夀)孫陽一言奔踶成於駿馬(孫陽伯樂)
(秦穆公時善相馬者也桓寬鹽鐵論曰騏驥負鹽車垂頭於太行之坂見伯樂則噴而長鳴漢武帝詔云馬或)
(奔踶而致千里匠石孫陽喻滕王也朽材奔踶子山自喻也)故知假人延譽重於連
城借人羽毛榮於尺玉(言已之文集藉王作序而重也西京賦曰所好生羽毛)溟
池九萬里無踰此澤之深(莊子曰冥海者天池有魚焉其名曰鯤有鳥焉其名曰鵬)
(摶扶搖羊角而上者九萬里)華山五千仞終愧斯恩之重(括地志云華山在華)
(州華隂縣南八里古文以為敦物也山海經太華之山削成而四方其高五千仞其廣十里包咸論語注云七)
(尺曰仞)即日金門細管未動春灰(後漢書郡國志曰弘農郡宜陽有金門山出竹)
(為律管司馬彪續漢書曰候氣之法為室三重戶閉塗釁必周密布緹縵室中以木為按每律各一庳外高從)
(其方位加律上以葭灰抑其内端按律而候之氣至者灰去其氣所動者其灰散人及風所動者其灰聚)石
壁輕雷尚藏冬蟄(左氏傳曰閉蟄而烝又云火伏而後蟄者畢正義曰十月始蟄至十一月)
(則遂閉之王制云昆蟲未蟄不以火田鄭注云昆明也昆蟲者得陽而生得隂而藏隂陽即寒溫也)伏願
聖躬與時納豫南陽寳雉幸足觀瞻(史記封禪書曰野雉夜雊以一牢祠)
(命曰陳寳臣瓚曰陳倉縣有寳夫人或一歲二歲與葉君合葉君來時天為之殷殷雷鳴索隠曰葉縣名在南)
(陽葉君即雄雉之神故時與寳夫人合也)酈縣菊泉差能延夀(郡國志曰南陽縣有酈侯)
(國注云盛宏之荆州記曰縣北八里有菊水其源悉芳菊水極甘馨又中有三十家不復穿井即飲此水上夀)
(百二十中夀百餘七十者猶以為天司空王暢太傅袁隗為南陽令縣月送三十餘石飲食澡浴悉用之太尉)
(胡廣父患風羸南陽恒汲引此水疾遂瘳此菊莖短葩大食之甘美異於餘菊廣又收其實種之京師遂處處)
(傳植之按滕王本傳詔以荆州新野郡邑萬戶為滕逌出就國荆州新野古南陽地也)伏遲至鄴
可期從梁有日(至鄴喻滕王若魏太子陳思王已如吳質等也從梁喻滕王若漢梁孝王已如)
(司馬相如枚乘等也)同杞子之盟會必欲瞻仰風塵(左傳桓十年公會杞侯莒)
(子盟於曲池)共薛侯而來朝謹當逢迎冠蓋(左傳隠十一年云滕侯薛侯來)
(朝爭長薛侯曰我先封滕侯曰我周之卜正也世族譜云薛任姓黃帝之苖裔奚仲封為薛侯今魯國薛縣是)
(也又按逌以大象元年出就新野二年朝京其冬為隋文帝所害是序當在新野時所作言來朝之日冀與王)
(相接也滕逌本後周宗室如古滕侯故云並薛侯而來朝也)魚腸尺素鳳足數行書
此謝辭終知不盡(古詩云客從遠方來遺我雙鯉魚呼兒烹鯉魚中有尺素書鳳足疑作㕍)
(足轉寫之誤也漢書常惠勅漢使者謂單于言天子射上林中得㕍足有繫帛書言武等在某澤中言作此謝)
(啓從長安遥寄新野不盡所懷也)謹啓
答趙王啓(答趙王招也)
仰承張幕全韓連營上地(周書趙王招傳云建德三年除雍州牧大軍東討招為後)
(三軍總管全韓謂宜陽故韓國城上地謂綏州)澠池置陣解鄧禹之圍(袁宏後漢紀曰)
(建武三年拜馮異征西大將軍鄧禹既被徵與車騎將軍鄧弘還至華隂欲進兵擊赤眉馮異曰赤眉衆多可)
(以恩信傾難以兵力破也上令諸將屯澠池要其東異相連綴擊其西上自待其會可一舉取之萬全之計也)
(禹弘自以西征又被徵當還欲一戰決之遂戰移日禹軍大敗馮異將兵救之不勝棄軍走與麾下數人歸營)
(又收散卒堅壁會赤眉饑困乃謀擊之大破之降者八萬餘人十餘萬東走宜陽璽書勞異曰垂翅回谿奮翼)
(澠池失之東隅收之桑榆是也)函谷開關削王元之印(後漢書曰隗囂將王元說囂曰)
(按秦舊迹表裏山河元請以一丸泥東封函谷關此萬世一時之利也)蜂旗朝上刁斗夜
鳴(王子年拾遺記曰周武王東伐紂夜濟河時雲明如畫八百之族皆齊而歌有大蜂狀如丹鳥集王舟因)
(以鳥畫其旗翼日而梟紂名其船曰蜂舟魯哀公二年鄭人擊趙簡子得其蜂旗則其類也漢書曰李廣行無)
(部曲不擊刁斗以自衞孟康曰以銅作燋受一升晝炊飯食夜擊持行)彌雄壯士之心足
起橫行之志(言趙王鎮雍伐齊行軍之盛也)况復才人出娉還得賢夫
(古詩有邯鄲故才人嫁為厮養婦趙王武臣事注見哀江南賦言今昔趙王同符合契矣)塞外有夫
人之城軍中有女子之氣(漢書曰漢軍絶勝追北至范夫人城又曰李陵與單于戰)
(陵曰土地衰而鼓不起者何也軍中豈有女子乎又報趙王詩亦引其事彼云趙王鎮益州與夫人紇豆陵同)
(行及軍中卒婦此云為雍州牧屬大軍東討鎮兵將卒皆有妻婦也)都尉青旗即時春色
(都尉官名漢書張宴注曰主諸官故曰都有卒徒武事故曰尉月令於春月云載青旗是青為春色也又按漢)
(書百官公卿表護軍都尉武帝四年屬大司馬此言趙王出師載青旗與春同色也)將軍大樹已
復花開(後漢書曰馮異為人謙退不伐諸將論功異獨屏樹下軍中號大樹將軍)雲氣浮壘
流星泛枕細舞長歌橫簫直笛當乎此時青雲之上(列子)
(曰蒲且子連雙鶬於青雲之上)信不學無術本分泥沈忽逢天造搜揚
仄陋(漢書曰霍光不學無術易曰天造草昧書曰明揚側陋)今者遂總憲司預聞
刊鼎(本傳云信為司憲中大夫言已為司憲中大夫聞趙王勒功鐘鼎也)獻歲刑書既應
懸法(周禮司寇之職云正月之吉始和布刑於邦國都鄙乃懸刑象之法於象魏使萬民觀刑象挾日而)
(斂之)上春木鐸方須徇人(論語孔注云木鐸施政教時所振也正義曰禮有金鐸木鐸鐸)
(是鈴也其體以金為之明舌有金木之異木鐸是木舌也周禮云教鼓人以金鐸通鼓大司馬教振旅兩司馬)
(執鐸明堂位云振木鐸於庭是武事振金鐸文事振木鐸也)但年髮已秋性靈久竭
嘉石肺石無以測量(周禮曰大司寇以嘉石平罷民肺石達窮民朝士左嘉石右肺石鄭)
(注云嘉石文石也肺石赤石也)舌端筆端惟知繁擁(韓詩傳云辯士舌端文士筆端)乖
展一月遂涉兩年傾首東瞻山河千里風塵未盡霜露
霑衣仰願珍宜以為身寳
謝趙王示新詩啓(周書列傳云趙王招學庾信體辭多輕豔)
某啓鄭叡至奉手教累紙幷示新詩八體六文足驚毫
翰(衛恒四體書勢曰自秦壊古文有八體一曰大篆二曰小篆三曰刻符四曰蟲書五曰摹印六曰署書七)
(曰殳書八曰隸書王莽使司空甄豐校文字部改定古文復有六書一曰古文二曰竒字三曰篆書四曰佐書)
(即隸書也五曰繆篆六曰鳥書文賦云或含毫而邈然善云毫謂筆毫也王逸楚辭注曰銳毛為毫漢書音義)
(韋昭曰翰筆也)四始六義實動性靈(詩序云是謂四始詩之至也箋云始者王道興衰之)
(所由正義曰四始者鄭答張逸云風也小雅也大雅也頌也詩序又云故詩有六義焉一曰風二曰賦三曰比)
(四曰興五曰雅六曰頌)落落詞高飄飄意遠文異水而湧泉筆非
秋而垂露藏之山巖可使雲霧鬱起濟之江浦必當蛟
龍繞船首夏清和聖躬怡裕琉璃彤管鵲顧鸞廻(左氏傳曰)
(靜女之三章取彤管焉杜注云彤管赤管筆也庾肩吾書品序曰波回墮鏡之鸞楷顧雕陵之鵲並以篆籀重)
(復見重昔時言趙王善書也)婉轉綠沈猿驚雁落(梁簡文詩云吳戈夏服箭驥馬綠沈)
(舟知綠沈言弓也猿驚楚養由基事雁落魏更嬴事言其善射也又按綠沈是其色也王羲之筆經云有人以)
(綠沈漆管見遺鄴中記曰石虎造象牙桃枝扇或綠沈色或木蘭色或紫柑色梁武帝西園食綠沈瓜皆是綠)
(沈色也杜甫詩云苔臥綠沈鎗楊巨源詩云校獵綠沈鎗亦謂鎗柄漆飾矣云婉轉綠沈猿驚雁落者蓋以色)
(名其弓者也)下風傾首以日為年(下風子山自謂也左氏僖傳晉大夫曰羣臣敢在下)
(風十七帖云遲此期以日為歲言已與趙王别有一日三秋之感也)犍為舍人實有誠願
碧雞主簿無由遂心(漢書地理志曰犍為郡武帝建元六年開屬益州又云越巂郡青蛉)
(禺同山有金馬碧雞又王褒傳云方士言益州有金馬碧雞之寳可祭祀致也宣帝使褒往祀焉褒於道病死)
(列仙傳云赤斧者巴戎人也為碧雞祠主簿按犍為郡屬益州碧雞出越嶲郡亦益州之寳言趙王出使益州)
(已欲從無由也)寂寞荆扉疎蕪蘭徑驂駕來梁未期卜日遣騎
致鄴希垂枉道(柏梁詩梁孝王曰驂駕駟馬從梁來魏文帝與梁朝歌令吳質書曰今遣騎到)
(鄴故使枉道相過)
謝趙王賚絲布等啓
(按趙王所賚許賜疑是蒼頭或是下客啓内楊池掘荷以下明是役奴遣客之詞也)
鄭叡至蒙賜絲布綾等十段王褒至又賜許賜錢等望
外之恩實符大賚非常之錫乃溢生涯曳練且觀無勞
白馬之望(論衡曰孔子與顔淵俱登魯東山望吳閶門謂顔淵曰爾何見曰一疋練前有生藍子曰)
(白馬廬芻也)流泉欲委佇見青鳧之飛(周禮有泉府鄭司農云故書泉或作錢洞)
(冥記曰帝升望月臺有三青鴨化為三小童皆著綺文襦各握鯨文大錢置帝前又干寳搜神記曰南方有蟲)
(名青蚨大如蠶子取其子母即飛來不以遠近雖潛取其子母必知處以母血塗錢八十一文以子血塗錢八)
(十一文每市物或先用母錢或先用子錢皆復飛歸輪轉無已故淮南子術以之還錢名曰青蚨)楊池
掘荷李園移樹既欣谷利彌思青林(王褒僮約云楊氏池中擔荷往來市)
(聚吳志李衡遣客作宅種樹千株江表傳谷利孫權奴青林疑亦奴名未詳)陳留下粟有媿
深恩(論衡云建武中陳留雨榖)櫟陽雨金翻慚曲施(史記曰秦獻公十八年雨金櫟)
(陽)靈臺久客從此數炊(三輔決錄曰第五頡倫之小子洛陽無故人鄉里無田宅客止)
(靈臺中或十日不炊)黍谷長寒於今更暖(劉向别錄曰鄒衍在燕有谷寒不生五榖鄒衍)
(吹律而溫之至生黍)從雲夢之田不踰此樂(漢書相如子虚賦曰僕樂王之欲夸僕以)
(車騎之衆而對以雲夢之事也張揖曰楚藪也在南郡華容縣)得豐城之劒未均斯喜
(豫章記曰吳未亡時恒有紫氣貫於牛斗之間雷孔章曰寳劒之精上徹於天耳為豐城令至縣移獄掘地得)
(二劒龍淵太阿)謹啓
謝趙王賚絲布啓
某啓奉教垂賚雜色絲布三十段(按趙王賚信下賚荀娘其欵至如此)去
冬凝閉今春嚴勁(夏侯孝若寒雪賦曰嚴氣枯殺玄澤閉凝)雪似瓊田凌如
鹽浦(瓊田玉田也十洲記曰祖洲有不死之草生瓊田中凌冰也周禮曰凌人掌冰鄭注凌冰室晉書謝)
(朗詠雪云似撒鹽空中言去冬今春天寒嚴閉視積雪凝冰白如瓊田鹽浦也)張超之壁未足
鄣風(未詳後漢書文苑傳曰張超字文並河間鄭人也有文才又善於草書疑即是人或其家貧不足鄣)
(風耶)袁安之門無人開雪(汝南先賢傳曰時大雪積地丈餘洛陽令自出按行見人家皆)
(除雪出有乞食者至袁安門無有行路謂安已死令人除雪入戶見安僵臥問何以不出安曰大雪人皆餓不)
(宜干人令以為賢舉為孝廉也)覆鳥毛而不暖燃獸炭而逾寒(晉朝雜記洛下)
(少炭羊琇𢷬小炭屑以物和之作獸形用以溫酒)遠降聖慈曲垂矜賑(言當此嚴寒之)
(候蒙趙王賚絲布也)論其蠶月殆罄桑車津實秉杼幾空織室(蠶書)
(曰月當大火則浴其種三輔黃圖曰織室在未央宮又有東西織室言所賚之多也)遂令新市數
錢忽疑敗(疑作販)綵平陵月夜驚聞𢷬衣(郡國志新市屬江夏平陵屬右)
(扶風江夏梁之郢州子山故國也後周都長安京兆馮翊扶風漢之三輔言已本羇旅得此絲布忽疑新市販)
(綵而來在此平陵驚聞𢷬帛裁衣若將寄遠也)妾遇新縑自然心伏(古詩云新人從門入)
(故人從門去新人工織縑故人工織素織縑旦一匹織素五丈餘將縑來比素新人不如故)妻聞裂
帛方當含笑(史記曰周幽王后好聞裂繒聲)莊周車轍實有涸魚(莊子云莊)
(周謂監河侯曰周顧視車轍中有鮒魚焉曰我東海之波臣也君豈有升斗之水以活我哉)信陵鞭
前原非窮鳥(列士傳曰魏公子無忌方入有鳩飛入案下見一鷂在屋令縱鳩鷂逐而殺之公子)
(為不食曰鳩避患歸無忌竟為鷂所得吾負之鄰國捕得鷂三百餘頭以奉公子一鷂獨低頭不敢仰視乃取)
(殺之後漢書曰趙臺字元叔漢陽西縣人著窮鳥賦)仰蒙經濟伏荷深慈謹啓
又謝趙王賚息絲布啓(本傳云子立嗣荀娘豈庾立小字耶荀一作苟)
某啓某息荀娘昨蒙恩引曲賜絲布等五段南冠獲宥
既預禮延(左傳南冠而縶又云羇旅之臣幸若獲宥)稚子勝衣還蒙拜謁(史記)
(曰楚懷王穉子子蘭)關尹津梁之織鄴地雙絲(陸劌鄴中記曰鄴有大登高小登高)
(錦有大光明錦小光明錦)扶風采文之機仙園獨繭(子虚賦云曳獨繭之榆枻)青
衿宜襲書生無廢學之詩(毛萇曰青衿學子所服也)春服既成童子
得雩沂之舞(出論語)况復棲烏挾子同知桂樹之恩(古樂府云)
(烏生八九子端坐秦氏桂樹間)澤雉將雛共喜行春之令(後漢書曰魯恭為中牟令)
(螟不入中牟袁安使肥親往廉之隨行阡陌俱坐桑下有雉過其傍傍有童兒親曰捕之兒言雉方雛親以豎)
(子有仁心)根株一潤枝葉俱榮謹啓
謝趙王賚白羅袍袴啓(趙王所賚白羅袍袴皆冬時具也覽啓内便知)
某啓垂賚白羅袍袴一具(按下文袍袴似著綿者爾雅袍襺也左傳重襺衣裘)程
據上表空論雉頭(晉咸寧起居注曰太醫司馬程據上雉頭裘一領詔於殿前焚之)王
恭入雪虛稱鶴氅(晉書曰王恭字孝伯恭美姿儀人多愛悦或目之云濯濯如春月柳被鶴)
(氅裘涉雪而行孟昶窺見之嘆曰此真神仙中人也)未有懸機巧緤變躡竒文鳳
不去而恒飛花雖寒而不落(謂羅上織成花鳳文也)披千金之暫
暖棄百結之長寒(說苑曰千金之裘非一狐之皮也王隠晉書曰董威於市得碎繒輒以為)
(衣號曰百結衣)永無黃葛之嗟方見青綾之重(吳越春秋云越王自吳還國苦)
(身勞心懸膽於戶出入嘗之曰吳王好服之離體使國中男女入山采葛作黃絲之布欲獻之吳王乃增之以)
(封越國大悦采葛之婦傷越王用心之苦乃作何苦之詩漢武帝内傳曰王母二侍女年可十六七服青綾之)
(袿)對天山之積雪尚得開襟(史記索隠曰祁連山一曰天山亦曰白山在張掖酒)
(泉二郡界西河舊事曰白山冬夏有雪故曰白山匈奴謂之天山過之皆下馬焉去蒲類海百里之内後漢明)
(帝紀注云天山即祁連山今名折羅漢山在伊州北)冒廣樂之長風猶當揮汗(列子)
(曰鈞天廣樂此云廣樂疑作廣莫淮南子曰北方廣莫風江賦云長風颹以增扇廣莫䬅而氣整)白龜
報主終自無期(幽明錄曰晉咸康中豫州刺史毛寳戍邾城有一軍人於武昌市得一白龜長)
(四五寸置甕中養之漸大放江中後邾城遭石氏敗赴江者莫不沈溺所養人被甲入水中覺如墮一石上須)
(臾視之乃是先放白龜既得至岸廻顧而去亦見搜神後記)黃雀謝恩竟知何日(吳均)
(續齊諧記曰弘農楊寳至華隂山見一黃雀傷瘢甚多寳懷之以歸置巾箱中啖以黃花積年乃去是夕寳三)
(更讀書有黃衣童子曰我王母使者昔使蓬萊為鴟梟所搏蒙君之仁愛見救今當受賜南海别以四玉環與)
(之曰令君子孫潔白從登三公事如此環矣寳名位日隆子震震生秉秉生彪四世名公)
謝滕王賚巾啓
奉教垂賜鹿子巾一枚解角新胎戴藤初孕(交州記康頭山鹿額)
(上戴科藤)落星交映連珠疎點盤龍之刀既剪長命之縷仍
縫(盤龍謂剪刀之上刻為盤龍用以裁剪也長命謂巾縫以長命之縷也三輔黃圖曰戚夫人侍兒賈佩蘭)
(說在宮時八月四日出雕房北戶竹下圍棋勝者終年有福負者疾病取絲縷就北斗星辰求長命乃免)翠
羽懸推芙蓉高讓(廣州志云交趾蒼梧以翡翠為幘神仙服食經云漢武帝閒居未央殿有)
(人駕白鹿冠芙蓉冠曰我中山衞叔卿也)遊斯隠士足笑鼓皮(鼓疑榖後漢周黨傳云榖)
(皮綃頭注榖樹皮也)入彼春林方誇笋籜(漢書曰高祖為亭長以竹皮為冠服虔曰籜竹)
(皮也師古曰竹皮笋皮謂笋上所解之籜也今人亦往往為笋皮巾古之遺制也)某蓬鬢鬆䬃
衰容耆朽三秋不沐實荷今恩十年一冠彌欣此賚(莊子)
(曰曾子居衞十年不製衣正冠而纓絶)謹啓
謝明皇帝賜絲布等啓
臣某啓奉勅垂賜雜色絲布綿絹等三十段銀錢二百
文某比年以來殊有闕乏白社之内拂草看冰(晉書曰董京常)
(宿白社中時乞於市)靈臺之中吹塵視甑(三輔決錄注曰第五頡字子陵為郡功曹位至)
(諫議大夫洛陽無主人鄉里無田宅客止靈臺中或十日不炊後漢書范丹傳歌曰甑中生塵范史雲)懟
妻狠妾既嗟且憎瘠子羸孫虛恭實怨王人忽降大賚
先臨天帝賜年無踰此樂仙童贈藥未均斯喜張袖而
舞玄鶴欲來(玄鶴注見齊王進蒼烏表及進象經賦表)撫節而歌行雲幾斷
(博物志曰秦青撫節悲歌聲振林木響遏行雲)所謂舟檝無岸海若為之反風
(漢書師古注曰檝所以刺船也莊子北海若曰天下之水莫大於海博物志云風山之首高三百里風穴如電)
(突深三十里春風自此而出也何以知還風也假令東風雲反從西來詵詵而疾此不旋踵立西風矣所以然)
(者諸風皆從上而下或薄於雲雲行疾下雖有微風不能上上風來則反矣)薺麥將枯山靈
為之出雨(淮南子曰隂生於午故五月為小刑薺麥亭歴枯又云薺冬生中夏死麥秋生夏死高誘)
(曰薺水也水王而生土王而死麥金也金王而生土王而死按薺麥枯於仲夏正梅雨時也)况復全
抽素繭雪板疑傾(言其白也)倂落青鳧銀山或動(啓謝絲䓁當有錢矣)
(青鳧注見上篇)是知青牛道士更延將盡之命(漢武帝内傳曰封君達隴西人初服)
(黃連五十餘年入鳥舉山服水銀百餘年還鄉里如二十者常乘青牛故號青牛道士聞有病死者識與不識)
(便以腰間竹管中藥與服或下鍼應手皆愈不以姓名語人間聞魯女生得五嶽圖連年請求女生未見授幷)
(告節度二百餘歲乃入玄丘山去)白鹿真人能生已枯之骨(神仙傳曰中山衞叔卿常)
(乘雲車駕白鹿見漢武帝帝將臣之叔卿不言而去武帝悔求其子度世令追其父度世登華山見父與數人)
(博石上勅度世令還山古樂府云仙人騎白鹿髮短耳何長導我上太華攬芝獲赤幡來到主人門奉藥一玉)
(箱主人服此藥身體日康彊髮白復更黑延年夀命長)雖復拔山超海負德未勝
(言恩德甚重雖巨鼇不能負也漢書項羽曰力拔山兮氣蓋世孟子曰挾泰山以超北海)垂露懸針
書恩不盡(庾肩吾書品序流星疑燭垂露似珠參差倒薤既思種柳之謠長短懸針復想定情之製)
(酉陽雜俎云百體中有垂露體懸針體言恩德不勝書也)蓬萊謝恩之雀白玉四環
(干寳搜神記曰漢時弘農楊寳年九歲時至華隂山北見一黃雀為鴟梟所搏墜於樹下為螻蟻所困寳見愍)
(之取歸置巾箱中食以黃花百餘日毛羽成朝去暮來一夕三更寳讀書未臥有黃衣童子向寳再拜曰我西)
(王母使者使蓬萊不慎為鴟梟所搏君仁愛見拯實感盛德乃以白環四枚與寳曰令君子孫潔白位登三事)
(當如此環)漢水報德之蛇明珠一寸(干寳搜神記曰昔隨侯因使入齊路行漢水沙)
(邊見一小蛇可長三尺於熱沙中宛轉頭上血出隨侯見而愍之下馬以鞭撥於水中語曰汝若是神龍之子)
(當願擁護於我言訖而去至於齊國經二月還復經此道有小兒手把一明珠當道送與隨侯曰昔日深蒙救)
(命甚重感恩聊以奉貺侯曰小兒之物詎可受之不顧而去至夜又夢小兒持珠與侯曰兒乃蛇也早蒙救護)
(生全今日答恩不見垂納請受之無復疑侯驚異迨旦見一珠在牀頭乃收之而感曰傷蛇猶解知恩重報在)
(人反不知恩乎侯歸持珠進納見述元由終身食禄耳左傳漢東之國隨為大故曰漢水)某之觀此
寧無愧心直以物受其生於天不謝謹啓
謝趙王賚犀帶等啓
奉教垂賚犀裝帶錢十貫魏君寶帶特賜劉楨(典略曰文帝常)
(賜劉楨廓落帶其後師死欲借取以為像因書嘲楨曰夫物因人為貴故在賤者之手不御至尊之側今雖取)
(之勿嫌其不反也楨答曰楨聞荆山之璞曜元后之寳隨侯之珠獨衆士之好南垠之金登窈窕之首鼲貂之)
(尾綴侍臣之幘此四寳者伏朽石之下潛汙泥之中而揚光千載之上發采疇昔之外亦皆未能初自接於至)
(尊也夫尊者之服卑者所修也貴者所御賤者所先也故夏屋初成而大匠先立其下嘉禾始熟而農夫先嘗)
(其粒恨楨所帶無他妙飾若實殊異尚可納也楨辭旨妙巧類皆如是)趙王國租偏資裴
楷(晉書曰裴楷字叔則梁趙二王國之近屬貴重當時楷歲請二國租錢百萬以散親族人或譏之楷曰損)
(有餘以補不足天之道也)貫藏文馬如燒安息之銀(史記大宛傳曰安息在大月氐)
(西可數千里以銀為錢錢如其王面王死輒更錢效王面焉漢書西域傳曰其錢獨文為人面幕為騎面又云)
(以銀為錢獨為王面幕為夫人面王死輒更鑄錢韋昭曰幕錢背也荀悦曰幕音慢無文面也)帶插通
犀似獵雲南之獸(通犀通天犀也一名駭雞犀抱樸子曰通天犀有白理如綖者以盛米置)
(羣雞中雞欲往啄米至輒驚走故南人名為駭雞異物志曰角中特有光耀白理如線自本達末則為通天犀)
(後漢郡國志云邪龍雲南屬永昌郡)北郭騷之長貧是所甘愜(說苑曰北郭騷踵見)
(晏子曰竊說先生之義願乞所以養母者晏子使人分倉廪府金而遺之辭金而受粟有間晏子見疑於景公)
(出奔北郭子召其友而告之曰養及親者身更其難今晏子見疑吾將以身白之遂造公庭求復者曰晏子天)
(下之賢者也今去齊國齊國必侵方必先國之侵也不若先死請絶頭以白晏子逡巡而退因自殺也公聞之)
(乘馳而自追晏子及之國郊請而反之晏子聞北郭騷之死白已太息而嘆曰嬰不肖罪過固其所也而士以)
(身明之哀哉)南宮敬之載寳殊非念望(檀弓曰南宮敬叔反必載寳而朝夫子曰)
(若是其貨喪不如速貧之為愈也鄭注云敬叔魯孟僖子之子仲孫閱蓋嘗失位去魯載其寳來朝於君按左)
(傳孟僖子卒南宫敬叔師事仲尼北郭喻有母南宫喻父肩吾巳卒也言己受賜但如北郭之乞養不效南宫之重)
(貨也)花開四照惟見其榮(山海經曰招搖之山有木焉其狀如榖而異理其花四照其名)
(曰迷榖佩之不迷)鼇戴三山深知其重(列子夏革曰渤海之東有歸塘其中有五山焉)
(帝命禺強使巨鼇十五舉首而戴五山峙而不動玄中記曰鼇巨龜也)昔沈羲將盡逢司
命而還生(神仙傳曰沈羲者吳都人學道於蜀中但能消災治病救濟百姓不知服食藥物功德感)
(天天神識之羲與妻賈共載詣子婦卓孔寧家還逢白鹿車一乘青龍車一乘白虎車一乘從者皆數十騎皆)
(朱衣仗矛帶劒輝赫滿道問羲曰君是沈羲否羲愕然不知何等答曰是也騎人曰羲有功於民心不㤀道自)
(少小以來履行無過夀命不長年夀將盡黃老遣仙官來下迎之須臾有三仙人羽衣持節以白玉簡青玉介)
(丹玉字授羲遂載羲昇天禮記曰王立七祀曰司命鄭注曰司命主督察三命文昌六星有司中司命春秋佐)
(助期曰司命神名為滅黨長八尺小鼻望羊多髭癯瘦通於命運斯度)士燮行埋值仙人
而更活(神仙傳曰士燮嘗病死已三日仙人董奉以一丸藥與服以水含之捧其頭搖之食頃即開目)
(動手顔色漸復半日能起坐四日復能語遂復常奉字君異侯官人也)今日慈矜斯之謂
矣馬前驅而導路或似識恩(晉元帝紀曰蕩隂之敗帝懼禍出奔成都王穎先令)
(諸關無得出貴人帝既至河陽為津吏所止從者宋典後來以鞭策帝馬而笑曰舍長官禁貴人汝亦被拘耶)
(吏乃聽過)雞未曉而開關容能報主(史記曰孟嘗君為秦所囚有能為狗盜者入宮)
(取所獻狐白裘賂幸姬得出夜半至函谷關秦昭王後悔出孟嘗君即使人馳傳逐之孟嘗君至關關法雞鳴)
(而出客孟嘗君恐追至客之居下坐者有能為雞鳴而雞盡鳴遂發傳出食頃秦追果至關已後孟嘗君出乃)
(還)謹啓
謝趙王賚米啓
某啓奉教垂賚米十石丹烏銜穟既集西周(尚書中候曰有火自)
(天止於王屋流為赤烏以榖俱來師古漢書注謂武王伐紂師渡孟津之時也)黃雀隨車還飛
東市(神仙傳曰成武丁聞羣雀鳴而笑曰市東車翻覆米羣雀相呼往食遣視之信然國策曰黃雀俯啄)
(百粒)漬而為種不無霜雪之情(汜勝之書云取雪汁漬原蠶屎五六日和榖種之能)
(禦旱故謂雪為五榖精也)取以論兵即有山川之勢(後漢書曰馬援於帝前聚米為)
(山谷指畫形勢開示象軍所從道徑往來分析曲折昭然可曉)某陋巷簞瓢櫛風沐雨
(論語云一簞食一瓢飲在陋巷鄭注曲禮云圓曰簞方曰笥淮南子曰禹沐浴霪雨櫛扶風高誘曰禹勞力天)
(下不避風雨以久雨為沐浴扶風疾風以疾風為梳㮰也)剝榆皮於秋塞掘蟄鷰於
寒山(漢書注如淳曰長榆塞名王恢所謂樹榆以為塞者也師古曰在朔方衞青所云榆葉舊塞是也晉)
(書曰郄鍳避難於魯國澤中掘野鼠蟄鷰以食之)仰費國租遂開塵甑(世說曰梁王趙)
(王國之近屬貴重當時裴令公歲請二國租錢數百萬以䘏中表之貧者或譏之曰何以乞物行惠裴曰損有)
(餘以補不足天之道也後漢書曰范冉結草室而居所止單陋有時絶粒窮居自若言貌無改閭里歌之曰甑)
(中生塵范史雲釜中生魚范萊蕪范冉一作范丹)非丹竈而流珠異荆臺而炊
玉(江淹别賦云守丹竈而不顧銑曰丹竈鍊丹竈也韓子曰卞和得璞玉於楚山之下按荆臺楚襄王雲夢)
(之臺亦楚地也淮南子曰譬若鍾山之玉炊以罏炭三日三夜而色澤不變)東方朔之奉米
既息長饑(漢書曰東方朔待詔公車奉禄薄未得省見久之朔紿朱儒曰上以若曹無益於縣官徒)
(索衣食今欲盡殺若曹朱儒大恐有頃上過朱儒皆號頓上問何為對曰東方朔言上欲盡誅臣等上知朔多)
(端召問朔何恐朱儒為對曰臣朔生亦言死亦言朱儒長三尺餘奉一囊粟錢二百四十臣朔長九尺亦奉一)
(囊粟錢二百四十朱儒飽欲死臣朔饑欲死臣言可用幸異其禮不可用罷之無令但索長安米上因使待詔)
(於金馬門)西門豹之墾田方慚此賚(史記西門豹為鄴令發民鑿十三渠灌田皆溉)
謝趙王賚乾魚啓
某啓蒙賚乾魚十番醴水朝浮光疑朱鼈(山海經曰珠蟞之魚其狀)
(如肺而有目六足有珠郭云蟞音鼈呂氏春秋曰醴水之魚名曰朱鼈六足有珠百碧高誘曰醴水在蒼梧環)
(九疑之山其魚六足有珠如蛟皮也)文鰩夜觸翼似青鸞(山海經曰泰器之山觀水出焉)
(西流注於流沙是多文鰩魚狀如鯉魚魚身而鳥翼蒼文而白首赤喙常行西海遊於東海以夜飛其音如鸞)
(雞其味酸甘食之已狂見則天下大穰吳都賦云文鰩夜飛而觸綸)况復洞庭鮮鮒溫湖
美鯽(晉太康地記曰武昌南湖通江夏有水冬則涸靡所産植陶太尉立塘以遏水常自不竭因取瑯邪)
(郡隔湖菱魚以著湖菱甚甘美異於他湖所産鮒魚長三尺神異經曰東南海中有烜洲洲有溫湖鮒魚生焉)
(其長八尺食之宜暑而避風寒廣雅曰鮒一名鰿今之鯽也)波瀾成雨鱗甲防寒某
本吳人常想江湖之味及其饑也惟資藜藿之餘(左氏傳曰)
(斬之蓬蒿藜藿而食之太史公自序曰藜藿之羹正義曰藜似藋而表赤藿豆葉也)茲賚渥恩膏
腴流竈不勞獅子之亭即勝雷池之長(皆吳地按金陵西獅子山晉元)
(帝渡江易名盧龍山郭璞江賦曰其旁則有雲夢雷池李善注云張勃吳錄曰雷池在皖)翻驚河伯
獨不愛人(莊子曰於是河伯忻然自喜音義曰河伯姓馮名夷一名冰夷一云姓呂名公子馮夷是)
(公子之妻抱樸子曰馮夷華隂人以八月上庚日渡河溺死天帝署為河伯)足笑任公終年
垂釣(莊子曰任公子為大釣巨綸五十犗以為餌蹲會稽投竿東海旦旦而釣期年不得魚巳而大魚食)
(之憚赫千里)謹啓
謝滕王賚馬啓
某啓奉教垂賚烏騮馬一匹柳谷未開翻逢紫鷰(搜神記曰)
(張掖之柳谷有開石焉其文有五馬象魏晉代之興也西京雜記曰文帝有紫鷰騮)陵源猶遠忽
見桃花(陶潛桃花源記曰武陵人捕魚為業忽逢桃花林林盡水源便得一山山中人云先世避秦來)
(此爾雅曰黃白雜毛駓郭璞注云即今之桃花馬也言馬名桃花即類武陵源矣)流電爭光浮
雲連影(西京雜記曰文帝自代還有良馬九匹號為九逸一名浮雲一名赤電)張敞畫眉
之暇直走章臺(漢書曰張敞為婦畫眉長安中傳張京兆眉嫵時罷朝會過走馬章臺街使御)
(史驅自以便面拊馬)王濟飲酒之歡長驅金埒(世說曰王武子被責移第北邙時人)
(多地貴濟好馬射買地作埒編錢匝地竟埒時號曰金埒)謹啓
謝滕王賚猪啓
某啓奉教垂賚肥豕一腔(朝野僉載云按後一腔東猪肉是猪稱腔)白腹(疑作)
(頭)見珍度遼東之水(後漢書朱浮責彭寵書曰往時遼東有豕生子白頭異而獻之行至)
(河東見羣豕皆白懷慙而還若以子之功論於朝廷則為遼東豕也)赤欄為重對襄陽之
城(水經注曰沔冰又東逕豬蘭橋橋本名荻蘭橋橋之左右豐蒿荻於橋東劉季和大養豬襄陽太守曰此)
(中豬屎臭可易名豬蘭橋百姓遂以為名矣)忽降全恩謹充炮烙孫弘牧於
淄水惟以求錢(漢書曰公孫弘少時家貧牧豕海上年四十餘乃學春秋)卜式養於
上林豈知其味(漢書曰卜式以田畜為事入山牧羊羊致千餘頭買田宅時漢方事匈奴式願)
(輸家財半助邊上不報會渾邪等降縣官費衆倉府空無以盡贍式復持錢二十萬以給召拜為中郎初式不)
(願為郎上曰吾有羊在上林欲令子牧之式既為郎布衣草蹻而牧羊歲餘羊肥息上過其羊所善之式曰非)
(獨羊也治民亦猶是矣上竒其言歴位至御史大夫按卜式乃牧羊非牧豕也疑是梁鴻養於上林誤文也後)
(漢書曰梁鴻受業太學家貧而尚介節學畢乃牧豕於上林苑中曾誤遺火延及他舍鴻乃尋訪燒者問所去)
(失悉以豕償之其主猶以為少鴻曰無他財願以身居作主人許之因為執勤不懈朝夕鄰家耆老見鴻非恒)
(人乃共責讓主人而稱鴻長者於是始敬異焉悉還其豕鴻不受而去歸鄉里矣)謹啓
謝趙王賚馬幷繖啓
奉教垂賚紫騮馬幷銀釘乘具紫紬繖一張上天降雨
特垂深澤若木流光偏蒙私照廻茲翠蓋事重劉基之
恩(吳志曰劉繇長子基字敬輿權大暑時嘗於船中宴飲於船樓上値雷雨權以蓋自覆又命覆基餘人不)
(得也其見待如此)降此青驪榮深李忠之賜(後漢書曰李忠字仲都東萊黃人也)
(與任光同奉世祖以為右大將軍封武固侯從攻下屬縣至苦陘世祖會諸將問所得財物惟忠獨無所掠世)
(祖曰我欲特賜李忠諸卿得無望乎即以所乘大驪馬及繡被衣物賜之)北部丹帷更須高
捲(後漢書賈琮為冀州刺史車垂赤帷而行及至州自言曰刺史當遠視廣聽何反垂帷於車以自掩蔽乃)
(命御者蹇去其帷)西河竹馬即已郊迎(後漢書曰郭伋治幷州童兒皆騎竹馬來迎)
在命之輕鴻毛浮於弱水(司馬遷報任安書曰死有重於泰山或輕於鴻毛陽泉養)
(性賦云况性命之幾微如鴻毛之漂輕玄中記曰天下之弱者有崑崙之弱水鴻毛不能勝也)知恩之
重鼇背負於靈山(列仙傳曰巨鼇負蓬萊山而抃滄海之中玄中記曰鼇巨龜也)况復
驚鴻别水但見徘徊黃鶴去關惟知反顧棲戀之心事
同於此(洛神賦曰翩若驚鴻李陵贈蘇武詩曰黃鵠一遠别千里顧徘徊)
謝趙王賚雉啓
夏翟秋飛江翬春澗(禹貢曰羽畎夏翟孔傳曰夏翟翟雉名左氏傳曰五雉為五正杜注)
(曰雉有五種西方曰鷷雉東方曰鶅雉南方曰翟雉北方曰鵗雉伊洛之南曰翬雉釋鳥云鸐山雞樊光曰其)
(羽可持而舞毛詩曰右手秉翟郭璞云長尾者釋鳥又云伊洛而南素質五采皆備成章曰翬)中牟縣
之客遂得坐觀(東觀漢紀曰魯恭為中牟令螟不入中牟河南尹袁安使仁恕掾肥親往廉之)
(恭随行阡陌俱坐桑下有雉過其旁旁有童兒親曰何不捕之兒言雉方雛親曰所以來者欲察君之化迹耳)
(今蟲不犯境一異也化及鳥獸二異也豎子有仁心三異也具以狀白安)賈大夫之妻巳應
含笑(左氏傳曰昔賈大夫惡娶妻三年不言不笑御以如臯射雉獲之其妻始笑而言)仰費中
廚來供下客(曹子建詩云中廚辦豐膳)山川道遠口腹知恩
書
為梁上黃侯世子與婦書
(北齊書曰蕭慤字仁祖梁上黃侯曄之子天保中入國武平太子洗馬慤工於詩詠曾秋夜賦)
(詩云芙蓉露下落楊柳月中疎為知音所賞顔氏愛其蕭散宛然在目潁川荀仲舉瑯琊諸葛)
(漠亦以為爾按此知慤亦善屬文者也昔陸機入洛有代彦先之詞何遜裁書有為衡山之札)
(才子詞人自能揮翰而夫妻致詞間多代作此亦感其燕婉之情代傳别恨可以葛龔無去者)
(也慤本梁朝宗室疑江陵陷後隨例入關若非隔絶即是俘虜此書摹暫離之狀寫永訣之情)
(茹恨吞悲無所投訴殆亦江南賦中臨江愁思之類也)
昔仙人導引尚刻三秋(干寳搜神記曰漢時有杜蘭香者自稱南康人氏以建業四年)
(春數詣張傳傳年十七望見其車在門外婢通言阿母所生遣授配君可不敬從傳先名改碩碩呼女前視可)
(十六七說事邈然久遠有婢子二人大者萱支小者松支鈿車青牛上飲食皆備作詩至其年八月旦復來作)
(詩云云出薯&KR0034;子三枚大如雞子云食此令君不畏風波辟寒溫碩食二枚欲留不肯令碩食盡言本為君作)
(妻情曠遠以年命未合其小乖大歲東方卯當還求君蘭香降時碩問禱祀何如香曰消魔自可愈疾淫祀無)
(益香以藥為消魔按上黃侯書是夫妻離别之辭言杜蘭香下嫁張碩以八月旦至是仙人導引尚刻三秋之)
(期也)神女將梳(疑作疏)猶期九日(干寳搜神記曰魏濟北從事掾弦超字義起以嘉平)
(中夜獨坐宿夢有神女來從之自稱天上玉女東郡人姓成公字智瓊早失父母天帝哀其孤苦遣令下嫁從)
(夫夢三四夕一旦顯然來遊自言年七十視之如十五六女車上有壺榼青白瑠璃五具飲啗竒異饌具醴酒)
(與超共飲遂為夫婦經七八年父母與超娶婦之後分日而燕分夕而寢夜去晨來倏忽若飛惟超見之他人)
(不見雖居闇室輒聞人聲常見蹤跡然不覩其形後人怪問漏洩其事玉女遂求去云我神人也雖與君交不)
(願人知而君性疎漏我今本來已露不復與君通積年交結恩義不輕一旦分别豈不愴恨贈詩一首把臂告)
(辭涕泣流離肅然升車去若飛迅去後五年超奉使至洛到濟北魚山下陌上西行遥望曲道頭有一車馬似)
(智瓊驅馳前至果是也遂披帷相見悲喜交切同乘至洛遂為室家克復舊好至太康中猶在但不日日往來)
(每於三月三日五月五日七月七日九月九日旦十五日輒下往來經宿而去張茂先為之作神女賦言智瓊)
(之蹤跡將疏猶期九月九日可會也按智瓊與弦超刻期有三月三日五月五日七月七日九月九日及旦十)
(五日此云九日特舉其大略也)未有龍飛劒匣鶴别琴臺(豫章記曰雷煥子爽為建)
(安從事經淺瀨劒忽於腰中躍出入水乃變為龍見二龍相隨而逝焉按劒雖有終合之論然在豐城得劒之)
(後孔章茂先各持其一亦似别離時也蔡邕琴操曰商陵牧子娶妻五年無子父兄欲為改娶牧子援琴鼓之)
(歌别鶴以舒其憤懣故曰别鶴操嵇康琴賦云千里别鶴陶潛詩曰上絃驚别鶴下絃操孤鸞益州記曰司馬)
(相如宅在州西笮橋北百步許李膺曰市橋西二百里得相如舊宅今梅安寺南有琴臺龍飛鶴别喻夫婦遠)
(離也)莫不銜怨而心悲聞猿而下淚(宜都記曰猿鳴三聲淚沾裳已上言蘭香)
(下嫁之日尚有三秋可期智瓊求去之後猶有九日可會未有分兩龍於劒匣别雙鶴於琴絃如今之悲淚也)
人非新市何處尋家别異邯鄲那應知路(後漢書郡國志曰江夏郡)
(南新市侯國有離鄉聚綠林史記秦本紀曰昭襄王八年使將竿戎攻楚取新市注云晉帝紀曰江夏有新市)
(漢書張釋之傳曰上指視慎夫人新豐道曰此邯鄲道也張宴曰慎夫人邯鄲人也言不能相見也)想鏡
中看影當不含啼欄外將花居然俱笑(范泰鸞鳥詩序曰昔罽賓王得)
(鸞鳥懸鏡以照之鸞覩影而鳴一奮而絶言彷彿相見之時也)分杯帳裏却扇牀前故
是不思何時能憶(儀禮昏禮云四爵合卺鄭注云卺破瓢也四爵兩卺凡六為夫婦各三酳)
(一升曰爵世說曰溫嶠娶姑女既婚交禮女以手披紗扇撫掌大笑曰我嫌是老奴果如所疑何遜看新婦詩)
(曰如何花燭夜輕扇掩紅粧後李商隠詩有代董秀才却扇成婚之夕遂以却扇為名有却扇詩催粧詩言昔成)
(婚之時可足思憶也)當學海神逐潮風而來往(神異經曰西海水上有人乘白馬朱)
(髮白衣玄冠從十二童子馳馬海上如飛如風名曰河伯使者或時上岸馬跡所及水至其處所之之國雨水)
(滂沱暮則還河)勿如織女待填河而相見(淮南子曰烏鵲填河成橋而渡織女按海)
(神織女二語似上黃世子夫婦南北隔絶之辭也)
庾子山集卷八
