庾子山集卷十四周庾信撰
錢塘倪璠纂註
碑
周柱國大將軍紇干弘神道碑
公諱弘字廣略原州長城縣人也本姓田氏(周書列傳)
(曰田弘字廣略高平人也)虞賓在位基於揖讓之風鳳凰于飛
紹於親賢之國(序田氏之先也田氏本虞舜之後出自媯姓春秋時陳公子完奔齊)
(始食田采以陳氏為田氏謂之陳田後周宇文起於荒服賜族皆變夏姓田弘為紇干氏其一也尚)
(書曰虞賓在位羣后德讓揖讓謂舜受禪也左氏傳曰初懿氏卜妻敬仲其妻占之曰吉是謂鳳凰)
(于飛其鳴鏘鏘有媯之後將育於姜親賢之國謂齊也漢書地理志曰昔太公始封周公問何以治)
(齊太公曰舉賢而上功周公曰後世必有簒殺之臣其後二年九世為彊臣田和所滅而和自立為)
(齊侯初和之先陳公子完有罪來奔齊桓公以為大夫更稱田氏九世至和而簒齊至孫威王稱王)
(五世為秦所滅)論其繼世之功則狄城有廟序其移家之始
則長陵有碑(漢書曰田儋狄人也故齊王田氏之族儋從弟榮榮弟横皆豪傑宗彊能)
(得人陳涉使周市略地北至狄狄城守儋擊殺狄令而石豪子弟曰諸侯皆反秦自立齊古之建國)
(儋田氏當王遂自立為齊王發兵擊周市略定齊地師古曰狄縣名也地理志屬千乘三輔黃圖曰漢高祖都)
(長安徙諸齊田於長陵潛夫論曰漢高祖徙諸齊田而有第一至第八氏後漢第五倫其後也)况復高
廟上書小車而對漢主聊城祭鳥長岳而驅燕將(疑作長驅)
(而却燕將漢書曰田千秋年老上優之朝見得乘小車入宫殿中故因號曰車丞相史記曰燕軍攻安平盡降)
(齊城惟獨莒即墨不下燕惠王使騎劫代樂毅毅歸趙燕人士卒忿而田單乃令城中人食必祭其先祖於庭)
(飛鳥悉翔舞城中下食燕人怪之田單因宣言曰神來教我卒破燕軍殺其將騎劫而齊七十餘城皆復又魯)
(仲連傳曰田單攻之不下魯仲連乃為書遺燕將燕將自殺聊城亂田單遂屠聊城)公以胎教之
月歲德在寅載誕之辰星精出昴(列女傳曰太任文王之母摯任氏中女也)
(王季娶為妃有娠目不視惡色耳不聽淫聲口不出敖言能以胎教溲於豕牢而生文王爾雅曰歲在寅曰攝)
(提離騷曰攝提貞於孟陬兮惟庚寅吾以降春秋佐助期曰漢相蕭何昴星精)是以月中生樹
童子知言水上浮瓜青衿不戲(世說曰徐孺子年九歲嘗月下戲人語之曰若)
(令月中無物當極明耶徐曰不然譬如人眼中有瞳子無此必不明浮瓜未詳會稽典錄曹娥投瓜于江存其)
(父尸異苑稱魏武見石旁八字不能了禰衡離合解之疑是事)而受書黃石意在王者
之圖(一作師)揮劒白猿心存霸國之用(荀悦漢紀曰張良遊於汜上有父老)
(直墮其履顧謂良曰孺子下取履良取履跪而進之父老曰孺子可教矣後三期而良先至父老遺書一編曰)
(讀此即為王者師後十三年見我於齊北榖城山下黃石即我已遂去不復見其書乃太公兵法也吳越春秋)
(曰袁公與越女試劒竹枝上袁公即飛上樹變為白猿遂别去見越王王即加女號曰越女乃命五板之隊長)
(高習之教軍士當世莫能勝越女之劒本傳云少慷慨志立功名膂力過人敢勇有謀略)魏永安中
任子都督翻原州城受隴西王節度於時洛邑亂離當
塗危逼禮樂征伐不出於天子舉賢誅暴實在於彊臣
(永安魏莊帝年號也子都督後魏官名隴西王爾朱天光也彊臣謂爾朱氏也魏本紀云明帝崩爾朱榮謀廢)
(立以長樂王子攸為帝榮以兵權在己遂有異志乃害靈太后及幼主次害無上王邵等尋追諡無上王為皇)
(帝餘死者皆有贈子孫聽立後授封爵爾朱榮率騎七千討葛榮於滏口破禽之以葛榮平大赦改元為永安)
(是其事也洛邑魏所都也當塗謂魏也圖讖曰代漢者當塗高拓拔氏國號後魏故云當塗危逼)太祖
文皇帝始創霸功初勤王室秣馬蒐乘誓衆太原公仗
劒轅門麄謀當世(周書本傳云魏永安中陷於万俟醜奴爾朱天光入關弘自原州歸順授)
(都督及太祖初統衆弘求謁見乃論世事深被引納即處以爪牙之任左氏傳曰求諸侯莫如勤王又令狐之)
(役云訓卒利兵秣馬蓐食又苖賁皇曰蒐乘補卒杜注云蒐閱也周禮曰設宮車轅門前漢紀曰樊噲仗劒楯)
(衝門而入立於帳下)隨何遠至實釋漢帝之憂許攸夜來遂定曹
王之業(漢書曰漢王與楚大戰彭城不利出梁地至虞謂謁者随何曰公能說九江王布使舉兵畔楚)
(項王必留擊之吾取天下必矣隨何往說布果使叛楚布與隨何間行歸漢魏略曰許攸字子遜少與袁紹及)
(太祖善初平中隨紹在冀州嘗在坐席言議官渡之役諫紹弗與太祖相攻紹自以彊盛必欲極其兵勢攸知)
(不可為謀遂亡詣太祖言弘去爾朱而就周文猶隨何之說布畔楚許攸之去袁即曹也)永熙中初
(一作奉)迎魏武帝入關(魏本紀云武帝永熙三年七月帝親總六軍十餘萬次河橋高歡引)
(軍東渡宇文泰迎帝於東陽入長安以雍州公廨為宫是為西魏)封鶉隂縣開國子邑
五百戸(本傳又以迎魏孝武功封鶉隂縣魏屬平涼郡)太祖以自著鐵甲賜公
云天下若定還將此甲示寡人(本傳稱孤餘同)白水良劒罷朝
而贈陳寵青驪善馬廻車而賜李忠並經輿服足為連
類(後漢書曰陳寵字昭公沛國洨人也久留臺閣賞賜有殊又韓稜傳曰稜為尚書令與僕射郅壽尚書陳)
(寵同時俱以才能稱肅宗嘗賜都尚書劒惟此三人特以寶劒自署其名曰韓稜楚龍淵郅壽蜀漢文陳寵濟)
(南椎成時論著為之說以稜淵深有謀故得龍淵壽明逹有文章故得漢文寵端樸善不見外故得椎成椎直)
(追反謝承書漢官儀作鍜成袁宏後漢光武紀曰蔡陽白水鄉為舂陵侯封邑范蔚宗書亦云貨泉宇文為白)
(水真人按白水本光武受命之地故明帝賜劒云白水良劒矣後漢書曰李忠字仲都東萊黃人也世祖以為)
(右大將軍封武固侯時世祖自觧所佩綬以帶忠因從攻下屬縣至苦陘世祖會諸將問所得財物惟忠獨無)
(所掠世祖曰我欲特賜李忠諸卿得無望乎即以所乘大驪馬及繡被衣物賜之弘之得蒙賜甲也如古贈劒)
(賜馬矣)大統三年轉帥都督進爵為公十四年授使持節
都督原州諸軍事原州刺史仙人重返更入桂陽之城
龍種復歸還尋白沙之路公此衣錦鄉里榮之(本傳以弘勲望)
(兼至故以衣錦榮之隋書地理志曰雍州平淳郡舊置原州後周置總管府按弘本原州長城縣人今為原州)
(刺史是其鄉里也神仙傳曰蘇仙公者桂陽人也鄉中以仁孝聞天西北隅紫氣氤氲有𢾗十白鶴飛翔其中)
(降於蘇氏之門皆化為少年怡然輕舉先生斂容逢迎乃跪白母曰某受命當仙被召有期儀衛已至當違色)
(飬即便拜辭昇雲漢而去母年百餘歲無疾而終葬後忽見州東北牛脾山紫雲蓋上有號哭之聲咸知蘇君)
(之神也郡守鄉人苦請相見乃出半而示一手皆有細毛異常人也三年之後無復哭聲自後有白鶴來止郡)
(城東北樓上人或挾彈彈之鶴以爪攫樓板似漆書云城郭似人民非三百甲子一來歸吾是蘇君彈何為至)
(今脩道之人每至甲子日焚香禮於仙公之故第也襄陽記曰龐德公子奐字世文晉太康中為牂牁太守去)
(官歸鄉居白沙里鄉人宗敬之相語曰吾家池中龍種來水經注曰襄城東有東白沙白沙北有三洲言弘本)
(原州人還為原州刺史衣錦之榮如蘇君之復返桂陽龐奐之還歸襄水也)侍從太祖戰河
橋復弘農解華山(本傳作洛陽)圍平沙苑陣(事在魏大統三年隋書地理志)
(馮翊郡有沙苑按沙苑一名沙阜在同州馮翊縣南十二里東西八十里南北三十里周太祖與高歡戰於沙)
(苑大破之栽一樹以表其功其樹往往猶存見郡邑志)必有元勲常蒙别賞太祖
在同州(周本紀云魏廢帝三年改華州為同州)文武並集號令云人人如
紇干弘盡心天下豈不早定即授車騎大將軍儀同三
司(本傳巳上俱同)前魏元年(本傳魏廢帝元年)轉驃騎大將軍開府祈
連猶遠即受冠軍之侯沙幕未開元置長平之府(漢書曰霍)
(去病封冠軍侯三歲元狩三年春為驃騎將軍去病出北地至祁連山捕首虜甚多是去病未至祁連時巳封)
(冠軍侯也師古曰祁連山即天山也匈奴呼天為祁連武帝紀曰元朔六年衛青復將六將軍絶幕大克獲應)
(劭曰幕沙幕匈奴之南界也臣瓚曰沙土曰幕直度曰絶師古曰幕者即今突厥中磧耳李陵歌曰徑萬里兮)
(度沙幕按年表衛青以元朔二年擊匈奴取朔方封長平侯是沙幕未開之時也)梁信州刺史
蕭韶寧州刺史譙淹等猶處永安稱兵漁陽公受命中
軍迅流下瀨遂得朝發白帝暮宿江陵猿嘯不驚雞鳴
即定(本傳云平蜀之後梁信州刺史蕭韶等各據所部未從朝化詔弘討平之漢書曰下瀨將軍下蒼梧)
(後漢書曰公孫述改魚復為白帝城又郡國志曰南郡巫西有白帝城江陵南郡治也時為梁元帝所都猿嘯)
(即荆州記所謂巴東三峡巫峡長猿鳴三聲淚沾裳是也注别見左氏傳曰雞鳴而駕塞井夷竈唯余馬首是)
(瞻)西平反羌本有漁陽之勇鳳州叛氐又習仇池之氣
(本傳云又討西平叛羌及鳳州叛氐等並破之地理志曰漁陽郡秦置屬幽州華陽國志曰阿池一名仇池地)
(方百頃隋書地理志曰梁州河池郡後魏置南岐州後周改曰鳳州周書異域傳曰岩昌羌者其先蓋三苖之)
(胤其界自仇池以西)公推鋒直上白刃交前萬死一決兇徒多潰
身被一百餘箭傷肉破骨者九創(本傳弘每臨陣摧鋒直前身被一百餘箭)
(破骨者九)馬被十槊露布申上朝廷壯焉(本傳馬被十矟朝廷壯之信州蠻反)
(又詔弘與賀若敦等平之)葛屨糾糾魏有去舊之歌零露瀼瀼周受
維新之命(謂魏廢帝禪位周閔帝踐阼也詩魏風云糾糾葛屨可以履霜詩序曰葛屨刺褊也魏地)
(陿隘其俗機巧趨利其君儉嗇褊急而無德以將之言魏祚既衰取古魏風以為比小雅蓼蕭云蓼彼蕭斯零)
(露瀼瀼大雅文王篇曰周雖舊邦其命維新言宇文氏受命如古周德矣)乃進爵封雁門郡
公(本傳孝閔踐阼進爵雁門郡公)食邑通前二千七百戸保定元年授
使持節都督岷州諸軍事岷州刺史隴頭流水延望秦
關川上峨眉猶通蜀道(隋書地理志梁州臨洮郡臨洮縣西魏置岷州辛氏三秦記曰)
(隴右西關欲上者七日乃越上有幾水四注流下俗歌記曰隴頭流水鳴聲幽咽遥望秦川肝腸斷絶杜預益州)
(曰平鄉江東逕峨眉山在南安縣界去成都南十里秋日清澄望見两山相峙如峨眉焉)公不發私
書不然官燭獸則相負渡江蟲則相銜出境(本傳保定元年出為)
(岷州刺史弘雖武將而動遵法式百姓頗安之世說曰王經為江夏太守不發私書謝承後漢書曰巴祗為揚)
(州刺史夜與士對坐暝暗之中不然官燭後漢書曰宋均字叔平南陽人遷九江太守郡多虎常設檻穽均到)
(下記屬縣可去一檻穽其後傳言虎東渡江楚沛多蝗其飛至九江東界者輒散去)四年拜大將
軍餘官如故(本傳云三年從隋公楊忠伐齊拜大將軍明年又從楊忠東伐師還乃旋所鎮)衞
青受詔未入玉門之關竇憲當官猶在燕山之下公之
此受差無慙德(漢書曰衞青拜大將軍又西域傳曰阸以玉門陽關敦煌郡龍勒有玉門關後)
(漢書曰竇憲與北單于戰於稽落山大破之遂登燕然山刻石紀功)渾王叛換梗我西疆
宕羌首竄藩籬擕貳公受脤於社偏師遠襲(本傳云吐谷渾寇西)
(邊宕昌羌潛相應詔弘討之按渾王吐谷渾也漢書注曰叛換猶跋扈也宕羌宕昌羌也周書異域傳云吐谷)
(渾本遼東鮮卑慕容廆之庶兄也率其部落止於枹罕自為君長及孫葉延頗視書傳以古有王父字為氏遂)
(以吐谷渾為氏焉又宕昌羌傳云保定四年彌定又引吐谷渾寇石門戍高祖怒詔大將軍田弘討滅之以其)
(地為宕州)揚旍龍涸繫馬甘松(周書吐谷渾傳云天和初其龍涸王莫昌率衆降以其地為)
(扶州隋書地理志曰同昌郡嘉城縣後周置縣并龍涸郡及扶州總管府又曰宕昌郡懷道縣後周置甘松郡)
(水經注益州記曰自白馬嶺回行二千里至龍涸唐書曰松州交州郡屬劒南道取界内甘松嶺為名)二
十五王靡旗亂轍七十六柵鶉奔雉竄(本傳云獲其二十五王拔其七)
(十六柵遂破平之左傳曹劌曰吾視其轍亂望其旗靡詩云鶉之奔奔言弘破吐谷渾如逐獵也)既蒙
用命之賞乃奉旋師之樂天和二年被使南征(謂與陳人戰也)
帶甲百萬軸轤千里江源水起海若乘流(漢書曰武帝自潯陽浮江)
(而下軸轤千里注云軸後施柁處轤前頭刺櫂處也按舳艫本从舟字或从車莊子北海若曰天下之水莫大)
(於海)船官之城登巢懸㸑吳兵習流長驅戰艦風灰箭火
倏忽凌城(船官之城謂湘水也水經注曰湘水又逕船官西湘舟商舟之所次也又曰荆州故楚也)
(子革曰我先君僻處荆山以供王事遂遷紀郢今城楚船官地也春秋之渚宮左氏傳曰晉楚戰於鄢陵楚子)
(登巢車以望晉軍杜預曰㸑炊也吳越春秋曰乃發習流二千人釋名曰上下重牀曰艦四方施板以禦矢石)
(其内如牢檻楚辭曰往來倏忽)公以白羽麾軍朱絲度水七十餘日始
得解衣(天和至解衣本傳云天和二年陳湘州刺史華皎來附弘從衞公直赴援與陳人戰不利乃以)
(弘為江陵總管及陳將吳明徹來寇弘與梁主蕭巋退武保紀南令副總管高琳拒守明徹退乃還江陵鬻子曰)
(王率兵車以伐紂紂虎旅百萬陣於商郊三軍之士莫不失色武王命太公把白旄以麾之紂軍反走吕氏春)
(秋作白羽左氏傳曰晉侯伐齊將濟河獻子以朱絲繫玉二㲄而禱沉玉而濟)朝廷以晉剋夏
陽先通滅虢之政秦開武遂始問吞韓之謀(左傳僖二年曰晉師)
(會虞師伐虢滅夏陽五年晉滅虢史記曰秦武王四年拔宜陽斬首六萬涉河城武遂徐廣曰韓邑也)是
以馳傳追公以為仁壽城主(本傳云尋以弘為仁壽城主以逼宜陽)齊將
段孝先斛律明月出軍定隴以為宜陽之援公背洛水
而面熊山陳中軍而疏行首乘機一戰宜陽銜璧(本傳云齊)
(將段孝先斛律明月出軍定隴以為宜陽援弘與陳公純破之遂拔宜陽等九城北齊書曰段韶字孝先姑臧)
(武威人斛律光字明月朔州敕勒部人也後漢書曰赤眉敗上所得積兵甲宜陽城西與熊耳山齊水經注曰)
(洛水之北有熊耳山雙峰競舉狀同熊耳在宜陽矣左傳成十六年范匄曰塞井夷竈陳於中軍而疏行首杜)
(注云疏行首者當陳前決開營壘為戰道)增封五百戸進柱國大將軍司勳
之策也建德元年拜大司空二年遷少保姬朝三列少
保為前炎正五官冬官為北頻煩寵命是謂賢能(尚書曰少)
(師少傅少保曰三孤韓詩外傳曰三公者何曰司空司徒司馬漢書百官公卿表曰神農火師火名應劭曰火)
(德也故為炎帝春官為大火夏官為鶉火秋官為西火冬官為北火中官為中火凡五官又百官表云冬官司)
(空)三年授使持節都督襄郢昌豐唐蔡六州諸軍事襄
州刺史江漢之間不驚雞犬樊襄之下更多冠蓋(周書武帝)
(紀云保定元年令荆州安州江陵等總管並隷襄州總管府隋志襄陽郡西魏曰襄州置總管府義陽郡後魏)
(曰郢州又江夏梁置郢州時屬陳舂陵郡西魏曰昌州豐疑作澧隋志澧陽郡是時屬陳疑僑置隋志漢東郡)
(唐城縣西魏曰唐州襄陽耆舊傳曰襄陽郡峴山南至宜城百餘里漢宣帝時有卿士刺史二千石數十家冠)
(蓋承映荆州刺史雅歎其盛號曰冠蓋里按江漢二水名隋志襄陽郡安春縣後周廢樊城山都二縣入焉知)
(襄陽郡舊有樊城故云樊襄)既而三湘遼遠時遭鵩入五溪卑濕或
見鳶飛(言弘薨於州也漢書曰賈誼為長沙傳三年有鵩飛入誼舍止於坐隅鵩似鴞不祥鳥也誼以)
(適居長沙長沙卑濕誼自傷悼以為壽不得長乃為賦以自廣南史侯景傳云巴陵有地名三湘寰宇記曰湘)
(潭湘鄉湘源為三湘也後漢書馬援傳曰武威將軍劉尚擊武陵五溪蠻&KR0642;深入軍沒援因復請行時年六十)
(二會暑盛中病遂卒於彼水經注曰武陵有五溪謂雄溪横溪酉溪潕溪辰溪悉是蠻&KR0642;所居故謂五溪後漢)
(書馬援曰吾仰視飛鳶跕跕墮水中卧念少游時語何可得也)舊疾增加薨於州鎮天
子畫凌煙之閣言念舊臣出平樂之宮實思賢傅(畫凌煙之)
(閣未詳唐太宗貞觀十七年以功臣圖形凌煙閣事在唐時今按此文知後周以前巳有其事非始於唐也又)
(按王子年拾遺記曰晉文公焚林以求介子推有白鵶繞煙而噪或集介子推之側火不能禁晉人嘉之為立)
(臺號曰思煙介子推為晉國功臣凌煙之名起於此矣鮑照有凌煙樓銘西京賦薛綜注曰平樂館大作樂處)
(也按平樂為作樂之處實思賢傅者即樂記所謂聽鐘聲則思武臣聽磬聲則思死封疆之臣等語謂樂作而)
(思也)有詔贈某官禮也(本傳云大象末位至柱國小司馬朝廷又追錄弘勳進恭爵觀國公)
(恭弘世子也)即以四年四月二十五日歸葬於原州高平之
鎮山屬國玄甲輕車介士一依霍驃騎之禮衞將軍之
葬(漢書曰霍去病薨上發屬國玄甲去病為驃騎將軍又曰張安世薨天子贈以輕車介士又曰衞青拜大)
(將軍卒與平陽主合葬起冢象廬山)嗚呼盛哉公入仕四十五年身經一
百六戰通中陷刃疾甚曹参刮骨傅藥事同(一作多)關某
(三輔故事曰楚漢相拒於京索間六年身被大創十二矢石通中過者蜀志曰關某常為流矢所中貫其左臂)
(羽便伸臂令醫刮去其毒言笑自若)而風神果勇儀表沈雄事親無隠無
犯(禮記曰事親有隠而無犯)學不專經略觀書籍兵無師古自得縱
橫(漢書霍去病傳曰上嘗欲教之孫吳兵法對曰顧方略何如耳不至學古兵法)青烏甲乙之
占白馬星辰之變(後漢書王景傳曰冢宅禁忌注云送葬造宅之法若黃帝青鳥之書白馬)
(未詳青烏為冢宅之書此亦疑占星者有其書也)九宮推步三門伏起(後漢書張衡曰)
(重之以卜筮雜之以九宮易乾鑿度曰太一取其數以行九宮注詳齊王憲銘後漢書高彪箴曰天有太一五)
(符三門注云三門者開門休門生門也)天弧射法太乙營圖(天弧弧矢星也天官書曰)
(狼下有四星曰弧直狼漢書藝文志有太一兵法一篇泰壹雜子星泰一雜子雲雨又泰一二十九卷)並
皆成誦在心若指諸掌(言青烏已下諸書皆成熟也)虜青犢之兵甚
有秘計燒烏巢之米本無遺策(後漢書郡國志曰河内野王有射犬聚世祖破)
(青犢處又光武紀曰别號諸賊青犢等各領部曲又袁紹傳官渡之役云淳于瓊等時宿在烏巢去紹軍四十)
(里操自將步騎五千人夜往攻破瓊等悉斬之曹瞞傳曰既至圍屯大放火營中驚亂大破之盡焚其糧穀實)
(貨斬督將睢元等割得將軍淳于仲簡鼻殺士卒千餘人後漢書注云烏巢地名在滑州酸棗城東)西零
賊退屈指可知南部兵廻插標而待(西零謂西羌也南部謂陳也)常
願執金鼔而問吳王橫琱戈而返齊地有志不就忠貞
死焉(問吳王者謂其欲問罪於陳也返齊地者謂其有平齊之志也陳都江表故曰吳王高氏國號曰齊)
(故云齊地弘有此二志不就而死也漢書吳王濞傳曰發弓高侯頽當執金鼔見膠西王卭曰王苦軍事願問王)
(兵狀晉語曰秦穆公侵晉惠公令韓簡挑戰穆公衡琱戈出見使者)世子恭等孝惟純深
居喪過禮對其苫寢則梓樹寒生聞其悲泣則巢禽夜
下(喪服傳文及士喪禮記皆云居倚廬寢苫枕凷歠粥朝一溢米夕一溢米鄭康成曰苫編藁也左氏傳曰)
(晏桓子卒晏嬰寢苫枕草史記伍子胥曰必樹吾墓上梓令可以為器正義曰器謂棺也此云梓樹棺木也干)
(寶搜神記曰鄭弘遷臨淮太守郡民徐憲在喪致哀有白鳩巢戶側弘舉孝廉朝廷稱為白鳩郎)嗚呼
哀哉乃為銘曰
天齊水合日觀山連兵強東楚地遠西燕(史記封禪書曰齊所以為)
(齊以天齊也天齊淵水居臨菑南郊山下者索隠曰臨菑城南有天齊泉五泉並出有異於常言如天之腹臍)
(也應劭漢官儀曰泰山東南山項名曰日觀者雞一鳴時見日始欲出長三丈許故以名焉言齊國強大桓公)
(霸時田敬仲來奔也兵強東楚者史記曰桓公三十年伐楚次召陵桓公矜屈完以其衆屈完曰君以道則可)
(若不則楚方城以為城江漢以為溝君安能進乎乃與屈完盟而去地遠西燕者史記曰桓公二十三年山戎)
(伐燕桓公救燕遂伐山戎至於孤竹而還燕莊公送桓公入齊境桓公曰非天子諸侯相送不出境於是分溝)
(割燕君所至與燕命燕君復修召公之政納貢於周是也陳厲公子完號敬仲奔齊國在桓公十四年是其時)
(也)五卿咸正三王並賢靈龍更起燧象還燃(左傳莊二十二年曰)
(初懿氏卜妻敬仲占曰五世其昌並於正卿八世之後莫之與京及陳之初亡也陳桓子始大於齊其後亡也)
(成子得政杜注曰桓子敬仲五世孫陳無宇也世家成子曾孫太公和遷齊康公於海上和立為齊侯和孫威)
(王稱王四世而秦滅之云三王者除湣王無道為淖齒所殺王建聽姦臣賓客以亡其國弗稱威王宣王襄王)
(此三王並賢也又按田儋兄弟三人俱為王並賢史記曰儋弟榮榮弟橫高帝曰夫起自布衣兄弟三人更王)
(豈不賢乎哉靈龍燧象即田單鐵籠火牛事史記曰樂毅破齊田單走安平令其宗人盡斷其車軸末而傳鐵)
(籠已而燕人攻安平惟田單宗人以鐵籠故得脫單收即墨城中得千餘牛為絳繒衣畫以五彩龍文束兵刃)
(於其角灌脂束葦於尾燒其端鑿城數上穴夜縱牛壯士五千人隨其後牛尾熱怒而奔燕軍燕軍大驚視之)
(皆龍文所觸盡死傷燕軍敗云燧象者按左傳定四年曰王使執燧象以奔吳師杜預曰燒火燧繫象尾使赴)
(吳師驚却之田單之術本於此矣)自天之德乃祖乃父維嶽降神生申
及甫(大雅詩嵩高云維嶽降神生甫及申鄭箋曰四嶽卿士之官掌四時者也在堯時姜姓為之申甫齊)
(許皆其苖裔)北門梁棟西州雲雨勇讋燕城名題漢柱(北門謂齊)
(之北門燕在齊北史記齊威王曰吾吏有黔夫者使守徐州則燕人祭北門裴駰曰齊之北門燕人攻齊田單)
(固守聊城卒以敗燕是為梁棟也西州謂京兆也周禮職方氏正西曰雍州故云西州謂田鳳為京兆人漢帝)
(題柱之恩是遇雲雨也勇讋燕城接上北門句即田單事史記曰田單敗燕軍殺其將騎劫追亡逐北所過城)
(邑皆畔燕而歸田單七十餘城皆復為齊名題殿柱接上西州句即田鳳事三輔決錄曰漢靈帝殿柱題堂堂)
(乎張京兆田郎言弘祖父皆有功績如田單之復燕城田鳳之題漢柱稱田氏之盛也)公始青衿
風神世載猛獸不驚家禽能對(青衿以下言田弘也鄭風子衿云青青子衿毛)
(傳曰青衿青領也學子之所服晉書曰王戎年六七歲於宣武場觀猛戰檻中虓呼震地衆皆奔走戎獨不動)
(神色自若魏明帝於閣上見而竒之世說曰梁國楊氏子九歲甚聰慧孔君平詣其父父不在乃呼兒出為設)
(果果有楊梅孔指以示皃曰此是君家果兒應聲答曰未聞孔雀是夫子家禽)劒學千門書觀
六代有竭忠貞無違敬愛(許氏說文許冲上書曰古文時有六書一曰古文二曰竒)
(字三曰古篆書四曰佐書五曰繆篆六曰鳥蟲書左傳荀息曰臣竭其股肱之力加之以忠貞)乃數軍
實乃握兵符(集作謀非)燒沙成壘聚石成圖(左傳臧僖伯曰以數軍實杜預)
(曰以數車徒器械及所獲也後漢書曰舊制發兵皆以虎符其餘徵調竹使符曹瞞傳曰公軍每渡渭輒為馬)
(超騎所衝突營不得立地又多沙不可築壘婁子伯說公曰今寒可起沙為城以水灌之可一夜而成公從之)
(乃多作縑囊以運水夜渡兵作城比明城立由是公軍盡得渡渭晉書曰初諸葛亮造八陣於魚復平沙上累)
(石為八行相去二丈桓溫見之曰此常山蛇勢也)風雲順逆營陣孤虚靈雨鉦
鳴爟火飛狐(風后握竒經有風陳雲陳漢書藝文志有風后孤虚二十卷後漢書方術傳曰須臾)
(孤虛之術章懷太子注云孤虛者孤謂六甲之孤辰若甲子旬中乙亥無干於是為孤也對孤為虚詩采芑云)
(靈雨既零又云鉦人伐鼓說文曰鉦鐃也似鈴柄中上下通鼔人注云鐲鉦也形如小鐘是鐲亦名鉦也張宴)
(曰爟火熢火也狀若井契臯矣漢書文帝紀曰以中大夫令免為車騎將軍屯飛狐如淳曰在代郡)淮隂
受策車騎登壇公為上將有此同官(言弘授車騎大將軍轉驃騎大將軍)
(也淮隂侯韓信也受策謂拜大將軍也後漢書曰竇憲拜車騎將軍上將文昌中星名左氏傳曰同官為僚今)
(授將軍是為上將車騎等名為同官矣)下江燒楚上地吞韓推功玉案定
策珠盤(下江燒楚謂弘為江陵總管退陳將吳明徹也後漢書郡國志曰南郡編縣有藍口聚下江兵)
(所據注云今當陽城是也上地吞韓謂弘為仁壽城主以逼宜陽宜陽韓地也史記韓襄王五年云秦拔我宜)
(陽斬首六萬又曰王翦將上地楚漢春秋韓信曰漢王賜臣玉案之食注詳司馬裔銘周禮曰玉府若合諸侯)
(則供珠盤玉敦注云珠盤以珠飾盤所以盛牛耳玉敦以玉為敦所以盛血盟會用之)天有三階
公承其命國有六卿公從其政(謂弘為少保司徒也藝文志曰泰階六符一卷)
(李竒曰三台謂之泰階两两成體三台故六三階謂少保六卿謂大司空也)台曜偕輝槐庭
重映匡贊七德謨猷八柄腹滿精神心開明鏡(台曜即三台也)
(天官書曰魁下六星两两相比者名三能三能色齊君臣和不齊為乖戾蘇林曰能音台周官曰三槐三公位)
(焉故云槐庭王儉褚淵碑文云贊道槐庭左氏傳曰武有七德周禮太宰職曰以八柄詔王馭羣臣一曰爵以)
(馭其貴二曰禄以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以)
(馭其罪八曰誅以馭其過晉書溫嶠曰錢世儀精神滿腹世說曰何點嘗目陸慧曉心如明鏡遇形觸物無不)
(朗然)伏波受脤樓船推轂東道未從南征不復(謂督襄郢諸州軍事)
(不復返也伏波樓船將軍名前書武帝元鼎五年遣伏波將軍路博德出桂陽下湟水後漢書曰馬援為伏波)
(將軍漢書曰樓船將軍楊僕出豫章下湞水左氏傳曰燭之武見秦伯曰若舍鄭以為東道主行李之往來共)
(其困乏又僖四年傳曰昭王南征而不復寡人是問吕氏春秋曰周昭王親將征荆蠻辛餘靡長且多力為王)
(右還反涉漢梁敗王及祭公隕於漢中辛餘靡振王北濟反振祭公高誘注引左傳云昭王之不復君其問諸)
(水濱依左傳則昭王已沒於漢呂氏復云振王且或稱梁敗或說膠船其旨不同一遵左氏之為正也)飲
丹有井澆泉無菊功存柳林身在樠木(干寶搜神記曰臨汜縣有廖氏)
(世老壽後徙居子孫輒殘折他人居其故宅復累世壽乃知是宅所為不知何故疑井水赤乃掘井左右得古)
(人埋丹砂數十斛丹汁入水是以飲水而得壽盛弘之荆州記曰菊水在穰縣菊被涯水極甘香谷中皆飲此)
(水上壽百二十七八十者猶以為夭太尉胡廣患風疾休沐南歸恒飲此水後疾遂瘳年八十二薨也魏文帝)
(柳賦序曰昔建安五年上與袁紹戰於官渡時余從行始植斯柳按古人戰勝嘗種樹一枝以旌其功官渡之)
(戰曹公破紹天下莫敵功之最大者也此云功存柳林以弘有宜陽戰功故引是事左傳莊四年曰王遂行卒)
(於樠木之下杜預曰樠木木名樠郎蕩反又莫昆反又武元反言無丹井菊泉可以延壽功成遂薨於行也)
移茵返葬提柩山行芻靈隴水哀挽長城(說文曰茵車褥也禮記曰)
(在牀曰尸在棺曰柩又曰塗車芻靈自古有之鄭注曰芻靈束茅為人馬也)山如北邙樹似
東平松門石起碑字金生(西京雜記曰何武葬北邙山薄龍坂王嘉冢東北一里皇)
(覧曰東平思王冡在無鹽人傳言王在國思歸京師後葬其冢上松柏皆西靡也謝靈運入彭蠡湖口詩曰攀)
(崖照石鏡牽葉入松門注引張僧鍳地志曰石鏡山東有一圓石懸崖明淨照人見形顧野王輿地志曰自入)
(湖三百三十里窮於松門東西四十里青松徧於两岸王隠晉書曰永嘉元年陳國項縣賈逵石碑中生金人)
(盜鑿取賣賣巳復生此江東中興之瑞也)渺渺山河煢煢胤子泣血徒步奔
波千里(言弘薨於州鎮子恭等奔喪千里也世說曰王濬沖為尚書令經黃公酒壚下過謂後車客曰)
(自稽生天阮公亡以來今日視此雖近邈若山河左氏傳曰哀十六年孔子卒公誄之曰煢煢余在疚詩曰哀)
(此煢獨泣血言泣盡而繼之以血也)孝水先枯悲雲即起世數存没哀榮
終始(酈元水經注曰孝水在河南城西十餘里潘岳西征賦曰澡孝水而濯纓嘉善名而在兹謝靈運詩)
(曰風悲黃雲起哀榮見論語)
周柱國大將軍大都督同州刺史爾(字或作尒同)綿永
神道碑
公諱永字永賓東燕遼東石城縣零泉里人也本姓段
(周書列傳云段永字永賓其先遼西石城人)昔者昌意降居初分若水之姓
共叔出奔始有京城之族(序段氏之先也帝系黃帝產青陽昌意山海經曰南海之)
(木若水之間有木名曰若木若水出焉水經注曰黃帝長子昌意德劣不足紹承大位降居若水為諸侯焉娶)
(蜀山氏女生顓頊於若水之野有聖德二十登帝位承少皥金官之政以水德寶歷矣國語曰黃帝以姬水成)
(段氏之先出自鄭國姬姓左氏傳曰鄭武姜愛共叔段請京始居之謂之京城太叔京叛太叔段太叔出奔共)
(此段氏得姓之始也)西河居士蕃魏而却秦北岳將軍威胡而奉
晉其後居於北代則先封遼水備乎史籍可略而言(史記)
(魏世家曰文侯客段干木過其閭未嘗不軾也秦嘗欲伐魏或曰魏君賢人是禮國人稱仁上下和合未可伐)
(也文侯由是得譽於諸侯按史記老子之子宗為魏將封於段干是段干為複姓未必即段氏之祖惟風俗通)
(注云姓段名干木矣晉書曰段匹磾東郡鮮卑人也種類勁捷世為大人父務勿塵懷帝時以為單于匹磾為)
(左賢王率衆助國征討假撫軍大將軍後為石季龍所逼常著朝服持晉節經年國中謀推匹磾為主事露被)
(害永本傳其先遼西石城人晉幽州刺史段匹磾之後也北岳恒山也)祖援鎮西將軍馮
翊太守(本傳云曾祖愄仕魏黃龍鎮將因徙高陸之河陽焉)父儒平東將軍持節
恒燕朔三州諸軍事恒州刺史(地名注見是篇銘内)公年裁弱冠
即值亂離驅馳關塞之間早有縱橫之志(本傳云永幼有志操閭里)
(稱之魏正光末六鎮擾亂遂擕老幼避地中山後赴洛陽)軍陣方圓無勞聚米山川
形勢不待披圖(後漢書曰馬援於帝前聚米為山谷指畫形勢開示衆軍所從道徑往來分祈)
(曲折昭然可曉帝曰虜在吾目中矣漢書曰張安世長子千秋為中郎將隨度遼將軍范明友擊烏桓還謁大)
(將軍光問千秋戰鬪方略山川形勢千秋口對兵事畫地成圖無所忘失又後漢書曰鄧禹從至廣阿光武舍)
(城樓上披與圖指示禹曰天下郡國如是今始得其一子前言以吾慮天下不足定何也禹曰方今海内殽亂)
(人思明君猶赤子之慕慈母古之興者在德厚薄不以大小光武悦)魏正光五年入仕解
褐殿中將軍孝昌三年加龍驤將軍永平三年授平東
將軍都督中埏建義勳謀是先蒙賞倉泉縣開國男食
邑一百戸(正光五年魏明帝即位之八年也孝昌三年魏明帝十一年也按魏帝紀宣武之八年改)
(元永平明帝為宣武子當作永安疑有誤隋書地理志曰漢陽郡上禄縣舊置仇池郡後魏置倉泉縣)其
年淮淝侵軼南鄙徵公兵受脤偏師一月三捷(本傳云青州人)
(崔社客舉兵反永討平之進爵為侯左氏傳曰戎有受脤詩云一月三捷)昔張遼奄至(原本有闕)
(文遠魏志曰張遼字文雁門馬邑人也)封沃陽縣開國伯食邑五百戸進
爵為侯(漢書地理志曰雁門郡有沃陽縣)永熙元年(魏孝武即位之年也)授使持
節車騎大將軍左光禄(本傳云除左光禄大夫)魏武帝特召入仕
閣内大都督馬武小心侍蕭王於卧内典韋忠壯陪魏
后於宮中(後漢書曰更始遣侍御史持節立光武為蕭王袁宏後漢紀曰馬武字子張南陽湖陽人)
(少時避怨綠林中起隨擊甄阜二公兵故王常親引之邯鄲既平王登臺從容謂武曰吾得漁陽上谷突騎欲)
(令將軍主之何如武讓不敢當然歸心於王武既降置之帳下每饗諸將武斟酌於前自以新屬也甚卑恭不)
(敢與南陽時等王善之魏志曰典韋陳留巳吾人也為校尉性忠至謹重常晝立侍終日夜宿帳左右稀歸私)
(寢好持大雙戟與長刀等軍中為之語曰帳下壯士有典君提一雙戟八十斤太祖征荆州至宛張繡迎降太)
(祖延繡及其將帥置酒高會太祖行酒韋持大斧立後刃徑尺太祖所至之前韋輒舉斧目之繡及其將帥莫)
(敢仰視)於時賊帥元伯破掠城市西自潼函東綿鞏洛(本傳)
(云時有賊魁元伯生率數百騎西自崤潼東至鞏洛屠陷塢壁所在為患左傳文十三年晉侯使詹嘉處瑕以)
(守桃林之塞杜預曰桃林在弘農華隂縣東潼關高誘呂氏春秋注桃林縣西長城晉地道記曰潼關是也郡)
(國志曰弘農故秦函谷關又河南榖城有函谷關河南鞏縣故鞏伯國河南周公時所城洛邑也春秋之王城)
京畿大都督請士馬五千公曰此賊無他策尋為鳥散
止請五百騎應手生擒朝廷賞其謀策百姓喜其除害
(本傳云魏孝武遣京畿大都督匹婁昭討之昭請以五千人行永進曰此賊既無城柵惟以寇抄為資安則蟻)
(聚窮則鳥散取之在速不在衆也若星馳電發出其不虞精騎五百自足平殄若徵兵而後往彼必速竄雖有)
(大衆無所用之帝然其計於是命永代昭以五百騎討之永覘知所在倍道兼進遂破平之)既而喪
亂弘多生民板蕩乘輿西幸宗社北遷(言魏孝武遷都長安也)公
妙識玄象深知歷數乃與昆弟謀為自全斬西中郎將
送首關内(本傳云帝西遷永時不及從大統初乃結宗人潛謀歸欵密與都督趙業等襲斬西中郎)
(將慕容顯和傳首京師)蒙賞昌平縣開國子食邑三百戸大統元
年授使持節都督北徐州刺史平竇軍復弘農戰沙苑
河橋公並預先登身當鋒首謨猷應變備在司勳(本傳云從)
(擒竇泰復弘農破沙苑並有戰功河橋之役永力戰先登周禮司勳屬夏官鄭注曰此官主功賞)增邑
八百戸通前合二千戸進爵為沃陽縣開國公授南汾
州諸軍事南汾州刺史(隋志云文城郡東魏置南汾州後周改為汾州)十四年
增邑三百戸轉大都督其年授車騎大將軍儀同三司
加散騎常侍十六年授驃騎大將軍開府加侍中尋授
恒州諸軍事恒州刺史又遷雲州刺史(隋志云北地郡三水縣西魏置)
(恒州尋廢又北地郡彭原縣有豐城西魏置雲州)昔軒丘分族異姓者十四人
酆邑建侯宗盟者四十國(史記曰黃帝姓軒轅氏國語曰黃帝之子二十五宗其得)
(姓者十四人左傳昭二十八年成鱄曰昔武王克商光有天下其兄弟之國者十五人姬姓之國者四十人詩)
(云作邑於豐左傳周之宗盟異姓為後)太祖文帝席卷關河三分天下(席卷)
(見過秦論)潁川從我並有鄕里之親新豐故人非無布衣之
舊(袁宏後漢紀曰世祖為大司馬遣平河北於是馮異銚期堅鐔祭遵臧宮王霸皆以為掾吏從至河北賓)
(多去者世祖謂霸曰潁川從我者皆巳亡矣疾風知勁草爾其勉之漢書地理志曰京兆新豐故驪戎國高祖)
(七年置應劭曰太上皇思東歸於是高祖改築城市街里以象新豐徙豐民以實之故號新豐)更立九
十九姓還存三十六國舊胄還姓爾綿(本傳云賜姓爾綿氏周明帝紀)
(二年詔曰三十六國九十九姓自魏氏南遷皆稱河南之民今周室既都關中宜稱京兆人)增邑一
千戸進爵為廣(一作州)城郡開國公(地理志曰廣城縣屬右北平)尋授
文州諸軍事文州刺史(隋志云汶山郡後周置文州)國家以玉門西
拒久勞亭障陽關北牧多事風塵(漢書西域傳曰漢列亭障至玉門自玉門)
(陽關出西域有南道北道地理志曰敦煌郡有陽關玉門關)武成二年有詔進公都
督瓜州諸軍事瓜州刺史是以名馳梓嶺聲振榆關無
雷畏威負霜懷德(漢書地理志曰敦煌郡古瓜州隋志云敦煌郡舊置瓜州梓嶺即梓潼也)
(漢書地理志曰廣漢郡梓潼五婦山馳水所出益州郡有葉榆澤西域傳曰無雷國王治盧城去長安九千九)
(百五十里又曰老上單于殺月氏以其頭為飲器月氏乃遠過大宛西擊大夏而臣之有五翎侯三曰貴霜翎)
(侯治護澡城去都護五千九百四十里去陽關七千九百八十二里此云負霜疑貴霜轉寫之誤也)保定
三年還朝受工部中大夫遷軍司馬夏官司武待白露
而治兵冬官考工記玄雲而授職(周禮夏官司馬之職謂永為軍司馬也月)
(令曰七月白露降治兵謂秋獮之事也周禮冬官考工記謂永為工部大夫也服虔曰黃帝以雲名官春官為)
(青雲氏夏官為縉雲氏秋官為白雲氏冬官為黑雲氏中官為黃雲氏冬官黑雲故云玄雲矣)四年增
邑三百戸通前合三千九百戸其年授使持節大將軍
都督治左八軍總管軍事(一有洛食)朝登上將暮會小卒事
涉交接觀釁而返(左傳隨武子曰會聞用師觀釁而動杜注曰釁罪也)天和二(本傳)
(作四)年以本官領小司寇三度有星名天獄八封有坎象
刑書(史記天官書注詩紀歷樞曰賤人牢一曰天獄坎上六係於徽纆寘於叢棘三歲不得凶虞翻曰徽)
(索黑索也觀巽為繩艮為手上變入坎故係用徽繩坎多心故叢棘獄外種九棘故稱叢棘二變則五體剝剝)
(傷坤殺故寘於叢棘也不得謂不得出獄艮止坎獄乾為歲五從乾來三非其應故曰三歲不得凶矣九家易)
(曰坎為叢棘又為法律)公繁不秋荼嚴無夏日(鹽鐵論曰秦法繁於秋荼左氏傳曰)
(趙盾夏日之日也)民知約法未肯以獄吏為尊吏識刑名無敢
以死灰相懼(漢書高帝詔曰今民約法三章耳又周勃傳曰人有上書告勃欲反下廷尉吏稍侵)
(辱之既出曰吾嘗將百萬軍然安知獄吏之貴也又韓安國傳曰安國坐法抵罪蒙獄吏田甲辱安國安國曰)
(死灰獨不復然乎甲曰然即溺之)又任左廂第三軍總管(按後周六軍有右一軍右)
(二軍右三軍左一軍左二軍左三軍總管見周武帝紀)仍被勑將兵馬北道教習
韓信入關即申軍令陳農受詔仍校兵書(史記曰蕭何薦韓信拜大)
(將遂聽信計部署諸將所擊按漢王入關中韓信亡楚歸漢故云入關漢書曰成帝時以書頗散亡使謁者陳)
(農求遺書於天下)豈直六郡良家五營騎士懸知正正之旗遥
識堂堂(一作亭亭)之陣(一作氣林漢書曰漢興六郡良家子選給羽期門師古曰六郡謂隴西)
(天水安定北地上郡西河也漢官儀曰漢有五營孫子兵法曰無邀正正之旗勿擊堂堂之陣此治變者也注)
(云正正齊也堂堂大也)蒙犯霜露旗鼔驅馳(左氏傳太叔曰跋涉山川蒙犯霜露又張)
(侯曰師之耳目在吾旗鼔詩曰載馳載驅)俄而遘疾遂至大漸五年六月十
六日薨於賀葛城春秋六十有八(本傳云率兵北道講武卒於賀葛城餘同)
將軍死綏三軍行哭都護喪還緣邊追祭(司馬法曰將軍死綏綏却)
(也漢書曰叚會宗死烏孫中年七十五矣城郭諸國為發喪立祠焉)九月二十三日靈柩
至於京師皇帝臨喪百寮赴弔詔遣使持節車騎大將
軍儀同三司賀拔軌監護喪事又遣使持節車騎大將
軍儀同三司紇豆陵亮冊贈使持節柱國大將軍同華
宜敷丹五州諸軍事同州刺史(隋志云馮翊郡後魏置華州西魏改曰同州京)
(兆鄭縣西魏曰華州京兆華原縣西魏曰宜州上郡西魏敷州延安郡義川西魏為丹州後周為丹陽)諡
曰恭公其年十一月五日葬於京城南高陽原高司里
夫人赫連氏(赫赫勃勃之後也崔鴻十六國春秋夏錄曰赫連勃勃朔方人匈奴左賢王去卑之)
(後劉元海之族也并衆數萬自稱天王大單于以匈奴夏后氏之苗裔僣稱大夏令曰古之氏族無常王者繫)
(天為子是為徽赫實為天連改姓曰赫連氏庶恊皇天之意支庶以鐵伐為氏庶朕宗族子孫剛銳如鐵皆堪)
(伐人)兗州刺史悦之女年十四適爾綿氏冊拜魯城縣君
遷濟隂郡君又遷廣成國夫人肅恭令淑儀範賢才四
德有耀三星增輝三公夫人見於斯矣(四德謂婦德婦言婦容婦功也)
(國風綢繆云三星在戸)建德元年十二月亡春秋五十有八二年
正月歸於高司之塋劉荆州之墓合葬於襄水之陽(劉荆)
(州劉表也後漢書注引代語曰表死後八十餘年晉太康中冢見發表及妻身形如生芬香聞數里又從征記)
(曰劉表冢在高平郡表之子琮擣四方香珍香數千斛著棺中蘇合消疾之香莫不畢備永嘉中郡人發其墓)
(表面如生香聞數十里)衞將軍之陵同穴於廬山之下(漢書曰衞青拜大將)
(軍青尚平陽主與主合葬起冢象廬山)嗚呼哀哉世子岌使持節儀同大
將軍領兵部大夫純孝事親忠貞事國禮義自立聲名
有焉銘曰
軒臺受氏若水降居西城仲胤北陸寘餘(言叚氏之先本黃帝之子)
(昌意之後姬姓其在鄭國春秋時有共叔叚為京城大叔叚為武姜少子莊公之弟故云仲胤北陸寘餘謂叚)
(匹磾本鮮卑人父務勿塵為單于匹磾假撫軍大將軍也北陸北方之總名也)山川雄烈風俗
扶疎昔我關塞㳂襲干戈(言愄仕魏為黃龍鎮將也本傳言曾祖序云曾祖援疑愄)
(是其高祖矣)時遭拔本世值橫波北封代郡東據遼河(言比魏盛)
(時儒為平東將軍持節燕恒朔三州也左氏傳曰拔本塞源漢書地理志云代郡秦置屬幽州遼西郡遼東郡)
(秦置屬幽州遼陽大梁水西南至遼陽入遼云北封代郡東據遼河者儒為恒州刺史持節燕恒朔三州按魏)
(地形志及隋書地志魏太和中分恒州東部置燕州恒山本恒山郡隋志馬邑郡舊置朔州本漢五原郡後魏)
(置懷朔鎮及朔州此三州之地在燕代之間遼陽在東也)地未平一天猶薦瘥我公
重光繼文踵武(言魏正光末六鎮擾亂永遂於此時立功也逸書曰地平天成又老子曰地得)
(一以寧詩曰天方薦瘥我公謂叚永也楚辭曰及前王之踵武王逸曰踵繼也武跡也)總牧三蕃
兼治六輔雅俗觀風都亭待雨(謂永歷任諸州軍事及諸州刺史也漢書曰兒)
(寬表奏開六輔渠韋昭曰六輔謂京兆馮翊扶風河東河内河南也師古曰溝洫志云兒寬為左内史奏請穿)
(六渠以益漑鄭國旁高卬之田於鄭國渠上流南岸更開六道小渠以輔助灌漑耳渠在雍州雲陽三原兩縣界)
(鄉人名曰六渠亦號輔渠故河渠書云關内則輔渠靈軹是也任昉曰六輔殊風文選李善引韋昭注此云六)
(輔亦引韋氏之義也禮記曰太師陳詩以觀民風謝承後漢書曰鄭弘為淮隂太守消息繇賦政不煩苛行春)
(大旱隨車致雨)不逢問吏無聞桴鼔(袁宏後漢紀曰劉寵為會稽太守郡中大治徵入為)
(將作大匠山隂父老共往送寵曰山谷老生未嘗到郡縣他時吏發不去民間或狗吠竟夕民不得安自明府)
(下車以來吏稀至民間狗不夜吠第五種拜高密侯相是時徐兗二州盗賊羣輩種皆大儲糧稸勤厲吏士賊)
(聞皆憚之桴鼔不鳴流民歸者歲終不止數千家桴擊鼔杖也音夫)公以載世挺此令聞
孝有三德忠惟一君馬陵釋患聊城解紛(左傳成七年云會武陵杜)
(預曰魏郡元成縣東有地名馬陵史記曰龐涓死處聊城解紛田單事注巳見)兵防滿月戰避
迎雲長松都尉細柳將軍(漢書匈奴傳曰匈奴舉事常隨月盛壯以攻戰月虧則退)
(兵續漢志曰雲如壊山謂營頭之星也占曰營頭之星所墜其下覆軍殺將血流千里後漢郡國志廣漢屬國)
(都尉水經注云漢永初三年置周白馬水出長松縣東北注白水又東逕隂平漢書曰亞夫為將軍居細柳)
旣牧淮海且蕃恒代高壁負關長亭穿塞(謂永任徐州恒州刺史諸)
(州軍事也左傳杜注曰壁壘壁也漢官儀曰秦法十里一長亭)釁鼔司盟(闕)(此處)
(脱四字鼔左傳僖三十三年孟明稽首曰君之惠不以纍臣釁杜預曰殺人以血塗鼔謂之釁鼓釁計覲反)
吏不能欺兵無敢背玉關遺矩汾海留愛(說文曰釁血祭也應劭曰)
(殺牲以血塗鼔曰釁玉關遺矩謂為瓜州刺史瓜州燉煌玉門關是也汾海留愛謂為南汾州刺史也)大
將受冊公昇其壇六卿咸事公貳其官(大將昇壇韓信事謂授使持節)
(大將軍也六卿咸事者永為小司寇故云貳矣)夷陵燒楚上黨分韓營軍參合
校戰臯蘭(史記曰秦將白起伐楚拔郢燒夷陵漢書地理志曰上黨本韓之别郡也遠韓近趙後卒)
(降趙皆趙分也史記韓王信傳曰柴將軍屠參合斬韓王信蘇林曰參合代地也正義曰故城在朔州定襄縣)
(北地理志曰代郡有參合縣水經注曰道人城北五十里有參合鄉故縣也漢書霍去病傳曰合短兵鏖臯蘭)
(下師古曰山名也)年深厲起福過災生上台裂岳次將傾星(傷其)
(卒也庾亮讓中書監表曰小人禄薄福過災生上台三台也次將文昌中星名言永死上應列宿也)赤地
(疑作蛇)悲淚白虎哀鳴懸弓靈幕繫馬寒坰(赤蛇丹旐也爾雅曰龜蛇)
(曰旐陳留風俗傳曰沛公起兵野戰喪皇妣於黃鄉天下平定乃使使者以梓宮招魂幽野有丹蛇在水自洒)
(濯之入於梓宮其浴處有遺髮焉故諡曰昭靈夫人水經注引此作丹旐矣干寶搜神記曰王業字子香漢和)
(帝時為荆州刺史每出行部沐浴齋素以祈於天地當啓佐愚心無使有枉百姓在州七年惠風大行苛慝不)
(作山無豺狼卒於湘江有二白虎低頭曳尾宿衞其側及喪去虎踰州境忽然不見民共為立碑號曰湘江白)
(虎墓爾雅曰林外謂之坰)煙凝不動泉凍無聲天子愴然追於贈諡
禮官賜冊陪陵受地(謂帝臨喪冊贈追諡更受葬地也)印綬曰策衣衾
曰燧玄窆就列黃腸在位(漢書曰張安世薨天子贈印綬送以輕車介士穀梁傳曰)
(衣衾曰燧何休云燧猶遺也以衣服可以贈人因謂衣服為燧周禮鄭注曰窆葬下棺也漢書音義曰以柏木)
(黃心為椁曰黃腸也)自此何世從茲幾春樹為櫪社陵成谷神詎
知雲閣名在功臣(櫪社疑即櫟社莊子曰匠石之齊見櫟社樹觀者如市按莊子以此木得)
(終天年此云墓樹長久也老子曰谷神不死注云谷養也神謂五臟之神人能養其神炁則長生不死此云陵)
(成谷神者言死而不朽視彼丘陵有如生年也雲閣漢書所謂雲臺是也臺閣通稱矣)
周車騎大將軍賀婁公神道碑
昔者軒丘命氏初分兄弟之姓若水降居始建諸侯之
國(序張氏之先也按姓譜自軒轅子少昊第五子揮觀弧星始造弓矢為弓正主祀弧世掌其職為張氏軒)
(丘命氏若國語所云黃帝之子十四姓也注見齊王憲碑若水降居昌意事注見叚永碑言張氏本黃帝之後)
(姬姓也)自是以官為族因地為宗水𣲖枝分其可知矣(以官)
(為族所謂弓正是也因地為宗按潛夫論河東解邑有張城有西張城是也)公諱慈字元逹
本姓張清河東武城人也仕於周張仲為孝友謀於晉
張彦為賢臣(小雅六月之詩曰侯誰在矣張仲孝友箋云張仲尹吉甫之友爾雅李廵注曰張姓)
(仲字其人孝故稱孝友矣春秋晉有張氏世為大夫左傳成十八年曰張老為侯奄國語云使張老延譽於四)
(方且觀道逆者是也襄三年悼公以張老為中軍司馬至襄十六年平公即位以其子張君臣代之其後張氏)
(累見於傳張彦疑即張老爾雅曰美士為彦彦士之美稱故曰張彦若漢書魏倩汲直矣)韓有開地
則五世稱強(一作強國)趙有孟談則三卿不戰(漢書曰張良其先韓人大)
(父開地相韓昭侯宣惠王襄哀王父平相釐王悼惠王秦滅韓良求客刺秦王為韓報仇以五世相韓故師古)
(曰從昭侯至悼惠王凡五君戰國策曰張孟談隂見韓魏之君殺守隄吏決水灌智伯智伯軍亂擒智伯身死)
(國分為三三卿韓趙魏也)祖慶少習邊將憑仗智勇雖復五車竹簡
不取博士之名一卷兵書即以將軍自許(莊子曰惠施其書五車其)
(道蹐駁漢書藝文志稱兵書有娷一篇又有兒良一篇廣武君一篇丁子一篇項王一篇太壹兵法一篇鵊冶)
(子一篇孟子一篇圖一卷鮑子兵法圖一卷苗子圖一卷)角端在手必無齊魯之侵
蓮花插腰甚得蛟龍之氣(司馬相如上林賦曰獸則麒麟角&KR1511;郭璞曰角&KR1511;音端似)
(猪角在鼻上堪作弓李陵嘗以此弓十張遺蘇武也毛詩疏云角端有肉張揖曰角端似牛角可以為弓齊魯)
(之侵引史記曹沬事注見步陸碑蓮花劒也越絶書曰越王取純鉤薛燭望之其花捽如芙蓉蛟龍之氣即雷)
(煥張華云豐城劒氣也後劒化為龍矣)為車騎大將軍儀同三司散騎常
侍霸城縣開國伯贈河州刺史(隋志京兆太興有後魏杜城縣西霸城縣)父
璨公子公孫有鎡基於天下良弓良冶有世業於家風
(孟子曰雖有鎡基不如待時賈逵曰鎡基耨也列子曰良弓之子必先為箕良冶之子必先為裘)書則
百家可知劒則千人可敵三槐以鼐鼎象物知其神奸
五等以桓珪班瑞守其宮室君以才望兼而有之(周禮曰三)
(槐三公位焉左氏傳曰昔夏之方有德也遠方圖物貢金九牧鑄鼎象物使人知神姦爾雅曰鼎絶大謂之鼐)
(周禮曰上公之禮執桓珪鄭云雙植謂之桓桓宮室之象所以安其工)終於使持節車騎
大將軍儀同三司散騎常侍武定縣開國公贈河州刺
史惟公秉山岳之靈受星辰之氣年在髫髮甫就勝衣
(後漢光武紀曰今皇子賴天能勝衣趨拜)竹馬來迎巳知名於郭伋羊車在
道即見賞於王澄(後漢書曰郭伋在并州素給恩德及後入界所到縣邑老幼相擕始至行)
(部到西河美稷有兒童數百各騎竹馬道次迎拜晉書曰衞玠字叔寶總角乘羊車入市見者皆以為玉人觀)
(之者傾都瑯邪王澄有高名少所推服每聞玠言輙嘆息絶倒故時人為之語曰衞玠談道平子絶倒)豈
直童子明經書生說卦而巳(後漢書曰臧洪年十五以父幼拜童子郎注云漢法)
(孝廉試經者拜為郎洪以年幼才俊故拜童子郎續漢書曰左雄奏徵海内名儒為博士使公卿子弟為諸生)
(有志操者加其俸禄及汝南謝連河南趙建章年始十二各能通經雄並奏拜童子郎於是負書來學雲集京)
(師也秉山岳之靈至而巳言張慈幼敏也)至如禪河清論秋水高談故以辨
折龜林聲馳鹿野(釋法顯傳曰恒水東南流逕拘夷那竭國南城北雙樹間有希連禪河世)
(尊於此北首般泥洹分舍利處莊子有秋水篇龜林注詳齊王碑本句經稱龜頭尾四足以喻六塵長阿含經)
(曰毗婆尸如來於槃頭城鹿野苑中轉無上法輪城内四千人往詣鹿野苑中毗婆尸佛所頭面禮足即於座)
(上遠離塵垢得法淨眼)國家官族君為首姓起家車騎大將軍儀
同三司襲爵為公增邑合一千六百戸弱冠登朝傳呼
甚寵(漢書蕭望之傳曰下車趨門傳呼甚寵)漢魏台鼎故無此比中朝方
伯罕有其年大冢宰任總機衡是勤王略惜君忠壯委
以爪牙(大冢宰晉國公護也周書武帝紀云保安元年以大冢宰晉公護為都督中外諸軍事五府總)
(於天官晉起居注曰元康元年詔曰司徒王渾文武勳庸著在方策宜參弼機衡以亮天工其可錄尚書事也)
(左傳成二年曰侵敗王略杜預曰略經略法度也又成十二年傳郤至曰略其武夫以為己腹心股肱爪牙杜)
(云為搏噬之用也漢書武帝詔曰將軍者國之爪牙也)乃領左廂親信出為梁州
防主(隋書地志梁州在禹貢自漢川以下諸郡皆其封域周時以併雍部及漢又析置益州又曰漢川郡)
(舊置梁州)華陽西極漢水東流巴濮既寧沉黎即静(言梁州之地也)
(禹貢曰華陽黑水惟梁州又云嶓冢導漾東流為漢左傳昭九年曰巴濮楚鄧吾南土也正義曰土地名云巴)
(巴郡江州縣也建寧郡南有濮夷地漢書曰武帝元鼎六年定西南夷置況黎郡臣瓚曰茂陵書沉黎治笮都)
(去長安三千三百五十五里領縣二十一)保定四年王師北伐以君驍勇被
召將兵師下宜陽身登函谷(括地志云故韓城一名宜陽城在洛州福昌縣東十)
(四里即韓宜陽縣城也函谷關名西征記曰函谷右絶岸十丈中容車而巳周書保定五年改函谷關為通洛)
(防)將燒白馬之城以覆烏巢之壘(桑欽水經曰沔水東逕白馬戍南濜水入)
(焉酈元注濜水又南逕張魯治東水西上有張天師堂庾仲雍謂山為白馬塞堂為張魯治東對白馬城一名)
(陽平關亦云濜口城矣魏志張魯傳云太祖自散關出武都征之至陽平關魯欲舉漢中降聞陽平已陷乃奔)
(南山入巴中左右欲悉燒寶貨倉庫魯封藏而去曹瞞傳曰官渡之戰許攸曰公孤軍獨守外無救援而粱榖)
(已盡此危急之日也今袁氏輜重有萬餘乘在故市烏巢屯軍無旅備今以輕兵襲之不意而至燔其積聚不)
(過三日袁氏自敗也)既而中塗甚雨未獲圍原軍師聞喪不成侵
宋(言伐齊之師無功也周書武帝紀云保定四年十月詔大將軍大冢宰晉國公護率軍伐齊護總大軍出)
(潼關大將軍權景宣率山南諸軍出豫州少師楊㯹出枳關十一月柱國蜀國公尉遲迥圍洛陽柱國齊國公)
(憲營於邙山晉國公護次於陜州十二月齊豫州刺史王士良以州降齊師渡河晨至洛陽諸軍驚散尉遲迥)
(麾下數十騎扞敵得却至夜引還柱國庸國公王雄力戰死之遂班師楊㯹於枳關戰沒權景宣亦棄豫州而)
(還五年春正月甲申朔廢朝以庸國公王雄死王事故也左傳僖二十五年云晉侯圍原命三日之糧原不降)
(命去之左傳圍原無遇雨之文五張寺碑銘云有雨圍原及此篇皆云遇雨是所未詳疑此原字即爾雅高平)
(曰原之原蓋郊外通稱與下侵宋借對非謂原邑也六韜云武王伐殷兵行之日大雨左傳僖十九年云衞伐)
(邢師興而雨此皆師出有功者也左傳襄十八年云楚師伐鄭涉於魚齒之下甚雨及之楚師多凍役徒幾盡)
(此無功之師今周師伐齊無功又將士多棄軍戰沒疑是引楚伐鄭之事又按左傳弦高稱鄭有原圃杜云滎)
(陽中牟縣圃田澤也豈以鄭囿有原圃之名得稱圍原耶史記宋世家曰文公元年晉率諸侯伐宋責以弑君)
(聞文公定立乃去在春秋文十六年十一月經云宋人弑其君杵臼十七年晉人衞人陳人鄭人伐宋諸侯會)
(于扈左氏傳曰晉荀林父衞孔逹陳公孫寧鄭石楚伐宋討曰何故弑君猶立文公而還卿不書失其所也晉)
(侯蒐于黃父遂復合諸侯平宋也公不與會齊難故也書曰諸侯無功也杜預曰昭公雖以無道見弑而文公)
(猶宜以弑君受討荀林父伐宋以失所稱人晉侯平宋以無功不序刺欲平宋而復不能也今晉公護等伐齊)
(無功其猶失所稱人之例與)柱國趙王今上之第九弟也文則河間
上書武則任城置陣(周書文帝十三子傳云趙僭王招字豆盧突幼聰博涉羣書好屬文)
(學庾信體詞多輕豔武成初進封趙國公保定中拜為柱國建德中進爵為王漢書曰河間獻王脩學好古實)
(事求是從民得善書必為好寫與之留其真加金帛賜以招之由是四方道術之人不遠千里或者先祖舊書)
(多奉以奏獻王者故得書多與漢朝等武帝時獻王來朝獻雅樂對三雍宮及詔策所問三十餘事其對推道)
(術而言得事之中文約指明立二十六年薨魏志曰任城威王彰字子文少善射御膂力過人手格猛獸不避)
(險阻數從征伐志意慷慨太祖課彰讀詩書彰謂左右曰丈夫一為衞霍將十萬騎馳沙漠驅戎狄立功建號)
(耳何能作博士耶太祖常問諸子所好使各言其志彰曰好為將太祖曰為將奈何對曰被堅執銳臨難不顧)
(為士卒先賞必行罰必信太祖大笑代郡烏丸反以彰為驍騎將軍大破之斬獲千數大賜將士無不悦喜時)
(鮮卑大人軻比能將萬騎觀望強弱見彰力戰所向皆破乃請服北方悉平時太祖在長安召彰詣行在所彰)
(自代過鄴太子謂彰曰卿新有功今西見上宜勿自伐應對常若不足者彰到如太子言歸功諸將太祖喜持)
(彰鬚曰黃鬚兒竟大竒也黃初三年立為任城王)作鎮岷丘揚旍(一作軫)錦水白
虎之俗難安黃龍之盟不定(周書趙王招傳云出為益州總管是也周書武帝紀)
(云保定二年十一月以趙國公招為益州總管岷丘岷山也山海經曰岷山江水出焉華陽國志曰錦江織錦)
(濯其中色鮮明又曰秦昭襄王時有一白虎常從羣虎藪遊秦蜀巴漢之境傷害千餘人有巴郡閬中人作白)
(竹之弩射殺白虎昭王嘉之而以其&KR0642;人不欲加封乃刻石為盟要復&KR0642;人秦犯&KR0642;輸黃龍一雙&KR0642;犯秦輸清)
(酒一鍾&KR0642;人安之難安不定謂湏參佐也)以君智略入佐中權(左氏傳曰中權後勁)天
和元年授使持節大都督治柱國總府司錄仍轉司馬
餘官封如故相如西喻鏤石於靈山武侯南征浮船於
瀘水方之今日彼獨何人(漢書曰上遣司馬相如責唐蒙等因喻告巴蜀民相如使)
(略定西南&KR0642;卭莋冉駹斯榆之君皆請為臣妾除邊關邊關益斥西至沫若水南至牂牁為檄通靈山道橋孫)
(水以通卭莋張揖曰鑿開靈山道置靈道縣蜀志曰諸葛亮五月渡瀘深入不毛注云漢書地理志曰瀘惟水)
(出牂牁句萠縣)九品課工為上之下(謂為司馬之職也)四年入朝歸事
宰旅即受載師大夫將命齊國尋盟出境即用和鄰之
儀入國聞喪仍從會葬之禮(左傳襄二十六年曰韓宣子聘於周王使請事對曰)
(晉士起將歸時事於宰旅無他事矣杜注云禮諸侯大夫入天子國稱士時事四時貢職宰旅冢宰之下士言)
(獻職貢於宰旅不敢斥尊史記曰平原君與楚合從毛遂捧銅盤而跪進之楚王遂定從而歸左傳文六年曰)
(秋季文子將聘於晉使求遭喪之禮以行其人曰將焉用之文子曰豫備不虞古之善教也八月晉襄公卒按)
(周書武帝紀天和三年十二月齊武成帝薨四年春正月辛卯朔廢朝以齊武成薨故也遣司會河陽公李綸)
(等會葬於齊仍弔賻焉是賀婁慈時將命齊國從會葬之禮也)可使南面(出論語)此之謂
乎尋以本官入治軍正至如渭水兵書在心為志軒丘
陣法聚石成圖既得師不疲勞兵無怨讟(渭水兵書太公兵法也太)
(公釣於渭水故云史記留侯傳正義曰太公兵法一袠三卷太公姜子牙周文王師封齊侯也軒丘陣法黃帝)
(兵符也史記曰黃帝名曰軒轅皇甫謐云居軒轅之丘因以為名正義曰龍魚河圖云天遣玄女下授黃帝兵)
(符左氏傳曰君無怨讟)入陪中禁更領儀同邸舍城池門闌戸籍
咸資廵警並用司存帝城近臣公室密戚如逢司隷似
畏都官(後漢書東海公陽對曰河南帝城多近臣南陽帝鄉多近親司隷都官注見崔說碑)既而
孤城鄭嫗不相其年巴水涪翁不醫其疾(吳錄曰吾粲生數歲孤城)
(嫗相之謂其母曰兒有卿相之骨又曰皇象工書嚴武圍碁宋壽占夢曹不興善畫孤城鄭嫗能相人及吳範)
(劉惇趙達八人世稱妙謂之八絶云見吳志注後漢書方術傳曰有父老不知何出常漁釣於涪水因號涪翁)
(乞食人間見有疾者時下鍼石輒應時而效乃著鍼經診脉傳於世郡國志曰巴郡涪陵出丹注巴漢志曰涪)
(陵巴郡之南鄙從枳南入折丹涪水)春秋三十有三奄捐官舍呂子明之
疾甚嘆軫吳王阮元瑜之長逝悲深魏主(吳志曰呂蒙字子明汝南)
(富陂人也獲荆州為南郡太守封孱陵侯蒙疾發孫權時在公安迎置内殿所以治護者萬方募封内有能愈)
(蒙疾者賜千金時有鍼加權為之慘戚心欲數見其顔色又恐勞動常穿壁瞻之見小能下食則喜顧左右言)
(笑不然則咄唶夜不能寐病中瘳為下赦令羣臣畢賀後更增篤權自臨視命道士於星辰下為之請命年四)
(十二遂卒於内殿時權哀痛甚為之降損魏志曰陳留阮瑀字元瑜瑀以十七年卒文帝與元城令吳質書曰)
(元瑜書記翩翩致足樂也又云昔伯牙絶絃於鍾期仲尼覆醢於子路痛知音之難遇傷門人之莫逮也諸子)
(但為未及古人亦一時之儁也此皆悲傷之詞)有詔贈某官禮也以建德四年
三月日歸葬於河州苑川郡之禁山公六郡良家西河
鼎族地壯金行人雄塞氣(漢書曰以六郡良家子給選羽林史記正義曰河在冀州)
(西故云西河黃帝素問曰西方者金玉之城沙石之處其人山居而多風水土剛強)兵書七卷河
水浮來射法三篇天弧夜下(兵書七卷河水浮來未詳漢書藝文志有楚兵書七)
(篇又有李將軍射法三篇史記天官書注曰弧九星在狼東南天之弓也)鋒旗不息刁斗恒
驚(鋒旗疑作蜂旗左傳哀二年曰鄭人擊趙簡子得其蜂旗漢書曰李廣不擊刁斗以自衞)猶得馬
上讀書軍中習禮(吳書曰魯肅雖在軍陣手不釋卷東觀漢記曰祭遵雖在軍旅不忘爼豆)
太史子義善於謀策諸葛公休長於撫馭(吳志曰太史慈字子義東)
(萊黃人也北海孔融為賊管亥所圍慈到平原說劉備遣精兵三千人隨慈賊聞兵至散走孫策拜折衝中郎)
(將劉繇亡豫章士衆萬餘人未有所附策命慈往撫安焉劉表從子磐驍勇數為寇於艾西安縣策以慈為建)
(昌都尉治海昏并督諸將攻磐磐絶迹不復為寇孫權統事以慈能制磐遂委南方之事魏志曰諸葛誕字公)
(休瑯邪陽都人也傾帑藏賑施以結衆心厚飬親附及陽州輕俠者數千人為死士及反後皆曰為諸葛死不)
(恨其得人心如此)四代儀同三司七世河州刺史(按本序祖慶為儀同三司)
(河州刺史父粲亦為儀同三司河州刺史此言四代七世是高曾以上世授此職也)鍾鼎成列冠
蓋連隂所謂生為貴臣死為貴神者也(左傳用物精多則䰟魄強是以)
(有精爽至於神明家語云生為上公死為貴神者也)但以遊䰟久客反葬途遠道
阻山長妻孤子幼哀聲滿野愁氣連雲况復松檟飄颻
方臨武威之戍丘陵廻遠直對臨洮之城(任彥升為范始興作表云)
(松檟成行漢書地理志曰武威郡故匈奴休屠王地武帝太初四年開臨洮屬隴西郡洮水出西羌中北至枹)
(罕東入河師古曰洮吐高反)馬援亡於武溪尸柩返於槐里梁鴻死
於會稽妻子歸於平陵(後漢書曰馬援字又淵扶風茂陵人也援在交阯常餌薏苡實)
(用得輕身省慾以勝瘴氣還載之一車及卒後有上書譖之者以為前所載皆明珠文犀益怒援妻懼不敢以)
(喪還舊塋裁買城西數畆地藁葬而巳兄子嚴與妻子草索相連詣闕請罪上書訴冤同郡朱勃詣闕上書奏)
(報歸田里崔豹古今注曰武溪深乃馬援南征之所作也援門生爰寄生善吹笛援作歌以和之名曰武溪深)
(其曲曰滔滔武溪一何深鳥飛不度獸不能臨嗟哉武溪多毒淫按馬援扶風茂陵人漢書地理志曰扶風即)
(茂陵師古曰黃圖云本槐里之茂鄉後漢書曰梁鴻字伯鸞扶風平陵人也卒伯通等求葬地於吳要離冢傍)
(咸曰要離烈士而伯鸞清高可令相近葬畢妻子歸扶風)嗚呼哀哉﨑嶇遠矣昔
者繁昌祠前即有黃金之碣德陽墓下猶傳青石之碑
(魏志曰繁昌縣授禪石碑中生金表送上羣臣皆賀水經注云魏書國志曰文帝以漢獻帝延康元年登禪改)
(元黃初以潁隂之繁陽亭為繁昌縣城内有三臺時人謂之繁昌臺壇前有二碑昔魏文帝禪於此自壇而降)
(曰舜禹之事吾知之矣故其石銘曰遂於繁昌築靈臺也於後其碑六字生金論者以為司馬金行故曹氏六)
(世遷魏而事晉也華陽國志曰德陽縣有青石祠山原肥沃有澤漁之利士女貞孝望山樂水土地易於生事)
(車騎將軍鄧芝雅有終焉之志遂葬其山)是謂勒功乃為銘曰
七葉佐漢五世相韓(漢書曰金日磾張安世皆七代仕漢左太沖詠史詩曰金張藉舊業)
(七葉弭金貂漢書曰張良五世相韓)忠臣入仕孝友當官(忠臣謂良忠於韓入仕漢也詩)
(曰張仲孝友)青城仙洞黃石祠壇(仙傳拾遺曰嵩山叟晉時人也世說曰嵩山北有大)
(穴莫測其淺深百姓每歲遊觀其上叟嘗悞墮穴中同輩冀其儻不死投食於穴墮者得而食之廵穴而行十)
(許日忽曠然見明有草屋一區中有二仙對碁局下有數盆白飲墮者告以飢渴碁者與之飲飲畢氣力十倍)
(碁者曰汝欲留此否曰不願停碁者教云從此西行數十步有大井井中多怪異慎勿畏之必投身井中多蛟)
(龍見叟輙避其路於是隨井而行井中物如青泥而香美食之了不飢半年許乃出蜀青城山因得歸洛問張)
(華華曰此仙館丈夫所飲者玉漿所食者龍穴石髓子其得仙者乎遂尋洞往不知所之玄中記曰蜀郡青城)
(山有洞穴分為三道西北通崑崙茅君傳云青城是第五洞九仙寶室之天周廻二千里十洞天之一也入山)
(十里得至焉按此張華知之是謂張華也漢書張良傳曰良始所見下邳圯上父老與書者後十三歲從高帝)
(從濟北果得榖城山下黃石取而寶祠之及良死并葬黃石每上冢伏臘祠黃石)臺堪走馬書
足廻鸞(漢書曰張敞走馬章臺街衞恒四體書勢曰弘農張伯英臨池學書池水盡黑韋仲將謂之草)
(聖伯英弟文舒次伯英索靖草書狀曰蓋聞草書之為狀也婉若銀鉤漂若驚鸞巳上皆言張氏之先也)武
定風飈霸城嚴肅並馳雙傳俱分兩竹(謂父璨為武定縣開國公祖慶)
(為霸城開國伯也漢書音義曰舊出入關皆用傳傳煩因裂襦帛分持後復出合之以為符信漢書文帝紀曰)
(初與郡守為銅虎符竹使符師古曰與郡守為符合分其半右留京師左以與之雙傳兩竹言璨父子二人也)
重世刺舉連鑣袞服草靡青丘風馳赤谷(亦謂璨父子也草靡風馳)
(言能服遠也十洲記曰長洲一名青丘在南海漢書西域傳曰烏孫國大昆彌治赤谷城去長安八千九百里)
世不乏賢挺茲上嗣孝有三德忠無二志(謂祖父有此世德故生賢)
(嗣指張慈也)劒足身挺書堪面試(列子曰宋有簡子者以技干宋元君弄七劒迭躍五)
(劒常在空中元君大驚立賜金帛魏志曰陳思王植善屬文太祖嘗視其文曰汝倩人耶植跪曰言出為論下)
(筆成章顧當面試奈何倩人)旍節既秉高蟬且珥龜轉印函蛇盤綬
笥(蔡邕獨斷曰太尉巳下惠文侍中珥貂蟬漢書百官公卿表曰凡吏秩比二千石以上皆銀印青綬師古)
(曰漢舊儀云銀印背龜紐其文曰章謂刻為某官之章郡也後漢書方術傳曰許曼桓帝時隴西太守馮緄始拜)
(開綬笥有兩赤蛇分南北去緄令曼筮之卦成曼曰三歲之後君當為邊將官有東名當東北行三十里後五)
(年更為大將軍南征出為遼東太守討鮮卑後拜車騎將軍擊武陵蠻賊皆如占按笥以竹為之禮記鄭注云)
(圓曰簟方曰笥)左右將軍前後常侍繼踵五侯因循三事(漢書曰前)
(後左右將軍皆周末官秦因之位上卿金印紫綬漢不常置或有前後或有左右皆掌兵又元后傳曰河平元)
(年上悉封舅譚為平阿侯商成都侯立紅陽侯根曲陽侯逢時為高平侯五人同日封故世謂之五侯)旍
旃九坂艫舳雙流還驅木馬更引金牛(謂鎮益州也九坂九折坂漢書)
(王陽所畏道也溝洫志曰於蜀則蜀守李冰鑿離&KR1374;穿二江成都中此渠皆可行舟蜀都賦云帶二江之雙流)
(是也蜀志曰建興十年諸葛亮休士勒農於黃沙作流馬木牛畢教兵講武水經注曰蜀志云秦惠王欲伐蜀)
(而不知道作五石牛以金置尾下言能屎金蜀王負力令五丁引之成道秦使張儀司馬錯尋路滅蜀因曰石)
(牛道)江波錦落火井星浮樽酒望帝安歌蜀侯(江波錦落錦江也注)
(已見博物記曰有火井深二三丈在縣南百里以竹木投取火後人以火燭井中火即絶滅不然華陽國志曰)
(七國時杜宇稱帝於蜀號望帝戰國策秦伐蜀取之遂定蜀蜀主更號為侯而使陳莊相蜀蜀既屬秦益強富)
(厚輕諸侯)受脤河陽偏師洛浦置陣成臯連旗廣武(謂東征齊國也)
(左氏傳曰戎有受脤河陽洛浦謂河南洛浦也隋志云河南郡洛陽縣後周置東京六府洛州總管漢書高帝)
(紀曰四年漢王引兵渡河復取成臯軍廣武孟康曰於滎陽築兩城而相對名為廣武城在厫倉西三室山上)
朝兵減竈夜營多鼔箭麗(一作起)六麋鋒摧九虎(減竈戰國孫臏)
(事注已見左氏傳析公曰若多鼓均聲以夜軍之楚師必遁乂曰樂伯射麋麗龜晉魏錡如楚致師潘黨逐之)
(及滎澤見六麋射一麋以頭獻漢書王莽傳曰莽拜將軍九人皆以虎為號號曰九虎後漢書馮衍傳曰皇帝)
(率宛葉之衆摧九虎之軍)倏忽人世俄然今古祟發兩星醫驚二豎
(左氏傳曰晉侯有疾卜人曰實沈臺駘為祟子産曰昔高辛有二子長曰閼伯季曰實沈帝遷閼伯於商丘主)
(辰遷實沈於大夏主參則實沈參神也又成十年傳云晉侯疾病求醫於秦秦伯使醫緩為之未至公夢疾為)
(二豎子曰彼良醫也懼傷我焉逃之其一曰居肓之上膏之下若我何醫至曰疾不可為也在肓之上膏之下)
(攻之不可逹之不及藥不至焉不可為也公曰良醫也厚為之禮而歸之)遊魂通夢言返舊
塋紫泥賜册黃腸贈行(言慈卒於官歸葬河州也後漢書曰溫序死葬洛城傍長子壽)
(夢序告曰久客思鄉里壽上書乞骸乃反葬舊塋焉西京雜記曰中書以武都紫泥為璽室加綠綈其上黃腸)
(漢書張安世事注云柏木棺也)途登石紐路入金城(吳越春秋曰鯀娶有莘之女得薏苡)
(而吞之意若為人有感因而妊孕剖脅而產高密家於西羌家於石紐石紐在蜀西川也漢書地志曰金城郡)
(高帝六年置應劭曰初築石得金故曰金城臣瓚曰稱金取其堅固也故墨子曰雖金城湯池)寒關樹
直秋塞雲平劒埋合柱書藏鑿楹(埋劒干將莫邪子赤比事鑿楹晏子事注)
(皆見司馬裔碑)武侯為廟欒公為社(二語注見拓拔儉碑)雲蓋低臨霓裳
紛下碑枕金龜松橫石馬(楚辭曰雲為蓋兮霓為裳漢舊儀黃金龜紐此借稱龜趺)
(水經注曰睢水東逕石馬亭西有漢故伏波將軍馬援墓)永矣身世留名華夏
周上柱國宿國公河州都督普屯威神道碑
公諱威字某河南洛陽人也舊姓辛(周書有辛威傳)隴西人基
若水之源纂商丘之胄邑於大亳實定其居封於小辛
乃成其姓(序辛氏之先也辛氏本姒姓史記曰夏禹之後用國為辛氏其後有辛甲為周太史左傳)
(所謂命百官官箴王闕者也劉向别錄曰辛甲事紂七十五諫而不聽去之周文王以為公卿封之長子故周)
(有辛氏後枝流於晉矣又按辛氏為莘國變姓故湯妃為有莘之女晉侯登有莘之虛括地志曰國在陳留水)
(經注謂邑本郃縣今子山所引大亳小辛皆殷之名號且商丘又相土所因豈其子姓之苖裔耶史記曰黃帝)
(子昌意降居若水娶蜀山氏女生高陽有聖德焉左傳襄九年曰閼伯居商丘祀大火相土因之故商主大火)
(杜注云相土契孫商之祖也始代閼伯之後居商丘亳殷所都也毛詩正義曰殷有三亳二在梁國一在河洛)
(之間榖熟為南亳即湯都也蒙為北亳即景亳是湯所受命也偃師為西亳即盤庚所徙者也立政之篇曰三)
(亳阪尹是也殷本紀曰盤庚崩小辛立是子姓有小辛之號以辛成姓所未詳矣)是以三川被
髮辛有得見事之機八卦占爻辛廖有知人之鑒(左傳僖二)
(十三年曰初平王之東遷也辛有適伊川見被髮而祭於野者曰不及百年此其戎乎其禮先亡矣應劭曰三)
(川今河南郡韋昭曰三川河伊洛也又閔元年傳曰畢萬筮仕於晉辛廖占之曰吉杜預曰辛廖晉大夫也)
佐治以東都上將魏帝解衣武賢以西國功臣漢王推
轂(魏志曰辛毘字佐治潁川陽翟人也其先建武中自隴西東遷毘隨兄評從袁紹太祖為司空辟毘毘不)
(得應命及袁尚攻譚於平原譚使毘詣太祖求和太祖大悦許譚平次於黎陽明年攻鄴克之表毘為議郎文)
(帝踐祚遷侍中賜爵關内侯帝欲徙冀州士家千萬戸實河南時連蝗民饑羣司以為不可而帝意盛莫敢言)
(毘曰陛下欲徙士家其計安在帝曰卿謂我徙之非耶毘曰誠以為非也帝曰吾不與卿共議也毘曰陛下不)
(以臣不肖置之左右厠之謀議之官安得不與臣議耶臣所言非私也乃社稷之慮也安得怒臣帝不荅起入)
(内毘隨而引其裾帝遂奮衣不還良久乃出曰佐治卿持我何太急耶毘曰今徙既失民心又無以食也帝遂)
(徙其半漢書曰辛武賢自羌軍還後七年復為破羌將軍征烏孫至敦煌後不出徵未到卒子慶忌至大官大)
(將軍王鳳薦忌曰父破羌將軍武賢顯名前世有威西&KR0642;)祖大汗渭州刺史(周書本傳云祖)
(大汗魏渭州刺史)考生河州四面總管大都督(周書本傳云父生河州四面大)
(都督及威著勲追贈大將軍涼甘等五州刺史)隴右貴臣河西鼎族公侯踵武
岳牧連鑣(言為隴西大族世為公侯四岳十二牧見尚書)並得聲振長榆名雄
高柳(如淳曰長榆塞名王恢所謂樹榆以為塞者也地理志云代郡高柳西部都尉治)公秉靈
山岳載誕星辰結髮嶷然齠年成德澄波萬頃建標千仞
鋒穎既高光芒已遠(世說郭林宗曰叔度汪汪如萬頃之波澄之不清擾之不濁孫綽遊)
(天台賦云赤城霞起以建標注引會稽記云懸溜千仞謂之瀑布)青衿學劒既為人主
所稱童子論兵即佐中軍之策(毛萇曰青衿青領也學子之所服左傳成十六)
(年鄢陵之戰云楚晨壓晉軍而陳軍吏患之范匄趨進曰塞井夷竈陳於軍中而疏行首晉楚唯天所授何患)
(焉文子執戈逐之曰國之存亾天也童子何知焉)永熙四年入仕蒙授直盪都
督(本傳云威少慷慨有志略初從賀拔岳征討有功假輔國將軍都督是也)太祖文皇帝雪
舊君之恥連西伯之功始裂鴻溝初登函谷(此下言周太祖統賀)
(拔之衆遂用威也割鴻溝登函谷謂扈駕西遷興高氏分東西魏矣)公擢衣沐髮杖劒轅
門撤洗足而相迎下賓階而顧問(漢書曰沛公至高陽傳舍使人召酈食其)
(食其至入謁沛公方踞牀令兩女子洗足而見食其食其長揖不拜曰必欲聚徒合義兵誅無道秦不宜踞見)
(長者於是沛公輟洗起衣延食其上坐禮記曰主人就東階客西階若降等則就主人之階史記信陵君傳曰)
(趙王掃除自迎執主人之禮引公子就西階)自此即居帳内仍為直寢授寧
遠將軍羽林監白土縣開國伯邑五百戸(本傳云太祖統嶽之衆見)
(威竒之引為帳内尋授羽林監封白土縣伯邑五百戸漢書地理志云上郡有白土縣圜水出隨志云北地郡)
(新平舊曰白土西魏置豳州)大統元年從迎大駕(本傳云從迎魏武因攻回洛城功居)
(最大統元年拜寧遠將軍)進爵為侯增邑三百戸加冠軍將軍散騎
常侍轉大都督公善於用兵長於撫御自攻洛陽定弘
農戰河橋平沙苑冒刃衝鋒前無橫陣(本傳云從擒竇泰復弘農戰沙)
(苑並先鋒陷敵勇冠一時從于謹破襄城又從獨孤信入洛陽經河橋陣)况以弦木六鈞函
犀七屬(周易繫辭曰弦木為弧左氏傳曰顏高之弓六鈞周禮曰函人為甲犀甲七屬)門多懸
胄射必中鞍(左氏傳曰公及邾師戰于升陘我師敗績邾人獲公胄懸諸魚門又昭二十六年傳)
(曰齊子淵捷從洩聲子射之中楯瓦繇胊汰輈匕入者三寸聲子射其馬斬鞅殪)山積器械谷
量牛馬(袁宏後漢紀曰上幸宜陽赤眉請降盆子與徐宣等二十餘人肉袒奉所得更始璽綬積兵甲)
(宜陽西與熊耳山等漢書貨殖傳曰烏支蠃畜牧及衆斥賣求竒繒物間獻戎王戎王十倍其償予畜畜至谷)
(量牛馬師古曰言其數饒不可計算故以山谷多少言之)軍吏計功司勲賞策授使
持節銀青光禄大夫進爵為公增邑八百戸昔者受律
赤符韓信當乎千里治兵白帝張飛擬於萬人比跡今
日公之謂也(史記劉季為沛公旗幟皆赤由所殺蛇白帝子殺者赤帝子故上赤受律赤符言信)
(拜大將受漢符命也蜀志曰張飛字益德涿郡人與關某俱事先主飛雄壯威猛亞於關某魏謀臣程昱等咸)
(稱關張萬人之敵也)五年授使持節都督揚州諸軍事揚州刺史
(傳同)浮於江海逹於淮泗篠蕩既敷瑶琨即序(禹貢曰淮海維揚州)
(又曰均江海通淮泗又曰篠簜既敷又曰瑶琨竹箭鄭注云篠箭也漢書師古注曰篠小竹也簜大竹也敷布)
(地而生也篠先了反孔傳云瑶琨皆美玉也)十三年授車騎大將軍儀同三
司尋遷驃騎大將軍開府仍賜姓普屯(北史同此周書作普毛)即
為官族(本傳云賜姓普毛氏餘同左傳云官有世功則有官族)入陪武帳出總戎
韜置府於陽關張旃於瀚海(漢書汲黯傳曰上嘗坐武帳黯前奏事戎韜太公六)
(韜也漢書西域傳阸以玉門陽關孟康曰在敦煌西界府如衞青幕府是史記匈奴傳曰驃騎臨翰海而還正)
(義曰翰海自天海羣鳥解羽伏乳於此因名旃旗曲柄也)故得上書於漢即用同宗
争長於周還無異姓(漢書曰婁敬上書論都賜姓劉氏左氏傳曰滕侯與薛侯來朝争長)
(公曰周之宗盟異姓為後)十六年授鄜州諸軍事鄜州刺史(本傳云出為鄜)
(州刺史威時望既重朝廷以桑梓榮之遷河州鄜音敷)公頻領兩牧風政神明虎
去西河梟移東郡(後漢書曰劉昆為弘農太守為政三年仁風大行虎皆負子渡河說苑曰)
(梟與鳩相遇梟曰我將束徙此言仁風所被也)河湄瑞氣特表廉平鄜祀神光
偏明正直(言威河州鄜州兩牧稱神明也爾雅水草交曰湄史記封禪書曰秦文公夢黃蛇自天下)
(屬地止於鄜衍史敦以為神故作鄜畤索隐曰鄜音敷地名後為縣屬馮翊左傳曰神聰明正直而壹者也)
及乎魏終天禄周受維新(謂周閔帝踐祚也)明命巳遷彛倫或
革周元年改授大將軍枹罕郡開國公增邑一千戸(枹罕)
(漢屬金城郡應劭曰故罕羌侯邑枹音鈇隋志云枹罕郡舊置河州)軍中受詔非論北伐
之功大將登壇無待東歸之策(東觀漢紀曰衞青大克匈奴武帝拜大將軍於)
(幕中因號幕府漢書韓信傳蕭何曰王必欲長王漢中無所事信必欲争天下非信無可與者顧王策安決王)
(曰吾亦欲東耳安能鬱鬱久居此乎於是王欲召信拜之何曰王必欲拜之擇日齋戒設壇場具禮乃可王許)
(之諸將皆喜人人各自以為得大將至拜乃韓信也一軍皆驚)置陣太平開隂晉之道
連兵廣武納滎陽之城(史記曰秦惠文君五年隂晉人犀首為大良造六年魏納隂晉)
(隂晉更名寧秦漢書地理志曰華隂故隂晉也後漢郡國志曰河南滎陽有鴻溝水有廣武城注云西征記曰)
(有三皇山或謂三室山上有二城東者曰東廣武西者曰西廣武各在山一頭相去三百步其間隔深澗漢主)
(與項籍語處本傳司馬消難來附威與逹奚武率衆援接)校戰丹山移營白壁莫不
勇冠三軍名凌五將(保定初率兵討丹州叛胡破之三年與逹奚武攻陽關拔之丹山丹)
(州白璧玉璧也杜預云三軍上軍中軍下軍李陵荅蘇武書曰五將失道陵獨遇戰)保定四年授
寧州總管(隋志北地郡後魏置幽州西魏改為寧州)掌其北門既為鄭國所委
捍其西鄙無懼秦亭之逼(本傳云是年從尉遲迥圍洛陽左傳僖二十二年曰杞子)
(自鄭使告於秦曰鄭人使我掌其北門之管若潜師以來國可得也史記注徐廣曰今天水隴西郡有秦亭也)
是以築平綱之城衞人拱手戍滎波之澤梁氏寒心(平綱)
(疑作剛平戰國策曰或為六國說秦曰築剛平衞無東野趙敬侯四年築剛平以侵衞五年齊魏為衞取我剛)
(平史記魏世家無忌曰秦有鄭地得垣雍決滎澤水灌大梁大梁必亡禹貢豫州云滎波既豬導沇水入於河)
(溢為熒是熒在河南左傳云衞及狄人戰於熒澤杜云此熒澤在河北)朝廷與公有内外
之親令公從戚里之貴乃以魏文帝女為公夫人遂得
長門之左别開公主之園濯龍之傍更築王姬之館(漢書)
(東方朔傳曰帝姑館陶公主號竇太主獻長門園上大悦之更名竇太主園為長門宮如淳曰竇太主園在長)
(門長門在長安城東南園可以宿館處所故獻之後漢書明德馬后曰前過濯龍門上見外家問起居者車如)
(流水馬如龍左氏傳曰秋築王姬之館於外)五年被徵入京拜少司馬(本傳云圍)
(洛陽還拜小司馬)期於司武以公為魏絳佐於中軍以公為荀
首(左傳成十八年曰魏絳為司馬又成二年傳稱楚屈巫對莊公云知罃之父成公之嬖也而中行伯之季)
(弟也新佐中軍而善杜云知罃父荀首也)豈直謂之鶉火稱之縉雲而巳哉
(漢書百官公卿表曰神農火師火名黃帝雲師雲名應劭曰火德也故為炎帝夏官為鶉火黃帝以雲紀事夏)
(官為縉雲是也辛威拜少司馬蓋夏官也表又云周官夏官為司馬)其年被使領兵出西
涼州奉迎突厥皇后(隋書地理志曰張掖郡西魏置西涼州尋改為甘州周書皇后傳曰)
(武帝阿史那皇后突厥木扞可汗俟斤之女突厥滅茹茹之後盡有塞表之地控弦數十萬志陵中夏太祖方)
(與齊人争衡結以為援俟斤初欲以女配帝既而悔之高祖即位前後遣使要結乃許歸后於我保定五年二)
(月詔陳國公純等奉偹皇后文物及行殿并六宮以下百二十人至俟斤牙帳所迎后俟斤又許齊人以婚將)
(有異志純等在彼累載不得反命雖論之以信義俟斤不從會大雷風起飄壊其穹廬等旬日不止俟斤大懼)
(以為天譴乃備禮送后及純等設行殿列羽儀奉之以歸天和三年三月后至高祖行親迎之禮后有姿貌善)
(行止高祖深敬焉)紀裂繻來卿為君逆稱族而行尊君命也(左氏)
(傳曰紀裂繻來逆女卿為君逆也)天和元年授柱國(本傳云天和初進位柱國)拜大
司寇(本傳云建德初拜大司寇)楚之柱國方之南火軒之司寇譬以
西雲(柱國楚卿也戰國策周累謂周君曰君爵為執珪位為柱國國語曰楚重黎之後也黎為高辛火正)
(又曰顓頊乃命南正重司天史記曰黃帝名軒轅應劭曰黃帝受命有雲瑞故以雲紀事由是而言春官為青)
(雲夏官為縉雲秋官為白雲冬官為黑雲中官為黃雲司寇秋官乃白雲白者西方金行之氣故云西雲也)
總授於公能官人也建德二年授少傅(本傳云三年遷少傅出為寧州)
(總管)四年授寧州總管都督七州諸軍事即為河州大中
正(本傳在魏大統十七年此為周建德四年小異)公之桑梓本於此地再為連
率頻仍衣錦(注見前威本河州人為河州總管即為河州大中正是再為連率頻仍衣錦也)襄
城龍種更反池臺桂陽仙人還歸鄕里(謂以桑梓榮之也襄陽記曰龐)
(德公子魯字世文晉太康中為牂柯太守去官歸鄕鄕人相語曰吾家池中龍種來按桂陽仙人有二其一是)
(成武丁其一是蘇仙公並出神仙傳神仙傳曰成仙公者諱武丁桂陽臨武烏里人也為縣小吏使京還過長)
(沙郡投郵舍不及遂宿於野樹下忽聞樹上人語云向長沙市藥旦視之乃二白鶴仙公異之遂往市見二人)
(罩白&KR0987;相隨而行先生遂呼之設食食訖遂出玉函有素書果有武丁姓名於是以藥二丸令服之曰君當得)
(地仙遂令還家還家明照萬物獸聲鳥鳴悉能解之府君周忻有知人之鑒見而異之後告病四日而殞府君)
(自臨殯之經兩日猶未成服先生友皆臨武來於武昌岡上逢先生乘白驢西行友人問曰日將暮何所之也)
(荅曰暫往迷溪斯湏即返我向來忘大刀在戸側履在雞棲上可過語家人收之友人至其家聞哭聲大驚曰)
(吾向來於武昌岡逢先生共語云暫至迷溪斯須當返令過語家人收刀並履何得爾乎其家人云刀履并入)
(棺中那應在外即以此事往啟府君府君遂令發棺視之不復見尸棺中惟有青竹杖長七尺許方知先生托)
(形仙去時人謂先生乘驢於武昌岡乃改為驢里也又曰蘇仙公者桂陽人也早喪所怙鄕中以仁孝聞母欲)
(食魚鮓去家百二十里斯須即返母大驚駭知其神異耽後白母受命應仙當違色養封一櫃留之有所闕乏)
(可以扣櫃所需立至三年之後母心疑因即開之見雙白鶴飛去自後扣之無復有應母百餘歲無疾而終鄉)
(人葬之後忽見州東北牛脾山紫雲蓋上有號哭之聲咸知蘇君之神也鄕人苦請相見即出半面示一手皆)
(有細毛異常人也後有白鶴來止郡城自言是蘇君矣)故老親賓酣歌相慶安車
駟馬天下榮之(史記陸賈傳曰陸生常安車駟馬)宣政元年授上柱國
(本傳同)更加少傅配於上相即陪玄扈之圖居於京師實
有圯橋之策(史記天官書曰文昌六星有上相河圖曰蒼頡為帝南廵狩登陽虛之山臨於玄扈)
(洛汭靈龜負圖丹甲赤文以授之圯橋黃石公期張良處也見漢書)改封宿國公(按本傳在大象)
(二年)食邑并前五千五百戸射鴻舊圃舞鶴餘城既浮酸
棗之河聊對淇園之竹(言宿國也宿故衞地左氏傳曰衞獻公戒孫文子寗惠子食皆)
(服而朝日旰不召而射鴻於囿又曰衞懿公好鶴故鶴有乘軒者史記河渠書曰漢興三十九年孝文時河決)
(酸棗東潰金隄於是東郡大興卒塞之其後四十有餘年元光之中河決瓠子是時東流郡燒草以故柴薪少)
(而下淇園之竹以為楗)來朝建章則天子降席出遊戚里則羣公
下階(漢書曰建章宮度為千門萬戸又曰萬石君奮徙家長安戚里中)是以行滿天下
名聞四海方當光輔五君參謀七政(本傳云威性持重有威嚴歷官數十)
(年未嘗有過故得以身名終兼其家門友義五世同居世以此稱之孝經曰行滿天地無怨惡左氏傳曰宜其)
(光輔五君以為盟主也尚書鄭注曰七政謂日月五星也)夭厲弗戒薨於所居春秋
六十有九柳莊告殯傾社稷之臣鄭僑云亡得諸侯之
禮(禮記曰衞有太史曰柳莊寢疾衞獻公再拜請於尸曰臣有柳莊也非寡人之臣社稷之臣也鄭僑鄭子)
(產國僑也左傳及系家云子產死孔子泣曰子產古之遺愛也及韓詩稱子産卒鄭人耕者輟耒婦人損其佩)
(玦也皇覽曰子産冡在河南新鄭城外大冡是也按子產鄭國之臣死則丈夫輟耕婦人損佩其為國君所禮)
(可知特其事未聞耳鄭國之君雖為伯爵得稱諸侯言鄭僑亡得諸侯所禮非謂以諸侯之禮加之也)詔
贈某官諡某公禮也以今開皇元年(周静帝大定元年遜位於隋王楊堅)
(是為隋文帝改為開皇元年)七月某日反葬於河州金城郡之苑川
鄕(子山以是年卒按此時子山猶在也)山行隴底地入塞源望積石以緣
河臨崆峒而下坂(師古曰隴底謂隴阪即今之隴山也地里志曰金城郡河關積石山在西)
(南羌中河水行塞外東北入塞内至章武入海禹貢曰浮於積石孔安國曰積石山在金城西南河所經也史)
(記曰黃帝西至於崆峒登雞頭韋昭曰崆峒在隴)玄甲黃腸﨑嶇亭障及云奠
徹方勞榆沈(玄甲甲之黑色也見漢書霍去病傳黃腸柏木棺也見霍光傳注在司馬裔碑漢書)
(曰光祿諸亭障師古注曰漢制每塞要處别築為城置人鎮守謂之候城此即障也儀禮曰屬引撤奠乃祖謝)
(莊宣貴妃誄曰階撤兩奠銑曰撤去也奠祭也禮記檀弓曰諸侯輴而設幬為榆沉鄭注云以水浸榆白皮之)
(汁潘地取其引車滑而不滯)若夫樹反壤也封夏屋焉終須潁川之
碑乃見華隂之碣(檀弓國子高曰反壤樹之哉又子夏曰昔者夫子言之曰吾見封之若堂)
(者矣見若覆夏屋者矣鄭注云封築土為壟覆猶茨瓦也夏屋今之門廡其形旁廣而卑又夏屋山名呂氏春)
(秋曰趙簡子病召太子而告之曰我死巳葬服衰而上夏屋之山以望太子敬諾簡子死巳葬服衰召大臣而)
(告之願登夏屋以望大臣皆諫曰登夏屋以望是遊也服衰以遊不可襄子曰此先君之命也襄子上於夏屋)
(以望代俗其樂甚美於是襄子曰先君必以是教之也歸慮所以取代矣高誘曰夏屋山代之南山也觀望欲)
(令之取代也此云封夏屋焉蓋檀弓之夏屋也蔡邕陳太丘碑文云實字仲弓潁川許人述征記華岳廟前立)
(碑叚煨所刻其文張旭造)世子儀同永達(本傳云子永達嗣大象末以威勲拜儀同大將軍)
孝性有聞居喪得禮嗟海變而田成懼山飛而地絶(神仙)
(傳麻姑曰已見東海三為桑田越絶書曰龜山一曰怪山往古一夜自來吳越春秋曰瑯邪東武海中山一夕)
(自來故名怪山按龜山一名飛來一名寶林一名怪山史記蒙恬傳恬曰恬罪固當死起臨洮屬之遼東城塹)
(萬餘里此其中不能無絶地脉哉)勒石墓田仍銘云爾
少典之孫玄王之子虹貫於月金承於水(史記曰黃帝者少典之子)
(黃帝生二子其後皆有天下其一曰玄囂是為青陽青陽降居江水其二曰昌意降居若水昌意娶蜀山氏生)
(高陽有聖德焉正義曰華陽國志及十三州志云蜀之先肇於人皇之際黃帝為子昌意娶蜀山氏後子孫因)
(封焉帝顓頊高陽氏黃帝之孫昌意之子母曰昌僕謂之女樞河圖云瑤光如蜺貫月正白感女於幽房之宮)
(生顓頊首戴干戈有德文也按史記顓頊高陽黃帝之孫昌意之子高辛玄囂之孫黃帝曾孫高辛於顓頊為)
(族子虹貫於月謂顓頊也雄曰虹雌曰蜺顓頊為金德高辛為水德故云金承於水言少典生黃帝黃帝二子)
(其後皆有天下也)降及於周公侯復始風俗氣候山川表裏(左傳)
(辛廖曰公侯之子孫必復其始左氏傳曰表裏山河孫炎曰内曲裏也外曲表也)河連積石山
帶崆峒秦亭北上漢使西通(括地志曰積石山今名小積山在河州枹罕縣西七)
(里河州在京西一千四百七十二里崆峒山在肅州福禄縣東南抱朴子内篇云黃帝見廣成子受九品之方)
(過崆峒從廣成子受自然之理即此山酈元云蓋大隴山異名也莊子云廣成子學道崆峒山黃帝問道於廣)
(成子蓋在此秦亭在隴西郡注見本序漢書西域傳曰西域以孝武時始通)金行氣壯地勢
人雄稜稜高節凜凜疎風(漢書金城郡師古注曰以郡在京師之西故謂金城金西)
(方之行)祖考藩屏濁河清渭兩地謨明雙流光賁(謂祖大汗為渭)
(州刺史考生為河州總管也蜀都賦曰帶二江之雙流)水無别色雲無異氣為吏
為民惟懷惟畏(東觀漢紀曰朱暉為臨淮太守民懷其惠又曰暉斥遠佞人吏畏其威)公
之嗣世實秉英靈降神中嶽廻文列星(左傳僖二十六年展禽對齊侯)
(曰豈其嗣世九年而棄命廢職詩曰維嶽降神爾雅曰嵩高為中嶽廻文列星即所謂文昌六星上將貴相等)
(名也)鸞翔鳳舞珠角山庭臣深義本子極天經(山海經曰軒轅之丘)
(鳳鳥自歌鸞鳥自舞珠角山庭注見齊王憲碑孝經曰夫孝天之經也)洛城戰陣河橋旗
鼓(謂威從獨孤信入洛陽城經河橋陣也)箭飲石梁劒然銅柱並麗六麋
俱抽雙虎(水經注曰泗水之上有石梁焉故曰呂梁昔宋景公以弓工之弓彎弧東射矢集彭城之)
(東飲羽於石梁即斯梁也史記刺客傳曰荆軻引其七首以摘秦王不中中銅柱正義曰燕太子云荆軻拔七)
(首擲秦王決耳入銅柱火出左氏傳曰樂伯射麋麗龜晉魏錡如楚致師楚潘黨逐之及熒澤見六麋射一麋)
(以顧獻史記張儀傳曰兩虎果鬭大者傷小者死卞莊子從傷者而刺之一舉果有兩虎之功)玉門開
郡陽關置府再為上台兩為少傅(漢書地理志曰敦煌郡龍勒有玉門陽關)
(春秋漢含孳曰三公象五岳在天法三能台能同按辛威傳建德二年授少傅宣政元年更加少傅是兩為少)
(傅也)模範帝師經綸國步允襲峻德欽明審諭不吝車茵
誰言溫樹(潘岳揚仲武誄曰子以妙年之秀固能總覽義旨而軌式模範矣史記曰周文王得呂尚)
(於磻溪以為師武王曰師尚父成王尊為太師周易曰君子以經綸詩云國步斯頻峻德欽明俱見尚書漢書)
(曰丙吉為丞相於官屬掾史務掩過揚善吉馭吏嗜酒數逋蕩從吉出醉歐丞相車上西曹主吏白欲斥之吉)
(曰以醉飽之失去士使此人將復何所容西曹地忍之此不過汚丞相車茵耳又曰孔光沐日歸休兄弟妻子)
(宴語終不及朝省政事或問光溫室省中樹皆何木也光默不應更荅以他語其不泄如是)天道茫
昧年齡倏忽上將星開功臣鼎没(淮南子曰茫茫昧昧從天之道李善曰倏)
(忽言疾也上將文昌中星名按鐘鼎所以勒勲功臣亡故云鼎没)九原陵阜三河甲卒
地險龜林營危馬窟(國語文子曰九原可作者其隨武子乎漢書高祖委發關中兵收三)
(河士淮南王諫伐南越書曰甲卒死亡龜林未詳疑謂西域也齊王憲碑地盡龜林又賀婁慈碑云辨析龜林)
(聲馳鹿野是龜林佛教語以喻六塵疑以此名地矣注詳前二碑内古詩曰飲馬長城窟)西州永别
北闕長辭山張虚蓋野祭空帷(西州謂隴西河州是也北闕長辭謂反葬河州)
(也潘岳哀永逝文曰風泠泠兮入帷雲霏霏兮承蓋禮記曰士殯帷之又禮記鄭注云在傍曰帷在上曰荒所)
(以依柳)陵原地迥松路風悲銘於碣石勒以貞(一作金)龜(周禮)
(曰國大遷太師則貞龜鄭注曰正龜於卜位也)
周柱國楚國公岐州刺史慕容公神道碑
昔在殷書懋賞周禮議勲諸侯計功大夫稱伐(商書仲虺誥曰)
(德懋懋官功懋懋賞周禮曰司勲掌六卿賞地之法以等其功左傳臧武仲曰夫銘天子令德諸侯言時計功)
(大夫稱伐)惟師尚父昆吾載寶鼎之銘王命尸臣栒邑傳琱
戈之賜(墨子曰昔夏開使飛廉採金於山以鑄鼎於昆吾蔡邕銘論曰呂尚作周太師而封齊其功銘)
(於昆吾之冶張景陽七命曰銘德於昆吾之鼎是也漢書郊祀志曰美陽得鼎獻之中有刻書曰王命尸臣官)
(此栒邑賜爾旂鸞黼黻琱戈尸臣拜手稽首曰敢對揚天子丕顯休命張敞曰臣愚不足以迹古文竊以傳記)
(言之此鼎殆周之所以褒賜大臣大臣子孫刻銘其先功藏之於宗廟也注云尸主也)故知太上
立德(左傳叔孫豹之言)明試以功(出尚書)存有顯爵之榮殁有大
名之貴(郊特牲云死而諡今也古者生無爵死無諡晉中興書曰中宗即位尊號時賜諡多由封爵不)
(考德行王導上疏曰臣聞大行受大名小行受小名則稱實不誣而巳)昊天不弔其惟楚
國公乎(詩云昊天不弔不憖遺一老)可以旌德景鐘勒勲彝器(晉語曰昔)
(克潞之役魏顆以其身郤退秦師於輔氏親止杜回其勲銘於景鐘左傳昭十七年籍談曰諸侯之封也皆受)
(明器於王室以鎮撫其社稷故能薦彝器於王王曰有勲而不廢有績而載奉之以土田撫之以彝器杜預曰)
(彝常也謂可常寶之器)式昭盛美載揚洪烈者焉公諱寧字永安
昌黎徒河人也(周書有傳)都尉總六縣之卿名山稱五岳之
佐(序慕容氏之先世居昌黎徒河本漢遼東屬國都尉治也後漢書百官志曰每屬國置都尉一人比二千)
(石郡國志曰遼東屬國故邯郸西部都尉安帝時以為屬國都尉别領六城雒陽東北三千六百六十里六縣)
(謂昌遼賓徒徒河無慮險瀆房也五岳爾雅中岳嵩山東岳泰山西岳華山南岳衡山北岳恒山按燕在趙北)
(其名山為醫無閭是北岳之佐也周禮職方氏云東北曰幽州其山鎮曰醫無閭鄭注云醫無閭在遼東)燕
太祖文皇帝慕容皝以當世英雄奄有河朔(詩云奄有龜蒙河朔河北)
(也鄭康成曰朔比方也)趙之南境且建王城冀之北土仍為興國
(晉書載記曰慕容氏其先有熊氏之苖裔世居北&KR0642;邑於紫蒙之野其後與匈奴並盛控弦之士二十餘萬秦)
(漢之際為匈奴所敗分保鮮卑山因以為號莫護拔率其諸部入居遼西從宣帝伐公孫氏有功拜率義王始)
(建國於棘城之北燕多冠步搖冠莫護拔好之乃斂髮襲冠諸部因呼之曰步搖其後音訛遂為慕容焉或云)
(慕二儀之德繼三光之容遂以慕容為氏慕容皝字元貞廆第三子也龍顔版齒身長七尺八寸雄毅多權略)
(尚經學善天文廆卒嗣位朝鮮公討逸豆歸築榆城安晉二城而還征遼東剋襄平分徙遼東大姓於棘城置)
(和陽武次西樂三縣襲宇文别步於大獲從昌黎踐凌而進擒母弟仁敗屈雲於五官水盡俘其衆以咸康三)
(年僣即王位皝將圖石氏從容謂諸將曰石季龍自以安龍諸城守防嚴重城之南北必不設備今若詭路出)
(其不意冀之北土可盡破也於是率騎二萬出蠮螉塞長驅至於薊城進渡武遂津於高陽所過焚燒積聚倞)
(徙幽冀三萬餘戸使陽裕等築龍城搆宮廟改柳城為龍城於是成帝遣使持節拜皝侍中大都督河北諸軍)
(事大將軍燕王咸康七年皝遷都龍城伐宇文歸斬其將奕于盡俘其衆開地千餘里徙其部人五萬餘落於)
(昌黎改涉奕于城為威德城以永和四年死在位十五年時年五十二儁僣號追諡文明皇帝東京賦曰然後)
(以建王城左氏傳曰冀之北土焉之所生)公既皝之苖裔家世燕陲(周書本傳其先)
(慕容氏前燕之支庶也)高祖侍中(本傳高祖勝)使持節都督中外諸軍
事太保錄尚書北地(疑作海)王慕容超之世(晉書載記曰慕容超字祖)
(明德兄北海王納之子以義熙元年僣嗣偽位)藩屏王室詳之燕錄可得稱焉
(左氏傳曰封建親戚以蕃屏周崔鴻十六國春秋有前燕錄後燕錄)曾祖尚書府君因魏
室之難改姓豆盧仍為官族(本傳云勝以燕皇始初歸魏授長樂郡守賜姓豆盧)
(氏或云避難改焉案傳改姓當是高祖此云曾祖為異也)祖仕魏文成皇帝(豆盧永恩碑云)
(祖代左右將軍魏文皇帝直寢魏書本紀云高宗文皇帝諱濬景穆皇后之長子也)考早亡(本傳云父)
(長柔)朝廷以庸勲攸屬恩深追遠保定三年有詔贈柱國
將軍少師涪陵郡開國公食邑二千戸(本傳云父長柔玄鎮將有威重)
(見稱於時武成初以寧著勲追贈柱國大將軍少保涪陵公隋書地志曰梁州涪陵郡西魏置合州)公稟
氣中和降祥川嶽岐嶷表羈貫之年通禮稱綺紈之歲
夙著竒節幼表大成(本傳云寧少驍勇果有志氣身長八尺美儀容善騎射詩大雅曰克)
(岐克嶷鄭云岐岐然意有所知也其貌嶷然有所别識也榖梁傳曰羈貫成童漢書敘傳稱綺𥜗紈袴師古曰)
(綺即今之繒紈皂黑色學記曰九年知顯通達強立而不反謂之大成)兄弟分果備知推
讓賓客解鈴曾無恡色(本傳云初寧未有子養弟永恩子勣及生子讚親屬皆請讚為)
(嗣寧曰兄弟子猶子也吾何擇焉遂以勣為世子世以稱之又請以先封武陽郡三千戸益弟孔融家傳曰兄)
(弟七人融第六幼有自然之性年四歲時每與諸兄共食梨融輒引小者大人問其故荅曰我小兒法當取小)
(者由是宗族竒之傅暢自序曰余方五歲散騎常侍魯叔虎與先公友善喜與余戲常脫余金環與侍謂余怖)
(惜余笑與之經日不索見太平御覽)永安元年太宰爾朱天光(一本作元天穆)魏
室元輔握兵淮右抗權江南(魏書曰爾朱天光榮從祖兄子少勇決善弓馬榮親)
(愛之每有軍戎事要常預謀策永安中加侍中金紫光禄大夫北秀容第一酋長尋轉衞將軍大將軍元天穆)
(東征邢杲詔天光以本官為使持節假鎮東將軍都督隸天穆討破之)公時任别將便從
征伐自是長城峽石必先行陣秦南隴西每當矢石摧
堅乘勝莫不前驅策勲行賞常居第一(本傳云永安中以别將隨爾朱)
(天光入關加授都督又以破万俟醜奴功賜靈夀男天光敗後侯莫陳悦反太祖討悦寧與李弼率衆歸太祖)
(周書賀拔岳傳云時万俟醜奴僣稱大號關中騷動爾朱天光軍至汧渭之間醜奴棄平涼而走岳追擒之賊)
(行臺万俟道洛入隴投略陽賊帥王慶雲天光與岳渡隴並擒之禹貢曰夾右碣石入於河太康地志曰樂狼)
(遂城縣長城所起蜀志隴西郡屬秦州左傳荀偃士匄攻偪陽親受矢石)永熙元年補子都
督並加鼓節軍儀除桑乾太守(漢書地理志云代郡有桑乾縣隋志云馬邑郡)
(善陽縣有後魏桑乾郡)轉補都督其年以魏皇西幸奉迎大駕賜
封河陽縣開國伯增邑三百戸(本傳云魏孝武西遷以奉迎勲封河陽縣伯邑)
(五百戸隋志云河内郡河陽有古河陽城治)俄遷大中大夫改伯為侯增邑
九百戸(本傳在大統元年)仍授使持節都督顯州諸軍事顯州
刺史(本傳顯州大中正隋志扶風郡陳倉後周置顯州)四年遷鎮東將軍金紫
光禄大夫其年秋河橋之役先登破陣(本傳云從太祖擒竇泰復弘農)
(戰沙苑)遷為車騎大將軍儀同三司五年沙苑之功加封
合前二千戸俄授敷州刺史加散騎常侍外深推轂内
侍集書(顔師古曰推轂薦舉人如車轂之運轉也此云推轂集書謂常侍之職夾車參乘入侍左右集)
(羣書也)十五年授右衞將軍十六年授大將軍後魏元年
重授敷州刺史公以先經刺舉固辭不就(本傳云拜北華州刺史在)
(州未幾以廉平著稱加散騎常侍七年從于護破稽胡帥劉平伏於上郡及梁企定反以寧為軍司監隴右諸)
(軍事賊平進位侍中使持節驃騎大將軍開府儀同三司九年從太祖迎高仲密與東魏戰於邙山遷左衞將)
(軍進爵范陽郡公增邑四百戸十六年拜大將軍羌帥傍乞鐵忽及鄭五醜等反叛寧率衆討平之周太祖紀)
(云魏廢帝三年改北華州為鄜州鄜音敷)三年(本傳魏恭帝二年)改封武陽郡開國
公(隋書地理志云武陽郡後周置魏州武陽郡莘縣後周置武陽郡焉)除尚書僕射職惟
贊奏任居封掌分左右之儔兼典舉之選(漢書百官表云僕射秦官)
(自侍中尚書博士郎皆有古者重武有主射以督課之軍屯騶宰永巷宮人皆有取其領事之號後漢書百官)
(志曰尚書僕射一人六百石署尚書事令不在則奏下衆事漢書典官職云尚書僕射主開封掌授禀假錢榖)
(也百官表注云建安以來執金吾榮劭為尚書左僕射僕射之有左右自此始也魏志曰陳泰為尚書左僕射)
(典選舉)屬以江南阻兵渚宮邊敵軍機警急鋒鏑縱橫(謂梁)
(將王琳寇江陵也注見下文江陵本楚地戰國時荆郢通稱江南左氏傳曰阻兵安忍渚宮謂江陵也後漢陳)
(龜年傳疏曰懸命鋒鏑顔師古曰鋒戈戟刃也鏑箭鏃也史記索隠注曰南北為縱東西為横)公奉命
星言元戎啓路總秦人之銳士兼荆戶之廣卒(謂奉命征討自)
(秦至楚也詩云星言夙駕又云元戎十乘以先啓行按魏都長安故云秦人江陵楚地故云荆戸漢書刑法志)
(曰秦昭以銳士勝師古曰銳勇利也左傳宣十二年曰其君之戎分為二廣廣有一卒卒偏之兩杜預注曰十)
(五乘為一廣司馬法百人為卒二十五人為兩車十五乘為大偏今廣十五乘亦用舊偏法復以二十五人為)
(承副)水龍競雙刀之勢步騎陳四分之威(豫章記曰劒入襄城水中變為)
(二龍漢書云冒頓縱精兵三十餘萬騎圍高帝於白登匈奴騎西方盡白東方盡駹北方盡驪南方盡騂)夷
陵既燒黔中方定旋軍反旆解甲休兵(屬以江南至解甲休兵本傳)
(云梁將王琳遣其將侯方兒潘純陀寇江陵寧與蔡祐鄭永等討之方兒等遁走史記楚世家曰頃襄王二十)
(一年秦將白起遂拔我郢燒先王墓夷陵二十二年秦復拔我巫黔中郡)其後鳳州内叛成
都外絶公又總督衆軍蒐乘即道兵不血刃並皆擒獲
遷其酋豪納其降附(本傳云三年武興氏及固宜氐魏天王等相因反叛寧復討平之隋)
(志云河池郡後魏置南岐州後周改曰鳳州又蜀郡有成都縣)皇朝受終文祖革命神
宗選賢與能改絃創制爰降册書授公柱國(本傳云孝閔踐阼授)
(柱國大將軍皇朝謂周也尚書舜典曰正月上日受終於文祖鄭康成曰文祖者五府之大名猶周之明堂史)
(記正義曰尚書帝命驗云帝者承天立府以尊天垂象也五府者唐虞謂之天府文祖者赤帝熛怒之府名曰)
(文祖火精光明文章之祖也周易曰天地革命尚書禹謨曰正月朔旦受命於神宗選賢與能禮記禮運之辭)
(也)增邑四千戸二年(本傳武成初)授同州刺史襟帶關輔脣
齒秦晉編戸殷積邸閣儲峙藩籬是任親賢勿居(按括地志)
(同州本臨晉城也一名大荔城亦曰馮翊城言同州要地以寧賢能擢斯職也西京賦曰衿帶易守關謂關中)
(輔謂三輔也左氏傳曰脣亡齒寒言同州為古秦晉二國脣齒之地也獻帝紀曰大司農出雜繒二萬匹賜公)
(卿以下及貧民不能自存者李傕曰我邸閣儲峙少乃悉載其營見魏志董卓傳注過秦論云蒙恬北築長城)
(而守藩籬張孟陽劒閣銘曰形勝之地匪親勿居此云親賢勿居者言此同州險要之地非親子弟與賢者不)
(可令居也)公建旟作牧褰帷行部六條斯舉百城咸勸(周禮九旗)
(之名云鳥隼曰旟漢書公卿表曰刺史成帝更名牧後漢書曰賈琮為冀州刺史舊典傳車驂駕垂赤帷裳迎)
(於州界及琮之部命御者褰之百城聞風自然震悚其諸臧過者解印綬去漢書百官公卿表注曰刺史班宣)
(周行郡國省察治狀黜陟能否斷治冤獄以六條問事非條所問即不省謝承後漢書曰黃琬拜豫州刺史威)
(邁百城)三年授公大司寇又以公勲庸特著冊封楚國公
食邑一萬戸蓋因破侯方仁等於荆陜即其地而封焉
(本傳云復督諸軍討稽胡郝阿保劉桑德等破之遷大司寇進封楚國公邑萬戸别邑鹽亭一千戸收其租賦)
逖糾王慝弛張刑政(左傳僖二十八年王命晉侯曰逖糾王慝杜預曰逖遠也有惡於王)
(者糾而遠之)式遏寇虐於是御之以寬猛(詩云無俾作慝式遏寇虐左氏傳曰)
(寬以濟猛)柔遠能邇然後平之以沖和(詩云柔遠能邇以定我王老子曰沖氣以)
(為和)舜任咎陶不仁者遠(論語子夏之辭)晉舉隨會羣盜皆奔(左氏)
(傳曰晉隨會將中軍且為太傅晉國之盜奔秦也)保定四年授岐州諸軍事岐
州刺史沉痼彌留(本傳云保定四年授岐州刺史屬大軍東討寧輿疾從軍隋志云扶風郡)
(舊置岐州)保定五年三月四日薨於私第春秋六十有二(本傳)
(云五年薨於同州時年六十六)詔贈太保同鄜等十州諸軍事同州刺
史諡昭公(本傳同)禮也十月庚申葬於洪瀆之川馳綍毁
宗客車專道(禮記曰四十者馳綍鄭注云綍引棺紼也檀弓曰及葬毁宗躐行出於大門殷道也)
(雜記曰專道而行注云柩行於路人皆避之)玄甲被屬國之兵介士陳輕車
之騎(漢書曰霍去病薨上發屬國玄甲又曰張安世薨天子贈以輕車介士)克善令終生
榮死感嗚呼哀哉公經德秉哲(尚書酒誥辭孔傳云能常德持智也)體道
居貞履貴思沖居盈(一作滿)念損澄波千頃不能變其清
濁高牆百仞無以測其汙隆立身行已居安如墜亡躬
殉義視嶮若夷至於將略應變出竒設伏太乙風角之
占常從星辰之候樓船戰陣之錄強弩馳射之書(漢書曰翼)
(奉有風角五德又藝文志有太壹雜子星太壹兵法有常從日月星辰二十一卷師古曰常從人姓名也老子)
(師之藝文志又曰武帝時軍政楊僕捃摭遺逸紀奏兵錄列傳云楊僕為樓船將軍又藝文志有強弩將軍王)
(圍射法五卷望遠連弩射法具十五篇)莫不動會幾神發符雷電(至於至雷電)
(本傳云寧嘗與梁企定遇於平涼州相與肄射乃於百步懸莎草以射之七發五中定服其能贈遺甚厚)梯
衝所向地靡百樓之城長戟所臨野關(疑作闕)三門之陣
(魏略曰諸葛亮攻郝昭於陳倉以雲梯衝車臨城中昭以火箭射之雲梯盡然人皆燒死後漢書公孫瓚與子)
(續書曰袁氏之攻狀若鬼神梯衝舞吾樓上應瑒檄文曰長戟百萬後漢書高彪曰天有太一五將三門)是
以斬將搴旗四十三戰尊官厚禄三十七年武彰七德
之義歌誦九功之業(漢書楊僕傳上以書勅責之曰非有斬將騫旗之實也師古曰騫與)
(搴同騫拔取之司馬遷報任安書曰外之不能備行伍攻城野戰有斬將搴旗之功下之不能積日累勞取尊)
(官厚禄以為宗族交遊光寵左傳楚子曰夫武禁暴戢兵保大定功安民和衆豐財者也杜預注曰此武七德)
(又傳晉郤缺曰九功之德皆可歌也謂之九歌六府三事謂之九功)迹紀庸器之文行昭
易名之典(表記鄭注云諡者行之迹也周禮曰典庸器掌藏樂器庸器鄭注云庸器伐國所獲之器)
(若崇鼎貫鼎及以其兵物所鑄銘也又云陳庸器鄭注云陳功器以華國也禮記曰衞公叔文子卒其子戍請)
(諡於君曰日月有時將葬矣請所以易其名者君曰昔者衞國凶饑夫子為粥以與國之饑者是不亦惠乎昔)
(者衞國有難夫子以其死衞寡人不亦貞乎夫子聽衞國之政修其班制以與四鄰交衞國社稷不辱不亦文)
(乎故謂夫子貞惠文子)昔臧文既沒穆叔稱其立言鄭僑云亡宣
尼泣其遺愛(左傳襄二十四年云穆叔如晉范宣子逆之問焉曰古人有言曰死而不朽何謂也)
(穆叔曰魯有先大夫曰臧文仲既沒其言立其是之謂乎又昭二十年曰子産卒仲尼聞之泣曰古之遺愛也)
德陽青石之墓千年未平(華陽國志曰德陽縣有青石祠車騎將軍鄧芝葬於其山)
板(疑作枝)江白虎之碑百代無毁(板江當作枝江水經注曰陳留王子香漢和帝)
(時出為荆州刺史有惠政天子徵之卒枝江亭中常有三白虎出入人間送喪踰境百姓追美甘棠以永元十)
(八年立廟設祠刻石銘德號曰枝江白虎王君其子孫世今猶謂之為白虎王又按板江者後漢書南蠻傳板)
(楯蠻&KR0642;者秦昭襄王時有一白虎常從羣虎數遊秦蜀巴漢之境傷害千餘人昭王乃重募國中有能殺虎者)
(賞邑萬家金百鎰時有邑郡閬中夷人能作白竹之弩射殺白虎昭王嘉之乃刻石盟號為板楯蠻&KR0642;然此云)
(送葬當用枝江白虎也)敢因斯義乃作銘曰
遼水之東冀州之北既曰都尉兼稱屬國(後漢書和帝紀曰永元十)
(六年復置遼東西部都尉官注云西部都尉安帝以為屬國都尉在遼東郡昌黎城也漢書曰以蘇武為典屬)
(國師古曰典屬國本秦官漢因之掌歸義蠻&KR0642;屬官)斂氣餘勇雄邊遺則孝實天
經忠為令德(左傳高固曰欲勇者賈余餘勇孝經曰夫孝者天之經也左氏傳曰忠為令德)冠
冕世禄羽儀祚胤俗被燕丹風慚英藺(言燕王苖裔世居燕也地理志)
(稱燕俗有燕丹遺風西征賦曰杖命世之英藺注云藺相如也)劬勞役行辛苦行陣勇
過溺駿氣踰瓦震(謝聎登孫權故城詩曰北拒溺驂鑣李善云春秋感精符曰強傑並侵戰)
(兵雷合龍門溺驂史記曰趙惠文時秦軍軍武安西鼓噪勒兵武安屋瓦盡振)王國克生思皇
多士溫溫恭人謙謙君子(上三句詩辭下謙卦爻辭)擁旄仗節出蕃
入仕(脫二字)五朝建旟千里(李廵曰旄牛尾著竿首也爾雅曰鳥隼曰旟)時逢
改特(疑作物)名載策勲淮隂召拜昭陽破軍(改物謂周受禪也左氏傳)
(曰文之伯也豈能改物又曰賜爵策勲焉禮也史記淮隂侯韓信傳曰王拜大將又楚世家陳軫問昭陽曰願)
(聞楚國破軍殺將者何以貴之昭陽曰其官為上柱國)職司刑政獄慎深文沈羊
不飲萑盜無聞(職司刑政謂授大司寇也漢書趙禹傳周亞夫曰極知禹無害然文深不可以)
(居大府劉向新序曰魯有沈猶氏旦飲羊飽之以欺市人孔子將為司寇沈猶氏不敢朝飲其羊左氏傳曰鄭)
(國多盜取人於萑苻澤中)巴庸薄伐江漢專征軍總六校兵兼七營
(春秋巴國本姬姓左傳桓九年云巴子使韓服告楚請與鄧為好是也杜預云巴國在巴郡江州縣文十六年)
(云巴與秦楚共滅庸戰國時七國稱王巴亦稱王張儀貪巴苴之富取巴執王以歸置為郡縣杜預曰庸今上)
(庸縣屬楚之小國又曰漢水出武都至江夏南入江按巴庸江漢皆楚地時王琳之寇江陵命寧討之故云是)
(矣漢書百官公鄕表云五校尉皆二千石晉書職官志曰屯騎步兵越騎長水射聲等校尉是為五校並漢官)
(也又王濬傳曰拜濬輔國大將軍舊校惟五置此營自濬始也有司又奏輔國依比未為逹官不置司馬不給)
(官騎詔依征鎮給五百大車增兵五百人為輔國營給親騎百人官騎十人置司馬按五校尉加輔國為六校)
(也魏書曰公孫淵自稱燕王令官屬上書曰七營虎士五部蠻&KR0642;各懷素飽見魏志公孫淵傳注)運長
擊短後實先聲增壘威敵減竈潛兵(周書曰長勝短漢書李左車曰兵有)
(先聲而後實左氏傳曰宋皇瑗圍鄭師每日遷舍作壘塹成輒徙合其圍也壘合鄭師哭遂取鄭也減竈孫臏)
(事注已見)鐘鳴夜漏晞露朝陽邑里蕭索宅帷荒涼(魏志田豫曰年)
(過七十而居位猶鐘鳴漏盡而夜行不休也李陵曰人生若朝露)豐碑下柩題凑遷喪
宮臨樗里臺傾孟嘗(檀弓曰公室視豐碑鄭注曰言視者時僣天子也豐碑斲大木為之)
(形如石碑於槨前後四角樹之穿中於間為鹿盧下棺以繂繞天子大繂四碑前後各垂鹿盧也繂音律漢書)
(曰霍光薨賜便房黃腸題凑各一具史記曰樗里子卒葬於渭南章臺之東曰後百歲是當有天子之宮夾我)
(墓桓子新論曰雍門周說孟嘗君曰千秋萬歲後高臺既巳傾曲池既巳平)卜兆戒期遠辰
告筮德遺身後名昭没世(孝經曰卜其宅兆而安措之鄭注云宅墓穴也兆塋域也)
(葬事大故卜之曲禮曰凡卜筮日旬之外曰遠某日旬之内曰近某日喪事先遠日吉事先近日左氏傳曰吾)
(聞有盛德者必百世祀論語曰君子疾没世而名不稱焉)館舍長捐泉扃永閉晏嬰
悼齊柳莊悲衞(晏子春秋曰晏子死景公伏尸而號曰天降禍於齊不加禍於夫子齊國之社)
(稷危矣又云晏子死公操玉加於晏子而哭之涕沾襟章子諫曰非禮也公曰安用禮乎吾失夫子則亡何禮)
(之有禮記曰柳莊寢疾衞獻公請於尸曰臣有柳莊非寡人之臣也杜稷之臣也又按左傳齊公孫竈卒晏子)
(曰惜也姜族弱矣似引此事謂悼齊國然柳莊無悲衞之言明是齊悼晏嬰衞悲柳莊互文也言寧死天子愍)
(焉如晏嬰之見悼於齊君柳莊之致悲於衞主也)風秋北原日没川逝葬田舊
頃客土新封淚墮片石劒挂孤松(漢書成帝永始元年詔曰客土疏惡終不)
(可成服虔曰取他處土以增高為客土也晉書曰羊祜好遊峴山襄陽人建碑立廟於其地望其碑者無不流)
(涕因謂之墮淚碑劉向新序曰延陵季子將西聘晉帶寶劒以過徐君徐君不言而色欲之季子為有上國之)
(事未獻也然心許之致使於晉顧反則徐已死於是以劒帶徐君墓樹而去)清徽令範千載
餘蹤
周兗州刺史廣饒公宇文公(本姓鄭周書作鄭常)神道碑
唐朝以元凱並進十有六人周室以昭穆先封十有五
國(帝王世紀曰堯都平陽於詩為唐國徐廣曰號陶唐左氏傳曰昔高陽氏有才子八人謂之八愷高辛氏)
(有才子八人謂之八元此十六族也又曰昔武王克商光宅天下其兄弟之國者十有五人)發源纂
胄葉𣲖枝分開國承家珠聯璧合(周易曰開國承家竹書紀年曰日月如連)
(珠五星如合璧)是用克明峻德(尚書辭也)思皇多士(詩大雅之詞也)盛德有
後公其裕哉公諱常字子元豫州滎陽人也(周書附鄭偉傳後)
周宣中興然後樹賢建戚鄭武有國然後保姓受氏(韋昭)
(鄭語注曰桓公友鄭始封之君周厲王之少子宣王之弟也宣王封之於鄭又周語注云鄭武桓公之子武公)
(滑突也幽王既滅鄭武公以卿士夾輔平王東遷洛邑左氏傳曰保姓受氏以守宗祊)荆衡之賦
千乘莫能加兵虢會之封十城翻為獻邑(按春秋鄭國屬楚至弭兵)
(之會始晉楚俱朝荆衡楚地云賦千乘者若左傳魯賦八百乘邾賦六百乘此云千乘之賦以貢楚也云莫敢)
(加兵者左傳宣十六年楚子圍鄭克之退三十里而許之平按自後鄭屬於楚國語曰鄭桓公問於史伯曰王)
(室多故余懼及焉其何所可以逃死史伯曰其濟洛河穎之間乎是其子男之國虢會為大虢叔恃勢會仲恃)
(險是皆有驕侈怠慢之心而加之以貪冒君若以周亂之故寄孥與賄焉不敢不許周亂而弊是驕而貪必將)
(背君君若以成周之衆奉辭伐罪無不克矣若克鄢蔽補丹依㽥歷辛君之土也若前莘後河右洛左濟主芣)
(騩而食溱洧修典型以守惟是可以少固公悦乃東寄孥與賄虢會受之十邑皆有寄地韋昭曰十邑謂虢會)
(鄢蔽補丹依㽥歷辛也)况復郊門致騎先迎内史之賓(史記曰鄭莊以任俠)
(自喜孝景時為太子舍人每五日休洗常置驛馬長安諸郊存諸故人請謝賓客夜以繼日武帝立莊稍遷至)
(九卿為右内史)南宮旦朝獨識尚書之履(漢書曰哀帝擢鄭崇為尚書僕射數求見)
(諫争上初納用之每見曳革履上笑曰我識鄭尚書履聲)祖思慶建威將軍山陽太
守(隋志云揚州江都郡山陽縣舊置山陽郡)建威取曹仁之號可以定名山
陽有王暢之賢足觀風俗(魏志曰曹仁字子孝太祖從弟也文帝時拜大將軍後漢)
(書曰王龔山陽高平人也子暢字叔茂以清實為稱無所交黨拜南陽太守郡中豪族多以奢靡相尚暢常布)
(衣皮褥車馬羸敗以矯其敝)考頊(周書鄭偉傳云偉族人頊字寧伯)銀青金紫方於
溫羨傅袛鎮南征東比於劉弘荀顗(晉書曰溫羨字長卿太原祁人懷帝)
(即位遷左光禄大夫開府領司徒又曰傅袛字子莊北海泥陽人拜常侍加光禄大夫門施行馬晉書職官志)
(曰左右光禄大夫加金章紫綬者品秩第二加銀章青綬者品秩第三銀青金紫謂溫羡傅袛皆為光禄大夫)
(也晉書曰劉弘字和季沛國相人也新野王歆之敗也以弘代為鎮南將軍都督荆州諸軍事荀顗字景倩穎)
(川人魏太尉彧之第六子也母丘儉文欽反顗預討有功進爵萬歲亭侯武帝踐阼位至侍中太尉鎮南謂劉)
(弘征東謂荀顗也)報功之册則槐路是儀贈行之典則荆河惟
牧(本傳云頊少有幹用起家員外散騎侍郎稍遷行臺左丞與偉同謀立義後隨偉入朝賜爵魏昌縣伯除)
(太府出為扶風郡守後為太府少卿轉衞尉少卿歷職内外並有恪勤之稱尋卒官贈儀同三司豫州刺史周)
(禮曰三槐三公位焉禹貢曰荆河惟豫州言頊位至少卿贈豫州刺史也)公弱齡早慧幼學
夙成立必正方言無勦說(易曰君子以立不易方禮記曰毋勦說)青衿智
勇即埋雲夢之蛇童子仁心巳愛中牟之雉(列女傳曰孫叔敖為)
(兒時出遊見兩頭蛇殺而埋之歸見其母泣問其故曰吾聞見兩頭蛇者死恐他人見殺而埋之矣母曰夫有)
(隂德者陽報之爾默矣必興於楚及長為令尹後漢書曰魯恭為中牟令螟不入中牟河南尹袁安使仁恕掾)
(肥親往廉之恭隨行阡陌俱坐桑下有雉過止其傍傍有童兒親曰何不捕之兒言雉方雛親曰所以來者欲)
(察君之化迹耳今蟲不犯境一異也化及鳥獸二異也豎子有仁心三異也具以狀白安)始遊庠塾
不無儒者之榮或見兵書遂有風雲之志(許氏說文曰塾門側堂也)
(後漢書二十八將論曰感會風雲奮其智勇)出忠入孝事盡於心脩身立名
理窮於性大統三年起義華陽先登廣武浮潛逾沔入
渭亂河(周書鄭偉傳云大統三年河内公獨孤信既復洛陽偉與宗人榮業糾合州里建義於陳留攻)
(拔梁州擒東魏刺史鹿永吉等獲陳留郡守趙季和乃率衆來附因是梁陳之間相次降欵偉馳入朝太祖與)
(語歎美之按常父項與偉同謀立義本傳亦云以立義及累戰功知起義之時鄭常在焉禹貢曰華陽黑水惟)
(梁州華陽華山之南常建義陳留攻拔梁州為華陽矣孟康曰於榮陽築兩城相對因為廣武城史記楚與漢)
(臨廣武而軍是也禹貢曰浮於潛逾於沔入於渭亂於河漢書地理志師古注曰漢上曰沔音莫踐反正絶流)
(曰亂)蒙授永安縣開國男輔國將軍(隋志冀州西河郡永安縣又臨汾郡霍邑)
(舊曰永安)自爾長從太祖入為帳内都督河橋接戰秋水則
三月不流洛城揮鋒金墉則一月路斷(史記正義曰河橋在臨晉縣東)
(渡河至蒲州今蒲津穚也陸機洛陽記曰金墉城在宮之西北角魏故宮人皆在中)西京不賓羌
戎侵軼城如飛鳥地有伏龍(按此疑常除涼州刺史總督河西甘瓜諸州軍事故)
(云飛鳥伏龍集中崔說碑文亦云是矣西京不賓者按漢書地志張掖酒泉故昆邪王地武帝太初元年開後)
(元年分酒泉置敦煌郡敦煌本古瓜州左傳所云允姓之戎居於瓜州者也故云羌戎矣山海經曰三危之山)
(三青鳥居之水經曰三危山在敦煌縣南西河記曰姑臧匈奴故曰蓋藏城也城不方有頭尾兩翅名蓋鳥城)
(晉書張軌傳曰姑臧城本匈奴所築南北七里東西三里地有龍形故名卧龍城又按括地志云伏龍祠在同)
(州馮翊縣西北四十里故老云漢時自徵穿渠引洛得龍骨其後立祠因以伏龍為名今祠頗有靈驗是同州)
(亦有伏龍之名然以崔說碑飛鳥伏龍按之及本文西京不賓羌戎侵軼知是涼州之卧龍城也)公以
金僕裁抽靈銔暫舉蜂目巳奔狼心遂革(左傳莊十一年曰乘丘之)
(役公以金僕姑射南宮長萬杜預曰金僕姑矢名又昭十年傳曰齊惠欒高伐虎門公卜使王黑以靈姑銔率)
(吉請斷三尺焉而後用之杜注云靈姑銔公旗名斷三尺不敢與君同又文元年傳曰楚子將以商臣為太子)
(訪諸令尹子上曰是人蜂目而豺聲忍人也又昭二十八年傳曰狼子野心非是莫喪羊舌氏矣)遷平
東將軍帥都督十五年襲父封魏昌縣開國伯轉大都
督(隋志云石城郡石泉縣舊曰永樂置晉昌郡西魏改郡曰魏昌後周省魏昌郡入中城郡)魏後三
年授使持節車騎大將軍儀同三司黃權受詔嘉其入
魏之功竇憲當官賞其平戎之策公之此授勲庸著矣
(蜀志曰黃權字公衡巴西閬中人也先主時為鎮北將軍後降魏景初元年遷車騎將軍儀同三司後漢書曰)
(竇憲字伯度南匈奴請兵北伐拜憲為車騎將軍與耿秉各將四千騎與北單于戰於稽落山大破之言常為)
(車騎勲同二公矣)進爵廣饒縣開國公(本傳云賜爵饒陽侯隋志云徐州東海郡東海)
(縣舊曰廣饒)邑五百戸保定三年授都督羅州諸軍事羅州
刺史(隋志房陵郡竹山梁曰安城西魏改焉置羅州)仍領金州兵馬應接上庸
公於文谷路溪澗峥嶸巖崖豁嶮山窮水斷馬束橋飛
中埒既開雙城即欵(隋志云西城郡梁置梁州尋改南梁州西魏改置東梁州尋改為金)
(州置總管府上庸公陸騰也漢書地理志曰漢中有上庸縣括地志曰上庸今房州竹邑縣即金州是也隋志)
(房陵郡上庸梁曰新豐西魏改焉後周曰孔陽周書曰陸騰字顯聖代人也魏恭帝三年爵上庸縣公保定二)
(年資州磐石民反殺郡守據險自守州軍不能制騰討斬之而蠻獠兵及所在蜂起山路險阻難得掩襲騰遂)
(量山川形勢隨便開道蠻獠畏威承風請服所開之路多得古銘並是諸葛亮桓溫舊道是年鐵山獠抄斷内)
(江路使驛不得通進軍出其不意擊之應時奔潰一日三下其城斬其魁帥獲三千人招納降附者三萬戶益)
(州記曰江曲由左擔道鄧艾束馬懸車之處山窮水斷馬束橋飛者言房陵道險水陸無路懸車束馬飛橋度)
(濟也中埒既開雙城即欵者按周書司馬裔傳陸騰進次雙城)往者申息盡掩江黃無
援(往者以下追叙梁元帝武陵王紀之師也楚蜀興師脣亡齒寒江陵之伐當必與焉左氏傳曰申息之北)
(門不啓又曰江黃道柏皆弦姻也言魏人侵蜀元帝不恤其難而使樊猛斬紀故云無援矣此下皆言元帝之)
(敗也)涔陽極浦亟犯風塵夏首西浮頻遭鋒鏑(涔陽夏首楚地風塵)
(喻亂也楚辭曰望涔陽兮極浦又曰望夏首而西浮王逸曰夏首夏水口也杜預曰漢水入口今夏口也師古)
(曰鋒戈戟刃也鏑箭鏃也)公以伏波受脤樓船誓衆入橫江之陣進
下瀨之兵(漢書曰路博德為伏波將軍後漢書曰馬援為伏波將軍左傳戎有受脤漢書曰楊僕為)
(樓船將軍郡縣志云横江浦在和州對江之采石往來濟渡處漢書武帝紀曰甲為下瀨將軍下蒼梧臣瓚曰)
(瀨湍也伍子胥書有下瀨船)越客文身湛盧終去吳人長鬛艅艎遂
遠(漢書曰少康之庶子封於會稽文身斷髮以避蛟龍之害吳越春秋曰湛盧之劒惡闔閭之無道也乃去)
(而出水行如楚楚昭王臥而寤得吳王湛盧之劒於牀昭王不知其故乃召風湖子對曰是五山之英太陽之)
(精寄氣託靈出之有神服之有威可以拒衝拒敵然人君有逆理之謀其劒即出故去無道以就有道今吳王)
(無道殺君謀楚故湛盧入楚昭王曰其直幾何風湖子曰臣聞此劒在越之時客有酬其直者有市之鄕三十)
(駿馬千匹萬都之戸二是其一也薛燭對曰赤董之山已令無雲若耶之溪深而莫測羣臣上天歐冶死矣雖)
(金量金珠玉盈河猶不能得此寶而况有市之鄕駿馬千匹萬都之戸何足言也昭王大悦遂以為寶左傳昭)
(十七年曰吳楚戰於長岸大敗吳師獲其乘舟餘皇使隨人與後至者守之環而塹之及泉盈其隧炭陳以待)
(命吳公子光請於其衆曰喪先王之乘舟豈惟光之罪衆亦有焉請藉取之以救死衆許之使長鬛者三人潛)
(伏於舟側曰我呼皇則對師夜從之三呼皆迭對楚人從而殺之楚師亂吳人大敗之取餘皇以歸)建德
四年授使持節開府儀同大將軍公孫敖下光禄之塞
諸葛誕勒丸都之山(漢書曰武帝太初元年遣因杵將軍公孫敖築塞外受降城三年紀)
(云壊光禄諸亭障應劭曰光禄勲徐自為所築列城宣帝時呼韓邪單于欵塞朝於甘泉宮請留居光禄塞下)
(有急保漢受降城知受降城近光禄塞也魏志曰諸葛誕字公休瑯琊陽都人諸葛豐後也又按魏志母丘儉)
(傳云儉以高句驪數侵叛督諸軍步騎萬人出玄菟從諸道討之大戰梁口句驪王宮連破走儉遂束馬懸車)
(以登丸都六年復征之宮奔買溝追過沃沮千有餘里至肅慎氏南界刻石紀功刊丸都之山銘不耐之城論)
(功受賞侯者百餘人本母丘儉事而云諸葛誕者以魏志儉誕二傳相連且又揚豫換州淮南俱叛故開府通)
(用也)公之處焉差無慚德(謂比於公孫諸葛無慚德也)四方雜俗天下
殊風以君廉能使兼觀察馳傳擁節揚旍持斧既乘驄
馬仍被繡衣羣盜累足貴戚斂手(漢書曰暴勝之為直指使者衣繡衣持斧)
(逐捕盜賊後漢書曰桓典拜侍御史是時宦官秉權典執政無所回避常乘驄馬京師畏憚為之語曰行行且)
(止避驄馬御史漢書百官公卿表曰侍御史有繡衣直指服虔曰指事而行無阿私也師古曰衣以繡者尊寵)
(之也貴戚斂手後漢二鮑事注見下文)鄉亭留宿幸無歸忌之疑(後漢書郭鎮傳)
(曰桓帝時汝南有陳伯敬者行必矩步坐必端膝叱狗馬終不言死自有所見不食其肉行路聞凶便解駕留)
(止還觸歸忌則寄宿鄕亭注云隂陽書歷法曰歸忌日四孟在丑四仲在寅四季在子其日不可遠行歸家及)
(徙也)公車奏事寧有反支之日(後漢書王符傳曰明帝時公車以反支日不受章奏)
(章懷太子注曰凡反支日用月朔為正戌亥朔一日反支申酉朔二日反支午未朔三日反支辰巳朔四日反)
(支寅卯朔五日反支子丑朔六日反支見隂陽書也潛夫論曰明帝問今旦何得無上書者左右對曰反支故)
(帝曰民既廢農遠來詣闕而復使避反支是則又奪其日而冤之也乃勅公車奏章無避反支漢官儀曰公車)
(掌啓司馬門天下上事及徵召皆總領之)是使陽球司隸無所申威鮑恢都
官因人成事(後漢書酷吏傳曰陽球字方正漁陽泉州人也拜尚書令時中常侍王府曹節等姦)
(虐弄權扇動外内球嘗拊髀發憤曰若陽球作司隸此曹子安得容乎光和三年遷為司隸校尉又鮑永傳曰)
(永為司隸校尉劾帝叔父趙王良大不敬由是朝廷肅然莫不戒慎乃辟扶風鮑恢為都官從事恢亦抗直不)
(避彊禦帝常曰貴戚且宜斂手以避二鮑其見憚如此言鄭常威能雖陽球鮑恢不能及也)高祖武
皇帝(宇文邕太祖第四子也)以仲春誓衆甲子濟河公仗劒六軍
披圖八陣(杜預左傳注曰六軍天子之軍也兵法有八陣圖)譬彼張遼前鋒而
報魏主(魏志曰張遼字文遠雁門馬邑人也從征袁尚於柳城卒與虜遇遼勸太祖戰氣益奮太祖壯)
(之自以所持麾授遼遂擊大破之斬單于蹋頓合肥之戰幾獲孫權太祖大壯遼拜征東將軍)方之耿
弇先戰而待蕭王(後漢書曰耿弇字伯昭扶風茂陵人也弇道聞光武在盧奴乃馳北上謁)
(固說護軍朱祐求歸發兵以定邯郸決策河北定計南陽以成光武之業蕭王光武更始時所封也)及乎
九州逌同四隩既宅(二語出禹貢)遂得功參勇爵名入司勲
授上開府增邑五百戸(本傳以立義及累戰功授上開府儀同大將軍周禮司勲掌六)
(卿賞地之法以等其功)加以舉功行賞推恩分邑兼乘而反光乎
譙郡之城載寶而歸照於臨漳之水(漢書曰司馬相如馳四乘之傳至蜀)
(晉書地理志曰譙郡魏置檀弓曰南宮敬叔反必載寶而朝鄭云藎嘗失位去魯載其寶來朝於君干寶晉紀)
(總論曰上諱業故改鄴為臨漳漳水名也)即日賜姓宇文與國同族婁敬上
書於鹿輅項伯舞劒於鴻門公之此榮足為連類(漢書曰婁)
(敬肬輓輅見齊人虞將軍虞將軍入言召見上說曰陛下都洛不如入關據秦之便遂都長安賜姓劉氏又高)
(祖紀鴻門之會云項莊入為夀請以劒舞項伯亦起舞常以身翼蔽沛公五年封項伯等四人為列侯賜姓劉)
(氏)以公績著屯險誠貫風霜其年授使持節都督東徐
州諸軍事徐州刺史(本傳云信東徐南兗三州刺史隋志云徐州彭城郡舊置徐州後周)
(立總管府)宣政元年授都督南兗州諸軍事南兗州刺史(隋志)
(云豫州譙郡後魏置南兗州後周置總管府)作牧濟河風行於雷澤建旟海
岱化被於淮沂(史記曰舜漁雷澤鄭康成曰雷夏兗州澤今屬濟隂周禮九旗之名云鳥隼為)
(旟禹貢曰淮沂其乂淮沂二水名顔師古曰淮出大復山沂出泰山)襜帷入境貪殘者解
印冕旒從政仁義者郊迎(後漢書曰賈琮為冀州刺史舊典傳車驂駕垂赤帷裳迎)
(於州界及琮之部升車言曰刺史當遠視廣聽糾察美惡何有反垂帷裳以自掩塞乎乃命御者褰之其諸臧)
(過者望風解印綬去又曰郭賀拜荆州刺史顯宗廵狩到南陽特見嗟嘆賜以三公之服黼黻冕旒勅行部去)
(襜帷使百姓見其容服以章有德)豈直白石開渠青鹽換粟祥雲入境
行雨隨軒而巳哉(白石開渠未詳疑即溝洫志白渠魏志曰徐邈為涼州太守值諸葛出祁)
(山隴右三郡反河右少雨乏穀邈上修武威酒泉鹽池以收虜穀廣志曰北肓有青鹽謝承後漢書鄭弘行春)
(隨車致雨)在任遘疾薨於方鎮皇甫嵩監御斯牧賢能刺史
荀中郎連率此則中興方伯英聲茂實公之有焉(後漢書曰)
(皇甫嵩字義真安定朝那人拜左車騎將軍領冀州牧晉書曰荀羨字令則除北中郎將徐州刺史中興方伯)
(未有如羨之少者)詔贈某官諡某公禮也(本傳贈本官加郢鄯陜三州諸軍事郢州)
(刺史)以大象二年十一月十日歸葬於滎陽之某山舊墓
九原悽愴趙文子其何言駟馬悲鳴滕成公其巳遠(國語)
(趙文子與叔向遊於九京曰死者若可作也吾誰與歸叔向曰其陽子乎文子曰夫陽子行廉直於晉國不免)
(其身其知不足稱也叔向曰其舅犯乎文子曰舅犯見利不顧其君其仁不足稱也其隨武子乎納諫不忘其)
(師言身不失其友事君不援而進不阿而退博物志漢滕公薨求葬東都門外公卿送喪駟馬不行跼地悲鳴)
(跑蹄下地得石室有銘曰佳城鬱鬱三千年見白日吁嗟滕公居此室遂葬焉)若夫勒鼎刊碑
銘功頌德陳其令範必在生前嗟乎此之樹碑異乎洙
泗之水此之勒石異乎燕然之山(史記曰孔子葬魯城北泗上孔叢子曰夫)
(子墓塋方一里在魯城北泗水上從征記曰洙泗二水交於魯城東北十七里論衡曰書傳言孔子當泗水之)
(葬泗水為之却流此言孔子之德能使水却不湍其墓也後漢書曰竇憲登燕山刻石勒功紀漢威德)嗚
呼哀哉乃為銘曰
高陽之子少典之孫蒼林遠遘若水遥源(言鄭氏之先出自姬姓也)
(史記曰帝顓頊高陽者黃帝之孫而昌意之子也又曰黃帝者少典之子國語胥臣曰黃帝之子二十五宗其)
(得姓者十四人為十二姓青陽與蒼林為姬姓史記曰嫘祖為黃帝正妃生二子其二曰昌意降居若水娶蜀)
(山氏女生高陽有聖德焉水經曰水出旄牛徼外東南至故關為若水)公侯復始鐘鼎逾
繁承基纂胄建國開藩我壯我武既公既侯緇衣出鄭
卿士歸周(左氏傳曰公侯子孫必復其始毛詩序曰緇衣美鄭武公也父子並為周司徒善於其職)
(國人宜之故美其德以明有國善善之功焉言鄭氏自桓武有國之後以國為氏也)魚陵北上滎
澤東流河移酸棗粟雨陳留(皆鄭地也郡國志潁川襄城有魚齒山左傳謂魚陵)
(杜預曰在讎縣北漢書地理志曰河南曰豫州川曰滎雒師古曰滎即沇水所溢者也又溝洫志曰孝文時河)
(決酸棗地理志曰酸棗屬陳留郡王充論衡曰建武中陳留雨穀蔽地形若粢而黑)祖守南邦考
鎮東郡兩龜為印雙蛇結綬(謂祖思慶為山陽太守考頊贈豫州刺史也漢舊儀)
(曰銀印背龜紐其文曰章後漢輿服志采組連結於璲謂之綬又許曼傳隴西太守馮緄始拜有雙蛇盤綬笥)
日察隂陽星占長柳是曰世載其名不朽(漢書藝文志曰隂陽家者)
(流蓋出於羲和之官敬順昊天歷象日月星辰敬授民時此其所長也又雜占十八家有黃帝長柳占夢十一)
(卷甘德長柳占夢二十卷)事親之道孝以立身事君之道忠以立仁
今君嗣德一此君親如松之茂如竹之筠(禮記曰如竹箭之有筠也)
功參荆棘職主兵戈北臨青嶺南通白波(謂從周太祖為帳内都督)
(遷平東將軍也隋志允吾後魏置曰廣武有青巖山後漢書董卓傳曰黃巾賊郭太等起西河白波谷號為白)
(波賊)直雲橫塞長星渡河陣開沙斷師移竈多(與本序往者申息盡)
(至艅艎遂還意同謂其有戰功也湘中記曰遥望衡山如陣雲晉書曰有長星自西南流於東北墜於梁水帝)
(斬公孫文懿於梁水之上漢書曰韓信擊龍且夾濰水陳信乃夜令人為萬餘囊盛沙以壅水上流引兵半渡)
(擊龍且後漢書曰虞詡令吏士各作兩竈日倍增之曰孫臏示弱我今示強勢有不同也)舉功行賞
封疆受位宮室鏤珪山河分地(言以立義戰功授開府大將軍饒陽縣公也周)
(禮公執桓珪鄭注云雙植謂之桓桓宮室之象所以安其上也漢書功臣表封爵之誓曰黃河如帶泰山如厲)
(國以長存爰及苖裔)決勝千里謀深計秘建武功成名連星次(漢書)
(高帝曰運籌帷幄之中決勝千里之外吾不如張良後漢書論曰中興二十八將前世以為上應二十八宿建)
(武光武年號言常從周武帝如漢二祖矣)建旟濟漯擁節龜蒙既蠶桑土實
撫梧桐(謂授兗徐二州刺史也禹貢曰泲河惟兗州浮於泲漯師古曰泲本濟水之字從水&KR1659;聲言此)
(州東據濟水西北距河&KR1659;音泲漯水出東郡東武陽漯它合反詩曰奄有龜蒙禹貢曰兗州桑土既蠶又徐州)
(云嶧陽孤桐)野無異器河無别風吳亭楚障(一作塞)莫敢彎弓
(謂常為徐州刺史威震吳楚也徐州楚地與吳接境過秦論曰士莫敢彎弓而報怨)倏忽身世俄
然松檟路轉銅魚山廻石馬(左傳伍子胥曰樹吾墓上檟任昉范始興表云松檟)
(成行禮記鄭注云以竹為池衣以青布懸銅魚焉西京雜記曰張丞相墓前有石馬)武侯之廟欒
公之社望此高碑悽然淚下(武侯諸葛亮也蜀志曰景耀六年春詔為亮立廟於)
(沔陽漢書曰欒布梁人也吳楚反時以功封鄃侯復為燕相燕齊之間皆為立社號曰欒公社晉書曰羊公碑)
(名墮淚碑)
周隴右總管長史贈太子少保豆盧公神道碑
君諱永恩字某(周書云豆盧寧之弟也)昌黎徒河人本姓慕容燕
文明帝皝之後也(周書云其先本姓慕容氏南燕之支庶也十六國春秋前燕錄曰慕容皝)
(字元真廆第二子小字萬年長七尺八寸雄毅善權略博學多材藝晉建武元年振武將軍永昌初拜左賢王)
(太寧末拜平北將軍朝鮮公咸和八年即遼東公位九年晉遣謁者拜皝鎮東大將軍平州刺史大單于僣即)
(燕王位晉使鴻臚郭忱持節拜皝侍中大都督河北諸軍事大將軍燕王遷都龍城及薨諡文明王子雋稱尊)
(追尊曰文明皇帝)朝鮮微(當作箕)子之封孤竹伯夷之國(前燕錄曰皝拜)
(朝鮮公又云即遼東公位孤竹遼地也漢書地理志曰樂浪郡朝鮮應劭曰故朝鮮國也武王封箕子於朝鮮)
(又地理志云遼西令支有孤竹城應劭曰故伯夷國今有孤竹城)漢有四城秦為一候
(謂燕也漢書地理志曰昭帝元鳳元年改燕國為廣陽郡宣帝本始元年更為國有薊縣方城縣廣陽縣隂鄕)
(縣凡四城也揚雄解嘲曰西北一候銑曰候所以伺候遠國來朝之賓亦官也)其先保姓受氏
初存柳城之功開國承家始静遼陽之亂(前燕錄曰昔高辛氏遊於)
(海濱留少子厭越以君北夷世居遼左秦漢之際為匈奴所敗分保鮮卑山因復以為號莫護跋魏率其諸部)
(入居遼西從司馬宣王討公孫淵有功拜率義王始建國於棘城之北見燕代少年多冠步搖符意甚好之遂)
(斂髮襲冠諸部因呼之為步搖其後因訛遂為慕容焉生木延左賢王從母丘儉征高麗有功加號大都督又)
(涉歸以全柳城之勲進拜單于遷邑遼東於是漸變胡風自云慕二儀之德繼三光之容遂以慕容為姓漢書)
(地理志曰柳城屬遼西遼陽屬遼東保姓受氏左傳穆叔之辭開國承家易師卦上九爻辭也)自天市
星妖連津兵覆(晉書天文志曰惠帝永康元年彗星出牽牛之西指天市占曰牛者七政始彗)
(星出之改元易號之為也天市一名天府一名天子旗帝座在其中哀帝咸寧元年八月有星孛於角亢入天)
(市占曰為兵喪三年三月慕客恪攻沒洛陽沈勁等戰死前燕錄曰永嘉初遼東太守龐本殺東&KR0642;校尉李臻)
(附塞鮮卑素喜連木丸津等託為臻報讎攻陷諸縣太守袁謙請與連和連津不從廆東擊連津破斬之盡併)
(二部之衆徙之棘城立遼東郡而歸)尚書府君改姓豆盧筮仕於魏(周書云高)
(祖勝以燕皇始初歸魏授長樂郡守賜姓豆盧氏或云避難改焉左氏傳曰初畢萬筮仕於晉)祖代左
右將軍魏文皇帝直寢父長少以雄略知名不幸早世
(周書云父長柔玄鎮將有威重見稱於時)周朝以兄弟佐命義存追遠(兄弟謂兄)
(豆盧寧及豆盧永恩也)保定二年有詔贈柱國大將軍涪陵郡公
(周書豆盧寧傳云以寧著勲追贈柱國大將軍少保涪陵郡公隋書地志曰梁州涪陵郡舊曰漢平)是知
春雨潤木自葉流根西伯行慶推存及沒(張士然求為諸孫置守冢)
(人表云臣聞春雨潤木卣葉流根言豆盧兄弟以著勲報本為自葉流根周朝追贈如文王之澤矣)公以
山嶽精靈星辰秀異氣侔鐘鼎聲感風雲觀於秦兵尚
稱童子對於楚戰猶在青衿(周書云永恩有識度為時輩所稱左傳僖二十三年)
(曰秦師過周北門左右免胄而下超乘者三百乘王孫滿尚幼觀之言於王曰秦師輕而無禮必敗又成十六)
(年鄢陵之戰云楚晨壓晉軍而陳吏患之范匄趨進曰塞井夷竈陳於軍中而疏行首晉楚惟天所授何患焉)
(文子執戈逐之曰國之存亡天也童子何知焉毛萇曰青衿學子所服)太祖文皇帝(周太祖宇)
(文泰也)乘時撥亂奄有霸業潁川(一作昌)從我舊愛無渝舂
陵故人相知惟眷(周書本傳云初隨寧事侯莫陳悦後與寧歸太祖後漢書王霸傳云霸從)
(至洛陽及光武為大司馬以霸為功曹史從度河北賓客從霸者稍稍引去光武謂覇曰潁川從我者皆逝而)
(子獨留努力疾風知勁草又光武紀曰建武三年十月幸舂陵祠園因置酒舊宅大會故人父老)普泰
二年關西建義授殄寇將軍(本傳云歸太祖授此官)奉迎大駕賜
封新興縣伯邑五百戸(本傳云以迎魏孝武功封晉書地理志新興縣屬南安郡)開
新安之鄕還移楊僕之關解弘農之圍更入劉昆之郡
(漢書曰武帝元鼎三年徙函谷關於新安故關為弘農縣應劭曰時樓船將軍楊僕數有大功恥為關外民上)
(書乞徙東關以家財給其用度武帝意亦好廣闊於是徙關於新安去弘農三百里後漢書曰劉昆字桓公陳)
(留東昏人拜弘農太守)援桴併轡並預前驅(左氏傳曰左并轡右援桴而鼔)大統
三年有沙苑之戰四年河橋之役(周書豆盧寧傳云從太祖擒竇泰復弘農)
(戰沙苑本傳云屢逢征戰皆有功沙苑河橋恩皆與戰矣)介胄蟣虱戎馬生郊(韓子曰攻)
(戰無巳時甲胄生蟣虱老子曰天下無道戎馬生郊)公應(一作靈)變愈長風飈更勇
隠若敵國差彊人意(後漢書光武曰吳漢差彊人意隠若敵國矣)授龍驤將
軍中散大夫八年授直寢右親信都督尋轉大都督加
通直散騎常侍十六年授使持節車騎大將軍儀同三
司魏元年(本傳云魏廢帝元年)授驃騎大將軍開府儀同三司鄧
隲以漢朝親戚始授中台(後漢書曰鄧隲字昭伯女弟為和熹皇后延平元年拜車)
(騎將軍儀同三司始自隲也)黃權以魏國功臣初登上將(蜀志曰黃權字公衡)
(巴西閬中人也先主以權為鎮北將軍督江北軍以防魏師及南軍敗績先主引退而道隔絶權不得還故率)
(將所領降於魏景初元年權遷車騎將軍儀同三司)公頻煩寵授朝野為榮三年
都督成州諸軍事成州刺史(本傳同周書太祖紀云魏廢帝三年改南秦州為成)
(州)尋加侍中外總連帥威振百城内參常伯榮高八舍
(蔡質漢儀曰侍中常伯選舊儒高德博學淵慤仰占俯視切問近對喻旨公卿上殿稱制佩璽秉劒員本八人)
(司隸校尉見侍中執板揖河南尹亦如之)於時隴坻黠羌時穿上谷榆中羣
賊或聚漁陽(漢書地理志隴西郡應劭曰有壠坻在其西也又曰上谷郡秦置屬幽州枚乘說吳)
(王曰昔秦北備榆中之關師古曰即今所謂榆關也地理志曰漁陽郡秦置屬幽州)公卷甲星馳
長驅千騎廻洛兇徒望風草靡瓜州豪傑束手歸軍(廻洛)
(謂万俟洛也北史曰万俟普太平人子洛字受洛干河隂之戰諸軍北渡橋洛以一軍不動謂西人曰万俟受)
(洛干在此能來可來也西人畏而去神武名其所營地為回洛洛慷慨有氣節勇銳冠世隋書地志曰敦煌郡)
(舊置瓜州)後魏元年改封龍支縣侯(周書魏恭帝元年進封龍來縣侯隋志抱罕郡)
(龍支後魏曰北金城西魏改焉)三年朝廷使大將安政公隨突厥(一有天子)
(二字)吐谷(一作番)渾歸國(安政公史寧也周書曰史寧字永和建康袁氏人吐谷渾通使於齊)
(寧擊獲之就拜大將軍時突厥木扞可汗假道涼州將襲吐渾寧與木汗擊夸呂破之虜其妻子大獲珍物寧)
(乃還州周書異域傳曰突厥者匈奴之别姓阿史那氏别為部落其俗謂兜鍪為突厥因以為號訥都六有十)
(妻生子皆以母族為姓阿史那是其小妻之子也其後部落稍盛始通中國又曰吐谷渾本遼東鮮卑慕容廆)
(之庶兄也止於抱罕自為君長自吐谷渾至伏連籌一十四世伏連籌死子夸呂立始自號為可汗治伏俟城)
(在青海西十五里)河鄯二州屬當路首公領騎八千以為戎防
(周書本傳云三年大將軍安政公史寧隨突厥可汗入吐谷渾令永恩領騎五千鎮河鄯二州以為邊防隋志)
(曰抱罕縣舊置河州西平郡舊置鄯州)南通丹粟西望白蘭關塞無虞公
之勲也(山海經曰荆山之首曰景山睢水出焉東南流至於江其中多丹粟晉書曰吐谷渾龍渾王據)
(有西零以西甘松之界極乎白蘭數千里周書異域傳曰白蘭者羌之别種也其地東北接吐谷渾西北至利)
(模徒南界郍鄂風俗物產與宕昌同)周元年(孝閔帝踐阼之年也)授都督鄯州諸軍
事鄯州刺史其年改封沃野縣公增邑千戸二年授隴
右總管長府史(傳同)武成元年都督利涉(本傳作沙)汶三州諸
軍事利州刺史(周帝魏廢帝三年改西益為利州沙州為深州水經注酒泉南有鳴沙故曰沙)
(州隋志汶山郡後周汶州義城郡西魏利州置總管府)五年兵破文州陽陣蠻仍
平濾水(本傳時文州蠻叛永恩率兵擊破之)以保定元年(一有遣字)將兵破巴
州恒獌獠(周書異域傳曰獠者蓋南蠻之别種自漢由達於卭笮川洞之間所在有之自江左及中)
(州逓有巴蜀多恃險不賓太祖平梁之後令所在撫慰其與華民雜居者亦頗從賦役然天性暴亂旋至擾動)
(每歲命隨近州鎮出兵討之獲其口以充賤隸謂之為壓獠焉有木籠獠鐵山獠恒稜獠此恒獌獠即周書所)
(謂恒稜獠也)渡瀘五月葛亮有深入之兵長坂九廻王尊有
忠臣之路(蜀志曰諸葛亮言五月渡瀘并日而食臣非不自惜也顧王業不可偏安於蜀故也水經)
(注曰瀘水左右馬步之徑裁通而時有瘴氣三月四月逕之必死非此時猶令人悶吐五月以後行者差得無)
(恙故武侯以夏渡為艱漢書王尊傳曰上以尊為郿令遷益州刺史先是瑯邪王陽為益州刺史行步至卭郲)
(九折嘆曰奉先人遺體奈何乘此險後以病去及尊為刺史至其坂問吏曰此非王陽所畏道耶吏對曰是尊)
(叱其馭曰驅之王陽為孝子王尊為忠臣應劭曰九折坂在蜀嚴道縣)霜雹不驚水草無
乏天幸將軍斯之謂矣(漢書曰霍去病從大將軍為驃騎校尉敢深入軍亦有天幸未)
(嘗困絶)其年授司會(本傳云保定元年入為司會中大夫)八法斯掌九賦是
均事總歲成功參月要(周禮曰司會掌邦之六典八法八則之貳以九貢九賦九功九)
(式之法致財用以參互考日成以月要考月成以歲會考歲成)三年還授隴右總管府
長史公屢弼英蕃頻相大府北海入朝仰以對問東平
謁帝因而定禮(後漢書曰北海敬王睦遣中大夫奉璧朝賀召而謂之曰朝廷設問寡人大夫)
(將何辭以對使者曰大王忠孝慈仁敬賢樂士臣雖螻蟻敢不以實睦曰吁子危我哉此乃孤幼時進趨之行)
(也大夫其對以孤襲爵以來志意衰惰聲色是娛犬馬是好使者受命而行其能屈申若此又曰東平憲王蒼)
(即位拜為驃騎將軍置長史掾史員四十人位在三公上是時中興三十餘年四方無虞蒼以天下化平宜修)
(禮樂乃與公卿共議定南北郊冠冕車服制度)遂使馬首懷燕不無樂毅蕃臣
疑漢或多田叔(史記曰燕惠王用齊反間使騎劫代將而召樂毅毅畏誅遂西降趙趙封樂毅)
(於觀津曰望諸君燕惠王後悔使人讓樂毅且謝之樂毅往來復通燕燕趙以為客卿又曰田叔者趙陘陽人)
(也趙王張敖以為郎中貫高等謀弑上亊發漢下詔捕趙王有敢隨王者辠三族惟孟舒田叔等十餘人頳衣)
(自髠鉗為王家奴隨趙王敖至長安貫高事明白趙王敖得出乃進田叔等十餘人盡拜為郡守)兄楚
國公(豆盧寧也周書云寧以佐命元勲封楚國公)以參和挹讓莊贊樂推建
國開都奄荒南服求以先封武陽郡三千戸益公沃野
之封(本傳同)朝廷以兄弟相讓不無前史推恩分邑有詔
許焉增邑并前合四千七百戸既而六氣相犯五聲相
觸靈壽不終遊魂且變(左傳醫和曰天有六氣降生五味發為五色徵為五聲淫生六)
(疾六氣曰隂陽風雨晦明也隂淫寒疾陽淫熱疾風淫末疾雨淫腹疾晦淫惑疾明淫心疾杜預曰五聲白聲)
(商青聲角黑聲羽赤聲徵黃聲宮也漢書皇太后賜孔光靈壽杖知靈壽杖名也周易曰遊魂為變)薨於
官舍春秋五十八(周書作四十八)詔贈少保幽冀定相等五州
諸軍事幽州刺史諡曰敬公禮也天和元(一作六)年二月
六日葬於咸陽之洪瀆川大夫墓樹以柏諸侯墳高於
雉(春秋緯云天子墳高三刃樹以松諸侯半之樹以柏大夫八尺樹以藥草士四尺樹以槐庶人無墳樹以)
(楊柳周禮云以爵等為丘封之度與其樹數鄭云漢律曰諸侯墳高四丈左傳杜注云三堵曰雉一雉之牆高)
(一丈)嗚呼哀哉公資忠履孝蘊義懷仁直榦百尋澄波千
頃(世說曰和嶠森森如千丈松又曰叔度汪汪若千頃波)留心職事愛玩圖籍官
曹案牘未嘗煩委(一作擁)戎馬交馳不妨餘裕兄弟公侯
國朝親戚宜春有湯沐之盛濯龍無流水之譏(漢書衞青傳曰)
(封青子伉為宜春侯不疑為隂安侯登為發于侯青謝曰上幸裂地封為三侯地理志曰宜春屬汝南郡左氏)
(傳曰諸侯有大功德乃有朝宿湯沐之邑袁宏後漢紀馬太后詔曰前過濯龍門上見外家車如流水馬如龍)
(吾亦不譴怒之但絶其歲用冀以默愧其心宜春有湯沐之邑言兄弟公侯也濯龍無流水之譏者言國朝親)
(戚也)渭南千畝之竹尚懼盈滿池(一作咸)陽二頃之田常
思止足(漢書曰渭川千畝竹此其人與千戸侯等漢書溝洫志白渠歌曰田於何所池陽谷曰地理志)
(池陽屬左馮翊應劭曰在池水之陽老子曰知足不辱知止不殆閒居賦序云於是覽止足之分)立身
則十世可宥遺子則一經而已(左氏傳曰天將十世宥之以勸能者漢書韋賢)
(傳曰遺子黃金滿籝不如教子一經)刺史賈逵之碑既生金粟將軍衞青
之墓方留石麟(王隠晉書曰永嘉元年陳國項縣賈逵石碑中生金人盜鑿取賣賣巳復生此)
(江東中興之瑞也述異記曰秦漢間公卿墓則以石麒麟鎮之)乃為銘曰
朝鮮建國孤竹為君地稱高柳山名密雲遼陽趙裂武
遂秦分(朝鮮孤竹注見本序漢書地理志曰代郡高柳西部都尉治隋書地志云安樂郡密雲縣後魏)
(置密雲郡領白檀要陽密雲三縣遼陽疑作漁陽史記趙世家悼襄王九年趙攻燕取貍陽城正義曰燕無貍)
(陽疑貍字誤當作漁陽故城在檀州密雲縣南十八里燕漁陽郡城也趙東界至瀛州則檀州在北趙攻燕取)
(漁陽城也地理志云遼陽屬遼東郡按武遂有二其一在韓其一在燕史記韓世家襄王六年秦復與我武遂)
(九年秦復取我武遂釐王六年與秦武遂二百里正義曰上武遂及此武遂皆宜陽近地又趙世家悼襄王二)
(年李牧將攻燕拔武遂方城徐廣曰武遂屬安平正義曰括地志云易州遂城戰國時武遂城也隋志云上谷)
(郡遂城舊曰武遂今云慕容氏本都燕國蓋謂燕武遂城與韓為異也戰國時燕為秦所滅故云武遂秦分)
寶珪世胄雕戈舊勲名稱賓實言謂身文挺此含章降
兹岐嶷(寶珪周禮所謂桓圭信圭是也漢書郊祀志曰黼黻雕戈莊子曰名者實之賓也左傳介之推)
(曰言身之文也易曰含章可貞詩曰克岐克嶷鄭箋曰岐吱然意有所知也其貌嶷然有所别識也)有犯
無隠王道正直惟愛惟敬永成悦色枕藉禮闈留連學
殖(禮記曰事君有犯無隠尚書曰王道正直孟子云禮門也說闈宮中之門也左氏傳云學猶殖也不殖將)
(落)策參幃帳功披荆棘韓陣揮戈齊城馮軾(漢書高祖曰運籌幃)
(帳之中後漢書馮異傳帝曰為我披荆棘定關中博物志曰魯陽公與韓戰戰酣日暮援戈而麾之曰為之反)
(三舍左氏傳曰君馮軾而觀之馮皮冰反此云齊城馮軾者引屈完事左傳楚子使屈完如師師退次於召陵)
(齊侯使陳諸侯之師與屈完乘而觀之是也)豹策乃建龍韜同啓校戰岐陽
申威隴坻城壘畫地山林聚米(太公六韜文武虎豹龍犬校戰岐陽本序河橋)
(沙苑等戰是也申威隴坻本序隴坻黠羌時穿上谷至瓜州豪傑束手歸軍是也地理志曰扶風美陽岐山居)
(西北中水鄕周太王所居隴坻注見本序漢書李廣傳曰廣呐口少言與人居則畫地為軍陳袁宏後漢紀曰)
(上西征至漆議者以為車駕不宜入險馬援夜至勸上曰囂衆瓦解兵進必破以米為山谷於上前指衆軍所)
(入處上笑曰虜在吾目中矣)上馬諭(一作論)書臨戎習禮賈復開營廉
公屈體(漢書高祖曰乃公居馬上得之安事詩書陸賈曰馬上得之寧可以馬上治乎後漢書祭遵傳)
(曰雖在軍旅不忘俎豆可謂好禮悦樂守死善道者也袁宏後漢紀曰賈復字君文南陽冠軍人寇恂為穎川)
(太守時賈復兵在汝南其部將殺人恂戮之復怒曰吾與寇恂並立而為其所陷今與相見欲手劒擊之恂謀)
(好避之終崇曰請以劒從有交足以相當恂曰不然昔藺相如不畏秦王而屈於廉頗者為國也區區之趙尚)
(有此義士吾安可以忘之乎上徵恂恂至引入時復在前欲起上曰天下未定兩虎安可私鬭詔令並坐極歡)
(遂共車出結友而去廉頗藺相如事見史記)從容傅會占對造請用此廉平
終兹寬猛(漢書贊曰陸賈從容平勅之間附會將相西征賦曰或從容傅會望表知裏後漢書徐防)
(傳曰占對可觀)綠林兵息潢池盜静名振赤山威高青嶺玄獸
浮河飛螟出境(後漢書曰王莽末南方饑饉新市人王匡王鳳為平理諍訟遂推為渠帥數百)
(人於是諸亡命馬武王常成丹等往從之共攻離鄕聚藏於綠林中注云綠林山在今荆州當陽縣東北也漢)
(書曰龔遂為渤海太守召見謂遂曰渤海廢亂朕甚憂之君何以息其盜賊以稱朕意遂對曰海瀕遐邇不霑)
(聖化其民困於饑寒而吏不恤故使陛下赤子盜弄陛下之兵於潢池中耳今欲使臣勝之邪將安之也上說)
(荅曰選用賢良固欲安之也乘傳至渤海郡界移書勅屬縣悉罷捕盜賊吏諸持鉏鉤田器者皆為良民吏母)
(得問持兵者乃為盜賊單車獨行至府郡中翕然盜賊亦皆罷後漢書祭彤傳曰匈奴鮮卑及赤山烏桓連和)
(強盛數入塞殺略吏人彤使招呼鮮卑示以財利其大都督偏何歸化擊破赤山斬其魁首持首詣彤塞外震)
(讋又烏桓傳曰赤山在遼東西北數千里按烏桓神靈所歸之處也若中國岱山矣隋書地志允吾後魏置廣)
(武郡有青巖山後漢書曰劉昆為弘農太守仁風大行虎皆負子渡河又魯恭傳曰建德七年郡國螟傷稼犬)
(牙緣界不入中牟)災氛(一作氣)生隴毒水侵涇朝傾地鎮夜落台
星(說文曰氛祥氣也隴地理志所謂隴坻是也左氏傳曰秦人毒涇上流師人多死周禮職方氏有山鎮朝)
(傾地鎮即所謂泰山頽也晉書曰張華死中台坼)石壇承祀豐碑頌靈渭城高
柏昌陵下亭須知地市為讀山銘(漢書曰張良死并葬黃石每上冢伏臘祠)
(黃石周禮及窆執斧以涖匠師鄭注云匠師主豐碑之事以涖之使戒其事漢書地理志曰扶風渭城故咸陽)
(成帝紀曰于昌陵賜丞相御史將軍列侯公主中二千石冢地第宅蜀本紀曰始皇陵有銀蠶金雀以多竒物)
(故俗云秦皇地市)
庾子山集卷十四
