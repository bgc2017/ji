庾子山集卷十一周庾信撰
錢唐倪璠纂註
教文序傳
答移市教
昔張楷碩儒尚移弘農之市(後漢書曰張楷字公超除長陵令不至官隠居弘農)
(山中學者隨之所居成市後華陰山南遂有公超市)宜官妙篆猶致酒壚之客(衛恒)
(四體書序曰上谷王次仲善隸書始為楷法至靈帝好書世多能者而師宜官為最甚矜其能每書輒削焚其)
(札梁鵠乃益為版而飲之酒候其醉而竊其札鵠卒以工書至選部尚書宜官後為袁術將今鉅鹿宋子有耿)
(球碑是術所立其書甚工云是宜官書也)况復德總郇周聲高梁楚(郇故國名左氏)
(傳曰畢原酆郇文之昭也汲郡古文曰晉武公滅郇以賜大夫原點是為郇叔又云文公城郇臣瓚云在晉之)
(境内河東有郇城即古郇國班彪北征賦曰息郇邠之邑鄉邠周地也貨殖傳曰洛陽東賈齊魯南賈梁楚)
希風慕義之士舉袂成帷卧轍反車之流摩肩相接(戰國)
(策蘇秦說齊宣王曰臨淄之途車轂擊人肩摩連衽成帷舉袂成幕)遂使王充閱市之處
遠出荒郊(後漢書曰王充字仲任會稽上虞人也好博覽而不守章句家貧無書嘗游洛陽市肆閱)
(所賣書一見輒能誦憶遂博通衆流百家之言)石苞販鐵之所翻臨崖岸(晉書曰石)
(苞字仲容渤海南皮人也被使到鄴事久不决乃販鐵於市市長沛國趙元儒名知人見苞異之因與結交嘆)
(苞遠量當至公輔由是知名)聖德謙虛未忘諠湫(左氏傳曰湫隘嚻塵杜云湫下也子)
(小反)欲令吹簫舞鶴還反舊鄽(史記稱伍子胥鼔腹吹箭乞食吳市吳越春秋曰吳)
(王闔閭葬女於國西閶門乃舞白鶴於吳市中令萬民隨而觀之還使男女與鶴俱入羨門因發機以掩之殺)
(生以送死)賣卜屠羊請辭新闠(漢書曰蜀有嚴君平卜筮于成都市一日裁數人得百錢)
(足自養則閉肆下簾而授老子又三輔黃圖曰司馬季主卜於東市莊子曰楚昭王失國屠羊說走而從於王)
(昭王反國將賞從亡者及屠羊說屠羊說曰大王失國說失屠羊大王反國說亦反屠羊臣之爵禄已復矣又)
(何賞之有遂不受也崔豹古今注曰闤市垣闠市門也)而交貿之黨好留豳岐之
衆難遣(廣雅曰貿易也史記周本紀曰公劉子慶節立國於豳古公亶父立薰育戎狄攻之古公去豳)
(渡漆沮踰梁山止於岐下豳人舉國扶老攜弱盡復歸古公於岐下索隠曰豳即邠也徐廣曰岐山在扶風美)
(陽西北其南有周原)
文
移齊河陽執事文
(周書武帝紀曰天和四年夏四月乙已齊遣使來聘以正月辛卯朔推之當是四月二十二日)
(來聘二十七日移文也下篇云大司馬齊國公知是齊王宇文憲所移也高氏受東魏禪國號)
(曰齊時河陽為彼所屬故移)
周天和四年四月二十七使持節車騎大將軍儀同三
司大都督陜西總管府移齊河陽執事(陜西總管齊王憲也憲本傳及)
(碑文云天和元年徵還雍州牧雍州陜西也)自疆場卧鼔邊鄙收烽義讓之
行未能朞月孔城誨盜即值苞藏(周書云天和四年齊將獨孤永業來寇盜)
(殺孔城防主能奔達以城應之通典云河南府夀安縣有九曲城所謂九阿也高齊置孔城防以備周在縣東)
(南左傳鄭行人子羽曰大國無乃苞藏禍心以圖之)是以板載之師須時而動自
安封域非求拒防(詩云縮板以載博物志曰齊南有長城巨防陽關之險)雖復風
塵暫接旗鼔無侵五將即迴雙崤已静(李陵答蘇武書云五將失道陵)
(獨遇戰左氏傳曰秦穆公召孟明西乞白乙使出師襲鄭蹇叔之子與師哭而送之曰晉人禦師必于崤崤有)
(二陵焉其南陵夏后臯之墓也其北陵文王之所避風雨也謝朓和王著作八公山詩曰雙崤望河澳以崤有)
(二陵稱雙崤矣)始奉朝旨獲彼移書令受叛城使迴軍實(左氏傳曰)
(以數軍實)想彼邊司已奉處分既有此還輒須領納未知何
日可遣戍兵指附行人遲能速報盟且不渝隣境相善
顧瞻原野幸甚實多故移
又移齊河陽執事文
周天和四年十一月十日陜州總管長史梁昕移齊河
陽執事(周書云梁昕字元明安定烏氏人也天和初徵拜工部中大夫出為陜西總管府長史)自
拭玉繼書通關去傳(儀禮曰賓朝立東西面賓人北面坐拭圭鄭注賓使者拭清之也漢)
(書音義曰舊出入關皆用傳傳煩因裂襦帛分持後復出合之以為符信言周齊通好也周書天和四年四月)
(齊遣使來聘是也)實謂上方銷劒山陽息馬(漢書顔師古注云尚方少府之屬官)
(也使供御器物故有斬馬劍也尚書武成篇曰歸馬華山之陽孔傳曰欲使自生自死示天下不復乘用)過
兹禦客或慢重扃(周易曰重門擊柝以禦暴客說文曰扃門之關也)屬故司疆
陰行善盜君一臣二上穆下乖(司疆司疆場之官謂齊將獨孤永業也永業來)
(寇盜殺孔城防主言君方修好而臣有貳心上行和順而下獨乖戾蓋責之也)國家以邊鄙心
搖須固備守大司馬齊國公天子介弟中軍元帥(謂齊煬王)
(憲也武成二年封齊國公天和三年拜大司馬憲為太祖宇文泰之第五子武帝之弟也)駕馭孫吳
驅馳&KR0008;虎(孫武吳起也述異記曰&KR0008;之為獸狀如虎豹而小)舉因農隙義異城
郎師巡我境曾非反鄆(周書武帝紀云天和四年八月庚辰盜殺孔城防主以其地入)
(齊九月辛卯遣柱國齊國公憲率衆於宜陽築崇德等城春秋隠元年夏四月費伯帥師城郎杜注魯邑高平)
(方與縣東有郁郎亭九年傳曰夏城郎書不時也文十二年季孫行父帥師城鄆杜云城陽姑幕縣南有員亭)
(即鄆也昭元年傳云季武子伐莒取鄆莒人告於會楚告於晉請戮其使趙孟曰莒魯爭鄆為日久矣)縮
載之畢前旗已迴(詩大雅綿云從繩則直縮板以載毛傳云乘謂之縮釋器云繩謂之縮孫)
(炎曰繩束築版謂之縮郭璞云縳束之也)彼國兵馬不防(彼國謂齊也)殿後餘塵
遂至相接(左氏傳曰猛也殿又曰孟之側後入以為殿殿丁練反後軍也)建旌疊(疑作壘)
上未及五申安鄴城防先驚七伏(史記曰孫武子三令五申之左傳宣十二)
(年邲之戰云士季使鞏朔韓穿帥七覆於敖前杜云為伏兵七處也)當時鋒刃或膏原野
(漢書師古注曰鋒戈戟刃也又蘇武傳衛律曰空以身膏草野班固東都賦曰原野厭人之肉)所獲彼
將夏州刺史梁老首領今以相還尸鄉不遠無令久客
(漢書地理志河南郡偃師縣尸鄉殷湯所都後漢書曰温序為隗囂所殺喪到洛陽賜城傍地為塜長子夀夢)
(序曰久客思鄉里夀即上書乞骸骨歸葬)馬驢甲兵具條相勒封人宜依領
納宿無鬭志不獲交綏致此埃塵誰階其咎故移(周禮封人)
(掌為畿封而樹之鄭注畿上有封若今時界也左氏傳曰潁考叔為潁谷封人祭仲足為祭封人宋高哀為蕭)
(封人論語有儀封人皆以地方封人盖封人職典封疆居在邊邑潁谷儀祭皆是國之邊邑也左傳文十二年)
(曰乃皆出戰交綏杜注云古名退軍為綏晉志未能堅戰短兵未至爭而兩退故曰交綏正義曰魏武引司馬)
(法云將軍死綏舊說綏却也詩云誰生厲階)
移虜留使文
(周書建德五年二月辛酉遣皇太子斌巡撫西土仍討吐谷渾戎事節度並宜隨機專决按武)
(帝母皇太后叱奴氏以建德三年三月癸酉崩至建德五年三月戊申祥文云入境以來國祥)
(甫邇至遣使相隨永敦隣睦知虜謂吐谷渾也吐谷渾遣使入境在建德五年二月發遣彼使)
(在次年春初建德六年正月所移也)
年月朔日某官告配某州郡前本欲發遣彼使但某入
境以來國祥甫邇自秋迄冬未申欵接(周書云建德三年三月癸酉皇)
(太后叱奴氏崩帝居倚廬朝夕共一溢米羣臣表請累旬乃止詔皇太子斌總釐庶政五月庚寅葬文宣皇后)
(於永固陵帝袒跣至陵所辛酉詔曰齊斬之情經籍彝訓近代沿革遂亡斯禮伏奉遺令既葬便除攀慕几筵)
(情實未忍三年之喪達乎天子古今無易之道王者之所常行但時有未諧不得全制軍國務重庶自聽朝縗)
(麻之節苫廬之禮率遵前典以申㒺極百寮以下宜遵遺令公卿上表固請俯就權制過葬即吉帝不許引古)
(禮答之羣臣乃止於是遂申三年之制五服之内皆令依禮建德五年二月辛酉皇太子斌巡撫西土討吐谷)
(渾三月壬寅文宣皇后服再朞戊申祥知是吐谷渾遣使入境在於建德五年二月至三月祥是入境以來國)
(祥甫邇也又云自秋迄冬未申欵接知留彼使至次年方遣也)且狼星表邦嚴霜巳戒
(史記天官書曰五宫東有大星曰狼狼角變色多盜賊正義曰狼一星參東南狼為野將主侵掠占非其處則)
(人相食色黃白而明吉赤角兵起金火守亦如之楚辭曰秋既戒之白露冬又申之以嚴霜)浮河亂
濟長路苦寒(禹貢曰濟河惟兖州又云浮於濟漯達於河又云入於渭亂於河孔安國曰正絶流)
(曰亂史記索隠曰濟水出河東垣縣王屋山東其流至濟陰故應劭云濟水出平原陰縣東陸機詩云劇哉行)
(役人慢慢恒苦寒言虜使入境以來初為國祥又以盜賊之警所以自春至冬未申欵接也)時當獻
歲維新三元告慶(楚辭曰獻歲發春兮泊吾南征三元元日謂為歲日月之元也亦稱三朝)
(班固東都賦曰春王三朝)珪贄盈庭華裔參軫(周禮曰公執桓圭侯執信圭伯執躬圭子)
(執穀璧男執蒲璧以朝覲宗遇會同于王又曰以六禽作六贄鄭云贄之言至也所執以自致也封禪書曰百)
(蠻執贄左氏傳曰庭實旅百左傳杜注云諸華中國又姜戎曰謂我諸戎四嶽之裔胄也杜云裔遠也昭九年)
(傳云先王居檮杌於四裔以禦螭魅說文曰軫車後横木也參軫言多也)式觀盛禮洽此嘉
讙陽和既動澤漸萬邦便當遣使相隨永敦隣睦故移
序
趙國公集序
(周書列傳云趙王招字豆盧突幼聰穎博涉羣書好屬文學庾信體詞多輕豔武成初進封趙)
(國公建德二年進爵為王所著文集十卷行於世)
竊聞平陽擊石山谷為之調(皇甫謐曰舜都平陽虞典夔曰於于擊石拊石孔安)
(國曰石磬也)大禹吹筠風雲為之動(說文曰筠竹皮也)與夫含吐性
靈抑揚詞氣曲變陽春光迴白日豈得同年而語哉(宋玉)
(曰陽春白雪)柱國趙國公發言為論下筆成章逸態横生新
情振起風雨爭飛魚龍各變(樂動聲儀曰風雨動魚龍)方之珪璧塗
山之會萬重(左傳哀十年大夫對孟孫曰禹會諸侯於塗山執玉帛者萬國)譬以雲霞
赤城之巖千丈(孔靈符會稽記曰赤城山名皆赤狀似雲霞懸霤干仞謂之瀑布飛流洒散冬)
(夏不竭)文參歷象即入天官之書(史記冇天官書索隠曰案天文有五官官者星)
(官也星座有尊卑若人之官曹列位故曰天官)韻涉絲桐咸歸總章之觀(三輔皇圖)
(曰明堂之制舜曰總章)論其壯也則鵬起半天(莊子曰鵬之背不知其幾千里也怒)
(而飛其翼若垂天之雲)語其細也則鷦巢蚉睫(莊子曰鷦鷯巢林不過一枝此云鷦)
(巢鷦疑作焦蓋謂焦螟蟲也列子曰江浦之間生麼蟲其名曰焦螟羣飛而集於蚊睫弗相觸也栖宿去來蚊)
(弗覺也張湛曰麽亡果反細也字書云麽小也)豈直熊熊旦上增城抱日月之
光(熊熊一作熊羆陸璣疏曰熊能攀緣上高樹見人則顛倒自投地而下冬多入穴而棲始春而出脂謂之)
(熊白史記天官書說歲星云熊熊有光按下文燄燄從熊熊為是楚詞增城九重)燄燄宵飛南
斗觸蛟龍之氣(洛誥曰無若火始燄燄孔傳云燄燄尚微崔豹古今注曰螢火一名宵飛南斗)
(句即豫章記所謂豐城劍氣光於牛斗者也劍卒化為龍矣)昔者屈原宋玉始於哀
怨之深(史記曰屈原被放至於江濱乃作懷沙之賦懷石自投汨羅以死屈原既死之後楚有宋玉唐)
(勒景差之徒皆好辭而以賦見稱皆祖屈原之從容詞令終莫敢直諫者)蘇武李陵生於别
離之世(漢書曰蘇武字子卿京兆人武帝天漢二年以中郎將使匈奴十九年不屈節歸漢李陵字少)
(卿天漢中將步卒五千擊匈奴轉鬭矢盡遂降單于以女妻之立為右校王在匈奴二十餘年卒詩品曰李陵)
(詩其源出於楚辭文多悽愴怨者之流陵名家子有殊才生命不諧聲頽身喪使陵不遭辛苦其文亦何能至)
(此)自魏建安之末晉太康以來雕蟲篆刻其體三變(宋書)
(謝靈運傳論曰自漢至魏四百餘年辭人才子文體三變建安獻帝年號太康晉武帝年號也揚雄法言或問)
(吾子少而好賦曰然童子雕蟲篆刻俄而曰壯夫不為也)人人自謂握靈蛇之珠抱
荆山之玉矣(二語出曹子建與楊德祖書說苑曰昔隨侯行遇大蛇中斷疑其靈使人以藥封之)
(蛇乃能去因號其處為斷蛇丘歲餘蛇銜明珠徑寸絶白而有光因號隨珠卞和璧始皇以為傳國璽也韓子)
(曰卞和抱其璞哭於荆山之下)公斟酌雅頌諧和律吕若使言乖節目
則曲臺不顧聲止操縵則成均無取(漢書曰孟卿說禮數萬言號曰后氏)
(曲臺記服虔曰在曲臺校書者記因以為名師古曰曲臺殿在未央宫學記曰不學操縵不能安絃周禮大)
(司樂掌成均之法以治建國之學政而合國之子弟焉)遂得棟梁文囿冠冕詞林
大雅扶輪小山承盖(詩序曰詩有大雅焉有小雅焉羽獵賦曰齊桓公曾不足使扶輪又)
(曰風詡詡其扶輪楚辭序曰招隠士者淮南小山之所作也)
傳
周使持節大將軍廣化郡開國公丘乃敦崇傳
崇恒州代郡鼔城縣廣義鄉孝讓里人也昔夀丘建國
賜姓者十二人(竹書紀年曰黃帝母曰附寶見大電繞北斗樞星光照郊野感而孕二十五月)
(而生帝於夀丘史記正義曰夀丘在魯東門之北今在兖州曲阜縣東北六里皇甫謐云黃帝生於夀丘長於)
(姬水因以為姓國語胥臣云黃帝之子二十五宗其得姓者十四人為十二姓姬酉祁已滕箴任荀嬉姞嬛依)
(是也)平陽舉賢登朝者十六族(皇甫謐帝王世紀堯都平陽於詩為唐國史記曰昔)
(高陽氏有才子八人世得其利謂之八愷高辛氏有才子八人世謂之八元此十六族者世濟其美至於堯堯)
(未能舉舜舉八愷使主后土舉八元使舉五教於四方事出左傳)况復大電繞樞流星
入昴(大電繞樞黃帝之祥注見上文流星入昴帝堯之祥論語䜟曰帝堯率舜游首山觀河渚視五老飛)
(為流星上入昴)𣲖分源别幹其嗣興者乎魏道武皇帝以命世
雄圖飲馬河洛(北史曰魏之先出自黃帝子之少子受封北國其後世為君長魏平文皇帝生)
(二子長曰沙漠雄次曰什翼犍道武帝祖帝拓中原國號曰魏)兄弟十人分為十姓(十姓)
(謂後魏為拓跋氏道武以沙漠雄子嵩宗室之長為長孫氏至魏文帝以獻帝長兄為紇骨氏次兄普氏為周)
(氏次兄為達奚氏次兄為伊婁氏改婁氏次兄敦丘氏改為丘氏次兄侯氏改為万侯氏叔父之後乙旃氏為)
(叔孫氏疏俗車焜氏改為車氏是為十姓見魏書及北史)辨風吹律丘氏即其一焉
(魏十姓敦丘氏為丘氏是也春秋孔演圖云孔子曰丘援律吹律有姓)五代祖邈驃騎大
將軍開府儀同三司營丘郡開國公於時天道西北既
禀謀謨(左傳董叔曰天道多在西北)馬首東南實資匡贊(左傳襄十四年荀偃)
(令曰雞鳴而駕塞井夷竈惟余馬首是瞻欒黶曰晉國之命未是有也余馬首欲東乃歸此言進退皆從之也)
因以封名仍為賜氏(謂邈封營丘郡賜姓丘氏也)與夫南公伯即有
連類宗則樂正非無準則(以上與夫至凖則似有缺文兼疑訛字未敢以意增改今)
(照原本錄之)曾祖雙軌使持節驃騎大將軍司徒青兖二州
刺史范陽文昭公洛食之始上馬治國(洛誥曰我乃卜澗水東瀍水西)
(惟洛食孔傳曰今河南城也漢書陸賈曰馬上得之亦將以馬上治之乎)登庸之初昇槐論
道(尚書曰疇咨若時登庸孔傳曰庸用也誰能咸熙庶績順是者將登用之周禮曰三槐三公位焉尚書曰)
(惟兹三公論道經邦)生則絶席武宫死則配祠清室(後漢張禹傳詔令禹舍宫)
(中每朝見與三公絶席黃圃曰清涼殿亦曰延清室)夫人太原王氏三世為將四
代為公(太原王氏出自王離次子威漢揚州刺史九世孫霸字仲儒居太原晉陽後漢連徵不至霸生)
(咸咸十九世孫澤字季道雁門太守生昶字文舒魏司空京陵穆侯二子渾濟見晉書此太原氏族之盛也云)
(三世為將者史記稱王翦子王賁王翦之孫王離又云今王離已三世將矣云四代為公者晉渾濟等是也)
社稷大宗鍾鼎貴族伉儷是歸秦晉匹也(言太原本世胄之家夫人)
(王氏來歸於我也禮有大宗小宗漢書曰擊鐘鼎食左氏傳曰已不能庇其伉儷而亡之杜預曰伉敵也儷偶)
(也正義曰禮謂兩皮謂儷皮儷兩也故為耦伉者相當之言故為敵也伉儷者言是相敵之匹偶又左傳懷嬴)
(曰秦晉匹也何以卑我杜注云匹敵也)祖提使持節衛將軍駙馬都督河
交二州刺史靈夀縣開國公公子公孫聲名籍甚增輝
增耀弱冠昇朝夫人清廉郡長公主孝文帝之第二女
也王姬有行車服不繫(詩序曰王姬下嫁於諸侯車服不繫其夫下王后一等)故
得衛青上將張耳賢夫(漢書曰衛青尚平陽主天文志云文昌六星一曰上將青拜大)
(將軍故云上將又漢書曰張耳大梁人也嘗亡命游外黃外黃富人女甚美庸奴其夫亡邸父客曰必欲求賢)
(夫從張耳)父願使持節大都督徐州諸軍事徐州刺史平陽
縣開國公食邑四千戶少年習象多見兵書澆沙聚石
之營却日横雲之陣(曹瞞傳曰公軍渡渭為馬超所衝突營不可立地又多沙不築時天)
(寒乃多作縑囊以運水起沙為城以水灌之一夜而成比明城立由是公軍盡得渡渭晉書曰諸葛亮造八陣)
(圖於魚復平沙上累石為八行相去二丈淮南子曰魯陽公與韓戰戰酣日暮援戈而麾之日為之反三舍風)
(后握竒經有風陣雲陣)彎弧則戟破小支抽劍則泉飛枯井(曹植白馬)
(篇曰控弦破左的右發摧月支漢書曰貳師將軍李廣利拔佩刀刺山飛泉湧出)夫人宇文氏
周文皇之第三妹也母儀令範女師賢哲德高隆慮義
重河陽(漢書王太后第三女曰隆慮公主續列女傳曰趙皇后屬河陽主家學歌舞)魏受其
終周新其命式墓封墳追旌盛德(後漢書曰明帝遣使祠蕭何霍光帝謁園)
(陵過式墓史記其命閎夭封比干之墓注云封謂益其土)乃贈使持節大將軍廣化
郡開國公食邑一千戶夫人贈安德郡長公主遊魂冤
結非無廣漢之城(後漢書曰陳寵轉廣漢太守先是洛縣城南每陰而常有哭聲聞於府中)
(積數十年寵使吏案行還言世衰亂時此下多死亡者而骸骨不得葬儻在于是寵盡收歛葬之自是哭聲遂)
(絶)久客思歸惟有東平之樹(皇覽曰東平思王冢在無鹽人傳言王在國思歸京)
(師後葬其冢上松柏皆西靡也)自永安以來魏室大壊(北史云魏莊帝諱子攸彭城王)
(勰之第三子也武泰元年明帝崩大都督爾朱榮謀廢立陰與帝通率衆來赴帝與兄弟夜北渡河會榮于河)
(陽即皇帝位是年改元永安)海水羣飛天星亂動(揚雄劇秦美新曰海水羣飛漢書劉)
(向封事諫曰夜中星隕如雨)禮樂征伐不出於人主舉賢誅暴議在
於強臣(謂爾朱榮也北史云榮以兵權在己遂有異志乃害靈太后及幼主次害無上王等後復表請)
(追謚無上王為皇帝餘俱有贈子孫聽立後授封爵舉賢如以前太尉江陽王繼為太師以下是也誅暴如討)
(葛榮檻送京師斬於都市是也三年帝殺榮於明光殿帝卒為爾朱氏所弑爾朱世隆立廣陵惠王羽之子恭)
(是為閔帝)高丞相驅率風雲奄荒齊晉(北史云高歡渤海蓚人也普泰元年廢帝)
(即位於信都西改元中興以渤海王高歡為丞相二年為大丞相歡既敗爾朱氏廢帝自以疎遠遜位歡立武)
(帝永興二年高歡大破爾朱氏山東平)我舅氏文皇帝駕馭龍虎據有周
秦南北渝盟東南敵怨(謂周太祖宇文泰也北史魏武帝紀曰永興三年帝内圖高歡)
(乃以斛斯椿為領軍使與王思政綂之以為心膂軍謀朝政咸决於椿分置督將及河南關西諸刺史帝親總)
(六軍十餘萬次河橋高歡引軍東渡帝出宇文泰遣李賢和等各領數百騎會帝於崤中高歡入洛遣婁昭等)
(追帝不及宇文泰遣大都督趙貴等甲騎二千來赴乃奉迎過河泰迎帝於東陽帝勞之將士皆呼萬歲遂)
(入長安以雍州公廨為宮大赦是為西魏高歡東還洛陽歡推清河王亶子善見為主徙都鄴是為東魏魏於)
(此始分為二周本紀云普回子莫那自山陰南徙始居遼西是曰獻侯為魏舅甥之國故曰舅氏)既而
各受圖書竝當珪璧(謂高氏宇文氏後俱受命為帝也河圖洛書帝王之符也左氏傳曰)
(當璧而拜者神所立也北史云魏大統十六年東魏静帝遜位於齊是為文宣皇帝諱洋神武第二子也魏恭)
(帝三年遜位於周是為閔帝諱覺太祖第三子也高氏宇文氏竝為帝矣)百姓則父南子北
兄東弟西事主則憂親求生則慮禍大周親戚徧鍾荼
炭輸之城旦下之織室關河嚴隔三十餘年(言周齊兩國争疆東)
(西否隔親戚流寓或致罪戾不得遣歸也史記秦始皇本紀云黥為城旦如淳曰律說論决為髠鍓輸邊築長)
(城晝日伺寇虜夜暮築長城城旦四歲也漢書刑法志曰諸當完者完為城旦舂又外戚傳曰漢使曹參等擄)
(魏王豹而薄姬輸織室)天厭喪亂人思反德彼之風塵既静函谷
此之冠蓋屢涉漳濱(言周齊彼此和親干戈少息也按周本紀天和六年齊遣使來聘建)
(德元年周遣司宗李祭小賓部賀遂禮於齊是也函谷本䅈函谷關周宇文氏所都漳濱鄴地齊高氏所都周)
(武帝詔曰偽齊叛渙竊有漳濱是也)中山冤枉之餘代郡凋殘之澤竝遇
革音咸蒙禮送(中山二語言高氏廢帝自立魏之支屬皆留齊地會周齊和親乃許還其本國)
(也下云崇等生還是魏周戚屬由是得歸矣漢書曰中山王衎入即位是為平帝後王莽即真遂廢帝又文帝)
(紀曰周勃等奉天子法駕迎于代邸中山指静帝為高氏所廢若漢平帝代郡指清河王子善見本高歡所立)
(若漢代邸此二帝之後向被拘囚今蒙禮送也)崇賓兄弟二人相看氣息親愛
凋零方寸久亂恒山殺翮豈望同飛而安國徒中鬱為
卿相班超絶域遂得生還(爾雅曰北岳恒山張宴漢書注云恒山在常山郡西郭璞)
(山海經注云雁門山即北陵西隃雁之所出因以為名在高柳北地理志有雁門郡淮南子曰飛烏鍛羽許慎)
(注云鍛殘羽也言雁之殘羽不能飛也史記曰韓安國者梁成安人也事梁孝王為中大夫其後坐法抵罪無)
(何梁内史缺漢使使者拜安國為梁内史起徒中為二千石位至御史大夫行丞相事後漢書班超曰臣不敢)
(望到酒泉但願生入玉門關)天和四年(武帝之八年也)至於新邑(以上序賓崇兄弟二)
(人自齊來歸也)朝廷以舅甥之國外内之親乃授賓使持節驃
騎大將軍開府儀同三司大都督安樂縣開國公食邑
一千戶賓得免虎口仍上龍門(莊子孔子曰丘幾不免虎口哉司馬遷書曰垂)
(餌虎口辛氏三秦記曰河津一名龍門水險莫通魚鼈之屬莫能上江海大魚薄集龍門下數千不得上上則)
(為龍也)聲價已高風焱即遠方欲討論國恥申雪家冤横
尸原野是所甘心時不我與先從朝露春秋若干(言賓先崇)
(死也)衛國興文子之慟長安有詔葬之悲(衛國興文子之慟者疑引衛公)
(叔文子公孫發卒也漢書曰霍去病薨上悼之發屬國玄甲軍陳自長安至茂陵為冢象祁連山)乃贈
本官加少傅蒲虞勲三州諸軍事蒲州刺史以天和六
年(平鄴都年)某月日葬於長安之洪瀆原妻青州石氏長城
郡君胤子孤煢生妻嫠室即能有節還成守義崇蒙授
使持節大都督驃騎大將軍開府儀同三司廣化縣開
國公食邑一千戶昆季二人同年上將彤廷交映棨戟
相臨(西都賓曰玉階彤庭崔豹古今注曰棨戟殳之遺象也詩所謂伯也執殳為王前驅前驅之器也以)
(木為之後世滋偽無復典刑以赤油韜之亦謂之油戟亦謂之棨戟王公以下通用之)昔二馮同
德繼踵當官(漢書曰成帝時馮野王為上郡太守後弟立亦自五原太守徙西河上郡居職公廉)
(百姓歌之曰大馮君小馮君兄弟繼踵相因循聰明賢知惠吏民政如魯衛德化均周公康叔猶二君)兩
杜齊名夾河為郡(漢書杜周傳曰始周為廷史有一馬及久任事列三公而兩子夾河為郡)
(守家訾累巨萬矣)比斯榮寵彼將慙色俄然賓疾奄捐館舍崇
兄弟勝衣備罹禍酷同氣長養得及全人今者來歸更
連凶閔每一悲慟行路傷心撫養愛子情深馬援之慈
(後漢書馬援傳曰兄况卒援行服朞年不離墓所敬事寡嫂不冠不入廬援有誡兄子嚴書)恭事寡
嫂義甚顔含之孝(晉書曰顔含字弘都瑯琊莘人也兄畿咸寧中得疾就醫自療遂死於醫)
(家家人迎喪旐每繞樹而不可解引喪者顛仆稱畿言曰我夀命未死但服藥太多傷我五臓今當復活慎無)
(葬也其婦及家人夢之曰吾當復生可急開棺而父不聽含時尚少乃慨然曰非常之事自古有之今靈異至)
(此開棺之痛孰與不開相負父母從之乃共發棺果有生驗以手刮棺指爪盡傷然氣息甚微存亡不分飲食)
(所須託之以夢闔家營視頓廢生業雖在母妻不能無倦矣含棄絶人事躬親侍養不出戶庭者十有三年畿)
(竟不起含二親既終兩兄繼没次嫂樊氏因疾失明含課勵家人盡心撫養每日自嘗省藥饌察問息耗必簪)
(屨束帶醫人疏方應須蚺蛇膽而尋求備至無由得之含憂嘆累時嘗晝獨坐忽有一青衣童子年可十三四)
(持一青囊授含含開視乃蛇膽也童子化青鳥飛去得膽藥成嫂病即愈由是著名已上序賓卒崇克盡弟道)
(也)天和六年授大將軍餘如故龍庭賞出塞之功玉門
勞旋師之寵異代同和見之今日(後漢書班固燕然山銘曰焚老上之龍庭)
(注云匈奴五月大會龍庭祭其天地鬼神今皆焚蕩之又耿恭傳曰恭引兵據疎勒匈奴攻恭恭厲士衆擊走)
(之數月食盡困窮稍稍死亡餘數十人漢遣兵迎校尉遂相隨俱歸發疎勒時尚有二十六人隨路死沒三月)
(至玉門惟餘士二人)建德二年授使持節都督宜州諸軍事宜州
刺史忽忽横閣但有誦書曖曖重帷惟聞善政清不置
水明非舉燭(高士傳曰任棠字季卿隠身不仕龐參為漢陽太守到先就家俟焉棠不與言但以)
(薤一本水一盂置戶屏前身抱孫兒伏于戶下主簿白以為倨傲參思其微意良久曰棠置一盂水欲諭太守)
(清也投一本薤欲諭太守擊強宗也抱孫兒當戶欲諭太守開門恤孤也韓子曰郢人有遺燕相國書者夜書)
(火不明因謂持燭者舉燭云而過書舉燭舉燭非書意也燕相受書而說之曰舉燭者尚明也尚明也者舉賢)
(而任之燕相白王大悅國以治治則治矣非書意也)乃是入境移風非直停車待
雨(後漢書曰賈琮為冀州刺史升車命御者褰帷諸臧過者望風解印綬去又曰鄭弘行春隨車致雨)有
勅大將軍宜州刺史廣化郡公崇自夏季無雨以迄於
今雖靡神不禱仍未降感知彼州内獨蒙滂澤諒由大
將軍精誠所致憂念郡人豐稔可希良以為慰又勅廣
化公崇知此存心政術治勤黎人受委稱職嘉尚無已
古人有言非行之難念加勉勖以致盡善指令宣納抑
操賜齊陳物如别宜諭朕懷昔陽平太守别降紅粟之
恩荆州刺史偏蒙衮衣之賜治績尤異此之謂乎(晉書武帝)
(紀曰太康十年夏四月以陽平太守梁柳有政績賜穀千斛吳都賦曰海陵之倉則紅粟流衍益都耆舊傳曰)
(郭賀拜荆州刺史明帝巡狩到南陽特賜以三公之服黼黻旒冕勅去䄡露冤見此以彰其德)崇清淨
為政廉明為法人不忍背吏不忍欺性不飲酒無所嗜
欲深沉牆仞喜愠不形文必正詞絃惟雅曲仁義禮節
是所用心緹帙緗素愛翫無巳當今四郊多壘尚有公
卿之辱(禮記曰四郊多壘此卿大夫之辱也)鼔鼙不息猶勞將帥之謀(禮記)
(曰君子聞鼔鼙之聲則思將帥之臣)語其讎恥惟願横行死地思其報國
不吝身膏原野(漢書上將軍樊噲曰臣願得十萬衆横行匈奴中揚子法言曰秦將白起長平)
(之戰四十萬人死原野厭人之肉川谷流人之血)但令天假之年時綏之福忠
貞之事公其取焉略書梗概陳之直史(後漢書杜篤論都賦序曰故略)
(其梗概不敢具陳注云梗槪猶麤略也)
庾子山集卷十一
