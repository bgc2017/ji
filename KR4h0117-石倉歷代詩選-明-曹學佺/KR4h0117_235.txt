石倉歴代詩選卷二百三十五
明曹學佺編
元詩五
趙孟頫
古風九首
詩亡春秋作仲尼益苦心空言恐難托指事著以深大
義炳如日萬古仰照臨鳳鳥久不至楚狂乃知音愁來
不得語起坐彈吾琴
周衰有戰國紛紛極荆蓁黃金聘辯士駟馬迎從人朝
為刻骨讐暮作㰱血親終然智力屈奉身俱入秦
自有天地來蓬萊幾清淺人生空皓首舉世誰得見瑤
臺在何許渺渺煙波遠方舟不可渡使我空展轉
絶代有佳人被服綺與紈蛾眉秀聯娟吐詞馥若蘭清
歌啓皓齒瑤琴發哀彈一彈再三嘆聽者涕汍瀾借問
誰家子為言本邯鄲
秋風吹庭樹故葉紛以墜明月耿夜長草蟲促經緯四
序苦不淹少壯何足貴展轉復展轉寤辟不能寐昔為
閨中秀今作市門鄙豈無膏與沐甘心得憔悴
山深多悲風日暮愁我心玄雲降寒雨松栢自哀吟人
生百年後奄然閟重隂念此每不樂天路何由尋仙人
偓佺軰逍遙在青岑奈何不爾思委命重黃金
海中有竒樹粲粲珊瑚枝由來植物性無脛可推移如
何左氏子樹之白玉墀洛陽經幾戰金谷久荒夷空令
千載下聞者忽傷悲
烈風號枯條落葉滿周道原野何蕭索川流亦浩浩離
居日以遠懷思令人老功名會有時生世苦不早顧瞻
靡所騁憂心惄如擣
浮雲何方來不知竟安之飄飄隨風去汗澷以為期自
昔功名士往往事驅馳白駒空谷中誰能加縶維皎皎
難見容翻受世妍媸虚名誠無益不見斗與箕
有所思
思與君别來幾見芙蓉花盈盈隔秋水若在天一涯欲
涉不得去茫茫足煙霧汀洲多芳草何心采蘅杜青鳥
翺雲間錦書何時還君心雖匪石祗恐凋朱顔朱顔不
可仗那能不惆悵何如雙翡翠飛去蘭苕上
東郊
晨興理孤榜薄言東郊遊清風吹我衣入袂寒颼颼幽
花媚時節弱蔣依寒流山開碧雲斂日出白煙收曠望
得所懷欣然消我憂中流望城郭葱葱佳氣稠人生亦
已緐惠養要湏周約身不願餘尚恐乏所求且當置勿
念乘化終歸休
曉起川上贈友
明發不能寐獨步柳隂中秋色方浩蕩晨光乍曈曨爍
爍川上日蕭蕭樹間風葛巾吹欲墮纖絺已無功感彼
歲月駛悟此人世空悠悠竟何補山林情所鍾終期抗
高志駕言從赤松
春思
春柳黃如鵝春風揚綠波美人在何許忽若阻山河攀
條弄白日常恐歲蹉跎懷思鬱不舒佳期將奈何良辰
難驟得臨風空浩歌
贈别夾谷公二首
驅馬原隰間經時不遑休昔來日在斗今去麥已秋王
事有裨益宴安非所求翩翩晨風翼一舉逝莫留誰令
匏瓜繫自懷離别憂
青青蕙蘭花含英在中林春風不披拂胡能見幽心相
去千里餘會合大江南促席談自古知我一何深此别
雖非遠懷思渺難任公其愛體素尚無金玉音
桐廬道中
歴歴山水郡行行襟袍清兩崖束滄江扁舟此宵征卧
聞灘聲壯起見渚煙横西風林木淨落日沙水明高旻
衆星出東嶺素月生舟子棹歌發含詞感人情人情苦
不遠東山有遺聲豈不懷燕居簡書趣期程優游恐不
免驅馳竟何成我生悠悠者何日遂歸耕
寄鮮于伯幾
廊廟不乏才江湖多隱淪之子稱吏隱才高非衆鄰脫
身軒冕場築屋西湖濱開湖弄玉琴臨池書練裙雷文
粲周鼎鹿鳴娛嘉賓圖書左右列花竹自清新賦詩凌
鮑謝往往絶埃塵我生雖寡諧一見夙昔親誤落塵罔
中四度京華春澤雉歡畜樊白鷗誰能馴
題歸去來圖
生世各有時出處非偶然淵明賦歸來佳處未易言後
人多慕之效顰惑媸妍終然不能去俛仰塵埃間斯人
真有道名與日月懸青松卓然操黃華霜中鮮棄官亦
易耳忍窮北窗眠撫卷常三嘆世久無此賢
題耕織圖二十四首
正月(耕)
田家重元日置酒會鄰里小大易新衣相戒未明起老
翁年已邁含笑弄孫子老嫗惠且慈白髮被兩耳杯柈
且羅列飲食致甘旨相呼團圞坐聊慰衰暮齒田磽藉
人力糞壤要鋤理新歲不敢閒農事自兹始
二月
東風吹原野地凍亦已銷早覺農事動荷鋤過相招遲
遲朝日上炊煙出林梢土膏脉既起良耜利若刀高低
徧翻墾宿草不待曉幼婦頗能家井臼常自操散灰緣
舊俗門逕環周遭所冀歲有成殷勤在今朝
三月
良農知土性肥瘠有不同時至萬物生芽蘖由地中秉
耒向畎畝忽徧西與東舉家往于田勞瘁在爾農春雨
及時降被野何濛濛垂兹各布種庶望西成功培根利
秋實仰天望年豐但使隂陽和自然倉廩充
四月
孟夏土加潤苖生無近遠漫漫冐淺陂芃芃被長阪嘉
榖雖巳值惡草亦滋蔓君子與小人並處必為患朝朝
荷鋤往&KR0008;耨忘疲倦早隨鳥雀起歸與牛羊晩有婦念
將饑過午可無飯一飽不易得念此獨長嘆
五月
仲夏苦雨乾二麥先後熟南風吹隴畝惠氣散清淑是
為農夫慶所望實其腹沽酒醉比鄰語笑聲滿屋紛然
收穫罷高廩起相屬有周成王業后稷播百榖皇天貽
耒耜長世自兹卜願言仍歲稔四海盡蒙福
六月
當晝耘水田農夫亦良苦赤日背欲裂白汗灑如雨匍
匐行水中泥淖及腰膂新苖抽利劒割膚何痛楚夫耘
婦當饁奔走及亭午無時暫休息不得避炎暑誰憐萬
民食粒粒非易取願陳知稼穡無逸傳自古
七月
大火既西流凉風日凄厲古人重稼穡力田在匪懈郊
行省農事禾黍何旆旆碾以他山石玉粒使人愛大祀
湏粢盛一一稽古制是為五榖長異彼稊與稗炊之香
且美可用享上帝豈惟足食人一飽有所待
八月
白露下百草莖葉日紛委是時禾黍登充積徧都鄙在
郊既千庾入邑復萬軌人言田家樂此樂誰可比租賦
以輸官所餘足儲峙不然風雪至凄餒及妻子優游茅
簷下庶可以足歲太平元有象治世乃如此
九月
大家饒采麵何啻百室盈縱復人力多舂磨常不停激
水轉大輪磑碾亦易成古人有機智用之可厚生朝出
連百車暮入還滿庭勾稽數多少必假布算精小人好
争利晝夜心營營君子貴知足知足萬慮輕
十月
孟冬農事畢榖粟既已藏彌望四野空&KR0034;秸亦在場朝
廷政方理庶事和隂陽所以頻歲登不憂旱與蝗置酒
燕鄉里尊老列上行殽羞不厭多魚羔復烹羊縱飲窮
日夕為樂殊未央禱天祝聖人萬秊長壽昌
十一月
農家值豐秊樂事日熙熙黑黍可釀酒在牢羊豕肥東
隣有一女西隣有一兒兒年十五六女大亦可笄財禮
不求備多少取隨宜冬前與冬後婚嫁利此時但願子
孫多門戶可扶持女當力蠶桑男當力耕耔
十二月
一日不力作一日食不足慘淡歲云暮風雪入破屋老
農氣力衰傴僂腰背曲索綯民事急晝夜互相續飯牛
欲牛肥茭藁亦預蓄蹇驢雖劣弱挽車致百斛農家極
勞苦歲豈恒稔熟能知稼穡艱天下自蒙福
正月(織)
正月新獻歲最先理農噐女工並時興蠶室臨期治初
陽力未勝早春尚寒氣窗戶當奥密勿使風雨至田疇
耕耨動敢不修耒耜經冬牛刀弱相戒勤飯飼萬事非
預備倉卒恐不易田家亦良苦捨此復何計
二月
仲春凍初解陽氣方滿盈旭日照原野萬物皆欣榮是
時可種桑插地易抽萌列樹徧阡陌東西各縱横豈惟
籬落間採葉燀遠行大哉皇元化四海無交兵種桑日
巳廣彌望綠雲平匪惟錦綺謀祗以厚民生
三月
三月蠶始生纖細如牛毛婉孌閨中女素手握金刀切
葉以飼之擁紙散周遭庭樹鳴黃鳥發聲和且嬌蠶饑
當採桑何暇事遊遨田時人力少丈夫方種苖相將挽
長條盈筐不終朝數口望無寒敢辭終歲勞
四月
四月夏氣清蠶大已屬眠高首何昂昂蛾眉復娟娟不
憂桑葉少徧野如綠烟相呼携筐去迢遞立遠阡梯空
伐條枚葉上露未乾蠶饑當早歸秉心静以專飭躬修
婦事黽勉當盛年救忙多女伴笑語方喧然
五月
五月夏以半谷鶯先弄晨老蠶成雪繭吐絲亂紛紜伐
葦作簿曲束縳齊榛榛黃者黃如金白者白如銀爛然
滿筐筥愛此顔色新欣欣舉家喜稍慰經時勤有客過
相問笑聲聞四隣論功何所歸再拜謝蠶神
六月
釜下燒桑柴取繭投釡中纖纖女兒手抽絲疾如風田
家五六月綠樹隂相蒙但聞繰車響遠接村西東旬日
可經絹弗憂杼柚空婦人能蠶桑家道當不窮更望時
雨足二麥亦稍豐沽酒及時飲醉倒姑與翁
七月
七月暑尚熾長日弄機杼頭髻不暇梳揮手汗如雨嚶
嚶時鳥鳴灼灼紅榴吐何心娱耳目往來亡傴僂織為
機中素老幼要紉補青燈照夜梭蟋蟀窗外語辛勤亦
何有身體衣幾縷嫁為田家婦歲歲服勞苦
八月
池水何洋洋漚麻水中央數日麻可取引過兩手長織
綃能幾時織布已復忙依依小兒女歲晩嘆無裳布襦
不掩脛念之熱中腸朝緝滿一籃暮緝滿一筐行看機
中布計日漸可量我衣苟已成不憂天早霜
九月
季秋霜露降凛凛寒氣生是月當授衣有布織未成天
寒催刀尺機杼可無營教女學紡纑舉足疾且輕舍南
與舍北嘒嘒聞車聲通都富豪家華屋貯娉婷被服雜
羅綺五色相間明聽說貧家女惻然當動情
十月
豐年禾黍登農心稍逸樂小兒漸長大終歲荷鋤钁目
不識一字每念心作惡東隣方迎師收拾令入學後月
日南至相賀因舊俗為女裁新衣修短巧量度龜手事
塞向庶禦北風虐人生真可嘆至老長力作
十一月
冬至陽來復草木潛滋萌君子重其然吾道自此亨父
母坐堂上子孫列前榮再拜稱上壽所願百福幷人生
屬明時四海方太平民無札瘥者厚澤敷羣情衣食苟
給足禮義自此生願言興學校庶幾教化成
十二月
忽忽歲將盡人事可稍休寒風吹桑林日夕聲颼飀墻
南地不凍墾掘為坑溝斫桑埋其中明年芽早抽是月
浴蠶種自古相傳流蠶出易脱殼絲纊亦倍收及時不
努力知有來歲否手凍不足惜冀免號寒憂
慶壽僧舍即事
白雨映青松蕭颯酒朱閣稍覺暑氣銷微凉度疎箔客
居秋寺古心跡俱寂寞夕蟲鳴階砌孤螢烔叢薄展轉
懷故鄉時聞風鳴鐸
幽獨
獨坐不自聊披草尋幽逕夕陽在高林籬落有餘映依
依增遠想歴歴生晩聽凉蟬軋鳴筝候蟲擊清磬大小
皆有從雄雌各相應沉吟復躊躇忽覺西山暝
興中府題見山樓
東北有高樓迢遞數十尺朝霞映窗牖浮雲來几席莾
蒼一望間崒嵂千峰碧青山何處無所見多迫迮偉哉
醫無閭周禮載簡册我雖身未到心想已何索但惜道
里賖處地遠且僻嘉彼樓居子不受世故役愛山如愛
客相對樂晨夕應笑平地人塵埃坐充斥
寄題杜尊師白雲菴瓊秀亭
瓊山發天秀珠泉表地靈柔荑吐丹葩喬林標綘英酌
醴吸冲和汲澗潄甘清石門開洞府水龍走巖扄清颷
一時至四座浮幽馨閬風何必遠世塵空自冥從遊當
有期淹留詎無成左手擷紫芝右手采黃菁振衣涉崇
岡遐觀散神情長嘯烟霧裏滿空鸞鶴聲
題西溪圖贈鮮于伯幾
山林忽然在我眼攬袂欲遊嗟已遠長松謖謖含蒼烟
平川茫茫際曾巘大梁緐華天下稀走馬鬭雞夜忘歸
君獨胡為甘寂莫坐對山水娱清暉西溪先生竒崛士
正可着之巖石裏數間茅屋破不修中有神光發竒字
綠蘋齊葉白芒生送君江南空復情相思萬里不可見
時對此圖雙眼明
送高仁卿還湖州
昔年東吳望幽燕長路北走如登天捉來官府竟何補
還望故鄉心惘然江南冬煖花亂發朔方苦寒氣又偏
木皮三寸冰六尺面額欲裂凍折絃盧溝強弩射不過
騎馬徑度不用船宦遊遠客非所習狐貉不具綈袍穿
京師宜富不宜薄青衫駿馬争騰騫南隣吹笙厭粱肉
北里鼓瑟羅姝妍凄凉朝士有何意瘦童羸騎雞鳴前
太倉粟陳未易糴中都俸薄難裹纏爾來方士頗向用
讀書不若燒丹鉛故人聞之應見笑如此不歸殊可憐
長林豐草我所愛羈靮未脫無由緣高侯遠來旨顧我
裹茗抱被來同眠青燈耿耿照土屋白日薄薄無葷羶
破愁為笑出軟語寄書妻孥無一錢江湖浩渺足春水
鳬鴈滅沒横秋烟何當乞身歸故里圖書堆裏消殘年
題商德符學士桃源春曉圖
宿雲初散青山濕落紅繽紛溪水急桃花源裏得春多
洞口春烟搖綠蘿綠蘿搖烟掛絶壁飛流直下三千尺
瑤草離離滿澗阿長松落落凌空碧雞鳴犬吠自成村
居人至老不相識瀛洲仙客知仙路點染丹青寄輕素
何處有山如此圖移家欲向山中住
春寒
夜雨鳴高枕春寒入敝袍時光自花柳吾意豈蓬蒿失
色黃金盡知音白雪高山林隱未得空覺此生勞
雪後同子俊遊何山次韻
同是清閒客俱為放浪遊晴山依雪壮野水帶冰流風
急松杉亂秊登薺麥收生涯雖未老吾欲覓莵裘
重遊弁山
出郭聞鸎語穿林散馬蹄澗松何鬱鬱春草又萋萋白
石那堪煑丹巖倘可梯平坐愛高興只合此幽棲
竹色迷行徑松聲洶座隅水清花自照風暖鳥相呼飲
罷思棋局歌長缺唾壺重來瀟洒地聊足慰湏臾
次韻陳無逸中秋月食風雨不見
谿月當圓夜看雲起暮愁曾隂連積水伏雨暗清秋白
璧難容玷明珠不可求每因觀節物轉覺此生浮
次韻馮伯田秋興
風緊草木變露寒沙水清蕭蘭嗟共悴鶗鴂忍先鳴黃
閣非吾事青山不世情浩歌聊感激裘馬任肥輕
送楊幼澄教授歸江西兼寄吴幼清
客裏相從久愁中欲别難此行登仕版未覺負儒冠北
度憐江總東歸憶幼安著書應滿屋妙處共誰看
送李青甫御史出按四川
蜀道青天上繡衣驄馬行霜威御史府春色錦官城萬
里平安報三年菽水清相逢一杯酒似為别離傾
謝日林贈湖石次韻
怪石曾聽法來從不二門玲瓏浮磬韻斑駁古苔㾗池
月巖邊上春雲水面屯微君能輙贈此意向誰論
和姚子敬秋懷
搔首風塵雙短髩側身天地一儒冠中原人物思王猛
江左功名愧謝安苜蓿秋高戎馬健江湖日短白鷗寒
金尊綠酒無錢共安得愁中却暫歡
吴宫烟冷水空流惨淡風霜暗九秋禾黍故基曾駐輦
芙蓉高閣迥添愁繡楹錦柱蛟龍泣金沓瑤階鹿豕遊
宋玉平生最蕭索還將九辯賦離憂
聞擣衣
露下碧梧秋滿天砧聲不斷思綿綿北來風俗猶存古
南度衣冠不及前苜蓿總肥宛騕裊琵琶曾泣漢嬋娟
人間俯仰成今昔何待他年始惘然
題岳王墓
岳王墳上草離離秋色荒凉石獸危南度君臣輕社稷
中原父老望旌旗英雄一死嗟何及天下中分遂不支
莫向西湖歌此曲水光山色不勝悲
溪上
溪上春風吹柳花溪頭春水净泥沙白鷗自信無機事
元鳥猶知有歲華錦䌫牙檣非昨夢鳳笙龍管是誰家
令人苦憶東陵子擬問田園學種瓜
次韻剛父無逸遊南山作
絶頂清秋凌翠烟登臨應費酒如川平生能着幾兩屐
負郭何湏二頃田初日出雲光射地雙溪入湖波接天
升高望遠我所愛青壁有路何當緣
次韻子俊
歲云暮矣役車休蟋蟀在堂增客愁少年風月悲清夜
故國山光入素秋佳菊已開摧節物扁舟欲買訪林丘
從今放浪形骸外何處人間着厭留
次韻本齊先生即事
重攬衣裘敝更寬徂秊欲暮氣先寒雨中百草難為思
霜後黃花尚耐看千古清真耆舊傳半生辛苦腐儒冠
便應築室山阿去嘉與斯人賦考槃
次韻信仲晚興
蕭蕭殘照晩當樓寒葉疎雲亂客愁歲月蹉跎星北指
乾坤浩蕩水東流古來人物俱黃土少日心情在一丘
獨立無言風滿袖青山相對共悠悠
次韻王時觀
相思吳越動經秊一見情深重惘然草木變衰人易老
江湖牢落雁難前秦山半出青天外禹穴遥臨古道邊
欲說舊遊渾似夢何時重上剡溪船
紀舊遊
二月江南嬰亂飛百花千樹柳依依落紅無數迷歌扇
嫩綠多情妬舞衣金鴨焚香川上暝畫船撾鼓月中歸
如今寂寞東風裏把酒無言對夕暉
見章得一詩因次其韻
水色清漣日色黃棃花淡白柳花香即看時節摧人事
更覺春愁惱客腸無酒難供陶令飲從人皆笑酈生狂
城南風暖遊人少自在晴絲百尺長
次韻帥初
吴越相望三十年相逢意氣共翩翩長歌白石徒為爾
遠訪丹砂亦偶然海氣昏昏雲拂地江風颯颯雨連天
他時别後相思處欲問山隂雪後船
贈周景遠田師孟
與子同客帝王州一日不見如三秋風高氣肅雁聲急
天清日暖蛛絲遊籬下黃花為誰有水邊紅樹令人愁
世間萬事可撥遣日日痛飲醉即休
送劉天錫鎮守鄂州
將軍好武更敦書執戟多年衛帝居扈蹕慣騎天育馬
分符真食武昌魚弓刀行色寒逾壮尊酒風流澹有餘
江路梅花正堪折未應能向故人疎
次韻左轄相公
昔年閭里自浮沉郎省那知遂有今老去馮唐堪底用
愁來莊叟向誰吟上林柳色春猶淺西塞桃花水正深
知巳如今居鼎鼐不應長此泣南音
初到濟南
自笑平生少宦情龍鍾四十二專城青山歴歴空懷古
流水洋洋盡著名官府簿書何日了田園歸計有時成
道逢黃髮驚相問只恐斯人是伏生
趵突泉
濼水發源天下無平地湧出白玉壺谷虚久恐元氣泄
歲旱不愁東海枯雲霧氣蒸華不注波濤聲震大明湖
時來泉上濯塵土冰雪滿懷清興孤
繼鄭鵬南書懷
豈不懷歸苦未閒宦情羈思不成歡可能治郡如龔遂
只合臨流似幼安棋局懶從先處着醫方留取用時看
夜來夢到苕溪上一枕清風五月寒
贈圖卜特穆爾摠管
將軍鐡馬擁琱弓壯歲分符鎮越中山水多情留賀監
兒童拍手愛山公紫髯似戟君猶健白髮如絲我已翁
悦禮敦書殊不忝看君真有古人風
玉簾泉
飛泉如玉簾直下數千尺新月横簾鈎遙遙掛碧空
老人峰
有石象老人宛然如繪素稽首禮南極蒼蒼在烟霧
曉起聞鶯
暑氣曉來清時時聞遠鶯還思故園路松下綠苔生
戲題僧惟堯墨梅
蕭洒孤山半樹春素衣誰遣化緇塵何如澹月微雲夜
照影西湖自寫真
喜晴
久雨厭厭愁殺人晚晴猶得見青春急湏走馬西湖上
楊柳淡金如麴塵
和黃景杜雪中即事
君說江南苦未歸香橙新酒蟹螯肥何當與子扁舟去
共挽清溪浣客衣
當年臨水照春衫浮玉山前水似藍歸計未成羇思惡
為君飛夢到城南
附鮮于樞詩
望嶧山
東方巨鎮宗岱宗羣山列侍臣妾同西南崛起一萬仞
却立不屈如争雄何年天星下天宫墜地化作青芙蓉
外如刻削中空同閬風元圃遥相通我昔東遊訪青童
羣仙招我遊中峯悔不絶粒巢雲松失身誤落塵網中
如今可望不可到&KR0712;舟空羡冥飛鴻神仙可學事亦晚
安用屑屑悲秋蓬吾聞嶧陽有孤桐鳳凰鳴處朝陽紅
安得斵為寶琴獻天子為民觧愠歌南風
退宫人引
駝絨綉帽紅顴頰素髮微連細紗結出宫嫁作海商妻
裙腰尚帶河西摺少秊十五二十時中官教得行步齊
春羅夜翦繡花帖階前夜舞高䕫麗寵姬當前翠衿小
便覺中原美人少金蓮斜抱捧珠龍玉龍倒掛收香鳥
年年宫中春日長小車銀甕蒲萄香香殿吹簫鳳凰語
一日冄宴諸侯王舞困樓蘭過三十内家别選娥眉入
雖名伴送半無家旋賣珠環問親戚一為商婦始自憐
十年不見回番船年多不記教坊曲時時尋撥相思絃
題陳希夷像
花項君王瓦棺冷柴家陵上西風緊殿前點簡最知名
醉眼摩挲睨周鼎白晝龍虎行天階紫微小星何僭哉
先生大笑出門去明日華山歸去來山色還如舊時好
流水小橋散芳草千載誰知驢背心芒碭雲深入孤鳥
汴城峨峨汴水流江南江北數百州秦王未巳晉王起
人間萬歲更千秋
石橋山留題
旁通日月上星辰有路遥應接玉京仙奕未終人物換
秦鞭不到海波平當時混沌誰知鑿他日崆峒強自名
枯樹重榮事尤異欲從樵者問長生
駕政柳林隨侍
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂韝翻山霧薄黃龍旗拂柳風斜
太平氣象同民樂南北梯航共一家
送元復初
江流脉脉草離離黃鶴磯頭酒一巵報國寸心憐我老
論交半面識君遲正當重鼎調梅日又是長亭折柳時
滿載詩書歸路穩鳳城依約更相期
建德溪行
山截溪將斷川廻路忽通鳥飛青嶂裏人語翠微中元
圃參差是桃源想像同平生苦行役翻愛石尤風
過桐廬漏港灘
驚流激長灘百折怒未已篙師與水争退尺進纔咫技
窮觧衣下力排過乃止維時春夏交冰雪寒墮趾我時
卧舟中起視顙有泚迂疎一何補辛苦愧舟子
華鯨引
石上桐孫美如玉化作長鯨喚僧鬻香嚴一擊六根開
剝落皮毛換丹骨中郎却顧中散驚初非㸑下鳴不平
披鱗拔角就繩墨龍門綠綺瘖無聲昔聞北溟魚化作
天池鵬今見横海姿解作威鳳鳴薾然敗棺材蠢爾牛
闌撑龍騰虎變固有待不遇賞音徒爾靈君不見飯牛
自賣亦何者逢時自致千秋名
石倉歴代詩選卷二百三十五
