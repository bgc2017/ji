石倉歷代詩選卷四百三
明曹學佺編
明詩次集三十七
吳汝弼
遊黃嵐坑
桃李薰太和晴光爛如許寧知明日花不有宵來雨芳
原縱游衍呼童供笑語徘徊綠蘿峰悵望清溪漵皥皥
固同胞熙熙盡吾與悟彼靜者心樂此勤時趣煙村歸
去遲暝色迷雲墅
遊南岡及下陂山水
朝出蘿溪坂夕返蓮塘曲煙樹眺參差岡巒媚重複道
泰物本小慮澹意自足山人留酌斟舊侣論心腹歸來
美清夜雲和暢寒玉
牧黃嵐坑
朝來抱微疴殘編减新課出門悵何之言歸無所作忽
乘谷口興偶此崇岡坐契彼造化微覺我頹齡惰振衣
一嘯歌煙村夕陽墮
牧轉岡頭
褰裳陟崔嵬沈吟不知去塵襟一蕭散逸興迷雲樹梅
殘誰氏花麥漲朝來雨隣牧左右來往事更相語預期
明日晴重作青山侣
遊龍門七寶寺
病軀愜初景動息頗自由不恡風雨倦來貪山水幽穿
雲路窈窕摶空行遭週危峰傑筆卓疊嶂翠屏稠契我
遺世想遂此物外遊
沼上編茆為亭取程子秋日之詩名曰自得夜
坐其中因成此句
幽懷不能寐攬衣造新亭曲池湛華月芳樹還冥冥羣
峰遠映帶一水近洄瀠坐久歡未竟夜迥氣逾澄寂感
玄化微伊洛歆餘馨
題水竹居
結架媚閒曠夐然面寥廓水環白雲隈樹帶青山郭雲
霞生我衣魚鳥同人樂曰余固靜者佳茗留賓瀹意遣
澹忘歸會心彌灑落緬懷恍如夢賦詩酬舊約
贈王徵士
卧病白雲中苦身正懷舊忽枉故人盼青山得攜手晴
窗坐南薰薄言勸春酒眷然惜離羣問答殊未久荒村
多寂寥還能重來否
別鎖秀才
覓渡臨清流故人更同舟細語昨言詩別懷總悠悠送
送山之麓春花多躑躅長揖東風前浮生兩相勖
遊南坑岡
松邊涉幽徑天朗雨新霽矯首立崇岡疊嶂羅迢遞塵
慮都澹然二儀足清氣妙趣匪言傳飄飄離人世
圃内
長夏日已晩歸鳥皆投林幽獨悦兹圃把書行且吟花
竹流芳淨蔬果生意深兩間有妙趣長契靜者心
四月四日
客牀起復眠中心悵遐慕嗟我羇旅人兹且惟初度豈
獨别離深鬢髮久垂素形留空役神迢迢滯江路
宿章廣文館
虚齋罷清話拂牀事枕席青燈滅餘燼斜月流素壁弟
子富書聲感之增歎息沈疴久纏綿那由共兹夕
月夜憶友人
階除境向寂客思渺無依美兹風月夕正是懷人時欲
敘平生心相見各未期百年若流水如何長別離
聞笳
扁舟晴泊桂渚沙葦苗滿目稀人家夜江漠漠星横斜
東風吹鬢憐春華隔江巨舫寂無譁數聲悲響空中笳
響徹碧霄誰怨耶悠悠綠水天一涯
山中歌次王右丞韻
地寥寂兮山深聊棲遲兮林木欲寡過兮身輕日往來
兮幽谷行愧今兮交疎心悲古兮趣獨理桔橰兮灌園
更搴蘿兮補屋晨光澹兮觀魚夕陽牧兮飲犢居從靜
兮積塵歲願豐兮登榖戒迂學兮徇名嫌芳志兮干禄
惟造道兮是期何富貴兮可卜
即事
吟斷難成調塵編重譯尋興亡今古事寂莫野夫心新
月何時滿寒蛩無數吟夜深雙過鳥猶自戀高林
過南康
迢遞見危樓家家枕碧流山高雲氣近江闊浪聲浮事
業懷先哲英雄慨昔遊幾多今古興斜日滿芳洲
寄梁訓導
未到都昌縣相思預計程連綿官舍飲浩蕩故鄉情柳
色雨來長梅香霽後清極知期待遠別語記分明
山行
野水荒村僻雲林細路斜晴松張翠蓋秋果熟丹砂悵
望淹鄉曲蹉跎改歲華西風吹薄袂興緒遶天涯
登擬峴臺
地據東南勝臺分襄楚名人煙縈近市竹樹間層城愁
逐登臨散神因眺望清窮通看萬物未易達浮生
贈戴錦舟先生
樽酒黃城夜交期是偶然文章元共貫談笑劇忘年近
臘梅初放凌寒菊正鮮同衾坐無寐高興雨綿綿
送饒提舉之官廣東
奉節承深寵之官過舊鄉親闈春漸暖宦路日舒長嶺
樹連雲綠江流過雨黃倚門應有望雁信好頻將
讀罷
隱几初收卷巡檐更出庭晩雲隨雨散霽月近人清客
久無違性吟多獨稱情榮枯何足問清白是家聲
曉出
際曉出柴扉清凉過雨時落花香滿逕芳樹綠成帷鳥
哢有餘暇水流無盡期值予歸興發閒咏正相宜
贈别友人
惆悵一年别殷勤百里來冰霜苦節在宇宙壯懷開白
雪傳新卷青春遞客杯紛紛楓葉下獨伴野人回
别西湖
送送長村外新詩咏不休浮雲日色薄隨地露華稠曲
逕緣林轉深溝帶葉流家山應暫住更得話綢繆
禪嶺即事
傍險躋攀倦臨高眺望賒天連蒼野闊樹帶小村斜晴
靄山何處寒煙屋數家躊躇懷往事容易改年華
睡起
久客逢寒食芳年損病心幾時鳴雨歇終日落花深親
夢凝官舍鄉魂繞故林晝長春睡起寂寂寫孤吟
柬朱學正先生
伊昔起予深相逢久别心老成欣德重薄劣愧年侵夜
雨添新思秋風憶舊吟正期談笑密還念欲分襟
重訪盛山人
舍館曾留宿園林此更過菓嫌秋熟少苗歎雨傷多寄
遠書應達移居事若何秋風微冷後有待碧山阿
寓寶應寺
古塔饒高興重臨又幾年雲煙清曉際花柳仲春天病
眼得無恙塵襟已曠然題詩人欲去好鳥正蹁躚
族叔父仲學先生春月承訪時賃屋方定兹別
數月矣有懷寄詩
憶昨煙花暖正繁偏勞玉趾到山間寓居蹤跡今方定
入道工夫總未閒囊裏有書供日眼樽前無酒醉春顔
别來新趣知多少濯濯垂楊在水灣
秋曉
風來夜枕寒雲生曉窗雨旅思共秋清遙思故山侣
新莊渡
渡頭舟已發隨意坐芳洲白石聊為硯題詩蘸碧流
友人至
獨繞煙村來共兹玩雲月細語夜已闌深意殊未歇
縱步
幽花發清香芳林漲新綠閒聽山中禽更倚籬邊竹
村中即事
春光被四野行欣物華茂寂寂竹林邊幽禽語清晝
彈琴
寂寥春夜間几閣孤燈照邈爾形役忘絲桐正清妙
沙陂
長煮石鏬冰廣浣溪中雪清風生夜寒澄泓浸秋月
曉起
夜氣春融和曙光晴皎潔漠漠碧雲端斜露清輝月
大同峽
秀峙交翠屏清吟響寒玉谷鳥時一鳴蒼苔此幽獨
宿湖頭
野曠雲俱暝江空雨未休問程頻策馬燈火宿湖頭
宿格山禪林寺
騎從無勞發秋山與客遊禪窗無寐處竹月湧寒流
野橋小憩
晴日催歸路平橋又息躬雲峰四面碧霜葉一溪紅
龍井道中
石壁話龍湫青山夢裏遊長亭新霽雨隨處咏高秋
宿上清真應觀
細雨長途暝投裝處處艱何如高枕夜清興在茲山
坑口舗
回頭候火伴遲遲行復歇山舗時問名隂崖忽逢雪
宿白梅洲
道傍茆屋是誰家薄暮東來一税車敗壁不堪題姓字
時從籬槿看秋花
雙燕春日營巢簷間未成而去夏復成之因
題絶句
憶昨初開桃李花銜泥飛傍小窗斜春風一去無消息
何處歸來更作家
松下
倦來更向山中憩滿逕松隂白晝長藉地不知孤坐久
遺編初誦兩三行
感興
月到芭蕉影坐斜好天良夜興無涯金風聲漏千竿竹
玉露光生一砌花
題畫
瀑洗層崕淨世氛隂隂苔徑足南薰日長誰是山中伴
袖手前溪看白雲
墨梅寄同安李宜之
學疎才薄諒何為牢落塵蹤閱歲時秪有梅花共心事
便風吹向故人知
山中即事
水自幽偏山自深竹窗花牖晝沈沈逢人若問浮生事
半是閒眠半是吟
柬陳進士
獨凭吟几坐清朝閒看行雲面碧霄忽憶故人秋寺裏
西風琪樹雨瀟瀟
曉立
靈臺清曉玉無瑕獨立東風翫物華春氣夜來深幾許
小桃先發兩三花
感舊遊
石橋門巷落花深晴日光風鳥亂吟人事暗隨春夢換
綠楊還似舊時隂
上頓渡舟中
驅馳年少未應勞萬事無心任所遭收拾琴書辭故郡
江山隨處是詩豪
登舟入楚
步出湓城弔古餘前程仍復是舟居客身到處無榮
隨分蕭條兩篋書
枕上絶句
賢聖微言玩愈精夜分無寐更分明十年醉夢迷南北
一點寒山雪後青
次梅根
風色蕭蕭生暮寒月明催棹下奔湍孤舟繫穩更相勞
又得長江一日安
板橋客夜
達得浮生去住輕江樓遇夜旅魂清遠書作罷孤燈靜
霜月凄凉雁數聲
贈傅秉彛
洗墨池邊春草長重來懷舊意茫茫蹉跎容易青春晩
秋鬢能禁幾點霜
閒趣
野水雲山隔市塵日憑閒散養吾真茆簷週匝多芳樹
行處清香暗襲人
寫懷
意緒依依萬感餘羸軀應只傍樵蘇哀歌欲寫難成調
幾傍霜簷對月孤
夜牧
凉氣蕭蕭露滿衣碧天如洗月光稀浩歌一曲孤村寂
綠樹隂中牧犢歸
灌禾
田頭一一荷鋤過自放寒流灌晩禾隨分不辭筋力苦
坐看明月好懷多
懶吟
時止時行學養疴人心天氣共融和好懷却怕詩拘束
不似前時苦思多
同士當度横琴嶺
仄徑依微落照殘行臨絶頂暫怡顔他年記得躭幽處
煙樹參差遠近山
贈故里親友
跋涉西還訪舊居故人心緒總何如平生拙學無他技
到處逢人勸讀書
寄胡子貞
空慚廢學不成章半百年華感興長惆悵故人頭總白
青山歸夢遶蓮塘
望家山感懷
望望家山近故丘西風疋馬悵高秋舊遊歴歴人如夢
昨日少年今白頭
發桂家林
故人迎候暫維舟行李匆匆去莫留白首相逢多病後
西風斜日兩綢繆
宿板溪
離却篷窗宿此溪青燈華屋夜吾伊芳筵倦酌辭清醑
隨意閒裁聽雨詩
客夜
苦心遙夜歎浮生時聽書聲雜雨聲但得晴明遊覽畢
青山回首數歸程
九蓮寺即事
竹樹深深隔世機野人心事幸無違簡編隨意閒舒卷
盡日春窗獨掩扉
重宿白陽寺
策馬平橋又問禪萋萋春草月娟娟蕭然一榻平安夢
夜半溪聲落枕邊
自慈明寺東遊龍安鎮
面面春山湧翠華灣灣綠水漲晴沙客懷恰喜東遊好
高下樓臺遠近花
題樟溪書屋
桑梓隂隂接兩湖湖邊心事寄俞都風流雲散春光暮
幾對溪頭夜月孤
閒中偶述
花木沈沈庭寂寂蒼苔盡日稀行迹支頥窗下一沈吟
人間幾片寒山石
發孔家渡
茫茫新漲漾晴洲華髮寧知非勝遊未了平生山水債
又從臨汝附扁舟
南康舟中
滿懷今古悵悠悠舉目江山盡勝遊華髮又堪來幾度
可無新句詠清秋
牆下對淮山獨坐
徐步閒來藉草吟淮山面面感人深若為飛度晴嵐表
一覽中原暢夙心
寄贈李春
天柱峰前憶舊知江湖秋興轉凄凄金臺早得春消息
好寄東風汝水西
次嘉興
越中程盡入吳中檇李城頭問阿蒙懷抱心期何處寫
一江煙浪雨冥濛
夢與三人觀漲擬同訪朱子
曠百千秋感慨深依依不料是何心金鷄忽報春窗曙
惆悵殘魂帶病吟
宿西廨彭氏
宿雨天晴路不賒高堂綠酒映燈花金鷄聲裏微吟覺
歸夢分明先到家
發張家石
黃昏西北浮雲歛清夜東南霽月明紅日滿窗春睡穩
拍天新漲棹歌聲
貴溪道中
懶慢宜閒不得閒衰齡却事道途間曉程匆遽嚴牽路
晝夢依稀在故山
夢家
百體衰慵兩眼花雲山久已隔紛華宵來魯水橋邊榻
一片離魂只在家
舟中見紅樹
船頭時作望鄉吟難寫浮生去住心却恨不知為客久
誰家紅樹報秋深
發石頭城
舊遊將徧問歸程晴色東風一舸輕楊柳堤邊吟望處
青山猶是石頭城
次荻港
晴蕪眺罷事霜毫點染秋雲散海濤餘興歸來眠未得
蘆花寒月滿江臯
進賢道中
詩思鄉心共落霞連村紅樹勝春花少年髣髴曾遊處
獨立蒼茫兩鬢華
遊塔山
去歲兹晨發望江風帆夜泊小姑㫄來歌此地懷萍梗
紅樹新晴候早霜
寄郡庠陳廣文
濫竊時名負愧多勞君兩辱碧山阿墨池泮水宵來夢
紅樹西風寄短歌
後遊山
昨日登臨興未窮重遊喜得數生同峰頭徙倚忘歸處
詩在雲煙杳靄中
自楊溪過葛藤科
港下歸鞭問葛藤名科山水總含情朋遊迎送秋江晩
古渡寒流月影清
發儀真埧
戊寅此日度真州埧上閒書幾字留薄暮喜投楊子宿
青山近接石城秋
舟中即事
蓬戶青燈照夜長觀星翫月水雲鄉候當小雪寒猶淺
十月初旬始降霜
萬石渡舟中
抄書曾作豫章行記得扁舟此夜横異日重來頭盡雪
不堪惆悵憶平生
發豫章
掛席西來孺子亭小陽春煦快輿情滿懷今古憑誰問
獨對西山一帶明
邵武道中
到處濺濺水澗通回頭頻憶白雲蹤每逢佳境凝眸久
細數春山遠近峰
宿分水嶺
躡盡﨑嶇山復山白雲堆裏宿閩關瀟瀟風雨清明候
千里琴書此地還
蔣蓮舖
當年曾此課兒詩渴立途中澗飲時物候幾經新節序
布衣猶是舊心期
午㸑白沙寺
沿道逢人問白沙樵蔬喜達老禪家竹林清趣微吟罷
素壁題名日未斜
别謝步
遺編已返司成宅行李言還賤士家紅日清霜新雨後
高吟隨處看梅花
與豫章吳生沼上亭子話舊
兩地關心久別情相招亭子話平生青藜緩步歸來好
細詠新詩對短檠
石倉歴代詩選卷四百三
