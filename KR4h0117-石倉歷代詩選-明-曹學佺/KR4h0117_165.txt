石倉歴代詩選卷一百六十五
明曹學佺編
宋詩四十二
李覯
流杯池
幽居久不樂心死如濕灰聞言山有池仙客曾流杯披
衫向西坐欲望無崇臺何當命遊宴盡聚不羈才顧恐
狹隘地未足開吾懷仰手斸河漢決向天南來移舟復
轉嶽壅遏成環迴横持北斗柄量盡酒星醅箕踞接下
流一㰱空千罍八風助吟唱萬怪供嘲諧醉來散髮卧
蠅聲視霆雷冷笑勢利子茫茫塵土堆
穫稻
朝陽過山來下田猶露濕餉婦念兒啼逢人不敢立青
黃先後收斷折傴僂拾鳥鼠盈官倉新租喜復入
寄懷
鳥獸死有用羽角筋革齒輦輓入工師飾作軍國器玉
食白如瓠瞑目已腐穢生者不敢留埋藏與螻蟻百年
富貴身孰若鳥獸類惟有令人名終古如不死
其二
根生但為松翼飛但為鳳王侯尚可輕道義本來重癡
兒似婢妾寸步矜恩寵傍人忍笑時佯把衣袪弄
江亭醉後
平生尚倜儻壯大苦摧折主人能結納佳境為鋪設渺
㵿東江來谽谺暮雲裂倡女稍多藝市酒且供啜俠氣
復何聊心朋幸相悅解冠從放蕩大呼誰輓掣咄哉千
里足嗟呼三寸舌艷唱聲非雅戲譚理當謫帷房笑私
昵閭巷嘲瑣屑更鼓莫催睡夜風纔去熱俗士鮮大志
于今重小節内行豕在泥外貌犬伏紲吾儕古英豪方
寸浴日月被謗肯自疑為歡顧猶拙放飯彼不慙使我
無齒決
美女篇
繁霜毒春木花開苦不早愚夫擇利婚美女貧中老曷
不冶顏色門前車馬道閨房有禮文自衒誰言好俗態
競朱粉古心慕蘋藻所期君子恩卒以慰枯槁
竹齋題事
低齋結空野小竹移孤林齋閒竹淨好日媚幽人心南
方夏厭暑獨此留殘陰戛雨挫殘夢穿風搜涼襟長茵
展麗蘚亂歌奏歡禽待奴裹村服語客抛塵簪志高成
利讐思爽生詩淫值聖喜盈卷感古悲入琴山迎穏履
遠月勸澄杯深榮名雖未染幸亦非堙沈
愁熱
江湖限南鄙秋令到還稀節換空看歴人閒未趁衣齊
紈方得意厦燕莫言歸秖有松筠徑風高暑氣微
鑑湖夜泛
明月到樽前拏舟古岸邊亂山斜入霧遠水倒垂天酒
氣薰龍戲歌聲弄鶴眠迴頭嗤李郭此外更無仙
閒居
無物可勞情空郊日閉扃雨吟春破碎貧飲客凋零世
事重江險才名一夢醒同心秖松柏見我尚青青
送張鬷嘏
人意皆懷土嗟君無故園欲行須盡室此去又他門靜
裏文章好貧來節行存振掩知有日倚伏豈虚言
寄題廖說蒙亭
聖人雖在上君子有窮時自得山居樂何須世俗知夜
多松月分涼與水風期只恐亨通去清閒却付誰
遠山
最能牽病眼天際一山横盡日是秋色無人知地名暗
時雲自合缺處路應平才子霑衣淚千秋共此情
哭女
妻死女已病踰年成二喪此生誰骨肉未識好衣裳看
面雖愁小聞言盡可傷最知憐祖母句句刮人腸
寄題鄒氏延壽亭
一世躋仁壽君今更欲延山中想無事分外得長年松
老多經雪雲閒不到天區區殉名者迴首倍淒然
感秋
徙倚重咨嗟非緣惜歲華關山異鄉客砧杵别人家天
冷雲含日溪清水獻沙屈魂終不返悲思更無涯
次韻答陳殿丞
不能隨薄俗非是向深山自喜道無屈所嗟心未閒酒
鄉貧更入詩債病猶還一字成虚美通宵只厚顏
讀趙氏淳化詩集
少年曾誦習誤認古人詩風雅世不重姓名誰得知高
情如隠者薄宦過明時地下尋才鬼應逢陸與皮
送李侍禁
三載旴江上軍和盜亦殱事煩終不倦貧極始知廉别
袖揮寒日歸舟載夜蟾懋功宜有賞天意在官占
寄周寺丞
我愛南豐宰天資舉措竒上官如不怒善政有誰知賦
役貧中減鞭笞獷處施邑人多未悟去後始應思
怡山長慶寺
行行金碧裏氣象怳如春不記來時路自嫌衣上塵院
香知有佛僧靜似無人十載京華夢相逢一度新
書樓夏晩
地僻無他管樓危有剩涼遠流通越𣲖殘日共秦光鳥
道頑雲黑人家病葉黃高情夢箕潁閒景畫瀟湘山藥
香多桂漁歌濁少商太平知可喜何者是簪裳
悶書
行行四月晦絺綌未能裁天氣疑無定春寒恐再來襲
衣從汗浹交扇取風回野秀深成候鑪薰冷作媒年高
情已淡俗薄意多猜李杜今何在芳樽誰與開
少年
新翻曲調恐人傳不許高聲唱玳筵金獸也嫌春態淺
向風噴作綠楊煙
柳枝答
春早寒餘豈足哀平生多難愧非才去年二月都城裏
曾共花房帶雪來
烏鵲
烏鵲翩翩競羽毛南飛無樹過良宵就中管得他人事
秖與天孫倩作橋
睡起
簟卷鱗紋帳繫紗六龍西降樹陰斜秖應夢裏成蝴蝶
猶記南園數種花
憶錢塘江
昔年乘醉挂歸帆隠隠前山日半銜好是滿江流返照
水仙齊著淡紅衫
送僧遊廬山
行非為客住非家此去廬山况不賒要見南朝舊人物
池中惟有白蓮花
戲題荷花
昔人詩筆詠蓮花不嫁春風早可嗟今日倚欄添懊惱
池臺多是屬僧家
送春寄呈祖袁州
去年春盡在宜春醉送東風淚滿巾今日春歸倍惆悵
相逢不是去年人
早起有懷
草草西風動葛衣呼童前啓竹間扉山僧入定鐘聲晏
社戶多貧酒氣微豈是客愁渾較可秖因書卷解忘歸
旴江百里清無滓枉屬閒人坐釣磯
南齋咏風
懊惱南窗一道風只應天配與貧窮不歸羅綺飄颻處
故入松篁冷淡中久座披襟塵榻穏半醒吹面月帷空
城邊菡萏知多少偷得清香是爾功
殘葉
一樹摧殘拾作薪欄邊為汝最傷神休翻雨滴寒鳴夜
曾抱花枝暖過春影裏有情惟日月愁邊無主足泥塵
上陽宫女多詩思莫寄人間取次人
早夏偶作
閒愁不覺過年光強半精神是醉鄉幾度雨來成驟熱
有時雲斷見斜陽古人事業塵空滿故國園林草自長
賴得南華憐我病一篇齊物勝醫方
次韻答史太博
驛使將詩訪遠山發函寧暇正衣冠秦城未割難論價
燕谷纔吹已不寒佔畢有心忘老至惰農無罰賀恩寬
一枝數粒惟知分豈是明時學考槃
篷屋
長簷數尺庇堂東疎漏從來只有篷日影碎如秋樹下
雨聲初似夜船中竹經蠧後多垂地笋到乾時半捲空
此處想非人所競江湖終是屬漁翁
野意亭
福塘城郭掌中窺旭日登臨到落暉誰在畫簾沽酒處
幾多鳴櫓趁潮歸晴時海色依稀辨醉後鄉愁積漸微
山鳥不知紅粉好纔聞歌板便驚飛
靈源洞
纔出塵來尚未知漸攀藤竹漸臨危伏流似是龍藏處
古樹應無春到時誰把石厓齊剗削直教雲氣當簾帷
良工畫得猶宜秘莫與凡夫肉眼窺
和王刑部遊仙都觀
尋幽西去路非賒回首紅塵事可嗟不待鸞驂并鶴駕
便分人世與仙家幾函道藏金壺墨一片秋容玉井花
還似武夷高會日凡胎猶幸醉流霞
和遊丹霞有懷歸之意
暫時來訪道家流肯伴煙蘿滯一丘為意長安瞻日下
欲尋蓬島向鼇頭陶潛醉後雖眠石王粲憂多更上樓
宣室歲餘虚席在青山何路更重遊
石倉歴代詩選卷一百六十五
