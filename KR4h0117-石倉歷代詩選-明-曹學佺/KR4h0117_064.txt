石倉歴代詩選卷六十四
明曹學佺編
中唐十八
楊衡(字仲師吳興人)
送春
三月三十日春歸日復暮惆悵問春風明朝應不住送
春曲江上眷眷東西顧但見撲水花紛紛不知數人生
似行客兩足無停步日日趣前程前程幾多路兵刃與水
火水火盡可違之去惟有老到來人間無避處感時良為
已獨倚池南樹今日送春心心如别親故
經端溪峽中
隂岸東流水上有微風生素羽漾翠澗碧苔敷丹英重
林宿雨晦遠岫孤霞明飛狖相攀牽白雲亂縱横有客
泝輕檝閱勝匪羈程逍遙一息間糞土五侯榮搴茗庶
蠲熱潄泉聊折酲寄言絲竹者詎識松風聲
秋夜閒居即事寄廬山鄭員外蜀郡苻處士
憂思繁未整良辰會無由引領遲佳音星紀屢以周蓬
閬絶華耀况乃處窮愁墜葉寒擁砌燈光夜悠悠開琴
弄清弦窺月俯澄流冉冉鴻雁度蕭蕭帷箔秋悵懷石
門詠緬邀碧鷄遊髣髴蒙顔色叢蘭隐芳洲
送鄭丞羅浮中習業
百年泛飄忽萬事繫衰榮高鴻脱矰繳達士去簪纓始
從天目遊復作羅浮行雲卧石林密月窺花洞明全形
在氣和習默憑境清夙秘綘囊訣屢投金簡名鐘筦促
離觴煙霞隨去程何當真府内重得欵平生
送公孫器自桂林歸蜀
桂林淺復碧潺湲半露石將乘觸物舟暫駐飛空錫蜀
林異青眼蓬戸高朱戟風度杳難尋雲飄詎留跡舊戸
閒花草馴鴿傍簷隙揮手共忘懷日墜千山夕
秋夜桂州宴送鄭十九侍御
秋至觸物愁况當離别筵短歌銷夜燭繁緒徧高絃桂
水舟始泛蘭堂榻詎懸一杯既離阻三歲奉周旋鴉噪
更漏寂露濡風景鮮斯須不共此且為更留連
登紫霄峰贈黃仙師
紫霄不可陟靈峰信穹崇下有瓊樹枝上有翠髮翁雞
鳴秋漢側日出紅霞中璨璨真仙子執旄為侍童焚香
杳忘言默思含太空世華徒熠耀虛室自朦朧雲氣瓊
瑶圃龜息芝蘭叢玉籙掩不開天忩微微風兹焉悟佳
旨塵境亦幽通浩淼臨廣津永用挹無窮
題玄和師仙藥室
山邊蕭寂處石掩浮雲扃遶室微有路松煙深冥冥入
松汲寒水對鶴問仙經石几香未盡水花風欲零何年
去華表幾度窮蒼冥却顧宦遊子眇如霜中螢
遊陸先生故巖居
獨壑臨萬嶂蒼苔絶行跡仰窺猿挂樹俯對鶴巢石上
有一巖屋相傳靈人宅深林無陽暉幽水轉鮮碧拾薪
遇遺鼎探空得古籍結念候雲興燒香坐終夕
遊峽山寺
結構天南畔勝絶固難儔幸蒙時所漏遂得恣閒遊路
石蔭松蓋檻藤維鶴舟雨霽花木潤風和景氣柔寳殿
敞丹扉靈幡垂絳旒照曜芙蓉壺金人居上頭翔禽拂
危刹落日避層樓端溪瀰漫駛曲澗潺湲流高居何重
沓登覽自夷猶煙霞無隱態巖洞詎遺幽奔駟非久耀
馳波肯暫留會從香火緣滅跡此山丘
宿陟岵寺雲律師院
像宇鬱參差寶林疎復密中有彌天子燃燈坐虛室心
澄紅蓮喻跡羈青眼律玉鑪揚翠煙金經開縹帙肆陳
堅固學破我夢幻質碧水灑塵纓凉扇當夏日宿禽詎
相保迸火煙欲失願迴戚促勞趨隅事休逸
詠蓮
凝鮮霧渚夕陽豔綠波風魚遊乍散藻露重稍欹紅楚
客傷暮節吳娃泣敗叢促令芳本固寧望雪霜中
病中赴袁州次香館
病輿憩上館繚繞向山隅荒葛漫歌壁幽禽啄朽株力
微怯升降意欲結踟蹰誰能挹香水一為濯煩紆
朱絲絃
寂寞瑶琴上深知直者情幸傳朱鷺曲那止素絲名瑞
草人空仰王言世久行大方聞正位樂府動清聲文武
音初合宮商調屢更誰能向機杼終日泣無成
征人
西風屢鳴雁東郊未昇日繁煙漠漠昏暗騎蕭蕭出望
雲愁玉塞眠月想蕙質借問露沾衣何如香滿室
盧十五竹亭送姪儞歸山
落葉寒擁壁清霜夜沾石正是憶山時復送歸山客殷
勤盈樽酒曉月當忩白
江陵送客歸河北
遠客歸故里臨路結徘徊山長水復闊無因重此來聊
將歌一曲送子手中杯
送王秀才往安南
君為蹈海客客路誰諳悉鯨度乍凝山鷄鳴先見日所
嗟廻棹晩倍結離情密無貪合浦珠念守江陵橘
桂州與陳羽念别
慘戚損志抱因君時解顔重歎今夕念復在幾夕間碧
桂水連海蒼梧雲滿山茫茫從此去何路入秦關
長安秋二首
玉纓翠佩雜輕羅香汗微漬朱顔&KR0755;為君起唱白紵歌
清聲裊雲繫思多疑笳哀瑟時相和金壺半傾芳夜促
梁塵霏霏闇紅燭令君安坐聽終曲墜葉飄花難再復
躡珠履步瓊筵輕身起舞紅燭前芳姿艷態妖且妍廻
眸轉袖暗催絃凉風蕭蕭漏水急月華泛灧紅蓮濕牽
裠攬帶翻成泣
烏啼曲
可憐楊葉復楊花雪淨煙深碧玉家烏栖不定枝條弱
城頭夜半聲啞啞浮萍流蕩門前水任罥芙蓉莫浣紗
宿雲溪觀賦得秋燈引送客
雲房寄宿秋夜客一燈熒熒照虛壁蟲聲呼客客未眠
幾人語話清景側不可離别愁紛多秋燈熒熒奈别何
哭李象
白雞黃犬不將去寂寞空餘葬時路草苑花開年復年
後人知是何人墓憶君思君獨不眠夜寒月照青楓樹
宿陸氏齋賦得殘燈詩
殷勤照永夜屬思未成眠餘暉含薄霧落燼迸空筵誰
比秦樓曉緘愁别幌前
經趙處士居
雲居避世客髮白習儒經有地草空綠無人山自青廢
梁悲遊水卧木思荒庭向夕霏煙歛徒看處士星
春日偶題
何處春先到橋東水北亭凍花開未白弱柳綻微青就
日移輕榻遮風畏小屏不勞人勸醉鶯語漸叮嚀
秋夜
漢浦常多别星橋忽重遊向雲迎翠輦當月拜珠旒寢
幌凝宵態妝奩閉晩愁不堪鳴杼日空對白榆秋
廣州石門寺重送李尚赴朝時兼宗正卿
象闕趨雲陛龍宫憩石門清鐃猶啓路黃髮重攀轅藻
變朝天服珠懷委地言那令蓬戸客兹席未離樽
送孔周南之海謁王尚書
泛棹若流萍桂寒山更清望雲生碧落看日下滄溟潮
盡收珠母沙閒拾翠翎自趨龍戟下再為誦芳馨
冬夜舉公房送崔秀才歸南陽
聞君動征棹犯夕故來尋強置一樽酒重欵百年心燈
白霜氣冷室虛松韻深南陽三顧地幸偶價千金
題山寺
千峰白露後雲壁掛殘燈曙色海邊日經聲松下僧意
閒門不閉年去水空澄稽首如何問森羅盡一乘
送徹公
白首年空度幽居俗豈知敗蕉依晩日孤鶴立秋墀久
客何由造禪門不可窺會同塵外友齋沐奉威儀
贈廬山道士
寂寥高室古松寒松下仙人字委鸞頭垂白髮朝鳴磬
手把青芝夜遶壇物象自隨塵外滅真源長向性中看
悠悠萬古皆如此秋比松枝春比蘭
詠春色
靄靄復濛濛非霧滿晴空密添宫柳翠暗泄路桃紅縈
絲光乍失緣隟影纔通夕迷鴛枕上朝漫綺絃中促駟
馳香陌勞鶯囀豔叢可憐腸斷望併在洛城東
早春即事
眼重朝眠足頭輕宿醉醒陽光滿前戸雪水半中庭物
候隨天氣春光逐地形北簷梅晩白東岸柳先青葱隴
抽羊角松巢墜鶴翎老來詩更拙吟罷少人聽
九日陪樊尚書龍山宴集
孟嘉從宴地千乘復登臨緣危陟高步憑曠寫幽襟黃
花翫初馥羽酌喜盈斟雲雜組繡色樂和山水音旆搖
秋吹急筵卷夕光沈都人瞻騎火猶知隔寺深
邊思
蘇武節毛盡李陵音信稀梅當隴上發人向隴頭歸
夜步次古城
茫茫興與廢惟有古時城夜半無鳥雀花枝當月明
寄僧
忩燈寒几盡簾雨曉階愁何似禪栖客灰心在沃洲
山齋獨宿晏上人
幢幢雲樹秋黃葉下山頭蟲響夜難度夢閒神不遊
宿吉祥寺寄廬山隐者
風鳴雲外鐘鶴宿千年松相思杳不見月出山重重
題花樹
都無看花意偶到樹邊來可憐枝上色一一為愁開
送徹公
北風吹霜霜月明荷葉枯盡越水清别來幾度龍宫宿
雪山童子應相迎
春夢
空庭日照花如錦紅妝美人當晝寢傍人不知夢中事
惟見玉釵時墜枕
宿青牛谷
隨雲步入青牛谷青牛道士留我宿可憐夜久月明中
惟有壇邊一枝竹
仙女詞
玉京初侍紫皇君金縷鴛鴦滿絳裠仙宮一閉無消息
遙結芳心向碧雲
楊巨源(字景山蒲州人)
登寧州城樓
宋玉本悲秋今朝更上樓清波樓下去此意重悠悠晩
菊臨杯思寒山滿郡愁故關非内地一為漢家羞
辭魏博田尚書出境後因登叢臺
薦書及龍鍾此事鏤心骨親知殊悢悢徒御方咄咄叢
臺邯鄲郡臺上見新月離恨始分明川原更超忽懷仁
淚空盡感事情彌發他時躧履聲曉日升丹闕
秋日題陳宗儒圃亭悽然感舊
曾隨何水部待月東亭宿今日重凭欄清風空在竹前
山依舊碧閒草經秋綠時物方宛然蛛絲一何速
題趙孟莊
管鮑化為塵交道存如線升堂俱自媚得路難相見懿
君敦三益頽俗期一變心同襲芝蘭氣合迴霜霰石門雲
卧久玉洞花尋徧王濬愛旌旗梁竦勞州縣煙鴻秋更
遠天馬寒愈健願事郭先生青囊書幾卷
送李虞仲秀才歸東都因寄元李二友
高翼閒未倦孤雲曠無期晴霞海西畔秋草燕南時鄴
中多上才耿耿丹霄姿顧我于逆旅與君發光儀同將
儒者方獲黍㒞人知幽蘭與芳佩寒玉鏘美詞舊友在
伊洛鳴蟬思山陂到來再春風夢盡雙瓊枝素業且無
負青冥殊未遲南橋天氣好脉脉一相思
别鶴詞送令狐校書之桂府
海鶴一為别高程方窅然影搖江漢渚思結瀟湘天皎
然仰白日真姿栖紫煙含情九霄際顧侶五雲前遐心
屬清都凄響激朱絃超遥聞風雨迢遞各山川東南信
多美會合當有年雌飛唳冥冥此意何由傳
野園獻果呈員外
西園果初熟上客心逾愜凝粉乍辭枝飄紅仍帶葉幽
姿寫瓊實殷彩呈粧頰持此贈佳期清芬羅袖裛
夏日苦熱同長孫主簿過仁壽寺納凉
火入天地鑪南方正何劇四郊長雲紅六合太陽赤爀
爀沸泉壑燄燄焦砂石思減祝融權期匡諸子宅因投
竹林寺一問青蓮客心空得清凉理證等喧寂開襟天
籟廻步履雨花積微風動珠簾惠氣入瑶席境閒性方
謐塵遠趣皆適淹駕殊未還朱欄敞虛碧
月宫詞
宫中月明何所似如積如流滿田地乍過前殿曾學眉
廻照長門慣催淚昭陽昨夜秋風來綺閣金鋪清影開
藻井浮花共凌亂玉階零露相徘徊稍映明河泛仙馭
滿忩猶在更衣處管絃迴燭無限情環佩憑欄不能去
皎皎蒼蒼千里同穿煙飄葉九門通珠簾欲卷畏成水
瑶席初陳驚似空復值君王事歡宴宫女三千一時見
飛蓋愁看素暈低稱觴願踏清輝徧江上無雲夜可憐
冐沙披浪自嬋娟若共心賞風流夜那比高高太液前
楊花落
北斗南迴春物老紅英落盡綠隂早韶風澹蕩無所依
偏惜垂楊作春好此時可憐楊柳花縈盈艷曳滿人家
人家女兒出羅幕静掃玉庭待花落寳環纖手捧更飛
翠羽輕裾承不着歴歴瑶琴舞金陳菲紅拂黛憐玉人
東園桃李芳巳歇獨有楊花嬌暮春
大堤詞
二八嬋娟大堤女開壚相對依江渚待客登樓向水看
邀郎卷幔臨花語細雨濛濛濕芰荷巴東商旅駐帆多
自傳芳酒飜紅袖誰調妍妝回翠蛾珍簟華燈夕陽後
當壚理瑟矜纖手月落星微五鼓聲春風搖蕩忩前柳
歲歲逢迎沙岸間背人多整綠雲鬟無端嫁與五陵少
離别煙波傷玉顔
題表丈二大夫書齋
盛府自蓮花羣公共歲華蘭姿丈人圃松色大夫家素
卷堆瑤席朱絃映綘紗詩題三百首高韻照春霞
送殷員外使北蕃
雙旛將雨露萬里入煙沙和氣生中國薰風屬外家塞
蘆隨雁影關柳拂駝花努力黃雲北仙曹有雉車
送許侍御充雲南哀册使判官
萬里永昌城威儀奉聖明冰心瘴江冷霜憲漏天晴荒
外開亭候雲南降旆旌他時功自許絶域轉哀榮
春晚東歸留贈李功曹
芳田岐路斜脉脉昔年華雲路青絲騎塵含翠幰車歌
聲仍隔水醉色未侵花惟有懷鄉客東飛羡曙鵶
酬令狐員外直夜書懷見寄
花枝暖欲舒粉署夜方初世職推傳盛春刑是减餘芸
香能護字鉛槧善呈書此地從頭白經年望雉車
送太和公主和蕃
北路古來難年光獨認寒朔雲侵鬢起邊月向眉殘蘆
井尋沙到花門度磧看薰風一萬里來處是長安
送供奉定法師歸安南
故鄉南越外萬里碧雲峰經論辭天去香花入海逢鷺
濤清梵徹蜃閣化城重心到長安陌交州後世鐘
長城聞笛
孤城笛滿林斷續共霜砧夜月降羌淚秋風老將心静
過寒壘徧暗入故園深惆悵梅花落山川不可尋
秋日韋少府廳池上詠石
主人得幽石日覺公堂清一片池上色孤峰雲外情舊
林紅蘚在秋水綠㾗生何必澄湖畔移來有令名
清明日后土祠送田徹
清明千萬家處處是年華榆柳芳辰火梧桐今日花祭
祠結雲綺遊陌擁香車惆悵田郎去原迴煙樹斜
春日送沈贊府歸潯陽覲叔父
潯陽阮咸宅九𣲖竹林前花嶼高如浪雲峰遠似天江
聲在南巷海氣入東田才子今朝去風濤思渺然
和權相公南園閒涉寄廣宣上人
浩氣抱天和閒園載酒過步因秋景曠心向晚雲多翠
玉思迴鳳玄珠肯在鵝問師登幾地空性奈詩何
與李文仲秀才同賦泛酒花詩
若道春無賴飛花合逐風巧知人意裏解入酒杯中香
濕勝含露光搖似泛空請君迴首看幾片舞芳叢
同趙校書題普救寺
東門高處天一望幾悠然白浪過城下青山滿寺前塵
光分驛道嵐色到人煙氣象須文字逢君大雅篇
春日與劉評事過故證上人院
曾共劉諮議同時事道林與君方掩淚來客是知心階
雪凌春積煙鐘向夕深依然舊童子相送出花隂
冬夜陪丘侍御先軰聽崔校書彈琴
雪滿中庭月映林謝家幽賞在瑶琴楚妃波浪天南遠
蔡女煙沙漠北深顧盼何曾因誤曲殷勤終是感知音
若將雅調開詩興未忝丘遲宿昔心
題賈巡官林亭
白鳥閒棲亭樹枝綠樽仍對菊花籬許詢本愛交禪侶
陳實由來是好兒明月出雲秋館思遠泉經雨夜忩知
門前長者無虛轍一片寒光動水池
和元員外題昇平里新齋
因知休沐諸幽勝遂肯高齋枕廣衢舊地已開新玉圃
春山仍展綠雲圖心源邀得閒詩證肺氣宜將慢酒扶
此外惟應任真宰同塵最是道門樞
贈史開封
天低荒草誓師壇鄧艾心知戰地寬鼓角迴臨霜野曙
旌旗高對雪峰寒五營向水紅塵起一劒凌風白日看
曾從伏波征絶域磧西蕃部怯金鞍
贈渾鉅中允
公子髫年四海聞城西侍獵雪紛紛馬盤曠野弦開月
雁落寒原箭在雲曾向天西穿虜陣慣遊花下領儒羣
一枝瓊萼朝光好綵服飄飄從冠軍
和大夫邊春呈長安親故
嚴城吹笛思寒梅二月冰河一半開紫陌詩情依舊在
黑山弓力畏春來遊人曲岸看花發走馬平沙獵雪迴
旌旆朝天不知晩將星高處近三台
張郎中段員外初直翰林報寄長句
秋空如練瑞雲明天上人間莫問程丹鳳詞頭供二妙
金鑾殿角直三清方瞻北極臨星月猶向南班滯姓名
啓沃朝朝深禁裏香爐煙外是公卿
奉寄通州元九侍御
大明宫殿鬱蒼蒼紫禁龍樓直署香九陌華軒争道路
一枝寒玉任煙霜須聽瑞雪傳心語却被啼猿續淚行
共說聖朝容直氣期君新歲奉恩光
盧郎中拜陵遇雪蒙見召因寄
南宫使者有光輝欲拜諸陵瑞雪飛蘋葉巳脩青玉薦
柳花仍拂七車衣應同谷口尋春去定似山隂帶月歸
寒冷出郊由未得羡君將事看芳菲
和劉員外陪韓僕射野亭公宴
好客風流瑇瑁簪重簷高幕曉沈沈綺筵霜重旌旗滿
玉帳天清絃管聲繁盛徒過魯儒目衆歡方集漢郎心
寒笳一曲嚴城暮雲騎連嘶香外林
邵州陪王郎中宴
西塞無塵多玉筵貔貅鴛鷺儼相連紅茵照水開樽爼
翠幕當雲發管絃歌態曉臨團扇静舞容春映薄衫妍
魯儒縱使他時有不似歡娛及少年
送定師歸蜀
鳳城初日照紅樓禁寺公卿識惠休詩引棣花霑一雨
經分貝葉向雙流孤猿學定前山夕遠雁傷離幾地秋
空性碧雲無處所約公曾許剡溪遊
送澹公歸嵩山龍潭寺葬
野煙秋水蒼茫遠禪境真機去住閒雙樹為容思舊壑
千花成塔禮寒山洞宫曾向龍邊宿雲徑應從鳥外還
莫戀本師金骨地空門無處復無關
早朝
鐘傳清禁纔應徹漏報仙闈儼巳開雙闕薄煙籠菡萏
九成初日照蓬萊朝時但向丹墀拜仗下方從碧殿迴
聖道逍遥更何事願將巴曲贊康哉
元日含元殿下立仗上門下相公
臨軒啓扇似雲收率土朝天極水流瑞色含春當正殿
香煙捧日在高樓三朝氣早迎恩澤萬歲聲長繞冕旒
請問漢家功第一麒麟閣上識酇侯
酬于駙馬
芳時碧落心應斷今日清詞事不同瑤草秋殘仙圃在
彩雲天遠鳳樓空晴花暖送金羈影凉葉寒生玉殿風
長得聞詩歡自足會看春露濕蘭叢
贈張將軍
關西諸將揖容光獨立營門劒有霜知愛魯連歸海上
肯令王翦在頻陽天晴紅幟當山滿日暮清笳入塞長
年少功高人最美漢家壇樹月蒼蒼
和侯大夫秋原山觀征人回
兩河戰罷萬方清原上軍回識舊營立馬望雲秋塞静
射鵰臨水晩天晴戍閒部伍分岐路地遠家鄉寄旆旌
聖代止戈資廟略諸侯不復更長征
贈隣家老將
白首羽林郎丁年戍朔方隂天瞻磧落秋日度遼陽大
漠寒山黑孤城夜月黃十年依蓐食萬里帶金瘡拂雪
陳師祭衝風立教場箭飛瓊羽合旗動火雲張虎翼分
營勢魚鱗擁陣行誓心清塞色鬭血雜沙光戰地晴輝
薄軍門曉氣長寇深争暗襲關迥勒春防身賤竟何訴
天高徒自傷功成封寵將力盡到貧鄉雀老方悲海鷹
衰却念霜空餘孤劒在開匣一霑裳
贈侯侍御
逸步辭羣迹㤀機結道心敦詩揚大雅映古酌高音逃
禍栖蝸舍因醒解豸簪紫蘭秋露濕黃鶴曉天隂舊葉
餘荒草寒山出遠林月明多宿寺世亂重悲琴霄漢時
應在詩書道未沈坐期閶闔霽雲暖一開襟
懷德抒情寄上信州座主
五馬江天郡諸生淚共垂讌餘明主德恩在侍臣知悵
望緘雙鯉龍鍾假一枝玉峰遙寄夢雲海暗傷離幢蓋
全家去琴書首路隨滄州值康樂明月向元規鵷鳳終
凌漢蛟龍會出池蕙香因暖發松色肯寒移舉世瞻風
藻當朝揖羽儀加餐門下意溪水綠逶迤
春日奉獻聖壽無疆詞三首
文物京華盛謳謠國步康瑶池供壽酒銀漢灑宸章靈
羽含雙闕雷霆肅萬方代推仙祚遠春共聖恩長鳳扆
臨花暖龍鑪傍日香遥知千萬歲天意奉君王
其二
鴛鷺彤庭際軒車綺陌前九城多好樂萬井半祥煙人
醉逢堯酒鶯歌答舜絃花明御溝水香暖禁城天賜宴
文逾盛徵歡物更研無窮豔陽月長奉太平年
其三
代是文明晝春當宴喜時鑪煙添柳重宫漏出花遲漢
典方寬律周官正采詩碧霄傳鳳吹紅旭在龍旗造化
膺神契陽和沃聖思無因隨百獸率舞奉丹墀
奉酬竇郎中早入省苦寒見寄
玄冥怒含風羣物戒嚴節空山頑石破幽澗層冰裂題
詩金華彦接武丹霄烈曠懷玉京雲孤唱粉垣雪窮隂
總凝沍正氣偏肅殺天狼看墜地霜兔敢拒穴悠然蓬
蒿士亦得奉朝謁羸驂苦遲遲單僕怨切切端闈仙階
邃廣陌凍橋滑旭日鴛鷺行瑞煙芙蓉闕司寒申鄭重
成歲在凛冽謝監逢酒時袁生閉門月漸思霜霰减欲
報陽和發誰家挾纊心為聽遠人說
送杜郎中使君赴虔州
迢遞南康路清輝得使君虎符秋領俗鵷署早辭羣地
遠仍連戍城嚴本帶軍傍江低檻月當嶺滿忩雲境勝
閭閻間天清水陸分和詩將惠政頌述九衢聞
夏日裴尹員外西齋看花
笑向東來客看花枉在前始知清夏月更勝豔陽天露
濕呈妝汙風吹畏火燃葱蘢和葉盛爛漫壓枝鮮紅彩
當鈴閣清香到玉筵蝶栖驚曙色鶯語殢晴煙得地殊
堪賞過時倍覺妍芳菲遲最好惟是謝家憐
題范陽金臺驛
六國惟求客千金遂築臺若令逢聖代憔悴郭生回
寄薛侍御
世上無窮事生涯莫廢詩何曾好風月不是憶君時
宿藏公院聽齊孝若彈琴
禪思何妨在玉琴真僧不見聽時音離聲怨調秋堂夕
雲向蒼梧湘水深
答振武李逢吉判官
近來時輦都無異把酒皆言肺病同惟有單于李評事
不將華髮負春風
唐昌觀玉蘂花詠
晴空素豔照霞門杳灑天風不到塵持贈昔聞將白雪
蘂珠宫上玉花春
賦得灞岸柳留辭鄭員外
楊柳含煙灞岸春年年攀折為行人好風儻借低枝便
莫遣青絲掃路塵
贈崔駙馬
百尺梧桐畫閣齊簫聲落處翠雲低平陽不惜黃金障
細雨花驄踏作泥
聽李憑弹箜篌
聽奏繁絃玉殿清風傳曲度禁林明君王聽樂棃園暖
翻到雲門第幾聲
和練秀才楊柳
水邊楊柳綠煙絲立馬煩君折一枝惟有春風最相惜
殷勤更向手中吹
題雲師山房
雲公蘭若深山裏月明松殿微風起試問空門清淨心
蓮花不省秋潭水
觀妓人入道
荀令歌鐘北里亭翠蛾紅粉敞雲屛舞衣施盡餘香在
今日花前學誦經
石倉歴代詩選卷六十四
