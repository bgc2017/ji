石倉歴代詩選卷五百一
明曹學佺編
明詩次集一百三十五
黃省曾
閒居
言征南山阿顧念北山麓南山可採蘭北山有綠竹鶬
鶊既和鳴佳氣復郁郁斗酒勿愆期美人温如玉朝遊
夕告歸風光一何促良會難具言與子坐明燭
青旗載東郭四野綠以平春光煦覃葛黃鳥相和鳴停
車抗疏峰厲涉廻湍青隂條斂寒色陽卉騰朱榮望望
愜真想反反欣服輕兹景適吾意形外無所營
冬涉
朔風鳴枯條愁隂結昏旦輕舟犯河凍乘朝策高岸俊
徒俱揚塵臨祖不遑爨萑葦竟兩涯盤沙起鵝鸛未同
阮子悲尤多長卿倦飛蓬逐飄風常懷千里歎
見日啟雉門出疆迷霧白肅肅踰西山悠悠念東陌初
程即踣冰裹霜起枝策青野紅酒樓兩歲三作客孤燈
萑葦間烏啼不能夕四海一囊書行行竟何適
志内
曳泥終無累縣解不受刑能開玄室光常得遊廣庭夕
月玉鏡白朝花芙蓉青光景不自愛嗜好失性靈隂陽
何荏苒蘭巵屬初馨微和暢玉色夕醉朝已醒君愛南
山磵予樂北郊坰朅來從所之杖屨時一停
志外
生受明主知紅顔遊舜廊吐氣干雲霄顧盼承輝光重
重侍中貂累累金銀章出入青瑣闥托籍椒蘭房恩多
不知榮意極生悲傷青葱玉階樹不能待秋霜
把酒有懷寄文子徵仲
芳園閟嘉木昃景鳴禽喧曉月沈西池忽復臨前軒蘭
巵懷時哲氣壹不能言迴飈吹我衿起坐衣幡幡乖違
怨參宿興滅猶旦昏逝歎三期淹闖望恒軫冤荷氣浮
朱房熠熠集青蘩季夏非長寐耿耿至曙屯
浣紗女
浣紗復浣紗沙水清見底水中芙蓉花常與妾為比妾
顔比花丹妾心比水寒風吹沙中浪花落霜漫漫羅帶
雙鴛鴦結束玉臂單一心為寒衣行坐忘艱難
春盡虎丘
日日憂花謝開門綠已齊煖舒雲外服静轉樹中梯泉
香近丹井山空聞碧雞年年春易去列藉俯迴溪
大雪因感北狩
朔方既開郡隂山盡歸附雲中列板屋不俾邊氓露王
人曷西邁師干涉寒沍璚花結轅門飛片揚太素主勤
從官憂天行萬方怖留田單于臺耀武呼韓部功德豈
不偉忘隄匪王度願言備藩盾旋風肅神輅
從軍
四牡何騑騑小戎花間出良人執弓矢不能顧家室楊
園葉未黃是君發家日借問幾時歸長條易蕭瑟公孫
好功名王事何時畢
青羌與白狄春戰常連秋黃雲失紫塞烽火暗龍頭一
日如三月三月其奈何鴻雁日南飛明月日西流清光
不可附帛書安可求
林屋洞
飛沈出秋鏡逸軫凌仙區巖月銜半規林霞襲芳襦靈
關叩玉堂異界覓瑶樞含真如有遇懷遠將焉須神人
多岫居執手程豈迂阿忩亦髹綠璧柱尤膩膚白鴉飛
滅燈山鬼能吹竽冥寂巴陵道緬想黃金鳬羨爾玄玉
膏一飲叨仙俱銀房與石室静嘯撫懸壺
觀海
炎州諸華凋海島珍樹綠秋潮駕天輪倒流隘百谷吐
吞何包周委輸常不足神山湧鰲簪返照動銀屋盧敖
去我近溟洲許邀宿水若信清道衆怪咸戢族弱流平
如練璿淵送遥燭晚發遲明月旋艫一葦速
孟冬
玉衡旅危次郊野氣肅烈行人指故山昏曉不停轍旅
魂容易驚長路多周折誰謂金馬門不如崆峒穴迂遠
非時才寒姿不利熱長揖侯王前偃蹇得無拙藹藹松
菊香繞我巖下雪鑿得紫芝田毛裘尚堪挈
秋夜别友人
秋夜何沈沈風動玉樹林何人賦搖落曲盡愁予心花
開白石巖葉落青銅鏡月下送行人悠悠發長咏江猿
一萬里留君過今夕有酒不能傾安用秋月白莫賦鸚
鵡洲多才竟何益但願無風波扁舟任吾適頗聞洞庭
野天籟能忘憂豈乏浩蕩懷能作瀟湘遊南菊日夜黃
霜蕪尚餘綠有客知我琴清夜奏古曲
蘿菴翁竹圃
静樂遵幽濆美栽相厥土槃彼澗之阿淇上詎足數青
瓊璨丘園靈根潤玄圃開葉翠幕張陵梢匣琴鼓靉靆
凝水霞敷芬集山羽鶯羣與水雞求偶或鳴予孤墟隠
翁性曲突柯間戶寂寂遠市朝蕭蕭自環堵啖玉不知
瘦洗耳良自苦華裾羨投簪軒冕慕襲距潛形久許潔
遥謝竟莫侣秋商每陵節凉月亦不沮晨謀無請謁遲
遲得宴處小子仰清風時參側談麈
秋日山中
蒼山抱江長秋氣日夕清古閣浮空濛猿嘯隂風生石
房俱玲瓏出入烟霧輕花從潭心發松向琴中鳴林開
樂遊苑日落白下城有約暮不來眺望傷我情
贈華子中甫
愛我巖下雲且避秋陽赤潭空天鏡寒風過蕙光碧松
竹長遮天相逢但掛幘山曛猿欲啼為子掃片石
宴韓子承宗葑溪草堂與劉時服
中丞高館舊公子翠屏開曲水當門轉飛梁夾樹來花
枝晝吐艷水氣暖生苔樂意關啼鳥閒情付酒杯醉來
白幘岸時傍碧溪回夢得新能賦雲霞費剪裁
相逢
相逢疇昔人斜暮南山谷執子青青衿為子拂面目子
衿不易執三載跂予踧功名令人老岐路何反覆今夕
聊晤歌明晨車發速車促歌轉長臨觴意不足
秋泉
予愛秋泉清况傍巖花滴魚遊日光中倒見潭上壁安
得無機人同坐相浣滌白术朝露香紫芝秋霞熟石上
瓊瑶花採來不盈掬道人開石門悠然在深竹
金門白日開行人亂如螘不得公卿憐何由取青紫本
乏入幕才豈能令公喜但撫千秋絃一奏磻溪水
江上晩來山
江上晚來山宛似五湖綠我行霜尚繁已聽鶯出谷三
歲桃李花天涯一何促非乏箜篌聲不解秦人曲長裾
畏風塵握粟厭童僕携手會稽雲扁舟未為速
秋夜西齋話徐甥道環
寒露應時至草木瑟且清廣坻一以臨仰見河漢横莎
雞蹵然鳴攬帶中座驚炎凉更相送往者不暫停懷春
慕良人誓節要聖明佳期雖屢失未泯耿耿情南山何
崔巍豺狼暮當道前車己脫輻後徒將安造念彼青磵
阿茂樹日環抱姑從一樽綠臨流聽猿嘯
朝陟
夜戶集蟲聲朝曦布林影登高伐叢漆乘凉出墟井雲
端開丹笈松下羃金鼎寒士無相猜熱客不吾省遐宇
流絶輝千巖結晝瞑緩頰松綺間無心念朝請
贈宋克貞
藝圃晨夜耕勵志終當奮聚螢亦太拙簞豆但推分能
行古人事勿懷今人愠含冰著義烈咀霜有餘韻顧彼堂
堂高詎若恂恂近睥睨宋子垣儼聞絃歌訓
雪後南泛宿潘氏
黃蘆蕭蕭寒草短日光白有客弄烟綺獨掛滄江席起
披楞伽雪忽見茶磨脊蓬萊白銀宫宛轉在几格天華
動物表霽色澄川陌鶴立千年松練掛一片石古厓屏
風青冰壺金鯉赤雞鳴楓樹林馬度梅花驛茫茫五湖
間未見范蠡宅悲歌對尊酒浮生苦行役
鍾山石
行看鍾山雲坐掃鍾山石風光自旦暮杖履得所適夏
木重重翠不見日光赤好鳥忽自鳴藤花落金鳥鐘乳
寒流香芝蕈晚可摘造化静去來隂陽細薄射六月無
纖塵揮塵得無懌何如廣坐中束帶汗流客
青猿不避人遠掛千巖松北湖無風濤明鏡開芙蓉東
林梅雨歇落日雲際鐘天光既平淡物意俱舂容蓮花
酒初紅荷鍤得所從行行溪復山不覺林谷重誰云鸞
鶴遥茅蔣多仙蹤
江南雁
江南十月交縱橫見雲雁萬里避天山應有風雪患白
露變作霜紅蘭委溪澗南方亦蕭瑟寒衣未縫綻皎皎
月中砧萬戶寒衣聲驅馳遠遊子不盡閨中情
送方儀部
城隅屬新爽江介有别業攀翻西陵桂悽凉暮江涉美
人欲何之持觴屢悲咽緤組趨承明束帶侍華軒步頓
青雲端展對當象筵垂名夀千古得意取片言豈虞巖
穴士懷春不能宣行行須努力緬瞻極南北
宿花巖
迴磴臨隂霞抗步造浮雲前宫未及暝來翠一何紛寶
景臨臺滿玉澗隔葉聞冲虚恍無寐冥寂魄自欣凌晨
挾遠公緣巔瞰江濆扶搖摘星石馴擾鸞鶴羣終然釋
害馬坐覺凡聖分諸天跂予久朅來庸憚勤
荷葉
鳴鳩拂羽翼荷葉大如甲美人别湘浦乘雲適巫峽許
我相見期蘭巵再三㰱南風吹綠草路長不可涉路長
愁馬疲日長愁客饑明鏡上塵埃衣匣生蟲絲君心亮
不易新懽多反覆三月不見君憂來忽如突
秋風吹花落露白荷葉黃美人去經時草碧天轉長鴟
鳥能夜鳴熠燿能宵行嗟予不復寐耿耿豈有嬰十月
抱羅衾此意疇可托手中雙跳脫願持報芍藥旋馬顧
舊廬終然不我薄
諸友次高座寺
城南諸佛宇各自占烟霞十步一金磬高臺自雨花帝
城雲物瑞江表士風嘉醉愛楓林暮停車傍狹斜
避暑神樂觀觀醴泉亭
出門望郊墟欵然神仙宅草豐圓丘露輦餘周王迹紫
烟引笙鶴銀臺隠鳬鳥醴湧餘百年&KR0034;撫泉上石芝瑞
著廟歌靈滋涴今昔宣滌埃暑懷赤晝嘘霧白八桂隂
蕭蕭重絺步索索來往王喬壇從師乞玄液
蚤秋西山道院
長林帶京邑西阜開玄宫凌炎覓珍境攬曠丘壑崇合
尊松篁間静嘯親密同引脰江山上日與林鳥東華池
迴碧牖羽翣虚凉風浮暑日繾綣欣然躡&KR0034;巃不遇丹
丘生空復思韓終
送吳子惟新歸錢塘
落日白下門逢君碧巖裏下馬拂石堂傾蓋懽無已結
交無故新新人勝舊人所重在知己千金難許身君如
青瓊枝照我光栗栗松下解朝簪雲端弄瑶瑟我亦就
君酌叩君竹邊室山花照廳事座上秋渠潏方竊芝蘭
膏中途遽相失知君有心事青年解官亟
元夕
玉衡旅東觀寶景流南闕青樓環大道錭車夜籹滑名
都集朝會裝服多詭譎三台開玉燭幽途晰毫髮鳴筝
填上路交歌合胡粤九榖俱豐登殊方罔越厥行遊金鏡
中朝酺暮不歇
贈前山蔡行人
左手握靈蛇右手遏狂瀾少年不經意坐轉爐中丹入
巷聞清風出門見顔色白馬紫障泥擁道來相識
懷玄秀樓十二景
三星皆筆壘少湖真墨池正月蘭藹息東風吹鬢絲
梅香夢中化夭桃帳前起燕子掠綠莎銜絮落烏几
青巖結紫霧渌水隔梨花沙鳥一行起連天白雪斜
四月不見湖但見萍草綠細雨林膏香鶯聲亂百谷
新魚吹香藻蝴蝶過東家南山忽不見斟酒送餘霞
山高暑不來雨足雲常綠芙蕖過水香鴛鴦對忩浴
新秋雕胡熟玉鳥滿碧湖高雲盪石壁遠水接䕷蕪
菱歌何宛轉抗館常逍遥中庭月華滿桂子雲端飄
遠巖楓葉丹近水萍花白霜菊既臨觴秋蘭復蒸席
臨池了道經移琴拂烏几前湖玉鑑開西山白雲起
樹紅山果盡田白水雲深燈起漁歸岸天寒鳥噪林
空聞雪裏香不見臘前色林空待鳥歸山高抱霞息
渡淮
新陽矚淮浦昊魄流東冥櫂歌發清口長纜抱前汀開
尊落虹蜺握筆搖斗星舊都神仙洲寒士叨餘馨獻納
乏詞華臺寺多典刑朝簪夾城花夕採江都萍
送劉范東守永平郡
瑶華半銷落朝露忽飛霜仗劍送遠人牽裳思徬徨曩
作萬士師玉德流朱方邂逅西曹邸轉盼屬輝光北方
有嘉命日出踐河梁河梁容易别顧瞻幽冀長假節煩
大賢偉圖非小康碣石開靈宫孤竹擅封疆雄州接海
角作險壯帝鄉昔聞别駕功今覩專城良文武十萬家
一鼓俱奮揚出入兼徽略啟處得未遑喙息鷦鷯枝不
隨黃鵠翔時因東北風尺書勤遠將
九月十四日集東麓亭
凉風颯江介雲日彌城邑玄宫冠隆坻爽林秋氣裛右
瞰靈波長左拱朝寺襲紅蘭委神皋華薄冐原隰晨往
苦夕歸孤懷忌羣集卑枝迕高蓋促席妨長什雅投幽
翰期詎宜悲絲泣頓轡東軒中緩帶曲阿級松遊翠隂
重桂動香露濕檻高睇營營巢返聽戢戢托身本難稽
超景嗟未及臨發眈須臾青驪解還縶
少宰鍾石費老先生朝賀
温詔傳天喜歡聲率土長堯階開景曜舜海仰重光少宰
虔趨賀羣紳肅表章青旗當道路畫戟破冰霜瓜瓞歌
方恊熊羆雅載揚芝圅陳玉几魚佩染爐香寶勑卿先
捧金錢宴共嘗萬年圖歴遠九廟本枝強舊學經闈久
申公世德芳東朝難避選夙望簡吾皇
訪王子元寀不遇
朝縣北林鞚川原冐綠縟蘭皋倏開霽桑麻静相屬想
像高士居依稀青磵曲不見如玉人空把生芻束車鳴
清響遐華落餘香續訊問草堂英投書子真谷
早秋李抑之見過
秋暑曠文典荒居簡冠履入門忘形骸揮座就榻几後
館紅蕖明中庭綠隂徙風來候香吹雨過銷園綺清光
共流轉牽裳情未已
贈金子坤
别子蘭蛻花相逢竹生籜閒門風自開虚徑雲常鑰已
煩揮麈談未愜聽猨酌為掃南山石秋眠看泉落
講讀廳有感
當年開集賢非適典章寄雖資勝國遺亦拔山林萃時
叨雲臺議或較虎觀異流傳柏梁和奏草玉堂記含毫
賈陸登待問枚馬至遭逢一時會千載良不易新都開
天極文昌照幽冀玉館襲故規瑣郎寄名位頗念講署
槐曾連衆仙跂南北俱神京今古同勝事毋令仗箠兒
踘我瀛洲地晨趨歴蒼階遺編識中秘不聞金門宣徒
懷彤管志
王子官舍芙蓉
涼飈散溽暑嘉木荏苒明芙蓉負竒麗秋晚發江城凌
柯濯繁露迴房面朝榮遥連禁苑香迥占宫署清霞冠
高英動風褰低箔横羽巵競苔砌綺席包丹楹西園魏
帝咏東府時彦賡景落客不發玉貌轉相迎
太平甬道望玄武湖
羣山自北來鍾阜亦南競天開北湖面十里蔚環映金
城枕湯谷龍蟠故圓竟湖心穿甬道兩水如夾鏡通靈
政府清動盪簡書淨頓覺樊籠舒復愛魚鳥性虹洲白
氣流鼇峰紫光迸彼岸殊不遐予心已超聖
與湯子重話别
旭景烟際升疎星樹間落徙倚東郭門攀援西邸幕君
來席未煖雨阻難見數離緒曷易生交緣豈素薄新荷
停碧柯舊館將紅萼草色蔓空階苔痕入深閣但適形
外情莫避花前酌輕霞冠尊涼微風褰衣漠常疑歡譚
際俄致去留各通籍三十載中腸雅相托
雨久
雨久客不過苔花滿廳事幌虚波交縈樹茂隂颯至鷗
來狎園薄隣荒度牆茘霽景散林氛徙幕高明位
毛督經浣亭官舍芍藥
晝静綠隂匝微風滿院芬紅欄昨夜雨碧館見朝雲春
杳鳥空怨暖多花易醺須煩紫絲帳遮護到斜曛
奉寄衡山太史兼柬子美御醫
昨侍玉磬翁婆娑碧桐樹葉下蔭檀欒尊前慰辛苦丹
筆示風流玄辭出肝腑未輟雲館歡載作楓橋聚虚晨
移青纜清秋别芳杜文翁西崑叟王郎東牀甫徘徊重
競觴臨發一揮塵滄洲昔分别歲月今可數邇見王官
瓜獨眠中時雨故人形夢寐想像思步武舊春倏己逾
新涼殆臨戶荷房檠綠茄菰蒲産白羽桃李食其果燕
雀交相乳飛蓬顧本根流波思舊浦不覩溪上人相詢
邑中父德馨轉自愛名高豈多取瀛洲君故遊瑣郎我
焉補蕭條值羈懷風雨戰環堵若待紫蓴香還作黃花
主端居各一方老大仍自努
夀蔡霞山方伯司勲乃尊也
北闕賢勞久南山暮景長神駒方遠駕老鳳恣高翔座
上招蓬島門前是石梁仙翁金鑄骨嘉樹玉流香白石
煑瓊髓黃精斛稻糧引車蒼鹿秀搗藥綠瞳方廊廟思
弘景天書問子房冰桃東海至六月羽巵涼
池上納涼
草豐平如苔綠茸參差起鴛鴦泛漣漪菡萏冐芳沚雨
過雲初凉虚軒懷殊喜野曠蟬四鳴稠隂客羣止褰裳
沮洳陂挈席檀欒椅寫弦激清流解襟遠微滓石臼碾
新茶冰盤過沈李畏見赤霧嘘且吸碧筒底形跡多機
筌恬愉歸神理邂逅勿棄捐徘徊玩餘晷
南岡掌科冬日園亭
朱門連邸舍青苔入徑長窮冬歇芳樹名園崇綠堂斜
穿窈窕戶曲經鳬雁塘主人矜虚懷賓客不憚觴停驂
盡餘晷燃膏歡未央出門具壺矢談間金玉香始報烏
夜啼倏回牽牛光斯須展忠雅永懷期勿忘
何子叔皮張子月鹿至館芍藥適開
荒畦斜涉水伏楹細流霞迓客矜春服瀕江托鳥家淹
留芍藥砌想像故園花共賞休辭座尊前鄉思遐
喜雨
炎方厭熏灼不雨苦連旬春叢日以偃勾甲多不伸南
山殷其靁靈雨降載晨咆哮一舒解焦卷相鮮新川原
粲茸茸瓜菜交欣欣卧聽屐齒音雞鳴嘐四隣流雲下
蓬楹和氣冲葛巾新田沃甘澤禾麻無苦辛農功有次
第踴躍勿逡巡穿園剪蒲笋亦採澗之蘋青芹四月香
芽茁競乳珍王績三升糟方朔一囊陳雖非高陽傳意
氣即故人求我形骸外枕汝不余嗔
從新河至楓橋次李氏
垂虹一十幾滄洲次第歴波盪綺閣簾風送樓船笛菡
萏花尚紅蓮房子先摘萍迴開明鏡渚緬淹去鷁出入
山水間漸覺塵土滌寵少憂亦輕形神獲雙寂
六月七日秋官趙青墅張春江施璉川大理王
白谷見招封君陳西江與其子同野與
東林曠遊覽暇日承諸公初晴溽暑澹開閣芳讌崇江
山映天際朝市在烟中闌雨流泉綠幽芳餘藥紅高攀
臺城堞俯折芰荷筒玉樹連青靄金膏盪紫宫更衣備
峻陟昃徑謀傍通徙席情彌浹落景意未終環觀叩雲
碣舒嘯薄霞穹日暮籃輿返回首仰高風
出餞神樂觀呈座上諸公
藹藹青林曲望望綘扉園倦矣方褦襶飄然逢羽仙五
芝瓊秀發八桂翠隂連豈意玄虚境猶逢羅綺筵冰宫
霞作飯玉井醴為泉碧漢鳴天籟丹房奏鳳絃景含松
栢晚花映芰荷鮮主勸醺千日賓酬願萬年遺香滿郊
甸餘興媚江天六月不知暑方驚蓬島邊
秋盡適虎丘同何陳諸子
舟程雲際虚鶴駕閒中命迴川入花林籬落秋容競芙
蓉隠綠疇菊萼紛紫柄重崖宿霧收片石紅泉迸何戡
覓舊曲陳琳温寒盟行行深竹中頓適魚鳥性前沼一
何綠雨後青銅鏡支離步斜斜冥寂心夐夐首座具袈
裟苾芻啜清淨歴覽莫余嬰長齋入玄聖
胥口舟中逢潘半巖
晨裝擬鄉井暮逼程未歇谿上逢故人徘徊值明月阻
離情如割詫見歡亦發紅蘭改涼節青霜振短髮離立
方須臾瞻眺倍恍惚輕裾拂滄洲餘譚竟難竭
報馬通政西玄兼致别
荷花半落衣蟲聲尚藏樹玉館念高賢楓林變歸路遲
遲長卿思皪皪金莖露徒聞報章難未識天孫趣
子木員外書来
遥遥前山雲邈邈太湖曲巖阿阻且深悵望日不足舟
從芝蘭澗鳥回土囊谷天開崑崙田父子樹皆玉清風
到予袂輕塵想芳躅新辭啟陳懷流冰滌暑毒雅弦興
長嗟醇酒破薄俗而翁卜初好恃子得久屬
雪
天花散太素轆轤鳴金扉夜折三河膠朝亂七襄機穴
隠玄猿哀冰結駕鵝衣塵多毛裘落燄冷人影稀如何
離澗阿旅食常郊畿修途既茫昧小逕尤隠微
璿臺凝素輝玉河歛寒色皓氣連東溟祥光轉西極草
短原免飛河平車路直莫羨北里歌請聽南隣織夜静
拂冰花翠梭抛未得如何天涯人不念桑梓域
思田園
南方樹藝早嘉蔬當及時王官鑿冰罷忽起田園思東
郊織臺笠西郭編茅茨田家不辛苦衣食當待誰曳裾
京華塵徒自隳四支三江綠烟起何日佇杖藜
園田二三月不盡花枝烟青村對鳴鳩茅屋下寒泉蒸
茶復刈麥俱及榖雨前盈盈斯螽股采采柔桑錢巖居
遠朝列雲卧隔市㕓邇來多行役裘敝不得旋
旅徒何囂囂頻年棄墳墓秋邁望春歸冬盡悲秋度三
見王官麥長吟白亭樹青青巖上條己蔽巖前路倀倀
東遊子何時復西顧秋霜落明鏡朱顔不逮故
巵酒臨高軒日暮多風塵仰見吳門月不見吳門人他
鄉促新節異俗為相親飛鳥戀故園遊魚知舊津悠悠
長途子不愧羽與鱗西風觸琴瑟絃急多悲辛
所懷
園繁鳥不絶花落香猶清去旆難髣髴歸帆空月明寄
書知雁晚解纜記潮生只在湘江畔誰通疇昔情
車行
車行出北郭坰馬蕭蕭嘶凉風動廣野鴻雁縱橫飛隂
山急烽火萬里赴戰期寶刀鳴鞘中不顧家室私家室
予豈遠君恩不計返單于既宵遁聯鑣獵胡苑
車行何幡幡鴻雁俱北還草青涉交河月黑閉漢關沙
河自南流關門自北啟何時赦餘醜輕車拜天子功成
不受爵長揖歸田里耕田有餘力養親有餘日失足在
戰場遑脩薦棗栗
許攝泉馬子洪蔣子重集塔院
朝輿跂石門夜宿修竹所枝策縈碧巒眺高失秋暑去
鳥經華林來颷自蘭渚合交欣忘形解束獲宴處觀湖
亦愴惶蔭樹宜少許流灝疏髮襟絶輝洞淵宇松鳴空
中籟兹作泉上語眤留月銜規言旋鶴悲侣常得遊玄
淵何須羨輕舉
送葉敦叔還慈溪
秋暉杲澄江丹楓隠金闕懸念慈湖霜棄捐白門月與
君俱他鄉天涯勿遽卒青青憐桂枝去去悲短髮日暮
琴不鳴樽空鳥屢沒送君轉依君清夢先甌越
送金子士瀛春試
歲暮同京華安危隠相託念子千里行令我情不樂水
寒木無花城高日空落言征在須臾臨觴不能酌天王
開宣室求才意不薄子有補天方遭時須踴躍昔羨子
輿守終然季布諾寄我尺素勤遥持慰寂寞
山晩憶陸子遠沈明卿十二韻
初冬天未寒雨過林光接丹檉擁青厓重重間雲葉古
木猿垂條山城鳥歸堞阡陌俱懸黃鳬葵己落莢鴻雁
護水田霜皋喜初涉擬過孫登巢將詢謝公屧沙明月
欲生酒清未同㰱安得二三子松下聽緩頰金闕烟際
來蓬萊鏡中疊暝鐘踰嶺長嵐隂向晚怯行曳碧澗端
眠與白雲貼山空瑟不鳴磵下谷風獵
真叔館話彭子孔嘉
春宵遞長燭華館集俊英馨香盈爾懷文采相軋傾褑
衿念先子彈劍多悲聲蹤竒敢卜程物異遭屢驚雨鳴
當牀竹綠水波前楹停車待明發巵酒未輸情粲矣千
金襲提携勿自輕
採桑女
採桑方遠揚姜女在中林朝筐未及盈黃鳥忽好音玉
顔易遲暮青春緘怨深余髮一何曲冀子或同心子心
不余亮日月空照臨嗟嗟孟姜操歲歲此桑隂
魯橋
東蒙方峩峩洙泗亦沮沮屢梗舟不前時昏未即處春
過花不舒旅憂易成緒思嘗齊人羹不見楚郊雨朝素
夕成緇揚沙疾於砮雞聲一何惡有客中夜舞
天界寺
秋晨慕虚覽梵宇謝埃鬱前壠未及踰中林庶欵述入
門躡颼飀循隩多扄鐍紫院隂霞興瑶階錦苔出問栢
知僧年藉花蔭佛日晝憩夕忘返神恬形寡役懴往坐
獨冥玩空塵徐拂終寓豈不歡旋輿未能釋
錢孔周席上話文衡山王履吉金元賓
契闊多憂思歡然集桑梓執手念離别别離何年始校
書石渠閣反顧若脫屣繫馬親昵門合尊城東里欵曲
輸素懷次第問髮齒錦瑟未及彈怨歌中觴起怨歌何
所陳怨此夢寐人出門即天涯慌惚難相親
徙幕府同仲先
府邸開平臺松軒轉萋綠四術多朱光閒房静相屬余
業倏朝依子懷喜夕篤深居若無人閱暑不知酷晚葵
敷餘霞新蓮摘青玉風清客襟開月來琴柱促寂寂方
丈間超然出塵俗長令形迹忘奚用事溪谷
别張膳部
寒花曉猶開清江自明滅蕭瑟沙中柳愴惶與君别阿
閣瓊忩巢鳳凰孤雲野鶴江海長朝霞發疏闥别館臨
華池金風動閶闔畫省堪題詩題詩不盡江月白寄與
婆娑烟綺客錦宇常留彤管香思君正在綠蘿石
越來溪
越來溪光常浥浥遠接吳江混寒碧暝鐘未起秋霞飛
坐眺無如茶磨石越來溪上多遊人香車寶轡俱生塵
桃花妒紅芳草綠三月來尋曲江曲春花秋月無盡頭
朝來暮往何時休吳臺越館今何在蒼烟碧石俱含愁
我來八月露氣凉常從雲端開竹房溪山一卧便十日
形骸爾我渾相忘沙明鳥白奈不得况是長橋菰米香
姑蘇臺
夜有吳趨月朝有出棟雲高臺佇歌舞羅綺何紛紛吳
月常從越山起越花郤種吳宫裏眼前不盡西子歡安
用窮觀三百里興亡不自由春草生銅溝惟有橫山色
空帶蛾眉羞香魂想像朝雲廟綠泥繡斷金燕頭朝雲
滅金燕冷夕陽滿地青楓影
祥公話天目山
山僧荷衲眉滴青蒼藤卓地鉛作聲芒鞋踏遍天邊山
白雲擔出人間輕自言尋師一百日月磴霄梯盡歴越
路窮不聞啼鳥聲側身曾穿虎豹窟天目高山何處起
脚繞臨安五百里諸天鐘磬虚無中秋霞冬雪迷禪宫
朝箱忽自淵底來夜燈却在空中紅風高六月冰不解
胡孫啾啾崖谷晦春無桃李秋無菊惟見天花發光彩
我思越中多異峰擬折天姥青芙蓉錢塘隘海天目聳
聞渠一話心憧憧他年借得飛龍杖還覓支公飱雪松
煮七寶泉
玉音丁丁竹外聞璿淵青空出樹根脂光栗栗寒辟塵
冰壺越宿長無痕碧山無雞犬車馬不到村支公三昧
火自閉桑下門東風細落巖畔花煎聲忽轉羊腸車建
州紫磁金叵羅錢塘新揀龍井茶瓊液津津流齒牙相
如有文渴陸羽無宦情相逢開士家七椀同日傾茶爐
若過銅坑去石上長罌仔細盛
寶劍篇
寶劍在匣光不滅銀花皎皎繡成雪有時長鳴思飲血
逾千年兮刃不缺五霸更盟七雄裂功名從前不可說
嫵媚尊前借一刷醉中嗚嗚口堪吷指揮動日月聲價
傾名都龍額豹尾黃金塗精飛淚泣照珊瑚秋霜未落
寒影寂神鍔一奮壯士呼抹流電瞬離朱星光九點湛
明珠左提右挈誰與俱騰江湖薄牛斗行逢漢天子千
載一驤首銜靈覲龍光上賜紫絲綬穿青雲兮入九重
頓挫乃在萬乘手際遇亮匪易酬恩報主身何有戮鯨
鯢兮跨八極寒芒霍霍妖祲息崇平洛宴野無棘尉陀
綏綏單于折翼萬乘高拱永無慝歸來奏未央功成不
受職願令四海常晏清清廟丹書勒功德
蛱蝶篇
西園蝶叢叢映花葉十五佳人二八妾鴛鴦帶長芳草
貼妾面如花步輕捷粉蝶紛紛上眉頰長安踏青天氣
和千叢萬叢情緒多蹴得遊絲落釵翠牽來草露沾衣
羅遊絲亂草露長美人欲行空斷腸綠潭紫磵迥花房
銀錢瑣碎雜柘黃飛入桃李花落地亦成香花落留臙
脂蝶香無斷時相邀入羅扇起舞嚬蛾眉蛾眉轉低草
轉碧日暮江天欲何適梁園應有未歸人章臺豈少思
家客思家未歸春己殘悠悠蛺蝶空合歡芳草年年成
永嘆
樂遊苑
春河流春草生昔人歌舞今人耕鍾山紫氣日夕來金
城十里飛華英水近温泉殿園香貫赤縣樹染北湖烟
寒碧浮山川瑶池正在鳬雁中阿房閣道生青楓尚留
一水折田間曲江想像無花紅拾得古釵頭田夫不能
識豈知石上斑元是鉛華色臨春寂寞香霧收景陽月
色空生愁金陵王氣無消歇丹陽翻作皇神州市朝多
改易輦道生荆棘瞻望青雲中勾陳連太極野雉麥上
飛鴛鴦出蒲間蓬生狹斜中日暮車不還車不還其奈
何西園遊子傷心多
清凉臺
清凉寺裏清凉臺交巖互磴青崔嵬楊子江邊白鷺洲
白雲紅葉長悠悠都門蓮己落蟬聲滿城郭躋跳丹霞
端乾坤忽開拓霸陵黃屋翔青雲鍾山紫氣何紛紛秦
淮水接建章宫銅溝亦與寒潮通層楼累閣分朱邸主
第侯家相對起瓊臺砌斷金沙路鞦韆亦在青槐裏翡
翠常銜蘇合香鴛鴦只浴臙脂水
郭索篇
江稻初黃五湖白鯉魚作風霜滿天吳淞江頭晚潮落
郭索公子來翩翩戈矛森森螯足軒背負玄甲能橫牽
吳人啖之不論錢瓊膏玉髓宜烹煎香橙作虀蓴作羹
橫斜錦席相勾連金筐未啟先垂涎象箸急喙臍峰堅
玉壺相映傾紅蓮山人綠髮俱垂肩湖鄉無事茅屋暖
今歲仍逢大有年杖頭縣得看花錢醉後橫眠桑柘田
郭索郭索與爾長相結每舉一斗贈爾風騷篇
搗衣篇
夜迢迢草白露寒衣未曾絮碧杵白玉牀桂花新水香
長廊曳屧踏月光莎雞出戶螢入房金井梧桐生夜凉
凉風起聲轉促繡閣瓊忩滅紅燭悽悽玉關情秋來亂
心曲
龍江驛曉發
朱門欲開猶未開烟花已簇鳳凰臺龍江棹歌天上去
魚鳬春色鏡中來星流寶匣青霜劍柳拂長亭綠酒杯
白狗赤雞何處去王孫原上起塵埃
桑乾河
桑乾八月寒胡中射生早彎弧决封牛羣氐醉眠草白
登山頭熊夜啾胡人火獵無時休并州小兒慣厮殺夜
半竊得丁零頭左手接飛鳶右手挾雙矛馬上吹胡笳
揚鞭入朔州嫖姚帳前交首級但問幾顆能封侯吁嗟
死士在邊不用憂
春日雞鳴寺
江南楊柳空青青江邊路好無人行不知爛漫花何處
空聽嚶嚶竹裏聲鐘山王氣連宫禁臺城佳樹鬱春晴
獨領風烟無飲興晚來吹笛最分明
鞦韆怨
丹楯朱干傍花砌青絲流蘇兩頭繫葡萄結束相思帶
玉釵斜挽盤龍髻對對來尋花下繩雙雙去作雲間戲
難銷寂寂玉樓情可惜青青芳草地玉樓易斷腸芳草
令心亂空上鞦韆架春愁未曾斷
虎山橋
初出山腹中復見水行處逶遲得平墟蒼茫急回顧山
梁不為高延攬自成趣風條薄林翠珍木接葉香前葩
未及瘁後萼重競芳朝遊屢過烟霞石夜宿曾投松栢
房從來不識銅坑面今日青青落吾掌上崦何明媚下
崦亦清朗楊花飛飛青錦陂荇葉差差木蘭漿前帆乍
滅後榜興長川引領雲憑憑游絲亂起煖氣昏須臾不
見西華村東風吹亂鸂&KR2409;羣水西顔色何紛紛繫馬芳
祠忘夕醺
芙蓉篇
林花紅紫上已前水花氣暖多炎天芙蓉未必無顔色
日暮江頭空自憐金風瑟瑟歇芳樹玉肌纖薄畏寒露
洛神魂魄水晶宫偏從凉冷生嬌妬擬採月中香愁見
裙上霜清歌溪中女打槳驚鴛鴦莫翦紅雲貼碧紗常
憂鏡裏銷丹霞錦心不待傳書雁處處臙脂浮落花
蘭花發香
蘭花發香天尚寒旭日初乾池上露碧忩團鏡菱花開
闌干一曲櫻桃樹我懷佳人天一涯開函炯炯瓊瑶素
春風惜别鳳凰樓夜月淹留桃葉渡長江不見雙鯉魚
顔色分明夢中遇滄溟本來無人境十洲茫茫隔烟霧
勾吳繁華長不知忽報人間上元度我欲乘黃鵠東作
汗漫遊看花延陵市聽笛鴟夷舟王孫園上多蝴蝶去
沽美酒能消愁
秋圃篇贈秋逸張子
美人結巢近蓬島虞山石室秋風早珊瑚枝頭日影來
芙蓉屏上霞光掃昨日白露凉今朝紫芝老山中惟有
黃花好雙湖宛轉夾玉鏡七檜婆娑摩碧昊東村刈葵
藿西村採瓜棗黃金籬邊藉芳草真遊何必問雲泥百
歲無如一潦倒
西溪曲
西陵花落遲西日多餘輝鳬流鏡中雪烟結潭上扉漁
子歸來水未黑石樓捲幔看霞飛東菑多禾稼不如西
疇美東月雖早生還落西巖裏百重碧樹閉門深千畆
芙蓉抱蘭芷茱萸結作囊甘菊釀成酒橘摶欒兮楓葉
丹明日山中是重九綠雲滿地紫蠏香猿啾啾兮啼夜
霜南園公子北山叟相逢共醉鱸魚鄉西風鳬雁正滿
塘湘江美人各一方江空木落情茫茫
相思行
相逢何日短相别何日長夢見不得親恍惚生凄凉香
囊舊綰同心結玉匣曾留明月璫明月照綉房香囊繫
肘後當時長生酒年年同君夀天地本無變人心不逮
舊秋風吹落瓊瑶花錦衾歲歲遺天涯寄書日費三青
鳥候望虚乘白鼻騧金鋪夜夜鳴彩雲朝朝起忽上南
山巔還憑北忩几瀟湘雖渺茫只隔一江水東園連理
木同枯復同綠西園比翼鳥同飛復同宿同飛同宿物
長情却怪人生離别輕
採桑篇
朝採桑夕採桑長安春盡烟草長釵頭網蟲結鳳凰朝
來暮去不滿筐不滿筐多縈牽誤折合歡枝青青雙可
憐踟蹰未能去黃鳥鳴枝巔鳥鳴轉悽惻玉腕雙無力
紅塵綠纈暗天涯舉頭日暮空太息本擬春蠶繭成疋
縫衣寄與隴頭客綠錢遶樹無心採暗滴臙脂涴裙碧
涴裙碧臙脂銷愁心欲寄路轉遥蒼苔晚來濕羅襪東
風暗損羅敷嬌嬌易損恨難酬千絲萬纈徒綢繆夫君
若識金閨意不使佳人空白頭
隂山風高
隂山風高馬毛縮沙場草枯無苜蓿單于射雪蒙縵胡
穹廬夜炙熊羆肉樓煩將軍來欵邊雲中萬騎俱爭先
漢家飛將鋋槊銛斬得月氐頭血鮮陣雲蒼蒼暗紫塞
長城殺氣連狼烟朔方孤兒不畏死死中求生報天子
髑髏如柴身捷輕瀚海北去屠龍城歸來不愛黃金印
但羨麒麟閣上名
覆舟山臨望
覆舟山頭霽景明長松落落崖石平迴巒秀巔低復昂
傳聞此地為臺城望望建章宫佳氣何鬱葱秦淮樹中
流遥與宫門通城中萬井如棋畫楊柳烟中分紫陌内
園蘭桂浮温香戚里池臺蕩朱碧鳳凰樓閣無處尋臨
春結綺作梵林樽前却是樂遊苑市朝更改成古今登
臨易頭白銜杯落紅日迴望北湖烟蟬鳴樹蕭瑟秋波
慘淡荷芰花玉鳬金雞踏浪霞西曹己鳴馬東署復報
衙冥冥壺底月寂寂城頭鴉停琴送盡飛鴻影引領天
邊不見家
進酒行
冰盤清寒沈李赤蔗漿調和子鵝炙炎天何處生冰雪
月出花香好留客麻姑井泉金汁濃水晶壺瓶傾琥珀
巴渝身輕捷越女天下白曲易終懽無極有客白晢鶴
氅衣手持如意生寒輝清風揚揚起江漢坐來黃鵠衝
天飛天河出烏鵲回短簫颯颯生清哀哀懽苦樂不可
知良辰美景懷須開劉伶不飲今在哉
東昌郡光嶽棲
博州城高日未落城中巍巍千尺閣南瞰黃河北眺燕
百川羅絡臨中原風烟頃刻生杯酒登臨令我心茫然
匣中雌雄劍隨行二千里踟蹰古今事欲舞客不喜秦
雲忽然低岱宗參差起平望箕斗開好與牽牛語魯連
下聊城千秋仰名義高臺尚青青未識射書地鄆州節
度何不臣銀槍效節空危身聖明一統無戰爭緣河輓
粟舟鱗鱗城門不用玄甲守河邊古戌花蓁蓁馬駞匼
匝嘶入雲鳥穿簾箔啼向人芙蓉屏開宿翡翠沈香火
底薰麒麟昇平自古變繁華青樓大道歌聲新臨觴欲
飲天色晚層闌佇立傷吾神
蟋蟀篇
露蟬盡抱枝頭枯黃葉已逐秋風去空山夜静深閉門
何事啾啾達霜曙候蟲變時事更江湖催促遊子情戶
之樞牀之足愁人不寐起秉燭十月未授衣九月未築
場歲寒始怪農家忙嘻嘻夏屋爾何為欲祭先農無酒
漿
賦得彭蠡湖呈盧識方兼柬屠秋官
秋水鎖潯陽南浮一何斥沮洳連八州吞吐貫七澤諸
巒信遥分廬阜多黛色朝窺松門鏡夕憩屏風石盧君
既豪邁屠子復俊逸跨霧出輕橈凌霞挂長席馮夷未
息鼓龍女已吹笛韓終去不遐石髓應可得瀑布能生
八月寒石梁分明駕丹碧二妙乘虚真快哉飄飄俱作
雲端客嗟予有興莫爾從西瞻徒跂山中鳥
北門曉行
燭下銀塘流水長馬前山色曉蒼蒼朱樓未滅明河影
碧城己動晨曦光雞唱悠悠度禁邸螢飛點點刺衣裳
三年遊子離鄉思閶闔門高露早凉
花村草堂為李子原承歌
新河渺渺楓橋浦百花叢中有香土書生卜館面西山
十里青溪抱東戶青溪抱東戶水鳥羣無數前朝勝境
開華洲今代書聲讀芳杜南峰高北峰俯日日飛雲呈
忩廡上沙水下沙土翠波粼粼織成組我昔投宿堂背
樓前村夜過清明雨千巖發彩流朝霞茂苑騰光盪碧
宇櫻笋烟籠文藻軒鵁鶄岸送樓船鼓飛梁畫檻盤彩
虹菡萏湖邊女搖艣宵長忽遞寒山鐘月落猶揮石牀
塵十年不上李子堂金陵城邊話江滸徒令風景形夢
寐何由復作花前舞題詩先寄花村主
春歸辭
上陽花枝雨半濕長樂遊絲幾百尺遊絲捲花一處飛
黃鸝正繞平章宅春閨沈沈蘭氣蒸佳人抛梭坐脈脈
含桃如火梅子青無因持竒關山客文園多才病長卿
朱儒亦笑東方生春花攔門不肯出出時但見百川萍
春色偏增朱閣愁韶華豈是羈人情酒尊生魚奴不滌
綺絃濛塵無客鳴濃烟不散龍池柳清夜猶聞玉樹聲
揚雄榻畔書遮眼逸少池邊筆堵門長江便在金城下
白馬朝朝一過園郎官閣上春何渺桃李隂隂竟不言
贈沈博士春波
凉風颼颼初落木休文乘秋入林屋看月同登蔣濟樓
採藥遥尋子真谷余家柴門宿荒草竹下開忩通白鳥
秋眠推枕月高舂時撫闌干坐木杪沈君過我不厭寒
問我著書完未完寫經欲就松間露探老猶疑甕底丹
君言山高水長重復重應有竒物生其中文章渾厚得
元氣千古不朽必此翁多君愛我謬見推顧我不足為
君知甪皓曾煩漢皇詔劉根枉致人間疑坐君且對橘
間酒來日山中九月九白雲本是予家物青芝匝地非
君有送君乘風返不見書畫船但見虹霓貫牛斗
諸友泛舟石湖還次治平
水氣連山靄晨遊夕未窮烟中懸磵暝天畔躡雲空新
月在潭底百花燃鏡中竹房禪榻隠處處愛山翁
讀治平下院
水房虚繞竹石壁細生霞冬入經深雪春歸盡落花磵
香來白鳥草綠鬭新茶久與交遊隔空疎類佛家
秋日
下阪人離嶠朝原鳥厲空江輝混遠碧林影間疎紅竹
宇新開小花房舊訪同青崖有石髓杖策向穹窿
與徐士瞻宿青白河
芳草天邊暗春江樹杪來黃花開繡陌白鳥下青苔未
盡同舟意聊酬看月杯三峰黛色近不奈曉程催
暮春
萬里月當戶郵亭花滿枝行人花下發短笛月中吹坐
覺春光損頻驚斗柄移天邊芳草綠愁緒細如絲
夏景
樹色分青磵峰隂轉綠池岸明荷散綺樹亞果垂脂掃
石方無事停琴欲待誰相思隔芳草酒畔有黃鸝
江鄉臨小滿暖氣動螽斯竹日隂初合荷風澹自宜尊
前聊共醉身外本難知物色朝朝變空然悲素絲
曉起
竹色衣全綠林光露未晞隴猿催夢曉塞月墮烟微别
恨琴中語流年客裏歸悠悠花上蝶偏作合歡飛
江上
都門客未發不奈柱陽秋叢菊開何晚清江寒自流孤
雲緣路細殘照出亭幽舉目悲黃落郊原無盡頭
雨中過馬禪
不到東林久穿雲覓皎然花開古瓶鐵樹合暮鐘烟屐
齒愛蒼蘚吟笻因白蓮鶴歸僧起定細飲竹爐泉
春去
謾說春歸去多情無計追勝遊須秉燭餘興獨臨池鳥
怨花飛急杯嫌月到遲三眠楊柳足正是浴蠶時
王履約遺江鱭海蛤
東風動沙苑海蛤帶春潮驛路梅先發江城雪半消天
寒茅屋小日暮尺書遥傳語嘉魚使因君滌舊瓢
王儀部欽佩寄歷日
又見王正月春官是故人東風鐘吕變四海政刑新驛
使江楓遠緘書雪案親玉梅花正吐為拂素冠塵
經主第二首
草入行宫綠花開舊館紅金枝香漸遠玉輦恨難窮磵
己無脂到山猶妬黛工叢叢原上蝶留客立東風
古&KR0034;蒼苔斷寒渠碧瓦深燕頭猶掠鏡草纈尚同心有
井分宫路無塵接禁林百年恩澤盡惆悵沁園隂
懷顧全州
憶别長沙客猶驚帝里塵霜飛兩地月草結百蠻春舊
賦傳鸚鵡新詩得素鱗東歸紅日近直道豈難伸
寄羽士朱秋蟾
道隠甘虚寂松忩曾共棲夜聽笙學鳳朝見鼎生霓望
月雙桐遠懷雲古洞迷法成能跨鶴何日下青溪
讀大雲菴
不畏溪流曲來投佛院深春遊花拂樹午憩竹停隂待
月常虚席因風一灑襟冥然無感地忽自弄幽禽
送楊儀部入南峰
解組能輕世尋山為著書巖房舊卜築霞鳥日虚徐佳
麗望殊遠高明興自疎無心伴禪寂但仰子雲居
倚杖
林端立杖晚潭上好巖扉水淨花頻見山空鳥不歸絃
聲青磵遠秋思白雲飛天際書難致亭皋送落暉
寓樓七夕
玉樹歌清夜金風吹早秋迎仙列桂節試巧上針樓星
幕疎螢綴花筵積露浮朱門天漏切行旅數宫籌
祗園寺
空門静雲水古木亦蕭森鐘鼎丹砂厚碑文綠字深溪
光動靈籟野曠颯秋隂放棹過潮去青天疊翠岑
京口舟中同錢孔周
丹徒古輔郡鐵甕勢雄蹲山盡逢江驛雲消出海門晚
霽日銜嶠新沽花覆樽長歌愛錢起慷慨壯征魂
過毘陵懷鄭蒲澗
數尺宫牆近三年見面難迎車寒草綠送客晚楓丹無
作酬關尹留詩寄講壇梁溪今夜瑟空復月中彈
春隂
春入吳宫久莓苔凍未融花枝愁社日玄鳥怨東風鐘
鼓樓臺晚旌旗戍火紅不因風物感吟咏興難同
春盡還山中
山霧忽深黑柴門寂不喧春寒逼短褐朝雨壓孤村粉
蝶愁花信香羅積酒痕清明看又過桃李獨無言
西虹橋
引領烟無際憑虚念自深雲回滿川雁秋起一城碪颯
颯閣侵暮纖纖月上林扁舟從此逝把酒思何禁
靈隠觀
門偏繞青山地遠迂朝鞚水明花對開天寒磬孤送遐
瞻極宫闕清遊命虬鳳手把芙蓉枝逍遥發玄諷
碧峰寺
東林金磬遠西寺碧峰深秋淨宜松影天晴喜澗音空
山有蓮社静室卧朝簪海鶴悠悠起知余雲外心
觀音閣
蒼崖犯日道地軸隘江心楚望秋無際吳關塹已深芙
蓉朝可採龍笛夜虚吟正是重淵上還憂頃刻臨
春隂
春隂三十日愛爾晚晴宜月閣水南嶠花明潭上枝得
來魚尚活分付酒行遲山路村村穏何妨倒接䍦
人日山閣有懷
朝雨歇樓閣寒泉開竹房江湖春緬邈沙墅晝微茫錦
瑟燈前約紅梅雪後香沙鴻飛不到日暮怨天長
鐵瓶草堂為馬子子遇賦
溪接帆涇綠園分吳苑隂虚堂不出郭嘉木自鳴禽點
筆看山近藏書種竹深莫彈歐冶劍千古有龍吟
秋景
曉蟬聲不發寒露滿空園儗候靈山磬愁聞白下猿花
開隔江岸葉映遠人村記得雲生處重臨石上尊
石壁懸秋水連環鎖釣磯日沈江閣動帆駛岸花飛山
磬寒相答漁燈晚自依關門今夜笛似怨柳條稀
送張元之還道州
載去金陵月君行興不孤山青過湘浦雲白近蒼梧室
遠思風采春明麗壯圖隋珠不彈雀莫怪衆中殊
燕
何事今年早江鄉雪未乾拂衣憐草短穿幕避春寒世
苦謀家切禽猶擇主難含桃有新粉銜絮繞簷端
泊菱溪懷白貞夫
未即分高榻還應見客星空餘江上笛誰共月中聽别
墅多秋色名園散館亭經過難致欵回首水冥冥
秋日秦子玉過玄秀樓
空谷嗟無侣青山只對門問閭應識樹話舊且停樽晚
碧虚搖閣秋紅遠見村藏修休問稼甪皓己飱蓀
訪文夀承休承憩聽松房
崖路登登曲鶯啼求友朋園香池竹長林暝水霞蒸蠟
屐終憂蘚綸巾反避藤藏修經歲月乞偈與山僧
勞鳴玉讀孤園
讀易千巖裏令人想綠蘿秋來紅葉亂卧處白雲多茶
竈因泉寄山經選石磨竹邊樵路熟霜後擬重過
送潘子汝亨還廬江
秋光不覺盡紅葉己無多半載同山寺天涯奈别何短
檠猶掛壁長劍不成歌片月隨君遠丹崖空綠蘿
清凉寺赴趙敦夫
六月豈無暑林間獨灑然鳥啼三面竹雲動一池蓮己
蛻塵中骨誰參石上禪鍾山有餘翠終日墮杯前
虎丘退居集友人二首
磴從天上轉林忽水邊迴芳草未全歇白蓮將又開鍾
鳴雲起鉢客過雨生苔四境盡空寂禪牀安在哉
檻外斜吳苑林間促羽觴池花搖暑淨泉韻雜松凉念
别經時久重來笑客忙小吳軒裏月臨發戀清光
暮春山居
斜廊下塔影半嶺送湖光紅霧花藏島寒泉竹隠房空
虚時墮翠寂寞自生香客過蒼苔合翻經日漸長
送陳子啟之
春去開門綠鶯啼畏客歸舊溪經樹合片石自雲飛讀
憶松間火吟虚水上扉己通南澗鶴莫棄北山薇
武城次文温州韻答徵仲
柳市聞黃鳥雲中見碧城春回桑柘美人問縣官名古
戍雙星淡危樓孤角鳴愁兼風共雨白髮幾莖生
慶夀僧房集蔣子雲薛君采文徵仲王直夫分
得偏字
幽徑停驂偶禪房曳屧偏苑西花雨夜河北麥秋天岸
幘陪揮塵携燈照促筵月光松際動臨發更留連
張子言方遊海印問寺前荷花
香閣千林靄冰池十丈蓮水流天闕鏡花湧佛宫烟海
岸知緣斷鷗房但夢懸客遊方病渴乞與碧筒圓
初得南翰官舍
短牆依老樹土屋稱寒官池涸秋無藻麻深草結壇竹
隂隣舍近山色過城看病起無公案方知吏隠安
齋宿
驛使催乾鵲齋居廢曉眠霜籠官道月木翠故宫烟朱
邸聞雞早銀潢度馬堅天河光未滅正掛玉樓前
送顧豫齋入賀元旦
畫戟凌霜發江城花未空雲開天路碧樹近驛樓紅待
漏千門早朝元萬國同共沾周宴喜春藹大明宫
謝陳孟錫見過
曲薄遮花短青莎入徑深征霞朝到幕宿雨晝藏林茗
熟還生靄泉寒亦照心長違學士席坐對阿戎吟
毛浣亭督經席看菊
上苑秋光别南軍幕府清簡書多暇日籬落見高情花
發金錢委泉香玉醴傾莓苔三徑曲半醉踏霜行
馬太學宏道投刺追之不及
空破青苔色難追白鼻騧風流殊想像契闊亦咨嗟伏
檻虚停塵呼童謾折麻石城今夜月咫尺恨天涯
冬日金進士子有馬太學宏道金孝廉子坤以
酒過館
旅館縣青野天寒繫白駒村空散田雀霜疾響江榆已
接高談勝殊躭古調疎城南候新月臨别立須臾
公事後禁門
龍輴金鋪麗蜚廉貝闕縣燕藏朱戶網花隔綺疏烟刻
漏虚銀箭宫槐積翠錢瑶臺夜夜月不復妬嬋娟
張曉川吳慎齋二選部以酌過舍奉謝
馬穿官巷柳風急上林鸎朝雨到門歇春莎委佩輕茶
敲别院杵酌動越鄉情客散江烟冷青山只對城
鄭少野作國子博士
曾誇金百鍊終道璧無疵作吏家如洗移官槖可垂冰
銷鱗盡躍春過草應知此去宫牆大陽城是國師
送湯太學子重
春盡傷羈旅逢君又告歸尊前花易落夢裏蝶空飛草
暗教停轡江濃詫染衣吳蠶四月老盧橘到應肥
春日院署
官舍連東闕風微上路香九門寒漏近萬戶轆轤長鳥
啄青苔石雲藏白玉堂紫薇花逕改呼吏洗垣牆
夏日觀園
古木隂氛足荒園側徑通荷花軒候月竹葉盞流風槐
吐繽紛綠葵留深淺紅開門驚夏潦家與白鷗同
在座袁子邦正何子叔皮
華京競佳節綠樹蔭行游竹暗藏鶯塢花明夾水洲開
簾浮藻磵徙幕過林丘薄暮難終賞還為良夜謀
小暑日張月鹿何叔皮至館
朱光下簷隙綠影蕩簾間魚沼平翻藻龍城曲抱山升
霞久延佇挹翠共乘閒新霽從曛黑天河照馬還
甲夜望弦
青山抱陵闕疇野綠芊綿落日餘輝烈明河素景懸清
尊候皓魄甲夜想初絃江館疎簾幕更深螢細穿
乙夜聞蝉
溶溶新月色嘒嘒夏蟬聲竹澗烟房曲花洲星露盈官
如陶令拙禄比漆園輕城上烏棲早金門酒細傾
丙夜氣爽
赤阪金沙道青門玉樹林迴渠魚出藻曲杜鳥争隂月
擬登城候蟬方接路吟悠悠川上思共子晚蕭森
丁夜遲所知叔皮至月鹿失期
青渠導靈沼藻景帶華林荷芰擎新蓋篔簹貯綠隂徑
荒稀過屐石蔓想鳴琴月亦憐良會更深雲不侵
辛夜
夜市平臺曠銅陵激澗流仙娥開桂殿溪子泛松舟跨
漢星橋迥經天虹帶脩綠烟當夕滅凉送玉壺籌
癸夜大圓發華
過雨蘭林爽天邊玉鏡高珠光流寶樹星海燦金桃樓
管悲秦史江絃託楚騷夜深清不寐倚檻聽銅刀
秋日城南訪友值陸子叔平
葉隠前村寺花殘白露汀長烟遥帶水斜照淡浮坰雲
裏天扉紫江邊輦道青都亭爽氣疾歸客馬難停
中秋後六日楊鳴卿惠雞頭
蒹葭岸正白雞頭葉已黃京華常旅食秋風思故鄉幕
解珠璣動房開玉粒香吳門殊不遠驛使意何長
贈黃五嶽
夜泊依淮水朝遊雲月移高縣季子劍行載董生帷桂
露叢初藹江籬香細吹金城遞秋響霞館積新詩
毛純嘏召飲朱雀桁
六代市朝改千春風土嘉江流雀桁月桂散石城花瓊
樹照綠水芳洲生碧霞銜杯歌舞地秋興浩無涯
送張西谷
茂先偏博物顧我意殊深客倦辭梁苑秋悲復楚吟空
江明月棹高興碧霞岑别後魚牋早無令霜滿林
秋日
楓疏暎天遠草蔓護門深砌亦朱華冐簾常綠蘚侵園
香三夜雨雁過一城砧己畏洞庭晚休添楚客吟
贈許繕部仲貽
秋前一解榻霜後未逢君村暗愁楓葉書香憶砌芸閒
居堪養望館職已潜分瓊樹天寒秀頽顔數借薰
秋懷
鴻雁書來闊蒹葭路去長空懸秋帳月却慘石(闕)天
遠楓逾紫江深菊故黃緣知彭澤酒不逮向平莊
冬日
垣缺東家近門偏細路通臨江理琴綠拾葉照霜紅香
稻新炊酒寒花亦映空蒹葭渺無際日日報哀鴻
仲冬望前候石民望于雞鳴山寺
紫陌北來長青山繞建章車輕遊服緩冬暖禁冰香不
掃苔霜積留遮石徑荒遺書候禪室坐想竹間房
寄吳泉亭駕部
燈火搖江館尋思夢寐人雁迷天際雪梅阻楚南春身
與官俱病名隨道轉新新詩幾千首盡掃百家陳
四月三日
汀洲見荻芽候雁發天涯豐草三春暮長楊夾道斜彤
簾隔新月綠沼漾餘花子亦桃源客家書問若邪
梅雨
麥秋凉間暖梅雨復斑斑茸綠朝平野嵐青日冠山游
鱗躍藻去新蟬吟葉間金門雖奉粟慚愧子雲班
虎丘濟公房赴鄭子
綠槐夾岸行青苔傍池曲啟蔓忩玲瓏入竹衣芬縟長
勤暫爾休小憩翛然足來遊藉諸兄終允他年卜
山行
登高換屐忙雲氣惹衣裳裹茗思泉寺聽鸎覓竹房鳥
銜梅蔕落雨放蕨苖長三月過三十青林漸隠藏
春朝
春隂細細開去掃竹中苔倚翠虚屏遠憑湖返照來梅
寒輝動玉泉綠氣侵醅江漢無桴鼓衡陽雁想回
雨後劍戲亭
山凝碧戶光雨後徙方牀磵氣蒸林濕蟬聲夾樹長竹
隂園少暑荷淨水多香老慢江湖上圖書愧日荒
小鑿荷花正面池立遲啟宏同觀不至賦而去
朱華四尺長綠蓋倏齊光喜鑿山為沼俄驚竹上堂豈
非湖四面宛在水中央久立微風動幽馨襲我裳
吳駕部惟新書来奉答
十年不見草玄客高秋忽夢山中人鶴書天青發海嶠
鷺渚霜白開江蘋文章卧著千家玉園圃兼收百藥春
莫道相如全不遇君王求訪晚彌親
冬日東門道
東門緩帶步金坡鍾阜流烟繞磵河霜後故園無橘至
雪前天氣似春和疎絃古澹時堪撫雄劍悲鳴獨奈何
果是帝畿平若砥江邊官舍白雲多
送大行張春江
高谷朝花簇酒筵仙郎勒馬謾揚鞭蒹葭岸白月滿地
楓葉樓紅霜接天内選只今推舊望臺遷何必待新年
春風易到秦淮柳常苦懷人萬樹烟
寄王太常履約
天邊鴻雁真稀闊袖裏魚牋久不磨秋日澄江採菰米
燕山明月夢朝珂中華正朔今彌遠九譯蕃書覺更多
但取一身當殉國越城休問舊烟波
雨花臺諸院有約
石城雲寒慘野色江蘋花白聚沙禽池邊載酒開青壁
霜後停車傍紺林落鶩天低飛錫遠磨崖人去長苔深
暫眠北院敲松火忽送青巖清磬音
高座寺赴毛督經
高士朝開竹裏厨衰翁攬轡坐香車千峰搖落秋無際
半日登臨興有餘能賦參軍推鮑照倦遊辭客笑相如
莓苔不滅磨崖處禿筆橫斜老更疎
送謝與槐侍御還京
柱史南來便北征碧桃花下發江城春冰不濺青驄馬
客夢先遊白玉京謾整衣香趨寶席遥知冠露濕金莖
太平華衮雖無闕要盡䕫龍夙夜情
二月四日内東門北行
輕度籃輿水上霞新年綠草合金沙遥聞烟磬過野寺
忽報江梅着晚花社酒未闌鴻雁去朱門深鎖柳條斜
東風日變春禽語聽說温泉欲破瓜
答皇甫百泉
使君病裏多吟思候館東頭有禁鸎紈扇舊歌憐漢月
芙蓉秋色滿都城馬卿未倦休嫌渴謝客耽遊但寄情
莫怪少年辭藻盛柏梁新體動西京
懷蔡子木王維禎二大行
南冠我客燕臺久二妙乘春發使軺雪後岱宗開日觀
花邊候館插雞翹清塵不染驊騮足錦翼齊誇翡翠苕
莫道故鄉相見易兩年芳草碧空遥
朱子价咏桃花感而有贈
朱郎卧處閣炯炯桃花思好日氲氲不愁石棧諸天雨
獨占鍾山四月雲夜莫鼓琴驚水底時應携簟借香薰
竟忘身在玄湖上却怪尊前白鳥羣
高座寺赴友人
城南載酒四月節籃輿乘興梵王宫碧雞報午坐良久
青磴穿藤去忽通天際江流乍明滅雨中山色轉空濛
游絲繞樹烏啼疾麥秀寒多避晚風
陸進士斯立歸洞庭
朝來細雨飛不已正惡垂楊暗短亭萍草浮烟海色綠
游絲遮馬竹枝青山中燕壘蠶叢老湖上魚蕪鰕菜腥
滿塢白雲當閣鏡陸郎乘夏訪予坰
四月寄陳啟之
書生寄跡高明地却憶山樓四月天檻外落霞紅暎酒
鏡中飛鳥白衝烟三遷逆旅真成夢一卧京華動隔年
湖上綠蘿誰獨往陳臻聞說斷韋編
金方山至館
雲霞氣暖晨蒸樹楊柳風多晝掃門紫陌正連天上路
青山還抱苑邊村軒迴綠沼籠花藹徑入蒼苔喜屐痕
陋室也須終日坐話言真可鬱琴樽
新春旅懷報東橋中丞
門徑斜斜一半荒鍾山終日抱茅堂春寒尚苦鸎聲澁
雪水新生魚藻香白鳥寄書三月到青崖歸夢十洲長
故人唯有逋翁近未得籃輿探錦囊
初春南城
綠靄遥生竹裏厨山光難得上衣裾籃輿出郭青溪暖
茶竈投僧碧館虚雲石細尋泉湧處松杉常似雪消初
仙人餽得金壺汁說法堂高好漫書
清明日張月鹿至
雞聲東傍禁城隅官舍青青繫白駒上苑花枝淹舊雨
御溝楊柳發前湖風光未判春多少絃管難明恨有無
綠草漸高隄漸沒憑君推牖瞰鷗鳬
送顧東橋廵撫荆襄
虎頭久繫臺中望螭尾新謄閫外書帝勅荆州殊有意
楚誇雲夢未為虚九溪部曲迎牙纛三略文章照石渠
處處江山好籌筆仲宣樓北暫停車
春去
萍藻經春高石牀水亭終日柳花香坐忘屋裏青山近
卧起天涯綠草長楚國登樓空作賦梁園啼鳥苦思鄉
東欄芍藥三年别誰護西湖夜雨狂
東園錦衣冬日第館有作呈座上
重開畫閣看懸像細簡牙籖閱舊題霜塢每憐紅樹果
石林堪護綠苔泥飛梯接月簾常捲複檻圍花徑易迷
風景有餘人品勝信陵高致果難齊
北郊齋居院中有懷
梅隂未散洗亭除藥蔓猶能上翠裾竒樹古苔經砌滑
修篁新粉入軒虚百年典籍歸金匱前輩勤勞重石渠
想像紫薇花下月玉亭南畔興蕭疎
午日候諸友庭下小葵如蝶叢改名蝴蝶花因
亦入詠
吏隠鍾山寂市譁鎖門槐柳陋還嘉芙蓉葉淨低迎杲
蝴蝶花輕悄暎霞青箬賽江縣虎艾綠溪連海長魚沙
天涯不辯端陽節聊擘菖蒲欵歲華
立秋日客去與啟之靜生
蟬噪乘凉江雨輕芙蓉沼上午隂生東家樹影屏間綠
北澗泉聲雲外清屐齒乍臨驚夢破苔痕新長與階平
漢庭侍從今虚曠不是文園嬾送迎
朱振之館雞鳴山樓有寄
誰縣卧榻秋風閣遥憶茶爐傍竹氛黃屋斜窺中禁邸
青城常抱北湖雲蓮花刻漏驚朝夢簷蔔濃香鬱典墳
一月安禪留不得空令猿鶴怨遺文
秋盡思歸致文衡山
作客金門幾歲華秋深江上轉思家去鑽甪里青楓石
一吸吳興紫笋茶傍水看花人在鏡披雲疾草墨如鴉
碧山與可相邀近雨後籃輿步步嘉
禁門值雪
轆轤聲咽禁雞殘紫陌塵銷臘雪乾夜素深埋金鵲隠
朝輝高結玉門寒枝枝畫戟天花綴冉冉龍池柳線盤
貝闕東頭歸院落據鞍為爾數彈冠
上巳日端居
處處穠花暎水明水邊花氣鬱龍城烟霞盡在山頭寺
羅綺偏圍竹裏鸎帝里韶光春酒倦天涯綠草客魂驚
風塵最苦長干道飜覺端居有勝情
别寓館
郎官宅裏舊簾櫳鸎燕頻來認主翁霜月寄情淮水上
烟花迷客秣陵東梁園倦後思家切甪里閒多卜館同
松菊未荒誰為理先將栽灌教兒童
寄文待詔
湖外尋湖山外山與君無亊共乘閒高追牛女百重巘
伏撫芙蓉千澗灣白石採芝留客飯綠蘿懸榻看雲還
羲皇上世由天鬻不用丹砂自鑄顔
寓别陳石亭侍講
黃花徑裏君迎我桂子香中我别君倦客光隂聊戲墨
晚年情境莫深文雨來多放樽前竹屐過仍留石上雲
髯老錦衣園第近漫追啼鳥撫江濆
春日城西補諸友
杜若洲邊解纜輕櫻桃花上露盈盈朝雲想像西施洞
夜雨凄其茂苑鸎可怪碧欄偏傍水但尋青壁莫論程
山僧不厭遊人數又向蒼苔刻姓名
重過包山寺
梅園新夏綠隂平五里籃輿到化城地底金蓮殊想像
山頭石鏡轉分明桑門世永香燈换輪殿風凉佛界清
啼罷碧雞僧出定袈裟相對話三生
劍戲亭成
由來淡蕩心無累偶托高明處亦嘉四面峰灣互丘壑
十重屏障積烟霞樽香不避空中絮水静常看鏡裏花
竹樹蕭蕭人跡少何妨白鳥入簾斜
連遊虎丘
昨日親穿竹下籬今朝山鳥見應疑蓮花水湧生公石
蘿薜春藏陸羽祠不染游塵偏境曲但令微服少人知
年來七尺看雲杖緣在東林到恐遲
將過越城橋訪治平寺
三江漲滿五湖平六月樓船到越城鼓在白雲知寺近
纜移青岸覺鷗輕暖思脩竹分茶竈美愛荷花翫水程
石壁松堂應不改却疑苔蘚漫題名
陸宜經載酒偕汝德師古宜俯鳴玉酌于園亭
草徑荒迷客到遲莓苔帶雨石初移杖頭樹綠山圍屋
榻下泉香月湧池繾綣竹林煩送酒憑臨雲氣卧飱芝
春來未減鸎啼緩正是梅花半白時
牡丹贈漠菴師古啟宏居道
葱巃佳氣巧迴環誰設南山對北山珍鳥驚飛天鏡裏
紫霞深貯翠屏間露凝新粉香殊豔風促遊絲斷又還
弟姪翩翩聯几杖看花無損老來閒
與伯玉姪坐談
汝看青雲路本寬顧予惟有北山安鴟夷舟楫真宜月
漁父蓑衣却耐寒住向薜蘿縣榻便摘來菰米儘盤飱
侯巴識得弦中趣黃鵠悠悠去不還
發胥口達包山
秋水連空鳬鷖長滄洲菰米飯初香地寬不辨帆來影
雲起遥疑石上房青壁常含芝草秀朱包新染橘林霜
年年佩劍嗟遊子莫笑南山豆盡荒
春夜别友人
晚山橫酒馬蹄輕寂寂都門獨聽鸎閣上花枝驚夢短
雨中春草伴愁生江窮吳楚東流壯曲盡己渝刻燭明
不是新年無柳折長條留取繫離情
入高橋門
雁度關山玉塞橫秋高天表物華清林開虎帳旗亭遠
江轉龍城水殿明常怪秣陵多紫氣遥從仙掌望金莖
秦淮日落寒潮起南浦芙蓉鏡裏行
赴朝陽望禁中
鎬京元是舊封疆紫禁重重鎖未央畫角常吹城上月
羽林猶宿殿前霜陂塘㶑灔天渠遠觀閣玲瓏苑樹長
鐘鼎馨香河海晏玄圭終久頌吾王
秋日
清秋山色淨簾櫳八月芙蓉滿鏡中醉任隴雲連海綠
愁禁楓葉接天紅養魚好伴鴟夷子飲水無如桑苧翁
江上美人期不到吹簫獨自向虚空
早春
上日風清烟靄收長洲新水綠悠悠春回樹色流鸎亂
寒入花枝翡翠愁吳地月明人倚棹江村笛好晚登樓
歸鴻不待天涯暖早折紅梅寄隴頭
五月
溪上鸎啼綠樹濃溪前樓閣水雲中江南角黍梅時雨
扇底冰盤午簟風塵尾静還生綠靄縠紋渾欲下青空
佳期正與端陽近莫怪榴花别樣紅
由南峰入天池
入谷也須緣磵道乘高忽又度虚岑參差石勢雲行細
寂寞禪關樹鎖深春日綺羅偏映水江南櫻笋自成林
十年不到天池寺南北峰頭費遠尋
懷舍中牡丹
輕薄東風燕子斜長安有客未還家燒燈不是春山夜
對月虚懷舊館花卧處小屏霞寂寞夢中芳草蝶交加
天涯物候關情極乘興思浮碧海槎
夏日虎丘
新開石閣紫芝香遥見松杉隠碧房竹裏鸎啼方日午
山頭人坐喜泉凉傳來貝葉翻經古掃得巖花鬭茗香
直北數川當檻白晚來帆影轉微茫
許子仁佐至
蒼蒼石壁苔難掃冉冉棠梨葉正紅夜見星辰浮島嶼
朝來帆影拂烟空半牀舊草虚山閣十月新霜思角弓
子為青雲蹤不定江湖奈我亦飛蓬
登縹緲峰絶頂
莫訝登高不用扶手招鸞鶴興如何環來島嶼人間小
側去陽烏寒色多巖下雨來浮碧靄杖頭霞去落蒼波
千年石上仙人迹為問王喬幾度過
海印寺鏡光閣
滄洲佳氣結樓臺圓嶠何年海上來雲裏虚無瓊館秀
日邊浮動禁林開巖深四月花猶發客倦高舂馬未回
許借藤牀眠十日長安不信有塵埃
吳門雜詠四首
綠霧丹霞人面花水聲猶送七香車啼鸎不斷宫前路
說是吳王舊館娃
錦帆寂寞駕湖非山色含顰自落暉莫道千秋無勝事
白鷗猶拂畫欄飛
己過秋浦芙蓉約懸望巴陵橘柚書山梁水殿獨來往
日日黃花坐竹車
曾傳雪後迎春韭未折江南破臘梅悠悠草色逾冬綠
昨日河橋數萼開
寄伍長坦
門前碧樹護雲沙遊子為官幾歲華正是春宵堪秉燭
海棠亭館隔天涯
題雞鳴山房二首
山浮寒碧水浮花石壁蒼蒼竹樹斜愛爾玉京秋色好
白雲頭上看人家
來時竹子未生鞭親見山僧種白蓮冷翠光中好啼鳥
半年人宿石堂烟
贈王慶辛
可愛名家瓊樹枝白蓮花畔看臨池武陵舊榻糢糊久
番得蘭亭玉枕碑
金陵送張仲安盧汝立歸括蒼二首
烏鵲南飛猿夜啼石頭城上素河低多情得似金門月
一路隨君到越溪
君家正住白雲峰一幅秋光在鏡中我向天台訪瑶草
蒼山應與赤城通
新年
客裘漸緩草鋪茵不覺風光入仲春東到石門愁磵道
梅花如雪擁行人
綠楊垂線拂青苔雨活香泥燕子來莫道春風無次第
山茶如火詰朝開
春日早起
谷口鸎啼蘭氣蒸林梢鹿過紫崕崩石門青靄朝難散
塗盡金壺汁幾升
鄉友送吳選部置酒神樂觀
春色無多綠草齊故鄉何處白雲低金明門外牽衣晚
莫遣楊花襯馬蹄
王維禎大行使至有感
綠草如烟柳葉長勞勞亭外送人忙春深不見王喬履
空聽流鸎步苑牆
初夏書事
水檻漸高荷芰葉房櫳新暎杜鵑花王官列館鍾山下
綠樹隂多集乳鴉
為王大理白谷題谿山圖
隔岸浮雲細細生谿山幽處一人行春鴻去後無消息
昨夜桃花錦漲平
陸包山述李三塘見推為題畫
披展雲山話雨中士龍人品李膺風荆州士論虚叨忝
借筆題詩看洗桐
石倉歴代詩選卷五百一
