石倉歴代詩選卷四百二十
明曹學佺編
明詩次集五十四
蕭顯
舟中寄答諸相知先生
傷離懷故人無由一縮地和得相思詞殷勤附驛使詞
中何所云交好情難昧落日動客愁臨風起遐思棹驚
白鳥飜岸轉青山厠隔水有煙蘿搖搖見蒼翠數日計
行期流光若飛騎丈夫不家食到處聊適意况有臨分
語矢言遵所示
即事
遙憶江南景寒梅冬著花上元柑飽殼榖雨茗收芽此
日聞邊雁廻風帶暮鴉歸山不輕出淨寂似僧家
鎮東樓同陳司馬飲
登賞因逃暑吟哦幸遇君雨餘山水漲風細野芳芬近
渚鷗尋侶排空雁逐羣庾公千載後高興計誰分
種竹
種竹西涯滿清風日在君故根依淨土新葉拂晴雲簇
簇龍孫長翛翛鳳吹聞我行頻欲過藉此避塵氛
遊普定寺次方伯周子建韻
坐閱殘經久興亡一夢中方塘澄水月曲澗響松風禪
悟三乘妙心虛萬法空我來幽興發吟對晩霞紅
送鄭侍御坐失儀外補
十年持豸斧到處即聲馳病骨崚層日天威戰慄時朝
恭元自重聖澤本無涯暫借親民瘼無煩歎别離
蔭秀亭
愛此園林好憑高眼界餘鯨聲吞海闊鶴迹印沙虛午
餉炊農飯晨興課子書天機自流動何必詠鳶魚
圍春庒山居
過山庒便是十里路非遙白鶴鳴孤嶂清聲徹九霄海
翁閒弄釣野水暗通橋明月清風侶來時不用邀
送劉信之分教雲陽
宮漏催殘欲曙天儒官辭闕向西川過家白髮憐親老
分教青衿得士賢舟出九江春見雁道經三峽曉聞鵑
吾鄉自昔多才俊師席聲華到日邊
謁陵
面辭丹陛謁皇陵十里橋前盡却乘國祚萬年綿大統
鼎湖千載憶遐升更催玉漏猶殘滴班列丹霄最上層
祀事已終歸去急擬陳哀頌愧非能
邀李西涯遊城西寺
曉日聯鑣出帝州西園名勝共君遊看花已覺今非昨
觀稼還知歲有秋果雜冰盤高樹下酒分磁甕小橋頭
投壺對奕心俱適㤀却人間别有愁
次王守俻韻
草亭新構絶塵侵雅稱將軍逸樂心能以文謨資武略
頓令城市有山林秋清撫景詩頻詠公暇娛情酒謾斟
晚節更憐叢菊在西風吹綻滿籬金
將至清泉懷諸相知
朱函寶冊下堯廷千里兼程水陸經避節塵氛天外静
對船山色雨中青源泉去我餘三日瀚海何人識二星
尚憶昔年遊賞處一杯曾共醉林坰
題竹
此地重逢挺節筠清風瀟灑最怡神十年闊别渾如舊
竟日相看不厭頻采采鳳鸞鳴盛世珊珊環珮下嚴宸
歲寒有約期無負遲暮林間定可親
示子孫
尋常拂拭舊琴星心賞音諧手未停郭外探春花欲發
庭前欺雪竹還青風回海釣機心息月上山忩塵夢醒
曉起教兒讀周昜客來休問太玄經
圍春莊雜感
三十年來涉宦途乞歸華髮半頭顱依山結屋塵偏静
臨水觀魚興不孤野老﨑嶇尋橡實林僧談笑斷松腴
離家幾作還家夢一夜團欒骨肉俱
其二
六十九翁過洞仙杖藜渾不憚躋攀琴書携取消晴晝
水石憑將慰老顔閒把綸竿清瀨處醉眠茅屋白雲間
有時徙倚闌干立目斷孤鴻天外還
南海
入夜潮聲十里聞氣連霄漢自氤氲舟航吳越長風便
襟帶幽燕孔道分蛟在室中吞怪物蜃成樓處見妖氛
有時三島開晴霽彷彿羣仙擁綘雲
鎮東樓
城上危樓控朔庭百蠻朝貢往來經八忩虚敞堪延月
重檻高寒可摘星風鼓怒濤驚海怪雷轟幽谷泣山靈
幾回浩笑掀髯坐羌笛一聲天外聽
述事用唐人早朝詩韻
春期巳盡曉猶寒吟徧羣峰獨倚欄桃種豈殊仙子宅
松封曾號大夫官日長人静門重掩雨過苔深徑不乾
愛此山林眞有癖早投簪紱未曾難
士常席上送乃兄士儀
東樓杯酒惜離羣柳色春光日未分姜被劇談中夜雨
祖鞭遙指出關雲山城朔雁聯翩起野店昏雞遠近聞
邂逅别來相憶地醉歌終日任醺醺
即席贈士常
病後休聞久廢詩強開涓滴共相知也堪筋力逢春健
不為盤飱竟日辭庭雀脫籠舒倦翼轍鱗驚雨振枯鬐
相看各有飛揚意醉解吳鈎贈别離
即席懷鳴治
風流不見謝臨川俊逸空慚李謫仙得句向人誰可否
論交于世幾方圓小車望斷幽花外短屐行來古樹邊
落日在庭猶擁篲不勝春思滿離筵
元基席上再送士儀
離席因君薦木桃碧缸新酒瀉春濤詩盟逓結東西社坐
客平分上下曹簾動午風花氣暖几當晴日篆煙高狂
歌亦是驪駒曲三疊陽關意未豪
遊廣恩寺
五粒松間一草亭四忩虛敞不須扄乾坤著此容吾到
江海逢人笑我醒寥落東林修淨社摩挲華表蝕殘銘
杏花滿地飄紅雪到手深杯莫放停
其二
慣客山童說果名又將幽亊惱春情杏林百匝尋竒句
竹院三回說舊盟酒甕倒傾杳不斷花枝頻折意還生
林鳩喚雨催行急敢為田家惜此聲
遊慈恩寺二首
十年曾記此中遊今日重來未白頭楊柳柴門孤犬吠
桔橰蔬圃一泉流行携野酌隨隂坐醉聽溪童隔水謳
城市絶憐丘壑地不須更問五湖秋
海水周遭寺若浮忽驚人世有滄洲塔鈴晝語諸天近
石藉凉生五月秋鶴避茶煙歸别院燕衝花雨度重樓
酒酣不盡登臨興擊節聊為馬上謳
永光寺送大參周子建
春風將觧潞河冰把酒分歧意未能山寺有僧畱夜榻
野航無伴對寒燈江南芳草隨人綠海上遙山隔樹層
踏徧中原今萬里五雲高處看飛騰
端溪研
千年山骨潄江流誰鑿端溪一片秋清潤每疑含宿霧
澄泓長似注寒湫玉堂有客憑揮翰油幕何人待運籌
因意通家王太史併將珠玉為君投
聽雨亭聯句
咫尺知心念久違玉堂空負小盆池鳴階雨驟畱忩霽
隔院香清許座移為惜殘紅還擁蓋不須浮白已成詩
明年此會應無阻珍重高軒再過之
晩榆堂聯句
吉日鳩工兆墨新旌麾忽過擁比隣敢云慶澤流來遠
莫厭公餘到此頻采采鳳鸞能接武飛飛燕雀故依人
吾家孫子休言隘玉宇瓊樓一樣春
東樓聯句
臨池老肘揮柔翰點綴深慚墨與丹妙到鍾王眞未昜
飲兼文字古猶難谿雲過檻蛟龍近海宇當樓眼界寬
一曲清歌時送酒倩誰移入畫圖看
過君山
萬丈水晶宮一點青螺濕雲暗鼎龍歸竹隨湘女泣
老松
材大難為用誰將此老悲空山獨高潔不怕雪霜欺
小景雜咏
木脫青山下亭開翠水涯孤舟蕩雙槳何處訪相知
碧樹俯清流高人爱獨坐讀罷發長吟不知斜日墮
春思日無涯春園景最賖蜻蜓緣底事飛上海棠花
送劉令次陸鼎儀韻
黃金臺上暮雲層惆悵無媒欠一登暫斂聲光歸舊洞
緣蘿隂底看陽冰
圍春堂雜興
數椽茅屋薜蘿深卧聽樵歌自遠林罷却琴書間却釣
不知何處有機心
采采黃花滿徑深蕭蕭紅葉滿秋林無端此日相思處
千里書來一寸心
墨香亭
白雲司遠望中深瑟瑟秋風奏晩林惆悵關門吟賞處
滿籬黃菊故人心
題鄭時暉繡衣畫梅和張東海武選韻
清夜珊珊響珮瑤羅浮夢斷酒初消美人何處遊仙去
獨有遺容傍野橋
遊武夷九曲和朱公先正韻
九曲仙蹤護百靈仙童時弄玉簫清輕搖畫舫尋眞去
時聽飛泉潄玉聲
晴日曈曈薄暮開九灣新漲碧澶回山靈莫道兹遊晩
還許春風鼓枻來
蕭顯字文明山海衛人成化壬辰進士授兵科給事
中有武臣連中貴張大邊功欲邀厚賞公取其奏批
駁之直聲大振又上䟽陳時弊斥神姦左道語尤激
切一旦忽命中貴召至左順門面詰之公隨事應答
語意詳明乃蒙慰遣在職八年内旨傳陞外任所司
擬隴州同知不報仍與遠地旋改鎮寧孝宗紀年量
移衢州府同知晉福建按察司僉事致仕歸築圍春
山堂以吟詠自適徐穆為之記年七十八而終公初
號履朴晩乃更為海鈞云
賀欽(字克恭廣寧衛人)
戲贈友人張解州
平生少陵詩先生嗜之極方其得意時寧知有六籍吟
哦固所愛句語肯輕擲未合此格調終年不下筆章成
特示人蒼古多弗識朋儕無賞音撫簡自歎息懲此謝
詩壇酒量空無敵我言楊子雲太玄終不匿今晦後應
顯勸君無固必
自警
我生幸為儒者流放心日夜胡能收聖域不遠去千里
我田既荒安有秋適國迷途不知返作室無基良可憂
年過半百尚如此轉眼光隂成白頭
偶成
凌之滸兮一竿竹水洋洋兮山矗矗青瑣歸來三十秋
閒雲野鳥相追逐日長午困憩茅軒聲利無關心自足
終身得此復何求一任書香兒軰續
和答董桂岩同年
謝病歸來巳十霜閒中飬就野夫狂每尋瑤草和成藥
自剪青荷製作裳幾曲枯桐秋月白一竿脩竹暮煙蒼
鏡湖原是吾家水還擬扁舟泛渺茫
述懷
壯歲辭青瑣還山坐白雲天時看代謝世事斷知聞菽
水奉慈母詩書教後昆未能㤀鄙陋嘗獻野人芹
讀書
清晨起坐小茅堂萬事無關一炷香展卷細觀前聖奥
馳名敢學世人狂也知老病年光促争柰詩書意味長
但願桑榆粗有得肯隨流俗歎斜陽
和番易守愚丘先生韻
身到沈疴幸已瘳煙霞痼疾豈須憂非關遯世矜高節
自是匡時乏遠猷瑣闥兩年空竊祿雲山十載免包羞
管寧本是遼東客不願重過五鳳樓
古澄丁聲遠來訪賦一律見遺因和二首
大學陳東天下知抗章不怕忤當時折腰彭澤成何事
回首閭山有所思軒外孤松全晩節宅邊五桺散春絲
歸來還是㤀機客傳語沙鷗莫浪疑
曾見多人說舊知幾人能保歲寒時感君千里來相訪
慰我終年病裏思元伯歡呼具雞黍鍾期静聽鼓鸞絲
連牀幾夜無他語析盡羣經有宿疑
寄邵文明大尹
鄉書曾得共推賢金牓題名子更先大尹有才還解組
瑣闈無補早歸田利名風浪都無與泉石膏肓獨致偏
同在故園不相見閭山遼水思悽然
傅彦明昆仲久客維揚詩以寄之
山人寄語三公子便買歸舟莫更畱南國可知春似錦
高堂無柰雪盈頭黃金滿載皆由命白手還家豈足羞
兄弟師生分非淺詩成四韻淚䨇流
與友人宴小莊
瑣闥無堪早退藏衰年幸得病軀康分曹校射依芳樹
對景開樽樂小莊休言席上杯盤惡且喜壺中歲月長
况是吾人俱白首更憂何事不徜徉
和韻喜陳本仁相訪
昔時與子共談經情分相投北斗城别我十年身巳逹
聽君一律句尤清幽居忽訝高軒過多病深慚倒屣迎
况遇故人丁大尹連牀同與話平生
再和番易守愚先生韻
白雲堆裏得安身名利無干遠世塵静把簡編窺往哲
恒將菽水奉慈親江山秀麗詩懷壯窗戸清幽瑟調新
幸有此般閒樂事任他人醉五陵春
溪上茅亭和士諮
釣臺高處小茅堂退士登臨歲月長假寐不為黃閣夢
無營還笑白雲庄清風明月何須買綠水青山自可常
三十年來無外事此心贏得不炎凉
題退休卷
五十年來早退休三邊賢逹子為頭題詩每上春山寺
載酒頻登夜月樓釣艇有時江上泛兵書盡日篋中收
常憐李廣非知命抵死何曾到列侯
偶成
年老睡還少夜長醒更多土床煙火足趺坐默吟哦
水亭凉
先生坐水亭三伏不知暑多少熱中人安得此閒處
小橋吟
橋下寒塘淨橋邊風物清倚欄閒得句不入俗人情
花圃
種得四時花終年香不絶有暇輙開樽何必逢佳節
晴樓
高樓時一上眼界闊無涯望入遼天去悽然有所思
扇上釣魚圖
江上釣魚翁不識家何處我恨凌溪來安得與君住
又
倚杖看閭山垂綸釣凌水山頭宿霧開水面清風起
題畫
雲湧青山動橋横碧澗斜幽人無俗事拄杖去看花
人有以命狀呈者書一絶于後
一卧雲山三十年飢飱糲飯渴清泉此生自信能知命
莫把行藏更問仙
寄大尹邵文明
長官辭縣賦歸來獨愛幽花手自栽何日一樽同笑傲
東籬飽看帶霜開
挽同年羅一峰
二十年前同及第數千里外歎離羣誰知竟作終天訣
空對丹青泣暮雲
蕭文明書寄光風大字有作
故人手寫光風字遠託征鴻寄草堂鐵畫銀鈎且休論
高情雅意詎能當
伯初過訪畱飲賦詩
退士卧聽傳呼聲驚起倒屣門前迎故人久别嘉會面
賦詩酌酒心相傾
人有求薦舉者題其書後
半生榮辱斷知聞遠處茅堂伴白雲何事利名場裏客
却將書札撓幽人
簡鄉親
携壺欲就名園賞借問如今春淺深但得紅芳飛未盡
便來枝下聽鳴禽
題晩菊
豈必滿頭方足樂略教經眼便堪竒如何不對重陽酒
寂莫經旬見此枝
魚磯偶成
何人笑我上魚磯本是窮荒一竹枝縱然有節中無物
怪底長江舉釣絲
題萬佛堂壁
雲端石洞可棲身水遶山圍賸得春傳語高僧休厭客
西林曾寓著書人
賞花有跋
落盡羣芳枝巳空遊人往往怨東風誰知寂莫幽園裏
猶着楸花一樹紅
賀欽字克恭廣寧後屯衛人成化丙戌進士授戸科
給事中大旱上章脩德弭災宜以實心行實政勿事
虚文不報因夥疾歸少讀書毉無閭山之光明谷因
號毉閭山人公生平潛心理學與陳白沙羅一峰雅
稱同志雖數千里若一堂焉海内目為毉閭先生
石倉歴代詩選卷四百二十
