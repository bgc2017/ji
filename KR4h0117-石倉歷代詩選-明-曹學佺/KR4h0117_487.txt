石倉歴代詩選卷四百八十七
明曹學佺撰
明詩次集二十一
劉泰
湖上春步
出門雨脚收西山翠如沐一鷺忽飛来點破湖光綠春
暗花已空慮淡心自足固窮分所宜輕肥豈吾欲
喜徐勉仁至
靈鵲向我鳴隔戶聞剥啄高士忽見過一笑情不薄春
韭已勝剪請就梅花酌人生百年内急景蛇赴壑薰蕕
雜香臭涇渭混清濁世態難與言舉觴且為樂
雲鴻為寧夏舍人張通之賦
張君志高遠有若雲間鴻凌風鼓六翮矯矯摩秋空萬
里簉鵷鷺燕雀安能從况乃將門子偉然才且雄腰懸
三尺劍手挽六鈞弓蔚為西土英所藴惟丹衷誓將事
明主豈止分寸功天朝資羽儀贊治歌時雍下視斥鷃
軰棲栖但蒿篷為賦雲鴻詩勖哉慎始終
責子效陶彭澤
七十吾已衰兩鬢颯然白家貧寡生理僅有三畝宅兒
癡不知書頗能勤稼穡常恐遇饑歲租庸官府廹憂来
且傾酒醉看南山色
冬日曉望
寒風薄絮衣落木紛騷屑江紅有斷霞山碧無流雪隔
水一聲雞悠悠送殘月
題畫
千峰落日陰閃閃鴉飛盡隔樹暗鳴泉蒼茫路難認何
處遠歸樵山花紅插鬢
夏珪山水圖
夏珪丹青世無敵遠近淡濃歸數筆天機所到入神妙
此圖猶為人愛惜青山峩峩樹童童高泉一派飛白虹
雲林煙谷互隠見羊腸細路東西通溪邊丈人青似玉
倚樹悠然吟不足我役黃塵奔競途勞生頗欠看山福
春風幾度薔薇開舊時猿鶴休驚猜有田可耕書可讀
家在山中歸去来
雪景畫
高堂怪底寒侵骨遠山近山銀突兀細挑松火静中聽
蠶葉蠏沙聲彷彿水邊老屋伊誰家㸑煙幾縷隨風斜
出門一白已無地蹇驢何處尋梅花
題戴文進西湖圖
錢塘西湖天下竒浮光萬頃澄琉璃仙宫佛刹湧金翠
簫鼓之聲聞四時六龍扶日消春霧畫船撑過茅家埠
吳姬䨇唱遏雲歌驚散鴛鴦與鴈鷺水亭入夏薰風来
鏡裏荷花高下開蔗漿酪粉出冰椀對花一飲三百杯
梧桐葉脱屬秋至籃轝尋僧靈隠寺深洞老猿呼不應
和得賓王舊詩句玄冥剪水落九天孤山突若銀螺然
玉驄駝醉探春去紅椒已破疎籬邊戴進胸中有丘壑
揮灑新圖使人愕羊腸路口樹陰陰鴨嘴灘頭沙漠漠
和靖東坡不可逢白雲常護青芙蓉寄謝山靈莫相拒
早晚来聽煙際鐘
竹隠為王景輝作
竹裏隠君子悠然㤀世情夜凉巢鳳下春暖籜龍生酒
映尊中綠詩鐫節下清何時招二仲同結歲寒盟
寄梁汝實
梁鴻志高尚不受鶴書徵金石文能辨雲霄路懶登有
身清似鶴無欲静扵僧想得詩成處雙花結夜燈
寄長春菴道士沈繼昇
我愛長春子金丹久駐容孤高松上鶴玄妙鼎中龍煮
石秋煙淡研朱曉露濃深居無一事誰共看芙蓉
賀致政都閫陳彦章
聖主仁恩被九垓將軍上疏早歸来非貪肘後黃金印
要醉花前碧玉杯雪壁懸弓勲巳著冰甌滌筆句新裁
始終克盡為臣道不愧邦家文武才
恰似村為諸立夫題
非村非郭路縈廻繞屋薔薇戶半開春暖鶯聲相應答
晚晴鴉陣自歸来白煙土銼炊新稲紅雨糟牀滴舊醅
山色滿窗書滿架此生無夢落黃埃
九日偕沈濬之飲天長寺昌上人所
佳節青山懶去登共緣西郭訪名僧壺虚暗滴蓮花漏
衣薄寒生柿葉綾擬薙白頭歸淨社欲留紅日繫長繩
與君且盡杯中物有約重来恐未能
次韻夏大卿寄瑪瑙寺獻上人
高僧占斷西湖勝細草斜連石子坡度嶺剪来藤作杖
翻畦種得菜成窠一龕曉日紅蒸衲四壁秋煙翠染蘿
借問何時開夜講洗清塵耳定湏過
菊亭為陶文式賦
陶令諸孫學行優繞亭栽菊更風流天施白露開逢節
地湧黃金買斷秋勸客且簪頭上帽呼兒頻泛掌中甌
愛花老我今成癖擬約相過共唱酬
寄葉友甫
文康孫子近如何幾約看山不見過金剰酒資春醉少
鐵穿門限日書多才高羡汝連城璧器小慚予測海螺
芳歲勲勞湏早著光陰容易鬢成皤
竹西書舍為徐必明賦
藏修新構竹西房錦軸牙籖粲滿牀翡翠歸時翻夕照
鳳凰鳴處向朝陽誦餘不學衣襟潤卧久應便枕簟凉
分付家僮頻簡點莫教春笋過東墻
次韻夏大卿遊瑪瑙寺
葛洪仙嶺蹋花階覓向幽僧敘雅懷瑪瑙異光生白石
芙蓉高勢拔蒼崖狙公競獻山堂果龍伯馳分水殿齋
自是上卿便野步青絲軟履勝朝鞋
江山訪道為王古心賦
悠悠雲水送舟車歴徧江山萬里餘東拜孔林瞻聖表
南尋禹穴探神書柳花撲蓋春深後蘆葉侵篷月上初
一笑歸来心領會無窮樂趣有誰如
買臣負薪圖
家貧且作會稽樵擔在肩頭斧在腰出谷每煩明月送
入山何待白雲招松深濕翠沾書卷花近晴香撲酒瓢
千載榮歸憐去婦低回羞過覆盆橋
竹雪書房為惟愷賦
萬竹凝寒雪正深鑪煨榾柮晝沉沉翠侵緗帙閒開卷
玉照朱絃静鼓琴短策莫嫌求仲造扁舟只恐子猷尋
擁衾卧聽平安報誰識先生高尚心
送魏重舉省兄還臨漳
遠度閩關為省兄相逢尤勝會彭城夜牀風雨愁何在
春草池塘夢又生鴻雁無書勞北望驪駒有曲壯南行
從来手足天倫重落日分携各愴情
重和凌交明遊天長寺韻
步入香雲一徑深宛然城市小山林地生清净金無垢
竹奏鏗鏘玉有音太守顔配應既醉老僧頭白尚能吟
暮歸不用留衣别儒墨交遊只此心
寄餘杭陶士通小友
獵獵霜風歲暮天祗應獨樂在林泉深樽白醉茅柴酒
利稧黃收䆉稏田寒暑無情雙轉轂交遊有道兩忘年
春来凖擬尋君去重買苕溪罨畫船
雲山圖為王廷實題
溪沙白白樹青青溪上人家戶半扄渺漠寒雲迷鳥道
瀰漫新水斷鳬汀長竿我欲来垂釣短鍤誰招去採苓
夢寐未能㤀舊隠抗顔塵俗愧山靈
觀耕為徐景輝賦
村村落落杏花風起視耕夫綠野中雨應雙鳩田上下
犂隨一犢路西東暖分榆火晨炊婦凉送壺漿晝饁僮
黽勉莫辭勤苦力全家衣食在農功
寄餘杭張景饒
可是龐公懶入城隠居無事樂閒行埋頭蠧簡方成學
適意魚竿豈釣名山繞洞霄千朵秀水来天目一支清
歲華冉冉春期近應對寒梅感舊情
挽陰陽正術沈克永
相地占天兩鬢皤忽聞觀化奈愁何眼前故舊知心少
身後文章誄行多庭院鶴鳴空夜月江湖鷗散冷秋波
賢郎早受青囊訣籍籍時名起浙河
賀隆竺曇住瑪瑙寺
瑪瑙坡前古道場上人高坐據猊床麈談佛法三乘妙
香祝皇圖萬歲長夜永黃猿啼月色春明白露點湖光
何時借我高層閣飽看青山到夕陽
冰雪軒為汪廷俊賦
雪潔冰清色混融開軒晏坐玉華中掬波洗硯流澌白
掃絮烹茶活火紅夜半交輝惟皓月春来解凍有條風
呼兒簡點梅消息已漏寒香在水東
賀法相寺住持海納菴
湖上招提信少雙翠微樓閣白雲窗耳聞古佛遺真像
眼見高僧豎大幢衲掛紫藤驚鼠竄鉢分滄海毒龍降
懷香欲叩毘尼藏寸莛臨鐘不易撞
賀張天錫生子
蘭房昨夜藹祥氛天錫佳兒自不羣一角白麟真有種
九苞丹鳳豈無文桑弧蓬矢閽人設玉果犀錢座客分
試聽啼聲知國器添丁誰說事耕耘
寄費廷用
幽人住處遠塵囂境絶輪蹄逸興饒不飲市無賒酒劵
能吟家有貯詩瓢竹欹每見雙儀鳳江近應聞兩度潮
記得春時茶宴散杏花斜日望仙橋
寄永慶寺達上人
問訊江干白足僧妙齡傳得祖師燈苦吟竹裏肩山聳
晏坐蘿間性海澄染翰勇磨千錠墨看雲閒拄一枝藤
黃塵笑我勞行役擬借清凉散鬱蒸
晚翠軒為葉景芳題
隠君軒外有寒松元是徂徕秀氣鍾獨立不傾風雨勢
後彫能抗雪霜容採花日暮防驚鶴種子年深恐化龍
老去巳無丁固夢掩關高卧綠隂濃
菊窗為郭應物賦
窗外年来都種菊葛巾藜杖足優游青蟲蠧葉疎疎雨
黃蝶迷花淡淡秋把酒從教陶令醉飡英不識楚臣愁
何時約我疎籬下坐對南山共倡酬
雪莊為鄔益之賦
龍蛇深蟄鳥深藏凍合乾坤雪滿莊晝暝可無風助勢
宵明應有月争光功誇李愬平淮策興切王猷訪戴航
此際胸襟如洗瀹行探春信野梅香
春日偕友遊梵天寺
十載不登江上寺舊栽松樹拂雲長非因避俗来空刹
正愛談玄坐石牀旛外日移雙塔影麈邊風逓雜花香
問僧誰作兹山偈猶是前朝蘇雪堂
贈學徒璣上人
墨名儒行隠雲林門掩黃埃深復深東魯遺書多貯腹
西乾妙法早傳心一窗梅月清吟思滿院松風續梵音
淺學我非韓吏部不勞文暢苦相尋
一篷詩酒為王世祥賦
詩興翩翩酒興豪一篷吳下盛遊遨歌聲激烈蘋風細
醉影欹斜柳月高碧水魚龍驚洗盞白沙鷗鷺避揮毫
天才海量俱無敵到處人人識錦袍
初秋遣懷
商飇一剪入簾帷共說今年氣候遲桐子墜青驚舊夢
豆花含紫待新詩囊空底用干元振貎寝徒勞問客師
幾欲登臨看秋色高僧未有白雲期
次韻秋雨感懷
積雨連朝天地陰門前誰遣鶴軒臨寒摧砧杵殘秋盡
老約頭顱暗雪侵黃偃一叢籬菊重碧添三尺野塘深
腐儒無力鞭紅馭獨抱時憂耿耿心
次韻九日登吳山
良辰載酒不虚行天拔胥山入鳳城簪菊莫嫌烏帽重
佩萸還喜絳囊輕長風送雁秋逾淨斜日團鴉晚更晴
自幸登臨無老態漫扶雙足放眸明
寄沈大經
吳山山下隠君家静掩柴荆絶市譁逕小黑翻飛去燕
池香紅點落来花借書不受銀瓻酒待客惟烹石鼎茶
想得長齋依繡佛白雲窗戸閱楞伽
秋日登寳峰
錦繡湖山畫不如良辰登眺駐肩輿人生百歲苦難足
秋色一天清有餘鷺散汀洲驚我嘯鴈和霜露寄誰書
感時懷古愁無限都仗金樽酒破除
鴈蕩秋風
碧波凉泠鴈来天又報秋風一信傳淅淅綠彫初脆柳
蕭蕭紅謝巳殘蓮飄颺牧豎投村笛斷送漁郎入浦船
多少江湖倦遊客鱸魚蓴菜憶歸田
春日湖上
笙歌窟裏無窮景老我從遊學少年但信玉驄穿翠徑
誰驚白鷺入蒼煙暖風欲颭簮花帽春水初高載酒船
笑指湧金門外路幾時羅袂再重連
西子湖頭風日佳春衣初試踏晴沙長堤畫舫依楊柳
小店青旗映杏花笑裏握&KR0848;機變化狂邊題句字欹斜
晚来不盡登臨興一路鶯聲送到家
竹林書屋為周宗秀作
滿林高竹蔭蒼苔竹裏藏修戶半開翠葉團光凝曉露
玉芽含味待春雷地偏似與三湘接詩好多邀二仲裁
聞道枝頭有嘉實九苞丹鳳幾時来
次韻廷用初夏寫懷
感時又過一年春穆穆南薰霽景新楊柳小園鶯鷇早
荼䕷深院蝶来頻門無白紙催租吏座有黃金買賦人
何幸生居堯舜世湖山擬待老吾身
九月望日登寶峰次韻
玉瓶載酒傍湖行共指中峰勸我登老去簮花羞雪鬢
倦来扶足喜霜藤六橋客醉笙歌窟三竺僧歸紫翠層
晴好雨竒吟不盡古今蘇子擅才能
贈下天竺衡上人
芳年得度荷恩榮圓頂方袍法苑英天雨寶花修六懴
地存靈石悟三生循巖鹿印春泥跡倚樹猿交月夜聲
我亦相過曾借宿蹋雲親送掃雲迎
九日與客登餘杭寡山
好風吹我上層巒吳越江山畫裏看獨步青雲酬夙志
羣来白鴈送新寒詩袍奪錦才無敵酒斝飛金量儘寬
却笑陶潛歸去晚空糜五斗縛微官
清芬書室為周德輝題
一室能專静學功爐熏不斷火微紅硯池暖滴薔薇露
書卷凉開茉莉風鄭圃無人知列子漢庭有客薦揚雄
永懷燕寝凝香句獨許先生雅趣同
送鍾欽禮還上虞
豆花風起動歸心取别匆匆出武林韞櫝寧無求價玉
探囊賸有買山金鷗邊白雨敲秋點鴉際蒼煙結暮陰
會面偏難分手易兩情深似越江深
與客西湖行樂
湖西山水名天下有客乘春作勝遊白騎踏花銀絡腦
青娥舞雪錦纏頭旛幢影裏高低寺絃管聲中遠近樓
如此風光莫虚度人生只合老杭州
秋日與客登寶峰
踰湖秋晚上方遊蘭棹遥停白鷺洲雲破觚棱金雀現
雨餘澗水玉虹流紫檀爇鼎僧延欵綠醑浮杯客獻酬
醉後陶然忘荷鍤疎狂我亦晉時劉
泛湖值雨簡費廷用
濕雲遮斷好峰巒斗酒呼来且盡歡養鴨人家春水滿
落梅天氣午風寒君醒陡覺衣裳薄我醉寧知宇宙寬
閒却銀筝多少曲紅樓船工幾時彈
西湖秋泛為費宗裕題
湖水㴠秋分外清蘭舟蕩漾入空明香消冷瓣紅蕖墜
雪颭晴絲白鷺驚老眼看山聊艤棹小鬟催酒不停筝
勝遊豈獨坡仙輩落日西風無限情
宴集次費宗裕韻
湧金門外新亭好得共羣賢盡日娛白藕褪花秋欲近
綠筠交葉暑全無衣浮爽氣龍收雨鏡破澄光鷺點湖
回首鳳城扶醉入漏聲催晚急銅壺
吳山看雪呈郁士端
天人剪水落雲端直上危坡縱遠觀萬竹無聲銀鳳立
千峯有勢玉龍蟠已將竒事占麰麥更攬清華入肺肝
誰倚東風吹短笛梅花初放不禁寒
湖曲行春次沈用濱
巾子峰頭葛嶺西盤廻白石淨無泥鶯吭暖送春聲滑
鷺翅晴翻雪影低紅瘦岩花飄滿路綠肥湖水受諸溪
大家留取金錢百擬約明朝酒再携
九日遊寶峰分得秋字
共買肩輿郭外遊登高快我豁吟眸天包滄海欲窮處
人立青山最上頭萬木總含霜露氣一壺渾遣古今愁
南来新燕斜成字寫出西風澹澹秋
次聶大年遊淨慈寺
步聫苔蹬翠層層方外幽尋我最能虎視不驚團射客
鷗閒常送過湖僧支那蹋遍無雙寺臨濟傳来有一燈
話久頓㤀饑渴想詩懷清似玉壺冰
詠東坡赤壁圖
黃州遷客氣如虹夜放扁舟弔兩雄東下火攻吳卒銳
北来陣戰魏師空白沙折戟荒凉外綠酒芳樽感慨中
爛醉不知天地老江流終古浩無窮
晚春漫興
單羅初試怯春風金鴨香銷翠被空江燕低翻三寸黑
海棠微褪一分紅酒因睡淺酲難解詩為愁多句未工
晴日漸長兒女懶鞦韆閒在曲闌東
詠芙蓉
一樹臨秋水紅顔美少年開遲君莫怨猶在菊花先
詠燕
解補梁間壘能尋花下門春来與秋去莫負捲簾恩
訪友人張仁厚
乘閒訪隠君黃葉路斜分驚犬知生客穿籬吠白雲
題雪竹
雪霽湘川絶點埃冷枝寒葉脆難開舜妃昨夜遊何處
騎得翩翩白鳳回
晚景便面為沈仲明作
上方樓閣隠煙霏風逓鐘聲出翠微隔水冷霞紅不散
&KR0714;光斜照兩人歸
秀上人課經圖
山繞清溪樹繞亭隔雲金磬曉泠泠道人不管花開落
白乳香中讀觀經
小景
隔岸峰巒過雨新桃花水暖碧潾潾誰家艇子閒来往
只載春光不載人
綠樹陰陰覆野亭綠波漾漾沒沙汀短藜記得尋幽處
一路鶯聲酒半醒
雲溪一帶淨無沙門對青山是我家兩日不来亭子上
東風開過紫藤花
紅梅翠竹
羅浮仙子訪湘君翠袖涓涓映茜裙江月半痕歸去晚
玉容春透酒微醺
芭蕉
翠怯春寒葉未高玲瓏石畔託根牢曉来記得題新句
露濕先生紫兔毫
清溪放棹圖
溶溶新水碧扵苔風静菱花幾個開小艇不知何處客
載將秋色過溪来
横笛圖為盧宏景題
矗矗峰巒過雨新暖風吹綠半溪蘋從来不識塵勞事
輸與船頭弄笛人
杏花畫眉
粉紅花放滿枝春嫩色柔香過雨新啼鳥一聲庭院曉
隔窗催起畫眉人
鼓琴圖
不向王門作從伶獨横焦尾坐雲汀鍾期老去知音少
彈與秋江白鷺聽
春溪放棹圖
淡淡春風作嫩晴柳條金軟未勝鶯何人點破春溪色
載酒来尋白鷺盟
新秋示盛伯宣
暑退新凉透碧紗砧聲不斷是誰家酒醒小立殘陽裏
閒數籬邊紫豆花
豐樂樓
層樓高處宴王孫湖上青山落酒樽三百年来春一夢
月明還照湧金門
春日湖上
浴鵠灣頭盪槳過雨聲昨夜漲湖波落梅天氣寒偏峭
未許春衣試薄羅
步逐東風踏軟沙背人驚鷺去斜斜兩株紅杏疎籬外
知是湖村賣酒家
小鬟扶處醉瞢騰落日寒生半臂綾燕子不来春尚淺
湖陰留得未消冰
櫻桃花發向陽枝便覺韶光暗有期明日重来應熳爛
雙柑斗酒聽黃鸝
春日同項宗彛蒋文偉賦
湖上韶光似酒濃踏花重覓舊遊蹤東風知我看真景
輕約春雲過兩峰
約蘇文定泛湖
西湖山色兩清竒况是梨花酒熟時整頓蘭舟載春去
莫教鷗鷺笑来遲
題芍藥
綠陰庭院巳非春紅藥翻階露朵新綽約嬌姿誰得似
天風吹下衛夫人
題黃菊
芳叢艷艷殿秋光嬌倚西風學道收一自義熙人採後
冷煙疎雨幾重陽
秋葵
露華閃閃照秋林誰把紅芳暗博金白露不凋霜不剪
也知中有向陽心
墨菊
自是中黃第一家雁来時節傲霜華如何秋色無人管
移向龍泉道士家
寄吳百戸東升(善書)
墨花香滿硯池頭盡說能書老戶侯顧兔分毫遲授管
冷金紙上字雙鈎
雪中登樓望湖上諸作
峰巒遠近玉崔嵬竹壓柴門午未開卧擁青綾迎送懶
洛陽縣令不湏来
曉来冰柱結簷牙籬外疎梅破一花鐵筯自挑黃獨火
苦吟誰識老劉义
歲晚滕神故作威剪冰裁玉不停飛癡兒禁得雙骹冷
獨立梅邊待鶴歸
斷冰漾漾立閒鷗偶爾看山到渡頭濁酒一壺隨處醉
老夫不典鷫鸘裘
登樓四望白糢糊直北天高是帝都想得征西貔虎士
玉門關外破匃奴
東家酒熟紵旗懸費盡床頭子母錢貴賤交遊元不少
夜深誰泛剡溪船
白戰詩成硯己冰案頭饑鼠亂窺燈支離瘦影跏趺坐
好是人間戴髮僧
隨風雜霰落蕭騷破屋難禁一尺高翻憶少年歌舞夢
美人金琖進羊羔
夢騎白鳳挟飛仙下視齊州九點煙賦就曉寒殘月裏
覺来忘却衍波箋
瑞應豐年不在多黑貂裘敝奈貧何老懷未減峥嶸氣
獨對梅花發浩歌
湖上暮歸
小朦䭾醉踏殘花柔綠陰中一逕斜日暮歸来問童子
春衣當酒在誰家
西湖遊覽志劉士亨正統景泰間人隠居不仕所著
有菊莊晚香二集徐伯齡嘗言士亨詩諸體具備其
詠東坡赤壁圖有杜少陵之風而晚香漫興諸作當
與楊眉菴&KR3734;載相頡頏大抵語多慨古傷今而寓自
况之意所以為不可及也
附雪中登樓望湖上和士亨作(俞鳴玉)
羣山凝素鬱崔嵬近水梅花冷未開却喜漁舟輕似葉
放歌撑出斷橋来
聞說平戎仰聖威玉門關外馬如飛貔貅踏破天山雪
笳鼓聲中奏凱歸
朔風吹散楚江鷗短策孤吟到水頭誰把一竿和水釣
衝寒不解有羊裘
不歎金魚帶未懸半生且費買書錢誰知雪滿南橋上
時有人維問字船
中宵暎雪讀離騷坐待虛窗月影高寧似五侯歌舞地
飛觴燕客醉羊羔
雪深何處弔逋仙湖北湖南鎻暮煙吟得暗香疎影句
興来都付薛濤箋
又(劉邦彦)
寒封林樹玉槎芽銀海搖光眩欲花清曉蹇驢湖上去
尋梅迷却路三义
鳳山西下雪糢糊琪樹瓊林接故都寒勒老梅香不放
欲搥羯鼓倩花奴
小閣青燈對榻懸敵寒沽酒不論錢夜深擁被清無寐
起掉坡仙藥玉船
玉堂學士擅風騷掃雪烹茶趣自高留得平生忠節在
不慚金帳飲羊羔
劉郎才力近来多不數揚州水部何白雪調高成絶唱
郢人從此愧賡歌
又(霍孟陽)
乾坤萬里盡模糊壘玉堆瓊壮舊都不減灞橋吟興好
自裁新句付奚奴
簷溜無聲凍作冰滿懷清思對寒燈明朝策蹇西湖去
不是尋梅定訪僧
又(趙廷玉)
同雲黯黯北風多此冷難禁奈老何記得西湖年少日
水晶宫裏載笙歌
宫詞(陸士昂字元偁士亨門人)
自捲珠簾放燕歸六宫春盡亂紅飛從来豔色多傾國
願得君王寵幸稀
梅花
春到南枝與北枝花開的皪照寒漪何人似解相憐意
不把東風玉笛吹
石倉歴代詩選卷四百八十七
