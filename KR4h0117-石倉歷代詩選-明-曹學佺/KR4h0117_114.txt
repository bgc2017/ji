石倉歴代詩選卷一百十四
明曹學佺編
唐一百一
拾遺(一)
韓王元嘉(高祖第十一子)
奉和同太子監守違戀
乾象開層搆離明啟少陽卜征從獻吉守器屬元良逖
矣凌周頌遥哉掩漢莊好士傾南洛多才盛北場地分
丹鷲嶺途間白雲鄉儲誠虔曉夕宸愛積炎涼珠璧連
霄漢萬物仰重光
越王貞(太宗第八子)
奉和聖製過温泉
鳳輦騰宸駕驪籞次乾遊坎德疎温液山隈派暖流寒
氛空外擁蒸氣沼中浮林凋帷影散雲歛盖隂收霜郊
暢玄覽參差落景遒
章懷太子(名賢字明允高宗第六子)
黃臺瓜詞
種瓜黃臺下瓜熟子離離一摘使瓜好再摘使瓜稀三
摘由自可摘絶抱蔓歸
竇威
出塞曲
匃奴屢不平漢將欲縱横看雲方結陣却月始連營潛
軍度馬邑揚旆掩龍城會勒燕然石方傳車騎名
楊希道
詠琴
久擅龍門質孤竦嶧陽名齊娥初發弄趙女正調聲嘉
客勿遽反繁絃曲未成
詠笙
短長插鳳翼洪細摹鸞音能令楚妃歎復使荆王吟切
切孤竹管來應和雲琴
侍宴賦得起坐彈鳴琴
北林鵲夜飛南軒月初進調弦發清徵蕩心祛褊恡變
作離鴻聲還入思歸引長歎未終極秋風飄素鬢
詠舞
二八如迴雪三春類早花分行向燭轉一種逐風斜
劉孝孫
遊清都觀尋沈道士
紛吾因暇豫行樂極留連尋真謁紫府披霧覿青天緬
懷金闕外遐想玉京前飛軒俯松栢抗殿接雲烟滔滔
清夏景嘒嘒早秋蟬横琴對危石酌醴臨寒泉聊祛塵
俗累寧希龜鶴年無勞生羽翼自可狎神仙
早發成臯望河
清晨發巖邑車馬走轅轅迴看黃河上惝怳屢飛魂鴻
流導積石驚浪下龍門仙槎不辨處沈璧想猶存遠近
洲渚出颯沓鳬雁喧懷古空延佇歎逝將何言
冬日宴于庶子宅各賦一字得鮮
解襟遊勝地披雲促宴筵清文振筆妙高論瀉言泉凍
柳含風落寒梅照日鮮驪歌雖欲奏歸駕且留連
詠笛
涼秋夜笛鳴流風韻九成調歌時慷慨曲變或淒清征
客懷離緒隣人思舊情幸以知音顧千載有竒聲
得春鶯送友人
翅掩飛燕舞啼惱婕妤悲料取金閨意因君問所思流
鶯拂繡羽二月上林期待雪消金禁銜花向玉墀
凌敬
遊清都觀
聊排靈璅闥徐步入清都青谿冥寂士思玄徇道樞十
芒生藥笥七焰發丹爐縹袠桐君籙朱書王母符宫槐
散綠穗日槿落青柎矯翰雷門鶴飛來葉縣鳬凌風可
自御安事迫中區方追羽化侣從此得玄珠
巫山高
巫岫鬱岧嶤高高入紫霄白雲間危石玄猿挂迴條懸
崖激巨浪脆葉殞驚飈别有陽臺處風雨共飄颻
趙中虛
遊清都觀
青谿阻千仞姑射藐汾陽未若遊兹境探玄衆妙場鶴
來疑羽客雲汎似霓裳寓目雖靈宇遊神乃帝鄉道存
真理得心灰俗累忘烟霞凝抗殿松桂肅長廊早蟬清
暮響崇蘭散晩芳即此翔寥廓非復控榆枋
杜正倫
玄武門侍宴
大君端扆暇睿賞狎林泉開軒臨禁籞藉野列芳筵参
差歌管颺容裔羽旗懸玉池流若醴雲閣聚非烟湛露
晞堯日薰風入舜絃大德侔玄造微物荷陶甄謬陪瑶
水宴仍厠栢梁篇闞名徒上月鄒辯詎談天既喜光華
旦還傷遲暮年猶冀升中日簪裾奉肅然
封行高
冬日宴于庶子宅得色字
夫君敬愛重歡言情不極雅興發清音麗藻窮雕飾水
結曲池冰日暖平亭色引滿既杯傾終之以弁側
長孫無忌
新曲二首
阿儂家住朝歌下早傳名結伴來遊淇水上舊長情玉
佩金鈿隨步遠雲羅霧縠逐風輕轉目機心懸自許何
須更待聽琴聲
又
迴雪凌波遊洛浦遇陳王婉約娉婷工語笑侍蘭房芙
蓉綺帳還開揜翡翠珠被爛齊光長願今朝奉顔色不
愛吹簫逐鳳皇
灞橋待李將軍
颯颯風葉下遥遥烟景曛霸陵無醉尉誰滯李將軍
袁朗
賦得飲馬長城窟
朔風動秋草清蹕長安道長城連不窮所以衛區中規
模惟聖作負荷曉成功鳥庭已向内龍荒更鑿空玉關
塵卷靜金微路已通湯征隨北怨舜詠起南風畫地功
初立綏邊事云集朝服踐狼居凱歌旋馬邑山響傳鳳
吹霜華藻瓊鈒屬國擁節歸單于欵關入日落寒雲起
驚鴻被原隰零露葉已寒河流清且急四時徭役盡千
載干戈戢太平今若斯汗馬竟無施惟當事筆硯歸山
草封禪
楊續
安德山池宴集
狹斜通鳳闕上路抵青樓簮紱啟賓館軒盖臨御溝西
城多妙舞主第出名謳列峰凝宿霧疏壑擬藏舟花蝶
亂風影蘋藻含春流酒闌歌宴畢自反山之幽
陳子良
夏晩尋于政世置酒
聊從嘉遁所酌醴共抽簪以兹山水地留連風月心長
榆落照盡高柳暮蟬吟一返桃源路别後難追尋
賦得妓
微雨散芳菲中園照落暉紅樹搖歌扇綠珠飄舞衣繁
絃調對酒雜引動思歸愁人當此夕羞見落花飛
劉斌
送劉散員賦得好鳥鳴高枝
春林已自好時鳥復和鳴枝交難奮翼谷靜易流聲間
關纔得性矰&KR1508;遽相驚安知背飛遠拂霧獨晨征
楊濬
送劉散員賦得明月照高樓
高樓一何綺素月復流明重軒望不極餘暉攬詎盈鏡
華當牖照鈎影隔簾生逆愁異樽酒對此難為情
崔善為
答王無功冬夜載酒鄉館
頒條添貴郡懸榻久相望處士同楊鄭邦君謝李疆詎
知方擁篲逢子敬惟桑明朝蓬戶側會自謁任棠
答王無功九日
秋來菊花氣深山客重尋露葉疑涵玉風花似散金摘
來還泛酒獨坐即徐斟王弘貪自醉無復覓陽林
李敬玄
奉和别魯王
綠車旋楚服丹蹕佇秦川珠臯轉歸騎金岸引行旃一
朝限原隰千里間風烟鶯喧上林谷鳬響御溝泉斷雲
移魯盖離歌動舜絃别念凝神扆崇恩洽玳筵顧惟慙
叩寂徒自仰鈞天
奉和别越王
飛盖迴蘭坂宸襟佇栢梁别館分涇渭歸路指衡漳關
山通曙色林籞徧春光帝念紆千里詞波照五潢
牛鳳及
奉和受圖温洛應制
八神扶玉輦六羽警瑶谿戒道伊川北通津澗水西御
圖開洛匱刻石與天齊瑞日波中上仙禽霧裏低微臣
矯弱翮抃舞接鴛鷖
賀朝清
賦得遊人久不歸
鄉關眇天末引領悵懷歸羈旅久淫滯物色屢芳菲稍
覺生意盡行看蓬鬢稀如何千里外佇立霑裳衣
裴守真
奉和太子納妃太平公主出降
瑜珮升青殿穠華降紫薇還如桃李發更似鳳皇飛金
屋真離象瑶臺起婺徽綵纓分碧坐繢羽泛褕衣雲路
移彤輦天津轉明鏡仙珠照乘歸寶月重輪映望園嘉
宴洽主第歡娛盛絲竹揚帝薰簮裾奉宸慶叢雲靄曉
光湛露晞朝陽天文天景麗&KR0790;藻睿詞芳玉庭散秋色
銀宫生夕涼太平超䆳古萬夀樂無疆
胡元範
前題
帝子威儀絶儲妃禮度優疊鼔陪仙觀凝笳翼畫輈鬱
鬱神香滿奕奕彩雲浮排空列錦罽騰觀溢皇州金闕
未息火玉樹種天愛月路飾還装星津動歸佩紫極流
宸渥清規佇慈誨恩波洽九流光輝軼千載列席詔親
賢式宴坐神仙聖文飛聖筆天樂奏鈞天曲池涵瑞景
丈宇孕祥烟小臣同百獸率舞悦堯年
王德貞
奉和聖製過温湯
握圖開萬寓屬聖啟千年驪阜䟽緹騎驚鴻映綵旃玉
霜鳴鳳野金陣藻龍川祥烟聚危岫德水溢飛泉停輿
興睿覽還舉大風篇
賀敳
奉和九月九日應制
商飈凝素籥玄覽賁黃圖曉霜驚斷雁晨吹結相烏寒
花低岸菊涼葉下庭梧澤宫申舊典相圃叶前模玉砌
分雕戟金溝轉鏤戵帶星飛夏箭映月上軒弧慶展簮
裾洽恩融雨露濡天文發丹篆寶思掩玄珠承歡徒聳
抃負陀竊忘軀
薛克構
奉和展禮岱宗塗經濮濟
龍圖冠胥陸鳳駕指云亭非烟泛濟浦綠字啟河汀畫
裳晨應月文戟曙分星四田巡揖禮三驅道契經行欣
奉萬歲竊抃偶千齡
員半千
隴頭水
路出金河道山連玉塞門旌旗雲裏度楊柳曲中喧蹀
血多壯膽褁革無怯魂嚴霜歛曙色大明辭朝暾塵消
營卒壘沙静都尉垣霧捲白山出風吹黃葉翻將軍獻
凱入萬里絶河源
辛常伯
軍中行路難
君不見封狐雄虺自成羣憑深負固結妖氛玉璽分兵
徵惡少金壇授律動將軍將軍擁麾宣廟略戰士横戈
靜夷落長驅一息背銅梁直指三危登劒閣閣道岧嶤
起戍樓劒門遥裔俯靈丘卭關九折無平路江水雙源
有急流征役無期返他鄊歲華晩杳杳丘陵出蒼蒼林
薄遠途危紫盖峰路澀青泥坂去去指哀牢行行入不
毛絶筆千里險連山四望高中外分區宇夷夏殊風土
交阯枕南荒昆彌臨北戶川原繞毒霧谿谷多霪雨行
潦四時流崩查千歲古漂梗飛蓬不暫安捫蘿引葛陟
危巒昔時聞道從軍樂今日方知行路難滄江綠水東流
駛炎州丹徼南中地南中南斗映星河秦關秦塞阻烟
波三春邊地風光少五月瀘州瘴癘多朝驅疲斥候夕
息倦樵歌向月彎繁弱連星轉太阿重義輕生懷一顧
東伐西北凡幾度夜夜朝朝斑鬢新年年歲歲戎衣故
灞城隅滇池水天涯望轉積地際行無已徒覺炎涼節
物移不知關山千萬里棄置勿重陳重陳多苦辛且悦
清笳梅柳曲詎憶芳園桃李人絳節紅旗分日羽丹心
白刃酬明主但令一被君王知誰憚三邊征戰苦行路
難行路難岐路幾千端無復歸雲憑短翰空餘望日想
長安
杜易簡
湘川新曲二首
昭潭深無底橘州淺而浮本欲凌波去翻為目成留願
君稍弭檝無令賤妾羞
二八相招攜采菱渡前谿弱腕隨橈起纖腰向舸低自
解看花笑憎聞染竹啼
李懷遠
凝碧池侍宴看競渡應制
上苑清鑾路高居重豫遊前對芙蓉沼傍臨杜若洲地
如玄扈望波似洞庭秋列筵飛翠斝分曹戲鷁舟湍高
棹影没岸近榜歌遒舞曲依鸞殿簫聲下鳳樓忽聞天
上樂疑逐海查流
王紹宗
三婦艷
大婦能調瑟中婦詠新詩小婦獨無事花庭曳履綦上
客且安坐春日正遲遲
房融
謫南海過韶州廣界寺
零落嗟殘命蕭條託勝因方燒三界火遽洗六情塵隔
嶺天花發凌空月殿新誰憐鄉國思從此學分身
薛曜
正夜侍宴應制
重關鐘漏通夕敞鳳皇宫雙闕祥烟裏千門明月中酒
杯浮湛露歌曲唱流風侍臣咸醉止恒慙恩遇崇
富嘉謨
明冰篇
北陸蒼茫河海凝南山闌干晝夜冰素彩峨峩明月升
深山窮谷不自見安知採斵不嘉薦隂房涸沍掩寒扇
陽春二月始朝暾春光潭沲度千門明冰時出御至尊
彤庭赫赫九儀備腰玉煌煌千官事明冰畢賦周在位
昨憶沙漠寒風漲崑崙長河冰始壯汗漫崚嶒積亭嶂
嗈嗈鳴雁江上來禁苑池臺冰復開搖青涵綠映樓臺
豳歌七月王風始鑿冰藏用昭物軌四時不忒千萬祀
崔知賢
晦日宴高氏林亭用華字
上月河陽地芳晨景望華綿蠻變時鳥照耀起春霞柳
搖風處色梅散日前花淹留洛城晩歌吹石崇家
王靦
前題
上序披林館中京視物華竹窗低露葉梅逕起風花景
落春臺霧池涵舊渚沙綺筵歌吹暗暮雨泛香車
高球
前題
温洛年光早皇州景望華連&KR0008;尋上路乘興入山家輕
苔網危石春水架平沙賞極林塘暮處處起烟霞
郎餘令
前題
三春休晦節九谷泛年華半晴餘細雨全晚澹殘霞樽
開疎竹葉管應落梅花興闌相顧起流水送香車
王茂時
前題
勝踐尋良會乘春玩物華還隨張放友來向石崇家止
水分巖徑閒庭枕浦沙未極清泉賞参差落照斜
周思鈞
晦日重宴高氏林亭用池字
綺筵乘晦景高宴下陽池濯雨梅香散含風柳色移輕
塵依扇落流水入弦危勿顧林亭晚方歡雲霧披
周彥暉
前題
春華歸柳岸晦景落蓂枝置驛銅街右開筵玉浦陲林
烟含障密竹雨帶珠危興闌巾倒戴山公下習池
弓嗣初
晦日宴高氏林亭同用華字
上序春暉麗中園物候華高才盛文雅逸興滿烟霞参
差金谷樹皎鏡碧塘沙蕭散林亭晚倒載欲還家
陳嘉言
上元夜效小庾體同用春字
今夜可憐春河橋多麗人寶馬金為勒香車玉作輪連
手窺潘掾分頭看洛神重城自不掩出向小平津
高瑾
前題
初年三五夜相知一兩人連&KR0008;出巷口飛轂下池漘燈
光恰似月人面併如春邀遊終未已相歡待日輪
盧藏用
宋主簿鳴臯夢趙六子未及報而陳子云亡今
追為此詩答宋貽平昔遊舊
暮川罕停波朝雲無留色故人琴與詩可存不可識識
心尚可親琴詩非故人鳴臯初夢趙蜀國已悲陳感化
傷淪滅魂交惜未申冥期失幽報兹理復今晨前嗟成
後泣已矣將何及舊感與新悲虚懷酬昔時趙侯鴻寶
氣獨負青雲姿羣有含妙識衆象懸清機雄談盡物變
精義解人頤在隂既獨善幽躍自為疑踠彼千里足傷
哉一尉欺陳生富清理卓斝兼文史思縟巫山雲調逸
岷江水鏗鏘哀忠義感激懷知已負劒登薊門孤遊入
燕市浩歌去京國歸守西山趾幽居探元化立言見千
祀埋没經濟情良圖竟云已坐憶平生遊十載懷嵩丘
題書滿古壁採藥徧巖幽子微化金鼎仙笙不可求榮哉
宋與陸名宦美中州存亡一暌阻岐路方悠悠自予事
山海及兹人世改傳聞當世榮皆入古人名無復平原
賦空餘隣笛聲泣對西州使悲訪北邙塋新墳蔓宿早
舊闕毁殘銘為君成此曲因言寄友生默語無窮事凋
傷共此情
餞唐州高使君赴任
餞酒臨豐樹褰帷出魯陽蕙蘭春已晩桐栢路猶長祖
逖方城鎮安期外氏鄉從來二千石天子命惟良
餞許州宋司馬赴任
國為休徵選輿因仲舉題山川襄野隔朋酒灞亭暌零
雨征軒騖秋風别驥嘶驪歌一曲罷愁望正淒淒
奉和立春遊苑迎春應制
天遊龍輦駐城闉上苑遲光晩更新瑶臺半入黃山路
玉檻傍臨玄灞津梅香欲待歌前落蘭氣先過酒上春
幸預栢臺稱獻夀願陪千畆及農晨
唐遠悊
奉和送金城公主適西蕃應制
皇恩睠下人割愛遠和親少女風遊兑姮娥月去秦龍
笛迎金牓驪歌送錦輪那堪桃李色移向虜庭春
韋安石
侍宴旋師喜捷應制
蜂蟻屯夷落熊羆逐漢飛忘軀百戰後屈指一年歸厚
眷舒天藻深慈解御衣興酣歌舞出朝野歎光輝
李迥秀
奉和九日登慈恩寺浮圖應制
沙界人王塔金繩梵帝遊言從祇樹賞行翫菊叢秋御
酒調甘露天花拂綵旒堯年將佛日同此慶時休
張錫
晦日宴高文學林亭同用華字
雪盡銅駝路花照石崇家年光開柳色池影泛雲華賞
洽情方遠春歸景未賖欲知多暇日樽酒漬澄霞
蕭至忠
奉和九日幸臨渭亭登高應制
望幸三秋暮登高九日初朱旗巡漢苑翠帟俯秦墟寵
極萸房徧恩深菊酌餘承歡何以答萬億奉宸居
于經野
前題
御氣三秋節登高九曲門桂筵羅玉爼菊醴溢芳尊遵
渚歸鴻度承雲舞鶴鶱微臣濫陪賞空荷聖明恩
陸景初
前題
九秋光順豫重節霽良辰登高識漢苑問道侍軒臣菊
花浮秬鬯萸房插縉紳聖化邊陲謐長洲鴻雁賓
洪子輿
嚴陵祠
漢主召子陵歸宿洛陽殿客星今何在隠跡猶可見水
石空潺湲松篁尚葱蒨岸深翠隂合川迥白雲徧幽逕
滋蕪没荒祠羃霜霰垂釣想遺芳掇蘋羞野薦高風激
終古語理忘榮賤方念道可尊山林情不變
張敬忠
邊詞
五原春色舊來遲二月垂楊未掛絲即今河畔冰開日
正是長安花落時
嚴識玄
詠班婕妤
賤妾如桃李君王若歲時秋風一已勁搖落不勝悲寂
寂蒼苔滿沈沈綠草滋繁華非此日指輦競何辭
盧從愿
奉和聖製送張說巡邊
上將發文昌中軍靜朔方占星引旌節擇日拜壇場禮
樂臨軒送威聲出塞揚安邊俟帷幄制勝在巖廊作鼓
將軍氣投醪壮士觴戒途遵六月離贈動三光槐路清
梅暑蘅臯起麥涼時文仰雄伯耀武震遐荒袵席知無
戰兵戈示不忘佇聞歌杕杜凱入繫名王
石倉歴代詩選卷一百十四
