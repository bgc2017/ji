石倉歴代詩選卷二百二十五
明曹學佺編
宋詩一百二
黃希旦
性慵
性慵人事拙思向遠山居欲得是非少先宜來往疎善
鄰惟水竹良友秪琴書冷淡生涯外逍遥一室虚
頥眞亭
剪去舊蒿萊開亭養聖胎閉關虚室白隱几寸心灰月
上池浮露風生竹掃苔悠悠奔競者何處問丹臺
春日書懷和韻
二月又將半閒居興若何芳菲殊未賞泥濘阻相過華
砌饒苔蘚柴門長薜蘿韶顏須自惜隨分樂天和
采藥
采藥山中去扳躋不覺賒深源無俗迹滿地是靈芽巖
迥陰留雪溪澄淨見沙可憐名利客應笑此生涯
和人秋感
烈士感秋興高吟擊太阿功名辜壯志歲月歎流波永
巷蛩初響荒階葉漸多靈槎如可約從此汎銀河
水心亭
爲愛方池淨危亭此構新寒光搖玉鑑晴色戲金鱗月
上驪宮曉蓮開水府春主人能息慮四座絶風塵
詠竹
生涯何所有滿砌植琳琅瘦影碎秋月徤梢横曉霜且
從喧鳥雀終待集鸞凰吟遶都忘却誰知此興長
二月春將半三首
二月春將半幽居掩竹齋自慙疎懶甚苔蘚滿空階
二月春將半農畊細雨中花前輕薄子醉倒笑春風
二月春將半霖霪雨尚寒松黃收拾晩狼籍滿金壇
贈逸人
白雲處士入雲中三尺焦琴百尺松長嘯一聲寒澗遠
千厓萬壑起清風
寄贈寶幢修山主
瑶幢眞勝槩晦迹一禪翁語默呈心印縱横振祖風晝
閒人事外夜静月華中若問春來意松青百卉紅
秋日登樓
高閣倚斜陽登臨覺倍凉殘蟬空自咽歸燕爲誰忙蔽
日雲頭猛沿山雨脚長竹邨溪上影髣髴似瀟湘
懷中孚
暌違雖未久南走夢魂多客路隨飄梗年光歎擲梭葉
凋隋苑樹風走洞庭波舊約龍山會歸來赴若何
晩眺
晩凉思遠眺策杖出松林車馬自來往路岐横古今商
飈未落葉永巷巳鳴砧自笑眠雲客因時感激深
寄友人
性僻少知已惟君日往還聽琴憐寂静賒酒笑艱難俗
眼從他白吾儕且任閒生涯人莫問到處有雲山
簡襲慶齋主人
雨過浮山好無如襲慶齋主人操大雅樓閣俯蒼厓檻
碧搖新柳庭黃發嫰槐登臨詩酒興此際與誰偕
遠遊
自在遠遊去閒門誰見過援琴空轉軫對酒不成歌秋
景生新桂凉風撼敗荷天涯誰是侶歲暮莫蹉跎
秋半
晩吹生叢竹凄凉又半秋年華驚倏忽人事覺淹留林
噪殘蟬急山光暮雨收登臨將眺望煙霧閉層樓
古意
大道長閒閒人心自艸艸天地固無私賢愚同一老誰
信丹丘人顏色常美好我亦斯人徒相從須及早君看
東流波日夜長浩浩
寄益老侍官南康
匡山勝槩昔賢欽今日多君復訪尋李白書堂螢自照
樂天禪室月空臨澗松巖檜當年色霧鶴霜猿此際音
莫對他山忘故里武夷秋晩洞雲深
竹洞
竹洞新開碧玉林徑幽疑入五華深夜篩明月一天静
晝擁青雲四座陰剪杖佇看雷雨化迎風時聽鳳凰吟
煙霞不用重關閉塵俗誰能此訪尋
燈夕和韻
年年此夕鬨閭閻豈料閒居興自恬競逐艷陽遊冶去
寧知華髮等閑添火連夜市曾無禁燈混星文不可占
聞道玉樓歡宴處夜闌猶未捲珠簾
讀禪月集
唐末高僧號貫休篇章激切近詩流煙華雪月何妨咏
水竹雲林不礙遊蜀國至今名籍甚蘭溪當日蹟淹留
此心彈指雖云妙爭奈闍黎未點頭
閒居
艸堂嘯傲動經年巳把生涯付自然謾費工夫披古籍
懶通名字謁時賢爐中閒養陰陽火身外誰求子母錢
寄語王褒如著論不同呼吸學神仙
寄李尊師
底事悠悠信莫聞還疑深入武陵源幾年江上秋風夜
故國閩中暮雨村塵世功名寧自笑蓬壺旨趣有誰論
路岐無盡人空老白髮慈親奈倚門
謝人惠星冠
學道多年尚屈蟠豈勝仙伯贈峩冠曉簪乍覺星攢頂
夜戴偏宜月滿壇對鑑寧煩朋友正避時羞爲利名彈
豫思他日雲林下輕罩紗巾鶴髮寒
幔亭
曾孫嘗會幔亭中脯擘麒麟酒滿鐘宴罷不知消息處
至今鄉老望孤峰
讀方干詩
數篇騷雅名雖遠三拜逢迎禮過差補得唇來身已老
灌園何苦更咨嗟
和賈鴻舉移竹
琳房珠館何虚寂寶砌無塵苔蘚碧仙翁倚檻静吟哦
却憶篔簹拂巖石勁節虚心守歲寒未嘗暫變風霜色
移來迢遞不辭勞深根訝向瑶臺植漸承春意葉青青
時惹天香煙羃羃月籠翠影尚蕭疎露被繁枝纔滴瀝
迎風閒夜擬龍吟結實他年期鳳食非才終約老煙霞
此際謬當親採擇寄言紅紫莫相猜彼此無情蒙化力
逢時剪拂任他人沈去葛陂都咫尺
感時行
勸君莫種木槿花朝榮暮落堪咨嗟勸君種取亭亭竹
霜繁風勁依然綠誰不見陳餘張耳輩當面論交旋踵
背又不見管鮑光武與嚴光貧賤富貴難相忘英聲獨
與天地長令人萬古遥相望不可得見空徬徨
觀申公山水
申公山水老更狂躭躭巨耳雙瞳方生涯秃筆數千管
欲與造化争毫芒長煙三素挂四壁經營指點何安詳
凝神净慮偶得意一灑混沌開玄黃須臾三才及萬類
迤邐筆下分低昂水寒石瘦老木怪蒹葭岸古天蒼蒼
伊余本是山間叟對此直欲乘風翔咫尺杳然數萬里
直疑跳入壺中藏
石倉歴代詩選卷二百二十五
