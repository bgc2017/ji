石倉歴代詩選卷二百七十八
明曹學佺編
元詩四十八
嚴士貞
南峰亭
突兀高亭少客過古苔分徑入煙蘿山城隱隱樓臺起
縣圃幽幽花木多晴鴿帶簧鳴遠漢凍蟬攀葉墜危柯
摩挲石刻空懷感無限凉風生夕波
香霧亭
香霧遺基尚宛然春來惟見草芊芊一庭花影留禽語
半畆松陰借鶴眠鬱鬱新篁呈曉露依依高柳拂晴煙
尋芳誰記前朝事謾想風光似昔年
春草亭
金猊煙滿紫檀香徙倚危欄萬慮忘夜雨池塘生細草
春風亭館暗垂楊王孫信斷家千里楚客魂消天一方
移向濓溪窗外看無邊意思自悠長
塵外亭
瞰郭千山列翠屏朝霞如綺翳林扃鈎簾靜看人間世
散策閒登物外亭雨後長松時落子風前孤鶴自梳翎
却憐汨沒無知者終日紛紛幾醉醒
美美亭
獨上高亭步綠苔江山如對畫圖開桃溪春暖魚生子
竹徑風清鶴引媒漠漠輕煙舒復卷悠悠小艇去還來
倚欄不盡登臨興長笛一聲吹落梅
盟鷗亭
一亭孤枕釣魚磯幾度登臨送落暉蒼狗悠揚多變態
白鷗相對自忘機劒攢峭壁危如削舟下前灘疾若飛
我已結盟于此久任他車馬羨輕肥
釣雪亭
釣雪遺蹤此尚存山川遷變却誰論魚吹細浪搖輕縠
鴉帶殘陽過别村列岫横鋪天淡淡中洲獨露水沄沄
遂初去後亭荒久弔古令人欲斷魂
處士家山
逋仙骨冷不容呼百世清風尚可㪺縳屋數椽依後圃
種梅千樹礙西湖遂初遺跡今安有處士高標世豈無
誰解為君重起廢忍看荆棘半荒蕪
漁郎仙露
一入仙源雲水鄉雙津隱隱聽鳴榔放船洞口煙霞遠
對奕山中日月長亂石怪松千古秀竒花靈草四時香
客來莫問秦時事但摘蟠桃試一嘗
月地雲階
採擷芳馨翫玉妃夜闌偏覺倍傷悲月明滿地寒香動
雲散空階瘦影移一代豪華餘淡墨百年興廢付殘碑
凍吟獨立誰相憶惟有林間白鶴知
白雲芳草
蓮花池上憶同遊客去亭空幾度秋綠水青山情黯黯
白雲芳草思悠悠吟餘轉覺春光媚笑罷那知歲月流
獨倚闌干無一語聊憑詩句寫新愁
冰壺道院
官居瀟灑似冰壺佳致眞堪入畫圖風月一川歸道院
桃花千樹勝玄都水香入袂池光淡空翠浮觴景象殊
竟日逍遥閒燕坐從教塵世自榮枯
江海閣
兩賢相繼此鳴琴百代遺規尚可尋江海素存廊廟志
市朝難變水雲心遊魚雨後吹新沫幽鳥風前獻好音
何必向人詢政跡溪邊桑柘久成陰
遺文堂
支笻訪古入祗園静看先賢筆法玄迅若怒蜺馳抉石
雄如老驥渴奔泉山藏宿雨蒼碑潤僧打遺文妙墨鮮
文字性空忘結習却來重了住山緣
慈氏閣
萬里江山納畫欄鳥飛無盡又空還西連曉楚滄茫外
東接晴吳杳靄間字等明珠還合浦經留貝葉鎮名山
誰知當日巖頭境今作桃溪第一關
文昌閣
文昌高閣接虚明下視塵寰草樹平萬里長空浮霧氣
半林修竹帶秋聲危欄獨倚渾無賴幽鳥頻啼却有情
茗飲一杯風兩腋横吹鐵笛上瑶京
甘棠橋
乖厓遺愛寄甘棠翼翼飛橋跨小塘春暖鶯穿楊柳影
天晴魚動藻蘅香客凭幽檻觀隣寺風逓殘花過短牆
一自大參題品後何人重寫入詩章
劈箭橋
山際飛梁似跨鼇漚麻池湧帶奔濤林間虎嘯風初起
洞口猿啼月正高未把機鋒酬劈箭閒拈落葉泛輕舠
朝來獨向溪頭立添得桃花浪半篙
花村
池塘風漾縠波輕小立悠然快客情紅杏開時惟客過
綠楊垂處有鶯鳴歌聲繚繞簾櫳晝笑語騰歡巷陌晴
幸有牧童遥指似不妨遊賞樂升平
葛仙山
連峯千仞插雲間真馭飄然迥莫攀丹井空存泉脈脈
靈壇惟見蘚斑斑驚人仙鼠常跳躑採藥仙僮自往還
我欲捫蘿登絶頂凌風長嘯扣玄關
銅鐘山
佛屋高高闖碧巔圖經猶載舊因緣鐘隨巨浪飄何遠
鐺没深潭不記年石燕雨餘歸洞穴山禽日暖戲清泉
五更不聽鯨音響空有虚名百世傳
靈女山
拄破風煙上古城景于高處眼偏明當年靈女知何在
此日幽人獨自耕隱隱牛羊山脊見凄凄雞犬石中行
暮雲隔斷蓬瀛路空想乘鸞返玉京
雨山
獨立松邊看五峯崢嶸變態自無窮煙雲盡日常疑雨
泉石經年不御風樵客往還朝暮見詩人登眺古今同
回頭東望通羊境興入匡山第幾重
方山
遥望羣峯擁翠鬟登臨殊覺倦躋攀枯籐倒掛長松上
峻瀑斜飛兩峽間龍卷雲歸常帶雨犬隨人去自登山
湫池只在危岑頂欲啓瑶函論大還
金山
亂山深處一叢林湮廢知經幾百春落日擕壺過嶺客
清晨入洞採金人藤垂古廟林鴉噪草没荒臺野雉馴
應笑微官貪厚利當年埋玉已成塵
臺山
乘興行歌上古臺衆峯環處一徘徊怪松歲老縈蒼蔓
小殿春深長綠苔霧暗兩池龍隱見煙消萬里鳥飛廻
山頭老嫗知消息驚問適從何處來
僊師巖
地僻遊人到者稀參天老蔓掛斜暉寒潭水静蜿蜒蟄
石壁雲生蝙蝠飛列嶂背陰林影薄空巖溜雨日光微
我來不見僊師面太息無言獨自歸
羅漢巖
谷邃山深雲作堆水源窮處梵宫開隈巖石藏何年轉
飛鍚高僧近日回翠竹黃花皆佛事斷橋流水小天台
超然步出松關外塵世紛紛付刧灰
魯溪巖
嵯峨絶壁倚空青洞府寥寥夜不扃半里寒沙留虎跡
一巖陰氣帶龍腥敗蓬飄泊疑通海虛竅玲瓏仰見星
秉炬莫言深不測冥搜吾欲問仙靈
青山巖
古木千章鎖翠巒淵潭深靚老龍蟠山高不雨雲常凍
巖邃無風夏亦寒石壁巍巍開洞府泉流㶁㶁下溪灘
人間清絶無窮境輸與幽人子細看
桃花洞
偶來溪上訪桃源惟見蒸紅照碧川流水盤廻三四里
青山開闢幾千年煙霞縹緲疑無路風景蒼茫别一天
不是漁郎曾到此豈知平地有神仙
吕公洞
洞外山如列畫屏洞中人憩吕仙亭醉猶赴約遊蓬島
狂復飛吟過洞庭鐵笛一聲仙鶴舞瑶琴三弄老龍聽
要知鐺外真消息不在黃庭内景經
白羊洞
絶頂高寒境界幽倚笻舒嘯豁吟眸遶林笋蕨香初動
夾道松杉翠欲流赤豹啼時山月曉白羊眠處洞雲秋
鄉民歲乞靈泉水一滴天瓢徧九州
斗洞
境入龍陂氣象清竹籬茅舍最關情峯廻路轉六七里
林静鳥啼三兩聲犬吠籬邊窺客過樵歸洞口看雲生
兹遊莫道求碑石只為觀山也合行
中洲
文運今隨地氣廻一洲横擁翠成堆波紋輕漾魚鱗細
水勢中分燕尾開漠漠雲連朱紫渡迢迢灘接上津臺
試觀圖志多佳䜟須向巍科掇大魁
朱紫渡
溪煙淡淡雨初晴日射波光上下明疋馬獨從官渡過
同舟誰識此時情潭深静見樓臺影地僻猶聞鐘磬聲
古廟一區津口立神鴉爭解賦將迎
揉藍井
西山古井久知名色若揉藍自古今曉霧氤氲通地氣
寒泉澄澹見天心層闌四面蒼苔合脩綆千尋碧甃深
夢覺轆轤聲斷續五更殘月半樓陰
漚麻池
一沼寒光寶鑑開禪人于此卒疑猜籜龍引水循除下
山鳥銜花出洞來劈箭橋幽空貯月盤陀石古半生苔
灌溪莫道無人見險似瞿塘灔澦堆
石梘陂
為愛臨陂千樹梅行吟終日獨徘徊雲開古寺依青嶂
亭立豐碑鎖綠苔山色遠擕秋色至灘聲祗挾雨聲來
平生最喜搜遺跡到此令人不忍回
華陂
源出西江一派遥華陂如練白迢迢殘霞映水光凌亂
返照穿林影動搖釣叟求魚歸酒市牧童騎犢過溪橋
青山有約吾當隱不用幽人折簡招
石梘市
一簇樓臺倚晩晴疎鐘遥送隔林聲趁墟人去市橋静
罷釣翁歸溪水清林木蕭蕭籠日落酒旗獵獵帶風輕
陂頭更有梅千樹容我閒吟曳策行
泉陂市
茆店雞鳴戶半開終朝賈客自喧豗凍雲不放臺山出
春信倍添溪水來湖海半生空筆研乾坤萬事付罇罍
堪嗟眯目紅塵者競較錙銖亦鄙哉
淨刹禪院
瓣香來禮大唐僧劈箭機鋒愧未能露地古碑封紫蘚
參天老木蔓蒼藤粟藏世界三千闊煙鎖樓臺十二層
見說老禪無一事猶披破衲讀傳燈
常清禪院
禪關寂寂幾經秋今日重來話舊遊竹徑煙消殘雪在
蓮池春泮斷冰流老僧肅客開禪榻穉子煎茶洗建甌
說與同遊二三子好題佳句繼前修
定明院
西山勝處擁僧廬三刹相望鼎勢居魚板聲沈禪定後
龍池波静雨晴初粉牌高揭梁溪墨貝葉深藏竺國書
幾度來遊歸便晩一鈎明月照凉裾
勝果院
蘭若蕭然傍翠微市喧遮斷息塵機春深遊客常過院
日暮殘僧獨掩扉燕拂舊泥沾几案鶴搖清露滴裳衣
吟餘一掬寒泉水始覺浮生萬事非
淨嚴院
乘興從容到梵天一村花柳映平川溪梅有伴當松塢
野稗無根滿稻田浮世升沈安足計宦遊奔走亦堪憐
早知萬事皆虚幻爭似西軒聽雨眠
善因院
緩轡郊原客少逢偶來尋舊過禪宫鼓鐘雜沓喧終日
金碧參差出半空疎竹軒窗常隱霧長松殿閣獨吟風
老僧不會西來意自倚闌干送去鴻
廣仁院
幾度尋幽到此山城根清溜響潺潺僧遊南岳經年别
門對西溪盡日閒水氣引凉生竹榻禽棲帶暝入松關
要知自性元無二何用楞嚴辨八還
普慧院
衆峰廻合水縈紆瓦屋螺青映碧虚露滴松梢驚宿鶴
風開萍面見遊魚佛曾度劫生塵網僧不知年讀梵書
人說謹齋幽宅近細觀碑刻獨躊躇
寶界院
寶界深幽隱翠巔賜名猶記治平年欲償平日看山債
湏結多生煮茗緣風勒松聲來枕上月遷梅影到窗前
這般清福誰人受輸與山僧抱膝眠
棲真院
梵音杳杳隔溪聞金刹晴嵐午未分荒蘚沿階留淺暈
殘花墜水起圓紋蒼鯨吸破千山月白鳥衝開半嶺雲
却羨老僧忘世慮結趺相對倚爐熏
法原院
碧巘唐朝古道場暗浮空翠濕衣裳老僧踏破松陰雪
幽鳥棲殘木末霜佛刹廢興誠有數物情興歇自無常
身閒暫借禪房㝛月照千山午夜長
寶林院
斷香浮月暮鐘微石徑生苔屐齒稀犬吠白雲知客至
猿升青嶂翫僧歸空山振錫金環響深夜譚禪玉麈揮
一自心心相繼後宗門誰更說傳衣
龍泉院
招提樓閣出煙林俯映陂潭萬丈深半榻冷雲侵客睡
一窗風雨聽龍吟滄波石笋羅僧供落澗寒泉演法音
試問當時移寺意有誰能話遂初心
淨勝院
行穿佛嶺過雷峯笑却籃輿入梵宫蒲澗草香凝晩照
松楸葉落亂秋風諦觀生死皆如夢深悟榮華總是空
千載九原那可作楚天寥廓呌孤鴻
石塔
高標千載礙飛鴻夜半毫光射碧空俯視煙霞籠左右
平窺日月轉西東欵題始自南唐末舍利流傳西土中
八萬四千留宇内分明便可見真宗
廣德觀
瑶臺瓊館古朱砂知是神仙第一家不向山中飡栢實
却來溪上看桃花玉壺春暖融瓊液金鼎朝寒護碧霞
湏待三千功行滿御風同駕五雲車
望僊觀
樓閣崢嶸接斷阡旌陽曾歴舊山川飛神謁帝三清所
拔宅凌空八百年夜醉人皆迷炭婦晝眠余獨愛茶仙
翛然獨凭闌干久如在西山煙雨邊
壽聖觀
來遊磊石訪玄關雨漬莓苔遶砌斑歲月如流宫殿廢
溪山無主鼓鐘閒數聲漁唱蒼茫外一片仙碑紫翠間
獨拄瘦笻空佇立竹松疎處看銀山
温司空祠堂
鄉閭爭說故司空保障真為一世雄㝛草薶雲迷古墓
斷碑無字仆荒叢祠堂已敞儒宫内香火猶存佛寺中
獨立靈塘加向暮蕭蕭黃葉起悲風
山谷書堂
堂瞰金城小阜顛至今松竹尚依然墨池彷彿如雙井
畫棟摧殘又百年未有賢豪論復古謾搜遺跡付新編
嗟予幾度來遊此最愛蒼波石笋聯
附朱希顔鯨背吟
僕粗涉詩書薄遊山水偶托迹于胄科未忘情
于筆硯緣木以求魚乘桴而浮海觀千艘之糟
餉勢若龍驤受半載之奔波名如蝸角碧漢迢遥
一似浮槎于天上銀濤洶湧幾番戰慄于船中今
將所歴海洋山島與夫風物所聞舟航所見各成
詩一首詩尾聯以古句蓋滑稽也非敢稱于格律
然而風檣之下柁樓之上舉酒酌月亦可與梢人
黃帽郎同發一笑云爾至元辛卯中秋蘇臺吟人
朱希顏卜名世序
鹽城縣
茆亭數戶日燒鹽一角荒城浸海天憶似揚州三二月
春風十里捲珠簾
梢水
拔矴張篷豈暫停為貪薄利故輕生幾宵風雨船頭坐
不脱蓑衣卧月明
海船
輕裝方解盡無遺風挾雙篷水面飛却被沙頭漁父笑
滿船空載月明歸
鶯遊山
崖倚波濤頂接空黃鶯遊處樹成叢莫言山上人希住
多少樓臺煙雨中
日出
金烏搖上浪如堆萬象分明海色開遥望扶桑岸頭近
小舟撑出柳陰來
東洋
東暝雲氣接蓬萊徐福樓船此際開應是秦皇望消息
采芝何處未歸來
彭月
彭月懷沙小更肥團臍風味頗相宜菊花新酒何辜負
正是橙黃橘綠時
海味
海味新來數得餐梢人收拾日登船錢唐江下親曾見
賣得風流别一船
揍沙
萬乘龍驤一葉輕逆風寸步不能行如今閣在沙灘上
野渡無人舟自横
海鷗
羣飛獨㝛水中央逐浪隨波羽半傷莫去西湖花裏睡
芰荷翻雨打鴛鴦
吐船
不知饑飽只思眠無病清流口角涎自笑先生獨醒者
長留一甕在頭邊
乳島
遠望渾如兩乳同近前方信兩高峯端相不似雞頭肉
莫遣三郎解抹胸
沙門島
積沙成島浸蒼空古祀龍妃石崦東亦有遊人記曾到
去年今日此門中
神仙
從來見說海無邊四際雲濤碧洞天昨夜神仙山下過
笙歌引至畫堂前
萊州洋
萊州洋内浪頻高矴鐵千尋繫不牢傳與海神休恣意
二三升水作波濤
海邊山
海上千山與萬洲誰知風土屬何州年年六月糧船過
不上靈巖即虎丘
水程
九日灘頭不可移九灘一日尚嫌遲何湏頻問程多少
路上行人口是碑
尋䑸
萬艦同䑸在海心一時相雜不知音夜來欲問平安信
明月蘆花何處尋
抛矴
千斤鐵矴繫船頭萬丈灘中得挽留想見夜深抛擲處
驚魚錯認月沈鈎
出火
前船去速後䑸忙暗裏尋䑸認火光何處笙歌歸棹晚
高燒銀燭照紅粧
落篷
潮信篷留風力慳落篷少歇浪中間殷勤為向梢人道
又得浮生半日閒
棹艙
棹篷回艙放還收欹側安身不自由祗恐前村無㝛處
斜風細雨轉船頭
走風
夜颶顚狂浪捲天深淵多少走風船一宵行盡波濤險
只在蘆花淺水邊
櫓歌
浪靜船遲共一䑸櫓聲齊起響連空要將檀板輕輕和
又被風吹别調中
大浪
吞天高浪雪成堆搖蕩驚心眼怕開深謝波神費工力
幾回風雨送將來
遼陽
遼陽别是个乾坤東望瀰漫遠浪奔問道錦州何處是
牧童遥指杏花村
探淺
探水行船逐步尋忽逢沙淺便驚心蓬萊近處更難徧
揚子江頭浪最深
討水
海波鹹苦帶流沙島上清泉味最佳莫笑行人不風韻
一缾春水自煎茶
討柴
海樹年深成大材一時斧伐作薪來山人指點長松說
盡是劉郎去後栽
海魚
劒鬛如山海面浮巨腮嘘浪勢吞舟叮嚀大客尋竿餌
稚子敲針作釣鈎
分䑸
高麗遼陽各問津半洋分路可傷神風帆相别東西去
君向瀟湘我向秦
直沽
直沽風月可消愁標格燕山第一樓細問花名何處出
揚州十里小紅樓
自題
乘興風波萬里遊清如王子泛扁舟早知鯨背推敲險
悔不來時只跨牛
余弟錄余海中詩成帙因名鯨背吟又叙于前記
一時之興詩云善戲謔兮者也識者幸勿謂諸䑥居
附馮海粟詠梅詩(字子正)
古梅
君復孤山數百年此花又在此翁先只今起早新栽樹
後世相看亦復然
早梅
夜來花發先羣芳又向叢中獨擅場畢竟先開定先落
誰能雪裏久馨香
江梅
若有人兮湘水濆冷香和月浸黃昏自憐不入離騷譜
待把芳心弔楚魂
溪梅
古樹横斜澗水邊野橋村市獨暄妍玉堂路杳無心到
甘與漁翁繫釣船
嶺梅
誰種霜根大庾顚地高天近得春先枝南枝北元同幹
何事東風亦有偏
野梅
瓊林浮翠淡朦膧遥望珠仙隐見中一夜東風吹不散
曉看渾似碧紗籠
孤梅
標格清高迥不羣獨禁開落四無鄰天寒歲晏冰霜裏
青眼相看有幾人
老梅
古樹槎牙長綠苔半邊生死尚花開不須更問春深淺
人道咸平手種來
新梅
幾年雨露栽培得此度春風乍著花為語東君加愛護
徐看老大已横斜
矮梅
不放冰梢數尺長怕分春色過隣牆大材未必難為用
禹殿雲深鎖棟梁
遠梅
羅浮山下起春風千里相思信不通安得移栽近書屋
繁花亂落向晴空
落梅
花開花落春不管清風明月自綢繆天然一種孤高性
直是花中隱逸流
蟠梅
屈幹廻枝製作新強施工巧媚陽春逋仙縱有心如鐵
奈爾求竒好事人
臘梅
洗却鉛華扮道妝檀心淺露紫香囊從今宫額翻新樣
變作眉間一點黃
雪梅
北帝司權發令新天葩凡卉鬭精神化工不讓花神巧
特與增添一樹春
月梅
暗香浮動正䑃膧古樹横斜淺水中清景滿前吟未就
又移疎影過溪東
風梅
綽約肌膚不受吹飄香墜玉怕春知憑誰領取東君意
傳語封家十八姨
煙梅
誰家吹笛苦悲凉斷却佳人鐵石腸回首淚痕看不得
離情分付返魂香
紅梅
春風昨夜入南枝浹髓淪肌釋凍威和氣曉來無著處
滿空飄作綵雲飛
粉梅
玉妃手碾白珠砂散作春風六出花夜半月明霜露重
滿襟清淚濕鉛華
千葉梅
蜜瓣重重玉作圍就中消息孰能窺待看水月澄明際
彷彿觀音化現時
鴛鴦梅
並蔕連枝朵朵雙偏宜照影傍寒塘只愁畫角驚吹散
片影分飛最可傷
綠萼梅
蘂珠宫裏小仙娃暫别椒房仰翠華底事塵緣猶未斷
謫來人世作名花
臙脂梅
搗碎春英看守宫花房芳信一時通漢庭佳麗三千女
豔抹濃妝總是同
照水梅
玉樹臨流雪作堆寒光疎影共徘徊多情最是黃昏月
配合春風不用媒
二月梅
高標久占百花魁春半方開恨太遲畢竟東君有深意
等閒桃李莫相欺
未開梅
重重椒萼護輕寒不放春心一點閒可是花房芳信晩
故應緘密待春還
乍開梅
土脉陽回氣候新椒房微露一分春想應未識東君面
猶自含羞效淺顰
半開梅
暖入南枝氣未勻笑含芳意待餘春相看絶似瑶臺夜
斜掩重門認不真
全開梅
玉臉盈盈總是春都將笑色媚東君道人放鶴歸來晩
月下看花似白雲
附王冕梅花詩(字元章會稽人)
梅花
大庾嶺頭春似海不是尋常白玉堂昨夜護龍河上看
一天明月四簷霜
樹頭歴歴見明珠底用題詩問老逋且買金陵秋露白
小舟撑月過西湖
江南雪消春漸回溪東溪西梅花開幽人作詩興不淺
時復杖藜擕酒來
歲寒風致與誰爭野草安能識此情春到玉堂渾不覺
清香疎影自分明
五雲縹緲隔蓬萊仙子吹簫月下回轉眼不知春幾許
霜花如雪滿瑶臺
江南十月春色早處處梅花當水開玉笛一聲霜不下
滿天明月鶴飛來
羅浮月白海無塵玉樹瓊林處處春半夜禹陵風雨作
屋梁飛動欲生鱗
鐵石心腸滿面霜歲寒吾計未全荒相逢休問春何處
定是調羹到玉堂
不向羅浮問醉仙醉呼孤鶴下吳天春風吹散梅花雪
香滿西湖載酒船
玉雪玲瓏瘦影重不同桃李媚春風十分清致無人解
猶在舊家池館中
寒枝錯落凍不解隔水清香招得來午夜風亭月光滿
玉簫吹過楚陽臺
月明海底夜無煙恰似西湖雪後天清氣逼人禁不得
玉簫吹上大樓船
西湖湖上水如天狂客長吟夜不眠騎鶴歸來清興好
梅花無影月娟娟
湖上無緣憶大蘇冰霜巖壑迥清孤二更月出天全白
回首春風是畫圖
江北江南寒氣重雪花如席蔽天來五更舒叟敲門報
屋外老梅連夜閒
獨鶴高飛雪氣濃梅煙清淺月朦朧一聲簫管歸何處
人在瓊樓玉宇中
春風無聲海日起梅花滿樹煙濛濛西湖昨夜笙歌静
相見逋仙是夢中
馬跡山前大樹梅千花萬花如雪開滿載揚州秋露白
玉簫吹過太湖來
冰雪林中著此身不同桃李混芳塵忽然一夜清香發
散作乾坤萬里春
黃河十月冰如地騎馬何來說好官老子門前三丈雪
梅花開盡不知寒
斷雲流水孤山路看得春風幾樹花騎鶴歸來城郭是
月明簫管起誰家
昨夜朔風吹倒人梅花枝上十分春老夫高卧石窗下
贏得清香入夢頻
朔風吹冷過山城巾子峰頭雪未晴十載西湖閒客夢
夜來山月最分明
羅浮山下雪三尺白玉堂前春幾分歲晏歸來詩思好
東風吹散一溪雲
疎花粲粲照寒水瑪瑙坡前春獨回却憶去年風雪裏
吹簫曾棹酒船來
天寒江國霜如雪草木無情盡摧折不知春意到江南
疎影横斜半窗月
春風處處競繁華桃李無言亦好花獨有高人愛高潔
肯衝冰雪到山家
平生固守冰霜操不與繁花一樣情歲晏溪頭春意足
阿誰看得最分明
疎花瀟灑綠煙寒老樹鱗皴艾葉攢昨夜天空明月白
一枝疎影隔窗看
春風一笑玉無根雲散空窗見月痕半夜鶴歸詩思好
清香吹滿水南軒
月明曾過西湖路愛看横枝當水斜試問玉堂諸學士
幾時清夢到山家
明月滿天霜氣重梅花風韻更清妍鶴飛不帶簫聲遠
春過西湖第二船
吹徹瑶笙鶴未還小橋流水碧潺潺夜深夢醒推窗看
白月無痕雪滿山
鵝州城東古梅樹鱗甲滿身如老龍冰霜極冷欺不得
春風吹作玉玲瓏
開徧南枝又北枝春風于我似相知酒邊謾說羅浮夢
忘却瑶臺月下時
十月中原風景别寒冰如地雪漫天相逢盡說江南好
處處梅花壓酒船
溪谷冰霜春到遲老夫長夜只吟詩憑誰說與中朝士
此是江南第一枝
瑪瑙坡前春未來幾番空棹酒船回西湖今日清如許
一樹梅花壓水開
瀟灑山林慣雪霜不同桃李競芬芳何緣作得春風夢
一夜吹香到玉堂
此心如鐵藴陽和不得春風也得花何事高人愛瀟灑
夜深踏雪到山家
鐵石心腸冰雪顔逢時亦有好花看玉堂可有清氊舊
不畏風霜入骨寒
千年萬年老梅樹三花五花無限春不比尋常野桃李
只將顔色媚時人
霜氣横空水滿川梅花枝上月娟娟却思前載孤山下
半夜吹簫上畫船
夜來謾踏前村雪雪裏梅花認得真回首中原天萬里
瓊林玉樹一般春
一樹横斜白玉條春風吹亂雪飄飄孤山老却林和靖
多載笙歌過六橋
瘦鐵一枝横照水疎花點點奈清寒雪晴月白孤山下
幾度清香拄杖看
今日開門見遠山鍊師壇下列清班看來都是梅花樹
箇箇春風玉佩環
樹陰如屋霧如潮淺水流花落野橋忽憶去年秋八月
玉霄峯頂夜吹簫
仙子歸來夜未央瑞香風動翠羅裳月明無處韜清影
簫管迎春上玉堂
海雲初破月團圓獨鶴歸來夜未闌一片笙簫湖水上
玉妃無語下闌干
雲間古寺陸機宅竹木蕭森鶴不來惟有溪頭老梅樹
霜花猶是舊時開
閒花野草鬭青紅一著冰花掃地空惟有老梅標致别
歲寒時節自春風
地老天荒儘可花不同桃李競繁華要知鼎鼐調羹味
須問舊時丞相家
和靖門前雪作堆多年積得滿身苔疎花箇箇團冰雪
羌笛吹他不下來
墨梅
老仙醉吸墨數斗吐出梅花箇箇真相見莫嫌顔色異
山林别是一般春
莫厭緇塵染素衣山間林下自相宜玉堂多少閒風月
老子熟眠殊不知
紅梅
夢回詩思真難遏赤脚溪頭夜踏冰忽地風來明月動
彩鸞飛出碧雲層
顔色雖殊心不異謾隨時俗混繁華清香吹散乾坤外
不是尋常桃杏花
翠華影轉宜春苑苑上紅梅一夜開學士賦詩承賜宴
内官傳道著緋來
白日遲遲照窗戶深院不知春幾許紫簫聲轉香風回
隔簾踏動臙脂雨
洞天窅窅無人到白日丹光出樹林仙子竟忘餐玉法
笑迎春色綠雲陰
彩鳳穿花啄石苔玉窗瓊戶紫煙開山人不說羅浮夢
却憶玄都觀裏來
玉妃步月影毿毿燕罷瑶池酒正酣半夜不知香露冷
春風吹夢過江南
昭陽殿裏醉春風香隔瓊簾映淺紅翠袖擁雲扶不起
玉簫吹過小樓東
羅浮仙子醉春風玉骨冰肌暈淺紅一味清香消不盡
幾回飛夢錦雲中
仙子雲中駕鶴歸翩翩霧佩曉風吹玉肌輕染臙脂色
恰似羅浮夜醉時
玉骨清癯怯素籹春風一醉九霞觴綠房午夜嬌雲暖
不夢棃花夢海棠
昔醉西湖處士家酒痕吹上水邊花東風蛺蝶迷香夢
一樹珊瑚月影斜
附中峯詠梅詩(法名明本住天目山中峯)
疎梅
依稀殘雪浸寒波桃李漫山奈俗何瀟灑最宜三二點
好花清影不須多
蟠梅
鐵石芳條誰矯揉從教曲折抱天姿龍蛇影碎玲瓏月
交錯難分南北枝
苔梅
古貌蒼然鶴膝枝吐花生暈護春機玉堂試看青袍客
莫忘江南有白衣
憶梅
夜分明月是揚州尚有春風在樹頭莫怪當年何水部
歲寒心事與誰愁
評梅
月旦花前豈乏人風霜齒頰帶陽春江南野史餘芳論
絶世清如古逸民
惜梅
香銷泥汙意裴回掠地廻風玉作堆愁絶黃昏無一語
怕看孤月上窗來
剪梅
破玉并刀試手溫香凝雙股斷芳魂花隨燕尾輕分去
不帶春風爪甲痕
别梅
花謝東風攪離思愁翻縞袂忍輕分月明梢送臨溪水
春樹遥憐隔暮雲
孤山梅
種玉西湖獨占春逋仙佳句播清芬月明花落吟魂冷
童子何之鶴在墳
茆舍梅
數椽草屋延清客竹作疎籬護玉葩不是玉堂無分到
且和明月到山家
月梅
數梅姑射鬭嬋娟疎影分明不夜天散却廣寒宮裏桂
春光長滿玉堂前
風梅
花間少女剪春寒粲粲霓裳舞隊仙月夜遙看環佩冷
莫教吹落玉花鈿
煙梅
夢隔棃雲逗曉天苔枝浮翠逗春寒不嫌玉質籠輕素
留與詩人冷淡看
隔簾梅
庭花映箔眩吟眸一片湘雲鎖暮愁風捲黃昏疎影動
珊瑚枝上月如鈎
紙帳梅
春融剡雪道人家素幅凝香四面遮明月滿牀清夢覺
白雲堆裏見疎花
石倉歴代詩選卷二百七十八
