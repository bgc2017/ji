石倉歴代詩選卷三百十八
明曹學佺編
明詩初集三十八
王偁
遊小雄澗壑有賦
隂島變殘雪流新吐溶溶偶尋一徑微獨與採樵同兩崖濕花
霧衆竅吟天風雲根濯苔髮亂篠相冥濛盤巖折磴道似各冥
搜窮石門忽中斷曠望開烟叢蘿雨澤毛髮松栝清心胸了然
青洲霞照影寒潭空始知人境外别有仙源通振舄揮片雲投
情依遠鴻玄棲極要眇神遊小空峒真仙金鵝蘂一室丹
火紅勅授紫囊訣永期鸞鶴蹤却憶望城市白日氛埃中
交州病中喜林伯禎大參歸
孤館抱餘瘵殊方積沈憂况兹風雨交薄暮來颼颼中
夜夢九遷上國魂獨遊豈無同心人曠望阻林丘馳驅
王事勤未得休戈矛旦坐念暌違此會良悠悠忽聞擁
前麾載見迴輕輈欣遂懷始開晤言疾徐瘳須臾笳鼓
悲耿耿星漢流餘情寄長劍激烈何能休
野田黃雀行
黃雀何翩翩羣飛野田側飛鳴自相呼飲啄仍共適誰
知游俠子張丸事彈射腥軀薦鼎俎腐壤委毛翮微物
何足甄感念在疇昔蔡侯富游盤行樂方未極安知子
發至一旦殞其國至哉莊辛談可以長太息不覩黃雀
哀千秋復何益
晩至囊山寺
蒼山入疎烟狀若土囊决振衣秋磵鐘投舄化城月天
吟動風籟霞想陋雲闕沈沈慧燈影了了見豪髮余生
值多故所性慕禪悦偶偕真僧期始若妄緣絶冥心依
覺場度世賴慈筏誰能量虚空湛爾離言說
遊清源山道院
仙人有竒觀雞犬白雲裏春至桃花開千枝映流水星
壇藥草青夜室丹光紫天上期鶴笙人間識鳬履伊余
倦俗流十載困泥滓久意期大還乘風一來此金書啟
真秘石洞洗玄髓河車信可營心期羨門子
與諸公同遊神樂觀
涼雨度高閣蕭條秋氣深洞門薄微寒逸興生前林道
人琳館靜開窗修竹隂詎因避徵簡偶此諧纓簪掃石
鳴素絃遂忘名跡侵前山倏已見秀色浮重襟翳翳青
桑枝颯颯來遠音笑言欲遺返落景明西岑
登金山寺
江近海勢鬭中流孤島分化城若浮出鐘梵空中聞真
僧何方來于兹巢白雲魚龍護法界日月栖山門而我
汎梗蹤偶因滌囂紛真源杳莫測積氣長氤氲一灑甘
露言便覺蘇焦焚棲身恍圓鏡永絶諸漏因
登屴崱峯宿湧泉得仍字
翠微白雲裏逢秋思一登聳身躡雲壁飛泉搖古藤洞
豁海天際坐見萬景澄飲澗動羣鹿宴林逢真僧邀我
宿化城珠林懸古燈寥寥片月上悄悄天籟凝因悲向城
市塵髮秋相仍
水亭夜懷黃八粲林六敏
孤亭水雲深人境自幽絶七絃罷鳴彈桐隂初上月偶
酌尊中醪高卧望雲闕荷露清角巾松飈濯毛髮寥寥
天籟寒吟詠了未輟志偕南阜隱興藉東山發同心念
離居中夜思超忽
晩至石潭遇孤鶴懷仙
洞口拾瑶草石流正淙淙尋源信輕筴一逕披鴻濛攀
綠雜花島亂聒松桂風石牀留片雲玉鏡莓苔空少焉
羣壑靜落景明西峯獨鶴何處來舞影寒潭中因之想
長馭乘化入無窮
晩至洞神宫
晩直下仙闕乘間清道機福地集萬靈迢遥麗神圻入
門喧自息微風吹我衣烟林閉虚境密竹垂隂扉于時
東嶺霽素月流清輝妙賞愜初願閒心不知歸夜桐有
商意掃石横金徽
今日良宴會
三川富豪雄濟濟美少年驩遊及芳歲鞍馬何翩翩秦
箏奏新聲妙舞妖且妍今日良宴會意氣如雲烟人生
若朝榮灼灼寧久鮮無為坐塪壈流光悲逝川
苦别離
瑶瑟對玉巵中有千萬思欲彈再三歎多是苦别離妾
顔如秋華零落方在兹君心如逝水一去無迴時皎皎
雲間月幾見圓復缺月缺有圓時君胡苦别離
秋夜齋居懷唐泰
高梧月未出暝色疎煙裏雝雝鳴雁來聲在秋塘水孤
燈捲簾坐寒影對窗几青空吹微霜瑟瑟動輕葦援琴
不成音感别在千里誰值晨風翰淮波盻游鯉
初秋夜坐寄王紋
輕飈生早凉孤館清興發桐隂落前墀遥空瞰華月方
此抱沖素况值清境豁濁酒聊自持瑶琴弄應闋知音
念乖阻咫尺不可越相思良未已坐見曙河没
送張謙
醉呼秦淮酒臨岐歌慨慷吳姬小垂手弄曲春風長扁
舟不停橈去路但茫茫青山入楚甸白雲思越鄉豈無
壯士懷擊節心飛揚憑將繞朝策一贈囊中裝
出雞陵關
手揮白羽箑凌晨出夷關夷關春始開行旅多歡顔笑
掬青澗流為洗瘴癘殘浮雲引征佩共結輕隂還前登
忘險疲憑高眺林巒却憶征南幕溟濛海霧間
舟移豫章高士亭址下寄新喻文學潘時彦
雲水極杳靄一櫂東南歸青林相掩映白鳥烟中飛新
蒲乍隱舟漫流侵夕磯偶尋高士宅忽悵故人違搖曳
鳴玉琴誰云出處非明發引前望五老收隂霏
感寓
凌晨採琅玕泝彼洛水涯翛然有神遇綽約間令姿投
我以珮環却致交甫辭艷色豈不姣贈賂良亦稀但恐
結褵好中道有所虧
其二
夭夭園中桃灼灼映綺窗窗中有織婦顔色如青陽三
年弄機杼七襄成報章成章欲何為願以充君裳但恐
不見察徘徊空感傷
其三
析龍敏辨給惠施夸便儇竹書信激詭堅白方自賢騰
口徒見尤胡能事幽玄九州誰復徵多方亦已然去矣
桃李蹊予將欲忘言
其四
折盤引菱荷激風和結楚皓齒揚修蛾清樽間芳俎三
川美少年五陵遊俠子取樂不知厭但畏韶光阻焉知
董生帷心妙在千古
其五
齧膝志萬里蘭筋何權竒長鳴一見馭蹀&KR1923;遺風追伯
樂苟不值曠世誰能知離離玉山禾曷慰渴與飢八龍
眇何許宛足長相隨
其六
昏璧中始見烈風號北林飄颻遠遊子中夜抱單衾繁
音激楚奏清商悲越吟豈兹異鄉感兼之年歲侵胡為
苦行役薄暮猶駸駸
送陳熚
池上百草綠春城黃鳥吟玉壺清酒與君别青山去後
空雲林問君此行何慷慨一笑揚眉起滄海須使功名
及早成莫教綠鬢流年改拂劍酣歌四座傾共看仙籍
快登瀛上林奏賦久相待宣室求賢方未寧縱酒臨岐
不知晩落渚蕭蕭送歸雁别路雲程兩地分目極烟江
去帆遠
西亭夜送林六敏還山
今夜西亭月秋風梧葉凉故人發孤興别夢遶林塘浮
世相逢心草草羨君拂衣一何早百畆風泉繞桂枝歸
去南山跡如掃南山松桂北山雲飲澗穿雲麋鹿羣窗
間明月但高枕洞口飛泉長對門知君自是悠悠者何
須叩角歌長夜鄭谷年來秋草稀鹿門誰伴白雲歸君
行好覓赤松子余亦將紉薜荔衣
宿桃溪方翁家贈别
清溪一帶緣桃花春來水上流胡麻東風尋源泛瑶櫂
雲中遠見山人家于兹水木相含景裊裊松杉亂天影
少焉林壑衆籟鳴巾舄飛來片雲冷二三老翁住東陂
薜衣霜雪垂兩眉自言入山歲已久不知人世今何時
傳聞有客驚還喜共薦清泉飯松子烟林霧篠不逢人
碧草苔花應滿地問予何事在塵間那似山中日月閒
澗戶聊同魚鳥醉石牀常伴雲霞眠乍逢靈境真堪悦
區緣未謝還成别别後重來定幾時夢繞溪邊綠蘿月
聽琴歌送方氏逸民歸天台
嶧陽孤桐節風雨月中雙鳳幽修語一辭㸑下登高堂
徽向黃金思何苦初彈一曲南風生端拱垂衣虞舜庭
悄然再鼓神欲往美人頎頎結遐想須臾改調絃亂鳴
引宫刻角流新聲汎如陽春激白雪澹如綠水涵秋清
羨君操成有如此十指遊心在千古戶外翩翩鸞鶴翔
松下傞傞鬼神舞世間箏篴徒紛紛可憐此調誰能聞
江湖寥寥少知已抱歸獨卧空山雲
送夏廷簡宿怡山蘭若
别路繞珠林秋來落葉聲一燈今夜雨千里故人心已
覺空門幻還驚旅况侵坐聞鐘鼓曙離思轉沉沉
和王舜舉春日襄陽之作因送之歸
漢水干年綠襄陽二月時人歌大堤曲春到習家池且
縱山公醉寧同叔子悲葛強今已老歸馬莫教遲
送李校尉致仕還江左
雄劍委龍鳴關河白髮生功成百戰後老去一身輕夜
月桓伊笛秋風驃騎營燕歌何處寫曲罷有餘情
賦得花影
欲拂更紛紛空香寂不聞亂迷芳蝶夢輕護錦苔紋襯
月籠書幌因風颺舞裠莫移庭下步蹴碎一階雲
武昌晨望
不飲武昌水焉知吳楚風山川覇氣盡今古壯心雄帆
去三湘遠天連七澤空登臨何所恨江漢正流東
邕州
五管推名郡雙江接上遊人家蠻洞曉山雨瘴烟秋遠
客誰青眼殊方易白頭夜來南極上分野望牽牛
入西山訪張隱士
兩崖噴飛瀑結屋烟蘿裏山人不冠屨客至但隱几獨
鶴海上歸孤雲澗中起淨掃白石牀風來墮松子
蒼梧道中
驅車九疑道獨鳥東南飛看山不覺遠秋雲生我衣深
谷走羣籟半岑明夕暉中林有蘭茝薄暮空芳菲
山中寄郡城諸生
還山見孤雲悠然與心契素絃横石牀泠泠寫秋意却
憶社中人寥寥在城市
送林少府還九江
握手白下門棹歌莫催發且沽玉壺酒共醉金陵月明
日望匡廬孤舟坐超忽
短歌行
東風吹花墮錦筵綠楊半軃青樓烟主人自為鸜鵒舞
小妓更奏鴛鴦絃當杯入手君不醉落日已在西山巔
短歌一拍心茫然請看明鏡高臺上何須白髮悲芳年
王芾家詠梅花燈
并娥剪素鏤秋水蘭燄傳春破瑶蘂粉屏射蠟搖珠光
的歴冰魂廣寒裏嚴城畫角聲咿咿羲馭漸軋摶桑枝
芳心暗逐烟燼落玉鳬味冷沉烟薄
草堂與山僧夜坐喜自牧馬大見過
移居深入水南村五柳新栽正對門傍岸春流沿翠篠
亂藤栖鳥近黃昏牀頭折簡山人致燈下名香野衲焚
童子夜深知客至隔隣呼取醉芳樽
春暮同周玄郊行宿烟霞道院時約黃生同奕
累月看花奈醉吟不知春樹變鳴禽偶隨芳草同閒屐
靜掃孤雲響素琴塵世關情人事少松壇期宿夜燈深
明朝入洞觀棋去未許樵夫得見尋
山中送陳生歸海上
洞口花飛春欲闌玉缸携酒送君還三年厭見天涯月
千里歸尋海上山壯志功名看髮變浮雲世事與心閒
要知别後相思意萬壑松濤懶閉關
春日對酒酬鄭公啟
與君相見即相歡况值芳春感二難樽酒且邀花底醉
流年不用鏡中看江頭草色侵衣袂雨後鶯聲滿石欄
世事悠悠秪如此出門何處可彈冠
同自牧瓢所宿張氏南樓
鳥下平蕪夕靄收偶携江客宿層樓月明清夜聞鴻雁
窗近天河絓斗牛幾杵鐘聲雲外杳千家樹色暝中浮
醉來枕藉秋衿薄擬借仙槎覓遠遊
送林叔亮教授四明
奏淮斷雁不堪聞惆悵官亭一送君樽酒暫留吳市月
扁舟遥指越溪雲秋来幾處寒聲早海上千峯秀色分
帳下諸生相待久未應寂寞歎離羣
荷露
翠盤捧明珠蕩漾圓復碎夜來明月中留得蛟人淚
題美人撲蝶圖
為惜韶華去春深出繡幃撲將花底蝶秪為妬雙飛
懷仙寄上清河尊師
崇臺高映大羅顛三素流雲繞碧天王母不來春又暮
洞門閒却古苔編
閨思
冷落殘箏十指疎良人遠戍近何如樓頭數盡南飛雁
不見遼陽一紙書
黃陵廟
芳洲煙草碧萋萋古廟雲深落日低剥盡殘碑無可問
春山惟有鷓鴣啼
病中懷故山
裊裊檉隂石逕斜野人迎住近烟霞别來門外滄浪月
開遍青松幾度花
交州即事
一騎衝嚴到市橋夕陽烟樹草蕭蕭居人解指高駢塔
碧瓦朱甍尚未凋
江上見荼蘼分得人字
向來同醉帝城春馬首東風落綘茵玉架錦屏消息斷
只今誰是冶遊人
石倉歴代詩選卷三百十八
