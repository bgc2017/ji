石倉歴代詩選卷三百七十四
明曹學佺編
明詩次集八
王阜
題鄭公望南湖草堂
東風握手龍溪上三珠樹下頻來往北院紅荆醉裏看
南湖碧草吟邊長羡君洒落才且竒向來羣從總能詩
雁行綵袖迎春早熊膽青燈覺曙遲松杉影動搖書幌
蘭蕙香浮棲鶴帳風櫺月榻陪壯遊海樹江雲引遐望
俄頃鴒原嘆别離薊門渺在天一涯山海有謠舂斗粟
庭階何日會連枝凄然姜被遥相憶一字平安萬金直
出塞龍媒凢馬空倚門鶴髮千峰夕獨慙為客江南湄
舊業荒凉托故知桑梓幾回成遠夢梧桐三尺負幽期
扁舟明日龍門道林下相看情更好親舍常稱九醖巵
神京遊子歸來早
題林榮山水圖
晴山高且閒晴雲淡而白山似高人雲作衣人似門雲
着山色山色青青常對門溪居渾似武陵源半潭林影
花枝静十里松聲地籟喧芝蘭猗猗香滿室麗澤南來
有滋益青入湘簾山市春凉生書案芸香夕故人抱琴
千里來白日軒几無纖埃悠悠遠托知音賞莫使衡門
掩綠苔
掬翠樓
永嘉山水妍達士美如玉高閣清且閒羣岑翠可掬天
台雁蕩天際來遠近合踏青蓮開嵐光排闥臨書案黛
影當筵落酒杯亭亭華蓋祥雲表九點晴煙斗山小遥
窺羅幌入窗凉近映硯屏山嶂曉絃中古操振芳聲鏡
裏脩眉巧畫成煙開鼇背簾前碧雨洗螺鬟掌上青四
時清勝如盤谷滿座高朋霽吟目巾舄同盟物外情房
櫳不受人間俗川原曠野仍逶迤霞月朝昏映苧衣緬
想林翁多雅趣倚欄長詠少陵詩
題李氏江湖雅趣卷
閩南李君清且竒雅趣未許傍人知九洲四海坐超忽
三江五湖開渺瀰孤琴獨鶴閩南路萬里雙魚傳尺素
鳥外殘霜七澤秋唫邊疎雨三湘暮天低劍閣雲滿身
水接瞿塘月近津玉壘倚空山入楚錦江翻雪樹浮秦
十年斗酒新豐市不作五陵遊子意八千驛路歸夢中
百二關山醉鄉裏天津客舍臨洛城中州原野如掌平
華嵩互應硯屏綠河洛争涵書幌清漢江鴨綠變春酒
齊魯嵐光青未了白雁聲沈薊北春瓊花影落淮南曉
錢塘江霽暮煙銷曾向吳門看夜潮天宇月明銀漢轉
海門雷動玉山搖香爐峰前雙瀑布玉龍出峽蒼煙破
五老雲霞載酒來九江雪浪揚帆過驅車暫駐臺江下
沙合雨晴堪洗馬榕邊幾度共吟樽竹裏時同誦風雅
九華山色翠屏開五馬潮頭畫舫回屴崱天風迎曉屐
偃旗嵐影蘸春杯平生客寓江湖久雅趣由來世稀有
明朝買棹整絲綸知作滄江釣鼇手
題山水小景
大山突兀氣勢豪小山羅列如湧濤迴峰逶迤接林麓
白雲不動秋天高何人一棹山陰興三尺吟笻骨中淨
金沙寶樹寒殿開瑶草玉枝秋閣迥迢迢嘉遁凌碧岑
芳亭瀟洒似山陰呼童曉掃青苔逕拂石時横綠綺琴
高山流水多佳趣悠悠永托知音遇千齡鶴髮獨鳴臯
半夜啼烏思反哺高音古意揚清芬考槃不與人間聞
老夫未遂幽棲志願借青山一片雲
題曾廷玉畫竹
曾郎未老清如竹高節翛然出塵俗風流堪繼王子猷
城居宛若山陰曲道人清白掀脩眉巾舄近托山中遊
錦胸吞吐嶰谷月彩毫移得瀟湘秋長枝瀟洒美如玉
密葉&KR2513;毶一庭綠拂月翻疑翡翠巢倚雲應借鴛鴦宿
虚心勁直凌雪霜異態向背仍低昂清風拂地玄鶴舞
太陰作雨蒼龍翔初聞九疑湘水立夜深瑶瑟英皇泣
何似高堂五月寒數竿猶帶春煙濕又聞老逋守湖州
此筠價重珊瑚鈎當時必待蘇仙句星斗墮地天人愁
多君詩畫愛竒絶筆下蛟龍出溟渤明日蒼江釣巨鼇
長枝好拂扶桑日
題劉先主三顧草廬圖
火星匿輝三光翳當時妖鬼移神噐中山華胄左將軍
仗鉞西南伸大義南陽卧龍天下無枉駕三顧風雲趨
草廬傾蓋君臣際魚水同心契合初大將荆益分三傑
赤壁樓船煙燼滅漢中纘緒帝業成青史煌煌載功烈
關張龍虎皆殞身直似中原仗老臣木牛轉餉關中粟
甲馬空思渭北塵渭兵十萬揚威武典午滑賊虎成鼠
出師二表八陣圖耿耿孤忠照千古
落花嘆
落花嘆花昔開時春滿眼東隣西舍來看花秉燭夜遊
作花伴韶光轉眼瞬息間殘粧憔悴無人管落花嘆嘆
落花花今衰老無容華當時把翫勝珠玉今日抛棄成
泥沙半飛半舞更展轉欲落未落猶迴斜落花嘆嘆花
落花怨東君情太薄收却園林錦綉機吹惹蓮臺綠羅
幕蜂蝶無情竟不來桃李無言空寂寞
十六夜月
昨夜中秋節長空月更圓庾亮有情重對酒袁宏何事
不回船碧波倒蘸山河影下上琉璃秋萬頃吳剛砍桂
素娥驚玉兔銀蟾夢初醒玉宇瓊樓鏡裏開霓裳舞罷
重徘徊三郎一去人間老水點煙中海似杯
早秋寄箬溪故人
海上金風洗殘暑溪邊黃葉飄四五故人教鐸天一涯
迢逓千峰隔秋渚昔年膠漆桑梓間心比白鷗閒更閒
一帆清興波間月千里離情海上山百壺鷄黍春風面
幾度蓴鱸憶鄉縣吟邊晩岫疊雲屏醉裏寒溪澄素練
常懷太白對清樽也識希夷望白雲半簾潭影魚雙躍
一枕松陰鶴不羣自慙流落臨江曲寂寞芸軒隔深竹
遥待仙舟海上還論文共剪西窗燭
題妙峰上人寒翠軒
三山海上開萬木霜中悴化城亘古長如春寶樹千章
欝寒翠寒翠當軒曙氣新蒲團竹几無纖塵日迎雪竹
影在地風送雨花香襲人玄峰上人抱高節見性明心
坐超忽幾結三生石上緣十年獨飯山中蕨霹靂巖前
舊逕深霜天朗月掛珠林窗前卧虎依禪寂鉢裏降龍
聽梵音東房兀坐山中静西竺傍通塵外境九陌春塵
禮磬聲半空海色搖幡影天香滿室定初回遥指江南
雪放梅鴉浴石池延拄錫鶴歸瀛海影浮杯野夫曾共
西樓宿竹外素煙茶己熟清風兩翼共談禪願作雙松
在深谷
遊烏石山清泠臺
半夜金烏池上浴千年巨跡延芳躅俯視崇墉接遠郊
下臨幽谷通天竺霜落樓前一徑開珠林迢逓遶蒼崖
老衲遠迎天上使山童旋掃石邊苔九重使節青冥上
千里四方皆一望螺女不煩江上流龍臺釣罷人何往
東望石鼓西偃旂雁湖文筆同逶迤法雨忽從松際落
慶雲常傍日邊飛纂修大典心常赤東閣英髦有清適
牙籤錦軸燦珠璣千軍筆陣蛟龍迹老禪與我最相知
擕酒登臨會有期旛&KR1242;影裏成三口鐘磬聲中禮六時
劃然長嘯山人去紫閣丹臺隔煙霧寒翠軒中語别時
相思寄在梅花樹
題高彦美山水圖
青山岧嶤倚晴宇茅堂恍惚山隂墅花搖林影半潭春
松撼濤聲千嶂雨鶴吟短策獨幽尋寶樹金沙一逕深
山童晝煑溪中雪老衲時聽竹下琴上方樓閣無塵隔
露洗蓮花滿池白鐘聲五夜出巖扃幡影半空疑海色
幾度孤琴伴往還三竿紅日掃松關猿聲綠樹山中静
鹿卧青苔石上閒達夫華胄愛山水嘉遯丘園亦如此
庭前潭影清道心林下書聲滴人耳呼兒掃榻迎客來
白日軒几無纖埃龐眉皓首花前醉碧水青山畫裏開
野夫亦有山隂興江路長吟葛巾淨為愛江山如此圖
閒看沙鷗水天永
九馬獵圖
開元神武開太平一箭功成六合清當時將相皆從獵
昔日房星互降精一從射獵渭江上矯矯飛龍蹴溟漲
九天雲引屬車塵九河冰立迎仙仗仙仗崆峒閬苑東
翠旆拂拂乘天風動搖五岳風雲合掃蕩千原鹿兔空
將軍妙筆名天下人馬精神奪神化雲中紫燕氣成虹
天上白龍光照夜漠漠風沙縞素開艷艷仙馭英雄才
青驄玉面乘雲出玄兔飛黃踏月來鐵驪長鳴呼玳瑁
臙脂競出霜蹄碎走狗心馳夕照邊飛鷹志在層霄外
乘興忽到蜀江西南苑凄凉六轡齊玉花榻上成春夢
金粟堆前聞夜嘶野夫披圖三嘆息千年誰繼將軍筆
恍如瑶水宴蟠桃五色雲中見真跡
題漁樵問答
我本漁樵三十載丘壑優游鬢毛改東溟巨漲已投竿
南澗松枝更堪采忽見漁樵共畫圖逶迤列嶂闞澄湖
松邊柯爛罷觀奕柳外舟行聞捕魚江陸相逢幽興發
劃然長嘯天地闊清晨礪斧千嶂雲薄暮收綸半潭月
莫采谷口之青松明堂賴爾扶持功莫捕江心之赤鯉
禹門變化來天風負薪入市歸來晩蓴菜羹香菰米飯
五老峰前松月凉新婦磯頭柳風暖忽觀此畫三嘆息
何處林泉可清適四時伐木歸去來一派滄江楚天碧
百駿圖題楊大參軸
昔聞天寶沙苑陽牧飬千馬皆乘黃霜蹄汗血欲超忽
龍鬐鳳臆思騰驤青驪紫燕高突兀蘭筋虎紋皆滅没
白魚弄影天上來玄兔生花月中出渴烏合踏森隊行
雪鬃霧鬛仍低昂祥雲滿身五花爛長庚陸地雙瞳光
將軍當年妙無敵曾向龍池揮霹靂飛出天街十二閒
洗空騋牝三千匹恍疑太宗拳毛騧又訝汾陽獅子花
同經百戰托生死一敵萬馬開風沙丹青流傳六百載
美譽芳聲滿江海乾坤不廢少陵詩秋月華星吐光彩
我公何年得此圖應知意匠絶代無羣龍恍惚駭人目
可與八駿合馳驅太平海宇無征戰百萬龍媒滿淮甸
會見王良駕馭時春風立仗明光殿
題陳侍講伯父阜陽亭
海上藍田佳麗地山中喬木元龍裔龐眉皓首無俗情
别墅危亭有清致野服黃冠薄世榮青氊講席獨横經
東臯迎旭房櫳淨南阜來薰枕簟清半池花影搖書幌
十里松風度微爽鶴絃拂拭秋雨寒鳩杖逍遥暮天朗
桑梓應傳聚德星芝蘭堪比謝家庭水迎垂釣拖寒練
山引銜杯落翠屏丘園獨樂希前哲海岳清芬洒蘭室
簾捲鳴琴洞口泉窗涵金漆壺中月漁樵相見雙眼青
鄉鄰共結泉石盟巖前白玉呼龍種階下青苔借鹿行
浮丘筆陣蛟龍走漫士雄詞滿人口百年心迹老巖扃
半夜精光射牛斗俄頃雙鳬去莫追猿悲鶴怨遶書帷
石上看雲成往事梁間落月引遐思一窗山水悠然在
三鳳羽毛成五彩鴒原荆樹共風煙季也芳名滿江海
詞源三峽如湧濤霄漢祥雲日色高殿前射策一枝桂
堂上稱觴五色桃翰林侍講承恩早華表聯芳倚晴昊
葛巾何日掛三花白首歸來拾瑶草
送楊大之京
刺桐花開時雨香刺桐葉落秋風凉玉宇九秋佳麗景
金城百雉東南疆千村萬落遠近郭長川大野合迴薄
逶迤列島煙外開縹緲殘霞鳥邊落黛螺峰嶂滿眼青
甲鱗洲渚如掌平江虹飲海水浩浩怒蛟挾雨秋冥冥
神明太守昔鞭石百堵石梁千萬尺月浸驪潭一鑑秋
雲迎雁塔千燈夕亭亭白蔗滋神漿漠漠黃雲九穗長
山中豹隠食藜藿海上鴻飛足稻梁芙蓉丹桂遠相映
兒童竹馬迎楊震黃堂鶴髮拜文星寶匣龍泉斬妖蜃
獨佐雄藩二十年海不揚波無瘴煙八郡崇勲世俱仰
四知清譽人争傳明當考績朝明主大䌫高檣倚晴宇
逸興遥乘萬里風離愁散作三山雨天官藻鑑擢英䰇
平生家國赤心知五雲闕下承恩日莫忘閩南送别時
題王彦恭山水圖
綠水通彭蠡青山近陸渾天機吳道子意趣李將軍野
寺依禪寂巖扉隔市氛竹搖三徑月柳蘸一溪雲萬頃
鯨波淨千峰鳥道分書聲度深竹簾影捲香芸洗硯魚
初躍横琴鶴不羣何人訪高隠拂石晝迎薰
石倉歴代詩選卷三百七十四
