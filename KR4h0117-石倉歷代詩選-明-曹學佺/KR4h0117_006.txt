石倉歴代詩選卷六
明曹學佺編
齊詩
武帝
估客樂
昔經樊鄧役阻潮梅根渚感憶追往事意滿辭不叙
竟陵王子良
九月侍宴
月殿風轉層臺氣寒高雲斂色遥露已團式詔司警言
戾秋巒輕觴時薦落英可餐
登山望雷居士精舍同沈右衞過劉先生墓下
作
沛國劉子珪學優未仕跡邇心遐履信體仁古之遺
德潜舟迅景滅賞淪輝言念芳猷式懷嗟述屬舍弟
隨郡有示來篇彌縝久要之情益深宿草之嘆升望
西山率爾為荅雖因事雷生實申悲劉子云爾
漢陵淹館蕪晉殄洙風缺五都聲論空三河文義絶興
禮邁前英談玄踰往哲明情日夜深徽音歲時滅垣井
總已平煙雲從容裔爾歎牛山悲我悼驚川逝
王融
渌水曲
湛露改寒司交鶯變春旭瓊樹落晨紅瑶塘水初渌日
霽沙溆明風泉動華燭遵渚泛蘭觴乘漪弄清曲斗酒
千金輕寸隂百年促何用盡歡娱王度式如玉
採菱曲
炎光銷玉殿凉風吹鳳樓雕輜傃平隰朱櫂泊安流金
華妝翠羽鷁首畫飛舟荆姬採菱曲越女江南謳騰聲
翻葉静發響谷雲浮良時時一遇佳人難再求
青青河畔草
容容寒煙起翹翹望行子行子殊未歸寤寐君容輝夜
中心愛促覺後阻河曲河曲萬里餘情交襟袖疎珠露
春華返璿霜秋照晩入室怨蛾眉情歸為誰婉
同沈右率諸公賦鼓吹曲二首
巫山高
想像巫山高薄暮陽臺曲煙霞乍舒卷蘅芳自斷續彼
美如可期寤言紛在矚憮然坐相思秋風下庭綠
芳樹
相望早秋日煙華雜如霧復此佳麗人含情結芳樹綺
羅已自憐暄風多有趣去來徘徊者佳人不可遇
臨高臺
遊人欲騁望積步上高臺井蓮當夏吐窗桂逐秋開花
飛低不入鳥散遠時來還看雲棟影含月共徘徊
從武帝琅邪城講武應詔
治兵聞魯策訓旅見周篇教民良不棄任智理恒全白
日映丹羽頳霞文翠旃凌山炫組甲帶水被戈船凝霞
鬱摧愴清管乍聯綿早逢文化洽復屬武功宣願陪玉
鑾右一舉掃燕然
棲玄寺聽講畢遊邸園七韻應司徒教
道勝業兹遠心閒地能隟桂橑鬱初裁蘭墀坦將闢虚
檐對長嶼高軒臨廣液芳草列成行嘉樹紛如積流風
轉還逕清煙泛喬石日汨山照紅松映水華碧暢哉人
外賞遲遲眷西夕
蕭諮議西上夜集
徘徊將所愛惜别在河梁衿袖三春隔江山千里長寸
心無遠近邊地有風霜勉哉勤歲暮敬矣事容光山中
殊未懌杜若空自芳
别王丞僧孺
首夏實清和餘春滿郊甸花樹雜為錦心池皎如練如
何於此時别離言與宴留雜已鬱紆行舟亦遥衍非君
不見思所悲思不見
寒晩敬和何徵君點
疎酌候冬序閒琴改秋律如何將暮天復值西歸日搖
落迎軒牖飛鳴亂繩蓽煙灌共深隂風篁兩蕭瑟虚堂
無笑語懷君首如疾早輕北山賦晩愛東臯逸上德可
潤身下澤有徐轡(叶音必)
和王友德元古意二首
遊禽暮知返行人獨未歸坐銷芳草氣空度明月輝嚬
容入朝鏡思淚點春衣巫山彩雲没淇上綠楊稀待君
竟不至秋雁雙雙飛
霜氣下盟津秋風度函谷念君凄以寒當軒卷羅縠纖
手廢裁縫曲鬢罷膏沐千里不相聞寸心鬱氤氲況復
飛螢夜木葉亂紛紛
遊仙詩
獻歲和風起日出東南隅鳳旍亂煙道龍駕溢雲區結
賞自員嶠移讌乃方壺金巵浮水翠玉斝挹泉珠徒用
霜露改終然天地俱
命駕瑶池隈過息嬴女臺長袖何靡靡簫管清且哀璧
門凉月舉珠殿秋風迴清鳥騖高羽王母停玉杯舉手
暫為别千年將復來
湘沅有蘭芷汨吾欲南征遺珮出長浦舉袂望增城朱
霞拂綺樹白雲照金楹五芝多秀色八桂常冬榮弭節
且夷與參差聞鳳笙
淨行詩
韞石諒非真飾瓶信為假竊服臯門上濫吹溜軒下鳳
祀徒驚心騶文終好野實相豈或照浮榮未能捨迹殊
冠冕客事襲驅馳者已矣歇鄭聲無然亂周雅
處塵貴不染被褐重懷珠美玉曜幽石曾蘭挺叢芻四
氏不為侣三界豈能渝諒兹親愛染寧以財利拘煩流
捨智寶榛路坦夷途萬物竟何匹烈火樹紅芙
心怨動紛繞情怡輒遷互歡愛一離遠傷憂坐衰暮連
幌結清隂高臺起風露腐毒緣芳旨天伐實修嫮慾網
必虧生繁罝或全兔𦕈𦕈夜何期悠悠終肯悟
春遊迴文詩
枝分柳塞北葉暗榆關東垂條逐絮轉落蘂散花叢池
蓮照曉月幔錦拂朝風低吹雜綸羽薄粉豔妝紅離情
隔遠道歎結深閨中
侍遊方山應詔
巡躅望登年帳飲臨秋縣日羽鏡霜潯雲旗落風甸四
瀛良在目八寓婉如見小臣竊自嘉預奉柏梁讌
和南海王殿下詠秋胡妻七首
日月共為照松筠俱以貞佩紛甘自遠結鏡待君明且
協金蘭好方愉琴瑟情佳人忽千里幽閨積思生
景落中軒坐悠悠望城闕高樹升夕煙層樓滿初月光
隂非或異山川屢難越輟泣揜鉛姿搔首亂雲髮
傾魄屬徂火搖念待方秋凉氣承宇結明熠傃階流三
星亦虚映四屋慘多愁思君如萱草一見乃忘憂
杼軸鬱不諧契闊彌新故朔風櫩上發寒鳥林間度客
遠乏衣裘歲宴饒霜露參差興别緒依遲起離慕
願言如可信行邁亦云反睇景不告勞瞻途寧遽遠何
以淹歸轍蠶妾事春晩送目亂前華馳心迷舊婉
椒珮容有結振芳跂路隅黃金徒以賦白珪終不渝明
心良自皎安用久踟蹰遄車及枌巷流日下西虞
披帷悵有望出門遲所欲彼美復來儀慙顔變欣矚蘭
艾隔芳臭涇渭分清濁去去夫人子請殉川之曲
謝朓
入朝曲
江南佳麗地金陵帝王州逶迤帶綠水迢逓起朱樓飛
甍夾馳道垂楊蔭御溝凝笳翼高蓋疊鼓送華輈獻納
雲臺表功名良可收
出藩曲
雲枝紫微内分組承明阿飛艎遡極浦旌節去關河眇
𦕈蒼山色沉沉寒水波鐃音巴渝曲簫鼓盛唐歌夫君
邁惟德江漢仰清和
從戎曲
選旅辭轘軒弭節赴河源日起霜戈照風迴連騎翻紅
塵朝夜合黃沙萬里昏寥戾清笳轉蕭條邊馬煩自勉
輟耕願征役去何言
送遠曲
北梁辭歡宴南浦送佳人方衢控龍馬平路騁朱輪瓊
筵妙舞絶桂席羽觴陳白雲丘陵遠山川時未因一為
清吹激潺湲傷别巾
登山曲
天明開秀㠋瀾光媚碧堤風盪飄鶯亂雲行芳樹低暮
春春服美遊駕凌丹梯升嶠既小魯登巒且悵齊王孫
尚遊衍蕙草正萋萋
江上曲
易陽春草出踟蹰日已暮蓮葉尚田田淇水不可渡願
子淹桂舟時同千里路千里既相許桂舟復容與江上
可采菱清歌共南楚
詠邯鄲故才人嫁為厮養卒婦
生平宫閣裏出入侍丹墀開笥方羅縠窺鏡比蛾眉初
别意未解去久日生悲憔悴不自識嬌羞餘故姿夢中
時仿彿猶言承燕私
芳樹
早翫華池隂復影滄洲枻椅柅芳若斯葳蕤紛可結霜
下桂枝銷怨與飛蓬折不厠玉盤滋誰憐終委絶
臨高臺
千里常思歸登臺臨綺翼纔見孤鳥還未辯連山極四
面動清風朝夜起寒色誰知倦遊者嗟此故鄉憶
同謝諮議詠銅爵臺
繐帷飄井榦樽酒若平生鬱鬱西陵樹詎聞歌吹聲芳
襟染淚迹嬋娟空復情玉座猶寂寞況乃妾身輕
遊山
託養因支離乘閒遂疲蹇語默良未尋得喪云誰辯幸
莅山水都復值清冬緬凌厓必千仞尋谿將萬轉堅崿
既崚嶒迴流復宛澶杳杳雲竇深淵淵石溜淺傍眺鬱
篻簩還望森柟楩荒隩被葴莎崩壁帶苔蘚鼯狖呌層
嵁鷗鳬戲沙衍觸賞聊自觀即趣咸巳展經目惜所遇
前路欣方踐無言萱草歇留垣芳可搴尚子時未歸邴
生思自免永志昔所欽勝迹今能選寄言賞心客得性
良為善
將遊湘水尋句溪
既從陵陽釣挂鱗驂赤螭方尋桂水源謁帝蒼山垂辰
哉且未會乘景弄清漪瑟泪瀉長淀潺湲赴兩岐輕蘋
上靡靡雜石下離離寒草分花映戲鮪乘空移興以暮
秋月清霜落素枝魚鳥余方玩纓緌君自縻及兹暢懷
抱山川長若斯
遊東田
戚戚苦無悰擕手共行樂尋雲陟累榭隨山望菌閣遠
樹曖阡阡生煙紛漠漠魚戲新荷動鳥散餘花落不對
芳春酒還望青山郭
暫使下都夜發新林至京邑贈西府同僚
大江流日夜客心悲未央徒念關山近終知返路長秋
河曙耿耿寒渚夜蒼蒼引領見京室宫雉正相望金波
麗鳷鵲玉繩低建章驅車鼎門外思見昭丘陽馳暉不
可接何況隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已高翔
酬王晉安
稍稍枝早勁塗塗露晩晞南中榮橘柚寧知鴻雁飛拂
霧朝青閣日旴坐彤闈悵望一途阻參差百慮依春草
秋更綠公子未西歸誰能久京洛緇塵染素衣
郡内高齋閒望答吕法曹
結構何迢逓曠望極高深窗中列遠岫庭際俯喬林日
出衆鳥散山暝孤猿吟巳有池上酌復此風中琴非君
美無度孰為勞寸心惠而能好我問以瑶華音若遺金
門步見就玉山岑
新亭渚别范零陵雲
洞庭張樂地瀟湘帝子遊雲去蒼梧野水還江漢流停
驂我悵望輟棹子夷猶廣平聽方籍茂陵將見求心事
俱已矣江上徒離憂
懷故人
芳洲有杜若可以贈佳期望望忽超遠何由見所思行
行未千里山川已間之離居方歲月故人不在兹清風
動簾夜孤月照窗時安得同擕手酌酒賦新詩
之宣城郡出新林浦向板橋
江路西南永歸流東北騖天際識歸舟雲中辨江樹旅
思倦搖搖孤遊昔巳屢既歡懷祿情復協滄洲趣囂塵
自兹隔賞心於此遇雖無玄豹姿終隱南山霧
休沐重還丹陽道中
薄遊第從告思閒願罷歸還卭歌賦似休汝車騎非灞
池不可别伊川難重違汀葭稍靡靡江菼復依依田鵠
遠相呌沙鴇忽争飛雲端楚山見林表吳岫微試與征
徒望鄉淚盡沾衣賴此盈樽酌含景望芳菲問我勞何
事霑衣仰清徽志狹輕軒冕恩甚戀閨闈歲華春有酒
初服偃郊扉
京路夜發
擾擾整夜裝肅肅戒徂兩曉星正寥落晨光復瀁漭猶
沾餘露團稍見朝霞上故鄉邈已夐山川修且廣文奏
方盈前懷人去心賞敕躬每跼蹐瞻恩惟震蕩行矣倦
路長無由税歸鞅
晩登三山還望京邑
灞涘望長安河陽視京縣白日麗飛甍參差皆可見餘
霞散成綺澄江静如練喧鳥覆春洲雜英滿芳甸去矣
方滯滛懷哉罷歡宴佳期悵何許淚下如流霰有情知
望鄉誰能鬒不變
觀朝雨
朔風吹飛雨蕭條江上來既灑百祥觀復集九成臺空
濛如薄霧散漫似輕埃平明振衣坐重門猶未開耳目
暫無擾懷古信悠哉戢翼希驤首乘流畏曝鰓動息無
兼遂岐路多徘徊方同戰勝者去剪北山萊
宣城郡内登望
借問下車日匪直望舒圓寒城一以眺平楚正蒼然山
積陵陽阻溪流春榖泉威紆距遥甸巉嵒帶遠天切切
隂風暮桑柘起寒煙悵望心已極惝怳魂屢遷方棄汝
南諾言税遼東田
冬日晩郡事隙
案牘時閒暇偶坐觀卉木颯颯滿池荷翛翛蔭窗竹簷
隙自周流房櫳閒且肅蒼翠望寒山峥嶸瞰平陸已惕
慕歸心復傷千里目風霜旦夕甚蕙草無芬馥云誰美
笙簧孰是厭薖軸願言税逸駕臨潭餌秋菊
冬緒羈懷示蕭諮議虞田曹劉江二常侍
去國懷丘園入遠滯城闕寒燈耿宵夢清鏡悲曉發風
草不留霜冰池共如月寂寞此閒帷琴尊任所對客念
坐嬋媛年華稍菴薆夙慕雲澤遊共奉荆臺績一聽春
鶯喧再視秋虹没疲驂良易返恩波不可越誰慕臨淄
鼎常希茂陵渴依隱幸自從求心果蕪昧方軫歸與願
故山芝未歇
落日悵望
昧旦多紛喧日宴未遑舍落日餘清隂高枕東窗下寒
槐漸如束秋菊行當把借問此何時凉風懷朔馬已傷
暮歸客復思離居者情嗜幸非多案牘偏為寡既乏瑯
琊政方憩洛陽社
移病還園示親屬
疲策倦人世斂性就幽蓬停琴佇涼月滅燭聽歸鴻涼
薰乘暮晰秋華臨夜空葉低知露密崖斷識雲重折荷
葺寒袂開鏡盻衰容海暮騰清氣河關祕棲沖煙衡時
未歇芝蘭去相從
治宅
結宇夕隂街荒幽横九曲迢逓南川陽迤邐西山足闢
館臨秋風敞窗望寒旭風碎池中荷霜翦江南箓既無
東都金且税東臯粟
奉和竟陵王同沈右率過劉先生墓
嘉樹因枝條琢玉良可寶若人陵曲臺垂帷茂淵道善
誘宗學原鳴鐘霽幽抱仁風徂宛洛清徽夜何早歲晩
結松隂平原亂秋草不有至言揚終滯西山老
和何議曹郊遊二首
春心澹容與挾弋步中林朝光映紅萼微風吹好音江
垂得清賞山際果幽尋未嘗遠離别知此愜歸心流泝
終靡已嗟行方至今
江臯倦遊客薄暮懷歸者揚舲浮大川惆悵至日下靃
靡青莎被潺湲石溜瀉寄語持笙簧舒憂願自假歸途
豈難涉翻同江上夏
和劉西曹望海臺
滄波不可望望極與天平往往孤山映處處春雲生差
池遠雁没颯沓羣鳬驚囂塵及簿領棄捨出重城臨川
徒可羡結網庶時營
新治北窗和何從事
國小暇日多民淳紛務屛闢牖期清曠開簾候風景泱
泱日照溪團圑雲出嶺岧嶤蘭橑峻駢闐石路整池北
樹如浮竹外山猶影自來彌弦望及君臨箕潁清文蔚
且詠微言超已領不見城壕側思君朝夕頃迴舟方在
辰何以慰延頸
和王主簿季哲怨情
掖庭聘絶國長門失歡宴相逢詠蘼蕪辭寵悲團扇花
叢亂數蝶風簾入雙燕徒使春帶賖坐惜紅妝變生平
一顧重宿昔千金賤故人心尚爾故心人不見
和徐都曹出新亭渚
宛洛住遨遊春色滿皇州結軫青郊路迴瞰蒼江流日
華川上動風光草際浮桃李成蹊徑桑榆蔭道周東都
已俶載言歸望綠疇
和江丞北戍琅邪城
春城麗白日阿閣跨層樓蒼江忽渺渺驅馬復悠悠京
洛多塵霧淮濟未安流豈不思撫劒惜哉無輕舟夫君
良自勉歲暮勿淹留
奉和隨王殿下四章
高秋夜方静神居肅且深閒階塗廣露涼宇澄月隂嬋
娟影池竹疎蕪散風林淵情協爽節詠言興德音闇道
空已積干直愧蓬心
星回夜未艾洞房凝遠情雲隂滿池榭中月懸高城喬
木含風霧行雁飛且鳴平臺盛文雅西園富羣英芳慶
良永矣君王嗣德聲眷此伊洛詠載懷汾水情顧已非
麗則恭惠奉仁明觀淄詠已失憮然愧簮纓
睿心重離析岐路清江隈四面寒颷舉千里白雲來川
長别管思地迥翻旗回還顧昭陽闕超遠章華臺置酒
巫山日為君停玉杯
玄冬寂修夜天圍静且開亭臯霜氣愴松宇清風來高
琴時以思幽人多感懷幸藉汾陽想嶺首正徘徊
和王中丞聞琴
涼風吹月露圓景動清隂蕙風入懷抱聞君此夜琴蕭
瑟滿林聽輕鳴響澗音無為澹容與蹉跎江海心
贈王主簿
清吹要碧玉調弦命綠珠輕歌急綺帶含笑解羅襦餘
曲詎幾許高駕且踟蹰徘徊韶景暮惟有洛城隅
和沈右率諸君餞謝文學
春夜别清樽江潭復為客歎息東流水如何故鄉陌重
樹日芬蒀芳洲轉如積望望荆臺下歸夢相思夕
離夜
玉繩隱高樹斜漢耿層臺離堂華燭盡别幌清琴哀翻
潮尚知恨客思𦕈難裁山川不可盡況乃故人杯
望三湖
積水照頳霞高臺望歸翼平原周遠近連汀見紆直葳
蕤向春秀芸黃共秋色薄暮傷哉人嬋媛復何極
送江水曹還遠館
高館臨荒途清川帶長陌上有流思人懷舊望歸客塘
邊草雜紅樹際花猶白日暮有重城何由盡離席
臨溪送别
悵望南浦時徙倚北梁步葉上涼風初日隱輕霞暮荒
城迴易隂秋溪廣難渡沬泣豈徒然君子行多露
别江水曹
山中上芳月故人清樽賞遠山翠百重迴流映千丈花
枝聚如雪蕪絲散猶網别後能相思何嗟異封壤
鏡臺
玲瓏類丹檻苕亭似玄闕對鳳懸清冰垂龍挂明月照
粉拂紅妝插花理雲髮玉顔徒自見常畏君情歇
燈
發翠斜漢裏蓄實宕山峰抽莖類仙掌銜光似燭龍飛
蛾再三繞輕花四五重孤對相思夕空照舞衣縫
燭
杏梁賓未散桂宫明欲沈曖色輕帷裏低光照寶琴徘
徊雲髻影的爍綺䟽金恨君秋月夜遺我洞房隂
琴
洞庭風雨幹龍門生死枝雕刻紛布濩冲響鬱清巵春
風搖蕙草秋月滿華池是時操别鶴滛滛客淚垂
席
本生潮汐池落景照參差汀洲蔽杜若幽渚奪江蘺遇
君時採擷玉座奉金巵但願羅衣拂無使素塵彌
詠竹火籠
庭雪亂如花井冰粲成玉因炎入貂袖懷温奉芳褥體
密用宜通文邪性非曲本自江南墟㛹娟修且綠暫承
君玉指請謝陽春旭
劉繪
有所思
别離安可再而我更重之佳人不相見明月空在帷共
御滿堂酌獨斂向隅眉中心亂如雪寧知有所思
餞謝文學離夜
汀洲千里芳朝雲萬里色悠然在天隅之子去安極春
潭無與窺秋臺誰共陟不見一佳人徒望西飛翼
入琵琶峽望積布磯呈玄暉
江山信多美此地最為神以兹峰石麗重在芳樹春照
爛虹蜺雜交錯錦繡陳差池若燕羽崱屴似龍鱗却瞻
了非向前觀已復新翠微上虧景青莎下拂津巉巖如
刻削可望不可親昔途首遐路未獲究清塵誓將返初
服歲暮請為隣
詠博山香爐
參差鬱佳麗合沓紛可憐蔽虧千種樹出没萬重山上
鏤秦王子駕鶴乘紫煙下刻蟠龍勢矯首半銜蓮旁為
伊水麗芝蓋出巖間復有漢游女拾羽弄餘妍榮色何
雜揉縟繡更相鮮麕麚或騰倚林薄杳芊眠掩華終不
發含薰未肯然風生玉階樹露湛曲池蓮寒蟲悲夜室
秋雲没曉天
孔稚珪
白馬篇二首
驥子跼且鳴鐵陣與雲平漢家嫖姚將馳突匈奴庭少
年鬭猛氣怒髮為君征雄戟摩白日長劒斷流星早出
飛狐塞晩泊樓煩城虜騎四山合胡塵千里驚嘶笳振
地響吹角沸天聲左碎呼韓陣右破休屠兵横行絶漠
表飲馬瀚海清隴樹枯無色沙草不常青勒石燕然道
凱歸長安亭縣官知我健四海誰不傾但使強胡滅何
須甲第成當今丈夫志獨為上古英
白馬金具裝横行遼水旁問是誰家子宿衛羽林郎文
犀六屬鎧寶劔七星光山虛弓響徹地迥角聲長宛河
推勇氣隴蜀擅威彊輪臺受降虜高闕剪名王射熊入
飛觀校獵下長楊英名欺衛霍智策篾平良島夷時失
禮卉服犯邊疆徵兵離薊北輕騎出漁陽集軍隨日暈挑
戰逐星芒陣移龍蛇動營開虎翼張衝冠入死地攘臂越
金湯塵飛戰鼓急風交征旆揚轉鬪平華地追奔掃鬼方
本持身許國况復武功彰會令千載後流譽滿旂常
陸厥
南郡歌
江南可採蓮蓮生荷已大旅雁向南飛浮雲復如蓋望
美積風露疎麻成襟帶雙珠惑漢臯娥眉迷下蔡玉齒
徒粲然誰與啓含貝
邯鄲行
趙女擫鳴琴邯鄲紛躧步長袖曳三街兼金輕一顧有
美獨臨風佳人在遐路相思欲褰袵叢臺日已暮
京兆歌
兔園夾池水修竹復檀欒不如黃山苑儲胥與露寒邐
迤傍無界岑崟鬱上干上干入翠微下趾連長薄芳露
浸紫莖秋風搖素萼雁起宵未央雲間月將落照梁桂
兮影徘徊承露盤兮光照灼夀陵之街走狐兔金巵玉
盌會銷鑠願奉蒲萄花為君實羽爵
旦發青林
孤征越清江遊子悲路長二旬倏已滿三千眇未央草
雜今古色巖留冬夏霜寄懷中山舊舉酒莫相忘
丘巨源
詠七寶畫圖扇
妙縞貴東夏巧媛出吳闉裁如白玉璧縫似明月輪
表裏鏤七寶中銜駭雞珍畫作景山樹圖為河洛神
來延揮握玩入與鐶釧親生風長袖際晞華紅粉津
拂盻迎嬌意隠映含歌人時移務忘故節改競存新
卷情隨象簟舒心謝錦茵厭歇何足道敬哉先後
晨
聽鄰妓
披袵乏遊術憑軾寡文才蓬門長自寂虛席視生埃貴
里臨倡館東隣歌吹臺雲間嬌響徹風末豔聲來飛華
瑤翠幄揚芬金碧杯久絶中州美從念尸鄉灰遺情悲
近世中山安在哉
李夫人及貴人歌
屬車桂席塵豹尾香煙滅彤殿向蘼蕪青蒲復萎絶坐
萎絶對蘼蕪臨丹階泣椒塗寡鶴羈雌飛且止雕梁翠
壁網蜘蛛洞房明月夜對此淚如珠
中山王孺子妾歌二首
未央才人中山孺子一笑傾城一顧傾市傾城不自美
傾市復為容願把陵陽袖披雲望九重
又
如姬寢卧内班婕坐同車洪波陪飲帳林光宴秦餘歲
暮寒颷及秋水落芙蕖子瑕矯後駕安陵泣前魚賤妾
終已矣君子定焉如
臨江王節士歌
木葉下江波連秋月照浦雲歇山秋思不可裁復帶秋
風來秋風來已寒白露輕羅紈節士慷慨髮衝冠彎弓
挂若水長劒竦雲端
虞炎
餞謝文學離夜
差池燕始飛羃歴草初輝離人悵東顧遊子愴西歸清
潮已駕渚溽露復沾衣一乖當春聚方掩故園扉
詠簾
青軒明月時紫殿秋風日曈曨引光輝晻曖映容質清
露依檐垂蛸絲當戸密褰開誰共臨掩晦獨如失
顧歡
臨終詩
五塗無恒宅三清有常舍精氣因天行游魂隨物化鵬
鵾適大海蜩鳩之桑柘逹生任去留善死均日夜委命
安所乘何方不可駕翹心企前覺融然自此謝
顧則心
望廨前水竹
蕭蕭叢竹映澹澹平湖淨葉倒漣漪文水漾檀欒影相
思不會面相望空延頸遠天去浮雲長墟斜落景幽痾
與歲積賞心隨事屏鄉念一邅迴白髮生俄頃
釋寶月
估客樂
郎作十里行儂作九里送拔儂頭上釵與郎資路用
有信數寄書無信心相憶莫作瓶落井一去無消息
行路難
君不見孤雁關外發酸嘶度揚越空城客子心腸斷幽
閨思婦氣欲絶凝霜夜下拂羅衣浮雲中斷開明月夜
夜遥遥徒相思年年望望情不歇寄我匣中青銅鏡倩
人為君除白髮行路難行路難夜聞南城漢使度使我
流淚憶長安
蘇小小歌係雜曲
妾乘油壁車郎騎青驄馬何處結同心西陵松栢下
石倉歴代詩選卷六
