石倉歴代詩選卷二十六
明曹學佺編
初唐十三
劉憲(字元度宋州寧陵人)
奉和聖製立春日侍宴内殿出剪綵花應制
上林宫館好春光獨早知剪花疑始發刻燕似新窺色
濃輕雪點香淺嫩風吹此日叨陪侍恩榮得數枝
奉和七夕宴兩儀殿應制
秋吹過雙闕星仙動二靈更深移月鏡河淺度雲軿殿
上呼方朔人間失武丁天文兹夜裏光映紫微庭
奉和九月九日聖製登慈恩寺浮圖應制
飛塔雲霄半清晨羽旆遊登臨憑季月寥廓見中州御
酒新寒退天文瑞景留辟邪將獻壽兹日奉千秋
侍宴長寧公主東莊
公主林亭地清晨降玉輿畫橋飛渡水仙閣湧臨虚晴
新看蛺蝶夏早摘芙蕖文酒娛遊盛忻叨侍從餘
奉和送金城公主入西蕃應制
外館踰河右行營指路岐和親悲遠嫁忍愛泣將離旌
旆羌風引軒車漢月随那堪馬上曲時向管中吹
奉和聖製登驪山高頂寓目應制
驪阜鎮皇都鑾遊眺八區原隰旌門裏風雲扆座隅直
城如斗柄官樹似星榆從臣詞賦末濫得上天衢
奉和幸白鹿觀應制
玄遊乘落暉仙宇藹霏微石梁縈澗轉珠旆掃壇飛芝
童薦膏液松鶴舞驂騑還似瑶池上歌成周馭歸
折楊柳
沙塞三河道金閨二月春碧烟楊柳色紅粉綺羅人露
葉憐啼臉風花思舞巾攀持君不見為聽曲中新
奉和立春日内出綵花樹應制
禁苑韶年此日歸東郊道上轉青旂柳色梅芳何處所
風前雪裏覓芳菲開冰池内魚新躍剪綵花間燕始飛
欲識王遊布陽氣為觀天藻競春暉
興慶池侍宴應制
蒼龍闕下天泉池軒駕來遊簫管吹緣堤夏篠榮不散
冒水新荷卷復披帳殿疑從畫裏出樓船直在鏡中移
自然東海神仙處何用西崑轍迹疲
奉和幸大薦福寺應制
地靈傳景福天駕儼鈎陳佳哉藩邸舊赫矣梵宫新香
塔魚山下禪堂雁水濱珠幡映白日鏡殿寫青春甚歡
延故吏大覺拯生人幸承歌頌末長奉屬車塵
奉和幸三會寺應制
岧嶤倉史臺敞朗紺園開戒旦壺人集翻霜羽騎來下
輦登三襲褰旒望九垓林披館陶牓水浸昆明灰網戶
飛花綴幡竿度鳥迴豫遊仙唱動瀟灑出塵埃
人日翫雪應制
勝日登臨雲葉起芳風搖蕩雪花飛星暉幸得承金鏡
颺彩還將奉玉衣
夜宴安樂公主新宅
層軒洞戶旦新披度曲飛觴夜不疲綺綴玲瓏河色曉
珠簾隱映月華窺
徐彦伯(名洪以字行兖州人)
和李適荅宋十一入崖口五渡見贈
聞有獨往客拂衣捐世心結欣薄枉渚撰念縈舊林經
亘去崖合冥緜歸壑深琪樹環碧彩金潭生翠隂沿洄
弄沙榜詭仄眺明岑夕聞桂裏猿曉翫松上禽雜佩藴
孤䄂瓊敷綴雙襟我懷滄洲想懿爾白雲吟秉願理方
協存期跡易尋兹言庶不負為報巖中琴
雪
雪暗窮海雲灑空紛似露朔風吹故里宛轉玉階樹孤
妾調玉琴早寒生錦衿况君張羅幕愁坐圵庭隂
芳樹
玉花珍簟上金縷畫屏開曉月憐筝柱春風憶鏡臺筝
柱春風吹曉月芳樹落花朝暝歇藁砧刀頭未有期攀
條拭淚坐相思
遊禁苑幸臨渭亭遇雪應制
玉律藏冰候彤階飛雪時日寒消不盡風定舞還遲瓊
樹留宸矚璇花入睿詞懸知穆天子黃竹謾言詩
幸白鹿觀應制
鳳輿乘八景龜籙向三仙日月移平地雲霞綴小天金
童擎紫藥玉女獻青蓮花洞留宸賞還旗繞夕烟
婕妤
君恩勿斷絶妾思終未央巾櫛不可見枕席空餘香窗
暗網羅白階秋苔蘚蒼應門寂巳閉流涕向昭陽
閨思
征客戍金微愁閨獨掩扉塵埃生半榻花絮落殘機褪
煖蠶初卧巢昏燕欲歸春風日向盡銜涕作征衣
春歸
戍客戍清波幽閨幽思多暗梁聞語燕夜燭見飛蛾寳
鴨藏脂粉金屏綴綺羅裁衣卷紋素織錦度鳴梭有使
通西極緘書寄圵河年光只恐盡征戰莫蹉跎
奉和興慶池戲競渡應制
夾道傳呼翊翠虬天迴日轉御芳洲青潭曉靄籠仙蹕
紅嶼晴花隔綵旒香溢金杯環廣坐聲傳妓舸匝中流
羣臣相慶嘉魚樂共哂横汾歌吹秋
上巳日祓禊渭濱應制
晴風麗日滿芳洲柳色春筵袚錦流皆言侍蹕横汾宴
暫似乘槎天漢遊
餞唐永昌
金谿碧水玉潭沙鳬舄翩翩弄日華鬭雞香陌行春倦
為摘東園桃李花
盧僎(中宗時人從愿之從父)
十月梅花書贈
君不見巴鄉氣候與華别年年十月梅花發上苑今應
雪作花寧知此地花為雪自從遷播落黔巴三見江上
開新花故園風花虚洛汭窮峽凝雲度歲華花情縱似
河陽好客心倍傷邊候早春候颯驚樓上梅霜威未落
江潭草江水侵天去不還樓花覆簾空坐攀一向花前看
白髮幾回夢裏憶紅顔紅顔白髮雲泥改何異桑田移碧
海却想華年故國時惟餘一片空心在空心弔影向誰陳
雲臺仙閣舊遊人儻知巴樹連冬發應憐南國氣長春
歲晚還京臺望城闕成口號先贈交親
紫陌開行樹朱城出晚霞猶憐慣去國疑是夢還家風
弱知催柳林青覺待花交親望歸騎幾處擁年華
奉和李令扈從温泉宫賜遊驪山韋侍郎别業
風后軒皇佐雲峰謝客居承恩來翠嶺締賞出丹除飛
蓋松谿寂清笳玉洞虚窺巖詳霧豹過水略泉魚鄉入
無何有時還上古初伊臯羞過狹魏丙服麤疎白雪緣
情降青霞落卷舒多慚郎署在輒繼國風餘
臨川送别
秋郊日半隠野樹烟初映風水正蕭條那堪動離詠
南樓望
去國三巴遠登樓萬里春傷心江上客不是故鄉人
趙彦昭(字奐然甘州人)
奉賀聖製立春日侍宴内殿出剪綵花應制
剪綵迎初候攀條寫故真花随紅意發葉就綠情新嫩
色驚銜燕輕香誤采人應為薰風拂能令芳樹春
奉和人日清暉閣宴羣臣遇雪應制
出震乘東陸憑高御圵辰祥雲應早歲瑞雪候初旬庭
樹千花發階蓂十葉新幸承今日宴長奉萬年春
奉和七夕兩儀殿會宴應制
青女三秋節黃姑七日期星橋度玉珮雲閣掩羅帷河
氣通仙掖天文入睿詞今宵望靈漢應得見蛾眉
安樂公主移入新宅侍宴應制同用開字
雲物中京曉天人外館開飛橋像河漢懸牓學蓬萊北
闕臨仙檻南山送壽杯一窺輪奐畢慚恧棟梁材
奉和送金城公主適西番應制
聖后經綸遠謀臣計畫多受降追漢策築館許戎和俗
化烏孫壘春生積石河六龍今出餞雙鶴願為歌
奉和聖製登驪山高頂寓目應制
皇情遍九垓御輦駐昭回路若随天轉人疑近日來河
看大禹鑿山見巨靈開願扈封登駕常持薦壽杯
奉和幸安樂公主山莊應制
六龍齊軫御朝曦雙鷁維舟下綠池飛觀仰看雲外聳
浮橋直見海中移靈泉巧鑿天孫渚孝筍能抽帝女枝
幸願一生同草樹年年歲歲樂於斯
秋朝木芙蓉
水面芙蓉秋巳衰繁條偏是著花遲平明露滴垂紅臉
似有朝愁暮落時
韋元旦(京兆萬年人)
奉和九日幸臨渭亭登高應制得月字
雲物開千里天行乘九月絲言丹鳳池旆轉蒼龍闕灞
水歡娛地秦京游俠窟欣承解愠詞聖酒黃花發
奉和送金城公主適西蕃應制
柔遠安夷俗和親重漢年軍容旌節送國命錦車傳琴
曲悲千里簫聲戀九天惟應西海月來就掌珠圓
奉和立春遊苑迎春應制
灞涘長安恒近日殷正臘月早迎新池魚戲葉仍含凍
宫女裁花巳作春向苑雲疑承翠幄入林風若起青蘋
年年斗柄東無限願挹瓊觴壽圵辰
奉和幸安樂公主山莊應制
銀河南渚帝城隅帝輦平明出九衢刻鳳蟠螭凌桂邸
穿池疊石寫蓬壺瓊簫暫下鈞天樂綺綴長懸日月珠
仙牓承恩争既醉方知朝野更歡娛
興慶池侍宴應制
滄池漭沆帝城邊殊勝昆明鑿漢年夾岸旌旗䟽輦道
中流簫鼓振樓船雲峰四起迎宸幄水樹千重入御筵
宴樂巳深魚藻詠承恩更欲奏甘泉
崔日用(滑州人)
奉和九月九日登慈恩寺浮圖應制
紫宸歡每洽紺殿法初隆菊泛延齡酒蘭吹解愠風咸
英調正樂香梵遍秋空臨幸符天瑞重陽日冄中
奉和聖製春日幸望春宫應制
東郊風物正薰馨素滻鳬鷖戲綠汀鳳閣斜通平樂觀
龍旂直逼望春亭光風搖動蘭英紫淑氣依遲柳色青
渭浦明晨修禊事羣公傾賀水心銘
奉和人日重宴大明宫恩賜綵縷人勝應制
新年宴樂坐東朝鐘鼔鏗鍠大樂調金屋瑶筐開寳勝
花箋綵筆頌春椒曲池苔色冰前液上苑梅香雪裏嬌
宸極此時飛聖藻微臣竊抃預聞韶
蘇瓌(字昌容武功人)
奉和九日幸臨渭亭登高應制得暉字
重陽早露晞睿賞瞰秋磯菊氣先薰酒萸香更襲衣清
切絲桐會縱横文雅飛恩深答效淺留醉奉宸暉
興慶池侍宴應制
金闕平明宿霧收瑶池式宴俯清流瑞鳳飛來随帝輦
祥魚出戲躍王舟帷齊綠樹當筵密蓋轉緗荷接岸浮
如臨竊比微臣懼若濟叨陪聖主遊
岑羲(字伯華文本之孫)
奉和九月九日登慈恩寺浮屠應制
寳臺聳天外玉輦步雲端日麗重陽景風搖季月寒梵
堂遥集雁帝樂近翔鸞願獻延齡酒長承湛露歡
奉和立春日内出綵花樹應制
和風助律應韶年清蹕乘高入望仙花笑鶯歌迎帝輦
雲披日霽俯皇川南山近壓仙樓上圵斗平臨御扆前
一奉恩榮同鎬宴空知率舞聽薰絃
徐堅(字元固)
棹歌行
棹女飾銀鈎新妝下翠樓霜絲青桂檝蘭栧紫霞舟水
落金陵曙風起洞庭秋扣舷過曲浦飛帆越回流影入
桃花浪香飄杜若洲洲長殊未返蕭散雲霞晩日下大
江平烟生歸岸遠岸遠聞潮波争途遊戲多因聲趙津
女來聽采菱歌
奉和金城公主適西蕃應制
星漢下天孫車服降殊蕃匣中詞易切馬上曲虚繁關
塞移朱帳風塵暗錦軒簫聲去日遠萬里望河源
餞許州宋司馬赴任
舊許星車轉神京祖帳開斷烟傷别望零雨送離杯辭
燕依空遶賓鴻入聽哀分襟與秋氣日夕共悲哉
奉和聖製送張說廵邊
至德撫遐荒神兵赴朔方帝思元帥重爰擇股肱良累
相承安世深籌協子房寄崇專斧鉞禮備設壇場鼙鼓
喧雷電戈劒凛風霜四騑將戒道十乘啓先行聖錫加
恒數天文耀寵光出郊開帳飲寅餞盛離章雨濯梅林
潤風清麥野凉燕山應勒頌麟閣佇名揚
餞唐永昌
郎官出宰赴伊瀍征傳駸駸灞水前此時悵望新豐道
握手相看共黯然
石倉歴代詩選卷二十六
