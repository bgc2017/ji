石倉歴代詩選卷四百八十五
明曹學佺撰
明詩次集一百十九
顧應祥
九日偕諸友登松雲後山絶頂復移酌洗心亭
曉歸值雨
塵紛役形神中抱頗作惡睠兹重九日相携出西郭始
登松雲顛復移洗心酌披蓁陟層阿決眥入寥廓烟村
散如畫岡陵勢相絡欲雨天忽霽輕雲代張幕觥籌盡
餘興雅言雜詼謔百年幾佳序人事每相錯天錫兹辰
良胡不且為樂歸輿西風暝雨脚遂紛落
丁未春社崑山張石川銀臺願来入社坦翁司
空以詩招之石川和之錄以見示次韻奉答
流光去不再往事安可追吾儕謝塵務生平况衰遲睠
茲溪山勝不樂將何之卓哉石川翁才名冠當時青春
命孤棹雅社懷英耆曠達邁時俗古道遵皇羲匪徒騁
遊觀真性日以頥滄桑有更變久要諒不移
戊申秋次吳苕源憲副韻
早歲罷官守歸田抱幽獨行行箬水濱采采籬下菊桑麻日以
長桃李亦穠郁羣賢挈高會千古振遐躅睠兹南城南絶勝曲
水曲上有千樹松下有萬竿竹梵宫出雲端澄湖枕山隩新構
復爽塏賓筵更雍肅業巳謝紛華那復驚寵辱瓶罄復可酤晷
短繼以燭清歌月在天借榻雲滿屋疎鐘隔樹聞海氣開晴旭
次吳石岐大參韻
藹藹諸吉士飄飄列仙羣同盟矢不爽雅會情何勤載
歌伐木篇言采南澗芹幽懷曠三古遐眺渺八垠弛張
合矩度討論俱典墳蓬麻交相資麴糵寧徒醺憑軒看
逝水憩石候歸雲長空月初上爽氣秋將分西塞玄真子
茅山陶隠君安得與之遊理亂了不聞
遊道場山登絶頂次東坡韻
天風阻舟峴山麓促我来遊道場谷平生覽勝興獨豪飛步
寧愁病雙足松山欝欝雲漫漫石磴曲似羊腸蟠忽然谷㡳
天籟發千巖萬壑驚奔湍層梯歴盡浮屠出俯瞰平湖如廣
席湖中七十二峰青疑有巨靈一揮植相携何必雙綠鬟白雲明
月天地間丈夫適意即仙境浪說海外三神山浮世悠悠旦復
旦彈指百年過已半何如從此謝塵紛獨立丹崖發長嘆
歸雲菴次孫太山韻
千峰萬峰嵐氣飛松陰曲徑開禪扉虚室小坐羣動息
空山無人俗事稀清泉出渠忽自響野鳥狎客如相依
眼前幽意收不盡斜日看雲徐步歸
東原為汪道弘賦
東原山深深幾重千峰萬峰青巃嵸誰其主者風雪翁買
田築室于其中翁已蜕去迷仙蹤肯堂有子翁則同氣味瀟
灑文章工浪遊江湖西復東仰天長吟聲激空杪春訪我水
晶宫篝燈夜雨談鴻濛興闌長揖意氣雄飄然一棹凌天風
壺公謠
壺公山中興有餘山人愛閒頭不梳詩吟古人不道語
架插俗眼未見書有時乘興寫幽抱老蚌迸出千斛珠
雄才如此合廊廟早歸丘壑良可吁山人自言吾所好
不在珮玉金門趨曾聞世界常䧟缺唾壺擊碎狂歌發
倦卧南陽岡上雲醉呼采石磯頭月閱殘塵世同蜉蝣
剖破籓籬同胡越年踰耳順筋力強時向風前晞鶴髮
舍南舍北俱種花客来剪韭還摘瓜開徑杖分黃犢草
携尊時對白鷗沙鷗沙犢草自成趣何用更覓仙人家
題高舜穆憲副所畫龍
黑飈横吹海水立怒瞳閃閃雲中出三十六鱗煙燄飛
萬里鯨波一呼吸化為甘霖遍八埏坐令大地成奔川
湏臾收歛不知處風恬浪静潛深淵
苦熱四疊韻答徐半谿
老夫病暑不耐夏口苦啖粥如啖炙雖無竹石富平泉
薄有草堂開魏野發狂欲呌轉炮焦習静澄心亦瀟灑
洞庭一葦吾欲航河朔千杯誰共把野人贈我醒酒石
云是得之太湖者置之茅亭相對時清風徐来豈論價
園樹如經烈火焚盆荷不見瓊珠瀉世途巳悟鹿覆蕉
肉眼誰分珠與瓦白首甘為抱甕迂黑甜偷得浮生暇
高槐細柳聊自娛水閣凉亭㡳湏假代謝炎凉理則然
吾徒莫更相驚詫
宋駙馬王詵江山勝覽圖
王郎妙手絶代無生綃寫出江山圖飄揚天趣入三昧
點染意象争錙銖遠山糢糊近山碧澄江一帶横秋色
老樹參差曲岸妨迴波搖蕩崩隄仄人家臨水盡開門
儼如雞犬聲相喧萬杉路隔煙霞洞獨木橋通楊柳村
忽然突起作險狀兩厓怪石森屛障峰廻麓轉勢復平
賈舶漁舟互来往樓臺隠隠雲中起疊嶂層巒青未巳
風帆渺渺天際来咫尺渾同千萬里
題九老圖用邵二泉宗伯韻
香山老人避世人性耽沖澹樂天真招邀知已結雅社
藐視聲利同埃塵流風巳遠事若新兹圖無乃傳其神
衣冠不異山中叟抱負俱為席上珍歲月悠悠幾百春
高名千載迥絶倫廟堂勲業倘来寄泉石襟期見在身
便欲相從一問津撫卷令人感慨頻浮玉山前亦可樂
澄湖碧浪㴠秋旻
晚晴
薄暮開新曙殘陽印淺沙閒鷗明遠渡歸鳥落飛霞漁
艇依橋泊村帘出樹斜登樓遣孤興野思入眸賒
讀東坡集中有歸去来兮辭集字詩喜其用
韻仍集字和之
歸去田園樂春来萬物榮親交携酒酌稚子出門迎巳
覺容顔老還知富貴輕東臯足舒嘯登眺日怡情
二
寓宇疇非寄良辰不我留登丘候雲出入壑引泉流遺
世成孤往懷人賦遠遊臨風幾惆悵今日復焉求
三
富貴今非願風雲安可期得歸吾足矣不樂復何之清
趣還消酒憂懷盡寓詩委心無物我宇内幾人知
四
窈窕丘園景飛泉萬壑奔有時還問棹無日不關門菊
徑尋詩杖松風載酒尊欣欣吾自得稚趣老猶存
臨湖書屋
結廬傍湖住雅興復如何雲物蕩胷次煙莎引興多虛
明開夜榻沆瀣吸清波老去無塵事時聽孺子歌
和黃小峰大戶同韋南苕少參遊吳山寺
一徑青林外諸天翠藹重石應聽佛法松不受秦封喜
有賓朋共更多童冠從獨憐三箬老高興未能從
二
山轉還宜寺林幽不見人此中真淨土何處有纖塵松
島凉生夏花源杳入秦慚無買山價吾欲與之隣
三
塔影浮溪上鐘聲出樹間空庭雙鳥下落日一僧還泉
響千山雪嵐飛兩岸山何湏到昏黑絶頂已窮攀
次韻答黃小峰
蒼弁峰頭屐清苕溪上槎餘生只山水吾性本煙霞適
意風前枕驚心夢裏笳閒門無客到綠草任教遮
又
避客常懸榻躭詩不到家鋤雲時種藥分月夜煎茶蹤
跡寰中梗勲名鏡裏華棋枰與書卷樂事豈湏賒
淨慈寺次金近山内翰韻
南屏幽勝處秋日此躋攀路轉橋通寺峰廻塔映山繞
堤松栢古懸磴薜蘿閒悵望平湖渺長空一鳥還
次韻答李半谿夜宿壺宫
炎歊秋未退十日不譍門忽枉中阿駕来過下若村薇
花叢映戶荷葉亂翻盆聊把棋枰對幽懷得細論
次石岐韻
再入峴山寺同觀薝蔔花山光如夙昔秋色感年華樵
徑通林莽漁舟倚岸沙别歸猶戀戀信宿借僧家
詠魁星燈
熒熒精采散中庭幻出華燈肖鬼形自是文明昭景象
謾誇機巧奪玄冥斗杓指處光搖紫天禄携来燄吐青
坐覺三垣真可即此心長拱北辰星
看僧鞋菊用舊韻
去年今日賞僧鞋又是秋風一度開豈有靈根通佛性
欲憑行脚見如来緇塵洗盡元無染浮世看殘莫浪猜
仕路羊腸俱踏遍寧將晚節共深悲
泉石
野人不作繁華夢只愛山間泉石清掃處亂雲黏帚重
汲来新月注壺明卧聽潄月醒塵耳坐拂蒼苔解宿酲
莫道膏肓已成癖此中幽趣有誰争
六疊韻答徐半谿
隔林啼鳥自間關驚起幽人夢裏閒渴思欲吞雲夢澤
卧遊應徧武夷山但將俗念抛千劫未達仙階只一間
莫訝惠能真獦獠由来佛性不拘蠻
九疊韻答徐半谿
空堂寂静類禪關怪㡳詩逋攪却閒往亊巳俱隨逝水
新題恨不徧名山風高哀雁来天外月冷鳴螀繞砌間
自覺此身成市隠欲將蹤跡混漁蠻
秋熱頓凉答半谿
高木蕭蕭動野煙夜堂孤坐一燈懸新愁到枕還今夕
往事驚心又隔年勲業巳慚青鏡裏情懷聊放綠尊前
莫嫌眼㡳炎凉變安分隨時自泰然
漳水合流為張西林郡守賦
千山飛瀑響雷車雨後洪濤勢轉加萬頃白迷沙嶼淼
一泓青抱石林斜杜陵垂釣宜添檻漢使窮源擬泛槎
底用凭欄賦秋水豪吟巳屬大方家
贈僧正宗
有僧自云遊雪峰住錫寶溪之琳宫要參無上菩提果
巳悟閻浮世界空三餐飯食只平等一點念頭常守中
笑我六根猶未掃夜燈相對講圓通
登南高峰次江石南大參韻
層梯百折紫霄通合是東南第一峰今古山川有吳越
乾坤身世本萍蓬樓臺掩映諸天迥煙霧微茫八極空
豈有長才能作賦不禁豪思欲凌風
沈五峰郡博往松江視其乃壻清浦縣學諭
王君詩以贈之
君乘一舸觀東海木落三江正杪秋千古宫墻開創典
百年心印有傳流村墟遠近魚成市沙島微茫蜃吐樓
擬賦雄文招二陸歸持新稿示交遊
丙午春社賀施南村韻
新春今日始登山老息機塵分外閒尋壑步循岡腹上
看雲坐憩石唇間高情何幸逢三益大道無緣覓九還
秉燭傳杯盡餘興倩人扶醉下孱顔
丁未春社和蔡白石韻
翠微深處鎖禪關蘿薜層層春自閒樹杪歸雲迷洞口
竹根流水度花間晴波白淼鷗邊渡拳石青浮水上山
逸老新堂開地主清秋絶巘會應攀
次韻簡劉南坦司空
秀野堂前只茹蔬要將高節勵頑夫詩工漢魏還窺雅
字寫鍾王不學蘇甪里移家東海嶠寒山寄跡國清厨
只愁物色玄纁到重見逍遥衣錦狐
自述
墻下栽桑園植蔬溪山隨處着狂夫雨流新水堪供釣
春滿空庭不薙蘇匱乏每憂薪似桂豪華浪說蠟炊厨
麄衣糲飯餘生足不慕田文裘白狐
重過桃源
洞口桃花春復春山川如舊歲華新漁郎去後已迷路
太守来時不見人豈識封疆今屬晉止知先世為逃秦
只因誤讀淵明記欲把柴桑亂却真
懷化驛觀前年和韻舊作又辱張東沙諸公見和墨
跡在壁宛然如新光陰不冄悵然有感
衰年起廢復窮邊清夢猶依霅上田路仄只愁人墮塹
山深長似管窺天悶呼濁酒聊成醉倦倚肩輿亦當眠
寄與西湖雙白鶴好脩毛羽待逋仙
鮎魚堡戲詠
巨口孱顔枕碧湍猶如砥柱立江干肖形何不歸湖海
奮力安能上竹竿風鬛時隨元氣動蘚鱗長帶雪花寒
等閒肯落任公餌瘴雨蠻煙自飽餐
東坡月潭寺雲泉閣次韻
石壁穹窿半倚天停驂午餉更攀緣可堪遠地重為客
欲向空門一問禪寺對澄潭涵夜月窗搖古樹落雲泉
追思往昔曾經此屈指而今十五年
安莊白水用韻
素練飛飛向壑奔何年神禹鑿龍門青天作雨千蛟舞
白日行空萬騎屯鼔動雷聲山欲裂撼搖坤軸地應翻
可憐不在中州地遺向窮邊自曉昏
墨川為寫竹詹生賦
老龍朝吸研池乾飛落晴波漲黑湍半醉濡毫一揮灑
滿堂風雨渭川寒
南圃為醫士徐霖賦
城市山林趣亦饒野亭叢桂自逍遙呼童掃葉供茶竈
對客分泉灌藥苖
丙午春社悼朱霅峰秋官
浮玉山前煙浪生峴山寺下雨冥冥登臨不見去年伴
愁對遠峰空自青
(附)徐問(字用中武進人弘治壬戌進士南京禮部尚書)
朔風
朔風起青蘋平林迹如掃驚塵暗天過天柱欹欲倒玄
景忽西馳嚴霜變秋草塞雁雲中来一舉千里道物類
尚有知自信苦不早胡為中夜心屏營復如𢷬
哀征夫
清霜苦寒月遙遙赴轅門關城羽書疾濟洛風塵昏草
木變行色四野但空村山深道且阻人馬罷追奔枵腹
事巳决欲報眀主恩哀哉經戰地不返征夫魂
池上即事
風清池上軒虛窗拂晴几及兹簿書暇而喜事國史列
樹淹斜陽返照光在水獨坐惜餘陰鑑影時見履物理
觀定時吾心本如是
和孫太守朝望登毘盧閣
與客登層臺鈎簾看幽壑秋色動遠林千厓自空廓俯
視清川流或見沙鳥落凉飇拂襟袂閒雲浮飛閣積案
苦相仍對此聊自樂吳山亦佳麗登臨忽疑昨書臺藤
蘚荒伊人久云邈餘香有叢桂三嗅風前萼勖哉千古
心勿俾利名縛
次毛給事式之秋暮見懷
大鈞無停運秋色到江渚天清白露下城急夜深杵幽
人憫留滯緘書寄南楚野鶴非舊林颯爽意斯舉同心
泝千里歲月復幾許讀罷瑶華音惆悵不得語
歲暮
海濱歲云暮草木尚莽蒼玄枵隠化機羣蟄寂餘響誰
云果不食有復繼茲往充然天地心生息在反掌况乃
青陽交和風徧穹壤陽德嘉再亨吾亦觧吾飬重關静
喧囂性定道心長百年日斯征撫事集遐想惟當務崇
德不愧兹俯仰
江南别送毛給事吳行人蒋進士
春寒寂寂花事遲驛樓弱柳青垂絲玉瓶酒盡客不醉
東風惆悵令人思問君此行去何極共說毛君司諫職
直詞戅諫昔回天天子時時借顔色吳君仗節中州
行驊騮骨格衆目驚歸来起居北堂下漢槎又促趨嚴
程蒋君年少拾高第要路勲名行遠致終孝三秋宰木
長細草新蒲亂愁思可憐去後凡馬空到時花發燕山
紅各言相離會何日長笑百年成轉蓬愧予衡茅守儒
素貧病無書問親故心隨河水轉北流回首斜陽渺煙
樹
送王伯存守雷州
雷陽古城瀕海曲路入炎荒奠南服長安萬里化不流
故遣郎官領符竹郎官久負卓犖才一麾五馬從天来
鴻名歘到遠人耳旆旌雙引煙雲開縈紆山縣雞聲早
候火煌煌連古道十賢名在祠宇荒君去還湏問遺老
我懷同舍心悠悠夕陽望斷江楓秋天空海闊會何日
聚首還期鳷鵲樓
寄功甫歸隠東麓
孤塵積翠連雲起北走金陵枕江水山形繚繞如蜿蜒
中有幽人隠居里芙蓉石室開葱蘢赤日照耀神仙宫
山雞野鶴自啼舞長林聲散洪濤風主人歸来未頭白
卜築緣山傍川脉歌詞洗盡沙土痕野堂愁絶鶯花魄
知君獨往歲月長戶庭哀壑流輝光安得驅我置汝傍
東山孤高遥相望
題顧氏畫
美人蹤跡置何許秋色蘆花共江渚碧水常浮隠者雲
青丘獨聽孤鴻語知君畫圖心更幽一幅寒煙鎖平楚
家法莫是虎頭傳坐對猶能洗殘暑
憩惠山聽松閣雨
山雨正冥冥山僧開翠屏水拖千澗白雲約半峰青石
髓分茶鼎塵心静佛經松風坐来定餘韻遶簷楹
卧病
竟日還欹枕秋風動客歌青山愁處遠白髮病来多生
計只書卷故園空薜蘿時時問雙鯉欲寄洞庭波
早發煙渚
雨色江頭樹青煙夾路長遠村迥寂寞白鳥去微茫楚
客歸何日春江正可航即思雲嶠句心折不成章
楊村大風
仲冬天氣肅疋馬向河干林撼風聲厲沙昏日色寒驅
馳竟何意漂泊不成歡天地無情者誰憐遊子難
哭新昌尹董宗遠
萬里春猶至三江雁不歸經年鄉信少昨日故人非單
父絃初絶河陽花漸稀寧知滄海上東望自沾衣
龍門驛
險仄灕江峡龍門驛路通軍麾沙水上春色瘴煙中深
樹藏豺虎窮荒絶雁鴻天山勛亦壯吾欲挂彫弓
喜官軍狼山破賊
丈夫本意重横行况復東南劒戟鳴落日城頭寒角起
秋風葉落陣雲横潢池莫道多豺虎范老從来富甲兵
一夜天狼蕩妖氣羽書先奏大江平
送嚴翰林還京
鈐山太史舊比鄰十載思君白髮新詞翰早開三殿色
旌旗今發九江春沙邊别意憐芳草天外羈愁望紫宸
為報中朝知已道江城凋敝只宜貧
紀夢
誰將潦倒向人前生計惟餘養鶴田五十功名塵土外
四時清夢楚雲邊黃花乍浥初寒露白鶴孤飛欲曙煙
撫事未湏煎百慮強依消息渡流年
和太和再至梧州
我行百粤天應盡北指浮雲是日邊春意不緣荒戍隔
官曹常得故人連晴川水闊魚龍戲瘴嶺煙消虎豹眠
便欲尋湘從此去南山東望思悠然
袁州公館和壁間韻
苦雨頑雲晝不開宜春空有望山臺三秋物色臨吳盡
萬里干戈入楚来感舊獨懷江樹月登高多負菊花杯
平生不盡憂時意那羡徒歌郢下才
贈朱得之
當年腹笥傾多士百戰文場老息機紫綬金魚心落莫
丹丘瑤草路依微湖邊春色浮新蟻檻外晴光動舞衣
莫向山中論歲月仙遊應與世人違
晚渡
霜白城下寒江空夜船渡蘿月轉林微照見行人路
見梅
仙子新裁白練衣淡粧猶自愧芳菲隴頭久識殷勤意
今夜月明花莫稀
虎丘懷古
虎丘山塔倚天開吳苑離宫徧草莱舊日繁華何處是
松風長寫後人哀
吳門寄楊君謙
吳下才名海内知挂冠誰赴北山期門臨水國秋潮早
添得新波入研池
石倉歴代詩選卷四百八十五
