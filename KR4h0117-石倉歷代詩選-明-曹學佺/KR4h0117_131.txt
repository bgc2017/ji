石倉歴代詩選卷一百三十一
明曹學佺編
宋詩八
范純仁
北遊寄崔象之
塵埃都門路羸馬復北首徘徊孤客心厭此行役久秋
雲結層隂風葉下高柳解鞍止孤館斜雨入戶牖愁懷
寫長川時運付杯酒回念宇宙間無一真我有功名聖
賢事世味俗自厚行心弗愧天安事傳不朽偶為細故
牽還成浪犇走矧庇吾族繁折腰仰五斗營營百年内
此累難遽否田廬倘其完尚可歸老醜人事固莫定此
志誠不苟誦言成短章聊以告吾友
寄謝師直
去夏謁君時踏雨溵川路癯然泣相弔心苦别亦遽窮
愁但匆匆崢嶸歲還暮羈旅念友朋天寒感霜露孤懷
雜離憂紛亂疇可訴計我之官期迨君祥琴御邑舘臨
通途車馬當迎遻言笑釋所願此喜良可預欲致情抱
勤音書豈能叙
陳東父示及新文
世德鍾良士爽氣横清秋公才輔經術文價伏時流近
從計廷召暫為梁苑遊京都利名地趨謁先公侯高情
遠俗尚壯麗資冥摉清樽破旅顔黃菊迎歸舟佳藻盈
大軸遺我蠲窮愁正聲和羣心明珠炫雙眸詞高不可
繼惠重終可酧愧君樂善懷行義愚當修
累約舍弟純禮以職事未至
落葉猶同飛寒烏猶並枝我汝獨何負不得長相隨偶
為細累拘跬步成天涯後日更遠適會合倍難期尚願
家國寧且作千日離悠悠百年間幾别顔即衰從宦非
我志功名徒自欺誰言干寸禄坐使手足違逐末背本
心得一萬已遺爾我粗有識此事良同悲安得長洲田
清水稻百畦將汝入故廬親戚坐成圍幼弟就文史長
兄近砭毉孝謹奉諸宗祭祀潔四時此外逐風月對酌
白酒巵畢世為善人不負生育慈斯志倘未遂終為路
傍嗤
會師宰
憶昨相逢際風喧洛城春芳菲供愁眼衣袂偕京塵艱
難各之適會合寧逡巡君歸來何時我約赴無因自此
還相望渴臆生埃塵晚歲留故丘山川戚無隣落日送
樵牧蒼烟起荆榛季弟自城至開顔慰天倫遽言長者
車相過止來晨茲遇出意表俟迎屢冠巾寒途馬歴歴
幽扉犬狺狺野夫競走報似得喜佳賓空堂揖顔色和
氣相氲氤開樽共燈燭笑語何諄諄朝遊禹門寺暮歴
清伊濱危龕儼金像遠波舒翠鱗石樓最清絶就宿同
裯茵灘聲夜逾急天然謝韶鈞閒淡盡物理至樂還天
真人生足羈束此會猶難頻所期道義心白首長相親
謁辛化光
濃隂結秋意疎林嘯風聲時節感壯懷挈酒慰友生友
生冰玉士節行映古清十五簪儒冠四十無華纓家貧
道彌富身困譽益榮殷勤數賓侣足趨顔巷輕高齋面
幽圃脩筠擁軒楹班班寒露叢競吐籬下英食具簡且
潔盤蔬亦晶明飲適言笑和至樂不亂情郁然蘭芷芬
薰灼通心誠因嗟朝市間利欲空自兵
歴陽彭衛字明微棄官養母築堂名曰夀燕取
夀老燕安之義得古人養志之道作詩以紀
實
養親不擇禄昔有仕為貧惟云席先疇足以供昏晨超
然舍禄位一志親耕耘既無王事盬亦免賈用勤雞豚
畜以時梁稻盈倉困處身但清約甘旨極鮮珍堂上垂
素髮含飴弄兒孫綵服不離膝終日常欣欣園中復構
室花竹圍四隣窗戸儼羅列開闔隨寒温慈顔縱遊適
日涉不為頻雅當夀燕名安康保靈椿門多長者車間
可延嘉賓講道資朋友德譽日以新孝誠動金石豈獨
化榆枌顯揚久益大聖世求忠臣
自砭
人有好勝心當以善勝惡豈宜執人我與彼較強弱所
得無毫釐所失已山岳事過徒自悔駟馬追不却况臨
衰暮年事猶資審度如人行遠道日暮將憩泊遵途益
須慎勿令趣向錯逆境是吾師苦口多良藥豈止人難
欺將為鬼所噱有病在速治姑以自砭灼
道傍柵
鱗鱗田邊柵意欲全嘉禾不念大道隳輪蹄苦難過還
來踐旁畆害稼良愈多願以樹柵心治道夷險坡行子
得坦途羈旅遠詆訶芃芃滿隴翠誰冒蹊田科
謝師厚寄同黃壻魯直唱和
忽得穰郊信翛然病魄醒懷賢心獨在感舊涕偏零南
斗占神劔西豪聚德星臥龍看復起失馬顧曾經冰玉
清相照芝蘭遠更馨微官應念我白首候戎亭
和江東運使韓子文見寄
歲寒君子意窮達見情均多謝江南信偏怜澤畔人明
珠驚照夜寒谷頓生春白首論交地須看管鮑親
留别洛中諸友
少孤多旅遊解驂幸吾里親友皆賢豪相逢有餘喜世
事如浮雲離合寧暫止酒罷余其東幽蹤逐伊水
早行
夙駕冒輕寒身勞意自閒鳴雞起遥野殘月滿空山水
落灘沙白林稀落葉殷東方上朝旭始免畏途難
寒食日泛舟
合友逢佳節㩦樽泛碧流溪風消酒力烟樹入春愁羣
鴨開波練疎雲透月鈎平生懷古意最羡五湖遊
和韓子文題王摩詰畫寒林
摩詰傳遺跡家藏久自竒高人不復見絶萟更誰師水
石生寒早煙雲結雨遲筆端窮造化聊可敵君詩
仲春寄二弟
春雁來時節飛鳴各有行弟兄俱遠宦秦楚久相望尊
席惟他士鶯花似故鄉何時理歸策共醉潩湖旁
零陵憶弟妺
感秋懷弟妺憔悴客瀟湘他日常星聚衰年隔雁行既
盲難引望垂老易悲傷安得如鴻鵠高飛向汝傍
龍門行
皇圖經野臨中天北有大河南陸渾陸渾之下伊之源
直走關塞侵山根此山不斷亘坤軸逆為汝海波濤飜
忽焉天意有不測疈開峽口流如吞長波萬練卷空過
貫都會洛風塵奔崖岸相嶔竦天闕此號鑿龍為禹門
石道盤紆入幽邃杉松隱映皆秪園下窺朝市但塵土
不與人世同囂喧天章閣老真相嗣詔委北陲嚴國藩
前騶驅弩聊盤桓憑高置酒臨巖軒是月嘉平臘將盡
春風料峭煙霾昏圭隂表日影漸正玉沙透水波先温
杳杳端闈照宸極壯似殽函周轘轅超然宴覽動咨歎
坐預國論慙冥煩乃知公旦卜洛意根本繫時亡與存
法宫在今宜有制上憲太微尊至尊乘杓布政朝萬玉
莫如洛宅當乾坤三陵氣象貫星野慶雲祚百雲來孫
豈能設險御諸夏亦以掃患安元元
和君實同年會宴
詩酒相娛誠得策洛社當年有牛白况公同榜三四君
從宦天涯久相隔一朝把酒對春風餘花紅白猶堪摘
不鄙賤生年輩晩招延亦預樽前客清歡盡日信忘形
醉舞狂歌不知拍
與王弱翁遊龍門
誰知造化擘巍峩千古伊流向此過四面長松擁香刹
兩崖蒼石束寒波身閒愈覺良朋貴詩拙翻羞好景多
宜向諸方縱蕭散明朝望洛下長坡
和象之石聲
誰向西山選翠琳中含太古杳然音昔逢虞帝來祥鳳
今與陶家伴素琴清越乍敲脩竹裏堅方真合哲人心
一鐫名姓將難朽千載知君道味深
寄辛化光
疎閒心蹟久相親一别江城兩見春身若孤鴻長慕侣
道非尺蠖敢求伸優游歲月空尸禄明潤溪山不著塵
樽酒從容皆勝景遲君來作席中賓
和韓侍中垂蘿祠
勝遊今屬相君家臺榭高開碧水涯森聳綠梧常映日
縈紆寒溜曲穿花藤牽柔蔓垂長帶竹引新萌走蟄蛇
下吏不歸峩醉弁却愁歸汙繡茵車
和韓侍中上已晚遊九曲池
前朝池閣盡塵埃登覽慚無弔古才舊物祗餘蒼石在
斷垣曾識翠輿來回環竹徑穿幽鳥寂寞茅簷覆故臺
遊客靜觀興廢迹利名心息若寒灰
和韓侍中春隂馬上
三月芳菲欲暮天可堪零雨晝連綿潤催隴麥將黃節
寒阻春蠶趁早眠疎柳拂牆難結絮嫩苔鋪砌已成錢
牡丹只待晴陽照看吐新花一尺圓
和韓侍中登廣教院閣
兩陪千騎叩禪關每聽高吟解客顔吉甫壯猶方北伐
謝公高興在東山僧軒深閉芳菲靜春晝初長鳥雀閒
浮覽不知歸逕晚火城看逐隼旟還
和韓侍中初夏遊興慶池
池邊喜逐綵旗行初夏亭臺照水明筠籜乍開春後綠
林梢長帶雨來聲新荷獵獵香風遠深洞沈沈晝景清
珍重相君憂國意宴遊終亦念農耕
和王微之同持國泛舟登樓
故人還喜笑言同把酒相看似夢中老去卜隣逢晏子
從來解榻頼陳公畫船穩泛平溪綠層觀高横落日紅
莫訝狂歌先盡醉預愁羈旅向山東
臨汝温泉
山前隂火煮靈源昔日曾臨萬乘尊歴盡興亡只如此
不隨時俗變寒温
和吕獻可龍峰寺見寄
驅車日日望行舟目斷風帆不可留獨有召公遺愛地
蒼山萬疊滿晴樓
春日寄許州韓持國
湖上春遊阻重陪朱轓紅旆想徘徊鶯花對席應相惱
不見頻㩦醉客來
雪中池上
碧玉為池白玉隈千林萬木盡花開㩦賓欲覓開樽處
祗得清香辨野梅
和持國聽琵琶
須知絶藝好娛賓能使知音作伯倫累月應將笞樂籍
恐公重作獨醒人
附喻汝礪
遊海雲山
渺渺天宇初便復有此山清辰及茲遊遐想百代前來
者幾何人當時各為歡淑質揚妙舞哀絲逓清弹樂事
坐如昨芳歲已屢殚向來所遊人落葉不復還迥然散
遠目感之為長歎竹林遥舊所鵲巢豈昔眠念誰當久
存而不住所緣破涕聊一怡山川却萋妍未知後世事
誰復當來旋
過府學遂謁文翁堂
綠荻負幽隱高槐泛輕涼各誇一時好披風互低昂詎
知五月中微隂颸催黃我行魯侯宫獨謁文翁堂若人
骨已朽道在斯不忘遂令蜀文章照耀日月傍世事俱
腐臭斯文真久長靡顔能幾時蕭條翳墟荒富貴豈不
好千載同一傷三歎過泮宫撫已涕自滂
清晚坐四天王院
杳杳天宇涼月墜星亦稀朝暉下簷隙遠色開林扉寂
坐無物役隱几或在斯曠焉耳目清擬覺形神歸混世
迹若近抱中心獨微故殿今幾年何人所摹規當時亦
姱我作者良已罷快意取一好于身亮何私不知壯觀
地徒使來者悲坐頃又成昔安知今是非
登正法宫塔
疎雨洗空闊高標插青冥㩦笻一來登長笑謝所攖清
香翔遠江丹氣舒翠岷雪嶺浮夏白海雲亦遠青孤花
要危芳初篁羅新榮手容五十里䬃沓為我陳陵坻漭
變遷物狀幾屈信念往思自遠感來屢彌臻傷哉千里
心嗟爾百代人胡為軫其德戚戚勞所營吾請以此辭
歸來巖下耕
遊西臺院暑雪軒觀石鏡
城中苦伊鬱茲軒獨高褰連甍動參差錯畦横阡眠雪
嶠正孤峙若與我周旋遠翠浮蕩瀁輕鷗下聯軒密竹
罥幽逕新蒲澹清漣初遊惬餘懷既久幽念攢慨彼泉
下人灼灼夸令顔忽然墜榛莽窈窕不可援一鏡空復
情况乃塊石頑哀哉彼愚子婉孌情所牽差勝茂陵公
更詠方士言
遊嚴真觀支機石而壁有記古鼎丹茅事
古木共幽意長廊亦晏如於焉詠逍遥且復散衣裾塵
慮䬃已空道心頗閎舒不知度世人去此歲幾徂云何
有丹砂尚爾留庭隅支機亦悠哉誰復訂有無我知此
公意慨彼元鼎初繼之五鳳間斯民斃刀鋸聊欲謝世
網歘以道自娛抱獨理自會曠懷遺所拘初匪逃世人
而世自我疎含默念斯人起我憂患餘
謁諸葛廟
孤雲何其高明月不可繫灼灼抱此心與世自涇渭釋
耒從所歡感亂亦歔欷咨惟今之人竊國未云恥匕首
入吾市秋風動燕水區區袁與曹等是刺客耳而我于
其間秉義不敢墜哀音回衝飈清義動幽邃天心固難
亮吾獨信所履溶溶日間雲漠漠苔點砌饑鼯墜蒼瓦
澹薄公所憩靜然想英姿孤懷亦差慰
謁江瀆廟
坤軸東南傾大江日夜注前驅下洛洙餘濤略吳楚任
勢不期勞得意緣所遇水也初無營神哉亮誰主芳蘭
沈清華碧藻舒翠縷晨鵠戲野岸春鳬集深渚均是得
所安而神豈私汝古來幾精魂拾此迷所處淫遊不知
還沙村失煙樹而我後千載悠然在江滸抱嗇貴無競
矜名忌多取冥冥罨岸風淫淫打船雨舞雪窺洪濤開
蘋渡前浦再拜謝神况聊復隨所住
子雪墨池
讀書豈不好憂憤還自茲書中見古人隱閔惻餘思遇
險理有激尋分意多隨娟娟感姱容戚戚念幽棲曾是
無間然孰焉愜所宜覽之不自聊悵然起遥悲不如撥
置之濁酒聊一持先生頗多事斯心昧前知亦復坐竒
字慘戚亡所歸
晚泛浣花遂宿草堂
扣橈泛澄虚濯流睇幽芳晚霙襯竒樹夕霏媚疎篁歸
鳥亦暫閒夜魄動初涼忽焉衆星微天高月舒光昔也
杜陵子澹然此茅堂客至酒自斟句得意已忘云何常
念饑零落在道旁古來技入神一飯豈所望吾輩天所
窮慨歌淚沾裳
遊琴臺
臯朔語䫫俳上頗倡優之嚴吾數預事慘懍失所棲眷
言彼姝子深情結幽期浩露泛酒甕輕雲思琴徽撫絃
視八荒頗覺秦岫低紛紛漢諸子悟解良獨遲一朝不
自保頸血霑裳衣公豈不炯介慮禍盖已微汚已迥前
識達生邁天倪闊哉昭曠情豈屑後代嗤
草堂詩
燦燦詩翁錦里西只緣詩好合窮栖竹鋪冷色雲連寺
柳漾晴絲鳥過溪凝怨不禁關樹暗駐情應恨蜀山低
離人苦怕春歸盡可忍紅英半著泥
其二
閒把烟光次第陳岷峨風物見精神飜成錦繡千般樣
供與江山幾處春深屋長河元老大峩眉曼綠却逡巡
從公乞取無邊手免作詩中半箇人
其三
從交日日敞窗扉嫌怕風光入眼遲剰買芒鞵供看竹
趁乘春雨去栽榿苦無賓客僧來後薄有生涯鶴下時
聞道隣翁酒初熟新篘一酌莫相遺
其三
遠嶼曲洲縱復横沙邊繁鳥弄簫笙一軒簷冷松隂合
十里林香藥草生路轉斷楂逢石坐風移深竹見僧行
晩來沖抱更清曠時有幽人帶月耕
其四
亂後飄零歇此身風光無頼更清新客懷易感酒添病
詩思苦慳花減春南枝北枝鶯舌巧前村後村雨脚勻
暫借溪邊老為客花心柳眼莫撩人
其五
朝元間邊瑶草芳惟君之故遥相望人歸後雁關塞阻
思入南鳬離夢長懸知同心兩相憶䞉欲共看千里光
金輿玉輦不復見腸斷華清雲樹蒼
其六
竹外清疎浸碧溪溪邊竹澹煙雨霏閒看雪嶺題詩罷
醉罷西郊信馬歸霄漢直愁雙闕迥夢魂長著五陵飛
故園秀木又春色只恐歸去池臺非
其七
錦官城西春草芳杜陵客子憂思長浴晴晚樹淡浮渌
卧水幽花深度香交情憫憫言燕阻舊國迤迤雲山蒼
白蘋洲渚落日晚明邊正銜歸雁行
其八
浣花四月天氣和綵舟翠旗樂莫過離人千里起遥怨
緩棹一曲浮靈波惠風曇曇泛衡杜流望演演逾關河
終然有懷春復夏歸去㶚滻眠汀莎
石倉歴代詩選卷一百三十一
