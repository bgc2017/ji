石倉歴代詩選卷四百八十九
明曹學佺編
明詩次集一百二十三
謝復
題竹隠軒
主人好瀟洒閒情寄脩竹共此歲寒心深潛媚幽獨日
日倚闌千清風滿林谷
水碓夜鳴
荆玉渺夷曠家家事生業中有濟世人臨流安野碓截
竹駕廻輪六月洒飛雪春出萬斛珠搗碎一溪月達旦
凡幾周循環聲哽咽洗甑具晨炊鼓腹頌洋溢
南山别墅
主人昔未貴愛此南山幽結廬傍山曲遶屋皆良疇時
復事東作呼童飯其牛扣角一長歌起慰蒼生憂藍田
美丘壑且為高情留晩歲心境會雲水同悠悠
林下清風
松竹遶吾廬戶庭匝繁隂躭此日幽雅而無塵鞅侵好
風天際来于以滌煩襟花鳥有深契泉石諧知音有時
發天籟妙合無絃琴上憶千載人朗然恣孤吟
東山
繄我書屋東屹然矗高峯壁立幾千仞卷舒簇芙蓉巉
然頗高潔緬懷太傅翁明月墜西嶺白雲散晴空雖無
薔薇洞而有竹與松捫蘿試攀援着屐扶短笻千古重
先德何由躡孤蹤
西巖
鑿石通西巖巖深石不裂中有散髮人於此避名世朝
朝汲寒泉夜夜卧明月時復棹孤舟披蓑釣江雪
石室
維石何巖巖壯此南山居主人好瀟洒鑿石以為廬六月貯
冰雪清風拂襟裾如遊廣寒宫嚼彼冰玉珠掃石坐清蔭欣
然讀我書席地酣吾睡雲深夢蘧蘧遂我熙皥志上與無懷俱
十里牌歸後作
吾衰倦行邁動履如老翁仲冬風日佳偶出墟曲中田
家具雞黍杯酒話從容穩步度危石緩行經怪松菜田
欝青翠麥隴亦葱茸興盡賦歸去亂山殘照紅
攜夢兒同王澤寓重興院書文醉中賦此
亢陽日為虐携子招提遊頗解文字飲主賓相勸酬四
紀駒過隙廢興嘅前脩頹然北窗卧竹樹涵新秋濡毫
一揮洒凉颷雨颼颼薄暮酣且歌緩步歸林丘
雪中
東皇失其御十日無精光滕六驅前鋒廻風恣清狂晨
光炫銀海簷滴更漏長我髮日已白對此重感傷披氅
學王恭展卷懷孫康哀彼下土人大半虧衣糧履敝東
郭跣門閉袁安僵願言早開霽萬象熙春陽
石厓為古歙劉彦實賦
寒空峙崔嵬壁立幾萬仞秋高月影清雨過嵐光潤丹
青出天巧錦繡古苔絢過者不可攀引領極高峻下有
同心人飽歴風霜境抱此剛介姿梯雲騁豪俊意氣凌
蒼冥摩厓吐餘論
牛山眠月栗里八景之一為王懋元題
伊誰破混沌盤根據坤輿嶄然露頭角肖像躬犁鋤落
日下空谷藉草明月孤山風起林末過者聞鼾呼居人
事耕稼對此空躊躇
味菜軒
篳門有高士汪汪君子儒雅志尚清素此心常泊如采
采園中蔬欣然讀我書是中有真味於以還其初嗟彼
膏粱徒邈哉天壤殊
暘谷樵遯
東方有佳士寅賓宅嵎夷晨光啟蒙昧萬象含清輝間
關林中鳥時復翔高枚忽聞丁丁聲和鳴應雄雌歸去
日將夕聊以備晨炊富貴非吾願神仙不可期陶然醉
春酒細和伐木詩此中有真意欲賦難為詞
侍家君南湖監稲
微霜十月初西風下林葉適此玄玉戾朱光慘餘烈于
焉課農穫袒裼汗流浹坐樹乘清凉臨流就涓潔鵲噪
萬年枝下上呼接接吾翁八十餘扶老暫流憩田家載
酒来雞黍互羅列孫曾伺起居僮僕供使役薄暮歌式
微鼓枻弄殘月
尚古
伊誰破混沌鴻荒但茫然構木押林羽汙尊掬寒泉去
古日已遠誰復談羲軒敞也垂妙齡乃爾追古先蕩蕩
泝無懷熙熙游葛天我生千古後欲寫難具言長揖謝
世人振衣西山巔寄言我宗子無為俗所牽敦本豈獨
羡徇名叢衆嫌歲月不我與孜孜期勉㫋
題栗里王懋元别號雪崖
歴峯欝嵳峩芙蓉削空碧蜿蜒東北来崚崚屹孤壁秋
高風色寒積雪凝不釋猿猱那敢攀下有王子宅卓彼
梅磵孫繼志尚貞白揭扁當座隅于以勵朝夕時復披
皇墳清光滿書席夢遶瓊瑶臺不假登山屐神遊千仞
岡安用翔風翮塵世何茫茫邈矣天壤隔
西原
出郭窮西原行行迷遠近陟嶺如升天下嶺如入井綠
樹道上隂青山水中影我来日已深未覺成幽隠清風
洒塵巾明月照孤枕時復採黃花微吟弄秋景
沼上芙蓉花盛開
美人靚粧照秋水半醉香腮睡初起嬌媚不知桃杏姿
歡娛慣與幽人期幽人愛汝顔色好寂寞空山得偕老
芳洲烟樹
沙頭二水分東西樹影横斜高復低輕烟籠絡半隠見
逕路無媒春草萋老人一望眼無力倚杖花間聞鳥啼
何如呼酒對鷗鷺寵辱都從醉後迷
西莊清隠
西莊先生愛幽獨買斷青山結茅屋一犁春雨耕白雲
幾曲斜陽飯黃犢吁嗟世事徒紛紛先生有耳若不聞
門前松菊自成趣傍人笑指陶徵君
車田放歌(車田乃九世祖禧年公墓所祔葬先大父顗一公及先伯于此)
車田四面欝松栢高塜纍纍復誰在歲時伏臘子與孫
持酒還過墓前拜殷勤拜罷行且遊平沙浩浩白滿洲
下有寒潭幾千尺一天明月澄高秋清溪幾處抱村曲
上有幽蘭間修竹谷口南望横翠屏綠玉參差香馥郁
岡頭古栢不記年至今黛色猶參天鬼神守護非常物
白雪前山相對眠
高湖行樂
高郵佳麗東南州主人家住湖上頭烟波浩蕩渺無際
綠楊芳草春悠悠波紋浪縠鏡中影春風載酒盟輕鷗
人生南北幾来去四海弟兄同勝遊君懷洒落不可狀
夕陽簫鼓鳴蘭舟東門黃犬華亭鶴榮辱不驚垂釣鈎
我閒為君寫心曲臨風一嘯歌滄洲
西梁月夜懷李白
東有梁西有梁中流一去何茫茫多少翰林風月夜都
歸采石雄文章雪水翻大江雲山杳清絶呼起謫仙人
舉杯弄明月月行與我還相隨仙人不来我何為
客裏
客裏度長夏中宵懷故丘月明梧葉露風動竹林秋心
跡淡如洗年光真似流無由出塵表獨立萬端憂
晩遊後坊山
薄暮後坊遊憑詩遣旅愁雲藏孤徑暝雨過萬山秋為
客身無恙登高興未休平生躭野趣舍此更何求
即事
衰疾朝慵起荆扉晝始開雲閒不飛去鳥倦却知回果
熟從人摘松疎擬復栽狂歌白日暮誰與詠歸来
春日偶成
二月春光好村村景物賖綠垂烟外柳紅綻雨中花倚
杖登危嶠提壺坐淺沙萬緣知有分隨處即為家
車田阻雨
松栢車田路無人問索居青氊懷舊物黃卷接新書暝
色春愁外栱聲午夢餘相看諸阮在風雨共茅廬
遊南山原
青春已歸去佳景際清和雨後羣峯出林間一鳥過寸
心宜澹泊萬事任蹉跎雲塢期深入薰風引興多
西莊
處處風光好村村景物新雨晴驚首夏鳥弄憶餘春白
屋新居士青山舊主人重来如昨日相對不知貧
拜西莊先隴
一徑通幽谷吾家六世阡草深垂曉露松老掛寒烟山
色晴嵐外溪聲亂石邊殷勤酹新酒未滴已澘然
山家即事
野外渾無事年豐即太平樹隂隨日轉嵐氣共秋清犬
熟客不吠牛閒人罷耕眼前皆好趣物物助詩情
簡千戶侯某
得食將軍第飄然喜欲狂壓爐新炭火釀酒舊林香苦
雨山還雪凌寒菊自霜以君多慷慨何處共連床
寄浮梁朱志高
一自分襟後星霜四載餘望迷春樹暗夢落曉鐘疎松
栢凌寒秀芙蓉向晩舒禮編承舊諾何日賁吾廬
蓬菴
一室蕭疎甚幽人此卜居緒風穿隙慣漏月射窗虚農
事春耕雨齋心夜讀書明時多玉帛門外駐安車
幽居
幽居塵事少到處幸年豐夜雨時聽竹寒烟曉看松牛
眠青草坂樵唱白雲中田父遥相迓開樽一笑同
暮春懷本厚西峰讀書
雨水連三月春光又一年鸎花猶怯冷雲樹迥遮天幢
影浮燈外鐘聲落枕邊憐君讀書處寂寞似枯禪
過東武陵嶺
野服侵寒露籃輿駕曙烟到頭分縣界隨處出源泉疊
石垣為屋開山嶺作田平原迷近遠禾黍正秋天
題趙子昂蘇武牧羊圖
誰寫漢中郎風流趙子昂雪中持漢節海上牧羝羊氣
與風霜勁忠争日月光君為宋家子揮翰亦堪傷
送蘇令君二季還衡水
二美吾侯弟聯&KR0008;此暫遊望雲懷故國乘月促歸舟紅
葉清霜候黃花細雨秋祁人憐遠別相送暮江頭
秋日田家留飲
田翁具雞黍細酌掩柴扉白雪翻匙軟黃金着筋肥秋
風正搖落寒日轉霏微老去渾無事醺然薄暮歸
過西鄰汪氏山居
幽居寡人事瀟洒出塵氛綠竹千竿雨蒼梧一片雲雜
花隨地有好烏隔窗聞六月渾無暑餘清幸見分
賀蘭軒先生移居
移居向城郭築室號蘭軒藥熟香生臼詩成酒滿樽但
令心地遠不覺市廛喧我屋西山下相過莫憚煩
山居
我愛山居好悠然野興賖接簷藤覆瓦漏壁水穿沙挑
菜時供饌分泉夜煑茶田家無雜語閒坐話桑麻
閒中偶書
幽居少塵亊愜我究遺經水色涵空碧山光過雨青游
魚出復沒野烏去還停得失無心計從人笑獨醒
寓居偶書
舊業隨烟燼浮生類轉蓬清風一林竹明月幾株松村
北偏擔嶺溪南卓筆峯老親垂九十小子亦成翁
重造小屋適有攜故人胡寧夀草書見惠
松竹西山下清風一草廬經營終歲計邂逅故人書珠
玉聯今古雲烟妙卷舒不妨高掛起舉首對羣儒
南塘散步
雨晴春欲半行色踏青忙種竹占榮悴看松試短長梅
殘蜂戀樹水暖鷺窺塘獨念池邊藕抽錢未作行
寄方平陽
我愛平陽令彈琴不下堂詩成無吏報春及有農忙種
柳枝枝碧栽蒲節節香三年應報政鳬舄看高翔
冬日陪春雨諸公流山原看山
厓石千重險籃輿一逕穿黃雲迷曉日綠樹鎻寒烟水
陡斜還屈山深斷復連是中有真意何必話綿綿
新春雪中試筆
漠漠隨風轉飄飄着地輕喜從殘臘至愁向早春生梅
冷添新白山寒失舊青農家占歲事日日試隂晴
酬王懋元見寄
相别未旬日相思如一年憐君舊知巳寄我新詩篇旅
館孤燈夜炎窗六月天遥知讀書罷風雨對愁眠
南塘感懷
野老幽棲地微茫烟霧開風生採樵徑日上釣魚臺入
谷聞啼鳥臨池見早梅獨憐荆棘底萱草委荒苔
祠中即景言懷
夏日經行處時聞啼鳥聲桐餘幾枝白秧刺半田青雜
樹團清蔭来牟報小成虚堂共僧話相對兩忘情
即事書懷
徑路無媒晝掩扉野情真與世相違老梅着雨半黃落
乳燕遶梁初學飛草色入簾青似染槐隂夾道綠成圍
半吟半醉日西去閒伴白雲眠翠微
秋興
茅屋柴門老樹村樵歌牧唱自成羣一溪紅葉隨流水
萬疊青山隠白雲人跡過橋霜後見猿聲嘯月夜深聞
自憐到處棲身好野飯加飱酒半醺
半仙亭
悟得仙鄉在眼前桃花隨處竟悠然舊時卜築幽棲地
今日翻成小洞天饑採松花和露食困臨苔磴伴雲眠
回頭白鶴閒相語若道非仙却是仙
遊茶培坑
秋風隨步訪晴蘿山路泥乾處處過霜葉絢林明晝錦
凍泉吟石奏雲和書程有課閒時促詩興無端醉後歌
却笑幽禽自来去不知人在碧山阿
寓理堂庵
春風信宿碧雲居佳境天然與世違林鶴曉衝松露出
山僧夜趁月明歸開樽細勸臨花砌對榻長吟掩竹扉
多少真情難畫處相看幾度憶王維
題邑宰糓山王先生冊
令君為政尚無為一曲瑶琴對翠微晝静山禽下廳事
夜深村犬卧柴扉桑林春綠驚蠶早草色秋黃愛犢肥
何事王喬雙舄去乘時應傍五雲飛
寄題寒谷山房
清溪斜遶北山頭偶愛溪山卜築幽啼鳥有時供笑語
浴鷗無數對沉浮春寒欹枕驚殘夢夜静評詩憶舊遊
安得移居近君側醉吟隨意共悠悠
勞初誕孫
忽忽明年是五旬阿孫初誕慰情真貽謀謾自安吾拙
計口從人笑食貧蓍草效靈符吉夢蘭芽茁秀占先春
高堂況復添康健白髮相看四代人
遊青蘿岩簡同行汪陳二知巳
不到青蘿三十年重臨風景尚依然乳泉細滴晴簷雨
石室聯開小洞天烏道半通苔已沒鐵崖中斷樹相連
評詩耦坐忘歸去恨不移家共醉眠
次過徽嶺韻
直指風聲已早傳山城到日属霜天行經驛路峯巒秀
坐對寒崖瀑布懸聖世昇平無諫疏王程清暇有詩聯
飛騰此去中天近藤刺何緣作意纏
南塘偶書
世路驅馳阻且長林泉隨分寄疎狂青山半掩雲歸洞
白鳥雙飛水滿塘脩竹每便三逕静清風獨占北窗凉
人生得意須行樂天地無情兩鬢霜
奉題家君别號太古
無辱無榮物外身不貪富貴不愁貧恥言秦漢年間事
自謂羲皇世上人利害一生忘計較混沌千古復真淳
膝前自有嬰兒戲暝坐東風日日春
題硯田
剗却端溪勢坦然耕雲常近士林邊一方玄玉無多地
幾點金星不在天毛穎荷鋤分勺水松滋負耒試寒烟
憑君收拾歸方寸留與兒孫世世傳
代柬本厚覓蕨粉
蕨粉由来味最嘉常呼纖手試金芽杓分新澗流雲液
杵帶殘星搗月華細嚼水晶圓更滑閒抄晴雪净無瑕
何人會得先生意早晩前村興易賖
祠中偶題
松風庭院晝沉沉頗愜浮生習静心童子曬書隨日轉
老僧分榻卧雲深滿前生意新栽樹幾曲鳴聲久住禽
萬物於吾同一體閒中收拾付清吟
夏大水
冥冥十日雨浩浩勢襄陵曠野洞庭闊平疇滄海深魚
龍迷故宅鳥雀覓高林出壑玄蛟舞凌波小舸沉夾山
田變谷虚市米增金野哭聞人溺樓居怕水侵此情誰
與訴搔首獨長吟
山行
興来出門去一出澹忘歸山鳥識人意殷勤来去飛
聞砧
小窗寒夜静愜我讀書聲為問閨中月誰家夜搗砧
板石坑
混沌誰鑿開萬象森以朗山高水自深中有石如板
毘陵夜歸
野曠人烟散田稠雜産稀石橋流水緩江舸月明歸
宿七里礱
明月孤舟夜清江七里礱誰憐遠遊子寂寞卧秋風
過分界山
兩縣中分界孤舟逆上灘綠隂巖下石知是歙南山
秋香逕
山氣秋更清山花秋亦好芳馨襲人衣俯首拾瑶草
茶坂
一望渺何許簇簇黃金芽春罌煑殘雪詩興清無涯
山庭午坐
亭子依山構行人此息肩坐忘清晝永聊枕綠隂眠
玄灣霽月
玄雲杳無跡灣水尚漫漫山月一何皎流光泝急湍
芙蓉
桃李競春華年年逐風雨寧似江上花清光照秋水
夜愁光隂易過學問不進記以絶句
炎天過却復秋天容易蹉跎又一年終日客窗愁不撩
短檠隨意翫遺編
懷舊
江空漠漠水雲平千里歸舟一葉輕記得小陂三度興
五更燈火讀書聲
即事遣懷
古木參差石逕斜日長無事似僧家更憐地僻經過少
省得人行蹵落花
返景德鎮懷徵士先生舊遊
兩岸斜風萬竈烟數聲柔櫓夕陽天江空月落人何處
琴劍東遊憶往年
題楊原耕舍
誅茅遠結白雲間屋下清泉屋上山南畝一犁春雨後
數聲啼鳥夢中閒
宿板子磯槖
過却磯頭又一年移船相近夜投安數星野火寒蘆外
知是誰家隔岸山
秋意
西風吹動客邊秋散作遊人鬢上愁惟有階前明月好
夜深相對仲宣樓
遊虎丘山
轆轤方井劍池幽石逕縈紆入虎丘試上高樓一回首
滿城烟樹是蘇州
八月見梨花
竹外尋詩一逕斜山園八月見梨花近来無限悲秋意
愁對西風詠物華
雪影
一色瓊瑤太素餘清光斜射碧窗虛寒爐撥盡孤燈滅
曾照幽人夜讀書
芙蓉花開
年来隨地覓花栽歴盡東風總未開惟有寒花憐寂寞
晩粧微露水紅腮
南塘秋望
一池寒碧浴晴空滿眼秋光夕照濃又見桃花紅兩度
嫣然含笑妬芙蓉
塔山八景為方君僴題
花萼樓前白玉枝暗香長與月相隨草堂人去逋仙老
春興無端却属誰
幽逕無塵碧蘚迷桐君隨我踏香泥梅花落盡南飛鶴
彈到無聲月正西
十月十六日南塘對菊
一種幽芳南澗濱天然玉質迥無塵寒香不逐西風去
時伴東君媚小春
二月二日入山看松竹値梅花盛開
閒因松竹陟嶙峋松已成隂竹未勻好是梅花助詩興
兩株晴雪不勝春
祠堂暮歸
松竹連隂古寺傍解衣閒坐就清凉微吟緩步歸来晩
處處山蟬送夕陽
首夏山行即事
水滿寒塘一望平野花香裏踏新晴青林一簇南薰細
時送黃鸝三兩聲
石倉歴代詩選卷四百八十九
