石倉歴代詩選卷四百七十一
明曹學佺編
明詩次集一百五
張鳳翔
相逢狹路間
相逢狹路間路狹車不容錦衣二年少玉勒羈雙龍問
君在何處君家人易知易知亦難忘金水河之湄金釘
次朱戶翠波通瑶池堂上奏絲竹堂下喧鼓鼙太宫錦
襴腰登饌羅珍竒嬌娃俱二八魚貫傳瑶巵宫粉各殊
别婉娩芙蓉姿清歌稱妙舞密眄揚修眉椒蘭蕩邪穢
暗度青雲逵不知夕陽下但見華筵移兄弟兩三人置
身俱不卑大者上柱國次者校尉司小者亦列侯中禁
容奔馳五日一來歸中使相追隨輿圍綺羅盖馬絡黃
金羈門排虎牙杖室結蓮花帷大婦繡鴛鴦中婦抱嬰
兒小婦持斑管對局裁新詩丈夫且安坐玉笛不成吹
柔聲忽滿竅清響飛天涯
白馬篇
白馬如飛龍金鞍燿朝日腰下瑶房開龍泉山可劈上
堂辭二親誓不顧家室西出長安門馳突如風疾遥望
白龍堆欲𢷬玄狐窟羯胡撼地來北風吹觱篥交刃陣
雲昏彎弓昴宿失登壇斬樓蘭傳檄收哈密功成勒天
山關河置津驛部列五校屯凱旋六師卒天子燕武英
太史秉直筆豈恤萬戶封所貴吾事畢
湘妃祠
虞帝南征不復歸湘君日暮啼青衣秋風娜娜湘水冷
愁雲化作清霜飛清霜著草草欲死著竹竹黃印斑紫
蒼梧雲色凝不流夫君渺渺雲上頭曼聲浣月正愁絶
何處雌凰聲不歇蟠龍起舞潭水波幽吟咽咽生盤渦
癡雲作雨老天泣竹中奈此雙愁娥
南洲老人歌
南洲老人好吹笛鐵管横江僅三尺清風灑灑拂紫髯
水底眠龍時唧唧江濤走石驪珠寒列仙隠約呼雲端
白榆歴歴不可拾遺我一粒黃金丹刀圭入口骨毛爽
兩腋生翰脱塵網銀橋四畔水瀰瀰拏斗捫天時下上
琅玕瑶樹隠璚樓廣寒宫闕凝素秋仙人倒乘九苞鶠
招我同此汗漫遊招我同此汗漫遊夜來改我江南洲
江頭老人歌
茒屋江頭棲燕子暝樹微茫似煙雨江蛟弄月波水寒
夜半何人歌白紵老翁起聽醒不醒短蘆乍有驚鶬鳴
玉壺墮影半窗白老翁醉卧魂冥冥夢中笑語不我答
閒情似與江鷗狎
送人省覲
雨餘春漲桑乾水歸憶函關二千里高堂阿母日倚門
孤雲凝睇愁夢魂西風千里入長安一封書上紅雲端
麻鞋闕下拜天子乞地崦嵫出温旨雪花如掌狐兔藏
燕山老梅吹古香歲蛇赴壑不可捉馬上春風吹髩脚
孤雲凝睇白雁歸越羅開篋裁征衣雨餘春漲桑乾址
黃金臺下花如綺裹書匣劍西入秦沙頭冠盖何輪囷
伏劍對酒眼雙白白石青山照行色蒲帆(闕)滿古渡頭
亂山回首芙蓉稠鳳皇城上雲起滅十二玉樓春乍隔
高堂阿母日倚閭夢魂時繞華山廬汪倫當日送李白
我今與之情何如中條太行接函關黃河來自崑崙山
望中雲氣似車盖必有名世生其間于公門閭容駟馬
王氏庭槐自拱把眼中見子已昂藏他日相逢馬須下
賦得賀蘭山送李獻吉
往年榆林告亟發公帑十五萬餉之大司徒檄以君
往今年寧夏缺餉乃七萬金以君往君于邊儲遠情
可謂勞且周矣諸交遊輩擇朔方形勝可詩者分詠
贈焉而賀蘭之山未有作者君以行之先一日命鳳
翔賦之遂從而為之詞
君本關西人乃作關西行往年使榆林今年使朔方西
度黃河四千里眼中見此誠莽蒼賀蘭山高五千仞翠
壁蒼峰削孤峻清泉百道草樹濃雄哉蟠據河南鎮山
西胡虜東中國何必長城分南北君不聞胡云奪我燕
支山使我婦女無顔色賀蘭固是中國望可容胡虜為
巢穴我聞朔方兵不若榆林強不有賀蘭山朔方誰其
當王公設險計守國地險如此功可量君齎公帑十七
萬作氣鼓力功可斷死魚芳餌有明言要在得人富籌
算古有班定遠克收西域生封侯亦有傅介子借劍立
斬樓蘭頭甲兵百萬范老子西賊膽破誠壮猷君抱濟
時具未償投筆懷此行亦是棄繻意賀蘭入眼何壮哉
左顧黃河流石摩賀蘭頂賀蘭日高河日深會當勒功
摩石廪黃河洗甲山挂弓西望龍沙滅胡影
紅梅
雪山石滑走白兔羽衣翩翩鐵橋路手撚三尺紫珊瑚
一片丹霞映霜素渴服臙脂井底泉饑餐瑪瑙甕中露
換骨曾分紫府丹出塵不借清風屨乾坤二月春氣濃
幸好逃奴逞妖嫮仙人綘節上璚霄吹落香風滿寰宇
黃鶴樓頭玉笛吹無緣得見藍橋嫗安能盡度世間人
箇箇紅顔老能駐
盆荷
臨溪問花花不語愁對湘波弔堯女幽魂化作水上花
阿誰剪取來君家知君深得種花術一朵兩朵冐波出
玉立娉婷澹且閒碧簪竟插青泥間丈花船藕嫌屋矮
一片入口沈疴解出塵自恨骨未仙乘風無地超三千
瑶池燕我開瓊筵雲中時聽霓裳篇
蘭竹
楚臯煙雨逗寒綠秋水并刀剪一幅龍雛逐節脱錦䙀
蛇老退皮搠青玉碧花淺淡香一叢綠葉芬芬清滿屋
襲人堂下蘼蕪秋憶我山中篔簹谷裁皮可製高祖冠
紉葉宜為靈均服玉山只欲洗塵氛糠竅惟知厭梁肉
豈知益友能化人更着此君可醫俗風霜抱節聽孤高
日暮凌寒習幽獨君家有圃如瀟湘休種繁花種蘭竹
松鶴吟
養禽貴養鶴種樹貴種松鶴本遼陽仙松本徂徠公君
家老鶴白如雪萬里飛翔乃所悦君家老松青如山百
圍偃蹇那可攀鶴兮鶴兮時高舉上寥廓兮下滄渚西
過懸圃啄青泥不逐鴟鴞争腐鼠松兮松兮但孤撑蟠
后土兮參青冥歴諳寒暑百不變肯與桃李争浮榮嗚
呼此松與此鶴閱世千年但如昨
對雪
客路經初白寒深出戶遲凍鴉棲易辨宿鷺起方知一
水界空碧諸山遺故姿蹇驢傷徑滑江上看梅時
和李獻吉遊西山韻
君有踏春興招呼我亦從登高攀石磴眺遠聽山鐘風
起偏依樹雲來欲暗峰過橋逢野寺一逕入深松
二
傍山春更好散步一相從密樹封荒殿圓苔上古鐘門
通橋北路雲鎖塔前峰斜日西山下歸鴉認故松
挽劉鍊師
日暮雲深處王孫不可招鐵橋春未度丹竈火初銷誰
拄開山杖空留煮月瓢海風鶴駕遠疑赴閬風朝
邊警
枉矢欃槍逼斗杓邊城烽火縱天驕經年戎馬虚奔騖
向夜星辰半動搖外府盡煩劉轉運北軍争得霍嫖姚
桑中一飯猶知報樗散無謀補聖朝
七夕
綵綫珠樓月半輪共看河鼓會天孫兒童争喜蛛絲網
庭院何慚犢鼻褌書傳古香生齒頰機梭空影落匏尊
橋填鵲石通銀浦乞巧何時呌帝閽
潞河舟次
萬艘風集潞河隂同是臣民拱極心人望京華依北斗
津通析木貢南金峰房井井吹煙突龍舳年年逗石林
我亦荷君慚肉食為言國計轉愁深
送友奉使郢州
春草離離春水波春卿南下興如何江頭鼓吹迎旌影
望外風煙入櫂歌獨上紫壇開玉璽共看蒼節度銀河
君王南望時當宁夢裏清班幾佩珂
二
丹書金冊重封題親遣儒臣賜剪圭天建楚邦分社土
人迎漢使築沙堤危厓蔵裏蒐遺傳古草堂邊詠瀼溪
十二樓頭懷國夢客窗時誤聽朝雞
宫詞
中年纔出上皇宫偏得君王寵幸隆東内有時朝太后
情知不是舊家風
二
蚤諳圖史欠吹嘘長侍宫闈備掃除一日詔宣充典奏
秩名應賜女尚書
見梅一首
慣依書舍與漁家多在山根與水涯小院可人惟一樹
月明籠得半窗花
詠梅
夜深和月印窗紗宛是孤山處士家短角城樓隨處起
莫教吹到落梅花
熊一卓
送許給事中啟衷使交趾二首
春明發車騎合沓集川原美人使絶域相送東郭門君
去豈徒然能令中國尊
邈矣南荒地于今過使君蠻王拜帝勅草木識人文日
月輿圖外應歌銅柱勲
見新燕有懷
城隅有高館宴坐常寂寥海燕及春來雙飛還舊巢昔
去誰所迫今來誰所邀何事同心人一去邈難招
寫廳壁桃源圖
聖皇御海宇邈無夷夏分羣才争洗濯鳳凰遊中原乘
時佐休治史籍騰清芬聞有武陵源流水隔塵喧當時
避秦者此地忘朝曛花飛嵓畔雨月落松間雲引領無
翊戴低頭麋鹿羣住世長子孫徒喧晉宋文悠悠竟蕪
沒遺蹤安足論
中秋同獻吉諸公登鏡光閣是夜無月
羣騶駕言返暮霏擁林塘出寺復入寺嬉遊殊未央支
公素躭客展席臨中堂銀膏照四壁團月出未光遲遲
動深酌語静聞啼螀爰以結歡好婉㜻金玉章願為雲
中鶴比翼同翺翔
野坪為馮治之作
古樹藹叢薄修原帶郊坰悠悠天容展瀰瀰地勢縈桑
麻蔭其中朝暮聞雉鳴遊者終良辰樵牧日營營倦翼
集幽林歸雲野墅横游子抱真性念此動高情寵盛功
弗居終以託吾生
歲晏和仲默韻
天涯寥落客歲晩獨含思白日當空速歸雲帶雪遲風
煙憐去住節物愴心期對酒那能樂攄懷一賦詩
送獻吉歸里
相送轉惆悵天寒聞暮鐘高鳥去不息浮雲來幾重河
關經舊壘墟里對孤松結束平原騎翩翩塞北逢
和何仲默遊靈濟宫韻
乍識花源路瀟然世外居玉壇秋雨冷紫閣晝隂虚飱
玉傳竒訣抄方簡異書却憐車馬客羈束未能疎
和復李獻吉懷韻
暫出邊關道親交念别羣新蕪炎雨長遠樹夕陽分路
險平連塞屯閒亂點雲無眠山館夜惆悵正思君
上元和廷實韻兼懷獻吉
今夕復何夕千門候月明浮雲生漢苑積雪霽秦京漏
下車塵暗宫中火樹晴美人一水隔竚望淚盈盈
送王衍之還陜和廷實韻
遶遶郊門道沙寒驛路微煙花行客晩京洛故人稀野
岫孤雲沒春山獨鳥歸秦川隠關塞一望一沾衣
見白髮有感
四十年餘添白髮却因頭白憶青春初緣愁病斑斑出
自落風塵種種新已訝入梳紛滿面每於臨鏡一傷神
官途役役羞看汝勲業猶慚報主身
觀江漲詠懷
拍江忽傳春水漲柴扉即傍浪花開帆衝急雨籬前落
鷗逐奔濤樹裏來已被風光時引眺况多愁病獨登臺
欲行何處有舟楫遲日蘋風生野哀
立春
歲前三日春歸早庭樹東風欵欵吹野屋尚稀花照眼
江門應有鱠魚絲高堂雲物供時賞久客山川動遠思
短世行蔵方自愛任教斑鬢漸差差
用前韻懷友
幽棲白鳥甘分席濁酒春風只掩門谷口豈無停驥宅
南陽實有卧龍村高天野寺煙花豁細雨河橋草樹渾
多病獨愁稀會面古來交道與誰論
寓大寺留題
今朝方外堪乘興廿載江湖只夢思老去煙花休浪笑
向來猿鶴果相疑松根草坐春從暖竹裏溪行晝每遲
世慮久知非我意人問何物更多岐
秋日過南湖小館
西風落葉冷侵衣坐倦江樓思入微鳥逐午雲過竹逕
鷗翻秋水上苔磯閒花幽草各自媚社燕賓鴻相背飛
自分心情渾吏隠風光傳語莫相疑
送陳文鳴
瀟湘從古稱佳境冥漠江湖夢見之竹浦娟娟風色淨
花垣苒苒晝光遲香輪芳草客未倦短笛孤舟人更吹
獨有美人圖畫裏楚天煙水總堪思
除日雜懷
孤城曉角清霜度近市柴門旭日開羌笛戍關情欲斷
蘭橈沙際首空回風塵荏苒催蓬鬢雲物凄凉戀古臺
却憶帝鄉仙馭遠漫天雨露不勝哀
登翠華巖
勝地來過雙眼明翠華巖上春日晴水禽飛來浦溆静
山郭浮近川湖平濃花古洞幽幽發細雨寒原黯黯生
遊宦偶然耽野趣題詩長憶謝宣城
送同寅郭魯瞻犒戎宣府同廷實伯明
嫋嫋垂楊拂御溝青青芳杜徧春洲三關路接邊城迥
獨樹雲移使節幽月映寒塘生遠夢鶯啼深院亂新愁
丈夫早試安邊策坐制河山百二秋
送顧進士使浙纂修
漠漠江湖生遠愁青青蘭杜繞芳洲煙林對酒濃花發
夕館懷人長漢流吳下清風過舊宅越中啼鳥伴行舟
公餘定自多詞賦司馬才高更勝遊
立春
紫閣晴雲流複道竹門初日麗芳塵籬前雪水繞村白
湖上柳條垂路新冷雨凄霜應却避流鶯乳燕漫逢辰
獨憐漢使浮槎近翹首星河萬象春
巡廣過家朱君佐設飲寺中有贈用其韻復之
時君佐書考北上
野堂高會麥秋天憶共攀花十二年座對薰絃如昨夢
棹迎芳草又離筵乘時鸞鳳雲霄立抱日魚龍澤國眠
只恐天涯來雁少瘴鄉秋色渺風煙
送朱君佐應朝北上
花封暫假金閨彦棨戟遥臨劍水清芳草幾年勞别夢
寒雲十月倍離情居人愁望青鳬遠仙侣同飛彩鷁輕
賈誼定應前席問經綸知不負蒼生
觀春水有感
二月煙濤天際來病懷憂思一登臺濕雲屯樹鶯新到
鳴雨灑江花亂開坐浪漁舟終遠去横空隼鳥亦低迴
香蘋欲採汀洲遠目斷蘭橈心更哀
懷京友
閬苑十年同會好滄江千里獨栖安燕臺遠樹春雲暗
楚館繁花晝雨寒不分山鐘搖夢促無端海鶴度書難
傷心桂棹風波隔日晏空歌澧有蘭
遊感山用老杜韻
野寺來遊記往年入門流水漫潺湲交游白首憐誰在
塵路青山有夢傳禪榻卧雲疑隔世暮鐘聞浦未回船
春潮來往君休問無事沙鷗只晏眠
春興
塵世光隂徒草草林居風物亦菲菲花間雨濕身常慣
竹裏月明人乍稀昨日暖薰幽澗草春雲新長北山薇
滄江白鳥知人意戀戀沙橈故不飛
汪司驥席上對菊
錦席秋軒流客觴階除遲菊戀年芳翠條苒苒初經雨
青蕊娟娟欲候霜幸為分回供閴寂空然别去夢寒香
小車如覓東溪路敗屋疎籬是醉鄉
贈友人約往看菊
愛汝野亭風日幽寒花石路晩雲稠關心異品虚看譜
滿目清霜可負秋仙侣自應吟閬圃儒衣能許坐寒流
草堂空閉閒風雨為惜年芳易白頭
和獻吉晩出禁闥
遥望朱門啟宫花映繡盤年年春二月燕子入長安
春日謁陵途中
耳畔聞啼鳥悠悠客路情山城春共遠花發不知名
送客城南
楊柳河橋館春風倒玉壺離情不可道江路滿䕷蕪
送客南還有感
遥望城南道青青草色新春風生錦棹時送楚江人
出居庸
沙上望行人日暮愁心絶江南四時春邊地五月雪
懷友
驛路連雲暗溪朝帶月渾美人不可見此夜欲銷魂
山中口占
亂石蒼松逕藹藹春風和白雲不作雨空占碧山阿
山西郊聞鶯
冉冉郊西路繁煙弄柳條東風殊解意催送鳥聲嬌
春水和杜子韻效其體
何處水來驟爾強漲號徹夜誰能當開門江檻已不見
幾個輕鷗浮席傍
經姑蘇有感
闔閭城邊迴短棹行行煙柳入江臯萋迷碧草吳宫裏
春色年年發綘桃
石倉歴代詩選卷七十一
