石倉歴代詩選卷四百四十二
明曹學佺編
明詩次集七十六
張濬(字文哲閩縣人天順三年鄉舉仕至饒平尹别號畏齋因名其集)
次鄭司訓詠盆池白蓮韻
石盆數枝蓮皎皎冰玉宇對之若鉅儒臨風肅簪屨於
焉湛性靈謝絶浮塵慮幽香落酒杯雅韻生詩句月照
盆水寒誰識花中趣
送茅齋弟同賦風雨連牀
風雨蒲城縣連牀兩弟兄呼兒剪孤燭坐聽難為情夜
長風雨何凄切蕉葉梧枝響欲折百千里外憶鄉園三
十年來話離别迎雲樓中童丱時重簷花落夜眠遲共
被笑言踏裏裂起來展冊争吾伊秋風聯袂遊京闕回
望鐘山入寧國敲篷悶對曉翻江催詩静看寒成雪嶺
之南浙之東蒼梧望湘水浮萍無定蹤漁火平洲沙漠
漠征鞍山店樹濛濛瞻雲時得還家約棠棣亭臺春灼
灼遲遲下虚簾沈沈動清酌歡娛不抵别愁多強半年
光客裏過消得幾番風雨夜少年豪氣渾消磨今夕復
何夕饒山對岑寂樽酒飲不成相看心戚戚子近四十
六我踰四十七讀書尚古人于世曾何益而今華髮已
墮顛為忠為孝事茫然文希班馬蠡測海道幾周孔階
升天功名不足昭先哲福慶無由垂後澤北堂日影在
桑榆為謁精誠奉顔色言之累百莫盡懷四簷風雨還
復來竹爐火活新茶熟譙門鼔絶殘更催強將巾櫛肅
儀觀霽日看看上霄漢官貧何以贈君歸惟有詩篇滿
行擔鄉園到日喜忡忡我自寒山守歲窮若是明朝更
風雨能令我作白頭翁
秋夜詞
松亭涓滴露華清月中兩兩鸞簫鳴聞來縹緲亦堪愛
不是儂家絃上聲西風吟冷羅衣裳銀釭明滅歸洞房
依稀夢逐仙舟去聽得歌聲繞拒霜
早發霅川
湖白煙光遠山隂月色蒼雞聲隱深樹雁夢落清霜羈
思縈孤棹行期念故鄉依稀見亭館天際晃朝陽
玩新竹
澹月虚窗曉焚香理素琴清泠仙珮下夭矯瑞鸞吟雨
淨枝枝玉風廻片片金相思人不見苔上拾瑤簪
到四會
今識綏州地孤城瞰海腰人家盡編竹村巷半栽蕉墟
市三朝貨畬田八峒猺喜聞周茂叔遺祀在山椒
小樓對月寄廷瑞
樓居梧竹上風細月娟娟好景憐今夕佳遊憶往年流
光銷綠鬢舊業負青氊忽聽驚枝鵲幽懷倍黯然
青鸞孤影
失却朝陽伴幽棲祗自憐露寒凋翠羽風惨落金鈿無
復毰毸舞空餘憔悴眠縱令化為血不續舊琴絃
夏晝
當軒嘉樹午拂幕好風凉石几龍涎細磁瓶鳳爪香掇
詩題扇紙試譜解琴囊底事巢簷燕飛飛上下忙
見孤雁
雲海棲遲樂何堪又自鳴一天星月夜兩地弟兄情松
葉山廬静蘆花水舫輕相看成昨夢惆悵若為平
訪敬所出山留别
嘉會幾三日離情更一杯好山看未徧閒客去還來素
壁留詩草清風贈隴梅海天今夜月相對若為懷
輓海州林學士
吾道人千載空山草一丘無書上封禪有子紹箕裘高
館芸香老疎簾鶴影秋清風不可邇雲樹暝悠悠
舟中
萬事數杯酒百年終日歡移舟白石渡着屐蒼煙巒秋
色連空碧潮聲入夜寒客懷轉無頼俯仰一長歎
江上
自慚疎拙甚十載誤朝簪欲向江湖去難忘雨露深逄
人無白眼報國有丹心多病愁偏絶樽前任淺斟
五王遊春圖為朱揮使廣題
繁華池館豔陽天鸞鳳笙歌列綺筵金塢日融花對笑
玉欄風暖柳貪眠内家長是三千歲小酌休論幾萬錢
歸騎莫貪鷹犬樂桑麻陌上盡春田
進香之京别文範文明弟
思親長起望雲愁遊子今朝更遠遊鄉思一天閩海月
羈心兩地潞河舟黃裯被冷分書幌青草詩成付酒甌
出告已題封札在雁來湏寄故園秋
綏城北戰士枯骨如莽予收而瘞之誌以此詩
白骨縱橫野水濱寒煙宿莽夜飛燐驚心鋒鏑生前事
埋骨風霜死後身孑孑遊魂毌作厲皇皇掩骼豈須春
居人莫損封丘土百歲一抔應與隣
懷劉水部
咫尺天台萬里脩桃花流水為誰留望邊雁影青山暮
吟裏風聲碧樹秋好憶西湖歸放鶴休因七夕恨牽牛
棚陰一斗松香酒不換長安萬戶侯
劉水部臨别索詩不成别後寄此
寥落正當多病後心知又是遠行時縱教強飲難成醉
勿訝臨歧不賦詩風雨孤舟人去遠雲山千里雁來遲
依稀博得西窗夢幾度松亭對酒巵
過彭澤縣謁陶先生祠
五柳成陰落日遲百年祠廟大江湄若論作宰乍來意
肯緩休官歸去期典午之間無舊業羲皇以上有新詩
浮雲蹤跡寧無愧聖治今非處士時
輓新安吳處士
瀟灑林泉八十翁清名落落滿江東碧梧枝老琴牀月
白藕花寒釣艇風舊社綺黃聯隱牒新盟秦晉託儒宗
那堪白嶽牛眠地煙樹長封一畆宫
登黃鶴樓
醉眸空闊楚天清獨倚危樓覽物情江引巴渝歸渤澥
山延廬岳入荆衡何年笙鶴雙僊會萬頃煙波兩岸城
赤壁烏林總陳迹臨風懷抱若為平
黃竹樓登眺有懷南雍三進士
江上危城城上樓沅湘東下水悠悠微茫見雁青山暮
落莫懷人碧樹秋碣石有文留勝槩壺觴無客續佳遊
廟廊萬里江湖晚四十年來半白頭
秋夜同應先生宴葉生胚挹翠樓
海上羣峰指顧中晴霄拄笏萃文雄小窗月色通松逕
虚幕煙光護竹叢五夜流虹生硯石半窗靈籟落絲桐
酒醒徙倚危欄上江漢茫茫思不窮
黃田午泊
行舟暫艤港頭沙清夢依稀又到家正好承歡忽驚覺
數聲溪鳥掠蘆花
題畫蘭
翠袖衝寒暮倚樓高山流水思悠悠玉人何處空遺珮
月落滄江一笛秋
題畫石
授簡何年訪榖城叱羊無地覓初平曾如艤棹瀟湘晚
水落空江山月明
寄應復軒先生
先生家在鏡川東古木衡門一逕通不省海棠開幾許
欲携樽酒問春風
效唐人宫詞
金箔微開掃玉牀離宫瞰水竹風凉月華滿地笙歌沸
未信今宵更漏長
題商山四皓圖
誰道雲山歸路荒但聞軒冕世情忘悠悠出處渾難省
竒策安劉付子房
晚酌朗吟亭有懷陳德衡
朗吟亭上酒樽深風月娟娟愜賞心為憶元龍湖海士
何由共此朗然吟
早春
細柳纔黃嫩未絲已知春色到疎枝殷勤折贈行人别
莫待秋風日夜吹
張天顯(字敬中别號巽所畏齋公之子弘治辛酉舉人仕至大寧都司教授鄭少谷先生其)
(門人也)
謁南山祖塋
陽春動地來芳原利幽涉梅花霧中竒鳥弄風前傑感
我雨露懷杯醪灌松葉再拜欲敭言山青澗泉冽
登高分得留字
歲功成萬寳灝氣澄三秋兹晨値陽九漫作龍山遊仰
翰天宇寬俯瞰長溪流悠然起松風蜚露沾衣綢拂石
坐苔花長嘯山泉幽興懷千古人駕逸不可求夕陽送
鴉翼翠靄生林丘主人殊愛客折菊分詩籌狂嘯震岩
谷岸幘謝靈脩薄言歸路晚衣帶餘暉留
訪葉隱君山莊
偶訪雙溪潯坐嘯雙溪屋主人愛客情累日歡不足林
禽送好音野樹呈芳馥杯傳豐市醑盤列春山蔌何當
蘭桂懷冠冕忘拘束香檀風外敲潦倒霓裳曲樂極自
忘形起向澄潭浴天風兩腋生瀟灑出亭毒天隨空五
湖康樂閒千谷人生能幾何常對樽中醁
聞鷓鴣示鄭繼之
行不得哥哥啼得寒煙漲碧莎楚澤幾風侵枕簟江州
一雨濕衣羅滿山松桂寧無穴萬里乾坤漫有囮詩瘦
不禁愁徹骨傍篷搔首思如何
行路難
太行之道出關西荆厓棘棧跨虹霓行人失勢摧輪轂
顚崖絶坂難攀躋鳥聲相喚行不得草雲黯淡無顔色
道逄黠旅坐相談對面危機眇難測
又
吳城夜發寒山鐘牙檣銅鼔鳴天風挑燈拽纜百夫擁
愁殺孤舟寄溆東溆東漁父向客道紛紛勢力一時好
君不見東門黃犬無人牽市上屠沽笑絶倒
溪樓感興
水面無雲島嶼浮却疑鸚鵡有南洲驚濤濯彩明星落
急管入樓靈籟周萬里江湖憐病骨一天風物覺深秋
倚欄莫作悲歌曲溪上漁郎也解謳
浦城登陸路
建水西頭艤客槎驅車山徑鳥邊斜青嵐樹杪看朝巘
夕照城墻隱暮笳野色依稀垂帶草禽聲高下落岩花
解鞍為買壚頭酒坐對雲山興未賒
過嚴陵祠
白水人收赤伏符先勞物色索賢書暫休男子澤中釣
又駕狂奴館下車逐鹿臺前無鼎爼富春山裏有犁鋤
祗今風寢孤松樹猶似當年鼾睡餘
寄謝姑蘇顧朝列
舟泊吳門百尺樓樓頭雲物為君留香風繞座芰荷滿
凉雨入簾林麓幽庾亮雅懷非憚老陶潛有子更何求
離杯莫動陽關唱久客江湖不任愁
寄葉懷麓先生
夢入衡陽第幾峰巒煙又隔海天東桄榔雨後枝枝綠
荔子風晴的的紅案牘不勞鷗近榻吟樽有約月當櫳
臺江羌起香山社便應淵明菊數叢
溪行見萱花草
鵠觜風和露葉柔多情相對更忘憂雲山萬里頻回首
一片征衣百線愁
題小景
東風送雨入青原一片花飛一片雲中有幽人懷獨達
楚蘭歌徹許誰聞
張元秩(字經世巽所公之子也鄉舉仕至寧波府通判别號恒谷)
少婦行送王遵巖左遷
攬衣望明河玉繩低回光盤拏青松枝白鶴來翺翔妾
夫自年少意氣凌蒼茫朝飲射洪爐暮宿紫雲牀白馬
赤茸鞦陌上何輝揚妾本名家女不解時世妝羅衣白
玉珮素質瑞麟香機頭工織素一日二尺強欲採園中
葉婦人不下堂欲採陌上樹原蠶禁柔桑夫心凌風葉
向背苦不常棄置在色衰妾已悲年荒征鴻報霜後四
壁鳴寒螿婦人自有分料理夫衣裳
掃雪行
長安雪花如掌大朝回騎馬花為蓋玉宇瓊樓高更寒
荒原敗屋情何頼日暮天低酒旆愁雪煎一椀欺公侯
袁安閉戸胡為爾戸外紛紛埋馬耳市兒執箒除道忙
吁嗟爾腹朝無糧朝無糧勿復語爾不聞關西將士凍
欲死
西湖放歌行
西湖水清清見底浪暖沙暄雁䨇起雁飛不落稻粱田
弋人慕爾徒紛然賈生磊落美少年才如羽箭乘風前
長沙宣室淚濺濺何如樂聖稱世賢襧衡之才能擊鼔
屈子思歸作漁父虔州酒稅名不虚至今文彩生圖書
深淵大澤藏龍魚西郊雲密將何如西湖水清蘆葉疎
胡不濬此芙蓉渠蠙珠或有當前車夜光不發空爾思
冬日遊海印寺
新寒凌翠袖散步入禪叢海印何年寺煇煌紫陌中煙
分兩岸闊霜滑一橋通可是浮圖麗玲玲倚太空
李雲岡
憐爾雲岡子飄然思若仙春風黃憲渡夜月子陵船留
滯江湖遠音書夢寐牽京華虚木榻遲爾未教懸
送雲泉嵩南二子歸閩
秋水下蘆溝芙蓉對晚愁夕陽共仙棹樹色望京樓結
綠黃金㭱驊騮白玉鈎風塵迷驛路嗟莫暗中投
出郭
出郭聊行樂閒情轉自悲風霜驚歲宴客鬢尚天涯老
穉迎暄立田園啄雀飢歸來掩書卷兀坐意遲遲
聞笛用北峰韻
笳曲傳胡塞流商悲至今鍾情涕淚滿別恨歲華深謾
按雌雄節誰傳子午音西風怨楊桺搖落客邊心
讀騷
此懷長不寐持以問乾坤銀漢無孤棹神龍有九閽詩
書終發冢戎馬未開門永夜歌漁父難招楚客魂
雨奕范菁山官舍
衝泥到官舍聽雨理楸枰疎懶機關少縱横白黑生花
溝流水急草屋敗垣驚鸂鶒雙雙下知渠眼獨明
新晴與象庠諸生論學
採芹盤澗曲瀟灑客衣單雨淨潮翻白梅疎山更丹詩
歌鏗玉磬禮樂話金鑾幸與官滄海同君一食簞
泰陵陪祀
鼎湖雲繞竟難攀陵寢巍巍霄漢間玉匣光收龍虎氣
瓊欄斜倚竹梧斑中興猶落蒼生淚物候應悲聖主顔
陪祀儒臣哀獨壯蕭蕭風露下西山
孔庭古松
怪特孤松倚殿前風霜歴盡不知年寒聲瑟瑟喧秋夜
古色蒼蒼照暮煙勁氣在天元不老歲寒得此尚依然
人間草木争竒縟憐爾光華爼豆邊
武侯原孝襲爵歸嚴書贈
碧溪溪上今風雨宿草難忘夢寐間獨傍雲霄看玉樹
依然神表立金山花明虎帳新生色日暖胡塵亦滿關
好伴青春敦禮樂漢臣名實重樓蘭
輓李鶴軒
白虎闈中羨阿郎歸囊忽爾思徬徨愁聞逸叟元裳鶴
已駕仙家碧玉房永夜月明舟壑静空山雨冷竹蹊荒
少微星落詩笻卧寂莫煙雲鄭老鄉
和王晴川即事
朝廷本意備諸戎鐵騎長戈控大同豈為棘門成禍首
翻然鼙鼔動雲中閭閻日暮風煙慘冒頓天寒劒戟通
聞道總戎蛇鳥陣列營秪在代西東
贈王伍二同寅陪祀
武皇陵寢接雲城瞻掃真懸雨露情長憶六龍回紫極
猶餘八駿繫朱纓孤高陰殿含秋色想像神威動遠征
宦孽已誅遺詔下百年江漢淚縱横
晨入太學追憶晴川昔遊情景惘然賦此
司直堂階落木陰故情回首淚沾襟清樽開處當明月
古調看人長道心寂莫獨攤嘉樹傳風流誰嗣廣陵琴
孤兒寡婦南歸棹萬里寒江煙霧深
聞浮峰弟唁予候久不至
報爾辛勤訪老兄炎天七月到神京連牀擬共今宵雨
短燭猶虚昨夜明已辦霜刀飛鯉鱠更分春色倒銀罌
北堂喜佇南來目白馬今過第幾程
送姚子敬教錫山
嚴瀨論文意若仙長安笑語共風煙忽看此日琴書遠
未道他年夢寐牽泰伯孤城秋樹裏東坡小墅太湖邊
雄文雅節君須振北雁南魚謾惘然
翠亭
小亭長日白雲浮樹色平臨萬壽洲童子近花能弄鶴
高人垂釣不驚鷗松林含月娟娟淨竹塢移樽事事幽
羡爾阿郎能養志亭前玉珮韻脩脩
送方平洲節推廣州便道省覲
輝輝海日白雲城萬里寧親共此行南國煙嵐明墨綬
窮荒日月寄書生亭開遲翠松筠好官近羅浮夢寐清
旌節入疆如問俗陽山兒子總韓名
送蘇雪江任桂林
湘灕流合始安州落日千家煙火浮天遠星辰聯貫索
山空雷雨動窮陬異魚水漲湖塘月金粟花明楚越秋
簡訟只今懷舊俗韓公閉閣合深憂
寄鄭沙村
不見平生鄭東谷越南春色動遐思堂齋衾枕當深夜
霄漢經綸看此時九野雲浮淹遠夢四明花發滿寒枝
多君愛我眞成癖到處逢人說項斯
送浮峰弟
西北天高風色寒少微旌旆出長安禰衡才大能岺服
杜老名高合鶡冠春草幾移風雨榻垂楊又據别離鞍
征衣縫處憐遊子斜日孤雲細細看
秋興
山東河道荷戈行聞說滄洲亦募兵守令未遑圖保障
將軍誰復作干城田疇禾黍悲羣牧天漢星辰應列營
節鉞急須籌上策君王西北重憂情
七里潭邊繫孤艇幽棲長傍子陵臺潮平風急魚龍動
木落星寒天地哀揚子交情能問字山公具眼解憐才
勝遊舊事今如此獨夜凭欄聽落梅
石門洞口少年過之子青雲共浩歌樂處江山惟夢寐
舊時風雨竟如何混元獨立招玄鶴甌越相携訪白鵝
二十餘年一回首秋風蕭颯淚滂沱
月夜飲歸同凌王二丈
星月熒熒度禁林長安歸騎共知音天機萬古馳昏曉
薄俗何年謝陸沈縹緲風煙明静夜支離事業愧初心
梁園漢苑皆才俊珮玉橫金少滯淫
春日同北峰登鏡光閣因訪(闕)上人不遇觀盆
中素馨
此日同君登快閣溪山正是放花時故鄉異蘂驚愁眼
終籍農人治遠陂禁苑峰迴瞻日近蘿房春静見僧遲
巾鞋幸少泥塗累拄杖穿雲隨所之
遊金峩寺
桐梓花繁春事過看山巾屨入金峩飛飛瀑瀉哀徽切
渺渺雲征遠岫皤短褐溪翁供紫蕨長竿穉子浴黃鵝
今人指點流傳賦盧橘柴扉已滅磨
輓王晴川
平生雙眼無長淚淚到丹旌眼欲枯渺渺江山回獨鶴
凄凄風雨泣雙雛地曹事業青冥上司直聲華北斗孤
後夜思君憶顏色半庭寒月在蒼梧
輓月塘
文星此夜掩寒光門巷雲閑草色荒秋浦祗應哀落雁
春堂空復静琴張孤高古道懸山斗江海歸雲度渺茫
賈誼平生懷遠志竟將流淚謝君王
石倉歴代詩選卷四百四十二
