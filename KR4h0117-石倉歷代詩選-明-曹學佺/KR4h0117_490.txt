石倉歴代詩選卷四百九十
明曹學佺編
明詩次集一百二十四
史鑑
丙午歲予初度題像
自我得爾來忽忽已三載憂樂不相關貧病安能凂兹辰
遇初度舉酒一相灑我貌日就衰爾顔長不改過此復幾
時應知愈不逮觀者問為誰曰我咸疑紿惟餘舊親識追
想為爾拜茫茫天地間歲月不相待終當委運去誰亡復
誰在謂是無所知言非亦何解一笑兩茫然浮萍渺滄海
過梅花道人墓
問津武塘下攬衣獨吟行徘徊古道旁纍然見孤塋荆
榛竄狐兔牧䜿時来登橡樹半無枝曲池猶未平哀哉
梅花庵一仆不復興空留水墨蹤允為後世程高風董
巨間不復名丹青古碑無文章但銘卒與生生前徇名
教豈樂浮屠名時非有深識季世多兵争愚人信因果
庶幾保其形同時富豪家厚葬侔山陵毁盜殆無餘遺
骸縱復横珠柙去已久蔓草来相縈何如一抔下晏然
無震驚取重亮在人信非山水靈采芳薦清醑日落風
悲鳴遙遙望遐躅感嘆有餘情
殺虎詞
城西之山舊無虎草淺林疎少依阻白日咆嘷忽見之
横行食人難指數官兵捕虎争負戈上下林谷交張羅
一虎跳梁忽驚潰何况衆口騰其多怒視眈眈猶負嵎
山民攖之舂以殳黃斑紛披血膏野相與屠戮殘其軀
嗚呼養兵資禦侮見虎何為怯無武龍沙茫茫天四垂
走馬胡兒猛於虎君不見肉食乘軒將門子遇敵幾人
能致死
畫馬歌
房星之精化為馬肉騣連錢滿天下世俗寧知驥與駑
善相方臯一何寡君看畫馬自有真能通相法方入神
驪黃牝牡不足辯天機内解斯其人騰驤飲齔逐水草筆
端幻出龍駒島雄姿矯矯長風生逸氣稜稜飛電掃老眼
摩挲忽驚起便欲驅之涉長道君不見韓曹已往不復生
吳興死後無丹青天閑龍媒十萬匹誰能起之圖爾形
秦淮歌
停君金叵羅聽我秦淮歌長江西來幾千里沿洄直入
臺城裏浮青蕩綠南北流至今猶號秦淮水秦淮之水
能容舟秦淮之上花滿樓美人捲簾垂玉鈎太白仙人
清夜遊酒酣乘月往石頭棹歌渡淮水倒披紫綺裘英
風撼五岳豪氣隘九州邇來四千九十五甲子無人繼
此移山倒海之風流水光依然月如故斷雲零落令人
愁豈無清歌與美酒與子碌碌誠堪羞我歌秦淮歌送
君秦淮去城西酒樓在何處主人今非舊孫楚且須痛
飲歌達曙達曙歌醉方寢笑壓吳姬股為枕滿身模糊
覆宫錦明年我亦泛秦淮手解金龜就君飲
題可菴老人寫竹
國初寫竹王舍人筆端生動妙入神風流太常繼其後
片紙一出人争取可菴老人得此傳聲價在人尤赫然
江南賢豪動百數家家屏障生風煙前年寄我雪竹圖
天地黯慘雲模糊大枝横斜小枝亞金鞭擊折青珊瑚
今年寫竹吳江縣寫出千人萬人羡鸞鳳盤空雲日翻
蛟龍出海風雷變鷓鴣無聲錦瑟稀湘娥披雲未遮面
老人老人勿自珍筆力轉多方絶倫高山流水志有在
莫謂識曲無其人
過横塘
西向横塘過風涼天又晴兩山沿路轉一舸問津行野
水飛雲度斜陽去鳥明采蓮人不見遥聽唱歌聲
中秋聞諸弟宴集湖上有作
樂事愁邊減流年客裏過桂香秋色重天迥月明多欲
共嫦娥語其如良夜何遥知湖上飲達曙尚酣歌
送漁隠母舅
十年纔一見離合動悲傷授璧投河水驅車入渭陽青
山明夕照黃菊欵秋光莫惜頻来過慈親鬢已霜
樂清寺
未老成歸計房開祗樹林青山塵外相明月定中心近
水行秋影焚香坐夜深世人尋不見惟聽海潮音
將遊金陵夜泊震澤
朝飲平湖酒宵停震澤航從兹登遠道猶未出吾疆月
隠星光爛花穠露氣香路人初不識笑問客何方
元日
流年今六十壯志日蹉跎得此已為幸更来能幾何青
山遊未徧白髮在無多去去不須道逢春且嘯歌
贈金本清舍人
少將詞賦繼班揚館閣周爰歲月長朝罷讀書天上詔
使歸那有橐中裝齊棺古隸先秦出岐鼓遺文後世光
乞得鑑湖三十里四明原是賀公鄉
寄震澤道士沈長春
春風歸騎柳邊停一上仙臺思杳冥苕水遠從天目下
弁山長繞太湖青片雲孤鶴吹笙度千樹啼鶯把酒聽
最愛籠鵝能好客無人援筆寫黃庭
吳元玉招賞牡丹以無都扶圖呼為韻
洛陽花事久應無勝賞今逢在舊都春色秪緣人自惜
衰顔還藉酒相扶時無永叔誰重譜座有徐熙合寫圖
夜静更持紅燭看滿庭如晝鳥驚呼
遊勝果寺
天地茫茫幾廢興中峯依舊有巖亭江流到海逢潮轉
山勢如城遶寺青仙洞隔花春寂寂野雲將雨樹冥冥
幽禽似惜韶光暮頻喚提壺笑客醒
松陵夜泊
城隂分手即天涯嶺樹江雲别路賖未到故園猶自客
忽聞鄉語似還家燈前今夜愁無寐鏡裏明朝鬢有華
欲問歸舟何處泊月明和鴈宿蘆花
送嵇揮使還長安
落花時節子規啼中散還鄉馬首西漢苑別来為日久
秦川行到覺天低雲程遠見三春鴈關法今無半夜雞
不獨銷魂㶚橋上闔閭城外亦凄凄
送人遊維揚
憐君失意向天涯雨歇紅亭日已斜對酒不須嗟往事
渡江知是客誰家孤城猶繫揚州郡四海空傳后土花
莫過雷塘弔陳迹只今殘柳尚啼鴉
登吳興慈感寺閣
亭亭高閣倚斜暉廿載曾從此地歸往事已隨春草換
重来似覺故人稀孤城近水青山映遠樹連雲去鳥微
欲繋扁舟嗟未得䕷蕪新綠釣魚磯
曹顒若載酒過訪以詩贈别
一樽相對思依依老大空悲始願違華髮鏡中看漸短
故人天際信来稀黃梅雨少河流淺綠樹隂多日景微
欲把漁竿江海上却愁風浪濕荷衣
清暑處
激水四簷鳴常如風雨聲不須秋節至紈扇已無情
題陳希夷睡圖
世事紛紛類奕棋蓮花峯下睡多時春風引入華胥國
忘却浮生在亂離
寄吳鳴翰湖上二首
紅塵不到三山遠家住蓬壺鏡裏天隔浦落花雙屐雨
過門流水一溪烟
多時不到南湖上花落鶯啼又一年有約畫船同載酒
短篷春雨看鷗眠
醉題西朵壁
西風蕭蕭吹客衣黃溪道上行人歸一聲長笛起天外
白雲滿山霜葉飛
題和靖觀梅
孤山山下斷橋邊萬樹含香雪後天我亦騎驢来弔古
夕陽荒塜寺門前
題許子厚扇
好山多在石湖西草色新年綠未齊亭子半開脩竹裏
一簾春雨鷓鴣啼
可閒
鈎簾把酒對青山老境無求始是閒請看春波門外水
年光流去幾時還
題啟南松陵别意
芙蓉秋水照雙旌冠蓋紛紛出送行見畫不堪傷往事
冷風和雨過江城
偶成
一年春事已闌珊天意應於好景慳落盡桃花終日雨
逢人空自說遊山
斷橋分手圖
近水人家半掩扉兩山樓閣尚斜暉斷橋無數垂楊柳
總被遊人折漸稀
海鹽張方洲太守遠慰予室燬臨行贈此
舉目凄然百感侵敗垣殘礎燒㾗深流鶯似惜人顦顇
未及花時送好音
和答吳廷暉
一春多雨更多風猶有殘花茂草中縱使君来不堪賞
冷香和露泣微紅
寄杭州友人
西湖湖上水初生重疊青山接郡城記得扁舟載春酒
滿身花影聽啼鶯
徐霖(字子仁吳郡人僑居白下)
遊天闕山
城南天闕山平遠易登躡正如大君子優容後生接維
時春未深衆木始抽葉諦觀巖壑姿青蒼入眉睫况無
蛇虎患奮往心不怯賴僧導所如得以恣周涉方苦步
遲頓忽驚去輕捷若或有神助益復忘疲薾蔬筍聊一
飽自幸游意愜哦詩下山去野蘤迎笑靨
遊西湖
西湖如明鏡諸山若美人美人照明鏡形影兩能真歌
聲何處来山鳥解鳴春飛花舞當筵布作錦繡裀可惜
無畫手能為景傳神所賴有詩酒陶寫風物新一賞詎
云足安得日相親
酌中泠泉
入遊山水窟得酌第一泉海門在何處莫能窮其源俯
瞰江兩岸天上與人間即欲乘剛風此意向誰言
九華山
隔江望九華九朵青蓮開高下插穹影晶英招欲来誰
能易佳名除是謫仙才題詠似簡易一語萬象該後人
詫能賦贅語徒喧豗安得起九京共此風月杯歸心不
可遏翹首共徘徊
遊牛頭山
肩輿去兀兀冐冷陟高原仰睇牛頭山蒼翠籠雲烟十
年乖兹遊慕意恒懸懸今辰喜酧願如渴獲飲川入寺
撫舊景不覺增留連蔬供易厭飫深謝老衲延衰颯恃
強健直上山之巔勃發少年興未了塵世緣買田偶近
此何妨日盤旋自詫離城市遂得娛林泉理數有乘除
寒灰火復然從當戒昏飲長齋繡佛前
遊虎丘山
出城山在眼路近便遊人稍攬巖巒秀全袪朝市塵流
泉鏘珮玉殘雪簸嶙峋任我躋攀去毋辭衰倦身
其二
老去他無嗜登山興未厭酒緣隨俗混詩思為僧添凍
鳥自高樹寒梅或背簷彼皆欣有託笑我異鄉淹
昭慶寺
寺内尋幽勝躋攀興轉豪空廊塵壁暗古殿戒壇高禪
味誰真悟形骸自作勞無文来發願雙鬢愧刁騷
過臨清微雨
迢逓還家路纔過第一津無詩便覺俗有酒未為貧願
足疑塵席年驚下坂輪吾方苦炎熱雨脚助精神
夜汎陽湖
中宵息羣動一艇汎湖東天上清秋月人間白髮翁魚
龍休鼓浪荇藻任牽風不是乘槎者銀河豈得通
旅次除夕
已自悲年逝何堪在異鄉紅燈照影獨白髮為愁長友
助椒觴味隣傳术火香無眠守寒夜簡點舊行藏
牛首山
冒熱登臨不憚勞哀年尤比少年豪霏霏雨洗青山路
蕩蕩風吹白葛袍某水某丘尋故境一觴一詠属吾曹
杜門枯坐少行樂翻悔從前興未高
不到名山又幾年山中風景但依然佛廬清净此何地
僊窟幽深別有天頗怪松隂穿黠鼠俄驚石竇響流泉
未須斗酒添詩興要與兹山結勝緣
浮山
慕山雖恨到山遲喜共山靈有夙期景在石龕逢衲處
趣增田舍訪農時年華催老閒方覺酒醆消憂隠獨宜
酷暑惱人難避得煩襟正愛午風吹
西山
此山名顯是何年我得来遊豈偶然樹木隂濃迷白晝
樓臺勢聳插青天心貪便擬移家住足嬾何妨借榻眠
衰老未消豪壯氣還乘酒力了詩緣
圵固山
丹崖青壁畫難如勢壓中流接太虚鐵鑊尚存梁代物
寺門猶榜宋人書遥看暝浦輕鷗下漸惜秋林落葉疎
欲了此中遊樂興直須長住混樵漁
初過西湖
兀坐肩輿恣嘯歌遠尋蕭寺繞陂陀生憎勝地人遊少
不分名山僧占多六代跡空湮草莽諸天界秪隔藤蘿
躋攀未竟日已暮幽獨傷神可奈何
姚原白招賞百合花
名園争賞異花開為愛幽芬遠俗埃地主好陳青玉案
花神故獻欝金杯偶驚明月端陽至怪得閒門詞客来
小雨初晴新月朗不妨移席重徘徊
舟中除夕
去年淮北逢今夕今夕湖南憶去年歲月於人情不斷
山川容我夢相牽數廵清酒春開甕一點紅燈雪滿船
莫向梅花問消息東風回首益悽然
西溪對月
海鄉今夕正思家况復悲秋對月華萬客舟航依野草
一天風露滿汀花無情歌吹聲偏近有約佳人路轉賖
忽憶秦淮烟水岸那能此地久生涯
戲作贈客
臨行還贈繞朝鞭且駐驕驄入市眠十隊紅粧春壓酒
百枝銀燭夜燒筵留人最好逢今雨離恨從知是各天
莫向幔亭尋幻跡我曹元不讓神仙
桐城歸舟漫興
老翁七十未媮閒浩淼江程去復還覽鏡愧難留黑髮
當杯狂欲醉青山仰窺鵰鶚雲霄上近狎鳬鷖洲渚間
誰謂衰年全省事獨於詩興不曾慳
孱體經秋已強支况禁風颺鬢絲絲忍看斷葦傷心處
正屬征鴻得意時畎畝終焉須有道江山如此可無詩
坐来猛覺飢腸熱且飽新炊雪滿匙
遊蓼莪
貪遊纔上蓼莪船小愒先參下澤禪丘壑容人酬醉興
袈裟與我結詩緣欣當惠遠今開社怪得坡翁舊買田
賞興未終愁即返半航斜日起湖烟
春日漫興
莫厭春来風雨天最堪供給老人眠出門節序驚百五
探囊酒資拚十千
墨芙蓉
慘淡秋光不自禁臨風多少欲開心城中桃李笙歌地
誰問寒江幾淺深
石倉歴代詩選卷四百九十
