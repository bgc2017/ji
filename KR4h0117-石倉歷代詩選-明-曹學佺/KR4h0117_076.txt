石倉歴代詩選卷七十六
明曹學佺編
晩唐三
許渾(字仲晦丹陽人)
秋日赴闕題潼關驛樓
紅葉晚蕭蕭長亭酒一瓢殘雲歸太華疎雨過中條樹
色隨山迥河聲入海遥帝鄉明日到猶自夢漁樵
王居士
笻杖倚柴關都城賣卜還雨中耕白水雲外斸青山有
藥身長健無機性自閒即應生羽翼華表在人間
友人自荆襄歸江東(新喪其偶)
商洛轉江濆一杯聊送君劒愁龍失伴琴怨鶴離羣楚
驛枕秋水湘帆凌暮雲猿聲斷腸處應向雨中聞
送同年崔先輩
西風帆勢輕南浦徧離情菊艷含秋水荷花遞雨聲扣
舷灘鳥沒移棹草蟲鳴更憶前年别槐隂滿鳳城
酬報先上人登樓見寄
丹葉下西樓知君萬里愁鐘非黔峽寺帆是敬亭舟山
色和雲暮湖光共月秋天台多道侣何惜更南遊
泛舟尋鬱林寺道玄上人遇雨而返因寄
禪扉倚石梯雲濕雨淒淒草色分松逕泉聲咽稻畦棹
移灘鳥沒鐘斷嶺猿啼入夜花如雪迴舟憶剡溪
憶長洲
香徑小船通菱歌遶故宫魚沈秋水静鳥宿暮山空荷
葉橋邊雨蘆花海上風歸心無處託高枕畫屏中
春醉
酒醲花一樹何假卓文君客坐長先飲公閑半巳醺水
鄉春雨足山郭夜多雲何以參禪理榮枯盡不聞
與裴秀才自越西歸阻凍登丘山寺
春草越吳關心期旦夕還酒鄉逢客病詩境遇僧閒倚
棹冰生浦登樓雪滿山東風不可待歸鬢坐斑斑
示弟
自爾出門去淚痕長滿衣家貧為客早路遠得書稀文
字何人重煙波幾日歸秋風正搖落孤雁又南飛
懷江南同志
南國别經年雲晴波接天蒲深鸂鶒戲花暖鷓鴣眠竹
暗湘妃廟楓隂楚客船惟應洞庭月萬里共娟娟
洛中秋日
故國無歸處官閒憶遠遊吳僧秣陵寺楚客洞庭舟久
病先知雨長貧早覺秋壯心能幾許伊水更東流
將歸塗口宿鬱林寺道玄上人院
春尋采芝翁歸路宿禪宫雲起客眠處月殘僧定中藤
花深洞水槲葉滿山風清境不能住朝朝慚遠公
恩德寺
樓臺横復重猶有半巖空蘿洞淺深水竹廊高下風晴
山疎雨後秋樹斷雲中未盡平生意孤帆又向東
送客歸湘楚
無辭一杯酒昔日與君深秋色換歸鬢曙光生别心桂
花山廟冷楓樹水樓隂此路千餘里應勞楚客吟
崇聖院别楊至之
蕭寺暫時逢離憂滿病容寒齋秋少燕隂壁夜多蛩樹
暗水千里山深雲萬重懷君在書信莫過雁迴峰
送僧歸金山寺
老歸江上寺不忘舊師恩駐鍚逢山色停杯見浪痕秋
濤吞楚驛曉月上荆門為訪題詩處莓苔幾字存
送僧歸敬亭山寺
十年劒中路傳盡本師經曉月下黔峽秋風歸故亭開
門新樹綠登閣舊山青遥想論禪處松隂水一瓶
送客歸吳興
綠水棹雲月洞庭歸路長春橋懸酒幔夜柵集茶檣箬
葉沈溪暖蘋花遶郭香應逢柳太守為說過瀟湘
秋霽潼關驛亭
霽色明高巘關河獨望遥殘雲歸太華疎雨過中條鳥
散絲蘿静蟬鳴紅樹凋何言此時節去去任蓬飄
送客歸蘭溪
花下送歸客路長應過秋暮随江鳥宿寒共嶺猿愁衆
水喧嚴瀨羣峰抱沈樓因君幾南望曾向此中遊
送友人歸荆楚
調瑟勸離酒苦諳荆楚門竹斑悲帝女草綠怨王孫潮
落九疑迥雨連三峽昏同来不同去迢遞更傷魂
鬱林寺
臺殿冠嵯峨春来日日過水分諸院少雲近上方多衆
瀨凝絲竹繁英耀綺羅酒酣詩自逸乘月棹寒波
早秋
遥夜泛清瑟西風被翠蘿殘螢生玉露早雁拂金河高
樹曉還密遠山晴更多淮南一葉下自覺老煙波
寄天鄉寺仲儀上富春孫處士
詩僧與釣翁千里兩情通雲帶雁門雪水連漁浦風心
期榮辱外名挂是非中歲晩亦歸去田園清洛東
寓懷
南國浣紗伴盈盈天下姝盤金明繡帶動珮響羅襦素
手怨瑶瑟清心悲玉壺春華坐銷落未忍泣蘼蕪
長安旅夜
久客怨長夜西風吹雁聲雲移河漢淺月泛露華清掩
瑟獨凝思緩歌空寄情門前有歸路迢遞洛陽城
發靈溪館
山多水不窮一葉似漁翁鳥浴寒潭雨猿吟暮嶺風雜
英垂錦繡衆籟合絲桐應有曹溪路千巖萬壑中
行次潼關驛後軒
飛閣極層臺終南此路回山形朝闕去河勢抱關来雁
過秋風急蟬鳴宿霧開平生無限意驅馬任塵埃
遊維山新興寺宿石屏村謝叟家
晩過石屏路村長日漸曛僧歸下嶺見人語隔溪聞谷
響寒耕雪山明夜燒雲家家扣銅鼓欲賽魯將軍
晩泊七里灘
天晩日沈沈歸舟繫柳隂江村平見寺山郭遠聞砧樹
密猿聲響波澄雁影深榮華暫時事誰識子陵心
題韋隠居西齋
斸藥去還歸家人半掩扉山風藤子落溪雨豆花肥寺
遠僧来少橋危客過稀不聞砧杵動應解製荷衣
送無夢道人先歸甘露寺
飄飄隨晩浪杯影入鷗羣岸凍千船雪巖隂一寺雲夜
燈江北見寒磬水西聞鶴嶺煙霞在歸期不羨君
溪亭二首
溪亭四面山横柳半溪灣蟬響螳螂急魚深翡翠閒水
寒留客醉月上與僧還猶戀蕭蕭竹西齋未掩關
暖枕眠溪柳僧齋昨夜期茶香秋夢後松韻晩吟時共
戲魚翻藻争栖鳥墜枝重陽應一醉栽菊助東籬
吳門送客早發
吳歌咽深思楚客怨歸程寺曉樓臺迥江秋管吹清早
潮低水檻殘月下山城惆悵回舟日湘南春草生
泊松江渡
漠漠故宫地月涼風露幽雞鳴荒戍曉雁過古城秋楊
柳北歸路蒹葭南渡舟去鄉今巳遠更上望京樓
下第寓居崇聖寺感事
懷玉泣京華舊山歸路賒静依禪客院幽學野人家林
晩鳥争樹園春蝶護花東門有閒地誰種邵平瓜
題岫上人院
病客與僧閒頻来不掩關高忩雲外樹疎磬雨中山離
索秋蟲響登臨夕鳥還心知落帆處明月淛河灣
送段覺歸東陽兼寄竇使君
山水引歸路陸郎從此諳秋茶垂露細晩菊帶霜酣臺
倚烏龍嶺樓侵白鳥潭沈公如借問心在浙河南(注云龍嶺)
(雁潭俱在嚴州沈約曾守婺以比竇君)
金陵懷古
玉樹歌殘王氣終景陽兵合戍樓空松楸遠近千官塜
禾黍高低六代宫石燕拂雲晴亦雨江豚吹浪夜還風
英雄一去豪華盡惟有青山似洛中
凌歊臺
宋祖凌歊樂未回三千歌舞宿層臺湘潭雲盡暮山出
巴蜀雪消春水来行殿有基荒薺合寢園無主野棠開
百年便作萬年計嵓畔古碑生綠苔
咸陽城東樓
一上高城萬里愁蒹葭楊柳似汀洲溪雲初起日沈閣
山雨欲来風滿樓鳥下綠蕪秦苑夕蟬鳴黃葉漢宫秋
行人莫問當年事故國東来渭水流
送蕭處士歸緱嶺别業
醉斜烏帽髮如絲曾看仙人一局棋賓館有魚為客久
鄉書無雁到家遲緱山住近吹笙廟湘水行逢鼓瑟祠
今夜月明何處宿九疑雲盡綠參差
登故洛陽城
禾黍離離半野蒿昔人城此豈知勞水聲東去市朝變
山勢北来宫殿高鴉噪暮雲歸古堞雁迷寒雨下空濠
可憐緱嶺登仙子猶自吹笙醉碧桃
寓居開元精舍酬薛秀才見貽
知己蕭條信陸沈茂陵扶疾卧西林芰荷風起客堂静
松桂月高僧院沈清露下時傷旅鬢白雲歸處寄鄉心
勞君詩思猶相憶題在空齋夜夜吟
夜歸驛樓
水晩雲秋山不窮自疑身在畫屏中孤舟移棹一江月
高閣捲簾千樹風忩下覆棋殘局在橘邊沽酒半壜空
早炊香稻待鱸鱠南渚未明尋釣翁
南庭夜坐貽開元禪定二道者
暮暮焚香何處宿西巖一室映疎藤光隂難駐迹如客
寒暑不驚心是僧高樹有風聞夜磬遠山無月見秋燈
身閒境静日為樂若問其餘非我能
南海府罷南康阻淺行侣稍稍登陸主人燕餞
至頻暮宿東溪
晴灘水落漲虚沙灘去秦吳萬里賒馬上折殘江北柳
舟中開盡嶺南花離歌不斷如留客歸夢初驚似到家
山鳥一聲人未起半牀春月在天涯
懷舊居
兵書一篋老無功故園郊扉在夢中藤蔓覆梨張谷暗
草花侵菊庾園空朱門迹忝登龍客白屋心期失馬翁
楚水吳山何處是北忩殘月照屏風
祗命許昌自郊居移入公館秋日寄茅山高拾遺
一笛迎風萬葉飛強攜刀筆換荷衣潮寒水國秋砧早
月暗山城夜漏稀巖響遠聞樵客過浦深遥送釣童歸
中年未識從軍樂虚近三茅望少微
晩自朝臺至韋隠居郊園
秋来鳬雁下方塘繫馬朝臺步夕陽村逕繞山松葉暗
柴門流水稻花香雲連海氣琴書潤風帶潮聲枕簟涼
西下磻溪猶萬里可能垂白待文王
别劉秀才
三獻無功玉有瑕更攜書劒客天涯孤帆夜别瀟湘雨
廣陌春期鄠杜花燈照水螢千點滅棹驚灘雁一行斜
關河萬里秋風急望見鄉山不到家
早發天台中巖寺度關嶺次天姥岑
来往天台天姥間欲求真訣駐衰顔星河半落巖前寺
雲霧初開嶺上關丹壑樹多風皓皓碧溪苔淺水潺潺
可知劉阮逢人處行盡深山又是山
送郭秀才遊天台
雲埋隂壑雪凝峰半壁天台巳萬里人度碧溪疑輟棹
僧歸蒼嶺似聞鐘暖眠鸂鶒晴灘草高挂獮猴暮澗松
曾約共遊今獨去赤城西面水溶溶
送張尊師歸洞庭
能琴道士洞庭西風滿歸帆路不迷對岸水花霜後淺
傍簷山果雨来低杉松近晩移茶竈巖谷初寒蓋藥畦
他日相思兩行字無人知處武陵溪
再遊姑蘇玉芝觀
高梧一葉下秋初迢遞重廊舊寄居月過碧忩今夜酒
雨昏紅壁去年書玉池露冷芙蓉淺瓊樹風高薜荔疎
明日挂帆更東去仙翁應笑為鱸魚
題靈山寺行堅師院
西巖一逕不通樵八十持杯未覺遥龍在石潭聞夜雨
雁移沙渚見秋潮經函露濕文多暗香印風吹字半銷
應笑東歸又南去越山無路水迢迢
贈李伊闕
桐履如飛不可尋一壺雙笈嶧陽琴舟横野渡寒風急
門掩荒山夜雪深貧笑白駒無去意病慚黃鵠有歸心
雲間二室勞君盡水墨蒼蒼半壁隂
乘月棹舟送大歷寺靈聰上人不及
萬峰秋盡百泉清舊鎖禪扉在赤城楓浦客来煙未散
竹忩僧去月猶明杯浮野渡魚龍遠鍚響空山虎豹驚
一字不留何足訝白雲無路水無情
村舍二首
自剪青莎織雨衣南峰煙火是柴扉莱妻早報蒸藜熟
童子遥迎種豆歸魚下碧潭當鏡躍鳥還青嶂拂屏飛
花時未免人来往欲買嚴光舊釣磯
尚平多累自歸難一日閒居一日安山逕有雲收獵網
水門無月挂魚竿花間酒氣春風遠竹裏棋聲夜雨寒
三頃水田秋更熟北忩誰拂舊塵冠
遊江令舊宅
身沒南朝宅已荒邑人猶賞舊風光芹根生葉石池淺
桐樹落花金井香帶暖山蜂巢畫閣欲隂溪燕集書堂
閒愁此地更西望潮浸臺城春草長
淮隂阻風寄楚州韋中丞
垂釣京江欲白頭江魚堪釣却西遊劉伶臺下稻花晩
韓信廟前楓葉秋淮月未明先倚檻海雲初起更維舟
河橋有酒無人醉獨上高城望庾樓
鄭秀才東歸憑達家書
欲寄家書少客過閉門心遠洞庭波兩巖花落夜風急
一逕草荒春雨多愁泛楚江吟浩渺憶歸吳岫夢嵯峨
貧居不問應知處溪上閒船繫綠蘿
鶴林寺中秋夜翫月
待月東林月正圓廣庭無樹草無煙中秋雲盡出滄海
半夜露寒當碧天輪彩暫移金殿外鏡光猶挂玉樓前
莫辭達曙殷勤望一墮西崖又隔年
送前東陽于明府由鄂渚歸故林
結束兵車換黑貂灞西風雨正瀟瀟茂陵久病書千卷
彭澤初歸酒一瓢帆背夕陽湓水闊棹經滄海甑山遥
殷勤為謝南溪客白首螢忩未見招
戲代李協律松江有贈
楚客操琴吳女歌明珠十斛是天河霜凝薜荔怯秋樹
露滴芙蓉愁晚波蘭浦遠鄉應解佩柳堤殘月未鳴珂
西樓沈醉不知散潮落洞庭洲渚多
朝臺送客有懷
趙佗西拜巳登壇馬援南征土宇寬越國舊無唐印綬
蠻鄉今有漢衣冠江雲帶日秋偏熱海雨隨風夏亦寒
嶺北歸人莫回首蓼花楓葉萬重灘
韶州韶陽樓夜讌
待月西樓捲翠羅玉杯瑶瑟近星河簾前碧樹窮秋密
忩外青山薄暮多鸜鵒未知狂客醉鷓鴣先讓美人
歌使君莫惜通宵飲刀筆初從馬伏波
别張秀才
不知何計寫離憂萬里山川半舊遊風捲暮沙和雪起
日融春水帶冰流凌晨客淚分東郭竟夕鄉心共北樓
青桂一枝少年事莫因鱸鱠涉窮秋
别表兄軍倅
盧橘花香拂釣磯佳人猶舞越羅衣三洲水淺魚来少
五嶺山高雁到稀客路晚依紅樹宿鄉關朝望白雲歸
交親不念征南吏昨夜風帆去似飛
南陽道中
月斜孤館傍村行野店高低帶古城籬上曉花齋後落
井邊秋葉社前生飢烏索哺隨雛呌乳㹀慵歸望犢鳴
荒草連天風動地不知誰學武侯耕
韶州驛樓宴罷
簷外千帆背夕陽歸心杳杳鬢蒼蒼嶺猿羣宿夜山静
沙鳥獨飛秋水涼露墮桂花棋局濕風吹荷葉酒瓶香
主人不醉下樓去月在南軒更漏長
潁州從事西湖亭讌餞
西湖清讌不知回一曲離歌酒一杯城帶夕陽聞鼔角
寺臨秋水見樓臺蘭堂客散蟬猶噪桂楫人稀鳥自来
獨想征車過鞏洛此中霜菊繞潭開
卧病
寒忩燈盡月斜暉珮馬朝天獨掩扉清露巳凋秦塞柳
白雲空長越山薇病中送客難為别夢裏還家不當歸
惟有舊書書未得卧聞燕雁向南飛
凌歊臺送韋秀才
雲起高臺日未沈數村殘照半巖隂野蠶成繭桑柘盡
溪鳥引雛蒲稗深帆勢依依投極浦鐘聲杳杳隔前林
故山迢遞故人去一夜月明千里心
酬邢杜二員外并序
新安邢員外懷洛下舊居新定杜員外思關中故
里各蒙緘示因寄一詩以酬
雪帶東風洗畫屏客星懸處聚文星未歸庾嶺暮雲碧
久别杜陵春草青熊軾並驅因雀噪隼旟齊駐是鴻冥
豈知京洛舊親友夢繞潺湲江上亭
聽歌鷓鴣辭(并序)
余過陜州夜讌將罷妓人善歌鷓鴣者詞調清怨往
往在耳因題是詩
南國多情多艷詞鷓鴣清怨繞梁飛甘棠城上客先醉
苦竹嶺頭人未歸響轉碧霄雲駐影曲終清漏月沈暉
山行水宿不知遠猶夢玉釵金縷衣
自楞伽寺晨起泛舟道中有懷
碧樹蒼蒼茂苑東佳期迢遞路何窮一聲山鳥曙雲外
萬點水螢秋草中門掩竹齋微有月棹移蘭渚澹無風
欲知此路堪惆悵菱葉蓼花連故宫
淚
永巷長年怨綺羅離情終日思風波湘江竹上痕無限
峴首碑前灑幾多人去紫臺秋入塞兵殘楚帳夜聞歌
朝来灞水橋邊問未抵青袍送玉珂
宿望亭館寄蘇州一二同志
候館人稀夜自長姑蘇城遠樹蒼蒼江湖水落高樓迥
河漢秋歸廣簟涼月轉碧梧移鵲影露滴紅葉濕螢光
西園詩侣應多思莫醉笙歌掩畫堂
歲暮自廣江至新興往復中因題峽山寺
夜醉晨方醒孤吟恐失羣海鰌潮上見江鵠霧中聞未
臘梅先實經冬草自薰樹隨山崦合泉到石稜分虎跡
空林雨猿聲絶嶺雲蕭蕭異鄉鬢明日共絲棼
其二
薄暮緣西峽停橈一訪僧鷺巢横卧柳猿飲倒垂藤水
曲巖千疊雲重樹百層山風寒殿磬溪雨夜船燈灘漲
危槎沒泉衝怪石崩中臺一襟淚歲杪别良朋
其三
密樹分蒼壁長溪抱碧岑海風聞鶴遠潭日見魚深松
蓋環清韻榕根架綠隂洞丁多斷石蠻女半淘金南浦
驚春至西樓送月沈江流不過嶺何處寄歸心
送林處士自閩中道越由霅抵兩川
書劒少青眼煙波初白頭鄉關背棃嶺客路轉蘋洲處
困道難固乘時恩易酬鏡中非訪戴劒外欲依劉高枕
海天暝落帆江雨收鼉聲應遠鼔蜃氣學危樓智士役
千慮達人輕百憂惟聞陶靖節多在醉鄉遊
長安早春
雲月有歸處故山清洛南秦城一花發春夢徧江潭
塞下
夜戰桑乾北秦兵半不歸朝来有鄉信猶自寄征衣
思天台
赤城雲雪深山客負歸心昨夜西齋宿月明琪樹隂
聞歌
新秋絃管清時轉遏雲聲曲盡不知處月高風滿城
雨後懷湖山居
前山風雨涼歇馬坐垂楊何處芙蓉落南渠秋水香
緱山廟
王子求仙月滿臺玉笙清轉鶴徘徊曲終飛去不知處
山下碧桃春自開
送宋處士
賣藥修琴歸去遲山風吹落桂花時世間甲子須臾過
逢著仙人莫看棋
秋日
琪樹西風華簟秋楚雲湘月憶同遊高歌一曲掩明鏡
昨日少年今白頭
寄桐江隠者
潮去潮来洲渚春山花如繡草如茵嚴陵臺下桐江水
解釣鱸魚能幾人
聽歌鷓鴣
金谷歌傳第一流鷓鴣清怨碧雲愁夜来省得曾聞處
萬里月明湘水流
酬康州韋侍御同年
桂楫美人歌木蘭西風嫋嫋露漙漙夜長曲盡意不盡
月在瀟湘洲渚寒
途經秦始皇墓
龍盤虎踞樹層層勢入浮雲(闕)一種青山秋草裏
路人惟拜漢文陵
夜泊永樂有懷
蓮渚愁紅蕩碧波吳娃齊唱采蓮歌横塘一别千餘里
蘆葦蕭蕭風雨多
鴻溝
相持未定各為君秦政山河此地分力盡烏江千載後
古溝荒草起寒雲
旌儒廟
寒谷隂風萬古悲儒冠相枕死秦時廟前亦有商山路
不學老翁歌紫芝
鷺鷥
西風淡淡水悠悠雪照絲飄帶雨愁何事歸心倚前閣
綠蒲紅蓼練塘秋
石倉歴代詩選卷七十六
