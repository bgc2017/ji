石倉歴代詩選卷四百二十九
明曹學佺編
明詩次集六十三
儲巏
宿金山聽潮閣
朝遊歡未極暮憩還自營上方鐘磬罷虛室泠然清起
視夜何其片月東南生青山如改顧隱隱攅高城蛟龍
寒尚蟄波浪誰與争乃知羣動息夕景涵空明歘爾紫
霞想緬貽滄洲情篝燈閉石閣細聽江濤聲
公樂驛
薄暮抵山驛高舂辭薊丘青山半銜日重為行人畱山
中三日行頗覺懷抱幽鳥鳴白雲澹不省人間憂簡書
復驅出兀兀如拘囚自憎牛馬走眞作稻粱謀何人諧
夙尚為我營莬裘
發永濟驛
暮宿山下城朝上山下驛山高雲霧深飯久初見日豈
不畏馳驅欲憩仍復出悄悄閔農心落落用世術川塗
漭無際稅駕何時必頼此寬旅憂千里青未畢
薊州山中
青山借微雨洗沐為誰容宿雲猶未歸更覺岡巒重我
行頗愁寂頼此青山容宛如平生交傾蓋遥相從晩來
境逾勝四顧皆竒峰何由擅一丘且作漁陽農諒無功
業建還以千家封
靈山
靈山慕名勝曦午停征軺倒裝換冠幘徑往凌岧嶤手
披茂草開思逐浮雲飄迢迢詣白塔獨立吹清飊逥旋
休緇廬老屋依山椒野僧三四輩衲破形容顦共言山
中貧菽水聊今朝問渠何所戀且得避征徭
涉園
涉園日已晩春去聊追攀微風喜我至習習鳴樹間方
池澹無波中有鳬藻閒雖非沂水曲聊此清塵顔浩歌
彌自慰擕幼徐當還
題蒼雪道人卷
水官失蒼佩龍伯竊上天染成天水碧屑花競芳妍瀰
漫三萬頃彷彿堆雲烟物情忌太潔白帝不敢前道人
茅宇小骨冷驚高眠出門杳無見乾坤正蒼然誰開混
沌竅坐此清泠淵翩然謝濁世還我太古年
卽事用韻荅趙叔鳴進士
趙生淮海士眉宇温而閒宛如九臯禽獨立秋塘灣朅
來遊京國籍甚名賢關胸中爛文字膏澤曾與顔翹材
館閣地賢俊争追攀胡為不見擢猶滯郎吏間青雲多
捷徑冠盖紛區寰誰能澹無事日眺西城山生才必有
用頗笑時人慳幽貞子無厭天道縱好還
白巖扇頭次泉齋韻
黃塵走名都白日觸隆景雲山忽當眼便自出人境翛
然蹇驢翁細路轉岩嶺疎林劃空明一笑得人影我家
柴墟旁南望長引領煙蘿繞茅屋江月閒漁艇栖栖恐
無成題詩聊自省
七月廿有三日雨中同邊李坐李道士西軒
炎歊困朱墨久阻塵外遊及兹風雨辰相與躋崑丘飛
觴狎羽客搦翰逄詩流翛然供宴坐花竹媚凉秋空庭
水盈尺泱漭天光浮搴簾遲夕霽欲去仍為留坐悲芳
草歇况復鳴蟬稠豈無終夕歡感事令人愁層雲蔽蒼
彗誰能詰其由梯空諒有術願就王喬謀
過玄武湖
北山飛翠凝吾杯舟人舉棹相徘徊城隅捩舵踏冰入
船底軋軋聞春雷霜風吹衣衣欲裂湖天泱漭疑飛雪
司空勸飲夕郎酬始覺微酣生頰熱中流咫尺冰盡開
沙禽水鳥忘驚猜新洲昨夜梅花發暗香偏逐詩人來
湖波為帶城為被冊府圖書眞得地堪笑前朝建此都
只將山水供遊戲鍾山龍蟠幾百里下有龍宫藏劍履
山中老樹盡成龍夜夜飛來飲湖水湖波直與銀河通
背城一𣲖垂晴虹栢梯高寒石梁迥十洲三島神仙宫
長堤隱隱湖心路堤上行人日來去春風楊柳夏芙蕖
換盡年華顔色故世間萬事如雲煙湖光山淥只依然
不及湖中魚與烏涵泳恩波今百年
題吳康齋贈劉濟寧清白字卷
康齋兩字雲垂紙珍重劉宗百金比南窗把卷觸熱看
習習清風吹簟几就中墨汁西江水直寄任城五千里
閬中丈人不復見得見風流老孫子傳家所寶在不貪
阿堵眞堪付泥滓長安父老向人說虞部郎官亦如此
君不見漢家西京全盛時五侯七貴門如市繁華回首
併成空籍籍今聞楊伯起
房山
我行京西三百里日望燕臺歌易水春風着眼到房山
不放黃塵吹馬耳煙嵐護雪不肯銷層峰相揖如相招
千金枉購尚書畫何如平地横生綃晩來頃刻巖姿變
急雨漫山颯銀箭斜陽一抹亂青紅似與詩人供戲幻
胸中丘壑句傳神聞道劉公下筆親太華中峰五千仞
人間何地卜東隣
送程貢士入南監
與君傾盖長安陌姻婭何湏論宿昔京遊三月苦思歸
白馬湖乾欲龜坼春官召試彤庭前晨曦五色搖爐煙
集賢學士看墨卷青袍鵠立知誰先姓名且入南雝籍
桂殿秋風吹羽翮到家喜雨謾留題洗眼湖光依舊碧
南旺湖次韻
南湖水闊秋無岸盡日開帆疑不轉忽從樹杪得高崖
始覺扁舟出天畔漁家何自住楓蘆陂寒雁鶩遥相呼
斜陽欲下晩風急人間此景何時無君不見飲啄那須
論蔣霍人生得意良不惡
雨夜
㵵瀉河將渴飄蕭漏未終雲峰懸宿雨月殿閉遥空涇
渭千流合清凉萬里同北窗支石枕秋意滿簾櫳
望夕
暑鬱庚重伏隂疑魄正圓羽蟲明可數螢火暗能然塵
土開清景光華照暮年浩歌追太白把酒問青天
涿州分司夜坐
簿牒相仍急沈迷眼欲花籠燈猶閱馬廳樹巳棲鴉強
半春為客饒多夢到家却嫌塵土涴無地汎僊槎
露坐
曙鼓憎春睡開窗月已西樹高先占鵲城小盡聞鷄露
坐移牀久星言數馬齊何時巾櫛罷擕酒覓芳蹊
登雄縣城樓
高秋愜登眺平楚動悲謌樓櫓何年廢前朝争戰多雲
閒青海戍塵净白溝河飜笑咸平際金繒滿塞駞
入順義
眼纈晴初放心旌暮欲懸柳行聊弭蓋沙渡急逥船積
水經荒漠層峰抱遠天柴墟它日梦應到此山川
過牛欄山追次許給事九日韻
不識陽坡路牛山十里遲野隂秋近晦沙軟雨移時石
迸千年菊江涵九日詩憑高懷小杜此地亦堪悲
將至清河睡起
睡醒湖日滿帆影見中流風景猶吾土妻孥共此舟潮
隨殘夜長水接遠天浮野性依然在閒飛羡白鷗
涉濟
河曲風無定船扉掩復開岸花衝絮落沙燕掠波逥詩
思逄春亂鄉心苦病催分流從此去欲渡且徘徊
古城
古城臨水驛燈火望中微雨夜孤舟泊江春遠客歸楚
謠多慷慨漢事惜暌違指點英雄跡漁樵漫是非
淮上春晦
捲幕凉生帢楚天今麥秋留連淮浦飲悵望秣陵舟樹
密藏村墅湖平見驛樓碧波芳草晩春亦帶離愁
元日雷雨三日雨雪仍雷四日雪
元日何多雨纔春已荐雷史嚴宣父筆詩冷杜陵杯一
飽思坡麥閒吟齅野梅晴光與淑氣應不待人催
春晦連日風雨贈別
風雨彌昏旦韶華暗去來病多空意氣事往半塵埃西
郭園初筍南湖水盡苔今朝覽明鏡更覺老相催
其二
病較芳時晩春含晦日隂曉鐘人不寐舊雨客難尋院
濕蛛絲重庭虛鳥跡深平明添好况移竹滿西林
宿龍江驛有感
舊驛臨江滸開門近翠微憶曾乘月宿因得趁潮歸歲
久舲人老天寒使客稀摩娑庭下樹頓覺壯心違
人日雪不止
入夜飄初急遲明積已深王春方少雪人日不妨隂病
阻城南步寒生塞上吟晴郊燈月近願聽屬車音
懷舊何處觀燈好
何處觀燈好分曹建業年春星低觀闕晴雪映山川鄰
曲筵長接城隅騎每聯憶同江水部終夕咏紅蓮
良鄉察院夜次壁間韻
徘徊沙苑夕更喜駟星明雜虜猶遮塞王師未築城春
田榛莽迹夜枕鼓&KR0911;聲宛種雖神駿何須慕漢京
別劉東之席上次韻
我有連城璧贈君良是輕虛庭扳逸駕芳宴列華檠山
水秦中地關河歲暮程休歌渭城柳投老若為情
馮御史執之賈主事璇同遊太明寺
野寺乘春到縈紆一徑賒風聲殘葉亂人影夕陽斜醉
墨懷僧壁謌鐘失帝家馮唐多逸興隨處岸烏紗
其二
騁望攄幽抱兹遊良已遲岡巒聯楚蜀臺殿閱陳隋雲
物蒼茫外鶯花寂歴時談兵懷杜牧對酒寫烏絲
驛中會宿别朱亨之用實夫韻
惜别重行行高風落㕍聲野隂朝雨急江静夜波明弋
水旁通越靈山曲繞城此邦多故舊送子不勝情
贈周瀛一首仍其喜雨韻
鍾甫後來秀詞林新有聲詩隨今雨得畫共遠山平野
寺秋光早高居夜氣清栖遲應不久名在魯諸生
悼光孝寺然僧
老愛屏山律閒參洞室禪幽居惟種竹净社不名蓮院
日留殘局牀風掩斷編西林耆宿盡懷舊一凄然
次徐傅賞内閤芍藥
風流獨擅玉堂隂手植當年意已深好是菁華融結地
偏承雨露發生心暗香豈待憑欄嗅絶品從教按譜尋
五色詔成長對此清平誰羡謫仙吟
次楊邃菴先生韻
五畆隂隂草蓋亭短墻長送半山青篝燈夜几先流竹
洗硯秋池墨汚萍賦就每憐司馬渴客來惟愛次公醒
黃花莫道眞幽獨罇有新醪粟有瓶
盧溝西次白巖贈别
别君一日如三月近在京西抵越南野色催詩連遠樹
東風吹夢隔晴嵐省郎悮許前旌待驛吏争馳別騎探
最憶花前擕酒地王程無暇阻高談
金臺
萬里長風動薜蘿眼中燕趙共山河趣程未辦登高賦
問俗猶傳擊筑謌喬木幾經荒塜盡斜陽偏傍故臺多
黃金不觧縱横困疑有冥鴻避網羅
大城院夜思
渺渺孤城入暮笳坐深游思轉無涯風高明月還生暈
夜久青燈自結花㕍鶩登堂愁吏簿驒騵遮路擁奚檛
長安兒女應懸念過盡清明未到家
大房金源諸陵
奉先西下亂山侵澗道逥旋入暮林翁仲半存行殿跡
莓苔盡蝕古碑隂秋山春水風煙換大定明昌德澤深
却是宣和觧亡國穹廬黃屋恐非心
其二
長白山高朔漠連金源風致故依然千秋魂魄猶思沛
萬里丘陵却到燕感事重飜江綂疏傷心莫問靖康年
幽蘭一燼雄圖歇汝水悠悠入墓田
遊石經山值雨
青崕碧嶝未曾乾十步眞成九屈盤石洞經深猶有字
雪龕僧老不知寒山中猿鶴驚初識雨後峰巒愜細看
徙倚危欄懷静琬名山何用六經刊
發淶水
重來秋色點平蕪野鳥溪花識故吾北地山川雄涿易
舊家人物擅崔盧紀行自媿詩非史懷古重披郡有圖
莫遣藩墻抛筆研閉門三月賦燕都
入易州
萬山趨海欲東浮曾記高謌醉易州絶塞風雲生遠興
嚴城鼓角動清秋樓居豈有仙人在市飲誰從俠客游
六載悠悠華髮換黃金臺上看吳鈎
登繹山
絶頂扶搖百丈梯凛秋風日劇攀躋祖龍此地遺碑在
威鳳何年老樹栖巖竇泉流微作瀑洞天雲構不生泥
南窺禹穴扁舟晩且試霜鐘石上題
遊盤山宿四門塔寺期叔鳴元弼不至
十年幽夢寄盤山積翠浮嵐杳靄間客滯薊門如有待
路緣沙嶺本難扳高秋遠興湏登塔清夜閒吟且閉關
欲激泉聲喧枕過暫教塵土洗潺湲
夜坐次壁間韻
躋攀無路倚藤蘿漫許身輕一鳥過風約塞雲臨晩盡
瀑垂崕雪向秋多羣峰矗矗争騰擲落日瀟瀟動嘯歌
之子不來誰問訊千巖萬壑夜如何
翌日遇叔鳴元弼於山間
歴徧中盤七十峰冰崕雲磴盡行蹤誰將形勝歸戎落
本為山川畫薊封絶頂氣寒連沆瀣澄潭秋冷臥蛟龍
黃泥坂下漁陽路不羡東坡二客從
石門詠石將軍次壁間韻
精爽千年護石門晩風黃葉亂山村時危暗灑英雄淚
貎古全無斧鑿痕故疊夜嘶惟石馬老兵秋酹只匏尊
望夫多少山頭婦不似將軍殿塞垣
再次盤山峰字韻答恒叔治中
薊門何處得竒峰頗愜平生汗漫蹤天作金城寬北顧
神慙玉簡却東封飛流噴薄崕縣蝀老樹鱗皴石迸龍
更欲蓬山凌倒景移書東海訪衡從
冬至恭祀東陵
雪後車塵喜不揚羸軀初試北風強行厨快飽沙河飯
出郭猶聞御苑香曾說蹕臨金粟地誰攀龍到白雲鄉
神宫豈為江淮遠萬古兹山鎮朔方
其二
滿山燈火列齋廬十載王官奉謁初騎省秋來還有賦
文園老去漫多書氊寒尚憶青綾直臺迥頻瞻絳節居
擬和冰廳長至曲昌平道上獨馳驅
其三
鐘聲半夜出明樓陵樹行行石磴幽鵠立且湏中使鑰
駿奔初薦太常羞橋山弓劍雲長閉原廟衣冠月自遊
曾是鍾陵陪祀者幾回清夢落南州
邳州月夜
晩來風定水㴠空清夜迢迢坐未終幽興自貪湖上月
餘音誰託嶧陽桐帆隨樹影移千里枕撼波聲落兩洪
莫倚黃樓詩版在壯遊非復少年同
郊園閒興
短策輕箯路未遥朅來閒坐伴漁樵病餘筯骨憐燕驥
歲晩冰霜憶漢貂水國音塵波渺渺風林詩思葉蕭蕭
探春欲放江南棹聞道梅花已着條
季冬月夕次病懷二律
高城寒漏逓宵殘烏鵲南飛夢已安扶老漸湏鳩作杖
著書何用鶡為冠中天宫闕遙相望晩景江湖較自寬
洗眼殘年惟此月不眠重為捲簾看
其二
貝闕何湏泛海求清光今夕覺遲留十年京國鄉園思
幾處關山鼓角愁對影莫辭花下酒乘流疑是雪溪舟
素娥應笑詩人老不為蒼生也白頭
元旦試筆
桃符題罷一傳觴却笑衰顔借酒光人日草堂還得句
春風燕寢自凝香隨陽候㕍多成字獻歲寒梅已作行
滿眼陽和開物象海隅無地着冰霜
上元夕飲客
愛客曾留臘底觴晩筵絲竹瀉寒光淡籠明月饒春麗
小浥輕塵覺雨香何處風來花作陣誰家燈好妓成行
開年共說逄佳境碧盌嘗新有蔗霜
次喬宗伯白巖一律
山腰臺殿倚江清坐久松濤作雨聲寺古碑文多變滅
塔高鈴語半分明神游碧落三山動病阻籃輿五月征
擬待凉秋登絶巘滿川間看白雲生
除夕寫懷
&KR0714;臘初春雪滿廳送窮吾亦戒奴星齋中長物韓檠在
身外浮名漢簡青老境着人空守歲年芳入夢喜添丁
翛然瀹茗梅花畔且置人間醉與醒
西臺招飲馬上卽事仍次前韻
禁籞西來接御堤碧波芳草泛晴暉春情不逐林花盡
年事頻驚海燕飛舊國山川全壯麗行臺珂馬豈卑微
宦遊未倦心期在老大無成敢賦歸
賀克温遷居次仲湜太宰韻
長安甲第近何如却笑承明厭舊廬小隱漫求三畝宅
芳隣眞擬萬金居客來吳下多留榻官滯周南且著書
老我荆溪空問舍過從今已十年餘
仲湜請老次韻
少年詞賦擬相如曉入彤墀夜直廬謝病屢移江表疏
買田曾卜桂陽居莫驚春晩淹行李想念時危畏簡書
聞說蒼生占出處詩成應是倚樓餘
送克温改官禮部
驛舍離觴送曙暉宦情鄉思兩依依春來天上徵求數
衰病江南故舊稀每愛伐枽題素壁行看視草列黃扉
同心別有臨岐贈賸採芳蘭綴客衣
送蔣中允敬之歸省
予告深恩似往年驂鸞那得羡飛仙北扉冠佩聊湘浦
中允聲名豈輞川稱夀酒隨巖桂發紀行詩待驛梅傳
南歸萬里緣何事剪綵擕兒拜膝前
靈濟宫席上再次韻贈白巖
使軺今日徧燕雲西望關山一送君祠老汾隂空故跡
路經河曲有新聞趨朝暫綴金閨籍代祀新頒玉簡文
何處相思詩正劇數行官柳逗斜曛
張光禄席上分韻賦檜亭
未隨塵土翳蓬蒿晩着幽亭愜所遭風細暗聞笙籟發
地偏眞得斧斤迯移根曲阜還同紐分液中山合作醪
歴盡歲寒柯葉在柴墟松竹與争高
次東山韻請野亭諸公出游
咫尺登臨且此山擬尋崧少訪商顔因人始覺江山勝
作吏惟便歲月閒褉日尊罍須縱飲花時車馬欲忘還
詠歸剩有春宵興正及高城月半環
次韻寄酧檜亭
故人門巷騎曹西嘉樹芳蘭憶舊蹊詩語忽驚年事換
薦章重喜姓名題相思入夢還迷路文字交歡豈病畦
欲試平生看晩節栢臺高處已分棲
德華寓居乃余舊宅感而次韻
聞君移住柳灣前憶我幽棲十二年臨水條桑猶沃若
當軒修竹已蒼然河陽客散傳遺墨綿上人來換舊煙
勘破浮生眞傳舍不須華表問飛僊
李貽教席上留别次韻
詩名此日滿儒紳酒畔重飜楚調頻歸思暗驚紅樹晩
交情眞笑白頭新飛鴻跡寄千門雪老驥心馳萬里塵
曾是荆南懷橘客一杯分我洞庭春
白巖諸公餞于梨雲禪房留别石門分得榮字
乘傳飜慚里巷榮故園猶及見秋清驪駒慷慨燕南調
魚鳥侵尋海上盟刻燭敢㤀今夕會據鞍非復少年行
春明紫禁煙花繞想共趨朝聽曉鶯
席上次李職方遊弘法寺韻
西林幽事澹相關遠陌初窮識舊灣洞裏莓苔疑小有
壁間行草憶高閒松杉落落臨孤巘鐘磬泠泠隔九寰
莫訝詩人貪佛日杏花零落卽春還
白巖貞菴游潭柘寺聯句見憶次韻奉酬二首
石磴迢迢躡遠空晩來煙月轉空濛虛疑澗飲隨龍去
且得雲栖與鶴同潭柘偶然誰作寺松濤無恙自含風
憑君說向塵埃客想像題詩莽蒼中
其二
睡穩藤牀出郭遲行行已負白巖期澄潭古寺僧常定
老樹前朝客易悲路遠竟隨明月至山空似與素秋宜
重來擬結騷壇侣莫使山靈笑後時
會飲净拭行軒
竹邊尊爼意生凉散作清風爽欲狂初月光微猶勝燭
長河影淡不成章偶陪露坐驚離席却笑天遊滯異鄉
知已年來萍梗甚楚江歸路憶微茫
次東園贈舍弟韻奉寄
南村露飲坐秋旻争席飜憐父老醇把蟹醉時忘左手
飯牛謌闋悟前身夜聞玄鴈初驚歲老共青山不受塵
明日客來還對飲牀頭新漉滿烏巾
次韻答趙叔鳴進士
遺編長對趙東山平地誰能絶頂攀發軔舊曾乘歲壯
篝燈今却愧秋閒一官宿届風雲際盡日沈迷簿領間
我欲函書投北渚餘波猶得洗頹顔
再答鳳舉兼柬叔鳴
誰賦鄉關擬子山少年張緒獨追攀家臨南甸何愁遠
身在東曹却愛閒登眺且須抛事外聲名今已落人間
歸與亦有柴墟興夢裏梅華正玉顔
雨夜寫懷
空齋積雨迥生愁何處歸雲晩復留獨鶴不眠長警夜
暗蛩多思自鳴秋十年事與塵俱化萬里心隨水共游
明日清冥期桂魄庾公高興滿南樓
次元善韻奉答見懷之意共得二首
舊京文藻賸才賢轉眼春風巳十年載酒動陪雲谷燕
移牀憶就水亭眠别來城郭應無恙老去頭顱底是仙
曾把平生商略盡不將名托故人傳
其二
誰賦緇衣好此賢枉教他日論當年萬金帚敝眞難鬻
百尺樓高不借眠落落薊門聊作客飄飄吳市擬成仙
著書莫念頭空白留在名山也自傳
送馬汝勵歸任
長安秋夕使星明乘傳南來見馬卿春省表隨香案上
夜堂杯向綵衣傾雄飛萬里身方壯小却三年政已成
明日驅車仍賦别都門千樹不勝情
吕邦彦請飲新城道觀追次遜齋先輩謝客見
訪之作
山中春酒縮新茅仙棹相將汎碧濤座客盡傾張翰重
主人誰似吕安勞金尊檀板花前句海錯江魚竹下庖
曾是鄉賢栖隱地欲追遺事薦溪毛
送王德輝尚書歸餘姚
南來暫輟紫宸班弭棹江干便擬還東觀圖書頭半白
北堂魚笋夢常關歸鴻縱目雲霄外老鶴鳴隂莽蒼間
多少玉堂嘉話在風流應對謝東山
家君生朝次客韻
敢希潘令賦閒居正及吾翁八十初步屧晩園栽杞菊
舉杯春社飲枌榆庭留愛日逄冬後客滿佳辰記歲餘
不向當筵誇矍鑠自呼蒼鹿駕輕車
竹居為顧山人賦
山下幽居傍海涯此君偏與隱君宜坐聞清吹詩先得
臥近凉隂俗可醫春雨剰移淇澳種歲寒應長鳳凰枝
藍輿舊有東游約徑造何時載酒隨
寄賀鼎夫新拜寺丞
自笑青驄老不勝趣裝何意問金陵板輿對鏡能將毋
棘寺臨湖不負丞暇日罇罍應屢設近城樓閣喜重登
遲君欲結他年社只恐行臺早見徵
倣古意
粉壁紗窗隔樹看儂家門戸近長干錦機文字縈心苦
青鏡鉛華駐景難滿地梨雲供夜寂一簾蕉雨閉春寒
吳舲見說歸來穩水長横塘昨夜寬
賀方嘉伯發解赴南宫
芳年緤馬步蘭皐任俠猶嫌楚客豪平地煙霄差恨晩
南山秋色敢争高九華殿曉香浮研五色雲晴日照袍
弧矢從來四方志馳驅應不賦賢勞
訪張飬中值其出飲不遇次壁韻留題
野色含煙淡欲收溪光著樹暖初浮酒狂自笑陳驚坐
詩好難逄趙倚樓塵榻謾留開墨卷晩山貪看上簾鈎
興來不似山隂盡驅馬還期到水頭
挽傅處士體齋叔父
慘淡哀謌滿素縑楚江秋淚省中添藴真自喜開陶徑
投老何曾築傅巖每爲山行吟獨放慣從泥飲坐能淹
百年風致今陳跡惟有寒花繞舊簷
與况山人郊行口占所見三首
閉門三日雨斷送春歸去西郭少人行草深迷渡處
麥阪斷人行驅馬荒田裏隔岸聞鳴榔魚舟在深水
古城如頹垣知是何年築野草燒痕多牛羊不來牧
趍朝寓目
疎鐘隱隱出彤墀坐候明星起却遲内苑墻高楊柳暗
東方猶似未明時
李宗一使山東題荷鷺横披為贈
紅蕖白羽汎空明淅淅新凉六月生咫尺滄洲千里隔
雲飛水宿總關情
題畫
沙浦波明碧樹攢杏花疎雨澹生寒京城殢卻江南夢
試問吳船借畫看
雨霽書所見
雲峰矗矗嵌秋空九疊屏風較未工怪得霎時風雨横
楚山移在月明中
口號與嘉伯覓竹
何處清風洗俗腸眼中無地覓瀟湘玉山也有篔簹谷
試借西園一畆凉
潤守王誠之以假山石見貽奉謝一首
一劄重煩怪石供開窗已覺翠浮空數峰尚帶江南雨
彷彿金焦入眼中
元章拜石圖
虎賁猶似對中郎末世那知老子狂才到宣和流落盡
眼中誰是丈人行
漁樂樵隱二圖為吳隱君題
鷗波濯足柳維舟閱盡滄江到白頭偶與野人相話及
夜來閒夢入西周
黃帽青鞋懶折腰擬隨麋鹿住山椒少年操斧曾傷手
只傍風林拾墮樵
次韻謝武靖伯惠茉莉茶二首
采采江南茉莉花移根多在列侯家清時幕府渾無亊
羽扇綸巾自煮茶
茉莉香浮碧椀新槍旗猶帶建安春何人更汲中泠水
來餉松廳病暑人
張道士山房
不到青林十五年長松垂鬛鶴成仙江東舊事憑誰話
坐盡銅盤一穗煙
芳樹青青二月時林扉衝雨記裁詩紅塵消盡長安客
留得雲房老煉師
寺中再次敬修詠竹
翠葆青筠晩興長佳人衫袖不曾霜數枝絶似湖州筆
欲改僧居喚墨莊
七日寶應有懷
湖雨吹風洗暮煙渚禽驚浪逗行船舊時酒伴飄零盡
莫怪春愁到客邊
古城驛
野水微茫斷岸平幾家相對掩柴荆不湏候吏沙頭報
驛站懸知是古城
北風
一路輕寒二月中水南桃李不曾紅怪來河朔春光晩
吹過花時尚北風
容城道中
三月一日天氣佳燕南春風着面來渡頭楊柳不堪折
忽憶故園花盡開
出雄縣南門
河隄一曲柳成行千里塵霾隔此鄉魚櫓不鳴沙鳥静
村扉半掩水風凉
霸州北門
軺車春盡却南還病眼凝塵澁遠天争似益津門外柳
暖風晴日趁三眠
小憩次壁間韻
忙裏題詩一送春雨閒風日愛晴勻他年定有方城夢
萬柳廳前閱馬人
黃村
梨花半落柳初綿客路題詩憶閬仙莫道長安春已盡
歸人猶在暮鐘前
察院望西山
臥聽松風坐看雲十年忘却在塵氛柴墟恐有移文誚
只借房山作隱君
階前甘菊
繞砌遲遲待我來暗香幽意自徘徊從教院僻無人到
也向秋風最後開
銀冶嶺
山廽水曲自成溪城市初來路欲迷西崦人家尋不見
衡門應傍翠微栖
桃山小憩
山下幽祠借午凉野人為我置藤床官程却憶園居好
黃鳥綠隂清晝長
君子口人家
三間茆屋十弓耕了却官租任此生聞道薊門憔悴甚
麥田都屬五軍營
寶坻道中
黃渡坎西仍渡河行行官樹夕陽多客程莫怨黃昏近
明月滿空流素波
泗亭清明
京陌音塵故國情心旌長觸夢魂醒杏花楊柳紛紛雨
惆悵清明在泗亭
舊縣驛前人家
桃花掩映野人家住久依山老屋斜怪得只從墻外看
行人車蓋滿風沙
淮堰
秋風淅淅動簾旌淮堰還稽半日程鄉思轉多眠不得
海潮催得月東生
石倉歴代詩選卷四百二十九
