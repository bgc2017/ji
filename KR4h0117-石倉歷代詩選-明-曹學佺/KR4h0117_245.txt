石倉歴代詩選卷二百四十五
明曹學佺編
元詩十五
張雨
寄題劉彦基丹室
昔聞冲虛宫遠在錦江頭往來多異人東望不可求借
問鴻寶書枕中今在否尚餘一丸藥光景夜不收食之
生羽翼飛去十二樓下視何蒼蒼至情久難留我將拾
瑤草遲子于玄洲
題墨蘭贈别于一山之京師
三月愁送客春寒雨如霰冥冥返塞鴻悄悄栖梁燕揚
帆五十日蓬萊望中見欲持猗蘭操一奏南薰殿
春山晴靄圖
危亭面懸瀑深塢著茅堂羣木相掩薄風披如有香避
世真樂土欲往川無梁隠淪倘見招歲暮從徜徉
蘭雪齋為金壇王敬賦
謫僊有妙語清風灑蘭雪高懷千載下子獨慕芳潔春
冰斷瑞花晨露滋弈葉端居味道腴光景庶不滅
晉彦博士以詩索和
鑿磵盛春雨新流遶舍前何當留太白相與學思玄碧
洞無人掃丹梯有路緣催詩古云迫莫笑竦鳶肩
風雪中得金陵諸公書
雪作衆禽驚窗幽亂霰鳴凄然身濩落暮矣歲崢嶸松
竹聊娛拙乾坤苦忌名故人不相貸書札到柴荆
其二
落木從風靡支流趁谷斜山空不須說歲去若為遮飢
鶴撏窗紙寒魚嚼雪花推書更清坐席煖到昏鴉
湖寺擁碧軒
喧寂一塵隔湖濱出寶坊荷陰分補衲水氣雜燒香書
勘烏皮几茵敷白㲲牀從來已公屋詩客許徜徉
萬致柔還省親舍僕聞而往候道中得此
數里平岡路仙山迹漸分柴荆來鵲語村落去人羣粉
陣松崩雪濤頭日濯雲不緣停僕御直以候夫君
寄洞庭王子正
洞庭山似簇銀闕翠芙蓉安得滄浪子同尋縹緲峰魚
龍隨水落橘柚待霜濃未必桃源似雲帆躡去蹤
孤山晩步寄和靖掌祠懷中庸子
瑪瑙坡前立荒陂接葑田試從樵子徑往聽僕夫泉衆
草寒猶短羣峰晩更妍誰歟結真隠共老太平年
良常草堂圖
隣近方隅洞良常别有天草堂朝看雨藥圃夜春泉邈
矣盧鴻乙竒哉魯仲連君看遺世者若箇是神仙
齋居偶興
絶澗多靈石中開小洞房醉醒依竹素晴雨看梅黃樹
暗鶯聲澀巖虚水韻長未能超賈馬自足上羲皇
午日柬楊廉夫
客有擁琴至吾寧折簡招足音垂谷口雨氣截山腰酒
倩紅泉瀉花為絳節朝不嫌泥濘極一舸叚家橋
雨中
推枕蘧然覺高齋人跡稀捲簾芳草短看雨杏花肥薄
暮寒仍在中林願稍違一遷隨谷鳥喬木是耶非
流杯磵
古木蟠幽磵層巒叠翠臺水歸蒼玉峽風引綠荷杯我
自知魚樂人誰祓禊來惜無鼠鬚筆寫記刻巖隈
積雨
飽聽三峰雨閒題七月詩水深荷意怯田冷稻心遲鼃
黽隂爭盛蛟龍勢亦隨蒼茫不可問身外付雲移
天師素華閣
仙家樓閣風塵表更築凌空月榭高虚白豈知存夜氣
太清還許隔秋毫溪光澹澹冰填壑松響離離雪舞濤
此去銀橋通咫尺神仙直下有靈鼇
寄題陳生華山圖
華岳秋高不受寒虎頭遺墨意蕭閒赤城别有思僊夢
長在眀星玉女間
春燒
日落山前野燒生白茅黃葦地初晴明朝卻賦雕陵箭
呼酒岡頭看火城
馬遠小景
柳未藏鴉雪未消春衫遊子馬蹄驕去年沽酒樓前路
錯認桃花第一橋
王子明求題高侍郎雨竹
雨立修篁似戟枝墨君留影故僛僛房山秖憶巴山夜
及見官奴把燭時
樓居春曉望玄圃
子晉新宫倚太霞繞湖煙火萬人家觀臺一面無人處
日出烟消都是花
張公甫鐵山隠居圖
鐵山曾照鐵衣寒南渡功名有足觀不見元豐全盛日
錢鏐孫子已黃冠
隠居圖
畫橋相餉過溪東縞袂靑裙笑語中何必桃源尋舊路
太平閒作祝雞翁
遵道竹枝
篔簹谷口白雲生雲裏琅玕萬玉聲驚破幽人春枕夢
一窗斜月半梢横
石倉歴代詩選卷二百四十五
