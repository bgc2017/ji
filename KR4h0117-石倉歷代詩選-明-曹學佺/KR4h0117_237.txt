石倉歴代詩選卷二百三十七上
明曹學佺編
元詩七上
雅琥
寄南臺御史達兼善
白溝秋水帝城邊曉發河南使者船契闊山川將萬里
飄零歲月又三年雲間快覩冥冥鳳海上愁看跕跕鳶
經術匡君須我輩莫將離恨染華顛
汴梁懷古
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駝
人間富貴皆如夢不獨興亡感慨多
酬江夏友人見寄
四海元龍眼界空平生豪習竟誰雄早知黔首成秦贅
悔學娥眉入漢宫曲水疎篁秋色裏小山叢桂月明中
故人歲晚能招隠便買扁舟向漢東
京師上元夜
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韀鳴玉勒内家珠箔控銀鈎
道傍亦有揚雄宅寂寞芸窗冷似秋
送袁果山經歴之潮陽
潮陽贊府之官去猶是薇垣白髮郎天上故人懸夜榻
海邊候吏促春裝翠綃卷雨蕉花老火齊然雲茘子香
終日韓山對簾幕祗愁簡牘破詩忙
留别凱烈彦卿學士
十年帝里共鳴珂别後悲歡事幾多汗竹有編歸太史
雨花無迹染維摩湘江夜雨生青草淮海秋風起白波
明日扁舟又南去天涯相望意如何
唐宫題葉
彩毫將恨付霜紅恨自綿綿水自東金屋有關嚴虎豹
玉書無路托鱗鴻秋期暗度驚催織春信潛通誤守宫
莫道銀河消息杳明年錦樹又西風
崔徽寫真
舞鸞妝鏡拭鉛華毫數無聲散彩霞夜月影寒分桂魄
春冰葷薄映桃花夢隨圖去憑青鳥愁逐書來點墨鴉
未得離魂如倩女衰容先我到君家
洛神
鄴宫簷瓦似鴛飄蘭渚鳴鑾去國遥謾說君王留寶枕
不聞仙子和瓊簫驚鴻易没青天月沈鯉難憑碧海潮
腸斷洛川東去水野烟汀草共蕭蕭
送蘇伯脩御史之南臺
天上詞臣&KR1925;莫䨇乘驄此日蒞南邦梅花路近宜逢雪
桃葉波平好渡江千里蒼生瞻繡斧十州使者避旌幢
同袍知已如相問已許閒身老北窗
送趙秉彝親迎江夏之官臨川
婀娜新衣錦繡重美人今夕過湖東一聲鐵笛千家月
十幅蒲帆萬里風孔雀畫屏占貴客甘棠遺樹咏先公
墨池光動凌雲筆春滿花封賦更雄
送蒙古學教授之卭州
玉貫珠連我國音亂山深處變巴吟蒼虬挂屋寒笻瘦
白鶴懸巢古棧深座冷一氊知宦况書來萬里見鄉心
文翁課最同文盛應譯嘉謨到上林
二喬
珊樹交加玉樹重鴛鴦難偶雪難容共思漢事隨流水
各對吳儂蹙遠峰洛賦未成梁月墮胡笳已斷塞雲濃
人間流落渾相似猶勝凄凉泣暮蛩
二月梅
去年呵筆賦寒梅又見仙家二月開不是東君留客醉
肯教神女逐春回棃花院落為雲妬柳絮池塘作雪猜
東閣如今清興滅羅浮誰與寄香來
附謝宗可詠物詩
藕花風
舞罷紅衣起未休水雲香裏冷颼颼三更清逼銀塘曉
六月凉生玉井秋颭浪低翻霞影亂凌波輕漾錦香浮
莫教吹醒鴛鴦夢好送真人一葉舟
曉色
遠似烟霏近又空非明非夜兩朦朧一天清露洗難盡
幾樹暗雲遮不窮斷角樓臺濃澹裏殘燈院落有無中
蒼茫半逐雞聲散又被朝陽染作紅
睡燕
補巢銜得落花泥困倚東風倦翅低金屋晝閒隨蝶化
玉堂春静怕鶯啼魂飛漢殿人應遠夢入烏衣路欲迷
却被捲簾人喚醒小橋流水夕陽西
筆陣
授策登壇拜墨卿霜毫不用鐵為兵戰酣已拔三都壘
奏捷還攻五字城怒捲龍蛇雲霧泣長驅風雨鬼神驚
攀蟾獨掃千軍退功奪中書第一名
走馬燈
飈輪擁轉駕炎精飛繞人間不夜城風鬛追星低弄影
霜蹄逐電去無聲秦軍夜潰咸陽火吳炬宵馳赤壁兵
更憶雕鞍年少客章臺踏碎月華明
梅杖
紫玉槎牙蝕蘚㾗黃昏扶醉倍精神一枝冷曳孤山雪
八尺横拖庾嶺春江路策雲香在手溪橋挑月影隨人
歸來却笑林和靖還現堂中上座身
混堂
香泉湧出半池滣難洗人間萬古塵混沌殼中天不曉
淋漓氣底夜長春波濤鼓怒喧風雨雲霧垂隂護鬼神
却笑相逢祼形國不知誰是浴沂人
詩瓢
雨蔓霜條老翠壺吟邊不是酒葫蘆剖開句裏玲瓏玉
着盡胸中錯落珠滿貯苦心留宇宙深藏清氣付江湖
誰家半腹能千首為問山人果在無
蓮葉舟
穏棹紅衣泛渺茫風帆浪楫水雲鄉曉撑泰華半峰月
夜載西湖十里香藕放雪絲應作纜荷欹翠柄若為檣
不須更捧金仙足太乙真人夢正凉
仙槎
曾作河源萬里舟塵根已斷卧潛虬無心下土承烟雨
有路層霄犯斗牛破浪遠衝銀漢曉凌風竟度碧天秋
歸來載得支機石誰識人間博望侯
無絃琴
獨繭長繅底用抽蛇紋空鎖鳳枝秋落星有色寒光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂山高水自流
紙帳
清懸四壁剡溪霜高卧梅花月半床璽甕有天春不老
瑶臺無夜雪生香覺來虚白神光發睡去清閒好夢長
一枕總無塵土氣何妨留我白雲鄉
醉鄉
曾笑三閭不解遊移家欲向麯城頭人酣方外鴻荒夢
誰識塵中富貴愁夜月放船遨酒海春風扶枝上糟丘
相逢還似無何有喚起東臯為贈侯
塵
人海深藏混混中非烟非霧遠空濛六街錦繡迷香紫
九陌笙簫踏軟紅微步緩隨羅襪起清歌飛繞畫梁空
南來一騎蛾眉笑又送長安茘入宫
綠萼梅
綠萼仙人下玉堂清魂夜化雪芬芳荷衣薄襯霓裳冷
蘭佩濃薰縞袂香曉額浮酥凝淺黛芳容點翠照新籹
多應誤入羅浮夢愁絶黃昏鬢已蒼
問梅
尋春踏雪過西湖試折風前玉一株香影為誰甘寂寞
精神何獨占清癯鐘殘角斷愁多少月落參差夢有無
吟遶南枝還不應好將心事問林逋
苔梅
一夜蟠龍裂翠鱗土花深護玉精神蒼寒滿樹黃昏月
碧老孤根太古春姑射香薰荷製好逋仙清入草衣新
料應不為天風冷自恐冰肌受點塵
蟠梅
縈青絆碧裂蒼苔晚歲寒香宛轉來蛟舞凍雲冰骨瘦
龍眠夜月玉鱗開風霜氣勢從千折鐵石心腸亦九廻
祗為東君甘自屈不教虚占百花魁
紅梅
棃雲無夢倚黃昏薄倩朱鉛蝕淚㾗宿酒破寒薰玉骨
仙丹偷暖返冰魂茜裠影露羅衣捲霞佩香封縞袂温
回首孤山斜照外尋春誤入杏花村
鴛鴦梅
兩兩魁春簇錦機文衾夢覺月分輝枝頭交頸棲香暖
花底同心結子肥金殿鎻烟籹粉額玉堂環水浴紅衣
有情一種隨流水莫被風飄各自飛
雪中梅
苔珠擎重半朦朧漠漠棃雲夢不同香護嫦娥眠玉洞
影隨姑射下珠宫冰蟾光照南枝夜翠羽聲凄曉樹風
天上人間渾一色幾分春色有無中
石倉歴代詩選卷二百三十七上
石倉歴代詩選卷二百三十七下
明曹學佺編
元詩七下
袁桷
觀真文忠公畫像
羣賢輔絶學嵯峨武夷峰熒熒方瞳光汲汲汗簡中緬
懷文明初蒼珮極匪躬執筆侍玉署妙語工彌縫飛塵
變蒼狗潛淵閟游龍空餘經濟心勞徠饑飛鴻濁水投
神膠揚清廼竒功喬松不並世寒飈轉秋蓬生世我已
後正緒遺顓蒙惕然拜公像斯道非終窮
芳思亭大公尚書公治圃南郊有堂亭凡十
五方池脩廊屈折便宜雨甚亦無礙遊事逮
今荒廢踰四十年故基陳迹不復可考近築
一亭雜植花木廣不踰&KR1194;髣其萬一名之曰
芳思玩其英華將以紬繹志興翰墨有紹是
則先公之志作詩示瓘瑾併求親友同賦
侃侃尚書公投紱理泉石五堂適寒暑十亭送昕夕瓊
英玄圃秀美蔭嘉樹碧脩廊不受雨來往隨履舄紅雲
漲方塘丹霞耀翠席嘉魚黃金掌瞥見眇難測辛勤三
十年深逝晦朝蹟遺訓示子孫樹萟比其德浮雲變須
臾百幻倏消蝕空餘鄭公莊耕稼給衣食緬彼行樂時
衆植各有職以兹一&KR1194;園髣像見疇昔幽葩與羣卉生
意日不息朝陽漱靈根三咽妙紬繹曠懷事幽賞誓矣
躬六籍
次韻虞伯生夜坐
炎晶爍草露木末望西顥静躁誰為尸翕忽紛寸抱志
士法天運炳燭不在老羣經固其郛積神以為寶陋彼
多言生希名太玄草山林詎心違歲月付幽討擾擾徒
為名努力在此道
其二
地氣環中州槖籥均宇内中宵炎溽頻露坐猶憒憒遠
窮太古雪欲往終有徠馳神極寥廓我筆不可載栖形
竹素園萬化等歴塊相期江湖深慎勿寒暑礙秋風起
天末紉蘭結幽佩
度淮寄養浩
竹清寒房静殘月在西壁悄悄燈景微尸坐棄枕席井
華飲蟾蜍玄雲成五色明知非世謀精詣在六籍我行
長淮浪凍樹挾春碧夢予白紵寬䨇眸烱空激書來屢
在手此意何的的數面不成歡遠别廼復惻歸雁臨風
翔先之寄深臆
懷伯生
春雨消路塵春風散林纈蕩蕩長安門客子千萬轍城
隂有一士淡食羹不啜采彼松上雲煮石化晴雪沈冥
護真性觴至那復說向來舌本談今作耳根熱維南有
樛枝岩溜滋百結在德良自防居屯詎為折念之長夜
深寒光吐殘月
史氏報春堂
白雲在屋角凱風生樹端下有慈竹叢低昂候平安盈
盈玉雪母光若赤瑛盤朝奉鶴禁思暮承龜臺歡教兒
誦經史清言消綺紈築堂深且明朱光映庭蘭寸心諒
匪石寵辱非所干世故疾危岌奉行身愈完願言樹明
德朝夕應加餐
育王珙禪師示寂二紀嶼上人回山中因寄塔
主
石塔累荒土月落冰稜稜永懷跏趺叟松風吹不譍山
房舊淨供素壁一枝藤語寂絶禪觀機深超祖乘擊石
并新火諸天化為燈上有白玉峰丹梯杳難登黃流鉅
野漲虎嘯懸厓崩斯道倘未冺微言足搜徵
飲酒雜詩
春至舊疾作晝眠聽禽聲總角躭六籍萬化何縱横觀
象太極初始悟無虧成環中秘靈根羣動一以貞吾欲
乘彩鳳截篁以為笙上窮崑崙渾下探渤澥清
其二
夜暝雪初白高卧益自怡起看庭前柳冉冉青春姿長
松在西山鬚髮流銀澌豈不念歲苦壯者當固持事至
勿獨歲時來詎人為得酒且深醉淵明果吾師
其三
京師二十載洒中有深歡大雨即閉戸朔風嘗解鞍客
至輙笑之是豈宜居官振容筮神蓍鴻飛漸于磐百歲
苦世短萬鍾非我干所以東方生吏隠神益完
其四
陽烏乘南雲飄飄振竒翮迫此粱稻謀居移遂成客愧
我食京塵誓墓志未獲䨇峰十丈松下有千載魄當年
侍蓬瀛香芸森寶册高齋集遺編朱墨猶手澤戰兢愧
匪承永念在行役
其五
少欲觀滄海下取珊瑚枝穹龜負玄文靈鰌揚朱鬐盪
舟不能往寶氣時紛披有客方壺來授簡雲差差一以
參太極九以師庖犧振衣海神泣舉觴山鬼移少觀五
嶽形五性各有殊神州養深知百靈受驅馳申申安樂
翁定洛為中居神京屹金臺五雲玉芙蕖始知天經旋
積氣為堪輿
其六
家鄰天台山云有二子岩巍峩太古石纖脩矗雲尖上
棲西竺僧雪色垂鬚髯二子與之遊作詩清且嚴乳花
散瓷甌瀑布飛銀簾醉醒夢見之謂我何留淹
其七
南簷孤竹生歲暮何青蒼豈不念道里因之摧雪霜夷
齊盧龍居胡為乃名揚入水蛤有文踰淮枳彌芳受性
諒匪移臨風酹吾觴
其八
弱冠不飲酒篝燈横玉繩或云酒中趣湛湛浮雲蒸棄
書試其言果若烏輪升天根轉暗雷堅城為之崩妙言
粲瓊屑逸興追飛鷹醉鄉倘可居無功乃真朋
其九
江梅生空林歲晏美無度挈身踰朔易愧獨此室處氊
房望朝陽耿耿不得語雕籠粲珍禽悵望秦鄉樹爰居
東門止盛饗非素茹臨風嗅其英雅志懷故土
其十
嵯峨白雲阡種松在山腰散之不盈掬離離如麥苖迎
陽漱靈津參差拂雲霄露重碧天淨玄鶴時來巢俛仰
二十年鬢齒日以彫寄聲謝玄鶴相期躡岧嶤
哀蘭操悲吳允也
幽蘭兮秋風烱命兮不逢剡剡兮素蕤零露兮莫持望
崇岡兮不得返悵江南兮愈遠叢棘兮戔戔欲駕兮無
轅孑中野兮屏營芳隕失兮玉零謂我為非人兮吾何
辭已兮已兮其將何之幽蘭兮忽悲生失據兮死有期
思夫君兮意不極從造化兮何隳
煑茶圖一卷髣石窗史處州燕居故事也石窗
諱文卿字景賢外高祖忠定王曾孫儀觀清
朗超然綺紈之習聚四方竒石築堂曰山澤
居而自號曰石窗山樵此圖左列圖卷比束
如玉筍錦繡間錯旁有一童出囊琴拂塵以
俟命右横重屏石窗手執烏絲欄書展翫疑
有所構思屏後一几設茶器數十一童傴背
運碾綠塵滿巾一童篝火候湯蹙脣望鼎口
若懼主人將索者如意麈尾巾壺硯紙皆纖
悉整其羽衣烏巾玉色羣起望之真神仙人
云
石窗山樵晉公子獨鶴蕭蕭烟竹裏月湖萬頃碧瑠璃
高築虚堂水中沚堂深六月如深秋萬柄風搖紅旖旎
遵南更有山澤姿對面晴峰插天倚憶昔王門豪盛時
甲第如雲總朱紫曉趨黃閣袖香塵俯首脂韋喪厥美
一官遠去長安門德色欣欣對知已豈如高懷脫榮辱
妙出清言洗紈綺羣符一試不挂意岸幘看雲卧林墅
平生嗜茗苦有癖古井汲泉和石髓風回翠碾落晴花
湯響雲鐺衮珠蘂齒寒意冷復三咽萬事無言歸坎止
何人丹青悟天巧落筆毫芒研妙理黃梁初炊夢未古
舊事凄零誰復紀展圖縹眇憶遺蹤玉珮珊珊響秋水
玉署鼇峰歌答伯庸
女媧五色餘刀圭化為蓬萊東海之虹蜺神君方瞳怒
凝睇不如百鍊積鐵之方奎日有三足烏其光映顧莵
海有三足鼇神山簸靈濤吐呑出沒無定時一叱使之
來玉墀大承虚皇小抉銀漢黼黻帝裳追琢廟瓚森嚴
贔屭鎮帝署百鬼却走不敢侮粲若珊瑚枝燁燁三秀
姿文理密察儼素樸孚尹旁逹藏玄機我昔坐其側耳
冷心彷徨經旬卧向壁夜夢天孫手授雲錦交龍章漆
書誥盤傳古昔中有寶珠杳無跡散之六合捲如席視
之不見聽以息元氣氤氲龍馬興文兹石點首詔爾小
臣慶非烟霧出如絲綸矢心濡筆靡有斁萬古作式永
無極
次韻蔣遠静
唾壺麈尾手所持白眼對客客不知出門俗子多敗意
三語之掾真吾師曉窗新沐綠隂淨碧雲竒峰生九疑
隔隣書聲入幽耳茶甌散花酒浮蟻百年行樂在適意
燕頷頭顱空萬里君不見燕山俠客多苦寒出門悲歌
來日難
越船行
越船十丈青如螺小船一丈如飛梭平生不識漂泊苦
旬日此地還經過三江潮來日初晚九堰雨慳河未滿
當時却解傍朱門醉眼看天話長短年來官府催發綱
經月辛苦鬢已霜布裘漫作解貂具入門意氣猶猖狂
自古魚鮭厭明越明日今朝休論說買魚沽酒不計錢
被髮江頭傲明月歡君莫作越船婦一去家中有門戸
沙上攤錢輸不歸却向隣船盪䨇艣
九月望日送姊歸余氏先塋
沈沈大士閣千嶂萬夫降近樹青禽獨前松白鶴䨇雲
霞生几席星斗列軒窗俛首京塵客生涯愧老龐
其二
慙愧䨇峰老光明兩足尊午窗鈎竹影凍筆點梅魂齋
近烏啼樹禪廻虎伏門春來有新雁勸我趣歸轅
其三
經院辛勤日千金記始興雨荒蟲蝕拱壁壞鼠緣藤舊
觀丹青復諸天錦繡承短簷增突兀會見出盧能
其四
隂隂虞監宅鬱鬱越公祠掬米不入獻布金猶受疑流
年翁仲守往事苾芻知澗水交流處曾傳玉帶垂
其五
寒徹清泉底山童上水華定金非在井煑米却成沙洗
目能生電搜腸可當茶人持一月去此月落誰家
次韻元復初春思三首
凍樹回青陽羈禽競新哢喧喧人語浮稍稍春事動澄
心絶芳華小睡足幽夢頓覺天宇新朝光集飛棟
游塵逐平臯秀色翳林莽油雲互東西鬱抑不能雨昭
蘇注玄功竟夕復延佇何當採金鵝振翮窮委羽
遠客芳草思湛湛天外舟坐令親知疎低佪此淹留古
樹擢竒石清流滙芳洲素心諒有在胡不為兹游
送邵元道四首
仲連匡世資揮手却秦軍掩袂停白日登車抗浮雲射
書誠草草孤城死生分辭榮敦厚俗矯抗離其羣
虞卿舌轉丸揣事精微芒言危見交態窮愁名益光黃
金散逝水白壁凝飛霜丈夫有定志得失非豫防
梅生一尉微喋喋正天紀道心洞玄化削跡無妻子龍
變孰為馴蟬蛻乃真止松廻風謖謖水落石齒齒
襄陽孟浩然拂衣歸故山逍遥巖壑深流水遺人間舉
袖林花落擊楫江鷗還鹿門看碧流入夢日潺潺
送蘇子寧赴嶺北行省郎中
貂帽護寒沙冰天閱歲華斷溪駞聽水密雪犬行車雲
盡難尋雁春深不見花昔人竒絶處八月解乘車
其二
往歲經遊地寒蕪碧燐深雲開山後陣水咽隴頭吟雪
白氊房重天青羽檄沈重華新雨露悲喜候車音
書懷寄從子瑛
越公舊築鄞江宅風捲飛花劫火新子竟尋真餐白石
我方脩史玩青春金張螭綬元欺世王謝烏衣亦可人
誓墓政須堅晚歲䨇峰擁髻碧嶙峋
次韻天童岫禪師
太白峰高積翠明老禪的的寄深情相思沙礫惟懷璉
獨立鄉臺近子卿舊業久荒松露立浮名空眩槿朝榮
定須結社脩真隠寒月深燈了梵經
題郝伯常雁足詩
深羈孤館鬢毛斑猛虎搖鬒障海寰玉樹已歌歸逝水
羽書難射隔平山不須羝乳終回漢肯學雞鳴詐度關
一寸蠟丸憑雁寄明年春盡竟生還
送雪竇長老校經回里
翠鎖公關疊疊高坐看明月負金鼇已將禪板傳心印
暫下繩牀衣毳袍聖諦無聲機獨露經筌有誤目難逃
塵中白髮誰消得歸掩山寮聽雪濤
次韻昌國宗聖上人
海上秋潮候月生島中瑶草不知名每思大士超禪觀
獨恨秦王苦望瀛龍吐戒珠殘照影雁横書信故鄉情
妙年碧眼才翻錦為念衰翁強入城
五月二十日甘雨如注江南呼為分龍雨
平疇龜坼禱龍君百頃青黃兩界分匝岸已霑三尺雨
隔溪惟見一川雲誰家襏襫凉如水此地祗禂火欲焚
共道神功有南北老農元不廢耕耘
送王繼學馬伯庸上部二首
玉京高處雪流脂連轡馳驅凍翼垂蹀躞有泥歌獨漉
琵琶無夢說相思黑河新樂催填譜白海名花擬進詞
羽獵上林俱罷賦卿雲何以報名時
淺波平疊磧漫漫拂嶺青帘罨畫看氊屋起營羊胛熟
土房催頓馬駉乾桐官走驛傳金椀冰正分奩貯玉盤
莫上鄉臺望南北白雲微處是槍竿
觀物
黃河不信從天下濟水那知有伏流自古乾坤合神化
空將簡牘費冥搜張華慱物身終死鄒衍談天舌竟休
我亦從今銷綺語春風碧眼玩沙鷗
寄開元奎律師
䨇塔亭亭透夕陽芭蕉深處碧窗凉江神夜聽光明偈
天女朝分解脫香齋鉢午空烏守樹經堂雲冷鶴歸房
平生欲結西方社似怪淵明作吏忙
無題次馬伯庸韻四首
金縷歌殘月滿江玉顏曾憶侍油幢象牀雲重恩專一
鯨錦波翻賜疊䨇春淺正宜氊作幕夜凉深恨魫為窗
浣紗可是無虚匹側足寒流濺石淙
翠簾匝匝護朱光千葉宫桃滿院香閬苑有鸞通尺素
虚橋無鵲寄流黃上林賦罷歸巴蜀興慶詞工謫夜郎
不是月中親度曲世人那解聽霓裳
相期來似石頭潮日望晴虹結綵橋却月眉愁歌漸遠
凌雲步近意非遥抽琴有恨廻清角疊袖無塵轉綠腰
弄玉最憐隨鳳去秋來誰與伴吹簫
白髮詞臣兩耳垂華腴堆笏陋牛醫宫娥引燭催麻日
院吏傳更寫制時蠟撚化生秋夕賜幢標綵勝歲華移
低頭欲說唐朝舊願侍虚皇進玉巵
送華山隠者
黑髮詞官佩水蒼萬松深處響琳瑯黃柑有法能為酒
紫术無飢可代糧招鶴舞空山月冷檄龍吹雨海風凉
瑶池欲問長生訣碧澗研朱寫綠章
次周侍御回朝
娥眉班肅整皇皇匼匝松隂陋午光舞翿當軒催進酒
冊函登陛促傳香六龍捧御雲中日三象輪琛海外洋
欲識兩宫清淨理薰風殿角漏初長
馬騎燈
功著凌烟作戰場宵征勇將太匆忙不聞號令齊驅疾
自覺銜枚去路長熖着春風鏖赤壁光浮夜月燬阿房
誰能跳出機關外不為功名紙半張
碧筩飲
甘露無聲墜玉盤中天飛影動琅玕壚頭太白塵埃熱
石眼空青冰雪寒水泄尾閭來瀚海手扶砥柱障狂瀾
麯生不用忙傾蓋吸盡清香見肺肝
寄子昂
故國王孫佩楚蘭春雲凉月倚朱欄玉簫曲趁鶯聲囀
金鼎香隨蝶夢殘碧沚波清堪把釣黃塵風急倦彈冠
外家文物惟君在笑我冰姿跨曉鞍
俞光遠治余别墅口占奉謝
種竹澆花俟我還花成雲塢竹成山相逢且說相思恨
更說何時得共閒
寄天童岫長老
太白山高雪四圍孤峰翠織五銖衣誰言老子寒無力
獨擁紅爐更下幃
翰林故事莫盛于唐宋聊述舊聞擬宫詞
禁鐘初動趣傳宣衣袖薰香到御前漸近宫門扶下馬
内官分引導金蓮
御筆圓封草相麻龍牋香透擁金花儀鸞勅設庭前候
賜酪方終更進茶
制草塗鴉未敢刪内璫宣引侍龍顏已分筆格金蟾滴
更賜端溪紫硯山
春帖分裁閤分多宫娥争餽纈綃羅青絲菜餅銀盤送
幡勝新題墨旋磨
文思如泉涌墨林屏風院吏不須尋舊時内相諸孫在
猶有當年掃閤金
清馥香温玉酒巵祝文新撰報都知夜來奉旨傳丞相
五朵雲濃押省咨
天孫夜度玉横清内托銀盤湧化生秋思未多團扇在
擬題宫怨月分明
天童山圓上人遠來開平訪華嚴以舊詩求題
三尺枯藤一卷詩五千里外訪相知鄉音未改眉毛在
曉過嶺西聞子規
海狗巢石圖
絶壁層峰負六鼇藥欄花檻翠周遭如何畫史同羣吠
不與君王繪旅獒
葛仙翁移居圖
翁媪相携入翠微轉頭猶有可憐兒丹砂不是神仙藥
勾漏歸來鬢已絲
宫女度曲圖
望瀛法曲紫霞觴更按伊州奉玉皇翠竹凉深宫院密
新聲那得過宫牆
次韻王繼學竹枝宛轉詞
聞郎腰瘦寄當歸望盡天邊破鏡飛昨夜燈花圓似粟
倚門停却送郎衣
石倉歴代詩選卷二百三十七下
