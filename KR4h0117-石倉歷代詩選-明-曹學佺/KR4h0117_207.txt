石倉歴代詩選卷二百七
明曹學佺編
宋詩八十四
李昂英
送廣帥趙平齋汝暨解印趨朝
海瀕老同年五載依宇下春風舞蓑笠愛日曝田舍喜
無撞搪吏追逐款段馬劇談許絛褐得趁公餘暇逹官
來三逕小隊隣翁詫明公傑俊人麟族稱大雅典刑式
諸老胸次郁藴藉西𣲖遡其源境物入陶寫才高事無
難隻手擘泰華乘軺始踰嶺風采賢使者堂堂開大閫
部屬肅鞾帕臺端有老蜮闖影含沙射孤忠冕旒知還
許河内借鈴齋安獨處冷淡閒僧夏例錢推不受金貝
視土苴首祠酌泉翁坐使饕俗化葭萌細摩拊生意被
原野循良渤海遂平理潁川霸威風戢偷竊德意銷詭
詐能令颶母伏默禱雨師灑開倉散窮閭儉歲低米價
貢場宏敞拓庇士千間厦歴觀古賢牧美政公其亞讒
夫真枉了有識共唾罵君子竟何傷徽譽愈膾炙詔還
九棘班明發不俟駕傾城送津亭牽纜不忍捨老夫前
致辭再拜進杯斝立朝要敢言切勿效喑啞此行衆所
望盤石鞏宗社
久住白雲呈鎮長老
桑下戒三宿我此尚留戀曹溪悟一夕我復無知見鎮
公房遜客所須如執劵園丁曉供茹行者時灌硯飯奴
更芻馬紙帳費香篆主人真好事荅應了無倦欲歸興
未闌坐享伊蒲饌
觀定堂
梵宮凭水建蓬荻費芟除岸破羣魚出枝危獨鶴居定
鐘僧睡早揮麈客談虚月滿龕燈小風停幡影疎供槃
多佛菓僧飯飽園蔬惟有開山老清高閉草廬
送鄭雪屋歸里
征衣點落紅君去與春同貧到歸時見吟多醉後工不
應冠尚鶡自許氣如虹急着看山眼飛帆吸快風
武夷觀
閒乘石鏬船又到浙江邊回向初心地皈依古洞天成
丹呼鶴舞噴酒起龍眠雨意偏留客茶瓜定宿緣
建倉解歸詩復徐意
吏擎雙印出便覺此身輕物我忘恩怨漁樵寄姓名笛
聲黃犢背詩興白鷗盟故舊休相訝無書到帝城
景泰寺
樹合疑山盡攀緣有路通遠鴉追夕照低鴈壓西風瀑
勢雷虚壑松聲浪半空凭欄僧指似漲霧是城中
觀穫
負郭平田闊秋深穫課勤短鎌行缺月多稼剪黃雲舊
臘占三白今年稔十分太平村舍裏墮穗飽雞羣
雲泉亭
絶頂鬱其前寒崖噴玉泉亭成山補闕境勝我纔先樹
杪江天接榕根石磴懸賞心遂連日合爲智仙傳
别陳庭
政喜論文子遽歸扶胥江口訪韓碑吟篇佳處南遊得
行李輕如始至時石友秉心終可託山翁具眼遠相期
勉旃辦取蘭闈捷四六供官且放遲
白雲登閣
白雲峰擁到危巔傑閣翬飛倚半天谷響頗疑吟木客
潮回坐見變桑田幾重山隔幾重海一日身閒一日仙
真樂無如會心處林花野鳥亦欣然
雲關觀月
山間未晚先得月料想城中見較遲海吐銀蟾漸呈露
林垂翠影已參差孤輪涵澗安禪處明鏡當空沈籟時
夜半衰翁猶獨坐清光吸盡入詩脾
登峽山疾風甚雨
長風吹裂碧雲堆捲取銀河瀉下來雨攪犀潭千尺浪
煙遮龍壑一聲雷松翁偃蓋巖隈立猿女穿蘿洞裏回
舊事蘭亭好拈出婆娑溪曲共流杯
西樵巖
巨石卷阿駕半天樵山風景豈虚傳水簾不捲四時雨
丹竈空凝萬古煙印石尚存烏利跡問誰曾識紫姑仙
我來遊徧登雲谷更借山僧半榻眠
碧霄
未到白雲先碧霄瘦藤支我上山腰煙横遠樹醉眸豁
竹引清泉塵慮澆酒滴松根和露飲茶烹石鼎抱茆燒
平生不被利名鎖半掩柴扉聽晚樵
送舶使孫叔諧東歸
蓴鱸高興趁新秋帆腹吞風湧去舟萬寶集登天子庫
諸蠻遮泣海山樓世間顛倒是非夢逹者逍遥得失侯
歸到家林定重九團圞杯酒菊花浮
宴鳴珮亭和趙漕韻
數尺飛泉漏隔城寒巖坳處落琮琤懸知勝境無塵到
却訝晴天作雨聲一㰱不容貪者飲兩峰宜着醉翁行
此泉千載因人重曾識風光霽月清
蒲澗滴水巖觀瀑
與可人遊五四并快風吹面洗炎蒸鹿廵夾道千章木
猿掛垂巖百尺藤石室横琴清振玉壺瓢酌水冷調冰
瀑簾雨後籠山闊不許塵埃俗耳聽
送鑒師住靈洲寺
少年芹泮頂儒冠猛志緇袍出世難孤島一燈開佛屋
長身七尺占僧單鐘鳴魚叩隨緣過棹舞鷗飛取次看
亭下聽經人在否石欄搖影碧波寒
贈海珠湛老
也曾參破動風幡坐得形枯鬢早斑衲子指爲真鐵漢
江神幻出小金山華亭浪急翻船入蔥嶺雲深挈履還
香燼未寒行道處蕭森翠竹護禪關
羅浮洞長寶谷王寧素送藥瓢
久矣深山煉鶴形聞呼洞長又逃名斷崖怪木人稀跡
亂石奔泉澗有聲劒定通神收古匣奕聊供玩戲紋枰
藥瓢解贈寧無意重到孤庵論養生
蒲澗和東坡韻
四時冰柱濕風前絶頂飛來一派泉瘦蔓相牽根太古
蒼崖特立探長天竈荒孤鶴尋遺跡寺老幽禽闖坐禪
閒日頻遊歸復夢結廬曾許躡坡僊
四月十五日遊僧寺
今日快逢僧結夏不妨乘興扣禪扉山垂遠瀑溪聲急
風捲癡雲雨脚稀囊錦詩成僧借看紋楸棋落鳥驚飛
此來莫訝凭欄久傑閣新成拂翠微
送舶使周申
堂堂山立舊朝簪久屈清流督獻琛風送連艘出獅國
浪吹殘句到雞林平生不隔同年面中歲難禁惜别心
歸見耆英定相問祗言閉戸萬山深
弋陽鄭氏翠麓亭
管領寒溪揖怪峰徑穿叢竹綠隂濃幽人去後無猿鶴
冷落亭臺濕蘚封
雪封寺
征輿六月度梅關大地清凉樹影斑行客不須梅止渴
流泉到耳冷潺潺
石倉歴代詩選卷二百七
