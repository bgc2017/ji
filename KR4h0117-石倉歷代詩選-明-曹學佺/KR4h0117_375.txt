石倉歴代詩選卷三百七十五
明曹學佺編
明詩次集九
彭華
柳鷥為尹嗣昭題
柳絲不動江流緩雙鷺飛來秋日晩平沙漠漠點寒煙
亂石離離立蒼蘚静隨玉頂聽湍瀨飢引銀鉤啄清淺
霜衣雪襟誰匹儔逸態閒情自幽遠君不見燕銜泥朝
來暮去傍人棲又不見鶯亂啼間關宛轉無休時豈如
此鳥獨凝寂不與衆禽上下相追隨周公稱大聖振鷺
載頌詩君子歛德容雅與物色宜尹侯家住大江西翛
然自負冰霜姿潔白豈不與之齊為愛畫師林良者贈
侯此畫真瀟灑堂上試令拂拭看彷彿清風白露寒
蘆下雁
颯颯秋風起蕭蕭蘆葉疎江禽宿江渚俛仰恒自如夙
性寡所營心閒貎亦舒如何路傍子咍爾食無魚
早朝
曉來高閣漏聲殘衞士初嚴虎豹關風颭龍旂廻日色
雲移雉扇擁天顔衣冠趨拜金鑾殿劍珮分聯玉笋班
快覩九重春欲徧願將春意到人間
送劉通判進香畢還任
鼎湖龍去未移時千里名香手自持松栢路瞻雲五色
蓬萊宫覩日重熙感時極欲酬明聖還郡何曾惜别離
獨有竹林風月夜不堪回首重相思
十日發永州有感
百年役役居塵世此日迢迢走傳車跬步不離三尺法
尋常還帶數編書也知天際浮雲薄好是山中梁木疎
回首長安將萬里心旌時為一躊躇
送林太守元美致仕
太守平明獨上書東風解組賦歸與海邊舊種三珠樹
門外新懸五馬車竹簟藤牀支枕後芒鞋布襪杖藜初
北辰回首高無極閒看浮雲自卷舒
三月朔登絶頂
躡衣飛步上山巔回首人間一惘然千里渺茫雲似水
諸峰羅列樹連天風鳴石澗飛寒雨火伏丹爐裊篆煙
何日歸休無一事閒身不惜訪羣仙
和答彦恭弟
自笑為人癖更癡不才真恐負明時朝回高枕從吾懶
夢覺看雲正爾思春雨半酣桃浪闊秋風莫遣雁書遲
早來共聽簫韶奏不獨虞廷有一夔
送李進士元
上苑看花意未闌欣承恩詔賜歸還離筵巧對宫鶯醉
遠棹斜迎乳燕閒捧日心懸霄漢上瞻雲興入翠微間
到家應是無多暇又整朝衣謁聖顔
附王㒜(字廷貴武進人所著有思軒槁)
郊居寄張山人
相去無十里别來餘兩旬卜居猶恨遠會晤莫辭頻紅
葉經霜老黃花帶雨新東籬當此日應有白衣人
孟時寓臨安病中見寄
悵望江南道憑誰一問安養疴猶假館馳思每凭欄梅
雨孤山暝松風六月寒無端更憂國耿耿寸心丹
東昌夜發
舟乘秋水發帆飽晩風飛岸近流螢度林深宿鳥歸農
耕閒沃壤人語出柴扉北地驚寒早先時已授衣
宿沛縣泗亭驛
維舟當泗水凉雨洗炎蒸砧杵孤城月漁舟别浦燈客
愁閒可遣鄉夢遠難憑千古龍飛地令人感廢興
舊隠
舊隠横山下林塘數畝寬地卑車馬寂江近水雲寒勲
業羞銅鏡心期拂釣竿欲歸歸未得歌罷不成歡
江學士柬之僑居草亭
何處堪吟眺迥然江上亭水連天去碧山冐雨來青好
鳥鳴相和閒花落自馨更闌宵燭起點點亂疎星
遊泰山
一峰高聳隘乾坤宇内名山此獨尊曙色凌晨開日觀
嵐光經歲鎖天門遠疑雲霧人難到近若星辰手可捫
七十二君封禪處空餘遺址蝕苔痕
宿靈巖寺
一逕深通萬壑間翠微深處著禪關人從上界空中語
雲自前峰闕處還古殿有基松葉暗斷碑無字蘚痕斑
偶因王事勞行役也得浮生半日閒
送同年繆尚質行人歸吳
憶從聯旆上京華已羡承恩兩過家祖席杯深浮竹葉
故園春早見梅花馬頭驛路衝飛雪鳥影江天送落霞
直欲因君寄鄉信來年我亦泛仙槎
雪中寫懷
小齋連日故人稀雪滿江城積尚飛花撲半窗銀作片
光搖四座玉成圍怯寒似覺春猶早獻瑞何憂歲薦飢
不似豪家多燕樂也須斟酒奉慈闈
暇日過天寧東院
棋局詩囊在處携投閒幾度過招提凉分半榻竹風細
香散一簾花雨迷白石菴中曾讀易碧紗籠外更留題
日斜又别高僧去笑指前溪作虎溪
除夕有感
去年除夕客金臺今夕江南予告回兩歲臘從愁裏過
五更春入夢中來聲沈鼓角將殘漏淚滴屠蘇最後杯
祗有梅花依舊好冐寒先放一枝開
秋來久與立之不會辱詩見寄
客途連日阻相從信是高蹤未易逢深院棋聲常寂寂
曲階花影自重重才因分定生來拙身為官閒老去慵
擬向良宵賒月色清樽白下共移船
東臯草堂二首
明時何處著遺賢路入東臯地自偏十畝山田和玉種
數椽茅屋帶雲編畫中詩類王摩詰物外仙同葛稚川
西祀東封知未了佳音端合為誰傳
草堂不借浣花溪祇在荆溪溪水湄地僻境將心共遠
山深雲與意俱遲采芝縱有飢堪療對竹應無俗可醫
我亦平生愜真賞歸來已辦買山資
晩泊楊村
蔡村纔過又楊村近海河流似馬犇百里桑麻迷綠野
幾家燈火伴黃昏水因東折成丁字人自南來類鳥言
明月滿蓬淸不寐戛然孤鶴奮高鶱
過高郵湖
片帆輕颺晩風前秋水微茫遠接天十里敗荷初過雨
一堤衰柳尚含煙沽來濁酒能盈缶買得鮮鱗喜就船
醉後郤思秦國士還從漁父說當年
錫山施醫官彦清以詩見貺奉答
蓬萊未綴侍臣班浮世功名出處間老去俗塵終不染
閒來幽事頗相關九重金闕身曾到百丈丹崖手亦攀
别後可勝鄉國望白雲紅樹繞龍山
送載文宏
名勝東南數會稽宦途應不憚驅馳地當山水俱佳處
人到功名始遂時公事簡宜頻對酒客懷閒更好哦詩
親交誼重君恩渥北望懸知有所思
雨中戲柬沈禹玉
故人名重沈休文為問秋來瘦幾分山色捲簾猶可見
雨聲欹枕不堪聞枯棋三百坐成隠美酒十千愁易醺
客裏相逢須盡興莫教他日謾停雲
童太卿同年歸田
駟馬高車炫錦衣鄉人争迓長卿歸壯遊自慶平生遂
勇退誰云此計非白首論交偏耐晩清樽嗣會莫教稀
城南山色如圖畫何日相携上翠微
同考官黃教諭廷經還汜水
雨餘秋色滿皇畿薦棘重圍掩夕扉為問捲簾燒燭處
點頭曾復見朱衣
石倉歴代詩選卷三百七十五
