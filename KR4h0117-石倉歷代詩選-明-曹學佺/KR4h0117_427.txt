石倉歴代詩選卷四百二十七
明曹學佺編
明詩次集六十一
邵寶
送劉時雍行邊
司徒始受命朝野賀得人兩邊數萬騎所望公一身公
囊無芻糧公心有經綸孜孜為國念對越天與神公復
不自用乃薦一二臣遺事旁搜閱微言博咨詢稽首殿
陛下半儀動高旻登車向西郭樽爼羅朝紳慨然盡餘
酌眼中無翳塵千載有韓范公也直其倫未至百草秋
既至萬卉春緩急在公手𤨏𤨏何足陳
贈王生子春
子從天台來衣裳帶雲氣誰知山澤臞有志在當世經
史隨所詢一一見深致董生去古近高明得超詣胡然
叢猥中獨與前修契士患饑與寒大節窮愈勵所貴道
在兹川流日以逝我行入湖南子作東歸計何時黃鶴
樓共子挹光霽
題卧龍菴用晦翁韻
此有石如龍天成諒非鑿是何空洞中雲水起復落常
疑雷雨時飛騰出深壑作菴者何人清風宛如昨兩公
固龍德恨也俱晩作秋霖不濟旱千載領餘酌江湖極
秋波長歌對冥漠
芝山寺題壁
芝山草如黛青春空復過我來憩古寺落花看漸多林
鶯惜芳景和我登山歌白日不可挽更奈風雨何老僧
供香茗小坐成天和江公舊遊處長松罣新蘿止水一
畆池流衍同江河晩峯縱高眺鄱陽渺雲波五老近相
别笑指廬山阿
天津舟中夜坐觀水
河水東注海海流亦復東人言如沃焦畢竟誰能窮蓬
萊不可渡萬里悲天風北斗揭天柄影落清波中耿耿
欲廻瀾蕩漾涵虚空昔聞有碣石助禹成神功我將往
求之道險多蛟龍静觀歎逝者緬懷川上翁
聞錢希翁訃
海鶴奄以逝海天邈難招高鳴尚我耳尋聲竟寥寥伊
昔來鳴初居然破羣囂中鳴發天妙寡和多見嘲老心
在萬里有林不成巢彩鳳雲冥冥青田草蕭蕭哀音天
弗聞引吭徒為勞乃今蛻世紛復得返逍遥仙骨當不
朽我銘瘞江臯
人日喜晴
我來洪都城人日喜初霽夙興省鐘聲起視星斗麗澄
湖動晨光雲霾散天際樓臺東復西參差藹清氣惠風
蕩前楹公餘步還憩案牘雜詩書吾事非日計獨賀陽
道亨從兹破隂翳請看廻軺時春深滿庭翠
新喻道中
夏木交垂隂登登入山路遥峯薄雲青川原莾回互逾
岡見長溪可涉亦可渡驅車獨向西磴小僅容步幽花
自成姿時時竹間露仰觀天宇寬萬有悉中布我懷彼
美人滄江渺煙霧
湘夫人用唐人韻
洒淚向楚岫白雲生遠愁重華不復返江水日夜流美
人美如玉春草滿汀洲
屯田二首寄胡用晦
從軍古云苦况復遠戍邊強者乘障去羸弱乃屯田惡
土不生草漠漠沙兼天犁鋤亦病甚幸免荷戈鋋但得
烽火息聊以延歲年
又
邊塞少雨雪歲豐亦如荒相逢草相問豐荒兩無望荒
歲固饑餓一死足以當幸哉遇豐年誅求益遑遑有生
不如死長慟天蒼蒼
疎山寺
我来訪疎山幽賞酬夙昔秋風吹江波繫舟巖下石弔
古誦其詩手拂蒼蘚壁游雲相徘佪去地不盈尺清歌
杳塵夢聊以終此夕
建昌分司古松
古松當中庭荒館幸有此微風亦秋濤雨翠生烟紫月
來夜如何對我閱文史我愛巡行初見汝若君子
理髮見白有感
日來櫛我髮漸覺白者多世事非我力我憂欲如何我
齒隣半百光陰逝江河老至不自覺自謂心無他我心
但不改寧妨髮皤皤
荅尹吉士
齋居坐薄暮西陽照牆東垂簾絶賓客樹影何叢叢尹
生偶入室依然故相從數語勤請益令人契深衷妙齡
志尚友文翰豈徒工遠遊出彭蠡浩思偕溟濛登庭列
周士所得良已豐絃瑟謝俗調三歎歌虞風大哉經世
業乾坤與無窮吾衰負吾道俯仰增愧容安得挽星漢
一洗兵戈空
與王德華
初辭渾河津輕舟疾如駕相逢忽相問兹會乃天假去
來各匆匆聊此半日暇對君新凉餘王事深慰藉東藩
稅方逋北徼師未罷悠哉遠臣心焦勞逹晨夜謂余汝
何言予有再拜謝依依復依依孤舟竟東下
宿池江
秋熱大可畏舟行乘微風豈不需燕息興在臨川東晩
泊擇所止碧水連遥空沙鷗解人意來往如相從
又
放船泊中洲不住亦不流愛風當南港畏日背西丘浩
歌待明月解帶倚柁樓水花向我笑兹意方悠悠
奉寄東山公
巴陵勝槩地岳陽天下竒公昔遊且釣今歸幾登之驚
波感世路江湖渺無期再讀希文記千古長相思
夜遇高縣尹
獨行寒夜清驚烏時一鳴相逢即相别翻使客愁生微
論開新瘴幽懷抱宿酲臨分還致語側耳聽賢聲
遇王參政汝言
蘭澤多芳草引領遥相晞河漢清且淺愁思當告誰我
有一樽酒客從遠方來臨河濯長纓樂飲不知疲
有所思
蘭榮一何晩向風長歎息褰裳欲從之磷磷水中石西
遊咸陽中入道逢深識駕鴻乘紫烟高舉振六翮
惠山泉歌奉次厓翁先生
擊石長歌復長嘯山無人聲泉有竅詩人曾謂兹山空
又聞山與南海通向來泉託山人姓公為勒名名始定
石池左右多檻泉迤邐非突還非懸公門如海納川水
肯向東方遺一士出山還似在山清中有石子星之精
别公無言懷獨瀉公乃題詩贈行者高詞盡得今古奇
我歌合向觀泉時
江雨
西津渡頭江雨來雨點入江江水廻雲飛逐風沙走石
咫尺不見東岡臺臺樹叢叢還可望臺上看江更奔放
明朝擬下鄱陽船月色浮江水微浪
題太白像
仙人騎驢如騎鯨睥睨塵海思東瀛等閒相逢但叱咤
誰知萬古千秋情醉來天地小于斗鞭策雷霆鬼神走
豪竒自比齊東人大雅猶懷魯中叟青春想像華清宫
解識仙人圖畫中拍浮淥酒喚不醒葛巾颯颯生天風
廬山謠用李韻
廬山倚南極乾坤一高丘絶頂有佳處可作仙人樓訪
書命我訪竒品等閒却遂平生遊白鹿洞在五老傍我
來講席雲錦張青雲見彩霞生光玉聲左右泉不斷我
行東峰澗有梁眼明還直西南望澄湖烟水俱蒼蒼不
知乘舟者誰子望我應恨天衢長廬山如廬幾萬間與
仙作主去復還黃塵滔滔似海水此境即是蓬萊山載
歌唐人詩我句亦時發九江秀色行攬之楚帆風送飛
鴻沒五老五老真有情萬峰之中獨自成何時拄杖往
參立上呼羣仙下紫京笑攀北斗挽銀漢共洗濁世隣
太清
寄題東林寺壁
雁門僧避俗塵來匡廬山中尋講臺誰云淨土在西竺
此池自有蓮花開蓮花開開千萬朵江南君臣不疑我
淵明故是避世人菊花醉插頭上巾攢眉掉臂謝公去
一杯濁酒堪全真當年意在誰獨識虎溪笑處泉流石
至今古塔依西林月落江雲樹千尺
楚江漁父圖
有臞一夫立荒圃人云三閭問漁父楚江風景是邪非
而况原心越千古原心上有先王知天地可質中無疑
夫豈不解漁父意揚波歠醨焉用之物無滯礙能推移
是聖者事吾何知蒼蒼故吾山湛湛故吾水宗國如何
吾病矣九死侵尋無一是蒼梧帝遠天閽幽上下四方
徒遠遊雲驂風駕倏萬里歸來江上令人愁長揖向漁
父漁父難與謀誓將魚腹為狐丘君不見滄浪歌兮漁
父去烟霞茫茫不知處
饒娥去
饒娥哭哭何為哭求見父面不圖今見屍屍浮水怪露
已矣娥不知即使娥不死見屍未但已伏尸三日哭娥
也終赴水江上徒聞號慟聲日暮水怪猶縱横
高安縣學觀習冠禮柬守廵王君
洪州江濤囓堤急江中老蛟似人立春來風雨助江靈
萬丈新堤無芥力誰將神物障狂流鐵柱宫成幾百秋
番陽湖深東入海空厓禹廟空悠悠筠州有蛟今有柱
山霧如江化為雨絃歌在泮修舊章允矣嘉賓吾愧主
小孤山
昔聞砥柱黃河中萬古坐鎮狂瀾東小孤乃是江砥柱
特起不與羣山同羣山隨江鋌奔馬愛此石筍凌蒼穹
孤哉孤哉本天造一任巨浪乘長風節宣夙受神禹戒
滔滔不礙江朝宗我來信宿彭澤下咫尺仰望神妃宫
翠烟霏霏落杯酒千帆閱盡澄潭空舉杯酬江江日白
隔江縹緲留青峰便當載筆賦東海三山點破雲冥濛
開先僧送泉水
泉齋愛泉如愛玉每向名山觀未足長言世味無此真
俗客浪誇魚我欲匡廬瀑布故有名幾回坐飲龍池清
不知泉亦我知否我獨與泉如結盟兹行未暇登山寺
遠汲雙瓶解焦思老僧聞我携茗來笑揖山靈謝珍賜
囊開陽羡新春芽夜烹落盡青燈花吾泉在惠久能味
豈以異好成遺遐相將一椀復一椀此味天教吾輩管
明朝西望雙虹垂放筆大書湖水滿
昭明太子讀書臺
江左風流在前梁復後唐壁分新草色臺散舊芸香跡
與仙風遠名隨佛日長澄湖回首地雲水一茫茫
望龜峰
望裏龜峰寺幽尋路可窮風塵四壁外天日一方中水
曲真疑斷雲盈不礙空往來題詠者獨立歎神功
送僧圓顯往慧山寺
寺據諸山會公因一檄來夢驚松閣雨歸掃石牀苔得
主憐西社遺書釣北臺野雲心跡在古洞傍泉開
岳陽晚景
木下秋風起青山送雨歸日低真見落雲遠不知飛江
色烟中淡鴻音渚外稀倚闌情未極寒氣濕人衣
經廢寶慶寺
山中留古寺門對夕陽開苓露松春長鴉風鶴夜回佛
龕塵伏鼠僧榻雨封苔解得真空意荒凉未足哀
晚發五溪
晚鼓溪船發秋風動楚天月生洲杜外烟起渚鷗邊野
艇横村渡農蓑散水田夜涼何處宿遠思正相牽
留別婁郎中元善
廿載論交地溪山古信州晚園收碩果周道傍寒流景
已裁春服人將渡野舟夕佳軒月起還照越江秋
九江贈馮戶部用見素韻
五載三曹彦登樓感舊遊帆陰連水岸簾爽帶雲丘院
静風生鶴城春雨應鳩明朝此樽酒還擬為君留
將至鄔子舟中作
咫尺郵湖水相將入楚鄉雨中帆力緩風外笛聲長夢
渴山泉茗吟消海島香舊遊堪一憩何處有甘棠
贈陳平江
南浦逢君處相看各問津乘槎元有漢懷壁故無秦帶
礪千年地風波萬里身東風淮水上古廟不勝春
女埠夜泊問章楓山
女埠薌溪上幽居路不遙山風聽夕瀨江雨問春潮清
秩辭新命華椷憶舊招何時拜牀下鄙吝為公消
秋野用杜韻
亦知樵徑窄且放釣竿長夕籟成竽調寒潭發鏡光小
橋當驛路精舍近禪房十月春如許疎梅幾蘂香
慧山十賢堂成有作
萬古名泉地諸賢合有堂雲龕蔵舊影水鑑發新光國
史千鈞筆鄉評一瓣香煩僧語遊客到此肅冠裳
麻姑山次萬長史韻
亭依青嶂曲徑遶綠蘿間泉聽雲中佩峰看霧裏鬟風
烟初曠遠花鳥各幽閒落盡西林日遊人始擬還
夜坐
聽雨山中寺蕭條對佛燈春懷偏惱客野興未嫌僧雷
似千峰動泉應一夜增壮心方未已静坐欲飛騰
王敬止使朝鮮卷
玉樹挺高標緋袍勅度遼風傳箕子國星動漢宫軺沈
斥春回早封疆晚望遙清名滿東裔疋馬自還朝
徐文靖公輓詞
公為蒼生慟私還哭所知名成歸老日功在薦賢時風
采山中杖文章海内碑向来參謁地風動古槐枝
秋溪巷
潢潦初收盡寒泉走白沙雲來疑雁影雪舞愛蘆花有
客同書舫何人獨釣槎滄浪纔兩語歌入水無涯
贈毛淵之
寒風吹客衣之子正東歸雲影連蓬島江光動少微天
邊棲鳳沼海上釣魚磯折得梅花在還將寄北扉
荅楊儀部
驅馳山水國野興入秋多佳處每十宿浩然時一歌渡
江乘月坐題石讓雲過為問南峰主相逢謂我何
過天津見新築臺
臺起孤城外風塵地有餘奔鯨回築觀飛鳥避儲胥鷗
白連漁浦楊青引漕渠他年志兵衞史筆定堪書
臨清都府感舊
憲府荒城内重門倚茂林壮懷天地闊舊夢歲年深月
幌思秋霽風簷坐夕陰静中軍國計一日幾經心
苦雨
江寒五月擁重衾滴雨空階夜夜深無地誅求貧到骨
勞人慟哭苦關心百川何處堪迴砥三日他年本作霖
坐對青燈頭欲白敢言吾道在山林
擬遊慈恩寺用涯翁韻
春殘方作探春行古寺尋僧懶問名夾岸景多頻立馬
對花情劇更聞鶯鏡湖敢乞君分賜寶地偏教佛主盟
却憶江南如畫裏萬峰青接水邊城
荅錢戸部世恩
梅村東去問前津自折梅花欲贈人別恨却尋何處在
寄聲翻訝向来頻魚龍漫擬秋為夜草木先知地有春
莫向樽前論出處綵衣公亦賜歸臣
餘干寄秦擇之
別君風雨便隨舟剛得山亭半日留亂草侵泥還宿鷺
密雲籠樹更鳴鳩山中一館隣僧寺沙際諸生雜吏陲
慚愧舊遊無可道湖船連夜發饒州
重登松風閣
天風滿榻坐參禪上有松聲下有泉高閣重來三紀外
老僧誰起百年前茶爐夜濕曇花雨畫壁春銷劫火烟
最是瀧岡猶未表北山回首思潸然
盂城即事
盂城驛前吟夕陽高郵湖上好秋光紅分菡萏初經雨
綠滿蒹葭未受霜遠浦有波皆浴鷺近堤無路尚垂楊
南來時見吳江棹却倚船窗問故鄕
東林寺
東西林在萬山中石塔稜層見遠公人結淨緣還未了
天留佳境本無窮千峰雲影朝還暮一夜溪聲雨更風
欲覓蓮花何處是舊池惟有水涵空
謁李忠文公祠
江上危城獨力支忽聞風急仆旌旗巳無天訴終窮矣
空有人書某死之不負大魁真此地寧為厲鬼屬何時
惟應合祀余安慶更列文山雙廟祠
南昌感舊
舟行何處不通津六載章江憶舊廵南浦但知乘傳客
西山獨識倚樓人壇松月静齋居夜庭草風和燕坐春
還向東亭問叢竹别來烟霧幾回新
途中次白參議輔之
舟行數日遠塵敲秋旱長河潦未消程趣漕兵無邸閣
籖傳候吏有津橋道傍垂棗全供鳥野外飛蝗半食苗
幾度觀風入村落輿人堪誦不堪謠
登旴𣅿山憶陳明之
汴泗南来見此山米翁書在翠峰間唐時漫詫僧歸塔
宋代曾悲使出關新訃忽迷雲樹碧舊題空拭雨苔斑
欲登高處誰相伴黃鳥聲中一嘯還
劉廣德介夫至
千里緘書兩日前今朝風采復依然金蓮寺裏觀風地
白鹿齋中聽雨年夜雪夢回開小徑秋濤觀罷泛平川
梅花已有真消息不用江南驛使傳
除夜雨
爆竹聲中破積陰東風庭院晚沈沈閒評經世何人手
老惜流年此夜心宸極有臨香几近慈闈無恙酒杯深
呼童起聽南窗雨却報梅花已滿林
聞吳寗菴轉南京學士
山水江南是舊遊公来誰不擬仙舟高陵雲護鐘山曉
清禁星連閣道秋新制有詞全逼漢舊章無改正從周
封君老向荆溪上十日三書慰白頭
憶東林精舍寄示華生雲
東林寺裏舊書堂三十年來野草荒百囀未忘初鳥韻
一株猶剰晩柑香山懷龍阜神俱遠水問梅村脉故長
寄語雲生為磨石客中新記已成章
再過清獻祠
江廻春水沒荒磯石上看詩記舊題吾道百年開白日
公心千古映清溪鶴留古貌何妨瘦松長新枝却恨低
追憶昔遊如昨日楚雲遥接粵東西
白鹿洞
青山坐我對青衫弔古情多思不堪眠鹿巳無人主洞
卧龍空有地名菴百年講座慚虛左萬里驅車願指南
吹醒清風天未晩共誰長笑破烟嵐
雨坐漫述是日郭仁弘寄小像至
鏡中愁鬢欲成皤新畫應慚郭泰和花謝曉風方恨急
麥收春雨竟嫌多曲房辟濕頻燒术單袂生寒重易羅
滿院青枝飛燕子扣門時有客相過
鳳陽謁陵
鬱䓗佳氣接丘壇真向乾坤得大觀歲舉留都周冊祝
月遊原廟漢衣冠九重陟降天應近萬世栽培地本寬
瞻仰不勝心致頌無疆休與泰山安
雪中賞梅奉次厓翁先生
淺絳英英忽滿枝春風到此復何之正憐與雪相逢地
却訝如人欲醉時南國已通千里信西湖空負一生詩
白頭二老青燈夜笑對江東綠酒巵
得見素公書
素老書來蜀道長洞庭春水正茫茫出羣才本安危寄
習隠心應去住忘䕫府孤城看落日杜陵逋客夢滄浪
西人欲挽難為計共指方平像在堂
寄李提學獻吉
鐵柱宫前春水深幾回淸夢憶登臨新亭有客還題壁
舊曲何年為入琴高士榻虛人似玉此君堂小地如金
近來細讀宗儒記回首匡廬萬古心
袁州謁韓文公祠
一上春臺草陸離忽瞻遺像有遐思江山恨少滕王賦
風木愁多二女祠石廪不知雲去地雷塘猶想雨來時
憑君莫引飛鴻望萬里騎龍任所之
別廬山
山北山南幾度遊春風到處得相留鹿聽李勃祠前曉
菊采陶潛宅畔秋星落半湖蒼島出泉分雙澗白雲流
五峰明月新亭興他夜江天獨倚樓
歸興
東歸詔許省慈親瀛海西頭問舊津宿麥穗餘三月餉
枯楊皮盡幾家薪平生酒慕蘇門老他日羹憐潁谷人
聞道王師頻報捷中原今已息風塵
又
漕堤楊柳昔人功六月清隂處處同東國共看歸海水
南船方趁過淮風尋常民俗兵興後百萬軍儲歲輓中
我有瓣香何所致禮官新祀宋司空
青雲峰用元人韻
眼中遺慨幾千秋第一峰春翠欲流跡為古人須下馬
興當今日可登樓冰霜以後花兼鳥山水之間縣復州
采得寒梅香滿袖更從江上問横舟
建昌道中見杏花
臨川梅花尚在眼旴江忽復杏花紅山行遠近百里外
春色淺深三日中有力已能知夜雨無心那復問東風
明朝又向南豐路却聽鶯聲處處同
荅潘維本
官忙十日九在省客邸勞君過幾回片紙漫投今世刺
千金曾弔舊時臺江長雲外鴻還去秋老山中菊正開
却憶湖南湖北地和君詩罷一徘佪
過長沙不得謁賈祠
巨筆誰修漢一經治安三策動天聽奠無可藉茅空白
采不堪紉草正青舊井定通瀍北水新祠遥應斗南星
獨憐鵩鳥翻為瑞萬古清風滿石亭
答魏憲使士華用公濟韻
閒倚船窗看水經滄浪歌起隔江聽霜臺簡自他年白
雨寺燈猶昨夜青水浸南湖千萬頃雲開北斗四三星
重陽已負登高約何處尋盟更有亭
留别沈休翁
湖南會本自江東二十餘年氣味同此去春違丰采外
向來心在簡書中杜陵門徑還今雨司馬衣冠更古風
西望武昌江漢表雲連黃鶴倚晴空
答陳提學文鳴
楚帆連日阻南東到處魚羹老母同春水穩當新漲後
晩山青在舊遊中宦情於我聊今日師道如公自古風
遥想樓船吟眺處瀟湘千里一虛空
采石登謫仙樓
濟上登樓已十年兹樓興在未登前何人不道詩能聖
昔日空傳酒解仙舟檝心期風乍起屋梁顔色月猶懸
留題詎敢輕磨石萬古江山一慨然
山中懷楊儀部
未得登君野興堂兩年清夢獨難忘笑談每怪逢僧懶
文字猶嫌應客忙山月桂松真灑落海雲迎鶴更昂藏
吳天楚地同秋水老盡蒹葭一夜霜
讀釣臺集用陳白沙韻
從來自信世人疑一寸丹心付所知白石有情依古廟
青苔無頼上殘碑芝從商嶺猶知主漁向磻溪已得師
未到桐江空仰止數章新和白沙詩
送工侍徐公致政南還途中有作
祖帳東門久不陳古人高致又今人闕廷回首風光遠
歧路關心雨色新圖畫應傳千萬本經綸方倚二三臣
送君濯髮滄溟水晩節堂前戴角巾
吉水遇王敬止用送盛斯徵韻
江聲初静晩風輕千里關山可計程獨立已為他日重
相逢真使故人榮望窮螮蝀雲猶密歌罷滄浪水本清
笑折梅花對搖落不須楊柳管離情
送張淳安羽
清才往往愛君詩百里為郎奈别離州縣未為吾道屈
江湖真見此行宜水連晩渡寧辭遠春入山城却恨遲
更愛公餘多古意蛟峰高處讀遺碑
大忠祠
慈元殿上朔風侵講罷孤臣淚雨深行在更無南去路
中興猶有北來心一言竟免青衣辱萬古終悲白璧沉
世亂經綸亦何濟大忠祠下柏森森
次楊邃菴先生留别
百尺高臺傍寺門杜陵秋興此猶存贈行獨愧清風句
留坐還依古樹根星共北辰雙闕近山連西岳一峰尊
明朝旌節投何處望斷秦雲眼欲昏
弔林和靖
賦得梅花萬古傳水濱孤塚却蕭然閒雲于我心俱隱
老鶴如人骨半仙朝市尚餘觀物地兒童不省入城年
小橋東去今成路回首中州但暮烟
重陽荅錢戸部
晴日重陽冗裏過百年佳節幾蹉跎山當對面愁登遠
客有知心恨別多白髮此生聊爾耳黃花明日又如何
滄浪濯足非吾敢敢謂春湖勝玉珂
松風閣贈方崑山用顧與成韻
石鼎詩成向我歌聽松樓外竹為窩風煙逸望三江遠
湖海清談一夜多雲近不知山是否雨深還問月如何
相逢莫訝辭官早鬢髮蕭蕭短更皤
寄題邵憲副東丘娛晚亭
荆南溪水水東頭憲使歸来訪故丘綠野竟忘裴晉國
香山真識白江州風塵迹遠新圖畫山水情深舊釣遊
我有一樽思共醉扁舟將趁菊花秋
山中答黃明甫
謾乞新詩續舊詩小江高興老僧知旌馳嶺外觀風地
榻寄山中聽雨時泉近不勞將石子雲深惟許偃松枝
浩歌一曲滄浪月萬古心期酒在巵
南巷
南渡通西湖晚多漁艇宿人家深樹中青煙起茅屋
全真館
何處適餘興尋師談道經隔橋雲滿屋鐘磬夕泠泠
鶴洞
老鶴愛雲栖石洞自天鑿秋風時一聲飛雲散寥廓
朱櫻徑
葉間綴朱實纍纍散綠陰一步還一摘不知苔逕深
湖上口占
不到西湖上于今二十年相逢多白首山色只如前
松下作
孤笛横秋江一聲山月白蘆花起天風蕭瑟溪南北
題畫
偶来坐松下愛此流泉聲雲山隔遙浦悠然空復情
寄吳嗣業
旗槍春盡發知味各稱仙何日擕茶具雲山供我泉
題文徵明畫
于畫見書法蕭然無滯情君看片石畔叢竹忽然生
雨過獨坐
暑雨過不盡斜陽穿濕雲雷聲近還遠隠隠隔江聞
為錢忠言題畫
獨艤北来櫂淮南聽晚鐘明朝渡江去秋浦采芙蓉
舟中懷李方伯
老去才難盡秋天憶射鵰白鷗波浩蕩寒水不成潮
西溪書屋為張邦榖題
西溪路向太湖西東望龍峰路不迷我有草堂泉石畔
十年雲月夢栖栖
客有持寗菴詩至山中者次韻贈之
山中十里綠陰長新漲浮浮架石梁賦罷蒹葭掩僧舍
午風銷盡佛前香
贈周山人
曉起空庭月在松慧山寺裏初鳴鐘詩翁見訪来何早
第七峰前一短笻
留別婁誠善
新詩贈我勝千金病閣青燈字字心正在溪冰山玉處
月明還聽老龍吟
畫鳩
鵲巢何處樹深深葦有新叢水有潯乍雨忽晴天未定
恐將消息誤知音
南康寄陳分巡希冉時希冉之九江一日
江上春風酒一壺南来擬共對鄱湖夜深獨聽廬山雨
却放詩人賦小孤
辛丑下第還重過開利寺
奔走塵途已半年扁舟重泊寺門前分明記得離家日
古殿寒燈月滿天
和儲静夫
宦途回首各風烟浪說春江有渡船珍重寄書千里意
高秋一雁落雲邊
食角黍懷古
湘江千里碧連天綠徧芳洲草似烟餐盡落英人不見
青蘆包黍自年年
寄莫如山
八月風吹漢水槎江東回首更思家南沙亭上人如玉
賦罷清秋菊有華
小舟
東海西陲震澤東杏花雨過藕花風世間多少江湖險
不到篷窗午夢中
與客談竹茶爐二首
松下煎茶試竹爐濤聲隱隱起風湖老僧妙思禪機外
燒盡山泉竹未枯
彭澤無弦浪撫琴瑯琊山水醉翁心漫將爐火論茶味
雲隱松菴午夢深
謝浦文玉送黃雀及蟹
蘆花風送稻花香湖上秋来味故長黃雀盤中兼紫蠏
不知何地更鱸鄉
春日書懷
遊人競逐賞花辰却有西堂獨卧身江草江花春夢外
題詩聊遣夢中春
過馮公嶺
衣濕纔知馬入雲隔峰人語半相聞前行共指桃花砦
巨石如碑不見人
將至安仁秦擇之來迓
滄浪水清濯我纓隔江如聽櫂歌聲故人相見笑相問
一夜月明三載情
都昌瞻陶母像
窮巷欣来長者車淹留深愧食無魚青絲一縷并刀下
挽得中原九鼎餘
泊儲潭
儲潭廟前春水深春雲帶雨晝隂隂撞鐘擊鼓禮神去
一十八灘行路心
花石潭阻雨
南方多雨北多風風雨多時各惱公二十年來南北路
幾回風雨憶江東
石倉歴代詩選卷四百二十七
