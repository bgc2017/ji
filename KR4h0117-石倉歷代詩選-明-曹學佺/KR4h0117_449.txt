石倉歴代詩選卷四百四十九
明曹學佺編
明詩次集八十三
左國璣
空同席上餞别陳大行愚泉
皇士竟綸翰旋軫適帝鄉轅馬暫回鑣言稅君子堂華
洞窅逶迤綺席錯圓方雲鴻唳時響庭木敷春芳昔譽
徒結念今範得俱詳客轉百歲懷主稱萬年觴觴至勿
復辭勸君且解裳竹實本傾鳳雝嗚在朝陽神劒慕合
并雄雌苦分張歡娱不終夕隔别違吟疆豈無他時期
此日難遽忘
林居簡高蘇門
冰井已凍合風林長夜鳴借問園居客邇日何為情應
知弄明月不惜霜華生顧影踏落葉微吟瞻太清自信
誰復知回身掩茅衡
郭桐岡樓宴集
華圃倚崇墉飛觀凌白日招尋偶同遊登陟遂閒逸逍
遥覽芳蒨結構轉幽密亭深碧篠茂倚挺丹泉溢虛曠
週遠阡岧嶤促危膝迴飇灑窗牖朗咏散縹帙仙依李
郭棹綺振王楊筆慕往歎暌離俯來繼前述憂傷感蜉
蝣局促展蟋蟀勿為逝波惜且共賞瑶瑟
草堂雪霽卷為樊雙巖憲副題
天皇開九宇胙土羅羣英負海得樊侯濟水無波驚千
廬動織作八校皆降耕休沐省雙親擁旄來鄆城築圃
構草堂堂成雪初晴戈鋋列曉色俎豆聽寒聲四座敞
賓筵為歡散幽情時逝運不留人往堂亦傾蕭條百年
内餘迹遺芳名孫乃人中豪屹起追前德横豸登荒基
覽古氣悽惻遐想屯軍時儼見旌旗色開軒樹蘭蓀辟
逕剪荆棘瀟森寒竹秀崢嶸古松直飛雪灑林臯凄清
冷光逼繼世有令才兹堂何壯哉田横去島上宫殿生
蒿萊西陵掩魏主銅雀虚高臺至今幾千年誰為整荒
頹瓊樓已覆地草閣還崔嵬定想樊侯靈應從雪霽來
芳洲吟
蒿艾徒滿握不如佩蘭芷所期芳洲人搖棹在何許烟
波浩無際凝望獨延佇日暮思不來涕泣霖如雨
聽琴
江上彈玉琴江清有餘音澄波處處動驚起魚龍吟更
覺月華白况兹寒露深惟有鍾期子千秋愜素心
寄王祭酒庸之
負鼎感隆湯自賣信開秦褁足向燕京投策干要津冀
與時賢遊隨車躡清塵赫赫明廷中聊時有所陳九度
涉關梁齎志難為伸乃知懷中玉不是荆山珍抱璞復
歸來耦耕濁河濱刈蘭欲自佩歲晚色不新改轍在其
初末路多邅迍所願惠金玉樂為丘中民
履齋吟
世人重亨衢逸駕盡龍驤策足倚造父轍迹歴九方倏
忽萬里餘盼睞生輝光一朝有更變倉卒返故疆達人
識遠圖盤桓丘林傍晤言一室間役志不出鄉豈伊異
黃鵠而與雞鶩行卑棲無深憂宴處多安康君子諒有
知兹與神化翔願言同其歸遐路徒慨慷
飛布晴嵐
大地運虚舟四遊靡定止常留一飛布挂在晴空裏自
從鴻濛開勢逐長空起白日影丹霄蒼嵐照江水周流
千萬祀浩蕩何時已
沙溪夜月
澄溪寂無喧皎月清可掇白沙遡沿迴兩岸皓成雪朗
詠扣夜舷搖漾水烟滅忽憶同心人蒹葭渺孤潔誓將
共巢由永與囂塵絶
竺溪烟雨
白雲出崖間化作横天雨溟濛竺溪寺樓觀不可覩遥
聞疎鐘來杳靄度前浦嗟爾山中人經年不出戸因知
靜者心悵然青蓮宇
南畝春耕
朝驅白牛出暮驅白牛返田中雨初晴常恐東作晚晨
耕隴雲直春灌流泉煖沮溺胡為勞龐公太偃蹇
北窗夜讀
秋蛩啼草垣林葉下茅屋北窗夜篝燈凉飇扇修竹幽
人自履坦常詠往賢錄更殘石泉鳴月落霜烟綠冥搜
别有懷豈為干千斛
晚秋東門郭使君樓宴集得月字
肅氣澄原陸秋事已季月我來登兹樓憑虚眺林樾空
天白虹度落日紫烟發墟里盡耕種古人去不歇但看
舊岡阜臺殿已蕪没歴歴對往迹誰能不驚骨胡為坐
憂歎作色相矜伐玉盤饌黃雞石鼎烹野蕨美酒三百
斛深杯豈辭罰嘯侣且為歡勿令老玄髮
贈黃山人遊五嶽
五嶽分五方迴薄凌穹蒼遥從太極判秀色新如常中
藏古仙人玉貌無凋傷日月掩靈洞雲霞封石床黃公
有高標拔俗心飛揚恥隨家鶩食思與烟鸞翔同天不
相知投契在短章青鳥昨日來報予渡江湘涉歴徧九
州躋攀覽遐荒天遊捫羣峰虹度窺石梁僕本飱霞人
聞之悅肝腸但恐隂陽移人命如朝霜何不早辭家駕
鴻鞭紫鳳四嶽倘歸來嵩丘是吾鄉若采三花樹行隨
白鹿傍
秋夜宴西亭得蓮字
公子愛交結閒園廣招延置酒臨清池泛池開紅蓮落
日雲雷生銀塘洒秋烟飛雨海上來倏忽成流川張登
縱飲博謔浪驚座前夜半四天開星河燦相鮮長歌傾
金罍且復樂當年勿為苦行役擾擾空拘纏今日不痛
飲古人應獨賢
夜宴
素月出昊天楊花射雲外趙女並承恩雙雙掃眉黛兩
頰如花紅笑語入漢宫臺高七寶麗掌上舞回風絶世
舞絶世歌君王宴樂醉顔酡長門暗數飛螢盡紈扇班
姬怨若何
郭卜者歌
我欲攀龍躡星斗一生九度長山走萬言空自委塵沙
百結歸來獨箝口梁州東門十畝田中有灌木青雲連
草堂六月灑冰雪脫巾露頂東窗眠我向其間老耕稼
短衣破帽隨村社但與雞豚學共栖誰能山岳論高價
濮州野人真有仙說生道死能通玄燕齊豪貴皆下榻
是處凡夫俱執鞭昨來為訪東門客座上放出驚人舌
五等侯王指掌間一州小大皆能别聞君談天妙無窮
白日鬼神來眼中謂予當來有亨達老馬不覺生長風
忽然鼻息吹雲起魚龍捲動秋江水意氣横生滿腹間
英聲笑宰鄉人會據鞍虎盼將奈何斗米十肉焉用多
風雲一日成感會渭濱老人抛短蓑我也頭顱未霜髮
挽弓百步猶能發少小常懷報主恩此回不是貪功伐
山人山人言不輕一語白璧酬連城待予盡節歸來日
與爾花間說舊盟
懷湘歌
近竹先生愛修竹常在深林玩幽獨恨不同生湘浦中
此身化作蒼筤玉穉子纔生錦苞束鳳梢未展烟霄綠
可是誰收嶰谷枝先生已入横吹曲秦娥一去幾千年
兩兩隨鸞向遠天綵雲落漠無消息祇有遺恨與世傳
于今笋長摩霄漢懷湘未識先生面月想雲疑夢裏魂
風號雨泣湘江岸波寒七澤烟光亂洞庭瀰望君山斷
歎爾湘妃共此心至今斑竹臨江見我也同為失怙人
俱從少小作窮民九泉無路追英魄千古常悲暗損神
君不見申生不辯遭讒肉伯俞泣杖何曾辱膝下寧為
效死兒人間不作無情物
夏日高封部過余讀書處
野人避徵書不受朝簪擾忽棄紫金魚來尋白鷗鳥夷
門城東甘隠居蓬草不見談玄廬皆云管樂能龍卧誰
識虞卿亦著書炎天爾跨青騾走何意敲門訪巢叟入
林一笑草堂開習習凉飇吹戸牖勸君且解白綸巾我
有一壺江南春醉來笑向東村去碧樹青霄月似銀
龍岡為葉子賦
龍岡高插青冥起蟠根下侵太湖水葉氏仙巢何氏留
全家真在桃源裏山間種稻湖邊魚山人讀盡山中書
青松落影瑣窗戸白雲拂地藏幽居可歎南陽卧龍客
起來叱咤收英傑風雨年年撼草廬竟從巴蜀開王國
我亦燕郊謁帝鄉常山走老鬢如霜何時為訪仙人去
龍卧湖邊萬仞岡
别南塘子
五月麥熟繭繰絲黃鸝啄椹鳴桑枝南風送帆五兩急
吴江酒船初到時牛車日轉曹門進鼓市樓西集成鎮
金椎初破紫泥封玉壺瀉出黃金嫩當年交結十軰豪
鞭撻揚馬雄風騷邀遮直上酒樓去意氣掃拂天雲高
當樓豔婦調金瑟袒博喧呼動阡陌銀燭燒殘北闕星
纖歌舞落西山月風蓬聚散各沈淪復見何人據要津
五陵日月無精魄鄉里衣冠有俊民于今尚作紅塵客
掉臂東華獻時策恥逐童年走帝鄉懶隨南鴈飛燕北
聞君高誼非常流意氣傾倒山為投片言貴合黃金小
一斛可散千春愁我今生年已半百種種顛毛欲成雪
可惜腰間玉轆轤光芒猶見秋烟白閑來解贈南塘君
看我劒上搖星文不用千金答高價但博罏頭一醉醺
兩都詞賦何勞獻五軍大纛何須建一息春雷我自酣
百年事業君應見此回酒船何日來望君日上梁王臺
迷留且作哺糟客未是千秋冠古才
牧牛行為傅憲使題
即墨城頭鼓聲疾安平夜縱火牛出龍紋盡逐海烟消
空道燕人皆股慄陳濤血濺流成波楊綰效古用法過
義軍十萬一朝盡牛車羊車將奈何虎賁西來靜中夏
手握乾符運元化歸馬山陽動作羣牧牛已入桃林下
中都飛龍真聖人開天立地康斯民邇來一百八十載
整頓萬物歸陽春女知紡績男知稼白犢烏犍滿桑柘
農事殷豐見國禎太平寫作人間畫霜臺憲使凌川公
驅車洛下來觀風自言寶此是絶筆意思有在真無窮
提攜為訪東門客幛子春含野烟白山雨初晴飽放回
閒眠碧草垂楊陌此圖上應三台光吳偉畫出非猖狂
我聞保泰在公軰幾時振鐸登岩廊丞相當時見何晚
道傍苦問耕牛喘但使常調玉燭和無勞更辨春深淺
郭桐岡新樓歌
河流走中原蕩決平如掌獨有梁王臺突兀空冥上桐
岡夫子不世才妙年解綬先歸來臺邊選勝起樓閣丹
青對立青雲隈八窗天影垂綃幕嵩行纍纍眼中落别
有飛軒瞰隋堤城陰窈窕山環閣君知此臺與畫樓樓
高還俯臺上頭古今相接此登眺賓客皆從霄漢遊梁
王歌管今安在頹波注海誰相待但使常年樓上遊持
杯送目青天外
寒夜吟贈吳江主人
昏鐘夜定華月高霜氣入室風蕭颼主人下簾執明燭
玉壺瀉出香葡萄冰河赤鯉價重萬洞庭黃柑初破苞
解我吴鈎佩著我赤霜袍當杯更發鷓鴣調意氣落魄
無辭勞白日營營苦多務喫飯梳頭日云暮不來清夜
與爾遭枉使黃金滿箱庫當年平樂宴賓客十千五千
更不顧如花少女勸酒歌醉沒西山月華素吴江主人
逸興清寒夜好客歡相迎紅爐煖灸薰空焰不怕河冰
凍玉成
泭溪歌贈程自邑
野客如浮雲隨風恣天行好遊練水弄明月放舟却恐
羣鷗驚邇從陰厓斬蒼玉萬竿蕭森成一束紫籜深穿
菡萏香翠梢猶映菰蒲綠泭溪仙人乘興來何須鼓棹
烟濤開輕飇一日九潭徧魚鳥到處無嫌猜忽然飄颻
鏡中走却逐靈槎貫牛斗擬乘蓮葉天上遊下視萬物
俱芻狗即今放浪已忘機烟雨灘頭任不歸蘆花搖影
醉眠處笑爾雲帆海上飛
野堂餞陳子鎬之南都
我從夷門來送君金陵去野館離筵春晝晴楊花茫茫
幾千樹風吹亂撲金樽飛行人且解碧羅衣鳴箏送酒
勸君醉明日出門知者稀
海鶴翺翔為土官太守蒙三鶴賊
三鶴巢滇南不知幾千載雪羽點蒼山丹砂照雲海偶
爾隨長風蓬萊訪玄宫摩天縱羽翼忽到夷門東我在
東門抱關里心似閒鷗弄烟水羨爾高翔天地間恨不
同乘白雲起燕山北上黃金臺春晴雨足花正開歸來
定受仙都訣為問長生養化胎
石鯨歌
漢主鑿昆明斬地巨鼇死刻石為鯨魚揚鬐弄波水千
年事往不可還石鯨散失天地間偶從睹此異代物蒼
鱗剥落苔生斑吞流吸海猶掀口耳邊彷彿驚雷吼白
晝烟昏風雨來只疑拔起横天走君不見銅駝已沒荆
棘中金莖蕩析今成空古時故物盡塵跡石鯨何用悲
秋風
清夜吟
清夜沈沈漏將換東方月高銀河淡美人調箏促金鴈
清歌一曲行雲斷四座賓客不肯散時時顧影流清盼
主人更催著舞衣氍毺花亂銀燭輝腰肢拂地鸞孤飛
鐘殘漏盡未忍歸問言乃知竇氏女昔日掌中今是非
樂遊行
白馬玉連環盤遊梁苑間漢皇子孫幾千數擊毬射獵
無時閒錦衣花帽羣成戲馬前行者皆辟易就中文雅
豈無人却抱琴書尋散地古城北隅春水平塔影倒映
春波晴僧房窈窕入幽逕桃花參差啼亂鶯松林晝閒
時繫馬招引東門抱關者虚車豈祇降階迎當筵盡出
諸賓下君不見往日信陵稱雄豪意氣直與秋雲高扶
持天上兩日月叱咤四海皆時髦釣魚屠狗藏英軰淘
金辨玉休從類過市常存罄折心男兒勿逞須臾貴
東莊書寄尉氏胡柏林
我宿東皋舊草堂六月灌木吹雲凉披襟時弄碧天月
獨醉山花發興狂因逢道士海上客南出蓬池雲路長
為予問訊蓬池子阮公嘯臺今亦圯步兵酒興名天衢
不醉空隨世人死我田黍熟垂黃金我屋麯糵山嶔岑
新秋釀甕一百石何不遥來歡此心君不見雄虺九首
氣吞海當衢一號萬夫醢北窗日午眼未開烟蘿掛壁
流鶯待起向當窗弄木瓢頹然卧看浮雲改
送太僕卿燕泉何公
我聞天廏之馬千為羣五花雜沓皆成雲前年驅賊付
壯士十種消耗無三分邇來西胡連北漠將軍跣足相
爭搏思昔龍媒得跨鞍飛騰掃靜山隂落只今麒麟何
可無深山野澤銜枯蘆過都歴塊未得試臨風當憶空
長吁公今為國收駿才馬首空惜千金陪驊騮綠駬天
下來犬戎生見成烟灰三邊大鎮夜不閉將軍笑飲單
于臺
送人遊蜀中
蜀山中開大江走洪波噴箭射荆口排山轉石萬里來
瞿塘臘月聞雷吼孤舟窈窕穿雲中灧澦乃在瞿塘東
輕風送帆無挽力一日飛過峨眉峰男兒生當遊萬里
何能齷齪閨房裏君不見子長足跡天下多至今文彩
流江河
書黃工部扇
誰云黃部使七十轉能詩無復論高適還能繼左思笑
來雲海闊興入春花遲近有相思約應逢月滿時
登樓
兹樓懷有歲今日始登天俯出萬柳上仰窺孤月圓星
河浮盞動風露逼衣單對此曠無極令人興欲仙
贈牛都督
北極辭龍朔西湖隠豹韜風雲變山岳魚鳥散波濤楊
柳吹羌笛荷花照錦袍醉來看伏石射虎氣猶豪
下第歸桐岡園小酌
無策干明主多情夢故林重來高閣上終日聽風琴綠
酒邀狂態閒雲縱野心不知春已暮花樹碧成隂
林亭夏集
梁州無嶮絶六月看雲峰瀲灧回塘影芙蓉落鏡中連
天横北閣微雨送南風竟日林居飲蕭然此興同
贈趙將軍
老將搖征旆提兵出漢家幾年閒豹略萬里渡龍沙驛
路村村雨邊城處處花幕南無戰馬終日醉聞笳
送熊御史巡邊
御史巡邊日單于款漢家草深秋牧馬風息夜聞笳使
域功何補留屯計最嘉休令健兒獵耕鑿到鳴沙
報恩寺集
向夕吾當去因君且暫留曇花依砌落松逕入堂幽莫
謾題春句還期上晚樓帝鄉風日好宜作醉中遊
送人之越中
五月南州去仙舟入水鄉荷花嬌弄色棹撥鏡中香月
到句吴滿山當越嶠長孤蓬晚開酌偏送好風凉
題畫
誰掃丹青筆因開江上樓帆檣背日集水石傍林幽楚
澤流難盡吴山翠不收幾時吾放舸奇絶覽兹遊
秋夕漫興
宵凉愛枕簟啓戸月臨牀遥見星河度微聞露樹香搴
帷抛羽扇散帙卧清光野處仍孤夜因知道味長
題蘇李泣别圖
蘇武天山下吞氊囓雪花誰知寄書鴈飛到漢皇家去
日持丹節歸頭滿素華相隨李校尉别淚泣胡沙
夏日林居
五月虚簷下南風不斷凉雲來常帶雨花潤暗聞香怕
酒因妨客躭幽懶著裳楚騷辭賦客歌咏自疎狂
夏日酬方鄭二子見訪
野院夕隂入掃除仍布筵地經殘雨後人醉碧蘿前落
日歸雙鷺喬林響萬蟬凉颸吹不斷應為兩高賢
春日與空同太室遊上方寺
寶地千年會金尊二月花但期遊白日忽已暮烟霞塔
迥星河倒壇虚水月賒留歡更笙磬同醉遠公家
夜宴
落月不到地高堂風露凉共因重九逼先泛菊花觴銀
燭題詩換羅衣客醉香更深不歸去故遶竹籬傍
雨後繁臺寺訪高子讀書處
塔院談經處吾來風雨時秋深林葉散雲度磬聲遲莫
擬登樓賦應歌伐木詩古廊明月夜翹首動遐思
送人還吳
九月旬初到東吳人却回如何違令節不共菊花開水
國蒹葭老川河鴻鴈來知君多感慨應上旅中臺
雨後登蘆岡樓
偶到蘆岡上淹留未肯歸綠槐當戸滿細雨入簾飛黃
鳥初啼日殘春已換衣平生湖海興好客見君稀
九日訪白塔院僧承菴
嚴霜日午氣不暖客到竹扉僧自開已見高梧下黃葉
更憐黃菊委青苔甌將野笋供茶入盤出山蔬送酒來
郭外相逢惟老衲劇談常是月中回
送田太室之江西
河流今與大江通一水輕帆快北風梁苑卜期應夏早
匡山看月定秋中江聲呼浩三吳險樹影參差六代宫
回首不堪重感慨酒歌愁對夕陽紅
春日北上諸生餞于大梁門
朔雲邊雪滿燕關明日驅車渡遠山花館不辭春酒醉
旅庭誰問暮烟寒百年際會青霄上一日開陳紫禁間
何處讀書寄朋舊曲江花發錦斕斑
二月十五日大雪
梁園一夜雪紛紜幻出瓊州二月春楊柳盡容飛絮白
桃花不讓早梅新山隂并下尋芳棹灞水兼遊袚禊人
今日司陽誰定律條風空自協佳辰
酬黃工部平賊之作兼值時雨有感
黃巾賊破雨蕭蕭旱魃攙槍一日消思婦解歎嗚鸛垤
歸軍應濕畫龍標沙清凱路歌偏壯柳向營門色漸嬌
况是賞筵燈火近月明笳鼓醉春宵
聞餘寇東奔再示諸將
羣盜東奔忽電驚漢軍追討夜翻營誤迷險道人隨馬
暗度寒原雨洗兵陣捲風雲聮八校堠傳烽火越千城
歸來奏凱酬勲日枤杜歌長宴鎬京
桐岡席上送朱二峰給事
湖南遥望雪雲開漢使星軺帝里來華館暫能留客醉
夕陽休向别筵催夷門燈火逢元夜楚國民風問草萊
何日回旌更春賞杏花東郭共傳杯
夏日和氏莊同田三使君
去廓村居遂考槃炎天聊解使君鞍不辭野饌扳留薄
更覺茅堂意緒寬雲近清秋常弄態林淹宿雨晝生寒
經旬亦有看花約僻地還同一醉歡
元夕立春喜雪
青陽已送當年令午夜先開瑞雪花麗句漫誇裁謝女
玉樓渾疑在盧家纖承畫轂浮光碎密灑瑶燈亂影斜
醉賞不知天欲曙凍雲城廓起哀笳
和戴龍山留别諸友之作
故人一别幾經霜此日園亭暫解裝自喜壺觴連夜酌
已驚雲夢繞秋凉萬蟬當座繁聲急獨馬催歸晚路長
向夕登臺正東望碧天月色已蒼蒼
送鄭冠玉
血濺甘凉十二州上皇西顧不勝憂肯將飛騎追驕虜
爭似中原鳥雀愁
送鮑惟傑南歸
送君春晚下長川一棹東飛逐紫烟漫憶龍山花尚好
跨驢終日聽啼鵑
石倉歴代詩選卷四百四十九
