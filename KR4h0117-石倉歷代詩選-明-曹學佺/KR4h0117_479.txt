石倉歴代詩選卷四百七十九
明曹學佺編
明詩次集一百十三
張邦竒(字常甫鄞縣人)
感遇
湛湛湖中水濯濯明芙蕖關關對鳴鳩洋洋雙鯉魚步
屧隨薰風欲去還躊躇須臾兩玉童飄颻來太虚授我
以丹砂啟我以靈樞渺然殊自失便欲登雲車萬物各
有適悟徹焉所拘遊方遺外内寧須别故廬
簡徐子華太史
西北危堂構飛甍薄雲霄繡戶琱房櫳雙燕來遊遨燕飛何涎涎竒
音振林臯銜泥殊未已秋風尾翛翛尾翛何足歎去去傷徒勞風雨日
夜急嗚呼怨漂摇歛翼蓬蒿下舉頭雲漢遙安得逢陽春雙飛完故巢
迎春
日月遞升降隂陽互推移隂陽各異致平均廼其歸君
看至賾裏象數無偏竒凝寒既以極冉冉生春暉庶形
自終始誰能測其機蒼蒼不自言知天一何希
君子先立身達人貴知志勲名照千古事業在未試君
看梁父吟已有殷周思條風發青陽生態正幽閟當其
爛漫時已復非春意玉不生璞中誰明卞和氏
秋懷
生來不飲酒一酌己深醉況兹秋夜長氣清不成寐庭
柯欲凋黃野草忽改翠藤蔓空百尋迎風見輕脆烏獲
輕千鈞首陽甘困悴苟非松栢性何以禦寒歲
樓外鵲巢始成
當樓烏桕樹高可五丈餘乾鵲來經營晨夕看拮据不
待施斧鑿又不事杗樞驚飈萬木撼孤懸常宴如歸棲
何疆疆戢左右復舒豈徒睦中冓亦以防外虞宇宙萬
夥類物物各有居蕩子行不返使我淚盈裾
苦雨
孟夏乃淫雨朱光轉凄其出門泥淖深平疇漫成池雨
龍一離窟癡雲挾遨嬉淫淫翳空下滔滔無厭期靈湫
寄大頂蛭螾鳴其涯風波倘失據卼臲當告誰梭懸雖
待奮魚服終堪疑吁嗟望歲心閔閔誰能知
感興二首
臯䕫昔遭際賡歌切卿雲日月懸高名丘山比崇勲光
華旦復旦解愠流南薰生世苟不遇湮淪復誰云據梧
南山下高槐覆青芸河清諒堪俟鳴鳥吾其聞
明王錄忠良鼎餗酬明德世運一以遷有時榮藿食藿
食非所榮清修表孤特如何眯目子勢利紛相射緹䌌
空十重卞璞委荆棘矯矯皇甫規超然分玉石呼卿問
鴈門躡履迎縫掖
下峽
乘桴下三峽山水分峥嶸支危攫虎豹逐駛奔蛟鯨灘
聲混晴雨峰影淆晦明不見星月光但聞猿狖聲迢迢
甬東路凄凄湘水情庭闈屬遙想魚鴈久沉冥緬懷易
播人古道今誰并
十一月四日甲子泊桴松滋阻風雨
投沙既十載署蜀將再期嚴揚久冥冥岷峨徒嶔崎長
使歡愛隔迥與初心違戒舟黃陵灘繫桴枝江湄暮雨
昏巫峽迴飈掣長旗篷漏妨夕寢薪窮罷晨炊豈疑世
相棄實畏天方懠敝廬鄞江上遺編堪復釐歲月未云
暮羲農應可期
雲溪道中
披星雲溪道悠悠向巴陵荒榛牽我幃寒風吹我纓憶
昨初降霜奄忽成堅冰朱陽閟玄隂百卉俱已零陽春
何邈悠感歎徒相仍
次惟静叔韻
茅堂對東壁遠天明黛額渺然思丹砂何勞歌白石岸
柳生微風池荷弄圓碧中庭閴無人明月暫嘉客招邀
未成眠對酒忽心惕焉得假流光乘之登太液
雨後過東鄉即事
盆浦收夜雷老龍仍卧矣雨色生夏寒晨風薄羅綺擕
舟向遠山村店類廛市波恬若鋪席倚篷如隠几濯濯
江柳長森森塚松穉新苗刺平疇麥秀曠盈視樹覆川
更幽鳥呼雲欲起鳬鷖自浮沉岡巒漫推倚憶昨遊全
荆歲馳千萬里衡山五方嶽洞庭天下水吾鄉此山川
小大非倫擬幽事亦不稀觸目總玄理滄溟在東南茫
洋大無比有興欲乘桴誰為由也喜
贈嵩渚
燕京昔多難遊子悲無依驚飈亂雲物千里何悽悽歡
言會知己知已各有懷促席不敢道燈燭寒無輝嫋嫋
洞庭風飄飄吹客衣悵望蒼梧雲泣别雙明妃
送牛西塘太常致仕
風塵二十載暌離一何多會合今幾日臨岐將奈何相
知既以晚相去忽以遠飛雲澗水西望望心悽惋沉沙
雙鸊鵜牛斗栖精輝子其寧爾心親交良不稀
送張蒙泉上舍還天台
寒林曉色静遊子信南征紋峰漾晴彩疏松暢鴻聲别
家既二載歸笥惟一經瞻雲北都思倚門南國情知子
不可留執手心怦怦天台控三島石脈通四明況復鴈
蕩山峥嶸連赤城將呼赤松子幷拉安期生太宇月為
燭天衢雲作軿相期弄瀑布周遊下蓬瀛
舟次潞河讀姚吏部贈别之作
朝辭國都門夕洱西河節悠悠碧霄間逖矣黃金闕君
恩如海深十年脫吾褐肉食分大官玉堂置清列涓埃
曾未傾瞬息遠離别金緋非我榮湖山非世悅人生各
有懷欲吐難為說懷哉故人心鑑我如秋月
送張賢萃尹豐邑二首
與君昔少年展步凌浮埃于今十五載中路胡徘徊慷
慨論平生一飲傾千罍他時動相憶夜月臨秦臺
秦臺久不雨黃塵何漠漠我昔經其隈東瞻淚盈掬浮
雲正南征赤地看優渥寒當雨之衣饑當雨之粟
詠懷
昨登武當峰超然並箕斗因之得大觀藩籬忽而剖吾
生本無涯所貴心不疚跼蹐秖自勞紛華竟何有風生
越鍊紋雨空明鏡垢已矣歸去來毋使心常哀
入隆山
雲山久相違忽見令心悅況兹春已深兼值雨初歇岡
巒翠欲流蒲柳柔堪結蒼松晻曖間行行閱香雪
題殷近夫扇面
愛兹手中扇皎皎冰玉姿清風動愈出不受緇塵欺與
物本無係卷舒惟所宜君看大化運開闔亦有時萬類
盈其間誰非息相吹隂陽互消長乘化詎能違清秋歇
淫雨涼飈䬃然來棄置莫復怨春陽豈無期
輓楊總兵
邊關昔日施長纓璽書幾度褒忠精隂山獨履漢家蹟
匈奴舊識驃姚名暫辭金闕下江漢三千徒御皆無聲
杖劍行期靖郴嶺數竒已恨同隂陵湖南霰雪日夜零
旅魂不化寒雲凝安得壯士寧神京悵望霄漢空沾膺
鄖溪發舟追惲汪黃三公不及
四月雨過雲滿溪驛吏送酒不盈巵青山迢迢碧樹低
獨立船頭沙鳥啼清風故人會面稀四載湖湘悲仳離
朅來邂逅天之涯對酒復悞尚書期李郭聲名四海馳
仙舟不共令人嗤盤溪水急去如飛我欲追君君不知
懷陳宗望
故人西向吳山阿幾度歸來不我過席間函丈久違問
夙昔志業今如何如今仲蔚蓬蒿裏夜夜相尋渡溪水
覺來起視明月光宛在何方水中沚
題松下擕琴圖
碧山悠悠高插天盡日松風鼓天籟造物以我為知音
許我山中獨行邁我亦擕琴欲和之此心已寄浮塵外
聾俗繁音恐不聞天地無聲亦應解
一塵不到軒歌
出門便覺塵埋頭如何有許清絶同丹丘簾櫳花開日
秀朗惟有月向中庭流君心淡如水有脚不踐名利輈
青絲垂門俗轍掃日賦百篇酣數甌嗟予誤落塵網中
十五年來不相訪恐溷君家庭院之清幽胷中丘壑亦
不少顛毛未改簪先抽夏槐屯雲湖水綠早晚欲榜沙
棠舟
翡翠圖
子臧日夜求珍羽輕身誤向黃廬渚天孫衣我何太竒
每落人間不知處水遠山長煙霧銷碧霄回首思輕舉
飄然謝却五陵兒白玉樓高明月曙
覽翠樓
樓前雨過塵如掃翠屛面面澄懷抱老檜長松凍不凋
下廼安期布瑤草光流銀漢映欲空氣合秋旻青未了
浮雲萬點去無蹤白鷺一行飛更好
界山驛遲同盟不至
下青山兮步徐徐山禽百囀春日西凌高睇遠宿有期
青牛白馬來何遲山磴盤迴不可極直下山根竚孤驛
落花滿溪不見人千里百里空山色
蟠龍山
登蟠龍兮高絶塵十轉百轉回回新小橋巖壑逬流水
中有石室居仙人斜陽在樹白鶴鳴長峰短峰殊晦明
須臾洞口隂風起吹作瑶空飛練聲
小寒食綿州同兵備憲副曾鳳陂登春酣亭
春風吹上春酣亭江山圖畫開新晴尊前柳花如雪舞
樹杪淑氣催鸎聲憶昨亭空人嘆息凋盡芙蓉秋水碧
使君一日下綿州遂有樓臺高百尺我亦明山舊隠淪
歇馬溪頭問春色一杯破盡寒食寒似醉繁花露濃夕
曾公曾公本英志見汝先朝幾封事近日談玄復有神
聽之動我凌雲思涪江淨洗白鷗心柱史隠動青牛氣
何心區區懷故山此中亦有君平肆
靈谷
君不見鴈宕盤紆東海壖西有靈谷吐納千峰萬壑之
雲煙平疇黍稌鬱蒼玉曲澗松篁鳴綺絃谷中主人雅
高尚築室讀書多歲年客來煮茗坐深夜共訝清風明
月由來偏我今白髮厭塵鞅幾迴夢落仙巖泉終當買
舟擕酒問幽勝日夕與子相盤旋
題畫
汀草初落汀花淨白日西風濯明鏡翠房佳實秋可憐
兩兩文禽適情性吁嗟飛燕空涎涎啄矢深宫何足羡
靈龜出滓輒刳腹清廟青黃却災木微生渺渺天悠悠
眼底安危憑相攸君不見明月高寒白玉樓羽衣不動
香塵流
鳩性愛雨花愛晴同倚東風不同情春光二月濃於酒
雙鳩醉寐不復鳴雙鳩不鳴花相語無令鳩醒教天雨
送吕畫士歸四明
樂愚孫子雙眼青下筆萬頃雲霞生朅來京華未幾日
十家九家花鳥明薰風别我欲歸去我亦馳情入煙霧
百幅生綃一壺酒期爾琅玕最深處
送林郡侯
秋夜悠悠殊未已月光流入床帷裏狂飈驚亂絡幃聲
起拂煙埃步階戺衆星歷歷如可攀欲扣天閽愁萬里
見說支磯有路通便欲倒瀉銀河水丈夫意氣貴相期
英豪海内今能幾仲蔚門前草已深君歸巖穴何時起
閱耕圖
春雨肥東菑春風吹短褐一犁但使衣食充百畝長遺
子孫活君不見扣角歌聲暫歇他日逢時作伊葛
課讀圖
白日扃重門書聲徹林木先生謝政早歸田手把經書
課兒讀君不見陳太丘但貽穀世世朱輪與華轂
雪夜渡彭蠡
渡彭蠡兮風蕭蕭大孤小孤寒雲飄水晶琢就萬峰骨
梅玉點破千林梢漁舟遠宿火明滅野鶴不鳴天寂寥
瑶京十二樓中月應照仙人吹碧簫
雲安仙客行
放舟下魚復勢與蛟龍争緯繣雲搖三峽影微茫月照
萬川城可憐萬里飄蓬客蒼苔露冷東山石見說仙翁
此結廬暫向雲陽停掛席是時邊關豺虎驚朔風正攪
黃沙磧翁昔威靈遼海間今皇拊髀興歎息問翁翁不
言舉觴視遙天願續扶嘉隠高歌郭子篇青燈白髮照
竒骨永夜玄談真夙緣五峰拔秀出浮壒百壺雅致忘
高年君不見蓋世英雄固陵道只今但見虞姬草又不
見揮金買賦悲長門時違屛棄如孤豚風塵廿載無寧
處黃鵠乾坤成再舉一醉翁家麯米春江臯細灑如酥
雨
題南渠畫圖
南渠先生雙眼青未老拂衣歸赤城精廬巖谷軼浮壒
擬結詩社誰為盟朝來放鶴翀紫冥邀取海上安期生
相逢一笑開楸枰碧山幽幽溪水聲山翁無事投樵斧
觀棋未竟柯先腐今古推移了不知誰問劻勷女媧土
南渠先生好胸臆況復林巒遍仙蹟漫欲相從會有時
為我豫拂松間石
題扇面圖贈且翁叔
金峩雪竇高入雲西有萬頃田畇畇下頭庄邊香稻熟
風景依稀如鹿門小舟棹入焚修橋釣絲摇曳風蕭蕭
槎湖新水綠如酒擬築糟丘千仞高
送毛巡徼之任平圃
禁城風暖花欲然馬蹄急蹴雲霞穿黃金枝下綠尊倒
遥望嶺南春可憐嶺南物色紛華彩花竹四時長不改
一别何當萬里心幾欲乘槎泛溟海
郊齋次久菴宗伯韻
晝永嚴無斁庭虚戒有臨青陽新歲德精意格天心纖
月春垣淨疎星曙閣沉鑾輿肅明發瞻望感微吟
九日院宿
玉署逢重九秋花傍苑牆天涯來弟姪客底似家鄉槁
葉池魚響深松海鶴蔵院虚宫漏永趺坐月微茫
送貳守張君之任開州
大伾殘雪裏風物正凄凄目送孤鴻去行看五馬齊對
床懷玉署揮鋏下金隄赤子憑留計青雲自此梯
和人宿碧雲寺之作
傍榻爐煙裊穿巖落照微溪晴雙鳥度巖暝一僧歸雲
卧衣裳冷天空筆翰飛夢醒鐘磬發蕉鹿是邪非
送李巨川
高蹤不可及羸馬過溪橋欲别青山暮相看白髮饒斷
煙横遠浦急雨亂春潮望望仙旌盡鳥鳴雲樹遥
湘潭道中
自古有英皇空勞客興長亂雲迷楚堞寒竹照清湘水
面拖冰老松頭戴雪強冥鴻霄漢物感汝到衡陽
冬日雜詠
雲白蒹葭冷山亭盡日幽百年雙鬢改萬古一塵流隴
樹知今臘籬花誤昨秋獨醒誰是侣湖上片峰秋
落葉打尊盎空山酒自波九歌凄宋玉三易老田何赤
岸疎楊柳高檐響薜蘿歲寒心想絶朋舊己無多
草枯連野曠牛飽背童歸獨鶻饑偏厲孤雲凍不飛松
風哀澗玉苔石曳寒衣霜白鳴鴻遠潭光濺竹扉
好峰三十六箇箇月明中潮落半江篴天空海外鐘桂
庭寒積翠楓澗暖流紅白石吾垂老桑弧感射蓬
臨清發舟沿途遲陸儼山不至
旅遇頻相失雲飛自遠山長疑隠汀曲渾似隔塵寰水
鳥衝沙際川雲逗席間歡娛莫終負頭髮兩俱斑
出濟寧柬李主簿
濟水炎蒸日吳船此再經長堤萬柳碧平野數峰青往
事悲何極塵途鬢已星沿流人忽遠涼月墮醅&KR0812;
夷陵山行至九灣絶糧
路險仍遭雨人疲又絶糧山花空的歷我馬自玄黃草
屋家家破秋田處處傷昔年羈宦者青史著歐陽
秋日孟有涯都憲東沙儀部宗叔過予分韻詠
白菊
晩色静籬落澄空明素芳寒銷銀燭影清奪劍鋒霜十
載驚雙鬢三秋共一觴出門星月淡岐路總相忘
贈何積夫昆弟
君家好兄弟秋水出芙蓉故國一相見春風千樹舂溪
晴雲隔寺山静月流鐘短閣厭厭夜荆花入座穠
寒食懷梁竹村先生
仙翁渺何處江水不容舠酒詫揚雄薄詩催杜甫豪清
湘動雲竹赤堇耀蘭臯疎雨歇寒食春空孤巘高
渡楊子江
大江流不盡此日一來過更欲登臨去其如感慨何清
尊延勝景遠岫列澄波長嘯懷今古乾坤幾不磨
述懷答東田弟
六十不歸去八年空及瓜何時觴北渚陪汝奕東沙仙
搆須依竹吾廬亦寄槎賡吟猶有日棠棣正敷華
次孟有涯韻
隂雲解薄暮澤國銷煩蒸屋舫鏡中出月輪屛外升玉
管凄鳳竹金風厲虬藤星河如有意洽此良宵朋
送裘景文妹丈還
璧水春回處相逢瀚海郎風姿渾玉雪談笑盡文章晝
永頻更僕宵寒或對床悲歡懷往事居起及高堂放鶴
青雲閣呼僧翠竹房層臺臨象緯絶磴俯鸞凰草長槎
潭碧煙銷越樹蒼無由逐君去翹首鴈成行
送林進士使還
長江不可極歲晏遠行舟雪熀青山館天空黃鶴樓風
情今道侣詞賦古名流玉質懷冰映瓊筵呌白浮九霄
看使節萬里念宸遊欲寫羈臣思憑君達冕旒
還葬涇王奉命之天夀山題主
看山有興出城難此日公餘得縱觀亭館緒風凄鶴馭
林巒佳氣謾龍蟠孤松絶頂凌秋急片月中庭鑠樹寒
藩室總霑天寵渥睿靈長倚帝居安
春日遊南城
逶迤禦宿遶層闌松檟隂隂紫殿寒竹引井泉通翠釡
鳥銜林蕊下瑶壇五雲挾日河山麗六御行春雨露寬
翹首豳風亭咫尺詠歌天保及斯干
陪祀泰陵
憶抱烏號三十年園陵今夕倍凄然庭華有淚山經雨
林木無聲月在天燈燭上摇銀漢影衣冠齊染玉爐煙
龍輿彷彿祥雲裏春滿乾坤聖澤綿
七月廿二日翰林東署邀儼山後渠二宫詹賞
蓮疊禮部來玉亭韻
方塘幽勝玉河邊亭午香霏石鏡蓮乍喜客來收澍雨
却教花妒領風煙容輝淡蕩湘江珮風采逍遙鶴上仙
斜日未須輕别去會看清影綠尊前
水花摇影掖垣邊白髮相看詫炬蓮太液池涵金掌露
若耶溪遶北扉煙人間偶識新粧面天上重回舊謫仙
四十年來稀會客百壺須盡晩香前
孫季泉太史奉母太夫人南歸詩以贈之
棣花樓閣五雲城王母親將下玉京恩露遠分瀛海闊
文星先注越山明河經宿雨仙舟駛簾捲春風舞袖輕
我亦有親歸未得薊門南望不勝情
和介溪宗伯遊西山諸寺之作
石峰層翠倚蒼天上客重臨更洗然祇樹盡含仙掌露
曇花齊帶玉樓煙寒窗聽偈燈頻剪幽閣談詩席屢前
一顧邊關鈐柝静卿雲祥靄自堯天
元夕未齋宫保招飲張燈作樂(次汝湖翰長韻)
今夕何夕月當戶尊前對此羣仙人長歌忽到刻漏盡
痛飲不知天地春嗟來羡門爾吾侣欲往蓬山誰作隣
璧殿星橋有深慨開簾且視梅花新
赴未齋宫保會賞梨花
侍罷宸遊興不單更擕仙侣玉堂寒華燈竹葉勞相勸
春院梨花故未殘月淡煙雲横遠漢鶴憐清影失旃檀
百年知己俱頭白對景何妨一盡歡
次林小泉大司空得請致仕因以為贈
忽聞温旨下虞廷老覺人間好事幷稅駕煙霄真志足
杖藜山郭尚身輕勲名已紹家庭舊詩句仍傳里社清
八十潞公猶戀闕佇看鱗錦更承明
喜雪
夜半窗櫺疑曙色起看門外雪封溝三山有鶴棲瓊樹
九陌無塵上玉樓光借鹽盆雄獸勢浪平銀海伏鰲頭
豐穰有瑞壺觴合莫遣詩遲太白浮
和桂翁寄王九潭編修
玉笋仙班久虚寂松喬故戀薌溪山滄江又見木葉下
塵世獨憐秋鶴閒已向層霄瞻鵠舉況逢晴日遶龍顔
人生有才終自遇何必翠微長掩關
送潘憲伯入蜀
相見京華感興長菊花鴻影又離觴乍歸黔粤如新客
重入蜀渝似故鄉晝日轉輝袍錦露秋風偏凜節旄霜
征途莫歎江湖遠猶有知音在廟廊
秋日過西山
聞說西山幾屬懷偶因王事入山來醁醽梵閣傾瓶吸
桔藁農家過屋堆溪水曲依深樹轉石橋斜指翠屛開
徘徊落日有餘興林壑風清月滿臺
張都閫廷瑞盆池蓮高丈許人以為得子之兆
忽見中庭十丈花華峰何事落三巴若耶溪上人初到
濯錦橋西月未斜露冷孤莖飱玉屑雲扶高蓋想金華
雨香秋澹房房實仙種靈源更足誇
介溪庭院菊花盛開兼有葵花一本以所和儼
山詩招賞次韻
帝城西畔秩宗家深院秋開種種花向日未同羣卉落
傲霜猶見一枝斜觴行夜色寒紅玉窗掩幽香度碧紗
珍重主翁歡賞洽愧無佳句答芳華
送沈大理錄囚桂林
桂水元戎初獻績潞河仙使正浮槎青春伴遡三湘月
黃鳥催看五嶺花莫問貪殘狼子性最堪矜恤遠人家
東吳桑梓重經地雲錦翩躚日未斜
送張石川銀臺致仕
幾聞清樾動吟哦暫喜冥鴻脫網羅天下名邦吳會好
秋來明月洞庭多人情自古皆如此世路于今可若何
把酒潞川空感慨未應昭代老巖阿
送陳錄事南歸吳
雞鳴閣上曾論秀金馬門前又見君燕谷別筵春對雨
潞河仙舫曉衝雲風飄萬柳花如雪魚戲三江浪蹙紋
歸去故園應動色一尊喬木坐清薰
送姑蘇馬銕缾内翰考績之京
白鷺洲前生早涼相逢忽謾是離觴煙中孤鳥碧空盡
江上片帆秋影長玉署文章應最績清朝甲第自傳芳
儒官莫歎清閒甚萬古雲霄寄一忙
十二月二十日巡視内城有作
東南洲島類仙丘城郭臨觀得勝遊天外碧波紅日起
樹邊黃屋白雲流半江晴色開鐘阜萬戶炊煙傍石頭
極北河山瞻咫尺絳霄宫裏玉宸旒
送張遠之歸晉陵
霄漢輝聯伯仲間強年何事遽求閒渚清沙白片雲去
木落江空孤鶴還風雨對床歡未畢湖山欹帽興誰攀
請看璧水台垣近飛夢應迴玉笋斑
初夏過桃浦王宅感懷
十載京塵旅夢悠重來桃浦雪盈頭遶林風色酬花信
帶雨秧針映麥秋短閣青燈悲舊事華筵急鼓沸新謳
飛觴未盡東君意相送河橋月滿舟
登清涼山
坐俯虚亭萬木蒼清涼山上正清涼雲間鳥道通仙跡
天際江流遶帝鄉且向佳辰陪燕賞莫將前古話興亡
臺高不用風如許落帽君看有興狂
送嘉善朱良翰經歷之泗州衛
都城未幾接容輝忽向南天衣錦歸雲淡潞河秋片片
雨收淮海月依依濠梁坐盻知魚樂泗水行歌縱鶴飛
清世幕庭無一事甓山相對自忘機
八月十五日舜甫弟生日聞將至京述懷
聞說西來屬望頻況逢佳節又生辰深情不憚三千路
樂事真娛九十親朋舫正沿何處月百壺先釀小堂春
鳳城明日壎箎洽㩦取金莖玉露新
甲辰春前一日同諸公登雨花臺趙鷺洲大參
留宴
東南佳麗此非常況復新晴酒滿觴煙柳萬家春動色
雨花千刹午吹香天空海嶼孤雲没風静江沙匹練長
愛煞鷺洲賢地主數愁無計駐斜陽
張水南學士置酒徐氏西園招予及諸公宴集
江郭名園幾度遊仍從仙侣賞高秋煙巒數點夕陽外
鴻鴈一聲天盡頭斑竹林塘思帝子黃花籬落對浮丘
主人賸蓄如泉酒試聽金絲入夜稠
登拜嶽亭
纔上高峰眼自醒雙鴻得意展秋翎雲中下見王喬舄
樹裏平看傅說星影浸湘江窮地碧勢連衡嶽極天青
古來聞道名如舊誰向懸厓費勒銘
秋日試太學諸生
碧山書院枕江流萬國英賢此息游好雨乍收三伏暑
高槐先送六堂秋龍煙集處翻河漢蠶葉聲中動斗牛
漫憶昔年雲錦叚天孫親贈鳳池頭
送陸東川之官親藩兼省覲
相見京華纔幾旬又看征騎逐紅塵煙花正拂春風細
雲錦重霑雨露新瞻闕夢飛千里月上堂歡動百年親
鳳凰山外盱江碧五夜銀潢映玉宸
正月十四日登木末亭
隂寒江左動兼旬此日晴探木末春歌遏流雲天萬里
氣凌飛鳥酒千巡星橋碧殿歡何在舞柘傳柑事已陳
風磴絶憐修竹裏夕陽禪刹更留賓
和費鍾石送弟詩
客鄉金玉許誰羣忽謾江天鴈影分夜榻不經三月雨
春船聊逐五湖雲池塘碧草重回夢瀛海銀魚豈浪焚
黃閣勲名家世物眼中棠棣更華紛
上巳日周玉巖司寇拉遊蔣山枉詩見惠次韻
郊行長為簿書遲勝友壺觴已翠微夾路桃花迷八洞
傍溪鷗鳥憶臨沂松隂坐久還移席草色春深欲染衣
紅日下舂湖水碧石橋齊蹋彩霞歸
送陶醫士歸彭澤
忽憶先人松菊園秋空獨鶴馭雲軒昔年金谷已無主
今日柴桑猶有孫青龍白虎秘真訣黃帝素女通靈源
匡廬吾欲拾瑤草幾度問君君不言
贈梓上人
昔日相逢俱少年重來應笑我華顛倚樓蒼壁霏霏雨
覆院修篁漠漠煙銀箭銅壺催送酒竹爐巖竇巧分泉
山深不解風波惡伏虎降龍任老禪
次韻寫懷
春雨蕭疎老紫荆磽田下潠自留耕林中菓熟呼兒摘
谷口人來聽鶴迎江郭好風催月上海樓晴日看雲行
關門令尹今誰是隨處青牛得避名
丹徒旅泊懷萬氏西溪
聞說西溪景趣賒美人相引入煙霞白雲山腹半蔵竹
青靄石橋深護花龕影夜堂含舍利磬聲高閣飯胡麻
大江回首今千里飛夢時時到九沙
滕陽元夕遇雪
滕陽館前值元夕同雲四野飛瓊花火城星橋未足數
瑶臺玉宇真堪誇子房山頭赤松下項籍城南春草賒
風薄重裘類輕葛眼中奈爾無衣家
九日臨清舟中
何處花開獨不見秋光亦自滿江臯客心惟愛故園好
佳節不知人事勞簾外水聲迴曲浦煙中樹色遶荒壕
憑誰欲覓登臨地落日青山空興豪
大雷山懷舊二首
十年重到大雷山依舊鶯花白晝閒細草遠連春澗綠
落梅時點客衣斑流塵歲月人空憶遶徑煙霏鶴未還
采遍蘭臯猶駐馬夕陽何處水潺潺
維舟村市踏平灘纔到山中便改觀一夜雨過鳴澗壑
半空雲墮失峰巒人家有徑蒼苔滑蕭寺無僧翠竹寒
此日故人千里隔欲攀高頂望長安
建墺禪寺逢聞美中讀書
白雲深處隠招提京國歸來暫息棲猶有餘春催布谷
更無塵事感醯雞參差翠竹連深徑依約青山亂隔溪
最喜故人能避俗夜窗還擬共然藜
遊慈谿清道觀
將尋仙跡野江濱解纜江潮捷有神修竹牆頭雲甃石
老松門外蘚封鱗路窮危磴渾忘俗山向深秋欲瘦人
白髮洪厓終日笑為呼玄鶴下風塵
次王天宇東郊禪寺
絶憐佳會市城稀來看禪房竹映扉滿徑霜華僧獨對
一天秋色鴈南歸牛山何用傷身老陶令真能悟昨非
欲向澄江問消息可無人似謝玄暉
送學士賈先生出掌南翰
凝望仙舟興欲飛宦途蹤跡此行稀江東舊事推南史
天上新恩自北扉路遶白雲春動色夢回清禁月流輝
玉亭深處浮塵絶吟到青山願不違
雨後訪戴秉誠親丈
南河積雨漲成江閒放輕舟過野杠剡水風煙渾屬戴
鹿門禾黍久淹龐過牆翠篠鳩呼獨滿徑蒼苔鷺下雙
别去不知天欲暝醉看涼月倚西窗
西山溪隠菴題壁
似與青山夙有緣今來偏值日暄妍攀花誤觸松梢鶴
呼茗頻供竹底泉主意濃時休問晷僧房幽處試聽禪
春風細拂如茵草乘興何妨一醉眠
西中柬張應辰
擕得雙柑空遠興黃鸝無語碧柯寒石橋芸閣客應卧
苦雨酸風春欲闌狂飲直思江變酒豪吟長以籜為冠
草深泥滑出門去人在比隣相見難
約過板橋未果柬諸宗長
竹院尋僧阻舊要板橋東去路非遙塵封玉薤心先醉
露冷金莖渴未消瀛海有人秋駕石秦樓何處夜吹蕭
火雲臺閣炎州地書遍窗前幾葉蕉
和桂州九日遊邵家園之作
前輩曾開後樂園秋郊時復見仙尊短笻疎樹葉迷徑
流水夕陽花遶村復有笙簫供綺席不勞猿鶴報華軒
太平元老紆籌畫佳節還同醉渥恩
寫懷
茆廬新搆倚滄溟地域仍分織女星東去波光兼月白
北來山色度江青碧溪道士春無夢黃鶴仙人舊有翎
舟泛木蘭天不礙煙中鳬鴨水中萍
四月江臯雨乍晴方塘一畝鑑空明興來時復麾談塵
愁破無勞動酒兵柳外餘春鶯獨囀花隂遲午鶴雙鳴
太平風景村村樂閒看禾苗得意生
朝陽堂
朝陽堂外雨初晴中有仙郎作鳳鳴滿地黃花秋鴈影
一簾涼月夜江聲青氊味合琴書古寶篆香吹枕簟清
銀燭剔殘更漏永夢魂時復到承明
次韻答嚴介谿侍讀見懷之作
從别衡山有夢親孤懷何日向君陳秣陵城闕新承寵
甬水園廬舊食貧風雨晝驚南史筆煙花秋老北扉身
應憐琪樹青陽節生傍隂厓不見春
晩渡湘潭陸行宿道國寺
荒塚纍纍壓板田長江初臘淨嵐煙臨涯雪屋明湘水
薄暮風帆映楚天老竹叢中寒意劇亂巖通處月華穿
霸橋風景宜相似空坐僧房憶賈仙
遊天竺
淡煙微雨羃蘇堤佳伴相擕任馬西花竹静看人斷續
樓臺清映樹高低兩峰春氣催黃鳥九里松濤亂碧溪
最是山僧知愛客夕陽渾欲住招提
夏日村居
巴川日夜苦離愁乞得歸來宿願酬遍插園蔬防舊客
豫栽籬菊待清秋池亭坐愛清田鶴郊牧行牽甯戚牛
一著荷衣心似水卧聽涼雨竹邊樓
風摇蘝蔓響高簷裝裏殘書手自籖鳳管玉樓邀素月
碧筒深樹遣朱炎東臯過雨施長屐南畝逢秋試短鎌
筮仕廿年家食半獨於山水性非廉
寶雲禪房遣興二首
年登四十兩歸田喜有工夫伴老禪愛月西樓簾盡捲
貪涼北牖榻先懸茶煙併入香爐火竹影斜横玉井泉
長日閉門深徑底此中真與病軀便
微薰清晝欵輕衫梵宇無聲意自緘開閣遠通天竺國
浮槎歘見補陀巖狻猊座上琉璃影孔雀經邊白玉函
世路只今荆棘滿寄身方外免鐫劖
次韻答叔父見寄之作
塵心渾覺淡於禪石鼎春茶起自煎鳥帶輕雲來灌木
魚吹纖藻動幽泉于門舊德寧徒爾阮徑清風自灑然
最想連枝多秀發月中移種定何年
出南旺湖見山
性僻躭詩興未闌獨辭金馬向江關他年定醉湘南景
此地得看湖上山風際水花摇晩色夢中煙樹遶天顔
長安十載成追憶今日瞻雲許暫還
蘭溪
雨餘新水減平沙吟倚篷窗玩物華翠草成茵迷柳色
白巖如雪燦桃花雲飛鄂渚瞻親舍月照蘄陽&KR0712;使艖
欲問玉臺山上事道陵歸去長春茶
黃梅道中
二月黃梅開碧桃使車東下轉忘勞鄉音漸與勾吳合
山勢斜連建業高江上魚龍浮霽景煙中鳬鴨映芳臯
幾年荆楚牢籠地應愧春風列俊髦
江南曲
青山曲曲轉江水近復遠指點叢草中此是陳宫苑
地占織女星矯首牽牛渚長風開薄帷郎今在何許
送王石沙侍御按閩
清薰冠蓋下金門一騎青驄萬疊雲明到閩山正秋色
玉簫吹向武夷君
次韻答東橋大司寇新營息園
花徑斜通宿雨香竹籬晴逗午雲涼博山煙盡日西下
惟見碧莎松影長
鍾石少司馬以所和桂洲苑中夜直紀事詩見
示次韻
遊魚吞墨子雲池老鶴驚翻玉露時秋盡幾杯桑落酒
月明三唱竹枝詞
柬弟
新構依稀綠野堂幾年辛苦累擔當憑君别作巢松計
開徑斜通五柳塘
淮角樓
歷盡湖山興未降袁宏何處倚吟艭夜深淮角樓邊月
直照東南楊子江
南旺
秋露熒熒沙渚明秋風嫋嫋波浪層蒹葭汀邊老漁父
點火船頭初放罾
贈且翁叔
衡門瀟灑似陶家吟遍江湖兩鬢華五柳不禁風瑟瑟
盡輸秋色與黃花
東園添箇碧琅玕欲與西鄰老阮看喚取床頭新竹葉
共酣明月五更寒
送李巨川
君去豪遊誰可同明山煙樹鑑湖風湘江愁客如昨日
萬里蒼梧夕照中
白溪道中
十日春風迸草芽竹根尖笋列平沙巖巒立倚清溪瘦
上有孤梅横數花
欲訪景文親執不果
西江望望似天涯欲訪求羊嬾問槎一榻午樓清夢醒
春風吹老杜鵑花
北窗高卧圖
參餘蓮社枕孤琴免作人間苦熱吟不是翁家無六月
日移松影北窗隂
和周約菴詠新荷
誰家庭院鬱清香風露九霄吹晩涼忽憶夜舒荷畔事
雲光開曙到斜陽
金口書懷
宦情羈思水雲鄉翹首天閽路渺茫山鳥自鳴花自發
滿船風雨度瀟湘
過巴陵遇風雪柬蘆泉劉用熙
巴陵重繫木蘭船欲訪南城辟榖仙鳳管不知何處去
滿天風雪暗蘆泉
醴陵望萍鄉感叔父
鳳凰山下醴泉清寒月依依傍楚城東望萍鄉纔咫尺
不知更鼓尚分明
石倉歴代詩選卷四百七十九
