石倉歴代詩選卷二百四十二
明曹學佺編
元詩十二
馬祖常
登雨花臺
積翠生層巘凝光浴巨濤吳城花覆井楚舸竹裁篙地
近魚龍逼天空鶴鸛高野橋皆螮蝀溪水盡蒲萄雨石
逢芝箭風林得鳳毛臙脂兒女小罨畫鬼神饕六代都
銜璧三山尚戴鼇故宫猶荏苒古樹漫周遭仙洞歌瑤
草人家宴碧桃飯香非接淅酒好不篘糟綠霧春連閣丹
霞曉映袍攀躋歡境勝䟦涉憚人勞老我才還劣清資
愧重叨採詩今有使問俗似無曹佳麗千年冣聲名一
世豪歲時休澣日攜手足遊遨
求趙伯顯畫家山圖用唐李中韻
春雁南來後家書一紙無山花應向日陂水計通湖羸
㹀衣資絮生蠶薄藉蘆久宜拂白石強此伏青蒲琴客
分抄譜仙翁許借壺園紅榴火煉沼綠芡盤鋪嵐氣飄
簷隙烟光鬱座隅呼雲横螮蝀問月看蟾蜍倚杖心何
逸觀魚興不孤新開竹林逕併乞寫成圖
猗綠園
殖産吾何取開林我獨能縳船嘗取竹擣紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍屨新
青折荷衣舊翠凝浮甌茶有乳溢甕酒無冰香灺留文
篆書囊剰繚綾清晨飱玉罷東坐日初升
題惠崇畫樹林
下瀨生秋響平林漏曙光蜀榿隂十畝閩荔熟千房不
聽樵夫伐無勞匠石傷靈槎上天漢全棟架明堂黯黯
雲垂幔霖霖雨濕墻雁奴呼伴審鳩婦擇棲詳路遠逢
仙宅天低近帝鄊春行苔履滑夕坐筍書香東絹刀誰
剪西園價爾償懸車清渭後白髮灑蒼凉
泉南孫氏園亭
鑿石通歸汐浮梁看浴暾鴨闌萍上甃鹿柵蘚生垣簷
蔔乘梔子篔簹長竹孫書香芸辟蠧席暖錦裁鵷交客
登仙籍承家荷帝恩冰甌蜂蜜溜酒榼荔漿翻吹籥花
圍屋彈琴鶴舞園海雲春有態閩雪夜無痕誰謂衣裳
懶予今杖屨煩捋鬚歌月地翹首望天門
史館閒題
騎馬到畫省冠佩趨几筵豈但文字美所樂長官賢京
國足府寺金糓相百千飛書日雜遝奔命懼不先肅肅
館閣嚴操瓢續簡編上有日月光下有草木妍森羅大
象列俟此言語宣蹇予昧儒學羣髦辱官聯遭逢頼明
世益喜身悠然
田居二詩寄元參議
積潦被原田瀦水滿陂塘具我錢鎛噐剉楷飼牛腸周
垣無不具南東植柔桑欣欣條枝發向日欲奮張衆草
還芊芊朝雉鳴陽岡始旦荷畚去取糞城邑傍敢辭作
勞苦但願筋力強
上馬作將軍下馬充博士服賈終無良蓐食勤穡事王
朝列公卿田稅豈十二同里相勞勉牛種更貸貫雖無
凍餒憂未可悅親志親志在榮光禄養乃始貴為詩獻
儒宗秋穫見稔歲
留别沂州張君仲
揚舲下彭城分颿上沂水與子作别離眷言重徙倚曩
在京華居連室同井里出則鑣御聯入則衣袂比兹晨
各散去相願意未已我操田噐歸子執州符仕慎勿輕
此身期以善自止
端午效六朝體
脩篁發秀林新荷疊芳池采絲擷霧縷紗縠含風漪蕤
賓應樂律端陽正歲時馥馥蘭湯浴灔灔蒲酒持漢宫
鬭草戲楚船張水嬉江心鑄龍鏡好用照湘纍
移梅
幽屛逐魚鳥沈跡儔隱淪所欣在林藪嘉植日以親眷言
江介品紛葩號南珍遇我好竒服移根得良因井井十
畝園菁茅蔭澗濱縞裳擢玉質宜此空山春
春雲
高雲起城闕流離度庭樹依風拂廻塘波纈光影注荒
林帶疎烟照日亂縈縷婉孌連浮陽空明映凄霧嵐翠
含玉暉景采滿巖嶼逍遙幽賞諧緬邈世娛阻
田間
中田蒔柔桑周垣列菀柳居然成農耕林廬頗完好朋
從時往來牆頭過樽酒意氣每酣適仰視北有斗豈知
念湘纍那復嘆暮叟丈夫貴立志文字託永久
古意
秋羅畫雙蝶凉颸透鮫綃攀紆翠襞積騰拏鳳盤翹公
子高宴集水閣芙蓉搖來禽丹砂紅石蜜春冰消歡情
光景洽壮意風雲飄所期國士知豈謂虞人招
齋宿太社署四首
朱門屹南起金水經北流繚垣外旁達周屋内廣修圭
玉承璅藉碧鏤飾衣篝中壇土五色夏松露浮浮改容
事明神豈謂兹淹留
明世容謭薄依光秩散署束帶揖上官攝衣奉神御泉
冽噐每滌芻香牲亦茹循壇習登降趨位就表署翼翼
清祀修濟濟百辟助願神錫茂祉農功相蕃庶
齋宫蔚清華前榮寫方壺右礎石芙蓉日景射銅鋪嘉
木蔭長夏階草宜露濡兵衛限囂雜簷網懸蜘蛛署書
督粢盛設吏視茅苴端居見博士希武循庭除
樂工奏宫懸登歌布濩功祠官侍奠瘞靈軿下玄穹祝
辭求善歲侑我稑與穜但無及人飢報祀百禮隆瑣瑣
大社令樂職朝上公
古詩
凌晨視園蔬綠色承露英命婦自採摘終朝掬不盈持
以充庖厨豈療飢腸鳴婆娑秋菘葉不受魚肉腥朝暾
煦寒畦中心含素馨
舟中望鄒嶧山
魯雲偃車蓋汶水流魚鱗操舟返任濟川梁號通津東
望鄒嶧山六丁鑿嶙峋靈巖溜泉乳仙遊道霞軿石髓
如可食吾將託兹身
度居庸關次繼學韻
飛鞚陟雲巘决眥盡圖畫天氣吹高寒山雨灑長夏冥
冥白鳥去寂寂松子下陸行石當途水舂泉饒舍高與
蜀道齊深乃盤谷亞筍輿約重來羸馬苦常跨朋從詠
連疊酬應給閒暇得見王子喬吾將驂鶴駕
西方濼
魯郊秋已深西濼多蒲魚日暮積靄重維舟月生初露
凉水禽宿雨晴豔芙蕖擷花結楚佩宛若湘南居
苦寒三首
肅肅歲已晏冽冽冰霰集寒雲光不流槁木鳴日夕挾
纊處南戶嚴稜坐相襲端然成離居念念穉陽陟
褰裳居重戶驚飈踏書帷穴地篝石火持酒得冰澌杲
杲日出光萬物待彼施豈無陽和節歲序非爾私
納履非遄征墐戶豈寡交今兹祁寒候火井凝冰泡離
人歎無衣原獸淫弓弰憂端坐耿耿雞鳴重嘐嘐
淵明始末圖
畫史謝文字託意在粉繪高人蹈古道終造玄澹會涉
世情豈真採菊心若寄持酒每自慰悠悠似相契
擬古
崇臺拂繁雲阿閣蔭廣路上有彈琴女文采被烟霧玉
食薦翠盤渴飲瑶草露鄙薄貧士妻終歲弄機杼
送衛大隠卜者
飲馬蘆溝河水寒傷馬骨牧羊居庸關草短餓羊腹君
行苦匆匆我且無握粟陟岡望高雲東南有黃鵠
葆真觀納凉二首
雲旱熾初暑煩囂不可滌城隅有琳館松竹蔭午日呼
我良朋來嘯咏各岸幘蕭然忘世廬相對坐磐石
㵸茗滌塵襟煩暑亦可忘團團篋中扇復開明月光况
此太清居林樾天風凉誰鑿河漢冰為我雨八方
初日四首
初日照我樹我樹日華滋檀欒綠隂合四顧無曲枝盛
暑熾煩歊其中有凉颸成林蔭千畝棲息任所宜
初日照我屋我屋受陽光寒暖順時令風雨謹盖藏榱
桷無文雕折棟取材良聖亦善居室苟完斯為臧
初日照我田陂水方滿塍既欣穉禾發復愛嘉木榮伏
臘獻酒食報賽歲事成告僕緩爾私先可輸王征
初日照我池我池水波生芙蕖冐紅影黃盤蔭綠英龜
魚相浮游鳴雛弄新聲雖無臺與榭足自娛幽情
種桃
種桃南山麓三歲不得實種瓜東郊園擷之在百日豈
不思遲暮終焉有常食如何植瑤草千歲始一獲
過文著作家
誰住街西屋文昌著作臣茶甌宜客静書帙覺予親栽
竹應棲鳳操觚定獲麟青藜明夜半北極動星辰
送王眉叟真人
秋暉上寒竹白鶴立蒼苔石洞松花落雲房澗水來彈
琴翻道曲搗藥應猿哀别浦廻船急孤山看早梅
送人之陜省幕和韻
綬帶驚沙鶴紗巾逐海鷗驪山泉未冷華岳樹先秋路
出汾陽里衣仍晏子裘風流蓮幕羡君豈歎淹留
送蘇子寧赴嶺北省幕
雞塞鳴啾唽龍沙列夜營賜衣俱魯縞給餉盡吳粇野
井冰生夏寒天雪没晴藩垣資贊畫幕府正知名
謁告書懷
先子桐鄉地年來憶舊遊山春花競發沙旭水閒流石
屋青霞夜藤牀碧樹秋防身龍具在強欲問吳鈎
泗州塔
梵塔層層出雲間見象輪金光動淮水鐸語召川神負
載坤多力莊嚴佛有因埏陶千萬億穹石刻銘新
舟中
叢薄縈雲曲岡巒引霧霪舟輕風燕疾衣薄水螢侵夜
久江喧瀨秋清竹滿林閒情任飄泊到處欲登臨
海子橋二首
朝馬秋塵急天潢晩鏡舒影圓雲度鳥波静藻依魚石
棧通星漢銀河落水渠無人洗寒露為我媚芙蕖
南望蓬萊觀行人隔苑牆有時馴象浴不見狎鷗翔宫
樹飄秋葉江船認石梁辟雍真可作擬賦獻文王
送符鎮撫之官
金符傳拜將白羽看麾軍吹角弓横月開旗馬望雲舅
家書盡讀新府令初聞油幕風流盛吾歸詫隱君
贈里人别因寄祖義祖烈
萬里天南地逢君似到鄉欲同觀海嶼忽别上河梁楚
樹思題葉淮僧憶借航歸時報兄弟莫遣石田荒
再從浙入閩二首
江外淹留久那堪去復回水生客星瀨日出偃王臺烓
竈茶甌至筠籠橘顆來春雲又成雨著意落寒梅
積雨關河濕今朝日始晴浮船下夜瀨覓酒近春城鵝
鴨將雛出牛羊傍母行獨憐無似客萬里又南征
次元禮弟韻
白鶴年歲老婆娑正爾嘉田居門近水野飯甑炊霞自
種千章木誰乘萬里槎小亭燒藥處依約是仙家
遊華嚴寺
化國日遲遲招提獨往時鶴馴看梵磬猫定護齋糜貝
葉翻經譯沙墻應制詩庭前雙樹好長夏得風吹
出都
長城懷古處身在日華東水出盧龍塞山連碣石宫沙
鷗終自白霜樹忽然紅雲海鴻濛氣歸颿杳靄中
贈楊洞天道人
我自不入俗君今又欲仙鳥啼百花裏屋住萬山邊密
樹雲難過空潭月易圓題詩秋卷了為說小行年
次韻咏石
老石何年有依稀滿路旁無人愁飲羽有客坐亡羊戒
世能言晉傳書豈姓黃補天成五色何獨柱明堂
題惠崇畫
龍門千尺梧桐樹多在石崖懸絶處上有古巢生鳳凰
鳳凰臺高山水長吳蠶八繭白雲絲畫史落筆光陸離
江天萬里莫射雁春草年年出湖岸
所過
寧王玉笛吹鳳凰桐花秋露宫晝長開元天子忽思武
手中金箭照眼光何物羣婢出後房羽林孤兒射殺將
坐中凛凛無漁陽
上京書懷
燕子泥融蘭葉短疊疊荷錢水初滿人家時節近端陽
繡袂羅衫雙佩光共笑江南五雜爼畫鷁浮波供角黍
沙苑射柳追風駒古來此地為名區
孚夫人
未央天子香醺骨夫人不貯黃金屋水銅無光澁秋月
留得當年舊蛾綠瑤臺夜佩聲闌珊沈雲呌雁沙泉寒
二十五絃彈鳳凰玉釵小燕飛春山
題織錦回文圖
桃葉渡江不用楫織女烏鵲填河白合歡樹下宜男草
色色不及羅裙好織錦度曲聲亦柔黃龍塞是契丹州
夫君戍歸定何日樂府陳娘歌第一
秋意
張良廟前流水聲歌風臺下曉雞鳴行人舟中寐復起
此生亦欲成功名白髮可憐升斗䘵持歸不足求田屋
揮杯看劔獨長嘯萬里朝雲見晴木
湖北驛中偶成
江田稻花露始零浦中蓮子青復青楚船祠龍來買酒
十幅蒲帆上洞庭羅衣熏香錢滿篋身是揚州販鹽客
明年載米入長安妻封縣君身有官
李後主圖
澤國中寒歲年晏沙嶼潮痕明石棧風吹半樹野梅發
天上書來問春雁江南後主丹鉛手畫盡冰絲世無有
宫中長晝諫囊稀媚嫵吳娃雙進酒
送周南翁之官池陽
霏微桂叢綠霧深集仙書殿秋沈沈九華山影墮酒醆
便欲起拖青楓林青楓林高霜葉赤遙遙連雲雁行急
蜀麻吳鹽來往時閒坐城樓聽江笛
題明皇端箭圖
銀牀墮露下高桐竹練含冰留麝籠蒲萄酒作碼碯紅
湘娥江邊採芙蓉月華流影天漢東素商淒清颺微風
草根知秋有鳴蛩
用樂天韻因效其題咏閒意
繰絲車響雨來稀罨畫圖中住翠微村北村南桑扈呌
家前家後竹鷄飛青憐藤蔓春牽屋綠愛荷盤夏剪衣
更憶江天家萬里行逢僧子借船歸
壽郝大參
退傅歸來髮尚青角巾閒對老人星鳳凰池上辭松閣
鸚鵡洲邊買竹亭留客只談三里霧見人寧問五侯鯖
慚無剛卯為公壽他日淮南種茯苓
九日在告
青山到屋三十里瘦馬不能閒一過欲趁重陽浮菊蘂
翻愁落葉下巖阿南鴻帶雨秋飛急北谷來霜夜杵多
病裏題詩遣野興何人攜酒與高歌
題若容
擊劔酣歌白日迷高情邈邈見天倪石潭藻舞魚深泳
花嶼春明鳥自啼架上道書研宇宙篋中衣帶剪虹霓
洞房清畫奩香轉坐聽東街馬過泥
錢塘潮
石橋西畔竹棚斜閒日浮舟閱歲華金鑿懸崖開佛國
玉分飛瀑過人家風杉鸛下春鳴垤雨樹猿啼暝蹋花
欲賃茭田來此住東南更望赤城霞
盖善長御史泗濱堂
泗水千年碧似藍泗濱華屋締楩柟人從魯北耕春雨
山自徂徠供夕嵐方印只今垂組紐長檠猶獨近書龕
天邊倦客滄洲遠卷裏題詩興未堪
治書再和復次韻
西南春巷杏花墻索米長安漢戟郎市裏忽聞雞吐綬
海邊還報鳥含香月移桂樹通階石芝發銅池謝井牀
襆直閤門休沐晩新詩刻燭賦千章
鄢陵别南客
層層林表白浮圖古鄢城高旅望孤秋雨喜沾梁土麥
暝烟愁合楚田蕪行人北上隨沙雁歸客南還對渚鳬
溱洧波清饒草樹百年生聚尚繩樞
寄弘長老雲山
曙雨初生螮蝀橋梵山吟唄不移朝曾分禪榻春盤礴
更想雲山夜寂寥蠒紙題詩尋伴少郫筒沽酒入城遙
佛龕千丈金銀界照世酥燈弟子燒
送安慶路教王中夫
南國烟花一萬重船浮春水正溶溶舒州城壮山偏護
博士官清印自封夜誦挑燈吟蟋蟀秋行攜酒採芙蓉
仙人李白今應在問訊時時過宿松
送蘇州卜者
幾歲京華賃屋居得官猶苦食無魚成都誰問君平卜
江左人知郭璞書春水浮空波緩緩秋機織字錦舒舒
虎丘剰飲千鍾酒醉裏高歌唱闔閭
奉陪薦食英宗神御殿用繼學韻
乘石松隂偃翠虬先王曾此駐龍輈茂林弓劔隨天御
原廟衣冠奉月游藉玉已行周制度酎金那罰漢諸侯
百馨水陸修葅醢望拜孤臣涕莫收
送客歸揚州
揚子江頭水拍天人家種柳住江邊吳娃蕩槳潮生浦
楚客吹簫月滿船錦纜憶曾遊此地瓊花開不似當年
竹西池館多紅藥日日題詩舞袖前
送王參政上京奏選二首
滇池細馬踏龍沙宰相朝天路不賖峽裏琴泉春作乳
月中珠樹夜成花三千禮樂尊儒術百二山河壮帝家
魚上禹門無點額直郎宣奏日當衙
千官吉日聽宣麻白髮文臣帝汝嘉池鳳有毛皆五色
蘂珠無樹不三花綠綈詔底書分雨紅錦囊中字剪霞
天路北盤三十六歸時秋月滿京華
送胡震亨廵簡
獵獵雙弓騎氣張古來逄掖試穿楊清江鏡鑄芙蓉月
綠酒筵開玳瑁堂稻熟萬塍初下水橘垂千樹已經霜
藍袍包裹迎丞簿莫負尚書薦鶚章
送毛真人還山
朱提仙印碧霞裳賜履承恩自尚方雨灑石壇苔錦滑
日穿油幌竹書光葉鳬此日還滄海漢鵠當年下建章
琪樹萬叢芝萬本江南歸路水雲鄉
雜詠二首
百丈牽船泝上流清淮從古有三洲浮山堰逐降王去
淝水波因小謝收紅樹有霜還可騎白蘋無雨更宜舟
平生自是多行役莫信吾家馬少游
濠梁無客更觀魚遊子行過莫問書潮落沙痕鷗泛少
風回雲影雁行疎歸帆夜宿山前寺從槖秋辭仗外車
俯仰此身天地内滄洲重去帶經鋤
西山
鳳城西去玉泉頭楊柳堤長馬上遊六月薰風吹别殿
半天飛雨灑重樓山浮樹盖連雲動露滴荷盤並水流
艤岸龍舟能北望翠華來日正清秋
石城縣尉
石城縣尉坐寒廳日有新詩寫後屛官小不騎沙苑馬
書多空識楚江萍老兵束矢除階草佐吏休衙罷閤鈴
兄弟幾年為我友何時同舍䆒殘經
無題
三湘瀟灑恨無潮烏鵲填河願有橋丹穴鳳來龍樹遠
海門魚去蜃樓遙已知京兆誇高髻不信章華鬭細腰
船尾横江春水急長年無事恨吹簫
次韻李行齋集賢
英聲籍甚著天門詩句年來與我論沙磧翳雲歌北塞
稻畦分水夢東屯秋風八月推茅屋夜雨三更注酒盆
明日桑乾須繫馬翠華過處看承恩
寄姚參政上都
南薰清暑上京居六月凉亭正好魚雨嶺火明山芍藥
風田金動草芙蕖甘泉曉仗臨前殿京兆秋塵待屬車
侍從文臣行不送舊寮淹蹇意何如
寄贈揚州王鍊師
仙客吹笙踏月輪因遊淮海悞尋真松花𢷬月分貧士
柿葉題詩寄遠人清水有潮留載酒春雲不雨取裁巾
江都千樹隋宫樹曾見先生綠髮新
挽何得之先生
手織烏紗日賣錢全家移住五雲邊伏生有女書空在
伯道無兒世共憐北市行歌花爛漫西亭坐嘯月嬋娟
少微光氣今年暗知是詩隨過海船
開平事
金馬東門畫省西千官花覆曙光低九莖芝盖雲衣合
百石銅盤露顆齊鹿栅已營脩竹塢燕巢還補落花泥
上林伏日金桃熟鸚鵡來時不敢棲
還過龍門
紫塞秋高鳳輦回龍門有客去還來蕩摩日月崑崙坼
吐納風雲混沌開天帝有神司主宰地靈無力載崔嵬
誰吹石瀨成飛雨不使時人汚酒杯
光山縣孔宰豳風亭
光山近在故山西樹滿岡頭稻滿畦隣屋讀書相教授
社祠酣酒共提攜水牛礪角嫌耕淺野繭抽絲喜價低
春雨行田無從吏獨騎羸馬畏青泥
次韻進士宋顯夫海岸春行
靈沼春波殿影高行人苑外望蟠桃街塵曙雨沈紅霧
宫瓦晴霏動翠濤鳥度鏡中還避彈魚跳船尾不因篙
曲江别有新承晏笑我官曹似馬曹
菊枕
東籬采采數枝霜包裹西風入夢凉半夜歸心三徑遠
一嚢秋色四屛香牀頭未覺黃金盡鏡底難教白髮長
幾度醉來消不得卧收清氣入詩腸
題猿圖
江渚無來雁山樊有宿猿秋高盧橘熟巴月樹連村
送客西歸
陸機初入洛王粲却歸秦春草無愁思楊花送遠人
獨石
秋瀨喧石梁臨流不肯渡與客坐忘歸山寒日將暮
節婦馬氏
織素鳴機曙未分寒風吹裂嫁時裙官家莫去催租賦
孀女無心刺繡文
楊妃墓
漢廟衣冠照碧燐唐陵翁仲作黃塵馬嵬坡上棠棃樹
猶占秦原幾日春
驪山二首
繡嶺春來綠樹圓東風吹影入温泉華清夢斷飛塵起
玉雁銜香墮野田
玉女泉邊翠藻多石池涵影媚宫娥可憐繡嶺啼春鳥
猶似梨園弟子歌
春日即事
棃花白罷海棠紅誰為韶光次第工小閣捲簾春事晩
竚看蝴蝶過庭東
送胡古愚還越二首
越江秋水得霜清夜夜天南婺女明客子布衣風又急
世間無用是才名
秋樹紅時客欲歸江寒潮細鷺空飛東陽有酒賖來飲
莫問桐廬借釣磯
閩浙之交二首
月出山頭犬吠雲隔林鐘磬鶴應聞老僧見客閒留坐
風落松花滿寺門
路入閩中盡翠微家家蕉葛作秋衣石牆遮竹松圍屋
時有丹禽哺子歸
趙氏宗室畫水石
生平已識趙王孫竹素何年畫石根萬里南雲秋似水
直容艇子到柴門
題左司帖郎中扇頭
縹禽閒上海棠枝彷彿江南二月時蘭署名郎心似水
冰紈底事送凉颸
潘居士施飯
飯飽千僧洗鉢歸生臺饑鳥拂簷飛山中丈室維摩病
獨向長松掛衲衣
和史參政韻
五雲天近晝香殘紅白花枝滿藥欄一夜東風吹小雨
殿頭持卷隔簾看
流鶯
喬木繁隂晝景舒檀桑綠色滿階除京都三月花飛盡
纔聽流鶯一囀初
丁夘上京二首
山雨晴時已是秋苑中行殿日華浮長楊十萬旌旗宿
不使飛霜入畫樓
離宫秋草仗頻移天子長楊羽獵時白雁水寒霜露滿
騎奴猶唱蹋歌詞
樞府書事
官冰一尺石盤光丹果秋來雨後香幸喜太平書檄少
坐閒松露滴清商
蔡琰圖
邊月還如漢月圓龍堆沙水咽哀絃文姬此夕穹廬夢
應到春閨舊鏡前
代悼亡為陳云嶠作
燕子樓空花不開繡簾天晩月初來手痕留在紅牙板
猶有餘香妬落梅
秋雁送客
千里清淮秋雁飛山人歸去芰荷衣明時莫怨身無用
獨向天南占少微
絶句三首
春雲五色建章西流水平橋兩岸低客子年光偏易失
御溝楊柳報鶯啼
一春不得見花開何况飛紅墮酒杯今日城南花萬樹
看花不肯放春回
九陌初晴拂紫埃春衣花滿趁春回丫丫小女相傳語
昨日堂前燕子來
閒題
上京七月燕雛飛紫菊花開露入衣雨霽關河秋意滿
南都應望翠華歸
附王士熙
和馬伯庸寄袁學士
白雪賡歌少朱絃詠歎長天池鵾獨運霧谷豹深蔵舊
地收華戟新田買石房閒情齊綺皓時論佇班揚瑚璉
登周廟宗彛畫舜裳西崐分顥氣南斗避寒芒六月灣
陽扇三秋鏡水航彈琴無俗曲辟穀有仙方玉海羞麟
脯金莖饋露漿書空忘咄咄文障拂堂堂翰府聯芳遠
樞庭奕葉光名山習史策鳥國售詩章節擬芝田鶴音
諧律管凰寫經酧道士立塔禮空王藉草連裙碧分□
注酒黃竹牀吟几少紗幘髩絲凉離别三生夢歸依一
瓣香升堂乖笑語在野愧才良雲擁鄞山雨潮生定海
洋何時宣室召四馬驟康莊
送蘇公赴嶺北行省郎中
居庸關頭亂山積李陵臺西白沙磧畫省郎官貂帽欹
飛雪皚皚馬韀濕馬蹄雪深遲遲行凄雲冷月邊垣明
鐵甲無光烽不驚萬營角聲如水清明年四月新草生
征人賣劔隴頭耕思君遙遙隔高城南風城樓來雁鳴
題鮮于伯機與仇廉訪帖
三生文采趙公子四海聲名仇使君彈琴不作廣陵散
焚香遙駐博山雲玉署春來鶯謾語繡衣人去雁空聞
龍蛇兩紙光如玉即是安西與右軍
題節婦
寒窗機杼泣秋風鏡影鎔雲不汝同明月有光生夜白
貞松無夢妬春紅羅襦舊繡天吳坼綠綺離絃海鶴空
陌上行人指華表閉門疎雨落梧桐
驪山宫圖
翠嶺餘烟曉仗催五家車騎入朝來千峰雲散歌樓合
十月霜晴浴殿開烽火高堂留草樹荔枝長路認塵埃
月中人去青山在始信昆明有劫灰
上京次伯庸學士韻
侍臣催講御階西雲静觚稜曉色低地闢神仙卑兩漢
城連碣石轉三齊含香畫永閒青𤨏揮草堂幽濕紫泥
最憶東山老松樹秋風應有鶴來栖
送王在中代祀秦蜀山川
太華雲連蜀棧低柳花三月紫騮嘶香浮曉露金奩濕
旛動春烟綘節齊策牘當年登桂苑詞林後夜趣芝泥
長安遊客應無數誰共王褒頌碧雞
李宫人琵琶引四首
瓊花春鳥百花香太液池邊夜色凉一曲六么天上譜
君王曾進紫霞觴
紫檀别殿鎻春光鈴索聲聞白日長不似開元教坊曲
太真微醉撥龍香
一入深宫歲月長承恩曾得侍昭陽檀槽按出新翻曲
五色雲中落鳳凰
劔舞當年識大娘花奴羯鼔漫悲傷開元朝士仍多在
應笑青衫泣白郎
附薛漢
擬古二首
皎皎機上絲織為遊子衣遊子蕩風塵素衣化成緇風
塵不可避四顧將何之豈不念潔白徒重墨子悲勖哉
加澣濯河水清且漪
娉婷閨中女天質知自愛空懷蘋藻心日月苦行邁蹇
脩意良勤遲遲如有待未嫁庸何傷失身將重悔
送牟伯厚還霅
西風起雙鴻渺渺度萬山空林霜霰落各念飲啄難中
途忽相失獨留諒無歡極目送冥飛風雲逸脩翰低回
守羅網自顧形影單奮翅念遠舉天路浩漫漫空想五
湖水東風漲波瀾
送柳湯佐
太行盤據勢巖巖五馬初行衆具瞻他日去思應借寇
此時來暮正歌廉七賢舊竹風流在萬善新茶歲貢兼
莫謂名邦天稍遠飛龍曾向此中潛
和太子贊善馬祖常無題
良人執戟侍明光誰與金爐共夕香粧鏡曉寒凝蝶粉
舞衣春暖卸鶯簧渡江桃葉應憐我照水荷花似見郎
歎息蹇脩無復理愁思操手為縫裳
其二
乘槎凖擬逐秋潮却訪成都萬里橋滄海有山皆縹渺
青雲無路不迢遙閒居潘岳驚斑髩歸去陶潛懶折腰
後夜相期明月上露臺高處弄笙簫
月中桂
靈風吹老樹婆娑輪滿旁枝長漸多萬古秋香懸宇宙
一株晴影照山河雲間銜子無黃鵠天上看花有素娥
折向人間應不識九重清露濕鳴珂
附盧亘
過黃陵廟
黃陵廟前湘水綠天寒漁郎唱巴曲沙棠舟上月蒼蒼
翠蛟白蜃江茫茫似聞清愁五十柱萬里鴻飛楓葉暮
神鴉翻舞祠門開珠裳玉袖霑莓苔玄猿晝啼薜蘿影
赤鱗夜去芙蓉冷北渚淚痕斑竹紋南風哀思蒼梧雲
山頭古桂秋露碧山下江流豈終極荒凉揭車雜杜衡
靈風自吹烟霧旌輕帆晚向芳洲泊聊薦蘋羞奠蘭酌
沅有汜兮湘有沱洞庭水落生層波徘徊獨詠騷人歌
和春詩
鶯啼燕語花漸稀天明海碧涵晴暉洛陽臺榭春色在
山隂衣冠昔人非夢雲何處燕瑤席舞雪誰家裁苧衣
獨有倚樓無限意年年烟草暮鴻飛
次韻裴都事朝回
海上瓊樓接五城人間歌吹近蓬瀛雲移豹尾旌旗暖
日射螭頭劔戟明拜舞盡隨仙仗入退歸遙聽玉珂鳴
欣欣百草含春意得傍君王暖處生
海子上即事
馳道塵香散玉珂彤樓花暗弄雲和光風已轉瀛洲草
細雨微添太液波月榭管絃催曙發水亭簾幕受寒多
少年易動傷春感喚取青霞對酒歌
送省郎楊耀卿
飄飄使節出金閨郭隗臺前此解攜天入五溪無雁到
地經三峽有猿啼子雲舊里風烟在太尉家聲日月齊
後夜客槎何處望秋河迢遞碧雲低
禁城秋夕
綘宫星淡海無波九陌猶聞動玉珂閶闔微雲蔵夕漏
建章明月掛秋河此身天地流萍遠故國關山落木多
欲聽鈞天塵夢隔紫簫吹盡桂婆娑
石倉歴代詩選卷二百四十二
