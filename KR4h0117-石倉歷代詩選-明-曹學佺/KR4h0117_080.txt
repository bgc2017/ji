石倉歴代詩選卷八十
明曹學佺編
晩唐七
陸龜蒙(字魯望吳郡人)
和襲美初夏遊楞伽精舍次韻
吳都涵汀洲碧液浸郡郭微雨蕩春醉上下一清廓奇
蹤欲探討靈物先瘵瘼飄然蘭葉舟旋倚煙霞泊吟譚
亂篙艣夢寐雜巘崿纖情不可逃洪筆難暫閣豈知楞
伽會乃在山水箔金仙著書日世界名極樂薝蔔冠諸
香琉璃代華堊禽言逕不輟象口川寧涸萬善峻為城
巉巉扞羣惡清晨欲登造安得無自愕險穴駭坤牢高
蘿挂天索池容澹相向蛟怪如可摸苔蔽石髓根蒲差
水心鍔仰首乍眩旋迴眸更煇㸌簷端凝飛羽磴外浮
碧落到迥解風襟臨幽濯雲屩塵機性非便静境心所
著自取海鷗知何煩尸祝酢峰圍震澤岸翠浪舞綃幕
瀲灧豈堯遭㟞嵃非禹鑿潛聽鐘梵處别有松桂壑靄
重燈不光泉寒網猶薄僮能躡孤刹鳥慣親摐鐸服道
身可遺乞閒心巳諾人間亦何事萬態相毒蠚戰壘競
高深儒衣謾襃博宣尼名位達未必春秋作管氏包霸
圖須人解其縳伊余採樵者蓬藋方索寞近得風雅情
聊將聖賢度多君富遒采識度兩清恪詎寵生滅詞肯
教夷夏錯未為堯舜用且向煙霞託我亦擺塵埃他年
附鴻鶴
小桂
諷賦輕八植擅名方一枝才高不滿意更自寒山移宛
宛别雲態蒼蒼出塵姿煙歸助華杪雪點迎芳蕤青條
坐可結白日如奔螭諒無&KR1937;翦憂即是蕭森時洛浦雖
有蔭騷人聊自怡終為濟川檝豈在論高卑
新竹
别塢破苔蘚嚴城樹軒楹恭聞稟璇璣化質離青冥色
可定雞頸實堪招鳳翎立窺五嶺秀坐對三都屏晴月
窈窕入曙煙霏微生昔者尚借宅況来處賓庭金罍縦
傾倒碧露還鮮醒若非抱苦節何以偶惟馨徐觀穉龍
出更賦錦苞零
初入太湖
東南具區雄天水合為一高帆大弓滿羿射争箭疾時
當暑雨後氣象仍鬱密不如開雕笯聳翅忽飛出行將
十洲近坐覺八極溢耳目駭鴻濛精神寒佶栗坑来斗
呀豁涌處驚嵳崒險若拔龍湫喧如破蛟室斯須風妥
帖若受命平秩微茫識端倪遠嶠疑格筆巉巉見銅闕
左右皆輔弼盤空儼相趨去勢猶横逸嘗聞咸池氣下
注作清質至今涵赤霄尚且浴白日又云構浮玉宛與
崑閬匹肅為靈官家此事難致詰纔迎沙嶼好指顧俄
已失山川互蔽虧魚鳥空聱取何當授真簡得召天吳
術一一問朝宗方應可譚悉
曉次神景宫
曉帆逗碕岸高步入神景灑灑襟袖清如臨蘂珠屏雖
然羣動息此地常寂静翠鑷有寒鏘碧花無定影馮軒
羽人傲夾戶天獸猛稽首朝元君褰衣就虚省呀空雪
牙利嗽水石齒冷香母未垂嬰芝田不論頃遥通河漢
口近撫松桂頂飯薦七白蔬杯釃九光杏人間附塵躅
固陋真鉗頸肯信抃鼇傾猶疑夏蟲永玄津蕩瓊壟紫
汞啼金鼎盡出冰霜書期君一披省
入林屋洞
知名十小天林屋當第九題之為左神理之以天后魁
堆辟邪輩左右專備守自非方瞳人不敢窺洞口惟君
好奇士復嘯忘情友斂蓋在風林低冠入雲竇中深劇
苔井傍坎纔藥臼石角忽支頥藤根時束肘初為大幽
怖漸見微明誘屹若造靈封森如達仙藪常聞白芝秀
狀與琅花偶又坐紫泉光甘如酌天酒何人能挹嚼餌
以代漿糗却笑探五符徒勞步雙斗真君不可見焚盥
空遲久眷戀玉碣文行行但迴首
美人
美人抱瑶瑟哀怨彈别鶴雌雄南北飛一旦異栖託諒
非金石性安得宛如昨生為竝蒂花亦有先後落秋林
對斜日光景自相薄猶欲悟君心朝朝佩蘭若
贈遠
茱萸匣中鏡欲照心還懶本是細腰人别来羅帶緩從
君出門後不奏雲和管妾思冷如簧時時望君暖心期
夢中見路永夢魂短怨坐泣西風秋忩月華滿
以毛公泉獻大諫清河公
先生鍊飛精羽化成翩翻荒壇與古甃隠軫清泠存四
面蹙山骨中心含月魂除非紫水脈即是金沙源香實
灑桂蘂甘惟漬雲根向来探幽人酌罷祛蒙昏況公珪
璋質近處諫諍垣又聞虚静姿早挂冰雪痕君對瑶華
味重獻蘭薰言當應添煩暑朗詠翬飛軒我顧得一掬
攀天呌重閽霏霏散為雨用以移焦原
縹緲峰
左右皆跳岑孤峰挺然起因思縹緲稱乃在虚無裏清
晨躋磴道便是孱顔始據石即更歌遇泉還徙倚花奇
忽如薦樹曲渾成几樂静煙靄知忘機猿狖喜頻攀峻
過斗末造平如砥舉首閡青冥迴眸聊下視高帆大於
鳥廣墠纔類蟻就此微茫中争先未嘗已身為大塊客
自號天隨子他日向華陽敲雲問名氏
明月灣
昔聞明月觀祇傷荒野基今逢明月灣不值三五時擇
此二明月洞庭最看奇連山忽中斷遠樹分毫釐周迴
二十里一片澄風漪見說秋半夜淨無雲物欺兼之星
斗蔵獨有神仙期初聞鏘鐐跳積漸調參差空中卓羽
衛波上停龍螭蹤舞玉煙節高歌碧霜詞清光消不動
萬象寒咿咿此會非俗致無由得旁窺但當乘扁舟酒
甕仍相随或徹三弄笛或成數聯詩自然瑩心骨何用
神仙為
投龍潭
名山潭洞中自古多秘邃君將接神物聊用申祀事鎔
金象牙角尺木無不備亦既奉真官因之徇前志持来
展明誥敬以投嘉瑞鱗光煥水容目色燒山翠吾皇病
秦漢豈獨探怪異所貴風雨時民皆受其賜良田為巨
浸汚澤成赤地掌職一不行精靈又何寄惟貪血食飽
但據驪珠睡何必費黃金年年授星使
孤園寺
浮屠從西来事者極梁武巖幽與水曲結構無遺土窮
山林榦盡竭海珠璣聚況即侍從臣敢愛煙波塢幡條
玉龍扣殿角金虬舞釋子厭樓臺生人露風雨今来四
百載像設蔵雲浦輕鴿亂馴鷗鳴鐘和朝艣庭蕉裂旗
旆野蔓差纓組石上解空人忩前聽經虎林虚葉如織
水淨沙堪數徧問得中天歸修釋迦譜
消夏灣
霞島焰難泊雲峰奇未收蕭條千里灣獨自清如秋古
岸過新雨高蘿蔭横流遥風吹蒹葭折處鳴颼颼昔予
守圭竇過于回禄囚且為籧笛徒分作祇禂讎願狎寒
水怪不封朱轂侯豈知煙浪涯坐可思重裘健若數尺
鯉泛然雙白鷗不識號火井孰問名焦丘我真魚鳥家
盡室營扁舟遺名復避世消夏還消憂
包山祠
静境林麓好古祠煙靄濃自非通靈才敢陟羣仙峰百
里波浪呇中堂簫鼓重真君具瓊轝髣髴来相從清露
濯巢鳥隂雲生畫龍風飄橘柚香日動幡蓋容將命禮
且潔所祈年不凶終當以疏聞特用諸侯封
聖姑廟
渺渺洞庭水盈盈芳嶼神因知古佳麗不獨湘夫人流
蘇蕩遥吹斜領生輕塵蜀綵駮霞碎吳綃盤霧勻可憐
飛鷰姿合是乘鸞賓坐想煙雨夕兼知花草春空登油
壁車窈窕誰相親好贈玉條脱堪攜紫綸巾殷勤撥香
池重薦汀洲蘋明朝動蘭檝不翅星河津
崦裏
山横路若絶轉檝逢平川川中水木幽高下兼良田溝
塍墮微溜桑柘含疎煙處處倚蠶箔家家下漁筌騃犢
卧新&KR0034;野禽争折蓮試招搔首翁共語殘陽邊今来九
州内未得皆恬然賊陣始吉語狂波又凶年吾翁欲何
道守此常安眠笑我掉頭去蘆中聞刺船余知隠地術
可以齊真仙終當從之遊庶復全於天
井上桐
美人傷别離汲井常待曉愁因轆轤轉驚起雙棲鳥獨
立傍銀牀碧桐風嫋嫋
惜花
人夀期滿百花開惟一春其間風雨至旦夕旋為塵若
使花解愁愁于看花人
五歌(并序今錄其四)
古者歌詠言詩云我歌且謠傳曰勞者願歌其事
吾言之拙艱不足稱詠且謠而歌其事者非吾而
誰作五歌以自釋意
江草秋窮似秋半十角吳牛放江岸鄰肩搖尾乍依偎
横去斜奔忽分散荒陂斷壍無端入背上時時孤鳥立
日暮相將帶雨歸田家煙火微茫濕(右放牛)
自春徂秋天弗雨廉廉早稻纔遮畝芒粒稀疎熟更輕
地與禾頭不相拄我来愁築心如堵更聽農夫夜深語
凶年是物即為災百陣野鳬千穴鼠平明抱杖入田中
十穗蕭然九穗空敢言一歲囷倉實不了如今朝暮舂
天職誰司下民籍苟有區區宜扸扸本作耕耘意若何
蟲豸兼教食人食(右刈穫)
屋小茅乾雨聲大自疑身著蓑衣卧兼似孤舟小泊時
風吹折葦来相佐我有愁襟不自聊纔成好夢剛驚破
背壁殘燈不及螢重挑却向燈前坐(右雨夜)
江南春旱雨無澤歲晏未曾腥鼎鬲今朝有客賣鱸魴
手提見我長于尺呼兒舂取紅蓮米輕重相當加十倍
且作吳羹助早飡飽卧晴簷曝寒背横戈負羽正紛紛
祇用驍雄不用文争如曉夕謳吟者好伴滄洲白鳥羣
(右食魚)
丁隠君歌(并序)
隠君姓丁氏字翰之濟陽人也名飛舉讀老子莊
周書善養生能鼓琴居錢塘龍泓洞之左右或曰
憩館耳别業在深山中畜妻子事耕稼如常人余
嘗南浮桐江途而詣其館獲見綸巾布裘貌古而
意澹好古文樂聞歌詩見待加厚因曰他時願為
山中僕丁笑而不應問之年曰七十二當咸通丙
午歲逮十四年矣雷平道士葛參參話與翰之熟
至今齒髮不衰氣力益壯疏繁導蒙灌溉剉㓢皆
自執綆缶斤斸輩升高望遠不翅履平地時時書
細字作文紀事皆有楷法意義夜半山静取琴彈
之奏雅弄一二而已少睡寡言語與人相接禮簡
而情至周旋累年未嘗有罷倦之色不惟疾病也
非養生之效歟又不見其有所服餌或問之對曰
治心修身之外復有何物夫孔子所謂樂而夀者
斯人也歟乃作丁隠君歌以寄其聲云
華陽道士南遊歸手中半卷青蘿衣自言逋客持贈我
乃是錢塘丁翰之連江大抵多奇岫獨話君家最奇秀
盤燒天竺春筍肥琴倚洞庭秋石瘦草堂暗引龍泓泉
老樹根株若蹲獸霜濃果熟未容收往往兒童雜猿狖
去歲猖狂有狂寇官軍解散無人鬭滿城奔迸隠君閒
只把枯松塞圭竇前度相逢正賣文一錢不直虚云云
今来利作採樵客真可抛身麋鹿羣
秋熱
自昔秋捐扇今来意未衰殷勤付柔握淅瀝待清吹午
氣朱崖近宵聲白羽隨總如南國候無復婕妤悲
樵家
草木黃落時比鄰見相喜門當清澗盡屋在寒雲裏山
棚日纔下野竈煙初起所謂順天民唐堯亦如此
樵子
生在蒼崖邊能諳白雲養纔穿遠林去巳在孤峰上薪
和野花束步帶山詞唱日暮不歸来柴扉有人望
樵徑
石脈青靄間行行自幽絶方愁山嫽嬈更值雲遮截争
推好林浪共約歸時節不似名利途相期覆車轍
樵歌
縱調為野吟徐徐下雲磴因知負樵樂不減援琴興出
林方自轉隔水猶相應但取天壤情何求郢人稱
四明山詩(并序)
謝遺塵者有道之士也嘗隠於四明之南雲一旦訪
余來語不及世務但稱其山之奇者有峰最高四穴在
峰上每天地澄霽望之如牖戶相傳謂之石窗即四明之
目也山中有雲不絶者二十里民皆家雲之南北每相從
謂之過雲有鹿亭有樊榭有潺湲洞木實有青櫺子味極
甘而堅不可卒破有猿山家謂之鞠侯其他在圖籍不
足道也凡此佳處各為我賦詩余因作九題題四十字
石窗何處見萬仞倚晴虚積靄迷青璅殘霞動綺疏山
應列圓嶠宫便接方諸祇有三奔客時來教隠書
右石窗
相訪一程雲雲深路僅分嘯臺隨日辨樵斧帶風聞曉
著衣全濕寒衝酒不醺幾回歸思靜髣髴見蘇君
右過雲
雲南更有溪丹礫盡無泥藥有巴賨賣枝多越鳥啼夜
清先月午秋近少嵐迷若得山顔住芝&KR1237;手自攜
右雲南
雲北是陽川人家洞壑連壇當星斗下樓拶翠微邊一
半遥峯雨三條古井煙金庭如有路應到左神天
右雲北
鹿亭巖下坐時領白麛過草細眠應久泉香飲自多認
聲來月塢尋跡到煙蘿早晩吞金液騎將上絳河
右鹿亭
樊榭何年築人應白日飛至今山客說時駕玉麟歸乳
蔕懸松嫩芝臺出石微憑欄虚目斷不見羽華衣
右樊榭
石淺洞門深潺潺萬古音似吹雙羽管如奏落霞琴倒
穴漂龍沬穿松濺鶴襟何人乘月弄應作上清吟
右潺湲洞
山實號青櫺環岡次第生外形堅綠殼中味敵瓊英墮
石樵兒拾敲林宿鳥驚亦應仙吏守時取薦層城
右青櫺子
何事鞠侯名先封在四明但為連臂飲不作斷腸聲野
蔓垂纓細寒泉佩玉清滿林遊宦子誰為作君卿
右鞠侯
和襲美五貺詩
樣自桐川得詞因隠地成好漁翁亦喜新白鳥還驚沙
際擁江沬渡頭横雨聲尚應嫌越相遺禍不遺名
右五瀉舟
萬古隂崖雪靈根不為枯瘦於霜鶴脛奇似黑龍鬚拄
訪譚玄客持看潑墨圖湖雲如有路兼可到神都
右華頂杖
誰截小秋灘閒窺四緒寬繞為千嶂遠深置一潭寒坐
久雲應出詩成黑未乾不知新博物何處擬重刊
右太湖硯
養和名字好偏寄道情深所以親逋客兼能助五禽倚
肩滄海望鉤膝白雲吟不是逍遥侶誰知世外心
右烏龍養和
魚骼匠成樽猶殘海浪痕外堪欺玳瑁中可酌崑崙水
繞苔磯曲山當草閣門此中醒復醉何必問乾坤
右訶陵樽
早春病中酬襲美
祇貪詩調苦不計病容生我亦休文瘦君能叔寶清藥
須勤一匕春莫累多情欲入毗耶問無人敵淨名
秋晚同襲美閒行
為愛晩忩明門前亦懶行圖書看得熟鄰里見還生鳥
啄琴材響僧傳藥味精緣君多古思攜手上空城
和初冬章上人院
每伴来方丈還如到四禪菊承芳砌露茶帶遠山泉畫
古全無跡林寒却有煙相看吟未竟金磬巳泠然
延陵張宰
春盡未離關之官亦似閒不嫌支薄俸為喜帶名山默
禱三真後高吟十字還祇應江上鳥時下訟庭間
和襲美病後春思韻
氣和靈府漸氤氲酒有賢人藥有君七字篇章看月得
百勞言語傍花聞閒尋古寺銷晴日最憶深溪枕夜雲
早晩共搖孤艇去紫屏風外碧波濆
和夏初襲美見訪題小齋韻
四鄰多是老農家百樹維桑半頃麻盡趁晴明修網架
每和煙雨掉繰車啼鶯偶坐身蔵葉餉婦歸来鬢帶花
不是對君吟復醉更將何事送年華
和懷華陽潤卿博士
幾降真官授隠書洛公曾到夢中無眉間入静三辰影
肘後通靈五嶽圖北洞樹形如曲蓋東凹山色似重爐
金墟福地能容否願作岡前蔣負芻
和吳中書事寄漢南裴尚書
風清地古帶前朝遺事紛紛未寂寥三泖涼波魚蕝動
五茸春草雉媒嬌雲蔵野寺分金刹月在江樓倚玉簫
不用懷歸忘此景吳門看即奉弓招
和夏景偶作
蟬雀參差在扇紗竹襟輕利籜冠斜壚中有酒文園會
琴上無絃靖節家芝畹煙霞全覆穗橘洲風浪半浮花
閒思兩地忘名者不信人間髮解華
寄瓊州楊舍人
明時非罪謫何偏鵩鳥巢南更數千酒滿椰杯消毒霧
風隨蕉扇下瀧船人多藥戶行狂蠱吏有珠官出俸錢
祇以直誠天自信不勞詩句詠貪泉
白鷗
慣向溪頭漾淺沙薄煙微雨是生涯時時失伴沈山影
往往争飛雜浪花晩樹清涼還屬玉舊巢零落寄蒹葭
池塘信美應難戀針恐魚脣劒在鰕
寄題玉霄峯葉涵象尊師所居
天台一萬八千丈師在浮雲端掩扉永夜祇知星斗大
深秋猶見海山微風前幾降青毛節雪後應披白羽衣
南望煙霞空再拜欲將飛魄問靈威
和題支山南峰僧韻
眉毫霜細欲垂肩自說初棲海嶽年萬壑煙霞秋共到
一林風雨夜深禪時翻貝葉添新藏間插松枝護小泉
好是清冬無外事匡牀齋罷向陽眠
悼鶴有和
一夜圓吭絶不鳴八公虚道得千齡方添上客雲眠思
忽伴中仙劒解形但掩叢毛穿古堞永留寒影在空屏
君才幸自清如水更向芝田為刻銘
和重送圓載上人歸日本國
老思東極舊巖扉却待秋風泛舶歸曉梵陽烏當石磬
夜禪隂火照田衣見翻經論多盈篋親植杉松大幾圍
遥想到時思魏闕只應遥拜望斜暉
江墅言望
病身兼稚子田舍劣相容跡共公卿絶貧須稼穡供月
方行到閏霜始近来濃樹少棲禽雜村孤守犬重汀洲
蔵晩弋籬落露寒舂野弁敧還整家書拆又封杉篁宜
夕照忩戶憶疎鐘南北惟聞戰縦横未勝農大春雖苦
學叔夜本多慵直使貂裘敝猶堪過一冬
自和
命既時相背才非世所容著書糧易絶多病藥難供夢
為懷山數愁因忌酒濃鳥媒呈不一魚寨下仍重晩桁
蓑兼褐晴簷織帶舂著籖分水味標石認田封此地家
三戶何人禄萬鍾草堂聊當貴金穴任輕農把釣竿初
冷題詩筆未慵莫憂寒事晩江上少嚴冬
秋日遣懷十六韻寄道侣
盡日臨風坐雄詞妙略兼共知時世薄寧恨歲華淹且
把靈方試休憑吉夢占夜燃燒汞火朝鍊洗金鹽有路
求真隠無媒舉孝廉自然成嘯傲不是學沈潛水恨同
心隔霜愁兩鬢霑鶴屏憐掩扇烏帽愛重簷雅調宜觀
樂清才稱典籖冠㩻玄髮少書健紫毫尖故疾因秋召
塵容畏日黔壯圖須行行儒服謾襜襜片石聊當枕横
煙欲代簾蠧根延穴蟻疎葉漏庭蟾藥鼎高低鑄雲菴
早晩苫胡麻如重寄從誚我無厭
京口與友生話别
共是悲秋客相逢恨不堪雁頻辭薊北人尚在江南名
利機初息樵漁事巳諳松門穿戴寺荷徑繞秦潭架上
經惟一樽前雅有三御龍雖世禄下馬亦清譚國計徒
盈策家儲不滿甔斷簾從燕出㩻弁倩人簪木墜涼来
葉山横霽後嵐竹忩深䆗窱苔洞綠龕弇養鷺看窺沼
尋僧助結庵功名思馬援歌吹咽羊曇乞食羞孤鳳無
衣羨八蠶繫帆留宿客吟句任羸驂寵鶴空無衛占烏
未見[邱-丘+覃]香還須是桂青會出於藍惜珮終邀禍辭環好
激貪煙緣沙砌引水為藥畦擔博物君能繼多才我尚
慙別離猶得在秋鬢未鬖鬖
丹陽道中寄友生
煙樹綠微微春流浸竹扉短蓑攜稚去孤艇載魚歸海
俗蘆編室村娃練束衣舊栽奴橘老新刈女桑肥錦鯉
衝風擲絲禽掠浪飛短亭幽徑入陳廟數峰圍地廢金
牛古陵荒石獸稀思君同一往帆上怨餘暉
寄懷華陽道士
華陽門外五芝生飡罷愁君入杳冥遥夜獨栖還有夢
昔年相見便忘形為分科斗親鉛槧與說蜉蝣坐竹櫺
醮後幾時歸紫閣别来終日誦黃庭閒教辨藥僮名甲
静識窺巢鶴姓丁絶澗飲羊春水膩傍林燒石野煙腥
深沈谷響含疎磬片段嵐光落畫屏休採古書探禹穴
自刊新歷鬭堯蓂珠宫鳳合迎蕭史玉籍人誰訪蔡經
架上黑椽長褐穏案頭丹篆小符靈霓軒入洞齊初月
羽節升壇拜七星當路獨行衝虎豹向風孤嘯起雷霆
凝神密室多生白敘事聯編盡殺青匝地山川皆暗寫
隠天竽籟祇閒聽分張火力燒金竈拂拭苔痕洗酒瓶
翠壁上吟朝復暮暖雲邊卧醉還醒倚身長短裁笻杖
倩客高低結草亭直用森嚴朝北帝愛將清淺問東溟
常思近圃看栽杏擬借鄰峰伴采苓揜樹半扉晴靄靄
背琴殘燭曉熒熒舊来捫虱知王猛欲去為龍嘆管寧
蟾魄幾應臨蕙帳漁竿猶尚枕楓汀銜煙細草無端緣
冒雨閒花作意馨掠岸驚波沈翡翠入簷斜照礙蜻蜓
初征漢棧宜飛徼待破燕山好勒銘六轡未收千里馬
一囊空負九秋螢我悲雌伏真方枘他騁雄材似建瓴
合在深崖齊散木自求滄海點流萍頻抛俗物心還爽
遠憶幽期目剰暝見買扁舟束真誥手披仙語任揚舲
南塘曲
妾住東湖下郎居南浦邊閒臨煙水望認得采菱船
殘雪
桂冷微停素峰乾不徧嵐向谿背林處猶覆定僧菴
早春
雨冷惟添暑煙初不著春數枝花類小愁殺扈芳人
芙蓉
閒吟鮑照賦更起屈平愁莫引西風動紅衣不耐秋
金吾子
嫁得金吾子常聞輕薄名君心如不重妾腰徒自輕
洞房怨
玉插朝扶鬢金梯晩下臺春衫將别淚一夜兩難裁
自遣絶句
五年重别舊山村樹有交柯犢有孫更感卞峰顔色好
曉雲纔散便當門
花瀨濛濛紫氣昏水邊山曲更深村終須揀取幽棲處
老檜成雙便作門
隂洞曾為採藥行冷雲凝絶燭微明玉枝敲折琤然墮
合有真人上姓名
月澹花閒月巳深宋家微詠若遺音重思萬古無人賞
露濕清香獨滿襟
和春夕酒醒
幾年無事傍江湖醉倒黃公舊酒壚覺後不知新月上
滿身花影倩人扶
浮萍
晩来風約半池明重疊侵沙綠罽成不用臨池更相笑
最無根蔕是浮名
白蓮
素蘤多蒙别艷欺此花真合在瑶池還應有恨無人覺
月曉風清欲墮時
和重玄寺雙矮檜
可憐煙刺是青螺如到雙林誤禮多更憶早秋登北固
海門蒼翠出晴波
飲巖泉
巳甘茅洞三君食欠買桐江一朵山嚴子瀨高秋浪白
水禽飛盡釣舟還
藥名離合夏日即事
避暑最須從朴野葛巾筠席更相當歸来又好乘涼釣
藤蔓隂隂著雨香
和懷錫山藥名離合
鶴伴前溪栽白杏人来隂洞寫枯松蘿深境静日欲落
石上未眠聞遠鐘
寄題天台國清寺
峰帶樓臺天外立明河色近罘罳濕松間石上定僧寒
半夜楢溪水聲急
寒日古人名
初寒朗詠徘徊立欲謝玄關早晩開昨日登樓望江色
魚梁鴻雁幾多来
閒吟
閒吟料得三更盡始把孤燈背竹忩一夜西風高浪起
不教歸夢過寒江
宫人斜
草著愁煙似不春晩鶯哀怨問行人須知一種埋香骨
猶勝昭君作虜塵
上清
玉林風露寂寥清仙妃對月閒吹笙新篁冷澀曲未盡
細拂雲枝棲鳳驚
秋荷
蒲茸承露有佳色茭葉束煙如效顰盈盈一水不得渡
冷翠遺香愁向人
漢宫詞
招靈閣上霓旌絶梁柏臺中珠翠稠一身三十六宫夜
露滴玉盤青桂秋
冬柳
柳汀斜對野人忩零落衰條傍曉江正是霜風飄斷處
寒鷗驚起一雙雙
贈老僧二首
枯貌自同霜裏木餘生惟指佛前燈少時寫得坐禪影
今見問人何處僧
自有家山供衲線不離溪曲取菴茅舊曾聞說林中鳥
定後長来頂上巢
憶山泉
一夜寒聲来夢裏平明著屐到聲邊心期盛夏同過此
脱却荷衣石上眠
山僧
一夏不離蒼島上秋来頻話石城南思歸瀑布聲前坐
却把松枝拂舊菴
眠
一簟臨忩薤葉秋小簾風蕩半離鉤魂清雨急夢難到
身在五湖波上頭
行
尋人直到月塢北覓鶴便過雲峰西只今猶有疎野調
但繞莓苔風雨畦
倚
橘下凝情香染巾竹邊留思露搖身背煙垂手盡日立
憶得山中無事人
食
日午空齋帶睡痕水蔬山藥薦盤飱林烏信我無機事
長到而今下石盆
坐
偶避禪聲来隙地忽随鴻影入遼天閒僧不會寂寥意
道學西方人坐禪
寄遠
縹棃花謝鶯口喫黃犢少年牛未歸畫扇紅絃相掩映
獨看斜月下簾衣
洞宫秋
濃霜打葉落地聲南溪石泉細泠泠洞宫寂寞人不寐
坐見月生雲母屏
懷宛陵舊遊
陵陽佳地昔年遊謝朓青山李白樓惟有日斜溪上思
酒旗風影落春流
謝山泉
決決春泉出洞霞石壜封寄野人家草堂盡日留僧坐
自向前溪摘茗芽
照夜白
雪虯輕駿步如飛一練騰光透月旗應笑穆王抛萬乘
踏風鞭露向瑶池
舞馬
月窟龍孫四百蹄驕驤輕步應金鞞曲終似要君王寵
回望紅樓不敢嘶
雜伎
拜象馴犀角觝豪星丸霜劒出花高六宫争近乘輿望
珠翠三千擁赭袍
雪衣女
嫩紅鉤曲雪花攅月殿棲時片影殘自說夜来春夢惡
學持金偈玉欄干
繡嶺宫
繡嶺花殘翠倚空碧忩瑶砌舊行宫閒乘小駟濃隂下
時舉金鞭半袖風
湯泉
暖殿流湯數十間玉渠香細浪回環上皇自解雲衣浴
珠棹時敲瑟瑟山
皮日休(字襲美襄陽人)
初夏即事寄魯望
夏景恬且曠遠人疾初平黃鳥語方熟紫桐隂正清廨
宇有幽處松遊無定程玉室作深谷蘚垣為干城㩻杉
突杝架迸笋支檐楹片石共坐穏病鶴同喜晴癭木四
五器笻杖一兩莖泉為葛天味松作羲皇聲埽除就籐
下移榻尋虚明
追和清遠道士詩
成道自衰周避世窮炎漢荆杞雖云梗烟霞尚容竄兹
岑信靈異吾懷愜流翫石澁古銕鉎嵐重輕埃漫松膏
膩幽徑蘋沬著孤岸諸蘿幄幕暗衆鳥陶瓠亂巖罅地
中心海光天上半玄猿行列歸白雲次第散蟾蜍生夕
景沆瀣餘清旦風日採幽什墨客學靈翰嗟予慕斯
文一詠復三嘆
追和幽獨君詩
恨劇怛坦土聲幽難放哀墳古春自晩愁緒空崔嵬白
楊老無花枯根侵夜臺天高有時裂川去何時迴雙睫
不能濡六藏無可摧不聞褰蓬事何必深悲哉
初夏遊楞伽精舍
越船輕似萍漾漾出煙郭人聲漸疎曠天氣忽寥廓遇
勝即夷猶逢幽且淹泊俄然棹深處虚無倚巖崿樹杪
見觚稜林端出赭堊千尋井猶在萬祀靈不涸下通蛟人
道水色黮而惡朅去山南嶺其險如卭笮悠然放吾興
欲把青天摸一片太湖光只驚銀漢落嵐姿與波彩不
動渾相著褫魄窺玉鏡澄慮聞金鐸雷態共縈留鳥言
相許諾言行既異調棲遲亦同託
鶴屏
三幅吹空縠孰寫仙禽狀&KR0008;耳側似聽赤精曠如望引
吭看雲勢翹足臨池樣頗似近蓐席還如入方丈盡日
空不鳴窮年但相向未許子晉乘難教道林放願升君
子堂不必思崑閬
三宿神景宫
古觀岑且寂幽人情自怡一来包山下三宿湖之湄玉
泉浣衣後金殿添香時客省高且敞笋蓆寒侵肌氣清
寐不著起坐臨階墀松隂忽微照獨見螢火芝素鶴驚
微露白蓮明暗池沆瀣欲滴瀝芭蕉未披離五更山蟬
响醒發如吹箎
桃花塢
夤緣度南嶺盡日穿林樾窮深到兹塢逸興轉超忽倚
峰小精舍當嶺殘耕垡將洞任迴環把雲恣披拂閒禽
啼䆗窱險狖眼硉矹微風吹重嵐碧埃輕勃勃清隂減
鶴睡秀色治人渴敲竹鬭錚樅弄泉争咽嗢蕭齋蒸柏
葉野飯調石髮空羨塢中人終身無履韈
明月灣
晚景淡無際孤舟恣迴環試問最幽處號為明月灣半
巖翡翠巢望見不可攀柳弱下絲網藤深垂花鬘松癭
忽似狖石文或如箋釣壇兩三處苔花星斒斑沙雨幾
處霽水禽相向閒野人波濤上白屋幽深間曉培橘栽
去暮作魚梁還清泉出石砌好樹臨柴關對此老且死
不知憂與患赧然不自適脈脈當湖山
練瀆
吳王厭得國所翫終不足一上姑蘇臺猶自嫌局促艅
艎六宫閙艨衝後軍肅一陣水麝風空中漾平渌鳥困
避錦帆龍跧防銕軸流蘇惹煙浪羽葆飄巖谷靈境太
蹂踐因兹塞林屋空闊嫌太湖崎嶇開練瀆三尋齾石
齒數里穿山腹底静似金膏礫碎如丹粟波殿鄭妲醉
蟾閣西施宿幾轉含煙舟一唱来雲曲不知欄楯上夜
有越人鏃君王掩面死嬪御不敢哭艷魂逐波濤荒宫養
麋鹿國破溝亦淺代變草常綠白鳥都不知朝眠暮還
浴
聖姑廟
洛神有靈逸古廟臨空渚暴雨駁丹青荒蘿繞梁梠野
風旋芝蓋飢烏銜椒&KR0008;寂寂落楓花時時鬭鼯鼠常云
三五夕盡會妍神侣月下留紫姑霜中召青女俄然响
環珮倏爾鳴機杼樂至有聞時香来無定處目瞪如有
待魂斷空無語雲雨竟不生留情在何處
和陸魯望樵人雜詠
空山最深處太古兩三家雲蘿共夙世猨鳥同生涯衣
服濯春泉盤餐烹野花居兹老復老不解嘆年華
右樵家
蒙籠中一徑繞在千峰裏歇處遇松根危中值石齒花
穿枲衣落雲拂芒鞋起自古行此途不聞顛與墜
右樵徑
遊栖霞寺
不見明居士空山但寂寥白蓮吟次缺青靄坐成銷泉
冷無三伏松枯有六朝何時石上月相對論逍遥
初冬章上人院
寒到無妨睡僧吟不廢禪尚關經病鶴猶濾欲枯泉静
案貝多紙閒爐波律煙清談兩三句相向自翛然
題臨頓草堂四首
一方瀟洒地之子獨深居繞屋親栽竹堆牀手寫書高
風翔砌鳥暴雨失池魚暗識歸山計村還買鹿車
静僻無人到幽深每自知鶴来添口數琴到益家資壊
塹生魚沬頽簷落燕兒空將綠蕉葉来往寄閒詩
經歲岸烏紗讀書三十車水痕侵病竹蛛網上衰花詩
任傳魚客衣從遞酒家知君秋晩事白幘刈胡麻
寂歴秋懷動蕭條夏思殘久貧空酒庫多病束漁竿玄
想凝鶴扇清齋拭鹿冠夢魂無俗事夜夜到金壇
閉門無一事安穏卧涼天砌下翹飢鶴庭隂落病蟬倚
松閒把易燒术静忘言賴有包山客時時寄紫泉
秋晚留題魯望郊居
冷卧空齋内餘酲夕未消秋花如有恨寒蝶似無聊簷
上落鬭雀籬根生晚潮若論羇旅事猶自勝臯橋
宿報恩寺水閣
寺鏁雙峰寂不開幽人中夜獨徘徊池紋帶月鋪金簟
蓮朵含風動玉杯往往竹梢搖翡翠時時松子擲莓苔
可憐此際誰曾覺惟有支公盡看来
江南道中懷茅山廣文南陽博士
住在華陽第八天望君惟欲結良緣堂扃洞裏千秋燕
厨盛岩根數斗泉壇上古松疑度世觀中幽鳥恐成仙
不知何事迎新歲烏衲裘中一覺眠
開元寺客省早景即事
客省蕭條柿葉紅樓臺如畫倚霜空銅池數滴桂上雨
金鐸一聲松杪風鶴静曉来珠像側鴿馴多在寶幡中
如何塵外虚為契不得支公此會同
聞魯望遊顔家林園病中有寄
一夜韶姿映水光謝家春草滿池塘細挑泉眼尋新脈
輕把花枝嗅宿香蝶欲試飛猶護粉鶯初學囀尚羞簧
分明不得同君賞盡日傾心羨索郎
春雨即事
織恨凝愁映鳥飛半旬飄灑掩韶暉山容洗得如煙瘦
地膸流將似乳肥野客正閒移竹遠幽人多病探花稀
何時細濕華陽道兩乘巾車相竝歸
薔薇
誰繡連延滿戶陳暫應遮得陸郎貧紅芳掩斂將迷蝶
翠蔓飄颻欲挂人低拂地時如墮馬高臨牆處似窺鄰
祇應董氏雙成戲剪得神霞寸寸新
懷華陽潤卿博士
冥心誰事白英君不問人間爵與勲林下醉眠仙鹿見
洞中閒話隠芝聞石牀卧苦渾無蘚藤篋開稀恐有雲
記得虚皇新詔樣青瓊版上綠為文
秋晩訪林處士所居
門前襄水碧潺潺静釣歸来不掩關書閣鼠穿厨鹿破
竹園霜後桔橰閒兒童不許驚幽鳥藥草須教上假山
莫為愛詩偏念我訪君多得醉中還
夏日病愈因招魯望
曉日清和尚袷衣夏隂初合掩柴扉一聲撥穀桑柘晩
數點春鋤煙雨微貧養山禽能個瘦病關芳草就中肥
明朝蚤起非無事買得蓴絲待陸機
夏初訪魯望偶題小齋
半里芳隂到陸家藜牀相勸飯胡麻林間度宿抛棋局
壁上經旬掛釣車野客病時分竹米鄰翁齋日乞藤花
躊蹰未放閒人去聊岸紗巾待月華
重玄寺元達年逾八十好種名藥凡所植者多
至自天台四明包山句曲叢翠紛糅各可指
名余竒而訪之因題短章
雨滌煙鋤傴僂賫紺牙紅甲兩三畦藥名却笑桐君少
年紀翻嫌竹祖低白石静敲蒸术火清泉閒洗種花泥
怪来昨日休持鉢一尺雕胡似掌齊
初冬偶寄陽潤公
寓居無事入清冬雖設樽罍酒半空白菊為霜翻待紫
蒼苔因雨却成紅迎潮預遣收魚笱防雪先教蓋鶴籠
惟帶支硎最寒夜共君披氅訪林公
寒日書齋即事
參佐三間似草堂恬然無事可成忙移時寂歴燒松子
盡日殷勤拂乳牀將近道齋先衣褐欲清詩思更焚香
中庭好待通宵月獨禮星辰學步罡
不知何事有生涯皮褐親裁覺道家深夜數甌惟柏葉
清晨一器是雲華盆池有鷺窺蘋沫石板無人埽桂花
漠漠欲歸應未得夜来頻夢赤城霞
寄題玉霄峰葉涵象尊師所居
青冥向上玉霄峰元始先生帶紫蓉曉案瓊文光洞壑
夜壇香氣惹杉松閒迎仙客来為鶴静&KR0008;靈符去是龍
子細捫心無偃骨欲随師去肯相容
寄懷華陽潤卿
鹿門山下捕魚郎今向江南作渴羌無事只陪看鶴相
有錢惟欲買湖光醉来渾失移花處病起空聞焙藥香
何事對君猶有愧一篷風雪返華陽
夏景無事懷章來上人
佳樹盤珊枕草堂此中随分亦閒忙平鋪風簟尋琴譜
静埽煙忩著藥方幽鳥見貧留好語白蓮知卧送清香
從今有計消閒日更為支公置一牀
寄瓊州楊舍人
德星文彩瘴天涯酒樹堪消謫宦嗟行遇竹王因設奠
居逢木客又還家清齋静溲桄榔麪遠信閒封豆䓻花
清切會須歸有日莫貪句漏足丹砂
悼鶴
池上低摧病不行誰教仙魄返層城隂苔尚有前朝跡
皎月新無昨夜聲菰米正殘三日料筠籠休礙九霄程
不知此恨何時盡遇著雲泉即愴情
送五羊李明府
五羊城在蜃樓邊墨綬随腰正少年山静不應聞屈鳥
草深從使翳貪泉蟹奴晴上臨朝檻燕婢秋随過海船
一事與君消遠宦乳蕉花發訟庭前
和魯望風人詩
刻召書離恨因成别後悲莫言春繭薄猶有萬重絲
古宫詞
樓殿倚明月參差如亂峰宫花半夜發不待景陽鐘
松江早春
松陵清淨雪消初見底新安恐未如穏凭船舷無一事
分明數得鱠殘魚
懷鹿門縣藥名離合
山瘦更培秋後桂溪澄閒數晩来魚臺前過雁盈千百
泉石無情不寄書
惠山聽松菴
千葉蓮花舊有香半山金刹照方塘殿前日暮高風起
松子聲聲打石牀
春夕酒醒
四絃纔罷醉蠻奴醽醁餘香在翠爐夜半醒来紅蠟短
一枝寒淚作珊瑚
石倉歴代詩選卷八十
