石倉歴代詩選卷四百七
明曹學佺編
明詩次集四十一
莊㫤
題竹
獨行湘江潯見此叢篁幽風雨日暝晦萬雀聲啁啾垂
垂正結實恐為鵷雛謀豈無九苞羽飛下十二樓延佇
久不見此意良悠悠我因王者瑞極意垂鴻猷採之欲
往食道路阻且脩問之在何所乃古西康州西康有西
伯已矣三千秋至尊應昌運致此能無由清時一再覩
咄哉何所求
橘潭和杜韻
攖寧何處所天地此溪堂世物如凋瘵醫門有棟梁寒
泉真自冽老橘故須香水晚留蒼翠花深到淼茫淨回
真本色定有碧圓光實好垂垂大根靈故故長綠非懸
宿雨黃豈弄秋霜沆瀣仙漿裏方書聖道傍野夫長老
病白首幾低昂多謝扶持力殘生豈敢忘
沃洲山為新昌石秉殷賦
我聞沃洲山渺絶如仙洲仙洲不可到夢想空自遒清
風為我御白雲為我輈欲憑萬古心窮此天地幽何時
沃洲仙與我相綢繆振衣鼇峰岡濯足津溪流把畫庖
羲圖開卷大禹疇六經不得志萬古重刪脩悠悠天壤
間邈矣吾何求
雪蓬為盛行之作
雪蓬老人瘦且清前身想只梅花精墨梅一寫幾千萬
鷄林交阯知其名南京小兒不曉事相逢盡喚梅先生
一蓬有屋鳳城裏土脊茅簷竹椽子蝸牛半角祗藏頭
我為量之剛丈許不題偃月晝錦堂扁作雪蓬聊爾耳
北風大雪五尺深無限傍人愁壓死老人高坐方掀髯
大呌狂歌對兒女大兒捧筆婦捧觴一醉梅花三百紙
籬邊竹樹徑徑佳萬个弓弰千峰尾忽然幾處鼎石根
便是懸崕活梅樹此時天趣不可當誰人肯許同清狂
花光補之已非敵當時空有王元章定山先生無一好
雪蓬老人當笑倒只有區區觀物亭半庭茂叔忩前草
木石圖為許志完作
定山破袖無尺大東歸袖取蓬萊峰峰頭老秃幾千樹
槎牙萬古撑長空箕山老人不曉事問余欲向青天住
醉中見許不作難襟中滚滚傾天地老人覩此造化權
返却而走心茫然忽然江海一平地千仞萬仞飛蒼烟
錦樹蒼峰不須買草閣秋崖明月在白頭當此當有知
還我東坡袖中海
來教謂尋梅之約已訂然不知此中梅易得否
李貞伯和章雖有相尋不難之句然亦約莫
之言耳故更和一章問尚文上人云㫤為貞
伯解圍遂亦不揣和奉一章然亦不知更為
約莫之言否也
江山雪冷凍欲凝梅花萬壑藏深冰數枝何處更江國
淡影無香亦無色看花須看花未開公欲尋梅尋便得
徒然約莫尋本難白頭爛醉空吟鞍李君平生亦清興
未始歸途日空暝公才自出人所思那得李君真莫知
來教謂陳師召太常久稽和章以此見促㫤亦
以太常非久稽者以全取勝故耳故揣太常
之意亦奉和一章
詩壇四野凍雲凝重兵十萬屯堅冰梅花相遇幾敵國
戰酣落日天無色相持不勝不肯休不是老梅禁不得
太常先生豈和難手持巨槊横吟鞍養威自待有餘興
一鼓坐收天地暝詩家老將須更思仁者無敵何人知
鍾欽禮畫牛
東風渺渺平原綠幾鼻浮江春帶犢短蓑耕罷一犂歸
數畝山陂雨未足薄田我亦耕定山六角未能終日閒
一笑還尋飲牛處夕陽疎柳前溪灣君不見江山萬古
驅牛樣用則耕田閒則放
送李德孚林緝熙還南海
細雨桄榔樹清泉苦竹根先生舊家業風日短籬門歸
計携諸友迎舟立兩孫能尋白沙子同醉濁醪樽
和容彦昭
世人無限事南畝領農夫佳氣山長在秋江鶴自孤風
流還我老塵俗似君無朗月孤舟夜能來共五湖
聖像寺
聖像移舟入僧貧寺轉佳白雲何處所秋逕此袈裟細
雨憐棕葉香風問橘花野人幽僻甚隨意宿烟霞
與孤鶴翁泛江
江晚真堪畫烟中樹樹清兩人携小槳萬里蕩秋溟醉
眼岐周鳳虚名楚國萍西山知我意個個矗銀屛
雨中招廷信
往來頻舊雨今雨可相辭留取一樽酒賞公千古詩風
流真麈尾跌蕩更花枝自掃門前立能來莫遣遲
贈豐城李士遠用韻
白髮今何去來過亦此天子能留幾日吾且慶䨇泉世
事雲難定青山雨結緣好看溪上月還與共衰年
客至
野磬投閒止寒山暮欲深醉留三日雨狂了百年心雲
水青藜杖乾坤老布衾蒙頭閒不管何處是晴隂
同東川諸友溪上晚釣
潦倒青溪上閒隨放蕩緣請誰留白日任我釣青天酒
舞長蓑爛花簪破帽圓醉歸扶不遠家只水東烟
宿伯顯家
平生安老睡此夜獨何期病枕風誰礙疎櫺葉放欺山
留人愈静月有句專竒若許論更漏城中客不知
壽邊處士
野日蒼峰路青天一布巾鶯花真老計天地此遺民海
甕仙醅熟山居帝畫真白頭今太古公外更何人
德州
兩月京師路今來尚一千虚名非雅事薄計祗蒼天夜
泊隨孤驛雞聲各放船小詩留一雨又話德州緣
寄萬廷器
乾坤此日聊携卷文字當年略濫觴玉樹偶驚詩眼在
菊花相對酒杯長山林放手招明月江海歸帆掛夕陽
明日老癡如問訊欲將秋思託潘郎
遊靈巖山
百年未了青藜杖又向靈巖坐晚晴我與閒雲同自在
月交秋夜極分明青天曠野真能大白鳥滄江本自清
俯仰峥嶸男子事肯將容易負平生
遊瑯琊寺
窅然天地豈人寰紫翠無窮十里間閒看古松尋片石
偶隨流水入深山四時花在巖巖好半日僧來個個閒
我有新詩三百首蒼巖題徧不知還
馬侍御過訪
清江大樹老夫家只許衡門管歲華雲谷有詩酧紫笋
柴桑無酒不黃花百年事業長鑱老萬里風雲醉眼賖
何處西臺賢御史也來垂眼釣魚槎
楊侍御枉顧
江頭深樹草堂孤故舊諸公過此無小吏忽來傳駕到
老夫雖病遣兒扶繡衣御史青驄馬田舍翁家濁酒壺
肯為交歡拚一醉休嫌禮貌老來麄
香山九老圖
山林我極勞千慮宦海誰能着萬牛自古更無陶靖節
而今須畫白江州尋常此日才多病八十他年更幾秋
俯仰乾坤無一語道人乘月坐江樓
重陽雜興
柴門兩月閉蒼苔老病何人得好懷短髮亂從頭上白
重陽偏是雨中來黃精瘦地鋤空把北斗滄江首正回
頼有黃花知老子東籬深傍酒杯開
卧林亭雜詩
塵埃滿眼思東海明月高樓每見之幾載别離今酒共
兩人肝肺此燈知支離萬事何如我潦倒千年却與誰
五月孤舟還問路老懷甘與水東隨
登雞籠寺
一磴盤空一磴回白雲蒼樹打成堆題詩朗月清風到
招手千峰萬壑來今古此峰天棟柱烟雲何處佛樓臺
我來不肯題名姓恐被故山猿鶴猜
送東川雪潭至真州有作
白頭揮汗未能乾五月真州在馬鞍盛暑不曾辭遠出
病軀今日可容難江山幾處真風月今古何人此肺肝
明日短笻誰傍我祗應清夢繞漁竿
清溪
清溪綠樹繞東西處處逢詩不敢題無賴雨能連甲子
最佳山直到苕溪江湖有債閒遊老世事無能白首低
肯為思家長再拜孤舟夜半子規啼
除夜和黃子明員外
老醉屠蘇今夜酒一杯千古獨何思送窮文字真誰是
應節梅花略少詩病痛百般羞此夕乾坤萬事了何時
明年又說明朝是青鏡剛添雪幾絲
挽容彦昭
墓中誰打彦昭碑老淚西風可盡垂敢向青天呼此友
不知華髮長因誰九京夜路書難到萬里江門我自遲
多少交情言不盡長江留寫哭君詩
休寧汪進士枉顧定山有詩和之
留君五日溪雲坐共看溪雲且莫歸詩思兩人秋澹澹
老懷連夜雨霏霏菊還戀節移盆瘦蠏略經霜送酒肥
倘肯重來須記取桃花流水是柴扉
寄吳憲之侍御
玉節留詩老樹灘可能留憶釣魚竿相看雲水無三舍
不寄梅花又兩寒醉枕柳根容我睡諫書天下為公看
相思欲采芙蓉寄只恐江深到日難
驄馬朝天為戴元吉侍御作
落葉秋霜送馬寒題詩迂蹇竟誰干聖朝海内長無慮
野老山中睡亦安御史祗今為寄重諫垣從古盡言難
明朝或有垂裳論願與山中拭目看
焚黃詩為某太母題
風燈何自許堪憐容有人間萬古緣晝夜死生真大夢
乾坤竹帛果誰賢百年盡了觀空意兩誥初收斷髮天
老坐孤松扳哭盡留詩吾獨愧三遷
九日同吳獻臣登定山
登高不把病中休笑插黃花各滿頭醉倒酒杯還不放
也知明府亦風流斯文幾處能今日山寺他年說此遊
但恨老衰詩力減曾無一句似羅浮
送吳獻臣
嶺海來過不作難三年幾度問漁竿黃花病裏雖真愛
朽木山中豈足堪今古短檠閒對酒江山晴雪此憑闌
殷勤欲了相酬意折盡梅花贈馬鞍
徽州方純吉枉顧定山有詩和之
溪雲真愧此衫長老去山中百事荒貧叟略無他敬客
山中惟有一焚香詩人本自方干後賢者還生仲晦鄉
明日碧梧陪坐處便將留鳳扁茅堂
寄姜惟貞太守
釣竿乘老問東風千里鷗波更向東閒笑龜蒙曾似我
便難張翰不如公江聲海色留孤艇月影湖光照兩翁
却憶西涯今學士廿年無信託歸鴻
六合别俞邦誠
孤舟一雨帶秋開何處弓旌萬里來已分深山甘朽木
豈知優詔起非才人間百事添霜鬢老去虚名愧釣臺
把手欲將離别句不勝千古送秋回
濟寧舟中
不管青天問去鴻百年都只此杯中千家小聚村村暝
萬里長流岸岸同遠樹入河留返照布帆隨力飽西風
南來北往奔波地留與兒童笑老翁
舟中
暮靄千家望欲平風光着處有詩情秋燈小榻留孤艇
疎雨寒城打二更石自隔河分别界人將孤驛問何程
同行我亦朝天客兩鬢羞看雪亂明
蔡村
孤舟遠水入潺湲眼見河流又一灣萬里小舟連夜發
幾灘秋水白鷗閒淺深雨亂移篙地西北秋連出塞山
問訊京師還幾驛不勝清夢五雲間
宿白家川
淺灘還離寸膠前稍稍頻催上水牽偶到人家多處夜
遠隨明月各灣船客非逆旅愁難到鼓合鄰燈醉不眠
向曉聽雞還亂發欲將行止問河烟
題畫
遠山青兩峰老樹秋幾葉我懷不可羈空江下明月
題蕭尹翎毛
幽鳥啼自哀秋風竹枝怨哀怨情豈勝月明寒影亂
題畫
浮雲籠晚照野樹亦輕隂莫道無人迹春山也自深
石翁見寄次韻
山盟投老會相尋無復人間不了心鐡篴試吹峰頂月
山靈依舊是知音
梅花
儘遣東風問化工南枝何與北枝同誰知無限春消息
都在寒烟一抺中
畫馬
野草寒風捲雪乾病軀斜閣瘦欄干相逢芻豆人間者
誰把行天步驟看
遊平湖南寺
綠隂撑入傍湖州水作清深樹作幽是畫不知還是寺
晚峰斜日更登樓
張秋夜泊憶李升都憲時出巡兖州
孤舟旅泊果堪情明月黃河水亂傾雨後老人渾不睡
别懷長戀兖州城
石倉歴代詩選卷四百七
