石倉歴代詩選卷四百六十四
明曹學佺編
明詩次集九十八
周倫
易州有本亭作
檻泉遶西麓危亭屹東峙飛甍晃晴暈洄光泛朝紫有
本斯著名長源曷窺涘步屧直方丈仰天幾尺咫靜聽
聲琮琤渴飲味甘旨遥岑擁螺秀豐草疊茵靡孤花剰
餘春雙鸝弄清徵來麰捧青胎芍藥吐紅嘴隔岸喚遊
人投竿釣鮮鯉遺祀窈而深狎客坐還起睠兹非通衢
歘然變芳市駢闐車馬喧鬭輳珍竒聚遠人競趁墟鄉
氓崇恤祀肴蔬分飣餖菁芳事包匭吾儕本霄漢載拜
向堂戺祝釐信無益祈報賸有理香霧拂輕羅鳴鐘度
疏綺公暇還自由興來不妨止臨流濯纓紳馴牆閱桃
李羽士寫高情春盤薦芳芷鴻鵠九天上風月一壺裏
竹馬何翩然杖屨聿萃只和氣盎郊原風光燁塗里雲
雷空萬變天地第一指相看笑口開不覺塵緣弭愚泉
意殊薄蘭亭樂堪擬曲水泛流觴岸巾更曳履世態任
低昂文武自張弛伊昔懷二難於今兼四美懽劇忘促
席交心戒曲几畏途水泛舟流光磨旋蟻驅策以相從
奮勵從此始業緒肆刮劘荒茸冀芟薙晤言抽新貫獨
行出素履廛市紛其門心田止于水古人有荆軻當時
眇生死慷慨非中庸齷齪恥餘子
上黨道中夜行
上黨行廿里倒景日西沈升岡人上天渡水杠懸沁松
明火氣馥剩雪寒色侵吏從驚吠犬路巳村郭臨更聲
落戍樓人定猿鶴噤冰花結霜斧夜半啟城禁
澤州察院對雪
人生如塵雪飄颻天壤間隨風逐上下蹤跡靡所緣寄
托有妍醜所得皆自天瓊霙舞蒼旻巧出神功全埃氛
倏淨盡六合精空懸團盖五松樹矯立霜臺前積翠凝
素華寒色相鮮妍豈徒肅霜威亦以占有年升廩市尊
酒小飲瞻松巔松巔數斗雪一盞詩一篇堂階下鳥雀
獨坐心泠然
除夕
少小樂新歲老大悲除夕除夕胡然悲夕除不再獲所
以古昔人靡不重相惜入市無富貧買酒競追適惟有
天涯心欲遣難自擲思發即千里恍就桑間席相憶徒
惘然取醉苦量窄
喜雨和未齋殿講韻
長夏招我奕兼以却炎烘我意偶有適九發不一中大
笑出門去蒸鬱火雲霿偃卧苦煩熇揮箑臂手痛天風
空滿樓映暍息羣動西照更酷烈文彩散螮蝀掀帳蚊
蚋集露坐兒女哄長漢復如埽星斗嵌晴空宵暑渴不
休薷飲進雙㔶一睡五鼔歇忽作羣龍夢雲端隱復見
呼吼更吟哢翌日霖雨至輕葛背幾凍所欣埃壒清頓
覺天宇洞憔悴草木蘇生意倏相送昨夢會有徵借以
名雛鳳小雛適洗三蜀錦剪綳控大匠藉外氏剡斵望
梁棟更煩衍餘澤伊吕見伯仲江帆掛南航臘釀到鄉
甕聊開湯餅筵酬獻杯斝弄拂袖歌薰風喜劇雜詠諷
回首原隰秋閭閻免嗟慟
答楊銀臺實夫
華省得高彦道誼端可即暌違苦炎熱書記每相憶因
擬翠微寺侵晨計登陟適我絆公事躋馬復停勒薄午
始入山石磴恒喘息諸老巳偕至樽俎羅酒食解衣各
就坐虚禮厭繁飾候吏戒遠去各令息足力掀簾覿遐
景迢遞詎堪測三山接江渚連江亘如翊雲深忽復斷
萬象筵几逼須臾出畫圖一似曾剪拭漠漠水田白隱
隱露溝洫誰當擘泰華高下平嶮仄斜日墜林杪飛鳥
斂歸翼兹遊滌煩暑涼思滿胸臆
送吳廷玉還崑
故人久别離日夕擬相見兩歲期不來虛托雲邊鴈花
時拾行李動以家事戀秋晚壯遊心百故盡捐遣水浮
更陸走蠒足判黧面千里倏我即喜極淚欲濺更長燭
再秉量窄酒空傳兒女身短長粟帛價貴賤官俸聊取
給世態日改變一一互問答傾寫各爭先攬鏡鬢已華
開卷眼輙眩為言且欵曲試覽帝城遍旬日興未周回
首倏南盻匆匆束歸裝分袂不得援鍾山起寒飈長路
欲飛霰小吏執壺漿旗亭具盤饌聮鑣出都門祖道指
鄉縣鄉心逐旌蓋目送孤雲片寄語秋臺兒慰我高堂
眷明年再及秋挂席江風便
十月二十八日東風
東風振疎林竹樹發寒響喧啾繁鳥雀急若驚矰網棲
心無定枝被雨翮難仗何當埽積霾天空月星朗林栖
一高舉千里任浩蕩
桃源
桃源二合米買得雙鯉魚漁人不爭價捧米仍欷歔試
問何為者水發魚却多得魚若不賣柰此空腹何腹空
猶自忍征斂亂無據明日不得魚放船過淮去
春前一日兖州道中逢喻守
驅策自南來路轉充西麓東風吹我衣生意隨馬足臘
送柳眼青春歸草心綠故人遠相迎延我栢臺宿高論
接泰岱傾瀉慰襟目撫字陋浮侈催科厭煩凟借恂應
不久卧恐虚轍轂若撫平政碑橋邊重應續
再送華泉
驅車出長干放船泝江潮歸雲薄東魯轉柁憑南飇朱
夏火旗幟烈日燔征旄繫纜遵廣原周行謝波濤回首
世途隘步屧雲山高山中産芝草猿鶴元相招時窺南
華篇白日從逍遥
聘鶴
我昔遊東園中有孤白鶴翛然結遠思戢羽向林薄豈
無雲霄志飲啄欣有托我家鶴亦孤嘹唳動寥廓獨立
念儔侣顧影時錯愕因之賦短章聊以代媒妁不棄海
門寒知君定然諾
齒落
吾病胃火作一齒浮不著臲&KR1142;動成楚偶爾墜如鑿豁
然謝觸礙數日苦翻樂嗟此三十六能消幾迴落細矚
落餘齒與我判然各再置不復牢把弄轉驚愕幸然存
者多尚可嚙藜藿但嫌素餐久俯首中自怍
省邊圖
夫君朝出田婦女遠供餉時聞北風急臺軍架梁望伐
木賀蘭巔汲水黃河曲四顧嶺無煙且向温泉浴
三月三日雨霽登山
春暮日始霽尋幽憩山牀洞壑石衣汵幢幡松雪香界
寬出遠景鉢淨涵清光悠然倚雲閣極目塵沙場
喜文遠至因寄鄉里諸公
朝來明庶風吹綠官除草花飛錦作裀波暖鳬戲藻衙
散西堂塵襟淨於灑掃取酌陶吾真詎被春歸惱剥啄
誰扣門擾我静來抱置酒擲道書出迓衣裳倒云是故
鄉來入道家山好長畦麥欲黃高架蠶將老寄語宦遊
人就社巳不早超忽玉峯巔瓜期疏蒼昊豈無狗馬私
鬢髮倏巳縞煩君報鄉人鱸肥共幽討
宣賜鰣魚
青山山下江風急下有千尺蛟龍宅漁舟集網未敢擲
海潮兼天浪花白鰣魚潮落逆流上到此潜遊不知往
漁人趁潮急下網得魚來來蕩雙漿五月炎蒸擁冰雪
玉尾霜鱗太鮮㓗中璫脩貢干旌子千里馳驅奈騷屑
天庖六月鰣魚至老臣何幸叨霑賜薦之家廟仍分食
只愁素飽慚無地
再送南津
石頭城下東流水驪歌未闋江風起盧龍飛盡嶺頭雲
迴望金陵暮烟紫張帆東去水泠泠我欲乘船過洞庭
江北江南坐超忽臨風一笑醉江亭
避暑詶顧東巖
七月七日苦炎熱溽暑蒸人況衰耋渴思玉井舊賜冰
夢遶山陰夜航雪顧君意興今長康招我避暑開山堂
重檐高棟足涼思瓜菓雜飣羅冰漿河朔翩翩酒客至
美得四兼難并二山風颯沓解煩熇别是人間一天地
巖西忽嚙半邊日新月當天光又出攜樽露坐月下臺
月下迢迢望靈匹靈匹爭傳是女牛一水阻隔明河流
星橋不見烏鵲度萬里晶光河漢秋
五老峰行為沈太守廷材賦
匡廬之巔五老峰中天削出青芙蓉崖光洞靄倏吞吐
白日雲氣翻虬龍虬龍隱隱流雲亂河漢湯湯五星燦
時間化作五老人縹緲仙裾離霄漢翛然鬢雪風鬖鬖
碧涓雙瞳垂兩儋中有一老笑掀髯光景彈指如峯嵐
四老離立欲何俟左瞻象緯右地紀日月閒擔藜杖頭
乾坤幻入瑶簪裏誰其畫者拂縑素髣髴風神帶煙霧
蒼鹿靈龜舞黃鶴琅玕芝草紛無數五老光寒動南極
天闕鴻鈞開壽域年來南極躔吳會等閒百歲占耆德
福州刺史中吳彦八十慈親俱聖善出繼時兼寸草心
稱觴歸及朝天便彩服依依忽長夏我來稱觴仍勸駕
慈顔渥丹逼五老況有兒孫堪慰藉弧光照地庭槐綠
鸞書輝映長生籙丈夫養志貴及時會捧星辰調玉燭
題徐士元所藏夏太常竹
貌得高林數竿竹春雨淋漓飽新沃娟娟淨洗斷塵埃
彷彿藍田迸蒼玉掛壁悠然坐獨看頓令六月生晝寒
會貪餘蔭遍寰宇忽遣煩鬱成歡娛竹裏參差一拳石
相倚年年度朝夕冰霜不改歲寒心老去孤臣抱忠赤
太常寫此遺君家不是尋常桃李花卭枝翦擲澄潭下
回首風雷老龍化
夢玄所看菊
遠天長塞鴻鴈飛風山木落黃葉稀籬邊有菊競金紫
九十秋光寒不死看君持酒餐落英下有百尺寒潭清
鴈
自入晉陽道關河秋欲過樹疎雲影薄月滿夜光多聲
切隣家杵寒侵客袂羅西風南去鴈為落玉山阿
寄何道亨副使
記得曲江邊長安逸轡聫浮沈忽廿載斑白共衰年秦
晉官相近荆吳思久懸莫嫌雲樹隔書問塞鴻便
獨酌
雅歌回泛想淺酌對芳辰三晉巡行地中朝獻納臣雨
鋪臺下雪苔出砌邊塵不盡瞻雲思天涯忽暮春
奉懷少司徒鄭公
朝發鳴騶去西臺不見君徑花含曉露簷樹織春雲價
倍來時重名多去後聞錦袍瀛水渡曾復眷河汾
詶宋張二侍御王官谷之作
西晉中條勝王官谷最幽向來期共到何意阻同遊玉
版傳新調銀鈎慰老眸倚闌貪想像雲樹霍山稠
送薛允頫改判嚴州
長安秋雨過隄柳帶風霜桐水辭家近湘雲入夢長古
臺雙釣石新檄舊甘棠山郡供輸少催科拙不妨
送余侍御珊謫判安陸
去國秋聲動監州復遠行夢中宫樹渺江上楚雲横折
檻名逾重投湘憤未平冰霜自愛惜出入本來輕
送徐錦衣
錦衣南躍馬萬里嶺雲長三月離京國中途是故鄉龍
光金節重劍氣鐵衣涼聖主綏柔意蠻烟草樹荒
送施天秩還太倉
作詩送歸客客是故鄉人山水幾千里鶯花又一春壯
心滿天地衰鬢驚風塵何當共江滸白酒紫絲蓴
送周君大赴臨安節判
臨安天萬里十月使君舠峽氣停磯浪霜風捲瘴毛過
江鄉路隔望斗驛樓高白下音書僻臨分罄濁醪
送葉判府尚原東還二首
親朋故鄉至秋到忽東歸曉漏催征馬涼飇透客衣分
離歡未洽登覽興多違鎖鑰西關寄虚瞻皂蓋飛
江路烽烟接山城柝堠明地中龍虎氣天外鼓鼙聲冀
北巳傳蹕淮南未寢兵書生慙戰略叨首亞夫營
發楊州
揚州巳二月寒色帶蕭森夜雨太無賴春風轉不禁驛
船千里夢客路五更心迢遞長江隔雲天鴈字沈
泊清河柬張侍御汝立
夜向清河泊風沙日又曛燭光虚牖過樹影細簾分星
斗遥雙闕鄉關隔片雲寂寥離思劇把酒對微曛
次韻師家莊閘
北望任城近沙原有廢村堵高蜂穴在屋破燕巢存驛
舍丁夫急漕舟鼓角喧岸東有僧寺牢落賦雞豚
歸鴈
春半歸鴻急相呼舊侣鳴龍沙矰弋少水國稻粱輕&KR1143;
翮塞雲近排空邊月明無端遠遊子翻失故鄉情
秋夜
秋夜孤燈坐迢迢萬慮賒經年常作客清夢幾還家寺
迥鐘聲杳忩虚月影斜破愁除是酒僮僕勸應加
東園限韻
春山同晚眺乘興即山陰徑滑露華重月高河漢沈歌
鐘嘶櫪馬林火散溪禽朋舊過逢地園名不用尋
顧野泉夜話
建業親朋過相看喜復驚感時俄廿載話舊欲三更湖
海蒼烟隔風塵素髮生輸君足幽興雲洞玉泉清
贈張惟廣
兩日風江度輕鑣夜到門别來疑夢寐坐定問寒温露
氣涼霑席荷香淨入樽秣陵足遊覽歸計未須論
觀稼二首
野眺登山閣閒情象外添松風清𣑽宇花雨暗湘簾壁
墮丹青影峰攢紫翠尖今寬九農望穫稻兩秋兼
山城秋過雨千里淨埃塵場圃登禾黍神祠薦藻蘋催
科今到骨餓莩久垂津見說陽城守年來澤被民
對雨
衙散忽風雨琴樽獨坐時濕滋牆蔓長寒指檻(闕)野
菌和雲摘臺蘭趁晚移四郊沾灑徧春意滿畊犂
二月廿九日雨
朝來雨不止薄暮晃新晴萬壑泉爭赴千峰雲亂行鳥
擎林葉重鴨泛水花輕吏隱真投迹篇章取次成
牛首山
牛首城南路聽雞試曉行露霑烏帽重嵐透紫羅輕野
色花無數山聲鳥異名萬松深處轉洞口白雲平
宿大通港
夜泊大通港迢迢數驛程江流山欲動潮長月初生亂
磧飛鴻影虚簷警柝聲此時雙闕下兒女話燈明
劉司空南坦王司馬浚川許司寇松臯過訪用
韻
傳報高軒過開忩小設筵寒林喧鳥雀沙竹淡風煙野
館一樽酒春江萬里船分攜更相憶惠我出郊篇
安德驛路與邊華泉别
捧檄留都去江山總舊遊薇花今共省竹葉暫分舟罷
奕銀缸淺吟詩碧漢流後來安德水當是别離洲
崇武驛候水
崇武隄邊柳維舟候驛亭月高沙浪白溜減石痕青獨
夜風前漏行蹤水上萍滿溪春漲發篷底雨冥冥
光嶽樓
繫纜臨東郡高樓俯碧潯雲天千里目南北兩都心勝
槩兼河嶽淳風自古今相逢故鄉客春日共登臨
初秋
秋來山雨過頓覺生微涼綺戸蟾流彩瑶空鴈作行霜
前巖菊紫風外井梧黃露冕抛紈扇清樽引興長
黃侍郎水亭
舊識春卿館新成水上亭高天秋漢迥斜日暮雲停池
藻搖忩碧江峰入戸青坐來塵慮淨朝市有巖扃
衛河
清源欣復過幾泊衛河湄倏爾西風作頻將北客吹水
流多逆浪驛樹少寧枝明日浮雲盡行行近玉墀
十一月六日夜半渡江
渡江潮正發江月看沈西星入金波動煙浮碧漢低霜
鐘遥水殿漁火近沙谿京口維舟處初聞五夜雞
同王參議曹少卿登甘露寺
十年甘露約今日赴招邀寺古蒼崖峻雲開紫殿遥江
流接吳楚山色點金焦日暮鄉關思揚舲候海潮
雨中清涼寺候客
候客翠微隈林深未得來臘樽携綠蟻時雨冒黃梅過
鳥和雲宿遊僧帶笠回鐘聲高欲霽還遣吏頻催
宿聖像寺
到寺江村暮溪橋出定禪香臺雙樹直油幕一燈圓竹
雨幽鳴玉松風響奏絃楞嚴未須誦真覺解玄玄
重憶
重憶南巖下清芬滿架花白薇封徑雪紅藥散溪霞晝
永閒方覺春長興轉賒裁詩催故舊同試雨前茶
吳芝山復欲遷居次韻
近來幽興熟步屧好頻行醉合移春影歌拚轉漏聲故
啼鶯自在曾惜犬相迎不省仍遷次追尋似不情
玉泉亭
停勒西來寺臨池坐石梯錦鮮翻碧藻玉液潄蒼溪竹
塢犬時吠桑巔雞午啼南山瞻寳叔塔頂與天齊
宿淨慈寺
白日南山轉西湖復此遊六橋隄上路雙棹月明舟玉
兔波心動青虬水面浮淨慈鐘夜半僧引翠薇樓
東園
雨過東園坐幽清生夏涼日除梧竹影風幔芰荷香止
渴烹新茗扶衰簡舊方鳴蟬在高樹溽暑頓相忘
卧雲閣
興發登山閣勞忘百尺梯檻前高壁下樹裏遠天低墟
落花成塢村田錦作畦一觴還一詠遲日未教西
送張司訓爵擢同州學正
馮翊新除命吾邦舊廣文吳船帶海月棧路入秦雲時
雨關河淨春風草樹薰龍門多秀色沙苑共氤氲
寄東希宋
見說山房勝青蒼少華晴墅開原野潤沙引石泉清渭
水龍光動秦關斗氣横何時召桓典驄馬更長鳴
寄間同州仲宇
猶記春明路殷勤祖席開風煙一分手雲樹幾登臺盡
道秦城牧難淹漢署材商原逢過鴈寄我尺書來
西園
買園聊得地日涉未嫌多石磴臨丹井雲崖網碧蘿草
亭孤嶼際潭水下岩阿客至還觴詠那知鬢髮皤
清源哭懋先叔
清源今倏過想像水雲中綠岸悲秋草黃埃起暮風經
年慈閣迥何處旅魂通沽釀樽罍在烹鮮簋豆充餕投
沙渚白燈照紙錢紅老淚流還咽淒其獨倚篷
宴雞鳴寺
殿閣山形轉憑虚俯石欄閒悰偶登眺勝界得疎寬巒
髻青堪綰峰眉翠欲攢石圭端士拱沙印細紋刊藤蔓
懸蒼壁泉飛瀉碧湍萬甍分井閈半塔渺雲端岐虎苔
斑潤林龍籜蜕寒提壺會朋戚白戰再登壇
贈吳太守惟謙復任叙州
太守遥乘萬里舟分符仍向古梁州野棠春到涪溪暖
笻竹霜餘鳥道秋五馬曉宣新簡命萬人懽擁舊君侯
才名自昔如山斗借寇寧能復久留
送汪進士奏回畢姻
少年三百獨超羣話别都門風正薰行到長江天接水
度踰高嶺棧連雲杏花穉子偕時彦桃葉宜人荷聖君
對雨忽成燈下别携家急上再論文
晴日登山次韻
晴日春山迥翠屏倚樓吟望不勝情含香花蕾封猶坼
破綠霜蹄止復行午塔影圓潭樹碧晝燈光動雨花明
憑虛正我神遊處上下江峯萬里晴
歸承宗近竹亭
數椽茆屋倚蒼峰萬玉交加百事慵影墮酒罇金鎖鎖
梢横書幌翠重重杜門不許丹陽造開徑聊為蔣詡容
春雨若投青拄杖碧潭深處起虬龍
定州寄曹司務
客裏驅馳頗自安煩呼童僕慰懸懸定須門戸常深閉
不是家書莫浪傳極目慈顔孤鴈外許身忠悃五龍邊
埋輪攬轡心期在未說相違動隔年
栢井驛
匹馬行經栢井鄉西來風壤異南方轆轤軋軋溪為井
村舍層層土作房曉起入山收椹實晚來臨澗覓牛羊
石扉荆柵無人扣樹裏兒童出短牆
有懷黃丹巖
壁間聊爾詠高歌高版橋東想薜蘿家似鄴侯書更富
門如陶令客誰過江南況味經年别塞上烽烟入夜多
却寄短篇憑問訊年來文字價如何
按潞州擬奠李衛公祠不果步次葉文莊公韻
廿載懷公計謁祠潞城迢遞未能之賸傳召應當年事
空憶勛名在昔時日影駛流冬欲半山隈寒勒雪消遲
梧楸百里烟霞外立馬西風攬轡絲
韓尚書貫道惠詩寄謝
歸時疏草蹇驢駞鞲脱長空一鳥過忠鯁巳收金匱史
襟期多付錦囊歌身雖去闕時瞻象書罷將人不換鵝
撫卷夕陽翹首處羅雲千丈碧嵯峨
十月朔時和姪遺應時菊二本
冉冉秋英照酒巵寂寥三徑慰相思黃金殿遠色仍近
綠野堂深香自隨巳别登臨來隔月不知題品自何時
案頭菊譜名無數猶是重陽第一枝
送客
春城客裏送君歸風物偏驚故國違别意難隨樽酒盡
夢思先逐片帆飛青山相見仍前似綠鬢重逢比舊非
江上張翰好傳示知音莫道近來稀
次韻隆禧寺看梅
花到今年又一新看花還是舊年人夢飛西洛真成幻
笑索東堂却見親横倚一枝禪榻影半酣千點故山春
深杯明月三更後誰道天涯客裏身
白雲山房
春山行看白雲生雲白山青夜雨晴半日閒乘蘇子興
一空談悟遠公情花宫鴈塔隱還見斷嶺敧崕補欲平
深坐夕陽催去馬幾時聫榻聽鐘聲
題沈侍御山水之間書屋
塵外青山綠水紆水山深處著吾廬竹園久與塵囂隔
松菊真成吏隱居接地風聲浮㶑灧倚天峰影照澄虛
抛書不盡閒居興海嶽悠悠意有餘
登報恩寺塔
長干禪塔逼蒼冥偶共登臨似玉京竹葉酒杯光禄宴
杏花潭水曲江情上方象緯相摩盪下劫樓臺幾廢興
為問前朝僧細說迢迢西望倚虚楹
送王寺正汸僉憲西蜀
峽流新漲渺無涯萬里雲連蜀道賒未盡三春離席酒
行乘八月使星槎懷忠城外瞻祠栢遣興溪西對浣花
訟牒錦官知絶少君於棘寺況名家
送制帛
畫閣猶催曉漏聲共迎神帛出留京宫雲擁護旌旗轉
馳道傳呼鼔角鳴郊廟本嚴周定制登封非為漢虚名
因思柴望精禋地猶有蠶桑賦未輕
神樂觀會次鄧司徒韻
幽徑霓裳列羽仙仙人煮茗瀹幽泉蒼梧翳翳棲鸞樹
青野迢迢養鶴田棋局對人聊待客笙歌行酒漫巡筵
山房勝賞消長晝未必桃源是洞天
苦雨
雨過黃梅水滿塘野萍隨漲翠浮堂藥闌徙倚魚翻鬛
花徑閒行鶴理裳愁借酒杯聊自況笑憑棋局竟相忘
捲簾忽見西山色鴉背林梢帶夕陽
清涼寺避暑次吳寗菴韻
殿閣清涼接太空薜蘿深處隱花宫登臨此日琴樽在
指點前朝感慨中紫霧晝騰鍾阜氣滄江時引建康風
絺衣羽箑堪乘興未必東山羨謝公
送朱拱辰還崑
故人千里相逢日公暇時登江上臺忽買歸帆向湖海
可堪羈客送罇罍詩中景象憑誰寫舍後林扉懶自開
紫蟹香粳莫深戀秋風還擬挂帆來
八月十五夜月
露坐晴空禁漏寒仙人飛鏡上雲端銀蟾汎汎光流白
金粟紛紛子落丹千里酒杯同瀲灧萬家華彩各團圞
搴衣兒女遥南指目極征鴻共倚闌
齋居
齋居長日愛幽偏筠館清虛更可憐碧裊檀烟風細細
翠搖松影露涓涓鴈書塞上何由達龍駕雲中定巳旋
夜半漏聲燈月裏玉珂天路珮珊然
壽管儒珍方伯七十
方嶽棲遲楚甸安更推高誼早休官辭金未道前無震
爛手緣知後有寬松逕試持新玉杖荷衣無換舊犀鞶
横塘萬樹梅花發一醉長春取次看
同鄧司徒飲蔣中丞三友軒次韻
竹陰斜日滿臺青席地何煩錦作棚翻覆棋枰驚世態
倡酬詩句話平生松風池上聽遊鯉梅雨林梢起坐鶯
漫爾開軒對樽酒清和光景歲寒情
送王兵侍質菴致仕
十五題封乞罷官再陳方荷聖恩寬昔年南北塵初洗
今日山林夢始安村裏人歸添酒伴客邊秋及幾花看
濟時秪恐推耆舊矍鑠還須上馬鞍
新晴宴歸次韻
忽收山雨放新晴春宴歸來欲二更花炬分移天路迥
繡袍霑拂露華輕興高未覺良宵永詩就何慚太瘦生
騎入天街徐按轡行瞻宫樹斗杓横
周承德除養利州守即乞致仕
半百燈忩未放閒一官初檄遂封還眼明秋水雛丹鳳
身衣春雲繡白鷴天地塵埃人世外江山風月笑談間
迷途自訝為官在兩鬢年來己漸斑
送洪弘齊都憲考最北上
鎮重留都奏最時正逢仙仗賜鳩期霜威坐見臺烏凛
野興行將海鶴隨語燕風檣春渡穩遊絲晴旆午光遲
廟堂此日珍耆舊泉石何勞起夢思
己卯還自留都九日同顧孔安李仁山并兒子
鳳鳴登卧雲閣次韻
謝却塵途半日忙卧雲同上舊遊堂憑虚樹杪江光見
返照峰前塔影長笑整危冠籠晚鬢醉將衰面助春陽
十年九日千山外何處親朋共此觴
燈下賞菊
更漏沈沈客滿筵旋移黃菊素屏前即開尊酒聊乘興
亂發燈花若鬭妍看去醉疑蒙紫霧折來香欲動華顚
相看記得長安夜對影題詩又五年
渡江
鉦鼓聲高江雨收錦帆輕颺渡江舟金焦不負青春色
天漢遥分碧海流旅夢烟霄雙過鴈虚名天地一浮鷗
朝來無限瞻雲思幾度回看北固樓
登歌風臺
歌風廿載登臺興此日還停北上船沛井尚存終自冽
漢碑中斷已重鐫白沙碧草猶春色落日荒亭幾暮煙
總道當年思猛士韓良何事學神仙
送張都憲敬亭還宣城
解組歸來欲避名翻傳輿廪下承明興從泉石詩俱逸
身遠塵囂夢亦清疊嶂峰前春樹渺黃金臺下曙雲平
謝家蘭玉森森起回首猶餘報主情
大理寺芍藥次韻
繫馬槐陰午未歸翻階紅藥正芳菲開簾白日影搖座
繞砌和風香襲衣采石載將醪正美東甌携得蟹仍肥
從容退食還賡詠棘寺門閒訟牒稀
一雲次王守谿閣老韻
石磴崔嵬路折旋﨑嶇歴盡是平田高林忽送催詩雨
深澗遥分悟道泉僧為知名如舊識地疑曾到豈前緣
萬竿修竹參天起欲借琅玕紀歲年
天平山
十年不到天平寺雲白秋清山更竒落木聲中森萬笏
古臺高處有穹碑鳴鐘未入支郎院下馬先瞻范相祠
祠下雲泉流不住悠悠千古動遐思
卧病得鳳鳴家書
直北關心病卧時無端消息儘堪疑白鴻一聲叫已急
黃犬何處來翻遲電雷昨夜忽復靜雨露兹晨還自乘
沈疴浹月頓覺解覓紙起坐題新詩
遊清涼寺二首
樹裏僧鳴客到鐘翠微深處繫青驄九天日月瞻依外
萬井烟花指顧中王氣春圍丹鳳闕卿雲時護紫霄宫
省臺無事休衙早此日登臨有數公
春日春山偶出遊山扉晨啓徑松幽花宫日麗金輪轉
鷲嶺雲開畫拱浮潭影浸空高塔午泉聲吹雨半林秋
澄江萬里鯨波靜碧柳青蒲銷戰舟
江巡曉行
繚繞江流逐岸斜西來巫峽海東涯竹簾篷戸船船月
山館雲亭處處家波净試搖天上櫓風恬眞隱浪前花
天邊絳節予方領銀漢如乘八月槎
過東梁山西梁山
東西萬古石梁存潮落潮生幾處痕一水中流通鷁棹
兩山相向過龍門樓臺依約高藏寺煙樹迷茫下有村
風便未登聊問俗詩成秪自引壺尊
閱視水操
龍江閱視水軍營十萬貔貅畫鷁輕鳥陣雲盤秋宇淨
鯨波風定早潮平三山遥接旌旗動五夜初嚴鼓角聲
野色漸分天欲曙扶桑東望紫霞横
秋夜
一池霜後淨無萍影落雲天萬里明敧柳漸疎風外影
過鴻遥曳塞邊聲螢光篝火寒無燄蛩語機絲懶亦驚
底事夜來清不寐月明鈴柝震高城
次答靜齋巡撫見寄
池上秋生樹杪聲匆匆夜席話君行青尊擬罄三山酒
白日孤懸萬里情五兩風帆心共遠九華雲物思俱平
舟從采石樓前過傾圯猶餘太白名
紅心驛
行行長路夕陽催望望紅心探馬來臘意未舒堤上柳
春光先著隴頭梅青烟林匝棲烏下白雪坡盈獵騎回
兩日和風上貂帽壯顔無待玉壺開
利國監驛
坐倚南忩對鐵山鐵山無冶舊名閒譙樓驛舍孤村外
滕國彭城兩界間塵路崚&KR1828;天漠漠石梁敧斷水潺潺
何人為國輸籌策冀馬重開十二閑
十一月廿六日拜南刑部次月廿七日陛辭寓
曹氏園亭
霜天未解潞河冰暫向城南一駐旌雲漏尚驚高闕報
風埃聊對野塘清不將門帖通臺省漫有詩篇記姓名
時枉諸公遥問訊天涯誰道近春明
南寺讀毛文簡詩有感
舊遊曾記榼殽蔬屈指重來十載餘珠樹玉梅春似昔
野情僧面老猶初畫楣文墨皆陳迹青草蛟螭總漫墟
莫笑隨緣西竺語一茶清世有誰如
衞河懷陳僉憲
清源秋夜下長河獨客孤舟月色多濁酒未緣傾宿好
高才那得聽新歌南都夢繞同臺署東闕天教接珮珂
忽憶毘陵舊分袂薰風回首廿年過
重到法司
貫城門迥未須尋光景依稀昔似今楊柳綠乘春路遠
薇花紅放午堂深無邊躍鯉翻清沼不斷鳴鳩喚紫林
何意重來圖畫裏丹年無補愧初心
九日
九日郊原喜放晴黃雲滿地正秋成松山落葉隨風下
花徑浮香逐馬行遠水接天開四界高林棲寺隔重城
醉來移席冠猶整安得風流似孟生
官舍
官舍真兼吏隱清遶隄高樹水泠泠嘉賓不厭頻携酒
别院猶堪小結亭天際青山排闥至花間黃鳥枕書聽
省堂多暇休衙早遲日春風靜掩扃
東園燕集用前韻
一庭風雨送新寒公子留賓欲盡歡深酌黃金行酒斝
俄傳白玉送春盤城頭夕漏頻催柝燭下歌鐘巧弄丸
命駕要歸歸未得梟盧相博興還寬
病中書懷再用前韻
病餘雖較怯風寒坐擁爐薰也自歡卧篆木魚誰剥擊
閉門忩虎獨迴盤青囊解縳收詩草碧瓠隨題簡藥丸
風色湖山還好未雲司三日簿書寬
寄陳相鶴
重憶山人閒到老移居又住玉山西塵囂不到青松杪
鷗鳥常來白石溪醉敞絺衣朱鶴伴笑簪高帽玉鳩齊
予歸擬結談詩社是處登臨要品題
焚黃值雨雪
夜來春色到山家賁及林邱改物華五殿未緣酬一得
九原何意寵三加千峰雨合膏為潤萬里雲同玉作花
黃燎音容在何處空餘涓滴酹茅沙
過彭城
洪濤一過彭城下漠漠烟沙白鷺汀水落漫無平野綠
山圍不斷半天青子房直往祠前渡司馬難從洞口經
一夜老夫眠不去推篷落落數星明
九日隔風天津
滿江風浪正重陽船泊天津接大洋北望煙沙宫樹渺
東來鳧鴈海雲蒼霜螯入市肥堪饌臘蟻開尊醉不妨
回首吳山黃菊在幾時能學孟嘉狂
阻風良店驛
南征十月對南薰良店棲遲思欲焚播弄檣烏塵磧起
浮沈水鳥浪花分一杯細引寒船月千里遥懸煖閣雲
縮地無緣南北去兒孫聊復慰殷勤
雨後入關望都門
丹陽百里入關來雨後衝泥險道迴隴麥畦畦霑土濕
山花種種向人開簷邊乳鵲將雛至樹裏鳴鳩喚婦回
七里高岡更西望春雲縹緲鳳凰臺
三疏乞休伏奉俞旨用韻有述
九天昨日降黃麻老得辭官興轉賒何處紅塵迷客路
一江清漲到儂家有棋儘可消長晝無柝能催赴早衙
掉背出門那得礙君恩難道不堪誇
中秋日秋汀歸田諸老見過
金風忽動野堂秋梧竹蕭蕭爽氣浮可待月來光正滿
偶逢賓至雨初收盤飱江上鱸堪市尊酒牀頭釀巳篘
分付兒童掃松徑露臺高處恰登樓
秋夜
秋夜飛螢拂樹明水邊深坐葛衣輕金風頓覺塵襟淨
玉露還同野思清小院梧桐流月影半忩燈火讀書聲
何人苦被浮名累車馬翩翩欲二更
十四日立春荅高歸田見寄
明夜上元今日春春風今歲太逡巡正傳生菜盤行玉
還看燈花燭貯銀令節併臨增勝事小筵頻啓對芳晨
獨慚郢調難為和滿院瓊瑶雪色新
瓶梅結子
南巖攜贈一枝梅插向瓷瓶土不培冉冉幽香浮几案
青青嘉實自根荄玉盤未足瓊瑶薦金彈翻令燕雀猜
回首和羹虚鼎鼐不須移向日邊栽
待月次韻
移席風亭月漸高半開冰鏡半雲濤舉杯欲便隨秋浦
作賦何能似水曹一曲關山心自遠數莖衰白鬢空搔
坐深不覺歸來晚玉露涼生透錦袍
石湖上方寺
湖上名山紫翠中上方鐘梵有琳宫林浮錦樹山光發
水落滄江海氣通雙洞鉢龍收夜雨九霄笙鶴任秋風
向來簪弁都抛却巳覺禪心萬劫空
鄧尉山房
行看一水來天目坐見千峰湧太湖啼鳥不知遊客至
閉關惟有定僧孤鏡中水月俱清寂象外烟雲乍有無
勝地久懷來較晚買山真欲辨青蚨
挽張直芳
張君拜官如謫官柳州之南行復南荒服聖朝深雨露
瘴江終日自煙嵐長途旅櫬情何極落日啼猿聽不堪
淚掩寒原歌楚些滿林松檟碧相參
天燈
入雲華表綴春燈落落浮光破晦冥遊徑未須檠樺燭
照書何必聚囊螢碧紗忩迥臨秋月畫閣簾開晃夜星
漏斷六街人跡靜北忩猶自讀遺經
至日
歸來至日三年過物色年來好應期紅著江梅初點點
黃肥園橘尚垂垂五紋旋續針頭線半局能添指下棋
忽報前星照天下一陽來復正當時
戊戌元日試筆
賜歸天下降黃麻忽漫今經五歲華曙日樓臺收海霧
早春梅柳淨烟沙試揮霜管新裁句細汲山泉旋煮茶
兒女滿前高宴會玉尊金勝頌椒花
鳳鳴五十
建議但知當日是升沈那復悔前非行藏如此顔何厚
心事無端笑獨違特遣罷官辭殿陛翻令供職到庭闈
百年弧矢春同醉不厭茅堂隱竹扉
寄題纓溪草堂
背郭高林開草堂堂前潭水即滄浪鷗鳬泛泛澄波靜
雲石泠泠白晝長試濯冠纓歌孺子却疑圖畫對瀟湘
仙郎莫負澄清志塵海烟沙正渺茫
翠微閣
病足登臨老更艱人扶闌曲費躋攀憑虚試眺前年景
移席重看舊日山風閣崔嵬雲外遠雨樓岑寂翠微閒
明朝晴霽還須到分付禪僧莫閉關
登新樓
一上新樓百摺梯捲簾蒼翠玉峰齊天光照落書邊幌
海氣潮生檻下溪荏苒烟霞通宇宙逶迤城郭見東西
千年身世青霄際何必桃源訪路迷
王君美林亭看梅
底事春來日日陰強移棲息就花深行經薄霰穿香徑
望隔寒雲帶碧岑水面仙裾來似夢城頭羌笛杳無音
自今幽興林亭熟再過肩輿不用尋
獨坐
老來身世澹無營獨坐虚堂萬慮清靜看溪雲兼樹靄
細聽泉溜帶江聲喜貪書卷慵仍擲量怯壺樽淺亦傾
見說仙家閒不去也消長日對棋枰
五日雪
薄海寒雲釀雪飛逶迤城堞玉龍圍蝗知入地深無數
柳見乘絲凍覺肥春甕未開浮蟻動冰澌初解泛鷗稀
老夫正爾抛書卧高興何人欵竹扉
三月二十五日懋魯攜酒東園看花
看花去歲竹闌邊今日花開恰似前抱病秪疑虚几杖
逢人翻欲共周旋啼鶯落絮供長晝把酒論文及暮年
來歲春光如復在行厨應許再開筵
鄭怡山春和樓
路斷平橋己廿冬登樓頻夢昔遺蹤江雲繞棟經時薄
山色回春到處濃入戸再看新壘燕隔溪還蔭舊栽松
晨昏試扣長生訣門對高談得易逢
春前一日晴
歷改新年十日賒春陽今到野人家瓊葩著雨當軒放
絲柳含風舞岸斜不語翩翩筵上燕長開灼灼勝中花
西園試筆聊呼酒川上晴光動日華
招王詩人雪塘過小園看梅
闔閭詞客來婁曲楚楚梅花照碧潯白髮素心渾不改
疎枝凍蕊自能禁孤山此日為幽伴浣水何時聽細吟
花逕東風長日掃莫愁荒草步難尋
宫詞
相喚簷前度嚶嚶柳外鶯寒衣裁未就忽斷剪刀聲
踏田夜歸遇雨
蕭蕭禾黍荻蘆横一望湖光廿里程夜半歸來眠不得
北忩風雨帶秋聲
訪熊道芳不遇
雨深泥滑馬蹄艱策力行行到館邊深鎖綠楊人不見
鷓鴣啼斷夕陽天
題南坦扇畫
天畔松風捲夜濤朱衣坐看月輪高分明吏隱梅花水
此意憑誰報水曹
乾寧驛
驛樓風勁捲塵沙天上樓船向海涯北望官河潮正長
片帆拖影夕陽斜
蠶
篋笥開來紙半張星星萬點浴蠶香須臾湧出煙雲黑
却問東鄰摘穉桑
蓴菜
無日江湖不夢思秋風七月是歸時何人解得張翰意
百尺柔條送紫絲
荅周秋汀
老去詩篇字字工蒼頭長日送詩筒夜來我亦驚詩夢
聲落秋山寺裏鐘
石倉歴代詩選卷四百六十四
