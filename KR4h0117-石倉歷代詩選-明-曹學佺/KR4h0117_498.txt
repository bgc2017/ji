石倉歴代詩選卷四百九十八
明曹學佺編
明詩次集一百三十二
孫一元
江上逢春感興
嚴雪散寒雨堅冰開積霃青陽變脩條東風回舊林節
物感孤志連翩春江潯椒花遠自媚清尊強費斟十年
一被褐百回結鶉襟豈無鄕關念所愧國士心開匣撫
神物牀頭流泉音冥運誠嶮巇履兹思何深不徒一朝
奮要在萬物任清時繼絶響聊此抱膝吟
春日吟
地偏無往來空亭春正深會此淑霽景花木弄繁隂去去散芳
躅風來吹我襟意得不能語野鳥酬好音翛然遂忘倦盡力還
幽尋纖纖孤月上遲遲白日沉呼來林居子還當期此心
與甘泉老人董㠗山
天風下高木寒日墮蒼蒼對坐青崖底卸杖白石傍瓦
甌出泉味布袍受松光雲霞有古好芝桂永相將還攜
韓終軰去訪蓬山陽
江上餞别友人四章
晨起促征裝薄言騖舟楫送子赴脩河不忍與子别蘭
苕會摧殘蔦蔓不堪結悽悽情未宣惻惻心欲折
心折憑洲渚玄雲搆重隂慷慨撫時序况此離别襟嘈
嘈佇繁吹戚戚理哀琴暫延林莽間睠此念彌深
念深重離筵含酸聽我歌天寒冰澌結君但當奈何窮
獸不出藪倦鳥豈離柯期子早歸來歲宴守山阿
山阿遵時晦人文會陸沉履運多嶮巇感念昔與今凄
風振脩薄嚴霜披喬林願言同此夕寤寐思所欽
送周用賓進士訪道入少華山
滄江望不回孤峯晴自立猛虎嘯天風肯為人所縶嘗
聞安期生畫策君未入歸來謝煙火清露中天吸千年
玩弄間人世風雲集坐此無窮門滅景鍊玄汁
種松
種松滿崑丘眼中生蒼鱗松根化為石松葉不受塵中
有結廬者長年事隱淪入雲荷長鑱劚苓青澗濱木食
有竒志乃與天為鄰放歌白雲裏去去空山春
田舍早春作
今辰初解凍遠望田苖稀日出會羣情鳥雀相喧飛村
婦荷鋤至隔舍煙火微阿童三尺箠驅羊散柴扉風來
廣郊陌春事正依依
收菊花貯枕
呼童收落英晨起晞清露滿囊賸貯秋寒香散庭戸夜
來夢東籬枕上得佳句
江上送殷近夫奉母東歸
春色滿汀洲沙晴鸂䳵遊故人别我去回首江之陬半
月屇水宿挂颿風力柔芳蘅弄遥碧閒雲澹不收遠見
蒜山月晩泊瓊花洲推篷慈顔喜得魚沙市頭人生會
有别歡聚不知憂平明望齊魯乘流發櫂謳
王野雲見寄華山誌忽憶余曩昔月下著羽衣
醉吟蓮花峰上今已三載自過江南無此豪興
喟然而歎作詩以謝故道及之
憶昔遊上清長風吹羽䘸仙人九節笻扶我蓮花側太
空借韶濩羣動聲相嚇石髓酌天瓢此物山不惜醉倚
洗頭盆月華凝欲滴獨鶴警夜半回首秋雲碧三年萬
里遊此事墮今昔媿謝山中人默光運闔闢
紫陽山中徐步
窮壑卧孤松寒風生杖屨幽人獨往來鳥弄自成句因
山賸得秋欣然有餘趣片雨弄江光孤雲起汀樹望中
水似天嘯坐漁舟去
吳興北亭與邦直别
青松盤巨壑不受人間塵鸑雛異衆鳥自飲砥柱津羣
情貴苟合難以保厥眞吾與夫君交終始道相親同擷
雲中草還尋天上春一朝來告别去作上國賓正值歲
時暮况與豺虎鄰咽涕重感傷手挽君車輪寒禽各嘯
侣落木亦悲辛惟願君歸來卧此清澗濱
聞劉元瑞按察使棄官與甘泉山人候久不至
南國有高人棄官萬里道晨夕問音書相候青林杪歲
暮悲風塵會晤苦不早何日入門來捋鬚傾懷抱東山
吳居士况汝平生好朅來同幽栖笑拾金光草
夢遊黃山吟
朝看黃山圖暮夢黃山行手捫天都月一笑雲煙横丈
人眉如霜采秀忻相迎酌我以石髓遺我以瓊英泠然
跨黃鵠更欲遊空明羣峯忽不見一舉還自驚覺來發
長歎半忩松雨鳴
春日閒居和韋蘇州
亂髮午未梳稾居幽興生焚香了清晝無夢到京城雨
過山枝綠倚杖有餘情舍南春水滿鵓鳩聲催耕地僻
語論稀牀堆圖史清朅來坐成嬾那知世網嬰
解所佩日本小劒遺殷近夫作公莫舞
晴空一夜走白螭河鼓下照寒江湄葛廬之山元氣裂
神物將化天有為罈頭驚見赤花古轆轤純鈎皆莫數
千年碧血燐火明萬里隂風髑髏語帝王氣象佳葱葱
玉虹提擕行相從座上酒酣公莫舞要是當時龍凖公
酒酣歌贈鄭繼之地官
司徒之官不可求早年通籍金閨遊青袍只今厭奔走
兒女衣食泣道周屢見文章出翠釜未聞廊廟登天球
鄕關萬里望不及風吹離思江花愁野人勸汝早歸來
塵埃骯髒難為儔朝廷嬖孽未除盡早晚尚有巴蜀憂
冰雪照野驚歲暮行人烽火多阻脩天狼出明東海岸
哀凰獨叫西康州酒酣對汝不料事為此長歌歌未休
黃山行
黃山昔云與天通三十六峯常冥濛晨昏日月轉地中
下連滄海沃焦東嘄陽一足啼遠松天雞野岸巢高風
中有靈跡世難窮洞門水簾捲鬱葱五色閃映金銀宫
秋風花落青桂叢聞有高人閟其蹤洗藥流出砂泉紅
長年兀坐石牀空萬物入手愁化功吾聞此山元氣鍾
異人往往時相從苔篇鳥書雲霧封我來啓此心忡忡
洞裏韓衆倘相逢倒景同佩蒼精龍萬二千年夀無終
題梅花贈太守黃子和
使君作郡滄洲邊我曾一見神翛然長髯方瞳有仙骨
種梅猶記羅浮巔瓊盤鐵曲一萬本茅屋正在春風前
寒姿自照日杲杲白鶴下呌青溪煙我歸管領君勿嗔
采花拾實還候君
南榮老人歌
南榮老人睡起晚過午柴門日初轉下牀看山嬾不冠
山光樹光渾莫辨秋來更覺草堂深鳥雀相馴機事淺
平生得處不須書愛雲弄泉歲華晏
跨驢遊西山天竺寺
秋葉滿林吹亂紅秋光半在山寺中老袖迎門解幽事
一見呼我長髯公薰爐相對坐終夕松聲泉韻何冲融
獨鶴隔竹向人立欲鳴未鳴幽意同氣酣日落豪思發
詩成三繞青柱叢造物小兒玩人世俯仰何必悲無窮
布袍斗笠自高格狂歌醉叫驚山翁歸來明月散林影
驢背仰嘯秋山空
春前五日大雪
一夜雪飛石徑齊清晨壓我茅屋低小奴開門抱甕出
赤脚汲水愁衝泥牆頭饑烏太無賴繞我階上啞啞啼
南山黃獨寒無苖長鑱歸來風怒號
謝鮑山人採松花見寄
山人縳屋黃山巔青松萬株盤屋前春風摘取花滿裏
逢人遥寄吳門仙吳門仙人身巳輕服花更覺靈氣生
白日獨坐若木下滄海如席龍不鳴昨夢訪君松樹樾
赤脚蹋雲石苔滑天風颯颯吹欲醒歸來松際留明月
題古木竹石圖
石根拖雨雲脚過老木&KR1947;谺石欲墮白日抱珥天色微
翠葆含吟風勢大山空往來不見人山鳥一聲山竹破
當時此畫作者誰湘娥猶泣眞宰悲
黃山歌贈戴仲良
吾聞黃山三十六峯青插天懸崖峭壁萬丈飛流泉古
松盤壑風吼地蒼藤翠蔦白日生雲煙竒石媚幽獨小
芝紅欲然若有人兮山之巔烹霞煉石元化旋宇宙入
手春無邊有時黃鶴鳴翩躚自吹玉笛桃花前月明相
約講重玄我來手持青苔篇龍漢之秘心相傳洞中一
笑三千年
黃山歌
黃山嶻嶭幾萬里亂峯如龍矗雲起晨昏日月轉山腰
三十六軸盤地底崑崙渤澥氣勢來衡嶽匡廬遠相倚
長年冥濛飛煙霞白日雜遝走麋麂玉泉丹砂種靈根
芝草琅玕長不死中有高人事隱棲縳屋開門亂雲裏
崖木野藤時作花澗水泠泠石齒齒牀頭木瓢白石鐺
簷下甕牖烏皮几避世應同尸鄕翁著書還擬鶡冠子
我亦乾坤放逸人探竒名山興未巳落日長歌招隱詩
采藥尋君從此始
渡江
斗酒醉初醒長歌望海門晚山横北固落日照中原沙
白鳥䨇下天青江獨吞壯懷方激烈危坐欲騰騫
同沈啓南吳門載酒泛月
微茫風日暮歸鳥下青田暝色遥吞樹波容澹寫天豚
魚不吹浪萍葉故迎船笑殺鴟夷子浮家不計年
有客
草堂對湖水地僻有高情雨意開林色秋光泛菊英到
船覓魚蟹有客過柴荆長日看山處相留几簟清
癸酉六月望夜同施邦直棹舟西湖歴六橋抵
望湖亭遂登孤山拜和靖處士墓
向曉南屏路相擕上釣䑳山根晴亦濕湖面夜難昏月
色留吹笛鷗羣廻洗樽來尋林處士地下有知言
晩霽
晚來雨初霽煙火隔林微一徑牛羊入孤村桑柘稀長
天下遠水積霧帶嵒扉月黑聞人語溪南種樹歸
對酒
巖石韜弓劒風塵混客身易消吳地酒不見隴山春失
路無騰蹋供愁似衆人獨憐嵇叔夜何處可藏眞
幽居雜興
草堂連翠微一徑轉柴扉竹裏厨人散雨中春事稀蜂
房争自課花片覺全飛政愛蒲團好焚香了化機
十日荒城雨開門草又新若無一杯酒孤負百年身澹
澹春圍野青青山近人喜看江上影依舊白綸巾
雞聲催旦暮歲月夢中移雲漢空回首溪山獨占竒買
船同鶴載得句報僧知却笑南華子閒看野馬馳
清風生甕盎天亦愛吾貧看竹雲連屐鈎簾雨映人梅
花偶到座硯水動浮春意外渾無物青山共此身
重遊江上寺
重遊江上寺相對一樽開耒耜知天力東南息戰灰堞
樓浮海動潮勢抱山來落日聞人語漁樵覓徑回
費鵝湖閣老顧與成參議同訪有詩見遺依韻
和答
雨餘秋寺裏一徑轉松長上客同乘屐高人獨據牀塔
隂眠石壁鶴跡遍山房歸去猶餘興看鷗意不忘
江城柬殷近夫
沙上風煙異經時老客心遠天低故壘落日帶空林目
極芳華晚愁緣野水深江城有嚴武猶可慰孤吟
西湖
十里山如拭西湖背郭流僧歸虹外雨雲抱水邊樓春
事多逢醉歌聲半是愁獨憐垂釣者吾欲共滄洲
晩晴信步至城東草堂主人開樽留酌
東風吹晚步拄杖散閒身燕掠春隂薄鳩鳴桑葉新過
君文杏館呼我酒仙人政有煙霞骨還知麋鹿親
雲溪
落日溪光淨閒來坐石磯因看異人跡猶見紫雲飛岸
拆楓根出沙寒石髮稀懷賢增感慨回首意都違
荆溪道中
樹夾蒼崖立遥遥溪路微浪花迎棹尾山影上人衣饑
鵲鳴將下頽雲凍不飛還尋舊遊處日暮漁樵稀
幽居
自得窮通理幽居不誤身清流梳石髮遠霧着山巾竹
上僧留偈庭前鶴近人科頭坐終日吾自愛吾眞
失鶴
只在秋江上孤音何處聞夢回千里月愁入萬山雲欲
賦招難返長憐思不羣此時還憶汝書寄武夷君
只在秋江上煙霞幾萬重階前留墮羽苔面想行蹤雲
影忽傍水月明猶在松此時還憶汝跨我出樊籠
西爽亭會别周參政楊顧二參議
對酒山亭上清秋思更豪輕鷗動江色片雨帶林臯興
逐王司馬詩當何水曹分擕聊一笑日暮上漁舠
虎丘慧上人山房
占勝景相依僧閒水竹居窗幽滋蘚暈樹老帶蟲書石
鼎秋聯句溪園夜剪蔬買山錢可借許我築茅廬
獨往
無媒幽徑返笑語領東風遠燒攙新綠寒花動小紅野
情藜杖底詩句酒杯中一路春相候何人識化工
寄顧台州華玉
使君有道氣為政亦山中坐見桃花色青林度遠風才
堪一世用官與衆人同饑食莤溪橡長歌興不窮
遊龍井山
石磴攀蘿上天風倚杖吟鐘鳴山意動泉净樹光深白
日觀雲物清樽坐石林歸來興更好纖月映孤岑
鄭繼之地官久不過湖上奉簡
怪爾狂吟客不過湖水濱寧遭官長罵莫得野人嗔雲
外烏藤杖林邊白鷺巾相看只自好空送月華新
同孟僉事望之登虎丘山
停舟倚暮色開醆對江濆山迥朱甍出鐘鳴碧殿聞林
花交野岸石壁動春雲落日狂歌客登臨興不羣
蘭
落日天風動空山蘭葉芳瀟瀟湘水闊冉冉楚雲長獨
抱幽人操空懷王者香隔江費褰采歲暮永相望
題孫道甫東園卷
小闢東園地閒來樂事宜幽懷流動處好鳥忽鳴時灌
藥引清沼護花編短籬主人足高興嵇吕共襟期
茅屋清溪上
茅屋清溪上漁歌入座聞水光偏映竹釣石自生雲地
近青藜杖身隨白鳥羣此中有眞趣長日少塵紛
送友人北上
扣舷歌小海判袂送君行秋入風雲壯鵰盤原野晴山
迎楊子渡潮語廣陵城還憶西湖上漁歌載酒觥
次韻祝維貞員外
歸來光範門書策不須論白日自幽事清泉在小園鳩
鳴開竹閣月曉過梅村鄰父時時會壺觴笑語温
發漕湖
初日浮高樹清鷗散淺沙挂帆湖水上聞笛野漁家岸
拆孤蒲合雲迷山郭斜芳洲動幽興自起采蘋花
春日王氏池亭一首
别浦漁歌近臨流水檻開主人時杖屨斜日在莓苔沙
淨新篁出亭幽羣鳥來習池風物異喜有葛強陪
大善寺贈惠上人
訪客溪邊寺湯休解愛才高吟攄野興小酌引春杯翠
壁雲光薄青林雨氣開會當忘物我相對碧山隈
過黃勉之明水草堂
去去草堂遠懷人藜杖過青林散山靄翠壁倒江波竹
裏鳩聲切吟邊野興多相看皆道氣白日卧雲蘿
同凌時東邵文化沈邦魁飲戴山大石上
載酒問山寺尋幽過遠林殘霞依水净新月隱杯深坐
久頻移石歌長得賞心青春原自好歸櫂有高吟
夜雨
寒柝聲初急殘燈燄不脩長吟聞夜雨獨客卧江樓節
物東山念朝廷西鄙憂驚風振叢薄迷鴈失灘洲
南征
南征五月動旌旄瘴靄蠻煙望目勞此日壺漿迎虎旅
幾年江海泣弓刀戍樓鵰落風雲壯野日猩啼戰壘高
更喜皇天能悔禍不妨遊子卧江臯
滄江
千林草樹靜相依來往尋詩坐釣磯地近青春惟鳥雀
夜來新水到柴扉中原落日愁多夢萬里滄江定不歸
擬向鹿門為地主不妨常著芰荷衣
辛未中秋攜張逸人僧龍玉升顯東明西湖泛
月遂携酒登望湖亭扶醉漫興
一望晴煙破暝幽湖天灧灧月初浮旋攜斗酒呼鄰父
小有蔬盤上釣舟笛咽水龍中夜冷杯搖河影萬山秋
人間回首悲何事欲覽清光最上頭
秋晩登鎮海樓
樓上輕雲散女陴樓前狂客獨支頥江當夕照半添色
詩與秋山相鬭竒木葉無言時序變塵寰多事杖藜知
只應久被漁郎笑雨細風斜歸去遲
新卜南屏山居
石上藤蘿對夕曛解衣長日坐來頻挽回滄海眞無計
領略青山合有人養鶴似嫌䨇口累為漁又過一生身
相逢惟是南屏老獨樹柴門許結鄰
山居着野服
道人占斷南屏景十里青山帶郭斜對水柴門通鶴渚
隔鄰煙火是漁家巖頭老檜占風雨石上昌陽閱歲華
粧點太平還着我棕鞵桐帽送生涯
晩泊
落日長風吹磧昏荒村寒月動籬門江潮枕上悲心壯
山鬼燈前夜語繁亂後客心猶萬里斗間雲氣望中原
欲添春水随行具更聽漁歌起釣䑳
晩晴獨眺昇山絶頂
石磴天風笑語清捫蘿直上思猶輕斷虹收雨青山出
白鳥弄波斜日明跡學漁樵成久業身隨麋鹿長高情
兵戈滿眼眞何意只漫蓬蒿過一生
月波樓為陳子魚題
危樓溪上倚層空住近仙人白兔宫浪靜魚龍眠桂影
夜凉河漢動秋風鈎簾弄釣滄洲上開檻洗杯清鏡中
他日乘舟聽吹笛我來相訪水雲中
王與時方伯顧與成參議見訪山中
柴門車馬藩侯重下榻高談盡日懽笑我風流丘壑相
對君倒著竹皮冠山中芝草闌干長石上松隂空翠寒
記得晦翁詩句好一川風月要人看
秋夜坐吴山僧舍
夕隂横抹暗江城入夜星河淺澹明度水煙寒千樹暝
隔林雲卧一僧清絡蟲故故催機杼木葉蕭蕭送雨聲
獨坐山窗情自會燈花無那向人青
乙亥元日
元日狂歌倒竹樽東風昨夜到柴門生逢盛世憂何事
家在青山道自尊殘雪疎林開舊色崩沙細浪長新痕
春來漫有滄洲興文䳵銀鷀滿釣䑳
孟秋十六日孫道甫范文一昆仲邀予同汪進
之亰兆方質夫逹人泛舟西湖二首
雲移洲渚樹廻灣來泛湖光十里間逸客風流同白幘
道人詩句說青山天留晚景平波上鷗落漁家亂竹間
此意與君須領略菰蒲明月棹歌還
載酒同尋白鷺灣相看一笑意猶閒殘霞隔水宜詩句
歸鳥穿雲見晚山謝氏賓朋牛渚上岑家兄弟渼陂間
醉歌小海無人和獨與漁郎泛月還
宿歸雲庵
沙清竹碧鷗出飛野老候余開石扉暮雲捲雨日初落
木葉滿山風乍稀酒杯入夜意自好篝燈向人寒相依
窮幽覽勝乃吾事坐愛名山忘獨歸
九日登南屏山漫興
南屏九日登臨地望裏風煙秋事幽青蕊娟娟憐物候
孤帆裊裊隔江洲秦雲隴樹歸心遠易水燕山落日愁
詩罷長吟還自佇汀鳬沙鴈晚相遊
夢鄭繼之
不見平生鄭廣文風塵側望隔青雲殊方物色偏憐客
雨夜燈花屢夢君隔葉山鳩高自語避人江鸛獨為羣
眼中此日堪惆悵塞北音書久未聞
夜坐
中庭露下濕征裾獨起蒼茫佇望餘河漢夜深人語靜
海門潮上月華初盛時去國愁難破看劒燒燈氣未疎
三載相看隔南越故山戎馬久無書
九日登南屏山漫興
客中此日逢佳節扶醉來登千樹林斜日碧雲秋寺淨
折荷殘葦晩湖深中原目送雙流淚老馬時存萬里心
何處草堂還可借杜陵今有卜居吟
江上
沙礫喧寒雨楓根挽釣楂菰蒲起煙火隔水是漁家
睡起
睡起散幽躅荒崗春日西野雲飛不起寒壓竹枝低
春日遊惠山
茅堂藏山隈尋轉更幽興一鳥浴寒塘數花明小徑
向晚意不歇殘陽澹欲無漁榔隔浦斷樵響入雲孤
閒撫溪邊石坐談竹下門殘霞不作雨遠水欲浮村
歸來吟不了賸有水雲情船頭借漁笛韻中明月生
雜詠
夕陽沒中流舟子不停櫓風來未滿帆望斷桃花浦
題孫道甫小景
家近新塘曲月明魚可掬盡夜澹忘歸和雲汀上宿
白島
白鳬看不足坐買江上舟長日牽春夢江光搖綠洲
即景
亂山帶喬木斜日望中碧白雲來傍人馬首嵐光滴
驅車復驅車
驅車復驅車起拂車上露願作車後塵逐君車輪去
古别離
有酒復有酒餞子河梁路離情不可整風亂道傍樹
憶王屋山人
幾時不見鹿皮翁回首碧雲天自空記得去秋新月夜
荳花棚下說年豐
西湖
十里飛花送酒巵六橋兒女蹋春詞無人會得漁翁意
獨立晴湖照影時
梅杖
幾點冰花尚未消一枝鶴膝凍翹翹夜來夢到相尋處
野水斜通白木橋
飲龍井
眼底閒雲亂不開偶隨麋鹿入雲來平生於物原無取
消受山中水一杯
席上偶成
楊花燕子弄春柔醉倚箜篌笑未休依舊清風明月好
買船吹笛過滄洲
林侍御過訪留坐竹下問武夷山水
清泉長日潄潺湲豸史峩冠訪竹關自笑道人迂野性
相逢先問武夷山
春暮
門開轣轆東風曉酒熟牀頭無可人聽盡雨聲渾不寐
楝花榆莢過殘春
謝方方伯夀卿惠米
躭貧自笑山人瘦飽飯還歌方伯賢白石鐺中消歲月
漫炊松火汲清泉
訪錢隠君
隱君南國舊王孫小築茅堂水竹村我亦江湖陸魯望
釣竿獨抱訪柴門
西湖
門前雲物時來宿沙上鷗羣亦自呼背郭不知有城府
矮牀叢竹坐臨湖
除夜
短瓶卧壁不盡飽宿火向人還自青明日梅花應作意
春風一夜打柴扄
書張山人壁
尋詩衝雪過山家拄杖鏗鏗石徑斜自笑道人無長物
酒壺隨處有梅花
美人圍棋
棋局當窗笑語清鴈行雲陣各縱横緗簾疎簟無人見
庭鶴時驚落子聲
鞦韆
花下羅裳映縠文鞦韆彩架簇春雲回頭偶道金釵落
深院風清笑語聞
秋夜渡江
西風吹鬢綠䰐鬖擊榜長歌酒半酣野月上船燈影亂
載將秋思過江南
石倉歴代詩選卷四百九十八
