石倉歴代詩選卷一百七十六
明曹學佺編
宋詩五十三
范浚
遣興
商山園綺徒雪髮映松露山間謂終老不踏市朝路一
朝前星匿羽翼起調護婆娑古衣冠笑定國儲副留侯
計偶爾曷遽動真素因知今昔士出處自冥數寕庸巧
馳驅失爾邯鄲步
題八駿圖
何年畫工搦毛錐貌此八馬姿權竒青絲絡頭十二蹄
調柔意態行愉怡五馬放浪無維羈或齕或望仍廻嘶
一牧牽鞚一牧騎製度侊彿唐巾衣不知此馬生何時
昔周穆王遠遊嬉駕跨八駿驅東西高升崑崙躡瑤池
騮騄驥義勞飛馳日走萬里無停騑興元唐家危累棋
百弮僅脱朱泚圍黃屋進狩懷光追八馬入谷七馬疲
筋攣肉綻行人悲兩者資世皆顛羸虚名何有千載垂
空得傳記流歌詩未如此馬閒猶夷牧坰不受鞭筴威
不踣險遠安無危泉甘草薦足自肥安用號駿稱雲騅
嗟哉畫意誰能知
登富陽觀山亭
弭棹依寒渚臨亭俯碧川嘶雲征海雁椎鼓過風船水
闊天低樹山空日暝烟擬題江似練終媿謝公賢
避盜泊舟武康遠光亭下與同行分和杜工部
詩傷秋及宿江邊閣
帶郭人烟少通村徑路微水光浮棟宇野色動窗扉小
樹無重數前山不合圍艱危隣虎窟奔廹詭牛衣白舫
竟何適丹楓看即稀西園小茆屋知復幾時歸
次韻端臣姪喜雨
初弦落微月草宇夜岑寂追凉拂桃笙曲肱聊偃息檐
榮忽飛雨散亂銀竹白避漏起移床青燈暈空壁曉看
蛙入戸時有燕為石是節正驕陽敵煩火雲赤煩蒸等
坐甑百體勞按抑良苖憂槁暴空有庭樹碧借免抱龜腸
猶應困蔬色炎埃今一洗萬井沭甘澤望歲即交歡
寧容須暇隙相逢如得酒酌飲莫餘瀝
偶作
晏食聊當肉緩步聊當車身間貴莫比心足富有餘時
飲一杯酒歴觀千載書正爾良獨難亦復將何須
次韻茂永兄首夏新晴
燕落雨知節鳩鳴天欲晴行雲飛斷碧斜日漏微明笋
出竹三徑苖肥田一成野人知得飽索酒坐班荆
初冬郊行
空闊野雲疎行行思鬱紆露花啼晩菊風葉舞高梧日
落牛羊下天寒雁鶩呼却回南澗路暝色徧蓬廬
雨後出郊
晴景收林靄春郊賸物華麴塵官道柳粉豔野墻花竹
裏草亭古沙邊苔徑斜遣心知有處發興渺無涯
其二
扶輿穿密竹度約過前溪霽色烟横野春聲水繞畦映
山行白鷺遷木韻黃鸝客裏貪幽事歸時日已西
送周西美主簿之任祁門
君向祁山去修程幾日期江天梅子雨驛路橘花時知
廹循陔養寕辭紏邑卑美才無不適鸞翮豈棲遲
遊南山晩歸
樂事愜幽討閒情便舊遊梳風脩竹晩掛日老楓秋一
飽桑門飰百㤀塵世憂蕭條茆屋下可以縱冥搜
其二
荒荒日已暮廻首興何長䆉稏紛乾穟森疎嘯折篁水
枯山石露風晩野花香歸卧前簷下詩成小雨凉
春飲分章字韻
傳杯行美釀擊鉢課名章月借全窗白花分小樹香人
情歡子盡道術醉相忘雞黍襟期厚渠論漢范張
讀長門賦
阿嬌負恃顔姝好那知漢帝恩難保一朝秋水落芙蕖
幾歲長門閉春草自憐身世等前魚舊寵全移衛子夫
獨夜不眠香草枕東箱斜月上金鋪曉驚永巷車音近
失喜疑君枉瑤軫臨風望幸立多時却是輕雷聲隐隐
年年織女會牽牛百子池邊侍宴遊自從一落離宫後
無復穿針更上樓人言消渴臨卭客天下工文專大冊
黃金取酒奉文君冀悟君王賜顔色賦成果得大家憐
鳳觜煎膠續斷絃不似昭君離漢土一生埋沒犬羊天
送徐彦思倅建安
君不聞詩人一席眠&KR0034;&KR0034;夜泊建溪微月中猶能即境
慰岑寂隔簾朗詠看瞳曨今君笑擁箳篁去早有繁花
明驛路脩程百越渺風烟發興自應多麗句知君踔越
是名流朱紱聊煩佐上州貳政少安山水國尋登要路
紓皇猷西風略略搖征旆過往題詩援離袂武夷鶴膝
杖扶羸寄我他時訪松桂
對酒分和杜詩
桃花朱朱李花白高柳花邊出多碧雨中物色更芳鮮
未礙劉郎中一石醺酣裁詩角險麗坐客豪宕成勍敵
但令得醉復長吟山雲從爾生虚壁
四月十六日同弟姪效李長吉體分韻得首字
黃梅雨歇春歸後搏黍哺雛鳩喚婦紅殘小頰蹊上花
翠刷濃眉陌頭柳籜痕半脱烟篁瘦露裛幽香逗書牖
雲容漠漠曉隂愁麥信風前一搔首
題茂安兄藏春園
春入名園何處尋東風引步上嶇嶔平凝四面雲嵐合
曲折一丘花木深碧草華滋迷絶徑綠蘿隂影護芳林
韶光向此知歸處長與先生供醉吟
春雪晩晴出西郊
步屐尋春犯雪泥村南村北鵓鳩啼墮梅殘白猶明樹
着柳暗黃初映堤風景快晴雲擘絮江天未暮日懸規
最憐碧漲侵沙尾更傍横橋一杖藜
西園
路入西園線綠苔閒來倚杖一徘徊霜林有樹葉皆落
風榭無人花自開奴橘甘酸千百顆候梅蕭薄兩三栽
幽人自是便幽勝把酒孤吟只費才
四睡次茂載兄韻
門外啼鴉暗柳濃華堂翠幕度香風流鶯不識夢魂遠
自向窗前訴落紅
水亭珍簟卧瑠璃日暮凉生小雨催誰刺蓮船過前渚
榜歌聲落枕邊來
小窗卧冷聽吟蛩半擁輕衾乍怯風清夢不成空有恨
蕭騷疎雨打梧桐
暮春病起
病起春深白晝間瓦松花老掩柴關坐調心息無浮念
沈水烟銷古博山
石倉歴代詩選卷一百七十六
