石倉歴代詩選卷三百二十八
明曹學佺編
明詩初集四十八
王燧
送别
綠水灔汀洲風起江南秋煙波有孤客關河生遠愁遠
愁那足說惜此芳華歇日暮淡忘歸蘋花悵難擷
修竹美人圖
蘭膏香膩盤雲綠愁鎻春山黛痕蹙天寒日暮悄無言
翠袖盈盈倚修竹修竹無心亦有情竹花結實珠繁榮
秦樓人去彩鸞杳湘江種得相思成相思有種何時歇
竹上年年怨離别千古魂銷怨不銷淚紅染作鴛鴦血
和高季廸將進酒
君不見雲中月清光乍圓還又缺君不見枝上花容華
不久落塵沙一生一死人皆有綠髮朱顔豈能久樽前
但使酒如渑肘後何須印懸斗咸陽黃犬悔已遲至今
千載令人嗤試看古來功業士何如陌上冶遊兒百年
飄忽寄宇内日日歡娛能幾歲勸君莫惜囊中金便趁
生前當買醉臨卭壚頭綠蟻香柳花捲雪春茫茫吳姬
越女嬌相向痛飲須盡三千觴興來狂笑縱所適慎勿
畏他權貴客東風吹落頭上巾此日獨醒端可惜一朝
綺羅生網塵粧樓空鎻青娥人酒星不照九泉下孤鳥
長哢山花春
湘竹簫歌
君家洞簫天下竒碎紅亂點香淋漓濃如丹砂沁冰肌
淡似猩血封瓊枝持來世人莫能識疑是秦女來相貽
幾回吹向霜江曉皎月不明風悄悄一聲捲入碧雲中
驚散飛鴻落天表君不見重華去兮歸路遥二妃泣向
湘江臯江臯之竹竹間淚萬古千年長不消我將挾君
携此同上黃鶴樓醉弄一曲離鸞秋曲終飛度洞庭去
試聽蒼梧猿夜愁
春曉美人圖
梨花埭上雞鳴早十二瓊樓天乍曉東風不動綠楊絲
雲母窗空春悄悄銀屛複帳掩鮫綃遮斷蓬山海路遥
鬢亂釵横雙鳳軃玻璃枕上不勝嬌誰將鸚鵡偷調弄
驚散瑶臺合歡夢金盤仙掌日華高小苑花枝露痕重
小玉熏殘蘇合香臨鸞先學理新粧含情欲起嬌無力
滿苑綠隂清晝長
題畫
疎煙帶平野閑花落空林雞聲在何許人家春樹隂將
尋丘中侶諧此塵外心幽期倘云遂寧惜露沾襟
新秋早朝
宮井梧桐一葉飛新凉先到侍臣衣蒼龍闕上銀河轉
丹鳳樓頭玉漏稀曉仗分行環御輦夕郎鳴珮出仙闈
自憐虎觀叨陪從簪筆慙無補萬幾
左掖聞鶯和鄭孟宣助教
落絮飛花滿禁城萬年枝上一鶯鳴全非幽谷間關調
總是東風宛轉情啼處尚含求友思斷時猶帶惜春情
朝回左掖門前聽却訝簫韶奏九成
送太平劉知府復任
錦繡江山拱帝畿先皇曾此駐龍旗三年出守勞臣績
再命專城遇主知桑柘千村豐庶日歌鐘萬戸太平時
送君重去宣王化明世誰論治繭絲
送鄭尚書致仕
重沐天恩典禮闈旋因賜告遂初衣先朝故老今誰在
十世同居古亦稀淥水蘭舟江上發秋風華髮浦陽歸
懸知戀闕情應甚夜夜山中夢紫微
客懷
零落棲遲一病人鶯花正遇帝城春途窮不肻輕垂淚
道在長甘固守貧陋巷草深前夜雨空齋甑掩昨宵塵
杜陵何事真愚拙却欲虞廷自許身
其二
縫掖誰云是舊衣故山終負採春薇時清懶上王通策
病久常閒董子帷寰宇載逢新節至江湖終覺故人稀
半生多少關心事空學莊生蝶夢飛
瓜州道中
清江杳杳水連空江北江南綠映紅三月異鄉逢換火
經春遊子怨飄篷滿汀蘆葉孤舟雨一樹梨花小旆風
遥望故山何處是依稀煙樹五湖東
早朝待漏題楊諭德竹
禁鐘纔動曉風微新竹疎疎對𤨏闈非是日高簾不捲
怕教空翠濕朝衣
題畫
渡頭初唱采菱歌南浦西風漲綠波正是晚凉新雨後
青山不似白雲多
題方壺畫
紫府深沉白晝閒仙人歸去邈難攀當時暫謫來塵世
寫徧江南雨後山
題天師竹
上清仙子晉風流愛竹還同王子猷寫得一枝清似玉
湘濱露冷夜來秋
林塘佳趣
自脱荷衣别五湖秋風幾度惜蓴鱸玉堂酒醒青綾薄
空憶林塘舊釣徒
題竹贈别呂希暘從役
露莎煙草滿晴川罷釣歸來暫泊船非是野情忘世事
閒愁不到白鷗邊
題倪元鎮畫荆溪清遠圖
銅官山下縱清遊每為飱松十日留吹斷玉簫人去久
暮雲空鎻洞庭秋
其二
清閟高人一散仙常留遺墨世間傳當時曾寫相思意
誰信如今重惘然
漁村
汀葦蒼蒼白露凝一灘寒月未收罾西風吹醒江南夢
四壁蛩聲半夜燈
山行
蘿蔦隂中是幾家青山數轉到門斜桃源祇在鷄聲裏
不用緣溪認落花
附張洪(字宗海吳人)
悼貞婦
嘽嘽赴行役肅肅成謝功婦女既有歸雞犬亦相從寧
辭道路遠萬里來黔中邊城尚艱食太倉乏陳紅婦人
在中饋何以能尸饔良人漸黧黑慘淡筋力窮常恐卧
溝壑妾身何所終苟能事一飯豈惜膏沐容避人剪髻
鬟易米羞晨供良人久驚訝覩我顔色同窮辭訊衷曲
褁頭雲鬢空欷歔不下箸淚點微沾胸入怪久不出引
脰經房櫳仰呼不到天洒淚不及泉義當死生共恩始
夫婦全亭亭朱絲繩梁上乃雙懸小哉匹夫諒妄昧不
足言念爾貞潔姿前後金石堅食貧勵兹節見義恐不
前婦道久不聞良心鬱未宣孰知蠻貊地超世洵獨賢
古東門行送别金彦貞
僕夫顧我悲轅馬跼不行古來離别地青草不復生居
人攀桃李悵望難為情流塵起阡陌遠樹花冥冥莫向
秦東亭唱此東門行土中有死骨聞之復心驚食荼莫
言苦飲醯莫言酸世間萬事易惟有别離難既辭還執
袂臨行復據鞍對面相寬解回頭涕已瀾人生誰非客
何獨此哀嘆但令長夀考相報各平安
謁黔寧王廟
曾聆玉帳肅徽音俯仰清祠感慨深客袂尚餘他日淚
羈懷不改舊時心耳聞種竹都成玉眼看栽松盡作林
每歲騎箕滇海上手分雲液散甘霖
答俞都御史海上見寄二首
舳艫相接恨離居音問那堪咫尺疎見月思君因自切
看雲憶我定何如李膺舟楫神仙侶博望星辰太史書
歸去客懷同一洗賀家湖上醉紅蕖
其二
渺渺秋槎海上還洞簫吹月過三山九霜風露蓬壺外
萬頃波濤袵席間地盡西南開帝域星環北極想天顔
夜闌五色雲光近回首扶桑不可扳
附偶桓(字武孟太倉州人)
雜詩
衡茅日岑寂嘉樹生繁隂夙興挹朝爽翛然澄我心如
彼倦飛鳥冀得棲故林抱經味遺言且復理鳴琴惜哉
鍾子歿曠世誰知音
又
養疴卧丘樊庶得脱塵鞅三徑日就荒行樂倦還往荆
榛既蕃蕪荼蓼亦滋長幽蘭獨憔悴况復纏草莽不因
馨香發豈獲君子賞
歲暮
忽忽歲云暮朔風吹客衣雖云鄉井近轉覺信音稀山
響鼪鼯嘯江空鸛鶴飛百年渾潦倒底事未能歸
送陳民初先生歸廣州兼問訊趙知事公傑
靜江遙帶五羊城官舸乘風畫鷁輕客館鄉人秋送别
高齋弟子日相迎桄榔接葉蠻煙暗螺蚌含珠海月明
到郡為詢賢贊府幾時鞍馬定朝京
其二
執簡立臺端百壬不敢噫道遠竟莫前動若飛翮鎩歲
月無停輈季秋倏已届籬菊傍雲肥江山日如畫軒車
幾時來夜雨一燈掛明德正可崇相期各云勵
附呂淵(字希顔常熟人)
和童僉憲士昂詠雪
隆冬氣凛冽朔風布威嚴同雲糊正密六出漸飛添紛
紛花絮雜片片瓊玉兼高堆瓦將覆亂落塵不沾碧雞
没孤喙金馬埋雙尖皎潔炫晴瀑虚明奪夜蟾梅枝飄
素粉竹葉懸牙籖㶚橋詩助思錦帳酒傷廉玉花輕入
幔冰柱細垂檐自聞謝女詠翻似織成縑
萬竿煙雨圖為童僉憲賦
君不聞淇水隈煙籠萬箇綠猗猗又不聞湘江曲雨過
千竿齊挺玉淇峯湘流各一方遥遥相隔千里長君胡
巧將縮地訣併作無邊煙雨鄉鷓鴣聲近黃陵廟山接
九疑猿夜呌少年曾記畫船輕百詠新詩隨口道今日
看圖憶少年老懷衰鬢兩茫然總有琅玕可人景愧無
珠玉驚人篇聞君愛竹幾成癖沙土南金灰白壁閒來
酣聽戛鏗鳴靜裏飽觀蒼翠色君兮君兮聽我歌江上
年年風雨多竹花零落碧雲冷奈爾鳳饑無食何
連雲嘆
連雲棧道如升天千山萬山相盤旋上有古今不伐之
老檜下有晝夜不息之飛泉林深未知清晝永但聞百
鳥相和巧出音綿綿鷓鴣之語人共識分明似訴行不
得客懷聞此倍感傷駐馬看雲長嘆息雞頭關前山最
高我馬已痡僕亦勞懸崖萬丈陡壁立俯瞰羣嶺同兒
曹烏龍江裏濤聲惡日日轟雷慘寒骨奔流直與滄海
通勢自天成非禹鑿我來對此心茫然便欲解綬思歸
田乃知王事未可緩行行且誦皇華篇皇華四牡歌再
續上德未宣懷靡足何當兩腋生羽翰頃刻搏風到西
蜀
題曹僉憲三茅山水圖
三茅山水何竒哉形勝彷彿東蓬萊山峯高聳彩雲表
水道近接滄江隈四時景物多佳致一入春來更明媚
楊柳輕垂翠帶長杏花豔吐臙脂麗松梧竹木交加新
梵王宮殿高嶙峋峩峩寳刹矗天際小小畫船撑水濱
鄉村遠近多茅屋朝出耕兮夜歸讀谿畔時逢訪友人
林間數遇携琴僕青帘搖颺酒家前一行飛鳥來青天
眼中總是吟哦具意外了無塵俗牽曹公於此築居第
子孫䋲䋲習詩禮科甲相傳繼後先簪纓奕葉光閭里
一從出仕趨金門十載思家勞夢魂閩山路隔無飛雁
滇海宵深感斷猿邇來忽得唐王宰故里畫圖隨筆灑
新花新樹景還同舊水舊山形不改看圖對景情依依
飄然便欲抽簪歸却憶君恩未能報撫卷盡日徒欷歔
朅來索我題長句我亦三茅隣近住何當與子賦歸歟
同老林泉最清處
題李侍御山水圖
山色滿郊原幽深隔市喧孤舟横古渡荒徑掩衡門野
樹煙光薄溪橋曙色分依稀故園景吟對欲銷魂
舂陵道中
蚤發瀟南驛晨光尚未明山横疑水斷灘急訝舟輕茅
屋稀疎見筒車遠近鳴民安邊患息千里樂廵行
贈徐憲副西還
江水碧於苔歸舟不捨開夢緣情易得愁為别難裁樹
色迎征旆花香沁酒杯到家秋欲近松菊共徘徊
茶坪
茶坪春雨後舊幹發新茸雀舌微含翠龍芽淺著紅小
筐和露摘疎篚帶煙燻汲水時烹啜清生兩腋風
送張都督至陜西遇陳同寅金
近捧綸音迎使臣馬蹄三月到西秦一春獨詠無佳句
千里相逢有故人夜雨郊原芳草合東風庭院落花新
相看莫怠咨詢職盛世青年好致身
入連雲棧
棧閣難行說與君來遊方信峻連雲江從鳥道聲偏急
山到雞關勢漸分嵐氣漲空朝靉靆林隂蔽日晝氤氲
吟邊忽動鄉關思風雨猿聲不可聞
川江夜雨憶近侍諸同年
西風吹雨夜瀟瀟獨卧舟中正寂寥聲滴蓬窗孤夢破
寒生衾枕旅魂銷黃牛廟古灘聲急白馬江空木葉凋
遥憶同年諸近侍金門斜月正趨朝
和黃繡衣忠清堂韻
黃甲高標賜出身一官今喜立通津讜言曾落將軍膽
直氣仍埋御史輪葵萼寸心常向日梅花清骨不沾塵
少年更際平成會封事還看達紫宸
武攸道中懷諸同寅
千里巡行屬暮秋宦情羈思兩悠悠安邊愧乏班生略
戀闕空懷杜甫憂月夜聞猿尋野寺霜晨策馬度林丘
相知若慰驅馳苦珠玉何妨每見投
留别貴州吳總戎
壯年曾憶叙邊城今日相看鬢已更欵曲幾巡新漉酒
殷勤一叚舊交情柳營近拜將軍命薇省仍叨岳伯名
明日又成千里别滇南回首暮雲横
城西别墅為素軒錢公作
滇南城外路西分水繞山回秀作紋楊柳四堤張翠幄
稻梁千頃布黃雲渠通澤國鷗頻入地近仙家犬不聞
幾度叨陪清宴樂却疑身世遠塵氛
題鎮江多景樓
獨倚危樓眼界寬無邊風景恣盤桓四圍花木如屏擁
千里江山入畫看帆破晚煙歸别浦雁拖秋色下空灘
來今往古詩何限景物難窮思易闌
淮河晚泊
乘軺千里戴君恩舟抵淮河日已昏萬井人家城外市
幾行煙樹水邊村鐘鳴蘭若僧歸渡犬吠茅簷客到門
撫枕篷窗不成寐滿懷離思向誰論
金陵酒興
奉使南行屬暮秋長途千里去悠悠青山滿眼遍京口
畫舫連檣遮石頭撫景信知天地客感懷無奈古今愁
一尊且作簪纓會痛飲厭厭夜不休
楚水吟懷
楚江秋晚淨無埃五兩高懸畫鷁開落日亭亭催客去
青山隠隠送詩來月臨湘水猿聲斷雲冷衡陽雁影回
佳句入囊珠玉舊客邊誰與共敲推
洞庭夜月
洞庭湖外岳陽城景到秋深月倍明金躍浮光風欲定
璧沈千影浪初平君山𨼆𨼆連雲氣湘水悠悠到雁聲
遥想登樓清興足倒騎黃鶴去吹笙
湘江煙雨
瀟湘兩岸樹糢糊煙雨霏微似畫圖鴻雁影斜風正急
鷓鴣聲斷日將晡帆從青草湖邊落酒向黃陵廟下沽
無限凄凉禁不得幾回回首望神都
貴陽山色
貴陽山色最清幽客裏看山信馬遊蛾黛千層朝雨過
螺青一抹暮雲收人家結屋連村住澗水浮花遶郭流
佳興滿懷清可掬詩成頻向錦囊投
繡衣郭公詢知郡博高君善誨諸生略無責報
之意因大書仁夀二字嘉之予賦一律用張
其美云
侍御多能筆似椽特書仁夀為君賢吳興遺教尊胡瑗
太學諸生仰鄭虔虀飯每甘心有樂束脩頻却橐無錢
願言終始全清節應享聲名過百年
過常德留别李總兵
不覩芝眉二十年相思每誦寄来箋經行正擬懽連日
往返那期恨一天白髮無情催我老青雲有路讓君先
明春尚得趨朝便肻約歌呼醉畫船
松島春雲(攬秀軒入景)
積石移松滿戸庭春雲飛繞似林坰日烘瑞彩香盈蓋
雨濕濃隂翠滿屏三徑飄揚迷鶴夢半岩舒卷帶龍腥
呼童淨掃窗前影自起揮鑱斵伏苓
荷池夏雨
新鑿荷池引水通雨深花滿趣無窮盤傾珠顆齊翻翠
衣露霞綃半折紅四座凉生風細細一簾香沁霧濛濛
此中清景真堪賞何必移家住瀼東
林亭翫月
林亭明月趣偏嘉知是滇南好事家一片寒光清屬影
十分秋色瑩無瑕翠盤香露翻金粟荷蓋西風老桂花
恍似水晶宮殿裏幾回忘却在天涯
雪屋焚香
吟窩新結小崆峒靜爇名香趣不窮四壁晴雲生夜白
一星温火吐春紅水晶簾静詩魂爽銀葉爐深鼻觀通
睡起只疑春色暮滿簾飛絮月朦朧
草砌鋪茵
東風芳草正芊芊匝砌鋪茵亦可憐叠翠不當車馬徑
生香偏近綺羅筵蒙茸雅稱遊人坐葱蒨猶宜醉客眠
想見明公行樂處只疑身在碧雲邊
花臺簇繡
春滿亭臺日乍長百花開遍鬭新粧錦屏高映秋千索
金縷深圍蹴踘場幾陣輕風嬌弄影一番微雨細生香
東翁最喜留賓醉更爇銀燈看海棠
太華來青
排空高插净無埃萬朵芙蓉暎日開拄笏嵐光和露滴
卷簾晴翠撲人来地連金馬岧嶤聳勢壓青螺宛轉回
我欲題詩最高處凌風飛上紫霞堆
商山聳翠
重重秀色翠糢糊展出天邊一畫圖瀑布喜看飛壑瀉
盪胸時見斷雲孤千尋玉柱排青笋九疊金屏上錦蕪
最愛初經風雨後滿林香霧亂禽呼
題小景
綠樹橋頭路轉迴水光山色映樓臺扁舟蕩入荷花裏
知是遊人避雨來
題便面
碧天如洗月團團露滴松梢夜氣寒記得畫船經赤壁
酒醒詩就倚篷看
題宋徽宗瀟湘鴝鵒圖
御墨淋漓玉數枝畫圖瀟洒使人悲春風鴝鵒湘江景
不似龍沙夜雪時
附顧禄(字謹中華亭人)
夜宿郭道士山房
珠宮夜無喧瀟洒絶壁下天高露氣澄溪淨月光瀉孤
吟虚館秋獨宿空山夜何當謝九塵笙鶴擁高駕
雲巢歌為陳煥文賦
我本雲間人夙契雲山緣聞公巢雲處愛作雲巢篇公
家雲巢在何許會覘秀出雲海邊山頭日月白雲起雲
峰萬朵浮青蓮山人結屋入雲去置身直上雲松巔雲
蘿千尺覆戸外檻下百道來雲泉雲翁住其下日與雲
周旋或携雲鶴遊或伴雲龍眠飱雲英兮潄雲液被雲
衣兮駕雲軿有時看雲發高詠落筆往往凌雲煙浮雲
世事豈能絆蕭散自是雲中仙我欲乘雲走相覓雲路
峻絶難夤緣爾來山人棄雲出我今亦是青雲客雲騎
橋南古汴津一笑相逢雲水白問公别雲今幾年側身
東望雲茫然又掛雲帆拂滄海歸去自種雲中田
次韻夜泊
海近潮初上江清天倒流故鄉頻入夢此地獨維舟落
雁沉霜鏡潛魚避月鈎不眠催早發歴歴數更籌
秋夜
一寒一暑相推移四序平分秋最悲山川蕭條草木萎
金風淅瀝吹羅帷夜何長兮晝何促欲眠不眠嘆幽獨
樓上寒更聲斷續飛蛾翩翩繞殘燭
泊舟夷陵
落日官船駐驛亭秋風城郭古夷陵秦燒舊土猶存黑
禹鑿高山半擁青萬里風波勞遠涉九霄雲路阻飛騰
令人却憶文章守夜向西嵓接夢靈
石倉歴代詩選卷三百二十八
