石倉歴代詩選卷五百二
明曹學佺編
明詩次集一百三十六
莫止
開園
開園近南郭日涉聊自適卉木各葱蒨花開間紅白力作督
僮奴循行謾扶策編茅八九間疏渠十餘尺未儗柴桑居竊
比揚子宅菜熟不食心果熟不鑽核夜無扣門吏時欵山
中客歌謳雜諧謔豪飲至一石世事問不知牀頭有周易
次韻楊儀曹君謙題國賢將石亭
惠泉在天下品味少班列公心有深眷暌遠攜未輟所
憂出山去本味損甘冽相傳兹山石投甕解湔雪甘冽
每如故所適任燕越泉石本一氣妙訣非有别名亭紀
幽事塵想永消歇慎勿倦攜持誰當笑癡絶
玩水中新月
新月來何時娟娟影溪曲問之寂無言似愛春波綠彎
環一鈎小光彩巳優渥爛若出冶金滉漾眩人目鱗潛
或羞明鷗夢亦初熟我從溪上行俛仰趣自足良夜難
屢逢遲遲惜歸躅
古意
古人遠馳使餽我雙鯉魚烹魚問起居不見尺素書應
是衷情多把筆不成題綢繆古人意久為故人期兩心
如相知豈待覼縷辭兩心不相知對面隔九疑寘魚坐
長歎河水正東馳
張仲正野仙歌用琴川錢工部韻
當時飲中稱八仙趣味到此難夤緣野仙又出四明客
傾蓋况在清樽前紅梅花開賞春霽朱簾綠幕齊高搴
吾儕水部本好士未是佳客何曾延野仙南來致雙鯉
中有尺素從兩錢乃知行跡徧海壖乘春卻踏梁溪船
好山好水入揮洒意匠所至無餘牋得來贈遺多妙墨
鸞儀鵠影驚聯翩酒酣運筆等堊箒高堂白日生雲煙
豈須藏襲待他日放手己見人爭傳行囊中有端石堅
品高不肯隨時妍三花插巾笑起舞但脱俗韻稱高賢
吾歌野仙止於此此意已逐高鴻鶱
次韻吳晉卿遊金山
海門蹙處江濤重金鼇浮出何穹窿駕天長橋倩誰作
倒影先入樓船中天光上下夾明鏡漫托焦山作隣並
半空樓觀起玲瓏達士胸襟儼相暎碣石砥柱遠莫參
氣勢横絶江之南中泠况復徹肝肺品味豈數南陽潭
江風山月世鮮好不是飛仙不能到妙高臺上一招手
挽却行雲廻鳥道兩儀始判濁與清留此突兀知何情
頽波一障亘萬古媧皇愚公休結盟謫仙少陵欠題句
却有坡翁能表著明將濯足上蓬萊不許龍宮吐煙霧
王中舍孟端山水
春山遶屋春日長野水拍岸桃花香高人歸來自遠戍
樂土可樂矧故鄉棲遲未穏徵書下攬衣簪筆登玉堂
登玉堂山水之趣中弗忘却染吳繒近盈咫千里江南
宛如是
大山樵者歌贈固始李遠
安陽之山幾千仞勢與浮光角雄峻野人不識呼大山
複嶺廻崖足難進青蓮居士遺雲仍芒鞋資斧時憑陵
良材異卉俱在眼用舍一一惟其應來往窮絶徑煙霏
長滿衣白龍池頭弄明月翠蘿影裏迎凉颸静欣紫霞
賞遠訂滄洲期倚松砉長嘯滅跡稀人知邇來入三吳
又復事登陟南山南北山北搜竒訪古無遺力呼筆閒
施彩繪新横琴快拂朱絲直邂逅太湖上一笑無先容
青春欲暮煙花空掃花坐石開心胷高山流水杳無際
無言默送孤飛鴻
昔人墓
昔人墓作今人墓今人知與何人作昔今代謝如暑寒
青山不改常時顔白雲笑我對青山何不且作生前懽
送人遊武當
武當之山天下竒我獨未到空懷思君今一日先我往
為寄此意山靈知天梯雲磴幾千折笑看輿人曳繩鐵
盤桓歴覽神轉彊胸中自有登山訣
整拭古琴
紛紛世上箏琶耳古樂亡來孰經理囊中幸有孤桐枝
絙以朱絲差可喜猗蘭自足繼南薰何用廣陵傳法指
有絃吾學陶公無有心不與鍾期死小齋栢子時一焚
便若置我山谷裏悠然直作羲皇人月到窗前一泓水
海月圖為鄒永正賦
髯翁家住東海頭胸次直欲凌高秋陳編往牒競探摘
新詞吐出鏘琳璆邇來蹤跡更竒絶踞石中宵玩明月
銀丸滉漾青琉璃空濛萬象俱涵澈招呼浮丘揖任公
下上八極神遊中丹霞山人忽相遇片紙點染何昭融
手持視我我心醉櫂入濠湖竟無睡超然起望海天高
捲盡纖雲月初霽
無菊嘆
去年旱劇今苦霖佳菊槁爛俱莫禁薋葹菉莽競蕃殖
人力弗捄天難諶維時九日潦未息出門一望江湖白
悠悠千古徒有懷坐對空樽日西夕
送熊山人
山人日昨匡山來雙屩尚帶匡山苔譚山說水神轉健
白日口角生風雷方輿萬里若指掌聽者如堵皆顔開
梁清溪頭倏言别更踏何處煙霞堆達人遊陟先海岳
潢池培塿胡為哉何時重飲惠泉水我欲與究玄黃胎
仁和朱彦明母董氏旌節
凌雲綽楔從平地五色龍鸞萃雕麗過客憑車為改容
歎息楣間旌節字練裙縞帶堂中人到此知甘幾勞悴
總是皇天作鑒明亦有佳兒相其志當時自顧嫌少年
不道今經甲子旋孱然一身壯門戶泉臺有聞當解顔
清泉為釀玉為膾鶴髮方添境方泰坐使吳山遊女羣
一日風聲盡沾溉
春隂即事次二泉韻
小閣晨光慢殘缸宿燼紅春停煙雨外人坐寂寥中土
脈融猶淺鶯聲澁未工忽驚書帙亂無賴是窗風
舟中望雲海亭時曙色未分且風利不得泊
拂曙過青山荒亭杳靄間十年曾我到一日豈天慳湖
面雲增闊崖跟浪打頑興亡今古外鳬鴈自飛還
次韻二泉坐月
清曉林風轉黃昏月滿庭野寒人落落地濕草青青竹
几當窗設煙鐘隔水聽此時誰縮地一上海天亭
北山秋思二首
十月旬將及一年秋始殘自憐柴榻穏未覺布袍單骯
髒從吾拙尋常應俗難古今成俯仰時復有餘歡
三日雨不絶山中天所留泉聲琴筑和樹色碧蒼稠言
話須誰共簡編良我儔澄然神觀寂無處起窮愁
庭蕪
嬾性任庭蕪疎簾映槁梧雨寒先宿燕溪晚競招鳬獨
趣幽花檻時情濁酒壺等閒今又古何用問誰吾
道在
道在從吾嬾家貧覺慮輕閒觀乞米帖喜得煮茶鐺情
話逢誰洽詩逋積未賡落花風雨夜一笑悟浮榮
八月十九日登雨花臺
石子斕斑草半黃幽林窄徑轉重岡斜陽欲下鳥相喚
急雨乍收山更蒼萬里長江天設險五雲深闕地生光
曇花往事憑誰問仰見皇圖億世昌
仲冬之月獨行小圃視敗菊本咸有生意仍得
晩花一朵把玩久之
步屧籬根訝剩金絶憐孤蹇不勝簪貞心到死香猶在
細蘖回春意已深寥落園池花事畢交加冰雪歲寒侵
欲餐未忍還惆悵賴有江梅與嗣音
次韻楊長史崇周閒居
庭草青青生暖煙壁間琴久欠徽絃箋天舊草三千疏
漫興新題一百篇林鳥巢多知地穏水花開晚為誰妍
到門溪漲喧漁子涸鮒膠舟憶去年
過渠南一老亭再用長史韻酬絅菴
六月池亭飛水煙風光宜誦也宜絃閒談試聽皆深趣
佳製爭傳或半篇牆入青山低正好石添蒼蘚老逾妍
步趨矍鑠顔丹渥誰信先生八十年
先廬
照人溪色動春陽簡點先廬未就荒簷檜轉添霜後翠
庭蘭不歇雨中香癡頑兒子聊書課衰病形骸半几牀
謝遣紛華絶馳騁韋編筠管謾徜徉
渠南一老亭次韻
石渠悠悠南有亭亭中人物少微星新添十竹皆紫玉
恰對九峯如畫屏觀物襟懷閒處愜倚牀詩夢午時醒
逍遙此是長年國天地誰拘跡與形
次韻為錢子山悼亡
眼中那意百年人只共持家兩度春羅帶繡鴛飜結恨
鏡臺雕玉易承塵良宵缺月窺簾竹伏日飛霜殺渚蘋
若問讀書湯茗事于今惟有一燈親
追次王友石中舍竹茶爐韻
著眼山中茗具幽自應題品屬名流身經宿火三千劫
骨透清風一段秋錐不入尖摶土密鬼難施巧織筠稠
若窮衣鉢傳來處直自銷金象九州
次韻匏菴學士題復竹茶爐卷
剪竹攢爐為品泉泉清惟稱露芽煎常於學士幽人側
更在孤猿落月前失脚誤投金帳去灰心曾伴玉瓶眠
石頭舊路誰云滑自喜歸來色相全
歙縣許良佐西園(其先有南園歐陽公王荆公嘗為序記)
略彴斜斜度小谿路從南畔又廻西年時不種閒花草
世德常看舊品題葵茁露叢無踐馬桑籠樹色正鳴雞
田廬近接渾成趣一卷豳風一杖藜
沈氏園賞菊次韻施克和呈在座
清瘦頻年種菊忙主人真似沈東陽山潭飲水能多壽
澤國飡英不是狂小引壺觴乘夕霽漫憑歌咏答年芳
相看興到悠然處試數從來得幾場
觀瓊花集
無雙亭下淮南滸天上人間僅此花九朵攢來呈玉質
兩廻開處占年華榮枯與世如相系雷雨何時却再芽
一去永遺塵土累瑤臺空鎖舊煙霞
幽居景物二首次西涯翁韻
連林映郭弄晴暉誤道浮嵐認却非杜老物華詩點染
房山水墨畫稀微静兼花影初搖砌細雜苔痕欲上衣
獨倚江南望江北天空高鳥一時歸右樹色
庭花風落正堪憐好鳥飛來近我前似惜春歸情謾訴
雅含歌調譜難傳令人倚樹立不倦欹枕抛書起又眠
况復流泉當戶外匣琴終日懶揮絃右鳥聲
次韻寄題俞司諫國昌待曙樓
櫺軒高架絶塵霏銀燭燒殘萬籟稀清禁似聞聲動鑰
明河漸見影承暉捫心默感時難際觸事寧禁思欲飛
更倚雲梯增悚惕君王勤政正宵衣
次泉翁二月廿五日聽松菴韻
軟輿輕蓋度幽林一路紅芳襯綠隂飛盡茶煙知日午
添多山色愛春深竹松爭仰千尋榦泉石真宜萬古心
况是高賢舊遊地可能無語托新吟
次韻泉翁點易臺述事
有懷長愛賦閒居漸老尤躭四聖書滴露松高山轉静
登臺天闊意還餘一泓泉水淵源在數點梅花卦畫如
到得忘言惟莞爾豈知玄後更潛虛
金山聽潮軒次江隂徐若容韻
坐來心目兩悠悠佳勝都從指顧收返照倒穿崖隙上
輕雲時傍席間流潮當險阻聲偏壯客為江山跡謾留
到此杳然塵土隔却憐身與世俱浮
訓泉翁喜晴
晴光日日照山巾何物還能縈此身小閣凝香春自盎
碧潭行影畫難真林稀落葉風初定畝剩棲糧歲不貧
笑語平生諸故舊衰年容有未閒人
寄朱山人
幾欲候公湖水濆不堪彌月黯春雲牀頭麯米計已漉
籬脚杞叢行可分精力底須青竹杖雅懷多在白鷗羣
蒲輪到日從容謝自有兒郎能致君
次韻立之宿華汝瞻膠山新墅
濠湖幽處水南涯竹映藤披似浣花地主軟炊菰米飯
山僧清供乳泉茶書氊意煖回春律銅鉢歌長及曙鴉
文會遙憐嗟未與好風吾亦辦輕槎
遊華藏寺次水部家叔韻
江湖無地不安恬夢裏尋山興轉添水鷁影飛青舫小
墨花香簇紫毫尖拈來釣竹雲平帽睡足僧堂月滿簾
更上荒丘增百感當時樵牧禁曾嚴
九月十三日水部叔邀觀菊座上繼崇周長史
作用唐人韻
花前九月蜂蝶飛小春漸近秋意微金錢合爾籬下貴
白酒待我山中歸賓當為主莫辭醉月未到夕先迎暉
竹西崇岡更堪陟不負兩屐黏苔衣
寄龔時亨
背郭幽棲只數椽安心調息引流年午簷花動鳥窺戶
春渚艇横風滿川物妙每於閒處得時情都向嬾中捐
懷賢更有千秋興細和陶詩復自箋
次韻静觀野興
老年滋味淡為嘉一讀君詩信作家松塢風高聞落子
菊籬秋晚愛餘花罾喧定得魚盈尺碓熟寧愁飯有沙
更喜惠山泉在望水符分到便堪茶
過禪悦菴
小院春風送我來落梅香裏重徘徊菜畦黃動浮塵起
泉脉清分古澗廻舊墨幾堪留卷冊薄雲如解襯亭臺
相携無復當時侶野思閒情總自裁
次觀梅韻
樹樹梅開院宇寬紅酣白晳總宜看微風小徑青煙歛
細雨春城曉色寒石畔倚栽苔蝕徧天涯折贈使逢難
猶憐節候今年晚賞到花朝意未闌
次韻二泉午坐偶成
畫閣清深碧樹中時聞鐵馬弄微風無爭豈復論棋勢
不飲從誰問酒功依棟巢多來燕子遶門舟慣集漁翁
晴光一片真宜麥步屧前榮見遠峰
魚燈次董學諭先生
燈事今年勝去年錦鱗飛出傍紅蓮光分太乙青藜火
魂返琴高古列仙此夜含膏遊陸海他時燒尾入雲天
尊前喜覩文明兆耳畔春雷己殷然
次青城翁見寄二首
潏潏新流漾白沙溪東遙認隠君家忽驚庭草生秋思
送盡年光是物華絃斷古囊琴罷弄睡酣塵榻筆無花
暑餘倦極何聊賴淨洗砂缾自煮茶
人間何處無塵沙老來似嫌猶有家碧潭龍去波自静
山石苔生膚亦華暑困倩誰歌白雪籬荒那復望黃花
煙銷土銼日過午一勺清泉堪當茶
次韻蒲文玉代梅索句
山空江冷歲如何未省幽人不我歌雲掩日華天獨遠
春連臘底雪偏多廵簷敢望掀髯笑拄杖誰能踏凍過
啼斷翠禽情脉脉暗香時自遶吟窩
月下觀蓮
荷花靚無語宛在水中央露深明月高下宿雙鴛鴦
昭君曲
但使胡塵靜蛾眉敢愛身千年青塜在猶是漢宮春
次韻水部叔山居雜興
纖塵不到室如禪書卷琴張總舊緣更有月瓢勝水遞
小渠分入惠山泉
癸亥二月六日五湖舟中酒盡而風雨適至戲
呈同行諸友
笑倚空罇謾咏詩篷窗淅瀝雨來時昏昏暮色中橋畔
猶有青帘在短籬
宗鎬過予因留待雨用韻
竹裏清風忽報君雨將來處共看雲吾亭且為須臾坐
案有坡公志喜文
夜泊蠡溪口號呈光懋
雨雪扁舟夜欲徂敲門無力任童奴不知畫閣深沉處
曾有燈花報客無
玉簪花
月姊搔頭雪色瓊碧叢高插細香生夜深不用銀缸照
山靄濛濛月自明
暮春追憶泉翁二首
知音人去罷彈琴風外庭花落更深剥啄不聞人跡絶
瓦爐香冷思愔愔
不因春去懶登臺花外小車那復來只有舊巢雙燕子
尚依賓榻故旋廻
曰馴弟鶺鴒扇頭
幽禽相逐上枯荷原上秋光太半過對畫定因難棄此
白頭兄弟巳無多
喜晴
頑雲宿雨二旬彊村落家家久築場今日碧天開萬里
殘砧聲裏愛斜陽
近午獨行溪上
拍岸新波泛落紅柳絲撩亂颺晴風不知餘得春多少
行過溪橋日未中
次韻酬錢信之惠詩
夢想春湖拍浪花蘭芬蘅色滿津涯何時買得橋東棹
來借閒鷗一席沙
海天鳴鶴圖為張真人作
老鶴長鳴海日升珊瑚樹長玉崚嶒樓臺十二春無際
人在蓬萊最上層
晩冬雜興
老年猶自愛觀書晤語無儔意有餘鳥雀近人庭日暖
起扶笻竹步徐徐
石倉歴代詩選卷五百二
