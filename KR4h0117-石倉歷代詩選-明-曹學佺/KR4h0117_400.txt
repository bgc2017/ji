石倉歴代詩選卷四百
明曹學佺編
明詩次集三十四
陳昌
陳烈女辭
懿彼女蘿草託根空谷中青青好顔色相將附長松長
松何矯矯女蘿仍嫋嫋同根諒同心百年願終保豈知
賦命薄嚴霜殞飛藿長松竟枯死女蘿安所託上有孤
鳳巢中夜聲啁啾豈無他山鳳不如我同儔同儔日已
遠未得成繾綣天寒音信稀寤寐空展轉生既無所依
死亦無所歸不如自雉經同向泉臺居泉臺倘相見庶
足償素願昔如單栖鵜今作雙飛燕我觀烈女詩日落
悲風來欲上望夫石哀哉首重回
泰山
五嶽岱居長自古稱泰山巍然表東極可望不可扳七
十二代君封建猶孱顔中有玉冊書竊弄造化關讀之
可毛羽昇仙諒非難
擬古
鶉火既云退零露日以濃草蟲促經緯鳴我堂之東昨
日髮尚玄今朝已如蓬人生非金石安得長壽終不如
飲美酒委身大化中
進脩齋為彭進士題
玄化無停機四序迭交易青春幾何時鬢髮颯已白有
生穹壤間滿者孰能百胡為勞其生汨汨受形役務學
須及時孳孳在晨夕尺璧諒非寶寸隂當是惜彼哉蚩
蚩氓白首竟何益擿埴類冥行倀倀奚所適周公古聖
人尚能戒無逸進脩苟力勤終造聖賢域
蘭玉軒為劉世亨題
種花須種蘭蘭香頗清遠采采被菉葹安能凂幽艷種
樹須種玉玉性頗温潤抵鵲奚足多連城價難論玉可
藉旒繅蘭可充佩幃所以古君子比德良自宜
車遙遙
車遙遙去何之丈夫年少輕別離袖中三尺青蛇躍立
功成名須及時出門千里萬里道蕭颯長亭短亭草不
恨緇塵染素衣但謀官執金吾早長安二月千花開龍
樓鳳閣黃金臺康莊之衢容九軌諸侯冠蓋紛如雷知
君心戀君恩富賤妾光隂等閒誤願君太行雲棧無﨑
嶇遙遙車行復回顧
孤鳳行
丹山兩鳴鳳五彩好羽儀朝飲玉池冰暮栖瓊樹枝一
飛九千仞鳴聲何喈喈自從故雌斃其雄錯莫無光輝
天寒歲晩竹花死鳳兮鳳兮將安歸
寓古
君不見唐家開元全盛時長安坊中賣餅師有妻淑德
頗温潤一朝選作寧王妃身居椒房豈不樂紫雲步障
流蘇幕歲時忽遇舊良人紅淚飛花泫然落又不見荀
奉倩經年不見同心面青鸞鏡破難再圓中夜相思寄
哀怨人生伉儷如鴛鴦豈知中道成參商伯勞東飛燕
西去黃姑織女空相望空相望向何處長歌一曲白頭
吟花落棠棃淚如雨
擬古
綠窗有貧女年紀方及笄不復理鉛粉學上流黃機流
黃機頭中夜織萬縷千絲望成匹豈知絲斷頭緒多背
立孤燈向人泣一朝媒妁相通辭嫁為西家蕩子妻蕩
子仳離不復返三星在戶愆佳期君不見紅顔自古多
命薄愁見花開又花落
題江湖勝覽冊
馬卿子清而癯狂非狂迂非迂不愛養浮丘伯之黃鶴
不愛釣任公子之巨魚年來只愛江湖居江湖風月足
清興筆牀茶竈尋常俱船頭紅拂唱巴曲船尾黃帽歌
吳歈歌吳歈唱巴曲妙舞清商間絲竹白日歡遊殊未
足復向黃昏秉銀燭人生處世如白駒百年過隙何須
臾功名富貴草頭露爭如周流四表窮八區朝發金陵
城暮薄瓜州埠三山天末聳青螺二水中流分白鷺金
陵自古帝王州虎踞龍蟠王氣浮六朝割據不足數大
明建國如金甌片帆明月發京口鐵甕城南試沽酒扣
舷迤邐過南徐遙望姑蘇隔楊柳楊柳荷花滿目生西
施去後有誰爭憑高弔古日將夕寒山寺裏來鐘聲鐘
聲悠悠斷還續且向垂虹橋下宿三高出處但聞名欲
采江蘺奠醽醁
題梅泉
君不見東家郎千金買得姚家黃又不見西家子萬金
買得魏家紫姚黃魏紫雖繁華金多方纔買得花一朝
金盡花亦盡東家胡蝶飛西家爭似東陽隱君好不種
閒花與閒草屋頭梅樹八九株舍下泉流剛一沼疏泉
種梅梅已成梅皎潔兮泉清泠萬頃寒光浸明月一枝
疎影涵清冰翠禽亭亭花外宿白鳥洋洋波面浴天然
畫出西子湖彷彿移來博羅谷隱君真能耐歲寒迥無
半點紅塵干或時對花鼓焦尾或時汲月煎龍團左招
姑射仙右揖凌波女翩然跨青鸞調笑啓玉齒我方受
此塵網纏因風渴想梅花泉安得飲泉花底眠我歌君
和逍遙篇抛却宇宙三千年
存素堂為釣灘鄭璠賦
登山莫登兮太行過峽莫過兮瞿塘太行羊腸路九曲
前車未傾後車覆瞿塘風浪高于山往往能沈舟萬斛
何如存素心自足終歲無榮亦無辱青蔬種熟五畝園
綠蘿結就三間屋裁夏籜兮為冠製秋荷兮為服風姿
皎若冰壺清寧肯紛紛溷流俗有時醉擊土鼓兮歌豳
風有時醒捧窪樽兮飲谿渌但得安貧隨所欲一任朱
門厭粱肉君不聞吳子胥功成敗越棲會稽云何竟賜
屬鏤劔遺屍濺血乘鴟夷又不聞秦李斯掀天相業何
巍巍一朝雲陽受誅戮却思上蔡東門時古來英雄人
得喪盡如此有功何足云有勢何足恃但將存素當良
田毌使嘉苗混豐芑
惜去青船楊同府命作
東南島夷居海中雞鳴夜半扶桑紅何年徐福來仙藥
至今宗派傳無窮平居自負乘潮慣累歲頻年作邊患
來如鬼蜮少人知去若烏鳶忽驚散堂堂天朝臨九州
虎頭將軍材且優號令一出重山嶽突上萬斛龍驤舟
風檣陣馬不可遏烈火飈馳星箭發窮追極討際三韓
要使根株盡巢穴歸去中流揚凱歌揭天畫鼓喧靈鼉
搥牛釃酒徧行饗三軍鼓舞歡聲多乃知聖明今用武
不在深溝與高壘乘機應變捷有神萬斛龍艘最輕利
况逢四海為一家東踰若木西流沙寸天尺地皆入貢
梯航玉帛來京華如何黑子彈丸地尚學怒螳奮雙臂
跳踉賈勇當車前安得不成虀粉碎龍驤兮龍驤爾能
禦海安邊疆一朝遽作斷溝棄使我抆淚含悲傷君不
見晉朝王師破吳日萬櫓千艘一時集横江鐵鎖竟銷
沈獨數龍驤功第一
瞻綠軒
朝歌湘靈曲暮吟衛武詩綠竹久不見俛仰令人思綠
竹猗猗今在目千竿萬竿森似束月來瑣碎影篩金風
過玲瓏聲戛玉初疑家居渭水濆又疑身住淇園村鷓
鴣朝朝呌隂雨鳳皇夜夜宿寒雲紅塵半點不能入蒼
雪尋常隨衣濕六逸風流豈足誇七賢瀟灑應難及客
來幾度問平安旋挑紫笋煎龍團陽春白雪有佳句往
往留在青琅玕如此軒居良不俗此君相對温如玉何
須更種海棠花西園夜夜燒銀燭
醉閒歌
君不見夏履癸寵妺喜酒池運龍船糟堤長十里又不
見吳夫差寵西子姑蘇臺上宴良宵燭光燒雲半空紫
彼惟尚色不尚金窮奢極侈躭荒淫一朝運去金亦去
國亡家破蘼蕪深何如醉閒翁花前挂壺酒嗚嗚唱銅
鞮欵欵拍銅斗醉來一任玉山頽凉颸吹墮白接䍦烏
飛兔走俱不管龍爭虎鬭何曾知人知醉閒名不識醉
閒意醉人閒處可全生醒人忙處遭顛躓王醉鄉劉中
山吾將與爾同一閒剖汚樽碎土鼓飲中八仙齊醉舞
回頭却笑楚三閭留得虚名亦何補
奉謝楊同府惠箋
九龍煖吐沈香水洗出金盆雪花紙半點纖塵不敢汙
分明只隔珠宫裏馮夷南來騎大鵬倒握雷斧驅雷丁
夜深偷入娑竭窟琤琤斵碎玻瓈冰初疑鮫綃脫機杼
又疑白繭離霜杵一幅開來一幅新壓倒尋常千萬楮
東倭玉版不足稱西蜀薛濤空有名連城重價人莫識
千金抵換猶嫌輕伊昔黃門蔡倫造魚網麻頭盡稱好
爾來八萬四千秋流落人間為至寶至寶原來不易逢
君侯得自波斯中一朝分賜到茅屋隂崕便覺春融融
從此光芒動星斗欃槍亂落旄頭吼欲脩五鳳文明樓
不是公輸運斤手况今作者多如雲騰蛟起鳳何紛紛
長楊獻賦總班馬去去好策凌煙勲既無五色錦繡段
又無一雙青玉案負侯之德良亦深一度開緘一汗顔
願侯早晩登三台大展濟世經綸才熙熙玉燭調春臺
一瓢甘雨從天來普令四海消炎埃千年泰運重重開
送魏汝賢之遼陽
朝鮮東去是高麗若說遼陽更在西馬谷春冰和雪凍
龍城秋草拂雲齊千家明月無砧杵萬壘寒風有鼓鼙
却歎浮生江海客年來幾處聽晨雞
灤河日日北風多歲晩猶乘一棹過土屋人家低似垤
壁門軍壘小如窩避人飢鼠偷紅粟呼伴鳴鴻下綠莎
今夜龍沙城外宿相思其柰故園何
八月龍岡草木凋名王射獵出天驕絨絛背日翻金鶻
羽箭穿雲落皂鵰得雋未頒紅匼匝割鮮齊進紫蒲萄
閼氏醉倒穹廬底回首長安月正高
送吳素行之廣西
廣州南望海冥冥百丈牽江幾日程鯨浪打船風不息
蜃灰塗屋雨初晴蠻巫祭鬼憑雞卜島寇編氓事象耕
從此海隅成樂土尉陀焉敢更言兵
竹泉
竹裏清泉竹外溪隱居渾似浣花西年深不問蒼龍蟄
夜靜常留彩鳳栖十畝濃隂漙翡翠一泓寒碧浸玻璃
有時煮茗詩成處就向琅玕節下題
悼沈公禮太守
多病休文減帶圍一官迢遞嶺南歸雙鸞賜誥恩猶在
五馬行春事已非黃菊半籬閒暮雨紫荆雙樹自春暉
從今懶過西州路只恨平生故舊稀
江湖勝覽
筆床茶竈寄生涯來往煙波到處家帆影拂雲過九澤
猿聲啼月下三巴黃陵廟古多春草白帝城空有暮鴉
寂莫不須傷往事且沽樽酒涴梨花
送陳僉憲之京
少年通藉向金閨帝命觀風下浙西三尺龍阿持繡斧
五花驄馬鑿霜蹄范滂威望人爭仰桓典聲華孰與齊
此日軺車巡已徧仍陪鴛鷺上丹梯
雲石
謝却紅塵懶出山片雲孤石伴身閒散堆花逕何須砌
深護柴扉不用關曾見白羊朝化去慣看蒼狗暮飛還
此中便是華陽景誰道華陽隔世間
和澉浦李千戶韻
虬髯年少羽林郎曾侍先皇伐鬼方玉帳風高圍壁壘
牙旗雲冷卓沙場非關衛霍功勲大自是孫吳計策長
料得將門原有種麟臺圖像曉蒼蒼
徐濟民見訪
鸚鵡湖頭泊釣槎杏林仙子到仙家陳蕃下榻緣徐子
管仲尋盟為叔牙魚向荻花江上買酒從楊柳渡頭賒
相逢莫謂貧相棄共剪青燈話歲華
暮春寫懷
風風雨雨禁煙時過盡春光總不知桃李野垣花落早
蘼蕪江國燕來遲夜深簷溜寒無寐日晏厨煙濕未炊
多少同年皆顯達獨慚衰朽困天涯
宫人望月圖
龍腦香消寶釧温棃花明月淡黃昏自緣妾命生來薄
非是羊車不到門
陸魯望像
筆牀茶竈載孤篷家住吳江震澤東鬭鴨聲沈煙水冷
何人知是陸龜蒙
紅梅
金盤和露搗臙脂寫出江南第一枝好似太真初睡起
春寒賜浴華清池
蘭竹石圖
鷓鴣聲裏雨班班一去鑾輿杳不還日暮東風芳草綠
無人更上望夫山
紫莖綠葉謾紛紛鶗鴂聲中欲斷魂回首楚湘春水闊
不知何處望王孫
棠棃白頭公
唐家羯鼓寢園空猶有棠棃一樹紅幽鳥似關興廢事
白頭無語立東風
雪山圖
萬壑千巖凍不開瓊樓玉宇似天台黃精香冷無尋處
悞却劉郎采藥來
秋蝶
秋來風露漸凄凉色褪宫黃粉褪香不比未央年少日
一雙飛上玉釵梁
題道士扇
九轉神丹已脱胎麻姑約我到蓬萊三花樹底盤桓久
只待秋風白鶴來
衮塵馬圖
霧鬛風鬃汗血過也曾千里渡流沙絲韁不受黃門控
閒向東風滚落花
蒲萄
宴罷瑤池夜未央歸來帶得紫雲漿劉郎命薄無仙分
只識金盤露水凉
桃花白頭公
小桃花謝又花開閒却當初玉鏡臺為問白頭花底鳥
劉郎去後幾時來
檜樹提壺
不到臨卭市上沽春禽終日呌提壺綠隂遮滿城南路
忘却文君舊酒壚
太公釣魚圖
炮烙煙生醢鄂侯人心天命已歸周如何未入非熊兆
尚向磻溪下直鈎
竹石棠棃
一片荒凉艮嶽峯竹枝歌罷寢園空不知龍駕歸何處
閒却棠棃一樹紅
屈原漁父圖
一從恩譴出鑾坡辭却襄王到汨羅漁父不知憂國恨
相逢但和濯纓歌
翫月圖
楚天空闊暮雲收銀漢無聲淡欲流十二欄干明月夜
人間看得幾中秋
買臣負薪
出山塵土入山雲斫盡青山幾擔春便是會稽乘五馬
也應羞見後車人
車胤囊螢
莫歎窮經未遇時絹囊螢火夜光微他年自有金蓮炬
天語從容勅賜歸
海棠白頭公
天寶繁華事已休鑾輿西幸劒門遊野棠零落春無主
啼得山禽也白頭
茘枝山鳥
茜紅衫子玉肌香南國風流十八娘若得青禽傳信早
不教鼙鼓動漁陽
鴝鵒
綠幕黃簾紫府深甘棠無樹不成隂應知銜得金魚袋
來向東風送好音
粉紅牡丹
東風暗折錦雲堆不待花奴羯鼓催興慶池頭春宴罷
天香留得九霞杯
仕女戲嬰圖
粧罷紅綿玉鏡臺花前含笑戲嬰孩分明五采丹山鳳
飛入春風掌上來
仙山城樓
芙蓉城闕倚朝霞十二瑤臺帝子家絳節霓旌何處去
碧桃開落幾番花
鈎勒竹
秋風白戰楚江濤雪捲空山見海鼇一夜靈妃眠不穩
月明飛佩過湘臯
陳夀
早春曲
柳芽吐玉蘭芽小羅幕凝寒覺春早腸斷王孫尚未歸
東風已綠天涯草箜篌塵滿瓊簫卧熏爐閒爇沈香火
惱儂題就抱愁眠淚珠暗滴臙脂顆
春曉曲
銀箭銅壺漏聲歇睍睆金鶯送殘月柳裊煙絲歴亂垂
飛花撲帳春雲熱夢回玉頰啼紅雨戚戚中情向誰語
白馬郎君向何處一隻青鸞鏡中舞
公無渡河
公無渡河公竟渡河渡河公死公乎柰何席其床兮黍
其疇公乎胡為而溺流大呼呼公公不留心摧腸斷彈
箜篌嘈嘈招不起賢兄小姑哭無已妾身願作精衞禽
銜石西山塞河水
寓懷
霄漢苦未達支離媿此身鳥啼雲嶂曉花落草堂春為
問逢時者誰憐失意人年年江海上空自怨青蘋
西湖懷古
東風吹馬動鳴珂閒向蘇堤試一過賈相宅前芳草没
岳王墳上夕陽多山城寂寂空啼鳥湖水年年自綠波
嗟我况逢流落久感懷其柰客愁何
謁伍員廟
一自將軍賜劒歸夫差不覺墮讎機天荒地老英魂泣
國破臺傾霸業違吳郡舊愁明月在越江遺恨怒濤飛
靈祠寂寂空山裏老樹蒼藤掩夕暉
送賈明謫三江
賈生年少最能詩謫向南方衆所悲萬里天涯嗟獨往
百年心事有誰知江山搖落猿啼處海國蒼茫日暮時
不久定膺宣室召臨歧何必淚雙垂
秋日武陵客舍寫懷
功業難成自可嗟那堪旅食向天涯滄江斷雁驚秋思
青鏡流年感物華落日丹楓愁裏樹故園黃菊夢中花
悠悠歸計何時定獨對西湖苦憶家
風波世路信多艱千里羈危未得還慈母倚門垂白髮
故園回首隔青山交游半達雲霄上弟妹相親夢寐間
寂莫空齋誰顧問只將詩句慰愁顔
放逐江潭歲欲深形容顦顇獨行吟看雲每動思親念
撫劒空懷報國心島嶼微茫鄉土異關河牢落雁書沈
晩來何處堪惆悵斜日猿聲楓樹林
題畫
遠道西風落葉寒蕭蕭孤蹇上長安關山不似人心險
游子休歌行路難
洞庭微雨曉生波一棹雲山楚客過綠徧蘼蕪歸未得
東風閒唱竹枝歌
楊花如雪正飛春新水茫茫浸綠蘋桃葉桃根何處是
東風愁殺渡江人
石倉歷代詩選卷四百
