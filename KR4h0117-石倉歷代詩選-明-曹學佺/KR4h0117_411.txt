石倉歴代詩選卷四百十一
明曹學佺編
明詩次集四十五
陳崇德
别張朝昇太學
朝發金陵道暮泛龍江潮馳心在桑梓寧辭歸路遙送
客星初散離人酒半消秋風起天末秋月明通宵俯仰
吟懷壯逸興何飄飄念子青雲器高談見風標况歴賢
關久薰陶非一朝兹行趨覲省拜慶樂陶陶明當奮鵬
翼九萬看扶搖
題山水圖
山外山水外水微茫夕照中黯淡白雲裏幽花野草山
中春葛巾野服山中人彷彿桃源武夷境筆端造化妙
奪神羡君自是隱逸者門外不聞喧車馬心目長存山
水間無聲之詩有聲畫
又
雲渺渺水溟溟高樹低樹連隂密遠山近山無數青中
有高人抱幽獨坐卧煙霞隔塵俗瑤琴一曲來宫商俯
仰乾坤心自足嗟余遊宦住江東此身未脱樊籠中披
圖驀爾懷鄉國家在雲山第幾重
咏菊
商飇淨羣芳秋光滿徑黃清香留晚節佳色壯重陽葉
外稀蟬語籬邊謝蝶忙陶公雖任懶三徑未曾荒
春園曉起
春光無限意曉日壓欄紅詩興隨吟筆幽懷入釣筒人
遊交翠裏鳥語密隂中金谷眞堪賞朝朝與客同
同沈憲長飲觀音閣
坐客總非凡狂吟醉石巖諸峰連座榻極浦送歸帆地
迥凌高閣春寒透舊衫僕夫催上馬鐘響隔林杉
同静夫遊石磐岸
同遊看策杖雲淨露山腰綠樹分隂入幽禽向晚招菊
斟陶令酒風淅許由瓢非是爛柯者行行聽採樵
題棃雲軒
不隨桃李結芳隣院落棃花伴此身帶雨飄零千片雪
堆雲暗護一枝春夢回窗外紅塵遠忘却人間白髮新
幾度黃昏禪定後相看清况更宜人
題春山卷
高人僻愛春山好一叚幽懷盡向開清氣都收詩卷裏
風光總付酒杯來繁花亂吐紅交白啼鳥驚飛去復回
却笑紛紛名利客白頭猶自走塵埃
九日遊桂山
上盡層波山上山興來氣力健無慳衣冠艷拂黃花畔
僕御聲傳碧嶂間不學孟嘉當日醉却懷陶令此身閒
何時辦了公家事隨處青山策杖攀
湘南别意送詹廷信入賀
花滿江亭酒滿觴十分春色送行装看山馬首吟行壯
别路天涯客思長萬國衣冠同際會三湘文物仰輝光
祝呼聖壽瑶觴後更取邊情入奏章
寓陽朔
四野山多少有墟山形露骨洞巖虛眼前瘡疾誰能療
紙上文移我厭書功利乘時奚可久治安長策竟何如
列城願得朝歌長盤錯何愁不盡除
寓灌陽
六年蹤跡未曾停冒走風塵每見星按節敢辭灘路惡
看山直入灌陽青竹籬茅舍千門月石徑溪橋幾處亭
但得客身長是健瘴鄉雖久不妨經
贈陳秉衡憲副歸田
金印何如二頃田秋風萬里一歸船休將前路征夫問
笑拂青松野鶴翩玩水觀山眞有味吟風弄月欲忘眠
功名到底成何用樂得閒身未老年
夏日登賓州南樓
煙樹蒼茫眼界賒樓頭踏徧日西斜雲開遠景看林木
風帶微香度野花山不斷青連碧漢水微拖綠護田家
近來喜得邊塵淨仰仗兵威鎮泰華
遊靈峰寺
滿眼峰巒總是詩揮毫難盡箇中竒鳴琴聲徹歸雲洞
曲水流同品字池啼鳥忽聞無覓處好山貪看立多時
興遊忘却歸途晚望海亭前月上遲
歸休次静夫韻
飄然逸興浩無涯乞得閒身莫浪誇堪笑老來偏愛酒
每占春到着飛葭青山識面常當戶明月知心自到家
静裏東風看若許每逢花落惜年華
菊花十月始開
今歲黃花開較遲入冬纔見綻東籬一秋空負有佳色
九月無由望白衣橘綠橙黃添好景桃嬌柳媚任先時
須知晚節堅如許似接寒梅雪裏姿
有感
人生不定似飄蓬老至安能少壮同短髮更無千日黑
酡顏剛借一時紅添年換歲聊為樂糲食粗衣未底窮
敢告東僯與西舍將余錯認舊乘驄
朗司務上京過别餞於風山洞
偶得公餘半日閒追尋佳境恣躋攀行聽好鳥出孤嶂
看盡閒雲到遠山翠色巖邊千樹合夕陽林下一僧還
樽前喜有能吟客管領風光共笑顏
來青亭閒咏
君恩曾未報涓埃便學淵明歸去來儘日從容無一事
好花猶自倩人栽
江田陳氏家傳云公諱崇德字季廣成化辛丑進士
為監察御史同官楊茂元以直諫觸茂陵怒禍幾不
測衆皆縮舌公獨抗疏救之上意始解尋陞廣西兵
備副使會柳慶獞寇作亂公設方略殱其渠魁踰月
而平兩臺上功遂擢本省參政浙江右布政使時逆
瑾弄權賄賂旁午公不入其門因致政歸
(附)陳良貴(字文介有南坡集)
春日書懷
一自春回睡覺甜起來無語獨掀髯園林觸目深紅間
池館驚心嫩綠兼裊裊柳枝低舞袖霏霏杏葉襯粧奩
别離到處王孫草搖曳東郊酒客帘邠老病因沉醉宿
少陵狂為惱花添尋芳翠映金鈿濕鬭草香憐玉指尖
沂水已看波映岸謝池誰賦雪為鹽弄簧愁極鶯啼樹
顧壘情多燕入簾薄暖幾回生短褐輕寒猶自戀重幨
鶯啼似怨春將暮燕語因知夏聿漸祗恐東皇歸去急
惜花詩句短長占
夏日即亊
青氊坐對此虚堂惟有荷風過短墻早起却憐春已去
閒來自覺日偏長綠迷隋苑顰楊柳紅褪唐宫怨海棠
光景如流寒又燠天時未定雨違暘梅梢細聽瀟瀟雨
草色行吟淺淺塘儘有蓬門堪問字更無勝地可尋芳
詩從得句吟偏苦鬢到中年覺漸蒼贏得芸編頻課子
官貧方免此身忙
題彭工部山水
江風夜散溪頭雨楓葉蕭蕭滿沙渚沙邊野客送輕舟
舟上離人若相語風多語急了不聞櫓聲吚軋誰能分
廻波極浦無尋處只隔中流一片雲君住江南我江北
長記相逢未相識忽將歸興逐飛鴻舉袂欲招招不得
揮毫作畫者何人畫中之意頗亦眞向來人事幾遷易
碧水青山秋復春
關山月
關山月别來二十四圓缺孤舟露下濕郫筒對此清光
愁斷絶故園兩度開黃花鳩婦看花雙黛蹙人生那得
長相隨倏忽天南又天北推篷撫景謾咨嗟願風吹作
碧雲遮幽閨免此共相憶腸斷月高還自斜關山月底
事經年照離别君不見三關烽火羽書馳壮士衝寒淚
流血
再題彭工部山水
竹屋斜連江上臺沿波芳草青如苔沙頭雨急春水長
雲飛極浦輕舟開百年浮世誰非客却怪今朝有離别
萬山千山不盡思相思夜夜同明月無情歲序如水流
初春一别又深秋夢中猶記别時語只在門前雙樹頭
因嗟王粲滯歸去思鄉空有登樓句披圖如得到江南
歴歴當年舊遊處
大安驛
逢人音語異作客歎殊方北去連孤嶂西飛又夕陽雪
霜侵被冷風雨入更長獨擁皇華卧孤燈繞夢凉
秋夕無寐
一番風雨過庭院覺新凉老至夜無寐秋來更轉長螢
光斜入戶蟾影漏侵牀撫枕無言處流年兩鬢霜
乙酉陽朔除夕
每食歎無餘官貧歲又除家山頻入夢京國久稽書櫪
上空羸馬池邊欲涸魚歸心閩海嶠課子帶經鋤
覺衰
老來筋力倦拜起異尋常把酒惜餘景對花愁斷腸數
莖空白髮一飯足黃粱俯仰能無愧浮生付彼蒼
寓蘭溪
旅食慚萍梗孤舟坐黯然酒思陶令日詩負菊花前薄
柳蟬聲急平坡雁陣偏一年光景去聊紀此秋篇
蘇堤
晚風吹柳拂堤勻人去堤空草自春潭月尚留方外趣
湘裠誰詠景中人茅椒山擁青螺髻䆗窱煙迷淥水濱
却笑樊籠雙短鬢幾能來此濯氛塵
過釣臺
萬古清風繫此山釣臺高瞰碧波灣落花無數曉風急
啼鳥幾聲春夢閒半夜空占星斗渚一竿先破利名關
自慚薄宦猶羇旅舟過黃昏也赧顏
遊萬松山寺
墨水東馳一鑑懸隔江幽趣浩無邊閒憑古刹峰千點
遠望春波水滿田野客到時鷗自狎禪僧定後鶴初旋
重尋未有三生約一笑歸來月滿川
送春書懷
鎮日書堂静掩扉亂紅飄盡覺春歸好花似共流光老
衰柳應同故舊稀斑管不教題五鳳錦文誰復理殘機
療貧雖得毛生檄欲奉雙親願巳違
陪李太守俞别駕遊玲瓏巖
層層鳥道亂雲通巖際靈泉潄石宫穿塢柳風吹鬢綠
傍巖花影落杯紅仇池往事眞成幻勾漏丹成已馭風
留此好山供勝賞不辭歸路夕陽中
秋夜吟
銀牀一葉敗梧飄旋覺天潢斗轉杓風竹有聲如玉珮
月華多影類冰綃幽蟲砌下雙催織隣女風前自弄簫
秋景滿懷剛不寐那應楚客獨無聊
春日遊凌江
倚棹漁郎短笛風凌江疑在畫圖中一篷春思蘼蕪綠
十里煙光躑躅紅望遠共憐山色異尋眞直遡水源窮
笙簫莫遣韶華邁一片花飛西復東
古塔
岡勢盤盤聳碧空何年古塔定方中銀河色映三山月
鐵馬聲隨五夜風七級開花懸漢表千尋倒影掛樓東
未論佛語諸天近且壮臨淮巨鎮雄
七夕
銀河雖廣鵲橋通牛女佳期此夕中九曲迴腸終歲結
雙星顧影暫時同瑤情月下和絲亂血淚人間作雨紅
莫道别多相會少絶勝仙子廣寒宫
遊西湖
湧金門外水如天湖上風光倍爽然楊柳有情憐野客
梅花無主夢詩仙搖搖帘影迎春旭隱隱鐘聲起暮煙
莫羡蘭亭脩禊事風流堪比永和年
秋夜月
冰輪光映桂花天風露娟娟夜未眠老景逢秋多少思
良宵見月幾回圓浮雲滅没銀河淨靈籟凄凉北斗懸
踏徧瓊瑶花影碎數聲鴻雁落雲邊
野望
花光濃艷鳥聲嬌野水平田透小橋雲散天邊千丈碧
雨晴江上數峰遙閒從門徑多栽柳静向山林學棄瓢
節序催人春又去綠添芳草轉無聊
秋夜
一夜凉飇透葛裳滿庭詩景剩凄凉蟲聲雨後鳴荒砌
螢火風前度短墻竹簟冷涵流水氣藤樽清惹敗荷香
人生感慨無今古不特悲秋是宋郎
題英石
聞說元章拜石翁頓令今古想高風鮫人斫碎雲根處
水母擎來石案中斑駁有情春雨濕玲瓏無語夜堂空
何須更躡東山屐鎮日儀刑岳丈同
雨中
江雲堆墨暗春城十日都無一日晴楊柳陌頭窺冷眼
桃花枝上落紅英鶯當苦雨啼應澀燕為留人語有情
明發别君江上路王孫芳草恨牽縈
立春
獨擁青氊隨分安夢醒長是日三竿慚無補報酬明主
敢以清貧歎冷官客裏每憐新歲至閒來猶把舊書看
春風駘蕩千門裏虚度年光強自歡
漁浦
漁浦東頭幾問津風波仍舊客懷新雲山千里勞鄉夢
萍水經年少故人楚客候潮舟似蟻吳兒歌調月如銀
推蓬無那霜華重多少寒威怯早春
車盤次許都諫韻
狂風疎雨暗消魂車馬紛闐客路喧流水亭臺環翠竹
出林雞犬間孤村旅懷對此偏增感鄉信憑誰可寄言
注目長安遙萬里一鞭行色又黃昏
客中示兒
悵望閩關萬里遊迢迢親舍隔滄洲還家有夢三更月
閱世無能四十秋黃卷功勤頻致望青氊官冷復何求
乘時好賴賢孫子莫待區區半白頭
玲瓏仙室
杖藜穿透碧玲瓏九折虛巖有路通一自神仙歸去後
桃花開徧幾春風
躍溪春漲
神龍早已躍滄溟勝跡于今水尚腥昨夜桃花春雨泛
溪流沉璧浸沙汀
石倉歴代詩選卷四百十一
