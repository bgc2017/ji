石倉歴代詩選卷二十一
明曹學佺編
初唐八
劉禕之(字希美晉陵人)
酬鄭沁州
騏閣一代良熊軒千里躅緝圖照國典按部留宸矚匪
厭承明廬佇兼司隸局芸書暫輟載行使方臨俗節變
風緒高秋深露華溽寒山斂輕靄霽野澄初旭巳切長年
悲誰堪岐路促遥林征馬迅别館嘶驂跼雅贈響摐金
索居暌倚玉悽斷離鴻引勞歌思足曲
奉和别越王
周屏辭金殿梁驂整玉珂管聲依折柳琴韻動流波鶴
蓋分隂促龍軒别念多延襟小山路還起大風歌
九成宮秋初應詔
帝圃疏金闕仙臺駐玉鑾野分明鸑岫路接寶雞壇林
樹千霜積山宫四序寒蟬急知秋早鶯疎覺夏闌怡神
紫氣外凝睇白雲端舜海詞波發空驚遊聖難
任奉古(字敬臣棣州人)
和東觀羣賢七月七日臨泛昆明池
秋風始搖落秋水正澄鮮飛眺牽牛渚激賞鏤鯨川岸
珠淪曉魄池灰斂曙煙泛查分寫漢儀星别構天雲光
波處動日影浪中懸驚鴻絓蒲弋遊鯉入莊筌萍葉疑
江上菱花似鏡前長林代輕幄細草即芳筵文華開翠
瀲筆海控清漣不挹蘭樽聖空仰桂舟仙
和長孫秘監伏日苦熱
玉署三時曉金羈五日歸北林開逸徑東閣敞閒扉池
鏡分天色雲峰減日輝游鱗映荷聚驚翰遶林飛披襟
揚子宅舒嘯仰重闈
于季子
詠螢
卉草誠幽賤枮朽絶因依忽逢借羽翼不覺生光輝直
念恩華重長嗟報效微方思助日月為許願曾飛
詠雲
瑞雲千里映祥輝四望新隨風亂馬足泛水結魚鱗布
葉疑臨夏開花詎待春願得承嘉景無令掩桂輪
早春洛陽答杜審言
梓澤年光往復來杜覇遊人去不廻若非載筆登麟閣
定是吹簫伴鳳臺路傍桃李花猶嫩波上芙蕖葉未開
分明寄語長安道莫教留滯洛陽才
南行别弟
萬里人南去三春雁北飛不知何歲月得與爾同歸
楊衡
白紵辭二首
玉纓翠珮雜輕羅香汗微漬朱顔酡為君起唱白紵歌
清聲褭雲思繁多凝笳哀琴時相和金壺半傾芳夜促
梁塵霏霏暗紅燭令君安坐聽終曲墜葉飄花難再復
躡珠履步瓊筵輕身起舞紅燭前芳姿豔態妖且妍迴
眸轉袖暗催弦凉風瀟瀟漏水急月華泛灔紅蓮濕牽
裾攬帶翻成泣
劉允濟(文苑傳云洛川人)
經廬岳迴望江川想洛陽有作
龜山帝始營龍門禹初鑿出入經變化俯仰憑寥廓未
若兹山功連延並巫霍東北流艮象西南距坤絡宏阜
自鬱盤高堙復迴薄勢入柴桑渚隂開彭蠡壑九江杳
無際七澤紛相錯雲雨散吳會風波騰鄔鄀跡隨造化
久利與乾坤博肸蠁精氣通紛綸潛怪作石渠忽見踐
金房安可託地入天子都巖有仙人藥二門幾迢逓三
宮何儵爚咫尺窮杳冥跬步皆恬漠才驚羽翰幽居静
龍蛇蠖明牧振雄詞棣華殊灼灼盛業匡西夏深謀贊
禹亳黃雲覆鼎飛綘氣横川躍佐歷符賢運人期茂天
爵禮樂富垂髫詩書成舞勺清輝靖嵒電利器騰霜鍔
遊聖挹衢樽鄰畿恭木鐸牆仞包武侯波闌控文若旋
聞刈薪楚遽覩折葵藿稷卨序揆圖良平公輔略重臣
資出守英藩諒求瘼豫章觀偉材江州訪靈崿陽岫曉
氛氲隂崖暮蕭索潜伏屢鯨奔雄飛更鷙摶驚&KR1702;透煙
霞騰猿亂枝格故園有歸夢他山非行樂帝鄉徒可遊
湟澗終旅泊景物觀淮海雲霄望河洛城闕紫微星圖
書玄扈閣神功多粉繢元氣猶斟酌丞相下南宫將軍
趨北落横簮並附蟬列鼎俱調鶴四郊時迷路五月先
投龠池榭宣瓊管風花亂珠箔舊遊勞夢寐新知無悅
樂天寒欲贈言歲暮期交約夜琴清玉柱秋灰變緹幕
風雲動翰林宫徵調文籥言泉激為浪思緒飛成繳千
里輝珠璣五采含丹雘鐘鼓旋驚鷃瑾瑜俄抵鵲竊價
慙庸怠叨聲逾寂寞長望限南溟居然翳東郭
詠琴
昔在龍門側誰想鳳鳴時雕琢今為器宫商不自持巴
人緩疎節楚客弄繁絲欲作高張引翻成下調悲
怨情
玉關芳信斷蘭閨錦字新愁來不自抑念切已含嚬虚
牗風驚夢空牀月厭人歸期倘可促勿度柳園春
魏元忠(本傳云宋州人)
修書院學士奉勑宴梁王宅
大君敦宴賞萬乘下梁園酒助閒平樂人霑雨露恩榮
光開帳殿佳氣滿旌門願陪南岳夀長奉北宸樽
銀漢宫侍宴應制
别殿秋雲上離宫夏㬌移寒風生玉樹凉氣下瑶池壍
花仍吐葉巖木尚抽枝願奉南山夀千秋長若斯
韋承慶
折楊柳
萬里邊城地三春楊柳節葉似鏡中眉花如關外雪征
人遠鄉思倡婦高樓别不忍擲年華含情寄攀折
寒食應制
鳳城春色晚龍禁早暉通舊火收槐燧餘寒入桂宫鶯
啼正隐葉雞鬭始開籠藹藹瑶山滿仙歌始樂風
南行别弟
澹澹長江水悠悠遠客情落花相與恨到地一無聲
江樓
獨酌芳春酒登樓已半曛誰驚一行雁衝斷過江雲
田遊巖(隐逸傳云京兆人)
弘農清巖曲有磐石可坐宋十一每拂拭待余
寄詩贈之
信彼稱靈石居然狎遁棲徘徊承翠巘斌駮帶深谿夕
隂起層岫清景半虹蜺風來應嘯阮波動可琴嵇僕也
穎陽客望彼空思齊儻見山人至簪蒿且杖藜
東方虬
昭君怨
漢道方全盛朝廷足武臣何湏薄命妾辛苦事和親
掩淚辭丹鳳銜悲向白龍單于浪驚喜無復舊時容
春雪
春雪滿空來觸處似花開不知園裏樹若個是真梅
張柬之(字孟將襄陽人)
大堤曲
南國多佳人莫若大堤女玉牀翠羽帳寶珠蓮花距魂
處自目成色授開心許迢迢不可見日暮空愁予
東飛伯勞歌
青田白鶴丹山鳳婺女姮娥兩相送誰家絶世綺帳前
豔粉紅脂映寶鈿窈窕玉堂褰翠幕參差繡戶懸珠箔
絶世三五愛紅妝冶袖長裾蘭麝香春去花枝俄易改
可歎年光不相待
出塞
俠客重恩光驄馬飾金裝瞥聞傳羽檄馳突救邊荒歙
野山川動囂天旌旆揚吳釣似明月楚劒利如霜電斷
衝胡塞風飛出洛陽轉戰磨笄俗横行戴斗鄉手擒郅
支長面縳谷蠡王將軍占太白小婦怨流黃腰褭青絲
騎娉婷紅粉妝三春鶯度曲八月雁成行誰堪坐愁思
羅袖拂空牀
魏知古(深州人)
和中書侍郎楊再思春夜寓直鳳閣懷羣公
拜門傳漏晚寓直索居時昔重安仁賦今稱伯玉詩駕
池滿不溢雞樹久逾滋夙夜懷山甫清風詠所思
玄元觀尋李先生不遇
羽客今何在空尋伊洛間忽聞歸苦縣復想入函關未
作千年别猶應七日還神仙不可見寂寞返蓬山
奉和春日途中喜雨
皇輿向洛城時雨應天行麗日登巖送隂雲出野迎濯
枝林杏發潤葉渚蒲生絲入綸言喜花依錦字明微臣
沗東觀載筆佇西成
蘇味道(本傳云趙州欒城人)
單于川對雨二首
崇朝遘行雨薄晩屯密雲綠階起素沐竟水聚圓文河
柳低未舉山花落已芬清樽久不薦淹留遂待君
飛雨欲迎旬浮雲已送春還從濯枝後來應洗兵辰氣
合龍祠外聲過鯨海濱伐邢知有屬已見静邊塵
正月十五夜
火樹銀花合星橋鐡鎻開暗塵隨馬去明月逐人來遊
伎皆穠李行歌盡落梅金吾不禁夜玉漏莫相催
詠霜
金祇暮律盡玉女暝氛歸孕冷隨鐘徹飄華逐劒飛滯
日浮寒影乘風進晚威自有貞筠質寧將庶草腓
詠井
玲瓏映玉檻澄澈瀉銀牀流聲集孔雀帶影出羵羊桐
落秋蛙散桃舒春錦芳帝力終何有機心庶此忘
詠石
濟北甄神貺河曲濯錦文聲應天池雨影觸岱宗雲燕
歸猶可候羊起自成羣何當握靈髓高枕絶囂氛
始背洛城秋郊矚目奉懷臺中諸侍
薄遊沗霜署直指戒冰心荔浦方南紀蘅臯暫北臨山
情關塞斷川暮廣城隂場圃通圭甸溝塍礙石林野童
來捃拾田叟去謳吟蟋蟀秋風起蒹葭晚露深帝城猶
鬱鬱征傳幾駸駸迴憶披書地勞歌謝所欽
九江口南濟北接蘄春南與潯陽岸
江路一悠哉滔滔九派來遠潭昏似霧前浦沸成雷鱗
介多潛育漁商幾泝洄風搖蜀柹下日照楚萍開近潄
盆城曲斜吹蠡澤隈錫龜猶入貢浮獸罷為災津吏揮
橈疾郵童整傳催歸心詎可問為視落潮迴
崔融(字安成濟州人)
關山月
月生西海上氣逐邊風壯萬里度關山蒼茫非一狀漢
兵開郡國胡馬窺亭障夜夜聞悲笳征人起南望
擬古
飲馬臨濁河濁河深不測河水日東注河源廼西極思
君正如此誰為生羽翼日夕大川隂雲霞千里色所思
在何處宛在機中織離夢當有魂愁容定無力夙齡負
竒志中夜三歎息拔劔斬長榆彎弓射小棘班張固非
擬衛霍行可即寄謝閨中人努力加餐食
和宋之問寒食題黃梅臨江驛
春分自淮北寒食渡江南忽見潯陽水疑是宋家潭明
主閽難呌孤臣逐未堪遥思故園陌桃李正酣酣
和梁王衆傳張光禄是王子晉後身
聞有冲天客披雲下帝畿三年上賓去千載忽來歸昔
偶浮丘伯今同丁令威中郎才貌是柱史姓名非祇召
趨龍闕承恩拜虎闈丹成金鼎獻酒至玉杯揮天仗分
旄節朝容間羽衣舊壇何處所新廟坐光輝漢主存僊
要淮南愛道機朝朝緱氏鶴長向洛城飛
塞上寄内
旅魂驚塞北歸望斷河西春風若可寄暫為遶蘭閨
郭利正(神龍中為吏部員外)
上元
九陌連燈影千門徧月華傾城出寶騎匝路轉香車爛
熳惟愁曉周遊不問家更逢清管發處處落梅花
李崇嗣(武后時為宸府主簿)
寒食
普天皆滅熖匝地盡藏煙不知何處火來就客心然
覽鏡
歲去紅顔盡愁來白髮新今朝開鏡匣疑是别逢人
獨愁
聞道成都酒無錢亦可求不知將幾斗銷得此來愁
李福業
嶺外守歲
冬去更籌盡春隨斗柄迴寒暄一夜隔容鬢兩年催
喬知之(文苑傳云馮翊人)
長信宫中樹
妸娜當軒樹䒠茸倚蘭殿色豔九春時風搖五明扇餘
花鳥弄盡新葉蟲書徧零落心自知芳菲君不見
下山逢故夫
妾身本薄命輕棄城南隅庭前厭芍藥山上采靡蕪春
風罥紈袖零露濕羅襦羞將憔悴日提籠逢故夫
巫山高
巫山十二峰參差互隐見潯陽幾千里周覽忽已徧想
像神女姿摘芳共珍薦楚雲何逶迤紅樹日葱舊楚雲
没湘源紅樹斷荆門郢路不可見况復夜啼猿
從軍行
南庭結白露北風掃黃葉此時鴻雁來驚鳴催思妾曲
房理針線平砧搗文練鴛綺裁易成龍鄉信難見窈窕
九重閨寂寞十年啼紗忩白雲宿羅幌月光栖雲月隐
微微夜上流黃機玉霜凍珠履金吹薄羅衣漢家已得
地君去將何事宛轉結蠶書寂寥無雁使平生荷恩信
本為榮華進况復落紅顔蟬聲催綠鬢
綠珠篇
石家金谷重新聲明珠十斛買娉婷此日可憐君自許
此時可喜得人情君家閨閣不曾難常將歌舞借人看
意氣雄豪非分理驕矜勢力横相干辭君去君終不忍
徒勞掩袂傷鉛粉百年離别在高樓一代紅顔為君盡
和李侍郎古意
妾家巫山隔漢川君度南庭向胡苑高樓迢逓想金天
河漢昭回更愴然夜如何其夜未央閒花照月愁洞房
自矜夫壻勝王昌三十曾作侍中郎一從流落戍漁陽
懷哉萬恨結中腸南山羃羃兔絲花北陵青青女蘿樹
由來花葉同一根今日枝條分兩處三星差池光照灼
北斗西指秋雲薄莖枮花謝枝憔悴香銷色盡花零落
夫人長歎豔容萎含情收取摧折枝調絲獨弹聲末移
感君行坐星歲遲閨中宛轉今若斯誰能為報征人知
倡女行
石榴酒葡萄漿蘭桂芳茱萸香願君駐金鞍暫此共年
芳願君觧羅襦一醉同匡牀文君正新寡結念在歌倡
昨宵綺帳迎韓夀今朝羅袖引潘郎莫吹羌笛驚隣里
不用琵琶喧洞房且歌新夜曲莫弄楚明光此曲怨且
豔哀音斷人腸
羸駿篇
歕玉長鳴西北來自言當代是龍媒萬里玉關行入貢
九重金闕為君開蹀躞朝馳過上苑䟃𧽼暝走發章臺
玉勒金鞍荷裝飾路傍觀者無窮極小山桂樹比權竒
上林桃花况顔色忽聞天將出龍沙漢主持將駕鼓車
去去山川勞日夜遥遥關塞斷煙霞山川關塞十年征
汗血流離赴月營肌膚銷遠道膂力盡長城長城日夕
苦風霜中有連年百戰場搖珂囓勒金羈盡争鋒足頓
鐵菱傷垂耳罷輕齎棄置在寒谿大宛蒲海北滇壑雋
崖西沙平留緩步路遠闇頻嘶從來力盡君湏棄何必
尋途我已迷歲歲年年奔遠道朝朝暮暮催疲老扣冰
晨飲黃河源拂雪夜食天山草楚水澶谿征戰事吳塞
烏江辛苦地持來報主不辭勞宿昔立功非重利丹心
素節本無求長鳴向君君不留祇應澶漫歸田里萬里
低昂任生死君王倘若不見遺白骨黃金猶可市
銅雀妓
金閣惜分香鉛華不重妝空餘歌舞地猶是為君王哀
弦調已絶豔曲不湏長共看西陵暮秋煙起白楊
侍宴應制(得分字)
紫禁肅晴氛朱樓落曉雲豫遊龍駕轉天樂鳳簫聞竹
外仙亭出花間輦路分微臣一何幸詞賦奉明君
和蘇員外寓直
自昔重為郎伊人練國章三旬登建禮五夜直明光墨
草尚書奏衣飄侍御香開軒竹氣静拂簟蕙風凉曉漏
離閶闔嗚鐘出未央從來宿臺上天子貴文強
哭故人
生死久離居凄凉歴舊廬歎兹三徑斷不踐十年餘古
木巢禽合荒庭愛客疎匣留弹罷劒牀積讀殘書玉沒
終無像蘭言強問虚平生不得意泉路復何如
折楊柳
可憐濯濯春楊柳攀折將來就纖手妾容與此同盛衰
何必君恩能獨久
喬侃(知之之弟)
人日登高
僕本多悲者年來不悟春登高一遊目始覺柳條新杜
陵猶識漢桃源不避秦暫若昇雲霧遠似出囂塵頼得
煙霞氣淹留攀桂人
王無競(字仲烈東萊人)
銅雀臺
北登銅雀上西望青松郭繐帳空蒼蒼陵田紛漠漠平
生事已變歌吹宛猶昨長袖拂玉塵遺情結羅幕妾怨
在朝露君恩豈中薄高臺奏曲終曲終淚横落
和宋之問嵩山歌
日云暮兮下嵩山路連綿兮松石間出谷口兮見明月
心徘徊兮不能還
巫山
神女向高唐巫山下夕陽徘徊作行雨婉孌逐荆王電
影江前落雷聲峽外長霽雲無處所臺館曉蒼蒼
王適(文苑傳云幽川人)
古離别
昔歲驚楊柳高樓悲獨守今年芳樹枝孤栖怨别離珠
簾晝不捲羅幔曉長垂苦調琴先覺愁容鏡獨知頻年
雁度無消息罷却鴛文何用織夜還羅帳空有情春着
裠腰自無力青軒桃李落紛紛紫庭蘭蕙日氛氲已能
憔悴今如此更復含情一待君
銅雀妓
日暮銅雀迥秋深玉座清蕭森松栢望委鬱綺羅情君
恩不再得妾舞為誰輕
江上有懷
湛湛江水見底清荷花蓮子傍江生採蓮將欲寄同心
秋風落花空復情棹歌數曲如有待正見明月度東海
海上雲盡月蒼蒼萬里分輝滿洛陽洛陽閨閣夜何央
蛾眉嬋娟斷人腸寂寥金屛空自掩青熒銀燭不生光
應憐水宿洞庭子今夕迢遥天一方
蜀中言懷
獨坐年將暮常懷志不通有時湏問影無事則書空棄
置如天外平生似夢中蓬心猶是客華髮欲成翁跡滯
魂逾窘情乖路轉窮别離同夜月愁思隔秋風老少悲
顔駟盈虚悟翟公時來不可問何用求童蒙
江濱梅
忽見寒梅樹開花漢水濱不知春色早疑是弄珠人
薛稷(字嗣通蒲州汾隂人)
早春魚亭山
春氣動百草紛榮時斷續白雲自高妙徘徊空山曲陽
林花已紅寒澗苔未綠伊余息人事蕭寂無營欲客行
雖云遠翫之聊自足
秋日還京陜西十里作
驅車越陜郊北顧臨大河隔河望鄉邑秋風水增波西
登咸陽途日暮憂思多傅巖既紆鬱首山亦嵯峨操築
無昔老採薇有遺歌客遊節回換人生能幾何
秋朝覽鏡
客心驚落木夜坐聽秋風朝日看容鬢生涯在鏡中
崔液(定州人湜弟也)
踏歌詞二首
綵女迎金屋仙姬出畫堂鴛鴦裁錦袖翡翠貼花黃歌
響舞分行豔色動流光
庭際花微落樓前漢已横金臺催夜盡羅袖拂寒輕樂
笑暢歡情未半着天明
代春閨
江南日暖鴻始來柳條初碧葉半開玉關遥遥戍未迴
金閨日夕生綠苔寂寂春色煙色暮簷燕雙雙落花度
青樓明鏡晝無光紅帳羅衣徒自香妾恨十年長獨守
君情萬里在漁陽
上元夜六首
玉漏銅壺且莫催鐡門金銷徹明開誰家見月能閒坐
何處聞燈不看來
神燈佛火百輪張刻像圖形七寶裝影裏如開金口說
空中似放玉毫光
今年春色勝常年此夜風光最可憐鳷鵲樓前新月滿
鳳凰臺上寶燈然
金勒銀鞍控紫騮玉輪珠憶駕青牛驂驛始散東城曲
倏忽還來南陌頭
公子王孫意氣驕不論相識也相邀最憐長袖風前弱
更賞新弦暗裏調
星移漢轉月將微露灑煙飄燈漸稀猶惜路傍歌舞處
踟蹰相顧不能歸
張循之(洛陽人)
巫山高
巫山高不極合沓狀竒新暗合疑風雨隂崖若鬼神月
明三峽曉潮滿九江春為問陽臺客應知入夢人
送泉州李使君之任
傍海皆荒服分符重漢臣雲山百粤路市井十洲人執
玉來朝遠還珠入貢頻連年不見雪到處即行春
吳少微(新安人)
長門怨
月出映層城孤圓上太清君王春愛歇枕席凉風生怨
咽不能寢踟蹰步前楹空階白露色百草寒蟲鳴念昔
金房裏猶嫌玉座輕如何嬌所悮長夜泣恩情
古意
洛陽芳樹向春開洛陽女兒平旦來流車走馬紛相催
折芳瑶華向曲臺曲臺自有千萬行重花累葉間垂楊
北林朝日鏡明光南國微風蘇合香可憐窈窕女不作
邯鄲娼妙舞輕迴拂長袖高歌浩唱發清商歌終舞罷
歡無極樂往悲來長歎息陽春白日不少留紅榮碧樹
無顔色碧樹風花先春度珠簾粉澤無人顧如何年少
忽遲暮坐見明月與白露明月白露夜已寒香衣錦帶
空珊珊今日陽春一妙曲鳳凰樓上與君弹
高正臣(廣平人)
晦日置酒林亭同用華字
正月符嘉節三春翫物華忘懷寄樽酒陶性狎山家柳
翠含煙葉梅芳帶雪花光隂不相惜遲遲落景斜
晦日重宴同用池字
芳辰重遊衍乘景共追隨班荆陪舊識傾蓋得新知水
葉分蓮沼風花落柳枝自符河朔趣寧羡山陽池
長孫正隐
晦日宴高氏林亭同用華字
晦晚屬煙霞遨遊重歲華歌鍾雖戚里林藪是山家細
雨猶開日深池不漲沙淹留迷處所巖岫幾重花
上元夜效小庾體同用春字
薄晚嘯遊人車馬亂驅塵月光三五夜燈熖一重春煙
雲迷北闕簫管識南隣洛城終不閉更出小平津
徐皓
晦日宴高氏林亭同用華字
綺筵乘暇景瓊醑對年華門多金埓騎路引璧人車蘋
早猶藏葉梅殘正落花藹藹林亭晩餘興促流霞
石倉歴代詩選卷二十一
