石倉歴代詩選卷四百五
明曹學佺編
明詩次集三十九
陳獻章
試太學和龜山此日不再得詩
能飢謀萟稷冒寒思植桑少年負竒氣萬丈摩青蒼夢
寐見古人慨然悲流光義利分兩途析之極毫茫道德
乃膏腴文辭固粃糠聖途萬里餘髮短心苦長及此歲
未暮驅車適康莊
自策示諸生
賢聖久寂莫六籍無光輝元氣五百年一合又一離男
兒生其間獨往安可辭邈哉舜與顔夢寐或見之顧余
獨何人瞻望空爾為年馳力不與撫鏡歎以悲豈不在
一生一生良遲遲今復不努力虚浪死勿疑請回白日
駕魯陽戈正揮
冬夜
長夜氣始凄木綿被重裘端坐思古人寒燈耿悠悠是
時病初間背汗仍未收學業坐妨奪田蕪廢鉏耰丈夫
庇四海而以俯仰憂口腹非所營菽水吾當求明旦理
黃犢進我南岡舟
夢觀化書六字壁間
孔子曳杖歌逍遙夢楹後我夢已逍遙六字書在牖聖
愚各有盡觀化任驅走問我年幾何春秋四十九死生
若晝夜當速何必久即死無所憐乾坤一芻狗
感劉琨與盧諶事
越石信英臣子諒亦文雅生遭晉運微奔走風塵下晉
陽嘯明月胡雛夜回馬并州困石勒從事為别駕成敗
非所論吾憐鑿坏者
移居
萬金論買隣千金論買宅豈不念子孫而以營朝夕長
揖都會里來趍白沙役壤地何必廣吾其寄一席隣曲
彌樂今園林尚懷昔吾志在擇善無然復離析
又
留連晡時酒吟咏古人詩夕陽傍秋菊采之復采之采
之欲遺誰將以贈所思所思在何許千古不同時四海
倘不逢吾寧獨去兹願言秉孤貞勿為時所欺
九日閒居
無錢撫秋菊向夕凉風生誰為白衣者頗識江州名映
杯碧水淨曜日丹葩明天際雁孤往草根蟲一聲荏苒
委時節徘徊閱年齡興來發長歎意盡還一傾儉德苟
不慙厚禄安可榮白首希高賢清謠渺遺情人生亦易
足何必勤無成
和郭主簿寄莊定山
青松出喬木遙望十里隂少年不結友歲暮懷同襟同
襟問為誰定山攜一琴悠然操一曲不辯古與今在昔
經江東多士余所欽論文盈觴酒惟我與子斟豈意千
載下復此聞韶音我病不出戶何時還盍簪茫茫宇宙
内與子契其深
贈羊長史寄遼東賀黃門欽
此心自太古何必生唐虞此道苟能明何必多讀書寂
寂委山澤于于來京都斯人各有分彼此何能踰杪秋
風日清呼兒理肩輿聊為玉臺遊言笑誰與俱屈指意
中人一坐一踟蹰聖道日蓁塞誰哉剪其蕪之子久不
見吾生何以娛常恐歲月晩况與音問疎申以伐木章
一日三卷舒
飲酒
木犀冷于菊更後十日開清風吹芳草馨香襲人懷昔
者東籬飲百榼醉如泥那知此日花復與我酒諧一曲
盡千杯酩酊花間迷赤脚步明月杯盡吾當回
庚子歲九月中于西田穫早稻
遲明向南畝疎星在簷端夫出婦亦隨無非分所安道
㫄往來人下車時一觀問津津不知仰觀飛鳥還邏苗
遠畤夕濯足荒溝寒吾惜耦耕好焉知世路難伐鼓牧
西畬黃雲被江千聊用代糟糠作粥歡賓顔
懷古田舍
君子固有憂不在賤與貧農事久不歸道路竟徒勤青
陽動芳草白日悲行人沮溺去千載相知恒若新出門
轉窮厄得已聊一欣甘雨濡夕畛繁花羃春津獨往亦
可樂耦耕多近隣百年鼎鼎流永從耕桑民
紫菊一首寄林時嘉
嚴霜百草枯三逕挺秋菊綠葉明紫英微風遞寒馥芳
情謝桃李雅望聮松竹懷哉種花人杳在江一曲遺我
盎中金南窗伴幽獨時無續騷手憔悴當誰錄且脫頭
上巾茅柴今可漉
秋興
西風振庭木虚堂夜蕭蕭攬衣起步月歸雁雙飄颻天
地豈予獨知音不可招冥心祈有合悵望空雲霄
望羅浮
大山必有靈土高豈無異翠浮幾千丈日月東南翳我
尋五岳來未問仙家事絶頂望九州衡山正西峙
贈陳秉常
遠色霽初景清風振遙林子來入我室弄我花間琴正
聲一何長幽思亦已深願留百千歲贈子瑤池音
送李劉二生還江右用陶韻
夜聞桂樹芳晨起山鳥喧客從遠方來歴我階西偏手
持諸公書徵會在匡山我願結其人遂往不復還滯形
宇宙内俛仰獨何言
贈世卿
青青牆下竹冬後色如是燦燦月中花歲寒香不匱新
知語未足遠別情難置獨上江門舟北風日凌厲
有懷世卿
時雨日夕來郊原藹新綠白雲被重崕下映寒塘曲情
紓竹上言魂消井邊躅三年隔瀟湘書至不可讀
又
伏枕廬山下春懷慘不舒哀絃久去耳風韻今何如灼
灼花自媚嚶嚶鳥相娛高臺夕流盼古道行人疎
又
煩囂謝人境抱膝山臺居柰此枝上鳥交交春雨餘少
年耳目冗衰老不能虚安得魯連子從之泛江湖
送劉方伯東山先生
未別情何如已别情尤邈豈無尺素書遠寄天一角江
門卧煙艇酒醒蓑衣薄明月古松間清露灑孤鶴
蔣韶州書至代簡答之
相別何悠悠梅花卜寒整音塵中斷絶窅若墮深井忽
枉尺素書開讀喜不定庾嶺秋正高揚旌下松逕君才
足理郡韶民日延頸古來水火喻子産功在鄭歲計諒
有餘願聞下車令
再贈周文都
十年兩別君一別一回老問藥朱陵遊吾兹恨不早平
生憂樂下相對各傾倒遠別望眼昏浮雲不堪掃
偶得寄東所
知暮則知朝西風漲暮潮千秋一何短瞬息一何遙有
物萬象間不隨萬象凋舉目如見之何必窮扶搖
除夕呈家兄
去年除夕色未槁今年除夕兄已老小弟朱顔不如昨
但說窮通無醜好山中茅屋二十年日月逝矣如奔川
兄弟五男并二女啜菽飲水同炊煙慈母年高白髮少
二十孀居憂未了眼前黃口那得知爭覓梨栗相喧炊
我年未老筋力衰耒耜即付大頭兒童牛生角禾登壠
為我且給通家糜
脩外海赤坭嶺墓作
赤坭岡頭封馬鬛生荆死竹無日月晩生曾孫賤又劣
仰首蒼天淚流血載鉏入山日已决北風吹我篙櫓折
悲鳴中夜聲嗚咽曉踏荒山馬蹄熱開榛伐樹功務捷
指揮羣僕口喋喋須臾豁見天然穴高下山川甚蟠結
西南諸峰青不絶東北漫漫海波貼向來淺土悲滅裂
再掘又恐靈氣泄復以玄石置墓碣永示雲來千萬劫
人生貴賤那可必下山復作兒女别
有鶴寓懷先友丁彦誠邑宰
有鶴獨睍臨江樓雪衣迥映江天幽問爾莫是蘇耽流
蘇耽一去三千秋人間膏火不可留欲往從之嗟無由
鶴聞我言九回頭欲去不去增綢繆四野無雲風颼颼
矯翮萬里須臾周顧我欲下非丁侯
題馬默齋壁
屋後青山屏翳合簷前綠樹煙花匝主人閉門履不納
跏趺明月光繞榻客來問我笑不答但聞山鶯啼恰恰
橙橘盈園野芳雜門外一江深映閤四時八風誰管押
煙飛霧走龍騰甲拙者孤舟持酒榼成化十年甲午臘
贈陳冕
南有滄溟水北有崑崙山我屋正在溪山間瞻望不遠
行寔難白雲朝暮常漫漫桃花欲開梅又殘問君此去
何時還
偶得
衡山西遊何時還暫寄漁蓑水石間又恐風吹江日殘
扁舟打落蘆花灣教兒且築大雪山
止客宿
為恨開年雨江村馬迹稀諸君能枉拜今夕不須歸歲
酒堪投轄人家欲掩扉仍聞僕夫語畏逐駿蹄飛
石門
白髮非公事扁舟進此門山雲寒不雨江路曲通村玩
世吾何有長途馬不存晩來堪一醉江月照空樽
對鶴
吾晩病兼貧麻衣穩稱身朝來參兩鶴花底作三人日
出東南雨鶯啼宇宙春三杯下衫袖拂拭舊龍唇
懷古次韻王半山
相逢疎柳下賓主兩忘言處士乃無履江州初到門低
頭入茅宇散髮對金罇長揖朱轓別狂歌向小園
即席賦
林際夕微凉池塘散月光呼兒看酒具待客飲江鄉月
對歌筵徙風拖舞袖長人生行樂耳歸棹擬相將
盆池栽蓮至秋始花
秋露開炎萼非時不遣誇盆中玉井水溪上舂陵家酒
醒凉風發詩成缺月斜願為若邪叟種水作生涯
秋坐碧玉樓偶成
造次中秋過商量九日來詩將秋景澹菊為老人開時
節陶潛醉江山宋玉哀平生滄海意不受白鷗猜
秋晩
皎皎月又缺鮮鮮菊可收汀雲迷島嶼山雨落扶留市
有屠牛杌江連邏吏舟恐無賒酒處垂白對清秋
苦熱
晩凉慰我渴秋暑着人煩拄杖緣溪足看潮到柳根哦
詩衰骨痛開卷病眸昏六月飛雲冷相思只斷魂
枕上偶成
折簡無官府蒲團了歲年岩雲交樹白水月印沙圓懶
甚陶元亮閒于魏仲先吾曹先分薄於福敢求全
春日江村
草帶籬腰綠花簪石頂紅林園開晝景鶯燕語春風山
靄霏霏合江流渺渺東獨來橋畔路高拄過眉笻
病疥可后山韻寫懷
病枕愁更永籠燈對夜長千年無鮑叔一懶有柴桑兒
請栽瓜地妻評作麯方花時呼酒伴酩酊出扶牆
題新村書齋壁
茅棟依岩靜柴門洗竹通桑榆巷南北煙火埭西東一
逕漁樵入孤村井臼同隣家得美酒吹笛月明中
是夕范生小酌
日月雙輪轉乾坤一氣旋是時冬始閏細雨夜如年人
語斜風外村聲落葉邊憑誰給燈火更坐讀殘篇
至容貫宅
在昔偶相遇如今共白頭敝衣寒露肘破屋早知秋家
業憑觚翰厨煙管去留老翁如辟榖與子入羅浮
贈謝德明有事赴廣還
月落五仙城天空一雁鳴離愁動江色歸纜解鐘聲鷺
應船謳起溪尋酒幔行經過不買醉貪嗅早梅英
答惠州鄭别駕惠葛布
惠我一端葛裁衣笑不奢賦詩酬別駕愛酒典隣家獨
酌秋風裏浩歌山月斜醉魂不覺遠卧探惠陽花
至陳冕家
遠樹晴堪數孤雲暝欲遮自憐江海迹能到友生家落
日明江色輕風動麥花相看吾鬢白不必問年華
南歸寄鄉舊
自愛愚公谷誰過野老家時依當戶竹閒數上牆花鳥
立溪槎靜牛爭崦路斜懷中嬌小女學語解呼爺
寄太虚上人
太虚坐石洞孤絶少人依遠客攜琴至逢師乞食歸一
蒲青草上四面白雲飛盡日無言說岩花落滿衣
寄廷實
無才慵作吏有酒喜迎賓老更躭高卧時還近俗人鐘
鳴山寺遠月出土牀親何處期吾子笙歌玉洞春
景雲田萌尾
蓑笠堪從事少年農圃情乘潮打兩槳落日照孤城山
廟題詩過汀鷗伐鼓驚提攜新耒耜寂莫舊棋枰挾被
防春冷攤書快晩晴兒曹依本分吾道在躬耕
荼&KR1048;將開值雨
相看無語只沈吟蓓蕾枝頭已簇金山雨不來昏晝景
東君容有妬春心較量花品終何益茫昧天機亦自深
明日隂晴還未定一樽何急對花斟
苦熱
尋常衣汗濕青荷爭柰連朝溽暑何象内隂陽分老少
年來天地少中和水枯瓦沼蛙將徙日炙山枝鳥不歌
一事傷廉非得已竹林冰簟受風多
不寐
丘首寧忘溝壑心白頭冰雪更相侵妻烹野菜晨供飯
兒點松燈夜對琴賦拙任留司馬壁碑成不賣退之金
無端㛰嫁相料理獨聽疎更到夜深
留别諸友
崑崙西北是官陂滅迹煙霞我自遲獨往恐逢江上雪
相思還寄隴頭枝風雲想見千年會消息終還七日期
總為高堂苦離別人生菽水幾何時
石門次林緝熙韻
孤舟昔擊飛來寺白首重來十四秋君看秋風吹鶴鷁
何如老子坐青牛留情世事終何補得意雲山亦易休
見說䕫龍滿朝著九重應許放巢由
回岐道中
回岐接水樹冥冥又是朝京一日程兩耳如聞重譯語
幾時不見五仙城朝無兒穉歌行酒夜有巡船卧打更
欲識羇情多少在崑崙峯上白雲生
晨起將出尋梅
朝煙横野犢鳴陂索杖山齋睡起時田父許留今日醖
梅花不欠去年詩衝寒索笑來何處帶病尋香出每遲
彷彿西湖夢中見水邊籬落兩三枝
元旦試筆
六載虚叨供奉臣白頭吾亦兩朝身閭閻擊壤今弘治
簡冊編年又戊申日色小薰穠李晝風光欲醉乳鶯春
廬岡此景誰分付也到江門不屬人
六十一自壽
世間甲子是何年母鬢雙皤子亦然十數曾孫羅膝下
兩三杯酒笑燈前尋僧野寺花迷逕吹笛江門月滿船
聖主萬年歌不足聊將鼓腹詠堯天
春日偶成
蛺蝶飛飛花映窗流鶯恰恰柳垂江出牆老竹青千箇
泛棹春鷗白一雙暖日暄風酣獨卧來牛去馬亂相撞
江山指點非無句誰致先生酒百缸
夢崔清獻坐牀上李忠簡坐牀下而予參其間
清獻堂堂四百春夢中眉宇識天人報君西蜀青油幕
老我東籬白葛巾萬里歸心長短賦九天辭表十三陳
南風欲理增江棹已借青山卜墓隣
次韻定山先生種樹
橋下流泉十丈窪橋頭草屋萬株花關關終日鳥鳴樹
歲歲春風人在家何處三杯歌浦口祗留殘夢在天涯
樽前不見滄溟闊浩浩還君一笑誇
清明前二日有懷亡友伍光字無子
先生英骨葬蓬萊幽思憑高不易裁荒歲無窮春易老
清明將近雨還來皇天自合包胥怒泉壤誰興伯道哀
尋樂齋前數株樹月明空有鶴飛迴
寄高知縣
下通河岳上星辰何處風流着此身天子未旌強項令
督郵多見折腰人青天白日孤城曉碧柳黃鸝萬井春
澗底菖蒲真未有堪君服食更通神
次韻林先生潮連館中見寄
煙村渺渺樹成行社屋三間是講堂竹葉林中堪送老
菊花籬下又逢霜膳夫問煮魴魚美田舍邀嘗早稻香
入社撚鬚誰最數共尋佳句答年光
晩酌示藏用諸友
東溪牽犬過西溪短屐衝煙步步迷秋竹苔深人語靜
古壇松冷鶴巢低山花折去空盈把春酒沽來不滿提
笑把長竿弄江水草間郭索尚蟠泥
其二
漁翁向夜宿何溪月色蘆花到處迷篷背風吹黃葉過
船頭浪捲雪山低晩來竿綫殊堪弄老去干戈不著提
自有平生煙水分何曾軒冕視塗泥
其三
丹青不寫武陵溪只記桃花也著迷芳草獨行山路僻
白雲相送洞門低笑呼竹笠前頭拜交付詩囊右手提
風月滿山關不住他時須用一丸泥
次韻顧別駕江門夜泊
雲卷晴波千里白帆收落日半江明遙看煙際樓臺迥
不受人間鼓角驚碧玉偶逢須着眼黃花已過更揮觥
眼中別駕如君少傾倒尊前接後生
寄李九淵
黃花開盡不持醪更對黃花讀楚騷江閣影流西日轉
海鴻聲引北風高大寒天地猶堪出垂老筋骸總厭勞
嗟我與君同甲子鏡中誰讓長霜毛
楊敷别後有懷
江門春雨送歸槎破帽排風落晩沙向晩野鶯猶戀樹
感春遊子未還家山瓶續致沽來酒草閣開殘别後花
明日越王臺上望白龍蟠處杳飛霞
夢後作
幻迹有去來達觀無古今長嘯人不聞山風襲蘿襟
又
楊柳餘朽株梧桐但疎隂小卧不出門不知秋已深
對酒
放歌當盡聲飲酒當盡情門前烏桕樹夜半子規鳴
對竹
北風卷頑雲隂晴安可卜海月出漸高獨照南窗竹
訪客舟中
船頭酒多少船尾閣春沙恰到溪窮處山山枳殼花
贈張叔亨侍御
天下元無事勞勞空有心相攜沙上語山月二更深
張克脩別駕遷梧州守來别白沙贈之
少年恣行遊老病徒拘綴送君今夜心還到蒼梧別
梅下有懷世卿
我見梅花愁人見梅花悅去歲梅發時持醪與君別
九日
同俗不同俗山杯映秋菊仍聞席上歌不是人間曲
周鎬送白菊乞詩
白菊偏宜素髮青山只對蒼顔嚥罷秋香滿腹風吹不
到長安
初晴
初晴樓上燕飛飛樓下人歌白苧衣一曲未終花落去
滿林啼鳥送春歸
訪山家
清泉煮蕨愛山家夜飲西崖望月斜澗底白雲留不住
半隨紅雨落天涯
歇馬大徑山
數家煙火隔林塘一樹寒花晩自香黃葉塜頭聊歇馬
鷓鴣聲裏近斜陽
有所思
采采紅芳日欲斜盈盈珠淚落天涯東風忽攪籬前樹
惱亂春愁不為花
落花
落花半落流水香鳴鳩互鳴春日長美人別我在江浦
欲來不來空斷腸
清曉
清曉有人來欵扉風吹衫袖白披披昨宵雨打山窗破
莫怪先生下榻遲
春寒
清明天氣如初臘雨脚雲頭枉是春階下荼&KR1048;開自晚
不隨紅紫怨東君
桃花
雲鎖千峰午未開桃花流水更天台劉郎莫記歸時路
只許劉郎一度來
喜晴
西林收雨鵓鳩靈卷被開窗對曉晴風日醉花花醉鳥
竹門啼過兩三聲
雨中偶得
高浪張燈何處船客邊風雨夜如年行人自有明朝路
莫遣隂晴不屬天
宿雲卧軒
不妨到處與人羣借宿山齋酒半醺我得五龍傳睡法
枕痕猶帶華山雲
喜晴
春眠閉閣日沈冥咫尺溪籬懶更行却愧枝頭子規鳥
千秋人國未忘情
諱日有感
十二月逢哉生魄江山為爾生愁色黃昏庭樹烏上啼
一聲何處江樓笛
次劉方伯東山見寄
一為雷雨沛西東十郡民歸岳伯功我有江門水千頃
春來只好浴鳬翁
喜聞劉亞卿得請還東山
平生畏就人間飯向晩還同野鶴棲今夜開懷看邸報
東山歸卧祝融西
贈張進士入京
五年不出獨何心萬里行囊又一琴難寫别離今日意
江門春水不如深
羅浮春寄民澤
海上花開萬玉林閒門碧玉夢相尋不知開處花多少
折盡羅浮半夜心
林緝熙縣博張廷實進士何孝子子完先後見
訪既而緝熙往平湖廷實歸五羊子完還博
羅因賦絶句二首
四百峰頭白鶴知老夫三月有幽期爾家正在羅浮下
莫向春風怨別離
長髯遺我一囊山鐵橋流水非人間我今决策山中去
踏斷鐵橋無路還
次羅明仲先生見寄
白頭一枕小廬山偶寄孤松十竹間朝市山林俱有事
今人忙處古人閒
贈袁暉用林時嘉韻
植竹為垣土作臺野橋分路到溪回江門若比瞿塘水
何處遊人肯上來
贈劉別駕肅菴解官歸永豐
一蓑歸去釣秋塘花近漁舟水亦香却笑此翁閒未慣
水中鷗影尚回翔
輓林别駕汝和
赤泥經雨草萋萋山北山南路欲迷怕到使君投轄處
黑雲堆壠鷓鴣啼
得蕭文明寄自作草書至
編茅十丈掃羅浮高㮄飛雲海若愁何處約君同洗硯
月殘霜冷鐵橋秋
和林子逢至白沙
一樣春風幾樣花乾坤分付各生涯如今着我滄江上
只有秋香撲釣槎
南雄書院讀羅一峰碑
坵墳何處草離離千里湖西夢覺時落日小池橋上路
催人下馬讀殘碑
金鼇閣
横浦秋成百尺橋金鼇閣上見山遙憑高無限歸來思
何處飛雲不可招
石倉歴代詩選卷四百五
