石倉歴代詩選卷十二
明曹學佺編
北魏詩
韓延之(字顯宗南陽堵陽人)
贈中尉李彪
賈生謫長沙董儒詣臨江愧無若人跡忽尋兩賢蹤追
昔渠閣游策駑厠羣龍如何情願奪飄然獨遠從痛哭
去舊國銜淚届新邦哀哉無援民嗷然失侣鴻彼蒼不
我聞十里告志同
劉昶(字休道宋文帝第九子)
斷句
白雲滿鄣來黃塵暗天起關山四面絶故鄉幾千里
蕭綜(字世謙梁武帝第二子封豫章王普同四年為都督南兖州刺史鎮彭城奔魏歴司徒太)
(尉尚壽陽公主在魏不得志嘗作聽鐘鳴悲落葉以申其志)
聽鐘鳴
歴歴聽鐘鳴當知在帝城西樹隠落月東窗見曉星霧
露胐朏未分明烏啼啞啞已流聲驚客思動客情客思
鬱縱横翩翩孤雁何所栖依依别鶴半夜啼今歲行已
暮雨雪向淒淒飛蓬旦夕起楊柳尚翻低氣鬱結涕滂
沱愁思無所託彊作聽鐘歌
悲落葉
悲落葉聯翩下重疊重疊落且飛從横去不歸長枝交
蔭昔何密黃鳥關關動相失夕蘂雜凝露朝花翻亂日
亂春日起春風春風春日此時同一霜兩霜猶可當五
晨六旦己颯黃乍逐驚風舉高下任飄颺悲落葉落葉
何時還夙昔共根本無復一相關各隨灰土去高枝難
重攀
高允(字伯恭渤海蓨人)
羅敷行
邑中有好女姓秦字羅敷巧笑美回盻鬒髮復凝膚脚
著花文履耳穿明月珠頭作墜馬髻倒枕象牙梳姍姍
善趨步襜襜曳長裾王侯為之顧駟馬自踟蹰
王子喬
王少卿王少卿超升飛龍翔天庭遺儀景雲漢酬光騖
電逝忽若浮騎日月從列星跨騰八廓踰杳冥尋元氣
出天門窮覽有無究道根
常景(字永昌河内溫人)
讚四君
長卿有艷才直致不羣性鬱若春煙舉皎如秋月映遊
梁雖好仁仕漢常稱病清貞非我事窮達委天命
右司馬相如
王子挺秀質逸氣干青雲明珠既絶俗白鵠信驚羣才
世苟不合遇否途自分空枉碧鷄命徒獻金馬文
右王褒
嚴君情沈静立志明霜雪味道綜微言端蓍演妙說才
屈羅仲口位結李強舌素尚邁金貞清標陵玉徹
右嚴君平
蜀江導清流揚子挹餘休含光絶後彦覃恩邈前脩世
輕久不賞玄談物無求當途謝權寵置酒得閒遊
右揚雄
李騫(字希義趙郡平棘人)
贈親友
幽棲多暇日總駕萃荒坰南瞻帶宫雉北睇拒畦瀛流
火時將末懸炭漸云輕寒風率己厲秋水寂無聲層隂
蔽長野凍雨暗窮汀侣浴浮還沒孤飛息且驚三禠俄
終歲一九曾未營閒居同洛涘歸身欵武城稍旅原思
藋坐夢尹勤荆監河愛斗水蘇子借餘明益州達友趣
廷尉辯交情豈若忻蓬蓽收志偶沈冥
溫子昇(字鵬舉其先太原人祖避難家于濟隂)
擣衣
長安城中秋夜長佳人錦石擣流黃香杵紋砧知近遠
傳聲遞響何凄凉七夕長河爛中秋明月光蠮螉塞邊
絶侯雁鴛鴦樓上望天狼
從駕幸金墉城
兹城實佳麗飛甍自相竝膠葛擁行風岧嶤閟流景御
溝屬清洛馳道通丹屏湛淡水成文參差樹交影長門
久已閉離宫一何靜細草緣玉階高枝蔭桐并微微夕
渚暗肅肅暮風冷神行揚翠旗天臨肅清警伊臣從下
列逢恩信多幸康衢雖已泰弱力將安騁
春日臨池
光風動春樹丹霞起暮隂嵳峩映連璧飄颻下散金徒
自臨濠渚空復撫鳴琴莫知流水曲誰辯遊魚心
詠花蝶
素蝶向林飛紅花逐風散花蝶俱不息紅素還相亂芬
芳共襲手葳蕤從可玩不慰行客心遽動離居歎
王容
大堤女
寶髻耀明璫香羅鳴玉珮大堤諸女兒一一皆春態入
花花不見穿柳柳隂碎東風拂面來由來亦相愛
楊白花
陽春二三月楊柳齊作花春風一夜入閨闥楊花飄蕩
落南家含情出戶脚無力拾得楊花淚沾臆秋去春還
雙燕子願銜楊花入窠裏
咸陽王歌
可憐咸陽王奈何作事誤金牀玉机不能眠夜踏霜與
露洛水湛湛彌岸長行人那得渡
北齊詩
邢邵(字子才河間鄭人)
三日華林園公宴
廻鑾自樂野弭蓋屬瑶池五丞接光景七友樹風儀芳
春時欲遽覽物惜將移新萍己冒沼餘花尚滿枝草滋
徑蕪沒林長山蔽虧芳筵羅玉爼激水漾金巵歌聲斷
以續舞袖合還離
冬日傷志詩
昔時惰遊士任性少矜裁朝驅瑪瑙勒夕銜熊耳杯折
花步淇水撫瑟望叢臺繁華夙昔改衰病一時來重以
三冬月愁雲聚復開天高日色淺林勁鳥聲哀終風激
簷宇餘雪滿條枚遨遊昔宛洛踟蹰今草萊時事方去
矣撫己獨傷懷
七夕
盈盈河水側朝朝長歎息不恡漸衰苦波流詎可測秋
期忽云至停梭理容色束衿未解帶廻鑾己沾軾不見
眼中人誰堪機上織願逐青鳥去暫因希羽翼
齊韋道遜晩春宴
日斜賓館晩風輕麥候初簷喧巢幕燕池躍戲蓮魚石
聲隨流響桐影傍巖疎誰能千里外獨寄八行書
魏收(字伯起鉅鹿下曲陽人)
喜雨
霞暉染刻棟礎潤上雕楹神山千葉照仙草百花榮瀉
溜高齋響添池曲岸平滴下如珠落波廻類璧成氣調
登萬里年和欣百靈定知丹甑出何須銅雀鳴
看柳上鵲
背歲心能識登春巢自成立枯隨雨霽依枝須月明疑
是雕籠出當由抵玉驚間關拂條軟廻復振毛輕何獨
離婁意傍人但未聽
五日
麥凉殊未畢蜩鳴早欲聞喧林尚黃鳥浮天已白雲辟
兵書鬼字神印題靈文因想蒼梧郡兹日祀東君
庭栢
古松圖偃蓋新柏寫爐峯凌寒翠不奪迎暄綠更濃茹
葉輕沈體咀實化衰容將使中臺麝違山能見從
祖珽(字孝徵瑩之子)
從北征
翠旗臨塞道靈鼓出桑乾祁山斂雰霧瀚海息波瀾戍
亭秋雨急關門朔氣寒方繫單于頸歌舞入長安
望海
登高臨巨壑不知千萬里雲島相接連風潮無極已時
看遠鴻度乍見驚鷗起無待送將歸自然傷客子
蕭慤(字仁祖蘭陵人)
臨高望
崇臺高百尺迥出望仙宫畫栱浮朝氣飛梁照晩虹小
衫飄霧縠艷粉拂輕紅笙吹汶陽篠琴奏嶧山桐舞逐
飛龍引花隨少女風臨春今若此極宴豈無窮
上之回
發軔城西畤回輿事北遊山寒石道凍葉下故宫秋朔
路傳清警邊風捲畫旒歲餘巡省畢擁仗返皇州
和崔侍中從駕經山寺
鈎陳夜警徼河漢曉參横游騎騰文馬前驅轉翠旌野
禽喧曙色山樹動秋聲雲表金輪見巖端畫栱明塔疑
從地涌蓋似積香成泉高下溜急松古上枝平儀台多
北思麗藻蔚緣情自嗤非照廡何以繼連城
屏風
秦皇臨碣石漢帝幸明庭非關重遊豫直是愛長齡讀
紀知州所觀圖見岳形曉識仙人氣夜辨少微星服銀
有秘術蒸丹傳舊經風搖百影樹花落萬春亭飛流近
更白叢竹遠彌青逍遥保清暢因持悅性情
奉和初秋西園應教
池亭三伏後林館九秋前清泠間泉石散漫雜風煙蕖
開干葉影榴艷百枝然約嶺停飛旆凌波動畫船
奉和冬至應教
天宫初動磬緹室已飛灰暮風吹竹起陽雲覆石來拆
冰開荔色除雪出蘭栽慙無宋玉辯濫吹楚王臺
春庭晩望
春&KR1161;聊縱望樓臺自相隠窗梅落晩花池竹開初笋泉
鳴有水急雲來覺山近不愁花不飛到畏花飛盡
秋思
清波收潦日華林鳴籟初芙蓉露下落楊柳月中疎燕
幃緗綺被趙帶流黃裾相思阻音息結夢感離居
聽琴
洞門凉氣滿閒館夕隂生弦隨流水急調雜秋風清掩
抑朝飛弄凄斷夜啼聲至人齊物我持此悅高情
春日曲水
落花無限數飛鳥排花度禁苑至饒風吹花春滿路巖
前片石迥如樓水裏連沙聚作洲二月鶯聲纔欲斷三
月春風己復流分流遶小渡塹水還相注山頭望水雲
水底看山樹舞餘香尚存歌盡聲猶住麥壠一驚翬菱
潭兩飛鷺飛鷺復驚翬傾曦帶掩扉芳飇翼還幰藻露
挹行衣
顔之推(字介瑯邪臨沂人)
古意二首
十五好詩書二十彈冠仕楚王賜顔色出入章華裏作
賦凌屈原讀書誇左史數從明月讌或侍朝雲祀登山
摘紫芝泛江采綠芷歌舞未終曲風塵暗天起吳師破
九龍秦兵割千里狐兔穴宗廟霜露沾朝市璧入邯鄲
宫劒去㐮城水未獲殉陵墓獨生良足恥憫憫思舊都
惻惻懷君子白髮窺明鏡憂傷沒余齒
寶珠出東國美玉産南荆隋侯曜我色卞氏飛吾聲己
加明稱物復飾夜光名驪龍旦夕駭白虹朝暮生華彩
燭兼乘價值詎連城常悲黃雀起復畏靈蛟迎千刃安
可捨一毁難復營昔為時所重今為時所輕願與濁泥
會思將垢石并歸真川岳下抱潤潛其榮
從周入齊夜度砥柱
俠客重艱辛夜出小平津馬色迷關吏雞鳴起戍人露
鮮華劒彩月照寶刀新問我將何去北海就孫賓
和楊納言聽鳴蟬篇
聽秋蟬秋蟬非一處細柳高飛夕長楊明月曙歴亂起
秋聲參差攪人慮單吟如轉簫羣噪學調笙風飄流曼
響多含斷絶聲垂隂自有樂飲露獨為清短緌何足貴
薄羽不羞輕螗蜋翳下偏難見翡翠竿頭絶易驚容止
由來桂林苑無事淹留南斗城
雜歌謠辭無名氏
敇勒歌
敇勒川隂山下天似穹廬籠蓋四野天蒼蒼野茫茫風
吹草低見牛羊
北周
明帝(姓宇文氏諱毓文帝長子)
貽韋居士
六爻貞遯世三辰光少微穎陽去猶遠滄洲遂不歸風
動秋蘭佩香飄蓮葉衣坐石窺仙洞乘槎下釣磯嶺松
千仞直巖泉百丈飛聊登平樂觀遥想首陽薇儻能同
四隱余方叩萬機
過舊宫
玉燭調秋氣金輿歴舊宫還如過白水更似入新豐秋
潭漬晩菊寒井落疎桐舉杯延故老今聞歌大風
滕王逌(字固突文帝第十三子)
至渭源
渭源奔禹穴輕瀾起客亭淺淺瀰澗響蕩蕩竟川鳴潘
生稱運石馮子聽波聲斜去臨天半横來對始平合流
應不雜方知性本清
蕭撝(字智遐梁安成王秀之子)
孀婦吟
寒夜靜房櫳孤妾思偏叢悲生聚紺黛淚下浸妝紅蓄
恨縈心裏含啼歸帳中會須明月落那忍見牀空
日出行
昏昏隠遠霧團團乘陣雲正值秦樓女含嬌酬使君
和梁武陵王遥望道館
神境流精闕仙居紫翠房今有尋真地迤邐麗通莊九
柱含虬重三臺飾夜光金輝碧海軸玉笈紫書方拂筵
青鳥集吹簫白鳳翔履歸堪是鷰石在詎非羊煙霞四
照蘂風月五名香於兹喜臨眺願得假霓裳
上蓮山
獨邁青蓮嶺超奇紫蓋峯挂流遥似鶴插石近如龍沙
崩聞韻鼓霜落候鳴鐘飛花滿叢桂輕吹起脩笻石蒲
今尚有採摘更相逢
宗懔(字元懔南陽湼陽人)
和歲首寒望
旅騎出平原鉦鐃徧野喧接里開都邑連車駐小門稻
車廻故塢獵馬轉新村古碑空戴石山龕未上幡所言
春不至未有桃花源
早春
昨暝春風起今朝春氣來鶯鳴一兩囀花樹數重開散
粉成初蝶剪綵作新梅遊客傷千里無暇上高臺
春望
日暮春臺望徙倚愛餘光都尉新移棗司空始種楊一
枝猶桂馥十步有蘭香望望無萱草忘憂竟不忘
王褒(字子深瑯邪臨沂人)
從軍行
兵書久閒習征戰數曾經講戎平樂觀學戲羽林亭西
征度疎勒東驅出井陘牧馬濱長渭營軍毒上涇平雲
如陣色半月類城形羽書封信璽詔使動流星對岸流
沙白緣河柳色青將幕恒臨斗旌門常背邢勲封瀚海
石功勒燕然銘兵勢因麾下軍圖送掖庭誰憐雙玉筯
向暮掩金屏
長安有狹邪行
威紆狹邪道車騎動相喧博徒稱劇孟游俠號王孫勢
傾魏侯府交盡翟公門路邪勞夾轂塗艱倦折轅日斜
宣曲觀春還御宿園塗歌楊柳曲巷飲榴花樽獨有遊
梁倦還守孝文園
凌雲臺
高臺懸百尺中夕殊未窮北臨酸棗寺西眺明光宫城
傍抵雙府林裏對相風書題鹿盧牓觀寫飛廉銅窗開
神女電梁映美人虹虞捐濫天寵鄭瞀特懷忠莊生垂
翠釣昭儀拒鬭熊馳輪有盈缺人道亦汙隆還念西陵
舞非復鄴城中
出塞
飛蓬似征客千里自長驅塞禽惟有雁鬭樹但生榆背
山看故壘繫馬識餘蒲還因麾下騎來送月支圖
關山月
關山夜月明秋色照孤城影虧同漢陣輪滿逐胡兵天
寒光轉白風多暈欲生寄言亭上吏遊客解雞鳴
長安道
槐衢回北第馳道度西宫樹隂連袖色塵影雜衣風採
桑逢五馬停車對兩童喧喧許史座鐘鳴賓未窮
古曲
青樓臨大道游俠盡淹留陳王金被馬秦女桂為鈎馳
輪洛城巷鬭雞南陌頭薄暮風塵起聊為清夜遊
燕歌行
初春景麗鶯欲嬌桃花流水沒河橋薔薇花開百重葉
楊柳拂地數千條隴西將軍號都護樓蘭校尉稱嫖姚
自從昔别春燕分經年一去不相聞無復漢地關山月
惟有漠北薊城雲淮南桂中明月影流黃機上織成文
充國行軍屢築營陽史討虜陷平城城下風多能却陣
沙中雪淺詎停兵屬國小婦猶年少羽林輕騎數征行
遥聞陌頭采桑曲猶勝邊地胡笳聲胡笳向暮使人泣
長望閨中空佇立桃花落地杏花舒桐生井底寒葉疎
試為來看上林雁應有遥寄隴頭書
九日從駕
黃山獵地廣青門官路長律改三秋節氣應九鍾霜曙
影初分地暗色始成光高旆長楸坂緹幕杏間堂射馬
垂雙帶豐貂佩兩璜苑寒棃樹紫山秋菊葉黃華露霏
霏冷輕飈颯颯凉終慙屬車對空假侍中郎
贈周處士
我行無歲月征馬屢盤桓崤曲三危岨關重九折難猶
持漢使節尚服楚臣冠巢禽疑上幕驚羽畏虛彈飛蓬
去不己客思漸無端壯志與時歇生年隨事闌百齡悲
促命數刻念餘歡雲生隴坻黑桑疎薊北寒鳥道無蹊
徑清漢有波瀾思君化羽翮要我鑄金丹
别陸子雲
解纜出南浦征棹且凌晨還看分手處惟餘送别人中
流搖蓋影邊江落騎塵平湖開曙日細柳發新春滄波
不可望行雲聊共因
奉和趙王途中五韻
飄飄映車幕出沒望連旗度雲還翊陣廻風即送師峽
路沙如月山峯石似眉村桃拂紅粉岸柳被青絲錦城
遥可望廻鞍念此時
玄圃濬池臨泛奉和
長洲春水滿臨泛廣川中石壁如明鏡飛橋類飲虹垂
楊夾浦綠新桃緣徑紅對樓還泊岸迎波暫守風漁舟
釣欲滿蓮房採半空於兹臨北闕非復坐牆東
和從弟祐山家二首
採藥名山頂時節無春冬散雲非一色連嵓異衆峯合
沓似無徑間關定有蹤山窗臨絶頂檐溜俯危松空林
鳴暮雨虛谷應朝鐘仙童時可遇羽客屢相逢若值韓
衆藥當御長房龍
結交非俗士仙侣自招攜少華隠日月太乙尋虹霓衆
林積為籟圍竹茂成埤幽谷曙無景荒途晝欲迷滴瀝
寒泉溜呌嘯秋猿啼白雲帝鄉起神禽丹穴棲箭篠時
通徑桃李復成蹊今身得其所羣物可令齊
詠雁
伺潮聞曙響妬壟有春翬豈若雲中雁秋時塞外歸河
長猶可涉海闊故難飛霜多聲轉急風疎行屢稀園池
若可至不復怯虞機
渡河北
秋風吹木葉還似洞庭波常山臨代郡亭障繞黃河心
悲異方樂腸斷隴頭歌薄暮臨征馬失道北山阿
詠月贈人
月色當秋夜斜暉映薄帷上弦如半璧初魄似蛾眉渡
雲光忽駛中天影更遲高陽懷許掾對此益相思
入關故人别
百年餘古樹千里闇黃塵關山行就近相看成遠人
過歲矜道館
松古無年月鵠去復來歸石壁藤為路山窗雲作扉
釋亡名(俗姓宋氏南郡人)
五苦詩
生
可患身為患生將憂共生心神恒獨苦寵辱横相驚朝
光非久照夜燭幾時明終成一聚土強覓千年名
老
少日欣日益老至苦年侵紅顔既罷豔白髮寧久吟階
庭惟仰杖朝府不勝簪甘肥與妖麗徒有壯時心
病
拔劒平四海横戈却萬夫一朝牀枕上廻轉仰人扶壯
色隨肌减呻吟與病俱綺羅雖滿目愁眉獨向隅
死
可惜凌雲氣忽隨朝露終長辭白日下獨入黃泉中池
臺既己沒墳隴向應空惟當松柏裏千年恒勁風
愛離
誰忍心中愛分為别後思幾時相握手嗚咽不能辭雖
言萬里隔猶有望還期如何九泉下更無相見時
五盛隂
先去非長别後來非久親新墳將舊塚相次似魚鱗茂
陵誰辨漢驪山詎識秦千年與昨日一種併成塵定知
今世土還是昔時人焉能取他骨復持埋我身
庾信(字子山新野人)
對酒歌
春水望桃花春洲藉芳杜琴從綠珠借醖就文君取牽
馬向渭橋日曝山頭脯山簡接䍦倒王戎如意舞筝鳴
金谷園笛韻平陽塢人生一百年歡笑惟三五何處覓
錢刀求為洛陽賈
昭君辭應詔
斂眉光禄塞還望夫人城片片紅顔落雙雙淚眼生冰
河牽馬渡雪路抱鞍行胡風入骨冷夜月照心明方調
琴上曲變入胡笳聲
出自薊北門行
薊門還北望役役盡傷情關山連漢月隴水向秦城笳
寒蘆葉脆弓凍紵弦鳴梅林能止渴複姓可防兵將軍
朝挑戰都護夜廵營燕山猶有石須勒幾人名
烏夜啼
桂樹懸知遠風竿詎肯低獨憐明月夜孤飛猶未棲虎
賁誰見惜御史詎相攜雖言入絃管終是曲中啼
又
促柱繁絃非子夜歌聲舞態異前溪御史府中何處宿
洛陽城頭那得棲彈琴蜀郡卓家女織錦秦川竇氏妻
詎不自驚長淚落到頭離烏恒夜啼
燕歌行
代北雲氣晝昏昏千里飛蓬無復根寒雁嗈嗈渡遼水
桑葉紛紛落薊門晉陽山頭無竹箭疎勒城中乏水源
屬國征戍久離居陽關音信絶能疎願得魯連飛一箭
特寄思歸燕將書渡遼本自有將軍寒風蕭蕭生水紋
妾驚甘泉足烽火君訝漁陽少陣雲自從將軍出細柳
蕩子空牀難獨守盤龍明鏡餉秦嘉辟惡生香寄韓壽
春分燕來能幾日二月蠶眠不復久洛陽遊絲百丈連
黃河春冰千片穿桃花顔色好如馬榆莢新開巧似錢
蒲桃一杯千日醉無事九轉學神仙定取金丹作幾服
能令華表得千年
楊柳歌
河邊楊柳百丈枝别有長條踠地垂河水衝激根株危
倏忽河中風浪吹可憐巢裏鳳凰兒無故當年生别離
流槎一去上天池織女支機當見隨誰言從來蔭數國
直用東南一小枝昔日公子出南皮何處相尋玄武陂
駿馬翩翩西北馳左右彎弧仰月支連錢障泥渡水騎
白玉手板落盤螭君言丈夫無意氣試問燕山那得碑
遊山
聊登玄圃殿更上增城山不知高幾里低頭看世間唱
歌雲欲聚彈琴鶴欲舞澗底百重花山根一片雨婉婉
藤倒垂亭亭松直豎
和宇文京兆遊田
小苑禁門開長楊獵客來懸知畫眉罷走馬向章臺澗
寒泉反縮山晴雲倒回熊飢自䑛掌雁驚獨銜枚美酒
餘杭醉芙蓉即奉杯
奉報窮秋寄隠士
王倪逢齧缺桀溺偶長沮藜床負日卧麥隴帶經鋤自
然曲木几無名科斗書聚花聊飼雀穿池試養魚小村
治澀路低田補壊渠秋水牽沙落寒藤抱樹疎空枉平
原騎來過仲蔚廬
上益州上柱國趙王
銅梁影棠樹石鏡寫褰帷兩江如漬錦雙峯似畫眉穿
荷低晩蓋衰柳挂殘絲風流盛儒雅泉湧富文詞無因
同子淑暫得侍臨淄
入彭城館
襄君前建國項氏昔稜威鶂飛傷楚戰雞鳴悲漢圍年
代殊氓俗風雲更盛衰水流浮磬動山喧雙雉飛夏餘
花欲盡秋近燕將稀槐庭垂綠穗蓮浦落紅衣徒知日
云暮不見客行歸
奉報趙王出師在道賜詩
上將出東平先定下江兵彎弓伏石動振鼓沸沙鳴横
海將軍號長風駿馬名雨歇殘虹斷雲歸一雁征暗巖
朝石濕空山夜火明低橋澗底渡狹路花中行錦車同
建節魚軒異泊營軍中女子氣塞外夫人城小人乖攝
養岐路阻逢迎幾月芝田熟何年金竈成哀笳關塞曲
嘶馬别離聲王子身為寶深思不倚衡
和趙王送陜中軍
樓船聊習戰白羽試撝軍山城對却月岸陣抵平雲赤
蛇懸弩影流星抱劒文胡笳遥警夜塞馬暗嘶羣客行
明月峽猿聲不可聞
至老子廟應詔
虛無推馭辨寥廓本乘蜺三門臨苦縣九井對靈谿盛
丹須竹節量藥用刀圭石似臨卭芋芝如封禪泥毻毛
新鵠小盤根古樹低野戍孤煙起春山百鳥啼路有三
千别途經七聖迷惟當别關吏直向流沙西
奉和同泰寺浮圖
岧岧凌太清照殿北東京長影臨雙闕高層出九城栱
積行雲礙幡搖度鳥驚鳳飛如始泊蓮合似初生輪重
對月滿鐸韻擬鸞聲畫水流全住圖雲色半輕露晩盤
猶滴珠朝火更明雖連博望苑還接銀沙城天香下桂
殿仙梵入伊笙庶聞八解樂方遣六塵情
和從駕登雲居寺塔
重巒千仞塔危磴九層臺石關恒逆上山梁乍斗廻階
下雲峯出窗前風洞開隔嶺鐘聲度中夫梵響來平時
欣侍從於此暫徘徊
奉和示内人
然香鬱金屋吹管鳳凰臺春朝迎雨去秋夜隔河來聽
歌雲即斷聞琴鶴倒回春窗刻鳳下寒壁畫花開定取
流霞氣時添承露杯
奉和趙王美人春日
直將劉碧玉來過隂麗華秖言滿屋裏併作一園花新
藤亂上格春水漫吹沙步搖釵梁動紅輸被角斜今年
逐春處先向右崇家
奉和趙王春日
城傍金谷苑園裏鳳凰池細管調歌曲長衫教舞兒向
人長曼臉由來薄面皮梅花絶解作樹葉本能吹香煙
龍口出蓮子帳心垂莫畏無春酒須花但見隨
和詠舞
洞房花燭明燕餘雙舞輕頓履隨疎節低鬟逐上聲步
轉行初進衫飄曲未成鸞廻鏡欲滿鶴顧市應傾已曾
天上學詎是世中生
預麟趾殿校書和劉儀同
止戈興禮樂脩文盛典謨壁開金石篆河浮雲霧圖芸
香上延閣碑石向鴻都誦書徵博士明經拜大夫璧池
寒水落學市舊槐疎高譚變白馬雄辯塞飛狐月落將
軍樹風驚御史烏子雲猶汗簡溫舒正削蒲連雲雖有
閣終欲想江湖
同會河陽公新造山池聊得寓目
横階仍鑿澗對戶即連峯暗石疑藏虎盤根似卧龍沙
洲聚亂荻洞口礙横松引泉恒數𣲖開巖即千重北閣
聞吹管南鄰聽擊鐘菊寒花正合杯香酒絶濃由來魏
公子今日始相逢
登州中新閣
跨虛凌倒景連雲詎少陽璇極龍鱗上雕甍鵬翅張千
尋文杏照十里木蘭香開窗對高掌平坐望河梁歌響
聞長樂鐘聲徹建章賦用王延壽書須韋仲將龍來隨
畫壁鳳起逐吹簧石作芙蓉影池如明鏡光花梁反披
葉蓮井倒垂房徒然思鷰賀無以預鵾翔
園庭
杖鄉從物外養學事閒郊窮愁方汗簡無遇始觀爻谷
寒已吹律簷空更剪茅樵隠恒同路人禽或對巢水蒲
開晩結風竹解寒苞古槐時變火枯楓乍落膠倒屣迎
懸榻停琴聽解嘲香螺酌美酒枯蚌藉蘭肴飛魚時觸
釣翳雉屢懸庖但使相知厚當能來結交
歸田
務農勤九榖歸來嘉一㕓穿渠移水碓燒棘起山田樹
隂逢歇馬魚潭見灑船苦李無人摘秋瓜不直錢社雞
新欲伏原蠶始更眠今日張平子翻為人所憐
幽居值春
山人久陸沈幽逕忽春臨決渠移水碓開園掃竹林欹
橋久半斷崩岸始邪侵短歌吹細笛低聲汎古琴錢刀
不相及耕種且須深長門一紙賦何處覓黃金
卧疾窮愁
危慮風霜積窮愁歲月侵留蛇常疾首映弩屢驚心稚
川求藥錄君平問卜林野老時相訪山僧或見尋有菊
翻無酒無絃則有琴詎知長抱膝獨為梁父吟
山齋
寂寥尋静室蒙密就山齋滴瀝泉澆路穹窿石卧階淺
槎全不動盤根惟半埋圓珠墜晩菊細火落空槐直置
風雲慘彌憐心事乖
望野
試策千金馬來登五丈原有城仍舊縣無樹即新村水
向蘭池泊日斜細柳園涸渚通沙路寒渠塞水門但得
風雲賞何須人事論
奉報趙王惠酒
梁王脩竹園冠蓋風塵喧行人忽枉道直進桃花源穉
子還羞出驚妻倒閉門始聞傳上命定是賜中樽野罏
然樹葉山杯捧竹根風池還更煖寒谷遂長暄未知稻
梁雁何時能報恩
同顔大夫初晴
夕陽含水氣反景照河隄濕花飛未遠隂雲斂向低燕
燥還為石龍殘更是泥香泉酌冷澗小艇釣蓮溪但使
心齊物何愁物不齊
奉和趙王喜雨
玄霓臨日谷封蟻對雲臺投壺欲起電倚柱稍驚雷白
沙如濕粉蓮花似洗杯驚烏灑翼度濕雁斷行來浮橋
七星起高堰六門開猶言祀蜀帝即似望荆臺厥田終
上上原野自莓莓
奉和夏日應令
朱簾捲麗日翠幕蔽重陽五月炎蒸氣三時刻漏長麥
隨風裏熟梅逐雨中黃開冰帶井水和粉雜生香衫含
蕉葉影扇動竹花凉早菱生軟角初蓮開細房願陪仙
鶴舉洛浦聽笙簧
詠園花
暫往春園傍聊過看果行枝繁類金谷花雜映河陽自
紅無假染真白不須妝燕送歸菱井蜂銜上密房非是
金爐氣何關栢殿香裛衣偏定好應持奉魏王
仰和何僕射還宅懷故
紫閣旦朝罷中臺夕奏稀無復千金笑徙勞五日歸步
簷朝未掃蘭房晝掩扉苔生理曲處網積廻文機故瑟
餘弦斷歌梁秋雁飛朝雲雖可望夜帳定難依願憑甘
露入方假慧燈輝寧知洛城晩還淚獨沾衣
送炅法師葬
龍泉今日掩石洞即時封玉匣摧談柄懸河落辯鋒香
罏猶是柏麈尾更成松郭門未十里山廻己數重尚聞
香閣梵猶聽竹林鐘送客風塵擁寒郊霜露濃性靈如
不滅神理定何從
對宴齊使
歸軒下賓館送蓋出河堤酒正離杯促歌工别曲悽林
寒木皮厚沙迥雁飛低故人儻相訪知余已執珪
聘齊秋晩館中飲酒
欣兹河朔飲對此洛陽才殘秋欲屏扇餘菊尚浮杯漳
流鳴二水日色下三臺無因侍清夜同此月徘徊
冬狩行四韻連句應詔
三川羽檄馳六郡良家選觀兵細柳城校獵長楊苑驚
雉逐鷹飛騰猿看箭轉鳴笳河曲還猶憶南皮返
入道士館
金華開八景玉洞上三危雲袍白鶴度風管鳳凰吹野
衣縫蕙葉山巾篸笋皮何必淮南館淹留攀桂枝
率爾成詠
昔日謝安石求為淮海人彷彿新亭岸猶言洛水濱南
冠今别楚荆玉遂遊秦倘使如楊僕寧為關外人
奉和賜曹美人
月光如粉白秋露似珠圓絡緯無機織流螢帶火寒何
年迎弄玉今朝得夢蘭訝許能含笑芙蓉宜熟看
和趙王看妓
綠珠歌扇薄飛燕舞衫長琴曲隨流水簫聲逐鳳凰細
縷纏鐘格圓花釘鼓牀懸知曲不誤無事畏周郎
就蒲州使君乞酒
蕭瑟風聲慘蒼茫雪貎愁烏寒棲不定池凝聚未流蒲
城桑葉落灞岸菊花秋願持河朔飲分勸東陵侯
詠春近餘雪應詔
送寒開小苑迎春入上林絲條變柳色香氣動蘭心待
花將對酒留雪擬彈琴陪遊愧並作空見奉恩深
奉和初秋
落星初伏火秋霜正動鐘北閣連横漢南宫應鑿龍祥
鸞棲竹實靈蔡上芙蓉自有南風曲還來吹九重
詠畫屏風詩二十首
俠客重連鑣金鞍被桂條細塵鄣路起驚花亂眼飄酒
醺人半醉汗濕馬全驕歸鞍畏日晩爭路上河橋
浮橋翠蓋擁平旦雍門開石崇迎客至山濤載妓來水
紋恒獨轉風花直亂廻誰能惜紅袖寧用捧金杯
停車小苑外下渚長橋前澀菱迎擁楫平荷直蓋船殘
絲繞折藕芰葉映低蓮遥望芙蓉影只言水底然
昨夜鳥聲春驚鳴動四隣今朝梅樹下定有詠花人流
星浮酒泛粟瑱繞杯脣何勞一片雨喚作陽臺神
逍遥遊桂苑寂絶到桃源狹石分花逕長橋映水門管
聲驚百鳥人衣香一園定知歡未足横琴坐石根
三春冠蓋聚八節管絃遊石險松横植巖懸澗竪流小
橋飛斷岸高花出迥樓定須催十酒將來宴五侯
高閣千尋起長廊四注連歌聲上扇月舞影入琴弦澗
水纔窗外山花即眼前但願長歡樂從今盡百年
日晩金槌絡朱軒流水車&KR1707;拂緣堤柳甍飄夾路花定
迎劉碧玉將過隂麗華非是高陽路莫畏接䍦斜
裵&KR0966;出桂苑徙倚就花林下橋先勸酒跂石始調琴蒲
低猶抱節竹短未空心絶愛猿聲近惟憐花徑深
千尋木蘭館百尺芙蓉堂落日低蓮井行雲礙芰梁流
水桃花色春洲杜若香就階猶不進催來上伎牀
搗衣明月下静夜秋風飄錦石平砧面蓮房接杵腰急
節迎秋韻新聲入手調寒衣須及早將寄霍嫖姚
出沒看樓殿間關望綺羅翔禽逐節舞流水赴絃歌細
管吹藂竹新杯捲半荷南宫冠蓋下日暮風塵多
玉柙珠簾捲金鈎翠幔懸荷香薰水殿閣影入池蓮平
沙臨浦口高柳對樓前上橋還倚望遥看採菱船
高閣千尋跨重簷百丈齊雲度三分近花飛一倍低吹
簫迎白鶴照鏡舞山鷄何勞愁日暮未有夜鳥啼
度橋猶徙倚坐石未傾壺淺草開長埒行營繞細厨沙
洲兩鶴迥石路一松孤自可尋丹竈何勞憶酒壚
上林春逕密浮橋柳路長龍媒逐細草鶴氅映垂楊水
似桃花色山如甲煎香白石清泉上誰能待月光
白石春泉滿黃金新埒開戚里車先度蘭池馬即來落
花承舞席春衫拭酒杯行厨半路待載妓一雙廻
將軍息邊務校尉罷從戎池臺臨戚里絃管入新豐浮
雲隨走馬明月逐彎弓比來多射獵惟有上林中
三危上鳳翼九坂度龍鱗路高山裏樹雲低馬上人懸
巖泉溜響深谷鳥聲春住馬來相問應知有姓秦
聊開鬱金屋暫對芙蓉池水光連岸動花風合樹吹春
杯猶雜泛細菓尚連枝不畏歌聲盡先看箏柱欹
梅花
當年臘月半己覺梅花闌不信今春晩俱來雪裏看樹
動懸冰落枝高出手寒早知覓不見真悔著衣單
寄徐陵
故人倘思我及此平生時莫待山陽路空聞吹笛悲
寄王琳
玉關道路遠金陵信使疎獨下千行淚開君萬里書
和劉儀同臻
南登廣陵岸廻首落星城不言臨舊浦烽火照江明
和庾四
離關一長望别恨幾重愁無妨對春日懷抱只言秋
和侃法師别詩
秦關望楚路灞岸想江潭幾人應落淚看君馬向南
廻首河堤望眷眷嗟離絶誰言舊國人到在他鄉别
秋日
蒼茫望落景羈旅對窮秋賴有南園菊殘花不解愁
賦得集池雁
逢風時迥度逐侣乍爭飛猶憶方塘水今秋已復歸
秋夜望單飛雁
失羣寒雁聲可憐夜半單飛在月邊無奈人心復有憶
今暝將渠俱不眠
石倉歴代詩選卷十二
