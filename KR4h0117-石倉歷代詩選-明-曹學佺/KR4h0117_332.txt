石倉歴代詩選卷三百三十三
明曹學佺編
明詩初集五十三
鄭真(字干之鄞縣人)
平陵東王莽簒漢翟義起義兵莽殺義其門
人歌以怨之
平陵東翟義死東海翻冤莫洗漢賊已成漢鼎已傾屈
膝北面誰為臣嗟哉忠勇甘殺身欃槍光芒射天闕怒
髮上指雙劍折碧草萋萋一泓血漢家神靈杳空濛欲
排閶闔訴黈聰吁嗟平陵東胡獨死義公
公無渡河
公無渡河公竟渡河吁嗟奈公何長風掀天濤浪急蛟
龍垂涎待人食公乎渡河甘墜溺慟哭河水湄公乎不
返將安之憶妾嫁公時窀穸矢同歸如何中道乖百年
負深期河流湯湯猝未乾妾欲見公良獨難嗚呼命兮
公所安公所安吾誰怨愁來泣把箜篌彈高聲淒切淚
横臆化身欲填精衛石河南宫閟弗聞公乎渡河嗟莫
及中心慘慘思愔愔請公來聽箜篌音相從願向重淵
深公乎公乎知妾心
搖搖花(虞美人草也)
搖搖花花開向天涯花搖搖花如金步嬌惜昔美人年
正少青春正覩花容貌金釵聘入霸王宫嫣然一笑胭
脂紅獨夫叱咤空四海恩窮惟憐一身在戲馬臺前宫
闕深當筵歌舞娛君心君心荒兮霸業消淮南却望烏
江遥漢兵十萬紛於蟻帳底美人淚如水八千軍散楚
歌聲倉忙忍為君王死隂陵古道行人來傾國傾城真
堪哀金劍霜飛一泓血夭魂化作春花閉花開花落流
年改春秋浩蕩愁如海愁如海將奈何虞姬墓前煙草
多花魂寂寞欲歸去杜宇夜啼三月暮
龍舟戲水曲
千里晴波汴河鑿萬丈虹橋依樓閣龍船錦纜駕風來
五色騰驤駭鯨鰐河伯深宫執玉朝鮫人震懾停織綃
三千粉黛出歌舞星裙霞帔水飄飄大業官家擁鑾輅
香爇沈檀藹煙霧吹簫擊鼓向中流倚空笑指江都路
瓊花三月春晝閒高堂照鏡憐容顔回首安歸歸不得
風濤洶湧愁人間君不見舊日燕都跨海子五爪盤挐
綵雲起天魔舞罷翠葉奔高柳斜陽映秋水
烏夜啼
淮海天高銀漢低古樹月明烏夜啼山人謾說烏頭白
舊日秦庭遣燕客先生曷賦歸去來窮途戚戚胡為哉
是時先生睡初熟夢裏聞呼畦苜蓿起來暗憶故園棲
著書每及烏啼時龍庭需材資黼黻姓名一旦登金闕
江廣作官天萬里襟懷湛湛西江水明良盛世遇風雲
欲把丹心報天子讒言貝錦無停梭烏聲吠月愁奈何
挈家輸作池河住吁嗟歲月成蹉跎玉律清商奏中夜
倥偬愁懷一輸寫却將心事問靈烏蕭蕭白髮當何如
我聞烏啼有凶吉天意悠悠真可識細聽枝上聲啞啞
抱琴定向山中家山中仙人紫霞服步虚好聽烏啼曲
消得門前五柳青風流祇似陶淵明任爾烏聲竟昏曉
物我兩忘天地老
附桂彦良詩
雙峰
平車晨過杜湖嶺喜見屹立之雙峰千里松風奏韶濩
一泓秋色潛蛟龍仙禽古樹集梵刹細草幽花迎竹笻
齋餘晏坐山閣静夜深隔屋聞疎鐘
和陶詩二首
蛟龍作雲雨蜉蝣出以隂小大各有適胡然愁予襟架
插千卷書壁掛無絃琴希賢復希聖視古猶視今所貴
生世間動止為人欽有琴莫厭彈有酒莫厭斟窮居見
高節寡和乃希音誰能言囁嚅強顔随冠簪子雲媚新
室立言徒艱深
又
神龍困淵蟄野鶴凌空飛飛潛不同調一喜復一悲我
生悟物理獨立恒無依飲酒得真趣讀書探指歸匪為
究窮達亦復知榮衰前賢有遺則行行慎無違
附烏斯道詩(字繼善)
古詩七首
驅車陟太行中道車輪折挽舟遡河流中流綆縻絶前
涂鬱漫漫徬徨欲懷歸積雪被長坂洪濤蕩寒暉胡不
戒未然閫中慎所之徒懷百年志自貽千里悲借令無
顛躓豈念出門非且將詬徒御贏糧一何遲
二
女蘿依松柏松柏不可依巨榦遭翦伐修蔓殄無遺女
蘿當奈何無依乃其宜盤旋大化中春榮秋自萎升高
豈不好夭折亦足悲
三
荆棘開好花娟娟耀芳辰羅生及周道未嘗罹斧斤斧
斤或相加芒刺反傷人朔雪貸其死后土固其根人力
愧孱弱天地胡不仁崇崗有松柏日日摧為薪
四
中郎嘆知已江夏殺所依愛憎生逆順良窳繆是非不
憂漢室仆乃為董卓悲不憤奸雄術乃讁禰衡譏傷哉
英傑士終為識者嗤
五
飢不食虎肉寢不處虎皮虎皮非不暖虎肉非不肥本
受戾氣生邈與正氣違奈何五行秀乃與戾相随胡不
觀鳳鳥猶能慎羽儀朝選竹實食暮擇梧桐棲
六
蝍蛆素甘帶鴟鴞喜飡鼠蛇長即吞象蝟小能制虎鷹
鸇與鴐鵝生同被毛羽胡不念同類搏擊苦相侮鴛鴦
好文彩疇能憐愛汝
七
猗蘭畏陽盛甘菊懼蟲食昌陽惡溪涸揭車傷土瘠上
有寄生草蒙茸託松柏下有無名花紛披弄佳色尋芳
邈無人空有馨香德
題寒林遠岫圖
遊子念遠道歲晏不得歸出門見林薄日暮煙火稀關
山渺千里猿狖聲正悲况爾霜雪繁鳥道不可躋陽春
固伊邇奈此寒無衣衣寒何足歎所憂美人違
附顧慤詩
次黃參政漁樂韻
溪頭黃雲晚不雨柳隂無人棹歌起芙蓉數朵溪上山
蒲萄萬頃溪之水錦鱗玉尺揚文瀾暢飲誰識銀瓶乾
歸來白月滿蓬戶夜深夢落磻溪灣
騮馬歌
熒惑宫中一團火踢倒祝融掣金鎖飛來塵世化頳虬
滿背紅雲結花朵絳鬃拂膝朱尾長赤瑛絡胸紅絲繮
炎光閃閃照人熱渴死造父愁王良北平公子宛庭簿
萬鎰黃金求赤兔黃羅抺首袴摺靴虎氣逼人如吕布
江南書生力不多一躍五丈飛官河相看馬上失聲笑
但見碧烟如鳥過電光拂眼騰朱梭駿快不數生蛟鼉
研朱為寫紅叱撥喚起杜陵為我歌
贈張鍊師歸鳴臯
寶匣龍章御勑開仙師辭闕返蓬萊鳳池劍影随雲化
鶴背松聲帶月回火候不須調藥竈仙名今已著丹臺
柏枝燒罷應多暇報我藍田長玉栽
題推篷圖
記得當年訪老逋扁舟載雪過西湖香浮水面涵清淺
影落篷窗半有無玉樹忽驚春漏泄冰花相照月糢糊
誰將一段真消息收拾歸來作畫圖
附范宗暉詩
古意
茫茫宇宙間事物皆有理衆理具一心求之亦甚邇微
言寓羣經歴歴有根柢致知良匪易典學念終始
人心固危殆況乃衆欲攻外誘日膠固乃蔽明與聰熾
然不可遏至理或銷鎔制之豈無術淡泊以為宗
積羽可沈舟羣輕能折軸巧言必譸張利口多翻覆詖
淫及邪遁害事為甚速苟不塞其源涓流蔽川谷
稂莠終亂苗珉瑜頗相類君子與小人顔面亦不異善
惡本殊途薰蕕豈同器辨之如不早斯為名德累
次喜雨韻
惟公鎮南服莅政誠有為務農重民食注意恒在斯方
春忽亢旱惻然為憫之致齋禱羣祀雨降不愆時原野
動生意枯槁回芳姿溝澮盡盈溢川谷合深陂天道孰
云遠一念從可祈老懷深有感因之播聲詩
謝賜衣
吳蠶作蠒繰車鳴機中白苧新織成高臺捧出綺麗生
光彩奪目四座傾并刀裁就疊雪輕華裾曳地穏稱情
我歌白苧翻新聲移商換羽曲調清君不見夷門老侯
生七十抱關無所營信陵當日倘未遇安得千古遺芳
名
鳴鳳歌
黔寧公子國之禎遠鎮南服為干城奇材異彙重題品
山川草木俱增榮近從滇池得紫褕錦紋玉質含霞頳
斵成琵琶極華麗寶之不異金與瓊鵾絃犀軫龍香撥
鴉青絛綰猩紅纓方當下指曲未成一座已聞鸞鳳聲
初疑秦臺下簫管復似緱嶺随匏笙又如崑崙斷嶰竹
雌雄應律相和鳴大絃鏗鍧若呈瑞喧呼雜遝聲鍠鍠
义疑喬林噉竹實天風披拂飄琮琤小絃迸連如出穴
俄聞噦噦凌高冥忽若相呼飲醴泉餘音嫋嫋流春冰
大絃小絃或並作却疑啄碎瓊瑶英綵雲飄飄激遺響
百鳥不敢翔中庭開元玉環未足數坐令六詔聞韶英
請從席上賦長句願備樂府歌昇平
題春山勝覽圖
雄藩遠控西南陲地連六詔通諸夷山川形勝土肥沃
風氣頗與中國宜方當青陽播晴旭欣欣草木含華滋
溪毛雲骨動生意山光水色凝清暉花稍日月燦晴錦
柳條風暖繰輕絲鳥聲嚶嚶出幽谷物情和暢涵春熙
平疇水足夜來雨家聞播穀勤菑畬維時統戎稍閒暇
省民問俗無遐遺按轡徐行過村疃雲旌翠節光陸離
邊氓久矣望風采馬前羅拜語嗢咿勞來慰撫殊未已
仁聲義澤淪膚肌比屋歡呼歌擊壤雍雍若在唐虞時
緬思先王拓兹土兵不血刃人心歸至今廟食重明德
代有隂隲安黔黎公今更欲敷政化非事逸豫耽遊嬉
我今作詩誦厥美太史觀風應採之
閒情
齋居無俗尚自愛適幽情風定樹隂合雨餘泉脈清枕
書雲伴臥步屧鶴随行曾與鄰翁約朝來共析酲
迷懷
步屧緣蘿逕翛然鶴睡驚竹深清露滴樹杪白雲生飛
去誰家燕啼來何處鶯今朝新酒熟適足遂閒情
山莊小酌
别墅花初放叨陪繡節過客如梁苑盛地勝午橋多吟
好詩先就杯深面易酡不因歸騎促洗盞更聽歌
齋居
齋居習静晝初長風暖閒庭薝蔔香日影到窗飛野馬
雲根採藥斸松肪年光荏苒閒方覺學術迂疎老易忘
珍重使君多軫念徧題書札到山房
送素軒公迎總戎自交阯回
上將班師自海壖將軍迎謁出南滇山河表裏歸中國
兄弟恩榮自九天凜凜星矛明曉日蕭蕭鐵騎帶寒煙
當年事業銘鐘鼎復見勲名著簡編
和僧中庭韻
平公卓錫滇海南出世有如優鉢曇庭前柏樹曾手種
堂下玉板容我參談禪直解心即佛從師獨見青出藍
随身一瓶與一鉢碧山為伴雲為菴
題山水
初日照雲林寒泉落風磴緬懷塵外蹤悠然動清興
石倉歴代詩選卷三百三十三
