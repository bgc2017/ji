石倉歴代詩選卷四百十二
明曹學佺編
明詩次集四十六
黃仲昭
琴書眞趣為三山王用忠賦
伊人愛文雅夙志不外慕琴書日自娛蕭散澄神慮寶
鴨風微薰藜燈雨初度膝上罷絲桐牀頭披竹素煩襟
日以清至理日以悟俯仰天地間悠然有真趣予亦契
兹懷苦被微名誤勞勞西復東流俗共馳騖有琴庋高
閣有書閉深戶紅塵汩天真欲避不能去安得謝浮榮
相從竟朝暮
效古
握手與君别萬里從此辭悠悠道路長惻惻中心悲白
日西山没流水東海馳東西各異勢會合良難期明月
有時缺思君長不絶茫茫春雪深道路没歸轍驅馳力
已疲憔悴髮已白君心但自保豈敢輕離别
其二
浮萍逐水流落絮隨風起青樓有佳人自矜容色美瑶
筝弄玉纖清歌呈皓齒堅貞不自持托身游俠子一朝
遭棄捐飄飄無定止
其三
中城有危樓萬象勢盡低飛簷煥華采傑棟凌雲霓樓
中有少婦良人久乖暌有時歌聲起秋風共凄凄秦筝
清且哀調與歌聲齊宛轉不能已青天紅日西眼前孰
知音絃歌徒悲悽却羡比翼鳥一雙長並棲
其四
皎皎織女星獨處河之澳頻年織雲錦燦爛盈杼柚剪
裁勞玉纖將與牽牛服欲度河無梁耿耿亂心曲馳情
獨悵望但見河水綠
其五
死者不可作生者尚未衰生時不共樂死去復難追瞻
彼南山麓丘塜何纍纍感之思故國旋歸苦無期登高
獨徘徊耿耿徒傷悲
其六
西風起林末物候何凄凉芙蕖銷華澤蘋蓼揚輝光良
人久離别關山阻且長新愛有佳人舊歡從此忘賤妾
若葵花良人若太陽太陽雖轉移葵花長仰望昨宵魂
夢裏忽到良人傍携手共言笑歡樂猶未央須臾復不
見拊心重徬徨本期鴛與鴦一雙長翺翔棄捐今若此
有淚空沾裳
其七
東風入庭樹忽動閨中思春去今復歸遊子獨何之瞻
彼天壤間萬物咸熙熙孤妾獨徘徊悠悠雙淚垂風霜
但自保會面良有期
擬古
故人千里别遺我雙干將其鞘飾鞞琫其刃生寒鋩鞘
以示韜晦刃以明堅剛時行即徇義時止當深藏雌雄
喻同心以勖長不忘
風梅
南枝春意深繁葩吐竒馥東風一夜來吹落滿庭玉樹
底莓苔紋漸失舊時綠騷客曉開門忽訝韶華速
煙梅
天然玉雪姿托根依絶巘縹緲隔寒煙不辨春深淺世
人愛桃李清標識應鮮天公似有意欲遮塵俗眼
雪梅
玄雲晝冥冥雪滿空山裏百卉凄以腓無復舊紅紫獨
有山中梅凌寒花韡韡分明烈士心不隨頽俗靡
題山水圖為仙溪林廷寬賦春景
積雨曉初晴林巒翠如沐鴶鵴知陽春桑巔催布榖騎
驢者誰子尋芳縱吟目何日脫名韁青山並幽躅
秋景
幽人隱者流翛然不外慕空山罷釣歸寂莫秋山暮開
樽風滿樓吟詩月當戶回首聲利場勞勞正行路
題鸜鵒
幽禽何處來飛向琅玕樹金眸爍晴曦鮮羽濯朝露春
風紫禁中竒音數聲度鸚鵡噤無言花間屢驚顧
題四景山水圖為李生時爵賦
春意入遙山漸覺燒痕綠驅犢向東臯一犂雨初足田
園樂事多吾將返吾轂
夜來積雪深曉覺寒威逼呼童棹扁舟蕩漾安所適隔
溪有寒梅欲訪春消息
送僧石菴歸饒州
上人自是雲水蹤一瓶一錫西復東參禪遊徧京華寺
忽憶故鄉天外峰滿空凉露洗殘暑木杯曉發長河渚
吹醒禪心蘋蓼風驚殘詩夢梧桐雨一夜蒼松偃故山
叢林法雨應知還遙想山中舊猿鶴相迎已出蒼松關
止賜酒
聖皇體天敷庶政飲酒常欲順時令詞林氣候栗冽時
黃封日賜驅寒威盛夏驕陽正炎赫斯時飲酒當知節
以茲特詔光祿官天厨芳醑暫停頒非若楚王慢賢哲
醴酒不為穆生設
觀鬭雀
玉署沉沉春晝静嘉木滿庭煙翠暝黃雀應知地勢幽
呼朋引類紛成陣萬物雖云各有營爾形至𦕈良易盈
何有心中不平事昂頭鼓翅忿且争兩雄相持不相讓
失勢俱落空庭上戰聲葉底亂啁啾落羽風前飄蕩颺
須臾驚散各西東怒氣更似横胸中嗟爾由來氣類合
胡為轉眼難相容嗚呼世人競利亦如此何必臨風深
歎爾
石室薰風
赤日燒空方六月石室招提最清絶薰風習習起巖阿
爽氣蕭蕭滿林樾林君自是人中仙尋幽慣醉薰風前
半幅生綃寫幽致吟邊差覺生意全
半松為莆郡司訓松江宋黻賦
蒼松如龍出幽谷未露全身露頭角天生大材不大用
半在雲霄半林壑浮世難逢匠石過空餘滿地清隂多
明堂不作歲云暮松兮松兮柰爾何
送庶吉士鍾美宣乃叔還番禺
遠謁鑾坡署殷勤訪阿咸羊城勞客夢潞水問歸帆荔
子紅垂屋榕隂翠遶巖品題應有句珍重示來緘
送楊汝介奉其父考功公之命歸省祖母
遠奉嚴君命重闈問起居異鄉頻有夢故國久無書潞
渚冰消後都門酒盡初愁心關去住臨别重躊躇
圃東新井
玉署井初成寒泉一鏡平潤滋蒼蘚茁色映翠梧清澄
碧涵天影虛圓浸月明何當分涸轍枯鮒總回生
和駱順菴邑博雨中見懷韻
良晤連朝阻憑高望泮宫煙雲迷旦暮樓閣隱青紅溪
漲千峰雨蟬鳴一葉風知君能念我兩地思應同
遊昭武西塔寺和劉太守仁甫韻
偶同登古寺樓閣夕陽邊列雉低連樹遙山翠倚天勞
生成底亊客路又經年只合還山去塵纓濯澗泉
拙戒吳方伯亭成翠渠有詩寄題次韻
聞說吳方伯幽亭構已成四簷深樹暝一雨小池平鷗
鷺依人宿蓴鱸餉客烹良遊嗟未遂幾度夢中行
遊囊山寺追和柯竹巖先生
一徑斜通寺蒼松帶碧溪樓臺晴日麗雲海暮山低亭
擁蒼霞暝窗横翠靄迷老僧誰得似長伴白雲棲
又
寺遠人稀到岩扉盡日扄鳥窺山殿供風亂石牀經巢
鶴松枝老潛虬澗水腥同遊總知已相對眼俱青
登辟支巖追次柯竹巖先生韻
層巖窮勝覽舉首近晴空城郭斜陽外村墟斷靄中野
水連雲白殘霞映樹紅東南天更遠極目望冥鴻
登九仙觀舒嘯臺
榛莽新芟闢天然數仞臺煙雲連睥睨殿閣俯崔嵬遠
岫横江斷寒潮到郭回登臨一舒嘯天地旅懷開
經廬山東林寺又用始祖御史公韻
徙倚看竒勝乾坤雨霽時林巒含喜色花鳥似前期晴
竹黃金影新梧碧玉枝幽亭事事好不獨瞰清池
送李君唐英赴春官
感别情偏切離筵酒易酣孤舟搖霽月一騎入晴嵐戀
闕心懸北思親夢繞南明朝倚樓處雲樹渺難堪
楓嶺
楓嶺度征軒臨風思惘然蒼松悲唳鶴深谷慘啼鵑泉
雜山頭雨人穿樹杪煙庭闈何處是長望白雲邊
秋鴻
萬里無矰繳江湖得自由遠依南地暖因覺北天秋疎
雨投荒圃殘陽度遠洲呌霜催落葉送冷入征裘影亂
風横塞聲寒月滿樓蘆深依晚渚稻熟下平疇孤館初
驚夢新霜欲上頭帛書無復繫中外戴宸旒
賦得洪都艤棹送同年張叔亨使東廣
手捧綸音出帝州豫章城外暫維舟文星高映青山郭
使節光臨綠水洲徐孺宅前吟弔古滕王閣上醉尋幽
計程漸近東甌路此去分明是晝遊
送太學生周環依親還吉水得金字
十年芹泮擁青襟璧水新沾雨露深明月暫同官舍酒
白雲終動故園心帆開潞渚潮平岸路入廬山雪滿林
天上還期繩祖武勲名奕葉重南金
送同年俞舜卿任南京刑科給事中
曉辭龍衮向南畿帶得天恩入𤨏闈戀闕應勞清夢到
匡時莫遣諫書稀雲邊山色青迎騎雨後花香暖撲衣
便道懸知歸故里松楸桑梓盡光輝
謁文丞相祠
故宫芳草泣銅人滄海樓船是紫宸赤手欲擎西墜日
丹心誓掃北來塵山河萬里䨇垂淚廟宇千年獨降神
翹首燕山知幾仞至今高節共嶙峋
送撫寧侯朱永征北虜
將軍拜命向邊城誓斬天驕翼太平風起柳營朝草檄
月明花帳夜談兵貔貅宣力皇威振狐兔潛蹤塞漠清
勲業行看光汗簡争教衛霍獨馳名
遣懷
誰點霜華入鬢斑雨聲連夜苦潺潺逢迎無術貧誰咎
㛰嫁催人老未閒仗節伏波遭死謗見幾疏傅却生還
聖恩儻賜餘生骨便買邱園入故山
送林尚和還莆
客窗燈火久談經幾度階前見落蓂夢裏老親䨇鬢白
望中鄉國亂山青一樽菊醑芙蓉岸數幅蒲帆杜若汀
大阮青霄應惜别龍門竚待駕風霆
謫官之湘潭夜泊蕭家林和莊孔暘韻
鴉背殘陽度遠洲遠村籬落暮煙稠浮生飄忽多行路
此地經過幾繫舟戀闕心隨雲北去思親夢逐水東流
臨風却羡沙頭鷺欲結新盟謝遠遊
送辦事官吳藻省親歸莆
書劒三年客帝畿承恩今喜謁庭闈不須重製斑斕服
自有新裁錦繡衣一棹纔乘潮水去寸心先逐海雲飛
難兄林下幽棲穩應笑紅塵客未歸
送顧安道御史僉憲河南
新雁催寒柳葉稀多君匹馬出南畿已遷臬府新官秩
仍着烏臺舊繡衣崕谷有天回淑氣豺狼無地避霜威
法星暫照中州去終化台星入紫微
秋日寫懷
一官南北總窮途浮世逢人笑腐儒囊裏無錢還藥債
門前有客索詩逋滿天風露鳴蟬亂萬里煙雲旅雁孤
一片歸心留不住非因故國有蓴鱸
賀太常少卿夏公陞大理卿代孫寺丞賦
久向雲霄仰盛名同官今喜挹餘馨伯夷暫典虞廷禮
定國還詳漢室刑門絶苞苴春草綠獄求欽恤夜燈青
似聞太史占元象執法星高入紫冥
題卓季新龍山别業卷
龍山風景足徜徉况是林巒接故鄉萬頃松雲當戶暝
一天花雨入簾香荷鋤煙隴春陽動散帙晴窗月色凉
浮世氛埃飛不到分明一段輞川莊
題翠渠亭次韻
寒渠遶舍净無埃水上孤亭傍竹開數載各因微禄去
今朝同載小舟來閒聽啼鳥裁詩句笑對青山酌酒杯
情景留人歸未得隔林隨意晩鴉回
題延綠亭
無事頻將兔穎拈披風抹月坐虚簷春回蘭蕙香浮几
雨過庭除翠入簾門外渟涵諸水滙天南依約數峰尖
箇中何物尤清絶滿架琴書一鶴兼
九日烏山登高次韻
白露凝霜催短景黃花泛酒續良遊山横翠黛雲開處
雁帶斜陽天盡頭百歲光隂馳玉羽幾人名姓覆金甌
題糕且盡生前樂灑淚寧勞身後憂
又
浮雲漠漠擁遙岑不解為霖空自隂人事忽看今日改
菊花還着去年簪廟堂誰是憂民者畎畆空懷愛國心
萬斛閒愁何處遣盈樽美酒不辭斟
送妻弟羅元吉之任汝州司訓
一鐸新持教汝州西風話别岊溪頭驪駒迭奏催行酒
霜柳難將綰去舟飛夢不離閩嶺月横經有待郄林秋
清時莫歎長才屈大手還修五鳳樓
次張坦齋作廣化山水圖
誰寫雲山著此僧王維去後讓君能松庭鳥下聞齋磬
蘿逕煙消見佛燈春雨小溪流㶁㶁夕陽孤塔影稜稜
看圖便欲離塵俗共結茅菴紫翠層
春水和陳吉甫韻
積雨平湖水接空混茫那復辨西東長橋柳色澄深翠
斷岸桃花映淺紅人喜蘭亭流玉斝我懷沂水浴清風
幾回江上看湍急直欲窮源路未通
感事偶書
拙心一片今猶昔浮世多岐自町畦巷伯謾勞傷貝錦
伏波誰與辨文犀從來山水知音少何怪雌雄過眼迷
賴有嬋娟天際月夜深還映小窗西
題三山施克明江湖覽勝卷
乾坤我欲徧經過世事參商柰老何夢遶洞庭秋水闊
心馳禹穴暮雲多晉陽謾想之推跡蜀道空傳李白歌
訪古知君多歴覽遺風還足重蹉跎
瑞州分司次壁間留題韻
星軺又是瑞陽城終歲奔馳笑此生山崦孤村藏竹暝
野塘流水入田平桑榆曉日千門影絃誦春風幾處聲
俯仰乾坤驚白髮百年心事竟何成
袁州道中
行邊文牘暫停披閒閱民風一賦詩白石煉灰施䆉稏
青山鋤火種蹲鴟煙村桑柘通幽徑野店杉篁護短籬
聞說昌黎遺愛在千年尸祝有嚴祠
自石城往寧都道中作
窮冬風露曉凄凄倦客何當息馬蹄山合忽疑前路斷
峰高翻覺宿雲低丹楓翠竹攢幽澗綠蔓黃茅没古蹊
謾說閩疆近相接故園千里望中迷
題洪憲副文壇風月卷
紅燭青樽豈偶逢十年同聽禁垣鐘豪談發處風生席
白戰酣時月映松應務羡君才獨裕濟時嘲我術偏庸
人生適意應為福底用凌煙閣上封
重過圓通寺借宿
欲濯塵纓尚未能匡廬又見碧層層半生牢落空憐我
一味清閒却讓僧周覽未酬霞外想獨吟聊伴佛前燈
重遊更與山靈約只恐萍蹤不可憑
重九同年戴大節諸君登臺賦詩病中示次韻
身如病鶴未能飛聞道羣公集翠微料得清樽能縱飲
肯教黃菊笑空歸山添新翠初經雨鴉帶殘紅待落暉
却憶去年多樂事故山傾倒卧苔衣
題張叔著桂林書院中曲水流觴次鄭東園韻
桂林風物擅幽竒此日追隨一憩之水有淵源流易滿
杯行詰曲到應遲鶯調簧管來深樹鱠切銀絲出别池
浮世兹遊須盡興刹那間覺歲華移
題鎮海朱大尹漁樵耕牧圖次翠渠韻
乾坤何處是通津謝却浮榮避俗塵漁笛數聲芳渚暮
樵歌一曲碧山春高秋禾黍徧層隴落日牛羊歸四隣
架有琴書樽有酒何須蓬島覓仙人
題林君叔孟秀亭
小亭新結傍幽溪窗戶平臨翠篠齊宿雨收殘山靄濕
浮雲飛盡海天低樹連睥睨參差見花隱房櫳只尺迷
安得毫端生五色盡收佳景入新題
南溪别業次韻
刺桐花下有華堂别買溪南數畆庄旋剪荆榛開町疃
更添亭館帶林塘春嵐壓地苔花濕暑雨蒸林荔子香
自笑一生纓冕累無緣來共白雲鄉
寄華嚴寺默堂上人詩
乘閒特訪默堂師何處遊方負所期林鳥潛窺山殿供
野猿偷動石坪棋碓收殘藥空流水犬訝遊人吠短籬
欲問三生緣内事相逢未卜是何時
又
萬木隂中梵宇開分明人世有蓬萊漾開池藻羣魚戲
點破松煙一鶴回澗水浮花雲裏出山風如雨竹間來
高僧不遇徘徊久踏徧蒼蒼滿院苔
晚過涿州
青山冉冉夕陽浮綠樹微茫見涿州白雁聲寒燕塞晩
丹楓葉落薊門秋漁舟蕩漾歸江浦畫角凄凉起戍樓
黃帝蚩尤征戰地眼前贏得水東流
日暮西山即事
晚風徐步水雲村景物無端役客魂霧擁碧岑螺髻濕
風生滄海雪花翻湄州漁艇初歸浦禧水人家半掩門
獨倚長松吟未就棃花疎雨送黃昏
題坦齋所作小畫次周翠渠韻
孤艇斜陽外羣峰紫翠横水光浮日色蕩漾一川明
客中四時詩
花影隨日移鳥聲逐風度索居元寂寥秪恐韶光暮
暑雨潤吟牋薰風清綠綺新蟬欺客愁槐庭吟不止
荷落一池風菊開三徑雨無窮離别懷况聽寒蟲語
飛雪透疎櫺隆寒襲重被鄉心觸景生惆悵難成寐
棃嶺道中
古樹吼寒風危峰映夕照對景獨傷懷厭聽哀猿嘯
翠壁瀉寒泉蒼林栖薄霧日暮白雲深忘却閩關路
花發不知名水落石潭響山川争秀麗吟餘足清賞
溪轉板橋斜峰回鳥道曲山泉最可人清音潄寒玉
斷霞横蒼山淡煙迷遠樹草際幽泉生冰凝如玉筯
花開不為春路濕非關雨空谷一聲傳山川學人語
題四景山水為林君叔孟賦
門掩青山盡日閒紛紛朝市懶相干交游滿眼知音少
笑拂瑤琴獨自彈
水邊亭榭絶炎熇坐對遺經日易消載酒有人來問字
隔溪撑過木蘭橈
遊武夷九曲僭用文公韻
一曲呼來隔岸船棹歌齊唱過前川山靈似識遊人意
散盡峰巒遠近煙
遊西峰寺
林外應疑無路入道傍惟見有僧迎行行漸覺招提近
隔崦時聞吠犬聲
停驂相與坐論文又得浮生暫息紛怪底襟懷清似許
僧房面面對松雲
六月十六日曉起(是月十九日立秋)
浮生無計挽流光歲月催人似箭忙屈指又驚秋欲到
曉來微雨試新凉
感春
人喜春回我獨悲化工雖巧亦還癡陽光徧及閒花草
空谷幽蘭想未知
題雨竹并菊
雨過琅玕濕未乾霜餘黃菊尚堪餐他年何處偏思爾
紫陌雞聲旅夢殘
題孟浩然尋梅圖
瑶琴世路少知音頼有梅花獨可尋折取一枝良不俗
小齋聊爾伴清吟
送望江教諭伯清先生乃兄還莆
兩京飄泊幾星霜却喜逢君話故鄉潮水不知離别苦
又從江上送歸航
下臯雜詠
山徑荒凉月上時門無剥啄鳥歸枝道人引水澆畦罷
坐燎松明改舊詩
何處偏宜養性靈無端野趣在林扄開簾猶恨前隣樹
遮却遙山數尺青
春雨初過水滿川神祠簫鼓正祈年我來也欲隨風俗
急典春衣入社錢
一川桑柘隱煙霞黃菊蒼松自一家更喜舍南添隙地
開渠占斷白鷗沙
殘書讀罷啓房櫳散步東風遣病慵門巷翛然籬落矮
隔林遥見夕陽舂
蒼松黃菊纔三畆流水柴門自一家却悔平生都失計
坐聽官鼓踏霜華
世情得喪見交情徑路蕭蕭草自青惟有梁間雙燕子
年年依舊訪柴扄
墨竹為林信傳賦
籠䓗翠玉擅風標白石清泉伴寂寥安得伶倫裁鳳管
五雲深處和簫韶
金臺早行
數村行過始聞雞星斗依稀月滿溪遙想故園高卧穩
梅花影落小窗西
題扇面子猷訪戴圖
入夜懷人思不禁衝寒一棹度山隂興來歸去江雲暝
門掩千峰積雪深
春日卧病感懷
一卧經旬祗自嗟無由散步樂韶華東風似亦欺人病
吹落缾中數朵花
石倉歴代詩選卷四百十二
