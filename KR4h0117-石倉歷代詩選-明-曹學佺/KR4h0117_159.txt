石倉歴代詩選卷一百五十九
明曹學佺編
宋詩三十六
鄒浩
寄樓謙中
三年客揚州鄙吝誰與晤美人海上來青眼獨余顧荒
凉弔遺蹤每每參杖屨敗意無俗物欣快平生遇陶丘
今杜門習懶殆成痼麈尾挂壁間琴書自朝暮匡山正
倚天枕漱實幽趣清壯增筆力重規謫仙句相望越千
里款叚不獲驅何當繼疇昔把手論情素惟有月下桐
秋聲已如故
效十二屬體
區區鼯鼠技不優鼓刀要使無全牛力探虎穴必有獲
縱如兔窟焉能謀好龍既久乃龍至畫蛇添足豈蛇侔
驄馬御史風烈在瘦羊博士聲名流棘端猶作刻猴用
寶鼎忽患烹雞求相狗他年會見賞牧豕海上非吾憂
陶丘(得傍字)
山河融結皆竒狀此丘之形誰與剏一成為敦再為陶
二帝昌時已詢訪至今禹貢名字存氣勢仍容菏澤傍
普天率土此其中雜還舟車來四向分茅開國南面尊
屢致千金謝齊相爾來日月幾春冬興廢相尋人物上
紛紛萬事已塵埃此丘迤邐初無恙平生苦死嗜登臨
准擬攜笻事疎放冷雲寒日滿荆榛蕞爾令人重悽愴
會須東走泰山巔縱目乾坤更何障
次韻羅正之提刑見寄
天邊故人贈明月恍惚如臨滄海闊幾年麈尾阻清談
一日中腸寬百結鍾君骨朽誰能琴流水高山猶到今
平生宫徵愧伯牙邂逅夫子還知心相期端欲追前古
諸事斯言逃責數青雲窮達豈須論廊廟由來齊子午
王景亮攜晁無咎清美堂記來求詩為賦此一
篇
先生不出二十年幅巾種樹老盧泉盧泉水木清且妍
築堂流水茂樹間晁侯作記筆如椽畫欄素壁青瑤鐫
明珠白璧光射天先生矜詫喜欲顛春歸野岸綠漪漣
青山東缺如斷環雪消風軟山蒼然杏梢紅破臙脂寒
先生醉狂夢思山自駕草車束塵編上堂讀書門晝關
金徽朱絲弄猗蘭相思古人太古前若非豪士魯仲連
即是幽人梁伯鸞先生好學老益堅少時不信功名艱
青衫屢補靴决穿晩知有命絶可憐歸來自買汶上田
䆉稏香露凝秋殷只知留客有酒錢肯問釜粥寒韲酸
拖金曳繡卷曉班何似布褐煖且寬先生所願一何廉
貴人孰與先生賢朱門銅臭厨肉羶夜闌白月照管絃
美人一笑夭桃然安知賢達死丘園正恐後世終無傳
此意已輸先生先我今欲歸無由緣蕙帳依約聞清猿
何時相從一醉眠棃花楊柳傍禁煙曾點浴沂春衣單
德公渡沔應已還山中桂枝聊攀援
三朡亭
結搆安在哉荒涼但郊藪無言對斜陽青天漫搔首惟
餘舊時春年年暗榆柳棄置勿復論興衰古來有
成陽
茅茨土階不圖好想見遊宫滋草草有時警蹕從天來
誶語應無路傍老可封之民紛萬邦豈獨兹城知所保
穀林南畔今何如煙草茫茫車馬道
韓園
春風挽我出邂逅陪友生濱湖足勝事繫馬聊班荆疎
柳傲清淺孤芳媚清明禽哢雜魚躍日轉無人行此間
已深趣繼踵仍高情犀局自勝負玉軫誰虧成盈樽不
在飲會意時一傾豈減七賢遊亦云四者并如何渺茫
外忽起絲竹聲未暇從爾為目斷陘山横
次韻仲弓見懷
與子風雨散掩關非世喧琴書到古人危坐屢忘言何
當同此趣脱略文物繁歲晏猶清居厲節真王尊
次韻崔光先見簡作詩催春色
春遊有客忘朝暮酷似經星好風雨豈知仲蔚長蓬蒿
寂寂儒宫栽一畝新詩故委黃耳來舌在驚疑為頻吐
鴻鈞密運掃轍蹤萬物終然歸鼓舞去年枯槁欲樵蘇
今已蕃鮮媚農圃我家吹律信參天苗裔非才閴無覩
族寒官冷自離竒安能仰贊媧皇補廟堂爕理皆少年
佇見囊金罄花塢
次韻德符過曾園
東方澹殘星車馬各有之心落聲利間搖搖無靜時幽
人獨朝徹蟾光濯漣漪賦詩鷗鷺邊妙絶中郎詞青眸
正相嚮白駒忽已馳歸來過我談聞風徒振衣
戲世美
楊家絶藝十六絃公卿往往趨賓筵妙齡才子更豪酌
月中醉倒西湖船楚宫殘夢幾春曉五陵好事猶喧傳
只今展江嘗託足香風帶恨留苔錢誰令故人不他寓
朅來亭上仍秋天幽花脉脉鑑清潩似與當塗爭蚩妍
此心如水亦滉漾那堪銲撥還鏘然驊騮夜半解歸鐙
青燈炯炯空韋編砧聲漁唱起何許坐久波面生寒煙
故應鷗鷺有深意忽焉鼓翅鳴窗前
次韻德符訪世美
秋晨飯香積舉袂清風生朅來展江道老木森亭亭纖
埃不隨步昨宵寒露零人境兩相值簡編煥新晴遷固
久黃壤椽筆窺羣英崔子獨異趣一笑鉛槧輕詩成似
金鑰為我開塵扃
次韻韓君表雪中感懷
龍衣不解顏憂民向來急天高委真符年豐兆原隰連
山水氣昏過雲雁聲澁先春凌馬奔投隙作塵入瀕竹
乍蕭蕭驚風還汲汲頗輕花鬭狂肯共雨爭濕夜半回
曉光木杪森鵠立開編適吾心鼓枻輟清集一飽儻可
償萬事非所及想見秋稼前腰鎌荷青笠
次韻和韓大資湖光亭對雪之什
巖廊未旋歸故國聊自晦塵表澹崧高胷中妙天對豐
年隨政還嘉雪徧境内從容陟九層指顧紛百態經綸
動初心枯槁入長嘅雖陳北海樽終念東臯耒只應沙
路乾依前符帝賚
次韻世美見寄
鼻端漫故蠅心與天地遠判合亦何常從古車輪轉君
不見儒衣攘攘趍白頭幾人管鮑情相投我豈季子難
之鄒行矣同聽黃栗留
再宿南堂分韻得星字
夕雲不成雨冉冉東南征涼月挂河漢鮮風起階庭蛩
韻響新織螢光駛流星誰知亦有念夙駕在青冥
詠路
赤路如龍蛇不知幾千丈出沒山水間一下復一上伊
余獨何為與之同俯仰
榴花
閣東閣西安石榴兩株相映花枝稠山高江闊萬木葉
獨此爛漫開不休有如牙門集纓紱碧油幢外紅光浮
又如青天駐羲御火龍鱗鬛驚人眸朝朝暮暮看愈好
直若有意寬離憂無窮歸念姑且置欄邊取醉商聲謳
仙宫嶺
曉雲生嶺端遮日成清陰炎氛遽辟易興逸安能禁仙
宫風塵表高高百千尋石路上曲折健足猶難任綽約
兩仙子雙鬟坐沈吟巫覡意何許門窗藤蔓深樵叟向
我言自古傳至今去州五十里有峒鬱森森陶家李家
女年各勝巾衿恍惚若逢遇相與登﨑崯一朝作蟬蜕
英魂不墜沈鄉人共祠之髣髴來顧歆水旱禱輒應民
吏同所欽言已叟仙去四望袪煩襟回環萬峯巒插雲
皆玉簪滔滔兩川流會合通梧潯虚徐韻長松飛鳴集
珍禽我罪貸五鼎我軀重千金雖居瘴癘鄉肯使瘴癘
侵囊衣完舊裾匣劍存初鐔中和王度新祈招詠愔愔
賜環諒匪朝聊以寫我心
有感
雲回雨歇天欲晴鵓鳩喚婦皆和聲山南山北樹陰裏
歡然相趁爭飛鳴伊余流竄止平樂妻孥尚寄瀟湘城
五嶺横空喚不聞不如鵓鳩猶有情
九日對菊
不雨江亦乾草木翳塵土重陽到眼前菊蘂猶未吐鄰
家一株來高才尺四五種之小庭中亦自足風矩摘葉
以當花茱萸可為伍泛我流霞杯喜色動眉宇頹然逍
遙遊妙處有誰覩淵明何人斯東籬傲今古
少隠惠所畫瀟湘雪景
永州城北十五里二水初同為一水天花開玉滿前飛
人在故人亭子裏
其二
將謂雪消無覓處元來只在毫端住為余展出凍雲天
一片瀟湘宛如故
次韻錢岊雪中
六出飛瓊玖雲愁正臘天寒聲生密竹爽氣徹純綿故
苑風初靜重樓月向圓何當酬此景蘸甲引金船
次韻王賢良贈陽先生
修塗幾閱歲終窮鶴唳猿啼蕙帳空杖屨何當歸舊隠
靜看五柳颺春風
戲孫揚休
耿耿僧房寄日邊晩移窮巷避諠闐羹藜不飽同攻苦
秣馬言歸獨處先木葉已隨風力遠霜輪行作璧形圓
衣冠返敝文昌路何似高堂坦腹眠
石適中
南明山下讀書堂曾許寒生借燭光高義豈殊親骨肉
令人無復念家鄉那知十載天涯别忽起三泉薤露傷
追恨故時攜手處焉能執紼助棺傍
發山口堤上
煙籠官柳柳籠堤風引澄波細細移駿馬不知鞍上意
回頭已是獲麟陂
戲王寬之
晩來聞說醉黃封絃管欣欣急雨中應笑西鄰少風味
一爐沈水對梧桐
湖上雜詠
何處清風作晩涼解衣相與面滄浪青萍紫芡令人恨
遮却瑠璃萬頃光
濱湖一一敞雕欄自是黃塵不汝閒今日舒眉寧易得
未應輕作剡溪還
聽泉
天中懸日月激激正鳴泉洗耳豈吾事披襟聊石邊焦
桐無雜弄佩玉有羣仙欲識偃溪語于今蹄與筌
順陽東山下小池
行盡江山知幾重山前池沼尚殘紅塵埃滿眼欣相見
駐馬垂楊夾岸風
送薛唐卿赴省試
河東文物久塵埃之子亭亭鬱有材已見中天鳴鸑鷟
不應環堵更蒿萊綠衣春色知誰共青簡風流自此開
傾耳西州人快意玉階曾上直言來
次韻酬德符湖上春色
乘風曾到水精宫春色推輪目力中幾處梅花傲殘雪
不隨桃李事輕紅
與仲孺述之世美東禪納涼校韓文世美以韓
公召先去
清風多處是精廬飯罷俱來校異書車馬焉能落吾事
未斜桐影且安居
洗竹
欣欣花草不關心絶倒宫庭一畝陰夏籜隕風栽幾日
秋筠要月擬千尋攜持斤斧從他怪繚繞闌干著意深
全是吳中舊瀟灑過門應喜伴龍吟
南堂
倦來搘策立階除深喜官中似隠居寒日西流報衙鼓
紛紛清影上圖書
湖上訪世美不遇
夜雨朝晴似蜀天湖光山色故人邊琵琶不許陪犀麈
聽水亭東一黯然
次韻陳君益見寄
冉冉歲云暮泠然流水心他邦勤短策今日慰孤斟竹
韻凌風遠花光受月侵毫端落珠琲三復故情深
次韻羅正之朝散到臨穎見寄
何事委天數平生嗤李尋同時得君子如古惜分陰白
髮日非故黃花秋似深誰知千里駕中有歲寒心
代書招德符
北風鳴四野飢鳥下黃昏寒燭照無寐孤懷誰與論伊
余賦招隠撫事倍銷魂莫使衡門下朝來獨負暄
曾氏北園
蘇郎北闕未尋盟崔子西山尚掩扃矯首空庭問懷抱
天高無路雁邊青
鄰家集射
牆東金鼓不停喧知是將軍奕世孫莫浪鳴弓向飛雁
年年一度到中原
次韻君表送仲弓迴有作
北野陰成幄崇朝得暫休班荆無濁酒交轡有清流風
絮閒相逐晴絲懶自遊吾行亦朝夕未擬問功裘
春陰
極目三封日易斜無因重守故庭花春陰又是憐芳草
燕子飛來知幾家
初夏過西苑呈商居平程良弼二年兄
紅香吹盡綠陰垂恰似當年錫宴時今日玉津樓下過
午聲依舊囀黃鸝
仁老寄墨梅
前年謫向新州去嶺上寒梅正作花今日霜縑玩標格
宛然風外數枝斜
池上
荷花荷葉滿池塘柄柄搖風作晩涼忽憶新開湖裏過
遶船終日送清香
石倉歴代詩選卷一百五十九
