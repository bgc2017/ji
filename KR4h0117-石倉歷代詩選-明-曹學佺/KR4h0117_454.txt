石倉歷代詩選卷四百五十四
明曹學佺編
明詩次集八十八
邊貢
送陳文鳴
鬱鬱深澗松冬夏不改青濯濯江柳花隨波化流萍羡
彼五陵客終朝宴芳腥三楚多秀士皓首窮六經誰為
尺一書薦之升王庭
次何遜落日泛江贈魚司馬之作奉送劉美之
相投已盍簮相贈還留帶昨暮長安西今朝苑城外誰
言車馬地復得須臾會會君心暫悅去君心轉切秋岐
蔓寒草隱隱烟不絶歸雁影聯翩墮葉聲騷屑端居尚
興感况乃萬里别桂舸泝江湘何時到蠻汭蠻水夜悠
悠月明登郡樓幽蘭翠縈渚紫蘅香蒲洲應歌楚人詞
坐惜勛名浮
美之席上限韻送别
惻惻重惻惻當歌忽成默客車駕雙輪欲挽不可得華
燈燦宵焰殷勤照行色月轉庭榭光風起簷樹黑誰能
理朱絲為鼔長相憶
賦得將有事於西疇送王中丞致仕
發春驚蟄始土脉動淵泉時雨宵既零浮陽藹平阡夙
晨飾耒耜驅牛登廣原竭兹畎畆力感彼農父言穡事
依東作天時易流愆南隣有逸夫日晏高枕眠四體苟
不勤何以窮歲年
章氏園餞别升之分得木字
中園飛雨過逍遥散遐矚青雲蔭華榱廻飇撒炎燠百
卉何葳蕤芳菲鮮如沐駕言贈遠人采采溝中綠遲回
未終極陽景沈西陸歸驥嘶長林翔禽鳴高木感物多所
思褰裳以躑躅躑躅不可留何以慰衷曲
秋郊别意為汝南孟翁補作二首
驅車循廣術言返故鄉縣晨光一何綺熹微散秋甸宛
宛虛曲中盈盈露華泫因之感遊寓物候倏已變豈薄
骨肉情遥重桑梓戀
桑梓在何許藹藹汝南村綠叢帶長薄清川映柴門言
别上春時當秋始來還禾黍一已穫膴膴見高原落日
樵牧歸凉風散雞豚登堂見隣叟呼兒具盤飱依依丘
中情欵欵醉後言即爾良為樂安用乘華軒
為楊子賦别母詩
青驪載華轂宛轉度秋坂母氏遠别離客子心繾綣行行
采芳蕙緣陔復循畹山風夕飄颻吹我車上幰車行不
可返母去日以遠何以保黃髮對子加飱飯
贈王文熙二首
陽鳥流歸音空堂春風早居人結遠夢行子就長道雞
鳴東方白整駕何草草歎息素冠詩繁憂滿中抱
總轡城東門綣綣行子輈郊原茂時卉林薄鳴春鳩登
高眺連岡川途邈且脩俯睇川上波泛泛鳬與鷗一為
離羣感淚下不能收
分韻再送文熙
夜久河漢横春堂别燈黯風凄鳥初動露重花猶歛明
發不在兹重關為誰掩
别熊子
驅馬陟前阪惆悵送子歸良晤未及終車徒忽已違隂
風蔽天地砂礫慘陽暉奔藿不自謀衆禽相與飛五里
一反顧十里一徘徊徘徊不可見淚下沾我衣
别湯子
彈子匣中琴寫我心曲悲我悲良自諳子琴知者誰不
惜去日早但恨來日遲何當假羽翼送子川之湄
驅車井陘谷揚旆汾水流翺翔覽四極迢遞陟崇丘遐
諏歴嵓巘幽訪浹原疇勖哉利爾涉風湍寡行舟
喬木多勁矢直流無反波哲人秉孤操孰云光可和嗟
彼黃雀吟感此卿雲歌悠悠向原隰惋惋將如何
吳將軍廵關圖
胡馬歲南牧漢軍勞北防軍情異主將冷煖須共嘗朝
出潮河川暮過古北口邊烽傳羽箭朔氣嚴刁斗月下
黑山晴分明見列營霜欺征袖薄石報馬啼鳴三軍既
晏然暇日倚吾枕天子不可驚長懷亞夫寢
題楊氏所藏畫
翩翩水禽飛灼灼水花亂柔豔雜幽聲紛紛滿芳甸悠
悠畫中意潑潑天機新彷彿曾遊處江南二月春
贈徐子
丹棗何纍纍朝日耀其光上有同林鳥飛飛鳴且翔行
子遠於役携手登河梁舊京渺安之江永衢路長戚戚
里中語依依川上情駕言往相逐無舟何以航乖離去
則已但使心無㤀
奉贈少司徒華容王公致仕
大谷霽長霖廻雲媚山澤流潦豈不廣孰云泥吾軛朝
謝司農卿夕為岳陽客皇眷良在兹行止各有適有適
非盤敖眷言反初役觧彼府中綬歸我湖上宅葺宇依
清漣躋山憩玄石幽棲謝生慮静便終日夕矯矯雲際
鴻誰能制其翮
贈閻允中
郊月隱寒樹喔喔霜雞鳴翩翩隨陽鳥悠悠憚遐征客
車履晨發迤邐踰層城清川帶長薄綠蕪萋以榮江路
東南馳行子慕脩程金陵帝王宅佳麗夙遺名吳觀藹
岧嶤晉丘亦崢嶸憑軒一廻眺千載有餘情
伯川子仕為地官大夫能其官且有顯陟矣乃
一旦思其母夫人解印綬去予知其必有以
也取六義之比賦有兔詩二章以美之
有兔何爰爰宅我中谷阿中谷一何邃山石鬱嵳峩脩
篁蔭清風秋菊揚其華于偃復于息為樂將如何
月明流夕光零露白湛湛饑食野田草困息山石隂物
性有固然衛生良以深不見虞人罝肅肅施中林
答石峰見懷之作
露井梧桐凋杳杳秋夜凉眷言懷美人展轉何能當纖
月挂西牖微明照我牀皎皎瓊樹姿寤寐如在傍近離
已不堪况乃途路長誰其縶子馬慰我心彷徨
城東尼寺哭妺三首
佛居峻且玄中有嘉樹林驚飇隕其芳柔葉垂廣隂青
陽詎能幾朱夏奄相臨一為生死哀感我涕盈襟
生為同胞親死為異域魂魂升不知反親斷有餘恩列
几陳羞飯芳醪湛空樽隂風吹薄帷慘慘白日昏徘徊
復何見惻愴難具論
平生處閨闥不識門與逵孤魂蕩幽邈廣野將疇依舊
國踰山河反葬路逶遲寥寥神宇空亹亹芳序移死去
長已矣徒令生者悲
經西湖
皇圍寂脩夜馳路直且長玄湖貫其北流水何湯湯孟
冬寒氣交原野下微霜衆芳各以萎鴻雁哀南翔俯視
清州波仰看明月光凉風吹我衣俛首思故鄉故鄕不
可返攬轡止彷徨
贈尚子
意氣憑凌一當百關西儒生五陵客少年學書復學劒
老大蹉跎雙鬢白門下諸生半賜麻閨中小婦猶炊麥
布衣東來謁天子春日醉卧長安陌陌頭花絮夕紛紛
瓊閣如天隔紫雲浩歌翩然却歸去眼底誰是平原君
孺子宅送程南昌
豫章城南高士眠豫章太守榻常懸漢庭使者召不起
土室蓬門江水邊江水悠悠朝市改故國荒凉宅安在
墟里遥看變夕煙墓田誰為羞春&KR0581;使君五馬雙朱輪
露冕乘春意氣新下車先問南州客恐有當時下榻人
吳將軍轅門夜宴圖
營門花發春酒香濃點酡酥炙黃羊美人胡歌徤兒舞
蠟鳳啼風月當午高簾飛幕絲吹騰觴波櫛櫛梁雲凝
主人醉眠客不醒探兵枕戈戍煙静
李將軍
李將軍七尺身丈八矛生來骨相當封侯錦袍白馬如
流電一歲長安一相見不掃胡塵向朔庭空隨漢月歸
鄉縣李將軍雄且英山東塞北咸知名嗣忠堂前世澤遠且
讀父書調母羹君不見長揚羽騎如雲集天子勤邊方好兵
次杜工部秋雨歎韻柬希尹
睡起山厨濕烟白堆盤忽見紅蟹鮮狂夫對此興不淺
恰直床頭無酒錢簷雨霏霏暮聲急蓬頭獨倚欄杆立
美人不望不可攀閒誦枯魚過河泣
車遥遥為前人賦
車遥遥風起沙蓬卷離腸逐雙輪輪轉腸亦轉雙輪轉轉
臨大河雪花如席冰嵳峩盟津渡頭燈火亂洛陽城邊
冠盖多車遥遥載君行載名返赤鳳銜書下紫雲回期莫待春花晚
題豐内翰愛鳬樓
春鳬呼其侣拍拍戲芳渚一鳬忽驚人羣鳬共高舉回
翔集城下點點散如雨爱鳬古人今幾秋夕陽江上空
高樓凭欄獨送千里目平沙莾莾寒煙綠
廬墓哀為楊名父作
廬墓哀廬墓哀墓上有花親手栽春風一番花一開親
魂去矣何時來魂不來兒不返空林月落猿聲斷淚花
着樹花已空傷心何處吹羌管
接樹歎為方舉人廼翁作
朝汲水暮伐土山人接栗山中圃白頭翁嫗感且傷那
能更待渠實嘗春風花開秋結果玉盤跪進黃金顆冰
魚凍笋古有之誰道蒼蒼不關我我圃之樹今十圍雙
親何在塜纍纍山人見之雙淚垂
白岩公墜馬次杜韻奉呈
我本使君幕中客慣趨廣庭侍雙戟雨晴拂曉時一過
齒齒屐㾗開蘚石使君何所作白羽搖搖藤七尺使君
何所好湘縹在床琴在壁邇來使君偶墜馬十日不踏
長安陌芳英落盡春已晩影倒青林日光射君不見少
陵老翁亦傷足猶對驊騮歌噴玉又不見漢庭司農不
受辱自比轅駒悲局促人生須作壯士豪安能蚩蚩等
胥僕城西有山如少室城南有村如杜曲映水岩雲鎖
翠微隔花山鳥啼蒼竹君須乘輿我須馬磁甖滿載春
缸綠酒酣拔劒共起舞詩祟病魔齊就戮
君馬黃贈祝仁甫赴長蘆
君馬黃我馬蒼兩馬相逐君馬良君馬來自函關道我
馬空山食秋草憶昔兩馬初學行長安見者神色驚魯
坰驪黃未足論衞丘騋牝虛馳名豈料長成人少顧十
年不踏天閑路逸羣翻惹太僕嫌騰櫪正中奚官怒以
兹流落在風塵南走荆梁西入秦自傷萬里汗流血誰
道五花雲滿身弃置不須憐我馬君馬亦在鹽車下疾
足由來控者難驕嘶自合知音寡吁嗟君馬天下無且
向沙場閒秣芻比來司牧今伯樂肯使君王空按圖
次韻贈陸文質歸雲間
橋西落日橋東虹碧烟黯黯秋正中九峰仙客泛槎去
鶴&KR0769;虬髯吹晩風槎頭乞藥人如市共說神方能起死
海上傳來語不虚青蛇本是龍宫子月光星影動銀灣
河鼓天孫指顧間長安亦有君平肆莫避雲濤隔歲還
送楊䆳菴督馬關西
狼星掃天西虜來飛勒叩關關夜開當關空列貔虎士
伏櫪不見麒麟材朝戰關頭暮關下瘡痍大半徒行者
箭書入報宵旰憂拊髀翻思大宛馬中丞主馬朝命
新威霆動地驚故人長城迢迢亘西北萬里可當公一
身秦苑草青秦水旨魯坰衛丘那足比我公息馬兼息
民民保田廬馬生子天燠在野寒在槽馬子日肥民不
勞三軍校閱錦雲亂萬蹄蹴踏沙場高將軍騎出天驕
遁玉門烽静班超覲我願公歸登上台他日用賢如用
駿
分題得鵲山湖送維正李憲副之山東
齊門東沙逕平雲幕幕湖冥冥使君來麥秋晩柳隂隂
畫舟遠瘦蒲疎荇逗遛香南浦煙光接西堰堰北山靈
烏復兔對面潺湲華不注山前綠稼隱茅茨舊是齊儂
釣遊處横橈越水滸飛踏青芙蓉華陽洞口跨白鹿醉
吹玉笛呼眠龍長鑱野老逐李邕錦袍仙人隨赤松石
壁土花秋靡靡古蹤悠悠鎮如此要留洒翰洗蛙蟬雨
林夜黑啼山鬼
送同年少宰汪閒齋考績北上
鳳闕開晴霞龍樓啼曙鴉春風上春月吹滿上林花上
林花色明如繡亞相考功新入奏遥從花外駐公車更
向花間聽禁漏禁漏丁丁雜珮環朱衣玉貌動宸顔銓
司藻鑑懸秋水憲府威名重泰山廊廟雍容需衮職徵
迎不用皇華敇元知北斗近三台早見東人歌九罭都
下舊遊懷丙辰回頭二十九回春看花借問當時侣白
髮重逢今幾人
題王二採蓮圖次壁上沈石田韻
秋塘露下菰蒲冷野鶩沙鳬夜相並東山月出一丈高
岸柳垂垂見疎影雞鳴浦口漁伴稀自採紅蓮溪上歸
題石田畫二首為楊仲深作
夕陽半落羣峰高古林萋迷猿正號欲招同人眺野色
安得楊州何水曹近煙蒼蒼遠煙白此時獨作村西客
君不見石子岡頭蘿薜深麋鹿成羣詎相識
平生不識石田子往往相逢畫圖裏世傳百本無一真
抹青塗紫俱門人秋堂對此雙眼豁倏然置我溪與壑
君不聞畫家貴意不貴工只在冥冥漠漠中
題白岩竹
竹枝裊裊根卓卓質堅不受苔蘚剝是誰向壁掃縑素
古色蒼顔秋濯濯彷彿猶自煙水區萬里湘潭圡新斸
又疑身生風雨池老蛟盤拏突頭角醉呼虞帝歌南風
蒼梧雲深翠華邈
題周道士采苓卷
夫椒山中多老松白雲隱隱盤蒼龍山人荷钁采苓去
往往仙人松下逢仙人本是山人作山人向來滿功課
句麗勾吳幾萬里杏花隂裏春風大君不見蒲江古井
凝綠華乳嬰綆上聲唑唑長秋道士不入口放魚女兒
升綵霞
海樵吟
海樵老翁居海島自言不及山樵好山樵伐木歸作薪
隆冬滿室回陽春海樵網得珊瑚樹竈底欲然然不去
日將空腹對家人敢向山樵論飽飫中興天子元會辰
大開閶闔羅九賓勅使四方求寳貨海樵尚食山樵餓
次韻春雪
怪爾陽春日凄凄晝雪寒情知飛絮假還當落梅看
向日偏縈戶隨風故繞欄同雲幕千里吟坐憶長安
寳應元夕飲朱升之舍
望望安平驛春行路不遥故人還此地芳序且元宵水
近潮通閤燈寒月近橋計程拚取醉佳賞更須招
西陵訪王給事汝温不遇
狂夫多野性春到每思家却訪山中客還逢水際花薄
雲隂古殿鳴鳥聚連沙迤邐回溪晩西陵月正斜
郊壇夜步
晩步凌高榭春空月正明星辰臨漢畤樓觀俯秦京静
夜風飇響豐年榖日晴同心隔城市相望轉盈盈
沙河
放馬野田草路廻登古原雞鳴桑下屋牛卧雨中村薄
日浮山影長橋下水㾗煌煌中使出束帛向陵園
泛湖
此日秋風起移舟向浦煙客心隨地遠人語隔花傳古
寺疎林外孤亭落照前十年塵土夢回首一茫然
山行
兩山開一逕杳杳入雲煙仄磴樵人下危峰野衲禪斷
鴻愁返照歸馬識斜川井邑干戈後凋零異昔年
與平崖林豸史泛湖北抵華不注山夜從陸歸
浮舟出近郭落日半溪隂水闊蒹葭淨山寒煙霧深壺
觴不盡興絲竹有餘音獨悵黃花少猶煩隔浦尋
贈何子元
飲馬長城窟秋風隴水鳴旌旗連朔氣笳吹咽邊聲鹿
塞胡霜白龍沙漢月明共嗟班定遠身是一書生
贈蕭醫士
覽鏡歎華髮出門鄉路遥客裝侵暮雨歸楫渡春潮草
綠河隂細鶯啼苑外嬌荷鋤行采藥還似赤城樵
旅寓清源有懷故鄉親友次張西峰韻
雨過雙松午雲隂覆閤長柳蟬迎日嘒芹燕落泥香碧
水通官舍青山接故鄉懷人不可見歸思轉蒼茫
送于時宜
行子對新月臨堂酣且歌客衣寒未减鄉夢日應多魯
甸封春草淮川渺夕波芳音託回雁迢遞奈情何
送楊純夫
天府通新籍毘陵返故居三春辭北闕幾日過南徐岸
柳隂隂接汀花冉冉疎江流日東下何處覓雙魚
次韻留别張西盤大參
苦戀三秋别還為十日留江湖宋玉感風雨杜陵愁墜
葉鳴沙岸寒雲抱驛樓河梁阻携手誰與賦同舟
送王景暘長史還周府
駟馬薰風裏中州路不賒雨深梁苑竹春老汴宫花親
榻分羹美王筵設醴嘉五雲迴首地不似賈長沙
東阿留别無涯孟子
逆旅相逢地春殘花事稀同憐在遠道且復換征衣碧
草連村暗青山四郭圍欲旋歸去馬還逐使君歸
送鄭雪齋秋官歸閩中
識面沈憂裏重逢旅病間應緣著書癖且作泛舟還雨
色含青柳江流遶碧山東門一樽酒只尺杳難攀
張秋官元德席上留别
春日江陵去煙花萬里途山川留故郢舟揖帶三吳樹
影湘流轉猿聲峽月孤郡樓登望夕天北是皇都
雨中憩雙泉寺
野寺臨官路山門俯近郊閣虛鐘梵寂院静薜蘿交密
雨沈蛛網閒雲擁鸛巢故人詩在壁惆悵隔衡茅
倫上人院晚坐次白湖韻
過雨禪房寂松筠一逕遮梵筵青瑣佩香竈碧山茶鶴
静欹寒水僧閒數落花詩人類迂僻乘興即為家
十月六日遊千佛山寺
亭午登山寺淹留夕未歸凉風起高樹落葉滿僧衣城
郭寒煙聚樓臺暮景微京華十年客愁絶賞心違
上王氏妹墓
王郎呼不起吾妹亦泉臺白日山頭下悲風樹裏來有
親差可慰無子更堪哀歲歲荒墳土何人奠一杯
仲冬望日先隴述哀
矻矻銜石鳥愔愔棲月烏雲霄雙翼倦天地此身孤雪
野兼愁遠風楊着淚枯一杯殘臘酒知到九原無
幽寂
幽寂卧蓬戶凄凉懷舊吟鶯啼非故國草色亂春心落
日黃雲暮隂風碧海深嗷嗷北來雁二月有歸音
方獻夫讀書山寺
聞君讀書處孤榻寄禪林日抱左氏癖時為梁甫吟開
窗千嶂出隔巷一燈深獨有花龕月盈盈鑑素心
龍洞山雜吟
寺繞層峰入溪通曲澗開八年千里夢幾日兩回來古
壁流煙色荒蹊疊草萊登高賦搖落慚愧宋生才
過北渚庒
野店長渠繞郊扉晝不開茅堂傍榆柳沙路上莓苔白
鳥晴飛疾玄蟬夕奏哀主人城市裏經歲幾曾來
題白泉王子壁
吟興復不淺村中無酒家圃雲深映竹墟日半籠花石
栅啼黃鳥溪泉擁白沙晝眠兼夕坐非為惜年華
家豢鸚鵡為貍奴所斃予傷之賦短律二篇書
呈同志期有以慰我也
爾本能言鳥羈棲誤此生衆方憐彩翠天苦忌聰明月
下離羣思花間喚婢聲居然成往迹留架在前楹
人日喜晴次蒲汀韻
人日舊京雲日麗鍾山龍氣鬱開祥腐儒推枕病忽去
野老占年歡欲狂即起戶簾通紫燕早聞宫樹囀黃鴦
多情杜甫緣何事觧道他鄉勝故鄉
端午
樓船不近打魚磯簫鼓中流聽者稀遥想紫宸頒制扇
真慚清禁賜宫衣池亭映日榴開錦城郭籠煙柳蕩旂
傳有湘江年少過蘭橈應弔屈平歸
東村冬日同劉王諸子步歸
泱漭空原返照開杖藜村逕暮徘徊霜苖迸土纖纖出
風葉辭林宛宛回扶病可須重載酒住家何必更登臺青鞋
布襪滄波岸白石歌殘意轉哀
元日次灤江中丞韻
伏枕驚看歲又新卧聽街市響蹄輪樽無白酒元因病
屋有青山不當貧向晩雲霞偏弄色得時梅柳故争春
閉門可是丼肥遯懶效東西南北人
歲除祫祭以病不與奉答同寅白巖見懷之作
木榻香寒篝火融暉暉殘日隱房櫳天涯風俗追隨裏
歲暮隂陽感慨中井榦不消經夜雪背萱猶發故年叢
端居最憶東朝士爼豆從容未可同
九日雨中登樓
八月黃河擬泛槎為憐重九一停車登樓恰對冥冥雨
行逕稀逄采采花蒼樹破雲秋寺迥碧山當檻暮城斜
鄉園客路俱愁寂傳語遊人漫憶家
郊祀齋居次柴光禄劉鴻臚韻
燭火琴張伴獨居月華遥上閤簾初懷人忽夢春塘草
侑食聊烹雪苑蔬南牧犬羊時有報北來鴻雁久無書
玉簫聲裊爐煙細懶聽仙官說步虛
入壇馬上次月巖韻
樓頭鐘散曙煙微城上旗翻曉日輝雙馬共依南陌度
羣鴉争入上陽飛離郊薦歲先農事甲帳屯雲護帝畿
三載太常無寸補敢言身跡與心違
齋居候駕次韻
圜丘圍繞萬松青石室縈紆憶舊經乘月試觀仙陛樂
倚風遥聽屬車鈴力堪供奉丁年徤心到齊明午夜醒
欲效杜陵歌大禮書成誰為逹皇扄
次韻寄秦鳳山少司徒
静依高閤憮年芳萬里霜雲接塞長南郭雨晴山自碧
北山時到菊猶黃羞將老病干明主幾對琴樽憶侍郎
莫枉高情賦招隱水東籬落未全荒
寇中丞北撫宣府奉同南渠韻
守邊猶得近邦畿亞相權兼大將威烏府夜閒關月皎
戟門秋静虜塵稀探兵入塞無傳箭勅使臨戎有賜衣
聞道六龍廵幸所至今常見五雲飛
春日寄南曹故人
白門楊柳石橋邊尚憶金陵吏隱年獨夜有懷通夢寐
五雲廻首隔風煙鳳凰臺古江應繞鳷鵲樓高月自懸
省寺故人元不少南音誰附北鴻傳
奉答白巖諸公見懷聯句
暝鳥催歸出寺門長安春色已黃昏林塘只隔水西渡
蹊徑故妨花外樽星列鎖垣占聚榻月斜銀浦怯廻轅
清宵只尺懷人地海北天南未可論
座上奉贈白巖少卿
淮隂廟前沙路微井陘口下行人歸丘園别後新松老
關塞經過舊壘稀駸駸羽騎聯春甸隱隱山城啓夕扉
却顧太行應歎息十年空望白雲飛
次獻吉留别韻
初春郊甸積雪滿客子出門岐路長征車杳杳去不息
關柳青青愁未央却望泰山懷故道即歸梁苑亦他鄉
十年京洛交遊地日夕風煙思渺茫
寄南宗伯白巖
神仙官府說南畿聞道春曹事更稀庭轉晝隂移樹影
印封秋雨上苔衣臺城柳暗宮前路别墅棋殘石上圍
台斗位懸朋軰少與誰同賞復同歸
濟寧候文鳴中丞不至却寄
遠傳開府駐任城北上樓船䟎日行梅信臘隨千里使
羽書春散兩河兵青青凍麥侵沙吐縷縷晴雲隔浦生
三夜月明虛鎖纜倚蓬西望不勝情
郊壇齋居有懷簡風山月岩
只尺行軒隔兩街高吟何處美人偕桃源已屬花時感
剡曲空勞雪夜懷伐木有聲鶯在谷抱琴無韻月明齋
行宫從罷親曾數屈指城西少舊儕
寄正齋俞藩參
仲春風日冷凄凄側望歸人路不迷千里紺煙新撫哺
兩都青瑣舊封題鵷鸞有翮中猶鎩桃李無言下自蹊
沙舸一樽違面把素書遥寄魯門西
和㮚翁為整菴相公作
宛洛分携五見冬豈知遷轉得相逢藩垣子不慙京兆
禮樂吾深愧秩宗寒宴水西開紫菊暮帆江上對青峰
朝正切感當元會十載重聞鳳闕鐘
見素林公坐上喜雨次韻
蕭蕭靈雨夜垂空露浥葵心映燭紅忽報水侵庭礎外
不知花盡漏聲中雲雷自識經綸象造化同歸爕理功
我欲登堂問昭感如公真見古人風
贈都督馬惟淵
斬將搴旗處處勲冠軍名姓舊曾聞班超出塞先投筆
郤榖登壇且好文海泛直窮蛟蜃窟山驅深入虎狼羣
年來上馬披重鎧要縳單于獻聖君
寄呂思泉太僕
永陽司馬碧山居幾度詩來重起予笻杖日隨東郭履
綵毫時寫右軍書梅花癖在官先棄鸚鵡才高世共疎
吳客遠歸憑問信九還消息近何如
寄俞正齋大參
建業春殘風雨凄惠山東望海雲迷函中尺素封長恨
卷裏芳洲憮舊題臨檻忽當鶯囀樹步園無奈草盈蹊
江門只隔三朝路何日扁舟過水西
金陵早春奉懷白巖翁次致政志喜之韻
晉山迢遞隔吳鄉碧樹千重雁幾行江上再逄新歲月篋
中時簡舊篇章名叨啓事心常愧迹阻門庭夢不㤀已
恨兩京成遠别可堪蹤跡更殊方
七夕懷南垣劉司空
欲問南塘早暮潮柳煙蘆月望迢遥江頭錦鯉真難得
天外冥鴻可昜招菡萏出波還並蔕女牛經歲亦成橋
懷人己恨蓬山遠何處凉風引玉簫
答敫石溪雪中見寄
瑶華新自石溪來燭底緘封手自開銀海散花方獨眩
玉山當坐忽先頹邊橋市近多春鯉傍枕瓶香有臘醅
晴日杖藜堪共酌細看臺竹與江梅
喜蒲汀少宰卜隣
紫宸西畔白門東雞犬相聞巷陌同家遠正須君作侶
病多無奈我成翁池光應月虛含凍柳意歸春弱裊風
珍重雪泥鴻爪迹飜飛回首五雲中
壽春劉守希尹言念故鄉有拂衣之興奉問
恨别君今憶舊山感時予亦念鄉關天涯岐路幾回首
歲暮風塵多苦顔方朔久疎金馬詔季鷹終為玉鱸還
江城紫翠羣峰霽望極春雲杳靄間
次殷石溪遷居二首
溪翁小隱城隅地窈窕松窗對竹林習静不知紅日晩
避名真似碧山深臨池野鶴陪孤立破雪江花破苦吟
從此鳳凰臺畔路杖藜應許數相尋
鑑湖欲並賀知章洛社何如司馬光耆舊即今新續傳
逹人隨處可為鄉沙溪絲蕙牽風細水榭青蘿映月長
更喜鬱林洲畔石歲寒相對倚冰霜
九月廿四日遣興奉寄太常諸僚
往歲冰銜竊奉常兹辰光寵異班行斜廊縹緲朱衣月
合殿氤氲玉佩香天語獨聞當北面岳神分祀得東方
如今病卧秋山裏白髮青燈感夜長
聞台峰舟過清源不遂瞻奉短詩寄懷
隔歲關河音信遲美人千里惜分岐伯華寔愧祁奚舉
仲父虛承鮑叔知春到水亭花發處月明山館雁來時
孤帆迤邐青驄遠西望長吟有所思
次韻賀劉&KR1789;尹生子
碧林春暖鳳將雛滄海宵明蚌出珠前度共占佳夢恊
後來堪作小名呼犀錢色映雕盤果蓬矢香連畫壁弧
我亦有兒還似子會看同學著潜夫
新庒道中即事次章抑菴郡守韻
步隨芳草愜尋幽踏徧山亭與寺樓情入暮春多感慨
地過名士亦風流川長漸覺三花遠雨足因占二麥收
南望嶽峰蒼翠裏到時深恐白雲留
次韻送汪少宰閒齋進賀北上
皇居穆穆九關開有客乘槎萬里來宮月夜明鳷鵲
觀江雲秋繞鳳凰臺金魚待漏還通籍赤舄凌空不染
苔珍重麥丘三祝意等閒休當祖筵杯
送後渠崔司成致仕歸安陽
盧龍山畔菊花明一片歸帆五兩輕風入暮林稀静葉
月明江雁帶離聲尊前舞綵娛親志袖裏封章報主
情六館有人争詣闕願從天子乞陽城
李時佩坐上留别
蘭葉荷花香滿庭坐來炎雨霽空冥簾開高棟一星出
酒對故人雙眼青沙柳隂森如待折候䖝凄斷若為聽
閒從聚散看身世天際浮雲水上萍
送丁考功秉憲之關中
鶯花如錦豸袍新建節西行及好春周禮職方分二陜
漢都形勝說三秦天浮紫氣函關動雨洗青蓮華岳
真藻思還應有神助詩成先寄故鄉人
送張蕭山致政
拂衣歸卧碧山岑白髮蕭蕭欲滿簪居卜剡溪明主惠
望迷燕樹老臣心層雲鳥度江城遠五月花開水閣深
感慨臨風一長嘯會聞鸞鶴送餘音
次韻留别貞菴
隂隂汀樹起秋煙冉冉溪花接暮天歸鳥獨衝淮甸雨
離人新上汶陽船病餘藥餌存芝术老去心情托簡編
它日會傳招隱賦緘封應寫渡江年
送張原載黃門弟授職還鄉
曨曨江旭散林鴉裊裊江風捲袂紗燕郭晩春歸處路
楚山明月到時家仙遊自說投竿好吏隱誰憐去國賖
它夜陟岡應有夢紫堂青瑣隔天涯
送胡中丞伯珩進賀上尊號表如京
羽旗芝蓋拂雲長鳳匭龍函入帝鄉星近紫垣歸執法
日明丹扆坐垂裳元年繼統天無外大孝尊親國有章
朝下九衢人辟昜尚看驄馬識威光
奉送少傅還菴翁節制三秦
帝夢非熊起舊邦側思賢佐隱京江三邊羽檄來金殿
五色龍函到石淙范老甲兵胸百萬李侯才氣世無雙
臨戎制勝尋常事早見邊城築受䧏
美愁湖奉餞松月樾岡二都憲仍次前韻
多病春來久索居祖筵花柳出郊初湖中遠興依沙鳥
雨外清尊薦野蔬名姓會看當宁識勛勞應付史官
書登朝且上安邊䟽漫學文園賦子虛
送荆州董别駕之任用前韻
滁陽參牧幾經春佐郡遥看牧楚人沙柳色迷熊軾暗
渚花香浥鷺袍新雲連峽樹通西蜀月出江梅見北辰
公暇有懷堪弔古好傾寒祿奠春申
送秦文學之安仁
二載京華幾勝遊雨中蕭寺月中洲天空鴻雁影初歇
水冷芙蓉香不流琴到伯牙堪屈指句逢東野合低頭
無端忽坐江潭去短棹孤篷萬里秋
送趙主簿兼柬同年吕稽勲仲仁
梁溪渺渺鍚山蒼南去天涯客路長霜下海門潮漸落
雨深江甸橘初黃城池舊識延陵郡風俗猶傳太伯鄉
郤見吏曹憑寄語一年秋色負重陽
四月念日琢菴先生坐上留别限韻作
綢繆初罷月中琴客主同懸去住心已喜石枰凉近燭
更憐刁斗亂鳴砧華星濕綴三更露碧樹隂開四月霖
長憶此樽還入坐玉珂他日會重尋
齊河館中阻雨與二三君子宿别
曖曖青燈夜向深卧聽簷雨話鄉音水荒田野猶征粟
寒入關山未搗砧江梅十年離别夢道途千里去留心
月明且向孤城立擬看長風破積隂
送馮有孚歸瓊州省覲兼拜掃先壠却赴江州
監稅
北風吹浪擁仙槎行盡寰區到海涯萬里飛龍天上闕
五年歸雁夢中家瓊枝翠結秋墳草鐵樹香生夜宴花
回首潯陽旌節地不同司馬聽琵琶
送華山人歸無鍚次聯句韻
碧林斜日照歸韉馬上人如畫裏仙江館夢魂淮甸雨
水鄉樓閣惠山泉書成寄友重題字詩到尋僧不問緣
聞說隱君生計好五湖煙浪一漁船
次韻文侍御宗嚴出按中州
淼淼河流百丈寬樓船飛渡曉風寒西臺御史桓公雅
南國詩人陸務觀春入汴堤青草合雲開嵩岳碧峰攅
臨岐未有琅玕贈報我無勞雙玉盤
送陳子居
客子南征寒臘初朝恩驚拜網羅除雲山獨馬供愁思
雪路何人問謫居陽翟縣荒空壘峙武牢關在古林疎
北畿封壌中州接來歲徵賢有傅車
送吳少參懋貞棃雲軒賦
離宴逍遥不出城梵堂燈火坐冬晴風圍玉兔寒生暈
水咽銅龍夜有聲兩月瑣圍慚晩步十年詞苑托高情
相思莫更尋瑶草漢曲春回杜若生
送柴廷相少尹之無鍚
北客南行路幾何宦情鄉思渺煙波舟中暮雪經吳苑江上
春衣試越羅懷遠漫愁山閣迥課耕應愛水田多十年
舊事悲重省休對青松賦女蘿
送張本貞赴常熟尉
瓜步秋風曉放船岸頭人說是登仙官居地接三江口
國士名收十載前行縣每將玄鶴伴散衙時對古松眠
憑君為報錢工部寄我東湖縮項鯿
湖亭夜别柴吳二紀功述懷二首
十年青鎖委蛇地此日逄君感昔遊簪筆曉隨龍虎仗
鳴琚春入鳳皇樓倉皇出牧臨江郡貧病歸來守故丘
溪水野煙俱寂莫夜深相送不勝愁
客子别愁何處醒尹家園裏竹青青水深不辨堰西路
月出更登湖上亭鄉土幸看收戰伐野夫何以報朝廷
華山亦與燕然並欲洗巉巖勒舊銘
冀司空宅夜宴留别
楚江叢蒨百花明巫峽岧嶤萬里情用武空懷蜀丞相
牧民那遣魯書生山過赤壁磯猶在路轉黃州水更清
長憶春風别離地畫堂燈火夜三更
次鄒先生韻送章太守朝覲如京師
北斗離離接上台帝京人說是蓬萊雲門樂奏千秋引
竹葉春生萬壽杯虎節暫隨鳴佩入熊轓應載賜金來
漢家公輔多循吏誰道公非汲黯才
登鳳皇臺次李太白韻呈同遊諸公
苑中芳草玉珂遊苑外白雲晴日流多病未能抛短杖
有懷翻怯上高丘垂楊晩映秦淮水杜若春生謝眺洲
靈鳥不來阿閣迥酒闌空抱古今愁
水關東北泛舟晩造&KR1789;尹别業
隱隱輕雷動水西水東殘日抱晴霓女墻倒颭紅旗影
農屋斜連綠稻畦張相池臺煙漠漠閔公祠墓草萋萋
廻舟不盡登臨感却棹凉風過别溪
蔣山次韻
病起尋芳郭外遊漢人祠廟蔣山頭千盤鳥道緣雲轉
五色龍江抱日流隔浦迥看帆窅窅步林時聽鹿呦呦
松阡積雨莎如鏃不有桃花宛是秋
登嶽次劉&KR1789;尹韻
岱宗山秀百靈屯壁立煙霄萬代存幽府化機盤地軸
上清真氣接天門霞標日觀青松麗春透龍池碧水溫
薄暮振衣峰頂石蓬萊東眺海雲昏
北上天門日未斜剛風吹我度谽谺仙人洞古留丹鼎
玉女祠高拱碧霞深澗千年猶凍雪隂厓四月始桃花
秦封漢禪俱牢落細讀穹碑感歲華
玉皇祠畔一凭欄絶頂風高夏亦寒北去塵沙通瀚海
西來天地是長安青雲迥隔三千界白日平臨十八盤
似有飛仙度幽壑鳳笙聲裊佩珊珊
登直沽城樓
宦遊數覽東南勝西北乾坤見此樓冠冕八方通驛道
河山千里控神州風連碣石雲秋黯日倒扶桑海汐流老
病獨懸戎馬涕俯身疑入洞庭舟
宣城道中書事
路出荆門不斷山西通巴塞北秦關四方羣盗何時息
五月征夫且未閒羊祜塜荒碑七尺武侯祠古屋三間
蒼凉雲日江村午愁絶東流去不還
題曹僉憲時範曲林倡和卷次䆳菴韻
曲林門巷繞溪斜近接三門洞水涯豈必山中稱相府
自應雲外有仙家斧斤不到隂森樹池館長開爛漫花
最愛隱居生計好筆床詩卷領年華
初雪有懷
江南子月稀逄雪子月今年雪可書近借曉光分北牖
遠通春信到山居含沙細草纖纖出破臘疎梅宛宛舒
却憶海濱垂白叟幾時乘興訪吾廬
蝎傷右足詩以寫懷
足蝎常懷杜老愁下堂今抱子春憂浮生禍福深難料
卒歲行藏可待謀香抱池荷花自晩響回風葉樹先秋
不眠起坐還中夜却傍銀河望女牛
清凉寺次韻
許日肩輿不到山重來猶聽鳥關關川原隱映斜光外
陵廟參差王氣間風妥暮花侵坐濕雨催春竹過林班
白雲深處無雞犬轉覺僧家歲月閒
遊林慮山黃花寺
黃花峪臨千萬山招提更在萬山間窗圍白石冬逾静
門偃紅椒晝不關迎日岫煙生裊裊咽冰岩瀑下潺潺
場苖可用維吾馬已判東峰上月還
壽訥齋王封君
竹園槐屋久藏珍水思山情老更真文會故同居洛叟
武陵何羡避秦人魚竿舊隱時分席豸繡新封懶挂身
壽域曉開城市遠只因無地着紅塵
哭同年五清劉先生
幾聽隣笛起悲歌舊屋依然怯再過紫殿不聞司馬入
蒼天其奈謝公何庭花宛宛開新蘂圃樹隂隂發故柯
惆悵禮臺行樂處清風蕭颯暮寒多
次&KR1789;尹謎詩韻戲答
棄置常疑秋扇同招尋何敢望東風梅消花雪春方露
鯉出冰河信始通終夜綵雲飛夢裏幾時明月墮懷中
西州道路誰能識為訪當年賣卜翁
雨後讀三國志
積雨偏能感四愁濁醪真可散千憂自憐好客過文舉
敢望生兒似仲謀花塢静看朱檻暮草堂閒對碧山秋
菴閭架底黃昏月且抱青芻學飯牛
問史判乞奕子
出洞經年敵手稀袖携仙譜日邊歸枰留謝墅花隂静
地隔商山草徑微啼樹雨鳩俄並立入簾風燕故斜飛
端居苦憶王樵侣永晝雙開客寺扉
壽藏
碧山深處築佳城六檟親栽萬古情籬下後身陶隱士
畫中知己趙臺卿隣翁過訪分泉飲童子迎歸拄杖行
應笑紛紛學仙侣藥爐辛苦望長生
暮春病起寄懷&KR1789;尹
院静簾垂春日斜藥爐茶鼎寄生涯閒思舊侣空懷遠
病對芳辰轉憶家簷畔落泥還燕子檻邊飛絮且楊花
何時却捲圖書去一放江門萬里槎
謁文山祠
丞相英靈昔未消絳帷燈火䬃寒飇乾坤浩蕩身難寄
道路間關夢且遥花外子規燕市月水邊精衛浙江潮
祠堂亦有西湖樹不遣南枝向北朝
題雜畫
藹藹古城隅遥遥車馬度同為城外人不識城中路
北風吹大雪向夕滿空山遥見山中客懸燈草屋間
江水春春碧江門晝晝開荒村過客少獨自掃蒼苔
鳥啼青石岡日照紅泥坂杳杳雲外鐘山僧獨歸晩
西園
月落古隄上人行春陌頭曉煙如有意長伴綠楊樓
冬至上陵途中雜咏
鴉啼古城上月落古城闉城外車馬道清風飄素塵
朝從田父飯憩馬古林西村雞不知曙日高猶自啼
枯楊臨大堤上有鸜鵒窠春風幾日至會使綠隂多
秋日過西内團殿
御溝東畔古松盤曾得先皇倚笑看龍馭不歸鸞吹杳
石廊圓殿鎮秋寒
次白洲韻贈黃教授
賈生只合住長沙三載江陵却寄家雲静碧天秋日午
講堂吟對木犀花
題扇寄壽春希尹
淮南花雨送春還叢桂隂隂郡閣閒自是劉安有仙骨
謫居猶近八公山
次韻題菊贈俞國聲歸無鍚
遠携樽酒惠山來夢草情牽對月杯雲際忍聽雙雁别
水邊愁見一帆開
次韻梧山中丞寄别東塘侍史
宋臺梁館暮霜餘野色蒼茫擁使車馬首不隨南去雁
袖中元有北征書
諫草書殘驛舍燈翠花衝雪恐難勝回軺莫向春明路
見說君王在白登
羽蓋飄颻白日臨廻光應燭小臣心願同汲黯留中闥
更擬相如賦上林
重贈吳國賓
漢江明月照歸人萬里秋風一葉身休把客衣輕浣濯
此中猶有帝京塵
寄閭衛之同府
客來君寄一雙魚客去還君一紙書欲買扁舟向東下
洞庭春浪近何如
夜宿太常官舍懷佐一首
只尺東曹信渺然别離何似路三千松窗月色槐隂雨
一夜愁心似隔年
内弟文甫至清河一見而别題扇贈之
逆旅相逄意惘然四年魂夢一燈前即教乍見還分手
猶勝山隂雪夜船
瑞卿留别次韻以答
揚舲無奈客心何暑雨平添潞水波草閣驛亭談笑别
碧山回首暮雲多
送顧侍御出守馬湖
露冕南州火井西東過瀘水北沱溪借問鄉愁何處切
千山明月子規啼
送張元亮
知君元在識君先水國相逄亦偶然何日一樽還遠别
暮雲春樹暗江天
送毛東塘侍御北還後懷寄
汴上相逄一載餘五雲回首送軺車河梁别意真堪畫
行李瀟瀟幾卷書
衛輝阻雨奉别幸菴彭太保
宦情時亊劇秋雲話到傷心不忍聞别夢迢迢似明月
漢關秦塞遠隨君
送雷州趙太守三首
蘇公樓前海日晴伏波祠畔瘴煙清荔枝垂實桄榔暗
太守來時雙鶴迎
詩人出守是尋常萬古心期一瓣香若道雷州非樂土
請君時到十賢堂
我在江陵望帝鄉登樓時恨楚天長憐君更隔三千里
嶺樹湖煙共渺茫
昌平廢縣
層阿迴眺獨行行日落春山煙霧生山下荒城隱叢薄
&KR0008;人云是古昌平
泰山回馬嶺
回馬嶺前春日西澗花巖樹鬱萋萋上方鐘落不知處
惟見白雲巖畔棲
鹿門山
龐公舊隱鹿門山近在襄城漢水間石洞草荒無路入
夕陽時見鳥飛還
習池
習家池上草萋萋流水成渠稻作畦山簡不來遊客散
居人猶唱白銅鞮
楝塘歌
楝塘老人塘上遊颯颯西風吹素秋記得看花三四月
滿堂紅紫映波流
避喧
興在桃源山水間幅巾藜杖每忘還沙田雨濕青牛卧
石洞花深白鹿閒
竹店舖候高生不至
行盡荒山更涉溪故人聞說在城西空庭日午車馬寂
惟有鵓鳩深樹啼
石倉歴代詩選卷四百五十四
