石倉歴代詩選卷二百二十一
明曹學佺編
宋詩九十八
林景熙
南山有孤樹
南山有孤樹寒烏夜遶之驚秋啼𦕈𦕈風撓無寧枝托
身未得所振羽將逝兹高翔犯霜露卑飛觸茅茨乾坤
豈不容顧影空自疑徘徊向殘月欲墮巳復支
商婦吟
良人滄海上孤帆渺何之十年音信隔安否不得知長
憶相逢處缺月隨我歸月缺有圓夜人去無回期回期
倘終有白首寧怨遲寒蛬苦相弔青燈鑒孤幃妾身不
出戸妾夢萬里馳
故衣
篋中出故衣絡緯聲四壁昔年慈母線一一手所歴眷
眷遊子心惻惻虚堂夕逝水不返流孤雲杳無迹空令
攬衣人一線淚一滴衣敝奈有時母恩無窮期終憐寸
草心何以報春暉朝寒縱砭骨念此不忍披且復返所
藏永寄霜露思
九日會連雲樓分得落字
冉冉海霧深荒荒山日薄登高集華裾縱目天宇廓落
葉悲徂年寒英照深酌心醉乃文字意行非澗壑緬懷
斜川遊此道久寂寞胡為吹帽人白首戀賓幕窮途謬
行藏異代懸美惡我愛漉酒巾西風不能落
訪二陸故居
風流懷二陸才名動三吳斯人不可作千載空煙蕪當
時聘俊筆萬象争先驅有如明月璧美價傾鴻都世運
有翻覆韞匱真良圖惜哉去就乖毁此千金軀人生皆
有死百年同須臾獨遺文字芳乃與天壤俱凄凄崑山
寒冉冉谷水枯白鶴久已寂黃犬誰復呼荒祠掛殘陽
扁舟入菰蒲采蓴薦秋水庶以明區區
納凉過林氏居
出郭已虚曠入門轉蕭森筠棲無六月聊以解我襟紅
日不到地白雲時滿林坐久石根冷酒醒荷氣深飄飄
黃冠客臨流鼓瑶琴一鼓洗我耳再鼓空我心山高水
復迥彷彿蓬萊音興盡拂衣去城笳吹夕陰
陳子植草廬成求余賦
老矣杜陵客草堂倚江干故人相幽築皇天愍生還君
家付楚炬結構當時囏謂得風雅力竹木供大官城邊
夜歸鶴杳杳發長歎朱甍昔峨峨碧草今曼曼何如蔭
白茅容膝有餘安我哀喪亂餘人煙半凋殘風凄狐兔
驚露重星斗寒丈夫坐一室此念馳九寰所以草堂人
安得千萬間
曉意
僧鐘覺曙鳥紛飛弄林光宿雨漸離石人起開秋房南
山忽入几相對各老蒼流泉送日月危石支興亡問山
山無言啼猿起前岡
妾薄命
盈盈梁家姝奕奕晉朝使解珠不論貲得備巾櫛侍一
笑金谷春列屋俱斂避豈知錦步温巳復為愁地念主
惠妾深緣妾為主累樓頭風雨深殘花抱春墮
别所親
人生重離别况此雙髩蓬停柳非故色昨夜吹霜風臨
分復携手野色猶濛濛愁深轉無語寫入潺湲中一水
分兩支來共高高峰出山暫相失到海終相逢
酬謝臯羽見寄
入山采芝薇豺虎據我丘入海尋蓬萊鯨鯢掀我舟美
人渺天末瑶音寄青羽自言招客星寒川釣煙雨行行
古臺上仰天哭所思餘哀散林木此意誰能知
過風門嶺
客來自風門颼颼撼兩袖溪迥衆峰新畈絶一嶺又行
行春日微怪禽啼白晝流年感花稀古道表松秀聊此
寄小酌餘酣掬山溜
新豐道中
長颷卷炎埃澄空出秋素迢迢鐵甕城回首隔蒼霧酒
帘颺荒市笳鼓發深戍倚篷問舟人云是新豐路籬落
雞欲栖野水牛半渡不見抱琴人斜陽在高樹
古松
獨占寬閒地不知搖落天山林猶古色風雪自窮年龜
伏靈根壽禽巢絶頂僊棟梁非所屑幾見海成田
崑巖
神斧何年鑿南山片石盤玉藏僊笥古翠落縣門寒老
木天邊瘦歸雲雨外殘市塵吹不到朝夕静相看
鄭宗仁會宿山中
挑燈懷舊夢移席近春泉共話忽深夜相看非少年斗
垂天末樹燐出雨餘田亦有茅簷下飯牛人未眠
桐角
田家無律呂聲寄始華桐碧卷春風老清吹野水空客
心寒食後牛背夕陽中不惹林花恨年年送落紅
飛雲渡
人煙荒縣少澹淡隔秋陰帆影分南北潮聲變古今斷
峯僧塔遠初日海門深小立蘆風起乘槎動客心
道中
程入江鄕宿新炊飯帶沙亂山愁外笛孤驛夢中家野
水平菰葉春風足棟花西來三兩客閒說舊京華
寶林寺
圖上追三笑詩中寄七哀孤棲非絶物多難亦成才歲
儉米生竹春寒衣上苔不知遼海客化鶴幾時回
宿台州城外
荒驛丹邱路秋高酒易醒霜增孤月白江截亂峰青旅
雁如曾識哀猨不可聽致家追此夕三十五郵亭
神山寺訪僧
獨客無清伴高僧住别村空山卓鍚影斷石繫舟㾗風
細松生籟沙虚竹迸根小亭閒坐久落日嘯孤猿
鄭氏西莊
不踏紅塵道結廬依水鄕遠峰開宿雨高樹表初陽犢
卧野門寂雁飛秋稻香午橋花竹地回首巳凄凉
溪行
風高餘暑盡獨往興悠然野色延幽步秋聲入暮年日
斜禽影亂水落樹根懸回首故人遠城笳吹夕煙
僊壇寺西林
古壇僊鶴杳野鹿自成羣松氣浮清吹經聲出白雲石
穿僧屋過水到寺門分人世無窮事山中了不聞
寄鄭宗仁
城南懷舊别谷口寄春耕野鸛巢雲老林僧管瀑清養
花疏石髓煉藥伏山精見說孤燈雨年來著易成
趙奥别業
已無湖海夢漸老足閒情野杖日尋壑家書時到城開
池納天影種竹引秋聲亦愛簟瓢樂年來世味輕
夜意
澹然無一事至樂在書牀老石棲雲定疎松過雨香砧
清秋巷迥燈白夜堂凉此意無人會重城醉夢鄕
天台隱者
俗駕不曾到瘦笻時復携肺肝清澗飲髩髮老巖棲野
巷猶雞犬春城自鼓鞞未應人世外别有武陵溪
新昌道上
江湖猶是客歲月巳成翁僊路重雲外人家落木中山
㾗經燒黑土脉入泉紅又得春風信孤花照驛東
贈吳秀才林東歸
幾夜高堂夢不知山水長西風歸雁蕩落日過烏傷斷
影雲空白孤心草欲黃終憐負甘旨淚灑蓼莪章
越中送徐君寅歸閩
此地同為客當秋獨送君斜陽留薄醉遠道惜輕分老
泪遺陵木鄕山出海雲天南有回雁音信倘相聞
故宫
驚風吹雨過歴歴古槐蹤王氣銷南渡僧坊聚北宗煙
深凝碧樹草没景陽鐘愁見花甎月荒秋咽亂蛬
辟雍
冠帶百年夢昔遊今重嗟璧池春飲馬槐市瞑藏鴉堂
鼓晨昏寂廊碑風雨斜石經雖不火歲歲長苔花
孤山
回首咸平夢清風自滿湖乾坤一士隱身世此山孤鶴
去空秋影梅開向舊株耳孫今白髮持酒酹寒蕪
舟次吳門
懷古心猶壯臨流影自孤湖煙迷檇李城木出姑蘇草
暗春驚鹿菰香秋試鱸青樓舊時月無復聽吳歈
釣臺
曾來天上宿夢不離寒磯宇宙雙臺迥煙波一客歸姓
增江郡重墓隔越山微千古登臨意凄凉帶夕暉
宿七里灘
寥落空山上買魚開酒樽亂山含雪意孤艇寄楓根灘
近不成夢鴻飛欲斷魂偶呼黃帽語一犬吠前村
過北雁蕩山下
驛路入芙蓉秋高見早鴻蕩雲飛作雨海日射成虹一
水通龍穴諸峰盡佛宫如何靈運屐不到此山中
禹廟
萬國曾朝會羣山尚鬱盤嚴祠鎮玄璧故代守黃冠窆
入雲根古梁歸雨氣寒年年送春事來拂蘚碑看
荷錢
盈盈新疊碧難借柳條穿鑄景菰蒲外買隣鷗鷺邊炎
官初掌柄水國不書年漸長薰風價折筩供酒舡
訪武伯山居
照書雙眼碧天欲壽斯文白髮前朝士青山半屋雲遲
花春後見遠瀑夜深聞廻首重華夢荒田自鹿麕
漁笛
楚竹聲何遠蒼茫想釣舟横當半篷月吹破一江秋落
葉紛前浦驚鴻過别洲曲終枕蓑卧無夢到凉州
雪後
開簾殘酒醒雪意尚垂垂夜色沈奎久春容變柳遲寒
塘鷗自散荒歲雀同飢便欲誅茅隱何山有紫芝
山中早行
短策穿幽徑山樵半掩扉月斜林影薄石盡水聲微一
犬隔籬吠孤僧何處歸相逢松下立風露滿秋衣
疎懶為四明何君賦
野意雲同散閒門草自新不知塵網密為謝客車頻風
月兼忘我山林亦恕人咸陽歎黃犬榮辱古為隣
溪亭
清秋有餘思日暮尚溪亭高樹月初白微風酒半醒獨
行穿落葉閒坐數流螢何處漁歌起孤燈隔遠汀
答陳景賢
一劒掛寒壁艱危氣不衰髮根朝鏡覺書味夜燈知夢
斷潮生枕愁新雁入詩思君心欲折又負菊花期
送葛居士住栖碧庵
越山巉巉越臺孤井中雙鯉曾走吳滿坡叢竹遺舊箭
回首覇業空煙蕪詩人訪古凌絶壁危樓竟欲老深碧
聲搖孤枕海濤壯影伴瘦笻山月白了然道者亦離塵
一龕松下分秋雲秪今虎豹滿平陸鍊骨誰與箋青旻
琴心劒氣兩寂寞醉墨淋漓風雨落九十九峰歸夢寒
玉笙泠泠跨飛鶴
春感
柳花衮雪春冥冥溪風一夜吹為萍萍隨風去渺流水
人生無根亦如此故山入夢草芊芊半窗疎雨寒食天
曉來白髮稀可數多少朱顔化黃土高原冉冉青煙斜
麥飯灑松能幾家子規呌殘金粟暮繭紙蘭亭巳飛去
荷珠
霞衣葱珮來珊珊水晶之宮綠玉盤誰與馮夷作戲劇
貝&KR0146;驅入神瓢翻又疑罷織鮫人泣碧窪融作水銀汁
圓或爲璧方爲珪寒光滉漾不可拾古來欹器戒覆傾
真宰之柄常惡盈季倫買笑輕百斛金谷轉首迷榛荆
紛紛魚目爭貴惜道眼獨懸諸幻息須臾海霽山日高
綠雲萬柄淨如拭
冬青花
冬青花花時一日腸九折隔江風雨青影空五月深山
護微雪石根雲氣龍所藏尋常螻蟻不敢穴移來此種
非人間曾識萬年觴底月蜀魂飛遶百鳥臣夜半一聲
山竹裂
喜劉邦瑞遷居采芹坊
并鄉聚散笑匆匆歲月無情忽兩翁燈火城南聽夜雨
桑麻社曲憶春風百花新意皆歸燕萬里離愁獨寄鴻
重約扁舟尋禹穴夕陽疎樹亂雲東
讀秦紀
瑯琊臺上晩雲平虎視眈眈隘八紘萬里不知人半死
三山空覺草長生兆來鬼璧沙邱近威動神鞭海石驚
書外有書焚不盡一編圮上漢功名
項羽里
英雄蓋世竟何為故里凄凉越水涯百二勢傾爭逐鹿
八千兵散獨乘騅計疎白璧孤臣去淚落烏江後騎追
遺廟荒林人酹醉至今春草舞虞姬
陪王監簿宴廣寒遊次韻
銀橋疑駕海天長丹粟離離照翠觴影浸山河瓊殿冷
舞深風露羽衣香亦知廣莫元無野却笑温柔别有鄉
手折一枝驚昨夢素娥憐老授玄霜
漁舍觀梅
冷雲漠漠護籬陰瀟灑苔枝出竹林影落寒磯和雪釣
香浮老瓦帶春斟幾憑水驛傳芳信秪許沙鷗識素心
回首西湖千樹遠扁舟寂寞夢中尋
虎邱寺
突兀僧房倚翠微金精幻虎覇圖非瓊田萬頃山如湧
鐵壁千尋澗自飛堂在經聲通老石樓開塔影落秋衣
千年幽獨嗟誰氏斷刻苔深帶夕暉
鶴林寺
流水蒼松石逕斜甕城城外梵王家僊林不返雲巢鶴
僧鉢曾移海國花剝落苔碑秋卧草荒凉竹院午敲茶
當時一擲乾坤手曾向山窗倚暮霞
焦山寺
山裹中流水作林寶蓮鼇背翠沈沈半空但覺煙嵐合
三面不知風浪深僊井浴丹開曉日海門浮玉澹秋陰
洞深瑶草無人采瘞鶴殘碑浸碧潯
舟中書事
村酒沽來濁可斟扁舟過雨繫楓林午香吹稻海田熟
秋蔓引瓜茅屋深天地暗塵歸客髩江湖斜日動鄉心
衰年自笑爲形役空羡閒鷗卧水陰
雲門卽事
最愛林中過客稀坐分孤石澹忘歸僧閒時與雲來往
鶴老人知城是非瀟灑山光秋入晝清寒花氣曉侵衣
一溪截斷紅塵影西有任公舊釣磯
寄葛秋巖
吳地繁華半劫灰故山秋遠夢頻回琵琶亭老春風棹
桑落洲寒夜雨杯歲月悠悠人幾換關河渺渺雁空來
酒酣欲寄登臨眼黃葉斜陽滿廢臺
歸白石故廬
四隣井竈出荒墟獨鶴歸來認舊廬一逕蒼苔供瘦策
半簪華髮伴殘書斜陽巷陌語初燕新水池塘生細魚
小立春風憐寂寞忽吹花片入襟裾
春暮
乾坤萬事上眉端寂歴東風獨倚闌白髮餘春能幾醉
綠陰疎雨不多寒香飄苔逕花誰惜影落沙泉鶴自看
碧眼野僧知我意素琴携就竹西彈
用韻寄陳振先同舍
心事凄凉寄雁聲石田苔滿未妨耕西風戌角催年換
殘夜江樓見日生煮茗敲冰貧有味看花隔霧老無情
湖山猶憶笙歌底笑領春香綠滿觥
紀夢
江風吹夢到書樓樓外新鴻數點秋葛老巾山空落照
晉時帶水向東流魚蝦市散荒煙合鳥雀門深細草幽
何處一聲長笛起覺來孤客在滄洲
贈天目吳君實
詩興翩翩度雪溪巖雲半護舊留題夢回殘月蒼梧曉
家在春風秀麥西萱草堂深衣屢寄桃花觀冷酒重携
故山石鏡無人問空與寒猿照影啼
答鄭卽翁
初陽蒙霧出林遲貧病雖兼氣不衰老愛歸田追靖節
狂思入海訪安期春風門巷楊花後舊國山河杜宇時
一種閒愁無着處酒醒重讀寄來詩
東山渡次胡汲古韻
客來持酒灑煙霏空想高風意欲飛老洞藏雲安石卧
孤舟載雪子猷歸一川白鳥自來去千古青山無是非
欲上危亭愁遠眺廢陵殘樹隔斜暉
寄陳用賓
水竹脩脩稱客居閒時挾策自觀魚為儒老入他州籍
懷古幽探異穴書日暮碧雲歸巳晩歲寒青桂嗅如初
文章自古多憎命狗監無勞誦子虚
寄七星山人
十年疎髩為誰斑天借儒冠日月閒欹枕寒生雙瀑澗
開門春滿七星山鶴歸尚覺遼城是鵑老空聞蜀道難
欲覓九還憑寄語青牛何日度函關
夢中作
昭陵玉匣走天涯金粟堆前幾吠鴉水到蘭亭轉嗚咽
不知真帖落誰家
題陸大參廣陵牡丹詩卷後
南海英魂呌不醒舊題重展墨香凝當時京洛花無主
猶有春風寄廣陵
歸自越避宼海濱寒食不得祭掃
持酒無因灑墓松禽聲花色慘東風去年此日身為客
及到鄉山又客中
秋夜
片月相隨過竹居風生荷葉酒醒初窗扉半掩秋蟲急
猶有殘燈守故書
吳中會故人
一聲秋雁荻花秋片月吳松共客舟却憶去年今夜月
思君獨上越山樓
别方槐庭山人
夜闌深語剔寒缸别意蕭蕭竹半窗明日孤帆鴻影外
東風殘雪過曹江
葛仙翁石牀
鈞天夢破珊瑚枕巖壑春供翡翠屏一卷黃庭雲半席
宵深讀與嶺猿聽
館娃宮
苧羅山女入宮新四壁黃金一笑春步輦醉歸香逕月
隔江還有卧薪人
宋武帝居今爲壽邱寺
青衣夢破滿林煙一擲乾坤亦偶然僧屋翠微看月上
江山猶似永初年
夢回
夢回荒館月籠秋何處砧聲喚客愁深夜無風蓮葉響
水寒更有未眠鷗
聞蟬
翼綃微動自宮商幾曳殘聲送夕陽喚得槐柯芳夢覺
薰風一曲換西凉
其二
近交紙簿雲翻手舊夢冠空雪滿顛却憶畫舡曾聽處
夕陽高柳斷橋邊
䟦
古今扶綱常立人極者忠與義而已昔伯夷叔齊恥食
周粟孔子賢之賢其義也張巡許遠致身于國百世祀
之祀其忠也余觀霽山斯集慷慨激烈闊步遠視冬青
樹事爲所難爲於戲宋亡久矣此人此心果何爲哉忠
義激之也觀斯集厥有感于斯歟厥有取于斯歟嘉靖
辛卯歲三月浙江按察司副使京口丁瓚跋
附趙萬年裨幄集
臘月初三日敵人攻城以強弩射退獲捷
四圍鉦鼓震天鳴敵騎平明盡逼城萬弩應弦因退走
却疑城上有神兵
正月初三日至初五再攻焚其攻具敵騎大却
鵝車虎砲與雲梯堪笑邊人巧用機大帥胸中攄妙算
一時談笑盡灰飛
臘八危家餉粥有感
襄陽城外漲沙塵矢石叢中未死身不爲主人供粥餉
爭知臘八是今辰
二月三日登城郊外春色可人而敵騎未退
平生春日不傷春今日逢春愁殺人觸目旌旗非族數
無言桃李少精神可憐野興牽羈興不分紅塵雜塞塵
直待元戎攘却後峴山無惜領嘉賓
毁土山
築土爲山號距煙邊人癡計要攻城誰知壯士中宵出
三月工夫一夜平
十三日納合道僧攜印來降
屹若金湯不可攻此時誰肯自投降勢窮方獻將軍印
何似當初莫渡江
徐招幹請喫鱖魚桐皮
簷外桃花片片飛垂涎漢水鱖魚肥桐皮一作飢腸飽
似得精兵解敵圍
程機宜宅喫豆粥
豆紅米白間青蔬髣髴來從香積厨異日大官還飽飲
不應忘却在蕪蔞
偶成
一心憂國不憂家掠面黃塵帶晩沙郵傳不通音問隔
家人夜夜卜燈花
圍中墮馬傷足方愈牙痛累日
敵騎塞東津迍邅困此身足傷方復步牙痛又搖齦忍
見邊塵暗俄驚歲事新龍鍾三十九碌碌度青春
歲暮
歲暮嗟為客那堪復被圍一心惟許國視死巳如歸
除夜
除夜春牛吼開正敵騎多有謀思却敵休問命如何
石倉歴代詩選卷二百二十一
