石倉歴代詩選卷四十一
明曹學佺編
盛唐十
李頎(東川人)
湘夫人
九嶷日已暮三湘雲復愁窅靄羅袂色潺湲江水流佳
期來北渚捐佩在芳洲
塞下曲
黃雲雁門郡日暮風沙裏千騎黑貂裘皆稱羽林子金
笳吹朔雪鐵馬嘶雲水帳下飲蒲萄平生寸心是
古塞下曲
行人朝走馬直指薊城傍薊城通漠北萬里别吾鄉海
上千烽火沙中百戰場軍書發上郡春色度河陽褭褭
漢宫柳青青胡地桑琵琶山色曲横笛斷君腸
漁父歌
白首何老人蓑笠蔽其身避世長不仕釣魚清江濱浦
沙明濯足山月静垂綸寓宿湍與瀨行歌秋復春持竿
湘岸竹爇火蘆洲薪綠水晚香稻青荷包紫鱗於中還
自樂所欲全吾真而笑獨醒者臨流多苦辛
東京寄萬楚
濩落久無用隱身甘采薇仍聞薄宦者還事田家衣潁
水日夜流故人相見稀春山不可望黃鳥東南飛濯足
豈長往一樽聊可依了然潭上月適我胸中機在昔同
門友如今出處非優游白虎殿偃息青𤨏闈且有薦吾表
當看擕手歸寄書不待面蘭茞空芳菲
寄焦鍊師
得道凡百歲燒丹惟一身悠悠孤峰頂日見三花春白
鶴翠微裏黃精幽澗濱始知世上客不及山中人仙境
若在夢朝雲如可親何由覩顔色揮手謝風塵
寄萬齊融
名高不擇仕委世随虚舟小邑常嘆屈故鄉行可遊青
楓半村戶香稻盈田疇為政日清淨何人同海鷗搖巾
北林夕把菊東山秋對酒池雲滿向家湖水流岸隂止
鳴鵠山色映潛虬靡靡俗中理蕭蕭川上幽昔年至吴郡
常隱臨江樓我有一書札因之芳杜洲
登首陽山謁夷齊廟
古人已不見喬木竟誰過寂寞首陽山白雲空復多蒼
苔歸地骨皓首采薇歌畢命無怨色成仁其若何我來
入遺廟時候微清和落日弔山鬼回風吹女蘿石門正
西豁引領望黃河千里一飛鳥孤光東逝波驅車層城路
惆悵此巖阿
光上座廊下衆山五韻
名嶽在廡下吾師居一牀每聞楞伽經只對清翠光百
谷聚雪色莓苔侵屋梁氣盤古壁轉勢引幽階長願遊
薜葉下日見金爐香
宋少府東谿泛舟
登岸還入舟水禽驚笑語晚葉低衆色濕雲帶殘暑落
日乘醉歸谿流復幾許
送崔侍御赴京
綠槐蔭長路駿馬垂青絲柱史謁承明翩翩將有期千
官大朝日奏事臨赤墀肅肅儀仗裏風生鷹隼姿一從
登甲科三拜皆憲司按俗又如此為郎何太遲送君暮
春月花落城南陲惜别醉芳草前山勞夢思
送從叔遊襄陽
言别恨非一棄置我宗英向用五經笥今為千里行裹
糧顧庭草羸馬詰朝鳴斗酒對寒食雜花宜晚晴春衣
采洲路夜飲南陽城客夢峴山曉漁歌江水清楚俗少
相知遠遊難稱情同人應館榖刺史在郊迎只合侍丹
扆翻令辭上京時方春欲暮歎息向流鶯
崔五宅送劉跂入京
行人惜寸景繫馬暫留歡昨日辭小沛何時到長安鄉
中飲酒禮客裏行路難清洛雲鴻度故關風日寒維將
道可樂不念身無官生事東山遠田園芳歲闌東歸余
謝病西去子加餐宗伯非徒爾明時正可干躬耕守貧
賤失計在林端宿昔奉顔色慙無雙玉盤
臨别送張諲入蜀
出門便為客惘然悲徒御四海維一身茫茫欲何去經
山復歴水百恨將千慮劒閣望梁州是君斷腸處孤雲
傷客心落日感君深夢裏蒹葭渚天邊橘柚林蜀江流
不測蜀路險難尋木有相思號猿多愁苦音莫向禺山
隱禺山地非近故鄉可歸來眼見芳菲盡
送王昌齡
漕水東去遠送君多暮情淹留野寺出向背孤山明前
望數千里中無蒲稗生夕陽滿舟檝但愛微波清舉酒
林月上觧衣沙鳥鳴夜來蓮花界夢裏金陵城歎息此
離别悠悠江海行
留别王盧二拾遺
此别不可道此心當報誰春風灞水上飲馬桃花時誤
作好文士只令遊宦遲留書下朝客我有故山期
晩歸東園
出郭喜見山東行亦未遠夕陽帶歸路靄靄秋稼晚樵
者乘霽歸野夫及星飯請謝朱輪客垂竿不復返
無盡上人東林禪居
草堂每多暇時謁山僧門所對但羣木終朝無一言我
心愛流水此地臨清源含吐山上日蔽虧松外村孤峰
隔身世百衲老寒暄禪戶積朝雪花龕來暮猿顧余守
耕稼十載隱田園蘿蓧慰舂汲巖潭恣討論洩雲豈知
限至道莫探元且願啓關鎻於焉微尚存
題綦母校書所居
常稱掛冠吏昨日歸滄洲行客暮帆遠主人庭樹秋豈
伊問天命但欲為山遊萬物我何有白雲空自幽蕭條
江海上日夕見丹丘生事非漁釣賞心随去留惜哉曠
微月欲濟無輕舟倏忽令人老相思河水流
題盧道士房
秋砧響落木共坐茅君家惟見兩童子林前汲井華空
壇静白日神鼎飛丹砂麈尾拂霜草金鈴搖霽霞上章
人世隔看奕桐隂斜稽首開仙要黃精堪餌花
題僧房雙桐
青桐雙拂日傍帶凌霄花綠葉傳僧磬清隂潤井華誰
能事音律焦尾蔡邕家
題合歡
開花復卷葉豔眼又驚心蝶繞西枝露風披東榦隂黃
衫漂細蘂時拂女郎砧
古從軍行
白日登山望烽火黃昏飲馬傍交河行人刁斗風沙暗
公主琵琶幽怨多野雲萬里無城郭雨雪紛紛連大漠
胡雁哀鳴夜夜飛胡兒眼淚雙雙落聞道玉門猶被遮
應將性命逐輕車年年戰骨埋荒外空見蒲桃入漢家
緩歌行
小來託身攀貴遊傾財破産無所憂暮擬經過石渠署
朝將出入銅龍樓結交杜陵輕薄子謂言可生復可死
一沈一浮會有時棄我翻然如脱屣男兒立身須自強
十年閉戶潁水陽業就功成見明主擊鐘鼎食坐華堂
二八蛾眉梳堕馬美酒清歌曲房下文昌宫中賜錦衣
長安陌上退朝歸五陵賓從莫敢視三省官僚揖者稀
早知今日讀書是悔作從前任俠非
琴歌
主人有酒歡今夕請奏鳴琴廣陵客月照城頭烏半飛
霜凄萬樹風入衣銅鑪華燭燭增輝初彈淥水後楚妃
一聲已動物皆静四座無言星欲稀清淮奉使千餘里
敢告雲山從此始
放歌行荅從弟墨卿
小來好文耻學武世上功名不觧取雖沾寸祿已後時
徒欲出身事明主柏梁賦詩不及宴長楸走馬誰相數
斂迹俛眉心自甘高歌擊節聲半苦由是蹉跎一老夫
養雞牧豕城東隅空歌漢代蕭相國肯事霍家馮子都
徒爾當年聲籍籍濫作詞林兩京客故人斗酒安陵橋
黃鳥春風洛陽陌吾家令弟才不羈五言破的人共推
興來逸氣如濤湧千里長江歸海時别離短景何蕭索
佳句相思能間作舉頭遙望魯陽山木葉紛紛向人落
鮫人歌
鮫人潛織水底居側身上下随游魚輕綃文綵不可識
夜夜澄波連月色有時寄宿來城市海島青冥無極已
泣珠報恩君莫辭今年相見明年期始知萬族無不有
百尺深泉架戶牖鳥没空山誰復望一望雲濤堪白首
欲之新鄉荅崔顥綦毋潛
數年作吏家屢空誰道黑頭成老翁男兒在世無産業
行子出門如轉蓬吾屬交歡此何夕南家𢷬衣動歸客
銅鑪將炙相歡飲星宿縱横露華白寒風卷葉度滹沱
飛雪布地悲峨峨孤城日落見棲鳥馬上時聞漁者歌
明朝東路把君手臘日辭君期歲首自知寂寞無去思
敢望縣人致牛酒
答高三十五留别便呈于十一
累薦賢良皆不就家近陳留訪耆舊韓康雖復在人間
王霸終思隱巖竇清冷池水灌園蔬萬物滄江心澹如
妻子歡同五株柳雲山老對一牀書昨日公車見三事
明君賜衣遣為吏懷章不使郡邸驚待詔初從闕庭至
散誕由來自不羈低頭授職爾何為故園壁掛烏紗帽
官舍塵生白接䍦寄書寂寂於陵子蓬蒿没身胡不仕
藜羹被褐環堵中歲晚將貽故人耻
送康洽入京進樂府歌
識子十年何不遇只愛歡遊兩京路朝吟左氏嬌女篇
夜誦相如美人賦長安春物舊相宜小苑蒲萄花滿枝
柳色偏濃九華殿鶯聲醉殺五陵兒曳裾此日從何所
中貴由來盡相許白裌春衫仙吏贈烏皮隱几臺郎與
新詩樂府唱堪愁御妓應傳鳷鵲樓西上雖因長公主
終須一見曲陵侯
送劉十
三十不官亦不娶時人焉識道高下房中惟有老氏經
櫪上空餘少游馬往來嵩華與函秦放歌一曲前山春
西林獨鶴引閒步南澗飛泉清角巾前年上書不得意
歸卧東窗兀然醉諸兄相繼掌青史第五之名齊驃騎
烹葵摘果告我行落日夏雲縱復横聞道謝安掩口笑
知君不免為蒼生
送王道士還山
嵩陽道士餐柏實居處三花對石室心窮伏火陽精丹
口誦淮王萬畢術自言神訣不可求我師聞之玄圃遊
出入彤庭佩金印承恩赫赫如王侯雙峰樹下曾受業
應傳肘後長生法吾聞仙地多後身安知不是具茨人
玉膏清冷瀑泉水白雲谿中日方洗從今不見數十年
鬢髮顔容只如是先生捨我欲何歸竹杖黃裳登翠微
當有巖前白蝙蝠迎君日暮雙來飛
送從弟遊江淮兼謁鄱陽劉太守
都門柳色朝朝新念爾今為江上人穆陵關帶清風遠
彭蠡湖邊芳草春泊舟借問西林寺曉聽猿聲在山翠
潯陽北望鴻雁回湓水東流客心醉須知聖代舉賢良
不使遺才滯一方應見鄱陽虎符守思歸共指白雲鄉
少室雪晴送王寧
少室衆峰幾峰别一峰晴見一峰雪隔城半山連青松
素色峨峨千萬重過景斜臨不可道白雲欲盡難為容
行人與我玩幽境北風切切吹衣冷惜别浮橋駐馬時
舉頭試望南山嶺
送陳章甫
四月南風大麥黃棗花未落桐隂長青山朝别暮還見
嘶馬出門思舊鄉陳侯立身何坦蕩虬鬚虎眉仍大顙
腹中貯書一萬卷不肯低頭在草莽東門酤酒飲我曹
心輕萬事如鴻毛醉卧不知白日暮有時空望孤雲高
長河浪頭連天黑津吏停舟渡不得鄭國遊人未及家
洛陽行子空嘆息聞道故林相識多罷官昨日今如何
聽安萬善吹觱篥歌
南山截竹為觱篥此樂本自龜兹出流傳漢地曲轉竒
凉州胡人為我吹傍鄰聞者多歎息遠客思鄉皆淚垂
世人觧聽不觧賞長颷風中自來往枯桑老柏寒颼飀
九雛鳴鳳亂啾啾龍吟虎嘯一時發萬籟百泉相與秋
忽然更作漁陽摻黃雲蕭條白日暗變調如聞楊柳春
上林繁花照眼新歲夜高堂列明燭美酒一杯聲一曲
魏倉曹東堂檉樹
愛君雙檉一樹竒千葉齊生萬葉垂長頭拂石帶煙雨
獨立空山人莫知攢青蓄翠隂滿屋紫穗紅英曾斷目
洛陽墨客遊雲間若到麻源第三谷
照公院雙橙
種橙夾階生得地細葉隔簾見雙翠抽條向長未及肩
泉水遶根日三四青青何必楚人家帶雨凝煙新著花
永願香爐灑甘露夕陽時映東枝斜南庭黃竹爾不敵
借問何時堪掛錫
愛敬寺古藤歌
古藤池水盤樹根左攫右拏龍虎蹲横空直上相陵突
丰茸離纚若無骨風雷霹靂連黑枝人言其下藏妖魑
空庭落葉作開合十月苦寒常倒垂憶昨花飛滿空殿
密葉吹香飯僧遍南階雙桐一百尺相與年年老霜霰
采蓮
越谿女越谿蓮齊菡萏雙嬋娟嬉遊向何處采摘且同
船浩唱發容與清波生漪漣時逢島嶼泊幾伴鴛鴦眠
襟袖既盈溢馨香亦相傳薄暮歸去來苧蘿生碧煙
絶纓歌
楚王宴客章華臺章華美人善歌舞玉顔豔豔空相向
滿堂目成不得語紅燭滅芳酒闌羅衣半醉春夜寒絶
纓觧帶一為歡君王赦過不知罪暗中珠翠鳴珊珊寧
愛賢不愛色青娥買死誰能識果却一軍全社稷
送劉昱
八月寒葦花秋江浪頭白北風吹五兩誰是潯陽客鸕
鷀山頭微雨晴揚州郭裏暮潮生行人夜宿金陵渚試
聽沙邊有雁聲
送郝判官
楚城木葉落夏口青山遍鴻雁向南時君乘使者傳楓
林帶水驛夜火明山縣千里送行人蔡州如眼見江連
清漢東逶迤遙望荆雲相蔽虧應問襄陽舊風俗為余
騎馬習家池
寄鏡湖朱處士
澄霽晩流闊微風吹綠蘋鱗鱗遠峰見淡淡平湖春芳
草日堪把白雲心所親何時可為樂夢裏東山人
宴陳六樓(樓枕金谷)
西樓對金谷此地古人心白日落庭内黃花生澗隂四
鄰見疎木萬井度寒砧石上題詩處千年留至今
送錢子入京
夜夢還京北鄉心恨𢷬衣朝逢入秦使走馬喚君歸驛
路清霜下關門黃葉稀還家應信宿看子速如飛
送人尉閩中
可歎芳菲日分為萬里情閶門折垂柳御苑聽殘鶯海
戍通閩邑江航過楚城客心君莫問春草是王程
送人歸沔南
梅花今正發失路復何如舊國雲山在新年風景餘春
饒漢陽夢日寄武陵書可即明時老臨川莫羡魚
送顧朝陽還吴
寂寞俱不偶裹糧空入秦宦途已可識歸卧包山春舊
國指飛鳥滄波愁旅人開樽洛水上怨别柳花新
送竇參軍
城南送歸客舉酒對林巒暄鳥迎風囀春衣度雨寒桃
花開翠幕柳色拂金鞍公子何時至無令芳草闌
望秦川
秦川朝望迥日出正東峰遠近山河淨逶迤城闕重秋
聲萬戶竹寒色五陵松客有歸歟歎悽其霜露濃
晩歸故園
荆扉帶郊郭稼穡滿東菑倚杖寒山暮鳴梭秋葉時回
雲覆隂谷返景照霜梨澹泊真吾事清風别自兹
寄司勲盧員外
流澌臘月下河陽草色新年發建章秦地立春傳太史
漢宫題柱憶仙郎歸鴻欲度千門雪侍女新添五夜香
早晚薦雄文似者故人今巳賦長楊
寄綦母三
新加大邑綬仍黃遊與單車去洛陽顧盼一過丞相府
風流三接令公香南川稉稻花侵縣西嶺雲霞色滿堂
共道進賢蒙上賞看君幾歲作臺郎
送魏萬之京
朝聞遊子唱離歌昨夜微霜初渡河鴻雁不堪愁裏聽
雲山况是客中過關城樹色催寒近御苑砧聲向晩多
莫見長安行樂處空令歲月易蹉跎
送李回
知君官屬大司農詔幸驪山職事雄歲發金錢供御府
晝看仙液注離宫千巖曙色旌門上十月寒花輦路中
不覩聲名與文物自傷流滯去關東
宿瑩公禪房聞梵
花宫仙梵遠微微月隠高城鐘漏稀夜動霜林驚落葉
曉聞天籟發清機蕭條已入寒空静䬃沓仍随秋雨飛
始覺浮生無住着頓令心地欲皈依
題璿公山池
遠公遯跡廬山岑開士幽居祗樹林片石孤峰窺色相
清池白月照禪心指揮如意天花落坐卧閒房春草深
此外俗塵俱不染惟餘玄度得相尋
題盧五舊居
物在人亡無見期閒庭繫馬不勝悲窗前綠竹生空地
門外青山如舊時悵望秋天鳴墜葉㠝岏枯柳宿寒鴟
憶君淚落東流水歲歲花開知是誰
宿香山寺石樓
夜宿翠微半高樓聞暗泉漁舟帶遠火山磬發孤煙衣
拂雲松外門清河漢邊峰巒低枕席世界接人天靄靄
花出霧輝輝星映川東林曙鶯滿惆悵欲言旋
聖善閣送裴廸入京
雲華滿高閣苔色上鈎欄藥草空階静梧桐返照寒清
吟可愈疾擕手暫同歡墜葉和金磬饑烏鳴露盤伊流
惜東别灞水向西看舊託含香署雲霄何足難
奉送漪叔遊潁川兼謁淮陽太守
罷吏今何適辭家方獨行嵩陽入歸夢潁水半前程聞
道淮陽守東南卧理清郡齋觀政日人馬望鄉情疊嶺
雪初霽寒砧霜後鳴臨川嗟拜手寂寞事躬耕
送盧少府赴延陵
問君從宦所何日府中趨遙指金陵縣青山天一隅行
人懷寸祿小吏獻新圖北固波濤險南天風俗殊春江
連橘柚晩景媚菰蒲漠漠花生渚亭亭雲過湖灘沙映
春火水霧斂檣烏回首東門路鄉書不可無
送喬林
草綠小平津花開伊水濱今君不得意孤負帝鄉春口
不言金帛心常任屈伸阮公能飲酒陶令肯羞貧陽羡
風流地滄江遊寓人菱歌五湖遠桂樹八公鄰青鳥迎
孤棹白雲随一身潮随秣陵上月映石頭新未可逃名
利應須在縉紳汀洲芳杜色勸爾暫垂綸
寄韓鵬
為政心閒物自閒朝看飛鳥暮飛還寄書河上神明宰
羡爾城頭姑射山
百花原
百花原頭望京師黃河水流無已時窮秋曠野行人絶
馬首東來知是誰
石倉歴代詩選卷四十一
