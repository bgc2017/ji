石倉歴代詩選卷二百九十
明曹學佺編
明詩初集十
王翰
言懷呈董仲綸訓導
南山有佳樹衆鳥寒相依佳樹何團圓歲暮心不移高
枝聊可嬉低枝安我棲有巢不能庇敢望故林飛古劒
光射斗陸沈還不朽欲淬使之利持此恐傷手不若兩
錢錐反以得取售向市空抱歸令人顔甚厚螔蝓涎自
濡蛟龍噓成雲螔蝓以自足蛟龍或可馴大小各逍遥
鵰鷃何足論方崔秋氣高天宇何蕭騷主人有西成客
子免焦勞道途何縱横使我顔色消世故多紛紜萬事
徒嗸嗸一笑欲拂衣青山頻見招
雪晴齋居
停午隂風生向夜星彩没入杯湯巳冰挾纊肌欲栗始
見微霰零俄驚素花歇皓色射窗楮輕聲碎軒竹雅琴
無秦筝佳名勝&KR0812;醁愛此清夜吟共剪西窗燭
鑄鏡行
妾念嫁時新鑄鏡鑄成團圓秋月色自夫從軍藏入匣
鏡面巳昏妾面隔紅顔落為霜葉枯綠髮巳隨秋草白
妾顔雖改心不轉手攜㘣鏡情脈脈昨日書來在桑乾
新衣未寄舊衣单秋風入戶吹羅幌妾身未衣念郎寒
何時降王來欵塞罷負長戈卸征鎧歸來對鏡試春衫
團鏡重磨妾掃黛
題上清張真人畫隂厓長嘯圖
穹厓壁立三千尺萬挺蒼宮並厓立半空垂瀑似飛龍
怪石秋隂護苔色水邊鵠立是神仙意欲飛空凌紫烟
白雲不隔華陽洞綠波遠入桃花源羽衣翩翩無覓處
萬壑千巖銷烟霧龍吟虎噭下青冥天風振落三花樹
上清宮中仙子家興來繞筆飛烟霞蘇門一笑聞千古
但恨不得隨仙槎
城南行
城南陌上東西路戴勝飛來桑葉綠綠桑枝低挂羅裠
佳人採桑春日曛陌頭騎馬年少客新着春衫面晳白
翠鞭時拍馬韉吟吟高調急驚春心女郎遥隔桑隴聽
無由一笑開春襟低眉躑躅立多時回頭轉盼情亦深
妾為盧郎婦君有秋胡金妾以節奉夫君以金奉母好
置美酒夀高堂君搥鼓兮妾萬舞援筝莫彈陌上桑筝
聲哀鳴兩心苦
棠棃墓歌
棠棃花白春似雪棠棃葉赤秋如血春來秋去棠棃枝
長夜漫漫幾時徹明月照青鏡香霧&KR0034;翠鬟草寒䖝噴噴
花落鶯關關青燈耿玄閟黃土埋紅顔楊柳樓頭紅粉歌
舞罷春風歛翠娥莫厭樽前金叵羅君看岡頭窣堵坡
龍江别意
送客都門道旗亭酒一樽雨餘芳草合風定落花繁曉
樹連雲暗春江帶雨渾明朝定相憶遥望一銷魂
初冬
值此春風候頑雲凍不銷風威連夜動雪意挾寒驕官
冷装寒薄川回得信遥山中多故舊何用作書招
題山居幽趣圖
幽人愛岑寂林下築幽居觸石雲生谷通泉溜决渠鶴
眠春院静猿去晩林疎時有採芝客商歌振碧虛
山居幽趣繼前詩句成
買得青山好林居事事清晩窗分竹色夜枕落泉聲露
滴琴書潤雲隨杖几生未能脫簪笏猿鳥漫忘情
過湖口縣
澄江東去急南槳入湖深林密藏秋雨山高倒夕隂麗
譙臨小縣佛閣出遙岑當趁風濤便無由得賞心
過九江府
早發潯陽岸秋風鴻雁高谷容通窈窕江色變蒲萄堅
壁雄千雉危檣艤萬艘琵琶亭下水猶似響檀槽
題賈原善典寶寒潭漁隠圖
君家舊在寒潭住故寫新圖寄幽趣木落秋山潭水空
猶把長竿倚溪樹角巾野服身翩翩髣髴當年孟浩然
次韻峩眉山
霧作衣裳雲作屏玻璃萬頃著娉婷望夫石上偏多雨
織女河邊欲隕星螮蝀夏凉收淺絳蟾蜍秋冷抹長青
可憐天際微顰處六國興亡一夢醒
和黃體方伴讀新蟬韻
滿地殘花過雨天槐隂庭院響新蟬輕敲金奏當窗外
閒撥銀筝向枕邊曉露吸殘青草岸晩風吹出綠楊烟
家山深處林亭好曾被繁聲聒醉眠
秋信
寒來消息是誰傳金井梧桐一葉先殘暑巳消團扇底
新凉纔到短檠前問愁多在蛩聲裏寄遠常從雁影邊
流浪浮生渾不覺知機林外有鳴蟬
送成紀善省親關中
端門賜告得馳歸雪霽沙溝淨不泥寒度雁聲天遠近
早行林影月高低河源出塞金繩直嶽色連雲翠蓋齊
戲綵高堂稱夀畢歸期先報鄭關西
和王道錄韻其人嘗住茅山
两首新詩墨色濃飄然逸氣有仙風藜床清夢飛為蝶
竹杖通靈化作龍商皓芝田雲更白葛公丹井水無紅
他年勾曲尋真去會向雲邊問小童
雪禁體物
彤雲垂地四茫茫微霰初零集下堂重壓竹梢還欲折
密封梅蘂不禁香氣凌杯酒渾無力凍澀琴弦㔾不張
儗學歐公吟白戰挑燈癡坐惱詩腸
和黃體方伴讀雪中即事
凜凜隂風捲暮霞朝看庭樹總開花漁舟一葉迷烟渚
獵騎千羣踏晩沙淡抺牆腰疑月色旋添池面結冰華
乾坤萬象俱清絶何用柴桑五柳家
和劉菊庒劉先生韻
中條西畔築高亭夜讀林臯燭散星雨足小園催種藥
雪埋孤硯為窮經疎梅得月連窗白芳草和烟滿徑青
儗和小山招隠句他時把酒共君聽
春雪
一冬天氣喜温温留作春寒故惱人密灑紙窗疑是雨
旋鋪芳徑不生塵舞同柳絮能爭巧飛入梅花竟亂真
賦罷兔園看霽景梁臺草色一番新
送通許張知縣考滿
繁臺草綠河流澌正是郎官考績期昔向斗牛占劒氣
今騎驄馬勸農時雨餘梁苑花如錦風暖隋隄柳拂絲
比到神京春正好蓬萊宫殿碧參差
送河南王府判考績
三年佐治住東周又及南轅報政秋千里暮雲迷汴水
一氊疎雨别嵩丘鳳臺曉上留新句虎監春行訪舊游
料得歸期在初夏杖藜携酒待仙舟
雪夜聯詩句圖(徐旭楊景華黃體方)
三子清標骨巳仙要將大雅繼唐賢詩吟柳絮春風外
人在梅花夜月邊光奪蘭膏微有暈氣凌茶竈濕無烟
想應一榻團欒處絶勝山隂訪戴船
陵陽春曉圖(為審理賦)
陵陽山下林亭好更有高人為卜隣幾箇修篁鳴翠雨
一溪流水隔紅塵靈龍過磵能迎客幽鳥到窗如喚人
少住梁園驚歲月春來頓覺夢歸頻
舟中望廬山
宫亭風静鏡光平回望匡廬翠靄凝寶劒插天霜雨立
香爐照日紫烟升侵雲鳥道還通谷隔水僧房秪見燈
擬向中峯看瀑布生情高岫白雲興
送監稅李公考績
幾年携杖看山心回首離情滿素襟畫鷁衝開江水綠
玄猿啼斷越山深長干沽酒臨風酌采石題詩對月吟
復職歸來春欲半梅開花盡巳成隂
憶平陸舊遊
金鷄山頂鄧家園乘興來遊坐水邊柿葉染霜圍錦帳
菊花承露散金錢溪頭怪石如人立洞口蒼苔待我眠
何日再同三二友傾壺濁酒送殘年
雙鶴
愛爾仙姿久出胎如何困滯在塵埃他山松頂足明月
何處水邊無綠苔引頸有時思遠漢戀恩終日立空街
自今便好仙山去莫為羣鷄生怒猜
秋懷
秋窗昨夜秋風起百感心成一寸灰千里雁來書未至
五更䖝語夢初回地連洛汭浮雲斷山接榮陽夕照開
何日黃河航一葦中條山頂望青臺
鬭鷄亭秋望
扶笻獨上鬭鷄亭俯瞰平郊望眼明路入洧川寒曉斷
山連新鄭暮雲横煙生茅屋人家少風起沙岡雁陣驚
况是老年多抱疾豈堪登眺重傷情
中秋和趙孟弘
銀漢昭回勢欲流瑶臺露下冷光浮輕風捲雨作佳夕
皓彩射空生素秋老子據牀多逸興孀娥依檻不生愁
此宵常被隂霾悞來歲高堂得賞不
自涉至黎城山行即事
涉城城下渡衡漳一道青林百里長雲表連峯馳徤馬
途中亂石卧羣羊溪頭雨過莓苔滑谷口風來藥草香
鞍馬倦人聊少憩山蟬無數噪斜陽
久雨述懷
秋來連日雨涔涔入夜閒愁苦不禁冉冉綠苔沿砌長
蕭蕭黃葉擁門深匡時疎拙無竒策憂國衰殘負此心
長夜不眠空倚枕挑燈時復一長吟
涑水
一𣲖靈源滚滚來風搖錦浪□花開橋分野色行人去
雨没沙痕釣客回秋淨霜澄明似鍊春深烟染碧如苔
善君自有朝宗志莫怪磯頭鷗鷺猜
昭君怨
回首長門淚暗流氊城春似漢宫秋琵琶強勸單于酒
酒正濃時妾正愁
南陌詞
南陌東邊楊柳枝長條拂水綠參差行人不是枝頭絮
也有無風到地時
石倉歷代詩選卷二百九十
