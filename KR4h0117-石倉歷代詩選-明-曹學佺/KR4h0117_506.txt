石倉歴代詩選卷五百六
明曹學佺撰
明詩次集一百四十
章羽士(名志宗號逍遙子)
坐馳
坐馳夫如何心與物俱往主人已離舍客氣日侵長門
戶生荆棘白日遊魍魎精神斵喪盡靈府無資養經營
四海間何日廻輪鞅
至人
至人尚高潔不為名利關開廬卧白雲把酒對南山南
山青崒嵂流水聲潺湲泠然清我心我心今正閒但得
心中好何妨頭上斑
不言錢
阮籍性嗜酒王衍不言錢二公生頗異誰賢誰不賢我
無嗣宗才亦無夷甫權懶向陌中走祗愛山中眠釀泉
成美酒作詩成長篇求道心是道修仙身是仙不蘄皇
命召須待玉詔宣何時出世間騎鶴上青天
閒述
天無一點雲萬里淨如洗八面風不搖塵埃無由起我
心亦如之光潔難倫比莫教閒累侵便合真仙理
春晝
刺桐花開春晝長粉蝶雙飛過短墻萬彙囂諠誰主張
布谷催耕春正忙黃鸝啼散暮天碧白鳥點破春山蒼
三春好景可人意安得長繩繫太陽大哉化工陶萬物
蠢動臭腐皆生光人生有如石邊火隨生隨滅何遑遑
細推物理探元化日向東風笑幾場
四皓奕棋圖
何事山中閒奕棋顔如丹渥鬢如絲不將白眼看浮世
且向山中歌紫芝歌紫芝心蕩蕩嬴秦殘忍知不知若
無張子房安肯出丹墀羽翼太子難動移雖有繒繳將
安施扶弱安劉今幾時畫中見之恍在斯問之不答亦
不顧妙算還他一着竒
端午
今日端陽節瑤池宴列仙爛蒸雲裏鶴細膾海中鱣鳳
管吹三島龍舟鬭九淵忍將蒲泛酒遙酹逐臣前
夀藏
尋得佳山水窮年得所依鑿苔開塜塔種樹作簾幃莫
訝滕公喜休教莊老譏他年仙化去還有鶴來飛
咏杖頭童子
出入不離手行藏賴爾扶莫辭行路遠應念老人孤下
水測深淺探朋窺在無待看仙詔下擕汝上清都
自適
茅屋居來好悄然人事疎身如泥不動心與室同虚皎
皎松間鶴翛翛水裏魚縱横皆自得無咎亦無譽
山中秋日
山中秋日冷蕭蕭一谷寒雲伴寂寥黃菊傲霜花半老
綠荷翻雨葉將彫煙霞遁跡規模小鉛汞還丹歲月遙
試向西皇問消息青天端不負窮樵
應世
新營茅屋兩三間不着丹青也好看翠竹黃花閒裏翫
高山流水静中彈幾回大醉非干酒一任閒眠總是丹
萬慮不侵心自樂數聲啼鳥韻林端
自適
生來命合處林泉托迹煙霞樂自然紫府黃庭身内景
祥雲瑞氣性中天詩吟邵子胸中趣琴鼓周文指下絃
世事悠悠何足問任渠滄海變桑田
鏡中燈
青銅磨出光於月一點金星裏面紅似是似非休着相
不偏不倚恰當中有無交入生光彩彼此含容盡貫通
内外混融無間隔却從虚處認真蹤
夜坐
窗間獨坐意翛翛一盞寒燈伴寂寥風是故人能自至
月為佳客不須邀金甌泛酒飄春霧石鼎烹茶響夜潮
一卷蕊珠閒誦罷紛紛鸞鶴下青霄
林泉高興
山中無事日如年物外家風别一天嘉樹飃香來棐几
竒花弄影拂香筵呼童汲水烹新茗與客吟詩改舊聯
操舍縱横皆自得看雲閒對落花眠
述意
方外堂堂一丈夫非賢非智亦非愚生無論道經邦術
居有栽花種樹書雲裏謾乘蕭氏鳳雪中休策鄭生驢
孰云蓬島無緣到一片靈臺是坦途
山居
入市事何雜山居日倍長柴門無過客花草自生香
林泉
一炷清香一卷經琳琅振響徹雲扄仙人跨鶴凌風下
玉笛雙吹入紫庭
示邀飲者
一日清閒一日仙本圖將息養殘年鄙夫不解神仙意
往往催人上酒筵
落花
庭前俄見衆花開陣陣飄香入座來何事東風太無藉
紛紛吹落滿蒼苔
錢羽士(法名月齡號鶴山道人)
對酒
人生行樂對酒歌對酒不樂空愁何謫仙不惜金貂換
長安市上風光多君今不飲空白首世事紛紛春夢婆
客來貧居興不孤街頭貰酒雙提壺昨朝酒醒今復醉
何用屑屑悲窮途寄言賢達當樂飲積與子孫今在夫
花前
有酒當醉花前人莫教啼鳥傷殘春流光轉盼赴壑水
好花回首飛紅塵請看自古繁華地年年惟見蓬蒿新
澄江登君山
洞庭高聳翠此亦重留名太古蒼茫色長江晝夜聲暮
煙横北固曉日近東瀛玄武昭靈勝行宮煥紫清
初夏即景
衰微吟思健戶牖自南薰散髮惟高枕清歌遶白雲課
分蜂臼密香護燕巢芹不暇探幽賞滿庭空綠筠
銅井訪僧
曲曲桑麻路層層紫翠臺遠尋銅井去先訪竹門開雲
筥採茶入瓦罌沽酒回三生不盡話松日照蒼苔
浮槎自况
欲尋仙島勝故作此浮槎風外青帆捷煙中白鳥斜滄
洲夜吟月閬苑曉看花華髮天隨子清波到處家
訪僧田舍
北里尋僧舍青山水郭田短笻孤墅入紅樹碧溪連菰
米炊香積茆茨帶夕煙相懽復無語我亦愛逃禪
飛來峰
此峰西竺有何代遠飛來空洞玲瓏竅天香紫翠臺金
鰲湧地出靈鷲倚天開竒勝復竒過躋攀得幾廻
甘露寺
弭棹東溪步尋詩北固遊大江空有月多景已無樓秋
草埋香積黃蘆覆故洲不堪南入望吳晉兩荒丘
對酒口占
把盞臨窗樹驚心葉半黃有愁消臘醑無計避秋霜浮
世蝸粘殼勞生蟻戰場生涯從爛醉拂石卧殘陽
奉和泉翁邵尚書點易臺二首
繡嶺縈廻抱此臺風雲長為護崔巍侵衣月白疎松漏
洗硯泉香古澗來尼父象文隨化著羲皇爻畫自心開
六虛行盡天機健數片梅花點翠苔
古今靈異此山川遠海高丘一望前煦煦陽和隨意領
玄玄太極妙心傳松隂三尺焚香石花底千尋滴露泉
何處道人來倚杖海天亭畔和瑤篇
龔守誠社長水北山庄作會
好事常開水北堂柳隂曲曲兩三行時來喚渡投吟社
每共看山坐石牀烏角風情歸錦里黃花籬落傲柴桑
詠謌半是投簪客韋布相輝錦繡裳
鄉村訪友
亂鴉枯木夕陽村野客尋詩遠到門石逕逗煙茶正熟
地爐連榻酒重溫寒泉寫意琴三尺午夜論心月半痕
一别忽經三十載喜君生子又生孫
至日
羣隂剥盡見天開一脉陽和地底回已見閉關敦古禮
又從嘘管試飛灰飽飱不自知年歉喜節還應畏老萊
改歲春風知不遠故將消息問寒梅
吟仙閣初成志喜
碧樹遙連海上峰朗吟仙子舊相逢銀潢倒影天街近
玉屑浮香露氣濃一笛落梅飛逸響五絃流水寄遐蹤
鈎簾獨倚西闌暮雲在青山鶴在松
謝近思惠紫霞冠
玉人遺我紫霞冠似得明珠掌上看雲匣深藏靈氣滿
星壇高戴步虚寒雅觀近傍三花樹得意初成九轉丹
從此不羞華髮短行歌塵外想飛翰
寒夜
幽夜虚齋榾柮爐香茶美酒向誰呼歲將窮處春將復
人到貧時事到無書卷自飜風葉亂燈花細剔雨簾孤
絲絲一種清愁髮掩映寒梅野雀圖
中秋
桂魄風清散夜氛人間秋色正平分九華煉液金承露
五彩浮空錦作雲脱蚌明珠從海出侑觴仙樂自天聞
廣寒咫尺鄰虚閣躡景慚無象緯文
秋分日同友人山行
羈愁暫擺作山行秋日平分氣轉清溪影照人風已息
稻香沾袖雨初晴古今在眼青山色歲序驚心白鴈聲
更喜同遊俱物表搴芝坐石看雲生
六十自夀
忽忽年華六十來無為化裏此胚胎煙霞古洞新吟閣
星月寒江舊釣臺香雨細看抽草帶東風先為破梅顋
一瓢分取泉中月聊為饑年作壽杯
用韻荅諸君子見贈
谷口逢人問我家紫芝三畝秀靈華宵階獨步穿林月
晴閣遙看疊嶺霞酒澁未招枌社客詩新不鬭建溪茶
寄言小讌秋成候市有清酤菊有花
重遊致道觀
拂衣重上老君壇廿載流光指一彈星檜倒懸臺上石
月泉香浴井中丹雲龍歸洞靈湫黑露鶴翻巢碧樹寒
為覓舊遊今已矣臨風搔首起長歎
夀藏自賦
倏忽年來卦氣週黃芽未熟雪盈頭了心頗定歸藏計
畢世終同造物游日上松梢開繡嶺月明海外是瀛洲
從今不掛塵中念好待空懸黍米浮
聞鴈
城頭霜落夜初分嚦嚦悲鴻枕上聞塞北未全收戰馬
江東漫自起愁雲驚心落葉敲窗雨轉眼流光過隙曛
寒夢易醒人易老吟懷牢落豈堪云
同堠山宗姪重遊張公洞
洞口四時花木鮮探竒還入洞中天丹留宿火仙家竈
芝秀靈根石上田霹靂何年開此竅躋攀今日付清緣
阿咸亦是高情者蔬笋行庖几杖邊
訪吳竹沙隠君和王如山韻
蘿屋尋君豈偶緣閒情翠竹白沙前拂衣松徑沾清露
曳杖苔階損綠錢圮上再逢黃石老山中又見紫芝仙
春畦過雨多栽藥甘苦嘗來為引年
牛首山
高林殘暑散秋風牛首登臨法界中杉檜參天隨上下
江山極目自西東獻花白鳥來何際掛樹青猿叫徹空
老眼欲探兜率境梯雲千尺月䑃朧
賀庚友徐仁齋夀器
孺子高年未白頭家聲籍籍重南州早將歸計生前了
儘把閒情世外遊碧漢秋風吹老桂滄波夜月載虚舟
請君看取冥靈葉萬古青青覆弱流
華藏重遊
秋水微茫秋日清重尋煙寺蕩舟輕偈留法界雲端月
菓摘香臺樹杪橙露氣千崖浮沆&KR1197;潭光一鏡湛空明
獨山門外湖波杳無限青山白鳥情
重九節登西山
振袂東山最上峰道心物意兩冲容五湖天外陶朱宅
九日花前靖節笻紺帶楓林凝夕霽甘流橙橘剖霜封
興闌歸棹鷗波闊渡口夕陽帆影重
秋懷
浪游玄圃自年年未信霜華到鬢邊天造流行何足計
世途高下漫隨緣風牽庭葉蛛絲亂露洗盆花鶴頂妍
感興有詩還感物一廻開落一凄然
樹底鳩聲呼晚晴樹頭斜月照窗明雲霞暖護希夷枕
風月間隨子晉笙豈有事來驚寵辱絶無塵到謝將迎
鬭雞走馬非吾意白石清泉過此生
心游玄古若昏愚鷇食鶉衣分自如天下生民堯舜世
床頭卷帙老莊書琴臺雅調懸孤月劍閣寒光動碧虚
老鶴行來枯葉響始知秋色到吾廬
西鄰僧舍白雲重夢枕驚回破曉鐘身寄百年猶過客
老添來日漸消容江雲排起沙頭鴈露砌吟餘草際蛩
好事山人愁不寐起將和露看青松
露砌幽花抽玉簪娟娟淨對道人心纖埃何有侵虚室
破壁惟應掛素琴鹿飲頻來窺澗滿鴉飛不斷繞巖深
莫將此意聞朝市恐解塵纓到遠林
無題
天澹鳥飛飛山青雲杳杳道人默坐時樓閣空中小
巖居即事
未得飡雲吸紫霞饑來一任採山花懵騰不識人間事
流水聲中寄歲華
石塘菴夜宿
石塘春水浸漁磯煙暮尋僧未掩扉野話清燈照無睡
影堂沉寂篆煙微
湧金亭紀勝
青巾一幅勝烏紗徑裏香泥踐落花盤礴午凉亭樹畔
瓦罌分汲煮春芽
釋雪江(名明秀號石門子)
古意
黃河滚滚天上來客星獨照桐江臺漢庭老吏不復見
天下清議安在哉東家小兒富且貴春城錦衣高馬廻
落日還隨高馬去醉歌吸盡鸚鵡杯前山大雪苦吟客
閉門饑腸千樹梅千樹梅花萬年雪侍中之血賈生才
南海猶聞越裳貢市舶萬里風濤開明珠翠羽不知數
神仙窟宅真蓬萊紛紛世事皆局戲淚灑江雨江邊哀
方棠陵託胡黃門惠寄龍竹杖
棠陵仙人南嶽遊寄我武當龍竹杖付託黃門情甚遙
千里相持豈能忘直下荆楚過洞庭鬼神欲奪蛟龍爭
陽侯水底為呵護扁舟風浪不敢生老夫拄上石門去
猿猱跳嘯魍魎驚賴爾扶持老骨瘦目斷三湘歌月明
卜居勝果招董蘿石
遊人不到處古木萬峯廻勝槩天留與閒雲我自來路
從蘿壁轉山盡石門開試汲西巖月期君共茗杯
懷太白山人
病裏延僧夏詩篇憶舊遊空堂一葉雨凉思滿簾秋盡
日書長把深山道自謀芙蓉正堪採誰為寄清愁
歸鴈
萬里隨寒暑南衡又北秦雲飛時避弋水宿更呼羣青
草湖邊雨黃沙磧上春天涯未歸客愁向夜深聞
訪顧子重于瑞石山居
故人喜我至下榻掃煙蘿丘壑此心在文章如命何鶯
聲花外老春事雨中過何日西湖上漁竿共草蓑
古松陶將軍别業
犂鋤破沃野春日鳥關關故篋隂符在芳樽細柳間涓
涓階下水歴歴海門山乘興徐行遠東城踏月還
山中懷蘿石翁
老懷常耿耿歲暮一行書寒日孤城短山堂獨夜虚病
多憂到骨吟苦淚盈裾秪恐梅花笑相逢齒髮疎
悼張朝貢舉人
冰霜茅屋下高誼出風塵灑淚悲今日憐君似古人文
章留氣節松桂想丰神猶憶譚玄日城東對病身
許泉亭秋日
手把傳燈錄西巖卧病翁柴關上野色石壁下秋風歲
月飛鴻外江山落葉中菊花知九日青蘂更叢叢
宿歸雲堂
寺前昨日雨水滿放生池獨往忽乘興幽尋豈有期夜
深月未出秋近竹先知重把茶杯坐雲山話所思
送陳墨山往吳淞兼柬胡秋田
五茸城外月不見十年餘顧我曾遊地因君得寄書津
亭然夜火江市膾鱸魚若見秋田叟還勞問起居
寄顧子重客燕山
憐君湖海士猶未得安居世難還看劍家貧不廢書秋
風吹塞鴈鄉信憶江魚隠志何時遂山深小結廬
日暮
西閣日將夕川原生暮煙遠林歸倦鳥枯葉抱寒蟬野
岸魚罾外秋風戍壘前故人應念我定有尺書傳
贈武夷徐羽士
浮丘學仙子秘法與誰傳玄牝長生地青牛小洞天御
風乘鶴駕踏月弄漁船九曲春源上桃花紅欲然
夜雨
燈影西堂裏三年病惠休空山聞夜雨獨客抱春愁花
鳥寒應苦星河暗自流誰家有明月長笛倚高樓
勝果寺西&KR3453;
病懷頗自愜滿屋是秋山磵水穿松過荆扉帶月關幽
花憐客晚獨鶴避人間一月東歸計西嵒已忘還
逢勝果寺僧
不見山中侶梅花又隔年長思月岩下幾夢郭公泉花
鳥春相得煙霞病共憐一罇上元月喜爾共燈前
奉次陽明先生謫官龍場所作原韻
花落鳥啼春事晚心旌難副簡書招蠻煙瘦馬經山驛
瘴雨寒雞夢早朝佩劍衝星南斗近諫章回首北辰遙
江東便道如相過煮茗松林拾墮樵
楚江秋曉次石田翁韻二首
草寒霜渚夢悠悠衡嶽西風落木秋病裏斷猿司馬淚
吟餘殘月仲宣樓自憐江漢猶遲暮誰採芙蓉寄遠遊
鴻鴈一行斜不度水光山色滿汀洲
山川搖落露華晞野寺鳴鐘破曙暉千里人煙江郭静
數聲漁笛水禽飛寒催刀尺風霜早日遠關河信息稀
叢菊又開身在客長沙誰念未成衣
睡起長年報水程江花無數傍船明漢陽人語舟横渡
夏口雞鳴月近城寂寞陣圖諸葛計支離心事杜鵑行
却從歲序悲黃葉一夜湘潭白髮生
懷太白山人
階前黃葉堆欲滿湖上白雲閒自來千里秋風悲斷鴈
兩峯寒日憶登臺未能明月同移棹想見黃花獨舉杯
吟遍長松千萬樹南屏落日寺門開
方棠陵鄭少谷二先生同宿石門
竝馬相過仍竝榻月明虚閣聽泉流直尋野寺重題壁
厭說關河早發舟江漢不期千里會雲霞深惜兩峰秋
棠陵少谷平生友併得西岩一夜留
許九杞過五畆山分杜韻
杖藜竹閣欵斜暉披拂清風暑亦微山月又當書榻上
水禽時傍釣船飛江關信息逢人問丘壑心期與世違
博得倦遊鄉國味鱸魚蓴菜入秋肥
曉長老挽詞
西池花謝見蓮成短世逢人問死生白髮卧雲真是病
青山埋骨始完名雨燈夜着虚堂影秋磬寒隨落木聲
欲為吾師著禪行石章兼勒嗜茶銘
雪中喜張雪樵司訓還家
小山踏雪問歸舟一别無書十二秋明月梅花寒自好
草堂春酒夜相留老懷林壑欣重敘塵跡江湖遂晚收
芳草鹿鳴猶在耳為憐高致繼方洲
寄九杞先生
兩句三年報已成杞泉凉月照人清九華芝草高蹤在
千里冥鴻病眼明野墅柴門香稻熟漁村江樹晚山晴
憑誰喚起王摩詰畫汝綸巾杜曲行
中秋泛澉漵湖董蘿石許東山朱西川許九杞
孫太白沈紫峽陳句溪同賦
人物百年滄海上釣竿千丈拂珊瑚前峰吹笛月在水
中流放歌秋滿湖夜静魚龍廻浦漵天低星宿動菰蒲
山川勝槩自今昔天柱洞庭還有無
早春進艇赴棠陵石屋之招
煙霞舊誼經年别人日書來促我行想見巾車停石屋
倩遊山水有春鶯風移舟楫高江曉雲去衣裳遠樹晴
擬把梅花共樽酒月明那惜夜兼程
至杭過長安道中先簡太白山人
野日蒼蒼水氣寒半篷斜日下長安川平去鳥秋風沒
葉落孤村暮雨乾久客詩囊隨日富漫遊心境與天寬
憑誰寄語南屏叟猶有湖山興未闌
送朱龍山文士還姑蘇
留君久擬住松關何事扁舟復北還為别自應憐白髮
相逢誰與買青山巢由蹤跡江湖上鮑謝文章伯仲間
新綠滿篷行色遠水村花事半闌珊
漫興
落日千峯柱杖前古苔長擬隠居篇潁濱定有箕山月
廬岳時看瀑布泉小閣梅花迎老眼殘陽白髮卧高天
聖朝有道憂今少藥餌煙霞且歲年
梅花賡西村韻
凍絶深山萬木荒一枝歲晏獨含芳水邊月落寒無夢
簾外花明夜有霜甘向風塵棲草莽不隨桃李傍門墻
春園盡借陽和力顔色何曾帶雪香
許泉亭成簡蘿石翁
隠居晩歲卜西巖叢棘荒煙手自芟祗為巖泉藉疎豁
更堪碁局傍松杉杖邊隂壑四時雨檻外風江千里帆
嶼南老人有高致許泉名已為吾劖
過沈紫峡園亭
抱道園居病五年尋常起坐萬書前驚看白髮搔盈短
數問黃花瘦可憐滄海孤舟移落日紫薇高榻卧秋煙
秪今強健重携手把酒青峰錦石邊
得白泉徐侯書
擕李城西從拂袖歸帆直過釣臺西却憐别後無消息
忽得書來問杖藜江岸鷓鴣悲暮雨柴門燕子惜春泥
海邊猶有甘棠樹幾向花隂憶貴溪
賓山駐錫雲居
滿地雲山皆幻住此心若了始為僧草茆徑昃須扶杖
霧雨堂昏要續燈警露鶴鳴穿壁月弄花猿引掛岩藤
閉門細究楞嚴旨鏡像年芳未可憑
悼猿寄王雨舟
昨宵嘉樹庭前夢杳杳還疑到桂林羣侣相悲秋月冷
舊巢猶在瘴煙深雲根細草埋通臂林麓幽花見獨吟
萬里秋風如逆旅塞鴻胡馬本同心
和徐襄陽秋夜之作
江郭初聞一鴈聲鬢絲燈影伴殘更懸知風雨聯牀夜
即是池塘夢草情十載宦遊存菊徑百年歸老有柴荆
高堂白髮俱強健遮莫當歌酒謾傾
宿九杞山人雲濤莊
叢桂石牀雲霧深柴門天隂鵝鸛臨野寺晩風閒落日
小山春月動高吟衣裳自帶煙霞色江海猶存獻納心
十載閉關名愈盛多君裹足咫峰隂
錢塘懷古二首
少師埋骨此林丘零落中原幾百州雲霧不遮高塜月
江山無復故宮秋南枝拱木精靈萃北面稱臣壯士羞
恢復無由勲業盡千年遺恨幾時休
梅花零落孤山路放鶴亭前月自高宇宙兩間真處士
勲名千古一鴻毛書無封禪存遺藁祠有軒裳列布袍
惆悵先生招不起滿湖煙雨暝蘭臯
小寒食寄王仁甫
禁火空齋猶短褐流鶯多事尚關關此生天地惟憂道
何處江湖不着閒春雨書邊長碧草梨花病裏過青山
肯來入社仍沽酒看竹吟詩任往還
感興一首用韻
江邊雨色曉寒輕昨夜柴門水乍生桃葉隔溪猶喚渡
梨花沽酒正聞鶯何人得似張平子有客真如阮步兵
富貴浮雲歌一放玉壺還對美人傾
人日
梅花破凍柳條新此日晴光喜動人地濕不堪頻見雨
山寒猶得早逢春小堂得友成嘉會歉歲寬租是好因
尊酒盡情歌且放荒厓窮谷荷皇仁
寄鍾西臯先生
浮雲世事幾時休忽漫相看鬢色秋不媿山川江總宅
獨憐詞賦仲宣樓禁垣夜直三更夢河漢秋槎萬里遊
天上故人如問及閉門黃葉但窮愁
秋興
良夜其如月色何布袍尊酒晩凉多瀛洲玉樹仙人宅
巴峽秋風逐客歌天上黃河通漢使江邊翠袖倚湘娥
頻年已作歸雲意茆屋西岩補薜蘿
陪洪司寇陳大理寶叔寺登高
寶叔塔前秋色晴黃花作意向人明錦袍罇酒重陽節
白髮山川故老情萬里中原芳草歇孤城落日大江横
翠華廵幸知何處寂寞天南憶兩京
庚辰歲感事次吳宿威太守韻
消息真傳愁暮春行營舊國動星辰徒憐漢武廵遊地
不見周王清路塵别殿蓬萊花事静芳洲鸚鵡客愁新
秦淮一帶蕪城月翠輦琵琶載美人
勝果山中懷朱陳二翁
西閣暮鐘雲氣隂南山秋色故宮深半巖落日照江雨
萬里長風吹桂林喜見燈花頻入夢病憐物色獨關心
青天兩夜負明月黃葉思君秪自吟
登御校場
形勝相傳是故宮祗餘介石倚秋風寒雲野水龍池竭
蔓草荒煙玉殿空無復西陵歌窈窕誰應南渡惜英雄
至今遺恨斜陽裏江上年年叫斷鴻
讀謝翺傳
南奔北走家何在七里灘前許劍來厓海夜寒惟月上
冬青樹老又花開側身天地聊晞髮悵望江山獨把杯
一掬當年知已淚秋風灑盡下西臺
楊東厓過山
山月一尊寒夜裏病懷相見重相留天涯歲暮仍多事
海内風塵未易收報國青萍須萬里閉門黃葉已三秋
長途落日君應惜易水悲歌壯士憂
聞方棠陵至家鍾西臯將歸
微雲河漢坐新秋院静梧桐細雨收淮海故人方税駕
洞庭歸客在漁舟相看鳧雁江湖遠漸覺風霜草木愁
千里有期難縮地一罇相與話林丘
懷瑞石草堂
新年斗酒故人意梅花一枝應抱愁牀頭日高殘雪在
竹裏鶴鳴春磵幽遯世豈惟憂盥櫛安居終得藉林丘
已知賓榻青霞地獨自吟詩憶壠頭
聞顧子重過五畝山自杭歸&KR0833;敘數日
桐花吹雨濕殘春滿地江湖見隠淪短笠輕舟終遠去
白雲春草喚維新畫牛事已知弘景學稼心常憶子真
山月一罇談未了夜深猶照病閒人
積雨簡青嵒
磵道水深不可渡昨夜巖阿夢亦驚江村破屋春一月
郡閣芳樽雨滿城上林花事愁無賴吳下人家久廢耕
苦憶新年與君約看山藜杖幾時晴
過沈山人園林
清泉曲徑廻蔬圃錦石寒花隠竹籬再拜已忘相問病
此生重得更論詩將來歲月天留與欲去江湖路未遲
一卧峽西淹十載兩峰明月故人知
寄句溪翁
苦憶溪翁久不見白頭林壑却何如久淹老病違知已
長抱詩愁但索居晩歲不妨生事薄秋風殊覺物情疎
相逢應有無窮話終夜青山月上初
顧子重陳南賓沈懋學吳天澤九日勝果山登高
越王臺上送長歌落日秋風感慨多草莽野煙諸寢殿
寺門黃葉舊山河半江舟檝來鴻鴈絶頂罇罍上薜蘿
此日相逢總陶謝風流文采復如何
題墨山扇圖
遠嶼孤煙起林亭落日虚青山半江影竹裏照殘書
春日簡城中諸友
春山昨夜月明多曉起看山客未過自煮春茶了幽事
白雲嵓下紫芝歌
客過
春風湖上問桃花雲水相逢一聚沙明日登臨更何處
好山應只在僧家
花鳥
滿眼春愁不自持風輕雲暖並高枝美人殊惜花枝老
應怪東園喚起遲
煙霞寺一百七歲老僧
垂老猶疑寶扇翁一龕枯坐萬山中閉門不管春來去
芳草滿階棲落紅
碧空先輩挽詩
獨聽鐘聲坐夜闌袈裟何處問豐干浮雲忽滅心燈在
一樹梅花月影寒
紅梅
絳紗籠月倚春江薄袂生寒藉酒降欲寫清愁寄東閣
綵毫硃露曉臨窗
過孫山人故居
溪邊野竹映寒沙茆屋青山處士家燕子歸來寒食雨
春風開遍野棠花
再過孫山人二首
野棘荒煙蔓短墻東風吹雨暗川光江湖交誼無消息
山水惟存大雅堂
中歲卜居吳下耕水晶宮裏獨柴荆小舟不見弄長笛
春草白雲江自横
釋魯山(秦人嘗遊諸名山北至燕趙遂以詩名京師)
春有冬
于年春有冬于日朝有夕漂泊旅亭人忽爾歸來客堂
堂七尺軀明明夢窟宅青史數行字荒丘一片石人間
竟無賴地下終何益但圖此生安塵冗免逼迫若知養
心術無欲乃良策
為靈應寶泉師題梅
西湖舊識雪中春骨瘦魂清絶俗塵江北江南路迢遞
幽窗勞我夢君頻吳越倦遊三十載相思歲歲衰容改
扶笻因入古招提復覩逋仙舊丰采八十老僧真白眉
此花堪與同襟期索我為歌三弄曲松泉烹茗澆詩脾
賦成方倚柴牀歇樓臺影落黃昏月明朝去住又分岐
雲水相逢無定時唯師與我心相叶却憐不為梅花知
熊耳山
雙峯並峙青螺子因問田夫識熊耳埋履塔前人少過
山風滿壑空流水岸前野花春自開松間石徑生莓苔
山僧博飯親耕利相逢不說西來意
送僧住惠山寺次邵民部國賢韻
路僻塵囂遠尋幽客自來水清池見底碑久字生苔猿
鳥啼深樹煙霞護古臺野花渾似我只向静中開
虎丘寺
欲覓闔閭墓風霜殿閣秋越平吳亦盡劍去水空流字
缺碑銘古雲深竹院幽無心唯野鳥不解往時愁
柬希曾下第還華州
負策投明主馳驅豈畏難出鄉逢歲暮歸路踏春寒樹
杳雲將暝花明露始乾霜蹄千里健一蹶不須嘆
秋晴
幾日荳花雨兹晨方見晴寒蟬依樹響秋蘚上階生山
脱雲尤翠池涵月更明西風催萬戶都作搗衣聲
寄楊君謙
都下聞歸雁江東憶故人高山千里夢芳草十年春吟
苦先催老心安却耐貧吳門他日過書院許誰隣
送李獻吉民部
久病無詩思因君強一吟贈言何足重持意自為深官
棹暖風送客袍花氣侵眼前皆好景争耐别離心
王伯安書舍
一尋松下地新搆小精廬袪俗入深院閉門抄古書草
盆生意滿雪洞世情疎每欲携琴訪心齋恐宴如
寄君謙
吏隠千年遠南峰事竟同鑑容依石水薰珮度花風林
靄牀頭濕崖泉廚下通紛紛塵世念不入此山中
賢大愚住金山
楊子中流山遶寺題詩遠贈住山人四圍水浸魚龍窟
一鏡天開草樹春僧飯許分江上鳥庭除不落世間塵
紛紛榮辱都無累清梵朝朝謝紫宸
高御史世德告病還陜
酬國會無鄉土夢赤心今為病懷違鴈從沙塞寒時過
人向秋光淡處歸笑典朝衫償藥價慢將荷葉製儒衣
林間歲月如流水五夜遙應看紫微
暮春
東風送春來散入羣芳去花謝鳥聲間春歸向何處
逸興
深樹自生凉書眠無事擾合眼夢難成起坐嫌啼鳥
足獻吉秋風南北路相别寺門前之句
身世本如寄去留俱灑然秋風南北路相别寺門前
簡金山師
少入深山老更深客傳名字不傳心携笻幾欲求玄旨
極目煙霞何處尋
茶盆山先師靈塔
一出煙霞失所依重來生死路相違猊床尚設籠蛛網
風度柴門葉亂飛
茶盆山題白雲
舊與白雲林下期世緣牽惹久相違而今嫌我歸來晚
舒卷悠悠不上衣
入山訪舊
十年閉戶慵遊覽今日尋幽入澗阿流水漸高雲漸下
幾家茅屋隔松蘿
訪張佩之不遇
幾度尋君不見君門前高樹掛斜曛踏春馬向誰家去
一鳥空啼滿地雲
寄王宗器
松下思君獨杖藜隴山遙望眼中迷書成欲付霜前鴈
却恨南飛不向西
催芍藥
雨顰晴蹙不禁寒無語垂頭凭曲欄簾捲松隂啼鳥亂
滿階芳草又春殘
石倉歴代詩選卷五百六
