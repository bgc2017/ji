石倉歷代詩選卷四百五十八
明曹學佺編
明詩次集九十二
何景明
瑤毖怨
美人竹間亭虛簾空月華相思湘江曲淚竹生斑花花
開為誰好花落不復掃出戶見春風低頭怨芳草坐彈
五十絃起視江月殘愁絃不堪聽手澁金鴈寒一彈正
凄切再彈轉嗚咽三彈撥幽腸聲亂冰絲結西風吹芙
蓉一夜落舊紅豈知瑤瑟音能消青鏡容
雙燕篇
雙燕何翩翾飛去仍徘翔依依止畫閨繾綣鳴東廂昔
求届陽節今去昜寒凉秪恐秋風高海路多煙霜雙飛
入君戶雙栖在君梁被蒙君仁惠彈射不相防飬雛毛
羽成送雛還故鄉雖無黃雀報歲願巢君堂
武陵
武陵一何長遼遠不可測高林多悲風慘澹日無色黃
熊啼我前白狐跳我側蛟螭蟠深淵下見奔雲黑沙蒸
水亦毒我僕饑且踣辭家忽踰秋適此萬里國土風日
以殊川域邈無極伏波有遺響吟餘轉悽惻何因托横
吹一寫千載憶
自武陵至沅陵道中雜詩
驅馬山上行山高何巍巍修阪接飛翼百步仍九迴俛
視煙靄中衆山欝何壘茫然望四海萬物亦已衰昔我
别京國朱華猶未希歲節忽復昜何時當旋歸
其二
山勢行轉促連峯相貫輸窈然林莽中乃復得坦途青
壁結煙靄縹緲凌虛無層阿秀嘉木下覆清水渠夙志
好幽僻覽茲耳目娱公車雖少延顧盻忽已踰安得鼓
清瑟日坐山之隅
花崖梧桐
桐生何依依其葉何油油白雲蔭崇阿朝日照高丘感
此雨露滋愧彼蔓草儔鳳凰久不至琴瑟誰可求吾將
縆繁絃庶以宣我憂
平越
清晨發平越霧暗山益密僕夫各相戒路遠恐迷失薄
午游氣清參差衆峰出鷄鳴谿谷中始見崖上日雲葉
分杳冥高原被華實秋風起叢林興感乃非一悠悠遠
行遊歷險難具述
普定
鼓絶掩山城空堂思超忽孤燈明夕帷悄悄凉風發落
葉何飄蕭飛螢互明没客窗臨古寺坐待微鐘歇
涿鹿道中
高城鬱莽蒼永路多荆棘日氣夕以陰遊氛浩無極城
邊古時丘宿草蔓于域樹木何蕭蕭狐狸鳴其側訪古
思軒轅嶔崟何由陟伊昔奮龍戰明明庶邦式神馭飄
鼎湖烏號緬玄德遺蹤邁荒野盛烈存茲國誰云戡亂
功不俟干戈力風雲變俄頃明晦古難測薄暮窮林中
惄焉長太息
渡河
夙征肇延津明晨臨大河洪源下積石砥柱屹嵳峩渺
渺梁宋區汗漫縱經過自非陵與岸於安障其波揚帆
赴中流四顧莽無涯崇雲徂廣澤迅風夕吹沙積陰不
可測魚龍偃相加前無千尺梁一葦胡足誇人生寡恒
居奚異波上槎豈無舟楫志漂泊當柰何
許下
伊昔炎漢季西京方遘患宫室燒燔盡乘輿橎草間劫
遷留兹域荆棘滿頽垣横流一以濫大厦寧復完豺虎
互馳噬鴟鴞厲飛翻日月屢薄食風雲變無端嗟哉衆
君子杖策起周旋荀公誠偉士弘思濟其艱陳琳自南
至王粲亦西還從戎藉雄辯騰步有榮觀良蹇豈同御
鳳鶩不共餐功名安足為明義乃高賢
還至别業
鷄鳴高樹杪狗吠墟里間家人望車徒遠客造門端入
門問所親上堂叙悲歡行人暮饑渴秉燭具盤餐明月
照西戶三星爛中天出門踐野草白露倏已漙十年苦
行役兹夕方來旋寧知非夢寐忽忽心未安
其二
詰晨親友至筐榼擕所需各言平生歡念子久離居綢
繆語未畢展席臨前除園榮亦已抽况有盤中魚人情
倦懷土富貴豈常於無為泥形迹所願恒相俱
七夕
逝節忽不處佳夕復我臨神颷汎光蕙渥露沾華林緬
彼牛女會茲端竟難諶形影憯相望胡由接徽音飄飄
翠龍駕髣髴青瑶簮長河坐移轉素波歛西沈靈彩歘
以晦游雲起層陰同懽戀膠漆異處悲辰參翹思慕遠
匹感此涕流衿
十三夜對月
閒居愛明月良節復與俱金魄麗秋闉皓彩揚雲衢澄
空歛霜煙清颷蕩中區徘徊廣庭内改席臨方除顧景
怵衷慮興心念居諸天道逓消長戒之在湏臾懷謙可
久安盛滿豈恒居孰云質靡盈所貴光不渝
十四夜同清溪子對月
林塘枉佳客待月欣舉觴今夕勝昨夕已見生東方離
離絳霄側冉冉素雲揚踰時灝氣澈縣耀天中央仰視
渺難即忽覓在我傍清池含微波左右浥流光月行固
當望人會何能常與子各鄉域邂逅臨此堂良時不屢
值明月安可忘醉歌答永夕和我窈窕章
十五夜高鐵溪同沈清溪趙雪舟馬百愚過敝
居對月
端居撫盛節眷茲金素中上客弭飛蓋惠然慰幽衷圓
景舒東隅忽復周層空重輪爛五色繽紛結文虹流輝
接瑤席絳氣欝以葱衆賓侈佳翫聯篇挹華風情好在
明月安問膳靡豐弦望有恒度明陰變無窮人生非比
翼豈得常相同所願御此觴聊以娛夜終
十六夜月
日夕城煙歛列宿出復多開軒望明月展席流素波圓
輝雖少虧猶能遍天涯单居不為樂念遠徒咨嗟遊人
越崇京高樓結綺霞浮雲暮長征何由覩光華迅颷萬
里至霜霧日以加坐憂桂枝歇委落同泥沙清輝苟相
照豈慮天路何
贈望之
遙遙京洛客承命發華輈朝辭翼州野夕泛黃河流雙
旟翔汝側駟馬登故丘故丘欝以長岡隴茂松楸車徒
耀城郭親戚迎道周丈夫事四方州閭寧久留王程在
湏臾顧念但懷愁前有盈觴酒為我且綢繆
其二
清晨送遠人弭駕北城隈北城一何脩前臨古時臺俛
仰故鄉域一如平生懷季冬嚴風發積雪皓皚皚念子
徂遠路欝結不能開中林寒卉寂樹木何摧頽安得春
華敷採掇以相貽
其三
驅車策良駟北上遵太行升高睇崇京宫觀欝相望前
瞻碣石湍俯見東海疆壯觀局宇内高志何激昂孤鴻
暮南翥奮翅起隨陽黃鵠遊四海胡為悲故鄉何能有
羽翼從子俱翺翔
除夜
閒居知時節習静觀卷舒日月無恒處念往寡歡娛歲
徂浮雲陰積雪皓中衢豫章産江濱孤蕙敷山隅芳烈
雖靡虧遐遠寧見需所願勖明德庶以酧居諸
豔曲
御溝連上苑大道接平沙紫陌三千騎青樓十萬家城
中楊柳樹風起暮飛花
其二
日出洛城裏歌鐘起四鄰朝遊桃李蹊暮踏車馬塵遊
絲罥白日冉冉愁陽春
其三
明姿稱二八生長紫羅帷對客舞垂手邀人看畫眉今
朝仲春日照影臨芳池
其四
翩翩五陵兒藉綺冠華簮常懷雙寶劍詎惜千黃金馳
馬章臺下紅塵不可尋
擬古
朝日照中庭杲杲春載陽東風吹綠草蝴蝶雙飛揚歲
華坐婉娩白露憯以傷予美不在兹所懷浩難忘豈無
芳桂枝含香誰為明
其二
凄凄仲秋日百卉腓以殘凉風入階樹零露摧庭蘭明
月皎東壁昆䖝鳴草間孤鴻暮安適哀音揚雲端言眷
平生友振翮起孤騫遺我若逝波望子如高山托忱在
終始蓄久諒逾宣寸心不可移磐石誰謂堅
其三
圓如天上月光輝尚當缺與君非一身安能不乖别關
山日悠遠舉步難可越君如雙車輪妾心如車轍相隨
萬里去繞繞何時絶
其四
清晨秣駑馬整駕遵路衢遲徊覽故物憯惻心以紆昔
時千室邑今為百年墟郛郭蔽枌檟狐兔翔城隅人生
寓大塊飄泊寡恒居諒無金石夀終與草木俱一身不
自恤安用顧其餘營營慕富貴辛苦誠為愚
其五
歲暮寒風至蟋蟀夜鳴悲高樓有思婦嘆息不自怡良
人行未邊孤妾守空閨衾裯卷不寢羅帷誰為施君如
東流水妾如西馳暉形勢不相及彼此何由諧結髮重
自念擕手期同歸秋華殞故林尚復揚光輝顧茲各努
力毋忘榮盛時
其六
繁霜降秋夜膏火寒無光凄風舉帷幄素月流中房客
行在殊境獨處誰與將仰視天上星羅列皆成行牛女
獨何辜煢煢守河梁嗟無凌風翼欲去不得翔引領長
太息泗涕徒沾裳
遊西山
晨登山上樓暮望河上道飄風塞埃塵積雨浩行潦山
人苦相留此道何擾擾虎狼夾路鳴鴻鵠逝不早石泉
聊足飲糲飯亦可飽矧乃平生親綢繆叙中抱行遊白
雲林倘遇瑤華草擕手托相贈歲寒永為好
其二
勝地不可多良遊豈在屢茲山秀靈域曠望契心許岧
嶤碧巖際縹緲青蓮宇鳴泉瀉丹壁白沙亘迴渚眺心
佇冥寂况有塵外侣吾當與爾曹翩翩接高舉
水營墅治田圃種樹
樵隱安於山農隱樂耕畔由來事不同各以性所玩倚
扉憩南岡負杖行春岸時澤冒原隰遠水增波瀾方塘
菰蒲暎迴渚鳬鶩亂插柳期息陰列竹冀成竿緣坡引
行條依墉植頽幹築堤屏棼穢激流代擕灌疎慵外經
濟卑賤鮮憂患諒懷原生恥庶悟孔父嘆汲古綴遺言
欣焉秉柔翰
贈别孟望之
束髮事交結白首以為期以茲女蘿質託彼青松枝重
聚故鄉園殷勤慰我私忽復遠行邁况值秋風時我有
一罇酒送君溮水涯酒酣思無極臨岐理桐絲誰知清
商苦一彈一生悲
元日言志
北杓建寅月東谷發首旦氣轉青陽曖日暎丹霞爛羣
物欣向榮萬象倏改觀自予脫朝簮及茲謝塵幹世事
鑑倚伏節候感迴換岩耕慕長沮淵綸恣永玩俯羡潛
波鱗仰慙薄霄翰欽此無悶言忘彼高飛嘆勉懷日新
志庶以慰朝旰
仲春雨霽出遊郊麓覽物叙懷興言自歌四首
旬陰豁初霽臨眺城西洲決決松上溜潺潺石間流積
霖晦平陸春雲彌崇丘眷彼農人談寫我終歲憂
崔巍南山郭宛彼沙上道荷篠赴脩埛采萍涉流潦懷
賢顧已後適已每不早緬茲山中人含念欝中抱
幽人久見招解薜俟中林山行岩光暝水息霞氣陰隨
行委流止寓物觀浮沈達人貴忘我奚用存知音
舉目怡清和周覽究昏晝衆壑積庭階攅峰羅戶牖攀
林摘叢穎越巘采孤秀日暮天際雲忽與飄風遘
贈李獻吉
西方有佳士於世寡所諧横風整修翰倏忽超九逵天
門限重關屢扣閽者辭濟濟列仙子冠裳競追隨青雲
蔽閶闔仰視何逶迤皎日匿西陸馳光難遽回世無魯
陽子坐惜朱顔衰
其二
東風吹我衣白日何杲杲整駕出郭門修塗浩横潦登
山采幽蘭日暮不盈抱采之欲何為遺我平生好豈無
艷陽花言子好香草丈夫有本性安得不自保寸心苟
弗移可以鑑穹昊
中秋十七夜留康德涵
飄風會浮雲白曜奄西藏羈人惜短晷眷此秋夜長長
夜無與晤所懷浩難忘君子枉光駕嬿婉情未央披軒
待流月展轉錯華觴臨觴慘不御對景久徬徨欝霧曖
庭陰黯黯如降霜流波委頽魄茲歲漸以更消長互相
謝盛滿安可常勖哉君子心謙謙道彌光
贈田子
蓬途眷行旅綢繆永茲夕之子遡大江方舟自此適藹
藹皇邑遊鳴鑣並京陌同袍四五人君為遠行客婉㜻
一室内安知形影隔人生重貞固豈必金與石念彼膠
漆友喟然感今昔
其二
蒼蒼季冬夕濊雲委中衢三星出東戶纖月揚西隅主
人樂行觴衆賓且停車何况平生友夙昔共歡娱慘惻
高堂上為子重踟蹰山川緬以邈岐路在湏吏出門慎
自愛慰我恒相於
七夕劉子緯宅次君卿韻
良時届今夕歡覯諧茲方流颷委芳卉清池激微凉仰
觀牛女星熒熒河漢傍纖月揚西隅浮雲起中央合離
一以愴明晦古難量縶子場下駒慰我長思望
贈君采效何遜作
霜空鴈絶響風庭葉罷飛念爾别離日凄然芳歲微城
隅明星晳曉闥殘月輝不見擕手好宵行誰與歸
遊洪法寺塔園土山
塔園欝森萃土山莽迴互迹陳慨往躅心賞諧秋晤時
惟冬氣交零木爽登顧裊裊拾層級盤盤折修步憑危
眺倒景俯檻驚流霧空王湧廟衛貴者留墟墓三門上
岌嶪玉柱撑雲露白日寶光垂風晝金響度徒興雍門
哀未暇首丘慮珠藏北邙毁石罅南山錮怛焉傷逝心
川汜激東鶩
冬夜
膏火含朱光玉罇泛清醴閒房密以静雪流窗戸裏良
友不我適室阻悵伊邇異人非我儔聊酌娛妻子
簡君采
夕會星已羅晝接景將落見面下湏臾何以展契闊側
耳金玉章音響時間作假寐晤清顔傾光豈虛託枉驂
悵雲轡命席恥塵爵徘徊翳雲日佇立眺城郭駢居淹
晨暮庶俾私心豁
集吳子寺館
首夏憩祇園遊息解冠簮窗楹抗䟽敞殿宇閟深沈綠
竹帶陰渠丹葩綴陽林既枉高人躅亦協静者心琴書
散煩慮鐘磬發幽音清言忘朝昃玄思超古今
夏夜薛子宅
飄風激疎牖飛雨散高庭白雲蔭華月青天垂列星褰
裳望西苑園樹發青熒陰館辟炎埃峻檻臨巖亭泠泠
朱夏井肅肅玄夜扃披霧聆霏談逍遙暢神形遊心娛
竹素此樂誠可經
姜子嶺至三岔
出嶺上雲霓入谿下煙嵐高高不可極杳杳詎能探朱
崖秀夏木石壁映寒潭千林覽葱蒨百丈窺澄涵崩奔
谷響赴隱曜川光含登陟力不辭險阻情已諳潛淵羡
垂綸越巘思停驂振策岷峨西揚帆江漢南臨深匪忘
懼履坦但懷慙
乞巧行
鵲橋崔巍河宛轉織女牽牛夜相見岳陽女兒迎七夕
乞巧樓高高百尺華燈明月光窈窕結綵蟠花綺羅繞
富家女兒恃嬌痴年年乞巧不得巧貧家女巧世所稀
只為他人縫嫁衣湏臾露濕金剪刀雙星漸没河漸高
人間天上兩迢遙步襪仙裙空寂寥君不見古來巧拙
何足語歲歲樓前競兒女
古松行
岳州地多古松樹千株萬株值官路故老猶能記歲年
行人不解知朝暮臨江西來煙霧起夾谷連山一百里
黛色寒通七澤雲秋聲夜捲三江水郡城之北江水東
鄂王祠廟丹青空英雄為謨本宏遠古木至今多烈風
忠魂義魄杳何在故物依然見遺愛繁枝百世人不剪
直氣千尋我當拜六年前過蒲圻城古松陰中三日行
空山倒掛雷雨黑盛夏常貯炎風清郵亭傳舍總蕭瑟
欝抱煩襟亦飄逸迴巖峭壁奔洪濤老蔓長藤翻白日
只今復向巴丘道野草漸多松漸少仄徑孤根半蝕苔
夕陽幾樹空垂蔦昔時所見合抱材斷枝落葉隨蒿萊
過客山中想清籟行徒道上愁黃埃輦山輿嶺萬石重
半作豪家樓上棟古人之力今人勞大厦明堂不得用
年年官吏催斧斤故老雖怒那敢嗔傍枝出地子成樹
野婦山樵摧作薪驛前數榦聊可數我忽見之再三撫
霜皮露甲如虬蟠霧鬛煙鬟學龍舞陰森氣象凜猶昔
翠魚長褾不可侮荒林曠野識者稀終為誰家起廊廡
回首鄂廟秋山阿廟前之樹無高柯鬼神訶護亦徒爾
英靈不返將如何
盤江行
四山壁立色如赭盤江横流絶壁下驚濤赴壑奔萬牛
峻坂懸空容一馬危叢古樹何陰森尋常行客誰敢臨
徭婦清晨出深洞虎辟白晝行空林沈潭之西多巨石
短棹輕舟安可適日光射壁蠻煙黃雨氣蒸江瘴波赤
土人行泣向我云此地前年曾敗軍守臣秪知需貨利
將士欲苟圖功勲英雄謨策自有術竄婦奸男何足論
營中鼓角連雲起陣前臨山後臨水烹龍釃酒日酣樂
傳箭遺弓尚驚喜戰馬俱為山下塵征夫盡向江中死
遂令狐豕成其雄屠邊下砦轉相攻千家萬家鷄犬盡
十城五城煙火空夕陽愁向盤江道黃蒿離離白骨槁
魂入秋空結怨雲血染春原長冤草只今四夷來歸王
高墩短塹俱已荒牧童驅羊上塋塜田父牽牛耕戰場
惟有行人行嘆息聞說盤江淚沾臆
黃陵廟
黃陵峽中灘水多黃陵廟下難經過峩峨巨舸牽百丈
櫓折檣摧不得上江風蕭䬃笳鼓哀廟門遙向楓林開
往來落帆泊江口爼牲咒神釃神酒南船下峽疾如箭
岸草汀花看不見巉巖亂石撑如麻雲間濁浪迷三巴
千里舟中坐超忽回首天西斷心骨
聽琴篇
美人横琴坐我堂酒闌為鼓三四行燈孤月明客不發
絃悲調急秋夜長吾家瑤琴久不拭金徽玉軫無顔色
感君對此如有情一彈使我三嘆息樵歌響答山澗幽
楚歌慷慨雲夜愁瀟湘徛蘭稍平逸四座但覺清商流
始聞白雪停翠竹烈颷吹我溪上屋忽然翻作廣寒遊
知是霓裳羽衣曲含宫移羽何舂容泠泠萬壑吟風松
煙岑一夕怨鳴鶴江天何處驚蟠龍我初好音惟好此
横笛短簫徒聒耳平生頗抱鍾期懷四海難逄伯牙子
今夕何夕願不違為君擊節淚沾衣高歌雅和人世稀
河轉參横君莫歸
孤鴈篇
孤鴈北來來幾時窮冬無侣鳴聲悲雲長路渺去安極
日暮天寒飛更遲洞庭瀟湘落秋水苦竹黃蘆一千里
清怨時從鳴笛生斷行更逐哀筝起塵沙關塞愁轉蓬
隨風且落江湖中微軀幸免庖人爼短翮長辭獵士弓
君不見隴山鸚鵡解人語一生自恨黃金籠
雪中宴袁揮使惟武宅
四郊飛雪暗高城北風怒號天杳冥將軍宅中晝擊鼓
哀箏鳴笛羅後庭我時凍吟在西野忽見將軍送書者
開書讀罷喜即行邀我入門方下馬凝輝絢素開簾櫳
流風迴霰滿堂中青氊帳高雪不濕蘭燈夜照氍毹紅
卿家父子皆好客能留對雪歡今夕已看稱夀奉千金
况復徵歌出雙璧梁園賓客多交遊謝家兄弟盡風流
古人勝事長已矣吾軰優游亦爾儔
漢將篇
漢家西北煙塵起烽火夜照西京裏塞馬奔騰一萬騎
關塞逶迤五千里飛符插羽募精強連營列陣掃邊疆
已見將軍屯細柳更聞天子獵長楊長楊羽獵兵威振
疊鼓鳴鉦聞遠近龍虎遙分天上軍魚蛇徧閱雲中陣
長安驄馬俠少年金鞍玉轡鐵連錢共看拔劍追驕子
自許彎弓射左賢驚風晝起邊沙漲疎勒黃雲迷所向
飲馬寒臨月窟傍驅兵夜度天山上降旗欵節樹戎城
卷旆迴旌入帝京征人半死龍庭戰壯士俱標麟閣名
麟閣功名不易得貴臣良相徒顔色威胡盡道李飛將
還漢誰言蘇屬國玉門關外朔雲愁燕頷書生亦白頭
君王自憶廉頗軰義士羞稱萬戶侯
古峯畫梅歌
空江月墮孤山曉直幹横枝疎更好夜來夢破碧窗虛
殘雪半庭寒不掃小橋水淺影初斜野徑風清香未老
霜魂月魄獨俜停玉骨冰肌自枯槁溪頭數點瘦花明
塢雲漠漠林煙渺逋翁湖山詩思閒寂寂柴門春醉倒
山亭晝午鶴飛還一聲長笛江門悄
古井篇
君不見城邊古井荆棘荒沙崩雨塌官道傍當時碧甃
映朱閣黃金闌干銀作床美人銅瓶響哀玉寧知委棄
同悲凉梧桐花乾蘚花澁鷺鶿側窺蚯蚓八百丈寒泉
尚堪飲心長綆短空愁立
隴右行送徐少參
隴右地長安西行一千里秦日長城號塞垣漢時故郡
稱天水聖朝掃盪無烽烟射獵之地為桑田熟羌賣
馬常入塞將軍遊騎不出邊知君風采古遺愛揚策傳
符度關内父老三秦望節來犬戎諸夷遮馬拜開藩分
道鎮邊塵居守廵行歷幾春熊軾朱幡今岳伯豸冠白
筆舊臺臣瓦亭之西半山谷土室陰陰連板屋落月孤
城清渭源寒雲古磧黃河曲十年此地曾遊過别來風
物今如何竹花秋臨鳥鼠穴楊葉夕渡魚龍波回看萬
里風雲色少小趨庭淚沾臆相送悲吟不盡情關山隴
坂高無極
大梁吟送李進士
大梁擅豪華鉅野生龍蛇頃來曹李軰擢秀冠詩家神
駒並逐兩超絶凡馬百萬空咨嗟李邕門下多竒士曹
是賢甥李高弟登龍自昔黍通家附驥相看總名世梁
王臺館罷歌鐘兔園賓客有遺蹤侯嬴舊隱夷門里李
渤今歸少室峯回望嵩高瞻岳首即尋玄圃問河宗可
憐二子詩家秀吾生己愧盧王後司馬黃金賦未逄揚
雄白首書空就李當春日别燕川曹也誦詩神黯然蓬
池更憶阮公嘯腸斷洪波綠水篇
憶昔行
憶昔長安相會日君方壯年我年小只今容顔有更變
何况世事無紛擾先帝衣冠半零落十年賓友全稀
少君今始作紫薇臣笑我金門落魄人馮唐上書亦嘆
老子雲識字空愁貧豔陽三月桃李耀君非壯年我非
少花開酒熟君遠行可惜春風阻懽笑明星迢迢車關
關遙向楚水辭燕山但看朱紱在腰下莫使白髮生顱
間武昌城邊江色澱襄陽漢水尤堪羡東行何日訪鱸
魚南飛不得隨鴻鴈少癖山水躭雲松兩年楚上多行
蹤浮湘直下三千里望岳遙瞻七十峰知君跌宕輕駟
馬顧予豈是功名者安得浮沈帝座傍會湏覽眺蒼梧
野蒼梧風煙秋色開武昌高樓吹笛哀帝乘白雲去不
返仙人黃鶴何時來君行訪古兼化俗長楫輶軒指南
極岸上遊穿羆虎林潭中坐傍黿鼉國他時倘覓桃花
源北風為爾傳消息
樂陵令行
山東郡縣一百入無有一城無戰場到今漂血成野水
如山白骨横秋霜雲臺功高將不收投筆亦有書生謀
黃金大印賜豪貴白面豈得言封侯唐朝公卿集如雲
平原太守名不聞二十四城見賊走抗城乃是平原守
君不見前者寇盗時縣吏州官各亡命北梁白馬終日
行濟上黃旗錯相映不聞開門戰但聞開門迎嗟乎平
原太守樂陵令
九川行
君不見自從天地開天下之水皆西來黃河崑崙一線
出下轉秦甸轟奔雷長江廣漢兩盪潏濁涇清渭中縈
廽帝遣九龍下治此江漢安流涇渭理華嶽中斷仙掌
高却放黃河行萬里九龍蜿蜒上天去至今猶餘九川
水秦中雲雨四時遍北地塵沙幾回徙我來長安不見
九川水得見九川子九川子是非常人朝辭川上麋鹿
羣夕登青𤨏為帝臣已從華衮補日月况執彤管排風
雲長風西來吹北極西望川流渺何極野岸空懸舟楫
心塞林暮繞波濤色吁嗟江漢猶阻兵中原不見黃河
清虺蛇豺虎滿道路黃埃濁浪無人行九川子何不更
鞭九龍起坐視天下横流水
送葉生還閩中兼懷鄭繼之
葉生行吟燕市中葛巾麻鞋歲將晩兩都為客今始歸
五岳尋仙不辭遠江南畫舸春柳低海上茅堂白雲滿
谷口如逄鄭子眞為道棲遲未應返
同崔子送劉以正還關中
燕川芳草歇已久行子西行更回首駿馬春停渭曲花
金鞭暮指秦中柳看君兄弟皆豪雄十年側想中丞公
東山雲月卧未起北海賓客誰相通荷花初紅酒初碧
汝歸登堂見顔色若問長安舊友生崔何二子常相憶
晩過田水南有贈
田郎閉門著書今幾卷我欲與子數相見□浪雖稱青
瑣賢經過罕識黃門面長安雨積鞍馬稀堂下苔生集
秋燕四海何人問草玄一經徒使桓譚羡
延津歌送韓令
延津寇過餘少男延津縣令莫停驂雙鳬直向黃河北
一鴈先飛清衞南黃河岸邊不種麥濁浪滔天多賈客
城中少男爾勿愁縣令到時為買牛
裕州行
今年春夏雨不絶黃河以南漸殺麥裕州城中十萬家
自經寇盗惟黃沙名商大賈歲不集新絲舊榖嗟何及
郝侯五馬天上來褰帷露冕開風霾教農服田賈服賈
只有牛馬無豺虎
周儀賓朝天歌
周君來從大梁發搖鞭却指秦樓月燕山臘盡春未生
可憐裘馬衝霜雪憶昨雲霄謁帝關春卿引見紫宸班
天門九重羅虎豹一月不得朝龍顔館甥帝室恩數少
尚女王家禮非小中山更傳聞樂對陳王亦進通親表
伊昔梁王全盛時車騎從官皆漢儀遣使常聞八珍送
入朝數賜飛龍騎百餘年間事勢殊諸侯出或乘驢車
朱門賓從想冠劍白頭王孫行路衢君歸為我一問訊
梁園賦客今何如
相逄行贈孫從一
長安風吹萬楊柳與君走馬相逄久昨朝邂逅尊酒間
二十年來一回首我官十年前君官十年後眼底相看
已壯齡世間萬事眞翻手憶初少小來東曹君家兄弟
同遊遨尚書庭前兩玉樹白日燦爛秋風高爾時見君
氣已豪花顔雲鬢青錦袍石麟在天動鱗甲赤鳳排雲
生羽毛只今骨格殊恒調傾都見者嗟英妙恨不置之
玉堂賓誰令久待金門詔永嘉山水稱絶竒且與謝客
同襟期花裏開簾仙吏出松間著屐山人随尚書風義
古無比如君更是尚書子尚書東山閒白雲高卧不為
蒼生起漢庭我亦東方生悵望名山無限情海雲浩歌
起春色送爾萬里東南行
彭中丞四民圖歌
漁舟溟入桃花潯春山如聞樵採音高原犂鉏破煙雨
書閣窈窕穿松林中丞雅愛山水障清晨自掛高堂上
綠樹逶迤轉衆流白雲合沓開層嶂萬里寧論戰伐功
百年宛見升平象憶昨寇盗日横行中原白骨哀蒼生
擕男抱女路斷絶痛哭不見天邊城漁奔樵竄學士徙
縱有隴畆無人耕至尊九重憂旰食命公殺賊賊始平
近郊無復戎馬迹比屋仍傳鷄犬聲彭公壯年心許國
何况此身際日月二載驅馳掃漢南一時談笑清河北
出閫三分大將旗來朝獨擁諸軍節樂土重開白日光
普天不動黃塵色即今西戎忽復驕朝廷親遣霍嫖姚
巳聞土魯還金印不見中丞下赤霄形像雲臺猶未畫
姓名麟閣早湏標開圖更賦出車什四海甲兵從此銷
桃源圖歌
昔我遊武陵坐石窺花源岸坼丹洞閟風迴綠蘿翻崩
崖奔古月沓嶂響哀猿行車一以過始知人境諠眞陽
仙令欲南往手持新畫來相訪武陵山水久不覩今晨
置我高堂上巖穴如聞鷄犬聲村墟但見桑麻長髣髴
潭水濱點綴桃花春山川似晉代衣服猶秦人回首茫
然一煙霧尋源誰復知眞處投簮福地終有期箇中先
認桃花樹
塞外獵圖歌
邊沙蕭蕭天北風高林晝屯鞍馬雄健兒裝束身手徤
眞與此圖形貌同冬寒獵傍長城窟城下平原日將没
呼鷹放犬無不為數騎彎弓競馳突月高琵琶海西城
拂廬雪乾氍毹輕金鍾酌酒亦易醉玉踠驊騮驕不行
白髮老兵黃戰裙抽箭仰視天山雲衆中若認射鵰手
漢家誰是李將軍
畫鶴篇
昔聞少保寫青田古墨千年人不傳郎君此幅何時得
蕭䬃秋堂掃煙色雪翎風翼如有神萬里出海誰能馴
我初見此鳥重是仙人禽朝飲玉河湄暮宿玄圃林回
首寒江鳬與鴈日晩哀鳴羡霄漢
赤壁圖歌
老滿横槊江之臯眼中吳越一秋毫吳人彀弩來江左
江頭鳴笳晝舉火旌旗飄揚北風前舳艫化作江中煙
英雄一去音塵滅斷水殘山弔詞客白雪堂寒草煙暮
黃泥坂下臨臯路酒酣喚客吹玉簫江風山月不待招
昔時覇業那足數鶴夢悠悠𦕈千古回首東坡百世人
圖畫蒼茫空有神
畫山水
蜀溪搗紙明如練并州剪刀碧雲斷抽毫作繪誰所為
華堂粉壁光凌亂枳花竹葉春江曲江頭無人水空綠
逶迤石逕林中出草碧沙明淨江日欲覓秦人武陵下
不見溪邊種桃者高樓窈窕鎖煙霧只疑行盡瀟湘路
瀟湘却憶舊時遊紙上煙波生暮愁
吳偉飛泉畫圖歌
長安獨過田子舍留我一玩飛泉畫絶壁如聞風雨來
晴天安得蛟龍掛吳生跌宕得畫理潦草落筆皆可喜
飛泉却出沓嶂間山即眞山水眞水客堂六月生晝寒
耳中髣髴高江灘源潭窈窕不可測波浪洶湧多竒觀
泉邊二老顔色異偶坐似是莊與惠萬里誰論到海心
百年詎識臨淵意偉哉田子今儒宗文標南指匡廬峰
不湏對此更惆悵會觀瀑布青天上杉風松日隔縹緲
雲瀧雪灨何雄壯我常夢往神空向豈無吳生好手筆
為我寫寄廬山障
遊獵篇
周王八駿行萬里朝遊崑崙暮滄海驅霆策電徧天地
虎驟龍馳倏煙靄犇戎造父兩為佐大人王母遙相待
千金白狐來四荒螻蟻下國輕天王君不見秦皇叱咤
役九有海東驅石石為走橋邊孺子如婦人博浪沙中
鐵椎吼又不見武皇旌旗日絡繹射蛟潯陽江水赤五
陵俠少夜相遇探丸殺吏還驚辟天門嵳峩城九重虎
豹為衞蛟龍宫紫微鈎陳翼帝座至尊祗合安高崇脫
淵之魚出山虎白龍魚服何勞苦沈江距河勢有然萬
乘反遭匹夫侮君不見曹家老爽誠愚蒙平生不識司
馬公死生禍福在人手寧能常作富家翁一門流血豈
足惜坐使神噐歸奸雄昨夜昌平人夢天龍文赤日繞
燕川城中莫辨眞天子道上傳看七寶鞭腐儒為郎不
扈從願奏相如諫獵篇
柳絮歌
長安三月百花殘滿城飛絮何漫漫千門萬戸東風起
陌上河邊春色闌美人高樓鎖深院白花濛濛落如霰
晴窗窈窕朝日遲亂入簾櫳趁雙燕遊絲相牽時裊裊
委地飄廊不湏掃君不見江頭綠葉吹香綿隨波化作
浮萍草
明月篇
長安月離離出海嶠遥見層城隱半輪漸看阿閣銜初
照㶑灔黃金波團圓白玉盤青天流景披紅蘂白露含
輝汎紫蘭紫蘭紅蘂西風起九衢夾道秋如水錦幌高
褰香霧開瑣闈斜映輕霞靡霧沈霞落天宇開萬戸千
門月明裏月明皎皎陌東西栢寢岧嶤望不迷侯家臺
榭光先滿戚里笙歌影乍低濯濯芙蓉生玉沼娟娟楊
柳覆金堤鳳凰樓上吹簫女蟋蟀堂中織錦妻别有深
宫閉深院年年歲歲愁相見金屋螢流長信階綺櫳燕
入昭陽殿趙女通宵侍御牀班姬此夕悲團扇秋來明
月照金徽榆黃沙白路逶迤征夫塞上憐行影少婦窗
前想畫眉上林鴻鴈書中恨北地關山笛裏悲書中笛
裏空相憶幾見盈虧淚沾臆紅閨貌減落春華玉門腸
斷逢秋色春華秋色逓如流東家怨女上粧樓流蘇帳
捲初安鏡翡翠簾開自上鈎河邊織女期七夕天上嫦
娥奈九秋七夕風濤還可渡九秋霜露迥生愁九秋七
夕湏臾昜盛年一去眞堪惜可憐揚彩入羅幃可憐流
素凝瑶席未作當罏賣酒人難邀隔座援琴客客心對
此嘆蹉跎烏鵲南飛可奈何江頭商婦移船待湖上佳
人挾瑟歌此時憑闌垂玉筯此時滅燭歛青蛾玉筯青
蛾苦緘怨緘怨含情不能吐麗色春妍桃李蹊遲輝晩
媚菖蒲浦與君相思在二八與君相期在三五空持夜
被貼鴛鴦空持暖玉擎鸚鵡青衫泣掩琵琶絃銀屛忍
對箜篌語箜篌再彈月巳微穿廊入闥靄斜輝歸心日
遠大刀折極目天涯破鏡飛
邯郸行
邯郸道上車馬多行人夜火渡漳河邯郸女兒年十五
能彈琵琶善歌舞青燈朱戸夜當罏罏頭酒熟喚客沽
玉壺青絲為君繫不妨醉向邯郸途君不見邯郸市昔
日繁華安可擬鳴鸞佩玉青雲間鬭鷄走馬紅塵裏平
原門前客如雲千載凄凉竟何是黃金白璧成飛灰歌
樓舞榭空流水傷心萬事俱可嗟草長叢臺白日斜廢
苑當時在何處舊宫今日作誰家古來富貴俱寂寞有
酒樽前胡不樂
太白山歌
我聞太白横西域百里蒼蒼見寒色靈源萬古誰窮探
雷雨窈冥巖洞黑中峰迢迢直上天瑶宫玉殿開雲煙
千盤萬折不到頂石壁鐵鎖空高懸隂崖皚皚積古雪
絶壑長松幾摧折鳥道斜穿劍閣雲龍潭倒映峨嵋月
高僧出世人不知飛仙凌空笙鶴隨洞天福地在咫尺
悵望塵海令心悲
辰溪縣
早發辰溪渡清川喜泛舟山城欹粉堞江驛映朱樓雨
驟沙頽岸天寒水露洲蠻音聞漸異迢逓動鄉愁
沅水驛
小驛孤城外隂森草樹幽晚凉憑水榭秋雨坐江樓絶
域鴻難到空山客獨愁夜深歸渡少漁火照汀舟
沅州道中
歲月驚長道風塵惜舊綈鈎雲盤曲磴沿月遡迴溪南
國疲征歛西戎厭鼓&KR0911;山深正愁絶落日鷓鴣啼
平溪
徙倚平溪館天高秋氣清水螢光不定山籟響難平夜
火雲間戍寒楓江上城終宵無夢寐高枕聽灘聲
查城十五夜對月
中秋看月色移席近前楹河漢三更没關山萬里明風
煙依獨戍砧杵閉空城此夜高堂上多應念遠征
其二
天上何所有團團白玉盤可憐秋半月只是客中看影
直朱樓午輪高青嶂寒美人何處共光彩隔雲端
江門
小店江門市孤舟聞暮砧遠沙含細雨缺岸隱疎林旅
宿青楓晩人煙翠嶽深漸臨巴蜀道一慰望鄉心
渡淮
津口風翻旆春隂鬱未開淮流衝古岸沙店倚長臺鳥
向平蕪下人隨返照回未忘舟楫興臨路獨遲徊
中元夜月
片月東城上長風度早秋光臨青嶂發影抱碧潭流灝
氣沈沙浦餘輝戀水樓何人更吹笛關塞不勝愁
晩歸自溪上
秋到城西樹緣溪落葉多數家連水竹一逕入煙蘿廢
井寒螀聚閒窗暮雀過濯纓聞孺子燈下亦悲歌
雨中和清溪
濛雨蕭條至悲風日暮多積隂生徑草永夜落庭柯宅
愧高人隠門勞長者過白鷗如有意相逐下煙波
吾州
遼邈吾州地名從申伯來通淮一水下入楚萬峰開舊
國無遺廟寒城有廢臺秋郊獨臨眺懷古意悲哀
九日同馬君卿任宏噐登高
歲歲重陽菊開時不在家那知今日酒還對故園花野
静雲依樹天寒鴈聚沙登臨無限意何處望京華
登釣臺
野闊窮秋出雲寒望未開萬峰遥駐馬殘日更登臺水
落龍蛇蟄沙空鴈鶩來孤懷對搖落吟罷有餘哀
再别清溪子
冬館蕭條别開樽為爾吟岸梅催客鬢江柳送歸心南
國浮雲暮孤城積霰隂逢春湖鴈起休滯北來音
懷沈子
沈生南國去别我獨悽然落月清江樹歸人何處船十
年安陸舍數口太湖田想到鄉園日生涯亦可憐
懷孫世其
世路渺難定相期未有涯昔為燕地客常到楚人家繫
馬中堂樹聽鶯上苑花故園看北斗腸斷憶京華
酬葛時秀
罷歸翻自喜舊業有青山積雨稀來客孤雲獨往還良
朋枉高倡撫卷一開顔何日還乘興題詩到竹間
遊賢隱寺次馬君卿韻
繫馬長松下風煙幾日留天高還薄暮地迥更逢秋孤
嶂開僧舍千峰繞佛樓自能來白社不用遠公求
登堅山寺
西峯插天起絶頂寺門開雲裏一佛住山中無客來落
花平講席積草徧香臺我欲聞清梵焚香坐不回
九日懷鐵溪
獨憶高䕫府何時騎馬來一秋常卧病九日廢登臺寂
寞傳杯手凄凉作賦才陶家園内菊風雨為誰開
送柴先生之霍丘訪朱調元
客裏黃金盡天邊逐歲華寒燈具行李早飯出山家東
路蘼蕪滿西風楊柳斜朱君舊相識見爾惜生涯
訪賈西谷
儒宫入古檜泮水静塵埃偶到閒官舍能孤遠客杯開
門黃葉落展席清風來更喜庭前菊寒花日暮開
雪
一雪今冬早霏霏白滿沙隨風斜着樹帶雨不成花曲
檻寒仍裊空庭晚更加城中一萬戸歌舞是誰家
得五清先生消息尚客澧州悵然有懷
憔悴東都士吾師更可嗟三年為逐客萬里未還家暮
阻巴山雪春行楚岸花江湖無路覓流涕望天涯
喜劉朝信過飲
西郭棲遲地春風亦可憐落花寒食雨高柳夕陽天岸
幘行林側移樽坐水邊啼鶯如有意數傍舞衣前
劉朝信讀書山寺
嗜静山中寺藏修此度年白雲千嶂裏清夜一燈懸書
卷留孤客盤飱傍老禪何時騎馬至訪爾古松邊
西谷有淛聘予喜其得勝遊因話淛中之勝
君向杭城去兹遊似馬遷應傳越客酒先泛楚人船入
郭湖天迥觀潮海月圓因君話禹穴高興亦飄然
送徐生赴試
爾到梁都日西風發醉歌秋深花近苑夜迥月臨河姓
擬傳霄漢身應謝薜蘿佳音附來鴈報我莫蹉跎
送别劉朝信
萬里向天涯孤城對日斜雲山共此别世路獨長嗟暮
雪燕關樹春風漢苑花知君騎馬地名姓滿京華
和賈西谷暮春雨後之作
溪雨清明過游雲薄遠空鷗喧春水至燕落晩泥融麥
秀千家暗桃花昨夜風獨憐豔陽日尊酒未能同
三月七日同諸生出遊
清晨招爾輩同出眺煙沙寒食孤村路春風萬樹花藉
蘭臨水曲折柳到山家獨少青尊共能無愧物華
九日震雷山懷望之
九日東山上思君江漢深故園頻宴會佳節自登臨衆
壑流雲氣孤峰落日隂應知楚山上獨賦望鄕吟
春來
春來稀灑掃門徑碧苔滋積雨忘昏曉幽居感歲時寒
雲低旅雁城樹暗黃鸝獨立傷春色蕭條萬事悲
寒食
沙岸青春雨風吹野水涯不沽寒食酒空映古墳花城
郭人煙細樓臺暮景斜東流爾何意滚滚送年華
同趙先生宿山家
同宿京華地今來又六年那知風雪夜復此共床眠水
曲隣燈照山高石溜懸中宵不成寐話舊各悽然
出寺過胡山人家
細雨清沙路經行獨杖藜那知白社客更向碧山棲花
好圍墻發鶯嬌入院啼風光不能醉吟望轉凄迷
飲邦重山莊夜歸
殘日喧歸騎漁樵仄徑逢煙中望北郭樹裏下西峰深
夜明林火蒼茫度水鍾朝來向城市誰憶白雲蹤
賢隱寺次劉朝信
翠壁青蓮界蒼苔白石關春晴初出郭日暮更登山歲
月頻經眼煙霞可駐顔化城依宿處自覺此身閒
王生館雨坐
獨坐王生館凄然歲暮心高城翻落照空院積寒霖雁
鶩秋飛盡蛟龍夜或吟西山舊松竹雨雪共蕭森
登西巖寺
西林禪誦地石壁倚天開曲磴千盤上飛泉一道來園
禽巢古殿野鹿過香臺共坐題詩暮山花落酒杯
近寺
梵宇頻經處林深入磬聲懸崖攀葛上曲澗遶松行花
鳥還春日樓臺即化城亦知身是妄從此學無生
獨立
鼓絶孤城掩溪傍春事殘岸霞晴映樹汀雨暮生寒風
外看花盡煙中望柳繁静觀時物變獨立思千端
梅
野水無人地寒梅獨自開花疎間翠篠樹古積蒼苔嶺
雪春潛至林風香暗來一枝猶可折横笛暮休哀
曉起見雪
曙色空窗裏鳴禽更好音幽棲忘盥櫛偃卧問晴隂卷
幔山雲起開門野雪深不愁泥濘路騎馬度西岑
廢屋
廢屋空山裏風沙不見人壞墻惟有徑獨樹更無隣寇
盗三關逼徵求萬國頻江湖暮搖落回首一沾巾
送吕子
京洛三年客雲霄萬里違上書皆不報解珮獨先歸北
極臨燕甸南山繞漢畿相將未可料岐路斷蓬飛
餞子容
客館西垣静開尊為汝歌檻花深晩坐城樹喜頻過綵
鷁春湖色驪駒白玉珂還鄉君信樂予奈别愁何
送鄒子之浙中訪迎張子
此去尋張子東行指宋畿秋城悵獨往春棹好同歸雨
外吳帆重江中越岫微平生壯遊興送汝益翻飛
送熊御史尚弼謝病還江西
晨車發帝里秋棹返江鄉草奏孤臣淚懷歸久客腸海
鷗思避俗湖㕍喜隨陽攬轡平生志還山未可忘
送韓仲子並訊其弟季子
令弟先君往伊予實嘆嗟竄身還故里避世入山家斜
日秦城柳繁煙渭曲花豈知燕地客騎馬日風沙
送賈郡博之階州
十載一儒官西行路復難羌夷應爼豆邊徼有衣冠隴
坂盤雲上秦城向斗看好音懷萬里早晩報長安
送楊子濬下第還廣東
憐君不得意春盡獨還家路入蘼蕪草亭深枳殼花客
舟江上遠鄉樹嶺南斜盛世多遭際寧容問釣車
送楊驛丞
聞說丹河地孤城海上開鹵煙出市井潮影動樓臺漢
使傳宣過夷官入貢來皇華歌送客應閱出羣才
送顧華玉謫全州
白日春城暮孤雲天際隂君行萬里外予意一何深夏
擬浮湘水秋應到桂林衡陽去不遠莫使鴈書沈
送曺遜卿還汝寧
三年觀國士此日暫還家去指清淮月行攀上蔡花燕
歌送楚客邊㕍起城笳却喜干戈後鄉園見歲華
送欽師歸西山
近向雲間至遥從花下還赤崖春到寺白塔晝開關風
雨如西塞煙霞似北山到來應待我秪樹幾回攀
送侯汝立之東昌
東郡瘡痍日蒼生屬此行二毛猶未見五馬亦為榮月
對河關上秋從海嶽生向來嵩少約西望各懸情
贈劉東之憲副
浮生能幾見孰謂别離輕遠道惟長劍寒宵共短檠旌
旗臨漢水雨雪度秦城鄉井衣冠少分擕益愴情
元夜寺中集
火樹連龍苑煙花繞鷲峰詞人高宴會令節喜過逄閣
度銀河上窗含寶月重九衢風起夜處處有歌鐘
贈祖邦
白下通緘少燕都見面遅客心悲歲晩歸路及春時姓
入山公啟人傳水部詩同年吾不及相望赴前期
秋夕懷曺毅之
百卉飄零盡孤鴻何處歸高樓横暮笛萬戸搗寒衣南
國江湖遠佳人尺素稀獨愁誰與晤明月鑒重幃
寄任司訓
不見任公子飄飄旅客魂苦吟惟白髮生計有清尊散
吏真兼隠荒城不異村人間好事者誰到廣文門
至日寄望之汶上
至日懷親友題書在帝鄉風雲餘歲色梅柳復年芳白
髮行藏裏清尊涕淚傍思君魯城北汶水日湯湯
寄空同子卜居襄陽
爾定襄陽宅雲山好傍誰草憐王粲井花醉習家池留
滯悲江漢驅馳感歲時扁舟空悵望未有鹿門期
寄徐太守
塞鴈去復盡燕臺愁望春十年同病客萬里各風塵南
國己碧草清江空白蘋秋來有詞賦莫使怨騷人
寄家書
一返滇中使重嗟故里違老親遥在念薄禄未能歸雨
雪三冬暗家書累月稀淚緘燈下發廻鴈隔雲飛
酬郭内翰上陵還詩
帝遣朝陵日暫辭供奉班楸梧開玉殿雲霧宿春山晩
向千松散晴從萬壑還知君有佳句傳和五陵間
得王子衡贑榆書
萬里一書劄逾年傳帝都竄身天地遠垂淚海雲孤柳
送燕臺駿花留漢殿鳬赤霄終道路白髮且江湖
九日顯靈宫宴集
九日無風雨賓朋更遠來菊花催酩酊仙侣得追陪眺
&KR1199;山河出登高殿閣開擕遊有諸妙詞賦豈吾才
遊郭氏山亭
舊日追遊地新年此度過庭春歸雪篠洞古發煙蘿遲
日登臨倦名園感慨多風花騎馬去須放酒顔酡
九日登慈恩寺閣
不到慈恩久今來九日期天寒鴻㕍少秋晩菊花遲搖
落悲風雨登臨感歲時牛山何處是異代獨興思
宿淇公方丈
落日罷登臨禪房秋坐深不妨留枕簟聊得謝冠簮樓
閤湖天影松蘿洞月隂明朝又城市回憶碧山岑
出閣過勤甫省中
梧垣通左掖花省接仙郎並坐停杯晩高談卷幔凉水
隂沈紺殿山影落雕墻愧我同朝客傳君寡和章
再遊郭氏園亭
仲夏一到此主人開水亭園林再駐馬臺榭己流螢細
竹搖風牖孤雲度石屏停杯更暮雨何限北崖青
石倉歷代詩選卷四百五十八
