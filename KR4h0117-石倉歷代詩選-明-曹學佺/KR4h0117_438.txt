石倉歴代詩選卷四百三十八
明曹學佺編
明詩次集七十二
周瑩(字次玉號鶴洲正德乙丑進士官至江西撫州府知府)
菊坡為單大尹宇賦
解印歸來日黃花尚故坡理荒除蔓草習靜偃垂蘿籬
下寒香滿山南佳氣多此中真趣遠何必向巖阿
城南書屋
城南僻地是行廬門巷應多長者車簾外碧山開罨畫
案頭紅軸積圖書梅花送暖飛鱗片芸草吹香落蠧魚
莫道雲程能自達燈忩好為惜居諸
謁孝陵
鼎湖雲去六龍遥寢殿巍峩倚碧霄山鎖煙霞春寂寂
林廻松柏雨瀟瀟千年帝業思皇祖萬國輿圖仰聖朝
幾度叨陪林下謁天風兩袖御香飄
歲暮和柯孟時
渺渺天南道路長白頭慈母在高堂十年薄宦遊京洛
一片愁心望太行正是隂陽催短景可堪身世半殊方
夜闌吟罷成惆悵夢繞鄉關月到牀
放歸言志
六年為郡大江西中歲歸途幸不迷世路風塵勞薄宦
故園林竹愛幽栖但乘欵段尋春馬不起愴惶報曉雞
已判功名身外物任他麟閣與雲齊
二十居官四十歸急流身退世應稀投閒故里蘭紉佩
戲綵高堂錦製衣林下新開延客館水邊長拂釣魚磯
是非不管人間事長弄扁舟看鶴飛
天心湖上梅花
木落千山雪氣偏一枝湖上破春妍不將别調傳羌管
為愛寒香撲玉鞭暎月有情還冉冉倚風無語自娟娟
商巖舊事應千載俯仰乾坤獨惘然
夏日書懷
暑雨晴時草入簾綠槐垂影拂茅簷鳴蟬午夢驚初起
睡鴨名香手自添鄉國故人千里别他山為客十年淹
江州司馬歸何處幾度青衫淚欲霑
周瑛(瑩公諸弟字梁石號翠渠成化己丑進士四川右布政使致仕)
送陳公甫歸南海
鬱鬱山下松四時不改色盈盈道傍花朝夕供採摘花
好聚人看春風亦易寒松高倚霄漢勁節不可攀願學
山下松用以葆貞德毋學路傍花一採不復得
其二
芝蘭有幽性托居在空谷滿天風露寒隔林香氣撲我
因愛芝蘭朝夕自往還采采欲盈把薰我衣與冠衣冠
在敝箧芝蘭隔林樾但恐歲月賖餘香易銷歇
感興
美人顔如玉自許連城價曉織雙鴛鴦戲水香蒲下夫
壻遊京洛聞結新姻婭中饋但有人賤妾不復嫁
其二
提瓶去汲水為君解宿酲詎意綆中斷瓶墜不復升君
恩手中綆妾身井底瓶相望不相即此心誰能明
其三
長風吹白日年華逝如駛美人翠袖薄高閣閉秋雨開
園種芳樹歲晏自凄楚相望一水間終日不得語
城南别墅
幽人有遠韻卜築城南村青山羅庭除疎柳蔭柴門虛
堂寂無人但聞鳥雀喧秋晴穫禾黍日夕牧雞豚農家
無外營歲序在壺餐感此生理蕃其樂難具言我方走
塵土未能問田園誰知隔城闉咫尺有桃源
桃源篇
秦人法網密如織楚人逃生苦未得一朝拔邑赴南山
咫尺便與塵寰隔山中風俗何恬然竹籬茆舍臨平田
男㛰女嫁相代謝歲月無紀誰知年昨日漁郎忽到此
杯酒殷勤問鄉里漢龍晉馬相繼興始知世代非秦紀
由來靜躁跡不同山人怕與俗人通送得漁郎出江口
歸來相與滅其蹤武陵太守好事者謂人可仙官可捨
分付漁郎重問津溪山宛在眉睫下初來隔岸盡桃花
驚看赤壁横蒼霞千峰萬壑不可辨欲從何處尋人家
夢中賦登金山寺
高閣連霄漢登臨客思開雁將秋色去潮帶夕陽回天
地雙蓬鬢興亡一酒杯此懷不可極倚檻獨徘徊
姑孰道中
采石孤帆落青山一騎歸朔風吹短鬢疎雨濕征衣野
火漁歸市林鐘衲掩扉可憐江上雁入夜更南飛
横山燕集
小甕藏天地大杯揮古今宦情秋夢短世事海波深北
枕淵明卧南耕梁父吟官卑多抑畏慚愧昔賢心
與陳貳守酌别
下馬何村廟霜清木落時行人千里去故國一年期水
色侵衣袖山光落酒巵離懷難盡遣惆悵為題詩
有所思
目斷天涯路春深有所思亭臺花落後簾幕燕歸時洛
浦煙初暝巫山雲正遲夫君縱忘妾妾意比芳絲
重到府第有感
府第最高明重來感歎并臨川雙郡守閩海兩書生風
雨情何限池塘夢不成坐觀循吏傳安敢墮家聲
送陳方伯亹致政歸漳浦
角巾斜折舊烏紗南望鄉園趣轉賒白髮無人堪結社
青山有地可為家石湖晩釣收殘雨野徑春行礙落花
不識廟堂諸故老幾人清夢到煙霞
謁文丞相廟
海上干戈百戰中孤舟夜夜泣英雄八千里外狼烟合
三百年來鷁纜終厓嶺被俘眞倉卒燕山就義太從容
西風吹雨過柴市獨向祠前撫翠松
九仙觀訪朱未軒讀丁太守所寄詩次韻
十年勞憶禁鐘聲坐對南山野趣生有道也知當世重
無官應覺此身輕石臺晩嘯雲歸樹仙觀秋吟月過城
文物傳中勞去取幾人椽筆有佳名
題畫
開軒望長野迢迢芳草綠持竿彼何人冐雨驅黃犢
雲影蒼樹凉雨候黃梅過明月入西軒照見幽人卧
秋水池塘深落葉亭臺晩柴門閉西日山人猶未返
風高海水立雪厚山岡折小院無人來梅花自娟㓗
哭羅一峰
百年夢不起千古懷獨醒西湖煙雨外零落一峰青
挽吳下王處士
車馬閶門路生前多故知青山映疎雨有客為書碑
題梅月圖
孤山處士舊時家門巷深深一徑斜惆悵詩魂呼不醒
只留明月照梅花
周輦(瑩公姪字晉伯號榆川由貢士授廣東廣州府儒學訓導)
蘇長公寓惠日愛誦陶靖節歸來辭遂集辭中
字成十詩予亦效顰遣興云
征途欣息駕物候及春榮邱壑時相問交親我獨迎天
清孤岫出逕窈遠風輕何事倚忩嘯飄飄非世情
農事行將及春辰樂可尋懷人常矯首寓目亦經心榮
木來邱鳥流泉向膝琴倚風詩欲就扶策任登臨
物役幾時息孤懷尊酒前書將消日景賦欲逗雲泉荒
翳俄成徑扶搖遠問天微言童亦覺行與事春田
鄉園日無事之子或予留雲木三春翳風泉萬壑流乘
時歡物與遺世得天遊有鳥今何羡光榮非可求
人生亦寄寓何以日追奔飛駕登榮路遊心翳覺門感
予倦行役命室留清樽孤酌觀無始委懷形乃存
天宇懷何窈雲門無是非三車尋往路幾日就春衣入
晤清言盡歸來遠景微流觀心自得萬木鳥孤飛
題畫
馬外風塵晩鷗邊雪浪寒碧琳何處客坐破幾蒲團
周軫(瑩公姪字公載號恥齋成化壬辰會試第三名官至江西按察使)
在故城與鄭元耀會别
湖海雙孤客詩書一故知蹉跎相會處契闊舊遊時話
久西忩燭情深北海巵明朝分袂去江樹又離離
閒居
自入封章出帝庭詩情逸興一茅亭茂陵封禪無遺稿
草澤行吟有獨醒十載病軀憐短策半生勛業撫青萍
隣翁和得詩來往送過隣翁戶已扄
和竹溪見贈歸來亭
小亭岑寂四忩開坐看春風長綠苔為愛多情雙燕子
暫時飛去又飛來
訪林和靖舊隱
霜風摧落已多年誰道花開在歲先寂寞小孤山下路
更無人到草堂前
詠梅
冰魂雪骨楚天涯幾度春風幾度花自是無人肯深覓
寂寥將度一年華
紅梅
中使傳宣出建章君王錫宴在昭陽玉顔宴罷扶歸去
又是春嬌一樣粧
周俅(輦公子字元恭號瓊崖廣東樂昌縣儒學訓導贈監察御史)
今是亭為林别駕賦
長嘯辭朱紱行歌入舊山浮蹤今日是塵世幾人閒獨
鳥高雲外歸泉亂石間若將人意擬無往亦無還
尋花穿澗早聽鳥出林遲幽事誰先領孤懷只自知江
山無恙處風月對閒時猶是樊籠客相從笑後期
即景
遠風將青入林藪長溪幻作魚鱗皺笑喚隣舟作伴行
中流鵝鸛鳴雙肘觸起桃花錦浪生長罾短罩隨吾手
大魚盈車不可移小魚累垂貫之柳青帘白屋是誰家
艤舟試覓家中叟我有魚兮君有酒相逢何必是相知
傾懷且儘儂家有君不見紅樓歌舞美少年昨日朱顔
今白首又不見玉關有客覓封侯霜蹄夜蹴層冰走我
曹本是耕桑民容易盤飱度辰酉廼今不飲更躊躇只
恐青山要衰朽我放歌君擊缶大呼鄭老作吾師更挾
劉伶為我友直須共醉春風前不管犧牛與芻狗
周宣(俅公伯子字彦通號秋齋弘治乙丑進士廣東左布政使)
鐵嶺次張主政韻
少年喜遠遊萬里信長步未論筋力疲况復念遲暮鐵
嶺何年關巑岏劒峰聚白日嘷狺狨腥風帶霪霧仰瞻
雲天垂俯視髻峰露咋指已魂銷疇能更還顧便當卸
行旌揮手謝歧路
遊僊鶴洞次李春山韻
古洞凌層峰上與顥氣遊襜帷偶共往噪吻生清秋洞
前雙白鶴昔繞僊人邱僊人跨雲去笛聲隨雲流拍手
招鶴背僊人亦回頭憶昨過湘中江寒月滿洲掠舟從
東來顧我還由由感此念羈旅餘懷付江漚
居庸關和韻
歐冶何年鑄眞鐵神光夜指奔厓裂嶢關西去隴風寒
獵獵胡沙帶飛雪丈夫生來還遠道未分霜鋩匣中老
酒酣斸地作長歌鯨鯢起立滄溟小
其二
秋信誰將入簷鐵樹底青桐聲欲裂渴吻猶須玉井冰
輕寒已釀隂山雪漠漠黃雲連遠道容易朱顔變衰老
夜來起步向廻廊一點窺人山月小
謁介之推祠
晉鄙澤中人獻土公子歸來繼先緒衆蛇蜿蜿入龍宫
不道同時有刲股宫門之書為者誰遂使君王憶初侣
皇皇戔幣遠相尋莽莽春林竟誰與富貴相忘亦世情
何事捐生便如許由來獨行人所竒千載綿山有祠宇
登臨正屬禁煙前獵獵林風送悲雨
俠客行
紅塵漲天白日暗奔輪擊地雷聲泛雕弧寶騎金盤陀
虎頥龍頷親曾探昨宵燕市擲千金今宵長譟歸綠林
酒闌笑蹴仇家血不信人間有哭音
過高郵湖
宿雨添新漲扁舟弄晩晴雲山鄉國夢杯酒故人情日
向波間没天從鏡上横倚篷無語處征雁兩三聲
宿建寧城下
夜泊清溪下溪風入坐清尺書猶未達孤枕若為情漁
火遥過影寒流暗有聲更憐中夜雨蕭瑟傍山城
瓊林宴歸
湛露開周宴歌風陋漢宫伶簫諧紫鳳仙仗引青驄酒
泛金壺冽花分御苑紅衡茅新得路感激自丹衷
金門待漏
白玉雙龍闕黃金五鳳城雲霞凝曙色鐘鼓靜嚴更帝
德乾元大皇圖瀚海清遭逢吾自慶何敢負平生
沅州道中述懷
曉發沅州路行行過赤涯歸心流水急官舍白雲賒初
日遲寒影清霜濺素華丈夫懷遠志驅馬漫興嗟
夜宿德山港
繫艇依林樾擕壺扣竹門年華行欲暮民瘼不堪論月
影雙娥小灘聲萬馬奔寒缸隨夜坐無語自銷魂
病後復到德山
扶杖東郊路尋幽不惜勞林寒孤寺出霜肅碧天高病
改春風鬢寒添舊日袍更看沙上雁哀唳正嗷嗷
和黃伯固韻識别
候吏分眠去殘更欲盡時寒暄猶未既南北况多歧月
落山坳暝雲横渡口遲衝泥瞻馬首依舊是相思
發臨蒸驛
向晩發臨蒸囊輕酷似僧歸心江北去行色月東升野
店初明火溪頭欲放罾悠然成獨酌坐看合江亭
送徐尉之分水縣
繡嶺西頭路君今是勝遊碧溪分燕尾舊事說羊裘棃
棗霜中熟桑麻雨後稠懸知官舍底簾幕下清秋
送陳汝齊赴嶺南斷事
都城寒雪霽花鳥破春妍人向天南去官分閫外權清
霜椰葉瘦紅日荔枝然風物猶鄉國知君吏隐便
送蔡徽玉之清遠
碧江潮正滿村市酒新篘共傳行邊醉都忘客裏愁文
光連象緯官舍近羅浮他日梅花發猶堪寄隴頭
晩宜樓
劉君湖海客高隱楚江湄虛枕聞清籟閒心湛碧漪山
從秋後瘦樓向晩來宜憶昔南遊日空吟馬上詩
送廖應脩
十載同心友他鄉共卜居壯圖猶落莫造物定何如故
里三間屋歸裝一束書東山清在望分手莫躊躇
擣衣
擣練聲聲急蟾光故故圓片魂空外返雙淚暗中懸野
日明朱旆飛霜折玉鞭功成報天子看爾畫凌煙
又
秋信桐隂裏寒聲雁影邊為憐千里客聊理舊時綿青
海猶傳箭狼山未息煙深閨今夜月何敢惜嬋娟
醉歸圖
金屋承歡罷沈香月色新笙歌隨步輦羅襪擁輕塵羯
鼓催花急羊車望竹頻誰憐青闥裏還有獨醒人
過常思嶺
夜過常思嶺雲昏雨作屯聽泉知度澗覓火亂投村不
辨星河影横穿虎豹羣壯程方萬里何敢歎王孫
晩到房山
細雨山村暮羸驂獨去時牛羊下高隴烏鵲閙寒枝野
色黃雲逗邊聲夜角悲猶傳東徼外戎馬日奔馳
大田驛和鄭少谷韻
秋原聊引望幾許動遐思霜白羣芳老風高獨鳥遲倉
皇千里道留滯十年期廊廟夔龍在昇平是此時
答張大行維喬
激烈南廵䟽低回白下城壯心回日馭素節舞風旌世
路從夷險天王自聖明朝來長樂外重聽曙鐘聲
題狄武襄廟
何代乘箕去孤城尚故祠風雲餘壯氣貔虎識雄師古
鐵生時面奔雲祭後旗莓苔春雨暗休蝕座前碑
春日同李嵩山遊東關寺次韻
微官餘二載斯地幾清遊旌仗人人識郊原事事幽河
聲寒帶雨山色翠當樓日暮遲歸去移樽到上頭
其二
何年卓錫地祗樹已成林月出東溟外雲生古洞隂翻
經風葉亂洗鉢石池深正惬幽栖意無妨一再臨
東關寺聽張使君鼓琴
愛子琴聲好開囊日未西暗泉懸夕溜嬌鳥媚春啼細
竹依階淨香雲壓戸低禪心方入定月色印前谿
東牧為黃巖孫隱君賦
野性同魚鳥郊居薄市㕓閒情牛背笛酣飲杖頭錢吉
貝披疎瓦黃雲布遠田年來生計好月下枕蓑眠
過陳康懿公墓
四聖垂衣日明公萬里城貞元還泰運星斗避高名江
漢歸龍夜風林戰葉聲獨來詢往事悽愴盡平生
黃岡驛阻雨
阻雨黃岡驛行旌去復留疎燈聊永夜衰鬢不關秋樓
角寒仍斷簷聲曉未休浮蹤何必問明日是潮州
即事
朝日明雲壑餘寒散野犂泥融科斗動桑暗鵓鳩啼菜
甲霜前健禾苗雨後齊鷦鷯毛羽細何敢厭卑棲
桃源溪行
碧江春水夜來深兩岸青山盡綠隂飛鳥傍人如問訊
小魚吹雨自浮沉幽觀似識東風面高興應同太古心
獨有春原回首處幾家燈火悵空林
送雲峰道士南歸
塵海茫茫漫自流百年身世只虛舟紫綃榮拜彤樓曉
瑶笛吹殘碧樹秋月下蘂珠惟鶴聽雲邊丹竈有龍遊
涪翁千古風流在何日誅茅借一邱
送林汝鳳
樹頭初日弄微晴江上離歌自渭城萬里家山遊子夢
十年燈火故人情月明遠塞鴻初斷風靜長淮浪正平
遥想征途詩興好錦囊歸去為誰傾
送張大理出守
錦雲城郭古昆州此日憐君作勝遊石棧連空青嶂晩
浪花飛雪碧滇秋時平獠洞輸庄貝月白峰頭起夜謳
遥想公庭清太甚夢回晴日上簾鈎
鎮江答林廷元太守韻
幾年塵土隔滄洲倏爾相逢是暮秋人似燕鴻還北去
情如淮水向東流雲邊遠道連青草風際寒波起白鷗
清曉金焦望文物有人延首待方舟
浮圖谷和韻
城頭旗影亂春雲帳下軍聲起夕曛重鎮已堪當一面
健兒安敢犯三軍山横古道龍標立水入回溪燕尾分
使節重來無箇事北忩高枕待南薰
儀城公館次韻
山入遼城地益高參差巖岫湧雲濤喜看白日塵埃少
暫息青衫汗馬勞留滯祗今同太史相從誰與步臨臯
不知舊日玄都觀開徧春風幾樹桃
題白雲寺
十日春山兩度遊坐臨平野着吟眸城煙近帶千山雨
島樹寒生六月秋塵夢豈知滄海變野心純被白雲留
便須跨取天風去飛上孤峰最上頭
題林翠庭先生青臯書屋
宦囊貧甚笑無餘下澤歸來喜有車行處獨便沙路穩
坐時長伴野雲舒蒹葭寒映江干雨芸草香浮架上書
猶有濠梁真意在自臨深水看鯈魚
重遊香山寺
薜蘿深處見僧家蓂落蓂開自歲華怪石臺高蝸篆古
老松枝偃玉虬斜三還丹熟龍窺竈十笏房清天雨花
笑我疎狂饒野况山門幾度試春茶
金焦覽勝卷為周文儀同寅賦
萬里波濤接遠天雙鼇浮背玉相連梵王樓閣空清裏
水國鶯花杳藹邊歲月無情從逝水江山有恨但寒煙
登臨莫問當年事一曲商歌已惘然
覓寒衣
病骨先秋冷空簷坐夕暉敝裘不堪着撚線學縫衣
促黃伯固
庭葉作秋聲閒雲閣秋雨佳客來不來夕陽在高樹
小景
古牆芳蘚重深巷綠楊斜叩門何處客屐齒印苔花
自君之出矣
自君之出矣夜夜聽寒更寒更二十點都是斷腸聲
香山寺和見素先生韻
天長從逝鳥雲暝欲歸龍目送曾遊處青霞第幾峰
岳陽樓
月出羣山蒼雨後千江漲喚起素髯翁吹笛君山上
春愁
飛絮漫空春色深海棠庭院自清隂無端一夜芭蕉雨
滴碎愁人枕上心
秋齋雜興
竹裏新開一逕斜石牀書卷舊生涯客來共坐虛簷底
自汲清泉煮露芽
暝竹蕭蕭似壓廬柴門三日斷行車風簾不動爐煙裊
讀盡南華一卷書
足將樂縣夢中句
遠道連空信馬歸筋骸無改壯心違春江不用愁難度
一片輕帆帶雨飛
長子縣校士聞鶯
古柏高槐散午隂朅來清囀畫簷深上林舊有如雲樹
待子歸時贈好音
石倉歴代詩選卷四百三十八
