石倉歴代詩選卷一百六十六
明曹學佺編
宋詩四十三
洪适
行行重行行
行行重行行南北各倦遊昔人重離别一日嗟三秋如
何三秋暮相見尚悠悠方寸正紆軫何以寫我憂仰瞻
衡漢移俯對蘭菊遂臭味雖云同光塵若為異廽風凄
且發飄我别時袂欲知長相思披衣不勝體
青青河畔草
青青河畔草英英籬邊菊雅雅當窗女濯濯手如玉淵
淵錦中意粲粲未盈幅藁砧天一涯刀頭誤行卜卻鑑
怨新眉誰教遠山綠
明月皎夜光
明月皎夜光瑟瑟扇商籟衡紀直西躔雲章斜左界感
彼林薄凋歲律倏云邁蜻蛚誰汝憐悽悽鳴戶外昔我
耐久朋著鞭道方泰尉藉繒縞輕金蘭舊盟改東井不
及泉須女無儔配君看貢公綦白頭愧傾蓋
冉冉孤生竹
冉冉孤生竹成隂幽谷中聿来君子室葛藟施喬松喬
松千百尋攀附猶可窮思君江水深褰裳難往從同心
而偏棲愧彼摩霄鴻灼灼芙蓉花凌波媚芳風非不努
力愛秋至無歸鴻昔盟儻不寒誰嘆久西東
迢迢牽牛星
迢迢牽牛星奕奕停梭女尋盟整瑶轡緘情遵漢渚欣
讌未斯須别愁眉已度黃月不我留殘機忍重顧翻羡
巫山雲朝朝楚王遇
明月何皎皎
明月何皎皎舒光瑩窗綺宛轉羞空牀披軒步庭際故
愛同一心新愁今兩耳咫尺相會難迢迢若千里况復
千里隔憂端無窮已
海棠花
雨濯吳粧膩風催蜀錦裁自嫌生較晚不得聘寒梅(金城)
(記黎舉常云欲令梅聘海棠棖子臣櫻桃及以芥嫁笋但恨時不同然牡丹酴醿楊梅枇杷盡為友)
宿佛窟寺
籃輿登佛窟高閣望中清古木爾許蔭飛泉無限聲雨
消今日暑雲作晩来晴獨對青山久相逢如有情
交翠亭
政和丙申家君主寧海簿明年作交翠亭是秋
而某生後二十有八年某來貳郡事踰年行縣
至此感舊遂賦詩
三十年中事鸞棲築一亭寒聲長新籜清閟拂疎櫺水
轉前時綠山濃遠處青重来勤問訊此别記秋螢
次韻蔡瞻明江樓秋晩
斜照穿林迥歸雲歛岫遲蝸文寒壁篆蛛巧暮簷絲待
月是愁處對山無倦時掀髯阻談綺細讀寄来詩
國清寺
紺宇今方盛名知國已清(李邕寺記云智者嘗夢定光曰寺若成國必清因以為名)
萬松九里影䨇澗四時聲杖策將窮覽巾車不計程登
堂山更好人去曉猿鳴(光老作更好堂方成而有旨移住靈隐時丈室未有繼之者)
寒巖寺
峭壁插青冥層巖覆化城空中清磬發幽處慧燈明萬
瓦足雲氣四簷無雨聲豐干不饒舌此地孰知名
曉發秦安驛
秋夢不能曉起行山徑迷小車驚宿鷺列炬誤鳴雞冷
覺霜華重光瞻斗柄低金庭有佳處芳桂想幽棲
送范子芬赴浙東機幕
男兒三十富春秋况是才華出軰流傳家不堕右丞相
入幕少佐東諸侯梅花頗惜詩人去草色正牽行客愁
修褉蘭亭訪陳迹應懷同醉仲宣樓
次韻程觀過
山城寂寂簿書稀梅際春風一夜歸忽喜烹魚中有得
恍然揮塵久相違折腰豈愛蘄州竹問漢須尋織女機
竒絶黃山待佳句何時小雨濕征衣
乞盟豹巖之北脩竹數畆中有叢冡數十百處
皆紹興末年所寄余得地先定規撫某處起
亭榭某處植花木七八年間成畦逕矣所寄
之櫬願移者從之不強也作噩之春有姓淡
人来啓啓菆卜日携鍤掘土數尺敗棺俱在
朽骨為土所蝕頗亦不具皆包裹而去後數
日忽訴于縣于州于外臺追問証治踰月始
定今不復塞其故穴欲使孫曾知之故作此
詩
未央長樂宫中有樗里墓沈沈天子居咫尺穴狐兔乃
知古聖人如天覆下土雖袒裼裸程回目曾不顧賢哉
季武子杜殯廹西廡堂皇步武接松檟暗鐘鼓桃茢不
屛除芻靈許来袝忌諱後愈多今人不如古曹瞞好發
邱凶德比夷虜掩骼埋其胔人當事斯語我老得歸田
買山因學圃鬱鬱琅玕林叢冡不知數豈忍去枯骨為
我展杖屨恣其笋侵畺不使種瓜瓠花木列四旁亭榭
亦回護數年畦逕成或徙或如故尚有獷悍人珥筆巧
誣訴無言事自明有物衆所覩舊壙今弗堙朽木且支
柱尚恐妄男子輕傳市中虎書事示孫曾無心覓佳句
附韓元吉詩(有南澗集)
雨中聞伯恭至湖上
莫嫌鞭馬踏春泥茶鼎詩囊偶共携山色雨深看更好
湖光煙接望還迷連天花絮飛將盡夾道蒲荷長欲齊
官事得閒須洗眼蓬壺只在帝城西
記建安大水
孤城雨脚暮雲平不覺魚龍自滿庭託命已甘同木偶
置身端亦似羸瓶浮家却羡鴟夷子弄月常憂太白星
當日乘槎便仙去故人應在曲江靈
紅梅
不隨羣豔競年芳獨自施朱對雪霜越女謾誇天下白
夀陽還作醉時粧半依修竹餘真態錯認夭桃有暗香
月底瑶臺清夢到霓裳新換舞衣長
送陸務觀得倅鎮江還越
高文不試紫雲樓猶得聲名動九州金馬漸登難避世
蓬莱已近却回舟燒城赤舌知何事許國丹心惜未酬
歸卧鏡湖聊洗眼雨餘層壑正奔流
送陸務觀福建提倉
觥船相對百分空京口追隨一夢中落紙雲煙君似舊
盈巾霜雪我成翁春来茗葉還争白臘近梅梢盡放紅
領略溪山須妙語小迂旌節上凌風
附韓琥詩(字仲止南澗之子也)
五月十日
片月生林白㳂流澗亦明幽人方獨夜山寺有微行野
處偏宜夏貧家不厭晴薰風吹老鬢腐草見飛螢
七月四首
水石雲山裏歸来已九秋隔城如淺近隣寺始深幽慧
遠逢修静文淵說少游徑荒殊不掃風葉上牽牛
其二
地僻稀人迹重林日自虚鳥飛晨氣外蟬噪晩凉初餘
潤從侵屨浮埃倦整書樵漁時上下閉戶又何居
其三
木末芙蓉起亭亭綠且青墻猶承片瓦窗不礙疎欞次
第花擎蓋縦横葉展屛石丁誰主者仙豈待沈冥
其四
擁砌叢生菊何關老意多澆花驚易燥耘草喜成科枕
腊猶宜睡餐香豈待哦淵明蔵不盡滿把尚婆娑
雨多極凉冷
焉知三伏雨已作九秋風木葉凉應脫禾苗潤必豐地
偏山吐月橋斷水浮空雞犬隣家外魚蝦小市中
晩雨可愛
燈火凉秋夜空山雨到簷吹聲初甚少落勢近頻添籬
菊叢叢潤畦蔬種種沾沈思仍静聽香鼎伴書籖
雨凉意可掬
秋聲連夜起秋意雨来時睡覺風生屋凉須水到池交
游稀自好出入懶方宜只被章泉誤書題又寄詩
晚春
幽砌疎畦送晩春水流山静見閒身行吟散去風光好
熟睡醒来雨氣新木筆豈非濃意態石楠終是淡精神
鶯聲圓處鵑聲急景物芳菲不負人
十三日
南山春雪未全消路並浮梁步石橋深綠漸歸高柳葉
淺紅初上小梅梢峭寒寺院鐘聲𧺫昏暮人家獨影摇
一夜東風吹酒醒夢回花月是元宵
寒食
曉色猶濛淡淡煙花間行過小溪邊人家寒食當晴日
野老春遊近午天吹盡海棠無步障開成山柳有堆綿
呼兒覓友尋隣伴看却村農又下田
九日破曉携兒姪上前山竚立佳甚
懷玉鏡臺開遠晴靈溪葛水去無聲園荒不礙憑高立
徑側何須委曲行露氣已濃清可掬日華初出畫難成
閒居九日依辰至舉俗胡為亦愛名
風雨中誦潘邠老詩
滿城風雨近重陽獨上吳山看大江老眼昏花忘遠近
壯心軒豁任行蔵從来野色供吟興是處秋光合斷腸
今古騷人乃如許暮潮聲捲入蒼茫
探梅
簡點山前梅蘂㾗花雖未放已銷魂縦饒老榦摧幽谷
也勝繁華倚市門冷落不成欺歲晩陽和且可待春温
清香一噴紅梢滿却月凌風未易論
梅花
今年全未作梅詩與向花前浪品題不分雪霜摧折盡
尚須天日照臨之静看冷蘂無人會閒遶孤根只自知
猶有幽禽解鳴語為予醻酢殆移時
又
肯同桃李強攙春自占空山野水濱老氣却因高樹得
清姿不待數花新本来澹薄難從俗縦入紛華已絶塵
最愛夜深霜重處冷風吹起月精神
春山看紅梅
年年常得醉君家今日紅梅正着花點綴初非桃有豔
横斜寧與李争華依然竹外并林下况復山巔與水涯
步遶孤根香更在高懷無惜共流霞
澗上臘梅香甚
照眼花枝是臘梅香傳小樹為誰開弄隂欲雪山長暝
破曉終風水漫洄鳥語春聲喧復静鴻飛寒影去還来
數間敗屋浮橋外何苦無吟不舉杯
梅下
雖得霜濃春自濃野梅無處不為容半依古渡迷芳草
獨占荒山對古松綽約花房宜戲蝶崔嵬枝榦若游龍
角巾一幅支笻久不覺煙中有寺鐘
澗東臨風飲梅花尚未全放一樹獨佳
殘雪餘寒二月来澗東猶是欲開梅夕陽影澹初尋句
流水聲清更把杯取友喚隣相領略破荒尋勝獨徘徊
誰能折向南枝醉一陣寒香撲麝煤
探梅
探梅山路一杯停日澹風微遠靄生莫問古来尋古話
只知春近愛春情幾枝冷蘂吟方見一點疎花畫不成
我挾兩兒同二友老来酒外更何營
附許將詩(元祐狀元字冲元福州人)
成都運司西園亭詩
高牙負北郭芳園路西轉鳥鳴戀故木蘭茁歸新畹坐
延花景深行倚笻枝穏翳然想林水會心不在遠
其二
朱堂俯玉谿玉谿清且幽從公暫息偃撫景空夷猶浮
雲冠圓島白日回方流秪此有光碧何必崑崙洲
其三
重樓起城隂乘高望四極列峰横青天飛雪千里積疑
是空素山冬夏海中白莫怪頻東向上有思歸客
其四
海棠冠蜀花此軒花尤冠紅雲簇蘂細綠水照葉嫩倚
粧宫粉聚疊綺霞光散雨淚點春風應懷上林怨
其五
蜀地山四維益州平如掌累臺鬱臨風坐看月宵上稍
出叢木末始發衆籟爽兹焉暫遊目一覽天地廣
其六
欄干竇溜長&KR0772;窱空埃静修林密總翠盡得錦城景雲
舒青青色風散搔搔影未為夜行人共此晝夜永
其七
引泉注清渠潺潺潄寒玉側出閬風遲驟驚江雨速飛
瀨乍揚白樛木細涵綠晝夜聲不止肯效楚人哭
其八
茅茨以為菴環顧蕭然虚内樂苟自足容人即有餘旁
依修竹密上翳青松疎勿言此中陋中有君子居
其九
飛閣出方池修曲見空莽低臨花塢近平覺春波長返
景澄餘暉夕隂帶浮爽從容觀魚樂不减遊濠上
其十
翩然溝上亭左右相映帶修柟列翠幄長松偃高蓋地
褊景逾寬處約志彌泰誰知坐嘯間心遊萬物外
遊東山和程大卿師孟
東山十里復溪流遠客時時騁望愁泉近榴花深洞口
亭開獅子舊峰頭一州旗色天邊出三館芸香海上留
南北共歌公所憩獨嗟無計共英游
東山碧巖亭
舊室曾留古岸邊新亭同賞碧巖前日生獅子峰頭木
煙伴榴花洞口泉黃葉入秋山出地白雲臨曉海垂天
飄然蹤跡今何定别去江湖又一年
石倉歴代詩選卷一百六十六
