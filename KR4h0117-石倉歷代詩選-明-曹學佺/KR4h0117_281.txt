石倉歴代詩選卷二百八十一
明曹學佺編
明詩初集一
陶安
送吕經歴
姑孰古蕃翰溪山繞城郭出鎮遣重臣分符荷侯爵黃
堂清晝閒蓮香藹賓幕美兹南土彦聲名素昭灼嘉言
吐清婉奇搜破冥漠簡牘日豈無談笑為裁度貞姿澗
畔松高情雲表鶴流光何荏苒新霜點華髮解篆促歸
期遙憶舊林壑江流渺孤篷春風柳花落才猷時所慕
行矣沾殊渥壯心老不渝雲路參寥廓
寄題依綠亭(太平縣湯肻堂)
黃山衍餘秀雲巒結層城溪泉抱林麓蒼瑩有餘清肻
堂賢主人締此松竹盟作亭宅幽勝闢園蒔芳榮波光
照簾几天影涵空眀依綠意何如聊以濯吾纓漢水鴨
頭色錦江春碧晴向來遠遊處恍惚當軒楹仰視金芙
蓉千峯鬱峥嶸丹崖浮紫氣上接白玉京仙人粲雲裾
下顧如有情翩翩鶴書來閉戶懶出迎俛首玩澄泚但
覺軒冕輕機心晏然息肯使鷗鷺驚洗耳慕高躅深居
淡無營
夜行至香魚館(在滄州鹽山縣)
目送寒日墜暮色變蒼黃近顧巳昏冥前店安可望遊
子且宵征苦恨晝不長雪深迷古道車陷心愈忙缺月
未出時粲然衆星光四無雞犬聲瓊田白茫茫忽逢人
夜語為我指康莊漸至香魚館叩門燈照床主翁起迎
勞飲以壺中漿笑問來何遲吹火煑糗糧因知造物心
不使罹害傷命途此可卜力善何能量
述寓(長明道書院作)
夙志慕前矩琴趣愧難續棄米曾賦歸云何效奔逐慈
親日向老無以報鞠育明經不取士奉養心未足攜家
客秦淮蒼苔蔽荒屋年豐公廩虚半載不沾祿妻子樂
從儉朝夕共饘粥母心愛兩孫每食分鼎肉自憐頭上
巾興到無酒漉怡然坐忩下一笑對秋菊
秋風辭送梁生
涼颷蕩平野遠送賓鴻翔蕭蕭西北來草木忽變黃不
惜草木衰寒入客子裳曉忩凋髩影夜堂搖燭光值此
素節宴令人懷故鄉援琴賦將歸苦雨菊有芳盼望掃
積隂下土見太陽明當吹羽翰高飛戾穹蒼
九日登高翠微亭分韻得滿字
山川甚雄麗積雨為磨澣天開秋氣清遊娱共蕭散石
徑接巉巖興到行不懶微霜護新晴杲日送餘暖層嶺
躡高寒境勝世所罕蒼茫四無極自恨目力短危亭基
蘚殘麋鹿荒町畽居然龍虎勢城郭在平坦崇阿弔離
宫老木蔭僧館松雲引徐步蘭露入清盥況當重九節
野菊相留欵賓朋笑語間文理謝雕纂好風襲尊俎幽
鳥哢絲管人生光景速每恨樂事緩嘉會幸一逢何辭
累觴滿
登舜江樓得換字韻
承平十八載河海既清晏越東在遐荒武備奉宸斷股
肱二三臣坐鎮防變亂網羅得名士兵機授成算下馬
舜水濱官吏服能幹寸心每勤勞百姓免愁嘆與客閒
片時登樓愛奇觀憑欄出樹杪振衣在天半諸峰繞城
邑萬室夾江岸鯨濤息狂沸龍泉入清玩霜晴風日佳
暢望百慮散因憶京華春杯酒曾共案別來會聚難轉
眼年歲換旅中得追隨相顧發一粲
癸夘閏三月十九日奉旨代祠寶公遇環中
子於山中送余出寺余止之環中子曰不
出圓悟關因續為句
不出圓悟關巳入清淨境長松閉虚巖閴坐弔孤影我
行寶珠林聞君萬緣屏意將叩玄奥未敢輒呼警童子
倚馬睡侍卒息馳騁飛亭攬空翠木末潮萬頃煢然忽
我即握手語高嶺脱屣人世外豁若春夢醒霏霞棲泬
寥幽雲蔭蒼冷萬葉發遠香半天覺清迥山水多勝事
興到暫同領嘉君匪逃儒默几聊習静形迹若異途一
理内自省樓閣起太空先見常炯炯沸海指龍濤神光
破溟涬惜無浮生閒共此白晝永下階踏重蘚倚欄瞰
方井天地一逆旅誰宜歎萍梗送客臨虎溪餘情詠佳
景何當從之遊慰此心耿耿
次韻劉彦炳典籖感秋
我本隠逸人手種籬菊黃養真亦好道忽巳五十霜夜
涼不能寐稽古燈在床天眀驅馬出秋興滿江鄉
偶述
粤兹古黃國麟史昔見書開郡領三邑環境千里餘淮
漢錯犬牙大江倚郭郛亦有邾子城近在東北隅岡巒
起千疊蒼峭夾井廬頗訝前朝意乃視遐壤如元之既
守郡子瞻亦謫居竹樓冬聽雪赤壁夜憑虚適為此地
幸因之作名區至今江山間光彩被禽魚我才愧庸陋
來寓情思舒兵後撫瘡痍野外墾荒蕪努力礪名節庶
不負所需
新晴有感
今日復何日見此天氣晴上帝憫下土欲遂苗稼生民
久苦隂晦再遇白日眀愧我初守郡惠政未能行頗聞
近年來差繇事匪輕三時勤農務冬藏不滿籝赤子空
嗷嗷使我淚如傾仰視蒼旻高無雲蔽太清吾當訴真
宰早致天下平
書事三十韻
離家仲冬望泝江至鄂渚淒風裂重裘大雪慘行旅蹉
跎歲華晏洲邊感鸚鵡今年春二月璽書命守土兩旬
抵黃州又值連月雨披榛古瓦場誅茅創廨宇四招復
業民瘡殘必摩撫事簡雖得暇懷國鬱心腑夢登閣道
上隔水不得語覺後山月西孤影在荒堵新晴雲霧捲
南方早炎暑夏衣家未寄晝汗生髀股對客捫虱談癢
多翻成苦土無絺綌賣間有乏資與空存麻城名不見
製白紵赤日爍閭閻卉服多困屢一物差可意美竹産
村塢削皮為枕簟纖巧類織組涼光泛琉璃病後難寢
處此身不足惜所願六事舉閔兹烽燹餘民命滿荆楚
可怪近日來船兵忽暴禦快槳躐洪濤劫貨殺物主登
岸拆郵亭伏莽襲商賈巴河遇三人投之急流去一人
浮水還赤體無寸縷疆域幸開闢道路仍齟齬偶逢使
者歸封書聞政府敢陳骨鯁言天高聽常俯蹤跡懸幽
遠庶效㳙埃補
江色
竹屋晨啟關江色直飛入空碧壓几案隂隂四壁濕玻
瓈作天地泠然手可挹萬象隨升降元氣動呼吸臨岸
步觀漲石階沒千級岷巴與湘漢衆水大會集合流東
北去海水亦起立
秋夜
秋分氣初爽燈火新照夜蟋蟀在我宇鹿豕過簷下商
颷戛松竹聲樂殷風雅旅人空嘆室聽此稍慰藉四時
寒暑代秋淒殊可訝山川變寂寥草木動衰謝況乃尚
殊方未得税星駕自非強寬夷鬱結莫傾寫命途有或
然意欲問造化蒼然嘿無語列緯芒彩射漫漫未能旦
天地一邸舍
夢覺
夢覺山雨來萬點擊虚瓦泠泠玉磬音隳我羈枕下回
颷撼松濤曲奏迭高雅此身卧鈞天傲睨洞庭野造物
慰孤寂作意為陶寫殘夜破幽閴心耳俱洒洒清吟答
洪調勿謂和者寡
送秦君用
萬山丹翠浮楚天熊蹲龍奔隠雲煙長沙零陵相後先
一水走碧雄澬川地饒黍稷麻麥田瘴不為癘暑不煎
蘇溪僻境民受㕓蜂屯魚貫紛牽連草荒公廨屋數椽
鼓角聲撼天南邊秦君下馬藍袂鮮官閒晝永如神仙
令嚴兵伍采棒懸平蕪月白大熟眠出自富家真象賢
寶視經書唾視錢平生周急心所便況乃募粟綸音宣
堯湯曾遇水旱愆從古有饑無此年聞之殊覺心惻然
我發我庾實且堅瓊粻滿載江上船順流不日經淮堧
鶻形久病成甦痊報以美秩天官銓御煤香濕黃錦牋
手彈冠塵理腰纏春風溪亭飛柳綿銀筝侑酒喧離筵
帆開水驛弓控弦洞庭浪噴蛟魚涎巍峯隠隠飛鴈旋
岸口迓卒森戈鋋峒猺帖服無警傳滿簾日色薰蘭荃
公田飯飽跨錦韉入城為訪濓溪泉
送文元粲游學杭城
錢塘繁華甲天下雨霽湖山翠如畫朱樓人醉綺羅春
緗帙誰諳燈火夜一時見君真拔俗千里尋師遙税駕
生長富貴厭膏粱雋嚼經書如膾炙采鳳鳴陽出丹穴
蒼隼凌秋飛太華柏垣繡斧風烈存椿府屏車光寵亞
名賢奕世妙有傳赤箭南金貴無價閉門功比螢雪勤
入室氣與芝蘭化自喜高懷孤月朗頗厭辨口懸河瀉
詞林驚見爛春葩聖田侍穫豐秋稼寸心莫逐汗漫場
萬里當會神眀舍客中昆弟共綢繆歲杪杯盤聊慰藉
胥濤海口撼風霆吴阜城心起臺榭蓮衣紅映歌艇筵
柳絲青拂鈿車帕遽令此志生蠱惑何異無知歸罟擭
直須意氣慎交遊而今習俗多浮詐策勲行矣當盛年
展卷朗然了清暇詔書今日科制復文星徹曉光芒射
相期才器擢眀廷早植棟梁成大厦春風吹上杏花枝
天衢飛鞚青雲靶
至正戊子下第南歸與同貢黃章仲珍雷燧景
陽同舟仲珍賦詩因走筆次韻
鳳城酒美燕姬歌禁花紅飄金水河雨香翠島春晝暖
魚龍陸海揚風波天門咫尺不可到奈此颷摧風翼何
時乎未至應有待壯年不必傷蹉跎君看松柏成大材
歷歲雪霜誰見過拂衣南出指歸路回首京闕山嵯峨
日高原頭紅霧散潮平沽口青銅磨牽船泝流狂風逆
登車避閘飛塵多黃樓憑河遠眺望身如冥鴻超網羅
客途笑語浣羈思詞鋒捷出如揮戈天生人才必用世
豈無文藻宣金科鸞臺鳳閣總華要不然玉署聯鳴珂
丈夫小挫未為辱正氣耿耿非有它匣中古硯助神變
銅蟾飽水手屢摩隨身亦有勲業鏡依然照我顔色酡
與君今日動高興買酒共酌澆天和
送僧芳蘭谷住持明招寺
幽蘭之生在深谷詎以無人而不芳鉢盂朝采墜露飲
青蓮薝葡停馨香谷中空眀若圓鏡須彌環海日月光
傲睨天台高鬱蒼五百痴衲岩穴藏小乘留戀不死鄉
何緣比肩大法王後代演經談渺茫天花紛飛七寶床
遠窺正覺如望洋伊誰面壁文字忘獨棲金華山滿房
定中趺坐歲月長聲音色相等妄幻自謂學佛非荒唐
冰壺石筍出雲漢飄然凌虚觀十方龍蟠法界氣紫黃
渡杯如電江聲涼偶然乞得袈裟地巳被東萊建道場
東萊先隴在武義非為薦福生天堂正緣人家有興廢
寺觀經久願力強金坊寶閣鐘鼓震馬鬛肻使樵蘇傷
我思儒門經濟業發育萬物隨翕張存心養性禪所宗
浩氣剛大仙揣童空玄衍說原有自勸人作善來百祥
雖云離倫絶世故恃此禮樂扶綱常何必火書廬其居
然後鄒魯文教昌東萊雲車自天降撫掌應笑吾言狂
送王克敏安豐錄事兼簡元中宣差
同入南宫試逡巡愧不才都城留字别昇郡寄書來寒
雪森松檜春陽活草萊長官煩問訊東楚憶持杯
送易長卿
南仕衣難綠東歸鬢欲皤儒流淹贊佐官事輟吟哦春
動芝蘭砌秋澄菡萏波長官前進士降揖禮容多
其二
椿庭山不老棣館祿方新顧我知名久逢君問話親琴
書藏舊物碑畫撫奇珍煙浪垂虹晩東吴見故人
自大關至小關
山路多盤折無勞怨苦辛深岩不見日崠雪幾經句衣
薄肌生粟輪馳眼翳塵想應慈母意日日望行人
送人赴幕職
浙西第一縣幕下總諸曹興逐雲山遠心忘案牘勞寫
詩嘲月兔呼酒擘霜螯應有安民策方知贊畫高
送人赴浙東
處儉愛虀淡嗜經如樜甜香煤浮硯沼短燭照書簾鮚
岸漲春水鰌潮沃夜蟾十年交誼厚兩地别懷添
幽居雜興次監郡韻
幽居無限好托興在雲林蘭氣山軒静槐隂石逕深霜
螯肥斫玉臘酒滿浮金對境皆成樂逍遙物外心
又
幽居無限好松竹翠成林放鶴高天闊尋仙古洞深棲
身三畝宅絶念四知金舒卷隨時異非無愛國心
又
幽居無限好猿鳥語高林歲月催人速煙霞得趣深葱
裾曾織翠茘帶巳圍金富貴尋常事安能動此心
又
幽居無限好流水繞疎林教子書囊富留賓酒盞深閒
添詩裏畫儉有俸餘金石上閒琴操悠然太古心
又
幽居無限好爽氣挹蒼林採藥穿雲遠烹茶汲井深牀
存題卷筆笥出鬻書金時有馴鷗狎忘機静此心
又
幽居無限好倦鳥喜投林野韻思高古公文厭刻深鼎
彝三代器酒食二疏金目送飛雲遠還存物外心
病後
飲水味吾易秋江亦讓清寒初身欲蟄病後髮重生乞
米親書帖淹葅未滿罌高天風露潔庭菊晩含英
秦淮寓舍
官久忘羈思門幽類隠居犧圖天地象鮒壁帝王書秋
徑霜前菊朝盤雨後蔬西風吹短鬢歸夢鴈來初
習静
雙闥曉未闢一天秋氣清雨溪分硯水風木厭瓢聲習
静調冲氣耽書老此生上官詢近候片語悉真情
晩晴
江上秋隂薄晩風生樹顛高塵捲蒼靄歸鳥度青天牧
馬平蕪野捕魚斜日船千村新稻熟茅屋起炊煙
自效
出入兵戎裏揮毫代執戈病餘身易老日短事偏多山
月出青靄江風生白波心專圖報效才薄愧蹉跎
寒夜
書几殘燈在房櫳清夜徂高鴻呌雲冷眀月照人孤銀
箭遙傳漏紅金不到爐擁衾纔暝目飛夢滿江湖
寄豐叔良
見說郊居好行吟野趣多溪魚罾上活山鳥酒邊歌雪
屋炊紅米秋江老翠蛾幾回時序換柰此别離何
又
阿咸九月到寄我尺書看盡日不釋手空江頻倚欄鄉
山微雨外客夢一忩寒遙想林泉勝無憂寢食安
省中夜直
長廊羣椽散從者煑茶供寒雨連深夜清燈照病容眀
生白雪壁響度順風鐘松火爐中燼神清睡不濃
櫓港
昔年遊此地市井簇人煙水驛官船鼓花林酒閣絃重
來盡蘆渚何異變桑田回望&KR0008;磯在臨流獨悵然
繁昌
午過繁昌邑山鷄誤近郊戰場枯白骨行徑老黃茅官
廨新臨水人家類結巢鳳凰山獨好寒翠動吟嘲
石窩
飛巒立萬石正面俯清波心喜到佳處吾將營此窩江
蕪煙浩蕩野竹雪婆娑凍鸌相看久忘機意共多
荻港
空垣霜蘚濕雞犬四無聞怪樹作人立斷碑經火焚溝
魚争雪水山鳥哢朝昕信步不知處風林樵運斤
過池陽
一錢有華胄三載守名邦我偶經秋浦無由共夜忩煙
雲浮遠樹雪月照空江倚棹西南去應慚過鴈雙
題池口驛
孤帆向江漢四野息風塵忽見滿山雪因之懷故人滄
波遙注海凍樹暗藏春他日重來處桑麻雨露新
次安慶
年餘罷争戰地美類承平茅屋添新戶江流繞舊城關
津遮道問將帥出郊迎天晩煙波闊催行月未眀
泊巴河
蘭溪行過後迤邐到巴河江狹無磯險沙平有港多鄰
舟同永夜漁火照寒波獨惜年華宴其如道遠何
晩至武昌
行至二十日來臨鸚鵡洲環城屯虎旅伐鼓衛龍舟新
月羞初夜寒雲黯一樓波間燈影密穏泊且無憂
黃岡寓所
霧雨一城暗棃花三月天空梁春蟻墮疎壁暮蚊穿草
密藏枯井苔荒蝕斷磚開門山色好飛翠落吟箋
郡寓偶成
江月簫聲遠城春竹色斑天文鶉尾次地險虎頭關綰
綬此為郡結茅先對山雨晴聞布穀鬭草未能閒
雨過
雨過山添色推忩翠撲衣秧隨新水長蝶趁落花飛江
近簷頭掛春從客裏歸沙乾聊可步倚杖綠隂肥
追悶
數日情懷惡連宵風雨多憂來成展轉事至罷吟哦園
樹肥椒子煙叢長薜蘿一春不對鏡正恐鬢絲皤
縦步
傍市人家聚瀕江草逕遙燕尋曾到屋魚候未來潮訪
友聊乘興扶笻直過橋晩峰煙外見重疊翠如澆
遣興
鵠立疎晨仗蜂喧聚晩衙寓居多澤水吾分合漁槎未
病常儲藥無眠減啜茶從人笑潘岳垂老更栽花
湖鄉
淝水新無警湖鄉頗有年稻田驅夜豕蓮蕩捕秋鯿邏
卒黃茅戍歸人白板船數家依綠樹斜日照炊煙
寄呈從兄松雲翁
別兄二載久介夀六旬餘清健如強日蕭閒守故居薄
田供伏臘稚子業詩書小弟亦垂老還思到里閭
九月朔得阿晟所寄藥物
人自金陵至兒封藥物來家書千里達旅況一時開病
想丹砂鼎緣慳玉露杯喜看葅醢列鄉味出瓶罍
九月七日雨
兩月晴眀久昨宵風雨聲寒催秋色老病怯袷衣輕故
壘低雲黑荒衢濕蔓縈重陽時節近客裏助淒清
秋夜
青燈對無語白日透虚櫺乍冷壁虫響向風山葉零更
長無久睡意到索遺經心境有餘寂秋聲自厭聽
人生
人生在天地隨寓即為家着處燕營壘行蹤鶴印沙征
衫霑野露舊隠笑溪花還勝陽山令篁茅障海涯
晩風
暮秋連日熱向晩大風寒變態如翻手衰容怯倚欄降
霜中氣應吹月上雲端木葉蕭蕭脱淒聲接夜闌
夜永
山深無刻漏夜永不知更忩白只疑旦月斜猶未眀離
人江北住華髮枕間生孤館此懷寂斷鴻何處聲
雨館偶成
山中三日雨榻上一氊寒野暝雲吞樹溪回雪舞湍孤
飛迷白鳥數點淡蒼巒閉戶空林下蕭條意強寬
泊松山湖
風逆湖波湧維舟傍淺沙松山雙石巘茅舍幾人家霜
樹眀丹葉寒蔬長綠芽客鄉今夜月伴我宿蘆花
發松山湖
朝雨止還作征人去復留輕雲微放日近午始行舟雙
島煙波繞重湖晝夜流白鷗飛適意擾擾見渠羞
官廨北澗偶步
碧澗依山麓蒼松掛野藤泉清見魚泳磴絶少人登龍
井苔封甃鳬田草沒塍舊時豐邑屋廢址接丘陵
聞除代者及召還之命
年殘動歸思客至報除書海内招文學淮南起謫居故
人存有幾短髮病來疎天朗朝陽出能無照曳裾
臘八日發桐城
邑人生悵怏送别郭東門凍木知春早晴風捲霧昏石
橋分古道野燒露新痕行處山農說留聲到子孫
入境
船頭雞未唱巳過數重磯原野新浮霽兒童遠候歸好
山如故友高鳥笑征衣指顧龍灣近無勞嘆久違
采石晩渡
殘霞遠樹水雲中淮甸江鄉有路通沙影分開晴浪白
櫓聲搖落夕陽紅風前宿鷺投疎葦岸上征人望短篷
幸有蛾眉解迎客無勞更嘆暮途窮
送劉仲彬
天塹僅同衣帶水霎時搖過渡頭船半簾霜月留孤館
兩岸江淮共一天鏡裏年華催綠鬢屋西山色擁青氊
月蛾裁得緋衫就桂子風高待著鞭
送奉使宣撫護都右丞(時過太平)
面承天語出京華春滿江南百萬家碧落雲開懸月鏡
青天霜晩避雷車恤刑宛合虞朝典道遠如乘漢使槎
原隰咨諏王事畢懽浮玉色見褒嘉
探梅
東君消息乍來時訪問江頭慰所思踏雪且行新霽路
向陽應有半開枝遙知暖意回苔榦驚喜寒香度竹籬
又恐重來花爛漫細看蓓蕾最相宜
登高凌歊臺
粉黛香銷輦路荒雨晴菊意媚重陽長江落木秋無際
短帽西風鬢有霜千嶂馬騰環重鎮萬松龍舞蔭禪房
英雄多被繁華誤蜀雪湘雲舊恨長
題青田劉氏園亭詩卷
湖光近接少微星玄鶴飛來洞不扄天雨好花開桂苑
地栽脩竹似蘭亭文魚躍水憑欄看黃鳥吟春隔樹聽
江左芹香縦留客故山歸夢繞銀屏
歲暮即事
慰藉情懷臘酒香光隂背我去堂堂驛梅初破兩三蘂
官歷惟餘五六行斷送殘年多雨雪逢迎老境是星霜
街衢擊鼓驅儺出却喜邦民共樂康
觀瀾亭
江頭下馬俯驚湍懶把嬌娥作意看鯨背風煙詩客遠
酒邊花木醉翁歡日斜淮浦漁歌近秋老吳天鴈字寒
萬頃銀河生脚底乘槎何似倚欄杆
三湖
三澤茫茫一碧連白蘋風起棹歌傳樹頭煙浪浮沈日
水底星河上下天葦長新沙留鴈夢草腥殘箔濕蛟涎
何當結屋瓊瑤窟買取臨隄二頃田
嵩溪詩會
亭樹隂中共倚欄春雲藹藹出毫端嵩泉香透銀箋滑
溪月清分雪枕寒官久似嫌龜紐重客來寧惜蟻觴乾
南歸衣拂京塵汚喜見驪珠落玉盤
秋日述懷
一氊雖冷寄名邦却愧辭巢燕子雙風送霜華來短鬢
秋隨鴈影落疎忩廿霖透地晴觀稼缺月當樓夜聽江
佳客相過常滿座清貧每欠酒盈缸
送賀憲史赴廣東
英才適用出儒庠自喜參承繡斧光粤雪夜寒飛海嶠
巒煙曉霽避風霜紵袍清挹芙蓉水椰椀香凝荔子漿
北望鳳臺真捷徑先將文采動遐荒
送姚秀才歸桃源
客路隨身一束書凌雲氣似馬相如孤燈江館厭紅粟
三月淮鄉多白魚遇世豈容淹楚璞到家惟喜奉潘輿
桃源雨霽春如錦更望瓊林欲駐車
館中山朝元觀作
自出徵租五十日朝元閣下首頻搔客中喜遇故鄉友
秋後自憐疏布袍大火流空望霖雨西風入湖飛雪濤
扁舟又欲渡江去桂影滿身眀月高
送鐵元起監歸州
川口通衢熊繹城兒童竹馬走相迎三巴草樹春浮動
萬舸風濤雨蕩平晩市炊煙連白帝曉山旭日射紅旌
政成當入蘭臺選熟路霜蹄上玉京
送戴生
姑孰亭前綠藻肥會稽山上白雲飛四郊兵氣頻聞警
一榻燈光只夢歸舟子争潮喧熟路海魚脩饌奉重闈
姚江在望渾非遠肻踏梭船訪釣磯
岳王墓
十二金牌發帝宫儘憑讒舌害元功君臣樂土偷安遂
父子邊庭屬望空莫掩青山千載恨常懸白日寸心忠
英靈只在棲霞嶺塚樹無枝偃北風
寓姑蘇半塘寺
息程來借贊公房暫泊扁舟向石塘苔逕煙蘿浮竹翠
風簷花雨發天香僧依法座持仙梵人叩禪機入道場
眀訪虎丘應不遠雲邊樓閣擁青蒼
虎丘
海擁危峯翠拂天瘞來池劍化蜿蜒樓臺隠映王珣宅
樹石荒涼陸羽泉古塚月眀無踞虎芳林春盡有啼鵑
名山勝境關情處祇為尋登數繫船
毘陵道中
孤帆斜日領舟行遠道無山為送迎沙店疎籬堪問酒
煙村高樹不聞鶯一灣野水鷗波静到處蘋香客思清
莫嘆飛蓬類蹤跡成名自昔在書生
秋夜懷友寄秦伯容太守等
夜永懷人頻有夢日來作郡到無為江淮漸見干戈息
草木先承雨露滋家累相忘勤國事郊行遍問撫民痍
西風依舊秋容好未暇登高醉片時
又
我憶西廳劉博士手提判筆坐黃堂意高自與青天遠
事簡偏知白晝長夢裏江環儀鳳閣望中草長臥龍岡
人生出處皆由命先試奇才定一方
贈鎮撫田無禽
鉄馬牙旗將帥才捷書頻到鳳凰臺陣雲護壘軍容整
塞月窺忩旅夢回横槊賦詩江海静揮觴酌客野梅開
囊書讀罷憑高閣溪嶂秋清紫鴈來
送别
將營戰甲氣横秋幕府衣冠坐運籌天下義師同滅楚
蜀中帝胄巳興劉星軺將命來華省錦誥覃恩遍列侯
歸向轅門宣主德滿城懽意動貔貅
憶别
七年同在省東廳回首征途夜戴星南國遠遊資幕府
西山爽氣挹江亭壯年報國心常赤賢主知人眼為青
鴻鴈未秋音信少每思佳語似蘭馨
寄吴左丞
長沙爵邑舊鄱君曾住臨川壯武勲帝室遂能賓百粤
王孫今復將三軍火旗鉄馬晴觀陣玉帳銀燈夜話文
北望金陵作鄉土鍾山佳處有飛雲
送朱允升
年年應召赴秦淮此會留連百日偕王室議成新制作
客忩飛動舊情懷未霜荷葉迎潮棹初月梅花映雪齋
更約相逢多勝事御溝垂柳拂春街
萬戶趙禎見余訪單憲使不遇之作賡歌四章
雨中來謁用韻以答
驚見連篇錦繡文營中將校罕逢君投壺清致祭征虜
執戟多年揚子雲銀甲行穿江路柳丹心每效野人芹
一忩細雨初相識清馥如蘭滿室薰
秦淮
古云天子氣佳哉誰使秦皇鑿地開銀漢西流環數曲
紫垣中起面三台每逢霖雨添黃潦更染春漪似綠苔
因此金陵都會勝兩隄煙柳蔭樓臺
秋館書事
多年草樹未芟除野豕山麞走傍廬三五吏曹來捧牘
欹斜客枕罷觀書秋江潮湧霜飛晩暮靄鴻征月上初
木落風高生遠興思歸意不在鱸魚
新春同遊蔣山即席賦
時維正月初五日人在鍾山第一峰石磴輕風隨去馬
寶珠佳氣結飛龍四方文物成嘉會六代京都覽舊蹤
我亦追隨冠盖後未容歸隠撫孤松
四皓奕圖
安劉事畢返林丘當局機心老未休松下樵夫應暗笑
先輸一着與留侯
次韻溪居
暖天漲霧結春隂花片隨波半欲沈病鶴林疎飛不起
却輸黃鳥占高林
早行
月光斜墜樹淒迷山路崎嶇信馬蹄撲面霜風行十里
村墟漸近始聞雞
旅夜聞雨
夜雨巡簷瀉瀑聲忩虚燈暗旅魂驚思家非是無歸夢
自信離人夢不成
初歸
幽薊歸來鬢若絲故園三徑草離離慰人猶有籬邊菊
強吐秋光滿舊枝
秋山曙色圖
樹含曉色護林巒重露如嵐滴翠寒猿鳥儘逢山叟慣
未嘗驚怪竹皮冠
懷友
别來消息久無聞目斷江東只見雲遙想蘋洲吟咏處
寸心常繫白鷗羣
送何令歸江右
故山猿鶴正相招非是淵眀懶折腰想見章江門外柳
待君歸繫木蘭橈
過田家
綠藏芳屋樹無花穀浸田疇巳茁芽正是春蚕成熟後
不聞籬落響繰車
舟中望虎丘
青葱殿塔倚斜曛樹色嵐光杳莫分今夜名山當借宿
不教閒却半床雲
墨竹
煙雨涳濛翠影雙滿林清氣逼寒江雲間禁直青綾夜
一片秋聲起瑣忩
石倉歷代詩選卷二百八十一
