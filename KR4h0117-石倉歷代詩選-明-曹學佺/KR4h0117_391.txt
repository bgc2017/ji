石倉歴代詩選卷三百九十一
明曹學佺編
明詩次集二十五
劉大夏
仲春陪祀先師于太學
吾道乾坤大神功宇宙長六經垂憲典百世樂虞唐聖
主崇殷禮春丁啟舊章制從天上下誠在幣先將斗柄
回霄漢黌宮列冕裳爐煙環殿裊庭燎燭天煌颯沓韶
鈞奏清芬黍稷芳舞容輝爼豆歌吹雜笙簧肅肅神如
在顒顒氣若藏致恭三獻爵飲福再升堂遥聽青衿贊
稀聞玉珮鏘松隂移曉月人影散寒霜回首看車馬徐
徐過廟墻
陌上耕農
春風吹暖布新晴遠邇頻聞擊壤聲為樂自忘終日倦
遺安應效古人耕更無世故來縈慮只解農功是養生
堪笑宦遊江海客幾人勲業著昇平
早朝
夜色蒼蒼月漸西千官待漏立金閨龍飛咫尺天顔近
虎拜從容珮響齊花迓宮袍雲錦重柳披春仗露梢低
眼中並識文明治東閣前頭取次題
早朝寄所知
漏殘高閣月華低曙色分來紫禁西簾捲香烟龍衮見
珮和仙樂鷺班齊陛頭咫尺承天語花底從容坐御堤
遥憶故人何處是楚天雲樹望中迷
湖山雅趣圖為太倉張俞題
青山隐隐水悠悠此日披圖憶舊遊遠樹雲開湘浦晚
孤帆日落洞庭秋萍蹤自昔隨流轉華髮誰今為國憂
却笑薄才終戀闕湖山雅趣付君收
紅梅
别是江南一種梅年年先占早春開東風有意憐冰骨
凍雪無情壓綘腮仙子自知丰格在北人寧作杏花猜
雖然未見調羹實一寸丹心絶點埃
遊西山出城道中
曉來聯騎踏晴沙風景蒼蒼一望賖幾處白雲前代寺
數村流水野人家鶯啼别墅春猶在馬到西山日未斜
回首不知歸路遠九重宮殿隔烟霞
尋功德寺失道
最是祗園佳境深白雲堆裏路難尋禪房未了看花興
清梵空聞隔葉音酒醒微風䨇樹遠詩成斜日半山隂
相逢擬就湯休宿古鉢分泉洗渴心
六月三日登净寺望西湖
誰將西子比西湖此日凭欄一弔蘇樓外江山依舊在
湖中歌舞幾時無自憐白髮千莖短徒有丹心一寸孤
歸去九重如賜問蕭條今日在三吳
送人還江西
黃金臺下唱驪駒送客南歸萬里餘一命未沾天子澤
滿囊空載古人書暖侵山雪新晴後春入江梅欲綻初
宦况何如家食好白雲飛處是匡廬
和李賓之再遊西山韻
匹馬迎風㧕外嘶停鞭私語換前題千年故事懷江左
一路青山似鎬西此地傳聞曾見虜何人談笑合封齊
感時無限傷春意潦倒都因醉後迷
乙巳二月在閩雨中度福安縣大嶺
青春作客幾經年白髮猶憐未息肩領得絲綸來遠嶠
不辭風雨度危巔半空雲鎖渾無地一逕人通直有天
聞道前途山更險及時湏着祖生鞭
遊閩中玄妙寺晩歸偶成奉同行徐沈二公
清時作宦得閒遊更喜祗園景物幽山色連雲迷曉逕
松聲繞澗雜寒流層臺回首諸天近半日凭欄百念休
薄暮歸來心更樂離離禾黍萬家秋
山居偶成
重隂遶屋蔽晴暉獨卧東菴半掩扉日似小年人事簡
風如太古世情稀石田有稻供蔬食野逕無塵染素衣
一叚山居多少趣臨風幾度倦高飛
贈李西涯
蚤年書劔客京師愧以疎慵辱子知龍榜巳欣曾並舉
鳳池猶幸重相隨交游滿眼還誰厚爾汝忘形有宿期
總道玄都盛桃李東風寧肯棄殘枝
赴廣東過東平馬上因簡蕭九鼎
奉命南來十二程風光感目不勝情幾家桑梓編新戸
何處松楸蔽舊塋問俗獨憐今日異留田敢廢後人耕
相逢莫道悠悠者牧守如今是弟兄
南寧遇冬至雨中有感呈同事二王公
風雨凄凄客思凉况逢冬至在殊方愁看瘴嶺遮天短
獨擁寒衾覺夜長地雜夷情休問俗庭無官事懶升堂
醇醪幸接周公瑾百感傷懷總欲忘
聞從者談邕州土俗柬王僉憲
邕州壤地接交南凄楚夷風不忍談男女歌謠成巹禮
官民爾汝集茅庵瘴來山谷雲應黑毒入溪河水盡藍
漂泊獨憐吳楚客故園回首意何堪
往香山海上
煙波滄海九衢塵北去南來笑此身清世自慚無補地
白頭猶作未歸人故鄉兒女多荒廢仕路交游半隐淪
洛社詩成何日事楚江西畔覓香蓴
次西涯學士餞衍聖公作
欹枕秋風負勝招群仙遥憶下煙霄紅螺醮甲金波重
寶鴨迎風玉篆消古錦奚囊推賀筆清時吏隐笑由瓢
山花與主新名字老我吟成侑酒謠
題孫懋仁沱西别業
臨沱新作輞川莊喬木牽蘿接草堂山勢東環雲澤遠
水源西出漢江長秀鍾人物滋三世清繞門欄擅一方
君實歸來湏入社黃花釀酒日聞香
宿新樂縣夀聖寺壁間有唐人早朝詩依韻寫
懷
早竊湖南第一籌時承蟒玉寵光優八千里外充行伍
四五年前别冕旒捧檄丹心憐我拙乘桴滄海共誰憂
逢人若問停車處直到關西最盡頭
過六盤山遇雪寄西涯閣老
平生自顧百年間九分驅馳一分閒綠野誤違三品地
白頭今到六盤山冰行雪渡知前定運去年衰值後艱
寄語同年老知巳天涯孤客幾時還
藍州渡河孫守備領兵護行
界限山河漢與胡生成天險衛秦都初經邊塞勞軍送
老步冰橋倩客扶故老千年思蹇叔長城萬里惜扶蘇
不知鹿走坑儒事更有何人誡後車
俞僉憲報京師信息
老年飄泊在天涯番漢叢中信作家塞下風寒愁戌火
城頭日暮惨悲笳山谿險阻來時路江漢微茫夢裏槎
故舊乘驄來又别殷勤為我報京華
端午日感懷
東望鄉關各一天閉門閒坐思悠然時催節候臨端午
地盡江山到醴泉往歲憂勞渾是夢老年眈静似成仙
感懷吟罷無他事祝頌君王有萬年
彰德别葉庭荗
臨岐莫厭酒杯深此去何年更盍簪秋塞比來多便雁
殷勤時慰故人心
題楊參將出征
甲胄森嚴意氣豪馬頭威振陣雲高戎王膽落天山外
鼠首穹廬望羽旄
自題衣冠乘馬小像
博帶烏紗步驟遲風流不似陣前時將軍豈是乖戎略
要使邊人識漢儀
謫回東莆田林都憲
到處烽煙警客腸津頭幸有濟舟航暮雲春樹懷人處
獨倚春風醉晩觴
戌中故舊無來見獨嚴仲洪贈詩和之
老冒風塵萬里行蒲輪今日出都城獨憐陌上王孫草
一任寒霜不世情
寄謝浙江陳都閫
荷戈老出玉門關聖主恩深又許還獨感多情陳閫使
音書頻問到東山
附李麟詩
宮詞
青春閒裏過華髮暗中催往事俱流水初心未死灰御
爐香縹緲宮扇影徘徊脉脉停針久鑾輿幸倘來
和李商隐無題
花落蕭墻别院風眼看漂泊水流東有懷團扇緘題在
無計長門買賦通翡翠夢衾春草綠守宮愁臂夜燈紅
十年怕見青銅面肯信雲鬟半欲蓬
又
心事無憑欲話難幾經憔悴怕燈殘東風蝶粉春猶澁
西日蝸濡露易乾夢斷銀河銅漏滴愁回金屋鎖忩寒
臨鸞敢謂嬋娟誤宮樣眉妝八字看
牧羊圖
萬死間關抗虜塵卄年北海未亡身牧羊不羡彌山富
仗節惟拚齧雪貧巳分此生甘苜蓿豈知他日畫麒麟
河梁相向降奴泣白髮憐看漢老臣
東原為王廷直賦
越山迢逓接蓬萊山下平原一徑開樹繞江流天外盡
鳥分雲影日邊來東風道路迷芳草殘雪溪橋見野梅
安石未應高卧久天涯回首獨憐才
楊柳枝詞
淡烟籠日影婆娑露葉曾經步輦過咫尺宫墻看不見
年年長是别離多
簾捲青青水殿凉曉妝隨手鬭眉長含顰待與君王折
一月看花到上陽
薛綱
宿懷化驛題壁
朝從辰溪來暮抵懷化宿奔馳百里途祗慱三升粟嘗
求古人心謀道不謀禄我非行道具往來徒碌碌九年
不徙官掦雄老且秃歸草太玄經郊居掩花竹功名適
意休美味染指足題詩謝山靈兹遊恐不續
登黃鶴樓
憑欄瞰碧流拍手招黃鶴黃鶴去不來白雲滿城郭悵
望鸚鵡洲狂生不可作曹瞞尚忌才黃祖奚堪託文高
竟殺身身後名寂寞祗遺舊江山千載恒如昨
題蕭彦祥四景畫
昨夜東風入幽谷春草生香春樹綠茅簷星散八九家
中有先生讀書屋讀書偏于静處宜白雲堆裏長吾伊
只恐鳴騶陡然至好山却被英靈移
黃菊花開黃葉飛柴桑先生猶未歸蕙帳風高夜鶴怨
石梁水淺寒魚肥我亦天涯倦遊客對景徒為增歎息
何由卜得柴桑隣稳坐溪頭釣晴碧
秋夜思歸寄鄉友孫廷振
江漢思家客秋來倍寂寥碧山雖不負白髮肯相饒貧
戀無功禄官慚有道朝徒然羡冥鵠風翮任逍遥
宿慈利布政分司愛其北忩山水之勝題詩於
壁
縣境煙霞表薇垣紫翠間覽窮南楚勝愛殺北忩閒亂
石長鳴水低墻不碍山休官堪吏隐地與廟堂關
石門至澧州舟中作
水從天際落舟破鏡中來古廟千年樹清溪兩岸苔豸
冠兼吏隐鷗鳥亦疑猜再到知無日東歸買釣臺
題山塘驛壁
辰溪三十里乘曉到山塘瘦馬千峰雪征人兩鬢霜路
如斜谷險梅似故園香歲暮不歸去閒雲笑我忙
思歸
遊宦幾同星浮蹤一葉萍家貧羞戀禄年老厭談經客
鬢愁邊白鄉山夢裏青何時鏡湖曲結取狎鷗亭
弔汨羅江
宗臣義與國同休誰謂先生可九州死恨張儀曾相楚
生慚微子獨歸周兩間正氣沉湘骨千載人心競渡舟
欲弔忠魂何處所寒泉一勺奠中流
寄越中社友
浮萍蹤跡倦西東愁掛湖湘一席風客鬢瀟疎波影裏
鄉心搖曳櫓聲中清宵有夢迷莊蝶遠地無書託楚鴻
忽憶鏡湖詩酒會飛觴聯句幾人同
送莫同知還吳江
十年前巳識韓荆今日相逢眼倍明黑鬢挂冠高世見
滄江對酒故交情鸞凰不寄人間跡鷗鷺還尋物外盟
舉俗好名君好隐三吳風月更誰争
宿遠安縣清溪寺
誰信清溪别有天上方臺殿下方連紅塵不混金沙地
碧澗長流玉液泉一榻茶煙浮鬢外四忩山色落吟邊
年年王事經遊此肯結三生石上緣
宿寶泉寺
元社丘墟巳百年梵王宫殿景依然層層古鐡山頭塔
滴滴真珠澗底泉僧老猶能談往事予來不是愛逃禪
填胸俗慮無由遣借得雲窩一夜眠
送林允吉少參督運金州
職在湖藩却入秦祗緣王事屬王臣襄鄖有限桃花水
關隴無窮菜色民萬斛香秔舟載玉一團生意律回春
憑君致語諸民牧自此邊儲務積陳
瀟湘秋水
薄宦驅馳厭四方老懷偏獨戀瀟湘一江秋色雨新足
萬頃晴光天共長回雁峯高清照影採蘋舟散暗浮香
何當為結臨流屋汲取寒涓浣熱腸
炎陵古木
炎帝墳陵何處尋曾憑火夢得荒林萬年白骨惟塵土
百尺青杉自古今守護山靈隂有意往來樵斧寂無侵
神功聖德昭無極斯邑斯民仰更深
柏溝涵碧
人說崇岡直萬金環岡左右柏溝深四時景色相輝映
一沠清流自古今晴愛落花浮水面晚宜明月到天心
滄洲舊主烏臺客鷺社鷗盟未許尋
鼓樓迴照
何處青山最可情鼓樓宜晩亦宜晴峯銜落日半輪在
葉漏殘陽幾樹明鴉背分來金閃爍雁行飛度字縱横
能詩獨數青蓮裔好景相望咏不成
牛首曉鐘
牛頭山寺最知名百尺層樓挂海鯨嘹喨洪音敲月早
悠揚餘韻出花清驚回老鶴遊仙夢引起寒雞唱曉聲
却憶長安候朝處天風吹珮入端明
寄世昌王先生復用前韻
最愛荆山郢水雄徜徉山水得相從久知龍非池中物
暫喜鴻留雪裏蹤詩就勞公投白璧缶鳴容我次黃鐘
于今咫尺成胡越何况天門隔九重
晩翠岡
誰把松杉植滿岡歲寒時節獨蒼蒼總無桃李臙脂色
自有冰霜鐡石腸密葉淡籠秋後翠清隂長送午前凉
主人舊訂同心約壁立薇垣老未忘
房陵道中
山外青山關外關重重天險倦躋攀十盤峰影浮雲上
八渡泉聲亂石間草滿畬田燒後黑苔侵崖樹雨餘斑
架巖多少流居者獨戀殊風忘却還
遊君山
湖上看山認未真登山方見翠嶙峋對城相去無多路
破浪能來有幾人鏡裏樓臺千古寺鷗邊花木四時春
興闌又復登舟去回首煙螺隔世塵
臨湘舟中有懷孔儒太守李承恩進士三昆季
朝離沙羡暮臨湘萬種新愁七澤長泛泛世情鳬逐浪
飄飄身計雁隨陽沽來竹葉不成醉採得蘋花空自香
却憶相知阻相見遡遊宛在水中央
送林允吉陞貴州參政
昔君遷秩與予同今日先予戒玉驄莫厭路經蠻服外
也勝官老蠧書中憂關民瘼頭先白酒入離腸面不紅
别後功名期益壯免教人棄兩衰翁
宿常德亭驛書壁
辰常四十二長亭數日驅馳巳徧經客底風霜䨇鬢白
馬前煙雨萬山青有官未許窮幽勝無酒非關效獨醒
行向清沅采蘭芷不知誰解賞芳馨
辰州即事書分司壁
羣山聳秀水流清卧虎奔蛇遶郡城况是車書同盛世
盡令夷獠作編氓花紋土布兼絲織黑石畬田帶火耕
我續輿圖考形勝上游真足控蠻荆
辰溪即事
休輕此邑是遐陬控制西南據上游夾岸峰巒如削玉
傍溪樓閣似聯舟蠻雲結暝長為雨沅芷浮香不斷流
盤瓠遺風無復見衣冠文物等中州
沅州除夜
言停使節宿龍標萬事傷心注酒瓢最苦異鄉為異客
可堪今歲盡今宵官因老至風斯下鬢遇春來雪不消
細向燈前筭衰齒一週花甲是明朝
七里喬松
東去沅城七里遥誰栽松樹滿蘭臯冰霜顔色千年古
鐡石枝柯百尺高影落蛟龍宵走月聲驅風雨晝飜濤
我來不作丁生夢那得衰鬟換綠毛
八洲芳草
芳草誰言不世情年年偏是滿江汀幾番野火痕方没
一夜春風色又青正稱牛羊眠晩照還憐蘭芷雜幽馨
王孫去後無消息千載令人怨獨醒
靖州即事
昨到渠陽駐玉驄王民王土邇遐同山連古寨千峰秀
城枕清河百雉雄天險固宜良將守邊儲還為冗兵空
更憐撼樹蚍蜉命都作凌煙閣上功
詠靖州飛山
不識山從何處飛飛來只恐又飛歸清泉怪石明頭角
野草閒花耀羽衣四面剛風吹迸力萬年天柱立無依
望中不獨渠陽勝䞉有安邊鎮遠威
和李商隐無題
耿耿幽懷泛泛舟翠樓時上更夷猶甘為連理同生死
不逐楊花任去留千里夢回鷄送曉萬金書斷雁來秋
相思淚滴西江水直到東溟東盡頭
墨池春雨
桃花亂落雨冥冥洗墨池頭春水生魚口吞雲香不散
鵝羣泛雪影偏明臨池喜得蘭亭趣落筆思傳草聖名
惱殺石龍鞭不起紛紛蛇蚓自縱橫
臨武即事
路入衡南深更深鷓鴣啼雨晝隂隂紅香溪澗桃花水
綠蔭人家桂樹林山勢遥連郴嶺秀鄉言半帶廣州音
閒過舊日南薰院一曲虞絃萬古心
題徐明德墨蘭
我愛幽蘭異衆芳不將顔色媚春陽西風寒露深林下
任是無人也自香
禱雨通神
滌滌山川厭久晴甘霖應禱若通靈神功欲狀渾無跡
題徧東坡喜雨亭
石倉歴代詩選卷三百九十一
