石倉歴代詩選卷三百三十四
明曹學佺編
明詩初集五十四
陳敬宗(字光世慈谿人)
同東里楊學士郊遊分韻得臺字
熙陽麗神甸鮮飈蕩浮埃采真造琳宫抗蹟登銀臺桂
柱産朱草洞門閉蒼苔况與塵世隔浩歌望蓬萊忽逢
赤松子羽駕空中來笑扶綠玉杖遥勸紫霞杯寶訣為
我授瑶笈為我開舉手復遠别悵望徒徘徊
題回文卷
年命能幾何歡愛恒不足結髮情未衰新人美如玉侈
心移室家讒口傷骨肉秋風度蘭帷春光麗金屋鸞鳳
愛雙翔鴛鴦憐獨宿誓將托錦機慇懃組心曲緘之惠
遠方長途冀旋轂庭花為誰芳尊酒空自綠中饋幸見
收敢怨罹斥逐君心如明月應諒無遺燭
題吳興趙公畫馬
古來畫馬說韓幹神駿今數吳興公天機巧妙奪真造
筆意所到精靈通曹君曾圖照夜白少陵徒咏玉花驄
可憐人馬久不見忽復覩此天閑中毛為銀絲雪為質
逸氣稜稜横八極騰空駿足雲影翻夾鏡方瞳電光赤
房精夜燭渥水湄矯然育此真龍媒同誇絶代得駿骨
顧視萬馬皆凡才奚官牽來玉墀側虬髯碧眼朱袍窄
絨鞦碧鞚珊瑚鞭錦韉綠轡黃金勒吳興自是宗室親
腰褭驊騮嘗見真飛騰驚竦合變化顧爾覼素皆麒麟
祇今披圖畫堂裏便覺長鳴朔風起安得真持獻紫宸
參駕龍軿奉丹扆
送楊進士歸南京
城闕鐘聲曙河山雁影秋琴樽千里别冠珮兩京遊遠
樹連平野凉風送去舟懷君明月夜矯首鳳池頭
元夕賜觀燈詩五首
皓月金門夜和風玉殿春雲移三島近燈簇萬花新天
仗臨丹扆星橋接紫宸中官宣德意宴賞及羣臣
紫禁疎鐘静高城刻漏傳五雲迎寶蓋萬戶綴金蓮瓊
醴行仙席龍盤進御筵教坊呈百戲齊過玉階前
劍佩清宵近峰巒翠閣重花明金殿月香度玉樓風拜
舞諸蕃集歡娛萬國同遥聞歌吹發五色度雲中
紫陌連清禁彤樓接絳河九門星彩動萬井月華多寶
炬通宵晃鸞笙協氣和臣民涵聖澤齊唱太平歌
山擁金鰲壯雲盤綵鳳來星河随斗轉珠闕倚天開歡
洽春聲徧恩添淑景回願歌魚藻詠長奉萬年杯
元夕賜觀燈詩三首
河漢沈沈霽景澄蓬萊燃滿九華燈青猊白象三千界
綺閤雕欄十二層花繡芙蓉濃艷吐簾垂翡翠異香凝
世人惟向雲中見遥望天門不可登
樂奏韶咸寶扇開遥瞻龍馭自天來九門香逐靈飈度
萬國春随御氣回彩鳳高臨青玉案彤雲輕護紫霞杯
臣民共願宸遊樂海内歡聲溢九垓
中使傳宣宴百官珮聲遥集五雲端酒傾綠蟻開金甕
饌鱠蒼麟奉玉盤寶帳春回頻送暖瑶臺雪霽不生寒
侍臣沾醉蒙恩德更勑都人近御看
題五馬浴川圖
翩翩天廏五龍媒太液池中浴未回身散玉花雲影動
日流星彩鏡光開負圖似向滎河出孕質疑從渥水來
明日彤墀齊立仗總承恩澤下蓬萊
夜坐即景
翠竹當窗月照池焚香獨坐夜深時興來更掃門前雪
閒看梅開第幾枝
白蓮
太液澄波濯素容玉衣垂影水晶宫月明無處尋顔色
只信香飄十里風
附金湜詩(字本清鄞縣人)
題唐明皇吹玉簫圖
昭陽殿高清晝長珊瑚枕壓七寶牀珍簟平鋪碧雲冷
珠簾半捲秋風凉此事諫䟽非無補君王自喜教歌舞
舊曲翻成阿濫堆别調新傳玉簫譜玉簫一曲度薰風
宫商十指何玲瓏碧沼游魚窺菡萏丹霄彩鳳鳴梧桐
棃園子弟多白髮承宣獨喜王番綽手提玉版不停敲
足踏青蒲恣歡謔雙雙粉黛誰家女霓裳細拂鮫鮹縷
斂袖低眉不動塵似解嗚嗚曲中語從來聲色侈人心
人生樂極悲亦深豈料簫聲入雲去化作漁陽鼙鼓音
河間府瀛海驛寫竹遂成長句
我本東南瀛海客乘興來登瀛海堂堂中開簾分廣席
四壁拂拭如秋霜老夫見此發長嘯便覺清風滿穹昊
呼童捉筆破水墨胸中恍惚窺天造何須巧作鐵鈎鎖
何須苦效金錯刀大竿小挺恣揮灑千枝萬葉分秋毫
何須坐對湘江雨何須去踏淇園春清泉白石潄寒玉
琅玕翡翠排青雲雲氣淋漓墨猶濕隔窗似聽湘娥泣
兔翻鶻落魎魅愁一夜轟雷破春蟄蟄龍振起風怒號
蒼煙翠霧翻波濤鯨鯢帶雨走平陸黿鼉跋浪聲嗷嗷
從來造化不可測呼吸隂陽在頃刻篔當谷口冥煙開
白日龍來作人立黃堂太守人中英慇懃置酒當前庭
大觥小觥迭相舉賓僚進退如諸生我亦平生好奇絶
為作長歌歌一闋樓頭羌管落天風筆底驚蛇走冰雪
歌罷出門呼驛吏叮嚀窗戶須常閉只恐天工有使來
一朝捲入空中去
文華殿入直
秘殿深沈鳳閣東中官催召寵恩隆露分仙掌薔薇綠
酒賜宫壺琥珀紅咫尺龍顔呈日表從容天語出淵衷
侍臣才調皆班馬獨愧抽毫賦未工
登多景樓
滚滚江流動地來重重樓閣任天開行當草罷平邊詔
乞取青山作釣臺
附鄭惟廣詩(字汝誠鄞縣人)
五更轉咏促織鳴東壁送友人
一更風露清東壁寒蛩鳴所懷離别人獨坐傷我情
二更人愈愁聲聲近牀頭昨日攜手妤今夕在他州
三更月正圓促織爾何然欲夢見容顔展轉不得眠
四更更漏遲唧唧鳴聲悲含情不可聽復起坐孤幃
五更聲欲殘霜落空林寒其如遠人何相思路漫漫
行路難
君不見江上山峨峨絶頂人莫攀又不見門前水日夜
東流何時已鄰家少婦長嘆息青鸞日掩心相憶春來
花鳥每關情夫壻年年為軍役
自君之去矣三首
自君之去矣日夜長相思思君如朝露湛湛能幾時
自君之去矣春草迷江路思君如流水一别經幾度
自君之去矣好鳥鳴芳樹思君如春花香色何時曙
静夜思
中夜起徘徊天空月如洗為憶閨中人渺渺湘江水
南征詩
九重命下靖邊陲萬里秋風汗馬肥劍氣横空銷瘴霧
日華絢綵動旌旗豺狼已遁深山跡虎旅方揚上國威
功紀太常應有日都人遥聽凱歌歸
附戴浩詩(字彦廣鄞縣人)
述懷
昨日傷風獨倚樓今朝倚檻又悲秋桃花乍吐蒸霞爛
楓葉随飄逐水流明日清風惟我得落霞孤雁向誰收
佇看覆手須臾頃贏得虚名老白頭
咏春
九十春光似酒濃隔簾香暖小桃紅杖藜緩步尋芳草
閒逐黃鸝過水東
咏秋
西風滿路桂花香吹徹天街似水凉獨坐南窗讀周易
半輪明月照空梁
春曉聞鶯
東風微度栗留聲羌笛輕調百囀清喚起春光無覓處
柳堤花塢霧冥冥
題風烟雪月梅
忽覩殘花滿玉臺恍如鱗甲印蒼苔也知搖落難留處
幾度春來取次開
一抹輕烟撥不開䑃朦淡淡鎖妝臺仙肌猶自無顔色
何日添容傅粉腮
六花飄落五花開兩白交輝絶點埃花神不怕寒侵骨
能占江南百卉魁
一輪明月照長安萬斛珠璣鏡裏看莫道我家無好處
一簾清氣滿闌干
石倉歴代詩選卷三百三十四
