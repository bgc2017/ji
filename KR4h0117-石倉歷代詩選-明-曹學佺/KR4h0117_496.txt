石倉歴代詩選卷四百九十六
明曹學佺編
明詩次集一百三十
湯珍
秋日遲文衡山先生不至
肅肅振飄風霏霏灑芳澍遲客向南軒徘徊眄庭樹俶裝戒
星來傾羲未云赴鳥鳴不相求反已每自顧我思鬱以煩孰
克探其故遐心邈霄漢倏晷淹難度沈憂抱孤景中結豈外
慕今雨既無成何由紆雅素申訊吐清謠殷勤待良晤
贈别全州四友
南州實楚壤湘水分洮陽兹維五嶺表帶海襟蠻荒土
風靄清淑秀發人文昌濟濟多士美接跡參翺翔二唐
本華胄崛起名相望經君流朗照鄧子葆真光挹之信
可親測之愈汪洋絶羣峙鸞鵠炫目森璆琅投懷濫追
厠披寫何能忘雲霄有程期行行去轍長緬增離析嘆
春色違河梁
光福寺
登登鄧尉山飛搆見古寺横割鳳岡青平臨錦峯翠誰
移白銀闕置此佳麗地下負巨神鼇萬古永不墜草樹
多攢花雲崖賸題字旭日射寶塔珠光盪如碎迎門有
老僧臺客不相避和南揖就坐蒲團各分位香茗無雜
供居能自清異我弹瓦棋盤彼弄鐵如意玄言悟三空
心兵欲遐棄
虎山橋
太湖三萬頃波流浩融融長鯨枕其股架石仗神通左
臨蛟虬窟右瞰馮夷宮大觀惬平生與世辭牢籠坤維
斷鼇極日觀飛穹窿孤帆滅天際遠嶠浮烟中隂晴變
昏旦狀態未有窮扁舟忽在眼緬想䲭夷公漁歌何處
起唱入桃花風
魯秋胡詩二首
結髮諧伉儷遄征廹王期棄置嬿婉戀行為好爵縻言
旋故里轍邂逅舊容儀别衷曷以究詭辭相紿欺不然
桑梓中兹維敬止時奉金為母夀慰此合歡思流目豈
足盼調笑何當施屈辱一朝名徒令萬代嗤
其二
自君之出矣五歲恒食貧力田非所任力桑由妾身色
養給晨夕一意待良人惜哉不相諒片辭難重陳桑葉
何青青蠶蠕亦振振黃金高累屋視若飄風塵白璧誠
少玷有如此河津全軀眩昭昧孰克表千春
出東門行
出東門何所之倚行劒對酒巵恥為兒女泣相持青春
遊子當及時西指秦中道北踰燕趙陲隴首白雲遠天
涯紫鴈悲勸君不若返故鄕衡門之下堪栖遲
廣武行
按廣武在敖倉西三皇山下為劉項戰地阮公
常登覽嘆云時無英雄使豎子成名微指曹魏
司馬公也余心壯其語因表賦焉
噫嘻廣平古戰場據敖倉而倚滎陽負山阻塞扼險要
楚漢相持壁壘當是時龍虎方交鬭結陣連軍昏白書
重瞳取覇實暴興豐沛眞人乃天授平沙落鴈下高城
戍草屯雲夕照明蝕泥斷鏃猶封血夷竈餘基尚有塋
山川好在殊今昔往事銷磨但陳迹鴻溝即使遂中分
兒戲輿圖輕一擲慷慨何人阮嗣宗醉眸傲睨乾坤中
覽古黃河氣填臆長嘯茫茫徐泗空憑高指畫争衡地
悵惜英雄生不世彼豎子者豈數名鼠竊飜能盜神器
神器雖可盜天意寧可欺太阿不久柄倒持弱人孤寡
還自敝覆轍循環空爾為
上新河觀練水軍歌
建業城西上河口大江控截金陵守聖祖經營置水軍
結壘轅門環細柳兩翼廻渠伏港通魚麗櫛比藏艨艟
太平講武三時暇教演時當十月中是日風恬波浪平
團營號令傳分明對壁虛聲張寇敵旌麾簡出横江兵
箭羽槍纓光映掩鯨奔鰐逝天為慘赤壁曾摧魏武師
襄陽直破楊么膽朱袍牙帳樹中堅錦帽花靴簇兩邊
水后天吳稱警肅客檣遠避驚鴻旋砲鼓烟騰川沸動
艫舳相㗸萬聲閧青山漠漠愁渚宫白日暉暉撼雲夢
先鋒一舸最前歸報捷讙呼疾若飛鉦鐃竝奏齊天樂
虎豹交飜偃月旂吁嗟訓旅雖近古將軍莫浪誇英武
君不見江東水戰推吳人使船如馬眞絶倫王濬揚帆
一夕來洋洋天塹同平津又不見陳家江總歌玉樹謀
國書生成大誤朱雀航頭烽火紅折葦憑刀競飛渡嗚
呼此軍此舟胡可無屏翰干城存廟謨不然徒為兒女
戲衣帶浮漚作何事
題沈石田效米元暉雲山圖
春山蒸雲濕糢糊春樹凝烟渺有無汀花岸草愁相喚
蘅渚蘭臯低自紆江南雨景眞貌出世傳曾有元暉筆
石田老人近代豪步驟邯鄲更超逸越溪難注消夏灣
胥口波濤杳靄間西遮震澤雙螺小北走靈巖萬笏還
江村橋外炊烟夕上沙下沙水涵碧似聞茅屋啼斑鳩
無那東風搖燕麥沈吟憶得畫中詩灑墨揮毫興發竒
竝驅逐鹿知誰手何必敷文待制為
銅爵臺
自失平吳策空名起鄴臺餘香殘箧冷促柱短歌哀漢
水漳河盡當塗典午來西陵松栢地旋接北邙萊
寺門
寺門山麓峙當面更青山渺有烟霞想誰參秘密關僧
穿松徑去童汲井華還塵海茫茫遠三生夢覺間
許攝泉見過山中失迓賦此解嘲
久孤南望約枉沐北山臨掃壁眞題鳳攀雲獨抱琴午
齋留石鉢寒日静珠林自是攢眉去非因白社深
登城
行躋覆舟嶺睇覽秣陵城壑聽松濤湧林窺鹿子行荒
涼梁堞散埋没晉丘平皎皎江南月空流玉樹情
途淖不一輿由土橋取山徑往朝陽門作
别路循山坂肩輿出淖泥崇岡帶連嶺古廟枕寒溪水
落通前澗峰廻豁近蹊王城千雉壯蹄輻會歸齊
三月晦日作
江南櫻笋候浥浥綠隂鮮雨漲桃花水春催麥秀天燕
泥增舊壘槐火接新烟膩葉留殘萼啼鶯亦解憐
大雲菴
清隂閒寂境過雨午生凉水漾潭雲碧花牽石蔓香竹
苞新脱粉鶯舌巧調簧採蕨烹葵筍難消道味長
石橋
時雨如膏沐能添竹樹鮮石橋分野望雲日澹川煙僧
笠歸花外漁舟繫柳邊村村逐芒種播榖滿菑田
文公房晩話
逐處留香茗忘歸道室開飛蟬空外咽怖鴿鏡中廻野
客躭幽趣禪宗挺辯才凉風忽吹至仙樂九天哀
秋山月下作
長歌不為勞起舞興蕭騷石壁雲芝秀風庭月樹高金
蟇窺塔相玉兔鑒林毛衣露瀼瀼濕秋聲捲夜濤
晩酌湯以遠姪
山居分磵壑鄰卜並煙霞地勝秋依竹人幽晚對花解
衣披石蘚飛斝散城鴉楚楚吾宗秀無嫌玉倚葭
秋日同徵仲太史宗子伯昭遊虎丘作
殿堂突兀倚秋曛劍壑經臺鬱紫氛落木俯窺滄海嶠
飛鴻遥送洞庭雲登臨洵美仍吾土汗漫相期况有羣
擬辦草衣謀小隱肯教重勒北山文
十日隂晦漫賦
昨日重陽今日隂眼前時事漫驚心紫茱黃菊餘幽興
白石青苔伴獨吟萬里鴻冥聊下上百年龍卧信浮沈
高情亦復如元亮不見王弘送酒臨
重陽後二夜對月寄孔加式如
絡緯鳴螿傍草堂紛紛凉月照衣裳空雲散落星河影
葉露漙來竹樹光好景正緣憐永夜清言無奈隔華觴
高陽多少登臨興儘把閒情付葛強
酬張員外永清
闕下逍遥鴛鷺行省中題署漢僊郎春田花樹傳新賦
寶劍虹文識夜光高意欲脩蓮社約野情時合竹林觴
江梅玉笛空愁思慚對瓊瑶乏報章
秋日虎丘
白雲蒼藹迥秋清碧嶂丹楓媚眼明雉堞樓臺披下上
塞天鴻鴈度縱横珠光乍轉層層塔暖色猶啼欵欵鶯
休倚夜中看劍氣古崖哀壑閟金精
雪
常年臘日多風雨今歲吳門雪再飛積葉封條輝玉樹
驂蜺策鷺舞瑶妃獨吟何遜梅花句細點王恭鶴氅衣
莫訝梁園無賦客倦遊心事長卿違
次韻簽顧子榮
搖落三秋木葉稀暮雲翹首思依依高城背日江流細
遠市浮烟塔影微蔣徑巳叨今雨洽陶詞休賦昨來非
漸林不斷鸞凰翼始信人間德有輝
次韻答吳吏部純叔早春見寄
落落乾坤任此生悠悠岐路苦難平鑿坏顔闔元逃世
賣藥韓康不事名白雪摻停花下石紫芝歌和竹間鶯
江湖滿眼乘春興擬逐䲭夷萬里行
呈吳子純叔
北郭開堂賜養豐西山拄笏翠烟通膝前巳遂承歡志
海内偏欽引退風水檻觀魚花戱沼松庭調鶴月流空
遥知三徑多游暇何事求羊興莫同
庚子至日
日臨南至陽潜復雲物呈祥總可書海上巳平新戰伐
山中堪狎舊樵漁揆才襪線慚終𤨏測景駒簷覺漸舒
酩酊即須酬令節芳樽浮醁莫教虛
竹堂寺同徵仲太史禄之吏部看梅
二月尋春春始分輕隂漠漠殢春雲巳窺柳色偷青眼
更傍梅花籍晚芬映日樓臺山郭見穿林鐘梵石堂聞
年來自笑多樗散長在空門野衲羣
顧氏園賞罌粟花
四月餘春春事凋竹闌石徑賸炎韶殊籹各自矜顔色
縵立相將學舞腰蝶趁風香狂不奈日烘霞錦麗難消
海棠屏障梨花㩜腸斷芳魂擬共招
五龍堂
烏鵲橋南訪古遊五龍祠宇湛靈湫荒臺半蝕穹碑字
潜竇遥通大海流玉册金文昭往錫金書玉簡赴冥投
腥風白晝猶雲氣寂歴墻花徑自幽
文太史新成玉磬山房賦詩奉賀
精廬結搆敞虛明曲折中如玉磬成藉石淨宜敷翠樾
栽花深許護柴荆壁間歲月藏書舊天上功名拂袖輕
草罷太玄無客到晚凉高棟看雲行
題寄大雲菴滄浪上人
子城南畔古滄浪複樹廻流匝寶坊幢影倒凌波石動
松隂斜拂島雲翔幾隨詩客來投社每憶經僧坐品香
隔市梵音知不遠翠烟深處有禪房
湯君子敘致安吉學政歸家喜贈
春風解組發苕溪吳越山川望不迷六載舊氊空苜蓿
五湖歸棹動鳬鷖尋盟桑梓花迎笑得主園林鳥換啼
過眼榮枯成底事紅塵休問路東西
簡袁五永之
高才流落意何如謫宦苕溪好卜居雪後屢移安道楫
秋來眞釣季鷹魚飛騰江表曾無匹著述周南獨有餘
凖擬書成囊篋滿荆山原不掩璠璵
山中散步
短屐紆徐隨散步草香苔綠興無涯松間小院藏深塢
石上廻廊曲繞花長嘯有誰臨磵壑細吟容我占烟霞
會心啼鳥相求處佇聽嚶嚶竹日斜
雞鳴寺納凉簡山中同志
巖隂崖翠隱玲瓏高閣廻廊塔院通愁見炎埃妨下界
快聞鈴語墮虛空江雲盡歛舒山月野鶴羣飛趁晚風
為報白蓮堪結夏幽期能許社相同
高座寺小憩
天風拂袖下岧嶤度竹穿松興未消磴石青苔扶短策
寺門黃葉認前朝坐依佛榻聞清磬渴飲僧厨借午瓢
愛殺長干秋色好客遊寧待菊花招
秋日臨浴賢池
嵌石穿雲歷翠微地中哀壑一泉飛晴光漾日沈苔碧
秋色題詩度葉緋縈岸霜花低裊裊傍人沙鷺炯依依
要知昔日臨雍意眞脉流源自有機
詠虞美人草
垓下悲歌夜帳寒美人無奈返魂難死常為卉隨春碧
生誤如花染血丹胡地并傳青塜怨楚江休比馬嵬看
縈煙泫雨年年色添得王孫恨渺漫
雞鳴山塔
鬱紆欄檻起玲瓏金雘高凌絶頂雄四際山河雲靄散
中天鈴索梵音通神光獨轉千輪藏元氣常含萬里風
半夜天雞鳴曉色扶桑先影海枝紅
榖日
人日纔過穀日來冷雲隂覆姑蘇臺春姿欲動梅羞澁
華髮相將歲暗催憶别獨吟東閣兩息機行剪北山萊
清歡不為窮愁減甕綠浮浮釀好開
贈沈子潤卿
齊女門南一草堂藂梅高柳鬱成行青春步屧隨藜杖
綠水臨濠着野航解組儘容陶令醉典衣休笑杜陵狂
閒情草就郊居賦不羡當年顧辟疆
長安門西道苑墻雨後經眺作
紫宮黃屋䆳森沈馳道周廬肅羽林樹裏啼鸎清禁切
雨中流水御溝深松篁並落鐘山翠雲霧長依漢殿隂
此日歌謳歡在鎬草茅何以嗣華音
泊徐州再宿對月作
風煙漠漠路漫漫迢遞偏嗟作客難茂苑音書千里隔
彭城月色兩宵看星涵河影垂平野水觸洪聲瀉急灘
更倚五雲瞻北斗清輝玉宇不勝寒
留城懷張子房事
塵沙漠漠古留城食邑曾開萬戶榮主鬱肯教移漢嗣
功成終隱為韓名從容幃幄風如在導引神仙見獨明
矰繳不離鴻翮遠巖巖黃石共高清
由玄武門出西華禁中作
步躡金鰲傍紫霄宫墻周望鬱迢迢昭陽樹色連西苑
太液波聲出内橋殿栝蒼虬雲氣吐露荷仙掌日華搖
瓊籖忽聽傳壺史晝漏沈沈籞宿遥
奉和文太史懷吳下諸名藍之作
朝衫微染洛京塵故國旃林入夢頻八觧不迷靈鷲石
七花長繞給園輪秋風香鉢蓴猶細夜雨蓮堂句獨新
即擬慈航乘覺海煙波何處問前津
承文丈贈行之作賦答此章留别
脩途日暮倦驅馳又向金閶悵别離遊子乘春冰霰後
東風含綠柳條時雲中鴻鴈哀求侣江上蘭苕好寄詩
回首親交何處是故山應念舊襟期
詠火罏二首
良質列五金矩形存巧冶靜觀水火爭我是忘言者
其二
緬維點雪功屬爾禦寒器心燼不復燃畫灰漫成字
雪夜簡鮑惟寅
晶晶日色弄晴雲消得階頭雪幾分一樹梅花東閣晚
詩懷偏屬鮑參軍
答蔡子煎茶治平寺之約
試茶曾發山中使紫筍椿芽巳過時今日文園人病渴
竹林疎雨夢幽期
懷湯張二子
改罷新詩獨自吟憶君不至意沈沈疎花對雨平欄靜
芳草和煙古巷深
送蘇子升往萬川
荆門西去接䕫門三峽波濤不可論一曲驪歌臨别酒
楚雲巴樹總銷魂
又
采石江頭芳草萋娥眉磧畔曉猿啼扁舟穩泛桃花水
好逐春風訪瀼西
凌霄花
百尺高藤樹杪懸朱英燁燁綴青煙夕陽似與矜顔色
爛着丹霞媚遠天
天馬詞
萬里嚴風敝鐵衣二師初釋大宛圍漢家空却千羣馬
始得流沙一騎歸
越溪柳
越王戍畔柳條春曾送䲭夷萬里行肯道西施無别恨
翠眉今日效誰顰
其二
掠燕藏鶯覆碧潭絲牽縷結弱難堪可憐庾信多蕭瑟
猶想春風似漢南
治平寺西園新筍
禪榻茶煙颺鬢絲紫苞犢角劚泥滋輕雲過雨南山碧
練鵲䨇飛上竹枝
憶梅花作
城梅舊賞竹堂幽山寺楞伽花亦稠今日春風並寥落
石屏驚夢到羅浮
城西遊乘月泛舟由胥江至西虹橋作
嬌歌宛轉醉花前歸去蘭橈漾錦川十里春城燈火接
月明樓閣萬家煙
凉夜
明河流影散雲霞南斗離離北斗斜月色露華凉似水
金螢飛墮玉簮花
金陵送客
紫鳳臺高飛綺塵柳條如帶綰離人勞勞亭下南遊路
腸斷王孫碧草春
潤州舟行作
河洲春茁紫蘆芽綠水清暉弄客槎十日南風吹未息
殘梅猶發短墻花
冬柳
大通街北竹橋西枯葉衰楊傍岸垂莫悵霜條今漸脫
春風吹綠只移時
長門怨
少小憑恩出主家更憐金屋擅豪華長門亦是行宫地
容易春風怨落花
石倉歴代詩選卷四百九十六
