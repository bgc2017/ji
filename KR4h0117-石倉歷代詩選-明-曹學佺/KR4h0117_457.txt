石倉歴代詩選卷四百五十七
明曹學佺編
明詩次集九十一
康海
寶穡堂作
明農謝昌宦良覿羡予征敦義昔所重况此骨肉情嗣
歲節物改朱陽喜開晴感今嘆伊昔發車臨廣庭所期
德音邁永修三徑盟
其二
平生尚超曠結廬武亭川本非青雲姿竟作金閨愆托
交三十載孤抱亦何淵邈觀古昔事彌想梁甫篇感此
發深省誓以俟餘年
同用昭自華州南郭往西谿作
愛爾草堂靜驅車同討尋南郊更﨑崛春溪多綠隂蒲
荇漸將徧松竹已成林感慨宿昔意相對靜塵心悠悠
日西邁渚禽揚妙音即此興己極何必東山岑
問驛使
汝自馬村來汪濊定何許向經袁村西四顧已如渚河
水没馬腹奔潦幾時住愁都天際雲癡癡若膏糈白帝
司斂藏底事輙乖矩苟無念此人亦當憫禾黍
中夜
猗猗厨東楮得雨即成響旅人憂思長感之亦悽愴澇
水不殺湍積潦百榖漲舉室若楚囚展轉不成况賓客
雖見臨笑語亦超曠豈無尊爼陳薄言那得放
宿渭源思
歲序洎中夏予征當雨餘炎溽既不騁清風時惠如嶪
業終南山潺潺豐鄠渠雲霞氣綿幕佳樹蔭交舒斜日
青翠明百志一何攄方啟㳂樾想忽至田父居展慰出
名酒下榻坐前除徘徊月東出欲罷復趦趄浩歌遲明
發予乃蒞征車
郭廟答希宋諸公
芳春豈不惜駕言趍華山兒女事如此詎許垂老閒感
君遠相餞搦杯淚如澘雖有絲竹奏那能開苦顏握手
重猶豫悵望綠草間節物不相待流年逝潺湲
其二
欲行復中止臨駕忽心摧滸西花無數予歸當漸開君
若有遊思予亦富新醅或擢湋水波或眺沜東臺不敢
竟月醉昔人安在哉
於條山絶頂下瞷解梁
升嶠覩羣岫烟雲互明滅直北看解梁但見池水冽憶
當弱冠時兹川已三閱其南望中條蒼翠萬重揭徒動
登覽懷未遂討探契繄自殽函來不謂遽超絶河山傷
魏咨欽明想堯烈昌代皇化隆遺風尚眧晰耕鑿古未
渝勤儉今豈輟悠悠興永嘆勖兹在時哲
贈寒泉中尉
澄瑩絶纖繄一泓瀉千里寒月搖輕波山光徹波底魚
鰅不敢遊虬龍得旖旎轉盻清素心浥飲滌凢鄙平生
畏炎蒸見之輙中喜願言保真寂勿以塵氛凂
贈灤江公
輶車戒晨發循此東南域握手立斯須徘徊意安極念
子有幽思别言心如織昔為同生蘭今為特飛翼人生
易悲樂良晤前所恤黃塵暗清渭對飱安可食嗟嗟君
子心遐眺在燕北
其二
關輔比多事欽公能自綏養寇蓋往失弭亂豈今䚹崇
貨狎卑吏飾貌忘遠規公來屛笑色事至任安危素衷
物莫凂逸駕古所窺雖有麛裘謗倏動赤舄悲所以文
夫行不與流俗隨
其三
披叢憩軒下撫卷輙中慚笑我伎微薄無能續高驂緬
思雄詠侈一發連數函咀嚼味逾雋詠嘆誠所躭贈瑤
似劉傅酬德悵盧參清風溘將遠鄙志揆豈堪那知邂
逅際復送旌旆南
其四
公歸只信宿予餞苦淹後耿耿徒憂傷役役定誰咎憶
昔承明直相企亦巳厚公念薄綺紈予質等蒲柳雖能
慎初服終恐易衰朽樂遊觀五陵氣候稍非舊嘆息君
子陳宵興望南斗
飲酒
獨居意靡暢行吟心更傷晨發望原際佳氣欝相望恨
無同懷人躍馬陟暾岡徘徊日忽暮感嘆琴屢張山妻
出美酒斟酌為君嘗三觴起孤抱百憂忽若忘丈夫生
世間磊落斯所臧何湏久欝欝自如陌上桑
東原晩歸
斜陽下平林予駕及巖嶂落花夾路飛蒼流復蕩漾孤
往多曠情逖覽起高唱入城生暝色登堂尚微亮兒童
喜我歸逍遙壽家釀
整籍
三年困人事何曾理書帙鳥鼠自晝遊入門忽首疾架
閣具傾覆點簡切中沐凌晨趣灑掃整頓倏終日種類
既品題編簡復齊一不但几案清幸靡萬一失焚香坐
望餘儼然成靜室平生風雅情殊以乖蹇窒追惟感嘆
生端坐還羞㥾何如谿上翁翩翩獨閒逸
於滸西贈别明叔
三月詣茲曲八月今始復結轡送君歸投壺泛&KR0812;醁風
清懷抱優暑退凉氣淑我歌苦不長聊以詠幽獨荒徑
殘草多空堂蛛網覆豈無灑掃資紛紏在塵俗
沜東眺望
層崖若長函靈異特中秘迴合上泝岐噴薄下臨渭壤
沃草木榮氣滋苔蘚翠蒼烟縈紫房白鷺眠芳遂木杪
見南山崒嵂若天墮時復生白雲觀之使心忮山居三
十年筋力半銷痒徒羡古人遊孰契來日事所以慕良
覿冀欲畢微志喚妓理瑤琴呼童捧兕觶感歎發浩蕩
悠悠起吟思後會如可諧謂續城南例
經漆村覽有邰古蹟
我聞昔人言此即漢漆縣其東有邰城草木殊葱蒨終
南當面朝清渭過如練直北倚黃山逶迤控周甸前望
松檜場知是何王殿王蹟日以微氣色或隱見西南慶
善宫欝當漆村面勝地遷變多往躅審彌眩繄自虞夏
來百祥具茲奠地靈昔所庇諦此竊中羡
十月十日
此日是兒生今年兒巳死往昔具酒筵歡慶溢閭里素
帷當中庭凄風蕩旌軹我淚倏若推兒音恍在耳彷彿
六旬人何意復丁此莊生逍遙篇亦具生死理哀哉橋
梓心千古詎能毁含痛卧茅茨不知晝移晷
寄王公爵
子本江海人清風冠今昔揮鞭遊宛洛揚帆窺楚澤念
予山林居慷慨意不索遺我南華篇詎羡竟尺璧何時
重握手共坐君山石
再浴
凌晨復臨泉浹旦滌豈息玄靈理難測爽邃屢堪即仙
源自鴻濛那許后土蝕蕩漾含炎精潏洄印天色游泳
愜情性修飾鮮工力尚計輸夏租稍具十夫食
嵓坡小酌
宿志愛山水朅來尋澗源旭日照蒼翠恍惚遊石門激
濤齧怒石終日聞雷諠策杖坐嵓坡芳草如錦墩長嘯
振天宇小酌與彌煩醉憩聽樵唱悠悠不可言
尹之先畫竹
虚堂挂翠筠玉濤滿壁起知君徹骨清志意特欣此興
劇湏我題予好亦若爾回視桃李姿穠芳胡足齒
自五月朔來偶疾脾肺兩月弗瘳間值栗喪悲
痛呻吟閉戶太息而已七月之望偶擕舍弟
與惠逸人過滸西則韓藍田周盩丞同轡見
訪因成小詩以志予抱兼示諸子
積痛無曠襟殊怨殪遙思徒抱豪放恣竟累兒女事造
物苦戲人皇穹降乖祟卧病動彌月薰心恒似寐初秋
歇炎蒸藍輿歴幽邃強顔發短歌撫膺泫雙淚感君來
問予笑我乏遠致太息苟自裁引領忽成醉
邯鄲美人歌
蘭氏小姬名鳳笙邯鄲美人獨擅名等閑一見萬金賤
何况逍遙翡翠屛精神婉孌性情適自恨生身楊柳陌
陌上羞看遊冶郎鏡中愁作當眉碧學得秦箏不肯彈
却將針指凑齊紈鴛鴦刺就腸先斷掩却銀床獨自嘆
從軍行
烽火西傳番騎來天王按劍雪山摧將軍裂眦奮一戰
旌旗蔽日雲氣迴朔風獵獵天山遠層冰齧石交河斷
材官争取可汗頭諸君肯放明王返功成不日詔承明
賞賜先推飛騎營驍騰俱封二千戶錦衣朱纓義氣横
聲名絡繹傳鄉邑甲第崢嶸開上京回頭笑殺魯連子
白髮龍鍾空一生
雲將軍畫水歌
誰將此水挂堂壁春風微動波濤鳴光明閃爍對天日
浩蕩不息朝東傾西閫將軍妙齡客英武桓桓獨心悅
他日龍荒破敵時看爾風雲千載色
十九日即事
養雛自恨羽翼短翼長飛去豈思返老烏目斷東南枝
白日青天一何遠尾秃唇焦徒自啼啼殺老烏雛詎知
願雛養雛還勝雛慎勿齷齪如老烏
有所思
有所思兮乃在天一方徘徊不可見反復令心傷秋雨
霏霏庭院空思逢君兮君莫逢流蘇羅帶那復展階下
梧桐生悲風
聽韓景文彈琵琶
關西子弟彈琵琶武氏成名巳三世勝死忠老傳授稀
尚宵已近六十二要妙誓不教女兒精微安肯輸同事
武功少年韓景文杳撥檀槽酷能似然打鈎挑色色精
調停布置俱神異大曲渾涵小曲嫣羣官衆調無窺避
始知絶藝本天成誰云末技非難致清秋八月賓客來
尊爼未列管絃開立酌停歌兩三醆此聲一出人盡駭
倉庚微吟柔桑底凍竹乍裂淇園隈遊蜂逐萼遠不歇
曲嶺回鑾繁更催千山夜落九天雨空谷朝驚三月雷
悠揚拂掉轉相勝開喝遽互清且哀鉄騎横來長樂坂
神女坐對陽雲臺開庭翻絮去閃爍絶壑墮石來碕磈
曲曲宛轉意態别三百四十猶往回憶昔京華公宴日
教坊子弟紛紛出三院都輸張學彈數年頗會聲音悉
以此常誇武氏高汝今操縱如畫一夜深客醉席屢更
四座嗟咨未忍行曲終吏奏不知旦戸外驚聞繁雀鳴
戲介夫
張家酒惡吳酒良使者兩索皆見妨好雨豈知主人苦
暖泉眼底成瀟湘躍馬欲行還自止不憶此行忽如此
歌舞雖佳酒不堪安用嘵嘵聒雙耳
青門歌
人生會少離别多握手送君君若何青門芳草四瀰瀰
蒼渭素滻生愁波今日送君歸何日望君至憐君磊落
人紛華亦何事長亭山色遠近開與君酌酒願君醉此
去當為遠别離離愁漠漠心如碎楊柳青青知為誰鳴
泉日日摧歸騎歌者且勿停行者且暫憩㶚陵橋上西
日馳朱顔那許人恒駐君才特逹近所稀許身當作青
雲器况茲先後被恩私閥閱﨑㟴蔑羣貴從來將相出
名家涔魚轍鮒空相覬願君拂拭星斗文莫使塵氛等
閑蔽離别雖難兒女情行藏頗涉英雄事酒酣長揖各
自歸明日相思渺無際
玉女泉
玉女泉西有石室水落龍潭波潏潏笑殺東京馬仲長
駐此何為忽飄逸平生綘帳縣絲竹數十蛾眉列華屋
泉頭習習秋風生不見當時環珮聲古來大美小難妬
愛爾千年文學名
疆場村
渭南西北疆場村無數桃花開蓽門高陵到此已卓午
滿路風沙愁斷魂去縣尚有三十里僕夫嗷嗷默相語
地慘天悲行路難豈知主人心更苦五字先拚數莖鬚
千金不及步兵厨太微處士與愜爾高風常候城西隅
何時身坐少陵洞共渠細倒水晶壺
題王秀才牡丹圖
何日到吾家牡丹應著花開圖一見興巳發遙似當年
宴紫霞雕欄不受春風抑綠葉紅蕤舞風力終日迴旋
不肯休根株苦被丹青匿遠路邅洄銷客心夢魂惟在
草堂陰牡丹牡丹吾語汝三月八日始榖雨
閻家渡吕王二君作
美人約我遊湯泉明日同之清渭川日中我抵閻家渡
不見美人心自憐嘉興太守清狂客肯使相逢倉卒還
天昏雲暗古道澁思君不來空佇立金銜白馬中夜嘶
青尊碧碗嗟何及逹旦不寐芳意衰空庭露下蒼苔濕
明星漸低人漸喧起來翹首望西原原頭不見車馬下
戶外空聞鴉鵲繁
王總制維綱凱還歌
秋風清秋草黃胡馬横飛瞷河梁材官奮擊胡馬盡幕
下生致月氐王憶昔先皇全盛時六龍結駕親出師朔
方健兒佩金虎人人思奪胡馬騎胡來&KR0146;&KR0146;其旋如雷
萬夫發弩不能一摧豈知神武本不殺喜功不至胡為
哉吾聞天子之守在四夷爪牙之士皆熊羆朝中但有
荆山老莫怕邊風疊鼓&KR0911;
春暮嘆
今日復春暮芳華能幾時今人不見昔人樂今人之樂
昔豈知嵓泉沸沸沼翠微我坐溪頭看絮飛輕颺依約
杳無定明日相逢安可知去年謾作華山客對食不能
心自惜此時空作山中人閑情人事仍相廹苦憶同袍
三四君即有稀聲誰更聞不如殺鷄飲美酒醉時遙望
南山雲
答太微滸西行
結廬事場藿徒欲食其力世人那能知謂我謝親䁥平
生無遐思長往將安極種樹森森高插天栽花謾喜多
穠色苟使徜徉終此身敢向長天振雙翼諸君義氣如
古人訪予幽壑滯芳春興豪那憚三百里筆落欲掃千
人軍君和紫芝曲我草北山文層臺日夕雲霞動嘯弄
清波漾綵紋盧女當絃歌白紵飛花飄上石榴裙於時
君醉我起舞空林鶯燕如相語眼底韶華取次休人生
適意能幾許往者閒遊翰墨場羣公以我似班揚雕蟲
徒使為身累安知山林歲月有此長我家桑落近所少
與君斟酌各千觴安石東山巳塵蹟後人詎識吾曹狂
君不見葛洪苦慕不死藥從今紅顔坐消爍長生有法
遇者難不如逢暇先行樂逝水無迴波層魚無縱躍徘
徊歌汝滸西行却把空鞵笑東郭
寄李宗易
滸西多逸興日日白鷗來種竹忽遮屋看山豈用臺有
時調舞鶴終夜醉新醅何為蘇門客招邀不可迴
送郭玉西還
病酒動經月君來慰我思青冥日滛雨小閣憶當時世
重梁州舞予嫌子夜詞還家逢女伴不可闘蛾眉
答明叔孟獨二子之贈
寂寞揚雲舍春風二妙過新詩題素壁逸興入烟蘿杯
帶寒潭淺山臨夕照多尚能陪杖屨同坐沜東莎
喜仲默至
二月高陵縣逢君發慶陽十年方邂逅百歲幾徜徉詞
賦名湏久安危望已長青尊今夜月好醉滸西堂
憶牛頭寺
首夏東遊華因過御宿西稍尋幽處覽深入故人栖水
竹都堪畫雲烟總合題始知韋杜曲尺五逼天齊
對客
絲竹憐吾懶尊罍待汝來片雲霄漢没叢菊小籬開積
雨難相過當歌莫謾迴請看秋草色黃滿建章臺
對月
明日重陽節霜華又一年薄遊慚貰酒高會即登山明
月催歸興新詩待綺筵奚童識吾志先具泛溪船
次張闇夫見過之作
獨好中林隱因家清渭川園開溪盡處山合水西邊曲
藝明時棄長歌稚子傳已深疎曠志不是欲遊仙
滸西夜歸
暝色暗川原藍輿返賁園野花迎夕露新月照秋軒醉
覺綸巾岸吟憐鳥語喧匆匆百年裏佳節幾扳援
行次灞橋
自笑客行久悠悠臨灞川感時徒極目遣興謾成篇氣
槩因周勝山河入雍偏五陵佳處望大約漸非前
望鄠
客謝酆橋道逶迤紫閣陰雲霞餘夕照花柳暗春林燈
火城中出星河望裏沈不知王逸少何處賞偏深
經暖泉宅
二曲交遊客如君信不多幾時違笑語荒塜已烟蘿却
望題詩處其如灑淚何謾看憂樂事千古一蹉跎
梵覺
梵覺蛩吟夕看雲雨脚收此時真可惜昨夜不勝愁秉
燭看兒女呼童貰酒籌明年冬十月仍放戴逵舟
渭南逢楊靜修韓秀夫孟望之三君子
詣華情空切相過意巳深那知百年裏又此一沾襟兒
女方粗了存亡忽見尋吾生何日定對酒若為心
臨川寺與鄠令王念覺夜坐
多君省春野逢我遇仙宫共宿臨川寺徘徊及夜中絃
歌與漢邑恭儉即邠風更聽憂時論何慙砥柱功
栗為許邀萬柳庄集夜坐率爾有懷
汝向名園去佳遊興若何柳溪湏對月花塢且停歌不
寐杯空寫微吟思轉多老來心數仄徙倚立庭柯
靈寳客邸逢慎之
客滯燕臺久春深始到家異鄉驚見汝歸思渺無涯但
酌弘農酒休言杜曲花我來應首夏知剰幾枝斜
靜林寺别張秋官康甫張侍御運夫
巳怯春餘熱那堪送我行湖光迴白鷺節候入朱明小
徑風沙合層臺烟霧横遙看靜林寺似可學無生
微雨獨坐憶德充
雨中無客至獨坐試微吟忽見桃花發不知春事深夭
紅浮綺席佳氣轉芳林明日同沽酒長歌眺碧岑
江景
昔經涑湖水今憶武昌遊萬艇雲中下三江天際流漁
歌蓮葉浦鴈度夕陽樓應笑浮名客勞勞幾日休
巖洞
巖峒昔年好亭亭嘉樹圍春風惟綠草幽逕帶殘暉卜
築心逾切遊遨願不違微吟天欲暮幽感逐雲飛
直空寺
拂霧尋山寺籃輿上轉輕曉雲生石細旭日映嵓明梵
磬遙空出天花夾路迎何湏似摩詰方是學無生
長安别雲梦侍御
我東遊華山逢子長安陌喜見楊柳青共坐搴芳碧桑
落出名家斟酌渺今昔道合蔑二難情親欲千石夕烟
生遠林前旌指玄璧握手難久留知君有佳適明年報
天子再訂仙掌席
華州張子梅花亭小酌
梅花亭上午陰凉芍藥欄邊春晝長霧鬢雲鬟何處女
羅衣金鈿坐來香嬌歌欲遣行雲住妙舞空疑乳燕狂
笑殺西溪能愛客滿缸時釀欝金漿
憶昔
憶昔承明侍從朝先皇端拱似神堯萬家簫鼓傳雙闕
三殿風雲護九韶劍珮緩歸青𤨏夕蠻夷通欵越裳遙
可憐湖上龍飛後人事官曹漸寂寥
長安早發懷欹湖
既至長安不見君風流徒頌沈休文誰知兒女事粗了
復有艱虞乘所聞酷暑未憂中道熱凉陰空望北山雲
可能公子開涓滴謾醉東池到夕曛
除夜
歲暮開樽對竹扉煖風吹座亦微微却看稚子婆娑態
不用韋娘嫋娜衣海上靈丹消息近天涯朋軰信音稀
獨憐彭麓山隂叟濁酒酣歌興不違
二月初九日過滸西看牡丹
今日滸西開牡丹擕兒漉酒坐相看穠花自識春風好
接葉休為夜雨殘深夜紫泥巢翡翠層樓朱檻宿鵷鸞
衰容任遣韶華逼幽抱常教酩酊寬
西園眺望
五月不來溪上遊溪雲猶自伴溪流雖非給事茱萸沜
絶勝郎官鸚鵡洲半頃稻花迷浴鷺萬株垂柳報新秋
何當更挈同心者小酌微吟盡日留
試筆
石室棲遲近十年老人虛擬洞中仙平生畏暑非躭寂
老去便幽反類禪霜敓小桃猶有箇風翻細草若生烟
襟懷落拓原無為祗愧當時抱甕賢
昔往
昔往何悠悠今來亦矯矯綠樹雲外多紅顔坐中老
題畫
長裾澹容與散步蒼松下不是鹿門人何似棲棲者
葡萄架
綠苞雖未折清陰巳堪想徘徊望東山依依明月上
飲酒樂
碧椀金波窈窕歌綠雲紅日醉顔酡西風白石雙巖下
北鴈清霜奈夜何
其二
飲酒無多樂亦多野花巖鳥意婆娑朱纓白馬青蓮蓋
不及谿田卧綠莎
彭麓山房漫興
黑水波濤萬尺懸太行王屋詎能先從今杖履朝朝坐
坐看青山下紫烟
寄獻吉
炎威赫赫汗如泉秦女彈筝乘曙天願逐南風作雲雨
却令凉思到君前
扶風道中
雍原東去徹咸陽渭水西來觸太行陵谷盡歸明坂籍
衣冠不見漢文章
其二
夕陽隱隱抱孤村知是何王晾馬原龍種自隨彤蓋去
人烟常傍廐門繁
示德充
昨日予從沜上歸滿天花柳拂征衣却思春色無多許
好謾相將歴翠微
二月九日同德充一於杏花亭集甥子俱在
兒女關心有底忙平生幽興動成妨莫教逼近荼䕷節
春事從頭却許長
寄芝山右長史
芝山風致絶堪憐老我當時望若仙秋暮春分盟又改
石門空掃薜蘿烟
石倉歴代詩選卷四百五十七
