石倉歴代詩選卷一百七
明曹學佺編
方外四
釋護國(江南人大歷僧)
歸山作
諠靜各有路偶隨心所安縱然好朝市終不忘林巒四
皓將拂衣二疎能挂冠窗前隱逸傳每日三時看靳尚
那可論屈原亦可歎至今黃泉下名及青雲端松牖見
初月花間禮古壇何處論心懷世上空漫漫
别盛安
情人取次幾淹留别後南州與北州月色為憐今夜客
砧聲那似去年秋欲除豺虎論三略莫對雲山詠四愁
親故相逢休借問古來無種是王侯
逢靈道士
浮丘山上見黃冠松栢森森步古壇一莖青竹以為杖
數顆仙桃仍未餐長安市裏方賣卜武陵溪畔每燒丹
縮地往來無定所花源到處路漫漫
傷蔡處士
篋中遺草是琅玕對此空令灑淚看三逕尚餘行迹在
數螢猶是映書殘晨光不借泉門曉暝色惟添隴樹寒
欲問皇天天更遠有才無命說應難
訪雲母山僧
森然古巖裏淨行一番僧松下濾寒水佛前燒夜燈蓮
花國土異貝葉梵書能想到空王境無心問愛憎
題王班水亭
湖上見秋色曠然如爾懷豈惟歡隴畆兼亦外形骸待
月歸山寺彈琴坐暝齋布衣閒自貴何用謁天階
許州鄭使君孩子
毛骨貴天生肌膚片玉明見人空解笑弄物不知名國
器嗟猶小門風望益清抱來芳樹下時引鳳雛聲
愴故人舊居
惆悵至日暮寒鴉啼樹林破階苔色厚殘壁雨痕深命
與時不遇年為病所侵空餘行逕在令我歎人琴
臨川道中
出谷入谷路回轉秋風已至歸期晩舉頭何處望來蹤
萬仞千山鳥飛遠
清塞
留辭杭州姚合郎中
波濤千里隔抱疾亦相尋會宿逢高燒辭歸值積霖叢
桑山杏迥孤燭海船深尚有重來約知無省閣心
送分定歸靈夏
南遊多老疾見說講經稀塞寺幾僧在關城空自歸帶
河衰草斷映月旱沙飛却到禪齋後邊軍識衲衣
酬吳之問見贈
已當鳴雁夜多事不同居故疾離城晩秋林見月疎趁
鐘關靜戶帶葉卷殘書盪槳朝南去荒園久廢鉏
冬日山居思鄉
太野始嚴凝雲天曉色澄樹寒稀宿鳥山迥少來僧背
日收窗雪開爐釋硯冰忽然歸故國孤想寓西陵
送耿山人歸湖南
南行隨老僧舊業一池菱兩鬢已垂雪五湖歸挂罾夜
濤鳴柵鎖寒葦露船燈此去應無事却來期未能
柏巖禪師
野寺絶依念空山曾徧行老來披衲重病起讀經生乞
食嫌村遠尋溪愛路平多年柏巖住不識柏巖名
宿開元寺樓
西峰殘日落誰見寂寥心孤枕客眠久兩廊僧話深寒
扉關雨氣風葉隱鐘音此愛東樓望仍期别夜尋
留别南徐故人
三年蒙見待此夕是前程未斷却來約且伸臨去情潮
回灘鳥下月上客船明他日南徐道緣君又重行
春日重至南徐舊居
綠水隂空院春深喜再來獨眠從草長留酒看花開過
雨遠山出向風孤鳥回忽思秋夕事雲物却悠哉
題何氏池亭
信是虚閒地亭亭亦有苔繞池逢石坐穿竹引山回果
落纖萍散龜行細草開主人偏好事終不厭頻來
贈慶餘投書
風泉盡結冰寒夢徹西陵越信楚城得遠懷中夜興樹
停沙島鶴茶會石橋僧寺閣連官舍行吟過幾層
尋北岡韓處士
相過值早涼松帚掃山房坐石泉痕黑登城蘚色黃逆
風沈寺磬初日耀鄰桑幾處逢僧說期來宿北岡
逢橎公
帶酒稀相見西城早晩來衲衣風壊帛香印雨沾灰坐
久鐘聲盡談餘嶽影回却思同宿夜高枕話天台
入靜隠寺途中作
亂雲迷遠寺入路認青松鳥道緣巢影僧鞋印雪蹤草
煙連野燒溪霧隔霜鐘更遇樵人問猶言過幾峰
玉芝觀王道士
四面松杉合空堂畫老仙蠧根停雪水曲角積茶煙道
至機心盡宵清琴韻全暫來還又去不得坐經年
出關後寄賈島
故國知何處西風已度關歸人值落葉遠路入寒山多
難喜相識久貧寧自閒惟將來往信遥慰别離顔
春喜友人至山舍
鳥鳴春日曉喜見竹門開路自高巖入人騎瘦馬來折
花林影動移石澗聲回更欲留深語重城暮色催
書實上人房
絶頂言無伴長懷落髮師齋歸門掩雪講徹樹生枝沙
井泉澄疾秋鐘韻盡遲里中還受請又爽赤城期
早秋過郭涯書堂
暑消岡舍清閒語有餘情石水生茶味松風減扇聲遠
分臨海雨靜覺掩山城此地秋吟苦時來遶菊行
送表兄東南遊
山水疊層層吾兄涉又登挂帆春背雁尋磬夜逢僧雪
溜懸南嶽江雲蓋秣陵評文永不忘此說是中興
晩秋江館寄姚郎中
病寄曲江居帶城傍門孤柳一蟬鳴澄波月上見魚擲
荒逕葉乾聞犬行越島夜無侵閣色寺鐘閒有隔源聲
故園賣盡休歸去湖水秋來空自平
同處士秋懷少室故居
曾居少室黃河畔秋夢長懸未得回扶病半年離水石
思歸一夜隔風雷荒齋幾遇僧眠後野菊頻經鹿踏來
燈下此心君共說傍松幽宅幾多苔
寄新頭陀
見說北京尋祖後瓶盂自挈遶窮邊相逢竹塢晦暝夜
一别苕溪多少年遠洞省穿湖底過斷崖曾向壁中禪
青城不得師同住坐想滄江意浩然
湘漢旅懷傑公
一室空江聽急流仍同賈客坐歸舟遠書來隔巴陵雨
衰鬢去經彭蠡秋不擬為身謀舊業終期斷榖隠嵩丘
吾宗尚作無寥者中夜廢吟生旅愁
寄韓司兵
多病十年無舊識滄州亂後始逢君已知罷秩辭瀧水
相勸移家住嶽雲泗上旅帆侵疊浪雪中歸路踏荒墳
更為此别愁應老書劄何由到北軍
贈厲玄侍御
山松徑與瀑泉通巾舄行吟想越中塞雁去經華頂末
鄉僧來自海濤東關分河漢秋鐘絶露滴獼猴夜嶽空
抱疾因尋周柱史杜陵寒葉落無窮
送韓評事
門枕平湖秋景好水煙松色遠相依罷官餘俸租田種
送客回舟載石歸離岸遊魚逢浪返望巢寒鳥逆風飛
嵩陽舊隠多時别閉目閒吟憶翠微
宿隠靜寺上方
一宿五峰杯渡寺虚廊中夜磬聲分疎林未落上方月
深澗忽生平地雲幽鳥背泉栖靜境遠人當燭想遺文
暫來此地歇勞足望斷故山滄海濆
送宗禪師
衡陽一别十三春行脚同來有幾人老大却思歸嶽寺
當時來漆祖師身
送蜀僧
萬里獨行無弟子惟齎笻竹與檀龕看經更向吳中老
應是山川似劔南
過僧竹院
一生愛竹自未有每到此房歸不能高人留宿話禪後
寂寞雨堂空夜燈
送僧
草屨初登南客船銅缾猶貯北山泉衡陽舊寺秋歸後
門鎻寒潭幾樹蟬
文益
覩木平和尚
木平山裏人貌古言復少相看陌路同論心秋月皎壊
衲線非蠶助歌聲有鳥城闕今日來一漚曾己曉
看牡丹
擁毳對芳叢由來趣不同髮從今日白花是去年紅艷
色隨朝露馨香逐晩風何須待零落然後始知空
可止
山居
雪消春力展花漫洞門垂果長纖枝曲巖崩直道移重
猿圍淺井鬭鼠下疎籬寒食微燈在高風勢徹陂
送僧
四海無拘繫行心興自濃百年三事衲萬里一枝笻夜
減當時影春消過雪蹤白雲深處去知宿在何峰
哭賈島
燕生松雪地蜀死葬山根詩僻降今古官卑悮子孫塚
闌寒月色人哭苦吟魂暮雨滴碑字年年添蘚痕
清江(大歷時人與章八元倡和)
夕次襄邑
何處戒吾道經年遠路中客心猶向北河水自歸東古
戌鳴寒角疎林振夕風輕舟惟載月那與故人同
嚴秘書宅會章八元
佳期曾不遠甲第即南隣惠愛偏相及經過豈厭頻秋
寒林葉動夕霽月華新莫話羇栖事平原是主人
送堅上人歸杭州天竺寺
十年勞負笈經論化中朝流水知鄉近和風惜别遥雲
山零夜雨岸浦上春潮歸卧南天竺禪心更寂寥
送贊律師歸嵩山
禪意歸心急山深定易安清貧修道苦孝友别家難雪
路侵溪轉花宫映嶽看到時瞻塔暮松月向人寒
上都訓童十八兄
每歎經年别人生有幾年關河長問道風雨獨隨緣寓
蝶成莊夢懷人識禰賢徽猷不及此空愧白華篇
湘川懷古
瀟湘連汨羅復對九嶷河浪勢屈原塚竹聲漁父歌地
荒征騎少天暖浴禽多脈脈東流水古今同奈何
精舍遇雨
空門寂寂淡吾身溪雨微微洗客塵卧向白雲情未盡
任他黃鳥醉芳春
法照
送無著禪師歸新羅國
萬里歸鄉路隨緣不算程尋山百衲敝過海一杯輕夜
宿依雲色晨齋就水聲何年持貝葉却到漢家城
寶月
行路難
君不見孤雁關外發酸嘶度楊越空城客子心腸斷幽
閨思婦氣欲絶凝霜夜下拂羅衣浮雲中斷開明月夜
夜遥遥徒相思年年望望情不歇取我匣中青銅鏡倩
人為君除白髮行路難行路難夜聞南城漢使度使我
流淚憶長安
廣宣
駕幸天長寺應制
天界宜春賞禪門不掩關宸遊雙闕外僧引百花間車
馬喧長路煙雲淨遠山觀空復觀俗皇鑒此中閒
九日菊花詠應詔
可訝東籬菊能知節候芳細枝青玉潤繁蘂碎金香爽
氣浮朝露濃姿帶夜霜泛杯傳夀酒應共樂時康
聖恩顧問獨遊月磴閣直書其事應制
禪居河畔無多地來往尋春物正華磴道上盤千畆竹
欄干低壓萬人家簷前施飯來飛鳥林下行春踏落花
自解刹那知佛性不勞更喻幾塵沙
安國寺隨駕幸興唐觀應制
東林何殿是西隣禪客垣墻接羽人萬乘遊仙宗有道
三車引路本無塵初傳寶訣長生術己證金剛不壊身
兩地盡修天上事共瞻鑾駕重來巡
石倉歴代詩選卷一百七
