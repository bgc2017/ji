石倉歴代詩選卷三十一
明曹學佺編
初唐十八
孫逖(潞州人)
和登會稽山
稽山碧湖上勢入東溟盡煙景晝清明九峰爭隱嶙望
中厭朱紱俗内探玄牝野老聽鳴騶山童擁行軫仙花
寒未落古蔓柔堪引竹磵入山多松崖向天近雲從海
天去日就江村隕能賦丘嘗聞和歌參不敏冥搜信冲
漠多士期標凖願奉濯纓心長謠反招隱
葛山潭
圓潭寫流月晴明涵萬象仙翁何時還綠水空蕩漾涼
哉草木腓白露沾人衣猶醉空山裏時聞笙鶴飛
丹陽行
丹陽古郡洞庭隂落日扁舟此路尋傳是東南舊都處
金陵中斷碧江深在昔風塵起京都亂如燬雙闕戎虜
間千門戰場裏傳聞一馬化為龍南渡衣冠亦願從石
頭横帝里京口拒戎鋒青楓林下廻天蹕杜若洲前轉
國容都門不見河陽樹輦道惟聞建業鐘中原悠悠幾
千里欲掃攙搶未云已英雄傾奪何紛然一盛一衰如
逝川可憐宫觀重江裏金鏡相傳三百年自從龍見聖
人出六合車書混為一昔年王氣今何在併向長安就
堯日荆榛古木閉荒阡共道繁華不復全赤縣惟餘江
樹月黃圖半入海人煙暮來山水登臨遍覽古愁吟淚
如霰惟有空城多白雲春風淡蕩無人見
山隂縣西樓
都邑西樓芳樹間逶迤霽色遶江山山月夜從公署出
江雲晩對訟庭還誰知春色朝朝好二月飛花滿江草
一見湖邊楊柳風遥憶青青洛陽道
夜宿浙江
扁舟夜入江潭泊露白風高氣蕭索富春渚上潮未還
天老岑邊月初落煙水茫茫多苦辛更聞江上越人吟
洛陽城闕何時見西北浮雲朝暝深
春日畱别
春路逶迤花柳前孤舟晩泊就人煙東山白雲不可見
西陵江月夜娟娟春江夜盡潮聲度征帆遥從此中去
越國山川看漸無可憐愁思江南樹
正月十五日夜應制
洛城三五夜天子萬年春綵仗移雙闕瓊筵會九賓舞
成蒼頡字燈作法王輪不覺東方日遥垂御藻新
和常州崔使君寒食夜
聞道清明近春庭向夕闌行遊晝不厭風物夜宜看斗
柄更初轉梅香暗裏殘無勞秉華燭清月在南端
奉和崔司馬遊雲門寺
繫馬清谿樹禪門春氣濃香臺花下出講坐竹間逢覺
路山童引經行谷鳥從更言窮寂滅廻策上南峰
酬萬八賀九雲門下歸谿中作
晚從靈境出林壑曙雲飛稍覺清谿盡廻瞻畫刹微獨
園餘興在孤棹宿心違更憶登攀處天香滿袖歸
送越州裴參軍充使入京
日落川徑寒離心苦未安客愁西向盡鄉夢北歸難霜
果林中變秋花水上殘明朝渡江後雲物向南看
宴越府陳法曹西亭
公府西巖下紅亭間白雲雪梅初度臘煙竹稍迎曛水
木涵澄景簾櫳引霽氛江南歸思逼春雁不堪聞
尋龍湍
仙穴尋遺跡輕舟愛水鄉谿流一曲盡山路九峰長漁
父歌金洞江妃舞翠房遥憐葛仙宅真氣共微茫
宿雲門寺閣
香閣東山下煙花象外幽懸燈千嶂夕卷幔五湖秋畫
壁餘鴻雁紗窗宿斗牛更疑天路近夢與白雲遊
楊子江樓
楊子何年邑雄圖作楚關江連二妃渚雲近八公山驛
道清風外人煙綠嶼間晩來潮正滿數處落帆還
淮隂夜宿二首
水國南無畔扁舟北未期鄉情淮上失歸夢郢中疑木
落知寒近山長見日遲客心行緒亂不及洛陽時
永夕卧煙塘蕭條天一方秋風淮水落寒夜楚歌長宿
莽非中土鱸魚豈我鄉孤舟行巳倦南越尚茫茫
下京口埭夜行
孤帆度綠氛寒浦落紅曛江樹朝來出吳歌夜漸聞南
溟接潮水北斗近鄉雲行役從兹去歸情入雁羣
夜到潤州
夜到丹陽郡天高氣象秋海隅雲漢轉江畔火星流城
郭傳金柝閭閻閉綠洲客行凡幾夜新月再如鈎
和常州崔使君詠後庭梅二首
聞唱梅花落江南春意深更傳千里外來入越人吟弱
幹紅妝倚繁香翠尋庭中自公日歌舞向芳隂
梅院重門掩遥遥歌吹邊庭深人不見春至曲能傳花
落彈棋處香來薦枕前使君停五馬行樂此中偏
和上已連寒食有懷京洛
天津御柳碧遥遥軒騎相從半夜朝行樂光輝寒食借
太平歌舞晩春饒紅妝樓下東郊道青草洲邊南渡橋
坐見司空掃西第看君侍從落花朝
和左司張員外自洛使入京中路先赴長安逢
立春日贈韋侍御等諸公
忽覩雲間數雁迴更逢山上一花開河邊淑氣迎芳草
林下輕風待落梅秋憲府中高唱入春卿署裏和歌來
共言東閣招賢地自有西征作賦才
詠樓前海石橊
苦竹園南椒䲧邊微香冉冉淚涓涓已悲節物同寒雁
忍委芳心與暮蟬細路獨來當此夕清尊相伴省他年
紫雲新苑移花處不取霜裁近御筵
奉和李右相書壁畫山水
廟堂多暇日山水契中情欲寫高深趣還因藻繪成九
江臨戶牖三峽繞檐楹花柳窮年發煙雲逐意生能令
萬里近不覺四時行氣染荀香馥光含樂鏡清詠歌齊
出處圖畫表冲盈自保千年遇何論八載榮
送新羅法師還國
異域今無外高僧代所稀苦心歸寂滅宴坐得精微持
鉢何年至傳燈是日歸上卿揮别藻中禁下禪衣海闊
杯還渡雲遥錫更飛此行迷處所何以慰虔祈
立秋日題安昌寺北山亭
樓觀倚長霄登攀及霽朝高如石門頂勝擬赤城標天
路雲虹近人寰氣象遥山圍伯禹廟江落伍胥潮徂暑
迎秋薄凉風是日飄果林餘苦李萍水覆甘蕉覽古嗟
夷漫陵空愛泬寥更聞金刹下鐘梵晩蕭蕭
江行有懷
秋水明川路輕舟轉石圻霜多山橘熟寒至浦禽稀飛
席乘風勢廻流蕩日暉晝行疑海若夕夢識江妃野霽
看吳盡天長望洛非不知何歲月一似暮湖歸
長洲苑(吳黃武中此地校獵)
吳王初鼎峙羽獵騁雄才輦道閶門出軍容茂苑來山
從列嶂轉江自遶林廻劒騎緣汀入旌門隔嶼開合離
紛若電馳逐溢成雷勝地虞人守歸舟漢女陪可憐夷
漫處猶在洞庭隈山靜吟猿父城空應雉媒戎行委喬
木馬跡盡黃埃攬涕問遺老繁華安在哉
和詠廨署有櫻桃
上林天禁裏芳樹有紅櫻江國今來見君門春意生香
從花綬轉色繞佩珠明海鳥銜初實吳姬掃落英切將
稀取貴差與衆同榮為此堪攀折芳蹊處處成
同洛陽李少府觀永樂公主入蕃
邊地鶯花少年來未覺新美人天上落龍塞始應春
劉希戩
夏日彈琴
碧山本岑寂素琴何清幽彈為風入松崖谷颯巳秋庭
鶴舞白雲泉魚躍洪流予欲娛世人明月難暗投感歎
未終曲淚下不可收嗚呼鍾子期零落歸荒丘死而若
有知魂兮從我遊
唐怡
詠破扇
輪如明月盡羅似薄雲穿無由重掩笑分在秋風前
述懷
萬事皆零落平生不可思惟餘酒中趣不减少年時
徐安期
催妝
傳聞燭下調紅粉明鏡臺前别作春不須面上渾妝卻
畱著雙眉待畫人
顔舒
鳳棲怨
佳人名莫愁珠箔上花鈎清鏡鴛鴦匣新妝翡翠樓𢷬
衣明月夜吹管白雲秋惟恨金吾子年年向隴頭
梁獻
王昭君
圖畫失天真容華坐誤人君恩不可再妾命在和親淚
點關山月衣銷邊塞塵一聞陽鳥至思絶漢宫春
武氏
如意曲
看朱成碧思紛紛憔悴支離為憶君不信比來長下淚
開箱騐取石橊裙
徐賢妃(名惠莆田人)
秋風函谷應詔
秋風起函谷勁氣動河山偃松千嶺上雜雨二陵間低
雲愁廣隰落日慘重關此時飄紫氣應騐真人還
賦得北方有佳人
由來稱獨立本自號傾城柳葉眉間發桃花臉上生腕
搖金釧響步轉玉環鳴纖腰宜寶袜紅衫艷織成懸知
一顧重别覺舞腰輕
上官昭儀(名婉兒)
奉和聖製立春日侍宴内殿出剪綵花應制
密葉因裁吐新花逐剪舒攀條雖不謬摘蘂詎知虚春
至由來發秋還未肯疎借問桃將李相亂欲何如
九月九日上幸慈恩寺登浮圖羣臣上菊花夀
酒
帝里重陽節香園萬乘來卻邪萸入佩獻夀菊傳杯
塔類承天湧門疑待佛開睿詞懸日月長得仰昭回
綵書怨
葉下洞庭初思君萬里餘露濃香被冷月落錦屛虛欲
奏江南曲貪封薊北書書中無别意惟悵久離居
遊長寧公主流杯池
霽曉氣清和披襟賞薜蘿玳瑁凝春色流璃漾水波跂
石聊長嘯攀松乍短歌除非物外者誰就此經過
暫爾遊山第淹畱惜未歸霞窗明月滿澗戶白雲飛書
引藤為架人將薜作衣此真攀翫所臨睨賞光輝
七歲女子
送兄
别路雲初起離亭葉正稀所嗟人異雁不作一行飛
楊容華(楊炯姪女)
新妝詩
林鳥驚眠罷房櫳曙色開鳳釵金作縷鸞鏡玉為臺妝
似臨池出人疑向月來自憐方未已欲去復徘徊
士人妻
離别難
此别難重陳花飛復戀人來時梅覆雪去日柳含春物
侯催行客歸途淑氣新剡川今巳遠魂夢暗相親
石倉歴代詩選卷三十一
