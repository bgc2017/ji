石倉歴代詩選卷四百三十一
明曹學佺編
明詩次集六十五
夏鍭
遇興七首
庭栢散疎雨廧蒿弄柔姿美人隔窗戸遺我長相思相
思空悵望白日下青嶂妙曲雖不揚無言怨牙曠
卧琴雙膝上含情共不發美人隔秋山不彈嗟遠别秋
山一萬重豈無雲路通愿擕金徽去負重難相從
魏人得寳玉觀者入五都置之夜廡下光掩隋侯珠舉
家怪且怖棄之遠市墟若無隣人識至寳空長吁
西京有高士出處何其賢東門二大夫圖史共流傳歸
鳳逝超忽清風滿寥天舉首望不見駐馬空凄然至今
雙白璧輝光照人間如何東門路不見有生還
遥遥隴西鳥辭家向中州金籠覩光彩未叩聲先酬似
言生處好嘗懷琪樹頭何知白日暮敝此綠貂裘能言
終為累客死葬青丘爾身亦可求嗟嗟鸚鵡洲
歲暮何所歡但有階前月取琴月下彈十指弄冰雪初
歌商嶺芝再哦西山蕨若無此曲清何由對霜月
白日忽不見水石倦幽尋歸來吾何暮觀化頹此心夏
綠時已久清霜妬繁隂物理疵太盛神怒一何深
秋日閒居
凉風起西北出郭吹衣裳一水曉光澹羣山秋靄蒼送
客遠行邁於此集華觴悠悠獨來歸山水意空長
登冶城
天清登冶城曠望開襟抱凉風送鴈遲缺月墮江早回
首弔荒墩長歌起煙草日斜驅馬歸彷彿西川道
昭君出塞
黃雲塞草路三萬紫袖銀鞍急如箭應有前時鴻鴈飛
右衿不似宫中見誰令香泪濕鵾絃至今風日含凄冤
雖然豈少宫人見孰與青塜傳千年
久别離
美人别來良悠悠緘書不寄留床頭桃花幾回釀紅泥
紫燕䨇銜入翠樓傾情寫意心相結綠酒金樽對芳節
對芳節恐遲暮凉風生鳴雁度別鄉千萬里離心竟前
路
前有樽酒行
玉壺乳酒一色同素手提來笑春風笑春風聽我歌流
光火急將柰何默坐青軒散桃李不如抱琖發陽和乘
徤出遊遨開懷恣歡謔前有一樽酒何用銀毬繫床脚
熊侯請遊南溪暮歸
花院彈琴罷中流趣羽觴仙舟同載郭魚艇異如棠沙
雨斑斑細陂雲冉冉凉定知歸路晩棹影亂斜陽
東關歸路
七舍東關路還家卽勝遊水清如擁鏡山好只移舟江
唱曹娥晩嶺謠天姥秋途窮鄉語入台越此分多
陪祀諸陵晩發昌平二首
倦馬方辭櫪鳴鷄已在田松風藏五寢雲日露全燕赤
羽猶乘嶂黃茅未欵邊瑶壇將事日玄朔亦祥煙
蟠龍流水地臣僕喜追奔神嶺森如畫齋廬遠似村輿
圖撫幽朔弓劍憶軒轅誰識茂陵樹猶存未報恩
祭畢還宿昌平
燭影瑶齋寂人聲出翠微風吹陵柏轉月照祀臣歸山
海從龍蟄雲沙信馬飛鷄鳴尋舊舘假寐待朝暉
感春
五夜雕輪集千門火樹春聽兒歌麗曲不自踏香塵月
傍青樓久花開紫陌新犬戎生薊北羞作太平人
遊金山寺還舟中流作
縱是裴公寺能忘魏子心帆開吳日落鐘度楚雲深半
餉分南北中流弔古今江山雖好在無柰二毛侵
和同寅鷄鳴寺韻
二里城西路䨇林擁貝宫鳥啼禪榻静花散佛衣紅山
墮明湖裏人遊碧落中五雲飛北極江盡望無窮
巾山二首
絶頂平如掌塵埃一笑空三江輸月色雙塔管松風綠
酒心無礙青山道不窮幾年饒足跡留醉與人同
雙峰遙濕處少頃雨聲稠野鼠行詩卷山禽掠酒籌海
天先得暮江月只宜秋一笛誰家發隨風到上頭
春日紀遊
笑逐隣翁乞午觴酒闌隨意散林塘雙禽自睡青苔巷
一杖驚飛翠竹墻雨過乍如潘岳圃花開仍似杜陵莊
春風旁舍慳行樂何用天涯憶故鄉
前川
風輕日白午天幽郭外溪邊卽勝遊花萼乍明來小院
柳條初散近高樓老翁稚子逄春語冶客羈人到晩留
共說年年行樂地朝廷有道自消憂
白齋同在杜宅看梅得酒歸戲簡野泉期共再
賞
杜老梅花數日開主人相引竹邊來風清乍接幽香坐
雲破徐看霽色回日出門闌明几杖雪殘籬井濕莓苔
煙花早付潘公子更起從君問酒杯
九日陪張南川飲芹齋所用小杜登齊山韻
盆菊移來自竹扉滿堂凉露晩香微疎枝九日開將遍
短髮西風咏不歸濁酒只輸陶靖節清詩還憶謝玄暉
品題此夕風花手誰與南州問綠衣
次貞齋永福寺韻
雲深渾不記東西往往垂蘿手欲提一面好山煙壠淡
幾家修竹土墻低林間過馬披空翠寺裏留人飯白虀
七度筍輿竒石下剛擕繡管為僧題
雨後湖上
肩輿好日相將去草色城隂潦未乾九院雨聲收曉棟
六朝人影散晴瀾綵船只在人間度朱閣還來鏡裏看
疑是水仙歌舞地練裙羅衱淡粧殘
和顧東橋要遊戲龍院暮歸韻
江風吹節及新凉朱草青林引路長今日府君情散朗
舊時山客鬢浪蒼淹畱羅戸頻香篆欬唾霞門幾繡裳
燈火相將歸事晩睡鳬驚起繞魚梁
和鄭方伯岩山天台道中
仄路危橋草樹昏山紆水緩乍清魂行邊風土記巖邑
停處茶瓜來近村謝屐幾曾遺勝局騫槎兼得問靈源
龍文嶽節分明在病骨無緣一扣門
官舍對菊
雨撥黃花豔晴軒漆几幽但看無意採不是故園秋
柴門
二里溪橋路人家水影中柴門經日掩紅葉滿籬風
次野泉韻送人
人擁千峰去秋隨一騎清雲泉寫不盡應共别離情
王明君讀王半山明妃曲因作
情愛戎荒有氊帷枉自深眼看邊月滿夜夜漢宫心
城門歌
曉月催歡起春波映酒深彩船長遠去草色自城隂
叢祠梅
亂石托孤根羣槎避清芬空山人不到花照玉晨君
黃岩九峰
臥榻驚秋晩傾杯苦夜分十年三度意笑對九峰雲
送止齋俞公奏績北上
秋來幾度送遊人黃葉丹楓把酒頻不似今朝分手處
斷腸回首萬重雲
山中襍興
何處風光欲斷魂水邊雲裏有芳園馬蹄不識山家路
相趁溪聲到小門
鷄鳴寺雨中晩眺
蔣帝山高幕府空鷄籠頂上望西宫傍人莫問六朝事
只在滿城烟雨中
廣陵
九曲池亭龍氣消誰家水調共蘭橈眼前亡國無多恨
江水東邊是六朝
秦旭(字景暘無錫人以子貴封武昌知府錫有碧山吟社實其倡始云)
仲秋八日與繼芳遊天全亭歸途
峩峩九龍山迢迢五陵岸扁舟弄雲水山影波底亂遥
瞻松桂林已覺風景換長吟斜川詩驚鷗忽飛散
傷春詞柬繼芳
去年已賦傷春曲曾與潘郎歌斷續細雨梨花爛漫愁
東風楊柳凄迷綠今年又賦傷春詩燒燈華屋雨絲絲
天公歲歲能作惡偏在春光最好時
其二
東風陣陣花狼籍老夫鈎簾空嘆惜往來扶病欲出門
門外春泥深一尺徐家園裏葛家樓回首繁華逐水流
安得紅顔生羽翼玉笙吹上崐崙丘
辛丑暮春苦雨柬立夫
暮春雨多天尚寒苔花滿地泥不乾牡丹淹爛不堪折
朱門罷送黃金盤繡簾匝匝低垂地玉笙聲斷爐煙細
美人何處倚欄干楚水吳山路迢逓
其二
鵓鳩雙雙啼屋角細雨斑斑晴復作碧水蒼苔野外昏
挑燈坐聽簷花落輕寒側側透重扉翻把羅衣換裌衣
出門可柰春泥滑辜負西山筍蕨肥
春江詞
春江煙鎻垂楊線春江雨濕桃花片江頭女兒朝浣紗
水中照見芙蓉面畫船雙槳聲嘔啞驚得鴛鴦起暖沙
餘情願託春波去遲遲流向花邊住
寄華祖芳隐君
簾幕捲斜曛沈香手自焚高風振頹俗幽思發清文鶴
外看湖草鷗邊步野雲年來厭形役自愧不如君
次韻湘南懷古
出門長嘯氣横秋不似鍾儀作楚囚三月沅湘江上路
十年雲夢澤南州紫簫吹徹天連水黃鶴呼來月滿樓
千載孤蹤何處吊岸花汀草斷磯頭
和陸懋成賞花韻
粉容凝露怯春寒彷彿温泉浴罷看國色尚含當日寵
人情不减去年歡休嗟白髮羞明鏡最喜紅雲壓畫欄
若得芳心同竹石免教詞客怨凋&KR0714;
與繼芳重過葑溪草堂有感
數枝沙柳自年年常憶看花到水邊才薄濫封司馬署
家貧惟剰葑溪田青山白屋遺先業萬竹孤梅慕昔賢
喜得潘郎詞賦好扁舟同宿五湖煙
次張元之過張秋韻
漢朝河决自元封未抵張秋一倍功百辟祀神沈白馬
萬夫持畚截長虹風雲久護坤靈黑草木遥連海氣紅
詞客經行思無限坐看江漢自流東
雨窗簡葛元兆
憶昔相期看木香幾回翹首立河梁人前冷暖非前日
花事瓓珊到末場詩酒謾攻詞客病歲年空惜老人長
東樓應是支頥坐目斷飛雲過短墻
贈虞文淵
闔閭城下覿芝眉文采風流似舊時三徑秋光數枝菊
一年春興百篇詩青山隱趣閒邊得白社交情夢裏知
溪上獨來還獨返孤雲長與意俱遲
雨窗感懷
故人曾約看花遊及到花時亦繆悠鴻㕍影沈江上雨
洞簫聲斷水邊樓風光自是難畱物身世眞如不繫舟
宦轍東西念兒子天涯回首不勝愁
輓祖芳
夕陽溪上路迢迢鶴骨昂藏過野橋往昔形骸都不忘
卽今騷賦已難招樽空北海懷賢切雪滿南林赴葬遥
畱得舊時清氣在小山花竹雨瀟瀟
贈濮惟清
洛社橋西第一家春風喬木護慈鴉君恩未報還嘗膽
公事無窮亦看花詩句詠歌燒夜燭石泉評品煑新茶
杜紅蘅碧蘭陵路有約相尋踏軟沙
擬杜少陵歸成都韻
身依南劍憶東都長把行藏問老符萬里橋邊尋白屋
百花潭上步青蕪雲山終歲停飛驛南國多時罷𣙜酤
聞說多才嚴僕射已消金甲免丁夫
其二
錦江流水接花溪翠竹紅蕖遠近迷家世總忘天尺五
生涯還憶瀼東西乘輿迢遰看鷄舌髀骨消磨厭馬蹄
明日報書通幕府應勞小隊踏春泥
其三
花作圍屏石作欄滿天秋籟挾驚湍日高樹底攤書帙
風静沙頭把釣竿閱世尚留雙眼白報君常抱一心丹
江山信美猶吾土狂客休歌蜀道難
送人還京
青楓江上葉蕭蕭汴水淮雲去路遥宫燭漸低鄉夢斷
家山將近客愁消霜寒鐡甕秋聞柝月落揚州夜聽潮
厚祿故人如我問白頭甘作惠山樵
和舜明自夀之作
胸次原無一物餘圖書左右未嘗疎山中高興新蘭佩
海内清風舊草廬隱操不違唐處士故家猶說宋尚書
他年更祝期頥夀未許文王載後車
己酉端午後二日病足書情
長夏無端病在趺天公有意困狂奴流離自分填溝壑
躑躅何堪走道途秋水鱸魚思笠澤瓊花楊柳醉江都
少年樂事眞如夢坐對葵榴淚眼枮
新春試筆
八十流年鳥翼過放懷誰敢怨曦娥蓋棺正是尋常事
鼓缶猶能慷慨歌老眼又看新歷日青袍還領舊陽和
呼兒早辦尋春屐擬折梅花插皂羅
不寐
卧不能安坐到明起來童子強扶行薰風紫笋都催老
細雨黃梅未放晴語燕似傳今日事吠蛙還作去年聲
餘齡斷送知何物不問書生問麯生
冬夜與惟清小酌用籠字韻
山蔬挑得滿筠籠草草杯盤放筯空枉顧有情憐鮑子
躬耕無計學龐公雨滋竹色浮新翠風颭燈花落細紅
觴咏不知過夜半滿階人影月明中
送友人致政還鄉
虛堂風露夜泠泠閒咏鳬鷖樂在涇賞興不忘秋水寺
宦情偏厭綠莎廳薇花分影紅連座麯米浮香綠滿瓶
更擬滄洲問消息且教黃鶴飬脩翎
過玉溪山墅
衡門水木恣清華路轉西岩隐幾家五月凉隂千畝竹
六時清供一甌茶行逄流水聞僧梵吟到斜陽落磵花
自信俗緣消已盡不勞千劫謾蒸沙
水雲亭小酌
吏隐南瑭小結亭此心何愧北山靈壺觴自可消孤悶
魚鳥還能慰獨醒風景只如桃葉渡秋光欲動蓼花汀
簷前昨夜微風起吹落蘭苕翡翠翎
懷聽玉山庄次梅菴韻
衰年厭向市㕓居欲借山中半畆餘王翰自憐文有道
馮驩誰嘆食無魚漫將蹤跡隨麋鹿豈有文章到石渠
願得兩家同杵臼春風春雨共耕鋤
舟中紀興
東風兩髩雪毶毶一枕蘭舟酒半酣不似邵菴虞學士
杏花春雨憶江南
題梅月圖
孤山山上月明多長憶西湖瑪瑙坡安得扁舟吹短笛
梅花香裏一經過
題東籬秋色送過九苞之京
清華簮組觸塵埃歲歲觀光上鳳臺莫戀青山如洛下
故園黃菊待君開
石倉歴代詩選卷四百三十一
