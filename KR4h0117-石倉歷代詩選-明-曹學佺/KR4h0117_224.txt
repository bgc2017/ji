石倉歴代詩選卷二百二十四
明曹學佺編
宋詩一百一
白玉蟾
妾薄命
妾居西北方容貌亞冰雪妾長嗟無媒孤影對明月頭
綰墮馬髻脚襯凌波襪釵梁溜金鳳舞帶蒙錦纈頸瑳
素玉圓胸瑩新酥滑翠靨中娥眉瑶花嚲鴉髮腰裊柳
絲輕臉潤桃花發出郊乘紫騮蔽目舉青繖不敢一回
首煙際暗愁結誰家白面郎志氣何飄揚使妾一過眼
吾肉燔如湯自惟父母嚴折花回倚墻
寒碧
清秋訪林館寒碧凝瑶風冷入琅玕聚凉生琛玉叢枝
枝撑明月葉葉起清風朝雲掛餘翠夕照搖殘紅斷鴉
噪方宿鳴鳳棲復冲扶疎玉梵府折䔩水晶宮露花滴
翡翠煙絮纏蛟龍萬竿響笙竽一林撼絲桐飲罷身欲
蛻聯鑣翔太空
樓前雨霽
飛廉驅鐵騎萬雨飛落地煙淡松鬱蒼風起竹似醉倚
窗横膝琴政有作詩意白鳥忽飛來點破一山翠
鶴林賞蓮
玉洞生翠霧瑶林映素霞天飛明月英夜浴白蓮花碧
水香以淨松聲吹露華衆仙鸞鶴散寂寂五雲家
春日道中
春光入萬象天意開百花鶯雛戲雲錦鳩婦絡雨紗曉
日晴弄柳夜雷暗驚茶溪帶縳洞口醉歸蜂正衙
徯鶴
白雲無消息黃鶴杳不歸華表風露冷臨臯星斗稀不
念桑田變但向瑶臺飛盍不下來乎翩然點翠微
秋宵辭
秋色何凄凄奈此可憐宵銀河望不極萬籟凉蕭蕭雲
花遠縹緲月影寒寂寥一鴈蹲滄洲羣螢飛斷橋仰盻
蒼松枝黯然不自聊
其二
月華明如許秋色清可掬小立西湖道瀰漫芰荷綠人
生祗幻夢造物不可覆英雄受凄凉嬌騃飽粱肉湖山
却見知對人長青目
其三
清秋薄湖山蒲柳生寒煙悵望荷花中誰家鳴管絃豈
復念伊人孤影芙蓉邊吸風咀月露照水時自憐暗懷
夜光寶長吁不成眠
其四
空山寂無人出門但明月悲哉誰與論對此一愁絶清
露襲衣裳凉風逼毛髮淚雨忽復晴愁雲悄自滅
景泰晩眺
海岸孤絶處晴沙露遠汀潮花人鬢白山色佛頭青夕
照雌黃筆秋煙水墨屏天空杉月冷鶴夢幾回醒
梅窗
南窗屋數楹一點梅花生枝上雪粧瘦墻頭風入清霜
天酒自暖月夜夢難成何處人吹笛黃昏送幾聲
杜鵑行
杜鵑哭杜鵑哭微雨村遠煙麓山花紅江楓綠一聲殘
一聲續一聲一聲復一聲不管世間銀髮生啼盡天涯
夕陽影又向空中啼月明山中顦顇人無緒傷春顔色
悲今古今古興亡電影馳臨風再拜君得知兩行茆舍
蒼煙淚滴破浣花溪上詩
周唐輔仙居莊作
黃鸝聲斷桃花飛一雨三日溪水肥龍孫破地蝴蝶懶
梅子如豆糝青枝東風吹轉楊柳腰村南村北杜鵑啼
稻針刺水鷗抱卵雙燕商量春欲歸蟾溪主人折社甕
百杯醉我爛如泥翠麓軒壁凝古墨一闋松窗傷春詞
夜來飲到嫦娥去笙鶴響空人不知露華煙靄濕蒼蘚
朦朧沆瀣霑我衣瀑布懸珠濺紫芝山猿恐我呼杖屨
啼到日高丈二時廬山山下一回首只是此生長别離
贈玉隆王直歲遊武當山
西山猿啼啼不已千巖萬壑綠煙起杖頭挑月過瀟湘
去飲清陽澗下水清陽澗上五龍池池邊落葉不敢飛
太玄眞人去未歸七十二峰空斜暉峰頭有人名歘火
洞泉飄出松花老他年君自武當回惠我數枝石燈草
仙巖行
醉携七尺霜前竹雲錦山前灣幾曲溪頭秋雨添寒綠
蛟龍冷浸一壺玉蓼花錦岸紅欲流稻田高下鋪棋局
碧巖聳出碧天半鳥不敢飛縮雙足古洞無人石酒酢
峭壁仙倉積天粟老稍指顧猶驚呼神刓鬼劃出崖谷
搗藥聲乾人己僊萬丈丹井一泓泉風擊古松飛翠蓋
日射蒼苔鑄綠錢藤蘿拽樹擘輕煙黃鶴一去今何年
天欲夕陽空鳴蟬夜深嶺月向誰圓古寺老屋留數椽
殘僧一二掩柴門鐵像面壁瀟瀟然瓦爐無火古殿前
寒鴉到窗簷息溜暮雲衰草覺山瘦楮衾不暖不成眠
虎聲入耳猿聲又幾點疎星落梧桐丹巒紫壑高相鬭
何當汗漫誇青牛曉露泠泠白玉樓
題歐陽氏山水後
平沙斷岸幾千尺樹色煙光渺無極一葉扁舟歸去來
漁翁放棹倚蘆荻八九山家雲水村白蘋紅蓼數漁船
沙寒石瘦木葉落一鈎淡月照黃昏小橋跨水碧溪淺
蒼壁丹崖半苔蘚樵子歸擔竹兩竿落霞孤鶩天邊遠
千山萬山風色清四柱茆亭立晩汀花紅草綠山水静
獨步亭前秋月明山前一陣梧桐雨落花驚斷山禽語
誰家樓閣隱青林老僧歸寺立溪滸一溪流水遶雲根
草舍茆菴常閉門客來倚棹一回顧直疑此是眞桃源
洞門紫翠交相映林幄山屛更清勝何人作此無聲詩
展開如入溪山鏡
清勝軒夜話
殘燈結花滿堂紅酒興未已詩興濃寒雲蠧星瑣翠空
一林幽竹夜呼風逸士倚樓嘯玉龍蟬聲泣露落梧桐
把手論文開心胷更漏相催話未終香篆飛蛇穿簾櫳
隣雞喚曉何處鐘摩挲醉眼欄干東茶鐺無火召玉童
三尺芒鞋七尺笻踏破青山綠幾重
夜宴清勝軒醉吟呈倪梅窗吳道士隱南
山前浩歌覺聲乾長嘯直入碧雲關梅窗主人携百壺
一夕談話秋雨寒燈紅吐出玉蟲巧道人大嘯拍牀吼
連榻隱南吳庚契要看紙上生蛇走停杯撑腸發詩顚
横捉二筆半欲眠笑把崑崙醮滄海寫出新詞數萬編
慵菴
絳闕清都舊姓名此生落魄任天眞横窗古硯前朝水
掛壁閒琴幾日塵幽草不鋤㳂石静落花頻掃襯苔勻
倩風來作關門僕借月權爲伴酒人書史無言古滋味
關山不動畫精神有茶不作蝸牛戰無夢可爲蝴蝶身
一得自家慵底事幽禽簷外幾般春
題丹樞先生草菴
數朵竒峰如削玉一溪秋水生寒綠幸有白雲深處茆
更兼明月壇前竹誅茆伐竹結籧廬現成山水供樵漁
隨緣隨分山中住收拾摩尼如意珠草衣道人貧徹骨
一廬瀟灑空無物身中有寶不求人價大難酧不拈出
朝朝暮暮了身心山自開花烏自吟未見桑田成海水
斜陽幾度鎖平林
端午述懷
方瀛山上風颼颼五月六月常如秋松花落地鶴飛去
萬頃白雲空翠浮夜半蟾蜍落丹井琪林深鎖寒煙暝
滿天白露點蒼苔蛙鼔沈沈萬籟静三樹兩樹啼斷猿
樹冷棲禽夜不眠數點飛螢戀沙逕山腰石間悲寒泉
鐘聲隔斷華胥路不知蝴蝶飛何處摩挲兩眼摺紙衾
人道今辰正端午曉雨初霽梅子肥龍孫脱籜新燕飛
山居蕭然無一物葛巾羽扇搖清暉
胡東原香錦亭
東皇剖破勾芒腹錦心繡腸香馥郁絳都風雨僝僽春
花魂無主自精神黃鸝初喚柳開眼海棠枝上春煙暖
放出一點兩點紅牆頭紅腮微笑風東原去後花無主
春工亦懶施機杼亭前忽過詩酒僊花神噴出眞龍涎
風催雨䟎花不辦滿庭芬芳堆爛漫牡丹吐火嬌欲然
日將錦繡鋪苔氊酒酣夢與花神飲蝴蝶空庭弄花影
吟詩惆悵爲花作寂寞東原此邱壑
聽趙琴士鳴絃
我尋屛跡到猿啼雲滿山前花滿谿高峰壁立七十二
風生兩腋天爲梯練師兩鬢東風黑紺空不流月光白
簷牙咬雨昨巳晴松屋張空夜琴瑟興濃抱石玄以輕
得意七絃横玉繩膝頭指弄響玲玲燦然奪目三十星
初如雨滴芭蕉夜久坐梧桐猿嘯罷宛然幽澗聽鳴泉
偶雜脩篁戛清夏先疑易水渡荆軻已轉似勸無渡河
塞頭夜卧蘇武服塚間月照明妃哭又非牀下感蠨蛸
更似胡笳呌晩秋自然雁聲下遥塞忽覺蟬噪過南樓
君休彈終我畏聽滿懷今古興亡病蒼梧雲愁虞舜遠
鼎湖龍去軒轅冷一聲一聲復一聲柳花霏霏滿江城
城外海棠紅淚傾恐君餘思更未已爲我春晝聞晴鶯
贈蓬壺丁高士琴
瓠巴騎鯨上天去伯牙成連亦千古淺世斷無鍾子期
絃中妙意爲誰舉春風春雨滿瀟湘人在蓬窗閉竹房
竹裏鵑啼喉舌冷花間鶯宿夢魂香客從漓沅下衡岳
滿懷詩愁無處着請君拂去水晶塵㵸茗擎甌撫然作
道人聞予若爲情伊絃凄兮予莫聽一春十病九困酒
三月都無二日晴世間雞蟲互得失誰解牧羊坐花石
輸君朝朝在翠微鶴巳睡去人不知笑思今古一俯仰
彈到千山月落時
謁仙行贈萬書記
蠏管飛葭方孟籥青女仍前夜行惡連日東風生峭寒
黃鸝聲斷梅花落客來武夷訪靈蹤八字洞門無鎖鑰
溪頭昨夜添新雨桃片滿溪紅灼灼蒼苔滿地空綠勻
芳草無言煙漠漠搗藥聲乾丹井寒虹橋一斷收霞幕
千古松風學鳳笙向晩清容滿林壑山光不動舊松竹
洞中慘慘悲猿鶴機巖學館空無人紫嶺丹邱久蕭索
霧暗平林虎長嘯碧潭生花老龍躍峭崖飛鳥不敢過
萬丈蒼瓊眞峻削山中金蟾不可尋石邊且取黃芝嚼
我生逍遥事落魄泉石煙霞得眞樂身披綠麻戴青蒻
横擔碧藜躡芒屩只愛山林厭城郭却厭膏粱愛藜藿
冷眠石上入華胥夢見太虛無斧鑿朅來洞中未半餉
轉盻又覺經旬朔今朝雲頭雨收脚欲歸又被溪山縳
擬作此地三間茆朝餐紅霞暮飲瀑
茶歌
柳眼偷看梅花飛百花頭上東風吹壑源春到不知時
霹靂一聲驚曉枝枝頭未敢展鎗旗吐玉綴金先獻竒
雀舌含春不解語只有曉露晨煙知帶露和煙摘歸去
蒸來細搗幾千杵捏作月團三百片火候調勻文與武
碾邊飛絮捲玉塵磨下落珠散金縷首山黃銅鑄小鐺
活火新泉自烹煮蠏眼巳沒魚眼浮&KR0146;&KR0146;松聲送風雨
定州紅玉啄花甆瑞雪滿甌浮白乳綠雲入處生香風
滿口蘭芷馨無窮兩腋颼颼毛竅通洗盡枯腸萬事空
身輕便欲登天衢不知天上有茶無
秋日有懷
一點秋光寄畫圖秋來吟鬢益蕭疎晴煙染樹看何足
缺月梳雲狀不如暑退凉生蟬有韻水長天遠雁無書
此心直欲鵬南舉不學蜘蛛結網居
柳塘送春
急雨將雷過柳塘春因底事亦歸忙經時不放荷花葉
昨夜盡收梔子香判斷千林成夢去安排一夏納風凉
開眉無覓愁來處數筆晴雲盡水鄉
夢中得五十六字
醉醒曳杖訪松關正在黃昏杳靄間既去復來秋後暑
似無還有雨中山澗邊幾葉晩花落天際一鈎明月彎
自覺餘煙埋屐齒行行印破蘚㾗斑
郭承務蘆雁
秋風吹落梧葉黃過雁往往歸衡陽横空書字人不識
斷影飛過沈滄浪落霞浸水江村暮數隻翺翔回古渡
低頭引喙啄荷花飛越戌樓西畔去雲寒月淡西塞秋
幾聲凄切惹人愁
題清虚堂
月移花影來窗外風引松聲到枕邊長劒舞餘烹茗試
新詩吟盡抱琴眠酒醅初撥青螺髓香篆常燒紫馬鞭
九曲溪頭冲佑觀清虚堂裏有神仙
寓息庵送春
筆下自然詩料飽天工飣出好山溪魚知水暖不勝躍
鶯見花飛只管啼樹頭雁使婦喚雨屋後竹教孫出泥
太白十杯人酕&KR0008;碧桃洞口日銜西
天開畫樓圖
層簷疊巘入蒼冥千山萬山相送迎晴雲一抹收未了
溪尾更濯餘霞明化工朝暮費點染丹青變態隨深淺
凭欄展空千里眼却愁此軸難舒卷
天谷庵
半天突出一竒峰小小茅庵滋味濃夾道新松招夜月
滿林幽竹喚秋風迎人野鳥間關語惱客巖花爛漫紅
策杖且隨流水去柴門時有白雲封
題上清法堂壁
秋雨懸天風作寒冷煙鎖住屋頭山半巖飛鳥一時過
峭壁斷雲千古閒世俗不知幽静處神仙隱在有無間
夜來小艇篙脱手醉把霜笻入翠灣
送江子恭
春來行盡爛田畦雲滿春空冰滿溪風漾碧波翻麥隴
日晴紅雨落桃蹊杜鵑聲斷驚寒兔蝴蝶夢殘聽曉雞
人在江東寄歸信海棠花謝燕銜泥
靖通庵
靖通庵外鎖晴雲壁瑩飛瓊兀疊鱗野鳥無心一聲曉
巖花有意四時春鑿開風月長生地占斷煙霞不老身
虚靖當年仙去後不知丹訣付何人
蒙谷
淡煙輕鎖數株松夜静蕭蕭古谷風雲掩草舒青洞綠
鳥銜花落碧巖紅神仙去後無金劒仕宦來時有玉桐
不知此後誰人隱寂寞南來幾朵風
雷恬眞小隱送春
天不欲留春東君暗歸去碧梧枝上看瀟瀟風送雨
初至梧州
夜半江風吹竹屋起挑寒燈憐影獨荒雞亂啼思轉多
黠鼠嘯躍眠不熟舊曲情聲覺悲凉故園心眼時斷續
何當牽大臂蒼鷹錦帽貂裘呼蹴踘
題潛庵
已把功名等風絮鶴氅星冠懶成趣谷口人尋虎跡來
林間屋在猿啼處好向青山白雲外參取翠竹黃花句
道人珍重老維摩明日千峰萬峰去
仙巖金仙閣
寒煙鎖斷梵王家一篆博山飛冷蛇滿天秋雨落瓊花
清溪漲綠浸平沙老松壓石巖争聳青蘿拽樹牽雲遮
竹根倒出烏翅斜夜半寒風攪宿鴉木魚喚粥蝴蝶醒
巖頭殘月沈丹井
閒述
一卷無人識千鐘對客談桃花開欲謝猶自戀寒潭
題何姑仙隱處
閬苑無蹤跡唐朝有姓名不知紅玉洞千古夜猿聲
呈孏翁三首
酒惡頻將花嗅睡酣便把茶澆秋到梧桐枝上夜來風
雨瀟瀟
蓮蘂嫌風狼藉稻苖得雨精神翻憶武夷九曲去秋艤
棹溪濱
秋雨織愁成段暮雲過眼生花棲鳳亭中寂寞武夷舊
有僊家
曲肱詩
白雲隨我見天台又趁金華路上廻棲鳳亭中留不去
武夷山下野猿哀
九曲雜詠
流水光中飛落葉白雲影裏噪幽禽人間幾度曾孫老
只有青山無古今
得得來尋仙子家昇眞洞口正蜂衙一溪春水漾寒碧
流出紅桃幾片花
插花臨水一竒峰玉骨瓊肌處女容煙映霞衣春帶雨
雲鬟霧鬢曉梳風
織就霓裳御冷風玉梭隨手化成龍天孫歸去星河畔
滿洞白雲機杼空
武夷
仙掌峰前仙子家客來將水煮新茶主人搖指青煙裏
瀑布懸崖剪雪花
曉
風吹萬木醒栖鵲月落西山啼斷猿雲捲翠微深處寺
一聲鐘落碧巖前
坐
千山猿呌月如晝萬籟風號天正秋霧濕蒼苔湮漠漠
白雲飛夢過瀛洲
題棘隱壁
苔空綠錢死松老清陰瘦結廬卧白雲栢子燒春晝
木郎祈雨咒
乾晶瑶輝玉池東盟威聖者命青童擲火萬里坎震宮
雨騎迅發來太濛木郎太乙三山雄霹靂巽上皓靈翁
猛馬四張&KR1476;火衝流精鬱光奔祝融巨神泰華登雲中
墨旛竈纛揚虚空掩曦蒸雨屯雲濃閼伯撼動崑崙峰
幽靈翻海玄溟洞馮夷鼓舞長呼風蓬萊弱水興都功
龍鷹捷疾先禦兇朱髮巨翅雙目彤雷電吐毒驅五龍
四溟靉靆羅陰容一聲四海改昏蒙雨陣所至川流洪
金光流精斬旱虹洞陽幽靈召靊霳玉雷浩師變崆峒
虚皇泰華掃妖&KR0008;羣梁玄黃號前鋒祠泉恣蜃威天公
歘火律令翻穹窿鞭擊妖魅驅蛇蟲勾婁吉利炎赫蹤
登僧澤頥悉聽從織女四歌心公忠輔我救旱助勛隆
赤雞紫鵝飛無窮攝虐縳&KR1090;送北酆
石倉歴代詩選卷二百二十四
