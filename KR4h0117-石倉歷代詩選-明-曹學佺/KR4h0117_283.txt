石倉歴代詩選卷二百八十三
明曹學佺編
明詩初集三
王禕
寄贈申屠教諭
學官本閒曺博士非冗職人存政斯舉道在時乃適卓
哉申屠君令聞重珪璧耻随茂才名羞蹈隠士跡前年
擢鄉書比者承省檄束帶主郡庠横經擁師席想見百
里間文風變疇昔大音姑小鳴深蓄那淺測區區抱欣
慕所恨未良覿願言執麟經與子相叩擊
次韻孫道士思仙
我非世上人所友皆飛仙飛仙亦何為逍遙度遐年飈
輪朝蓬島羽駕夕蘂淵周遊無停蹤八極及九泉口咀
三危露手弄五色煙自從堕塵世不復肩期佺念之恍
如夢使我心茫然何當返初服凌虚恣孤騫
金德元西園宴集得第字
旭日散微暄喬林動清吹雖忻氣候佳頗覺衆芳悴朋
簪得稍盍客屐随所憩華年嗟易徂嘉會况難值維予
二三子夙昔諧深契豈無西掖才未擢南宫第淹時姑
陸沉誰云果忘世獨憐飄泊蹤萍蓬渺根蔕未知今日
歡明年復何地
十一月七日出南城别陳三簡討
窮冬朔風怒冰霰滿城闉凌晨策我馬言送同心人為
問將安之南轅返江津關河歲巳晏胡不少逡廵才高
世所疾時昌命逾屯鸚鵡適見志畢方動遭文天地亦
云廣寧不容子身子窮非我憂道在志湏伸所憂犯霜
雪此行多苦辛平生離别淚為子一沾巾相期有後日
黽勉竪經綸
贈别彭仲愈分得水字
平生喜求友結託盡名士英遊非不多落落鮮知己夫
君文章伯問學富經史大噐湏晚成至寳不輕市相逢
吳會間論議發蒙鄙未會神先文遽别情曷己蕭條歲
云徂飛雪徧千里江寒蟄魚龍路遠積煙水離異未足
嗟合幷寧可擬獨懷同門朋為我謝屠子
十二月二十一日同堵無傲朱伯言郭公葵過
西湖至南山余將渡江東歸賦此留别
北風有餘凄衆卉無留芬寥寥湖山際清遊接歡欣嗟
我二三子平生歴多辛天道諒非遠如何久邅迍幸兹
稍憩息頗覺忘趨奔感今長慨積道舊鬱懷伸世情日
巳變友誼古所敦歲晏各自愛毋徒惜臨分
秋夜雙溪上對月懷故人
秋氣日巳肅秋夜日巳長蕭然清溪上對此明月光月
雖照我身豈能知我心我心亦何為所思在所欽嗟君
玉雪姿與我同心期此月若照君君能不余欺
十一月五日重登南溪蔣氏懷遠亭
石逕融積霜桐檐散霏煙良辰㩦佳友登覽思悠然青
山如故人歴歴揖我前獨憐亭前松歲晩含清姸昔至
始過膝今來巳齊肩撫物動深慨人生無百年浮華易
衰謝流序倏徂遷不朽或可託吾將企前賢
至正戊戌三月卜居青巖與同志分得行字
窮年困㕓市愛此山中行出郊步稍遠入林懷巳清天
地正逼仄歲月方崢嶸卜居樂深境歛迹逃浮榮久矣
采薇曲非歟浣花名肥遯豈初志冥栖亦真情竚諧松
筠契敢負猿鶴盟澄兹雙澗水可以濯吾纓歲晏倘可
託於焉寄平生
南康郡齋
承恩紆郡紱服職效官箴秩厚幸粗給力孱非所任雖
忻民訟簡恒恐吏議侵殘氓既摩撫宿蠧亦搜尋此邦
乃名郡經變巳年深荆榛猛獸處瓦礫悲蟲吟道院存
故號公庭蔽荒隂前瞻彭蠡澤後揖匡廬岑緬懷昔朱
子遺愛在人心往軌儻可踵吾將自兹今
長安雜詩
自昔天子宅雄麗稱長安右瞻控隴蜀左顧俯河關清
渭北據水太白南聮山其間八百里陸海莽平川神皋
奠天府風氣固以完周家本仁厚國統最綿綿漢唐能
樹德亦復祚胤延秦隋秉虐政二世即傾顛在德不在
險古語諒弗諼嗟余異代後遺跡巳茫然
其二
我行咸陽野但見多墳塋大者王與侯小者猶公卿隧
前無碑碣莫得知姓名想當在世日貴富臻顯榮賞罰
自其口語出神鬼驚焉知百歲後冺然無所稱纍纍一
坏土僅與螘垤幷聖否共湮没後人為傷情
其三
秦皇倂六國漢武開西方兵威如雷電滅戮皆暴強功
成無所欲但欲年壽長樓船往東海仙劑求扶桑金盤
出雲表沆&KR1197;承天漿盼睞蓬萊藥䑙舕瑤池觴終然乖
所覬日夕徒遑遑坡陁驪山下零落茂陵旁至今行路
者佇立為徬徨
其四
崔嵬終南山形勢甚磅礴西來挾埪峒東亘聮華嶽長
雲覆重巒紫翠入寥廓杞梓産深林龍蛇蟄幽壑淑靈
之所鍾宜有異人作如何十載間蹤跡轉蕭索姬旦不
復生三代巳云邈後來王佐才勞予思景略
其五
人生百年中窮通無定迹譬如風前花榮謝亦頃刻當
時牧羊䜿尊貴今誰敵顦顇種瓜翁乃是封侯客丈夫
苟得時糞土成拱璧一朝恩寵衰黃金失顔色古昔諒
皆然今我何歎息
雜賦
梧桐生巖陽下俯清澗潯柯葉雨露滋鳳凰宿其隂禀
材一何良裁作綠綺琴被以絃朱絲綴以徽黃金澹然
三尺中實涵太古心唐虞世巳遠末代崇哇淫匪無南
風曲欲鼓誰知音
其二
終朝飲醇酒舉杯易成醉終日讀古書撫卷不成寐義
理一何深歲月一何駛功名實外物山林乃吾事昨夜
西山雲秋雨生爽氣笑指二尺檠終當勿相棄
其三
門前兩松樹千尺何青青白雲枝間宿縹緲姿態生驚
飈來吹拂復作笙竽聲物情豈有適偶爾相合幷湏臾
遂分散彼此各無情因之感世故超然欲忘形
家居
家居華川上及此三百齡老桂蔽後堂長槐列前庭槐
隂夏散綠桂花冬留青重惟根本茂枝葉藉以榮吾先
久種德嘉種乃休徵撫躬良自愛遺蔭庶其承
又
東隣職胥史西隣業屠沽酒炙日狼籍錢財肆求需口
體既華飽自謂樂有餘寧知生死間身與糞壤俱鄙人
有遠志屢空非所虞閉門卧風雨窮年理詩書所憂道
未至不得成名譽修名倘樹立千載以為圖
常熟西郊
稻禾歛嘉實蘭蕙摧孤芳華滋日巳歇遊子多慨慷林
臯集鳥雀畎畆散牛羊物情各有適心與歸雲翔
簡分水明惟一監縣
分水百家邑民安俗事閒驅雞聊作吏騎馬稱看山劒
倚萍花冷詩題柿葉斑秋風一杯酒及此慰朱顔
吴江别蓮上人
飄零有若此離别復如何情劇酒杯少愁添詩句多荒
村黃葉樹極浦白鷗波回首相㩦處秋風瑪瑙坡
送管教諭之官遂昌
聞說遂昌縣青山繞郭多民居時間樹學舍止依坡春
雨香芹藻秋風冷薜蘿遥知講經暇高興託絃歌
贈别汪先軰歸永嘉
憐君負才藝命與壯心違回首已華髮半生猶布衣山
空芳草歇海闊蟄龍稀歲晩東陽道含悽賦式微
九日同劉敬思黃彦美登蕭然山
身世真如寄登臨得及時地高風起急天&KR1199;日沈遟綠
鬢欺紗帽黃花照酒巵不知陶靖節歸去亦何為
仝許一秀才宿山館
山家偶同宿邂逅覺情多世故政如此人生能幾何凉
風侵白苧暮雨濕青蘿且盡今宵酒乘酣發浩歌
春日繡湖上與德元同行
十里華川上年來足勝遊雨花林下寺風柳驛邊樓漠
漠芙蓉浦依依杜若洲平生身外事未許付浮鷗
題溪山風月樓
城南遺跡舊復此構新樓山色風餘淨溪聲月下幽華
裾時共接紅粉任遟留寄語登臨者無詩莫謾遊
送許時用歸越
舊擢庚寅第新題甲子篇老來諸事廢歸去此身全煙
樹藏溪館霜禾被石田鑑湖求一曲吾計尚茫然
臨洮書事
此郡臨邊塞時平不戒嚴民居蕃漢雜僧語梵唐兼翠
石堪磨硏鹹泉食當鹽秦城何處是日暮動遐瞻
重到蘭州
重到蘭州境吟魂覺暗消驛程遟倦馬春氣動垂貂塞
雪昏藏寇河冰凍解橋將軍誰得似一一漢嫖姚
秦州
水積從天降山連與蜀通遺碑李廣宅廢寺隗囂宫度
隴遲廻際遊秦感慨中長憐少陵老曾此嘆途窮
贈别高彦清憲郎
相見即相别其如念子何汧雲随晚騎隴樹照春羅仕
志青霄遠高吟白雪多重逢定何地闕下聽鳴珂
題九江秀色圖
昔聞廬山謠今見廬山高廬山之高幾萬仞九江秀色
不可招山南山北盡佳致五百僧房紛點綴香爐直削
金芙蓉瀑布長拖青翡翠晴嵐暖靄日夕浮畫圖彷彿
不得求謫仙仙去二千秋安得起爾從之遊
留别陳秀才
百里春帆到海隅不堪回首拂征裾少年未慣長為客
有便相煩數寄書言子絃歌遺化在吴王城塹劫灰餘
英游從此成疎闊後夜懷君月上初
贈别楊廵簡之嵊縣
西陵渡口發征鞍去旆蕭蕭二月寒雲斷蘼蕪連驛路
雲晴鸂鶒落沙灘客懷儘向樽前遣山色疑多馬上看
莫向剡溪懷舊蹟從來高士寄微官
過濟州城南
蒼茫煙火雜風沙商館民廬一萬家橋上朱欄人繫馬
門前綠樹日藏鴉州名近為災年改士俗猶將俠氣誇
闕里蒼蒼空在望客程相促又登車
桐廬舟中
瀟灑溪山夢此邦輕風細雨過桐江川廻幾訝船無路
林缺時看屋有忩野果青包垂箇箇川禽白羽去雙雙
到家正是重陽節新釀村醅正滿缸
贈别晉秀才
逆旅論交未一年匆匆為别覺凄然官河去棹多春水
故里歸耕有石田名姓不從當世顯文章可得後人傳
多才還射君門策遟子重來住日邊
吴江客中冬至日
十年奔走竟何為轉覺謀生事事非時序每驚愁裏換
家山長向夢中歸吴江歲晩寒波積楚塞天邊鴻鳫稀
醉後登樓倍惆悵緇塵猶滿舊征衣
次韻朱一中新正試筆
甲午元正逢甲子也知人事合天時頒春喜見新年歷
問竹猶看舊日枝香散屛圍煙陣陣雪消簷溜雨絲絲
承平氣象今行見定復重歌既醉詩
禽言次王季野韻
力作力作人言田家樂誰識田家苦養蠶一百筐種田
一百畆田蠶非無收不了輸官府但願官府不我虧田
家力作非所辭
脫袴脫袴人情憐新不憐故故袴綿所粧新袴但裁布
薰風四月天微炎人人著布便脫綿綿袴非不完失時
誰是憐
行不得哥哥乾坤滿眼紛干戈荆湖骨如丘江淮血成
河道路斷絶可奈何君行將何之欲投遼東去却向海
上過行不得哥海水寧可測只今平地皆風波
江上曲
木蘭船繫門前樹阿郎今朝掉船去去時為問幾時歸
約道歸時日湏暮江上風水不可期日暮君歸那得知
南康書事
五峯出青穹宛若金芙蓉日射光燦爛雲生氣鴻濛誰
其凌絶頂笙鶴駕長風
山前雨瀑流勢欲翻崒嵂銀河九天傾玉峽雙龍出六
月幽壑間隂風動蕭瑟
言尋白鹿洞欲訪紫陽翁一溪浸山月萬壑號松風前
哲不可及悵望將焉從
臨湖作幽亭湖光淨如鏡仰觀雲翼翔俯覽淵鱗泳景
會樂自生悠然孰吾競
郡廨新落成繁木蔭階戺稍欣吏牘稀粗覺民事理簷
雀不相猜羣飲硯池水
古人樂吏隠所貴性有適著述本吾事催科豈其職拙
哉彭澤翁惆悵為形役
贈别毛先軰
赤日黃塵徧九垓故山無日不興懷西溪精舍君歸看
書帶春深綠繞齋
贈穆生之任崇德
江花江水思冥冥百里征帆帶曉星欲託東風將别意
驛亭無許柳條青
寄陳子雋憲郎
一月不見陳公子便覺令人鄙吝生秋風白蘋已可采
幾日芳洲㩦手行
春早漫興
洩雲漏日淡無光薄暖輕寒互送將醉眼莫嫌春色淺
東風新染柳絲黃
漫興
天邊消息杳無期獨立蒼茫有所思總說梅花春意早
幾時還到北邊枝
客窗
客忩風雨夜沈沈形影凄然獨擁衾只有青燈如骨肉
寂寥相伴到更深
荆門曲
任城北行三百里官樹如雲夾河水樹深水淺船行遟
五日纔到荆門西
又
荆門津吏不開牐前船後船如山壓名驅利逼貪塗程
落月在地登車行
石倉歴代詩選卷二百八十三
