石倉歴代詩選卷一百十六
明曹學佺編
唐九十九
拾遺(三)
崔頌(開元中為荆州郡司馬)
和張荆州九齡晨出郡舍林下
優閒表政清林薄賞秋成江上懸曉月往來虧復盈天
雲抗直意郡閣晦高名坐嘯應無欲寧辜濟物情
盧鴻(字顥然其先范陽人徒居洛陽)
草堂
山為宅兮草為堂芝蘭兮藥房羅蘼蕪兮拍薜荔荃壁
兮蘭砌蘼蕪薜荔兮成草堂隂隂䆳兮馥馥香中有人
兮信宜常讀金書兮飲玉漿童顔幽操兮不易長
樾館
紫巖隈兮青磎側雲松烟蔦兮千古色芳靃蘼兮蔭蒙
蘢幽人搆館兮在其中靃蘼蒙蘢兮開樾館卧風霄兮
坐赧旦粤有賓兮時戾止樵蘇不㸑兮清談已永歲終
朝兮常若此
期仙磴
霏微隂壑兮氣騰虹迤邐危磴兮上凌空青霞杪兮紫
雲垂鸞歌鳳舞兮吹参差鸞歌鳳舞兮期仙磴鴻駕迎
兮瑶草贈山中人兮好神仙想像聞此兮欲升烟鑄月
煉液兮竚還年
金碧潭
水碧色兮石金光灧熠熠兮濙湟湟泉葩映兮烟蔦臨
紅灼灼兮翠隂隂翠相鮮兮金碧潭霜天洞兮烟景涵
有幽人兮好冥絶炳其煥兮凝其潔悠悠千古兮長不
滅
李適之(一名昌恒山承乾之孫)
朝退
朱門長不避親友恣相過年今將半百不樂復如何
罷相作
避賢初罷相樂聖且銜杯為問門前客今朝幾箇來
蕭華(徐國公蒿子)
扈從迴鑾應制
粤在秦京日議乎封禪難豈知陶唐主道濟蒼生安惟
彼烈祖事增修實榮觀聲名朝萬國玉帛禮三壇纂聖
德重光建元功載刊仍開舊馳道不記昔迴鑾羽衞搖
晴日弓戈生早寒猶思簡玉處却望白雲端
崔宗之(名成輔以字行)
贈李十二白
涼風八九月白露空園庭耿耿不意暢捎捎風葉聲思
見雄俊士共話今古情李侯忽來儀把袂苦不早清論
既抵掌玄談又絶倒分明楚漢事歴歴王霸道擔囊無
俗物訪古千里餘袖有匕首劍懷中茂陵書雙眸光照
人詞賦凌子虛酌酒弦素琴霜氣正凝潔平生心中事
今日為君說我家有别業寄在嵩之陽明月出高岑清
谿澄素光雲散窗戶靜風吹松桂香子若同斯遊千載
不相忘
蕭昕(字中明梁鄱陽王七世孫世居河南)
臨風舒錦
麗錦疋云終襜襜展向風花開翻覆翠色亂動搖紅縷
散悠揚裏文迴照灼中低垂疑步障吹起作晴虹既與
丘遲夢深知卓氏功還鄉將製服從此表亨通
蘇源明
洞庭吟
小洞庭兮寓方舟風嫋嫋兮離平流寓方舟兮小洞庭
雲微微兮連絶&KR2060;層瀾壮兮緬以没重巖轉兮超以忽
馮夷逝兮護輕橈蛟龍行兮落增潮泊中潮兮澹而閒
並曲溆兮悵而還適余手兮非予期將解袂兮藂予思
尚君子兮夀厥身承明主兮憂斯人
敬括(字叔弓河東人)
省試七月流火
前庭一葉下言念忽悲秋變節金初至分寒火正流氣
含涼夜早光拂夏雲收助月微光散沿河麗景浮禮標
時令爽詩興國風幽自此觀邦正深知王業休
閭丘曉(官至刺史)
夜渡淮
舟人自相報落日下芳潭夜火連淮市春風滿客帆水
窮滄海畔路盡小山南且喜鄉園近言榮意未甘
徐浩
寶林寺作(見石刻)
兹山昔飛來遠自琅琊臺孤岫龜形在深泉鱘井開越
王屢登陟何相傳詞才塔廟崇其巔規模稱壯哉禪堂
清溽潤高閣無恢炱照耀珠吐月鏗轟鐘隠雷揆余久
纓弁末路遭邅迴一棄滄海曲六年稽嶺隈逝川惜東
駛馳景憐西頹腰帶愁疾減容顔衰悴催賴居兹寺中
法士多瓌材洗心聽經論禮足蠲凶災永願依勝侣清
江乘度杯
鄭審
酒席賦得匏瓢
華閣與賢開仙瓢自遠來幽林嘗伴許陋巷亦隨回挂
影憐紅壁傾心向綠杯何曾斟酌處不使玉山頽
奉使巡簡兩京路種果樹事畢入秦因詠
聖德周天壤韶華滿帝畿九重承涣汗千里樹芳菲陜
塞餘隂薄關河舊色新發生和氣動封植衆心歸春露
條應弱秋霜果定肥影移行子盖香撲使臣衣入徑迷
馳道分行接禁闈何當扈仙蹕攀折奉恩輝
王岳靈
聞漏
建禮含香處重城待漏臣徐聞傳鳳詔曉唱辨鷄人銀
箭殘將盡銅壺漏更新催籌當午夜移刻及三辰杳杳
從天遠泠泠出禁頻直疑殘漏曙肅肅對鈎陳
喬琳
綿州越王樓即事
三蜀澄清郡政閒登樓攜酌日躋攀頓覺胸懷無俗事
迴看掌握是人寰灘聲曲折涪州水雲影低銜富樂山
行雁南飛似鄉信忽然西笑向秦關
周萬
送沈芳謁李觀察求仕進
往日長安路歡遊不惜年為貪盧女曲用盡沈郎錢身
老方投刺途窮始著鞭猶聞有知已此去不徒然
顧朝陽
昭君怨
莫將鉛粉匣不用鏡花光一去邊城路何情更畫妝影
銷胡地月衣盡漢宫香妾死非關命都緣夢斷腸
崔亘
春怨
夜盡夢初驚紗窗早霧明曉粧脂粉薄春服綺羅輕妾
有今朝恨君無舊日情愁來理絃管皆是斷腸聲
褚朝陽
登聖善寺閣
飛閣青霞裏先秋獨早涼天花散窗近月桂拂簷香華
岳三峯小黃河一帶長空間指歸路烟際有垂楊
魏萬
金陵酬李翰林
君抱碧海珠我懷藍田玉各稱希代寶萬里遥相燭長
卿慕藺久子猷意已深平生風雲人暗合江海心去秋
忽乘興命駕來東土謫仙遊梁園愛子在鄒魯二處一
不見拂衣向江東五兩挂淮月扁舟隨海風南遊吳越
徧高揖二千石雪上天台山春逢翰林伯宣父敬項槖
林宗重黃生一長復一少相看如弟兄惕然意不盡更
逐西南去同舟入秦淮建業龍盤處楚歌對吳酒借問
承恩初宫買長門賦天迎駟馬車才高世難容道廢可
推命安石重攜妓子房空謝病金陵百萬戶六代帝王
都虎石據西江鍾山臨北湖二山信為美王屋人相待
應為岐路多不知歲寒在君遊早晩還勿久風塵間此
别未遠别秋期到仙山
周瑀
潘司馬别業
門對青山近汀牽綠草長寒深包晚橘風緊落垂楊湖
畔聞漁唱天邊數雁行蕭然有高士清思滿書堂
送潘三入京
故人嗟此别相送出烟坰柳色分官路荷香入水亭離
歌未盡曲酌酒共忘形把手河橋上孤山日暮青
薛業
洪州客舍寄柳博士芳
去年燕巢主人屋今年花發路傍枝年年為客不到舍
舊國存亡那得知胡塵一起滿天下何處春風無别離
晩秋贈張折衝
都尉今無事時清但閉關夜霜戎馬瘦秋草射堂閒位
以穿楊得名因折桂還馮唐真不遇歎息鬢毛斑
趙良器
三月三日曲江侍宴應制
聖祖發神謀靈符叶帝求一人光錫命萬國荷時休雷
解圜丘畢雲需曲水遊岸花迎步輦仙仗擁行舟睿藻
天中降恩波海外流小臣同品物陪此樂皇猷
豆盧復
昌年宫作
但有離宫處君王每不居旗門芳草合輦路小槐疎殿
閉山烟滿窗凝野靄虛豐年多望幸春色待鑾輿
落第歸鄉留别長安主人
客裏愁多不記春聞鶯始歎柳條新年年下第東歸去
羞見長安舊主人
黃麟
郡中客舍
蟲響亂啾啾更人正數籌魂歸洞庭夜霜卧洛陽秋微
月有時隠長河到曉流起來還囑雁鄉信在吳洲
孫欣
奉試冷井
仙闈井初鑿靈液沁成泉色湛青苔裏寒凝紫綆邊銅
缾向影落玉甃抱虛圓永願調神鼎堯時泰萬年
樊晃
南中感懷
南路蹉跎客未回常嗟物候暗相催四時不變江頭色
十月先開嶺上梅
徐九臯
關山月
玉塞抵長城金徽映高闕遥心萬餘里直望三邊月霜
靜影逾懸露稀光漸没思君不可見空歎聲焉歇
戰城南
塞北狂胡旅城南敵漢圍巉巖一鼓氣拔利五兵威虜
騎瞻山哭王師拓地飛不應須寵戰當逐勒金微
詠史
亡國秦韓代榮身劉項年金槌擊政後玉斗碎增前聖
主稱三傑明離保四賢已申黃石祭方慕赤松仙
途中覽鏡
四海遊長倦百年行半侵賴窺明鏡裏時見丈夫心
梁德裕
感遇
幽澗生蕙若幽渚老江蘺榮落人不見芳香徒爾為不
及綠萍草生君紅蓮池左右美人弄朝夕春風吹葉洗
玉泉水珠清湛露滋心亦願如此託君知不知
鄭紹
遊越谿
谿水碧悠悠猿聲斷客愁漁潭逢釣楫月浦值孤舟訪
泊隨烟火迷途視斗牛今宵越鄉意還取醉忘憂
王羡門
都中閒居
君王巡海内北闕下明臺雲物天中少烟花歲後來河
從御苑出山向國門開寂寞東京裏空留賈誼才
殷寅
銓試後徵山别業寄源侍御
别業在徵山登高望畿甸嚴令天地肅城闕如何見藹
藹王侯門華軒日遊衒幸逢休明代山虜尚文戰投策
去園林率名皆拜選聖君性則哲濟濟多英彦裴楷能
清通山濤急推薦筲才甘自屏薄伎忝餘眷雖承國士
恩尚乏中人援疇昔相知者今兹秉天憲朱紱何赫赫
繡衣復葱蒨
玄元皇帝應見賀聖祚無疆
應歷生周日修祠表漢年復兹秦嶺上更似霍山前昔
贊神功啟今符聖祚延已題金簡字仍訪玉堂仙睿祖
光元始曾孫體又玄言因六夢接慶叶九齡傳北闕心
超矣南山夀固然無由同拜慶竊抃賀陶甄
馮待徵
虞姬怨
妾本江南採蓮女君是江東學劒人逢君遊俠英雄日
值妾年華桃李春年華灼灼艷桃李結髮簪花配君子
行逢楚漢正相持辭家上馬從君起歲歲年年事征戰
侍君帷幄損紅顔不惜羅衣沾馬汗不勞紅粉著刀環
相期相許定關中鳴鑾鳴珮入秦宫誰誤四而楚歌起
果知五星漢道雄天時人事有興滅智窮計屈心推折
澤中馬力先戰疲帳下蛾眉轉消歇君王自是無神彩
賤妾此時容貌改拔山意氣都已無渡江面目今何在
終天隔地與君辭恨似流波無息時使妾本來不相識
豈見中途懷苦悲
張南容
静女歌
静女樂于靜動合古人則妙年工詩書弱歲勤組織端
居愁若癡誰復理容色十五坐幽閨四隣不相識天夭
隣家子百花装首飾日日淇上遊笑人不踰閾河水自
濁濟自清仙臺蛾眉秦鏡明為照齊王門下醜何如漢
帝掌中輕
林琨
失題
清晨孤亭裏極目對前岑遠與天水合長霞生夕林蒼
然平楚意杳靄半秋隂落日川上盡關城雲外深方予
事巖壑及此欲抽簪待就蓬萊道還兹契宿心
胡衡
銜命使日本國
銜命將辭國非才忝侍臣天中戀明主海外憶慈親伏
奏違金闕騑驂去玉津蓬萊鄉路遠若木故園隣西望
懷恩日東歸感義辰平生一寶劒留贈結交人
賈彦璋
晩霽登汝南大雲閣
禪宫新歇雨香閣晚登臨邑樹晴光起川苗佳氣深水
包城下岸雲細郢中岑自歎牽卑日聊開望遠心
戴休珽
古意
窮秋朔風起滄海愁隂漲虜騎掠河南漢兵屯灞上羽
書驚沙漠刁斗喧亭障關塞何蒼茫遥烽逓相望弱齡
負竒節俠客多招訪投筆棄儒生提戈逐飛將
張漸
明月篇
朗月照簾幌清夜有餘姿洞房怨孤枕挾瑟愛前墀萱
草已數葉梨花復徧枝去歲草始榮與君新相知今年
花未落誰分生别離代情難重論人事好乖移合比月
華滿分同月易虧虧月當再圓人别星隕天吾欲竟此
曲意深不可傳歎息孤鸞鳥傷心明鏡前
杜頠
從軍行
秋草馬蹄輕角弓持弦急去為龍城侯正值胡兵襲軍
氣横大荒戰酣日將入長風金鼓動白露鐵衣濕四起
愁邊聲南轅時佇立斷蓬孤自轉寒雁飛相及萬里雲
沙漲平川冰霰澀夜聞漢使歸獨向刀環泣
故絳行
君不見銅鞮觀數里城池已蕪没君不見虒祁宫幾重
臺榭亦微濛介馬兵車全盛時歌童舞女妖艷姿一代
繁華皆共絶九原惟望塜纍纍
張光朝
荻塘西莊贈房元垂
門在荻塘西塘高何聯聯往昔分地利遠近無閒田水
國信汙下霖霪即成川苗稼盡湮没兹鄉獨豐年家肥
待親懿人樂思管絃日晏始能起盥潄看厨烟醖酒寒
正熟養魚長食鮮黃昏鐘未鳴偃息早已眠何意久城
市寂寥丘中緣俛仰在顔色區區人事間憶昔炎漢時
乃知綺季賢靜默不能仕養老終南山
天門街西觀榮王聘妃
仙媛來朱邸名山出紫微三周初展義百兩遂言歸鄭
國通梁苑天津接帝畿橋成烏鵲助盖轉鳳皇飛霜仗
迎秋色星釭滿夜輝從兹磐石固應為得賢妃
梁鉉
天門街西觀榮王聘妃
帝子乘龍夜三星照戶前兩行宫火出十里道鋪筵羅
綺明中識簫韶暗裏傳燈攢九華扇帳撒五銖錢交頸
文鴛合和鳴彩鳳連欲知來日美雙拜紫微天
無名氏
昔昔鹽
碧落風烟外遥臺道路賖如何連御苑别自有仙家此
地回雕輦緣溪滿翠華洞中明月夜窗下發烟霞
廿州
欲使傳消息空書意不任寄君明月鏡偏照故人心
祓禊曲二首
昨見春條綠那知秋葉黃蟬聲猶未斷塞鴻已成行
金谷園中柳春來自舞腰那堪好風景獨上洛陽橋
石倉歴代詩選卷一百十六
