石倉歴代詩選卷三百二十
明曹學佺編
明詩初集四十
楊士竒
夏夜用謝宣城韻答陸伯陽
連柝起高城微鐘飄廣陌徘徊夏夜長懷人未眠客林
風有餘清庭月流虚白結思渺城南如何違促席
雜詩三首贈陸伯陽
中夜不能寐攬衣步前楹員靈肅清穆凉風颯以興秋
蟲亦何悲流響於階庭徘徊感節變綿綿憂思生四時
擲人去忽如流電驚立身庶及時僶勉苦無成竊愁盛
年邁將與秋草并念之不得言俛默傷我情
又
翩翩孤鴻雁遥遥鳴且飛寒隂翳洲渚日暮將安歸棲
棲客遊子獨往臨路岐薇食聊自甘卒歲仍無衣達士
守固窮遑恤寒與飢先民有遺言樂命復奚疑
又
南國有佳人皎皎懷芬芳被服紈與綺五色何煌煌容
儀希世有音響流四方我懷往從之晨征越河梁嘉遇
誠獨難歡愛兩相當願得常擕手終歲不相忘
歸程阻風
淒風起西北日夕滿川坻寒雲結重隂曜靈隱高暉驚
濤浩縱横零雨何霏霏行人念往路怫鬱多悲懷延頸
望故鄉誓將赴東歸臨津不能濟竚立以徘徊安得凌
風翰奮絶起高飛
同蔡騏尚往尤禮文度朱智仲禮楊翥仲舉蔡
胄用遊東山(得剪字)
步出城都門逍遥望雲巘累月懷佳遊兹晨遂登踐梵
宇繞層阿飛樓凌絶峴方塘涵湛碧喬林茂敷衍繁翳
幽莫通丰葺紛不剪攀磴窮高躋綠逕屢回轉是時微
雨散輕霞澹舒卷睇遥素横川俯夷綠盈畆陟降體自
便顧盼心已緬况接曠士言復偶釋子辯柝空理弗昧
違喧抱逾展何因此閒棲永令浮慮遣
雪中飲陸伴讀斗室
新齋坐閒敞瑞雪晃清妍寒消碧窗外光動玉琴前淹
流酌甘醴朗詠瑶華篇自然紛慮靜即此對羣仙
樵雲詩
悠悠南山雲素心澹相似偶託樵采迹遂隱山雲際雲
中有灌木四散枝葉繁薄剪去蒙翳詎令傷本根昨朝
買斧來暫入廬陵縣五馬出輝煌低頭愧相見芙蓉盪
晻靄環洲亦氛氲一返伐木處丁丁誰得聞
送康孔高紀善還鄉
澤暄冰始泮林霽雪猶積肅肅征輛馳翩翩城南陌以
我同旅人看君獨歸客青春别鄉縣白首滯京國念此
增懷思何由盡離席
齋宿聽周編修彈琴
羣處諒有適單居恒鮮歡樂只衆君子齋沐此盤桓華
缸照綺席香氣藹焚蘭爰理嶧陽桐為我三四彈遲遲
寫商意宛宛含幽歡怡我中和抱滌我沉鬱端所懷在
古操焉知清夜闌
題陳叔起畫
青山帶長林虚亭夐蕭爽溪水流玉虹天光涵滉瀁頫
潔淹澹遊搴芳愜幽賞邈爾高世懷脱略浮雲上惟有
同心人扁舟日來往
題劉伯塤所藏雲山圖
一片青山是何處複嶺層巒清可數春來縹緲生白雲
雲際連延見芳樹雨聲半夜漲溪流隱者虚亭近水幽
尋常書帙有真樂况復同志來扁舟展圖彷彿沙溪路
四十年餘記曾去鵝鼻峯高捲翠嵐雞潭波靜澄寒霧
百川先生富天趣一笑相逢豁襟度擕酒持魚踏白沙
共我酣吟不知暮先生乘雲竟不歸令弟郎曹榮錦衣
每同感慨論疇昔還憶舊遊心不違我愧非才侍丹闕
壯歲叨榮已華髮投簪他日或蒙恩更訪沙溪棹明月
題朱給事所藏馬牛二圖
矯矯皆雄姿來從渥洼涘金羈未絡頭散誕春風裏試
令剪拂效驅馳君看一日輕千里
宛宛柳絲柔綿綿芳草綠三月耕犁閒春田雨新足紛
紛陌上驟青驄獨占溪南坐黃犢
君馬黃
君馬黃我馬白並出青樓東俱驟綠楊陌陌頭春日遊
人多復恐紅塵暗玉珂長安大道淨如洗回轡聯翩若
流水一雙意氣逼青春共指天門五雲裏男兒高步會
成名何須一日千里行
任丘道中
霜柳未全稀風沙不住飛居人過驛盡獵火隔河微客
路衝寒景天恩戀禁闈金臺行漸遠回首思依依
晩次景州遇李頎給事吕文質進士
下馬郭西村蕭條盡掩門荒城明落景獨樹出平原野
水條侯墓寒蕪董氏園閒因訪遺事邂逅故人論
重過濟寧
閭井皆臨牐郊原四望平横峯連岱嶽分水向彭城笳
鼓屯千騎舟車會兩京沿洄未能住俱是重王程
早入薊州
極目平蕪際清山畫不如彩雲迎霽旭翠柳帶澄渠地
重城逾壯年豐廩有餘未應兩岐詠獨係漢人書
岔道觀獵
已度重關險初臨廣野平嵐兼遠水白山擁半空青扈
蹕同三事蒐原合五兵農閒陪閱武亦得暢予情
送襄陽王時中知縣
銅章仍出宰金闕已知名歸治中牟縣重經故郢城輕
霞江樹曉疎雨漢皋晴還憶滄浪曲清泠好濯纓
和陸伯陽池上梅花
圃裏池邊樹樹花連松傍竹似山家香浮書幌風初動
影上琴牀月半斜延客别穿幽徑入接隣更築短墻遮
憑教横笛休驚落愛此來看日正賒
泊金口次友人韻
屬玉飛鳴沙嶼傍梅花如雪照晴岡數家茅店臨金口
百里山城望漢陽浣女暎紗寒水碧棹郎吹笛暮雲長
鄉關迢逓鄉書杳愁立西風視雁翔
送黃叔昭歸文江
賜歸初買上江船歸路何因復愴然渡海幾人還故里
到家三月及春田碧梧丘壠回生色綠水園林捲宿烟
莫歎物情非夙昔青山還暎舊門前
送向武全吏目
一命微官萬里程清時行送魯諸生天連粤徼孤城險
家渡湘江數口輕楊柳飛花霑去棹桄榔雜樹隱離情
才高莫歎淹遐僻政滿還來謁聖明
九日過宿遷縣
掛席迢遥晩未休行程邐迤望邳州數家農舍通籬落
幾處漁船聚洑流回首鄉園天渺渺驚心時序水悠悠
紫萸黃菊非無意沙鳥汀雲漫自愁
送蕭雅容郎中歸南京吏部
都門新酒鬱金香窈窕箏彈陌上桑烟柳千絲牽别恨
春花萬點映行裝碧山近帶金陵郭白雪清含粉署郎
官府日長無一事寄詩頻到五雲坊
李縣丞之官臨皋
少年閭巷共嬉遊邂逅京華總白頭奉使曾持巴郡檄
之官仍買潞河舟嶺南翠霧含津樹海上紅霞映縣樓
懷抱公餘清似水題詩還憶寄中州
送龍公常之建寧驛丞
咸淳進士衡州佐異代風流見遠孫謁選三年依北闕
承恩二月發南轅官程僻遠稀迎客廨宇清幽不閉門
碧水丹山足閒暇頻收書冊玩微言
送孫從吉主事
河上蒹葭初著霜臨河撾鼓發官航面承天語朝辭闕
身著宫袍晝近鄉錦樹拂雲明使旆碧山如畫對仙郎
由來襟袍清於玉寫得梅花好寄將
送蕭生下第南歸
少年懷寶謁京畿又向明時下第歸薊北鶯啼春後滿
淮南樹色雨中微手披經史常忘食家傍園林靜掩扉
終待秋風摶六翮九霄雲淨看高飛
上清袁止安寄詩余以寫竹奉酬并步來韻
京華一别歲頻更長憶同年老弟兄軒冕無心暫同俗
山林有道竟違榮石田過雨瓊芝潤金籙開函玉女清
貎得崐丘青鳳羽因風遥答故交情
古意答伯陽
河洲雙鴛鳥流蕩還相逐皎皎白楊花風吹不相續
山齋
春至還往稀日照山窗靜時有石泉鳴泠泠入孤聽
清隂谷
陽和二三月綠柳垂滿地春風吹暫開望見南山際
三十六灣
湘隂縣南江水斜春來兩岸無人家深林日午鳥啼歇
開遍滿山紅白花
江上早行
漢陽樓上鼓初稀烟柳曨曨一鵲飛乘月不知行處遠
滿江風露濕人衣
寄思貽兄四首
思貽先生守道園池邊竹下敞幽軒焚香坐隱烏皮几
隔水蒼山正對門
溪上流虹映壁經溪頭春樹拂簷青小車閒日何人到
會有光華動德星
未報君恩未乞身每看南雁重傷神清溪亦是朝宗水
遥想臨流憶遠人
螺湖盤古白雲堆憶著常因夢裏回得似籃輿引諸弟
年年霜露及時來
九日懷黃學士
去時相約看黃花花滿園林未到家惆悵别來無一字
西風極目雁行斜
紅心驛
馬頭近見紅心驛茅屋參差半酒家瀟洒赤欄橋外柳
西風吹折數枝斜
題畫
竹樹紛紛翠欲迷山雲半斂水禽啼何人自有清幽趣
不放扁舟過剡溪
薊州道中見菊花有懷諸君子
秋光漸近重陽節緩轡垂鞭踏軟莎却憶玉堂閒白晝
誰家庭館看黃花
想見聯鑣西出城酒壺詩卷共高情看山騎馬漁陽郭
也似平坡寺裏行
遇山居老人有感二首
細柳鮮桃瀲灧春白雲流水淨無塵看渠鶴髮林居者
只傍青山老此身
著處溪山可置身古人求志不求聞從前未有匡時術
只合擕家傍白雲
題菊送别
送行漸及黃花節江北江南白露寒為有清香宜晩歲
獨憐彭澤未休官
石倉歷代詩選卷三百二十
