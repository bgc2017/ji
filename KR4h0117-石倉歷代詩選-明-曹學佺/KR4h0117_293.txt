石倉歴代詩選卷二百九十三
明曹學佺編
明詩初集十三
高啓
江上看花
兩年京師不見花青衫白馬驅塵沙今年江邊偶無事
狂醉爛漫尋春華游蜂飛蝶日妍暖紅紫正發紛交加
穿蹊每入隣媪圃叩門或到山僧家漸老都無少年樂
底用簫鼓隨行車攀條繞樹對吟詠不忍歸去至日斜
花應得我相慰賞似笑欲舞爭矜誇我如無花亦寂寞
閉戶有酒誰能賒夜來茅屋卧雲雨曉起走看成咨嗟
飄英墜萼不可綴餘艷只侣銷殘霞明知春色不久住
豈料便去難留遮野鶯啼罷一回首恨與芳草盈天涯
謝陳山人贈其故弟長司所畫山水
大髯袖中有廬霍嵐氣噴人寒色薄出贈生絹一幅圖
云是小髯之所作我嘗游君伯仲間仲今已沒空見山
畫中無限䃲礴意使我坐看愁滿顔重巖複澗迷樵路
煙蘿冥冥晝如暮溪閣風生醉客眠野橋月出歸僧度
櫪林蒙密楓林高深處似有猩鼯號滿空雲凍動秋思
飛泉落日何蕭騷揮毫若此難再得白鶴何時返鄉國
良工自古多苦心留賞人間賴遺墨南宫北苑皆已仙
此圖與之當並傳坐嗟存沒意難報作歌愧匪瓊瑤篇
題武昌魏槃所藏畫
楚山遠吐參差碧虛閣開臨繫船石沙樹凋時鄂渚秋
江鷗沒處湘潭夕閣中幽人坐讀書書聲入水驚龍魚
欲吹短笛相尋去黃鶴磯頭好待予
題韓長司所畫山水圖
參卿昔在西安幕騎馬看山時出郭終南泰華勢最高
横作秋雲掃寥廓秦川漢苑萬里開酒醒望遠登荒臺
日斜渭上歸人渡岳暗關中飛雨來此處奇觀絶天下
何事歸來又看畫畫中小景似江南黃葉漁村見煙舍
莫戀江南真故鄉蓴鱸炊熟酒船香美人不是滄洲客
去去宜登白玉堂
夜發錢清
錢清渡頭船夜開黃茅苦竹聞猿哀客官釃酒水神廟
風雨滿江船正來蒸飯炊魚坐篷底不覺舟行兩山裏
棹歌早過越王城東方未白啼鴉起
獨遊雲巖寄周砥
城西諸山非不奇我游獨與諸山宜紅櫻春開山後寺
白水夏滿山前陂幽居況與山不遠鐘鼔每到空齋帷
雨餘煙中落日下曳杖往讀頭陀碑兩巖蒼蒼石色古
枇杷樹高隂滿地殿燈欲昏上羣鼠塔鈴已靜蹲孤鴟
興來即游興盡返迎送豈要山僧知困窮喪亂豈無感
正賴此境忘吾悲嗟君何為乃自苦破韉短策塵中馳
挂帆能來亦非晩浦口三日南風吹
練圻老人農隠
我生不願六國印但願耕種二頃田田中讀書慕堯舜
留待四海昇平年却愁為農亦良苦近歲征役相煩煎
養蠶惟堪了官税賣犢未足輸丁錢虬髯縣吏叩門戶
鄰犬夜吠頻驚眠雨中投泥東鑿塹冰上渡水西防邊
幾家逃亡閉白屋荒村古木空寒煙君獨胡為有此樂
無乃地邇秦溪仙門前流水野橋斷不過車馬惟通船
秧風初涼近芒種戴勝曉鳴桑樹顛短衣行隴自課作
兒子饁後妻耘前白頭雖復勞四體若比我輩寧非賢
旅游三十不稱意年登未具粥與饘便投筆硯把耒耜
從子共賦豳風篇
嘗蒲桃酒歌
西域幾年歸使隔漢宫遺種秋蕭瑟誰將馬乳壓瑤漿
遠餉江南渴吟客赤霞流髓濃無聲初疑豹血淋銀甖
吳都不數黃柑釀隋殿虛傳玉薤名聞道輪臺千里雪
獵騎弓絃凍皆折試唱羌歌勸一觴氊房夜半天迴熱
絶味今朝喜得嘗猶含風露萬珠香牀頭如能有五斗
不將輕博涼州守
牀屛山水圖歌
畫師知余愛青山久墮塵網無由還故將列岫寫屛障
使我卧起于其間從此長如宿清境枕上分明見峰嶺
爐煙曉入帳中飛擁被驚和白雲冷丹巖碧樹層層開
江雨遠逐孤帆來就中樓閣是何處彷彿神女巫陽臺
楚山修竹瀟湘水似有清猿忽啼起江南千里夢游歸
半牀落月高堂裏
方隠君山園
吳興城南山水勝竹樹參差萬家暎幽深誰似隠君園
車馬不來雞犬靜兩溪迴通柳巷曲一峰立對柴門正
東西别墅怜更好孤棹往來隨晩興總令種菜不種桃
新製長鑱木為柄家童頗解候天時鄰叟還能論地性
交交林路翳復開活活野泉流不定清晨聞鳥欣獨往
濃綠潑晴畦色淨老葉垂根孤蚓號殘英綴梗羣蜂競
乍縈新蔓喜籬長欲迸晩牙嫌土硬此時採擷自足飽
肯為食肝煩縣令古來名園悉可數金谷辟疆誇獨盛
鑿石圓開弄月池買花深作行春徑愛妾宵陪秉燭宴
狎朋晝接流觴詠長年歡樂豈知極迴首芳菲屬他姓
只今誰解問遺蹤斷甓摧垣無一剰乃知厚業要德守
那得衰榮但言命君能勤儉遺子孫應有佳名書郡乘
明皇秉燭夜游圖
華萼樓頭日初墮紫衣催上宫門鎖大家今夕宴西園
高爇銀盤百枝火海棠欲睡不得成紅妝照見殊分明
滿庭紫燄作春霧不知有月空中行新譜霓裳試初按
内使頻呼燒燭換知更宫女報銅籤歌舞休催夜方半
共言醉飲終此宵明日且免羣臣朝只憂風露漸欲冷
妃子衣薄愁成嬌琵琶羯鼓相追續白日君心歡不足
此時何暇化光明去照逃亡小家屋姑蘇臺上長夜歌
江都宫裏飛螢多一般行樂未知極烽火忽至將如何
可憐蜀道歸來客南内凄涼頭盡白孤燈不照返魂人
梧桐夜雨秋蕭瑟
黑河秋風引賦趙王孫家琵琶蓋其名也
冰天夜裂天垂泣雲壓鷹低翻翅濕髯王醉影抱寒驚
氊殿嘈嘈箭鳴急紅冰淚落衰燈下倒卷河流入絃瀉
瘦駝卧磧歇鈴車朴朔隂沙鬼行野漢魂私語鬢風凄
都護營荒咽凍鼙蘭山木葉連愁起散入寒門三萬里
夢斷金蟾隔煙小青冢埋聲秋不曉
泉州陳氏婦夫泛海溺死守志
妾家温陵近南浦嫁得良人業為賈良人年長愛遠游
不敢新妝暎門戶販寶遙聞去百蠻朝朝海上望青山
不仁無那蛟龍横漂沒孤舟那得還君非渡河老狂父
波濤如山何不顧尋屍便欲赴窮淵膝下嬌兒誰與哺
十載空閨守寸心滄溟水淺恨情深願身不化山頭石
化作孤飛精衞禽
江上晩過鄰塢看花因憶南園舊游
去年看花在城郭今年看花向村落花開依舊自芳菲
客思居然成寂寞亂後城南花已空廢園門鎖鳥聲中
翻憐此地春風在暎水穿籬發幾叢年時游伴俱何處
秖有閒蜂隨繞樹欲慰春愁無酒家殘香細雨空歸去
香水溪
粉痕凝水春溶溶暖香流水銅溝宫月明曾照美人浴
影與桃花相間紅玉肌羞露誰能見只有鴛鴦窺半面
絳綃圍掩怯新涼歸卧芙蓉池上殿空洗鉛妝不洗妖
坐傾人國幾良宵驪山更有湯泉在千古愁魂一種銷
贈丘老師
長春之孫自仙骨袖有蟠桃食遺核平生不學燒汞方
唾視黃金等何物滿城誰識舊庚桑白髮人中似鶴長
時上高樓惟獨醉榴皮書破壁塵香
題朱氏梅雪軒
石城山居梅萬塢冒雪曾來扣僧戶爛然如見會羣妃
白鳳繽紛下瑤圃數片輕吹著鬢華乍看是雪又疑花
迷魂亂眼春如海那辨南枝映竹斜獨披鶴氅穿林去
棟壓寒梢應幾樹聽響方知夜酒時聞香始識繁開處
回首春風憶舊游夢尋歸路隔羅浮年來驢背無詩思
醉踏塵埃空自愁
石崇墓
虯須欲怒珊瑚折步障圍春錦雲熱真珠換妾勝驚鴻
笑踏香塵如踏空酒闌金谷鶯花醉家逐樓前舞裙墜
財多買得東市愁羅綺散盡餘荒丘猶憐白首同歸者
坐伴游魂楓樹下
太湖石
沒人采石山根淵投身不試饑蛟涎馮夷不解護潛寶
幾片捧出如青蓮寒姿本是湖水骨波濤漱擊應千年
初疑鬼怪離洞府珊瑚鐵網相鈎連嵌空突兀多異態
雲吐夏浦芝生田龍鱗含雨晩猶潤豹質隠霧朝常鮮
清音叩罷磬韻遠微靨洗出珠窩圓坐移各岫置庭砌
日照彷彿生紫煙三峰削成泰華掌一穴透入仇池天
醉中時倒倚蒼蘚秋風冷逼吟詩肩洛陽園墅汴宫苑
當時駢列誇奇妍黃羅封蓋素氊裹萬里貢餉勞車船
奢游事歇家園廢盡仆荆棘荒池邊人生嗜此亦可笑
有身豈得如石堅百年零落竟誰在空品甲乙煩題鐫
又嗟此石何獻巧自召鑿取虧天全不如頑礦世所棄
滿山長作牛羊眠
客舍雨中聽江卿吹簫
客中久不聞絲竹此夕逢君吹紫玉斷猿哀鴈總驚啼
我亦無端淚相續數聲嫋嫋復嗚嗚散入寒雲細欲無
愁望洞庭空落木夢游秦苑總荒蕪曲中只訴君心苦
不道人聽更悽楚關山燈下歎羇臣江浦舟中泣嫠婦
憶昨閶門費酒貲玉人邀坐弄參差彩霞深院花開處
明月高樓鶴去時如今忽在他鄉外風雨寒窗兩憔悴
恨無百斛金陵春同上鳳凰臺上醉始知嶰谷枯篁枝
中有人間無限悲願君袖歸挂高壁莫更相逢容易吹
贈金華隠者
我聞名山洞府三十六一一靈蹤紀真籙金華秀出向
東南遠勝陽明與勾曲樓臺縹緲開煙霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛來恍惚誰解尋謾說至
今猶不死松花酒熟何處游瑤草自綠春巖幽羣羊卧
地散如石老鹿耕田馴似牛聞有隠君子乃是學仙者
自從入山中不會到山下世人莫知其姓名以山呼之
不敢輕樵夫忽見苦未識只疑便是黃初平嗟我胡為
在塵網遠望高峰若天壤茯苓夜煑倘許餐銕杖來敲
石門響
春初來
春初來柳條欲舒花未開曉日窗前鳥聲喜似報春來
喚人起東風吹暖入煙痕綠遍江南幾千里去年春去
意愁人倏忽今年又見春但欲逢春醉杯酒不管相思
成白首
烏夜村
荒村烏夜棲忽繞月明啼生得東家女身為萬乘妻至
今種高樹不遣烏飛去居人凡幾家愛聽啼啞啞啼啞
啞勿驚怪婦開門向烏拜
次韻過建平縣
縣雖三戶小地僻罷兵防茶市逢山客楓祠祭石郎雲
埋鳴澗斧沙壓度溪航應愛青山好經過駐客裝
雨篷
楚雨滿汀洲瀟瀟灑客舟夢驚孤枕夜愁掩一篷秋葦
葉寒相戰灘聲暗共流此時湘浦上同聽只沙鷗
梧桐
井邊雙玉樹高結自生涼影散秋雲薄聲喧夜雨長疎
英飄碧簟亂葉響銀牀綠綺誰能斲持將奏鳳凰
圍棋
偶與消閒客圍棋向竹林聲敲驚鶴夢局罷轉桐隂坐
對忘言久相攻運意深此間元有樂何用橘中尋
簟
蠻藤巧織成乍展覺涼生紋蹙寒波細光搖夜月明坐
令葵扇棄眠與石牀平須信南軒下炎天夢亦清
流螢
熠熠復青熒流光不自停暗飛如避月遠墮欲隨星穿
樹臨幽檻緣莎集小庭莫將羅扇撲囊取照遺經
錢塘送馬使君之吳中
樟亭離席散遙發畫幡車飛雉新阡麥啼鸎故苑花望
山登郡閣行水到田家莫道凝香句前人獨可誇
和周山人見寄寒夜客懷之作
亂世難為客流年易作翁百憂尋歲暮孤夢怯囊空門
掩雲峰裏燈明雪竹中無因乘夜訪相慰一尊同
城西客舍送周著作砥
客中寒食後惆悵送君違花隠歸城旆風吹渡水衣夜
窗炊黍散春苑鬭茶稀誰念西齋雨相思獨掩扉
西清對雨
楚臺雲起迥漢苑雨來微曉濕宫城旆寒沾陛楯衣溝
中隨葉墮爐畔帶烟飛坐詠西清暇君王召對稀
送張司勲赴寳慶同知
乍出司勲幕還乘别駕車按圖猶漢地輸布盡蠻家山
熟蛇懸樹江晴鶴浴沙郡樓回首處北斗近京華
寓天界寺
雨過帝城頭香凝佛界幽果園春乳雀花殿午鳴鳩萬
履隨鐘集千燈入鏡流禪居容旅跡不覺久淹留
送前進士夏尚之歸宜春
凄涼庾開府老去復何如故國歸鴻少新潮振鷺多菊
荒應自歎麥秀竟誰歌相送堪愁思蕭蕭楚水波
送鮑翰林遷官陜右
鑾坡初罷直西去惜離羣載筆唐供奉褰帷漢使君濁
流河驛雨高樹嶽祠雲公暇應懷古登臨賦夕曛
送前國王助教歸臨川
去國獨依依羈臣淚濕衣夢中燕月冷望裏楚山微世
變人驚老身全詔許歸舟前楓葉落應到故園扉
送潘巡簡之閩中
京師到閩海秋色幾程餘莎柵山兵守榕林島戶居曉
衙雞應鼔晩邏騎隨車清世無他警將軍好讀書
送朱從事之吳興
釋褐方從宦青山故郡鄰草深湖帶雨花暗驛藏春鼔
聚祈蠶女舟逢射鴨人幕中應久待徒此惜離辰
京師寓廨呈知巳
誰言舊隠非獨處靜相依綠樹城通苑青山寺對扉官
閒休直早客久夢還稀是物春來典惟存舊賜衣
贈張省郎
漢署早為郎長遊鳳沼傍雞知壺水候馬識火城光每
載趨曹筆時薰直省香邊書無一羽冠蓋得翺翔
甘露寺
勝地江山壯名林歲月遙刹藏京口樹鐘送海門潮月
黑龍光吐天清蜃氣銷何當尋狠石閒坐話前朝
何隠君小墅
移家營别墅一逕竹扉開泉滿疏渠放花多借地栽壁
間田器挂窗裏浦帆來自戀幽居樂誰言是棄材
贈張明府
聞道彈琴處門前柳帶沙海珍通估市湖税減漁家暮
港迷荷葉秋田間豆花亂來無此地君政亦堪誇
溪上
秋色共溪長游人笑語涼萍開天倒影蓮墮水流香魚
罶和星漉禽罝帶雨張從今搖桂棹不必問瀟湘
寄錢塘諸故友
年少客名都狂游每共呼荷深箏在舫竹靜矢鳴壺明
月潮千里殘陽雨半湖故人能念否歡意共來無
題張靜居畫
楚客寫荆岑秋雲隔浦隂人家連橘塢水廟暎楓林亂
後清游歇愁邊遠色深相看休向晩怕有峽猿吟
答陳則見寄
何由慰遠思獨詠寄來詩行路方難日清秋欲盡時江
多驚鴈火樹少宿烏枝早晩如相見應憐有鬢絲
晩次西陵館
匹馬倦嘶風蕭蕭逐轉蓬地經兵亂後歲盡客愁中晩
渡新潮急寒山舊驛空可憐今夜月相照宿江東
送僧恬歸靈隠
遊方應未久柳色變新年在路逢春雪還山訪冷泉鐘
催投寺錫燈照泊江船法意休多問無言即是禪
江上寄王校書行
寥落舊歡違江邊獨掩扉鄰家聞暮笛客舍試春衣宿
鳥歸山亂行人渡水稀相思比花絮斜日繞城飛
微恙江館夜作
寒燈坐江館愁逼歲闌珊苦恨應催老微疴似忌閒雞
前星列屋鴈外月臨灣明日將來藥身猶懶入關
送柔上人得船字
叢林初結夏東去又飄然罷說天台講行參雪竇禪殘
經松下几遠磬月中船不用悲離别師今絶妄緣
中秋琵琶洲宴集得紅字
香霧夕濛濛孤高桂樹東影疎林際月涼近水邊風重
露流杯綠繁星亂燭紅明年江海上高會與誰同
過劉山人園
欲問幽棲處花溪逐澗迴夕烟羅幕卷春雨藥房開野
鶴知琴意山蜂給酒材城中少閒客誰解引車來
送胡銓游會稽
山水獨行徧苕溪仍剡溪衣逢新火減舟渡雜花迷黃
絹尋碑讀紅裙賭墅攜蘭亭舊基在觴詠付新題
鐘山雲齋圖
山勢識龍蟠香臺擁翠巒草堂猿嘯晩蕙帳鶴驚寒雲
擁梁僧塔苔封宋帝壇昔年游歴處今向畫中看
次韻陳留公見貽湖上行屯之作
湖隂巡壘罷緩服上仙舟景好看宜晩詩清賦為秋葉
應隨鳥散山欲趁波流亦有東遊興空憐未得酬
鄰家桃花
春色東家出相窺似有心曲垣遮自短别院閉還深影
動疑人折香搖妒蝶尋好風時解意吹片拂羅襟
和王較理夜坐
池暝花如霧蒼蒼月照開梁空雙燕睡簾暗一螢來兵
散誰家笛人違此夜杯如何對清景愁思卻相催
宿道王蘭若
借榻到僧扉雖安未是歸暝禽愁雪意夜篠助風威燭
盡思燃帶衾寒起覆衣不知孤棹去明夕更何依
除夕客中與家兄守歲
雨雪遠村中猿鳴旅館空守爐銷宿凍停燭待春風有
恨能催老無文解送窮却憐今夕酒還與弟兄同
西園閒興
看到竹過鄰園林獨卧身鳥聲閒似野人意倦如春殘
雨驚池樹斜陽照隙塵如何堂上客不及燕來頻
步至東臯
斜日半川明幽人每獨行愁懷逢暮慘詩意入秋清鳥
啄孤楊碎蟲懸落葉輕如何得歸後猶似客中情
郊墅雜賦七首
江水舍西東鄰家是釣翁路痕深草沒井脈暗潮通籬
隔蔬邊雨門開竹下風不因時賣畚何事入城中
幽事向誰誇孤吟對晩沙浣衣江動月繫艇岸垂花行
蟻如知路歸鳬自識家一尊茅屋底隨意答春華
移家到渚濱沙鳥便相親地僻偏容懶村荒却稱貧犬
隨春饁女雞喚曉耕人願得無愁事閒眠老此身
紛紛謝人役寂寂戀吾居細雨春雩後斜陽社飲餘岸
花飛趁蝶池葉墮驚魚好了公家事休令吏到廬
路迂橋斷處門靜犢眠時孤墅藏羣柳諸田灌一陂僮
閒春作少婦懶午炊遲誰道花源好還令太守知
入夜潮侵戶經秋雨壞垣里人淳少訟田父醉多言稻
蟹燈前聚莎蟲機下喧自應耽野趣不是戀鄉園
欲沽嗟市遠煙火隔江波客到寒齋少人歸晩渡多汙
書燈燼落驚枕櫓聲過豈敢愁荒寂時危免負戈
臨頓里
沐罷便輕幘消搖詠晩天清風蘇病鶴驟雨集鳴蟬舊
史堆緗素新經錄洞玄誰知城郭裏别自有林泉
夜起觀月
一春夜多雨今宵初月明窗閒幽夢覺起憶故園行露
下花微委煙中鳥忽鳴誰同賞清景惆悵倚前楹
晩霞獨酌南樓
倦客豈遷客故鄉非異鄉鱸肥蓴菜紫鴈響柳條黃湖
闊已秋雨樓高猶夕陽登臨何必賦把酒據胡牀
題宋迪晩煙歸舍圖
落日下山嶺行人逢已稀煙中望田舍水次掩荆扉鳥
亂夕林暗草多秋逕微家人應候我賣畚到城歸
送鮑修撰出官關中
辭朝西入陜車發勤征塵小麥行時熟啼鸎别處頻關
前周故尹灞上漢遺民直院青綾舊臨川赤組新山連
樂遊苑樹繞富平津君去方年少還能論過秦
翫花池
桃枝兼杏葉春色繞宫池正愛紅繁處還憐綠淨時花
香泛幽沚媚影照清漪垂條看妓折墮萼見魚吹杯涵
明月瀉舟逐彩霞移水流花落盡君王醉不知
詠夢
的的緣愁得濛濛與醉和輕隨雲浩蕩暗越嶺嵯峨夜
店嗟偏短春閨思最多關山歸識路江渚去淩波蝴蝶
誰家信鴛鴦别浦歌靜嫌風動竹鬭怯雨鳴荷寂歴窗
扃紙低遲帳捲羅知情惟枕共送恨忽鐘過縞袂香猶
在朱絃字不磨陽臺莫重問千載笑巫娥
奉迎車駕享太廟還宫
鳴蹕聲中曉伏迴錦裝馴象踏紅埃半空雲影看旗動
滿道天香捧駕來漢酎祭餘清廟閉舜衣垂處紫宫開
禮成海内人皆慶獻頌應慙自乏才
九日陪諸閣老食賜糕次謝授經韻
叨陪講席接詞曹曉禁霜花點素袍院貯圖書西掖靜
雲連宫殿北山高故園莫憶黃花酒内府初嘗赤棗糕
最愛鳳毛今復見便令池上一揮毫
送沈左司從汪參政分省陜西
重臣分陜去臺端賓從威儀盡漢官四塞河山歸版籍
百年父老見衣冠函關月落聽雞度華嶽雲開立馬看
知爾西行定回首如今江左是長安
吳僧日章講師赴召修蔣山普度佛事既罷東
歸送别
萬人擁坐聽潮音寶刹曾迂玉駕臨佛法晨敷三藏秘
帝恩春及九原深鍾山坐處花頻雨練浦歸時樹欲隂
擬問楞伽嗟已别楚江飛錫暮沈沈
清明呈館中諸公
新煙著柳禁垣斜杏酪分香俗共誇白下有山皆繞郭
清明無客不思家卞侯墓上迷芳草盧女門前映落花
喜得故人同待詔擬沽春酒醉京華
送易左司分省廣西
朝廷特念遠民深畫省分官出桂林油幕乍開依漢節
卉衣時到貢蠻金四時花發山多暖半日嵐開市尚隂
虞帝祠前黃竹裏相思莫聽鷓鴣吟
送葉判官赴高唐時使安南還
銅柱巖前使節過貢隨歸騎入京多一官暫遣陪成瑨
片語曾煩下趙陀曉拜賜衣辭絳闕秋催征棹渡黃河
政餘好賦登臨咏聞說州人最善歌
寄題安慶城樓
層構初成百戰終憑高應喜楚氛空山隨粉堞連雲起
江引清淮與海通遠客帆檣秋水外殘兵鼓角夕陽中
時清莫問英雄事回首長烟滅去鴻
送丕上人還四明育王寺
解夏還尋舊寺棲滿船黃葉過長溪袈裟影入秋山遠
舍利光懸夜塔低鵝識講時常繞聽猿知定後不驚啼
卻慙擾擾塵中客覺路如今去尚迷
送吳生赴汴省其父指揮
都亭槐雨淨朝埃彩服逢秋試剪裁定遠未歸雙節在
孝廉初去一船開城依梁苑煙中閉河繞隋堤樹裏迴
家慶拜餘尋舊跡夕陽騎馬過繁臺
夜聞吳女誦經
雲窗月帳散花多閒讀金經夜若何嬌舌乍彈鶯學語
芳心已定井銷波尼師曾教青蓮偈女伴徒為白苧歌
聽處若迷空色相應須愁殺病維摩
遊南峰寺有支遁放鶴亭
每向人間望碧峰石門今得問幽蹤路綠風磴泠泠策
寺隔煙蘿杳杳鐘窗下鳥來多墜菓亭前鶴去只高松
一龕願借依香火莫道詩人少戴顒
次韻楊署令雨中卧疾
雙桐分蔭曉池清乍喜新晴覺病輕蛛曳林風吹欲斷
鷺經沙雨洗偏明吟多梢怯開窗寫卧久渾忘出市行
不道春歸踰一月起聞歌鳥尚疑鶯
送何記室遊湖州
暮雨關城獨去遲少年心事蒯緱知故人當路輕貧賤
倦客逢秋惡别離疎柳一旗江上酒亂山孤棹道中詩
水嬉散後湖亭廢此去煩君弔牧之
賦得寒山寺送别
楓橋西望碧山微寺對寒江獨掩扉船裏鐘催行客起
塔中燈照遠僧歸漁村寂寂孤烟近官路蕭蕭衆葉稀
須記姑蘇城外泊烏啼時節與君違
送何明府之秦郵
馬前風葉助離聲楚驛都荒不計程一令尚淹三縣事
幾家曾見十年兵夕陽遠樹烟生戍秋雨殘荷水繞城
父老不須重歎息君來應有故鄉情
婁江寓舍喜王七隅見過卻送還郭
送君只過孝廉橋不似君來訪我遙路未同歸鴻杳杳
門方孤掩竹蕭蕭遠愁忽與鐘聲至殘醉微兼燭燼銷
莫道扁舟難重過寒江日日有回潮
答吕山人見寄
一罷僧房看竹期行吟何處復相隨烟波遠渚難尋路
風雨幽窗忽送詩故舊誰非嗟别者鄉園同是憶歸時
莫愁孤館春寥落且向江干避亂離
送周省郎之海虞判官
黃茅連野邑城荒佐邑初煩舊省郎鴈起海風吹暮角
雞鳴關月照晨妝讀書臺下逢人少濡墨廳中憶尉狂
君到官曹無事日一尊為我酹斜陽
贈林泉民張夢辰次張貞居外史韻
雨船幾度載狂客詩卷平生隨老翁林下自成麋鹿友
世間相去馬牛風曉窗炊熟露葵紫秋寺寫殘霜葉紅
他日倘修耆舊傳著君應在隠淪中
倚樓
西館樓前見鴈行桂花初白柳枝黃凭欄有客迎秋思
捲箔誰家出晩妝未放離魂尋楚雨已看歸鬢點吳霜
自憐對酒還惆悵不及分司御史狂
送錢塘守
繁華莫歎異昇平到郡初煩露冕行幕下吏書催署字
湖中妓舫歇歌聲潮來兩渡皆侵岸日落諸山半入城
休沐南屛煩一到松間尋我舊題名
陪臨川公遊天池
騎馬尋幽度嶺遲老僧曾識使君誰門開紅葉林間寺
泉浸青山石上池殘果已收猿食少枯松欲折鶴巢危
壁間不用題名字無限蒼苔沒舊碑
宿張氏江館
極浦荒雲一棹行遠投江館駐宵程客中得酒銜悲喜
亂後逢人說死生木葉未空寒鳥聚海潮初上曙雞鳴
政憐此地無驚擾歸夢如何又入城
送李使君鎮海昌
海風千里捲雙旌按轡初聞屬部清人雜島夷爭午市
潮隨山雨入秋城鳴狐不近睢陽廟突騎猶屯廣利營
肯掃帳中容我醉夜深燃燭卧談兵
賦得惠山泉送客遊越
雲液流甘漱石牙潤通錫麓樹增華汲來晨冷和山雨
飲處春香帶瀑花合契老僧煩每護修經幽客記曾誇
送行一斛還堪贈往試雲門日注茶
寄題張著作菁山隠居
霞映青山似赤城歸棲聞已謝時名半湖殘雨收虹影
幾樹斜陽帶鳥聲竹下逢僧投杖揖蘿間候客抱琴行
平生應笑王夷甫末路方言少宦情
喜逢賀叔庸送還錢塘
暫來還去獨翩翩賀監清狂已欲遷三日小樓延解榻
幾人南浦送回船鴈呼舊侶投雲外梅試初花在雪前
歸去西湖柳邊宅應娛鶴髮慶新年
送伊兵曹赴邊
少年恥著惠文冠幕下時時把劍看官燭未銷雞送曉
軍笳忽動馬嘶寒關連雲樹征途迥塞接霜蕪戰地寬
見說長平門下客奇材惟有一任安
吳下聞梁賓客子天爵復送還會稽
識君京國暫相從别去堪憐此再逢共把一杯官市酒
初聞半夜客船鐘吳洲鴈落潮痕淺越嶠猿啼樹影重
曾作尊翁舊僚屬臨分離恨倍人濃
江村
南囿薰風吹葛衣汀花未落岸花稀水神廟下莎侵路
江叟門前柳映磯犢卧已知耕耒歇鷗驚長見釣船歸
天隨宅畔吾曾住留得閒罾掛夕暉
田園書事
西園春去綠隂成已覺南窗枕簟清簾捲斜陽歸燕入
池生芳草亂蛙鳴葉過穀雨花猶在衣近梅天潤易生
獨坐正知閒晝永吟餘消盡篆烟輕
靈巖寺
閒上香臺望下方漁村樵塢晝蒼蒼傾城人遠苔生逕
歸寺僧稀葉滿廊雲散池邊留塔影雨來天外失湖光
廢興皆幻何須問獨自吟詩送夕陽
喜宋山人見過
攜琴遠趁渡江船煩覓幽蹤浦樹邊别久忽看梅早發
話長應讓鴈先眠一冬多暖天無雪半夜初寒月有烟
回首舊遊君莫念歸來好種葑門田
上已有懷
春寒渾未減征衣愁對佳辰坐掩扉江上琴書留滯久
水邊車馬袚除稀閒園細雨梨花落廢苑平蕪燕子飛
欲覓蘭亭會中友幾人遷謫未能歸
蘆花簾
菼茸織出緯蕭機未許蝦鬚獨衒奇寒雪照庭晴不捲
白雲當戶晝長垂恍疑柳絮風穿早不管梨花月到遲
自是楚江秋一片移來休使白鷗知
附佺和詩
璇宫皇女不停梭織得疎簾映薜蘿漁父閒眠鈎畔雪
洛神微步隙中波還同魯縞穿風薄詎比湘筠染淚多
幾度塞鴻飛不過蕭蕭月影恐張羅
過吳淞江風雨不可渡晩覓漁舟抵松陵官館
風雨方知客路難飛鴻相逐渡江湍港收漁市舟歸晩
門掩官廳燭對寒此地昔年曾遠宿何人今夕共清歡
枕邊不為江聲急夢寢憂時未得安
梅花六首
瓊姿只合在瑤臺誰向江南處處栽雪滿山中高士卧
月明林下美人來寒依疎影蕭蕭竹春掩殘香漠漠苔
自去何郎無好詠東風愁寂幾回開
縞袂相逢半是仙平生水竹有深緣將疎尚密微經雨
似暗還明遠在煙薄暝山家松樹下嫩寒江店杏花前
秦人若解當時種不引漁郎入洞天
翠羽驚飛别樹頭冷香狼籍倩誰收騎驢客醉風吹帽
放鶴人歸雪滿舟淡月微雲皆似夢空山流水獨成愁
幾看孤影低徊處只道花神夜出遊
淡淡霜華濕粉痕誰施綃帳護香温詩隨十里尋春路
愁在三更掛月村飛去只憂雲作伴銷來肯信玉為魂
一尊欲訪羅浮客落葉空山正掩門
雲霧為屛雪作宫塵埃無路可能通春風未動枝先覺
夜月初來樹欲空翠袖娉婷依竹下白衣瀟洒住山中
寂寥此地君休怨回首名園盡棘叢
夢斷揚州閣掩塵幽期猶自屬詩人立殘孤影長疑夜
看到餘芳不是春雲暖空山栽玉徧月寒深浦泣珠頻
掀篷圖裏當時見錯愛横斜却未真
歸吳至楓橋
遙看城郭尚疑非不見青山舊塔微官秩加身惟幻境
鄉音到耳是真歸夕陽寺掩啼烏在秋水橋空乳鴨飛
寄語里閭休復羨錦衣今已作荷衣
石牛
一拳怪石老山巔頭角崢嶸幾百年毛長紫苔春夜雨
身藏青草夕陽天中宵望月何曾喘盡日看雲自在眠
惱殺牧童呼不起數聲長笛思悠然
吐月峰
四更棲鳥驚山白初上月起開東閣看正在雲峰缺
題雜畫
夕陽數峰遠靄靄江南思烟外有鐘聲山僧獨歸寺
為外舅周隠君題雜畫五首
斜陽榜釣船秋色滿江天彷彿吾家近沙村落鴈邊
白鶴忽飛還松杉靄然暝明月出溪橋照見支筇影
落葉帶回吹荒筠冒幽石池上鳥鳴時閒齋掩秋夕
山深嵐氣寒高齋掩窗卧林間踏葉聲知有樵人過
西寺晩歸
遠寺别僧歸隨鐘出煙嶺犬吠竹林間斜陽見人影
江上酒家
門戶映垂楊春槽酒聲瀉幾度望高帘歸帆雨中下
鴈
初到别胡沙樓頭度影斜江南秋月好隨意宿蒹葭
寧真道館夜觀茆隠君畫
看山如見君君家在山下仙館憶君時明燈對圖畫
晩尋吕山人
小艇載琴行松花落晩晴君家最可認隔樹有書聲
喜從兄遠歸
聞汝歸舟到相迎只恐遲方當見時喜還憶别時悲
林下
樹涼山意秋雲澹川光夕林下不逢人幽芳共誰摘
得家書
未讀書中語憂懷已覺寬燈前看封篋題字有平安
蔡村田家
田中耒聲歇烟火西林起獨立候歸人柴門夕陽裏
夢中作
悠悠衆擾去寂寂孤吟歇雨過滿窗涼高林上明月
山中别寧公歸西塢
一上香臺看落暉沙村孤樹晩依依老僧不出青山寺
只有鐘聲送客歸
過保聖寺
隔江寒霧隠棲臺遠逐鐘聲放艇來亂後不知僧已去
幾堆紅葉寺門開
宫女圖
女奴扶醉踏蒼苔明月西園侍宴迴小犬隔花空吠影
夜深宫禁有誰來
過山家
流水聲中響緯車板橋春暗樹無花風前何處香來近
隔崦人家午焙茶
雲山樓閣圖
碧樹香臺錦繡連畫師應見亂離前如今風景那堪寫
廢寺空山鎖暮烟
雨中春望
郡齋高望見江頭油壁行春事已休落盡棠梨寒食雨
只應啼鳥不知愁
逢吳秀才復送歸江上
江上停舟問客蹤亂前相别此相逢暫時握手還分手
暮雨南陵水寺鐘
次韻春日漫興
水邊簾幕遠籠花遊女時時出浣紗記得横塘沽酒處
畫船明月載琵琶
偶睡
竹間門掩似僧居白豆花開片雨餘一榻茶烟成偶睡
覺來猶把讀殘書
舟歸江上過斜塘
漫漫村塘水沒沙清明初過已無花春寒欲雨歸心急
嬾住扁舟問酒家
秋江晩渡圖
鷓鴣飛盡一洲蘋帆帶秋雲度遠津底事愁看畫中景
昨朝曾送渡江人
舟次丹陽驛
沽酒來尋水驛門鄰船燈火語黃昏今朝始覺離鄉遠
身在丹陽郭外村
送郭省郎東歸
金陵兒女踏春陽金陵客子正思鄉一杯況復送君去
目斷飛花江水長
桃葉渡頭聞唱歌孤帆欲發奈愁何君歸是我來時路
山水無多離思多
客中憶二女
每憶門前兩候歸客中長夜夢魂飛料應此際猶依母
燈下看縫寄我衣
雨中過山
春雲晻靄澗奔渾風雨行人過一村不似山家深竹裏
乳鳩啼午未開門
袁安
洛下人家懶去干閉門僵卧雪漫漫立朝不附熏天勢
應為平生耐得寒
二喬觀兵書圖
共憑花几倚新妝玉女隂符讀幾行銅雀那能鎖春色
解將奇策教周郎
江行
家家漁網映迴橋春水初生沒樹腰客路江南烟雨裏
綠蕪芳草恨迢迢
背面美人圖
欲呼回首不知名背立東風幾許情莫道畫師元不見
傾城雖見畫難成
風雨早朝
漏屋雞鳴起濕烟蹇驢難借強朝天却思春水江南岸
閒聽篷聲卧釣船
江上雨中
江漲隨漚欲到門濕雲依樹易黃昏幽居常日無來客
何況瀟瀟雨滿村
過北莊訪友
淺水平沙凍鴨眠秋聲和鴈石橋邊尋君兼得尋詩興
野樹江雲欲雪天
宣和所題畫
御翰親題畫最工疎枝野鳥怨秋風那知回首宣和殿
物色凄涼與畫同
送徐山浩師還郭
欲共歸舟懶入城再三難判别時情聊題詩卷投君袖
相伴秋江此日行
紅梅
春暈冰綃倚竹低羅浮卻似武陵溪詩人從此來相覓
雪滿空山不復迷
題桂花美人
桂花庭院月紛紛按罷霓裳酒半醺折得一枝攜滿袖
羅衣今夜不須薰
送李丞之歸安
苕花微雨落秋汀一路青山棹幾亭預喜哦詩無俗吏
兩松相對縣丞廳
田舍夜舂
新婦舂糧獨睡遲夜寒茅屋雨來時燈前每囑兒休哭
明日行人要早炊
讀周記室荆南集
生别猶疑不再逢楚天雲樹隔重重愁來讀盡荆南稿
風雨空齋掩暮鐘
贈真上人
花下攜琴見此僧自言開法在金陵十年江海遊應遍
老去空山對一燈
題道上人墨梅
笛裏寒梢蕊自開幾年風雨不生苔山窗夜半禪初定
應喜無香觸鼻來
元夕聞城中放燈寄諸友
江邊寒雪閉寒扉坐戀梅花未解衣却憶今宵滿城月
看燈人醉踏歌歸
題瀑布泉
千山雲頂一泉飛仰面時驚雨濕衣彷彿香爐峰下看
滿溪紅葉訪僧歸
春睡圖
妝殘嬌睡帶餘酲鸚鵡當窗不敢驚誰信上陽宫内女
一春愁絶夢難成
巨然小景
隔溪山閣映秋開坐久鐘聲度水來遙指石橋村樹杪
一僧歸處是天台
中秋無月無酒
桂樹香寒掩畫樓江雲黯淡蔽天秋道人莫喚嫦娥出
照見空樽却是愁
慰人悼亡
朱字箜篌委網塵月明不見理絲人鏡臺窗下櫻桃樹
應是當年折剰春
石倉歴代詩選卷二百九十三
