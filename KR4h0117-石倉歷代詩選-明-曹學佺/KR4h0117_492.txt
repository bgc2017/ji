石倉歴代詩選卷四百九十二
明曹學佺編
明詩次集一百二十六
祝允明
前緩聲歌
瑤川遵穆晏汾水從軒游玄王啟靈會道官亦交酬蒼
禽唳金支瓊鸞翥綘幬靈賓戛韻石子登引空謳聖日
麗萬舞祥吹振清球川后迎皓蜺波臣趨翠虬湘姬偶
芳席巫女行玉羞天老獻秘文聖年無時秋
董嬌嬈
京洛何迢迢紫衢通麗譙采桑誰氏子不解意飄搖強腕折高
枝卑指攬柔條詎知枯殘日不愛彼穠朝何當華堂上儷瑟歌
此謠此謠固君情不移芳與彫吾將持贈子聞是董嬌嬈
隴頭樹
隴頭多嘉樹君持作梁柱清晨覆賓相白日抱歌舞哀
哉北邙麓日日聽人哭
隴頭水
流水出隴頭白日亂高樹四海遠深淵原泉日夜注不
見人物景獨向東流去
吳趨
閶闔紅樓起臯橋渌水廻綺羅搖日麗車馬逐雲来施
旦非吳豔機雲是晉才欲歌遺古調風俗轉堪哀
雜詩
滔滔川上水羃羃隄邊草行行遠方客歴歴山下道道
遠行易疲白日坐已馳無憂白日暮祗恐嚴霜華日暮
行復朝嚴霜草以彫
其二
夭夭南國子聲伎妙入神審音類子野歌舞傾都闉城
邑不足留引領奉韶鈞浮雲翳廣路且與閭里親倡家
日還往哇滛累其真簡兮前上處謂言不足珍樂府久
隔絶繫籍猶相因嘯謌且自樂亦以共嘉賓
述行
人理有大合大合及兹辰束楚當星戶虹梁就鳥津彼
其行結帨予亦御周輪從雲来粲者巹醴合良人永始
承遙緒昌圖啟後珍慷慨山河誓與子並千春
又
六極兼弱貧百罹萃凶孤素薄綜物懷坐為鄙人圖倉
箱既涼匱米鹽務錙銖自持稿桐姿埋沈向泥塗
又
讀禮訖祥禫試琴成笙歌丘墳肆畋狩志行窮琢磨天
人貫麤微昔今紛網羅大道彌宇宙眇薄將如何
又
先人有高樓遺我端居室幸無喪志物塞楹簡編集皇
仁植丕訓子氏張萬術閉關斷来鞅庶以究昕夕
又
學聚勤殖藏息游解紆結寬原或流衍澂泉共甘洌攀
條采碩果循畦屏衰葉幽禽答遐韻候蟲依氣節芳靄
蒙晨榮明輝揚夕月拔時附絶駕塞兌謝塵轍
又
戔戔抱微禀自擬猶萍蓬企瞻先哲民終羞絶蘿松追
隨不越羣何足為不同何為蕩蕩世亦復此不容無悶
見君子先師嘗發曚平平王道間萬厲頻交攻苟無反
躬術何以禦諸兇皇仁卒全物莫高匪玄穹
又
䟽單勿復道幸抱此高襟玅鑑既弘照大車亦雄任如
何覆載洪行迹復淹沉孤征即長道纏綿荆莽侵焉能
不跼蹐日月坐以深
又
素無經世懷學仕本先訓終然拙枘鑿株木臋久困渾
玄當有期或合阮君遯元龜幸垂兆長往乃無悶
又
檿榆樊石扉垝垣卑四周前楹舒廣場後宇環澄流微
淪帶山趾半覆花竹幽長夏宜游浴高蔭終日休豈必
商丘間點爾聊同遊
又
清晨風候淑引策出郊郭青黃交遠疇循許桑沃若白
雲被華岑飛澗濯幽壑汎眺思累新冥會神逾廓命儔
賞已豪孤尋寂倍樂
又
遙賢故懷益密哲重應欽四海三數君垂眷後先深年
位非所限存沒或殊今淵淵玄酒味粲粲瑤華音懷哉
以拜嘉畢世銘卑襟
又
鳳鳥不見世四海以德稱虎豹伏深山雄鷙乃馳名日
月遞經天夕伏亦沈冥目趾待成功誰不仰其名所以
孔仲尼君子寂無聲嗟予蹇淹留閉戶乃浮名高卑共
彰徹近遠均一鳴惟憂邦必聞求之無其情
又
六籍統宇宙七緯鍵天人百子錯町畛萬家騰烟雲眇
𦕈予日接泳洽如淵鱗冥蒙日思道粲發時摛文紛綸
向一貫光彩摩三辰向来覺性言寂寞難重陳至樂終
百年與爾同埃塵
和陶淵明飲酒
明時耻韞玉抱策下丘山所獻幾何許腐義數千言有
司繆甄錄一出踰十年身世兩無補何物期自傳士生
三代後干名本其情所歎少可知科版獵空名二者齊
亡之何以為此生此生幸長存得失寧復驚陶公但飲
酒千載名自成
又
客来相話言言多非與是問我誰適從我不識譽毁幸
客来相過惟能默飲爾隨意翻瓦盆不解彈綠綺秋霜
瘁榮木春露華槁英逝者不能已愛憎誰為情吾生四
十年強半居欹傾不知誰為之孰為相號鳴局促百年
内安足稱達生
秋懷
時運無長榮清商多悲音悲音一何苦壯士有遠心蕭
蕭風篁亂瑟瑟&KR2212;蝛吟寄言眷萬古託之千霜林潯陽
有餘波涯岸倘能尋
已已閏九月十三夜夢中為游山詩
春觀入西岫區名意自別松嵐結幽賞蟲鳥弄餘悅花
氣韻蒼沈樹膚落翠雪天行無塵染丘臥自雲潔心在
道不違未覺萬物裂三爵已餘酣清心寫泉月
春日醉臥戲效太白
春風入芳壺吹出椒蘭香累酌無勸酬頽然倚東牀仙
人滿瑤京處處相迎將携手觀太鴻高揖辭虞唐人生
若無夢終世無鴻荒
别唐寅
長河堅冰至北風吹衣凉戶庭不可出送子上河梁握
手三數語禮不及壺觴前轅有征夫同行意異鄉人生
豈有定日月亦代明毛裘忽中卷先風欲飛翔南北各
轉首登途勿徊徨
雪後楊禮部邀宴用謝宣城韻分得濁字
季冬雪始降佳氣通歲朔君子良燕會時哲總延擢揖
遜粲賓禮登奏鬯嘉樂蘭薰互霑襲松顔齊卓犖遐覽
萬物昭無復見黟濁微言共一契所寄在綿邈
怨詩
繁霜隕衰秋萬物一無歡后稷苦望歲仲尼唱猗蘭東
海有憨龍西崖有煢鸞文王舊時操極古無人彈
舟行汶上看月
璇蓋瑩空青飛鑑泛華豔川原邈夷曠疎木媚寒㶑廣
路斷浮鞅旅翫諧靖念跡逝偕志行萬里靡坊塹苟無
趣操持誰能勞不厭
夢遊
航葦緣曲谿峽深谿轉幽瀅靚水氣廿葱蒼木蔭稠空
舠孤持檝愈入世彌遒步履窮豎亥秪此適余舟蟲鳥
元共性非契我何求
龍川山中早行二首
磻磻左山影横截右山腰辨色鳥讙翔微元漾晴朝浮
雲若中斷蔚蔚方行遙
朝雲山腰生我在雲中行只恐雲載我飛上白玉京世
塵邈已隔天雞猶未鳴須臾微風發東極金烏升
吉湖口湯泉
暮詭適修禊嘯侣閱靈淵機權知匪測槖籥詎云偏觱
沸連波起鴻罏不斷燃蓋石愈怪傑襟湖何渺綿蕭丘
有寒燄化理同一玄燧人與堯井無為帝力全
溧水官舍
皇州本荒麗倅府亦多暇高木停車蓋白石砥根下雞
犬寂不聞明窗晃低亞磵奏不絃琴山横無筆架流雲
過簷牖斜照盪書畫巖居固同此此寓未稅駕
出高淳縣望寶積寺塔
巖邑無闉闇出市即郊隰凄凉木石寡衡縱畎澮襲微
陽廣土被厚霰蔓草浥四垂天茫茫忽覯斯獨立檀欒
布牙角亭突樹磴級卑壓薈翳叢明標粉黛及遂疑㕓
井絡仍謂賢聖集旋行邇復遐窺戶廓沈戢游煩少解
散空諦亦叢及
夏日林間
空林坐遠暑松蓋載炎日重隂集凉氣薄吹颺亦及幽
禽時度語遙磵汎清瑟厨人列齋素稚子来供食援琴
弄山海頗復似加適牛羊下前山自入後簷息
汎舟登郡西諸山作
西巖蔚春氣丹翠絢長靄結駟出閶門日華浮羽蓋曉
市凑萬響方言九州會青翰迅妍洲遙遙背城邁中流
簫鼓鳴連甍夾隄起鶯吟芳樹間鷗舞澄沙際柳阪少
依依花溆始綷䌨逶迤度重嶺宛轉入蒙薈欣遭勝域
奏慮遣俗累解薄暮風詠歸華月漾玄瀨鳴笳震水關
登陸且廻憩遨翔訏可樂来往日月代
秋日作
危陽既驕夏衰霖復傷秋夏驕衆夫病秋傷田畯憂少
壯且頹墮耆人衷百愁萬物蒙化成聖賢豈有謀栖栖
非為佞駕言我焉求
答黃魯曾
昔與君子别朔雪正霏霏惠音阻良覿歎息避炎威偃
卧懷夙昔風雨渰凄凄磊磊井上松秋菊晩相依倏忽
時候變星霜迅若飛
挽歌詩
清晨出閶門丹旗何處翻問之路傍人新鬼即有墳翹
望旗中題知吾夙所敦昨朝華屋間啞啞相笑言日月
略流轉幽明已異門昔時強仁義兹辰聲益尊屬徒送
自返婦子亦一喧君獨長甘眠不知悲與歡由兹壽無
垠萬秋如一昏零霜殺宵草繞山遊微魂遊魂不復貴
所慰行節存
寶劍篇
我有三尺匣白石隠青鋒一藏三十年不敢輕開封無
人解舞術秋山鎻神龍時時自提看碧水蒼芙蓉家雞
未須割屠蛟或當逢想望張壯武揄揚郭代公高歌撫
匣卧欲哭干將翁幸得留光彩長飛星漢中
宮觀
青霞抱琳館蘿隂絡深逕龜遊煙沼煖鶴立天壇净微
香拂幽洞欲覓風不定雲房並縣簾晝日鎖虚静琪殿
臨高臺時聞落瑤磬循除步周匝徧扣無人應
太行歌
上客坐高堂聽僕歌太行六歲從先公騎馬出晉陽遙
循厚土足忽上天中央但聞風雷聲不見日月光狐兔
繞馬蹄虎豹嘷樹傍衡跨數十州四面殊封疆童心多
驚慄壯氣已飛揚自来江南郡佳麗稱吾鄉邈哉雄豪
觀窹寐不可忘
題隠士山居
志士果藏隠勝境合冲閒冥冥討幽賾息躬搆深山青
蘿施櫩宇循除鳴流湍綈韋積皮几時衡素絲彈出郭
便無累何煩嵩華艱危岑寄遠氣屹矣不可攀
家藏馬遠春山行樂大幅
淑候媚川石初景澹林霏扶藤循石坂楊柳共依依朱
絃卧行襆隨往抱希微無論遇高賞噐在道無違
神遊篇贈黃勉之
帝遺河上公下来赤縣遊采真金庭房漫衍三十秋禹
書眇一策詎幾窮沉幽蘭香帨亦感安能久綢繆回首
視泰元紫烟覆神州壘落結五丸杼軸冥交鉤内笈千
神鈴星雲表沉浮猿鹿總千歲桂姿無年休雨露黯在
下日月環輪流憶昨鶴上客招邀翫滄丘子既夙覯之
飄然躡霞輈長歌我勸駕神偕足孤留金鳥鳴日觀玉
女呼洗頭三壺風帆迅弱水不容舟隨風唾珠玉空徧
莫能收聞有金光草窈墨無所投井攀星辰宫忽恍垂
前旒長跪問寶章八荒極探摉一餐換塵骨萬品皆蜉
蝣與子無往来逍遙齊所求
清溪宫夢仙吟
都邑聲色區此有蓬蘿風黃埃不入門十月清溪宫幽
閣掩竹牖舒足眠高舂隔林羽衣人焚香鳴槁桐微火
縈屑沈綠塵婉空濛凄絃汎寒飈引聲入雲中吾不解
世曲聊與神明通思借大鯤翼小戲滄海東微暝已復
来客調猶未終
答孫山人一元寄吟卷歌
秋風落葉露為霜美人去我天一方只知朔鴈翔南去
寧解魚書可寄將分開尺素雲生手濯濯芙蓉倚楊柳
金丹熒熒伏鼎竈寶劍時時拂河斗仙韶本是清都樂
欲奏人間舞羣獸去年送别吴王臺屐齒微蹤長綠苔
相思每望秦川月寄信俄逢越使来越使能寄書不知
書中意何如君能寄詩卷不知我腸車輪轉李白上天
鮑照沒此聲何處君留得霞為衣兮月為澤金光草兮
換君骨二子雄風不可尋九霄星露夜沉沉但看一片
千年月懸向青天照我心
俞漢遠雲山圖
洞庭之南瀟湘西濕雲從龍凝不飛九疑縱横不可辨
二女望斷重華歸山河茫茫都一暝仙宫隱入層霄迥
水滸渾迷行路蹤雲端忽露青楓頂披圖亦覺亂心曲
嗟爾良工意何局人間晴雨相倚伏秪在君手一翻覆
戴進風雨歸舟圖
黃陵廟下瀟湘浦西風作寒東作雨鷓鴣啼舌到無聲
誰管行人望家苦柳州刺史幸不違長沙太傅音塵非
翠蛾斑管在何處萬古重華呼不歸
暮嶺歸樵圖
吴山嶺頭風蕭蕭吴山落暉紅抹腰蜿蜒鳥道自能認
只在山中非市朝燒薪煖酒換魚煑五十行歌氣如虎
朱翁側足金馬門吾儂未舍無媒路
將歸行
老龍渡頭秋欲歸炎州霜輕葉不飛江東遊客未授衣
擁衾支枕歌式微自余之来日三北燕吴萬里稀消息
高堂夢轉眼冥冥山圍蜑船天潑墨南溟有龍不可屠
北山有虎不可誅鴛鴦相望懷慈烏况又嶺南多鷓鴣
題徵明寫贈潘崇禮灌木寒泉大幅
具區之水被三州洞庭之樹千萬數沉森浩㵿天下竒
灌木寒流此何許潘君抱朴山水人策杖行徧滄浪濱
陽崖衆目悅暄媚忽逢隂&KR0676;如有神禹鎻老龍鐵索絶
拏雲怒雨出洞穴木號水呼竹石裂衆蛇從之互盤結
蛻骨戍削雜鱗鬛颼留風葉枸株橜急流抨撞石罅躍
珠跳汞走鬭瀺灂微茫上析河漢注奔赴繞若方丈脚
山鬼伏窺木客泣欲據恐被山伯抶仙老時下憩濯足
而晞髮招潘君兮吾子来共千歲以一一息潘君歸語
衡山氏仙之人兮不可以久留吾恐一往境俱失宣州
兔肩毛勁如石深醮金壺玄玉液閉門夜半役鬼工倏
忽移来窅無迹
丹陽曉發
京邑到来熟曉行如赴家月明人渡水星散樹驚鴉燈
影依依店茶聲遠遠車蕭騷兩秋鬢無處定生涯
旅情
旅食慙工部分擕念孟光歲時臨爼豆風露警衣裳滿
月當春面明霞見晩粧情懷宜自遣看是買臣鄉
江行
渡口人爭發出江舟巳微鐘聲離岸小帆影逐星稀朔
鴈連雲度寒潮伴月歸蒼然山一帶隱隱伏長圍
自末春入初夏歸舟即事
往往花移色交交烏換鳴雲將京國遠水别衛河清高
嘯迎風轉低眠看樹行殷勤吳郡酒還得此時情
醉
醉来中歲裏那復有童心秪覺忘人我何為更古今山
河秋兀兀星露夜愔愔惆悵惟陶阮懸知磊磈襟
循州春雨
物候逢春好春来悶轉深山城十日雨家國百年心海
吹饒生冷蠻雲易結隂循州元謫地何待此愁吟
漢室
漢室咸陽建山河百二開甘泉芝草出天馬大宛来宣
室宵衣問長楊獻賦回寧知天禄閣不用子雲才
滄浪池
出巷少人烟林霏四望懸冷光涵曲徑沉綠漾平漣古
寺依文殿高城瞰野田每經思版築忘世更懷賢
錢塘玄妙道院夜賦
枕席錢塘館更時未北還每當身作客轉覺意能閒雨
氣横秋海潮聲入夜山道人看默坐應笑鬢毛斑
與沈二少剛秋寓建業山院夜話
倦迹憐司馬清風遇隠侯鄉關不堪問文酒且須酬水
壓吳王國山横建鄴秋高臺仍可喜重見鳳凰遊
暮春山行
小艇出横塘西山曉氣蒼水車辛苦婦山轎冶遊郎麥
響家家碓茶提處處筐吴中好風景最好是農桑
舟行守風阻險輒睡酣適成詠
行役安危定心閒常自如每當驚灔澦偏得訪華胥適
逐牆頭蝶清涵水底魚覺来何以遣枕畔一堆書
友人郊墅
孤墅倚高原扁舟晩到門琴聲虚草閣月色滿江村霜
落魚蝦出烟收花竹繁不須燈下坐臨水好開尊
艇子
江南小艇子能住亦能詩梁柱無階砌門窗即枕帷坐
流看樹過行屋逐風移試欲作舟史半生居在斯
峽山寺
靈區苦不到到亦苦詩難景象絶聞見怪神如等閒地
將海作帶天借石為關何事仍堪恨塵生游子顔
足夢中句
遠公蓮作社陶令柳為門止酒用卿法攅眉吾不言白
雲時或散黃菊故應存二老皆寂寞千秋誰共論
廣川城
皎月浸嚴城蒼蒼百雉横木梁縣絙下竹柝夾鼙鳴水
部從時飲山人入夜行因思趙公子封邑尚垂名
題湯三城南莊子
喜樹夾茅堂城南十畝莊竹窗遙列岫花溆密圍墻兔
捷罝施路魚肥笱在梁每来無世事秪覺道心長
昆福寺
壞閣尚岧嶤寒房繞寂寥木撑危殿角草出斷碑腰門
鑰凝塵滅香爐火氣銷竟空惟佛觀亦自有榮彫
白蓮寺
臺殿切層霄丹霞遠建標名傳白蓮妙年紀赤烏遥迤
邐城連郭廻環水貫橋重来擬分榻塵慮未全消
滄州姚家涵碧閣
寒塘帶州廨幽趣似郊坰樹影倒浮綠天光平漾青石
渠方似矩板屋小如舲相對只魚鳥濠梁同性靈
三月三日施侍御邀宴姚將軍莊宅
日影迂龍轡春光溢鳳城繡衣乘暇出翠幰逐空行姑
蔑金盤露郎邪石首羹簮纓雜巾褐莫遣野人驚
金華見山亭
郡廨當空立林亭面爽開窗中列岫遠江上送青来京
兆眉長嫵陶公菊自裁安能乞勾漏把笏此徘徊
隠者
白石薜蘿房青山雲水鄉琴傳雷氏斷書是汲丘藏鹿
友同無我蜂分亦讓王枕中藏雅道一卧即羲皇
贈董五寬
邵南今隱士園北有幽居出市或賣藥閉門惟讀書白
雲媚脩竹嘉木蔭青渠見說新成賦題名後遂初
贈隣院深上人
竹院名童子茅齋坐已公亦如王舍内却愧魯家東共
味井泉接分隂樹影中閒眠時倡和律吕隔墻通
題人園居
未必丘樊好幽居趣自深遲行避小草高卧託喬林抱
灌惟知甕揮鋤不見金問渠終歲裏曾有惜葵心
静女眠春曉
陳月元非璧荆雲本是人抱衾辭永夜失枕卧嬌春嘶
馬應南陌流鶯在北隣城隅如可俟無事夢含顰
謝道士挽詩
雲房覆清址猶自鎖虛寒耿耿鶴一隻蕭蕭竹數竿友
人留樂餌弟子代簮冠欲續周師傳傳師與衆看
顧明府榮夫
雞山燕市每依依此日都抛入洛衣家近鬱林公舊隠
門如彭澤令初歸空憐舊社惟君密却笑無車訪我稀
最愛滄浪池水好幾時同坐一方磯
朱提刑升之
渚萍漂泊合江蘺並逐東流更不移豈獨松篁能晩節
共抛簪紱向明時烟霞草樹春容與霄漢星辰夜陸離
慙愧逢人說桑梓只如黃卷對光儀
閒居秋日
逃暑應能暫閉關未須多把古賢扳并抛杯杓方為嬾
少事篇章恐礙閒風墮一庭鄰寺葉雲開半面隔城山
浮生只說潜居易隠比求名事更艱
早春江行
五十六年行役身又漂萍葉及初春桕燈向壁吟殘句
江雨敲窗夢故人鶯囀上林空倚翠月生南浦幾傷神
還家想得兒童笑毛髮蒼浪綠綬新
縣齋
縣齋孤坐暫澄懷未覺飛光兩矢催夜雨鄉關歸夢久
夕陽門院壯心廻非因傲吏偏違俗且喜微邦稱不才
坐起忽驚詩景入西南山色隔城来
廣州别表弟趙二
海邊三載試琴才省問煩君兩度来天闊風鵬嗟轉徙
秋深霜鴈獨飛回計程驛路過江棹屬買漁蓑掛釣臺
別酒多傾也能醉歡情不似故園杯
句曲道中
老至誰憐晝錦明春来聊得客懷清宵依星斗宫壇卧
曉入神仙宅舍行眼看山多城郭少肩挑詩重簿書輕
何時總入烟霞去不見人間寵辱驚
寶夢
窗外星河五鼓天香凝紙帳裹雲眠遥尋鶴夢游塵外
却怪雞聲到枕前拱璧光隂悲此日懷珠奔走笑當年
知音總沒惟懷古卷裏相看共默然
寓黃輕車宅雨後禁直歸因戲贈
黃昏冷雨濕金鞍鞬箙提巡繞禁鑾星散羽林霜氣肅
天臨華蓋夜光寒鄂君去後衾猶薄京兆歸来黛已殘
知有游人卧齋閣一般飛夢出長安
萬安道中
歷歷長亭過眼頻浮家一舸日隨身江山不苦南征客
星斗應憐北望人劍匣只依書裹住酒杯全亞藥爐親
牀頭歷日閒拈看一歲無端半已陳
北郊訪友
風物幽妍上郭寬訪朋因得一廻看家家黃土墻三尺
處處清渠竹數竿欲雨欲晴雲半密如秋如夏汗微乾
苦吟應得山人句却笑籠頭少鶡冠
宿茅峯
下馬門前一振衣翠微高迥逼清微雲邊洞裏真人去
月下山中長史歸丹伏砂牀金燄短水穿崖竇紫雲肥
神方能詠不能遇一夜爽靈風雨飛
宿攝山棲霞寺
泉洞迷藏草沒梯倚巖千佛坐高低疊襟山色周廻峭
隔樹江聲隠暎齊宋刻梁文江令筆龍蟠龜戴上元題
棲霞只是枯禪宅爾許頭顱向裏棲
中秋日燕客晩雨
中秋美景當吳苑十載佳期共此堂珠履高吟歡滿座
金釵送酒看分行荆娥妬月俄行雨趙女停絃慢遶梁
莫道西巖容易墮朱簾徐捲爛銀床
過鄭六升不遇
欲作春風上國游尋君東海話離憂烟波自剪西窗燭
絲管醉眠何處樓五夜不逢黃憲面百壺那解長卿愁
平生國士青君眼老矣猶能一笑酬
答日本使(姓橘名省佐相國寺僧)
日邊来處幾何時聞說占申復到寅遥仰北辰趨帝座
郤經南甸駐行麾詩名愧動雞林客禪諦欣參鷲嶺師
回首山川渾渺邈只看明月慰相思
西臺伊公和贈篇次答
東野猶居郭外家閉門高枕歎年華秦人不敢窺干木
楚事休教誤屈瑕暑氣轉嫌秋令溽樹隂偏受日光斜
駑駘過辱千金許慚愧酬知未有涯
與吳大用飲酒
世事浮雲幾變更鄰居長聽鳥嚶嚶緗編俯仰閒今古
青眼摩挲老弟兄樹下送&KR0848;高嘯飲水邊聯袂細吟行
胸中三十年来氣終不銷沉負友生
贈孫山人一元
思邈先生不可尋紫麟騎下閬風岑宵眠華嶽星支枕
曉度關河月滿襟驚鶴夢殘飄露葉哀猿腸斷抱霜林
秦臺故有吹簫侣一片宫商萬古心
贈俞隐君
水南雄市萬塵趨水北還容陋巷居三尺素桐陶靖節
百篇華賦馬相如心抛世俗爭為事手錄時賢未見書
欲繼姓名高士傳恐君嫌我近睢盱
贈朱孝廉
百年貞白舊高樓傲兀風埃六十秋楚䀻尋常来北郭
魯呼前後只東丘書抄滿篋皆親手詩草隨身半在舟
前軰風流惟此老天公多為後生留
題龍歸洞下有龍母嶂
千峯如帳瞰巖扉靈物何年向此飛潭底火符玄鐵簡
嶂頭金母白綃衣海多雲雨應長往壑暗藤蘿久不歸
洞外蛟蛇常起陸可能消伏運神機
神光山
山郭西南五里強翰林留得讀書堂漫漫古岫雲烟薄
寂寂閒陂草色荒數點遠村鈎望目一間空殿鎖斜陽
山靈試為鄉人問會許何年更有光
謁張文獻公祠
丞相祠堂曲水涯祠邊仍是相公家千秋若解收金鏡
萬里何緣枉翠華門外犦牲兼絮酒嶺頭松樹夾梅花
人間不乏牛仙客長攬遺編費歎嗟
答史隨州經
楚雲飛墨下烟蘿想見瀟湘又綠波刀劍巳知成㹀犢
簿書何處問絃歌照人顔色春風近入夢江湖夜雨多
寫就卜居憑問訊青袍今誤欲如何
道院樓子
重簷雄拔小山幽妙景容居最上頭風掃六窗塵盡去
鶴乘三洞客来遊高原樹古長依殿畫棟飛雲不礙樓
怪底霓裙浮沆&KR1197;綠章宵拜石壇秋
贈太倉汪使君惇
德風千里掩雄州爭解長刀換乳牛共羡漢家封卓茂
且看夫子戲言游功名此去符龜印文彩朝来壓蜃樓
最是野人懷惠切一廛仍擬結滄洲
贈刑奎
襟懷灑灑氣飄飄遊遍名都歲月遥花暗燕臺春走馬
月明淮浦夜吹簫華顛相對舊盟在笑口一開塵慮消
更喜兒郎皆孝秀入厨甘旨足漁樵
金陵眺古
綠樹平蕪野燒乾西風吹雨打長干盤龍去後金釵餉
擒虎来時玉樹殘結綺閣中香灺歇景陽樓下水花寒
秦人豈識千年後終古神州奠石磐
次郡太守望虎丘諸山
乾坤雙眼一空舲山色能令五馬停鹿苑尚銜吳子豔
虎丘重對白公青烟消碧落千峯出月浸嚴城萬戶扃
不但登高能賦事四郊應省荷鉏丁
再挽子畏
少日同懷天下竒中来出世也曾期朱絃并絶桐薪韻
黃土空埋玉樹枝生老病餘吾尚在去来今際子先知
當時欲印樞機事可解中宵入夢思
贈承公
墻外西林是寶坊林間高卧有支郎定回斜日雲穿衲
吟斷寒更月滿牀妙梵遠通潮隠隠清隂分與栢蒼蒼
何時為取無生話共了趺蒲一夜長
長樂贈陳參軍
浙水兩岐非異土天涯萬里又同官吳江蓴菜皆成夢
庾嶺梅花且共看立望星河秋耿耿醉聞鐘鼓夜漫漫
人生離合真難定明日清樽好再乾
春夜懷鄭河源
洞裏詩筒兩度過河源君子近如何甘棠晝永迷青野
芳杜春深覆綠波兩地頗同多枳棘九州何處奏絃歌
惟應知已情難捨早晩疎鐘入薜蘿
海珠寺送王提刑
風行五嶠過三山又得趨庭未是還天下望公知已久
朝廷求治亦非艱波澄番舶鯨鯢静筆倚騷壇草木閒
瞻戀清光惟此夕月華休下海珠灣
又借韻自賦一首用呈諸公
纔到炎方又憶還空歌遊子劍前顔窮秋陽鳥遵遥渚
短景浮雲出故山開被放衙星未沒推窗觀海日將攀
諸公總是藍田璧不棄他山老石頑
送張掌教致仕歸臨江
青眼摩挲醉袂分那堪客裏別夫君風情好似陶彭澤
官職常如鄭廣文渝水晩沙眠宿鷺蒙山老樹暎歸雲
虚堂索句昏鐘静宦海潺湲想未聞
贈觀僧
不知身到轉頭年性子觀来已洞然鐵臼藥寒和月搗
蒲牀脚煖踏雲眠歸期笑計銖衣石定裏閒遊寶筏天
要識来時同我相一般門外水生蓮
贈道士
龍子遺將海藏方換除烟火世間腸三花樹頂千秋雪
七寶宫中萬杵霜瓊管玉簫通廓落碧文金簡佩琳瑯
松門晝掩烟蘿合獨在峯頭侍紫陽
送洽住天王寺李弟請贈
權姿妙臘氣翩翩應世機鋒自穎然修習久棲三寶地
主維新屬四王天高臺曠苑宜舒嘯蒲座香牀好息禪
我為青蓮李居士揮毫題得壁頭篇
題徐子芳秋庭
孺子閒居與世忘蕭蕭深院暎虚堂露漙玉榦桐孫長
霜飽金丸橘子香白板拄頣迎灝爽素絲横膝答清商
知君不是趨炎客長嘯一聲天地凉
家藏劉松年小方
暗門終日痼烟霞寫得東南處處嘉湖上烟波志和宅
山隂風雪戴逵家老僧引澗穿新竹童子和雲掃落花
揖客入門如有影石墻松蓋夕陽斜
小米山水
襄陽松瀋未曾乾十里瀟湘五尺寬樵徑不禁苔露滑
漁蓑長帶水雲寒澄澄僧眼連天碧澹澹娥眉隔霧看
恐為醉翁當日寫平山堂上雨中觀
簡楊三
不將黃土點心胸六十年来氣似龍竹塢霜寒青鳳峙
芝田春暖白雲封各看明月同千里共對梅花又一冬
吳水吳山休負約酒壺詩卷日相從
遊和山麻石巖
山和人亦和乘暇集鳴珂陟嶺美未得到巖竒轉多交
枝樹礙馬一步地旋螺成屋自麻石作門惟碧蘿瞻天
隔鳥道入地學蜂窠樹向頂上植泉從肩畔過禽蟲馮
几住雲靄入衣摩佛座泥三級僧牀石四阿西臨野廣
漠東眺徑陂陁遠吹潜生爽驕陽暫息苛禱祈情敬謹
樂業舞婆娑物穰用亦儉地危心不頗民風都似此吾
為爾陳歌
子昂小景五首
春山雨新沐掩靄結濃綠一葉金芙蓉粲粲迎朝旭
漁舟何所至兩兩鏡光中㳂徊泝春漲更喜天無風
江亭小於艇松子落滿頂盡日無人来流水抱虚影
晴陽破嵐暝水色當春和如何異人境而有樵者歌
隔塢有絶壁蘿扉對山開客子何為者能入深山来
長途
長途只是水連天好景惟應月帶烟獨有流鶯與飛絮
見来渾似綠窗前
京館聞鶯
天風吹出掖垣聲瀏亮緱山午夜笙錯認閶門折楊柳
一時飛夢滿江城
舟中憶續
功名爾自誇雛鳳情愛吾猶媿老牛悵望燕山雲海隔
曉風吹夢過滄州
絶句
白眼青天萬里心門前世事正浮沉日斜睡起無聊甚
獨倚闌干看樹隂
廣州戲題
生世投閒四十年瘴江班頂試鳴絃今朝也是為官日
白日青天閉戶眠
丙子重九戲題
行年五十壯游腸幾把他鄉作故鄉萬里一身南海畔
幽窗獨看雨重陽
戲為口號
遠人羈客古今悲昔日慵看惜别詩六口一家分五處
争教不作斷腸詞
看山
嶺海看山旅思空歸来還入畫圖中平生愜性仍知已
只有青山處處同
無題
亭閣樓窗取次憑東風不送笑歌聲山村水郭城西路
却放朝雲此處行
即景復為七言兩韻
臨水樹如朋合志隔籬花似女懷春護門村犬還驚客
親棹沙禽忽訝人
三月初峽山道中
春隂春雨復春風重疊山光濕翠濛一段江南好圖畫
不堪人在旅途中
宿攝山棲霞寺
枕上紅塵白晝深眼開仍得息勞心燈花暗入僧牀冷
山閣憑江萬木林
寄謝雍
謝家蘭樹有清芬每誦澄江却憶君想得山莊長夏裏
石牀眠看度墻雲
東園訪梅已謝
故里閒居憶美人開軒延佇御周輪兼旬病起殷勤探
玉鈿飄零徧委塵
武帝廟
柞宫馮几畫成王淚落銅仙月似霜王母不来方朔死
茂陵松栢自斜陽
贈楞伽院老僧
庭前栢樹手摩挲世壽寧如釋臘多何物與師相伴住
楞伽山色石湖波
送僧還山
十日雲封石榻閒偶然飛出又飛還送師便擬依師住
想看梅花欲滿山
送蘇瑾
柳枝不折折梅花帶去吳中舊物華白雪黃雲迷鴈影
片帆明日是長沙
無題
強笑争禁别恨牽病容憔瘦性依然梨花小院留人坐
羅帳燈昏夢二年
戲題秉叔燕月之什
無限香雲不斷霞鳳凰臺下謫僊家丹山碧水桃千樹
不遇劉郎未是花
秋夜曲
明月深穿轆轤井蕉梧戍削藏石影房帷螢火入還出
綃被輕圍明玉冷
浩月
玉田金界夜如年大地人間事幾千萬籟蕭蕭微不辨
露繁霜重月盈天
梅隐居
平生不識人間路萬樹瓊瑶鎖竹關剛為索詩城市去
杖藜今始出孤山
南浦驛送周訓
放舟南浦草萋萋子往東流我又西怪此豫章城上月
清光十里共分㩦
挽陕婦人(其夫商吴乞賦)
豈是中途失少君斷琴殘瑟亂紛紛梨花寒食夫君夢
知逐秦臺幾處雲
水仙
罷散天花下紫壇露横秋袂水鳴環凌波欲接君王去
又恐繁霜不耐寒
含笑
如臯未射息侯亡不作梁家齲齒妝春色晏然花事好
肯將烽火誤君王
芙蓉兔
霜寒玉線亂秋衣葉重花深草色肥靈藥更無人肯餌
素娥應道不如歸
鶺鴒
長枕三郎作頌時桂宫蘭殿重含思寧哥可是知人意
小院梨花玉笛吹
葉翁武功鄰家有高松公為題松夀篇
手種長松已合圍翩然騎鶴海天飛月明露下虬枝冷
不見人歸見鶴歸
来禽畫眉
巫山朝雲隔翠波仙禽無柰晩来多風流只愛張京兆
日日章臺走馬過
徵明畫草
光風輕汎綠迢迢氣煖烟和未盡消想得美人簾底坐
月華斜漾翠裙腰
小景
濃雲壓嶺雨初至密葉障林風更多只有漁翁能了事
一枝圓笠半肩蓑
絶句
忽見銀河水倒傾森森毛髮不勝情悟来只在空山頂
卧聽松風夾雨聲
雜題
秋浸具區天地寒老崖垂脚怒龍蟠仙人夜半騎龍去
木落潜窺古竈丹
江曲柴門日自關夕陽舟檝斷萍間寒流遠近長如玉
流過漁磯便不閒
五月江湖風雨多釣磯平沒夜来波深林中有揚雄宅
莫怪時人載酒過
花滿百花潭北莊無人同出碧雞坊因風竹葉浮巾翠
落地松花上屐香
石倉歴代詩選卷四百九十二
