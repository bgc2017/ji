石倉歴代詩選卷二十八
明曹學佺編
初唐十五
蘇頲(字廷碩瓌之子)
和杜主簿春日有所思
朝上高樓上俯見洛陽陌搖蕩吹花風落英紛已積美
人不共此芳妍空所惜攬鏡塵網滋當窗苔蘚碧緬懷
在雲漢良願暌枕席翻似無見時如何久為客
餞郢州李使君
楚有章華臺遥遥雲夢澤復聞擁符傳及是收圖籍佳
政在離人能聲寄侯伯離懷朔風起試望秋陰積中路
悽以寒羣山靄此夕傷心聊把袂怊悵麒麟客
曉濟膠川南入密界
飲馬膠川上傍膠南趣密林遥飛鳥遲雲去晴山出落
暉隠桑柘秋原被花實慘然遊子寒風露將蕭瑟
小園納涼即事
煩暑避蒸鬱居閒習高明長風自遠來層閣有餘清散
灑納涼氣蕭條遺世情奈何誇大隐終日繫塵纓
長相思
君不見天津橋下東流水南望龍門北朝市楊柳青青
踠地垂桃紅李白花參差花參差柳堪結此時憶君心
斷絶
春日芙蓉園侍宴應制
御道紅旗出芳園翠輦遊繞花開水殿架竹起山樓荷
芰輕薰幄魚龍出多舟寧如漢天子空賦白雲秋
奉和七夕宴兩儀殿應制
靈媛乘秋發仙裝警夜催月光窺欲渡河色辨應來機
石天文寫針樓御賞開竊觀棲鳥至疑向鵲橋迴
遊禁苑幸臨渭亭遇雪應制
平明敞帝居霰雪下凌虚寫月含珠綴從風薄綺䟽年
驚花絮早春夜管絃初巳屬雲天外欣承霈澤餘
奉和送金城公主適西蕃應制
帝女出天津和戎轉罽輪川經斷腸望地與析支隣奏
曲風嘶馬銜悲月伴人旋知偃兵革長是漢家親
奉和聖製登驪山高頂寓目應制
仙蹕御層氛高高積翠分巖聲中谷應天語半空聞豐
樹連黃葉函關入紫雲聖圖恢㝢縣歌賦小潢汾
幸白鹿觀應制
碧虚清吹下藹藹入仙宫松磴攀雲絶花源接澗空受
符邀羽使傳訣駐香童詎似閒居日徒聞有順風
扈從温泉奉和姚令公喜雪
清道豐人望乘時漢主遊恩暉隨霰下慶澤與雲浮泉
煖驚銀磧花寒愛玉樓鼎臣今有問河伯且應留
武檐山寺
武檐獨蒼然墳山下玉泉鼈靈時共盡龍女事同遷松
栢銜哀處幡花種福田詎知留鏡石長與法輪圓
邊秋薄暮
海外秋鷹擊霜前旅雁歸邊風思鞞鼓落日慘旌麾浦
暗漁舟入川長獵騎稀客悲逢薄暮况乃事戎機
經三泉路作
三月松作花春行日漸賖竹障山鳥路藤蔓野人家透
石飛梁下尋雲絶磴斜此中誰與樂揮涕語年華
奉和初春幸太平公主南莊應制
主第山門起灞川宸遊風景入初年鳳凰樓下交天仗
烏鵲橋頭敞御筵往往花間逢綵石時時竹裏見紅泉
今朝扈蹕平陽館不羡乘槎雲漢邊
奉和春日幸望春宫應制
東望望春春可憐更逢晴日柳含煙宫中下見南山盡
城上平臨北斗懸細草偏承迴輦處輕花微落奉觴前
宸遊對此歡無極鳥哢歌聲入管絃
人日重宴大明宫恩賜綵縷人勝應制
䟽龍磴道切昭回建鳳旗門繞帝臺七葉仙蓂依月吐
千株御柳拂煙開初年競帖宜春勝長命先浮獻壽杯
是日皇靈知竊幸羣心就捧大明來
侍宴安樂公主山莊應制
駸駸羽騎歴城池帝女樓臺向晩披霧灑旌旗雲外出
風迴巖岫雨中移當軒半落天河水繞逕全低玉樹枝
簫鼓宸遊陪宴日和鳴雙鳳喜來儀
興慶池侍宴應制
降鶴池前迴步輦栖鸞樹杪出行宫山光積翠遥疑逼
水態含青近若空直視天河垂象外俯窺京室畫圖中
皇歡未使恩波極日暮樓船更起風
廣達樓下夜侍酺宴應制
東嶽封迴宴洛京西墉通晩會公卿樓臺絶勝宜春苑
燈火還同不夜城正覩人間朝市樂忽聞天上管絃聲
酺來萬舞羣臣醉喜戴千年聖主明
景龍觀送裴士曹
昔日嘗聞公主第今時變作列仙家池傍坐客穿叢篠
樹下遊人掃落花雨雪長疑向函谷山泉直似到流沙
君還洛邑分明記此處同年閱歲華
奉和聖製幸禮部尚書竇希玠宅應制
尚書列侯第外戚近臣家飛棟臨青綺迴輿轉翠華日
交當戶樹泉漾滿池花圓頂圖嵩石方流擁魏沙豫遊
今聽履侍從昔鳴笳自有天文降無勞訪海槎
奉和幸韋嗣立山莊應制
摐金寒野霽步玉曉山幽帝握期松子臣廬訪葛侯百
工徵往夢七聖扈來遊斗柄乘時轉台階捧日留樹重
巖籟合泉迸水光浮石徑喧朝履璜谿擁釣舟恩如犯
星夜歡擬濟河秋不覺堯年隐空令傲許由
恩制尚書省寮宴昆明池
露渥灑雲霄天官次斗杓昆明四十里空水極晴朝雁
似銜紅葉鯨疑噴海潮翠山來徹底白日去迴標泳廣
漁杈溢浮深妓舫搖飽恩皆醉止合舞共歌堯
利州比佛龕前重於去歲題處作
重巖載看美分塔起層標蜀守經塗處巴人作禮朝地
疑三界出空是六塵銷卧石舖蒼蘚行塍覆綠條歲
年書有記非為學題橋
閒園即事寄韋侍御
結廬東城下直望江南山青靄遠相接白雲來復還拂
筵紅蘚上開幔綠條間物應春偏好情忘趣轉閒憲臣
饒美度聮事惜徂顔有酒空盈酌高車不可攀
先是新昌小園期京兆尹一訪兼郎官數子自
頃沈疴年復一年兹願不果率然成章
獨好中林隐先期上月春閒花傍戶落喧鳥逼簷馴寂
寞東陂叟傳呼北里人在山琴易調開甕酒歸醇佇望
應三接彌留忽幾旬不疑丹火變空負綠條新闘蟻聞
常日歌龍值此辰其如衆君子嘉會阻清塵
山鷓鴣詞二首
玉關征戍久空閨人獨愁寒露濕青苔别來蓬鬢秋
人坐青樓晩鶯語百花時愁多人自老斷腸君不知
汾上驚秋
北風吹白雲萬里渡河汾心緒逢搖落秋聲不可聞
將赴益州題小園壁
歲窮惟益老春至却辭家可惜東園樹無人也作花
趙冬曦(字閼定州人)
奉和張燕公早霽南樓
方曙躋南樓凭軒肆遐矚物華蕩暄氣春景媚晴旭川
霽湘山孤林芳楚郊縟列巖重疊翠遠岸逶迤綠風帆
摩天垠魚艇散灣曲鴻歸鶴舞送猿呌鶯聲續羣動皆
熙熙噫予獨羈束常欽才子意忌鵩傷踡跼雅尚騷人
文懷沙何廹促未知二賢意去矣從所欲
㴩湖作(并序)
巴丘南㴩湖者盖沅湘灃汨之餘波焉兹水也淪匯
洞庭澹澹千里夏潦奔注則泆為此湖冬霜既零則
涸為平野按爾雅云水反入為㴩斯名之作有由焉
爾而此鄉炎暑子月草生彌望青青相與遊藉豈盈
虚之可歎亦風景之多傷感物增懷因書其事
三湖返入兩山間畜作㴩湖灣復灣暑雨奔流潭正滿
微霜及潦水初還水還波卷谿潭涸綠草芊芊岸嶄岝
適來飛棹共迴旋已復揚鞭恣行樂道傍耆老步躚躚
楚言兹事不知年試就湖邊披草徑莫疑東海變桑田
君訝今時盡陵陸我看明歲更淪漣來今自昔無終始
人事迴環常若是應思闕下聲華日誰謂江潭旅遊子
初貞正喜固當然往蹇來譽宜可俟盈虚用捨輪輿旋
勿學靈均遠問天
和尹&KR1026;秋夜遊㴩湖二首
政理常多暇方舟此泝洄吹笙虚洞荅舉楫便風催山
暗雲猶辨潭幽月稍來清谿無數曲未盡莫先迴
煙靄夕微蒙幽灣賞未窮艤舟待初月褰幌招遠風鶴
聲聒前浦漁火明暗叢東山雲壑意不謂爾來同
陪燕公遊㴩湖上寺
江外多山水招要步馬來琴將天籟合酒共鳥歌催巖
坐攀紅藥谿行愛綠苔所懷非此地遊望亦裵徊
姚崇(本名元崇陜州人)
故洛陽城侍宴應制
遊豫停仙蹕登臨對晩晴川鳬連倒影巖鳥應虚聲野
奏風成曲山居雲作纓今朝丘壑上高興小蓬瀛
夜渡江
夜渚帶浮煙蒼茫晦遠天舟輕不覺動纜急始知牽聽
草遥尋岸聞香暗識蓮惟看孤帆影常恐客心懸
秋夜望月
明月有餘鑒羇人殊未安桂含秋樹晩波入夜池寒灼
灼雲枝淨光光草露團所思迷所在長望獨長歎
李邕(字太和江都人)
奉和初春幸太平公主南莊應制
傳聞銀漢石支機復見金輿出紫微織女橋邊烏鵲起
仙人樓上鳳凰飛流風入座飄歌扇瀑水侵階濺舞衣
今日還同犯牛斗乘槎共逐海潮歸
袁恕已(滄州人)
詠屏風
綺閣雲霞滿芳林草樹新鳥驚疑欲曙花笑不關春山
對彈琴客谿流垂釣人請看車馬客行處有風塵
朱使欣
道峽似巫山
江如曉天静石似暮雲張征帆一流覽宛若巫山陽楚
客思歸路秦人謫異鄉猿鳴孤月夜再使淚霑裳
劉庭琦
從軍
朔風吹寒塞胡沙千萬里陣雲出岱山孤月生海水次
勝方求敵銜恩本輕死蕭蕭牧馬鳴中夜拔劒起
奉和聖製瑞雪篇
紫宸飛雪曉徘徊層閣重門雪照開九衢晶耀浮埃盡
千品差池贄帛來何處田中非種玉誰家院裏不生梅
埋雲翳景無窮已因風落地吹還起先過翡翠寶房中
轉入鴛鴦金殿裏美人含笑出聮翩豔逸相輕闘容止
羅衣點著渾是花玉手摶來半成水奕奕紛紛何所如
頓憶楊園二月初羞同班女高秋扇欲照明王乙夜書
姑射山中符聖壽芙蓉闕下降神車願隨睿澤流無限
長報豐年貴有餘
銅雀臺
銅臺宫觀委灰塵魏主園陵漳水濱即今西望猶堪思
况復當時歌舞人
張諤
百子池
舊聞百子漢家池漢家淥水今逶迤宫女厭鏡笑相窺
身前影後不相見無數容華空自知
岐王席上詠美人
半額畫雙蛾盈盈燭下歌玉杯寒意少金屋夜情多香
豔王分帖裙嬌敇賜羅平陽莫相妬喚出不如他
延平門高齊亭子應岐王教
花源藥嶼鳳城西翠幕紗窗鶯亂啼昨夜蒲萄初上架
今朝楊柳半垂堤片片仙雲來渡水雙雙燕子共銜泥
請語東風催後騎併將歌舞向前谿
九日宴
秋葉風吹黃颯颯晴雲日照白鱗鱗歸來得問茱萸女
今日登高醉幾人
石倉歴代詩選卷二十入
