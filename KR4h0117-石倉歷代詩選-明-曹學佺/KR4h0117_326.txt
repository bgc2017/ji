石倉歴代詩選卷三百二十七
明曹學佺編
明詩初集四十七
詹同
明發
迂拙本所尚謬膺時見知高車踵華要豈不日求思徂
春歴西垣託以國藩維兹辰遡東魯重以民命司撫已
揆中素憂感積如絲簡書遽臨門我何敢遲遲僕夫具
行装明發大江湄朋情念遠别臨餞難為辭好風吹揚
舟旭日麗綵旗流波渺東注緬懷當若斯聖明極高厚
疎淺諒何為
早春山中
雪霽野草綠冰澌澗水渾條風蕩宇宙鳴鳥夜欣欣况
際寒凝極生意罔不存枯荄及槁壤涵毓大造恩招我
山中友酌我松下樽觥籌莫暫止主賓寧復論一醉已
忘境歸來望鹿門
送蔡參政入蜀
東吳霖雨佐西蜀使星明木落黃牛廟雲開白帝城邦
交修玉帛賓禮會簪纓陸賈無装贈揚雄有賦名詞源
流峽水詩筆發天聲卭竹臨風看巴船載雪行錦官談
舊俗金節促歸程聖主龍顔望慈親鶴髮生鳳池邀閣
老馬首出郊迎
妾莫愁
郎謂妾莫愁妾愁在姑嫜郎今有遠行歸期不可量姑
嫜日不待白髮在高堂郎若為國亡妾甘守孤孀但恐
郎回姑嫜不及見妾愁亦如白髮長
題所翁墨龍
笑玉女兮箭壺轟豐隆兮鼔車後蜚廉兮啓途駕屏翳
兮游太虚麾馮夷兮與之俱鞭海若兮叱天吳掩歸墟
兮洩尾閭㪺九江兮瓢五湖霖八荒兮澤槁枯歲大稔
兮民以蘇后土奏兮功力殊上帝俞兮錫玄珠歘蜿蜒
兮紛且娛纕以佩兮朝清都繽赤鱗兮光灼如步夭嬌
兮天之衢載瑶舟兮驂瓊輿化神劒兮氣吐嘘旋下方
兮辟奸䛕御隂陽兮一吸呼神靈&KR1476;兮變須臾懷洞庭
兮近所居蒼螭迓兮黃能趨紛鯨鯢兮前馳驅波澒洞
兮涵炎區揚金支兮搖翠&KR0008;徯閶閤兮來簡書張髯鬛
兮毋踟蹰孰其往兮從若徒曰北溟兮飛鯤魚
送蔚教授歸襄陽分題得解佩渚
襄陽城外西南阿秋風江渚生白波渚宮神女老龍子
手把瑶華雙踏歌雙踏歌醉晴日嬌比春花紅欲滴紫
綃衣袂青霞裳綠髻如雲高一尺珮環解下明月珠五
色虹光照秋碧鄭生所遇天下竒樂莫樂如初相知桑
田滄海幾更變天上人間多别離蔚君家在襄陽住皎
皎清標䫫交甫携琴合向萬山中莫作書堂近江渚向
來神女亦化龍時復尋珠起風雨
訪弟長沙霍元瞻雪夜為作秋山圖
我愛霍元瞻清標如玉雪蒼松立石崖白鶴鳴海月瘦
馬衝寒冰在鬚日暮去訪元瞻居高堂中夜燒長燭為
我寫出秋山圖墨池水凍筆如槊使我見之喜且愕雲
氣忽從衡嶽來雨聲似向瀟湘落二客蘭舟泊遠沙一
箇茅亭在隂壑感君厚意不可量我欲酬爾明珠璫賈
傅祠前相别去挂在鶴山青草堂
題虢國夫人早朝圖
青絲絡頭白鼻騧楊家有女顔如花金門半開天欲曙
蛾眉淡掃朝官家官家鼾睡起未早阿姨一來即傾倒
中使傳宣出紫宸信是人家生女好合歡花瘁沉香亭
玉環宿酒渾未醒春風暗送年華老綠衣飛報疇能聽
金錢賜浴恩澤新温泉不洗馬嵬塵底事畫工心獨苦
圖中偏寫虢夫人
奉簡黃樵水先生
黃鵠山頭雲滿樹黃鵠山下風生渚高人獨立天地間
手把幽蘭灑春曙憶昔天門金榜開談王說覇稱竒才
清名倏忽響中外迅雷海上隨潮來奎璧文光射箕尾
照耀湘衡數千里笑騎海月拂天星散落明珠滿秋水
天風吹作簫韶聲五色雲中鳳孤起鳳兮鳳兮雲漢章
豈弟君子不可忘我欲薦之太古上酌以玄酒梅花傍
題天寧長老深雪禪堂
積雪封門深十尺大風不捲恒河沙樓臺幻出白龍象
海峯失去青蓮花君不見金天上人面如玉夜半毫光
照山屋起從無影月中行赤脚踏冰倚修竹歸來鐵鉢
冰生寒凍合蜿蜒小如粟十日不晴將奈何上人趺坐
窮搜羅咳唾珠璣三萬斛散作天花落海波
金陵篇贈王貴德十四韻
江左金陵簇錦花城南闤闠擁煙霞雲斤月斧揮天半
星拱虹梁照水涯晴日垂楊籠巷陌薰風細草護堤沙
楩楠鳩集開新第亭館蜂屯勝舊衙樓倚亨衢沾雨露
坊題華翰繞龍蛇路通赤舄三槐府墻隔烏衣百姓家
擬待桓圭加上爵行看大纛擁高牙春從鳳沼來黃閣
人向鵷班領白麻沸海市聲還厭聽軟香塵土不容遮
櫪喧貴介五色馬門過豪商七寳車曉出繡袍朝紫禁
夜歸銀燭列紅紗蜀稱錦里何堪比唐有青泥亦謾誇
冠蓋往來聯玉笋琴樽談笑吐天葩長由坦道全終始
應與鳴珂播邇遐
古意
君家蘭澤西妾家蘭澤東蘭澤多芳草相去各春風君
今行隴右妾思在閨中天寒繡袂薄淚下玉屏空
寄方壺道人
海上神仙館天邊處士星卧雲歌酒德對雨註茶經石
洞龍嘘氣松巢鶴墜翎都將金玉句一一寫空青
送黎蘭谷游永州
舟子開帆日天風吹雪時關河歲將晏荆楚客何之水
接三苗國雲迷二女祠經過逢北雁應有寄來詩
公無渡河
江上春來風雨惡大浪小浪江中作一葦之航何足云
蕩漾中流幾飄泊人鮓瓮鬼門關下隔深淵咫尺間飢
蛟食人骨如山公無渡河當早還
古釵嘆
黃金作釵分兩股青髻如雲鳳雙舞照見臙脂井水香
後主宮中數千女一朝野花成綺羅但見兔跡狐蹤多
有人拾得古釵賣腸斷當年玉樹歌
蒿里
城中市聲如海水紛紛甲第連雲起自從秦鹿走中原
蓬蒿長徧鳴珂里夜深鬼語風吹沙光怪走地圓如瓜
兔葵燕麥芃芃地盡是當年宰相家
春日駕幸鍾山應制
大駕春晴臨寳地鍾山翠靄擁金仙瑶花如雨三千界
紫氣成龍五百年風送香煙浮衮服池涵樹影拂青天
詞臣侍從何多幸安得詩才似涌泉
送徐復初海道知事
東運樓船白粲多紫髯英氣有誰過礟車雲起天垂野
颶母風來雪湧波海上神仙見徐福關中父老識蕭何
幕賓不盡長才用早晚薇垣響珮珂
秋夜書懷簡李希吉
江臯秋水明晩霞江城秋滿詩人家雙杵隔墻夜敲月
一燈向壁寒生花烏鵲驚風繞紅樹紫蟹帶霜行白沙
清虚之府入幽夢醒看河漢思乘槎
題子靜草堂
草堂正在匡廬山山隂綠玉相對閒雲從雙劍峯前下
潮到小孤江上還茶煙滿室寫墨竹花雨一簾觀白鷴
誰似南宮能篆古為君高致軒窗間
清江曲
清江水清峽水黃清江之上多綠楊浣花女兒立沙際
青羣白足如秋霜蜀山雪消十日雨一夜扁舟欲齊樹
兩岸猿聲不肻休送君流過峽州去
狹路相逢行
上有千尺之厓古鐵色下有無底之潭水俱黑中間小
道石艱澀君馬南我馬北狹路相逢何偪仄安得往来
如康莊兩賢相讓無相阨
前有尊酒行
前有一尊酒後有三尺墳墳前兩樹花墳中不知春分
明記得墳中鬼曾共當年飲酒人
題水殿納凉圖
湖上欄干百尺臺臺邊水殿倚雲開紅橋人隔荷花語
玉盌金盤進雪來
題枯枝寒禽圖
王母宴歸西海上空留青鳥羽參差黃雲苦竹江南霰
獨立寒條歲晚時
舟過黃陵廟
黃陵廟下倚船窗水淺沙平屬玉雙山外斷雲寒日晚
半篷寒雪下湘江
秋夜吟
桂樹叢叢月如霧山中故人讀書處白露濕衣不可去
附汪時中詩(字德卿祁門人)
和陶靖節
木落霜更繁鳥啼夜方寂徘徊不能寐起行見明月達
人傷逝波志士感徂節冲懷在潛淵修軌絶塵紲人生
大化中飄蕭風底葉豈無好容華百年終變滅及時且
行樂無為長太息
其二
避諠舍幽林蓬蓽日高卧開門見青山相看久逾好白
雲何處來飛在簷前堕淡泊涉世清意閒塵勿攪主靜
豈無方此樂不可道黃精肥可飱石泉清可澡默默觀
大運息心以為寳
月夕書懷寄貢待制汪蓉峯程以文
明月出東山照見西林明龍蛇布滿地信步還自驚獨
立數星辰欲挽銀河傾一洗人間塵灑然肝膽清不寐
抱嬋娟待旦聽雞鳴安得同心人為言此時情
種竹
結廬幽谷中老樹高連雲青山固佳客不可無此君移
植當前軒氣槩終出羣胡牀坐月夕世事從紏紛鳳鳥
日將至起舞歌重輪天風萬里來夜半簫韶鳴
登源越國祖廟
四方騷亂六州安錦纜雲颿去不還龍劒占星狼鬛靜
角弓張月虎牙閑東行竇使書初獻西向秦庭涕易澘
高塜麒麟碑碣在唐陵隋寢草斑斑
漢武帝
天馬西來苜蓿堆五雲宮闕是蓬萊可憐商鼎鹽梅味
不似金莖露一杯
附汪叡詩(字仲睿婺源人左春坊司直郎)
雜賦
我遊會稽嶺復登秦望山天高海濤寂日落空雲閒三
山渺何許鮑腥動函關回車探禹穴千古高巑岏有客
來崐崘抱璞將何適熠熠含輝光櫝韞夜生白荆舒人
莫知舉世珍燕石所以魯仲尼待價靡欣戚嘉橘生南
服纍纍黃金姿碧葉霜不悴貞心終自持渭濱釣魚叟
西伯夢見之西伯今寂寞野處徒傷悲
擬古
别君出郭門回首萬里遥征馬復馳驅山高路岧嶤水
流下溟海月出上青霄月光照海波我行魂獨消天寒
關塞遠日落村墟晚悠悠音信斷鴻雁自悽惋中心抱
貞素匪石不可轉昊天信明旦胡能事游衍
濠梁行奉制賦送太師韓國公還鄉
龍飛濠梁起淮甸肇基㭑陵酣百戰誅陳夷張安東南
北定中原疾如電秉旄仗鉞清朔方拱手垂衣正南面
泰山若礪海涵天黃河如帶江澄練聲威遠布來夷戎
海隅西極咸趨風不用漢兵三十萬大宛馬萃天閑中
聖皇明德被海宇天産英傑開勲庸中山開平奮武烈
内輔太師韓國公太師始由刀筆舉羣雄紛争識真主
麾之不去情愈親日獻訏謨闡弘緒不矜不伐仁者心
克勤克儉前哲矩平生仇怨那報酧諸將勞能誰毁譽
百司庶務無稽留剸繁治劇何優游聖皇推誠重委託
太師悉力宣王休漢比蕭曹豈異績唐槩房杜稱嘉猷
光輔功成請身退錫爵頒養先公侯白髮朝天喜強健
紫殿從容頻錫宴一朝鄉里錦衣榮千載勲名青史見
太師恭慎人罕侔聖皇顯佑誰能先舊基甲第新淩雲
内府金錢表新眷明庭盛典重詠歌謾從館閣徵文獻
予歸江左澤往四明
倚閭憐母老長路望兒歸六載眼中淚三春身上衣霜
清聽雁遠天闊見雲飛海嶠連閩越烏啼月尚微
吳斌詩(字韞中休寧人平陽縣主簿)
北遊
青山千里來龍奔出平野逶迤作都城黃河走其下借
問宿遷人在昔何為者云此生重瞳虎鬭天所假自矜
蓋世心坑秦覇區夏鴻門逸真龍烏江䧟騅馬至今哀
怨聲喑嗚海中瀉
次韻戴尚文遊顔山三首
顔山倚南斗秀結鴻荒前昔有太素人攀巢卧紫煙雙
龍作服御據地生靈泉一餐日月精永保龜鶴年朝結
八極遊夜向三天眠一朝弃宇宙遺跡成幽玄雲洞關
雙扉别有丹霞天我今望紫氣遐想窮山川
其二
金仙識靈境振錫西天來梵宮跨絶巘綵翠何壯哉海
水入金鉢灑旱徧九垓遂令區中人瞻望心徘徊我思
脱萬劫鬱悒慚非才青蓮發兹山何必登三臺行將覩
寳月高舉超凡埃
其三
美人契遐想濯足青蓮池我亦思攀援騰空躡雲螭蒼
茫送遠目直接扶桑枝天低流景迥風遠浮景馳萬靈
受荼毒生死皆非宜仙人與佛子縹緲何須期吾當問
青天願借箕尾騎
雜體
豫章在高嶽挺然出喬林雲霄接飛翰川谷涵清隂龍
鱗結翠色貞固如精金梓人構珠殿飛斤欲相尋雖憑
萬牛力奈此春山深大材失平地倚樹空沈吟
秋思
西登望夫臺北眺從軍路霜飛瀚海秋煙横大荒暮君
心皎凝丹妾身抱貞素萬里莫相思搗月寄征服(叶)
宿密多巖蘭若
寳刹倚青漢金宮瞰紫煙巖顛明秀木天罅落飛泉香
窟幽僧定雲房逸客眠澄輝滄海月應與此心圓
天馬歌
天馬西下崑崙墟騰驤振迅將焉如雄姿逸氣越太古
雲騣電尾拂紫虛頫首視六合有若樊籠拘朝窮青天
九闔之浩蕩暮極滄海萬國之盤紆驊騮與騄駬俯伏
蹶足空睢盱大鵬之飛尚不過於九萬六龍豈敢爭馳
驅拳毛縈紅耀晴雪高蹄飜霜蹴明月瑶臺兩鏡入清
瞳五嶽層巒挺竒骨當時飛步凌長安星流霧轉那可
攀伯樂已久死至今駢足櫪槽間聖朝舉鞭策豈信蜀
道難由来世眼俱混濁駑駘却鞲黃金鞍太行鹽車每
服力嗟我於此徒盤桓春風三月來燕山將隨銀河上
雲端翺翔御道駕天子出入警蹕羣生安
顔山歌
欲為紫霞賞遂作丹霄遊顔山秀拔五千仞况于絶頂
凌飛樓長風吹目空四海但見天地如虚舟龍爭虎鬭
血中野安知此境長悠悠顔山之勢何壮哉飄如雲龍
上天來蟠根走脉極九垓千巖萬壑相縈迴龍池皎雪
天鏡開氣蒸六合作飛雨五月下界驚雲雷顔公一去
不復廻空有仙跡迷蒼苔憑崖鑿翠構珠殿金仙趺坐
蓮花臺雄標勝境掩五嶽胡乃僻處東南隈後來觀者
登崔嵬超然頓覺辭紅埃平明攀天望海色宛若萬里
㶑灔之金杯此中昔有芸香客一朝矯翼騰三台我今
苦被風塵惱欲持長篲人間掃山花含煙笑人老青松
垂隂得春好功名感此不復求便欲巢雲拾瑶草終當
羽化隨青童雞為鳳皇犬為龍青天碧海長相從回頭
試問世間士茫茫盡入三泉中
續催日鼓謠
胡為乎六龍斜飛于若木之金天復沈淪于西溟澒洞
之重淵日車摧頽勢將堕但聞驚天伐鼔砰轟喧闐恨
無魯陽所揮之神戈又無羲和所執之神鞭徒看光景
入海去惟有雪色千疊春雷喧日已溺誰能援似將宇
宙入冥昧魑魅泣雨神啼煙煙雨暮何由晨肆鬼怪愁
天人有美二子超凡倫凝丹泣血驚蒼旻欲攀天上萬
丈之玉繩攬此波中咫尺之金輪力不及情難伸歌日
鼔悲無垠空有蛟龍之翰麟鸞之文照耀今古誠足珍
心比精衛誰復陳至今隂氣毒天地幾時六合迴陽春
吾聞東方乃有扶桑之君暘谷之神可以返日馭昇天
門過黃道御紫宸安得迴光洞照下土之盲人神君精
感應相隣忽爾金雞啼白東海天朱光飛射開幽玄鼓
聲驚倒三山巔白日曙青陽生出海嶼游天京四方咸
覩曉色清麟胎鳳鷇含精英聖皇欽天建太平作韶武
吟簫笙譬若日鼓騰天聲乾坤上下俱清寧億年萬世
同光明
妾薄命
大羅天中散花女一點塵心墜凡土花顔奪盡天上春
舉世蛾眉焉足數生來祗在深閨中珠簾翠幕藏春風
清心無瑕皎白玉月娥星女遥相同漢家君王自明哲
獨選芳容與貞節龍輿忽上鼎湖雲雀臺空望漳河月
蒼梧凌空湘水寒淚痕灑徧金琅玕一身憔悴不能立
香消玉減凋雲鬟自憐薄命誰為主仰視雲霄澹無語
何時重返蘂珠宮還散天花作香雨
青州歌
青州高城雄九州城門天上飛瓊樓羽林兵衛若熊虎
劒戟耀日寒光浮迢迢紫陌香塵起車馬爭馳迅流水
飛甍萬井碧鱗鱗綠樹連隂柳營裏嵯峨城闕帝子宮
天人遥鎮滄海東海波鏡淨寂不動鯨鯢不敢揚天風
樓上銀壺漏初歇畫角龍吟泣霜月寒聲蕭颯落梅花
吹作征人鬢中雪
赴召試登鳳凰臺望大江
未登麒麟之秘閣且上鳳凰之高臺鳳凰臺上極遠目
海風飛灑清浮埃白日出青天開但看萬里長江從西
來雪中蒼茫自無際直湧大地高崔嵬朝宗勢去不回
萬水盡入東南隈天塹設皇圖恢龍盤虎踞雄九垓金
宮寳闕天上開一人有慶萬國來萬國來咸梯航天子
萬夀鎮萬方神基永固同天長夀與江水俱無疆高臺
覽德来鳳凰
醉歌行
登高取醉散我愁倒卧城南百尺之酒樓出門但知行
路苦醉鄉可以逍遥遊君不能遺身天地上玉京又不
能榮名將相專金城徒將綠髮染春雪風塵羈繫終無
成不如且飲一壺酒酒盡愁消更何有醉來豪氣不可
收嘘作長虹貫牛斗
唐桂芳詩(字仲實歙縣人)
送鄒山長
精廬嘉樹合欣欣衆禽鳴相過豈不好胡為千里行三
年振文鐸遺經寘滿籯英英嗜學子隔竹聞書聲掃花
散幽策坐石移殘枰詩成似白雲亭亭峰巒生昔視秋
蛾飛今送春鴻征歸來憐兒女歡笑綵衣迎父老三四
人傾壺濁復清逍遥練溪上於焉澹無營
秋胡子
依依陌上桑婉婉桑間婦嫣然紅羅襦采桑濕香霧相
逢馬上郎停鞭息馳騖回頭遺巧笑脉脉此情露誰知
婦人身託生膠漆固本期骨月親返被顔色誤憶昔送
郎時徙倚門前樹箧笥滿征衣一一裁繒素繡為雙鴛
鴦猶懼觀者妬願郎早歸來恨不與俱去塵埃撲牀帷
蛸蝛網窗戸惟有白髮姑羞以衷情訴可憐不相識春
心挑中路倉皇下馬時忽忽意未悟洞房掃春蠶一見
生愧負妾身固可棄老親寧弗慕黃金無虧盈白璧有
沾汚嫁郎恩義乖何如江水赴江水惟東流不似郎他
顧
聞吳繼新寫正覽畢作詩迎之
吳郎久不見悵望隔江村辛苦頭將白編摩眼易昏蕉
心含雨潤柿葉纈霜繁智永瞠諸後羲之本一門未應
梁上得偏向枕中存點畫臨池黑戈波漏屋痕縈縈珠
結網裊裊蠒繅盆白練書裠好黃麻草詔尊首濡無醉
魄筆諫有忠魂安得三千幅煩君恣意繙
題方起莘五馬圖
徐君平生愛馬癖往往畫手稱無敵百年物化形影存
流落生綃總陳迹今看五馬各異色兩疋驪黃一疋白
一疋翠刷雲滿身一疋虹奔汗流血奚官亦復可憐人
笑拂青絲事羈靮就中誰解驍騰姿背立如龍俄八尺
不踶不囓有餘閒回視神光恍相射得非念同槽櫪悲
御者非人常乏食低頭帖耳或内傷十二閑中推第一
而今蹭蹬老可欺空伴駑駘無賞識嗚呼不幸世運遭
囏虞豈比唐時太平日牽來錦繡動成羣玉鞍未卸黃
金勒丹墀晝靜柳隂移一點花飛堕香雪毛仲也是厮
養兒嫁女傳宣出宮掖宮掖慣聽鼔節聲教舞銜杯增
戲劇酒狂大呌問梅花何似龔黃二千石
見鄉人程大
少年策馬辭鄉邑落魄天涯幾秋色三山昨遇故鄉人
不問姓名應不識布衣拂却江海塵相看感歎念情親
青春作客無遠近白髮從軍多苦辛以兹失路誰相顧
我向東留子南去歸夢不離滄海雲邊愁遠掛青楓樹
楓樹家林隔海天百年聚散一茫然簪纓故舊應誰在
萍梗江湖祗自憐臨岐執袂須傾倒明朝又别關山道
心隨斷雁向斜陽愁到離憂醉芳草
程仲庸遊京口留金山
我正無心懶似雲那堪奔走汚淄塵飛花岸柳偏留客
吹浪江豚忽拜人玉帶暫抛煩轉語楞伽曾寫悟前身
異時好說金山寺幾箇漁舟喚渡頻
送湯君濟赴廣西憲幕二首
湯生浩氣揭晴霓白馬雕鞍新鑿蹄試吏早從公府辟
徵書親自臬侯題江天露洗星辰濕海島風清瘴雨低
肅若紀綱多暇日滿庭榕樹鷓鴣啼
皓月如銀老桂秋明朝催動孝廉舟天涯䟦涉三千里
嶺表承宣四十州荔子輸官供酒盞檳榔留客當茶甌
貪泉莫試夷齊飲霜拂黃茆瘴已收
贈别林生
青天無盡碧波長百尺雲帆挂夕陽海客音書何處寄
北風鴻雁不成行
唐文鳳詩(字子儀歙縣人趙府審理)
題李營丘枯木圖
營丘枯木天下無筆端造化何榮枯想當磅礴欲畫際
天為逐興神為驅鄧林已化防風骨滄海乍出珊瑚株
良材何異徂徠産大用不值明堂需自憐形質赦斤斧
豈歎薪㸑供樵蘇萬牛回首力未許獨匠指顧心難圖
空遺偃蹇蔽村野白石鑿鑿泉嗚嗚枯梢似掛瘦蛇影
亂葉恍茁乖龍鬚我生本是山澤癯隠居林樾同凡夫
昂霄聳壑日在望號雨呼風時與俱只今廊廟重締構
梗楠杞梓當貯儲按圖工師倘所取意營目盻增嗟吁
題何養素馬圖
房星降精龍作胎渥洼之水深如杯夜飛霹靂電光紫
良駒已産真龍媒長鳴超羣空冀北下視衆馬皆駑駘
天生氣質難委棄萬里入貢何年來聖恩已許充内廐
九重浩浩天門開鐡銜寳勒鏤銀汞玉鞍絲轡籹玫瑰
雖調德性閑兩服終逞逸氣凌九垓王良老去復誰御
伯樂往矣令人哀百年變化尚形迹生綃寂寞煩松煤
求賢求駿同一理千金買骨逢竒才燕昭致禮郭隗重
何人再築黃金臺
題李白翫月圖
長庚之星光配月何年降精生李白倏向人寰汗漫游
骨異神清本仙謫平生愛月如嗜飴老蟾流輝沁詩脾
胸中玲瓏廣寒殿珠璣咳唾天香吹良宵醉月坐花影
銀汞鎔階光烱烱夢咽玄霜玉兔寒露濕錦袍呼不醒
慣賖月色長安春玉環媒私力士嗔清平調新聲未絶
樓船廹脅飛胡塵夜郎天高月黑黑忍死投荒去京國
金雞放赦來江南采石波寬酒杯窄眼花捉月月倒懸
飜身起舞水中天馮夷夜護叱河伯遺骸肻汚飢蛟涎
巫陽下招招醉魄帝遣歸來住蟾闕精神仍作長庚星
萬古千秋伴圓缺
題長江萬里圖為蜀人趙中道賦
一廛老屋城南隅讀書樂道非愚夫西川有客踏秋雨
訪予手把長江圖披圖細數經行處天山白積銀為樹
冰澌暖沁六月流雪波怒向三巴注蜀江溶溶遠紆迴
巨靈擘破巫峽開勢雄地束不得逞直走萬丈疑奔雷
瞿塘灔澦天下險巨石雙分銳磨剪盤渦每憂巨浸深
冷噴猶嫌急波淺人鮓瓮頭雲結愁飢蛟晝舞寒風秋
至喜亭邊可貰酒秭歸縣前仍&KR0712;舟荆湘蕩漾平於掌
蒲帆箭疾飛雙槳蒼龍山露翠煙中白虹水接銀河上
岳陽樓高明月凉仙人踏冷鶴背霜玉簫吹碎丹鳳語
寳劍拭動青蛇光洞庭茫茫接彭蠡千里相望同尺咫
無情五老蒼顔凋含羞二姑黛鬟美揚瀾瀦滀鄱湖寬
水府馮夷嚴守關明珠泣墜淵客怨冰綃織就鮫人閑
蟂磯秉靈孫小女冷風倏度神巫語客回盡望江東雲
鳥歸帶得淮南雨須臾放棹下金陵蓬萊宮闕高崚嶒
聖人黃衣御宸極紫霧衝霄王氣騰浪游歴記萬餘里
愕夢驚魂幾悲喜江花江水興無涯點染丹青煩畫史
賦詩題畫心悠然才思逸發如湧泉酒酣擊節唾壺缺
醉和少陵雲錦篇
上東門行
上東門在何所河陽城南瀍水滸舊時豪華今已空惟
有當年一坏土聞說漢家全盛秋門前列第皆王侯朱
輪翠轂日來往凝笳疊鼓長喧啾畫棟雕簷接宮觀十
里香塵飛不斷天上頻頒丹詔下民間屢免田租半白
髮老人不識兵閭閻小兒歌太平鬭雞走馬尋常事豈
有紛紛愁嘆聲乞歸二𫝊章初上會此公卿盛供帳道
旁觀者如雲屯雜綵從車凡幾輛韶華轉眼流星過倏
忽荆棘埋銅駝逢萌挂冠固已矣石勒倚嘯將如何往
事傷心難自保惆悵東門不能道君不見北邙山頭四
五陵玉匣珠襦委荒草
白雷港
晚泊豁吟緒行行步渚沙雨添新柳耳水減嫩蒲芽烏
鬼來漁艇青蚨付酒家微風吹短褐倚杖數歸鴉
玉階怨
夜深白玉階露下寒侵骨娉婷不欲行恐踏團圓月
題無心道人墨竹
一江疎雨翠煙迷愁結寒雲楚甸低猶憶泊舟蒼石岸
黃陵廟下鷓鴣啼
石倉歴代詩選卷三百二十七
