石倉歴代詩選卷二百
明曹學佺編
宋詩七十七
沈與求
次韻劉殿院贈錢圃翁
平生丘壑心餘事不掛目藜杖南山來要使富幽矚異
哉小玲瓏蟠峙蒼弁腹脩藤結懸崖飛溜響空曲伏石
狀卧虎騰拏雜奔鹿砑然牙吞吐側路劣容足拂拭古
蘚紋字刻翳新綠標榜玲瓏名竒怪殆天屬捫蘿上絶
頂坦坦類平陸俯首瞰來蹤穹然在幽谷傳聞昔逋客
誅茆此營屋清魂不可招千載想遺躅我思造物巧妙
供幽人禄揮斤役山祇斵此一拳玉雲窗與霧閣一一
相亘屬豈無部曲衆猿鶴即更僕豈無節旄貴松檜自
張纛此事久棄置蛛絲網巖麓翩翩佳公子心韻古不
俗駕言脱華簪兹焉卜幽築終日面巑岏世故豈容觸
指點空洞姿喜氣政堪掬挾策校昔遊徤步念須續亦
有招隠詩薄暮不可讀
臘月二十六夜大雪投曉霽色恍然鳥語啁啾
更有春意感而賦之
黃昏雪打窗夜雨破幽夢晨光逗簷花霽色恍池凍老
木驚向榮好鳥發微哢草根露纖芒蟲聲試羣哄空畦
土勻酥側澗泉流湩臘盡殺氣衰春歸生理共人情自
多端天意皆曲中懸知造物公未厭萌區衆艱難重時
節俯仰疲迎送心閒數造化骨寒遭鬼弄那驚梅柳新
但飽藜藿供行須過田家泥飲空社甕
讀成士㲄詩卷和其書事一章
長年賦子虚狗監絶同里桮水聊自酬博此一笑喜副
墨粲我前頓使百廢起朱絃渺遺音慎勿娱俗耳論交
儻自今相從期暮齒
夜坐感事
沈沈夜氣歸虚堂閉深寂孤燈灺餘花寒霤韻殘滴醖
釀萬斛愁感慨一人敵何當棄短檠隂山叱鳴鏑
夜書山驛
天寒夜向闌月出山更靜風露搖青空萬象光耿耿啼
螿泣幽草賓鴻度前嶺歸來坐孤窗松竹舞清影
鄭維心用張仲宗韻見贈復次其韻奉酬
胸中飽世故了了分白黑十年客異縣中夜夢鄉國買
鄰枕寒溪此計吾猶及不如早移文徑效山庭勒
夾竹桃花
搖搖兒女花挺挺君子操一見適相逢綢繆結深好妾
容似桃萼郎心如竹枝桃花有時謝竹枝無時衰春園
灼灼自顔色願言歲晩長相随
蠶
吳桑成綠隂吳蠶盈翠箔闔門障風雨荒祠動村落千
絲為衣被一繭自纏縛殺身以成仁此計殊不惡
夏日書事
洗竹明新牗䟽泉理廢池破礱炊玉粒釣影鱠銀絲假
寐抛書帙蠲煩泥酒巵空餘八角扇懶惰不能持
到吳
三載故鄉别歸帆恰到吳食寒新火換天闊斷雲孤酒
市仍依岸漁村遠帶湖碧山千萬疊翻憶夢﨑嶇
旦日趨府
紫簫吹夢斷起視斗闌干瘦馬踏殘月單衣中薄寒錦
囊那復佩革帶頓成寬浪逐官曹底趨摳敢自安
次韻律兄持節燕山且調兩河兵賦喜而作詩
伯也吾宗秀心期萬里侯燕民方築郡漢使果鳴騶更
借牙籌計聊寬玉座憂平生揮翰手此意莫淹留
其二
中年情緒惡遠别信音疎聞道隂山路貪迎使者車騎
羊厭鳴鏑佩犢欲扶鋤願上螭頭奏煩苛一切除
倦夜
獨坐苦無頼開軒懷抱空徘徊簾上月淅瀝竹間風清
影迷篝火哀音咽砌蟲怪來寒徹骨霜氣已冥濛
送别
老覺交情重貧知世路高相看心已折此别夢應勞未
用脂長轂須聽詠大刀平生故人意能費幾綈袍
秉元以按田至村落有詩次其韻
竹戸連村閉官河此榜舟蒿萊半殘壟風露溢清愁試
為歌田畯那知餞蓐收老盆如見領應作小遲留
舟行即事
逗帆風借力入坐水浮光村落知多少郵亭自短長跳
魚吹暗浪浴鷺耿殘陽又是吾廬遠相看思渺茫
舟過北塘
嫋嫋輕颸動娟娟佳月生岸回雙樹暗村遠一燈明過
雁參差影跳魚撥剌聲停橈且勿去吾意不勝清
舟次吳松江
棹發鱸鄉晩頻經桂子秋嬾投青玉案政敝黑貂裘水
落喧漁市雲微辨橘洲五湖煙浪靜誰復泛扁舟
秋懷
庭柯脱翳葉歸翼斷經過水檻清漁罟風櫺響藥羅傲
霜荷柄少團露橘叢多秋色遂如此愁城今幾何
别羣從
十年勞遠夢今日又征鞍雨入花梢困風生麥浪寒飄
零逢酒怯老大别家難去矣功名事終須抱鏡看
得家書
國步猶艱棘不堪頻問家霜毛失翠葆蒿目亂玄花孤
客知時節殊方度歲華干戈就休息歸理邵平瓜
於潛道中
首路潛溪驛雞聲欲暗天籃輿衝宿霧棧閣寄層巔高
下林端屋横斜石鏬田野泉随處有草木盡蒼然
新城道中
馬蹄随意到回首隔南岡日落鳥猶語春歸花自香殘
紅媚幽谷新綠漲回塘假榻知何地昏鐘出上方
次韻避寇
窮途厭遷次歲晩惜分携茆舍荒村北柴門曲港西雞
豚暫同社桃李舊成谿那得干戈定浮家著兩溪
其二
宦遊成屢卻戎壘悵頻遭聞詔趨吴會經途事董逃心
期紓國難力欲挽人豪漂泊多危涕真成失木猱
維心過邵子非溪亭夜話有傷時感舊之作索
余次韻
官儀全復漢盟會競尊周郊野多戎壘衣冠半客遊地
偏朋舊鮮人老歲時遒莫厭經過數相看又麥秋
其二
朝廷策數馬寇盗谷量牛世亂思竒畫身閒喜勝流鵷
鸞霄漢侣鳬雁稻粱謀得趣皆為達誰為不繫舟
劉希顔持節按縣招維心舟中小酌次維心韻
大艑浮溪曲華旌暎道周勞農纔徹警問俗偶成遊王
事今云棘官稱古號遒正須哀疾苦輙莫詫防秋
其二
故國真如寄餘生宛若浮巢鳩不護鵲池鳳肯容鶖老
木低春水孤花帶晩洲杯行應酹我知復念幽憂
曉過鄰村
推枕夢初斷籃輿踏露行歲登人意樂風急雁行驚曲
澗哀湍瀉危橋獨木横清霜莫欺客雲日自晶明
即事
竹樹參差合溪流半隠扉雨昏鳩婦閙風急雁奴歸策
杖循沙步褰裳到石磯遊魚吾共樂身世自依違
觀網魚
暗雨垂垂梅欲黃春山吐源春漲狂雪鱗頳尾泝流上
吹濤噴浪能奔忙魚師布網名白大萬目井井連重綱
聯艘絶流勢甚武遮羅初若無留蔵大魚已得小魚棄
要使遺育充陂塘鰥鮞安用誤回避蝦蟹亦復虚跳梁
寧知不比綸索手欲以巧餌空滄浪
何子楚為范明倫賦九疑石石吾不及見也讀
詩可以知其巑岏秀峙之狀吾累卞峰石為
小寒林興寄不淺用其韻并及之
峩弁千峰倚天碧上有脩筠材可篴月明三弄面巉巗
驚起哀猿啼峭壁兒童斵石攢青瑶寒林蕭蕭吹堕樵
坐令結習落幽夢芒鞵竹杖歸路遥覺來隻影徒相守
哦子清詩筆如口眼中何必小玲瓏仿像九疑當戸牗
神丹已失大江漘誰與安期追後塵分天隔日不可到
使我目斷蒼梧雲
劉行簡見借詩稿以長句歸之
文章偏忌聲名早富貴政須門第好了知二物不相關
風月膏粱兼者少劉郎天韻真不凡飛騰宜在蓬萊島
年來窮愁已到骨只有珠璣落殘稿紛紛餘子何能追
定向詩壇分六纛造物小兒亦薄相浪付繁華給揮掃
却令徑坐詩人窮只與清泠消熱惱向來狗監非同邑
渴盡文園尚傭保九原千古忽可作如君自是不枯槁
茆齋夜誦誰得聞咄咄空能訴穹昊請君更作昇天行
勿使貧胡彊知寶
次韻何子楚食櫻桃
輕衫駿馬飛彈丸上林花開紛繡園御厨賜笋未解籜
山櫻亦復登金盤宗廟薦新勤玉路凡果紛紛不論數
風清日美雨絲收朱實烘春燃綠樹筠籠採擷價萬錢
北人羊酪雅所便自從燕罷曲江曲五湖十載身回旋
已作孤篷任流轉萬顆徒勞野人獻故無清夢大明宫
醉倚酡顔浮玉盌
次韻黃子虚同飲葛次顔家釀玉友
先生早年忘掃白懶飯青精借顔色獨餘驩伯為友朋
熟不暇篘巾自瀝何須引泉連百井飲若長虹太豪猛
細斟玉筯滑無聲酌我應憐官獨冷竒篇更寫陟釐黃
逼人心地生清凉了知二事盡家法眼饞徑索銀瓶嘗
我老華池少滋液年來愛酒如偷蜜陶然一醉樂未央
此外要知俱長物相期徑造君勿違坐得名勝從忘歸
公侯似聞勌設醴穆生政恐同分携
寧國道中
山石犖确行路難山風蕭蕭吹早寒十步九歇僕馬瘁
兔蹊鳥道窮躋攀崖谷空籠瀑泉走碎玉零亂飛前灘
石堤捍水幾百級落處疑有蛟龍盤兩山之間開畎畝
石鏬著鋤那得寬前村後村煙火冷土墻茆蓋常掩關
我行不知記近遠宦遊歲晩良自歎豈如家家一飽外
雞豚社酒相追歡那知亦有簡書畏里胥剥啄驚胸顔
溪上見梅
晴溪漲渌如隂苔晴日插影相低回畫船疊鼓順流下
波光浩蕩征帆開灘縈岸繚柁牙轉水石相激如奔雷
須臾巳復過絶壁歸路漸近嚴陵臺山重溪複境彌迥
暗香忽自空中來日斜正見叢棘外炯炯疎片飄寒梅
槎牙一種獨愁絶含情不語明巖隈凌波疑是水仙出
縞衣素質行徘徊下窺深淺一笑粲坐使凡卉俱塵埃
山谷之儒已臞甚龜腸鶴骨世所咍相逢頓覺百憂釋
不嫁春風誰與媒舟行易遠空回首角聲吹夢心悠哉
次韻葛魯鄉送示近作
八騶畫屏如縈策微步招尋老賓客離離草色亂溝塍
脚底春風随蠟屐蟄龍昨夜起洄潭忽雷閃電飛千巖
朝來遺珠落懷袖復見國風歌二南公洗膏肓砭傳癖
詞伯儒宗早揚歴詩成聊復貯錦囊副在久應蔵石室
只今漂泊客煙村高吟七字哀王孫有如此言公不食
東山那得留安石
其二
君侯胸次多籌策歲晩飜為江海客小隠方營一把茆
幽尋定費幾兩屐公心落月印寒潭出濟巨川歸築巖
追還正始遊戲事聊為風騷作指南我有幽憂如酒癖
起誦君詩春寂歴天公卜取氣凌雲神物護持光滿室
老矣懷歸葑上村倚公佳句譜桐孫須公拯危紓旰食
快寫車攻刊藥石
攝尉歸安呈江嘉
無地誅鋤一束茆清吟端作反離騷奔波且復同香尉
蕭散還須似馬曹名下吹嘘初定價暗中摹索便矜豪
文章論世寧論晩肯慕羣飛輙仰高
舟過荻塘
野航春入荻芽塘遠意相傳接渺茫落日一竿桃葉浪
薰風十里藕花香河回遽失青山曲菱老難容碧草芳
村北村南歌自答懸知歲事到金穰
過徐氏郊居
林梢𦕈𦕈堕斜暉剥啄還來扣隠扉門巷劣容居士屩
塵埃不到野人衣恰當夜甑黃粱熟盛供春山紫蕨肥
侍坐無人只山月兩翁相對自忘機
清明
杏火燒空潑眼明遊人蕩槳渌蕪城山歌慣習吴歈調
水戲終含楚些聲草滿池塘春漲淺燕歸簾幕午風輕
踏青舊約誰能問已喜年來粥有餳
報中有盛年休官者感而賦詩
中都如海士如鱗乘雁雙鳬亦見馴林下已無長往客
江頭誰伴獨醒人因循儻使能成事彊健何須便乞身
但喜高風激頹俗要令鐘漏一番新
次韻宏父喜雨
黃壠初看卷麥禾老農還復厭晴多四郊戽尾開新瀆
一雨苗根長舊科已發政聲歸召杜更驚詩律鬭隂何
王孫欲識田家樂水亂溝塍涉可過
石壁寺
山縈細路走脩蛇峭壁連雲只蘚花木末忽看幡影亂
馬頭初見殿隂斜廻廊迤迤穿危嶠側澗娟娟露淺沙
秀色可餐吾事辦粥魚茶板莫相夸
秋日閒居
茆屋秋風斗破除蕭騷渾似浣溪居青山侍坐從吾好
黃帽籠頭與俗疎頼有園官能送菜可無溪友解留魚
從今輙莫慚枵腹一飽須煩插架書
喜次律兄見過
大艑軻&KR0008;許暫留一樽相屬話牢愁封胡羯末名終在
許史金張迹浪投遵陸漸看鴻雁集在原當紀鶺鴒求
他年會有相從樂泛宅浮家萬事休
用子虚韻和呈駿發次顔
十里笙簫沸市樓巳占風物兩優游人從月窟開青嶂
燈挾星河映碧流曲席深杯成徑醉長廊古寺溢清愁
暗中我亦知公在彊對蘭膏為舉眸
即事
造物勞人亦懵哉又驅疲馬上崔嵬徑從野店初嘗筍
行盡江村始見梅千里短書先夢寐半生多難足風埃
桔橰俯仰成何事巳念漁蓑歸去來
邵子非謂余有天台之行見貽以詩因次其韻
巉巉老氣鬱青霞過我依然醉帽斜為說驚魂招楚些
忍聞悲曲動胡笳扁舟犯雪來何許健筆凌雲語益嘉
莫笑海山風引去要尋源上問桃花
小雨
小雨廉纖未肯晴勒回花信待清明冷官何預芳菲事
空聽春禽作意鳴
雲隠軒
仙去遺蹤亦謾留羽旗那復肯來遊欲知洞府煙霞䆳
漠漠蒼崖面橘洲
新春書事
早歲驚逢上苑春蹇驢朝踏落花塵只今懶問芳菲事
柳眼相看也笑人
有懷中山
可奈風埃老客遊故山歸思日悠悠軒裳結裹非吾事
野性從來在一丘
其二
冠卷塵埃亦謾彈勒移終復愧家山他年猿鶴應相笑
勌羽卑飛久未還
申應時以圖尋山圖所載湖之西溪也為作絶
句
王維買宅先成畫申子尋山亦載圖他日真能營小築
此山佳處着儂無
夜坐
娟娟微月小窗東竹裏寒聲嘯夕風孤客坐來驚歲晩
推愁不去酒杯空
其二
虚堂夜寂自神清更僕無端倦觸屏多謝短檠随我老
更温檀火校黃庭
月波樓
突兀晴樓壓郡城樓前波面縠紋生何人合作佳從事
來伴胡牀看月明
會景亭
柳株高下隔桃溪萬頃煙波似漾陂畫手無人貌平遠
小亭風冷立移時
次曾宏父韻
小雨經旬戸不開隔牆青子滿江梅幽禽葉底如相識
睥睨空庭欲下來
其二
未用欣然念可人世間那有白頭新出門更復推葱麥
笑殺扶風井大春
曾宏父將往霅川見内相葉公以詩為别次其
韻以自見
腸斷故園春到時澆花日日遶芳蹊而今夢逐東風去
小榼深杯手自携
其二
兩溪以南無數山興來徑造無時闌空餘日蠟幾兩屐
日暮雲深天小寒
其三
隔溪花柳自無頼煙淡風微惱殺人走向西家覓酒伴
芒鞵竹杖去尋春
其四
牆根啁啾百鳥閙最愛雨鳩來喚晴日永春閒深院落
渠能便當管絃聲
其五
楊舲送子下苕霅繫纜(闕)多柳株十載風埃老行客
不知鷗鳥記人無
吳江阻雨過豁然閣次周廉彦韻
花鴨呼羣自拍浮何人蓑笠在孤舟半生已負江湖約
不為輕行肯暫留
其二
濛濛小雨麥秋天江上人家欲暮煙行客未能忘勝處
繫船相伴白鷗眠
次韻錢德初九日旅懷
西風江面荻花秋鱠玉頻年念昔遊客帽只今無地落
黃花滿眼謾供愁
其二
登高虚欲夸能賦樂事何曾副賞心斜日孤雲兩愁絶
一觴聊為盍朋簪
其三
濁醪自稱和山藥小令新能坼水花况有阿戎供細雨
豈知秋思滿天涯
過嘉禾野塘
木末孤煙起夕炊茅簷直下釣魚磯蒼茫遠水連天碧
一葉短篷何處歸
次韻院中
芳樽相屬語黃昏密雪飄零正滿門記得江橋回馬處
冷香應斷玉梅魂
其二
要知春色到池塘深院無人午夢長巳覺此身便靜樂
自温檀火炷爐香
石壁寺山房即事
雲根斸翠接山椒小築初營一束茆未放野泉縈曲磵
旋移寒綠引春梢
其二
望斷南崗遠水通客檣來往酒旗風畫橋依約垂楊外
映帶殘霞一抹紅
過卞山次韻朱仰止澗亭
曲澗潺潺隠石堤玉蚪雙引戲晴漪相思後夜添清絶
木落山空月半規
其二
環珮琮琤落斷崖水清石瘦没平沙幽人散策經過地
草閣柴扉趁水斜
即事
卯酒賸澆胷礧磈晨梳聊理髮鬅鬙方牀自岸烏巾坐
欲校黃庭懶未能
過竹西
百折清灣抱野田竹西風物故依然歸牛更背斜陽去
牧笛一聲吹暮天
瓜步
呼聲漸逐潮頭遠帆影低随日脚斜已喜扁舟近瓜步
江鷗無數立寒沙
觀瓊花
千里隋河走濁流檣烏東下指迷樓春風簾幕今何在
只有瓊花伴客愁
即事和卓彦翼
曚曈曉日上簾旌簾外幽禽作意鳴呼斷故鄉千里夢
起來搔首問歸程
次桐廬
泱泱溪流不滿灘獨憐舟子上風灣日斜指點西村渡
竹戸茆牆趁碧山
其二
吏鞅縈人未許閒當遊聊復到春山倡條冶葉無風味
頼有寒梅醒病顔
千秋嶺
山河四塞限中原籬落而今不復存豺虎晝行何日息
但餘征戍滿荒村
月下獨步
娟娟微月小庭西月下幽人影自随頼有寒梅伴愁絶
一枝清豔耿疎籬
溪亭夜坐
波面搖風暑氣微秃巾來坐釣漁磯相看月堕行人盡
只有流螢上下飛
石倉歴代詩選卷二百
