石倉歴代詩選卷二百六十三
明曹學佺編
元詩三十三
許謙
白鳥二章章八句
嗷嗷哀鳴遷于壤木豈無好逑敦彼獨宿渴飲而泉飢
啄而粟聊樂我員亦曷云足
鴻鴈在渚鶺鴒在原物以羣分維性是便爾鳴雝雝爾
懷急難無胥遠矣今亶其然
鬱松贈陶思齊任通波驛長
鬱鬱喬松在彼中林斵之礱之以榱以楹我材既良胡
寧靡成日居月諸亦迭而逝謀猶孔臧庶拔斯萃奮然
于懷耿耿寤寐泛彼栢舟集于西流征夫遑遑予取予
求爾言毋暴我心則休遙遙道途跬步斯舉悠悠天衢
始振其羽聿其問津雲漢之渚
酬潘明之
鴻鵠凌青霄燕雀巢白屋凌霄志寥廓巢屋亦云足故
人渺天涯歲月如轉燭昔為交手歡今成斷腸曲嵩華
日以高江漢日以卑道異謀不同何日傷别離書成情
未盡路遠夢更迷相思溪水頭猶如送君時
題曹提領湘靈廟聞樂見燈詩卷
重華陟遐方馬斃車折軸娥英失所天往殉行且哭黛
凝衡山雲泪染湘江竹夫君不可見異穴嘆同穀廟食
三千年境土惠徼福事久竟忘哀幻化驚耳目音響鈞
天和光景清夜燭誰能寫新聲如彼涓在濮
遣興
秋日常苦短秋夜不可闌葉鳴迅風晚蟲怨零露寒月
白天炯炯振衣起盤桓山川出浮滓翳彼明不完幽興
中道絶百感來無端何當誅豐隆致身無羽翰清光亦
何私不照方寸丹
猗猗澧有蘭馥馥沅有芷獵獵石上蒲泛泛水中芰鮮
鮮三徑菊旎旎百畮蕙采掇集衆芳粲爛成雜佩佩服
何所從將以待君子
蓬生衆麻中不扶能自直寒忩效蠧鑽孤陋寡聞識古
來貴尚友萬善在熏炙古人不可見今人豈易得千載
遙相思空使我心惻
春風榮衆芳秋露悴百草羲和策日月急疾雨飛鳥枯
桑號天風俛仰波浩渺氣流物隨化金石不自保人生
寄蜉蝣時邁胡不老天地有終窮微眇何足道
乾坤無停運清氣日夜生人居覆載間所息能不萌握
機養天和持守如捧盈得喪固有命寵辱何足驚一身
磐石重萬鍾浮雲輕丈夫有志願誰謂吾無成
次韻
朔風漠沙白瘴日越茘丹出門萬里道爭似二頃田拜
塵素所薄知命復何言鄙夫競聲利石火寒無煙清風
桐江水捷徑終南山丈夫時用舍所貴無泚顔得喪固
一瞬芳臭俱百年坦途有覆轍窮哭誰復憐乾坤渺無
際我身蝨其間浩氣貫元化漸著豈不關見可乃合道
行險祗自殘平生作霖志詎肯懷土安風雲有嘉會時
至容何難君看激海鵬振翮青霄端
贈江行父
有朋遠方來傾盖語己契紛紛燕雀間聽此孤鶴唳中
扃湛淵水窺測渺無際接人氣雖和自律言頗厲為言
君子交相與期晚歲珠玉生光輝顧我形頗穢
海為百川歸流派各有源清濁豈不異皆可觀其瀾威
儀動三千意象非一端要知霄壤隔乃在毫釐間畢公
勤小物垂訓古不刊
穎川趙璉從予遊逾二載復同夜坐草亭考索
理義始至大辛亥十月癸未至皇慶壬子五
月癸丑而止誦講之餘時相與步武庭中倚
樹凝立仰觀俯察莫匪佳趣間以所見輯成
韻語得十餘篇於璉之行書以贈之
宵漏四十餘疾急不可駐役夫昧昏夜戍柝迷夙暮商
頌歌悠揚未足發歸趣竹徑流疎螢蕉葉瀉清露咿咿
遠雞鳴蠅聲無乃誤
送李榮甫知事遷淮西
長松生岡陵質與風木異春和猶凜然況處風霜地塵
埃飛六月豈足為我穢一雨洗蒼蒼凌空氣尤厲
淮水出桐柏浙江發東陽期會至滄海千里遙相望源
澄撓不濁水德固可量願將此清泠溥施彼一方
放牛圖
木葉紅欲落野草青未枯健犢起跳浪脱梏行江隅牧
人善防閑為擇牧與芻母牛徐掉尾喣嫗鳴相呼阿童
得所托静中樂華胥豈惟置蓑笠乾坤一蘧廬苟能物
付物拱默湛如愚
思遠樓
玄樓矗城端簷影墮水涯憑闌對堤草鳴櫓飛浪花舊
聞會昌湖一望十里賖藩籬孰定地相入如犬牙河間
尋丈波僅可通行艖芙蕖己銷落寒水浮枯葭佳景不
及遠興思重咨嗟夫人各有思所異正與邪潮汐蕩漓
薄鄭衛生淫哇君子善發慮身通心則遐徘徊興未己
古木啼昏鴉
中川龍翔興慶寺
孤嶼浮中川晝夜汨潮汐何年地維裂中斷洲渚失兩
峰峙東西蔽影互朝夕浮屠據稜層梵宇絢金碧飛龍
迫風雷曾此一憩息昔時梐枑居今作大士室了師擇
靈地為假蛟鼉窟聚沙合舊港連亘如片石山扉夜無
關神物便入出亂流攜故老一一訪陳迹軒亭倚葭葦
濤浪倚几席豫章號棲風蓧蕩翳寒日憑高慨今古天
海相蕩激景在人易非悠悠意何極
暮過東津館
薄暮下通津灘急舟劇箭漁燈互明滅隴月時隠見清
颸從東來涼風襲我面目送兩山青天長淨如練
遊鍾山至八公德水
悠悠鍾山雲朝夕碍我目褰衣試一往行與雲相逐驅
馬出東門十里至山麓幽人昔已古誰能繼芳躅猿鶴
乘古林鼪鼯嘯深木彼哉西方人胡為擅斯谷豈云事
幽棲政爾眩華屋泓泉抱何德濁熱供一沃巖回屐欲
倦小憩倚脩竹涼颸自披襟佳興亦云足
舟中雜興
冉冉江上蘆離離路傍草霜露侵衣裳何用涉遠道鴻
鴈方有序孤飛任林表豈不顧其羣長風翮難矯
亭亭嶺上雲玄鶴相與飛俛啄戀故巢不得從雲歸秋
風颺黃葉飄颻各何之籝糧事遠遊在昔聞斷機棲鳥
辭茂林徘徊更依違悠悠兩江水共此明月輝
嵐煙紫崔嵬波月光滉瀁星宿懸虚篷雲雨暗逸槳震
澤商氣深雄風駕濤浪白鷗與蒼鴈來往同簸蕩吳潮
海門闊飛雪噴秋響重重越山迎汨汨溪流上舟行歴
旬日佳景閱萬狀孤征抱結思所感重悽愴安得同心
人詠歌共清賞
送胡秋白衢州學正
東陽有佳士簪盍鍾山下變文摛風雲論事共樽斝為
言諸孫行二妙皆作者有懷不可見情若江流瀉今此
逢少君秋月澄霽野儒術久不振屏棄如土苴泮林雖
儲材樲棘亂梧檟固當距陂行扶植歸大雅太末古名
邦生才今豈寡善性水同趨範模待良冶
採藥
亭亭北山松宿靄蔭深碧蒼根走虯龍巨幹盤鐵石平
生棟梁具不受霜雪厄兔絲得所附裊裊掛千尺流脂
入九地千歲化琥珀我欲掇其英俯仰費搜擿紅爐轉
丹砂石髓變金液但恐茫昧間圖驥不可索意長時苦
促雙髩日夜白刀圭或可試習習在兩腋蓬萊三萬里
詎謂弱水隔他時來山中故老應不識
種松
青松如秧針植在山之蹊豈惟娛心目歲寒以為期未
飽雨露恩那識棟梁姿蓬蒿塞三徑埋没誰復知秋風
隕百草秀色不少衰雖然咫尺根已見佳種竒君看二
十年腰大數十圍雪霜挺堅操雲漢擎高枝時有白鶴
來凡鳥那堪棲兔絲與凌霄冉冉相附依青松本貞固
不逐衆物移大器固晚成何用嫌暮遲願言堅汝節黽
勉待歲時
對竹
主人樹脩竹近在桃李場賦性雖不同相友庸何傷陽
春破桃李紅白爭低昂無言自成蹊相媚色與香何心
伴幽獨徒引蝶蜂忙此君心本虚寧逐春風狂咄嗟桃
與李開落那能常
寄友人
丹鳳止高岡衆鳥甘戢羽昂昂九皋鶴下上得所附江
南竹實多朝陽自軒翥延頸戛然鳴四顧失其侣豈不
念相從天闊無處所鳳兮歸何時恥與燕雀伍
又用韻遣興
秋山撼虚林秋水揚素波緩衣踞蟠石怡眄庭樹柯芳
景良可惜去日亦已多天寒道路遠奈此兩髩何興來
勿引酒醉飲空悲歌丈夫有志適慷慨捫太阿
暮春郊外
行行多勝事石竇濺流泉白鳥浮雲外青山落日邊風
平花委地野迥草連天春事成牢落人生一夢然
遊智者寺
風日景颼颼松隂繫紫騮白雲千載寺黃葉四山秋地
勝樓臺接林深虎豹遊人生自可樂此外復何求
蕭兄臨行索詩即席賦贈
相逢嗟久别歸路復匆匆我愧今原憲君非舊阿蒙山
風驚落木江日數飛鴻舟颺西流水明朝定向東
花溪道中
板橋横古渡村野帶平林野鴨寒塘靜山禽曉樹深雨
微風栗烈雲暗雪侵尋安道門前水清遊豈獨吟
天寒道路遠此去復何求適意真為樂浮生底用憂雲
容低野樹風力逆溪流喜見梅花笑相迎傍驛樓
浦川方仲觀入城從學繼入公門今歸侍親求
詩
百里來為學違親半載餘暮雲飛故里秋露浥行車紅
葉蟬聲老黃花鴈影疎漢朝尊吏事何必業詩書
秋夜
月落忩仍暗燈殘卷未收家人催杼軸穉子伺更籌冷
露蟲摶夜悽風樹怯秋百年一瞬目萬慮幾搔頭
過太湖
周迴萬水入遠近數州環南極疑無地西浮真際山三
江歸漢表一徑界河間白浪秋風疾漁舟意尚閒
酬潘明之
華亭谷深紫烟濕老鶴唳空眼垂碧功名千歲衣染墨
遼陽骨換今幾日華表時來語消息九皋胎化頂未丹
海門雲冷高飛難嘎然長鳴飲清湍何當天風吹羽翰
方壺圓嶠同盤桓
遊龍回寺碧雲有何無適草書
蒼鱗作霖回壑裏竟化長岡飛不起何年老僧飛錫來
強架檐楹萬山底碧雲石梯如登天俯視竹樹行其巔
巖巒起伏呈怪狀壯若羣馬奔吾前何仙仙去不復返
滿壁龍蛇驚醉眼可憐一半委塗泥況復阽危混苔蘚
山翁摸榻妙入神永和繭紙且逼真勸君勿辭一日力
為我留為百世珍君不見二王舊帖皆殘編至今不惜
千金傳
立秋日寄趙璉
蘭皋慘碧烟萋萋徘徊不忍竟與違欲窮目力望江水
江風故挾雙舟飛歸來復對呶呶者思才俯首西忩下
廏中駿足逐春風執策臨之盡凡馬拂硯挑燈披竹素
朝昏總是懷人處有時獨倚西南樓不見冥鴻北征路
送諸暨俞州判
北風蕭蕭吹江蘆清霜載道冰在鬚奚奴束書催上車
政成卷旆歸京都暨陽眇處天一隅里閭凋瘵煩爬梳
負戈攘臂衆暴寡探囊胠篋争捐軀天民秉彛同好德
椎牛端為飢寒驅倅州寬惠别淑慝癉惡豈必連妻孥
甘棠蔽芾有餘蔭百里寧謐無援桴存心忠孝本天性
為政固與常人殊壽昌自樂歸河中希文隠憂居江湖
白雲舍近畢至願青霄路迥寧躊躇
馮公嶺
層巒疊嶂危相倚亂若飄風湧秋水寒松荒草間蒼黃
照眼崢嶸三十里初如井底觀空虚一峰巍然中獨尊
榮回百折至絶頂俯視衆嶺來兒孫人言此山插霄漢
馬不容鞭僕夫嘆攀援何異蜀道難氣竭神疲背流汗
熟視徐行路覺平心寬意適步更輕志須預定自遠到
世事豈得終無成我來正値窮冬月倚杖巖前嚼松雪
午店煙生野飯香陽坡日近梅花發寄語悠悠行路人
乾坤設險君勿嗔胸中芥蔕未盡去須信坦道多荆榛
題姑蘇臺
姑蘇城上姑蘇臺青山百里娥眉開平郊如掌思清遠
昔人樂極曾生哀大讐未復敵不死壯志消磨侈心起
會稽捷甲功自多種蠡深謀誠未已不知佳冶能傾國
暮暮朝朝醉春色勲臣抉眼視東門越女還為越人得
只今興廢總成空惟餘碧草搖凄風可憐千古臺前水
不洗當年甬東恥
友人招飲榴花下
獰風惡雨消餘春春歸到處成清隂萬枝濃綠幻春色
絳葩丹蕊俄森森祝融行部過九地誤縱炬火燒園林
豔籹炙日色更好泠泠著雨紅尤深浩歌相對作痛飲
有花為伴非孤斟支頥半醉不成夢恍惚參錯供微吟
只愁明日便搖落徘徊欲去還重臨會須秋風折珠實
當載樽酒相追尋
贈王斗山
骨肉斯文氣味投春風芹藻憶同遊故人别後無青眼
此日相逢盡白頭匣劒光横南斗夜鳳梧隂冷峴山秋
惟應且試連鼇手未許江干下直鈎
三月十五夜登迎華觀
夜深來此倚欄干千里樓臺俯首看月到中天花影正
露零平地草光寒氣清更覺山川近意遠從知宇宙寬
長嘯一聲雲外落幾家兒女夢初殘
青田大鶴洞(有華法善試劒石舊有玄鶴巢于上復有青牛在下)
榕影扶疎路九回仙家那復著塵埃山間田在牛終隠
石上巢空鶴下來丹竈無灰惟白草劒鋒遺跡自蒼苔
洞中道士今何處三扣雲關杳莫開
放棹行
安溪湖平行棹多黃頭䜿兒倚棹歌梅花照眼送寒色
酒暈著臉生春和炎涼世態翻覆手江水長静風吹波
出門一笑天萬里白鷗浩蕩知吾何
西山萬象寺
亂峰盡處接浮雲東望悠悠萬事陳百里江流縈縞帶
滿城居室比魚鱗野僧倚竹嘯留客山鳥穿林啼喚人
落日亭中一杯酒何年復此對晴春
九月十七日登清涼寺翠微亭故址
梵宇崢嶸枕上頭倚風極目立荒丘黃花覆地初經雨
白鴈横雲遠帶秋城廓己非山故在江淮失險水空流
衲僧八十仍多病收泪殷勤說故侯
次韻王中齋登拱翠樓
曾醉危樓坐石坡彈筝擊缶醉婆娑蓬飛已改流年髩
木老猶存舊日柯紅樹參差秋水遠碧山高下夕陽多
此時還縱西風眼共倚闌干起浩歌
秋暮有懷
十二欄干倚翠微露華寒重逼羅衣碧天連水思空遠
衰草滿庭人未歸秋雨樓臺幾寂寞春風院落自芳菲
冥鴻應有青霄侣為隔閒雲尚獨飛
即席用蘇世賢韻送郭子昭
攬轡春風入駿蹄兩堤煙柳護晴溪黃鶯自有留人意
相對殘紅不忍啼
落花高下弄菲菲多少離愁付笛吹别後故人休忘却
與君重賦渭城詩
哭空谷師
玄鴈離羣得意飛稻梁秋静羽毛微不知何處逢繒繳
雲冷空江夜不歸
霜入楓林葉己丹風鳴籟動助悲酸山人歸去鶴空怨
清夜月高榕影寒
次韻潘明之秋思
西風冉冉髩毛侵鳳老梧衰鎖夕隂倚遍闌干重回首
斷鴻千里暮雲深
舟中贈璉
行人流水共悠悠雨洒溪風萬點愁别棹不來天欲暮
倚舷無語看浮漚
夜過黃泥渡
夜深風息水安流白鴈黃蘆滿眼秋行李蕭蕭官棹穏
卧看明月過真州
石倉歴代詩選卷二百六十三
