石倉歴代詩選卷三百六十九
明曹學佺編
明詩次集三
童瑄
題淵明歸去圖
淵明高世士小試慙牛刀江山非典午富貴輕鴻毛胡
為向督郵五斗時折腰歸来三逕中黃花露霜饒濁酒
一瓢興清風千古高
題隋宫清夜遊圖
欄干月轉垂楊影露華如水銀屏冷君王西苑夜未眠
紫衣小隊前馳引清歌踏月立調遲妙舞翻雲翠袖低
綠鬟侍擁抹螺黛行行按節金蓮齊十六院中多雅趣
臺觀縈紆疊青翠芰荷池館晚風凉剪綵為花能巧製
鑾輿馳逐過離宫蓬莱路與瀛洲通周環佳勝二百里
終宵行樂心無窮絳紗寶燭銷紅雪珠箔重重卷明月
宿鳥驚飛花底枝銅龍冰向樓頭咽追歡只謂常如斯
興亡豈意皆人為一朝天下共騷動始知樂極還生悲
向来富貴知何許一代繁華逐流水愁絶殘垣敗草深
幾度疎螢照寒雨
登黃鶴樓
晚晴扶醉一登樓吳楚衣冠歎昔遊黃鶴不来人事異
白雲飛盡古今愁石亭落日迷芳草湓浦西風送客舟
極目故園何處是蒹葭零落滿汀洲
題海棠白頭翁圖
旅食京華二十秋鬢毛如雪為多憂幽禽不識春風趣
底事花間也白頭
附童軒(字士昂號雪厓瑄之子也所著有清風亭槁)
楊柳枝
細雨染鵝黃絲絲拂水長遊人出門去惆悵惜春光纔
看葉鬭眉又見花飛雪只恐秋風生長條不堪折
車遥遥
征車將早適起拂車上霜淡月殘星白遥思路正長驅
車出門遠少婦腸空斷不見車上人但聆鐸聲轉鐸聲
去悠悠聞道戍凉州不識凉州路空懷萬里愁愁来不
能禦魂逐車輪去願作石尤風吹折車前樹
野田黃雀行
嘖嘖野田雀羣飛隨處饒時来晚禾裏啄啄争肥磽窮
老逼官租終歲常苦號如何相聚食不間夕與朝山長
少彈射地僻多蓬蒿飛飛信得所寧知農事勞
門有車馬客行
門有車馬客駕言来故里念子久不歸契闊近一紀主
人延客坐悲泣不得語移時敘寒暄始復相爾汝借問
邦族間親知今有幾一一聽客言大非疇昔比壯者死
行役老者半為鬼前年困征徭十戶九凍餒去年坐買
辦往往粥妻子上司急誅求鞭撻不少止貪吏寡仁恕
浚削至腦髓言罷各掩泣張燈具雞黍觴行四三酌深
竹暎寒雨平明客登途愁緒誰為理
田家雜興
東風扇微和百艸萋以綠林間倉庚鳴正爾春景燠田
夫喜春到相率殖嘉榖時雨夜来過新苖青簇簇老翁
負薪回稚子飯黃犢幸逢官府閒近日少徭役努力事
耕耘母為餓空谷
其二
步履出東郭南風溪午時偶来松樹下竚立澹忘機野
老見我至情親語依依桑柔蠶已浴麥深雉初飛俯仰
玩物理逍遥詠而歸寄謝王良子虚名徒爾為
其三
田家無外求所願營一飽今秋幸少豐處處熟禾稻租
賦輸官倉里胥夜不到張筵會賓朋雞黍雜棃棗相對
陶一觴頽然玉山倒
其四
茒簷冬日暖懷抱良不惡柴門晝始開雞犬散籬落今
朝無客至婦子相聚樂牀頭熟新酒聊復共斟酌高歌
亦自慰焉知死溝壑
思與君别来
思與君别来兩見落葉黃迢迢隔千里各在天一方欲
往恨無翼欲涉川無梁昔者固膠漆今胡作參商砥平
長安道人馬自輝光不念莫逆好虚名竟乖張南箕豈
堪簸牽牛難服箱憂来不可輟撫膺獨彷徨亮無金石
心與君永相忘
自曲靖回至楊林觀田家刈穫有成
輶車至楊林秋日正卓午時維九月候䆉稏滿填土田
家急收穫處處築場圃甌寠亦滿篝牛載更兒負筋力
誠乃疲腰背若傴僂所願在有秋不復辭此苦寧知輸
官倉所得遺幾許貧家計口食歲暮復稱舉因思井田
制百畝什一取是時人足食狼戾厭禾黍呼醪擊肥鮮
含哺醉起舞此樂不復見使我熱衷腑所冀良有司善
政去苛虎悍吏不打門瘡孔或少補作詩告民牧殷勤
為摩撫
贈清貧上人
黃金沙界名淨土中有僧為持教祖說法能超最上乘
常感天花向空舞禪關盡日白雲封為愛疎閒似遠公
秋雨凉蟬三逕葉夕陽歸鳥一聲鐘支頤夜坐林間石
白月清潭了無迹問師戒臘今幾何笑指青松數千尺
有時聚石講經文石頭點盡如有聞有時浮杯去渡海
踏碎萬頃玻璃雲歸来清梵維摩室何用區區九年壁
降龍解虎人不知惟有閭丘老人識
過歌風臺
望夷宫中箭如雨芒碭山前五雲起沛公持劍走咸陽
百二河山屬真主烏騅已逝走狗烹威加四海来故鄉
臺前父老奉觴夀酒酣激烈歌聲長高皇龍去臺應朽
猛士何人四方守落日悲風動地来蕭蕭但見臺前柳
豈不聞姑蘇草長遊麋鹿銅爵年深野狐哭惟有陶唐
三尺階千載人思太平福
秋江晚眺圖為曹憲副廷璋題
金門畫史小李徒何年寫此秋江圖斜陽杳杳丁林杪
隔岸幾點青山孤時當深秋八九月紅葉似錦煙中鋪
清霜蕭蕭悴高柳淺水獵獵涵疎蒲茒亭一箇傍山麓
人迹不到堆寒蕪就中豈無高尚者皓首甘作林泉枯
江頭二客久不去氣岸頗似黃與蘇抱琴何處覓知已
矯首眺望仍踟蹰磯邊舴艋差可渡似欲放浪為歡娛
水清沙白秋正肅佳趣彷彿君山隅斷霞留影帶殘雨
連雁欲下相驚呼前村有酒可剰酤亦有巨口松江鱸
江山若此不一醉歲月幾何空負吾望中疑是尚書宅
青紅樓閣相縈紆書聲隠隠起林壑劒氣燁燁騰天衢
年登百頃刈雲子歲晚千頭收木奴地靈豈徒富物産
人才項背無時無鳳池烏府相照耀山川鍾秀信不誣
君家世業有如此輞川赤壁焉能逾何時許我載輕舸
與君汗漫登蓬壺
行路難
行路難太行九折何盤盤枯藤老樹挂絶壁攬衣欲上
愁難攀行路難瞿塘三峽激流湍舟行咫尺苦難進宛
如生度蛟龍關山之高水之險不似人心千萬變人心
危峻不可窺眼前突兀峰九疑人心險詐不可測平地
波瀾起千尺當年握手出肺肝詎料相逢不相識春風
昨日五侯門秋雨今朝廷尉宅君不見春申舍人有李
園棘門之禍誠何冤又不見田文車馬三千客五百姓
名書怨牒行路難危于山險于水不獨悠悠世上兒骨
肉相看亦如此行路之難難莫比
君馬黃
君馬黃我馬白共拂巾車朝禁闕一朝君馬生光輝渭
橋金市馳如飛翠絲作轡玉為勒芻荳盈筐秋正肥吁
嗟我馬徒神骨緩轡周行思湔沷西風一夜凍霜華廐
上空餘乾苜宿
將進酒
將進酒君莫辭請君聽我歌新詞百年三萬六千日一
歲歡娛能幾時君不見古人名利相奔趨蘭亭梓澤皆
丘墟何如秦宫花下醉滿堂明月紅氍毹榮辱信有命
富貴亦有期一朝光寵還自至何須讀盡人間書黃金
注白玉鐘綠醅初潑蒲萄濃貂裘不惜酒家換便當醉
卧埋春風盛時一去不再返綠鬢明朝成老翁將進酒
杯莫空雲臺煙閣我何有仰天大笑浮雲東
采蓮曲
采蓮朝下湖西曲短袂輕綃鬭粧束小紅艇子駕雙橈
盪破粼粼鏡光綠荷葉荷花颺錦雲鴛鴦兩兩護波紋
荷錢却喜似儂鈿藕絲還愛似儂裠湖頭昨夜西風雨
沙觜新添三尺水翠倒紅翻相向愁波心半露青蓮子
采蓮復采蓮回船正迎浪不嗔歸去遲只嫌明月上明
月團團湖水秋清光滿面照儂羞郎家只隔湖南垞咫
尺横波日夜流
燕歌行贈徐七遵誨
黑雲黯霮陰山北跨馬長征出邊塞腰間寶劒懸吳鈎
寒光閃爍青芙色一從仗劒出蕭關幾載風塵澒洞間
鐵甲戰酣青海月羽書飛捷白狼山論功自合分茅土
猶向軍前朝沐雨可憐白首困窮荒虎帳何人日歌舞
滿地腥風血色腓輪臺萬里居人稀邊城吹笛朝出牧
壯士横戈夜突圍從戎却念辭家久數竒尚落他人後
一聲寒角秋風鳴望鄉幾度頻搔首男兒離别何足歎
才器如君世稀有閫外會有推轂時肘後黃金印如斗
玉門鐵騎去紛紛更上燕然勒大勲君不見漢世匈奴
多繫頸至今猶說衛將軍
巫山高
巫山高高望不極疊巘連崕倚天碧雲裏芙蓉十二峰
宛如神女晚粧濃襄王已去今千載行雨行雲尚有蹤
朝朝暮暮荒臺下幾見行人時駐馬玉珮仙香杳不聞
空有神巫奏歌舞路入楓林樹色青古祠飛雨亂苔生
相思何處愁魂斷木葉蕭蕭猿夜聲
劉生
少年學武兼學文姓名不屬羽林軍殺人睚眦不敢視
横行抱劒遊三秦鬭鷄擊筑時將暮馬蹄慣踏章臺路
一朝官裏賜銅符百戰捐身寧後顧平生挽弓能挽強
區區郭解何足當願為豫讓報恩死不學李陵嬰耻亡
江南曲
桃花斑斑落紅雨玉缸春酒濃如乳吳姬白紵裁舞衣
一曲嬌歌少年子江頭日晚停商舶衆中金多為上客
當壚一斗沽十千引滿紅螺吸明月杯空月落江水寒
勸君且宿茱萸灣遲明大艑挂帆去千里煙波傷玉顔
結襪子
大梁公子信陵君貴介豈比諸侯卿平生折節能下士
夷門屠市俱成名信陵一去今千載開閤平津竟虚待
士風愈下俗愈偷望履呈身何足怪籠絡紛紛難具陳
私恩桃李滿門春周公吐哺不可見吁嗟結襪今何人
長安道
長安在何許定鼎燕薊北周道千里平商邑四方極金
臺玉壘何雄哉重關設險從天来黃道祥光直南見紫
微中宫正北開天連閣道星辰拱日射觚稜金碧聳百
尺文樓五鳳飛九重魏闕雙龍擁長樂鐘聲曙色寒千
官劒履集朝端龍函捧勅頒三殿象輦駝琛響八鑾皇
家制度超前古文物聲明播寰宇白雉遥聞貢越裳龍
媒又見来西土太平治道軼唐虞彬彬多士皆文儒揚
雄已奏甘泉賦司馬還陳封禪書䓗蘢王氣浮丹扆承
露金莖矗雲起紫禁彤墀月似銀玉河金水花如綺九
陌香塵拂面飛嗚珂初散午門西王侯第宅施行馬公
子園亭争鬭雞王侯公子多如雨大道青樓聮戚里玉
笙吹月鳳雙飛繡幕圍春鸚並語雕鞍寶蓋日過從片
言出口生華風始見金張初賜第俄聞衛霍又旌功六
街三市相連絡佛舍飛甍絢丹雘百貨都歸大内東人
才盡入平津閣御史臺前烏欲啼將軍營裏馬頻嘶教
坊夜月人如玉上苑春風錦作畦風光節物年年在萬
世山河長不改罷官廷尉自書門遷仕中丞彌映彩莫
言李廣不封侯誰惜馮唐易白頭青史功名今已矣江
湖高起見京樓
明妃引
陰風烈烈吹黃沙稽落山下愁雲賒明妃馬上面如玉
萬里去適單于家玉關漸遠人煙絶回首漢宫惟見月
琵琶掩恨去路長胡雁呌寒天欲雪天欲雪狐兔愁殷
檉蕭蕭古塞秋願將一掬思鄉淚寄與黃河東去流君
不見古来戰士長城死白骨纍纍多似蟻妾身雖辱亦
不辭忍使健兒作胡鬼
禽言四首
阿嫂阿嫂兄弟而今俱已老斗粟從来尚可舂慎勿䦧
牆競些小阿嫂阿嫂
苦苦苦苦避却蒼鷹逢乳虎年年剥削無了期那得官
中生卓魯苦苦苦苦
養蠶忙阿姑携筥婦采桑蠶老作繭姑勿喜官絹正輸
三丈強養蠶忙
急急聒號寒啼飢難過活賣田且了今年租辛苦来年
只傭作急急聒
宿白塔寺
夜宿招提境蕭然世外蹤雨腥龍出洞月冷鶴歸松影
露林間塔聲傳澗裏鐘空門應不鏁常惜白雲封
謫所有懷舊遊諸友
憶昔論交日相知盡少年季良身任俠叔度世稱賢夜
雨彈棋局春風放酒船飄零各分手愁絶越江邊
懷劉繡衣廷高
鄉里交遊輩情深喜見君一緘勞寄意兩地惜離羣白
馬人傳疏雕龍世愛文幾回馳戀切春樹暗江雲
泊九龍灘
九龍灘下泊煙景暗蒼苔樹影臨流出鐘聲渡水来江
空鷗伴少風急雁羣哀正爾懷人切愁雲滿釣臺
舟中雜詠
秋水青于染官河放去艭波光迷草閣山色到篷窗細
雨猿啼獨疎池雁下雙羈懷正牢落誰與倒吟缸
贈明上人
悟得西来意禪關養性靈藤陰侵座滿竹色覆池青洗
鉢魚呑飯傳燈鹿聽經自無名利夢不著息心銘
京口夜泊
維舟京口岸惆悵舊吳都遠寺鐘聲小高城月影孤江
楓人獨宿汀葦雁相呼無限凄凉思寒潮打敗蕪
景州道傍古碣
遺碣知何代遥看碧蘚迷夕陽牛礪角秋雨蚓蟠泥牧
豎羣敲火行人半認題空遺千古恨愁絶峴山西
憶金陵
金陵佳麗地風景想依然城闕金湯固江山罨畫連晚
風樓上笛春水渡頭船惆悵曾遊處而今又幾年
其二
自古興王地繁華賸足誇鬭雞名巷小牧馬舊坊賒稚
子春乘竹園丁曉賣花漢家宫闕麗王氣結彤霞
其三
為憶江東地風光信可憐侯門深似海官道直如弦妓
女釵簪燕兒童紙放鳶别来恒在望何日賦歸田
其四
建業僑居地悠悠入夢賒秦淮橋畔月靈谷寺前花銀
燭張燈市青帘賣酒家時清人自樂簫鼓度年華
東林小隠為沈處士題
小隠東林地身閒歲月忘曲池山倒影虚閣水生凉雨
潤琴絲慢風薰藥臼香羡君清趣好無夢到巖廊
贈范外史
寄迹朝真觀煙霞世外心封書憑鶴寄吹笛似龍吟寶
氣千林玉丹光滿竈金有時飛佩響渾作步虚音
孤雁
離羣應已久遠地只孤飛月冷呼聲疾雲閒顧影稀蕭
蕭蒲葦老粒粒稻粱微幾夜迴塘夢分明向北歸
與許漢英秀才夜話
白下棲遲地暌違又十年蹉跎雙鬢改險阻一身全夜
雨溪南業秋風墓下田别来空有夢惆悵未能還
飲馬長城窟
飲馬長城窟寒泉咽不流髑髏腥卧雨刁斗冷鳴秋瀚
海烽煙斷陰山部落稠將軍方閱武醉擁紫貂裘
題清隠山房
幽居渾似聘君亭門對青山盡日扃一縷茶煙吟處颺
半窗松雨夢回醒鴻都官好羞輸直虎觀門深懶議經
一卧空林驚歲晚無人知是少微星
咸陽晚眺
渭水東流落日西咸陽秋色望中迷荒煙古渡人稀到
衰柳空城馬自嘶覇業已消三月火斷碑猶載數行題
東門牽犬人何在空見年年碧草齊
襄陽懷古
疋馬南歸望故城半林殘雨夕陽明雲邊岫接秦山色
樹裏河流漢水聲墮淚有碑苔色古攔街無曲酒旗横
那堪回首成陳迹笳鼓西風愴客情
春水
湖北湖南燕尾分半篙纔動綠如芸梅花港小依橋見
桃葉歌長隔岸聞細草斷冰鷗外浦斜陽晴笛鳥邊雲
晚来幾陣廉纖雨灑碎玻瓈萬頃紋
鳳西草堂為鄒義官賦
清隠臺西地最竒四時佳趣自相宜秋風蘿蔓垂茅屋
春雨桃花近竹籬勸客小姬歌白苧遣懷新句寫烏絲
相過况有知音在不用黃金鑄子期
簡溪為吏部吳主事題
溪上幽居厰竹扉溪邊春水淨苔衣吟抄甫里新詩草
坐買嚴陵舊釣磯幾點青山當戶立一雙白鳥背人飛
也知習靜真成簡游俠無勞問是非
九月十三夜夢繡衣康用和握手論舊覺而聞
雨因寄
宦遊歲月易蹉跎青鏡流光兩鬢皤客夢不知江水遠
鄉心偏傍雨聲多張衡有詠惟愁在燭武無能奈老何
為問舊遊驄馬客别来誰與共鳴珂
杜子美草堂
性僻躭詩死不休文光萬丈謫仙儔浣花溪上頻年興
飯顆山前半世愁風送雨聲江閣夜雲涵星影草堂秋
可憐一片經綸志短褐長鑱到白頭
諸葛武侯祠
抱膝長吟志有餘出師勲業竟何如龍蛇漫想驅兵陣
魚鳥真疑畏簡書鐵甕有城荒歲月銅臺無主易丘墟
請看當日隆中路猶自春風一草廬
清明書感
兩年作縣越江湄回首鄉關未得歸華髮又驚佳節換
青雲堪歎故交稀山村細雨棃花發茅屋東風燕子飛潦
倒不須嗟薄宦且將樽酒送斜暉
次沈行父見贈
不逐䕫龍到鳳墀詩名籍籍滿天涯鷄林有價時爭售
狗監無人世謾知春草池塘回謝夢秋蘭堂戸思湘纍
那堪别後同明月千里關山不盡思
南行秋興
扁舟萬里適南荒行客驚秋覺夜凉老去形骸空駿骨
憂来世路半羊腸沙明蒲稗初含雨月冷蒹葭已着霜
忽憶舊居青鎖地幾回簪筆綴鵷行
庚寅三月按思州等郡因過清浪參將吳公欵
留以詩酬之
年華冉冉似流波撫景其如感慨何草滿天涯春色暮
水連湖口夕陽多鄉書路遠雙魚斷蠻嶺雲深疋馬過
賴有元戎相慰意一樽呼取聽樵歌
予至滇南一載始得寄書因附四韻楮尾
天涯薄宦苦相羈回首西風又一期住久蒼頭迎客慣
路遥黃耳到家遲人情盡似飢鳶競心事惟應倦鳥知
倚徧欄干意難寫夕陽寒角起高陴
九月十日宿下關驛
西風吹冷思綿綿老去詩篇只漫傳半夜郵亭雞唱早
十年岐路馬蹄穿梁王宫殿秋蕪裏黔國河山暮雨前
薄宦驅人何日了欲將心事問蒼天
重至臨安分司
公署暌違又一期重来仍值禁煙時欄干漬雨花枝重
亭館留寒燕乳遲無事且謀犀首飲有懷都寓少陵詩
東風可是無情甚白雪盈頭不肯吹
登五華寺戒上人樓
垂閒時倚遠公樓一段風煙豁醉眸山色遥連尋甸晚
潮聲初湧海門秋酒旗城郭西風急禾黍人家宿雨收
莫怪吟餘重回首五雲東北是神州
秋暮至曲靖
故鄉何處是并州萬里關山不斷愁野館夕陽人獨立
邊城秋色水空流宦情已愧陶弘景客况何如馬少游
一夜西風吹夢破歸心遥寄楚江頭
贈萬都閫子和
坐擁貔貅一萬羣多君好武更能文工書絶似班都護
雅詠還同賈刺軍細柳風清朝奏角團花霜冷夜占雲
太平無亊邊塵靜擬策凌煙閣上勲
湖口夜泊
江水滙為澤瀰漫深萬丈山寺晚鐘鳴湖心明月上
晚泊荻港
漁艇已收綸斜陽下煙水寂寂掩篷窗坐聽舟人語
題畫小景二首
山色青於染茅堂背郭成陰陰喬木裏疑有讀書聲
家住清溪口門掩清溪樹溪上多白雲幽人自来去
竹棚口
君住竹棚口妾家桃花津来往不相識青山應笑人
丹陽晚眺
春水綠迢迢空江自落潮橋頭兩竿日煙外酒旗飄
東風
東風吹百草葱蒨滿天涯獨有南山桂依然未着花
駿馬二首
駿馬響金羈蹀躞長安道少年挽雕弓彈落花間鳥
駿馬出長堤繁纓鞗革垂相逢休問姓知是羽林兒
漾備早行
流水黠曲響亂山重疊横行行天欲曙立馬看雲生
過浪穹峽
幽花懸石壁流水瀉雲根停車試相問只恐是桃源
宿觀音山驛
溪聲決決流木葉蕭蕭下離人耿不眠寒燈伴長夜
宿鄧州驛
風走落葉聲山犬吠不已披衣夜出戶明月照池水
姚安分司
吟人夜未眠迢迢漏初永起步山中月疎林露猿影
南安分司
陰風射紙窗燭影半明滅四野無人聲寒猿嘯霜月
維揚弔古
草没離宫舊路賒錦帆曾說到天涯孤城日暮東風惡
落盡庭前綵樹花
寄月溪莹僧官二首
病来常欲謝朝簪幾度懷師夢裏尋遥想跏趺雙樹底
一燈懸影照禪心
白雲芳草閉禪關金磬無聲夕照閑應是定中忘坐久
袈裟渾染石苔斑
舟回采石夜泊謫仙樓下值雨弗果登
謫仙樓下弔詩仙千載風流世共憐煙雨一江無月色
鯨魚風起浪花圓
次韻楊内翰賓筵留詠
馬首黃塵十丈飛藍袍今已換緇衣相過只有揚雄宅
幾共談經坐夕暉
田舍雜詠為梅庄朱處士題
名庄渾似習家園綠樹陰陰靜掩門昨夜溪南春水漲
芹絲香處有河豚
十角黃牛二頃田新秧蔟蔟徧郊阡卧龍老去無人問
春雨躬耕足幾年
不逐漁舟覓水源繞溪花竹自成村青山遮斷紅塵路
只有詩僧日欵門
載酒看山湖上歸西風吹冷薜蘿衣水田刈盡雲千頃
無數牛羊草正腓
石倉歴代詩選卷三百六十九
