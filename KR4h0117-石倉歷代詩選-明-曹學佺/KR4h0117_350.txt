石倉歴代詩選卷三百五十一
明曹學佺編
明詩初集七十一
李時勉(名懋以字行安福人)
乘化室為晏僉事彦文賦
蟄蟲坯戶隙寒雀入海底丹砂煉無方安得長不死蔭
䕷陌上花飄忽隨流水浮雲知所歸飛蓬逐風起吾生
亦何為乘化如脱屣愧彼孟嘗君空悲灌門子
耕樂
守拙不用世獨分山中居原田繞林麓自能把鋤犂春
耕秋始穫食力寧厭劬種桑南陌上放犢東方隅蠶絲
如有望槖粟亦有儲上以輸官税下以給妻孥俯仰皆
無匱取適不願餘雞豚滿眼前酒熟焉用沽興至時一
酌隣舍更相呼酡來忘日夕擊壤歌唐虞
送王御史貴莊
高堂何崔嵬翠柏相蔽虧柯葉鬱亭亭凌寒發華姿于
時送君去臺樹生光輝清風吹别袂旭日明繡衣晴雲
逐高蓋遠見羣鳥飛玉驄帶秋色白簡肅霜威謇諤古言
路不負夙所期文才更誰似冰蘖諒自持行矣保終譽
以慰長相思
元夕後一日士暘開宴王侍讀宅得績字時親
朋畢會密雪驟至意洽情真不覺至醉浩然
成詠
至兹暖律回况爾值元夕良辰得休暇勝賞隨所適故
人有高致開宴藉幽僻榮迴西城隅弘敞王猷宅雖微
山谷遊而絶塵俗跡列坐盡英賢諧笑有狂客密雪忽
飄灑中庭皓盈積醉來不知寒清光滿瑶席
金華陳氏宗遠嘉會堂
勝地敞華構前峙金華岑經始諒由昔踵武還自今楚
楚堂中人逍遥遂閒心良辰啓芳燕歡會情何深酌以
金缶巵奏以綠綺琴載歌伐木詩雍雍有遺音芝蘭斁
餘馥桃李敷繁陰永言繼前烈因之播清吟
志喜詩為南康守林士敏賦
四海際開運聖明日清穆台鼎列碩彦外治資明牧自
非龔黃儔空懷蒼生毒伊人抱奇才一麾守南服撫字
忘勤勞德禮反淳樸雨露曉已濡怨恣去何速持誠銷
金石修文弭災酷果然愜所祈亦以諧素欲翔鸞集官
署蝗銷秀嘉糓豈伊感化工信乃徵明淑清芬播以遥
循良邈方續愧兹樗散材敢諷絃歌曲
江南曲送王太守
江水清見底江風吹浦蓮吳兒蕩輕槳采菱長江邊迴
舟指皂蓋望望遥相連龜齡歴千歲鶴髮垂兩肩今人
重五馬古人重一錢悠悠江南路沿洄波上船白日苦
易短莫言行路遠
送吕僉事升堂
朔風吹喬林落葉聲蕭條冥鴻飛不度驄馬行獨驕綠
衣帶恩光赤日麗層霄鳴佩别雙闕驅車上河橋嚴冬
氣已厲送君寒逾饒戀别薊城酒聊以永今朝
扶風竇滔妻蘇氏陳留令武公蘇道賢第三女
也年十六嬪于竇氏滔時為苻秦秦州刺史
有能名為堅所器重後以事忤堅謫戍河西
之燉煌及堅取晉襄陽擇所守者莫踰于滔
復起滔拜安南將軍鎮襄陽始滔有寵姬趙
陽臺善歌舞滔甚愛之私于他所蘇氏偵知
之求而加棰楚焉滔頗恨之而陽臺又媒蘖
蘇氏短而䜛之滔由是情好日疎暨滔赴襄
陽邀蘇氏與俱恨忿不從滔遂携陽臺以往
絶蘇氏不復與通音問者久之蘇氏煢煢無
所適且悔恨不得以伸其思遂織錦為迴文
累數百言遣家僮編出鬻之期至滔所欲以
感動其意滔覽之不釋手者數日乃得探其
憂鬱之情而悲傷焉遂逐陽臺之關中具車
從迎蘇氏至漢陽恩愛益篤于初好事者或
繪為圖以傳于今吾友黃君卓以示余余感
夫世之人或䜛邪以害正被謗以自屈者曾
不如蘇氏之善相滔之能悟而由其正也特
為賦詩七首以逹其云蘇氏名蕙字若蘭連
波右將軍于真之孫朗之子也詩凡七首相
續以成文云
深閨有思婦慘悽亦何為容華不自惜獨理流黃機言
將成匹帛多裁遊子衣衣新忽變故恩愛從此衰以兹
殷勤意翻作長恨辭
蘭茝被幽畹桃李媚春陽新昏結綢繆鞶衿散芬芳弃
置父母歡婉娩君子傍白日麗朝彩朗月澄夜光矢心
以相顧願為鴛與鴦
西墅起高臺迢遞憑雲岑中有嬌豔女當窗弄清音音
容蕩以肆居然變同心魚目奪明月䜛口鑠黃金不見
冀中饁惻愴扊扅吟
高車擁旌旆輝映漢江曲富貴一朝異窈窕辭别屋言
笑落日遲浩歌湘水綠山川不可踰安得遥相逐佳麗
誠足珍凉薄難見錄
滔滔江漢流到海不復返千里得所歸中復厭婉娩在
昔枉綏授駕言不辭遠誰知三周御却道羊腸坂芬芳
空自持白日忽以晩
昧旦不能寐攬衣起徬徨織縑與織素誰復知短長咫
尺組幽思迴還遂成章緘之戒僮御欲以寄遠方宛轉
述苦志敢期昔所伉
别久意恒親覽辭念愈結巾車適千里倏忽已超越鳴
琴諧古調恩愛感離闊夙心諒所負慙歎對明月睠言
固終始皓首以相悦
輓倪郎中維哲
故人忽遺榮往跡不可求暑雨灑高柳颯然凉如秋飛
鳥為我悲停雲為我愁行道亦悽惻情誼况綢繆感愴
念疇昔淚下焉能收
畫馬篇
望昔曾騎天廐馬白日從龍自天下騰空薾影度陰山
回響方看汗流赭幾回逐虜沙磧中振鬛長鳴駐翔風
倏來忽往若驚電衝羣一出萬馬空歸來共喜脱羈靮
放牧荒郊誰復惜還想當年出塞時朝薄扶桑暮西極
誰言潦倒筋骨衰餘力猶堪一戰施豈比駑駘空飽粟
伏櫪長閑無所為
邯鄲煙樹送朱珏參議歸河南
邯鄲古城人到稀碧樹蒼煙入翠微煙深草綠無行處
樹底遊人歸去遲東風吹雲忽飛雨千樹萬樹花爭吐
紫霄雲斷落山青一望嵩高在何許前年騎馬過城西
記&KR0616;舊路今不迷春深柳市看人醉日出桑林聞鳥啼
邯鄲人家多賣酒且上高樓呼一斗豪來不用謫仙人
半酣落筆許千首遥指邯鄲送客行滏陽西望洛陽城
紫薇花底一迴首雲樹相思無限情
岩岩亭送陳參政歸山東
岱宗磅礴不可擬翠色横秋幾千里峭石巉岩倚天外
孤亭屹立當山趾亭前芳草没路岐古砌荒凉苔蘚滋
幽花拂檻無人採獨鳥時鳴聽者稀晨露浴日千峰紫
一杯遥見滄溟水昇元觀裏曉鐘聞岱嶽祠前白雲起
聖賢大道誰不由乾坤闔闢同周流泰山氣象偶為喻
誰遣名亭獨此留君去薇垣有閒日隨處登臨訪遺跡
想得凭欄一望餘懷古清吟興何極
仲昭竹為韓侍御題
渭川一千畝此地兩三竿盛夏那知暑隆冬亦傲寒清
陰連野外翠色上雲端不是全高節如何耐久看
東郭草亭宴集
名園初過雨春氣曉來和一徑濃花發滿庭芳草多尊
罍留上客絲竹間清歌還說歡娛少相期更一過
李處士輓詩
不見柴桑客黃花空自香江通張翰宅人識鄭公鄉三
徑餘芳草孤墳慘白楊秋風谷平里寒月夜凄凉
送積中上人歸天竺
承恩辭北闕飛錫返東林柳帶天邊雨松迴巖際陰談
空青嶂曉戒臘白雲深坐對湖中月能忘去住心
天水一清樓
湖邊樓閣鬱崢嶸水色微茫泛太清灝氣淨隨春浪遠
雕欄低拂暮雲平曉看赤日波心上夜覺銀河地底行
登覽誰知王勃美雄才高論使人驚
東郭草亭
曉出東城問路蹊綠陰深處紫騮嘶日烘花氣和蘭勺
風送鶯聲過柳堤清曉况逢春色好高筵漸及夕陽西
醉來走筆乘餘興滿眼風光取次題
和胡學士中秋韻
萬里山河拱帝城秋清月色倍分明金莖沆瀣雲中出
銀甕蒲萄雪裏傾幾處歌鐘催曙色千門刻漏送寒聲
玉堂傳得陽春曲更向通衢頌治平
送嗣慶楊先生告老歸鄉
薰風滿路逐鶯聲綠樹紅亭送客行花底退朝雙闕迥
山中歸老一身輕舊聞潘岳閒多賦此處龐公厭入城
疎雨滄江分袂處夕陽回首不勝情
送蕭知州還無為
報政秋來菊未殘朔風霜冷忽南還乍辭冀闕天邊路
猶望巢湖水上山郡邑四時無犬吠桑麻千里有人閒
探來欲識龔黃事須訪循良史傳間
送章克安歸紹興因寄聲其兄郎中
明時詔許暫歸休東入鄉園遂舊遊岐路獨看征旆去
一樽聊為故人留金臺曉月青霄夢剡曲薰風綠水舟
到日難兄如問訊海天相望思悠悠
送周庶子姪還吉水
令姪遥從故里來秋風又見別金臺謝安本有遊山興
管子能無治世才潞渚蒲帆行處挂文江書室到時開
高堂若問元方信來歲承恩定可回
送楊郎中寧南征
劎佩朝辭虎豹關獨騎驄馬佐平蠻宣威直過牂牁外
卻敵多從爼豆間潞渚南行三月雨滇池西去萬重山
明年此際薰風盛遲爾鳴珂奏凱還
陳廷珪挽詩
編修陳璲之弟也編修以詿誤繫獄獲癘疾垂殆
其弟訴于主者得以入視其疾疾愈而出遂感
疾卒
庾衮情深世所稀更能相顧到圜扉三年不盡連枝會
萬里空將旅襯歸草綠寒塘悲暮雨花殘荆樹怨春暉
不堪灑淚長為客愁向西風見雁飛
墨竹為方教諭玭題
息齋畫竹天下奇短梢亦有凌雲姿晴連淇澳煙霞景
暝入瀟湘風雨時久離林下懷三徑獨向天邊見一枝
王猷清興誰能比歲寒勁節君當知
送沈教授
送君歸去值秋陰三疊陽關酒更斟幾處門墻盛桃李
百年交態重蘭金剰將魏闕恩波意遠慰萱堂離别心
想到家林娛綵後重來莫遣過春深
送伯陽韓御史省墓歸山陰
南臺聲望如君少近沐明恩展祭歸潞渚霜寒冰欲合
薊門風急雪將飛青驄蹀躞辭丹闕金豸輝煌照錦衣
三十年來重交好臨岐不忍遽相違
送王教授
邊秩承恩歲已闌曉辭雙闕出燕關驛程驅馬寒侵骨
芹泮傳經喜在顔水滿滄江揚子渡雲連綠樹富春山
荒臺欲訪垂綸處七里灘頭碧草閒
挽莆田方處士
栖遲林壑樂幽閒三徑蕭疎翠竹間石磴穿雲朝采藥
松窗過雨午看山還疑落日携琴去不見滄江罷釣還
何處更尋陶處士空留五柳閉柴關
羅都御史過訪
十年持節鎮邊陲駟馬高車獬豸衣名著紫霄凝日彩
令行青塞肅霜威曉馳狼望長臨陣秋覲龍顔暫得歸
寂寞橋門能枉顧頓令衰朽倍光輝
趙府長史挽詩
久客漳河一望賒忽聞哀些在天涯一坏黃壤松楸雨
幾處青衿桃李花作賦空懷梁苑路積書猶羡鄴侯家
山陰梅屋留遺跡秋草萋萋白日斜
寄吳侍郎侍郎嘗許龍尾硯故詩及之
颯風蕭瑟别江干薊北停車及早寒把筆常懷龍尾硯
逢人先寄鹿皮冠右軍只儗臨池試司寇偏宜退食看
自是文園多病客可能相遣老懷寬
雨中送陳祭酒作迎送曲
迎君雨如絲送君雨如注如此風雨中今宵宿何處
又
迎君欲久留送君留不住今朝與君别不堪風雨路
附胡直(字敬方號西湖吉水人仕至右都御史)
立秋後有懷京洛諸故舊
秋序昨夜至炎蒸尚復然青山不改色黃葉墮我前物
性固細微迺得氣之先人生宇宙間俛仰終百年質匪
金石固豈得恒雕鐫朱顔亦易失皤髮無由玄念我三
生友磊落皆俊妍清狂二十載聚散如雲煙高歌白玉
堂隠約青楓顛行止固不偶所賦良由天云何謬一出
凌空失高騫自慚白紛久有負青瑣賢九霄高漠漠千
里情悁悁昨尋東籬菊欲買南山田安分乃吾事富貴
甘棄捐努力事勲業諸公斯勉旃
登石材嶺偶成
驅車市㕓間紛紜競馳逐勝地一登臨稍覺舒心目前
乘葛溪險後俯巽峰綠猿啼隔幽渺鳥鳴在空谷上有
千歲松茯苓日堪斸下有百尺潭蛟鼉時潛伏聞道學
仙侶誅茆向其麓求之不可得况可與論宿擾擾塵世
人何為苦羈束願言往從之超然越流俗
其二
蚤讀聖賢書無心志丘壑欲起振横流翺翔上寥廓如
何中道乖塵事苦羈縛今日旅江臯明日走城郭杖履
不容遂巾韈豈能却佳晨陟幽巘俗慮俱脱略緣微度
前嶺跼步登險崿時秋積雨霽草樹將搖落安得一壺
酒遠與幽人酌浩歌天壤間冥棲有真樂
清虚子
清虚子神仙客妙年出入黃金闕曾侍天壇禮玉皇鶴
氅羽衣金蕩節或隨列禦寇乘風八極中或從赤松子
吐納凌青空三花既結頂五炁仍蟠胸松栢秀媚桃李
容清虚不與流俗同吸沆瀣兮被明月幾見蟠桃千歲
紅我有紫霞想未脱塵外蹤有待功成拂衣去桃花源
上期相逢
小孤山
岷嶓水自巴蜀來西江彭蠡亦壯哉衆流于此相會合
滚滚一道由天開控引百川水日夜俱朝宗萬古君臣
義江流無不同兩山相峙青壁立一柱擎天高萬尺閒
雲宿霧任往來巨浪驚濤從射激織綃祗畏蛟魅愁然
犀須恐魚龍泣半山亭榭赤欄干仙女神遊晝往還鸞
鶴何須閬苑風環珮謾許留塵寰我有登高興未獲造
其間絡石吐花碧映水桃竹斑吳公雄筆照絶島邵菴
學士同躋攀風流數老不復見遺餘墨筆留空山遠招
山之靈酹以一壺酒禹公碣石今尚存伏波銅柱終難
朽俛仰人間無盡情萬歲千秋惟爾壽
登望湖亭
朝望湖水平夕瞰湖水清湖天四月南風競滄波萬頃
天冥冥湖間亭榭作何代歴歴江山殊勝槩匡廬山遠
張錦屏五老峰高疊華蓋古人至者應未多傳云已往
惟東坡雄詞健筆映千載只今遺跡留山阿我時來此
已頭白浩歌似覺滄溟窄天空水闊混虚無更闌斗轉
迷南北登臨不盡今古情乘流况欲登蓬瀛聖恩汪濊
似湖水布衣總得諧恩榮遂呼美酒酹江水馮夷起舞
羣龍喜兹行不須乞如願明日乘風過彭蠡
黃氏松竹圖
憶昨諶陽故人邀我遊芙溪蜀葵花開蒲葉齊錦箏瑶
席美清夜醉看明月流天西芙溪才士淮東客還家暫
息凌雲翮疊巘開屏對畫樓喬松偃蓋環深宅夙志曾
閒雅結屋亭西頭松篁手自種九夏如三秋我時醉卧
北窗裏朗吟似覺商飈起繡棚暗蜕赤龍鱗翠葆曉抽
青鳳尾陽烏漏金光陸離舊葉未落生新枝清音時聞
戛蒼玉倒影忽作玄雲垂載調綠綺琴和以淇澳篇知
心獨想子猷在林下豈特山濤賢君家伯仲真連璧昨
者過從應咫尺去年漂泊江水東幾回悵望長相憶長
相憶可奈何酌君酒為君歌東梁倦客日已老南州故
吏今無多新圖遠寄堪怡悦終當更棹山陰雪擬約諶
陽再訪君揮毫書徧琅玕節
夜宿嶰空寺
朝從龍濟遊暮投嶰空宿山深風雨來庭戸秋容肅解
巾挂垂蓉裁詩俯修竹寓此適幽情超然脱塵俗
送郭正已南還
年華相見即相違一舸龍江指日歸快意會看鴻鵠舉
愁驚惟羡鷺鷗飛荆揚濡滯三春雨巫峽徜徉幾夕暉
壯歲勝遊今老大白頭甘分故山薇
送徐崇威之京
曉日遲遲送客舟無窮離思逐東流别情盡付樽中蟻
適意深期水上鷗徐樂負才寧自獻禰衡懷刺豈輕投
明時戀闕心偏壯定剖丹衷副衮旒
送晃菴胡學士扈從之北京
唐宗才秀喜逢君蚤有聲華海内聞恩渥豈徒親密勿
經綸真足致華勲從容房杜無庸傳激烈歐虞祗自文
此去皇封常有賜遠人寧惜寄微曛
寄鄧給事中子信
金吾往往到巖扄為覘湖山有客星别後鬢華秋易白
把來衫袖曉猶青江都久廢天人策關尹能留老子經
但得羣龍滿朝野鴻飛何必唳蒼冥
瀟湘雨意圖
鸞竹叢深日未晡寒江煙雨翠糢糊東風無限瀟湘意
却倚篷窗聽鷓鴣
題貴妃春醉圖
歌罷霓裳一曲歡酒醺無力上雕鞍侍兒扶起雲鬟側
喜得君王駐馬看
天華晩翠
天華屹立煥金華蒼翠仍宜落日斜試問謫仙高卧處
一巢今已屬誰家
許由
千古清風一許由木瓠連掛樹梢頭若令洗耳聽人世
轉使先生無限愁
白蓮
玉雪肌膚秋水間碧波深處露雲鬟巫山十二皆神女
肯逐襄王夢裏還
石倉歴代詩選卷三百五十一
