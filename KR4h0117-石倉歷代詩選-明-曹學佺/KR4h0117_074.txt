石倉歴代詩選卷七十四
明曹學佺撰
晚唐一
李商隱(字義山懷州人)
宫中曲
雲母濾宫用夜夜白于水賺得羊車來低扇遮黃子水
精不覺冷自刻鴛鴦翅蠶縷茜香濃正朝纏左臂巴牋
兩三幅滿寫承恩字欲得識青天昨夜蛟龍是
和鄭愚贈汝陽王孫家筝妓二十韻
水霧怨何窮秦絲嬌未巳寒空煙霞高白日一萬里碧
嶂愁不行濃翠遥相倚茜袖捧瓊姿皎日丹霞起孤猿
耿幽寂西風吹白芷迴首蒼梧深女蘿閉山鬼荒郊白
鱗斷别浦晴霞委長彴壓河心白道連地尾秦人昔富
家綠窗聞妙旨鴻驚雁背飛象牀殊故里因令五十絲
中道分宫徵斗粟配新聲娣姪徒纖指風流大堤上悵
望白門裏蠧粉實雌絃燈光冷如水羌管促蠻柱從醉
吳宫耳滿内不掃眉君王對西子初花慘朝露冷臂凄
愁髓一曲送連錢遠别長于死玉砌銜紅蘭粧窗結碧
綺九門十二關清晨禁桃李
房中曲
薔薇泣幽素翠帶花錢小嬌郎癡若雲抱日西簾曉枕
是龍宫石割得秋波色玉簟失柔膚但見蒙羅碧憶得
前年春未語悲含辛歸來巳不見錦瑟長于人今日磵
底松明日山頭蘗愁到天池翻相看不相識
無題
八歲偷照鏡長眉已能畫十歲去踏青芙蓉作裠&KR1651;十
二學彈筝銀甲不曾卸十四藏六親懸知猶未嫁十五
泣春風背立鞦韆下
效長吉
長長漢殿眉窄窄楚宫衣鏡好鸞空舞簾疎燕誤飛君
王不可問昨夜約黃歸
李夫人
蠻絲繫條脱妍眼和香屑夀宫不惜鑄南人柔腸早被
秋眸割清澄有餘幽素香鰥魚渴鳳真珠房不知瘦骨
類冰井更許夜簾通曉霜土花漠碧雲茫茫黃河欲盡
天蒼蒼
燕臺詩四首
風光冉冉東西陌幾日嬌魂尋不得蜜房羽客類芳心
冶葉倡條徧相識暖藹輝遲桃樹西高鬟立共桃枝齊
雄龍雌鳳杳何許絮亂絲繁天亦迷醉起微陽若初曙
映簾夢斷聞殘語愁將鐵網罥珊瑚海闊天翻迷處所
衣帶無情有寬窄春煙自碧秋霜白研丹擘石天不知
願得天牢鏁冤魄夾羅委篋单綃起香眠冷襯琤琤佩
今日東風自不勝化作幽光入西海(右春)
前閣雨簾愁不卷後堂芳樹陰陰見石城景物類黃泉
夜半行郎空柘彈綾扇喚風閶闔天輕帷翠幕波淵旋
蜀魂寂寞有伴未幾夜瘴花開木緜桂宫流影光難取
嫣薰蘭破輕輕語直教銀漢墮懷中未遣星妃鎮來去
濁水清波何異源濟河水清黃河渾安得薄霧起緗裠
手接雲軿呼太君(右夏)
月浪衡天天宇濕凉蟾落盡疎星入雲屏不動掩孤嚬
西樓一夜風筝急欲織相思花寄遠終日相思却相怨
但聞北斗聲廻環不見長河水清淺金魚鏁斷紅桂春
古時塵滿鴛鴦茵堪悲小苑作長道玉樹未憐亡國人
瑶瑟愔愔藏楚弄越羅冷薄金泥重簾鈎鸚鵡夜驚霜
喚起南窗繞雲夢雙璫丁丁聯尺素内記湘川相識處
歌唇一世銜兩眉可惜馨香手中故(右秋)
天東日出天西下雌鳳孤飛女龍寡青溪白石不相望
堂中遠甚蒼梧野凍壁霜華交隱起芳根中斷香心死
浪乘畫舸憶蟾蜍月娥未必嬋娟子楚管蠻絃愁一槩
空城罷舞腰支在當時歡向掌中銷桃葉桃根雙姊妺
破鬟倭墮凌朝寒白玉燕釵黃金蟬風車雨馬不持去
蠟燭啼紅怨天曙(右冬)
河内詩
鼉鼓沈沈虬水咽秦絲不上蠻絃絶嫦娥衣薄不禁寒
蟾蜍夜艷秋河月碧城冷落空濛煙簾輕幕重金鉤欄
靈香不下兩皇子孤星直上相風竿八桂林邊九芝草
短襟小鬢相逢道入門暗數一千春願去閏年留月小
梔子交加香蓼繁停辛佇苦留待君
其二
閶門日下吳歌遠陂路綠菱香滿滿後溪暗起鯉魚風
船旗閃斷芙蓉榦傾身奉君畏身輕雙橈兩槳樽酒清
莫因風雨罷團扇此曲斷腸惟此聲低樓小徑城南道
猶自金鞍對芳草
射魚曲
思牢弩箭磨青石繡額蠻渠三虎力尋潮背日俟泅鱗
貝闕夜移鯨失色纖纖粉簳馨香餌綠鴨廻塘養龍水
含冰漢語遠于天何由廻作金盤死
燒香曲
鈿雲蟠蟠牙比魚孔雀翅尾蛟龍鬚漳宫舊樣博山爐
楚嬌捧笑開芙蕖八蠶繭緜小分炷獸燄微紅隔雲毋
白天月澤寒未冰金虎含秋向東吐玉珮呵光銅照昏
簾波日暮衝斜門西來欲上茂陵樹柏梁巳失栽桃魂
露庭月井大紅氣輕衫薄袖當君意蜀殿瓊人伴夜深
金鸞不問殘燈事何當巧笑君懷度襟灰為土填清露
風雨
凄凉寶劍篇羇泊欲窮年黃葉仍風雨青樓自管絃新
知遭薄俗舊好隔良緣心斷新豐酒銷愁斗幾千
離思
氣盡前溪舞心酸子夜歌峽雲尋不得溝水欲如何朔
雁傳書絶湘筠染淚多無由見顔色還自託微波
令狐舍人說昨夜西掖翫月因戲贈
昨夜玉輪明傳聞近太清凉波衝碧瓦曉暈落金莖露
索秦宫井風絃漢殿筝幾時緜竹頌擬薦子虚名
歸墅
行李踰南極旬時到舊鄉楚芝應徧紫鄧橘未全黃渠
濁村舂急帘高社酒香故山歸夢喜先入讀書堂
哭劉司戶
離居星歲易失望死生分酒甕凝餘桂書籖冷舊芸江
風吹雁急山木帶蟬曛一呌千廻首天高不為聞
桂林
城窄山將壓江寬地共浮東南通絶域西北有高樓神
護青楓岸龍移白石湫殊鄉竟何禱簫鼓未曾休
贈柳
章臺從掩映郢路更參差見說風流極來當婀娜時橋
回行欲斷堤遠意相隨忍放花如雪青樓撲酒旗
謔柳
已帶黃金縷仍飛白玉花長時須拂馬密處少藏鵶眉
細從他歛腰輕莫自斜玳梁誰道好偏擬映盧家
韓翃舍人即事
萱草含丹粉荷花抱綠房鳥應悲蜀帝蟬是怨齊王通
内藏珠府應官解玉坊橋南荀令過十里送衣香
子初全溪作
全溪不可到况復盡餘醅漢苑生春水昆池換劫灰戰
蒲知雁唼皴月覺魚來清興恭聞命言詩未敢迴
越燕二首
上國社方見此鄉秋不歸為矜皇后舞猶著羽人衣拂
水斜紋亂銜花片影微盧家文杏好試近莫愁飛
將泥紅蓼岸得草綠楊村命侣添新意安巢復舊痕去
應逢阿母來莫害皇孫記取丹山鳳今為百鳥尊
無題
照梁初有情出水舊知名裙&KR1651;芙蓉小釵茸翡翠輕錦
長書鄭重眉細恨分明莫近彈棋局中心最不平
月
池上與橋邊難忘復可憐簾開最明夜簟卷已凉天流
處水花急吐時雲葉鮮姮娥無粉黛只是逞嬋娟
贈宗魯笻竹杖
大夏資輕策全溪贈所思靜憐穿樹遠滑想過苔遲鶴
怨朝還望僧閒暮有期風流真底事常欲傍清羸
壬申七夕
已駕七香車心心待曉霞風輕惟響珮日薄不嫣花桂
嫩傳香遠榆高送影斜成都過卜肆曾妬識靈槎
判春
一桃復一李井上占年芳笑處如臨鏡窺時不隱墻敢
言西子短誰覺宓妃長珠玉終相類同名作夜光
曉起
擬杯當曉起呵鏡可微寒隔箔山櫻熟褰帷桂燭殘書
長為報晩夢好更尋難影響輸雙蝶偏過舊畹蘭
寄裴衡
别地蕭條極如何更獨來秋應為紅葉雨不厭青苔沈
約偏能瘦潘仁豈是才離情堪底寄惟有冷于灰
小桃園
竟日小桃園休寒亦未暄坐鶯當酒重送客出墻繁啼
久艷粉薄舞多香雪翻猶憐未圓月先出照黃昏
所居
窗下尋書細溪邊坐石平水風醒酒病霜日曝衣輕雞
黍隨人設蒲魚得地生前賢無不謂容易即遺名
訪秋
酒薄吹還醒樓危望已窮江臯當落日帆席見歸風煙
帶龍潭白霞分鳥道紅殷勤報秋意只是有丹楓
昭州
桂水春猶早昭州日正西虎當官路鬭猿上驛樓啼繩
爛金沙井松乾乳洞梯鄉音吁可駭仍有醉如泥
陳後宫
玄武關新苑龍舟燕幸頻渚蓮參法駕沙鳥犯鈎陳夀
獻金莖露歌翻玉樹塵夜來江令醉别詔宿臨春
獻寄舊府開封公
幕府三年遠春秋一字褒書論秦逐客賦續楚離騷地
理南溟闊天文北極高酬恩撫身世未覺勝鴻毛
題鄭大有隱居(近子晉憩鶴臺處)
結搆何峯是喧閒此地分石梁高瀉月樵路細侵雲偃
卧蛟螭室希夷鳥獸羣近知西嶺上玉管有時聞
江上
萬里風來地清江北望樓雲通梁苑路月帶楚城秋刺
字從漫滅歸途尚阻脩前程更煙水吾道豈淹留
題李上謩壁
舊著思玄賦新編雜擬詩江庭猶近别山舍得幽期嫩
割周顒韭肥烹鮑照葵飽聞南燭酒仍及撥醅時
即日
桂林聞舊說曾不異炎方山響匡牀語花飄度臘香幾
時逢雁足著處斷猿腸獨撫青青桂臨城憶雪霜
春宵日遣
地勝遺塵亊身閒念歲華晩晴風過竹深夜月當花石
亂知泉咽苔荒任徑斜陶然恃琴酒㤀却在山家
七夕偶題
寶婺搖珠珮嫦娥照玉輪靈歸天上匹巧遺世間人花
果香千戶笙竽溢四隣明朝曬犢鼻方信阮郎貧
寒食行次冷泉驛
歸途仍近節旅宿倍思家獨夜三更月空庭一樹花介
山當驛秀汾水遶關斜自怯春寒苦那堪禁火賒
寄華嶽孫逸人
靈嶽幾千仞老松逾百尋攀崖仍躡壁噉葉復眠隂海
上呼三島齋中戲五禽惟應逢阮籍長歗作鸞音
北青蘿
殘陽西入崦茅屋訪孤僧落葉人何在寒雲路幾層獨
敲初夜磬閒倚一枝藤世界微塵裏吾寧愛與憎
幽人
丹竈三年火蒼崖萬歲藤樵歸逢說虎棋罷正留僧星
斗同秦分人煙接漢陵東流清渭苦不盡照衰興
詠雲
捧月三更斷藏星七夕明纔聞飄迥路旋見隔重城潭
暮隨龍起河秋壓雁聲只因惟宋玉知是楚神名
夜出西溪
東府憂春盡西溪許日曛月澄新漲水星見欲銷雲柳
好休傷别松高莫出羣軍書雖倚馬猶未當能文
九月於東逢雪
舉家忻共報秋雪墮前峯嶺外他年憶於東此日逢粒
輕還自亂花薄未成重豈是驚離鬢應來洗病容
僧院牡丹
葉薄風才倚枝輕霧不勝開先如避客色淺為依僧粉
壁正蕩水緗幃初卷燈傾城惟待笑要裂幾多繒
河清與趙氏昆季讌集得擬杜工部
勝槩殊江右佳名逼渭川虹收青嶂雨鳥没夕陽天客
鬢行如此滄波坐渺然此中真得地漂蕩釣魚船
城上
有客虚投筆無寥獨上城沙禽失侣遠江樹著隂輕邊
遽稽天討軍須竭地征賈生遊刃極作賦又論兵
如有
如有瑶臺客相難復索歸芭蕉開綠扇菡萏薦紅衣浦
外傳光遠煙中結響微良宵一寸艷回首是重幃
清夜怨
含淚坐春宵聞君欲度遼綠池荷葉嫩紅砌杏花嬌曙
月當窗滿征雲出塞遥畫樓終日閉清管為誰調
訪隱
路到層峯斷門依老樹開月從平楚轉泉自上方來薤
白羅朝饌松黃暖夜杯相留笑孫綽空解賦天台
歸來
舊隱無何别歸來始更悲難尋白道士不見惠禪師草
逕蟲鳴急沙渠水下遲却將波浪眼清曉對紅棃
錦瑟
錦瑟無端五十絃一絃一柱思華年莊生曉夢迷蝴蝶
望帝春心託杜鵑滄海月明珠有淚藍田日暖玉生煙
此情可待成追憶只是當時已惘然
潭州
潭州官舍暮樓空今古無端入望中湘淚淺深滋竹色
楚歌重疊怨蘭叢陶公戰艦空灘雨賈傅承塵破廟風
目斷故園人不至松醪一醉與誰同
送崔珏往西川
年少因何有旅愁欲為東下更西遊一條雪浪吼巫峽
千里火雲燒益州卜肆至今多寂寞酒壚從古擅風流
浣花牋紙桃花色好為題詩詠玉鈎
寄令狐學士
秘殿崔嵬拂彩霓曹司今在殿東西賡歌太液翻黃鵠
從獵陳倉獲碧雞曉飲豈知金掌迥夜吟偏訝玉繩低
鈞天雖許人間聽閶闔門多夢自迷
少年
外戚平羌第一功生平二十有重封直登宣室螭頭上
横過甘泉豹尾中别館覺來雲雨夢後門歸去蕙蘭叢
灞陵夜獵隨田竇不識寒郊自轉蓬
藥轉
鬱金堂北畫樓東換骨神方上藥通露氣暗連青桂苑
風聲偏獵紫蘭叢長籌未必輸孫皓香棗何須問石崇
憶事懷人兼得句翠衾歸卧繡簾中
隋宫
紫泉宫殿鏁煙霞欲取蕪城作帝家玉璽不緣歸日角
錦帆應是到天涯于今腐草無螢火終古垂楊有暮鴉
地下若逢陳後主豈宜重問後庭花
重遊飛泉觀題故梁道士宿龍池
西巖泉落水容寬靈物蜿蜒黑處蟠松葉正秋琴韻響
菱花初曉鏡光寒雲開星月浮山殿雨過風雷遶石壇
仙客不歸龍亦去稻畦長滿此池乾
將為南行陪尚書崔公宴海榴堂
朝讌華堂暮未休幾人偏得謝公留風傳鼓角霜侵戟
雲卷笙歌月上樓賓館盡開徐穉榻客帆空戀李膺舟
謾誇書劒無歸處水遶山長步步愁
贈鄭處士
道傍年少莫矜誇心在重霄鬢未華揚子可曾過北里
魯人何必敬東家寒雲曉散千峯雪暖雨晴開一逕花
且賣湖田釀春酒與君書劒是生涯
哭楊攀處士
先生憂道樂清貧白髮終為不仕身嵇阮没來無酒客
應劉亾後少詩人山前月照孤墳曉溪上花開舊宅春
昨夜回舟更惆悵至今鐘磬滿南隣
宿望亭館寄蘇州一二同志
候館人稀夜自長姑蘇城遠樹蒼蒼江湖水落高樓迥
河漢秋歸廣簟凉月轉碧梧移鵲影露低紅葉濕螢光
西園詩侣應多思莫醉笙歌掩畫堂
夜間寄郡中文士
盧橘含花處處香老人依舊卧青漳心同客舍驚秋早
迹似僧齋厭夜長風卷翠簾琴自響露凝朱閣簟先凉
明朝欲醉文中彦猶覺吟聲帶越鄉
將歸姑蘇南樓餞送李明府
無處登臨不繫情一憑春酒醉高城暫移羅綺見山色
纔駐管絃聞水聲花落西亭添别夢柳隂南浦促歸程
前期迢遞今宵短更倚朱闌待月明
留别趙端公
海門征棹赴龍瀧暫寄華筵倒玉缸簫鼓散時逢夜雨
綺羅分處下秋江孤帆已過滕王閣高榻留眠謝守忩
却願煙波阻風雪待君同拜碧油幢
元處士自洛歸宛陵山居見示詹事相公餞行
紫霄峯下絶韋編舊隱相如結襪前月落尚留東閣醉
風高還憶北窗眠江城夜别瀟瀟雨山檻晴歸漠漠煙
一頃豆花二頃竹想應抛却釣魚船
長慶寺遇常州阮秀才
高閣晴軒對一峯毗陵書客此相逢晩收紅葉題詩徧
秋待黃花釀酒濃山館日斜喧鳥雀石潭波動戲魚龍
上方有路應知處疎磬寒蟬樹幾重
對雪
寒氣先侵玉女扉清光旋透省郎闈梅花大庾嶺頭發
柳絮章臺街裏飛欲舞定隨曹植馬有情應濕謝莊衣
龍山萬里無多遠留待行人二月歸
辛未七夕
恐是仙家好别離故教迢遞作佳期由來碧落銀河畔
可要金風玉露時清漏漸移相望久微雲未接過來遲
豈能無意酬烏鵲惟與蜘蛛乞巧絲
銀河吹笙
悵望銀河吹玉笙樓寒院冷接平明重衾幽夢他年斷
别樹羇雌昨夜驚月榭故香因雨發風簾殘燭隔霜清
不須浪作緱山意湘瑟秦簫自有情
宿晉昌亭聞驚禽
羇緒鰥鰥夜景侵高窗不掩見驚禽飛來曲渚煙方合
過盡南塘樹更深代馬嘶和榆塞笛楚猿吟雜橘村砧
失羣掛木知何限遠隔天涯共此心
深宫
金殿銷香閉綺籠玉壺傳點咽銅龍狂飇不惜蘿隂薄
清露偏知桂葉濃斑竹嶺邊無限淚景陽宫裏及時鐘
豈知為雨為雲處只有高唐十二峯
淚
衣巷長年怨綺羅離情終日思風波湘江竹上痕無限
峴首碑前灑幾多人去紫臺秋入塞兵殘楚帳夜聞歌
朝來灞水橋邊問未抵青袍送玉珂
出關宿盤豆館對叢蘆有感
蘆葉梢梢夏景深郵亭暫欲灑塵襟昔年曾是江南客
此日初為關外心思子臺邊風自急玉娘湖上月應沈
清聲不遠行人去一任荒城伴夜砧
贈從兄閬之
悵望人間萬事違秘書清夢約㤀機荻花村裏魚標在
石蘚庭中鹿跡微僻徑定携僧共入寒塘好與月相依
城中猘犬憎蘭珮莫損幽芳久不歸
無題
鳳尾香羅薄幾重碧文圓頂夜深縫扇裁月魄羞難掩
車走雷聲語未通曾是寂寥金燼暗斷無消息石榴紅
斑騅只繫垂楊岸何處西南待好風
贈鄭讜處士
浪迹江湖白髮新浮雲片片是吾身寒歸山觀隨棋局
暖入沙汀逐釣綸越桂留烹張翰鱠蜀薑供煮陸機蓴
相逢一笑憐疎放他日扁舟有故人
寫意
燕雁迢迢隔上林高秋望斷正長吟人間路有潼江險
天外山惟玉壘深日向花間留返照雲從城上結層隂
三年已制思鄉淚更入新年恐不禁
和人題真娘墓
虎丘山下劒池邊長遣遊人歎逝川罥樹斷絲悲舞席
出雲清梵想歌筵柳眉空吐含顰葉榆莢還飛買笑錢
一自香魂招不得秖應江上獨嬋娟
水齋
多病欣依有道邦南塘晏起想秋江捲簾飛燕還拂水
開戶暗蟲猶打窗更閱前頭已披卷仍斟昨夜未開缸
誰人為報故交道莫惜鯉魚時一雙
回中牡丹為雨所摧
下苑他年未可追西州今日忽相期水亭暮雨寒猶在
羅薦春香煖不知無蝶殷勤收落蘂有人惆悵卧遥帷
章臺街裏芳菲伴且問宫腰損幾枝
南朝
玄武湖中玉漏催雞鳴埭口繡襦迴誰言瓊樹朝朝見
不及金蓮步步來敵國軍營漂木柹前朝神廟鏁煙煤
滿宫學士皆顔色江令當年只費才
即日
一歲林花即日休江間亭下悵淹留重吟細把真無奈
已落猶開未放愁山色正來銜小苑春隂只欲傍高樓
金鞍忽散銀壺滴更醉誰家白玉鉤
井絡
井絡天彭一掌中謾誇天設劒為峯陣圖東聚燕江口
邊柝西懸雪嶺松堪歎故君成杜宇可能先主是真龍
將來為報姦雄輩莫向金牛訪舊蹤
柳
江南江北雪初消漠漠輕黃惹嫩條灞岸已攀行客手
楚宫先騁舞姬腰清明帶雨臨官道晩日含風拂野橋
如線如絲正牽恨王孫歸路一何遙
九日
曾共山翁把酒時霜天白菊遶階墀十年泉下無消息
九日樽前有所思不學漢臣栽苜蓿空教楚客詠江蘺
郎君官貴施行馬東閣無因再得窺
晨自竹逕至龍興寺崇隱上人院
佛寺通南徑僧堂倚北坡藤隂迷晚竹苔滑仰晴莎病
憶春前别閒宜雨後過石横聞水遠林缺見山多欲結
三天社初降十地魔素龍來有窟靈鶴去無窠客路隨
萍梗鄉園失薜蘿禪心如可學不藉魯陽戈
柳枝五首(并序)
柳枝洛中里娘也父饒好賈風波死湖上其母不念
他兒子獨命柳枝生十七年塗粧綰髻未嘗竟已復
起去吹葉嚼蘂調絲擫管作天風海濤之曲幽憶怨
斷之音居其旁與其家接故往來者聞十年尚相與
疑其醉眠夢物斷不娉余從昆譲山比柳枝居為近
他日春曾隂譲山下馬柳枝南柳下詠余燕臺詩柳
枝驚問誰人為是譲山謂曰此吾里中少年叔耳柳
枝手斷長帶結譲山為贈叔乞詩明日余比馬出其
巷柳枝丫鬟畢粧抱立扇下風鄣一袖指曰若叔
是句後三日隣當去濺裙水上以博山香待與郎
俱過余諾之會所友有偕當詣京師者戲盗余卧
裝以先不果留雪中譲山至且曰東諸侯取去矣
明年譲山復東相背於戲上因寓詩以墨其故處云
花房與蜜脾蜂雄蛺蝶雌同時不同類那復更相思
其二
本是丁香樹春條結始生玉作彈棋局中心亦不平
其三
嘉瓜引蔓長碧玉冰寒漿東陵雖五色不忍值牙香
其四
柳枝井上蟠蓮葉浦中乾錦鱗與繡羽水陸有傷殘
其五
畫屏錦步障物物自成雙如何湖上望只是見鴛鴦
微雨
初隨林靄動稍共夜凉分窗迥侵燈冷庭虚近水聞
百果嘲櫻桃
珠實雖先熟瓊莩縱早開流鶯猶故在爭得諱含來
櫻桃答
衆果莫相誚天生名品高何因古樂府惟有鄭櫻桃
悼傷後赴東蜀辟至散關遇雪
劒外從軍遠無家與寄衣散關三尺雪迴夢舊鴛機
樂遊原
向晩意不適驅車登古原夕陽無限好只是近黃昏
聽鼓
城頭疊鼓聲城下暮江清欲問漁陽摻時無禰正平
追代盧家人嘲堂内
道却横波字人前莫漫羞只應同楚水長短入淮流
天涯
春日在天涯天涯日又斜鶯啼如有淚為濕最高花
夜意
簾垂幕半捲枕冷被仍香如何為相憶魂夢過瀟湘
滯雨
滯雨長安夜殘燈獨客愁故鄉雲水地歸夢不宜秋
夜雨寄北
君問歸期未有期巴山夜雨漲秋池何當共剪西窗燭
却話巴山夜雨時
雜題
城郭休過識者稀哀猿啼處有柴扉滄江白石樵漁路
日暮歸來雨滿衣
端居
遠書歸夢兩悠悠只有空牀敵素秋階下青苔與紅樹
雨中寥落月中愁
過鄭廣文舊居
宋玉平生恨有餘遠循三楚弔三閭可憐留著臨江宅
異代應教庾信居
莫愁
雪中梅下與誰期梅雪相兼一萬枝若是石城無艇子
莫愁還自有愁時
宫辭
君恩如水向東流得寵憂移失寵愁莫向樽前奏花落
凉風只在殿西頭
瑶池
瑶池阿母綺窗開黃竹歌聲動地哀八駿日行三萬里
穆王何事不重來
鴛鴦
雌去雄來萬里天雲蘿滿眼淚澘然不須長結風波願
鎖向金籠始兩全
代秘書贈弘文館諸校書
清切曹司近玉除比來秋興復何如崇文館裏丹霜後
無限紅棃憶校書
即日
小鼎煎茶面曲池虬鬚道士竹間棋何人書破蒲葵扇
記著南塘移樹時
嫦娥
雲母屏風燭影深長河漸落曉星沈嫦娥應悔偷靈藥
碧海青天夜夜心
天津西望
虜馬崩騰忽一狂翠華無不到東方天津西望腸真斷
滿眼秋波出苑墻
憶住一師
無事經年别遠公帝城鐘曉憶西峯煙爐銷盡寒燈晦
童子開門雪滿松
昨夜
不辭鶗鴂妬年芳但惜流塵暗洞房昨夜西池凉露滿
桂花吹斷月中香
寄蜀客
君到臨卭問酒壚近來還有長卿無金徽却是無情物
不許文君憶故夫
訪人不遇留别館
卿卿不惜瑣窗春去作長楸走馬身閒倚繡簾吹柳絮
日高深院斷無人
池邊
玉管葭灰細細吹流鶯上下燕參差日西半遶池邊樹
憶把枯條撼雪時
華師
孤鶴不睡雲無心衲衣笻杖來西林院門晝鎖迴廊靜
秋日當階柿葉陰
代贈二首
樓上黃昏欲望休玉梯横絶月中鈎芭蕉不展丁香結
同向春風各自愁
東南日出照高樓樓上離人唱石州總把春山掃眉黛
不知供得幾多愁
武夷山
只得流霞酒一杯空中簫鼓當時迴武夷洞裏生毛竹
老盡曾孫更不來
訪隱者不遇成一絶
秋水悠悠浸野扉夢中來數覺來稀玄蟬去盡黃葉落
一樹冬青人未歸
寄令狐郎中
嵩雲秦樹久離居雙鯉迢迢一紙書休問梁園舊賓客
茂陵秋雨病相如
東還
自有仙才自不知十年長夢採華芝秋風動地黃雲暮
歸去嵩陽尋舊師
七夕
鸞扇斜分鳳幄開星橋横過鵲飛迴爭將世上無期别
換得年年一度來
月夕
草下陰蟲葉上霜朱欄迢遞壓湖光兔寒蟾冷桂花白
此夜姮娥應斷腸
代應
本來銀漢是紅墻隔得盧家白玉堂誰與王昌報消息
盡知三十六鴛鴦
暮秋獨遊曲江
荷葉生時春恨生荷葉枯時秋恨成深知身在情長在
悵望江頭江水聲
夜冷
樹遶池寬月影多村砧塢笛隔風蘿西亭翠被餘香薄
一夜將愁向敗荷
韋蟾
謝家離别正凄凉少傅臨岐賭佩囊却憶短亭迴首處
夜來煙雨滿池塘
花下醉
尋芳不覺醉流霞倚樹沈眠日已斜客散酒醒深夜後
更持紅燭賞殘花
石倉歴代詩選卷七十四
