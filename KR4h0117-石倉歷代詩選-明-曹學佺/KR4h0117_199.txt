石倉歴代詩選卷一百九十九
明曹學佺編
宋詩七十六
王庭珪
夜歸西園獨步
清夜遊西園竹影亂秋月穹色湛虚明林光益竒絶人
間睡方濃那知此時節坐觀衡陽移領列風煙别沆瀣
洗天宇一飲醒毛髮氣與南山高青蒼助施設池塘收
綠淨星斗轉空闊微雲點太清須臾亦自滅明朝問此
境勝處不可說却恐雞三號開門走車轍
遊貢游洞
竄身楚西極幽竒頗窮歴况此古道傍横天竦蒼壁何
年始開鑿工如鬼鑱刻飛空數百丈突出清鯨額那知
風雨時雲雷非窟宅事跡堕渺茫探討失圖籍豈無高
世士于此煉金液不能久徘徊上馬空歎息
江亭侯施倅醇翁阻水漲作詩寄之
夜雨漲溪碧天明望歸舟飛帆出木杪浩蕩兀中流洪
崖仙人姿謂落滄海遊興盡却回棹待此霖潦收抱琴
出竹迎倒披翠雲裘風濤正可久煙波生暮愁
送謝夢叟昆仲之湘江
蠟屐訪窮巷脂車戴曉星哦詩添些語望岳插清冥烽
火連蠻徼樓船壯洞庭瀟湘多夜雨羡爾對牀聽
送客
東門楊柳陌車騎散林坰草綠古今道馬嘶長短亭人
歸天北闕使動斗南星送客何年了春蘋又滿汀
春日遊鴿湖山
風起羣木末花開兩壁香山深雲影變人靜鳥聲長紺
殿横崖起飛泉噴玉光扣門僧出定彈指下禪牀
送劉禹鍚之官五羊
南海千山外東風幾驛催嶺頭梅雨歇旗尾瘴煙開蠻
徼無塵起中原有使來時應問消息會向日邊回
郭教授南窗置酒觀競渡次坐客劉時舉韻
一飲徑一石此風誰敢陪日移林影轉船劈浪紋開銀
燭自相映玉山何用推廣文官獨冷頼此酒盈杯
題宣和御畫
玉鎖宫扉三十六誰識連昌滿宫竹内苑寒梅欲放春
龍池水暖鴛鴦浴宣和殿後新雨晴兩鵲飛來向東鳴
當時妙手貌不成君王筆下春風生長安老人眼曾見
萬歲山頭翠華轉恨臣不及宣政初痛哭天涯觀畫圖
仙人春宴曲
高樓玉珮搖春風銀槽壓雨珍珠紅天留曉月十分魄
飛光下照仙人宫瑶姬半醉撾鼉鼓綵鳳吹笙黃鶴舞
雙成翠袖織藕絲麻姑行厨擗麟脯金盤燒蠟夜未央
從妃進果蟠桃香坐上花開人未老他日重來花更好
三千年後忽相逢再約羣仙醉蓬島
觀駱元直經進江南形勢圖
異時漢網疎天討胡兒馬囓江南草石頭重戍豈無兵
將軍不識丹陽道至今戰骨埋秋霜傷心不忍問耆老
龍蟠虎踞昔何雄赤壁濡須在眼中潯陽江水射蛟處
旌旗拂天來向東艨艟塞川不敢下昔人曾此破曹公
横江九道波翻屋試請輕兵渡淮曲夜入長安人不知
應見畫圖心巳熟他日將軍按此圖鼓行而西如破竹
和劉美中尚書聽寶月彈桃源春曉
何年鑿源開混茫桃花兩片吹紅香煙消遠浦生微陽
漁舟誤行溪水長溪回岸轉山隙光疑有絳闕仙人房
居民爭出羅酒漿花間笑語音琅琅抱琴釋子眉髮蒼
響泉韻罄鳴長廊能談往事悲孟當昔時臺治今耕桑
又如勇士赴敵場坐令遊子思故鄉清猿抱木號鴻荒
孤吟劃見丹鳳翔曲終待月西南廂重調十指初不忙
如見古畫秦衣裳春天百鳥爭頡頏桃源歸來今已忘
彈到落花空斷腸
寅陂行安成西有寅陂溉田萬二千畝廢久
官失其籍大姓專之陂傍之田歲比不登邑
丞趙君搜訪耆老盡得古跡浚港築堤躬視
阡陌灌注先後各有繩約是歲紹興十三年
適大旱而寅陂田萬二千畝苗獨不槁民頌
歌之國家方下勸農之詔法有農田水利實
丞職也然緣是而偽自增飾以蒙褒顯者世
不為怪由是水利為虚名今寅陂功績崇崛
丞不肯自言部使者終不及省察某出城别
君東門外逢寅陂之民塞路涕泣言此為敘
其事作寅陂行紹興癸亥十月望日書
安成城頭烏夜宿啼烏未起雞登木傾村入城來送丞
馬首摩肩袂相屬但覩龐眉不識名何事老翁出山谷
老翁持酒前致詞家住西村大江曲大江兩岸皆腴田
古有寅陂置官屬自從陂廢田亦荒官中無人開舊瀆
丞沿故道堰横流陂傍秔稻年年熟今年雖旱翁不憂
田頭已打新舂穀誰云此陂會當復老父曾聞兩黃鵠
嗟哉如君職不荒躬行阡陌勸農桑監司項背只相望
風謠滿路胡不聽胡不聽寅陂行
題羅疇老家明妃辭漢圖
明妃辭漢出宫門豐容靚飾朝至尊至尊左右皆動色
明妃欲語復吞咽三千娥眉塞天閽帝獨不識王昭君
顧影徘徊復良久尚冀君王一回首當時自倚絶世姿
不將賂結毛延壽可憐朱網畫香車却來遠嫁呼韓邪
不如歸州舊村女三幅羅裙兩髻丫陌上花開大堤暖
細雨春風歸緩緩寧從禁籞落胡沙長路漫漫碧雲斷
忽看漢月臨氊裘淚濕彈絲錦臂鞲龍眠會作無聲句
寫得當時一叚愁
同陳思忠訪洪覺範
尋春反向僧房卧無乃行藏與時左起來刮目覽新詩
花壓闌干夢初破黃葉丹楓屬興深吁然莫測楚人心
惠休島可没已久二百年來無此音我氣未衰詞頗弱
欲借席前籌一着終朝巖下不逢人苔色應嗔馬蹄削
送李亭仲赴荆南辟
少年膽氣横秋煙腰間櫑具森龍泉出門萬里探虎穴
錦帶雕鞍明積雪洞庭木葉飛霜風將軍秉旄西擊戎
旌旗戈甲照湖海欃槍欲滅胡天空須君磨盾作露布
插羽來奏明光宫
麗人行(讀大業拾遺作)
桃葉山前宫漏遲宫人傍輦持花枝君王喜憑絳仙立
殿脚爭畫雙長眉欲把琵琶彈出塞結綺臨春時事改
井邊忽見張麗華忍聽後庭歌一再
早行
羣雞鼓翼天欲光井上梧桐生微凉殘星爛爛或出没
初日淡淡開青蒼楚妃臺邊曉雲碧伏波廟前秋草黃
騷人辛苦拾何物沅有芷兮今已香
和韻胡敦實少年行
酒酣坐待東方高臂膺走逐城南豪灣弓射殺白額虎
醉騎歸馬雪花毛日暮黃雲動天色易水迷魂招不得
莫學并州遊俠兒徒費黃金飾韀勒
題劉端禮步芳橋
橋上畫欄低壓水青龍影落芙蕖底欲渡芙蕖望翠微
波面紅雲映屐齒洛浦清流古有神羅襪凌波生暗塵
東昏戲作錦地茵金蓮襯步如花人而今此事堕渺莽
但有荷花開蕩漾試穿芒屩踏風煙安用紫絲連步障
送向豐之
君家梁苑妙人物劫來封胡咸勃萃子今二十能綴文
詩如陣馬雄馳突此去荆湖道路長要吟秋水動三湘
歸時蕉葉應黃落賸拾騷人春草香
過劉美中新居
亂碧峰頭水拍堤白沙寒竹淨柴扉晨光破霧千山出
絶壁盤雲一雁飛窗外煙霞舒錦綺坐中談笑落珠璣
江邊野老逢人說待看追烽入翠微
再次前韻
湘水清如碧玉環湘妃淚染竹痕斑此時遊宦非高志
何日抱琴歸故山雁塔共題雙闕際馬蹄同下五雲間
今朝顦顇荆湖外却望烟霄歎未還
再過東岡
物色江寒楓葉凋江邊微雨暮瀟瀟白沙翠竹舊行路
碧水朱欄新渡橋盡室當時避征戰十年間事付漁樵
如今傑屋明人眼一笑端能覆酒瓢
别葛德裕主簿
官冷身閒簿領稀時從物外赴襟期憑君少緩青絲鞚
為我聊傾碧玉巵野寺石泉秋煮茗松窗雪屋夜論詩
懸知别後東風近先寄寒梅第一枝
和葛德裕别後用舊韻見寄(阿吉德裕子也)
渝川咫尺杳如期雞黍猶堪勅婦炊旋滴銀槽將進酒
細傾金屈倒垂巵閒為洛下諸生詠突過黃初數子詩
阿吉想能騎竹馬鳳雛低映碧梧枝
題郭秀才釣亭
野闊江寒一雁飛碧蘆花老鱖魚肥遶欄綠水秋初淨
滿棹白蘋人未歸醉任狂風揭茅屋卧聽殘雪打蓑衣
他年欲訪沙頭路曾自携竿扣竹扉
次韻江正邦
盧溪春水欲平堤滿徑蓬蒿竹掩扉齋舘静無塵土雜
盤飱喜有藥苗肥君尋甘露峰前住人似山隂雪夜歸
江海未應終寂寞鶴書將下釣璜磯
正邦聞王師來駐辭歸禾山次韻以别
潘才如海渺無堤肯顧衡茆竹裏扉閒釣一溪春水綠
尚容三寸白魚肥忽傳銅虎天邊下共探驪珠夜半歸
此去煙塵猶未靜何時馬跡破苔磯
送李成叔歸峽江兼簡蕭𢡟德
平生未見嵇中散野鶴軒昂識季昆江表今無耆舊在
中郎尚有典刑存螺川汗灸書千卷玉澗船歸酒一樽
獨羡冰清蕭處士通家能入李膺門
春日横山堂有懷謝直夫用前韻奉寄
解道澄江元有聲東山出處更關情高吟正憶西堂夢
妙語仍逢春草生沙尾斷篷垂釣遠峰頭晩日落船明
不將軍騎驚猿鶴巖谷猶傳此叚清
次韻黃元授見訪
中興人物起紛紛應有竒才合致君仰視孰為真漢相
夜行何識故將軍且騎駿馬天邊路莫話高樓日暮雲
年少功名方入手勒移休動北山文
次韻胡觀光長慶寺早起
曉天樓殿倚空虚尚見星辰落落疎鵲動高林人起後
馬嘶殘月客行初偶來作尉聊驅盗豈謂論功得謗書
但使一方無犬吠即看黃紙下新除
送胡邦衡之新州貶所
囊封初上九重關是日清都虎豹閒百辟動容觀奏牘
幾人回首愧朝班名高北斗星辰上身堕南州瘴海間
不待他年公議出漢廷行召賈生還
其二
大厦元非一木支身將獨力拄傾危癡兒不了公家事
男子要為天下竒當日姦諛皆膽落平生忠義只心知
端能飽喫新州飯在處江山足護持
和曹温如都監惠詩
兩脚虚随匹馬塵江湖歲晩始謀身籬邊日醉陶元亮
窗外夜呼祁孔賓倒著敝衣迎好客急搜竒句發陽春
阿瞞豈但能横槊文彩風流世有人
二月二日出郊
日頭欲出未出時霧失江城雨脚微天忽作晴山捲幔
雲猶含態石披衣煙村南北黃鸝語麥隴高低紫燕飛
誰似田家知此樂呼兒吹笛跨牛歸
從叔君冕見訪山間自云平生躬耕釣無求于
人中有至樂令某作詩寫其蕭散之狀為賦
此篇
青鞵布襪綠蓑衣滿目秋江白鳥飛小楫扁舟乘興出
斜風細雨釣魚歸有間茆屋臨蒼巘尋箇樵夫上翠微
閒趁牧童吹短笛倒騎牛背入柴扉
和劉端禮避地初歸見訪
庭前喜鵲亂棲鴉知有隣翁酒易賒老瓦盆随田舍飲
半溪雲屬野人家莫將棘手迎西日來倚危欄詠落霞
無奈醉歸燈火亂僕夫爭路向江沙
和裴主簿九日
欲上高高嶺路微疎林蔽日尚堪依楓江水冷天初靜
桐井霜乾葉亂飛籬下採花人獨秀山頭落帽客何稀
金壺倒盡重沽酒莫惜朝來更典衣
送頔子還廬陵
東歸未辦武陵舟送汝翻成一叚愁雪點敝裘騎瘦馬
春寒幾日到荆州湖山天闊洞庭野吳楚月明黃鶴樓
莫苦回瞻白雲嶺是行聊學子長遊
次韻楊廷秀求近詩
聞說學詩如學仙怪來詩思渺無邊自憐猶裹癡人骨
豈意妄得麻姑鞭曾似千軍初入陣清于三峽夜流泉
只今老鈍無新語楓落吴江恐誤傳
楊文發自長沙相别忽來權邑惠詩次其韻(公來)
(權邑官妓逃亡略盡)
湘水東邊喚渡舟湘天欲暮使人愁豈期陶令來為縣
應念龐公不入州索我題詩今老矣看君下筆幾時休
論文把酒誠堪樂莫嘆樽前欠狄秋
和劉喬卿雪詩(紫極真人吹簫雪降則止)
柴門忽啓玉為關疑是新移海上山野寺僧居銀窟裏
廣寒宫在月明間老農擊鼓迎豐歲紫極吹簫近帝寰
臘後東風將解凍已看峰頂露孱顔
中夜起坐惜春亭月照酴醿清香郁然因成四
韻
袖手歸來避世塵酴醿對坐惜餘春靚粧不入市廛眼
幽韻只應丘壑人醉喚江梅君益友力移亭竹我比隣
天公着意憐詩客月色西窗一夜新
謁魏彦成郎中
病夫投老入城闉到處逢人說使君豈料騎驢衝大尹
政須扛鼎識竒文池生春草何曾夢楓落吳江誤所聞
更願兼收湖海士當令冀北馬空羣
王主簿清暑閣
褦襶趨程作熱官何如避暑得清安輕隂畫出三湘境
爽氣能為六月寒自有薰風生屋角不須纖手捧冰盤
欄干半倚紅塵外卧聽江聲瀉碧湍
次韻常德府葛倅見寄
武陵旌節控湘西通守仍兼把一麾玉帳静談千里月
銅符遥鎮五溪夷漂流欲識荆州面飢渴正如桑下兒
仰止門墻訴羈旅窮愁那復有佳詞
贈李子安
窮居未有四立壁負郭兼無二頃田擬劚雲根結茆屋
不知誰贈買山錢
和鄭元清同遊殷仲堪讀書臺
晉國衣冠掃地空漁歌長在水雲中倚欄欲問興亡事
木末瑠璃墜曉風
次韻盧元贊江亭即事
春盡江頭日已低半天垂柳拂雲齊流鶯向晩渾無頼
隔水飛來枝上啼
其二
江水磨銅鑑面寒釣魚人在蓼花灣雲開貪看新月上
不覺小舟流下灘
次韻劉惠直梅花
雪壓寒梢玉作容嶺頭相見又東風人間欲問春消息
半在竹橋溪影中
夜郎歸日答葛令惠詩
七載投荒萬里餘交游半作曉星疎門前梅柳換新葉
忽得故人相問書
贈寫真胡生
誤着儒衣到骨窮兒童拍手笑衰翁釣魚艇子今無恙
置我五湖煙雨中
謁僧惠端不遇
僧扉深倚碧巖隈何處看雲久未回日暮鳴鐘應不語
嗔人馬跡涴蒼苔
和答邦直
惠愛如蘭正吐芽芳風吹落幾千家明年催直金鑾殿
龍口飄香看百花
和劉元弼見招
玉壺沽酒挈青絲及取春風花發時便把一樽留客醉
莫教紅雨洗殘枝
步芳園
密栽桃李礙車輪柳下風微不動塵已辦尋春雙蠟屐
飛花滿地草如茵
茉莉花
纖雲捲盡日西流人在瑶池宴未休王母欲歸香滿路
曉風吹下玉搔頭
石倉歴代詩選卷一百九十九
