石倉歷代詩選卷一百五十四
明曹學佺編
宋詩三十一
張耒
君家誠易知曲
君家誠易知易知獨難忘西風墻頭吹葉黃蟲絲當戶
理秋光翠屏碧簟生朝凉牀頭蟋蟀見焚香絞綃碎纈
䨇鳳凰上元綠鬢遮耳璫來車去馬官道傍碧雲傳情
何處郎相望玉樹啼寒螀
于湖曲(并序)
蕪湖令寄示溫庭筠湖陰曲其序乃云晉王敦反屯于湖
陰帝微行至其營敦夢日遶之覺而追不及故樂府有湖
陰曲按晉地志有于湖而無湖陰本紀云敦屯于湖陰察營
壘而去余頃遊蕪湖問父老湖陰所在皆莫之知也然則
帝至于湖當為斷句乃作于湖曲以遺之使正其是非云
武昌雲旗蔽天赤夜築于湖洗鋒鏑巴滇綠駿風作蹄
去如滅没來不嘶日圍萬里纏孤壁虜氣如霜已潛釋
蛇矛賤士識天顔玉帳髯奴落妖魄君不見銅駞陌上
塵沙起敵騎春來飲瀍水浮江天馬是龍兒蹙踏揚州
開帝里王氣尚懸五百秋弄兵老濞空白頭石城戰骨
卧秋草更欲君王分上流
襄陽曲
西津折葦鳴策策蟾蜍光入芙蓉白山頭不雨賈船稀
日日門前江水窄欲將烜赫招行人旋起丹樓照長陌
銀屏深閉玉笙閒自擘新橙飲北客倏離暫合心未果
淚映䨇眸為誰堕
少年行二首
騂弓鵲角蒼鵬羽金錯旗竿畫貔虎長驅直踏老上庭
手拔干將撾戰鼓歸來解甲見天子金印懸腰封萬戶
自為大漢上將軍高揖羣公佐明主
少年賣珠登主門主家千金惜一身綠韝請罪見天子
尚得君王呼主人鬭鷄走馬長安道豪傑驅來奉談笑
漢庭碌碌公與侯畏禍憂誅先白頭
代贈
洞房飛香作春霧仙人勸酒香中語明眸第二紫雲娘
鶯學歌聲柳如舞蹙眉長歌澧有蘭銀鈎請君春草篇
繁絃高張燭燒夜玉壺未盡參在天春泥雪消淮上路
東風浪欲驚客櫓惱公舊事幾魂夢過眼相逢一風雨
黃流清洛上天漢吳山洞庭藏水府謾題詩句寄歸舟
江口風狂那得渡
白紵詞效鮑昭
搖輕裾曳長袖為楚舞千萬夀新詞白紵聲按舊朔風
捲地來峥嶸燕雁避霜饑不鳴高堂酒多華燈明回纖
腰出素手髻堕鬢傾釵欲溜為君歌舞君飲酒歲云暮
矣七澤空湯湯漢沔天北風玉壺之酒樂未終
片雪歌
瑶池一片孤飛雪風急身輕飛不歇誰將翠袖遮得歸
十斛明珠換與誰金龜貴客迎將去玉作輜軿載烟霧
人間不解桃李心獨與琵琶自相語主人白頭情不親
朱樓夜鎻梨花春願同花落寄流水飄出朱門隨路塵
長恐此生空已矣從子失身輕薄子人生但樂兩心知
誰是瓊瑶孰泥滓鶯驚中彈花辭樹蝶散蜂驚春日暮
風光不斷流水長不知片雪今何處
寒食歌
東風芳草長寒食春茫茫人家掩門去雞犬静相將原
頭簇簇柳與花行人往來長歎嗟舊墳新塜纍纍是裂
錢燒酒何人家桑上鳴鳩喚山雨雨脚蕭蕭山日暮歸
來門巷正春寒花底殘紅落無數北里悲啼夜未休清
絃脆管起南樓古今歌哭何時盡芳草白楊春復秋去
年巧笑鞦韆女今年嫁作東家婦綵繩畫柱似當年只
有朱顔不如故百人學仙無一成麻姑不見但聞名萬
斛春醪須痛飲江邊漁父笑人醒
飛螢詞
碧梧含風夏夜清林塘五月初飛螢翠屏玉簟起凉思
一點秋心從此生方池水深溪雨積上下輝輝亂凝碧
幸因簾捲到華堂不畏人驚拂瑶席漢宫千門連萬戶
夜夜螢煌暗中度光流太液池中波影落金盤月中露
銀闕蒼蒼玉漏遲年年為爾足愁思長門怨妾不成寐
團扇美人還賦詩避暑風廊人語笑欄下撲來扇羅小
已投幽室自分明更伴殘星碧天曉君不見連昌宫殿
洛陽西破瓦頽垣今古悲荒榛腐草無人跡只有秋來
熠燿飛
東臯行
秋雲捲盡秋天清東臯蕭條雞犬聲黃葉吟風聲不平
芙蕖半落更有情歸來僮饑羸馬疲城頭樹暗烏欲棲
誰家朱樓人夜宿微紅一點簾間燭
呈徐仲車
朝日照高簷夜霜猶在瓦纖纖墻邊柳春色已可把殘
年能幾何犇駚劇湍瀉雖無功名念衰暮亦悲吒為嘗
飲美酒送老在杯斝子當指我途我徐策其馬
贈楊念三道孚
黃鶴樓前月清輝千里寒娟娟過江北送子到長安長
安百萬家車馬無時閒中天聳觀闕四海會衣冠憐爾
薜蘿子豪華駭新觀蕭蕭囊中句饑坐奏清彈漫郎久
不愜逸詩生風翰寄聲武昌魚欲從傖父餐
贈張嘉甫
浮舟大江里三千歸掃先隴清淮壖杜門古寺厭岑寂
夢寐清潁如家山汝陰昔謬稱刺史自愧何術甦痌瘝
平生為吏甘淺拙敢作蟊賊傷民田未憂懷甎擊之去
乃欲築室買一椽簟瓢三畆易辦耳寄聲父老不汝干
長淮清冬龍蜃蟄放舟出郭天宇寬浮梁横前嫋可纜
金塔却立儼難攀修髯幼好此竒服白璧刻珮鳴玦環
抱持微學不忍棄清明竹木遭削删三年江湖友魑魅
一日寶府觀瑜璠漸消鄙吝心自喜追計存没涕亦澘
尋山把酒豈易得客路霰雪衣裘單塵埃可洗憂可豁
待君一勺玻璃泉
贈馬十二時全玉㳂檄過楚頃刻而别
我離海邊方季夏子時别我西庭下是時積雨河水深
卧看孤舟放清夜爾來忽忽冬已闌歲晩荒凉學官舍
那知復與子擕手猶能頃刻聽清話來時綠樹今黃葉
須信丹顔暗中化别離易得當重惜歲月難留足悲吒
人生坎軻多憂娛萬事紛紛少休暇况余飄泊不可常
幾度相逢即衰謝功名有命何足求富貴無常來亦乍
隨珠彈雀雖有獲纖塵未補千金價我於世事甘不學
久師壁觀依僧杜辱君指我曹溪源行雖未至寧辭駕
君如有志返丘壑我即求田買桑柘卜鄰丈室聽談禪
更問老農求學稼
宿龜山寺下贈旻師
淮流赴海何時窮我生飄泊西復東山中老僧舊相見
驚我非復舊時容三年歷徧百憂患遷就汲汲如飛鴻
人生易老古所歎如我安得顔長紅塵埃漫滅舊題壁
枝葉已拱當時松我方犇走師已老更念别此何時逢
眼看故舊懷抱豁宴坐不覺聽山鐘長淮月高人語絶
惟有塔鈴鳴夜風
汴上觀迎送有感
居人憐客千里來掃堂為客致酒杯夜闌再拜客辭去
尊前美人不成舞陽關三疊倒玉船消魂此地自年年
船頭旗竿船尾柂南遊江海北長安長亭出郭十餘里
柳邊人家飯遊子少年此地幾經過白頭相逢可奈何
送邵郎中守同州
君不見漢家左輔百萬戶里胥夜驚厭桴鼓爾來荆棘
露霑衣只有河山閱今古邵侯風流華省郎三十憑熊
兩開府不須閉閤决田訟多屑石餅羞魚爼東南文章
舊人物莫愧蓴羹便酪乳仍煩細閱白沙龍驌驦一骨
今何所
送劉季孫赴浙東
將軍好書如郤縠文史隨船三萬軸吟詩坐嘯士賈勇
不學虎頭飛食肉念昔先君得佳語歸見兒童詫珠玉
乖離存没偶不死十年遇公拜還哭堂堂山西忠勇後
凛凛典刑在眉目總戎南下聊復爾勁敵強藩要頗牧
戈船水犀士扼虎三江大湖浪飜屋丈夫為將亦不惡
寂寞揚雄老天禄
惜别贈子中昆仲
寒雲崩騰不成雪北風吹窗燈半滅病來廢飲卧無眠
終夜吟詩聲不絶南城三俊坐契闊想對寒爐掉吟舌
行留一日誰有情慰我與君千里别
官閒
官閒吏歸早歲晏寒欲盛槐稀庭日多鳥下人語静幽
花破寒色過雁驚秋聽酒賤莫辭沽北風行欲勁
病臂比已平獨挽弓無力客言君為史官何事
挽弓戲作此詩
君不見吾鄉少年曹子桓文章七子相後先有時擲筆
事弋獵邀輕截俊馳平原獩貊名弓燕代馬射雉歸來
宴清夜一聞驚倒荀令君何物書生乃知射我雖把筆
笑腐儒束腰待懸玉鹿盧自從病臂憂親友百嗜為之
心一枯降癘無名天悔禍奪之而與復完軀但慙未使
杯安肘猶負當年門掛弧便使凄凉身未伏略聞弓馬
氣猶麤莫為早衰須袖手將軍臂折尚平吳
有感
昨日鴉作巢今日鴉哺兒念知三月闌春物行已稀晩
風颯不收殘紅怨餘姿回風起輕寒擁爐火重炊燈明
夜齋静目澁臨書遲病齒不飲酒持杯勸妻兒豈無兒
女心惆悵桃李蹊彼昏安目前丈夫方有思
離楚夜泊高麗館寄楊克一甥
水天夕雲重不雨衣自濕夜寒更士語雞唱舟子急青
黃數宿莽蒼茫暗原隰高城亦何有倚晴我獨立
其二
客去水關閉疎燈亦復收川鳴半夜雨卧冷五更秋扁
舟已寒暑冉冉真乘桴一燈照客睡短夢良悠悠
離黃州
扁舟發孤城揮手謝送者山回地勢卷天豁江面瀉中
流望赤壁石脚插水下昏昏烟霧嶺歷歷漁樵舍居夷
實三載鄰里通假借别之豈無情老淚為一灑篙工起
鳴鼓輕櫓徤於馬聊為過江宿寂寂樊山夜
晩飯寶應
晩風吹古栢落照明空山深行得寶刹崖嶺相回環人
遠草木遂境幽魚鳥閒道人掃華堂延我具晩餐齋庖
野菊美石井新泉寒既飽陟上方浮香出林端平生麋
鹿志彊學伏車轅塵懷造勝絶欲去猶三歎
廣化遇雨
浮雲蔽高峯臺殿延晩色風聲轉谷豪雨脚射山白東
樓瞰虛明龍甲排檜栢蕭森異人境坐視動神魄撞鐘
寺門掩晩霽尚殘滴相擕下山去塵静馬無跡歸來解
鞍歇新月如破璧但恐桃花源回舟已青壁
岡沙阻風
大江春風浪如屋客舟迎風岡沙宿連檣接柂古岸傍
岸上無人春草綠船頭日出炊烟起買魚擕菜來就市
漁人水惡不出門蕭條野市無雞豚堤邊紙錢灰若雨
釃酒賽神巫降語南人艇子不避風横江五兩翩翩去
九月十二日入南山憩一民舍冒雨炙衣久之
石稜如刀不容步上挽垂藤下無路風寒雨滑徒旅愁
捨馬杖藜泥没屨躋攀顛墜不容髮目眩心寒驚反顧
亦知垂堂有遺戒身仰微官欲誰愬蕭蕭茅屋映絶壁
門外漍漍清泉注解衣就火不能煖旋捨山薪伐溪樹
山翁生未食醯醢脫粟寒蔬度朝暮人間平地固不少
何用巇嶇守麏兔秋聲四起山靄夕壞屋疎籬睡無處
披裘結束相勸歸過盡重雲下山去
道士磯
匡廬奠九江苗裔徧南服横江蔽原野内外實一族危
磯插江生石色擘青玉蛟龍穴亂石猱玃在喬木我行
季冬候江蹟在山腹扁舟如鏡面清净不可觸躋攀既
無人千古長幽獨緬想邃古初巢居戒樵牧
淮陰阻雨
檣竿日日春風轉渺渺孤舟數家縣朝來雨暗隔淮村
白浪卷沙吹斷岸渡頭楊柳濕青青橋下涓涓野水生
滿尺白魚初受釣斷行歸雁故能鳴平生行止任遲速
篷底欠伸朝睡足從來江海有前約老去塵埃無可欲
曉天暖日生波光桃杏家家半出墻春日春波好相待
短帆輕櫓底須忙
海州道中
孤舟夜行秋水廣秋風滿帆不搖槳荒田寂寂無人聲
三尺跳魚飜水響河邊守罾茅作屋罾頭月明人夜宿
船中客覺天未明誰家鞭牛登隴聲
其二
秋野蒼蒼秋日黃黃蒿滿田蒼耳長草蟲咿咿鳴復咽
一秋雨多水滿轍渡頭鳴舂村逕斜悠悠小蝶飛豆花
逃屋無人草滿家纍纍秋蔓懸寒瓜
春陰泊龜山寄圓明
東風淮聲鳴萬鼓山頂孤塔藏烟霧一庵老宿何處峰
孤舟倦客沙邊雨楊柳梢頭春未多白蘋汀下正滄波
莫向春陰開病眼風烟如此奈愁何
江城
江城寒食近風雨作輕寒花落已可惜春衣猶怯單畏
人成不出投老漸無歡沽酒金明道回頭興太闌
西華道中
我行陳許郊千里平若掌居民雜荆榛耕少地多曠野
兔乍跳奔驚鳶或高颺喬木多悲風寒澗有餘漲棘籬
蔽茅屋雞犬入村巷主人為掃榻秣馬具朝餉呼僮汲
土井敗飲堆瓦盎勿悲為生陋自足無他望嗟余走薄
官奔走年將壮長抱羇旅愁何時稅歸鞅
舟次安州孝感縣偶感寒疾卧病舟中復大風
不可解舟晩方離
船頭風聲鳴萬鼓扁舟繫纜沙邊樹船中病客晝閉篷
睡起空江日亭午雞犬蕭條數家縣市聲已變淮南語
長年三老喚不回一葉波間去如舞
發岐亭宿故鎮作
我别竟陵時楚稻如碧絲秋風發齊安稻穗如植旗流
年去荏苒客路何逶迤弛擔中林下永負山中期
其二
乘月入秋山月午山蹊静森森松竹林夾道散疎影陰
風留暗壑白露蒙朝嶺耿耿付雞鳴坐感單衣冷
其三
征人不敢安蓐食待明發朝衝石上雲冷踏松間月艱
難付一笑歲月驚屢閱偃亞道傍松茯苓應可掘
宿峻極下院
天寒蒼山高野寺在山麓長林繫我馬古屋留人宿空
巖陰風豪達旦號古木平明出戶望曉日在巖腹冰霜
刮昏霾萬丈森翠玉山行日已久常苦見未足猶同贒
者處愈久歎如玉傳聞峻極嶺千里如在目愧爾巖上
僧窮年玩幽獨
初離淮陰聞汴水已下呈七兄
朝離淮陰市春水滿川平依依道邊人送我亦有情千
里積雪消布榖催春耕人家遠不見柳色烟中明輕舟
鳴榔子野静遥相應連網收撥刺嘉魚飽南烹平生晤
語歡促膝聯弟兄相逢古難得白髮老易生檣烏飛更
北汴柳綠相迎從今淮山夢却在鳳凰城
寒獵
十月北風燕草黃燕人馬飽弓力彊虎皮裁鞍鵰羽箭
射殺陰山䨇白狼青氊帳高雪不濕擊鼓傳觴打令急
戎王半醉貂裘眠昭君獨抱琵琶泣
臘月十八日早苦寒與家婦飲
寒夜不可旦老雞鳴苦遲晨興出戶視風折山樹枝最
愛堂東梅冽寒亦弄姿夜來月中影窺我讀書帷中庭
石井欄晨汲氣如炊今日復何事環珮聯冰澌甆罌有
芳醇庖舍具鮮肥地爐熾新炭三酌對山妻
東園
浮雲蔽亭午白日成蕭森餘凉入坐隅瀟灑散煩襟孟
夏愛我屋秀木成佳陰衆果漸以熟永日鳴山禽杖屨
時一到逍遥忘滯淫舉頭天雨霽落日低遥岑
獨遊東園
清曉步東園獨遊悵無侣菰蒲綠己深鵝戲春塘雨取
酒傍花傾隔林邀客語歸來春興闌睡起日亭午
秋池
平生落莫意况此秋池側寒水静無波衰荷萎餘碧蕭
蕭動風鬢照影感新白來往䨇浴鳬爾生真自得
菊叢
下根盤秋泥上葉披宿雨惟餘黃金蘂秀色日夜吐寧
須薦九日但惜歲行暮吾將屑落英持泛蘭臯露
上巳日洛岸獨遊寄陳永寧
風雩感贒遊嘉節偶乘興人稀好鳥語麥秀春野静澄
波漾清洛遊子度明鏡南山夜來雨雲日淡相映解鞍
憩高柳覽物動新詠優游徒侣歡豐熟蔬果盛官閒省
文檄俗古少諠競乘閒聊獨遊兹焉愜吾性
獨遊崇化寺題觀音院
默默苦不展駕言陟崇岡人遠塵坌息高門開寶坊華
簷敞虛殿喬木護修廊閒庭引幽步偃息得兹堂惟時
炎火衰清秋朝暮凉窗虛竹色静風遠松聲長遥山露
雲表遠水連天光獨遊不自得遐眺有餘傷留滯感華
歲登臨思故鄉言歸日已夕月出林蒼蒼
奉先寺
荒凉城南奉先寺後宫美人棺葬此角樓相望高起墳
草間栢下多石人秩卑焚骨不作塜青石浮圖當丘壠
家家墳上作享亭朱門相向無人聲樹頭土梟作人語
月黑風悲鬼搖樹宫中養女作子孫年年犢車來作主
廢后陵園官道側家破無人掃陵域官家歲給半千錢
街頭買餅作寒食
洛水
洛水秋深碧如黛亂石縱横瀉鳴瀨清明見底不留塵
日射澄沙動璣貝南山秋風已蕭瑟倒影上下迷空翠
何當載酒縱扁舟一尺鯉魚寒可鱠
美哉
美哉洋洋清潁尾西通天邑無千里舸&KR0008;大艑起危檣
淮潁耕田汳收米芒芒陂澤帶平原古時溝澗還相連
昔人屯田戍兵處今人阡陌連丘墓今年雨足種麥多
北風吹桑鳴空柯高城回望鬱嵯峨豐年閭井聞笙歌
河邊古堤多老柳去馬來船一回首百年去住不由人
歲暮天寒聊飲酒
三龕
萬穴列巖壁三龕獨雄夸封山鑿其骨開像儼且呀悲
哉輕人功不計歲月賒像成竟何補國破荒蓬麻悠悠
清伊水去去縈山斜晩渚棲暝鷗夕波戰餘霞陵谷良
未遷古今如轉車惟應千年鶴歸顧時咨嗟
題廬阜官廳壁
平生山水興今夜宿東林落日樓殿影西風鐘梵音雲
横杉閣迥雨過虎溪深脚力猶堪在他年當重尋
題江州琵琶亭
危亭古榜名琵琶尚有楓林連荻花嗚呼司馬則已矣
行人往來皆歎嗟司馬風流映千古當日歌詞傳樂府
江山寂寞三百年潯陽風月知誰主我今單舸犯江潭
往來略已徧東南可憐千里傷春眼不待琵琶淚滿衫
讀中興頌碑
玉環妖血無人掃漁陽馬厭長安草潼關戰骨高於山
萬里君王蜀中老金戈鐡馬從西來郭公凛凛英雄才
舉頭為風偃為雨灑掃九廟無塵埃元功高明誰與紀
風雅不繼騷人死水部胷中星斗文太師筆下蛟龍字
天遣二子傳將來高山十丈磨蒼崖誰持此碑入我室
使我一見昏眸開百年廢興增歎慨當年數子今安在
君不見荒凉浯水棄不收時有遊人打碑賣
偶書
秋陰漫漫幾千里赤壁磯前天接水連檣接柂不復行
老魚擘波時出戲黃橙紫栗收如積青錢買酒不堪惜
北人歲久厭南飡山邊有路何時還
其二
窮秋晝夜陰如一夜不見星朝蔽日枯疇已穫大野空
怒江未落連州没長魚撥剌不受釣漁子高眠守蓬蓽
紫髯舊宫誰復遊鼎峙雄心久蕭瑟
其三
周郎戰處滄江回魚龍蕩潏山石摧荆州艨艟莫舉檝
走君不勞一炬灰當年雄豪誰復在喬木荒烟忽千載
蘄州截作寸笛材一寫山川萬古哀
馬周
馬周未遇虬髯公布衣落魄來新豐一樽獨酌豈無意
俗子不解知英雄贒豪相逢自相得一語君王見胷憶
當時豈不為人言聾耳安能為君側
福昌秋日效張文昌
秋野無人秋日白禾黍登場風索索豆田黃時霜已多
桑蟲食葉留空柯小蝶翩翩晩花紫野鶉啄粟驚人起
洛陽西原君莫行秋光處處傷人情
其二
黃葉蕭蕭秋水清田中日午村雞鳴場頭九月禾黍熟
空原雉飛飽新榖棘籬蟲鳴村路曲道邊古墳生野菊
人稀田闊草茫茫洛陽秋深能斷腸
臨文
一病廢百嗜好文心未忘南窗納虛明羅列陳縑緗茫
昧考巢燧典章斷虞唐清妍進屈景雋永旌蘇張少往
不自料遇事形文章誤逢作者歎因復力披攘蹉跎生
白髮始紬石室藏粗見漢家事濡毫時否臧文詞比工
祝不殊公卿行何用疲心精舍本棄耕桑讀賦意凌雲
律令尊張湯榮華繫遇合才技無短長頗師老氏術抱
朴和其光無營以卒歲刻意翰墨場
秋日獨酌懷榮子邕
新秋一杯酒風雨早凉天眷言西隣友咫尺莫能前豈
無病羸馬泥滑不勝鞭端居何為者落莫掩書眠高柳
颯已疎碧草留餘鮮衰懷感徂節客舍悲流年孤吟誰
與和獨酌還醒然新晴野路乾期子南山邊
春陰
春山苦多昏陰靄晝常暝鳥鳴欲成巢冰泮魚已泳薄
寒方未已慘切有餘勁霏霏晩雨飄黯黯夕氛凝高鴻
戢南翮布榖謹新令班班農在田冉冉麥將盛官閒倦
無侣覽物偶乘興無辭數擕酒溪柳黃欲映
秋興
八月禾黍熟登高望川原山河豁清霽風日開明鮮晴
光散草木餘爽厲淵泉飄飄孤飛鶻擊搏無留拳幽獨
感搖落端居驚歲年誰為知心者頼有濁醪贒
秋日晨興寄楚望
夜雨霽清曉浮雲散凉川幽人理青髮汲彼石井泉焚
香展素帙持珠諷妙言晨暉淡悠揚秋霞麗紺天萎花
開露餘孤葉零風前感此芳節晩長嘯心悠然傾觴散
滯念飱菊留華年牢落歲暮心非君誰與宣
對雪呈仲車
學堂歲暮無來客殘雪漫漫風獵獵當庭古柳三四株
老翁擕箒收殘葉二年閒散百事慵饑寒不自勤鉏鍤
囊空甑倒誰復救典衣買酒將空篋人間萬事苦難齊
以醉驅愁最竒捷丈夫未死誰能測幽憂何用同兒妾
飲酣耳熱詩興遒直上虛空恣陵躡饑喉凍噤誰與解
正藉醺酣得嚅囁少年舉白未嘗辭漸老深杯見還怯
何當共有種秫田免向官壚走書帖
苦雨
春淺天尚寒雨多聲入夜幽人不出門坐惜梅花謝庭
竹未抽萌酴醿將復架芳時喜病愈淺酌供情話趨世
劇曳牛投閒如噉蔗因逢老農談悔不初學稼
不雨
齊安一春雨不足稻畦土堅不入榖城中赤日風吹沙
老鴉銜火燒竹屋百尺長繩抽井底井中泥滓多於水
潭邊龍祠懸紙錢誰令霹靂驚龍眠
喜雨
陰陽不暫駐今夕已秋風晨興絺綌冷歲月驚衰翁朝
烟㸑薪濕小甲蔬畦空且復一杯酒吾生不終窮
其二
手種五芭蕉意待聽秋雨南風扇旱日破葉萎不舉霶
𩃱未終夕綠潤遽如許秀色入書幃已覺青鸞舞
喜雨止
敬亭與吾期今日雨當止静掃峯頭雲秀色粲如喜我
慚無以酢園逕欣細屨夜來四簷聲添我北池水破圩
久不補積潦齧其址南人麥禾薄稻隴魚尾尾豐穰未
敢望疲餓何由起飽食但高眠自慚稱刺史
春旱
大野拱連山晴空轉規日青春散坱莽積水中蕩潏欣
欣見羣動咄咄争湧出滯留無好懷風景獨蕭瑟離羣
與誰語塊坐守蓬蓽巵酒樂餘春沉憂畏生疾
其二
風雲閒益高旱色起諸嶺施生澤未渥曉氣挾餘冷飛
沙磣桃李碧草思耿耿麥根不走地稻壠卧陳梗蛟龍
且偷安雷電勢欲逞憫農非我事剛復念閭井
次韻錢大尹公庭種菊
人才因齊量能尺不能咫誰如錢京兆獄訟間書史平
明吏擁堂過午掃階戺風威變姦傲應若度淮枳清秋
動高興庭菊粲可喜栽培豈無情收拾自棄委客來擷
芳秀歲晏聊爾耳新凉一尊酒九日意在彼何必飱落
英離憂對蘭芷
庭菊
窮秋慘無姿所向盡枯槁可憐中庭菊灼灼顔色好豈
無風霜苦所守良自保清商振驅除爾獨傲百草煌煌
中央色嚴麗謝浮姣山家有薄酒為爾數傾倒嘗聞仙
人術採餌庶難老呼童掃藥齋遲爾寒英𢷬
田家
野塘積水綠可染舍南新柳齊如剪去冬雪好麥穗長
今日雨晴初擇繭東家饋黍西舍迎連臂踏歌村市晩
婦騎夫荷兒扶翁月出橋南歸路遠
聞蛩有感
遥夜飛螢動秋思獨卧空山驚晩歲可堪六月已聞蛩
日暮咿咿響庭際關河多風氣蕭索碧樹先秋早搖落
鳴機夜織常怨寒白紵吳衫苦輕薄年年促織誰最悲
堂上美人愁翠眉清砧搗練對殘月玉筯啼紅裁遠衣
唐風詩人勸其主行邁苦遲嗟歲暮山城聽汝已三年
三年白髮多於故飄飄秋夢到江湖我欲東歸鱠碧鱸
安能為爾將䨇淚歲歲風前沾客裾
女几祠下
山邊白雲閒不掃山下松花龍甲老東風古栢吹暖香
廟前土馬荒春草朝霞為裳水為珮守廟千年老龍在
清風掃堂神暮還山頭月出溪潺潺
近清明二首
斜日去不馭好風來有情江城過風雨花木近清明水
樹閒照影山禽時引聲吾年行老矣淹泊蹇何成
冉冉春向老昏昏日復斜鮮歡常止酒不睡更烹茶&KR1814;
起烟中刹雞鳴林外家陳王鬭鷄道風柳不勝斜
青春
青春忽妍好半嶺麗朝陽谷鳥喜相見園花明曉粧閒
居耽道味吟眺惜風光叩戶有佳客悠然三舉觴
春望
暖日晴薰草清淮闊浸天地卑連遠水城廢入春田目
極風燈外愁懸雨淚邊人生苦多感花柳自年年
暮春
應接非吾事深幽興有餘笋深鳴鳥下花薄午風疎草
淺見飛雉溪清生細魚端居亦多趣不用席門車
暮春書事
冉冉春將老悠悠晝掩關鳩鳴高柳暗雨細廣庭閒塵
榻談無客風簾望有山銜泥新燕子一一及時還
其二
漠漠山雲合簷風透薄帷柳藏陰後絮櫻壓雨中枝坐
煖晨杯罷香濃午睡時薄寒猶故在再取紫貂披
其三
林花飛己久芳草雨餘長人静槐庭午簾斜竹院凉沾
泥新笋白封蠟煑醪香莫厭殘春醉流鶯勸舉觴
暮春
夜雨輕寒拂曉晴牡丹開盡過清明庭前落絮誰家柳
葉裡新聲是處鶯白髮生來如有信青春歸去更無情
便當種秫長成酒遠學陶潛過此生
正月六日(元豐七年)
楊柳稍頭臘雪消東風猶著晩寒驕新年花柳傳芳信
去臘星霜變斗杓來共春烟晴冉冉灑隨疎雨淚蕭蕭
蛾眉一閉年華改縱有遺魂可得招
春日遣興
流光向老惜芳菲搔首悲歌心事違綠野染成延晝永
亂紅吹盡放春歸荆榛廢苑人閒牧風雨空城鳥夜飛
斷送一飜桃李盡可憐桑柘有光輝
春晩有感
洛川三月鵯鵊鳴遊絮縈空塵不驚茸茸草色鋪風軟
點點楊花著水輕何處浮雲度天末不妨微雨破春晴
江南有客增歸思悵望汀洲蘋芷生
寒食贈遊客
陰陰畫幕映雕欄一縷微香寶篆殘寒食園林三月近
落花風雨五更寒筝調寶柱絃初穏酒滿金壺飲未乾
明日踏青郊外去綠楊門巷繫雕鞍
夏日
蚓壤排晴圃蝸涎印雨階花鬚嬌帶粉樹角老封苔問
字病多忘過隣慵却迴晩凉還盥櫛對竹引清杯
其二
細徑依原僻茅篷四五家山田來雉兔溪雨熟桑麻竹
籠晨收果茅庵夜削瓜頗知農事樂從此問生涯
夏日雜興
隔墻泉下是東陂細柳涓涓入我池一部笙簫寒竹響
百年風雨古槐姿果懸幽檻朱初熟蔓度空墻翠欲垂
野趣轉深身愈老祗應寂寞畏人知
夏日
長夏村墟風日清簷牙燕雀已生成蝶衣曬粉花枝午
蛛網添絲屋角晴落落疎簾邀月影嘈嘈虛枕納溪聲
久判兩鬢如霜雪直欲樵漁過此生
其二
黃簾翠幕斷飛蠅午影當軒睡未興枕穏海魚鐫紫石
扇凉山雪畫青繒廊陰日轉雕欄樹坐冷風生玉盌冰
滿案詩書塵蠧甚故應疎懶過炎蒸
和晁應之大暑書事
蓬門久閉謝來車畏暑尤便小閣虛青引嫩苔留鳥篆
綠垂殘葉帶蟲書寒泉出井功何有白羽邀凉計已疎
忍待西風一蕭颯碧鱸東鱠意何如
早秋感懷
永日付悠悠年華逝不留風聲送殘暑雲色淡新秋吾
道儻有待窮通寧遽憂朝來望清潁一鴈下汀洲
落日
落日西風急空山獨客驚夕雲寒不動秋木暮多聲粟
厭周人飯蓴思故國羹南飛有征雁羡爾羽毛輕
落寞
歲晩苦落寞獨遊情易傷晴溪沙漾碧秋徑葉鋪黃幽
菊開經雨疎槐老耐霜閉門無俗客攄散有林塘
次韻和王彦昭九日湖園會飲
故人憐寂寞九日共登臨天地客行遠山河秋色深狂
來能醉舞興罷獨悲吟莫怪凄凉甚多憂損壮心
冬日書事
景短冰霜地人稀豺虎村風連諸壑動日帶亂山昏浩
蕩空迴首蕭條獨掩門東周舊耆老留滯飽知言
臘日
南壁蒼涯壮窮冬井落閒風聲先老樹日色避諸山落
雁饑相向啼烏夕自還微微寒月影蓬戶已深關
冬夜
慘慘諸山暮寥寥老樹空尚飛霜雁急不動雪雲重掛
冷寒燈壁悲傳夜柝風隔窗無限竹蕭颯到晨鐘
其二
歲晩轉無趣席門誰駐車澗泉分當井山葉掃供厨謀
拙從人笑身閒讀我書幸知霜霰晩時得灌園蔬
冬至後三日
水國避冬至風光春已生梅如相見喜雁欲有歸聲老
去書全懶閒中酒愈傾窮通付吾道不復問君平
山夜
更漏孤城迥簾帷静夜長天高風送雁月冷樹浮霜晩
菊差遲綠高桐次第黃曉來南國夢不覺寄他鄉
東堂夜坐偶成示秬秸和
東堂歲云暮永夜有餘清月暗雁程急霜嚴雞夢驚微
明旁舍火斷續戍樓更老眼渾無睡偏聞曉雨聲
同晁郎及秬秸步遊乾明晩逾柯山歸
野水菰蒲秀荒陂薺麥長卑田留積雨荒寺掩斜陽遠
樹連雲夢羣山近武昌言歸日已夕村徑度牛羊
離宿州後寄兄弟
落日村橋泣涕漣東風匹馬去翩翩兩行綠樹當隋岸
一片春雲限楚天妄意致身常許國強顔得禄廢求田
幅巾會作淮南叟白髮相收一釣船
久陰忽晴作詩寄秬秸時二子沿幹在陽翟鎮
想爾扁舟野岸横久陰今旦喜晴明天寒野曠北風利
雪霽江渾春水生家近凍醪時可致旅庖鳴雁足供烹
東園早作歸來計紅紫欣欣日向榮
謁告之楚出都晩泊
馬跡不在眼浪聲初拍船蒼禾荒霽澤紅樹表霜川淮
海南浮地星辰北拱天東方聊一飽楚稻不論錢
離宛丘斗門
檣烏映高柳晩泊近晴川野日離烟樹風霜斷夕天牛
羊知别塹燈火認隣船獨客歸何晩平蕪遠更連孤城
飛鳥外春水片帆前蕭瑟孤征恨更深獨未眠
驅馬
駸駸驅馬去秋晩思悠哉日暖禾黍熟霜晴鴻雁來晩
篁經雨出幽菊挽寒開官冷無拘束尋山肯易迴
惠莊道中
山雨夜塵息林霜晨氣清荒城餘古木破塜有新耕風
俗通秦壤川原抱洛京憑高將馭馬指點問山名
宿東魯火店
夕陽低欲盡春淺色蕭條暝色催歸牧炊烟向晩樵疎
星臨水際遠火隔村橋黯黯柴門夜棲鴉對寂寥
過少室
驅車繼日未知勞翠靄嵐光下褐袍日暖峯巒開少室
雪餘松栢近嵩高山行歲晩風霜苦地勢西來氣象豪
勝事笙歌紛滿目烟霞深處欲誅茅
永城道中
東行十日何所有衰草白茅梁宋陂天風官樹吹半折
欲雨野雲垂不飛十年所遇半陳迹千里獨然懷所思
他日江湖片帆去白頭青鏡久相期
春日偶題
隔壁桃花暖鬭粧好風時有過墻香滿園芳草無人種
何事春來特地長
清明船中書事二首
清明不到旅人家乞火隣船自試茶弄柳好風低作舞
夾船春浪細浮花
巢烏噪處綠楊村寒食人家盡掩門麥壠曉風收宿潤
烟村午日漲春昏
夜來
夜來風雨掠餘春晏起蕭條一病身三月長安泥浩浩
懶隨車馬作遊人
十八日
寒食清明人意閒春城士女出班班柳黃花白樓臺外
紫翠江南數疊山
偶成
乍晴幽步踏斜陽殘潦青苔曲徑荒風送落花填小塹
雨催芳草上空墻
夏日池上三首
新蟬樹上空遺蛻野雀哺雛争小蟲粉沾衣袖竹枝雨
香滿水亭荷葉風
落日鳴蟬夏木荒芙蓉半落柳成行何人紈扇生新恨
亭館迎秋夜夜凉
拒霜灼灼欲破紅夜來雨惡荒蘭叢空庭無人日色午
但聽桐葉驚秋風
秋日即事二首
支離卧病不知秋暑退初驚大火流蟋蟀知時鳴近壁
銀河照夜直當樓
蕭蕭衰草傍牆生中有寒蟲白日鳴秋物荒凉禾稼熟
悠悠驅馬水邊行
昏昏
昏昏落日下墻東歷歷晴雲送去鴻歲晩蒼槐甘老大
盡將黃葉付秋風
正月十日雪晴
西窗融雪飄如雨故與新春作薄寒昨夜雁聲渾向北
夢魂隨去度關山
楚城曉望
鼓角凌虛雉堞牢曉天如鑑絶秋毫山川搖落霜華重
風日晴明雁字高
登乘槎亭
海天秋霧暗乘槎風響空山浪卷沙杳杳櫓聲何處客
一帆衝雨暗天涯
題水閣
積雨荒池水欲平軒窗長夏有餘清公餘一枕滄浪夢
卧聽風荷受雨聲
崇化寺
樓殿沉沉鎖夜烟秋燈一點佛龕前梧桐葉上三更雨
亦有愁人獨自眠
聞鵯鵊
紙窗將白燭微明鵯鵊枝頭一兩聲却憶去年桃李後
淮揚旅舍聽殘更
附晁補之詩
豆葉黃
蒹葭蒼豆葉黃南村不見岡北村十頃強車滿箱東西
家未上場豆葉黃野離離鼠窟之兔入畦豕母從豚兒
豕豚啼咿咿銜角復銜箕豆葉黃榖又熟翁媪衰餔糜
粥豆葉黃葉黃不獨豆白黍堪作酒瓠大棗紅皴豆葉
黃穰穰何膴膴腰鎌獨徤婦大男往何許官家散弓刀
要汝殺賊去
漁家傲
漁家人言傲城市未曾到生理自江湖那知城市道晴
月七八船熙熙在清川但見笑相屬不省歌何曲忽然
四散歸遠處滄洲微或云後車載藏去無復在至老不
曲躬羊裘行澤中
八音歌答黃魯直
金蘭况同心莫樂新相知石田罹清霜念此百草腓絲
看煮繭吐士聽憤悱語竹馬非妙齡美人恐遲暮匏繫
魯東家今君尚天涯土膏待陽癉氣至如咄嗟革薄難
為廓士迫下流惡木無松栢心穴處螻蟻托
次韻李秬梅花
寒巖幽霧不曾開殘雪猶封宿草荄一萼故應先臘破
百花渾未覺春來慙非上苑青房比誤作唐昌碎月猜
常恨清溪照疎影横斜還許落金杯
次韻李秬䨇頭牡丹
寒食春光欲盡頭誰抛兩兩路傍毬二喬新獲銅臺怯
䨇隗初臨晉帳羞月底故應相伴語風前各是一般愁
使君腹有詩千首為爾情如篆印繆
次韻李秬牡丹
夭紅穠綠總教回更待清明榖雨催一朵故應偏晩出
百花渾似不曾開常誇西洛青屏簇久說南徐紫錦堆
任是無情還有意不知千里為誰來
石倉歷代詩選卷一百五十四
