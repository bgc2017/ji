石倉歴代詩選卷四百六
明曹學佺編
明詩次集四十
章懋
送白沙陳先生公甫
洙泗迥且深伊洛浩不息建溪一以逝末流日湮塞浙
江泛功利西江浸虚寂寥寥宇宙間何人踐斯域陵夷
二百年儒術轉乖僻爭先取青紫明經竟何益有美羅浮
仙遺編自探索章甫非我心鏗然只鳴瑟尚友千載人
充然如有得禮樂古三王刪修今六籍墜緒何茫茫仰
鑚容致力回瀾障百川屹立中流石任重道路長行行
慎無斁斯文諒有在前修未應没何當謝塵紛雲山隨
杖舄共對梅花春細叩先天易
止賜酒
君王念儒臣眷養良獨厚解帶食天厨日賜黃封酒飲
食貴有節適時迺无咎昨詔酒云止曰兹炎暑候豈惜
麴蘖費狂藥恐作疚周書戒崇飲聖誥垂不朽嗟彼八
達徒沈酗良足醜寧為攝生謀不問中聖否皇恩浩如
天欲報慚何有
送張憲瑄用陳公甫韻
萬里無諸國旬宣僅一年稻收千澮雨榕翳幾村煙保
障多新政規摹總昔賢設施嗟未究赤舄又言旋
又
二南風不作道喪幾千年行葦荒秋雨甘棠老暮煙繼
周遭聖哲分陜况才賢好試經綸手乾坤一轉旋
挽鄭縣丞
一官未了鬢先改丞負于今三十載藍田不作哦松人
九隴還饒遺愛在西風蓴老鄉夢回桂巖舊業荒蒼苔
飄然挂冠賦歸去巖前桂子秋正開惆悵人生能幾許
蔵舟夜半不知處鳩去梁空芝草萎烏府歸來淚如雨
送友人還鄉
東風送客都門外祖道紛紛集冠蓋仗劒樽酒惜解攜
長歌激烈心感慨江南二月春融融畫橋煙柳顰新黛
萬里風波一棹歸停橈時聽鶯聲碎故園回首別經年
匡廬山色青青在多君自是尚書孫舊業箕裘莫輕廢
人生功名須壯時駒隙光隂不相待早修六翮奮秋空
肯隨斥鷃蓬蒿内交親不用嗟别離看花有約重相會
縱横禮樂策三千明年獨向丹墀對
送總兵出師
天王出震四海清熙熙田里皆安生越裳肅慎供職貢
鳬鷖既醉歌太平蠢兹密人太不恭敢與大邦相抗衡
封豕長蛇肆憑陵烽煙忽起邊塵驚君王赫怒奮戈起
召集貔貅百萬兵元老壯猷有方叔命汝秉鉞行西征
絶漠朝策嫖姚騎留屯夜警亞夫營秋風凄凄塞草委
陣雲黯黯邊月明横飛一劒氣沖斗玉關萬里揚天聲
沙場一戰靖四海直取呼韓三百城欃槍掃盡無妖氛
勒功燕然回帝京
觀鬭雀
綠槐庭院日初曉羣雀啾啾鬭林杪奮身不入鴻鵠羣
爭飛聚噪心何小巢林聊用一枝安階除粒食充朝餐
爾形甚𦕈欲易盈羣居何事興爭端世人有欲恒不足
爭名奪利相追逐吁嗟微物何足論可憐無角能穿屋
送武寧侯出塞
單于獵騎驚雲中羽書夜入甘泉宫君王撫髀思頗牧
將軍勇略千人雄去年征南聞凱奏侯印腰間大如斗
今年北伐初受脤劒鋒擬斫樓蘭首鐵馬横行塞草春
隂山瀚海無煙塵歸來看取麒麟閣漢家衞霍為何人
賜扇
祝融南來司火令大地鬱蒸如坐甑蓬萊宫中夏日長
南薰有歌思解愠尚方新造宫扇成削玉裁雲形製精
内侍傳宣賜卿士一揮頓覺炎塵清魯公詩句平生志
願與君王驅酷吏安得牧守皆循良遠播仁風慰黎庶
賜粽
細葛香羅試新暑太平時節逢重午五兵辟盡百邪消
不用釵符懸艾虎九重天上宴芳辰菖蒲香泛宫壺春
青青菰葉包金黍玉盤滿貯頒羣臣小臣何幸遭聖明
承恩共醉薰風裏願題宫帖獻新詩納忠竊效歐陽子
送春
黃鸝啼老綠楊樹萋萋草滿王孫路落紅無數點蒼苔
九十春光倏將暮東君何事駕言回典衣且喚花前杯
殷勤相送共一醉後會又是明年來別離不用傷懷抱
四時代序天之道君不見功成名遂便拂衣漢家疏傅
辭榮早
送王司馬致仕還鄉
材猷勲烈重當朝抗疏辭榮去莫招曉日都門開祖帳
輕風江渚泛歸橈魏公晩節吟秋圃裴老閒情寄午橋
可是太平無一事角巾私第得逍遙
送太宰楊碧川致仕
位正元僚統百官寵承優詔故鄉還文章舊價留東閣
猿鶴新盟在北山疏傅黃金因客散裴公綠野與雲閒
衰遲苦被樊籠繫悵望冥鴻獨厚顔
送吳學士儼考績
玉堂學士舊宫臣器業文章更絶倫衮補合陪黃閣老
錦歸先慰白頭親禁庭春柳關心早客路江楓得句新
宣室從容應訪問豳風無逸好敷陳
送金侍郎澤考績
東風一棹發新河祖道那堪賦綠波白髮交游嗟我老
青雲勲業羡君多辭榮未許歸盤谷奏績仍催上玉坡
聖主若詢邊塞事好將干羽化兵戈
送鄭尚書
一鴻天外去冥冥峻節孤風聳在庭投笏遠辭丹鳳闕
棹舟閒過白鷗汀午橋事往名猶在晝錦詩傳德愈馨
愧我欲歸歸未得金華山色夢中青
和(闕)尚書廷綱留别韻
一棹翩然發大江歸尋綠野舊書窗萬鐘巳覺心無累
九鼎從知筆可扛名世文章能有幾急流人物更無雙
高懷不似乖崖老閒殺尚書意未降
環山樓詩卷
百尺危樓倚碧空山光面面列屏風凭欄遠睇心何曠
對境豪吟興不窮樹色參差青藹外鳥聲朝暮綠隂中
客來俯視三千牝却把滁陽作楚宫
謁文丞相祠
篝燈夜坐讀書臺懷古令人不寐來世遠唐虞文未喪
俗經秦漢事堪哀周公禮樂真王佐管氏功名只霸才
千古是非昭簡冊豈容蹤跡共塵埃
送同年翁進士晏歸省
萬里青霄路始通白雲情思倍匆匆一樽别酒歌黃鵠
十幅歸帆逐去鴻秋雨江村榕葉暗夕陽籬落槿花紅
慈恩未報天恩重寸念難忘是孝忠
送國子監侯先生祭掃
丹陛陳情許晝遊桂花香裏泛歸舟十年宦况橋門月
千里鄉心浙水秋天上恩頒新雨露塜前光動舊松楸
平生風木無窮恨憑仗龍章賁九幽
移菊
白玉堂前種紫薇菊花開落在東籬為憐秋後香偏好
故向春前手自移苒苒旋添承露葉亭亭先長傲霜枝
樂天只愛黃昏伴一種幽香恐未知
禁中聞鶯
禁苑花深晝漏遲鶯聲遙在萬年枝不隨舞袖歌金谷
却伴仙韶奏玉墀長信夢回欹枕處瑣闈吟罷倚欄時
東風空費如簧舌不道明庭有鳳儀
早朝
未央鐘動曙光生隱隱初聞柳外鶯風靜御爐香篆細
天高斧座衮衣明螭頭陛擁黃麾仗豹尾班聮白玉珩
最喜君王勤庶政蒼蠅聲裏問雞鳴
登科
太平天子御金鑾奎宿光芒午夜寒漢代文章推董賈
唐家科第屬歐韓龍門浪暖成頭角雁塔風高快羽翰
雖是看花年尚少莫將温飽問儒冠
羣鵲圖
噪樓曾報黎囚喜集棘應占太史祥修竹寒梅無外事
若為羣語對荒凉
挽金華鄭同知重父
歲蛇忽作康成夢賦鵩空餘賈誼才從此耒陽溪上菊
風霜時節為誰開
陳處士南園詩卷
平泉金谷競豪華幾度花時得在家爭似南園陳處士
曉看泉石暮煙霞
哭外舅郭公
磊磊襟懷楚楚儀客來能酒更能棋從今寂寞耆英會
不聽山陽笛也悲
又
少日東牀誇坦腹年餘四十竟浮沈自慚不是竒男子
空負平生擇婿心
入萍鄉作
簜節煌煌照楚山天曹何事落人間要知沿路官員好
須到萍鄉縣裏還
和周郎中木
汝墳江漢古名邦曾見周南化日長書社不封千載恨
謾誇萍實瑞昭王
別閩南僚友
三年憲府同懷抱此日離亭惜解攜回首建溪溪上路
春山隨處鷓鴣啼
送洪憲長之官貴州
澄清未了旬宣去玉節星軺出富沙行李幾扛書籍外
不將一物度仙霞
壽李知府嗣母
黃鵠孤飛四十年幾番機斷曉窗前隣姬只羡生兒好
恩誥時時下九天
一陽微露嶺頭梅此日高堂初度來王事賢勞歸未得
夢魂飛遶越王臺
莫道無人戲綵衣庭前賸有紫荆枝未須便上陳情表
正是君恩欲報時
挽杜黃門喬妻
夢斷瑤池繡閤閒翠幃香冷燭花殘空遺舊織迴文錦
留與黃門灑淚看
送同年謝元吉致政歸耒陽
曾因立仗難緘口苦為求芻又乞身貧病獨憐歸未得
送君重憶故鄉蓴
題介軒詩卷
半點緇塵不肯容古來高行許追蹤東風門巷多桃李
雪後徂徠一樹松
雲舍寧親
榕葉梅花嶺路長皇華持節晝還鄉此行不似并州使
悵望孤雲隔太行
滹沱晩渡
半川斜日照寒流騎馬來經古渡頭欲問蕭王冰合處
野煙衰草徧汀洲
送同年鍾美宣乃叔還鄉
紫陌春回雪自消御溝流水碧迢迢行人欲贈新楊柳
催喚東風長綠條
雨後觀漲
天瓢夜倒雨如麻曉望川原不見涯且莫臨流羡河伯
試將秋水問南華
章楓山先生集跋
先生成化二年進士選庶吉士散館為翰林院編修大
内元宵燈火分帖詞臣撰進先生率同官黃仲昭莊㫤
具疏諫止詞甚切直旋出僉臬閩中風節政事迥出人
表強仕之年即乞休歸林下幾三十年再起為國子祭
酒秩滿一考仍乞休致連章屢上始獲允海内士大夫
多奏薦之上亦累加奬擢而先生處之恬然不以榮名
易其志也集凡九卷乃其從弟沛所編而毛憲為之序
石倉歴代詩選卷四百六
