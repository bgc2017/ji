石倉歴代詩選卷四百八十
明曹學佺編
明詩次集一百十四
陸深
擬行行重行行
悠悠日將遠思君心甚邇所嗟異居處同生不同里别
離既以苦會合諒以難逝川期東海行雲戀故山自知
去日貌難比舊時顔出門即遠道雨雪紛浩浩潦泥緇
素衣安得白日照矯首念征人憂傷易終老
擬西北有高樓
層樓一何巍亭亭切雲霄綺疏縹緲間欄楯匝周遭不
知誰居中哀怨遂風飄為言本邯鄲關河望迢迢區區
懷苦心三載非一朝援琴以寫之意重絲難調初為陽
春曲再行鼓山高妙音本絶世賞識何寥寥思為雙黃
鵠比翼與俱翺
擬孟冬寒氣至
歲盈易寒風曠野何蕭條深居戒遠趾四壁亦飄搖陽
和日巳往陰沍日巳驕門外遠書至啓函知故交慰我
以好音期我以明昭感兹殷勤意千載詎能銷素心抱
愚衷欲吐還自韜
贈别徐昌國二首
北風起天末送子城東闉願言遲數里欵欵得具陳我
有一端綺持以贈夫君不願為黼黻不願為袴裩願為
平居服昏旦常相親垢敝忍棄捐愛惜情如新
二
北風吹我襟望子不得見跂立恨足短淚落迸如霰草
樹搖寒凉二曜急流電游子在路岐襦薄馬悲顫未明
戒先驅薄暮苦後殿空谷多松栢念此步不進
南望水澁舟不得去同行者謀就陸戲成自慰
春江多柳花風起花還飛夕陽斂飄蕩委地相因依行
止諒有數早暮同所歸百年總行旅安用長歔欷羲和
無東回安樂誠幾希𦕈焉泣岐子人遠事巳非飄飄山
水間志願良不違朝多清風來暮多繁星輝古稱太史
公千載欽嘉徽
和趙類菴燈花
頌君燈花篇值我燈花燦旖旎欲浮香敷披似春半圓
朵競霞呈岐枝誤星散娛翫夜三更遲回腸九轉獻祥
諒無私凉德歌有靦南郊禮將成預兆明庭宴無藉春
風吹偶見春風面影搖畫屏斜蕊墮銀檠亂君才本天
妙况復論交淡麗藻凌六朝高風駕前彦倘許望後塵
鉛槧從兹辦寒燈復作花政爾從人願
儼山精舍晩意
風蟬咽翹林江鷗泳别渚雲霞變初秋焦枯慰時雨豈
乏凌冲志蓬瀛渺何許兀坐當軒楹凉飈滿衣苧中烱
常晏如外紛亦屢拒會心適寡諧顧影聞獨語
雜詩
四叙若鱗次君子感變遷昨日夏熱酷今夕秋月鮮凉
飈振天末草樹失故妍玄鳥逝將返蒼鷹厲高鶱苟無
豳風人何以卒歲年
二
古井春無泉槁木夏無枝仲尼歎糞土詩人詠德基中
夕起坐歎歎息將奚為去者日以遠來者安可期不見
令名士監古乃得師
吳人以巨艦載湖石至雨中閱之
濛濛江天雨遙遥湖水船誰施巨靈斧擘此青數拳縹
緲呈夏雲嬋娟隔春煙雖乏衛公識偏懷米生顛蹇予
頗好竒有癖在林泉肩輿度壑暝孤榜逐溪緣品視剔
苔蘚摩挲計雕鐫遄歸亦乘興卧遊裁短篇
聽雨
摵摵入葦際蕭蕭自簷楹幽居忽復旦迥野薄江城偃
息從兹始塵鞅詎能嬰園田被膏潤琴書有餘清浮生
本未定毁譽等陰晴聊有盈觴酒獨酌慰幽情
九日朔晨興
落葉紛可掃客行殊未歸大化無停運倦翼多卑飛凌
寒懷執熱撫序悲授衣物候變南北世故有依違晦朔
成代謝所嗟知者稀
贈别汪天啓同年
借問何所悲相知新别離掩袂各揮涕步步不得辭恐
墮兒女情揮酒盡一巵念我同門友高舉振羽儀東西
各有適與子願獨偕意多覺别促情親身不違仰眎白
日速嗟此道上泥久要四海志歲年空路岐慷慨發我
歌我歌當向誰諒子重察識會面知有期
過黃憲墓
當年自無營千古如識面安用金石堅始知儀秦賤曉
行襄江濱殘月墜西堰溟濛草露晞屭贔標題見相從
牛醫來古意倘未變
送徐昌穀湖南纂修
取友在異世貴此肝膽通與子在鄉國筆硯亦屢同一
别歲月速那得不匆匆宵戒盈觴酒起視夜方中追子
恐弗及綢繆叙難終夾居長安道參商各西東况兹萬
里隔目斷雙飛鴻江湄長芳草鬱紆傷我衷
雜詩
覽鏡難自持容顔豈常好秋高風露勁黃葉紛弱草豈
無長生藥馳心違至道淨宇澄垢懷冥觀契玄造遲迴
三十年念此苦不早瑶池與玄圃微風蕩芝草
宿佑聖觀候明發
宦業祗簿領游目曠林泉偶此山陰雪來衝竇中煙新
陽一以長天道會好還招邀復材彦探討事幽玄初遵
潛虬壑還過種玉田曲檻俯躍鱗盤空墮飛鳶時聞林
端磬幾遇雲外僊相將願有遂所適期無前
安山道中晩棹
洋洋水波逝永欽川上懷遂將去齊魯明當渡江淮遠
役謝塵鞅高居理茅齋沙田二三頃婉孌東海涯芳春
景物麗夕陽襟抱佳耕讀有遺軌長使願無乖
近田詩(并序)
太宰松臯翁作近田詩以示其冡子㒜㒜奉以為
别號深讀其詩序窺見翁之實學近裏若此因
和一章近世有&KR0688;學者長虚騖遠賴翁此作可
以一變深亦為之惕然盖不獨可以傳之一家
也㒜其寶之
國風驕甫田鄒孟戒捨巳載歌許近田取譬同一理系
本太岳後繼世累金紫煌煌示新篇下帶有深旨西周
帝王畿累世由農起致廣本慎微舉遠必自邇請觀阡
陌間東西僅尺咫耕耘貴及時稼穡便佐使屨杖傍門
廬饁餉出童婢收成俄頃間焉用枉邐迤請君聽我歌
我本田家子
晨興見白髮
四十期有聞覽鏡髮改素古人悲染絲一變不復故神
王自中恬形勞豈外慕伊余本懦儒履滿每知懼悟言
養生篇引領遂初賦大化運自然頽景不可駐達人固
忘我君子保末路華落見本根相將歲寒暮
送王存約赴惠州
朱方赤日永揚舲江路長亮無沉湘賦寧少伐木章川
原孕靈淑藻麗發景光沖抱秉素尚令德藹餘芳徽音
幸無阻一寄鱗鴻將莫以仳别恨置此冰炭腸地理任
險易天運變炎凉
吳中新刻臨川集甚佳雙江聶文蔚持以見贈
攜之舟中開帙感懷寄詩為謝
少小有書未能讀暮年好書讀不得豈惟簿領少餘閒
兩眼冥蒙淚旋拭簾前見物私自憐霧裏看花慣曾識
憶昔家住東海濱世務耕農寡文墨勉勤誦習起家門
每事收藏節衣食一從觀國上皇都十載具官充史職
長安朋輩心多同古典探搜事尤力荆文丞相宋熙豐
國監遺文舊常刻猗予謬司六館成手許校磨工未即
當今楔棗稱吳中唐模宋板俱竒特是非本定空愛憎
報復何窮恣翻覆文章功業兩難朽治亂興亡三太息
蘇州太守古鄴侯貽我遠勝黃金億樓船風雨滿章江
把玩新編坐相憶
次答姚子明石屏歌
乾坤竒秀皆儲精老我山水偏多情是中猶有愛石癖
一見竒石雙眼明十年去國行八省參謁咨請兼逢迎
晩蒙聖恩召自蜀置之金馬白玉京晨趨黃扉暮紫闥
左圖右史心無營賜金月俸有餘鏹買得一屏當座横
人言此屏本無價我亦得意還若驚煙雲縹緲天台路
巖壑隱映芙蓉城瑶池東來降王母仙掌擘出煩巨靈
有時對坐一長嘯便覺毛骨隨風輕滇南蒙段昔開國
此石充貢萬里程攜歸東海添秀氣聊與平泉作後塵
得君長歌更增重五色光燄輝文衡
竹齋歌
君不見仙尉齋前數竿竹勁於龍䫇嫩於玉向晩冰霜
如有情多時盤筯寧無肉一從手種春雨餘搖動青冥
散炎燠未論留汗等琬琰先須截管諧琴筑曾聞子猷
傲山隂何如衛武歌淇澳虚齋中含八面凉恍疑瀟湘
秋萬斛軒窗隱映月漸移枕簟飄蕭粉初撲堪擬封侯
自千畝正有幽人在空谷凍雷驚筍起卧龍怪石蟠根
解羣鹿遶簷日日報平安一歲清風三百六齋中本是
瀟灑人歲寒之交元有神當年隨計赴上國尚書宰相
俱心親人言松栢並竒操共愛金玉尋芳鄰燕京爭誇
見彷彿黃金别築高嶙峋劍江回首舊隱地花縣拜命
新行春朅來小試釣鰲手東海裊裊垂絲綸九苞彩鳳
下覽德千里青雲高致身仇香枳棘昔同調蔣詡徑路
今通津暫將形影照南浦若比甘棠尤逼真我歌竹齋
君試聽天子用爾清風塵會須嶰谷逢伶倫
岐陽石屏歌
岐陽之民像侯德遠致山中一片石依稀宛見城郭面
彷彿尚帶山川迹一從乘驄換五馬霧渚煙村坐來隔
摩挲三復如有情指麾從吏貽江濱長卿多病枕書卧
驚起門外高嶙峋倒履相迎問來使開緘再拜生陽春
荷侯此惠百感集媿我家徒四壁立忽焉屋底開暮晴
搖蕩虚無翠寒濕新恩舊惠俱在眼萬壑千巖互相入
滇南大理空自珍江上數峰尤絶倫天然飛走肖麟鳳
瑟爾瑩潤同瑶珉坐當保障屹不動豈免覩物終懷人
自是侯家有餘積留待他年隔朝席泥金孔雀映芙蓉
郎君近作乘龍客胡為致之向儒素恐使湘靈動深惜
君不見唐朝太宗重畿甸遍題姓字留宸眷天生異質
當大用安得隨君獻入光明殿
大風
雄風括地西北來吹我狐裘薄如紙吳兒愛熱不耐冷
我亦何為行至此丈夫有志事四方阮籍劉伶畏生死
有人逐日走未休有鳥銜石填海水此事無成節可壯
錦帳紅爐是誰子河山三晉古有靈前唐神堯後唐李
兩家際會未易同風虎雲龍共時起紅塵莫漫障白日
待汝終朝聊爾耳
贈别殷子
殷子有竒骨昂藏若駿馬康莊在遠道伏櫪甘土苴長
安一朝别我去再三挽留不能住潞河新有下灘船到
家正及朱炎暮君家本在齊魯墟楓林瑟瑟臨前除小
樓畫檻蔭林樾中有前世千卷書北窗慈母髮垂領倚
門望兒悲短景小弟今年十四五弄筆時時學馳騁上
奉母顔下課弟日有餘功擬叢桂病骨偏宜秋氣凉藥
囊閒却參苓劑登高迴睇望泰山恍見仙人時往還翩
翩白鶴不可借流光日夜凋朱顔朱顔一往那再復惟
有功名留汗竹志士偏增日暮悲佳人易感窮途哭憶
昔虚堂坐論文辭鋒往往追先秦談詩屈指數漢魏歎
息六代何無人殷子竒氣鮮有匹人間八寶光耀日吳
郡徐子吾畏友每每到君賞高逸君不見九方臯胡能
按譜求馬毛願子加餐善自愛天閑十二終當豢爾曹
題文徵明畫
筆下塵埃一點無開圖知是賀家湖秋風九月菰蒲岸
横着溪舟看浴鳬阿明此藝稱獨步前身妙絶元姓顧
安得置之水晶宫卧看雲煙落豪素
東池
梅花白雪塢楊柳綠煙隄野曠春偏晩江深日又西為
尋彭澤宰如到武陵溪茅屋人家裏時時聞鳥啼
從丹鳳前渡江
春色臨江閣年光遍海城東風吹又轉芳草望還生天
路青雲迥鷗波白羽輕平生濟川意野渡更分明
江上登望
江流何渺渺孤帆澹秋暉遥知三山近復送百川歸蜃
樓横碧落龍湫臨翠微徘徊那可極返照上人衣
端陽
畎畝驚時序端陽復早晴遥知宣賜裏空有侍臣名舟
子漁龍渡騷人醑酒情千年渾舊俗地接楚江城
五月七日雨中宿觀瀾亭
溽雨江天暗通宵水氣多壯心驚歲月人語隔煙波舟
楫供高枕江湖付短蓑浮沉聊爾爾擊節自長歌
五月晦江上送宋義卿民部
重五期不至望六送行舟梅雨快初霽荷風如早秋天
涯俱宦轍江上倍離憂欲采幽芳贈因過杜若洲
别朱升之
淺交多别語情極易忘言送客風生舵懷人月到門夜
長偏旅榻秋早是江村復向論心地何年共一樽
與張山人夜渡
入夜水雲闊煙霏共渺茫遥空聞鴈陣遠火識漁榔野
渡虚舟楫寒更犯雪霜吾衰倦行役復此戀江鄉
臘庚申雨中步出西郊視葬先兄素菴
和淚北風雨傷心西郭墳江聲空逝水山色有浮雲未
起隆中卧先修地下文池塘春又到南鴈不堪聞
和答黃勉之
國器推豪俊鄉評熟姓名風流同偃蹇歌調獨淒清故
里層雲映長河片月生非君敦素尚老去若為情
和劉仲素雞鳴山
步入招提境下方秋水浮雪深枯壁定雲遶遠江愁鐘
伴黃昏去泉依白石流共僧分一榻十日不梳頭
人日過徐子容
積雪霽人日苦寒欺客襟相看一杯酒不負百年心劉
向俱中秘相如獨上林共君回首地十載負春隂
予入晉以四月二日宿權店三日過南關抵盤
陀八月東巡亦以二日抵權店是晩遂宿南
關三日午餉盤陀豈有定數耶
一飯盤陀驛青山是再來登臨殊不盡節物苦相催樹
色庭除合秋衣篋笥開天涯俱作客去住莫驚猜
入平定州
雪擁頻回馬山寒少見人歲長不記歷風暖即知春泉
石謀生薄煙雲即事新此中有真隱能望豈能親
登祭江亭
春深羊傅廟江湧鹿門山一上孤亭望遙空獨鶴還浪
沙明浴日苔砌暈成斑耆舊登臨地高風乍可攀
車廐驛乘潮順風北下
人生快心事風水送歸舟况復青山曲頻過碧樹洲草
深藏乳鴨波遠没輕鷗苦愛觀風地終慚為國謀
上虞道中
山海無藏秀乾坤有奥區土風兼百粤習氣近三吳潮
落曹娥渡天垂賀監湖畫船牽錦纜時復下菰蒲
春分日大風
九十日春分一半四千里路長風沙寒衣欲變難為客
曉夢無憑數到家關塞每憐新過鴈山城深護未開花
向陽賸有閒庭院滿意東來吹帳紗
大風
昨夜雨沙今大風美人高閣怨飛蓬柳條萬結渾欲斷
梨花一株容易空豈是宋都過退鷁亦愁鄉信阻歸鴻
江南茅屋吾所愛莫教吹捲瀼西東
出北城與嚴唯中倪本端同行
天門積雨洗炎蒸日射西山紫翠層白髮先朝老供奉
青衫騎馬向諸陵幸陪鴛侶時相並欲挽龍髯却未能
流水稻田城北路去來吾記昔年曾
對月
庭樹扶疎月轉陰煙銷畫燭候蟲吟隔簾秋色三千里
伴影離人一片心門寂紅顔頻對鏡帳寒清夢尚揮金
去年燕趙今吳楚指點明年意更深
秦淮漁笛
桃花新水滿江流一棹波連白鷺洲網趁夕陽魚在貫
酒隨村店蟻初篘高懷閒弄江梅曉古調遥翻嶰竹秋
幾度曲終潮正落從人指點說東遊
子殤後一首
小巷深深日似年柴門寂寂掩風煙一川花柳春無賴
三五嬋娟夜可憐狼籍頭顱多殢酒飄搖風雨但高眠
少年事業真堪笑囊有殘詩近百篇
晩泊
風濤滿目月黃昏晩泊澄湖獨樹村漁艇隔溪常宿火
茅茨臨水半開門夢從五夜多逢赦人過中年易感恩
聖主如天司節候陽和須向歲寒論
丹陽孫思和東遊每當山水勝處輒繪為圖冬
夕過儼山示我光福一段賦此
看君畫裏汎扁舟今夕披圖數勝遊水面青峰七十二
山腰黃橘幾千頭帆開遠影江湖闊天接中央日月浮
試問虎溪橋外水為誰煙浪下蘇州
次韻白鴈
來從星漢下瀟湘粧點楓林入醉鄉錦字傳情通萬里
銀筝移柱送斜行溶溶月色憐孤影渺渺歸心滯晩霜
堪歎揚雄頭盡白惟將羽獵奏君王
和答胡汝載
瓊林珠閣不勝寒慚負時趨白玉闌獨抱琴書躭寂寞
誰從花竹問平安沈腰巳瘦頻移帶潘鬢新添欲滿冠
相對長安同作客椷詩特地勸加餐
慈化早起喜晴遂發
兩宿僧房病後身高情聊與白雲親青山似畫閒情少
紅日如輪世路新吳楚地連多客戸瀟湘天遠有騷人
南中歲晩饒風雨愛聽鐘聲報四鄰
别李時元下第
吳山蒼蒼共燈火潞河悠悠即去途乍可後期還磊落
那因遠適悲江湖晴風浪搖四月麥宿雨帆輕十幅蒲
南國詩成須早寄風塵清夢客樓孤
和易欽之宿廣恩寺
春日忻逢水西寺入門無數香煙凝鄉園千里遠作客
塵土十年終愧僧風光每向閒邊見山色試憑高處登
未聞西來栢子樹可憐清沼玉壺冰
視牲
向晩郊壇第幾巡願儲精意奉明禋去來路熟渾忘遠
西北山多欲礙春終見牛羊歌帝右未因鼷鼠變齋晨
東風又遍天涯草御輦須憐碧玉茵
食菱
曲曲菱歌江上秋畫船歸近望江樓北來物色渾如玉
南望鄉關第幾州風味疑從仙掌墜水芳曾傍錦雲浮
歲寒獨枉佳人惠消得相如一片愁
初試羊㲨予有一端藏笥中者十年兹教内館
始製為衣以禦北風感而有作
蕭颯頭顱感是非半生何敢愛輕肥相將歲晩看新製
指點年華亦故衣北郭嚴凝隨瘦馬西州辛苦到殘機
病來却恐渾憔悴且試休文舊帶圍
和宫端後渠玉亭賞蓮之作
玉亭清切五雲邊盆沼誰移玉井蓮來賞正逢初過雨
倚看須著半含煙何妨絶代稱君子凖擬前身是水僊
四十年來同榜客一尊相屬醉花前
遊儲芋西園池乘月夜汎
峰巒巖壑俯中流何處三山與十洲新雨不妨泥滑滑
好風先送水悠悠鷗無機事迎人下客有高懷盡日留
向晩星河迷上下笙歌燈火木蘭舟
歲暮風雨中發藏書示楫子
歲寒風雨合江樓燈火樓頭數夕留新命誤蒙吾巳老
舊書多在子須收星辰萬里趨關塞環珮三朝侍冕旒
抱得寸心終許國未應猿鶴怨林丘
三日雨後登儼然亭
蕭蕭竹樹夾溪深一雨初晴長綠陰真意倘違空老大
野芳雖少亦山林好風似舊穿高榻流水如知繞素琴
東去大江知到海為誰煙浪送歸心
雨中宴莊氏東園留題山亭
洞中山石俯波光窗外林花薦野芳况有管絃相映發
儘教風雨佐清狂虚疑四老煙霞地正是三江雲水鄉
我欲卜鄰酬望想自應傳社草篇章
秋日無聊偶然作
問余何事每悽然尺璧光陰閱歲年舊讀書今存蠧穴
新縫貂巳剰鶉懸常餘孤枕還鄉夢頻乞東家買藥錢
自信英雄須到骨業身隨處了塵緣
贈别尤宗陽還吳門
臨岐莫怪恨喑喑投贈天涯紙半函澤國鄉音三泖北
江湖夜雨一燈南浮蹤去住僧留偈世味寒温佛飽參
歸去若逢人問訊文章何用學春蠶
喬白巖太宰家山留題在邇亭
晉陽文物上卿家小作江山殿歲華望到白巖明玉雪
繇來綠野鎻煙霞雲窗覆奕傳仙譜石室藏書帶相麻
同是登臨還在邇遠尋何用訪丹砂
書院池亭忽有玄鶴下集因養於庭
横空一鶴下危闌隱隱丹砂變羽翰疑是歸鴻須繫帛
休將野鳥誤稱鸞青田到後雲天遠北海從來歲月寬
飲啄漸馴宜試舞客衣偏感化長安
東阿道中對雪
天為山行借雪看路隨天遠更漫漫詩成驢背偏如意
病後狐裘少耐寒授簡有才懷帝子折梅無使寄長安
惟餘一片郊原興白馬翩翩拂未乾
送胡汝載丞武昌
詩律從來徹骨清哦松端不負兹行星辰南斗占郎位
江漢西來抱縣城鸚鵡洲邊芳草合鳳凰臺上遠山晴
春明門外衝寒别欲折梅花重有情
蕭海釣文明先生挽詩
朝野名傳翰墨餘白頭空有讀殘書南方秋早逢搖落
四海人多問起居寒下當年曾失馬釣絲終歲竟忘魚
八哀此日還成賦慚愧先生識面疎
連日遲李獻吉不至作
幾日都門長者車風塵不見正愁予只今對面還千里
何處相思有尺書秋色天涯催客暮山光樓外為誰舒
空歌杕杜回長嘯終愧緇衣歎索居
送何文徵赴開州
江東文藻竟誰如新綰銅章左佩魚天上風雲元咫尺
兵前草木正蕭疎煙樓夜遶三刀夢露冕春行五馬車
便欲修成循吏傳即看名滿薦賢書
宿常山集真觀
病懷自愛尋山憩面面芙蓉映遠峰向晩樓臺棲宿霧
報晴鐘鼓動秋風千重地脉閩關北八月星槎浙水東
懷國望鄉俱不極一龕燈火翠微中
遊武夷
清遊妙得此山中一度來過一不同泉石煙霞時上下
陰陽昏曉自西東溪流九曲層層去雲鎻千峰面面通
向晩天風墮僊樂月明知是武夷宫
次韻答萬石梁大參
得陪騶從出城遊况愛煙嵐向晩收揚子何心能頌莽
仲宣無計且依劉林間鳥並鵑聲急雲裏江分燕尾流
酒量近來因病減令人苦憶醉鄉侯
病後閉關
萬里橋邊萬里身西風摵摵鬢毛新天應憐我長為客
事到求名始累人滿院蒼苔行省宅一川黃葉大江濱
少陵老去多秋興且傍雲山結四鄰
送皇甫子循謫黃州推官
雪堂舊路君重到赤壁文章五百年一向東曹分郡檄
却從南斗望台躔流塵遠道征袍上宿雨清秋客鬢前
明發大江過夏口中流應有濟川船
劉都閫以紅花本見貽
才賞名花當送春移根西向伴吟身為誰池館能憐舊
到手風光又斬新謝令空題紅芍藥杜陵偏感白頭人
公庭事簡餘芳草留取青枝襯綠茵
自睢陽入梁有懷何鴈峰憲副
雲間遂作三秋别濠上相為一宿淹人世百年悲喜共
客程千里雨晴兼棠隂鶴乳思方去玉節金符令更嚴
後夜梁園回首望鼓城山月水晶簾
午後微雨明早發中江新漲壊橋拏舟而渡始
知四郊得雨甚渥
泉聲曲曲度江心知是前山雨化霖巫峽風煙天漠漠
巴渝歌舞曉隂隂春回䆉稏連村合涼沁芭蕉到骨深
聖主中興多法古宣王雲漢有遺音
十一月二十日次大年驛見梅花和謝僉憲邦
正壁間韻
山雲黯黯復冥冥釀雪為霖總未成忽見梅花如着意
即看詩草可憐生月來粉堞渾無影風度黃昏似有聲
况與歲寒期更早玉人消息最分明
潞河候水次張石川韻
心同野鶴恣高飛學得屠龍與願違魂夢九天雙鳳闕
江湖滿地一漁磯安身巳辦烏皮几稱體新裁白苧衣
賴有河邊同載客不應林下見猶稀
青羊宫餞顧頤齋即事
青羊翠栢白雲阿又是春風一度過宿霧欲收初露冕
餘寒猶在薄侵羅行邊巷陌流塵遠物外樓臺勝事多
無數鄉心山水隔酒闌重與聽驪歌
西巖詩
我愛西巖好風光足大觀微茫分太液咫尺是長安
過宋玉墓
楚國餘文藻當春邁故丘為君悲不巳安敢向高秋
方春野挽詞
春野依然在春風依舊來去年巢裏燕不見主人回
書扇寄李百朋
錦浪生春水茅亭盡日孤十年身不病天遠共江湖
漫興
水郭江村不受塵惟將石竹伴閒身玲瓏漏月看雲骨
瀟灑含風對玉人
登樓
掉臂歸來萬里身倚闌無數物華新細尋往事知多少
我是明年五十人
題畫
溪山疊疊雪初寒江水悠悠一釣竿着得羊裘竟何益
蓑衣和月下前灘
題陸封君怡梅卷
我家放鶴坡頭樹種近西湖處士居獨板橋邊山十里
杖藜來探雪晴初
為方思道題畫眉折柳
中山紫翠護層層合起高樓對雨凭愛汝一雙花底鳥
為春啼殺海棠陵
任城題楊誾直夫泉香書屋
水紋花氣鬭精神疑是成都賣卜人傳得一區揚子宅
藥苗閒洗雨中春
馬嵬
秦關山勢拂雲來才過驪山又馬嵬今日豈知當日事
澗花含笑為誰開
寄南莊
相看無限故園情獨倚西樓向晩晴秋水一奩天上下
荻花楓葉隔江城
題悦茶卷
水竹交居事事宜更將春思鬭槍旗分符調得中泠到
未放松隂鶴夢遲
題馬麟畫蘭
秋風九畹正離離畫裏相看一兩枝欲寄所思無奈遠
閒拈湘管對題詩
夀陽察院次壁間韻二首
無心隨處夢魂安古栢臺深五月寒自笑青山老居士
松窗閒殺舊蒲團
疎慵聊與拙相安華髮蕭蕭鏡裏寒門掩萬山深院靜
古槐成蓋綠陰團
石倉歴代詩選卷四百八十
