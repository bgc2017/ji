石倉歴代詩選卷四十二
明曹學佺編
盛唐十一
祖詠(洛陽人)
古意
楚王竟何去獨自留巫山偏使世人見迢迢江水間駐
舟春谿裏誓願拜靈顔夢寐覩神女金沙嗚珮環閒豔
絶世姿令人氣力微含笑默不語化作朝雲飛
歸汝墳山莊留别盧象
淹留歲將宴久廢南山期舊業不見棄還山從此辭漚
麻入南澗刈麥向東菑對酒雞黍熟閉門風雪時非君
一延首誰慰遥相思
夕次圃田宅
前路入鄭郊尚經百餘里馬煩時欲歇客歸程未已落
日桑柘隂遥村煙火起西還不遑宿中夜渡涇水
扈從御宿池
君王既廵狩輦道入秦京遠樹低槍壘孤峰入幔城寒
疎清禁漏夜警羽林兵誰念迷方客長懷魏闕情
贈苖發員外
宿雨朝來歇空山天氣清盤雲雙鶴下隔水一蟬鳴古
道黃花落平蕪赤燒生茂陵雖有病猶得伴君行
答王維留宿
四年不相見相見復何為握手言未畢却令傷别離升
堂還駐馬酌醴便呼兒語默自相對安用傍人知
長樂驛留别盧象裴總
朝來已握手宿别更傷心灞水行人渡商山驛路深故
情君且足謫宦我難任直道皆如此誰能淚滿襟
送劉高郵税使入都
常聞積歸思昨夜又兼秋鄉路京華遠王程江水流吴
歌喧兩岸楚客醉孤舟漸覺潮初上凄然多暮愁
觀華嶽
西入秦關口南瞻驛路連彩雲生闕下松樹到祠邊作
鎮當官道雄都俯大川蓮峰徑上處彷彿有神仙
泗上馮使君南樓作
井邑連淮泗南樓向晩過望灘沙鷺起尋岸浴童歌近
海雲偏出兼秋雨更多明晨擬回棹鄉思恨風波
蘇氏别業
别業居幽處到來生隠心南山當戶牖澧水映園林屋
覆經冬雪庭昏未夕隂寥寥人境外閒坐聽春禽
汝墳别業
失路農為業移家到汝墳獨愁常廢卷多病久離羣鳥
雀垂窗柳虹霓出澗雲山中無外事樵唱有時聞
過鄭曲
路向滎川谷晴來望盡通細煙生水上圓月在舟中岸
勢迷行客秋聲亂草蟲旅懷勞自慰淅淅有凉風
宿陳留李少府揆廳
相知有叔卿訟簡夜彌清旅泊倦愁卧空堂聞曙更風
簾搖燭影秋雨帶蟲聲歸思那堪說悠悠限洛城
題韓少府水亭
梅福幽棲處佳期不忘還鳥啼當戶竹花繞傍池山水
氣侵階冷松隂覆座間寧知武陵趣宛在市朝間
題遠公經臺
蘭若無人到真僧出復稀苔侵行道席雲濕坐禪衣澗
鼠緣香案山蟬噪竹扉世間長不見寧止暫忘歸
中峰居喜見苖發
自得中峰住深林亦閉關經秋無客到入夜有僧還暗
澗泉聲小荒岡樹影閒高窗不可望星月滿空山
江南旅情
楚山不可極歸路但蕭條海色晴看雨江聲夜聽潮劒
留南斗近書寄北風遙為報空潭橘無媒贈洛橋
泊揚子津
纔入維揚郡鄉關此路遙林藏初過雨風退欲歸潮江
火明沙岸雲帆礙浦橋客衣今日薄寒氣近來饒
七夕
閨女求天女更闌意未闌玉庭開粉席羅袖捧金盤向
月穿鍼易臨風整線難不知誰得巧明旦試相看
望薊門
燕臺一望客心驚簫鼔喧喧漢將營萬里寒光生積雪
三邊曙色動危旌沙場烽火連胡月海畔雲山擁薊城
少小雖非投筆吏論功還欲請長纓
家園夜坐寄郭微
前階微雨歇開戶散窺林月出夜方淺水凉池更深餘
風生竹樹清露薄衣襟遇物遂遙歎懷人滋遠心依稀
成夢想影響絶徽音誰念窮居者明時嗟陸沈
清明宴司勲劉郎中别業
田家復近臣行樂不違親霽日園林好清明煙火新以
文長會友惟德自成鄰池照窗隂晩杯香藥味春簷前
花覆地竹外鳥窺人何必桃源裏深居作隱淪
汝墳秋同仙洲王長史翰聞百舌鳥
秋天聞好鳥驚起出簾帷却念殊方月能鳴已後時遷
喬誠可早出谷此何遲顧影慙無對懷羣空所思淒凉
歲欲晩蕭索燕將辭留聽未終曲彌令心獨悲高飛憑
力致巧囀任天姿返覆喧而静間關斷若遺花繁上林
路霜落汝川湄且長凌風翮乘風自有期
寄王長史
汝潁俱宿好往來託層巒終日何寂寞繞籬生蕙蘭
終南望餘雪
終南隂嶺秀積雪浮雲端林表明霽色城中增暮寒
萬楚
題江潮莊壁
田家喜秋熟歲宴林葉稀禾黍積場圃樝梨垂戶扉野
閒犬時吠日暮牛自歸時復落花酒茅齋堪觧衣
小山歌
人說淮南有小山淮王昔日此登仙城中雞犬皆飛去
山上壇場今宛然世人貴身不貴夀共笑華陽洞天口
不知金石變長年謾在人間戀擕手君能舉帆至淮南
家住盱眙余光諳桐栢亂流平入海茱萸一曲沸成潭
憶記來時魂悄悄想見仙山衆峰小今日長歌思不堪
君行為報三春鳥
詠簾
玳瑁昔稱華玲瓏薄絳紗鈎銜門勢曲節亂水紋斜日
弄長飛鳥風搖不卷花自當分内外非是為驕奢
五日觀妓
西施謾道浣春紗碧玉今時闘麗華眉黛奪將萱草色
紅裙妬殺石榴花新歌一曲令人豔醉舞雙眸斂鬢斜
誰道五絲能續命却令今日死君家
驄馬
金絡青驄白玉鞍長鞭紫陌野遊盤朝驅東道塵恒滅
暮到河源日未闌汗血每随邊地苦蹄傷不憚隴隂寒
君能一飲長城窟為盡天山行路難
茱萸女
山隂柳家女九日采茱萸復得東鄰伴雙為陌上姝插
枝著高髻結子置長裾作性常遲緩非關詫丈夫平明
折林樾日入返城隅俠客要羅袖行人挑短書蛾眉自
有主年少莫踟蹰
題情人藥欄
斂眉語芳草何許太無情正見離人别春心相向生
王之渙(并州人)
送别
楊柳東風樹青青夾御河近來攀折苦應為别離多
涼州詞
黃河遠上白雲間一片孤城萬仞山羌笛何須怨楊柳
春光不度玉門關
宴詞
長堤春水綠悠悠畎入漳河一道流莫聽聲聲催去棹
桃谿淺處不勝舟
張旭(蘇州人)
青谿泛舟
旅人倚征棹薄暮起勞歌笑攬青谿月清輝不厭多
桃花谿
隱隱飛橋隔野煙石磯西畔問漁船桃花盡日随流水
洞在清谿何處邊
山行留客
山光物態弄春輝莫為輕隂便擬歸縱使晴明無雨色
入雲深處亦沾衣
春遊值雨
欲尋軒檻列清樽江上煙雲向晩昏須倩東風吹散雨
明朝却待入華園
一日書
春草青青萬里餘邊城落日見離居情知海上三年别
不寄雲間一紙書
柳
濯濯煙條拂地垂城邊樓畔結春思請君細看風流意
未减靈和殿裏時
王諲
後庭怨
君不見紅閨少女端正時夭夭桃李仙容姿幸得君王
憐巧笑披香殿裏薦蛾眉蛾眉雙雙人共進常恐妾身
從此擯甄妃為妬出層宫班女因猜下長信長信宫門
閉不開昭陽歌吹風送來夢中魂魄猶言是覺後精神
尚未廻念君嬌愛無終始使妾長啼後庭裏獨立每看
斜日盡孤眠直至殘燈死秋日聞蟲翡翠簾春晴照面
鴛鴦水紅顔舊來花不勝白髮如今雪相似傳聞紈扇
思未歇預想蛾眉上初月如君貴偽不貴真還同棄妾
逐新人借問南山松葉意何如北砌槿花新
夜坐看搊筝
調筝夜坐燈光裏却挂羅帷露纖指朱絃一一聲不同
玉柱連連影相似不知何處學新聲曲曲彈來未覩名
應是石家金谷裏流傳將滿洛陽城
長信怨
飛燕倚身輕争人巧笑名生君棄妾意增妾怨君情日
落昭陽壁秋來長信城寥寥金殿裏歌吹夜無聲
閨情
日暮裁縫歇深嫌氣力微纔能收箧笥懶起下簾帷怨
坐空然燭愁眠不觧衣昨來頻夢見夫婿莫應知
十五夜觀燈
暫得金吾夜通看火樹春停車傍明月走馬入紅塵妓
雜歌偏勝場移舞更新應須盡記取說向不來人
賈至(字幼鄰洛陽人)
贈裴九侍御昌江草堂彈琴
朔風吹疎林積雪在崖巘鳴琴草堂響小澗清且淺沈
吟東山意欲去芳歲晚悵望黃綺心白雲若在眼
巴陵早秋寄荆州崔司馬吏部閻功曹舍人
謫居瀟湘渚再見洞庭秋極目連江漢西南侵斗牛滔
滔盪雲夢澹澹搖巴丘曠如臨渤澥窅疑造瀛洲君山
麗中波蒼翠長夜浮帝子去永久楚詞尚悲愁我同長
沙行時事加百憂登高望舊國胡馬滿東周宛葉遍蓬
蒿樊鄧無良疇獨攀青楓樹淚灑滄江流故人西掖寮
同扈岐陽蒐差池盡三黜蹭蹬各南州相去雖地接不
得從之遊耿耿雲陽臺迢迢王粲樓跂予暮霞裏誰謂
無輕舟
送友人使河源
送君魯郊外下車上高丘蕭條千里暮日落黃雲秋舉
酒有餘恨論邊無遠謀河源望不見旌旆去悠悠
送李侍御
我年四十餘已嘆前路短羇離洞庭上安得不引滿李
侯忘情者與我同疎懶孤帆泣瀟湘望遠心欲斷
送耿副使歸長沙
畫舸欲南歸江亭且留宴日暮湖上雲蕭蕭若流霰昨
夜相知者明發不可見惆悵西北風高帆為誰扇
送夏侯子之江夏
扣楫洞庭上清風千里來留歡一杯酒欲别復徘徊相
見楚山下漁舟隱釣臺羨君還舊里歸念獨悠哉
寓言二首
春草紛碧色佳人曠無期悠哉千里心欲采商山芝歎
息良會晩如何桃李時懷古晴川上佇立夏雲滋
凛凛秋閨夕綺羅早知寒玉砧調鳴杵始𢷬機中紈憶
昨别離日桐花覆井欄今來思君時白露盈階漙聞有
關河信欲寄雙玉盤玉以委貞心盤以薦嘉餐嗟君在
萬里使妾衣帶寬
燕歌行
國之重鎮惟幽都東威九夷北制胡五軍精卒三十萬
百戰百勝擒單于前臨滹沱後易水崇山沃野亘千里
昔時燕山重賢士黃金築臺從隗始倏忽興亡空薊丘
漢家又以封王侯蕭條魏晉為横流鮮卑竊據朝五州
我唐區夏餘十紀軍容武備赫萬祀彤弓黃鉞授元帥
懇耕大漠為内地季秋膠折邊草腓治兵羽獵因出師
千營萬隊連旌旗望之如火忽電馳匃奴懾竄窮髮北
天荒萬里無塵飛君不見隋家昔為天下宰窮兵黷武
征遼海南風不競多死聲鼓卧旗折黃雲横六軍將士
皆死盡戰馬空鞍歸故營時遷道革天下平白環入貢
滄海清自有農夫巳高枕無勞校尉重横行
巴陵寄李二戶部張十四禮部
江南春草初羃羃愁殺江南獨愁客秦中楊柳也應新
轉憶秦中相憶人萬里鶯花不相見登高一望淚沾巾
長門怨
獨坐思千里春庭曉景長鶯喧翡翠幕柳暗欝金堂舞
蝶縈愁緒繁花對靚妝深情託瑤瑟絃斷不成章
銅雀臺
日暮銅臺静西陵鳥雀歸撫絃心斷絶聽管淚霏微靈
几臨朝奠空牀卷夜衣蒼蒼川上月應照妾魂飛
侍宴曲
雲陛褰珠扆天墀覆綠楊隔簾妝隱映向席舞低昂鳴
珮長廊静開冰廣殿凉歡餘劒履散同輦入昭陽
對酒曲
梅發柳依依黃鸝歴亂飛當歌憐景色對酒惜芳菲曲
水浮花氣流風散舞衣通宵留暮雨上客莫言歸
送陸恊律赴端州
越井人南去湘川水北流江邊數杯酒海内一孤舟嶺
嶠同仙客京華即舊遊春心將别恨萬里共悠悠
送王員外赴長沙
攜手登臨處巴陵天一隅春生雲夢澤水溢洞庭湖共
歎虞翻枉同悲阮籍途長沙舊卑濕今古不應殊
長沙别李六侍御
月明湘水白露落洞庭乾放逐長沙外相逢路正難雲
歸帝鄉遠雁報朔方寒此别盈襟淚雍門不假彈
岳陽樓宴王員外貶長沙
極浦三春草高樓萬里心楚山晴靄碧湘水暮流深忽
與朝中舊同為澤畔吟停杯試北望還欲淚沾巾
詠馮昭儀當熊
白羽插雕弓蜺旌動朔風平明出金屋扈輦上林中逐
獸長廊静吟鷹御苑空王孫莫諫獵賤妾觧當熊
早朝大明宫呈兩省僚友
銀燭薰天紫陌長禁城春色曉蒼蒼千條弱柳垂青璅
百囀流鶯繞建章劒珮聲随玉墀步衣冠身惹御爐香
共沐恩波鳳池上朝朝染翰侍君王
白馬
白馬紫連錢嘶鳴丹闕前聞珂自蹀躞不要下金鞭
出塞曲
萬里平沙一聚塵南飛羽檄北來人傳道五原烽火急
單于昨夜寇新秦
春思二首
草色青青柳色黃桃花歴亂李花香東風不為吹愁去
春日偏能惹恨長
紅粉當壚弱柳垂金花臘酒觧酴醿笙歌日暮能留客
醉殺長安輕薄兒
答嚴大夫
今夕秦天一雁來梧桐墜葉搗衣催思君獨步華亭月
舊館秋隂生綠苔
送南給事貶崖州
疇昔丹墀與鳳池即今相見兩相悲朱崖雲夢三千里
欲别俱為慟哭時
送李侍御赴常州
雪晴雲散北風寒楚水吴山道路難今日送君須盡醉
明朝相憶路漫漫
送王道士還京
一片仙雲入帝鄉數聲秋雁至衡陽借問清都舊花月
豈知遷客泣瀟湘
巴陵夜别王八員外
柳絮飛時别洛陽梅花發後到三湘世情已逐浮雲散
離恨空随江水長
岳陽樓重宴别王八員外貶長沙
江路東連千里潮青雲北望紫微遥莫道巴陵湖水闊
長沙南畔更蕭條
初至巴陵與李十二白裴九同泛洞庭湖二首
江上相逢皆舊遊湘山永望不堪愁明月秋風洞庭水
孤鴻落葉一扁舟
楓岸紛紛落葉多洞庭秋水晩來波乘興輕舟無近遠
白雲明月弔湘娥
西亭春望
日長風煖柳青青北雁歸飛入窅冥岳陽樓上聞吹笛
能使春心滿洞庭
石倉歴代詩選卷四十二
