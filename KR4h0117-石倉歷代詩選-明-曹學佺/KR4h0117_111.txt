石倉歴代詩選卷一百十一
明曹學佺編
宗風
三祖鑑智禪師信心銘
至道無難惟嫌揀擇但莫憎愛洞然明白毫釐有差天
地懸隔欲得現前莫存順逆違順相爭莫為心病不識
玄旨徒勞念靜圓同太虚無欠無餘良由取捨所以不
如莫逐有緣勿住空忍一種平懷泯然自盡
又
心動歸止止更彌動惟滯兩邊寧知一種一種不通兩
處失功遣有没有從空背空多言多慮轉不相應絶言
絶慮無處不通歸根得旨隨照失宗須臾返照勝却前
空
又
二由一有一亦莫守一心不生萬法無咎無咎無法不
生不心能由境滅境逐能沈境由能境能由境能欲知
兩段元是一空(叶)一空同兩齊含萬象不見精麄寧有
偏黨
又
大道體寬無易無難小見狐疑轉急轉遲執之失度必
入邪路放之自然體無去住任性合道逍遥絶惱繫念
乖真昏沈醜好不用勞神枉自疎親欲取一乘勿捨六
塵
又
六塵不惡還同正覺智者無為愚人自縳法無異法妄
生愛着將心用心豈非大錯夢幻空花何勞把捉得失
是非一時放却眼若不睡諸夢自除心若不異萬法自
如
又
一如體玄兀爾忘緣萬法齊觀歸復自然一切不留無
可記憶虚明自照不勞心力一即一切一切即一但能
如是何慮不畢信心不二不二信心言語道斷非去來
今
右三祖僧璨大師雖以隋大業二年示寂然賜謚入
塔實唐玄宗開元年也信心銘以傳四祖道信道信
大師迺為述之云
神秀禪師題廊壁偈
身是菩提樹心如明鏡臺時時勤拂拭勿使惹塵埃
六祖慧能禪師題和
菩提本無樹明鏡亦非臺本來無一物何處惹塵埃
說法偈
心地含諸種普雨悉皆生頓悟華情已菩提果自成
牛頭法融禪師答博陵王問
法性本基業夢境成差互實相微細身色心常不悟忽
逢混沌士哀怨愍羣生託疑廣設問抱理内常明生死
幽徑徹毁譽心不驚野老顯分答法相媿來儀蒙發羣
生藥還如色性為
牛頭智威禪師與慧忠問答
人生莫繫念念成生死河輪迴六趣海無見出長波(師)
念想由來幻性自無終始若得此中意長波當自止(忠)
余本性虚無緣妄生人我如何息妄情還歸空處坐(師)
虚無是實體人我何所存忘情不須息即汎般若船(忠)
洪州法達禪師述
經誦三千部曹谿一句亾未明出世指寧歇累生狂羊
鹿牛權設初中後善揚誰知火宅内元是法中王
信州智常禪師參六祖祖示以偈
不見一法存無見大似浮雲遮日面不知一法守空知
還如太空生閃電此之知見瞥然興錯認何曾解方便
汝當一念自知非自已靈光常顯見
明州布袋和尚口占
一鉢千家飯孤身萬里遊青天覩人少問路白雲頭
潭州隱山和尚
三間茅屋從來住一道神光萬境閒莫把是非來辨我
浮生穿鑿不相關
江西道一禪師示衆
心地隨時說菩提亦秖寧事理俱無礙當生即不生
趙州從諗禪師將遊五臺學人作偈留之
無處青山不道場何須策杖禮清涼雲中縱有金毛現
正眼傍觀非吉祥
集諗師句
石幢子被風吹折丈六金身煩惱招若與空王為弟子
莫教心病最難療
長沙招賢禪師偈
學道之人不識真祇為從前認識神無始劫中生死本
痴人喚作本來人
又
百尺竿頭未得休堂堂有路少人遊禪師願達南泉去
滿目青山萬萬秋
福州龜山正元禪師示徒偈
滄溟幾度變桑田惟有虚空獨湛然已到岸人休戀篾
未曾度者要須船
龜山智具禪師示徒偈
心本絶塵何用洗身中無病豈求醫欲知是佛非身處
明鏡高懸未照時
示衆偈(時值武宗沙汰作)
勅命如雷下翠微風前垂淚脱禪衣雲中有寺不容住
塵裏無家何處歸
又
明月分形處處新白衣寧墜解空人誰言在俗妨修道
金粟曾為居士身
河中府公畿和尚偈語
有名非大道是非俱不禪意識箇中意黃葉上啼錢
福州靈雲志勤禪師悟道偈
三十年來尋劔客幾回落葉又抽枝自從一見桃花後
直到如今更不疑
秀州華亭德誠禪師示衆
千尺絲綸直下垂一波纔動萬波隨夜靜水寒魚不食
滿船空載月明歸
鼎州李翺刺史嚮藥山玄化
鍊得身形似鶴形千株松下兩函經我來問道無餘說
雲在青天水在缾
潭州石霜山慶諸禪師
頌洞山五位王子誕生
九重密處復何宣挂弊由來顯妙傳秖奉一人天地貴
從他諸道自分權紫羅帳合君臣隔黃閣簾垂禁制全
為汝方隅官屬戀遂將黃葉止啼錢
南嶽玄泰禪師畬山謠
畬山兒畬山兒無所知年年斫斷青山&KR1453;就中最好衡
嶽色杉松利斧摧貞枝靈禽野鶴無因依白雲迴避青
煙飛猿猱路絶岩崖出芝术失根茆草肥年年斫罷仍
再鉏千秋終是難復初又道今年種不多來年更斫當
陽坡
張拙呈禪月大師
光明寂照徧河沙凡聖含靈共我家一念不生全體現
六根纔動被雲遮斷除煩惱重增病趣向真如亦是邪
隨順世緣無罣礙湼槃生死等空花
袁州木平山善道禪師詠
木平山裏人貌古言復少相看陌路同論心秋月皎壊
衲線非蠶助歌聲有鳥城闕今日來一漚曾已曉
永嘉真覺大師證道歌
君不見絶學無為閒道人不除妄想不求真無明實性
即佛性幻化空身即法身法身覺了無一物本源自性
天真佛五藴浮雲空去來三毒水泡虚出没要證實相
無人法刹那滅却阿鼻業若將妄語誑衆生自招拔舌
塵沙劫頓覺了如來禪六度萬行體中圓夢裏明明有
六趣覺後空空無大千無罪福無損益寂滅性中莫問
覓比來塵鏡未曾磨今日分明須剖析誰無念誰無生
若實無生無不生喚取機關木人問求佛施功早晩成
放四大莫把捉寂滅性中隨飲啄諸行無常一切空即
是如來大圓覺決定說表真乘有人不肯任情徵直截
根源佛所印摘葉尋枝我不能摩尼珠人不識如來蔵
裏親收得六般神用空不空一顆圓光色非色宗亦通
說亦通定慧圓明不滯空非但我今獨達了河沙諸佛
體皆同
寒山子雜詩
重巖我卜居鳥道絶人迹庭際何所有白雲抱幽石住
兹凡幾年屢見春冬易寄語鐘鼎家虚名定何益
其二
可笑寒山道而無車馬蹤聮溪難記曲疊嶂不知重泣
露千般草吟風一樣松此時迷徑處形問影何從
其三
欲得安身處寒山可長保微風吹幽松近聽聲愈好下
有珽白人喃喃讀黃老十年歸不得忘却來時道
其四
山中何太冷自古非今年沓嶂恒凝雪幽林每吐煙草
生芒種後葉落立秋前此有沈迷客窺窗不見天
其五
城中娥眉女珠珮何珊珊鸚鵡花前弄琵琶月下彈長
歌三月響短舞萬人看未必長如此芙蓉不耐寒
其六
吾家好隠淪居處絶囂塵踐草成三徑瞻雲作四隣助
歌聲有鳥問法語無人今日娑婆樹幾年為一春
其七
琴書須自隨禄位用何為投輦從賢婦巾車有孝兒風
吹曝麥地水溢沃魚池常念鷦鷯鳥安身在一枝
其八
鸚鵡宅西國虞羅捕得歸美人朝夕弄出入在庭幃賜
以金籠貯扄哉損羽衣不如鴻與鵠颻颺入雲飛
其九
家住綠岩下庭蕪更不芟新藤垂繚繞古石竪巉岩山
菓獼猴摘池魚白鷺銜仙書一兩卷樹下讀喃喃
其十
茅棟野人居門前車馬疎林幽偏聚鳥溪闊本蔵魚山
菓攜兒摘臯田共婦鋤家中何所有惟有一牀書
其十一
登陟寒山道寒山路不窮谿長石磊磊澗闊草濛濛苔
滑非關雨松鳴不假風誰能超世累共坐白雲中
其十二
獨卧重巖下蒸雲晝不消室中雖暡靉心裏絶喧囂夢
去遊金闕魂歸度石橋抛除閙我者歴歴樹間瓢
其十三
相喚採芙蓉可憐清江裏遊戲不覺暮屢見狂風起浪
捧鴛鴦兒波搖鸂鶒子此時居舟楫浩蕩情無己
其十四
出生三十年常遊千萬里行江碧草合入塞紅塵起鍊
藥空求仙讀書兼詠史今日歸寒山枕流以洗耳
其十五
以我栖遲處幽深難可論無風蘿自動不霧竹長昏澗
水緣誰咽山雲忽自屯午時庵内坐始覺日頭暾
其十六
今日岩前坐坐久煙雲收一道清溪冷千尋碧嶂頭白
雲朝影靜明月夜光浮身上無塵垢心中那更憂
其十七
花上黃鶯子間關聲可憐美人顔似玉對此弄鳴絃翫
之能不足眷戀在齠年花飛鳥亦散灑淚春風前
其十八
歲去換愁年春來物色鮮山花笑綠水巖樹舞青煙蜂
蝶自云樂禽魚更可憐朋遊情未已徹曉不能眠
其十九
一向寒山坐淹留三十年昨來訪親友大半入黃泉漸
滅如殘燭長流似逝川今朝對孤影不覺鬢雙懸
其二十
徒閉蓬門坐頻過歲月遷惟聞人作鬼不見鶴成仙念
此那堪說隨緣須自憐迴瞻郊郭外古墓犂為田
其二十一
層層山水秀煙霞鎻翠微嵐拂紗巾濕露霑蓑草衣足
躡遊方履手執古藤枝更觀塵世外夢境復何為
其二十二
誰家長不死死去亦何均始憶七尺軀俄成一聚塵黃
泉無日曉青草有時春行到傷心處松風愁殺人
其二十三
卜擇幽居地天台更莫言猿啼谿霧冷嶽色草門連竹
葉覆松室開池引澗泉已甘休萬事採蕨度殘年
其二十四
時人尋雲路雲路杳無蹤山高多嶮峻澗闊少玲瓏碧
嶂前兼後白雲西復東欲知雲路在雲路在虚空
其二十五
山客心悄悄常嗟歲序遷辛勤采芝术搜斥詎成仙庭
廓雲初卷林明月正圓不歸何所為桂樹相留連
其二十六
有一餐霞子其居諱俗遊論時實蕭爽在夏亦如秋幽
澗常瀝瀝高松風颼颼其中半日坐忘却百年愁
其二十七
我見世間人茫茫走路塵不知此中事將何為去津榮
華能幾日眷屬片時親縱有千斤金不如林下貧
其二十八
去年春鳥鳴此時思弟兄今年秋菊爛此時思發生綠
水千場咽黃雲四面平哀哉百年内腸斷憶咸京
其二十九
我聞天台山山中有琪樹永言欲攀上莫繞石橋路緣
此生悲歎幸居將已暮今日觀鏡中颯颯鬢垂素
其三十
寒山栖隠處絶得世人過時逢林内鳥相共唱山歌瑞
草聯谿谷老松枕嵯峨可觀無事客憩歇在岩阿
其三十一
寒巖深更好無人行此道白雲高岫閒青嶂孤猿嘯我
更何所親暢志自宜老形容寒暑遷心珠甚可保
其三十二
欲向東巖去于今無量年昨來扳葛上半路困風煙徑
窄衣難進苔粘履不前住兹丹桂下且枕白雲眠
其三十三
白雲高嵯峨綠水蕩潭波此處聞漁父時時鼓棹歌聲
聲不可聽令我愁思多誰謂雀無角其如穿屋何
其三十四
千雲萬水間中有一閒士白日遊青山夜歸岩下睡倏
爾過春秋寂然無塵累快哉何所依靜若秋江水
其三十五
高高峰頂上四顧極無邊獨坐無人知孤月照寒泉泉
中且無月月自在青天吟此一曲歌歌中不是禪
其三十六
自羡山間樂逍遥無倚托逐日養殘軀閒思無所作時
披古佛書往往登石閣下窺千尺崖上有雲盤礴寒月
冷颼颼身似孤飛鶴
其三十七
棲遲寒岩下偏訝最幽竒攜籃採山茹挈籠摘菓歸蔬
齋敷茅坐啜啄食紫芝清沼濯瓢鉢雜和煮稠稀當陽
擁裘坐閒讀古人詩
七言雜詩
一住寒山萬事休更無雜念掛心頭閒于石壁題詩句
任運還同不繫舟
其二
余家本住在天台雲路煙深絶客來千仞巖巒深可遯
萬重谿澗石樓臺
拾得詩
君見月光明照燭四天下圓輝掛太虚瑩淨能瀟灑人
道有虧盈我見無衰謝狀似摩尼珠光明無晝夜
又
迢迢山徑險萬仞復多危石橋莓苔綠時見片雲飛瀑
布懸如練月影落潭輝更登華頂上猶待孤鶴期
雪峰義存祖師偈
天色晴明綠嶂分色身趨背底辛勤法門一悟無生指
萬里虚空絶點雲
自述
思量未到雪峰時愛把浮生取次疑及至法門非法法
到頭無我亦無師
永明延夀禪師上堂
孤猿呌落中巖月野客吟殘半夜燈此境此時誰得意
白雲深處坐禪僧
歸宗芝禪師結菴絶頂
千峰頂上一間屋老僧半間雲半間昨夜雲隨風雨去
到頭不似老僧閒
法昌遇禪師上堂語
春山青春水綠一覺南柯夢初足攜笻縱步出松門是
處桃英香馥郁因思昔日靈雲老三十年來無處討如
今競愛摘楊花紅香滿地無人掃
石倉歴代詩選卷一百十一
