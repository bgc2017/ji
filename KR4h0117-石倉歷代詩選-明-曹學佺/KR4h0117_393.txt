石倉歴代詩選卷三百九十三
明曹學佺編
明詩次集二十七
陳㷆
題畫
我聞道士張復陽手持鵝筆走四方長安公卿争得之
白雲碧水青天長月洲恍彿此家數一覽景趣神飛揚
秀拔老榦蒼龍起下瞰溪壑何茫茫兩翁對坐葛天氏
陋窺晉漢談虞唐輕風南來吹短髮水花弄影浮巾裳
蹇予落魄桐山下一生祗愛王維莊醉來揮毫為君寫
晩山秋雨生茆堂
登棲雲樓偶成
長空浮雲走白日竹杖芒鞋恣登歴拂衣長嘯猿鳥驚
拍手與天應咫尺山中一室茅可誅科頭鼓腹歌唐虞
野花十月爛如錦溪鯽霜寒肥似鱸閒經石澗坐來久
細拾松花釀新酒静調綠綺和流泉忘却黃金印如斗
我家兄弟隣庄遊三杯浩氣凌高秋揮毫金聲擲地起
也能寄我棲雲樓
閒中誦天台方希直先生寄貧之作
朝荷東臯鋤暮返東臯屐町畦雨足菘韮肥溪塢秋深
梨棗實人笑貧者不求仕貧者笑人無遠慮世間萬事
等浮雲蘿月松風高卧去君不見金谷園又不見平泉
庄一卉一石誰主張季倫歌舞地至今人牧羊
題蒙菴兄家藏范寬春景
平生愛書更愛畫輞川夢寐王維寫䨇瞳忽睹范生圖
蒙菴笑比連城價高峰秀出廬與嵩東風吹綠花茸茸
重岡疊嶂幾迴伏怪石絶澗相奔舂巍峩梵刹倚空表
俯視滄溟一杯小古苔半没石逕紆野竹斜籠翠雲杳
蹇驢散步者何人芒鞋藜杖青綸巾捫蘿陟峻豁真趣
煮茗談空逢暮春鬼工擘斷中峰路桑柘隂連不知處
幾家老穉不出門啄木聲殘庭外樹春泉百道衝石橋
徵君書屋臨山椒學成不上干時策谷口鹿門甘寂寥
我題此景神飛越便欲溪頭弄明月誰能置我高堂中
萬斛洪濤噴晴雪
山庄偶成
羣山霜老楓葉紅幾家籬落山之東黃雲收盡牛方卧
廢井没泉苔半封伊人長笑倚笻竹緩步回循小逕曲
石毛亂簇蟹眼醒野篠偏藏鳥聲續晩煙隔嶺梵宇遥
老僧入静居山椒我欲從之問真訣斷橋流水風蕭蕭
次杜少陵野望客亭詩
衡門開太早野水共雲隂古寺楓林静斷橋寒蘚深詩
翁閒得得世態自沈沈最苦蟬聲急山空風滿林
又
草深秋雨後亭少四忩風客散榕橋外人閒橘圃中驅
牛看穉子荷鍤話衰翁三十年前事愁多兩鬢蓬
次南山楊先生韻
謾說攀龍我向難幾年摶虎走危巒千尋翠壁煙霞老
十二瓊樓風雪寒海外白波流去急山中綠野到來寬
眼前得失渾如夢輸却商巖一局閒
又
天恩乞得買歸艭高築南山啟八忩北海閒看雲片片
春山相對鳥䨇䨇竹泉引玉敲茶臼松葉飄香墮酒缸
見說大家肩李杜詩魔久矣為君降
林翠庭惠丹荔兼教以詩次韻
草堂獨坐轉成癡秋泛寒江尚有期病肺伏來全避酒
看山雨至似催詩養魚池小添新水種竹墻低露舊枝
記得翠庭曾别酒月明中夜費相思
墖峰高處暮雲遮七里文章閥閱家清泛蘭橈江曲折
醉眠松榻月横斜詩成粉筆題霜管雲静天空墮露花
為倚冰盤薦珍菓清香無限沁衰牙
柬楊覺非先生
捨舟來問覺非居四闥清光滿座隅西峽潮回江似帶
紫臺山繞路還珠樽留芳席鷗盟狎詩寫遥空雁影孤
聞說南山楊老守近來清響逼歐蘇
酌陳山人家
白日長空一鳥飛晩雲歸去石無衣何人清世登台鼎
老我空山採蕨薇酒醉解冠眠軟草詩成散髮對斜暉
新寧有客梅溪裔瀟灑高懷共息機
小酌限韻
席上佳賓兩復三東風花柳滿溪南野禽啼樹詩初就
綠蟻浮樽酒正酣密竹迸墻新露粉小池通澗乍拖藍
箇中倜儻曹劉會未許紅塵半點參
獨坐感懷
山中習静類陶潜况是無官病態兼竹屋蕭疎多受月
藜羹清滑少加鹽抱琴遠客樽常倒問字何人燭屢添
更有餘情消不得小橋輕策屐苔粘
步園感興
少壯浮名老大灰紅塵無夢到金臺四時好景憑詩卷
千種閒愁仗酒杯桃李隂連同客坐町畦翠滿課童栽
青山笑我年年住野鶴林猿不用猜
夢遊鼓山
大江千頃浪花層屴崱峰高擬一登夜静林重樓閣隐
春深雲暖海天澄敲鐘分粥僧初定刻燭題詩我也能
欲借東風吹兩腋夜來清夢紀遊曾
晝眠
日午空山人悄然清風石榻當忩眠老松水鸛護巢立
暖漲溪魚遊藻牽去去幾家臺嶺下亭亭僧舍古巖邊
摩挲睡眼啜新茗不數何曾食萬錢
野酌
青山遠近白雲層與客攜琴此日登入塢殘梅初着雨
懸崖老木舊添藤詩腸巳藉靈泉潤野簌何湏俗品增
取醉漫留䨇短屐清樽對月笑吾曾
漫興寄友人
青山誰識隐君扉寂寞茅堂落葉稀慣覩兒童驅犢去
不知冠蓋買山歸白鵝浴水閒牽藻沙鳥窺魚晩上磯
老我不堪秋夜泛賡酬莫訝與君違
福海庵
遥看竹院好尋僧石壁題詩記此曾鳥啄花枝春巳半
馬諳苔逕路猶層茫茫世事歸浮夢寂寂禪心對古燈
久解塵纓懷抱闊蓬萊高處不湏登
與&KR2376;烓二弟夜過潮音閣
野火燒空空欲然晩雲猶挂碧山巔良宵共步清溪月
高閣誰敲石磬煙老眼糢糊還自嘆交情寥落不如前
獨憐池草春無恙何似當年謝惠連
寄友人
曾憶洪江江上時知心零落負佳期春風舞袖何人酒
夜月登樓獨客詩老矣乾坤䨇眼在悠哉歲月二毛知
佳章遠寄情如舊一度開緘一度思
燈下和韻
老態迂疎未可移寸心真與故人期寒梅冷沁詩魂好
翠竹輕搖客夢遲榾柮火殘嫌僕懶經書塵滿笑兒癡
坐來深夜閒惆悵剝啄誰家巧弄棋
和通甥韻
近來捉筆眼昏花到處青山映畫家夢裏乾坤真是幻
閒中詩酒未為賒流鶯度竹調新語倦鳥歸林帶夕霞
可笑遯翁無箇事水邊松下一甌茶
閒看溪鱗弄水花小溪東畔是田家詩翁卧石全成懶
野老㩦壺未足賒雲暗山腰朝作雨日籠木杪晩成霞
醩頭從醉三千石輸却盧仝七碗茶
徑邊風竹水邊花半是畬田半隐家乍斷石橋攀險渡
將沽村醖倩人賒風翻芋葉傾團露雨洗溪毛落晩霞
可是豪吟猶未了怪來幽鳥弄山茶
孟秋夜酌烓弟承恩堂
老年兄弟惜情深一接桐山思不禁共賞星河今夕景
重論詩酒百年心盆荷擎露全舒葉庭竹梳風半轉隂
我到草堂東漸白細磨端石寫微吟
菊月八日夜起偶成
往事縈懷底足嗟晚風吹夢上皇家青山獨榻無雲影
白露空庭有菊花干禄榮華惟畫餅悟真虚誕亦飱霞
細思長作秋江會且覓鱸魚上釣槎
中秋後一日
隂雲捲盡月華流獨坐中庭爽氣浮老我不禁三伏暑
可人遥送一天秋謾言吳下思蓴樂擬待風前落帽遊
且向東林高處望醉吟消却世間憂
閩俗少壯賀誕晨設酒作樂非古人意小孫到
桐山苦請余出拜賀張席會族人以詩拒之
半生心緒老成灰棲遯桐山片石隈明日生晨先淚墮
重陽佳節強懷開䨇親遺訓留紳珮二子英魂翳草萊
最是傷心千載恨西風落木總堪哀
江上晨梳
六十年來世事疎青山草屋野人居風吹短髮梳難整
鶴過閒身可得如病久到來尋舊藥眼昏歸去掩殘書
交遊四海誰知已大半凋零歎逝餘
余桐山草堂與蒙菴弟烓密邇每登臨觴詠情
洽如也蒙菴忽有兩浙之行絶句送之
故國捧除書相親復相送雲水浩無邊孤月隨飛夢
汝去越嶺高我卧桐山老兩地重相思碧波動芳草
山居岑寂有索草書者漫作二絶
細竹八九箇桐花千萬枝坐觀山色近覓紙便題詩
竹屋草代瓦決渠泉繞池客來無所問取醉更何之
為人題翎毛
古楊葉如繪下拂清波淺珍禽炫羽毛采采春風染(右鳬)
江臯草巳長微飇吹綠漪物情本自適偏入少陵詩(鴛鴦)
虬枝翻老圃下有雙錦衣曾籠貢天子刷羽依晴暉(錦雞)
秋老澤國寒稻粱資啄食豈不懷同心天高整孤翼(右鴈)
題輿姪畫屏
古寺松聲晩荷亭月色新我知浣花者不是踏春人
草屋斜連地松隂舊蔭橋讀書欲匡世能解把琴招
雪花大如掌茅屋深似年對言一樽酒牆角梅花妍
為阜山主人草書
山中一草屋常與雲相親野水碧千頃漁舟來問津
戱書
花殘春盡草如茵茅屋閒行有幾人啼鳥數聲山寂寂
不知長路柳條新
攬秀樓
何年搆此山之東百杯相對山花紅桐山居士老解飲
何當置我新樓中
寄介菴病中
遠道何由惠海南不堪歸興滿松杉亦知三月當三日
花鳥餘情到草菴
九月八日值雨
五日十日天氣清故故重九隂雲生隣家貰得一壺酒
恐負明朝花下行
題畫屏
雪漫江天萬木中一間茅屋覆詩翁何人醉醒梅花月
踏徧寒山路幾重
憶節庵弟
湖閣風多水弄紋倚闌趁晚看鷗羣何人日日攜清醖
留與栖雲試一醺
憶介菴弟
昨夜南風捲白雲小樓疎雨和泉聞不知新構東忩下
一種清凉與客分
登怡山石
峭壁凌空欲墮江東來屴崱勢堪䧏紫芝瑶草何人採
目送長空鳥一䨇
陳焞
送蒙菴僉憲弟慶賀之京
世道嗟險夷浮生類飄葉不沽矯激名直秉清勁節趾
美在克承餘休本能積余家有弟賢臬臺著殊績兹行
覲九重衆口稱嘖嘖拚倒䨇玉瓶丈夫不云别
山寓懷歸
牀頭流水白雲閒匝耳松濤徹骨寒縱有野人相對飲
杏花春雨滿前山
沙平茶話
海北閩南两地賖肩輿直上楚天涯逢人冄問雲深處
一犬黃昏吠落花
陳&KR2376;
感懷
雨時溪水濁雨歇溪水清我來玩清泚適值風雨晴泠
然啟水鑑洞燭萬物情因呼孺子前誰為歌濯纓
其二
薄暝松蘿隂開簾見新月皎皎白玉蟾迢迢廣寒闕靈
籟息天衢浮雲向空没散髮行清光微吟了未輟尚憶
同心人相看隔秦越
和遯菴東臯述懷
落花飛雨香春潭啼鶯乳燕催儂鑱縈煙細草芳毿毿
錦鋪一架薔薇酣桑餘葆羽供吳蠶隂敷百兩千歲楠
元龍韜耀心不貪作亭面水窮幽探新詩每與阿戎談
鏗金戛玉聲喃喃謝庭况有真竒男羣書強記事多諳
銜杯草聖樂且躭揮毫落筆書雲藍寄余環堵誦再三
珠璣唾落令人慙嗟余積黍不盈甔抱膝長吟心更堪
清溪縈迴白石菴芝蘭舊植風露含芙蓉倒浸浮煙嵐
星河滅没天影涵鼾鼾渴睡希圖南短衣破帽輕肥甘
蔬畦纈翠香滿籃洞庭酒熟留霜柑半生未遂趨朝參
也沾聖化仁恩覃
閒居
卜築卧青山浮塵事不關虚庭巖石秀小圃水煙閒倚
杖看雲立吟詩踏月還陶然天壤外何必慕商顔
寄遯菴兄山居
遯叟吟詩酷愛僧詩成良夜獨篝燈白蓮社裏難忘酒
西華山中任曲肱倦鳥却歸天萬里奔鯨曾破浪千層
春風贏與田家樂醉捧豚肩祝歲登
述懷次前韻
巳覺頭顱似老僧衰遲還爇讀書燈消愁每辦一杯酒
治病難逢三折肱客夢易醒春雨裏詩懷遥寄暮雲層
漢隂抱甕雖云拙猶勝孜孜壟斷登
送蒙菴之浙江
霜臺持憲客許國百年身馬踏閩關路鶯花舊日春
又
君趨鸞鳳羣我牧牛羊道别去各天涯愁心寄芳草
石倉歴代詩選卷三百九十三
