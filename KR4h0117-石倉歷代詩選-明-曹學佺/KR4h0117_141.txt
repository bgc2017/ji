石倉歴代詩選卷一百四十一
明曹學佺編
宋詩十八
梅堯臣
和謝希深會聖宫
三后威靈遠層巒棟宇興衣冠漢原廟歌舞魏西陵日
月融光盛山河王氣增叢楹琢文石連網絡朱繩碧瓦
寒鋪玉重欄瑩鏤冰粹儀袖霧擁法衮繡龍升星斗羅
容衛軒墀侍股肱宸蹤耀璇牓瑞羽集觚稜閟殿深珠
箔雕垣界綺縢笙從緱嶺咽雲傍帝鄉凝龜組恭來詣
貂璫肅奉承欲知歸厚意孝德自烝烝
右丞李相公自洛移鎮河陽
侯服齊三輔天臺聳百僚新草刻銅虎舊德冠金貂已
作歌襦化方期執玉朝雙鞬辭洛宅千騎向河橋鼓角
春城暮鶯花故苑遥瓜亭猶接畛棠茇自敷條夾道都
人擁迎風四牡驕莫隨文學乘空望旆旌飄
遊龍門自潛溪過寶應精舍
遥愛夏景佳行行清興屬安知轉迴溪始覺來平谷古
殿藏竹間香庵遍巖曲雲霞弄霽暉草樹含新綠時鳥
自綿蠻山花競紛縟莫言歸路賒明月還相續
嶺雲
片雨過青天山雲歸絶嶺林際隠微虹溪中落行影還
看隴首飛復愛山間静
垂澗藤
寒松偃澗濱弱蔓垂纓綠波縈翠帶長水濺低花馥終
日採蘋人攀條映巖曲
田家(春)
昨夜春雷作荷鋤理南陂杏花將及候農事不可遲蠶
女亦自念牧童仍我隨田中逢老父荷杖獨熙熙
其二(夏)
草木遶籬盛田園向郭斜去鋤南山豆歸灌東園瓜白
水照茅屋清風生稻花前陂日已晩聒聒競鳴蛙
春日遊龍門山寺
還邀二三子共到鑿龍遊隂壑泉初動春巖氣欲浮竹
藏深崦寺人渡晚川舟始覺山風急歸鞍不自留
少林寺
紅旌過翠岑林際瞻蓮宇門對幾千巖花開第一祖禪
庭松色寒石室苔痕古寂寂不逢人空簷燕方乳
同尹子漸王幾道訪郭三别墅不遇
秋野已澄曠偶來幽興多茨居隔寒水柴戶蔭喬柯看
竹曾留鳳攜朋不為鵝人歸碧苔徑應識履痕過
王氏昆仲歸寧
昨夜雪霏霏梁山吟未歸關河誰道遠鴻雁自相依落
日人煙少寒雲驛路微共將彭澤酒稱壽向庭闈
環州通判張殿丞亢
欲向蕭關外窮隂雪暗沙磧寒鴻雁少冰合水泉賒自
有從軍樂應無去國嗟春風曾不到吹角寄梅花
梅花
似畏羣芳妬先春發故林曾無鶯蝶戀空被雪霜侵不
道東風遠應悲上苑深南枝已零落羌笛寄餘音
留題希深美檜亭
幽深有佳趣曾不減林泉衆綠經新雨殘紅墮夕煙栽
萱北堂近夢草故池連乘月時來往清歌思浩然
新秋雨夜西齋文會
夜色際隂霾燈青謝客齋梧桐生静思絡緯動秋懷小
酌寧辭醉清言不厭諧誰憐何水部吟苦怨空階
秋隂
已過蕭蕭雨猶成黯黯隂登臨潘岳思憀慄楚臣心遠
吹鳴高樹低雲冒晩岑久為關外客不忍聽疎砧
雨中移竹
荷鋤冒秋霖怱忽移翠竹欲分溪上隂聊助池邊綠中
散林未開子猷心已足青青謝栽培豈愧凡草木
河陽秋夕夢與永叔遊嵩避雨於峻極院賦詩
及覺猶能憶記俄而僕夫自洛來云永叔諸君
陪希深祠岳因足成短韻
夕寢北窗下青山夢與尋相歡不異昔勝事却疑今風
雨幽林静雲煙古寺深攬衣方有感還喜問來音
依韻和永叔雪後見寄兼云自尹家兄弟及幾
道散後子聽下縣久不得歸頗有離索之嘆
常欲登芒嶺無由見洛橋雪飛關戍迥人憶剡溪遥廣
隰嘶征鴈長河起怒飈遽言歡會散能使客魂銷晚日
窮幽藹愁雲暝泬寥縱令佳約在載酒定何邀
季父知并州
捧詔出明光飛軒陟太行玉墀分近侍虎綬給新章笳
吹喧行陌旌旗卷夜霜鴈歸汾水綠城壓代雲黃土屋
春風峭氊裘牧騎狂關山寧久駐剰宴柳谿傍
再至洛中寒食
西洛逢寒食依依似昔年千門分禁火九野自生煙飄
泊棃花雨追隨杏葉韉遊人莫惜醉風景滿伊川
登太室中峯
日夕望蒼崖嶃嶃在天外及來步其巔下見河如帶半
壁雲霧昏山根已霶霈
峻極寺
山高路已窮倏爾逢蘭若落日老僧閒支頥古松下緩
步入禪庭苔蒼但蕭洒
送弟良臣歸宣城
喬木句溪邊秋光幾曲連將歸三畝宅遠寄下江船伴
爾惟征鴈悲余有暮蟬親朋如見問貧外似當年
劉秀才歸河内
君家太行下應復近蘇門河氣知寒早嵐煙覺暮昏犬
鳴林外火笛響月中村久作山陽客逢人為寄言
武陵行
生事在漁樵所居亦煙水野艇一竿絲朝朝狎清泚忽
自傍藤隂乘流轉山觜始覺景氣佳潛通小谿裏常時
不見春入谷驚花蘂幽興窮綠波翫芳心莫已花外一
峰明林間碧洞啓遥聞雞犬音漸悟人煙邇
鄭戭及第東歸後赴洋州幕
郤生方得桂王粲始從戎一舸辭吳會單車入漢中亂
山雲木古側徑野泉通欲識風煙美心知故國同
楊畋赴官并州
嘗聞地近塞寒氣盛中都車馬行臨塞關山見落榆吳
鉤皆尚壯章甫幾為儒寄謝西曹掾能吟秀句無
明州推官鄭先輩
應幕海邊郡秋風千里歸隨潮吳榜駛轉浦楚山微野
橘霜前熟江螯露下肥還家候靈鵲人想罷鳴機
僧可真東歸因謁范蘇州(仲淹)
姑蘇臺畔去雲壑付清機野策過寒水山童護衲衣松
門正投宿竹笠帶餘暉誰愛杼山句使君應姓韋
廖秀才歸衡山縣
千里倦為客秋歸烏榜輕過林湘橘暗收潦楚江清晚
泊親鷗鷺殘芳襲杜蘅長沙幾日到天際見高城
舟中聞蛩
秋月滿行舟秋蟲響孤岸豈獨居者愁當令客心亂展
轉重興嗟所嗟時節換時節不苦留川涂行已半霜落
草根枯清音從此斷誰復過江南哀鴻為我伴
望夫山
亭亭千古質曾是念征夫一作山頭石畏看天際途猶
如託蘿蔓不似采靡蕪時有江雲近仙衣挂六銖
泊牛渚磯
落帆牛渚前便為牛渚宿波搖殘照中采翠浮巖谷巖
谷足幽篁石上羅寒玉裁作媧氏笙堪作鳳凰曲楚客
夕無眠獨將清籟續更看江月來還想燃犀燭
池州進士陳生惠然見過不日且行因以詩贈
别
呼童具雞黍頗識故人期竹館忽停駕山樽聊解頥醉
歌返北郭春雨生東陂便與千峰隔登高空復思
春隂
濃淡雲無定凄微氣宇寒鳩鳴桑葉吐村暗杏花殘客
子行裘薄春塘野水寬輕雷欣已發謬作採茶官
百舌
天窗明未明颯颯過微雨已聞高樹頭百舌間關語幽
人枕上聽不徹變盡春聲始飛去
挾彈篇
長安細侯年尚少獨出春郊不須曉手持柘彈霸陵邊
豈惜金丸射飛鳥金丸射盡飛鳥空解衣市酒向新豐
醉倒銀缾方肯去去卧紅樓歌吹中不管花開與花老
明朝還去杜城東
答陳五進士遺山水枕屏
妙畫能成趣谿山迥得君漁舟長映浦巖樹半藏雲征
鳥無時没横橋缺處分數峰來枕席曾不愧移文
訪礦坑老僧
山深無外事日夕愛潺湲趺坐樹間石力畊谿上田解
言南國事能詠碧雲篇莫貰遠公酒深慚陶令賢
詠官妓從人
少為輕薄誤失行落優倡去作小家婦願同貧里裝無
心歌子夜有意學流黃他日東郊上誰人見採桑
寄饒州范侍制
山水番君國文章漢侍臣古來中酒地今見獨醒人坐
嘯安浮俗談詩接上賓何由趨盛府徒爾望清塵
野田行
輕雷長陂水農事乃及辰茅旌送山鬼瓦鼓迎田神青
臯暗藏雉萬木欣已春桑間偶耕者誰復來問津
弔礦坑惠燈上人
生棲雲際巘没葬寺傍村破案殘經卷新墳出樹根松
悲隔溪路月照舊山門自昔多詩句而今幾許存
送蔡侍禁赴長沙
寒葉下瀟湘之官逐鴈行水經菱浦晚船過橘洲香二
女竹林外三閭楓葉傍平時息戎律物景助才章
送余駕部江州
内史九江行潦收波已清何時鷁舟上遠見爐峰迎野
色連葭菼秋香薦橘橙寒潮如特送不肯過湓城
九月都下對雪寄永叔師魯
隂風中夜鳴密雪逗曉積誰言有蓬巷但見鋪瑶席忽
憶在山中開戶羣峰白當時吟不厭盡日坐巖石徬徨
懷故人憔悴為遷客欲泛剡溪船路長安可適
送胡臣秀才
汴水日夜淺歸船不可留天高雲就嶺地冷鴈迴洲江
館魚堪食家林橘已收平生素業在莫見里人羞
送張秀才之淮南
聊為楚客唱一送淮南行出汴遠心喜移舟孤岫横危
帆將進浦寒霧不分城枚乘舊居處向來秋草生
依韻和子聰見寄
常念餞行舟風蟬動去愁獨登孤岸立不見遠帆收及
送故人盡亦嗟歸跡留洛陽君更憶寧復醉危樓
送何遯山人歸蜀
春風入樹綠童稚望柴扉遠壑杜鵑響前山蜀客歸到
家逢社燕下馬澣征衣終日自臨水應知已息機
寄衡山福嚴長老
衡山幾千里聞在湘川側雲霞不可到峰壑無由識方
丈開其間青松隠寒色飛鴻尚莫過况寄雙鳬翼
新霽登周王城
行行古城頭歴覽古城下水鳥傍人煙河流隔桑柘秋
山豁晴翠野老親時稼民訟今已稀閒登厭官舍
送李康伯赴武當都監
城下漢江流滄波照鬢秋山川包楚塞風物似荆州試
聽清砧發何如畫角愁遥知絶戎事水味别槎頭
重送
得朋如得寶何恨相知晩舊友貴來疎嗟君行復遠秋
城隔寒水驛路入蒼巘古情深不深所祝加餐飯
古塚(南陽道中作)
南陽古原上荒塜若魚鱗劍佩已為土衣冠應化塵枯
骸托魑魅細草没麒麟何必問名氏漢家多近親
和師直早春雪後五壠道中作
來尋谷口春正值隂雲結日暮冰霰繁宿亭孤飯設侵
晨登壠去始見羣峰列草凍未抽心松枯猶抱節川傍
認飛鷺林上墜殘雪何意待芳菲遲留未堪折
依韻和師直晚步徧覽五壠川
窮覽川原勝經行未厭頻樵深但聞斧谷暖自留春臨
水何妨坐看雲忽滯人誰家煙塢裡竹樹遠相鄰
暮春過洪氏汝曲小園
三月花已休閒來羨叢薄河回地勢偏雨入灘聲惡綠
草旋抽心青梅猶帶萼主人歸未歸誰省曾遊樂
登許昌城望西湖
試望許西偏湖光浸曉煙岸痕添宿雨草色際平田夏
木隂猶薄朱荷出未圓人閒綠波静幽鷺插頭眠
夏日晩晴登許昌西湖
新晴萬柳齊鶯度水東西城上明殘照雲間挂斷霓煙
蒲勻若剪沙岸淨無泥菓壓繁枝重人乘小駟低嵐光
開翡翠湖色浸玻瓈惹袖朱藤密如過罨畫谿
古相思
劈竹兩分張情知無合理織作雙紋簟依然淚花紫淚
花雖復合疑岫幾千里欲識舜娥悲無窮似湘水
望仙亭(并敘)
壽春望仙亭廣平宋公所作也宛陵梅堯臣之官
吳興道出其下公命賦之
公來有餘樂所樂為郡閒訟稀聊自適静勝以抒顔清
軒開曉幔歴歴見淮山山色洗新雨佳氣如可攀代異
雞犬去時平草木閑試望天衢近飛駕應此還
淮上雜詩
野鴈不知數翳然川上鳴曾無設羅意空自見船驚渺
渺拍波去紛紛孤㠘盈苦寒非塞外霜落夜淮清
赴霅任君有詩相送仍懷舊賞因次其韻
湖山饒邃處曾省收之遊鴈落葑田闊船過菱渚秋野
煙昏古寺波影動危樓到日尋題墨多應舊壁留
金山寺
吳客獨來後楚橈歸夕曛山形無地接寺界與波分巢
鶻寧窺物馴鷗自作羣老僧忘歲月石上看江雲
甘露寺
曾非遠城郭寂爾隔囂氛尚有南朝樹能留北固雲川
濤觀海若霜罄入江濆衛國丹青在孤堂綠桂薰
依韻和刁經臣讀李衛公平泉山居詩碑有感
當時植珍木豈是昧前規廢宅長春草故山存舊碑已
嗟良璧毁安識古松&KR1086;叔子每懷慕此心空自知
移竹
遠愛檀欒碧逕開荷鋤乘雨破秋苔直須探作阮家趣
更向煙林缺處栽
依韻答淮南祝秘校初春見寄
客有袖中書初憑春燕寄春燕不時來秋鴻今始至水
落蒲藻寒悠悠江浦意
依韻和僧說上人見訪
客從東度來山雲猶在屨是時正窮臘鴈落溪隂暮投
宿古城頭雪迷松下路衣楮足蘭荃相過寧厭屢
送劉比部
青山夜來雨溪水已潺湲侵曉桂旗動傷離蘋渚前百
壺臨祖道兩槳破春煙舊業西河上歸心落日邊
霅上
共愛霅溪風物美春來清可鑑鬚眉蘋生楚客將歸日
花煖吳蠶始浴時臨水竹樓通市陌跨橋雲榭接川湄
畫船載酒期君醉欲學山公倒接䍦
謝尉西歸
曾為洛陽客喜見洛陽人每憶舊遊處相逢借問頻當
時伊水上醉弄巖花春今違兹樂久欲語已酸辛明朝
君當去又復與誰親惟應有素月相照寒溪濱
送逐客王勝之不及遂至屠兒原
犯霜出國門送客客已去猶意行未遠策馬過寒戍川
長不見人沙没前岡路始聞雲木深忽逢朱亥墓金鎚
一報恩義烈垂竹素何須文學為寄語長沙傅
郡閣閱書投壺和呈相國晏公
較量人世無窮樂羅列平生未見書聊奉投壺祭征虜
休言擊劍馬相如畫樓晩去聞寒角縹帙春來落蠧魚
日奉誨言猶未飽不慙貧賤帶經鋤
擬張九齡詠燕
眇眇飛來燕長年與社違任從新歷改只向舊巢歸永
日當人語輕寒逆雨飛自親梁棟慣不識海鷗機
送詹彦迪祕校之越
夙懷山水心夢寐向東越聞為會稽行獨此羨明發渡
江信春潮泊館食野蕨漫續梁鴻噫浩歌鏡湖月
晨起裴吳二直講過門云鳳閣韓舍人物故作
平生交友淚流向禁門前魯叟不言命楚人空問天月
沈滄海底星隕太微邊莫恨終埋没文章自可傳
送徐君章秘丞知梁山軍
蒼壁束江流孤軍水上頭蛟龍驚鼓角雲霧裛衣裘午
市巴姑集危灘楚客愁使君才筆健當似白忠州
依韻和秋夜對月
陳王苑裡望空虚吳客風前憶具區横閣漸看河影轉
繞枝還見鵲驚無蟲催織婦機成素露逼鮫人淚作珠
才比陶潛無用處角巾時任酒沾濡
依韻和仲源獨夜吟
秋鴻聲澀秋絃苦塗金博山煙夜吐寂歴虚堂燈暈生
誰人共聽西窗雨
十三日雷後晩過天漢橋堤上行
堤上殘風雪橋邊盛酒樓據鞍衰意盡倚檻豔歌留海
月開金鑑河冰卧玉虬當年洛陽醉偏憶董糟丘
送婺州通判徐殿丞
疾湍怒蛟龍不畏東風逆沄沄奔長淮千里在咫尺辭
梁始及晨過宋尚未夕南州豈難到何處淹行跡
雨
春雲易成雨一日幾迴隂燕濕飛猶快花寒色更深邀
車愁客遠盤馬畏泥侵向晩晴光吐西窗綠影臨
次韻和端式見贈
不為阮步兵詠懷怨朝陽寧學屈大夫行吟思搴芳其
雨豈無時紉佩空自香吾道不苟合我懷固有常江南
一畝宅近在句溪旁仕宦且如此夢寐安敢忘
雪竇山
重雲不藏春深竇常有雪曉月號松猿晴壁挂海霓終
恍無心人區區佩環玦
偃蓋亭
既將茅覆簷復有松為蓋五里入山時憩此得寒籟曾
無康樂游但見雲衲會
雲外庵
山僧好寂静入雲恨不深峰間一雨昏林表孤燈沈往
來有猿狖呼嘯自成音
昭君詞
一嫁異域去不復臨鏡臺念昔辭家時豈為單于來適
遐固亦命事虜非由媒始欲並日月今嗟隨風埃僕御
共慘戚山川空徘徊鴻鴈為之悲肝腸為之摧寧聞琵
琶樂誰喜氊廬開故國萬餘里此生那得回
送趙虞部士宏知蜀州
春風跨臘至雪作蝴蝶飛偏知蜀太守撩亂撲行衣何
當海棠下歌管紅袖圍一飲一斗酒决訟如發機洛陽
花自好聽從杜鵑歸
次韻和景彛閏臘二十五日省宿
君常納史似吳兢又直甘泉馬踏冰重臘雪花方漫漫
宿廳書架自層層案頭美酒初温火簾底微風欲動燈
永夜未眠鐘已發此心閒寂是高僧
次韻和永叔
省樹高槐雪壓條沈沈古屋蔽疏寮每嗟守印如枯木
欲棄明珠學緯蕭漸老但知貧賤樂向來徒用歲時銷
新年不管魚龍躍安得乘風入剡樵
送祖擇之赴陜府
古來分陜重聞有召公棠此樹且能久後人宜不忘驂
從金馬去郡倚鐵牛旁山色臨關險河聲出地長樽無
空美酒魚必薦嘉魴天子憂民切行當務勸桑
次韻和永叔對雪十韻(玉月棃梅柳絮幸皆不用)
紛紛何亂目凜凜自開門著莫風難定侵凌物已繁裝
成新樹色没盡古苔痕冷入梁王苑清乘衛國軒欺貧
凍蓬華增險想轘轅小隙皆能及洪爐逼不温雲衣隨
處積水甲等閒屯團戲為九轉堆雕作獸蹲豈愁穿破
履幸喜有清樽誰問諸公子高樓與後園
送李灝秀才南歸
乘驢雪中來别我千里歸江南梅花發身與越鳥飛幾
年客大梁著盡篋中衣空餘一束書去恨知者稀
送李閣使知冀州
腰䮍黃金絡春風北渡河將軍守漢法壯士發燕歌綠
水塘蒲短晴天塞鴈多家聲復年少矍鑠笑廉頗
聞王景彛雪中禖祀還
二月漫漫雪齋宫夜寂寥壇場祠乙鳥桑柘響隂梟履
帶春泥重駒回廣野驕還批五色詔池上踏瓊瑶
續永叔歸田樂秋冬二首
秋風忽來鳴蟪蛄豆葉半黃陂水枯織婦夜作露欲冷
社酒已熟人相呼坎坎擊鼓坐林下醉去自有兒童扶
壯男獨獵南山虎中子已扱荒徑狐田家此樂樂有餘
食肉緝皮裘豈無我愛從之乏寸土待買短艇歸江湖
北風如刀割寒骨穀已成囷不蒼猝任從密雪落交加
旋採乾薪燒榾柮鋤犂滿屋牛在牢鵝鴨亂鳴雞亂發
割烹炊黍待鄰叟飽向茅簷閒兀兀田家此樂樂無涯
誰道一生空汨没公希平子定何如我效梁鴻終適越
孫司諫知鄧州
南陽漢名都其俗尚敦樸亡徒頃為盜刺史安與角田
野遂焦熬蓬萊思沃濯茲乍飲甘露向已苦風雹更張
固所重下令宜未數且觀道傍碑文字今已剥
宋次道一百五日往鄭拜墓
去不避春雨泣望松栢門颯然風悲響如感泉下魂沃
酹向墳土空濕陳草根人歸夜月冷石馬在九原
寄靈隠通教僧
奇山青若洗草木生石上根萌不可窮條蔓自增王其
隂有高僧日食惟一盎世人久已疎猿鳥應相向
和中道雨樹
一旬苟不雨萬木昏蒼蒼朝見洗林葉動搖生輝光晩
逢開疎隂枝上漏微陽翠色固以好安得無秋霜
寄永叔
夏日永以静渴烏方在枝張口不能言翕翕兩翅披庭
中有井泉井深無綆縻欲汲假其鄰鄰且非我知鴻鷗
矯河上比爾得所宜得宜豈不樂胡言我念之
和李廷老三月十四日
三月日幾望士游溱水陽溱流已渙渙有美此翺翔偶
來適此願茲焉繼篇章士將陟少室女曰歸大梁及晨
各異役悲喜竟回腸芍藥有遺風贈好期不忘
送鄭太保瀛州都監
秋氣入關河匈奴久已和琱弓聊可試寶劍不須磨草
木將搖落牛羊自寢訛誰知塞垣景持以贈君歌
和張士曹應之晚景
遠空雲解駁南陌雨初收獨鳥去煙外斜陽明樹頭凉
飈虚枕席漲澇起汀洲會有從軍役將離更暮愁
過開封古城
荒城臨殘日雞犬三四家豈復古阡陌但問新桑麻頽
垣下多穴所窟狐與蛇漢兵墮銅鏃青血為土花
秋夜感懷
風葉相追逐庭響如人行獨宿不成寐起坐心屏營哀
哉齊體人魂氣今何征曾不如隕籜繞樹猶有聲涕淚
不能止月落荒雞鳴
和平叔道傍竹
野田有修竹叢疎飽于霜下上乏佳禽左右雜枯桑豈
無行路子行路厭榛荒忽見此翠色徘徊未能忘車馬
去何疾迴顧隔山岡
暮雪
暮雪止復落暗積如避人平明視庭中物象各已新草
木一變妍枯槁忘其真隨風來無迹高下得以均采薇
歌卒章霏霏霑車輪今豈無是作勞苦不足陳
西湖對雪
獨玩湖中雪移舟水凍灣寒塘起孤鴈危樹失前山著
物偏能積衝風不礙還無慚子猷興都盡剡溪間
依韻和劉察院送客迴過潩水馬上有作
車騎踏春堤脩然思如濯望驄人自避解凍魚方樂拏
流古樹根跨岸枯薪彴煙雲淡淡天嫩綠生叢薄
不知夢
夢中不知夢但謂平常時相與共笑言焉問久别離餽
贈若有獲既覺乃失之人生在世間何異夢寐為
郟城道中
行行溪水邊鏡碧不可唾安知有沬流草木多偃卧潭
烏瞥復没灘沙淨如簸不獨荆州民居險頸癭大
汝州後池聽水
春水泉脉動分巖臨澗源津津出石齒泠泠縈竹根猶
如野雲翠復落郡池喧心静意自適不知朝市煩
夢覺
夕夢多夢之覺來遂成憶憶子生平時事往無一得信
若茲夢寐豈不見顔色復存來告言言虚音匪默是覺
曷為真覺夢彌以惑
衛州通判趙中舍
我久在河内頗知衛風俗沙田多種稻野飯僅脱粟况
聞别乘至佇望大河曲飲罷何以贈柔條路傍綠
答江十鄰幾
蔡州雖非遐作書素所懶春風領燕來得君詞欵欵燕
迴須在秋此報莫言緩何日見嵇康重彈廣陵散
夏日對雨偶成寄韓仲文昆弟
日日城頭雨還添湖上波窗中人自聽門外潦應多不
畏車生耳惟愁麥作蛾吾廬無所有頻看壁間梭
遠山
插雲千萬重一望不可暫前嶺與後峰翠色濃復淡
蓮塘
不畏塘雨急鈿葉自相遮紋禽忽驚去衝落波上霞
送謝師厚歸南陽
竹館蔭以風洒水坐猶熱念子遠歸時焦煙起車轍落
日原上微鳥棲人欲别我心明月在相照異盈缺
蚤至潁上縣
夜發曉未止獨行淮水西明知寒草露暗濕瘦驄蹄半
滅竹林火數聞茅屋雞秋天畏殘暑不為月光迷
道中謝晏相公寄酒
頳泥墨印幾壺綠將慰窮途阮步兵一夜臨流對明月
舉杯愁聽鴈來聲
新鴈
塞鴈與寒來夜落汀洲宿泊船人不寐月下聲相續
依韻和宴相公
微生守賤貧文字出肝膽一為清潁行物象頗所覽泊
舟寒潭隂野興入秋菼因吟適情性稍欲到平淡方將
挹溟海器小巳瀲灔廣流不拒細愧怉獨慊慊疲馬去
軒時戀嘶芻秣減兹繼周南篇短橈寧及艦試知不自
量感涕屢揮摻
合流值雨與曹光道飲
秋風嚎衰林秋雨阻歸客頼有故時交舉杯聊岸幘談
兵與論文曾不涉陳迹必竟無所施醉去思泉石
陽翟縣城凝嵩亭
西北望嵩色憶上太室時陟彼巳不淺坐此安能知誰
棲絶壁下但見前峯危正與曩未異目存迹焉追
與道損仲文子華陪泛西湖
冰消湖巳綠渺渺鴨頭春船學吳兒刺吟稀楚老新對
山憐去鳥隔樹識游人誰念滄江上風柔採白蘋
送玉汝
談笑去拘忌乃見相與深風騷數往返叔季鮮知音明
日車馬北豈不動離襟春風蘼蕪綠别恨生遥岑
送王判官之江隂軍幕
往時初渡江頗愛江南美誰知坐卧間思及煙波裏絮
逐魮魚繁豉添蒓線紫君行語風物到日應相似
泛舟和持國
綠源去未窮夾岸樹濛濛弱蔓低侵水殘芳不隠叢浣
衣思越婦折筍擬江童薄暮廻船處潭魚動鏡中
七月二十一日夜聞韓玉汝宿城北馬舖
暗樹秋風擺葉鳴桃枝竹簟泠逾清孤燈淡淡短亭客
半夜蕭蕭聞雨聲
追詠崔奉禮小園
前此訪君時巳觀堂宇邃安知中屏開自有幽林致花
搴巖桂紅石擘雲根翠正當秋風來不見搖落意
送韓仲文奉使
往使匈奴國持節豈辭遥朔風正苦寒風沙與雪飄燕
山何處是漢銘應巳銷前車渡冰河後騎鳴金鏕行行
至穹廬尊我不敢囂玉爵親獻酬名裘進狐貂禮成復
命日菀抑舒楊條
范景仁席中賦葡萄
朱盤何纍纍紫乳封霜厚今為馬谷繁昔釀梁州酒乃
知西土珍漢使傳應久
夜聽鄰家唱
夜中未成寐鄰歌聞所稀想像朱唇動髣髴梁塵飛悞
節應偷笑竊聽起披衣須臾曲巳終窗月存餘暉
送丹陽新守李國博歸洪州
蔡水冬不枯惟愁夜冰結歸船及暖下窮臘未飛雪淮
潁地漸偏川上雲常泄幾日接春波南風楚江徹
寄題滁州醉翁亭
琅玕谷口泉分流漾山翠使君愛泉清每來泉上醉醉
纓濯潺湲醉吟異憔悴日暮使君歸野老紛紛至但留
山鳥啼與伴松間吹
送陶太博通判廣信軍
平時易水頭不復起邊愁壯士去巳久寒波空自流臨
塘遺鷺羽隔戌見氊裘半似江南美軍和賸宴游
朧月
夜晴初見月雲薄未分明高樹尚無影遠鴻時有聲下
階嫌履濕閉戸認苔生寂寂牆隂暝更長巳漸傾
寒食
墳塜徧青山高低占原谷向來路巳荒今迷問樵牧涉
水到雲林隔岡聞近哭沃酒白楊下悲風何飋飋雨止
黎園殘鳩聲在茅屋
春風
常愁春雲低誰料春風惡搖扇無定響折榦時聞落吹
花擁細草送雨來高閣江燕倚身輕逆飛前復却
送侯寺丞知鞏縣(侯洛人)
伊洛合河流正臨歸鞏路崖壁人畏崩芹泥岸長固山
廻邑郭見馬入雲煙暮宰兹雖所淹況與鄉黨附
金明池遊
三月天池上都人袨服多水明搖碧玉岸響集靈鼉
畫舸龍延尾長橋霓飲波苑花光粲粲女齒笑瑳瑳行
袂相朋接游肩與賤摩津樓金間采幄殿錦文窠挈榼車傍
綴歸郎馬上歌川魚應望幸幾日翠華過
和應之還邑道中見寄
向老思舊交欲見恨無趐前時君來都欣喜乃一至亦
既勤我懷酌酒去拘忌自從離洛陽此會無三四謝尹
最賢豪巳嗟存没異因馴馬上篇遂寫相逄意
送韓仲文知許州
孰不為太守所榮歸故鄉僚官詫舊識邸吏窺新章前
去别馬上今仰立道傍野老拜車塵里人待壺漿至家
塤箎美謁壠雲日光盛事難盡書且舉國門觴
送崔黃臣寺丞宰臨海
補官桐廬時巳飽嚴陵釣進吏六百石又得臨海嶠因
之論出處足以見風調洪潮可登觀萬里漲川竅憑君
能賦才庶或窮其妙
宿磯上港
夜深風浪息月正在南斗遠水生白煙疎螢出荒莽照
蟹屢爇薪張魚未發笱獨能憐野客游宦意何有
宣州環波亭
冒暑駐輪轂徘徊北濠上棟宇起中央芙蓉生四向今
吾太守樂慰此都人望雨從昭亭來水入句溪漲蜻蜓
立欄角朱鯉吹荷浪岸木影下布水鳥時引吭心閒不
競物興發每傾釀薄暮詠醉歸陪車知幾兩
泊姑熟江口邀刁景純相見
尾生信女子抱柱死不疑吾與丞相約安得不顧期徘
徊大江側念此親相知欲留時巳晩欲去情難持引領
望軒車豈能慰我思願聞下士禮無曰屈非宜
見牧牛人隔江吹笛
朝與牛出牧晝與牛在野日暮穿林歸長笛初在骻面
尾騎且吹音響未成雅隨風散遠近舉調任高下我方
江上來平溜若鏡瀉悠悠經醉耳亦足發蕭洒苟能和
人心豈必奏韶夏南箕成簸揚寺孟詠侈哆我今留此
詩誰謂馬喻馬
與夏侯繹張唐民遊蜀岡大明寺
秋葉巳多蠧古原看更荒廢城無馬入破冡有狐藏寒
日稍清迥羣山分漭蒼田衣指白水此下是雷塘
和永叔中秋夜會不見月酬主舍人
主人待月敞南樓淮雨西來斗變秋自有嬋娟侍賓榻
不須迢遞望刀頭池魚暗聽歌聲躍蓮的明傳酒令優
更愛西垣舊詞客共將詩興壓曹劉
哀王孫
泗水赤龍將欲飛瘦蛟在泥雲未歸冰蠒煮灰寒水擊
長大王孫抱饑色誰知適自下鄉來日是可哀猶未食
菰飯白漿持與君王孫王孫何復云
使風
跨下橋南逆水風十幅蒲帆彎若弓淮波帶日魚鱗紅
岌岌飛上北斗中龜山始撞人定鐘岸草澀澀鳴秋蟲
昭信淮上
清淮渺然去白浪勢如奔同發巳先遠獨行將向昏洲
長寧辨路夜泊偶依村燈光稍覺亂應聞人語喧
丘家渡早發
曲穎若秋蛇屈盤鱗甲活問戌得耕人拾魚逄祭獺草
窠殘野燒樹挂經流沫百里相對看頻行媿迂闊
招隠堂寄題樂郎中
日哦招隠詩時誦歸田賦未嘗見逹人勇抛冠冕去今
聞緱山隂身退效疏傅一旦從犢車歡言友田父復來
釣澗邊誰問袁公路
弟著作宰南陵
新買紫騮馬欲歸清弋江去彈琴鴈獨來認舄鳬雙槖
實收盈篚濃醅熟滿缸弟兄相憶否風燭舊西窗
登采石山上廣濟寺
船從山下過直上見僧軒繫纜登磯石緣崖到寺門短
籬遮竹瀁危路踏松根却看滄江底帆歸煙外昏
依韻和吳季野馬上口占
谿頭三月草菲菲城畔春游惜醉稀莫信杜鵑花上鳥
人歸猶道不如歸
八月十五日夜東軒
隔竹已見月清光度谿來移影上素壁與我相徘徊是
夜正中秋天地霧露開人疑玉兔出藥杵不生埃嫦娥
倚冰輪豔色若自媒他夕豈不好物意為之推
秋日家居
移榻愛晴暉翛然世慮微懸蟲低復上鬭雀墮還飛相
趁入寒竹自收當晩闈無人知靜景苔色照人衣
潘歙州話廬山
潘侯話廬山落落尤可伏初云江上來遠見峯中瀑捨
舟到雲外觀瀑已嵓麓往往逢平田攢攢愛深木竹門
懸徑微源水隂藤覆坐石浸兩骹炎膚起芒粟夕陽穿
萬峯高下相出縮尋常杳不分但被煙嵐畜絶頂水底
花開謝向淵腹攬之不可得滴瀝空在掬夜昏投僧居
孤燈望溪曲忽聞清磬音漸近幽林屋
秋日村行
谿霧晝盡收山村夜初晦饑禽來往飛遠樹青紅碎原
上楚牛牧屋頭吳婦碓雞肥酒巳熟野老邀同輩
寄送吳公明屯田通判秦州
一聞春禽婆餅焦竹林山木生蕭條憶君將向洛門去
胡馬無塵塞路遥將軍本是漢丞相玉帳坐辨牙旗梟
白面書生有肝膽少年曾過咸陽橋今雖老病由廬巷
為報緩制秦兵驕
宣州雜詩
昭亭萬仞山古廟半山間賽雨使君去釣潭漁父閒蕨
肥巖向日竹暗壠連關北望高樓上南飛鳥自還
其二
高齋謝公殁此地即危樓不改窗中岫誰停川上舟座
隂緣薜荔城暝笑鵂鶹萬井曉煙合素霓横樹頭
送石昌言舍人使可汗
燕然山北大單于漢家皇帝與璽書持書大夫腰金魚
飛龍借馬出國都邊沙九月草巳枯草上霜花如五銖
白裘貂帽著不暖莽莽黃塵車欵欵野廬邊月出隴來
風靜天遥鴈聲短聞到罽庭尤苦寒譚言揉耳不譏彈
公於是時巳觀禮踏雪再拜辭可汗
送吳辯叔知鞏縣
言為西邑宰本是洛陽人送驛往歸魏迎車來入秦山
川成鞏固陵廟壯威神好學河陽政栽花作縣春
送余少卿知睦州
青山峽裏桐廬郡七里灘頭太守船雲霧未開藏宿鳥
坡原將近見燒田養茶摘蘂新春後種橘收包小雪前
民事蕭條官政簡家書時問霅谿邊
依韻和永叔久在病告近方赴直道懷見寄
浴堂深殿近皇居秋夕詞臣直宿初宫女穿針爭落月
官奴持燭看殘書萬家乞巧心無盡斜漢飛光望有餘
枕上江山夢猶熟五更寒雨過簾疎
送李端明知河中府
才業人終服聰明帝所聞來希段干木去識大馮君金
絡鳴津口朱旗點鴈羣山河虞舊國簫鼓漢横汾古堞
臨秋月高樓等白雲應同羊叔子緩帶隔囂氛
覽顯忠上人詩
昔讀遠公傳頗聞高行僧廬山將欲雪瀑布結成冰尋
迹數百載歴危千萬層師來笑賈島只解詠嘉陵
蒙谷
茗園葱倩與山籠一夜驚雷發舊叢五馬留連未能去
土囊深處路微通
送張山甫秘校歸緱氏
去年來折桂今年來娶婦得意春風前還家寒食後蓬
巷聞雞犬藤花蔭井臼緱氏白醪醇重酌高堂夀
送江西轉運馮廣淵學士
五月江南行南風江惡遡乘潮雖有信不過湓城去船
經香罏峯峯前須暫住三年少尹勞始得看瀑布到官
未必閒舉察憂財賦廻思廬山傍塵土巳生慮豫章滕
王閣無忘一登顧
送董察推赴江寧
金陵從事去不歎食無魚尺鯉日登俎故鄉時得書衰
荷摘短袂秋蘚曳長裾若見公府問年來懶更疎
寄致仕余少卿
仕苦戀朝廷多為老所逼朝廷雖愛賢不欲竭其力君
歸頗得宜湖上遂偃息人事當置之自可樂胸臆
正仲往靈濟廟觀重臺梅
玉盤叠捧谿女歸魚鱗作室待水嬉竹間山鬼入夜啼
古廟久閉誰啓扉屈原憔悴江之沂芙蓉木蘭託興微賈
誼未召絳灌擠香艸嘉禾徒菲菲貧無半辭助訶譏因
風幸頼相因依
石倉歴代詩選卷一百四十一
