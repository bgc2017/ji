石倉歴代詩選卷一百七十八
明曹學佺編
宋詩五十五
羅願
鹿鳴燕禮成貽觧元諸友并呈通判寺簿兄及
同官
鹿鳴首宵雅義取好賢深寥寥疑莫續工席有遺音詩
言君臣間不以位相臨如禽食苹水有酒方共斟從容
陳所好亦復有鳴琹庶使峩冠者洋洋動其心願言觧
子褐結綬貫華簮真心有相感千載豈殊今
又
士或未就駕郡守身勸之君觀漢詔中有此勤懇詞由
來賢俊人出處每委蛇譬彼未嫁女深閨秀容姿施衿
有所適婉孌終自持炎俗尚如此上世當可知勉哉策
名者不但好爵縻君臣正明良行矣方自兹惟當秉高
節長副此心期
望梅亭
節物重陽後風烟庾嶺頭休論梅子雨纔度菊花秋翠
壁堪横絶幽亭勸小留謀生兄弟拙一一傍南州
奉寄交代通守王兄兼簡胡君
藉甚王文度同儕意自親方舟能送我别駕苦勞人屬
縣應如律山田向食新荷花開幾許老子舊凝神
其二
有客纔相識乖離又許時不愁蓬轉速獨恨蓋傾遲卑
薄江南地青冥歲晩期宦遊妨意氣直恐負君詩
次韻酬通判劉兄岳陽樓見懷
蓄納深無際憑臨勢易高青春關氣象白日散風濤有
野張軒樂何人續楚騷古來川浸在閒却漢隂橰
其二
魚龍掀舞後渺莽記空庭地帶三苖闊山傳二女靈客
懷光水月詩筆妙丹青少作揚雄悔惟思草一經
和汪伯虞求酒
君不見菊潭之水飲可仙酒旗五星空在天此江縠紋
更竒絶投以麴米清如泉分甘正擬供低唱要築糟臺
須大匠詩人便欲醉千日歡伯僅堪陪一餉曰余此樂
未知之獨愛為瓶居井眉因君飲興亦浩蕩夢隨驂駕
觴瑤池昔賢酒盡猶長吸大似竹枯還欲瀝明朝秀句
傳滿城笑指空樽卧墻壁
送邕州吴使君
題輿纔赴日邊程便擁油幢鎮列城地望素高唐五管
人才今似漢三明時清市駿非無意歲晏逢花好寄聲
太學英名湖海氣此行持論要和平
次韻和子澄春祠先聖律詩
天明帨洗動輕漪禮殿巍巍百世師伏几親瞻古人象
陪祠頗雜漢官儀詩書自可謀元帥爼豆何妨示小兒
春服詠歸千古意只今童冠可無詩
福州趙侍郎開城西古湖以溉田既成冀得致
政丞相福公一臨于是有唱和之篇
湖邊飛蓋欲誰同治行人思舊弱翁行樂未饒溱洧女
桔橰應謝漢隂風閩山影浸烟雲動滄海潮連浦漵空
欲識元侯疏鑿意君王勤儉正卑宫
虚静堂
華堂清曠隔喧卑戸外春殘綠滿枝好鳥窺簷時下啄
有人燕坐獨支頥
息齋
世間誰號最閒忙強徤收身意自凉春去掃花時汲井
客來剪韭旋炊粱
茶巖
巖下繞經昨夜雷風爐瓦鼎一時來便將槐火煎巖溜
聽作松風萬壑廻
木瓜塢
山中果樹略扶疎炎帝經中未盡書聞道木瓜紅勝煩
露枝雲葉綴華琚
附羅從彦詩
挽吉溪吴助教
室富真儒業門多長者車明經方教子得第巳榮家性
守仍知分天然不愛奢百年成古昔何故亦咨嗟
其二
新生誇躑躅舊德歎凋零冷帶商巖月光凌處士星布
衣難得祿白首易窮經追想今何在溪流對洞門
和延年巖挂
幾樹芬芳氣欲沈枝枝若占郄家林風搖巳認飄殘菊
日照渾疑綴散金仙窟移來成美景東堂分去結清隂
我今不願蟾宫折待到秋宵把酒吟
觀書有感
静處觀心塵不染閒時稽古意猶深天機畢露其中意
奥理休從此外尋
顔樂齋
山染嵐光帶日黃蕭然茆屋枕池塘自知寡與真堪笑
頼有顔瓢一味長
邀月臺
低作垣墻小作臺時邀明月問誰開夜深獨有長庚伴
不許庸人取次來
送南劍王守歸
未把陽關三疊吟且將詩句寫離心干尋浩浩鐔溪水
别恨不知誰淺深
題一鉢庵
可憐萱草信無憂誰謂幽蘭觧結愁欲得寸田離荆棘
只消長伴赤松遊
石倉歴代詩選卷一百七十八
