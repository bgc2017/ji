石倉歴代詩選卷二十五
明曹學佺編
初唐十二
崔湜(字澄瀾定州人)
塞垣行
疾風卷溟海萬里揚砂礫仰望不見天昏昏竟朝夕是
時軍兩進東拒復西敵蔽山張旗鼓間道潛鋒鏑精騎
突曉圍竒兵襲暗壁十月邊塞寒四山霧隂積雨雪雁
南飛風塵景西迫昔我事討論未嘗怠經籍一朝棄筆
硯十年操矛戟豈要黃河誓須勒燕然石可嗟牧羊臣
海上久為客
冀圵春望
迴首覽燕趙春生兩河間曠然萬里餘際海不見山雨
歇青林潤烟空綠野閒問鄉何處所目送白雲還
大漠行
單于犯薊堧驃騎略蕭邊南山木葉飛下地圵海蓬根
亂上天科斗連營太原道魚麗合陣武威川三軍遥倚
伏萬里相馳逐旌旆悠悠静瀚源鼙鼔喧喧動盧谷窮
徼出幽陵吁嗟倦寢興馬蹄凍澑石胡毳煖生冰雲沙
泱漭天光閉河塞隂沈海色凝崆峒異國誰能託蕭索
邊心常不樂近見行人畏白龍遥聞公主愁黃鶴陽春
半岐路間瑶臺苑玉門關百花芳樹紅將歇二月蘭臯
綠未還陣雲不散魚龍水雨雪猶飛鴻雁山山嶂連綿
不可極路遠辛勤夢顔色圵堂萱草不寄來東園桃李
長相憶漢將紛紜攻戰盈胡寇蕭條幽朔清韓君拜節
偏知遠鄭吉驅旌坐見迎火絶烟沈右西極谷静山空
左圵平但使將軍能百戰不須天子築長城
奉和登驪山高頂寓目應制
名山何壮哉玄覽一徘徊御路穿林轉旌門倚石開烟
霞肘後發河塞掌中來不學蓬壺遠經年猶未迴
侍宴長寧公主東莊應制
沁園東郭外鸞駕一遊盤水榭宜時陟山樓向晩看席
臨天女貴杯接近臣歡聖藻懸宸象微臣竊仰觀
幸白鹿觀應制
御旗探紫籙仙仗闢丹丘捧藥芝童下焚香桂女畱鸞
歌無歲月鶴語記春秋臣朔真何幸常陪漢武遊
幸梨園亭觀打毬應制
年光陌上發香輦禁中遊草綠鴛鴦殿花明翡翠樓寶
杯承露酌仙管雜風流今日陪歡豫皇恩不可酬
折楊柳
二月風光半三邊戍不還年華妾自惜楊柳為君攀落
絮縈衫袖垂楊拂髻鬟那堪音信斷流涕望陽關
邊愁
九月蓬根斷三邊草葉腓風塵馬變色霜雪劒生衣客
思愁隂晚邊書驛騎歸殷勤鳳樓上還袂及春暉
婕妤怨
不分君恩斷新妝視鏡中容華尚春日嬌愛已秋風枕
席臨窗曉帷屏向月空年年後庭樹榮落在深宫
酬杜麟臺春思
春還上林苑花滿洛陽城鴛衾夜凝思龍鏡曉含情憶
夢殘燈落離魂暗馬驚可憐朝與暮樓上獨盈盈
唐都尉山池
曲渚颺輕舟前谿釣晚流雁翻蒲葉起魚撥荇花游金
子懸湘柚珠房折海榴幽尋惜未巳清月半西樓
江樓夕望
試陟江樓望悠悠去國情楚山霞外斷漢水月中平公
子留遺邑夫人有舊城蒼蒼烟霧裏何處是咸京
襄城即事
子牟懷魏闕元凱滯襄城冠蓋仍為里池臺尚識名山
光晴後綠江色晚來清借問東流水何時到玉京
秦州薛都督挽詞
十里絳山幽千年汾水流碑傳門客建劒是故人留隴
樹煙含夕山門月照秋古来鐘鼎盛共盡一蒿丘
奉和春日幸望春宫
澹蕩春光滿曉空逍遥御輦入離宫山河眺望雲天外
臺榭参差烟霧中庭際花飛錦繡合枝間鳥囀管絃同
即此歡娛齊鎬宴惟應率舞樂薰風
奉和幸韋嗣立山莊侍宴應制
丞相登前府尚書啓舊林式閭明主睿榮族聖嬪心川
狹旌門抵巖高蔽帳臨閒窗憑柳暗小逕入松深雲卷
千峰色泉和萬籟吟蘭迎天女珮竹礙侍臣簮宸翰三
光燭朝榮四海欽還嗟絶機叟白首漢川隂
同李員外春閨
落日啼連夜孤燈坐徹明捲簾雙燕入披幌百花驚隴
上寒應晚閨中織未成管絃愁不意梳洗懶無情去歲
聞西伐今年送圵征容顔離别盡流恨滿長城
襄陽早秋寄岑侍郎
江城秋氣早旭旦坐南闈落葉驚衰鬢清霜换旅衣時
來矜早逹事往覺前非體道徒推理防身終昧微故人
金華省肅穆秉天機誰念江漢廣蹉跎心事違
贈蘇少府赴任江南余時還京
大夫不歎别逹士自安卑攬泣固無趣銜杯空爾為流
雲春窈窕去水暮逶迤行舟忽東泛歸騎亦西馳秦地
多芳草江潭有桂枝誰言阻遐闊所貴在相知
登總持寺閣
宿雨清龍界晨暉滿鳳城昇攀重閣迥憑覽四郊明井
邑周秦地山河今古情紆餘一水合寥落五陵平處處
風烟起欣欣草木榮故人不可見冠蓋滿東京
早春邊城還歸
大漠羽書飛長城未解圍山川凌玉障旌節下金微路
向南庭遠書因圵雁稀鄉關搖别思風雪故戎衣歲盡
仍為客春還尚未歸明年征騎返歌舞及芳菲
襄陽作
廟堂初解印郡邸忽腰章按節巡河右鳴騶入漢陽城
臨南峴出樹繞圵津長好學風猶扇誇才俗未望江山
距七澤烟雨接三湘蛟浦菱荷淨漁舟橘柚香醉中求
習氏夢裏憶襄王宅壊仍思鳳碑存更憶羊下車慙政
美閉閣幸時康多謝征南術于今尚不忘
喜入長安
雲日能催曉風光不惜年頼逢征客盡歸在落花前
鄭愔(字文靖滄州人)
侍宴長寧公主東莊應制
公門襲漢瓌主第稱秦玉池架祥鱣序山吹鳴鳳曲拂
席蘿薜垂迴舟芰荷觸平陽妙舞處日暮清歌續
采蓮曲
錦䋏沙棠艦羅帶石榴裠綠潭采芰荷清江日稍曛魚
鳥争唼喋花葉相芬氲不覺芳洲暮棹歌處處聞
夜遊曲
漢室歡娛盛魏國文雅遒許史連朝集應陳從夜遊西
園讌公子圵里召王侯詎似將軍獵空嗟亭尉留
奉和幸上官昭容院獻詩四首
地軸樓居遠天台闕路賒何如遊帝宅即此對仙家座
拂金壺電池搖玉酒霞無勞秦漢隔别訪武陵花
堯茨姑射近漢苑建章連十五蓂知月三千桃紀年鸞
歌随鳳吹鶴舞向鵾弦更覓瓊妃伴來過玉女泉
宫掖賢才重山林高尚難不言辭輦地更有結廬歡池
棟清温燠巖窗起沍寒幽亭有仙桂聖主萬年看
槎流天上轉茅宇禁中開河鵲填橋至山熊避檻來庭
花采菉蓐巖石步莓苔願奉輿圖泰長開錦翰裁
送金城公主適西蕃應制
下嫁戎庭遠和親漢禮優笳聲出虜塞簫曲背秦樓貴
主悲黃鶴征人怨紫騮皇情眷億兆割念俯懷柔
奉和九月九日登慈恩寺浮圖應制
湧霄開寶塔倒影駐仙輿雁子乘堂處龍王起藏初秋
風聖主曲佳氣史官書願獻重陽壽承歡萬歲餘
銅雀妓
日斜漳浦望風起鄴臺寒玉座平生晚金樽妓吹闌舞
餘依帳泣歌罷向陵看蕭索松風暮愁烟入井闌
胡笳曲
漢將留邊朔遥遥歲序深誰堪牧馬思正是胡笳吟曲
斷關山月聲悲雨雪隂傳書問蘇武陵也獨何心
秋閨
征客向輪臺幽閨寂不開音書秋雁斷機杼夜蛩催虚
幌風吹葉閒階露濕苔自憐愁思影常共月徘徊
人日重宴大明宫恩賜綵縷人勝應制
瓊殿含光映早輪玉鸞嚴蹕望初晨池開凍水仙宫麗
樹發寒花禁苑新佳氣徘徊籠細網殘霙淅瀝染輕塵
良時荷澤皆迎勝窮谷晞陽猶未春
奉和春日幸望春宫
晨蹕凌高轉翠旌春樓望遠背朱城忽排花上遊天苑
却坐雲邊看帝京百草香心初罥蝶千林嫩葉始藏鶯
幸同微藿傾陽早願比盤根應候榮
奉和幸三會寺應制
鳥籕遺新閣龍旂訪古臺造書臣頡往觀跡帝羲來睿
覽山川匝宸心宇宙該梵音随駐輦天步接乘杯舊苑
經寒露殘池問劫灰散花將捧日俱喜聖慈開
塞外三首
塞外蕭條望征人此路賒邊聲亂朔馬秋色引胡笳遥
嶂侵歸日長城帶晚霞斷蓬飛古戍連雁聚寒沙海暗
雲無葉山春雪作花丈夫期報主萬里獨辭家
荒壘三秋夕窮郊萬里平海隂凝獨樹日氣下連營戎
旆霜旋重邊裘夜更輕將軍猶轉戰都尉不成名折柳
悲春曲吹笳斷夜聲明年漢使返須築受降城
陽鳥南飛夜隂山北地寒漢家征戍客年歲在樓蘭玉
塞朔風起金河秋月圑邊聲入鼓吹霜氣下旌竿海外
歸書斷天涯旅鬢殘子卿猶奉使恒向節旄看
春怨
春朝物候妍愁婦鏡臺前風吹數蝶亂露洗百花鮮試
出褰羅幌還來著錦筵曲中愁夜夜樓上别年年不及
随蕭史高飛向紫烟
貶降至汝州廣城驛
近郊憑汝海遐服指江干尚憶趨朝貴方知失路難曙
宫平樂遠秋澤廣城寒岸葦新花白山梨晩葉丹鄉關
千里暮歲序四時闌函塞雲間别旋門霧裏看夙年追
騄驥暮節仰鵷鸞疲駕勞垂耳騫騰詎矯翰將調梅鉉
實不正李園冠荆玉終無玷随珠忽巳彈曉裝違鞏洛
夕夢在長安圵上頻傷阮西征未學潘傾車無共轍同
𣲖有殊瀾去去懷知巳何由報一餐
哭郎著作
詩禮康成學文章賈誼才巳年人得夢庾日鳥為災書
草藏天閣琴聲入夜臺荒階羅駁蘚虚座網浮埃白馬
賓徒散青烏隴隧開空憐門下客懷舊幾遲迴
郭元振(本傳云名振字元振魏州人)
古劒篇
君不見昆吾鐵冶飛炎烟紅光紫氣俱赫然良工鍜鍊
凡幾年鑄得寶劒名龍泉龍泉顔色如霜雪良工咨嗟
歎竒絶琉璃玉匣吐蓮花錯鏤金環映明月正逢天下
無風塵幸得周防君子身精光黯黯青蛇色文章片片
綠龜鱗非直結交遊俠子亦曾親近英雄人何言中路
遭棄捐零落漂淪古獄邊雖復塵埋無所用猶能夜夜
氣衝天
塞上
塞上虜塵飛頻年出武威死生随玉劒辛苦向金微久
戍人將老長征馬不肥仍聞酒泉郡已合數重圍
寄劉校書
俗吏三年何足論每將榮辱在朝昏才微易向風塵老
身賤難酬知巳恩御苑殘鶯啼落日黃山細雨濕歸軒
迴首漢家丞相府昨來誰得掃重門
同徐員外除太子舍人寓直之作
太子擅元良宫臣命偉長除榮辭會府直宿總書坊露
濕幽巖桂風吹便坐桑閣連雲一色池帶月重光葉死
蘭無氣荷枯水不香遥聞秋興作言是晉中郎
王昭君三首
自嫁單于國長銜漢掖悲容顔日憔悴有甚畫圖時
厭踐冰霜域嗟為邊塞人思從漠南獵一見漢家塵
聞有南河信傳言殺畫師始知君念重更肯惜蛾眉
春歌
青樓含日光綠池起風色贈子同心花殷勤此何極
秋歌
辟惡茱萸囊延年菊花酒與子結綢繆丹心此何有
冬歌
幃横雙翡翠被卷兩鴛鴦婉態不自得宛轉君王牀
馬懷素(字惟臣潤州人)
餞許州宋司馬赴任
穎川開郡邑角索分躔野君非重舉才誰是題輿者憫
憫琴上鶴蕭蕭路傍馬嚴程若可留别袂希再把
奉和九月九日登慈恩寺浮圖應制
季月重陽啓金輿陟寶坊御旂横日道仙塔儼雲莊帝
蹕千官從乾詞七曜光顧慚文墨職無以頌時康
奉和送金城公主適西蕃應制
帝子今何去重姻適異方離情愴宸掖别路遶關梁望
絶園中柳悲纏陌上桑空餘願黃鶴東顧憶迴翔
餞唐州高使君赴任
外牧資賢守斯人奉帝俞淮南膺建隼渭圵暫分符坐
歎烟波隔行嗟物候殊何年昇美課迴看圵城隅
奉和立春遊苑迎春應制
玄籥飛灰出洞房青郊迎氣肇初陽仙輿暫下宜春苑
御醴行開薦壽觴映水輕苔猶隱綠緣隄弱柳未舒黃
惟有裁花飾簪鬢恒随聖藻狎年光
奉和聖製春日幸望春宫應制
綵㲨琱輿俯碧潯行春御氣發皇心搖風細柳縈馳道
映日輕花出禁林通野園亭開帟幕連堤草樹狎衣簪
謬參西掖霑堯酒願沭南薰解舜琴
奉和人日讌大明宫恩賜綵縷人勝應制
萬宇千門平旦開天容辰象列昭回三陽候節金為勝
百福迎祥玉作杯就暖風光偏著柳辭寒雪影半藏梅
何幸得參詞賦職自憐終乏馬卿才
奉和幸安樂公主山莊應制
主家臺沼勝平陽帝幸歡娛樂未央掩映琱窗交極浦
參差繡戶繞迴塘泉聲百處傳歌曲樹影千重對舞行
聖酒一霑何以報惟欣頌德奉時康
興慶池侍宴應制
積水逶迤繞貝城含虚皎鏡有餘清圖雲曲榭連緹幕
映日中塘間綵旌賞洽猶聞簫管沸歡留更睹木蘭輕
無勞海上尋仙客即有蓬萊在帝京
餞唐永昌
聞君出宰洛陽隅賓友稱觴餞路衢别後相思在何處
祗應關下望仙鳬
武平一(平一名甄以字行)
妾薄命
有女妖且麗徘徊湘水湄水湄蘭杜芳採之將寄誰瓠
犀發皓齒雙蛾顰翠眉紅臉如開蓮素膚若凝脂綽約
多逸態輕盈不自持常矜絶代色復恃傾城姿子夫前
入侍飛燕復當時正悦掌中舞寧哀團扇詩洛川昔云
遇高唐今尚違幽閣禽雀噪閒階草露滋流景一何速
年華不可追解珮安所贈怨咽空自悲
奉和送金城公主適西蕃應制
鑾輿上碧天翠帟拖晴烟絶崿紆仙逕層巖敞御筵雲
披丹鳳闕日下黑龍川更覩南薰奏流聲入管絃
奉和幸白鹿觀應制
玉府凌三曜金壇駐六龍綵旒懸倒景羽蓋偃喬松玄
圃靈芝秀華池瑞液濃謬因沾舜渥長願奉堯封
奉和立春内出綵花樹應制
鑾輅青旂下帝臺東郊上苑望春來黃鶯未解林間囀
紅蘂先從殿裏開畫閣條風初變柳銀塘曲水半含苔
欣逢睿藻光韶律更促霞觴畏景催
興慶池侍宴應制
鑾輿羽駕直城隈帳殿旌門此地開皎潔靈潭圖日月
參差畫舸結樓臺波搖岸影随橈轉風送荷香入酒來
願奉聖情歡不極長遊雲漢幾昭回
奉和幸韋嗣立山莊侍宴應制
三光迴斗極萬騎肅鈎陳地若遊汾水畋疑歴渭濱圓
塘冰寫鏡遥樹露成春絃奏魚聽曲機忘鳥狎人築巖
思感夢磻石想垂綸落景搖紅壁層隂結翠筠素風紛
可尚玄澤藹無垠薄暮清笳動天文焕紫宸
奉和幸新豐温泉宫應制
秦王登碣石周后襲昆侖何必在遐遠方稱萬㝢尊我
皇順時豫星駕動軒轅雄戟交馳道清笳度國門迴輿
長樂觀校獵上林園行漏移三象連營總八屯旌搖鸚
鵡谷騎轉鳳皇原絶壁蒼苔古靈泉碧溜温參差開水
殿&KR0772;窱敞巖軒豐邑模猶在驪宫迹尚存烟松銜翠幄
雪逕遶花源侍從推玄草文章召虎賁深仁浹夷夏洪
造溢乾坤謬沗王枚列多慚雨露恩
遊涇川琴谿
環潭澄曉色疊嶂照秋影幽致欣所逢紛慮自兹屏
夜宴安樂公主宅
王孫帝女下仙臺金榜珠簾入夜開遽惜瓊筵歡正洽
惟愁銀箭曉相催
宗楚客(字叔敖河東人)
奉和人日清暉閣宴羣臣遇雪應制
窈窕神仙閣參差雲漢間九重中禁啓七日早春還太
液天為水蓬萊雪作山今朝上林樹無處不堪攀
正月晦日侍宴滻水應制賦得長字
御輦出明光乘流泛羽觴珠胎随月减玉漏與年長寒
盡梅猶白風遲柳未黃日斜旌騎轉休氣展林塘
安樂公主移入新宅侍宴應制
星橋他日創仙牓此時開馬向鋪錢埒簫聞弄玉臺人
同衛叔美客是長卿才借問遊天漢誰能取石迴
奉和幸安樂公主山莊應制
玉樓銀牓枕嚴城翠蓋紅旂列禁營日映層巖圖畫色
風搖雜樹管絃聲水邊重閣含飛動雲裏孤峯類削成
幸覩八龍遊閬苑無勞萬里訪蓬瀛
奉和聖製喜雪應制
飄飄瑞雪下山川散漫輕飛集九埏似絮還飛垂柳陌
如花更繞落梅前影随明月團紈扇聲將流水雜鳴絃
共荷神功萬庾積終朝聖壽百千年
奉和幸上陽宫侍宴應制
紫庭金鳳闕丹禁玉雞川似立蓬瀛上疑遊崐閬前鳥
將歌合轉花共錦爭鮮湛露飛堯酒薰風入舜絃水光
搖落日樹色帶晴烟向夕迴琱輦佳氣滿巖泉
閻朝隱(字友倩趙州人)
明月歌
梅花雪白柳葉黃雲霧四起月蒼蒼箭水泠泠刻漏長
揮玉指拂羅裳為君一奏楚明光
采蓮女
采蓮女采蓮舟春日春江碧水流蓮衣承玉釧蓮刺罥
銀鈎薄暮斂容歌一曲氛氲香氣滿汀洲
三日曲水侍宴應制
三月重三日千春續萬春聖澤如東海天文似北辰荷
葉珠盤淨蓮花寶蓋新陛下制萬國臣作水心人
奉和送金城公主適西蕃應制
甥舅重親地君臣厚義鄉還將貴公主嫁與耨檀王鹵
薄山川闊琵琶道路長迴瞻父毋國日出在東方
奉和立春遊苑迎春應制
管籥周移寰極裏乘輿望幸斗城闉草根未結青絲縷
蘿蔦猶垂綠帔巾鵲入巢中言改歲燕銜書上道宜新
願得長繩繫取日光臨天子萬年春
夜宴安樂公主新宅
鳳凰鳴舞樂昌年蠟炬開花夜管絃半酣徐擊珊瑚樹
巳聞鐘漏曉聲傳
石倉歴代詩選卷二十五
