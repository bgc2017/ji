石倉歴代詩選卷八十六
明曹學佺編
晚唐十三
邵謁
金谷園懷古
在富莫驕奢驕奢多自亡為女莫騁容騁容多自傷如
何金谷園鬱鬱椒蘭房昨夜綺羅列今日池館荒竹死
不變節花落有餘香美人抱義死千載名猶彰嬌歌無
遺音明月流清光浮雲易改色衰草難重芳不學韓侯
婦銜冤報宋王
寒女吟
寒女命自薄生来多賤微家貧人不聘一身無所歸養
蠶徒苦心繭熟他人絲織素徒苦力素成他人衣青樓
富家女纔生便有主終日著羅綺何曾識機杼清夜聞
歌聲聽之淚如雨
古樂府
對酒彈古琴絃中發新音新音不可辨十指幽怨深妾
顔不自保四時如車輪不知今夜月曾照幾時人露摘
芙蓉香香銷心亦死良時無可留殘紅謝池水
經安容先生舊居
羽化留遺跡千載蹤難没一泉巖下水幾度換明月松
老不改柯龍久皆變骨雲雨有歸時雞犬無還日至今
青山中寂寞桃花發
望行人
登樓恐不高及高君已遠雲行郎即行雲歸郎不返嗟
為樓上人望望不相近若作轍中泥不放郎車轉白日
下西山望盡妾腸斷
覽孟東野集
蚌死留夜光劍折留鋒芒哲人歸大夜千古傳珪璋珪
璋徧四海人倫多變改題花花已無翫月月猶在不知
天地間白日幾時昧
下第有感
古人有遺言天地如掌闊我行三十載青雲路未達嘗
聞讀書者所貴免征伐誰知失意時痛腸復傷骨身如
石上草根蔕淺難活人人愛春暉我獨愁花發何如西
山餓相期采薇蕨
長安寒食
春日照九衢春風媚羅綺萬騎出都門擁在香塵裏莫
辭弔枯骨十載長如此安知今日身不是昔時鬼但看
平地遊亦見摧輈死
自歎
春蠶未成繭巳賀箱籠實蟢子徒有絲終年不成匹每
念古人言有得則有失我命獨如何憔悴良如一流泉
有枯時窮賤無盡日惆悵復惆悵幾迴新月出
秋夕
萬里憑夢歸骨肉皆在眼覺来益惆悵不信長安遠人
人但為農我獨常逢旱惡命如漏巵滴滴添不滿天末
雁来時一呌一腸斷
覽張騫傳
採藥不得根尋河不得源此時虚白首徒感武皇恩桑
田未聞改日月曾幾昏仙骨若求得壠頭無新墳不見
杜陵草至今空自繁
覽鏡
一照一迴悲再照顔色衰日月自流水不知身老時昨
日照紅顔今朝照白絲白絲與紅顔相去咫尺間
放歌行
龜為秉靈亡魚為弄珠死心中自有賊莫怨任公子屈
原若不賢焉得沈湘水
輕薄行
薄薄身上衣輕輕浮雲質長安一花開九陌馬蹄疾誰
言公子車不是天上力
白頭吟
漢家天宇闊日月不暫閒常將古今骨禆作北邙山山
高勢已極猶自凋朱顔
貞女墓
生持節操心死作堅貞鬼至今魂上春草木無花卉
送友人江行
送君若浪水疊疊愁思起夢魂如月明相送秋江裏
漢宮井
轆轤聲絶離宫静班姬幾度照金井梧桐老去殘花開
猶似當時美人影
李昌符(字嚴夢咸通四年進士)
送人出塞
北風吹雨雪舉目已悽悽戰鬼秋頻哭征鴻夜不栖沙
平關路直磧廣郡樓低此去非東魯人多事鼓鼙
秋中夜坐
空庭吟坐久爽氣入荷池病葉先秋落驚禽背月飛瘴
雲晴未散戍客老奚依為應金門策多應說戰機
旅遊傷春
酒醒鄉關遠迢迢聽漏終曙分林影外春盡雨聲中鳥
思江村路花殘野岸風十年成底事羸馬倦西東
得遠書
故人居謫宦今日一書来良久驚兼喜殷勤閉更開瘴
雲沈去雁江雨促新梅滿紙殊鄉淚沈冤不可裁
送琴客
楚客抱離思蜀琴留恨聲坐来新月上聽久覺秋生夜
静騷人語天高别鶴鳴因君興一歎竟夕意難平
書邊事
朔野煙塵起天軍又舉戈隂風向晚急朔吹入秋多樹
盡禽棲草冰堅路在河汾陽無繼者黠敵肯先和
題友人屋
松底詩人宅閒門遠岫孤數家分小逕一水截平蕪竹
節偶相對鳥名多自呼愛君宜静者欲去又踟蹰
尋僧元皎因贈
此僧迷有著因病得尋師話盡山中事歸當月上時高
松連寺影亞竹入窗枝閒憶草堂路相逢非素期
夜泊渭津
飄搖東去客一宿渭城邊迷處星垂岸中流月滿船涼
歸夜深簟秋入雨餘天漸覺家山小殘程尚隔年
贈供奉僧玄觀
自得曹溪法諸經更不看已降禪侣久兼作帝師難夜
木侵檐黑秋燈照雨寒如何嫌有著一念在林巒
寄栖白上人
翦髮兼成隠將心更屬文無憀對豪客不拜謁吾君畫
壁惟泉石經窗半典墳歸林幽鳥狎乞食病僧分默坐
終清夜凝思念碧雲相逢應未卜余正在囂氛
詠鐵馬鞭
長慶二年義成軍曹華進獻且曰得之汴水有字
刻云貞觀四年尉遲敬德字尚在
漢將臨流訝鐵鞭鄂侯名字舊雕鐫須為聖代無雙物
肯逐將軍卧九泉汗馬不侵誅敵血神功今見補亾篇
時来終薦明君用莫歎沈埋二百年
送友人
舉世誰能與事期解攜多是正歡時人間不遣有名利
陌上始應無别離晚渡待船秋立久辭山投店獨行遲
我今漂泊還如此江劒相逢亦未知
秋夜作
數畝池塘近杜陵秋天寂寞夜雲凝芙蓉葉上三更雨
蟋蟀聲中數點燈迹避嶮巇翻失路心歸閒澹不因僧
既逢上國陳詩日長守林泉亦未能
三月盡日
江頭從此管絃稀散漫遊人獨未歸落日己將春色去
殘花應逐晚風飛
悶書
病来難處早秋天一徑無人樹有蟬歸計未成書半卷
中宵無夢晝多眠
李山甫(咸通累舉不第卒有詩一卷)
題李員外廳
石砌蛩吟響草堂人語稀道孤思絶唱年長漸知非名
利終成幻煙霞亦可依高丘松蓋古閒地藥苗肥猿鳥
啼嘉景牛羊傍晚暉幽棲還自得清嘯坐忘機愛彼人
深處白雲相伴歸
遣懷
長松埋澗底鬱鬱未出原孤雲飛隴首高潔不可攀古
道貴拙直時事不足言莫飲盜泉水無為天下先智者
與愚者盡歸北邙山惟有東流水年光不暫閒
酬劉書記一二知已見寄
見說金臺客相逢秖論詩坐来殘暑退吟許野僧知自
喜幽栖僻惟慚道義虧身閒偏好古句冷不求奇晦跡
全無累安貧自得宜同人終念我蓮社有歸期
夜吟
除却閒吟外人間事事慵更深成一句月冷上孤峰窮
理多瞑目含毫静倚松終篇渾不寐危坐到晨鐘
春日商山道中作
一逕春光裏揚鞭入翠微風来花落帽雲過雨霑衣谷
鳥銜枝去巴人負笈歸殘陽更惆悵新路客亭稀
燕
每歲同辛苦看人似舊情亂飛春有信幽語夜聞聲整
羽莊姜恨迴身漢后輕豪家足金彈不用汚雕楹
題慈雲寺僧院
帝城深處寺樓殿壓秋江紅葉去寒樹碧峰来曉窗煙
霞生淨土苔蘚上高幢欲問吾師語心猿不肯降
聞子規
冤禽名杜宇此事更難知昔帝一時恨後人千古悲斷
腸思故國啼血濺芳枝況是天涯客那堪獨聽時
寄太常王少卿
别後西風起新蟬坐卧聞秋天静如水遠岫碧雲侵稚
飲純和氣清吟冰雪文相思望回首梧葉下紛紛
陪鄭先輩華山羅谷訪張隠者
白雲閒洞口飛蓋入嵐光好鳥共人語異花迎客香谷
風聞鼓吹苔石見文章不是神仙侣無因訪阮郎
貧女
平生不識繡衣裳閒把荆釵亦自傷鏡裏祇應諳素貌
人間多自信紅粧當年未嫁還憂老終日求媒即道狂
兩意定知無說處暗垂珠淚濕蠶筐
寄衛别駕
曉屐歸来嶽寺深常思道侣集東林昏沈微妙翻經眼
蕭索淨名看病心雲蓋數重横隴首苔花千點徧松隂
知君超達悟空旨三徑間行抱素琴
方干隠居
交交戛戛水禽聲露洗松隂滿院清溪畔印沙多鶴迹
檻前題竹有僧名問人遠岫千重意對客閒雲一片情
早晚塵埃得休去且將書劎事先生
山中覽書記新詩
記室新詩相寄我靄然清絶更無過谿風滿袖吹花片
巖瀑無聲洒薜蘿雲外山高寒色重雪中松苦夜聲多
久吟獨立無相對蒼鶴羸棲古木柯
滄浪峽
走轂飛蹄過此傍幾人留意問滄浪煙波莫笑趨名客
為愛朝宗日夜忙
下第出春明門
曾知秋雨驅愁入却向春風領恨回深謝灞陵堤畔柳
與人頭上拂塵埃
柳絶句
灞岸江頭臘雪消東風偷軟入纖條春来不忍登樓望
萬架金絲著地嬌
終日堂前學畫眉幾人曾道勝花枝試看三月春殘後
門外清隂是阿誰
石倉歴代詩選卷八十六
