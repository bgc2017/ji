石倉歴代詩選卷四百二十五
明曹學佺編
明詩次集五十九
王弼
送方石先生赴召分韻
憶昔拜公初我上南宫試開心念通家恩愛良獨至我
領溧水除公返桃溪睡中間十餘年日月忽如遺昨日
會緦亭再見若夢寐公顔已頹朱我鬢亦凋翠晤語必
詩書談歡止茶䜴殷勤五日間頗見平生意公今捨我
行折節從王事空嗟斥鷃情難附冥鴻翅秋風吹長江
柳條作枯刺扳折苦不堪無因寄愁思
次吴少宰下邳見山韻
匏翁江南來清風遠相餞不見江南山跼蹙嘆墻面過
淮三百里無地作游衍忽逄下邳山開篷延一見船進
山亦來默若對酬獻欣然起題詩老氣何遒健至今開
卷看令人久嗟羡此翁風韻高豈諧時俗願
同一䕫栗夫觀白太傅安穏眠次韻
秋霜無永茂春日無堅凍及今不為歡弔古徒自痛邯
鄲夢榮華及醒果為用方有在夢中豈復知是夢
望前車
百草明朝霜氊裘冷如鐵穉日慘無光飈風何栗烈昨
夜雞鳴時已與前車別不見車中人但見地上轍
古樂府二首
妾心若明月君心若流水流水清涓涓忽然波浪起人
見月盈虧月光常不死
其二
妾心如秋露君心若春芳春芳豈不好頃刻委道旁露
性本柔濕天寒結成霜
題陳待徵山水障
陳君作畫時墨落如灑水筆端元氣忽淋漓白者縈迴
青者峙長虹飲澗瀑下走老虺挂枝藤半死突然盤據
十畆餘片石之大有如此戴笠而杖西者誰前疲欲僵
後復起褐不掩脛屨無底入山不深猶不止我欲登此
石招手從二士山中有谷谷有芝不用官倉五升米
贈龐生吹簫
寒星點點秋雲薄白日離離映寥廓哀商怨徵動高堂
想見梧桐滿城落青年白晳吹者誰龐子風流妙音樂
自從五月來長安久别吳湘舊江閣吳湘江上曾一吹
江水江烟青漠漠孤舟婺婦不得眠四顧長風起蕭索
紅塵向來聽者稀鳳喉龍呴如扃鑰秋來見月苦思歸
不覺悲凉指間作此曲本自仙家傳掠舟曾送西飛鶴
燈昏夜静初聽時小雨先來洗城郭明朝却上東坡船
此地憶君成寂寞縱有新聲何處聽蘆花月暗楓橋泊
二馬圖為陳明之題
壯哉陳明之有此兩玉驄一驄色作葡萄錦一驄雪尾
雲為鬃咄哉明之此非畫兩胡碧眼睛相射手中綠繩
三尺捶人馬意態俱閒暇燕郊二月沙草春淡風豔日
開烟塵兩龍浴罷桃花水迥視八極生精神十年侍朝
未央殿西北貢馬尋常見駑駘豈有仗下材空勞萬乘
臨軒看有如此圖誠不多舉足萬里無山河試令放馳
九折坂定與飛鶻争先過神物不受人間役冥冥天意
應相屬明朝卷軸送還君莫使春雷驚我屋
次栗夫韻荅一䕫招飲
聞君東籬把寒菊對酒高歌霜滿屋尋常閉門嗔索詩
此時下筆皆神速想為悲秋發豪興十斗九空驚侍僕
不然浩蕩凌雲句豈是枯腸泥饘粥余時遠客范陽西
土醖作酸那慣服廨舍冷落幸無花若使見花增感觸
紛紛胥吏羅我前縱有清吟誰採錄興來只據小胡床
仰視天際飛鴻逐今日歸來眼始開君有新詩盈卷軸
况逢新條急卯酉何得抽書清案牘我觀官府束縳人
雖有良驥無逸足君於世事常超然此意要足天下獨
垣西往時花底尊何事猶煩致書促百年之内良可知
日月如梭走相續看我面如秋葉黃愧君鬢似春條綠
嗟我兹行亦跬步節序何嘗異風俗如君此詩極可賞
已自不及花前讀世故相尋恒萬端正似河沙難計斛
後來離别那可量風塵悠悠恨川陸我今作戒非為花
十事九不如人欲古人嗜酒稱酒聖任渠嘲謗吾何辱
過半江菴觀鐵崖樂府花遊曲次韻
花氣作隂春晝濛蜻蜓鬭影蘭苕風鐡笛老仙石湖裏
雪色長髯映湖水美人搴芳度水門硃紅藕絲新染裙
蹋歌採採不成步歌聲下徹吳王墓蛺蝶隨香花底來
白蓮掌上真珠杯清音震落碧瑶碗亂泉捲入銀星板
老仙起舞山日西綵雲落筆留春題酒醒不見玉堂使
簷竹敲風僧壁西松香濕透小銀箋風流盡付瓊瑛篇
賞廣東部梨花用東坡梅花韻
缺月掛在城南村百花黯慘無精魂開眼東闌一枝雪
清光回晝寒燈昏牽衣昨夜走相覓風物雖好非吾園
盤龍小椀破春夢主人顔色如花温歸來展轉久不寐
縞衣月淡扶桑暾今宵又作省中宿相思復欲來呼門
露華颼颼鬢脚冷主人不出花無言明當掃拂花下石
我欲往置雙清尊
閶門謠
蘇州繁華天下聞蘇州繁華數閶門門外狹斜不容轂
人聲雜沓洪濤翻大店小店如列栅南貨北貨山委積
黃金論斛錢論車到此消磨水沉石文羅綉縀成落機
爛如春雲映日飛歲供上用苦不足連箱去作豪家衣
小瓶裝酒滿瓶腹軟蒲作包細繩束千船萬船走湖海
京師不飲葡萄綠紅樓百尺翠柳遮中有絶豔如桃花
琵琶箜篌䀨天響郎醉不知西日斜高檣巨舸銜尾泊
貴客豪商往來錯水夫收帆槌大鼓霹靂連聲飛火炮
鴛針刺枕繡絲聯龍鬚編席青錦緣帨柔疊素瑩欺雪
漆老遠光輕抹烟赤毫縳筆利戈戟繭紙鋪花呈五色
合歡帳帶雙鸞鶱官樣髻鬟雲一尺百需𤨏碎何所無
十萬纏腰到處娱夜闌酒醒人已散隔浦還歌山鷓鴣
昭君怨
明妃掩袂辭青鎻雨淚盈盈向空灑生來不省出羅幃
萬里誰教學騎馬待罪長門歲已深朱顔綠鬢坐銷沈
君王對面尚如此安有異域能知心一死可辦不足惜
但念無名死何益未說黃雲出塞愁妾有甚難長在臆
琵琶曲譜君勿傳薄命流落空自憐漢宫若奏房中樂
自有關雎樛木篇
永豐謠
永豐圩接永寧鄉一畆官田八斗糧人家種田無厚薄
了得官租身即樂前年大水平斗門圩底禾苖沒半分
里胥告灾縣官怒至今迫租如迫魂有田迫租未足怪
盡將官田作民賣富家得田貧納租年年舊租結新債
舊租了新租促更向城中賣黃犢一犢千文任時估債
家算息不算母於乎有犢可賣君莫悲東隣賣犢兼賣
兒但願有兒在我邊明年還得種官田
秋雨嘆
雨隂隂水漫漫十日復五日侵宵還逹旦不愁階下蘭
蕙死但憂田中榖菽爛蘭蕙死君子以傷悲榖菽爛小
人恒苦饑人饑稅轉逼因之生盗賊人饑稅逼盗不息
於乎有粟吾焉食君不知六月南風河水枯日日中天
行赤烏
奉使保定諸公餞別屬予為倡
平居雅愛重九名西域乞花過東城眼中一壺又長滿
花開萬事余不管詩情酒量雖不同冷淡竊比陶家風
婦亦忍貧無誶語手壓糟床響秋雨諸君來尋意疊重
舉杯浮白不相容屈指算我行色近只恐歸來花已盡
我醉突兀如堵墻請君作歌歌襄陽
戲窗前小桃
小桃甚小能芬芳乃在主人廳柱傍忽然見此婉清揚
使我廢書典衣裳去年柔弱風中狂樊姬癡小未解粧
綠羅衫袂紅錦襠一笑伴我窗風凉一春寂寞卧桁楊
花氣撲簾聞晝香水瓢竹格小匡床主人乃是江左王
小桃小桃弗爾傷坐看明年廳柱長
遊趵突泉
濟南歴下多名泉白沙幾處涵風烟郭西趵突更神異
平地一朵白玉蓮浪花滚起千層雪此中疑是蛟龍穴
靈藏歲久變妖怪精氣上湧成涎沫餘波散漫淵復渟
溪風冷冽山雨青微霜初下雁秋浴落月漸低猿夜聽
窮源我欲遡川陸舊誌虛傳自王屋冥茫難測造化情
聊寄泉亭潄寒玉
送楊儀曹養病歸東吳
楊君文如雪溪竹清圓瘦勁無不足筆牽萬牛又神速
顧視餘子誠碌碌儀曹官好有拘束神駒受控翻局促
以兹氣鬱不得舒三月卧床手捫腹我知君病乃非病
兩度謁君呼起沐君言吾疾殊可怪合眼常見吳山綠
即日上書謝至尊臣身頗類罝中鹿得報忻然心自賀
明珠出泥還故櫝丈夫落落期千載不必紛紛空食粟
草堂對月分韻
明月轉西壁歌筵漸徙東一尊貧對客百事懶如翁雁
噭霜華外蟲棲露草中今年秋更好才得此歡同
送林新國還黃巖
曉寒開祖帳清雪映離觴為客年華盡還家道路長江
山留賞玩鄉邑重衣裳想見吟邊興春湖共渺茫
遊靈巖謁杜清獻讀書處次方石先生韻
市塵江截斷山色雨添明地迥神靈會秋高水石清勝
觀隨步改險息得林平一瓣杜公室蹉跎愧此生
其二
白紆秋瀑勢青削晚峰層勝地雄千古私心盡一登莽
深僧識路崖黑鬼蔵燈激烈思前事憑高意氣增
發澄江
江水去悠悠三年兩命舟景繁添客恨老怯近鄉愁急
槳催潮信回灣失埠頭海門春色好指點見台州
夜夢八叔父
長途望不極永夜泣相逢似為中年病全非舊日容自
應扶几杖豈解惜章縫覺後收餘淚鄉心一萬重
又賦金魚
早從江市乞魚秧飬得纖纖翠鬛長稍覺波濤吹夜海
便驚風雨到秋堂悠然不畏銀床近伏處應貪石盎凉
此意分明魚是我千年誰復問蒙莊
中秋婁元善家賞月限韻二首
草堂秋半氣如冬孤月飛來海上峯興在據床知庾老
時經剥棗念豳農露華拂曙驚仙鵲河彩當空動玉龍
絶景此時真一快豪吟還擬奮詩庸
其二
白月當空桂影微玉樓高見素鸞飛凉雲已净千峰影
彩筆真生萬丈輝長嘯天風來客座半醒詩夢在僧扉
清樽且放狂夫醉休說乘槎犯斗歸
古直新買雙菊
雙菊前參似兩生鄙夫為爾眼增明招筵幾日煩詩侶
晤對終宵絶宦情興至只呼紅麯酒坐來忘却紫蓴羔
清吟莫怪羅衣冷小雨飛時已二更
神樂道院分詠枸杞
簇簇紅霜映石壇高標留借野人看風光牽挽藤三尺
秋色扶持竹半竿本草性涼消内熱仙家味苦帶儒酸
向来肺為憂時渴欲臥籬根待一飱
送張兼素之師宗
一封何敢犯龍鱗欲乞清明恕直臣萬里又成嚴譴日
百年同是畏途人休為太傅臨湘弔善保元城過嶺身
麟鳳從来天下瑞未容魑魅久相親
齋宿荅楊質夫
到門初見暝鴉棲圍坐爐熏燭漸低不放酒船来問字
空煩詩札送封題雪深西寺春齋集日出東華曉仗齊
清興對君聊竟夕未應真向局中迷
分詠江令宅送屠元勲之南京
三朝丞相老詞臣淮水西邊舊卜鄰飄播未妨青鬢好
往来惟見碧山春花亭竹榭當時主牧雨樵烟異代人
君過青溪應弔古好詩端為謝溪神
遊山限韻
清流垂蔭夾雙堤一曲滄浪野唱齊東寺日高微覺暑
前村花落半成泥獨憐飲興經春渴休怪吟頭盡日低
飯罷長廊還一笑匆匆又解遠公擕
送温冬官使陜西
關西民庶委蒿莱鴻雁嗷嗷極可哀金幣屢從天府出
旌旗正望地官来華陰山逼河聲轉函谷雞鳴樹色開
隴蜀連封才咫尺使成應換綵衣回
送龍湖太守
龍湖太守擁旄旌西過牂牁是舊城從古衣冠非僻遠
如今風氣亦文明梯航久已修唐貢帶礪還應講漢盟
身率百蠻同稽首千年委質在周京
封御史強公挽詞
八十年来酒與詩倏然林下謝清時江山滿目蔵舟改
歲月無情弔鶴知人世空餘新涕淚賓筵無復舊威儀
束芻空谷懷賢意千里應慚絮酒遲
送趙子厚宰上元
新為赤縣江南去舊是黃金榜裏人恩數不殊臺省例
職司兼與吏民親地稱根本由來重戸切銖求最易貧
知爾政成多逸興鳳凰臺草坐芳春
次韻陳一䕫清明感懷
公詩常切故園悲不耐紅塵帽底吹上已風光依例好
中年情况自家知勝遊凖擬隨輕策貧具惟應有伏雌
明日城東濯纓去平泉石上送青時
立秋夕同陳一䕫宴坐限韻
執熱昏昏待得秋真如枯涸願清流眼明今夜能看客
肺好明朝共出遊遂有微凉生几上忽驚虛籟落簷頭
草堂早晩堪乘興升斗煩公為力謀
題桐菴居士
何處高棲王聘君一菴秋色净囂氛青桐手種成嘉樹
白首年來卧翠雲巢有鳳凰堪作侶材非梓漆謾同羣
石床聽鼓南薰曲試斵霜皮製裂文
遊靈巖道中追賦
竒觀共說靈巖寺徤步今登白石梯詩刻賸收唐以後
禪關初啟晉之西屋連風雨成魚鬛地拓烟霞接虎蹄
神秀千年完不改異泉佳竹滿陵溪
次韻方石先生秋夜感懷
潦倒乾坤此布袍白頭那减舊風騷孤燈寂寞閒聽雨
千古英雄笑委蒿病後壯心秋草折夜深歸夢海天高
相看獨幸青樽在無限幽情共一陶
挽王中舍允達
數行遺墨在瀕危臨訣從容語不支萬里此身真夢幻
九原何處盡交期謝安欲卧誰相挽王式雖来事可知
今日旅魂招不得匆匆翻恨出山時
裴師召晚翠堂
蕭然茅屋倚山開門外山光翠作堆動樹好風嵐忽散
掀簾爽氣雪初來練裙醉墨池邊雨瘦竹青鞋石上苔
幾度登高望城郭先生榻外即塵埃
常思嶺次韻
前人飛錫此為家無價烟霞不用賖伏虎峯高臨海月
誦經樓迥接天花一林膩雨僧收笋兩腋清風客試茶
欲着孤亭添勝槩先開蘿逕遶松斜
九日登望海門
望海門中望海門斷雲將雨暗千村峰巒露盡秋山瘦
潮汐來時野水渾暫許餘閒偷白日翻憐造次有清尊
菊花忙裏開還未試遣新詩問小園
出城
今晨不為閒遊出不為閒遊興亦嘉帶雨青山十餘里
傍雲茅屋兩三家斷流已作方塘水舊雨猶殘半樹花
欲借蘆根安釣石不知誰管碧溪沙
客中元日
賞心客裏有椒杯笑口雖慵也合開老减一年難再得
春從此日又重來五旬已入稱翁例三命猶慚服政才
身到天邊行未遠回瞻紫氣滿蓬萊
送陳冬官監税蕪湖
割葵須解惜葵根誰說東南利有源六府廢来無國計
一分寬處即君恩班行暫輟郎曹貴制置應誇使節尊
到日江花正撩亂不妨先理舊吟樽
除夕
除夕年年不在家今年除夕在京華病依孤枕渾無寐
靜看寒燈自結花五鬼不嫌窮面目一官堪笑拙生涯
明朝拜舞辭青瑣又逐春風上海槎
瀑布泉
涓涓初見出蒙時到此瀾奔勢莫支月臼搗瓊千杵合
天機裁帛萬絲垂清秋雨歇猿聽慣遙夜風高鶴睡遲
獨恨餘波落平地成川又與濁流期
晚泊
邂逅峯隂一繫航綠莎鋪處小胡床人家半隠磯頭樹
官路斜通竹外墻傍岸沙牛春帶犢隔溪雲碓夜舂糧
幽居此地如堪卜子美瀼西舊草堂
建溪席上次方石先生見憶韻
盤空硬語力移山滿地風雲叱咤間怯戰有心堅漢璧
避追無計脱秦關百年准辦償詩債萬事何如老得閒
滄海眼前真浩蕩野鴛終愧海鷗班
七月十五日宴集限韻
幾度狂来欲破墻風簾雲箔自相將草堂便許邀明月
紈扇還来坐夜涼西苑樹遥微見影東隣荷近忽聞香
芳辰偶得官中假倚席高歌曲未央
四月十四日德州官廨見薔薇盛開有感明日
道間又聞鶯聲宛轉在樹陰中不勝凄惋賦
此自遣
昨宵苦被薔薇惱金日重聞黃栗留飄轉客身殊未定
闌珊春事不勝愁青林氣重迷征旆迥野風銛憶故裘
傳節漸更家漸遠無憑歸夢付東流
哭陳高州
別路同攀春柳條聞君秋駐海南軺書来自喜州無瘴
運去那知鬼作妖子建詩雄空盖世宗元謫死不還朝
黃梅嶺外鉤輈雨零落殘魂誰與招
遊焦山寺
長江薄海怒相持孤柱中流一控之萬折波濤成汗漫
六沙煙樹起參差斬榛下弔胎仙塜懷糈来參聘士祠
兩隻饑眸饞未飽老僧休怪不題詩
遊虎丘寺
古寺春山載酒誰姑蘇太守好襟期振衣盤石虎先去
濯足劒池龍未知千頃白雲孤閣迥一方明月舊亭欹
憑欄俯弔長洲苑寒食江村細雨時
汝脩北行約過溧上既聞自京口渡江而去為
之悵然及予將至京師喜佳會不遠往往形
諸夢寐賦此寄之
江樹春雲久繫思秋杯准擬共君持空傳建業三年論
却阻毘陵兩日期別後聲名心自愜近来風采夢先知
華燈若為行人卜應向沙頭訪楫師
遊金山寺
巨靈怒擘大江開割取崑崙一股来萬馬潮頭嘶入海
片金波面湧成堆峰巒影落浮杯渡天水光涵說法臺
造化設奇當要會虚傳清澥有蓬莱
不睡
耿耿燈前語愁来且就眠如何孤枕上輾轉劇燈前
吳少宰東莊菱濠
誰家木蘭船濠上採菱角日暮唱歌歸天寒秋水落
古意二首
莫作河中水願為水上舟舟行有返棹水去無迴流
其二
蜘蛛結網疎春蠶成密織密織不上身網疎常得食
古詞二首
妾淚如長江不灑陌上塵留取雙轍跡得認君車輪
其二
君行轍不返妾淚長在眼試將眼中㾗與轍較深淺
謁嚴先生祠
遠来物色知交態老作漁夫亦帝仁莫道孤高真絶世
平生朋友與君臣
惜梅
獨樹牆西老更繁幾回相伴月黃昏東風只為芳菲計
不道飛花已滿園
次韻荅蘇延平
百五又當寒食邊黃風濁浪滯歸船去年細雨梨花外
記得江南中酒眠
次韻王袁州
獨抱餘酲似病眠急呼三百舊青錢綠楊影裏蕭蕭雨
望斷同時載酒船
次韻陰僉憲夢遊桃源
盡說仙源隔片塵誰知枕上是通津武陵太守無仙骨
只見桃花不見人
其二
仙家服食舊通神不信人間有古人前夜夢中如借問
紛紛又過幾亡秦
便面
竹裏幽亭是我家門前白水浸平沙釣船順放中流下
袖手船頭看浪花
胡馬圖
夜醉葡萄倚壁眠眼中胡騎忽翩然誰知慘淡寒綃裏
中有黃榆萬里天
舶上謠
千艘飛過石頭城獵獵黃旗發鼔聲中使面前傳令急
江南十月進香橙
書所見
水明煙碧萬條絲短岸斜風晚更吹紅面小奴牽白馬
為誰来繫斷腸枝
見素小畫次西潭韻
素公作詩故竒特石鼓聱牙字難讀素公作畫如作詩
峭石插天松壓屋
項進士便面
天光低碧暮寒浮峰色紆青晚入樓長憶清秋過上竺
歸来明月滿湖頭
次韻范寧國戲荅林憲長索酒
六年南海逐流萍不見天邊舊酒星聞道澄江皆鴨綠
敬亭那放謝公醒
次韻吳諭德先生共月菴賞花
城市看春總未真縱無車馬亦紅塵醉翁獨有閒風味
管領東園樹底春
其二
未從花下醉清曛忽憶東風動茜裙已按公詩知節候
来年相訪在春分
柳中書山水小景次王修撰韻
永嘉山水秀成堆曾憶前年訪舊來何處最牽東閣夢
一林松影覆春苔
次韻答李拚之二首
昨夜追歡一閧堂醉歸山月已無光朝來中酒無人問
卧聽春鶯不下床
其二
榾柮爐頭擁薄綿嫩寒微雨暮春天不知詩思能多少
榆葉梨花已滿前
石倉歴代詩選卷四百二十五
