石倉歴代詩選卷二百八十二
明曹學佺編
明詩初集二
張以寧
送重峰阮子敬南還
君家重峰下我家大溪頭君家門前水我家門前流我
行久别家思憶故鄉水何况故鄉人相見六千里十年
在揚州五年在京城不見故鄉人見君難為情見君情
尚爾别君奈何許送君遽不堪憶君良獨苦君歸過溪
上為問水中魚别時魚尾赤别後今何如
題海陵石仲銘所藏淵明歸隠圖
昔無劉豫州隆中老諸葛所以陶彭澤歸興不可遏凌
歊讌功臣旌旗蔽轇輵一壺從杖藜獨視天壤闊風吹
黃金花南山在我闥蕭條蓬門秋稚子候明發豈知英
雄人有志不得豁高詠荆軻篇颯然動毛髮
絅齋為張景思總管賦
煌煌五色錦出自天孫機河漢濯文彩雲霞光陸離裁
之古刀尺被服禮所宜終焉不自衒衣褧以尚之白賁
遵聖訓含章示臣規豈乏美在中詎求衆人知問兹誰
為歟君子有令儀承家世衮繡保巳猶布韋盛德詎終
閟藴玉光逾輝願言垂昭代黻我舜裳衣
遊句容同林景和縣尹子尚規登僧伽塔賦
嵯峨崇明塔拔地一千丈我攀青雲梯倏到飛鳥上微
風韻金鐸初日麗銀榜維時十月交葉脱天宇曠羣山
東南奔平川疊波浪雲間三茅峰環立儼相向碧瓦浮
鱗鱗兹邑亦云壯雞鳴四關開攘攘異得喪塔中宴坐
僊憐汝在塵坱古時登臨人今者亦何往俯觀世蜉蝣
仰歎彼龍象乃知崑崙巔可以小穹壤同遊皆雋英超
遥寄心賞霜飊天際來毛髮颯森爽太白去千年吾何
獨惆悵
送楊士傑學士代祀闕里分題得硯井臺
清廟巋古城論堂儼遺井色淨涵市槐芳流泛壇杏經
文曩刪述墨沼發光洞源分鴻濛深澤配穹壤永兹行
弭英盪汲古用脩綆仰止千載心月明湛秋景
峨眉亭
白酒雙銀缾獨酌峨眉亭不見謫仙人但見三山青秋
色淮上來蒼然滿雲汀欲將五十絃彈與蛟龍聽
題子猷訪戴圖
平生戴隠居破琴還雲嶠亦有愛竹人翛然可同調雲
溪夜回舟未見心巳了乾坤澹虚白吾方領其妙
題江仲暹聽鶴亭
仙鶴在人世長鳴思遠空有人秋水上倚杖月明中玉
樹三更露銀河萬里風徘徊意無極遲爾出樊籠
送同年江學庭弟學文歸建昌
白髮江夫子青雲信獨稀故人長北望令弟又南歸庭
樹鳥羣喜江帆雁獨飛東湖春柳色到日上君衣
送侯邦彦自南譙遊建業
君向金陵去雲帆百尺懸杯搖江色裏詩堕菊花前涂
水明秋月鐘山起暮煙鳳臺逄李白一為問青天
九江廟
遺臺上古城劒氣夜峥嶸天地英雄恨春秋父老情蜀
江來楚盡涂水近江平往事何勞問長陵草自生
夜飲蔣師文齋館
故人相與醉虚幌坐來清月色宛在地鐘聲忽滿城都
將千載意併作異鄉情若買青山得相携歲晚行
浙江
山從天目下潮到富陽迴此地扁舟去吾生幾度來林
紅晚日落江白雨雲開明旦須停棹呼兒上釣臺
宿籌嶺
昔日屯兵盛甌閩此地分清時無寇盗比屋樂耕耘澗
響不知雨山高都是雲明朝見親舍一笑慰辛勤
送徐君美之六合縣尹
山縣棠棃樹題詩動憶君樽前俱白髮馬首入青雲春
郭千花合秋庭一鶴聞公餘好心事令子巳能文
建業清凉寺次王伯循御史竹亭壁間韻
獨尋清凉寺還望翠微亭客散竹間月僧閒松下經江
聲迴近浦野色到虚庭白髮山中叟為余詩眼青
題吳恭清茂軒
幽尚謝塵牽吳生獨爾賢風泉欹枕外春樹讀書邊舊
隠懷盤谷新圖出輞川詩僧來往數好句賸能傳
泊戚家堰遇風夜雷雨
高浪出魚龍舟師急捲篷雷聲過雲雨月暈斷河風野
闊人家外濤喧客枕中坐來搔短髮惆悵大江東
題青山白雲圖
白雲江上頭憶昔似曾遊睡起青山雨坐來紅葉秋深
苔依逕濕寒磬出林幽亦有高棲者無因見鹿裘
舒嘯軒
幽居蒼林竹永嘯白雲岑自吐虹蜺氣人聞鸞鳳音野
煙喬木晩江雨落花深亦有東臯興何當一抱琴
至直沽
野濼天低水人家時兩三雁聲連漠北魚味勝江南雪
擁蘆芽短寒禁柳眼緘持竿吾欲往拙宦向何堪
夜久
夜久未能寐春來空復情遠沙争月色柔櫓戛河聲客
枕荒雞到漁歌宿鳥驚隣舟燈火亂早起又詩成
次李參政省中獨坐韻
白髮懷閩嶠丹心戀薊門官閒勝道院宅遠類荒村二
月霜華薄羣山雨氣昏東菑春事及好共野人論
題山水圖
山水坐來得翛然無俗氛碧巖虛夜月江樹静秋雲鳥
影似猶見猿聲疑或聞自憐歸未許遥憶武夷君
荆門閘
車到荆門上舟移鉅野中河聲來汶濟山色見龜蒙楊
柳煙深淺杏花春白紅人家桑棗外猶是古人風
過蘭溪
昔過蘭溪上秋風把酒杯重來人事異獨立客心哀沙
合灘聲轉帆移塔影來赤松山色近佇望意徘徊
宿黃亭明日四月一日夏至
弛擔沽紅酒開忩挹翠微故廬何日到野店送春歸雉
起麥花落蚕登桑葉稀田園有真趣歲晏莫相違
安南即景
龍水南邊去行穿萬竹林羊腸山險盡蝸角地蟠深銅
柱千年恨星槎萬里心朝來晴好景綠樹響春禽
送王人傑都事開詔福建
曩客東泉老相逢蓋屢傾劇談消鄙吝高誼動幽明我
素金門隠君歸錦里耕五年才一見萬里又重行故老
扶藜拜元戎負劒迎江環螺女浦山盡粤王城麥飯先
塋感蓴羹故國情自憐何日去曝背憩柴荆
夜飲醉歸贈王伯純是日王得容程子初同飲
歲云暮矣客不樂青雨亭前翫孤鶴城頭愔愔雲下垂
竹外騷騷雪微作亭中王郎風格竒愛竹愛雪仍愛詩
開樽酒好客更好坐中王程俱白眉紅爐照閣生春霧
詩思騰騰天外去玉姬舞倦迴風來吹倒三山見瓊樹
馬蹄蹴響客歸時留我更盡金屈巵塵空秪覺乾坤白
飲醉不知賓主誰坐聞一聲兩聲折携燈起看竹上雪
瑶華翠色光陸離人影燈光兩清絶却歸覓紙醉自題
烏啼古樹風凄凄明年此夜知何處興發還應訪剡溪
題李白問月圖
誰提明月天上懸九州蕩蕩清無煙天東天西走不駐
姮娥鬢霜垂兩肩中有桂樹萬里長吳剛玉斧聲闐闐
顧兔杵藥宵不眠天翁下視為爾憐頗聞昔時錦袍客
乃是月中之謫仙帝命和予羽衣曲虹橋一斷心茫然
竹王祠前霧如雨躑躅花開啼杜鵑月在天上缺復圓
人間塵土多英賢舉杯問月月不言風吹海水秋無邊
滄波盡捲金尊裏清影長隨舞袖前相期迢迢在雲漢
嗚呼此意誰能傳騎鯨寥廓忽千年金薤青熒垂萬篇
浮雲起滅焉足異終古明月懸青天
王伯純讀書别墅晨興有懷縱筆奉寄
數日有所思作詩無好趣思君讀書芳桂林睡起題詩
有新句謝公埭上棟花風密葉啼鶯綠如霧君如塵外
鶴我似書中蠧人生知己海内稀更有參差不相遇咫
尺思君知幾回遠别懸知亦良苦草亭新竹長昨夜䢴
溝雨思君持酒時心逐江潮去明年柳暗金河路君馬
如龍轡如組而今壁上好題詩記取王郎讀書處
答豫章鄧文若進士見贈并謝蘇昌齡徵君
昨日出城風日暄今日雨聲早閉門隂晴百歲手翻覆
長歌君詩擊我尊昔年之春上京國曉趨閶闔觀朝元
摶桑出日麗黃道析木聚星環紫垣馮侯作歌君屬和
我起擊節清心魂五年相望不相見萬事别來難具論
鬢邊青絲巳霜色衣上紅塵惟酒痕瓊花開時廣陵市
豈意共君同笑言眉山座上爛漫酌三人歡好如弟昆
縱談夙昔如夢寐仰視明月低崑崙起携數友逐清賞
雜遝鞍馬城西村江流地上白浩浩山落煙際青渾渾
醉懷磊磈傾欲盡世慮皎潔醒終存覩君佳兒宛在側
雜佩婉孌紉芳蓀老親稚子隔天末安得不使心憂煩
感君相寬佩君語期君去我高飛騫飢鴻嗷嗷紛在野
我曹一飲皆君恩此身倘未溘朝露誓將毫末酧乾坤
次韻同年李孟函編脩見詒
玉京仙家十二樓真珠垂箔珊瑚鈎錦袍仙人醉吟處
蟠桃開徧金鼇頭笑予卜居問詹尹江楓搖落霜鴻影
淮水東邊昔遇君瓊花瀉露金盤冷美人雲髻歌堂堂
白日緩轡迴清光五年相别復相見桂樹蕭颯飛秋霜
君今青雲致身早笑語從容陪閣老垂鞭曉拂瓊林枝
抽毫夜視明光草雪風吹酒綠生鱗我起洗濯新豐塵
會當鳥爪擘麟脯海上一笑三千春
題馬致遠清溪曉渡圖
今晨高卧不出戶歲晏黃塵九逵霧美人遠别索題詩
眼明見此清溪渡溪傍秀林昨夜雨落花一寸無行路
歌闌桃葉人斷腸艇艇招招過溪去紅日青霞半晦明
白雲碧嶂相吞吐詩成君别我亦歸此景宛是經行處
舟中順風縱筆呈王子懋縣尹趙德明知事
行舟難逄萬里風同舟難逄兩詩翁長風駕舟似走馬
詩翁飲酒如長虹三年落魄瓊花月去年躡蹀金臺雪
美人一笑舞羅衣酒上貂裘雪花熱漳河歸來二月春
河頭柳色黃金新玉漿浮盌瀉碧酒銀尺出網跳鮮鱗
平原蒼莽生晚靄上黨飛狐落天外詩成舉酒須飲之
君看漳河走東海
倦繡篇為雲中吕遵義作
蘼蕪葉暗江雲暖翡翠单飛怨春晚陳女多情玉鏡分
陸郎薄倖斑騅遠寶鴨團爐百和香錦鴛方褥五文章
隂隂垂柳籠書幌點點飛花落繡牀雙鸞欲寄金龜倩
燕月吳雲不相見柔腸萬轉逐迴文亂緒千條縈弱線
女貞枝上燕雙棲夜合花前思欲迷停針默默無人會
但覺春山兩葉低曉嘶繡勒門前路夜炙銀燈帳中語
指點香茸舊唾痕見妾朝朝斷腸處
閩關水吟
閩關之水來隴頭排山下與閩溪流閩關送客東南走
直到嵩溪始分手客居溪上雲幾重烏啼月出門前松
天風吹雲數千里飄飄直度長江水清淮浩蕩連黃河
碧草滿地黃雲多夢中長記關山路隴水潺潺似人語
覺來有書不得將海潮不上嵩溪陽平原春晩生芳草
杜鵑聲裏令人老行人歸來動十年潺湲隴水聲依然
安得湘弦寫嗚咽彈作相思怨明月
題楊子第八港韓氏十景卷
白雪趙君詩句好三年不見心懆懆清晨小卷到我前
萬里江天淨如掃揚州城高雲氣秋八公騎鶴時下遊
焦山丹井夜光歇鐘聲曉入江南洲埋輪人去英雄泣
至今忠憤春潮急枉渚維舟竟日横行人喚渡移時立
絲絲垂柳鬱金黃渺渺流輝組練長殘陽欲没明月出
神山二點青螺光港口歸帆如鳥翥雪暗江村不知處
浦寒蓑白一漁歸沙淨江清羣雁聚金山山前揚子津
舟中來往逐風塵江靈絶景閟之久持似瀟湘江畔人
草堂無貲髮欲白我與趙子俱為客起來書罷十景圖
目送飛鷗下江碧
題牧牛圖
返照在高樹歸牛度層坡一犢牟然赴其母老㹀反顧
情何多牧兒見之亦心惻人間母子當如何日暮倚門
烏尾訛
分題蕪城煙雨送吳原晳教諭
蕪城路年去年來自煙雨冉冉春濃濕燕絲濛濛曉暗
迷鶯樹鮑昭愁絶未歸來為畫當年斷腸賦登高悵望
正思君帆影微茫又東去
題米元暉山水
高堂曉起山水入古色慘淡神靈集望中冥冥雲氣深
祗恐春衣坐來濕江風吹雨百花飛早晚持竿吾得歸
身在江南圖畫裏令人却憶米元暉
江南曲
平原萬里莽空闊山過長江翠如潑樓臺高下垂柳隂
絲管啁啾亂花發北人却愛江南春穹碑城外如魚鱗
青山江上何曾老曾見南人是北人
題日本僧雲山千里圖
天東日出天西入萬里虬鱗散原隰日東之僧渡海來
袖裏江山雲氣濕願乘雲氣朝帝鄉大千世界觀毫芒
却騎黃鵠過三島别後扶桑枝葉老
林志尹秋江漁父圖
江風搖柳雲冥冥小漕釣歸潮滿汀賣魚得錢共秋酌
白酒船頭青瓦瓶樵青勸酒溪童舞擊甌唱歌無曲譜
船前野鴨莫驚飛我有竹弓不射汝
喜丁仲容徵君至
題詩苦憶城南郭喜見歸來鶴姓丁䨇鬢野風吹汝白
一燈江雨向人青志士長嗟靈夀杖史官獨失少微星
瓊花照眼春無頼明日酌君雙玉瓶
送帖僉憲赴山北
大寧城郭枕江雄前代豪華在眼中山外貔貅閒夜月
海東鷹隼待秋風天圍松嶺雲垂幕霜下金源水若空
益訪民風上天子勿忘家世是元功
題劉商觀奕圖
松風冉冉羽衣輕石上談棋笑語清樵客豈知人世換
山童遥指海塵生碧桃開盡又春去白鶴歸來空月明
一著山中猶未了人間流落不勝情
題廣陵李使君園
最愛燕山李使君名園草木有清芬竹光夕度淮南月
松色秋連海上雲九日登臨來此地百年忠厚見斯文
酒闌懷我幽棲處松樹蒼蒼猿夜聞
九日與王伯純登蜀崗
帝子樓前紫翠分廣陵秋色起氤氲泉涵巴蜀千年月
樹入荆吳萬里雲宋玉登臨仍送客魏牟流落豈忘君
明年五岳予真往子有音書當遠聞
横陽草堂次謝疉山韻
迤邐中州二水回參差傑閣五雲開銀鈎透壁詩人去
鐡笛裂巖仙客來竹度蟬風凉白帢松翻鶴露瀉清杯
何時夜半梅花月溪上吟篷帶雪推
嚴子陵釣臺
故人巳乘赤龍去君獨羊裘釣月明魯國高名懸宇宙
漢家小吏待公卿天回御榻星辰動人去空臺山水清
我欲長竿數千尺坐來東海看潮生
夜泊獨柳次韻王尹子懋
霽月中天頫絳河黃流滿地漾金波荒陂野火兼漁火
短棹吳歌雜楚歌去雁巳連家信杳閒鷗豈識客愁多
江南二月花如海獨負歸期奈爾何
送僧遊杭
銅駞夜泣苔花冷銀雁秋飛寶氣消曾共殘僧披舊跡
尚憐故老話前朝衲隨猿掛雲生樹杯趁鷗還月上潮
師去新詩如見寄白沙翠篠赤欄橋
高郵
長陂雲氣滿淮東下隠蛟龍萬仞宫湖岸樓臺連海上
水田秔稻似吳中古藤酒醒春風在甓社珠寒夜月空
四海昇平誰樂隠賣魚村畔見南翁
登閩關
獨步青雲最上梯八閩如井眼中低泉鳴萬鼓動哀壑
山飲雙虹垂遠溪家近尚無鴻雁信客愁仍有鷓鴣啼
書生未老疎狂意更欲崑崙散馬蹄
廣陵岳廟登瀛橋同成居竹賦
橋下波光綠染苔橋前岳色翠成堆鶴歸華表空中語
鼇負神洲海上來瓊佩曉趨雲路響琪花秋傍石闌開
唐家學士今何在勸爾仙人酒一杯
送劉子昭歸杭省親
白魚青笋江南好君去湖山知幾重潮長河船四五尺
烏啼門巷兩三松笑予霜點秋來鬢極目雲飛海上峰
巳把行藏付漁釣尚煩書信到疎慵
同王趙二明府岸行裏河濱
御河行盡一千里望入青齊樹際天野水飛鷗魚舍外
關山歸雁客帆前月明野氣浮層浪風動川光漾細煙
客裏未能疎酒醆春來聊復費詩篇
吳門懷古
曾見吳王歌舞時遺臺廢苑不勝悲春風雁啑菰蒲葉
夜月烏啼楊柳枝有客買舟尋范蠡無人穿塚近要離
館娃宫外繁花發遊女長歌白紵詞
封川縣次韻典簿牛士良
記取今年重九日封川水驛掛帆過秋風嶺外黃花少
暮雨樽前白髮多起接野僧談梵典卧聽溪子和蠻歌
少游欵叚成何事畢竟男兒是伏波
烏巖灘馬伏波祠
烏巖江上古祠宫傳是南征矍鑠翁丹荔黃蕉長盛祭
綠沈金鎻尚英風灘聲夜帶軍聲壯嵐氣秋隨劒氣空
莫羨少游鄉里好封侯廟食丈夫雄
渡江
幾載途中月窺愁酒半酣送人楊柳色今日是江南
和巴延明善韻
憶踏江南雪看梅領好春酒醒燕月白惆悵未歸人
題小景
雀啅江頭秋稻花顛風吹柳一行斜漁舟細雨獨歸去
白石滄江何處家
書所見
浦外青山浪作堆淡雲將雨過秋來停舟荻岸西風裏
閒愛野花無數開
次翰林都事拜珠春日見寄韻
日高睡起小忩明飛絮遊絲弄晝晴忽憶金河年少夢
柳隂騎馬聽流鶯
蘇公赤壁
赤壁江寒葉漸稀黃泥坂静露斜飛洞簫聲裏當時月
應照千年化鶴歸
棠棃幽鳥
揚州舊夢隔天涯曾醉春風阿那家幽鳥豈知人事恨
依然啼上野棠花
東昌
暖日初抽宿麥芽東風吹草綠平沙江南老却春多少
二月東昌見杏花
玉山縣店見壁間黃山林獻可詩次韻
淮水風高雁影微澄江潮細鯉魚稀客愁正怯江東雨
花落青林聞秭歸
科舉以滯選法報罷書懷
竹實離離紫海春高飛鸞鳳出風塵哀鴻不作青冥想
空向江湖怨弋人
遇故人胡居敬臨江府送至新淦
蚤逐浮榮老未歸便歸生事巳全非人生只合藏名姓
白首青山一布衣
石倉歴代詩選卷二百八十二
