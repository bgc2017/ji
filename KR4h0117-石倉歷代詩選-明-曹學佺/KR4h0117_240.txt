石倉歴代詩選卷二百四十
明曹學佺編
元詩十
薩都拉
早發黃河即事
晨牽大河上曙色滿船頭依依樹林出慘慘煙霧收村
墟雜雞犬門巷出羊牛炊煙動茅屋秋稻上壠丘嘗新
未及試官租急徵求兩河水平堤夜有盗賊憂長安里
中兒生長不識愁朝馳五花驄暮脱千金裘鬭雞五坊
市酣歌最高樓繡被夜中酒玉人坐更籌豈知農家子
力穡望有秋短褐長不完糲食長不周醜婦有子女鳴
機事耕疇上以充國賦下以祀松楸去年築河防驅夫
如驅囚人家廢耕織嗷嗷齊東州飢餓半欲死驅之長
河流河源天上來趨下性所由古人善隄備鄙夫無良
謀我歌兩岸曲庶達公與侯凄風振枯槁短髮凉颼颼
度閩關
曉度分水嶺身在雲霧中手如天上捫聲落山下風雷
霆走澗壑神人過虚空傾刻開萬象赤烏飛嶺東白雲
下千峯盡入懷袖裏振衣度閩關灑作山下水仰登天
有梯俯視井無底古來守關人盡作山下鬼寒食百草
青春風吹不起
溪行兩岸皆芙蓉桂花余喜遂賦此詩
芙蓉發蓓蕾桂樹花爛斑中秋前日過客子未出關香
生桂樹叢岸下芙蓉葉花以寄遠人葉以作書帖何日
棹船還桂樹芙蓉間船頭聽我夜吹笛吹起月輪昇東
山
宿烏石驛
雲起烏石峯雨灑紫溪嶺孤館如山深愁人覺宵永燈
花剪復開風竹亂不整清晨度閩關南斗落衣領好作
度關詩點筆題石筍
石上晩酌天章臺
晩凉上烏石置酒天章臺日夕下山去海風吹月來豪
氣吐千丈朗吟動三台白露瀉仙掌銀河瀉金杯誰識
芙蓉仙飛身在蓬萊
題汀州丁三溪知事卷
三溪會汀州上有仙人居乃是丁令威玉珮搖瓊琚高
秋下風露水清暎芙蕖華表慣聞鶴小船閒釣魚鑑湖
風半曲賀老竟何如
夜興
千峰走晴雷風力吹邊雨層雲不成隂殘霞如敗堵山
深日易暝孤館問誰主燈花翳復明落葉聲可數獨立
眇相親廚人夜深語
題焦山方丈壁
江風入霜林寒葉下疎雨蕭蕭復蕭蕭可聽不可數山
僧亦好奇呼童掃行路到處覺秋聲肩輿入山去
送吳寅甫之揚州
青楊吹白花銀魚跳碧藻落日上江船二月淮南道渺
渺春水涯悠悠雲樹杪安得快并刀江頭剪芳草
秋日病起池上
顧兹林塘幽消此閒日永飄風辭萍蹤落葉散魚影天
池風露凉秋深藕花冷有懷無與言獨立心自省
寄朱舜咨王伯循
木落淮南秋蘭橈泊汀渚把酒三人同江亭看飛雨雨
過江色浮妙景發天趨歴歴江南山一一青可數
其二
微茫揚子橋細雨濕秋色小艇載吳姬搖搖語相接風
起布帆高一往不可得夜宿廣陵城吹簫照明月
其三
霜高木葉空江清水花淨離懷江水深楚女晩粧靚按
指聽歌聲點筯行酒令白露滿衣裳迥野垂斗柄
宿臺山寺絶頂
江白潮巳來山黑月未出樹梢一燈明雲房人獨宿近
水星動搖河漢下垂屋四月夜深寒繁露在脩竹
望鼓山
鼓山起千仞迺是東海垠蛟龍穴其下霹靂翻海門高
深雲濤湧日夜雪浪奔何當臨絶頂俯視浴日盆
題茶陽驛飛亭
白雲飛出山怒擘蒼崖裂幽林濕晴雲絶壁灑飛雪萬
折入滄海龍宫水晶闕簸蕩弄珠人冰簾掛寒月
將至大横驛舍舟乘輿暮行
山行日已暮肩輿度林薄凉飇凄以清松子當面落千
山月崔巍萬葉雨蕭索昨夜棹歌行頗憶溪上樂
聞秋蛩有懷
秋蛩集草樹凄然一何繁行子在遠道豈不思故園禾
稻上丘壠鳥雀知欣喧田園可終老軒冕寧足言
白雲塔
使君抑何忙寧不思故山茫茫天壤間鳥倦猶知還石
田紫芝老茶竈碧蘚斑胡不賦歸來分子屋半間
望武夷
溪行望武夷峭壁何嶄絶赤霞亂不收大化元氣泄下
有萬年松上有太古雪祇恐月明中鐡笛吹巖裂
宿武夷
艤舟山水間漢祀有宫觀月挂水晶簾風吹紫霞幔雞
犬過雲間笙樂度天半傳語武夷君酒熟幸相喚
吳橋縣古河堤
迢迢古河堤隱隠若城勢古來黃河流而今作耕地都
邑變通津滄海化為塵堤長燕麥秀不見行河人
偶題清凉境界
今日清凉境明朝劒水心酒堪消客况泉可洗塵襟佛
古荒苔蘚林深繁綠隂樵歌山路晩餘興付歸禽
送石民瞻吳江訪友
老友之江去吳江興味高一樽散鱸鱠四月過櫻桃矍
鑠綠玉杖風流白紵袍西窗故人夜應是動揮毫
鍾山曉行
樓閣龍雲氣蒼茫第幾峰長風萬松雨落月半山鐘石
磴盤空險僧廊落葉重吾皇曾駐蹕千古說蟠龍
寄舍弟天與
鴻雁飛南北關河隔弟兄水通鄖子國舟泊漢陽城落
木風霜下高秋鼓角清故人如有意為我道鄉情
送景南上人歸江西
登高傷遠别鴻雁幾行飛萬水江頭落一僧船上歸故
山秋嶂遠殘日晩鐘微亦有同袍者多應候竹扉
偕趙逢吉避暑石頭城日暮余歸逢吉留宿山
中次日寄逢吉并長老珪白巖
竹下一僧坐城頭獨客還星河下平地風露滿空山犬
吠松林外燈明石壁間故人借禪榻心共白雲閒
秋日雨中登石城訪長老珪白巖不遇
石頭城上去紅葉雨紛紛半日不見路四山都是雲魚
龍隨水上鐘磬隔江聞遥憶南庄叟天寒補衲裙
寄御史王伯循
曠達王夫子才高早避名昨離建業水今住廣陵城有
酒從人飲無田藉筆耕竹西燈火夜誰識繡衣行
錄囚河間還司送憲使韓仲宣調山東
尚想分司日人生類轉蓬同行三伏盡此别幾時逢雪
竇泉花白霜林柿葉紅山東好風景少駐莫匆匆
立秋日登烏石山和揚子承
海國山四圍繁華坐消歇樓觀沈夕陽鴻雁下秋色水
邊無麗人石上多古刻感此暮歸遲秋露滿山白
過采石驛
客路青山外鄉心落照邊輕嵐浮野樹凉雨過淮天水
調誰家笛江帆何處船蛾眉臺上月今夜照孤眠
寄王御史
御史傳天語飛霜到海垠浙江潮似雪閩土臘如春孤
客見明月亂山愁美人何時動歸興家有白頭親
送管元帥南征
楚帆風一葉此去幾時還日暮漢江碧雨晴湘竹斑邊
聲連草木野色動荆蠻决策平徭後歸心北固山
鍾山遇風雨
城市多驄馬清遊有幾人山靈飛白雨朝士說紅塵雲
起鐘樓暝桃開野寺春上人歸太晚法席為誰賓
元統乙亥余錄囚至滄州坐清風樓
晉代繁華地如今有此樓暮雲連海溆明月滿滄洲歸
鳥如雲過飛星拂瓦流城南秋水盡寂寞採蓮舟
宿大横驛
燈火明沙渡牛羊過水西村舂千澗落野店四山齊桂
樹偏宜月人家盡向溪秋蟾莫相惱惟聽度關雞
遊梅仙山和唐人韻
城郭千峰合仙凡一水分顛崖懸鳥道亂石聚羊羣苔
井分丹水茶爐煮白雲肩輿萬松嶺有客訪梅君
絶頂尋仙跡寒泉照病容栖鸞多種竹愛鶴緩移松丹
藥人來乞山粳手自舂秋深霜葉滿麋鹿日相逢
仙人不可見借鶴過仙家夜臥千峰月朝飱五色霞祠
空風掃葉人去鹿銜花歸隠知何日分爐學煉砂
平川幽居
深隠雲林静何須負郭田圖書從塞屋雞犬亦登僊釀
酒尋仙术脩琴借藥錢閒過武夷洞来上釣魚船
次王御史韻
江城連日雪騎馬欲何之老樹昏鴉集寒塘落雁遲松
窗燈下酒竹屋夜深碁寄語王公子幽棲或可期
焦桐
憐爾抱竒質無香巳自焚材高初偶得音古更誰聞天
海空遺操冰霜見裂紋中官方煮鶴終得舍夫君
塵鏡
古鏡色如墨千年獨此留玉臺蟲網暗珠匣土花浮莫
笑塵埃滿曾令鬼魅愁蟠龍今已化雲雨夢悠悠
廢檠
不解照珠翠早同文字盟何年中路棄無復向人明雨
宿高齋夢秋吟廢館情相看幾今夕及此慨平生
斷碑
零落秋風卧何年破廟碑圖經愁莫載耆舊說頻移野
燒龜文失荒臺鳥迹疑遙知千載後拂拭轉堪悲
卧鐘
龍簴久摧折深埋柰爾何耕民誰睥睨野衲自摩娑雅
奏多年歇銘文幾字訛斜陽荆棘裏長伴舊銅駝
送人兄弟相别
送兄南浦上情思兩悠悠昆弟難為别江山總是愁櫓
聲搖夜月帆影障寒流後夜相思處嗷嗷鴻雁秋
道中漫興二首
雲氣千峰暝溪流水拍橋竹蹊泥滑滑榕樹雨瀟瀟曲
棧鉤崖角垂虹挂嶺腰山家酒初熟或事借椰瓢
綠樹鶯啼盡山紅暎碧蘿一年春事了四月雨聲多閩
海夏無暑山田晩種禾遠人千里别歸思欲如何
鸚鵡曲題楊妃繡枕
水晶簾垂宫晝長六曲屛風圍繡牀美人春睡苦不足
夢隨飛燕遊昭陽覺來粉汗濕香臉一線新紅枕㾗淺
三十六宫在眼前五色香雲隨指轉牙牀端坐楊太真
雲冠霞珮絳色裙雙成小玉盡宫樣繡衣烏帽高將軍
雕籠七寶掛宫樹玉案銀盤看鸚鵡可憐鸚鵡解人語
不說漁陽動鼙鼓廼知禽語能戲人不知人語能殺身
亡家敗國汙天地天生尤物亦可嗔一朝艷質化塵土
堪恨堪憐千萬古香魂不逐馬塵飛猶記深閨繡房女
重簾紫霧垂洞房錦屏繡褥蘭麝香夜深酒醒換銀燭
時見楊妃在耳傍君不見轆轤未轉隋宫井慱山香爐
煙燼冷繁華一夢人不知萬事邯鄲吕公枕
華清曲題楊妃病齒
沈香亭北春晝長海棠睡起扶殘妝清歌妙舞一時静
燕語鶯啼空斷腸朱唇半啓榴房破胭脂紅注珍珠顆一
點春酸入瓢犀雪色鮫綃濕香唾九華帳裏薰蘭烟玉
肱曲枕珊瑚偏紫釵半脱翠蛾歛龍髯天子空垂涎妾
身雖侍君王側別有閒情向誰說斷腸塞上錦綳兒萬
恨千愁言不得城都遥望新荔枝金盤朱實甘如飴紅
塵一騎不成笑病中風味心自知君不聞華清宮一齒
作楚藏禍根又不聞馬嵬坡滿身濺血未足多漁陽他
日鼙鼓動始覺開元天下痛雲臺不見漢功臣三十六
牙何足用
過居庸關
居庸關山蒼蒼關南暑多關北凉天門曉開虎豹臥石
鼓晝擊雲雷張關門鑄鐵半空倚古來幾度壯士死草
根白骨棄不收冷雨隂風泣山鬼道傍老翁八十餘短
衣白髮扶犂鋤路人立馬問前事猶能歴歴言丘墟夜
來鋤豆得戈鐵雨蝕風吹失顔色鐵腥惟帶土花青猶
是將軍戰時血前年人復鐵作門貔貅萬竈如雲屯生
存有功掛玉印死者誰復招孤魂居庸關何崢嶸上天
胡不呼六丁驅之海外休甲兵男耕女織天下平千古
萬古無戰爭
寒夜聞角
野人卧病不得眠嗚嗚畫角聲凄然黃雲隔斷塞北月
白雁呌破江南煙山城地冷廹歲暮野梅雪落溪風顚
長門美人怨春老新豐還惜少年好夜深悲壯聲搖天
萬瓦月白霜華鮮野人一夜夢入塞走馬手提鐵節鞭
髑髏飲酒雪一丈壯士起舞氊帳前五更夢醒氣如虎
將軍何人知在邊
過桐君山
桐山峩峩桐水清仙人不住芙蓉城山頭笑指梧桐青
至今山水俱得名丹光夜照江水赤赤浪神魚夜飛出
碧桃花下覓神仙白日山中遇樵牧江深谷響山有靈
東山人喚西山應漁人誤入水簾洞石崖倒挂丹崖藤
祠荒路斷行人少石上清風長瑶草月明黃鶴飛渡江
仙人一去梧桐老
夜泊釣臺
雙崖屹立幾千仞下有一葉之孤舟繁星亂垂光燁燁
長藤古木風颼颼荒祠幽黑山鬼集怪石如人水邊立
錦峰繡嶺雲氣深萬壑千巖露華滴山僧對語夜未央
不知風露滿衣裳喚船振錫渡江去林暝無由歸上方
高寒宇宙無人語亂石灘聲灑飛雨欲從嚴子借羊裘
坐待船頭山月吐
題壽監司所藏美人織錦圖
卷中織錦秦川女大姬啞啞弄機杼小姬織倦何所思
簾幕無人燕雙語成都花發江水春門前馬嘶車轔轔
髻雲垂珥看欲墮蛾眉八字畫不伸行人一去無消息
冰蠶吐絲未成色柔腸九曲細于絲萬縷春愁政如織
綺窗睡起聞早鶯西樓月落金盆傾暖霞拂地海棠曉
香雪潑戶棃花晴日長春院機聲動梭影穿花飛小鳳
水心驚起鴛鴦棲花底不成蝴蝶夢纖纖玉指柔且和
香鉤小襪裁春羅滿懷心事付流水蕩目雲錦迴青波
梅仙山行
赤星落色漢祚微端門日日腥風吹咸陽秋色壓宫樹
金人夜泣銅駝悲先生袖疏探虎窟漢鼎猶堪支一足
九重煙霧似海深門外何人知慟哭賊莽白日升高臺
玉璽堕地聲如雷周公揖讓孺子戲絳袍將軍何日來
塵飛滄海風擲瓦去國身輕快如馬一聲鐵笛度閩關
山月溪風共瀟灑龍爭虎鬭耳不聞長嘯袖拂松枝雲
夜鐺白石煮秋雨玉佩赤錦飄霞裙先生一去幾千載
尚有當年遺跡在藥爐寂寞秋草深丹井水落莓苔侵
悵望林巒顔色好翩翩白鶴重過臨
補關歌
錢塘風雨三日急古銅夜光飛霹靂是知神物出人間
猶帶吳宫土花碧玉橋素練懸銀河支機女兒飛鳳梭
蝦鬚風軟亂纖影春水日晴生潮波破窗冷硯留不得
零落江南酒家客狂歌索酒仰面歇誤擊紅籌唾壺裂
何人進入蓬萊宫銀屏碧幕珠簾重此生補闕亦何用
玉龍瀉水流芙蓉
西樓别寄閩憲諸公
八月八日溪上别溪上採旗紅獵獵離情已逐渡江雲
邊草連天剪秋色玉驄金虎諸大夫欲別不别留斯須
沙明淺渚白鳥下酒盡落日青山孤丈夫有淚不須灑
去客挂帆君上馬悠悠回首各東西惟見西溪捕魚者
閩關一片月太行一片雲雁書遠寄隔山嶽雲飛月明
多憶君
送友人之金陵
陳郎買舟上金陵寒江水落風浪小飛帆遠挂蔣山青
空城畫角秦淮曉白門酒美共濃城吳姬喚客客不行
樓中子弟盡少年玉奴行酒吹鸞笙陳郎不聽黃金縷
朝走東吳暮走楚半生落魄一故袍感慨長歌弔千古
六朝遺跡生暮煙故家荒塜迷花鈿鳳凰臺上醉李白
何人知子囊無錢
題江鄉秋晩圖
沙頭潮下秋水枯雲山落日雲模糊草堂遠近路長驅
蕭蕭行李行人孤蹇驢渡橋歸思急村南村北天秋色
何者相呼雞犬聲山前山後煙樹立江風水面吹殘莎
打魚小艇如飛梭何人盪槳立船尾釣叟船頭腰半駝
小李將軍不可作粉壁流傳愁剝落石門守者猶好竒
拄杖㪣門索新䟦京口綠髮參軍郎見君此畫心即降
攜家便欲上船去買魚煮酒揚子江
南臺月
江南江上逢中秋城南石梁初截流長虹一道貫秋色
中分百里江南州殘露消盡魚尾黑金蛇翻動三江白
金輪漾出碧玻璃照見釣龍臺上客臺中之客懷古心
黃河太華三登臨今年携月醉臺畔越山越水為月吟
無諸城裏人如海無諸故塜埋殘靄釣龍臺上草離離
龍去臺空三十載昔龍已去江悠悠今龍雖在人未求
懷珠豈立此臺下要上黃金臺上鈎乾坤四顧渺空闊
詩書元氣行勃勃合沙古䜟此其時天下英雄求一决
南臺月照男兒面豈照男兒心與肝燕山買駿金萬斛
萬里西風一劒寒
征婦怨
有柳切勿栽長亭有女切勿歸征人長亭楊柳自春色
歲歲年年送行客一朝羽檄風吹煙征人遠戍居寒邊
鱗鱗車馬去如箭錦衾繡枕難留戀黃昏寂寞守長門
花落無心理針線新愁暗恨人不知欲語不語顰雙眉
妾身非無淚有淚空自垂雲山煙水隔吳越望君不見
心愁絶夢魂暗逐蝴蝶飛覺來羞對窗前月窗前月色
照人寒遲遲鐘鼓夜未闌燈闌有恨花不結粧臺塵慘
淚斑斑半生偶得一錦字道是前年戰時苦一朝血杵
煙藪除腰間斜掛三珠虎妾心自喜還自驚門前忽聞
凱歌聲錦衣繡服歸故里不記昔日别離情别離之情
幾青草鏡裏容顔為君老黃金白璧買嬌娥洞房只道
新人好
題畫馬圖
漢水揚波洗龍骨房星堕地天馬出四蹄蹀躞若流星
兩耳尖脩如削竹天閑十二連青雲生長出入黃金門
鼓鬃振尾恣偃仰食粟何以酬主恩豈堪碌碌同凡馬
長鳴噴沫奚官怕入為君王駕鼓車出與將軍静邊野
要令四海無戰爭千古萬古歌太平
楊花曲
燕京女兒十六七顔如花紅眼如漆蘭香滿路馬蹄飛
窄袖籠鞭嬌欲滴春風淡蕩搖春心金箏銀燭高堂深
繡裳不暖錦鴛夢紫煙紅霧天沈沈芳年誰惜去如水
春困着人倦梳洗夜來小雨濕天街滿院楊花飛不起
海棠曲
内家楚楚諸王孫白馬金鞍耀日暄樽前細樂耳厭聞
世上閒愁如緒棼宫錦裁成五色雲真珠蹙就雙龍紋
衣裳光彩照暮春紅靴着地輕無塵翠樓珠箔玉鈎掛
腸斷纖腰舞一把海裳花底晝聞鶯太液池邊春洗馬
千枝萬枝桃杏紅花枝飄香薰酒中歸來月落酒未醒
有詔早入明光宫
蘭臯曲
溪水潤蘭長幽芳春溪露滴蘭葉光美人日暮採蘭去
風吹露濕芙蓉裳芙蓉為裳蘭結佩玉立亭亭臨水際
天寒袖薄人不識疎雨蘭苕鳴翡翠幽蘭日日吹古香
美人不來溪水長
鞦韆謠
寒梅零落春雪灑蕭娘腰瘦無一把淡黃楊柳未成隂
何日已繫青驄馬畫樓深處迎春歸鞦韆影裏紅杏肥
濛濛花氣濕人面東風吹冷輕羅衣衣上粉珠流不歇
暗解翠裙花下摺殷勤莫遣燕子知會向人間報風月
江南樂
江南樂春水虹橋滿城郭出門不用金馬路門前花船
如畫閣綠紗窗虚鎻春霧隔窗蛾眉秋水活翡翠冠高
羅袖闊楚舞吳歌勸郎酌紫竹瑶絲相間作船頭柳花
如雪落船尾綵旗風綽綽秉燭夜遊隨意足人生無如
江南樂
江南怨
江南怨生男遠遊生女賤十三畫得蛾眉成十五新籹
識郎面識郎一面恩猶淺千金買官遊不轉郎家水田
跨州縣大船小船過淮甸買官未得不肯歸那惜韶華
去如箭楊花簾幕飛乳燕疎雨梧桐閉深院人生無如
江南怨
江南春次前韻
江南四月春已無黃酒白酪紅櫻珠吳姬小醉弄絃索
十指春雪如凝酥池塘過雨春波漲風捲楊花落蛛網
翠眉新婦歌春愁白馬少年歸日晚遊魚水淺出短蒲
誰家銀箭飛金壺日長睡起翠隂午簾外忽過流鶯孤
為九江方士高賦
匡廬山中有佳士讀書結屋巢雲松碧窗夜影紫翠動
落日照見香爐峯窺燈夜壁山鬼過采蘭朝徑仙人逢
危簷堕雪聽風竹古寺隔嶺聞煙鐘每思幽絶動歸興
歲晚落葉迷行蹤扁舟何日過湖口分我半壁嬌芙蓉
越溪曲
越溪春水清見底石罅銀魚搖短尾船頭紫翠動清波
俯看雲山溪水裏誰家越女木蘭橈髻雲堕耳溪風高
採蓮日暮露華重手滴溪水成葡萄盈盈隔水共誰語
家在越溪溪上住蛾眉新月破黃昏雙櫓如飛剪波去
紫溪道中
三月晦日春欲還深林百鳥鳴間關綠雲迷合紫溪嶺
白雲遙掛烏石山山高雨落不到地萬壑千巖灑飛翠
遠人送春千里歸風送籃輿野花堕問關咫尺上青霄
海上三山路不遥地僻題詩公事少芙蓉帳裏紫雲飄
雲際興感
昨日登芝峯兹晨陟雲嶺俯視城中居萬瓦落深井風
露灑落生秋寒飛泉落澗聲潺湲筍輿軋軋度脩竹石
闌曲曲躋層巒層巒絶頂天尺五我欲排雲擊天鼓九
關虎豹不須驚吐膽開心見天語天鼓不可擊天門何
日開請君聽我紫芝曲手招白雲歸去來
繡鞋
羅裙習習春風輕蓮花帖帖秋水擎雙尖不露行復顧
猶恐人窺針線情繅雲隱暎籠新月花影依稀襯香頰
彩鳳欲翔雙顧飛鴛鴦漫語愁舟裂落紅濕透胭脂膩
半幅凌波剪秋水莫教踏破浣溪沙濕重東風擡不起
春别
花氣壓簾愁不掃細雨粼粼長芳草玉釵燕尾剪春寒
坐惜流年鏡中老東風吹柳人不知春嬌滿眼顰雙眉
吳松錦字夢中得曉來月落聞烏啼南園日暖芙蓉醉
香霧薰人海棠睡朱門小立蹴金蓮落紅起作離人淚
題二宫人琴壺圖
行雲留影雪弄香藕絲翠織芙蓉裳春風拂拂蘭蕙芳
金殿不鎻雙鴛鴦冰絃素手彈鳳凰玉壺投矢聲玎璫
花落無人春寂寞侍女空抱琵琶泣誰知絶代有佳人
不解傾城與傾國笙歌别院留春住嬋娟千古蛾眉妬
却笑長門閉阿嬌黃金好買相如賦
過桐廬
桐廬山水天下清洪濤拍岸山圍城桐君已乘丹鳳去
世間草木誰知情落日搖紅魚尾赤江上潮迴沙嘴立
三三兩兩野人家半住漁村半樵牧盡抛章甫求仙靈
松間黃鶴喚不應阻風三日看山色平生慣識枯枝藤
碧桃海上開多少幾度春風長瑶草白雲滿地不歸來
石爛松枯天地老
過嘉興
三山雲海幾千里十幅蒲帆掛秋水吳中過客莫思家
江南畫船如屋裏蘆芽短短穿碧沙船頭鯉魚吹浪花
吳姬蕩槳入城去細雨小寒生淺莎我歌水調無人續
江上月凉吹紫竹春風一曲鷓鴣詞花落鶯啼滿城綠
走筆贈燕孟初
别君金陵城遇君錢塘驛落魄江湖懶折腰笑傲公侯
但長揖柳花吹香撲酒缸酒波灧灧如春江西湖天鏡
碧堕地吳山蛾眉春入窗平生豪氣如虹吐餘子紛紛
何足數驛亭把酒歌别離醉聽江潮鳴萬鼓
偕卞敬之遊吳山駝峰紫陽洞
天風吹我登駝峰大山小山石玲瓏頳霞日射紅瑪瑙
白露夜滴青芙蓉飄颻雲氣穿石屋石上凉風吹紫竹
掛冠何日賦歸來掃石篝燈洞中宿
芙蓉曲柬善狀元御史索賦
秋江渺渺芙蓉香秋江女兒將斷腸絳袍春淺護雲暖
翠袖日暮迎風凉鯨魚風起江波白霜落洞庭飛木葉
蕩舟何處採蓮花愛惜芙蓉好顔色
皂林舟中
春溪野鴨肥可射幽樹深隂叫山鷓遠人三月酒船過
柳絮飛時杏花謝行行水竹上雲林往往人家或僧舍
小官便欲賦歸來何處買山錢可借
江上聞笛
江上何人吹玉笛水冷沙寒龍夜泣鮫人水底織冰綃
灑淚行珠明月高銀河淡淡月茫茫雁奴打更沙溆傍
更深繡被夜寒重明月梅花滿地霜
御史李公藝
凉風吹動梧桐葉瀉下冷泠露華白樂陵臺上悄無人
獨倚梧桐看秋月月高當午桐隂直不覺衣沾露華濕
此昨却憶金陵人酒醒江樓聽吹笛
連夜雨晴
石榴花紅細雨白江南四月天氣凉須臾雲散忽晴色
滿院花樹生幽香幽人抱病無可語日出南窗看晴雨
小兒造化多娛人世上俗子徒勞神
次韻休上見寄
山深樹密鳴鴉肥山人得句多清竒深沈竹院山日静
焚香自禮天人師門前雨過巖花活凉風蕭蕭袖衣薄
狂鄰卧病在江城懷抱思君空作惡
夜坐贈秀才
青原故人貧且窮燕山野客疲復聾擁爐不覺殘火白
開窗忽見月明東乃知清景不可得得詩一笑衰顏紅
夜深吹燭且睡去樓外落雁呼霜風
春遊太真觀
東風惱人如着酒曉鶯啼斷門前柳青山忽然契我懷
飛上玄都十星斗綠雲弄雨小立久幾片落花春在手
遼東白鶴胡不歸松下丹鉛老霜臼
京口夜坐
鐵甕城頭刻漏遲凉霜如雪撲簾飛雁聲堕地夢迴枕
月色滿城人搗衣塞北將軍猶索戰江南遊子苦思歸
呼鷹腰箭從圍獵苜蓿秋深馬正肥
登金山雄跨亭
朱欄六曲倚高秋元氣茫茫日夜浮客去客來天地老
潮生潮落古今愁疎鐘水國前朝寺落日海門何處舟
更擬黃昏盡餘興却從燈火望揚州
寄賀天竺長老訴笑隱召住大龍翔集慶寺
東南隠者人不識一日才名動九重地濕厭看天竺雨
月明來聽景陽鐘衲衣香暖留春麝石鉢雲寒臥夜龍
何日相從倍杖履秋風江上採芙蓉
高郵城樓曉望
城上高樓城下湖城頭畫角曉嗚嗚望中燈火明還滅
天際星河澹欲無隔水人家種楊柳帶霜鳬雁起菰蒲
短衣匹馬非吾事擬向煙波覓釣徒
和中丞伯庸馬先生贈别中丞除南臺僕馳驛
遠迓至上京中丞改除徽政以詩贈别
江南驛使路遙遙遠赴龍門看海潮桂殿且留修月斧
銀河未許度星軺隔花立馬聽更漏帶月鳴珂聽早朝
祇恐淮南春色動萬竿煙雨綠相招
寄京口鶴林寺長老即休
白頭不出城南寺枮坐蒲團笑客忙過暑葛衣從破碎
逢秋竹院愈荒凉空山雲濕龍歸鉢古屋松低鶴到床
遙憶題詩舊遊處夜深東壁月蒼蒼
次學士盧疎齋題贈句容唐别駕
疎齋落落謫仙才句曲名山數往來日讀茶經醫酒病
春從鄰舍覓花栽昔年奏對含雞舌今日登臨獨鳳臺
賴有閒居唐别駕尋詩猿鶴莫驚猜
送僉事王君實之淮東
使君臘月揚州去東閣梅開雪壓枝淮上有官皆避馬
竹西無處不題詩春風楊柳平山路夜月瓊花后土祠
從此公餘多勝覽好傳佳句遠人知
贈吳山紫陽菴女道士(并引)
武林吳山紫陽菴淛民有丁姓者棄俗為全真
一日忽召其妻入山書詩四句云懶散六十三
妙用無人識順逆兩俱忘虚空鎮常寂坐抱一
膝而逝俗謂之騎鶴化其妻束髮簪冠為女道
士奉其夫屍二十年不下山幾于得道神仙
渺茫姑不暇論其婦一節乃可尚也婦年七
十王其姓諱守素亦淛人云登覽之餘因為
賦詩
不見遼東丁令威舊遊城郭昔人非鏡中春去青鸞老
華表山空白鶴歸石竹淚乾斑雨在玉簫聲斷綵雲飛
洞門花落無人迹獨坐蒼苔補道衣
層樓
廣寒世界夜迢迢醉拍欄干酒易消河漢入樓天不雨
江風吹月海初潮影搖翠幕金蓮炬夢斷凉雲碧玉簫
休唱後庭舊時曲六朝宫殿草瀟瀟
贈學古澹上人
瘦影相随九節笻同袍無處覓行蹤遠看天目山中寺
来聽石頭城裡鐘洗鉢泉通陳井水開窗雲度蒋陵松
忽聞一夜猿啼月却憶飛来最上峯
再遊崇禧寺
野人再到城南寺臨水芙蕖次第開新酒瓦盆青暎竹
前題石壁綠封苔夕陽半嶺牛羊下秋色滿天鴻雁来
獨上新亭天地闊不須揮淚灑蓬萊
采石懷李白
夢斷金雞萬里天醉揮毫筆掃蠻箋錦袍日進酒一斗
采石江空月滿船金馬重門天似海青山荒塜夜如年
祇應風骨蛾眉妬不作天仙作水仙
登石頭
登臨未惜馬蹄遥古木秋高萬葉凋廢館尚傳陳後主
新碑猶識晉南朝年深階路埋花徑雨壊山牆出翠翹
六代興亡在何處石頭依舊打寒潮
題舒真人仙山樓觀圖
瑤花琪樹間霓旌十二朱樓接五城臺上吹簫秦弄玉
雲邊度曲許飛瓊燭流漢殿青鸞舞霞擁函關紫氣明
方丈蓬萊俱咫尺不須東望問長生
次韻寄茅山張伯雨
句曲道人門不出幾時芒屨接殷勤春晴洗藥分泉去
午睡烹茶隔竹聞山脚客行驚犬吠樹皮苔老結龍文
三層臺上月如水半夜吹簫入紫雲
送僧還江西
病僧歲晩歸何處落日空山白雁聲洗鉢欲辭揚子渡
談經多上豫章城雲深廬阜青松老風細鄱湖白浪生
更點諸方圖畫看高低遠近互縱横
卽事
枕邊漏水催更箭城下霜風動捲蘆寒夜繡簾人送酒
小樓銀燭客提壺自憐今日江南夢猶認當年柳下壚
凖擬上元燈火夜扁舟載酒下姑蘇
招隠首山分韻得生字
龍飛鳳隠知何處今日空餘黃鵠名千古江山圍故國
五更風雨入空城猿啼洞府暮雲合花落祠堂春草生
何日結茅向青壁抱琴支石聽泉聲
遊竹林寺
野人一過竹林寺無數竹林生白煙江左玉龍埋碧草
月明黃鶴下青田樹銜宿雨藏山鷓花落春風老杜鵑
何日來分雲半榻故人寧用買山錢
次韻二首
池塘過雨水生漪倚檻觀魚自悅怡長日似添詩有趣
故人因為病相知凉風忽過簾鉤動午箭初長刻漏移
何處榴花照人面隔牆紅過兩三枝
江南三月踏殘芳白苧衣輕樹影凉曲巷銀燈先馬去
誰家翠袖隔簾香細歌金縷鳴牙板新酒檀槽出玉漿
卧病日長思往事買舟乘興過滄浪
奉次參政繼譽王先生海南還桂林道中韻
空山幽響落林柯蠻犬呶呶吠碧蘿大庾嶺頭三月盡
鬱孤臺下幾人過檳榔雨過鳩鳴急荔薜雲深猿嘯多
幾度裁詩寄相憶江南如此柰愁何
無題
為客三年海上洲故鄕何處瘴雲稠數千里外蠻人域
十八灘頭過客舟時有山禽呼姓字或從鳥鬼作朋儔
故人珂珮周旋處紫殿風清十二樓
九華山題石潭驛
馬上行人看九華飄飄高旆倚天涯排空峭石生玄筍
落日竒峰掛赤霞仙掌九秋擎露屑天河半夜礙星槎
雲中五老應招手喚客來遊太一家
夢登高山得詩二首
登高遠望四山齊何處風流杜牧之白苧曾聽松下唱
紫簫還向月中吹野雲雨後無行跡芳草春深有斷碑
夢裏勝遊閒記得翠微高上寫烏絲
芒鞵踏破碧崔嵬夢裏清遊樂未回萬壑泉聲松下去
數行秋色雁邊來文章小杜人何在風雨重陽菊自開
山路雲深行客倦竹雞飛上獨春臺
建德道中
泉作溪流石作橋桑麻成隴接東饒雞鳴犬吠人家近
水轉峯回驛路遙虎嘯樹林風獵獵人行弓箭馬蕭蕭
多情一片吳天月夜夜相隨伴寂寥
登鳳凰臺
梧桐葉落秋風老人去臺空鳳不來梁武祗園芳草合
吳王宫殿野桃開石頭城下春如水燕子堂前雨長苔
莫問人間興廢事百年相遇且啣杯
和同舉觀志能還武昌
短衣匹馬走塵埃山川歴歴何雄哉漢陽城高鼓角動
洞庭秋水鴻雁來雪消巴蜀浪翻屋黃鶴磯下聲如雷
是時立馬夜呼渡清江苦竹聞猿哀
題半山寺
今日偶成林壑趣清幽恨未得從容龍歸石洞半山雨
潮捲天風十里松春路泥深多滑馬樓居霧重只聞鐘
荆公舊隱知何處回首蒼茫第幾重
過淮河
淮水清河水黃出門偶爾同異鄉排空捲雲若飛電随
風逐浪庸何傷東流入海殊不惡萬里同行有清濁
歲云暮矣
歲云暮矣子將焉之江南木落鴻雁飛娟娟美人淮水
涯淮水去不止相思日千里
歲將暮矣夫將焉往燕山雪花大如掌娟娟美人淮水
上淮水日夜流相思人白頭
過紫微庵訪道士二首
道士愛幽居年来一事無盆池新過雨石上種菖蒲
研硃滴露清自點太玄經盡日無人到小窗蘭葉青
過高郵射陽湖雜詠
飄蕭樹梢風淅瀝湖上雨不見打魚人菰蒲雁相語
秋風吹白波秋雨鳴敗荷平湖三十里過客感秋多
雨濕鼓聲重風勻湖面平官船南北去帆影掛新晴
霜落大湖淺漁家懸破罾此時生計别小艇賣秋菱
病中雜咏
為客家千里思歸月滿樓木犀開欲盡病裏過中秋
風葉高下落秋砧遠近聞天涯多病客倚杖看孤雲
如夢曲衷燕將軍
芙蓉花為誰好洞房昨夜將軍老將軍老去空鐵衣漆
燈照室人不歸
宫錦袍氊帳高將軍夜酌凉蒲萄蒲萄力重醉不醒美
人猶在珊瑚枕
海子頭誰家樓繡簾半捲風悠悠行人謂是將軍府將
軍不来罷歌舞
平村曲春水綠將軍獵回曾此宿將軍一去成荒丘依
舊平村春水流
朝作樂暮作樂朝暮杯盤金錯落日出欲盡東方明歡
樂未已悲哀生
雪中渡江過山飲暘簡上人房
聞說山中新潑醅野人乘興過江来小窗無處看春色
一樹梅花雪裏開
山酒吹香出小槽燈前痛飲汚青袍夜深夢醒知何處
老鶴一聲山月高
京口城南次集
野薺花開春欲盡山櫻子落雨初晴酒醒騎馬踏花去
門外綠隂無數生
雨深綠葉櫻桃肥日長青草蝴蝶飛江南三月春欲盡
白馬王孫遊不歸
憩奉真道院
落花風颺步虚聲碧草玄芝爛漫生過客不知春早晚
午窗晴日睡聞鶯
宿化閣渡口阻風
江船日午無人渡渡口人家盡曝罾却憶吳姬新壓酒
鍾山對岸是金陵
艇子渡江何日廻石頭城下浪如雷淮南春色知多少
一樹櫻桃帶雨開
題界首驛
清氣撲人湖面水幽聲到耳樹頭風人家蠶老櫻桃過
恰似淮南四月中
渡淮即事
楊花點點衝帆過燕子䨇䨇掠水飛淮上漁人閒不得
船頭對結綠蓑衣
還臺偶成
踏雪歸來過蚤春沈沈臺府隔紅塵東風吹綠青溪柳
馬上輕寒不着人
題冶城道士嵇秋山卷
不見冶城嵇道士雲深無處訪仙蹤夜聞老鶴行枯葉
知在秋山第幾重
秋詞
清夜宫車出建章紫衣小隊兩三行石闌干畔銀燈過
照見芙蓉葉上霜
送鏡中圓上人遊錢塘
西湖西畔三天竺古木蒼藤望欲迷遥憶道人禪榻夜
月高霜落聽猿啼
過贊善庵
夕陽欲下行人少落葉蕭蕭路不分脩竹萬竿秋影亂
山風吹作滿窗雲
將遊茅山先寄道士張伯雨
行騎白鹿訪茅君琪樹秋聲隔夜聞料得山中張外史
開門先掃鶴巢雲
春日鎮陽柳溪道院
城外清溪出洞門道人歸去日長曛柳花滿地無人掃
隔水遥看是白雲
過鎮陽城南觀音院
柳色暗藏溪上寺露華偏濕水邊僧門前掩映荷花滿
出水遊魚夜戲燈
黃河舟中月夜
十丈雲帆拂斗杓星槎風急浪花飄夜深露冷銀河近
卧看天孫織絳綃
阻風南露筋過羅漢寺登樓看山茶
野寺尋春酒未醒不知幾日過清明小欄干外東風急
一樹山茶落晩晴
入閩過平望驛和御史王伯循題壁
廣陵城裏别匆匆一去三山隔萬重日暮江東相寄憶
欲臨秋水剪芙蓉
釣臺夜興
仙茶旋煮桐江水坐客遥分石壁燈風露滿松山月上
夜深相對釣臺僧
早發釣臺
山頭鐘響不聞雞重露翻鴉滿樹啼艇子欲搖灘下過
月輪偏在釣臺西
石林即事
三山幕府無公事多病郎官懶出門老鶴喚回童子睡
石盆新雨長蘭孫
題屏風
海國夜凉星亂垂石林逋客未眠時滿簾月色吹輕霧
白露無聲下竹枝
閩城歲暮
嶺南春早不見雪臘月街頭聽賣花海國人家除夕近
滿城微雨濕山茶
彭城雜詠呈廉公亮僉事
亞父墳前春草齊楚王城上夕陽低黃鶯不觧興亡事
飛過海棠枝上啼
城下黃河去不回四山依舊畫屏開無人念得登臨意
獨上將軍戲馬臺
何處春風燕子樓斷碑落日古城頭畫眉人遠繁華歇
無數遠山生暮愁
歌扇搖風噀酒香舞裠斜日動鵝黃柳邊今夜孤舟發
水遠山遥空斷腸
京城立春
燕姬白馬青絲韁短衣窄袖銀鐙光御溝飲馬不回首
貪看柳花飛過牆
雪中妃子
梁王宴罷下瑶臺窄窄紅靴步雪來疑是陽和三月暮
楊花飛處牡丹開
次王叔能侍御史
龍蛇偃蹇出牆隂五色春雲態度深臺閣文章散清氣
月明山舘夜蕭森
醉起
楊柳樓心月滿牀錦屏繡褥夜生香不知門外春多少
自起移燈照海棠
衰柳
清凉亭上幾株柳霜夜凉風下夕陽依舊明年二三月
小金山上看鵝黃
過光孝寺
秋日留題翠壁層出山聊聽在山僧肩輿又上沙頭渡
隔水人家兩岸燈
黃河
斗杓照水半垂天水氣漲天如白烟南北櫓聲爭上下
月中聞鼓避官船
沛尉蔣景山沛簿趙伯顔送余别去有懷
公子將軍兩少年繡衣白馬杏花天醉中送客歸城暮
回首金溝月滿船
附廼賢詩
次韻元復初春思
凍樹回青陽羇禽競新哢喧喧人語浮稍稍春事動澄
心絶芳華小睡足幽夢夢覺天宇新朝光集飛棟
其二
遠客芳草思湛湛天外舟坐令親知疏低佪此淹留古
樹擢竒石清流滙芳洲素心諒有在胡不為兹遊
送邵元道
仲連匡世姿揮手却秦軍掩袂停白日登車抗浮雲射
書誠草草孤城死生分辭榮敦厚俗矯抗離其羣
君督漕入京請諸中書命太常議封貞惠寅二
真仙元祥因徵賦詩廟壁云
君不見瀟湘江上斑斑竹雨灑疎林淚㾗綠又不見金
谿縣裏兩嬋娟身化白金金賤復至今九疑山下大江
西窅窕祠堂依古木仙居更有杜貞娥千古清風凛相
續貞娥鬻餅東陽市厨人相挑憤囓齒提刀夜斷賊奴
頭勇烈真同丈夫子脫身竄匿來孟溪木食澗飲幽巖
棲煢煢姊妺自相保天寒愁聽哀猿啼夜雨奔流溢山
趾月黑溪深黯無底嗚呼䨇娥同溺死玉骨藤纏高樹
裏開元賢令銜餘哀築祠却傍蒼崖開悲風瀟瀟落山
葉精靈日暮猶歸來陳侯自是古靈後來作仙居民父
母銜香赤脚禱龍湫秋日甘霖起枯朽去年飛章徹九
門紫綾裁誥褒貞魂鸞車孔蓋蔽白日髣髴來謝朝家
恩男兒堂堂軀七尺忍垢含羞汙簡冊何如惠淑兩真
仙萬古千秋長廟食
錢塘留别康里丞相之會稽代祀
聖主臨軒授寶奩詞臣將命祀東南胥江潮上迎官舫
禹穴雲開擁使驂萬里兼程何敢後四方專對每多慚
千官法仗遥相送始覺皇恩似海涵
使歸
白頭萬里喜來歸小院深深過客稀睡起無題閒錦槖
春來多病怯羅衣流鶯亂蹴殘紅溜乳燕連穿散絮飛
莫道山房渾寂寞卧聽村女學鳴機
附龍從雲詩
明皇春宮按樂圖
華清宫殿春沈沈宫門楊柳垂黃金玉環新度霓裳曲
曲聲酣動君王心融融汙體生春困芙蓉露白桃花嫰
可憐飛燕在昭陽李白文章有遺恨樹頭花暖鶯啼早
滿院嬪妃總含笑門外千官進入朝三郎沈醉不知曉
漁陽回首飄胡塵花鈿委地徒霑巾
凌波曲
吳蠶入繭䨇鴛綺繡縷團花金鳳尾昔時啼豔曉粧慵
滿眼春嬌扶不起昔時解帶羅韈鬆玉尖微露生春紅
翩翩白練輕舒卷笋籜初翻宫樣軟三尺春雲入手輕
一鈎新月凌波淺象床舞罷嬌無力雁沙踏破參差跡
金蓮窄小不堪行獨倚東風玉階立
雪花曲
枯篁漠漠吹北風黃河水流凝不通大孫手持白鸞尾
掃盡琪花舞碧空崑山玉碎瓊樓裂老龍起舞驚明月
應是遊魂不覺寒醉吟紙帳春雲熱東家嬌娘厭桃李
學繡宫花鎖窗裏冷袖擎來欲細觀隔簾火氣催成水
鶴骨笛
九臯聲斷楚天秋玉頂丹砂一夕休枯朽挽回生死調
凄清吹盡古今愁魂歸遼海身如寄曲破江城月滿樓
惆悵主人三弄罷杳無消息到揚州
美人紗帶
滿眼春嬌倚繡牀玉鈎新綰藕絲長鴛鴦機上舒晴雪
翡翠簾前蹴曉霜拾翠不知羅襪潤踏花猶隔繡鞵香
幾回暗憶吹簫侣背立東風詠鳳凰
仙壇
碧壇纛影蔭龍蛇騎鶴歸來棗似瓜仙語風前飄玉層
道衣天上剪雲霞寒潭六月猶無暑老木千年尚有花
采藥青童來借問蒼烟起處是誰家
石倉歴代詩選卷二百四十
