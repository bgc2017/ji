石倉歴代詩選卷一百四十九
明曹學佺編
宋詩二十六
賀鑄
叢臺歌(按邯鄲縣譜叢臺趙武靈王築起地三百尺今故址猶十仞在縣中東北隅元)
(豐辛酉七月同邑令濮人杜儼仲觀登杜先有此詩要余同賦)
累土三百尺流火二千年人生物數不相待摧頹故址
秋風前武靈舊壠今安在禿樹無陰困樵採玉簫金鏡
未銷沈幾見耕夫到城賣不見叢臺全盛時綺羅成市
遊春暉一從琱輦閉荒草蕭散行雲無復歸招魂想像
風流跡晴華露蔓猶依稀登臨弔古將誰語城郭人民
今是非層簷碧瓦碎平地夢作鴛鴦相伴飛
彭城三詠
元豐甲子余與彭城張仲謀父東萊寇昌朝元
弼彭城陳師仲傳道臨城王適子立宋城王羾
文舉采徐方陳迹余分得戲馬臺斬蛇澤歌風臺三題
秦蛇已中斷劉項方龍戰叱咤沮風雲睢盱走霆電鴻
溝一畫天地開楚王洗劒東歸來新都形勝控淮泗籠
山絡谷營高臺重瞳登覽何為者不知招賢知戲馬上
如激矢下投丸蘭筋霜腕便回盤半夜悲歌騅不逝明
日陰陵行路難騋牝三千歸漢苑粟豆尤聞蠧縣官君
不見華山之陽古坰牧春風吹草年年綠
右戲馬臺歌臺在郡城南
君不聞泗濱昔日有亭長送徒咸陽失收掌澤中置酒
飲相訣吾亦從兹犇芒碭陰風蕭蕭導者懼前有脩蛇
怒橫路酒酣拔劒肯留行劃斷蜿蜒不回顧河明月出
人踵來彼媪何冤號且哀謂遭赤帝屠吾子語竟莫知
安在哉真人聞此自心許茫茫四海吾其主虎變龍飛
十二年馘項梟英蓋狐鼠半夜雄鋩飛上天幾見長陵
一坏土
右斬蛇澤歌澤在豐縣西二十里
漢祖高風百尺臺千年客土生蒿萊無窮人事水東去
如故地形山四來江淮猶沸鯨鯢血八十一車枉歸轍
白叟逢迎皆故人牢酒歡呼惜將别崤澠迢遙非我鄉
死生此地烏能忘酒闌鳴筑動雲物青衿兒曹隨抑揚
爾時可無股肱力端思猛士守四方君不聞淮陰就縳
何慷慨解道鳥盡良弓藏
右歌風臺詞臺在沛縣郭内
江南曲
遊倡搴杜若别浦鴛鴦落向晩鯉魚風客檣千里泊當
時桃葉是新聲千載長餘隔水情烏衣巷裏人誰在白
鷺洲邊草自生
子規詞
長江靡施山坡陀旅竹荒松蒙蔦蘿蠶初眠起風日暖
梅弄黃時煙雨多山間有徑行逶迤倦客據鞍生睡魔
奈爾思歸啼鳥何子規鳥不如歸去好誰家西北晨高
樓幾為王孫怨芳草子規憐爾解歸飛我獨何心長不
歸十年迹絶蘇門道夢裏舊遊知是非
廣張衡西愁寄李譓(李字智父時為白馬從事)
夜如何其夜未央斗星燦兮河蒼凉明月入牖窺曲房
候蟲刺促鳴我床離憂歘來煎人腸綠琴在薦兮擬楚
奏之沈湘朱弦濕露兮聲戾指而不揚我有所思兮在
河之陽僾而不見兮衷難弭忘明璫玉案兮爾不我將
緘誠結惠兮久莫汝償永如牛女兮南北相望西風蕭
颯兮凌百草以殞黃蘭萎芰裂兮恐被服之不芳念汝
玉立兮賤組繡之文章玄節日厲兮奈慘慄之冰霜胡
不乘白雲兮歸來乎帝鄉尚何所徯兮畢永歲而彷徉
故鄴
按鄴都記漢建安十二年曹操滅袁氏始大
築鄴當時京兆洛陽南陽許皆大都而鄴為
之長操子丕代漢復定都洛陽自此後僭竊更
據鄴而未始殘破元魏文帝自代而南巡駐
蹕鄴下久之以南望枉人山北接柏人縣非
善地遂去之河南將行挂飯罌于城樓上識者
觧之挂飯懸飡也豈待玄孫宅此乎至孝静
帝果為高歡劫遷都鄴齊五主營建宫室
規模壮麗逾前魏周武平齊焚撤略盡及楊
堅克尉迴遂洿瀦之築京觀于葛屨山徙郡治
安陽鄴猶為屬邑熙寧間始廢之戊午九月獨
遊晩歸馬上賦
魏武昔恢圖北平譚尚孽卜鄴築新都非徒為三穴將
行遷鼎志遽有分香訣落日繐帷空奠終歌舞闋旋聞
瀍洛上載起蒼龍闕四葉不歸東苔花馳道絶食槽䜟
終驗挂飯期先決擾攘百年間累車尋覆轍山川氣象
變朝市繁華歇白露復青蕪茫茫換時節陰風吹葛屨
燐火走兵血木葉下西陵寒蟲助騷屑
對酒庚申三月晦滏陽賦
白駒不可駐尺璧非所珍獨挹盈樽酒悲歌送徂春歌
闌酒亦盡回首迹已陳自笑十年仕尚迷沮溺津豈無
濯纓水奈爾長路塵命也復何道今人猶昔人
閒情
紫苔生玉甃青窗隠夕曛佳人久不見翠被銷檀薰長
巾拂綠綺上有三年塵聊彈别燕弄寄謝陽臺雲
燭蛾
雙蛾來翩翩慕此堂上燭附炎竟何功自取焚如酷感
彼萬動微保生在無欲不見青林蟬飲風聊自足
題蘭陵王碑隂
碑載王名肅字長恭北齊文襄之子按北史直書
長恭而没其名蓋當時以字行而史失其詳爾王
有武略善撫士每得一瓜數李必分甘餌衆金墉
之戰免胄先登推功第一今蘭陵王曲即凱歌
也為後主所忌得疾不治而卒以鴆薨碑隂刻
王弟延宗一詩甚哀墓在滏陽西南十里道占
其東夏潦所凑壠已半圯碑字大兼小隸法有
古氣而不著書人名文乃盧思道也庚申九月
十日賦
齊室生武賢蘭陵類頗牧析瓜饗虎士饜慰比粱肉金
墉免胄戰破陣何神速樂府有遺聲當歌凱旋曲磐宗
既不壽覇祚宜爾促十代六百年人間變陵谷荒塗接
幽壠誰復禁樵牧窆石半欹摧鉤鋤斷鼇足蒼苔蝕瑑
刻仰睇眩塵目操翰無愧辭千言不為辱人生妄區别
共盡同草木何待雍門彈令君淚盈匊
冬夜寓直時庚申十月滏陽賦
落月半侵屋蛩聲寒到牀羇人不堪此夢後夜仍長結
衣出庭戶河漢正蒼凉浮陰暝四野來雁不知行陳物
悲暮節畏途懷故鄉十年泥滓賤馳驅厭路傍豈不志
事功鬢毛攬朝霜素尚竟誰許行歌追楚狂
冠氏送武欽之安陽
黃金絡征轡之子待明發樽酒少遲留禪林見凉月歌
鬟結蛾黛怨此佳期闊去去柳堤風青蟬催白髮
寄杜邯鄲(余寓居魏之冠氏杜仲觀以詩相招屬大河北徙莫知其津竟不果赴但)
(賦此答之)
窮巷厭多雨頹垣藜藿生蜩螗飽風露晏景一何清坐
指歲芳歇羈人心骨驚所懷不可見東州聞政聲三年
但弦歌百里稱神明風月動高興詩章時一鳴天葩落
健筆直與春工爭渾河失故渠怒水方縱横難憑束葦
濟跬步萬里程夢想不知遠笑談何可并頼有西飛翰
尺紙緘馳情
除夜歎京師賦示周沆
壯髮忽種種年華今復窮客懷少安適況乃京塵中病
肺厭斟酌疲筋謝過從閑坊税老屋車馬無來蹤日俸
纔百錢鹽虀猶不供夜榻覆龍具晨炊熏馬通出門欲
貸乞羞汗難為容安得一扁舟浮家乘興東江山比深
隠終老為田翁春秧二頃苗秋穫期百鍾稚子課樵汲
壯妻兼織舂行歌滄浪清卧快柴桑風神明養内觀憂
患無旁攻有客聞此言誚余何不衷兹行果勇決誰攬
冥冥鴻安知祿籍間去就如樊籠微尚良自信所悲君
不同
寄杜仲觀(憶昔叢臺下觀嚴挺之懷古賦蔡有隣書鐫碑在佛祠中)
中春雨收霽與子登叢臺形勝宛然在太行西北來無
情百尺土千載未摧頽四顧發悲嘯凄風振頤頦凌高
氣象變似不容徘徊下出破禪刹斷碑生紫苔嚴公賦
懷古復使後人哀西尋王氏園一徑趨城隈老竹未萌
笋繁花如雪開惠然美少年逸躅欣攀陪小榭羅醼豆
開簾按俳詼招呼縹緲人晩鏡催妝梅水調唱金縷雲
罍浮玉醅傾腸敢惜醉忘著接䍦回明日遂分首舊遊
安在哉西風吹去雁尺紙為君裁
遊雲龍張氏山居詩雲龍山距彭城郭南三里
郡人張天驥聖塗築亭于西麓元豐初郡守
眉山蘇公屢登燕于此亭下畜二鶴因以放
鶴名亭復為之記亭下有小屋曰蘇齋壁間
榜眉山所留二詩及畫大枯株亦公醉筆也
亭上一逕至山腹有石如礱治者公復題三
十許字記戊午仲冬雪後與二三子攜惠山
泉烹鳳團此巖下張即鑱之壬戌秋余初至
徐張惠然見臨繼相招為山中遊
昔聞張逸民卜築雲龍山東望結遐想喜得彭城官一
語定襟契宛如平生歡招攜屬休沭投此蘿薜間女僕
候門巷青袿雙翠鬟蘇齋軒戶明餅火焚椒蘭寶墨鬼
神護清詩水玉寒森然拱簷霤架石排琅玕東趨放鶴
亭磴道披茅菅指顧百村落炊煙林莽間日脚灑平陸
兩山如斷環凄風振晩葉坐怯衣裘單引領紫霄極飄
颻如可干緬懷眉山公五馬來遊盤酣興走顛筆蒼崖
即鑱刊午年仲冬月雪野雲彌漫掃石坐舒嘯惠泉烹
鳳團當時詫盛集千古陋逵安俛仰迹遂陳斯人久泥
蟠我來後千日逸䠱何由攀仰懷勝事往俯遵塵路還
山英能不辱時欵白雲關
登黃樓有懷蘇眉山(時公謫居黃岡)
登黃樓望黃州黃州望不見樓下水東流水流何可留
浮雲更悠悠傷心澤畔客憔悴楚蘭秋
燕子樓
城據山川勝千年為故都高樓臨汳水楊柳蔭芙蕖唐
室中多故將軍老鎮徐毬場朝戲馬玉帳夜投壺白雪
徵清唱黃金得綠珠春風樓上醼三日極歡娛紅粉夢
魂散白楊兵火餘已亡雕夏燕空有穴墻狐曲徑擁黃
葉西風時掃除來客晩登覽傍徨思壯圖荆榛閉銅雀
麋鹿遊姑蘇陳迹豈足道舊歡何日無朱欄開酒場寶
勒迎官奴醉袖舞鴝鵒豔聲歌鷓鴣遲留故時月挂影
來座隅
上巳後一日登快哉亭作
上巳信嘉辰流觴傳舊俗良遊悵不遂吏局方有屬東
風吹曉雨萬竅嘷林麓疑有泊舟人狂歌河女曲逾朝
始澄霽物色如新沭城角趨危亭登臨慰幽獨
三月二十日遊南臺感賦
晴春六十日不與酒杯親吏事豈無間風雨復兼旬始
作南城遊時物固已陳掃迹桃與李濃綠迷荆榛登高
暫逍遙引目清泗濱向田有交逕俯城皆要津得意屬
禽魚愛兹意共馴顧余千里客一官猶患貧履綦集座
隅萊蕪滿甑塵山園有芳蘭幽珮手自紉長哦白雲謠
遐想紫陽真去矣南昌尉庶幾乎若人
艤舟秦淮雪中訪侍其瑀
北風破雨初成雪齋舫篷窗吹紙裂籃舁觸冷訪圓廬
得把一杯聊耳熱人生自適待何時矧君與我皆衰遲
會待晴天暖風日杖藜同赴北山期
留别僧訥
冗從西班誰比數牛儈馬醫猶爾汝詩解窮人未必工
苦調酸聲效梁父榮陽道人方外交謂我有言追屈騷
驪珠不惜彈黃雀狗尾何堪聯黑貂秦淮潮上扁舟發
後日相思一書札千里同風了了然人間無處無明月
題漢陽招真亭(亭在大别峯頂)
大别山巔清沔尾飛亭岧嶤帶雲起清狂使君初燕喜
拍手招呼黃鶴子玄津煉出太陽酥手葺胎髮蒙頭顱
每誇久落北鄷籍豈意齎恨歸黃壚越客登臨興何有
愁不能言病妨酒殘陽雲夢窅然深尚欲開襟吞八九
羽駕飄颻安在哉使君餘跡已塵埃但見庾令樓横煙
樹杪角聲催月渡江來
送鄂州刑獄掾王懋元功罷官還海陵兼簡金
陵和上人
暖雲芳草横塘路送客何之官鄂渚江臯暑淫氣如蒸
别來何事還海陵海陵鄂渚非吾土每後君來先我去
人無根蒂本悠悠況指滄波是舟路君方少健我衰遲
跼蹙轅間不自持因行寄聲雁門遠歲暮敢忘林下期
和張謀父遊石佛山觀魏太武書
按南北史彭城圖經魏太平真君十一年太武
南侵至瓜步築宫駐蹕聲欲渡江宋人患之
因遣使請婚饋百牢以犒師明年春旋師渡
淮復留連徐方再旬始北去今彭城南五里
因山鑱佛高十許丈東北百步有大磐石欹
枕小溪劃然有四字曰阿彌陀佛皆徑尺餘特
陀佛兩字為逸筆結之其長倍尋下落溪中
盖當時太武以鐵箠畫是字非刊刻也乙丑
秋張謀父摹墨本見惠兼賦一詩以要余屬
和焉
中夏昔屯否代邦天所開鴻圖屬太武不世英雄才南
洗洛陽血西盪長安灰氊車十萬乘略地驅風雷一葦
濟長淮築宫瓜步隈東隣拜牢餼走使為婚媒雲旗即
歸路覽勝此裵&KR0966;俯揮鐵馬鞭頑石同陶坏劃成四大
字屹栗陰虹摧淪精入崖壑怒氣羞蟠回茫茫六百年
風雨生莓苔偉績寖銷泯威靈安在哉君為訪古遊賦
詩追七哀人生誰不爾零落同塵埃
感懷寄二三知舊
人生七十稀行年今已半事功貴及時遲暮復何算嗟
吾夙夜疚失怙在童丱詩禮思有聞飄颻辭祖貫慈親
念衰緒猝猝營婚宦名姓係西班星霜亟徂換未築黃
金臺長歌白石爛豈無同心契相望眇雲漢
擬南梁慧偘法師獨杵擣衣
嶧陽桐杵鳴蓮岳石砧平待誰相應節要自不勝情吹
衣風稍急弔影月微明會有不眠客聽此斷腸聲
擬阮步兵夜中不能寐
夜久不成夢張燈開故書清霜屏雲物片月來庭除良
時悵難再不與佳人俱掩卷長太息望子城之隅
遊雍丘燕溪分韻作
捨轡步平綠解衿俯清池微風度脩竹瑟瑟生淪漪棃
華照晴影暖雪正紛披把酒久沈想況與玉人期
留侯廟下作
文成念韓痛破産伺彊秦千金募健士推斷屬車塵東
去變名姓浮游淮泗濱忍恥奉遺履得書何老人十年
風雲會赤帝資經綸鴻門禍端結一言即解紛英彭既
合縱楚項提孤軍偉哉借箸談豎儒無復陳分疆餌兩
將來若從龍雲釋怨俾侯印謀銷蛇豖羣定都天府國
推功歸奉春四老落吾術拂巾辭隠淪東朝羽翼就楚
調徒悲辛出處能事畢致君終乞身豈眷萬戶封僅與
蕭酇均淮陰敗晩節顧亦非吾倫願訪赤松子逍遙雲
漢津嚴祠鎮川湄餘澤及斯民祗應終萬古黃石共威
神
遊金陵雨花臺在城之西南蓋生公講堂故
址也南即石子岡登覽盡江南之勝
迢迢朱雀航飛蓋共凌越東風石子岡芳草微徑絶生
公法堂在清夜貯明月回認城郭遊春華爛晴雪長煙
動江隩微雲起山脅連檣去遲回白鳥屢明滅
題香社寺平疴湯泉
驪山御湯殿歲久玉蓮傾誰謂大江北有泉温且清相
傳白雲竇中閟丹砂英澡濯浹肌骨沈疴亟能平豈特
滌吾足徑當潔吾纓築廬俯源上涵泳鳬鷗輕非復罣
塵網御風朝玉京賦詩投楚澤用弔懷沙生
宿寶泉山慧日寺
日入思不遑驅車更之東回蹊出蒙密解袂迎長風風
從何許來歴歴江南鐘頓轡阿蘭若虚庭月正中流螢
逗深竹白鳥巢青松華燈耿翠箔瑤花擢春叢絶境美
清夜怳非塵界逢惜無一樽酒幸與之子同明發即南
北浮生兩飛蓬
曉度黃葉嶺東谷懷金陵王居士閒叟嶺在烏
江北八十里戊辰七月十六日自寶泉慧日
寺之茅塘村路經此
陰谷不寓暑風松朝露零乳溪逗綠篠琴筑聲泠泠老
石漬金碧窅然沈列星酌此石上泉餌彼松下苓倏歘
振飛步豈徒制頽齡何須歴五嶽即蹈神人庭顧余方
有役俗駕不敢停寄音采真子預卜白雲扃
遏胡城烏江縣譜昔石虎南侵晉相王導築
此壘以遏之
石虎昔憑凌闊步長淮外去此百雉城萬甲屯要害時
平一登望江山互襟帶想像文獻公清風宛如在
采石磯瀕江兩磯相對相傳李太白嘗隠東
磯上故址存焉
東西采石磯山水兩清絶漁舠與商舶今古幾沿越飄
颻翰林主長笑弄明月難訪物外遊飛雲眇天末
百福寺即唐詩人張司業籍故居籍繪像今
存
文昌西郭居脩竹閉環堵琴樽不復存青蓮開梵宇塵
紛晦遺像粉繪才可覩拜奠愧無言長哦古樂府
遊金山
輕舠放中&KR0893;岸遠春風壯檝師俯仰呼天水争簸蕩吾
方扣其舷聊賡小海唱梢回即東麓側磴聯屨杖危刹
表層巔疲筋躡牽強斜廊繚複殿魚脊分背向放目四
垠寬秋毫入吾望侵雲鐵甕壘崛起無緣傍映日海門
山不蔕滄波上吾雖百石吏平昔有微尚俄得金仙徒
翦蘿開岫幌誓投桑榆年浮玉翁自况
感庭棗
昔來花纂纂遽許實離離西風會搖落行復見空枝歲
物感流駛事功傷暮遲咄彼身後名前人端自欺書殫
南山竹奄奄定何知賢哉張生翰千載與心期
寄題栗亭
少陵昔避地幽棲鳳皇川始願獲其所賦詩此終焉睠
彼美林麓蔭膏腴上田陽坡饒垂珠陰谷繁玉延長鑱
勤采斸服食攀飛仙兵䘲奪和氣力耕無善年林坰開
冰雪旬浹斷庖煙嗚呼歌七章暮節西南遷環堵久蕪
沒斯亭名尚傳茂宰愴懷古增崇殊過前雕甍揭長簾
下容十客筵嫩嵐隔春叢清竹鳴夏蟬風月有高興寫
之武城絃狂客屬尫廢駑筋難強鞭何暇遠登覽但哦
鯨海篇尚苦八口累依稀同曩賢餘齡寄幻境未斷東
西緣江淮米價平一舸去悠然幸此歲豐樂浮游吾所
便異時訪陳䠱復使後人憐
寄題潯陽周氏濂溪草堂周本江華人名敦
頤字茂叔仕至尚書郎累使嶺表中年投節
退居湓城之南溪上因名濂溪以自况二子
壽字元翁燾字次元相踵第進士丙子五月
余艤舟漢陽始與元翁相際求余賦此詩
濂溪之水清未足濯公纓平生抱苦節成就此溪名長
歗置符傳孤雲歸思輕溪頭四壁居溪下百畝耕量汲
奉晨盥課樵共夕烹希逢杖屨遊但聽絃歌聲為客開
三逕傳家惟一經雙珠光照乘合璧價連城褐被有餘
樂問縑無隠情昔仰名父子今推難弟兄不應文範裔
遽謂公慙卿勒詩高崖石敢告後代生
和潘豳老漢上屬目
白雲蒙山頭清川山下流芳洲采香女薄暮漾歸舟並
蒂雙荷葉逢迎一障羞持情不得語大婦在高樓
雨餘晩望
相應乳鳩鳴桑間返照平明津小舫度高隴一牛耕林
藪歸心健塵埃病骨輕屈騷魂爽在未許獨君清
待曉朝謁天慶作
望曉謁琳宫荒庭霧氣濃曾陪羽林仗如待景陽鐘薄
宦情無幾勞生夢不容樵朋與漁伴他日會相從
擬温飛卿
露網朱甍上風簾翠幕前宿衾熏菡萏朝鏡拂漪漣津
潤銷金筆香依撲粉綿度閒雙陸子撥恨十三弦鸚鵡
殷勤語旃檀委曲煙鮫綃乾玉筯魚鑰限金蓮團扇謌
桃葉鳥絲代杏牋朱門長窅窅白馬自翩翩難釣三銖樹
徒抛七寶鞭酒闌應有待夢破即無緣信鵲新秋去孤
蟾後夜圓浪言牆外地的是洞中仙
題張氏白雲庄彭城張謀父居泗洲之東山
耕田數百里中擇爽塏列樹松竹結茅其間
牓曰白雲庄甲子九月置酒招余與寇陳王
李子酒酣賦余得雲字
江左陶徵士高風昔所聞應慙五株柳難比一溪雲我
有乘桴約君方植杖耘悠悠竟何得晩歲盍同羣
送陳傳道攝官雙溝
弭檝想登臨閒雲護日陰青蒲泗水闊古木漢祠深應
醉杯中物誰聞澤畔吟禪坊養痾客輕别若為心
遊滕縣時氏園池
珍重西園主開門待子猷城隅樹交蔭樓下水通流鴝
鵒鳴深竹蜻蜓駐小舟可能忘夢想塵土滿徐州
自鄆還徐道中
八月過新雨行雲弄晩凉山川乍明晦禾黍半青黃西
去真何事東還非故鄉悠悠塵土裏無路不亡羊
丙寅舟次宋城作
水館雨邊村登臨奈斷魂黃花開小徑紅粉哭高原舟
檝逢新火松楸老故園斜陽一千里依約是蘇門
苦竹村南馬上
楚澤薰風後林臯夕照間漁船沿綠岸鳥道轉荒山久
負杯中樂長偷馬上閒悠悠白門路何日杖藜還
題諸葛谼田家壁地在烏江北八十里與江
南石頭城相望
晩度孔明谼林間訪老農行衝落葉逕坐聽隔江鐘後
舍燈猶織前溪水自舂無多遊宦興卜隠幸相容
詶桂林從叔
江到三湘盡山圍八桂深龍蛇寒不織霧露晝多陰迢
逓馳梅信殷勤訪竹林淮南風土美留滯亦何心
懷寄潘孝本兼簡其子言
春色先梅嶺秋聲後桂林溪通五羊險雲近九疑陰無
雁難逢信有猿能伴吟燒春酒自美應對阿戎斟
宿黃葉嶺田家
聚落荒山裏畲田歲不登牛衣障隙雪鼠穴見隣燈愁
入魚難暝寒凝酒亦冰悵然歌白石推枕待晨興
遊六合定山真如寺達摩初祖道場
隻履西歸遠何年此布金地寒蒼檜老歲晏白雲陰燒
隔溪冰斷樵穿徑雪深祖心無處問俗駕晩駸駸
湯泉道中
青石岡西下靈泉産藥苗山英如有待水落可相招蟬
帶風移樹塵隨馬度橋颺鞭吟舊句歸路不知遙
艤舟當利口待風累日懷寄城中朋遊
一葉寄津口怒濤安可乘朝風占酒旆夜爨乞漁燈牛
渚逢新月秦淮想結冰故人他日夢歌吹滿金陵
金陵懷寄歴陽王掾
征虜亭邊路望夫山下舟長江不隔夢明月祗供愁促
席歌塵斷閒窗醉墨留惜芳橋畔柳誰繫木蘭舟
秦淮夜泊
官柳動春條秦淮生暮潮樓臺見新月燈火上雙橋隔
岸開朱箔臨風弄紫簫誰憐遠遊子心旆正搖搖
辛未興龍節日懷歴陽王掾元胥
昨歲東溪口扁舟欲下江伴愁燈映幔欺睡月侵窗漫
寄書連紙誰同酒一缸何當見之子聊使我心降
秋夜聞雨晨興偶書
故國心馳北扁舟計漫東寒生一夜雨病涉兩秋風落
泊籬根葉幽憂屋角䖝何情悲節物聊自况衰翁
謝米雍丘元章見過
今古兩妙令雍丘與太丘當時稱道廣後日想風流吏
鼾庭陰午農歌野色秋吾非荀氏老愧爾德星留
龜山晩泊
春候半寒温維舟淮上村長林補山罅青草際潮痕久
厭浮家役重招去國魂禪房欲舒寫煙雨促黃昏
舟發金陵望歴陽作
尚識歴陽道依然西照間風煙石磧戍林麓楚王山隔
水一凝佇當年數往還誰知躍馬客衰病再投閒
郎官湖
按李白詩序云乾元歲流夜郎遇故人尚書郎
張謂使夏口沔州杜太守漢陽王令觴于江城
之南湖張公四望超然請白標之嘉名白因號
之郎官湖席上文士輔翼岑靖以為知言今所
謂郎官湖者占郡城之北束手于兩山間縱
廣百步許固不足四望而超然也已知其非是
且郡南瀕江之人持南唐時地劵尚指郎官
湖為隣盖湖為江水所并而去城里餘猶有洲
渚隠然未冺乃湖之故防也余丙子五月舟次沔陽
求訪遺老始得其詳因賦此詩志之
當年賢守令載酒沔南遊凉月呈新霽明湖涵素秋郎
官夏口使仙客夜郎囚促膝青螭舫連觴紫綺裘高驩
隨雨散餘躅想風流芳草失青履滄波浮白鷗江吞百
頃盡石刻一篇留宜有沈碑者前懷陵谷憂
題寶泉官舍壁寶泉監在夏郡城東三里黃
鵠山之陰
偶著強名字非才但鑄金不妨稱外監況復住山陰勝
日聊披卷清風故解衿餘生偷禄隠何者是升沈
江夏寓興
風與檣烏便儂先塞雁來山經七澤斷潮自九江回漁
父猶知隠騷人枉衒才朋遊正相遠梅信為誰開
雨晴西郊寓目
城中厭雨過清和偶出西郊野意多蠶蔟趁晴初摘繭
麥場經潤欲生蛾營巢黃鳥啼深樹引犢青牛飲暮河
老圃念人留佇久挽衣沽酒願相過
寄周文清周時流寓海陵丁巳八月趙郡賦
節物驚心不我留故人相望海邊州芰荷老盡池臺晩
鴻雁來多雲漢秋誰共清樽尋樂事獨將長幅寫離憂
明年芳草青門道好試青衫伴俠遊
冠氏寺居書懷
古刹荒凉晝掩門鳴雞吠犬接西村窗間自記曾歸夢
樓外誰招欲斷魂漫賦新詩題琬琰少逢佳客佩蘭蓀
更堪愁肺經春病負爾商歌酒一樽
題彭城張氏放鶴亭亭有石刻蘇眉山製文
唐之陽春亭故址在徐城之東薛能尚書有
詩見集中壬戌九月賦
曾見君家亭上碑東望風月動閒思昔曾卜築如相待
今遂登臨是不期萬頃白雲山缺處一庭黃葉雨來時
許昌應負重泉恨當日陽春枉賦詩
臨汳亭送客還馬上作
衮衮塵埃與願違可堪持酒送將歸壯心已服駑駘老
羈思常先朔雁飛十口無厭太倉粟四隣分采故山薇
何時偃卧柴桑里自訟淵明昨日非
病後登快哉亭
經雨清蟬得意鳴征塵斷處見歸程病來把酒不知厭
夢後倚樓無限情鴉帶斜陽投古刹草將野色入荒城
故園又負黃昏約但覺秋風髮上生
送李宗古錄事謝病南歸
十旬病免謝雞羣收得閒身付白雲南浦少留離别賦
北山相負勒移文松舟桂檝曉將發菰葉鱸魚秋未分
異日有懷長笑客西飛燕子一相聞
題永城縣園水亭
詰曲池塘碧玉流禊亭孤占小汀洲長紉座上芳蘭珮
不繫簷前畫蠲舟好泛羽觴修舊事為書繭紙記清遊
季真待得東還日初見紅蕖十畝秋
罷大匠屬為淮南行
何處經行特惘然津頭曾送木蘭船桃花春水生前夜
楊柳秋風憶故年驛路尺書疑斷絶官倉斗米愧留連
飄颻復作江湖計從此長安是日邊
同王克慎宿清凉寺兼示和上人
六代風流不可尋石頭勝槩古猶今疎鐘答響江山迥
野鳥忘機松竹深借問白雲誰卜築擬要明月共登臨
終投逸少興公社蔬粥麻衣事道林
與張歴陽追懷從禽之樂因賦
宜秋門外養鷹坊好草陂頭射雉場油幕氊廬張野飲
錦袍貂帽結戎裝興闌落日黃塵斷夢後西風白髮長
誰念江湖獨流寓此情難話與漁郎
歴陽姥磯下馬上有懷京都遊好
楚澤初冬正穫田孤鴻欲下却飜然人煙隠約青山郭
雲物離披小雪天送别杯盤猶昨日勞生鞍馬遂窮年
故人多在金閨籍誰念心如寸斷絃
烏江東鄉往還馬上作
黃塵隨馬染征衣十里江臯送客暉廢井草荒鼃黽怒
下田沙漲芋魁肥解纓拂樹弄清淺横榻掃雲飛翠微
人生事事不如意終日念歸何日歸
題定山寺法遠上人壁
支郎風味喜相親乘興來尋雪後春夾逕竹陰疑礙馬
隔江山色似招人豈無暇日容高卧如有閒田願卜隣
預約東城二三子歲時相過莫辭頻
宿芥塘佛祠於壁間得魏湘畢平仲張士宗回
所留字皆吾故人也庚午三月賦
青青䵃夾欲抽芒浩蕩東風晩更狂微逕斷橋尋古寺
短籬高樹隔横塘開門未掃楊花雨待曉先燒柏子香
底許暫忘行役倦故人題字滿長廊
上巳晩泊龜山作
薄暮東風不滿帆遲遲未忍去淮南故園猶在北山北
佳節可憐三月三蘭葉自供遊女佩芸編聊對故人談
洛橋車騎相望客曾為吳兒幾許慙
寄清凉和上人
南國風流百不存石頭今是給孤圉山連雉堞斜侵路
潮送漁舟自到門方丈定容居士病貝多應待客兒翻
懸知後日逢迎際桃李春風兩不言
潘豳老出十數詩皆有懷蘇儋州者因賦
人煙寂絶鬼門關更指儋州杳莽間三四月交天漏雨
東南地盡水浮山依迷春草鴒原失響像秋風鶴馭還
回羨河陽賢父子雪堂曾伴十年閒
答致仕吳朝請潛登黃鶴樓見招
城隅黃鶴莫登臨端使悲翁動楚吟日下長安人共遠
天圍夢澤歲方陰北風欲雪雁飛急南渚始冰魚伏深
誰似草堂安隠客下帷隠几不求心
二月二日席上賦
仲宣何遽向荆州謝惠連須更少留二日舊傳挑菜節
一杯聊解負新憂向人草樹有佳色帶郭江山皆勝遊
載酒賦詩從此始他年耆舊話風流
高郵舟中對雪
天涯晩歲客無歡擁鼻微吟行路難三楚浮程波淼淼
五陵歸夢雪漫漫兔園授簡心猶壯剡曲拏舟興久闌
病骨支離仍禁酒漁蓑重緝待春寒
廣陵茱萸灣晩泊
冷雲抛雪未成花過埭東風凍著沙荻浦漁歸初下雁
楓橋市散只啼鴉舊聞南國饒春事行見東風換物華
老病心情亦何有藥囊詩卷是生涯
清燕堂
雀聲嘖嘖燕飛飛在得殘紅一兩枝睡思乍來還乍去
日長披卷下簾時
初見白髮示内
安能屈指計封侯西日東風見白頭信是色身非我有
若論身外更悠悠
西城馬上
燭冷塵消過上元晴明風日柳初繁偷閒偶出西城陌
喜見青山似故園
再遊西城
柳條破眼已堪攀鷺下城隅水一灣後日重來寒食近
杏花林外見青山
晩泊會亭
此日苻離復捨舟馬蹄塵土入徐州只應明月曾相識
伴我時登燕子樓
楊柳枝詞
楊柳東風盡日吹柔條應自不禁持都門三月傷心地
強半青青贈别離
汴下晩歸
隋渠經雪已流冰乘興東遊恐未能試問何人知夜永
一樽相伴小窗燈
過曹氏園馬上作
香風細細出重牆不見繁枝己斷腸知有何人卷簾箔
卧看零落滿斜陽
重賦京居暮感興
怒風狂雨信悠悠收拾春華不少留秪有柳綿吹未盡
墻陰落泊伴人愁
斗峴山馬上
西來投策倦躋攀晩葉寒華一逕間盡日閒雲不留雨
斜陽還照隔江山
渡冷水澗投宿萬歲嶺
蕭蕭黃葉下清溝白鳥飛來故少留今夜行人短亭宿
小窗風雨夢漁舟
同張漢求宿升小院西寮
僧閤窗扉學畫船青熒燈火對床眠北風帶雪披簷竹
渾似瀟湘夜泊天
石倉歴代詩選卷一百四十九
