石倉歴代詩選卷一百三十四
明曹學佺編
宋詩十一
程顥
顔樂亭(為孔周翰作)
天之生民是為物則非學非師孰覺孰識聖賢之分古
難其明有孔之遇有顔之生聖以道化賢以學行萬世
心目破昏為醒周爰闕里惟顔舊止巷汙于榛井湮而
圯鄉閭蚩蚩弗視弗履有卓其誰師門之嗣追古念今
有惻其心良賈善諭發帑以金巷治以闢井渫而深清
泉澤物佳木成隂載基載落亭曰顔樂昔人有心予忖
予度千載之上顔惟孔學百世之下顔居孔作盛德彌
光風流日長道之無疆古今所常水不忍廢地不忍荒
嗚呼正學其何可忘
遊鄠山詩
僕自幼時已聞秦山多竒若有扈者尤復秀出常恨遊
賞無便嘉祐二年始應舉得官遂請於天官氏願主簿
書於是邑謂厭飫雲山以償素志今到官幾二年矣中
間被符移奔走外幹者三居其二其一則簿書期會倉
廩出入固無暇息惟白雲特在山面最為近邑常乘間
兩至其餘佳處都未得往變化初心辜負泉石五年二
月初吉聞貳車晁公來遊諸山先是晁公見約同往會
探吏失期二日早晁公以書見命始知車騎已留草堂
走白邑大夫張君時民産有在山麓者以罪没官府符
方命量其租入之數因請以往鞭馬至山而晁公已由
高觀登紫閣還憩下院見待巳遂奉陪西遊經李氏五
花莊息駕池上夜宿白雲精舍詰旦晁公西首僕復並
山東遊紫閣登南山望仙掌回抵高觀谷探石穴窺石
潭因周視所定田徜徉於花林水竹間夜止草堂是晚
雨氣自西山東始慮不得徧詣諸境一霎遂霽明旦入
太平谷憩息于重雲下院自入太平谷山水益竒絶殆
非人境石道甚巇下視可悸往往步亂石間入長嘯洞
過虎溪西南下至重雲閣訪鳳池觀雲頂凌霄羅漢三
峯登東嶺望大頂積雪復東北來雲際下深澗白石磷
磷於間水聲清泠可愛坐石掬水戀戀不能去者久之
遂宿大定凌晨登上方候日初上西望藥山北眺大頂
千峯萬巒目極無際下山緣東澗渡横橋復憩于重雲
下院出谷遊太平宫故址而歸馬上率爾口語往往成
詩章自入山至歸凡四日得長短詠共若干篇姑存之
以志遊覽之次第云
紫閣
仙掌遠相招縈紆渡石橋暝雲生澗底寒雨下山腰樹
色千層亂天形一罅遥使紛難久駐回首羡漁樵
高觀谷
轟雷疊鼓響前峯來自彤雲翠靄中洞穴積隂成氣象
鬼神憑暗擅威風噴崖雨露千尋濕落石珠璣萬顆紅
縱有虬龍難作祟還應不是旱時功
草堂
參差臺殿綠雲中四面篔簹一徑通展讀華陽真誥上
神仙居在碧琳宫
長嘯巖中得冰以石敲飡甚佳
車倦人煩渴思長巖中冰片玉成方老仙笑我塵勞久
乞與雲膏洗俗賜
遊重雲
久厭昏昏萬慮塵喜尋泉石暫清神目勞足倦深山裏
猶勝低眉對俗人
凌霄三峯
長嘯巖東古寺前三峯相倚勢相連偶逢雲静得見日
若有路通須近天怪石似雷鳴谷底老松如雪著崖顛
結根不得居平地猶與蓮花遠比肩
雲際山
南藥東邊白閣西登臨身共白雲齊上方頂上朝來望
陡覺羣峯四面低
是遊也得小松黃楊各四本植於公署之西窗
戲作五絶呈邑令張寺丞(興宗)
中春時節百花明何必繁絃列管聲借問近郊行樂地
潢溪山水照人清
有生得遇唐虞聖為政仍逢守令賢縱得無能閒主簿
嬉遊不負艷陽天
獄訟已聞冤滯雪田農還喜土膏勻只應野叟猶相笑
不與溪山作主人
春雪
二月將臨尾羣隂久退潛只知桃李艷何復雪霜嫌密
霰仍先集飄霙忽散霑帶風成料峭和雨作廉纖江漢
初彌望珠璣間得兼片㾗才著瓦斜勢漸穿簾鳥化遼
城鶴途鋪越女縑落英時鬭舞飛絮或同黏寒怯開闈
賞光凝伴月覘價增樵市炭興入酒家帘惜竹頻敲葉
愁花旋覆苫失權悲太皥助虐有飛廉積勢方平壠澌
流已墜簷東君莫惆悵杲日待重瞻
新晴野步
青帝芳成萬物春如何淫雨害芳晨乞求共指雲間日
悔恨輕嫌陌上塵消盡風威猶料峭放開春色已嶙峋
燕遊莫道王孫樂亦有羲皇更上人
西湖
潩水橋邊鴨子陂樓臺只在郡城西煙波乍見心先快
島㠘將尋路欲迷盡日無風横舴艋有時經雨飲虹霓
如何咫尺塵埃地不使遊人續杖藜
環翠亭
城居不見萬山重因起高亭破遠空虚曠直疑天宇外
周旋如在畫屏中凝風散藹層層出削玉排青面面同
暫得登臨已忘去四時佳致屬賢公
陪陸子履白石萬固
條山蒼蒼河流黃中蒲形勢天下疆帝得賢侯殿一方
四年不更慰民望元豐戊午季春月上心閔雨愁黎蒼
使車四出走羣望我亦奉命來陜疆精誠感格天意順
詔書才下雨已霶病麥還青禾出土野農鼓舞歌君王
故人相見不道舊為雨歡喜殊未央聖主寬憂小臣樂
自可放蕩舒中腸白石萬固皆勝地主人挈我㩦壺觴
况逢佳日俗所尚車馬未曉填康莊扶提十里雜老幼
迤邐千騎明戈鎗初聽鳴鐃入青靄漸見朱旆輝朝陽
遨頭自是謝康樂後乘獨慚元漫郎侯來雖知有賓客
衆喜更為將豐穰臨溪坐石徧巖谷幽處往往聞絲簧
山光似迎好客動日景定為遊人長乘高望遠興不盡
戀戀不知岐路忙人生汩没苦百態得此樂事真難常
我辭佳境已惆悵侯亦那得久此鄉他時會合重相語
辜負泉石何能忘
題淮南寺
南去北來誰得休白蘋吹盡楚江秋道人不是悲秋客
一任晩山相對愁
和詠草
漸覺東皇意思勻陳根初動夜來新忽驚平地有輕綠
已盖六街無舊塵莫為枯榮吟野望且憐愁醉祝香輪
詩人空怨王孫遠極目萋萋又一春
遊月陂仝諸公
月陂堤上四徘徊北有中天百尺臺萬物巳隨秋氣改
一樽聊為晩涼開水心雲影閒相照林下泉聲静得來
世事無端何足計但逢佳日約重陪
和王安之
閒坊西曲奉常家景物天然占一窊恰似庾園基址小
全勝滬澗路途賖知君陋巷心常足比我僑居樂已奢
且喜杖藜相過易隔牆無用少遊車
和諸公梅臺
急須乘興賞春英莫待空枝謾寄聲淑景暖風前日事
淡雲微雨此時情
後一日再和
常勸嬉遊須及辰莫辭巾屨染埃塵秪應風雨梅臺上
已減前時一半春
郊行即事
芳原綠野恣行時春入遥山碧四圍興逐亂紅穿柳巷
困臨澄碧坐苔磯莫辭杯酒十分醉秪恐風花一片飛
况是清明好天氣不妨遊衍暮忘歸
春日江上
新蒲嫰柳滿汀洲春入漁汀一棹浮雲幕倒遮天外日
風帘輕颺竹間樓望窮遠岫微茫見興逐歸槎汗漫遊
不畏蛟螭起波浪却憐清泚向東流
下白徑嶺先寄孔周翰郎中
驟經微雨過芳郊轉覺長河氣象豪歸騎已登吳坂峻
飛雲猶認華山高門前岐路通西國城上樓臺厭巨濤
欲問甘棠舊風化主人邀客醉香醪
陳公廙園修褉事席上賦
盛集蘭亭舊風流洛社今坐中無俗客水曲有清音香
篆來還去花枝泛復沈未須愁日暮天際是輕隂
新晴野步
隂曀消除六幕寬嬉遊何事我心閒鳥聲人意融和候
草色花芳杳藹間水底斷霞光出岸雲頭斜日影銜山
若憑詩思為描寫却恐騷人閣筆還
石倉歴代詩選卷一百三十四
