石倉歴代詩選卷二百五十八
明曹學佺編
元詩二十八
丁鶴年
逃禪室述懷
出處兩茫然低徊每自憐本無經國術仍乏買山錢故
邑三千里他鄉二十年力微歸計杳身遠客心懸桃李
誰家樹禾麻傍舍田鶉衣秋屢結蝸室歲頻遷逝水終
難復寒灰更不然久要成齟齬多病復沈綿俯仰衷情
倦栖遲野性便延徐誰下榻訪戴獨回船恥灑窮途泣
間脩淨土緣談玄分上下味道悉中邊有相皆虚妄無
才幸苟全棲雲同白鹿飲露效玄蟬高蹈慚真隠狂歌
愧昔賢惟餘空念在山寺日逃禪
風泉清聽(為文禪師賦)
幽棲空谷中石室如懸磬坐閱造化機動静互相勝風
生萬籟隨雨過百泉應蕭蕭亂疎鐘泠泠隠清磬虎嘯
山月昏龍吟海波静上人謝聲塵悠然入深定喧寂兩
俱忘是乃名真聽
題西圃卷(為蕪湖辛順中作)
坐閱桑田變歸為菽水謀聊從西圃隠少慰北堂憂汲
月滄江曉鋤雲沃野秋新蔬和雨摘碩果帶霜收嘉樹
巢烏鳥閒庭下白鷗管寧金不顧季子米應求千載誰
同調東陵有故侯
登北固山多景樓
風月無邊地乾坤有此樓城隨山北固潮蹴海西流眼
界寬三島胸襟隘九州階前遺恨石誰復話安劉
幽期
何處赴幽期青林白谷陲谷虚秋氣早林茂曙光遲談
罷風生麈歌闌月在巵謀身良自足何補國安危
春日海村
門巷絶輪蹄春深綠草齊風光不相負泉石且幽棲捲
幔通花氣移牀避燕泥時時得佳句自向竹間題
寓慈湖僧舍次龍子高提舉韻
迢逓過蘭若淹留為竹林疎鐘雲嶠迥孤燭雨忩深長
嘯非懷昔狂歌豈避今秪緣諸漏盡不受一塵侵
涵清軒(為慈谿懋上人作)
止水纔盈掬涵空有底寬玉壺秋影淨金鏡曉光寒落
月斜沈白流霞淺浴丹上人方宴坐應向静中看
贈李仙姑
何年萼綠華來降地仙家花擁青鸞節香隨白鹿車清
輝迴雪月玄想結雲霞不赶瑤池宴桃開幾度花
送定海許縣丞
蛟門佐邑滿南去候庭闈雨露隨花綬雲霞避綵衣賢
聲今已著色養舊無違萬里滄溟月清秋作伴歸
慈谿歸隠(為馮子木大尹作)
舊隠慈谿上歸休足自怡水翻琴上曲山送畫中詩叢
菊秋容淡孤松晝景遲依然對猿鶴無愧北山移
題四明倪仲權處士像
松間新雨過清覽出亭皋雲逐青驄馬風生白苧袍幽
懷隨地遠詩興與秋高囊錦歸時重應知從者勞
題筠軒(為定海胡處士賦)
種竹繞前楹年深勁節成薄雲通雨氣清夜動秋聲魚
豕空遺簡鸞皇合度笙往來三徑熟不負歲寒盟
挽四明樂仲本先生(被誣冤死京獄)
昔訪幽棲地論文十日還圖書花竹裏忩戶水雲間一
别成千載孤魂隔萬山炙雞吾老矣東望涕潸潸
題畫
天連翠障開雨挾銀河瀉中有澹蕩人於焉結茅舍朝
漁曲水濱暮獵平林下危途策羸驂汨汨胡為者
歲晏二首
歲晏百憂集獨坐彈鳴琴琴聲久不諧何以怡我心拂
衣出門去荆棘當道深還歸茅屋底抱膝梁父吟
歲晏百憂集擊節發商歌商歌未終調淚下如懸河故
鄉渺何許北斗南嵯峨有家不可歸無家將奈何
悼亡
别時如玉人歸來死生隔日暮泣孤墳音容杳難得惟
餘墳上草猶帶羅裙色
胡節婦
一自失良人年年不見春常時折花處青苔滿行路即
今垂老百事非篋中惟有嫁時衣姑終養子能成立望
夫差勝山頭石
故宫人
粉愁香怨不勝情強整殘粧對老兵别殿金蓮餘故步
後庭玉樹變新聲眼穿鴈字雲連塞夢斷羊車月滿城
天上桃花王母去世人誰識許飛瓊
雪後泛東湖
雪後湖山玉作圍小舟乘興弄清輝貪看月裏鸞回舞
不覺風前鷁退飛雲母屏空春閴寂水晶宫冷晚霏微
仙家一笑乾坤老誰馭瑤池八駿歸
梧竹軒(為鳳浦方氏作)
鳳鳥曾聞此地過至今梧竹滿丘阿政懷剪葉書周史
却恨翻枝入楚歌金井月明秋影薄石壇風細晚涼多
中郎去後知音少共負竒材奈老何
九靈山房圖(為戴先生賦)
九靈别業何年到聊作新圖寄所思幽谷白雲晴窈窕
高簷翠樹曉參差輞川己入王維畫韋曲仍傳杜甫詩
咫尺相望成萬里卧遊心事許誰知
二靈寺守歲
守歲山房迥絶緣燈光香灺共蕭然無人更獻椒花頌
有客同參栢子禪己悟化城非樂界不知今日是何年
憂心悄悄渾忘寐坐待扶桑日麗天
暮春感懷
杜宇聲聲喚客愁故園何處此登樓落花飛絮成春夢
剰水殘山異昔遊歌扇多情明月在舞衣無跡綵雲收
東皇去後韶華盡老圃寒香别作秋
奉寄九靈先生
花柳村村接海濱攜家隨處避風塵衣冠栗里猶存晉
雞犬桃源久絶秦坐對青山渾不厭忘機白鳥自相親
也知出處關時運豈但逃名效隠淪
寄定海故將軍邵公輔
往事浮雲杳莫攀壯懷未展鬢先斑不聞奉使通銀漢
空見將軍老玉關故壘荒涼千騎盡滄溟浩蕩一鷗閒
風塵隨處嚴訶止愁殺田間野獵還
贈李全真
玄元孫子玄都客汗漫長遊宇宙間黃鶴白雲迷鄂渚
青牛紫氣滿函關袖中寶劒雌雄合鼎内金丹大小還
不見吹笙王子晉秋來幾度駐緱山
兵後還武昌
避亂移家大海隈楚雲湘月首頻回歸期實悞王孫草
遠信虛憑驛使梅天地無情時屢改江山有待我重來
白頭哀怨知多少欲賦慚無庾信才
題昌國普陀寺
神鼇屹立戴崔嵬俯瞰滄溟水一杯積翠自天開罨畫
布金隨地起樓臺祈靈漢使乘槎到傳法胡僧折葦來
若使祖龍知勝槩豈應驅石訪蓬萊
知歸庵(為四明董氏作)
衮衮紅塵未息機斯人何事獨知歸青山不辨將來計
白髮徒嗟既往非谷口雲霞隨葛屨沙頭魚鳥識荷衣
自慚潦到江湖表猶對旄丘賦式微
樊口隠居(為武昌李均玉作)
萬里雲霄斂翼回掛冠高卧大江隈春深門巷先生柳
雪後園林處士梅翠擁樊山邀杖屨綠浮湘水映樽罍
誰能領取坡仙鶴月下吹簫共往來
戲贈劉雲翁
千金不惜買新聲贏得風流老更成銀甕葡萄浮臘蟻
金屏窈窕囀春鶯香凝宴寢頻開席花暗閒房合度笙
夜燕未終賓客醉莫將明燭照華纓
錢塘懷古
錢塘佳麗冠南州故國繁華逐水流龍虎己消王霸氣
江山空鎖古今愁吳臣廟冷潮喧夜宋主陵荒塔倚秋
最是西湖歌舞地數聲漁笛散鳬鷗
武餘清樂為致仕尹將軍賦
汗馬功臣即引年登山臨水小遊仙印紋久秘微生綠
字韻新成盡入玄深造煙霞靈運屐浩歌風月鄂君船
貽謀尚有孫吳略膝下時時課一篇
紫閣山房為史仲魚賦
太華諸峯紫閣竒結茅應不負幽期遠分空翠來函谷
静寫脩蛾入渼陂紅日屋頭臨照近白雲忩外卷舒遲
曳裾自到金門下猿鶴無時惱夢思
勉戴玄學
才名籍甚冠時髦愛爾青年氣獨豪千里共誇騏驥足
九苞爭覩鳳皇毛月中把桂雲生履天上看花日映袍
宦達每由稽古力夜深燈火莫辭勞
送人歸故園
故園休道已休兵客裏那堪送客行老去别懷殊作惡
亂餘歸計倍關情孤村月落羣雞呌絶塞天清一鴈横
到日所親如見問浪遊江海負平生
避地
避地長年大海東蕭條生事野人同春深耒耜孤村雨
日落帆檣遠浦風那得文章偕隠豹聊將音問託歸鴻
平生自恨無仙骨五色蓬萊咫尺中
卜居
木石為交不背盟卜居應得愜幽情雨苔蘸水溪魚上
風葉墜階山犬鳴習懶己成忘盥櫛避喧漸遠絶逢迎
義肥百戰收全勝特為躭詩太瘦生
題東湖青山寺古鼎銘長老鍾秀閣
手開樓閣貯羣經面對湖山衛百靈玉鏡夜寒通沆瀣
翠屏秋淨倒空青避煙鶴起簷間樹行雨龍歸几上缾
我亦逃禪雲水客便應蕭散共松扃
清勝軒(為姑蘇潤上人作)
繞屋松杉手自栽重隂長日護蒼苔一溪窈窕花間入
三徑參差竹下開夜半霜鐘寧假莛秋深月鏡本無臺
主人定起焚香坐何處扁舟棹雪來
悼湖心寺璧東文上人
祗林一葉隕秋霜回首滄洲淚兩行几上殘經塵已暗
篋中遺槁墨猶香雲迷圓澤三生石月冷維摩十笏房
想像清容何處記寒梅幾點竹蒼蒼
採蓮曲
採蓮復採蓮下有孤鴛鴦秋花不結實夜夜守空房
其二
朝採並蔕蓮暮綰同心結不學綠楊枝含嚬送離别
題畫
江樹青紅江草黃好山不斷楚天長雲中樓觀無人住
只有秋聲送夕陽
梧桐
井梧徹夜下霜風錦繡園林瞬息空老盡秋容何足惜
鳳巢吹墮月明中
題林泉野趣圖
清江白石帶疎林樊口幽居尚可尋夢裏草堂無恙在
秋風春雨總關心
題鴈
兵戈故國日凋殘野蔓荒煙白骨寒目送飛鴻度關塞
有書無處報平安
迎大年椿上人不値暮歸偶成
東歸聞道己浮杯力疾逢迎日幾迴何處晚來成誤認
風簾竹影月忩梅
竹枝詞
竹雞啼處一聲聲山雨來時郎欲行蜀天恰似離人眼
十日都無一日晴
石倉歴代詩選卷二百五十八
