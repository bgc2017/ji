石倉歴代詩選卷四百十八
明曹學佺編
明詩次集五十二
吳寬
寄題陽山澄照寺
令威禀仙骨化鶴去遼東傳聞有遺井乃在青山中山
深草木盛苔徑誰能窮爰有釋氏子於此構蓮宫殿閣
頗雄傑林杪見青紅高厓石色古小洞雲氣通神龍室
其地上下雨兼風歲時郡長吏祈禱頻年豐我昔過東
麓落日明丹楓所恨足力弱徒然望巃嵸何時躡其巔
歴覧無怱怱回頭發浩嘆深愧南飛鴻
初夏雨霽
好雨夜來過朝陽散新晴朝回一解帶偃仰向南榮焚
香遣塵慮讀書怡道情屋角槐初綠時聞好鳥鳴誰知
城市裏心境有餘清
再遊城南
登高始經旬野景宛非昨園空秋葉深山净寒雲薄清
尊喜共持破帽拚重落日暮淡忘歸黃花翳孤壑
分題百步洪送顧工部
長河勢屈曲學海遥之東瞬息瀉千里滔滔若無窮忽
然經彭城怒發何其雄千艘相上下往往驚篙工昔聞
入蜀險殆與三峽同行人舉足計聊號百步洪此地山
根繞微禹安能通鑿石尚磊磊急流為磨礲噴射聲愈
振石腹疑中空美哉河渠使慮殫力彌攻水利歸上國
期成疏濬功月夜披羽衣清嘯黃樓中下視瓠子河枉
築宣陽宫
秋日曝書偶閱韋蘇州集
白日落未盡竹隂滿前除翛然暑氣退高簷當雨餘新
松無悴色萱花亦已舒偶觀草木性中懷一欣如脫帽
被麤葛庭際方收書愛此韋郎句把誦意踟蹰焚香更
掃地適喜中堂虛累月猶在告深慚此閒居
分題圯橋送張公實
行經下邳城試訪留侯事遺蹟今何存臨流漫相指侯
也本韓人天其畀劉氏奮擊沙中錐俯取圯下履舉足
直受之匍匐更前跪欲為帝者師寧被老人使嗟當嬴
政時虐燄到經史兵書尤所禁搜索徧焚毁一編出袖
中依然先秦字乃知老人愚遠勝始皇智避世能全身
同時類黃綺維古多斯人過客勿疑此行見滄海君終
從赤松子
丙午郊祀齋居夜雨獨坐(時予以服不陪祀)
春城閉重門夜館耿孤燭默坐方悄如柝聲逓相續擁
衾未成眠伴我只僮僕微雨恣飄揚寒花結羣玉員丘
歲有事大駕朝出宿明當還法宫天意亦可卜清道少
浮塵龍車為膏輹郊南咫尺地宿麥芽已綠願言同發
榮皇恩被隂谷
喜雨
北方苦春旱入夏雨亦微俄然見簷溜及午正霏霏散
步荒園中不覺沾我衣草木總欣悅膏沭滋容輝昨者
宿齋戒徧走神祠祈禮官朝入奏獨與皇心違謂此在
朕躬聿當斡玄機宸衷之所至端能動天威今年定有
望吾民應免飢
聞故園山茶為人所折
山花昔年植正在竹亭西雨露頻長養豈同蒿與藜廿
年始還家見此枝猶低隔歲綴芳蕊花開剪成緹亭今
已撤去亂石甃為隄復此與花别夢寐不能迷頗聞此
樹下春來踏成蹊衡門不常關頑童皆有擕如何忍攀
折狼籍滿春泥遂令鳥雀至月夜無枝栖淵明問來使
草木入詩題安得人愛惜高與南簷齊
負暄
朝坐見日升夕坐見日落午坐日更多煖氣如火灼陋
居類田家不省在城郭高樹凡數株黃葉被霜摶何曾
遮陽烏更復聚寒雀傍不啟忩扉前不垂帳幕炙背眞
可獻此語非善謔昌黎却避景遷坐身屢作我幸無此
勞竟日不展脚自我有此居綿裘不重着冬日何可愛
可愛更可樂
望嶧山
魯郊空且曠目力安能窮倏見千仞青横截乎其東羣
山相後先蹲踞猶兒童尼丘亦遠避何曾數龜蒙嘗讀
禹貢書其陽産孤桐剪伐成何用茅茨舜為宫諒惟製
琴瑟摶拊歸良工因之懷古人仰睇雲霄中
入孔林
兩楹既夢奠黯矣斯文光巍巍魯城北冠屨於焉藏墓
木不可辨合抱千萬章知為門弟子移植來四方惟昔
治任日相向哭且傷孰知千載下儒者猶心喪愚生復
何幸瞻拜俄其旁我去有周末藹然覿温良如陪游與
夏執贄同升堂惓惓東引領風願今始償嶧山千仞高
泗水百里長何必四尺封天壤俱存亡
雨後答邵文敬
急雨過荒園似向城西去豐草覆清池凉風起高樹中
懷適欣欣入手得佳句累日苦炎蒸翛然在何處
重九無菊
佳節喜載臨藉有杯中渌如何籬落間獨少數枝菊遥
遥小南城異品應滿目野人不好事移送何不速無酒
人但醒無菊人尤俗我與陶淵明事事相反覆俗病惟
自知客醉解留宿淵明祗欲眠往往客遭逐黃花有時
衰一賞已自足歲宴色青青墻隂自修竹
夜坐
伐鼛一何促擊柝一何遲夜景坐来寂流螢自參差片
月不常照浮雲相蔽虧葛襟滿凉氣伏暑無炎曦坐來
欲歛席微雨猶絲絲良夜豈不愛耿耿如有思出處有
道在行止非人為惟應乞身後終年守茅茨
為盛舜臣題山水長卷
城西蕩雙槳遥背伍胥門人家枕河住漸喜歴鄉村豁
然見平田農夫荷鋤去好風吹嫩苗微雨灑高樹葦間
多放艇柳下或扳罾錦布芰荷蕩沙明鷗鷺汀魚梁接
牛宫沽酒新郭市迤邐到横塘虹橋垂四趾亂山似遮
路旋轉自長溪水入太湖北雲生光福西扣舷唱吳歌
有客中流過千載懷古心悠然欲相和香徑既云没琴
臺亦成空山頭明月上仍照館娃宫登高信徒勞望遠
發深喟閒展圖畫看舊遊一何類
董北苑溪山風雨圖
黑雲擁高山頃刻風雨至豁然海潮聲草木争偃地曠
野少人行山僧獨歸寺衲衣盡沾濕敲戸何急事倉皇
村居民乘屋一何亟一婢已抱甕一婦更持器重茅惜
被卷破尾家所寄戴笠者漁郎理網屈雙臂老翁若望
家擔物終不棄陸走尚甚危水行可無畏前溪波浪惡
篙折水流駛行者當早歸居者不預備良工為此圖三
嘆有深意想見晩來晴雲净山潑翠始信霎時間天工
特相戲
為楊應寧題夏太卿墨竹
舍人好畫誰與儔子美詩中之劉侯鳳池退食多清暇
每抱縑楮從人求昨者開筵宴賓客四壁彷彿横滄洲
酒酣指點到修竹數竿倒拂湘江秋清風翛翛刷翠羽
孤鳳欲下中堂游乃知夏卿妙筆墨竒態縱横纔頃刻
歘然令我走避之仰面分明墮崖石紛紛眞贋不可知
我意是竹皆堪詩試看北地苦難得此種數尺青垂垂
舍人好畫兼好竒明日南行過九疑扁舟夜静月初出
想對楚人歌竹枝
題周仲瞻藏綵花鳥
越女染絲成五色隔忩未學秦川織鮫人水底夜不眠
乞與冰綃纔數尺洛陽名花舊譜傳品第巳無天下敵
妙手能收後素功畫苑羣工空嘆息珍禽入貢從嶺南
長羽净掃花間石金刀莫遣斷其尾高格豈是雄雞匹
顧影峩峩見冠幘日午畏寒交錦翼姚黃魏紫雜鞓紅
頓覺春風價增百古來觀象聞虞皇絺繡分明有六章
女紅相習來亦久一日燦爛懸高堂周卿得此朱雀航
施朱傅粉皆尋常寸心欲效仲山甫獻入明光補衮裳
修竹仕女圖
曾讀杜甫佳人篇佳人今向畫圖傳練裙縞袂春風裏
不减花神并水仙牽蘿補屋居空谷日暮依然倚修竹
只隔西隣尺短墻楊花榆莢紛相逐
送蔣蒲州
郎吏紛紛填仕途初試幾人為大夫如君本是青雲器
有身豈合居江湖山右大州稱古蒲手中新分太守符
昨聞州人告荒歉衆口待子歠且餔進士中人不流俗
設施肯作科名辱黍稌豐登雞犬寧聊以兹行遂民欲
宣武街頭車已裝乘此十日秋風凉青天眉宇太行秀
平野襟帶黃河長州中父老出郊迓來日太守登公堂
楊太眞剖瓜圖
深宫六月凉風至紈扇團圓奪秋氣却恨君王賜浴遲
華清水熱通宵沸金刀手弄雲鬟低楊柳樓頭日已西
莫誇碧椀紅瓤美玉齒病來憎瓠犀
為徐仲山題虎丘觀泉圖
徐子昔年官水部匹馬蕭蕭歴齊魯運河水滿萬艘通
汶泗交流無壅土歸來泉志手親編好與河渠書竝傳
不識當時陸鴻漸齒牙空味虎丘泉
園中晩步戲作
晩凉散步清隂下一樹古槐當廣厦畦間雨過井水渾
墻上煙凝日光赭病來一月不朝參名姓在朝身在野
要知未許吾獨閒舍有閒僮廐閒馬城中塵霧漲天高
披襟誰是同游者果然此日是匏翁昨種苦瓜今可把
為寧縣令蕭光甫題墨梅
老幹彎碕新幹直總是昆吾鑌銕色枝頭忽被北風吹
併出疎花成戲劇薄如蟬翼細蝶鬚敢與臘雪偏相敵
雪也無香復易消阻山背水俱無策花神冷笑不言功
月下翛翛倚蒼壁狂遊不到綺陌間小隐時當野橋側
平生高韻有誰知此種竒姿何處得補之已逝叔雅亡
人間久矣無清蹟詩人未補白華詩畫家重倒金壺墨
悠悠此意我所諳欲向蕭侯聊比德試看寧縣九年官
篋裏只餘花的的士林傳玩等甘棠黃鶴樓中莫吹笛
戊申燕九日(正月十九為元長春丘眞人生辰京師人為會甚盛)
京師勝日稱燕九少年盡向城西走白雲觀前作大會
射箭擊毬人馬吼古祠北與學宫依簫鼓不來牲醴稀
如何義士文履善不及道人丘處機
中秋夜登仲山新樓賞月
天街東來喜横亘夜靜無塵斷車乘青天故遣月娛人
特為中秋月轉瑩昔人徒訝一分虧此物始知千里徑
團團餅餌家家如矮屋仰觀殊不稱望裏撑空木最高
上施平板還加釘已好樓居仍好客主人引我凌飛磴
解衣裭帶重留延案上珍腴已先飣須臾衆客報齊來
一笑頻忘腰折磬庾公故事擬重修亦復平生無淺興
少焉月轉簷楹間起傍朱闌時一凭俯觀南苑白茫茫
素練平鋪日難暝中山地近兔毫分巨海波浮蚌胎孕
舉瓢便可酌河水着屐那能絶泥濘椽筆誰將華榜題
兹樓只合名超勝置身如在太湖心萬斛龍驤初下矴
端愁波浪欲掀翻為語諸公宜坐定羣童獻技舞且歌
鳳腹空空四絃絙我方沾醉陶陶然新調疑從夢中聽
夜深風露忽凄凉高處不勝寒起脛主人歡飲意何濃
美酒如泉瓶未罄底須隔屋問西隣走送茶瓜勞僕媵
明年未審在誰家鄉社佳期當預訂言方脫口客已聞
吐酒閧然争出應我家海月舊傳名菴外清光長有賸
王猷隔巷每共之今者安知非我贈戲言若大却非誇
薄意頗誠眞不佞小園雖說乏樓居早向幽亭設長凳
杜老還教掃徑花范家莫道塵生甑諸公倘許過高軒
就煩執此詩為証
謝安遊東山圖
東山高卧如龍蟠天下蒼生望謝安徵書再下翻然起
五十不妨初作官征西將軍姓桓者致我胡為居幕下
新亭狎視猶小兒流汗何人面如赭北兵百萬次淮淝
别墅與客方圍棋捷書已至未終局江上阿玄班捷師
高懷磊落多長技誰識向來游戲事後世風流強慕之
登山也復擕歌妓
春溪聚禽圖
春溪遠發春山中一夜好雨溪流通綠波泛漲渺無際
但見桃花千樹紅鴛鴦&KR1484;鶒何容與散亂中流錦為羽
倉庚獨似避游人去踏花枝落紅雨草深哺子芳洲晴
葉暗似聞求友聲展圖便有會心處放棹欲作春溪行
玄裳縞衣彼何者為戀高松倚平野莫論鴻鵠志安知
名字俱標在埤雅
早起
喔喔雞三唱城居數遠村髮隨秋葉落目與曉燈昏對
案仍呼飯披衣又出門自憐衰朽質終歲謁天閽
送盛術還吳江
一舸東南去望望故里門夕陽煙市影秋水雪灘痕製
藥當書案彈琴罷酒尊相過官舍裏應是史西村
壽席道士
白頭一羽客何處曾相逢月下老翁井雲間玉女峰蹁
躚還似鶴變化眞猶龍試問渠年紀山中有古松
送仲山後坐通法寺西軒
歇馬東城下緣堤踏淺沙長因送客日屢得到僧家灌
木隂三畆奔泉響萬車晩來簷溜斷天際散紅霞
次韻時暘對雨喜晴二首
颯颯復霏霏清晨坐掩扉短籬垂豆角破壁上苔衣潤
覺琴聲緩凉驚酒力微客棲詩句滿未許沈郎肥
斷虹連返照向晩喜新晴遠市浮埃盡長溝積水清歌
謠童子事刈穫野人情身在幽燕地無勞賦北征
送林朝信還廣西分韻得歲字
玉河凍不流曉結冰花細客館傍東堤三旬喜留滯捧
表被光華開筵接親契抵任尚遲遲吳門度新歲
喜儲静夫考功自南京至
與子三年别長存耿耿思偶來今日雨又屬暮春時風
度看逾好功名喜未遲吏曹能自署應不數光羲
晩至湖上
到湖疑路盡忽復轉林塘雨後添泉脉雲中漏日光新
蒲仍自綠怪柳不成行欲唱吳歌去憑誰覓野航
次韻賓之重九値雨獨至
懷麓堂前樹蕭蕭感暮秋閉門逢節序落帽想風流空
負此時酒閒登何處樓不須論雨䜟四野少禾頭
次韻濟之招仲山酌别
偶値三旬隙堪償千載忙有官原是夏此日豈無陽重
過煙花市長驅翰墨場不緣持玉節安得解銅章未去
須常會將來孰可量試看王子宅或比鄭公鄉飲處誰
招得行機已坐忘園蔬從嫩摘山果更高裝弄月當花
檻臨風泛羽觴幽篁如客瘦獨鶴擬人長使者新恩渥
儒生故態狂陽關莫先唱西出路微茫
謁韓蘄王墓
家國何多難推尋為蔡童嬴秦方逐北周室竟遷東江
左朝廷在淮南驛騎通天終憐宋土時則有韓公一劒
横天外諸酋在日中南雲當箭鏃黃蓋走艨艟伐越期
成覇于潛恥會戎蕭墻狼跋盡野穴鼠羣空聚米籌三
鎮開門待兩宫齊王眞濟美鄂國與争雄有詔從中制
惟詩詠内訌閒游嗟我獨和議約誰同殉葬長弓勁題
名片石穹龜趺呈細刻龍額表孤忠草樹樵蘇斷粢盛
享祀豐神靈懸皎日生氣亘長虹異代今全盛應追保
障功
送同年簡齋道歸省
春半相逢在禮闈題詩忽復送君歸盧前名姓慙楊炯
洛下文章見陸機曉日攀龍恩共沐秋風躍馬去如飛
新年草色知人意應向階前映綵衣
壬寅正旦侍班
爐煙如霧藹彤墀半啟金門複道時咫尺星辰華蓋轉
中央日月衮衣垂普天鳳歷開寅歲平旦雞人報卯時
御座不勝袍笏近侍臣偏識漢朝儀
送郭翔鵬進士知福寧州兼寄州倅馬庭簡
閩海遥遥獨置州忽看秋水動扁舟暫為魏闕三年别
定向吳門十日留甲榜尚稱新進士雙旌已作古諸侯
公餘獨恨詩筒少為謝同官馬少游
送劉職方時雍赴福建參政
早振詞林五色翰廿年郎署忽彈冠校書劉向成新序
判事姚崇起夏官楚客不驚湖海闊閩山能阻雪霜寒
他時召伯甘棠樹只是南風荔子丹
冬至謁陵出土城
馬上衝寒出北門豁然平曠識乾坤地連周囿民猶小
天作燕山勢獨尊看月未忘黃土寺披煙仍見白浮村
百官令節長來此籩豆如流習駿奔
渡沙河
橋下流澌玉一灣十年重此照衰顔疎林小店行厨設
落日平原獵騎還韋杜南連多白草居庸北界盡蒼山
天寒喜報王師轉驛路無塵羽檄閒
望昌平
脫轡平凌千丈岡披裘人耐北風凉迢迢古轍餘秋潦
漠漠平疇已早霜日隐峰巒天易暝樹連城郭路何長
孤雲飛處梁公廟猶似當時望太行
作鶴房
枯篁密葦作房櫳故遣仙禽宿此中曾見江南多鴨舍
亦知吳下賸牛宫綢繆牖戸朝南日倚傍垣墉避北風
莫笑乘軒如衛懿苦寒須念雪園空
送劉世熙赴四川僉事管水利
行行萬里去分司直到西川欲盡時肯使江流歸灔澦
還看山月照峨嵋外臺總自刑曹出上馬親將御勑持
千古李冰功不廢離堆刊木建生祠
宿吕城
連朝離抱不能平又記南來宿吕城酒散長亭驚雨至
棹依高岸識潮生麥秋未到猶三月瓜步將臨只一程
頼有故人同夜坐白頭相對燭花明
題青州先賢祠
汴宋人才軼古先東方作郡總名賢朝廷擇相多從此
州縣勞人豈信然隐隐故疆分海岱堂堂遺像照山川
至今新廟煩虛位莫道前修美獨專
追送張尚質戸部兼懷沈仲律主客
秋風騎馬向南行送别深慚句不成顧我只如前日懶
思君應比後湖清朝回曉月當瓊島夢逐春潮到石城
遥想齋居無俗客相過多見沈雲卿
上元夜戴中書宅賞燈
南客相逢惜此宵燈詞酒令破寥寥莫教隐几生春夢
就可聯鑣去早朝日色漸臨青𤨏闥風光多在玉河橋
休文不赴斯文約應是嗔人折簡招
送姜用貞赴南京刑部因懷項文祥
南去分司畫省郎行行因得奉高堂已如毛義為人子
早向宗元識吏商春草訟庭稀獄案碧山官舍有書牀
項斯别後年華改為謝無詩遠寄將
與諸友東郭草亭看牡丹二首
曾是平章宅裏花賞時還在故侯家帝鄉况有此亭古
人世但知今日嘉吟興待生滄海月醉顔驚見赤城霞
風流前輩凋零盡欲覓遺蹤事已賒
背郭林亭風物幽綠隂時節更須遊獨憐芳草容人卧
多謝名花為客留錦水築堂從杜老漆園成器想樊侯
暮春未許山隂占今日燕南禊事修
與蔣宗誼城東觀泉因憶舊談越中五洩之勝
秋早俄驚急雪流夜來高岸雨初收同行頼有三山客
試問何如五洩游歇馬旋成燕市飲扣舷遥想越人謳
玉泉山路凉風爽還約尋源向上頭
謝馮佩之次韻送鹽笋
桃竹初疑一束開齒牙還辨越船來囊盛藤子新題帖
飯煮芹菹漫作堆興逐先春風味勝功收斥鹵雪花嵬
任渠老硬相評品未許伶倫當管裁
夜坐懷齋居諸公次前韻
布衾寒擁對牀屏鵲遶南枝月過庭瞑目誰除童子障
齋心自比太常醒花時漸好仍籠霧燈節相催屢問星
便有玉堂天上意銅罏當案冷煙青
游朝天宫
撲衣塵霧入門消修竹竒松步屧遥紫府新開延日月
碧臺高築倚雲霄城頭瑞鶴招還下海上枯槎坐欲漂
為憶仙家爛柯樹手摩石刻是前朝
送僧永岡歸吳住白馬寺
石縫梅泉一縷清早年依此學無生紫藤垂塢人閒步
白馬䭾經寺得名法席坐揮㯶拂短官河去上木杯輕
山中試茗何時好擬借禪房折脚鐺
火花
細蕊紛紛頃刻開環觀火候亦竒哉春回玉管微微動
風定金沙颯颯來桂子忽從天上落蓮花誰向水中栽
夜庭一霎聊供笑坐客休將見跋猜
答雪屋上人
艤舟山足扣禪機記得雲林啟半扉靜夜香爐渾不冷
深秋書札未應稀雪中老屋懷薝蔔湖上長鑱負蕨薇
須信大顛詩律細世人休更笑留衣
送賀澤民赴河南僉事
御史才名闕下知外臺行赴領分司豸衣未敝何須改
螭墨當㘭尚不移南浦吟成芳草色曲江過盡杏花時
諍臣自古關休戚漢使行將召望之
謝孫希說送長鳴雞
何物䙰褷白錦毛庭前解縛便長號徒聞野鶩令人愛
未許蒼蠅代爾勞拔距羣來如赴敵峩冠獨立自分曹
夜深風雨偏安枕餔餟從今謝子敖
玉延亭成次韻玉汝
偶栽山藥得佳名墻下幽亭一日成車馬勒回無俗士
壺漿傾倒盡平生升階脫屨長頭近倚檻觀書老眼明
此後來游誰復障繞籬須為惜殘英
次韻諸友玉延亭聯句
樓高未許卧陳登聊結荒亭揖客升坐定園花紅雨斷
望迷宫樹綠雲層墻低漸覺簫聲近杯淺休嫌酒面澄
願得留詩成故事西菴入夜更挑燈
喜原輝弟至京
遠道親擕藥裹來當門下馬拂黃埃不驚舊日形容改
猶記前宵夢寐回出巷親朋宜漸訪上牀兒子欲相陪
平生四海尤憐汝得向窗間笑口開
送原輝南還
清秋欲盡向南旋别淚何堪重泫然吾已行年當五十
汝今歸路又三千亦知禁酒勝良藥好為修書附便船
舊業東城勞葺理相期歲晩在園田
出昌平
晴旭熏人屬仲冬茆簷誰識煖如烘冰花細結重溪石
天籟遥傳萬壑松此日清酣除酒禁諸公太瘦帶詩容
來春裹茗應非晩最愛池泉歕九龍
次韻施煥伯自製菜燈見送
蘢篵翠玉巧相連疑送春盤入夜筵園子看來偏錯若
市人擕過已喧然肯將根柢埋泥土未許光華照木天
賸有儒家風味在買油聊費幾青錢
秋享致齋呈同館諸公
紫禁門深早散朝步歸齋閣坐寥寥日高宿霧渾如撲
秋至凉風不待招河上圉人來浴馬樹邊童子去承蜩
詩仙只在爐烟底翻盡晴窗白雪謠
次韻侍郎王公還南京留别
秋水浮來畫舫新南歸仍喜度天津未從江左誇王導
如向朝端見李紳黃菊又逢燕地晩青山偏愛秣陵春
陛辭却枉重瞳顧應識青宫舊學人
贈顧正科鏞還中都
清晨持刺叩門投有客來從淮水頭吳下故家依二曲
沛中遺調習三侯閱人詩畫才情麗傳世衣冠仕路優
欲盡尊前鄉土話雪晴歸騎恨難留
謝濟之送銀杏
錯落朱提數百枚洞庭秋色滿盤堆霜餘亂摘連柑子
雪裏同煨有芋魁不用盛囊書復寫料非鑽核意無猜
却愁佳惠終難繼乞與山中幾樹栽
對雨
清池水長欲平橋雨勢渾如上晩潮泛泛漸於亭礎近
淙淙眞是筧泉遥即看竝浴鵝羣戲却恐新生魚子漂
東望菱濠歸去好吳儂家有木蘭橈
次韻任太常致仕留别五首
歸去如公未當貧清溪碧嶂自為鄰地偏易覺柴門晩
室暖先知布被春書為長觀成故紙衣從新浴少浮塵
集雲山下吾廬在得向今朝置此身
此身眞喜置吾廬尚有牀頭一束書海口潮生知進退
天心月到識盈虛已辭朝士誰通訊欲就漁翁更卜居
百里好山俱在眼只教童子導籃輿
籃輿朝出看山初懶學陶潛去荷鋤新法不行誰執拗
舊書無用是潛虛俗人自詫才名盛老態終嫌禮法疎
三月柴門無客到日高閒把白頭梳
濯足梳頭舊有緣更交午睡學坡仙一身自足三間屋
百歲誰增半畆田遇壑便回憂險地看雲高坐愛晴天
朝雞官馬俱無用嬴得工夫是晏眠
晏眠不覺過殘冬枕上哦詩倣鮑容猶喜形骸從小隱
肯將姓氏入斜封日中塵滿争為市樹底隂多獨課農
應笑丁公偏差異宵深腹上夢生松
觀耕籍田
春郊風動綵旗新快覩黃衣是聖人盛禮肇行非自漢
古詩猶在宛如豳朝臣共助三推止野樂全勝九奏頻
稼穡先知端可賀粢盛不獨備明禋
送賀御史出守蘇州
吳民方切九重憂祖道休將五馬留朝宁久稱眞御史
封疆還屬古諸侯香凝燕寢韋郎詠棹續花橋白傅游
我忝郡人無以頌擬叨循吏傳重修
宿功德寺航公房
山下禪堂向晩登扶笻一笑有盧能飯餘蔬筍收齋鉢
供雜香花映佛燈漢闕乍違同野吏吳音無解盡鄉僧
蒲團睡穩回清夢風雨蕭蕭撼古藤
飲玉泉二首
龍唇歕薄淨無腥純浸西南萬疊青地底洞名疑小有
江南泉品類中冷御厨絡繹馳銀甕僧寺分明枕玉屏
曾是宣皇臨幸處游人誰復上高亭
垂虹名在壯神都玄酒為池不用沽終日無雲成霧雨
下流隨地作江湖坐臨且脫登山屐汲飲重修調水符
渴吻正須清冷好寺僧猶自置茶爐
徐州重修黃樓
樓中不見羽衣人黃堊依然四面新坐使河流循故道
俯臨山石倚長津名邦信美皆吾土勝日登高與衆賓
從此欲傳州守事只須題壁掃清塵
葉翁以叢竹分種因題墨謝之
東巷青青早見分歲寒别種共欣欣世間益者成三友
林下賢人詠五君雨過不須論醉日風回時復見晴雲
傳神妙手今難得聊入筠窗翠鳳羣
送陳一䕫調瑞州同知
古筠南去興飄然僕子詩囊早在肩莫以瑕疵論白璧
不妨顔面照清泉秋江直入吳中路春樹遥瞻渭北天
壯志未衰功業始蓴鱸誰愛味新鮮
送林世調赴湖廣參政
已愛超遷愜所推不知清議尚嫌遲省中公事方多日
席上同年漸少時西控早成持檄夢南行兼慰倚門思
春來舍館渾如舊荀氏于今更一慈
十六夜邀仲山濟之禹疇飲
雪月交輝嘆未曾寒生硯沼見春冰年將六十應推我
地近西南已得朋坐久市燈無一盞飲來官酒只三升
山隂回棹眞堪笑此夜分明興可乘
後夜無月
月向圓時正好看浮雲入暮故漫漫隂晴明日眞難料
用舍平生只自安天上無人收倒景海東何處溢清寒
虛簷不礙長松樹獨坐胡牀到夜闌
中秋後二夜獨坐
不須把酒問青天秋色平分恨稍偏已覺初昏星漸密
難教既望月長圓詩中蟋蟀依牀下江上芙蓉到檻前
更有桂花香可挹虛堂獨坐未成眠
夜宿啟南宅風雨大作
賓筵燈燭對清光更許扁舟繫岸傍衆竅盡號風在野
舊痕猶記水侵墻草堂突兀春星暗柳市回環海浪長
天意莫言能殢客老年難自别西莊
太廟候祭復游東園
百畆園依清廟開去年初夏憶曾來繁花盡落留紅藥
新笋叢生帶綠苔北闕倚雲通劒佩南宫隔水見亭臺
令人頓作山林想况有蕭蕭白髮催
次韻玉汝報恩寺訪舊蓋嘗同寓文僧房今三
十二年矣
步屐重臨塔影邊禪房深處裊香煙金陵黃氣惟當代
蘭若清氛似往年花石映門幽徑側竹林圍屋古臺前
舊游零落多詩思莫怪摩挲為悵然
偶有客言以老態從上為壽徵戲成絶
白盡髭鬚正不愁吟詩撚斷更風流從今越把詩吟苦
索性還教白到頭
詠南内新柳
節近清明楊柳新玉河橋畔少車塵都門送别應無數
不許臨岐折贈人
綠嫩遥看更碧柔非煙非霧曉難收牆高不使花飛過
却化浮萍出御溝
墨竹
深林不减篔簹谷亂影都歸丈八溝最愛長竿如綠玉
何年去上釣魚舟
趙松雪蘭竹圖
鷗波亭上春風筆秀色翛然共一丘頭白江南眞想見
幽蘭叢竹帶桑洲
為奎姪題石田雪景
瑶林依石斷雲攢雪後西山更好看憶向越來溪上過
梅灣玉削數峰寒
題陳季昭畫
金昌亭側舊樓居索畫人來坐不虚誰信高年筆猶健
案頭臨畫似臨書
題王浚之畫茅山圖
句容古縣頻來往萬轉荒溪出亂松畫裏茅山依舊在
白雲開處見三峰
雪寒探梅
新年京國競繁華東巷深居自一家春到不如吳下晩
石湖詩裏探梅花
夏日園中小適二首
藤蔓紅稀棗葉青欲逃新暑只登亭夕陽西去清隂滿
閒向籬根拾鶴翎
荷錢初放亂浮萍却有新條結翠屏幾日小園無雨到
莫斟池水入花瓶
石倉歴代詩選卷四百十八
