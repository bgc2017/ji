石倉歴代詩選卷九十七
明曹學佺編
晚唐二十四
方干(字雄飛新定人)
寄李頻
衆木已搖落望君猶未還軒居在何處雨雪滿前山思
苦文星動鄉遙釣渚閒明年見名姓惟我獨何顔
東溪别業寄叚郎中
前山含遠翠羅列在窗中盡日人不到一樽誰與同凉
隨蓮葉雨暑避柳條風豈分長岑寂明時道豈窮
懷州客舍
誤飲覃懷酒誰知滯去程朝昏太行色坐卧沁河聲白
道穿秦甸嚴鼙似戍城隣雞莫相促遊子自晨征
中路寄喻鳬
求名如末逐白首亦難歸送我樽前酒典君身上衣寒
蕪隨楚盡落葉渡淮稀莫歎干時晩前心豈便非
送趙明府還北
故林終不住劔鶴在扁舟盡室無餘俸還家得白頭鐘
催吳岫晩月照渭河流曾是棲安邑恩期異日酬
夏日登靈隱寺後峰
絶頂無煩暑登臨三伏中深蘿難透日喬木更含風山
疊雲霞際田傾江海東那知兹夕興不與古人同
聽新蟬寄張晝
細聲頻斷續審聽亦難分髣髴應移處從容却不聞蘭
栖朝咽露樹隱暝吟雲莫遣鄉愁起吾懷秪似君
送姚舒下第遊蜀
蜀路何迢遞憐君獨去遊風烟連北敵山水别東甌九
折盤荒坂重江遶漢州臨卭一壺酒能浣長卿愁
旅次錢塘
此地似鄉國堪為朝夕吟雲藏吳相廟樹引越山禽潮
落海人散鐘遲秋寺深我來無舊識惟見寂寥心
送相里燭
相逢未卜期相送定何之不得長年少那堪遠别離泛
湖乘月早踐雪過山遲永望多時立翻如在夢思
君不來
開花未零落心緒巳紛紛久客無人見新禽何處聞舟
隨一水過路出萬山分夜坐生愁望孤光必照君
金州客舍
淹薄羣峰暮蕭條未掩關江流嶓冢雨路入漢皇山落
葉欹眠後孤砧倚望間此情偏耐醉難遣酒罍閒
途中逢孫輅因得李頻消息
灞上寒仍在柔條亦自新山河雖度臘雨雪未知春正
憶同袍者堪逢共國人銜杯益無語與爾轉相親
送從兄郜
道路本無限又應何處逢流年莫虛擲華髮不相容野
渡波搖月寒城雨翳鐘此心隨去鳥迢遞過重峰
送許温
壯歲分益切髫年心即同當聞千里去難遣一樽空翳
燭蒹葭雨吹帆橘柚風明年見親族喜集在懷中
鏡中别業
寒山壓鏡心此處是家林梁燕窺春醉巖猿學夜吟雲
連平地起月向白波沈猶自聞鐘角栖身可在深
又
世人如不容吾自縱天慵落葉憑風掃香秔倩水舂花
朝連郭霧雪後隔湖鐘身外能無事頭宜白此峰
經周處士故居
愁吟與獨行何事不傷情久立釣魚處惟聞啼鳥聲山
蔬和草嫩江柳入籬生吾在兹溪上懷君恨不平
贈喻鳬
所得非衆語衆人那得知纔吟五字句又白幾莖髭月
閣欹眠夜霜軒正坐時此時心更苦恐作滿頭絲
涵碧亭
高低作雜松積翠復留風路劇隂溪裏寒生暑氣中閒
雲低覆草片水静涵空方見洋源牧心侔造化工
除夜一首
永懷難自問此夕衆愁興曉韻侵春角寒光隔歲燈心
燃一寸火淚結兩行冰煦育誠非遠陽和又欲昇
題碧溪山禪老
師步有雲隨師情惟鶴知蘿迷收术路雲隔出溪時竹
狖窺沙井巖禽立檜枝由來傲卿相卧隱答書遲
送鏡空上人遊江南
去住如雲鶴飄然不可留何山逢隻履一食在孤舟細
雨蓮塘晩疎蟬隔岸秋應懷舊溪月夜過石窗流
新正
蓽門惆悵久時節暗來頻每見新正雪長思故國春雲
西斜去雁江上未歸人苦憶年為客何媒得到秦
贈雪竇僧家
登寺尋盤道人烟遠更微石窗秋見海山靄暮侵衣衆
木隨僧老高泉盡日飛誰能厭軒冕來此便忘機
贈碼碯山禪者
芿草不停獸因師山更靈村林朝乞食風雨夜開扃井
味兼松粉雲根著淨缾塵勞如醉夢對此暫能醒
酬故人陳乂都
遠别那無夢重遊自有期半年鄉信到兩地素心知坐
久吟移調更長硯結澌文人才力薄終怕阿戎知
閏月
羃羃復蒼蒼微和傍早陽前春寒已盡待閏日猶長柳
變雖因雨花遲豈為霜自兹延聖歷誰不駐年光
東溪言事寄于丹
日月晝夜轉老年難駐留軒窗纔過雨枕簟即知秋天
際雁行出溪中虹影收惟君壯心在應笑卧滄洲
暮發七里灘夜泊嚴光臺下
一瞬即七里箭馳猶是難檣邊走嵐翠枕底失風湍但
訝猿鳥定不知霜月寒前賢竟何益此地誤垂竿
處州洞溪
氣象四時清無人畫得成衆山寒疊翠兩派瀑分聲坐
月何曾夜聽松不似晴混元融結後便有此溪名
稱心寺中島
水木深不極似將星漢連中州惟此地上界别無天雪
折停猿樹花藏浴鶴泉師為終老意日日復年年
寄普州司倉賈島
亂山重復疊何路訪先生豈料多才者空垂不世名閒
曹猶得醉薄俸亦勝畊莫問吟詩苦年年芳草平
贈中岳僧
坐來叢木大誰見入巖年多病長留藥無憂亦是禅搘
牀移片石舂粟引高泉盡願求心法逢誰擬即傳
遊竹林寺
得路到深寺幽虛曾識名蘚濃隂砌古烟起暮香生曙
月落松翠石泉流梵聲聞僧說真理煩惱自然輕
白艾原客
原上桑柘瘦再來還見貧滄州幾年隱白髮一朝新敗
葉平空塹殘陽滿近隣閒言說知已半是學禪人
朔雁
寥寥落何處一夜過寥天送苦秋風外吹愁白髮邊望
鄉皆下淚久戍獨無眠寂寞空沙曉開眸片月懸
冬夜泊僧舍
江東寒近臘野寺水天昏無酒能消夜隨僧早閉門照
墻燈熖細著瓦雨聲繁漂泊仍千里清吟欲斷魂
新秋獨夜寄戴叔倫
遙夜獨不卧寂寥庭戶中河明五陵上月滿九門東萬
里親朋散故園滄海空歸懷正南望此夕起秋風
送沛縣司馬丞之任
舉酒一相勸逢春聊盡歡羇遊故交少遠别後期難路
上野花發雨中青草寒悠悠兩都夢小沛與長安
送盧評事東歸
萬里楊柳色出關隨故人輕烟覆流水落日照行塵積
夢江湖闊憶家兄弟貧徘徊灞橋上不語共傷春
清明日送鄧芮還鄉
鐘鼓喧離室車徒促夜裝曉榆新變火輕柳暗翻霜轉
鏡看華髮傳杯語故鄉每嫌兒女淚今日自沾裳
江州送李侍御歸東洛
獨乘驄馬去不並旅人還中外名卿貴田園高步閒暮
春經楚縣新月上淮山道路空瞻望軒車不敢攀
收兩京後還上都兼訪一二親故
離堂千里客歸騎五陵人路轉函關晩烟開上苑新天
涯將野服闕下見鄉親問得存亡事裁書寄海濱
湖南使院遣情送江夏賀侍郎
雲雨一消散悠悠關復河俱從泛舟役遂隔洞庭波楚
水去不盡秋風今更過無由得相見却恨寄書多
汝南過訪田評事
移家近漢隂不復問華簪買酒宜城遠燒田夢澤深暮
山逢鳥入寒水見魚沈與物皆無累終年愜本心
送王信翁登科後歸江東
南行無俗侶秋雁與寒雲野性自深愜鄉居人共聞吳
山中道斷浙水半江分此地登臨慣含情一送君
送饒州王司法之任兼寄朱處士
莫愁還作吏且喜速廻車留醉悲殘歲含情寄遠書共
看衰老近轉覺宦名虛遙想清溪畔幽人得自如
殘秋送友
早為千里别况復是秋殘木葉怨先老江雲愁暮寒交
情如水澹離酒泛杯寬料想還家後休吟行路難
客行
藕葉綴為衣東西泣路岐鄉心日落後身計酒醒時觸
目多添感凝情足所思羈愁難盡遣行坐一低眉
山中即事
趨世非身事山中適性情野花多異色幽鳥少凡聲樹
影搜凉卧苔光破碧行閒尋採藥處仙路漸分明
秋夜
殘砧驚睡醒欹枕己三更夢破寂寥思燈殘零落明空
窗閒月色幽壁静蟲聲况是離鄉久依然無限情
送剡縣陳永秩滿歸越
俸禄三年後程途一月間舟中非客路鏡裏是家山密
雪霑行袂叢杯變别顔古人惟賀滿今挈解由還
示鄉叟
暮齒甘衰謝逢人惜别離青山前代業老樹此身移買
藥將衣盡尋芳見字遲如何鑷殘鬢覽鏡變成絲
送姚合員外赴金州
受詔從華省開旗發帝州野烟新驛曙殘照古山秋樹
勢連巴没江聲入楚流惟應行化後吟句上雲樓
山中寄吳磻十韻
莫問終休否林中事已成盤餐憐火種歲計付刀耕掬
水皆花氣聽松似雨聲書空翹足卧避儉側身行果傍
閒軒落蒲連濕岸生禪僧知見理妻子笑無名更擬教
詩苦何曾待酒清石溪魚不大月樹鵲多驚砌下通樵
路窗間見縣城雲山任重疊難隔故交情
鏡湖西島言事寄陶校書
樵獵兩三戶凋疎是近隣風雷前壑雨花木後巖春文
字不得力桑麻難救貧山禽欺稚子夜犬吠漁人未必
聖明代長將雲水親知音不延薦何路出泥塵
除夜一首
玉漏斯須欲報晨四時吹轉任風輪寒燈短燼方燒臘
畫角新聲已報春明日便為經歲客昨朝猶是少年人
新正定數隨年減浮世惟應百徧新
書桃花塢周處士壁
醉吟雪月思深苦思苦神勞新髮生自學古賢修静節
惟應野鶴識高情細泉出石飛難盡孤竹和雲濕不鳴
何事懶于嵇叔夜更無書札答公卿
題桐廬謝逸人江居
少小高眠無一事五侯勲盛欲如何湖邊倚竹寒吟苦
石上横琴夜醉多鳥自樹梢隨果落人從窗外卸帆過
由來朝市為空憶可要棲身向薜蘿
送人宰永泰(今永福縣)
北人雖泛南來水稱意南行莫恨賖道路先經毛竹嶺
風烟漸近刺桐花舟停漁浦猶為客縣入樵溪似到家
下馬政成王事少應容閩吏日高衙
茆山贈洪拾遺
聖代諫臣停諫舌求歸故里傲雲霞溪頭講樹纜漁艇
篋裏朝衣輸酒家但愛身閒辭禄俸那嫌歲計在桑麻
我來幸與諸生異問答時容近綘紗
贈處州叚郎中
幸見仙才領郡初郡城孤峭似仙居杉蘿色裏登臺閣
瀑布聲中閱簿書德重自將天子合情高元與世人疎
寒潭是處清連底賓席何心望食魚
書法華寺上方禪壁
砌下松巔有鶴棲孤猿亦在鶴邊啼卧聞雷雨歸巖早
坐見星辰去地低一逕穿緣應就郭千花掩映似無溪
是非生死多憂惱此日蒙師為破迷
陪王大夫泛湖
去去陵晨廻見星木蘭舟穩畫橈輕白波潭上魚龍氣
紅樹林中雞犬聲密炬燒殘銀漢昃羽觴飛急玉山傾
此時簡點諸名士却是漁翁無姓名
贈會稽張少府
高節何曾似任官藥苖香潔備常餐一分酒戶添猶得
五字詩名動即難笑我無媒生鶴髮知君有意借魚竿
明年莫便還家去鏡裏雲山且共看
湖北有茅齋湖西有松島輕棹往返頗諧素心
因成四韻
湖北湖西往復還朝昏只處自由間暑天移榻就深竹
月夜乘舟歸淺山遶砌紫鱗欹枕釣垂簷野果隔窗攀
古賢暮齒方如此多笑愚儒鬢未斑
山中言事
欹枕亦吟行亦醉卧吟行醉更何營貧來尚有故琴在
老去不過新髮生山鳥踏枝紅果落家童引釣白魚驚
潛夫自是孤雲侶可要王侯識姓名
山中言事
日與村家事漸同燒松啜茗學隣翁池塘月撼芙蕖浪
窗戶凉生薜荔風書幌晝昏嵐氣裏巢枝夜折雪聲中
山隂釣叟無知己窺鏡撏多鬢欲空
題陶詳校書陽羡隱居
芸香署裏從容步陽羡山中嘯傲情竿底紫鱗輸釣伴
花間白犬吠流鶯長潭五月含冰氣孤檜中宵學雨聲
便泛扁舟應未得鴟夷棄相始垂名
與鄉人鑒休上人别
此日因思話鄉里故鄉風土我偏諳一枝竹葉如溪北
半樹梅花似嶺南山夜獵徒多信犬雨天村舍未催蠶
如今休作還家意兩鬢垂絲已不堪
寄江陵王少府
分手頻曾變寒暑迢迢遠意各何如波濤一阻兩鄉夢
歲月無過雙鯉魚吟處落花藏筆硯睡時風雨濕圖書
比來俗軰皆疎我惟有故人心不疎
于秀才小池
一泓瀲灔復澄清半日工夫斸小庭占地未過三五尺
浸天惟入兩三星鷁舟草際浮霜葉漁父沙邊駐小螢
纔見規模試方寸知君立意在滄溟
登新城縣贈蔡明府
楊震東來是宦遊政成登此自消憂草中白道穿村去
樹裏清溪照郭流縱目西山宜永日開襟五月似高秋
不知縣籍添新戶但見川原桑柘稠
叙錢塘異勝
暖景融融寒景清越臺風吹曉鐘聲四郊遠火燒烟月
一道驚波撼郡城夜雪未知東岸綠春風猶放半江晴
謝公吟處依稀在千古無人繼盛名
送吳彦榮赴舉
用心精至自無疑千萬人中似汝稀上國纔將五字去
全家便待一枝歸西陵柳路搖鞭盡北固潮程挂席飛
相見明年榜前事當時分散著萊衣
送晉陵王少府赴舉
相看不忍盡離觴五兩牽風速去檣遠驛新砧應弄月
初程寒角未吹霜越山直下分吳苑淮水横流入楚鄉
珍重郄家好兄弟明年分理在何方
和于中丞登扶風亭
避石攀蘿去不迷行時舉步似丹梯東軒海日已相照
下界晨雞猶未啼郭裏雲山全占寺村前竹樹半藏溪
謝公吟望多來此此地應將峴首齊
陽亭言事獻漳州于使君
重疊山前對酒樽騰騰兀兀度朝昏平明疎磬白雲寺
遙夜孤砧紅葉村去鳥豈知烟樹遠驚魚應覺露荷翻
旅人寄入逢黃菊每見北人思故園
題越州袁秀才林亭
清邃林亭指畫開幽巖别派象天台坐牽蕉葉題詩句
卧看藤花落酒杯白鳥不歸山裏去紅鱗多向鏡中來
終年此地為吟侣早起尋君薄暮回
題長洲陳明府小亭
坐看孤峭却勞神還是微吟到日曛松鶴認名呼得下
沙蟬飛處隔猶聞夜來亦似深山月雨後惟關滿屋雲
便此逍遥應不易朱衣紅旆未容君
郭中山居
莫見一瓢離樹上猶須四壁在林間沈吟不寐先聞角
屈曲登高自有山濺口迸泉聽未足亞窗紅果卧堪攀
公卿莫便遺名姓却與禽魚作往還
思江南
昨日草枯今日生羇人又動望鄉情夜來有夢尋歸路
不到桐廬已及明
君不來
遠路東西欲問誰寒來無處寄寒衣去時初種亭前樹
樹已勝巢人未歸
經李羣玉故居
訐直上書難遇主銜冤下世未成翁琴樽劒鶴誰將去
惟鏁山齋一樹風
别孫蜀
吳越思君意易傷别君添我鬢邊霜由來浙水偏堪恨
截斷千山作兩鄉
石倉歴代詩選卷九十七
