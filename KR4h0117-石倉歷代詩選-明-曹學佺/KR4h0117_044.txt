石倉歴代詩選卷四十四上
明曹學佺編
盛唐十三上
李白(字太白興聖皇帝九世孫)
關山月
明月出天山蒼茫雲海間長風幾萬里吹度玉門關漢
下白登道胡窺青海灣由來征戰地不見有人還戍客
望邊色思歸多苦顔高樓當此夜歎息未應閒
結客少年場行
紫燕黃金瞳稜稜搖綠鬉平明相馳逐結客洛門東少
年學劒術凌轢白猿公珠袍曳錦帶七首插吳鴻由來
萬夫勇挾此生雄風託交從劇孟買醉入新豐笑盡一
杯酒殺人都市中羞道易水寒從令日貫虹燕丹事不
立虚没秦帝宮舞陽死灰人安可與成功
長干行
妾髮初覆額折花門前劇郎騎竹馬來遶牀弄青梅同
居長干里兩小無嫌猜十四為君婦羞顔未嘗開低頭
向暗壁千喚不一迴十五始展眉顔同塵與灰常存抱
柱信豈上望夫臺十六君遠行瞿塘灧澦堆五月不可
觸猿聲天上哀門前遲行跡一一生綠苔苔深不能掃
落葉秋風早八月蝴蝶黃雙飛西園草感此傷妾心坐
愁紅顔老早晩下三巴預將書報家相迎不道遠直至
長風沙
上之回
三十六離宫樓臺與天通閣道步行月美人愁煙空恩
疎寵不及桃李傷春風淫樂意何極金輿向回中萬乘
出黃道千旗揚彩虹前軍細柳北後騎甘泉東豈問渭
川老寧邀襄野童但慕瑶池宴歸來樂未窮
獨不見
白馬誰家子黃龍邊塞兒天山三丈雪豈是遠行時春
蕙忽秋草莎雞鳴曲池風摧寒㯶響月入霜閨悲憶與
君别年種桃齊蛾眉桃今百餘尺花落成枯枝終然獨
不見流淚空自知
妾薄命
漢帝重阿嬌貯之黃金屋咳唾落九天隨風生珠玉寵
極愛還歇妬深情却疎長門一步地不肯暫迴車雨落
不上天水覆難再收君情與妾意各自東西流昔日芙
蓉花今成斷腸草以色事他人能得幾時好
黃葛篇
黃葛生洛谿黃花自綿羃青煙蔓長條繚繞幾百尺閨
人費素手采緝作絺綌縫為絶國衣遠寄日南客蒼梧
大火落暑服莫輕擲此物雖過時是妾手中跡
怨歌行
十五入漢宫花顔笑春紅君王選玉色侍寢金屏中薦
枕嬌夕月卷衣戀香風寧知趙飛燕奪寵恨無窮沈憂
能傷人綠鬢成霜蓬一朝不得意世事徒為空鷫鸘換
美酒舞衣罷雕龍寒苦不忍言為君奏絲桐腸斷絃亦
絶悲心夜忡忡
塞下曲三首
天兵下北荒胡馬欲南飲横戈從百戰直為銜恩甚握
雪海上餐拂沙隴頭寢何當破月氏然後方高枕
白馬黃金塞雲沙遶夢思那堪愁苦節遠憶邊城兒螢
飛秋窗滿月度霜閨遲摧殘梧桐葉蕭颯沙棠枝無時
獨不見流淚空自知
烽火動沙漠連照甘泉雲漢皇按劒起還召李將軍兵
氣天上合鼓聲隴底聞横行負勇氣一戰淨妖氛
塞上曲
大漢無中策匈奴犯渭橋五原秋草綠胡馬一何驕命
將征西極横行隂山側燕支落漢家婦女無花色轉戰
渡黃河休兵樂事多蕭條清萬里瀚海寂無波
湖邊采蓮婦
小姑織白紵未解將人語大嫂采芙蓉谿湖千萬重長
兄行不在莫使外人逢願學秋胡婦貞心比古松
秦女卷衣
天子居未央妾來卷衣裳顧無紫宫寵敢拂黃金牀水
至亦不去熊來尚可當微身奉日月飄若螢火光願君
采葑菲無以下體妨
邯鄲才人嫁為厮養卒婦
妾本崇臺女揚蛾入丹闕自倚顔如花寧知有凋歇一
辭玉階下去若朝雲没每憶邯鄲城深宫夢秋月君王
不可見惆悵至明發
出自薊北門行
虜陣横北荒胡星耀精芒羽書速驚電烽光晝連光虎
竹救邊急戎車森已行明主不安席按劍心飛揚推轂
出猛將連旗登戰場兵威衝絶漠殺氣凌穹蒼列陣赤
山下開營紫塞傍孟冬風沙緊旌旗颯凋傷畫角悲海
月征衣卷天霜揮刃斬樓蘭彎弓射賢王單于一平蕩
種落自奔亡收功報天子歌舞歸咸陽
發白馬
將軍發白馬旌節渡黃河蕭鼓聒川嶽滄溟湧濤波武
安有振瓦易水無寒歌鐵騎若雪山飲流涸滹沱揚兵
獵月窟轉戰略朝那倚劍登燕然邊鋒列嵯峨蕭條萬
里外耕作五原多一掃清大漠包虎戢金戈
陌上桑
美女渭橋東春還事蠶作五馬如飛龍青絲結金絡不
知誰家子調笑來相謔妾本秦羅敷玉顔豔名都綠條
映素手採桑向城隅使君且不顧况復論秋胡寒螿愛
碧草鳴鳳棲青梧託心自有處但怪傍人愚徒令白日
暮高駕空踟蹰
相逢行
朝騎五花馬謁帝出銀臺秀色誰家子雲車珠箔開金
鞭遥指點玉勒近遲回夾轂相借問疑從天上來邀入
青綺門當歌共銜杯銜杯映歌扇似月雲中見相見不
得親不如不相見相見情巳深未語可知心胡為守空
閨孤眠愁錦衾錦衾與羅幃纏綿會有時春風正澹蕩
暮雨來何遲願因三青鳥更報長相思光景不待人須
臾髮成絲當年失行樂老去徒傷悲持此道密意毋令
曠佳期
千里思
李陵没胡沙蘇武還漢家迢迢五原關朔雪亂邊花一
去隔絶國思歸但長嗟鴻雁向西北因書報天涯
折楊柳
垂楊拂淥水搖豔東風年花明玉關雪葉煖金窗煙美
人結長想對此心悽然攀條折春色遠寄龍庭前
少年子
青雲少年子挾彈章臺左鞍馬四邊開突如流星過金
丸落飛鳥夜入瓊樓卧夷齊是何人獨守西山餓
少年行
擊筑飲美酒劍歌易水湄經過燕太子結託幷州兒少
年負壯氣奮烈自有時因聲魯勾踐爭搏勿相欺
豫章行
胡風吹代馬北擁魯陽關吳兵照海雪西討何時還半
渡上遼津黃雲惨無顔老母與子別呼天野草間百鳥
繞旌旗悲鳴相追攀白楊秋月苦早落豫章山本為休
明人斬虜素不閒豈惜戰鬭死為君掃兇頑精感石没
羽豈云憚險艱樓船若鯨飛波蕩落星灣此曲不可奏
三軍鬢成斑
沐浴子
沐芳莫彈冠浴蘭莫振衣處世忌太潔至人貴藏輝滄
浪有釣叟吾與爾同歸
鳳凰曲
嬴女吹玉簫吟弄天上春青鸞不獨去更有攜手人影
滅彩雲斷遺聲落西秦
秋思
春陽如昨日碧樹鳴黃鸝蕪然蕙草暮颯爾凉風吹天
秋木葉下月冷莎雞悲坐愁羣芳歇白露凋華滋
春思
燕草如碧絲秦桑低綠枝當君懷歸日是妾斷腸時春
風不相識何事入羅幃
子夜四時歌四首
秦地羅敷女采桑綠水邊素手青條上紅妝白日鮮蠶
飢妾欲去五馬莫留連
鏡湖三百里菡萏發荷花五月西施采人看隘若耶回
首不待月歸去越王家
長安一片月萬戸擣衣聲秋風吹不盡總是玉關情何
日平胡虜良人罷遠征
明朝驛使發一夜絮征袍素手抽針冷那堪把剪刀裁
縫寄遠道幾日到臨洮
對酒行二首
松子棲金華安期入蓬海此人古之仙羽化竟何在浮
生速流電倏忽變光彩天地無凋換容顔有遷改對酒
不肯飲含情欲誰待
勸君莫拒杯春風笑人來桃李如舊識傾花向我開流
鶯啼碧樹明月窺金罍昨來朱顔子今日白髮催棘生
石虎殿鹿走姑蘇臺自古帝王宅城闕閉黃埃君若不
飲酒昔人安在哉
長歌行
桃李得日開榮華照當年東風動百物草木盡欲言枯
枝無醜葉涸水吐清泉大力運天地羲和無停鞭功名
不早著竹帛將何宣桃李務青春誰能貫白日富貴與
神仙蹉跎成兩失金石猶銷鑠風霜無久質畏落日月
後強歡歌與酒秋霜不惜人倏忽侵蒲柳
秋浦歌
秋浦長似秋蕭條使人愁客愁不可度行上東大樓正
西望長安下見江水流寄言向江水汝意憶儂不遥傳
一掬淚為我達楊州
擬古
融融白玉輝映我青蛾眉寶鏡似空水落花如風吹出
門望帝子蕩漾不可期安得黃鶴羽一報佳人知
古意
君為女蘿草妾作兔絲花輕條不自引為逐春風斜百
丈託遠松纏綿成一家誰言會面易各在青山崖女蘿
發馨香兔絲斷人腸枝枝相糾結葉葉競飄揚生子不
知根因誰共芬芳中巢雙翡翠上宿紫鴛鴦若識二草
心海潮亦可量
古風
大雅久不作吾衰竟誰陳王風委蔓草戰國多荆榛龍
虎相啖食兵戈逮狂秦正聲何微茫哀怨起騷人揚馬
激頽波開流蕩無垠廢興雖萬變憲章亦已淪自從建
安來綺麗不足珍聖代復元古垂衣貴清真羣才屬休
明乘運共躍鱗文質相炳煥衆星羅秋旻我志在刪述
垂輝映千春希聖如有立絶筆于獲麟
蟾蜍薄太清蝕此瑶臺月圓光虧中天金魄遂淪没螮
蝀入紫微大明夷朝暉浮雲隔兩曜萬象昏隂霏蕭蕭
長門宫昔是今已非桂蠧花不實天霜下嚴威沈歎終
永夕感我涕沾衣
代馬不思越越禽不戀燕情性有所習土風固其然昔
别雁門關今戍龍庭前驚沙亂海日飛雪迷胡天蟣蝨
生虎鶡心魂逐旌旃苦戰功不賞忠誠難可宣誰憐李
飛將白首没三邊
客有鶴上仙飛飛凌太清揚言碧雲裏自道安期名兩
兩白玉童雙吹紫鸞笙去影忽不見迴風送天聲舉首
遠望之飄然若流星願餐金光草壽與天齊傾
咸陽二三月宫柳黃金枝綠幘誰家子賣珠輕薄兒日
暮醉酒歸白馬驕且馳意氣人所仰冶遊方及時子雲
不曉事晩獻長楊辭賦達身已老草玄鬢若絲投閣良
可嘆但為此輩嗤
松栢本孤直難為桃李顔昭昭嚴子陵垂釣滄波間身
將客星隱心與浮雲閒長揖萬乘君還歸富春山清風
灑六合邈然不可攀使我長歎息冥棲巖石間
君平既棄世世亦棄君平觀變窮大易探元化羣生寂
寞綴道論空簾閉幽情騶虞不虚來鸑鷟有時鳴安知
天漢上白日懸高名海客去已久誰人測沈冥
燕昭延郭隗遂築黃金臺劇辛方趙至鄒衍復齊來奈
何青雲士棄我如塵埃珠玉買歌笑糟糠養賢才方知
黃鶴舉千里獨徘徊
寶劍雙蛟龍雪花照芙蓉精光射天地雷騰不可衝一
去别金匣飛沈失相從風胡滅已久所以潛其鋒吳水
深萬丈楚山邈千重雌雄終不隔神物會當逢
西嶽蓮花山迢迢見明星素手把芙蓉虚步躡太清霓
裳曳廣帶飄拂昇天行邀我登雲臺高揖衛叔卿恍恍
與之去駕鴻凌紫冥俯視洛陽川茫茫走胡兵流血塗
野草豺狼盡冠纓
泣與親友别欲語再三咽勖君青松心努力保霜雪世
路多險艱白日欺紅顔分首各千里去去何時還
秦水别隴首幽咽多悲聲胡馬顧朔雪躞蹀長嘶鳴感
物動我心緬然含歸情昔視秋蛾飛今見春蠶生嫋嫋
桑柘葉萋萋柳垂榮急節謝流水羇心搖懸旌揮涕且
復去惻愴何時平
世道日交喪澆風散淳源不采芳桂枝反栖惡木根所
以桃李樹吐花竟不言大運有興没羣動爭飛奔歸來
廣成子去入無窮門
燕趙有秀色綺樓青雲端眉目豔皎月一笑傾城歡常
恐碧草晩坐泣秋風寒纖手怨玉琴清晨起長歎焉得
偶君子共乘雙飛鸞
蓐收肅金氣西陸弦海月秋蟬號階軒感物憂不歇良
辰竟何許大運有淪忽天寒悲風生夜久衆星没惻惻
不忍言哀歌逮明發
抱玉入楚國見疑古所聞良寶終見棄徒勞三獻君直
木忌先伐芳蘭哀自焚盈滿天所損沈冥道為羣東海
汎碧水西關乘紫雲魯連及柱史可以躡清芬
淮海對雪贈傅靄
朔雪落吳天從風渡溟渤海樹成陽春江沙皓明月飄
颻四荒外想像千花發瑤草生階墀玉塵散庭闕剡溪
興空在郢路歌未歇寄君梁甫吟曲盡心斷絶
贈范金卿
君子枉清盼不知東走迷離家未幾月絡緯鳴中閨桃
李君不言攀花願成蹊那能吐芳信惠好相招攜我有
結綠珍久藏濁水泥時人棄此物乃與燕珉齊摭拭欲
贈之申眉路無梯遼東慙白豕楚客羞山雞徒有獻芹
心終流泣玉啼祗應自索漠留舌示山妻
贈何七判官昌浩
有時忽惆悵匡坐至夜分平明空嘯咤思欲解世紛心
隨長風去吹散萬里雲羞作濟南生九十誦古文不然
拔劍起沙漠收竒勲老死田陌間何因揚清芬夫子今
管樂英才冠三軍終與同出處豈將沮溺羣
贈嵩山焦鍊師
二室凌青天三花含紫煙中有蓬海客宛疑麻姑仙道
在喧莫染跡高想已緜時餐金鵝蘂屢讀青苔篇八極
恣遊憩九垓長周旋下瓢酌潁水舞鶴來伊川還歸空
山上獨拂秋霞眠蘿月掛朝鏡松風鳴夜絃潛光隱嵩
嶽鍊魄棲雲幄霓裳何飄颻鳳吹轉緜邈願同西王母
下顧東方朔紫書儻可傳冥骨誓相學
憶襄陽舊遊贈濟隂馬少府巨
昔為大堤客曾上山公樓開窗碧嶂滿拂鏡滄江流高
冠挂雄劍長揖韓荆州此地别夫子今來思舊遊朱顔
君未老白髮我先秋壯志恐蹉跎功名若雲浮歸心結
遠夢落日生古愁空思羊叔子墮淚峴山頭
贈崔郎中宗之
胡雁拂海翼翺翔鳴素秋驚雲辭沙朔飄薄迷河洲有
如飛蓬人去逐萬里遊登高望浮雲彷彿如舊丘日從
海傍没水向天邊流長嘯倚孤劍目極心悠悠歲晏歸
去來富貴安所求仲尼七十說歴䀻莫見收魯連逃千
金珪組豈可酬時哉苟不會草木為我儔希君同攜手
長往南山幽
贈秋浦柳少府
秋浦舊蕭索公庭人吏稀因君樹桃李此地忽芳菲搖
筆望白雲開簾當翠微時來引山月縱酒酣清暉而我
愛夫子淹留未忍歸
贈盧司戸
秋色無遠近出門盡寒山白雲遙相識待我蒼梧間借
問盧耽鶴西飛幾歲還
自梁園至敬亭山見會公談陵陽山水兼期同
遊因有此贈
我隨秋風來瑤草恐衰歇中途寡名山安得弄雲月渡
江如昨日黃葉向人飛敬亭愜素尚弭棹流清輝冰谷
明且秀陵巒抱江城粲粲吳與史衣冠耀天京水國饒
英竒潛光卧幽草會公真名僧所在即為寶開堂振白
拂高論横青雲雪山掃粉壁墨客多新文為余話幽栖
且述陵陽美天開白龍潭月映清秋水黃山望石柱突
兀誰開張黃鶴久不來子安在蒼茫東南焉可窮山鳥
飛絶處稠疊千萬峰相連入雲去聞此期振策歸來空
閉關相思如明月可望不可攀何當移白足早晩凌蒼
山
贈從弟冽
楚人不識鳳重價求山雞獻主昔云是今來方覺迷自
居漆園北久别咸陽西風飄落日去節變流鶯啼桃李
寒未開幽關豈成蹊逢君發花萼若與青雲齊及此桑
葉綠春蠶起中閨日出撥轂鳴田家擁鋤犁顧余乏尺
土東作誰相攜傅說降霖雨公輸造雲梯羌戎事未息
君子悲塗泥報國有長策成功羞執珪無由謁明主杖
策還蓬藜他年爾相訪知我在磻谿
贈閭丘處士
賢人有素業乃在沙塘陂竹影掃秋月荷花落古池閒
讀山海經散帙卧遙帷且躭田家樂遂曠林中期野酌
勸芳酒園蔬烹露葵如能樹桃李為我結茅茨
贈宣州靈源寺仲濬公
敬亭白雲氣秀色連蒼梧下映雙谿水如天落鏡湖此
中積龍象獨許濬公殊風韻逸江左文章動海隅觀心
同水月解領得明珠今日逢支遁高談出有無
登敬亭山南望懷古贈竇主簿
敬亭一迴首目盡天南端仙者五六人常聞此遊盤谿
連琴高水石聳麻姑壇白龍降陵陽黃鶴呼子安羽化
騎日月雲行翼鵷鸞下視宇宙間四溟空波瀾決絶目
下事從之復何難百歲落半途前期浩漫漫強食不成
味清晨起長歎願隨子明去鍊火燒金丹
登巴陵開元寺西閣贈衡嶽僧方外
衡嶽有開士五峰秀真骨見君萬里心海水照秋月大
臣南溟去問道皆請謁灑以甘露言清涼潤肌髮明湖
落天鏡香閣凌銀闕登眺餐惠風心花期啓發
安陸白兆山桃花巖寄劉侍御綰
雲卧三十年好閒復愛仙蓬壺雖冥絶鸞鶴心悠然歸
來桃花巖得憩雲窗眠對嶺人共語飲潭猿相連時昇
翠微上邈若羅浮顛兩岑抱東壑一嶂横西天樹雜日
易隱崖傾月難圓芳草換野色飛蘿搖春煙入遠構石
室選幽開山田獨此林下意杳無區中緣永辭霜臺客
千載方來旋
望終南山寄紫閣隱者
出門見南山引領意無限秀色難為名蒼翠日在眼有
時白雲起天際自舒卷心中與之然託興每不淺何當
造幽人滅跡棲絶巘
夕霽杜陵登樓寄韋繇
浮雲滅霽景萬物各秋容登樓送遠目伏櫪覩羣峰原
野曠超緬關河紛錯重清輝映竹日翠色明雲松蹈海
寄遐想還山迷舊蹤徒然迫晩暮未果諧心胸結桂空
佇立折麻恨莫從思君達永夜長樂聞疎鐘
秋山寄衛尉張卿及王徵君
何以折相贈白花青桂枝月華若夜雪見此令人思雖
然剡溪興不異山隂時明發懷二子空吟招隱詩
月夜江行寄崔員外宗之
飄飄江風起蕭颯海樹秋登艫美清夜挂席移輕舟月
隨碧山轉水合青天流杳如星河上但覺雲林幽歸路
方浩浩徂川去悠悠徒悲蕙草歇復聽菱歌愁岸曲迷
後浦沙明瞰前洲懷君不可見望遠增離憂
宿白鷺洲寄楊江寧
朝别朱雀門暮棲白鷺洲波光搖海月星影入城樓望
美金陵宰如思瓊樹憂徒令魂入夢翻覺夜成秋綠水
解人意為余西北流因聲玉琴裏蕩漾寄君愁
新林浦阻風寄友人
潮水定可信天風難與期清晨西北轉薄暮東南吹以
此難挂席佳期益相思海月破圓景菰蔣生綠池昨日
北湖梅開花巳滿枝今朝白門柳夾道垂青絲歲物忽
如此我來定幾時紛紛江上雪草草客中悲明發新林
浦空吟謝眺詩
寄東魯二穉子
吳地桑葉綠吳蠶巳三眠我家寄東魯誰種龜兹田春
事已不及江行復茫然南風吹歸心飛墮酒樓前樓東
一株桃枝葉拂青煙此樹我所種别來向三年桃今與
樓齊我行尚未旋嬌女字平陽折花倚樓邊小兒名伯
禽與姊亦齊肩雙行桃樹下撫背復誰憐念此失次第
肝腸日憂煎裂素寫遠意因之汶陽川
下潯陽城汎彭蠡寄黃判官
浪動灌嬰井潯陽江上風開帆入天鏡直向彭湖東落
景轉疎雨晴雲散遠空名山發佳興清賞亦何窮石鏡
挂遙月香爐滅彩虹相思俱對此舉目與君同
書情寄從弟邠州長史昭
自笑客行久我行定幾時綠楊已可折攀取最長枝翩
翩弄春色延佇寄相思誰言貴此物意願重瓊蕤昨夢
見惠連朝吟謝公詩東風引碧草不覺生華池臨翫忽
云夕杜鵑夜鳴悲懷君芳歲歇庭樹落紅滋
江夏寄漢陽輔錄事
誰道此水廣狹如一匹練江夏黃鶴樓青山漢陽縣人
語猶可聞故人難可見君草陳琳檄我書魯連箭報國
有壯心龍顔不迴眷西飛精衛鳥東海何由填鼓角徒
悲鳴樓船習征戰抽劍步霜月夜行空庭徧長呼結浮
雲埋没顧榮扇他日觀軍容投壺接高宴
涇谿南藍山下有落星潭可以卜築余泊舟石
上寄何判官昌浩
藍岑竦天壁突兀如鯨額奔蹙横澄潭勢吞落星石沙
帶秋月明水搖寒山碧佳境宜緩棹清輝能留客恨君
阻歡遊使我自驚惕所期俱卜築結茅鍊金液
早過漆林渡寄萬巨
西經大藍山南來漆林渡水色倒空青林煙横積素漏
流昔吞翕沓浪競奔注潭落天上星龍開水中霧巉巖
注公柵突兀陳焦墓嶺峭紛上干川明屢迴顧因思萬
夫子解渴同瓊樹何日覩清光相歡詠佳句
江行寄遠
刳木出吳楚危槎百餘尺疾風吹片帆日暮千里隔别
時酒猶在已為異鄉客思君不可得愁見江水碧
以詩代書答元丹丘
青鳥海上來今朝發何處口銜雲錦字與我忽飛去鳥
去凌紫煙書留綺窗前開緘方一笑乃是故人傳故人
深相勖憶我勞心曲雜居在咸陽三見秦草綠置書雙
袂間引領不暫閒長望杳難見浮雲横遠山
答從弟幼成過西園見贈
一身自瀟灑萬物何囂喧拙薄謝明時棲閒歸故園二
季過舊壑四鄰馳華軒衣劍照松宇賓徒光石門山童
薦珍果野老開芳樽上陳樵漁事下叙農圃言昨來荷
花滿今見蘭苕繁一笑復一歌不知夕景昏醉罷同所
樂此情難具論
答族姪僧中孚贈玉泉仙人掌茶(并序)
余聞荆州玉泉寺近清谿諸山山洞往往有乳窟
窟中多玉泉交流中有白蝙蝠大如鴉按仙經蝙
蝠一名仙鼠千歲之後體白如雪棲則倒懸蓋飲
乳水而長生也其水邊處處有茗草羅生枝葉如
碧玉惟玉泉真公常采而飲之年八十餘歲顔色
如桃花而此茗清香滑熟異於他者所以能還童
振枯扶人夀也余遊金陵見宗僧中孚示余茶數
十片拳然重疊其狀如手號仙人掌茶蓋新出乎
玉泉之山曠古未覿因持之見遺兼贈詩要余答
之遂有此作後之高僧大隠知仙人掌茶發乎中
孚禪子及青蓮居士李白也
嘗聞玉泉山山洞多乳窟仙鼠如白鴉倒懸深谿月茗
生此中石玉泉流不歇根柯灑芳津采服潤肌骨楚老
卷綠葉枝枝相接連曝成仙人掌似拍洪崖肩舉世未
見之其名定誰傳宗英乃禪伯投贈有佳篇清鏡燭無
鹽顧慙西子妍朝坐有餘興長吟播諸天
答裴侍御先行至石頭驛以書見招期月滿泛
洞庭
君至石頭驛寄書黃鶴樓開緘識遠意速此南行舟風
水無定凖湍波或滯留憶昨新月生西簷若瓊鈎今來
何所似破鏡懸清秋恨不三五明平湖泛澄流此歡竟
莫遂狂殺王子猷巴陵定近遠持贈解人憂
送王屋山人魏萬還王屋
仙人東方生浩蕩弄雲海沛然乘天遊獨往失所在魏
侯繼大名本家聊攝城卷舒入元化跡與古賢幷十三
弄文史揮筆如振綺辯折田巴生心齊魯連子西涉清
洛源頗驚人世喧采秀卧王屋因窺洞天門朅來遊嵩
峯羽客何雙雙朝攜月光子暮宿玉女窗鬼谷上窈窕
龍潭下奔潨東浮汴河水訪我三千里逸興滿吳雲飄
颻浙江氾揮手杭越間樟亭望潮還濤捲海門石雲横
天際山白馬走素車雷奔駭心顔遙聞會稽美且度耶
溪水萬壑與千巖崢嶸鏡湖裏秀色不可名清輝滿江
城人遊月邊去舟在空中行此中久延佇入剡尋王許
笑讀曹娥碑沈吟黃絹語天台連四明日入向國清五
峰轉月色百里行松聲靈谿恣沿越華頂殊超忽石梁
横青天側足履半月眷然思永嘉不憚海路賒挂席歴
海嶠迴瞻赤城霞赤城漸微没孤嶼前嶢兀水續萬古
流亭空千霜月縉雲川谷難石門最可觀瀑布挂北斗
莫窮此水端噴壁灑素雪空濛生晝寒却尋惡谿去寧
懼惡谿惡咆哮七十灘水石相噴薄路創李北海巖開
謝康樂松風和猿聲搜索連洞壑徑出梅花橋雙谿納
歸潮落帆金華岸赤松若可招沈約百詠樓城西孤岧
嶢岧嶢四荒外曠望羣川會雲卷天地開波連浙西大
亂流新安口北指嚴光瀨釣臺碧雲中邈與蒼梧對稍
稍來吳都徘徊上姑蘇煙緜横九疑漭蕩見五湖目極
心更遠悲歌但長吁迴橈楚江濱揮策楊子津身著日
本裘昂藏出風塵五月造我語知非儓儗人相逢樂無
限水石日在眼徒干五諸侯不致百金産吾友揚子雲
絃歌播清芬雖為江寧宰好與山公羣乘興但一行且
知我愛君君來幾何時仙臺應有期東窗綠玉樹定長
三五枝至今天壇人當笑爾歸遲我苦昔遠别茫然使
心悲黃河若不斷白首長相思
送友人遊梅湖
送君遊梅湖應見梅花發有使寄我來無令素芳歇暫
行新林浦定醉金陵月莫惜一雁書音塵坐胡越
送崔十二遊天竺寺
還聞天竺寺夢想懷東越每年海樹霜桂子落秋月送
君遊此地已屬流芳歇待我來歲行相隨浮溟渤
送楊山人歸天台
客有思天台東行路超忽濤落浙江秋沙明浦陽月今
遊方厭楚昨夢先歸越且盡秉燭歡無辭凌晨發我家
小阮賢剖竹赤城邊詩人方見重官燭未曾然興引登
山屐情催泛海船石橋如可渡攜手弄雲煙
送温處士歸黃山白鵝峰舊居
黃山四千仞三十二蓮峰丹崖夾石柱菡萏金芙蓉伊
昔昇絶頂下窺天目松仙人鍊玉處羽化留餘蹤亦聞
温伯雪獨往今相逢采秀辭五嶽攀巖歴萬重歸休白
鵝嶺渴飲丹沙井鳳吹我時來雲車爾當整去去凌陽
東行行芳桂叢迴谿十六度碧嶂盡晴空他日還相訪
乘橋躡彩虹
送韓凖裴政孔巢父還山
獵客張兔罝不能挂龍虎所以青雲人高歌在巖戸韓
生信英彦裴子含清真孔侯復秀出俱與雲霞親峻節
凌遠松同衾卧盤石斧冰潄寒泉三子同二屐時時或
乘興去去雲無心出山揖牧伯長嘯輕衣簪昨宵夢裏
還云弄竹谿月今晨魯東門悵飲與君别雪崖滑去馬
蘿徑迷歸人相思若煙草歴亂無冬春
送楊少府赴選
大國置衡鏡凖平天地心羣賢無邪人朗鑒窮清深吾
君詠南風衮冕彈鳴琴時泰多美士京國會簪纓山苖
落澗底幽松出高岑夫子有盛才主司得球琳流水非
鄭曲前行遇知音衣工剪綺繡一悞傷千金何惜刀尺
餘不裁寒女衾我非彈冠者感别但開襟空谷無白駒
賢人豈悲吟大道安棄物時來或招尋爾見山吏部當
應無陸沈
對雪奉餞任城六父秩滿歸京
龍虎謝鞭策鵷鸞不司晨君看海上鶴何似籠中鶉獨
用天地心浮雲乃吾身雖將簪組狎若與煙霞親季父
有英風白眉超常倫一官即夢寐脫屣歸西秦竇公敞
華筵墨客盡來臻燕歌落胡雁郢曲迴陽春征馬百度
嘶遊車動行塵躊躇未忍去戀此四座人餞離駐高駕
惜别空殷勤何時竹林下更與步兵鄰
魯郡堯祠送吳五之瑯琊
堯没三千歲青松古廟存送行奠桂酒拜舞清心魂日
色促歸人連歌倒芳樽馬嘶俱醉起分手更何言
金鄉送韋八之西京
客自長安來還歸長安去狂風吹我心西挂咸陽樹此
情不可道此别何時遇望望不見君連山起煙霧
送族弟凝至晏堌單父三十里
雪滿原野白戎裝出盤遊揮鞭布獵騎四顧登高丘兔
起馬足間蒼鷹下平疇喧呼相馳逐取樂銷人憂捨此
戒禽荒微聲列齊謳鳴雞發宴堌别雁驚淶溝西行有
東音寄與長河流
魯城北郭曲腰桑下送張子還嵩陽
送别枯桑下凋葉落半空我行懵道遠爾獨知天風誰
念張仲蔚還依蒿與蓬何時一杯酒更與季鷹同
送族弟單父主簿凝攝宋城主簿至郭南月橋
却迴棲霞山留飲贈之
吾家青萍劍操割有餘閒往來紏二邑此去何時還鞍
馬月橋南光輝岐路間賢豪相追餞却到棲霞山羣花
散芳園斗酒開離顔樂酣相顧起征馬無由攀
魯郡東石門送杜二甫
醉别復幾日登臨徧池臺何時石門下重有金樽開秋
波落泗水海色明徂徠飛蓬各自遠且盡林中杯
送裴十八圖南歸嵩山
何處可為别長安青綺門胡姬出素手延客醉金罇臨
當上馬時我獨與君言風吹芳蘭折日没鳥雀喧舉手
指飛鴻此情難具論同歸無早晩潁水有清源
同王昌齡送族弟襄歸桂陽
秦地見碧草楚謠對清樽把酒爾何思鷓鴣啼南園余
欲羅浮隠猶懷明主恩躊躇紫宫戀孤負滄洲言終然
無心雲海上同飛翻相欺乃不淺幽桂有芳根
魯中送二從弟赴舉之西京
魯客向西笑君門若夢中霜凋逐臣髮日憶明光宫復
羨二龍去才華冠世雄平衢騁高足逸翰凌長風舞袖
拂秋月歌筵聞早鴻送君日千里良會何由同
送楊燕之東魯
關西楊伯起漢日舊稱賢四代三公族清風播人天夫
子華隂居開門對玉蓮何事歴衡霍雲帆今始還君坐
稍解顔為君歌此篇我固侯門士謬登聖主筵一辭金
華殿贈蹬長江邊二子魯門東别來巳經年因君此中
去不覺淚如泉
餞校書叔雲
少年費白石歌笑矜朱顔不知忽已老喜見春風還惜
别且為歡徘徊桃李間看花飲美酒聽鳥臨晴山向晚
竹林寂無人空閉關
送趙判官赴黔府中丞叔幕
廓落青雲心結交黃金盡富貴翻相忘令人忽自哂蹭
蹬鬢毛斑盛時難再還巨源咄石生何事馬蹄間綠蘿
長不厭却欲還東山君為魯曾子拜揖高堂裏叔繼趙
平原偏承明主恩風霜推獨坐旌節鎮雄藩虎士秉金
鉞蛾眉開玉樽才高幕下去義重林中言水宿五谿月
霜啼三峽猿東風春草綠江上候歸軒
送崔氏昆季之金陵
放歌倚東樓行子期曉發秋風渡江來吹落山上月主
人出美酒滅燭延清光二崔向金陵安得不盡觴水客
弄歸棹雲帆卷輕霜扁舟敬亭下五兩先飄揚峽石入
水花碧流日更長思君無歲月西笑阻河梁
送内尋廬山女道士李騰空二首
君尋騰空子應到碧山家水舂雲母碓風掃石楠花若
戀幽居好相邀弄紫霞
多君相門女學道愛神仙素手掬青靄羅衣曳紫煙一
往屏風疊乘鸞著玉鞭
贈别舍人弟臺卿之江南
去國客行遠還山秋夢長梧桐落金井一葉飛銀牀覺
罷攬朝鏡鬢毛颯已霜良圖委蔓草古貌成枯桑欲道
心下事時人疑夜光因為洞庭葉飄落之瀟湘令弟經
濟士謫居我何傷潛蚪隠尺水著論談興亡客遇王子
喬口傳不死方入洞過天地登真朝玉皇吾將撫爾背
揮手遂翱翔
留别王司馬嵩
魯連賣談笑豈是顧千金陶朱雖相越本有五湖心余
亦南陽子時為梁甫吟蒼山容偃蹇白日惜頽侵願一
佐明主功成還舊林西來何所為孤劍託知音鳥愛碧
山遠魚遊江海深呼鷹過上蔡賣畚向嵩岑他日閒相
訪丘中有素琴
將遊衡嶽過漢陽雙松亭留别族弟浮屠談皓
秦欺趙氏璧却入邯鄲宫本是楚家玉還來荆山中符
彩照滄溟精輝凌白虹青蠅一相點流落此時同卓絶
道門秀談玄乃支公延蘿結幽居剪竹繞芳叢涼花拂
戸牖天籟鳴虚空憶我初來時蒲萄開景風今兹大火
落秋葉黃梧桐水色夢沅湘長沙去何窮寄書訪衡嶠
但與南飛鴻
留别賈舍人至
秋風吹胡霜凋此簷下芳羇人怨歲晩離别悽以傷謬
攀青瑣賢延我於此堂君為長沙客我獨之夜郎勸此
一杯酒豈惟道路長割珠兩分贈寸心貴不忘何必兒
女仁相看淚成行
别韋少府
西出蒼龍門南登白鹿原欲尋商山皓猶戀漢皇恩水
國遠行邁仙經深討論洗心向谿月清耳敬亭猿築室
在人境閉關無世諠多君枉高駕贈我以微言交乃意
氣合道因風雅存别離有相思瑤瑟與金樽
遊泰山
四月上泰山石平御道開六龍過萬壑澗谷隨縈迴馬
跡遶碧峰于今滿青苔飛流灑絶巘水急松聲哀北眺
嶂崿竒傾崖向東摧洞門閉石扇地底興雲雷登高望
蓬瀛想像金銀臺天門一長嘯萬里清風來玉女四五
人飄颻下九垓含笑引素手遺我流霞杯稽首再拜之
自愧非仙才曠然小宇宙棄世何悠哉
清曉騎白鹿直上天門山山際逢羽人方瞳好容顔捫
蘿欲就語却掩青雲關遺我鳥跡書飄然落巖間其字
乃上古讀之了不閑感此三歎息從師方未還
平明登日觀舉手開雲關精神四飛揚如出天地間黃
河從西來窈窕入遠山憑崖覽八極目盡長空閒偶然
值青童綠髮雙雲鬟笑我晩學仙蹉跎凋朱顔躊躇忽
不見浩蕩難追攀
朝飲王母池暝投天門關獨抱綠綺琴夜行青山間山
明月露白夜靜松風歇仙人遊碧峰處處笙歌發寂聽
娛清暉玉真連翠微想像鸞鳳舞飄颻龍虎衣捫天摘
瓠瓜恍惚不憶歸舉手弄清淺誤攀織女機明晨坐相
失但見五雲飛
遊南陽清泠泉
惜彼落日暮愛此寒泉清西輝逐流水蕩漾遊子情空
歌望雲月曲盡長松聲
尋魯城北范居士失道落蒼耳中見范置酒摘
蒼耳作
雁度秋色遠日靜無雲時客心不自得浩漫將何之忽
憶范野人閉園養幽姿茫然起逸興但恐行來遲城壕
失往路馬首迷荒陂不惜翠雲裘遂為蒼耳欺入門且
一笑把臂君為誰酒客愛秋蔬山盤薦霜棃他筵不下
筯此席忘朝飢酸棗垂北郭寒瓜蔓東籬還傾四五酌
自詠猛虎辭近作十日歡遠為千載期風流自簸蕩謔
浪偏相宜酣來上馬去却笑高陽池
與從姪杭州刺史良遊天竺寺
挂席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化弄水窮清幽疊嶂
隔遙海當軒寫歸流詩成傲雲月佳趣滿吳洲
同友人舟行遊台越作
楚臣傷江楓謝客拾海月懷沙去瀟湘挂席汎溟渤蹇
余訪前跡獨往造窮髮古人不可攀去若浮雲没願言
弄倒影從此鍊真骨華頂窺絶溟蓬壺望超忽不知青
春度但怪綠芳歇空持釣鼇心從此謝魏闕
下終南山過斛斯山人宿置酒
暮從碧山下山月隨人歸却顧所來徑蒼蒼横翠微相
攜及田家童穉開荆扉綠竹入幽軒青蘿拂行衣歡言
得所憩美酒聊共揮長歌吟松風曲盡河星稀我醉君
復樂陶然共忘機
朝下過盧郎中叙舊遊
君登金華省我入銀臺門幸逢聖明主俱承雲雨恩復
此休浣時閒為疇昔言却話山海事宛然林壑存明湖
思曉月疊嶂憶清猿何由返初服田野醉芳樽
邯鄲南亭觀妓
歌鼓燕趙兒魏姝弄鳴絲粉色豔月彩舞袖拂花枝把
酒顧美人請歌邯鄲詞清箏何繚繞度曲綠雲垂平原
君安在科斗生古池座客三千人于今知有誰我輩不
作樂但為後代悲
春遊羅敷潭
行歌入谷口路盡無人躋攀崖度絶壑弄水尋迴谿雲
從石上起客到花間迷淹留未盡興日落羣峰西
春陪商州裴使君遊石娥谿
裴公有仙標拔俗數千丈澹蕩滄洲雲飄颻紫霞想剖
竹商洛間政成心已閒蕭條出世表冥寂閉玄關我來
屬芳節解榻時相悅搴帷對雲峰揚袂指松雪暫出東
城邊遂遊西巖前横天聳翠壁噴壑鳴紅泉尋幽殊未
歇愛此春光發谿傍饒名花石上有好月命駕歸去來
露華生綠苔淹留惜將晩復聽清猿哀清猿斷人腸遊
子思故鄉明發首東路此歡焉可忘
宴鄭參卿山池
爾恐碧草晩我畏朱顔移愁看楊花飛置酒正相宜歌
聲送落日舞影迴清池今夕不盡興留杯更邀誰
遊謝氏山亭
淪老卧江海再歡天地清病閒久寂寞歲物徒芳榮借
君西地遊聊以散我情掃雪松下去捫蘿石道行謝公
池塘上春草颯巳生花枝拂人來山鳥向我鳴田家有
美酒落日與之傾醉罷弄歸月遥欣穉子迎
金陵鳳凰臺置酒
置酒延落景金陵鳳凰臺長波寫萬古心與雲俱開借
問往昔時鳳凰為誰來鳳凰去已久正當今日迴明君
越羲軒天老坐三台豪士無所用彈絃醉金罍東風吹
山花安可不盡杯六帝没幽草深宫冥綠苔置酒勿復
道歌鐘但相催
秋浦清谿雪夜對酒客有唱山鷓鴣者
披我貂襜褕對君白玉壺雪花酒上滅頓覺夜寒無客
有桂陽至能吟山鷓鴣清風動窗竹越鳥起相呼持此
足為樂何煩笙與竽
與周剛清谿玉鏡潭宴别
康樂上官去永嘉遊石門江中有孤嶼千載跡猶存我
來憩秋浦三入桃陂源千峰照積雪萬壑盡啼猿興與
謝公合文因周子論掃厓去落葉席月開清樽谿當大
樓南谿水正南奔迴作玉鏡潭澄明洗心魂此中得佳
境可以絶囂喧清夜方歸來酣歌出平原别後經此地
為余謝蘭蓀
夜泛洞庭尋裴侍御清酌
日晚湘水綠孤舟無端倪明湖漲秋月獨汎巴陵西遇
憩裴逸人巖居陵丹梯抱琴出深竹為我彈鵾雞曲盡
酒亦傾北窗醉如泥人生且行樂何必組與珪
與南陵常贊府遊五松山
安石泛溟渤獨嘯長風還逸韻動海上高情出人間靈
異可並跡澹然與世閒我來五松下置酒窮躋攀徵古
絶遺老因名五松山五松何清幽勝境美沃州蕭颯鳴
洞壑終年風雨秋響入百泉去聽如三峽流剪竹掃天
花且同傲吏遊龍堂若可憩吾欲歸精修
宣城青谿二首
青谿勝桐廬水木有佳色山貌日高古石容天傾側彩
鳥昔未名白猿初相識不見同懷人對之空歎息
青谿清我心水色異諸水借問新安江見底何如此人
行明鏡中鳥弄屏風裏向晩猩猩啼空悲遠遊子
遊水西簡鄭明府
天宫水西寺雲錦照東郭清湍鳴迴谿綠水遶飛閣涼
風日瀟灑幽客時憩泊五月思貂裘謂言秋霜落石蘿
引古蔓岸筍開新籜吟翫空復情相思爾佳作鄭公詩
人秀逸韻宏寥廓何當一來遊愜我雪山諾
九日登山
淵明歸去來不與世相逐為無杯中物遂偶本州牧因
招白衣人笑酌黃花菊我來不得意虚過重陽時題輿
何俊發遂結城南期築土按響山俯臨宛水湄胡人呌
玉笛越女彈霜絲自作英王胄斯樂不可窺赤鯉湧琴
高白龜道冰夷靈仙如彷彿奠酹遥相知古來登高人
今復幾人在滄洲違宿諾明日猶可待連山似驚波合
沓出溟海揚袂揮四座酩酊安所知齊歌送清觴起舞
亂參差賓隨落葉散帽逐秋風吹别後登此臺願言長
相思
九日
今日雲景好水綠秋山明攜壺酌流霞搴菊泛寒榮地
遠松石古風揚絃管清窺觴照歡顔獨笑還自傾落帽
醉山月空歌懷友生
登錦城散花樓
日照錦城頭朝光散花樓金窗夾繡戸珠箔懸瓊鈎飛
梯綠雲中極目散我憂暮雨向三峽春江繞雙流今來
一登望如上九天遊
登蛾眉山
蜀國多仙山蛾眉邈難匹周流試登覽絶怪安可悉青
冥倚天開彩錯疑畫出泠然紫霞賞果得錦囊術雲間
吟瓊簫石上弄寶瑟平生有微尚歡笑自此畢煙容如
在顔塵累忽相失儻逢騎羊子攜手凌白日
大庭庫
朝登大庭庫雲物何蒼然莫辨陳宅火空霾鄒魯煙我
來尋梓慎觀化入寥天古木翔氣多松風如五絃帝圖
終冥没歎息滿山川
登單父陶少府半月臺
陶公有逸興不與常人俱築臺像半月迥出高城隅置
酒望白雲商飈起寒梧秋山入遠海桑柘羅平蕪水色
綠且明令人思鏡湖終當過江去愛此暫踟蹰
登太白峰
西上太白峰夕陽窮登攀太白與我語為我開天關願
乘泠風去直上浮雲間舉手可近月前行若無山一别
武功路何時復見還
荆門浮舟望蜀江
春水月峽來浮舟望安極正是桃花流依然錦江色江
色綠且明茫茫與天平逶迤巴山盡搖曳楚雲行雪照
聚沙雁花飛出谷鶯芳洲却巳轉碧樹森森迎流目浦
煙夕揚帆海月生江陵識遙火應到渚宫城
望廬山瀑布水
西登香爐峰南見瀑布水挂流三百文噴壑數十里歘
如飛電來隠若白虹起初驚河漢落半灑雲天裏仰觀
勢轉雄壯哉造化功海風吹不斷江月照還空空中亂
潨射左右洗青壁飛珠散輕霞流沬沸穹石而我樂名
山對之心益閒無論潄瓊液且得洗塵顔仍諧宿所好
永願辭人間
望黃鶴樓
東望黃鶴山雄雄半空出四面生白雲中峰倚紅日巖
巒行穹跨峰嶂亦冥密頗聞列仙人于此學飛術一朝
向蓬海千載空石室金竈生煙埃玉潭秘清謐地古遺
草木庭寒老芝术蹇予羨攀躋因欲保閒逸觀竒徧諸
嶽兹嶺不可匹結心寄青松永悟客情畢
秋登巴陵望洞庭
清晨登巴陵周覽無不極明湖映天光徹底見秋色秋
色何蒼然際海俱澄鮮山青滅遠樹水綠無寒煙來帆
出江中去鳥向日邊風清長沙浦霜空雲夢田瞻光惜
頽髮閱水悲徂年北渚既蕩漾東流自潺湲郢人唱白
雪越女歌采蓮聽此更腸斷憑崖淚如泉
入彭蠡經松門觀石鏡緬懷謝康樂題詩書遊
覽之志
謝公之彭蠡因此遊松門余方窺石鏡兼得窮江源欲
將繼風雅豈徒清心䰟前賞逾所見後來道空存況屬
臨汎美而無洲渚喧漾水向東去漳流直南奔空濛二
川夕迴合千里昏青桂隠遥月綠楓鳴愁猿水碧或可
采金精秘莫論吾將學仙去冀與琴高言
安州應城玉女湯作
神女殁幽境湯池流大川隂陽結炎炭造化開靈泉地
底爍朱火沙傍歊素煙沸珠躍晴月皎鏡涵空天氣浮
蘭芳滿色漲桃花然精覽萬殊入潛行七澤連愈疾功
莫尚變盈道乃全濯纓掬清泚晞髮弄潺湲散下楚王
國分澆宋玉田可以奉巡幸奈何隔窮偏獨隨朝宗水
赴海輸微涓
之廣陵宿常二南郭幽居
綠水接柴門有如桃花源忘憂或假草滿院羅叢萱暝
色湖上來微雨飛南軒故人宿茅宇夕鳥栖楊園還惜
詩酒别深為江海言明朝廣陵道獨憶此傾樽
宿清谿主人
夜到清谿宿主人碧巖裏簷楹挂星斗枕席響風水月
落西山時啾啾夜猿起
過汪氏别業
疇昔未識君知君好賢才隨山起館宇鑿石營池臺星
火五月中景風從南來數枝石榴發一文荷花開恨不
當此時相過醉金罍我行值木落月苦清猿哀永夜達
五更吳歈送瓊杯酒酣欲起舞四座歌相催日出遠海
明軒車且徘徊更遊龍潭去枕石拂莓苔
題元丹丘山居
故人棲東山自愛丘壑美青春卧空林白日猶不起松
風清襟袖石潭洗心耳羨君無紛喧高枕碧霞裏
題江夏静脩寺
我家北海宅作寺南江濱空庭無玉樹高殿坐幽人書
帶留青草琴堂羃素塵平生種桃李寂滅不成春
尋高鳳石門山中元丹丘
尋幽無前期乘興不覺遠蒼崖渺難涉白石忽欲晩未
窮三四山已歴千萬轉寂寂聞猿愁行行見雲收高松
上好月空谷宜清秋谿深古雪在石斷寒泉流峰巒秀
中天登眺不可盡丹丘遙相呼顧我忽而哂遂造窮谷
間始知静者閒留歡達永夜清曉方言還
月下獨酌二首
花間一壺酒獨酌無相親舉杯邀明月對影成三人月
既不解飲影徒隨我身暫伴月將影行樂須及春我歌
月徘徊我舞影凌亂醒時同交歡醉後各分散永結無
情遊相期邈雲漢
天若不愛酒酒星不在天地若不愛酒地應無酒泉天
地既愛酒愛酒不愧天巳聞清比聖復道濁如賢聖賢
既已飲何必求神仙三杯通大道一斗合自然但得酒
中趣勿為醒者傳
春歸終南山松龕舊隠
我來南山陽事事不異昔却尋谿中水還望巖下石薔
薇緣東窗女蘿遶北壁别來能幾日草木長數尺且復
命酒樽獨酌陶永夕
尋山僧不遇作
石徑入丹壑松門閉青苔閒階有鳥跡禪室無人開窺
窗見白拂挂壁生塵埃使我空歎息欲去仍徘徊香雲
徧山起花雨從天來已有空樂好况聞清猿哀了然絶
世事此地方悠哉
獨酌
春草如有意羅生玉堂隂東風吹愁來白髮坐相侵獨
酌勸孤影閒歌面芳林長松爾何知蕭瑟為誰吟手舞
石上月膝横花間琴過此一壺外悠悠非我心
春日獨酌
我有紫霞想緬懷滄洲間思對一壺酒澹然萬事閒横
琴倚高松把酒望遠山長空去鳥没落日孤雲還但恐
光景晚宿昔成秋顔
魯東門觀刈蒲
魯國寒事早初霜刈渚蒲揮鎌若轉月拂水生連珠此
草最可珍何必貴龍鬚織作玉牀席欣承清夜娛羅衣
能再拂不畏素塵蕪
上三峽
巫山夾青天巴水流若兹巴水忽可盡青天無到時三
朝上黃牛三暮行太遲三朝又三暮不覺鬢成絲
自巴東舟行經瞿塘峽登巫山最高峰晚還題
壁
江行幾千里海月十五圓始經瞿塘峽遂步巫山巔巫
山高不窮巴國盡所歴日邊攀垂蘿霞外倚穹石飛步
凌絶頂極目無纖煙却顧失丹壑仰觀臨青天青天若
可捫銀漢去安在望雲知蒼梧記水辨瀛海周遊孤光
晩歴覽幽意多積雪照空谷悲風鳴森柯歸途行欲曛
佳趣尚未歇江寒早啼猿松暝已吐月月色何悠悠清
猿何啾啾辭山不忍聽揮策還孤舟
宿鰕湖
雞鳴發黃源暝投鰕湖宿白雨映寒山森森似銀竹提
攜采鉛客結荷水邊沐半夜四天開星河爛人目明晨
大樓去岡隴多屈伏當與持斧翁前谿伐雲木
白田馬上聞鶯
黃鸝啄紫椹五月鳴桑枝我行不記日誤作陽春時蠶
老客未歸白田巳繰絲驅馬又前去捫心空自悲
日夕山中忽然有懷
久卧名山雲遂為名山客山深雲更好賞弄終日夕月
銜樓間峰泉潄階下石素心自此得真趣非外惜鼯啼
桂方秋風滅籟歸寂緬思洪厓術欲往滄海隔雲車來
何遲撫已空嘆息
春日醉起言志
處世若大夢胡為勞其生所以終日醉頽然卧前楹覺
來眄庭前一鳥花間鳴借問此何時春風語流鶯感之
欲歎息對酒還自傾浩歌待明月曲盡已忘情
廬山東林寺夜懷
我尋青蓮宇獨往謝城闕霜清東林鐘水白虎谿月天
香生虚空天樂鳴不歇宴坐寂不動大千入毫髮湛然
冥真心曠劫斷出没
望月有懷
清泉映疎松不知幾千古寒月搖輕波流光入窗戸對
此空長吟思君意何深無因見安道興盡愁人心
春滯沅湘有懷山中
沅湘春色還風暖煙草綠古之傷心人于此腸斷續予
非懷沙客但美采菱曲所願歸東山寸心于此足
憶秋浦桃花舊遊時竄夜郎
桃花春水生白石今出没搖蕩女蘿枝半搖青天月不
知舊行徑初拳幾枝蕨三載夜郎還于兹鍊金骨
郢門秋懷
郢門一為客巴月三成弦朔風正搖落行子愁歸旋杳
杳山外日茫茫江上天人迷洞庭水雁度瀟湘煙清曠
諧宿好緇磷及此年百齡何蕩漾萬化相推遷空謁蒼
梧帝徒尋溟海仙已聞蓬海淺豈見三桃圓倚劍增浩
歎捫襟還自憐終當遊五湖濯足滄浪泉
越中秋懷
越水遶碧山周迴數千里乃是天鏡中分明盡相似愛
此從冥搜永懷林湍幽一為滄波客十見紅蕖秋觀濤
壯天險望海令人愁路遐迫西照歲晩悲東流何必探
禹穴逝將歸蓬丘不然五湖上亦可乘扁舟
尋陽紫極宫感秋作
何處聞秋聲翛翛北窗竹迴薄萬古心攬之不盈掬靜
坐觀衆妙浩然媚幽獨白雲南山來就我簷下宿嬾從
唐生決羞訪季主卜四十九年非一往不可復野情轉
蕭散世道有翻覆陶令歸去來田家酒應熟
江上秋懷
餐霞卧舊壑散髮謝遠遊山蟬號枯桑始復知天秋朔
雁别海裔越燕辭江樓颯颯風卷沙茫茫霧縈洲黃雲
結暮色白水揚寒流惻愴心自悲潺湲淚難收蘅蘭方
蕭瑟長歎令人愁
荆州賊平臨洞庭言志作
脩虬横洞庭吞象臨江島積骨成巴陵遺言聞楚老水
窮三苖國地窄三湘道歲晏天峥嶸時危人枯槁思歸
阻喪亂去國傷懷抱郢路方丘墟章華亦傾倒風悲猿
嘯苦木落鴻飛早日隠西赤沙月明東城草關河望已
絶氛霧行當掃長呌天可聞吾將問蒼昊
江南春懷
青春幾何時黃鳥鳴不歇天涯失鄉路江外老華髮心
飛秦塞雲影滯楚關月身世殊爛漫田園久蕪没歲晏
何所從長歌謝金闕
秋夕旅懷
涼風度秋海吹我鄉思飛連山去無際流水何時歸目
極浮雲色心斷明月輝芳草歇柔豔白露催寒衣夢長
銀漢落覺罷天星稀含歎想舊國泣下誰能揮
西施
西施越溪女出自苧蘿山秀色掩今古荷花羞玉顔浣
紗弄碧水目與清波閒皓齒信難開沈吟碧雲間勾踐
徵絶豔揚蛾入吳關提攜館娃宫杳眇詎可攀一破夫
差國千秋竟不還
峴山懷古
訪古登峴首憑高眺襄中天清遠峰出水落寒沙空弄
珠見遊女醉月懷山公感歎發秋興長松鳴夜風
蘇武
蘇武在匈奴十年持漢節白雁上林飛空傳一書札牧
羊邊地苦落日歸心絶渴飲月窟冰飢餐天上雪東還
沙塞遠北愴河梁别泣把李陵衣相看淚成血
經下邳圯橋懷張子房
子房未虎嘯破産不為家滄海得壯士椎秦博浪沙報
韓雖不成天地皆振動潛匿遊下邳豈曰非智勇我來
圯橋上懷古欽英風惟見碧流水曾無黃石公歎息此
人去蕭條徐泗空
學古思邊
銜悲上隴首腸斷不見君流水若有情幽哀從此分蒼
茫愁邊色惆悵落日曛山外接遠天天際復浮雲白雁
從中來飛鳴苦難聞足繫一書札寄言難離羣離羣心
斷絶十見花成雪胡地無春暉征人行不歸相思杳如
夢珠淚濕羅衣
代美人愁鏡
明明金鵲鏡了了玉臺前拂拭交冰月光輝何清圓紅
顔老昨日白髮多去年鉛粉坐相誤照來空悽然
秋浦寄内
我今尋陽去辭家千里餘結荷見水宿却寄大雷書雖
不同辛苦愴離各自居我自入秋浦三年北信疎紅顔
愁落盡白髮不能除有客自梁苑手攜五色魚開魚得
錦字歸問我何如江山雖道阻意合不為殊
侍從宜春苑奉詔賦龍池柳色初青聽新鶯百
囀歌
東風已綠瀛洲草紫殿紅樓覺春好池南柳色半青青
縈煙裊娜拂綺城垂絲百尺挂雕楹上有好鳥相和鳴
間關早得春風情春風捲入碧雲去千門萬戸皆春聲
是時君王在鎬京五雲垂暉耀紫清仗出金宫隨日轉
天迴玉輦繞花行始向蓬萊看鶴舞還過茞若聽新鶯
新鶯飛繞上林苑願入簫韶雜鳳笙
烏夜啼
黃雲城邊烏欲棲歸飛啞啞枝上啼機中織錦秦川女
碧紗如煙隔窗語停梭悵然憶遠人獨宿孤房淚如雨
烏棲曲
姑蘇臺上烏棲時吳王宫裏醉西施吳歌楚舞歡未畢
青山欲銜半邊日銀箭金壺漏水多起看秋月墜江波
東方漸高奈樂何
采蓮曲
若耶溪傍采蓮女笑隔荷衣共人語日照新妝水底明
風飄香袖空中舉岸上誰家遊冶郎三三五五映垂楊
紫騮嘶入落花去見此踟蹰空斷腸
鳳笙曲
仙人十五愛吹笙學得崑丘彩鳳鳴始聞鍊氣餐金液
復道朝天赴玉京玉京迢迢幾千里鳳笙去去無窮已
欲歎離聲發絳唇更嗟别調流纖指此時惜别詎堪聞
此地相看未忍分重吟真曲和清吹却奏仙歌響綠雲
綠雲紫氣向函關訪道應尋緱氏山莫學吹笙王子晉
一遇浮丘斷不還
𢷬衣篇
閨裏佳人年十餘嚬蛾對影恨離居忽逢江上春歸燕
銜得雲中尺素書玉手開緘長歎息征夫猶戍交河北
萬里交河水北流願為雙鳥泛中洲君邊雲擁青絲騎
妾處苔生紅粉樓樓上春風日將歇誰能覽鏡看愁髮
曉吹員管隨落花夜𢷬戎衣向明月明月高高刻漏長
真珠簾箔掩蘭堂横垂寶幄同心結半拂瓊筵蘇合香
瓊筵寶幄連枝錦燈燭熒熒照孤寢有便憑將金剪刀
為君留下相思枕摘盡庭蘭不見君紅巾拭淚坐氤氲
明年若更征邊塞願作陽臺一段雲
江上吟
木蘭之枻沙棠舟玉簫金管坐兩頭美酒當中置千斛
載妓隨波任去留仙人有待乘黃鶴海客無心隨白鷗
屈平詞賦懸日月楚王臺榭空山丘興酣落筆搖五嶽
詩成嘯傲凌滄洲功名富貴若長在漢水亦應西北流
荆州樂
白帝城邊足風波瞿塘五月誰敢過荆門麥熟繭成蛾
繰絲憶君頭緒多撥榖飛鳴奈妾何
梁園吟
我浮黃河去京闕挂席欲進波連山天長水闊厭遠涉
訪古始及平臺間平臺為客憂思多對酒遂作梁園歌
却憶蓬池阮公詠因吟渌水揚洪波洪波浩蕩迷舊國
路遠西歸安可得人生達命豈暇愁且飲美酒登高樓
平頭奴子搖大扇五月不熱如清秋玉盤楊梅為君設
吳鹽如花皎白雪持鹽把酒但飲之莫學夷齊事高潔
昔人豪貴信陵君今人耕種信陵墳荒城遠照碧山月
古木盡入蒼梧雲梁王宫闕今安在枚馬先歸不相待
舞影歌聲散綠池空餘汴水東流海沈吟此事淚滿衣
黃金買醉未能歸連呼五白行六博分曹賭酒酣馳輝
歌且謠意方遠東山高卧時起來欲濟蒼生未應晚
山鷓鴣詞
苦竹嶺頭秋月輝苦竹南枝鷓鴣飛嫁得燕王胡雁婿
欲銜我向雁門歸山雞翟雉來相勸南禽多被北禽欺
紫塞嚴霜如劍戟蒼梧欲巢難背違我今誓死不能去
哀鳴驚呌淚沾衣
醉後贈從甥高鎮
馬上相逢揖馬鞭客中相見客中憐欲邀擊筑悲歌飲
正值傾家無酒錢江東風月不借人枉殺落花空自春
黃金逐手快意盡昨日破産今朝貧丈夫何事空嘯傲
不如燒却頭上巾君為進士不得進我被秋霜生旅鬢
時清不及英豪人三尺童兒重廉藺匣中盤劍裝䱜魚
閒在腰間未用渠且將換酒與君醉醉歸托宿吳鏄諸
走筆贈獨孤駙馬
都尉朝天躍馬歸香風吹人花亂飛銀鞍紫鞚照雲日
左顧右眄生光輝是時僕在金門裏待詔公車謁天子
長揖蒙垂國士恩壯心剖出酬知已一别蹉跎朝市間
青雲之交不可攀儻其公子重回顧何必侯嬴長抱關
流夜郎贈辛判官
昔在長安醉花柳五侯七貴同杯酒氣岸遙凌豪士前
風流肯落他人後夫子紅顔我少年章臺走馬著金鞭
文章獻納麒麟殿歌舞淹留玳瑁筵與君自謂長如此
寧知草動風塵起函谷忽驚胡馬來秦宫桃李向明開
我愁遠謫夜郎去何日金雞放赦回
江上贈竇長史
漢求季布魯朱家楚逐伍胥去章華萬里南遷夜郎國
三年歸及長風沙聞道青雲貴公子錦帆遊奕西江水
人疑天上坐樓船水淨霞明兩重綺相約相期何太深
棹歌搖艇月中尋不同珠履三千客别欲論交一片心
贈漢陽輔錄事
鸚鵡洲横漢陽渡水引寒煙没江樹南浦登樓不見君
君今罷官在何處漢口雙魚白錦鱗令傳尺素報情人
其中字數無多少祗是相思秋復春
春日獨坐寄鄭明府
燕麥青青遊子悲河堤弱柳鬱金枝長條一拂春風去
盡日飄揚無定時我在河南别離久那堪坐此對窗牖
情人道來竟不來何人共醉新豐酒
早春寄王漢陽
聞道春還未相識走傍寒梅訪消息昨夜東風入武陽
陌頭楊柳黃金色碧水浩浩雲茫茫美人不來空斷腸
預拂青山一片石與君連日醉壺觴
涇谿東亭寄鄭少府諤
我遊東亭不見君沙上行將白鷺羣白鷺行時散飛去
又如雪點青山雲欲往涇谿不辭遠龍門蹙波虎眼轉
杜鵑花開春已闌歸向陵陽釣魚晚
西嶽雲臺歌送丹丘子
西嶽峥嶸何壯哉黃河如絲天際來黃河萬里觸山動
盤渦轂轉秦地雷榮光休氣紛五采千年一清聖人在
巨靈咆哮擘兩山洪波噴流射東海三峰却立如欲摧
翠厓丹谷高掌開白帝金精運元氣石作蓮花雲作臺
雲臺閣道連窈冥中有不死丹丘生明星玉女備灑掃
麻姑搔背指爪輕我皇手把天地戸丹丘談天與天語
九重出入生光輝東求蓬萊復西歸玉漿儻惠故人飲
騎二茅龍上天飛
金陵歌送别范宣
石頭巉巗如虎踞凌波欲過滄江去鍾山龍盤走勢來
秀色横分歴陽樹四十餘帝三百秋功名事跡隨東流
白馬小兒誰家子太清之歲來關囚金陵昔時何壯哉
席卷英豪天下來冠蓋散為煙霧盡金輿玉座成寒灰
扣劍悲鳴空咄嗟梁陳白骨亂如麻天子龍沈景陽井
誰歌玉樹後庭花此地傷心不能道目下離離長春草
送爾長江萬里心他年來訪南山老
峨眉山月歌送蜀僧晏入中京
我在巴東三峽時西看明月憶峨眉月出峨眉照滄海
與人萬里長相隨黃鶴樓前月華白此中忽見峨眉客
峨眉山月還送君風吹西到長安陌長安大道横九天
峨眉山月照秦川黃金獅子承高座白玉麈尾談重玄
我似浮雲殢吳越君逢聖主遊丹闕一振高名滿帝都
歸來還弄峨眉月
赤壁歌送别
二龍爭戰決雌雄赤壁樓船掃地空烈火張天照雲海
周瑜于此破曹公君去滄江望澄碧鯨鯢唐突留餘跡
一一書來報故人我欲因之壯心魄
白雲歌送友人
楚山秦山多白雲白雲處處長隨君君今還入楚山裏
雲亦隨君渡湘水水上女蘿衣白雲早卧早行君早起
送程劉二侍御兼獨孤判官赴安西幕府
安西幕府多材雄喧喧惟道三數公繡衣貂裘明積雪
飛書走檄如飄風朝辭明主出紫宫銀鞍送别金城空
天外飛霜下葱海火旗雲馬生光彩胡塞塵清計日歸
漢家草綠遙相待
同王昌齡送族弟襄歸桂陽
爾家何在瀟湘川青莎白石長江邊昨夢江花照江月
幾枝正發東窗前覺來欲往心悠然魂隨越鳥飛南天
秦雲連山海相接桂水横煙不可涉送君此去令人愁
風帆茫茫隔河洲春潭瓊草綠可折西寄長安明月樓
送蕭三十一之魯中兼問穉子伯禽
六月南風吹白沙吳牛喘月氣成霞水國鬱蒸不可處
時炎道遠無行車夫子如何涉江路雲帆嫋嫋金陵去
高堂倚門望伯魚魯中正是趨庭處我家寄在沙丘傍
三年不歸空斷腸君行既識伯禽子應駕小車騎白羊
與諸君送陳郎將歸衡陽(并序)
仲尼旅人文王明夷苟非其時聖賢低眉況僕之
不肖者而遷逐枯槁固非其宜朝心不開暮髮盡
白而登高送遠使人增愁陳郎將義氣凛然英思
逸發來下曹城之榻去邀才子之詩動清興于中
流泛素波而徑去諸公仰望不及連章祖之序慙
起予輙冠名賢之首作者嗤我乃為撫掌之資乎
衡山蒼蒼入紫冥下看南極老人星迴飇吹散五峰雪
往往飛花落洞庭氣清目秀有如此郎將一家拖金紫
門前食客亂浮雲世人皆比孟嘗君江上送行無白璧
臨岐惆悵若為分
金陵酒肆留别
白門柳花滿店香吳姬壓酒喚客嘗金陵子弟來相送
欲行不行各盡觴請君問取東流水别意與之誰短長
南陵别兒童入京
白酒新熟山中歸黃雞啄黍秋正肥呼童烹雞酌白酒
兒女嬉笑牽人衣高歌取醉欲自慰起舞落日爭光輝
游說萬乘苦不早著鞭跨馬涉遠道會稽愚婦輕買臣
余亦辭家西入秦仰天大笑出門去我輩豈是蓬蒿人
别山僧
何處名僧到水西乘舟弄月出涇谿平明别我上山去
手攜金策踏雲梯騰身轉覺三天近舉足迴看萬嶺低
謔浪肯居支遁下風流還與遠公齊此度别離何日見
相思一夜暝猿啼
把酒問月
青天有月來幾時我今停杯一問之人攀明月不可得
月行却與人相隨皎如飛鏡臨丹闕綠煙滅盡清輝發
但見宵從海上來寧知曉向雲間没白兔𢷬藥秋復春
嫦娥孤棲與誰隣今人不見古時月今月曾經照古人
古人今人若流水共看明月皆如此惟願當歌對酒時
月光長照金樽裏
勞勞亭歌
金陵勞勞送客堂蔓草離離生道傍古情不盡東流水
此地悲風愁白楊我乘素舸同康樂朗詠清川飛夜霜
昔聞牛渚吟五章今來何謝袁家郎苦竹寒聲動秋月
獨宿空簾歸夢長
金陵城西樓月下吟
金陵夜寂涼風發獨上高樓望吳越白雲映水搖空城
白露垂珠滴秋月月下沈吟久不歸古來相接眼中稀
解道澄江淨如練令人長憶謝玄暉
當塗趙炎少府粉圖山水歌
峨眉高出西極天羅浮直與南溟連名公繹思揮彩筆
驅山走海置眼前滿堂空翠如可掃赤城霞氣蒼梧煙
洞庭瀟湘意渺緜三江七澤情迴沿驚濤洶湧向何處
孤舟一去迷歸年征帆不動亦不旋飄如隨風落天邊
心搖目斷興難盡幾時可到三山巔西峰峥嶸噴流泉
横石蹙水波潺湲東崖合沓蔽輕霧深林雜樹空芊緜
此中冥昧失晝夜隠几寂聽無鳴蟬長松之下列羽客
對坐不語南昌仙南昌仙人趙夫子妙年歴落青雲士
訟庭無事羅衆賓杳然如在丹青裏五色粉圖安足珍
真仙可以全吾身若待功成拂衣去武陵桃花笑殺人
觀元丹丘座巫山屏風
昔遊三峽見巫山見畫巫山宛相似疑是天邊十二峰
飛入君家畫屏裏寒松蕭颯如有聲陽臺微茫如有情
錦衾瑤席何寂寂楚王神女徒盈盈高唐咫尺無千里
翠屏丹崖粲如綺蒼蒼遠樹圍荆門歴歴行舟泛巴水
水石潺湲萬壑分煙光草色俱氤氲谿花笑日何年發
江客聽猿幾歲聞使人對此心緬邈疑入嵩丘夢彩雲
思邊
去年何時君别妾南園綠草飛蝴蝶今歲何時妾憶君
西山白雪暗秦雲玉關去此三千里欲寄音書那得聞
怨情
新人如花雖可寵故人似玉由來重花性飄揚不自持
玉心皎潔終不移故人昔新今尚故還見新人有故時
請看陳后黃金屋寂寂珠簾生蝄絲
示金陵子
金陵城東誰家子竊聽琴聲碧窗裏落花一片天上來
隨人直渡西江水楚歌吳語嬌不成似能未能最有情
謝公正要東山妓攜手林泉處處行
遠别離
遠别離古有皇英之二女乃在洞庭之南瀟湘之浦海
水直下萬里深誰人不言此離苦日慘慘兮雲冥冥猩
猩啼煙兮鬼嘯雨我縱言之將何補皇穹竊恐不照余
之忠誠雷馮馮兮欲吼怒堯舜當之亦禪禹君失臣兮
龍為魚權歸臣兮鼠變虎或言堯幽囚舜野死九疑聯
緜皆相似重瞳孤墳竟誰是帝子泣兮綠雲間隨風波
兮去無還慟哭兮遠望見蒼梧之深山蒼梧山崩湘水
絶竹上之淚乃可滅
蜀道難
噫吁嚱危乎高哉蜀道之難難于上青天蠶叢及魚鳬
開國何茫然爾來四萬八千歲不與秦塞通人煙西當
太白有鳥道可以横絶峨眉巔地崩山摧壯士死然後
天梯石棧相鈎連上有六龍迴日之高標下有衝波逆
折之迴川黃鶴之飛尚不得猿猱欲度愁攀緣青泥何
盤盤百步九折縈巖巒捫參歴井仰脅息以手撫膺坐
長歎問君西遊何時還畏途巉巗不可攀但見悲烏號
古木雄飛雌從繞林間又聞子規啼夜月愁空山蜀道
之難難于上青天使人聽此凋朱願連峰去天不盈尺
孤松倒挂倚絶壁飛湍瀑流争喧豗砯厓轉石萬壑雷
其險也如此嗟爾遠道之人胡為乎來哉劍閣峥嶸而
崔巍一夫當關萬人莫開所守或匪親化為狼與豺朝
避猛虎夕避長蛇磨牙吮血殺人如麻錦城雖云樂不
如早還家蜀道之難難于上青天側身西望長咨嗟
梁父吟
長嘯梁父吟何時見陽春君不見朝歌屠叟辭棘津八
十西來釣渭濱寧羞白髮照綠水逢時吐氣思經綸廣
張三千六百釣風期暗與文王親大賢虎變愚不測當
年頗似尋常人又不見高陽酒徒起草中長揖山東隆
凖公一開游說騁雄辯兩女輟洗來趨風東下齊城七
十二指揮楚漢如旋蓬狂客落魄尚如此何況壯士當
羣雄我欲攀龍見明主雷公砰訇震天鼓帝傍投壺多
玉女三時大笑生電光倏爍晦冥起風雨閶闔九門不
可通以額扣關閽者怒白日不照吾精誠杞國無事憂
天傾猰㺄磨牙競人肉騶虞不折生草莖手接飛猱搏
彫虎側足焦原未言苦智者可卷愚可豪世人見我輕
鴻毛力排南山三壯士齊相殺之費二桃吳楚弄兵無
劇孟亞夫咍爾為徒勞梁父吟梁父吟聲正悲張公兩
龍劍神物合有時風雲感會起屠釣大人&KR1160;屼當安之
戰城南
去年戰桑乾源今年戰葱河道洗兵條支海上波放馬
天山雪中草萬里長征戰三軍盡衰老匈奴以殺戮為
耕作古來惟見白骨黃沙田秦家築城備胡處漢家還
有烽火然烽火然不息長征無已時野戰格鬭死敗馬
嘶鳴向天悲烏鳶啄人腸銜飛上挂枯樹枝士卒塗草
莽將軍空爾為
將進酒
君不見黃河之水天上來奔流倒海不復回君不見高
堂明鏡悲白髮朝如青絲暮成雪人生得意須盡歡莫
使金樽空對月天生我才必有用千金散盡還復來烹
羊宰牛且為樂會須一飲三百杯岑夫子丹丘生將進
酒君莫停與君歌一曲請君為我傾耳聽鐘鼎玉帛豈
足貴但願長醉不用醒古來聖賢皆寂寞惟有飲者留
其名陳王昔時宴平樂斗酒十千恣讙謔主人何為言
少錢徑須沽取對君酌五花馬千金裘呼兒將出換美
酒與爾同銷萬古愁
行行且遊獵篇
邊城兒生平不讀一字書但將遊獵誇輕趫胡馬秋肥
宜白草騎來躡影何矜驕金鞭拂雪揮鳴鞘半酣呼鷹
出遠郊弓彎滿月不虚發雙鶬迸落連飛髇海邊觀者
皆辟易猛氣英風振沙磧儒生不及游俠人白首垂帷
復何益
飛龍引二首
黃帝鑄鼎于荆山鍊丹砂丹砂成黃金騎龍飛上太清
家雲愁海思令人嗟宫中綵女顔如花飄然揮手凌紫
霞從風縱體登鸞車登鸞車侍軒轅遨遊青天中其樂
不可言
鼎湖流水清且閒軒轅去時有弓劍古人傳道留其間
後宫嬋娟多花顔乘鸞飛煙亦不還騎龍攀天造天關
造天關聞天語屯雲河車載玉女載玉女過紫皇紫皇
乃賜白兔所搗之藥方後天而老凋三光下視瑤池見
王母蛾眉蕭颯成秋霜
天馬歌
天馬來出月氏窟背為虎文龍翼骨嘶青雲振綠髮蘭
筋權竒走滅没騰崑崙歴西極四足無一蹶雞鳴刷燕
晡秣越神行電邁躡恍惚天馬呼飛黃趨目明長庚臆
雙鳬尾如流星首渴烏口噴紅光汗溝珠曾陪時龍躍
天衢羈金絡月照皇都逸氣稜稜凌九區白璧如山誰
敢沽回頭笑紫燕但覺爾輩愚天馬奔戀君軒駷躍驚
矯浮雲翻萬里足躑躅遙瞻閶闔門不逢寒風子誰采
逸景孫白雲在青天丘陵遠崔嵬鹽車上峻坂倒行逆
施畏日晚伯樂剪拂中道遺少盡其力老棄之願逢田
子方惻然為我悲雖有玉山禾不能療苦饑嚴霜五月
凋桂枝伏櫪銜冤摧兩眉請君贖獻穆天子猶堪弄影
舞瑤池
行路難三首
金樽清酒斗十千玉盤珍羞直萬錢停杯投筯不能食
拔劍四顧心茫然欲渡黃河冰塞川將登太行雪暗天
閒來垂釣坐谿上忽復弄舟夢日邊行路難行路難多
岐路今安在長風破浪會有時直挂雲帆濟滄海
大道如青天我獨不得出羞逐長安社中兒赤雞白雉
睹梨栗彈劍作歌奏苦聲曳裾王門不稱情淮隂市井
笑韓信漢朝公卿忌賈生君不見昔時燕家重郭隗擁
篲折節無嫌猜劇辛樂毅感恩分輸肝剖膽效俊才昭
王白骨縈蔓草誰人更掃黃金臺行路難歸去來
有耳莫洗潁川水有口莫食首陽蕨含光混世貴無名
何用孤高比明月吾觀自古賢達人功成不退皆殞身
子胥既棄吳江上屈原終投湘水濱陸機雄才豈自保
李斯稅駕苦不早華亭唳鶴詎可聞上蔡蒼鷹何足道
君不見吳中張翰稱達生秋風忽憶江東行且樂生前
一杯酒何須身後千載名
石倉歴代詩選卷四十四上
石倉歴代詩選卷四十四下
明曹學佺編
盛唐十三下
李白
長相思二首
長相思在長安絡緯秋啼金井闌微霜凄凄簟色寒孤
燈不明思欲絶卷帷望月空長歎美人如花隔雲端上
有青冥之高天下有渌水之波瀾天長地遠魂飛苦夢
行不到關山難長相思摧心肝
日色已盡花含煙月明欲素愁不眠趙瑟初停鳳凰柱
蜀琴欲奏鴛鴦絃此曲有意無人傳願隨春風寄燕然
憶君迢迢隔青天昔時横波目今為流淚泉不信妾腸
斷歸來看取明鏡前
前有一樽酒行
春風東來忽相過金樽綠酒生微波落花紛紛稍覺多
美人欲醉朱顔酡青軒桃李能幾何流光欺人忽蹉跎
君起舞日西夕當年意氣不肯平白髮如絲竟何益
夜坐吟
冬夜夜寒覺夜長沈吟久坐坐北堂冰合井泉月入閨
金缸青凝照悲啼金缸滅啼轉多掩妾淚聽君歌歌有
聲妾有情情聲合兩無違一語不入意從君萬曲梁塵
飛
夷則格上白鳩拂舞賦
鏗鳴鐘考朗鼓歌白鳩引拂舞白鳩之白誰與鄰霜衣
雪襟誠可珍含哺七子能均平食不噎性安馴首農
政鳴陽春天子刻玉杖鏤形賜耆人白鷺亦白非純
真外潔其色心匪仁闕五德無司晨胡為啄我葭下
之紫鱗鷹鸇鵰鶚貪而好殺鳳凰雖大聖不願以為
臣
北風行
燭龍棲寒門光曜猶旦開日月照之何不及此惟有北
風號怒天上來燕山雪花大如席片片吹落軒轅臺幽
州思婦十二月停歌罷笑雙蛾摧倚門望行人念君長
城苦寒良可哀别時提劍救邊去遺此虎交金鞞釵中
有一雙白羽箭蜘蛛結網生塵埃箭空在人今戰死不
復迴不忍見此物焚之已成灰黃河捧土尚可塞北風
雨雪恨難裁
獨漉篇
獨漉水中泥水濁不見月不見月尚可水深行人没越
鳥從南來胡雁亦北度我欲彎弓向天射惜其中道失
歸路落葉别樹飄零隨風客無所託悲與此同羅幃舒
卷似有人開明月直入無心可猜雄劍挂壁時時龍鳴
不斷犀象繡澀苔生國耻未雪何由成名神鷹夢澤不
顧鴟鳶為君一擊摶鵬九天
登高丘而望遠海
登高丘望遠海六鼇骨已霜三山流安在扶桑半摧折
白日沈光彩銀臺金闕如夢中秦皇漢武空相待精衛
費木石黿鼉無所憑君不見驪山茂陵盡灰滅牧羊之
子來攀登盗賊劫寶玉精靈竟何能窮兵黷武今如此
鼎湖飛龍安可乘
陽春歌
長安白日照春空綠楊結煙桑褭風披香殿前花始紅
流芳發色繡戶中繡戶中相經過飛燕皇后輕身舞紫
宫夫人絶世歌聖君三萬六千日歲歲年年奈樂何
楊叛兒
君歌楊叛兒妾勸新豐酒何許最關人烏啼白門柳烏
啼隠楊花君醉留妾家博山爐中沈香火雙煙一氣凌
紫霞
山人勸酒
蒼蒼雲松落落綺皓春風爾來為阿誰蝴蝶忽然滿芳
草秀眉霜雪顔桃花骨青髓綠長美好稱是秦時避世
人勸酒相歡不知老各守麋鹿志耻隨龍虎争歘起佐
太子漢皇乃復驚顧謂戚夫人彼翁羽翼成歸來商山
下泛若雲無情舉觴酹巢由洗耳何獨清皓歌望嵩嶽
意氣遙相傾
于闐采花
于闐采花人自言花相似明妃一朝西入胡胡中美女
多羞死乃知漢地多名姝胡中無花可方比丹青能令
醜者妍無鹽翻在深宫裏自古妬蛾眉胡沙埋皓齒
王昭君
漢家秦地月流影送明妃一上玉關道天涯去不歸漢
月還從東海出明妃西嫁無來日燕支長寒雪作花蛾
眉憔悴没胡沙生乏黃金枉圖畫死留青塜使人嗟
白頭吟
錦水東北流波蕩雙鴛鴦雄巢漢宫樹雌弄秦草芳寧
同萬死碎綺翼不分雲間兩分張此時阿嬌正嬌妬獨
坐長門愁日暮但願君恩顧妾深豈惜黃金買詞賦相
如作賦得黃金丈夫好新多異心一朝將聘茂陵女文
君因贈白頭吟東流不作西歸水落花辭條羞故林兔
絲本無情隨風任傾倒誰使女蘿枝而來強縈抱兩草
猶一心人心不如草草捲龍鬚席從他生網絲且留琥
珀枕或有夢來時覆水再收豈滿杯棄妾已去難重回
古來得意不相負秪今惟見青陵臺
臨江王節士歌
洞庭白波木葉稀燕鴻始入吳雲飛吳雲寒燕鴻苦風
號沙宿瀟湘浦節士感秋淚如雨白日當天心照之可
以事明主壯氣憤寒風生安得倚天劍跨海斬長鯨
白紵辭
揚清歌發皓齒北方佳人東隣子且吟白紵停綠水長
袖拂面為君起寒雲夜捲霜海空胡風吹天飄塞鴻玉
顔滿堂樂未終館娃日落歌吹濛
鳴雁行
胡雁鳴辭燕山昨發委羽朝度關一一銜蘆枝南飛散
落天地間連行接翼往復還客居煙波寄湘吳凌霜觸
雪毛體枯畏逢矰&KR1508;驚相呼聞弦虚墜良可吁君更彈
射何為乎
白鼻騧
銀鞍白鼻騧綠地障泥錦細雨春風花落時揮鞭直就
胡姬飲
扶風豪士歌
洛陽三月飛胡沙洛陽城中人怨嗟天津流水波赤血
白骨相撑如亂麻我亦東奔向吳國浮雲四塞道路賒
東方日出啼早鴉城門人開掃落花梧桐楊柳拂金井
來醉扶風豪士家扶風豪士天下竒意氣相傾山可移
作人不倚將軍勢飲酒豈顧尚書期雕盤綺食會衆客
吳歌趙舞香風吹原嘗春陵六國時開心寫意君所知
堂中各有三千士明日報恩知是誰撫長劍一揚眉清
水白石何離離脫吾帽向君笑飲君酒為君吟張良未
逐赤松去橋邊黃石知我心
贈從弟南平太守之遙
少年不作意落魄無安居願隨任公子欲釣吞舟魚常
時飲酒逐風景壯心遂與功名疎蘭生谷底人不鋤雲
在高山空卷舒漢家天子馳駟馬赤車蜀道迎相如天
門九重謁聖人龍顔一解四海春彤庭左右呼萬歲拜
賀明主收沈淪翰林秉筆迴英眄麟閣峥嶸誰可見承
恩初入銀臺門著書獨在金鑾殿龍駒雕磴白玉鞍象
牀綺食黃金盤當時笑我微賤者却來請謁為交歡一
朝謝病遊江海疇昔相知幾人在前門長揖後門關今
日結交明日改愛君山嶽心不移隨君雲霧迷所為夢
得池塘生春草使我長價登樓詩别後遙傳臨海作可
見羊何共和之
寄王屋山人孟大融
我昔東海上勞山餐紫霞親見安期公食棗大如瓜中
年謁漢主不愜還歸家朱顔謝春暉白髮見生涯所期
就金液飛步登雲車願隨夫子天壇上閒與仙人掃落
花
寄韋南陵冰余江上乘興訪之遇尋顔尚書笑
有此贈
南船正東風北船來自緩江上相逢借問君語笑未了
風吹斷聞君攜妓訪情人應為尚書不顧身堂上三千
珠履客甕中百斛金陵春恨我阻此樂淹留楚江濱月
色醉遠客山花開欲然春風狂殺人一日劇三年乘興
嫌太遲焚却子猷船夢見五柳枝已堪挂馬鞭何日到
彭澤長歌陶令前
廬山謠寄廬侍御虚舟
我本楚狂人鳳歌笑孔丘手持綠玉杖朝别黃鶴樓五
嶽尋仙不辭遠一生好入名山遊廬山秀出南斗傍屏
風九疊雲錦張影落明湖青黛光金闕前開二峰長銀
河倒挂三石梁香爐瀑布遙相望迴厓沓嶂凌蒼蒼翠
影紅霞映朝日鳥飛不到吳天長登高壯觀天地間大
江茫茫去不還黃雲萬里動風色白波九道流雪山好
為廬山謠興因廬山發閒窺石鏡清我心謝公行處蒼
苔没早服還丹無世情琴心三疊道初成遙見仙人綵
雲裏手把芙蓉朝玉京先期汗漫九垓上願接盧敖遊
太清
早秋單父南樓酬竇公衡
白露見日滅紅顔隨霜凋别君若俯仰春芳辭秋條泰
山嵯峨夏雲在疑是白波漲東海散為飛雨川上來遙
帷却卷清浮埃知君獨坐青軒下此時結念同懷者我
閉南樓著道書幽簾清寂若仙居曾無好事來相訪賴
爾高文一起予
夢遊天姥吟留别東魯諸公
海客談瀛洲煙濤微茫信難求越人語天姥雲霓明滅
或可覩天姥連天向天横勢拔五嶽掩赤城天台四萬
八千丈對此欲倒東南傾我欲因之夢吳越一夜飛度
鏡湖月湖月照我影送我至剡溪謝公宿處今尚在渌
水蕩漾清猿啼脚著謝公屐身登青雲梯半壁見海日
空中聞天鷄千巖萬轉路不定迷花倚石忽已暝熊咆
龍吟殷巖泉慄深林兮驚層巔雲青青兮欲雨水澹澹
兮生煙列缺霹靂丘巒崩摧洞天石扉訇然中開青冥
浩蕩不見底日月照耀金銀臺霓為衣兮風為馬雲之
君兮紛紛而來下虎鼓瑟兮鸞回車仙之人兮列如麻
忽魂悸以魄動怳驚起而長嗟惟覺時之枕席失向來
之煙霞世間行樂亦如此古來萬事東流水别君去兮
何時還且放白鹿青巖間須行即騎訪名山安能摧眉
折腰事權貴使我不得開心顔
單父東樓秋夜送族弟沈之秦
爾從咸陽來問我何勞苦沐猴而冠不足言身騎土牛
滯東魯沈弟欲行凝弟留孤飛一雁秦雲秋坐來黃葉
落四五北斗已挂西城樓絲桐感人絃亦絶滿堂送君
皆惜别卷簾見月清興來疑是山隂夜中雪明日斗酒
别惆悵清路塵遙望長安日不見長安人長安宫闕九
天上此地曾經為近臣一朝復一朝髮白心不改屈原
憔悴滯江潭亭伯流離放遼海折翮翻飛隨轉蓬聞弦
虚墜下霜空聖朝久棄青雲士他日誰憐張長公
送祝八之江東賦得浣紗石
西施越谿女明豔光雲海未入吳王宫殿時浣紗古石
今猶在桃李新開映古查菖蒲猶短出平沙昔時紅粉
照流水今日青苔覆落花君去西秦適東越碧山清江
幾超忽若到天涯思故人浣紗石上窺明月
下途歸石門舊居
吳山高越水清握手無言傷别情將欲辭君挂帆去離
魂不散煙郊樹此心鬱悵誰能論有愧叨承國士恩雲
物共傾三月酒歲時同餞五侯門羨君素書常滿案含
丹照白霞色爛余嘗學道窮冥筌夢中往往遊仙山何
當脫屣謝時去壺中别有日月天俛仰人間易凋朽鍾
峰五雲在軒牖惜别愁窺玉女窗歸來笑把洪厓手隠
居寺隠居山陶公鍊液栖其間靈神閉氣昔登攀恬然
但覺心緒閒數人不知幾甲子昨夜猶帶冰霜顔我離
雖則歲物改如今了然識所在别君莫道不盡歡懸知
樂客遙相待石門流水徧桃花我亦曾到秦人家不知
何處得雞豕就中仍見繁桑麻翛然遠與世事間裝鸞
駕鶴乂復遠何必相從七貴遊勞生徒聚萬金産揖君
去長相思雲遊雨散從此辭欲知悵别心易苦向暮春
風楊柳絲
同族弟金城尉叔卿燭照山水壁畫歌
高堂粉壁圖蓬瀛燭前一見滄洲清洪波洶湧山峥嶸
皎若丹丘隔海望赤城光中乍喜嵐氣滅謂逢山隂晴
後雪迴谿碧流寂無喧又如秦人月下窺花源了然不
覺清心魂祗將疊嶂鳴秋猿與君對此歡未歇放歌行
吟達明發却顧海客揚雲帆便欲因之向溟渤
觀博平王志安少府山水粉壁
粉壁為空天丹青壯江海遊雲不知歸日見白鷗在博
平真人王志安沈吟至此願挂冠松谿石磴帶秋色愁
客思歸坐曉寒
對酒
蒲萄酒金叵羅吳姬十五細馬䭾青黛畫眉紅錦靴道
字不正嬌唱歌玳瑁筵中懷裏醉芙蓉帳底奈君何
代美人愁鏡
美人贈此盤龍之寶鏡燭我金縷之羅衣時將紅袖拂
明月為惜普照之餘輝影中金鵲飛不滅臺下青鸞思
獨絶藁砧一别若箭弦去有日來無年狂風吹却妾心
斷玉筯幷墮菱花前
三五七言
秋風清秋月明落葉聚還散寒鴉棲復驚相思相見知
何日此時此夜難為情
自溧水道哭王炎
王公希代寶棄世一何早弔死不及哀殯宫已秋草悲
來欲脫劍挂向何枝好哭向茅山雖未摧一生淚盡丹
陽道
宫中行樂詞六首
小小生金屋盈盈在紫微山花插寶髻石竹繡羅衣每
出深宫裏常隨步輦歸只愁歌舞散化作綵雲飛
柳色黃金嫩棃花白雪香玉樓巢翡翠珠殿鎖鴛鴦選
妓隨雕輦徵歌出洞房宫中誰第一飛燕在昭陽
盧橘為秦樹蒲萄出漢宫煙花疑落日絲管醉春風笛
奏龍吟水簫鳴鳳下空君王多樂事何必向回中
繡戸香風暖紗窗曙色新宫花争笑日池草暗生春綠
樹聞歌鳥青樓見舞人昭陽桃李月羅綺自相親
寒雪梅中盡春風柳上歸宫鶯嬌欲醉簷燕語還飛遲
日明歌席新花豔舞衣晚來移綵仗行樂泥光輝
水綠南薰殿花紅北闕樓鶯歌聞太液鳳吹繞瀛洲素
女鳴珠珮天人弄綵毬今朝風日好宜入未央遊
塞下曲二首
五月天山雪無花秪有寒笛中聞折柳春色未曾看曉
戰隨金鼓宵眠抱玉鞍願將腰下劍直為斬樓蘭
塞虜乘秋下天兵出漢家將軍分虎竹戰士卧龍沙邊
月隨弓影胡霜拂劍花玉關殊未入少婦莫長嗟
秋思
閼氏黃葉落妾望自登臺月出碧雲斷單于秋色來胡
兵沙塞合漢使玉關回征客無歸日空悲蕙草摧
侍從遊宿温泉宫作
羽林十二將羅列應星文霜仗懸秋月霓旌卷夜雲嚴
更千戸肅清樂九天聞日出瞻佳氣葱葱繞聖君
贈孟浩然
吾愛孟夫子風流天下聞紅顔棄軒冕白首卧松雲醉
月頻中聖迷花不事君高山安可仰徒此揖清芬
贈薛校書
我有吳趨曲無人知此音姑蘇成蔓草麋鹿空悲吟未
誇觀濤作空鬱釣鼇心舉手謝東海虚行歸故林
口號贈楊徵君鴻
陶令辭彭澤梁鴻入會稽我尋高士傳君與古人齊雲
卧留丹壑天書降紫泥不知楊伯起早晚向關西
贈崔秋浦二首
崔令學陶令北窗常晝眠抱琴時弄月取意任無絃見
客但傾酒為官不愛錢東臯春事起種黍早歸田
河陽花作縣秋浦玉為人地逐名賢好風隨惠化春水
從天漢落山逼畫屏新應念金門客投沙弔楚臣
贈錢徵君少陽
白玉一杯酒綠楊三月時春風餘幾日兩鬢各成絲秉
燭惟須飲投竿也未遲如逢渭水獵猶可帝王師
寄淮南友人
紅顔悲舊國青歲歇芳洲不待金門詔空持寶劍遊海
雲迷驛道江月隠鄉樓復作淮南客因逢桂樹留
寄當塗趙少府炎
晩登高樓望木落雙江清寒山饒積翠秀色連州城目
送楚雲盡心悲胡雁聲相思不可見迴首故人情
寄王漢陽
南湖秋月白王宰夜相邀錦帳郎官醉羅衣舞女嬌笛
聲喧沔鄂歌曲上雲霄别後空愁我相思一水遥
南陽送客
斗酒勿為薄寸心貴不忘坐惜故人去偏令遊子傷離
顔怨芳草春思結垂楊揮手再三别臨岐空斷腸
送張舍人之江東
張翰江東去正值秋風時天清一雁遠海闊孤帆遲白
日行欲暮滄波杳難期吳洲如見月千里幸相思
送白利從金吾董將軍西征
西羌延國討白起佐軍威劍決浮雲氣弓彎明月輝馬
行邊草綠旗卷曙霜飛抗手凜相顧寒風生鐵衣
送殷淑
白露洲前月天明送客迴青龍山後日早出海雲來流
水無情去征帆逐吹開相看不忍别更進手中杯
送友人
青山横北郭白水遶東城此地一為别孤篷萬里征浮
雲遊子意落日故人情揮手自兹去蕭蕭班馬鳴
送别
斗酒渭城邊壚頭醉不眠棃花千樹雪楊葉萬條煙惜
别傾壺醑臨分贈馬鞭看君潁上去新月到應圓
送友人入蜀
見說蠶叢路﨑嶇不易行山從人面起雲傍馬頭生芳
樹籠秦棧春流遶蜀城升沈應巳定不必訪君平
送麴十少府
試發清秋興因為吳會吟碧雲斂海色流水折江心我
有延陵劍君無陸賈金艱難此為别惆悵一何深
江夏送張丞
欲别心不忍臨行情更親酒傾無限月客醉幾重春藉
草依流水攀花贈遠人送君從此去迴首泣迷津
廣陵贈别
玉瓶沽美酒數里送君還繫馬垂楊下銜杯大道間天
邊看渌水海上見青山興罷各分袂何須醉别顔
别儲邕之剡中
借問剡中道東南指越鄉舟從廣陵去水入會稽長竹
色谿下綠荷花鏡裏香辭君向天姥拂石卧秋霜
留别龔處士
龔子棲閒地都無人世喧柳深陶令宅竹暗辟疆園我
去黃牛峽遙愁白帝猿贈君卷葹草心斷竟何言
渡荆門送别
渡遠荆門外來從楚國遊山隨平野盡江入大荒流月
下飛天鏡雲生結海樓仍憐故鄉水萬里送行舟
夜别張五
吾多張公子别酌酣高堂聽歌舞銀燭把酒輕羅裳横
笛弄秋水琵琶彈陌桑龍泉解錦帶為爾傾千觴
見京兆韋參軍量移東陽
聞說金華渡東連五百灘全勝若耶好莫道此行難猿
嘯千谿合松風五月寒他年一攜手搖艇入新安
秋夜與劉碭山泛燕喜亭池
明宰試舟楫張燈宴華池文招梁苑客歌動郢中兒月
色望不盡空天交相宜令人欲泛海只待長風吹
流夜郎至江夏陪長史叔及薛明府宴興德寺
南閣
紺殿横江上青山落鏡中岸迴沙不盡日映水成空天
樂流香閣蓮舟颺晚風恭陪竹林宴留醉與陶公
登新平樓
去國登兹樓懷歸傷暮秋天長落日遠水淨寒波流秦
雲起嶺樹胡雁飛沙洲蒼蒼幾萬里目極令人愁
與夏十二登岳陽樓
樓觀岳陽盡川向洞庭開雁引愁心去山銜好月來雲
間連下榻天上接行杯醉後涼風起吹人舞袖迴
與賈至舍人于龍興寺剪落梧桐枝望㴩湖
剪落青梧枝㴩湖坐可窺雨洗秋山淨林光澹碧滋水
閑明鏡轉雲繞畫屏移千古風流事名賢共此時
秋登宣城謝脁北樓
江城如畫裏山晚望晴空兩水夾明鏡雙橋落彩虹人
煙寒橘柚秋色老梧桐誰念北樓上臨風懷謝公
過崔八丈水亭
高閣横秀氣清幽倂在君簷飛宛谿水窗落敬亭雲猿
嘯風中斷漁歌月裏聞閒隨白鷗去沙上自為羣
太原早秋
歲落衆芳歇時當大火流霜威出塞早雲色渡河秋夢
遶邊城月心飛故國樓思歸若汾水無日不悠悠
謁老君廟
先君懷聖德靈廟肅神心草合人蹤斷塵濃鳥跡深流
沙丹竈滅關路紫煙沈獨傷千載後空餘松栢林
謝公亭
謝亭離别處風景每生愁客散青天月山空碧水流池
花春映日窗竹夜鳴秋今古一相接長歌懷舊遊
夜泊牛渚懷古
牛渚西江夜青天無片雲登舟望秋月空憶謝將軍余
亦能高詠斯人不可聞明朝挂帆席楓葉落紛紛
尋雍尊師隠居
羣峭碧摩天逍遙不記年撥雲尋古道倚樹聽流泉花
煖青牛卧松高白鶴眠語來江色暮獨自下寒煙
訪戴天山道士不遇
犬吠水聲中桃花帶露濃樹深時見鹿谿午不聞鐘野
竹分青靄飛泉挂碧峰無人知所去愁倚兩三松
聽蜀僧濬彈琴
蜀僧抱綠綺西下峨眉峰為我一揮手如聽萬壑松客
心洗流水餘響入霜鐘不覺碧山暮秋雲暗幾重
見野草中有名白頭翁者
醉入田家去行歌荒野中如何青草裏亦有白頭翁折
取對明鏡宛將衰鬢同微芳似相誚留恨向東風
觀獵
太守耀清威乘閒弄晚暉江沙横獵騎山火遶行圍箭
逐雲鴻落鷹隨月兔飛不知白日暮歡賞夜方歸
宣城哭蔣徵君華
敬亭埋玉樹知是蔣徵君安得相如草空餘封禪文池
臺空有月詞賦舊凌雲獨挂延陵劍千秋在古墳
送賀監歸四明應制
久辭榮禄遂初衣曾向長生說息機真訣自從茅氏得
恩波應阻洞庭歸瑤臺含霧星辰滿仙嶠浮空島嶼微
借問欲棲珠樹鶴何年却向帝城飛
寄崔侍御
宛谿霜夜聽猿愁去國長為不繫舟獨憐一雁飛南海
却羨雙谿向北流高人屢解陳蕃榻過客難登謝朓樓
此處别離同落葉朝朝分散敬亭秋
别中都明府兄
吾兄詩酒繼陶君試宰中都天下聞東樓喜奉連枝會
南陌愁為落葉分城隅綠水明秋日海上青山隔暮雲
取醉不辭留夜月雁行中斷惜離羣
登鳳凰臺
鳳凰臺上鳳凰遊鳳去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁
題東谿公幽居
杜陵賢人清且廉東谿卜築歲將淹宅近青山同謝脁
門垂碧柳似陶潛好鳥迎春歌後院飛花送酒舞前筵
客到但知留一醉盤中秪有水晶鹽
中丞宋公以吳兵三千赴河南軍次潯陽脫余
之囚參謀幕府因贈之
獨坐清天下專征出海隅九江皆渡虎三郡盡還珠組
練明秋浦樓船入郢都風高初選將月滿欲平胡殺氣
横千里軍聲動九區白猿慙劍術黃石借兵符戎虜行
當剪鯨鯢立可誅自憐非劇孟何以佐良圖
春日歸山寄孟六浩然
朱紱遺塵境青山謁梵筵金繩開覺路寶筏渡迷川嶺
樹攢飛拱巖花覆谷泉塔形標海月樓勢出江煙香氣
三天下鐘聲萬壑連荷秋珠已滿松密蓋初圓鳥聚疑
聞法龍參若護禪愧非流水韻叨入伯牙絃
送友人尋越中山水
聞道稽山去偏宜謝客才千巖泉灑落萬壑樹縈迴東
海横秦望西陵繞越臺湖清霜鏡曉濤白雪山來八月
枚乘筆三吳張翰杯此中多逸興早晚向天台
送紀秀才遊越
海水不滿眼觀濤難稱心即知蓬萊石却是巨鼇簪送
爾遊華頂令予發舄吟仙人居射的道士住山隂禹穴
尋谿入雲門隔嶺深綠蘿秋月夜相憶在鳴琴
送儲邕之武昌
黃鶴高樓月長江萬里情春風三十度空憶武昌城送
爾難為别銜杯惜未傾湖連張樂地山逐泛舟行諾謂
楚人重詩傳謝脁清滄浪吾有曲寄入棹歌聲
秋日登揚州西靈塔
寶塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連繡栱張目隨征路斷心逐去帆揚露浴梧
楸白霜催橘柚黃玉毫如可見于此照迷方
秋日與張少府楚城韋公藏書高齋作
日下空庭暮城荒古跡餘地形連海盡天影落江虚舊
賞人雖隔新知樂未疎彩雲思作賦丹壁間藏書查擁
隨流葉萍開出水魚夕來秋興滿回首意何如
過四皓墓
我行至商洛幽獨訪神仙園綺復安在雲蘿尚宛然荒
涼千古跡蕪没四墳連伊昔鍊金鼎何年閉玉泉隴寒
惟有月松古漸無煙木魅風號去山精雨嘯旋紫芝高
詠罷青史舊名傳今日併如此哀哉信可憐
月夜金陵懷古
蒼蒼金陵月空懸帝王州天文列宿在霸業大江流渌
水絶馳道青松摧古丘臺傾鳷鵲觀宫没鳳凰樓别殿
悲清暑芳園罷樂遊一聞歌玉樹蕭瑟後庭秋
王昭君
昭君拂玉鞍上馬啼紅頰今日漢宫人明朝胡地妾
相逢行
相逢紅塵内高揖黃金鞭萬戶垂楊裏君家阿那邊
玉階怨
玉階生白露夜久侵羅襪却下水晶簾玲瓏望秋月
襄陽曲四首
襄陽行樂處歌舞白銅鞮江城回渌水花月使人迷
山公醉酒時酩酊襄陽下頭上白接䍦倒着還騎馬
峴山臨漢江水綠沙如雪上有墮淚碑青苔久磨滅
且醉習家池莫看墮淚碑山公欲上馬笑殺襄陽兒
洛陽陌
白玉誰家郎迴車度天津看花東陌上驚動洛陽人
靜夜思
牀前明月光疑是地上霜舉頭望山月低頭思故鄉
渌水曲
渌水明秋日南湖采白蘋荷花嬌欲語愁殺蕩舟人
秋浦歌六首
秋浦錦駝鳥人間天上稀山雞羞渌水不敢照毛衣
兩鬢入秋浦一朝颯已衰猿聲催白髮長短盡成絲
秋浦多白猿超騰若飛雪牽引條上兒飲弄水中月
秋浦千重嶺水車嶺最竒天傾欲墮石水拂寄生枝
秋浦田舍翁采魚水中宿妻子張白鷼結罝映深竹
桃枝一步地了了語聲聞闇與山僧别低頭禮白雲
越女詞三首
吳兒多白晳好為蕩舟劇賣眼擲春心折花調行客
耶谿采蓮女見客棹歌迴笑入荷花去佯羞不出來
東陽素足女會稽素舸郎相看月未墮白地斷肝腸
巴女詞
巴水急如箭巴船去若飛十月三千里郎行幾歲歸
對雪獻從兄虞城宰
昨夜梁園雪弟寒兄不知庭前看玉樹腸斷憶連枝
答友人贈烏紗帽
領得烏紗帽全勝白接䍦山人不照鏡穉子道相宜
别東林寺僧
東林送客處月出白猿啼笑别廬山遠何煩過虎谿
送陸判官往琵琶峽
水國秋風夜殊非遠别時長安如夢裏何日是歸期
陪侍郎叔遊洞庭
剗却君山好平鋪湘水流巴陵無限酒醉殺洞庭秋
望木瓜山
早起看日出暮看棲鳥還客心自酸楚况對木瓜山
魯中都東樓醉起作
昨日東城飲還應倒接䍦阿誰扶上馬不省下樓時
清谿半夜聞笛
羌笛梅花引吳谿隴水清寒山秋浦月腸斷玉關情
夏日山中
嬾搖白羽扇裸體青林中脫巾挂石壁露頂灑松風
獨坐敬亭山
衆鳥高飛盡孤雲獨去閒相看兩不厭只有敬亭山
勞勞亭
天下傷心處勞勞送客亭春風知别苦不遣柳條青
田園言懷
賈誼三年謫班超萬里侯何如牽白犢飲水對清流
自遣
對酒不覺暝落花盈我衣醉起步谿月鳥還人亦稀
憶東山
不向東山久薔薇幾度花白雲他自散明月落誰家
初出金門尋王侍御不遇詠壁上鸚鵡
落羽辭金殿孤鳴託繡衣能言終見棄還向隴山飛
觀放白鷹
八月邊風高胡鷹白錦毛孤飛一片雪百里見秋毫
白鷺鷥
白鷺下秋水孤飛如墜霜心閒且未去獨立沙洲傍
怨情
美人捲珠簾深坐顰蛾眉但見淚痕濕不知心恨誰
清平調詞三首
雲想衣裳花想容春風拂檻露華濃若非羣玉山頭見
會向瑤臺月下逢
一枝紅豔露凝香雲雨巫山枉斷腸借問漢宫誰得似
可憐飛燕倚新妝
名花傾國兩相歡長得君王帶笑看解釋春風無限恨
沈香亭北倚闌干
少年行
五陵年少金市東銀鞍白馬度春風落花踏盡遊何處
笑入吳姬酒肆中
軍行
騮馬新跨白玉鞍戰罷沙場月色寒城頭鐵鼓聲猶震
匣裏金刀血未乾
長門怨
桂殿長愁不記春黃金四屋起秋塵夜懸明鏡青天上
獨照長門宫裏人
峨眉山月歌
峨眉山月半輪秋影入平羌江水流夜發清谿向三峽
思君不見下渝州
客中行
蘭陵美酒鬱金香玉椀盛來琥珀光但使主人能醉客
不知何處是他鄉
巴陵贈賈舍人
賈生西望憶京華湘浦南遷莫怨嗟聖主恩深漢文帝
憐君不遣到長沙
聞王昌齡左遷龍標尉遙有此寄
楊州花落子規啼聞道龍標過五谿我寄愁心與明月
隨君直到夜郎西
山中問答
問余何事棲碧山笑而不答心自閒桃花流水杳然去
别有天地非人間
黃鶴樓送孟浩然之廣陵
故人西辭黃鶴樓煙花三月下揚州孤帆遠影碧空盡
惟見長江天際流
東魯門泛舟
日落沙明天倒開波搖石動水縈迴輕舟泛月尋谿轉
疑是山隂雪後來
陪族叔刑部侍郎&KR0929;及中書賈舍人至遊洞庭
三首
南湖秋水夜無煙耐可乘流直上天且就洞庭賖月色
將船買酒白雲邊
洞庭湖西秋月輝瀟湘江北早鴻飛醉客滿船歌白紵
不知霜露入秋衣
帝子瀟湘去不還空餘秋草洞庭間淡掃明湖開玉鏡
丹青畫出是君山
望廬山瀑布水
日照香爐生紫煙遙看瀑布挂長川飛流直下三千尺
疑是銀河落九天
登廬山五老峰
廬山東南五老峰青天削出金芙蓉九江秀色可攬結
吾將此地巢雲松
望天門山
天門中斷楚江開碧水東流直北迴兩岸青山相對出
孤帆一片日邊來
早發白帝城
朝辭白帝彩雲間千里江陵一日還兩岸猿聲啼不盡
輕舟已過萬重山
蘇臺覽古
舊苑荒臺楊柳新菱歌清唱不勝春只今惟有西江月
曾照吳王宫裏人
越中覽古
越中勾踐破吳歸義士還家盡錦衣宫女如花滿春殿
只今惟有鷓鴣飛
與史郎中欽聽黃鶴樓上吹笛
一為遷客去長沙西望長安不見家黃鶴樓前吹玉笛
江城五月落梅花
春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故鄉情
宣城見杜鵑花
蜀國曾聞子規鳥宣城還見杜鵑花一呌一迴腸一斷
三春三月憶三巴
陌上贈美人
駿馬驕行踏落花垂鞭直拂五雲車美人一笑褰珠箔
遙指紅樓是妾家
口號吳王美人半醉
風動荷花水殿香姑蘇臺上宴吳王西施醉舞嬌無力
笑倚東窗白玉牀
南流夜郎寄内
夜郎天外怨離居明月樓中音信疎北雁春歸看欲盡
南來不得豫章書
哭晁卿衡
日本晁卿辭帝都征帆一片繞蓬壺明月不歸沈碧海
白雲愁色滿蒼捂
石倉歴代詩選卷四十四下
