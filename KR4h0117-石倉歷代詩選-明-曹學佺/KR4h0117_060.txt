石倉歴代詩選卷六十
明曹學佺編
中唐十四
王建(字仲初潁州人)
懷别
僕人驅行軒低昂出我門離堂無留客席上唯琴樽古
道隨水曲悠悠繞荒村遠程未奄息别念在朝昏端居
愁歲永獨此留清景豈無經過人尋歎門巷静君如天
上雨我如屋下井無因同波流願作形與影
沈千運舊居
汝北君子宅我來見頽墉亂離子孫盡地属隣里翁土
木被丘墟蹊路不相通舊井蔓草合牛羊墜其中君辭
天子書放意任體躬一生不自力家與逆旅同高議切
星辰餘聲激瘖聾方將旌舊閭百歲可封崇嗟其未積
年己為荒林叢時豈無知音莫能敦此風
寄韓愈
野館非我室新居未能安讀書避塵雜方覺此地閒過
郭多園墟桑果相接連獨遊竟寂寞如寄空雲山夏景
晝常毒密林無鳴蟬臨溪一盥濯清去肢體煩出林望
層城君子在其間戎府草章記阻我此游盤憶昔西潭
時並持釣魚竿乍忻得魴鯉烹鱠于我前幾朝還復來
嘆息時獨言
傷于鵠
西山無逸人忽覺大國貧良玉沈幽泉名為天下珍野
性疎時俗再命乃從軍氣高終不合去如鏡上塵我初
有章句相合者惟君今來弔嗣子對隴燒斯文耕者廢
其耜㸑者絶其薪笥無新衣裳曷用光我身奠回徒再
拜昔意安能陳徒保金石韻千載人所聞
卧疾
身病始知道卧讀神農經空房夜留燈四壁青熒熒羈
旅逐人懽貧賤還自輕今來問良醫乃知病所生僮僕
各相憂杵臼無停聲見我形憔悴藥石語丁寧春雨枕
席冷窗前新禽鳴開門起無力遙愛雞犬行強顔進一
匕漸覺如酒醒方悟養生者不為憂患并
贈孟郊
歴歴天上星沈沈水中萍幸當清秋夜流影及微形君
生衰俗間立身如禮經淳意發高文獨有金石聲才名
振京國歸省東南行停車楚城下顧我不念程寳鏡曾
墮水不磨難自明苦節居貧賤所知頼友生懽會方别
離戚戚憂慮并安得在一方終老無送迎
夜懷
窮居積遠念轉轉迷所歸幽蕙零落色暗螢參差飛病
生秋風簟淚墮明月衣無愁坐寂寞重使奏清徽
野寺後池寄友
佛寺連野水池幽夏景清繁木蔭夫渠時有水禽鳴通
溪岸暫斷分渚流復縈伴僧鐘聲罷月來池上明友人
竟不至東北見高城獨游自寂寞况此恨盈盈
寄别者
寒天正飛蓬行人心切切同為萬里客中路忽離别别
君汾水東望君汾水西積雪無平岡空山無人蹊羸馬
時倚轅行行未遑食下車勸童僕相顧莫歎息詎知佳
期隔離念終無極
惜花
春潭足芳樹水清不如素幽人愛華景一一空山暮月
出潭氣白游魚暗衝石夜深春思多酒醒山寂寂
野居
貧賤易為適荒郊亦安居端坐無餘思彌樂古人書秋
田多良苖野水多遊魚我無耒與網安得充廪厨寒天
白日短簷下煖我軀四肢暫寬柔中腸鬱不舒多病减
志氣為客足憂虞况復時節晩覧物空踟蹰
邯鄲主人
遠客無主人夜投邯鄲市飛蛾繞殘燭半夜人醉起爐
邊酒家女遺我緗綺被合成雙鳳花宛轉不相離縱令
顔色改勿遣合懽異一念始為難萬金誰足貴門前長
安道去者如流水晨風羣鳥翔徘徊别離此
泛水曲
載酒入煙浦方舟泛綠波子酌我復飲子飲我還歌蓮
深微路通峯曲幽氣多閱芳無留瞬弄桂不停柯水上
秋日鮮西山碧峩峩兹懽良可貴誰復更來過
江南雜體
江上風翛翛竹間湘水流日夜桂花落行人去悠悠復
見離别處蟲聲隂雨秋
其二
處處江草綠行人發瀟湘瀟湘回鴈多日夜思故鄉春
夢不知數空山蘭蕙芳
七泉寺上方
長年好名山本性今得從回看塵蹟遙稍見麋鹿蹤老
僧雲中居石門青重重隂泉飬成龜古壁飛却龍掃石
禮新經懸幡上高峯日夕猿鳥合覓食聽山鐘將火尋
遠泉煑茶傍寒松晩隨收藥人便宿南澗中晨起衝露
行濕花枝茸茸歸依向老衲願作無名翁
早發金堤驛
蟲聲四野盛月色滿城白家家閉戸眠行人發孤驛離
家尚苦熱衣服唯輕綌時節忽復遷秋風徹經脉人睡
落坑塹馬驚入蘆荻慰遠時問程驚昏忽搖策從軍豈
云樂憂患長縈積惟願在家貧圑圓過朝夕
喻時
去者如敝帷來者如新衣鮮華非久長色落還棄遺詎
知行者夭豈悟壯者衰區區未死間回面相是非好聞
苦不樂好視忽生疵乃明萬物情皆逐人心移古今盡
如此逹士將何為
將歸故山留别杜侍御
有川不得涉有路不得行沈沈百憂中一日如一生錯
來干諸侯石田廢春耕交戟衛重門何因逹中誠日月
俱照耀山川異隂晴如何百里間開目不見明我今歸
故山誓與草木并願君削丘坂長使道路平
幽州送申稷評事歸平盧
行子繞天北山高塞復深升堂展客禮臨水濯纓襟驅
馳戎地馬聚散林間禽一杯瀉東流各願無異心薊亭
雖苦寒春夕勿重衾從軍任白首莫賣故山岑
温門山
早入温門山羣峰亂如戟崩崖欲相觸呀豁斷行迹脱
屐尋淺流定足畏欹石路盡十里溪地多千歲栢洞門
晝隂黝深處惟石壁似見丹砂光亦聞鍾乳滴靈池出
山底池水衝地脉暖氣成濕煙濛濛窗下白隨僧入古
寺便成雲外客月出天氣凉夜鐘山寂寂
曉思
春條露霏霏曉氣生綠水林間栖鳥散遠念征人起幽
花宿含彩早蝶弄寒翅君行非晨風詎能從門至
早起
回燈正衣裳出戸星未稀堂前候姑起環珮生晨輝暗
池光羃䍥密樹花葳蕤九城鐘漏絶遙聽直郎歸
凉州行
凉州四邊沙皓皓漢家無人開舊道邊頭州縣盡胡兵
將軍别築防秋城萬里人家皆已没年年旌節發西京
多來中國收婦女一半生男為漢語蕃人舊日不耕犁
相學如今種禾黍驅羊亦著錦為衣為惜氊裘防闘時
飬蠶繰蠒成匹帛那能繞帳作旌旗城頭山雞鳴角角
洛陽家家學胡樂
寒食行
寒食家家出古城老人看屋少人行丘壠年年無舊道
車徒散行入衰草牧羊驅牛下塜頭見有家人來灑掃
遠人無墳水頭祭還引婦姑望鄉拜三日無火燒紙錢
紙錢那得到黃泉但看壠上無新土此中白骨應無主
促刺詞
促刺復促刺水中無魚山無石少年雖嫁不將歸頭白
猶著父母衣四邊田宅非所有我身不及逐雞飛出門
若有歸死處猛虎當衢向前去百年不遣踏君門在家
誰喚為新婦豈不見他隣舍娘嫁來常在舅姑傍
壠頭水
壠水何年壠頭别不在山中亦鳴咽征人塞耳馬不行
未到壠頭聞水聲謂是西流入蒲海還聞北去繞龍城
壠東壠西多屈曲野麋飲水長簇簇胡兵夜回水傍住
憶著來時磨劍處向前無井復無泉放馬回看壠頭樹
北邙行
北邙山頭少閒土盡是洛陽人舊墓舊墓人家歸葬多
堆著黃金無買處天涯悠悠葬日促崗坂﨑嶇不停轂
高張素幕繞銘旌夜唱挽歌山下宿洛陽城北復城東
魂車祖馬長相逄車轍廣若長安路蒿草少於松栢樹
澗底盤陀石漸稀盡向墳前作羊虎誰家古碑文字滅
後人重取書年月朝朝車馬送葬回還起大宅與高臺
温泉宫行
十月一日天子來青繩御路無塵埃宫前内裏湯各别
每箇白玉芙蓉開朝元閣向山上起城繞青山龍暖水
夜開金殿看星河宫女知更月明裏武皇得仙王母去
山雞晝鳴宫中樹温泉决决出宫流宫使年年修玉樓
禁兵去盡無射獵日西麋鹿登城頭梨園弟子偷曲譜
頭白人間教歌舞
春詞
紅煙滿戸日照梁天絲軟弱蟲飛揚菱花霍霍繞帷光
美人對鏡著衣裳庭中並種相思樹夜夜還棲雙鳳凰
遼東行
遼東萬里遼水曲古戍無城復無屋黃雲蓋地雪作山
不惜黃金貴衣服戰迴各自收弓箭正西回面家鄉遠
年年郡縣送征人將與遼東作丘坂寕為草木鄉中生
有身不向遼東行
塞上梅
天山路傍一株梅年年花發黃雲下昭君已殁漢使返
前後征人惟繫馬日夜風吹滿壠頭還隨壠水東西流
此花若近長安路九衢年少無攀處
賽神曲
男抱琵琶女作舞主人再拜聽神語新婦上酒勿辭勤
使爾舅姑無所苦椒漿湛湛桂座新一雙長箭繫紅巾
但願牛羊滿家宅十月報賽南山神青天無風水復碧
龍馬上鞍牛服軛紛紛醉舞踏衣裳把酒路傍勸行客
田家留客
人客少能留我屋客有新漿馬有粟遠行僮僕應苦饑
新婦厨中炊欲熟不嫌田家破門戸蠶房新泥無風土
行人但飲莫畏貧明府上來何苦辛丁寧回語屋中妻
有客勿令兒夜啼雙塜直西有縣路我教丁男送君去
老婦嘆鏡
嫁時明鏡老猶在黃金鏤畫雙鳳背憶昔咸陽初買來
燈前自繡芙蓉帶十年不開一片鐵長向暗中梳白髮
今日後牀重照看生死終當此長别
望夫石
望夫處江悠悠化為石不回頭山頭日日風復雨行人
歸來石應語
烏棲曲
章華宫人夜上樓君王望月西山頭夜深宫殿門不鎻
白露滿山山葉墮
白紵歌
天河漫漫北斗璨宫中烏啼知夜半新縫白紵舞衣成
來遲邀得吴王迎低鬟轉面掩雙袖玉釵浮動秋風生
酒多夜長夜未曉月明燈光兩相照後庭歌聲更窈窕
飲馬長城窟
長城窟長城窟邊多馬骨古來此地無井泉頼得秦家
築城卒征人飲馬愁不回長城變作望鄕堆蹄蹤未乾
人去近續後馬來泥汚盡枕弓睡著待水生不見隂山
在前陣馬蹄足脱裝馬頭徤兒戰死誰封侯
烏夜啼
庭樹烏爾何不向别處棲夜夜夜半當戸啼家人把燭
出洞戸驚棲失羣飛落樹一飛直欲飛上天回回不離
舊棲處未明重繞主人屋欲下空中黑相觸風飄雨濕
亦不移君家樹頭多好枝
空城雀
空城雀何不飛來人家住空城無人種禾黍土間生子
草間長滿城蓬蒿幸無主近村雖有高樹枝雨中無食
長苦饑八月小兒挾弓箭家家畏向田頭飛但能不出
空城裏秋來百草皆有子報言黃口莫啾啾爾得長成
無横死
贈離曲
合懽葉墮梧桐秋鴛鴦背飛水分流少年使我忽相棄
雌號雄鳴夜悠悠夜長月沒蟲切切金風入房燈熖滅
若知中路各東西彼此不忘同心結收取頭邊蛟龍枕
留著箱中雙雉裳我今焚却舊房物免使他人登爾牀
田家行
男聲欣欣女顔悅人家不怨言語别五月雖熱黍風清
簷頭索索繰車鳴野蠶作繭人不取葉間撲撲秋蛾生
麥收上場絹在軸的知輸得官家足不望入口復上身
且免向城賣黃犢田家衣食無厚薄不見縣門身即樂
行見月
月初生居人見月一月行行行一年十二月強半馬上
看盈缺百年歡樂能幾何在家見少行見多不緣衣食
相驅遣此身誰願長奔波篋中有帛倉有粟豈向天涯
走碌碌家人見月望我歸正是道上思家時
七夕曲
河邊獨自看星宿夜織天絲難接續抛梭振躡動明璫
為有秋期眠不足遙愁今夜河水隔龍駕車轅鵲填石
流蘇翠帳星渚間環珮無聲燈寂寂兩情纏綿忽如故
復畏秋風生曉露幸回郎意且斯湏一年中别今始初
明星未出少停車
寄遠曲
美人别來無處所巫山月明湘江雨千廻相見不分明
井底看星夢中語兩心相對尚難知何況萬里不相疑
荆門行
江邊行人暮悠悠山頭殊未見荆州峴亭西南路多曲
櫟林深深石鏃鏃看炊紅米煑白魚夜向雞鳴店家宿
南中三月蚊蚋生黃昏不聞人語聲生紗帷疎薄如霧
隔衣噆膚耳邊鳴欲明不待燈火起喚得官船過蠻水
女兒停客茅屋新開門掃地桐花裏犬聲撲撲寒溪煙
人家燒竹種山田巴雲欲雨薰石熱麋鹿過江蟲出穴
大蛇過處一山腥野牛驚跳雙角折斜分漢水横千山
山青水綠荆門關向前問箇長沙路舊是屈原沈溺處
誰家丹旐己南來逢著流人從此去月明山鳥多不飛
下枝飛上高枝啼主人念遠心不懌羅衫坐對章臺夕
紅燭交横各自歸酒醒還是他鄉客壮年留滯尚思家
況復白頭在天涯
羽林行
長安惡少出名字樓下劫商樓上醉天明下直明光宫
散入五陵松栢中百回殺人身合死赦書尚有收城功
九衢一日消息定鄉吏籍中重改姓出來依舊屬羽林
立在殿前射飛禽
遠將歸
遠將歸勝未别離時在家相見熟新婦懽不足去願車
輪遲回思馬蹄速但令在舍相對貧不向天涯金遶身
開池得古釵
美人開池北亭下拾得寳釵金未化鳳凰半在雙股齊
鈿花落處生黃泥當時墮地覓不得暗想窗中還夜啼
可知將來對夫婿鏡前學梳古時髻莫言至死亦不遺
還似前人初得時
短歌行
人初生日初出上山遲下山疾百年三萬六千朝夜裏
分將強半日有歌有舞湏早為昨日健於今日時人家
見生男女好不知男女催人老短歌行無樂聲
當窗織
歎息復歎息園中有棗行人食貧家女為冨家織翁母
隔墻不得力冰寒手澁絲脆斷續來續去心腸爛草蟲
促促機下啼兩日催成一匹半輸官上頭有零落姑未
得衣身不著當窗却羡青樓倡十指不動衣盈箱
失釵怨
貧女銅釵惜於玉失却來尋一日哭嫁時女伴與作妝
頭戴此釵如鳳凰雙杯行酒六親喜我家新婦宜拜堂
鏡中乍無失髻樣初起猶疑在牀上高樓翠鈿飄舞塵
明日從頭一遍新
主人故池
曲池高閣相連起荷葉團團蓋秋水主人己遠凉風生
舊客不來芙蓉死
神樹詞
我家家西老棠樹湏晴即晴雨即雨四時八節上杯盤
願神莫離神處所男不著丁女在舍事官上下無言語
老身長健樹婆娑萬歲千年作神主
銅雀臺
嬌愛更何日高臺空數層含啼暎雙袖不忍看西陵漳
水東流無復來百花輦路為蒼苔青樓月夜長寂寞碧
雲日暮空徘徊君不見鄴中萬事非昔時古人不在今
人悲春風不逐君王去草色年年舊宫路宫中歌舞己
浮雲空指行人往來處
秋閨
秋風窗下起旅雁乂南飛日日出門望家家行客歸無
因見邊使空待寄寒衣獨閉青樓暮煙深鳥雀稀
汴路水驛
晩泊水邊驛柳塘初起風蛙鳴蒲葉下魚入稻花中去
舍己云遠問程猶向東近來多怨别不與少年同
淮南使回留别竇侍御
戀戀春恨結綿綿淮草深病身愁至夜遠道畏逢隂忽
逐酒杯會暫同風景心從今一分散還是曉枝禽
汴路即事
千里河煙直青槐夾岸長天涯同此路人語各殊方草
市迎江貨津橋税海商回看故宫柳憔悴不成行
醉後憶山中故人
花開草復秋雲水自悠悠因醉暫無事世間難免愁遇
晴湏看月聞健且登樓暗想山中伴如今盡白頭
冬夜感懷
晚年恩愛少耳目静於僧一夜不聞語空房惟有燈氣
嘘寒被濕霜入破窗凝斷得人間事長如此亦能
原上新居
新占原頭地本無山可歸荒藤生葉晚老杏著花稀厨
舍近泥竈家人初飽薇弟兄今四散何日更相依
其二
雞鳴村舍遙花發亦蕭條野竹初生筍溪田未得苖家
貧僮僕瘦春冷菜蔬焦甘分長如此無名在聖朝
送李評事使蜀
勸酒不依廵明朝萬里人轉江雲棧細近驛板橋新石
冷啼猿影松昏戲鹿塵少年為客好况是益州春
新脩道居
世間無所入學道處新成兩面有山色六時聞磬聲閒
加經遍數老愛字分明若得離煩惱焚香過一生
昭應宫舍
繞廳春草合知道縣家閒行見雨遮院卧看人上山避
風新浴後請假未醒間朝客輕卑吏從他不往還
邊上送故人
百戰一身在相逢白髮生何時得家信每日算歸程走
馬登寒壠驅羊入廢城羌歌三兩曲人醉海西營
杜中丞書院新移小竹
此地本無竹遠從山寺移經年求養法隔日記澆時嫩
綠卷新葉殘黃收故枝色經寒不動聲與静相宜愛護
出常數稀稠看自知貧家緣未有客散獨行遲
江陵即事
瘴雲梅雨不成泥十里津頭壓大堤蜀女下沙迎水客
巴童傍驛賣山雞寺多紅藥燒人眼地足青苔染馬蹄
夜半獨眠愁在遠北看歸路隔蠻溪
華清感舊
塵到朝元邊使急千官夜發六龍廻輦前月照羅衫淚
馬上風吹臘燭灰公主妝樓金鎻澁貴妃湯殿玉蓮開
有時雲外聞天樂知是先皇沐浴來
題金家竹溪
少年因病離天仗乞得歸家自飬身買斷竹溪無别主
分散泉水與新隣山頭鹿下長驚犬池面魚行不怕人
鄉使到來常欵語還聞世上有功臣
題應聖觀
精思堂上畫三身迴作仙官度美人賜額御書金字貴
行香天樂羽衣新空廊鳥啄花甎縫小殿蟲緣玉像塵
頭白女冠猶說得薔薇不似已前春
同于汝鍚遊降聖觀
秦時桃樹滿山坡騎鹿先生降大羅路盡溪頭逢地少
門連内裏見天多荒泉壊簡朱砂暗古塔殘經篆字訛
聞說開元齋醮日曉移行漏帝親過
早登西禪寺閣
上方臺殿第三層朝壁紅窗日氣凝煙霧開時分遠寺
山川晴處見崇陵沙灣漾水圖新粉綠野荒阡暈色繒
莫說城南月燈閣自諸樓看總難勝
題江寺兼求藥子
隋朝舊寺楚江頭深謝師僧引客遊空賞野花無過夜
若看琪樹即湏秋紅珠落地求誰與青角垂階自不收
願乞野人三兩粒歸家將助小庭幽
寄舊山僧
因依老宿發心初半學修心半讀書雪後每常同席卧
花時未省兩山居獵人箭底求傷雁釣戸竿頭乞活魚
一向風塵厭煩惱不知衰病日難除
晩秋病中
萬事風吹過耳輪貧兒活計亦曾聞偶逢新語書紅葉
難得閒人語白雲霜下野花渾著地寒來溪鳥不成羣
病多骨痛無心力更被頭邊藥氣薰
故梁國公主池亭
平陽池館枕秦川門鎻南山一朵煙素柰花開西子面
綠榆枝散沈郎錢裝簷玳瑁隨風落傍岸鵁鶄逐暖眠
寂寞空餘歌舞地玉簫聲絶鳳歸天
聞說
桃花百葉不成春鶴夀千年也未神秦隴州緣鸚鵡貴
王侯家為牡丹貧歌頭舞遍廻廻别鬢樣眉分日日新
鼓動六街騎馬出相逢總是學狂人
長安早春
霏霏漠漠遶皇州銷雪欺寒不自由先向紅妝添曉夢
争來白髮送新愁暖催衣上縫羅勝晴報窗中點綵毬
每度暗來還暗去年年空遣蝶蜂留
上陽宫
上陽花木不曾秋洛水穿宫處處流畫閣紅樓宫女笑
玉簫金管路人愁幔城入澗橙花發玉輦登山桂葉稠
曾讀列仙王母傳九天那勝此中遊
秋燈
向壁暖悠悠羅幃寒寂寂斜照碧山圖松間一片石
落葉
陳綠向參差初紅己重疊中庭初掃地繞樹三兩葉
野菊
晩豔出荒籬冷香著秋水憶向山中見伴蛩石壁裏
南澗
野桂香滿溪石莎寒覆水愛此南澗頭終日潺湲裏
新嫁娘
三日入厨下洗手作羹湯未諳姑食性先遣小姑嘗
故行宫
寥落古行宫宫花寂寞紅白頭宫女在閒坐說玄宗
早發汾南
橋上車馬發橋南烟樹開青山斜不斷迢遞故鄉來
長門燭
秋夜牀前臘燭微銅壺滴盡曉鐘遲殘光欲滅還吹起
年少宫人未睡時
過綺岫宫
玉樓傾倒粉墻空重疊青山遶故宫武帝去來羅袖盡
野花黃蝶領春風
宫前早春
酒幔高樓一百家宫前楊柳寺前花内園分得温湯水
二月中旬已進瓜
舊宫人
先帝舊宫宫女在亂絲猶挂鳳凰釵霓裳曲譜揮抛却
獨自花間掃玉階
寄蜀中薛濤校書
萬里橋邊女校書枇杷花裏閉門居掃眉才子于今少
管領春風總不如
十五夜望月寄杜郎中時會琴客
夜市千燈照碧雲高樓紅袖客紛紛如今不似時平日
猶自笙歌徹曉聞
送顧非熊秀才歸丹陽
江城柳色海門煙欲到茅山始下船知道君家當瀑布
菖蒲潭在草堂前
唐昌觀玉蘂花
一樹籠&KR0034;玉刻成飄廊點地色輕輕女冠夜覓香來處
唯見階前碎月明
九日登叢臺
平原池閣在誰家雙塔叢臺野菊花零落故宫無入處
西來澗水繞城斜
江陵使至汝州
廻看巴路在雲間寒食離家麥熟還日暮數峰青似染
商人說是汝州山
十五夜望月
中庭地白樹棲鴉冷露無聲濕桂花今夜月明人盡望
不知秋思在誰家
宫詞(百首中選出者)
蓬萊正殿壓金鼇紅日初生碧海濤閒着五門遙北望
柘黃新帕御牀高
龍煙日暖紫曈曈宣政門當玉殿風五刻閣前卿相出
下簾聲在半天中
千牛仗下放朝初玉案傍邊立起居每日進來金鳳紙
殿頭無事不多書
延英引對碧衣郎江硯宣毫各别牀天子下簾親考試
宮人手裏過茶湯
羅衫葉葉繡重重金鳳銀鵝各一叢每遍舞時分兩向
太平萬歲字當中
魚藻宫中鎖翠娥先皇行處不曾過如今池底休鋪錦
菱角雞頭積漸多
新秋白兔大如拳紅耳霜毛趁草眠天子不教人射殺
玉鞭遮到馬蹄前
鸚鵡誰教轉舌關内人手裏養來艱語多更覺承恩澤
數對君王憶隴山
教遍宫娥唱遍詞暗中頭白沒人知樓中日日歌聲好
不問從初學阿誰
金殿當頭紫閣重仙人掌上玉芙蓉太平天子朝元日
五色雲中駕六龍
殿前傳點各依班召對西來入詔蠻上得青花龍尾道
側身偷覷正南山
内人對御疊花牋繡坐移來玉案邊紅蠟光中呈草本
平明舁出閣門宣
樓前立仗看宣赦萬歲聲長再拜齊日照移盤高百尺
飛仙爭上取金雞
祕殿清齋刻漏長紫微宫女夜焚香拜陵日近公卿發
鹵簿分頭入太常
新調白馬怕鞭聲供奉騎來遶殿行為報諸王侵早入
隔門催進打毬名
殿前明日中和節連夜瓊林散舞衣傳報所司分蠟燭
監門金鎖放人歸
五更五點索金車盡放宫人出看花仗下一時催立馬
殿前先報内園家
城東北面望雲樓半下珠簾半上鈎騎馬行人長遠過
恐防天子在樓頭
競渡船頭掉綵旗兩邊濺水濕羅衣池東爭向池西岸
先到先書上字歸
燈前飛入玉階蟲未卧常聞半夜鐘看著中元齋日到
自盤金線繡真容
紅燈睡裏喚春雲雲上三更直宿分金砌雨來行步滑
兩人擡起隠花裙
一時起立吹簫管得寵人來滿殿迎整頓衣裳皆著却
舞頭當拍第三聲
琵琶先抹六么頭小管丁寧側調愁半夜美人雙唱起
一聲聲出鳳凰樓
春池日暖少風波花裏牽船水上歌遙索劍南新樣錦
東宫先釣得魚多
十三初學擘箜篌弟子名中被點留昨日教坊新進入
並房宫女與梳頭
紅蠻捍撥貼胸前移坐當頭近御筵用力獨彈金殿響
鳳凰飛下四條絃
春風吹雨洒旗竿得出深宫不怕寒誇道自家能走馬
園中横過覓人看
雲駮花驄各試行一般毛色一般纓殿前來往重騎過
欲得君王别賜名
每夜停燈熨御衣銀燻籠底火霏霏遙聽帳裏君王覺
上直鐘聲始得歸
欲迎天子看花去下得金階却悔行恐見失恩人舊院
回來憶著五絃聲
自誇歌舞勝諸人恨未承恩出内頻連夜宫中修别院
地衣簾額一時新
合暗報來門鎖了夜深應别喚笙歌房房下著珠簾睡
月過金階白露多
御厨不食索時新每見花開即苦春白日卧多嬌似病
隔簾教喚女醫人
新晴草色綠温暾山雪初消漸水渾今日踏青歸校晩
傳聲留著望春門
新樓兩換珠簾額中尉明朝設内家一樣金盤五千面
紅蘇點出牡丹花
别勅教歌不出房一聲一遍奏君王再三博士留殘拍
索向宣徽作徹章
私縫黃帔捨釵梳欲得金仙觀内居近被君王知識字
收來案上簡文書
行中第一爭先舞博士傍邊亦被欺忽覺管絃偷破拍
急飜羅袖不教知
日冷天晴近臘時玉階金瓦雪澌澌浴堂門外抄名入
公主家人謝面脂
未承恩澤一家愁乍到宫中憶外頭求守管絃聲欵逐
側商調裏唱伊州
東風潑火雨新休舁盡春泥掃雪溝走馬犢車當御路
漢陽公主進雞裘
風簾水閣壓芙蓉四面鈎簾在水中避熱不歸金殿宿
秋河織女夜妝紅
避暑昭陽不擲盧井邊含水噴雞雛内中數日無呼喚
榻得滕王蛺蝶圖
内人相續報花開准擬君王便看來逢著五絃琴繡袋
宜春院裏按歌回
不隨阿妹學吹笙見好君王賜與名夜拂玉牀朝把鏡
黃金殿外不教行
宫花不共外花同正月長先一半紅供御櫻桃看守别
直無鵶鵲到園中
太儀前日暖房來囑向朝陽乞藥栽勅賜一窠紅躑躅
謝恩未了奏花開
御前新賜紫羅襦步步金階上軟輿宫局總來為喜樂
院中新拜内尚書
春風院院落花堆金鎖生衣掣不開更築歌臺起妝殿
明朝先進畫圖來
舞來汗濕羅衣徹樓上人扶下玉梯歸到院中重洗面
金盆水裏潑銀泥
窗窗戶戶院相當總有珠簾玳瑁牀誰道君王不來宿
帳中長是炷牙香
石倉歴代詩選卷六十
