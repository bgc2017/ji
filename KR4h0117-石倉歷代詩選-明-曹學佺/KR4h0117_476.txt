石倉歴代詩選卷四百七十六
明曹學佺編
明詩次集一百十
李汛(字鏡山歙縣人)
水月樓
禪居何所為禪定亦何思夜涼敞塵牖待月臨前池松
風鳴淅瀝桂露光參差素魄皎孤鏡浮輝漾清漪杳然
心境静役役誰能知
次韻古詩與文遠萬里别
龍鬚紛莽莽軒馭去不還澗水流桃花杳然出空山僻
性嗜登覽進武寧辭艱風景隔煙火雞犬殊區寰玉女
相從遊霞袂青絲鬟靈泉浴初起覷我回春顔煙霏渺
無極疊疊蓬萊關蓮峰三十六出没海霧間飛鳥不可
度猿狖愁躋攀何當脫敝屣朝乘白雲閒入夕弄明月
二十四溪灣
送吳克敏還新安
我來白下門歲月亦已久春葉感秋霜五見白門柳同
袍若晨星寂寞掃愁帚天涯惟子親寒盟喜仍守子來
在我前我歸在子後送子渺江雲愧莫贈瑶玖北風吹
我心遥挂三山口故園嘉樹密爽氣通林藪石澗坐濯
纓此樂分我否
送馬大尹任歙
邂逅北都門而言下邑事土隘生齒繁千金買寸地美
哉水與山清急還峭厲性剛良有由而亦多節義故家
尚典刑喬木經晉魏吾侯赤刀才豈啻割雞易他年入
上林終當奮荆棘
遊樂圖為葉希成作
少年挾千金作意遊齊魯尼阜快一登海岱從歷覩紛
紛二毛人未能出門戶如子江湖間揮灑亦足數天涯
偶相逢一笑西樓午異鄉叙松蘿夜榻感風雨念念不
能別臨岐復何語顧兹兩巨邦習尚異風土善惡有明
言惟子慎去取眷言勉于斯少為遠遊補
折柳贈行人
折柳復折柳輕盈滿素手臨岐贈行人一葉重瓊玖豈
知風不停隨手即飄零紛然不可收盡逐江波流
韓大尹公過訪
庭樹藹初綠石蘭咀幽香山深賞客稀但恐辜春陽令
君邁潘岳花縣饒春芳愛我謬謂賢擕春賁茅堂妻孥
亦驚仆此意誠莫當山肴與濁醪攀留媿荒涼喜有知
時鳥當筵弄宫商歡舞昧去留豈但形迹忘遂欲脫塵
屣乘風共翺翔青山添故事白屋生輝光
題宗人進德翁蒼溪野隠卷
彼美蒼溪人綸巾自蕭爽鷗沙與鷺磯清福久專享時
唱滄浪歌鼓枻按清響一醉復陶然豈知在穹壤我欲
從之遊乘秋弄清瀼悲哉事已非空爾動遐想風雨暗
前灘聊以慰疇曩
過環溪訊朱廷申
一水如巒山盤迴不能去兩山肘交來亦欲留水住我
有平生人讀書綠隂處近聞客西湖試問歸來未
擬古
昭君殊薄命萬里嫁胡兒三軍不作氣紆難委蛾眉盈
盈絶代色漢主元未知入辭見光彩徒欲殺畫師世故
類如此誰能别妍&KR1126;
東麓
結廬枕東麓卧看西林晩十里溪雲寒静聽益清遠落
葉山徑深殘秋石苔淺時逐漁樵人竟日恣幽踐我已
賦歸來亦欣世榮遣春雨紫芝肥何當共君搴
北澗
北澗寫流月皎皎明素波静者自有適獨行還獨歌一
徑循逶迤兩厓風葉多寂歷斷塵蹤惟聞笙鶴過
友山為表弟方德新作
環祁皆青山何者與子友青蘿枕北樞白石倚南斗松
臯展鶴翰煙嶺束閶口此山之最佳取益云已久悠然
卧其間豈但樂杯酒相對兩忘年不覺先白首聞之為
長歌餘響震林藪借問歌為誰鏡山老詩叟
石山阻雨
春霖故不休予卧亦嬾起歸夢五更寒飛度雙溪水有
客正候門把手相晤語覺來獨蘧蘧猶坐石山雨
過潯溪贈方從矩
山雨乍收晴溪光帶煙綠煙底羣峰攢蒼影瘦如玉愛
此坐忘還為唱滄浪曲何處漁舠來粼粼破冰縠
賦得張公山送程本和之京
一峰矗矗雲中起樹杪離天不盈咫支曼逶迤何可窮
磅礴江南數千里向人好鳥弄絲簧觸目竒花絢羅綺
擬登絶頂汗漫遊俯視羣生渺如蟻一時高興浩難憑
盡託離歌壯遊子紅霓氣吐逼霜旻紫電腰懸拂秋水
瀛洲聲價高于山珍重斯行須仰止後會應知幾許時
杏花御苑東風裏預喜金吾是故知夜半行蹤信騮駬
分賦琪園瑶草
蓬萊之山有竒卉瀚海珊瑚始堪比攢芳萃美翩東風
紫翠如煙吹不起昔人曾此拾靈苗飛過弱流三萬里
歸來種向七門山幾度春光青未已山中老人負頹齡
扶杖時來一停屣軟沙塵外枕雲眠細嚼芳英足滫瀡
千秋擬駐鏡中顔歲月人間自流水
題墨蒲萄
雷車夜碾山雲殘螫龍驚震江波寒峥嶸直上青霄蟠
忽然下飲研池寬墨花香暖朝未乾爪㾗屈曲珠影團
清光照夜夜不闌摩挲老眼驚竒觀便覺風雨生毫端
舟中
中流一葉送夕暉鳴橈笑看青山飛翼翼孤亭秋水曲
瘦影蕭蕭漾寒淥西林欲暝煙景多苦吟不盡將奈何
紛紛明月來素波
鞦韆美人
鞦韆架上誰家女翩然燕子東風裏輕輕掠地還飛起
金蓮倒挂鴉鬟欹倦來扶向雕欄倚春光遮莫隨流水
清宵一枕羅幃美不知花落荼䕷雨
鵬鳳行
崆峒翠鳥逢抵觸歛翼下飲雲根泉華梁紫燕嚇淘河
尋泥疑與争江煙池魚無足城火及麒麟乏趐困魯田
大鵬一日上九萬斥鷃仰笑胡為然鳳凰覽德不易下
網羅莫致慚少年上如鵬兮下如鳳兩間風日殊翩翩
夢書亭
西堂耿耿清夜長夢回春草生池塘阿咸十五善操筆
舞劍不數公孫娘乃知中書魂未死授筆猶解上鍾王
夢書之亭所由作冥冥庭訓焉敢忘阿咸今更破萬卷
終日手披魚粉香梅花樹底石厓上對亭擬搆儲墨庄
短歌試為一揮灑風雨滿幅蛟龍翔
卧雲樓
雲山有幽人掃雲鑿雲根結屋兩山隙山雲接樓屯簾
鳥時往來簷風自迎送悠然卧其間忽作崆峒夢雲影
繞窗扉雲氣襲衾衣千金不換雲深處日高睡熟無人
非杳靄一聲呼白鶴知是仙人夢初覺啟關人去晩山
青坐石看山對花酌
虞部賞牡丹
春深雨淨香塵空寶欄晴霧飛濛濛三河淑氣轉南土
一夜鹿胎迎曉紅護寒綠幕裁輕縠嬌倚東風睡初足
潮暈鮮鮮印粉痕宫黃點處雙蛾簇新鶯隔柳調春聲
午衙風散天香清翠鸞擁駕停朱欄天然國色殊輕盈
袖羅時捲香雲軟力怯不勝風剪剪向人如欲話素心
玉粳半露櫻唇淺楊家姊妹恐未如瓊樓金屋誰當居
風流有客看不足渴懷慰盡傾心初醉翁四度洛陽裏
宦轍匆匆忙未已人生樂事能幾番莫惜花前傾綠蟻
題山水障
王孫妙思奪化工儘收丘壑藏心胸醉來傾倒玉壺墨
灑向鵝溪作秋色濕雲初起山翠新回風不斷波粼粼
石梁煙外轉蕭瑟薜蘿掩映幽人宅逍遥二老晩風餘
沿溪散步飄輕裾翩然與鶴立松下彷彿當年避秦者
人間舊路杳無蹤雲深不遣漁郎通君不見秦家鹿走
楚蛇斷滄海桑田幾興歎惟有仙源歲月賒碧桃未落
秦時花
雪厓歌贈畫士徐子堇
朔風吹雨凍不禁六花亂墜彤雲深千山萬山倏改色
老鶴飛去不可尋厓下徐生頗清致擁衾孤榻耿不寐
晨起操觚試一揮素光滿紙生寒思野梅横放水邊香
小橋瘦蹇詩情長瑶臺冰檻絶煙火勾連玉樹森千章
購之往往不論價雪厓之名從此奓幾回坐我清谿堂
對此令人不知夏
竹山詩贈謝時卿
春雷夜驚籜龍走頭角戢戢迸出土山翁謂此是龍孫
峥嶸不與塵俗伍一朝解籜欲飛去參差又似青鸞舞
山中有此山更清百尺珊瑚不須數何當來卧竹間亭
借聽碧玉鳴秋雨
醒翁亭
春風吹芽長一寸雨染煙漸叢綠嫩焙爐火活霧氣殘
鳥嘴初乾香欲噴燒竹烹泉沸乳花一啜肺魔如遠遁
嗜茶天下人同情一時無此神不清歐公飲酒曾稱醉
今我嗜茶宜號醒醒翁有亭文不驚安望醉翁千載名
黃花歌夀宗人廷和翁六十
短籬采采清露漙老菊秋來自佳色如何開向晩風前
不與春花競紅白春花爛漫不耐看轉眼片片辭枝殘
争似黃花瘦且勁寂歷不畏嚴霜寒思恩太守何足數
歸來種菊亦成圃落英咀嚼衰顔春百年甘作東籬主
慎齋宗老本逸才夀域適對黃花開黃花白酒有餘樂
自不與世相低回君不見萬石之君膝如婢不當菊潭
一杯水
碧溪曲贈汪時顯
溪居之樂樂何限時采溪毛作溪饌遠渚分光綠鴨頭
碧波冷逗胡僧眼短蓑小笠舟摇摇柳絮如雪吹不消
清風一竿釣落日白雲幽話停歸樵馬蹄羹炊沙水鼈
春雨鱠斫桃花鱖老瓷傾倒竹葉青醉向溪頭弄明月
湖口阻風登石鐘山
石鐘之山古所稱山靈似欲留我登北風逆船不可去
推窗正見古畫屛碧玉玲瓏數千尺嶻泉拔起湖中冰
百怪千竒不可狀縱横妙筆疑右丞逍遥聊試黃山藤
不辭瘦影穿崚&KR1828;谺然之下一小閣詰曲欄干殊可凭
欸乃一聲煙水上半江殘月收魚罾
瓊花觀
此地飛瓊曾駐車當時偶落九還砂素香顆顆無人拾
一夜東風吹作花靈根元自神仙手人間那有花為偶
我來空見無雙亭花根花葉俱無有仙亦難憑千載後
不如隨寓傾樽酒
過西沙訪田希宿
風雷一夜相驅逐天瓢翻雨輕珠玉曉行西野塵不飛
千頃水苗相映綠田家處處起炊煙麥飯飄香出茅屋
停驂試問隠君家為指前村柳溪曲
途中
翠谷發輕籟翩然動遠思馬投歸路疾雲起故山遲落
帽何曾顧到家猶未知固應山鬼笑亦任野人疑
登永禧寺
獨步斜陽在清風滿素襟小亭依澗曲一徑入林深幽
榻漬花雨晴窗印竹隂坐來沙鳥狎久已忘機心
謝元卿養病松山慕還丹因寄
憶自松山别于今己十年舊遊悲作鬼新雨擬談仙藥
竈燒殘葉嵓扉掩暮煙紅稀林漸瘦須避朔風前
寄于清流
飛鴻何處去好為報平安驅虜中原易忘情一念難振
翰思遠舉燠爪願生還諒在絲蘿好終能照肺肝
新店遇雨
滴滴鳴秋雨孤篷夜不眠明燈留永夕暗葉墜殘年茶
乳香翻雪松煤泠潑煙世塵疑脫盡瀛水更誰仙
遊徐氏南庄
路出南郊迥詩懷漸覺幽逕苔分綠細園樹綴紅稠鳥
語山樓午風生水檻秋忘機鷗便狎不道是君侯
二
拂石池亭上薰風暑葛輕簾通霏翠澗泉送浪花鳴遊
屐初分樂詩丸未了盟卜隣何日是相與濯塵纓
薌口
萬仞羣山下蕭然一小村雲根餘地少霜葉墮林繁野
水遥通舫青山正對門主人能下榻連日得幽論
宿西墅草堂
西墅雨初霽清和爽客情山泉觸石碎林籟落風輕古
壁鳥遺迹曉窗雞應聲荀家多士在燈影爍奎明
贈别羅子應
問舍知何處相隨可作隣林鳩鳴正拙蕉鹿夢方新異
姓有兄弟忘形無主賓臨行不能舍山雨亦何頻
遊靈谷
十里松隂路青芬撲馬頭山門迎梵樂水曲泛仙甌南
國無雙寺東風第一遊可憐梁武墓荒對寶公丘
又
縹緲白雲深幽歡試共尋荳華分片玉松餠嚼團金花
落春無語山空谷有音竺談參未透猿鶴却知心
留别友人
邂逅清溪上蕭蕭秋雨前松蘿有佳客杞菊共芳筵不
作江湖氣每抛文字錢何時遂歸志同泛米家船
遊閶門二首
一夜芙蓉雨溪肥正受舠巾袍明水石鼓吹候蘅臯破
霧開閶闔乘風度剪刀好山隨處看杖屨不須勞
山吹曉收晴雙溪夾鏡明燕頭剛十里牛背是初程灘
雜歌聲碎舟摇舞影輕神仙開水宴魚鳥莫相驚
寓内姪汪肅夫書屋
展卷風簷下悠然興味長蟹花浮茗乳蠧粉落芸香得
水知魚樂銜泥笑燕忙角弓聊賦罷夜雨耿秋堂
航隠
萬里江南客浮居似小航對鷗閒把釣隔水聽鳴榔龍
去風雲泠春餘草木香逃名終不得身已近清光
浴佛日南山書院篁墩先生與道人談玄
慶罷祇園紫氣賒偶逢仙侣飯胡麻隔林清晝聞啼鳥
滿院蒼苔覆落花盛世豈應長賜玦達人方欲遠乘槎
悠然話到無言處幾樹殘陽影欲斜
池河七里灘登岸小步
鄉心漸覺詩情好寂歷疎花逸興多兩岸幽禽頻狎客
滿溪明月不驚波放懷一路尋佳菊乘興三杯試淺莎
豪氣歸來倍疇昔凌秋闊步更高歌
夜雨漏屋移牀
茅屋春晴破未修夜來新雨漏斜溝疎聲滴滴鳴藤簟
秋思蕭蕭滿竹樓病骨怯寒癯似鶴謀身無術拙于鳩
移牀尚可留高卧多少萍蹤水上浮
山驛次典史謝君韻
江左風流舊擅名長裾趨幕本儒生偶看白雪殊相慰
不負青山此一行茗碗月來團素影柏厓冰斷碎寒聲
小橋況與梅花近詩句因君分外清
吳定夫久客嶺南以詩寄之
别久全忘話别時長年春草負歸期半窗涼雨驚蕉葉
幾度炎風熟荔枝衣錦自應嗤夜色囊金誰肯滯天涯
倚廬人在君知否望斷蠻煙髩欲絲
江左邱惟明訪余萬山草亭
一椽深隠翠微間客至相延只看山林鳥向人如答語
野花臨水若為顔飲同文字真成樂遠託絲蘿可遽還
更摘雨蔬供夜話不妨聊共白雲閒
鳬溪口山遊偶成
雪痕消處碧參差新霽登臨遠更宜鳥立霜枝棲不定
馬臨冰徑步應危竹岡遥指胡公墓麥隴猶傳佛子基
莫笑停驂成久坐愛山寧費買山資
臘月廿八日抵家
風雪飄零忽到家琴書猶是舊生涯休嗤草屨為名累
且頌椒盤度歲華老鶴趨庭還認主寒梅遶屋正開花
北堂況復逢初度一曲長生宴紫霞
適閒為朱升伯乃翁題
闢野湖山綠蔭繁年來懶出草堂門卧聽白鶴鳴松露
起拂青銅照枕㾗清晝花間棋一局晴沙鷗外酒雙樽
高情直想羲皇上世事從人曉至昏
金陵送汪以正歸新安
秋水碧梧風露清隔年桑梓動歸情青山路出龍灣樹
白石江臨虎踞城回首真成雲鳥散照人偏喜水天明
文章已得調羹味足慰天涯老友生
奉送大司寇戴公歸祭
老臣為國受君知如海恩波豈有涯貴極欲歸誰不願
功多得請自非私旌旄祖道來千駟桃李春風愧一枝
無限晴光照行色故人猿鶴候多時
與王兵馬道舊兼話别
弱齡風雪暮江湄一别星霜幾度移京邸相逢不相識
客懷成喜又成悲謾因楚節分香黍還擬鍾山剪綠葵
夜雨袁杯須數把鴈南應是北征期
涇河登岸過營屯
北風三日為誰生一棹歸來拂浪輕紅日半山迎曉眺
白雲隨地逐秋行隂屯細柳營門舊聲遶平林牧笛清
却憶邊庭烽火急不知何日罷胡征
徐州憶別
黃塵飛撲鬢鬖鬖遠道蒼茫甚不堪獨喜西風來枕上
雙吹清夢到江南碧天連水帆孤去綠樹驚秋葉半酣
明月故人千里共芳樽兩地影相涵
壬戌秋南還阻風
逆浪回帆憶去秋葦蘆汀港我曾留一帆風雨仍前處
滿眼江花感舊愁赤壁良辰無客賦青山落日有仙樓
煙雲變態多殊狀却付漁罾次第收
江雲于我本無期去客相看有所思天外飛鴻歸欲暮
蘆根維棹坐移時幽分白鷺雙洲景閒補黃花九日詩
誰到桑乾始愁絶隔江煙柳便離離
殷家會舟中即事
雁聲何處墮吟邊午夜西風霜滿天兩岸殘楓紅欲雨
一溪寒玉碧生煙湍穿石齒秋光淺徑遶峰頭棧勢偏
貂敝歸來書畫在風流誰笑米家船
席上贈凃司訓
正探春風滿絳幃浥塵新雨復如絲石林流翠巧當座
花徑飛紅漫入詩久宦巳全諳土語高談真可解人頥
酒酣莫訝歸途晩江右風流我願師
送惟高還江左
小餞蒲汀對竹開青青萬玉照離杯春潮此夕催初發
夜雨何年卜再來十日溪雲慚我主六橋湖月擬君陪
東風定趁桃花浪先過孤山一弔梅
初秋小雨
暍暑侵人將奈何忽聽疎雨送秋過驟驚珠玉應無價
暫響梧桐恨不多涼意頓來生夜榻濕雲猶未舍晴蘿
何當三日池亭上飽聽蕭蕭打綠荷
薌口道中
到處天公有客情曉來殘雨又收晴春回淮水層冰破
風便江帆一羽輕屈指昨當聞去信候門應已定歸程
歲除預喜團圞守燈火逾前幾倍明
次韻羅子應訪予道中之作
十里衝寒到石關興高真不畏途艱竹邊舊闢雲三徑
松底新分月半間穿圃活泉通小院鳴春好鳥破幽山
孤居政少能吟客願解塵纓濯澗湲
書院牡丹一株先大父手植者往年開花只四
五今年盛開十倍甲子歲也
離迷雲錦亂成堆却憶先人作意栽一樹春當千樹看
百年花倂此年開風流有待應誰賞富貴無媒忽自來
不怪衆芳甘北面嫣然國色本天裁
次韻程地官時昭風浪之作
風雨停舟江曲間此時詩酒可相慳青山霧隠疑無地
白岸潮生已没灣鼉鼓天桴揚水陣蜃樓煙市擁銀山
竒觀正喜開心眼可作尋常遊子顔
西湖重遊
一晴山水倍争竒晴雨湖光信兩宜但覺鏡中浮態變
不知天上畫船移樓臺半出蓬萊世花柳全非歌舞時
試問蘇公堤上月風流今古幾人詩
有客約會齊雲巖
知君脫屣上丹臺扶策東風我亦來隨步煙雲渾莫逆
近人猿鶴更無猜半空怪石如濤立幾處飛花作雪堆
幽抱自憐無與共追尋何惜躡崔嵬
正德元年仲春朢日
春轉南郊布穀啼太平天子試新犂龍耕芳野明金蹕
犢輗晴莎快玉蹄百世菑畬方告事九重山衮亦沾泥
杯稱萬夀東風裏鳳輦扶歸日未西
送陳大尹世用之任莆田
五雲天上擁星郎墨綬朱輪出帝鄉百里羡知民秀地
一簾閒坐國清堂莆中錦色争春麗花外琴聲帶雨涼
還擬清風明月夜翩然飛舄到朝廊
觀荷花偶成
仙子娉婷向藕塘娟娟臨水弄新粧三千粉黛應無色
十二欄干徧有香淨質紅塵元不染翠盤清露每相將
碧筩我欲分芳味醉厠冰壺枕簟涼
春日登永寧寺山亭
林杪煙芳亦巧尋一亭元據最高岑繁紅下界人争踏
幽翠上方塵不侵雨後苔㾗封徑淺行邊鳥語出松深
南郊登賞無逾此更對山花次第吟
題手澤遺思卷
寂歷寒花尚滿籬仙遊何處負歸期秋林不起尋詩杖
夜雨空添洗墨池半篋香芸餘簡牘百年流水冷桐絲
有人為襲生前物寂寞空山鶴自悲
除夕寓維揚
短景已從今夕盡相逢莫厭酒杯長旆留萍水多豪客
宴集椒盤半故鄉石鼎篆浮青縷細銀釭花逗紫萸光
催行何處寒鐘早人迹橋邊未破霜
人日過寶應寄時獻
新年又度七朝昏消得淮南酒一樽江月載來帆有力
湖雲飛去鏡無㾗對鷗燈影漁歸浦隔樹風聲犬吠村
客次偶逢鴻雁便題詩遥寄越王孫
濟南道中
萬里迢迢吾自來不辭青鬢著黃埃野無啼鳥春猶早
村有鳴雞午正催柳色欲黃微逗蠟麥㾗初綠淺如苔
東風曲阜平沙路驢背敲推亦快哉
静海寺小山
何處飛來小玉峰空驚平地出芙蓉巖松有韻鳥相和
石洞不扃雲自封摹景揮毫多讓客遇山留劵每輸儂
增竒為指峰前後擬結孤亭備萬容
登清涼寺
貪竒偶到翠峰頭分得僧家半榻幽三月去年如隔昨
四人今日復同遊苔花石背傳衣在泉玉山腰作帶留
斜照射林煙欲合笑談猶未了壺籌
讀黃山圖經
正兹迢遞憶鄉關偶向圖經見故山僧洞夜寒燈未滅
鹿原秋老鶴初還湯泉不火烹煙外風瑟無絃奏樹間
二十四溪香水碧何當乘月弄潺湲
贈別
漁笠沙邊雪半消石城寒抱水遥遥偶因出餞臨松閣
又見分春到柳條詩卷却慚賒隔歲離杯直欲永今朝
分擕更縱江干目鳥外孤帆越夕潮
重登靈谷寺
境僻纖埃自不侵方盟三載喜重尋靈泉幻出龐眉遠
寶塔移來蛻骨深笑客林花如識面避人江鶴未知心
泛觴且醉松根曲聊與山門續舊吟
長干紀遊限韻
昨夜西風掩雨寒曉乘新爽度長干迎人漸覺青山近
避俗誰開綠野寬鳥外天涵秋水碧馬頭風逗木犀丹
盤桓竟日無塵境幽翠紛紛不盡看
夜酌彭源石橋
駕石初傳水上杯披襟消得好懷開深山本静夜逾静
明月欲來風亦來燈火雲中疑海市笙歌塵外醉瑶臺
人間畫史應難寫直付詩翁次第裁
邕州感懷
莫唱當年苦李吟偏留此味到于今五花洲外雙愁鬢
百粤天南萬里心何必對人論曲直自難與世共浮沈
紛紛從此遥相謝歸去黃山不可尋
汪子倫邀飲南陵西郊
一樽休惜十分傾銅柱相逢萬里情愚處溪山多改姓
醉時文字頗知名紫檀槽滑新鶯細金縷衣翻小燕輕
風月老予消未得不妨呼子作殷兄
退齋為汪益新作
平生懶著祖生鞭老卧閒雲向石田山雨自深眠犢草
溪風不動釣魚船幽蘿小院延寒月疎柳晴洲送晩煙
却笑畏途争進者幾人曾讀退齋篇
遊作遊舠為鳬溪之遊
濟川無夢亦無心合與漁人共陸沈小作蘭舠緣客步
并浮茶竈為躭吟磯痕朝沒湍聲小山雨夜添溪永深
從此不須勞杖屨鷺沙隨處快幽尋
五月五日舟遊
舟行又喜得新潮昨夜前溪没渡橋靖節身閒惟欲醉
湘纍魂醒不須招蟠龍石上雲長暗戰馬灘頭迹半銷
何幸聖恩憐病骨放歸煙水樂漁樵
茅山東下雲間訪吳黃洲漫興
十尺葭帆一葉舟偶乘佳興問黃洲朝隨雨度錫山脚
暮與雲棲吳水頭俗客生涯無處盡癡人公事幾時休
三茅道士都參透横笛雙吹過虎丘
雲間載酒觀九峰偶成
一樽萍荇共佳朋桑梓他鄉樂可勝葅愛金酥分曉露
虀便煙雨搗香冰越頭老客慚初到湖面好峯俱未登
十里棹歸歌吹晩重煩洗盞更燒燈
舟過嘉興吳邦石邀飲寓館出婢菊花侑觴
典得鴛鴦湖上花就將湖水沁鉛華如何芳譽從陶宅
却把穠粧比魏家紅掩櫻桃歌扇小翠拖楊柳舞裠斜
醉䰟渺渺知何處應逐行雲過客槎
登上方寺因過姜氏花園
竹西應是最高峯平見金山出水中地下有泉通蜀鉢
人間無夢到隋宫一時詩眼新如洗十載塵心舊已空
野宴偏憐堪畫處白頭扶醉踏花叢
遊白塔河視通江牐碑有感
帆檣瓜步望中多白塔誰連古運河通塞世途紛類此
廢興天數近如何頹垣敗瓦蕪官驛落日孤雲起牧歌
我與殘碑俱棄物寧須感慨更摩挲
送瘧鬼
卧病山中雪又殘廿年鉛鼎未成丹脾愆正想水符急
腰瘦誰憐金帶寬寒燠或云元有鬼興居却幸已無官
青皮白术聊相餞好去幽林嘯月寒
遊問政山二首
老脚行山不用擕登登漸覺白雲低隴頭仙塚眠春犢
樹底人家唱午雞入畫遠山青半出鋪茵細草綠初齊
歸途誰遣桃花笑醉倒山翁已似泥
每逢佳處便開尊終日身當草樹繁遊幕板催歌屢響
行厨煙續酒長温松根雲斷忽無路竹外山迴又一村
隨步換竒吟不逮紛紛淡月已成㾗
喜俞子薦至
落盡鶯花綠正濃一樽林館喜君同瓦盆新麥炊香白
金鼎靈鉛發秘紅詩負雲山長作劵釣便煙渚懶收筒
相逢不說當年事十載邯鄲夢已空
鳬溪舟遊
去年多病負遊舠此日身強興覺豪撾鼓乘春開水宴
飣盤隨處采溪毛衰榮己付春婆夢醒醉都忘楚客騷
却笑棹歌傳皓齒一時翻入紫檀槽
又
水花争恨識君遲兩載相期酒一巵到此風波不生處
政余行樂自由時扁舟野服人如畫落日煙汀景是詩
却悔當年歸未勇急流猶或笑吾癡
宿汪夀甫別業擬乘旦遊石橋巖
行盡白雲山更山那知鳥道費躋攀相期造竹初非徑
作伴尋幽只是閒趣在醉翁杯酒外詩來夢佛翠微間
明當破霧先騎鶴直度龍巖蝀石關
觀石橋巖
一見谽谺思己飄小山叢桂不須招泉邊林下有予分
天上人間無此橋怪石横空飛彩蝀長松終日弄洪潮
分明自是登仙路誰道蓬萊隔世遥
北泉下曲水池初成桃谷陳汝謙王宗道適至
昨夜薰風來亦竒為予吹送北泉詩鈎簾正捲西巖雨
洗盞初傳曲水池好鳥有情頻噪樹幽花無語欲辭枝
須知脩禊尋常事何必蘭亭上巳時
北泉亭與仁峰翁賡和
白龍挂壁一千尺灑落半空珠玉青小阮似知迴俗轍
北山先為築幽亭梅邊有句輸君唱泉外無聲愜我聽
冉冉光隂如過鳥不妨閒月一尋盟
陪雲坡訪友人不至
雪消溪水綠痕痕度却南村又北村莎徑殘煙穿午淡
柳堤新霽轉春温過牆花影斜侵座隔樹禽聲碎滿園
數問主人來也未手談殘局已黃昏
留劉醫士為予治咳及疥
老扁乘舟將欲發棹歌聲響石門灘誼高不取千錢易
歲暮相留一日難霜骨夜驚鱗甲起枯腸時咳玉珠殘
病軀舍子堪誰寄莫厭蔬盤煙雨寒
夜酌東山十二臺
珮環飄下月黃昏疑是羅浮夢裏魂隔樹不争金縷響
滿身花弄縞衣㾗擕來天上閒雲淨飄落人間笑語温
十二瑶臺都醉徧東山此夕可同論
郡守張謙菴公以異議調守杭州賦此寄之
﨑嶇五馬踏晨光風雨蕭蕭出紫陽益覺浮名真夢鹿
空悲世路漫亡羊西風鶴影隨雲遠落日灘聲帶雨長
誰道杭州非隸郡淳安元是歙東鄉
飲黃志勝半山亭
偶來山半一開樽曲徑斜通老石根高起樓臺塵外世
俯聞雞犬水邊村野花樹樹酣春色好鳥聲聲破霽㾗
十里歸途䭾欵叚不妨明月近黃昏
小藕湖遊
兩岸初聞響棹歌一時觀者滿湖坡空中簫鼓延仙客
鏡裏樓臺見影娥白石雨晴雲有態綠楊風細水無波
停杯試問船頭月赤壁之遊更若何
飲葉思馥别業
紅藥臨階向午翻北山初識石林孫便呼猿鶴隨笻影
定許壺觴濕袖㾗野水拖雲來竹䲧麥風吹雨淨花村
洞簫一曲青霞外不覺松根坐已温
郡守留公改淫祠為東山書院邑尹藻塘洪公
落成席上賦此
扁舟昨夜雨中回聞說興賢太守來要與衣冠崇俎豆
直披荆棘起樓臺修文不愧梅鋗業製錦還須子産才
老我秋山亦何幸登臨先把落成杯
又
此舉元來兩得宜梁公徒解毁淫祠半山一變修文地
雙澗俱成洗墨池窗下傳心雞或悟水邊得句月先知
紀勲何用磨崖石口是人間不斷碑
次何别駕九日登青蘿巖
西風吾亦欲來遊可遣黃花笑白頭兩屐直躋蘿岫月
一杯還酌乳泉秋山公未試五三斗坡老先輸千百籌
明日何妨重訂約更將詩酒破林幽
徑造程克明池上二首
聞說習池風景好三年前擬一登臨偶因送客乘高興
徑造為君續短吟石鏡雙分秋水淨瑶林四合午煙深
花邊涼吹時生座不道人間有暑侵
艤舟鷗畔踏晴莎直造溪頭有竹家坐愛池魚牽斷荇
閒看野鳥啄殘花弔醒未試端陽酒洗渴先嘗榖雨茶
園主不知瀛客在叨叨只管講南華
四月四日予生朝墨泉作麻姑仙圖為夀自題
退居斗室陋于蝸借問如何度歲華皎皎杯分天上月
霏霏句覓水邊霞無人相挈拾瑶草有客閒來弄墨花
怪底麻姑春滿甕一時擕到野翁家
城西野宴
箇中那有暑相侵消得青松幾樹隂雲擁玉山横草細
風傳金縷出花深巗鳥晝閒頻唱和水鷗天遠自浮沈
一聲長嘯千峰夕碎月滿灘秋滿林
登太平興國寺
偶出林棲到市廛不禁雙耳聒蛙蟬直來古刹披雲外
少卧寒灘碎月前天上已傳嘉靖詔人間會有太平年
野臣際此情何極願與毗那祝舜禪
二
三宿山門百慮忘閒身真落竺西鄉坐當十寺煙霞勝
行納五溪風雨涼自撥筠爐烹茗淨手持松帚掃苔荒
蕭然雲水談禪處不道蘇公是借床
過妙法寺
讀書三十年前路此日那堪載酒來佛骨欲超終藉火
詩龕可惜亦成灰一時舊雨人何在滿地春風花自開
劫劫看來真是幻不如隨處把芳杯
宿閔時遇別駕草堂
移來盆翠似雲屯曳杖何須更涉園四坐涼隂分樹色
一簾疎雨濕花㾗深宵疑卧山林寂清晝喜聞禽鳥喧
此地正堪吾子隠閙非城市泠非村
登斗山平
曲徑﨑嶇降復升幽尋忘却步伶仃隔林霜葉如飛雨
負郭斗山疑落星洗眼儘多雲外畫醒心猶欠竹間亭
園丁却解歸來意為我閒談種樹經
仲秋遊鳬潭
秉燭何妨作夜遊百年光景類蜉蝣坐分幽樂當清世
影照寒潭半白頭杯進紫霞空漢露絃飛金縷壓梁州
歸來溪棹己成趣不羡武陵湖上舟
鳬溪小墅雜興
偶逢漁者話移時坐愛平莎淨若篩溪鳥水寒眠岸早
松雲翠濕度山遲因詩稱聖人應服以酒號仙吾不知
獨上高樓問明月可禁遐思繞天涯
寄太守李本貞同年
笠蓑已作釣漁人不受車輪馬足塵薄爾丘園惟守舊
老于文字尚貪新向憐得郡八千里兹幸還家十二春
三百同年魚雁杳江湖迢遞夢難真
閒適
世故于吾一不經尋常懶出醒翁亭敲詩林際忘長夏
扶杖花前具老形邦國何曾禆氣力戶門猶沐減租丁
却慚疎野無由報但仰辰樞祝聖齡
宗丈一之池上檻成
欄干十二正相宜共向芳池酹一巵花底誰教紅袖倚
鏡中微笑白頭窺歌聲繞屋塵初拂舞影凌波水不知
留句他時傳故事風流未減習家池
春日登芝山弔水晶宫客汪廷器
王孫何處去不回依舊山亭面竹開幽徑風翻花作雪
野塘春入水如苔乾坤轉眼成今古猿鶴多情自往來
一曲楚辭歌調苦雨前空灑紫芝杯
韓溪為汪世亨作
韓溪溪水碧潺潺上有葳蕤草樹閒雲影半林迷雪屋
書聲午夜出楂山時分桂粟聊供俎續種梅花別作關
祇有漁樵能認路更無人識老蟠顔
十六日張元渙置歌舫邀遊虎丘
莫道歸來不是仙佳山到處有閒緣悟經未勘生公石
啜茗先嘗陸子泉畫在穿雲笻影下詩成落澗雨聲邊
遊人不盡登臨眼猶費鵝溪買絹錢
小酌天平寺
老僧住此亦多年為指前庄是義田竹簉且停蕭寺雨
芒鞋方濕古祠煙西巖不楝生成屋北斗量金無價泉
日暮欲觀俱不及重來擬徧白雲巔
次方子澄韻
鏡山老去復何為黜陟人間總不知吟嘯峰頭應有分
往來江上亦無期菱歌扇底風生面柘舞臺前月滿巵
遠水孤雲誰是主可將酩酊為君辭
望仙橋未登遂訪予鳬溪小墅
闢徑初成跡未通茶煙深護小菴空何緣天上青雲客
來顧林間白鶴翁司馬東蒙文更雅杜陵西蜀句偏工
長才類假江山助遊興知君未易窮
登天池寺
登陟誰云蜀道難峽猿到此亦愁攀每逢絶壁驚迴棧
何用層雲更作關暝色已封千壑雪磬聲遥隔幾重山
僕夫為指燈明滅應是毗盧候竹間
文殊臺
小菴分榻亦悠哉泉淥初傳第一杯誰把怪松留畫本
自平生石作經臺巫雲挾雨將寒至海旭迎峰送霽來
分付山靈看鐵櫂他時還駕上蓬萊
閔川幽居
欲問程子居白雲溪上是來往不逢人但見閒鷗起
視水漁歌
一澗小如視潺湲足清弄何處棹歌來忽驚沙鳥夢
隔峰嵐氣
嵐光近若無逾遠看逾好倏忽霽華開峰峰淨於掃
珠溪寺與汝信夜話
日沈花影收客散歌聲歇夜静水邊樓相將弄明月
一燈相對青幽話遺世故坐久不知更虚簷滴寒露
人生縱百年世欲那遽了幽夢正悠悠僧鐘破山曉
聽雨
蕭蕭山寺雨十日足幽聞益見中年味淡于溪上雲
野興
來往不逢人岸幘幽林下雨捲前溪晴漁竿正思把
江柳風蕭蕭曉煙横翠黛何處雙雁來呌破秋雲碎
題畫小景
何人結屋倚松根一片涼雲午作屯我欲相期來避暑
薰風時聽翠濤翻
曉發遇雨
久霽殘秋暑尚侵出門涼雨忽駸駸山塵不動溪莎軟
一路松聲送醉吟
曉度松岡
白雲無數鎖青山山下肩輿趁月殘忽上萬松崖上看
青山更出白雲問
題畫小景
半山殘照明秋水一徑清風吹落花林杪雞聲煙外艇
不成村落兩三家
寒飄雪色餘千嶂凍合溪流接兩涯何處行人迷去路
山亭恰好見梅花
梅花鏡面
一夜朔風三尺雪紛紛無復競紅塵獨有孤山仙子在
玉顔那改鏡中新
石溪斜出冰條小誰著疎疎雪裏花明月無心淡相照
却移清影過詩家
柳枝詞
不唱六朝楊柳詞繁華過眼已多時于今楊柳非前比
無此繁華無此悲
輓釣隠翁
帶夕蟬鳴疎柳斜溪光鷗外淡晴莎夜深明月無人釣
落盡西風白藕花
與客觀畫
話忘清窟夜迢迢灝氣通林暑氣消移燭畫屛秋更别
西風吹雪到芭蕉
贈王德敷
一燈曾寓客窗寒青眼惟君作意看為别十年今始會
渴懷傾倒坐更殘
留君夜餞水村寒折贈芙蓉共醉看正是不禁離思苦
月明南浦雁聲殘
題方廷實畫海棠白頭翁圖
紛㾗微受醉㾗侵嬌倚東風似不禁却笑白頭枝上鳥
惜花猶有少年心
巢父洗耳圖
一聞堯語如相凂急向溪頭洗耳頻莫道巢由至清者
飲牛還有上流人
過北庄憶黃菊圃二守翁
晩林隨處可停車野徑尋詩向夕斜忽憶去秋人不見
那禁清淚灑黃花
清溪曲曲樹依依幾處炊煙起翠微磯上不聞漁父唱
石塘秋水淡斜暉
夜宿休寧丁氏春草亭
西風吹落月華殘芳草留春夜不寒一曲玲瓏聽不厭
主人重進雪霾盤
石倉歷代詩選卷四百七十六
