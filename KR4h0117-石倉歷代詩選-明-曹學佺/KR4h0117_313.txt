石倉歴代詩選卷三百十四
明曹學佺編
明詩初集三十四
貝瓊
雜詩
祖龍帝六合不暇談黃虞且復求神仙入海窺方壺置
酒阜鄉亭超然忘故都空畱赤玉舄安期今有無
又
種桑飼春蠶桑葉何沃若種瓜待秋摘瓜蔓何漠漠春
秋各有獲在野猶可樂君看金張館草深狐兔宅
結束將何之龍門訪陳迹戒途及良辰置酒别親戚迢
迢越千里人馬疲登陟大江不可濟天方限南北悵然
迴吾駕去從山林適
眞眞曲
姚文公為承旨時一日玉堂燕集聲伎畢奏有眞
眞者操南音公疑而問之泣對曰妾建寧人西山
之苗裔也父司筦庫于濟寧坐盗用縣官財賣妾
以償遂流落籍中公謂翰林属官王棟曰汝無妻
以此姬配汝吾即其父也貲裝皆出於公棟字棣
華後官至翰林待制噫以西山之賢子孫陵遲疑
不至於此然辱于始而正於終是亦天也篔谷筆
談記其事予乃賦四十二韻而沉鬱悽婉亦足以
盡其大略矣
斷絲棄道邊何日緣長松墮羽别炎洲不復巢梧桐請
君且勿飲聽我歌懊憹在昔全盛時冠蓋紛相從盤游
易水上意氣天山雄金刀手割鮮酒給葡萄濃坐有一
枝春秀色不可䨇娉婷劉碧玉綽約商玲瓏寶髻金雀
釵已覺燕趙空或聞操南音未解歌北風上客驚且疑
姓字初未通問之慙復泣乃起陳始終妾本建寧女遠
出西山翁父母生妾時謂是金母童梨花鎖院落燕子
窺簾櫳迢迢官朔方南歸山水重侵貸國有刑桎梏加
父躬鬻女以自贖白璧淪泥中秋娘教歌舞聲價傾新
豐永為倡家婦遂屬梨園工覽鏡拂新翠吹簫和小紅
身居十二樓屢入明光宮京華多少年門外嘶青驄自
傷妾薄命失路隨秋蓬不如孟光醜猶得嫁梁鴻客聞
為三歎祖德寧未崇回黃忽變綠人事何匆匆有客傷
緹縈無人憐蔡邕遣使白丞相削籍歸舊宗小史三十
餘勿恨相如窮配汝執箕帚今夕看乘龍鴛鴦竝玉樹
鸚鵡開金籠銀甲不復整紅牙不復從提甕自汲水絺
綌亦御冬應非事羊侃頗類歸建封琵琶感商婦老大
猶西東崔徽怨顦顇浪寫丹青容依依章臺柳落絮杳
無蹤小妾恨題驛竟與瓊奴同時多困坎坷事或欣遭
逢焉知百尺井歘登羣玉峰借問為者誰内相姚文公
飲酒
六龍驟朝暮百川無西迴所以陶阮軰落魄事酒杯共
盡生者樂勿為死者哀借問東方朔桃花今幾開秦皇
及漢武求仙亦荒哉弱水三萬里何處登蓬萊與君且
一適隨意坐蒼苔
耕樂軒
隱者東海頭安時事耕鑿有田百畆餘相率治墝埆我
稼没牛腹我書掛牛角三洲雷雨均既耕必有穫吹簫
賽田祖操豚不為薄上給縣官租酣歌見真樂江南風
景異况乃賦歛數連雲桑柘盡池臺總零落尚恐兵未
休遠近無土著全生虎豹羣豈忍厭藜藿
乙巳除夕
春風何處來庭草忽已碧不惜流年馳感此千里客管
葛樹功名孔顔豐道德低回違宿願覽鏡䨇鬢白高堂
夜張筵新酒行琥珀得失誰與論浩歌永今夕
題尚北海聽雨軒
海門飛雨集高棟有餘清斜侵虚壁過遠逗大江平簷
花朝亂滴庭葉夜俱鳴凉知蘇道暍潤喜躍園英微茫
空暝色蕭瑟自繁聲飛蓋阻來遊獨坐軫深情
丙午七夕
生寡縻祿情不復就羈洩曝衣記蚤秋置酒陶喜節曲
無二八舞味薦水羞潔輕紈怯迅飈明燭欺初月林鳥
戾且飛玄蟬凄更咽主賓聊晤語兒女空感别耿耿候
䨇星漏終河漢没
蘭
叢蘭何青青羅生滿中澤阿那風葉翻葳蕤露房折芳
潔終自持光榮諒誰飾勿為時所化歲晩同荆棘
懷夏士文
樓船昔西邁霜降百草衰日月一何遒子行忽經時衆
綠榮枯條谷鳥鳴且悲豺虎塞道路鬱鬱勞我思我思
晨復夜諒匪渴與饑行人發吳門消息安可知且復慰
其私豈敢言是非惜哉無六翮念子何當歸雲中有黃
鵠會啣東南飛
瀟湘夜雨
江空夜如何急雨千里洒水生黃陵廟雲暗蒼梧野鼓
瑟來湘靈移舟近漁者重華不可見竹上淚如寫
漁村夕照
羲和忽西匿阡陌散餘輝澄江度䨇翼遥峰明半規孤
煙野店起歸人一何遲遺榮羡父老衰白無所悲
題綠綺軒
朱絲操白雪白鶴舞婆娑猶聞廣陵散不廢懊憹歌風
來茂苑樹月落洞庭波不見古人久焉知古意多
仲冬秋涇客舍
水涸天始寒爽氣薄絺綌空林無榮木斥鹵草俱白紛
紛各有營驅馬不得息嗟予亦何者惨惨長路側饑寒
恒累之豈不厭所歴北風來廣漠徒御皆少色踟躇但
四顧白日忽西匿山川莽悠悠沿洄良未極索羣中野
獸逐侶南去翼誰能獨無情歸哉山中宅
皂林驛
朝發白水村夕次皂林驛水腥無飲馬林黑有歸翮昔
時兵交地白骨如山積萬竈今已夷風亭煥新飾居人
尚星散父老悲故迹團團關山月夜逐南征客
春日宴滄洲詩(并引)
歲在著雍涒灘春三月一日筠谷高士合賓客叙
兄弟飲於滄洲一曲平地湧翠高閣延青圓景中
天繁隂四合微飈遠激幽芳襲人清醥在壺嘉殽
既旅徵蟋蟀之刺儉美伐木之求友終宴忘疲遷
坐復酌鳴葭間發協朱鳳之相和舞袖䨇回翩驚
鴻之欲舉嗚呼蘭亭金谷會豈能常滄海流沙兵
猶未息懟神仙之無驗宜曠逹以為高用綴新篇
以紀雅集詩曰
天闊無畱雲山明洗新黛過從屬休假置酒滄洲會柔
荑綠堪藉雜英紅尚在累觴既不辭秉燭還相對清彈
促哀響祕舞呈脩態蘭亭今已矣金谷徒增慨大化會
有終四時寧復貸厭厭夜無歸從人譏倒載
采芝生詩
功名不可恃利祿恒為愆舉世紛螘集伊人倏鴻騫十
年不出戶上友綺與園金芝敷九葩煌煌生石間朝陽
晞宿露光輝一何鮮采之備服食度世希神仙永謝塵
市人振衣百尺巔黃虞悵已遠肆志獨超然
讀史自諷
周爕久不仕身屈名四馳玄纁一旦至舉族更勸之安
知脩道者出處亦有時慨然中途返獨守東岡陂
久客始歸寓井西舊宅述懷
在路日思歸已倦風水艱前經石門店喜見西南山憶
我初去鄉忽忽三十年兒童盡成老比隣無復存阡陌
迷東西甲第空毁坦秋風落古木方池榮夏蓮倏忽驚
世換豈獨遇神仙蕭蕭井西宅白晝惟高眠所欣無維
執貧賤何足歎
晨興在殳山作
夜雨四簷絶坐待扶桑暾天高無餘滓初景方晏温黃
鸝萃霜木白雁來寒門所欣居處幽已忘趨走煩時枉
道人過或逢田父言傷哉亂離後衣冠今幾存賦歛日
已亟何地為桃源結茅向絶境牧豕學公孫
早春
山寒花尚遲雪霽江已綠懷新感遊子哢節喧衆族且
同尊爼樂幸免章綬束更擬登前峰青郊可遊目
擬出塞曲
翩翩荆楚士結束赴幽州將軍豈樂戰匈奴為我仇已
通大月氐更取烏珠畱驅馬白狼北洗兵青海頭歸來
飲高廟庶雪平城羞
送吳濬仲
弱冠知君名五十始逢君南宫托同宿十日披清文及
我備脩纂缺近幽蘭芬兹言歸故鄉告别那忍聞甡甡
中林鹿猶能念其羣况我同心友去住從此分夜度浙
江水朝看天姥雲春禽正&KR0008;&KR0008;夏木方欣欣安得遂同
載歸耦沮溺耘
出都門一首寄張孟兼主事
日落宿都門雞鳴發淳化城南夜來雨連山色如赭青
松夾高崗煙火通旅舍到家須十日畬田熟秋稼如何
山巨源未知嵇叔夜野鶴終去人疲牛豈勝駕寄書謝
所親吾今老林下
初冬
一氣變昏旦洞房風露凄田禽亦已化秋蘭同蒺藜為
客久成老懷人終未夷慘慘白日暮迢迢歸路迷世衰
不獲騁天遠何由稽永思讀書臺言采山中荑
擬東野
破屋夜通月霜氣刀稜稜病骨不受寒卒歲仍無繒殘
燈吐復翳僵卧如凍蝇事業漸蒸沙文章空縷冰已失
國士意頗為年少陵長歌獨慷慨坐候東方升
送錢公擇還象山
金陵一杯酒送子歸海隅五月南風正荷花滿鏡湖登
堂酌春酒上奉䨇親娛但惜千里别莫贈鮫人珠雖同
天地間一旦吳越殊皎皎渥洼子翩翩丹穴雛悵然不
得從遠望白雲孤
禮部員外張惟中七月十二日暮歸賦詩八韻
秋至星火流病覺中歲劇成均忝分教才非一狐腋日
入欣暫休野老或争席清談雜虚無以永風月夕百年
會有盡富貴非所適鳴蟲亦知候倦鳥思假息脫冠已
童然如何拘百役酒醉不復言道固存目擊
秋懷
露下百草變淒淒天地秋亦如中年客玉顔安可畱山
鳴迅商激水涸行潦收恩方改團扇意復存敝裘梧桐
葉盡脫孤雛夜啾啾光景忽已逝感之䨇涕流
題畫竹
太史公紀渭川千畆竹此圖僅盈尺而遠意不翅
千畆觀其毫枝髮葉歴歴可見於秋煙暮雨外筆
法視古亦精已寓目久之遂起於余兩山之興徑
欲買舟歸卧其所云
市朝非素心林壑契玄賞讀書甘寂寞密竹更蕭爽衝
人虎豹經閉戶蠨蛸網寒梢朽不蠧野笋苞初長風生
回鶴夢月出聞猿響如何猶戀祿廐馬存病顙相期結
二仲兹焉共來往
題朱孟辯層巒圖
疊嶂何崔嵬遠近皆可數不學王宰遲棄墨如棄土林
藏風雨黑石戴冰雪古初疑造化鍾已覺精靈聚遥思
兩山下流泉細通圃茅屋今何如人去苔生戶
古意
春風天上來滿城紅與紫如何朝暮間飄落隨流水堂
前兩冬青霜雪猶不死向來三月時誰言及桃李
滁陽驛
羣山繞滁州城郭帶林壑豈惟居人稠遂使遊子樂苜
蓿青滿野羊馬盛幽朔况酌豊泉下懷賢意蕭索
雪蓬小朵歌送奎方舟還靈鷲
蓬婆雪嶺高崔嵬橫絶青天飛鳥回山中小朵更竒陗
石作蓮花千葉開巨靈擘山斷山脉一峰夜向東南擲
千秋乾竺空有名萬里峨眉盡無色攢青疊翠分西湖
洞口白猿猶可呼咸和之年有慧理卓鍚尚愛飛來孤
木杯高僧兩眉雪身如濁水青蓮潔繙經石上不知年
桂子年年落秋月
鳳凰山歌
大城周迴三百雉紫薇閣對吳山起天目西來為鳳凰
蒼然不過錢塘水玉輦金輿北去賒行人折盡上陽花
杜鵑夜呌葛洪井燕子春歸蘇小家燕歸不識更新主
王氣淒凉作風雨城南楊柳鬱金黃一束纖腰為誰舞
題王立本山水圖
我有愛山癖每欲名山去秦溪一日寄新圖欹枕高堂
覩雲霧何年王宰畱眞跡青城天彭接太白金堂石室
猶可識大樹小樹參天直千盤百折分秋毫木客時與
行人遭一門通天劒閣險三峽漲雪瞿塘高小舟如鳬
争入浦嘔啞卧聽䨇鳴櫓拾遺近在浣花溪却面龍湫
結茅宇豺狼塞路何由通采芝亦有商山翁安得相從
向絶境振衣千仞來天風
張静婉采蓮曲
妾長平康里能舞復能歌髻斜梳墮馬眉淺約彎蛾陌
上遊人顧門前俠客過塗黃初拜月拾翠欲淩波已知
一身重不受千金喚十五事秋娘十六歸羊偘願妾比
䨇蓮為君朝暮鮮君能重妾綢繆意别起高樓大道邊
春乘油壁香車出夜入流蘇甲帳眠高樓下俯平湖闊
照妾濃妝並淡抹五月平湖水正深盪舟相逐起䨇禽
置酒都門歌激烈丈夫得官貴少年腐儒窮經空白髮
題子昂秋林早行圖
北上莫渡河龍門如天誰敢過西遊莫趨蜀瞿塘如馬
誰敢觸大星未落月掛樹行人出門向何處日日西東
往復來青山不斷天涯路天涯路險更無窮破裘羸馬
怯秋風日高茅屋猶未起愧爾山中白髮翁
團扇詞
團扇何皎潔誤放雪與月雪當有時汚月亦有時缺妾
恨似天長君恩成雨絶昨夜秋風長信來星河已見西
南回妾有新詞詎堪寫夜撲流螢玉階下
山市晴嵐
山光洗新黛好雨不崇朝日遲蒙薄霧天近靄微霄茅
茨猶隱約金翠鬱岧嶤前峰恐無路有客度危橋
遠浦歸帆
楚客發天際揚帆入三湘回首青山遠忽已過涔陽晩
樹何歴歴歸思浩茫茫永愧波上鷗漁父共相忘
董迯行
北風破肉邊兵利漢將驅人死邊地丈夫四出婦女號
長安十日城門閉夜入南山忍衝虎尚勝迢迢隨捕擄
城中有地盡蓬蒿城下何人種禾黍夜聞董迯四面歌
却思鄉土淚滂沱
雨中
江南正月如臘月花開未開春尚慳空中白雨急飛瀑
海上黑雲深抱山老夫閉門愁不出十日西窗聽蕭瑟
公卿&KR0008;馬五更朝且獨高眠舒我膝銅雀破瓦不補天
哦詩強學號風蟬荒村無路竹雞喚載酒何人尋鄭虔
白頭為農計亦足棄書耕田買黃犢
穆陵行
至元中番僧楊璉眞伽利宋諸陵寶玉因倡妖言
惑主盡發&KR1238;宮之在會稽者斷理宗頂骨為飲器
璉敗歸内府九十年矣洪武二年正月詔宣國公
求之得於僧汝訥所乃命葬金陵聚寶山立石以
表之余感而賦詩一首
六陵草沒迷東西冬青花落陵上泥黑龍斷首作飲器
風雨空山魂夜啼當時直恐金棺腐鑿石通泉下深固
一聲白雁度江來寶氣竟逐妖僧去金屋猶思宮女侍
玉衣無復祠官護可憐持比月氐王寧飼烏鳬及狐兔
眞人歘見起江東鐵馬九月踰崆峒百年朽骨却南還
雨花臺下開幽宮流螢夜飛石虎殿江頭白塔今不見
人間萬事安可知杜宇聲中淚如霰
題火龍烹茶圖(并引)
右火龍烹茶圖蓋寫古帝王事而斷縑落粉半為
好事裂去獨有茶具及黃衣中使拱而立者二人
烹茶者二人曲江錢善定為唐之玄宗豈嘗見其
全歟然人物位置要非院工所及未暇考譜以實
之姑為賦詩一首題其左云
松聲一作秋濤雄銅龍吐火鱗甲紅黃衣中使備玉食
泉出金沙甘露濃春風一旗色尚活建溪山人雨前掇
蓬萊殿裏沃蕉餘玉盌分沾侍臣渴名花喚起海棠魂
細葉未數丁香根宮中一日歌舞散世上千秋圖畫存
開元盛事何人省書生亦解誇䨇井空山掃葉燒破鐺
閉門讀書秋夜永
虀甕吟
清江老人腹空洞白首談經恥無用酒酣入水問河神
乞我黃虀三百甕平生不羡將軍腹冰壺先生眞我族
山妻日宴且朝飱露葉桑根甘勝肉君不見海上巨族
如公侯詔書夜遣官兵收
余避地千金圩屢游殳史兩山酒酣興發賦詩
一首惜山中無賞音者空桑亦同於瓦器耳
姑錄以自娛云
神人夜割蓬萊股蒼然尚作青獅舞殳基得道此飛騰
煙火千家自成塢前年盗起官軍下存者如星纔四五
我來欲置讀書牀出入未愁穿猛虎山寒月黑無人聲
夾道長松作風雨佩環何日歸公主泉下桐棺閟千古
放浪豈知公與侯玉臺王母自千劫海屋老人今幾籌
青春無價須秉燭明朝花落令人愁
題徐復初參政驄馬圖
青驄萬里來安西五花滿身玉削蹄將軍大雪騎出塞
風鬃未洗龍城泥何人落筆通造化天上房星降中夜
朱衣老奚驚有神不獨開元數曹霸漠南漠北千帳空
將軍賜爵論邊功此馬豈與凡馬同解鞍落日從遠放
黃金臺高春草豐
胡虔雪獵圖為徐復初賦
太古天驕宅幽朔平沙四面無城郭生兒豈識種禾黍
走狗呼鷹共為樂北風颾颾大雪濕越塹凌岡馬蹄急
弓開滿月不虚發赤豹玄熊號且立日暮兩狼歸掛鞍
燕支勸酒左右彈一時快意良不惡金刀割鮮行玉盤
君不見漢家天子獵四海塞下將軍歸奏凱青丘雲夢
何足誇猛虎長鯨肉俱醯
十月三日過梧桐涇時官籍僕彦宅妾龐氏唐
氏自經感而賦之
天寒水清石齒齒杏葉初黃豆花紫舞榭歌臺不見人
頭白烏啼月明裏當時豪俠輕五侯一榮一枯八十秋
綠珠亦解死金谷草露作淚無時流
送迮士霖歸天台
赤城雲氣神仙家千樹萬樹蟠桃花十二樓臺起花外
石門水長通胡麻當時劉郎亦草草出山却憶山中好
莫信丹丘日月長玉人已共桃花老山空水流雲自飛
劉郎看花須早歸
題華山圖
太華五千仞石色青如苔嶄然表西極肇自鴻濛開河
流破石雷霆激父老空談巨靈跡山寒五月疑清秋鳥
飛不度仙掌側我欲上從羽客雲臺間銕鎖高懸尚可
攀千葉池蓮食之久不死明星玉女相往還相往還人
間萬劫纔一息峰頭大笑驚下方日落咸陽秋草碧
贈乘槎客
六月淮南不知暑閉門日日風和雨乘槎仙客何處來
把酒張燈連夜語酒酣示我榰機石曾到天河見河鼓
人門倏忽三千秋弱水三枯海鼇腐吳争越戰空陳迹
山繞錢塘作龍虎柳外樓臺十萬戶太平重自南朝數
吳娘玉面勝梨花解向尊前胡旋舞樂極哀來泪相續
城郭秋深半禾黍内前樹老啼寒鴉山月無情照今古
白首相看亦偶然忘形何必論賓主天為酒星地酒仙
麒麟將相皆黃土約我他年一櫂歸西湖煙浪從漁父
題趙子昂松石修篁圖
白髮王孫老薊門逢人只說山中趣酒酣落筆有天機
寫作隂厓百年樹一株偃蹇龍蛇影繞屋風聲三伏冷
流脂入地成琥珀死骨經雷縮人癭森森竹石俱蒼然
一日坐我天姥前王孫跨鶴歸何年山空月明啼杜鵑
送王克讓員外赴陜
貂裘萬里獨衝寒舊是含香漢署官白雪作花人面落
青山如鳳馬頭看關中相國資王猛海内蒼生望謝安
應念東南有遺逸採芝深谷尚盤桓
寄内弟陸熙之
我别禦兒溪上宅月當二十四迴新如何萬國尚戎馬
即恐四隣非昔人簫鼓誰家猶作社樓臺廢苑不成春
夜寒憶爾無由見悵望黃姑析木津
題雲溪耕隱
屋外青山青似蓮雲溪隱者即神仙桑麻杜曲非無地
雞犬桃源别有天載酒隣翁時叩戶賣魚溪女不論錢
卧龍何事煩三顧祗合隆中老歲年
題丁成之清樾軒
九龍山前處士宅草堂低小盡青苔樹隂滿地日不到
水氣著人秋已回無數黃鸝相對語有時翠碧忽飛來
移牀與客竹間坐千里好風何快哉
雲間見李克敏將歸吳陵作詩為别
與子西東二十霜尚思年少醉錢塘人間日月如行客
馬首山川忽異方歴歴早鶯初變語翩翩歸雁未成行
明朝陌上重分袂更盡吳姬酒一觴
靈鷲觀燈
天樂風傳應壑雷鷲峰春色似蓬萊一天象緯迎秋轉
千月龍宮徹夜開西國胡僧依樹坐上方玉女散花來
夜深借榻山房宿更欲題詩到二臺
七夕
滄江雨歇暑漸微銀牀一葉迎秋飛牽牛相對織女出
明月不照征夫歸寸心耿耿祗自苦䨇鬢蕭蕭今更稀
仰候神光向中夜秋螢暗度鴛鴦機
二月十六日雨中遣興
城頭落日啼乳鴉城中煙火冷千家斷雲漠漠夜還合
急雨紛紛風更斜世亂不歸空洒淚春深何處獨看花
白龍堆前水二尺明日泛舟擕紫霞
清明日陪楊鐵崖飲城東門是日風雨
盪舟撾鼓出東門怪雨盲風野色昏海上一春猶作客
樓頭三日共開樽青山石馬新人塜錦樹黃鸝舊相園
快意百年須痛飲轉頭何處不銷魂
重午
北里共持菖歜酒南翁未解木棉裘白波青嶂三吳地
怪雨盲風五月秋揮淚幾時朝鳳闕招魂何處覓龍舟
海橊一點紅如火時序催人共白頭
白蓮
太液初花宿露團香濃粉淡不勝寒金莖側瀉仙人掌
玉葉危擎帝子冠水闊天空愁欲墮風清月落好誰看
西湖腸斷西施采一曲菱歌唱未闌
錢塘秋夕
殘蠟無光小院幽梧桐一樹更蕭颼西陵風雨來清夜
南國山河入素秋雞唱四隣呼客夢雁回千里帶邊愁
可憐季子貂裘敝遲暮何為賦遠遊
遣興
我住雲間今四秋恰如杜甫在秦州賦詩黃耳塜前去
打鼓白龍潭上遊暮景飛騰如過翼此身浩蕩一虚舟
黃塵九陌繞車蓋且伴老翁隨海鷗
客居
移家處士橋西畔六月蒲蓮暗野塘乳鴨成花能黑白
風蟬隔葉自宮商買田不待沾微祿垂釣須教具小航
自比成都浣花叟旁入應是笑清狂
風涇定光寺周回三里皆荷花彷彿有錢塘西
湖之勝與筠谷高士同賦
南風隔浦聞花氣菡蓞紅開十里花宮女三更環白帝
洞庭千頃落明霞鑿池不待煩靈運載酒渾疑過若耶
何日與君追勝賞滿船明月唱吳娃
初冬口號
朝來吉語解離憂四海銷兵戰伐休地闢堯封皆内屬
江通禹鑿已安流復見老生談爼豆遂聞壯士脱兜鍪
種瓜好覓青門地我亦為園學故侯
答宇文仲美
五兩夜逐秋鴻徂十年避兵無定居君今不奏子虚賦
我亦終返班生廬&KR2230;鴟如斗足野飯江魚研玉分王餘
更種南山豆一頃試看兒子帶經鋤
冬日漫興
天隂十日猶未解臘月荆揚氣候偏雨合樹聲來夜半
風催花信立春前酒徒已老今何處狂客不歸殊可憐
山茶一株欲爛漫百壺畱我醉新年
寄陳性天
汎掃天壇事老君即從年少悟竒文青童汲井朝分乳
玉女裁衣夜染雲水上赤魚還可駕山頭白鶴自成羣
遥知客去能長嘯月冷天空半嶺聞
雨中書懷
漢苑秦宮跡已陳金沙一簇為誰新山河有恨空懷古
風雨無情只送春南國鷓鴣愁北客東家蝴蝶過西隣
尊前莫唱昇平曲白髮秋娘也自顰
雨夜
寒夜悲吟似夜蛩銀釭何事結花紅愁聽風雨三更盡
夢在波濤一葉中神女佩環歸楚館鮫人機杼静珠宮
連隂未解何由旦翅濕南飛萬里鴻
至日
獨客無家望轉迷山空木落氣淒淒愁催短髮渾如鶴
病覺長身不稱犀書斷薊門天萬里棹經秦樹雪千溪
何由去學神仙術一鼎丹砂夜自泥
送桑子村歸縻塘
書囊未了復晨雞歲暮扁舟出大溪司馬倦從枚乘客
伯鸞欣對孟光妻山通石屋風煙合海接天河日月低
一路梅花千樹雪春來約我酒重擕
十二月廿六日蔡叔庸至剪燭聽雨
水氣昏昏接海邊清江狂客繫吳船天風十日河冰碎
夜雨三更瀑布懸寂寂春光歸柳上匆匆離色在花前
故人著屐能相過剪燭西窗話昔年
題山水四景
雨前雨後花滿川春風浩蕩殊可憐山人日高眠不起
勸酒提壺花紅裏
青林五月不知暑玉女曬衣中夜雨客至清談酒更添
白楊梅煮薦吳鹽
田家酒熟當早歸天氣漸凉催授衣一夜西風破霜蕊
芳菲不共芙蓉死
天雲漠漠四野低大山小山玉笋齊春還何處尋消息
花發枝南與枝北
石倉歴代詩選卷三百十四
