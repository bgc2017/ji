石倉歴代詩選卷四百三十三
明曹學佺編
明詩次集卷六十七
鄒智
送客南征
疎雨不復月蟋蟀空自鳴出門送佳客正值新月晴月
晴已足嘉况復驚波平君知愛月意莫惜清宵征
槐隂午坐
溽暑渾如蒸槐隂殊可愛招邀館中英趺坐一解帶蟻
戰疑有屯鳥度知無礙煩襟聊爾清吏胥趣晩會
九日寫懷(五章)
秋風策策鳴秋水盈盈隔抱膝坐虚齋有懷長自結(一解)
昨日楚人來前日巴人到入門問蒼生蒼生日凋耗(二解)
翦爪宜及膚割髮宜及體食肉者何人視之如逆旅(三解)
茱萸賜朝士一士分一枝君恩豈不濃民瘼誰當醫(四解)
東隣有醇酒可以澆清愁蒼生倚大臣不必書生憂(五解)
送吳獻臣令順德
熠燿非自然蝙蝠非自沸盈盈天地間孰非竒文字君
侯人中英經綸有高致欲分四海憂當自一邑試
送人作縣丞
作縣如作室作官如作工斧者奔而西鋸者趨而東執
事雖不齊所期在成功君本蜀中彦素以才自雄我觀
吞吐間絶非吴下蒙今承梓人旨百里生斤風有玉正
當錯有刀正當礱勿論地煩簡勿計位卑崇但令間架
立也足為帡幪
晴郊觀麥
天街小雨連三日坐聽一鳩鳴午寂暖風忽放青山紅
滿眼春光濃欲滴呼童羈我槽下騮散出晴郊破愁的
郊東行盡復郊西罏錘仰見乾坤力大麥芃芃碧浪翻
小麥離離翠雲羃今年定合成豐年不須更簡金穰歷
憶昔關中惡颷起赤血横流幾千里草根木葉饑莫充
壯者流移羸者死翦爪割髮雖殷勤終是車薪點杯水
恭惟帝德同天德一氣薰蒸釀牟麥黃童白叟生意饒
笑舞笑歌遊化國小臣坐頌歌太平憂深慮遠歌難成
人之應天曰五事天之示人曰五行憂勤或以咎徵起
逸樂或以休徵生君不見漢家文帝之世多災異武帝
之世多祥禎
清江捕魚圖
江水生江月起青簾白舫江風駛江頭老翁披短蓑獨
泛江心羨魚美大張一網羅羣魚羣魚湧出清江裏勇
者傷於鉤貪者傷於餌起者如浮瓜落者如沈李入者
困而怒出者躍而喜大者三尺五尺長小者七寸八寸
止老翁一縱仍一擒網大魚多莫能紀須臾捲盡千頃
波勢及馮夷也披靡我聞董生嘗有言羨治羨魚同一
理
題資軒卷
貢資章流益長奎資璧光益密人資人學益深資軒居
士知此意盡日凝香延客至
送劉汝德還蜀
兩地八十里忍看生别離最知憂道切不是愛山痴晩
雨雖微急晨光本自熹明年二三月正是望君時
上林春色
今年春色麗最是上林明暖日崇桃映疎星積李横碧
雞臨水舞黃鳥逐人鳴隨處能粧點東風不世情
題松泉卷
嶺樹重重合江流曲曲深亂雲時出沒寒月夜浮沈飛
鳥爭深港游魚渡密林黑龍渾不起時復抱珠吟
太液池觀蓮
鳳輦初臨太液池池中君子肅朝儀清香冉冉風舒卷
疎影沈沈月正欹抱負胸中應有實經綸天下豈無絲
太平更得君王寵萬種繁華總不知
新燕
白玉堂開日正遲瞥然驚覩燕雙飛荼䕷架遠和煙度
玳瑁梁高戴月歸小掠芹泥猶怯冷初沾杏雨未生肥千
言萬語無人會只付東風主是非
和賞菊韻
寫盡寒煙與敗膠愛花寧厭賞花勞酒兵入陣霜初破
萟匠登壇月正高絶俗自宜蓮並價策勲當與杞同曹
故知逸興真難盡更約明年共和陶
金井山居次韻
鐵杖何年入此山今人居是古人菴春風小圃修花史
落日疎林縱手談放鶴亭高塵網斷聽鶯槁近野情酣
莫辭老背尋常炙寒露侵陵恐未堪
非所寫懷
朝野方傳英主事安危寧係小臣身銀山鐵壁雖難動
玉色金聲本易親人到白頭終有盡事垂青史定誰真
夢中不識身羈繫又逐東風入紫宸
辭朝
雲韶聲靜拜彤墀轉覺嬋媛不自持罪大故應誅兩觀
網疎猶得竄三危盡披肝膽知何日望見衣裳只此時
但碩太平無一事孤臣萬死更何悲
留别王守禦
月朗風清水手多孤舟不發復如何邊無急報將軍醉
嶺有微霜吏目過薏苡豈能誣馬援茘枝久矣待東坡
人生去住真如夢對酒惟應發浩歌
巡海呈周文郁
逢一疎林酒一行侍兒親倚櫂歌聲昔聞海水如天遠
誰放山花似火明煙外孤帆風正駛苔中欹枕夢初成
細看斗笠非難製莫遣烏紗累此生
除夕
病客居窮海今年是兩年高堂當此夕相對又澘然
舟中漫行
淡煙疎雨夢初還自起推篷看遠山漁父不知天早晚
祇随鷗鳥下前灣
和石齋先生見寄
山亭水閣此何春瘦馬猶存踣鐵身珍重東風休料峭
今年花比去年貧
夜泊馬寧呈胡用晦吳獻臣
遠臣不與近臣同但愛花枝照眼紅莫道夜深無酒賣
蛋家船在岸之東
其二
白舫青簾幾夜同洞簫聲裏海雲紅百年身世知何處
笑倚梅花月正東
蔡清
送黃邦瑞還廣
抱病日煢煢君今又遠行斯文諒有味分手能無情柳
色纔沾白稍頭已轉青百年真轉轂何者慰平生
第一山和胡太守
予登第一山自覺衆山小日起海門騰雲連邊樹杳物
情随運遷元化無時了寸進猶未能懷哉愧不少
題盛用陽師省卷
我覽師省字惕然中不寧悠悠老將至省身愧未能惟
今有盛氏乃能上師曾師曾固非難師曾亦豈易省身
勿泥三随地安著已柔者思不随剛者思不厲操術必
求精一息不容已此心貫萬端疑即當時唯人品夫何
常希曾亦曾矣
題雲谷室
山矗矗水簇簇白雲一片卧空谷卧空谷兮渾無心乘
風起兮應為霖
題商山四皓圖
鄒魯儒生落秦火諸公正在山中卧咸陽宫殿三月紅
諸公洞裏自春風馬上英雄饒善罵罵聲不到商山下
獨憐帝子意来虔一至漢廷力回天君不見李斯韓彭
皆葅醢秦皇漢帝亦安在當年商山四老翁至今人間
想丰采
畫圖景
崇山巍巍矗天起根盤不知幾千里萬木羣然山之巔
大者明堂棟堪擬遠山其勢浸微茫雙峰直豎青雲裏
丈人結廬擅山光閒来攜杖何徜徉翹然矯首青雲外
意欲乘風至帝旁
别鄒汝愚謫雷州吏目
慷慨出門去默與千秋期飽喫惠州飯少和淵明詩
哀汝愚二首
天地元無情汝愚信死矣舉世嗤笑之吾獨不如爾
年少心更赤竟以死遐荒英魂飄何許碩返托班行
題鄭驛丞高岡九老圖
擾擾塵途二十秋歸心今已托東流披圖喜見林間叟
極目雲山興不收
陳琛
春晴對酒簡王閒齋
平生負戰藝自擬無遺鏃不侯由數竒利穎徒為禿采
芳入儒林歲晚逞幽獨峩冠談唐虞發我十年讀春風
與時雨英俊任薰沐逍遥吏隠兼清寧天與福何日訪
子真惠陽見鄭谷
樗庭為同年丁敬夫先翁賦
江水西来深復深老翁江上看浮沈也知渴飲止滿腹
時取津津澆杏林人將杏花比仙島花實長春雨露好
翁言吾庭更有樗百年欲與吾俱老萬丈絲綸收釣竿
倚樗長嘯搖金山庭中步影蒼苔滑感慨人間行路難
路難祇應樗下息忽見新槐長百尺車盖亭亭蔭道旁
樹木真為人愛惜世人疑天感應迂鑽核能留杏一株
槐隂寫入樗庭卷始信隂功果有無
燕歌卷為祝秀才題
憶昔少年膽氣麤羞為弱女具眉鬚張拳直欲攖猛虎
開眼何曾見俗夫年来英氣消磨盡事不能平唯有忍
時逢徭僚肆撞突和顔温詞謝不敏男兒胸中富甲兵
善蔵其用用斯精動在九天蔵九地機緘誰會測沈冥
素冠白衣易水上周身先已失屏障好勇由来笑匹夫
北風蕭蕭空悲壮越人来燕作燕歌慷慨激烈恨何多
有疾未必非君福美玉正應山石磨與君美酒博君笑
丁寧莫學我年少燕歌為我轉和平高笻從此生清妙
春晴對酒簡王閒齋
積雨傷春半忽晴欣日遲江山皆景色花草自天時獨
飲吾難醉有懷君未知何時同舊榻清語破前疑
送吳司訓擢羅城教諭
對花呼酒數留客索詩頻談笑真驚座風流迥出塵車
圓何擇地春好總宜人聞說羅城柳年来亦轉新
金陵别諸朋舊往淮安至江上有所思
黯黯一年别迢迢千里行論交期晚節顧我自多情涉
世防深阱看山憶舊盟誰為元德秀眉宇向人情
其二
百年將欲半一藝不能長進德慙多病觀書苦健忘情
真時忤俗意豁轉成狂蘧瑗吾師也知非且自強
丁亥元旦試筆
豔豔燈花發霏霏江雨勻柳從梅作色人與物俱春拜
起勤雙膝歡呼動四隣酒杯三百後靜坐養吾真
送劉司訓遷合江掌教且便道還萬安
秋聲入井梧凉氣生高竹欲别此先生稍煩我心曲光
風久在閩化雨將行蜀歸去近重陽清樽還對菊
贈高抑齋太守
松柏挺澗幽果有二千尺古貌閱歲年何曾改今昔逍
遥陶隠居杖履散蹤跡聞風愛厥聲不說堪柱石
其二
人生在世間談笑無百年百年亦瞬息生理忽茫然惟
有桐鄉愛廟食自綿綿天地同悠久詎肯稱神仙
其三
翬飛甚峻整上界真人居其奈為官府案牘日紛如終
日勤視聽耳目不能虛何如作散仙杖履自徐徐
其四
鳳陽中都地山水秀而平赤氣光騰後猶能生俊英五
馬亦高貴一笑澹無榮乃知天下士但欲乞身輕
其五
東溪通黃河萬里自天上飲流尋其源月掬光在掌九
曲来棹歌靜夜得清響光霽正無邊勞我馳夢想
甲戌下第三月二十四日出張家灣
聞說春歸已有期可人春色亦應稀客思遠道催行急
舟遶長灣故去遲江上一樽忘獨老天涯何處覓相知
懷中多少平生夢說向癡人恐未宜
下邳晚泊
遠嶂依依起夕氛長河滚滚自天渾圯邊取履憐孺子
天下英雄識使君千載功名惟故蹟幾人夢想不浮雲
月中光景應無限清借人間知幾分
次韻題小丹丘
白雲縹渺四時留青壁迴環儘自幽露竹珠涵滄海月
風松波撼洞庭秋窩中巳足逍遥樂頂上還堪汗漫遊
待看羽翰生白日人間始信有丹丘
晚步玉河橋有懷
芳草萋萋萬里同遠遊誰敢恨東風得官更覺貧中味
經亊方知静處功城外好山来紫翠河邊細水入玲瓏
美人胸次無沾染顔色猶應似舊紅
寓金臺遣懷
銷除舊恨出新篇轉覺情多不入禪望遠可堪雲隔水
思歸正有日如年生憎不飲花渾醉偏愛無愁柳欲眠
風雨也應知客意曉来收拾作晴天
送潘東崖助教
古道蓁蕪今幾秋飛花盡逐水東流王門莫笑徒工瑟
野渡行看欲放舟方寸地中收汗馬五車書裏破全牛
平生我愛真豪傑不數文章誰最優
茂松清泉圖為潘東崖賦
逍遥谷裏自容身此老當年亦識真白眼那堪常對客
青山終是不生塵微風入樹琴清耳積石眀泉玉可人
都付東崖長作主多應借我往来頻
送林君信巡按江西
劍鋒耿耿逼虹霓高枕時聞半夜雞騰踏忽驚空冀北
激揚先喜到江西鵝湖水滿魚爭躍鹿洞雲深路不迷
如此湖山閒一賞就中更有上天梯
一峰亭為鄉同年方世元尊甫侍御作
松竹交青遠映空梅花時見白重重小車花外開三徑
高枕亭前見一峰獨樂人應識司馬上床我已厭元龍
登臨剰有平生屐留與仙郎躡舊蹤
贈蔣悟非
秋發鱸蓴野色開故人江上賦歸来覺非正喜今朝是
忤俗休生舊日倩到處煙波横釣艇有時風月上瑶臺
人生如此須知足管甚經綸屈大才
庚辰季夏南都即事
誰將大有卜今年春種初苗旱可憐受暑苦焚唯問馬
從公弗息幾歸田流離有態堪圖畫慟哭無聲到管絃
萬頃煙波舟一葉何人正在白鷗邊
立春後到淮安夜坐書懷
欲借春風一解顔春来正在舳艫間嚴持酒戒偏能飯
稍放書程亦自閒心裏有天堪白日眼中何地不青山
千週未了參同契一炷清香坐夜闌
題雲深處小景
是處山深雲更深憑誰說與總無心全因俗客都迷路
時為蒼生欲作霖静映方塘惟旱畆高臨絶壁亦千尋
優游更逐南溪水流向人間覓賞音
寓金陵感秋
俯仰周旋強作顔將心能得幾時安讀書盡說居官易
得路方知涉世難三徑西風黃菊瘦一天秋水白鷗寒
易圖元有真消息姤復中間子細看
乙酉元日病中試筆寄田南山王一臞
昨夜東風入敝廬曉来門外見新符山茶映水回春色
樽酒招人起病夫破戒一斟將興發從渠三勸覓愁無
意中我了南山老應有杯盤對老癯
元夕僧房獨坐
輕風入樹晩蕭蕭僧院松關坐寂寥野外無人堪笑語
静中随地足逍遥殘編漫對皆燈火清韻微吟當管簫
此是元宵真樂亊樓臺爭得羨岧嶤
喜雨錄呈謝松澗分守
年来學稼事西疇四體徒勤亦半收誰謂乾封係天意
吾將辟穀與仙遊春風滿袖来天使甘雨随車喜澤流
分付家僮多種秫陶翁行醉菊花秋
平寇二首為聶分巡賦
許多英偉說前籌遥望前鋒氣即收可是赤眉真有力
祇因白面自深憂何人發憤身皆膽一道淒清月滿秋
百萬農夫喧笑口誰家雞犬不蒙庥
其二
法司兵法信如何曾拜當年馬伏波銅柱嵯峨凌石塔
瘴江明淨出煙蘿歸田老叟無稱頌入樹秋聲當凱歌
我在滄洲聞信息也攜樽酒舞漁蓑
題筍江清泛圖
五月清溪已得秋小舟蕩漾在中流莊生久解濠梁意
何處江山不自由
思過亭
林野生来失佩韋回頭四十九年非故鄉寸地堪思想
莫戀并州不肯歸
蘭畹
獨清獨醒思幽幽中夜無為獨遠遊盡道屈平遠不死
至今蘭畹在湘流
與高太守索歷日
詩書筆硯帶煙霞寂寞紫扉自一家要看好春無歷日
漫將消息問梅花
贈二守李春江
彭蠡春深不可涯小姑江上立崔嵬東西賈客傾囊出
祇見漁船載雪歸
次韻朱教諭題邑庠講堂
掃地焚香澹得清眼中何物勝明經劉郎到此應為主
莫遣苔荒百畝庭
其二
坐穩蒲團想太清先天畫外得全經四時長覺春無恙
誰訝秋深草滿庭
其三
芙蓉擎露出輕清不用研朱碎點經最笑仙人知我淺
時来教取讀黃庭
與郭長洲年兄
清淮去歲憶同舟楓落吳江又一秋莫怪道人情亦冷
曾随孤月到長洲
石倉歴代詩選卷四百三十三
