石倉歴代詩選卷八十九
明曹學佺編
晚唐十六
羅隠(字昭諫餘杭人)
思故人
故人不可見拂衣聊鳴琴鵲繞風枝急螢藏露草深平
生四方志此夜五湖心惆悵友朋盡洋洋漫好音
思歸行
不耕南畝田為愛東堂桂身同樹上花一落又經歲交
親益相薄知巳恩潛替日開十二門自是無歸計
蘇小小墓
墳居檇李城尚未有人耕好月當年事殘花觸處情向
誰曾艷冶不朽是聲名應待吳王日蘭橈暗送迎
商驛與于韞玉話别
南朝徐庾流洛下憶同遊酒采閒坊菊山登遠寺樓相
思勞寄夢偶别已經秋還被青青桂催君不自由
紅葉
不奈荒城畔那堪晚照中野晴霜裛綠山冷雨催紅遊
子灞陵道美人長信宫等閒居歲暮搖落意無窮
絶境
絶境非身事流年但物華水梳苔髮直風引蕙心斜凡
客從題鳳膚音未勝蛙小船兼有槳姑與問漁家
姑蘇貞娘墓
春草荒墳墓萋萋向虎丘死猶嫌寂莫生肯不風流皎
鏡山泉冷輕裾海霧秋還應伴西子香逕夜深遊
宿彭蠡館
孤館少年旅解鞍增别愁遠山矜薄暮高柳怯清秋病
裏見時態醉中思舊遊所懷今巳矣何必恨東流
燕
不必嫌漂露何妨養羽毛漢妃金屋遠盧女杏梁高野
思雙飛急煙情對語勞猶勝黃雀在棲息是蓬蒿
除夜寄張達
梅花已著眼竹葉况粘唇只此留殘歲那堪憶故人亂
離書不遠衰病日相親江浦思歸意明朝又一春
倣玉臺體
青樓枕路隅壁甃復椒塗晚夢通簾押春寒逼酒罏解
吟憐芍藥難見恨菖蒲試問吟多少隣姬亦姓胡
維城作
大鹵旌旗出洛濱此中煙月巳埃塵更無樓閣尋行處
只有山川識野人早得鑄金誇范蠡旋聞垂釣哭平津
舊遊難得時難遇迴首空城百草春
秋日有寄姑蘇曺使君
多病無因棹小舟闔閭城下謁名侯水寒不見雙魚信
風便惟聞五袴謳早晚用兵長闇合近傳觀稼亦閒遊
須知謝奕依前醉閒阻清談又一秋
憶夏口
漢陽渡口蘭為舟漢陽城下多酒樓當年不得盡一醉
别夢有時還重遊襟帶可憐吞塞雁風煙好是冷江鷗
月明更想曾行處吹笛橋邊木葉秋
金陵夜泊
冷煙輕雨傍衰叢此夕秦淮駐斷蓬栖鳥遠驚沽酒火
亂鴉高避落帆風地銷望氣波聲急山帶秋隂樹影空
六代精靈人不見思量應在月明中
繡
一片瀟湘生綠濤洞房西室女工勞花隨玉指添春色
鳥逐金針長羽毛蜀錦謾誇聲自貴越綾虚說價偏高
可中用作鴛鴦被紅葉枝枝不礙刀
夜泊毘陵無錫縣有寄
草蟲幽咽樹初圑獨繫孤舟夜已闌濁浪勢奔吳苑急
疎鐘聲出惠山寒愁催鬢髮凋何易貧戀家鄉别漸難
他日親朋應大笑始知書劎是無端
商於驛樓東望有感
山川去接漢江東曾伴隨侯醉此中歌遶夜梁珠宛轉
舞嬌春席雪朦朧棠遺善政隂猶在薤送哀聲事已空
惆悵知音更難得兩行清淚白楊風
早春送張坤歸大梁
蕭蕭羸馬正塵埃又送歸軒向吹臺别酒莫辭今夜醉
故人知是幾時迴泉經華嶽猶應凍花到梁園始合開
為謝東門抱關吏不堪惆悵滿離杯
東歸途中作
村橘蒼黃覆釣磯早年生計近年違老知風月終堪恨
貧覺家山不易歸别岸客帆和雁落遠程霜葉向人飛
買臣嚴助精靈在應笑無成一布衣
送舒州宿松縣傅少府
離江漠漠樹重重東過清淮到宿松縣好也知臨浣水
官閒應得看灊峰春生綠野吳歌怨雪霽平郊楚酒濃
留取餘杯待張翰明年歸棹一從容
夏州贈胡常侍
百尺高臺勃勃州大刀長戟漢諸侯征鴻過盡邊雲闊
戰馬閒来塞草秋國計已推肝膽許家財不為子孫謀
仍聞隴蜀由多事深喜將軍未白頭
題袁溪張逸人所居
蒲梢獵獵燕差差數里溪光日落時芳樹文君機上錦
遠山孫夀鏡中眉雞窗夜静開書卷魚檻春深展釣絲
若使浮名拘絆得世間何處有男兒
憶九華
九華巉崪廕柴扉長憶前時此息機黃菊倚風村酒熟
綠蒲低雨釣魚歸干戈巳是三年别塵土那堪萬事違
迴首佳期恨多少夜闌霜露又霑衣
送丁明府赴紫溪任
金徽玉軫肯躊躇偶滯良途半月餘樓上酒闌梅拆後
馬前山好雪晴初欒公社在憐鄉樹潘令花繁賀版輿
縣譜莫辭留舊本異時玄度更何如
寄前宣州竇常侍
往年西謁謝玄暉樽酒留歡醉始歸曲檻柳濃鶯未老
小園花嫩蝶初飛歕香瑞獸金三尺舞雪佳人玉一圍
今日亂離尋不得滿蓑風雨釣魚磯
柳
灞岸晴来送别頻相偎相倚不勝春自家飛絮猶無定
争解垂絲絆路人
孟浩然墓
數步荒榛接舊蹊寒江漠漠草萋萋鹿門黃土無多少
恰到書生塚便低
偶題
鍾陵醉别十餘春重見雲英掌上身我未成名君未嫁
可能俱是不如人
羅鄴(隠之弟)
窮冬太學
投跡依槐館荒庭草合時雪深鳶嘯急薪濕鼎吟遲默
坐同誰話非僧不我知匡廬瀑布畔何日副心期
陪鄭誠郎中假日省中寓直
憲廳名最重假日許從容牀滿諸司印庭高五粒松井
尋芸吏汲茶拆近僧封鳥度簾旌暮猶吟隔苑鐘
送人宰浦城
東南猶阻寇棃嶺更誰登作宰應無俸歸船必有僧灘
平眠獺石燒斷飲猿藤歲滿功殊最方當見異能
朱坡
朱坡坡上望不似在秦京漸覺溪山秀更高魚鳥情夜
吟禪子室曉爨獵人鐺恃此偷佳賞九衢蜩水鳴
送惠補闕
詔下搜巖野高人入竹林長因抗疏日便作去官心清
俸供僧盡滄洲寄迹深東門有歸路徒自棄華簪
牡丹
落盡春紅始著花花時北岸事豪奢買栽池館恐無地
看到子孫能幾家門倚長衢攢繡軛幄籠輕日護香霞
歌鐘滿座争歡賞肯信流年鬢有華
冬夕江上言事
葉落纔悲草又青看看少壯是衰形關中秋雨書難到
江上春寒酒易醒多少繫心身未達凄涼舉目淚堪零
幾時抱犢歸山去松下看雲讀道經
春日宿崇賢里
柳闇榆飛春日深水邊門巷獨来尋舊山共是經年别
新句相逢竟夕吟枕近禁街聞曉鼓月當高竹見棲禽
勞歌莫問秋風計恐起江河垂釣心
征人
青樓一别戍金微力盡秋来破敵圍錦字莫辭連夜織
塞邊長是到春歸正憐漢月當空照不奈邊沙滿眼飛
惟有夢魂南去日故鄉山水路依稀
鶯
暖辭雲谷背殘陽飛下東風翅已長却笑金籠是羈絆
豈知瑤草正芬芳曉逢溪雨投紅樹晚囀宫樓泣舊粧
何處離人不堪聽灞橋斜日褭垂楊
宿武安山有懷
野店暮来山畔逢寒蕪漠漠露華濃窗間燈在犬驚吠
溪上月沈人罷舂遠别只愁添雪鬢此生何計隠雲峰
離心却羨南飛翼獨過吳江更數重
曲江春望
故國東歸澤國遙曲江晴望憶漁樵都緣北闕春先到
不是南山雪易消瑞影玉樓開組繡歡聲丹禁奏雲韶
雖然未得陪鴛鷺亦酹金觴祝帝堯
流水
漾漾悠悠幾派分中搖短艇與鷗羣天街帶雨淹芳草
玉洞飄花下白雲静稱一竿持處見急宜孤館寤来聞
隋家柳畔偏堪恨東入長淮日又曛
巴南旅舍言懷
萬浪千巖首未回無憀相倚上高臺家山如畫不歸去
客舍似讎誰遣来紅淚罷窺連曉燭碧波休引向風杯
後時若有青雲望何事偏教羽翼摧
僕射坡晩望
離人到此倍堪傷陂水蘆花似故鄉身事未知何日了
馬蹄惟覺到秋忙田園牢落東歸晚道路辛勤北去長
却羨無愁是沙鳥雙雙相趁下斜陽
鴛鴦
紅閒碧霽淨煙波錦翅雙飛去又過一種鳥憐名字好
都緣人恨别離多暖依牛渚汀莎媚夕宿龍墀禁漏和
相對若教春女見便須攜向鳳凰窠
春閨
愁坐蘭閨日過遲捲簾巢燕羨雙飛管絃樓上春應在
楊柳橋邊人未歸玉篴豈能留舞態金河猶自浣戎衣
梨花滿院東風急惆悵無言依錦機
水簾洞
亂泉飛下翠屏中色共真珠巧綴同一片長垂今與古
半山還聽水兼風雖無舒卷隨人意自有潺湲濟物功
每向暑天来往見疑將仙子隔房櫳
蘆花
如練如霜裊復輕西風處處拂江城長垂釣叟看不足
暫泊王孫愁亦生好傍翠樓裝月色枉隨紅葉舞秋聲
最宜羣鷺斜陽裏間捕纖鱗傍爾行
長安惜春
千門共惜放春迴半鎖樓臺半復開公子不能留落日
南山遮莫倚高臺殘紅似怨皇州雨細綠猶藏畫蠟灰
畢竟思量何足歎明年時節又還来
下第
謾把青春酒一杯愁襟未信酒能開江邊依舊空歸去
帝里還如不到来門掩殘陽鳴鳥雀花飛何處好池臺
此時惆悵便堪老何用人間歲月催
秋晩
疎星殘月一聲鐘谷際巖隈爽氣濃不向碧臺驚醉夢
但来清鏡促愁容繁金露潔黃籠菊獨翠煙凝遠間松
閒步幽林與苔逕漸移栖鳥及鳴蛩
覽陳丕卷
雪宫詞客燕宫遊一軸煙花象外搜謾把蜀紋當晝展
徒誇湘碧帶眷流吟時致我寒侵骨得處疑君白盡頭
從北南歸明月夜嶺猿灘鳥更悠悠
省試臘後望春宫
皇都初度臘鳳輦出深宫高凭樓臺上遙瞻灞滻中仗
凝霜彩白袍映日華紅柳眼方開凍鶯聲漸囀風御溝
穿斷靄驪岫照斜空時見宸遊興因觀稼穡功
洛水
一道潺湲濺暖沙年年惆悵是春過莫言行路聽如此
流入深宫恨更多
春山山館旅懷
山館吟餘山月斜東風搖曳拂窗花豈知驅馬無閒日
長在他人後到家
早發宜陵即事
霜白山村月落時一聲雞唱又登岐居人猶自掩關在
行客已愁驅馬遲
雁
暮天新雁起汀洲紅蓼花開水國愁想得故園今夜月
幾人相憶在江樓
螢
水殿清風玉戸開飛光千點去還来無風無月長門夜
偏到階前點綠苔
看花
花開只恐看来遲及到愁如未看時家在楚鄉身在蜀
一年春色負歸期
芳草
曲江岸上天街裏兩地縱生車馬多不似萋萋南浦見
晚来煙雨半相和
宫中
芳草長含玉輦塵君王遊幸此中頻今朝别有承恩處
鸚鵡飛来說似人
聞子規
蜀魄千年尚怨誰聲聲啼血向花枝滿山明月東風夜
正是愁人不寐時
望仙
千金壘土望三山雲鶴無蹤羽衛還若說神仙求便得
茂陵何事在人間
放鷓鴣
好倚青山與碧溪刺桐毛竹待雙栖花時遷客傷離别
莫向相思樹上啼
驪山
風搖巖桂露聞香白鹿驚時出遶牆不向驪山鎖宫殿
可知仙去是明皇
梅花
繁如瑞雪壓枝開越嶺吳溪免用栽却是五侯家未識
春風不放過江来
渡江有感
岸落殘紅錦雉飛渡江船上夕陽微一枝猶負平生意
歸去何曾勝不歸
題終南山僧堂
九衢終日見南山名利何人肯掩關惟有吾師達真理
坐看雙樹老雲間
嘉陵江
嘉陵南岸雨初收江似秋嵐不煞流此地終朝有行客
無人一為棹扁舟
早行
雨灑江聲風又吹扁舟正與睡相宜無端戍鼓催前去
别却青山向曉時
秋怨
夢斷南窗啼曉烏新霜昨夜下庭梧不知簾外如珪月
還照邊城到曉無
歎别
北来南去幾時休人在光隂似箭流直待江山盡無路
始應抛得别離愁
長安春雨
兼風颯颯灑皇州能滯輕寒與勝遊半夜五侯池館裏
美人驚起為花愁
吳王古宫井
古宫荒井曾平後見說耕人又鑿開拾得玉釵鐫勅字
當時恩澤賜誰来
江帆
别離不獨恨蹄輪渡口風帆發更頻何處青樓方凭檻
半江斜日認歸人
為人感贈
歌舞從来最得名如今老寄洛陽城當時醉送龍驤曲
留與誰家唱月明
春江恨别
望斷長川一葉舟可堪歸路更沿流重来别處無人見
芳草斜陽滿渡頭
公子行
金鞍玉勒照花明過後春風特地生半醉五侯門裏出
月高猶在禁街行
春日偶題城南韋曲
韋曲城南錦繡堆千金不惜買花栽誰知豪貴多羈束
落盡春紅不見来
華清宫
殿角鐘殘立宿娃朝元歸駕望無涯香泉空浸宫前草
未到春時争發花
曹松(字夢徵衡陽人)
長安春日
浩浩看花晨六街揚遠塵塵中一文日誰是晏眠人御
柳舞著水野鶯啼破春徒云多失意猶自惜離情
慈恩寺貽楚宵上人
在秦生楚思澹浪接禪關塔礙高林鳥窗開白日山樹
隂移草上岸色透庭間入内談經徹空攜講疏還
南遊
直到南箕下方諳漲海頭君恩過銅柱戎節限交州犀
占花隂卧波衝瘴色流遠夷非不樂自是北人愁
答匡山僧贈楖栗杖
栗杖出匡頂百中無一枝雖因野僧得猶畏嶽神知畫
月冷光在指雲秋片移宜留引蹇步他日訪峨眉
商山夜聞泉
瀉月聲不斷坐来心益閒無人知落處萬木冷空山遠
憶雲容外幽疑石縫間那辭通曙聽明月度藍關
晨起
曉色教不睡卷簾清氣中林殘數枝月髮冷一梳風並
鳥含鐘語欹河隔霧空莫疑營白日道路本無窮
山中寒夜呈許棠
山寒草堂暖寂夜有良朋讀易分高燭煎茶取拆冰庭
垂河半角窗露月微稜俱入詩人地争無俗者憎
鍾陵野步
岡扉聊自啓信步出波邊野火風吹闊春冰鶴啄穿渚
檣齊驛樹山鳥入公田未創孤雲勢空思白閣年
觀山寺僧穿井
雲僧鑿山井寒碧在中庭況是分巖液同来下石瓶旁
㾗終變蘚圓影即澄星異夜天龍蟄應聞說葉經
慈恩東樓
寺樓涼出竹非與曲江賒野火流穿苑秦山疊入巴風
梢離衆葉岸角積虚沙此地鐘聲近令人思未涯
古塚
代遠巳難問纍纍次古城民田侵不盡客路踏還平作
穴蛇分蟄依岡鹿遶行惟應風雨夕鬼火出林明
訪山友
一逕通高屋重雲翳兩原山寒初宿頂泉落未知根急
雨洗荒壁驚風開半門聽君吟廢夜苦却建溪猿
秋日送方干遊上元
天高淮泗白之子趣脩程汲水疑山動揚帆覺岸行雲
離京口樹雁入石頭城後夜分遙念諸峰霜露生
送左協律京西從事
辟書来幾日遂喜就嘉招猶向風沙淺非于甸服遙時
平無探騎秋静見盤鵰若遣關中使煩君問寂寥
山中
此地似商嶺雲霞空往還衰條難定鳥缺月易依山野
色耕不盡溪容釣自閑分因多卧退百計少相關
寄崇聖寺僧
不醉長安酒冥心只似師望山吟過日伴鶴立多時溝
遠流聲細林寒綠色遲菴西蘿月夕重約語空期
金陵道中寄友
忍苦待知音無時省廢吟始為分路客莫問别家心嶠
翠藏幽瀑枝風下曉禽憶君秋欲盡馬上秣陵砧
九江暮春
楊柳城初鏁輪蹄息去蹤春流無舊岸夜色失諸峰影
動漁邊火聲遲話後鐘明朝迴去岸誰向北郊逢
贈衡山麋明府
為縣瀟湘水門前樹有苔晚吟公籍少春醉積林開滌
硯松香起擎茶岳影来任官當此境更莫夢天台
塞上
邊寒来所闊今日復明朝河凌堅通馬胡雲缺見鵰砂
中程獨泣鄉外隠誰招迴首若經歲靈州生柳條
邊上送友人歸寧
鄉路穿京過寧心去少同日斜尋闊磧春盡逐歸鴻獨
樹河聲外凝笳塞色中憐君到此處却背老萊風
題甘露寺
香門接巨壘畫角間清鐘北固一何峭西僧多未逢天
垂無際海雲白久晴峰旦暮然燈外濤頭振蟄龍
貽住山僧
罷講巡巖塢無窮得野情臘高猶伴鹿夏滿不歸城雲
朵緣崖發峰隂截水清何須仍洗耳惟看白毫生
弔賈島
先生問九原謫去為何冤已葬離燕骨難招入劎魂旅
墳低却草稺子哭勝猿冥寞如搜句宜邀賀監論
憶江西并悼亡友
前程奈兵阻悔作豫章分芳草未歸日故人多列墳帆
行出岫雨馬踐過江雲此地一樽酒當時應論文
石頭懷古
日月出又沒臺城空白雲雖寬百姓土漸缺六朝墳禾
黍是亡國山河歸聖君松聲驟雨足幾寺晚鐘聞
贈餘干袁明府
一雨西成邑陶家心自清山銜中郭分雲卷下湖程公
署聞流水人煙入廢城難忘楚盡處新有越吟生
岳陽晩泊
輕帆下闕流便泊此沙洲湖水撼山影夕陽燒野愁白
波争起處青嶼或沈浮是際船中望東南幾仞秋
南海旅次
憶歸休上越王臺歸思臨高不易裁為客正當無雁處
故園誰道有書来城頭早角吹霜盡郭裏殘潮當月迴
心似百花閒未得年年争向被春催
陪湖南李中丞宴隠溪
竹林啼鳥不知秋羅列飛橋水亂流迸散柳絲回玉勒
約開蓮葉上蘭舟酒邊舊侣真何遜雲裏新聲是莫愁
若值主人嫌晝短應陪秉燭夜深遊
别湖上主人
門繫釣舟雲滿津借君幽致坐移旬湖村夜呌白蕪雁
菱市曉喧深浦人遠水日邊重作雪寒林曉際别生春
不辭更住醒還醉太乙東峰歸夢頻
崇義里言懷
馬蹄京洛岐復此少閒時老積滄洲夢秋乖白閣期
僧院松
此木韻彌全秋宵學瑟絃空知百餘尺未定幾多年
滕王閣春日晩望
凌春帝子閣偶眺日移西浪勢平花塢帆隂上柳堤
春草
不獨滿池塘夢中佳句香春風有餘力引上古城牆
金谷園
當年歌舞時不說草離離今朝歌舞盡滿園秋露垂
鍾陵寒食日郊外閒遊
可憐時節足風情杏子羹香似冷餳無奈春風輪舊火
徧教人喚作山櫻
已亥歲
澤國江山入戰圖生民何計樂樵蘇憑君莫話封侯事
一將功成萬骨枯
石倉歴代詩選卷八十九
