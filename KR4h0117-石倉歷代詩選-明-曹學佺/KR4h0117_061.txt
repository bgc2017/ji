石倉歴代詩選卷六十一
明曹學佺編
中唐十五
白居易(字樂天太原人)
夢仙
人有夢仙者夢身升上清坐乘一白鶴前引雙紅旌羽
衣忽飄颻玉鸞俄錚錚半空直下視人世塵冥冥漸失
鄉國處纔分山水形東海一片白名岳五點青湏臾羣
仙來相引朝玉京安期羡門輩列侍如公卿仰謁玉皇
帝稽首前致誠帝言汝仙才努力勿自輕却後十五年
期汝不死庭再拜受斯言既寤喜且驚祕之不敢泄誓
志居巖扄恩愛捨骨肉飲食斷膻腥朝餐雲母散夜吸
沆瀣精空山三十載日望輜軿迎前期過已久鸞鶴無
來聲齒髮日衰白耳目减聰明一朝同物化身與糞壤
并神仙信有之俗力非可營苟無金骨相不列丹臺名
悲哉夢仙人一夢誤一生
廢琴
絲桐合為琴中有太古聲古聲淡無味不稱今日情玉
徽光彩滅朱絃塵土生廢棄來已久遺音尚泠泠不辭
為君彈縱彈人不聽何物使之然羌笛與秦筝
雜興
楚王多内寵傾國選嬪妃又愛從禽樂馳騁每相隨錦
韝臂花隼羅袂控金羈遂習宫中女皆如馬上兒色禽
合為荒刑政兩已衰雲夢春仍獵章華夜不歸東風二
月天春鴈正離離美人挾銀鏑一發疊雙飛飛鴻驚斷
行斂翅避蛾眉君王顧之笑弓箭生光輝楚國有夫人
其名曰樊姬當時諫獵語至今猶足思
其二
越國政初荒越天旱不己風日燥水田水涸塵飛起國
中新下令官渠禁流水流水不入田壅入王宫裏餘波
養魚鳥倒影浮樓雉澹灔九折池縈迴十餘里四月芰
荷發越王日遊喜左右好風來香動芙蓉蘂但愛芙蓉
香又種芙蓉子不念閶門外千里稻苖死
其三
吴王心日侈服玩盡竒瓌身卧翠羽帳手持紅玉杯行
動自矜顧數步一徘徊小人知所好西施自越來奸邪
得藉手從此倖門開古稱國之寶勇士與賢才今看君
王眼視之如塵灰伍員諫已死浮屍去不回姑蘇臺下
草麋鹿闇生麑
蜀路石婦
石傍一石婦無記亦無銘傳是此鄉女為婦孝且貞十
五嫁邑人十六夫征行夫行二十載婦獨守孤煢翁姑
老且病轉側不安寧此婦執婦道一一如禮經晨昏問
起居恭順發心誠藥餌自調節膳羞必甘馨夫行竟不
歸婦德彌光明後人高其節刻石象婦形儼然整衣巾
若立在閨庭似見舅姑禮如聞環珮聲至今為婦者見
此孝心生不比山頭石空有望夫名
初入太行路
天冷日不光太行峰蒼莽嘗聞此中險今我方獨往馬
蹄凍且滑羊腸不可上若比世路難猶自平于掌
送王處士
王門豈無酒侯家豈無肉主人貴且驕待客禮不足望
塵而拜者朝夕走碌碌王生獨拂衣遐舉如雲鵠寧歸
白雲外飲水卧空谷不能隨衆人斂手低眉目扣門與
我别沽酒留君宿好去采薇人終南山正綠
寄隱者
賣藥向都城行憩青門樹道逢馳驛者色有非常懼親
族走相送欲别不敢住私怪問道傍何人復何故云是
右丞相當國握樞務禄厚食萬錢恩深日三顧昨日延
英對今日崖州去由來君臣間寵辱在朝暮青青東郊
草中有歸山路歸去卧雲人謀身計非誤
廬山桂
偃蹇月中桂結根依青天天風繞月起吹子下人間飄
零委何處乃落匡廬山生為石上桂葉如剪碧鮮枝榦
日長大根荄日牢堅不歸天上月空老山中年廬山去
咸陽道里三四千無人為移植得入上林園不及紅花
樹長栽温室前
湓浦竹
潯陽十月天天氣仍温燠有霜不殺草有風不落木玄
冥氣力薄草木冬猶綠誰肯湓浦頭迴眸看修竹其有
顧盻者持刀斬且束剖劈青琅玕家家蓋墻屋吾聞汾
晉間竹少重如玉胡為貶聲價生此西江曲
東林寺白蓮
東林北塘水湛湛見底清中生白芙蓉菡萏三百莖白
日發光彩清飈散芳馨披香珠囊破瀉露玉盤傾我慙
塵埃眼見此瓊瑤英乃知紅蓮花虛得清淨名夏萼敷
未歇秋芳結纔成夜深衆僧寢獨起繞池行欲收仙顆
子寄向長安城但恐出山去人間種不成
續古詩
戚戚復戚戚送君遠行役行役非中原海外黃沙磧伶
俜獨居妾迢遞長征客君望功名歸妾憂生死隔誰家
無夫婦何人不離拆所恨薄命身嫁遲别日廹妾身有
存没妾心無改易生為閨中婦死作山頭石
其二
掩淚别鄉里飄颻將遠行茫茫綠野中春盡孤客情驅
馬上丘隴高低路不平風吹棠棃花啼鳥時一聲古墓
何代人不知姓與名化作路傍土年年春草生感彼忽
自悟今我何營營
其三
栖栖遠方士讀書三十年業成無知己徒步來入關長
安多王侯英俊競攀援幸隨衆賓末得厠門館間東閣
有旨酒中堂有管絃何為向隅客對此不開顔富貴無
是非主人終日歡貧賤多悔尤客子終夜歎歸去復歸
去故鄉貧亦安
其四
春旦日初出曈曈耀晨輝草木照未遠浮雲已蔽之天
地黯似晦當午如昏時雖有東南風力微不能吹中園
何所有滿地青青葵陽光委雲上傾心欲何依
傷友
陋巷孤寒士出門苦栖栖雖云志氣在豈免顔色低平
生同門友通籍在金閨曩者膠漆契邇來雲雨暌正逢
下朝歸軒騎五門西是時天久隂三日雨淒淒蹇驢避
路立肥馬當風嘶迴頭忘相識占道上沙堤昔年洛陽
社貧賤相提携今日長安道對面隔雲泥近日多如此
非君獨慘悽
致仕
七十而致仕禮法有明文何乃貪榮者斯言如不聞可
憐八九十齒墮雙眸昏朝露貪名利夕陽憂子孫掛冠
顧翠緌懸車惜朱輪金章腰不勝傴僂入君門少年共
嗤誚晚歲多因循賢哉漢二疎彼獨是何人寂寞東門
路無人繼此塵
立碑
勲德既下衰文章亦陵夷但見山中石立作路旁碑銘
勲悉太公叙德皆仲尼復以多為貴千言直萬貲為文
彼何人想見下筆時但欲愚者悦不思賢者嗤我聞望
江縣麴令撫惸嫠在官有仁政名不聞京師身殁欲歸
葬百姓遮路岐攀轅不得去留瘞此江湄至今道其名
男女涕皆垂無人立碑碣惟有邑人知
寓意詩
赫赫京内史炎炎中書郎昨傳徵拜日恩賜頗殊常貂
冠水蒼玉紫綬黃金章佩服身未煖己聞竄遐荒親戚
不得别吞聲泣路旁賓客亦己散門前羅崔張富貴來
不久倏如瓦溝霜權勢去尤速瞥若石火光不如守貧
賤貧賤可久長
其二
促織不成章提壺但聞聲嗟哉蟲與鳥無實有虛名與
君定交日久要如弟兄何以示誠信白水指為盟雲雨
一為别飛沈兩難并音信日已疎恩分日已輕窮通尚
如此何況死與生
其三
翩翩兩玄鳥本是同巢燕分飛來幾時秋夏炎凉變一
宿蓬蓽廬一栖明光殿偶因銜泥處復得重相見彼矜
杏梁貴此嗟茅棟賤眼看秋社至兩處俱難戀
其四
婆娑園中樹根株大合圍蠢爾樹間蟲形質一何微花
衰夏未實葉病秋先萎樹心半為土觀者安得知借問
蟲何在在身不在枝借問蟲何食食心不食皮豈無啄
木鳥嘴長將何為
讀史五首
楚懷放靈均國政亦荒滛彷徨未忍决遶澤行悲吟漢
文疑賈生謫置湘之隂是時刑方措此去難為心士生
一代間誰不有浮沉良時真可惜亂世何足欽乃知汨
羅恨未抵長沙深
禍患如紛絲其來無端緒馬遷下蠶室嵇康就囹圄抱
冤志氣屈忍恥形神沮當被戮辱時奮飛無翅羽商山
有黃綺潁川有巢許何不從之遊超然離網罟
漢日大將軍少為乞食子秦時故列侯老作鋤瓜士春
華何暐曄園中發桃李秋風忽蕭條堂上生荆杞深谷
變為岸桑田成海水勢去未須悲時來何足喜寄言榮
枯者反復殊未己
含沙射人影雖病人不知巧言構人罪至死人不疑掇
蜂殺愛子掩鼻戮寵姬弘恭陷蕭望趙高謀李斯隂德
既必報隂禍豈虛施人事雖可罔天道終難欺苟免勿
私喜鬼得而誅之
季子憔悴時婦見不下機買臣負薪日妻亦棄如遺一
朝黃金多佩印衣錦歸去妻不敢視婦嫂強依依富貴
家人重貧賤妻子欺奈何貧富間可移親愛志遂使中
人心汲汲求富貴
首夏同諸校正遊開元觀因宿翫月
我與二三子策名在京師官小無職事閒干為客時沈
沈道觀中心賞期在兹到門車馬迴入院巾杖隨清和
四月初樹木正華滋風清寒葉影鳥戀殘花枝向夕天
既清東南餘霞披置酒西廊下待月杯行遲湏臾金魄
生若與吾徒期光華一照耀殿角相參差終夜清景前
笑歌不知疲長安名利藪此興幾人知
早送舉人入試
夙駕送舉人東方猶未明自謂出太早己有車馬行騎
火高低影街鼔參差聲可憐早朝者相看意氣生日出
塵埃飛羣動互營營營營各何求無非利與名而我常
晏起虛往長安城春深官云滿日有歸山情
病假中南亭閒望
欹枕不視事兩日門掩關始知吏役身不病那得閒閒
意不在遠小亭方丈間西簷竹梢上坐見太白山遙愧
峰上雲對此塵中顔
仙遊寺獨宿
沙鶴上階立潭月當戸開此中留我宿兩夜不能迴幸
與静境遇喜無歸侣催從今獨遊後不擬共人來
松聲
月好好獨坐雙松在前軒西南微風來潛入枝葉間泬
寥發為聲半夜明月前寒山颯颯雨秋琴泠泠弦一聞
滌炎暑再聽破昏煩竟夕遂不寐心體俱翛然南陌車
馬動西隣歌吹繁誰知兹簷下滿耳不為喧
禁中曉卧
遲遲禁漏盡悄悄冥鵶喧夜雨槐花落微凉卧北軒曙
燈殘未滅風簾閒自翻每得一静境思與故人言
禁中偶直夢遊仙遊寺
西軒草詔暇松竹深寂寂月出清風來忽是山中夕因
成西南夢夢作遊仙客覺聞宫漏聲猶謂山泉滴
清夜琴興
月出烏栖盡寂然坐空林是時心境閒可以彈素琴清
泠由木性恬淡隨人心心積和平氣木應正始音響餘
羣動息曲罷秋夜深正聲感元化天地清沈沈
春眠
新浴肢體暢獨寢神魄安況因夜深坐遂成日高眠春
被薄亦煖朝窗深更閒却忘人間事似得枕上仙至適
無夢想太和難名言全勝彭澤醉欲敵曹溪禪何物呼
我覺伯勞聲關關起來妻子笑生計春茫然
東坡生意寄元八
寥落野陂畔獨行思有餘秋荷病葉上白露大如珠忽
意同賞地曲江西北隅秋池少遊客惟我與君俱啼蛩
隱紅蓼瘦馬蹋青蕪當時與今日俱是暮秋初節物苦
相似時景亦無餘惟有人分散經年不得書
昭國閒居
貧閒日高起門巷晝寂寂時暑放朝參天隂少人客槐
花滿田地僅絶人行跡獨在一牀眠清凉風雨夕勿嫌
坊曲遠近即多牽役勿嫌禄俸薄厚即多憂責平生尚
恬曠老大宜安適何以養吾真官閒居處僻
江州雪
新雪滿前山初晴好天氣日西騎馬出忽有京都意城
柳方綴花簷冰纔結穗須臾風日暖處處皆飄墜行吟
賞未足坐歎銷何易猶勝嶺南看紛紛不到地
題潯陽樓
嘗愛陶彭澤文思何高玄又怪韋江州詩情太幽閒今
朝登此樓有以知其然大江寒見底匡山青倚天清夜
湓浦月平旦鑪峰煙清輝與靈氣日夕供文篇我無二
人才孰為來其間因高偶成句俯仰愧江山
北亭
廬宫山下州湓浦沙邊宅宅北倚高岡迢迢數千尺上
有青青竹竹間多白石茅亭居上頭豁逹門四闢前楹
捲簾箔北牖施牀席江風萬里來吹我凉淅淅日高公
府歸巾笏隨手擲脫衣恣搔首坐卧任所適時傾一杯
酒曠望湖天夕口詠獨酌謠目送歸飛翮慙無出塵操
未免折腰役偶獲此閒居謬似高人跡
遊湓水
四月全未熱麥凉江風秋湖山處處好最愛湓水頭湓
水從東來一𣲖入江流可憐似縈帶中有隨風舟命酒
此臨汎捨鞍揚棹謳煙浪始渺渺風襟亦悠悠初疑上
河漢中若尋瀛洲汀樹綠拂池沙草芳未休青蘿與紫
葛枝蔓垂相樛繫纜步平岸回頭望江州城雉映水見
隱隱如蜃樓日入意未盡將歸復少留到官行半歲今
日方一遊此地來何暮可以寫吾憂
宿簡寂觀
巖白雲尚屯林紅葉初隕秋光引閒步不知身遠近夕
投靈洞宿卧覺塵機泯名利心既忘市朝夢亦盡暫來
尚如此況乃終身隱何以療夜饑千秋雲母粉
春遊西林寺
下馬西林寺翛然進輕策朝為公府吏暮作靈山客二
月匡廬北冰雪始消釋陽叢抽茗芽隂竇洩泉胍熙熙
風土暖藹藹雲嵐積散作萬壑春凝為一氣碧身閒易
澹泊官散無牽廹緬彼十八人古今同此適不才或相
容山中富泉石
出山吟
朝詠遊仙詩暮歌采薇曲卧雲坐白石山中十五宿行
隨出洞水回别緣巖竹早晩重來遊心期瑤草綠
歲暮
己任時命去亦從歲月除中心一調伏外累盡空虛名
宦意已矣林泉計何如擬近東林寺溪邊緝敝廬
遊石門澗
石門無舊逕披榛訪遺跡時逢山水秋清輝如古昔嘗
聞慧遠輩題詩在巖壁雲覆莓苔封蒼然無處覓蕭疎
野生竹崩剥多年石自從東晉後無復人遊歴獨有寒
澗聲潺湲空旦夕
題元十八溪亭
怪君不喜仕復遊煙霞里今日到幽居了然知所以宿
君石溪亭潺湲聲滿耳飲君螺杯酒醉卧不能起見君
五老峰益悔居城市愛君三男兒始歎身無子余方罏
峰下結室為居士山北與山東往來從此始
香罏峰下新置草堂即事詠懷題於石上
香罏峰北面遺愛寺西偏白石何鑿鑿清流亦潺潺有
松數十株有竹千餘竿其下無人居悠哉多歲年有時
聚猿鳥終日空風煙時有沈冥子姓白字樂天平生無
所好見此心依然如獲終老地忽乎不知遷架巖結茅
宇斵壑開茶園何以洗我耳屋頭飛落泉何以洗我眼
砌下生白蓮左手携一壺右手挈五絃傲然意自足箕
踞於其間興酣仰天歌歌中聊寄言言我本野夫誤為
世網牽時來昔捧日老去今歸山倦鳥得茂樹涸魚反
清源捨此欲焉往人問多險艱
答香罏峰
迢迢香罏峰心存耳目想終年牽物役今日方一往攀
蘿蹋危石手足勞俯仰同遊三四輩兩人不敢上及到
峰之頂目眩心怳怳高低有萬尋闊狹無數丈不窮視
聽界焉識宇宙廣江水細如繩湓城小于掌紛吾何屑
屑未能脱塵鞅歸去空自嗟低頭入蟻壤
截樹
種樹當前軒樹高柯葉繁惜哉遠山色隱此蒙籠間一
朝持斧斤手自截其端萬葉甫落上千峰來面前忽似
决雲霧豁逹覩青天又如所念人久别一欵顔始有清
風至稍見飛鳥還開懷東南望目遠心怡然人各有偏
好物莫能兩全豈不愛柔條不如見青山
鄧州路中作
蕭蕭誰家村秋棃葉半坼漠漠誰家園秋韭花初白路
逢故里物使我嗟行役不歸渭北村又作江南客去鄉
徒自苦濟世終無益自問波上萍何如磵中石
初領郡政衙退登東樓作
鰥惸心所念簡牘手自操何言符竹貴未免州縣勞賴
是餘杭郡臺榭遶官曹凌晨親政事向晩恣遊遨山冷
微有雪波平未生濤水心如鏡面千里無纖毫直下江
最闊近東樓更高煩襟與滯念一望皆遁逃
除官
除官去未閒半月恣遊討朝尋霞外寺暮宿波上島新
樹少于松平湖半連草躋攀有次第賞翫無昏早有時
騎馬醉兀兀冥天造窮通與生死其奈吾懷抱江山信
為美齒髮行將老在郡誠未厭歸鄉去亦好
洛下卜居
三年典郡歸所得非金帛天竺石兩片華亭鶴一隻遠
從餘杭郭同到洛陽陌下檐拂雲根開籠展霜翮貞姿
不可雜高性宜其適遂就無塵坊仍求有水宅東南得
幽境樹老寒泉碧池畔多竹隂門前少人跡未請中庶
禄且脱雙驂易誠知足勞費其奈心愛惜
翰林院中感秋懷王質夫
何處感時節新蟬禁中聞宫槐有秋意風夕花紛紛寄
跡鴛鷺行歸心鷗鶴羣惟有王居士知余憶白雲何日
仙遊寺潭前秋見君
禁中月
海上明月出禁中清夜長東南樓殿白稍稍上宫牆淨
落金塘水明浮玉砌霜不比人間見塵土汚清光
初見白髮
白髮生一莖朝來明鏡裏勿言一莖少滿頭從此始青
山方遠别黃綬初從仕未料容鬢間蹉跎忽如此
别元九後詠所懷
零落桐葉雨蕭條槿花風悠悠早秋意生此幽閒中况
與故人别中懷正無悰勿云不相送心到青門東相知
豈在多但問同不同同心一人去坐覺長安空
别舍弟後月夜
悄悄初别後去住兩盤桓行子孤燈店居人明月軒平
生共貧苦未必日成歡及此暫為别懷抱己憂煩况是
庭葉盡復思山路寒如何為不念馬瘦衣裳单
新豐路逢故人
塵土長路晩風煙廢宫秋相逢立馬語盡日此橋頭知
君不得意鬱鬱來西遊惆悵新豐店何人識馬周
青龍寺早夏
塵埃經小雨地迥倚長坡日西寺門外風景含清和閒
有老僧立静無凡客過殘鶯意思盡新葉隂凉多春去
來幾日夏雲忽嵯峨朝朝感時節年鬢空蹉跎胡為戀
朝市不去歸煙蘿
秋題牡丹叢
晩叢白露夕衰葉凉風朝紅豔久已歇碧芳今亦銷幽
人坐相對心事共蕭條
和元九悼往
美人别君去自去無處尋舊物零落盡此情安可任惟
有纈紗幌塵埃日夜侵馨香與顔色不似舊時深透影
燈耿耿籠光月沉沉中有孤眠客秋凉生夜衾舊宅牡
丹院新墳松木林夢中咸陽淚覺後江陵心含此隔年
愛還為中夜吟無論君自感聞者欲沾巾
重到渭江舊居
舊居清渭曲開門當蔡渡十年方一還幾欲迷歸路追
思昔日行感傷故遊處插柳作高林種桃成老樹因驚
成人者盡是舊童孺試問舊老人半為遶村墓浮生同
過客前後逓來去白日如弄珠出入光不住人物日改
變舉目悲所遇回念念我身安得不衰暮朱顔銷不歇
白髮生無數惟有柴門外三峰色如故
遊襄陽懷孟浩然
楚山碧巖巖漢水碧湯湯秀氣結成象孟氏之文章今
我諷遺文思人至其鄉清風無人繼日暮空襄陽南望
鹿門山藹若有餘芳舊隱不知處雲深樹蒼蒼
留别
秋凉卷朝簟春暖撤夜衾雖是無情物欲别尚沈吟况
與有情别别隨情淺深二年歡笑意一旦東西心獨留
誠可念同行力不任前事詎能料後期諒難尋惟有潺
湲淚不惜共沾襟
曉别
曉鼓聲己半離筵坐難久請君斷腸歌送我和淚酒月
落欲明前馬嘶初别後浩浩闇塵中何由見回首
新秋
西風飄一葉庭前颯已凉風池明月水衰蓮白露房其
奈江南夜緜緜自此長
秋江送客
秋鴻次第過哀猿朝夕聞是日孤舟客此地亦離羣濛
濛潤衣雨漠漠冒帆雲不醉潯陽酒煙波愁殺人
秋霽
金木不相待炎凉雨中變林霽有殘蟬巢冷無留燕沈
吟卷長簟愴惻收團扇向夕殊寡泥閒步青苔院月出
砧杵動家家擣秋練獨對多病妻不能理針線冬衣殊
未製夏服行將綻何以迎早秋一杯聊自勸
溪中早春
南山雪未盡隂嶺尚留白西澗冰已銷春溜含新碧東
風來幾日蟄動萌草坼潛知陽和功一日不虛擲愛此
天氣暖來拂溪邊石閒坐欲忘歸暮禽聲嘖嘖蓬蒿隔
桑棗隱映煙火夕歸來問夜餐家人烹薺麥
登村東古塚
高低古時塚上有牛羊道獨立最高頭悠哉此懷抱回
頭向村望但見荒田草村人不愛花多種栗與棗自來
此村住不覺風光好花少鶯亦稀年年春闇老
别行簡
漠漠病眼花星星愁鬢雪筋骸已衰憊形影仍分訣梓
州二千里劒門五六月豈是遠行時火雲燒棧熱何言
巾上淚乃是腸中血念此早歸來莫作經年别
感鏡
美人與我别留鏡在匣中自從花顔去秋水無芙蓉經
年不開匣紅塵覆青銅今朝一拂拭自顧憔悴容照罷
重惆悵背後雙盤龍
喜友至留宿
村中少賓客柴門多不開忽聞車馬至云是故人來況
值風雨夕愁心正悠哉願君且同宿盡此手中杯人生
開口笑百年都幾回
渭村雨歸
渭水寒漸落離離蒲稗苖閒傍沙邊立看人刈葦苕近
水風景冷晴明猶寂寥復兹夕隂起野思重蕭條蕭條
獨歸路暮雨濕村橋
村居卧病
戚戚抱羸病悠悠度朝暮夏木纔結隂秋蘭己含露前
日巢中卵化為雛飛去昨日穴中蟲蜕為蟬上樹四時
未嘗歇一物不暫住惟有病客心沈然獨如故
病中友人相訪
卧久不紀日南窗昏復昏蕭條草簷下寒雀朝夕聞強
扶牀前杖起向庭中行偶逢故人至便當一逢迎移榻
就斜日披裘倚前楹閒談勝服藥稍覺有心情
孟夏思渭村舊居寄舍弟
嘖嘖雀引雛梢梢笋成竹時物感人情思我故鄉曲故
園渭水上十載事樵牧手種榆柳成隂隂覆墻屋兔隱
豆苗肥鳩鳴桑椹熟前年當此時與爾同遊矚詩書課
弟姪農圃資童僕日暮麥登場天晴蠶坼簇弄泉南澗
坐待月東亭宿一朝忽分散萬里仍羈束井鮒思反泉
籠鶯悔出谷九江地卑濕四月天炎燠苦雨初入梅瘴
雲稍含毒泥秧水畦稻灰種畬田粟己訝殊歲時仍嗟
異風俗閒登郡樓望日落江山綠歸鴈拂鄉心平湖斷
人目如我方漂泊彌羡君幽獨
早蟬
六月初七日江頭蟬始鳴石楠深葉裏薄暮兩三聲一
催衰鬢色再改故園情西風殊未起秋思先秋生憶昔
在東掖宫槐花下聽今朝無限思雲樹遶湓城
南湖晩秋
八月白露降湖中水方老旦夕秋風多衰荷半傾倒手
攀青楓樹足蹋黃蘆草慘澹老容顔零落秋懷抱有兄
在淮楚有弟在蜀道萬里何時來煙波白浩浩
感秋懷微之
葉下湖有波秋風此時至誰知濩落心先納蕭條氣推
移感時歲漂泊思同志昔為煙霞侣今作泥塗吏白鷗
毛羽弱青鳳文章異各閉一籠中歲晩同憔悴
早秋晩望兼呈韋侍郎
九𣲖遶孤城城高生遠思人煙半在船野水多于地穿
霞日脚直驅鴈風頭利去國來幾時江上秋三至夫君
亦淪落此地同漂寄憫然向隅心摧頽觸籠翅且謀眼
前適莫問胸中事潯陽酒甚濃相勸時時醉
司馬宅
雨徑綠蕪合霜園紅葉多蕭條司馬宅門巷無人過惟
對大江水秋風朝夕波
初到忠州登東樓寄萬州楊八使君
山束邑居穿峽牽氣候偏林巒少平地露雨多隂天隱
隱煮鹽火漠漠燒畬煙頼此東樓夕風月得翛然憑軒
望所思目斷心涓涓背春有去鴈上水無來船我懷巴
東守乃是關西賢平生己不淺流落重相憐水梗漂萬
里籠禽囚五年新恩同雨露遠郡隣山川書信雖往復
封疆徒接連其如美人面欲見杳無緣
西樓夜
悄悄復悄悄城隅隱林杪山郭燈火稀峽天星漢少年
光東流水生計南枝烏月没光沈沈西樓殊未曉
招蕭處士
峽内豈無人所逢非所思門前亦有客相對不相知仰
望但雲樹俯對惟妻兒寢食起居外端然無所為東郊
蕭處士聊可與開眉能飲盈杯酒善吟長句詩庭前吏
散後江畔路乾時請君携竹杖一赴郡齋期
送客回晩興
城上雲霧開沙頭風浪定參差亂山出淡泞平江淨行
客舟己遠居人酒初醒嫋嫋秋竹梢巴蟬聲似磬
江上送客
江花己萎絶江草己銷歇遠客何處歸孤舟今日發杜
鵑聲似哭湘竹斑如血共是多感人仍為此中别
重過壽泉憶與楊九别時因題店壁
商州南十里有水名壽泉湧出石崕下流經山店前憶
昔相送日我去君言還寒波與老淚此地共潺湲一去
歴萬里再來經六年形容己變改處所猶依然他日君
過此殷勤吟斯篇
秋思
病眠夜少夢閒立秋多思寂寞餘雨晴蕭條早寒至鳥
栖紅葉樹月照青苔地何況鏡中年又過三十二
郡中西園
閒園多芳草春夏香靡靡深樹足佳禽旦暮鳴不已院
門閉松竹庭逕穿蘭茞愛彼池上橋獨來聊徙倚魚依
藻長樂鷗見人暫起有時舟隨風盡日蓮照水誰知郡
府内景物閒如此始悟諠静緣何嘗繫遠邇
崔湖州贈紅石琴薦煥如錦文無以答之以詩
酬謝
頳錦支綠綺韻同相感深千年古澗石八月秋堂琴引
出山水思助我金玉音人間無可比惟我與君心
寄庾侍郎
一雙華亭鶴數片太湖石巉巉蒼玉峰矯矯青雲翮是
時歲云暮淡泊煙景夕庭霜封石稜池雪印鶴迹幽致
竟誰知閒静聊自適懷哉庾順之好是今宵客
代鶴
我本海上鶴偶逢江南客感君一顧恩同來洛陽陌洛
陽寡族類皎皎惟兩翼貌是天與高色非日浴白主人
誠可戀其奈軒庭窄飲啄雜雞羣年深損標格故鄉渺
何處雲水重重隔誰念深籠中屢換摩天翮
山鷓鴣
山鷓鴣朝朝暮暮啼復啼啼時露白風凄凄寒茅江頭
秋日晩苦竹嶺下寒月低畬田有粟何不啄石楠有枝
何不棲迢迢不緩復不急樓上舟中聲闇入夢鄉遷客
展轉卧抱兒寡婦徬彷立山鷓鴣爾本此鄕鳥生不辭
巢不别羣何苦聲聲啼到曉
真娘墓
真娘墓虎丘道不識真娘鏡中面惟見真娘墓前草霜
摧桃李風折蓮真娘死時猶少年脂膚荑手不牢固世
間尤物難留連難留連易消歇塞北花江南雪
長恨歌
漢王重色思傾國御宇多年求不得楊家有女初長成養
在深閨人未識天生麗質難自棄一朝選在君王側回頭
一笑百媚生六宫粉黛無顔色春寒賜浴華清池温泉水
滑洗凝脂侍兒扶起嬌無力始是新承恩澤時雲髩花顔
金步搖芙蓉帳暖度春宵春宵苦短日高起從此君王不
早朝承歡侍宴無閒暇春從春遊夜專夜後宫佳麗三千
人三千寵愛在一身金屋妝成嬌侍夜玉樓宴罷醉和春
姊妺弟兄皆列土可憐光彩生門戸遂令天下父母心不重
生男重生女驪宫高處入青雲仙樂風飄處處聞緩歌
謾舞凝絲竹盡日君王看不足漁陽鼙鼓動地來驚破霓
裳羽衣曲九重城闕煙塵生千乘萬騎西南行翠華搖搖
行復止西出都門百餘里六軍不發無奈何宛轉蛾眉馬前
死花鈿委地無人收翠翹金雀玉搔頭君王掩面救不得回
首血淚相和流黃埃散漫風蕭索雲棧縈紆登劒閣峨眉山
下少人行旌旗無光日色薄蜀江水碧蜀山青聖主朝朝暮
暮情行宫見月傷心色夜雨聞鈴腸斷聲天旋地轉廻龍馭
到此躊躇不能去馬嵬坡下泥土中不見玉顔空死處君臣相
顧盡沾衣東望都門信馬歸歸來池苑皆依舊太液芙
蓉未央柳芙蓉如面柳如眉對此如何不淚垂春風桃李
花開日秋雨梧桐葉落時西宫南苑多秋草落葉滿階紅
不掃棃園弟子白髮新椒房阿監青娥老夕殿螢飛思悄然
孤燈挑盡未成眠遲遲鐘鼓初長夜耿耿星河欲曙天鴛
鴦瓦冷霜華重翡翠衾寒誰與共悠悠生死别經年魂魄不
曾來入夢臨卭道士鴻都客能以精神致魂魄為感君王展
轉思遂教方士殷勤覓排空馭氣奔如電升天入地求之徧
上窮碧落下黃泉兩處茫茫皆不見忽聞海上有仙山山在
虚無縹緲間樓閣玲瓏五雲起其中綽約多仙子中有一人
字太真雪膚花貎參差是金闕西廂叩玉扃轉教小玉報雙
成聞道漢家天子使九華帳裏夢魂驚攬衣推枕起徘徊珠
箔銀屏邐迤開雲髩半偏新睡覺花冠不整下堂來風吹
仙袂飄飄舉猶似霓裳羽衣舞玉容寂寞淚闌干棃花一
枝春帶雨含情凝涕謝君王一别音容兩渺茫昭陽殿裏
恩愛絶蓬萊宫中日月長回頭下望人寰處不見長安見
雲霧惟將舊物表深情鈿合金釵寄將去釵留一股合一
扇釵劈黃金合分鈿但願心似金鈿堅天上人間會相
見臨别殷勤重寄詞詞中有誓兩心知七月七日長生
殿夜半無人私語時在天願作比翼鳥在地願為連理
枝天長地久有時盡此恨緜緜無絶期
長安道
花枝缺處青樓開豔歌一曲酒盈杯美人勸我急行樂
自古朱顔不再來君不見外州官客長安道一迴來時
一迴老
寒食野望吟
丘墟郭門外寒食誰家哭風吹曠野紙錢飛古墓纍纍
春草綠棠棃花映白楊樹盡是生魂離别處冥濛重泉
哭不聞瀟瀟暮雨人歸去
琵琶引(并序)
元和十年余左遷九江郡司馬明年秋送客湓浦
口聞舟中夜彈琵琶者聽其音錚錚然有京都聲
問其人本長安娼女嘗學琵琶於穆曹二善才年
長色衰委身為賈人婦遂命酒使快彈數曲曲罷
憫然自叙少小時歡樂事今漂淪憔悴轉徙於江
湖間余出官二年怡然自安感斯人言是夕始覺
有遷謫意因為長句歌以贈之凡六百一十六言
命曰琵琶行
潯陽江頭夜送客楓葉荻花秋瑟瑟主人下馬客在船
舉酒欲飲無管絃醉不成歡慘將别别時茫茫江浸月
忽聞水上琵琶聲主人忘歸客不發尋聲闇問彈者誰
琵琶聲停欲語遲移船相近邀相見添酒回燈重開宴
千呼萬喚始出來猶抱琵琶半遮面轉軸撥絃三兩聲
未成曲調先有情絃絃掩抑聲聲思似訴平生不得志
低眉信手續續彈說盡心中無限事輕攏慢撚抹復挑
初為霓裳後六么大絃嘈嘈如急雨小絃切切如私語
嘈嘈切切錯雜彈大珠小珠落玉盤間關鶯語花底滑
幽咽泉流水下灘水泉冷澁絃凝絶凝絶不通音暫歇
别有幽愁闇恨生此時無聲勝有聲銀鉼乍破水漿迸
鐡騎突出刀鎗嗚曲終收撥當心畫四絃一聲如裂帛
東船西舫悄無言惟見江心秋月白沈吟放撥插絃中
整頓衣裳起斂容自言本是京城女家在蝦蟇陵下住
十三學得琵琶成名屬教坊第一部曲罷長教善才服
装成每被秋娘妬五陵年少争纏頭一曲紅綃不知數
鈿頭銀篦擊節碎血色羅裠翻酒汚今年歡笑復明年
秋月春風等閒度弟走從軍阿姨死暮去朝來顔色故
門前冷落鞍馬稀老大嫁作商人婦商人重利輕别離
前月浮梁買茶去去來江口守空船遶船明月江水寒
夜深忽夢少年事夢啼妝淚紅闌干我聞琵琶已歎息
又聞此語重唧唧同是天涯淪落人相逢何必曾相識
我從去年辭帝京謫居卧病潯陽城潯陽地僻無音樂
終歲不聞絲竹聲住近湓江地低濕黃蘆苦竹遶宅生
其間旦暮聞何物杜鵑啼血猿哀鳴春江花朝秋月夜
往往取酒還獨傾豈無山歌與村笛嘔啞嘲哳難為聽
今夜聞君琵琶語如聽仙樂耳暫明莫辭更坐彈一曲
為君翻作琵琶行感我此言良久立却坐促絃絃轉急
凄凄不似向前聲滿座重聞皆掩泣座中泣下誰最多
江州司馬青衫濕
醉歌示妓人商玲瓏
罷胡琴掩秦瑟玲瓏再拜歌初畢誰道使君不解歌聽
唱黃雞與白日黃雞催曉丑時鳴白日催年酉時没腰
間紅綬繫未稳鏡裏朱顔看己失玲瓏玲瓏奈老何使
君歌罷汝更歌
霓裳羽衣歌和微之
我昔元和侍憲皇曾陪内宴宴昭陽千歌百舞不可數
就中最愛霓裳舞舞時寒食春風天玉鈎闌下香案前
案前舞者顔如玉不著人家俗衣服虹裳霞帔步搖冠
鈿瓔纍纍珮珊珊娉婷似不任羅綺顧聽樂懸行復止
磬簫笛筝逓相攙擊擫彈吹聲邐迤散序六奏未動衣
陽臺宿雲慵不飛中序擘騞初入拍秋竹竿裂春冰拆
飄然轉旋迴雪輕嫣然縱送游龍驚小垂手後柳無力
斜曳裾時雲欲生煙蛾斂略不勝態風袖低昂如有情
上元點鬟招萼綠王母揮袂别飛瓊繁音急節十二徧
跳珠撼玉何鏗錚翔鸞舞了却收翅淚鶴曲終長引聲
當時乍見驚心目凝視諦聽殊未足一落人間八九年
耳冷不曾聞此曲湓城但聽山魈語巴峽惟聞杜鵑哭
移領錢塘二十年始有心情問絲竹玲瓏箜篌謝好筝
陳寵觱栗沈平笙清絃脆管纖纖手教得霓裳一曲成
虛白亭前湖水畔前後祗應三度按便除庶子抛却來
聞道如今各星散今年五月至蘇州朝鐘暮角催白頭
貪看案牘常侵夜不聽笙歌直到秋秋來無事多閒悶
忽憶霓裳無處問聞君部内多樂徒問有霓裳舞者無
答云十縣千萬戸無人知有霓裳舞惟寄長歌與我來
題作霓裳羽衣譜四幅花牋碧間紅霓裳實錄在其中
千姿萬狀分明見恰與昭陽舞者同眼前髣髴覩形質
昔日今朝想如一疑從魂夢呼召來似著丹青圖寫出
我愛霓裳君合知發于歌詠形于詩由來能事皆有主
楊氏創聲君造譜君言此舞難得人須是傾城可憐女
吳妖小玉飛作煙越豔西施化為土嬌花巧笑久寂寥
舘娃苧蘿空處所如君所言誠有是君試從容聽我語
若求國色始翻傳但恐人間廢此舞妍媸優劣寕相遠
大都只在人擡舉李娟張態君莫嫌亦擬隨宜且教取
題靈巖寺
娃宫屧廊尋已傾硯池香徑又欲平二三月時但草綠
幾百年來空月明使君雖老頗多思携觴領妓處處行
今愁古恨入絲竹一曲凉州無限情直是當時到今(日)
中間歌吹更無聲
縣西郊秋寄贈馬造
紫閣峰西清渭東郊煙深處夕陽中風荷老葉蕭條綠
水蓼殘花寂寞紅我厭宦遊君失意可憐秋思兩心同
聞夜砧
誰家思婦秋擣帛月苦風凄砧杵悲八月九月正長夜
千聲萬聲無了時應到天明頭盡白一聲添得一莖絲
板橋路
梁苑城西二十里一渠春水柳千條若為此路今重過
十五年前舊板橋曾共玉顔橋上别不知消息到今朝
憶江南詞三首
江南好風景舊曾諳日出江花紅似火春來江水綠如
藍能不憶江南
江南憶最憶是杭州山寺月中尋桂子郡亭枕上看湖
頭何日更重遊
江南憶其次憶吴宫吳酒一杯春竹葉吴娃雙舞醉芙
蓉早晚復相逢
送文暢上人東遊
得道即無著隨緣西復東貎依年臘老心到夜禪空山
宿馴溪虎江行攄水蟲悠悠塵客思春滿碧雲中
送武士曹歸蜀
花落鳥嚶嚶南歸稱野情月宜秦嶺宿春好蜀江行鄉
路通雲棧郊扉近錦城烏臺陟岡送人羡别時榮
賦得古原草送别
離離原上草一歲一枯榮野火燒不盡春風吹又生遠
芳侵古道晴翠接荒城又送王孫去萋萋滿别情
旅次景空寺宿幽上人院
不與人境接寺門開向山暮鐘鳴鳥息秋雨病僧閒月
隱松樹外螢飛廊宇間幸投花界宿聊得静心顔
秋暮郊居書懷
郊居人事少書卧對林巒窮巷厭多雨貧家愁早寒葛
衣秋未換書卷病仍看若問生涯計前溪一釣竿
遊寶稱寺
竹寺初晴日花塘欲晚春野猿皆戲客山鳥似呼人酒
嫩傾金液茶新碾玉塵可憐幽静地堪寄老慵身
百花亭
朱檻在空虚凉風八月初山形如峴首江色似桐廬佛
寺乘船入人家枕水居高亭仍有月今夜宿何如
晩題東林寺雙池
向晩雙池好初晴百物新裊枝翻翠羽濺水躍紅鱗萍
汎同遊子蓮開當麗人臨流一惆悵還憶曲江春
夜送孟司功
潯陽白司馬夜送孟功曹江闇管絃急樓明燈火高湖
波翻似箭霜草殺如刀且莫開征棹隂風正怒號
山中酬江州崔使君見寄
眷盼情無恨優容禮有餘三年為部吏一半屬山居酒
熟心相憶詩來手自書庾樓春好醉明月且廻車
潯陽宴别
鞍馬軍城外笙歌祖帳間乘潮發湓口帶雪别廬山暮
景牽行色春寒散醉顔共嗟炎瘴地盡室得生還
夜入瞿塘峽
瞿塘天下險夜上信難哉岸似雙屏合天如匹帛開逆
風驚浪起拔&KR1850;闇船來欲識愁多少高于灔澦堆
酬嚴中丞晩眺黔江見寄
江水三迴曲愁人兩地情磨圍山下色明月峽中聲晩
後連天碧秋來徹㡳清臨流有新恨照見白鬚生
孤山寺遇雨
拂波雲色重灑葉雨聲繁水鷺雙飛起風荷一向翻空
濛連北岸蕭颯入東軒或擬湖中宿停船在寺門
除日答夢得同發楚州
共作千里伴俱為一郡廻歲隂中路盡鄉思先春來山
雪晚猶在淮冰晴欲開歸歟吟可作休戀主人杯
除蘇州刺史别洛城東花
亂雪千花落新絲兩鬢生老除吴郡守春别洛陽城江
上今重去城東更一行别花何用伴勸酒有殘鶯
船夜援琴
鳥栖魚不動月照夜江深身外都無事舟中只有琴七
絃為益友兩耳是知音心静即聲淡其間無古今
閒詠
步月憐清景眠松愛綠隂早年詩思苦晩歲道情深夜
學禪多坐秋牽興暫吟悠然兩事外無處更留心
對琴待月
竹院新晴夜松窗未卧時共琴為老伴與月訂秋期玉
軫臨風久金波出霧遲幽音待清景惟是我心知
無夢
老眼花前暗春衣雨後寒舊詩多忘却新酒且嘗看拙
定于身稳慵應趁伴難漸銷名利想無夢到長安
長安早春旅懷
軒車歌吹諠都邑中有一人向隅立夜深明月卷簾愁
日暮青山望鄉泣風吹新綠草茅坼雨灑輕黃柳條濕
此生知負少年春不展愁眉欲三十
八月十五日夜禁中獨直對月憶元九
銀臺金闕夕沈沈獨宿相思在翰林三五夜中新月色
二千里外故人心渚宫東面煙波冷浴殿西頭鐘漏深
猶恐清光不同見江陵卑濕易秋隂
晩秋夜
若碧溶溶月華静月裏愁人弔孤影花間殘菊傍疎籬
葉下衰桐落寒井塞鴻飛急覺秋盡隣雞鳴遲知夜永
凝情不語空所思風吹白露衣裳冷
宿西林寺早赴東林滿上人之會因寄崔二十
二員外
謫辭魏闕鵷鸞隔老入廬山麋鹿隨薄暮蕭條投寺宿
凌晨清淨與僧期雙林我起聞鐘後隻日君趨入閣時
鵬鷃高低分皆定休勞心力遠相思
香爐峰下新卜山居草堂初成偶題東壁
長松樹下小溪頭斑鹿胎巾白布裘藥圃茶園為産業
野麋林鶴是交游雲生澗戶衣裳潤嵐隱山厨火燭幽
最愛一泉新引得清泠屈曲遶階流
又
日高睡足猶慵起小閣重裘不怕寒遺愛寺前欹枕聽
香爐峰雪撥簾看匡廬便是逃名地司馬仍為送老官
心泰身寧是歸處故鄉何獨在長安
正月十五日夜東林寺學禪偶懷藍田楊主簿
因呈智禪師
新年三五東林夕星漢迢遙鐘梵遲花縣當春行樂處
松房此夜坐禪時忽看月滿還相憶始歎春來自不知
微覺定中初念起明朝更問雁門師
尋郭道士不遇
郡中乞假來相訪洞裏朝元去不逢看院祇留雙白鶴
入門惟見一青松藥爐有火丹應伏雲碓無人水自舂
欲問参同契中事更期何日得從容
李白墓
采石江邊李白墳遶田無限草連雲可憐荒壟窮泉骨
曾有驚天動地文但是詩人多薄命就中淪落不過君
渚蘋溪藻猶堪薦大雅遺風已不聞
杭州春望
望海樓明照曙霞護江隄白蹋晴沙濤聲夜入伍員廟
柳色春藏蘇小家紅袖織綾誇柿蔕青旗沽酒趁棃花
誰開湖寺西南路草綠裠腰一道斜
餘杭形勝
餘杭形勝四方無州傍青山縣枕湖遶郭荷花三十里
拂城松樹一千株夢兒亭古傳名謝教妓樓新道姓蘇
獨有使君年太老風光不稱白髭鬚
宿裴相公興化池亭
林亭一出宿風塵忘却平津是要津松閣晴看山色遠
石渠秋放水聲新孫弘閣閙無閒客傅說舟忙不借人
何似掄才濟川外别開池館侍交親
鏡換杯
欲將珠匣青銅鏡換取金樽白玉巵鏡裏老來無避處
樽前愁至有消時茶能散悶為功淺萱縱忘憂得力遲
不似杜康神用速纔傾一盞便開眉
酬李二十侍郎
笋老蘭長花漸稀衰翁相對惜芳菲殘鶯著雨慵教囀
落絮無風凝不飛行掇木芽供野食坐牽蘿蔓挂朝衣
十年分手今同醉醉未如泥莫道歸
寄題廬山舊草堂兼呈二林寺道侣
三十年前草堂主而今雖在鬢如絲登山臨水應無力
不似江州司馬時漸伏酒魔休放醉猶殘口業未抛詩
君行若過爐峰下為報東林長老知
江樓早秋
南國雖多熱秋來亦不遲湖光朝霽後竹氣晩凉時樓
閣宜佳客江山入好詩清風水蘋葉白露木蘭枝欲作
雲泉計須營伏臘資匡廬一步地官滿更何之
送客春遊嶺南二十韻
己訝遊何遠仍嗟别太頻離容君蹙促贈語我殷勤迢
逓天南面蒼茫海北漘訶陵國分界交趾郡為隣蓊鬱
三光晦温暾四氣勻隂晴變寒暑昏曉錯星辰瘴地難
為老蠻陬不易馴土民稀白首洞主盡黃巾戰艦猶驚
浪戎車未息塵紅旂遮卉服紫綬裹文身麵苦桄榔製
漿酸橄欖新牙檣迎海舶銅鼓賽江神不凍貪泉暖無
霜毒草春雲煙蟒蛇氣刀劎鰐魚鱗路足羈棲客官多
謫逐臣天黃生颶母雨黑長楓人迴使先傳語征軒早
返輪須防杯裏蠱莫愛槖中珍北與南殊俗身將貨孰
親嘗聞君子誡憂道不憂貧
題遺愛寺前溪松
偃亞長松樹侵臨小石溪静將流水對高共遠峰齊翠
蓋煙籠密花幢雪壓低與僧清影坐借鶴稳枝栖筆寫
形難似琴偷韻易迷暑天風摵摵晴夜露凄凄獨憩依
為舍閒行遶作溪棟梁君莫採留伴宿猿啼
題郡中荔枝詩十八韻兼寄楊萬州八使君
竒果標南土芳林對北堂素華春漠漠丹實夏煌煌葉
捧低垂戸枝擎重壓墻始因風弄色漸與日争光夕訝
條懸火朝驚樹點妝深于紅躑躅大校白㯽榔星綴連
心朵珠排耀眼房紫蘿裁襯殼白玉裹填瓤早歲曾聞
說今朝始摘嘗嚼疑天上味嗅異世間香潤勝蓮生水
鮮逾橘被霜臙脂掌中顆甘露舌頭漿物少猶珍重天
高苦渺茫已教生暑月又使阻遐方粹液靈難駐妍姿
嫩易傷近南光景熱向北道途長不得充王賦無由寄
帝鄉惟君堪擲贈面白似潘郎
發白狗峽次黃牛峽登高寺却望忠州
白狗次黃牛灘如竹節稠路穿天地險人續古今愁忍
見千花塔因停一葉舟畏途常廹促静境暫淹留巴曲
春全盡巫陽雨半收北歸雖引領南望亦迴頭昔去悲
殊俗今來念舊遊别僧山際寺抛竹水西樓郡署花如
雪軍厨酒似油時時一開口自笑在忠州
送客南遷
我說南中事君應不願聽曾經身困苦不覺語丁寧燒
處愁雲夢波時憶洞庭春畬煙勃勃秋瘴露冥冥蚊蚋
經冬活魚龍欲雨腥水蟲能射影山鬼解藏形穴掉巴
蛇尾林飄鴆鳥鴒颶風千里黑䕭草四時青客似驚弦
鴈舟如委浪萍誰人勸言笑何計慰漂零慎勿琴離膝
長湏酒滿瓶大都從此去宜醉不宜醒
重到江州感舊遊題郡樓十一韻
掌綸知是忝剖竹信為榮才薄官仍重恩深責尚輕昔
徵從典午今出自承明鳳詔休揮翰漁歌待濯纓還乘
小艛艓却到古湓城醉客臨江待禪僧出郭迎青山滿
眼在白髮半頭生又較三年老何曾一事成重過蕭寺
宿再上庾樓行雲水新秋思閭閻舊日情郡民猶認得
司馬詠詩聲
題别遺愛草堂兼呈李十使君
曾住爐峰下書堂對藥臺斬新蘿逕合依舊竹窗開砌
水親開决池荷手自栽五年方暫至一宿又須回縱未
長歸得猶勝不到來君家白鹿洞聞道亦生苔
題東武丘寺六韻
香刹看非遠祗園入始深龍蟠松矯矯玉立竹森森怪
石千僧坐靈池一劒沉海當亭兩面山在寺中心酒熟
憑花勸詩成倩鳥吟寄言軒冕客此地好抽簪
夜遊西武丘寺八韻
不厭西丘寺閒來即一過舟船轉雲島樓閣出煙蘿路
入青松影門臨白月波魚跳驚秉燭猿覷怪鳴珂搖曳
雙紅旆娉婷十翠娥香花助羅綺鐘梵避笙歌領郡時
將久遊山數幾何一年十二度猶覺未能多
憶洛中所居
忽憶東都宅春來事宛然雪銷行徑裏水上卧房前厭
綠栽黃竹嫌紅種白蓮醉教鶯送酒閒遣鶴看船幸是
林園主慙為食禄牽宦情薄似紙鄉思急如弦豈合姑
蘇守歸休更待年
題洛中第宅
水木誰家宅門高占地寬懸魚挂青甃行馬護朱欄春
榭籠煙暖秋庭鏁月寒松膠粘琥珀筠粉撲琅玕試問
池臺主多為將相官終身不曾到惟展宅圖看
和微之春日投簡陽明洞天排律
青陽行己半白日坐將徂越國強仍大稽城高且孤利
饒鹽煮海名勝水澄湖牛斗天垂象台明地展圖環竒
填市井佳麗溢闉闍句踐遺風霸西施舊俗姝船頭龍
夭矯橋脚獸睢盱鄉味珍蟛蚏時鮮貴鷓鴣語多諸夏
異衣服一方殊搗練蛾眉婢鳴榔蛙角奴江清敵伊洛
山翠勝荆巫華表雙栖鶴聯檣幾點烏煙波分渡口雲
樹接城隅澗遠松如畫洲平水似鋪綠科秧早稻紫笋
折新蘆暖蹋泥中藕香尋石上蒲雨來萌盡逹雷後蟄
全蘇柳眼黃絲纇花房綘蠟珠林風新竹折野燒老桑
枯帶嚲長枝蕙錢穿短貫榆暄和生野菜卑濕長街蕪
女浣紗相伴兒烹鯉一呼山魈啼穉子林&KR0008;挂山都産
業論蠶蟻孳生計鴨雛泉巖雪飄灑苔壁錦漫糊堰限
舟航路堤通車馬途耶溪岸回合禹廟徑盤紆洞穴何
因鑿星槎誰與刳石凹仙藥臼峰峭佛香爐去為投金
簡來因挈玉壺貴仍招客宿健未要人扶聞望賢丞相
儀形美大夫前驅駐旌旆徧坐列笙竽刺史旟翻隼尚
書履曳鳬學禪超後有觀妙造虚無髻裏傳僧寶環中
得道樞登樓詩八詠置研賦三都捧擁羅將綺趨蹌紫
與朱送觥歌宛轉嘲妓笑胡盧佐飲時炮鼈蠲酲數膾
鱸醉鄉雖咫尺樂事亦須臾若不中賢聖何由外智愚
伊余一生志負爾百年軀
洛橋寒食日作十韻
上苑風煙好中橋道路平蹴毬塵不起潑火雨新晴宿
醉頭仍重晨遊眼乍明老慵雖省事春誘尚多情遇客
踟蹰立尋花取次行連錢嚼金勒鑿落寫銀罌府醖傷
教送官娃喜要迎舞腰那及柳歌舌不如鶯鄉國真堪
戀光隂可合輕三年過寒食盡在洛陽城
想東遊五十韻(并序)
太和三年春余病免官後憶遊浙右數郡兼思到
越一訪微之故兩浙之間一物己上想皆寓目吟
且成篇不能自休盈五百字亦猶孫興公想天台
山而賦之也
海内時無事江南歲有秋生民皆樂業地主盡賢侯郊
静銷戎馬城高逼斗牛平河七百里沃壤二三州坐有
湖山趣行無風浪憂食寧妨解纜寢不廢乘流泉石諳
天竺煙霞識虎丘餘芳認蘭澤遺詠思蘋洲菡萏紅塗
粉菰蒲綠潑油參差漁戸舍綺錯稻田溝紫洞藏仙窟
玄泉貯怪湫精神昂老鶴姿彩媚潛蚪静閱天工妙閒
窺物狀幽投竿出比目擲果下獼猴味苦蓮心小漿甜
蔗節稠橘苞從自結藕孔是誰鎪逐日移潮信隨風變
棹謳逓夫交烈火候吏次鳴騶梵塔形疑涌閶門勢欲
浮客迎携酒榼僧待置茶甌小宴閒談笑初筵雅獻酬
稍催朱炬蠟徐動碧牙籌圓盞飛蓮子長裾曳石榴柘
枝隨畫鼓調笑促香毬幕颺雲飄檻簾褰月露鈎舞繁
紅袖去歌切翠眉愁絃管寧容歇杯盤未許收良辰宜
酩酊卒歲好優游鱖縷鮮仍細蓴絲滑且柔飽餐為日
計稳睡是身謀名愧空虛得官知止足休自嫌猶屑屑
衆笑大悠悠物表疎形役人寰足悔尤蛾須遠燈燭兔
勿近罝罘幻世春來夢浮生水上漚百憂中莫入一醉
外何求未死癡王湛無兒老鄧攸蜀琴安膝上周易在
牀頭去去無程客行行不繫舟勞君頻問訊勸我少淹
留雲雨多分散關山奈阻脩一吟江月别七見日星周
珠玉傳新什鵷鸞念故儔懸旌心宛轉束楚意綢繆驛
舫妝青雀官槽秣紫騮鏡湖期遠汎禹穴約冥搜預拂
題詩壁先開望海樓飲思親履舄宿意並衾裯志氣吾
衰也風情子在不應須相見後别作一家遊
府西池北新葺水齋即事招賓偶題十六韻
繚繞府西面潺潺池北頭鑿開明月峽决破白蘋洲清
淺漪瀾急夤緣浦嶼幽直衝行逕斷平入卧齋流石疊
青稜玉波翻素片鷗噴時千點雨澄處一泓油絶境應
難别同心豈易求少逢人愛翫多是我淹留夾岸鋪長
簟當軒泊小舟枕前看鶴浴牀下見魚遊洞戸斜開扇
疎簾半上鈎紫浮萍泛泛碧亞竹脩脩讀罷書仍展棋
終局未收誰能伴老尹晨夕此間遊
村雪夜坐
南窗背燈坐風霰闇紛紛寂寞深村夜殘鴈雪中聞
友人夜訪
簷間清風簟松下明月杯幽意正如此况乃故人來
北亭獨宿
悄悄壁下牀紗籠耿殘燭夜半獨眠覺疑在僧房宿
招東隣
小榼二升酒新簟六尺牀能來夜話否池畔欲秋凉
出關路
山川函谷路塵上遊子顔蕭條去國意秋風生故關
夜雨
早蛩啼復歇殘燈滅又明隔窗知夜雨芭蕉先有聲
江樓聞砧
江南授衣晩十月始聞砧一夕高樓月萬里故園心
宿東林寺
經窗燈焰短僧爐火氣深索落廬山夜風雪卧東林
夜雪
已訝衾枕冷復見窗戸明夜深知雪重時聞折竹聲
除夜宿洛州
家寄關西住身為河北遊蕭條歲除夜旅泊在洺州
雨中題衰柳
濕屈青條折寒飄黃葉多不知秋雨意更遣欲如何
庾樓新歲
歲時銷旅貎風景觸鄉愁牢落江湖意新年上庾樓
遺愛寺
弄日臨溪坐尋花遶寺行時時聞鳥語處處是泉聲
閨怨
朝憎鶯百囀夜妬燕雙栖不慣經春别惟知到曉啼
池客
池晩蓮芳謝窗秋竹意深更無人作伴惟對一張琴
早秋獨夜
井梧凉葉動隣杵秋聲發獨向簷下眠覺來半牀月
宿桐廬館同崔存度醉後作
江海漂漂共旅遊一樽相勸散窮愁夜深醒後愁還在
雨滴梧桐山館秋
題李十一東亭
相思夕上松臺立蛩思蟬聲滿耳秋凋悵東亭風月好
主人今夜在鄜州
同李十一醉憶元九
花時同醉破春愁醉折花枝作酒籌忽憶故人天際去
計程今日到梁州
杏花園落時招錢員外同醉
花園欲去去應遲正是風吹狼藉時近西數樹猶堪醉
半落春風半在枝
村夜
霜草蒼蒼蟲切切村南村北行人絶獨出門前望野田
月明蕎麥花如雪
聞蟲
闇蟲唧唧夜緜緜况是秋隂欲雨天猶恐愁人暫得睡
聲聲移近卧牀前
燕子樓三首(并序)
徐州故尚書張有愛妓曰盼盼善歌舞雅多風態
余為校書郎時遊徐泗間張尚書宴余酒酣出盼
盼以佐歡歡甚余因贈詩云醉嬌勝不得風嫋牡
丹花盡歡而去邇後絶不相聞迨兹僅一紀矣昨
日司勲員外郎張仲素續之訪余因吟新詩有燕
子樓三首詞甚婉麗詰其由為盼盼作也績之從
事武寧軍累年頗知盼盼始末云尚書既没歸葬
東洛而彭城有張氏舊第第中有小樓名燕子盼
盼念舊愛而不嫁居是樓十餘年幽獨塊然于今
尚在余愛績之新詠感彭城舊遊因同其題作三
絶句
滿窗明月滿簾霜被冷燈殘拂卧牀燕子樓中霜月夜
秋來只為一人長
鈿暈羅衫色似煙幾回欲著即澘然自從不舞霓裳曲
疊在空箱十二年
今春有客洛陽回曾到尚書墓上來見說白楊堪作柱
争教紅粉不成灰
浦中夜泊
闇上江隄還獨立水風霜氣夜稜稜回看深浦停舟處
蘆荻花中一點燈
望江州
江迴望見雙華表知是潯陽西郭門猶去孤舟三四里
水煙沙雨欲黃昏
宿西林寺
木落天晴山翠開愛山騎馬入山來心知不及柴桑令
一宿西林便欲回
題廬山山下湯泉
一眼湯泉流向東浸泥澆草煖無功驪山温水因何事
流入金鋪玉甃中
大林寺桃花
人間四月芳菲盡山寺桃花始盛開長恨春歸無覓處
那知轉入此中來
傷春詞
深淺簷花十萬枝碧紗窗外囀黃鸝殘妝含淚下簾坐
盡日傷春春不知
後宫詞二首
淚濕羅巾夢不成夜深前殿按歌聲紅顔未老恩先斷
斜倚薰籠坐到明
雨露由來一點恩争能徧布及千門三千宫女臙脂面
幾箇春來不淚㾗
青門柳
青青一樹傷心色曾入幾人離恨中為近都門多送别
長條折盡减春風
棃園弟子
白頭垂淚語棃園五十年前雨露恩莫問華清今日事
滿山紅葉鎻宫門
思婦眉
春風搖蕩自東來折盡櫻桃綻盡梅惟餘思婦愁眉結
無限春風吹不開
空閨怨
寒山沈沈洞房静真珠簾外梧桐影秋霜欲下手先知
燈底裁縫剪刀冷
秋房夜
雲露青天月漏光中庭立久却歸房水窗夕冷未能卧
挑盡殘燈秋夜長
採蓮曲
菱葉縈波荷颭風荷花深處小船通逢郎欲語低頭笑
碧玉搔頭落水中
隣女
娉婷十五勝天仙白日姮娥旱地蓮何處閒教鸚鵡語
碧紗窗下繡牀前
閨婦
斜凭繡窗愁不動紅綃帶緩綠鬟低遼陽春盡無消息
夜合花前日又西
龍門下作
龍門澗下濯塵纓擬作閒人過此生筋力不將他處用
登山涉水詠詩行
曲江有感
曲江西岸又春風萬樹花前一老翁遇酒逢花還且醉
若論惆悵事何窮
杏園花下贈劉郎中
怪君把酒偏惆悵曾是貞元花下人自别花來多少事
東風二十四回春
題西亭
多少朱門冨貴人林園未畢即無身我今幸作西亭主
己見池塘五度春
五年大病後獨宿香山寺
經年不到龍門寺今夜何人知我情還向暢師房裏宿
新秋月色舊灘聲
石倉歴代詩選卷六十一
