石倉歴代詩選卷三百二十一下
明曹學佺編
明詩初集四十一下
程本立
惜日短歲十二月二日同諸友訪環中老人於
西溪隠居遂命題各賦一篇
我志在千古此生無百年百年亦苦短白日如奔川光
隂旦復旦把鏡心茫然歴看古賢傑勲業照簡編安能
不努力坐待雪盈顛羲和駕大龍為我遲遲鞭
春宴分韻得塘字
夜雨不濕泥曉雲低度墻嚶嚶鳥求友我情曷能忘蔡
氏雅敬客羣賢集中堂及兹春節宴所欣在餘芳長吟
何紆徐短歌或慨慷從來文字交豈徒弄杯觴華風蕩
碧草綠水汎迴塘嗟哉詠歸樂孰與曾點狂
雪佛碑
天花隂墜空平地忽三尺異哉西方神現此水精域胎
非託摩耶意叵勞刻畫乃瞻白玉相安用黃金飾一洗
熱惱心悉依清淨力紅日起扶桑終焉化無跡其無本
非空其有亦非色君看東逝波滄海不可測我來鳳凰
溪古寺久荆棘摩挲雪佛碑碑斷字莫識金石亦已壊
况非金石質萬事等幻影感之三歎息
贈商潛戴珪
釣澤可物色力田亦名科疇云山林士不為漢網羅有
客善沈晦古鏡垢弗磨行貨區寰中遠遊笑且歌驅車
太行坂捩柁楊子渦雪濤接溟涬空翠亘嵯峨險途亦
良苦勝覽不既多治生各有術藏器心靡他人疑望市
利爾自樂天和得酤百錢酒輙使兩頰酡乾坤一睥睨
萬物如爾何我昔岩壑居幽期結雲蘿今悲白黑染豈
幸青紫拖夷門宫舍冷愧爾頻來過將詩勿浪傳為我
自吟哦
發鄭州
駕轅指嵩洛發軔涉京須兩厓忽劖削一徑中縈紆氊
帷命低褰雨雪恐霑濡端居豈不樂顧乃興嘆吁僕夫
盡徒跣軌轍多泥塗仁者念同胞飢寒切吾軀行行敢
中止戒之以徐驅
過黑石渡
邙山障黃河洛水崩黑石方舟載車馬煙雨行人立我
昔將王命北渡祠河伯兹來復軺傳觀者笑曾識聖君
禹功齊神龜當復出
出洛陽城
輓輈上天津伊闕當我前連峰左右起奔走相後先古
來五嶽内嵩高極中天儀刑正四表襟帶流三川河山
固王室豈直金城堅漢業此中興周都竟東遷壯遊快
一覽遺跡悲千年頽垣舊誰築野蔓栖朝煙
齋宿皇陵夜起俟王駕
濟濟肅冠佩隠隠聆和鸞彤庭烱斜月松栢颯以寒神
山衛皇陵左右龍虎蟠孝思穆宸衷王心豈遑安秋嘗
日維吉夙駕夜未闌駿奔執籩豆臣亦備祠官所職在
誠恪匪曰盛容觀斯言告在列同心臭如蘭
中都早行
雞鳴登前途白日未出海堠傍坐之久摶桑發光彩安
知雲霧起倏忽隂晴改我行正愁雨亟去復奚待此意
難重陳無由訴真宰
過池河驛
蕭蕭牧鳴馬轔轔輓征車人生各有役我何念安居東
岡上初日霧暗未光舒依依見亭堠曖曖經村墟我足
日以趼我僕日以痡自非得神仙豈免勞形軀
惠雲塔
老禪西來兜率宫金曇舍利開芙蓉平地起作寶光相
七級上凌天九重摩尼頂珠現穹碧丹霞掩映雞足峰
八窗玲瓏懸皎月層欄翠滑扶神龍我欲乘虚求帝釋
雲梯高峻紅塵隔簷鈴停語寂籟冷白鶴飛下蒼煙夕
題竹石小畫
玉堂仙人松雪公寫竹正似石室翁雲林道人雖後出
往往落筆生秋風吳人好書仍好畫百年遺墨千金價
比來何處得此圖松雪雲林此其亞娟娟嫩玉纔數莖
煙梢雨葉縱復横洞庭寒骨沈水底鐵索下取蛟龍争
却憶江南舊池館筆牀棋局何蕭散一行作吏事便廢
十年不歸夢欲斷松雪子孫今幾人雲林弟子誰逼真
得歸故鄉倘相覓竹枝掛我頭上巾
楊花曲次友人韻
君不見陳宫美人張麗華春情輕薄似楊花兵塵吹入
景陽井荒城老樹啼寒鴉又不見隋堤一千三百里煬
帝龍船壓春水錦帆飛不到天涯腥風戰血楊花裏噫
嘘唏陳與隋山川雖是國巳非年年三月楊花飛江南
江北啼子規
合州
合州樓前江水合合州樓外青山匝倚樓西望雨溟溟
順水舟來飛兩楫閬川山水天下稀不如合州可忘歸
街頭彷彿吳門市人家瓦屋白板扉買魚沽酒醉今夕
相逢誰是吳門客雞鳴風雨夢初醒隣機軋軋村舂急
銅梁縣
銅梁縣庭公事少銅梁縣市官橋小上山下山石作街
街南街北人家好人家好農不好商婚男嫁女不出鄉
香芹煮羹飯有稻木綿紡絲衣有裳陳郎邀我青樽滿
情多已覺迴鞭懶酒酣欲寫銅梁歌百錢買筆紫羅管
浴鳳沼
鳳鳥從何來來止桐溪傍錦毛濯春雨綵翮晞朝陽蘋
藻動浮彩蘭芷吹幽香鳳去今不返空餘鷗鷺行
桐溪
梧桐蔭清溪溪水波粼粼上有五色鳥下有黃金鱗秋
雨洗白石春風生綠蘋願學羊裘子時來垂釣緍
横湖
横湖如匹練風景此中稀日暖赤鱗躍天晴白鳥飛寒
松蟠石岸春水没苔磯幾度斜陽晚漁舟渡口歸
東山
陟彼東土山惘然思謝安草露濕我衣海日升岩巒愧
無如花妓醉舞追前歡飄飄谷風來吹墮頭上冠
題李典儀雲東卷
母老今猶健兒行久不歸一官淹白首萬里夢斑衣越
郡東溟闊秦關西日微只將雙淚眼日日看雲飛
許州東屯雜詩
東屯歸欲晚西澗立多時病眼青山怪幽情白鳥知十
年無舊業九日有新詩採得籬根菊馨香好遺誰
其二
丘園莽蕭瑟客子暮徘徊山是鈞州起河從鄭邑來衣
冠餘古墓歌舞只荒臺野哭誰家婦秋聲助爾哀
其三
徑捷車行少溪深馬渡遲地臨長社邑民指太丘祠所
歷多懷古余生豈好詩據鞍欲吟嘯風雨忽凄其
季子奉祠浚井得奇石三輟一以贈長史張均
倡和有作次韻
偶從深井得元是太湖來艮嶽無仙仗昆明有劫灰忠
臣厲齒泣征婦望夫回不勝懷古意點筆賦崔嵬
過呈貢縣
馬頭呀海口鼇背䇄雲根雁塔城南寺漁家水北村天
朝無外國地氣近中原願易伽宗部居官長子孫
晩至晉寧州
落日孤城小輕烟一水斜青山蒙氏嶮綠樹僰人家絶
塞無來雁荒城有噪鴉多情此州尹勸酒說京華
觀梅分韻得枝字
只道花如雪如何鬢亦絲客中今日臘眼底去年枝地
暖春歸早江寒月出遲詩情似何遜惆悵立多時
送景德輝教授歸越中
斗酒都門別孤帆水驛飛青雲諸老盡白髮幾人歸風
雨魚羹飯烟霞鶴氅衣溪山無限意予亦夢柴扉
又得永字
秋風絡緯啼金井月色樓臺漏聲靜美人遠在天一方
何以慰我心耿耿玉關不夜嫦娥老銀漢欲冰河鼓冷
強把相思托鳳簫小階吹轉梧桐影
京索道中
路從京索上坡陀于此勞人感慨多徒割鴻溝分楚漢
終歸龍凖一山河大風沛邑臺中筑半夜虞姬帳底歌
千載興亡俱寂寞羣山起伏自嵯峨
為黃伯昂題君山別業畫卷
畫圖林壑起雲烟使者高懷寄静便背郭真成浣花屋
看山如坐洞庭船柴門黃葉鄰僧掃石徑蒼苔野鹿眠
如此故巢勞遠憶只應頭白是歸年
栢峰為希仙道士作
何處仙家紫翠房一峯烟雨栢蒼蒼羊眠白石雲根爛
麝過青苔雨氣香羽節凌風天入籟綵囊乘露玉為漿
頭顱我巳將華髮便欲傳君却老方
乳石詩(并序)
象賢奉常得異石于演樂堂典寶周翁識之云道
州乳石也奉常欣然以詩見遺余嘗怪李翰林集
有云荆州玉泉山多乳窟中有白蝙蝠飲乳水而長
生其大如鴉典寶荆湘人欲一問之未暇也今以道
州乳石言之則荆州乳窟可知矣然又聞王烈入
山得石髓青泥流出隨手堅凝氣味如秔飯按仙經
云服之夀齊天地竊謂髓之與乳皆石之脂也髓其
凝者乳其液者乎服髓者夀則蝙蝠飲乳而不死亦
無足怪矣獨未知遯世長往之徒亦有服乳而長生
者乎因賦詩答奉常并呈長史公且欲質諸典寶翁也
聞道山中乳窟多乳泉流出石為窠洞門到夜飛蝙蝠
驛路何年載槖駝野色忽看新㟝嶁水痕猶認舊旋渦
豈無青髓香如飯老我黃塵奈爾何
寄題嚴氏蒼雲樓
嚴氏子陵後也今居上虞山中樓名蓋取范文正
公雲山蒼蒼之句云
嚴陵灘下水潺潺千載高名宇宙間風節最稱東漢士
子孫猶隱上虞山滄江烟雨羣鷗没落日雲霄一鳥還
好倚樓居同極目久淹官署獨何顔
送洧川吕主簿被薦赴京師
儒生有策致時康送子城南別意長四十脫身辭簿尉
九重虚巳問賢良輿杠往往農功後桑柘隂隂官路傍
洧上曾過見佳政于今父老不能忘
次韻貝原翬留別
原翬鄉先生貝廷珍仲子也兄弟五人三人出仕
兄原憲都府經歴弟季翔楚府紀善而原翬今宰
武安邑以考滿赴京師相見于大梁因賦詩留别
客裏逢君說故鄉留連樽酒過斜陽漢時循吏稱三異
馬氏佳兒識五常老去只驚搔髩短醉來那覺放歌長
明朝相送城南路記取槐隂四月凉
其二
五年官舍汴州城一見鄉人倍愴情賴有寒氊留客坐
可無春釀與君傾北來山水登臨倦南去音書感慨并
何日吳松江上住兩蓑烟雨約舟横
過五河縣
龍窩驛近鼓聲催轉柁傾帆沙岸隈共指深淵最空洞
豈無神物待雲雷風晴楊柳如看畫水綠蒲萄始潑醅
浩蕩好逢春色裏詩成南雁忽飛回
鳳陽東關
東關發船烟霞開城郭山川何壯哉長淮千里出桐栢
慶雲五色近蓬萊漢廷書生有賈董梁園詞客皆鄒枚
自嘆無才日樗散金門退食尚遲廻
高郵夜泊
城樓月色見觚稜城下官河夜欲冰返照疎林皆野燒
殘星別浦是船燈腐儒食禄曾無補倦客思家已不勝
春雨五湖烟水闊荷蓑歸去下魚罾
和張德麟紀善初度韻
東風驛騎始南還晩興留人食尚寒泰華黃河觀未了
陽春白雪和皆難山香舞處花如雨海月飛來玉作盤
但願此身俱老健年年此日共清歡
送王幼度待制致仕歸大梁應教
簮筆三年直禁坡揚舲一日上淮河歸來疏傅黃金重
老去申生白髮多野陌早花纔點綴官亭新柳已婆娑
梁園到日春如海兒子將軍奈樂何
贈莊浪王鎮撫
左陳書史右弓刀誰道邊城軍務勞萬馬秋風肥苜蓿
一䲭春水醉蒲萄山山部落西戎靜夜夜旌旗北斗高
正是太平無事日不妨詩態憶吾曹
入益門
蜀關秦嶺路初分疊嶂層厓日易曛飛棧下臨千尺磵
行人上惹半山雲高堂煙霧曾貪畫險道風湍却厭聞
萬里敢辭筋力盡捐軀未足報吾君
嵩盟九日次井泉百戶韻
天涯九日一登樓應是黃花笑白頭脱帽不妨同醉倒
拂衣安得便歸休山盤晴谷深藏寺水縮寒溪淺露洲
上馬荒城向昏黑休教鼓角起邊愁
送魚課司使霍思誠赴京師
三年官守滯蠻荒萬里羇魂度太行居有馬韀留客坐
食無魚鮓寄親嘗晴天梅樹常含霧臘月山花不受霜
辭滿得歸人共樂將詩送別意茫茫
題滇陽小景送雲南通守朱紹祖考滿赴京師
城南城北作春遊父老逢人說郡侯田野只今無外事
衣冠何地不中州馬頭紅雨花將盡海子白雲山欲浮
昨日新知今日別可堪東望獨憑樓
滇陽二月&KR0902;粟花盛開皆千葉紅者紫者白者
微紅者半紅者傳粉而紅者白膚而綘唇者
丹衣而素純者殷如染茜者一種而具數色
絶䫫麗春譜之所云
鄯闡東風不作寒米囊花似夢中看珊瑚舊是王孫玦
瑪瑙猶疑内府盤嘶過驊騮金匼匝飛來蛺蝶玉闌干
瘴烟窟裏身今老春事傷心思萬端
昆明池
昆明海水不成潮一鏡涵空山影搖明月碧鷄飛夜夜
白雲蒼狗變朝朝登臨未必南荒惡瞻戀其如北極遙
汀草汀花自春色無人同放木蘭橈
晚至安寧
連然驛路馬曾諳落日行人思不堪地極九州銅柱北
山蟠六詔鐵橋南湯池水底皆陰火鹽井烟中半夕嵐
廻首蓬萊天萬里忍教塵髩白毿毿
自姚安出普淜
層關飛鞚出寒雲萬木歸鴉亂夕曛山自蜻蛉川口合
路從鸚鵡嶺西分道傍築室新成市塞上屯田久駐軍
遠客誰無鄉土念悲笳吹動不堪聞
過小雲南
眼明百里眺晴川洗我悲辛一迥然山氣成雲無五色
石光如鏡有千年荷戈戍士終懷土賣劒居民盡力田
自古華夷歸混一今人未必重開邊
過趙州
青山環抱水爭流行盡雲州入趙州四野耕耘多樂歲
諸蕃出候不防秋過橋花竹前村近入谷松蘿小寺幽
妻子誰能免相憶他鄊雖好莫淹留
鄧州驛
平岡走馬神摩洞荒驛聞雞鄧睒川丹壑洩雲朝翳日
玉泉陰火夜生烟一年殘歴愁來簡萬里新詩老去編
山水不殊人事異中原歸計正茫然
鶴慶驛會吳人馮廣文閩人林税使
馬啼蹴徧陰厓雪直向居庸塞外行日落忽聞牛背笛
川平始見鶴州城秋風千里蓴絲滑暑雨三山荔子生
遷客相逢話鄉土天涯何限未歸情
陪臨安府官僚遊龍潭
臨安山水似江南天氣况當三月三往往揮毫逢鶴埜
行行騎馬過龍潭載歌白雪誰能和試飲清泉亦不貪
記取人家畫欄曲桃花一樹倚春酣
登雲南城樓
漢武開邊事可稽滇池遠在夜郎西已聞郊廟歌朱雁
復道山川蘸碧鷄王業無如今日盛才名孰與古人齊
自慚作賦非司馬萬里登高意欲迷
題三餘齋卷送錢椽還鄉
白門送客日已斜車馬塞路風吹沙金印何須大如斗
錦城不如早還家雨夜空庭惟木葉雪晴深谷有梅花
三餘齋中自足樂閉戶讀書雙髩華
送教授致仕歸金華
六十看山眼未昏草堂歸去卧烟村朝廷已許乞骸骨
衣食未須憂子孫上馬天風吹蓆帽落帆江月到柴門
羹芹炙背區區意他日難忘獻至尊
送終南道士還山
脱履都門骨已仙山中故物尚依然寒窗火伏燒丹竈
暖谷烟生種玉田一馬看來齊萬物雙龍化去歴千年
長生久視寧無訣安得從師老洞天
題畫
瀑雪青天落松濤白日飛罷琴成獨賞得趣在忘機
舟中雜興
蔡河百折到沙河沙河入淮風浪多使者官船夜須發
奈爾長淮風浪何
又
十日舟行不見山沙河多似蔡河灣舟人忽報安豐近
指點數峯烟雨間
題山水釣漁小畫
人間萬事一絲輕江上數峯雙眼明老我不歸空看畫
秋風又到洛陽城
題梨花錦鳩圖
萬花深處語黃鸝花底能無挾彈兒自在兩鳩春寂寂
一枝晴雪立多時
題畫送人歸越中
十年歸夢落滄波一日飛帆渡浙河指點南山最青處
故巢依舊白雲多
楊州四絶
遠水疎星影動搖西風落木景蕭條傷心一片船頭月
猶照揚州廿四橋
題子昂烟波歸興圖
此生只合住湖州罷得微官任白頭盡買太湖三萬頃
烟波隨處着漁舟
過澠池問路于一叟指邑西土丘曰路從此去
此地罷兵臺昔秦趙會盟處也詩以識之
青山四顧似環滁千載荒城百戰餘問路罷兵臺下去
邑人能說蘭相如
華陰駐馬橋
絶谷層關路屈盤斜岡側嶂石巑岏今朝駐馬橋頭立
華嶽三峯正面看
滇陽病起
天涯病後命如絲豈復形容似舊時有客相辭汴州去
傳聞正恐到吾兒
題山水小畫
太湖三萬六千頃七十二峯湖上山草閣酒醒風雨過
棹歌聲在水雲間
題浦人畫梧桐竹石
錦石成山花滿川子孫一旦鬻平原疎篁古樹蒼厓雪
茒屋看來已百年
石倉歷代詩選卷三百二十一下
