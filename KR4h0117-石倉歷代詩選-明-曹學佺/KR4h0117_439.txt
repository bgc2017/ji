石倉歴代詩選卷四百三十九
明曹學佺編
明詩次集七十三
林爚(字汝大閩縣人正統丁卯科舉人有海天長嘯集)
古平述懷
星暗月華明心閒景自清迎風刊翠竹冐雨理黃精澗
淺觀魚躍林深聽鳥鳴此中誠可樂何必日經營
同世恭姪尋梅
幾度尋梅未見花空餘疎影獨横斜溪橋曲折支危石
村徑﨑嶇擁斷槎詩就每刊隣舍竹茶香頻叩野人家
徘徊不覺歸來晩殘雪飄飄點鬢華
瓊島春雲
蓬萊金碧映輝煌五色祥雲藹上方縹緲淡籠瓊苑樹
氤氲遥濕御爐香光涵玉宇凝仙仗影拂春花遶建章
自是昇平多瑞感好將圖畫獻君王
蘆溝曉月
蘆溝月色藹蒼蒼萬戸千門曙景凉雲氣半侵茅店火
馬蹄全踏板橋霜金雞唱罷鳴天籟玉漏聲沈徹上方
待得九重煙霧淨鳳城春色散朝陽
金臺夕照
黃金銷盡獨空臺雲木蒼蒼紫翠堆鴉噪夕陽歸畫堞
碑連暮靄翳蒼苔平河水落蘆溝遠古峽人從鳥道回
聖代祗今多稷契紛紛誰數樂生才
賀邵太守榮歸二首
雙旌五馬返青門優老重承雨露恩滿架圖書看尚在
遶籬松菊喜猶存興來獨掃詩千首客至相忘酒一樽
地迥尚嫌車馬簇誅茅還擬水南村
君乘五馬古諸侯何事頻懷卧此邱門外懶排雙畫戟
林間喜掛一羊裘琴書已足娛身計夢寐猶懸報國憂
自古留侯稱達士功成還逐赤松遊
紫臺嵐氣
紫臺一抹鎻晴嵐景象依微畫不堪霞幕懶收山似黛
林衣倒影水拖藍黃童驅犢登青坂白鷺窺魚隐碧潭
感昔傷今多少恨西風吹淚濕青衫
螺渚煙消
青螺一抹俯江湄潮落煙消若畫眉寒岸柳濃藏翡翠
晴沙水暖浴鳬鷖牧童扣角驅黃犢漁子鳴榔櫂綠漪
凡骨未能同謝眺空懷雲水遇神姬
滄江漁唱
扁舟汎汎是生涯雲水悠悠度歲華長笛數聲歸海島
清歌一曲入蘆花鳴榔草際沙鷗起醉卧蓬忩山月斜
榮辱不關常自足熊羆無夢叶皇家
題汝晳兄園亭
君承優詔許歸田小構幽居水石邊綠野遠涵千頃稻
紅衣開徧一渠蓮沙邊白鳥迎江練樹底黃鸝雜管絃
羣從相看頭似雪杯醪豈厭重留連
林㙱(字世調成化壬辰進士歴官廣西左布政使别號雙松晩年與陳孝廉桐山陳僉憲留餘)
(弟垐為泛江之遊有秋江夜泛集及蘧蘧集三江漁隐集)
秋江夜泛詩并序
義溪陳君文厚予鄉同年進士也不樂仕進隐于
桐山殆二十年號桐山先生弘治乙丑春乃弟僉
憲留餘先生冢子達暨乃姪墀同登進士第余邀
葉宜休先生往賀因得會文厚于濯纓亭次日復
移舟從余江滸潮至而别未能盡歡文厚乃期為
秋江夜泛月一會會有詩以文酒交歡誼至厚也
亡何余弟世增歸自南宫聞而心醉遂堅前約以
是秋八月十有三日同世增泛舟會于匏峰渡之
坂口是日桐山宜休留餘三先生咸在方舟促坐
陳蔬菓列樽罍隨潮上下月白江清山光凝翠景
殊可人今日之遊人景俱勝不可寂然已也遂以
唐人詩移舟泊煙渚日暮客愁新野曠天低樹江
清月近人二十字為韻觥籌交錯唱和獻酬即事
寄興人各一詠遂為聯句率成十韻嗚呼謝尚之
牛渚東坡之赤壁亦一時之偶會耳名播千古後
世侈談豈不以人哉今日秋江之遊雖未能追蹤
往哲然而七里之山川寧减牛渚赤壁而文厚諸
君之逸興其視謝尚東坡何讓耶予不能必其後
之傳而亦不能必其不傳也㙱乃三江釣淪幸預
兹會敬攄蕪雜叙厥所繇所賦諸詩厠之于左
五言古四首
山高月在松磵小花臨水本以林下人謾結方外士得
意傾雲液何心斵石髓世俗徒紛紜吾心已如此
義谿下匏口東與淘江合勝會結詩盟方舟復連榻笑
領風月閒坐談古今雜漁父亦何心鳴榔遠相答
秋月色澄淨秋江清復深聚散亦何常浮雲自古今蓮
社已寂寞香山亦荒沈願言托松竹共結歲寒心
泛泛木蘭舟迢迢渡江渚樽罍會有期歲月疾如駛落
日楓林低登盤鱸鱠美長嘯豁塵襟銀河耿秋水
臘月八日病中有感(并引)
舊制臘月八日于午門賜百官麵食謂之臘八麵
當此病中感慨亦少志其芹曝之私
臘月八日歲相將獨卧西忩夜正長賓鴻故故來帝鄉
却憶當年朝未央朔風吹面靴滿霜手持象簡凍欲僵
入門鞠躬氣屏藏口含雞舌聞天香自天休命親對揚
但願聖德如陶唐百官奏對勞奔忙午門錫宴羅鴛行
咸歌既醉沐寵光于今寂寞水雲鄉隨鷗狎鷺機心忘
晩來一子蚩如狼嬌癡但索棃栗嘗箕裘世業將徬徨
老懷對此增慨慷起坐南楹負朝陽區區芹曝何能忘
世騰從兄以鄉進士没二十年今冬始得歸葬
詩以挽之
吾兄豪氣邁謫仙雲路談笑先祖鞭神龍豈肯卧九淵
大鵬直欲乘風騫堂上嚴親雪滿顚養志不異曾參賢
荆山抱璞志益堅豐城寶氣光燭天淘江江上呼酒船
春花爛漫秋月娟流光轉眼時序遷泰山頽兮心凄然
猿鶴哀兮淚涕漣吁嗟歲月今幾年玄堂幽黝如罄懸
文光夜夜照重泉
七言古二首
菊花新釀香浮甕明月共迎還共送白髮滄洲有定期
青霄絳闕渾如夢謫仙跡遁煙霞深柱史氣凌山岳重
醉眼摩挲北斗傍龍淵合處光芒動
海浪驚風灑瓊玉估客帆檣何處宿幾家煙火暝漁村
一帶雲林掩僧屋壺觴不盡客情歡歲月蹉跎羊脾熟
仙骨如君獨奈寒梅花瘦影依脩竹
五言律一首
雨過千山淨禪林賞菊天方巖危欲墮錦水遠相連客
喜如蘇晉僧疑是浪仙詩成留偈處竹塢起茶煙
送周少宰奉使冊封秦藩便道祭掃
天語親承下紫宸星軺千里向西秦金符映日存周制
玉節凌雲動漢臣遠道使承黃誥重故山人望錦袍新
遥知展拜泉臺下土壤光生草樹春
潯陽驛
潯陽江上日初斜蕭瑟西風亂荻花青草幾時休作客
白雲無地不思家蒹葭淅瀝收殘雨島樹微茫映晩霞
隐隐菱歌愁思起月明猶似聽琵琶
白照山看窑厰途中口號
茅屋雞聲報曉遲巾車乘壑本無期棠棃幾樹繁花滿
櫸柳千條嫩葉垂箕踞野人看鹿豖倦飛林雀避旌旗
青山對面如相識笑我蕭蕭兩鬢絲
往常德調兵梁山遇雨
梁山雲物幾時收野水無情日夜流獨木銅槽初泛泛
沿溪棧道曲悠悠犀紋甲冷兵初合籬落霜寒菊正秋
惆悵故園頻極目蠻煙瘴霧總關愁
送葉世潤歸閩
南下汀洲逸興饒蒹葭楊柳晩蕭蕭九江驛路秋風起
三楚雲山夜夢遥行李半挑棃嶺月歸帆一片海門潮
故園冬竹應多笋入饌江魚好自調
登泰嶽太和山
紫霄臺觀隔塵寰坐愛蒲團一榻閒石澗雨餘龍出躍
松林煙暝鶴飛還洞中有火燒丹竈雲裏何人響珮環
七十二峰觀不盡那知仙境在人間
奉和馬廷璽僉憲
叨陪憲節上丹臺頓覺昏昏倦眼開雲竇暗廻山欲斷
石橋横架水還來三天門下青藜杖五老峰前玄露杯
笑領仙童歌一曲不知身世在蓬萊
夜宿舟中呈王工部
明時不用歎歌牛祗恨東風易白頭賓館久懸徐穉榻
客帆今共李膺舟紙屏石枕三山夢明月蘆花兩岸秋
江北何人吹玉笛渚雲飛盡水悠悠
陳錦衣七夕娶婦
金風薦爽夜迢迢靈鵲新成渡漢橋見說仙姬來萼綠
更聞佳客賦桃夭錦筵羅綺搖銀燭洞府雲璈間玉簫
不用乘槎觀勝事人間天上總非遙
病起書懷
忩前草色綠籃毶病起凭欄思不堪戀闕烏鴉還向北
隨陽鳴雁盡歸南機中錦字憑誰織馬上家書懶自緘
幾為鄉思轉成賦回看庾信獨多慚
詠竹夫人
湘水為神玉作肌文園病客鎮相隨凉生蕙帳憑君力
夢入巫山獨爾知固寵可能迷漢主專房應不妬西施
虛心恩愛何時斷祗恐秋風怨别離
七夕
素榆飛影醮銀河帝女含愁罷玉梭塵世幾人新得巧
仙槎有客舊傳訛梧將秋信風前落鵲報佳期月下過
悵望牽牛情默默彩橋何處駕瓊波
聞雞
獨宿西軒酒未醒雞聲愁向枕前聽未抛俗事謀身拙
欲伴山僧養性靈夜靜每懷滄海月天邊遥望太微星
少年志氣空豪放老去江邊一草亭
答陳文厚
露下天高星漢秋長江十里稱閒遊雁聲縹緲煙連樹
月色浮沉水滿洲笑折黃花聊插帽酣歌白苧久停舟
知君不負滄洲約何日重盟海上鷗
不寐
藤牀布被冷如冰簫鼓通宵睡不能往事蕭條慙薄宦
老年辛苦愧高僧忩虛月色雙蓬鬢夜半雞聲一瓦燈
扶杖起來天欲曙東方隱隱日初升
正志亭口號
三徑初成喜動顔葛巾藜杖往來閒池通小浦春潮滿
竹長疎籬笋籜斑花町風恬蜂亂入松林煙暝鶴雙還
扁舟更有滄浪興欸乃漁歌落照間
五言絶句三首
天高風露寒寧怯衣衫薄何處歌滄浪漁舟沙際泊
山擁一輪月江涵萬里天新詩潛水怪折葦澹寒煙
潮來西送君潮退復東下相對坐忘言天高月在野
林壂(字世南㙱之弟成化戊戍進士歴官參議别號葵軒卒于襄陽官舍稿多遺失)
都下寄諸兄弟
客懷牢落不勝秋眼底風光任去留夜雨每驚春草夢
寒雲偏惹夕陽愁馬嘶塞北頻看雁門掩西風怕倚樓
追逐風塵空擾擾何如煙水一孤舟
送羅大人致政
遂却初衣卸錦衣俸資充買子陵磯梧岡鳳去青天闊
狼鬛星明北斗輝陶澤菊松三徑在米家書畫一船歸
鸕鷀潭水腥風起愁殺江頭白鷺飛
和韻
每歎浮名繫此身清風高節是何人庭前種杏飄紅玉
竹裏行厨膾錦鱗春水魚遊波泛泛糟牀酒滴醁醽醽
一閒之外無餘事不愧當年古逸民
林址(字世定㙱季弟别號文山隐居不仕)
題海山一嘯樓
獨上高樓一望通海山遥見日初紅千林樹木蒼茫裏
萬壑煙霞縹緲中龍浦雨餘魚變化藍田日暖玉玲瓏
荆花正値連枝秀兄弟怡怡笑語同
宿酒
酒帶春酲猶未解小槽仍報酒如泉人同北海開樽飲
我自西忩擁被眠白髮蕭條愁曉鏡紅顔消瘦怯春妍
遥看昆玉聯成韻盡是珠璣玉露篇
林垐(字世增成化丙午鄉進士以子釴貴封浙江道監察御史别號青霞更號翠庭有青霞集)
桃花歌
東風昨夜來水涯南園物色争春華桃花亂點凡幾樹
燦如紅錦耀晴葩林間霧散含香露池邊日落蒸明霞
游蜂戲蝶不自惜轉覺春意空中譁既非玄都道士觀
又豈天台仙子家由來崑崙山下植不吐秦時避世花
漁舟隔浦滄浪遠野外迢迢一徑斜呼童策杖乘春入
一壺家醖寧須賒大拚酩酊花前醉放情歌詠窮幽遐
莫遣桃花浪相笑等閒吹落空咨嗟
感懷
江村寂寞早梅香時序驚心對夕陽短翮未飛雲路上
閒情已結鶴巢傍天邊雲散月當戸花下人來酒滿觴
與世寡諧真自笑半生蹤跡任疎狂
飲枕峰寺席上謾成
五虎嵓高落日紅巍巍雄峙楚王宫欲知白社何人共
且喜清樽此日同丹桂花香晴捧露青松枝老晝嘲風
浮生閒日能多少却喜淵明醉遠公
石倉歴代詩選卷四百三十九
