石倉歷代詩選卷五十四
明曹學佺編
中唐八
顧况(字逋翁姑蘇人)
嚴公釣臺作
靈芝産遐方威鳳翔層霄子陵何皎潔託志肩夷巢漢
后雖則貴長揖不知高糠粃諫議職遠謝䕫龍朝掃門
彼何人昇降太迢遥扣舟遂冥往山谷多清颷
擬古
龍劒昔藏影送雄留其雌人生阻歡會神物亦别離碧
樹感秋落佳人無還期夜琴為君咽浮雲為君滋愛而
傷不見星漢徒參差
從軍行
弭節結徒侣從征赴龍城單于近突圍烽燧屢夜驚長
弓挽滿月劒華霜雪明遠道百草殞峭覺寒風生風寒
欲砭肌争奈衣裘輕回首家不見候雁空中鳴笳奏遝
以哀肅肅趣嚴程寄語塞外胡擁騎休横行
奉同郎中韋使君郡齋雨中宴集
好鳥依嘉樹飛雨洒高城况與數君子列坐分兩楹文
雅一何麗林塘含餘清我公來歸朝遊子不待晴白雲
帝鄉遠滄江楓葉鳴拜手欲無言零淚如酒傾寸心巳
摧折别離骨始驚安得凌風翰肅肅賓天京
棄婦詞
古人雖棄婦棄婦有歸處今日妾辭君辭君欲何去本
家零落盡慟哭來時路憶昔未嫁君聞君甚周旋及與
同結髮值君適幽燕孤魂託飛鳥兩眼如流泉流泉咽
不燥萬里關山道及至見君歸君歸妾巳老物情棄衰
歇新寵方妍好拭淚出故房傷心劇秋草妾以憔悴捐
羞將舊物還餘生欲有寄誰肯相留連空牀對虚牖不
覺塵埃厚寒水落芙蓉秋風墮楊柳記得初嫁君小姑
始扶牀今日君棄妾小姑如妾長回首語小姑莫嫁如
兄夫
弋陽溪中望仙人城
何草乏靈芝無山不孤絶我行雖云蹇偶勝聊換節上
界浮中流光響洞明滅晩禽曝霜羽寒魚依石髮自有
無還心隔波望松雪
謝王郎中見贈琴鶴
此琴等焦尾此鶴方胎生赴節何徘徊理感物自并獨
立江海上一彈天地清朱絃動瑶華白羽飄玉京因想
羡門輩渺然四體輕子喬翔鄧林王母遊層城忽如啟
靈署鸞鳳相呼鳴何由玉女牀去食瑯玕英
公子行
輕薄兒面如玉紫陌春風纏馬足雙鐙懸金縷鶻飛長
衫刺雪生犀束綠槐夾道隂初成珊瑚幾節如流星紅
肌拂拂酒光凝當街背拉金吾行朝遊鼕鼕鼓聲發暮
遊鼕鼕鼓聲絶入門不肯自升堂美人扶踏金階月
幽居弄
苔衣生花露滴月入西林蕩東壁扣商占角兩三聲洞
戶深窗一冥寂獨去滄洲無四鄰身嬰世網此何身關
情命曲寄惆悵久别山南山裏人
行路難
君不見擔雪塞井徒用力炊沙作飯豈堪食一生肝膽
向人盡相識不如不相識冬青樹上掛凌霄歲晏花凋
樹不凋凡物多自有根本種禾終不生荳苖行路難行
路難何處是平道中心無事當富貴今日覺君顔色好
日晩歌
日窅窅兮下山望佳人兮不還花落兮屋上草生兮階
間日日兮春風芳菲兮欲歇老不可兮更少君胡為兮
輕别
瑶草春
瑶草春杳容與江南豔歌京西舞執心輕子都信節冠
秋胡千金不足重時論自有夫蟬鬢蛾眉明井底燕裙
趙袂縈轆轤李生聞之淚如綆不忍回頭看此井月中
桂樹落一枝池上鵁鶄唳孤影露桃穠李自成蹊流水
終天不向西翠帳綠窗寒寂寂錦茵羅薦自凄凄瑶草
春丹井遠别後相思意深淺
悲歌
邊城路今人犁田昔人墓岸上沙昔時江水今人家今
人昔人共長嘆四氣相催節迴換明月皎皎入華池白
雲離離度青漢
短歌
新繫青絲百尺繩心在君家轆轤上我心皎潔君不知
轆轤一轉一惆悵何處春風吹曉幕江南渌水通朱閣
美人二八顔如花泣向春風畏花落臨春風聽春鳥别
時多見時少愁人一夜不得眠瑶井玉繩相對曉
春草謠
春草不解行隨人上東城正月二月色綿綿千里萬里
傷人情
劉禪奴彈琵琶歌
樂府只傳横吹好琵琶寫出關山道羈鴻出塞繞黃雲
邊馬仰天嘶白草明妃怨中漢使迴蔡琰悲處胡笳哀
神鬼知妙欲收響隂風切切四面來李陵寄書别蘇武
自有生人無此苦當時若值霍嫖姚滅盡烏孫奪公主
洛陽早春
何地避春愁終朝憶舊遊一家千里外百舌五更頭客
路偏逢雨鄉山不入樓故園桃李月伊水向東流
閒居自述
榮辱不關身誰為疎與親有山堪結屋無地可容塵白
髮祗添老黃花不笑貧一樽朝暮醉陶令果何人
南歸
老病力難任猶多鬢雪侵鱸魚消宦况鷗鳥識歸心急
雨江帆重殘更驛樹深鄉關殊可望漸次入吳音
寄江南鶴林寺石冰上人
山川重復出心地闇相逢忽憶秋江月如聞古寺鐘湖
平南北岸雲抱兩三峰定力調香象真言攝毒龍風中
何處鶴石上幾年松為報煙霞道人間共不容
樂府
暖谷春光至宸遊近甸榮雲隨天仗轉風入御簾輕翠
蓋浮佳氣朱樓倚太清朝臣冠劍退宫女管絃迎細草
承雕輦繁花入幔城文房開聖藻武衛宿天營玉醴隨
觴至銅壺逐漏行五星含土德萬姓徹中聲親祀先崇
典躬推示勸耕國風新正樂農器近銷兵道德關河固
刑章日月明野人同鳥獸率舞感昇平
送從兄奉使新羅
六氣銅渾轉三光玉律調河宫清奉賮海岳晏來朝地
接提封入天平賜貢饒揚威輕破虜柔服耻征遼曙色
黃金闕寒聲白鷺潮樓船方習戰驄馬是嘉招帝女飛
銜石鮫人賣淚綃管寧雖不偶徐稚倘相邀獨島懸空
翠孤霞上泬寥蟾蜍同漢月螮蝀異秦橋水豹横吹浪
花鷹迥拂霄晨裝凌渺漭夜泊記招搖幾路通玄嶠何
山是沃焦颶風晴自起隂火暝潛燒鬒髮成新髻人参
長舊苖扶桑迎日近折柳帶津遥夢向愁中積魂當别
處銷臨川思結網見彈欲求鴞共散羲和歷誰差甲子
朝滄波仗忠信驛語辨謳謠疊鼓鯨鱗隐隂帆鷁首飄
南溟垂大翼西海飲文鰩指景尋靈草排雲聽洞簫封
侯萬里外未肯後班超
送大理張卿
春色依依傷觧攜月卿今夜泊隋堤白沙洲上江蘺長
綠樹村邊謝豹啼遷客本來無倚仗故人相去隔雲泥
越禽惟有南枝分目送歸鴻飛向西
宿湖邊山寺
羣峰過雨澗淙淙松下禪扄白鶴雙香透經窗籠檜栢
雲生梵宇濕旛幢蒲圑僧定風過席葦岸漁歌月墮江
誰悟此生同寂滅老來諸障力能降
湖南客中春望
鳴雁嘹嘹北向頻淥波何處是通津風塵海内憐霜鬢
涕淚天涯老一身故里音書應望絶他鄉景物又更新
便抛印綬從歸隐吳渚香蓴漫吐春
洛陽陌
珂珮逐鳴騶王孫結伴遊金丸落飛鳥乘興醉青樓
寄淮上柳十三
葦蕭中闢戶相映綠淮流莫訝春潮闊鷗邊可泊舟
登樓
高閣成長望江流雁呌哀淒涼故吳事麋鹿走荒臺
憶鄱陽舊遊
悠悠南國思夜向江南泊楚客斷腸時月明楓子落
歸山作
心事數莖白髮生涯一片青山空林有雪相待古道無
人獨還
宫詞
玉樓天半起笙歌風送宫嬪笑語和月殿影開聞夜漏
水晶簾捲近秋河
桃花曲
魏帝宫人舞鳳樓隋家天子泛龍舟君王夜醉春眠晏
不覺桃花逐水流
宿昭應
武帝祈靈太乙壇新豐樹色遶千官那知今夜長生殿
獨閉空山月影寒
憶故園
惆悵多山人復稀杜鶻啼處淚沾衣故園此去千餘里
春夢猶能夜夜歸
聽角思歸
故園黃葉滿青苔夢後城頭曉角哀此夜斷腸人不見
起行殘月影徘徊
湖中
青草湖邊日色低黃茒嶂裏鷓鴣啼丈夫飄泊今如此
一曲長歌楚水西
江村夜後
江村日暮尋遺老江水東流横浩浩竹裏閒窗不見人
門前舊路生春草
江上故居
家在雙峯蘭若邊一聲秋磬發孤煙山連極浦鳥飛盡
月上青林人未眠
題葉道士山房
水邊楊柳赤欄橋洞裏神仙碧玉簫近得麻姑書信否
潯陽江上不通潮
山中
野人愛向山中宿况在葛洪丹井西庭前有箇長松樹
夜半子規來上啼
王郎中席歌妓
柳拂青樓花滿衣能歌宛轉世應稀空中幾處聞清響
欲遶行雲不遣飛
竹枝詞
帝子蒼梧不復歸洞庭葉下楚雲飛巴人夜唱竹枝後
腸斷曉猿聲漸稀
貽朱放
野客歸時無四鄰黔婁别久案常貧漁樵舊路不堪入
何處空山猶有人
山僧蘭若
絶頂茅菴老此生寒雲孤木伴經行世人那得知幽徑
遥向青峰禮磬聲
戎昱(荆南人)
長安秋夕
八月更漏長愁人起常早閉門寂無事滿院生秋草昨
宵北窗夢夢入荆南道遠客歸去來在家貧亦好
從軍行
昔從李都尉雙鞬照馬蹄擒生黑山北殺敵黃雲西太
白沉虜地邊草復萋萋歸來邯鄲市百尺青樓梯感激
然諾重平生胆力齊芳筵暮歌發豔粉輕鬟低半酣秋
風起鐵騎門前嘶遠戍報烽火孤城嚴鼓鼙揮鞭望塵
去少婦莫含啼
客堂秋夕
隔窗螢影滅復流北風微雨虚堂秋蟲聲竟夜引鄉淚
蟋蟀何知人自愁四時不得一日樂以此方悲客遊惡
寂寂江城無所聞梧桐葉上偏蕭索
羅江客舍
山縣秋雲闇茅亭暮雨寒自傷庭葉下誰問客衣單有
興時添酒無聊嬾整冠近來鄉國夢夜夜到長安
聞笛
入夜思歸切笛聲清更哀愁人不願聽自到枕前來風
起塞雲斷夜深關月開平明獨惆悵飛盡一庭梅
漢上題韋氏莊
結茅同楚客卜築漢江邊日落數歸鳥夜深聞扣舷水
痕侵岸柳山翠借厨煙調笑提筐婦春來蠶幾眠
衡陽春日遊僧院
曾共劉諮議同時事道林與君相掩淚來客豈知心階
雪凌春積爐煙向暝深依然舊章子相送出花林
古意
女伴朝來說知君欲棄捐懶梳明鏡下羞到畫堂前有
淚沾脂粉無情理管絃不知將巧笑更遣向誰憐
桂州臘夜
坐到三更盡歸仍萬里賖雪聲偏傍竹寒夢不離家曉
角分殘漏孤燈落碎花二年隨驃騎辛苦向天涯
題招提寺
招提精舍好石壁向江開山影水中盡鳥聲天上來一
燈傳歲月深院長莓苔日暮雙林碧泠泠送客回
送王明府入道
何事陶彭澤明時不掛冠為耽泉石趣不憚薜蘿寒輕
雪籠紗帽孤猿傍醮壇懸燈老松下金竈夜燒丹
送張秀才之長沙
君向長沙去長沙僕舊諳雖之桂嶺北終是洞庭南山
靄生朝雨江烟作夕嵐松醪能醉客慎勿怨湘潭
涇州觀元戎出師
寒日征西將蕭蕭萬馬叢吹笳覆樓雪祝纛滿旗風遮
虜黃雲斷燒羌白草空金鐃沸天外玉帳靜霜中朔野
長城閉河源舊路通衛青師自老魏絳賞何功槍壘依
沙迥轅門壓塞雄燕然如可勒萬里願從公
早梅
一樹寒梅白玉條迥臨村路傍溪橋應緣近水花先發
疑是經春雪未銷
移家别湖上亭
好是春風湖上亭柳條藤蔓繫離情黃鶯久住渾相識
欲别頻啼四五聲
過商山
雨暗商山過客稀路傍孤店閉柴扉卸鞍良久茅簷下
待得巴人樵採歸
早春雪中
隂雲萬里晝漫漫愁坐關心事幾般為報春風休下雪
柳條初放不禁寒
湖南春日二首
自憐春日客長沙江上無人轉憶家光景却添鄉思苦
簷前數片落梅花
三湘飄寓若流萍萬里湘鄉隔洞庭羈客春來心欲碎
東風莫遣柳條青
宿湘江
九月湘江水漫流沙邊長覽月華秋金風浦上吹黃葉
一夜紛紛滿客舟
霽雪
風卷寒雲暮雪晴江煙洗盡柳條輕簷前數片無人埽
又得書窗一夜明
征人歸鄉
三月江城柳絮飛五年遊客送人歸故將别淚和鄉淚
今日闌干濕汝衣
寄許鍊師
埽石焚香禮碧空露華偏濕蘂珠宫如何說得天壇上
萬里無雲月正中
題雲公山房
雲公蘭若深山裏月明松殿微風起試問空門清淨心
蓮花不着秋潭水
石倉歴代詩選卷五十四
