石倉歴代詩選卷二十三
明曹學佺編
初唐十
杜審言(字必簡襄陽人)
南海亂石山作
漲海積稽天羣山高嶪地相傳稱亂石圖典失其事懸
危悉可驚大小都不類乍將雲島極還與星河次上聳
忽如飛下臨仍欲墜朝暾赩丹赭夜魄炯青翠穹崇霧
雨蓄幽隐靈仙閟萬尋掛鶴巢千丈垂猿臂昔去景風
涉今來姑洗至觀此得詠歌長時想精異
送和西蕃使
使出鳳凰池京師陽春晚聖朝尚邊策詔諭兵戈偃拜
手明光殿搖心上林苑種落踰青羌關山度赤坂疆場
及無事雅歌而餐飯寧獨鍚和戎更當封定遠
蓬萊三殿侍宴奉敇詠終南山應制
北斗掛城邊南山倚殿前雲標金闕迥樹杪玉堂懸半
嶺通佳氣中峰繞瑞煙小臣持獻夀長此戴堯天
宿羽亭侍宴應制
步輦千門出離宫二月開風光新柳報宴賞落花催碧
水搖空閣青山繞吹臺聖情留晩興歌管送餘杯
賦得妾薄命
草綠長門掩苔青永巷幽寵移新愛奪淚落故情留啼
鳥驚殘夢飛花攪獨愁自憐春色罷團扇復迎秋
和韋承慶過義陽公主山池
野興城中發朝英物外求情懸朱紱望契動赤泉遊海
燕巢書閣山雞舞畫樓雨餘清晚夏共坐北巖幽
携琴遶碧沙搖筆弄青霞杜若幽庭草芙蓉曲沼花宴
遊成野客形勝得山家往往留仙步登攀日易斜
攢石當軒倚懸泉度牖飛鹿麛銜妓席鶴子曳童衣園
果嘗難徧池蓮摘未稀卷簾惟待月應在醉中歸
和晉陵陸丞早春遊望
獨有宦遊人偏驚物候新雲霞出海曙梅柳渡江春淑
氣催黃鳥晴光轉綠蘋忽聞歌古調歸思欲霑巾
秋夜宴臨津鄭明府宅
行止皆無地招尋獨有君酒中堪累月身外即浮雲露
白宵鐘徹風清曉漏聞坐擕餘興往還似未離羣
和康五庭芝望月有懷
明月高秋迥愁人獨夜看暫將弓並曲飜與扇俱團霧
濯清輝苦風飄素影寒羅衣一此鑒頓使别離難
登襄陽城
旅客三秋至層城四望開楚山横地出漢水接天回冠
蓋非新里章華即舊臺習池風景異歸路滿塵埃
旅寓安南
交阯殊風候寒遲暖復催仲冬山果熟正月野花開積
雨生昏霧輕霜下震雷故鄉踰萬里客想倍從來
春日懷歸
心是傷歸望春歸異往年河山鑒魏闕桑梓憶秦川花
離芳園鳥風和綠野煙更懷歡賞地車馬洛橋邊
代張侍御傷美人
二八泉扉掩帷屏寵愛空淚㾗銷夜燭愁緒亂春風巧
笑人疑在新妝曲未終應憐脂粉氣猶著舞衣中
送高郎中北使
北狄願和親東京發使臣馬銜邊地雪衣染異方塵歲
月催行旅恩榮變苦辛歌鐘期重錫拜手落花春
夏日過鄭七山齋
共有樽中好言尋谷口來薜蘿山逕入荷芰水亭開日
氣含殘雨雲隂送晚雷洛陽鐘鼔至車馬繫遲回
送崔融
君王行出將書記遠從征祖帳連河闕軍麾動洛城旌
旃朝朔氣笳吹夜邊聲坐覺煙塵掃秋風古北平
經行嵐州
北地春光晚邊城氣候寒往來花不發新舊雪仍殘水
作琴中聽山疑畫裏看自驚牽遠役艱險促征鞍
重九日宴江隂
蟋蟀期歸晚茱萸節候新降霜青女月送酒白衣人高
興要長夀卑棲隔近臣龍沙即此地舊俗坐為隣
晦日宴遊
日晦隨蓂莢春情著杏花觧紳宜就水張幕會連沙歌
管風塵度池臺日半斜更看金谷騎争向石崇家
七夕
白露含明月青霞斷綘河天街七襄轉閣道二神過袨
服鏘環珮香筵拂綺羅年年今夜盡機杼别情多
守歲侍宴應制
季冬除夜接新年帝子王孫捧御筵宮闕星河低拂樹
殿庭燈燭上薰天彈絃奏節梅風入對局探鈎栢酒傳
欲向正元歌萬夀暫留歡賞寄春前
大酺
毘陵震澤九州通士女歡娱萬國同伐鼔撞鐘驚海上
新妝袨服照江東梅花落處疑殘雪柳葉開時任好風
火德雲官逢道泰天長地久属年豐
春日京中有懷
今年遊寓獨遊秦愁思看春不當春上林苑裏花徒發
細柳營前葉漫新公子南橋應盡興將軍西地幾留賓
寄語洛城風日道明年春色倍還人
春日江津遊望
旅客搖邊思春江弄晚晴煙消垂柳弱霧捲落花輕飛
棹乘空下回流向日平鳥啼移幾處蝶舞亂相迎忽歎
人皆濁隄防水至清谷王常不讓深可戒中盈
泛舟送鄭卿入京
帝坐蓬萊殿恩追社稷臣長安遥向日宗伯正乘春相
宅開基地傾都送别人行舟縈綠水列戟滿紅塵酒助
歡娱洽風催㬌氣新此時光乃命誰為惜無津
度石門山
石門千仞斷迸水落遥空道東懸崖半橋欹絶澗中仰
攀人屢息直下騎纔通泥擁奔蛇徑雲埋伏獸叢星躔
牛斗北地脉象牙東開塞隨行變高深觸望同江聲連
驟雨日氣抱殘虹未改朱明律先舍白露風堅貞深不
憚險澁諒難窮有異登臨賞徒為造化功
贈蘇綰書記
知君書記本翩翩為許從戎赴朔邊紅粉樓中應計日
燕支山下莫經年
渡湘江
遲日園林悲昔遊今春花鳥作邊愁獨憐京國人南竄
不似湘江水北流
戲贈趙使君美人
紅粉青娥映楚雲桃花馬上石榴裠羅敷獨向東方去
謾學他家作使君
劉希夷(一名庭芝汝州人)
將軍行
將軍闢轅門耿介當風立諸將欲言事逡巡不敢入劒
氣射雲天鼓聲振原隰黃塵塞路起走馬追兵急彎弓
從此去飛箭如雨集截圍一百重斬首五千級代馬流
血死胡人抱鞍泣古來養甲兵有事常討襲乘我廟堂
運坐使干戈戢獻凱歸京師軍容何翕習
從軍行
秋天風颯颯羣胡馬行疾嚴城晝不開伏兵暗相失天
子廟堂拜將軍凶門出紛紛晉陽道戎馬幾萬疋軍門
壓黃河兵氣衝白日平生懷仗劒慷慨即投筆南登漢
月孤北走代雲密近取韓彭計早知孫吴術丈夫清萬
里誰能掃一室
春女行
春女顔如玉怨歌陽春曲巫山春樹紅沅江春草綠自
憐妖豔姿妝成獨見時愁心伴楊柳春盡亂如絲目極
千餘里悠悠春江水頻想玉關人愁卧金閨裏尚言春
花落不知秋風起嬌愛猶未終悲凉從此始憶昔楚王
宮玉樓妝粉紅纖腰弄明月長袖舞春風容華委西山
光隂不可還桑林没東海富貴今何在寄言桃李容胡
為閨閣重但看楚王墓惟有數株松
孤松篇
蠶月桑葉青鶯時柳花白澹豔煙雨姿敷芬陽春陌如
何秋風起零落從此始獨有南澗松不歎東流水玄隂
天地冥皓雪朝夜零豈不罹寒暑為君留青青青青好
顔色落落任孤直羣樹遥相望衆草不敢逼靈龜卜真
隐仙鳥宜栖息耻受秦帝封願言唐侯食寒山夜月明
山冷氣清清凄兮歸風集吹之作琴聲松子卧仙岑寂
聽疑野心清泠有真曲撨採無知音美人何時來幽徑
委綠苔吁嗟深澗底棄捐廣厦材
嵩嶽聞望
月出嵩山東月明山益空山人愛清景散髮卧秋風風
止夜何清獨夜草蟲鳴仙人不可見乘月近吹笙綘脣
吸靈氣玉指調真聲真聲是何曲三山鸞鶴情昔去落
塵俗願言聞此曲今來卧嵩岑何幸承幽音神仙樂吾
事笙歌銘夙心
秋日題汝陽潭壁
獨坐秋隂生悲來從所適行見汝陽潭飛蘿蒙水石懸
瓢木葉上風吹何歴歴幽人不耐煩振衣步閒寂迴流
清見底金沙覆銀礫錯落非一文空朧幾千尺魚鱗可
憐紫鴨毛自然碧吟咏秋水篇渺然忘損益秋水隨形
影清濁混心迹歲暮歸去來東山余宿昔
采桑
楊柳送行人青青西入秦誰家采桑女樓上不勝春盈
盈㶚水曲步步春芳綠紅顔耀明珠綘脣含白玉回首
渭橋東遥憐春色同青絲嬌落日緗綺弄春風攜籠長
歎息逶遲戀春色看花若有情倚樹疑無力薄暮思悠
悠使君南陌頭相逢不相識歸去夢青樓
巫山懷古
巫山幽隂地神女豔陽年襄王何容色落日望悠然歸
來高唐夜金缸熖青煙頽心卧瑤席夢魂何翩翩搖落
殊未已榮華倏徂遷愁思瀟湘浦悲凉雲夢田猿啼秋
風夜雁飛明月天巴歌不可聽聽此益潺湲
歸山
歸去嵩山道煙花覆青草草綠山無塵山青楊柳春日
暮松聲合空歌思殺人
代閨人春日
珠簾的曉光玉顔豔春彩林間鳥鳴喚戶外花相待花
鳥惜芳菲鳥鳴花亂飛人今伴花鳥日暮不能歸池月
憐歌扇山雲愛舞人佳期楊柳陌攜手莫相違
春日行歌
山樹落梅花飛落野人家野人何所有滿甕陽春酒攜
酒上春臺行歌伴落梅醉罷臥明月乘夢遊天台
江南曲八首
暮宿南洲草晨行北岸林日懸滄海闊水隔洞庭深煙
景無留意風波有異潯歲遊難極目春戲易為心朝夕
無榮遇芳菲已滿襟
豔唱潮初落江花露未晞春洲驚翡翠朱服弄芳菲畫
舫煙中淺青陽日際微錦帆衝浪濕羅袖拂行衣含情
罷所採相歎惜流暉
君為隴西客妾遇江南春朝遊含靈果夕採弄風蘋果
氣時不歇蘋花日自新以此江南物持贈隴西人空盈
萬里懷欲贈竟無因
皓如楚江月靄若吳岫雲波中自皎鏡山上亦氤氲明
月留照妾輕雲持贈君山川各離散光氣乃殊分天涯
一為别江北不相聞
&KR0712;舟乘潮去風帆振草凉潮平見楚甸天際望維楊洄
泝經千里煙波接兩鄉雲明江嶼出日照海流長此中
逢歲晏浦樹落花芳
暮春三月晴維揚吳楚城城臨大江汜迴映洞浦清晴
雲藹金閣珠樓碧煙裏月明芳樹羣鳥飛風過長林雜
花起可憐離别誰家子於此一至情何已
北堂紅草盛丰茸南湖碧水照芙蓉朝遊暮起金花盡
漸覺羅裳珠露濃自惜妍華三五歲已歎關山千萬重
人情一去無還日欲贈懷芳怨不逢
憶昔江南年盛時平生怨在長洲曲冠蓋星繁江水上
衝風標落洞庭淥落花滿袖紅紛紛朝霞高閣洗晴雲
誰言此處嬋娟子珠玉為心以奉君
𢷬衣篇
秋天瑟瑟夜漫漫夜白風清玉露漙燕山遊子衣裳薄
秦地佳人閨閣寒欲向樓中縈楚練還來機上裂齊紈
攬紅袖兮愁徙倚盼青砧兮悵盤桓盤桓徙倚夜已久
螢火雙飛入簾牗西北風來吹細腰東南月上浮纖手
此時秋月可憐明此時秋風别有情君看月下參差影
為聽莎間斷續聲綘河轉兮青雲曉飛鳥鳴兮行人少
攢眉緝縷思紛紛對影穿斜魂悄悄聞道還家未有期
誰憐登隴不勝悲夢見形容亦舊日為許裁縫改昔時
緘書遠寄交河曲湏及明年春草綠莫言衣上有斑斑
只為思君淚相續
公子行
天津橋下陽春水天津橋上繁華子馬聲迴合青雲外
人影動搖綠波裏綠波蕩漾玉為沙青雲離披錦作霞
可憐揚柳傷心樹可憐桃李斷腸花此日遨遊邀美女
此時歌舞入娼家娼家美女鬱金香飛去飛來公子傍
的的珠簾白日映娥娥玉顔紅粉妝花際裵&KR0966;雙蛺蝶
池邊顧步兩鴛鴦傾國傾城漢武帝為雲為雨楚襄王
古來容光人所羡况復今日遥相見願作輕羅着細腰
願為明鏡分嬌面與君相向轉相親與君雙棲共一身
願作貞松千歲古誰論芳槿一朝新百年同謝西山日
千秋萬古北邙塵
代悲白頭翁
洛陽城東桃李花飛來飛去落誰家幽閨兒女好顔色
坐見落花長歎息今年花落顔色改明年花開復誰在
已見松栢摧為薪更聞桑田變城海古人無復洛城東
今人還對落花風年年歲歲花相似歲歲年年人不同
寄言全盛紅顔子湏憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光禄池臺文錦繡將軍樓閣畫神仙一朝臥病無相識
三春行樂在誰邊宛轉蛾眉能幾時湏臾鶴髮亂如絲
但看古來歌舞地惟有黃昏鳥雀悲
代秦女贈行
鸞鏡曉含春蛾眉向影嚬開箱衣裳破那堪粉黛新春
還洛陽道為憶春階草楊葉未能攀梅花待君掃今朝
喜鵲傍人飛應是狂夫走馬歸遥想行歌共遊樂迎前
含笑著春衣
洛中晴月送殷四入關
清洛浮橋南渡頭天晶萬里散華洲晴看石瀨光無數
曉入寒潭浸不流微雲一點曙煙起南陌憧憧徧行子
欲將此意與君論復道秦關向千里
入塞
將軍䧟虜圍邊務息戎機霜雪交河盡旌旗入塞飛曉
光隨馬度春色伴人歸課績朝明主臨軒拜武威
覽鏡
青樓桂明鏡臨照不勝愁白髮今如此人生能幾時秋
風下山路明月上春期歎息君恩盡容顔不可思
晚春
佳人眠洞房回首見垂楊寒盡鴛鴦被春生瑇瑁牀庭
隂幕青靄簾影散紅芳寄語同心伴迎春且薄妝
餞李秀才赴舉
鴻鵠振羽翮翻飛入帝鄉朝鳴集銀樹暝宿下金塘日
月天門近風煙夜路長自憐窮浦雁歲歲不隨陽
夜集張諲所居
江南成久客門舘日蕭條惟有圖書在多傷鬢髮凋諸
生陪講誦稚子洽漁樵隐室寒燈净空階落葉飄滄洲
自有趣誰道隐湏招
故園置酒
酒熟人湏飲春還序已秋願逢千日醉得緩百年憂舊
里多青草新知盡白頭風前燈易滅川上月難留卒卒
周公旦栖栖孔氏丘平生能幾日不及且遨遊
晚憩南陽旅館
旅館何年廢征夫此日過途窮人自哭春至鳥還歌行
路新知少荒田古逕多池篁覆丹谷墳樹遶清波日照
蓬隂轉風微野氣和傷心不可去回首怨如何
李嶠(字巨山趙州人)
奉教追赴九成宮途中口號
委質承仙翰祇命遄遥策事偶從梁遊人非背淮客長
驅歴川阜迥眺窮原澤鬱鬱桑柘繁油油禾黍積雨餘
林氣静日下山光夕未攀叢桂巖猶倦飄蓬陌行當奉
麾蓋慰此勞行役
秋山望月酬李騎曹
秋客坐山隈懷抱自悠哉况復高秋夕明月正徘徊亭
亭出迥岫皎皎映層臺色帶銀河滿光含玉露開淡雲
籠影度虚暈抱輪迴谷邃凉隂静山空夜響哀寒催數
雁過風送一螢來獨軫離居恨遥想故人杯
早發苦竹館
合沓巖嶂深朦朧煙霧曉荒阡下樵客野猿驚山鳥開
門聽潺湲入徑尋窈窕棲鼯抱寒木流螢飛暗篠早霞
稍霏霏殘月猶皎皎行看遠星稀漸覺遊氛少我行撫
軺傳兼得傍林沼貪翫水石竒不知川路渺徒憐野心
曠詎測浮年小方觧寵辱情永託累塵表
擬古東飛伯勞西飛燕
傳書青鳥迎簫鳳巫嶺荆臺數通夢誰家窈窕住閣樓
五馬千金照陌頭羅裠玉珮當軒出點翠施紅競春日
佳人二八盛舞歌羞將百萬呈雙蛾庭前芳樹朝夕改
空駐妍華欲誰待
汾隂行
君不見昔日西京全盛時汾隂后土親祭祠齋宮宿寝
設儲供撞鐘鳴鼓樹羽旂漢家五葉才且雄賓筵萬靈
服九戎栢梁賦詩高宴罷詔書法駕幸河東河東太守
親掃除奉迎至尊導鑾輿五營夾道列容衛三河縱觀
空里閭迴旌駐蹕降靈場焚香奠醑邀百祥金鼎發色
正焜煌靈祇煒燁攄景光埋玉陳牲禮神畢舉麾上馬
乘輿出彼汾之曲嘉可遊木蘭為檝桂為舟棹歌微吟
綵鷁浮箭鼔哀鳴白雲秋歡娛宴洽賜羣后家家復除
戶牛酒聲明動天樂無有千秋萬歲南山夀自從天子
向秦關玉輦金車不復還珠簾羽扇長寂寞鼎湖龍髯
安可攀千齡人事一朝空四海為家此路窮雄豪意氣
今何在壇場宫館盡蒿蓬路逢故老長歎息世事回環
不可測昔時青樓對歌舞今日黃埃聚荆棘山川滿目
淚沾衣富貴榮華能幾時不見祇今汾水上惟有年年
秋雁飛
奉和送金城公主適西蕃應制
漢帝撫戎臣絲言命錦輪還將弄機女遠嫁織皮人曲
怨關山月妝消道路塵所嗟濃李樹空對小榆春
立春日侍宴内殿出剪綵花應制
早聞年欲至剪綵學芳辰綴綠竒能似裁紅巧逼真花
從箧裏發葉向手中春不與時光競何名天上人
甘露殿侍宴應制
月宇臨丹地雲忩網碧紗御筵陳桂醑天酒酌榴花水
向浮橋直城連禁苑斜承恩恣歡賞歸路滿煙霞
奉和七夕兩儀殿會宴應制
靈匹三秋會仙期七夕過查來人泛海橋渡鵲填河帝
縷升銀閣天機罷玉梭誰言七襄詠重入五絃歌
酬杜五弟晴朝獨坐見贈
平明坐虚館曠望幾悠哉宿霧分空盡朝光度隟來影
低藤架密香動藥闌開未展山陽會空留池上杯
送崔主簿赴滄州
紫陌追隨日青門相見時宦遊從此去離别幾年期芳
桂中樽酒幽蘭下調詞他鄉有明月千里照相思
送李邕
落日荒郊外風景正凄凄離人席上起征馬路傍嘶别
酒傾壺贈行書掩淚題殷勤御溝水從此各東西
又送别
岐路方為客芳樽暫觧顔人隨轉蓬去春伴落梅還白
雲度汾水黃河繞晉關離心不可問宿昔鬢成斑
月
桂滿三五夕蓂分二八時清輝飛鵲鑑新影學蛾眉皎
潔臨疎牖玲瓏鑒薄帷願言從愛客清夜幸同嬉
露
滴瀝明花苑葳蕤泫竹叢玉垂丹棘上珠湛綠荷中夜
警千年鶴朝零七月風願凝仙掌内長奉未央宫
雪
瑞雪驚千里從風下九霄地疑明月夜山似白雲朝逐
舞花光動臨歌扇影飄大風天闕路今日海神朝
舟
征棹三江暮連檣萬里迴相烏風際轉畫鷁浪前開羽
客乘霞至仙人弄月來何當同傅說特展巨川材
扇
翟羽舊傳名蒲葵價不輕花芳不滿面羅薄詎障聲禦
熱含風細臨秋帶月明同心如可贈特表合歡情
桂
未值銀宫裏寧移玉殿幽枝生無限月花滿自然秋俠
客條為馬仙人葉作舟願君期道術攀折可淹留
柳
楊柳鬱氤氲金堤總翠氛庭前花類雪樓際葉如雲列
宿分龍影芳池寫鳳文短簫何以奏攀折為思君
鵲
不分荆山抵甘從石印飛危巢畏風急繞樹覺星稀喜
逐行人至愁隨織女歸儻遊明鏡裏朝夕動光輝
人日侍宴大明宫恩賜綵縷人應制
鳳城景色已含韶人日風光倍覺饒桂吐半輪迎此夜
蓂開七葉應今朝魚猜水凍行猶澀鶯喜春熙弄欲嬌
愧奉登高搖彩翰欣逢御氣上丹霄
太平公主山亭行宴應制
黃金瑞榜綘河隈白玉仙輿紫禁來碧樹青岑雲外聳
朱樓畫閣水中開龍舟下瞰鮫人室羽節高臨鳳女臺
遽惜歡娱歌吹曉揮戈更卻曜靈回
奉和幸韋嗣立山莊侍宴應制
南洛師臣契東巖王佐居幽情遺紱冕宸眷屬樵漁制
下峒山蹕恩迴㶚水輿松門駐旌蓋薜幄引簪裾石磴
平黃陸煙樓半紫虚雲霞仙路近琴酒俗塵疎喬木千
齡外懸泉百丈餘崖深經煉藥穴古舊藏書樹宿摶風
鳥池潛縱壑魚寧知天子貴尚憶武侯廬
倡婦行
十年倡家婦三秋邊地人紅妝樓上歇白髮隴頭新夜
夜風霜苦年年征戍頻山西長落日塞北久無春團扇
辭恩寵迴文贈苦辛胡兵屢攻戰漢使絶和親消息如
瓶井沈浮似路塵空餘千里月照妾兩眉嚬
餞薛大夫護邊
荒隅時未通副相下臨戎授律星芒動分兵月暈空犀
皮擁青槖象齒飾彫弓决勝三河勇長驅六郡雄登山
窺代北屈指計遼東佇見燕然上抽毫頌武功
和杜學士旅次淮口阻風
夕吹生寒浦清淮上暝潮迎風欲舉棹觸浪反停橈淼
漫煙波闊參差林岸遥日沈丹氣斂天敞白雲銷水雁
銜蘆葉沙鳬隐荻苗客行殊未已川路幾迢迢
中秋月
盈缺青冥外東風萬古吹何人種丹桂不長出輪枝
送司馬先生
蓬閣桃源兩處分人間海上不相聞一朝琴裏悲黃鶴
何日山頭望白雲
石倉歴代詩選卷二十三
