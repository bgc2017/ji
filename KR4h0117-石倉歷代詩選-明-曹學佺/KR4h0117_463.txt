石倉歴代詩選卷四百六十三
明曹學佺編
明詩次集九十七
林廷㭿
題桐鄉令張文儀甘棠卷
我昔守東吳君時宰桐鄉清風逼鄰壤製錦誇循良三
載如一日百里弘春陽徵書飛彩鳳引鶴辭琴堂赤子
失怙恃攀轅淚淋浪我侯不可留所思在甘棠見棠如
見侯庸敢翦且傷棠兮有時盡耿耿民不忘
新婚别和韻
二八誰家女顔色嬌如花蛾眉掃春山遠適良人家女
蘿附長松永結中心好曾聞父母言夫妻願偕老平明
下君床忽聞理行裝欲問郎何之未語心先傷不恨郎
情薄只恨賤妾身妾身非男子苦樂由他人在家學養
蠶織成一匹帛為郎製春衫不知寬與窄郎貌認未真
郎心那可測去去莫念儂功名須努力
題清虚亭次丁民部韻
攬衣步高臺新亭訝仙境萬山圖畫開一鳥雲霄迥烏
石幾千年乾坤留此景鶴巢下松露屐印苔痕冷天王
許乞祠我當奉朝請一日一登臨醉卧花間影
和貞菴司寇遊靈谷贈月泉僧
靈谷我曾遊雲林樂未竟忽誦貞菴篇三復起遐敬暮
春天氣和舞雩發清詠等閒風雨來筆底珠璣逬棠隂
散秋臺于公昭五聽覆盆仰餘光孤月懸飛鏡老我江
湖翁夙抱煙霞病落落羈旅臣何時謝機穽歸釣龍臺
津肯容山水剰茫茫宦海中風帆渺無定慙愧月泉僧
禪牀心自淨
楝塘歌為池州推府李伯義乃翁作
棟塘老人好竒者生平足跡半天下五湖煙月載扁舟
十尺珊瑚光照夜歸來卜築棟塘橋四時風景何逍遥
橋邊誰種雙棟樹翠雲高蓋張青霄勝日棋敲花外局
朗吟醉倚瀟湘玉玉人何處抱琴來好似輞川圖一幅
承家有子登巍科黃堂治獄清風多指日推恩荷天寵
龍光下燭山之阿我亦東西南北人何年倚棹鏡湖濱
浩歌一曲棟塘上棟花塘水春無垠
春宵紀夢
昨宵夢入蓬萊宫夭桃十里含猩紅珠簾半捲千山曉
馬蹄玉勒聲玲瓏霓裳仙子下階拜天風馥馥吹羅帶
笑問仙郎何處來秋波兩點凝銀黛拂塵坐我以錦絪
開樽醉我以玉醴酒酣起舞百花前金釵影落銀燈裏
勸郎滿酌聽我歌人生浮世能幾何昨日紅顔少年客
明朝一鏡風霜皤仙郎豈是尋常父學貫天人邁今古
姓名一入黃金閨四海蒼生望霖雨憂國憂民繫此心
寧暇清歌與妙舞我聞斯言興益狂狂來欲飲三百釡
譙樓誰遣吹殘角星斗闌珊曉雲薄覺來好夢苦難尋
開窗惟見松梢鶴
春暮宫詞
鳳閣龍樓春信早萬年枝上鶯聲老楊柳池塘欵欵風
玉顔肯為閒花惱前殿歌鐘後殿聞美人何處承恩好
洞簫吹向月明中夢回猶憶蓬萊島美人結歡須及時
莫待鏡中玄髮縞但願前星煥紫霄不妨冷落長門道
題亡友鄭萬里大尹鳳溪卷
不見鳳溪人忍讀鳳溪卷鳳去何時還溪流淨如練憶
昔丹山見羽儀九苞文采光陸離虞廷不叶簫韶奏空
使行人歌德衰晚向琴堂伴孤鶴仰首長鳴驚碧落枳
棘終非老鳳棲萬里天風振寥廓歸卧師山澤羽毛風
流一代誇人豪塵世茫茫已今古撫卷淚落燈前雨
哭南京吏部郎中華汝和
前年君送我細雨江城秋此日我哭君西風雙淚流離
亭一杯酒翻作生死愁忍讀贈我詩墨花雲錦浮忍看
遺我劍寒光貫斗牛世事不可問歲月空悠悠君有才
用弗究君有德胡不夀棲遲郎署二十年題墓猶從大
夫後幾尺豐碑太史銘辛苦平生應不朽
阻雨東昌次同舟陳助教韻
煙雨迷行色江村繫小舟鄉心愁入夜客鬢易驚秋聲
斷風前鴈機忘水上鷗親庭在何處遥望白雲樓
祈雪次韻
雪瑞符三白歡聲動八荒和章慚狗尾竊禄簉鵷行海
鶴頭俱白山翁鬢愈蒼謫仙歌郢調咫尺更相望
張秋阻風雨用前韻
水國蒲帆夜有風隔鄰漁唱一燈紅雲霓已副為霖望
江漢誰多濟險功旅夢驚回憎漏永吟髭撚斷覺詩窮
高堂不盡懷兒意定倚南樓看北鴻
和趙克用豸史煎茶韻
誰採東蒙一掬春品題都付玉堂人龍團勑賜恩偏重
鶴頂傳方迹未陳石鼎烹來初薦客金甌啜罷解通神
武夷回首鄉山遠風味空於夢裏親
次韻送汪愛之歸新安
一棹煙波任所之鳳臺秋晚盍簮時月籠野寺雞聲亂
風度寒汀鴈影遲夢落關山聞玉笛醉吞湖海倒金巵
明時莫負弓裘業青瑣勲名海内知
經濟川太白樓
突兀高城見此樓乾坤千古水東流長鯨一去青山老
黃鶴空餘碧樹秋醉眼不觀塵世事頳肩誰任廟堂憂
放歌樓下君休笑秪恐前身是若儔
封豸史龍塘蕭公輓詩
半生辛苦獨興家蔗境優游樂事賖錦軸琅函新紫誥
豸袍華髮老烏紗草堂春静空啼鳥松逕秋深自落花
愁絶龍塘釣遊處野鷗無語立平沙
贈撫州致政謝揮使
老來虎帳謝兵機世態都忘是與非山水有情留别墅
干戈無夢到征衣五湖煙月鷗初狎一逕雲松鶴自歸
笑把龍韜三四卷膝前交付謝玄暉
送職方羅道原乞疾省母歸嶺南次同寅聯句
韻
嶺雲芳草鴈書頻懇把封章扣紫宸萬里歸心懸白髮
一囊行色伴青春情深烏鳥元非病賦入蓴鱸自有神
對酒莫辭今日醉出門回首即參辰
姑蘇謝揮使文表早棄儒官襲職自號投筆居
士晚休林下更號投戈席間索予詠之
少年投筆晚投戈文武全材世豈多虎帳月明無警柝
鱣堂風静有絃歌一庭春草心長醉三尺龍泉手自磨
此日歸來教孫子半懸金印半登科
五月三十夜宿宣風館次王伯安壁間韻
雨過苔紋繡綠痕水清沙白鳥聲渾雲封石洞僧歸舍
月落柴門犬吠村兩鬢風霜驚白髮一襟愁緒怯黃昏
香銷燭盡方成寐又恐家山役夢魂
閏五月五日過湘江觀競渡有作
江雲倚棹渡三湘水陸兼程盡日忙茅屋亂煙經雨濕
竹林清露帶風香屈原舟上江花白賈誼祠前樹色蒼
弔古懷鄉倍惆悵一年孤負兩端陽
立秋道中
計程三月鎮淹留兩月青山一月舟綠水橋邊芳草徑
碧波江上白雲樓西風鴈影寒塘暮落日蟬聲遠樹秋
怪底青綾不成寐酒兵無力破深愁
安寧夜坐候周少參盛僉憲二公
風簾露坐更初轉落盡燈花惱客情老樹烏啼山色暮
長空雲散月華清雞聲比屋秋臨水鴈影衝寒夜度城
欲典客衣沽市酒對床無寐話心盟
臘日會黃姚安姊丈于楚雄萬里天涯悲喜交
集詩以述懷
相思有夢隔千里相見無言對月明往事年來那可問
異鄉身在亦堪驚彩雲樓外簫聲遠白髮堂前舞袖輕
欲向青樽話心曲海天東望不勝情
陳公希白嘗任吾閩憲長方伯擢都憲巡撫中
州舊寅諸公徵詩寄之
一自中丞别海鄉八閩無地不甘棠紫薇簾外三春雨
翠柏臺端六月霜池湧墨花留點畫碑深苔蘚護文章
何時入佐明天子筆洒商霖沛八荒
全璧榮歸送憲副張公元器致政還湖州
宦路翺翔四十年連城聲價故依然黃堂雨露春千里
柏府冰霜月一天綠野松篁開别墅青山琴鶴擁歸船
休論負郭連阡陌看取君家種玉田
和南澗中丞九日韻
萬里秋空太廓寥野雲汀草逕蕭蕭酒逢佳節還增量
詩媿凡才每折腰黃菊滯人花未放青山伴我興偏饒
煙波身世君棲穩回首風帆浪裏瓢
其二
節過重陽菊未葩市橋猶喜酒堪賖乾坤秋老山如瘦
江漢風高帽欲斜筆陣當年留諫草棋聲半夜落燈花
白雲一榻容酣睡遮莫青蠅亂集瓜
十月十七夜同黃明南僉憲飲陳敦賢少參舟
中聯句
燈影船窗夜漏長故人相見倒衣裳江湖有約尊前雨
歲月無情鏡裏霜玉樹向誰依晚景黃花何處采秋芳
關河一隔三千里歸夢何時問建章
次聯句韻
楓林霜葉釀新晴江路風煙一棹輕候鴈拂雲知冷暖
野禽浮水恣縱横十年舊雨燈前話萬里飛雲海上情
何處玉簫聲斷續客窗欹枕到天明
風雪中自德興暮抵樂平
五更風雪擁征袍盡日驅馳不憚勞壯志未能紓國計
衰顔聊復藉村醪千山日落鳥啼樹萬里天空鶴在臯
一紙書來情萬縷江東回首念兒曹
輓許啓衷都諫
孤忠憤激竟亡身象齒誰云秪自焚青瑣有名留諫草
玉樓何處續新文魂依鶴髮三更夢愁結烏山幾洞雲
最是倚欄殘月裏數聲鄰笛不堪聞
送胡豸史士寧還朝
吳門風景憶同遊製錦才華第一流玉斧光搖銀漢月
繡衣風動柏臺秋春前折柳還青眼雪裏看山漸白頭
一幅皂囊無長物只將民隱達宸旒
和都運使時凖秋韻
何處砧聲夜未休客懷寥落又逢秋隔林楓葉紅如錦
入眼嵐光翠欲流宦海風波遲後樂帝京煙月記同遊
東籬有酒須拚醉莫遣黃花笑白頭
閏四月十二日度分水關
又擕書劍度閩關半百流光兩鬢斑庭訓片言猶在耳
君恩五世重於山十年江漢垂綸久萬里風塵行路艱
况值明良新際會未容杖屨便投閒
宿天池喜晴
遠寺疎鐘報曉晴上方樓閣日華明雲中圖畫浮嵐翠
樹裏笙簧落澗聲好鳥有情如喚客野花無數不知名
十年奔走紅塵面敢向天池漫濯纓
重過蘇州
一别黃堂十八年吳門重覩舊風煙遥看山色還如故
細問民風不逮前青眼每逢鄉老盻白鬚贏得市童憐
并州回首真成夢猶有何戡奏管絃
崇安道中望武夷仍用前韻
停車遥見武夷山洞府煙霞第一關紫禁星辰凝望眼
青溪花鳥破愁顔茂林風葉長疑雨峭石春苔半染斑
笑看野雲閒出岫從龍飛去又飛還
送環玉馬士貞之任潮郡幕狀元鐸之孫瓊州
貳守叔文之子
環玉樓前倚醉歌落紅春水柰愁何狀元玉署文名重
别駕瓊州政蹟多野寺鶯聲迎客旆江亭柳色漾晴波
嶺南故舊如相問老我煙霞兩鬢皤
次大司寇同年周貞菴韻
周廬警柝夜森森精白歆承上帝心百辟衣冠金殿曉
九霄風露玉壇深星屯劍戟環三匝雲擁宫墻覆十尋
幾度慶成叨錫燕醉歌天保續遺音
具香帛馳奠大方伯石厓謝年兄詩以哭之
當年同醉曲江濱海内心知更幾人丹陛風雲雙闕曉
紫薇花雨一堂春潯陽悵别言猶在梅嶺傳書墨尚新
何處笛聲吹夜月鳳臺翹首欲沾巾
華泉司徒喪妾浚川司馬以詩悼之和韻一首
紫簫聲斷夜深聞海闊風高落鴈羣金鳳空餘釵上影
玉肌猶印枕邊紋芳魂寂寞悲團扇仙馭飄颻憶縐裙
惆悵東坡殘月裏夢回何處覓朝雲
又和貞菴司寇韻為邊華泉悼妾
魚水深情樂未央百年遺恨合歡床錦衾賸有鮫綃淚
寶鴨空餘燕寢香疑是芳魂歸碧落欲憑金闕扣西廂
蓬瀛弱水三千里幽恨憑誰較短長
辛夘正月上辛日郊祀明堂齋居和柴京兆韻
引領鑾輿下九天明王典禮信無前齋居兵署今三度
旅食金陵又二年寶鴨香銷詩未就銅龍聲咽夜忘眠
孤臣白髮還遭遇載誦明良喜起篇
克柔乃尊就養京師還靖江搢紳餞别有卷
半生清隱鹿門秋京國觀光此勝遊鶴髮山中藏器久
鳳毛天上拜恩優蘭陵松菊勞清夢潞水風煙載客舟
早晚民曹奏嘉績五雲鸞紙下龍樓
四時江南曲
鳥鳴花樹繁春滿江南道不見花下人但見青青草
綠隂夾江岸遠客舟到門吳姬勸客飲舞袖輕翩翻
湖光入良夜泛月湖中遊笛聲起林薄蕭蕭湖水秋
江南冬如春一鴈凌風翥美人長相思倩爾傳書去
走筆寄友
停舟江上一逢君紫鳳青鸞夐不羣此日相思空有夢
隔江春色暮山雲
題便面
獨坐江樓思渺然隔江風送釣魚船忘機羨爾真堪樂
猶被絲綸一髮牽
題蕭何夜追韓信便面
午夜松風蕩九圍英雄何事任奔馳可憐雲夢傷心處
應恨當年匹馬遲
輓致政吾閩僉憲海釣蕭先生
柏臺歸卧草堂秋人物清朝第一流文字于今傳海外
不須遺稿倩人收
題市舶尚公冊葉
木落江空萬里秋小亭詩酒共夷猶玉人何處攜琴至
目斷沙汀幾點鷗
庚寅仲春同司寇周貞菴司徒邊華泉少司徒
顧新山巡撫陳荷峯登雨花臺次貞菴韻
金陵形勝自天開虎踞龍蟠地脉來滿眼風光吟不盡
笛聲孤起鳳凰臺
東園雜興
海東東去有丹丘仙景依稀此地收日暖風和花爛漫
不妨時向醉鄉游
祈雪次韻
樓閣凌雲映玉霞白雲堆裏有仙家天孫幻取銀河水
灑作瓊林萬樹花
其二
夜榻常疑欲曙天梅花紙帳亦堪憐夢魂飛入瑶臺上
誰送清歌落枕邊
林廷模(字利正康懿從弟弘治十一年貢生有秋江集)
重陽憶利堅弟
去年黃花開共賞重陽節高堂傳萸觴兄弟同歡色今
年復重陽弟兮竟何適光隂瞬息間世事幽明隔有酒
不見君使我肝腸裂對酒歌且哀歌竟泪亦竭
鹿溪逸興為郯城尹洪啓明題
鹿溪溪頭結茅屋溪水過門清可掬黛濃玉削溪上山
掩映溪花與溪竹住溪主人元不凡醒心却愛溪潺湲
草坐每分溪畔石書聲時出溪雲間一從鵬翮同風舉
天北天南幾寒暑清風明月故湏吾墨綬銅章烏用汝
何如臨溪濯纓塵沙鷗盟事堪重陳尊酒斜陽閒放棹
斷磯春水晴垂綸淺深况免波濤惡十年舊夢今方覺
詩筒茶鼎老生涯藜杖芒鞵醉行樂吁嗟此樂人少知
名場利路分多岐柴桑千載卓哉見北山當日胡為移
芙蓉水通松菊徑秋江景亦鹿溪勝便湏拂袖歸去來
與君重續山隂興
題敗荷鶺鴒圖
寫生誰執黃荃筆貌出江南秋半幅芰荷零亂菰蒲寒
凉颷吹動銀塘綠鶺鴒棲飛兩不寧似憶同羣隔存没
眼底豈無鷗鷺儔不是知心肯相恤因之忽動連枝思
臨題無語傷心曲
送方質甫歸蘭谿
無限留連意長亭盡一巵潮添梅雨歇暑薄柳風微行
色緣詩壯離舟趁醉移并州故鄉景能不介心思
東溪為葉司訓玉題
夙愛朝宗水東溪結數椽閒垂嚴子釣晴放米家船花
謝隨春漲鷗眠趁曉天宦途憶佳景幾度夢中還
晩秋平遠樓即景
半撻碧窗紗凭欄趣轉嘉鴈聲來别渚秋色入誰家雲
去山容瘦風來雨脚斜老僧謝塵鞅坐對一籬花
渡江
楊子波濤闊知津已有年晴沙明鳥跡腥水帶蛟涎樹
色藏孤島鐘聲破曉煙勞勞成底事又買渡江船
暮春
羇旅身長病蹉跎歲乂殘頭顱應漸改夢寐若為安省
事慵開戸無言獨倚欄深杯聊復舉長鋏未須彈
成山寺
青山環古刹彷彿畫圖開禪榻留雲宿僧齋喚鶴陪聽
泉忘久坐刻竹記曾來老衲渾無事關門護綠苔
寄平遠臺僧百鍊
京國驅馳十丈埃野心常憶遠公臺煙銷竹外茶初熟
月滿庭前鶴未回半榻白雲垂紙帳一簾香雪落岩梅
重逢遥在秋深處籬菊須留霜後開
京邸寄閩中諸友
東風隨計上楓宸馬首輕飄九陌塵樗櫟敢云清廟選
鶯花空負故園春香雲迷夢朱樓夜寒雨添愁遠道身
不識韭盤呼酒處可能遥憶未歸人
懷何仲默
憶昔鄉書謬薦樗帝城煙月共僑居文傳錦綉行空馬
情契金蘭得水魚笑語别來頻入夢燈窗病後久抛書
相思欲寄關山遠東閣梅花興已虚
遊鼓山
偶隨芳草訪禪關乘興登臨萬仞山黃鳥有情留客醉
白雲無恙伴僧閒竹籬春暮花猶媚茶竈煙銷鶴自還
不識舊遊題詠句也曾籠入碧紗間
遊于山次鄭于漢韻
九仙臺閣倚高峰扶醉登臨逸趣濃東注春波連野綠
北瞻天闕見雲紅林間影落斜陽鳥樓外聲傳别寺鐘
因待玉人成久坐不知明月上孤松
京邸秋懷
西風將冷入窗紗旅况無端百感加萬里夢魂惟白髮
一年光景又黃花此身好類沙頭鴈何日當歸海上家
不盡乾坤心亊在倚樓吟對夕陽斜
遊西湖
岸柳汀蘭入望幽西湖佳景稱遨遊山高僧住空中寺
水静漁撑鏡裏舟眼隘乾坤今日醉心懸廊廟古人憂
明朝塵跡匆匆去慙愧沙頭自在鷗
送楊邦禎還蜀
帝里風光欲暮秋送君西去路悠悠黃花隨處動吟興
紅葉滿林增别愁雪案且勞親冊簡雲衢終許騁驊騮
臨岐杯酒還深囑盛世功名在蚤修
暮春次程鄉大覺寺之白雲亭
半榻雲林冒雨移小亭幽静病夫宜韶光倏爾隨駒隙
民瘼從來畏繭絲塵亊不關輸老衲公家未了笑癡兒
舊游回首鄉山遠空負梅房在翠微
寓三河王内翰先生惠新泉細茶詩以奉謝
南澗清流北苑芽玉堂人贈玉川家喚青忙剖船頭竹
浮白旋凝碗面花手閱月團差足擬身臨釣石底須誇
生平苦抱文園病從此金莖望可賖
贛州見閩錄喜曄中舉
綵鷁朝天贛水過喜聞兒聽鹿鳴歌豈應駒步能千里
得際龍飛第一科培植深根皆祖澤光榮奕葉總恩波
謝安挈帶同隨計杏苑春風待振珂
送鄭員外繼之移病還閩
文園經春秪高卧去住兩合難為情京塵馳驅羸馬怯
春水蕩漾浮鷗輕身能強健藥奏捷興到揮灑詩入評
看山有時踏芒履只許一鶴閒隨行
悼琴童
衣食從吾十載餘晨昏供役念勤渠嚢詩慣識橋頭路
煮茗長依竹外厨解事更誰差可意鬻丁緣爾重增吁
客舟重過清湖上愁誦柴桑遣力書
姑蘇阻雪用鄭于漢韻奉寄
朔風吹雪滿蘇臺羇旅愁腸日幾回梅寄隴頭憑驛使
桃開洞口憶天台王郎剡曲辜蘭棹天女空中碎玉釵
却笑長安貧杜甫門前風雨更誰來
題趙松雪畫竹
瀟湘寫出一枝春宋代王孫筆意新見說清風更千畝
結茅還可避囂塵
題牧牛圖
黃葉岡頭跨犢過澗泉聲似和清歌得芻寄語須歸蚤
日暮寒山猛虎多
太平
太平溪上客舟過坐聽滄浪醉裏歌無數落花隨水去
前山風雨夜來多
石倉歴代詩選卷四百六十三
