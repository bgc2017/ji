石倉歴代詩選卷六十二
明曹學佺編
中唐十六
元稹(字微之河南人)
清都夜境
夜久連觀静斜月何晶熒寥天如碧玉歴歴綴華星樓
榭自隂映雲牖深冥冥纖埃悄不起玉砌寒光清栖鶴
露微影枯松多怪形南廂儼容衛音響如可聆啟聖發
空洞朝真趨廣庭閒開蘂珠殿暗閱金字經屏氣動方
息凝神心自靈悠悠上車馬浩思安得寧
春晩寄楊十二兼呈趙八
蒙蒙竹樹深簾牖多清隂避日坐林影餘花委芳襟傾
樽就殘酌舒卷續微吟空際颺高蝶風中聆素琴廣庭
備幽趣復對商山岑獨此愛時景曠懷雲外心遷鶯戀
嘉木求友多好音自無琅玕實安得蓮花簪寄之二君
子希見雙南金
春餘遣興
春去日漸遲庭空草偏長餘英間初實雪絮縈珠網好
鳥多息隂新篁已成響簾開斜照入樹裊遊絲上絶跡
念物閒良時契心賞单衣頗新綽虚室復清敞置酒奉
親賓樹萱自怡養笑倚連枝花恭扶瑞藤杖步屧恣優
游望山多氣象雲葉遙卷舒風裠動蕭爽簪纓固煩雜
江海徒浩蕩野馬籠赤霄無由負羈鞅
秋夕遠懷
旦夕天氣爽風飄葉漸輕星繁河漢白露逼衾枕清丹
鳥月中滅莎雞牀下鳴悠悠此懷抱況復多遠情
分流水
古時愁别淚滴作分流水日夜東西流分流幾千里通
塞兩不見波瀾各自起與君相背飛去去心如此
含風夕
炎昏勌煩久逮此含風夕夏服稍輕清秋堂己岑寂載
欣凉宇曠復念佳辰擲絡緯驚歲功顧我何成績青熒
微月鈎幽暉洞隂魄水鏡涵玉輪若見淵泉壁参差簾
牖重次第籠虛白樹影滿空牀螢光綴深壁悵望斗牛
星復為經年隔露網裊風珠輕河泛遙碧循環切中感
撫今追往昔
春鳩
春鳩與百舌音響詎同年如何一時語俱得春風憐猶
知造物意當春不生蟬免教争呌噪沸喟桃花前
春蟬
我自東歸日厭苦春鳩聲作詩憐化工不遣春蟬生及
來商山道山深氣不平春秋兩相似蟲豸百種鳴風松
不成韻蜩螗沸如羹豈無朝陽鳳羞與微物争安得天
上雨奔渾河海傾蕩滌反時氣然後好晴明
桐花
朧月上山館紫桐垂好隂可憐暗澹色無人知此心舜
没蒼梧野鳳歸丹穴岑遺落在人世光華那復深年年
怨春意不競桃杏林惟占清明後牡丹還復侵况此空
館閉云誰恣幽尋徒煩鳥噪集不語山崎岑滿院青苔
地一樹蓮花簪自開還自落暗芳終暗沈爾生不得所
我願裁為琴安置君王側調和元首音
種竹(并序)
昔樂天贈余詩云無波古井水有節秋竹竿余秋
來種竹廳下因而有懷聊書十韻
昔公憐友直比之秋竹竿秋來苦相憶種竹廳前看失
地顔色改傷根枝葉殘清風猶淅淅高節空團團鳴蟬
聒暮景跳蛙集幽欄塵土復晝夜梢雲良獨難丹丘信
云遠安得臨仙壇瘴江冬草綠何人驚歲寒可憐亭亭
榦一一青琅玕孤鳳竟不至坐傷時節闌
與楊十二李三早入永壽寺看牡丹
曉入白蓮宫瑠璃花界淨開敷多喻草凌亂被幽徑壓
砌錦地鋪當霞日輪映蝶舞香暫飄蜂牽蘂難正籠處
綵雲合露湛紅珠瑩結葉影自交搖風光不定繁華有
時節安得保全盛色見盡浮榮希君了真性
别李三
階蓂附瑤砌叢蘭偶芳藿高位良有依幽姿亦相託鮑
叔知我貧烹葵不為薄半面契始終千金此然諾人生
繫時命安得無苦樂但感遊子顔又值餘英落蒼蒼秦
樹雲去去緱山鶴日暮分手歸楊花滿城郭
和樂天秋題曲江
十載定交契七十鎮相隨長安最多處應在曲江池梅
杏春尚小芰荷秋己衰共愛寥落境相將偏此時綿綿
紅蓼花颺颺白鷺鷥詩句偶未得酒杯聊久持今來雲
雨曠舊賞魂夢知況乃江楓夕知君秋興詩
玉泉道中作
楚俗物候晚孟冬纔有霜早農半華實夕水含風凉遐
想雲外寺峰巒𦕈相望松門接官路勿滯分寸光
秋堂月
炎凉正迴互金火鬱相乘雲雷暗交構川澤方蒸騰清
風一朝勝白露忽己凝草木凡氣盡始見天地澄況此
秋堂夕幽懷曠無朋蕭條簾外雨倏閃案前燈書卷滿
牀席蠨蛸懸復升啼兒屢啞咽勌僮時寢興汎覧昏夜
目詠謠暢煩膺況吟獲麟章欲罷久不能堯舜事己遠
吾道安可勝蜉蝣不信鶴蜩鷃肯窺鵬當年且不偶殁
世何必稱胡為揚聞見褒貶貽愛憎焉用汩其泥豈在
清如冰無言被人覺余亦笑孫登
楊子華畫
楊畫遠于展何言今在兹依然古妝服但感時節移念
君一朝意遺我千載思子亦幾時客安能長苦悲
其二
皓腕卷紅袖錦韝臂蒼鶚故人斷絃心穉齒從禽樂當
年惜貴遊遺形寄丹雘骨象或依稀鉛華己寥落似對
古人民無復昔城郭子亦觀病身色空俱寂寞
元和二年余官不了罰俸西歸三月六日至陜
府與吳十一兄端公崔二十二院長思愴曩
遊因投五十韻
小年閒愛春認得春風意未有花草時先釀曉窗睡霞
朝澹雲色霽景牽詩思漸到柳枝頭川光始明媚長安
車馬客傾心奉權貴晝夜塵土中那言早春至此時我
獨遊獨遊有倫次閒行曲江岸便宿慈恩寺扣林引寒
龜䟽叢出幽翠凌晨過杏園曉露凝芳氣初暘好明淨
嫰樹憐低庳排房似綴珠欲啼紅臉淚新鶯語嬌小淺
水光流利冷飲空腹杯因成日高醉酒醒聞飯鐘隨僧
受遺施餐罷還復遊過從上文記行逢二月半始足遊
春騎是時春己老我遊亦云既藤開九華觀草結三條
隧新笋湧犀株落梅翻蝶翅名倡繡轂車公子青絲轡
朝士遇旬休豪家得春賜提携好音樂剪鏟空田地同
占杏花園喧闐各叢萃顧余煩寢興復往散憔悴倦僕
色肌羸蹇驢行跛痺春衫未成就冬服漸塵膩傾蓋吟
短章書空憶難字遙聞公主笑近被王孫戲邀我上華
筵横頭坐賓位那知我年少深解酒中事能唱犯聲歌
偏精變籌義含詞待殘泊促舞逓繁吹呌噪擲投盤生
獰攝觥使逡巡光景晏散亂東西異古觀閉閒門依然
復幽閟無端矯情性漫學求科試薄藝何足云虚名偶
頻遂拾遺天子前密奏升平議召見不湏臾憸庸己猜
忌朝陪香案班暮作風塵尉去歲又登朝身為柏臺吏
臺官相束縛不許放情志寓直勞送迎上堂煩避諱分
司在東洛所職尤不易罰俸得西歸心知受朝庇常山
攻小寇淮右擇良帥國難身不行勞生欲何為吾兄諳
性靈崔子同美味投此挂冠詞一生還自恣
三月二十四日宿曾峰館夜對桐花寄樂天
微月照桐花月微花漠漠怨澹不勝情徘徊拂簾幕葉
新隂影細露重枝條弱夜久春恨多風清暗香薄是夕
遠思君思君瘦如削但感事暌違非言官好惡奏書金
鑾殿步履青龍閣我在山館中滿地桐花落
遣春
久雨憐霽景偶來隄上行空濛天色嫩杳淼江面平百
草短長出衆禽高下鳴春陽各有分余亦澹無情
月臨花(即林擒花)
凌風颺颺花透影朧朧月巫峽隔波雲姑峰滿霞雪鏡
勻嬌面粉燈泛高籠纈夜久清露多啼珠墜還結
紅芍藥
芍藥綻紅綃巴籬織青瑣繁絲蹙金蘂高焰當爐火剪
刻彤雲片開張赤霞裹煙輕瑠璃葉風亞珊瑚朵受露
色低迷向人嬌婀娜酡顔醉後並小女妝成坐豔豔錦
不如夭夭桃未可晴霞畏欲散晚日愁將墜結植本為
誰賞心期在我采之諒多思幽贈何由果
送王十一南行
夏水漾天末晩暘映遙村風翻馬尾勁眷戀餘芳樽解
袂方瞬息征帆己翩翻江豚涌高浪槐樹搖去魂遠戍
宗侣泊暮煙州渚昏離心詎幾許歸苦復寒温此别信
非久胡為坐憂煩我留石難轉君泛雲無根萬里湖南
月三聲山上猿從兹耿幽夢夜夜湘與沅
西齋小松
松樹短于我清風亦己多况乃枝上雪動搖微月波幽
姿得閒地詎感歲蹉跎但恐厦終構藉君當奈何
松鶴
渚宫本坳下佛廟有臺閣臺下三四松低昂勢前却是
時晴景麗松梢殘雪薄日色相玲瓏纖雲映羅幕逡廵
九霄外似振風中鐸漸見尺帛光孤飛唳空鶴徘徊耀
霜雪顧慕下寥廓蹋動樛盤枝龍蛇互跳躍俯瞰九江
水旁瞻萬里壑無心盼烏鳶有字悲城郭清角己沈廢
虞韶亦冥寞騫翻勿重留幸及鈞天作
遣興
晚荷猶展卷早蟬遽蕭嘹露葉行己重況乃江風搖炎
夏火再伏清商暗廻飇寄言抱志士日月東西跳
表夏
初日滿階前輕風動簾影旬時得休浣高卧閱清景僮
兒拂巾箱鵶軋深林井心到物自閒何勞遠箕潁
早歸
春静曉風微凌晨帶酒歸遠山籠宿霧高樹影朝暉飲
馬魚驚水穿花露滴衣嬌鶯似相惱含轉傍人飛
秋相望
簷月驚殘夢浮凉滿夏衾蠨蛸低戸網螢火度墻隂爐
暗燈光短牀空帳影深此時相望久高樹憶横岑
解秋
漠漠江面燒微微風樹煙今日復今夕秋懷方浩然況
我頭上髮衰白不待年我懷有時極此意何由詮
遣病
燕巢官舍内我爾俱為客歲晩我獨留秋深爾安適風
高翅羽垂路遠煙波隔去去玉山岑人間網羅窄
其二
簷雨夜來曠暗知秋己生卧悲衾簟冷病覺肢體輕炎
昏豈不勌時去聊自驚浩歎終一夕空堂天欲明
其三
秋依静處多況乃凌晨趣深竹蟬晝風翠茸杉曉露庭
莎病看長林果閒知數何以強健時公門日勞騖
其四
朝結故鄉念暮作空堂寢夢别淚亦流啼㾗暗横枕昔
愁憑酒遣今病安能飲落盡秋槿花離人疾猶甚
寒
江瘴節候暖臘初梅己殘夜來北風至喜見今日寒扣
冰殘塘水擁雪深竹欄復此滿樽醁但嗟誰與歡
古决絶詞
夜夜相抱眠幽懷尚沈結那堪一年事長遣一宵說但
感久相思何暇暫相悦虹橋薄夜成龍駕侵晨列生憎
野鶴性遲廻死恨天雞識時節曙色漸曈曈華星欲明
滅一去又一年一年何時徹有此迢逓期不知生死别
天公隔是妒相憐何不便教相决絶
聽庾及之彈烏夜啼引
莫彈烏夜啼良人在獄妻在閨官家欲赦烏報妻烏前
再拜淚如雨烏作哀聲妻暗語後人寫出烏啼引吳調
哀絃聲楚楚四五年前作拾遺諫書不密丞相知謫官
詔下吏驅遣身作囚拘妻在遠歸來相見淚如珠惟說
閒宵長拜烏今君為我千萬彈烏啼啄啄淚瀾瀾感君
此曲有深意昨日烏啼桐葉墮
連昌宫詞
連昌宫中滿宫竹歲久無人森似束又有墻頭千葉桃
風動落花紅蓛蓛宫邊老人為余泣少年進食曾因入
上皇正在望仙樓太真同凭闌干立樓上樓前盡珠翠
炫轉熒煌照天地歸來如夢復如癡何暇備言宫裏事
初過寒食一百六店舍無煙宫樹綠夜半月高絃索鳴
賀老琵琶定場屋力士傳呼覓念奴念奴潛伴諸郎宿
湏臾覓得又連催特勅街中許然燭春嬌滿眼睡紅綃
掠削雲鬟旋装束飛上九天歌一聲二十五郎吹管逐
逡廵大徧凉州徹色色龜兹轟錄續李謩擪笛傍宫牆
偷得新翻數般曲平明大駕發行宫萬人忭舞途路中
百官隊仗避岐薛楊氏諸姨車鬭風明年十月東都破
御路猶存禄山過驅令供頓不敢藏萬姓無聲淚潛隨
兩京定後六七年却尋家舍行宫前莊園燒盡有枯井
行宫門閉樹宛然爾後相傳六皇帝不到離宫門久閉
往來年少說長安玄武樓成花萼廢去年勅使因斫竹
偶值開門暫相逐荆榛櫛比塞池塘狐兔驕癡緣樹木
舞榭欹傾基尚在文窗窈窕紗猶綠塵埋粉壁舊花鈿
鳥啄風筝碎珠玉上皇偏愛臨砌花依然御榻臨階斜
蛇出燕巢盤鬭栱菌生香案正當衙寢殿相連端正樓
太真梳洗樓上頭晨光未出簾影黑至今反挂珊瑚鈎
指示傍人因慟哭却出宫門淚相續自從此後還閉門
夜夜狐狸上門屋我聞此語心骨悲太平誰致亂者誰
翁言野父何分别耳聞眼見為君說姚崇宋璟作相公
勸諫上皇言語切燮理隂陽禾黍豐調和中外無兵戎
長官清平太守好揀選皆言由至公開元之末姚宋死
朝廷漸漸由妃子禄山宫裏養作兒虢國門前閙如市
弄權宰相不記名依稀憶得楊與李廟謨顛倒四海搖
五十年來作瘡痏今皇神聖丞相明詔書纔下吳蜀平
官軍又取淮西賊此賊亦除天下寧年年耕種宫前道
今年不遣子孫耕老翁此意深望幸努力廟謨休用兵
織婦詞
織婦何太忙蠶經三卧行欲老蠶神女聖早成絲今年
絲稅抽徵早早徵非是官人惡去歲官家事戎索征人
戰苦束刀瘡主將勲高換羅幕繰絲織帛猶努力變緝
撩機苦難織東家頭白雙女兒為解挑紋嫁不得簷前
嫋嫋遊絲上上有蜘蛛巧來往羡他蟲豸解緣天能向
虛空織羅網
琵琶歌
琵琶宫調八十一旋宫三調彈不出玄宗偏許賀懷智
叚師此藝還相匹自後流傳指撥衰崑崙善才徒爾為
澒聲少得似雷吼纏絃不敢彈羊皮人間竒事會相續
但有卞和無有玉叚師弟子數十人李家管兒稱上足
管兒不作供奉兒抛在東都雙鬢絲逢人便請送杯盞
著盡功夫人不知李家兄弟不愛酒我是酒徒為密友
著作曾邀連夜宿中碾春溪華新綠平明船載管兒行
盡日聽彈無限曲曲名無限知者鮮霓裳羽衣偏宛轉
凉州大徧最豪嘈六么散序多籠撚我聞此曲深賞竒
賞著竒處驚管兒管兒為我雙淚垂自彈此曲長自悲
淚垂捍撥朱絃濕冰泉嗚咽流鶯澁因兹彈作雨霖鈴
風雨蕭條鬼神泣一彈既罷又一彈珠幢夜静風珊珊
低佪慢弄關山思坐對燕然秋月寒月寒一聲深殿磬
驟彈曲破音繁併百萬金鈴旋玉盤醉客滿船皆暫醒
自兹聽後六七年管兒在洛我朝天遊想慈恩杏園裏
夢寐仁風花樹前去年御史留東臺公私蹙促顔不開
今春制獄正撩亂晝夜推囚心似灰暫輟歸時尋著作
著作南園花折萼臙脂耀眼桃正紅雪片滿溪梅己落
是夕青春值三五花枝向月雲含吐著作施樽命管兒
管兒久别今方覩管兒還為彈六么六么依舊聲迢迢
猿嗚雪岫來三峽鶴唳晴空聞九霄逡巡彈得六么徹
霜刀破竹無殘節幽關鵶軋胡雁悲斷絃砉騞層冰裂
我為含凄歎欲絶許作長歌始終說藝竒思寡塵事多
許來寒暑又經過如今左降在閒處始為管兒歌此歌
歌此歌寄管兒爾衰之後繼者誰繼之無乃在鐵山鐵
山己近曹穆間性靈甚好功猶淺急處未得臻幽閒努
力鐵山勤學取莫遣後來無所阻
夜别宴
夜久酒闌燈花長燈花落地復落牀似我别淚三四行
滴君滿座之衣裳與君别後淚㾗在年年著衣心莫改
何滿子歌
何滿能歌能宛轉天寶年中世稱罕嬰刑繫在囹圄間
下調哀音歌憤懣棃園弟子奏玄宗一唱承恩羈網緩
便將何滿為曲名御譜親題樂府纂魚家入内本領絶
葉氏有年聲氣短自外徒煩記得詞點拍纔成己夸誕
我来湖外拜君侯正值灰飛仲春琯廣宴江亭為我開
紅妝逼座花枝暖此時有熊蹋華筵未吐芳詞貎夷坦
翠蛾轉盼搖雀釵碧袖歌垂翻鶴卵定面凝眸一聲發
雲停塵下何勞筭迢迢擊磬遠玲玲一一貫珠勻欵欵
犯羽含商移調態留情度意抛絃管湘妃寶瑟水上來
秦女玉簫空外滿纏綿叠破最殷勤整頓衣裳頗閒散
冰含遠溜咽還通鶯泥晩花啼漸嬾斂黛吞聲若自冤
鄭袖見捐西子浣隂山鳴㕍曉斷行巫峽哀猿夜呼伴
古者諸侯饗外賓鹿鳴三奏陳圭瓉何如有熊一曲終
牙籌記令紅螺盌
閒
青衫經夏黕白髮望鄉稠雨冷新秋簟星稀欲曙樓連
鴻盡南去雙鯉本東流北信無人寄蟬聲滿樹頭
夜雨
水怪潛幽草江雲擁廢居雷驚空屋柱電照滿牀書竹
瓦風頻裂茅簷雨漸疎平生滄海意此去怯為魚
湘南登臨湘樓
高處望瀟湘花時萬井香雨餘憐日嫩歲閏覺春長霞
刹分危牓烟波透遠光情知樓上好不是仲宣鄉
酒醒
飲醉日將盡醒時夜己闌暗燈風熖曉春席水窗寒未
解縈身帶猶傾墜枕冠呼兒問狼籍疑是夢中驩
别嶺南熊判官
十年常遠道不忍别離聲況復三巴外仍逢萬里行桐
花新雨氣棃葉晚春晴到海知何日風波從此生
景申秋
年年秋意緒多向雨中生漸欲煙火近稍憐衣服輕詠
詩閒處立憶事夜深行濩落尋常慣凄凉别為情
遣行
徙倚簷宇下思量去住情暗螢穿竹見斜雨隔窗聲就
枕回轉數聞雞撩亂驚一家同草草排比送君行
暮欲歌吹樂暗衝泥水情稻花秋雨氣江石夜灘聲犬
吠穿籬出鷗眠起水驚愁君明日夜獨自入山行
襃縣驛前境曲江池上情南堤衰柳意西寺晩鐘聲雲
水興方遠風波心己驚可憐皆老大不得自由行
滎陽鄭公以稹寓居嚴茅有池塘之勝寄詩獻
答
激射分流闊灣環此地多暫停隨梗浪猶閱敗霜荷恨
阻還江勢恩深到海波自傷才畎澮其奈贈珠何
賦得九月盡
霜降三旬後蓂餘一葉秋玄隂迎落日凉魄盡殘鈎半
夜灰移琯明朝帝御裘潘安過今夕休詠賦中愁
賦得雨後花
紅芳憐静色深與雨相宜餘滴下纖蘂殘珠墮細枝浣
花江上思啼粉鏡中窺念此低徊久風光幸一吹
春病
病來閒卧久因見静時心殘月曉窗迴落花幽院深望
山移坐榻行藥步墻隂車馬門前度遙聞哀苦吟
歸田
陶君三十七挂綬出都門我亦今年去商山浙岸村冬
修方丈室春種桔橰園幾許人間事從兹不復言
緣路
總是玲瓏竹兼藏淺漫溪沙平深見底石亂不成泥煙
火遙村落桑麻隔稻畦此中如遁世甘被到頭迷
夜閒
感極都無夢魂消轉易驚風簾半鈎落秋月滿牀明悵
望臨階坐沈吟遶樹行孤琴在幽匣時迸斷絃聲
贈雙文
豔極翻含態憐多轉自嬌有時還獨笑閒坐更無聊曉
月行看墮春酥見欲銷何因肯垂手不敢望回腰
南昌灘
渠江明淨峽逶迤船到明灘拽&KR1850;遲櫓窡動搖妨作夢
巴童指點笑吟詩畬餘宿麥黃山腹日背殘花白水湄
物色可憐心莫恨此行都是獨行時
夜坐
雨滯更愁南瘴毒月明兼喜北風凉古城樓影横空館
濕地蟲聲遶暗廊螢火亂飛秋己近星辰早没夜初長
孩提萬里何時見狼藉家書滿卧牀
酬樂天歎窮愁見寄
病煎愁緒轉紛紛百里何由說向君老去心情隨日減
遠來書信隔年聞三冬有電連春雨九月無霜盡火雲
倂與巴南終歲熱四時誰道各平分
贈崔元儒
殷勤夏口阮元瑜二十年前舊飲徒最愛輕欺杏園客
也曾辜負酒家胡蕭蕭風景閒猶在事事顛狂老漸無
今日頭盤三兩擲翠蛾潛笑白髭鬚
鄂州寓館嚴澗宅
鳳有高梧鶴有松偶來江外寄行蹤花枝滿院空啼鳥
塵榻無人憶卧龍心想夜閒惟有夢眼看春盡不相逢
何時最是思君處月入斜窗曉寺鐘
李中丞表臣
韋門同是舊親賓獨恨潘牀簟有塵十里花谿錦城麗
五年沙尾白頭新倅戎何事勞專席老掾甘心逐衆人
却待文星上天去少分光影照沈淪
送友
輕風略略柳條新晴色空濛遠似塵斗柄未回猶帶閏
江痕潛上己生春蘭成宅裏尋枯樹宋玉亭前别故人
心斷洛陽三兩處窈娘提抱古天津
春遊
酒戸年年減山行漸漸難欲終心懶慢轉覺興闌珊鏡
水波猶冷稽峰雪尚殘不能辜物色乍可怯春寒遠目
傷千里新年思萬端無人知此意閒凭小欄干
送王恊律遊杭越十韻
去去莫悽悽餘杭接會稽松門天竺寺花洞若耶溪浣
渚逢新豔蘭亭識舊題山經秦帝葬壘辨越王棲江樹
春常早城樓月易低鏡澄湖面嵽雲疊海潮齊章甫官
人戴蓴絲姹女提長干迎客閙小市隔煙迷紙亂紅藍
壓甌凝碧玉泥荆南無底物來日為儂攜
和樂天送客遊嶺南
我自離鄉久君那度嶺頻一杯魂惨澹萬里路艱辛江
館連沙市瀧船泊水濱騎田廻北顧桐柱指南隣大壑
浮三島周天過五均歌鐘排象背炊㸑上魚身電白雷
山接旗紅賊艦新島夷徐市種廟覡趙佗神鳶跕方知
瘴蛇蘇不待春曙潮雲斬斬夜海火燐燐冠冕中華客
梯航異域臣果然皮勝錦吉了舌如人風黖秋茅葉煙
埋曉月輪定應玄髮變焉用翠毛珍句漏砂須買貪泉
貨莫親能傳稚川術何患隱之貧
大雲寺二十韻
地勝宜臺殿山晴離垢氛現身干佛國護世四王軍碧
耀高樓瓦頳飛半壁文鶴林縈古道雁塔没歸雲幡影
中天颺鐘聲下界聞攀蘿極峰頂游目到江濆馴鴿閒
依綴調猿静守羣虎行風捷獵龍睡氣氤氲穫稻禪衣
卷燒畬劫火焚新英蜂采掇荒草象耕耘鉢付靈童洗
香教善女薰果枝低闇闇花雨澤雰雰示化維摩疾降
魔力士勲聽經神變幻說偈鳥紛紜上境光猶在深谿
闇不分竹籠煙欲瞑松帶日餘曛真諦成知别迷心尚
有云多生沈五藴宿習樂三墳喻鹿車雖設如蠶緒正
棼且將平等義還奉聖明君
與楊十二巨源盧十九經濟同遊大安亭各賦
二物合為五韻探得松石
片石與孤松曾經物外逢月臨栖鶴影雲抱老人峰蜀
客君當問秦官我舊封積膏當琥珀新劫長芙蓉待補
蒼蒼去樛柯早變龍
石榴
何年安石國萬里貢榴花迢逓河源道因依漢使槎酸
辛犯葱嶺憔悴涉龍沙初到標珍木多來比亂麻深抛
故園裏少種貴人家惟我荆州見憐君胡地賖從教當
路長兼恣入簷斜綠葉裁煙樹紅英動日華新簾裠透
影疎牖燭籠紗委作金罏熖飄成玉砌瑕乍驚珠綴密
終誤繡幃奢琥珀烘梳碎燕支嬾頰塗風翻一樹火電
轉五雲車綘帳迎宵日芙蕖綻早牙淺深俱隱映前後
各分葩宿露低蓮臉朝光借綺霞暗虹徒繳繞濯錦莫
周遮俗態能嫌舊芳姿尚可嘉非專愛顔色同恨阻幽
遐滿眼思鄉淚相憐亦自嗟
度門寺
北祖三禪地西山萬樹松門臨溪一帶橋映竹千重剪
鑿基階正包藏景氣濃諸巖分院宇雙嶺抱垣墉舍利
開層塔香爐占小峰道場居士置經藏大師封太子知
裁植神王守要衝由旬排講座丈六寫真容佛語迦陵
說僧行猛虎從修羅擡日炬樓至拔霜鋒畫井垂枯朽
穿池救噞喁蕉非難敗壊槿喻暫丰茸寶界留遺事金
棺滅去蹤鉢傳烘瑪瑙石長翠芙蓉影帳紗全落繩牀
土半壅荒林迷醉象危壁亞盤龍行色憐初月歸程待
晩鐘心源雖了了塵世苦憧憧宿蔭高聲識齋糧併力
舂他生再來此還願總相逢
行宫
寥落古行宫宫花寂寞紅白頭宫女在閒坐說玄宗
雪後宿同軌店上法護寺鐘樓望月
滿山殘雪滿山風野寺無門院院空煙火漸稀孤店静
月明深夜古樓中
懼醉
聞道秋來怯夜寒不辭泥水為杯盤殷勤懼醉有深意
愁到醒時燈火闌
題李十一淨業所
雲闕朝廻塵騎合杏花春盡曲江間憐君雖在城中住
不隔人家便是山
亞枝紅
平陽池上亞枝紅悵望山郵底事同還向萬竿深竹裏
一枝渾卧碧流中
漢江笛
小年為寫游梁賦最說漢江聞笛愁今夜聽時在何處
月明西縣驛南樓
江花落
日暮嘉陵江水東棃花萬片逐江風江花何處最腸斷
半落江流半在空
送孫勝
桐花暗淡柳惺惚池帶輕波柳帶風今日與君臨水别
可憐春盡宋亭中
遠望
滿眼傷心冬景和一山紅樹寺邊多仲宣無限思鄉淚
漳水東流碧玉波
聞樂天授江州司馬
殘燈無熖影幢幢此夕聞君謫九江垂死病中驚坐起
暗風吹雨入寒窗
雨聲
風吹竹葉休還動雨點荷心暗復明曾向西江船上宿
慣聞寒夜滴篷聲
六年春遣懷
傷禽我是籠中鶴沈劒君為泉下龍重纊猶存孤枕在
春衫無復舊裁縫
公無渡河音響絶己隔前春復去秋今日閒窗拂塵土
殘絃猶迸鈿箜篌
憑李忠州寄書樂天
萬里寄書將上峽却憑冰峽寄江州傷心最是江頭月
莫把書將上庾樓
酬樂天舟泊夜讀微之詩
知君闇泊西江岸讀我閒詩欲到明今夜通州還不曙
滿山風雨杜鵑聲
重贈樂人商玲瓏
休遣玲瓏唱我詩我詩多是别君詞明朝又向江頭别
月落潮平是去時
别後西陵晩眺
晩日未抛詩筆硯夕陽空望郡樓臺與君後會知何日
不似潮頭暮却廻
長灘夢李紳
孤吟獨寢意千般合眼逢君一夜歡漸愧夢魂無遠近
不辭風雨到長灘
見樂天詩
通州到日日平西江館無人虎印泥忽向破簷殘漏處
見君詩在柱心題
嘉陵江
秦人惟識秦中水長想吴江與蜀江今日嘉川驛樓下
可憐如練遶明窗
岳陽樓
岳陽樓上日銜窗影到深潭赤玉幢悵望殘春萬般意
滿櫺湖水入西江
寄庾敬休
小來同在曲江頭不省春時不共遊今日江風好暄暖
可憐春盡古湘州
宿石磯
石磯江水夜潺湲半夜江風引杜鵑燈暗酒醒顛倒枕
五更斜月入空船
澧西别樂天
今朝相送自同遊酒語詩情替别愁忽到澧西總回去
一身騎馬向通州
西歸絶句
雙堠頻頻减去程漸知自得近京城春來愛有歸鄉夢
一半猶疑夢裏行
五年江上損容顔今日春風到武關兩紙京書臨水讀
小桃花樹滿商山
寒花帶雪滿山腰著柳冰珠滿碧條天色漸明回一望
玉塵隨馬度藍橋
雜思詩
山泉散縵繞階流萬樹桃花映小樓閒讀道書慵未起
水晶簾下看梳頭
尋常百種花齊發偏摘棃花與内人今日江頭兩三樹
可憐枝葉度殘春
雜憶
今年寒食月無光夜色纔侵己上牀憶得雙文通内裏
玉櫳深處䦣聞香
無題
夜深行到戟門邊衆鳥無聲思悄然明月一庭池水綠
桐花垂在繡簾前
石倉歴代詩選卷六十二
