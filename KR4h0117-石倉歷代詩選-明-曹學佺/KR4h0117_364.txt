石倉歴代詩選卷三百六十四
明曹學佺編
明詩初集八十四
沈瓊蓮(字瑩中烏程人弘治初選入掖庭官為學士)
送弟就試春官
自少離家侍禁闈人間天上路依稀朝迎鳳輦趨青𤨏
夕捧鸞書入紫微銀燭燒殘空有淚玉釵敲斷竟無歸
年來望爾登金籍同補華蟲上衮衣
閬州婦(宋氏金華人閬州太守妻洪武初編戌金齒)
題郵亭壁歌
郵亭咫尺堪投宿手握親姑憩茅屋抱薪就地旋
鋪攤支頤相向吞聲哭旁人問我是何方俛首哀
哀訴衷曲妾家祖居金華府海道曾為正千戸連
艘運粟大都回金牌勅賜雙飛虎兄弟晦跡隠山
林甘學崇文不崇武今朝玉堂宋學士亦與妾家
同一譜笄年嫁向衢州城夫壻好學明詩經離騷子
史徧搜覽志欲出仕甦蒼生前春郡邑忽交辟辭
親千里趨神京丹墀對策中殿舉馳書歸報泥金
名承恩拜除閬州守飄然畫舫西南行到官未幾
訪遺老要把奸頑盡除掃日則升堂治公務夜則
挑燈理文藁守廉不使纖塵汚執法致遭僚佐怒
府推獲罪苦相攀察院來提有誰訴臨行囊槖無錙銖
惟有舊日將去書城中父老泣相送道傍過者咸嗟吁
一時徵贓動盈萬妾夫自料無從辦經旬苦打不成招
暗囑家人莫送飯嗟乎餓死囹圄中旗軍原籍來抄封
當時指望耀門戶豈期一旦番成空親鄰憐妾貧如洗
歛鈔慇懃饋行李伶仃三口到京師奉旨編軍戌金齒
阿弟遠送龍江邊臨歧抱頭哭向天姊南弟北兩相痛
别後再會知何年開船未遠子病倒求醫問卜皆難保
武昌城外野坡前白骨誰憐葬青草初然有子相依傍
身安且不憂家蕩如今子死姑年高縱到雲南復誰望
八月官船渡常德促裝登途整行色空林日暮鷓鴣啼
聲聲呌道行不得上山險如登天梯百戶發放來取齊
雨暗泥滑把姑手一步一仆身沾泥晩來走向營中宿
神思昏昏倦無力五更睡重起身遲飯鍋未熟旗頭逼
翻思昔日深閨内遠行不出中門外融融日向上欄杆
花落庭前鳥聲碎寶髻斜簮金鳳翹翠雲蟬鬢蛾眉嬌
繡牀新刺雙蝴蝶坐久尚怯春風饒豈知一旦夫亡後
萬里遐荒要親走半途日暮姑云飢欲丐奉姑羞舉口
同來一婦天台人情懷薄似秋空雲喪夫未經二十日
畫眉重嫁鹽商君血色紅裙繡羅襖終日騎驢涉長道
穏坐不知行路難揚鞭笑指青山小取歡但感新人心
那憶舊夫恩愛深吁嗟風俗日頽敗廢却大義貪黃金
妾心汪汪澹如水寧受飢寒不受恥幾回欲葬江魚腹
姑存未敢先求死前途姑身少康健辛苦奉姑終不怨
姑亡妾亦隨姑亡地下何慚見夫面說罷傷心淚如雨
嗚咽垂頭不成語路傍過者為酸心隔嶺孤猿呌何許
方氏
雜詩
營巢燕雙雙飛天設雌雄事久期雌兮得雄願已足雄
兮將雌胡不知
其二
營巢燕聲呷呷莫使青年空歲月可憐和氏忠且純何
事楚君終不納
兩女郎鐵氏(侍郎鉉之女也靖難時配入教坊)
教坊獻詩(長女作)
教坊脂粉洗鉛華一片閒心對落花舊曲聽來猶有恨
故園歸去已無家雲鬟半挽臨粧鏡雨淚空流濕絳紗
今日相逢白司馬尊前重與訴琵琶
教坊中呈原問官(次女作)
骨肉相離舊業荒一心何忍去歸娼淚垂玉筯辭官舍
步歛金蓮入教坊覽鏡幸無傾國色向人休學倚門粧
春來雨露寬如海嫁得劉郎勝阮郎
孟居士
悼亡
斑斑羅袖濕啼痕深恨無香使返魂荳蔲花存人不見
一簾明月伴黃昏
長信宫
滿階紅葉雁聲頻永巷秋深最愴神君意一如秋節序
不教芳草得長春
香奩冬詞
默坐深閨思有餘霜威漸覺襲衣裾青綾被冷無鴛夢
紫塞天寒斷鴈書竹葉舞風侵戶響梅花和月上窗虛
雙蛾争似庭前柳臘盡春來忽又舒
題畫
嶺樹盤雲轉溪紆路亦斜晩來煙靄合無處認山家
春歸
落盡海棠水拍堤萋萋芳草望中迷無情最是枝頭鳥
不管人愁只管啼
席上贈妓
石榴裙子稱纖腰唱歇新聲換玉簫背立東風偷拭淚
為誰腸斷為誰嬌
登樓
為憐春去不登樓纔上南樓動遠愁滿地落花紅雨亂
接天芳草綠雲稠
秋日書懷
蟬咽庭槐泣素秋幾行新鴈度南樓天邊莫看如鈎月
釣起新愁與舊愁
陸寡婦
賣廢宅
壁有蒼苔甑有塵家園一旦屬西鄰傷心怕見門前柳
明日猶如陌路人
冠子
汝年三歲父亡身汝父先亡母苦辛難得光隂到今日
加冠見汝又成人
錢氏女
述懷
静守深閨歲屢遷蕙心蘭質自娟娟援琴不奏桑間曲
揮翰寧題葉上聯龜灼已知無吉兆鵲橋那得有良緣
芙蓉只合含霜死肯向西風怨暮年
石倉歷代詩選卷三百六十四
