石倉歴代詩選卷一百七十
明曹學佺編
宋詩四十七
鄧肅
分歲
餘臘羈人少共歡那堪飛雪集雲端四時欲盡三更漏
六出翻成兩歲寒壓破嶺梅殘豔薄敲殘亭竹碎聲乾
公卿休掃黌堂下留與来朝執玉看
别陳少卿
平生杯酒百無憂四海風流說太丘據景筆端凌鮑謝
當年門下得伊周那知避世嶔崎迹也許從公汗漫遊
聞說片帆今又舉三山無處着人愁
戲洪丞
萬里歸来雲水鄉逢春得酒且徬徨好賢誰侣雙松吏
使我時終一石狂忽與高唐来鼠目却令朱戶鎖梅粧
先生取瑟吾知已安得從今不舉觴
大雨
夜夜隂雲如潑墨雨勢欲挽銀河竭春工十八落泥塗
驟雨誰云不終日魏紫姚黃業已空嬉遊何足介心胷
只恐年年禾黍地浸滛盡入陽侯宫憑誰為我呼少女
掃空隂翳開天宇光風霽日暖層霄坐令六合同歌舞
寒梅上李舍人
窮山觸目紛茒葦此意昏昏誰可洗竹間横破一枝梅
對月嫣然耿寒水吟詩索酒滿高堂穿簾的皪射晶光
世上羶葷来不到翦翦天風吹冷香人言百花睡未起
獨冠羣芳差可喜珍重和羹自有期行事争雄壓桃李
題梅齋
江邊蘆葦風颼颼東君一點破寒愁窗間疎影横春瘦
枕上冷香尋夢幽夜深竹折驚殘雪捲簾醉起千山月
洗空肺腑龍麝腥落筆天香鬭清絶
上先生
夜馬踏殘月荷策来泮宫入門見先生語意何雍容短
檠挑燈一千夜高談雄辯流胷中吾皇求士若飢渴䢷
許先生久卧龍玉鞭斜指長安市小軒從此冷如水空
留絳帳照孤燈窗外西風起寒葦
龍興避難
傍山怪石如蹲虎絶頂去天無尺五却披叢棘下山腰
丹碧照空飛棟宇道人蓬戶厭塵勞避世祗嫌山不高
那知行空老曼倩竊食當年王母桃松檜參天門晝閉
碧玉擷蔬飰炊雪百年冷坐無車音一旦偕来真惡客
當知喧寂豈殊觀出世何妨在世間能致吾人師作古
龍興今日始開山
送丹霞禪師
山壓濃隂勢欲頹阿香推車振不開君来論詩風四起
挽出羲和照九垓别居八年驚電掃霜髭已失童顔好
逝者任從造物流吾人一笑初不老明朝飛錫過平津
浩歌歸耕隴上雲巖竇不應蔵一滴要須化作無邊春
再用南齋韻謝
沙溪清可啜遠山翠欲流翩然航一葦浩歌入蘆洲高
堂上木杪幽人事勝遊但足簞瓢樂不知天地秋我軰
嗟無口冥搜空掉頭何如三才傑等是濟川舟開卷騰
光怪天上卿雲浮阿雲又嗣音吾研不欲留平生浪詩
名寒蟲號清幽巳對狂道士從此敢吟不
附章楶詩
運司園亭詠(并序)
成都轉運司園亭盖偽蜀時權臣故宅也清曠
幽静随處皆有可樂者輒為十詩足以省憶髣
髴云爾
古木鬱參天蒼苔下封路幽花無時歇醜石終朝踞水
竹散清潤煙雲變晨暮何必憶山林直有山林趣
玉谿堂
堂因水得名方沼當其後漪瀾蕩榱桷窗戶挹花柳蟲
魚不避人鷗鷺若相友午枕夏簟凉此樂亦奚有
雪峰樓
層構壓池塘不僭亦不偪影浮綠水静寒凝雪山色撫
檻接脩竹連簷引蒼栢注目望長安無奈濃雲隔
海棠軒
珍葩寄幽島正對孤軒植優柔自俯仰紅綠若組織春
酣晴日曛坐久濃香逼池面淨可鑑朝霞罩澄碧
月臺
蜀地饒夜雨輕隂多蔽天見月月無幾築臺邀嬋娟高
凝桂影近俯視雲屋連顧盼巳塵外欲挹瑶宫仙
翠錦亭
楩楠百尺餘排列拱簷際畏日自成隂隆冬寧滅翠虚
曠得寂理懶癖資濃睡誰知官府中獲此冲漠味
潺玉亭
傍砌釃小渠回環是流水石蜃吐珠涎清響醒人耳風
微竹影碎月皎波光起䬃爽無塵囂静適心所喜
茅庵
竹間構圓庵所向自瀟灑珍禽弄巧舌宛是居山野默
坐見真心萬緣盡虚假勿陋尋尺地兹焉息意馬
水閣
架木浮水中略彴通孤島扶疎花影反撥刺跳魚小風
月所得多經營信云巧隐几寂無人朱欄萃幽鳥
小亭
花邊二小亭雙跨清渠上規摹雖甚隘幽僻良可賞幸
依佳木隂未羡大厦廣不足延賞朋携笻常獨往
石倉歴代詩選卷一百七十
