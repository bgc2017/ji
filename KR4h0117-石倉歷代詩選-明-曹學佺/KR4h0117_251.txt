石倉歴代詩選卷二百五十一
明曹學佺編
元詩二十一
傅與礪
歌風臺
黔首厭秦暴龍德奮炎劉英雄乘天誅拔劒起相仇天
風堕陵谷飛雲揚九州天下事既定懷土未遑休置酒
冥高臺中厨進庶羞悲歌落林木父老皆涕流功臣日
葅醢壯士復何求至今豐沛間長顧使人愁故鄉帝所
愛零落遺舊丘大運各有終賢聖誰能留焉知萬歲後
魂魄復來遊
題宜春鍾清卿清露軒
秋氣集太虛夕光漙高樹時聞隂液墮暗識商飈度旎
旎星動林英英月霏霧凉扄息塵想幽琴寄玄悟寂歴
松上聲逍遙丘中趣鈞天澹斜景銀河曖微素古調今
所稀大音誰能喻仙人飲沆瀣壽命金石固千歲不可
期空歌徒延慕
寒竹篇
寒竹依澗阿石生何磊磊滋息因厚地生成藉玄宰春
陽散華景枝葉被光彩及茲芳歲闌使我憂心痗遽悲
凛節變但恐驚塵凂寒燠既異宜遲暮復焉悔淇園蔭
未息嶰谷音猶在君子夙相好深懷邈雲海竹性諒靡
遷人心懼中改願言卒封植勿使傷樵采
勤耕亭
日月靡閒暇四序更運之斯人務作業矧敢怠遑時負
耒適西疇恒患耕作遲仲春時雨至羣物具含姿牛食
青澗阿鳥鳴芳樹枝興言播嘉榖夙夜將耘耔豈不懷
逸居亦念寒與飢但使秋稅畢聊樂及我私
少年行
長衢若平川輕車馳流波上有都人子明肌豔朝霞芳
塵揚遠風白日耀舞羅少年輕薄兒調笑相經過狎坐
酌美酒日暮酣且歌千金罄一笑豪右焉能加時俗誇
朱顔美女悅春華春華豈不好遲暮當如何
雜詩五首
夭夭園中桃鬱鬱松上枝春陽發新榮貞脆誰能知一
朝繁霜墮百卉各已萎青青乃自保不為時所移向非
厄歲寒何以别竒姿
植蘭彌九畹種菊被三徑幽芳乃殊姿馨德良可並搴
蘭以為美餐菊以資命睠言理蕪穢恒使枝葉淨蕪穢
苦易侵枝葉苦不盛豈無桃與李貴此諧野性
窮巷有畸人夙夜勤古道敝衣適至骭疏食恒不飽歌
聲若金石顔色終歲好豈無當世念所趨惡佻巧美玉
不足珍懷義以為寶
閒夜坐中庭素月流我懷鳴琴發玄思俗音難與諧微
颸經前楹徐響正裴回欲歌南風曲聽者良己希願言
薦清廟復感鳳來儀
異人言種石可以致雙璧千金受玄秘辛苦乃有獲温
其比君子韞櫝良愛惜青蠅易為汙恒恐傷厥德連城
不願售思以置君側終歲無與言持之將安適
雜詩
皎皎素明月娟娟含令姿浮雲遽起滅圓影遂參差山
川莽回互天地亦相疑焉知冥昧中明潔終不移弦望
有恒運清光寧久虧
題淵明漉酒圖
淵明性嗜飲所遇適其眞漉酒東籬下邈若旁無人捐
紱非所吝焉愛頭上巾田園日成趣松菊相與親百年
何為爾酩酊及茲辰陶然至和内混沌以為隣
八月十三日至京
孟秋凉飈至驅車出西門去京始彌月白露忽巳繁茲
行亦何為于役義所敦山川既悠遠晨夕違凊温我馬
北以南豈不賁丘園努力在王事賢勞奚足論
羣雁圖
微茫洞庭野隱約瀟湘岸鴻雁將栖息飛鳴求其伴先
集良未安後至凄欲斷使我懷弟兄因之中腸亂留連
江海遠慘淡秋暉晏常恐隨天風高飛入雲漢
題袁宏泊渚圖
秋氣集空渚月彩汎微波夕坐起遥思中流聞嘯歌移
舟近相即酌酒望銀河高懷世稀偶良會豈更多未知
百歲下視此復如何
江州社日阻風
社日長為客行人總念羣湓江春過雨廬阜晚生雲綠
酒洽歡飲清絃送别聞風檣未得動堅坐且論文
下邳懷留侯
豪傑關休運乾坤屬遠猷自須成漢業豈獨報韓仇黃
石嗟長往青山感昔遊同時多草莽事定覓王侯
七夕
耿耿玉京夜迢迢銀漢流影斜烏鵲樹光隐鳳凰樓雲
錦虛張月星房冷閉秋遥憐天帝子辛苦會牽牛
海子上
獨步金河上遥看碧海隅洞疑通月窟船或到方壺鮫
室寒休杵龍宮夜出珠浮槎八月晚應念客星孤
賦得天際舟送兵部張孟功治河
日下行人發春晨去鷁催䌫侵斜月解帆向斷雲開愛
鳥窺詩卷垂虹映酒杯尋源不可盡奉使幾時回
詠大樹答靳御史
造化涵滋息神靈會渺茫色分羣木秀隂覆數家凉白
晝鳴風雨玄冬度雪霜因知免樵采故解拂雲長
送金華王琴士還山
年少金華客囊琴暫出山忽聞春水滿徑逐暮雲還三
洞飄玄鶴雙溪下白鷳應尋牧羊子時過綠蘿關
寄題余泰亨隱居
聞說幽栖處遥連郁水天徑開移竹地渠引灌花泉坐
客留傾釀隣人訪草玄京華遠遊子那得共盤旋
答别龍州蕭從事韶
北極絲綸下南陲政化通靈槎浮度斗瘴草偃隨風殊
俗難為别清談喜屢同馳驅不可住心切大明宫
使節明金虎腰弓偃畫蛇蠻荒趨號令原隰見光華邊
樹猶含綠江梅久放花憶君依幕府何日定還家
梧州嘉魚亭
舟楫回沙驛旌旗駐郡亭江通五管白天落九疑青此
日瞻雲氣誰家見客星軍需晝夜急寇盗幾時寧
别靜江文學諸公
乍見先愁去將行未忍分字期歸後寄歌畏别時聞驛
樹過春雨江船隔夜雲驅馳念吾弟羽翼待諸君
金陵晚眺
金陵古形勝晚望思迢遙白日餘孤㙮青山見六朝燕
迷花底巷鴉散柳隂橋城下秦淮水年年自落潮
沛縣
縣路迷青草行人蔭綠楊時逢沛父老能說漢君王芒
碭來秋氣彭城送夕陽凭高發慷慨暮色正蒼蒼
京師守歲
日月催時序乾坤隔晦明殘年萬里夢今夕幾人情久
客煩朋友雙親倚弟兄深慚須薄禄不得謝浮名
又上人求母沔陽
開士辭家早慈親割愛深倚門思一見飛錫到相尋雁
度雲移寺烏啼月照林此時憂白髮長路政關心
桃源圖
聞說避秦地花開忘歲年偶逢漁父問長使世人傳丘
壑渾疑幻林廬或近仙至今圖畫裏惆悵武陵船
題墨梅
老樹亞晴空疎花帶寒野風流不自惜澹泊從人寫歲
晏孰相娛空山少來者
孤花何婉娩玉立含幽素短短時出橋疎疎或臨路全
疑簷下月半照牆西樹
題衛知事廣衍倉西軒墨竹歌
吾聞渭川竹如簀太倉欲致那可得開眼晴煙落戸牗
透裳冰雪生胸臆愛之借問作者誰母乃與竹同標格
自是君懷足清致故須好事留眞迹隂森雨氣發中林
颯爽秋聲起前席微坡直具百畆意老榦眞憑萬鈞力
玄豹猶含隐霧章蒼龍已奮干霄翼火雲六月思遠避
安得坐我林間石待實誰憐彩鳳飢釣鼇未試長竿直
為君歌罷久歎息羣玉蕭蕭動高壁
奉題陳參議溪山四雅圖
陳公退食一事無開閤示我溪山圖晴林當晝發煙霧
頃刻松隂生座隅恍聞鳴琴動疎竹一亭宛在清溪曲
樹下風聲出舸船石間水影搖棋局隔溪高堂鬱森爽
丈人避世嗟長往嗜書無論終日讀讀畫時更臨風賞
可憐九老幽致同欲往從之不可通我貧何時見此屋
悵望林壑生清風
邯鄲行
邯鄲城頭下白日邯鄲市上風蕭瑟故壘空餘鳥雀悲
荒垣只見狐狸出何主墳墓對山阿尚憶諸侯爭戰多
趙客歸來重毛遂秦軍老去畏廉頗黃塵白草宮前道
鬼火如燈夜相照公子秋來不見歌美人月下那聞笑
當時冠蓋激浮雲撾鐘考鼓宴青春只今惟有郵亭樹
還送年年行路人
八十里山行
桂林之區徭賊雜處南有八十里之高山絶天綿延開
險阻賊人倚之作巢砦劫掠經年勢還大官軍收捕費
供給主將逡巡竟何待居民近山晝夜愁四下行人皆
白頭况聞良家半為賊官府貪横仍誅求安得大聚邊
頭兵甲鑄田器盡鋤高山作平地高山平徭賊斃
銅爵硯歌
鄴中文磚天下竒流傳為硯亦堪悲月砌寒傾古臺暮
雨犂耕出斷釵時荒凉火燒狐兔窟金棺别葬奸雄骨
石麟暗刻魏春秋銅爵空題漢年月可憐此硯依浮世
曾見高筵美人醉行迹猶霑舊韈塵啼痕巳滅新粧淚
向來登踐日紛紛即今磨洗見竒文題詩為弔西陵樹
幾片殘霞入雁羣
牧牛去題袁慶遠經歴所藏畫
牧牛去千山復萬山上山日出愁起晚下山日入苦行
難手中鴝鵒牛伴侶養來多日能人語縱牛不牽繩自
垂聽他行食母苦之欲歸尚憂牛不飽更近前溪多水
草但願年年牛盡肥主翁足食身足衣農家飬牛國所
頼惡少城中殺牛賣
賦得秋夜長送方叔高
秋夜長長如歲(闕)夜凉薄人不能寐羣雁各南翔一
鳬尚北飛團團素明月流光照我衣當歌正激烈慷慨
送將歸丈夫成名微亦足焉能終夜悲㓨促
秋月皎皎夜何長念君客遊思故鄉當壚美人惜年芳
遙夜起舞歌清商歌清商送急管為君酌美酒請君勿
辭滿夜長迢迢漏未終離思比之何時斷離思長夜猶
短
送楊元成奉旨之徽州過家錢塘
綠槐五月高雲冷行人辭闕歸鄉井奎璧秋廻帝座深
斗牛夜隔天河永君今銜命出江關却到新安幾日還
天上應須朝絳節湖邊何得愛青山
用王著作見寄韻奉題其所寓聽竹軒
王家好種青琅玕四壁秋聲生夏寒朝回每獨風前立
客至時同煙際看北窗數竿最幽勝滿耳蕭蕭客塵淨
截管休將學鳳鳴世間古曲無人聽
韓淮隂廟
淮隂千古英雄恨楚樹荒荒夕照殘水夾廢城春草合
雲昏迷廟野花寒封齊安用眞王印興漢空遺大將壇
高帝旌旗俱寂寞斷碑零落後人看
送唐子華赴嘉興
聞君秋思滿南湖行李今晨發帝都幕府初乘從事馬
江城還憶步兵鱸樹浮白日山侵越潮蹴青天海入吳
閒暇憑高動詩興須成一醉掃新圖
和危山曜寄弟
故園兄弟總相思久客懷歸屢失期司馬却慚題柱早
東方翻恨上書遲都門柳暗愁中見鄉國花繁别後知
昨日南橋放春水望雲回首獨多時
題畫船入蜀圖送䕫州教黃尚質
楚客之官泛蜀船畫圖盈尺見山川九江樹色瀟湘外
三峽猿聲灔澦前方譯漸通巴俗語國書新絶漢人傳
豈無好事能携酒問字時時集講筵
王氏相師山庄
相師之山雲杳冥千巖萬壑倚空青上方雷雨藏天井
南極風煙落洞庭溪客去迷花藹藹野人居愛竹泠泠
何時遂買登山屐乘興還來扣石扄
過故妻墓
湘臯煙草綠紛紛灑淚東風憶細君每恨嫦娥工入月
虛疑神女解為雲花隂午坐閒金剪竹裏春愁冷翠裠
留得舊時殘錦在傷心不忍讀回文
汴梁
汴上荒城繞故宮山頭危石堕秋風夷門市起聞嘶馬
梁苑樵歸見斷鴻鬭草尚餘殘後碧進花無復盛時紅
欲登高處腸先斷滿目閒愁賦未工
送姚子微
雙闕除書下玉階三湘回櫂拂冰崖天垂銅柱南低海
地入金陵北近淮江國雁來秋肅肅驛樓雞動曉喈喈
大家定有東征賦鮭菜隨船慰老懷
送盧茂實之廣東憲幕
仙城近接衆山廻憲府遙臨百粤開海上喜通持節使
幕中兼得濟時才鮫宮織罷魚龍出蜑戸珠還蚌蛤來
預想到官多暇日清詩題徧嶺頭梅
徐州
斷山數里見浮屠水樹微茫映日疎舟楫徧經危石過
人煙稍近白雲居朱陳縣遠思遺俗楚漢臺荒想故墟
萬古風帆自來往新詩吟罷獨躊躇
送湘中李從事赴郴幕
長沙上游山水窟郴陽自古說名邦天圍翠岳連三楚
地合清湘赴九江歸去收書經石室坐來拄版對雲窗
西風慘淡都門别莫愛青樓倒玉缸
雪中次元茂才
北闕今晨雪滿遲腐儒憂國畏人知月寒弱水迷三島
雲暗蒼梧失九疑端木細飄天上葉梅花潛發嶺南枝
山隂那得乘佳興起遶前軒自詠詩
出郭
晴光縹緲汎青春遠色氤氲動紫塵出郭自因芳意早
尋溪兼得野情新花邊古寺翔金爵樹底高墳臥石麟
却倚層丘望城闕上方雲氣繞龍鱗
寄河間趙運使
雪盡官河春水生移家還出鳳凰城竹間退食古靈鵲
花外題詩聽早鶯益井青煙晨縹緲漕溝素月夜分明
京華久客遥相憶欲托音書不稱情
候友人不至戲作
儀眞城下菖蒲節晴日江頭錦繡文旗影送船侵樹過
笛聲催鼓隔花聞雙龍鏡化閒風雨五馬歌沈暗水雲
日暮故人期未至誰家看舞石榴裠
送趙仲禮御史兼呈王侍御
都門相送意躊躇别路秋生白羽車霜雪總看鵰去疾
風煙那問雁來疎嶺南斥候愁烽燧江左誅求畏簡書
白面少年空解事繡衣行縣定何如
建業城頭烏亂啼知君感古夜聞雞荆揚貢賦元趨冀
晉宋文章漸入齊草疏或依松影坐哦詩應就竹隂題
書來肯憶京華客日日長衢聽馬嘶
賜書南粤初歸日駐楫秦淮欲暮天嘯詠偶經梁舊寺
登臨猶憶晉諸賢謝安别墅蟲鳴裏王導新亭鳥去前
多謝府中賢侍御别時能作送行篇
答何好禮
鳳凰城中花若煙客遊多是感流年春生江漢思南國
雪盡幽并見北邊遠使豈貪歸有槖微官仍苦坐無氊
相逢未恨今晨别滿把驪珠慰目前
同孔學敏遊仙遊觀
鳳音亭下草如熏誰見仙娥倚翠裙環珮忽疑遊處得
笙簫猶想去時聞湘江竹暗連春雨衡岳花開隔暮雲
千古遊人自來往登高回首思紛紛
寄方君恕
聞君卧疾近如何閉戸時應賦短歌安石或能携妓出
子猷常擬棹船過微風倚檻宜脩竹落日臨池愛綠荷
也念湖邊未歸客秋山回首白雲多
奉和存初院使
上林嘉木蔭連牆冉冉遊絲轉日光忽憶江南好晴景
碧溪春水照鴛鴦
題方叔高歸羸集後
鳳凰城中木落時空齋獨夜把君詩最憐庾信腸堪斷
常思隂鏗鬢蚤垂
寄題進士宋翔仲書室
淳安縣東金紫峰宋公舊隱隔雲松山人採蔗應常到
溪客尋花或未逄
聞道蔗南脩竹裏小堂清誦夜常勤煙中谷響遙相答
月下泉流静始聞
和陳宗道元夕懷江南絶句
萬家行樂愛春晴花底遙聞度曲聲惟有客窗嫌月色
照人離恨太分明
潞縣舟中寄京師楊上舍諸公
二月和風滿上林憶君時復走相尋夜來見月堪腸斷
城鎻千門碧樹隂
題畫
迢逓雲山隔遠溪微茫煙水帶長堤秋來木葉多搖落
日暮寒鴉不肯栖
遊園和吳光輔
雪外高亭倚竹根石門幽徑躡苔㾗重來花發應千樹
只恐漁舟失洞門
題張天彛山水卷
江上晴雲起島山行人長慕釣舟閒雙鴻更背湘潭去
朝盡衡陽幾日還
簡善道原
湖南五月洞庭秋楊柳深深繫客舟遙憶郡齋無一事
題詩頻到岳陽樓
題家山小景
浴鳬飛鷺聚寒塘落雁歸鴉映夕陽忽憶湖南煙樹裏
倚欄秋思正茫茫
雁起秋空樹色遙行人江上駐歸橈海門東去應千里
白日微茫見落潮
石倉歴代詩選卷二百五十一
