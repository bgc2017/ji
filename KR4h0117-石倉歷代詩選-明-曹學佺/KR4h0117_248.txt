石倉歴代詩選卷二百四十八
明曹學佺編
元詩十八
洪希文
琴枕
至音何寥廖古道行古心枯槁斵為枕用枕體乃琴虛
中具徽軫簧舌韶濩音操之當薰風不僭雅以南吾聞
古巢父遺瓢掛空林有形即有累湛若止水沈所以魯
東家曲肱意彌深
送林景惠和興化教諭
朝遊夾漈山漈水何漣漪暮登石門山山石亦差差水
石太古色山人去何之君今遊此山為余訪頽基多謝
吹藜翁七略今有歸矧茲十室邑文獻猶庶幾君子樂
育才薪槱理不遺白袍久延佇雪立風披披喣之以惠
風暢若春陽熙前程雖云邁來者猶可期
貧甚食草具作
赤莧赤如脂苦蕒甘如飴盤登惡草具味等薇與芝賢
哲逝已遠昧昧余所思伊人既忘世此外皆若遺粱肉
世豈乏飽死黃脗兒千金渥洼種歲晚鳴枯萁尚餘躭
書癖不與塵土緇此樂豈在外簟瓢猶山雌
枕簟入林僻
朱夏困蒸鬱城市多滛哇閒招嘯雲侣來食山中霞山
中有何好泉石端可嘉清溜接筧筒火種憐菑畬枯松
偃澗壑赤日流丹砂茂林無珍禽眢井空讙蛙桃笙寄
憊懣菊枕便昏花煩襟頓消釋密蔭争交加羲皇有神
交蘧廬等仙家久坐令人健微吟到日斜浮雲蒼海狗
岐路常山蛇祥颷偶披拂哀音餘摻撾山深民多醇隣
酒亦易賖去去下巖扄歸途瞑棲鴉
龜洋僧越浦造寧海東際橋姪清甫為求詩以
壯其事
我昔携二客涉此春江潯春江渺無際下有魚龍吟行
客日已晚夾岸菰蒲陰滄江見舟子招招勞余心我家
山之陽我友山之岑懷哉不得往黃鳥鳴空林向微塵
外人慨此將焉任欲成萬歲功豈憚歲月深刺手斸巨
鼇絫址重淵涔雲濤鼓韶濩共爾澆煩襟吾鄉鄒魯鄉
人物多華簮寥寥䜟緯語桓譚非所欽為謝金仙子氣
化無古今逝將紀江漢相國生自南
送黃仲復雷卿任三山學錄
漢廷購宛馬善肆空學校選入飛兔羣一躍猶變豹近
者八鄉達往往皆職教去作他人師炙轂轉高妙臯比
横講席鶴俸供廪稍瞻視凡馬羣尾大固不掉君為汗
血駒銀鞍追騄驃淺飲合沙流時來即同調
續聶夷中傷田家
貿貿丘麥秀蝡蝡吳蠶生微行執懿筐亦既受厥明上
焉給王賦下焉紓官征豈為飢寒念所念瘡痏平哀哀
生理窄了了無餘贏惻怛夷中詩萬古田舍情
壽峰舘所擬古問訊光孝東溟講師上人
棲息無塵雜滿目雲舒舒别來雲間人頼此可與娛情
親跡自遠道合人豈疎回首自怡悅無心覺眞如
曉行途中書事
冥發昧所適東西覺惘然門敲村店酒鐘落客津船猿
呌荒山月雞號墟里煙回思在家日日晏尚高眠
穫稻
雲散水微茫千畦萬隴黃罄腰勞日少鼓腹樂時長處
處聞雞犬家家足稻粱太平本無象新釀甕頭香
題聖墩妃宮湄洲嶼
我昔䌫舟謁江干曾覿帝子瓊華顔雲濤激射雷電洶
殿閣硉兀魚龍間此洲仙島誰所搆面勢軒豁規層瀾
壺山峙秀倒影入乾坤擺脫呈倪端粉牆丹桂輝掩映
華表聳突過飛巒湘君小冰幻靈骨虞帝跡遠何由攀
銀樓玉閣足官府忠孝許入巫咸班帝憐遐陬雜鯨鰐
柄授水府司人寰五雲殿邃嚴侍衛仙衣法駕朝天關
危檣出火海浪破神鬼後使忘險難靈旗毿㲚廣樂振
長風萬里翔孔鸞平洲遠嶼天所劃古廣不獨誇黃灣
至人何心戀桑梓如水在地行曲盤升階再拜薦脯藻
不以菲薄羞儒酸日談書史得少暇石橋潛度凭雕欄
詩成不覺肝膽醒松檜蓊薈鳴玦環騎鯨散髮出長嘯
追逐縹渺乘風還
春寒無炭
古人坐客寒無氊我今為客寒無煙東風兼領玄冥權
今年春寒過去年梅子含酸實未堅薺麥雖茂胎未全
海棠羞澀開紫綿山南山北無杜鵑詩翁縮頸聳兩肩
玄龜守殼凍不前吟成呵硯冰尚堅毛穎蹇澀非張顚
喚起石鼎句再聯倚牆道士鼻息喧此時得酒眞解仙
博取一醉眞可憐君不見雲安斗水直萬錢杜陵雖老
性命懸畫灰對雪思悄然忍寒披絮夜不眠牛頭何日
雙錦纏
飯牛歌
牛吒吒蹏趵趵枯萁囓盡芳草綠自脯薄夜不滿腹擷
菜作糜荳作粥飼飢飲渴兩已足脫紖解銜就茅屋不
愁飢腸雷轆轆風簷獨抱牛衣宿丁男長大牛有犢明
年添種南山曲
惜春吟
去年醉倒百花傍旁人拍手笑我狂今年花酒兩無分
一春正坐讎書忙先生讎書未肯出詠柳題花閒度日
朝來著步花已空搔首東風長太息
聽琴歌
疎簾曲檻蘋風凉細腰美人藕絲裳神閒意定丰度遠
玉指纖纖彈履霜喬林鶯囀日卓午幽澗泉鳴夜未央
孤鸞别鶴生暗恨毋以冰炭置我腸
夏白紵
水晶宮白銀闕鬢如青雲眼如月白紵為袍巾勝雪思
君起舞清歌發秋風落木雁南飛太息遊子何當歸桐
絲指下音調稀雙雙玉淚彈珠璣
壽峰翫月
素娥准勅六丁擎下照塵寰似水晶河漢無雲天萬里
溪山不夜月三更蓬萊弱水何曾隔玉宇瓊樓無此明
今夜壽峰峰絶頂與君端坐細推評
守歲
掃退陰凝萬瓦霜儒家守歲似如常沈香已帶寅前氣
臘酒初聞子後香凍雪驚春先瀑竹祥雲夾日上扶桑
熙熙民物皆生意天建皇疇福萬方
清明遊陳氏園亭
村村花柳暗晴川百五時光不暫延綠暗園林尚佳節
清明亭館自新煙喜逄熟食傳遺老怕著新衣學少年
惆悵東欄花似雪人生底處勝樽前
春晚同數客遊靈巖廣化寺書所見
㙮外青山匝四圍澗邊流水繞松扉白雲一塢僧長住
紅杏數枝春漸稀雨足人牛耕曠野山深鳥雀哢晴暉
長廊響屧皆明禁口自忘言心自非
明皇太眞避暑按樂圖
已剖冰盆金粟瓜旋調雪水試凉茶宮娃未解君恩煖
尚引青罌汲井花
書傳德陽教授所居精舍
洛陽城裏王侯宅光範門中宰相書何事春風渾忘却
莓苔還似野人居
幽居
柴門掩斷徑生苔坐閱東君幾往回看盡牀書無客到
殘花風送過墻來
怪石
欱歕雲雷來月窟翥驂虬鳳下天台漢唐池舘多禾黍
何似山林卧綠苔
石倉歴代詩選卷二百四十八
