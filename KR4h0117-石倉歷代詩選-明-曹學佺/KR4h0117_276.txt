石倉歴代詩選卷二百七十六
明曹學佺編
元詩四十六
恕中和尚
日峰歌為昇居士賦
羲和鞭日昇扶桑殘星曉月俱遁藏出海高峰最先照
草木滉漾浮金光興來振衣凌絶頂俯覽人間同坎井
呼吸元氣融心神擺脱塵勞發深省一真之境無異同
聲聞醉酒如瘖聾安得毗耶多病翁與渠把手擊節歌
日峰
特峰歌
一峰特立天地間仰望不及徒躋攀知有何人住絶頂
菜葉流出清溪灣霧捲烟舒日千變枯木巖前路回轉
善財到此亦躊躇何處親承德雲面華開華落春復秋
太華未足為朋儔石背蘿陰卧麋鹿風前日下啼栗留
千竒萬怪狀不盡得趣忘言心自領栽田博飯老楊岐
見說年來賦歸隠
無言歌為真如本長老作
無言歌無言之道言難傳機頭領略猶鈍漢句後解會
知徒然我本有口且無舌興來不妨歌一闋七金山外
覓知音引得虚空笑聲咽君不見空生寂寂巖頭坐匝
地天華亂飄墮又不見毗耶病夫施一默潦倒文殊歎
無及兩處牢關盡掣開白日青天轟霹靂
示惟寂
古人出家為生死今人出家則否爾生死由來既不明
况復所為同俗子友不友兮師不師浩浩成羣習庸鄙
觸事如今已面牆何待他年始知恥而汝既然為我徒
日用應須重操履教旨禪宗力究參聖像晨昏更勤禮
儻或一朝得入頭便有清聲播人耳慎勿悠悠過一生
没頭浸在濤浪裏我今衰老百無能隨分山林且容與
汝來問訊我合掌覿面何曾孤負汝
箴仲規扁所居為清白居
道人晏坐清白居身心不動長如如月窟深藏雪獅子
冰壺靜貯銀蟾蜍絶色純真妙難測中下焉能造其域
不修梵行事空王豈守邪禪作家賊縱横廓落含十虚
三尺丈六擕手歸徹骨風流秪者是六門日夜揚光輝
靈利師僧近來少往往多從外邊討本無階級坦然平
到此定應先躂倒
次南堂韻送壽首座歸扶桑
屋頭鐵馬聲丁東明明歴歴揚真風老夫夢熟蓬萊宫
鈞天樂廣盈耳中覺來軒知與神遇逸響遺音競奔注
夢覺曾無起滅心帖然一似霑泥絮道人推門露未乾
相看一笑非顢頇十世古今融當念大千沙界歸毫端
愛爾年來手脚老出没神機電光掃南堂室内早鷹揚
鉢袋千鈞已傳了翻憶當時侍禪榻開口便受攔胸踏
罔象明珠離水泥軒轅寶鏡開塵匣明朝送君鄞水邊
博多遠泛東歸船老夫閉門仍打眠更無心力論單傳
一笑軒為宗旨南作
一笑軒中行復坐青山白雲不可唾六戶虚凝絶點塵
經案銅缾安一箇靈山對衆拈花時百萬龍象徒蚩蚩
金色頭陀獨解事囅然微笑揚雙眉笑邊真旨憑誰委
木強楊歧未相許客來不必更躊躇便應識取軒中主
送渭侍者省師叔印宗就問訊
徂徠之松渭川竹勁節高標拔塵俗衲僧行志亦如斯
甘分空山抱幽獨香嚴一擊忘所知鳥窠疊足忘危枝
只將松竹代說法布毛何用拈來吹道人東寺有師叔
慎莫抛家事馳逐鐵船打就已多時歸颿好趁東風熟
白雲山谷歌贈麟藏主
白雲縹緲無住著獨與青山如有約暮向青山頭上飛
朝來又抹青山脚道人業空寂不喜世上名既愛白雲
白復嗜青山青結此茅廬事深隠笑指雲山當戶庭
贈道士凌雲峰
坐夏不出戶塵緣淨于掃羽客苕溪來訪我無生道無
生不可學可學成繳擾有物天地先冥冥還杳杳仙凡
本一致明悟當及早蹠蹻豈永年顔冉未曾夭南薰破
炎熱濃綠鶯聲老與子兩忘言塵寰即蓬島
不歸篇
昨日又不歸今日又不歸竟自無歸日勞我長歔欷歔
欷為何事憐此忘家子棄却祖翁業向外圖經紀歲月
苦無多悠悠水上波心源未照廓奈此生死何
歸來篇
歸來兮歸來歸來免攀陪山泉甘露味草座黃金臺人
生當自足自足真天禄寧為擊壤歌莫作窮途哭一法
不留情青山四時青折松拂石坐白雲林外行
道初和尚悼偈
人謂真際死我謂真際生真際本非幻幻生真際名禪
房夜月冷石塔春雨鳴宗綱正落紐佇立徒含情
寄宗聖西堂
宿有扶宗志辛勤四十年句清堪供佛業白可箋天燕
坐畦衣薄經行雪頂圓長庚光欲滅内院一燈傳
聞蟬
侵曉堆桅坐蟬聲出樹林分明宣祖意何處有凡心歴
歴消清夢悠悠助獨吟時人皆共聽誰謂少知音
熱
大地爍金石禪心只晏如幽閒無濁慮鬱𡋯自清虚坐
石頻揮麈臨流看躍魚優游三界内寒暑不關渠
悼深居迪元師兄
憶昔同參請先師彊健時一言未脱口密意已先知更
不從人覓終能厚自持陰凉天下樹展卷且高吟(疑)
題珪上人山居
紅葉填松徑清溪繞竹林西風雙鬢老落日半窗陰壊
衲偏宜厚幽居不厭深竺仙遺偈在展卷且高吟
謝靜中過訪
掃跡千巖裏柴門久不開正逢新雨足忽見故人來燒
笋供茶椀烹薇薦粥杯欲留君共住分石坐堆堆
題王山人草齋
築室鳬溪上松門日夜開家貧無雀入山好有僧來雨
漏重苫草年深旋積苔繞檐梨與栗祗為子孫栽
松巖雜言
石門關外天梯險拚得身心到不難為報五湖雲水客
好來于此共躋攀
其二
念念無生自入微瓶中米盡腹中飢夜深月下敲門急
道者蕉溪托鉢歸
其三
跏趺默數鼻中息始促須知久自長日晩下牀行一徧
石爐燒過幾行香
其四
心無可了何須了道本無成作底成野性好為泉石伴
隠居不是為逃名
其五
山中十日九日雨樹頭青青落不住白犬尋蹤入草間
驚起竹雞飛上樹
其六
秋旦陰陰電光閃起洗沙鍋煮藜糝細撥罏中火種無
隣寺疎鐘隔重崦
元叟端禪師詩
寄希白藏主
青杉高簇天仁者此安禪雙澗水回合四山雲接連燈
分紅燄遠茶點白華圓別後為誰語宗門玄又玄
悼通靈仲
古今人所共如電閃青天一相不二相千年還萬年院
扃雲塢竹塔面石峰蓮因想遊從舊閒心亦悵然
送方上人西蜀省親
道本絶方所隨緣觸處真家鄉元不遠父子即非親徑
蘚粘輕策江華拂淨巾東吳與西蜀曾不間纖塵
悼靈座主
道不分年少朝聞夕可亡講精文徹梵吟好句諧唐託
質思他界遺骸厭此方台宗舊遊在名共白雲香
寄晦機和尚
流落似孤蓬君西我在東二三千里外一十五年中老
去頭毛白寒來樹葉紅所期盤石上松月夜禪同
草堂陵藏主火浴牙齒數珠不壊堅固尤多因
為說偈三首
東西諸祖塔曾已徧參尋般若謾多體湼槃惟一心芙
蕖敷覺海薝蔔綻禪林劫火洞然後清芬騰古今
悟了空王法乾坤任去留偶為雙徑住倏作九蓮遊月
冷金臺夜風生玉沼秋鄉關楚江上誰為話蹤由
破屋孤峰頂因思在去年分香朝誦咒聯榻夜修禪解
脱華同綻菩提果共圓胡為先別去令我獨悽然
擬寒山子詩
昨日東家死西家賻冥財今朝西家死東家陳奠杯東
東復西西輪環哭哀哀不知本真性冥漠登泉臺
其二
木落湫水寒千峰正岑寂惟聞虎嘯聲不見人行跡霜
露濕巖莎月輪掛空碧此時觀此心獨坐盤陀石
其三
名利是何物人心自不灰榮來終有辱樂去可無哀富
塚草還出貧門花亦開耕桑枉辛苦鬚白鬢毛衰
其四
偃仰千巖内超然與世違采芝為口食紉槲作身衣瀑
水淋苔磴湫雲漬草扉閒吟竺仙偈幾度歴斜暉
其五
山中高且寒人罕來登陟松搖雪㻚㻚蘿罥烟羃羃巖
華春不開潭冰夏方釋住此夫何為心源湛而寂
其六
我住在峰頂白雲常不開窗扉沿薜荔門徑疊莓苔山
果猿偷去巖花鹿獻來長年無一事石上坐堆堆
趙李倪三居士建凌霄會求贈
雙徑在吳淛實為山之雄天目如屏擁其北錢塘似練
紆其東重巒疊巘不知幾千萬但見五峰秀色崷崒摩
青空下有跋陀神龍窟上有覩史夜摩宮晴雲暖靄生
巖松朝開暮合無終窮祖師據此鞭麟鳳森羅萬象明
真宗納須彌兮于芥子卷法界兮于鍼鋒本源自性有
常分寧須妙用求神通儼如鹿園與鷲嶺紫金光聚人
天中說法至今猶未散天華似雨飄空濛
次晦機和尚韻送悟上人歸徑山
瓦缶固已無黃鍾雪曲豈混巴歌中石房巉巖自丘壑
兀坐贏得閒觀空上人何從悟玄旨了知是法非文字
高高解窮千仞巔深深能極九淵底歲晩相看正搖落
此身勿訝無錐卓歸去凌霄古寺間且聽松風撼喬嶽
山居二首
山木交柯莎滿庭馬蹄且不汚巖扃篝燈對雪坐吟偈
擁裓繞泉行課經睡少每知茶有驗病多常怪藥無靈
金園一歲一牢落誰似孤松長自青
其二
小榻新營巖瀑西白雲無路草萋萋月明扃戶野猿嘯
日晏擁岑山鳥啼積世詩書空簡蠧累朝墳墓半鋤犁
邯鄲枕畔一炊黍堪笑古今人自迷
山房自述
故園歸路隔天涯絶頂閒房且寄家翻罷貝多山月上
一棚華影漾袈裟
雪樵
珠霰飄飄柴在肩且謀燒火過殘年庭前此際無人立
爐内憑誰續斷烟
次韻答林首座二首
一房閒寄長松下殘喘雖留如病何為報南山舊玄侣
幻華光景已無多
祖師門戶無關鑰今古誰云到者稀兜率宫中恣遊戲
對揚曾不負來機
寄東嶼和尚
相別于今八載餘君匡徒衆我閒居白雲流水乾坤外
終不相親枉寄書
維故人别墅
門徑無塵有綠苔東風落日舊曾來白頭道者今何在
一樹櫻桃花自開
寄無維那
從教入禪今古有從禪入教古今無一心三觀門雖别
水滿千江月自孤
栽松
鈍钁横肩雪未消不辭艱步上岧嶤等閒種得靈根活
會看春風長綠條
靜軒
六戶虚凝湛不搖從教塵世自喧囂階前盡日無人到
只有閒雲伴寂寥
海翁
窮盡波瀾絶一漚餘生甘自老扁舟四溟高卧月如晝
閒把魚蓑枕白頭
擬寒山子詩
人生在世有何事日用但教心坦平縱是金珠充屋棟
到頭難免北邙行
又
天上日沒月又出山中葉落花還開黃泉只見有人去
不見一人曾得回
題羅漢圖
諸諦空來世所無神通百變絶名模不知何處留蹤跡
却被人傳作畫圖
題牧牛圖
誰家荒疃連平原何處孤村帶喬木官田耕盡牛正閒
且對東風弄横玉
題水月猨圖
水中明月輪可玩不可覓獼猴徒自狂觸破寒潭碧
楚石禪師詩
送哲禪人仗錫省師並柬仲默和尚
仗錫老師七十八眼如點漆眉如雪分明畫出須菩提
坐聽孤猿吟落月深山古寺天正寒葉深一尺堆牀前
地爐燒火簾不捲袈裟黑似爐中烟客來只恐放烟出
爭奈山林藏未密喧喧道價滿江湖負笈挑囊固非一
千里東歸頻寄聲乃翁終是有鄉情目連鶖子神通妙
何必區區圓相成
送淨慈明侍者回東山
南屛山中五百衆大有神通并妙用可憐辛苦賓頭盧
無時不赴檀門供就令侍者托鉢歸眼上不惜長雙眉
問渠扇子在何處臨風更索犀牛兒犀牛兒吼難描摸
王維筆下丹青薄西湖烟雨漫遮藏日出東山露頭角
送的藏主歸里
日本師僧皆可喜不憚鯨波千萬里捐軀為法到南方
如此出家今有幾苦參的是禪家流密證潛符更竒偉
從來佛祖是生冤肯認山河為自已五千餘卷紙上語
却笑癡蠅鑚未已自家寶藏無一物盡大地人提不起
年窮臘盡歸去來東風入律梅花開
送天寧謐藏主回淨光
永嘉老子錯行脚被人呼為一宿覺曹溪只是箇樵夫
佛法何曾解參學三千威儀八萬行一霎清風頓銷鑠
偶然撰得文字成被人喚作真丹經泥中洗土不唧𠺕
畫蛇添足空丁寧看渠兩著渾未是學者焉能出生死
如來藏裏本無珠萬古虚名挂唇齒為我殷勤問淨光
永嘉老人應著忙說與如今甚時節莫戀松風與江月
送興藏主遊金陵
春山青春水綠一枝兩枝梅花開十里五里村路曲石
城雲影聚復散草店雞聲斷仍續莫言描畫心手拙此
景當前本竒絶誰能一字施品評簡盡五千四十八道
人笑我虚開口矢上加尖成漏透背却法堂穿草鞋井
深綆短終難搆
送性禪人之江湘
秋雨垂垂風颯颯離思禪心乍離合湘江東畔雁初來
漁唱穿雲笛韻哀更有蘆花飛似雪遠山重疊錦屏開
癡兒喚作真如界苦向宗門立知解折脚匡牀冷似冰
呈似老僧心不快
送晟侍者
秋風處處飄黃葉正坐蒲團縫壊衲道人別我去遊方
三度問渠渠不答試看如今是甚時千鈞祖道懸于絲
師求弟子固未暇可有弟子求其師君不見投針徹底
驚龍猛酣醉在牀猶未醒拈得山僧兔角杖他年卓在
孤峰上
送徑山一藏主
一大藏教閒葛藤盡大地人跳不出夢庵本是竒衲子
夜半扶桑吐紅日拈起凌霄峰頂茶却是洞庭湖上橘
三千世界庵摩勒放開捏聚誰能詰松風澗水自談玄
却笑區區論權實
鼇山贈僊巖金長老
有鼇山兮甚竒特鎮黃巖兮浮翠色峭崔嵬兮高崱屴
直上雲端望何極君不見雪峰昔遇巖頭老三十年來
盡顛倒流出胸襟蓋天地鼇山店上方成道龍鱗鱗魚
鱗鱗幾番滄海飛紅塵毗嵐猛風吹不動十洲三島長
如春
笑雲
山中人笑雲來去幾度欲畱畱不住一片西兮一片東
為誰掛在青松樹有時卷不論高低并近遠有時舒南
北西東滿太虚本自無心休問跡悠揚散漫隨風力白
衣蒼狗任縱横返寂還空何處覓却恐山中雲笑人區
區未免走紅塵但能放下便安樂所以長將雲喻身
送可禪人
即心是佛無心道不覺全身入荒草語拙今人笑古人
古人却笑今人巧後生晩長忌聰明且要低頭學老成
却憶南泉好言語囑渠癡鈍過平生
送寧侍者參方禮祖
佛祖叢中無位次參方行脚誰家事隨興一念便乖張
莫向禪門探意旨須知真正道人家到處忘懷愍自他
爛沙浮漚盛滿鉢閒來石上種蓮花
送聰禪人
出門步步清猋起一棹鐵船三萬里大魚剛被小魚吞
縮却龍頭展蛇尾未到中原俱歴徧浙山如黛江如練
臨風側耳聽鄉談故國依然海西岸
桂巖贈日本淨居月長老
月中桂子飄巖幽長成一樹三千秋秋風吹開枝上花
花所及處清香浮月公本是管公裔道譽之香塞天地
金粟如來夢幻身不須更受菩提記
海屋
普門道人索我歌未免平地生風波屋為海耶海為屋
海屋之義當如何百千瀛渤從此起起亦不離涓滴水
沃日滔天也大竒卷舒只在軒窗裏
送僧之廬山
簡寂觀中甜苦笋歸宗寺裏淡鹹虀廬山面目分明露
衲子身心特地迷秋到樹頭黃葉落夜深峰頂白猿啼
參禪若也求玄妙十萬流沙更在西
澄靈散聖山居偈如寶藏主求和
因僧問我西來意我話山居是幾年佛祖位中休著脚
凡愚社裏且隨肩三間屋子藏山塢萬樹松花照石泉
曠大劫來無改變阿難依舊世尊前
古木贈榮藏主
天地未分時槎牙第一枝閻浮雖有樹爭奈結根遲幾
回經寒幾回熱柯似青銅葉如鐵挺立何愁動地風高
標可怕連山雪楩楠杞梓總凡材莫不皆從尺寸栽不
是千年萬年物轉頭便化為塵埃
送吾禪人
古藤横瘦肩兩屨踏殘雪陽烏啼未休春山若為別䑃
朧睡眼何處開應向前途指明月
初祖
三周寒暑汎重溟遇著蕭家有髮僧對朕者誰云不識
為誰辛苦到金陵
五祖
母子師資也是閒分明此道播人間後來話柄憑誰舉
多種青松滿四山
六祖
多少黃梅會裏僧一時放過嶺南能至今大庾山頭石
歲歲春風長葛藤
馬祖
即心即佛口喃喃非佛非心轉不堪八十四人門戶別
何曾一箇是同參
寄高麗檜巖至無極長老
五冠山上看飛瀑下有寒潭萬丈深見說神龍降已久
金身入鉢大如鍼
金剛一萬二千峰遠近高低各不同若箇峰頭堪著我
他年縳屋隠其中
十二時頌
酉時紅日下西山草屋柴門及早關幾箇老烏松頂薄
清晨飛去夜方還
謝人送炭
晩來曉起滿爐紅潦倒無能一病翁因憶古人生意在
正當臘月有春風
送質禪人遊南岳
古路迢迢往復回白雲終日冷成堆半千尊者無尋處
石上幽花帶露開
送宜禪人之姑蘇
洞庭一望水漫漫去路遙隨眼界寬紅蓼白蘋秋正好
不知誰把釣魚竿
聞子規
啼來啼去一聲聲却笑離人不解聽何處故鄉歸未得
白雲空鎖亂山青
送人禮寶陁
萬種千般在一心寶陁巖上覓觀音直饒見得分明了
依舊雲遮紫竹林
石屋禪師詩
余山林多暇瞌睡之餘偶成偈語自娛紙墨少
便不欲記之雲衲禪人請書蓋欲知我山中趣
向于是靜思隨意走筆不覺盈帙故掩而歸之
復囑慎勿以此為歌詠之助當須參意則有激
焉
幽居自與世相分苔厚林深草木薰山色雨晴常得見
市聲朝暮罕曾聞煮茶瓦竈燒黃葉補衲巖臺剪白雲
人壽希逢年滿百利名何苦競紛紛
其二
溪淺泉清見石沙屋頭無角寄藤蘿夜深月下長猿嘯
苔厚巖前少客過庭竹欹斜春雪重嶺梅消瘦夜寒多
寥寥此道非今古徒把甎來石上磨
其三
優游靜坐野僧家飲啄隨緣度歲華翠竹黃花閒意思
白雲流水淡生涯石頭莫認山中虎弓影休疑盞裏蛇
林下不知塵世事夕陽長見送歸鴉
其四
滿頭白髮瘦稜層日用生涯事事能木臼秋分舂白术
竹筐春半曬朱藤黃精就買山前客紫菜長需海外僧
誰道新年七十七開池尚欲種茭菱
其五
自入山來萬慮澄平懷一種任騰騰庭前樹色秋深减
檻外泉聲雨後增挑薺煮茶延野客買盆移菊送隣僧
錦衣玉食公卿子不及山僧有此情
其六
四十餘年獨隠居不知塵世幾榮枯夜爐助煖燒松葉
午鉢充飢摘野蔬坐石看雲閒意思朝陽補衲靜工夫
有人問我西來旨盡把家私說向渠
其七
茅屋青山綠水邊往來年久自相便數株紅白桃李樹
一片青黃菜麥田竹榻夜移聽雨坐紙窗晴啟看雲眠
人生無出清閒好到得清閒豈偶然
其八
細把浮生物理推輸贏難定一盤棋僧居青嶂閒方好
人在紅塵老不知風颺茶烟浮竹榻水流花瓣落岩池
如何三萬六千日不放身心靜片時
其九
法道寥寥不可模一菴深隠是良圖門前養竹高遮屋
石上分泉直到厨猿抱子來崖果熟鶴移巢去磵松枯
禪邊大有閒情緒收拾乾柴向地爐
其十
浮世光陰有幾何誰能挈挈又波波厨空旋去尋黃獨
衲破方思剪綠荷麈尾罷拈言語斷佛經忘看蠧魚多
可憐身在袈裟下趣境攀緣事事過
别南山經室
屋借雲邊兩載居晴原無事便擕鉏和香采得隣家菊
趁嫩挑來自種蔬秋殿寂時山磬歇夜窗虚處柏烟疎
明朝又向他山去何日重來讀梵書
閒居
道人緣慮盡觸目是心光何處碧桃謝滿溪流水香草
深蛇性悦日暖蝶心狂曾見樵翁說雲邊霅晝房
其二
巖臺舒野望依約見松門唐代高僧寺宋朝丞相墳溪
光晴瀉遠野色晩來昏山路歌聲絶樵歸烟火村
其三
結草便為菴年年用覆苫紙窗晴葉暗竹屋蘚花粘麥
飯惟饒火藜羹不點鹽生涯隨分過誰管世人嫌
古風
月來照我門風來吹我襟勸君石上坐聽我山中吟玄
鬢化為雪朝光成夕陰萬事草頭露豈得長如今
其二
飰飽拂石睡睡足起閒行靄靄孟夏景新樹鳴黃鶯俯
仰翫時物散誕暢吟情只此是真樂何用求虚名
絶句
有人問我何年住坐久纔方省得來門外碧桃親手種
春光二十度花開
其二
年老安居養病身日高猶自未逢人怕寒起坐燒松火
一曲樵歌隔塢春
其三
玉堂銀燭笙歌夜金谷羅幃富貴家爭似道人茅屋裏
一天晴月曬梅花
其四
田地無塵長不掃柴門有客叩方開雪晴斜月侵簷冷
梅影一枝窗上來
其五
茅屋低低三兩間團團環繞盡青山竹窗不許閒雲宿
日未斜時便掩關
其六
離衆多年無坐具入山長久沒袈裟單單有箇鐵鐺子
畱待人來煮瀑花
其七
深秋時節雨霏霏蘚葉層層印虎蹄一夜西風吹不住
曉來黃葉與階齊
其八
老來無事可干懷竹榻高眠日枕斜夢裏不知誰是我
覺來新月到梅花
寄友人
山舍無聊夜卧遲因君記得去年時豆花棚下曾分榻
月落松梢尚詠詩
石倉歴代詩選卷二百七十六
