石倉歴代詩選卷三百六十八
明曹學佺編
明詩次集二
于謙
擬古
妾意如冰清妾心如石堅良人久别離悵望空懸懸所
感恩義重豈為情欲牽但願良人好功名遂超遷九重
布恩澤四境無烽煙未卜會面期先遣佳音傳亦足慰
岑寂何必常團圓
南國有佳人
南國有佳人皎皎冰雪姿恒恐汚潔白臙粉弗敢施奉
身事君子服勤忘燕私一朝成遠别千里長相思願託
雙飛翼辛苦良不辭飛来侍君側恩義兩無虧永言執
箕帚盡瘁以為期可望不可即翹首空嗟咨
處世若醉夢
處世若醉夢憂樂付等閒百事皆前定對酒且自寬仰
天歌嗚嗚清風吹我冠濁醪滿瓦缶苜蓿堆春盤無人
勸我飲自酌還自歡醉眠白日晚起看明月團拔劒舞
中庭浩歌振林巒丈夫意如此不學腐儒酸
清明感興
宦遊無定蹤飄飄任南北今年在并州邂逅過寒食花
枝紅欲燃草色翠如織羣鳥鳴閒庭喧啾竟朝夕飛絮
隨東風輕盈粘几席而我與春光相看俱是客春歸已
有期我歸應未得對景不成歡喟然長太息太息復何
為揮毫題素壁
無題
人生不滿百常為千歲計圖利與求名昂昂急意氣晝
營夜復思顧恐力弗至一旦夀命終萬事皆委棄卓哉
陶靖節不為世故累解印歸柴桑清風滿天地樽中幸
有酒自酌還自醉借問寰中人誰能會此意
夜聞鶴唳有感
齋居無四隣庭空篆煙冷明月揚素輝脩篁散疎影雙
鶴向我鳴鼓翅復引領靈風振縞衣華露浥丹頂清響
徹雲霄萬籟悉以屏芝田在何許遥遥隔塵境欲去還
未能蹉跎駐光景聽此融心神令人發深省
題壁間畫
看山如看畫聽水如聽琴水流碧溪轉山高白雲深俯
仰天地間萬物本無心松風颯然来為我滌煩襟
遊春曲
垂楊拂地如青絲輕盈不奈東風吹馬上誰家游俠兒
雕鞍玉勒黃金羈張弓放彈如星馳正中流鶯落樹枝
衆中大笑稱絶竒揚鞭走馬當路歧忽聞鞦韆笑語嬉
隔墻竚立情如痴墻裏佳人顰黛眉留情不語知伊誰
分明相望不相知恨無羽翼通佳期夕陽啼鳥催分離
可憐兩地空相思
採桑婦
低樹採桑易高樹採桑難日出採桑去日暮採桑還歸
来喂葉上蠶箔誰問花開與花落二眠纔起近三眠此
際祗愁風雨惡割雞裂紙祀蠶神蠶若成時忘苦辛但
願公家租賦給一絲不望上儂身丁男幸免官府責脂
粉何須着顔色收蠶猶未是閒時却共兒夫勤稼穡
採蓮曲
朝採蓮暮採蓮蓮花豔冶蓮葉鮮花好面顔不常好葉
似羅裠怨秋早秋風浩蕩吹碧波綠怨紅愁將奈何年
年採蓮逞顔色採得蓮花竟何益蓮花雖好却無情夫
壻有情常是客萬里關河歸未得争如池上錦鴛鴦雙
去雙来到頭白
折楊柳
折楊柳折得柔條持在手殷勤贈與遠行人人去書来
莫厭頻明年柳發黃金芽却望歸轅早到家春来春去
須臾事莫待漫天飛雪花折楊柳愁思多短長亭畔﨑
嶇路送盡行人奈爾何
靜夜思
靜夜思何時休終宵展轉聽更籌人生由来不滿百安
得朝夕事隠憂功名富貴儻来物目前渺渺春雲浮甲
第歌鐘萬戶侯五花驄馬千金裘春風秋月不相待倏
忽朱顔變白頭豪華一去難再得壯氣銷沈土一丘但
令名節不墜地身外區區安用求靜夜思誰與謀勸君
高枕且熟睡窮逹由天不用愁
北風吹
北風吹吹我庭前柏樹枝樹堅不怕風吹動節操棱棱
還自持冰霜歴盡心不移况復陽和景漸宜閒花野草
尚葳蕤風吹柏樹將何為北風吹能幾時
眼前花
昨日看花開今朝看花落花開花落兩無情莫怪夜来
風雨惡人生一似雨中花老少須臾莫怨嗟昨日朱顔
生綠醑今朝白髮暎烏紗看花對酒寧辭醉醒後還投
賣酒家君不見眼前花
獨酌
東風昨夜吹芳草綠漸成陰紅漸老庭前無數落来花
分付家童莫輕掃開樽獨酌向花前仰面歌呼聲徹天
花殘自有重開日人老何由更少年醉看明月照華顛
還把落花鋪地眠牀頭貯酒三百斛囊底蕭條無一錢
看花對酒且自樂一任春歸啼杜鵑
馬上郎
馬上郎青春好玉勒金羈暎芳草芳草茸茸襯落花花
間亭館知誰家郎君下馬入門去紅裠翠袖留春住留
春住可奈何笑指生香歡愛多烏雲高髻鬱嵯峨樽前
起舞影婆娑酒酣漸覺朱顔酡留情兩眼横秋波横秋
波情密密閭閻凍君不知夫妻對面厨中泣
閨思
東風蕩漾吹花柳春色醺人如醉酒梁間喜見燕將雛
檻外忽聞鶯唤友綠窗倦繡且停針搔首沈吟意轉深
却唤侍兒開繡戶輕移蓮步傍花陰花陰滿地蝶雙飛
相隨戀戀紅薔薇欲向花間撲雙蝶生憎綠刺牽人衣
歸来長歎臨粧鏡宛轉柔情還未定還未定誰得知須
臾鴉噪庭槐晩又是深閨拜月時
夏日憶故鄉風景
石榴樹底紅巾蹙薝蔔枝頭露香玉薰風拂拂自南来
時向高堂埽炎燠紅綃煥爛蜀葵開金彈纍垂盧橘熟
端陽佳節競繁華黍角堆盤暎醽醁一從遊宦隔天涯
馬首紅塵厭驅逐有時飛夢繞錢塘此景依然在心目
今年夏月居晉陽南北風土殊炎凉清和已過近五月
草木猶自愁飛霜故園物候不可見塵沙塞草空茫茫
雲山望斷幾千里小樓盡日空徜徉
春寒病中自慰
别離驚歲換老病怯春寒脱幘擁衾卧移書就枕看暗
將歸計卜聊把客懷寬早晚金臺路東風拂繡鞍
綘州分司謾興
高居遠塵世嘉木結繁陰葉密藏山果池清立水禽簾
垂花隔戶石迸笋穿林鎮日看書坐翛然解俗襟
回朝偶題
老去驚時換公餘覺晝長池風荷偃翠林雨杏垂黃舊
業存書卷閒情付藥方偶来北窗下高枕夢羲皇
到澤州
信馬天將暮離山路轉平川縈太行驛樹繞澤州城落
日翻旗影長風送鼔聲孤雲在天際回首若為情
題古寺
古寺知何代荒凉倚翠微凝塵生佛面落葉擁禪扉殿
迥香燈寂廊空鳥鵲飛塔鈴風外語應似怨斜暉
遊春
滿路香塵起尋春思欲迷樹晴鶯出谷溪暖燕銜泥玉
勒嘶芳草青樓瞰大堤風光無限好都在畫橋西
連日大風至十八日午後乃止喜賦
狂風當午歇庭戶絶纖塵落蘂粘芳草遊絲挽暮春間
關鶯語滑来往燕飛頻縱是韶光晚相看亦向人
日晩至文水
溪明寒日落樹暝夕煙生飛鳥隨人語長風擾樹聲鼓
笳悲遠戍車馬厭脩程騎火前村起山城候吏迎
春日大風感懷
遠塞足風沙春深不見花層冰猶度馬弱柳未藏鴉易
醉愁邊酒頻歸夢裏家凭欄一搔首心緒亂如麻
春日客中謾興
客懷雖寂莫春意自堪憐草色翠如織花枝紅欲燃鳴
鳩疎雨後啼鴂暖風前翹首天涯路韶光又一年
山行
望極羣峰遠行穿一逕幽雲從樹杪起水遶竹根流酒
旆搖村舍鐘聲出寺樓多情林外鳥巧語答鳴騶
暮春後歸興
雨洗乾坤淨羣峰露翠微水清魚見遠花謝蝶還稀寥
落驚春暮蹉跎與願違耳邊山鳥語勸我不如歸
漫題屋壁
卜得幽居好秋来景倍嘉堂虚先得月城近每聞笳雨
洗蒼梧葉風吹白藕花門前無列戟寧異野人家
秋夜歸興
華月行空流素光星辰隠隠動寒芒煙銷寳篆金爐冷
水咽銅壺玉漏長望斷鄉書無過雁牽成離恨有啼螿
敝廬只在吳江上蓴莱鱸魚入夢香
春日客懷
年年馬上見春風花落花開醉夢中短髮經梳千縷白
衰顔借酒一時紅離家自是尋常事報國慚無尺寸功
蕭澀行囊君莫笑獨留長劒倚青空
登樓書興
公暇登樓立彩旃客懷撫景倍凄然千家綠樹蒼煙外
數點青山落照邊暮景侵尋欺病骨秋霜容易上華顛
自知不是經綸手附郭須營二頃田
除夕夜坐感懷
秉燭焚香坐不眠夜長難到五更天懷人此際隔千里
為客明朝是十年遠道風霜嗟老矣故園梅柳想依然
椒盤獻歲知誰共獨把金杯對影傳
送吳繡衣還朝
平明走馬入京畿楊柳飛花點繡衣山外有山頻入望
客中送客轉思歸紅雲高拱天門䆳綠樹深藏驛路微
渡却黃河知已少臨歧杯酒莫相違
過五攢山
五攢山下路盤旋曲阜崇岡遠接連十里郵亭數椽屋
幾家村落一坵田林梢日没僧歸寺澗底冰消鹿飲泉
詩思多從鞍馬得驊騮不用苦加鞭
盤陀驛道中
羣峰盡處是盤陀小逕紆迴亂石多風約閒雲難作雨
渠分流水不成河村經野店羣雞唱花發春山百鳥歌
一段好懷無著處令人對景費吟哦
憶晉祠風景且以致望雨之意
懸甕山前境趣幽邑人云是小瀛洲羣峰環聳青螺髻
合澗中分碧玉流出洞神龍和霧起凌波仙女弄珠遊
願將一掬靈祠水散作甘霖遍九州
夜宿山館書懷
蕭然山館似僧房三尺寒檠一炷香風捲松濤清入夢
窗涵月色冷侵牀倦来不覺良宵短明發從教去路長
但願兩藩民物阜官中忘却是他鄉
天門山
天門山峙近西偏屹立芙蓉翠插天六月岡巒飛雨雪
四時林木吐雲煙鳥飛不過巖頭石人渴難尋澗底泉
安得六丁施斧鑿滔滔車馬信平川
落花
半隨流水半隨塵斷送韶光惱殺人蜂蝶有情悲寂莫
園林無處覓精神眼前紅雨飄零盡階下蒼苔點綴新
分付家童莫輕掃醉眠還勝錦為茵
飛絮
飄飄隨意點輕裘播蕩春風不自由亂逐紅塵迷客路
輕隨綵燕入歌樓梁園飛雪驚春夢渭水斜陽送客愁
莫向樽前苦惆悵綠陰還在粉牆頭
交城道中
峰巒重疊樹微茫回首清源道路長僧屋數椽臨野水
人家一半住山鄉龍歸洞口雲煙濕麝過林間草木香
隨處停驂問民俗不知歸鳥背斜陽
水村
茅屋三椽傍淺沙門前蒲柳綠交加鳬鷖並宿藏荷葉
蛺蝶雙飛繞菜花甘雨一犂滋糓麥輕煙數里接桑麻
晚風天際孤帆客艤棹来尋賣酒家
見白髮偶題
世間白髮最無情纔近中年次第生碌碌俄驚四十載
蕭蕭初見兩三莖黃花晚節依然好金液還丹豈易成
貪得由来戒遲暮何須辛苦事功名
夏日即事
密密榆槐散綠雲蕭蕭庭館絶纖塵林鶯巧語如留客
梁燕低飛不避人歲月無情催暮景江湖何處是通津
數莖白髮籠紗帽深愧淵明漉酒巾
太原道中曉行
星稀月落曉風清猶聽雞聲報五更山勢平呑沙漠境
河流曲繞晉陽城天涯何處尋歸路野景無邊動客情
車騎縱横皆故道寧須候吏遠逢迎
夏日即事
槐陰凝綠暗階墀雨後薰風拂面吹魚躍亂隨新長水
鳥啼争占最高枝紗厨冰簟難成夢羽扇綸巾漸及時
南閫清夷無别亊觀書最喜日遲遲
春寒憶家
碧紗窗外北風多鎮日輕寒可奈何歲月有情人自老
江山無故客重過桃花深院飄紅雨杜若芳洲泛綠波
謾說故園春景好不堪歸計又蹉跎
秋晚行山西道中
暮雲收盡雨初晴馬首關山路幾程落日旌旗迎使節
西風鼓角動邊城溪流清見行人影霜信寒催過雁聲
最喜田家生事足村村笑語樂秋成
壁間畫瀟湘八景
煙寺微茫幾杵鐘漁村斜暎夕陽紅平沙落雁迷殘靄
遠浦歸帆趁便風山市微嵐孤嶼斷江天欲雪暮雲同
洞庭月色瀟湘雨想像陰晴似夢中
秋光
秋水無痕徹底清秋山如畫更分明雁鴻影裏雲連塞
砧杵聲中月滿城暎日丹楓輝錦樹傲霜黃菊綻金英
不須頻上高樓望此景由来惱客情
秋峰
浮雲散盡雨初晴天際羣峰削不成萬朵芙蓉相掩暎
九華仙掌自分明幽崖樹色經霜古絶頂松濤入夜驚
日夕南樓增爽氣可能相對豁吟情
秋鴻
相呼相喚過南樓呌破江南萬里秋有足不傳雲外信
無端偏惹客中愁影横斜月天邊塞夢繞黃蘆雪䨱洲
霄漢翺翔應有自生平不為稻粱謀
秋興
西風一夜動關山秋意蕭森入夢間雁陣不衝愁思斷
砧聲偏與客情關故園黃菊催歸興老圃丹楓暎醉顔
脩竹苦遭窗外雨朝来也作淚痕斑
題李景昌竹間書舍圖
萬玉蕭森遶四簷坐来惟覺雨纖纖小窗展卷循環誦
古鼎焚香取次添爽籟隨風来淨几清陰和月度疎簾
應知此地藏修者早晚蜚聲不久淹
濟寧路傍古塜
伊人埋骨已多年三尺荒丘圯路邊野鳥凄凉啼落日
石麟顛倒卧寒煙良平計策今安在房杜功名亦偶然
弔古欲詢何代客斷碑零落總堪憐
梁園
自古梁園佳麗地于今寂莫减繁華日長野店聞啼鳥
春暮山城見落花綠柳兩行侵洛遠黃河一帶入淮賒
欲將樽酒舒高興錦帳風流愧党家
病猿
鎖向虚廊不自由倦舒雙臂懶擡頭巴山夢斷霜華冷
梅嶺情牽樹影秋入定老僧心暫釋感時遷客淚初收
高門廣厦多豪富未必聞聲便有愁
晚坐窗下偶題
車聲軋軋近墻東雁陣翩翩信晚風籬角黃花疎雨後
樹頭紅葉夕陽中湖山舊業書連屋江海狂歌劒倚空
可怪流年雙雪髩相侵何事太匆匆
直廬歲暮
直廬蕭索度殘年靜夜焚香思悄然市遠不知沽酒價
庭空惟見煮茶煙風穿疎牖銀燈暗月轉高城玉漏傳
歸興漸隨生意動昨宵清夢遶林泉
惜春
無計留春住從教去復来明朝花正好只是老相催
偶題
薰風何處来吹我庭前樹啼鳥愛繁陰飛来不飛去
日暮
歸鴉争遶樹落日半銜山微雨晚来歇孤雲獨自還
夏日散步庭下偶題
雨過苔痕淨庭空日影遲好懷誰會得啼鳥在花枝
舟中
遠道疲鞍馬舟行得暫間推篷看風景祗見太行山
題金璧山水
溪山疎雨歇水木散清陰樵唱知何處白雲深更深
并州北門城樓
塞北窮冬候無風也自寒樓高窺朔漠無事莫憑欄
春寒
遠山猶帶雪淺水未生波花柳無消息春寒可奈何
秋意
溽暑隨風散微凉趁雨生蕭蕭樹頭葉已解作秋聲
過滎陽
鴻溝迢逓接滎陽芳草瀰漫古戰場說盡興亡無限事
數聲啼鳥在垂楊
暮春遇雨
暖風吹雨浥輕塵滿地飛花斷送春莫上高樓凝望眼
天涯芳草正愁人
村舍桃花
野水縈紆石逕斜蓽門蓬戶兩三家短墻不解遮春意
露出緋桃半樹花
夜坐
朦朦淡月暎窗紗坐聽嚴城動鼓笳自是歸期難准信
生憎銀燭又開花
七夕
鵲橋千丈跨銀河夜靜風恬水不波牛女相逢又相失
歡情不似别情多
雨中山行
濕雲拖雨過前山遠樹冥冥煙霧間碎石亂流人不渡
晚来惟有一僧還
春歸
紅芳老盡綠陰肥到處楊花作雪飛塞北從来無杜宇
不知何物勸春歸
山行駐馬
霑衣數點雨餘雨極目萬重山外山立馬平原看秋色
獨憐寒菊映衰顔
上太行
西風落日草斑斑雲薄秋空鳥獨還兩鬢霜華千里客
馬蹄重上太行山
十七夜燈
一杯濁酒送殘燈歲月無情感慨增垂老漸忘兒女態
從教官况似山僧
春曉
曉風吹月下長空漸覺東窗日影紅寄語鄰雞莫驚覺
家山正在夢魂中
早春即景
弱柳千條拂地垂向陽亭館日遲遲杏花最得春光早
屋角斜横四五枝
春日寫懷
賞心樂事久蹉跎景物關情奈爾何獨上樓臺望鄉國
一川芳草夕陽多
暮春小雨
霏霏小雨不霑衣細逐斜風密又稀好濕香塵沾柳絮
莫教零亂送春歸
宿徐溝
霜臺寂寂夜無譁遠近邊城動鼓笳客路瀰漫歸思遠
絳臺銀燭謾開花
暮春客途即景
雨中紅綻桃千樹風外青搖柳萬條借問春光誰管領
一雙蝴蝶過溪橋
淵明像
杖屨逍遥五柳旁一辭獨擅晉文章黃花本是無情物
也共先生晚節香
石倉歴代詩選卷三百六十八
