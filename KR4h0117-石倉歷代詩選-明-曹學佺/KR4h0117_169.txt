石倉歴代詩選卷一百六十九
明曹學佺編
宋詩四十六
黃裳
送胡君遊洛
得喪紛紛轉羣慾誰及愛嵩三十六有客忽自東南来
巳為湖山飽雙目逸興不住皇州春天津橋南酒初熟
長念花王司馬坂洛陽今寓誰家館巳聞香信滿東風
嬪御相從水光畔芳容須向盛時吟昔也醉翁長恨晩
榖雨且老黃鸝聲急上征鞍望瀍澗送行詩句無纖塵
自有交遊在霄漢蔾莧腸中何所須但愧銀鈎落香翰
簡元輿祠部
百花巖上仙人住巖下為州山水聚白頭青塜南北人
倒影沈沈獨懷古倚欄把酒與誰同况是使君為獻主
應喚漁舟疎葦中旋膾遊鱗落紅縷秘書座上最軒昂
能共春雲争態度紅衣帶月今何處幾轉春殘掩朱戶
飛船送客空斷腸梁塵謾落聲中句虚白亭前湖水閒
忽為霓裳起思慕出門沙土亂如雨薰風吹夢天南去
簡无咎學士
北澶車馬来何暮芹茒池邊失歡聚有分共為文字遊
却向西郊話今古世俗聪明多澆漓信厚期君中有主
職事無塵静相對滿榻詩書香數縷嚴扄如在柳隂中
綠幄朱簾細風度紫犀銙破雪花濃石鼎煎聲遶窗戶
凖擬七椀邀盧仝清滌煩襟出新句共笑先生最貧苦
誤使簾前客相慕虚名薄利能幾多裹飯區區来復去
寄題妙光亭
天邊月下雲初盡江上潮来風巳定雨初無情豈有期
但見圓光非遠近潮回月落杳難尋元無此景何須問
沙北渡頭人自忙誰向山翁說真性滌除塵垢無少休
他日危樓與君凭
觀蠶
大巧不為蠶上簇機婦飛梭注雙目腹空萬緒徒自縈
縑素如山人未足
翠筠庵
外環碧玉千尋直中起真香一篆清宴坐主人俄出定
歲寒枝上得秋聲
假山
天作乃為真人功故云假堆疊孕竒怪含思亦如畫遥
岑出寸碧羣岫擁而亞蒼苔把秀骨猶愜時雨灑去来
何所人度嶺策羸馬安得無心雲經從斷復挂日落行
且休寒巖峙孤舍
送滿龍圖守奉化
臺省兩稱公郡國三換節海角承重寄螭頭懷遠别俯
仰七遷迅覺夢一炊熱先生自怡怡浮世誰惙惙暴霖
駕西洛華艫指東浙香徑催芰荷豐厨拾魚鼈窺影入
賀湖訪古探禹穴未暇登四明方思白華潔親闈悵望
時千巖看堆雪
春霽
動潤畢化事清暘却隂翳披雲出寸碧銀色爛盈地芳
徑導衆榮頑凍展羣翠雨霽春且老良時固難計好景
歸新詩清樽接佳士韶光宜夕陽醉卧莫輕起
送林疑獨教授
猶記龍津曾把手閒對雲山一樽酒譚高稍犯禪師彊
遥指青尖露疎牗璧水起人新思濃旁釋竒文到科斗
自笑山翁緘默多来處長疑抱真叟乍喜相逢春色中
忽見天機動楊柳
覽武夷記
武夷山中十三子邂逅相尋良有以太清筵前何事醉
一時謫在人間世八百年後還升真武夷真君真主人
天台有籍安得知不謁子騫誰與祈紫雲中下龍潭雨
猶喜張仙好詩句
留題琴軒
軒閣競華麗誰肯厭絲管豪華既交歡盛麗亦同翫鳴
絃雖侑觴惟宜素纖按聲色方争高耳目及中亂古意
始興懷曲終情已換黃子尋天真開軒名以琴問琴意
何在答以琴為心我願聽以目與子為知音無絃之琴
聲無聲世間此曲今何人
題桃花菊
水雲深處尋幽客競把銀瓶飛琥珀坐間玉篆流杯来
時伴桃花獻春色塵勞不到清樽前何幸山翁設歌席
人在夕陽方醉時回首雲迷武陵宅
道倫竹閣
曾看孤山翠微麓回環閣下千莖竹醉吟先生唐室賢
灑落情懷出流俗赤城德士攀高風特借嘉名榜山腹
雪霜難犯中心虚直節凌雲聳蒼玉月華弄影無纖塵
合有丹霄鳳来宿
重九遣興
佳節嘆短晷清爽愜幽抱新故遽相代意思幸長好百
年如秋時行行越中道重九雖百回半百巳云老雲液
傾新醅籬花摘靈草但約金巵空何愁玉山倒且趁馬
臺遊莫管龍山帽
燕子樓
眄眄初歸樓上時相如燕子長雙飛有才將色世間少
况復節義猶堪依將軍一去十餘載玉簫瑶瑟無心解
豈不能死空相隨以色累公非所知白老曾為賦詩客
風裊花枝醉無力後會勲郎漢陽驛因語歔欷巳成昔
走筆還賡美人句猶感白楊堪作柱我来登賞非唐人
尚引多情聊愴神人生真盡皆為塵百年一餉難留春
高樓人散誰復親只有燕子年年新
中秋日賓興宴
九十秋分今夜景銀色界中秋意静獻賢時入帝王州
鼓瑟筵開山水境西風勁衫袖冷遥度天香到酒邊中
有醉翁吹復醒徘徊態凌亂影急須行樂慰勞生相得
相忘無食頃一年人愛此回圓十分仙桂都開盡自有
清光隨我身嬉遊寶蠟何須秉
次常父著作曝書之韻
内閣儒方集先朝事不忘曝書開綺席偃武歛牙璋籖
軸陳千古金朱萃一堂日華窺鳥迹冰豔照金觴已掃
斷簡蠧更增東壁光士高閒粹語天近覽幽香見博思
唐庫恩新仰舜廊名山纔向曉振鷺已成行官職塵勞
少朋從語笑長但慙甘若醴寧恨冷如漿小說誅瀰漫
雄文薦煒煌培風誰有志從此好南翔
送中吳太守
華省人閒去領麾出關風景正相宜唐虞民物氣和日
吳楚江山秋静時語接鄉音猶喜近舟行蓮渚莫嫌遲
古云廉吏君知否優孟空歌勸莫為
送袁志行戶曹
十年場屋費才華謾有詩名子可嗟未入儒林升俊造
且行春雨到夫家遠乘澤國三秋月高跨天河八月槎
道阻且長瞻不及空吟霜露滿蒹葭
次齊守巖老見示東湖之韻
共辭蘭省作諸侯更領東藩第一州公事了時尋好景
兩崗盤處得寒流
秋雨喜霽
陽光方接物隂蔽巳開關水落新㾗定雲收去影閒菊
花窺曉日松影撼秋山滯思可乘興開尊為解顔
泛湖
泛船初向白公樓渺渺天光蔟蔟洲綠竹岸邊疑士隱
紫煙波遠恐仙遊賓朋欲散還看月風俗雖忙尚買舟
最好四山環繞處一家中占五湖秋
初秋偶作
火行金候兩猶争擾擾蚊蠅自未平雲漏雨聲蒸地爽
日含山色暮天明直須紈扇恩情斷始向籬花意態生
萬里璧寒無一點月明中看雁初横
觀潮
十州基址難淪没二淛源流且遡洄秋信最宜吳地看
雪峰飛向越溪来
寄清退君章大夫
故人閒適地行仙林下邀誰共暮年把酒應思天際客
登樓俄上水南船懶看小吏呈朝報静聽高僧說世緣
華髮未輸頭上白更期携手歛溪邊
寄袁思與
京華為别各蹉跎猶幸相逢笑與歌風雅長言先進少
游從高義故人多雖知塵境先忘累猶念玄宫未處和
行欲超然無一事便當求我向煙蘿
觀蓮亭
青泥蔵化育紅粉看芬芳照水有餘態乘風無限香晩
来花氣盛暑後雨聲凉不着故不染走盤珠自忙
聞雁
露下多時雁未鳴數聲雲外此宵征北人書到三秋盡
南國弓開一字横孤館有誰驚好夢平蘆何處起寒更
想應爼上終須免宜向方塘寄此生
山堂有作
煙籠雲鎖幾千年流俗尋山豈得先一水中分吳越界
四峰前卧漢唐仙閒遊東徑窺青海偶住西源翫白蓮
却省内遊還有感杖藜看指夕陽天
南樓有作呈仲矩舍人
莫言風物是窮邊塞北江南此果然蒼壁下粘芳草地
垂楊中卧碧塘天人吟夜月波中笛客醉秋荷雨後筵
来候朔音棲處好夢常捫斗過幽燕
除夜送代倪簽判
北風吹雪抹潮頭待過江南第一州去客情生来歲夢
隔江燈照此時愁玉皇謫吏行當復金闕除書即便收
言簡氣清終有用卧龍山下自難留
觀遊山記感舊寄霍子侔
故園别後有餘念舊記重看無限情山倚日中支暑氣
水從雲外落秋聲向前世務心猶壯憶昔溪居眼自明
携手逸民今在否杯茶誰與話平生
靈壁遊張學士園
休說行行且與吟道山官職舊園林石疑六醜默難問
竹類七賢閒可尋翠引賓朋三徑遠寒生涯澗一池深
隋河堤上人空老誰為蘭臯惜寸隂
秋日有感
清生明爽静生悲羣動相將却入機物向本根成既老
雁知時節去還歸山人邀飲酒初熟漁叟獻鮮鱸正肥
莫管世情都掃盡閒来林下看秋輝
社日遊雲門山
不須扶我自登山脚力能勝十八盤一字雁低頭上過
兩城人細掌中看雖知北戶緣猶在却笑南柯夢未闌
忽見歸雲應是信滿襟先得洞天寒
次泠風閣之韻
能御泠風入九秋豈愁光景去難留翠摇竹影落猿嶠
清逓笛聲来鷺洲兩腋獨乘盧椀興滿襟誰作楚臺遊
須知大塊生微意豈俟雲邊嘯虎邱
和李學士試院感秋
荒庭初得雨幽點失凋梧滯思舒千卷高吟想五湖蛩
聲生翠幄酒力借微軀襲蹈貽文病猶難望漢儒
次邦彦節推見寄
十年譏笑為誰妨灑落思君酒甕旁曉殿雖争多士捷
夜窗還對短檠光静憐春草開三徑冷怪朝韲引五漿
且喜相逢頭尚黑江湖休更起懷鄉
秋日有感
秋来猶寄一涯天葉葉秋聲似去年可恨蕭晨長在客
不堪孤館更聞蟬
幾時能致買山錢便好山中醉暮天有物秋来長引夢
鱸魚新到曲江邊
延平閣閒望
倚闌誰問紫芝翁湘浦幽懷莫我同邂逅秦漁人不識
扁舟常在水西東
舟行
兩岸青山一水明溶溶天上客舟輕行人千載誰相望
謾掃幽巖記姓名
立春奉祠太一
九霄香落降龍衣隠隠霓旌下紫微十雨九風春意好
已知消息曉來歸
桐廬縣仙人洞雜題(并記)
余得此洞十餘載釋老之徒遊寓甚衆多苦寂寥
而去崇寧己酉天台惠文來卜以居桐廬人相詔
以資之洞于是乎興大觀己丑春余自洞霄南還
道出密巖之下文請為洞中遊因與余言頃有卜
者為文占云當有顯官至此度兩弟子由此遂為
名刹今巳度弟子公復來乃其兆乎余與文言頃
有異人道余自紫元洞遊人間世于橋之西為余
作紫元庵他日于此棲養以度生文喜不日而庵
成来求余文余嘗顧洞中物皆出天造非人力所
能為若夫池以時而盈虚雞以時而去来蟾以時
而鳴默出洞之龍坐禪之僧應擊之鼓跨空之橋
與物合真與天同信皆非人力之所能為者有待
乎人而後見于世乃叙卜者之占異人之語作詩
十絶以詒惠文大觀庚寅正月望日紫元翁記
石龍
去卧仙源懶未安未收鱗鬛半身寒何如却赴雷雲會
休作遊人一笑看
石橋
跨越虚中亦自然幾千年度地行仙桃花流水春風好
由此東西是洞天
青栗
枝葉凌雲綠蓋寒乳藤因得到雲端仙家手植無人會
誰信靈根石上盤
泛舟錢塘西湖
望湖樓上與雲齊下視銀河一道低好是水邊歌舞後
綺羅人在畫欄時
俄起谷風斜撼竹驟来時雨碎敲蓬回頭巳見煙雲合
點簡天邊失數峰
次致政李大夫郊步之韻
垂髫孫子侍閒行只在閒中度此生偏是杜鵑能愜意
不如歸去兩三聲
題仁夀閣
百年塵外境萬慮静中身終日無他事寒泉照隐人
自萬松嶺之龍山
駸駸車蓋與雲參控景金漿尚未酣穿過竹林何處樂
龍山前有集虚庵
還鄉有感
竹馬兒童巳失真且尋春色莫撩人溪山不似當時見
只為交遊半是塵
將遊苕溪先寄同志
長愛苕溪乍入秋有時東去與君遊詩牋酒盞遊何處
十里荷花一葉舟
送周奉議赴吳江
一官方解浚橋南欲試絃歌豈為貪便得洞庭山下去
公餘誰共擘霜柑
暑中
幽懷無處對秋隂數疊雲峰壓翠岑安得水邊開一閣
蓮花風信滿衣襟
松軒對雨有感
田無數畆難回首土少高風易折腰古往人非秋自老
松軒吟對雨瀟瀟
湖上閒賦
誰家絃管度前汀宛似湘江昔有靈一曲未終船已遠
白雲空點數峰青
徐通直守揚州
一隅不見古揚州惟有平山尚自留且看江南山色好
莫緣花月起閒愁
春日有感
桃李嬌春總不知風情惟與道相宜堂前楊柳青絲軟
吟看無人獨自垂
友人見問久不作詩
幽情竒態動風騷大巧如春未奈何莫怪近来詩句少
只嫌吟後客情多
石倉歴代詩選卷一百六十九
