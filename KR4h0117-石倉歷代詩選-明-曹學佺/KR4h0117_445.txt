石倉歴代詩選卷四百四十五
明曹學佺編
明詩次集七十九
李廷美
崇明踏災行
東明海外崇明沙天造地設誠堪誇由唐武德及昭代
星羅碁布俱人家膏腴萬頃平如掌菽麥禾麻任生長
農夫四序慶有秋戍卒頻年樂無恙客船漁舫千百艘
波濤出没如遊鼇鄉氓喜有魚塩利縣令渾無案牘勞
春風一動隂雲掃桃李村村照人好帥閫供儲不後期
京師貢賦常輸早民安物阜九百年天意胡為忽變遷
龍争鯨鬭西灣外螭舞蛟潛北渚邊長堤巨塹環阡陌
日就崩頽漫通塞鹹潮幾度到城壕怪物鮮生食禾麥
以兹年歲屢不豐十室比連九室空漁郎罷網悲殘月
估客停帆怨逆風征徭逋負相追逐窮鄉徧是逃亡屋
逃亡自棄還自傷半在江南半江北蕭蕭故壘荻蘆秋
萋萋荒塚蒿萊稠大家門外埋青草古寺基前泛白鷗
我來觀風長太息歴向人間訪陳迹擕鋤荷篠行且驚
戴白垂髫走且泣肩輿逡巡三日程滿目凄凉不斷情
庸醫莫療膏肓疾拙婦難調藜蕨羹暮歸默默無竒策
孤燭熒熒帶愁色湘靈飲恨金徽絶羽客懷仙洞簫歇
狂來擊碎珊瑚枝陳懷欲訢天翁知女媧頭顱可汗血
神禹手足須腁胝乃知造化有常理隂陽消長旋終始
山川流峙性本然滄海桑田戲人耳
送楊維新歸四明省親
我昔隠居白雲邊耳聞學士楊大年比來偶爾識丰采
巋然如睹蓬壺仙雲霄籍籍紛簪組學士才華獨竒古
史筆渾雄司馬遷詞源浩瀚唐韓愈十年坐對玉堂春
九重眷顧應殊倫大羹未試調和手陳情暫乞歸寧親
都城八月秋風早浮雲捲盡天如掃拜寵初辭五鳳樓
香車便出長安道大通橋頭流水香槐隂細細槐花黃
臨岐酌酒一為别興發不辭歸路長畫船錦䌫波千頃
客散風恬醉初醒兩岸斜陽萬里情半江斜日孤帆影
行行遥指浙東城天際逶迤不斷青蘇臺月色吟邊見
鄞水潮聲夢裏聽倚門慈母頭如雪宮錦新衣懶不着
元暐登堂夙願償曾參調膳離憂歇故山依舊故人疎
弔古登高思有餘重門日暖高軒屨曲巷頻廻長者車
一時遊樂未知極轉頭便見梅花白海味雖甘久佳人
文星長照東歸客吾皇圖治初勵精瓦缶毁棄黃鐘鳴
先生欲副蒼生望移孝為忠是别情
送何廷秀之任福建
我聞先生未出仕丹鳳之雛驥之子腹中經史五岳雲
筆下詞源三峽水早探月窟攀天香春官典禮列帝㫄
金玉持心槿荼節文繡為服虀塩腸年來移典秋臺獄
朗然一朵光明燭平反人疑張釋之果斷時稱包孝肅
紛紛勢利鴻毛輕公餘半榻和風生小軒可比石渠富
空庭不減玉堂清狂瀾百折東下疾砥柱中流山屹立
三公八俊少相知五侯七貴誰能識天官冢宰新拜麻
鑑衡一舉憐才華薦書三上沐俞允歡動吾閩億萬家
鳳池日暖雨初歇緋袍金帶辭丹闕匹馬驅馳薊北塵
孤舟蕩漾淮南月吾閩僻在天南邊海濱鄒魯舊相傳
士有恒心賈有積女勤蠶織男勤田憶從草寇相荼毒
窮鄉半是逃亡屋野樹風凋柯葉枯水田隄潰蒿萊没
天門萬里天不知復有苛政如繭絲金璫赫赫益響震
玉壺凛凛連顛危我曹濫厠衣冠列閩水閩山久離别
逢人偶說故鄉情頓覺愁懷心内熱先生于我最相親
此行百責難重陳致君堯舜平生志務令八部皆陽春
送趙進士瑶還泉州
識子何不早見子即傾倒朝來江上送客歸欲行未行
心草草子行逸思何飄飄神仙氣爽金玉標去年曾占
鰲頭選平地走馬如丹霄今年召對五雲裏萬言一獻
天顔喜此行深荷聖恩饒人生際遇曾無幾都門三月
麗人天軟紅嬌紫争春妍晴雲重遶薊北樹暖風獨送
江南船孤帆渺渺帶殘日一雁斜飛去無迹倚篷翻憶
新交遊回首金臺猶只尺到家想及紅蕖香四方觀者
如堵墻固不學相如之歸蜀季子之還鄉亦不學閉門
脫塵俗舊書更把殷勤讀明年有詔徵還朝早束行装
獻荆玉
送鄭大經教授順德為彭鳳儀作
京師三月春熙熙杏花未落楊花飛紫陌紅塵撲人面
何堪與客相别離念君與我共鄉縣淪交自昔忘貧賤
十年泮水對床眠萬里雲霄同鶚薦一從看罷上林春
宦海奔波各致身匡衡抗疏精神倦劉向傳經事業新
年華冉冉同流水每得君書悲復喜朅來邂逅未成歡
又見青氊逐行李望中何處是邢臺百雉層城亦壮哉
磁川樹色雲邊見漳水山光天際開憐君此去頭尚黑
館下諸生眉半白棟樑榱桷不自成楩楠梓杞維君擇
太邱侍御我所知年來督學共稱宜鷺車到日重掄秀
定嘆英賢異昔時
榮夀堂為劉用行二親題
人生無百年光隂如反掌得意功名鮮有終無情白髮
偏能長何如劉氏美䨇親伯鸞德曜堪比倫荷衣蕙帶
非忤俗裠布荆釵不為貧窮居宴坐長相守朝看雲山
暮杯酒鹿車不挽階下霜麥舟每繋門前柳膝間産有
六鳳雛翩翩文采行相呼珍羞曉侍几筵立彩服日向
庭闈趨箇中一人眉最白青年來作金門客三載秋臺
凍壑冰一點丹心古厓柏聖皇致理優臣工敦本勸者
行受封奎章宸翰繞紫鳳金函象軸迴飛龍早朝勅下
麒麟殿一道恩光到鄉縣翠壁紅泉鶴飲乾碧墅香泥
鹿行徧内江百里俱騰歡出門一笑天地寬隣媪共看
新寵婦邑人齊拜老秋官華堂初搆東溪左四面清幽
多(闕)可隙地都栽碧色桃閒田盡種金光草世間甲子
空悠悠星辰右轉水東流願得長繩千萬丈繋住西飛
紅日頭
題林叔北壁上飛鳴宿食蘆雁
寒塘九月風蕭索蓮花落盡蘆花白弟兄相聚最多情
同向塘中戀秋色長空千里雲霧收安巢各有稻梁謀
飛鳴宿食且適意切莫離羣過别洲
夀林母太安人
碧桃香萱草綠高堂宴坐人如玉紫霞滿酌黃金巵羽
衣緩舞霓裳曲天涯遊子新歸來白頭一見心顔開烏
紗視膳登元暐彩服承歡戲老萊自言蔗境日西薄眼
看三鳳巢阿閣君恩蕩蕩高雲天祖澤綿綿重山岳桑
田滄海幾回春王母麻姑即世人縱然地上多龜鶴那
似家中有鳳麟
送楊士偉佶充貢赴南畿秋闈
君年十五二十時雄詞徤筆人共推功名失意等閒過
不隨曲學争奔馳春風吹起冲霄翼承恩賜對金鑾掖
縱横禮樂三千言鋪張王道皆忠赤客忩會我正忘情
書來又向金陵行一尊綠酒沙頭别滿路青雲足下生
金陵太學人如蟻試問如君能有幾大手須呈五鳳樓
強弓擬發穿楊技擴齋夫子是吾師别後蹉跎復歲餘
相逢為問平安否莫咎疎慵少寄書
耆英會(正統丁夘冋年謝琚王克復龔福潘岳四人)
四人三百一十歲昔日同年今日會少宰堂中張綺筵
風光迥出塵埃外兩兩歌童宮樣粧明眸皓齒聲相配
美酒香茶雨露清竒花異卉烟霞藹座中有客稱病夫
闊論高談恣忘愧醉來環坐空庭中碧天為幕雲為蓋
侍童初進玉脂酥宰夫復薦金鱗膾共言遊樂終此宵
莫向樽前嗟老大君不見裴度投老歸東都堂開綠野
名猶在又不見疏廣還家樂賜金只憂孫子生驕怠何
如留此方寸田不種桑麻惟種艾
又
四人三百一十歲相知始為鹿鳴會後來仕路各飛騰
半在朝中半江外金犀横帶謝與王事業功名兩相配
龔潘白首尚為郎胸襟灑落春雲藹偉哉英達四老成
用舍行藏總無愧會中同遊更五人惟我庸愚荷遮蓋
朅來宴會少宰堂百味珍羞雜蓴膾酒行隨量坐序年
不偏致身官小大古選新詩首首賡清風明月時時在
聖恩如海長自深歸來豈為宦成怠祗今居處貴養心
篋中那用三年艾
遊平遠臺
二十餘年泛海萍古臺名勝始重登身如方外逃虚子
心似人間有髮僧雁帶寒來紅入葉梅驚秋老綠侵藤
日斜酒盡山門晚千樹松濤瀉佛燈
烏石山
烏石蜿蜒勢若龍中峰疊出玉芙蓉四圍綠繞城邊水
幾點青來江上峰宋主蒙塵留斷刻唐儒罵賊有遺蹤
酒闌未盡登臨興僧在翠微敲暮鐘
又和韻
賞春聯騎到南山納納乾坤指顧間古碣有文揮蘚看
仙巖無路倚蘿攀釣龍臺下千艘集演武場中萬馬閒
自是聖朝多雨露白頭饒許挂冠還
乙夘元夕感懷
滿城燈火雜笙歌老病其如好景何愁逐腸迴偏作陣
淚從心落欲成河風飄香去籠花塢月射忩來照繭窩
自笑平生最瀟灑不堪今夜寂寥多
哭李和之
少小交遊到白頭忽聞哀訃淚滂流孟郊不副韓公望
李白空貽杜甫愁經學一函傳菽粟詩歌千古戞琳璆
傷心何處尤堪痛旅櫬迢迢向首邱
送林世增之春闈
郭隗臺前信使還便携書劒出閩山濟時功業尊周召
經世文章在孔顔杏苑探花三月裏楓宸獻玉寸隂間
京華若問侗菴老萬頃雲頭一鶴閒
送許純嘏之春闈
英妙才華譽四馳秋風鶚薦上京師太冲久有三都賦
韓愈今無二鳥詞天下名山遊覧日道傍幽蹟和吟時
浮雲富貴何須問要使香名勒鼎彛
李廷儀(字鳴鳳號質菴宏治三年進士廷美之弟)
春曉詞
繁花落盡鶯聲老汀洲綠徧王孫草百尺遊絲拂地輕
一爐沈水披香早長門深閉金鎻合小殿清幽玉階掃
遥見朱衣小隊來隔花低唱風光好
春夜詞
簷銕鏗風春夢醒紫綾縮脫冰肌冷瀼瀼玉露下空階
半忩月弄庭花影含顰起視牛女星春山黛簇秋波凝
闌干倚徧不成寐凄凉何處軥輈聲
醉歌贈王時彦之京
功名樂少年棲遲淹老醜世事難重陳且飲杯中酒燈
前快意漫高歌時下朱顔豈常有勸君痛飲君莫辭秋
風落盡章臺柳古來賢達多不偶腰間寳劒作龍吼不
用閒嗔里閈兒彼識吾曹是誰否君已醉我未醒起看
東方明未明摩娑兩眼别君去酒徒誰復長安市
醉漁圖
短蓑宿雨晞殘濕一竿深坐磯頭石捲綸歸去踏莎堤
笠影斜翻半山日紅杏橋邊有酒家將魚換酒不須賖
醉倒竹根呼不醒夢魂隨月入蘆花
枯木竹石
渴龍飲海海水枯稜撑怪石雲模糊媧皇不用補天漏
長留對此珊瑚株珊瑚十丈插雲表氣勢高壓扶桑曉
晝長清氣寒欲凝一天凉思秋冥冥須臾鳳鳥西飛去
九疑對面何青青
何處難忘酒
何處難忘酒寒衾夢覺時青銅欺短髮黃菊候歸期翹
首懷千里論心乏故知此時無一盞何以慰遐私
登虎邱
山寺遥聞白虎蹲望中烟樹小江村臺遊麋鹿歌聲盡
土蝕雌雄劒氣存覇業已銷無限恨吳宮空弔未歸魂
憑高向晩孤吟處凉月疎鐘隔水聞
早朝
銀鑰春開虎豹關萬方拜舞玉珊珊銀河露濕金莖柱
寳炬光搖玉笋班風落鈞天門左角雲扶帝座殿中間
欲知盛世無為意退食夔龍納諫還
招寳山
亂峰歴歴送秋烟翠島如螺海上連重譯南來逢盛世
逝波東注惜流年昔傳方士求仙去今見將軍奏凱旋
絶頂天風發長嘯大鵬西繋水如天
舟中病起
短欄孤艇倚中流歴歴江山拭遠眸溪影翠搖堤畔柳
波光晴擁驛邊樓宦途故舊多青眼塵世功名盡白頭
篷底纔憐寧寝夜又飛清夢繞皇州
過淨居寺
淅淅西風着敝裘淨居長日水雲幽百年底事空啼鳥
幾處寒林自送秋白虎遶關山北拱青龍夾道水東流
肩輿南下重回首身在蓬山最上頭
楊恒叔山堂聽雨限韻
昨夜畢星吾已占朝來雨氣映鬚髯不勞行蟻先移穴
且聽鳴鳩故傍簾滿地星紅風片委半池鴨綠夜痕添
偶來一聚逢三益無限餘波醉裏沾
九日錫宴次韻
隠隠鐘聲出景陽傳宣錫宴近清光萸觴共祝無疆夀
金鼎頻薰百和香内史分糕夸令節諸番入貢自遐方
鹿鳴天寳賡歌徧擊筑何須說漢王
送陳駿之雷州教
潞滸長歌泊小&KR0008;旋收紅葉煮霜螯雷庠今喜君來重
海國休云路去勞官舍綠屯椰葉暝講堂紅映荔枝高
天邊作宦憐吾老愁入鄉園首重搔
送人還莆
帝里逢春柳可攀黃塵千丈拂衣還一官莫道是何物
萬事不如歸故山黃菊喜迎高士醉白鷗今傍主人閒
木蘭陂上應相待釣艇夷猶水一灣
寳坻道中
疋馬蕭蕭踏軟沙官亭駐馬夕陽斜帝城回首三百里
民瘼關心幾萬家古巷夜深無吠犬新垣月落有啼鴉
此行莫歎瞻依遠幾度羹墻見舜華
公出南康留别諸廣文
悠悠征旆擁前騶山館清虚且暫休公事已拚三日了
廣文仍喜一樽留井邊梧葉新凋雨天上星河淡瀉秋
明發溪頭歎分手離離芳草滿汀洲
懷聶三尹
堂堂歲月去駸駸纔見紅芳又綠隂春草天涯孤客恨
暮雲江上故人心蠅蝸名利年來淡湖海交情老愈深
欲整焦桐歌古調半簾疎雨漏聲沈
午飯琉璃寺次韻
沙路逶迤東復南午隂僧寺駐羸驂黃韰淡飯隨時飽
土俗民情到處諳西嶠迎眸青靄靄晩風吹鬢影毶毶
驛亭一夜蕭蕭雨宦况離懷兩不堪
祀張曲江祠
芙蓉疊疊擁梅關霜落楓林色正斑馬向雲中馳鳥道
人從海上見仙山平時信史歆賢相今日雄祠拜古顔
千載英魂招不返悲歌空踏亂雲還
村居散步
杖藜徐步意逍遥望裏風烟事事饒偶遇腴田思種术
閒經斷澗欲營橋農家傍竹門深掩古廟依山字半銷
何處晩風吹古調太平村落醉歸樵
偶成
秋隂漠漠掩重門寳鴨香消火尚温南雁不傳沙漠信
滿庭衰草自黃昏
昭君引
曉承明詔别金鑾上馬啼紅玉頰寒寄語高壇休拜將
空憑粉黛博麄安
眠竹逕
小逕疎疎竹幾竿春風披拂長琅玕日長試展湘紋卧
一枕蒼雲入夢寒
畫竹
瓊花凍勒蒼龍骨法水低淋彩鳳翎愁絶英皇渾不語
九疑相對數峰青
春隂
十日春無一日晴玉階芳草傍愁生篳門静掩飛紅亂
聽盡流鶯自在聲
濯隴圖
濯隴雨晴春水生人人驅犢隴頭耕太平不在笙歌裏
只聽前村打稻聲
山中酒熟
松花酒熟菊花期野老門開對石磯便喚鄰翁相對飲
一簾疎雨看霏霏
送王典史
雲邊驛路天低樹篷底寒聲雁報秋記取西風送君處
離離蘅杜滿芳洲
青郊歸牧
庶草敷榮翠滿墟夕陽歸牧雨晴初清時只唱昇平曲
牛角何心挂漢書
寄李天瑞
花隂寂寂漏沈沈孤館殘燈别恨深遥憶去年寒食後
滿天風雨夜同衾
送春
留春無計奈春何滿地鶯聲綠樹多癡蝶紛紛少情思
尚饕餘馥抱殘柯
楊州逢鄉人
鄉人不識識鄉音欲問先看淚滿襟豈是不知兒女態
天涯孤客易傷心
石倉歴代詩選卷四百四十五
