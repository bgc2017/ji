石倉歴代詩選卷四百五十二
明曹學佺編
明詩次集八十六
唐錦
題聽琴圖
紙窗露濕金徽冷何處轆轤響銀井須臾松風拂座來
夜烏啼碎梅花影柴扉寂寂春自遲流水高山入夢思
賞音無地尋知己欲買黃金鑄子期
題韓湘子像
昌黎千載士虎踞白玉堂毛錐三寸奪造化抉剔海岳
無晶光此事古來鬼神忌真宰泣訴令投荒頃刻花逡
廵酒藍關雪花大于斗冰襯馬蹄凍欲僵等閒笑破山
人口驅煙霧御氤氲仙耶非耶且勿論静裏悠悠誰似
君
題黃鶴樓次西涯少師韻寄鳳山中丞
扁舟鄂渚連宵泊一樽聊伴城樓鶴月光照人如鏡明
水色涵空更澄廓樓背小亭白石鑿裂處似有藤蘿絡
欲將勝致付毛生掌中酒杯且權閣凌晨歴覽週遭峰
村歌野曲鳴商宫官清萬口託竒遇民隱九重偏易通
戰馬千羣卧芳草山川二百皆春風瀕江小歉亦偶爾
全活正頼青州翁中臺大夫南國彦胸中石渠有其半
經綸餘滴灑秋風流水行雲看染翰名樓秀句兩争雄
千載鶴詩今再見憑欄獨抱廟堂憂舉頭懶識江山面
酒酣携笛傍梅花吹徹楚雲飛碎練不須高語驚星辰
聲名久已登霄漢
賞梅三首
酷愛幽芳盡日看凍雲烘透粉㾗乾吟邊風勁愁聞角
折處枝斜恐礙冠澹拂湘簾横月影薄裁吳苧護春寒
含情莫怨相知晚欲補離騷似已難
翠羽聲沈月向昏紙窗幽夢鎻香魂虬身染霧鱗猶濕
獺髓塗霜玉未温忍凍欲償詩客債先春應識化工恩
深山自笑無人問寂寂疎籬半掩門
臨風脈脈度寒朝誰與花神破寂寥碧蘚封香春尚淺
滄池浸影雪初消枝藏病鶴如憐瘦瓣落深宫欲鬭嬌
遥想西湖明月夜幾人携酒踏溪橋
書韶州察院壁
嶺南暮冬如暮春鳥聲百變殊可人上階芳草碧煙細
入檻芭蕉羅扇新芙蓉灣頭花更好暖日晴波魚艇小
忽憶江南開畫船錦雲十里湖山曉
小溪曉行
望中漠漠總煙嵐風土殊方惜未諳詩為愁多添日課
酒因情懶廢朝酣鳥争楝子和霜墮僧拾松枝帶葉擔
漠漠江雲飛漸杳滿前新景向誰談
重陽賜燕
鵠立仙班曉露寒燕傳天語下雲端糕聯紅玉炊新棗
酒泛黃封出大官九奏鳳韶聲隱隱雙開雉尾影團團
小臣何幸沾恩寵默倚西風愧素餐
月殿秋香
銀闕沈沈鎖嫩凉滿庭香雪綴嬌黃幾人礪斧誇吳健
此夜登樓笑庾狂袖裏高枝秋弄色眼中清影玉生光
酒酣記得歸時路鶴背西風碧漢長
嶺南察院和郁道長韻
歎息西風滯葛衣幾多情事與心違白雲萬里天如寄
黃葉千林客未歸雁足有時憑附信鷗盟何日許忘機
清高偏愛陶彭澤三徑何曾着是非
初至湖南贈張汝楨道長
黃葉滄洲動曉霜埋輪風采識張綱楚山雨過秋如洗
夢澤煙消水亦香北獻皂囊驚絡繹南飛孤隼看翺翔
曾聞太史傳新報執法連宵倍有光
慶祖道中
擾擾黃塵道路長閒邊巢許笑人忙軒乘野鶴元非性
服被林麋祗發狂煮石作羹山骨嫩掬泉澆耳水花香
追思往事仙凡隔獨立郵亭數雁行
次文峰先生秋興二首
玉露新凉秋滿林曉風穿戶氣蕭森寫懷詩句傳梧葉
遣興壺觴傍竹隂夢短為懸經國慮年豐偏愜濟時心
授衣節候知將近昨日紗帷透遠砧
暮雲風急雁行斜客裏逢秋感歲華落葉響隨窗外雨
枯枝飄作水中槎誰家斷續敲砧杵何處喧嘈競鼔笳
頼有清香能慰藉石欄巖桂正開花
楚雄拜武侯祠
策馬龍岡路轉西茂林脩竹暎榱題帳前雲傍爐煙起
簷外風疑石馬嘶長恨袁曹真虺豕誰知陸呂亦鯨鯢
堂堂兩表扶忠義日月光高泰華低
東雲
英英一朵伴朝暉挂影扶桑鶴未歸秋水虛明初擘絮
春風淡蕩不成衣長疑青帝開簾幕每與幽人護釣磯
只恐從龍行雨去故山清夢亦應稀
雨中哭子儼
幾度長吟復短吁食牛汗血總成虛招魂夜拂新封土
閣淚時翻舊讀書天地有愁誰似我海門無色月沈珠
兒今何地為才鬼却怪秋來入夢疎
尋仙卷為陳相士作
尋仙道人江海彦三島十洲渾走徧歸來自覺術有神
隔牖能將色絲辨酒酣耳熱逞談鋒對人信口分猪龍
雙瞳炯炯敵秋月世間安用窺青銅
登大伾山
肩輿衝曉作山遊黃葉迎風面面秋過眼飛雲應我笑
隔林啼鳥向人留石階竹迸苔㾗破玉井龍歸雨氣收
謾簡禹書尋往迹茫茫何處是江流
度梅嶺
誰云度嶺即炎方十月山橋滿屐霜蕉軃故衣羞戀綠
菊留殘朵欲飛黃鷓鴣有意憐行客茅屋無煙鎖夕陽
此日觀風增感慨馬蹄隨處有荒凉
書南康山中公館
山館題詩已十年重來風景更凄然黃蒿滿地秋無主
白水迷村冷浸煙烽火四郊頻送警江湖一念獨相牽
飜思獻納當時曠策馬斜曛媿負暄
途中即事
十載長安夢始醒武城絃誦沸新聲文章謾入宗工眼
案牘何辭俗吏名楊柳着霜金縷脆木綿烘日粉雲輕
故園謾有心如火未了平生報國情
竹亭
懶將塵事溷幽懷遶屋琅玕手自栽碎影點窗秋月滿
清聲入座午風來門深惟許王猷造徑僻曾看蔣詡開
轉眼碧梢抽紫實傍雲須築鳳凰臺
玉泉上人
泉水清於玉禪心淨似泉傳聞玉泉水曾吐鉢中蓮
近山
卜得幽居傍翠屛澗泉偏愛枕邊聽曉來嵐氣衝簾入
濕透牀頭相鶴經
柳燕
芹泥銜罷東風軟舞趁綠隂嬌似懶飛來新壘立多時
說盡閒愁春不管
蓮花
薰風池館午雲凉紅玉層層沁水香疑是西施醉歸後
笑將微露洗殘粧
西蘆
水西叢葦隱君家門倚西風散雪花幾度夜深看雁集
一鈎寒月映寒沙
西林
高樹疎隂送晚暉桑榆路近鶴先歸披襟偏愛秋風爽
碧葉滿山雲亂飛
市隱
滿城車馬任追攀静卧心閒夢亦閒門外紅塵三十丈
垂簾如隔萬重山
李學曾
送王秉衡道長出按陜西分韻得獨字
有客秣驄馬豸冠被朱服駕言將何之先聲動華麓曾
飛玉堂翰更累青瑣牘歴親郡縣政民瘼盡耳目所遭
異坦阻平生耿介獨行行届高秋風霜共潔肅狐狸安
足問豺狼敢當陸按轡渭水濱雨餘桑麻綠我為西人
喜重受清平福
送進賢王鑾秀才還家
我初宰鍾陵省觀子之鄉邂逅識子廬喬木森蒼蒼云
昔先大夫西臺古風霜驄馬搖嶺海節鉞綏徼方我晚
不及見令聞猶揄揚鯉庭有遺訓世澤殊未央念子偉
哉器恢廓不可量手挽百步弓勁發直穿楊造物若不
偶雲翮垂扶桑提槧入槐市萬卷重脩藏試歴司空曹
才美寡頡頏新秋暑雨盡金飇動微凉倏爾發歸興一
葦西江航匡廬滴層翠彭蠡涵晴光故籬燦佳菊聊以
娛壺觴願言定夙志勿使舊業荒努茲少壯力青霄期
激昂允允鹿鳴賓鼓瑟將承筐再尚大畜賢良馬逐康
莊無墜燕翼謀乃足稱肯堂
寄題林子行草堂書屋
西山有佳麓美人好爰居一椽宜偃蹇半畞常紆徐蔬
藥剰雨畦稻粱足和畬縹囊貯蝌斗牙籖栖蠧魚豈羡
鄴侯架爭訝孔明廬揮毫臨太玄閉門悟潛虛龍卧及
脩義無乃時與俱披煙露華采凌空脫泥淤物滯固有
化至理斯乘除願言早致力無徒惜居諸
祖教寺
斗瓢方丈雪一枕華山雲道外元無道人間别有人閒
中談物故静處着衣巾名利紛紛客徒奔陌上塵
送普安徐太守赴任
補郡持新節醫民貯舊丹不孤明主託應使遠人安萬
塢花迎暖千山鳥送寒五雲重回首高處倚欄干
其二
公才文武備得郡稱臨邊化日回寒谷清風拂瘴煙民
淳稀訟牒政暇到詩篇坐對南榮木春鶯看早遷
送潘伯振掌科出守漢中
祖帳人如玉燕山十里亭一樽花下倒五馬柳邊停隴
樹遲春雨秦雲照福星莫嫌分鷺簉名在御前屏
送湛内翰原明出使安南時原明同迺堂還鄕
萬里宣朝使爭看四牡騑眉開黃色霽身傍白雲飛化
日寰中永文星海上輝行行重回首仙仗倚皇扉
壬午年容縣舟次有感
霜刃十年劒孤舟萬里程鄉心頻怏怏客鬢漸星星絶
壁横窗暗高灘入夢驚幾般縈恨處信是路難行
登釣臺
五度臺前客而今正一登行沿蒼木底踏破白雲層爽
氣消塵溽清風散鬱蒸漁竿真樂在歸把幾人曾
新秋度淮有感
爽籟入孤舟長淮度急流九重天萬里一日客三秋舊
篋將捐扇新衣欲製裘不堪清夢覺欹枕憶林丘
送黃才伯内翰出使湖藩便道歸省
昨夜奎光透楚天使軺新遣鳳池仙宗藩大義憑誰重
聖主深仁藉爾宣南海到時春酒熟北堂歡處彩衣鮮
編摩紫禁遲班馬回首梅關早着鞭
癸未九月寓京邸乞菊自賞
菊是山中隱逸花山中乞得到官衙十年共賞人何在
萬里孤吟恨轉賒俄向眼前驚物候還從鬢上惜霜華
塵冠未卜何時掛歸去東籬傍酒家
送楊子山年兄廵撫貴州
新承簡命遠驅馳肯道天家雨露私鷺簉幾年清地望
豸冠今日重威儀入番到處山河静萬里先聲草木知
虛席廟廊應有待畫熊回首莫愆期
送黃通理分教江華
多君抱鐸向江華眼底青氊宦况賒劒倚寒光衡嶽路
詩成月色洞庭槎軒齋夜雨九重夢桃李春風千樹花
他日公孫開傑閣正看椽筆潤官家
九月二十四日遇萬壽節遥賀用前韻
遥指紅雲望正陽祥風飛捲九衢霜洞開方丈三千界
高拱神堯十二章聖學漸看隨日進皇圖應祝與天長
小臣何幸聯鵷鷺抖擻寒依日月光
酒後乞茶次楊子山
樽罍拚倒劇歡娛渴想新茶走吏胥何處擎來仙掌露
方憐分出内家儲醉魔降退瞢騰後詩興招回爽快餘
歸向小窗剪燈火翛然翻盡案頭書
送童大用秋官出守鎮遠
都亭落日盡離觴潞渚晴波放畫航花擁旌旄催宦况
雨敲燈火憶隣光須知大隱元兼吏肯道諸侯不似郎
此去南州歌善政循良未必只龔黃
贈文昌邢景暘尹懷集
十年鳴鹿已嘉賓萬里飛鳬又遠臣自古親民端是令
於今為政幾稱神山城花暖遷鶯早海國雲連過雁頻
君去不須多訪道而翁遺愛在西人
送鍾邦臣出守廣州用楊子山限韻
光明如月静如秋詩滿行囊書滿篝宦况元從清處得
民情偏向苦中求使君便是端陽彦聖主今無嶺外
憂方岳古來多拜相道傍先問喘時牛
酬林伯喬兼呈楊掌科
疎慵成癖喜成狂兩放閒情到野莊澗水半橋歸别壑
山雲幾片度低墻步旋花徑盤紆遠坐傍松隂笑語凉
但願年年人似玉春風一度一尋芳
思鄉與伯喬子山限韻同賦
浪曳長裾入帝京年來却恨少閒行鱸肥秋水無張翰
瓜熟春田欠邵平親老憑誰娛晚景兒癡渾未識方名
何當拂袖南山去無數松枝好挂纓
送瓊山林勉學分教贑庠
乾坤萬古入枯枰今日憐君一着贏棐几晴窗温典故
講堂朝鼓閱經生章江月色催詩早庾嶺梅花入夢清
更喜檳榔椰子近每逄南客便多情
和祁惟學秋懷作柬林廷光年兄
閒書咄咄歎休休一度西風一度愁四壁蛩聲寒夜杵
千山雁影夕陽樓俄驚歲序過強半却憶韶華去不留
誰道多情惟宋玉閒來我亦賦悲秋
和子衡九日韻
把鏡霜毛幾種侵佳期怪底負登臨也知病酒能頹玉
只恐寒花易落金杜甫多情憐歲月陶潜得趣戀山林
明朝抖擻精神起籬下同君較淺深
重九書懷
遠向山中拂䄂歸山中景槩只依依疎籬有約開黃菊
小徑無緣到白衣囊裏自慚新句少尊前常恐舊人非
狂來不用悲淪落直欲凌風上翠微
又自述兼訝子賢有約不至
藥莒藤笻雜貝編藏名已分石泉邊蓬蒿有徑緣誰掃
風月無人只自專花外昨朝青鳥信竹間何日紫騮鞭
疎狂觧似饒清興翻笑山隂雪夜船
艤直沽用韻
纔將十日别京華客裏乾坤感慨賒綠水青山天外畫
白蘋紅蓼眼前花潮回落日汀汌遠路入浮煙海國斜
共說魚鹽有遺利豈應編戶尚貧嗟
嘉靖甲申假歸十月十三沿杭城外望入西湖
憶舊遊用韻寫意
登臨勝槩自前年今日經過一悵然松下空留燒葉竈
柳邊閒繫採菱船慵拈秃筆賡遺句悶對孤琴惜斷絃
歸去白雲深處卧湖山從此負良緣
使經漷縣公亭偶興
新秋攬轡問皇華眼底秋光萬里賒纂纂枝頭垂棗實
毶毶階下點楊花四窗雲影回天霽一曲蟬聲送日斜
喜向凉飇洗懷抱郵亭過客不須嗟
和韻答鄭别駕
頻年抱病只偷安徑路蕭蕭草色殘頑僕白雲長不掃
逹官青眼忽相看釀泉酒甕新芻薄燒葉茶爐宿火寒
故態未除還野老東窗一枕日三竿
送葉良臣掌科上巳郊行
着起春衫帶小冠輕鞭瘦馬雪泥乾二十四番春正好
鶯花乞與眼前看
和段少參釣臺韻
一片荒臺萬古尊青山如立水如奔登臨未盡孤舟興
靄落煙横日已昏
南安太守留宴屢遭風雨有阻口占一絶
淅淅西風惱客程黃堂招飲忽多情眼中傳得春消息
官况梅花一樣清
化州何二守邀飲石寧舖醉歸道中口占
荒村有路接郵亭天假東南聚德星尊酒未空心已醉
夕陽回首舊山青
石倉歴代詩選卷四百五十二
