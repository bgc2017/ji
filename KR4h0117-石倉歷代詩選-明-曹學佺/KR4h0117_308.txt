石倉歴代詩選卷三百八
明曹學佺編
明詩初集二十八
王鈍
題襄縣張醫人所藏續弦圖
伊人在空谷灑落非塵襟寫懷無俗物手摩嶧陽琴況
有芝蘭客賞玆山水音松風起坐隅寒泉瀉遥岑檿絲
忽斷絶愴彼聽者心安得鸞膠續一洗桑間吟
偶書
客從蜀道來偪仄連雲步棧高天與齊復值悲風暮心
旌屢動搖毛髮森然竪徬徨無所之顛沛同朝露幸安
平地居誓不出庭戶如何好事人強迫風濤路見者笑
無知行者非不懼居易以俟命行藏安所遇
秋江釣隠圖
紅葉照青山空江淨如練危磯繞寒水釣客乃時彦風
吹布褐單露滴竿頭線魚肥食亦美淡然無所羨塵鞅
幸不羈何慮身名賤回首顧茅簷妻孥日相見就中有
真樂風波看欲遍白鷺與沙鷗慎莫非熊薦
過嚴陵臺
先生漢隠者志不事王侯炎劉甫中興絶蹟依巢由一
竿釣烟雨淡然披羊裘物色時見訪意尚山水留客星
動薇垣於焉近宸旒帝欲與共治張目無所酬浩然拂
袖歸笑撫桐江流吁微包荒量苦節何能周高臺倚雲
漢無復綸與鈎清風久不磨漢德同悠悠我適過其下
寫此舒離憂
寫懷
嗟予蓬梗身居竈無黔突道路行難盡山水看來熟回
首望白雲老淚空盈目閩關告在邇日遠黃茅屋母衰
難就養子幼未撫育浩然天壤間何以慰幽獨乾坤會
清寧竒材秉鈞軸於焉返衡門歸耕乃吾福
過錢清驛詢其故乃漢會稽太守劉寵棄錢之
所也
錢清題驛額往事人未忘昔云劉會稽為政循且良山
村犬不吠境土樂耕桑瓜代期不去士民徒徬徨欲留
留未得餞别别可傷慇懃舉槃實而乃具孔方嗟彼田
舍翁心誠禮未當賢哉劉會稽遇之何周詳不矯亦不
激義氣若春陽怡然選其最謝去投滄浪水以錢愈清
錢以水亦彰寥寥千載下孰不誦遺芳傳舍竝坦途軺
車走周行好詢錢清故刻骨銘肝腸異時任司牧肻染
銅臭殃
唐人牧馬圖
兔髯香染松烟濕腕底龍媒驚霹靂雲箋半幅秋水横
霜蹄曉踏榮波立圉人持箠唐衣冠恍疑毛仲臨雕鞍
當時駿骨豈易得遺形獨頼曹與韓我今按圖嘆竒絶
真如目覩雙騠駃憶昔吳門疋練過光芒閃爍明於雪
夫何路險鹽車隨伯樂不遇知者誰又思燕臺有高價
郭隗一去無良媒華陽春雨生芳草水暖沙平渾不擾
此圖此景着意深冀北凡羣愁欲老
胡琴行
館陶廵簡鄩州客煑酒烹羊留悦懌席前白髮老伶人
手操胡琴聲裂帛初如巖溜響秋風又若林鶯調曉舌
嚶嚶咿咿離鸞鳴切切嘈嘈丹鳳别座中萬壑松濤生
鶴夢驚迴山月白憶昔戎王馬上彈紫塞風寒霜草折
旃廬再鼓明姬愁黑河水淺波聲咽流落中原今幾年
北鄙宫商猶未絶高山流水更無聞别恨離情轉悲切
我胸磊落雖難平自許肝腸如削鐵肯為兒女生悲酸淚
痕輕漬青衫血君不見江州司馬好襟懷至今恨壓潯
陽月
益陽道中
山行將半載兩過益陽軍廢宅消兵燹荒田照夕曛馬
衝松嶺霧鳥動竹溪雲心為陶甄迫寒泉耳倦聞
至平泉
為愛平泉景依稀類午芹龍祠新壯觀孔廟舊遺文村
舍魚鱗次山泉燕尾分獨憐崖畔栢晩翠礙行雲
蒙亳道中
半生空落魄千里幾迍邅有夢莊周蝶無緣老子仙草
花開霽雪野樹鬱晴烟風景鄉關近毋勞聽杜鵑
太康道中
城郭千年舊村墟百戰餘客途迷草徑民舍結茅廬野
燒驚文雉河冰帶錦魚莫輕傷往事空惹淚沾裾
丙寅春三月至皂林驛晨霜如雪
江南三月半草際尚鋪霜料峭人猶怯乖違事可傷春
風虛館舍冬月舊衣裳總是調元責何勞問彼蒼
過蘇州無錫
溪橋渾甃石野渡盡横船旅驛三吳會人家一輞川春
潮隨急雨晚樹淡輕烟莫說江南好翻愁聽杜鵑
彭澤憶古
五柳今何在孤城夕照間折腰羞為米矯首賦歸山出
岫閒雲懶投林倦鳥還歲寒籬下菊猶有傲霜顔
正旦與同寅遊虎跑寺
聯轡出城西山光水色低客懷高鳥過人跡亂雲迷綠
樹藏僧寺蒼苔印馬蹄歸來頭上雨催句路成泥
安化山行二首
萬山高處雨聲寒倦客天涯興已闌地隔湖湘書故遠
雲連巴蜀道應難曾悲夜月青衫濕又怯秋風白苧單
松菊成荒歸未得病軀深悔誤儒冠
山行苦厭路横斜歴徧湖湘未到家雨脚傍人雲礙馬
樹根成磴地蟠蛇老添鬢髮莖莖雪秋染楓林樹樹霞
陟屺望來空淚眼雁書何日到天涯
過湘潭
短棹輕蓑汎汎舟滿江烟雨雪初收天旋岸轉疑行馬
心曠神閒愧野鷗雲抹山腰凝暮靄浪添沙觜漾春流
不知何處歸帆急遠掛瀟湘一段愁
臘月二十五日食竹笋菜薹因以記之
可怪湖南氣候偏隆冬草木綠參天菜花開徧江頭圃
竹笋穿通嶺外田空谷鳥啼無雪積清流魚躍少冰堅
當時孝子稱王孟難顯啼寒臥凍賢
寧鄉夜雪
雪敲庭竹韻蕭蕭衾鐵生寒轉寂寥蜀道難行山更險
鄉關無信地應遥旅懷渾似烏驚月世事還如鹿覆蕉
莫把青銅臨曉看朱顔今夜半成凋
雪中憶舊歲
匝地彤雲玉屑霏園林無處不芳菲逋仙興在梅花老
謝女才高柳絮飛山市冷迷樵子徑江村寒壓釣翁磯
却思去歲文園醉半夜醒來尚着衣
雪中作
凍結冰壺一樣竒銀河冰剪玉花飛山中自是迷樵徑
水際應難認釣磯道路有塵俱皎潔園林無樹不芳菲
騎驢且莫尋梅看醉臥村翁正掩扉
密縣令號葦巢
結葦棲身太古淳華堂幾見海飛塵笑攜琴鶴為良友
擬卜雲松作近鄰白露慣經霜葉老秋風難破屋茅貧
芳馨自可同蘭室舒卷從來别有春
迴大名黃金堤
黃金堤上柳如烟中有人家屋數椽牛犢放將春暮草
兒童耕徧雨晴田落花流水非塵迹舞燕啼鶯若洞天
此處更無官府擾也應劉阮悞求仙
過直沽
直沽東望海茫茫北運當年億萬糧吳地廣收新䆉稏
燕雲難護舊帆檣潮生海月人烟靜浪捲秋風水氣凉
葦屋野人垂淚說雕梁畫棟久成荒
過武夷山
清江碧嶂武夷山快我平生愛慕間始信神仙真窟宅
恍疑猿鶴有鄉關光生丹井烟霞重雨過虹橋翠黛閒
却笑藍輿遠遊客偷尋泉石慰衰顔
神光寺
山上祗園小市㕓最竒城郭遶林泉天開圖畫三千界
海劫桑田幾萬年老觀雲嵓留虎臥定光雷石起龍眠
獨憐有髮僧何異無計來參面壁禪
元日烏撒
二十三年洪武春自憐常作遠遊人椒觴阻薦萱堂酒
劒佩空霑驛路塵萬里雲南新報捷千場塞北舊傷神
綿綿烏撒青山外笑煞華筵慶壽賓
過趙州
兵後人家住近屯數椽茒屋不成村開渠旋引山頭水
編竹常修舍外門烟火比鄰新聚樂干戈遍地舊傷魂
太平有象今伊始好學堯民答聖恩
雲居菴
三茅觀右闢禪居脩竹長松畫不如佛閣倚天塵世少
僧窗留月鏡臺虚淡烟翠靄無還有蒼狗浮雲捲復舒
却笑無心來出岫為尋真境藉肩輿
中秋不見月
白苧衫輕不耐凉滿庭疎雨月無光山河影没秋纔半
鼓角聲寒夜未央丹藥杵閒玄兔歇桂花香靄素娥藏
乘槎便欲浮銀渚乞取清輝照四方
題戒上人萬松巢
萬箇長松障俗緣歲寒貞節要同堅裁雲補衲山餘晷
留鶴為賓月在天眼底雪霜空似玉耳邊琴瑟本無弦
莫教風送江濤急只恐聲繁聒老禪
延平道中
紅紅白白滿山花萬品争春亦可嗟我欲問名渾不曉
方知生意浩無涯
題畫三首
水色山光别樣天人家籬落小溪邊無由攜杖尋春去
漫著衰翁憶輞川
數椽茅屋傍重山流水桃花隔世間溪上有人方待渡
柳陰那許小舟閒
古木千章屋數椽此君顔色最宜憐怡情不獨琴書事
隔斷紅塵有翠烟
石倉歴代詩選卷三百八
