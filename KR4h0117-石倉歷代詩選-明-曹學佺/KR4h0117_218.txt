石倉歴代詩選卷二百十八
明曹學佺編
宋詩九十五
吳龍翰
飲馬長城窟
漢兵北伐胡飲馬長城窟此城何以高鋪填戰夫骨此
池何以深戰血化為汁秋風吹水腥馬聞亦辟易馬渴
可奈何要馬載金戈長安有遊冶走馬燕支坡
嘉禾沈園
景物何其異虚岩人力成清池沈鳥影高樹落蟬聲花
日樓臺麗香風簾幕輕客来堪一借莫恡百杯傾
重陽客中
客裏重陽近他鄉酒易沽秋風詩鬢短寒夜客燈孤笋
笠月穿破荷衣霜打枯有懷吟不就端不為催租
感興
閉門逃俗客携酒過禪關竈古茶烟斷碑殘雨蘚瘢秋
僧行影瘦夜鶴病翎寒片月隨人到孤琴對佛弹
詩境
流水環詩境未容塵土侵步迂莎徑曲坐占草堂深秋
句蛩分和山杯鳥勸斟好懷無客共相對一瑶琴
謾題
放曠疎林下清風吹鬢毛傍梅讀周易對酒歌離騷詩
思秋雲淡古懷明月高五湖天地别烟水綠平篙
夏日書事
園林數間屋長掩竹笆籬亭柳拂棋局瓶花落硯池蝶
狂如被酒蟬咽似吟詩脱帽掛岩石凉颸入鬢絲
寄題友梅堂友梅廼吳竹洲之孫
公昔洲多竹而孫梅作堂月窗傳瘦影風壑度寒香友
也真魚水兄兮可雁行相看動吟興時吐玉琳琅
吳越歸秋晚
湖海歸来晩園荒菊幾叢秋山吟骨瘦霜葉醉顔紅弔
影寒溪上懷人落日中青燈滋味永不用哭途窮
樂府三首
妾心江岸石千古無變更郎心江上水倏忽風波生
製衣寄夫婿妾有冰雪叚中間連理樹不忍剪交斷
殘月小樓西鵑啼思欲迷妾夫在天南何不那邊啼
俠客行
擊筑復擊筑欲歌雙淚橫寶刀重如命命如鴻毛輕
牛首山觀揚子江
巨靈擘破此山石鞭起九龍入空碧山分為兩合不成
夹住長江數千尺九道驚湍相擊撞雷聲怒發誰敢當
金牛怪獸不可數往往殺氣侵肌凉嗚呼蜀道古来難
燒棧能斷人往還一夫可敵百夫勇天險惟有秦函關
固知長江當城壁立此界限分南北東南王氣無窮年
此江未必成桑田君不見逆亮百萬鼓腥風海鰍出鬭
天掃空書生不能長鎗與大劔只坐帷幄收奇功
題國直先伯祖海潮賦後
銀山突兀滄海頭夜半鼓噪萬貔貅争雄角力轉坤軸
旋磨塵世偕浮漚朝朝暮暮自消長誰言于此隨海鰍
鴟革裹尸已塵土未必怨怒卒不休看公立論屈前軰
筆端有力挽萬牛孤峰絶岸氣象古亦復燦燦珊瑚鈎
分明掘見隂陽根判斷造化之深幽玄機發泄天帝嗔
此文政恐雷電收不然亦似畫鳥跡長夜鬼哭聲啾啾
公自騎鯨去不返滿江明月蘆花秋
西湖曲
十里風光烟水白嵳峩帝城紫霧隔笛聲吹斷蒲葉風
鷺飛界破青山色湖波鱗鱗織成縠翠蓋紅幢機上簇
長安富兒美少年馬蹄踏踏香塵撲畫舫誰家窈窕娘
半額鵝黃時樣粧玉手折花嬌無力花枝半折銀絲長
隔花躊躇意相屬稍稍談笑聞餘香頽陽西落漢水遠
無計問覓雙瓊璫巫山高哉但入夢安得插翮飛其傍
君不見吳姬采蓮自唱曲君王尚在舟中宿
春晩郊行
芒鞋竹杖出柴關簡點園林脚不閒翠幄初張花作局
錦䙀成列笋為班烟波鷗鷺春風外桑柘牛羊夕照間
埜興不須邀客共芳樽濁酒對黃山
秋日遊竹會寺
竹樹隂隂古道場野仙仙去地荒凉晩山俱似佛頭綠
秋草不如僧髮長白堕莫辭今日醉黃花仍作去年香
禪翁留客殷勤甚相對藤牀語夕陽
嚴陵釣臺
青壁千尋屹曉寒何年人插釣魚竿烟霞不受衣冠玷
天地那如蓑笠寬幸有同肩黃屋貴不妨伸脚白雲端
能令漢室祗增重可作巢由一例看
夜泊富陽
片帆東去逐鷗輕消得天公十日晴新酒一壺詩幾首
故鄉千里月初更烟收山翠揩摩淨風軟江波熨貼平
苦是狂懷費消遣船頭吹笛到天明
散髮
玲瓏窗戶午晴時散髮林間自一奇鳥睡香奩花影動
蟬吟凉境柳隂移高山流水琴三疊明月清風酒一巵
是要閉門妨俗客休令到眼敗吾詩
行春次俞兄韻
幾日春愁不出行園林又是了清明春風桃李一場夢
夜月江山千古情吟倚長松伺鶴到坐分危石看雲生
此懷不觧自拈出謾譜離騷入笛聲
其二
多謝春風相此行馬蹄十里殘陽明故人楊柳正年少
知已青山舊日情思滿天涯芳草遠望窮江際暮雲生
同来佳客自不俗相對松隂聽瀑聲
坐中詠蟬韻得飢字
兩翼纔乾殼已離便升林木最高枝銀牀梧落秋風裏
金掌盤欹曉露時斷續翻成無調曲悲凉拈出苦吟詩
前身應是夷齊輩高臥西山自忍飢
白紵詞
吳宮烟水碧迢迢如鱗金屋凌琅霄北方佳人顔如花
素衣濯濯明朝霞雲母屏風珍珠箔香銷金鴨春寒薄
璧月流光羅綺筵白紵舞殘西月落君看月落夜潮平
吳江闊兮越江深吳王醉去越王醒
贈劉後村
騎却青鸞上禁林崖崖聲價重于金花磚日轉瓊箋暖
蓮燭星歸玉漏沈翰墨挈来三昧手絲綸畫出九重心
春風已築沙堤路天上虚皇屬意深
晩舟過臨平
烟鐘喚起夕陽愁渺渺臨平春事幽惟有風蒲愛吟客
岸邊撩亂綰行舟
春晚留淮上
淮山歴歴春雲澹淮水湯湯夜月輝此處杜鵑啼不到
江南行客未成歸
拜林和靖墓
老鶴高飛入白雲空餘殘照管孤墳清風千古鎮長在
見著梅花如見君
久客買舟西還
萬里烟波興渺然愁心繫住㶚橋邊歸装詩少不成載
自拗梅花凑滿船
宮人斜
碧玉重重鎮墓門鯢膏點火照黃昏春風幾度生芳草
還似君王舊日恩
嚴灘對月憶雪壺六弟
仝君看月此徘徊今夜月明君不来安得清光刀剪破
為分一半到泉臺
水邊早梅
數花黯淡帶寒烟漏泄春光矮屋邊會被清池寫疎影
一枝分作兩枝妍
題王荆公讀書堂
六籍紛紛盡可奴翻騰字說乃菑畬可知山半青燈夜
只讀商君一卷書
繁昌道中
江晴日暖竹為輿獵獵春風載此臞凑入灞橋成一畫
楊花吹雪糝吟鬚
張麗華墓
金井轆轤春夢殘香魂飛不到長安君王為虜妾為土
夜月分為兩地寒
草堂
蒼烟落日草堂深淺淺寒侵白玉簪等客不來童睡去
自搖脩竹和新吟
春寒
二月漫漫雪滿山羣芳擔閣未堪觀亭間酌酒且沈醉
要為小園花暖寒
樓居狂吟
茒篷悔著市㕓間長與青山面目慳突兀小樓初結就
藤牀石枕卧看山
湖海真成萬里遊寒風吹破黑貂裘歸來卧占樓千尺
夢落滄波明月舟
樓間丹壁富藏書悞學相如賣子虚何不買牛勤教子
邵平瓜地要人鋤
覓得樓中一覺眠將身化蝶入壺天平生睡債何時足
春在梅花紙帳邊
附李燾詩
客懷五首
久客墮塵土幽居懷翠微只餘清夜夢長作故山歸菊
巳開三徑松應長十圍晨鐘忽驚覺猶有露霑衣
寂寞三秋節凄涼萬里風關河盡形勝人物幾英雄秦
葉隨流水周禾滿故宫此心懸魏闕夢遶浙西東
壯矣府中縣索如城外村墨池今掃迹石笋舊餘根風
急漢絃斷雨多秦鏡昏新秋一懷古情緒若為論
雨意忽如此客愁將奈何出門誰可詣掩卷獨高歌塵
世兔三穴古人蓬一窠區區奚足道默默幸無它
長憶在家好巳知從仕難紛紛猶嚇鼠悄悄政栖鸞忘
意躡高位敢言卑小官世途真甚隘懷抱應須寬
過淨名院觸目都似曾到問訊乃非也戲題絶
句
入門髣髴記曾來問訊山僧始此回却覓舊遊無是處
只應形似遣人猜
世間形似巧迷人總是安排底處真縱復非真猶足喜
得來聊寄夢中身
附鞏仲至詩(東平人學于東萊)
曉起甘蔗洲
曉起東風惡晴嵐忽變昏船隨山共走霧與水相吞鉦
鼓遥知寨桑麻略辯村雨來無準則容易濕柴門
夜雨曉起方覺
夜雨鳴簷送五更不驚高卧最多情忩間細視花無恙
牆外隨聽屐有聲數把柔絲堤柳嫩一奩方鏡閘波清
出門眼界殊明潔但覺春寒處處生
晨征
靜觀羣動亦勞哉豈獨吾為旅食催雞唱未圓天巳曉
蛙鳴初散雨還來清和入序殊無暑小滿先時政有雷
酒賤茶饒新麵熟不妨乘興且徘徊
離建
旅中多得早朝晴野潤衣襟苦未清時時數點雨猶落
隠隠一聲雷不驚山入夏來差覺老花從春去久無情
長汀又涉來時路麥隴桑村小問程
附徐致中詩
夏日懷美
流水階除靜孤眠得自由月生林欲曉雨過夜如秋遠
憶荷花浦誰憐杜若洲良宵恐無夢有夢即俱遊
夏夜同靈暉有作奉寄翁趙二友
齋居惟少睡露坐得論文涼夜如清水明河似白雲宿
禽翻樹覺幽磬度溪聞欲識他鄉思斯時共憶君
初夏遊謝公巖
又取紗衣換天時起細風清陰花落後長日鳥啼中水
國乘舟樂巖扉有路通州民多到此猶自憶髯公
夏日湖上訪隠士
煩暑何能避孤舟訪隠人水鄉菱藕熟晴野稻苖新為
學師前輩談空悟宿身鏡湖三百頃不似此湖濱
又寄
庭深自無暑苔徑復縈紆賓客不長到兒童自可娛荷
花晴帶粉蒲葉晚凝珠與我城闉隔兹歡想不殊
山居
柳竹藏花塢茅茨接草池開門驚燕子汲水得魚兒地
僻春猶靜人閒日自遲山禽啼忽住飛走又相隨
登横碧軒繼趙昌甫作
步陟高高寺徐行不用扶青天晴又雨山色有還無句
向閒中覓茶因醉後呼所懷論未足何乃又征途
不食姑
惟誦天童呪飲泉能不飢只緣多自譽番以致人疑賦
質全如鶴謀生却似龜綠華通籍後會報女仙知
六月歸途
星明殘點數峰晴夜靜微聞水有聲六月行人須早起
一天涼露濕衣輕宦情每向途中薄詩句多于馬上成
故里諸公應念我稻花香裏計歸程
附姜䕫詩
范大參入覲頗愛鄙作以詩謝之
問句石湖老如將日指標枯中說滋味高處戒虚驕頗
喜唐音近寧論漢道遥正聲今在耳萬樂聽簫韶
小孫納婦
慶事集朋親孫枝喜氣新歌雲停碧落舞雪眩青春暖
日花君子清樽酒聖人一春行樂地不負牡丹辰
呈方叔
聱牙落魄一閒官職事何嘗見一班不是論松須說劍
若非尋壑即觀山閒看落葉隨風去冷笑奔雲送雨還
更有劉巖楊處士伴渠癡坐老花間
夏日奉天台禄
青天揮箑卧藤牀翠袖攜壺過酒漿蝟腹出波烹芡實
褭蹄和露擘蓮房相呼時入雞豚社獨坐曾無鴈鶩行
便是赤城真隠吏不須劉阮更相將
冬夜不寐
宵柝迢迢警睡魔靜思甘分老林坡忍飢但有嵇康嬾
扣角曾無寗戚歌不起妄心思世事只將閒意養天和
時人休說長生術學著長生事轉多
閒詠
虚糜廪禄飲醇醪不押文書不坐曹簡點園花為日課
裒尋詩草計年勞仍將書册供慵卧時喚杯盤佐老饕
感激大恩何以報惟祈聖壽與天高
負暄
不是羲和德澤流寒鄉何處覓温柔絶憐天上黃綿襖
大勝人間紫綺裘旋挾胡牀隨影轉更攜書卷與閒謀
天和妙處誰能會欲獻君王却自羞
和陸放翁見寄
遥知三逕長荒苔解組東歸亦快哉津岸紛紛羣吏去
船頭衮衮好山來平時佳客應相過勝日清樽想屢開
若許詩篇數還往直須追挽古風回
和陸放翁
午庭風雨撼高槐一洗城頭十丈埃老子坐閒尋句好
故人門外寄詩來勁鋒久服穿楊妙鈍思深慚擊鉢催
清佩左符君未可要聽吟思發春雷
寄汪尚書
五十年間歎闊疎相忘兩地復江湖書來筆底驚強徤
詩去吟邊想步趨好對青山看歌舞莫嫌紅粉笑髭鬚
鳳毛巳有哦松韻尚記金華舊範模
送朝天集歸楊誠齋
翰墨場中老斵輪縱横一筆掃千軍年年花月無閒日
處處江山怕見君箭在的中非爾及風行水面偶成文
先生只可三千首回施江東日暮雲
石倉歴代詩選卷二百十八
