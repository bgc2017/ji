石倉歴代詩選卷三百五十七
明曹學佺編
明詩初集七十七
黃澤(字敬仲侯官人)
九日登鳳丘山
秋氣何淒清登高豁懷抱採菊簪白頭輕風落烏帽故人隔
層霄情深寡音耗欲往從之遊翅短無由到林幽草青青川渺
沙浩浩酬恩願不諧展轉思衰髦孤鴈飛且鳴志豈在粱稻
題山中葉士晦忘適卷
太樸散巳久淳風何時還智巧苦相敓機心寧暫閒緬
懷山中人方寸淡如水彼此兩忘情誰譽亦誰毁讀書
啓我箧食粟耕我田耕讀有真樂優游年復年鵠版搜
英髦牛刀試南海洋洋絃誦聲放&KR1820;武城宰矩步倦追
逐徘徊思故林清時返初服欸乃還山吟還山何所為
登臨適其趣碧潭同淺深白鷗自来去草映鹿門綠花
沿盤谷紅斑斕列童冠舞袖回春風
幽居發長歎
幽居發長歎寒暑相推磨唐虞去我遠禍亂何其多牧
宫造荼毒炮烙興朝歌庶政雜荆棘萬民罹網羅怨詈
豈容息戾氣傷天和彼蒼胡不仁廢置難揣摩世道日
跼蹐涕泗空滂沱
卜築石鼓東
卜築石鼓東喜與塵寰隔我田廣且平鄉井同稼穡年
豐幸齊收輸官免催逼推餘厚所親稍暇及賓客秋初
風漸涼寒衣難驟得樵爨多辛苦無使心悽惻此外更
何求永言繼常德
又
卜築石鼓東眼界何清淑澗水橋下流羣峰如削玉鋤
雲種松苗護墻半新竹初月生夜涼書聲出茅屋古嶺
通衡山章林近盤谷三遷非擇隣彼憚我拘束天意巧
安排詒謀素心足
掃葉歎
十月天氣肅四野何荒涼悲風撼林木木葉隨飄揚壯
士歎時蹇病翁愁晝長呼童掃殘葉堆彼園東墻
歸田歌
十五遊上庠追琢慕韓柳弱冠取功名笑談别親友風
流直欲繼伊周富貴浮雲我何有文皇臨御海宇清朝
陽孤鳳雝雝鳴重瞳注意在方面朱衣象簡叨光榮慶
成金殿三陪宴龍光晃日籠宮扇玉卣黃流次第斟彤
墀韶舞尋常見慈母星沈寶婺光含哀扶櫬上重岡狐
丘土掩生前玉墓表文揚歿後芳三年釋服朝昭聖隨
例仍參召南政獻策曾承止輦看趨蹌詎識中書令章
帝徵賢拔舊臣春風整佩上楓宸浙藩總政恩偏重龍
誥褒親寵更新奔喪復度梨關去先壠松楸動哀思奪
情視事十年餘甘棠餘遍停車處聖皇繼統文化隆少
年才俊咸登庸笑余衰朽更疎拙乞骸未許巢雲松孤
鴻孤飛未能止弋人機發深叢底青天白日知我心詔
許投簪歸故里憶昨從政今白頭懶隨流俗談沈浮百
年遺愛被草木一生豪氣輕王侯長期盡節報明主豈
料不才今若此刖足徒傷獻璞心回首西陵淚如雨
桐隂翫月
柴門半掩桐隂綠有客相過慰幽獨笑談未巳明月来
對此成三飲醽醁客云此月何皎哉誰將寶鏡懸層臺
蒼天碧海任流轉虚涵萬象無纖埃憶從混沌初分日
兩曜行空長不息氣朔虚盈固自然相射那能無薄蝕
廣寒宫闕何嵯峨畫欄四面浮金波吳剛砍桂鐵斧碎
虬枝丹粟今猶多虹橋隠隠天中起翠蓋曾到蟾宮裏
羽衣霓裳清且妍五色雲階淨如洗白兔𢷬藥丹未成
玉杵丁東鳴不停謫仙騎鯨凌倒景空江沈璧秋冥冥
龍谿垂釣心長苦想接清光侍明主返照終當及草茅
未必今人不如古我聞客論如懸河我酌我酒歌我歌
明朝送爾登霄漢我復韜光醉薜蘿
谿頭吟送鄧弘中上春官
谿頭水清浩浩甲第臨溪瞰官道玉壺美酒送君行為
君笑整烏紗帽君思晴翻碧海濤潮頭雪卷浪花高興
来筆下龍蛇動誰數羣中有俊髦冲融三禮當春試卞
璞逢時不終閟獻納新承雨露恩飛騰大展雲霄志十
里臺沙巳壅金九重望說作甘霖野人家住東山近日
到谿頭問好音
送鄉友劉宗綬應召之京
閩中八月天氣涼故人匹馬来河陽高堂設席列冠蓋
笙歌次第催行觴昔君與我居田里結伴讀書即知巳
三時蔬食共虀鹽兩榻寒氊同起止池蓮庭草年復年
仰鑽瞻忽心懸懸風流恥逐今英俊歸潔終期古聖賢
閒時遣興揮篇簡白日沈山不知晚老莊荀列文最竒
看来總是窺天管秋闈多士龍點睛海門一望銀濤清
揚鰭鼓鬛忽飛去千峰萬壑皆雷聲觀光再應儀曹試
筆下縦横幾千字敷陳帝訓闡洪猷又聽傳臚出丹陛
大廷彩鳳鳴喈喈羣后謨明仍弼諧范滂不攬澄清轡
張綱焉用車輪埋因循謬領專城寄苛冗紛紛如鼎沸
滌蕩宜恢遠大謀撫綏敢怠逡巡志君懷磊落君行良
剸繁治劇才偏長鄧林喬木聳霄漢大厦應需作棟梁
征驂南北勞行役翫月吟風間朝夕題緘幾度託歸鴻
雲樹蒼茫情不極殊方邂逅須暫留夜深秉燭名園遊
明當江上與君别别後相思空白頭
題卧雪菴
桐廬山中人卜築依平麓號曰卧雪菴胸次清如玉疎
林和靖梅小圃淵明菊梅菊雖無情聊以慰幽獨最愛
嚴冬雪片飛剡溪孤棹人来稀沈沈一枕華胥夢那識
衰軀凍與饑覺時還擁重衾睡萬壑千峯寒可畏自信
鄉村興味長誰知霄漢簪纓貴百歲蹉跎兩髩華忽承
恩詔賜烏紗他年又擬天書到特表袁安處士家
正統辛酉二月九日在北京崇文西樓有述時
為當道者所中就獄而出情見乎辭
臺閣雲霄上蒼蒼日鑒臨莫張虞氏網須辨漢郎金臣
道如絃直君恩若海深南歸返初服永遂老農心
過臨清
孤帆五兩輕冒雨過臨清樹色迷昏晝虹光半晦明棄
繻空有志投筆竟何成關吏沙頭立無煩問姓名
晚宿仙霞關
山路繞雲霞扳登日巳斜水流黃葉澗林落紫藤花行
旅通三鎮居民有幾家炊煙寒不起獨立數棲鴉
歸自紹興二首
離家兩月餘歸守舊田廬除地多栽竹垂綸少得魚雨
晴花落後日出鳥鳴初寂寞東山卧和光懶著書
又
風塵遊歴久天與老来閒去國長憂國還山少出山人
煙秋水外釣艇夕陽間不是無交接雲深戸自關
南土甘棠
召伯循行日棠隂淑景遲樹雖前代種人繫去時思雨
露常滋潤風霜不改移南閩諸父老馬首向新詩
辛酉元日寫懷
旂山南望鬱蒼蒼十載經營綠埜莊耕讀自無塵俗累
釣游多在水雲鄉菊因秋去含霜老梅近春来帶雪香
寒暑催人頭易白惟須對景盡瑶觴
舟次濟河留别湯總兵
論交與子最知音倚馬尊前索我吟秋水化龍雷煥劍
虚堂絓月伯牙琴雲霄巳遂歸田願林壑長懸戀闕心
别後羽鱗何處問洞門閒掩薜蘿隂
曉度梨嶺
路繞梨關萬木隂故園南望白雲深昔勞薇省承宣力
今遂旂山隠遁心孤鴈影隨殘月落疎螢光逐曙星沈
到家正及香醪熟三逕黃花半醉吟
南歸
江湖蹤跡歎浮萍恩許南歸鬢巳星蹇劣何須干閣老
支離終不愧山靈清秋獨鶴松頭立落日孤峯海上青
欲拂冰絃彈古調賞音人遠若為聽
雨後晚步
柴門雨過稻花香獨步松隂趁晚涼上疏謫来憐賈誼
辭封歸去憶張良山中有豹藏深霧渭曲何人釣夕陽
昏黑莫行林外路參差草露濕衣裳
山莊即事
落職南歸逸興多倚雲閒唱伐檀歌新開池館移松菊
舊隠巖扉剪薜蘿細雨半坡黃犢草清風一棹白鷗波
林泉隔斷紅塵夢不識春城有綺羅
梅花紙帳
誰搗霜藤換絳紗更將凍墨洒寒花剡溪人去芳魂斷
庾嶺春歸别夢賖欹枕醉疑雲蕩漾擁衾吟愛影横斜
清風不逐豪華盡流落山林處士家
過錢清渡
孤舟隨伴過錢清東望稽山感客情蒼蘚斷碑神禹廟
斜陽荒草越王城數莖白髮甘衰朽萬里青雲愧聖明
幸有棠隂遺惠在居人還誦使君心
甲子秋山莊寫懷
龍溪别墅隔塵氛清曉開窗掃白雲得酒暫同隣叟飲
採芝時與野人分風来桂子空中落雨過泉聲樹杪聞
自笑支離知己少祗應猿鶴日為羣
題岳陽樓圖
昔泛扁舟過洞庭高樓獨上敞雲屏連天楚水鷗邊白
隔岸湘山鳥外青往事蹉跎仙枕夢流年疎冷少微星
紫泥早晚徵遺逸霖雨功成若建瓴
己巳盗息還山
野人卜築近桃源倉卒擕書出故園隣邑風塵隨處起
深林煙火幾家存正愁戌角翻悲調忽喜征衣洗血痕
綠樹隂中丹荔熟諸孫擁帚候柴門
葛川仙跡
盤松偃蹇老龍形下覆仙翁煉藥亭火候漸消灰候冷
苔痕半沒履痕青誰云弱水環璚島未必藍橋隔錦屏
自有朝天雙舄在懶隨鸞鶴上蒼冥
晴峰瞰海
天台山水最清幽文筆峯高逼斗牛日出漸通仙洞曉
雲開遥見海門秋陶潛幸遂歸田願賈誼長懷報主憂
幾欲搴衣登絶頂飄然直與赤松遊
山莊夏日
乞骸那許暫歸田何事投閒十二年孤蹇不諧多士意
退休宜在衆人先傭書空擲班超筆敵愾誰揚祖逖鞭
荔子香清雲氣冷聊開枕簟北窗眠
乙亥人日
石仙潭下買荒原緣麓周圍十畆園竹塢疎籬新院落
桃花流水舊溪源青山對酒晴移席綠樹垂隂晝掩門
浮世纖塵飛不到此中真意自忘言
野齋小隠
先生家在鼓山隂喬木蒼蒼一徑深飛鳥戀巢如有跡
浮雲出洞本無心秋風黃菊杯中酒夜月猗蘭膝上琴
盤谷豹林人去遠尚留清趣到于今
翠微書屋
翠微深處結茅廬時有幽人此讀書萬壑松隂春霧濕
半簾花影午窗虚彩毫興到頻揮灑蠧簡閒来暫卷舒
何事謝安高卧久山林原與市朝疎
答姑蘇陳少保
懶賦皇華策使驂幸隨樵牧老江南染絲補衮非無術
懷刺投人自不堪曉雨綠蕪林外路晚風疎竹雪中菴
斯文故舊如相問田野遺民七十三
横浦漁舟
龍江水與海潮通一葉扁舟白髮翁生計有常隨厚薄
浮蹤無定任西東飄蕭箬笠偏宜雨蕩漾蒲帆穩駕風
唱罷滄浪人不見陶然醉卧月明中
山中景
悠悠川上雲光映空林白杖屨何處来柴門閉秋色
病起
微月映窗明魂清夢不成起来階下坐蟋蟀向人鳴
滯雨
山居坐寂寥悠然起遐想故人何日来林外雨聲響
池蓮
人愛池上花我愛花間子子中生意多種之滿洲渚
歸田趣
高卧隆中愧孔明成都賣卜笑君平一從落職南歸後
足跡經年不到城
其二
雅愛旂山景物清罷官旋覺此身輕盤陀石下泉偏冷
笑倚東風一濯纓
其三
秋郊露冷百蟲鳴門掩空山夜氣清寶鼎香消人未寝
白雲樓上讀書聲
其四
門前積雪未全消坐擁青氊笑寂寥聞說梅花春信早
冒寒扶杖過溪橋
舊帽服帶
四朝宣政舊衣裳慣上金門進奏章林下不堪開寶箧
開時飄動御爐香
旂山春曉
解綬歸来學種田小窗日晏枕書眠黃鶯似識幽棲意
長向花間奏管絃
正統己巳秋大駕北巡扈從官兵二十餘萬同
時陷沒郕王即位以尚書胡濚等為三孤餘
各陞官有差感賦
鑾輿遠冒北風寒誰遣王倫一問安可嘆兩京諸宦達
不知何事盡遷官
題蘭
洛城紅紫委蒼苔九畹秋華帶露開試拂龍唇彈一曲
許多香氣袖中来
石倉歴代詩選卷三百五十七
