石倉歴代詩選卷三百九十五
明曹學佺編
明詩次集二十九
謝鐸
雜詩
大化何絪緼四時互更代動植各有生種種自成類美
矣牛山木苦為斧斤害牛羊復踐之日夕就荒穢頼此
生意深保之方未艾
其二
浮雲無定蹤悠悠自来去本是空中生不向空中住富
貴果何物得之亦偶遇云何擾擾徒日夕勞念慮東陵
舊時園青青草盈路
題菜送林貴實謝病還莆田
東曹豈不榮促刺如窘步秋風一夜生吳中是歸路凄
凉遼海東白首公孫度揮鋤瓦礫間黃金不曾顧古人
重食菜百事皆可作送君歸去来日涉園中趣
西隣婦
西隣少婦東隣女夜夜當窗泣機杼今年養蠶不作絲
去年桑老無新枝七十老翁衣懸鶉皮肉凍死手脚皴
年年唱名給官帛尺寸從来不上身於乎辛苦輸官妾
之職牆下有桑妾自植妾身敢怨當窗織
短歌行
青青楊柳枝秋来不禁吹茸茸路傍草斬艾不得老昨
日欣欣笑語同今朝掩面啼東風乃知百年果倏忽作
善休言待明日問君北邙山下遊朽骨何曾多白頭富
貴同歸一丘土誰向身前問歌舞
苦雨歎
長安隂雨十日多傾墻敗屋流洪波男奔女走出無所
道路相看作訛語東隣西舍煙火空青蛙滿竈生蛇蟲
春来五月全不雨夏麥秋田皆赤土城中米價十倍高
斗水一錢人憚勞
天台山
天台山高不極山中去天不咫尺台星下射扶桑赤羽
旗颯爽招不得至今傳者神仙宅君不見周當盛時生
甫申峻極者嶽能降神天台山高不極作鎮東南比天
脊屹立乾坤自開闢
重脩黃樓歌
澶淵决彭城没城上水頭高丈八誰哉誓與城存亡百
萬生靈命如髮近聞再决古汴州宵衣重起宣房憂預
防豈合先下流厭勝且復脩黃樓黃樓高洪河縮黿鼉
遠避蛟龍伏誤疑砥柱西極天坐閱帆檣東走陸君不
見桓山墓戲馬臺英雄富貴安在哉落日凄風野草白
瓣香獨上黃樓來
秋晴
暑雨兩經月秋風忽報晴今朝出東郭何處望西成水
國雌蜺動雲霄哀雁鳴相逢江上使猶道未休征
石鐘山
乾坤遺此怪今古費多評萬籟自生聽雙鐘誰所名問
山元不語叩石竟何情未識孤舟月能窮半夜聲
次韻黃世顯戊子元日
得歲頻驚我傳杯欲讓人翻思前日事多愧百年身紫
閣醉中曉青山夢裏春風塵雙倦眼歴歴怕逢新
奉和十五叔父下第金陵留别詩韻
千里念歧路十年成别離如何秋後信猶是夢中思舊
業留書卷新愁上酒巵雲山看不盡獨立日西時
送賀克恭還遼東
送君從此别遼海隔風塵歸去身仍在相看道未貧蕭
條環堵病迢遞洛陽春道上逢沮溺驅車莫問津
次韻奉待四叔父
書傳能到日心苦未逢時不語對歧路有懷如亂絲十
年猶是别百歲若為期昨日南征雁還家報已遲
晩過静海宿流河驛
落日風初静交河水正流居人不知姓行客且停舟青
海鳥飛處白雲天盡頭相逢問前路明日是滄州
宿德州
今夜客中宿德州城外船山東餘土俗薊北少風煙軍
饋交相集舟行不可前時聞羸老語菜熟是豐年
期筠心不至
消息渾難定先生故不來眼花空對燭心渴已生埃白
髮天誰管青山路有媒此生真昨夢隨意且銜杯
遊靈巖謁杜清獻公讀書處(今名杜家村)
欲飛神不住未到眼先明山豈過江好心終背郭清村
名猶杜曲相業自端平再拜吾何敢凄然愧後生
謁忠文先生追次先生舊韻
太息青巖老當年此灌畦渭車方入卜周道已興西囓
雪終辭漢封茅不到齊惟餘文塜在千古說幽栖
謁樓桑廟
倉皇衣帶詔辛苦武鄉侯西蜀分王地中山奮跡秋蛟
龍曾失勢魚水故相投千載英雄淚還同沛水流
曉泊西郭
西郭舟初泊東方日未明荒村無犬吠古寺有鐘聲潮
落夜歸海江空秋滿城故鄉南望處漸見白雲横
瓊島春雲
蓬海分明在眼中暖雲高捧玉芙蓉春隂欲下清虚殿
朝彩先浮最上峰瑤管聲中迷去鶴金根影裏護雙龍
夜來雨過知多少試向東郊問老農
寄城南諸友
十年回首論交地萬地閒情入望初闕下每聞鄉國事
燈前重簡故人書紅塵滿路看羸馬芳草經春想舊廬
出處祗今何處是欲從南谷問華胥
過歌風臺
臺下殘碑手重摩腐儒千載此經過諸生未識叔孫禮
遊子還從父老歌日落五陵無舊樹風来泗水有餘波
神騅不逝空成泣走狗猶存奈爾何
十五叔父在金陵有約還家舟中奉懷
去年相約及春歸春列淮南尚客衣一路風光看欲徧
隔江消息報来稀渡頭芳草驚新夢竹下清隂想舊扉
先後到家那可問倚篷終日雁南飛
喜陳儒珍来過
一住休言十日餘幾從門下望高車殷勤豈是愛留客
寥落近来成索居莞海秋風人去後巴山夜雨夢回初
多情見說城南路楊柳千行綠漸疎
奉十五叔父夜話有感
竹邊飯罷酒停斟漫擁寒爐坐夜深慷慨共談當世事
依稀多愧古人心孤懷耿耿乾坤窄短鬢毶毶歲月侵
欲上南山望湖海不知明日是晴隂
次儒珍韻
十年海嶺經行處往事多從夢裏違黑髮交情今日在
紅塵世路幾人歸屋頭流水有深淺門外青山無是非
楊柳東風零落盡松隂不改舊柴扉
春愁
獨上高樓望眼開春愁無數逐人来官河二月冰初合
水國經年雁未回歧路關心妨斥堠野田生事入蒿萊
何須更問門前柳深放黃金作酒杯
新寒
十月風高冷欲凝近陽樓閣怯先登渾河水落初嘗騎
漕驛星馳已報冰上將驅麾還筆札内庭恩渥但金繒
深愁薄力知何頼濁酒新寒漫不勝
病起
病起風光四月過蕭蕭雙鬢不知皤驚心午飯還宜粥
入眼春衫盡換羅筋力轉妨騎馬怯路歧生見出門多
百年夢覺今如此一笑青山奈爾何
送秦太守廷韶
江湖姓字十年期雅韻清懷衆所知念我故非萍水合
對君真重竹林思郎官歲久猶為郡刺史名高不在詩
南去邵陵應咫尺甘泉春老有新枝
曰川席上分韻得林字
主情珍重十分深洒債詩盟許重尋此日開軒留客意
當年虚席待君心看山未擬懷西郭伐木如聞在遠林
最是舞雩風日好幾時歸詠聽餘音
與師召過北海子因憶賓之相約不果
鳥外青山宿雨過馬頭西望鬱嵳峩煙光欲墮連雲起
秋色平分隔水多歧路有情方坎坷客心無頼益蹉跎
歸來莫怪相期晩不出從嗔奈爾何
送吳元玉冬官還南都
相思何夕此相逢又報離筵郭外供客路交期驚晩合
馬頭詩興及春濃星辰夜静勞瞻夕江海風高憶住冬
安得湖州千韈絹贈君東去寫吳淞
次韻胡憲副廷慎彭城夜話之作
長憶蘇家好弟兄夜牀聽雨復寒城一時會合真難事
千古風流尚此情碣嶺北来雲作陣桓山東去石為塋
青樽落日無窮恨又是陽關第幾聲
次韻賓之遊海印寺
海子橋邊路入塍桔橰亭外石懸藤馬頭碧水如迎客
郭裏青山亦占僧問舊未須驚世改倦遊空自憶吾曾
天台雁宕平生興却怪年来總未能
陵祀次李侍講贈行韻
諸陵王氣與天通唐漢分明在下風輦路夜深聮隧道
寢園春近接離宫水聲直過龍河北山勢遙臨碣石東
聖德皇恩今億載豈勝凄感月明中
次韻楊維立編修與兄維貞侍御侍班述懷之
作
禁鼓初嚴曉促班佩聲遙在殿中間雁行側立參差地
龍衮前瞻咫尺顔五色雲中通御氣九重天遠隔塵寰
官曹舊接鳴珂里幾聽前呵擁馬還
清明謁陵次楊學士維新韻
四廟衣冠尚衮龍英靈千載此攸鍾遺弓欲泣荆湖鼎
斬板殊深夏屋封漢寢自應傳百代秦泉何必錮三重
白頭官監勞供奉晨鼓初停又暮鐘
好景分明畫不成品題今日僕須更路從險處行来穏
山到深時望却平花氣暖催春日轉樹聲寒帶朔風鳴
向来奔走偷閒地始覺官曹分外清
萬馬争羣氣欲酣歸鞭遙指路東南月低淺水寒生練
露下空山夜滴嵐遠近雞聲催曉漏微茫人語識鄉談
天涯歲歲逢寒食故國誰同掃墓菴
雨中次黃汝彛韻
往事分明夢裏真路歧辛苦為誰頻雨聲徹夜將辭曉
花意逢秋不及春白髮漸生今日恨青山無復舊時人
西風莫更還多事愛送悲歌易水濱
除夕小盡立春有感
病来酷愛青山好老去難爭白髮催生怪月當除夕小
多情春與隔年来榮華不駐風前蠟消息空傳隴上梅
四十九年真昨夢壯心剛說未成灰
再次賞菊韻一首贈四叔父
幾見東風換物華平章宅裏是誰家自憐天與冰霜骨
不向春爭富貴花老去有香終不俗栽時無地且教賒
獨傷采掇非今日秋滿南山恨未涯
瀑布
李白平生不到處巨那抵死來相看龍湫下激噴晴雪
巖雨倒飛生晝寒怒聲奔海直欲到清氣逼人那可干
惡詩莫問誰堪洗戰馬屯兵血未乾
望雁湖再次前韻
雁湖高處不勝舟見說諸天在上頭定有樓臺非世界
更無花木亦春秋談空謾憶三生在飛錫終堪一到休
不識閬丘蓬島外幾人曾伴赤松遊
齋居有懷諸同年
十載重来兩鬢霜直廬原是舊齋房相看敢作忘言地
不寐飜思少日狂燈燭影憐生死恨路歧辛苦夢魂妨
覺来忽報趨朝鼓又是披衣一日忙
謁李先生墓
十里驚沙郭外風亂雲回首是江東半生分已天教病
一慟誰期此拜公淚盡西州人共老夢深遼海夜難終
祗應萬古豐碑在盛德殊恩總化工
二月望日雪
朝罷歸来背客眠馬頭春色轉堪憐隨陽錯報經年雁
剰雪猶深二月天驚犬吠人疑北越凍雷崩石憶西川
閉門只合頻呼酒莫問霜毛白滿顛
宿劉諫議祠有感諸公壁間之作
漏轉山城獨坐遲一燈明滅幾停吹齋心儼覺神如對
春夢空憐夜作期五度客来須笑我百年人在定應誰
壁間敢恨題名晩淺薄終慚諫議祠
至長陵望茂陵有感
北門誰築此幽都形勝天門絶代無四塞山河歸一統
萬年陵寢壯雄圖夢驚清蹕還馳道痛憶遺弓在鼎湖
望斷六龍新蜕地九疑何處是蒼梧
候祀諸陵
寂寥風色夜凄凄寢殿門深接御堤九陛神靈天陟降
五陵燈火路東西星辰影動千官合松栢聲寒萬馬嘶
奔走小臣今白髮報恩無地獨含悽
得家書有感
忽報寒梅隴上枝馬頭風色暮春時青山自信今猶昨
白髮休疑我是誰門祚光華諸弟在宦途情緒病妻知
夢魂夜夜南飛雁莫遣平安誤作期
約西厓遊西山
百年消息此塵寰一笑紛紛幾觸蠻身正健時須載酒
興堪春盡也登山是誰白髮能容老何處黃金得買閒
十載江南回首地夢魂猶在有無間
悲秋
坐看明月下西樓不斷砧聲萬里愁長夜可應誰待旦
老年今已怯悲秋極知世故皆黃葉故向人生怨白頭
青海碧山無恙在也須慚愧此盟鷗
病中不及預同年會柬席上諸公
三百人中今十人回頭二十七年春蘧蘧枕畔夢未覺
落落天邊星已晨病来苦恨路歧隔歡在且教樽酒頻
勲名鏡裏各自愛莫問誰家髮似銀
秋色
曉露枝頭半夕霏近人秋色故依依小窗得此已非俗
荒徑待兹胡不歸晩節有情看歲月春風何意入芳菲
無絃别是琴中趣莫向東籬問白衣
次吳匏菴原博過西苑韻
平步分明是絶塵十洲深處渺無津漏聲晝下通西掖
御氣秋高薄紫宸天上風光元隔别夢中歧路幾紛綸
極知供奉非前度白髮重来愧小臣
七月廿一日留别陳太常先生
去年八月二日到未到今年八月歸白頭自愛此身在
清世敢言吾道非鄉井夢隨多病苦江湖心與故交稀
相逢莫問蓴鱸興不待秋風已拂衣
湯婆次龍
老来無復念專房淨掃蛾眉只素粧提甕未能忘出汲
抱衾空自熱中腸守宫分在寧隨例團扇恩深不怯藏
一點貞心祗如水詎妨人世幾炎凉
盆荷
倚徧虚欄看小荷曉缸分漲碧生波參差出水雨聲急
次第着根秋意多白髮偶同君子愛畫船休唱越溪歌
獨憐玉井非吾地十丈花高奈爾何
願學繼休期登高以病不至
咫尺登臨路未通百年能幾嘯歌同興猶未敗催租雨
病忽先驚落帽風悵望祗應慚地主遭逢何故怨天公
定知不負青山約黃菊秋深正滿叢
留別蓬萊館
病骨經秋未覺輕幾從鄉夢數歸程可應金馬門無路
似與蓬萊館有情塞雁風高天色改庭梧葉墮旅魂驚
一方留滯真堪笑三見初弦海月生
遊戒珠寺有感
劫火光寒射戒珠右軍亭館迹全蕪墨池春盡誰深淺
筆塜秋高半有無往事謾勞千載念浮生共是百年圖
不知采蕺興邦後禾黍離離幾故都
過金華諸郡有感
伏枕經秋得暫還可堪歧路轉間關無端更歴三秋路
不厭頻看兩浙山鄉味漸知鱸鱠美客愁難減鬢毛斑
聖恩舊識深如海便合從兹謝世艱
次韻憶戴安州
兩度河間有報書安州不見駕来車興知王子殊非淺
迹在韋郎本不疎未必老逾相别後可應難是入官初
十年離恨長安地尚憶趨庭有伯魚
送鄭大尹還天台
天台作縣比神仙好客仍兼鄭老賢桐栢宫中春載酒
石梁橋上夜忘眠別来最是塵埃苦老去還于水石偏
此日送君重有感不堪歸思益茫然
楊太真
春老華清宴門深羯鼓聲新臺高百尺不見范陽兵
題便面
舊業留芳徑閒雲度遠岑溪橋回首處應悔出山深
小景二絶句
招招隔岸舟我心行且畏豈不念遠遊渡頭風穏未
向月援鳴琴悠然憩山趾古調今不諧含情付流水
題魏冢宰送張縣丞詩
尚書歸去鬢如蓬桃李門墻想舊容不識春風行樂地
多情還到博陵松
次儒珍韻
高秋林下相逢日猶憶天台道上詩莫向樽前易離别
歸来已是十年期
偶為
冀北近来風土别一冬和氣滿郊畿去年記得江南路
凍雨瀟瀟雪亂飛
除夜
暗裏年光此黑頭落花無計水東流誰將多事分年歲
添得今宵一倍愁
春旦
誰家池館愛逢新滿地笙歌遏路塵幾日東風在楊柳
長安門外未知春
春雪
二月東風翻作凍兩年春意臘前歸越中兒女燕中長
不識今朝是雪飛
次韻題便面小景
空江收網雨收蓑忽聽中流欸乃歌莫是晚来風色好
片帆歸去已無多
長信詞
芍藥春深映曲欄海棠枝上雨初殘合歡扇在君須記
莫放秋風一夜寒
天台道中
出門一笑欲褰衣華頂峯頭半落暉怪殺平生山水癖
隔溪燈火夜深歸
二月廿七日登緦山有感
花落春歸可奈何白頭清淚幾滂沱緦山不是西州路
敢作羊曇醉後過
宿華嚴寺有感
又作華嚴寺裏眠一燈無寐故依然誰知五度經行客
白髮相看四十年
過白溝河有感
山後山前十六州坐輸天險竟誰收過河漫作千秋恨
狼籍曾聞在白溝
雨中有懷古直
醉裏乾坤不記年忽聞多病亦凄然可應寂寂青燈地
誰共呻吟對雨眠
石倉歴代詩選卷三百九十五
