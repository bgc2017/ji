石倉歴代詩選卷二百六十八
明曹學佺編
元詩三十八
黃溍
雜詩
晨起步南園旭日朗以清葵花衆草中曄曄敷丹榮流
光非汝私獨爾心自傾覽物有深懷佇立方含情
又
璞玉與寶劍淪落初未偶君看被湔袚各在千年後將
身比金石誰當獨長久悠悠百代下相知復何有
又
春風著萬物欣欣皆自私可憐兒女花榮悴更相持獨
有澗底松偃蹇如不知何疑揚執戟草玄髩若絲
效古三首
上山見明月下山月相隨月豈知愛我我行自見之故
山日已遠故人不可思殷勤謝明月願爾無時虧
又
落花隨風吹各自東西飛花飛既不息水流復何極同
生不同歸能勿異顔色木生則有枝豹死則有皮悠悠
岐路間多言亦奚為
又
飲酒莫盡醉盡醉無餘懽讀書莫弔古弔古多悲酸蕭
艾蔽中野白露摧芳蘭鳳饑不得死鴟梟食琅玕去去
復去去采芝青雲端
連雨雜詩二首
我思仇山人山川莽回互十書九不致木葉頻歲暮頗
聞近移居併失夢中路得無挈妻兒倒載入上去
又
今日曷不樂孤倡無與酬兀坐把書卷展玩不自休借
問誰所為其人已千秋山雨政可聽撥書置床頭
晩晴
洩雲散積雨林水含餘清披衣有竒懷偶從林叟行新
晴遠峯麗夕隂孤花明曠日固所虞聊兹息營營
夜歸
空山四寥寥落日翳榛莽蜿蜒草中徑躡屩度寒雨楠
杉窈深黑忽忽疑伏虎林窮澗水明稍聽歸人語
曉行湖上
曉行重湖上旭日青林半露霧寒未除鳬鷖静初散夤
緣際餘景閃倏多遺玩會心乍有得撫已還成嘆夙予
丹霞約久兹芳洲畔獨往願易違離居歲方換沙暄芷
芽動春遠川華亂存期乃寂寞取適豈爛漫小隱倘見
招漁樵共昏旦
西峴峯
層雲抱春岑急瀨洩嵌竇修蹊入窈窕衆綠蔚以茂名
亭標水樂柱折荒碑仆幽尋得緇廬亂石扶結構青精
午堪飯碧澗寒可潄平生慕真賞及此成邂逅冥探指
絶頂有路忽通透綠蘿度蒙密翠氣濕衣袖寄身泬寥
内下睨人寰陋清謳雜風竹大嘯落巖狖東峰在眉睫
可望不可就同遊却何時瑤草春已秀
述懷
端居有多感求志無餘營夙違金門路緬愛丹丘名謬
忝君子顧捧已厠羣英卑棲念遠引窘步迷先征俛默
敦宿尚低佪阻平生伏枕倦中夜攬衣寄遐情上天廓
澄穆列宿揚光晶俯視林木改仰悲鴻鴈鳴跂予秉微
素十年守柴荆希世乖近務慕隱餘衷誠願言良時晚
庶保幽人貞
寄方子踐子發
窮居悵無遂徂歲聿載隂飛翹隕芳華候蟲厲哀音急
颸扇叢薄泫露棲喬林撫景慨往古端操思繼今折蘭
合幽佩解纓濯清潯石林窅葱舊佳栢鬱蕭森遺世豈
余敢匡時非我任覽已謝高軌即事念所欽纏綿阻道
里緬邈眺岡岑委懷竚芳訊貽好在規箴
寄俞子易
閒居寡歡豫枉駕忻所旋清言邁修夜朱火銷餘煙嘉
會良不易欝抱罄所宣揆余徇微業春冬屢徂遷著徽
怍往哲馳芳謝時賢睠兹企三益揮袂增慨然杪秋凄
且厲郊圻曠阡眠振飈卷飛藿積霧迷遐川契闊歲復
流瞻望情所牽存期尚勿奪輔仁庶不諐紫芝無新曲
白駒有遺篇矢心遂招要贈言比芳荃
東園晩歸
淟涊嬰近務超遙愛佳辰興言望東菑良苖藹津津鄙
人昧時趨曠途夙所遵幸遠簮組累稍欣田圃隣兀兀
登故畦悠悠睇城闉理穢出新竹撼枯落荆薪夕日逗
遠川餘暉散衣巾亹亹觀物變依依念農人渠渠長者
言惻惻非賤貧
贈葉審言别
昔人稱好士乃有黃金臺黃金亦何物顧用驕賢才葉
君被短褐志力何雄哉北走呌閶闔紅雲拍崔嵬終然
無苟售自保同嬰孩車服非吾榮黃金真浮埃十年今
何官茅屋歌蒼苔豈無琅玕樹鳳飛故低佪一朝脱身
去欻觀雲路開葉君善自愛往矣無嫌猜迷邦古所誚
豈弟貴不回願言吐竒胷落落排風雷尚念窮賤者衡
門守蒿萊
休日集於城南
投耒從遠遊牽世乖明略豈不畏簡書未能置丘壑崇
岡近盤互春物紛照灼休沐集諸彦迂趾惠前諾稍空
林中尊復詠霞上作迢迢歴墟壠靡靡瞰城郭修楊蔭
晴渚野櫻散朱萼撫時悼推斥畢竟顧棲託損益向子
明才能賈生薄睠言觀歲寒無將媿場藿
曉望
城頭鴉鳴曙起坐理冠幘開窗寫遙望煙霧竟川澤喧
喧市聲動漠漠井氣白如何山中人歲暮塵埃客
發金陵留別一二同志
盛名不易居直道我所遵雖枉嘉遯志未渝白圭言罷
釣出滄海廻帆遡江濆城闉遠滅没風水屢崩奔蕭條
故交地愴恨遊子魂始雷茂陽澤孤生限窮鱗沈翔自
殊勢衰榮實同根戰勝物可遺目擊道已存乘桴詎無
取絶絃難具論寄言同心子母徒念加餐
龍灣夜泊
乘潮出遠浦日暮北風平高亭不可望遙遙笳鼓聲月
明寒鴈下江空夕煙生非關川途念沈憂坐自盈
秋夜觀書作
間居感時駛獨學難為功眷言思古人幽懷極忡忡秉
燭起中夜攬卷來清風恭惟千載心皎潔懸無窮氓俗
自升降道妙非汗隆後來亦奚爲黑白紛相攻華芳乍
可悦軌轍何由通吾將離言說庶以觀其同所憂明為
累不懼蓄不豐開軒視明河白月當天中怡然掩書坐
夜氣方鴻蒙
登錢山望菰城慨然而賦
吳興水為州諸山若浮萍况此一培塿𤨏屑世未名所
欣漁樵居乃與緇錫并種竹有萬竿結茅無十楹老僧
觧人意蹝履能相迎芳草被行逕朱藤暗巖扄蕭條空
階暮日照莓苔青猶嫌所歴卑未極遊眺情聳身白雲
上始見春申城想當高會時樓觀飛青冥竭海薦罍勺
窮山羞鼎鉶安知千載後寂寞無人行煌煌冠盖區壤
壤狐兔營歸來朱門客聽此松風聲
靈源
偶為山中遊遠過雲關宿蒼燈閃初夜雨氣蒸深屋時
聞清梵音窈眇松林曲
草堂
迢迢上方界水木翳清景山深不可留日暮衣裳冷凄
其懷昔遊百歲嗟俄頃
鹿田
披榛度空荒突兀崖寺古幽花雜紅白老屋亞雲雨前
瞻石徑微咫尺不得取
寶峰
下山後上山躡屩行沮洳宿雲冐長嶺旭日暎高樹山
僧亦何為獨向城闉去
山橋
行行指木末路逐飛雲上時登巨石憩共聽春泉響尋
源竟莫窮即事成幽賞
寶石
暮投招提境明發首歸路舉頭望山椒遙認經行處重
重巖壑間蒼然正煙霧
赤城
鷄鳴秣吾馬晩飯山中行何以慰旅懷赤城有嘉名灘
長石齒齒樹細風泠冷時見巖壁間粲若丹砂明温泉
發其陽撝訶勤百靈前峰指金閣真境標殊庭自道人
跡稀青崕雲氣生信美無少留緬然起深情
擔子窪
自從始出關數日走崖谷迢迢度偏嶺險盡得平陸坡
陀皆土山高下紛起伏連天暗豐草不復見林木行人
煙際來牛羊雨中牧颯然衣裳單咫尺異寒燠佇立方
有懷相逄仍問俗畏途宜疾驅更傍灣河宿
遊寶陀寺
十年望滄海臨流不能度蒼茫歲華晩邂逅舟楫具拂
衣乘天風挂席隨煙霧且從蛟門發暝招翁洲住前瞻
積水深島㠘青無數梅岑特孤絶遙見日出處寄身人
境外矯首禪關路粲粲金砂石離離白花樹高期愜幽
抱歴覧增遐慕嗒然坐忘言目送寒潮去
雪竇紀遊四首
移舟泊泉口我行已信宿天寒洲渚生峰廻川途曲煙
霞罩蘭若别墅在林麓
又
高人欣相迎山門帶流水風生珠樹間月窺鏡池裏觸
景遂成迷應接殊未已
又
幽尋指山椒崖傾忽如瀉仰身視木末懸水在足下冥
冥巖袖中宴坐奚為者
又
興移初出山繫䌫長汀樹夜來雪已深溪風愈難度猶
疑鐘磬音遙遙白雲處
同王章甫待制校文上京八月十五夜宿龍門
驛
凉風墮黃榆萬馬皆南馳而我方北首度關及鳴雞驛
路更幽阻僕夫惨不怡徐驅待明發泱漭窮煙霏貂裘
者誰子怪我逢掖衣為言霜露多遑遑獨安之我非不
自愛簡書今有期憶昔州縣間折腰向小兒荏苒二十
年白首初登基同袍如燕鴻去住恒相違悠然慨平生
與世何参差暝投龍門驛高舘臨迴溪青岸拱白月水
木含餘輝秋色故瀟洒我行殊未遲相從況魁彦炯若
珊瑚枝衰暮奚足云一觴聊共持
送鄭以道
鄭君不羈客漫士常優游故人滿天上獨佐嶺南州嶺
南風土異去天將萬里驛騎如流星衆手挽不止到官
定多暇坐對梅花時溪石秀可硯泚筆成新詩詩成付
廻鴈動是春冬隔用儒行召君努力崇明德
題社左司西巖詩卷後
吾聞古逹士大隠非山林如何鵷鷺間白駒起遐心遙
遙望故山紫塞繚以深峰巒勢交集積翠千萬尋園廬
在其下門巷常愔愔軒窗帶流泉花木久成隂春秫足
新釀亦有書與琴終然戀魏闕未忍投華簮平明奉朝
退粉署欝沈沈披襟坐高閣獨對西山岑爽氣幸可致
塵慮安能侵勿云湏吾土始用窮登臨異方苟同得視
古猶視今聊為招隱篇狂和巖中唫
題趙凉公瑞瓜圖
慶門集嘉况異瑞呈瓜田生五而成十竒偶出自然觀
物可知德發祥匪由天願言植靈苑永奉君王前合形
表同休雅詠流綿綿
歲晏
歲晏木葉落遙見東城隅雉堞欝岧嶤列屋何蕭疎悠
悠西南望赫赫金張廬退朝集冠盖鳴珂沸通衢合還
多俊遊並轡飛華裾顧盼有光彩行者為踟蹰俯慙筋
力微無從效馳驅日斜坐官舍還拂案上書緬彼川路
長感此年運徂遲廻不能去嘆息將焉如
送王鍊師歸四明
飄飄采真侣乃在四明山霞居朝帝所瓊舘留人門忽
聞雙鳬舄却向東南還望之若流星邈然不可攀海月
照階戺天風飛佩環我何苦羈旅冰雪生朱顔
集淵明句題李中甫員外稼亭
東方有一士客飬千金軀束帶候鳴鷄出則陪交輿代
耕本非望暫與園田疎園田日夢想投冠旋舊墟興言
在兹春新疇復應畬田父有好懷過門更相呼披草共
來往履歴周故居悠悠待秋稼時還讀我書雖未量歲
功栖遲固多娱此事真復樂此語真不虛餞送傾皇朝
歸子念前途前塗當幾許直至東海隅古時功名士事
事在中都遙遙沮溺心君情定何如
湖上即事
垂雲晝濛濛湖面惟一色薄暮風更生際夜雪初積凝
隂勢方盛塵境喧暫息坐久聞拏音忽然破寥閴
題清華亭
名區滙修渚流望俯平陸飛雨天際來遠峰淨如沐生
香餘晩華繁隂藹嘉木秀色坐可攬終然不盈掬觸景
幽興多接物道機熟誰能與之遊食芳飲山渌
述懷
圓象無停運日馭轉西陸原野多歸人翩翩共馳逐念
昔居閒曹未老先納禄蒙恩列外監放浪湖一曲薄田
皆舊畬敝廬非新卜白首重見招英遊並華轂寒松雖
復凋幽蘭豈再馥宣尼譏患失伯陽貴止足時暮復何
言終期返初服
雨
兀坐九十日雨聲殊未收花時翻益睡茅屋不禁愁生
事吾何望春寒晩故留江波青滿眼萬里付雙鷗
寄友人
憐君山水意局促守柴扉故里悲秋草凉風滿褐衣滄
洲斜日晩白社幾人歸寂寞分遙念天寒木葉稀
秋懷二首
稍稍秋河落娟娟宿露微天清江不息野迥樹相依回
首彺歌數經心昨夢非流螢無思極巧入絳帷飛
又
風雨仍搖落江山且滯留懶從生事拙閒惜壯心休弱
蔓縈欹石空槎卧洑流興懷到微物世故劇悠悠
憑軒
信有儒冠誤憑軒意欲迷山深風雨惡天闊羽毛低旭
日開炎瘴連城送鼓&KR0911;荷殳吾媿爾未敢嘆塗泥
風雨
風雨忽如此閉門方晝眠故應為計拙可復要人憐燈
火羌村路桑麻杜曲田悠悠今視昔把卷一茫然
山中懷友
卓縈恒山秀相逄幾抱琴五年風雨别四海弟兄心雪
外梅花遠山中桂樹深定知稽叔夜高興薄雲林
聞子踐卧疾
吾子仍多病何人共解顔水聲和藥臼春色閉松關積
雨連三月懷人劇萬山同遊况零落浩蕩可追攀
廢檠
不解照珠翠早同文字盟何言中路棄無復向人明雨
宿高齋夢秋吟廢舘情相看幾今夕及此慨平生
斷碑
零落秋風卧何年廢廟碑圖經愁莫載耆舊說頻移野
燒龜跌失荒苔鳥跡疑遙知千載後拂拭轉堪悲
卧鐘
龍簴久摧折沈埋柰爾何畊民誰睥睨野衲自摩挲雅
奏多年歇銘文幾字訛斜陽荆棘裏長伴舊銅駝
八詠樓
懷古荒碑在登樓晚望賒秋隂垂野薄江勢抱城斜天
地悲遊子冰霜感歲華紅塵吹短褐歸興及清笳
九日登石頭城
背郭囂塵遠高秋川岳清幽懷初曠蕩陳迹故縱横遙
望龍盤舊長憐蟻穴争紺園隨處闢粉堞向來傾撥草
窺眢井看碑驗故塋門開蒼耳路亭愛翠微名遠樹淮
南出滄江鳥外明人煙川浩渺風物歲崢嶸吹帽仍佳
節傳觴但老兵登高未成賦覧古獨含情政復哀王粲
何堪厭禰衡敝廬滄海曲目斷白雲生
送陳養直歸四明
迢迢淛河水同渡不同歸執袂方成别驚帆己若飛野
橋行處酒風雪去時衣瞻望嗟何及天長鴻鴈微
送馬伯忱教授
卓犖青雲彦飛騰及妙年書成天禄閣座有廣文氊九
陌車塵外千軍筆陣前白頭慚倚席臨别思茫然
題石門淨勝寺
十頃蒼陂上山迴地勢偏屋棲黃面老碑掛赤烏年葉
葉風荷顫層層雪瀑懸青燈夜寥閴獨照一僧禪
陽山昱上人訪子吳門寓舍求為湘竹詩予辭
以未見竹上人不遠六十里自山中舁其竹
而來好事有如此者欣然為賦長句
道人來自陽山麓手携舊種千竿竹小裁方斛不盈尺
中有瀟湘江一曲未信天工能爾竒不知地脉從誰縮
晴窗翛翛散煙霧眼底森然立羣玉豈期我乃累此君
蒙犯風埃走塵俗故山荒遠重愁絶新句未成慙廹促
黃岡之産大中椽政用材美刳其腹願言保此終天年
歲暮山中伴幽獨
題李氏白石山房
名山秀出鄱江曲上有立石如立玉尚書履聲忽已遠
隱者新居在盤谷花開鳥鳴春晝永白雲重重飬喬木
夫君亦復稱其家有書能藏且能讀露鈔雪纂久愈富
何啻鄴侯三萬軸山靈翕霍謹呵護夜半虹光發深屋
引泉天井助芳潤大勝吳儂飲山渌我欲從之不可到
細字長書俄滿幅毫分縷析極根柢大義森然見條目
鄙人媿莫知所對叩請安得留更僕頗聞石洞閟遺音
龍門餘韻頒君續臨風傾詠寄綢繆衰朽終期挹膏馥
題張清夫心遠堂
吾聞古來賢逹士不擇山林與朝市百年塵甕兩醯鷄
鵬鷃逍遙俱可爾夫君平生瀟洒意俯睨軒裳猶弊屣
翩然一舸鱸魚鄉歸來不待秋風起忘言兀兀坐終日
天地古今齊一指但見山高湖水深青螺蕩漾銀杯裏
柴桑之人去我久風味何妨略相似神交冥漠雲海長
目送歸鴻𦕈千里
題醉歌圖
翰林主人天上來布帆不為鱸魚開江湖渺渺天一色
朝光暮靄相徘徊昔賢心賞餘勝處祗有水竹無亭臺
碑材久己没荆棘屐齒不復留莓苔後來視今猶視昔
今我不樂胡為哉太官馬湩遠莫致隣翁綠蟻浮新醅
欣然一飲便終夕鼻端氣息如雲雷是間别有一天地
不知何處為蓬萊廻觀方内海一粟醯鷄塵甕何喧豗
黃冠秘監太狂態騎&KR1706;供奉非仙才揮毫政要真學士
鋒車流水行相催瑤池曲宴多雨露歸歟酌彼黃金罍
感舊
華屋山丘不可期峴峰依舊綠參差空懷下榻延徐孺
無復乘舟訪戴逵日暮更聞隣舍笛歲寒惟有角方詩
舊遊寂寞成今古冷石秋花處處悲
早起
漠漠晴簷散薄雲獨搔華髮立清晨春風入樹無行迹
晩月窺簾欲近人旋覺新吟隨夢寐不知清霧濕衣巾
何人正踏長安陌想見看花拂面塵
獨立
數盡飛花一愴然壯心迢遞夕雲邊十年人事空流水
二月風光己杜鵑過眼青春寧復得汚人黃土絶堪憐
故園尚有平生約可使蒼苔到石田
寄友人
繫舸一别雲水鄉暮川葭菼空蒼蒼漳濱卧病他年憶
渭北題詩春日長蕪青作花已爛漫楊柳飛絮若顛狂
聞道茯芩己堪劚遲子青鞋經澗岡
夏日漫書
枕上初殘栢子香鳥聲簾外己斜陽碧山過雨晴逾好
綠樹無風晚自凉芳歲背人成荏苒好詩和夢落蒼茫
求羊何不來三徑門掩殘書滿石床
逢葉伯幾
水煙沙雨送歸航楓葉蘆花已十霜瑶曲天風春夢遠
墨池秋草故遊荒碧峰又是新迴鴈白石依然舊化羊
一笑相逢却成别暮雲千里思茫茫
答友人
芝掌峰前一杯酒别離歲晚遞相望野梅如雪遙入眼
曉鴈連天寒呌霜閉門窮巷燈火冷回首蒼山雲樹長
幾時抱被却同宿愧爾詩筒遠送將
過烏傷墓
丹青像設始何年翁仲遺墟自古傳時有北人來下馬
不知秦樹幾啼鵑牧童解指看碑路野衲分畊祭墓田
回首長安西日外茂陵松栢正蒼煙
金陵天津橋
五雲零落渺天涯陳迹蒼茫日自斜畫角已吹邊塞曲
紅藍新長内園花可憐遺老埋黃壤曾倚春風望翠華
好在北山猿與鶴依然同住舊煙霞
送人歸豫章
乙覺棲遲懶曳裾可能為我強躊躇一帆秋色紅塵外
千里江關白鴈初建業水清誰共飲潯陽潮斷定無書
黃金未盡朱顔在莫種桃花學隱居
余山
春雲牢落鴈無聲沙岸参差石有稜雙屐漫窮芳草逕
一龕長愧白頭僧晴濤閃閃翻孤日山木昏昏卷翠藤
後夜清風滿遙念夢遊空指上方燈
遣興
青雲如夢慨平生白髮驚春忽數莖漸覺文遊隨日别
強知顔色逐人行百年松檟誰能去五畆煙霞故可耕
妄念掃除渾欲盡少游何得尚相輕
客樓雨中
江城飄泊動經年盡日高樓閱過船睡起小窗初聽雨
岸傍垂柳已生煙坐抛歲月今如此每望雲山欲泫然
尚喜游從得諸彦時將樂事寄新篇
次韻答蒋春卿
不謂紅塵拂面時軒然談笑一舒眉睛風石鼎浮花乳
夜雨春盤冷碧絲握手遂成三宿戀論心那覺十年遲
酒船漁網歸無計未必山前白鷺知
花信
己覺尋芳去較遲千林紅紫想紛披幾經夜雨能無恙
試問春風竟不知斜日游蜂應有夢野亭立馬己多時
殷勤却是江南客曾擘冰霜寄一枝
送貢教授致仕歸里
宦情鄉思兩依依獨裹寒氊去若飛歲晏忍為千里别
林間驚見一人歸官河遠樹迎仙棹夕日暄風颺彩衣
漫使臨岐生悵望可容泉石借餘輝
陳山晩泊
一柱孤撐杳靄間人言此是客星山流風百世今誰嗣
應詔諸生故未還荒冢草深迂石路高齋月滿閟松關
窮年漫迹滄江上及此維舟獨厚顔
上巖寺訪一公
晩色微茫尚帶星修蹊犖确斷人行獨支瘦竹身猶健
高入重雲地忽平落月正當山缺處細泉頻作雨來聲
上方燈火青林曲隱隱疎鐘一再鳴
題東柯谷圖
長松翠竹密交加洞府新開碧海涯石上仙人留足跡
春深磵水出桃花流傳圖畫來千里生長兒孫只一家
目斷飛鴻那可到舊遊空指赤城霞
題雪竇妙高臺
偶為清遊宿梵宫凌晨試上最高峰水翻雪色寒猶落
雲掩丹光遠更重舊有一僧能跨虎近聞三洞盡藏龍
下方車馬應難到煙際惟聽日暮鐘
次韻題劉氏石壁精舍
佳城杳杳隔千峰精舍寥寥一徑通夜静寒泉猶映月
秋深老樹不驚風舊題尚喜苔碑在高卧無令蕙帳空
我己倦遊今白髮有山如此願長終
留别一公琳公
浪走紅塵髩已絲此身端合老巖扉興來復舉山隂棹
别去仍留海上衣夜聽泉聲如雨落晴看天末有雲歸
浮萍飛絮何時定空使詩人付式微
送趙繼清潮州推官
相國南遷有故居理官高選出新除承恩特與金魚袋
訪舊争迎駟馬車春入圜扉庭草暗天低驛路嶺梅疏
鳳池不隔同年面歸及梅花鴈影初
送孔御史歸曲阜
清流共喜聚羣賢新渥時聞下九天東觀紬書何日了
中丞遺笏要人傳過家莫久依林廟封事先湏徹御筵
千載斯文寄來哲臨分握手重懸懸
送龍南歐陽縣尹
絲綸閣下半同袍獨上南船去莫招出宰不嫌官俸薄
過家那覺驛程遙長溪白石晴雲轉深洞黃茅毒霧消
想見行春有佳句坐令遐俗變風謠
送尉彦誠道州經歴
一别垂垂四十年朔風吹鬢兩蒼然寒氊久座歸何日
上幕初登望若仙莫使催科書下考盛談名理繼前賢
春生馬首逢廻鴈併寫相思入近篇
送陳季和
高齋燈火正蕭條忽遡天風上泬寥共喜彈冠如貢禹
豈期投筆學班超時清桴鼓元無用歲晩弓旌倘見招
雪後江南春水活重來休厭驛程遙
次韻蘇侍郎平村暮歸
中臺多暇獨儀曹退食歸來路不遙扶老未湏蒼玉杖
行春聊過赤闌橋揮毫風雨傾三峽聽履星辰接九霄
媿我白頭方倚席敢將巴曲和仙韶
送王止善簡校
官無失政吏無私鈎校寕煩事細微遙想名曹多暇日
不妨高詠發清暉潮生江上仙舟迥春到湖邊驛使稀
送盡北來南去客石田茅屋幾時歸
題莫氏山莊圖
旋移小隱傍南峯遠有咸平處士風山態近人猶偃蹇
湖光無雨亦空濛行春杖履時時到臨水軒窗面面通
别作新亭供戲劇青帘搖曳杏花中
積觀賦絶句
芙蓉峰下南朝寺水秀山明兩絶竒更向水窮山盡處
一菴高貯碧雲師
又
山中今是太平民尚與人間隔幾塵流水桃花三百曲
莫教重誤武陵人
又
坐愛春泉響翠微玉花吹濕薜蘿衣何人為擘冰壺破
共看青天白練飛
避暑圖
一丘一壑古遺民十里清風不屬人閒對青山揮白羽
世間何物是紅塵
松江舟中偶書
移舟夜泊華亭縣却聽吴歌思渺然最憶殿山湖北寺
白雲堆裏看青天
桃竹畫眉圖
說盡春愁貎不成翠深紅遠若為情江南有客頭空白
腸斷東風百囀聲
次韻虞閣學上京道中
欲去仍為一日留玉堂中夜有詞頭歸鞍曉逐南飛鴈
猶及西山半夜秋
水僊圖
翛翛翠羽映鳴璫誰遣乘風過我傍歲晏高堂空四壁
一簾煙雨夢瀟湘
題高公畫竹木
木葉蕭蕭半欲空竹竿裊裊不成叢絶憐意匠經營處
都在風煙惨澹中
山水圖
老樹無隂石有稜亂山高下白雲層夢中猶識江南路
惟恨舟人喚不譍
桃源圖
山雲慘慘將為雨雲氣垂垂欲傍花莫問前村何處覓
垂蘿盤石即吾家
題平章康里公春日杏園西即事詩後
鏘金戞王音聲古抉石奔泉氣勢雄目斷雲車天路永
小樓春雨杏花風
石倉歴代詩選卷二百六十八
