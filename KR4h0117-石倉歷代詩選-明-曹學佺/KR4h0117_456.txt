石倉歴代詩選卷四百五十六
明曹學佺編
明詩次集九十
朱應登
雨雪曲
行道廣且深霏雪何飄颺晨風無終極烈烈吹我裳長
冰斷四澤灝景瀰八荒遙曭逹周原廓哉無何鄉迫觀
古巖側磧路如羊腸獵人携犬至窮獸走彷徨僕饑委
道陬馬疲不能行戍旗動高隧云是甸子岡超驤愧局
步躑躅徒自傷
贈劉元瑞守紹興
朝出承明廬駕言還故鄉當門結旌旆觀者倍生光故
人欣再見眷眷意難忘舉觴承湛露頌德詠羔羊周官
十二牧職貢各殊疆持子夙夜心坐致黎庶康深衷豈
念此但感别日長相彼水中鳬羽翼同翺翔風波一失
所望望徒心傷
滸西山庒留别康脩撰海
滸西渺何極乃在南山陲太白交參互雍原相蔽虧徽
春發膏潤庶品含榮熙靈光凝遐矚灝景暢玄思念子
薄時好懷芬與世遺金閨謝時彥丹壑斂英姿大道本
昭曠上聖或居夷蹇予重行役睠彼寫襟期臨觴詎能
巳為情良在斯淹淹日復夕去去從此辭一别起萬想
孤悰悵中逵願言抗高軌為國揚令儀
立秋後一日過興隆次韻書懷
辭家方首夏奄忽臨秋期行役良孔艱運序一再移那
能不夙夜行露多嶔巇緬邈親之廬阻絶天一涯心隨
落日遠目與飛雲馳四月乏一書何以慰遐思湖田亦
粗給歲計無厚基秋稼儻有穫尚可豐華滋私言秉昭
曠生產非所治
夢大復何子
京華一云别瞥若紛飛翼遙遙南中道念子無消息歲
徂寒暑變日落風雨黑詎知萬里魂能逹君子側篇章
煩見示觸目見古色瀏瀏清瀨鳴擢擢朱絃直指擿發
雋語要我以終極大質多渾成至寶去雕飾晤語忽復
竟驚起謝良德音徽猶若聞轉盼已難即悵悵牽垂帷
仰睇梁月色何由託歸鴻附此長相憶
贈别蔣子雲
羈心夜不寐懷里念前途明時悼遷斥末路紛憂虞秋
湍積廣岸初曜開晴湖諸禽相哀鳴似亦憐其徒弭子
南泛楫為余傾一壺壺傾復淹滯執手野躊躇子夙負
耿介懷寶適名都摛詞悲寡和守道謝羣趨忽諫長楊
獵甘伏東市誅運違大道隱事躓神理徂皇靈幸廻
睠死草氣復蘇已稅金陵駕尚挽幕中符官閑足休澣
室邇遂懽愉遠績不在小寧子千金軀
進舟廣洋湖宿村舍
理棹出林樾繫纜息溪濆平疇寓耳目彌望披烟雲秋
卉具以腓時景氣猶芬歸栖得故墟拙疾負夙聞繾綣
盈尊酒斟酌生微醺長謝鸞鵠儔永託雁鶩羣回翔視
罻羅緯繣徒多文
沙子頭田居贈仲一丈飲酒
殘春餘幾日芳意暢心目君乘木蘭橈遠汎晴川綠問
舍白鷺邊開軒青林曲三日轉一隅所至詢耕牧有客
從外來斗酒相為開雀舫截魚膾鸞刀飛豹胎下箸羅
庶羞一飲累百杯華登繼宵景漏盡未云迴君本伊管
儔少壯樹宏逹誤挂繒繳中遂令毛羽鎩河清聖人出
彙進茅俱拔忍使經濟才終困泥塗轄勸君飲美酒幽
憤當見刷
何中丞四圖詩
肅事戒宵駕振衣辭國都王命有程期握此塞下符悠
悠遠行邁忽忽歲月徂汾晉承飛蓋河隴遵前驅聖
主重守邊買馬南禦胡千金大宛種五色渥洼駒沙苑
開萬廐雲錦紛模糊豈云勤遠略貴在防不虞委身徇
臣節曷敢寧吾軀(右職方奉使)
大梁何岧嶤崤函跨上游羅衢分第宅驅轂富王侯煌
煌紫薇省控據當嵩丘明公廊廟姿舉世寡所儔出牧
涖兹土日為蒼生謀廵方重民隱攬轡宣皇猷遂令宛
洛間萬屋歸懷柔民居既奠枕河水亦安流邈矣皇華
篇千古詠咨諏(右藩省旬宣)
王封出以乘國富馬可數所貴皇澤流物産自生聚偉
哉太僕正實領九州圉行寺儗列星羣牧如環堵欵獻
勤遠人厮養及編戶外以衛河湟入以實畿輔明公既
俊賢君王况神武以故西北邊權奇盡貔虎沙場九萬
疋疋疋明如素淵心豈專衛駉頌仍兼魯要在翊聖衷
匪徒事狂虜(右太卿考牧)
迢迢黔中道乃在天一隅自昔靡漠鄉本與中國殊馬
卿西喻蜀武侯南渡瀘遺聲落千載文教久自濡朅來
苦凋瘵上下相矯誣奠夷為厲階黔首困豪輸嘅彼蓬
髮人所至無完膚公今萬里往閭閻待昭蘇高調易絶
絃急矢無完弧甘棠且先樹蕭艾宜後鋤政在寬嚴間
寒屋自回枯武侯何人斯豈謂非吾夫(右都憲巡撫)
酬方思道以詩帙見寄
方子還山中兩度寄詩帙憐余方在疚報答百不一故
人枉相存所恨越阡術江南十月交山中稼應畢天寒
脆榆柳霜重熟棗栗理甕得舊醅攀崖割新蜜既可歡
親顏亦堪悅家室吾翁嗟已晚念此重有失尚幸老毋
康麄以慰篷篳人生歸有道貧賤匪所恤作詩謝同懷
商風振瑤瑟
為陸子齊題杏林春燕圖
長安三月黃鸝飛杏花如雪飄人衣陸郎二十擅文譽
早向甘泉獻賦歸瓊林日高酒如乳意氣侵凌天尺五
中坐賓僚列上公教坊細樂呈新譜君家慶澤葉流根
父子相承更祖孫蟬聮七貴傳三葉儒雅風流在一門
鳷鵲樓前瑞烟起朝回躍馬鳴珂里甲第還因主得名
都人盡指官為氏君不見侍郎府前槐樹生中書省裏
盤石平昭侯世擅江東美更有平原入洛京
海東神鳥詩贈張鵠舉
十年老鳳生海東一巢三雛各爭雄錦翰繡臆次第舉
共入朝家羅網中太液池邊日初旦連翩上下聲相間
一翔柏府凝神羊一集芝房伴朱雁就中少者猶知名
慷慨三年始一鳴彤庭誤聽伶倫竹碧落如聞子晉笙
燕都二月青陽動棠花枝上參差弄姜被寒多夜未開
謝池草發春先夢一門兄弟擅芳聲文采翩翩瑞聖明
可憐韓子河陰道空感區區二鳥榮
戚里行
長安戚里盛樓臺羅衢夾巷絶浮埃雕軒綺戶排雲出
却使飛鷹翻下來就中上貴椒房籍十八封侯門列戟
有時清夜侍皇游監宫不敢詢蹤跡連宗結黨氣象新
等閑出入雙朱輪朝回戲獵宜春苑手挾琱弧閒射人
昌國里中花滿烟乾寧驛前雲蔽天商船到岸不敢攏
恐有家奴横索錢英雄有時坐銷歇喬柯易瘁甘泉竭
太陽初升光燭人不見明星與華月君看昔日景福宫
惟有楊柳搖春風
函谷關歌
朝出洛陽城暮投函關道函關日落行人稀滿目黃雲
暗秋草此地古來西屬秦崩城敗壁猶嶙峋牛車冉冉
行不盡更愁怪石摧車輪關門老子去已遠吾生學道
嗟何晩紫氣猶經舊路迷青牛不見當時返只今豺虎
正縱横羽檄星馳大點兵徼廵司隸督責苦關下居民
日夕驚疎林漸指新安麓夜火人歸茅店宿雞鳴客起
四散分令人忽憶孟嘗君
過分水嶺有懷同志
前歲南過分水關十月天晴花滿山今年西度分水嶺
九秋積雪浮寒影天時南北有常運人事蹉跎發深省
中原日夕狼虎多游子出門行荷戈魯儒摳衣蹈白刅
汴京灑血腥黃河東橋作郡夷門裏南原卧家猶未起
石亭抱璞隱城市鳬塘買田歸霅水有懷幽咄真自知
海内論心竟誰是春日淮南黃歴留丁丁伐木聲相求
此時誰遣不歸去梁令還家尚黑頭
和西涯閣老寄題黃鶴樓韻兼呈(闕)鳳山中丞
樓船浮空向空泊坐對江樓詠孤鶴杲日晶晶目仍遠
澄波淼淼心先廓大别曾聞神禹鑿洞庭彭蠡相聯絡
夤緣七澤入溟海控引羣山俯飛閣飛閣西來千萬峰
鈞天九奏敞龍宫虚傳雲樹書能逹實少桃源路可通
靈洲處處聞芳杜商舶時時乘便風風波歲月坐超忽
回首朱顔成老翁我生蹇劣慚時彦蹤跡天涯已強半
春草幽憂泣楚纍秋風歸思懷張翰支離歲月如轉蓬
廿載斯樓巳三見感嘅長歌崔老篇登臨省識回僊面
兹來景物尤絶奇江水江花淨如練報詩中丞興不淺
更擬乘槎上霄漢
送姚惟寧出守
十月宜陽道風烟憶舊遊郡齋迎遠岫城郭帶寒流楚
俗民多儉周田歲有秋居民忘帝力惟解頌邦侯
胡馬圖
墮地非凢種房星巳動天千金辭大宛萬里刷幽燕苜
蓿花初滿關山月屢圓將軍功(闕)辛苦四蹄穿
恭陪郊祀
委佩祠官肅揚旂法駕來仗移天穆穆戟轉雪皚皚皮
弁觀周禮甘泉憶漢才小臣慚職守隨例得叨陪
其二
陛戟森相向爐烟細不流慶雲團御蓋璧月抱圜丘吉
恊牲牢卜馨將秬鬯浮郊禋天子禮分獻及公侯
哀谷亭
聞道團營將前茅未進師居民坐塗炭揮淚望旌旂柳
色烽烟外鳩聲谷雨時移家若飄梗誰暇念東菑
王子晉祠
杪秋天變陰落葉下高林不辨仙游處惟驚驛路深雲
重鵠馭遠月暗鳳笙沈獨有緱山廟居人仰至今
同州道中
華嶽連馮翊黃圖别附庸長風開萬壑落日隱三峰野
望浮埃合鄉心遠樹重幽求今未得猶自抗塵容
用韻答張汝誠
臨關能送客投分亦緣君已負尋春約寧辭坐夜分散
衙欣對月酌酒慰停雲奈爾明朝路驊騮暫别羣
褒城道中
蒼莽晝難分崎嶔自昔聞嵓居低附谷磴道直披雲馬
踏經寒雪鴉翻未夕矄西夷通蜀路因詫長卿文
由金州舟行至洵陽雜咏
窮源自嶓冡流作漢江清食貨通湘艑方言雜楚聲林
芳寒未改沙淨晚偏明便擬淮南卧前汀多芷蘅
聞笛
楊柳垂垂發何堪一笛風飄颻振虚壑颯沓入長空月
暗關山迥江迥澤國窮扁舟無寄託萬里奈漁翁
登法明寺毘盧閣
清晨訪法界高閣上毘盧獨鶴巢深樹幽泉瀉決渠開
窗盡丘壑入寺極虚無坐愛香燈寂因懷禪誦徒
龍泉寺
哀牢漢南徼訝爾學西天鑿石開龍象穿山引梵泉胡
奴長禮佛法侣共安禪暫暇來相訪難同靜者緣
宿寺作
暮止何年寺烟花翠且重山門下斜日香閣度遙鐘梵
寂殘僧少雲深宿鳥慵皈依如有悟不寢對金容
立春前一日横嶺舖見梅戲折一首
不羡驚凢目寧辭澗壑濱古枝横卧水香雪遠尋人冐
臘垂垂發迎春故故新徑須愁遽别邂逅且相親
立春過打牛坪
漢相留遺愛千年著驛名何緣立春日能過打牛坪籌
策難迴運間關不廢耕人心今易見成敗豈堪評
大龍道中
客行無易事涉水復驅車多露愁沾濕荒庭旋埽除風
帷便茂樹雨飯足嘉蔬是處皆安適吾生豈願餘
月夜舟中聞笛
秋風日夕厲已覺露華清况有隣舟笛能傳江海情羯
胡當北遁倦客厭南征野水東流去餘音空月明
憫旱用夏大行韻
火雲騰旱魃潦水斷横塘秋榖巳無頼山花徒自香望
中膚寸遠愁裏祝融長野老猶焦思喧喧雩社傍
浴温泉
一月螳川路温泉巳亂流涓涓出地遠脉脉向人浮湛
玉明膚色跳珠濺臂鞲塵心方爾沃客病可全瘳
晩春經近郊别業漫賦示振之
地僻堪乘興幽居足解嘲驟看芳樹合漸喜綠陰交素
壁明珠綴青林暗鵲巢此生隨意適吾道豈如匏
園居即事
首夏衡門裏清波四望通古槐垂密蔭細草結幽叢庭
灑黃梅雨簾鈎紫燕風林堂多發興興至復誰同
雨後晩眺
小雨經簷盡殘陽隱樹低迎曛花氣合向夕野容迷寶
刹流雲外金塘去鳥西吾生江海意隨分此卑栖
輞川
秋晩横塘路方舟轉港頻漁人心不極落日未收綸水
宿無常處江行自作隣因悲倦游客遠道獨逡巡
癸未書警
羣盗連淮海傳聞逼近郊空村愁欲陷歸燕恐難巢敵
愾誰能壯訛言衆易撓隣家小兒女荷擔念同胞
其二
物態傷吾意流離滿道傍雨鳩頻逐婦風雁忽迷行自
分惟溝壑何人且廟廊舊時阡陌在癡望返耕桑
宿獻花巖作
名山隔歲與心期古寺經過再賦詩僮僕解裝先藉草
主僧留客旋烹葵泉鳴澗壑秋生駛樹隱房櫳日上遲
豈獨有緣參法界同行吏部共襟期
其二
長廊卷幔得閒凭南國秋容望不勝香閣梵音傳遠磬
石幢寒影護懸燈山深疑有長生藥寺古應多入定僧
人語忽然飄下界始知身在白雲層
送别王臨安
春風五馬出江城繡臆金腰刺史榮壯士買牛銷舊劒
蠻兵驅象迓前旌武侯祠下焚香過判丈山頭露冕行
暫去還來知不久底須回首望宸京
憑虚閣餞别劉元瑞校書湖南
禪林高閣散烟霏灌木陰陰燕子飛酌酒共憐為别易
乘桴誰謂遠遊非白蘋洲畔心先到綠草湖南路不違
世事浮沈何足問願言長自保音徽
張潤之邀遊清江道院時與家弟同集
仙臺微雨及新秋竹漵凉風戀舊遊座有名香消白日
路多瑤草别丹丘同行小謝詩尤健共醉麻姑意更酬
悵别更逢真境好不堪乘夜渡淮流
定南公署小憩
解鞍聊爾謝馳驅千里王官奉使初宿草尚懷曾駐蹕
豐泥如卻欲行車山氓負耒春田散隣寺鳴鐘早飯餘
休舍片時還覓句聖恩無地不寬舒
將從衢州陸行至常山
江鄉二月乍聞雷白霧黃雲慘不開石碓自舂知水長
布帆初飽覺風來旗亭喚客春嘗酒驛路懷人曉見梅
世味已諳灘百折山行明日又千迴
次答顧開封
昔在南都文社裏道情長日對幽玄聲名豈藉金張薦
時軰爭傳屈宋賢總謂離羣堪白首共嗟為郡各經年
相逢漫道還家樂生計何須負郭田
舟至臨清大風晦冥聞過客言榖亭盗賊之勢
甚劇感而賦此
聞說王師北出燕山東羣盗故依然沙城風起塵如霧
澤國春陰水作烟過客盡傳烽火警行人愁度谷亭船
平原太守今誰是慷慨多慚石二千
渭南道中
歷歷晨光樹外明西來幾日又東行驪山自繞秦宫盡
渭水空縈漢畤平豈有芳菲通舊苑秪驚禾黍暗高城
憑誰指點興亡地歲晩令人百感生
登王孫亭望華嶽
華嶽遙瞻勢巳雄河流入望更無窮羣山總出三峰下
衆水同歸九曲中絶塞衣冠通上國行人車馬入新豐
漢家陵邑依然在擬賦西都恐未工
入關
秋入崤山見燒痕遺墟繚繞尚成村風塵古郡甘棠暗
險阻重關宿草繁人影隔河三晉路烟花横塞五陵原
觀兵不改周秦舊耀德仍知聖主尊
再過同官道中作
浮雲細細雨還晴客思車塵喜暫清山館重來應識面
野花空好不知名長林樹轉迴征蓋遠戍烟消出候旌
日落興闌猶信馬荒城夜火斷人行
秋日登老子說經臺臺下有道德經石刻并手
植栢在焉感而賦此
伯陽仙去有高臺紫氣銷沈望不回樓觀俯看秋色裏
函關背指暮雲隈岩前種栢飄玄潤石上翻經暗古苔
問禮誰爭宣父長慚予千載偶能來
奉贈對山康子之作
滸西花柳卜居新梁間燕泥生紫蘋病輟圖書緣在告
興來魚鳥得長親浮雲漠漠秦川夕灌木陰陰武水春
頼有同時呂涇野相將歲晚結行隣
固原道中
旅雁將歸禾黍收邊衣八月總羊裘千山搖落無芳草
萬壑奔騰自急流探騎弓刀揚遠日戍樓笳鼔動高秋
獨持文教來幽塞更覽戎機答壯遊
六盤山
西北六盤山切雲一盤千折動星文穿林列騎交愁入
峭壁哀猿近厭聞隴樹遙連邊塞盡秦關中斷渭流分
清秋忽報烽烟警落日猶過虎豹羣
書驛壁
羌隴西來秋事非長安東望渺庭闈十年故國悲遊子
九月寒砧感授衣返照入林戎馬急陰雲接地雁鴻稀
莫愁絶塞終難據聞道中原未解圍
晩下摩雲嶺
曉發臯蘭望絶岑馬蹄平步入崎&KR0706;林藏積雪地含潤
山渺素秋天變陰滿目烟霏窺幻化四時嵓壑助蕭森
黃河西畔華夷隔臨眺徒傷萬古心
臨洮道中
馬度洮河西復東重岡絶巘渺烟空搴帷更喜看晴雪
挾纊仍愁犯朔風荏苒物華行役久支離病體歲年窮
欲從隴右窺全蜀擬過徽陽入漢中
黃鶴樓讌集次答李子承裕之作
把酒江樓坐不歸高情向我重相違路通滇海人南去
山近衡陽雁北飛避世每思詹尹卜解嘲誰訝子雲非
相將更上層梯立閒看浮雲蔽晩暉
桃川懷古
猶有桃花照此川更無人泛武陵船泉分洞口僊凢隔
地遠人間日月偏未羡入山真不老曾聞避世可稱賢
逍遙物外平生志悵望丹丘已灑然
秋興
金陵王氣即非遙龍起濠梁表聖朝御道北來瞻日
月神宫東望切雲霄花明天闕春遊寺柳暗秦淮夜度
橋陶謝並驅知忝竊别來人事轉蕭條
其二
秣陵東下廣陵船一體繁華地接連遂有吹簫並僊侶
還同拾翠亂嬋娟風飄睡鴨沈檀火日傍驊騮錦繡韀
豈是蕪城君不見參軍辭賦莫真傳
羅舊驛壁次王子伯安之什
辰山沅水瘴溪頭坐愛芳蓀賦倦遊翠竹含風霜後改
青林背日晩來幽離心巳隔洞庭渚歸夢時過鸚鵡洲
漫訝入滇身萬里昆明池館漢神州
東坡月潭寺雲泉閣小憩用壁間韻
月潭寺下息塵蹤雲泉閣中看灝穹蘿陰蒙翳見樵逕
石壁蟲兀開花宫俯瞰丹霄下飛鳥倒聽玉溜鳴寒松
擬將招隠托衰謝夷夏兵戈愁未通
平越分司夜坐雨不絶
鳴泉疎雨下高林此夕天涯感慨心箐洞夷獠行處有
邊城鼓角坐來深堂空風入傳虚警山坼雲開散積陰
謾引壺觴看劒佩壯懷依舊未銷沈
浪滄江
千尋鐵鎖貫長橋積翠浮天萬壑遙人向中流看砥柱
路從平地入岧嶤未論文教開荒服已見夷王欵聖朝
鳥語花明迎使節浪滄江上瘴全消
夜飲俞國昌宅次華大參文光韻
城闕風烟馬首東一樽今夕偶能同衝泥未怯銀鞍險
照夜翻憐蠟炬紅遂有親朋連海宇還將意氣薄雲空
天涯忽漫匆匆别莫遣音書滯便鴻
遊金山
江坼峰尖臺殿愁天開梵境鎮中流凌風舟楫坐超忽
抱日黿鼉時出遊塔劫俯空瞻麗象鐘幢接地動高丘
卻探靈蹟窮三島坐愛閒雲出五州
龔家渡即事
白沙清瀨繞江村槿葉藤花護竹門餉婦壺漿依畎畝
野翁蓬跣對兒孫雨肥禾稼秋堪飽俗尚陶匏禮不繁
安得卜居同栗里未須多事覓桃源
曉發宜陽暑雨新霽晩宿宣風館次韻王陽明
一首
絶壁雲開過雨痕緣江漲湧碧流渾溪田決溜疑無逕
竹嶼籠烟别有村暑氣趁晴威更烈客程當午思饒昏
扶持病體供驅使未羡江淹賦别魂
登宜梁城樓
城昃風高不耐衣飛樓縹緲動晴輝山連平野來無盡
樹引寒流去漸微東望江淮舟楫遠北征車馬簡書稀
未嗟筋力思滇海羞對漁樵說采薇
大駕東巡野語
聞說天王西狩頻翠華今日又東巡泰山重被登封頌
梁父親承羽獵塵曉日霏烟開帳殿朔風寒雨暗楓宸
江都十月花零落莫遣龍舟望幸新
次韻答振之弟報庭下桂花盛開
東郊雲物繞平田自分歸耕卒歲年問字每過携酒客
泛湖時上打魚船行依流水心同靜坐對遙空思入玄
莫訝小山花事好已留歡賞寄秋前
夜坐聞新雁懷遠作
澤國秋深烟水饒依依凉月霽層霄一聲新雁已蕭瑟
萬里長空方寂寥漸覺井梧團玉露忽驚園柳脆芳條
閒居見爾應愁思况是邊關征戍遙
小至
仲冬小至氣氤氲雪後川原路始分佳節思親倍惆悵
野人携酒意殷勤灰心未解迴温律霜鬢仍愁對朔雲
抱病懷憂(闕)擁塞雍門吟苦不堪聞
次韻奉答東橋
張衡未老賦歸田斸地燒菑理術阡世路風波甘息足
貧家衣食願逢年窗臨茂樹清陰直門對斜川小逕偏
愛逐西隣沮溺飲巾車乘醉穩如船
次韻遊狼山
千古狼山雄此邦臨高真遣夙心降楚天風雨東連海
吳地烟花北過江巖際驚濤喧客枕竹間飛澗灑僧窗
因參法界金光滿更禮祗園寶樹雙
六月十五日夜大雨病中作
六月望日旱苦久一雨中宵便灑然疎簾小閣虚無裏
翠篠微風窕窈前靜聽水蛙喧夜枕欣聞隣叟說秋田
稍須凉冷身應健飽飯行歌擊壤篇
田居秋水㬥至林莽委翳昏莫能辨偶然作一首
徑昃花繁入暝愁舊溪經眼漭難求青林背水藏蛟室
紅蓼緣隄罥客舟近舍尚迷揚子宅臨高始識邵平丘
人生身世皆如幻漫詫桃源說幻遊
陪喬侍御自白鹿洞再訪開先寺
鹿洞意巳愜龍池渴未消還隨持節使重過濯纓橋涉
水凉生襪捫蘿翠染綃行行渾不倦去去即非遙路轉
山交股峰迴草没腰險中頻却馬狹處僅容軺異迹多
存古幽期自遠囂石眠聞晉史臺隱記梁昭泉似中天
落雲疑萬壑搖南風清泱曖西日下岑寥選勝欣初霽
探竒遂詰朝浮嵐頻近眼五老若為招
自上饒至弋陽舟中襍言
驛路千山裏江門二月天人便春服薄花愛晩風鮮熀
熀波搖月飄飄柳帶烟紫騮驕廣陌黃爵敗良田坐理
殘書角行看古樹顛興來還獨酌醉後只高眠健質何
妨遠中流不用牽平生快意事幾度下灘船
和二泉登石屛望廬山韻
落日廬山路無緣躡上峰東林何處是烟外但聞鐘
滇中懷歸
連巖望不極惟見鳥飛還鄉心落何處日没禺同山
渡漢江
鵁鶄鸂鶒繞船飛翠篠青杉照晩暉無限好懷消不盡
江南風景夢中歸
送劉侍御
巴東凉月夜何其起視明星亦不遲兩岸落梅羌笛裏
故園今夕是歸期
湘中雜興
春草千里碧沈沈蒼梧雲昏湘水深此中自古行人怨
鷓鴣雙啼斑竹林
石倉歷代詩選卷四百五十六
