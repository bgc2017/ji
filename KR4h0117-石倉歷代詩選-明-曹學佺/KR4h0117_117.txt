石倉歴代詩選卷一百十七
明曹學佺編
唐一百三
拾遺(四)
馮著(廣州錄事)
短歌
寂寂草中蘭亭亭山上松貞芳日有分生長耐相容結
根各得地幸霑雨露功參辰無停泊且顧一西東君但
開懷抱猜恨莫匆匆
洛陽道
洛陽宫中花柳春洛陽道上無行人皮裘氊帳不相識
萬戶千門閉春色春色深君王一去何時尋春色深春
雨灑周南一望堪淚下蓬萊殿中寢胡人鳷鵲樓前放
胡馬聞君欲入西秦行君行不用過天津天津橋上多
胡塵洛陽道上愁殺人
行路難
男兒轗軻徒搔首入市脫衣且沽酒行路難權門慎勿
干平人争路相催殘春秋四氣相迴換人事何須再三
數君不見雀為蛤鷹為鳩東海成田谷為岸負薪客歸
去來龜反顧鶴徘徊黃河東岸上負薪起塵埃相逢未
相識何用強相猜行路難故山應不改茅舍深溪在白
酒杯中聊一歌蒼蠅蒼蠅奈爾何
燕銜泥
雙燕碌碌飛入屋屋中老人喜燕歸徘徊繞我牀頭飛
去年為爾逐黃雀雨多屋漏泥土落爾莫厭老翁茅屋
低梁頭作窠梁下棲爾不見東家黃鷇鳴嘖嘖蛇盤瓦
溝鼠穿壁豪家大屋爾莫居驕兒少婦採爾雛井傍寫
水泥自足銜泥上屋隨爾欲
竇叔向(字遺直京兆扶風人子常牟羣庠鞏)
寒食賜火
恩光及小臣華燭忽驚春電影隨中使星輝拂路人幸
因榆柳煖一照草茅貧
春日早朝應制
紫殿俯千官春松應合歡御爐香焰煖馳道玉聲寒乳
燕翻珠綴祥烏集露盤宫花一萬樹不敢舉頭看
秋砧送包大夫
斷續長門夜清泠逆旅秋征夫應待信寒女不勝愁帶
月飛城上因風散陌頭離居偏入聽況復送行舟
過擔石湖
曉發魚門戍晴看擔石湖日銜高浪出天入四空無咫
尺分洲島纖毫辨舳艫渺然從此去誰念客帆孤
貞懿皇后挽歌
後庭攀畫柳上陌咽清笳命婦羞蘋葉都人插奈花夀
宫星月異仙路往來賖縱有迎神術終悲隔絳紗
夏夜宿袁兄宅話舊
夜合花開香滿庭夜深微雨醉初醒遠書珍重何曾達
舊事凄凉不可聽去日兒童皆長大昔年親友半凋零
明朝又是孤舟别愁對河橋酒幔青
竇常
客中逢立春寄懷郇伯
浪迹終年客驚心此地春風前獨去馬澤畔耦耕人老
大交情重悲哀物外親子雲今在宅應見柳條新
寒食日次松滋渡先寄劉員外
杏花榆莢曉風前雲際離離上峽船江轉數程淹驛騎
楚曾三戶少人烟看春又遇清明節筭老重經癸已前
幸有佳山當郡舍在朝常詠卜居篇
七夕寄懷
露盤花水望三星髣髴虛無降匹靈斜漢没時人不寐
幾條蛛網下風庭
商山祠堂即事
奪嫡心萌事可憂四賢西笑暫安劉後王不敢論珪組
土偶人前枳樹秋
過宋氏五女舊居
謝庭風韻婕妤才天縱斯文去不回一宅柳花今似雪
鄉人擬築望仙臺
杏山館聽子規
楚塞餘春聽漸稀斷猿今夕讓霑衣雲薶老樹空山裏
髣髴千聲一度飛
竇牟
秋夕閒居對雨贈别盧坦
燕燕辭巢蟬蜕枝窮居積雨壞藩籬夜長簷溜寒無寝
日晏厨烟濕未炊悟主一言那可學從軍五百竟徒為
故人駿馬朝天使洛下秋聲恐要知
奉酬楊侍郎
翠羽雕蟲日日新翰林工部欲何神自悲抱瑟無彈處
今作關西門下人
杏園渡
衞郊多壘少人家南渡天寒日又斜君子素風悲已矣
杏園無復一枝花
奉誠園聞笛
曾絶朱纓吐錦茵欲披荒草訪遺塵秋風忽灑隣園淚
滿目山陽笛裏人
酬含弟庠罷舉從辟
之荆且願依劉表折桂終慚見郤詵舍弟未應絲作鬢
園公不用印隨身
竇羣
初入諫司喜家室至
一旦悲歡見孟光十年辛苦伴滄浪不知筆硯緣封事
猶問傭書日幾行
送内弟袁德師
南渡登舟即水仙西園有客思悠然因君相問為官意
不賣毗陵負郭田
晚自臺中歸
白髮駸駸生有涯青襟曾愛紫河車自憐悟主難歸去
馬上看山恐到家
竇庠
靈臺鎮
曉日天山雪半晴紅旗遥識漢家營近來胡騎休南牧
羊馬城邊春草生
贈道芬上人(善畫松石)
雲濕烟村不可闚畫時惟有鬼神知幾回逢著天台客
認得巖西最老枝
陪留守巡内至上陽宫感興二首
翠輦西歸七十春玉堂珠綴儼埃塵武皇弓劒薶何處
泣問上陽宫裏人
愁雲漠漠草離離太液鈎陳處處疑薄暮毁垣春雨裏
殘花猶發萬年枝
竇鞏
早春送宇文十
春遲不省似今年二月無花雪滿天村店閉門何處宿
夜深遥喚渡江船
秋夕
護霜雲映月䑃朧烏雀争飛井上桐夜半酒醒人不覺
滿池荷葉動秋風
襄陽寒食寄宇文籍
烟水初銷見萬家東風吹柳萬條斜大隄欲上誰相問
馬踏春泥半是花
永寧小園寄接近校書
故里心期奈别何手移芳樹接庭柯東臯黍熟君能醉
梨葉初紅白露多
寄南遊弟兄
書來未報幾時還知在三湖五嶺間獨立衡門秋水澗
寒鵶飛去日銜山
南遊感興
傷心欲問當時事惟有江流去不迴日暮東風春草綠
鷓鴣飛上越王臺
新營别墅寄兄
懶性如今成野人行藏由興不由身莫驚此度歸來晚
買得山居正值春
宫人斜
離宫路遠北風斜生死恩深不到家雲雨今歸何處去
黃鸝飛上野棠花
代隣叟
年來七十罷耕桑就暖支羸強下牀滿眼兒孫身外事
閒梳白髮向殘陽
李泌(字長源號白衣宰相)
奉和聖製中和節曲江宴百僚
風俗時有變中和節惟新軒車雙闕下宴會曲江濱金
石何鏗鏘簪纓亦紛綸皇恩降自天品物咸知春慈恩
匝寰瀛歌詠同君臣
禁中送住山人
子去非長遠君恩取大還補天留采石縮地入青山獻
夀千年外來朝數月間莫抛殘藥物竊欲駐童顔
裴度(字中立聞喜人)
奉和中和節詔賜公卿尺
陽和行慶賜尺度為臣工荷寵乘佳節傾心立大中短
長思合製遠近貴攸同初仰裁成德將酬分寸功作程
施有用垂範播無窮願續延洪夀千春奉聖躬
奉和中書相公集賢院叙懷
翼亮登三命謨猷本一心致齋移祕府祗事見沖襟皓
月當延閣祥風自禁林相庭方積玉王度已如金運偶
唐虞盛情同丙魏深幽蘭與白雪何處寄庸音
酬張秘書因寄馬贈詩
滿城馳逐皆求馬古寺閒行獨與君代步木慙非逸足
緣情何幸枉高丈若逢佳麗從將換莫共駑駘角出羣
飛控著鞭能顧我當時王粲亦從君
夏日對雨
登樓逃盛夏萬象正埃塵對面雷嗔樹當街雨趁人簷
疎蛛網重池濕燕泥新吟罷清風起荷香滿四隣
喜遇劉二十八
病來佳興少老去舊遊稀笑語縱横作杯觴絡繹飛
送劉二十八
不歸丹液去銅竹漫云云惟喜因過我須知未賀君
雪中訝諸公不相訪
憶昨雨多泥又深猶能攜妓遠過尋滿空亂雪花相似
何事居然無賞心
涼風亭睡覺
飽食緩行新睡覺一甌新茗侍兒煎脫巾斜倚繩牀坐
風送水聲來耳邊
李郢
遊天柱觀
聽鐘到靈觀仙子喜相尋茒洞幾千載水聲寒至今讀
碑丹井上坐石澗亭隂清興未云盡烟霞生夕林
錢塘青山題李隠居西齋
小隠西亭為客開翠蘿深處徧青苔林間掃石安棋局
巖下分泉逓酒杯蘭葉露光秋月上蘆花風起夜潮來
湖山遶屋猶嫌淺欲棹漁舟近釣臺
山行
小田微雨稻苗香田畔清谿滴滴涼自憶東吳榜舟日
蓼花溝水半篙強
曉井
桐隂覆井月斜明百尺寒泉古甃清越女攜缾下金索
曉天初放轆轤聲
邵博士谿亭
野茶無限春風葉溪水千重返照波只去長橋三十里
誰人一解枉帆過
寒食遠望
舊墳新隴哭多時流世都堪幾度悲烏鵲亂啼人未遠
野風吹散白棠梨
鮑溶(字德源元和進士)
怨詩
女蘿寄松栢綠蔓花綿綿三五定君㛰結髮早移天肅
肅羊雁禮泠泠琴瑟篇恭承采繁祀敢效同居賢皎日
不留景良時如逝川愁思還通愛春貌無歸妍翠袖洗
朱粉碧階對綺錢新人易如玉廢瑟難為絃寄羡舜華
木榮君香閣前
苦哉遠征人
征人歌古曲攜手上河梁李陵死别處杳杳歸冥鄉憶
昔從此路連年征鬼方久行迷漢歷三洗氊衣裳百戰
身且在微功信難忘遠承雲臺議非勢孰敢當落日弔
李廣白身過河陽閒弓失月影勞劒無龍光去日始束
髮今來鬢成霜虛名乃閒事生見父母鄉掩仰大風歌
徘徊少年場誠哉古人言鳥盡良弓藏
壯士行
西方太白高壯士羞病死心知報恩處對酒歌易水沙
鴻嘷天末横劒别妻子蘇武執節歸班超束書起山河
不足重重在遇知己
岐路
北風送微寒徒旅勤遠程憂人席不煖殘月馬上明飄
飄岐路間長見日初生重嶂曉色淺疎猿寒啼清人間
多岐路常恐終身行回見四方人車輪無留聲空谷亦
堪隠下田非懶耕古人有遺訓飽食非親榮我生禮義
鄉少小見太平賢聖猶羈旅況復非其名
塞上
朔風號薊門殺氣日夜興咸陽三千里鐵馬如饑鷹行
子久去鄉見山不敢登寒日操大野虜雲如飛鵬西北
防秋軍麾幢宿層冰匈奴天未喪戰鼓長騰騰漢卒馬
上老樊纓空絲繩誠知天所驕欲罷又不能
織婦詞
百日織采絲一朝停杼機人中有雙鳳化作天邊衣使
人馬如風誠不阻音徽影響隨羽翼雙雙遶君飛行人
豈如願不怨不知歸所死天盡處何人見光輝
長城作
蒙公虜生人北築秦氏冤禍興蕭牆内萬里防禍根城
成六國亡宫闕啟千門生人半為土何用空中原奈何
天下人骨肉尚酬恩投沙擁海水安得不久翻乘高惨
人魂寒日易黃昏枯骨貫折鐵沙中如有言萬古驪山
葬誰知野火繁
秋暮山中寄李益端公
舊事與日遠酒花仍舊香前年繡衣客此節過此堂侍
臣不自高笑解繡衣裳眠雲有餘態入鳥不亂行我恐
雲嵐色損君鞍馬光君言此何言今日皆異鄉明日非
今日下山道路長一從下山去天地再炎涼此期果難
得夢君馬玄黃
秋思
胡風吹雁翼遠别無人鄉君近雁來處幾回斷君腸昔
奉十日書撫心怨星霜無書又千日世路重茫茫燕國
有佳麗蛾眉當春光自然君歸晩花落君空堂君其若
不然歲晚雙鴛鴦顧兔蝕殘月幽光不如星女兒憶事
夫顔色同秋螢秋日邊馬思武夫不遑寧燕歌易水怨
劒舞蛟龍腥風折連枝樹水翻無蔕萍立身多門戶何
必燕山銘生世不如鳥雙雙比翼翎季秋天地開萬物
生意足可憐老期邁仰視日車速蕭颯御君風魂夢怨
相逐百年夜銷半端為垂纓束
悲哉行
促促晨復昏生死同一源貴年不懼老賤老傷久存朗
朗哭聲歌絳旌引幽魂來為千金子去卧百草根黃土
塞生路悲風送回輪金鞍舊良馬四顧不出門生結千
載念榮及百代孫黃金買性命白刃讐一言寧知北山
上松栢侵田園
羽林行
朝出羽林宫入參雲臺議獨請萬里行不奏和親事君
王重年少深納開邊利寶馬雕玉鞍一朝從萬騎煌煌
都門外祖帳光七貴歌鐘樂行軍雲物惨别地簫笳整
部曲幢盖動郊次臨風親戚懷滿袖兒女淚行行復何
贈長劒報恩字
留别杜員外式方
東風吹旅懷鄉夢無夜無慚見君子堂貧思上歸途海
嶽沈念深渭塵復何須婆娑不材木屈曲無絃弧惻惻
奉離樽承歡獨向隅回首九仙門皇家在玉壺慚非海
人别淚下不成珠
隋宫行
銜街行路客行路悲春風野老幾代人猶耕煬帝宫零
落池臺勢高低禾黍中
隴頭水
隴頭水千古不堪聞生歸蘇屬國死别李將軍細響風
凋草清哀雁落雲
采蓮曲
弄舟朅來南塘水蓮葉映身摘蓮子暑衣鮮淨鴛鴦喜
作浪舞花驚不起殷勤護惜纖纖指水菱初熟多新刺
其二
採蓮朅來水無風蓮潭如鏡松如龍夏衫短袖交斜紅
艷歌笑鬭新芙蓉戲水來往蓮花東
漢宫詞
柏梁宸居清窈窕東方先生夜待詔夜久自當求露盤
内人吹笙舞鳳鸞
湘妃劉女操
有虞夫人哭虞后淑女何事人傷悲籬竹上跡生不盡
寄哀雲和十五絲雲和終奏鈞天曲乍聽琴聲遥嗣續
三湘測測流急綠秋夜露寒蜀帝飛楓林月斜楚臣宿
更疑川宫日黃昏閽攜女子殷勤言環珮玲瓏有無間
終疑既遠雙悄悄蒼梧舊雲豈難召老猿心寒不可嘯
目盻盻兮意蹉跎魂騰騰兮驚秋波曲一盡兮憶再秦
衆絃不聲且如何
鳴雁行
七月朔方雁心苦聯影翻空落南土八月江南隂復晴
浮雲繞天難夜行羽翼勞痛心虛驚一聲相呼百處鳴
楚童夜宿烟波側沙上布羅連草色月暗風悲欲下天
不知何處容棲息楚童胡為傷我神爾不曾作遠行人
江南羽族本不少寧得網羅此客鳥
行路難
玉堂向夕如無人絲竹儼然宫商死細人何言入君耳
塵生金樽酒如水君今不念歲蹉跎雁天明明涼露多
花燈青凝久照夜綵童窈窕虚乘羅入宫見妬君不察
莫入此地生風波此時不樂早休息女顔未老君如何
寒夜吟
九衢金吾夜行行上宫玉漏遥分明霜飈乘陽掃地起
旅鴻迷雪繞枕聲遠人歸夢既不成留家惜夜歡聲發
羅幕華堂深皎潔蘭烟對酒客幾人獸火陽光二三月
細腰楚姬絲竹間白紵長袖歌閒閒豈識苦寒損朱顔
李夫人歌
璿閨羽帳華燭陳方士夜降夫人神葳蕤半露芙蓉色
窈窕將期環珮身塵如三五月可望難親近顰黛含悽
竟不言春思秋怨誰能問欲求巧笑如生時歌塵在空
瑟御絲神來及夢相見苦帝比初亡心更悲愛之欲其
生乂死東流萬代無回水宫漏丁丁夜向晨烟消霧散
愁方士
采葛行
春溪幾回葛花黃黃麝引子山山香蠻女不惜手足損
鈎刀一一率利長葛絲茸茸春雪體深澗擇泉清處洗
殷勤十指蠶吐絲當窗嫋娜聲高機織成一匹無一兩
供進天子五月衣水晶夏殿開涼戶冰山繞座猶難御
衣親玉體又何如杳然獨對秋風曙鏡湖女兒嫁鮫人鮫
綃逼肖色不分吳中角簟泛清水搖曳勝被三乘雲自
茲貢薦無人惜那敢更争龍手跡蠻女將來海市頭賣
與嶺南貧估客
倚瑟行
金輿傳警灞水涯龍旗參天行殿巍左文皇帝右慎姬
北面侍臣張釋之憑高知處邯鄲道夀陵已見秋生草
萬世何人不北歸一言出口堪生老高歌倚瑟揚清悲
樂餘哀生知為誰臣驚謠歎不可放願賜一言釋名妄
明珠為日紅亭亭水銀為河玉為星泉宫一閉秦國喪
牧童弄笛驪山上與世無情在速貧棄屍于野由斯葬
君不見灞陵一代無發毁儉風本自張廷尉
賦得白日麗江臯
遲景臨遥水晴空似不高清明開曉鏡昭晰辨秋毫鬱
鬱長堤上離離淺渚毛烟銷占一候風静擁千艘獨媚
青春柳宜看白鷺濤何年謝公賞遺韻在江臯
薦冰
西陸宜先啟春寒寝廟清歷官分氣候天子薦精誠已
辨瑶池色如和玉珮鳴禮餘神轉速曙後月殘明雅合
冰容潔非同雪體輕空憐一掬水珍重此時情
風筝
何響與天通瑶筝挂望中彩絃非觸指錦調忽聞風雁
柱虛連勢鸞歌且墜空夜和霜擊磬晴引鳳歸桐幽咽
誰生怨清泠自匪躬秦姬收寶匣搔首不成功
送薛補闕入朝
平原門下十餘人獨受恩多未殺身每歎陸家兄弟少
更憐楊氏子孫貧柴門己斷施行馬魯酒那能醉近臣
賴有軍中遺令在猶將談笑對風塵
人日陪宣州范中丞傳正與范侍御傳貞晏東
風亭
人日春風綻早梅謝家兄弟看花來吳姬對客歌千曲
秦女留人酒百杯絲柳向空輕宛轉玉山斜月漸徘徊
流光易去歡難得莫厭頻頻上此臺
送僧南遊
且攀隋宫柳莫惜江南春師有懷鄉志未為無事人
玉清壇
上陽宫裏女玉色楚人多西信無因得東遊奈樂何
酬范侍御五首
雲髻鳳文鈿對君俱少年兼金酬一飲莫惜十千錢
聞道中山酒一杯千日醒黃鶯似傳語勸酒太丁寧
紅袂歌聲起因君始得聞黃昏小垂手與我駐浮雲
相勸醉年華莫醒春日斜春風晚陵道萬里晉陽花
幾日勸屠蘇楚聲山鷓鴣春風入君意千日不須臾
山居
窈窕垂澗蘿蒙茸采葛花鴛鴦憐碧水照影舞金沙
舊鏡
團團銅鏡似潭水心愛玉顔私自親一經離别少年改
難與清光相見頻
贈楊煉師二首
紫烟衣上繡春雲清隠山書小篆文明月在天將鳳管
夜深吹向玉晨君
道士夜誦蘂珠經白鶴下繞香烟聽夜深經盡人上鶴
天風吹入秋冥冥
隋宫
柳塘烟起日西斜竹浦風回雁弄沙煬帝春遊古城在
壊宫芳草滿人家
寄天台準公
赤城橋東見夜月佛籠寺邊行道僧足踏莓苔把琪樹
海光清淨對心燈
吳中夜别
楚客秋思著黃葉吳姬夜歌停碧雲聲盡燈前各流淚
水天涼冷雁離羣
送裴婺州
婺女星邊氣不收金華山水似瀛洲香含太守心清淨
去與神仙日日遊
答客
竹間深路馬驚嘶獨入蓬門半似迷勞問圃人終歲事
桔橰聲裏雨聲低
寄薛膺昆季
楚山清路兩無期夢裏春風玉樹枝何況芙蓉樓上客
海門江月亦相思
襄陽懷古
襄陽太守沈碑意身後身知幾年事襄江千歲未為陵
水底魚龍應識字
懷王秀才
鄉無竹圃為三逕貧寄江家已二年惟有素風身未墜
世間開口不言錢
秋夜懷紫閣寺僧
滿山雨色應難見隔澗經聲又不聞紫閣夜深多入静
石苔誰為掃秋雲
得諸道士書
嬋娟春盡暮心收隣里同年半白頭為問蓬萊近消息
海波平定好東遊
上巳日上浙東孟中丞
世間禊事風流處鏡裏雲山若畫屏今日會稽王内史
好將賓客醉蘭亭
送僧遊天台
身非居士常多病心愛空王稍覺閒師問寄禪何處取
浙南青翠沃洲山
漢宫詞
月映東窗似玉輪未央前殿絶聲塵宫槐花落西風起
鸚鵡驚寒夜喚人
懷仙詞
閬風綺閣幾千丈瑶水西流十二城曾見周靈王太子
碧桃花下自吹笙
南塘
南塘旅舍秋清淺夜深綠蘋風不生蓮花受露重如睡
斜月起動鴛鴦聲
其二
塘東白日駐紅霧小魚翻光樂碧潯畫船蘭棹欲破浪
恐畏驚動蓮華心
望金山寺
一朵蓬萊在世間梵王宫闕翠雲閒近南秋水更清淺
聞道遊人未忍還
奉酬范傳真
昨日新花紅滿眼今朝美酒綠留人更宜明月含芳露
憑仗蕭郎夜賞春
湖上望月
湖上清涼月更好天邊旅人猶未歸幾見金波滿懷破
草蟲聲畔露霑衣
望姑山
幽人往往憶麻姑浮世悠悠仙境殊自從青鳥不堪使
更得蓬萊消息無
張仲素
賦得寒雲輕重色
佳期當可許託思望雲端鱗影朝猶落繁隂暮自寒因
風方嫋嫋間石已漫漫隠映看鴻度霏微覺樹攢凝空
多似黛引素乍如紈每向愁中覽含毫欲狀難
緱山月夜聞王子晉吹笙
王子千年後笙音五夜聞逶迤遶清洛斷續下仙雲泄
泄飄難定啾啾曲未分松風助幽律波月動輕文鳳管
聽何遠鸞聲若在羣暗空思羽盖餘韻自氛氲
上元日聽太清宫步虚
仙客開金籙元辰會玉京靈歌賓紫府雅韻出層城磬
雜音徐徹風飄響更清紆餘空外盡斷續聽中生舞鶴
紛將集流雲駐未行誰知九陌上塵俗仰遺聲
遊春曲二首
萬樹江邊杏新開一夜風滿園深淺色照在綠波中
上苑何窮樹花開次第新香車與絲綺風靜亦生塵
春遊曲三首
烟柳飛輕絮風榆落小錢濛濛百花裏羅綺競秋千
騁望登香閣争高下砌臺林間踏青去席上意錢來
行樂三春柳林林百和香當年重意氣先占鬭鷄場
塞下曲五首
三戍漁陽再渡遼騂弓在臂劒横腰匈奴似欲知名姓
休傍隂山更射鵰
獵馬千羣雁幾雙燕然山下碧油幢傳聲漢北單于破
火照旌旗夜受降
朔雪飄飄閉雁門平沙歴亂卷蓬根功名恥計擒生數
直斬樓蘭報國恩
隴水潺湲隴樹秋征人從此淚雙流鄉關萬里無因見
西戍河源早晩休
隂磧茫茫塞草腓桔橰烽上暮烟飛交河北望天連海
蘇武曾將漢節歸
李正封
詠露
霏霏靈液重雲表無聲落霑樹急玄蟬灑池淒皓鶴流
塵清遠陌飛月澄高閣宵潤玉堂簾曙寒金井索佳人
北珠淚坐感空綃薄
貢院樓北新栽小松
青蒼初得地華省植來新尚帶山中色猶含洞裏春近
樓依北戶隠砌淨遊塵鶴夀應成盖龍形未有鱗為梁
資大厦封爵恥嬴秦幸此觀光日清風屢得親
夏遊招隠寺暴雨晩晴
竹栢風雨過蕭疎臺殿涼石渠瀉奔溜金刹照頹陽鶴
舞巖烟碧鹿鳴澗草香山僧引清梵幡盖遶迴廊
洛陽清明日雨霽
曉日清明天夜來嵩少雨千門尚烟火九陌無塵土酒
綠河橋春漏閒宫殿午遊人戀芳草半犯嚴城鼓
周繇(字為憲池州人)
送江州薛尚書
匡廬千萬峰影匝郡城中忽佩虎符去遥疑鳥道通烟
霞時滿郭波浪暮連空樹翳樓臺月帆飛鼓角風郡齋
多鶴客鄉戶半漁翁王事行春外題詩寄遠公
送邊上從事
戎装佩鏌鋣走馬逐輕車衰草城邊路殘陽隴上笳黃
河穿漢界青塚出胡沙投筆男兒事功名立可誇
送洛陽崔員外
塞詔除嵩洛觀圖見廢興城遷周古鼎地列漢諸陵日
送歸朝客時招往嶽僧郡齋臺閣滿公退即吟登
送人尉黔中
盤山行幾驛水路復通巴峽漲三川雪園開四季花公
庭飛白鳥官俸請丹砂知尉黔中後高吟採物華
送楊環校書歸廣南
天南行李半波濤灘樹枝枝拂戲猱初著藍衫從遠嶠
乍辭雲署泊輕艘山村象踏桄榔葉海外人收翡翠毛
名宦兩成歸舊隠徧尋親友興何饒
送宇文虞
此别欲何往未言歸故林行車新歲近落日亂山深野
店寒無客風窠動有禽潛知經目事大半是愁吟
登甘露寺
盤江上幾層峭壁半垂藤殿鎖南朝像龕禪外國僧海
濤舂砌檻山雨灑窗燈日暮疎鐘起聲聲徹廣陵
甘露寺東軒
每日憐晴晀閒吟只自娛山從平地有水到遠天無老
樹多封楚輕烟暗染吳雖居此廊下入目亦踟蹰
丼露寺北軒
曉色宜閒望山風遠益清白雲連晉閣碧樹盡蕪城水
靜沙痕出烟消野火平最堪佳此境為我長詩情
題金陵棲霞寺贈月公
明家不要買山錢施作清池種白蓮松檜老依雲外地
樓臺深鎖洞中天風經絶頂迴疎雨兀倚危屏挂落泉
欲結茒菴伴師住肯饒多少薜蘿烟
詠螢
熠熠與娟娟池塘竹樹邊亂飛同曳火成聚却無烟微
雨灑不滅輕風吹欲燃舊曾書案上頻把作囊懸
題東林寺虎跑泉
勝致通幽感靈泉有虎跑爪擡山脈斷掌托石心坳竹
藹疑相近松隂盖亦交轉令棲遁者真境愈難抛
望海
蒼茫空泛日四顧絶人烟半浸中華岸旁通異域船島
間應有國波外恐無天欲作乘槎客翻愁去隔年
韓琮(字成封湖南觀察使)
春愁篇
金烏長飛玉兔走青鬢長青古無有秦城十六語如絃
未解貪花惜楊柳吳魚嶺雁無消息水盼蘭情别來久
勸君年少莫遊春暖風遲日濃如酒
興平縣野中得落星石移置縣齋
的的墮芊芉蒼茫不記年幾逢疑虎將應逐犯牛仙擇
地依蘭畹題詩間錦牋何時成五色却上女媧天
詠未開牡丹
殘花何處藏盡在牡丹房嫩蘂包金粉重葩結繡囊雲
凝巫峽夢簾閉景陽粧應恨年華促遲遲待日長
公子行
紫袖長衫色銀蟬半臂花帶装盤水玉鞍繡坐雲霞别
殿承恩澤飛龍賜渥洼控羅青褭轡鏤象碧重葩意氣
催歌舞闌珊走鈿車袖彰雲縹緲釵轉鳳欹斜珠卷迎
歸箔紅籠晃醉紗惟無難夜日不得似仙家
晩秋信州桂院親友或責無書即事寄答
官信安仁拙書非叔夜慵謬馳驄馬傳難附鯉魚封五
字勞何補千年運忝逢不量横草力虛慕入雲蹤潔水
空澄鑑持鉛亦礪鋒月寒深夜桂霜凜晩秋風憲摘無
逃魏冤中得夢馮問貍將挾虎殱蠆敢虞蜂商吹移砧
調春花改鏡容歸期方畹積愁思暮山重仙鼠猶驚燕
沙鷄欲變蛩惟應碧湘浦雲路及芙蓉
詠風
競持飄忽意何窮為盛為衰半不同偃草喜逢新雨後
鳴條誰聽曉霜中涼飛玉管來秦殿暗裊花愁入楚宫
莫見東西便無定蒲帆還有濟川功
雲
深意離情靄落暉如車如盖早依依山頭觸石應長在
天際從龍自不歸莫向隙窗籠夜月好來山洞濕行衣
春風淡蕩無心後見說襄王夢亦稀
霞
應是行雲未擬歸變成春態媚晴暉深如綺色斜分閣
碎似花光散滿衣天際欲消長慘淡鏡中閒照正依稀
曉來何處低臨水無限鴛鴦不肯飛
露
長隨聖澤墮遥天濯徧幽蘭葉自鮮終喜輕塵銷陌上
已愁新月到階前潤沾朝槿元非久珠綴秋荷偶得圓
幾處花枝抱離恨晩風斜日正澘然
雨
隂雲拂地散絲輕長得為霖濟物名夜浦漲歸天塹闊
春風灑入御溝平軒車幾處歸頻濕羅綺何人去欲生
不及漂池荷葉上似珠無顆轉分明
涼西即事
秋草河蘭起陣雲涼州誰向管絃聞豺狼毳幕三千帳
貔虎金戈十萬軍候騎北來驚有說戍樓西望悔為文
昭陽亦待平安火誰握旌旗不見勲
題圭峰丁長孫家林亭
趙國林亭二百年綠苔如毯葛如烟閒期竹色搖霜看
醉惜松聲枕月眠出樹圭峰寒壓座入籬沙瀨碧流天
明知富貴非吾物莫為金章墮此仙
牡丹
桃時杏日不争濃葉幄隂成始放紅曉艷遠分金掌露
暮香深惹玉堂風名遺蘭杜千年後貴擅笙歌百醉中
如夢如仙忽零落暮霞何處綠屏空
晩春别
晚日低霞綺晴山遠畫眉青青河畔草不是望鄉時
涼州詞
樹發花如錦鶯啼柳若絲更遊歡宴地悲見别離時
楊柳枝
梁苑隋堤事已空萬條猶舞舊春風那堪更想千年後
誰見楊花入漢宫
暮春渥水送别
綠暗紅稀出鳳城暮雲宫闕古今情行人莫聽宫前水
流盡年光是此聲
楊柳枝詞
枝鬭纖腰葉鬭眉春來無處不成絲灞陵原上多離别
少有長條拂地垂
柳
折柳歌中得翠條遠移金殿種青霄上陽宫女含聲送
不忍先歸舞翠腰
二月二日遊洛源
舊苑新晴草似苔人還香在踏青回今朝此地成惆悵
已後逢春更莫來
駱谷曉望
秦川如畫柳如絲去國還鄉一望時公子王孫莫來好
嶺花多是斷腸枝
石倉歴代詩選卷一百十七
