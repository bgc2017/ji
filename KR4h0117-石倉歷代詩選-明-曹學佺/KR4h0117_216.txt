石倉歴代詩選卷二百十六
明曹學佺編
宋詩九十三
嚴羽
行子吟
行子在江海飄飄靡常蹤有如芒碭野朔風捲飛蓬朔
風無休期飛蓬日千里散落天地間寧有復歸理胡雁
西北来一呌三徘徊何時别沙漠昨夜宿陽臺同羣一
相失羽翮常低摧人物有殊性奈何罹此哀
又
昨夜客遊初結交重豪邁高冠湛盧劍志若輕四海白
首悔前圖蹉跎天一隅寒冬劍門道失路空踟蹰深林
聚豺虎絶壁號猩鼯雪深車軸折征馬驚啼呼何當返
故處飱黍居田廬淚下不能禁腸轉如轆轤
我友遠言邁
朔風卷秋樹白日寒無光是時鴻雁来四野何蒼茫我
友遠言邁使我結中腸如何携手歡一旦成異鄉行旅
有期程遊子多悲傷置酒欲高歌淚来沾我裳四座慘
相顧征馬亦徬徨未知會面日且復盡茲觴
悠悠我行邁
悠悠我行邁邈在天一方道路無終極時節異炎凉路
逄故里親揮泣問我鄉妻子别離久不知今存亡中原
多白骨城邑聚豺狼遠去無僮僕思還絶餱糧寄語家
中人遠行良可傷
朝日臨高臺
朝日臨高臺睠彼芳樹間上有共棲鳥和鳴何關關爾
乃慕儔侶我胡獨不然良友在萬里邈然河與山聚會
豈不思歲月倏已殚未必無他人要非心所歡
仙遊
憶讀玲瓏篇来往虚皇閣空見白芙蓉秋風幾凋落昨
逄紫陽君共有丹臺約下視塵埃中冠纓縳猨玃世事
行若此悠悠復何託
其二
朝别簡寂觀夜行石鏡溪溪光照厓綠月色正相宜石
上三道士頎然好丰姿或弄金光草或把珊瑚枝憑風
招素手賜我一玉巵歎我事遠遊蕭颯朱顔衰長林孤
月落羽蓋何葳蕤垂垂乘之去棄我忽若遺明發聞無
覩但有青鼯啼
其三
瀑布似明月上有石梁横矯首望東海正見蟾蜍生揚
輝天漢間下照蓬丘城桂實幾凋落姮娥空聞名咄哉
玉斧子不如白兔精靈藥不服食執柯獨何成迢迢彩
雲外誰吹白玉笙竦身一長聽予若出寰瀛
登豫章城
憂来不自得登城望高天寒雲四面起朔氣下長川脱
劍且却坐君知心惘然奈何平生志鬱抑江湖間凛凛
秋風来茫茫落日晩長憂生白髮沈想忘朝飯向来經
濟士夲是碌碌人蕭曹刀筆吏樊灌屠販臣徒步取勲
業漢道為光新我今何為者飄飄去鄉國狂歌豫章城
醉卧風江碧但取英雄笑終慙倜儻生名當以德載事
耻因人成獨酌還獨酌哀歌還寂寞安得凌風翰為君
拂寥邈
遊臨江慧力寺
舟中望古刹川上移琴樽隠隠林閣見迢迢鐘𣑽聞列
岫不離席驚濤常在門風帆與沙鳥汎汎隨朝昏天高
一&KR1814;掛室静衆香焚烟起多近郭鴉歸無遠村松際尚
微雪經年来暮猨賞惟静者契法對高僧論安得息塵
駕永懷瞻獨圍明朝别此去惆悵滿松雲
山居即事
稍欣入林深已覺煩慮屏霜果垂秋山歸禽度嵐嶺紛
紛葉易積漠漠雲欲盛澗底寂無人松蘿窅然暝惟聞
山鳥啼月上柴門静終歲寡持醪延歡聊煮茗羣書北
窗下帙亂誰能整
廬陵客館雨霽登樓言懷寄友
終日坐汾淟邈然無少欣登樓一周覽始見萬山羣微
雨洗殘暑青天捲浮雲襟懷兩廓落朗若見夫君見君
君何在顧影還獨笑吏非金門遊隠異滄洲調江明秋
月白山空夜猿嘯徒事百卷文未返一竿釣留滯豈勝
愁非君誰與謀水寒終赴海雁遠暫賓秋舉世不可語
猶當傲巢由贈君三尺劍永駕五湖舟
别客
客鬢風霜晩離亭鼓角聞念君當此去把袂不能分衡
霍連秋氣瀟湘合暮雲愁心將落葉向晩共紛紛
訪益上人蘭若
獨尋青蓮宇行過白沙灘一逕入松雪數峰生暮寒山
僧喜客至林閤借人看吟罷拂衣去鐘聲雲外殘
出塞行
將軍救朔邊都護上祁連六郡飛傳檄三河聚控弦連
營當太白吹角動胡天何日匈奴滅中原得晏然
江樓夜月懷故山友人
昨夜江樓月思君好斷腸猿聲相應發山色更青蒼楚
塞来書遠閩關隔夢長今朝看愁髮為爾半成霜
有懷閬風山人
把酒忽惆悵君今吳楚間孤雲隨馬首風雨隔河關心
事竟安在此行殊未還空將百年意泣向寶刀環
懷南昌舊遊
昨在南昌府清遊不可窮杯行江色裏棹進月明中樓
笛吹晴雪菱歌漾晚風坐来懷舊迹萬里一飄蓬
江行
暝色蒹葭外蒼茫旅眺情殘雲和雁斷新月帶潮生天
到水中盡舟隨樹杪行離家今幾宿厭聽棹歌聲
塞下
鞍馬連年出關河萬里賖將軍思報國壯士耻還家大
漢春無草天山雪作花誰憐李都尉白首沒胡沙
三衢邂逅周月&KR0657;臨别賦此
戎馬相逄日那知復此間客愁詩莫遣世事酒相關江
上孤舟在天隅兩鬢斑更將憂國淚滿袖送君還
還山吟
日暮望南山悵然歸思發如何山中客屢看城頭月城
頭月照女蘿秋石磴潺湲瀉碧流巖猿久别應惆悵澗
鳥相呼亦共愁城南故人與我好令我忘却歸山道昨
夜西窗夢到家忽驚千嶂芝花老朝来舟子從辭君回
首空江語尚聞别後莫嗟難見面相思只望嶺頭雲
孺子臺吟
去年醉與東湖别欲上衡湘泛秋月君家留我却邅迴
悵望還成阻脩闊西山縹緲翠屏開復憶滕王倒玉杯
經過始識洪厓井調笑重登孺子臺臺前呼酒折荷花
水淨烟明散落霞舉杯失笑君何在望斷行雲空咄嗟
故人别後還愁緒此都不是余留處興来目送海邊鴻
歸心掛在閩溪樹
思歸引
海上之草綠芊芊洞門一閉今幾年仙驥去時留紫鞭
掛壁見之心惘然欲歸即歸亦由我不待功成何不可
堯舜未能屈巢由自餘王侯何足遊武陵春水綠蕭蕭
就中亦有桑麻郊近聞秦人笑相語待我東溪種碧桃
送戴式之歸天台歌
吾聞天台華頂連石橋石橋巉絶橫烟霄下有滄溟萬
折之洪濤上有赤城千丈之霞標峰懸磴斷杳莫測中
有石屏古仙客吟窺混沌愁天公醉飲扶桑泣龍伯適
来何事遊人間飄颻八極尋名山三花樹下一相見笑
我蕭颯風沙顔手持玉杯酌我酒付我新詩五百首共
結天邊汗漫遊重論方外雲霞友海内詩名今數誰羣
賢翕沓争相推胸襟浩蕩氣蕭爽豁如洞庭笠澤月寒
空萬里雲開時人生聚散何超忽愁折瑶枝贈君别君
騎白鹿歸仙山我亦扁舟向吳越明日憑高一望君江
花滿眼愁氛氲天長地闊不可見空有相思寄海雲
送吳會卿再往淮南
故人身披紫綺裘腰佩寶玦騎胡騮英風侠氣横四海
辭我遠向淮南遊淮南桂樹應猶在八公舉手遥相待
明月高懸五兩頭隨君千里過淮流十年鞍馬邊城道
又是邊城見春草春草萋萋路入秦長安北望空愁人
荆楚竒材多劍客感慨相逢思報國男兒事業早致身
青鬢須防霜雪迫我向人間久拂衣白雲相伴掩巖扉
調琴鼓罷清商曲愁見孤鴻天際飛
臨川逢鄭遐之雲夢
天涯十載無窮恨老淚燈前語罷垂明發又為千里別
相思應盡一生期洞庭波浪帆開晚雲夢兼葭鳥去遲
世亂音書到何日關河一望不勝悲
將至潯陽途中寄諸昆弟
渺渺孤帆去幾程悠悠天際望湓城一身避亂辭鄉國
千里相思隔弟兄猿呌匡廬寒暮色雁過彭蠡帶秋聲
江湖此去多飄泊腸斷風塵遠別情
客中別吳季高
悠悠遠别半生悲白日相逢又語離海内風塵愁未久
天邊消息到何時洞庭旅雁春歸盡瓜步寒潮夜落遲
惆悵孤舟從此去江湖未敢定前期
寄郭招甫時在潯陽
夢向三江買釣船掛帆西去白雲邊窗開曉色香爐見
門落寒聲瀑布懸百年酒興陶彭澤四海詩名孟浩然
何日真尋塵外跡焚香酌茗話先賢
送崔九過丹陽郡上荆門省親
江國歸心一雁牽河橋分手數杯傳千崖萬壑秋聲裏
匹馬孤帆落照邊牛渚寒波翻極浦荆門晚樹合遥天
他時莫枉瑶華問南北相思各渺然
楚江晚思
旅思遥遥倦向南誰家烟火起晴嵐孤城歸鳥連寒角
極浦斜陽帶遠帆楓葉自能悲楚客竹枝何用怨江潭
今朝欲寫風波恨千里書成手自緘
古懊儂歌
郎去無見期妾死那瞑目郎歸認妾墳應有相思木
其二
朝亦出門啼暮亦出門啼蛛網掛風裏遥思無定時
西陵望
西陵終日望不見有歸橈欲去頻回首寒江起暮潮
送友人
黯黯離筵夕照收江城羌笛起邊愁念君此去三千里
何處關山是楚州
羽林郎
貂帽狐裘塞北妝黃鬚年少羽林郎灣弓不怕天山雪
生縳名王入建章
聞笛
江上誰家吹笛聲月明霜白不堪聽孤舟萬里瀟湘客
一夜歸心滿洞庭
吳中送客歸豫章
川城極目渺空波送爾歸舟奈别何南國音書須早寄
江湖春雁已無多
石倉歴代詩選卷二百十六
