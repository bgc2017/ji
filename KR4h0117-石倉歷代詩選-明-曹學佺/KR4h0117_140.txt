石倉歴代詩選卷一百四十
明曹學佺編
宋詩十七
歐陽修
自敘
余本漫浪者茲亦漫為官胡然類鴟夷託載隨車轅時
士不俛眉默默誰與言頼有洛中俊日許相躋攀飲德
醉醇酎襲馨佩春蘭平時罷軍檄文酒聊相歡
拜馬澗
昔聞王子晉把袂浮丘仙乘駿于此墮吹笙不復還玉
蹄無迹久澗草但荒煙
二室道
二室對岧嶤羣峰聳崷直雲隨高下起路轉參差碧春
晩桂叢深日際山煙白芝英已可茹悠然想泉石
玉女窗
玉女不可邀蒼崖鬱岧直石乳滴空竇仰見沈寥碧徙
倚難久留桂樹含春色
中峰
望望不可到行行何屈盤一徑林杪出千巖雲下看煙
嵐半明滅落照在峰端
和謝學士泛伊川
久不見南山依然已秋色悠哉川上行復邀城中客木
落山半空川明潦彌積夷猶白蘋裡笑傲清風側極浦
追念遠回峰高易夕
和楊子聰答聖俞月夜見寄
秋露藹已繁迢迢星漢回皎潔庭際月流光依井苔有
客愛凉景幽軒為君開所思不可極但慰清風來
雨中獨酌
老大世情薄掩關外郊原英英少年子誰肯過我門宿
雲屯朝隂暑雨清北軒逍遥一樽酒此意誰與論
别聖俞
車馬古城隅喧喧分曉色行人念在塗居者徒慘惻薄
宦共羇旅論交喜金石薦以朋酒歡寧知歲月適人事
坐云變出處俄乖隔關山自茲始揮袂舉輕策歲暮寒
雲多野曠隂風積征蹄踐嚴霜别酒臨長陌應念同時
人獨為未歸客
答錢寺丞憶伊川
之子問伊川伊川已春色綠芷雜青蒲清溪含白石山
阿昔留賞屐齒無遺迹惟有巖桂花留芳待歸客
送劉十三南遊
決決汴河流櫓聲過晩浦行客問吳山舟人多楚語春
深紫蘭澤夏旱黃梅雨時應賦登眺聊以忘羇旅
送蟾上人遊天台
昔年在伊洛林壑每相從對掃竹間榻坐思湖上峯自
言伊洛波每起滄洲憶今茲道行遊千里東南國都門
汴河上柳色入青煙流水向淮浦歸人隨越船東南徧
林巘萬壑新流滿小桂綠應芳江春日已晩藹藹赤城
隂依依識古岑一去誰復見石橋雲霧深
送徐生秀州法曹
一笑暫相從結交方恨晚猶茲簿領困况爾東南遠落
帆淮口暮採石江洲煖黃鴿可寄書惟嗟雙翅短
立秋有感寄蘇子美
庭樹忽改色秋風動其枝物情未必爾我意先已悽雖
恐芳節謝猶懽早凉歸起步雲月暗顧瞻星斗移故人
在千里歲月令我悲所嗟事業晚豈惜顔色衰國謀今
謂何邊馬日正嘶
幽谷晚飲
一徑入蒙密已聞流水聲行穿翠篠盡忽見青山横山
勢抱幽谷谷泉含石泓旁生嘉樹林上有好鳥鳴嘉我
二三友偶同丘壑情環流席高蔭置酒當崢嶸是時新
雨餘日落山更明山色已可愛泉聲難久聽安得白玉
琴寫以朱絲繩
思二亭送光禄謝寺丞歸滁陽(二亭醉翁豐樂也)
吾嘗思醉翁醉翁名自我山林本真性章服偶包褁君
恩未知報進退奚為可自非因讒逐決去焉能果前時
永陽謫衆皆悲坎軻山氣無四時幽花常婀娜石泉咽
然鳴野豔笑而傞賓歡正喧譁翁醉已岌峩惟茲二三
子嗜好其同頗因歸謝巖石為予刻其左
吾嘗思豐樂魂夢不在身三年永陽郡幽谷最來頻谷
口兩三家山泉為四鄰但聞山泉響豈識山意春春至
換羣物花開思故人故人今何在憔悴潁之濱人去山
自綠春歸花更新空令谷中叟笑我種花勤
送朱生
萬物各有役無心獨浮雲遂令幽居客日與山雲親植
桂比芳操佩蘭思潔身何必濯於水本無纓上塵
雪晴
悠悠野水來灔灔西溪闊曉日披宿雲荒臺照殘雪風
光變窮臘歲律新陽月凍草意初回綠醅浮可撥人間
樂朋友鳥哢知時節豈止探芳菲耕桑行可閱
竹間亭
高亭照初日竹影凉蕭森新篁漸解籜翠色日已深雨
多苔莓綠幽徑無人尋静趣久斯得暫來聊解襟清風
䬃然生鳴鳥送好音佳時不易遇濁酒聊自斟興盡即
言返重來期抱琴
箕山
朝下黃蘆坂夕望箕山雲緬懷巢上客想彼巖中人弱
歲慕高節壯年嬰世紛漱流羨潁水振衣嗟洛塵空祠
亂驚鳥山木含餘曛聊茲謝芝桂歸月及新春
西園
落日叩谿門西溪復何所人侵樹裏耕花落田中雨平
野見南山荒臺起寒霧歌舞昔云誰今人但懷古
會峰亭
山勢百里見新亭壓其巔羣峰漸靡迤高下相綿聯下
窺疑無地杳藹但蒼煙是時新雨餘衆壑鳴春泉林籟
静彌響山光晚逾鮮巖花為誰開春去夏復妍野鳥窺
我醉谿雲留我眠日暮山風來吹我還醒然醉醒各任
物雲鳥徒留連
晚步綠隂園遂登凝翠亭
三春去已遠綠水涵新塘漸愛樹隂密初迎蕙風凉高
亭可四望繞郭青山長野色晚更好嵐曛共微茫幽懷
不可寫雅詠同誰觴明月如慰我開軒送清光
送孔生再遊河北
志士惜白日高車無停輪孔生東魯儒年少勇且仁大
軸獻公卿長裾弊街塵門無黃金聘家有白髮親寒風
入九月北渡大河津玉塞積精甲金戈耀秋雲短褐不
自暖高談吐陽春北州多賢侯待士誰最勤一見贈雙
璧再見延上賓丈夫惜不遇豈患長賤貧
留題鎮陽潭園
官雖鎮陽居身是鎮陽客北園潭上花安問誰所植春
風無先後爛漫爭紅白一花聊一醉盡醉猶須百而我
病不飲對花空歎息朝來不能歸暮看不忍摘謂言花
縱落滿地猶可席空餘綠潭水尚帶餘春色
遊瑯琊山
南山一尺雪雪盡山蒼然澗谷深自暖梅花應己繁使
君厭騎從車馬留山前行歌招野叟共步青林間長松
得高蔭盤石堪醉眠止樂聽山鳥攜琴寫幽泉愛之欲
忘返但苦世俗牽歸時始覺遠月出高峰巔
幽谷泉
踏石弄泉流尋源入幽谷泉傍野人家四面深篁竹溉
稻滿春疇鳴渠遶茅屋生長飲甘泉蔭泉栽美木潺湲
無春冬日夜響山曲
秋晚凝翠亭
黃葉落空城青山遶官廨風雲凄已高歲月驚何邁陂
田寒未收野水淺生泒晴林紫榴坼霜日紅梨曬蕭疎
喜竹勁寂寞傷蘭敗叢菊如有情幽芳慰孤介嘉客日
可攜寒醅美新醡登臨無厭頻冰雪行即屆
蟲鳴
葉落秋水冷衆鳥聲已停隂氣入墻壁百蟲皆夜鳴蟲
鳴催歲寒唧唧機杼聲時節忽己換壯心空自驚平明
起照鏡但畏白髮生
有馬示徐無黨
吾有千里馬毛骨何蕭森疾馳如奔風白日無留隂行
驅當大道步驟中五音六轡應吾手調和如瑟琴東西
與南北高下復山林惟意所欲適九州可周尋至哉人
與馬其樂不相侵
依韻奉酬聖俞二十五兄見贈之作
與君結交游我最先衆人我少既多難君家常苦貧今
為兩衰翁髮白面亦皴念君懷中玉不及市上珉珉賤
易為價玉棄久埋塵幸同居京城遠不隔重闉朝罷二
三公隨我如魚鱗君聞我來喜置酒留逡巡不待主人
請自脱頭上巾歡情雖漸鮮老意益相親窮達何足道
古來茲理均
奉答原甫九月八日見過會飲之作
老大惜時節少年輕别離我歌君當和我酌君勿辭豔
豔庭下菊與君吟繞之擷其黃金蘂泛此白玉巵君勿
愛此花問君今何時秋風日益高霜露漸離披芳歲忽
已晚朱顔從此衰念君將捨我車馬去有期君行一何
樂我意獨不怡飛兔不戀羣奔風誰能追老驥但伏櫪
壯心良可悲
晚泊岳陽
卧聞岳陽城裡鐘繫舟岳陽城下樹正見空江明月來
雲水蒼茫失江路夜深江月弄清輝水上人歌月下歸
一闋聲長聽不盡輕舟短棹去如飛
奉使道中作
執手意遲遲出門還草草無嫌去時速但願歸時早北
風吹雪犯征裘夾路花開回馬頭若無一月還家樂争
奈千山遠客愁
為客莫思家客行方遠道還家自有時空使朱顔老禁
城春色暖融怡花倚春風待客歸勸君還家須飲酒記
取思歸未得時
壽樓
碧瓦照日生青煙誰家高樓當道邊昨日丁丁斤且斵
今朝朱欄横翠幕主人起樓何太高欲誇富力壓羣豪
樓中兒女十五六紅膏畫眉雙鬢綠日暮春風吹管絃
過者仰首皆留連應笑樓前騎馬客腰垂金章頭已白
試院聞奚琴作
奚琴本出奚人樂奚虜彈之雙淚落抱琴置酒試一彈
曲罷依然不能作黃河之水向東流鳬飛雁下白雲秋
岸上行人舟上客朝來暮去無今昔哀絃一奏池上風
忽聞如在河舟中絃聲千古聽不改可憐纖手今何在
誰知著意弄新音斷我罇前今日心當時應有曾聞者
若使重聽須淚下
初伏日招王幾道小飲
北園數畝官墻下嗟我官居如傳舍滹沱北渡馬踏冰
西山病歸花已謝落英不見空繞樹細草初長猶可藉
空園一鎖不復窺不覺芳蹊繁早夏隔牆時時聞好鳥
如得嘉客聽清話今朝試去繞園尋綠李横枝礙行馬
蒲萄憶見初引蔓翠葉隂隂還滿架紅榴最晚子已繁
猶有殘花藏葉罅人生有酒復何求官事無了須偷暇
古云伏日當早歸况今著令許休假能來解帶相就飲
為子掃月開風榭
新霜
天雲慘慘秋隂薄卧聽北風鳴屋角平明驚鳥四散飛
一夜新霜羣木落南山鬱鬱舊可愛千仞巉巉如刻削
林枯山瘦失顔色我意豈能無寂寞泉傍菊花芳爛漫
短日寒輝相照灼無情木石尚須老有酒人生何不樂
風吹沙
北風吹沙千里黃馬行确犖悲摧藏當冬萬物惨顔色
冰雪射日生光芒一年百日風塵道安得朱顔長美好
攬鞍鞭馬行忽遲酒熟花開二月時
和聖俞感李花
昨日摘花初見桃今日摘花還見李晴風暖日苦相催
春物所餘知有幾中年多病壯心衰對酒思歸未得歸
不及牆根花與草春來隨處自芳菲
刑部看竹效孟郊體
花妍兒女姿零落一何速竹色君子操猗猗寒更綠京
師多名園車馬紛馳逐春風紅紫時見此蒼翠玉凌亂
委青苔蕭疎拂華屋森森日影閑濯濯生意足幸此接
清賞寧辭薦芳醁黃昏人去鎖空廊枝上月明春鳥宿
送公期得假歸絳
風吹積雪銷太行水暖河橋楊柳芳少年初仕即京國
故里幾歸成鬢霜山行馬瘦春泥滑野飯天寒餳粥香
留連芳物佳節過束帶還來朝未央
歸田四時樂春夏二首
春風二月三月時農夫在田居者稀新陽晴暖動膏脉
野水泛灎生光輝鳴鳩聒聒屋上啄布糓翩翩桑下飛
碧山遠映丹杏發青草暖眠黃犢肥田家此樂知者誰
吾獨知之胡不歸吾已買田清潁上更欲臨流作釣磯
南風原頭吹百草草木叢深茅舍小麥穗初齊稚子嬌
桑葉正肥蠶食飽老翁但喜歲年熟餉婦安知時節好
野棠棃密啼晩鶯海石榴紅囀山鳥田家此樂知者誰
我獨知之歸不早乞身當及彊健時顧我蹉跎已衰老
余作歸雁亭於滑州後十有五年梅公儀來守
是邦因取余詩刻於石又以長韻見寄因以答
之
風吹城頭秋草黃仰見鳴雁初南翔秋草風吹春復綠
南鴻北飛聲肅肅城下臺邊桃李蹊憶初披荒手植之
雪消冰解草木動因記鴻雁將歸時爾來十載空遺跡
飛雁年年自南北臺傾餘址草荒凉樹老無花春寂歴
東州太守詩成美組織文章爛如綺長篇大句琢方石
一日都城傳百紙我思古人無不然慷慨功名垂百年
沈碑身後念陵谷把酒泣下悲山川一時留賞雖邂逅
後世傳之因不朽
鵯鵊詞
龍樓鳳閣鬱崢嶸深宫不聞更漏聲紅紗蠟燭愁夜短
綠窗鵯鵊催天明一聲兩聲人漸起金井轆轤聞汲水
三聲四聲促嚴粧紅靴玉帶奉君王萬年枝軟風露濕
上下枝間聲轉急南衙促仗三衛列九門放鑰千官入
重城禁籞鎖池臺此鳥飛從何處來君不見潁河東岸
村陂闊山禽野鳥常嘲&KR1116;田家惟聽夏雞聲夜夜壠頭
耕曉月
新春有感寄常夷甫
余生本羇孤自少已非壯今而老且病何用苦惆悵誤
蒙三聖知貪得過其量恩私未知報心志已凋喪軒裳
德不稱徒自取譏謗豈若常夫子一瓢安陋巷身雖草
莽間名在朝廷上惟余欽德義久已慕恬曠矧亦有吾
廬東西正相望不須駕柴車自可策蔾杖坐驚顔鬢日
摧頹及取新春歸去來共載一舟浮野水焦陂四面百
花開
憶焦陂
焦陂荷花照水光未到十里聞花香焦陂八月新酒熟
秋水魚肥鱠如玉清河兩岸柳鳴蟬直到焦陂不下船
笑向漁翁酒家保金龜直解不須錢
贈許道人
洛城三月亂鶯飛潁陽山中花發時往來車馬遊山客
貪看山花踏危石紫雲仙洞鎖雲深洞中有人人不識
飄飄許子旌陽後道骨仙風本仙胄多年洗耳避世喧
獨卧寒窗聽山溜忽來顧我何慇懃笑我白髮埋紅塵
子歸為築巖前室待我明年乞得身
啼鳥(崇政後殿考試舉人卷子作)
提葫蘆提葫蘆不用沽美酒宫壺日賜新潑醅老病足
以扶衰朽百舌子百舌子莫道泥滑滑宫花正好愁雨
來暖日方催花亂發苑樹千重綠暗春珍禽綵羽自成
羣花開祗慣迎黃屋鳥語初驚見外人畫簾隂隂隔宫
燭禁漏千門何矗矗可憐枕上五更聽不似滁州山夢
足
閒居即事
巷有容車陋門無載酒過池喧蛙怒雨客去雀驚羅握
臂如枝骨哀絃擊筯歌無憀漳浦卧還似詠中阿
夜意
蕙炷爐薰斷蘭膏燭燼煎夜風多起籟曉月漸虧弦鵲
去星低漢烏啼樹暝煙惟應牆外柳三起復三眠
早夏鄭工部池園
夜雨殘芳盡朝暉宿霧收蘭香纔馥徑柳暗欲翻溝夏
木繁堪結春蹊翠已稠披襟楚風快伏檻更臨流
雙桂樓
嘉樹叢生秀危樓碧漢傍飛甍臨萬井伏檻出垂楊卷
幕晴雲度披襟夕籟凉山河瞻帝里風月坐胡牀愛客
東阿宴清歡北海觴淮南多雅詠歲晚翫幽芳
題張應之縣齋
小官歎簿領夫子卧高齋五斗未能去一丘真所懷綠
苔長秋雨黃葉堆空階縣古仍無柳池清尚有蛙琴觴
開月幌窗戶對雲崖嵩少亦堪老行當與子偕
早春南征寄洛中諸友
楚色窮千里行人何苦賒芳林逢旅雁候館噪神鵶春
入河邊草花開水上槎東風一樽酒新歲獨思家
柴舍人金霞閣
簷前洛陽道下聽走轅聲樹蔭春城綠山明雪野晴雲
藏天外闕日落柳間營緩步應多樂壺歌詠太平
普明院避暑
選勝避炎鬱林泉清可嘉拂琴驚水鳥代麈折山花就
簡刻筠粉浮甌烹霧芽歸鞍微帶雨何惜角巾斜
題淨慧大師禪齋
巾履諸方徧莓苔一室前萎花吟次落孤月定中圓齋
鉢都人施談機海外傳時應暮鐘響來度禁城烟
題張損之學士蘭臯亭
碕岸接芳蹊琴觴此自怡林花朝落砌山月夜臨池雨
積蛙鳴亂春歸鳥弄移惟應乘興客不待主人知
送王汲宰藍田
喧喧動車馬共出古都門落日催行客東風藉酒罇樹
搖秦甸綠花入輞川繁若遇西來旅時因問故園
徽安門曉望
都門收宿霧佳氣鬱葱葱曉日寒川上青山白霧中樓
臺萬瓦合車馬九衢通恨乏登高賦徒知京邑雄
送孟都官知蜀州
名郎辭粉署佳郡出關西幾驛秦亭盡千山蜀鳥啼朱
輪照綠野尺芋覆秋畦向闕應東望雲深隴樹迷
南征回京至界上驛先呈城中諸友
朝雲來少室日暮向箕山本以無心出寧隨倦客還春
歸伊水綠花晚洛橋閒誰有餘罇酒相期一解顔
廣愛寺
都人布金地紺宇巋然存山氣蒸經閣鐘聲出禁門老
杉春自綠古壁雨先昏底事幽人屐偏留石蘚痕
陪府中諸官遊城南
一雨郊圻迥新秋榆棗繁田荒溪溜入禾熟雀聲喧燒
出空槎腹人耕廢廟垣閒追向城客落日隠高原
智蟾上人游南岳
終日念雲壑南歸心浩然青山入嶺路白水望湖田野
渡惟浮鉢山家少施錢到時春尚早收茗綠巖前
秋郊曉行
寒郊桑柘稀秋色曉依依野燒侵河斷山鴉背日飛行
歌採樵去荷鍤刈田歸秫酒家家熟相邀白竹扉
被牒行縣因書所見呈寮友
周禮恤凶荒軺車出四方土龍朝祀雨田火夜驅蝗木
落孤村迥原高百草黃亂鵶鳴古堞寒雀聚空倉桑野
人行饁魚陂鳥下梁晚煙茅店月初日棗林霜墐戶催
寒候叢祠禱歲穰不妨行覽物山水正蒼茫
又行處作
秋色滿郊邑人行禾黍間雉飛横斷澗燒響入空山野
水蒼煙起平林夕鳥還嵩嵐久不見寒碧更孱顔
河南王尉西齋
寒齋日蕭索天外敞簷楹竹雪晴猶覆山窗夜自明禽
歸窺野客雲去入重城欲就陶潛飲應須載酒行
晚過水北
寒川消積雪凍浦漸東流日暮人歸盡沙禽上釣舟
離彭婆值雨投臨汝驛回寄張九屯田司錄
投館野花邊羸驂晩不前山橋斷行路溪雨漲春田樹
冷無棲鳥村深起暮煙洛陽山已盡休更望伊川
送丁元珍峽州判官
為客久南方西遊更異鄉江通蜀國遠山閉楚祠荒油
幕無軍事清猿斷客腸惟應陪主諾不費日飛觴
夏侯彦濟武陟尉
風煙接孟懷井邑富田垓河近聞冰坼山高見雨來官
閒同小隠酒美足銜杯好去東籬菊迎霜正欲開
初至夷陵答蘇子美見寄
三峽倚岧嶤同遷地最遥物華雖可愛鄉思獨無聊江
水流清嶂猿聲在碧霄野篁抽夏笋叢橘長春條未臘
梅先發經霜葉不凋江雲愁蔽日山霧晦連朝斫谷爭
收漆梯林鬭摘椒巴賨船賈集蠻市酒旗招時節同荆
俗民風載楚謠俚歌成調笑摖鬼聚喧囂得罪宜投裔
包羞分折腰光隂催晏歲牢落惨驚飈白髮新年出朱
顔異域銷縣樓朝見虎官舍夜聞鴞寄信無秋雁思歸
望斗杓須知千里夢長繞洛州橋
春雪
逗曉風聲惡褰簾雪片斜應憐未歸客故剪欲開花病
思寒添睡春愁夢在家誰能慰寂寞惟有酌流霞
竭廟馬上有感
旌旆曉悠悠行驚歲已遒霜雲依日薄野水帶冰流富
庶齊三服山川禹九州自憐思潁意無異旅人愁
送趙山人歸舊山
屈賈江山恨不休霜飛翠葆忽驚秋吟抛楚國蘭苕思
歸有淮南桂樹留聒耳春池蛙兩部比封秋塢橘千頭
嗔條怒穎真堪愧莫染衣塵更遠游
傷春
蕙蘭蹊徑失芳期風雨宵深怯減衣卷箔高樓驚燕入
揮絃遠目送鴻歸茘催釀蜜愁花盡柳撲暄條妬雪飛
欲識傷春多少恨試量衣帶忖腰圍
公子
黃山開苑獵初回絳樹分行舞逓來下馬春場雞鬭距
鳴弦日圃雉驚媒犀投摶齒呼成白橋隔車音聽似雷
不問春蠶眠未起更尋桑陌到秦臺
送目
送目衡臯望不休江蘋高下徧汀洲長堤柳曲妨搔首
小苑花深礙倚樓楚徑蕙風消病渴洛城花雪蕩春愁
流杯三日佳期過擲度蘭陂負勝游
劉秀才昉宅對奕
烏巷招邀謝墅中紫囊香佩更臨風塵驚野火遥知獵
目送雲蘿但聽鴻六著比犀鳴博勝百嬌將矢捧壺空
解衣對子歡何極玉井移隂下翠桐
奉送叔父都官知永州
虎頭盤綬早垂紳青組名郎領郡新畫鷁千艘隨下瀨
聽雞五鼔送行人楚波漾處萍如日淮月開時蚌有津
千里壺漿民詠溢檣烏旟隼下汀蘋
柳
綠樹低昂不自持河橋風雨弄春絲殘黃淺約眉雙斂
欲舞先誇手小垂立馬折鞍催遠道落梅横笛共餘悲
長亭送客兼迎雨費盡春條贈别離
即日
李徑隂森接翠疇押簾風日澹清秋晩烏藏柳棲殘照
遠燕傷風失故樓星漢經年雖可望雲波千疊不緘愁
平居革帶頻移孔誰問無憀沈隠侯
送友人南下
河橋别柳減春條隔浦拏音聽已遥千里羹蓴誇敵酪
滿池滮稻欲鳴蜩東風楚岸神靈雨殘月吳波上下潮
如弔湘纍搴杜若秋江斜日駐蘭橈
宿雲夢館
北雁來時歲欲昏鄉書歸夢杳難分井桐葉落池荷盡
一夜西窗雨不聞
寄題嵩巫亭
平地煙霄向此分繡楣丹檻照清芬風簾暮捲秋空碧
剩見西山數嶺雲
琵琶亭
樂天曾謫此江邊已嘆天涯涕泫然今日始知余罪大
夷陵此去更三千
初至虎牙灘見江山類龍門
曉鼔潭潭客夢驚虎牙灘上作船行山形酷似龍門秀
江色不如伊水清平日兩京人少壯今年三峽歲崢嶸
卧聞乳石淙流響疑是香林八節聲
送致政朱郎中
平生不省問田園白首忘懷道更尊已納印章辭北闕
稍留冠蓋餞東門馮唐老有為郎戀疎廣終無任子恩
今日榮歸人所羨兩兒腰綬擁高軒
棖子
嘉樹團團俯可攀壓枝秋實漸斕斑朱欄碧瓦清霜重
粲粲繁星綠葉間
行次壽州寄内
紫金山下水長流嘗記當年此共遊今夜南風吹客夢
清淮明月照孤舟
西湖泛舟呈運使學士張掞
波光柳色碧溟濛曲渚斜橋畫舸通更遠更佳惟恐盡
漸深漸密似無窮綺羅香裏留佳客絃管聲來颺晩風
半醉迴舟迷向背樓臺高下夕陽中
過塞
身驅漢馬踏邊霜每嘆勞生秪自傷氣候愈寒人愈北
不如征雁解隨陽
送石揚休還蜀
長愛謫仙誇蜀道送君西望重吟哦路高黃鵠飛不到
花發杜鵑啼更多清禁寒生鳳池水繡衣榮照錦江波
昔年同舍青衿子夾道歡迎鬢已皤
久在病告近方赴直偶成拙詩二首
經時移病久端居玉署新秋此直廬夜静樓臺落銀漢
人間鈴索少文書江湖未艾年華晩燈火微凉暑雨初
敢向聖朝辭寵祿多慚清禁養慵疎
其二
清晨下直大明宫馳馬悠然宿霧中金闕雲開滄海日
天街雨後綠槐風歲華忽忽雙流矢鬢髮蕭蕭一病翁
名在玉堂歸未得西山畫閣興何窮
春日詞
宫壇春陌賽牛回玉琯東風逗曉來不待嶺梅傳遠信
剪刀先放綵花開
試粉東窗待曉回共尋春柳傍香臺不驚樹裏禽初變
共喜釵頭燕已來
待曉銅荷剪蠟煤繡簾春色犯寒來畫眉不待張京兆
自有新粧試落梅
雁
來時沙磧已冰霜飛過江南木葉黃水闊天低雲暗澹
朔風吹起自成行
釣者
風牽釣線裊長竿短笠輕蓑細草間春雨濛濛看不見
水煙埋却面前山
余昔留守南都得與杜祁公唱和詩有答公見
贈二十韻之卒章云報國如乖願歸耕寧買田
期無辱知已肯逐利名遷逮今二十有二年祁
公捐館亦十有五年矣而余始蒙恩得遂退休
之請追懷平昔不勝感涕輒為短句寘公祠堂
掩涕發陳編追思二十年門生今白首墓木已蒼煙報
國如乖願歸耕寧買田此言今始踐能不愧黃泉
贈潘道士
門無車轍紫苔侵雞犬蕭條陋巷深寄語彈琴潘道士
雨中尋得越江吟
初出真州泛大江作
孤舟日日去無窮行色蒼茫杳靄中山浦轉帆迷向背
夜江看斗辨西東滮田漸下雲間雁霜日初丹水上楓
蓴菜鱸魚方有味遠來猶喜及秋風
戲答元珍
春風疑不到天涯二月山城未見花殘雪壓枝猶有橘
凍雷驚笋欲抽芽夜聞歸雁生鄉思病入新年感物華
曾是洛陽花下客野芳雖晩不須嗟
夷陵書事寄謝三舍人
春秋楚國西偏境陸羽茶經第一州紫籜青林長蔽日
綠叢紅橘最宜秋道塗處險人多負邑屋臨江俗善泅
臘市漁鹽朝暫合淫祠簫鼔歲無休風鳴燒入空城響
雨惡江崩斷岸流月出行歌聞調笑花開啼鳥亂鉤輈
黃牛峽口經新歲白玉京中夢舊游曾是洛陽花下客
欲誇風物向君羞
寄梅聖俞
青山四顧亂無涯雞犬蕭條數百家楚俗歲時多雜鬼
蠻鄉言語不通華繞城江急舟難泊當縣山高日易斜
擊鼓踏歌成夜市邀龜卜雨趁燒畬叢林白晝飛妖鳥
庭砌非時見異花惟有山川為勝絶寄人堪作畫圖誇
寄子山待制二絶
留滯西山獨可嗟殘春過盡始還家落花縱有那堪醉
何况歸時無落花
聞君屢醉賞紅英落盡殘花酒未醒嗟我落花無分看
莫嫌狼藉掃中庭
寄秦州田元均
由來邊將用儒臣坐以威名撫漢軍萬馬不嘶聽號令
諸蕃無事著耕耘夢回夜帳聞羌笛詩就高樓對隴雲
莫忘鎮陽遺愛在北潭桃李正氛氲
寄劉都官
别後山光寒更綠秋清酒美色仍清繞亭黃菊同君賞
獨對殘芳醉不成
書王元之畫像側
偶然來繼前賢迹信矣皆如昔日言諸縣豐登少民事
四時遊覽荷君恩想公風采常如在顧我文章不足論
名姓已光青史上壁間容貌任塵昏
豐樂亭遊春
紅樹青山日欲斜長郊草色綠無涯遊人不管春將老
來往亭前踏落花
金鳳花
憶繞朱欄手自栽綠叢高下幾番開中庭雨過無人迹
狼藉深紅點綠苔
憶滁州幽谷
滁州幽谷抱千峯高下山花遠近紅當日辛勤皆手植
而今開落任春風主人不覺悲華髮野老猶能說醉翁
誰與援琴親寫取夜泉聲在翠微中
又和梅聖俞元夕登東樓
憑高寓目偶乘閒袨服遊人見往還明月正臨雙闕上
行歌遥聽九衢間黃金絡馬追朱幰紅燭籠紗照玉顔
與世漸疎嗟老矣佳辰樂事豈相關
出省有日書事
凌晨小雨壓塵輕閒憶登高望禁城樹色連雲春泱漭
風光著草日晴明看榆吐莢驚將落見鵲移巢忽已成
誰向兒童報歸日為翁寒食少留餳
唐崇徽公主手痕和韓内翰
故鄉飛鳥尚啁啾何况悲笳出塞愁青塜埋魂知不返
翠崖遺迹倩誰留玉顔自古為身累肉食何人與國謀
行路至今空嘆息巖花澗草自春秋
夜宿中書東閣
翰林平日接羣公文酒相歡慰病翁白首歸田徒有約
黃扉論道愧無功攀髯路斷三山遠憂國心危百箭攻
今夜静聽丹禁漏尚疑身在玉堂中
送王學士赴兩浙轉運
漢家財利析秋毫暫屈清才豈足勞邑屋連雲盈萬井
舳艫銜尾列千艘春寒欲盡黃梅雨海浪高翻白鷺濤
平昔壯心今在否江山猶得助詩豪
送道州張職方
桂籍青衫憶共遊憐君華髮始為州身行南雁不到處
山與北人相對愁莫為高才輕遠俗當令遺老識賢侯
三年解組來歸日吾已先耕潁水頭
石倉歴代詩選卷一百四十
