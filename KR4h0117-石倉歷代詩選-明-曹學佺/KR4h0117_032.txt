石倉歴代詩選卷三十二
明曹學佺編
盛唐一
玄宗皇帝(諱隆基睿宗第三子)
送李邕之任滑臺
漢家重東郡宛彼白馬津黎庶既蕃殖臨之勞近臣遠
别初首路今行方及春課成應第一良牧爾當仁
登蒲州逍遙樓
長榆息烽火高柳静風塵卜征巡九洛展預出三秦昔
是潛龍地今為上理辰時平乘道泰聊賞遇年春黃河
分地絡飛觀接天津一覽遺芳翰千載肅如神
初入秦川路逢寒食
洛陽芳樹映天津灞岸垂楊窣地新直為經過行樂處
不知虚度兩京春去年餘閠今春早曙色和風著花草
可憐寒食與清明光輝併在長安道自從關路入秦川
争道何人不戲鞭公子途中妨蹴踘佳人馬上廢鞦韆
渭水長橋今欲渡葱葱漸見新豐樹遠看驪岫入雲霄
預想湯池起煙霧煙霧氛氲水殿開暫拂香輪歸去來
今歲清明行已晩明年寒食更相陪
春臺望
暇景屬三春高臺聊四望目極千里際山川一何壯太
華見重巖終南分疊嶂郊原紛綺錯參差多異狀佳氣
滿通溝遲步入綺樓初鶯一一鳴紅樹歸雁雙雙去綠
洲太液池中下黃鶴昆明水上映牽牛聞道漢家全盛
日别館離宫趣非一甘泉逶迤亘明光五柞連延接未
央周廬徼道縱横轉飛閣廻軒左右長須念作勞居者
逸勿言我後焉能恤為想雄豪壯栢梁何如儉陋卑茅
室陽烏黯黯向山沈夕鳥喧喧入上林薄暮賞餘回步
輦還念中人罷百金
過大哥宅
魯衛情先重親賢愛轉多冕旒豐暇日乘景暫經過戚
里申高宴平臺奏雅歌復尋為善樂方驗保山河
同玉真公主過大哥山池
地有招賢處人傳樂善名鶩池臨九達龍岫對層城桂
月先秋冷蘋風向晚清鳳樓遥可見彷彿玉簫聲
經魯祭孔子而歎之
夫子何為者栖栖一代中地猶鄹氏邑宅即魯王宫歎
鳳嗟身否傷麟怨道窮今看兩楹奠當與夢時同
惟此温泉是稱愈疾豈余獨受其福思與兆人
共之乘暇巡遊乃言其志
桂殿與山連蘭湯湧自然隂崖含秀色温谷吐潺湲績
為蠲邪著功因養正宣願言將億兆同此共昌延
過老子廟
仙居懷聖德靈廟肅神心草合人蹤斷塵濃鳥跡深流
沙丹竈沒關路紫煙沈獨傷千載後空餘松栢林
途次陜州
境出三秦外途分二陜中山川入虞虢風俗限西東樹
古棠隂在耕餘讓畔空鳴笳從此去行見洛陽宫
野次喜雪
拂曙闢行宫寒臯野望通繁雲低遠岫飛雪舞長空賦
象恒依物縈廻屢逐風為知勤恤意先此示年豐
送賀知章歸四明(并序)
天寶三年太子賓客賀知章鑒止足之分抗歸老
之䟽解組辭榮志期入道朕以其年在遲暮用循
挂冠之事俾遂赤松之遊正月五日將歸會稽遂
餞東路乃命六卿庶尹大夫供帳青門寵行邁也
豈惟崇德尚齒亦勵俗勸人無令二䟽獨光漢册
乃賦詩贈行
遺榮期入道辭老竟抽簪豈不惜賢逹其如高尚心寰
中得秘要方外散幽襟獨有青門餞羣僚悵别深
同劉晃喜雨
節變寒初盡時和氣巳春繁雲先合寸膏雨自依旬颯
颯飛平野霏霏静暗塵懸知花葉意朝夕望中新
千秋節賜羣臣鏡
鑄得千秋鏡光生百鍊金分將賜羣后遇象見清心臺
上冰華澈忩中月影臨更銜長綬帶留意感人深
送趙法師還蜀因名山奠簡
道家奠靈簡自昔仰神仙真子今將命蒼生福可傳江
山尋故國城郭信依然二室遥相望雲廻洞裏天
賜道士鄧紫陽
太乙三門訣元君六甲符下傳金版術上刻玉清書有
美探真士囊中得秘書自知三醮後翊我滅殘胡
幸蜀西至劔門
劔閣横雲峻鑾輿出狩廻翠屏千仞合丹嶂五丁開灌
木縈旗轉仙雲拂馬來乘時方在德嗟爾勒銘才
春日出苑遊矚(太子時作)
三陽麗景早芳辰四序佳園物候新梅花百樹障去路
垂柳千條暗回津鳥飛直為驚風葉魚没都由怯岸人
惟願聖主南山壽何愁不賞萬年春
同二相巳下羣官樂遊園宴
撰日巖廊暇需雲宴樂初萬方朝玉帛千品會簪裾地
入南山近城分北斗餘池塘垂柳密原隰野花疎帟幕
看逾暗歌鐘聽自虛興闌歸騎轉還奏弼違書
王屋山送道士司馬承禎還天台
紫府求賢士清谿祖逸人江湖與城闕異跡且殊倫間
有幽棲者居然厭俗塵林泉先得性芝桂欲調神地道
踰稽嶺天台接海濱音徽從此間萬古一芳春
早度蒲關
鐘鼔嚴更曙山河野望通鳴鑾下蒲坂飛旆入秦中地
險關逾壯天平鎮尚雄春來津樹合月落戍樓空馬色
分朝景雞聲逐曉風所希常道泰非復候繻同
途經華嶽
飭駕去京邑鳴鑾指洛川循途經太華廻蹕暫周旋翠
崿留斜影懸巗冐夕煙四方皆石壁五位配金天彷彿
看高掌依稀聽子先終當銘歲月從此配靈仙
喜雪
日觀卜先征時廵順物情風行未備禮雲密遽飄霙委
樹寒花發縈空落絮輕朝如玉巳會庭似月猶明既覩
膚先合還欣尺有盈登封何以報因此謝成功
南出雀鼠谷答張說
雷出應乾象風行順國人川途猶在晉車馬漸歸秦背
陜關山險横汾鼓吹頻草依陽谷變花待北巖春聞有
鵷鸞客清詞雅調新求音思欲報心跡竟難陳
為趙法師别造精院過院賦詩
宗師心物外為道運虛舟不戀巖泉賞來從宫禁遊探
玄知幾歲習静更宜秋煙樹辨朝色風湍聞夜流坐朝
繁聽覽尋勝在清幽欲廣無為化因兹庶可求
端午
端午臨中夏時清日復長鹽梅巳佐鼎麴蘖且傳觴事
古人留迹年深縷績長當軒知槿茂向水覺蘆香億兆
同歸壽羣公共保昌忠貞如不替詒厥後昆芳
春中興慶宫酺宴
九達長安道三陽别館春還將聽朝暇廻作豫遊晨不
戰要荒服無刑禮樂新合酺覃土宇歡宴接羣臣玉斝
飛千日瓊筵薦八珍舞衣雲曳影歌扇月開輪伐鼓魚
龍雜撞鐘角觝陳曲終酣興晩須有醉歸人
千秋節宴(并序)
令節肇開情兼愛敬率題八韻以示羣臣
蘭殿千秋節稱名萬夀觴風傳率土慶日表繼天祥玉
宇開花萼宫縣動會昌衣冠白鷺下帟幕翠雲長獻遺
成新俗朝儀入舊章月銜花綬鏡露綴綵絲囊處處祠
田祖年年宴杖鄉深思一德事小獲萬人康
早登太行山中言志
清蹕度河陽凝笳上太行火龍明鳥道鐵騎繞羊腸白
霧埋隂壑丹霞助曉光澗泉含宿凍山木帶餘霜野老
茅為屋樵人薜作裳宣風問耆艾敦俗勸農桑涼德慙
先哲徽猷慕昔皇不因今展義何以冒垂堂
平胡(并序)
戎羯不虔竊我荒服命偏師之俘翦彼應期而咸
殄一麾克定告捷相仍爰作是詩聊以言志
雜虜忽猖狂無何敢亂常羽書朝繼入烽火夜相望將
出凶門勇兵因死地強蒙輪皆突騎按劒盡鷹揚鼔角
雄山野龍蛇入戰場流膏潤沙漠濺血染鋒鋩霧掃清
玄塞雲開静朔方武功今巳立文德愧前王
遊興慶宫作(并序)
暇日與兄弟同遊興慶宫登勤政務本及華萼相
輝之樓所以觀風俗而勸人崇友于而敦睦詩以
言志歌以永言情發于衷率題此什
代邸青門右離宫紫陌陲庭如過沛日水若渡江時綺
觀連雞岫朱樓接雁池從來敦棣萼今此茂荆枝萬葉
傳餘慶千年志不移凭軒聊屬目輕輦共追隨務本方
崇訓相輝保羽儀時康俗易漸德薄政難施鼓吹迎飛
蓋絃歌送羽巵所希覃率土孝弟一同規
送張說廵邊
端拱復垂裳長懷御遠方股肱申教義戈劒靖要荒命
將綏邊服雄圖出廟堂三台入武帳八座起文昌寶胄
匡韓主華宗輔漢王茂先慙博物平子謝文章盡節恢
時佐輸誠禦寇場三軍臨朔野駟馬即戎行鼓吹威夷
狄旌軒溢洛陽雲臺先著美今日更貽芳
過大哥山池題石壁
澄潭皎鏡石崔巍萬壑千巖暗綠苔林亭自有幽貞趣
况復秋深爽氣來
題梅妃畫真
億昔嬌妃在紫宸鉛華不御得天真霜綃雖似當時態
争奈嬌波不顧人
石倉歴代詩選卷三十二
