石倉歴代詩選卷四百七十三
明曹學佺編
明詩次集一百七
王廷相
折楊柳
隴頭二三月楊柳黃綠絲郎行楊樹下驄馬金絡羈馬
瘦不忍鞭柳弱不堪折出谷復入谷落日獨行客水流
隴山下郎行隴山上隴水東南流與郎常相向擒得南
單于能解單于歌馬鳴邊地黑同行皆念家軍書十二
勛金貂紫袴衣郎從左邊過不知是阿誰
獨不見
君王愛小腰錦帶自結束二八入漢宫羅薦生香玉玉
香自不滅寵盻每難終昔為菖蒲花今為孤根蓬蓬飛
遶天去妾意何終極前時昭陽院雙燕棲羅幕燕燕上
林飛春歸長信道雕輿竟不来空長如茵草秋草有衰
質明月常素心班姬新乞掃試鼓長信琴玉琴懸五絲
一絲一腸斷空作白頭吟曲終獨不見
同聲歌
花艷芳春林淑氣流中堂翩翩引上賓蘭芷獻椒漿趙
女揮五絃託意陌上桑非君一回首誰識慢聲長
妾薄命
孔雀日邊飛毛羽殊可憐傾城不得意春風空自妍當
歌掩團扇暗地卜金錢獨夜難成寐明月為誰圓
二
苑遊轟玉輦風動聞鳴珂長門只尺地春盡不曾過宛
轉腸九廻想像顰雙蛾誰言織女巧夜夜隔銀河
雜懷
凄凄秋已厲蟋蟀悲鳴吟君子在天末相思日以深所
懷不易逹願欲託遺音百勞飛不極彼哉諒難任仙人
王子喬勤勤憐我心招手遊天闕飛步凌遥岑天上何
所覩織女思同衾漸臺難獨居河漢浩淋淫空言良會
燕北斗安能斟
又
臨秋河漢仄三五明月光獨坐念婉孌佳人杳難忘綺
閣翠羽闥玉井黃金牀憶昔奉君歡徘徊令心傷鴻鳥
飛南征浮雲随風翔豈無尺書札天遠不得將登高散
鬱抑曠野何茫茫賴有遊夢魂聊以慰中腸
又
暘暉入綺樹和氣襲高堂嘉賓四面來綺縞夾車廂鹿
鳴奏雅曲鐘鼓何喤喤麗鳥盻庭柯綴儛紛縦横三星
在東戶起視夜未央樂者情以適愁者情以傷我有所
懷念邈在天一方獨有黃鵠飛可以解我腸
别後再贈德涵
浮嵐冒晴巘驚風振華林枉節廻峻坂高輿出遥岑層
丘既窈窕鬱木亦蕭森君子薦芳酌昭言開素襟憂時
富危論探道生遐心悲帝蒼梧遥弔屈湘水深嗟余秉
幽尚及兹成滯淫徒擬孫公嘯猶帶鍾生音事變靡常
塗逹機古所欽陶令恥折腰三嘆歸来吟栖栖兹倦遊
邈矣行抽簮
孟望之入試院奉懷一首
皎皎入闈月嗈嗈度雲雁感物念同旅凄矣起長歎圖
史在東序朋宴喧華堂三星如連珠調琴夜未央昔者
與子别悵悵天一隅今来不盡歡枉作同城居搦管隔
文囿浹旬興頗孤泛舸酌霞釀遲爾鵲山湖
雜興
寒城迷夕眺奔雲帶梁越昔人湖海蹤已随年代没萋
萋涇渭春王孫草仍發
登石頭城懷古
晨升石城巒南臨舊京甸流雲切高甍清江展朋宴佳
麗一以眺應接殊未倦鳴絲幽鳳吟勸爵流鶯囀陶仙
躭隠逸謝公樂遊燕賢謨動朝省雅量鎮時難遺業存
故壤形神已颷散倘無垂代辭漫滅孰與辯虚名詎足
驚短世難把玩今昔理一軌何用淚如綫
送王錦夫方伯
出雲復歸山兹懷諒靡執守道恥諧俗嗟子久獨立方
仰澄清勲遽返滄浪檝玄運無定塗一雨夏寒及彼哉
豈予搆順受兹賢習颺颺北去帆咫尺渺莫即屢承沙
鴻音空憶雲鸞集且作鹿門耕仍甘玉芝食龍德貴存
身淵潛慎出入
秋日寧國言懷
今適非我期幽覯亦云麗長巒亘邑曲青畆循溪汭英
英巖桂秀翽翽雲禽逝覽物有餘賞攸止每留繫臨官
敦素履頗亦志弘濟崇卑詎足較賢者安所際揆道良
已暢提挈視終惠拯物方在兹誰果乃遺世
又
秋鳦逝安託乃在海中沚薄遊得所遣豈必青雲士直
道難為容誰哉誓終始志士賤怵廹曠然凌萬祀狂言
戲萬乘邪途豈貞軌渭川獵非熊白首安可俟虎變大
賢造鳳衰君子恥守道安處末干禄爾非鄙
又
玉蟾光九土時復有缺蝕君看行天龍亦作寒湫蟄一
屈復一伸逹人具天德鳳食乃琅玕豈受䲭鳶嚇驪頷
明珠光相將慎出入執戟二十載豈求他人識我道在
寥廓好之恐不力贈君杜蘅草庶見君子色
蜀中寄李宗易宫論
驅車西川道幽勝一何偏江源下裔徼峡勢蹵高天我
遊形神適宛宛飛雲仙鳴琴答山水志興良可宣歲晏
思故交道拙懷高賢君從九霄居阿閣華景懸養素廻
沕穆陳力扶危顛十載隔山海宿心念鵷鸞詎惜魚錦
字慰此蹉跎年
山中秋宿
山行日易黑况復連隂霏徒役困泥坂夜火亦已微旅
亭何蕭索供張以夙戒入門木葉下秋虫響庭外偃息
宵分中霜露欺枕席何異彼兕虎草曠率爾集鄉夢長
夜劇悠悠渡江海故山千萬重忽復迷所在夢迷不自
知相思無已時衡陽雁過久不見玉書廻
石猿山
綺皓卧商嶺謝公遊石門雲霞如在目千古清心魂我
行巴東山美勝難具論峭崿鳳飛翥疊巘波崩奔兹山
既突兀二峰復攅岏云昔赤猿翁神力邁中原飛步凌
迥絶青天欲雙捫力竭化為石蒼蒼今尚存琴高湧鯨
魚傅說為星辰茫昧不足道徒然欺蒙昏瑶華寒碧滋
丹砂結靈根聊爾供遊賞因之窮仙源
木洞驛
蹙浪噴江門幽洞冒瓊樹寒林碧參差秋嶂莽廻互白
龍不定眠中江起煙霧素舫歴長波凌兢戒前路客行
不能留已過青莎渡所期心遥遥離居歲云暮帝子隔
沅湘浮雲落何處攬古心飛揚寒空屢延顧
明月沱
客行無次序向夕舟復維豈不厭水宿搖裔渺前期沱
明星月上江冷蛟龍移野鼓何填填宵火亦離離牛渚
慕袁吟湘潭傷楚辭我行方浩然我懷亦遠而流浪自
古昔慨嘆及今兹驚鵲靡定所荒雞詎知時行蔵随去
住明發良不遲
寄庸之
獨遊向天際夢寐軫良朋落木變霜霰感兹歲華征一
蹶辭金門十載嗟流萍白髮不相貸素志慚同盟憶昔
共筆硯豈彼憐肥輕清世有餘懷慕古垂英名禮樂企
聖塗鐘鼎安足榮仲尼没已邈斯道誰予徵君也東觀
豪適會况休明何當揮朱絃因之聞希聲
靖遠樓公宴
談笑偶賓屬矯矯懷庾公南樓一吹笛千載流英風我
来就諸賢攀眺臨高甍開筵接翠微度曲散空蒙澠酒
未傾倒夕陽下高舂燈火亂星宿鼓吹驚魚龍酒酣擊
劍歌逸氣凌煙虹慷慨有遺響何慚代裏雄葛亮撫南
蠻夷吾靖山戎古来幾豪英平世留深功矜名智所淺
伐善道乃矇萬事等浮雲我欲遊無窮
泊大洲
寒瀨石嶼出暮舸不敢上且泊大洲浦弭楫臨莽蒼鼓
從露野沈柝應空江響林虚猿狖静波澄星月朗長歌
耿不寐冷然發深想芳杜幾相思青山滯獨往世路何
盡期遊人自鞅掌旭光發陽厓前洲聞撥槳
寄趙爾錫祭酒
載筆東觀史談經國子師大道廻淳風華要躋良時疇
昔同館署今來隔山陂清絃抒情素幽夢攀光儀不惜
形迹遥但苦年運移日飛逆旅蓬彌感遊子鵻回首盻
京闕浮雲鬱崔嵬渺渺胡天雁菲菲滄江蘺悵然維遠
心因之寄相思
舟泊大伊遂登嶺眺望二首
遄征徒已疲安邁舟始忻客程急日夜驚瀾駭崩奔篷
心悅留止升巒瞰高旻海岱指間得揚楚望中分洪河
吞淮沚峴口拱齊門古石堕危壁新沙亘高垠山川日
已改人代焉足云丘墳但宿莽碑版空殘文傷心古往
迹感慨鬱難陳於焉任化軌庶以豁憂殷
二
周雅述淮夷漢服分楚甸長江帶南紀王圖此雄冠職
事有行役超曠任眺翫覽古情詎釋望闕淚已泫緬哉
天路長倏爾歲華晏側身蹈窮海縻廪依下縣積愠將
奚尤素履竟誰辯雖恊康樂情終切子牟戀效志諒有
激陳辭忽纂纂即非周南史留滯有餘歎
趨役淮上途中述感
弭楫倚夕渚躧步登陽陂隠隠隔河壖藹藹見州埤序
暮變林色曦寒生水霏蘀葉日自零集禽時相依暌攜
悵流景登頓念息栖跡縶情靡超人遠路恒迷豈伊苦
旅嘆嗟哉丹靈移查浮犯雲漢鶴馭凌瑶池爽然與世
絶天遊良在兹
黃州演武廳宴集贈石帥
屏氛出江郊撰幽憩武館秋容已澹沲雲物亦廻緬江
山佳入牖聊爾恣一覽道悟見乃超志惬興不淺招邀
子所敦襟期我當欵雖值旅務廹不廢賓筵展會屢詎
流連談劇非縦誕窈窕漢上曲清切江南管投壺按魯
鼓揮琴述中散居易命可俟撫化慮始遣江崩赤濞磯
岸坼黃泥坂蘇公豪遊迹只尺竟莫辨賞心即命觴庶
逹養生纂
舟及團峰以事復回黃州
遄發齊安城野憩團峰坂簡書申巽命造次促櫂返中
夜凌迥江侵晨見南巘推篷納升旭覽勝紛可辨嵓桂
霞影蕩江蘺露珠泫時物豈不麗滯旅興莫展鹿門逐
耕稼太史樂遊衍高賢雖自許于祿竟淟涊重來日云
積歸計路應緬長嘯任曠逹偃卧戒憤懣勞謙業以廣
止坎道乃善世氛與日搆持此庶可遣
登陸趨陽邏
飂飂風已勁湧湧江逾激輟棹發廣陸苦逸迥爾隔旌
旆避黃潦僕馬駭危石維時卉木零秋氣方厲急感物
切嘅嘆况乃撫形役微尚敦先民浮名誤夙畫谷口慕
鄭引三徑羡陶適終爾黃鵠心逝矣矯高翮
九日安陵同蔡成之發舟
亢帆安陵浦泛舸清川潯渚枉倦廻沿厓傾詫﨑&KR0706;寒
原變凄候浮靄散層隂落日隠叢薄孤霞冐平林雖同
佳人娱屢興遊子吟登高誰為情枉兹歲物侵曠逹獲
自古維縶慚在今緬懷籬下菊結念丘中琴川塗渺無
緒風波浩難任行因逐物役杳然返素心
登迎暉樓有作
按圖欣名勝宿心慕蜀甸今兹遂遊旅偶得契貞觀危
埤凌山椒層樓接天漢陽律嘘生遂春令行雷電原隰
芬草樹巘崿各葱蒨幽人時往來丹鶴亦廻緬華陽帶
錦水佳麗足三歎幽賞紛林花離悰劇江燕雖乏長卿
才頗協康樂翫嗟爾見羈束鄙哉任情戀瑶草竟何掇
緇髮日云變嗜物天機伐矜智聖靈散愧彼丘園徒揮
手謝簮弁
于萬里橋有作
牽組次炎方采蘅歴錦澤迢迢萬里橋悠悠三河客雪
嶺下春湍月峡憶歸席悵此孤根蓬安得雙飛翼洲融
鳥含景露蕤木弄色羣動與時遂吾生坐拘廹張掾感
蓴味陶令悲形役豈不景先逹情戀昧多益吹萬天運
塗得一聖靈宅亹亹道有會灑灑性自適綺季滅塵響
於焉南山側
懷王庸之
垂楊綠堪染黃鳥鳴不歇春來念朋舊游衍興超忽臘
時酒已清河渚茵初發欣來即命籌樂至豈待節張筵
金沙堰鳴葭朱林樾攀花贈長謠臨觴促餘闋離羣慼
不淺感物衷屢結勞生銷華簮徇祿涉窮髮自乖沈冥
理已縶濁水轍舊書恒自簡遠夢竟難逹灑淚夷梁道
浮雲望中没
天門山
天門峭雙闕崪峍迥相對洞劈華陽口石裂方壺背寒
雲莽空闊秋潮浩奔逝我行屬風波狂起飛龍瀨三山
渺何許孤舟日搖裔空懷招隠篇不逢采真會傲吏恒
乖俗逸韻故輕勢鬱鬱佳山水平生有深契騎箕列星
遥從龍帝閽翳方將擬抱關何由期歸枻
發泗安暮泊湖州
山行苦登陟水涉意自洽南巒一雨瀉北湖千漲納岑
岑帆初揚瀏瀏風愈颯蓮歌夾浦聞漁唱隔煙答搖裔
順流潮隠見依城閣雲霞暮生變鳬鶩晚成匝藴靈兹
土勝探幽予心合延佇湖上瀨罙然憶苕霅
過睢州
古城臨平洲落日清江轉夏木巳隂森遥巒日䓗蒨引
領千仞岡羣秀紛可辨廻薄萬古心超曠九州覽節候
變歊鬱途次彌偃蹇梁野行遽及秦關望猶緬靈源一
流眺旅思忽以展却憶玉臺遊擬弄緱山管
泊青城
繫舟青城浦川坻隠曛夕逸思浩連蜷迥野漫登歴飇
清樹交爽煙晚山逾碧乘月蕩孤棹秋(闕)
二
莽陂秀紅蓼中野水雲多爽綠散筠篠幽芳聞芰荷塵
鞅日劬悴時物紛凌摩心閒結遥夢遊仙送清歌
梁苑歌
君不見梁王已破六國壘苑中便起文園臺黃金白玉
架樓閣綺榻延賓四向開清泠池上三尺雪相如新賦
傾鄒枚臨卭美人鬭花朵挑以琴心禮豈那漢庭賣賦
得千金白首遊梁計亦左今人空怍古人風抱策為儒
嘆不逢嗚呼古來文士不簡豈足病且覽詞彩如長虹
又
黃河東來沙填海陳留十山幾山在梁王古苑九地深
歲歲龍蛇窟穴改我田在苑苑在東灌園鑿井當其中
應門兩黃鶴抱琴雙玉童行歌曳杖如游龍前身恐是
河上公君不見七十二帝如旋蓬惟有堯舜流高風人
生百年電閃閃何必希時釣譽攀援日月獨為功子雲
草玄恒不調虞卿著書仍固窮我懷欲附沙洲鴻
鑿井歌
素業大梁郊開門即廣野簸弄無滄流安得清泉瀉鑿
井汲澄深學作灌園者畦蔬雜花卉猶堪樹枌檟井上
瓊枝秀嬝娜十年相見碧崖峩玉山鸞鳳幾時至乞與
高梧長作窠
終南吟贈王堯卿
太乙巉巉太白東中有佳士才且雄西京之侠贈龍劍
凌轢不數渭上翁被褐忽来謁天子手接雙霓弄海水
蛟螭嚇人磨齒牙拂衣還入雲厓裏雲厓千萬丈莽蒼
臨平野白日歴高標飛流絶奔馬龍蛇蕭蕭謝傅心溪
谷盤盤遠公社泠泉終日快聞韶古木千章不知夏桐
花乳燕午風輕茅屋荒池夜雨晴幽人開尊石壇下客
来相對稱逹生春陽遲遲鳥鳴磵美稼離離人上坪藍
田輞川在何處圖史常垂諫議名中原猶格鬭豺虎日
侵尋七澤波寒洞庭遠九疑雲盡蒼梧深百年悽惻終
南心為君寫作終南吟斸茅卜居夾深沜白髮相將彈
舜琴彼美人兮望不來朱絃瑶軫漫相開野人醉倒嘯
歌起萬壑秋生明月臺
渼陂子還山歌
少微宫中星彩蝕先生歸来盤白石終南山前玉光發
先生采苓歌明月明月徒照青林人開花落花空惱春
春風入門兩佳客委墜枯槁羞常倫飄翩鸞鶴本難疋
出没蛟龍自有神君不見風雲不發李飛將奴史封侯
取卿相敬通文章絶世竒垂老蓬蒿苦相向古来萬事
安足辯誰向蓬萊問清淺池魚城火今何辭白璧蒼蠅
詎能染太乙山渼陂水搖蕩晴春幾千里長日獨彈琴
青天時隠几不為枯查悲逝波且倚幽蘭賞佳士佳士
棲碧山浮雲任往還著書彌歲月消息滿人間人間五
嶽慶雲開天上六龍白日廻東山終為蒼生出綺皓還
因嗣帝來嗟予留滯秦城東鄠杜風流在眼中梅花雪
落空惆悵明日關門自轉蓬
揚州與鹿門子飲酒歌(鹿門子襄陽鄭伯興也)
前年敇放東海濱乘閒日弄滄波春有時回首玉闕下
浮雲萬里生氛氲剖心未酬明主顧一劍長留國士身
蒼蠅貝錦意不足何日金雞赦逐臣翠華雲影飛僊路
吾道窮途安足數鳳鸞鎩羽投長沙鸚鵡詞高忍羈旅
襄陽夫子豪俊才古情道氣空九垓念我飄零日月長
悲歌激烈形神開神開歌促勸我酒酒中盻劍心相厚
公館春花笑向人顧我窮愁復何有昔年骯髒見天子
祗今索莫風塵裏白日沈銷五嶽光九地龍蛇飛不起
許由被堯讓巢父聞之恥逃此箕山陽臨溪還洗耳鹿
門亦有龐德公獨携妻孥遠城市鴟夷之舟已電滅至
今五湖水清泚原生環堵長蓬蒿孔聖曲肱亦飲水丈夫
不逢同所歸古人高節眼中稀青春好着東山屐莫遣
風霜慘客衣
亳都行
桐宫桑林古帝國千年迹滅名空在龍山連陵如朵雲
無窮渦水東流海明王朝元殿魏武省稼臺蟠螭剥白
石古棘崩蒼崖雄豪已逐暮雲散精靈時向空林哀燦
燦瑶華苑紺殿伯陽宫古木蔽日月萬瓦摧魚龍黃鶴
秋飄翻丹井冰峥嶸猶龍恍惚度沙海惟有藥草年年
生城中連延三萬戶中有豪家多官府賓客懶作游冶
盤翠幕層樓對花樹桃花飛入窺洞房洞房七十紫鴛
鴦花裏仙人散風雨廻笙合瑟春迷茫簾底芙蓉兒不
知上客尊臨池纖手雪藕絲金盤相勸故意勤滴露金
叵羅停雲玉樹歌楊花飛蕩煙相和黃鸝紫燕春心多
玄晏先生鶴氅衣閉門三月學蓍龜有書不敢犯天子
擊劍徒爾心神飛帝德雄圖流水去五嶽勛名在何處
若使豪華鎮相守季倫不滅平原夀悵望青牛紫氣紛
河上公兮同出秦遨遊玄圃三千闕藉手雲霞謝世人
金内翰五泉歌
海客凌扶桑簸弄紅錦湍蓬萊坐見水清淺廻波不盡
流人間左綿山高天闕峙中有飛泉噴清泚煙霧春霏
滄海瀾珠璣夜濺星河水灑空玉瀑翠微連瑞靄靈氛
散遠天鸞儀倒映三珠樹花氣遥通五色泉泉裏仙人
蘭臺客愛把清泠坐朝夕濯髮行修鴻寶篇洗心時沃
丹砂液君曾獻賦承明殿文彩聲名滿霄漢山中注書
今幾時彤閣嘉祥待述撰謝傅東山各一時蒼生懸戀
未云遲翛然遠與世塵隔泉壑風流且自竒春來泉壑
起鳴雷天上風雲百道開請看白日煙嵐窟時有遊龍
行雨廻
汎湖篇
漢江秋瀉天河水滙作平湖二千里郢東之山海上峰
山人飄飄羡門子我乘素舫一帆懸鵬舉風飛欲上天
棹歌不盡江南調落日滄流生紫煙
贈别王司馬先生
海山先生逹者流謝却尚書百不憂都人争惜大司馬
先生喜得逍遥遊君不見漢家貴盛稱楊氏四業五公
照青史未央出入劍履尊一語回天山可徙當時氣焰
何矯矯如今寂寞安足道華隂山下司徒墳石馬荒凉
滿秋草海翁海翁從古然四時之序恒推遷未老身閒
此真樂急流勇退稱高賢窮亦不足悲逹亦不足喜白
日入地還上天蛟龍能潜復能起揮手浮雲且歸去莫
向人間問前路屐齒高躋岱嶽峰釣竿閒挂扶桑樹扶
桑海岸是君家仙人常駐五雲車為予寄訊洪厓子早
晚相期凌紫霞
九日遊觀音巖歌簡同遊諸君子
南都諸曹官事簡南都大夫樂遊衍我來半載值多務
九日登高不嫌晚太平門開山簇簇錦石靈泉間珍木
野人已慰滄洲心諸賢真享煙霞福觀音閣下秋江横
燕子磯頭瑶草青雖無仙菊十丈把頗有名酒千杯傾
金陵佳麗區萬古來賢豪靈運詩篇懸白日安石棋墅
生蓬蒿我生何啻鴻一毛浩歌不謝青天高東吴山水
興方劇北極星辰夢巳遥回瞻勾曲峰上接牛女磯華
陽七十洞洞洞生隂暉矯首招鴻蒙把臂談希夷玉仙
之居天地樞堯水不没秦兵迷赤龍白鵠日飛走瓊戶
金壇紫雲阜塵中懊惱傷素懷欲向茅君結賓友
張中丞操江行
江上水軍齊靄靄跨櫓懸旛巳夙待陣分天地九團花
氣變風雲萬條彩中流伐鼓揚羽旗中丞親督操江師
衝前突後奔潮湧千艘萬艦轟雷飛江中駭浪滚滚生
甲光閃爍流日星馮夷魄奪海若走六鼇股栗三山傾
白戰無休鼓聲怒縦爾真敵亦狼顧恍疑風雨挟鬼神
頗似蛟龍盪煙霧須臾江淨霞幟飄不聞人語聞鳴橈
龍驤振旅收吴會伏波樓船清海妖公昔開府當銀夏
五萬貔貅不嫌寡賀蘭山下春草青何物胡人敢馳馬
中丞中丞有深慮居重圖輕貴形勢承平日久諱言兵
笑殺迂儒抱經濟
孔雀圖歌
九真之域連南溟二儀運化山水清砂乳遥分南斗氣
孔翠偏含赤帝精羽毛皎皎傾九都紫茸花點金明珠
光儀色相遥憐爾曳電飄霞宛相似春晴矯入蒼梧天
月冷翻廻洞庭水洞庭蒼梧滿光采閬岑玄圃空相待
清夢偏宜瓊玉田閒心最惜温凉海紅鸞舞月共佳期
白鶴冲雲更不疑長随玉女朝丸藥每看仙人晝賭棋
仙人玉女紫雲隈翠作鑾車金作臺靈椿白榆對結子
八千餘歲仍歸來温伯雪子錦城仙文藻風流世所賢
堂上春暉煙霧散圖中珍翼鬼神傳秋風明日嘆離居
巫峽吳江萬里餘願借交南雙錦翼為傳天上玉宸書
青城山歌送郭魯瞻赴闕
巫峡之西金天開青城翠闕分蓬莱白帝吹成五雲氣
素女削出蓮花臺蓮花臺閣中天起五岳三山宛相似
絶巘翻廻日月車飛湍上接星河水飛湍絶巘相洄沿
岷江直與東瀛連側峰倒映蛾眉雪浮雲下入蒼梧煙
我臨出日望滄海紫氣猶疑仙人在三十碧峰蓮花開
飛翠層嵐蕩靈彩金莖著花幾廻拂玉簡遺章不能讀
游龍矯後玉潭空歸鶴重來海桑綠我客青城改歲華
君遊丹闕早廻車東高峰頂春閒處共揖丹丘弄彩霞
南昌行
豫章妖星蝕太白飛入鈎陳鬭光赤欽天博士不敢奏
遠臣見之空嘖嘖周公卜鼎八百春漢代規摹遠過秦
山東諸侯自破滅淮王雞犬安能神白洲老子中臺長
何用文章䛕新莽慶陽鄙夫稱雄特學得兵書翻助賊
南風不競北人力東門黃犬嗟何及君不見河南許汝
登皎皎真丈夫口中舌可斷萬歲不肯呼匣裏寶刀光
電電悔不先發梟賊顱報國心丹不言苦甘死寧能效
囚虜已拚魂作太湖雲何辭血染洪州土黃霾塞天白
日昏長風翻江帝心怒鄱陽未接勤王師坐令狂奴氣
先阻汝登汝登振古豪吞聲苟免蜉蝣曹
西京篇
西風潑潑咸陽道渭浦千霜白秋草秋草秋風暗古城
行人猶說西京好西京宫闕鬱崔嵬紫閣終南相向開
建章長信飛塵杳千門萬戶華陽廻地底靈符生寶玉
天中王氣夾風雷翠華鑾輅乘春令皓齒青娥艷落梅
青娥如花復如雪含情含態可憐絶鴛鴦比翼蘭塘水
鳳凰雙栖上陽闕君王自愛長生樂粉面鉛姿却情薄
已聞入海訪神山更道分官祀靈嶽靈嶽神山在何處
太乙無靈歲華暮壇上煙霏百和香青鳥飛來忽飛去
瑶池王母碧霞盤桃賜人間已三度少翁擊鐸復吹籥
雲旂風馬宵紛錯宫娥隔屏不敢近神人恍惚但虚幕
衛家霍家大將軍提師十萬淨邊塵出塞隂山繫驕子
歸朝原廟薦高勛勛業巳成分戚里女作貴人男尚主
甲第層甍照九城珂馬飛軒滿三市一言得意即回天
卧内收符奪晉鄙金張驕侈不足云竇灌豪華詎相似
貂冠齊入分椒舍朱門盡是鳴環者鬭雞小兒紫袴褶
臂鷹奴子大宛馬美人妖女傾名都碧玉珊瑚鬭天下
富貴繁華驚轉蓬王侯鐘鼎一朝空羡門子晉終不至
蓬壺方丈難相通前日豐碑辭纂纂平津巳作汾陽譔
野火燒殘金明閣秋水崩沈射熊館春花秋月劇無情
海水桑田漫莫憑玉椀早出秦帝苑石麟悽斷漢家陵
漢家陵樹滿氤氲千秋萬歲灞陵存君看橋下春楊柳
落日飛花愁殺人
明月篇
明月漾金波盈盈隔綘河桂殿飄香迥兔宫丸藥多七
襄機冷停織女九重簾捲顰嫦娥嫦娥織女同時伴天
上人間願相見團團流影銅龍樓嫋嫋含輝紫宸殿滄
溟躍出水晶盤萬戶千門作意看石鯨秋動昆明沿玉
虎宵吟金井欄漢帝金莖璚液凍竇家雲閣紫簫寒君
不見三千宫闕光窈窕月華冷浸長門道翠輦不來春
巳殘金扉未啓花先老此時班姬雙淚垂此時陳后寸
心悲蛾眉曲曲徒生豔玉貌盈盈欲待誰蛾眉玉貌成
銷歇别殿深宫羞對月屏閑翡翠素塵欺被掩鴛鴦芳
麝滅金屋何時更來往紈扇此生長離别空令圓魄入
金閨空令蟾彩照羅幃紅香冷落難成寐惱殺啼烏半
夜飛長安思婦上高樓見月偏驚枕簟秋寒衣未寄清
霜塞獨夜深閨玉筯流閨中絡緯宵唧唧朝下裁縫暮
仍織征人遠戍在龍城作得戎衣長歎息與君結髮方
及笄不謂少年成獨棲廻文織就空傳恨團扇粧成却
掩啼鴻銜尺素君可聞寶帳蘭煙徒自薰今年且對長
安月明年願作巫山雲又不見七貴樓臺連上苑五侯
甲第開金館洞裏看花春杳冥池上聞鶯朝睍睆畫舸
風廻紫煙滅蘭堂月上香霞捲秦女吹簫雲霧鬟越娥
拂舞錦斕斑龍鬚席上九鸞下玳瑁簾中雙燕閒簾開
翠幕黃金屏含嬌含態鬭俜停夜夜芙蓉人似玉朝朝
蘭芷酒如澠新年相贈同心結元夕争懸長命燈不道
人間有失路惟知天上會雙星月明光光恒在天人生
豈得長相憐憂愁抑鬱春生草富貴繁華東逝川休言
豪熖凌百代休言嬌寵無時改鳳凰抛却萬年枝雎鳩
留下長生海風流裊那片時春飛燕不来宫草新請看
廢苑荒臺曲月夜精靈夢着人
姑蘇行
閶門水綠春如錦春水盈盈片帆穏遊人唱徹江南詞
共說姑蘇美不盡姑蘇山海自天開佳麗今從聖代回
九州天府兹良是估客帆檣萬里來黃金浮夜氣空青
過西州酒徒醉擊瑪瑙案豪家不數珊瑚鈎三條五劇
芙蓉花鐘鼎文章十萬家尚書坊裏金行馬閣老門前
玉辟邪别有豪華勝開府高館飛甍臨大路累石花囿
擬峰巒引水金塘裊煙霧金塘花囿風光好鷰子鴛鴦
滿芳草三春花落不知愁猶自延賓醉晴昊不辭門屏
繁車馬玳瑁筵開意彌下挽入幽房興杳綿催上蘭舟
更飄灑桃根桃葉雙小仙教成歌舞勸芳筵紅衫慣作
前溪綠綵扇初番子夜篇不嫌死作合歡樹但願生為
並蒂蓮蓮花花開香遠聞願取縫君夾錦裠水底蓮根
解人意明年開花仍奉君君不見吴王雄長争黃池一
朝覇氣風雷飛自云祖德讓天子今乘王氣東南陲前
年入郢鞭楚王今年浮海㛰齊姜齊姜不及西施豔别
畫雙蛾新樣長長洲射獵歸來晚促賜金錢代休澣深
宫夜語不飛香承恩常是無人見繁華不為昔人住江
水悠悠日東去采蓮惟聽今人歌落日風吹烏桕樹洞
庭山太湖水千載白雲宛相似六代三吴竟誰是會稽
謝康樂眉州蘇學士天上精靈如可期櫂我扁舟泛三
子我勸二公金屈巵二公酬我白苧詞醉來引手抱明
月清光豈是真娥眉洞簫一𣲖彩鸞下鐵篴三弄浮雲
馳浮雲天際生氛氲世路茫茫愁殺人請君抛却眼前
事同醉五湖湖上春
胡桃溝行
松州之南茂州北豺狼當道儲餉厄中丞調兵急于火
夜裏平番碉房破游擊將軍張世賢赤心殺賊不愧天
胡桃溝裏被圍急彎弧四顧心膽宣高岸當前後番虜
箭鏑奔雷闢地戶胡騮不幸誤一蹶徒手猶能摶彫虎
芮家參將才且都守邊不數丁大夫忍令對面不相救
安在奮勇西擊胡幾人同来不同死將軍血作溝中水
生時豪氣雄萬人死後忠魂報天子邊城二月吹蘆笳
怨聲番入胡桃花胡桃花開白練練溝底行人泪如綫
西山行
西山三百七十寺正德年中内臣作華緣海會走都人
碧構珠林照城郭憶昔武皇倦機務金馬門前有權竪
賣官何止金為堂通賄能令鬼上樹六邊將帥多奴賤
未掛兵符先見面文官細瑣不值錢鎮守監鎗動千萬
熏天氣焰侔天子嘘之者生啐即死眼前變故如掌翻
有賄方能保無事南海明珠不足尚西域珊瑚鬭尋丈
九州珍寶集京都遂使私門敵内帑人間富貴爾所有
不慮生前慮生後高墳大井擬王侯假藉佛宫垂不朽
鑿山九仞平如席殿閣翬飛照雲日已請至尊親賜額
更為諸僧求護勅東林畫壁千步廊西林蓮臺七寶粧
南庵日月低浮圖北寺虹霓垂石梁金銀何算委溝壑
夜夜中天生寶光釋迦釋迦爾亨會慈悲反受豪華累
土木横起西山妖忍見蒼生日憔悴
酬孟望之
歴亂秋鴻影送我秋風悲秋風别君黃葉寺走馬秦關
今幾時秦關雍水帝王州漢闕唐陵灞滻頭古來詞客
不相負暇日獨尋名勝遊華嚴川上雲霞開紫閣峰前
錦繡堆千載磨漫輞川畫今人指點昆明灰皇圖霸業
惟流水遺魂古祠空蒿萊昂藏四老在何處寂寞五陵
真可哀觀山觀水秋風客落日懷君晚坪赤雲中遞我
尺素書遠道開緘三歎息睢陽蔡黃門大梁田給事明
月春花軒相呼吾與子百壺傾倒不論錢誰識長安四
酒仙酬堯酧舜舜不起把酒休歌行路難山公醉來忘
捉鞭騎馬馬走青樓前樓頭倡女遠相認襄陽小兒笑
向天習家池平幾千載山公風流至今在頭童齒豁行
相及停觴住拍欲誰待登山覽勝秋茫茫此時憶君空
斷腸東飛伯勞不辭遠瑶草靈芝好寄將
䕫州簡盧朝言
巴東山高水如注遊子東行傍歸路五月江平灔澦堆
咫尺瞿塘誰敢渡峡裏雲霞日日新伏龍躍馬巳成塵
清歌長嘯風流在且醉䕫陽竹葉春
官園
步屧臨清曉塵襟淨素秋井梧疎下葉畦水細分流鳩
鵲随人喜雲霞隔苑幽園丁鋤菜甲吾道已滄洲
齋居
夕陽動高閣密樹下層隂暮色入簾早秋寒近榻深寂
栖同睡鶴獨晤有鳴琴擾擾浮塵裏誰哉共賞音
戊子初度
今年半百五陡覺鬢華新衆羡老臣日予惟漫浪人南
州有耕畆北闕未抽身却憶鳬鷗伴相知爾獨真
晚步
返照窺林薄循行側徑迷孤村無客至二月已鶯啼池
秀含香萼沙抽帶雨荑分明在人境終日得幽棲
下蔡
躍馬蒙城道飛津下蔡洲江湖行役遠天地此身浮淝
水寒煙積淮山叢桂秋昔人俱寂寞臨眺迥生愁
春日有懷東林别業
野亭臨水曲裁樹半垂楊戴勝鳴隂雨鸕鷀下晚塘人
間知帝力花發報春陽久被浮名縳龍墀隔夢長
送許山人還潮陽
片舫飛雲色來時遶百蠻巳遊北極徧仍向五湖還采
藥桄榔浦誅茅薜荔山高風落桂海直擬謝公閒
寄价夫
與子異鄉縣浮雲靡定征何由芳宴展空爾歲華驚遠
水煙霞爛芳洲杜若生中原龍卧穏落日迥含情
途中晦日
水落軒皇國天寒郭隗臺客程殘月盡歲事一花開雁
向衡陽去雲從碣石来乾坤無定迹旅思若為裁
和庸之韻
平郊望不極臺上遠天青葉落鳥窺井人閒風掃亭孤
雲供夕眺衆籟惬秋聽野性便幽静非關慕獨醒
巴峡
巴峡何年鑿千流會入䕫禹功終古賴天險蜀人私山
斷黃魚浦江沈白馬碑英雄常失據休說寄安危
六番
疊嶺師先捷松州部遠移不緣蜀父老却罷漢旌旗火
井秋能度碉門瘴可披六番從爾長莫作負恩私
五十赴官
一官將白首名字落人間直道晚成宦勞生多苦顔兹
遊方浩蕩何日遂高閒素業黃河曲雲松久閉關
端陽日諸僚宴集二首
佳節逢重五移尊上廣堂羈懷開造次遠眺入蒼茫暑
雨鳩林爽南薰燕幕凉喧江龍舸競無那楚人狂
二
玉樹良朋集歡歌晚未收應時傳角黍随俗薦蒲甌層
閣超塵響清江醒醉眸昔賢鸚鵡會悽斷藕花洲
宿江門
﨑嶇脫水峡莽蒼宿江門蜀雨非難事山雲更易昏戒
塗足夜虎遠夢惱秋猿邊裔方多警驅馳敢厭煩
城西李氏園宴集
林迥盤浮靄江清映白沙雨荒錦水竹煙暖少城花旅
食宜風土春遊眷物華此中堪逸老何必問丹砂
夏日林居
林卧真吾惬芳菲况夏園種桃臨甃碧架蓏綴門繁野
雀敺蟲下山蜂抱葉翻相關幽事足誰復夢乘軒
二
衡宇侵雲白喬林蔽野青真堪澤豹變不礙學鴻冥一
壑予將老三閭爾獨醒行藏漫回首天地總浮萍
三
向夕雲霞映蒼茫川渚幽未辭鶉火月巳近草虫秋徵
士黃花逕騷人白芷洲奈林歸卧穏吾道爾同仇
四
柴門青對野吟眺澹忘歸樹晚明霞綴沙晴翠羽飛山
林吾志在天地此生微擾擾人間世風塵今息機
石井别業有作
花暗棠棃浦禽鳴桑樹林濃霞淹曙色微雨作春隂田
父班荆坐漁翁濯足吟偶來人境外銷却宦遊心
海市
四月潛陽逹雲煙拍島生無風能裊裊匝水故盈盈恍
惚靈仙駕飄搖罨畫城人心多想像虚擬蜃為情
下邳
敝館荒城曲孤舟野水邊月明新霽夜風冷欲霜天長
路勤民隠勞歌敢自賢雖然塵濁日時有白雲篇
宿金城
風水維舟岸金城代鼓餘凄凉行澤國迢逓憶家書逆
旅坐星飯澄湖聞夜漁雞鳴向前路沙月引空虚
宿淮上寄何仲默
旅泊清淮夜扁舟怯獨行風鐘半淪滅水月共微明放
逐甘吾道棲遑念友生高歌視雄劍不覺壮心驚
晝眠
日出沙垠白潮廻島岸懸柳春輕裊裊竹雨淨娟娟地
僻多幽事官閒足晏眠真成叔夜懶更奥子雲玄
寄价夫
念汝詞林彦時清興不疎講筵回大道直館校殘書台
候神仙上鸞儀夢寐餘岷江東入海何處覓雙魚
遠遊
桃岸明深火鷗沙落細雲雨晴春富麗江漲路支分軒
冕終何事丘園有故羣遠遊仍素食意緒日紛紛
江上作
官事催行役無由暫取間沿江三月路全蜀萬重山道
拙文章外顔摧旅寓間不知王子贛何日出秦關
飛仙閣
裊裊飛仙閣空言逼斗辰江流平入楚棧道遠通秦伯
主并吞舊風雲戰代頻終成失天險切莫棄君臣
山行
雲淨羣山出行輿暫一停飛泉明素練蒼壁倚雕屏佛
界丹青古仙人洞壑靈沿廻随去住彷彿昔曾經
夏日飲孫貞甫園亭用韻
華亭孫太史夏宴敞林堂池上鶯吭滑琴中水調長行
杯方㶑灔落日太匆忙醉息隂隂木無煩風灑裳
春日遊覽近郭山水
華春巳随處逸興若遊仙忽到蒼厓下閒聽萬壑泉折
麻思遠道濯耳仰高賢勝事雙溪曲重來詠采蓮
二
近山竒絶處蕭灑此攀躋巳歴翠微盡真堪肥遯棲瀑
泉喧上界竹樹暗中溪日暝下山去蒼茫路欲迷
宦跡
宦跡何淫滯吾生亦有期空歌白石調誰采北山芝忽
見春花滿坐令歸興滋茫茫懷二仲江海掛帆遲
送萬中丞士鳴二首
憐君幽志遂五十即懸車深入煙霞壑清便水竹居壺
尊藉草處沮溺話耕餘要在慎眠食閒中休著書
二
解却臺中綬何慚世上雄人皆憐躍馬君巳附冥鴻星
斗終朝北江河日向東豈無清夜夢還與紫霄通
别侯汝立員外
客路薦觴酌雙旗為子留遲回歸闕念浩蕩出關愁飛
雨懸山閣殘霞掩戍樓澧橋春水闊不得並膺舟
秋夜宿朱山人林亭
木葉巳下地凄然秋意深對君明月夜瀉我素琴心河
渚迷歸棹關山起暮砧客愁淹不散枉自宿青林
自述用庸之韻
休劇談天驚稷下漫希圖閣動西京魚龍駭浪有何貴
霄漢浮雲空爾名錦里先生收芋足於陵仲子灌園成
故山春好不歸去枉却松苓日日生
帝京篇
帝京南面俯中原王氣千秋湧薊門渤澥東波連肅慎
太行西脊引昆侖九皇天運坤維奠萬國星羅北極尊
堯舜昇平見今日按圖形勝不須論
秋懷
燕燕辭巢菊着花鄉心羈思浩無涯人間潮海幾時静
天上星河逐曉斜羽扇綸巾新道服青林白石舊田家
誰堪潦倒塵埃裏日日秋風長鬢華
早朝瞻望宫闕
中天象緯巳斑斕法鼓逶迤肅從官旭日晴霞散餘彩
玉樓金閣近高寒未央雲裊三珠樹太液風和九畹蘭
何幸樗材將白髮皇家日日接鵷鸞
秋日寄懷元傑
梁苑行歌誰阮籍河壖垂釣即滄浪荒延薜荔幽人戶
閒對松筠給事堂明月臨來常縦酒玉琴彈罷漫焚香
相思真負秋花約回首應慚鷗鷺行
有懷德涵
康子要為天下士斯文今滯武功原天將衛叔成仙友
人恨長庚落帝閽霖雨無媒龍偃蹇梧桐有待鳳飛翻
相思欲附東陵信好及秋風雁去繁
部齋閒居簡周伯明寅長
省垣梧竹抱幽虚吏散蕭然似隠居風冷池亭猶岸幘
日斜窗几有攤書身依明主忻難遇官佐戎機愧自疎
有美東曹稱獨步腐儒何幸接簮裾
淮漲
淮浦水深八尺強新城舊城如巨洋行舟欲泊苦迷岸
居市半空惟堵墻浮橋鎖斷津吏悶遠湖口決漁人狂
顧我情非羡魚者臨淵終日詠滄浪
邊司徒悼亡次韻
萼綠華來曠世聞謫仙那得久人羣空將錦瑟傳孤調
無復鴛羅刺五紋月裏罷搖雕玉佩花時猶妬鬱金裠
東堂見說遺情在十二峰頭有暮雲
苦熱
南京六月梅雨積温濕蒸炎悶殺人衣冠出門苦流汗
簿書堆案兼勞神何時中夜寒露滴安得北海冰壑隣
輸與䲭夷五湖客風江颯颯吹綸巾
答孟中丞雨中卧病見懷韻
使君真屬草玄才帝側仙官被命來曾向危途随羽翼
漫誇高誼有陳雷文章幸藉江山麗懷抱多從風雨開
竊祿舊京公事簡不妨臨眺共銜杯
金陵懷古
石城鍾阜擬仙洲虎踞龍蟠控上游昔在梁陳稱富麗
問誰臺榭枕山丘草青南浦有遺恨潮打西陵空暮愁
倦客中原頻送目斷鴻滄水迥悠悠
胡山人留飲
江春日日催野芳江上柳條金縷長襜車絡馬踏青早
石壇綺閣攀雲凉野人區區獻濁酤山鳥嚶嚶喧夕陽
醉來天地兩衾枕兹遊真入無何鄉
秋興
碧水清霜冷緼袍無媒滄海詫相遭冥鴻戀野有何意
獨鶴横秋他自高三島樓臺生夢想二儀風雨入詩騷
誰人更念蘇司業為觧金龜換濁醪
一舸
淮隂南下惟煙水石埭晴湖蕩漾春楊柳青青歸興遠
鳬鷗片片客愁新三年天上無明赦随處江邊有逐臣
霄漢風雲多變態剛留一舸許相親
初至縣
芙容殿裏罷通籍滄海洲邊遠寄家水客珊瑚秋蕩月
鮫人冰縠夜生花五湖今遂鴟夷舸三島終逢博望槎
鶴馭鼇竿真入手金符黃綬未須誇
建業旅思
清江碧石旅愁銷白下春生七十橋燕客楊園花學舞
采芳沙苑雨如潮西山拄笏忘言久東海乘槎寄興遥
惆悵無緣遂幽志蓬萊歸去覓仙樵
招歐翁飲酒
蠶叢萬里獨遊身碧水青山滿意春閒日旅懷聊自放
殊方節俗任相親少城燕子已無數錦里桃花半未勻
珍重賓曹老賓友銜杯莫厭過西隣
寄劉遠夫
曾陪丹陛持霜簡共謫窮荒歎晚途江外相思前夜夢
河壖歸到幾封書行藏自分青山好勲業番驚白髮疎
君在濠梁多樂事人情觀盡最知魚
寄張太微
悠悠江海獨逢春却對春風憶故人曠覽幾時同五嶽
舊遊何日更三秦移山志業空煙霧絶代文章付隠淪
欲託飛雲寄神物只愁龍劍化通津
蘇州别葛李遂
鸞彩飄翩吾國彦秋風邂逅闔閭城阿誰勾漏丹砂就
忽漫滄江白髮生吴女采菱潮月上蓬仙吹笛水龍驚
蘭尊畫舫聊今夕獨鶴遊雲萬里情
客歎
長歎梅生投百粤何如鄒子困夷梁迷途重以風波惡
蓬鬢兼之歲月長海内豪賢驚後輩人間節俗厭他鄉
青衫繡紱飛塵滿鳳德能辭笑楚狂
過白渠訪王堯卿聞遊江南不遇
飛龍闕下黃門士辭却蒼生向草萊浮世幾年憂路廹
青山終日對花開三洲黃鵠難相並八月仙槎浪自回
雲谷漫漫閉風雨綠莎侵上子真臺
五月
五月涪江信水生凄迷風雨下䕫城舟經巴子峡東夜
心折清猿樹裏聲逐客漫搴幽岸芷孤臣空濯舊時纓
沅湘何處三閭國欲擬招魂弔屈平
旅興
旅遊日日滯歸槎歲杪鴻飛苦憶家采采雨荒陶令菊
離離秋冷邵平瓜幽時夢想烏皮几遠道愁吟白鼻騧
回首乾坤真浪跡風塵荏苒一長嗟
寄王錦夫
海沱搖裔木蘭舟悵望天人紫綺裘白日星辰迷上部
層霄雷雨灑玄丘三千錦帔真娥會十二鸞笙帝子遊
誰念葛洪丹竈冷萬峰雲裏獨悲秋
梁山
梁山黑水華陽國雲棧金牛只一門九折坂回誰氏馭
三聲猿斷北來魂可堪作客音書絶賴有逢花酒盞繁
忽劇川南豺虎亂夜來歸夢遶中原
寄郭价夫學士
玉堂清切紫宸朝獻納從容鬢雪銷君相明良新寶歴
神仙行隊舊丹霄時平重有金錢會海晏何煩銅柱標
苞鳳文章今瑞世莫從芸閣羡漁樵
江上寄俞國昌郁希正二同年
客思憐春春不違放晴江日轉暉暉苑深楊柳鶯能早
渚暖菰蒲雁未稀抱甕文人甘守拙焚魚學士最知幾
誰堪白首華軒戀誤却綸竿沙水磯
寄趙舉人習
前年相見深相慰别去飄蓬復渺然懸榻可禁風雨夜
過江常夢孝廉船漢家博士先三傳揚氏門生守太玄
何日雲霄排羽翮祥鸞逸鵠看高騫
泰陵果園
柿晚紅含火梨秋脆得霜誰期陵樹果猶有舊臣嘗
柳枝詞
休種江頭柳長條空自妍春來郎别妾不繫木蘭船
漢上歌
楚山十日雨高漲落江湖捲霧游龍去粘天白鳥呼
二
漢水經秦塞飛流落九天騰波如虎眼愁殺上江船
三
悽斷羊公石多年卧草萊今人不堕泪古字日生苔
葡萄
獨立山上桐高風日摧委不及纏綿枝年年結成子
雨秋
山城一夜雨客意巳深秋况對臨湖寺千松翠欲流
閬中雜咏
碧柳長捎溆芳蕪綠繞灣山花齊繡日不肯放春閒
又
二月江山麗三巴書信稀野臺聊寓目時見楚雲歸
又
春風幾時來幽嵓巳青峭野逕無人行孤花自相照
秋興
宋玉天南客秋來愁自深清霜數行雁明月萬家砧
宫詞
二月昭陽春巳和牡丹亭館幾經過門前亦有閒花樹
玉輦不來庭草多
夜聞子規
子規小鳥自呼名啼罷江樓巳四更枕上夢回猶是客
誰能不起故園情
蕪城歌
煬帝看花太放顛錦帆龍舸萬千千情多化作相思鳥
夜夜蕪城啼杜鵑
又
莫向隋宫問六朝瓊姬玉蕊巳煙消祗今惟有湖邊柳
猶對春風學舞腰
海上雜歌
洋中洲島依然在人代沈銷竟不還石甬虚傳秦帝路
勾城誤指越王山
白菊
清霜未許摧堅節明月真堪照素心耐可陶公岑寂後
野欄寒日草花深
送盧師邵侍御還京
王殿氤氲午夜香與君曾此侍龍牀不堪楚水巴山外
舊夢秋廻萬里長
巴人竹枝歌
郎在荆門妾在家年年江上望歸槎荼䕷一樹高如妾
縱有春風枉却花
寄何粹夫
河渚迢迢雁去遲君今何處遂幽期梅花吹徧瑶笙冷
靄靄天壇月落時
石倉歴代詩選卷四百七十三
