石倉歴代詩選卷四百九十九
明曹學佺編
明詩次集一百三十三
文彭
贈徐子仁
金陵帝王居佳氣鬱以蒼幽人無外慕遯迹含其章結
廬城之南謝喧聊尚羊鳥鳴青松下麈揮白門傍芳蘭
轉光風蕙帳霏芸香纖鱗時泳躍翠羽恣翺翔對此忘
利達目澹心彌良身逢明盛時雅志差巖廊默坐草太
玄高卧同羲皇朗咏太冲篇遠慕淮南王至理已云得
夀考日以強逍遥塵寰中此樂殊未央
仲春履吉與之永之小集得草字
二月集嘉賓駘蕩春光早白日墮游絲黃鳥鳴聲好玄言互剖
析至理窮探討&KR0008;籌雜笑歡高懷自傾倒落霞尚遲留初月出
杲杲雖無陳遵投亦有魏公掃相期終南山去拾金光草
侍顧華玉丈上方玩月
晨策入石湖落景憩上方上方連巘崿疊嶂通河梁窈
窕入深谷﨑嶔陟崇岡秋深氣蕭瑟雲薄天蒼凉萬木
振長風羣卉彫嚴霜遐觀諧夙心周覽窮八荒徑仄步
逶迤崖傾身低昂緣葛采石華捫蘿拾蘭芳矯首睇飛
鴻俯視空微茫皇皇殿閣森霏霏藹霧黃望望皓首白
耿耿銀河光坐久凉颸集泫露沾衣裳佳會合章縫友
朋亦孔良綠醑何淋漓各舉浮白觴自憐骯髒骨零落
同高陽邂逅山公醉容我禰衡狂山水能娛人為樂殊未
央夜静心益閒天籟雜鳴螿安得孫登徒長嘯和鸞皇
何如王子晉緱山吹笙簧懷哉鴟夷子功成謝巖廊眷
言仰前脩千載永相望
石子岡望江
長江望不極劃然射䨇眸風帆迅飛鳥却逐東逝流落
霞照寒影爽氣生清秋羈懷三十日何如此日遊
茅山
盤廻繞山足望望山之椒丹厓出殿角落日風蕭蕭時
聞金磬聲還向空中飄閴寂無來蹤慮澹塵彌消閒庭
候月出長松生夜濤
廷試述懷
少小習章句朝夕親筆研詞場十度遊終迷五色線行
行預計偕迢迢入畿甸皇畿本佳麗瑞靄鬱葱蒨五城
十二樓紫陌韶華徧披褐朝至尊複道隨羣彦步趨白
玉階日射黃金殿螭頭繞爐煙雉尾開宫扇操筆陳蕪
詞來上宸旒獻雖非仲舒策不待常何薦但願納芻蕘
自忘草茅賤
贈沈山人
一見出世人澹然忘物累閒談山水勝眞得煙霞趣蕭
然隨去住所至興自寓嗟我濁世姿何由悟三昧
黎惟敬小集得霜字
衡陽轉參畢玉露將為霜凉風起天末肅肅吹衣裳欣
此良宴會蹲舞羅酒漿感時懷隱憂仰睇雪飛掦
徽州吳君得妙法製墨賦詩贈之
新安松枝燒不絶紅霞碧燄相糾結收煙調搗三萬杵
練作玄霜烏玉玦設來几案對端侯雲浮烟散光騰徹
落紙三年不昏暗一點霜紈漆無别廷珪巳矣潘谷死
此道只今誰得比水晶宫客汪廷器吳郎繼之眞二美
時時贈我兩三丸光黑異常心獨喜日日用之無間斷
經歲方能半寸毁黃金可得奈墨無莫輕目前惟重耳
嗟余不欲磨世人願得一笑臨池水
送王禄之會試得姑字
我聞蓬萊之山乃在碧海之東隅雲霞五色成虛無玲
瓏窗隙翠羽鋪中有玉臺金樹紛縈敷曲房阿室木雞
珊瑚青苔紫芝石髓菖蒲仙人來止多歡娛逍遥羽服
何蘧蘧又聞金華東觀乃在西北之上京台階清切稱
天衢彤樓紺殿黃金扉玉墀丹陛羣公趨王郎眞是天
上人手提一顆明光珠秋風别我獻天子自謂駿馬今
應圖看君意氣横秋空扶搖九萬誰能拘瞻依日月光
沐浴皇恩殊此時不羡王子高乘雲跨鶴飛雙鳬王郎
王郎眞丈夫功名唾手如轉轤始聞奮翮自白下復道
朝天入帝都帝都遥遥三千里惜别誰忍歌驪駒殷勤
把袂重致詞且為王郎立斯須相看巳有雲泥隔此身
那得同馳驅君今已立白玉堂如入員嶠登方壺我今
棲遲原憲貧亦是飱精鍊液之仙姝撫心茫茫淚如霰
望君去去不可呼望君去去不可呼願解腰間金僕姑
玉陽仙選夀茶甫
玉陽之山雲英英玉女祠前春水浤仙人騎鹿過東海
相邀服食脩長生嘈嘈笙鶴來雲駢蔡經初見王方平
有時月底聞歌聲分明馭氣遊蓬瀛人生此樂眞自得
百年去去隨虛盈富貴囂然直可輕有才不用空浮名
即今甲子已一週巖壑放浪無逢迎君扳玉樹肯相待
我欲從君禮太清
夀郡伯胡公廼翁八袠
君不見西華之山凌碧虛鍾靈毓秀神仙居盤礴日月
枕扶輿廣平方成委丹廬黃苓紫芝無處無青鳥白鶴
時相呼金燈交錯如珊瑚懸崖窈窕通蓬壺我閒維嶽
降甫申山靈集聚多竒珍異人往往乘時出飄颻不縳
寰中塵道高德劭常轗軻媿殺腐鼠羞鵷雛豈無勲業
動當世不勞政事躭文儒歸來自理山中屋整頓松筠
友麋鹿有時長嘯學蘇門一似陶潛愛籬菊三十年餘
變鬒髮閉門不問黃金闕讀書養性還灌園山中四時
知歲月上友安期浮丘公下揖子晉葛仙翁瓊裾玉舄
氣瀟灑手揮如意談玄空百年去去即常生服食不須
毛骨輕南極耿耿垂明星西望佳氣擁州城綵衣迢迢
阻江麓養志至今食君禄高堂不得試兒啼霞觴遥進
杯中醁吳門有士卧空谷為君高歌鶴南曲
立春日同彭孔嘉過袁與之桃花别墅
愛爾桃花塢臨溪新草堂煙籠寒篠翠風轉野梅香積
雪留殘白垂楊試淺黃山公行樂地時許野人狂
其二
春日尋幽賞行行路轉迷忽驚高柳變似聽早鶯啼翠
桁依危畤紅橋度淺堤即看新水滿疑入武陵溪
雨中懷段戸部兄弟
久雨惟饒睡高樓苦憶君遥憐前夜月只隔一溪雲碧
映船窗水香焚綺幕芸有懷吟不就空自惜離羣
王繩武同遊長干寺
寶刹長干外登登紫蔓長曲池懸玉澗幽徑落天香旭
日搖金塔纖雲擁畫廊偶同王子敬看竹到山房
人日竹堂看梅
今年春色早人日見梅花香入禪房靜影隨初月斜折
來烏几亂看去白雲賖東閣無由到詩成惠遠家
舟中與顧貞叔夜話
燭短光猶白茶傾火尚紅論心聽夜雨把袂怯春風浩
浩江湖闊茫茫宇宙空茆山明月上羡殺葛仙翁
訪雪次施侍御韻為袁邦正賦
為發山隂興須烹掃雪茶玄談消世慮淑氣動春華玉
漏香沈燼青燈夜吐花孤吟成底事句穩足生涯
訪顧子諫龍石山居
愛爾村居好幽栖興不窮晚煙凝樹白霜葉映山紅飯
煮香秔稻茶烹顧渚風明朝向城市不必念泥鴻
夜宴子諫書齋啓窗見月喜而再賦
徑僻無人到柴門夜不關清樽開綠醑白月掛青山室
靜心逾妙香銷意亦閒無論去與住且復破愁顔
春寒
臘盡期春至春來寒更隆凝雲初漏日舞雪又旋空慘
慘陰生澗重重箔護風梅花消息近應只在墻東
柱山
滄海浩無極空濛混太清寒潮初拍岸凉月已生明煙
霧虛塵界星河動玉京三山眞可接知有列仙行
泊儀眞
落日不可渡孤雲天際浮乘潮辭白下卷幔入眞州水
氣生江霧星光宿斗牛此身何物似天地一虛舟
同王繩武彭孔加王子卿袁氏四弟兄及嘉臺
二弟登上方
一春常畏雨勝賞及時須昨對雲巖月今開寶積壺飛
花隨急盞落日動明湖未得飱霞法王喬何處呼
席上贈祥上
太平猶未到已見石嶙峋落日照梵宇秋風吹葛巾賓
朋多曠達雲物任鮮新麗藻逢支遁吾儕媿許詢
沈工部桃花書屋
君住桃花塢何如鄭子眞應同潘岳縣非是武陵民香
𣪚餘書帙花飛襯舞茵十分春色好劉阮問迷津
江
不見長江險寧知天地浮金焦當萬壑日月盪中流波
浪潛鮫室雲霞結蜃樓乘槎吾有興直欲犯牽牛
金陵
此日帝城遊風烟入望愁青山映黃屋綠水浸紅樓高
樹宫墻繞新波太液流雨花臺上望無處不宜秋
春日東郊訪盧文厚
春日東郊外風光事事新杏花紅欲破柳色綠初勻野
水侵溪岸輕風起陌塵數椽茅屋底愛爾獨安貧
王希堯自瓜州過訪
忽爾辭京口飜然訪敝廬寒雲殘臘盡落月夜窗虚世
事惟看鏡生涯好著書扁舟楊子渡悵望獨愁余
次韻答李太史
曾試山中茗無如雨後泉浮花凝白乳然竹散青煙禪
榻論文細虛堂晤語玄何當謝塵鞅來結碧山緣
題南橋范子潤園亭
仲夏園林好薄隂煙樹重孤花猶灼灼一鳥鳴嗈嗈幽
徑抽新竹清風奏古松新茶煮初熟有客忽過從
虎丘别諸親友
風日虎丘好諸親送我時殷勤一杯酒巳作隔年期身
為浮名累心猶故國思他鄕見花柳折得寄憑誰
蓮花寺看桃花
貧賤出門難那知花事闌已愁連日雨更怯暮春寒野
寺雖牢落夭桃尚未殘偶然乘興過隨喜一回看
泊舟八里灣
久旱苦無水維舟八里灣風生沙撲面霞起日沈山深
夜聞愁語侵晨候啓關從來知世路羡殺白鷗閒
送朱子价
辭家是三月楊柳正依依忽爾歲云暮燕山朔雪飛已
驚物候改况復故人歸獨坐不成寐時時歌式微
人日雪晴答徐相公
人日雪初晴朝暾映雪明巳占吾道泰更喜物華清霽
景融金殿陽和布玉京共知調燮在四海荷昇平
雪晴同吕舍人顧汝所南郊閒步
京華春色好最是雪晴時樹凍初含潤溝冰欲動澌風
生塵冉冉日下景遲遲擕手南郊去仙家賸酒巵
旅泊
旅泊頻驚夢孤村獨繫舟雨餘新漲滿日落晚風柔為
客經年過歸程計日酬一杯聊自遣沙上有眠鷗
夜讌朱子价園池
清讌開池上輕風吹樹枝巳憐秋氣好正是月明時玉
露沾衣重金尊送酒遲平生好客興為我更忘疲
中秋遇雨宿江中
本擬中秋夜家庭待月圓蹉跎霪雨裏猶自滯愁邊海
氣隨潮上江聲入枕懸夢回天未曙起坐不成眠
人日立春
佳辰愛人日况復立春時節喜三陽至羹傳七菜宜未
吟高適句且賦道衡詩莫謂家鄕近終成兩地思
過精嚴僧舍
人日過禪寺言脩淨業緣鳥鳴簷樹簇雲護佛燈圓佳
節尋僧遣新詩洗研傳往來惟寄跡即此悟眞詮
宿雲堂山樓
舊日西湖徑梅花幾度開暫抛塵外事乘興雨中來佛
國團青嶂禪房鎻綠苔一宵清淨業浩劫自輪廻
登蕺山
夙慕山隂勝千峯列翠屏探竒窺禹穴讀記想蘭亭俯
仰悲今昔煙霞本性靈空餘蕺山廟誰寫換鵝經
龍泉山
曉色姚江上青山逐霧開輕風吹竹樹初日映樓臺春
到花爭發潮平水自廻莫言行役苦勝景且徘徊
連日奔走塵冗懷抱欠佳偶過顧舍人汝由研山
齋其窗明几淨折松枝梅花作供鑿玉河冰烹
茗啜之又得鳬鼎竒古目所未見炙内府龍涎
香恍在世外不復知有京華塵土賦此紀興
偶入高人室恍然塵夢醒香生金鴨火茶剖玉河冰簷
際鳴幽鳥窗間出凍蠅春光遽如許萬慮一時增
會臺鄄城故墟齊魯會盟處有子建讀書臺
齊魯多竒跡鄄城會有臺當年空戰伐此日巳蒿萊子
建不可作齊桓安在哉悠然會心處選勝草堂開
宿通州靖嘉寺
古寺荒煙合巍然三殿存廻廊餘磴石曲逕滿苔痕歲
久罘罳暗庭閒鳥雀喧獨憐車馬客一宿戀空門
平谷道中
捧檄趨平谷西風送馬蹄秋深衰柳變日落晚山低荒
草平原合黃雲入望迷邊城烽火息野老自提攜
九日遊石湖次白二貞夫韻
重陽誰泛石湖船秋水平吞萬里天翠管銀笙空外沸
牙檣錦纜鏡中牽西風着意吹烏帽紅葉如花落舞筵
痛飲狂歌非慢世江山佳節自年年
丹陽道中同嘉弟
昨夜乘潮發建康今朝潮落又丹陽天南星斗隨沙鳥
江上風煙憶故鄕去住此身原不定飄零吾道孰行藏
同舟爾亦同淪落對酒無言淚兩行
道中望上宫
策蹇行行路轉深上宫臺殿鬱森森朱旙縹緲雲中影
玉磬玲瓏雨外音丹竈有時窺白鶴砂牀何日試黃金
我來欲訪茆君跡古洞雲封不可尋
湖上
開歲常懷湖上遊干戈阻絶未能酬水光山色依然好
紅葉青松不奈秋驅寇曾聞當日喜漁歌猶有昔時愁
獨憐鷗鳥沙汀上來往飜飛得自由
初夏遊煙雨樓
郭外空濛煙雨樓飛甍&KR1005;嶫峙中流三江形勝風濤轉
萬井鶯花雉堞浮此日雲中見鄕國何時天際有歸舟
停杯莫惜斜陽下新月纖纖映遠洲
遊鴛鴦湖示信項君
秀水亭前水荇香鴛鴦湖上浴鴛鴦遠天簫鼔迎歌扇
倒影樓臺浸女牆華漿夷猶衝菡蓞竹枝欸乃和滄浪
莫言煩暑無由避月照波光玉露凉
樾徑
入門百本循墻樹六月曾教落翠隂乍到只疑天竺國
坐來元是比丘林森森古殿丹青剥細細苔花錦繡侵
讀罷楞巖時縱步間關何處語幽禽
古栢
吳中昔有梁朝檜范相祠堂獅子林喬木只應占世澤
禪關時許坐鳴琴長廊野鶴巢香葉古殿丹青鎻翠陰
深夜蛟龍時一吼獨驚諸葛少陵心
拂水崖分得寒字
虞山西南太竒絶流泉迸出青崖湍横分一道地脉裂
倒飛十丈天風寒注披射日金光草淨瀉孤雲白玉盤
洪厓華蓋渺何許此時直欲招青鸞
宿石門山
秋老山開錦繡紋石門清氣獨氤氲水深隱隱潛龍穴
巖峻時時過鹿羣芋栗未收看野燒松篁不整度秋雲
地虚疑有仙人宅笙鶴嘈嘈静夜聞
黃山
江激寒濤殷曉雷黃山門下海潮廻清秋白晝蛟龍舞
翠壁丹崖錦繡開縹緲樓臺依日月虛無雲氣接蓬萊
天風何處飛黃鶴笑指王喬歸去來
聽濤
芙蓉江上水浮天夜夜寒潮到枕邊春水扁舟思范蠡
秋槎八月候張騫風生蘆荻聲逾壯月照蒹葭興渺然
小築茆齋眞勝絶分明杜甫浣花川
楚江秋泛為吳子賦
有客欲登黃鶴樓掛帆十月辭楊州瀟湘月落洞庭晚
巫峽猿啼雲夢秋攬勝定尋赤壁壘浩歌常傍白蘋洲
杜陵李白風流在送爾扁舟汗漫遊
廣陵客懷
落日停橈古渡頭繁華人說是楊州荒祠不見無䨇樹
錦纜空傳十丈舟細雨入窗燈黯黯輕塵撲面思悠悠
功名何事翻成累轉憶當年馬少遊
玉蘭花次韻
玉花千隊映華筵勝賞須知異隔年香透紗窗疑郁烈
影搖庭月鬭嬋娟歌停莫使空金斝賦就憑誰襞絳箋
若向楊州比瓊樹未應聲價讓渠專
宴董學士新堂(席上以碧桃為供)
學士新堂切禁垣賞筵秩秩詠斯干碧桃和露來天上
玉醴生香出大官碁局往來隨勝負投壺還激罄交歡
獨憐滄海將歸客後會難期強自寬
洞庭山黛心灣
太湖波浪拍天浮曾向東山爛漫遊響水澗邊新濯足
莫釐峯上試開眸金庭玉柱開三界碧水丹山儗十洲
輸與幽人能擇勝黛心灣上築高樓
陸子虛園賞舞青霓牡丹
穀雨園林萬綠齊名花驚見舞青霓朝霞麗日腥紅暎
返照迎風翠暈低繡幕參差香露滴雕欄高下錦雲迷
沈香亭上應如此却笑清平漫品題
人日祝京兆徐子九王履吉集停雲館得題字
今年人日春意動梅花滿枝春草齊一聲鶬鶊送殘雪
萬里新水生湖堤粗糲強將佳客供縹緗還許故人題
難酬令節惟拚醉任性全身學馬蹄
九月八日登天平
翠壁丹崖劇可憐昔年曾酌白雲泉重尋鳥道緣垂葛
醉倚龍門嘯遠天景物傷心秋色外樵歌滿耳落霞前
一杯強為諸山進明日重陽無酒錢
送袁補之會試兼簡永之
彙進誰憐貢禹心交期潦倒仲宣襟長河風雪催行役
上苑鶯花幾盍簪海内弟兄三歲别天涯功業二毛侵
張儀自信猶存舌慷慨時歌梁父吟
二月一日大雪同孔加魯仲公瑕嘉弟遊虎丘
曲逕深埋短簿祠行行如失白蓮池高堂層疊銀成砌
古木斜横玉壓枝弭害巳占盈尺瑞陽春難和郢中詩
梅花不是違時候只待東風次第吹
暮春遊虎丘
卧石軒前草似茵劍池水滿碧粼粼浮圖麗日諸天迥
新綠敷隂萬樹勻不到一年如隔世尚餘三日是殘春
艱難莫問烽煙事濁酒隨時且慰人
師家閘
水澁舟膠春晝明振衣隨步得閒行萬株楊柳緣堤古
一帶清泉觸石鳴無數青山圍秀色有時黃鳥度新聲
不堪沛北風塵路翻動江南行樂情
舟中見白燕
擊鼓開船遡上流行行日巳近皇州點波白燕驚人眼
出樹青帘動客愁千里音書空入夢中宵月色又當頭
久拚世事蠅蝸外他日終師馬少遊
邢太史田錦衣集神樂觀
琳宫秋淨擁樓臺仙侣同遊院院開白晝漫憑碁局遣
清風時送酒杯來高槐承日敷清蔭老栢飱霜蝕紫苔
回首又隨車馬足始知靈境少塵埃
是日約往南郊不果
南國清明花事稀燕山雨雪尚霏霏長安九陌春何處
旅食經年客未歸兩地風光關念切平生事業寸心違
也知空負城南約不是袁安不啓扉
五月新晴簡裔同僚
五月官衙樂事多綠隂清晝午風和茶烹雪乳新蘿&KR1321;
硯洗青花舊斧柯翠竹露梢舒嫩葉文魚依藻泳清波
一枰碁了人初散小小宣罏爇水磨
題溪南别業
西溪溪水深不流溪南更築林堂幽會心自有濠濮想
乘興不數山隂舟一簾暮雨足吟眺萬疊春山供卧遊
主人方有蒼生寄惟餘清夢狎輕鷗
出德勝門見杏花
獨坐空齋感歲華春風日日捲黃沙閉門無意窺楊柳
出郭驚心見杏花西望居庸開錦障北來天夀隱晴霞
驅馳莫問昌平道野寺蒼茫落日斜
是夜令人速王明佐不至至橋上更酌時沈山
人寓園咫尺閉戶却寄二君
帝京車馬日駢闐此夜清遊更可憐月色冰光相盪射
簫聲琴韻兩悠然王猷興盡乘舟返沈約愁多閉戶眠
勝境慚余能獨占為君還賦紫雲篇
送友人遊五嶽
五嶽名山天下竒擬從遐覽寄深思幼輿丘壑眞成癖
宗炳神遊意巳移對月時從僧寺飲看花何必主人期
慚余未脫樊籠累羡爾飄飄任所之
送秦參議之任
憶昔當年借榻時蕭條風雨繫深思吳門别後心常念
燕市相逢喜可知王事有程多遠役旬宣無地不宜詩
携樽未得時相遇况又匆匆重别離
春興
帝里逢春春可憐五雲樓閣麗中天御溝花落冰澌盡
瓊島雲飛海日懸風度漢宫銀刻箭香生南陌翠花鈿
無由暫醉金錢會零落東風又一年
七月廿一日集南郊鄭尚書園亭得城字
十畝芳園倚禁城初秋選勝集羣英柳條未墜霜前葉
池水新添雨後萍濠濮會心眞不遠風塵飛夢此時清
振衣更有高臺望無限江南萬里情
嘉弟久不見至
出門聞說是新春寄得書來又未眞消息參差無可問
夢魂顛倒有時親老年兄弟情偏重薄命功命晚未伸
忽爾秋風又將至時時翹首潞河津
林駙馬園亭賞紅蓮
主家留客敞華筵一朵紅蓮倚檻鮮太液分來知不遠
蘂宫開處自天然秋風入座生隂細曉日窺簾拂露圓
醉後不聞香滿坐銀筝翠管沸遥天
平谷公署古槐
僻縣人稀早閉關庭槐合抱挺蒼顔秋深已覺寒蟬盡
日落徐看倦鳥還久歴歲華宜老大不藏丘壑亦蕭閒
有懷欲就東陽賦文藻誰如康子山
遊善興寺
峨眉山外即長城斥堠無驚秋氣清黃葉擁山飛殿角
青烟出樹隱鐘聲偃松岌嶪雙蛟舞流水玲瓏萬玉鳴
莫道遐方多寂寞五雲咫尺是神京
簡黎惟敬直閣兼懷梁柱臣中翰
抱病經旬獨卧家故人咫尺似天涯愁添鬢改霜生鏡
歲暮心驚雪作花白日看雲飛桂海青藜然火直金華
清宵只隔宫城月悵望西南五色霞
再過寳塔寺
禁城西畔舊禪房松檜隂隂日轉廊隔院靜聞棋子落
垂簾深護菊花香秖緣帝里紅塵擾始覺空門白日長
兩度經過留不得買山猶自愧支郎
人日集顧氏桃花館同集者黎惟敬休承弟顧
汝和諸昆季也
喜逢人日轉青陽燕賞桃花舊草堂七菜漫隨時令設
一杯聊與故人嘗東風早巳回明庶柳色行將繞建章
但得弟兄常聚首不妨京國是他鄕
送休文弟之任吉水
東風吹水柳青青送爾遥從吉水行薄禄驅馳南北道
老年離别弟兄情歸鴻已逐春先去駑馬猶餘櫪下鳴
别後相思何處是五雲應接鳳凰城
玉河春色
春半京華盛綺羅冰消太液長新波燕巢香壘依金殿
柳拂流澌出玉河細草生烟晴日麗煖雲吹雨落花多
春光流轉須臾事且向樽前一浩歌
清明大雪因憶十年前亦是日下雪蓋北方常
事南人則未之見也
清明大雪亂紛披十載曾逢合更竒點綴杏花紅艷色
密封楊柳壓新枝寒侵繡幄冰重見月冷瑶臺露下遲
說與南人應不信區區莫怪夏蟲疑
袁魯仲改官南部詩以送之
子向留京非避世余慚北闕尚貪名兩行新柳誰為折
千里歸人巳有程心逐去旌隨夢遠酒傾離恨共愁生
還家正是春三月一路看花到石城
清虚山(即兔園)
青霞片片玉玲瓏員嶠方壺指顧中喜見平林遊白鹿
驚看激水噴蒼龍香生别殿玄都近雲護高臺碧落通
春盡飛花猶滿地分明身在蘂珠宮
韋園秋集贈劉君
帝京塵土滿征裘此日城南得勝遊昨夜微霜初墜葉
芳原爽氣肅清秋輕風吹酒通仙界落葉催寒出御溝
直儗韋園作韋曲中山况是最風流
蒙恩賜襲衣
朝罷鑾輿下王墀臨門駢鍚自天垂唱名頒給依金水
叩首親承出鳳池未媿桓榮稽古力獨憐顔駟遇時遲
歸來雲錦生茅屋默坐時歌湛露詩
仲中翰處賦蓬萊閣上仙得長字
木天清切久徊翔麗藻承恩侍建章每自含香歸第晚
時因退食廣筵張春風拂檻花枝繞燕子窺簾柳浪長
要識仙凡原不隔瀛洲何似帝城傍
浴芳亭
永夜池塘暑氣清綠隂圍合午風輕新篁弄影知魚樂
疎柳飛花聽鳥鳴日轉空庭茶正熟凉生虚枕夢初成
致齋三日全無事夜夜清言坐月明
陸原大書舫清遊卷
不繫身如汗漫仙左圖右史米家船白鷗飛盡青天杳
讀到南華秋水篇
題折枝桃花
折得桃花拂袖香美人含笑立東墻無言亦自成蹊逕
解語爭教不斷腸
題芭蕉士女
雲鬢冰肌態横生瑤階瓊砌照人明午窗夢醒渾無事
閒看芭蕉獨自行
予既和履吉八絶因思湖上四時之景有不減
此者摘其可愛更賦二首
朝霞明滅起來遲爽氣氤氲獨立時紅日未昇湖水淨
五雲飜映碧琉璃
飛霞散綺日欲落須臾星斗生光芒鳴榔何處漁歌起
欸乃先聞餘韻長
鷃林八景詩為趙都諫賦
鳳凰山高插天青鳳凰山下雲冥冥雲消雨歇總無迹
疊疊烟嵐虚翠屏
皚皚白雲擁龍峯萬壑千巖在畫中買得新醅開小閣
褰幃正對玉芙蓉
春來馬足漲桐溪片片飛花落岸低自啓柴門閒倚杖
靜看新水浴鳬鷖
荻花飛盡晚蒼蒼月照陂塘秋露凉碧霧漸消光漸滿
悠然一曲和滄浪
春雨
春雨隂隂十日餘苔封曲徑掩精廬泥深門外無車馬
自向山齋理舊書
四月
我愛江南小滿天鰣魚初上帶冰鮮一聲戴勝蠶眠後
插遍新秧綠滿田
飱霞樓為周羽士賦
霏烟五綵傍樓明吸盡瑶華禮太清夜靜時聞環珮響
天風吹落步虛聲
夢中題朱竹
淇園一雨洗塵埃忽變朱顔破綠苔春夜珊瑚映燈火
丹山赤鳳下瑶臺
獨坐
雨過空庭白晝明虛齋獨坐聽流鶯春風不道官衙冷
依舊青青蔓草生
春雨書懷
十日春隂不裹巾喜看庭際綠苔新山齋聽雨惟高卧
忘却門前問字人
文嘉(字休承)
春雨憶孔加
濛濛細雨集洗滌此幽林虛舘絶塵想緬然懷同音綠
草巳盈砌芳醑聊自斟欲往限南北褰裳畏泥深人生
豈有涯歡會當及今無由寫耿抱撫事獨沉吟
贈徐中洲
徐市求神仙入海竟不返蓬瀛渺雲濤相望歲華晚中
洲海上來眉宇青天開手持白羽扇笑上黃金臺羊裘
客燕冀出入王侯里長揖公卿間飄颻紫雲起北渡黃
河津洛陽多故人終然無所遇歸卧西湖濱西湖茅屋
冷自吸丹砂井明月下青松照見蕭蕭影振策吳市遊
相逢正清秋無人識梅福長嘯空悠悠何須魯連子世
事皆如此生計五湖烟功名一杯水拂袖赤城虹相思
何處逢儻騎䨇白鹿招我五陵東
採蓮詞
搖棹若耶津紅粧映水新歌聲何處起愁殺採香人共
入荷花去隔花聞笑語擊槳濺紅裳同來採蓮女秋水
灘灘碧荷花渚渚香蕩舟莫擊楫沙上有鴛鴦䨇䨇採
蓮女各各有春心誰歌竹枝調春心應更深朝朝採蓮
去暮暮採蓮歸朝暮空相守思郎心欲飛採蓮復採蓮
花盡恐傷藕撥棹出花去女伴爭前後舟中採蓮女岸
上遊冶子兩意暫相窺無由得䨇美妾欲向花語花應
對妾羞溪花與溪女相妬幾時休
送顧小川典籍使代還朝
星槎八月廻閶闔九天開暫弭吳門楫同啣江上杯滄
洲吾尚困青𤨏爾眞陪自悵風塵侣還憐霄漢才清秋
楓葉赤離思杳難裁既愁津樹遠復恨逝波催他時相
憶處明月照疎梅
追和元雲林倪徵君江南春詞
三月江南薦櫻筍鵁鶄鸂鶒廻塘靜蛛絲縈空網落花
雲母屏寒浸嬌影簾外沈沈春霧寒綠蘿欲覆花間井
泥金小扇障紗巾畫橋紫陌踏芳塵林花開遲水流急
江鴨對眠莎草濕吳姬如花花不及摘花笑映溪流碧
楊柳烟籠萬家邑柳下王孫為誰立幽渚泥香生綠萍
閒看梁燕壘經營
湘江有懷
湘江湘水深如許隔岸佳人隔花語語罷月明秋滿天
斷續猿聲何處所旅魂夜夜到鄕關覺後相思仍楚山
幾番欲買君王櫂愁見湘姬竹上斑
明日
明日復明日明日何其多日日待明日萬事成蹉跎世
人皆被明日累明日無窮老將至晨昏滚滚水東流今
古悠悠日西墜百年明日能幾何請君聽我明日歌
送崔德卿北上
寂寞一杯酒送君千里行郵亭不折柳上苑好聞鶯崔
君少年不得意骯髒江湖弄煙水晚將經濟入承明歘
見風烟五雲起吳王城邊秋雨晴長河八月波濤平丈
夫晚逹君莫恨今日朝廷重老成
石橋别
愛此白石梁况對橋上月携手素心人而於此中别歸
來明月還照我光濕瑶階露華墮疎鐘不鳴偶回顧嚴
城層層巳深鎻
寒山寺
春尋古寺幽相與話前脩名豈寒山得詩曾張繼留樓
鐘虚夕照橋影急河流尚怪石龍柱拏雲勢未休
泛長蕩
孤舟穿葦去水薄動寒沙水鳥時集樹村羊晚到家浮
游波上梗飄泊浪中花惟有青山色依然一道斜
與友人釣魚
曠野煩襟豁青天素月流不因同二阮那復此竒遊磐
石偶余契絲綸亦漫投平生釣竿興隨地可消憂
與子元長卿月下訪道園上人坐月白齋
乘興扣禪關蕭然水竹閒路危應九折屋住只三間齋
白月懸鏡花明菊破顔茶香解留客深夜不知還
水逢故人
萍逢得故友水宿感烟波笛起關山弄杯停子夜歌竹
深防卧虎江近有鳴鼉興劇渾無寐翻嫌月色多
首夏寒玉亭有懷伯起
春去綠隂成猶聞春鳥鳴雨滋庭草色風度壁琴聲静
裏流光轉愁中白髮生偶來成獨坐念爾若為情
贈陶見塘邑宰
望裏塘非遠悠然紫翠横水禽飛不定春草夢中生苕
霅溪流潤江臯峽浪平近聞消息好花滿錦官城
華補菴服闋北上分得春草自應知
春草自應知春風送客時可堪南浦恨愁詠北征詩水
遠花飛急天長鴈去遲迢迢江漢意芳杜不勝思
樂野
吾慕樂野子蕭然與世違青林玩流水白板掩柴扉雨
過知花落風晴看鳥飛閒來鋤菜甲為採北山薇
送湖廣族人還
吾宗有賢秀迢遞自衡來遠道兼程發孤舟隔歲回江
潭䨇目送春渚亂雲開我亦思先德無由掃綠苔
贈朱鎮山
君有經綸志今為廊廟材風烟鎮山在竹樹野堂開隱
几浮蒼靄擕書映紫苔蹊塗茅塞久煩與闢蒿萊
善權洞
石室山人去不返亭亭一柱玉當門飛流恍聽雷霆鬭
怪石虛驚虎豹蹲梁帝斗壇荒草積十仙題字古苔昏
聞道潜通三萬里幾時騎鹿看眞源
張公洞
福地眞傳霹靂開仰空虚竇看崔嵬千盤磴道穿深黑
萬古仇池接往來頗怪洞中常見日翻從地底一登臺
聳身忽自厓間出回首仙源悵草萊
婁江
婁江流水渺蒼烟無限晴波滿目前冉冉時看鷗鷺下
悠悠疑與海天連風濤隨處喧行客舟楫還能濟巨川
我欲因君泛溟渤乘槎直到女牛邊
縹緲峯
縹緲峯高幾千丈太湖隔絶欲登難風烟每向詩中得
秀色今從畫裏看石洞幽玄林屋杳巖嵐層疊莫釐寒
杖藜何日捫蘿上萬頃平臨縱大觀
望廬山
長夏艤舟謝子港正見廬山水面横隱隱香罏浮紫翠
茫茫彭蠡蕩虛明雲烟誰辨東西寺道路空懸去住情
三日船頭看不盡兹遊眞足冠平生
峴山懷友
暮春三月鳥關關乘興來登湖上山碧浪差差浮翠藹
紅樓隱隱結蒼鬟巳無蓮宇荒筠外猶有窪罇蔓草間
莫訝臨風倍惆悵故人何在獨躋攀
月夜同友人登盤門城
盤關自昔雄吳郡與客擕壺次第行孤塔岧嶤撑碧漢
萬山廻合繞秋城河流隱映星初見雲樹依微月倍明
取醉但酬今夕興升沈莫問古今情
奉次伯起有懷之作
春山隱隱澹脩眉綽約丰姿映雪肌聲度曲中楊柳恨
行移月下牡丹枝絶憐公子頻中酒况復蕭娘最愛詩
别後驚魂殊不定可堪連夕雨絲絲
初歸志喜
歸來三徑未全荒拂拭重開舊草堂棐几淨揩明似鏡
硯池新浴燦生光客來親戚情多悅老去詩篇意不忘
莫道歸遲遲亦好猶勝終老滯他鄕
題陳道復畫
襄陽墨瀋未曾乾十里瀟湘五尺寬樵斧不禁苔徑滑
漁蓑長傍水雲寒澄澄僧眼連天碧澹澹蛾眉隔霧蟠
恐為醉翁當日寫平山堂上雨中觀
嚴子陵釣臺
崔嵬絶壁映江開落日停舟上釣臺清節巳看垂萬古
客星何意動三台林間冉冉青松滿烟際飛飛白鳥來
莫向風前倍增感古今名跡幾蒼苔
靈谷寺
帝京雨過氛埃净下馬來參第一禪松徑入門猶十里
袈裟布地巳千年誌公寶塔金身在道子長廊粉墨全
雲氣常凝陵寝近閒看白鹿下蒼烟
彭思菴絶粒百餘日矣兹將登岳陽樓過吳言
别題此為贈
羡君絶粒事清脩袖拂紅塵隘九州東泛巳輕楊子渡
南行期上岳陽樓逍遥欲棄人間世浪跡眞成汗漫遊
我亦採眞元有意相擕何日到瀛洲
詠趙雪林燈帶
細剪冰紈疊浪輕縈絲繚繞雪英英霜凝雲母瑶花亂
水浸玻璃玉片平白燕舞風憐縞袂素娥乘月撫銀筝
瑶臺此夜眞如到不向龍宫夢水晶
登瓘山絶頂
展遊遂上瓘山巔登頓危崖鳥道懸沃若川原紛曠望
清漣湖水共澄鮮圖經誰辨千年後往哲空懷百代前
惆悵偶來還即去無由獨往住蒼烟
南巖
幽人北築碧山下草堂正傍南巖開烟霞時從几間落
雲氣每向窗中來倏然東籬採蓮去倦矣西澗擕書回
何當日暮一矯首芙蓉削去高崔嵬
和吳射陽帝京樂
秣陵自昔好秋光風落天芬滿路香雲月家家搖彩筆
烟花處處鬭紅粧畫船競泛秦淮水寶馬争馳蹴踘場
莫道近來彫敝甚笙歌日日醉重陽
陳氏園次韻再送子任
風裊垂楊枝弄柔城闉偶集野堂幽已過佳節愁芳會
又續林燈作夜遊杯色盈盈滿罇酒歌聲嚦嚦隔花喉
武陵桃源花正好此去君應無别愁
送門神次石田先生韻
衡門執戟兩閒兵澆酒逢除漫爾榮四序相隨如有戀
一年同住豈無情幾因風雨銷金鎻不為馳驅損赤纓
自古功成身合去肯將流落怨時明
次張伯起韻
偶向溪邊共繫舟風烟隨地得同遊雲開圖畫千山秀
雨歇銅棺五月秋蹤跡飄搖疑梗漫罨坤浩蕩與身浮
莫言樽酒論文事煮茗焚香事更幽
寄吳半溪
荆溪溪上碧烟虛最愛吳髯水竹居半畝清池堪引釣
一窗疎影礙臨書每因月出常穿徑幾為花開少住車
回首風烟秋欲暮題詩問訊近何如
羽客載茗
路出華陽遠冠猶碧玉低輕舠載茶具送我過荊溪
滕王閣
帝子久寂寥江花自開落我來讀殘碑流雲掛虛閣
清湖洲
清湖洲上草痕青沙水流成八字形萬古波濤終不改
舟人指點說寒汀
蕉石軒
太湖石畔種芭蕉色映軒窗碧霧搖瘦骨主人清似水
煮茶香透竹間橋
桃源圖
偶然避世住青山不道移家便不還却怪漁郎太多事
又傳圖畫到人間
雜題
空江木落思悠悠閒傍蒹葭弄小舟一叚清光君獨占
底須回首羡輕鷗
山齋
山齋雨坐漫焚香几淨窗明竹樹凉午睡起來無一事
自翻殘墨寫瀟湘
贈承天理上人方池
高僧住畔有方池片片慈雲映碧漪長日誦經臨水坐
鳥啼花落不曾知
送月泉上人還荆州承天寺
兀兀春寒睡起遲叩門來索月泉詩吾師欲了西來意
月在青天水在池
夜渡湘水
瀟湘一望白雲長梧葉蒼山似故鄕月色滿空間夜漏
漁歌幾處徹秋霜
無題
桂枝風冷夜悠悠皓月呈空五彩流莫怪停砧不能寐
從來閨閣怕逢秋
送劉玉橋北上
歲晩江空岸草枯故人舟楫向皇都相逢不盡相違意
寫得天寒欲雪圖
石倉詩選卷四百九十九
