石倉歴代詩選卷一百三十六
明曹學佺編
宋詩十三
趙抃
過胡元賓林亭
我嘗輕歸轅一息快心目亭橋跨幽澗廡砌森怪竹榜
句多老詞襟風不韻俗開卷味加永照泉清可掬先秋
固爽塏大夏失煩燠樂哉于道外視此樂豈足
題周敦頥濓溪書堂
吾聞上下泉終與江海會高哉廬阜間出處濓溪派清
深遠城市潔淨去塵&KR1881;毫髮難遁形鬼神縮妖怪對臨
開軒窗勝絶堪圖繪固無風波虞但覺耳目快經史日
枕藉斗室不為隘有蓴足以羹有魚足以鱠飲啜其樂
真静正於俗邁主人心淵然澄徹一内外本源孕清德
遊咏吐嘉話何當結良朋講習取諸兑
寄酬蔡州王陶正言
自顧愚無堪老大何所用得郡江湖來一意雲泉縱驚
此西南身連夕東北夢乃知故人念許與明月共荆書
一紙賢季諾千金重寄我瓊瑶篇使得長諷誦寒松獨
唳鶴高梧有鳴鳳何日謝知音為鼓商絃弄
遊南山宿盤龍寺
盤龍得山名寺占山之下老師草庵居後嗣廣精舍禪
流日益盛寂照騰詩價我來誨其徒競以相誇詫少林
的的意一語獨無暇默然坐明忩孤蟾徹清夜遲曉登
終南行行與誰話
順風呈前人
濠州抵泗里數百長淮波平曉如席鳴鼙解繂楊柳堤
畫船中有東吳客君恩得請許歸去聊治里閭云咫尺
歲窮天遠心欲飛念之汲汲事行役豁如天意適我願
號令西比起風伯初時淅淅似鼓動布帆尚留十幅窄
孤檣得勢安以平中流激箭巨浪擘篙横櫓閣力不用
疾若摯隼增羽翮瞥然兩岸瞬霎過木葉馳黃山走碧
拏舟月餘今日快一樽自歌兩手拍樽中酒空不自歌
順風好景如之何毗陵太守同此樂為言無惜新詩多
入贑聞曉角有作
江南歴盡佳山水獨贑潺潺三百里移舟夜泊惶恐灘
畫角烏烏曉風起棲鷗宿鷺四散飛夢魂驚入漁樵耳
三通迤邐東方明又是篙工造行矣横波利石千萬層
板繩縛膊如山登夷途終致險且升自顧忠信平生憑
訪何若谷
君愛仙源壓塵俗高樓對起欄干曲朝霞灼灼浮晴暉
二十四峯照羣玉樓下長江煙水綠樓前有瀨歸艎促
主人借問何時還回首峥嶸看不足
次韻僧重喜聞琴歌
我昔所寶真雷琴絃絲珍玉徽黃金晝横膝上夕抱寢
平生與我為知音一朝如扇逢秋捨而今只有無絃者
無情曲調無情聞浩浩之中都奏雅我默彈兮師寂聽
清風之前明月下子期有耳何處聽自笑家風太瀟灑
暖風
薄袂歌雲散輕盤舞袖低簾疎蕩樓閣塵暗逐輪蹄絮
亂垂楊道香流種藥畦春忩惱閒思一枕杜鵑啼
芳草
翠密馴文雉叢深隱畫輪離披金谷曉寂寞茂陵春古
渡班荆客長堤走馬人芊芊似袍綠一雨一番新
寒食郊園即事
城郭青煙散郊園彩日長鬭雞紅錦翅遊騎紫絲韁有
蝶俱含粉無人不惜芳儘拚花下飲歸去醉成鄉
杜鵑
響亂書忩外人驚夢枕中江城啼曉月澤國愬春風柳
道盤飱綠桃園躞蹀紅年年來此地留恨任西東
溪山晚目
幽花連徑發驚鳥避人啼雨過晴虹上風清走馬嘶灘
平魚艇穩村小酒旗低誰及山翁樂號呶醉似泥
村居
午寢忘譏刺閒居杜送迎雨泥雙燕下煙壠一犂耕座
入山光迥門連野色平吟餘仍兀坐誰與戰楸枰
曲館
日華烘玉甃煙縷旦雕甍棗熟房櫳暝花妍院落明醉
輕春有味夢短畫無情欲識愔愔意回文織已成
題九仙寺
墜果春三徑蒸雲晩一軒廊腰回戰蟻山腹合啼猿泉
淡禽窺影苔深鹿印㾗自慚名利者聊免世紛喧
言懷寄三兄
沿牒非吾土逢春憶故園于今佐犀帳經歲别鴒原訟
簡仍開卷時平且屬鞬江鄉去千里凝睇一銷魂
和何節判觀水
澄江抵練長極目路滄茫煙芷差差綠風荷柄柄香西
流終古恨南浦鎮時忙擬待傳辭意離人在楚鄉
和蔡黃裳節推外邑見貽次首
冉冉成輕别遲遲想倦遊去應寬蕙帶行亦佩吳鈎訪
隱逢三徑尋真認十洲有人頻倚望何日大刀頭
江上白樂天祠
我愛白司馬停舟來謁祠才名千古照忠義一生竒諫
切寧思禄讒行却罪詩如何江上客祗道琵琶詞
有虎
有虎競磨牙逢人事攫拏夜聲聞别塢曉跡印平沙迫
路奔驚犬藏林噪亂鴉過舟無可奈極目是蒹葭
寄任大中秀才
今我歲將暮過橈鸚鵡洲憶君人少與買舍瀫江頭客
路書多絶吾鄉夢半遊明年誰到蜀能寄好書不
向晚
向晩立汀沙人間目更賖林疎僧屋露風轉客帆斜幽
白孤飛鳥横紅數抺霞漁翁偶相問憐我宦天涯
和戴天使重陽前一夕宿長沙驛二首
詰旦逢佳節今宵寓遠鄉且欣賓榻解休歎客亭長黃
葉臨風亂紅萸浥露香酒徒何處所空自憶高陽
又
楚舘夜衾涼離人念故鄉遠吟祗覺苦歸夢不成長壁
有寒蛩怨鄰聞綠蟻香登高在何處明日宴山陽
聞楊畋病愈
湖南楊叔武消息有人傳連歲征蠻徼經秋卧瘴煙為
時夭未喪勿藥病還痊雲水溶溶去憑誰寄此篇
入蜀舟中逢春
春到依羈旅懷開似發緘野禽鳴勝管春草綠于衫水
暖風微碎山明日半銜巴西寒極地冰雪尚千巖
入蜀江上對月
照不私毫髮波光上下浮明餘到琴淡清極入詩幽忽
認江湖晝渾疑天地秋閒雲勿輕蔽有客坐孤舟
和韻范御史初出鏁頭
奏懇初無飾天恩亦重違一麾新命下兩槳故關歸淮
水林林脱霜鴻陣陣飛賢朋詩酒樂行矣自相依
續夢中作
邊寄今儒弁帷籌得將才甘辛均士卒號令走風雷驚
曉城鼙急吹秋隴笛哀先聲羌膽碎聞道漢兵來
經鄱陽湖
捨陸事川程霜天曉色明長波萬頃闊大舸一帆輕静
唱村漁樂斜飛渚鴈驚雲披見樓閣隱隱豫章城
次韻周敦頥國博重陽節近見菊
為僚初自喜邀客亦逢嘉把酒須同樂分襟莫預嗟未
成登畫舸好共摘黃花試向東籬看秋叢映晚霞
留題脩覺山
按行車暫尼身得止崢嶸江喜淙淙聽雲疑步步生春
憐花縣好晴遠劔關明買石鐫豪句高哉老杜名
次韻吳中復龍圖題長橋舖
山束去蜀右不憚客程遥酒酌杯中桂琴㩦㸑下焦故
人題大筆佳句刻長橋一讀離懷解如冰暖日消
次韻李元方秀才秋日旅懷
節物奚為感秋懷不自任曉寒侵遠夢秋力助高吟薄
脱驚風葉疎舂隔水砧商絃調一曲惟子定知音
題靈山寺
我為靈山好登留到日曛岩幽餘暑雪鐘冷入秋雲篇
詠惟僧助塵煩與俗分明朝入東棹因得識吾文
送章岵少卿提舉洞霄宫
秘舘紅塵外瑶京白日邊樽中不空酒琴面已無絃曉
上朝真閣春耕負郭田優游獲自在何處更神仙
覽先祖太博留題國清寺繼和
得謝殊狂客無言愧淨名心觀潭月白梵聽海潮聲曉
色開華頂秋暉照赤城公詩播人口冰玉未為清
早離温江夜泊白沙步
曉與諸孫别依然頗動懷去乘蘭棹穩行得綵衣偕漁
父遥連市村扉半掩柴夜來溪上宿夢已在高齋
急帆
江闊北風長高帆盡幅揚勢能分巨浪力恐拔危檣鷗
鷺頻驚迫魚龍相助忙峯巒旋岸碧木葉走汀黃快似
登山去輕于插羽翔一程三百里晚泊未斜陽
初入荆江
迢逓辭宸闕遷延換歲華舟纔入荆渚人覺在天涯浪
激多推岸流濡足沸沙勢盤帆小便漲淺路頻差横艇
义魚浦搖旗賣酒家山微思念越江窄止通巴煙色汀
蕪淡風光野燒斜蠻歌朝競唱祠鼓暮連撾渡口初逢
柳林邊未見花前程春始盛一一待詩誇
庭楠
彼美庭楠植基培幾十年夜來全庇月曉去薄生煙萬
葉光齊動雙株影共圓幽棲疑有鶴清響為留蟬飲對
傳三雅琴依按七絃河陽花自媚彭澤柳空眠勢翳門
闌静幽侵几案鮮不才逢訟簡吟遶強成篇
蜀倅楊瑜邀遊罨畫池
占勝芳菲地標名罨畫池水光菱在鑑岸色錦舒帷風
碎花千動煙團柳四垂巧才吟不盡精筆寫徒為照影
搖歌榭分香上酒巵主人邀客賞和氣與春期
寄謝雲安知軍王端屯田
舊邦逢朐䏰靈地接岷峨住嶺排煙火懸巖引薜蘿雨
花凝錦濯晴水甚藍挼遠地之官去孤舟走嶮多出麾
無一事傾盖首相過幸不麾塵外欣承在澗阿春光千
騎駿天色百城和賞物樓新搆鐫文石旋磨為時即慷
慨得友盛吟哦世重黃金諾人傳白雪歌投壺傾立馬
飛鏑屢鳴鼉局戰遲敲玉杯歡亂酌螺坐來風入袂歸
去月流波我愧才疎拙生微術揣摩主容勤勞來行色
覺蹉跎匪用詩為好懷離可奈何
江上遇雪
凍雲交四隅飛雪滿江湖急勢團風轉閒容到水無並
遊魚喜唱失侣鴈驚呼客棹沿灣泊村醪覓徑酤去程
方數蜀歸思正遥吳得句同諸弟余懷幸不孤
遊青城山
三十六峯峻維岷在蜀竒方行刺史部重欵丈人祠凍
雪諸蕃隔晴雲六面披訪山窮寶洞勅鬼視豐碑泉落
寒崖響蘿依古木垂良工存舊筆老叟琢新詩陟險齊
雙屐逢幽鼓七絲盤桓不忍去還作更來期
除夜泊臨江縣言懷
縣封蕭索楚江澄旅况吟懷冷似冰漏促巳交新歲鼓
酒闌猶剪隔宵燈立身從道思無愧得路忘機患不能
未報君恩踰四十青春還是一番增
送交代楊推官
三載從軍績用成代還京闕黯離情亭長且作班荆飲
江迥愁聞唱棹聲前席去當回帝問初筵今已號賓榮
交承參袂宜敦好莫惜殷勤重報瓊
初入峽
峽江初過三遊洞天氣新調二月風樵戸人家隨處見
仙源雲路有時通峯巒壓岸東西碧桃李臨波上下紅
險磧惡灘名幾許晚停征棹問漁翁
同萬州相里殿丞遊溪西山寺
使君呼客入山行曉徑前驅照彩旌蠻女背樵嵓側避
番僧㩦刺馬頭迎千層雲水迷三峽一鬨人煙認百城
樓閣憑餘清我聽竹風蕭瑟澗泉鳴
送崔度推官任滿還長安
三歲西州此效官幕中無事有賓歡瞻雲預喜長安近
歸騎還驚蜀道難分袂天涯逢臘盡入關時候正春寒
前途應念朋從意回首秦亭一據鞍
謁青城山
背琴肩酒上青城雲為開兮月為明觀宿有詩招主簿
廬空無分遇先生墻留古畫仙姿活石載竒文俗眼驚
却念吾鄉山亦好十年孤負爛柯行
和見雪
驚怪窮冬百物繁落梅狂絮逐風飜酒無戈甲爭酣戰
詩似波瀾競討源且卸帆檣隈斷岸好開屏嶂畫孤村
知音若問陽春曲待把琴調細細論
勉郡學諸生
桐江為守愧顓蒙來喜衣冠好士風勸學重思唐吏部
教人多謝漢文翁濟時事業期深得落筆詞章貴不空
道若未亨須自立莫將榮悴汨胸中
送范都官
莫惜芳樽細細斟還臺詩句滿離襟海潮風駕漫幽渚
鄉岫雲開認故林八月氣涼歸棹快三年恩厚在人深
紫宸曉拜天光近宜有封囊悟主心
和前人重九日寄
丁字溪流甚箭奔忍看行色夕陽村三吳望遠迷煙棹
九日登高汎酒樽詩得瓊瑶今有意感充懷抱更無言
歸歟一曲桐江好西北通宵欲夢魂
次韻鄭琰登睦州高峯塔
舊迹蒙君麗句誇昔同峯頂躡雲霞逢秋謁寺留詩筆
薄暮歸鞍照月華旋酌香醪浮甕蟻鬭烹新茗滿甌花
心餘更作儒官會帳内諸生擁絳紗
守虔過家登高齋即事
舊里徘徊忽四旬高齋高勝足歡欣當軒曉看山横黛
負郭秋成稼覆雲酌酒屢邀朋契樂弄琴真與俗喧分
虔州莫訝遲遲去路便恩榮荷聖君
寄永倅周敦頥
君去濓溪湖外行倅藩仍喜便鄉程九疑南向參空碧
二水秋臨徹底清詩筆不閒真吏隱訟庭無事洽民情
霜鴻已到衡陽返遠緒憑誰數寄聲
次何若谷上已遊江
袚褉追脩宴集開山川聊為霽風雷衣冠愷樂觴傳羽
旗鼓凄清笛弄梅畫鷁穩移隨岸曲珍禽驚避逐波頹
百城錦繡人如織笑看使君乘興來
和虔守任滿前入香林寺餞别
顧我入趨堯闕去煩公出餞贑江頭為逢蕭寺千山好
不惜蘭船一日留清極往來無俗論道通何處有離憂
分㩦豈用驚南北水闊風高萬里秋
次韻衢守陳守言職方招遊爛柯山
賢矦九日去尋山牽俗無由得附攀換世昔傳仙局久
登高今喜使車還平原豐稔農歡勸犴獄空虚吏放閒
從此爛柯光價起為留佳句落人寰
招運判霍交回轅
自卭之雅漸高丘所過從容盡勝遊白鶴山頭雲裏寺
金雞關外雨中州公今南按蠲民瘼歲已西成輟上憂
江瀆荷花開似錦且同歸去採蓮舟
題運判霍交瞻岷閣
閣外風光滿意新諸公同上看梁岷蜀天六月雲如火
夷界千峯雪似銀巖叟近傳多得夀羽人曾此數登真
夫君不為神仙事早暮孜孜澤遠民
次韻蔡仲偃都官南歸留别
留詩為別重依依春浪桃花曉弄暉柯嶺崢嶸何處所
蘭橈安穩送將歸與君志有雲泉約顧我心無羽翼飛
浮石仙今遺跡在吾廬江畔憶漁磯
次韻孔宗翰水磨園亭
南洋一綫通機磨更引餘波遶曲池高柳碧隂無酷暑
小蓮紅老惜芳時臨流共賞休辭醉按轡重來未可期
從此邦人為勝事范公亭榭孔君詩
再登亭偶作
氣象三齊古得名時登海表最高亭河源一水下青嶂
人物兩城如畫屏邑報有秋期俗阜守慚無術濟民靈
從來獄市并容地且向樽前任醉醒
答江鉞都官見招
風波岐路益馳奔疎靜嗟誰得似君樂矣夜觴西嶺月
傲然秋釣北溪雲詩章有趣為千首利禄無心顧一分
雞黍辱招來尉意俗拘何計入蘭薰
題府庭海㯶
海㯶根榦出栟櫚雙勢凌空劔外無長鎖荆榛嗟廟栢
不禁風雨笑庭梧胡僧過識已千歲蜀守來觀只兩株
離立峩峩同壯士側身東望拱皇都
次韻霍交中春遊樂俗亭
自憐拙政無他狀強繼前賢樂遠民軒豁四簷芳草岸
夷猶千櫂綠波春岷山霽色塵氛歛錦里風光氣候新
暮角未吹人未散醉歌歡舞共紛綸
次韻蘇寀遊學射山
錦川風俗喜時平上已家家出郡城射圃人稠諠畫鼓
龍湫波淨照紅旌迎貞昔詫登天府命侣今聞出谷鶯
勉為遠民同樂事使臺仍是得賢明
次韻臘月不見梅花
隔江氣候不齊時梅向杭開越尚遲春遠未通蓬島信
臘深先放武林枝嶺頭素艷從爭發笛裏孤音却後期
虚白堂前攀折看詠公詩句醉金巵
次韻歲暮有感
歲月如流不用嗟盛衰前定豈曾差自憐覽照頭渾雪
猶喜觀書目未花竺嶺兩曾逢落桂龍山三見擷新茶
春元便欲休官去誰顧杭州十萬家
清風閣即事
庭有松蘿砌有苔退公聊此遠塵埃潮音隱隱海門至
泉石潺潺石縫來夜榻衾裯仙夢覺曉忩燈火佛書開
休官不久輕舟去喜過嚴陵舊釣臺
杭州上元觀燈
元夕觀燈把酒杯賓朋不倦醉中陪一輪丹桂當天滿
千頃紅蓮匝地開燈火樓臺高復下笙歌巷陌去還來
因民共作連宵樂直待東方明始回
有懷程給事
却憶東舟去若仙津亭分袂忽經年春風境界無多地
夜月湖山共一天海闊坐觀濤擁鷺山堂吟聽漏移蓮
新詩往復交情見巨集成來已百篇
次韻前人蓬萊閣即事
蓬萊忩外曉光分夢覺初驚杜宇魂但有吏供衙府喏
斷無人到訟庭喧濛濛宿靄開湖面隱隱更潮過海門
一水兩州皆重鎮越清杭劇不同論
喜吳評少卿致政
春秋七十更踰期同甲同年世所稀未遂乞骸嗟我老
應輸撒手羡公歸良朋集有湖山樂故里思無羽翼飛
預想俞音還印日鷺濤秋色上行衣
次韻程給事郡齋秋暑
老為鄉郡止偷安自愧仙蹤未易攀八面松隂籠古寺
三秋桂子下靈山良朋寄思詩篇裏高會追歡夢寐閒
却憶會稽清曠處樵風朝暮若耶灣
觀寶林院塔偶成
寶山新塔冠山形心匠經營不日成突兀插天三百尺
莊嚴容佛一千名下臨泉竇靈鰻喜上拂雲端過鴈驚
入境行人十餘里指浮圖認越王城
次程給事遊梅山寺
上方金碧冠諸峯知是蓬萊第幾宫畫舫去尋湖面闊
危亭登望海門通梅仙舊約為真隱佛子新傳唱祖風
我憶前春曾徧覽至今來往夢魂中
郡齋成寄前人
退公真靜獨披襟尚愧前賢探道深零落交遊難屈指
崇高軒冕不關心未還印綬饒鄉夢猶倚湖山助老吟
訟詬虚空人事簡錢塘安得似山隂
十八男㞦自温倅迎于鴈蕩温守石牧之以詩
見寄次韻
自諳趨拜力惟艱柯嶺歸休遠帝寰抱甕不能師老圃
驅車猶足訪名山魚書入手慇懃後鴈字排空杳靄間
多荷主人期我意謝公遺跡願躋攀
又白雲庵偶題
紅塵無跡到山家留待詩人大筆誇坐石與僧談翠竹
開樽邀客醉榴花鷗隨釣叟孤舟遠牛載村童一笛斜
占盡人間瀟灑地清風明月有誰遮
送穆舜賓承議致政還鄉
清脩平日得無慚學道勤行肯妄談軒冕諠譁公始悟
林泉瀟灑我先諳曾憐避弋雲中鴈每念纏絲蠒裏蠶
畫舫西歸時節好春山如黛水如藍
題濯纓亭
靜處高齋晝杜門溪亭來往間開樽釣臺逸老心非傲
浮石仙人跡尚存對岸煙林雙佛寺隔灘風笛一漁村
濯纓豈獨酬吾志清有滄浪示子孫
題杜子美書室
直將騷雅鎮澆滛瓊貝千章照古今天地不能籠大句
鬼神無處避幽吟幾逃兵火羈危極欲厚民生意思深
茅屋一間遺像在有誰于世是知音
和沈太博會春晩歸
未醉樽前未可歸青春九十日芳菲名園一夜狂風雨
苔上殘花點綠衣
次韻見和
去祠靈鎮會真仙一夕春霖激電鞭待得歸航已新暑
小荷江上綠田田
題隱者邵醇郊居
驅車乘興謁先生十里秋光照眼明淨室寒忩無長物
道書狼籍古琴横
和曾交見報代者
慣見河陽縣裏花何時歸種邵平瓜江東正是鱸魚熟
昨夜西風夢到家
賞春亭
滂葩浩艷滿亭隈當席芳樽醉看來始信春恩不私物
亂山窮處亦花開
高峯塔
上石披松十步勞下窺人物見秋毫嗟誰更向孤峯頂
樹塔孤撑碧落高
送講僧懷儼從居天柱
卓錫江頭十載餘師心純靜到真如更嫌城郭人來近
移入白雲深處居
登開化寺白賁亭
秋霽濤江氣象寬龍山亭聳凭雲端老僧欲快吾心目
旋剪當軒竹數竿
漁父五首
一帶寒波雪浪流謝郎終日在孤舟沙鷗數隻和煙落
笑倚欄橈獨點頭
月印蒼波入夜寒寂寥燈火水天寬兒孫未解諳風色
幾度船頭失釣竿
莫笑生涯一葉舟江湖來往自悠悠絲頭漫有潭中意
逐浪魚兒不上鈎
卧看鰕魚日幾遭蒹葭風起片帆高任公信是冥冥者
只候垂鈎釣巨鼇
輕波拍岸瑠璃碧落日銜山玳瑁紅一曲漁歌人不會
蘆花飛起渡頭空
戒珠寺
乘暇登高百尺巍羲之遺跡見豐碑蕺山下視無窮景
况壓山巔是佛祠
高齋
軒外長溪溪外山捲簾空曠水雲間高齋有問如何樂
清夜安眠白晝閒
柳軒
動入和風靜惹煙翠條疎處露池蓮林中盡是能吟物
春有黃鸝夏有蟬
歸歟亭
密徑脩筠郊外居小亭隨意傍歸歟等閒早暮㩦笻看
池沼東頭是舊廬
歲日示衆
今年年是去年年此處何曾有變遷穿耳胡僧曾說破
梅花落盡柳生煙
登真巖
殿閣凌空鎖翠嵐雪晴春色在松杉芝駢羽駕歸何處
留得雙烏宿舊巖
石倉歴代詩選卷一百三十六
