石倉歴代詩選卷四百四十三
明曹學佺編
明詩次集七十七
劉珝
山水圖
老龍夜泛東溟側洶湧西來成屴崱層巒疊嶂護蒼煙
浩蕩江湖凝黛色垂流飛瀑交琤琮山光水影含姿容
漁艇縱横遠復近飛鳥滅没江天空方恨無緣結鷗鷺
畫中忽閱滄洲趣頗覺良工獨苦心天機盤礴精毫素
憶自混沌初開時乾清坤濁分兩儀其中消息杳難見
至今渣滓稱神竒畫工那知此吾儒應自識滚滚浮雲
變古今濛濛碧霧生朝夕嘗聞人世有天台又聞仙境
有蓬萊赤城霞嶺空崔嵬賣藥老生安在哉百年蹤跡
嬰塵埃軒車却畏清猿猜青山綠水應無媒日暮悵望
雲裵回安得長風九萬里明月五湖歸去來
題畫
四面芙蓉插天表千歲喬松青正好落花流水景中人
石逕迂紆車馬少茅堂八柱盤其間璚窗大敞門不關
蠟燭宵然騰絳燄珠簾暮捲對南山南山有月明於鏡
主人心事澄波淨回頭看月看不休古月今人那有定
月兮遠看如朦朧近看豈異水晶宫我願我心同此月
絶無纖翳存胸中
古栢寒泉
徂徠山中有古栢枝柯千尺連雲碧鱗皴偃蹇龍蛇姿
孤直深為人愛惜廬山山頭有鳴泉鳴珠濺玉白漫漫
青天一望在水下浪花洶湧玻璃寒栢兮泉兮何清潔
嵓花澗草難同列眼前此景非人世雅稱中宵對明月
三老圖
此石有古意此泉無新聲此松生來已千歲歲寒三老
同為盟我昔西上崑崙頂濯足滄浪千萬頃東看秦嶺
五大夫枯枝亂走蒼虬影歸來貎作三老圖生綃一幅
雲糢糊有時挂向素壁上胸中一點塵氛無
紅梅圖
天生本是冰霜姿縞衣不受纖塵緇何事東君厭清素
一宵幻出珊瑚枝園林陡覺春意别千株萬株飛紅雪
莫憐醉骨已如泥要使丹心常似鐵
騎牛圖
三月山城雨初霽林木隂森足人意萋萋芳草高原中
溶溶流水蒼苔際而此遊者屬何人蒲山公子龍蛇身
漢朝四百年間事黃牛背上書聲頻閒來一鞭擊牛角
懷抱紛紛常作惡東都有策萬言多大事難成終落莫
我觀自古大丈夫遺臭流芳真兩途乃若元邃深可歎
千秋徒把青編汙
四皓圖
層巒萬仞高如矗雙玉泠泠瀉寒瀑長松不改四時青
瑤草琪花競芬馥憶從辭家避祖龍嵓前歲月隨冥鴻
山童已報花成實仙籙未啓雲為封枯棋三百勢難測
一著全贏歸羽翼喚醒當天老赤虬坐令四海嘘炎德
山水圖
東臯東望山嶙峋山頭霞綵明朝曛鷺鷥數箇白如雪
點破空青萬頃雲重重綠樹波光裏波光浩渺過彭蠡
中流一棹者何人蒼茫似畏西風起點簡舟中舊所藏
莫教墮落風濤鄉風濤初不在平地斯人回首何遑遑
我皇聖德齊天壤太平治化原無象來往登山航水人
萬里安行如席上
畫鴿
晝漏沈沈下高閣篔簹半畝香雲合太湖石畔水澄澄
滿貯金盆浴飛鴿鴿性由來最易馴羽毛鮮好堪怡人
雪翎烏尾錦作背畫工畫此何太真記得當時王相會
一放一祝三千歲繫足能傳子壽書入懷那觧司徒貴
一朝賈客便生涯盤旋隨上滄溟槎任教年來復年去
萬里還歸舊主家
山水畫
層巒疊嶂高嶙峋青溪碧澗波粼粼堂亭寺觀不知數
市㕓隔斷無纖塵迢迢有客泛孤舫一葦凌空放雙槳
儼如仙子御風行煙霧中間互相訪依稀疑是終南山
坐者揖者咸衣冠採藥每將巾舄濕共談那解天壤寬
是誰好事留斯跡安得其間一棲息瞻彼春空一片雲
為霖有意人難識
大魚圖
長風駕海峥嶸立百川如沸天吳泣赤鯉横霜怒浪掀
三十六鱗當水擊揚鬐鼔鬛闢鴻濛凢介常鱗應伏匿
乾坤浩蕩古今浮煙雲咫尺風雷夕葛陂竹化事無憑
豐壤劒沈人已昔琴高跨背亦渺茫子英騎角空騰躑
何如錦鱗三月春桃花浪暖迷雲津天下蒼生望霖雨
一朝變化蘇呻吟
文會軒
三槐後裔皇家客瀟灑襟懷美風格生平雅好殊尋常
不向繁華尚清白禁城東面都衢西高居大厦連雲低
就中一軒號文會子史經書羅四圍明窗净几絶塵俗
竒花異卉堪娛目五侯七貴追逐來學士先生常覓宿
酒肴羅列開綺筵闊論高談無後先不知方來千載下
不知盤古羲皇前歌詩翰墨成淵藪篆籀鳥跡雜科斗
鍾王筆法鬼神驚晉唐繪事無不有東君坐卧不此移
朝回退食無閒時歌罷鳥鳴歌麗澤芝蘭誼重芳名馳
我居黃扉密勿處可憐此會未得預張良范蠡笑人癡
行應參透黃粱趣
竹
自古高人偏愛竹常向軒前看未足眉山蘇子筆如神
洋州老可曾相熟東魯藩垣有卯君等閒濡染生煙雲
儼然如到嶰谷上金刀截斷蒼蒼紋莫說淇園春雨霽
此君在在增佳致帝子啼㾗色尚斑丹陽逕造留深意
三更月上照寒隂孤稍化出虬龍吟世間草木敢相抗
直節清風照古今
大韶山水圖
江南之山倚南斗根據蜿蜒幾千畝懸厓峭壁重復重
若坐若立還若走江南之水環南都洶湧周廻為具區
包天括地深無極雲帆雪浪相縈紆水流山峙多清氣
鍾出高人自拔萃平生愛住山水間養高不為形骸累
嵓前空翠飛濛濛小橋不與周逵通房櫳半出長林外
人聲多在雲煙中好景静觀皆自得著書老却龍鱗栢
昨夜虹光射斗牛山靈放出文章伯獻策御前誇第一
詞林更轉春坊秩莫將山水匿胸中普施霖雨蒼生筆
太常簿劉明遠山水
奉常司幕吾宗裔愛水愛山兼愛字手持一幅鵝溪絹
或濃或淡煙雲氣遠看淡淡近看濃暮山紫兮曉山紅
一灣楊柳依稀外無數人家杳靄中平橋過去波濤惡
何處舟來無住著空青萬里炯雙瞳汀花岸草今猶昨
林巒深處開茅堂四時佳景非尋常吾宗依此有新構
左圖右史羅中央八窗四面皆真景歌罷滄浪動深省
門前車馬任紛華還我胸中常耿耿
山水秋景
銀河倒挂青山頂蒼虬偃卧芙蓉冷煙巒深處起樓臺
雙雙人在蓬萊境我觀斯人非避秦韜輝伏耀全天真
盍簪愛話無生事恐教名利縈茲身霜葉林邊秋色映
桂花香裏行厨淨弹琴惟取古為音漉酒還將清比聖
逍遥此樂人間稀潔已由來世所譏只今四海皆樂土
不羡羊裘釣石磯
王舜耕山水送任章南遊
世傳南畝丹青好筆底天機不草草疊嶂層巒點染間
咫尺芙蓉插晴昊白雲漲雪落溪中溪流宛與仙源通
波光水色互掩映煙霏霧靄紛濛濛雞不鳴兮犬不吠
山人不識王侯貴茅簷旭日上三竿借問此時曾起未
一聲啼鳥春晝長門前綠樹森成行竹籬苔徑輪蹄絶
臨風坐落松花香蒲東任君有高致此景分明在胸次
人間山水已熟看只今又欲浮淮泗淮南山水天下竒
我生時時夢見之少年失脚紅塵裏縱有高懷何所施
幾時得共任君約西上崑崙東岱岳滄溟灔澦徧遨遊
半世塵纓須淨濯
山水畫
江上好山開畫屏山上古木參空青飛流直下幾千尺
征鴻南去秋冥冥津口誰人遠呼渡桂楫搖搖那肯顧
飄然謝却利名場海闊天高何所慕君不見輪蹄衮衮
紅塵中五侯七貴徒其雄何如此客滄江上一曲高歌
山水風
夏日即事
紫禁沈沈清晝永天上蓬瀛隔塵境春風披拂萬年枝
玉砌葵花傾日影九重勤政念羣臣親見恩波出内頻
綵縷五文頒煥爛朱櫻萬顆賜圓勻荷開太液香迎輅
幾點閒鷗紆聖顧詞林擬獻清暑歌尚方又進金莖露
小臣飽食荷恩光正憶鋤禾農父忙田間翹首望霖雨
願借天瓢灑萬方
松亭避暑
燭龍南來正亭午赫赫炎威徧海宇洞門任是絺綌輕
揮扇難勝汗如雨維時鳳輦出彤闈一亭暫憩光霏微
隂森五鬛搖朱戶滿前忽訝蒼龍飛清風時從天外起
清氣重添綠隂裏憑軒頓覺炎焰消襟抱倏然凉似水
玉壺澄澈瀉冰漿沈李浮瓜興味長願裁巨榦成大厦
盡庇四海俱清凉
海子觀魚
太液春回冰欲泮東風暗卷流澌散赤欄橋外新雨過
巨浸微茫接銀漢曉日晴分蘋藻煙落紅蕩漾隨清漣
遊魚作隊不可數與波上下情悠然波間潑潑鱣與鮪
亦有鰷鱨兼鰋鯉皇心見之良獨怡更命瑤牀近寒泚
太平時節生意多物情應與人心和周文沼上樂於牣
千載靈臺同此歌
御堤煙柳
東風二月午門曉紫禁暄妍暖雲繞玉河堤畔赤欄橋
高柳依依得春早柔條裊娜百尺垂蘸水點破青玻璃
晴煙一抹鎖深碧曉色正與春相宜臨風忽報黃鸝囀
入望濛濛無近遠鮫綃帳薄疑未收翡翠簾輕不堪捲
日高頓覺散清隂無限韶華連上林紛紛萬卉足生意
自是皇家雨露深
夜月聞砧
八月九月秋氣高長林落木風蕭蕭白苧秋深不堪著
輕寒欲試新剪刀城頭霜飛露華濕城下寒蛩啼更急
當戶誰家搗練聲風高不礙重城入千杵萬杵聲未停
已知力倦心怦怦天清月冷幾人語塞北江南今夜情
不怨搗衣寒苦早惟願著衣人不老萬里歸來未有期
昨日官家頒絮襖
中秋賞桂
秋風瑟瑟天宇清三五良宵秋氣平嫦娥捧出玉臺鏡
山河大地增光明廣寒彷彿開宫殿桂影團團月中見
霓裳一曲聲珊珊疑是瑶池啓華宴銀蟾散彩流霞觴
金粟萬斛來天香清景邀人不成寐詩成月落參低昂
吁嗟仙種自開闢分付嫦娥好培植莫遣吳剛得浪侵
留取清芬播無極
松逕秋聲
紫苔繞逕塵無迹鬱鬱高松挺秋碧金氣正驕風滿林
渾如萬壑波濤激又如曉日蛟龍吟翠雲蕩漾江中心
倏忽風微更堪聽冰絃操出重華音蓬萊宫闕五雲渺
鳴鶴寥寥動瓊島鸞輿時作靈臺遊應喜秋光在林杪
風停聲歇天宇清政成刑措當昇平玉署小臣拜恩詔
作詩媿比歐陽生
元夕觀燈
禁城午夜春濛濛火樹照人如鏡中六鼇移山向璚島
紅鸞下繞明光宫條風東來送新暖低颺香毬動黃繖
九重金闕倚岧嶤四面紅雲簇簫管宫闈更欲親承歡
綵綳十丈空中攢隨山移仗不知曉應制還催供奉官
五朝故事傳來久樂與民同上元酒想像先皇得衆心
尚有燈詞播人口太平喜是百載過邊燧不驚天氣和
古來張弛皆有道賞心一日非為多
東風解凍
去歲都城三尺雪御水潺潺凍全結半夜春從地底回
一片菱花暖初裂東風著水水不知縠紋細細搖清漪
退朝閒步石橋上流澌半入昆明池柳眼初青照堤岸
蕩潏波心影淩亂青陽杲杲射員沙幾簇魚苖聚還散
太乙東皇隨斗行韶華拍塞皆春聲臨流攬勝心獨喜
物色變態如有情天潢自是得春早坐想八方春更好
航海番人入貢來萬里川光淨於掃
芝嶺春雲為楊維新賦
醉把仙芝看商岩采處頻翠莖猶帶露紫蓋不霑塵豈
是充饑物端為上壽珍玳筵雲不散共祝百年人
輓國子丞侯丕先生父
見說遺菴老常年卧白雲詩吟長短句書閱古今文遺
行人間重褒章隴上焚橋門有賢嗣師道續河汾
柯谷耕雲
買得柯山百畝雲春風谷口樂耕耘牽牛人向村前去
扣角聲從隴上聞野鳥祗知催布糓隣翁不解誦移文
向來方寸多餘地留與兒孫次第分
王維瞻塔山歸隱圖
白髮催人不肯饒辭官歸去伴漁樵青山如畫曾相識
黃鵠高飛未可招束我舊書還舊隱看他塵世競塵囂
池頭有子當年少染翰時時獻帝堯
輓成國公
四十餘年列上公春風細柳見英雄曾將劒戟扶明主
慣擁貔貅任總戎名播斗南層漢上魂歸塞北遠山中
只今史館多才俊解寫凌煙第一功
送戶曹正郎馬兄德源之宣府管理軍儲兼柬
殷都憲
堪嗟一别隔三春王事驅馳不顧身休訝胡塵飛漠漠
只教邊廩積陳陳皇華北首憐君苦白雁南來慰我頻
煩語故人殷總制屋梁斜月數傷神
送劉世英南京太僕
鴻臚傳罷第三聲從此朝臣識俊英東觀紬書前太史
南雍造士少司成已聞舊學名方著正愛環滁景最清
當宁賜麻應不久暫將冏命命先生
送浙江僉事劉餘慶
黑首承恩白玉階外臺元自内臺來都人尚識風霜面
朝士同推梁棟才獨鶚飛時秋氣肅雙旌行處瘴煙開
豸衣猶是朝中賜不着東南半點埃
贈景昭參政江西
朝回共我數飛觥最喜黃門有盛名草到竒時鸞鳳舞
吟于苦處鬼神驚近來猶誦匡時疏遠别難為倚玉情
後夜相思凝望處文星高照豫章城
送岳方之興化
翰苑同年少一人城東出祖倍傷神高才雖不登樞要
清望端能動縉紳西徼歸來緣有命南州謫去果何因
嗟余久負容臺禄擬向林泉老此身
送徐仕亨復任荆門
二十年前已識荆荆州今復去專城柳條解綰離人恨
河水長流故舊情闕下有人推孺子江南到處說徐卿
也知騏驥終騰踏高駕雲車天上行
慶致仕閣老商先生壽七十
當代明經第一人強年高步上星辰錦袍玉帶兼三秩
白石清泉度七旬謝却鈞衡娛暮景歸來桑梓樂長春
茲辰茲會遙相憶南望南天祝頌頻
送光禄寺卿李君之南京兼柬王宗貫
而我相交三十霜長年聯珮簉鴛行芳隣舊接金門右
尚寶常擎御座傍最喜遷官符衆望更憐將母過仙鄉
南都想會王司馬雲樹相思不暫忘
題扇
班姬新製剡溪藤似玉無瑕雪有稜五夜蟾宫開半璧
三冬鮫室剪輕冰我于用舍諳時態人向炎凉有愛憎
為喜清風故人意幾回題贈愧無能
贈授業劉先生致仕還吉水
秋到梧桐暑氣清摳衣隨步出都城五千里外思鄉夢
二十年前立雪情栗里有人邀社飲海鷗何事傍舟行
從今不上紅塵路坐看諸郎學鳳鳴
安溪僑叟為張簡討賦
溪上茅茨屋數椽春雩秋社自年年窗含鼇背千峰雨
簾捲波心萬頃煙柳逕有時緣客掃竹牀長日抱雲眠
白頭自分無人識不解詩名到日邊
送秦觀郎中參政雲南
眼底羣僚獨數公除書又出大明宫人辭薊北層霄近
路入滇南萬里通荷葉擁舷秋滴露桂花明旆晚生風
逢時已自參藩省好竭丹心答聖衷
題王宗貫西園清隱
出郭西行二三里園林佳處足投閒軒開紫陌紅塵外
人在清風明月間當面好花開簇簇繞牆流水響潺潺
笑他名利場中客到此能無一愧顔
一鷺圖
芳草垂楊蔭碧流雪衣公子立芳洲一生清意無人識
獨向斜陽歎白頭
劉時用枯木竹石
蒼龍夕挂千尋影彩鳳朝聞十里音月夜風朝我曾見
太湖石畔蘚㾗深
小景
羅浮夢斷夜窗虛一曲焦桐樂有餘從此南枝消息到
梅花如雪徧庭除
山禽
滄洲深處獨依依覓食秋原飽即歸塵世小兒偏害物
等閒休向五陵飛
魏時敏(莆田人有竹溪集)
塞上曲
笳鼔起城頭烽煙上戌樓風旗翻朔霧霜劒帶邊秋瀚
海兵聲合隂山殺氣浮不因横絶漠何事更封侯
塞外秋塵起關中夜柝聞連營通漢水擁騎入邊雲月
照琱弓影霜埋古劒文軍中振竒策奏凱報明君
秋來霜滿塞天迥雁臨關白骨沙場裏黃雲隴水間草
荒鵰影疾烽静戍煙閒日落邊城暮將軍獵未還
萬里烽煙淨三邊雨雪晴暮笳清有韻寒鼔濕無聲鐵
甲埋霜重金戈映月明旄頭看漸暗四海樂昇平
除夜有感
迢遞離鄉國蕭條感歲華宵聲悲鼔吹月色浸梅花殘
歷愁中盡流年夢裏加親闈千里隔回首重咨嗟
南溪為許上舍廼弟題
高人真雅淡卜築傍幽溪碧草侵階長青山入戶低華
源應咫尺流水自東西讀罷無餘事春風聽鳥啼
山水圖為錢塘周士廉作
佳氣接蓬萊衡門掩綠苔山深雲自合江漲浪初回帆
影歸漁浦灘聲落釣臺畫圖殊有興千里共徘徊
秋夜有懷寄楊大使
孤館凉風發長天白雁過旅魂秋易斷鄉思夜偏多野
曠雲連樹江寒月浸波不知揚子宅秋興近如何
皇都别意送張主事外父還蜀
送客出長安離懷不可攀纔傾燕市酒又向蜀江還鳥
道寒雲裏猿聲積雨間家林應有待松菊繞南山
寄徐齊紈
旅館秋風早官城樹色微長天南雁盡尊酒故人稀落
葉鳴幽戶寒蟬噪夕暉相思何處是惆悵暮潮歸
送泉上人歸眼明寺
遙入圭峰寺長吟送遠公經翻蕉葉古雲散竺門空飛
錫臨天外看山想洛中不知禪寂地松偃幾枝東
樵樂
礪斧臨溪石尋山度嶺雲林深芳樹合澗轉野泉分細
語聽猿嘯狂歌散鹿羣不知城市裏何事日紛紛
貧交歎
閒居無客到寂莫掩衡茅官懶終成癖家貧易絶交柳
殘鶯不語松老鶴還巢世事皆如此何須賦解嘲
題寶珠菴
不到曾遊地如今又幾春雲歸雙樹老門掩一僧貧潮
水寒侵岸沙村夜見人清樽誰是伴喜有霍家親
送朱琴友之戍海南
携書兼帶劒未必事班超暫向天涯去休辭故國遥蛇
珠生暗隴蜃氣積寒潮别後知相憶琴窗謾寂寥
題湧泉巖
再入招提境蕭條異昔時流泉分古澗荒蘚上殘碑門
掩花空落人閒鳥不知那能招惠遠重與話心期
建溪即景
山春雲漠漠溪晚雨霏霏投驛經村店防灘識釣磯客
情隨路遠鄉念去人稀寂莫芳林下漁郎摘笋歸
輓平城王戶侯
唾壺敲未缺華表鶴重過一將英雄盡三軍感慨多城
笳悲落日營柳掩閒戈戎馬經行處空聞野鳥歌
送遊學人歸德化
曾立程門雪如今易已東愧無隣舍酒獨送海天鴻村
迥梅花白林疎柿葉紅他年看二阮霄漢醉春風
終慕
西墅頻勞夢北堂久不過夜寒蟲蠧簡春冷鳳停梭草
木傷心盡江山灑淚多焚黃應有典早晚到岩阿
送歐司訓之潮州
共喜之官處離家路不遙雲連閩嶺樹城壓海門潮村
暗榕隂合江晴鰐氣消故鄉舊知己大半是同僚
清得廣文氊貧無負郭田欲償沽酒債只覓賣文錢書
卷消長日才名稱少年定知潮海上買盡剡溪箋
山水圖
看畫情偏遠題詩興不慳漁舟歸晩浦僧舍隔秋山樹
色微茫裏鐘聲杳靄間何年謝塵鞅結屋此中閒
龍泉古刹
石罅久潛龍泉鳴古刹東秋燈林影外夜梵磬聲中縱
醉同陶令談經憶遠公題詩舊塵壁休用碧紗籠
石印回瀾
鵲化曾推的遺蹤今尚存纍纍封曉霧决决浸雲根晴
影秋臨棹寒聲夜到門政成尋舊隠洗耳聽潺湲
送人使朝鮮
雙旌擁使車雲海舊方輿異域孤城小元莵萬里餘久
諳中土語兼讀大唐書會見承恩後瞻星拜玉除
和劉一能除夜韻
梅花送殘臘草色報新年客夢雞聲裏鄉心雁影邊髮
隨時事改酒為故人延却憶滄江上蘆花隠釣船
百樹送青六景為鄭侍御題
石罅無樵採春深剥綠苔孤雲將暝去羣樹送青來晴
靄琴書潤隂森鳥雀回醉吟看不厭何處有蓬萊
石姥晴雲
曉霽雲飛濕山高鳥度遲客登石姥嶺人禱偃王祠嵐
氣分晴靄林光淡碧滋何年一臨眺磨石醉題詩
江村沃壤
積雨暗江村溪聲到處聞幾家依綠樹千頃熟黃雲負
郭真堪比汶陽何足云東坡今寂莫稼說有移文
和王文偉韻
玉宇淨悠悠山河一氣秋鐘聲林下寺燈影水邊樓老
去仍青眼吟多易白頭還思為客處梧雨滴鄉愁
好景亭前月宜休苑内秋有田皆種秫無竹不當樓楓
落思吳下梅開憶隴頭明年花發處一醉破春愁
水南絳帳和鶴洲主人韻
故老傳經日諸生立雪時缾香人送酒門響客催詩白
髮經秋短青燈坐夜遲河汾有遺稿讀罷一興思
寄周鶴洲太守
風雨越江邊郵亭對夜眠鄉心孤島迥客夢一燈懸論
舊懷他日談詩記往年離魂將别夢幾度到臨川
村居掩薜蘿歲月易蹉跎五馬經年别孤舟幾日過雀
聲喧白晝鷗夢落清波誰在黃堂上同聽五袴歌
琴尊度歲華清興浩無涯野寺多逢竹江村少見花沙
浮驚立鶻池小聚鳴蛙欲向金門去雲山路轉賒
未去畊南畝先來卧北窗詩清秋入寺酒渴夜臨江雲
樹思千里煙霞滯一邦離心將欲寫安得筆如杠
江鄉無舊業霄漢有新知身病仍躭酒家貧易廢詩梅
開人别久書寄雁來遲寂莫江樓上孤懷動遠思
寄姑蘇劉欽謨史館
倦翮已投林清風醒醉吟江沙粘野艇樓月照秋琴泉
石盟方固朝廷恩更深何時得乘興移棹過山隂
送吳使君服闋之京
柳色映離筵春隂咽管絃孤琴曾入蜀雙旆早朝天老
有匡時策貧無負郭田隱之流澤遠重見詠貪泉
離亭對綺筵把酒聽鳴絃路轉橋妨馬江浮水接天漁
村晴曬網畬火暖燒田只為蒼生出無心問酒泉
題羲之墨沼圖
風流晉右軍千古播清芬羽客鳴寒磬幽人坐白雲鷗
波生筆陣墨沼亂鵝羣却笑曾書破羊欣白練裠
閒居寫懷
獨賞寒芳老紅花意懶簪世途輕白髮交態重黃金誰
著謝公屐來聽叔夜琴乘春尋酒伴臨水滌煩襟
江流天地外山色有無中
林亭閒寄傲極目浩無邊山歛雲藏樹江浮水接天征
鴻歸楚塞斜日下襄川留得山翁醉清風幾百年
凝秀軒為新安人作
地接古新安人閒樂考槃溪聲當坐聽秋色捲簾看小
逕留殘靄遙峰生暮寒扁舟會乘興應與結詩壇
市樓春眺
危樓逼星斗帶郭亦山林雨歇晚峰淨湖平春水深落
花增感慨明月憶登臨欲讀高人傳塵埃滿素琴
西墅看雲
清曉臨西墅白雲生遠峰濃隂遮逕竹輕靄落庭松帶
雨隨孤艇穿林翳晚鐘倚欄人不見清絶聽鳴蛩
和卓德新韻
雨歇晚峰淨橋平秋水深賓鴻江上字楊柳笛中音對
菊須傾酒思山欲借琴故人重聚首為我細論心
送陳生之博羅省親
為客經漳浦寕親入博羅地蒸花木異峰斷水田多彩
服乘春著新詩對月哦先賢有遺跡珍重拜東坡
石倉歴代詩選卷四百四十三
