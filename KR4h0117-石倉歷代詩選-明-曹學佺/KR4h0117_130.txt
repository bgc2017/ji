石倉歴代詩選卷一百三十
明曹學佺編
宋詩七
范仲淹
謝黃惣太博見示文集
松桂有嘉色不與衆芳期金石有正聲詎將羣響隨君
子著雅言以道不以時仰止江夏公大醇無小疵孜孜
經緯心落落教化辭上有帝皇道下有人臣規邈與聖
賢會豈以富貴移誰言荆棘滋獨此生蘭芝誰言鼃黽
繁獨此蟠龍龜豈徒一時異將為千古竒願言周召風
達我堯舜知致之諷諫路陞之誥命司二雅正得失五
典陳雍熙頌聲格九廟王澤及四夷自然天下文不復
迷宗師
農
聖人作耒耜蒼蒼民乃粒國俗儉且淳人足而家給九
載襄陵禍比戶猶安輯何人變清風驕奢日相襲制度
非唐虞賦斂由呼吸傷哉田舍人常悲大絃急一夫畊
幾壠遊墮如雲集一蠶吐幾絲羅綺如山入太平不自
存凶荒亦何及神農與后稷有靈應為泣
寄題孫氏碧鮮亭
天地何風流復生王子猷黃金買碧鮮綠玉排清秋非
木亦非草東君歲寒寶耿耿金石性雪霜不能老清風
乃故人徘徊過此君泠泠鈞天音千載猶得聞應是聖
賢魄鍾為此標格高節見直清靈心隠虚白粉筠多體
貌錦籜見兒童上交松桂枝下結蘭蕙叢秀氣藹晴嵐
翠光疑綠水明月白露中静如隠君子不願湘靈泣不
求伶倫吹鳳凰得未晩蛟龍起何時蕭蕭雲水間良與
主人宜紅塵滿浮世何當拂長袂坐嘯此亭中行歌此
亭際逍遙復逍遙不知千萬歲
明月謠
明月在天西初如玉鈎微一夕增一分堂堂有餘輝不
掩五星耀不礙浮雲飛徘徊河漢間秀色若可飱清風
起叢桂白露生階蘭高樓望君時為君拂金徽奏以堯
舜音此音天與稀明月或可聞顧我亦依依月有萬古
光人須萬古心此心良可歌憑月為知音
清風謠
清風何處来先此高高臺蘭叢國香起桂枝天籟迴飄
飄度清漢浮雲安在哉萬古鬱結心一旦為君開有客
慰所思臨風久徘徊神若遊華胥身疑立天台極渴飲
沆瀣大暑執瓊瓌曠如攜松丘騰上烟霞遊熙如即莊
老語入逍遙道朱絃鼓其薰可以解吾民滄浪比其清
可以濯吾纓願此陽春時勿使飄暴生千靈無結愠萬
卉不摧榮庶幾宋玉賦聊廣楚王情
馴鷗詠
萬物有常性性無不貴生鳳翔與駿奔一一遠害情鴥
彼沙上鷗皎皎霜雪明月宿滄洲静日浴滄浪清何以
狎溪人溪人澹無營循循自飲啄往往相逢迎徘徊兩
無猜何慕復何驚客有懷依依雲水言將歸逐爾羣鷗
樂羣鷗爾勿飛此心未忘者天機非殺機
公路澗(曹公與袁紹常争據此地)
嵩高發靈源北望洛陽注清流引河漢白氣横雲霧英
雄惜此地百萬曾相距近代無戰争常人自来去
拜馬澗(子晉登仙遺馬于此鄉人見之皆拜)
傳聞王子晉澗邊遺一驥當時青雲路雞犬亦可致未
必真龍媒悠悠在平地
二室道
太室何森聳少室欲飛動相對起雲霞恍如遊仙夢何
以寵此行行歌降神頌
天門泉
天門有靈泉塵埃未嘗至日月自高照雲霞亦輝庇惟
抱夷齊心飲之可無愧
峻極上寺
徘徊峻極寺清意滿烟霞好風從天来吹落桂樹花高
高人物外猶属梵王家
中峰
嵩高最高處逸客偶登臨迴看日月影正得天地心念
此非常遊千載一披襟
聽真上人琴歌
銀潢耿耿霜稜稜西軒月色寒如冰上人一叩朱絲繩
萬籟不起秋光凝伏羲歸天忽千古我聞遺音淚如雨
嗟嗟不及鄭衞兒北里南鄰競歌舞競歌舞何時休師
襄堂上心悠悠擊浮金戛鳴玉老龍秋啼滄海底幼猿
暮嘯寒山曲隴頭瑟瑟咽流泉洞庭蕭蕭落寒木此聲
感物何太靈十二銜珠下仙鵠為余再奏南風詩神人
和暢舜無為為余試彈廣陵散鬼物悲哀晉方亂乃知
聖人情慮深將調四海先調琴興亡哀樂不我遁坐中
可見天下心
湖山
湖山滿清氣賞心甲吴越晴嵐起片雲晚水連初月漁
父得意歸歌詩等閒發
筠亭
為愛碧鮮亭入夏&KR0008;&KR0008;至臺榭競生烟獨有清涼意高
岡鳳不来幽人此沈醉
風笛
風引湖邊笛焉知非隠淪一聲裂雲去明月生精神無
為落梅調留寄隴頭人
渚蓮
武陵誰家子波面雙雙渡空積心中絲未成機上素似
共織女期秋宵苦霜露
和葛閎寺丞接花歌
江城有卒老且貧憔悴抱關良苦辛衆中忽聞語聲好
知是北来京洛人我試問云何至是欲語汍瀾墮雙淚
斯須收淚始能言生自東都富貴地家有城南錦繡園
少年只以花為事黃金用盡無他能却作瓊林苑中吏
年年中使先春来晩宣口敕修花臺竒芬異卉百餘品
求新換舊争栽培猶恐君王厭顔色羣芳只似尋常開
幸有神仙接花術更向都城求絶匹梁王苑裏索妍姿
石氏園中搜淑質金刀玉尺裁量妙香膏膩壤彌縫密
迴得東皇造化工五色敷華異平日一朝寵愛歸牡丹
千花相笑妖嬈難竊藥嫦娥新換骨嬋娟不似人間看
太平天子春遊好金明柳色籠黃道道南樓殿五雲高
鈞天捧上蓬莱島四邊桃李不勝春何况花王對玉宸
國色精明動韶景天香旖旎飄芳塵特奏霓裳羽衣曲
千官獻夀羅星辰兑悦臨軒逾數刻花吏此時方得色
白銀紅錦滿牙牀拜賜仗前生羽翼惟觀風景朝仍暮
一心歲歲供春賦中途得罪情多端刻木在前何敢訴
竄来江外知幾年骨肉無音雁空度北人情況異南人
瀟灑溪山苦無趣子規啼處血為花黃梅熟時雨如霧
多愁多恨信傷人今年不及去年身目昏耳重精力減
復有鄉心難具陳我聞此語聊悒悒近曾侍從班中立
朝違日下暮天涯不學爾曹向隅泣人生榮辱如浮雲
悠悠天地胡能執賈誼文才動漢家當時不免来長沙
幽求功業開元盛亦作流人過梅嶺我無一事逮古人
謫官却得神仙境自可優優樂名教曾不恓恓弔形影
接花之技爾則竒江鄉卑濕何能施吾皇又詔還淳朴
組織文章皆棄遺上林將議賜民畋似昔繁華徒爾為
西都尚有名園處我欲抽身希白傅一日天恩放爾歸
相逐栽花洛陽去
天平山白雲泉
靈泉在天半狂波不能侵神蛟穴其中渴虎不敢臨隠
照涵秋碧泓然一勺深游潤騰雲飛散作三日霖天造
豈無意神化安可尋挹之如醍醐盡得清涼心聞之異
絲竹不含哀樂音月好羣籟息涓涓度前林子晉罷雲
笙伯牙收玉琴徘徊不擬去復發滄浪吟乃云堯湯歲
盈盈長若今萬里江海源千秋松桂隂兹焉如有價北
斗量黃金
留題常熟頂山僧居
平湖數百里隠然一山起中有白龍泉可洗人間耳吾
師仁智心愛兹山水音結茅三十年不道日月深笑我
名未已来問無端理却指嶺邊雲斯焉贈君子
和楊畋孤琴詠
愛此千年器如見古人面欲彈換朱絲明月當秋漢我
願宫商絃相應聲無間自然召南風莫起孤琴歎
絳州園池
絳臺使君府亭閣參園圃一泉西北来羣峰高下覩池
魚或躍金水簾長布雨怪柏鎖蛟虬醜石鬭貙虎羣花
相倚笑垂楊自由舞静境合通仙清隂不知暑每與風
月期可無詩酒助登臨問民俗依舊陶唐古
晉祠泉
神哉叔虞廟地勝出嘉泉一源甚澄静數步忽潺湲此
異孰可窮觀者增恭虔錦鱗無敢釣長生同水仙千家
溉禾稻滿目江鄉田我来動所思致王愧前賢大道果
能行時雨宜不愆皆如晉祠下生民無旱年
中元夜百花洲作
南陽太守清狂發未到中秋先賞月百花洲裏夜忘歸
綠梧無聲露光滑天學碧海吐明珠寒輝射空星斗疎
西樓下看人間世瑩然都在青玉壺從来酷暑不可避
今夕涼生豈天意一笛吹銷萬里雲主人高歌客大醉
客醉起舞逐我歌弗舞弗歌如老何
送鄖鄉尉黃通
少年好逸驥老者重安車争先尚逐逐致遠貴徐徐勿
言一尉卑千戶繫慘舒外矜固不足内樂則有餘子游
與季路作邑寧欷歔五斗對萬鍾所問道何如
依韻和襄陽王源叔龍圖見寄
高車赴南峴敝郊主東道風采喜一見布素情相好屈
指四十秋于今歲寒保我起為君夀善頌復善禱願盡
杯中物薄言理可到君子貴有終功名非必早朝端卿
大夫所尚賢而老世慮久乃周聖門深已造與君誓許
國無忝于祖考潔如鳳食竹樂若魚在藻安得長相親
時時一絶倒不忘平生期明月滿懷抱
歸雁
稻粱留不得一一起江天帶雪南離楚和春北入燕依
依前伴侣歴歴舊山川木葉程猶遠梅花信可傳子規
啼到曉鸚鵡鎖經年應羨冥冥者東風羽翼偏
寄歐静秀才
君歸一水遠魂斷木蘭橈賴有南軒竹清風慰寂寥
野色
非烟亦非霧羃羃映樓臺白鳥忽點破夕陽還照開肯
隨芳草歇疑逐遠帆来誰謂山公意登高醉始迴
酬滕子京同年
謝家風雅若為酬散吏方躭海上遊疎懶幾忘傳筆夢
寂寥仍有負薪憂欲歌蘭雪歸真隠敢向簪軒競急流
如共茂先瞻氣象莫言神物在南州
題翠峰院(范蠡舊宅)
翠峰高與白雲閒吾祖曾居水石間千載家風應未墜
子孫還解愛青山
試筆
偶緣疎拙得天真豈問前途屈與伸車馬縦能欺倦客
江山猶可助騷人懶如叔夜書盈几狂似淵明酒滿巾
况有南窗姬易在此心那更起纖塵
送何白節推宰晉原
盛府兼名邑榮歸指故林多年望鄉淚萬里倚門心江
館春寒薄山程晩翠深板輿迎侍日桃李正芳隂
送石曼卿
河光嶽色過秦關英氣飄飄酒滿顔賈誼書成動西漢
謝安人笑起東山亨途去覺雲天近舊隠回思水石閒
此道聖朝如不墜疏封宜在立譚間
送韓瀆殿院出守岳陽
仕宦自飄然君恩豈欲偏纔歸劍門道忽上洞庭船墜
絮傷春目舂濤廢夜眠岳陽樓上月清賞浩無邊
遊烏龍山寺
高嵐指天近遠溜出山遲萬事不到處白雲無盡時異
花啼鳥樂靈草隠人知信是棲真地林僧半雪眉
江干閒望
江干日清曠寓目一搘笻落葉信流水歸雲識舊峰蘭
蓀誰共采鳬雁自相從莫愛蘋風起波来千萬重
桐廬郡齋書事
千峰秀處白雲驕吏隠雲邊豈待招數仞堂高誰富貴
一枝巢隠自逍遙杯中好物閒宜進林下幽人静可邀
莫道官清無歲計滿山芝术長靈苗
洞庭山
吴山無此秀乘暇一遊之萬頃湖光裏千家橘熟時平
看月上早遠覺鳥歸遲近古誰真賞白雲應得知
虎丘山
昔見虎眈眈今為佛子巖雲寒不出寺劍静未離潭幽
步蘿垂徑高禪雪閉庵吴都十萬戶烟瓦亘西南
應制賞花釣魚
萬彙嘉亨日皇心豫宴辰華林新濯雨靈沼正涵春帝
幄紛仙蘤天鈎擲錦鱗洋洋頒睿唱賡頌浹簪紳
過餘杭白塔寺
登臨江上寺遷客特依依遠水欲無際孤舟曾未歸亂
峰藏好處幽鷺得閒飛多少天真趣遙心結翠微
芝山寺
樓殿冠崔嵬靈芝安在哉雲飛過江去花落入城来得
食鵶朝聚聞經虎夜回偶臨西閣望五老夕陽開
遊廬山作
五老閒遊倚舳艫碧梯嵐逕好程途雲開瀑影千門掛
雨過松黃十里鋪客愛往来何所得僧言榮辱此間無
從今愈識逍遙旨一聽升沈造化鑪
依韻和延安龐龍圖柳湖
種柳穿湖後延安盛可遊遠懷忘澤國真賞即瀛洲江
景来秦塞風情属庾樓劉琨增坐嘯王粲乍銷憂秀發
千絲墮光搖匹練柔雙雙翔乳燕兩兩睡馴鷗折翠贈
歸客濯清招隠流宴回銀燭夜吟度玉關秋勝處千場
醉勞生萬事浮王公多雅致思發共仙舟
和延安龐龍圖寄岳陽滕同年
優游滕太守郡枕洞庭邊幾處雲藏寺千家月在船疎
鴻秋浦外長笛晚樓前旋撥醅頭酒新炰縮項鯿宦情
須淡泊詩意定連綿迥是偷安地仍當飽食年只應天
下樂無出日高眠豈信憂邊處胡兵隔一川
依韻酬太傅張相公見贈
出處曾無致主功南陽為守地猶雄醉醒往日慙漁父
得失今朝賀塞翁七里河邊歸帶月百花洲上嘯生風
卧龍鄉曲多賢達願預逍遙九老中
知府孫學士見示和終南監宫大保道懷因以
綴篇
玉皇近侍請脩真賜得南山十里雲樽有聖賢聊自慰
鼎多龍虎復誰分謝家山色朝晡見陶隠松風寤寐聞
萬物已齊無一事獨醒惟笑醉醺醺
其二
漢陵高興自飄飄何必天台渡石橋潭上藥靈多餌菊
林間詩逸半書蕉勤歌蘭珮招逋隠懶事塵纓逐寀僚
客有赤松盟約在異時猿鶴不相遼
其三
門外烟嵐紫閣横九衢風土更何情籬邊醉傲淵明飲
隴上歌隨桀溺耕三樂放懷千古重萬鍾回首一毫輕
鵬鷦共適逍遙理誰復人間問不平
石倉歴代詩選卷一百三十
