石倉歴代詩選卷八十三
明曹學佺編
晚唐十
馬戴(字虞臣)
春思
初日照楊柳玉樓含翠隂啼春獨鳥思望遠佳人心幽
怨貯瑤琴韶光凝碧林所思曾不見芳草意空深
送從叔赴南海幕
洞庭秋色起哀狖更難聞身往海邊郡帆懸天際雲炎
州羅翠鳥瘴嶺控蠻軍信息来非易堪悲此路分
江行留别
吳楚半秋色渡江逢葦花雲侵帆影盡風逼鴈行斜返
照開嵐翠寒潮蕩浦沙余將何所往海嶠擬營家
將别寄友人
帝鄉歸未得辛苦事羇遊别館一罇酒客程千里秋霜
風紅葉寺夜雨白蘋洲長恐此時淚不禁和恨流
客行
路岐長不盡客恨杳難通蘆荻晚汀雨柳花南浦風亂
鐘嘶馬急殘日半帆紅却羨漁樵侣閑歌落照中
過野叟居
野人閒種樹樹老野人前居止白雲内漁樵滄海邊呼
兒採山藥放犢飲溪泉自著養生論無煩憂暮年
夕次淮口
天涯秋光盡木末羣鳥還夜久遊子息月明岐路閒風
生淮水上帆落楚雲間此意竟誰見行行非故關
落日悵望
孤雲與歸鳥千里片時間念我一何滯辭家終未還微
陽下喬木遠色隠秋山臨水不敢照恐驚平昔顔
寄終南真空禪師
閒想白雲外了然清淨僧松門山半寺夜雨佛前燈此
境可長住浮生自不能一從林下别瀑布幾成冰
長安贈賈島
歲暮見華髮平生志半空孤雲不我棄歸隠與誰同枉
道紫宸謁妨裁丹桂叢何如隨野鹿棲止石嵓中
秋郊夕望
度鳥向棲急隂蟲逢夜多餘霞媚秋漢迴月濯滄波蔓
草將萎絶流年其奈何耿然搖落思獨酌不成歌
送顧非熊下第歸江南
無成西别秦返駕江南春草際楚田鴈舟中吳苑人殘
雲掛絶島迴樹入通津想到長洲日門前多白蘋
汧上勸舊友
斗酒故人同長歌起北風斜陽高壘閉秋角暮山空鴈
呌寒流上螢飛薄霧中坐来憂白髮況復久從戎
楚江懷古三首
露氣寒光集微陽下楚丘猿啼洞庭樹人在木蘭舟廣
澤生明月蒼山夹亂流雲中君不降竟夕自悲秋
驚鳥去無際寒蛩鳴我傍蘆洲生早霧蘭隰下微霜列
宿分窮野空流注大荒看山候明月聊自整雲裝
野風吹蕙帶驟雨滴蘭橈屈宋魂冥莫江山思寂寥隂
霓侵返景海樹入迴潮欲折寒芳薦明神詎可招
遠水
蕩漾空沙際虚明入遠天秋光照不極鳥影去無邊勢
引長雲斷波凝片雪連汀洲杳難到萬古覆蒼煙
送吕郎中牧東海郡
假道經淮泗檣烏集隼旟蕪城沙菼接波島石林疎海
鶴空庭下夷人遠岸居山鄉足遺老佇聽薦賢書
山行偶作
緣危路忽窮投宿值樵翁鳥下山含暝蟬鳴露滴空石
門斜月入雲竇暗泉通寂寞生幽思心疑舊隠同
巴江夜猿
日飲巴江水還啼巴岸邊秋聲巫峡斷夜影楚雲連露
滴青楓樹山空明月天誰知泊船者聽此不能眠
送田使君牧蔡州
主意思共理牧人官不輕樹多淮右地山遠汝南城望
稼周田隔登樓楚月生懸知蔣亭下渚鶴伴閒行
雀臺怨
魏宫歌舞地蝶戲鳥還鳴玉座人難到銅臺雨滴平西
陵樹不見漳浦草空生萬恨盡埋此徒懸千載名
贈别江客
湘中有岑穴君去掛帆過露滴蒹葭廣潮迴島嶼多汀
洲延夕照楓葉墮寒波應使同漁者生涯許釣歌
宿翠微寺
處處松隂滿樵開一逕通鳥歸雲壑静僧語石樓空積
翠含微月遙泉韻細風經行心不厭憶在故山中
送僧歸金山寺
金陵江色裏蟬急向秋分迥寺横洲島歸僧渡水雲夕
陽依岸盡清磬隔潮聞遙想禪林下罏香帶月焚
新秋雨霽
夕陽逢一雨夜木洗清隂露氣竹窗静秋光雲月深煎
嘗靈藥味談及故山心得意兩不寐微風生玉琴
送人遊蜀
别離楊柳陌迢逓蜀門行若聽清猿後應多白髮生虹
蜺侵棧道風雨雜江聲過盡愁人處煙花是錦城
宿無可上人房
稀逢息心侣細話遠山期河漢秋深夜杉松露滴時風
傳林磬響月掩草堂遲坐卧禪心在浮生皆不知
寄西岳白石僧
挂錫中峰住經行踏石梯雲房出定後岳月向池西峭
壁殘霞照欹私積雪齊年年著山屐曾得到招提
懷故山寄賈島
心偶羨明代學詩觀國風自從来闕下未勝在山中丹
桂日應老白雲居久空誰能謝時去聊與此生同
灞上秋居
灞原風雨定晚見鴈行頻落葉他鄉樹寒燈獨夜人空
圍白露滴孤壁野僧隣寄卧郊扉久何門致此身
寄崇德里居作
掃君園林地澤我清涼襟高鳥雲路晚孤蟬楊柳深風
微漢宫漏月迥秦城砧光景坐如此徒懷經濟心
隴上獨望
斜日掛邊樹蕭蕭獨望間隂雲藏漢壘飛火照胡山隴
首行人絶河源夕鳥還誰為立勲者可惜寶刀閒
别家後次飛狐西即事
遠歸從此别親愛失天涯去國頻迴首方秋不在家鳴
蛩聞塞路冷鴈背龍沙西次桑乾曲洲中見荻花
江亭贈别
長亭晚送君秋色渡江濆衰柳風難定寒濤雪不分猿
聲離楚峡帆影入湘雲獨泛扁舟夜山鐘可卧聞
寄剡中友人
故人今在剡秋草意如何嶺暮雲霞雜潮迴島嶼多沃
洲僧幾訪天姥客誰過歲晚偏相憶風生隔楚波
送國子韋丞
臨水獨相送歸期千里間雲迴逢過雨路轉入連山一
騎行芳草新蟬發故關遙聆茂陵下夜啟竹扉閒
題吳發原南居
閒居誰厭僻門掩漢祠前山色夏雲映樹隂幽草連晴
光分渚曲綠氣冐原田何日遠遊罷高枝已噪蟬
雒中寒夜姚侍郎宅懷賈島
夜木動寒色雒陽城闕深如何異鄉思更抱故人心微
月關山遠閒階霜霰侵誰知石門路待與子同尋
送朴山人歸新羅
浩渺行無極揚帆但信風雲山過海半村樹入舟中波
定遙天出沙平遠岸窮離心寄何處日斷曙霞東
題静住寺欽用上人房
寺近朝天路多聞玉珮音鑒人開慧眼歸鳥息禪心磬
接星河曙窗連夏木深此中能宴坐何必在雲林
贈楊先輩
平生閒放久野鹿自為羣居止隣西岳軒窗度白雲齋
心飯松子話道接茅君漢主思清淨休書諫獵文
贈鄠縣尉李先輩
同人家鄠杜相見罷官時野坐苔生石荒居菊入籬聽
蟬臨水久送鶴背山遲未擬還城闕溪僧别有期
其二
休官不到闕求静匪營他種藥唯愁晚看雲肯厭多渚
邊逢鷺下林表伴僧過静簡仙方試松花酒自和
下第别令狐員外
論文期雨夜飲酒及芳晨坐嘆百花發潛驚雙鬢新舊
交多得路别業遠仍貧更欲辭知己歸耕海上春
送春坊董正字浙右歸覲
去覲毗陵日秋殘建業中莎垂石城古山闊海門空灌
木寒檣遠層波皓月同何當復讎校春集少陽宫
寄襄陽王公
君馬勒金羈君家貯玉笄白雲登峴首碧樹醉銅鞮澤
廣荆州北山多漢水西鹿門知不隠芳草自萋萋
送僧歸閩中舊寺
寺隔海山遙帆前落葉飄斷猿通楚塞驚鷺出蘭橈星
月浮波島煙蘿渡石橋鐘聲催野飯秋色落寒潮舊社
人多老閒房樹半凋空林容病士歲晚待相招
送韓校書江西從事
出關寒色盡雲夢草生新鴈背岳陽雨客行江上春遙
程隨水闊枉路倒帆頻夕照臨孤館朝霞發廣津湖山
潮半隔郡壁岸斜隣自此鍾陵道栽書有故人
送顧少府之永康
婺女星邊去春生即有花寒關雲復雪古渡草連沙宿
次吳江晚行侵日徼斜官傳梅福政縣顧赤松家燒起
明山翠潮迴動海霞清高宜閱此莫嘆近天涯
幽上留别令狐侍御
自别丘中隠頻年哭路岐辛勤今若是少壯豈多時露
滴隂蟲苦秋聲遠客悲晚營嚴鼓角紅葉拂旌旗北闕
虚延望西林久見思川流寒水急雲返故山遲落照遊
人去長空獨鳥隨不堪風景隔忠義寡相知
題石甕寺
僧室并皇宫雲門輦路同渭分雙闕北山迥五陵東脩
綆懸林表深泉汲洞中人煙窺垤蟻鴛瓦拂冥鴻蘚壁
松生峭龕燈月照空稀逢息心侣獨禮竺乾公
送冊東夷王使
越海傳金册華夷禮命行片帆秋色動萬里信潮生日
映孤舟出沙連絶島明翳空翻大鳥飛雪噴長鯨舊鬢
迴應改遐荒夢易驚何當理風檝天外問来程
送和北虜使
路入隂山北迢迢雨雪天長城人過少砂磧馬難前日
入流沙際隂生瀚海邊刀鐶向月動旌纛冒霜懸逐獸
孤圍合交兵一箭傳穹廬移斥候烽火絶祁連漢將行
持節胡兒坐控絃明妃的迴首南送使君旋
題廬山寺
白茅為屋宇編荆數處階墀石疊成東谷笑言西谷響
下方雲雨上方晴鼠驚樵客緣蒼壁猿戲山頭撼紫檉
别有一條投澗水竹筒斜引入茶鐺
山中作
屐齒無泥竹策輕莓苔逕滑夜難行獨開石室松門裏
月照前山空水聲
姚鵠(字居雲)
書情獻知己
日日恨何窮巴雲舊隠空一為棲寓客二見北歸鴻有
道期攀桂無門息轉蓬賃居將磬比乞食與僧同花月
登臨處江山萬里中衆皆輕病驥誰肯救焦桐坐惜春
過半愁吟夜每終谷寒思變律葉晚怯迴風謁蔡慚王
粲憐衡冀孔融深恩知尚在何處問窮通
曉發
旅行宜早發況復是南歸月影緣山盡鐘聲隔浦微殘
星螢共失落葉鳥和飛去去渡頭火村中人出稀
送僧歸新羅
淼淼萬餘里扁舟發落暉滄溟何歲别白首此時歸寒
暑途中變人煙嶺外稀驚天巨鰲鬭蔽日大鵬飛雪入
行砂屨雲生坐石衣漢風深得習休恨本心違
題終南山隠者居
開門絶壑旁躡蘚過花梁路入峰巒影風来芝术香夜
燈明雪牖春夢閉雲房盡室無餘物一琴兼一觴
嘉川驛樓晚望
樓壓寒江上開簾對翠微斜陽諸嶺暮古渡一僧歸窗
迥雲衝起汀遙鳥背飛誰言坐多倦目極自忘機
送人歸吳
東吳與上國萬里路迢迢為别晨昏久全輕水陸遙湘
隂島上寺楚色月中潮到此一長望知君離恨銷
寄贈許璋少府
若說君高道何人更得如公庭惟樹石生計是琴書詩
句峭無敵文才清有餘不知尺水内争滯北溟魚
寄雍陶先輩
知音杳何處書札寄無由獨宿月中寺相思天畔樓露
凝衰草白螢度遠煙秋悵望難歸枕吟勞生夜愁
寄友人
西風又開菊久客意如何舊國天涯遠清砧月夜多明
時難際會急景易蹉跎抱玉終須獻誰言戀薜蘿
感懷陳情
恩重空感激何門誓殺身謬曾分玉石竟自困風塵隂
谷非因暖幽叢豈望春升沈在言下應念異他人
送程秀才下第歸
鶯遷與鶂退十載泣岐分蜀道重来老巴猿此去聞曉
程侵嶺雪遠棧入溪雲莫滯趍庭戀榮親祇待君
和陜州參軍李通微首夏書懷呈同僚張裳段
羣工先輩
公門何事更相牽邵伯優賢任養閑滿院落花從覆地
半簷初日未開關尋仙鄭谷煙霞裏避暑柯亭樹石間
獨為高懷誰和繼椽曹同處桂同攀
玉真觀尋趙尊師不遇
羽客朝元晝掩扉林中一徑雪中微松隂遶院鶴相對
山色滿樓人未歸盡日獨思風馭返寥天幾望野雲飛
凭高目斷無消息自醉自吟愁落暉
和徐先輩秋日遊涇州南亭
多此歡情泛鷁舟桂枝同折塞同遊聲喧島上巢松鶴
影落杯中過水鷗送日暮鐘交戍嶺呌雲寒角動城樓
相酬笑話秋風裏誰道槐花更起愁
石倉歴代詩選卷八十三
