石倉歴代詩選卷六十三
明曹學佺編
中唐十七
張繼(字懿孫兖州人)
郢城西樓吟
連山盡塞水縈迴山上戌門臨水開朱欄直下一百丈
日暖遊鱗自相向昔人愛險閉層城今人復愛閒江清
沙洲楓岸無求客草綠花開山鳥鳴
馮翊西樓
城上西樓倚暮天樓中歸望正悽然近郭亂山横古渡
野莊喬木帶新煙北風吹雁聲能苦遠客辭家月再圓
陶令好文常對酒相招那惜醉為眠
登丹陽樓
寒臯那可望旅客又初還迢逓高樓上蕭疎凉野間暮
晴依遠水秋興屬連山浮客時相見霜凋朱翠顔
酬張二十員外前國子博士竇叔向
故交日零落心賞寄何人幸與馮唐遇心同迹復親語
言未終夕離别又傷春結念湓城下聞猿詩興新
晩次淮陽
微凉風葉下楚俗轉清閒候館臨秋水郊扉掩暮山月
明潮漸滿露濕雁初還浮客了無定萍流淮海間
初出徽安門
洛陽天子縣金谷石家鄉草色侵官道花枝出苑墻書
成休逐客賦罷遂為郎貧賤非吾事西遊當自強
會稽秋晩奉呈于太守
寂寂訟庭幽森森戟戸秋山光隐危堞湖色上高樓禹
穴探書罷天台作賦遊浮雲將越客歲晩共淹留
送竇十九判官使江南
遊宦淹星紀裁詩鍊土風今看乘傳去那與問津同南
郡過徐子臨川謁謝公思歸一惆悵干越古亭中
江上送客遊廬山
楚客自相送霑裳春水邊晩來風信好併發上江船花
映新林岸雲開瀑布泉愜心應在此佳句向誰傳
送張中丞歸幕
獨受主恩歸當朝似者稀玉壺分御酒金殿賜春衣拂
席流鶯醉鳴鞭駿馬肥滿臺簪白筆捧手戀清輝
春夜皇甫冉宅歡宴
流落時相見悲歡共此情興因樽酒洽愁為故人輕暗
滴花垂露斜暉月過城那知横吹曲江外作邊聲
題嚴陵釣臺
舊隐人如在清風亦似秋客星沈夜壑釣石俯春流鳥
向深枝聚魚依淺瀨遊古來芳餌下誰是不吞鈎
送鄒判官往陳留
齊宋傷心地頻年此用兵女停襄邑杼農廢汶陽耕使
者乘軺去諸侯擁節迎深仁荷君子薄賦恤黎氓火燎
原猶熱波搖海未平應將否泰理一問魯諸生
奉送王相公赴幽州
黃閣開幃幄丹墀拜冕旒位高湯左相權總漢諸侯不
改周南化仍分趙北憂雙旌過易水千騎入幽州塞草
連天暮邊風動地愁無因隨遠道結束佩吳鈎
酬李書記校書越城秋夜見贈
東越秋城夜西人白髮年寒城警刁斗孤憤抱龍泉鳳
輦棲岐下鯨波鬭洛川量空海陵粟賜汎水衡錢投閣
嗤揚子飛書代魯連蒼蒼不可問予亦賦思玄
會稽郡樓望雪
江城昨夜雪如花郢客登樓望霽華大禹壇前仍聚玉
西施渚上更飄紗簾櫳向晩寒風度睥睨初晴落影斜
數處微明消不盡湖山清映越人家
陸沈詩上禮部楊侍郎
調與時人背心將靜者論終年帝城裏不識五侯門
楓橋夜泊
月落烏啼霜滿天江村漁火對愁眠姑蘇城外寒山寺
夜半鐘聲到客船
閶門即事
耕夫召募逐樓船春草青青萬頃田試上吳門看郡郭
清明幾處有新煙
上清詞
紫陽宫女捧丹砂王母令過漢帝家春風不肯停仙馭
却向蓬萊看杏花
安公房問法
流年一日復一日世事何時是了時試向東林問禪伯
遣將心地學瑠璃
張南史(字季直幽州人)
雪中行
繁花飛玉屑隂風凝暮節高嶺虛以晶平原廣而潔初
從雲外飄還向空中噎妙舞洛陽人應憐郢歌絶
竹
竹價長東南别種殊草木成林處處雲抽笋年年玉天
風起成韻池水涵更綠閒臨庾信園數竿心自足
草
芳草忽復滋滿地催人老金鋪沿玉砌荒城埋古道青
青千里遥悵悵三春早每逢南北離乍逐東西倒本是
山中人王孫慰懷抱
月
月暫盈還缺虛空生溟渤散彩光無際移輪不暫歇桂
殿入西秦菱歌映南越正看秋霧卷莫待關山没天涯
地角不可尋清光永夜何超忽
奉酬李舍人秋日寓直見寄
秋日金華直遥知玉佩清九重門更肅五色詔初成槐
落宫中影鴻高苑外聲翻從魏闕下江海寄幽情
同韓侍郎秋朝使院
重門啟曙關一葉報秋還露井桐柯濕風庭鶴翅閒忘
情簪白筆假夢入深山惆悵祗應此難裁語默間
賀崔中丞中秋月
秋夜月偏明西樓獨有情千家看露濕萬里覺天清映
水金波動銜山桂樹生不知飛鵲意何用此時驚
富陽南樓望浙江風起
南樓渚風起樹杪見滄波稍覺征帆上蕭蕭暮雨多沙
洲殊未極雲水更相和欲問任公子垂綸意若何
寄中書李舍人
昨宵凄斷處對月與臨風鶴病三江上蘭衰百草中題
詩隨謝客飲酒寄黃翁早歲心相待還因貴賤同
宣城雪後還望郡中寄孟侍御
臘後年華變關西驛騎遥塞鴻連暮雪江柳動寒條山
水還鄣郡圖書入漢朝高樓非别處故使百憂銷
殷卿宅夜宴
日暗城烏宿天寒櫪馬嘶詞人留上客妓女出中閨積
雪連燈照迴廊映竹迷太常今夜宴誰不醉如泥
西陵懷靈一上人兼寄朱放
淮海風濤起江關憂思長同悲鵲遶樹獨坐雁隨陽山
晩雲藏雪汀寒月照霜由來濯纓處漁父愛滄浪
寄靜虛上人雲門
寒川白雲裏法侣自提擕竹逕通城下松門隔水西方
同沃洲去不自武陵迷髣髴心知處高峰是會稽
送司空十四北遊宋州
九拒危城下蕭條送爾歸寒風吹畫角暮雪犯征衣道
里猶成間親朋重與違白雲愁欲斷看入大梁飛
送朱大遊塞
歲暮一為别江湖聊自寬且無人事處誰為客行難郢
曲憐公子吳州憶伯鸞蒼蒼遠山際松柏獨宜寒
送鄭錄事赴太原
歎息不相見紅顔今白頭重為西候别方起北風愁六
月胡天冷雙城汾水流盧諶即故吏還復向并州
送余贊善使還赴薛尚書幕
音書不可論河塞雪紛紛雁足期蘇武狐裘見薛君城
池通紫陌鞍馬入黃雲遠憶漳渠水平流幾處分
送李侍御入茅山採藥
苦縣家風在茅山道錄傳聊聽驄馬使却就紫陽仙江
海從岐路雲霞入洞天莫令千歲鶴飛到草堂前
泉
泉色淨苔蘚石激雲中懸津流通竹樹脉亂鬱山川扣
玉千聲應含風百道連太液歸池上雲陽出宫邊陵深
鑿不到添淚作潺湲
獨孤常州北亭
北洫敞高明憑軒見野情朝回五馬跡更勝百花名海
樹凝煙遠湖田見鶴清雲光侵素壁水影蕩閒楹俗頼
褰帷謁人歡倒屣迎始能崇結搆獨有謝宣城
早春書事奉寄中書李舍人
儒服山東士衡門洛下居風塵遊上路簡冊委空廬戎
馬生郊日賢人避地初竄身初浩蕩投迹豈躊躇翠羽
憐窮鳥瓊枝顧散樗還令親道術倒欲混樵漁敝緼袍
誰補飛蓬鬢少梳誦詩陪賈誼酌酒伴應璩鶴膝兵家
備鳬茨儉歲儲泊舟依野水開徑接園蔬暫閱新山澤
長懷故里閭思賢乘朗月覽古到荒墟在竹慙充箭為
蘭幸免鋤那堪聞相府更遣詣公車蹇足終難進嚬眉
竟未舒事從因病止生寄負恩餘不見神仙久無由鄙
恡祛帝庭張禮樂天閣繡簪裾日色浮青瑣香煙近玉
除神清王子敬氣逐馬相如銅漏時常静金門步轉徐
惟看五字表不記八行書宿昔投知已周旋謝起予祗
應高位隔詎是故情䟽為報周多士須憐楚子虛一身
從棄置四節苦居諸柳發三條陌花飛六輔渠靈盤浸
沆瀣龍首映儲胥北海樽留客西江水救魚長安同日
遠不敢詠歸歟
陸勝宅秋暮雨中探韻同作
同人永日自相將深竹閒園偶辟疆已被秋風教憶鱠
更聞寒雨勸飛觴歸心莫問三江水旅服從沾九日霜
醉裏欲尋騎馬路蕭條是處有垂楊
春日道中寄孟侍御
春來遊子傍歸路時有白雲遮獨行水流亂赴石潭響
花開不知山樹名誰家魚網求鮮食幾處人煙事火耕
昨日已嘗村酒熟一杯思與孟嘉傾
江北春望贈皇甫補闕
閒園柳綠井桃紅野逕荒墟左右通清迥獨連江水北
芳菲更似洛城東時看雨歇雲歸岫每覺潮來樹起風
聞道金門堪濟世何須身與海鷗同
酬張二倉曹楊子閒居見寄兼呈韓郎中左補
闕皇甫冉
孤雲獨鶴自悠悠别後經年尚泊舟漁父致詞相借問
仙郎能賦許依投折芳遠計三春草乘興閒看萬里流
莫怪杜門頻乞假不堪扶病拜龍樓
秋夜聞雁寄南十五兼呈空和尚
晩節聞君道趣深結茅栽樹近東林大師幾度曾摩頂
高士何年更發心北渚三更聞過雁西城萬木動寒砧
不見支公與玄度相思擁膝坐長吟
暢當(河東人)
宿報恩寺精舍
鐘梵送沈景星多露漸光風中蘭靡靡月下樹蒼蒼夜
殿若山横深松似澗凉羸然虎溪子遲我一虛牀杳杳
空寂舍濛濛蓮桂香擁褐依西壁紗燈靄中央
天柱隐所重答江州應物
寂寞一悵望秋風山景清此中惟草色翻意見人行荒
徑饒松子深蘿絶鳥聲陽崖全帶日寬嶂偶通耕拙昧
難容世貧寒别有情煩君瓊玖贈幽懶百無成
自平陽館赴郡
晨興平陽館見月沈江水溶溶山霧披肅肅沙鷺起奉
恩謬符竹伏軾省頑鄙何當施教化媿迎小郡吏寥落
火耕俗征途青冥裏德綏及吾民刑施無乃耳擒奸非
性能多愍會衰齒恭承共理詔恒懼墜諸地
山居酬韋蘇州見寄
孤木泄煙處此中山叟居觀雲寧有事耽酒詎知余水
定鶴翻去松欹峰儼如猶煩使君問更欲結深廬
軍中醉飲寄沈八劉叟(收入杜集誤)
酒渴愛江清餘酣潄晩汀軟莎欹坐稳冷石醉眠醒野
膳隨行帳華音發從伶數杯君不見都已遣沈冥
偶宴西蜀摩訶池
珍木鬱波池風荷左右披淺觴寧及醉慢舸不知移蔭
簟流光冷凝簪照影欹胡為獨羈者雪涕向漣漪
奉送杜中丞赴洪州
詔出鳳皇宫新恩連帥雄江湖經戰陣草木待仁風豪
右威行愛紆繁德自通多慙君子顧攀餞路塵中
春日過曲江
帝里陽和日遊人到御園暖催新景象春認舊蘭蓀詠
德先臣没成蹊大樹存見桐猶近井看柳尚依門獻地
非更宅遺忠永奉恩又期攀桂後來賞百花繁
登鸛雀樓
迥臨飛鳥上高出世塵間天勢圍平野河流入斷山
宿潭上
夜潭有仙舸與月當水中佳賓愛明月遊子驚秋風
别盧綸
故交君獨在又欲與君離我有新秋淚非關秋氣悲
題沈八齋
江齋一入宛亭亭因寄淪漣心杳冥綠綺琴彈白雪引
烏絲絹勒黃庭經
冷朝陽(大歷間人)
别郎上人
過雲尋釋子話别更依依靜室開來久遊人到自稀觸
風香氣盡隔水磬聲微獨傍孤松立塵中多是非
送遠上人歸京
夏臘歲方深思歸徹曙吟未離銷雪院已有過雲心寒
磬清函谷孤鐘宿華隂别京舊遊寺月色似雙林
冬日逢馮法曹話懷
分襟二年内多少事相干禮樂風全變塵埃路漸難秋
林新葉落霜月滿庭寒雖喜逢知已他鄉歲又闌
中秋與空上人同宿華嚴寺
掃榻相逢宿論詩舊梵宫磬聲迎鼓盡月色過山窮庭
簇安禪草窗飛帶火蟲一宵何惜别回首隔秋風
送唐六赴舉
秋色生邊思送君西入關草衰空大野葉落露青山故
國煙霞外新鴻道路間碧霄知已遇叢桂若為攀
瀑布
潺湲半空裏霖雨石房邊風激珠光碎山欹練影偏急
流難起浪迸沫易成煙自古惟今日凄凉一片泉
同張深秀才遊華嚴寺
同遊雲外寺渡水入禪關立掃窗前石坐看池上山有
僧飛錫到留客話松間不是緣名利長來作伴閒
宿柏巖寺
幽寺在巖中行惟一逕通客吟孤嶠月蟬噪數枝風秋
色生苔砌泉聲入梵宫吾師修道處不與世間同
無題
采菱歌怨木蘭舟送客魂銷百尺樓還似洛妃乘霧去
碧天無際水空流
石倉歴代詩選卷六十三
