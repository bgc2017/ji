石倉歴代詩選卷九十
明曹學佺編
晚唐十七
鄭谷(字守愚宜春人)
京兆府試殘月如新月
榮落何相似初終却一般猶疑和夕照誰信墮朝寒水
木輝華别詩家比象難佳人應誤拜棲鳥反求安屈指
期輪滿何心謂影殘庾樓清賞處吟徹曙鐘看
送進士盧[啟-口+山]東歸
灞岸草萋萋離觴我獨攜流年俱老大失意又東西曉
楚山雲滿春吳水樹低到家梅雨歇猶有子規啼
贈圓昉公
天階讓紫衣冷格鶴猶卑道勝嫌名出身閒覺老遲晚
香延宿火寒磬度高枝好說長松寺他年與我期
寄題方干處士
山雪照湖水漾舟湖畔歸松篁調遠籟臺榭發清輝野
岫分閒逕漁家並掩扉暮年詩力在析句更幽微
久不得張喬消息
天末去程孤沿淮復向吳亂離何處甚安穏到家無樹
盡雲垂野檣稀月滿湖傷心遶村落應少舊耕夫
題進士王駕郊居
前山微有雨永巷淨無塵牛卧籬陰晩鳩鳴村意春時
浮應寡合道在不嫌貧後徑臨陂水菰蒲是切隣
送進士許郴
泗上未休兵壺關事可驚流年催我老遠道念君行殘
雪臨晴水寒梅發故城何當食新稻歲稔又時平
題莊嚴寺休公院
秋深庭色好紅葉間青松病客殊無著吾師甚見容疎
鐘和細溜高塔等遥峰未省求名侶頻于此地逢
潼關道中
白道曉霜迷籬燈照馬嘶秋風滿關樹殘月隔河雞來
往非無倦窮通豈易齊何年歸故社披雨剪春畦
長安夜坐懷寄湖外嵇處士
萬里念江海浩然天地秋風高羣木落夜久數星流鐘
絶分宫漏螢微隔御溝遥思洞庭上葦露滴漁舟
送人之九江謁郡侯苗員外
澤國尋知巳南浮不偶遊湓城分楚塞廬岳對江州曉
飯臨孤嶼春帆入亂流雙旌相望處月白庾公樓
張谷田舍
縣官清且儉深谷有人家一逕入寒竹小橋穿野花碓
喧春澗滿梯倚綠桑斜自說年來稔煎村酒可賖
寄南浦謫官
多才翻得罪天末抱窮憂白首為遷客青山遶萬州醉
欹梅障晩歌厭竹枝秋望闕懷鄉淚荆江水共流
李夷遇侍御久滯水鄉因抒寄懷
簮豸年何久懸帆興甚長江流愛吳越詩格邁齊梁竹
寺晴吟遠蘭舟晚泊香高閒徒自任華省侍為郎
送許棠先輩之官涇縣
白頭新作尉縣在古山中高第能卑位前賢尚此風蕪
湖春蕩漾梅雨晝溟濛佐理人安後篇章莫廢功
贈别
南遊曾共遊相别倍相留行色廻燈曉離聲滿竹秋穏
眠彭蠡浪好醉岳陽樓明日逢佳景為君成白頭
峨&KR1453;山
萬仞白雲端經春雪未殘夏消江峽滿晴照蜀樓寒造
境知僧熟歸林認鶴難會須朝闕去秪有畫圖看
旅寓落南村舍
村落清明近鞦韆穉女誇春陰妨柳絮月黑見棃花白
鳥窺魚網青帘認酒家幽棲雖自適交友在京華
搖落
夜來搖落悲桑棗半空枝故國無消息流年有亂離霜
秦聞雁早煙渭認帆遲日暮寒鼙急邊軍在雍岐
郊野
蓼水菊籬邊新晴有亂蟬秋光終寂寞晩醉自留連野
濕禾中露村閒社後天題詩滿紅葉何必浣花牋
長安感興
徒勞悲喪亂自古戒繁華落日狐兔逕近年公相家可
悲聞玉笛不見走香車寂寞墻匡裏春陰挫杏花
哭進士李洞
自聞東蜀病惟我獨關情若近長江死想君勝在生瘴
蒸丹旐濕燈隔素帷清塚樹僧栽後新蟬一兩聲
鷓鴣
暖戲煙蕪錦翼齊品流應得近山雞雨昏青草湖邊過
花落黃陵廟裏啼遊子乍聞征袖濕佳人纔唱翠眉低
相呼相應湘江闊苦竹叢深春日西
少華甘露寺
石門蘿逕與天隣雨檜風篁遠近聞飲澗鹿喧雙派水
上樓僧踏一梯雲孤煙薄暮關城没遠色初晴渭曲分
長欲然香來此宿北林猿鶴舊同羣
遊蜀
所向明知是暗投兩行清淚語前流雲横新塞遮秦甸
花落空山入閬州不分黃鸝驚曉夢惟應杜宇信春愁
梅黃麥綠無歸處可得漂漂愛浪遊
慈恩寺偶題
往事悠悠添浩歎勞生擾擾竟何能故山歲晩不歸去
高塔晴來獨自登林下聽經秋苑鹿江邊掃葉夕陽僧
吟餘却起雙峰念曾看菴西瀑布冰
獻制誥楊舍人
爲郡東吳祗飲冰瑣闈須降鳳書徵隨行已有朱衣吏
伴直多招紫閣僧窗下調琴鳴遠水簾前睡鶴背秋燈
葦陂竹塢情無限閒話毗陵問杜陵
漂泊
槿墜蓬疎池館清日光風緒澹無情鱸魚斫膾輸張翰
橘樹呼奴羡李衡十口漂零猶寄食兩川消息未休兵
黃花催促重陽酒何處登高望二京
漾陂
昔事東流共不廻春深獨向漾陂來亂前别業依稀在
雨裏梨花寂寞開却展漁絲無野艇舊題詩句没蒼苔
潸然四顧難消遣祗有佯狂泥酒杯
蠟燭
仙漏遲遲出建章宫簾不動透清光金闈露白新裁詔
畫閣春紅正試妝淚滴杯盤何所恨燼飄蘭麝暗和香
多情更有分明處照得歌塵下燕梁
次韻和秀上人長安寺居言懷寄渚宫禪者
舊齋松老别多年香社人稀喪亂間出寺祗知趨内殿
閉門長似在深山卧聽秦樹秋鐘斷吟想荆江夕鳥還
惟恐興來飛錫去老郎無路更追攀
蜀中二首
馬頭春向鹿頭關遠樹平蕪一望閒雪下文君沽酒市
雲藏李白讀書山江樓客恨黃梅後村落人歌紫芋問
堤月橋燈好時景漢庭無事不征蠻
夜多無雨曉生塵草色嵐光日日新蒙頂茶畦千點露
浣花牋紙一溪春揚雄宅在惟喬木杜甫臺荒絶舊隣
却共海棠花有約數年留滯不歸人
渚宫亂後作
鄉人來說亂離情淚滴殘陽問楚荆白社已應無故老
清江依舊遶空城高秋軍旅齊山樹昔日漁家是野營
牢落故居灰燼後黃花紫蔓上牆生
九日偶懷寄左省張起居
令節争歡我獨閒荒臺盡日向晴山渾無酒泛金英菊
謾道官趨玉笋班深愧青莎迎野步不堪紅葉照衰顔
羡君官重多吟興醉帶南陂落照還
擢第後入蜀經羅利路見海棠盛開偶有題詠
上國休誇紅杏絶深溪自照綠苔磯一枝低帶流鶯睡
數片狂和舞蝶飛堪恨路長移不得可無人與畫將歸
手中已有新春桂多謝煙香更入衣
次韻和禮部盧侍郎江上秋夕寓懷
盧郎到處覺風生蜀郡留連亞相情亂後江山悲庾信
夜來烟月屬袁宏夢歸蘭省寒星動吟向莎洲宿鷺驚
未脱白衣頭半白叨陪屬和倍為榮
寄獻湖州從叔員外
顧渚山邊郡溪將罨畫通遠看城郭裏全在水雲中西
閣歸何晩東吴興未窮茶香紫笋露洲迥白蘋風歌緩
眉低翠杯明蠟剪紅政成尋往事輟棹問漁翁
西蜀淨衆寺松溪八韻兼寄小筆崔處士
松因溪得名溪吹答松聲繚繞能穿寺幽竒不在城寒
烟齋後散春雨夜中平染岸蒼苔古翹沙白鳥明澄分
僧影瘦光徹客心清帶梵侵雲響和鐘擊石鳴淡烹新
茗爽暖泛落花輕此景吟難盡憑君畫入京
雪中偶題
亂飄僧舍茶烟濕密灑高樓酒力微江上晩來堪畫處
漁人披得一蓑歸
淮上漁者
白頭波上白頭翁家逐船移浦浦風一尺鱸魚新釣得
兒孫吹火荻花中
興州江館
向蜀還秦計未成寒蛩一夜遶牀鳴愁眠不穏孤燈盡
坐聽嘉陵江水聲
淮上與友人别
楊子江頭楊柳春楊花愁殺渡江人數聲風笛離亭晩
君向瀟湘我向秦
貧女吟
塵壓鴛鴦廢錦機滿頭空插麗春枝東隣舞妓多金翠
笑剪燈花學畫眉
贈日東鑒禪師
故國無心渡海潮老禪方丈倚中條夜深雨絶松堂静
一點山螢照寂寥
再經南陽
平蕪漠漠失樓臺昔日遊人亂後來寥落牆匡春欲暮
燒殘官樹有花開
别修覺寺無本上人
松上閒雲石上苔自嫌歸去夕陽催山門握手無他語
祗約今冬看雪來
席上貽歌者
花月樓臺近九衢清歌一曲倒金壺座中亦有江南客
莫向春風唱鷓鴣
定水寺行香
聽經看畫遶虚廊風拂金爐待賜香丞相未來春雪密
暫偷閒卧老僧牀
街西晩歸
御溝春水遶閒坊信馬歸來傍短牆幽榭名園臨紫陌
晩風時帶牡丹香
下峽
憶子啼猿繞樹哀雨隨孤棹過陽臺波頭未白人頭白
瞥見春風灔澦堆
和知已秋日傷懷
流水歌聲共不廻去年天氣舊亭臺梁塵寂寞燕歸去
黃蜀葵花一朵開
李洞(字才江京兆人)
贈唐山人
垂鬚長似髮席帽見皆疑醉眼青天小吟情太華低千
年松遶屋半夜雨連溪卭蜀路無限攜琴獨往時
鄭補闕山居
高節諫垣客白雲居静坊馬飢餐落葉鶴病曬殘陽野
霽昏朝燭溪牋惹御香相招倚蒲璧論句夜何長
送沈光赴福幕
泉齊嶺鳥飛雨熱荔枝肥南斗看應近北人來恐稀潮
浮廉使宴珠照島僧歸幕下逢遷拜何官著茜衣
賦得送賈島謫長江
敲驢吟雪月謫出國西門行傍長江影愁深汨水魂笻
攜過竹寺琴典在花村飢拾山松食誰知賈傅孫
送安撫從兄夷偶中丞
奉詔向軍前朱袍映雪鮮河橋吹角凍岳月卷旗圓僧
救焚經火人修著釣船六州安撫後萬戶解衣眠
維摩暢林居
諸方遊幾臘五夏五峰銷越講迎騎象蕃齋懴射鵰冷
笻和雪倚朽櫟帶雲燒從此西林老瞥然三萬朝
送張喬下第歸宣州
詩道世難容歸舟楚浪重早看殘岳月夜泊隔淮鐘一
鏡隨雙鬢全家老半峰無成來往過折盡謝亭松
古栢
手植知何代年齊偃蓋松結根生别樹吹子落隣峰古
榦經龍嗅高煙落雁衝可佳繁葉盡聲不礙秋鐘
弔草堂禪師
杖屨疑師在房關四壁蛩貯缾經臘水響塔隔山鐘乳
鴿㳂苔井齋猿散雪峰如何不相接倚徧寺前松
蕃寇侵逼南歸道中
雲陽三萬騎南赴疾飛鷹迥磧星低戍孤城月伴僧叩
關通漢節傾府守河冰無處論邊事歸溪夜結罾
送東宫賈正字之蜀
南朝獻晉史東蜀瞰巴樓長棧懷宫樹疎峰露劒州半
空飛雪化一道白雲流若次江邊邑宗詩為徧搜
題薛少府莊
何須鑿井飲門占古溪居寂寞苔牀卧寒光玉柄書有
期登白閣仍得賞紅蕖清淺蒲根水時看鷺啄魚
題劉相公光德里新構茅亭
野色迷亭曉龍墀待押班帶涎移海木兼雪寫湖山月
白吟牀冷河清直印閒唐封三萬里人偃翠微間
越公上人洛中歸寄南孟家兄弟
洛下因歸去關西憶二龍笠漫河岸雪衣著虢城鐘睡
鴨浮寒水樵人出遠峰何當化閭俗護取草堂松
送盧少府之任鞏洛
從知東甸尉銓注似恩除帶土移嵩木和泉送尹魚印
牀閒鷺宿壁記醉僧書堂下諸昆在無妨候起居
送知己
郡清官舍冷枕席濺山泉藥氣來人外燈光到鶴邊夢
秦書印斗思越畫漁船擲笏南歸去波濤路幾千
送行脚僧
瓶枕信腰垂出門何所之毳衣霑雨重椶笠看山欹夜
觀入枯樹野眠逢斷碑隣房毋淚下相課别離詞
題雲際寺
開門風雪頂上徹困飛禽猿戲青冥裏人行紫閣陰臘
泉冰下出夜磬月中尋盡欲居巖室如何不住心
送雲卿上人遊安南
春往海南邊秋聞半夜蟬鯨吞洗鉢水犀觸點燈船島
嶼分諸國星河共一天長安却回日松偃舊房前
送人歸覲河中
青門塜前别道路武關西有寺雲連石無僧葉滿谿河
長隨鳥盡山遠與人齊覲省波濤縣寒窗響曙雞
錦城秋寄懷弘播上人
極頂雲兼凍孤城露洗初共辭嵩少雪久絶貝多書遠
照雁行細寒條狖挂虚分泉煎月色憶就茗林居
賈島墓
一第人皆得先生豈不銷位卑終蜀士詩絶占唐朝旅
葬新墳小魂歸故國遥我來因奠灑立石用為標
贈曹郎中崇賢所居
閒坊宅枕穿宫水聽水分衾蓋蜀繒藥杵聲中搗殘夢
茶鐺影裏煑孤燈刑曹樹蔭千年井華岳樓開萬仞冰
詩句變風宫漸緊夜濤春斷海邊籐
上司空員外
禪心高卧似疎慵詩客經過不厭重籐杖幾攜量磧雪
玉鞭曾把數嵩峰夜眠古巷當城月秋直清曹入省鐘
禹鑿故山歸未得河聲闇老兩三松
春日隠居官舍感懷
風吹燒燼雜汀沙還似青溪舊寄家入戶竹生牀下葉
隔窗蓮謝鏡中花苔房毳客論三學雪嶺巢禽看兩衙
銷得人間無限事江亭月白誦南華
華山
碧山長凍地長秋日夕泉源聒華州萬戶烟侵關令宅
四時雲在使君樓風驅雷電臨河震鶴引神仙出月遊
峰頂高眠靈藥熟自無霜雪入人頭
病猿
瘦纏金鎖惹朱樓一别巫山樹幾秋寒想蜀門清露滴
暖懷湘岸白雲流罷抛簷果沉僧井休拗崖冰濺客舟
啼過三聲應有恨畫堂深不徹王侯
東川高僕射
油幢影裏拜清風十里貔貅一片雄三印鎖開霜滿地
四門關定月當空泉浮山葉人家過詔惹爐香鳥道通
新起畫樓攜客上絃歌筵近石榴紅
送韋太尉自明維除廣陵
全蜀拜揚州征東輟武侯直來萬里月旁到五峰秋幢
冷遮高雪旗閒卓亂流謝朝明主喜登省舊官愁隔海
城通舶連河市響樓千官倚元老虚夢發雲遊
贈僧
不管王公與貴人惟將雲鶴自相親閒來石上觀流水
欲洗禪衣未有塵
懷圭峰影林泉
吾家舊物賈生傳入内遥分錫杖泉鶴去帝移宫女散
更堪嗚咽過樓前
繡嶺宫詞
春日遲遲春草綠野棠開盡飄香玉繡嶺宫前鶴髮翁
猶唱開元太平曲
張蠙(字象文清河人)
送縉雲尉
釋褐從仙尉之官興若何去程惟水石公署在雲蘿野
岸樓中迥晴峰案上多三年罷趨府應更戰高科
送友人歸武陵
聞近桃源住無村不是花戍旗招海客廟鼓集江鴉别
島垂橙實閒田長荻芽遊秦未得意看即更離家
逢漳州崔使君北歸
在郡多殊稱無人不望回離城攜客去度嶺擔猿來障
寫經冬蕊瓶緘落暑梅長安有敝宅歸見鎖青苔
次韻和友人冬日書齋
四季多花木窮冬亦不凋薄冰行處斷殘火睡來消象
版簽書帙蠻藤絡酒瓢公卿有知巳時得一相招
贈别山友
從容無限意不獨為離羣年長驚黃蝶時清厭白雲舊
山廻馬見寒瀑别家聞相與存吾道窮通各自分
宿山驛
驛在千峰裏寒宵獨此身古墳時見火荒里悄無隣月
白翻驚鳥雲閒欲就人祗應明日鬢更與老相親
薊北書事
度磧如經海茫然但見空戍樓承落日沙塞擬驚蓬暑
過燕僧出時平遠客通逢人皆上將惟有定邊功
送友人赴天台
九陌除書出尋僧問海城家從中路挈吏隔數州迎夜
蚌侵燈影春禽雜櫓聲開圖見異跡思上石橋行
和崔監丞春遊鄭僕射東園
春興隨花盡東園自養閒不離三畝地似入萬重山白
鳥穿蘿去清泉抵石還豈同秦代客無位隠商山
叢葦
叢叢寒水邊曾折打魚船忽與亭臺近翻嫌島嶼偏花
明無月夜聲急正秋天遥憶巴陵渡殘陽一望烟
途次績溪先寄陳明府
入境風烟好幽人不易傳新居多是客舊隠半成仙山
斷雲衝騎溪長柳拂船何當許過縣聞有篋中篇
弔孟浩然
每每樵家說孤墳亦夜吟若重生此世應更苦前心名
與襄陽遠詩同漢水深親栽鹿門樹猶蓋石牀陰
邊遊别友人
欲别不止淚當杯難強歌家貧隨日長身病涉寒多雨
雪迷燕路田園隔楚波良時未自致歸去欲如何
宴駙馬宅
牙香禁樂鎮相攜日日君恩降紫泥紅藥院深人半醉
綠楊門掩馬頻嘶座中古物多仙意壁上新詩有御題
别向庭蕪寘吟石不教宫妓踏成蹊
邊情
窮荒始得静天驕又說天兵擬度遼聖主尚嫌蕃界近
將軍莫恨漢庭遥草枯雪野春難發冰結河源夏半銷
惆悵臨戎皆效國豈無人似霍嫖姚
别鄭仁表
春雷醉别鏡湖邊官顯才狂正少年紅燭滿汀歌舞散
美人迎上木蘭船
龜山寺晩望
四面湖光絶路岐鸊鵜飛起暮鐘時漁舟不用懸帆蓆
歸去乘風插柳枝
敘懷
月裏路從何處上江邊身合幾時歸十年九陌寒風夜
夢掃蘆花絮客衣
題嘉陵驛
嘉陵路惡石和泥行到長亭日已西獨倚闌干正惆悵
海棠花裏鷓鴣啼
李建勲(隴西人)
白雁
東溪一白雁毛羽何皎潔薄暮浴清波斜陽共明滅差
池失羣久幽獨依人側旅食賴菰蒲單棲怯霜雪邊風
昨夜起顧影空哀咽不及牆上烏相將繞雙闕
早春寄懷
家山歸未得又是看春過老覺光陰速閒悲世路多風
和吹岸柳雪盡見庭莎欲向東溪醉狂眠一放歌
春中病
纔得歸閒去還教病卧頻無由全勝意終是負青春綠
柳漸拂地黃鶯如喚人方為醫者勸斷酒巳經旬
敺妓
自為專房甚匆匆有所傷當時心巳悔徹夜手猶香恨
枕堆雲髻啼襟揾月黃起來猶忍惡剪破繡鴛鴦
踏青樽前
期君速行樂不要旋還家永日雖無雨東風自落花詩
毫粘酒淡歌袖向人斜薄暮忘歸路垂楊噪亂鴉
正月晦日
莫倦尋春去都無百日遊更堪正月過已是一分休泉
暖聲纔出雲寒勢未收晩來重作雪翻為杏花愁
柳花寄友人
每愛江城裏青春向盡時一廻新雨歇是處好風吹破
石粘蟲網高樓撲酒旗遥知陶令宅五樹正離披
夏日酬祥松二公見訪
多謝空門客時時出草堂從容非有約淡薄不相忘池
映春篁老簷垂夏果香西風正清霽自與拂吟牀
溪齋
水木遶吾廬搴簾晩檻虚衰條寒露鵲幽果落驚魚愛
酒貧還甚趨時老更疎乖慵自有素不是忽簮裾
小園
小園吾所好栽植忘勞形晩果經秋赤寒蔬近社青竹
籬荒引蔓土井淺生萍更欲從人勸憑高置草亭
宿山房
石窗燈欲盡松檻月還明就枕渾無睡披衣却出行巖
高泉亂滴林動鳥時驚倏忽山鐘曙喧喧僕馬聲
送王郎中之官吉水
南望廬陵郡山連五嶺長吾君憐遠俗從事輟名郎移
戶多無土春蠶不滿筐惟應勞贊畫溪峒況彊梁
感故府
悒悒復悒悒思君安可及永日在階前披衣隨風立高
樓暮角斷遠樹寒鴉集惆悵幾行書遺蹤墨猶濕
細雨遥懷故人
江雲未散東風暖溟濛正在高樓見細柳緣堤少過人
平蕪隔水時飛燕我有近詩誰與和憶君狂醉愁難破
昨夜南窗不得眠閒階點滴迎燈坐
春水
萬派争流雨過時晩來春静更逶迤輕鷗散遶夫差國
遠樹微分夏禹祠青岸漸平濡柳葉舊溪應暖負蓴絲
風鬟倚檝誰家子愁看鴛鴦望所之
鍾山寺避暑勉二三子
樓臺雖小景何深滿地青苔勝布金松影晩留僧共坐
水聲閒與客同尋清涼會擬歸蓮社沉湎終須棄竹林
長愛寄吟經案上石窗秋霽向千岑
題魏壇
一尋遺跡到仙鄉雲鶴沉沉思渺茫丹井歲深生草木
芝田春廢卧牛羊雨淋殘畫摧荒壁鼠引飢蛇落壞梁
薄暮欲歸仍佇立菖蒲風起水泱泱
落花
落花無計奈花殘獨遶芳叢不忍看暖艷動隨鶯翅落
冷香愁雜燕泥乾綠珠倚檻魂初散巫峽歸雲夢又闌
忍把一樽重命樂送春招客亦何歡
寺居陸處士相訪感懷却寄二三友人
湘寺閒居亦半年昨宵無語好潸然人歸遠岫疎鐘後
雪打高山古屋前投足正逢他國亂冥心未解祖師禪
爐烟回冷孤燈下惟有寒吟到曙天
登昇元閣
登高始覺太虚寬白雪須知唱和難雲渡瑣窗金牓濕
月移朱箔水精寒九天星象簾前見六代城池直下觀
惟有上層人未到金烏飛過拂闌干
宫詞
自遠凝旒守上陽舞衣頓減舊朝香簾垂粉閣春將盡
門掩棃花日漸長草色深濃封輦路水聲低咽轉宫牆
君王一去不廻駕皓齒青蛾空斷腸
歲暮晩泊望廬山不見因懷岳僧呈察判
貪程只為看廬阜及到停舟恨頗濃雲闇半空蔵萬仞
雪迷雙瀑在中峰林端莫辨曾遊路鳥際微聞向暮鐘
長愧昔年招我入共尋香社見芙蓉
春詞
日高閒步下堂階細草春莎没繡鞋折得玫瑰花一朵
憑君簮向鳳凰釵
獨夜吟
佳人一去無消息夢覺香殘愁復入空庭悄悄月如霜
獨倚闌干伴花立
竹
瓊節高吹宿鳳枝風流交我立忘歸最憐瑟瑟斜陽下
花影相和滿客衣
清明日
他皆攜酒尋芳去我獨關門好静眠惟有楊花似相覓
因風時復到牀前
宫詞
宫門長閉舞衣閒略識君王鬢便斑却羡落花春不管
御溝流得到人間
石倉歴代詩選卷九十
