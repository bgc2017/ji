石倉歷代詩選卷四百三十六
明曹學佺編
明詩次集卷七十
桑悅
感懷
瓠巴愛鼔瑟伯牙解鳴琴師曠聰可塞史妠聲宜瘖齊
人適寰宇耳惬臨淄音休哉大方士宅心冥古今
其二
東方有佳人靚粧不踰閾蹇修孰知名矩步依内則行
思飛蝶幸坐受細蟲惑豈如臨江花落水送春色
其三
梧桐片月墮嫋嫋涼風生日中轉炎燠霜雪疑暗零手
摶初月光遥寄千里情天晴三五夜是妾寸心明
其四
織女望牽牛銀漢一何遥天緣許會合秋清正良宵張
騫取星槎吳質伐桂橈安用人間鵲腥羽編成橋
其五
仙都鼎湖峰特立千萬丈平原遠環侍高嶺争揖讓結
廬臨絶頂四海一騁望至人騎元氣遊戲青冥上
其六
孟秋凉氣至風物凄以清不眠看寥廓我屋將徛傾盤
松盆牖下歲寒自光榮誰知天地上半寸皆青冥
其七
逝日不可追誰能駐光景春陽媚花草荏苒歲華冷玄
鳳德未成颯下丹山頂路逄清泠泉徘徊照孤影
其八
東園有竒花容姿鮮灼灼雖是春風開亦是春風落甘
霖被郊原蔓草輕蘭葯所以高岡松無言樹寥廓
遊仙
遥瞻太華山林樾蒙日月西巖穴浮雲突瓦東嶺缺補
輳庸神功山靈永契闊颯颯朔風勁四野木葉脫遊人
動春興殘樹成點血日暮途或窮我車肯改轍深湫有
神蛟服食太始雪何時為吾駕飛上太清闕
其二
乾坤委吾形夙禀山澤姿登擬王屋巔泛彼東阬湄吹
嘘膚寸雲為霖注枯畦朅来遡崇澗嚙舟石離離幽事
契衷曲擷藻撫漣漪大鵬墮微毳迎風薄天地毫竅稟
靈氣翹越卑藩籬始信佺期志&KR0008;&KR0008;黃小知
其三
少年負竒氣仗劒行九州日月委青鬢風霜粘紫裘湛
湛清冷淵日暮思迴舟幾宿山水窟夢寐鈞天遊路逢
龐眉翁云是古許由相攜眺荒塚迷骨高於丘箕山迺
蓬島穎水即弱流凡胎杳難升路絶三千秋吾名在玉
簡塵世那能留寄語元真子迅速馳素虬
同丁秋官鳳儀夜坐
哦詩北斗下清夜殊未央長天捩孤影一雁東南翔我
心如風露夏夜亦清涼况對秋月坐肌骨沁寒光
予以痼疾申呈當道郁堂謝公不允令就醫藥
視事未能即歸和朱文公病中呈諸友韻
衰病卧春雨疎懶甘閒居羣芳想搖落庭草青有餘久
懷遺世志似與冠裳疎數日理輕装自捲氾勝書中丞
未解縳對景增躊躇決策定長往抽毫賦遂初天機愁
日淺俗絆隨時祛還家席門坐不用来軒車
久雨春寒殊甚杜門不出觸景興懷和文公月
夜述懷韻
隂雨壓春意坐怯衣裳單騷經舊香草想綠沅湘間雲
深翠鳳杳天闊蒼虬寒軒軿幾時駕長往遊君山
感遇再用前韻
春秋各芬芳窗前蘭與菊平生絶榮願窮途不須哭縱
步阱難防暝投藩易觸公論需久真誰畏彤管辱三窟
詎云安一枝自堪足桃李爛盈門牛馬量以谷四海物
滔滔何處芻一束浩歌歸去来誓作林下獨竒巧石為
屏琤琮泉潄玉至樂在桑榆林塘居可卜
和朱文公讀道書
塵世難縱步眷焉思十洲躡履登碣石濯纓臨弱流折
芳遺所思玉樹無春秋太虛一回首歲月空悠悠
其二
漱齒北斗下沆瀣何清涼仰望玉霄府紫炁彌穹蒼蓉
城老仙伯貌古雙瞳方百年一瞬息遲我無何鄉
其三
佺期舊僚友示我還丹道緘書寄黃鵠侑以金光草瓊
漿幾桃熟雲葉九芝老玉詔期不来晞髮丹霞杪
其四
崦嵫山萬仞日落風淒淒雲軿駕牽牛良夜同安期織
女濯銀河顧盼生容姿相看不得語步月興遐思
去郡有日感今懷古觸景興思和文公北山紀
行留作郡中話柄
風雅徽音絶騷經何表表每思空同遊頗厭濁世小誰
侍水仙班宓妃殊窈窕謁帝默無言雲軿駕星鳥
其二
賈生經濟才政書匪華說鵩鵡同死生自遣藉莊列薄
宦亦長沙喜見廟貌設治世獨憂遑迂疎踵遺轍
和朱文公齋居感興
心地湛日月嗜慾昏天機動静未專定真性随塵
飛八駿日千里羈靮故難違主人坐中堂僮僕生
光輝蜿蜒八表外沒景何玄微瞬息或徇物誰共
羲軒歸
題畫
彤庭沈沈月華滿珠簾暗帶紅霞捲春光常在繡幃中
化機不属天工管金壺謾瀉瓊瑶漿壺中一刻如年長
舞腰裊裊輕貼地遏雲音樂催高翔别院風光春正好
銀燭高燒照晴昊警露非無閬苑禽聽歌自有天山鳥
窗前琪樹搖玲瓏玉爐香燼落花風紉衣自習越溪事
那知銀箭浮銅龍霄漢低迴天咫尺抱衾擁帚皆恩澤
素娥薄相為僭趨女伴相逢不相識
題畫
京師車馬何紛紛眯目千里皆垢氛思元居士偶羈束
野鳥飛混樊籠羣張侯少作金閨彦胸次曾盪峨眉雲
手攜此畫索題咏知人惡臭將蘭薰嗟余最愛專一壑
良工代我心云云竒峰重疊照清泚古木慘淡籠斜曛
數㕓茅屋隠林表勝景盤錯橋平分此中正我開眼處
隂符一卷香初焚云胡失脚落塵網招致只有山殷勤
昔日擬辭責四皓去年題詩頌五君夢魂飛上匡廬頂
醉嗅五老皆竒芬拂衣歸去一彈指銘墓堪笑王將軍
春遊歌
君不見大羅天上逢新年詞頭促辦詞林仙我濯文錦
銀河邊星宿相射光煜然玉皇覽畢粲玉齒休沐偶誦
逍遥篇於時青帝頒春去東望斗柄迴雲鞭相逢偶談
下界勝二月三月異卉紛爭妍我思遊玩心頗動一念
墮落東風前謫来塵世幾十載晨烏夕兔忙推遷馳驅
邊徼強求活徙倚寥廓恒思愆得閒又起尋芳興萬紫
千紅俱業緣看花有作渾漫興舊格不許人間傳描春
欲貢天工牋醉呼丹山彩鳳銜上天侑以鮫人綃織離
騷篇鮫人綃織離騷篇經緯赤城霞氣蛾眉月色蒼梧
煙
逢迎
布帛可衣粟可餐逢迎不救饑與寒奴顔婢膝殊齷齪
何事能開嚴毅目跳圈舞杖擾且馴是人弄狙狙弄人
君不見祖思恭謹遭殺戮夷狄猶知拜為辱
長命草
龍城山中長命草采采黃花顔色好懸崕掛壁常發生
朝暮搬移不枯槁歲寒獨見柏與松非時欲值難為功
爭如此草出凡質淨洗塵土根虛空世間物變無不有
杵地成羊樹生酒
白牡丹
一春無計遣繁華倚香傍色餐流霞妖桃穠李俱小器
拭目晚看花大家素質盈盈美無度何年謫下瑶臺路
精神飛入銀河篇體態都歸洛神賦神樂觀主容臺卿
空花壓眼真無情吾儕放浪為無事東風斗酒消春晴
曾聞二本歸天上幾度重瞳轉相向内園點綴黃金屋
禁苑安排紫綃帳朅来此種留人間託根洞府非塵寰
隨時窮達花不識天遊何必乘青鸞
重續麗人行
洛陽三月春無主桃花落盡清明雨名園接葉暗棲煙
可教鶯燕無言語陌頭車騎何紛紛顧盼似空遊女羣
柔情薄射伊水月倦思怕領龍山雲就中八姨最年少
上馬臨風殊窈窕白日淒迷天暗垂萬姓遊魂隨一笑
當時宰相名國忠幾回並轡朝真龍綃裙六幅行委地
峡水拖入華清宫杜陵老翁慣饑餓半生只對山妻卧
酸眼驚看絶世姿錯認九天元女墮此翁向後攢百憂
潼關戰骨堆心頭始知昔日眼中見寶釵銀&KR0146;皆干矛
君不見巍巍文武開周國削義降仁褒姒色再觀青史
發長嘆丹臉雙刀古無敵
題梧竹竒石圖
琴瑟未斲先具形簫管未截終完聲天將碧玉為寸筳
拊擊翠石石亦鳴分明一部真韶樂彩鳳能招下寥廓
古音不復將何如請君看此韶樂圖
李節婦
遊絲墮地風不起燈燼霏霏落江水良人一去不可招
形忍為人心作鬼黃葉擁籬秋滿門孤兒索果啼黃昏
三喪欲舉况赤手渤澥捧土成高墳白日遲遲常不曉
浮雲飛過長空杳夢魂泛盡水中萍血淚滴枯庭下草
招賢里
公卿薦士久不作此地舊有招賢名誰知燕臺一坏土
可直全齊七十城魏闕遥遥楚天碧滿眼白雲江水急
小山叢桂不聞歌秋空月冷黃金泣
題趙子昂馬
天池定水生漣漪臨流濯出神龍姿圉官欲騎心辟易
夹道行来風倒吹竒骨稜稜堅似鐵王孫畫之心欲折
燕山有路可長嘶何時得染温禺血
劣馬行
昔年老杜歌偪側只有兩言堪歎息日騎官馬送還官
道路難行澁如棘我修州志蒙官愛坊長每日輪一疋
居閒坐卧牽在前緊要欲行何處覓東家有馬性惡劣
雙足拏空向人立家僮拚命據其背振地一跌加兩踢
此後談馬便色變路逢童&KR0008;心辟易蘇秦說窮問舌在
李全戰敗疑手失我官正居大夫後肩輿無人足無力
幾回歴覽地輿圖茅茨拘悶住不得願同禦寇駕長風
浩浩一身周八極
宿山寺
夜宿山中寺翛然物外情倚松僧意靜浮竹佛香清昏
鼠窺燈出饑烏近鉢鳴小池生泡沬似勸學無生
送春
年換朱顔去春抛綠酒歸孤身類蓬轉老眼看花飛愁
裏成新詠閒中簡舊非丁寧初夏雨好長故山薇
入山
客子尋幽興隨雲入亂山清秋吟不極盡日影俱閒靈
籟追長嘯殘霞映醉顔脫身塵土外心靜是真還
春雪再和前韻
朝来飛雪正纖纖春日春寒覺更嚴梨已吐花重傳粉
梅纔結子早和鹽月通餘彩明穿戸風捲疎團暗墮簷
忍凍閒看庭外竹紛紛玉節瑩梢尖
七夕飲石田母姨夫宅
析木津邊建兩旗華堂開宴趁佳期人間親舊追歡夕
天上婚姻適意時乞巧不如常守拙相逢最苦即分離
銀河清淺如前度靈鵲回来報我知
落花
花好能禁幾日開東皇應乏補春才紛紛怪我耽詩句
點點催人進酒杯殘片有情棲綠葉香魂無倚泊蒼苔
十分顔色歸塵土處處名園是馬嵬
贈蕭時清
十里螺湖如掌平開門正挹滄浪清偶逢道士贈丹訣
閒課山童抄酒經晝長燕子飛入戸春盡樹隂鋪滿庭
近来聞說有竒亊賣藥修琴曾到城
碧溪
五兩蓑衣百尺竿溪流十里足盤桓卧分芳草為衾枕
坐愛清流照肺肝花落無聲雲影動鳥飛不度鏡光寒
平隄多種芙蓉樹惟有秋容耐晚看
西閶閒步
雙足能行勝小車西閶城裏盡吾家隣僧共約嘗新茗
園叟時邀看好花文變何須論虎豹書狂常恐化龍蛇
晚来占斷長天景閒倚西風送落霞
弔禰正平
經過此地倍堪傷憶子青年飼虎狼四海難容身一葉
三江都化淚千行能言賈禍真鸚鵡覽德冥飛愧鳳凰
今古憐才惟造化芳洲留寫舊文章
宿茶陵五峰菴
攀蘿躡磴路盤紆出澗流泉百折餘地獻秫田充佛供
天留松徑作僧居數聲清磬紅塵隔一瓣名香黑業除
喜共山雲分半榻通宵魂夢寄空虛
予既調柳憲長林君待用以書来云柳州山林
子厚為之出色今付公矣作詩答之
三載星沙作宦遊每逢山鳥話綢繆鷓鴣知我行不得
杜宇勸人歸去休泛月詩成湘水夜看雲興入大潙秋
安心此日無言語肯與宗元競柳州
歸計已成述懷
年幾五十鬢成絲物理人情覺悟遲處事求名先得謗
謀身弄巧便成癡豪吟氣象清平世沈醉情懷太古時
長笑一聲歸舊隠空山魑魅最相知
詠老人燈
鶴髮垂肩儼夀星兒童扶立耀門庭存如掣電何須計
生已垂光不足驚虛火上衝心即爍酸風斜拂眼還明
繁華閱盡俱螢爝自許焚身入化城
其二
假合分明兩鬢秋鮑郎衫袖帶膏油衰顔自分隨灰滅
急景何妨秉燭遊得火常時能煖腹避嫌終夜只搖頭
却疑南極星辰現一點光芒落海陬
登樓
西風吹帽雪籠頭今古無情獨倚樓日月悠悠長劍老
乾坤納納此身浮江南山水聞孤嘯塞北煙塵結四愁
望斷北辰心萬里寒雲斜日楚天秋
古别離擬孟東野
傷心别君淚垂垂滴中庭一庭芭蕉葉天晴聞雨聲
小遊仙詩
仙童驚報筆生花萬丈長虹纈彩霞獨進詞頭三百卷
承恩常醉玉皇家
其二
玉女班中忽吐光體生微妙自然香紫蘭細擷歸何處
七寶欄杆白玉房
題鴝鵒
性拙全為衆鳥嗤玲瓏巧舌許誰知小園昨夜春歸去
落盡殘紅怨子規
題巖下花呈長沙守劉鳴遠
巖下花開不見天孤根絆石水相連漁郎繫纜柔條上
惱殺香紅落釣船
印溪春行嗣響老杜
印溪橋邊一樹花溪南大路抱村斜日日行人自来往
昨宵殘片委泥沙
羅玘
送何邦彦僉憲江西
已成新相知忽作新别離始知别離早更覺相知遲程
孔暫傾盖不在多言辭高枝有鳴鳥如進我酒巵酒盡
子當去依稀合天涯豫章古水國其下蟠妖螭請出匣
中劍一一剸刲之
漁陽邊防圖
白日麾大旗禆王来接戰長弓發健臂射中禆王面歸
營夜張燈照見大羽箭天明上馬去勇氣逼飛電佇看
名王歸拜獻明光殿
送周主簿任南城
連山抱如環過水縈城脚軍州自古置小邑舊附郭蒸
黎戀門閥不厭土地薄神泉麤可釀出境配靈藥門無
催租吏家有斸地钁市女面無脂野老巾不著囹圄寂
生蓬譙門可羅雀謬當封藩圖一變百病作黑夜騎屋
山白晝面相縳竊虞鑽泥鮎化作棹尾鱷觀君饒道氣
秋漢騰一鶚老夫頻搔首仰面望寥廓
送王太守之福州
建溪難㭬杙梨嶺可捫天行路無多日居官動幾年心
忘書郡最身要得民便不用磨崖石口碑容易鐫
送張尚書歸南海
御史大夫舊尚書戸部新不如歸去好猶是向来貧壁
有留詩句路無逢故人潮聲纔入耳始覺嶺南身
送蕭舉人歸永州夀親
不瞻䨥白髮已是幾青春曾作還家夢終非戲綵身南
山天共老東海古無津此意誰應識瀟湘行路人
送曹進士知貴池
到江真幾里為縣可三年心自難忘蜀官還只住燕鶯
花縈别酒楊柳夾行船向日登瀛客相期禁籞邊
送徐德章中舍捧詔金陵便省宜興
上方消息杳傳語落人間南國持旌去東吳衣錦還入
門便繞膝登馬強看山可過先公隧荆溪第幾灣
送彭世傑之廉州經歴
百粤通丹徼孤城對海門珠光夜炯炯蜃氣晝昏昏但
得參軍壮能令刺史尊明朝萬里别吾意欲忘言
菊莊
陶令公然醉生涯半草菜門從前日掩菊待幾時開山
近還堪竹亭空只欠梅中冷有泉水欲引過江来
長春軒為清江劉先生題
竹密年年筍樹多日日花天應憐老景春且住貧家鄒
氏律吹谷建溪鼓喊茶終須窺造化不似此生涯
遊方山與石樓志别
相逢盡道乞還山公乞還山便得還浮世風煙棋罷局
百年光景手循環穿雲躡磴疑天上到寺對僧如夢間
明日河橋杯酒後月明千里隔陽關
送趙縣丞之招遠
海上羣山魚立頭待君單騎入登州颶風夜半驚批屋
蜃氣朝来看吐樓諺素慢從羣吏睨耳真聾有府公留
寅賓出日今何處好與乘閒款款遊
送周工部冊封兖府
百尺樓船隂水容夾河爭認是東封文章蝌蚪生金薤
日月光華射衮龍孔道晝臨宣父宅使星宵逼丈人峰
九重昨露真消息欲買龜蒙作附庸
黃卷潛心
不為勞勞逐蠧魚平生即此當菑畬兒童莫笑頭顱白
恐是研山行秘書
赤壁圖
如此良宵能有幾有船便合載坡公當時若只載歌舞
安得于今在畫中
石倉歴代詩選卷四百三十六
