石倉歴代詩選卷二百六
明曹學佺編
宋詩八十三
高登
還山招陳希韓
乾坤莽回互日月相盪摩百年纔瞬息萬類總么麽是
身非我有造物如吾何觸事會心少幽棲發興多眷言
意所適樂此山之阿脩篁擢新榦老木榮舊柯谷聲傳
地籟松韻荅天和獨石介而安寒泉淡無波園蔬掇纖
嫩名菓仍駢羅細蔫着雨花碧卷受風荷隨意坐莓苔
絺衣掛薜蘿得酒即酩酊作詩共吟哦嘯長情浩蕩舞
短影婆娑妻孥鹿門趣黃綺商山歌﨑嶇路辭遥迢遞
誰見過交親憶同調出處矢靡他每憐傷弓禽因感赴
燭蛾自覺此身浮相看雙鬢皤人事何時休歸來勿蹉
跎
思歸
忽忽巳秋杪言歸欣有期節物想吾廬青蘂繁東籬流
匙白雲子蘸甲黃鵝兒對此憶羈旅多應歌式微喜慰
倚門心愁銷舉案眉稚子閙簷隙遶膝牽人衣歸興念
如許兼程猶苦遲明朝秋色裏烏帽風披披
冐寒行風雨有感
號風撼枯枿凍雨凝路塵乾坤秘日月八荒同一雲遥
知沙漠寒黯淡愁殺人天涯望不極流淚滿衣巾
杜門
故人方謝客爲問意如何午枕清風足夜窗明月多易
招惟酒聖難遣是詩魔一榻君家事何妨獨我過
夢遊故山
風際氅披鶴雲根杖策鳩幽棲知好在歸夢故難留山
放數峰出泉分一派流把茆何日辦縳屋護松楸
送元太
但得身長健何妨鬢巳華胸藏爲錦繡筆走是龍蛇作
椽只三語讀書空五車卷懷巳良計去去卧煙霞
水漲謝邑宰送米
心知一字不堪煮矻矻窮年黃卷中食粥由來未爲拙
儲瓶况乃嗟屢空令君好賢嫓韓愈賤子受賜慚盧仝
春水從教遶舍北癡兒不復啼門東
中秋對月
繡江再見中秋月歲去月圓人尚缺相望千里共嬋娟
苦恨亭亭照離别今夕一樽誰與同孟光舉案對梁鴻
衆雛立侍儼成列以次持杯夀乃翁乃翁看月揩病目
手足傾頽頭髮秃但願團欒三十秋不計東西與南北
臨别示子
不能枉道取富貴是致爾輩愁饑寒頻年别離情更惡
兩地狼狽心何安從人數寄安否問使我相思懷抱寬
平生竊笑曹家兒臨岐莫墮雙闌干
乞米
臣饑欲死侏儒飽方朔誰憐是歲星館下諸生笑豐暖
江頭漁父誚獨醒魯公巳作乞米帖陶令旋尋儲粟缾
親舊依然眼相向故應特地爲吾青
小源欲歸
潮頰香醪暈醉紅鐙敲歸路勒青驄水涵萬頃曾孫稼
月逗盈衿少女風大誤平生緣畫足無聊中夜祗書空
擬將方守難論事直扣天門問化工
夜行道中
黃茆時節瘴煙濃人在山凹第幾重梁竦負才徒感慨
嵇康賦性本疎慵此生自斷天休問吾道當年世不容
會脫幘巾還舊隐鹿門妻子慣相從
言懷
歸去東皋獨荷犂家林書卷有兒持一無可意身將老
萬不如人心自知夢寐摩挲元結頌經從省憶少陵詩
體膚饑盡天難問依舊臞然山澤姿
九日
塞鴈南飛度戍樓一聲天地有餘秋家連滄海難窮目
人在蠻荒欲盡頭莫效涓涘禆國計况無毛髮爲身謀
所須菽水能多少蹤跡飄然不繫舟
病中雜興
長袖深藏批敕手短笻斜倚作詩肩有時極目睨遼漢
興在孤鴻落照邊
附姚孝錫
閒居
無客訪衰殘柴門盡日關躭書真是癖惜酒近成慳苔
徑行搜句茅簷卧看山却嫌明鏡裏偏照鬢毛斑
用峰山舊韻
春水上堤沙春晴散望賖衰年花近眼久客夢還家映
日孤鴻没迎風雙燕斜平生江海意早晚送浮槎
次韻秋興
老畏年光速愁添旅夢多西風著梧竹歸思入烟波夜
永憑詩遣衰顔得酒和故溪千樹柳誰復曬漁蓑
謁滕茂實祠
本期蘇鄭共揚䮽不意芝蘭失後凋遺老祗今猶涕淚
後生無復識風標西徑度鴈霜前塞滹水樵争日暮橋
追想平生英偉魄凌雲一歎豈能招
次韻王無競見寄
客懷重寄仲宣樓白草黃雲塞上秋山色不隨塵世改
水聲還抱故城流隙中畏境都堪玩鏡裏衰顔抵自羞
多愧詩人苦相憶遠傳佳句弔清愁
感白髮
彈鋏憑誰聽客歌震雷那復化魚梭梳頭白髮驚新有
障眼玄花比舊多鄉問阻兵猶隔絶羇懷憑酒暫消磨
不須更問今朝客門外元無雀可羅
溪橋早春
輕黃未染柳梢勻連日溪風捲塞塵乍暖乍寒花信晚
相呼相喚鳥聲頻少勤謾挾經綸策老懶空餘病患身
追憶故園桃李樹年年紅紫爲誰新
登樓有懷
老愧憑欄目力昏百年懷抱向誰論晴空鴈起雲邊塞
夕照人歸郭外村因憶昔遊驚迅晷暫將離恨付清樽
誰人肯似邊居士遠駕朱輪過雀門
歲晚懷二弟
少易成歡老易傷壯遊垂白未還鄉煙塵無復音書到
魂夢猶疲道路長爆竹又驚新薦歲屠蘇空憶舊傳觴
年年此日遥相憶鴻鴈何時續斷腸
題柳溪别墅
雨霄風和不動塵柳邊擕酒賞晴春頻來溪鳥潭相識
渡水穿花不避人
石倉歴代詩選卷二百六
