石倉歴代詩選卷五十六
明曹學佺編
中唐十
劉禹錫(字夢得中山人)
雜興學阮公體
朔風悲老驥秋霜動鷙禽出門有遠道平野多層隂滅
沒馳絶塞振迅拂華林不因感衰節安能激壯心
武夫詞
武夫何洸洸衣紫襲絳裳借問胡為爾列校在鷹揚依
倚將軍勢結交少年場探丸害公吏袖刅妬名倡家産
既不事顧盼自生光醉歌高樓上袒裼大道傍昔為編
戸人秉耒甘哺糠今來從軍樂躍馬飫膏梁猶思風塵
起無種取侯王
萋兮吟
天涯浮雲生争蔽日月光窮巷秋風起先摧蘭蕙芳萬
貨列旗亭恣心注明璫名高毁所集言巧智難防多謂
行大道斯須成太行莫吟萋兮什徒使君子傷
經伏波神祠
蒙蒙篁竹下有路上壺頭漢壘麏鼯鬪蠻溪霧雨愁懷
人敬遺像閱世指東流自負霸王略安知恩澤侯鄉園
辭石柱筋力盡炎州一以功名累翻思馬少游
登司馬錯故城
將軍將秦師西北奠遐服故壘清江上蒼煙晦喬木登
臨值蕭辰周覽壯前躅塹平陳葉滿墉高秋蔓綠廢井
抽寒菜毁臺生穭榖耕人得古器宿雨多遺鏃楚塞鬱
重叠蠻溪紛詰曲留此數仞基幾人傷遠目
觀舞柘枝一首
胡服何葳蕤僊僊登綺墀神颷獵紅蕖龍燭然金枝垂
帶覆纖腰安細當嫵眉翹袖中繁鼓傾眸遡華榱燕秦
有舊曲淮南多冶詞欲見傾城處君看赴節時
步出武陵東亭臨江寓望
鷹至感風候霜餘變林麓孤颿帶日來寒江轉沙曲戍
遥旗影動津晚櫓聲促月上彩霞收漁歌遠相續
為郎分司寄上都同舍
籍通金馬門身在銅駝陌省闥晝無塵宫樹遠凝碧荒
街深淺流古渡潺湲石惟有嵩丘雲堪誇蚤朝客
請告東歸發霸橋郤寄諸僚友
征途出霸涘回首傷如何故人雲雨散滿目山川多行
車無停軌流景同迅波前歡漸成昔感歎益悲歌
秋晚題湖城驛上池亭
秋次池上館林塘照南榮塵衣紛未觧幽思浩巳盈風
蓮墜故萼露菊含晚英恨為一夕客愁聽晨雞鳴
寄陜州姚中丞
八月天地肅二陵風雨收旌旗闕下來雲日關東秋禹
跡想前事漢臺餘故丘徘徊襟帶地左右帝王州留滯
悲昔老恩光榮徹侯相思望棠樹一寄商聲謳
團扇歌
團扇復團扇奉君清暑殿秋風入庭樹從此不相見上
有乘鸞女蒼蒼網蟲徧明年入懷袖别是機中練
宜城歌
野水遶空城行塵起孤驛荒臺側生樹石碣陽鐫額靡
靡度人行温風吹宿麥
順陽歌
朝辭官軍驛前望順陽路野水入荒墳秋蟲鏤宫樹曾
聞天寳末胡馬西南騖城守魯將軍拔城從此去
莫傜歌
莫傜自生長名字無符籍市易雜鮫人㛰姻通木客星
居占泉眼火種開山脊夜渡千仞谿含沙不能射
送春曲
春巳暮冉冉如人老映葉見殘花連天是青草可憐桃
與李從此同桑棗
春景去此去何時回遊人千萬眼落日上高臺寂寞繁
花盡流鶯歸不來
百花行
長安百花時風景宜輕薄無人吝沽酒何處不張樂春
風連夜動微雨凌曉濯紅熖出墻頭雪光映樓角繁紫
韻松竹遠黃繞籬落臨路不勝愁輕飛一何託滿庭蕩
魂魄照簾成丹渥爛漫嗾顛狂飄零勸行樂時節易晼
晩清隂覆池閣惟有安石榴當軒慰寂寞
别友人後得書因以詩贈
前時送君去揮手青門橋路轉不相見猶聞馬蕭蕭今
得出關書行塵日巳遥春還遲君至共纈芳蘭苕
送元曉上人歸稽亭
重疊稽亭路山僧歸獨行遠峰斜日影本寺舊鐘聲徒
侣問新事煙雲合别情應誇乞食處蹋徧鳳凰城
虎丘寺路宴
青林虎丘寺林際翠微路立見山僧來遥從鳥飛處兹
峰淪寳玉千載惟丘墓埋劒人空傳鑿山龍巳去捫蘿
披蘙薈路轉夕隂遽虎嘯崖谷寒猿鳴松杉暮徘徊北
樓上江海窮一顧日映千里帆鵶歸萬家樹暫因惬所
適果得捐外慮庭暗棲還雲簷香滴甘露久迷空寂理
多為聲華故永欲投此山餘生豈能誤
過柳州余登陸赴連州後五年余從故道比桂
嶺至前别處而君沒于南山中因賦詩以投
弔
憶昨與故人湘江岸頭别我馬映林嘶君颿轉山滅馬
嘶循故道颿滅如流電千里江蘺春故人今不見
謝樂天聞新蟬見贈
碧樹鳴蟬後煙雲改容光瑟然引秋氣芳草日夜黃夾
道喧古槐臨池思垂楊離人下憶淚忠士激剛腸昔聞
阻山川今聽同匡牀人情便所遇音韻豈殊常因之比
笙竽送我遊醉鄉
和樂天秋涼閒卧
暑退人體輕雨餘天色改荷珠貫索斷竹粉殘妝在高
僧埽室請逸客登樓待槐柳漸蕭疎閒門少光彩
和竇中丞晩入容江作
漢郡三十六鬱林東南遥人倫選清臣天外頒詔條桂
水步秋浪火山凌霧朝分圻辨風物入境聞謳謠莎岸
見長亭煙林隔麗譙日落舟益駛川平旗自飄珠浦遠
明滅金沙晴動搖一吟道中作離思懸層霄
春日寄楊八唐州
淮西春草長淮水逶迤光燕入新村路人耕舊戰場可
憐行春守立馬看斜桑
題淳于髠墓
生為齊贅壻死作楚先賢應以客卿葬故臨官路邊寓
言本多興放意能合權我有一石酒置君墳樹前
城西行
城西簇簇三叛族叛者為誰蔡吴蜀中使提刀出禁來
九衢車馬轟成雷臨刑與酒桮未覆仇家白官先請肉
守吏能然董卓臍飢烏來覘桓玄目城西人散秦街平
雨洗血痕春草綠
競渡曲
沅江五月平隄流邑人相將浮綵舟靈均何年歌巳矣
哀謠振檝從此起揚帆擊節雷闐闐亂流齊進聲轟然
蛟龍得雨鬐鬛動螮蝀飲河形影聯刺史臨流塞翠幃
揭竿命爵分雄雌先鳴餘勇争鼓舞未至銜枚顔色沮
百勝本自有前期一飛由來無定所風俗如狂重此時
縱觀雲委江之湄䌽旗夾岸照鮫室羅襪凌波呈水嬉
曲終人散空愁暮招屈亭前水東注
觀八陣圖
軒皇傳上略蜀相運神機水落魚蛇出沙平鵝鸛飛波
濤無動勢鱗介避餘威會有知兵者臨流指是非
宿誠禪師山房題贈
宴坐白雲端清江直下看來人望金刹講席繞香壇虎
嘯夜林動鼉鳴秋澗寒衆音徒起滅心在静中觀
秋日送客至潛水驛
候吏立沙際田家連竹溪楓林社日鼔茅屋午時雞雀
噪晩禾地蝶飛秋草畦驛樓宫樹近疲馬再三嘶
送趙中丞自司金外郎轉官参山南令狐僕射
幕府
綠樹滿褒斜西南蜀路賖驛門臨白杜縣道過黃花相
府開油幕門生逐絳紗行看布政後還從入京華
送河南皇甫少尹赴絳州
祖帳臨周道前旌指晉城午橋羣吏散亥字老人迎詩
酒同行樂分離始見情從兹洛陽社吟詠欠書生
送盧處士歸蒿山别業
世業嵩山隠雲深無四隣藥爐燒姹女酒甕貯賢人曉
日華隂霧秋風函谷塵送君從此去鈴閣少談賓
同樂天和微之深春
何處深春好春深萬乘家宫門皆映柳輦路盡穿花池
色連天漢城形象帝車旌旗暖風裏獵獵向西斜
新秋對月寄樂天
月露發光彩此時方見秋夜涼金氣應天静火星流蛩
響偏依井螢飛直過樓相知盡白首清景復追遊
松江送處州奚使君
吴越古今路滄波朝夕流從來别離地能使管絃愁江
草帶煙暮海雲含雨秋知君五陵客不羡石門遊
題招隠寺
隠士遺塵在高僧精舍開地形臨渚斷江勢觸山迴楚
野花多思南禽聲例哀殷勤最高頂閉却望鄉來
思歸寄山中友人
蕭條對秋色相憶在雲泉木落病身死潮平歸思懸凉
鐘山頂寺暝火渡頭船此地非吾土淹留又一年
竇朗州見示與澧州元郎中早秋贈答命同作
隣境諸侯同舍郎芷江蘭浦限無梁秋風門外旌旗動
曉露庭中橘柚香玉簟微涼宜白晝金笳入暮應清商
騷人昨夜聞鶗鴂不歎流年惜衆芳
衢州徐員外使君遺以縞紵兼竹書箱因成一
篇用答佳貺
爛柯山下舊仙郎列宿來添婺女光遠放歌聲分白紵
知傳家學與青箱水朝滄海何時去蘭在幽林亦自芳
聞道天台有遺愛人將琪樹比甘棠
松滋渡望峽中
渡頭輕雨灑寒梅雲際溶溶雪水來夢渚草長迷楚望
夷陵土黑有秦灰巴人淚應猿聲落蜀客船從鳥道回
十二碧峰何處所永安宫外是荒臺
秋日題竇員外崇德里新居
長愛街西風景閒到君居處暫開顔清光門外一渠水
秋色墻頭數點山疎種碧桃通月朗多栽紅藥待春還
莫言堆案無餘地認得詩人在此間
尉遲郎中見示自南遷牽復却至洛城東舊居
之作因以和之
曾遭飛語十年謫新受恩光萬里還朝服不妨遊洛浦
郊園依舊看嵩山竹含天籟清商樂水遶庭臺碧玉環
留作功成身退地如今只是暫時閒
酬朗州崔員外與任十四兄侍御同過鄙人舊
居見懷之什時守吴郡
昔日居隣招屈亭楓林橘樹鷓鴣聲一辭御苑青門去
十見蠻江白芷生自此曾沾宣室召如今還守闔閭城
何人萬里能相憶同舍仙郎與外兄
赴蘄州李郎中赴任
楚關蘄水路非賖東望雲山日夕嘉薤葉照人呈夏簟
松花滿盌試新茶樓中飲興因明月江上詩情為晚霞
北地交親長引領蚤將玄鬢到京華
酬竇員外郡齋宴客偶命柘枝因見竒伎兼呈
張十一院長元九侍郎
分憂餘刃又從公白羽胡牀嘯詠中䌽筆臨戎矜倚馬
華堂留客看驚鴻渚宫油幕方高步澧浦甘棠有幾藂
若問騷人何處所門門寒水落江楓
謝竇員外旬林早涼見示詩
新秋十日澣朱衣鈴閣無聲公吏歸風韻漸高梧葉動
露光初重槿花稀四時冉冉催容鬢三爵醺醺忘是非
更報明朝池上酌人知太守字玄暉
酬浙東李侍郎越州春晚即事長句
越中靄靄繁華地秦望峰前禹穴西湖草初生邊雁去
山花半謝杜鶻啼青油晝卷臨高閣紅旆晴翻繞古堤
明日漢庭徵舊德老人争出若耶溪
再授連州至衡陽酬柳柳州贈别
去國十年同赴召渡江千里又分岐重臨事異黃丞相
三黜名慙柳士師歸目併随回雁盡愁腸正遇斷猿時
桂江東過連山下相望長吟有所思
懷妓
玉釵重合兩無緣魚在深潭鶴在天得意紫鸞休舞鏡
能言青鳥罷銜牋金盆巳覆難收水玉枕長拖不續絃
若向蘼蕪山下過遥將紅淚灑窮泉
巫山女神廟
巫山十二鬱蒼蒼片石亭亭號女郎曉霧乍開疑卷幔
山花欲謝似殘妝星河好夜聞清佩雲雨歸時帶異香
何事神仙九天上人間來就楚襄王
柳絮
飄颺南陌起東隣漠漠濛濛好度春花巷暖随輕舞蝶
玉樓晴拂豔妝人縈迴謝女題詩筆點綴陶公漉酒巾
何處好風徧似雪隋河隄上古江津
送曺處士歸越中舊隠詩
行盡瀟湘萬里餘少逢知巳憶吾廬數間茅屋閒臨水
一盞秋燈夜讀書地遠何當隨計吏榮成終自詣公車
剡中若問連州事惟有千山畫不如
自江陵沿流道中
三千三百西江水自古如今要路津月夜歌謠有漁父
風天氣色屬商人沙村好處多逢寺山葉紅時覺勝春
行到南朝征戰地古來名將盡為神
魚復江中
扁舟盡室貧相逐白髮藏冠鑷更加遠水自澄終日綠
晴林長落過春花客情浩蕩逢鄉語詩意留連重物華
風檣好住貪程去斜日青帘背酒家
酬竇員外使君寒食日途次松滋渡先寄示四
韻
楚鄉寒食橘花時野渡臨風駐䌽旗草色連雲人去住
水紋如縠燕差池朱輪尚憶羣飛雉青綬初懸左顧龜
非是湓城白司馬水曹何事與新詩
樂天少傅五月長齋廣延緇徒謝絶文友坐成
暌間因以戲之
五月長齋戒深居絶送迎不離通德里便是法王城舉
目皆僧事全家少俗情精脩無上道結念未來生賓閤
緇衣占書堂信鼓鳴戲童為塔像啼鳥學經聲暗網籠
歌扇流塵暗酒鐺不知何處道作佛幾時成
和楊侍郎初至彬州記事書情題郡齋八韻
旌節下朝臺分圭從北回城頭鶴立處驛樹鳳棲來舊
路芳塵在新恩驛騎催里閭風偃草鼓舞忭成雷吏散
山禽囀庭香夏蘂開郡齋堪四望壁記有三台人訝徵
黃晚文非弔屈哀一吟梁父曲知是卧龍才
題夀安甘霖館
公館似仙家池清竹逕斜山禽忽驚起衝落半巖花
紀南歌
風煙紀南城塵土荆門路天寒多獵騎走上樊姬墓
秋風引
何處秋風至蕭蕭送雁羣朝來入庭樹孤客最先聞
館娃宫在舊郡西南硯石山上瞰姑蘇臺傍有
采香逕梁天監中置佛寺曰靈嵓即故宫也
信為絶境因賦一章
月殿移椒壁天花代舜華惟餘采香徑一帶入山斜
罷和州遊達康
秋水清無力寒山暮多思官閒不計程徧上南朝寺
元和甲午歲詔書盡徵江湘逐客余自武陵赴
京宿于都亭有懷續來諸君子
雲雨江湘起困龍武陵樵客躡仙蹤十年楚水楓林下
今夜初聞長樂鐘
石頭城
山圍故國周遭在潮打空城寂寞回淮水東邊舊時月
夜深還過女墻來
臺城
臺城六代競豪華結綺臨春事最奢萬戸千門成野草
祗緣一曲後庭花
生公講堂
生公說法鬼神聽身後空堂夜不扄高坐寂寥塵漠漠
一方明月可中庭
江令宅
南朝詞臣北朝客歸來惟見秦淮碧池臺竹樹三畆餘
至今人道江家宅
聽舊宫中樂人穆氏唱歌
曾隨織女渡天河記得雲間第一歌休唱貞元供奉曲
當時朝士巳無多
與歌者何戡
二十餘年别帝京重聞天樂不勝情舊人惟有何戡在
更與殷勤唱渭城
隄上行二首
酒旗相望大隄頭隄下連檣隄上樓日暮行人争渡急
槳聲幽軋滿東流
江南江北望煙波入夜行人相踏歌桃葉傳情竹枝怨
水流無限月明多
蹋歌詞二首
桃蹊柳陌好經過燈下妝成月下歌為是㐮王故宫地
至今猶自細腰多
新詞宛轉逓相傳振袖傾鬟風露前月落烏啼雲雨散
遊童陌上拾花鈿
阿嬌怨
望見葳蕤舉翠華試開金屋掃庭花須臾宫女傳來信
言幸平陽公主家
楊柳枝詞
煬帝行宫汴水濱數株殘柳不勝春晚來風起花如雪
飛入宫墻不見人
洛中春末送杜錄事赴蘄州
開樽花下長相見明日忽為千里人君過午橋回首望
洛城猶自有殘春
和樂天春詞
新妝宜面下朱樓深鎖春光一院愁行到中庭數花朵
蜻蜓飛上玉搔頭
酬馬大夫登涯口戌見寄
新辭金印拂朝纓臨水登山四體輕猶念天涯未歸客
瘴雲深處守孤城
石倉歴代詩選卷五十六
