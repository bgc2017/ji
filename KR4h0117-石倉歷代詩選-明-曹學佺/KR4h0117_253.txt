石倉歴代詩選卷二百五十三
明曹學佺編
元詩二十三
黃清老
福山菴
晨光海上來雲氣升萬壑雞鳴落花中殘鐘度城郭庵
僧戴星出我自飯藜藿寧知天地心但有山水樂書燈
夜搖動霧氣侵几閣開扉得新月欲掩見栖雀煙霞暫
相違筆硯庶有托但留松間雪付與雙白鶴庭柯換故
葉林竹脱新籜何日芝草開拏舟赴前約
古詩送王君冕歸陜西
麥熟天乍熱開軒理瑤琴兹辰有客至一徑蒼苔深日
出樹影倒曠坐分綠陰清談落餘花松風雜幽禽君子
希道德永言結同心
其二
狂風捲茅屋遙見溪上山人生有遇合離别何足歎黃
鵠將西歸臨水振羽翰我有雙明珠置之青雲端朝朝
復暮暮照君千里還
其三
少年處山谷壯歲遊京師性本猿鶴羣焉能牛馬馳曩
有採薪憂掛冠願爲醫近得聖賢對讀書甘如飴習貫
已成癖豈無君子知
其四
十載宦京輦田園就荒蕪兹焉得歸耕休馬南山隅舉
酒樹色動鶯燕鳴相呼流水既悅君白雲亦邀余錦囊
可贈還愧非明月珠
燕中懷古呈貢侍御
娉婷二八女絶色妙難畫新粧薄鉛華照影修竹下盛
年事夫婿錦玉耀精舍雖非伯鸞妻倦繡惜春夜琴餘
月當軒默默倚風榭寄語東家兒紅粧莫輕嫁
送李子威代祀嵩衡淮海二首
羣生望甘澤五岳雲氣通天香落巖谷瑞靄春冥濛海
潮天際來金碧森萬峰劃落紫翠堆亭亭玉芙蓉古廟
絲竹存迎神奏黃鐘空山逓餘響落花舞青童
其二
南海祝融宅汪洋載神州巨浸含萬有元氣何空浮蒼
蒼島嶼間彷彿通十洲神魚在深淵甘霖何以求朝折
若木枝夕飲桐栢流萬里竟探討豈徒司馬遊
古樂府
君好錦繡叚妾好明月珠錦繡可爲服服美令人愚不
如珠夜光可以照讀書
其二
君好春芍藥妾好夏池蓮芍藥多豔色春風迷少年不
如蓮有實可以夀君筵
尋故人
適興一尋君君家在白雲寒花秋後見落葉夜深聞隨
意坐苔石呼童煮澗芹不須談世事詩思正紛紛
登平遠臺鼇頂峰
六鼇簸蕩玄圃碎三島崩騰失空翠海風掣斷南山雲
分我滄江半江水臺南巖谷青岌岌竒松怪石作人立
山巔恐有風雨來林徑空濛落花濕水東屴崱結平綠
積霧飛嵐坐堪掬蓬萊迢迢幾萬里一碧天光浸寒玉
吟翁回首看不足緩步策驢度空谷誰知咫尺山中幽
望斷殘暉立脩竹
天馬山
溪隨天馬西北行半空忽見蓮花生雙鸞欲下却飛去
旌旗引入丹霞城攀蘿上到猿啼處恍然曠坐消百慮
千山無人雲氣深終日徘徊不能去虚空樓閣時自開
異香忽起三清臺風吹笑語落天半疑是神仙跨鶴來
百花潭上春自照白鹿呼人猿亦嘯路迷不敢輕問津
恐有賢人隱耕釣蒼厓九折樵徑通絶頂可見西崆峒
塵心豁然臂欲羽竦身直上凌天風
夜宴友人席上有懷
青山林下啼斑鳩綠楊門前嘶紫騮落花成陣作春雨
東風淡淡雲悠悠美人捲簾日在手胡蝶飛上珊瑚鈎
南山不見笋成竹擬約滄波同倚樓
貢闈偶成呈同院諸公
射宮圍棘斷經過閒却秋聲太液波風定碧簾聞禁漏
夜殘銀燭見星河仙人共對青藜杖詞客孤眠白玉坡
弱水蓬萊三萬里不知何處月明多
雪夜直宿玉堂
琪樹花生禁漏遲金莖月色近書闈白雲入水春無跡
銀漢横空夜有輝竹靜似聞蒼玉佩松寒欲傍綠荷衣
乾坤清氣蓬萊表獨坐天風拂翠徽
張志道别都
竹寺西軒共聽琴杏花猶記紫囊吟溪山老我扁舟興
風雨知君萬里心滄海夜潮雲漢濕蓬萊春樹碧雲深
三年離别樽前話傾倒何時更似今
庚午興聖殿進史
瑤編恭進侍明光日麗龍池晝刻長堤柳染成春水色
宮花併入御爐香金壺灑露層階滑玉椀分冰廣殿凉
矇瞍似知天意喜鳳笙新奏五雲章
梧桐雨
曾將秋信報人知又與西風泣别離刻綠滴殘猶有淚
題紅流去更無詩舊巢鳳冷朝飛遠古井金寒曉汲遲
待得楚臺雲散後却憑琴調寄相思
題平翠樓
華樓突兀摩蒼天清吟飛上神飄然虛欄六曲拂雲起
蓮峰千仞當樽前晴嵐帶霧結秋色脩竹過雨鳴寒泉
東風一笑歌石鼔心期試問金鼇仙
友人擬古樂府因題十絶句
早晩臨粧鏡秋容怯玉鈿君心如日月照妾似初年
其二
采荇歸來午花梢日轉廊綠陰凉似水不見洗紅妝
其三
生愛東鄰女蛾眉畫不如近來機杼廢臨得右軍書
其四
漫道從軍樂風霜只獨居三年遼水上不得一行書
其五
海上扶桑景清光日見君秪愁風雨夜西北有浮雲
其六
今夜中秋月含情獨上樓辰星三兩點偏照玉簾鈎
其七
自見南樓月頻頻夢楚州無端今夜雨祗作小山秋
其八
露井疎桐晚風亭碧藕秋捲簾山月上水宿見雙鷗
其九
堂上春花老流泉日繞山願爲雙白鶴雲路載君還
其十
天子西巡狩彤弓錫虎臣樓蘭何日斬看汝畫麒麟
登福山遇僧偶出二首
欲扣禪關未有詩滿山空翠濕人衣竹間倚杖到西日
試看白雲歸未歸
鷲嶺雲深杖屨幽竹風松影共悠悠何人分得僧家榻
坐看南山一片秋
友人見訪不遇
君來白鶴下青冥我入春山聽曉鶯可惜小樓風雨過
無人收拾萬松聲
牧牛圖
平原雨多煙草浮牧童驅牛如挽舟柴門正在水深處
青山流過屋西頭
石倉歴代詩選卷二百五十三
