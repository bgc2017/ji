石倉歴代詩選卷六十七
明曹學佺編
中唐二十一
武元衡(字伯蒼河南人)
古意
蜀國春與秋岷江朝夕流長波東接海萬里至揚州開
門面淮甸楚俗饒歡宴舞榭黃金梯歌樓白雲面蕩子
未言歸池塘月如練
塞下曲
草枯馬蹄輕角弓勁如石驕虜初欲來風塵暗南國走
檄召都尉星火勦羌狄吾身許報主何暇避鋒鏑白露
深鐵衣半夜待攻擊龍沙早立勛名向燕然勒
獨不見
荆門一柱觀楚國三休殿環珮儼神仙輝光生顧盼春
風細腰舞明月高堂宴夢澤水連雲渚宫花似霰俄驚
白日晩始悟炎凉變别鳬異波濤離鴻分海縣南北斷
相聞嘆嗟獨不見
旬假南亭寄熊郎中
旬休屏戎事凉風北忩眠江城一夜雨萬里繞山川草
木散幽氣池塘鳴早蟬妍芳落春後旅思生秋前紅槿
燦庭艷綠蒲繁渚煙行歌獨謠酌坐撥朱絲絃哀玉不
可叩華觴徒湛然聞君東林卧郡閣曠周旋酬對龍象
侣灌注清泠泉如何無礙智猶苦病纏牽
送唐次
都門去馬嘶㶚水春流淺青槐驛路長白日離樽晩望
望煙景微草色行人遠
晨興寄贈何使君
江陵歲方晏晨起盼庭柯白露傷紅葉清風斷綠蘿徇
時真氣索念遠懷憂多夙昔樂山意縱横南浦波有美
嬋娟子百慮攢雙蛾緘情鬱不舒幽竹駢復羅為子歌
苦寒把酒朱顔酡世事浮雲變功名將如何
秋日對酒
行年過始衰秋至獨先悲事往憐神魄感深滋涕洟百
慮紛然在一醉兀無思寶瑟拂塵匣徽音凝朱絲幽圃
蕙蘭氣煙窗松桂枝我乏濟時略仗節撫坤維山川大
兵後牢落空城池驚沙猶振野綠草生荒陂物變風雨
順人懷天地慈春耕事秋戰戎馬去封陲波瀾暗超忽
堅白亦磷緇客有自嵩潁重徵棲隐期丹訣學仙晩白
雲歸谷遲君恩不可報霜露繞南枝
安邑里中秋懷寄高員外
原憲素非貧嵇康自寡欲守道識通窮達命齊榮辱庭
柯變葱蒨籬菊揚芳馥墜葉翻夕霜高堂瞬華燭况兹
寒夜永復嘆流年促感物思殷勤懷賢心躑躅雄詞封
禪草麗句陽春曲高德十年兄異才千里足咫尺邈雪
霜相望如瓊玉欲識歲寒心松筠更秋綠
望夫石
佳人望夫處苔蘚封孤石萬里水連天巴江暮雲碧湘
妃泣下竹成斑子規夜啼紅樹白
行路難
君不見道傍廢井開野花原是昔年驕貴家幾度美人
來照影濯纖笑引銀瓶綆風飄雨散今奈何繡闥雕甍綠
苔多笙歌鼎沸君莫矜豪奢未必長多金行路難路難
不在九折灣
桃源行送友
武陵川徑入幽遐中有雞犬秦人家家傍流水盛桃花
桃花兩邊種來久溪流一道何時有垂條落蕊暗春風
夾岸芳菲至山口歲歲年年能寂寥林下青苔日為厚
時有仙鳥來啣花曾無世人此攜手可憐不知若為名
君往從之多所更古驛荒橋平路盡崩湍怪石小溪行
相見維舟登覽處紅堤綠岸宛然成多君此去從仙隐
令人晩節悔營營
長安敘懷寄崔十五
延首直城西花飛綠草齊迢遥隔山水悵望思遊子百
囀黃鸝細雨中千條翠柳衡門裏門對長安九陌路愁
心不惜芳菲度風塵冉冉秋復春鐘鼓喧喧朝復暮漢
家宫闕在中天紫陌朝臣車馬連蕭蕭霓旌合仙仗悠
悠劒佩入爐煙李廣少時思報國終軍未遇敢論邊無
媒守儒行榮悴紛相映家甚長卿貧身多公幹病不知
身病竟如何懶向青山眠薜蘿雞黍空多元伯惠琴書
不見子猷過超名累歲與君同自歎還隨鷁退風聞說
唐生子孫在何當一為問文通
兵行褒斜谷作
古地坼龜沙邊風送征雁霜明草正腓峰逼日易晏集
旅布嵌谷驅車歴層澗岷河源涉艱蜀甸遲行慣矢櫜
劒室領孤軍沔陽盜賊譁無算疾謀奏凱抵甘泉還令
提兵防石坂
西亭早秋送徐員外
鼎鉉辭台座麾幢領益州曲池連月曉横角滿城秋有
美皇華使曾同白社遊今年重相見偏覺艷歌愁
元和癸已余領蜀之七年奉詔徵還二月二十
八日清明途經百牢關因題石門洞
昔佩兵符去今持相印還天光臨井絡春物度巴山鳥
道青冥外風泉洞壑間何慙班定遠辛苦玉門關
夕次嶓山下
南國獨行日三巴春草齊漾波歸海疾危棧入雲迷綿
谷嵐煙裏刀州晩照西旅情方浩蕩蜀魄滿林啼
送陸書記還吳
君住包山下何年入帝鄉成名歸舊業嘆别見秋光橘
柚吳洲遠蘆花楚水長我行經此路京口向雲陽
酬韓弇歸崖見寄
惆悵人間事東山遂獨遊露凝瑶草晩魚戲石潭秋軒
冕應相待煙霞莫遽留君看仲連意功立始滄洲
送李正字之蜀
已獻甘泉賦仍登片玉科漢官新組綬蜀國舊煙蘿劒
壁秋雲斷巴江夜月多無窮别離思遥寄竹枝歌
四川使宅有韋令公時孔雀存焉暇日與諸公
同翫座中兼故府賓妓興嗟久之因賦此詩
荀令昔居此故巢留越禽動搖金翠尾飛舞碧梧隂上
客撫瑶瑟佳人傷蕙心知因南國使得放海雲深
津梁寺採新茶與幕中諸公遍賞芳香尤異因
題四韻兼呈陸郎中
靈州碧巖下荑茶初散芳塗塗猶宿露采采不盈筐隂
竇藏煙濕單衣染焙香幸將調鼎味一為奏明光
送徐員外還京
九折朱輪動三巴白露生蕙蘭秋意晩關塞别魂驚寶
瑟連宵怨金罍向月傾旄頭星未落分手轆轤鳴
秋思
秋空浩煙霧風柳怨寒蜩機杼夜聲切蕙蘭芳意消美
人湘水曲桂檝洞庭遥常恐時光謝蹉跎紅豔凋
夏日别盧太卿
漢水清且廣江波渺復深葉舟煙雨夜之子别離心汀
草結春怨山雲連暝隂年年南北淚今古共沾襟
八月十五夜錦樓望月得中字
玉輪初滿空迥出錦城東相向秦樓鏡分隂碣石鴻桂
香隨窈窕珠綴隔玲瓏不及明秋月圓輝鳳沼中
春夜與諸公同宴呈陸三十四郎中
南國宴佳賓交情老倍親月慙紅燭淚花笑白頭人寶
瑟常餘怨瓊枝不讓春更聞歌子夜桃李艷妝新
送寇侍郎司馬之明州
斗酒上河梁驚魂去越鄉地窮滄海闊雲入剡山長蓮
唱蒲魚熟人煙橘柚香蘭亭應駐楫今古共風光
長安春望
宿雨淨煙霞春風綻百花綠楊中禁路朱戟五侯家草
色金隄晩鶯聲御柳斜無媒猶未達應共惜年華
經嚴秘校維故宅
掩淚山陽宅生涯此路窮香銷芸閣閉星落草堂空麗
藻浮名裏哀聲夕照中不堪投釣處鄰笛怨春風
長安秋夜懷陳京昆季
鐘鼓九衢絶出門千里同遠情高枕夜秋思北窗空靜
見煙凝燭閒聽葉墜桐玉壺思洞徹瓊樹憶青葱螢影
疎簾外鴻聲暗雨中羈愁難會面懶慢責微躬甲乙科
攀桂圖書閣踐蓬一瓢非可樂六鷁未因風寥落悲秋
盡蹉跎惜歲窮明朝不相見流淚菊花叢
酬嚴維秋夜見寄
遥夜思悠悠聞鐘遠夢休亂林螢燭暗零露竹風秋啟
戸雲歸棟褰簾月上鈎昭明逢聖代羈旅别滄洲騎省
潘郎思衡門宋玉愁神仙慙李郭詞賦謝曹劉松柏應
無變璚瑶不可酬誰堪此時景寂寞下高樓
歸燕
春色遍芳菲閒簷雙燕歸還同舊侣至來遶故巢飛敢
望煙霄達多慙羽翮微啣泥傍金砌拾蕊到荆扉雲海
經時别雕梁長日依主人能一顧轉盼自光輝
送許著作分司東都
瑶瑟激悽響征鴻翻夕陽署分刊竹簡書蠧護芸香馬
色關城曉蟬聲驛路長石渠榮正禮蘭室重元方不作
經年别離魂亦暫傷
聞相公三兄小園置宴以元衡寓直因寄上兼
呈中書三兄
休沐限中禁家山傳勝遊露寒潘省夜木落庾園秋蘭
菊迴幽步壺觴洽舊儔位高天禄閣詞異畔牢愁孤思
琴先覺馳暉水競流明朝不相見清祀在圜丘
秋懷奉寄朱補闕
上苑繁霜降騷人起恨初白雲深陋巷衰草遍閒居暮
色秋煙重寒聲牖葉虛潘生秋思苦陶令世情疎已製
歸田賦猶陳諫獵書不知青瑣客投分竟何如
送崔判官使太原
勞君車馬此逡巡我與劉君本世親兩地山河分節制
十年京洛共風塵笙歌幾處胡天月羅綺長留蜀國春
報主末由須盡敵煙塵萬里寶刀新
酬嚴司空荆南見寄
金貂再領三公府玉帳連封萬戸侯簾捲青山巫峽曉
煙開碧樹渚宫秋劉琨坐嘯風清塞謝朓題詩月滿樓
白雪調高歌不得美人南望翠蛾愁
南徐别業早春有懷
生涯擾擾竟何成自愛深居隐姓名遠雁臨空翻夕照
殘雲帶雨過春城花枝入戸猶含潤泉水侵階乍有聲
虛度年華不相見離腸懷土併關情
送温况遊蜀
遊人西去客三巴身逐孤蓬不定家山近峨眉飛暮雨
江連濯錦起朝霞雲深九折刀州遠路繞千巖劒閣斜
因到嚴君開卦處將余一為問生涯
春題龍門香山寺
衆香天上梵仙宫鐘磬寥寥半碧空清景乍開松嶺月
亂流長響石樓風山河杳映春雲外城闕參差曉樹中
欲盡出尋那可得三千世界本無窮
送田三端公還鄂州
孤雲迢逓戀滄洲勸酒梨花對白頭南陌送歸車騎合
東城怨别管絃愁青油幕裏人如玉黃鶴樓中月並鈎
君去庾公應借問馳心千里大江流
同幕中諸公送李侍御歸朝
昔年專席奉清朝今日持書即舊僚珠履會中仙管思
白雲歸處帝鄉遥巴江暮雨連三峽劒壁危梁上九霄
歲月不堪相送盡頽顔更被别離凋
崔敷嘆春物將謝恨不同覽時余方為事牽求
及往尋不遇因題留贈
九陌遲遲麗景斜禁街西訪隐淪賒門依高柳空飛絮
身逐閒雲不在家軒冕強然趨世路琴樽空自負年華
殘陽寂寞東城曲惆悵春風落盡花
秋燈對雨寄史近崔積
坐聽宫城傳晩漏起看衰葉下寒枝空庭綠草閒行處
細雨黃花獨對時蟋蟀已驚凉節至茱萸空憶故人期
相逢莫厭樽前醉春去秋來總不知
夏夜作
夜久喧暫息池臺惟月明無因駐清景日出事還生
同陳侍御寒食遊禪藏山上人院
年少輕行樂東城南陌頭與君寂寞意共作草堂遊
鄂渚送友
雲帆淼淼巴陵渡煙樹蒼蒼故郢城江上梅花無數落
送君南浦不勝情
宿青陽驛
空山遥落三秋暮螢過疎簾月露團寂寞銀燈愁不寐
蕭蕭風竹夜窗寒
題嘉陵驛
悠悠風旆繞山川山驛空濛雨似煙路半嘉陵頭已白
蜀門西上更青天
山居
方依泉壑將時背路入煙蘿得地深終歲不知城郭事
手栽林竹盡成隂
春齋夜雨憶郭通微
桃源在在阻風塵世事悠悠又遇春雨滴閒階清夜久
焚香偏憶白雲人
陌上春暮
青青南陌柳如絲柳色鶯聲晩日遲何處最傷遊客思
春風三月落花時
春日偶作
飛花寂寂燕雙雙南客衡門對楚江惆悵管絃何處發
春風吹到讀書窗
歲暮送舍人
邊城歲暮望鄉關方逐戎旌未得還欲别臨岐無限淚
故園花發寄君攀
酬秦起居西亭留題
豔歌能起關山恨紅燭遥凝邊塞情况是池塘風雨夜
不堪絃管盡離聲
重送盧三十一起居
相如擁傳有光輝何事闌干淚濕衣舊府東山餘妓在
重將歌舞送君歸
送嚴秀才赴舉
㶚滻别離腸已斷江山迢逓信仍稀送君偏下臨岐淚
家在南州身未歸
送柳郎中裴起居
秦人昔上望鄉臺學射山中杜魄哀落日河橋千騎别
春風寂寞旆旌迴
重送魏正則擢第歸江陵
商山路接玉山深古木蒼然盡合隂會府登筵君最少
江城秋至肯驚心
登闔閭古城
登高望遠自傷情柳發花開映古城全盛已隨流水去
黃鸝空囀舊春聲
渡淮
暮濤凝雪長淮水細雨飛梅五月天行子不須愁夜泊
綠楊多處有人煙
夏日寄陸三達陸四逢并王念八仲周
士衡兄弟舊齊名還似當年在洛城聞說重門方隐几
古槐高柳夏隂清
秋原寓目
木落風高天宇開秋原一望思悠哉邊城今少射雕騎
鴻雁嗷嗷何處來
汴河聞笳
何處金笳月下悲悠悠遠客夢先知單于城上關山曲
今日中原總解吹
和李丞題李將軍林園
落英飄蕊雪紛紛啼鳥如悲霍冠軍逝水不迴絃管絶
玉樓迢逓鎖浮雲
羊士諤(泰山人)
息舟荆溪入陽羡南山遊善權寺呈李功曹
結纜蘭香渚柴車上連崗晏温値初霽去遶山河長獻
歲朔雪盡細泉生路傍行披煙杉入激澗横石梁層閣
表精廬飛甍切雲翔冲襟得高步清眺極遠方潭嶂積
佳氣荑英多早芳具觀澤國秀重使春心傷念遵煩促
途榮利騖隟光勉君脱冠意共匿無何鄉
九月十日郡樓獨酌
掾吏當授衣郡中稀物役嘉辰悵已失殘菊誰為惜當
軒一樽泛天景洞虛碧暮節獨賞心寒江鳴湍石歸期
北州里舊友東山客飄蕩雲海深相思桂花白
題枇杷樹
珍樹寒始花氛氲九秋月佳期若有待芳意常無絶嫋
嫋碧海風濛濛綠枝雪急景自餘妍春禽幸流悅
小園春至偶呈吏部竇郎中
松篠雖苦節冰霜慘其間欣然發佳色如喜東風還幽
抱想前躅冥鴻度南山春臺一以眺達士亦解顔偃息
非老圃沈吟閟玄關馳暉忽復失壯歲不得閒君子當
濟物丹梯誰共攀心期自有約去掃蒼苔斑
乾元初嚴黃門自京兆少尹牧巴郡長才英氣
因多暇日每遊郡之東山山側精舍有盤石
細泉䟽為流杯之勝苔深樹老蒼然遺躅士
諤謬因出守得繼兹賞
石座雙峰古雲泉九曲深寂寥疏鑿意蕪没歲時侵遶
席流還壅浮杯咽復沈追懷王謝侣更似會稽岑誰謂天
池翼相期澤畔吟光輝輕尺璧然諾重黃金幾醉東山
妓長懸北闕心蕙蘭留雜佩桃李想華簪閉閣余何事
鳴騶亦屢尋軒裳遵往轍風景憩中林横吹多凄調安
歌送好音初筵方側弁故老忽沾襟盛世當弘濟平生
諒所欽無能愧陳力惆悵拂瑶琴
早春對雨
南館垂楊早東風細雨頻輕寒消玉斝幽賞滯朱輪千
里巴江守三年故國春含情非遲客懸榻但生塵
永寧小園即事
蕭條梧竹下秋物映園廬宿雨方燃桂朝饑更摘蔬隂
苔生白石時菊覆清渠陳跡當何事忘言愧道書
登樂遊原寄司封孟郎中盧補闕
爽節特清眺秋懷悵獨過神臯値宿雨曲水已增波白
鳥臨風過紅蕖濯露多伊川有歸思君子復如何
暇日適値澄霄江亭遊宴
碧落風如洗清光鏡不分絃歌方對酒山谷盡無雲卧
向淮陽病悲同宋玉文今來強擕妓醉舞石榴裙
雨中寒食
令節逢煙雨園亭但掩關佳人宿妝薄芳樹綵繩閒歸
思偏消酒春寒為近山花枝不可見别恨㶚陵間
寒食宴城北山池即故郡守滎陽鄭綱自為折
柳亭
别館青山郭遊人折柳行落花經上已細雨帶清明鶗
鴂流芳暗鴛鴦曲水平歸心何處醉寶瑟有餘聲
閒齋示一二道者
幽蘭誰復奏閉匣以端憂知止慙先覺歸餘想故侯山
蟬鈴閣晩江雨麥田秋惟有空門學相期老一丘
在郡三年今秋見白髮聊以書事
二毛非騎省朝鏡忽秋風絲縷寒衣上霜華舊簡中承
明那足厭車服愧無功日日山城守淹留豈桂叢
玩槿花
何乃詩人興妍詞屬舜華風流感異代窈窕比同車凝
艷垂清露驚秋隔絳紗蟬鳴復蟲思惆悵竹隂斜
臘夜對酒
琥珀杯中物瓊枝席上人樂聲方醉客燭影已含春自
顧行將老何辭坐達晨傳觴稱厚德不問吐車茵
永寧里園亭休沐悵然成詠
雲景含初夏休歸曲陌深幽簾宜永日珍樹始清隂遲
客惟長簟忘言有匣琴畫披靈物態書見古人心芳草
多留步鮮飈自滿襟勞形非好事瀟洒愧頭簪
題郡南山光福寺寺即嚴黃門所置時自給事
中京兆少尹出守年三十性樂山水故老云
每旬數至後分閫西川州門有去思碑即郄
拾遺之詞也
傳聞黃閣守兹地賦長沙少壯稱時傑功名惜歲華巖
廊初見刹賓從亟鳴笳玉帳空嚴道甘棠見野花碑殘
猶墮淚城古自歸鴉寂寂清風在懷人諒不遐
郡中即事
曉風山郭雁飛初霜拂回塘水榭虛鼓角清明如戰壘
梧桐搖落似貧居青門遠憶中人産白首間看太史書
城下秋江寒見底賓筵休訝食無魚
遊郭駙馬大安山池
馬嘶芳草自淹留别館何人屬細侯仙杏破顔逢醉客
綵鴛飛去避行舟洞簫日煖移賓榻垂柳風多掩妓樓
坐閱清暉不知暮煙横北渚水悠悠
郡中言懷寄西川蕭員外
功名無力愧勤王已近終南得草堂身外盡歸天竺偈
腰間惟有會稽章何時臘酒逢山客可惜梅枝亞石牀
歲晩我知仙客意懸心應在白雲鄉
臺中寓直晨覽蕭侍御壁畫山水
蟲思庭莎白露天微風吹竹曉淒然今來始悟朝迴客
暗寫歸心向石泉
過二鄉望女几山早歲有卜築之志
女几山頭春雪消路傍仙杏發柔條心期欲去知何日
惆悵回車上野橋
和李都官郎中經宫人斜
翡翠無窮掩夜泉猶疑一半作神仙秋來還照長門月
珠露寒花是野田
郡舍二首
紅衣落盡暗香殘葉上秋光白露寒越女含情已無限
莫教長袖倚闌干
登臨何事見瓊枝白露寒花自遶籬惟有樓中好山色
稻畦殘水入秋池
遊西山蘭若
路傍垂柳古今情春草春泉咽又生借問山僧好風景
看花擕酒幾人行
春望
莫問華簪髮已斑歸心滿目是青山獨上層樓倚危檻
柳營春盡馬嘶閑
寄江陵韓少尹
别來玄髮共成霜雲起無心出帝鄉蜀國魚箋數行字
憶君秋夢過南塘
彭州蕭使君出妓夜宴見送
玉顔紅燭忽驚春微步凌波暗拂塵自是當歌歛眉黛
不應惆悵為行人
客有自渠州來說常諫議使君故事悵然成詠
才子長沙暫左遷能將意氣慰當年至今猶有東山妓
長使歌詩被管絃
憶江南舊遊
山隂道上桂花初王謝風流滿晉書曾作江南步從事
秋來還復憶鱸魚
賀州宴行營回將
几劒盈庭酒滿巵戍人歸日及瓜時元戎靜鎮無邊事
盡遣營中偃畫旗
泛後溪
雨餘芳草淨沙塵水綠灘平色帶春惟有啼鵑似留客
桃花深處更無人
永寧里小園與沈校書接近悵然題寄
故里心期奈别何手移芳樹憶庭柯東臯黍熟君應醉
梨葉初紅白露多
石倉歴代詩選卷六十七
