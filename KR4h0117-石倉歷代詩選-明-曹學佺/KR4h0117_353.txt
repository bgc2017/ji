石倉歴代詩選卷三百五十四
明曹學佺編
明詩初集七十四
周忱(字恂時廬陵人)
藏書室
素性昧生殖貯積維簡編羣經既並蓄百氏無棄捐所
至每充棟来往勞車船及兹獲安居插架牙籖懸寓目
自忘倦課孫猶拳拳豈徒事佔畢對越希聖賢
凝嵐軒
開軒面東岑遠近壓羣峰峰頭有嵐氣旦暮生晴空映
日飄几席因風媚簾櫳幽人樂宴坐極目開軒窗青楓
墜濕翠白鳥穿溟濛支頤每自適清樂誰能同
愛蓮軒
嘉卉比君子亭亭植清時出汚色不染過雨葉更竒我
家濂溪翁自昔偏愛之後人豔高誼種之益蕃滋碧香
或送酒適意還題詩酒香遠愈好每與南薰期
多稼亭
我家在田里早習耕與鋤頻年飽禄食揣分慚農夫得
歸理先業棄壤成膏腴秋来稼初熟藹藹黃雲敷登場
未溢廪先擬輸王租所希食其力敢憚四體劬
寄遠曲
藕絲繫樓船欲挽安得止女子不出門丈夫志千里終
日聽君言歸期巳難擬况此隔三秋音書無一紙相見
不恨遲相思不能巳願為漢相如勿學蘇季子相如太
薄情文章嫓青史季子誇金多徒令愚婦喜
徐州過桓山宋司馬桓魋之墓
愚哉宋司馬仲尼安可輕欲害其如何不知天所生此山昔葬
骨廢穴尚留名宿土消含飯飄風散精靈日中狐兔集夜
半鴟號鳴當其崇建時久遠勞經營荷鍤萬夫集石槨三
年成詎知百世下牧豎来縱横君看孔林樹千古猶青青
夢親堂
人心晝所思夕暮形夢寐感通在積誠默默恒相契憐
君七尺軀失怙自童穉庭訓不及聞甘旨何由致昨来
薦蘋藻焄蒿格誠意音容接髣髴綵服疑趨侍雞鳴恍
惚間枕簟空流涕羹墻與手澤觸目多悲思夢時此心
存夢覺心豈異永懷罔極恩欲報知無計勖哉期立身
顯揚紹先志
史節婦詩
凄凄霜露零杳杳鸞鳳析呱呱襁褓兒慘慘床帷夕長
嘷向青冥所天成永隔蜀月旅櫬孤吳雲故山逖險坎
固多虞生死寧復惜迢遞履道途艱難搆窀穸豈惟倉
卒間歲月終感激晚節力在今矢心良自昔礦石尚或
磨精金猶可革此心比金石千古終不易
送子宣
我家白沙渚君住桐江頭我家門前水亦向桐江流我
行為客久十載京華留昨来過彭澤一汎南湖舟瞻望
故鄉水衷情思悠悠况此故鄉客同宗復綢繆去家六
千里相見薊城陬見君令我喜别君令我愁君歸桐江
上為我報汀鷗乞身在旦暮忘機共優游
元夕禁中觀燈應制
都城雪霽春融融月輪皎潔當晴空喜傳恩詔出三殿
洞達天門開九重神鼇来自滄溟裏背擁仙山翠如洗
樓臺氤氲瑞靄凝巖巒縹緲祥煙起銀燈匝地生光華
點點星毬籠絳紗上林萬樹彤霞影東風一片芙蕖花
是時仙仗臨丹陛五雲高捧鑾輿至闕下旌旗虎衛嚴
花間劒佩千官侍大庖列饌御筵開教坊合樂歡相陪
鐃歌聲逐簫鼓發綵隊舞隨干羽来番夷稽首擬丹扆
御鑪馥郁香煙紫中官促宴酒如澠羣臣旣醉天顔喜
覃恩不但徧朝堂此夕歡娛同萬方至仁覆育同天地
治化久矣趨虞唐小臣幸濟昇平世傳柑幾度沾恩惠
願效三呼比華封共祝皇圖千萬歲
病驥圖
吳興父子俱能畫捉筆往往追曹霸當時託意知為誰
惻愴令人傷此馬此馬虺頽未可輕昔除八駿天衢行
綵雲禁禦春如海曾聽玉輅和鸞鳴一朝謝病離天仗
骨聳毛焦氣凋喪耻與駑駘競粟芻自甘偃卧沙丘上
孫陽去後苦難逢寂寞誰加剪拂功羈金絡玉復何日
顧影懷恩悲晚風古来千金市駿骨况此精神那可忽
飼䬴重歸十二閑猶堪萬里奔騰出
棄婦辭
回車巳嫁衡門下將去復留情不捨舉家欲語畏郎嗔
獨自登車無送者吞悲惟恐路人知默默還思初嫁時
父母殷勤受明禮良媒宛轉来通辭入門郎聽舅姑語
婦道營生在勤苦淡粧不用畫蛾眉朝采蠶桑暮機杼
亦知朴陋人所厭習成天性終難變丈夫有才常好新
賤妾薄命何嗟怨繰絲在車猶未除亭午當炊誰下廚
但得新人亦似此庶免高堂煩老姑到家無面見隣姬
獨掩寒閨雙淚垂少時只恨青春促今日方愁年老遲
蘄州送别易副使
江頭柳花白如雪江上行人正催别欲把長條贈遠行
蕩颺花飛不堪折今年花飛猶去年此時一去何時旋
含情再誦江淹賦如在桃花潭水邊望君重来在早晚
顧君不道蘄州遠君看柳絮雖無情猶自隨風逐飄轉
尋天台李道士齋
瑶草迷行徑丹臺近赤城山川遥在望雞犬不聞聲谷
靜松花落橋横澗水鳴雲間雙鶴下疑聽紫鸞笙
送廖主事還南京
題柱才名舊還官别意新柳花低撲酒山翠遠迎人去
馬嘶芳草嬌鶯惜晚春秣陵千里外飛夢更相親
漁村晚照
西岑瞰斜日滄波散晴霞返照在汀樹依依歸暮鴉漁
翁巳收網沽酒来東家
洞庭秋月
風清白露溥水天同一色娟娟玉鏡懸皎皎金波溢推
篷望君山廣寒應咫尺
平沙落雁
隨陽離胡天作陣投沙渚影横鄂浦雲聲斷衡陽雨水
留饒稻粱哀鳴竟何苦
瀟湘夜雨
滄江晚来雨恍若銀河傾千山擁暝色萬竹飄寒聲篷
窗有遷客凄然百感生
留城懷古
寂寞荒城泗水東昔人曾此遇真龍一編巳向興王用
萬戶從教擇地封帶礪河山空往誓春秋祠廟想遺容
酇侯下獄淮隂死三傑惟公伴赤松
送劉昌會試
早從侯頖究羣經虎榜新題屬妙齡驥出馬羣空北土
鵩因鵾化運南溟功名有待標青史禮樂行看對大廷
席上儒珍期自保一樽相送重丁寧
送韓僉事赴廣西
畫省為郎屬老成新持玉斧下瑶京觀風好遂平生志
題柱多傳舊日名路入三湘秋水迥霜經五嶺瘴煙清
寸心不被炎蒸惱長對冰壺夜月明
謁北京城隍廟
岧嶤城宇俯城闉聖代褒崇賜額新石刻盡題靈應事
香煙不斷往來人經年樹暗長廊晝落日風清古砌塵
粉署政閒來伏几敢將心術愧明神
輓遂安周太守以謙
楚聲空擬大招辭欲掛吳鈎失路歧秋草故山行徑殁
春風楊柳閉門垂范滂早重當時譽黃覇多存去後思
閒向黃堂瞻皂蓋幾人回首共凄其
和靖坐吟圖
茶鼎煙消鶴夢驚水瓶香雪一枝明人間詩思尋常有
不比西湖分外清
鵲
花甲填橋性最靈春風栖息傍前庭有聲未必皆為喜
空使人人側耳聽
附周敘(字功叙吉水人有石溪集)
水竹居為冢宰王先賦
龍洲之上水竹有居其流澄澄其植渠渠流之澄矣植
之渠矣有美君子世焉居此天光雲影昭耀琅玕高標
直節棲鳳翔鸞引泉開逕臨清蔭綠天風徐來篩金戛
玉君子致身出登廟堂遥懷桑梓敬恭難忘對之伊吾
匪土是思其清其直嫓德是宜武公睿聖詩詠淇澳允
矣君子願繼芳躅
文水送陳太守復任吉郡
文水瀰瀰遠有源委于贑于豐合流不已文水沄沄其
流成紋層瀾湧秀千古一春維水之秀維林巒之茂山
川鬱盤雄冠江右毓秀鍾靈賢才挺生孤忠大節日月
爭明郡侯戾止承流致理不亟不徐我民慰喜郡侯載
臨遂我民之心願言惠澤與文水同深
齋宿述懷
北風凛寒沍歲事倏已殘偕我二三友齋宿此盤桓言
談雜今古傾吐出肺肝秉燈屡易換不知清夜闌豈伊
朋情洽所貴衷赤殫屛營不敢寐常恐愧素餐青青庭
外栢奕奕架上蘭芳㓗良自媚後凋堅歲寒
送宗叔子宣南歸
久適棲遯志曠然懷遠憂緬彼兩京路山川邈悠悠所
思在萬里豈必戀故丘金臺古形勝宫闕壯皇州西接
太行險東連滄海頭車書混萬國禮樂彌遐陬歷覽愜
真趣寕嗟歲月流
辭别二親
平生有壯志不解兒女悲兹晨出門去忽復傷乖離所
思别雙親萬里將遠違再拜辭膝下涕淚交兩頤去冬
在京國父書累見貽為言老母病衰羸殆難支念汝久
不見日夕長相思感此發深嘆傍偟若無依恨不生羽
翮清風度郊圻詰朝抗短疏頓首叩皇扉陳乞暫歸省
以慰臣母慈聖王敦孝理優詔特許歸憫臣懇悃意更
賜驛傳馳聖恩誠浩蕩巳志尚驚疑歸來入里門問訊
從隣兒答云近平復踴躍喜無涯升堂展家慶小試斒
斕衣童穉盡驚喜歡聲溢庭闈親顔倍欣懌顧問来何
時江湖多險艱道路邈逶迤况兹雪霜候恐復傷汝肌
起謝幸無恙祗慚歸省遲一荷父母庇再荷明主知剪
燭坐深夜開筵泛瓊巵偕我弟與兄獻夀語嬉嬉以兹
晨夕間定省得暫施於焉洽歡慶庶用伸我私歲序忽
云改東風振芳菲韶光不相待王事有程期促裝復載
道欲去不忍辭親故強我别何堪共凄其人生穹壤間
出處須合宜退當竭營養進當思有為我情兩難即徘
徊欲何之浩歌向空碧引睇浮雲飛
寓愁
平生寡愁思今日何獨深所念在猶子羸病益見侵去
歲暮春起纏綿直至今兹復歴春暮微軀豈堪任曉窗
屢哽咽夜枕時呻吟一聞一驚顧痛哉割我心安得盧
扁子與爾救危沈
過彭澤
我行過彭澤弔古心悠然寥寥千載上相繼惟二賢陶
公昔宰邑八旬賦歸田易姓不復仕甲子以紀年狄公
在當時忤旨来左遷一朝復唐祚忠義白日懸二賢去
不遠光價照簡編豈無繼承者胡乃寂不傳吁嗟世之
人才行真難全題詩懷往躅事業當勉旃
奉送大學士曾先生侍從東宮赴南京
望著鑾坡早官兼鶴禁榮儲皇承祀去天子詔陪行付
託同元老尊榮重列卿拜辭瞻衮冕宴餞集簪纓馳道
雲隨輦行宫月照營前星臨虎帳後騎繞龍旌召對論
經籍從容納懇誠酒分銀瓫烈詩寫綵毫輕野迥晴看
燒花深曉聽鶯漸過淮甸路遥指石頭城日月開三殿
山河壯兩京謁陵嚴禮秩助祭秉寅清翊戴歸邦本歡
娛洽衆情願楊匡德業海内振英聲
泰和劉氏沙村江樓
勝地環江渚樓居俯岸沙夐吞銀漢窅高傍碧空斜曲
徑低飛鳥長波漾落花青藜宵隠映翠竹曉交加林影
侵書幌川光上釣槎汀寒浮月露山晚護雲霞眺遠晴
偏適臨清景更佳桃源仙客境栗里逸人家一自登朝
著空驚歴歲華昔時遊賞處惆悵隔天涯
長淮水
長淮水日東注流盡年光祗如故亘古窮今不可極但
見行舟往来處長淮之水流滔滔映空浴日排銀濤鷗
鳬翻飛岸搖曳魚龍鼓舞風怒號濠夀西来如折斗汴
泗交流清會口滚滚寧辭東海遥萬里朝宗近趨走長
淮水涵華滋昔年淮右見龍飛天河挽洗甲兵淨恩澤
汪洋合九圍長淮水今澄清聖人繼統川岳寧龍驤萬
斛日充貢永奠皇圖歌太平
題秋林瞰泉圖
草堂住在清溪上雨歇秋林鬱森爽幽人無事日憑欄
俯瞰流泉惬心賞泉流百折穿翠微涼波粼粼秋日輝
飛空琮琤韻琴筑濺石錯落翻珠璣幽人對此情怡懌
頓覺煩襟坐来息一聲何處歌滄浪雲水蕭蕭動来碧
永嘉周孝子歌
颶風吹沙滄海翻魚龍鼎沸煙塵昏羣雄竊據宇内裂
縱横殺戮相并吞吳山之東越江曲賊勢猖狂肆殘毒
平涼千里煙火稀豺虎縦横繞空谷周家父子躭文儒
流離奔竄無安居一朝邂逅入俘虜倉皇寧顧千金軀
若翁視子心猶苦况是高堂有大母子欲捐生贖父身
願得承顔慰延佇強賊憑陵恣忍心縛之竟墜中流深
嗟哉孝子義不辱牽衣隨父行俱沈彛倫泯墜王綱壊
白日無光泣神鬼長遣當年雙旅魂遺恨今猶結淵水
真人御宇誅強兇萬方盡入甄陶中史官采錄筆懿行
令名耿耿垂無窮
賦得清樽送楊長史先生南歸
前有樽酒聽我浩歌人生功成身既退對酒不飲當如
何䟽傅還家頭未白散盡黃金宴賓客陶公晚賦歸去
辭醉倚東籬翫秋色先生早歲守名州曳裾更向王門
遊曾分光禄黃封釀屢泛宫筵白玉甌只今脫却朝簪
去歸隠雲林最深處時同北海倒芳樽日對南山得佳
句衡門三逕鎮長開載酒從人問字来興酣高卧北窗
下清風明月共徘徊
江山遠趣圖為襄城伯賦
長天極浦波溶溶巖巒秀沓青芙蓉生綃半幅圖遠趣
彷彿江山千萬里近郭名園不知處樓觀依微出深樹
細雨孤帆島外舟殘煙列騎花間路飛流百丈晴虹懸
危梁倒影丹崖巔樵逕多逢采芝客石林靜隠看棋仙
層層閣道雲連棧渺渺堤沙落歸雁劒門天闢窮勝遊
湘水秋高縦青盻我公心事非等閒豈必娛情圖畫間
意氣遥淩蔥嶺道聲光直動燕然山河清海晏昇平日
移鎮南都今第一丹青好寫麟閣容頌功更有如椽筆
古劒歌為明書宗藴賦
良工冶鑄金鐵英鍊出寳劒真天成燁燁芙蓉比荷豔
猶如綠水涵秋清一從中道沈埋久紫氣猶能貫牛斗
沈埋夜夜想飛騰匣裏時時作悲吼君今得此耀細微
觀者拂拭光陸離防身震懾魑魅膽露鍔刜劘霜雪披
自来靈物神呵護願子殷勤重垂顧莫教佩服過延津
只恐跳波化龍去
送袁欽誠
少壯辭家去從師千里遊雨深廬岳樹天接漢江流夜
誦分漁火朝吟倚客舟遥知重會日春滿帝王州
挽祭酒胡先生
位望朝端重文章海内傳高風儀後輩古道繼先賢門
下三千士人間八十年如公保全節此日竟誰肩
送胡太守擢貴州憲使
登歴中朝白髮稀一官趨拜出彤扉新辭虎竹分金節
重惹龍香滿繡衣棠樹成隂循吏去柏臺持憲遠人歸
多君早負澄清志此去應知願不違
渡江望南京有作
驛路南来四十程舟人遥指到神京雲晴乍見青山出
風便寧知白浪驚萬里歸心隨片月十年離思遶重城
清時自信功名早擊楫何須羨祖生
洛陽懷古
春風弔古洛城邊一望川原思渺然綠野堂堙空宿燕
洛陽城廢不聞鵑成周故國寒煙外汴宋諸陵夕照前
獨有澗邊流水在滄波東去自年年
送王修撰謝病歸會稽
高步雲衢二十年新恩特許暫歸田文園病渴憐同告
親舍承顔羨獨賢客路迥臨吳苑外鄉山遥倚鑑湖邊
别来相憶心應切夜雪思乘剡曲船
送黎太守潛輝赴南京
秋夜沈沈禁漏長錦筵紅燭對離腸宦遊早散辭知已
客思明朝歎異鄉楊柳驛亭山靄碧芙蓉江路水風涼
雲衢莫怪蹉跎久材大終應柱廟堂
送余侍講致仕南歸
儒林盡拜渥恩新勇退如公復幾人丹鳳樓前初解組
白鷗江上漫垂綸香山會好誰同社彭澤風高自卜隣
愧我有親違省問南歸無計接芳塵
賜遊萬歲山
退講經筵出禁林廣寒宮殿賜登臨波浮菡萏千花豔
幽接蓬莱萬樹隂日下龜魚翻鏡影風前鸞鶴雜韶音
儒臣際此非常會共荷皇恩似海深
正月朔陪聖駕幸太學
聖主崇儒幸辟雍羣仙鵠立候飛龍冕旒祗肅祠先聖
環珮從容導秩宗講罷諸生聆戒諭禮成千載慶遭逢
日高輦路回鸞馭萬歲聲中祝華封
次武昌
三楚名藩地望雄層城百雉倚晴空磯頭黃鶴仙人館
雲表朱門帝子宫控引荆襄天設險會通江漢水朝宗
胡牀吹篴南樓興想得羣公月夜同
遊楊鴻臚南園
御河繚繞禁城東路入南園興不窮樹色萬行晨過雨
鳥聲千囀午呼風門通夹徑芙蓉帳闌護翻階芍藥叢
勝景滿前看不足酒酣吟倚夕陽紅
試院閱卷之餘偶成錄似同事諸君子
棘闈近接禁垣東愧典文衡秉至公五色肯教迷日下
一心寧許揭天中階前雨激簷花白簾底風搖燭影紅
得士願如龍虎榜贊襄鴻化副宸衷
南京翰林三年秩滿偶書所懷
涼風殘雨乍晴天牒却銅章赴日邊儒宦五朝凡五德
沾恩三十又三年欺人白髮千莖改報國丹衷不日懸
便擬乞身營别墅冶城山畔白門前
題朱善慶竹泉卷
庭栽綠竹自清幽更引寒泉入檻流鏡影淨涵淇澳霧
金聲遥戛渭川秋隂凝翡翠煙光合潤浥簾櫳雨氣浮
更說蔣生能賦詠坐看三逕思悠悠
江上行
江流昨夜添新雨綠樹流鶯嬌不語三三白苧冶遊郎
兩兩紅粧浣紗女青山江上峙嵯峨江中新水生洪波
畫船撾鼔淩風去兩岸春聲雜櫂歌
題鷹熊聽澗圖
孤鷹奮迅秋雨前老熊怒觸蒼崖顛獰姿猛態真竒物
斂翼共聆清澗泉乃知畫者寄深臆英雄聽諫良難得
文皇不作魏公老展卷令人增慨息
湘川雜詠
登樓高處謾躋攀十二欄干夕照間樹色滿堤芳草綠
不勝清思遶湖山
汨羅近與湘川接日暮停舟弔屈魂遺恨萬年流不盡
至今光價照乾坤
石倉歴代詩選卷三百五十四
