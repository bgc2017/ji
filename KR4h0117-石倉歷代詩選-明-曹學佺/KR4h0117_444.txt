石倉歴代詩選卷四百四十四
明曹學佺編
明詩次集七十八
李叔玉
題畫竹
君家碧疏見清影别是一叚淇園秋何人筆底得天趣
云是東吳夏瑞州瑞州胸中竹如簀一枝一葉良可惜
却笑蕭郎技癢時手戰眼昏頭雪白興來雷從地中出
萬籜須臾起蒼壁翩遷彩鳳羽欲墮偃蹇青虬勢安敵
仙郎何以得此幅邀我題詩記眞跡醉後操觚一揮灑
不讓王維有聲畫公餘坐對夜深時明月清風不論價
草庭卷為嘉興周生題
一室窮年究六經春來芳草滿閒庭暖隨霽月侵空翠
晴轉光風拂幔青酒趣每同生意好詩懷曾逐夢魂醒
濓溪鼻祖相傳後千載雲仍紹德馨
東嵐秋思為江田謝家題
東嵐别是一人寰烟水蒼茫島嶼間猿嘯空林朝霧薄
鴻歸斷渚夕陽殘漁人尚識桃源路樵子還尋石室山
桑梓别來今已拱不知遼鶴幾時還
題愛閒卷
羡子中年即愛閒了然榮辱不相干休官彭澤思陶令
載妓東山憶謝安坐久白雲生半榻睡醒紅日上三竿
蹇余賸有烟霞想自愧功名脫屣難
送陳永祥之惠州太守
棘寺祥刑屬老成至今輿論誦持平舊時傾蓋投交好
此日分符沐寵榮鳴珮曉辭䨇鳳闕揚帆秋度五羊城
知君志操懷清白一幅冰綃贈遠行
淮隂漂母墓
古墓荒蕪何處尋青山隠隠帶淮隂當年不進王孫食
此日誰知漂母心芳草斷碑秋寂寂斜陽低樹晚沈沈
登臨一奠懷今古醉倚西風動越吟
六平山
九日秋高日尚炎六平山水聳遐瞻喜兹洛社賓朋集
愛此林泉吏隠兼濯熱忽臨東澗曲登高直造首山巔
菊花燦爛盈頭插蓁莽離披褁手拈張旭三杯聞大笑
太邱羣子奮䨇髯廣文磊落襟懷爽學士風流酒令嚴
石鼎聯詩茶共啜瓦爐煎酒火頻添不須公子調冰水
安得佳人露玉纖鶴唳千嵓秋霧薄松號萬壑晩風恬
樽前丹桂飄金粟石上蒼藤掛素蟾此會明年誰最健
勝遊今日我何厭從教月色隨人影不覺凉颷墮帽襜
記取六平同賞處老夫應合誦陶潛
附陳鈞(字德衡閩縣人成化中歲貢訓導有蔗軒集)
送羅殿元倫復京
朝擢龍頭第一人除書夕捧下南閩荆州幸識非常士
宣室翻思放逐臣視草每尋宮燭夜看花重醉御林春
祗今要路無榛棘長策君門自在陳
友人鄭鏘客久不歸却寄
遠遊欣撫一張琴曲盡寧無百感侵白髮倚閭慈母淚
華箋擇句故人心幽尋不必題凡鳥卧病猶能賦上林
明日柴關誰復掃莫教天外歎秋深
過九鯉湖即景
草色行亭徑路賖數聲啼鳥舊烟霞千山雜出雲邊樹
一水長生澗底花石鼎丹成猶伏火瑶臺人去不思家
尋眞幸借天風便何異當年漢使槎
明妃出塞
淡掃蛾眉出九重徘徊馬上顧飛鴻月賖金屋繁華外
雪滿氊廬朔漠中若使稽圖刑畫士何如申法戮元戎
黃雲青塚空埋玉終古香魂返故宮
呈陳獻章先生
洙泗源流一𣲖東若為山斗仰文宗寫懷每見傾三峽
飛夢空傳到九重老去無心嗟失馬生來有志慕乘龍
聖賢物色浮雲外何事當年禄萬鐘
輓李忠先生
蚤折天香覲九重一官遥拜赴黌宮江城慣識馮唐面
俎豆難收李廣功白社無期延酒聖青襟有恨失文雄
屋梁月落懷人處不見魂來楓雪中
逢中别李景和
客邸相逢不盡歡倥偬别我壮心寒可無魚水應難比
縱有鶯花也倦看廿載劉蕡猶下第三湘賈誼未還官
丈夫本是剛腸者對此呻吟淚已彈
送李景和改任䕫州
人生飄忽百年間此别聞歌思渺漫我顧一身如在客
君當萬里獨之官行期不計巴山遠歸夢何妨蜀道難
縱有猿啼嘲宦况更無清淚滴欄干
夜宿平遠臺有懷德海上人
鄭谷詩臺曠賞音遠公臺上復追尋當年假館花同醉
此日敲門竹共吟風細爐烟浮下界月明經梵出叢林
虎溪别後登臨少雲水懷人隔古今
感今傷古為故人鄭汝實作
世事浮沈與屈伸英雄幾見困風塵漢灰零落中山裔
宋鼎流移瘴海濱天道無知長吉夭人心有恨孟郊貧
停雲緬想行藏處劒倚南桴看北辰
題林克韶巢雲亭
阿誰飛搆號巢雲雲護幽棲趣不羣際晚鈎簾來縹緲
乘時排闥見氤氲江南有句應思我隴上無言可贈君
對景豁然成一嘯天光繚繞此中分
懷歸
無情歲月去如流眼底蹉跎兩鬢秋不是馮唐元易老
祗緣宋玉獨多愁思家舊業如江燕結社初心似海鷗
明日長歌雲外笠五湖添箇釣魚舟
慰友人趙希實
纔騎竹馬逐兒曹轉眼相逢總二毛顧我不才慙襪線
嗟君長病卧蓬蒿曾投月下陳遵轄枉憶霜前范叔袍
幾度倚樓天外望桐江惟有客星高
釣臺懷古
古臺斜瞰大江湄高節清風一釣絲劒氣若依龍去久
璽書應怪鳳來遲狂奴故態君能識諸將中興我不知
回首英雄西漢士韓彭何事使人疑
謝祭酒林亨大寄書
身恩渾未報涓埃便把丹心變死灰三徑秋容今在菊
六橋寒思獨關梅鄙夫自是貪佳遯明主何曾棄不才
霄漢故人猶有意遠憑鴻雁寄書來
與李景和敘情
每因風景負幽期聊折寒梅寄一枝吳下阿蒙非舊日
郢中高曲即當時聽雞走馬君須努附鳳攀龍我不知
若使烟霞換臺閣孟郊韓愈自相隨
咸陽懷古
六王圖像舊山河萬里經營政自苛牧馬健兒南下少
聞雞秦卒北行多蒙恬事業知何在賈誼文章信不磨
撚指光隂纔二世沛人中唱大風歌
偕諸弟登方山
笑入方岩翠幾重惠連羣從躡行蹤平臨怪石乘奔馬
俯視長江見躍龍花老仙源青嶂合草深樵徑白雲封
興闌酒醒黃昏近猶在蓬萊第一峰
天順改元
八鑾乘捷返南軒重沐恩光賀紀元周室山河歸正統
郭隣風雨鎻流言青宮已見祥霓集紫語猶聞大業存
慷慨不須歌玉樹太平還奏舊雲門
寄嘲李蘇州廷美
十里榕隂綠野堂白眉青眼着腰黃登龍意氣誰同轍
倚馬才華獨擅場酒勝啜殘杯月小詩豪吟破鏡天長
當年試問憑何物惱亂蘇州刺史腸
送周勉仁司訓考滿之京
十年萍梗各西東故里今朝喜再逢曉日有盤堆苜蓿
秋江無樹怨芙容君門奏最文偏重客路看花酒正醲
愧我若逢知已問為言吟苦鬢蓬鬆
林景清(連江人有竹忩小槁)
送高孔明貢元朝京
大明啓文運奎光燭寰區六經脩治教四海宗唐虞英
才育庠序科貢惟兩途歲時重遴選濟濟登天衢偉哉
高夫子世業稱名儒窮經務深造秉志懷遠圖場屋屢
弗利烏兔驚奔趨楚山隠良璞滄海遺明珠秋來忽充
貢别我遊皇都孤舟艤江曲情深倒玉壺蘋花弄秋水
霜葉颯高梧執袂忍分手感時心轉孤去去勿淹滯金
門曳長裾
往山東獨宿城東驛適中秋見月不寐有懷賦
此
丈夫四方志高遠當自期四十尚未遇我生將何為此
身類萍梗飄飄隨所之去年當此夕莆陽歎别離今年
况在客又值中秋時明月不我棄萬里長相隨碧落淨
如洗清光滿無虧幽懷觸佳景技癢誰能醫恨無知音
者酌我碧玉巵就寝苦不寐起步當前墀凉風濕我巾
金風吹我衣徙倚恣瞻翫徘徊動遐思親闈隔山海清
樽知共誰柏臺憶良契對此争光輝仙舟有同侶買醉
情怡怡獨我抱孤悶勞勞客天涯問月月不答隨雲向
西馳
臨清登舟懷故鄉諸碁會
秋光忽已半暗蛩作寒聲堤柳漸落葉風露涌凄清客
懷易成感迢迢故鄉情城東有别墅朝夕聚羣英手談
復觴詠絶無塵慮生愧我獨何為勞勞苦浮名孤舟烟
水上遠道恒心驚
上祭酒邱先生
生本凡庸子家居閩海涯少小頗知覺向善心孜孜長
大事儒業執經遊泮池竊廪踰十載五科皆見遺年歲
苦相迫發身無他岐慈母早棄背嚴翁霜鬢垂顯揚失
初志驚惕徒嗟咨池魚不自化籠鳥將安飛鱗羽縱脩
飭違時深見譏偶爾遇恩詔輸粟來京畿懷赧苦不避
養禄圖孝思幸得橋門路拜瞻我宗師造就蒙至教聞
見增新知滿擬策駑鈍于時當脫羈詎意蹈前轍所謀
轉乖違行取限名次三年尚無期迢迢八千路家山音
信稀歸計既弗遂行囊亦無資濫叨餬口計數子來相
依深冬忽抱病請借求良醫適遇行禁罰謬坐違嚴規
誠恪莫自愬頑梗混同歸舊館不久復生徒各分離日
給仰無助寸心恒自持此情不得已卧地干霜威笞辱
固自取迫切還可推豈不深揣量叩叩陳苦詞班門衆
所畏操斧非所宜但謂師弟子恩義兼有之情或信可
憫往過寧復追雷霆雖震擊雨露多沾濡我師體天者
願言鑑愚癡
美人圖
曉院沈沈春晝長曲欄風暖錦屏香碧紗忩前罷梳洗
金蓮緩蹴䨇鴛鴦小娃展圖供玩畢對語雕牀情自適
靈鵲枝頭報喜聲摽梅正是花生實
題余千兵梅花圖
將門豪客城東住手植梅花三五樹為愛寒香戸鎮開
坐對梅花日成趣風流太守為寫眞老手筆精妙入神
半幅溪藤奪造化枝南枝北争先春花如綴玉柯如鐵
標格由來自高潔髣髴西湖起朔風滿林瓊樹飄晴雪
豪客幽情誰得知對花看畫兩相宜昨朝留我花下酌
濡毫索取題新詩
梅竹圖為劉錦衣乃弟題
金臺有客簪纓族和氣裒然清可掬殷勤擕軸過我門
索取長篇賦梅竹致和老手妙入神襟懷磊落出風塵
扁舟曾度渭川曲尋芳重過西湖濱于時隆寒朔風冽
萬木千花盡摧折惟餘梅竹抱貞姿撫景吟看總竒絶
恍若驪龍一夜噴萬珠又如素鸞奮翼凌空虛雪霽暗
香浮馥郁月明清影弄扶疎君不見林和靖隠居不受
公家聘放鶴西湖日賦詩只與梅花樂情性又不見王
子猷平生愛竹無已時吳中士夫有佳景肩輿不問直
造之梅竹于人有如此凡卉紛紛何足擬無怪雲泉老
致和歸來寫入吳縑裏潘君持贈托意深也知友道重
千金他日披圖遠相憶還期仝保歲寒心
疎花待月圖為王宗式題
隂雲蔽天天作雪朔風捲地地欲裂園林百卉盡凋零
惟有梅花逞孤絶根盤大地老如龍柯飽風霜勁于鐵
南枝向暖先漏春北枝禁寒猶待月月光未出花未開
月與梅花暗相結花神問月何遲遲月道隂雲久蔽之
雲開月出花始放月照花神光陸離暗香飄拂天風度
疎影横斜暎忩戸對月看花酌鉅觴他日尋盟不相負
牧羊圖
山南碧坡春草香山下合流春水長楊柳風前氣蕭爽
原是田家出牧場牧兒放牛依水草坐石眠雲情自好
偷閒學得弄山禽夕陽在山牛亦飽隔崦茅簷舊世居
朝出烟村暮返閭牛尾何須縳田火牛角何曾挂漢書
蓑衣箬笠紅塵表萬事忘機心不擾明日公田布榖催
一犂耕趁南村曉
題龍
春雷一夜天池震七澤濛濛烟雨暝數聲驚起卧潭龍
怒捲銀濤飛萬仞黑雲影裏露竒形鱗甲錯落光縱横
鬚鬐奮張聳頭角烱烱射海䨇瞳明伊誰老手妙無敵
奪得天機歸筆力所翁之後豈無傳只恐驚愁山鬼泣
龍兮龍兮眞有神須臾變化隨屈伸何當吸盡滄海水
徧澤枮槁皆回春
題虎
壮哉負猛氣元文連舊斑䨇睛夾明鏡據地當南山南
山百獸不敢出遠近聞風心膽慄空林巡遶張雄威掉
尾磨牙如待食一聲長嘯懾萬夫松梢靈鵲驚相呼飛
雲谷口日將暮大風颯颯吹黃蘆吁嗟惡性本可怕人
有善心當感化君不見劉琨牧伯異政多負子曾看遠
渡河
題煮雪卷
元冥凛冽風氣剛同雲蔽野天無光漫空柳絮亂飛舞
大地一色瓊瑶粧先生臞然坐茅屋左有圖書右筆牀
竹爐石鼎燒榾柮須臾取雪烹成湯武夷游子多相識
龍芽雀舌隨意將陶家近可說風味党尉不必誇羔羊
一啜能令睡魔走再啜齒頰生餘香三啜搜枯句已就
澹然意趣偏悠長翻憶天厨大嚼者經年戸素何所償
安得相從語清絶一洗紛紛腥穢腸
題楊金吾忠夫湖隂夢卷
墨花仙吏當少年時常為湖隂遊而得仙樓夢覺
而異之形諸詩歌蓋以紀勝遊之奇事也仙吏平
生性不羈有才思凡海内名山大川騷人墨士必
欲與之神會心得然後已故其經歴之處山靈水
秀仙氣相符而夢寐每相感焉昔揭曼碩放舟江
上有盤塘之遇林子羽載酒登山有瑶華之夢二
君紀實詩文尚載簡冊此皆二君未遇時所有者
厥後曼碩名登玉堂子羽位列粉署豈非山川靈
秀之神之先知耶噫以仙吏昔日未仕有仙樓之
夢今日既仕有名價之隆他日爵位崇高駸駸
未已較諸二君之事業其亦異世而同風者歟予
因覽其所作為識其事且用續貂于左方
墨花仙吏江東彦藴藉風流豈多見琴鶴相隨一葉舟
名山大川覽將徧湖隂形勝天下竒雲帆過此多新詩
山川神欲與之會忽作美人來夢思含羞故向東風立
髣髴花前舊相識蛾眉半掃横春山星眸兩點凝秋碧
兩娃前導門徑幽美人擕手登仙樓樓中圖史盈几案
一洗仙吏平生愁美人起通問仙吏情恍然須臾侍兒
列春宴八珍九鼎羅樽前一觴一詠歡無極恨莫揮戈
留白日句句含情如有求酒闌更入凝香室雕牀繡褥
飛鳳皇錦衾寶枕聯鴛鴦美人細語知名久班馬才華
獨擅場竒逢自古眞難得始信千金當一刻夢覺孤篷
别有天乳鴉啼樹東方白
和卓怡秋琳井幽居韻
識破浮榮早悠然戀故栖雨香花滿塢苔破笋穿泥兀
坐江天晩長歌山月低曉來値隣叟授簡索新題
卜築塵市外風景最幽竒有子閒偏樂無官懶亦宜白
雲依渚静紅日上忩遲試向林頭望山光總是詩
水口驛寄三山諸友
一束琴書上使槎為承嚴命赴天涯九秋風露將寒早
千里關河去路賖驛舍逢人頻送酒鄉途笑我亦思家
遥瞻雲樹䨇眸闊吟倚孤篷日又斜
到京拜懶菴先生不遇寄詩山庄趣之
十幅征帆破曉烟因過白下繋江船瞻依山斗情何限
跋涉關河路幾千杯酒笑談期再續人生會合苦難全
悠悠多少胸中事寫入新詩寄輞川
歸舟度姑蘇驛
姑蘇南去望松陵纔過長亭又短亭客舫笙歌聞斷岸
漁村燈火起寒汀歸心逐逐雲邊鳥行蹟漂漂水上萍
閩路三千何日到推篷吟對晩山青
送袁玉成畫史歸莆
胸中邱壑筆端移為客三山又許時夜雨不禁孤館夢
秋風偏起故園思交情錦軸詩千首送别陽關酒滿巵
他日壷山相憶處嶺梅毋惜寄南枝
送施克禮遊南都
子長聲價重璠璵又上仙舟入帝都千里多情懷故舊
十年清夢憶江湖停雲棃嶺詩堪咏對月蘇臺酒易沾
客邸相看風物好謾將歸興托蓴鱸
和魏竹溪秋後病起詩韻
華屋沈沈覆綠隂柴門静掩碧苔深閒情卧聽南山雨
清夢驚回午夜砧酒熟可招隣叟醉功成不愧古人心
傳家留得蘭亭墨閒向忩前教子臨
元夕臺江賞燈
散步城南興未厭太平風景藹閭閻歌聲笑語家家沸
月色燈光處處兼玉燭春調元有自金吾夜禁不須嚴
醉欹烏帽東風軟火樹銀花壓四簷
秋後夜起述懷
暗數流光似擲梭平生事業愧蹉跎不堪卧病經旬久
添得新愁萬種多籬菊幽香纔破萼井梧凉葉乍辭柯
扶笻試向忩前看強學吟翁一醉歌
和高太守放歸詩韻
百年功業喜能成便覺浮榮一羽輕秋舍重尋雞黍約
寒江新結鷺鷗盟菊松籬落歸何早風雨波濤夢不驚
獨上高城聊縱目青山天外暮雲平
東洲清隠卷
薜蘿門逕掩清風高隠東洲有此公新甓常開留客醉
舊書多積課兒攻東林牧散秋雲外遠浦漁歌夕照中
笑傲乾坤䨇眼闊好懷收拾入詩筒
應例朝京辭學
十載寒忩聽曉雞每將黃卷對青藜獨憐白髮猶無養
謾道青雲别有梯帝闕且沾新雨露橋門還理舊筌蹄
祗今聖代多求駿未許駑駘價自低
過蘭溪即景
重向蘭江上畫船推篷撫景尚依然浮梁貼水如平地
古塔凌空欲礙天白日催人馳遠道青山笑我負芳年
明朝又過嚴灘下愧說争揚祖逖鞭
十六晚度青川驛懷石憲使
淮陽愴别已多時夙夜常懷命駕私素志乖違離膝下
微躬牢落向天涯西風衰柳寒蟬咽落日荒村瘦馬遲
却憶霜臺人似玉一樽何日話襟期
十七夜宿苾村鋪曉行
千里尋盟度遠山人生會合許多難間關道路驚秋暮
索漠風沙起夜寒懷别此宵猶客邸相逢何日向臺端
月明茅店雞聲早僕從相催又據鞍
至京與嚴尚寶話舊
記得潼川從宦日相逢俱是少年時東風紫陌春遊慣
疎雨寒燈夜卧遲南北可堪相别恨窮通深愧負交期
于今又是都門會心事惟應范叔知
呈姜天官廷憲
從宦當年此地遊登龍喜逐識荆州江湖一别八千里
京國重逢三十秋紫禁承恩偏浩蕩寒忩刻志尚淹留
相知亦有常何在但愧無才似馬周
送曾廷瑞還鄉
賢關名籍喜相聯忍向都門醉别筵驛路東風迎綵旆
樓頭春水坐青天異鄉景物歸詩酒壮歲功名在簡編
明到三山逢故舊細將羈况語燈前
寄孔容妻弟
城西别酒惜同斟轉眼年光兩度侵笑語幾番鄉夢遠
音書千里故情深關心老父增頭白唾手微官尚陸沈
處世多愁應類子青燈都付短長吟
京闈下第適遇重九感懷
改轍觀光上國遊半生懷抱未能酬佳名此日為重九
潦倒黃花又一秋舊史重温情戀戀白雲遥望思悠悠
空齋晝静如年永四壁寒蛩送舊愁
斫桂曾將大斧磨雲深何處覓枝柯登樓有賦悲王粲
抱璞無人識卞和南國征鴻通信杳異鄉風景入愁多
高堂翹首閩天外從此應添兩鬢皤
門掩西風下第時偏驚物候感睽離雁知秋信歸何早
人比黃花發更遲謾道不才當宁棄都緣薄命主司遺
玉堂退食開清宴孤負燈前預賀詩
臘月朔日大雪次林上人韻
深冬一夜六花飛曉氣衝寒酒力微野馬漫空同白戰
仙禽何處認巢歸皚皚冬日埋周道片片隨風上客衣
莫訝南忩僵卧久從來車馬到門稀
呈莆田林秋官待用
秋臺袍笏際明時幼學功夫肯自疑白日妖狐正當道
朝陽彩鳳獨鳴岐忘身苦為蒼生計特詔還蒙聖主知
天北天南雲樹渺相逢今日慰相思
題王用虔乃尊西畊卷
望望雲莊接澮川謀生事業只依然披殘谷口一蓑雨
畊破村西三畆烟隣叟請期迎社日野人懷惠說豐年
南陽莘野遺風遠千古芳名可並傳
望蘭亭
地迥亭孤烟樹蒼登臨未遂笑空□茂林南望依然竹
曲水東流不復觴一代人豪還說晉千金墨跡已歸唐
乾坤俯仰成今古惟有殘碑卧夕陽
久雨感懷
舟度山隂值早春淹留道院忽經旬江湖自愧離家久
風雨誰能過我頻楊柳含情撩别思子規饒舌勸歸人
直須便整行装去南望雲山是八閩
舟次黃葉村山水泛漲
拍拍溪流漲水痕小舟難度泊荒村酒家不許人賖飲
風雨瀟瀟緊閉門
過鉛山途中即景
疎籬茅屋傍青山竹映梅花雪未殘安得吳綾裁八尺
倩人移入畫圖看
題金絲狗
黃耳金毛耀兩睛附書曾報主人情太平籬落長年静
不向花村吠月明
二月望日從鎮守繡衣遊鼓山
着屐尋幽到上方遐心肯向暫時忘白雲飛處千山隔
東望連川是故鄉
其二
坐閱江山會此亭天風拂面酒微醒長空一望春無際
落日千峰鳥外青
寄蘇州李郡伯藍别駕樊節推
同鄉交好復同官嘉會如斯自古難退食黃堂作閩語
蘇臺明月醉中看
城南别業為楊揮使題
虚亭臨水八忩開旋切金鱗薦酒杯半醉半醒隨偃卧
藕花風細枕邊來
題扇面鵪鶉
秋入郊原粟正肥山禽成隊啄斜暉争雄莫向雕籠鬭
零落西風百結衣
寄大義陳野航
明月光洄水底天野航常傍荻花前山翁吟罷如泥醉
一枕江風自在眠
十載交遊托故知登堂幾度醉題詩琅峰昨夜中天月
照我清光減舊時
寄陳德符
野有腴田槖有金更無塵事挂閒心日高三丈眠初起
山鳥隔林啼正深
題淵明像
南山秋色滿東籬彭澤歸家鬢未絲白酒黃花聊自足
扶笻絶勝折腰時
林景清號竹忩連江人隸籍府庠食廪餼五試不第
援例入太學成化間授湖廣興國州判官雅善草書
吾鄉自永樂中王太史孟揚工于八法繼孟揚者竹
忩也少年遊金陵與名妓邵玉香狎賦有一清軒詩
多豔詞情語手書一卷向藏余家謝在杭喜其風流
韻致字法精工從余索去陳汝翔採其詩于晉安逸
志而先生全藁無從得也憶予少時有老學究持先
生手藁欲售之先君因其索價高未之購歴三十餘
年偶與友人倪柯古談及柯古乃尋學究而購之重
加装潢詩雖未甚竒警而書法之妙不減吳興予乃
選其雅馴者錄為一帙以見先生之高標逸韻未泯
于今也天啓三年夏日後學徐&KR0958;敬題
右李梅菴陳蔗軒林竹忩三君皆予郡人亦同時也
梅菴蔗軒詩不多見興公孫茂才噐之于鳴春微響
内手錄數十篇竹忩則有全集興公既裒選之予再
加刪潤合為一帙庶見闡幽之意云能始氏
石倉歴代詩選卷四百四十四
