石倉歴代詩選卷一百二十九
明曹學佺編
宋詩六
文彦博
留守相公寵示東田讌集詩依韻和呈
嘗同徐勉構東田花竹成隂雨後天為愛憲臺寬白簡
得隨相府賞紅蓮清樽屢釂吟情逸紅袖頻翻舞態妍
歸興直須三鼓盡月華應是十分圓
留守相公寵賜雅章召赴東樓真宰之會次韻
和呈
朱樓華閣府園東蝸陋仍依美庇中儉幕深嚴依綠水
楚臺高迥快雄風四絃清切呈新曲雙袖蹁躚試小童
况是元規興不淺歸軒争敢便匆匆
次韻留守相公同遊龍門
鑿開青嶂啓天門直瀉伊流淺汝濆八節驚濤鼉振鼓
千花寳塔雁翔雲嵓隈雨過飛泉漲谷口風回墮葉紛
龕穴隆穹三像列樓臺華煥兩崖分方陪茜旆来尋勝
不就蒲飱趁茹葷北里笙竽皆擁從東山羅綺半酣醺
升堂共覩皤仙貌策杖同尋古士墳喜脱貂冠親野老
幸隨熊軾附邦君林巒岑寂真堪賞市井喧譁漸厭聞
人度長川猶隠映香銷古殿尚氛氲周生歸後蘭重佩
荀令行時蕙更薰曉露未晞珠滴淚秋花争發錦挑文
羣娃散步塵生襪小舫争登水濺裙釣叟旁觀皆歎羨
禪師迎謁盡歡欣既無冗局羈閒迹忍促回軒背夕曛
得向石頭溪上飲從今遂不畏移文
知府學士堯夫遠寄雅章曲念衰老謹依高韻
和呈粗伸感佩之意
幾年洛社盍朋簪照席瓊枝秀出林月夕同遊詩筆健
花時共賞酒杯深帝綸中出榮開府使節西馳愴判襟
遠寄佳章念衰朽知君最有歲寒心
和致政張徽大夫見貽之什
自愧無才濟世難貂蟬掛了謝朝班襟形散逸塵埃外
杖履逍遙水石間君亦早抛華省貴人皆仰羨白雲閒
湖溪聞與郊居近不用拈錢剰買山
送彌陀實師訪積慶西堂順老
好去三摩地相逢兩會家禪心究實際惠眼絶空花聞
在東林日常烹北苑茶願將甘露味餘洒濟河沙
感舊念遊作憶鱸詩
西風一棹思鱸興抖擻塵纓歸舊廬最憶香山石樓下
清伊深處釣寒魚
追思洛社閒遊伴屈指于今大半亡若到龍門更聞笛
定知悲感似山陽
清明日玉津園賜宴即席
節應桐華始筵開禁苑新推恩緣舊物加惠及陳人衆
樂聞天奏同寅會柄臣蘭肴享豐潔桂醑酌芳醇覆育
需雲廣涵濡湛露均桑榆垂晩景何路報堯仁
西歸日瓊林苑賜宴即席
竊祿叨榮四紀餘退思僥倖亦無如趨朝再覩新宫省
解紱還歸舊里廬報國丹心明皎皎戀軒疲足去徐徐
羣公盡出都門祖盛事光于漢二疏
臣伏蒙聖恩今月二日就瓊林苑特遣中使寵
賜御詩仰味聖言恭披宸翰曲推恩禮過奬
愚臣感愧之深負荷弗克輒課愚陋恭和聖
製
老臣為感聖恩殊趣治輕装覲帝居錫宴便蕃親鳳扆
賜章重疊捧龜書康時有志才終短報國無功術已疎
身在洛陽心魏闕願傾丹懇上公車
送圓明大師歸吴興
數曲清琴達舜聰瑤津仙苑助薰風朝端多士知音久
霅上故棲歸思濃命服鮮華新爛椹行装輕簡舊焦桐
鄉人若問大檀越盡在名經千部中
某再獲謝事歸老洛帥留守相公玉汝寵惠台
什過形奬予謹達来貺
二聖恩深念老臣許從休退樂伊濱重觀景物皆塵迹
喜見居留是故人林下放懷無簡束樽前道舊長精神
公雖久作東田伴却佇黃樞秉化鈞
野意山情頗以自適故作是詩
引得清伊一派通三灣相接勢無窮便成渺渺江湖趣
更有蕭蕭蘆葦風西洛故年為勝地東田今日属衰翁
藥園事迹分明在盡見雲卿舊記中
遊東田八韻
文物平津閣風流太傅山勝遊松島外故迹藥園間霜
蔀編為屋寒荆刈作關窗櫺雲漠漠畦竇水潺潺蘆渚
炊烟起萍漚釣艇還竹經朝雨翠荷借夕陽殷幽興能
招隠高情自愛閒從来行樂處攜手一開顔
題郭熙畫樵夫渡水扇
淺水深山一徑通樵夫涉水出林中可憐畫筆多情思
寫在霜紈一扇風
次韻留守相公玉汝以某赴東庄特賜佳篇
東郊瘠土纔千畝繞舍團椒僅百家地接玉泉多草木
路經緱嶺少風沙能留過客雖無餌時對清樽亦有花
昔日相君曾降顧常憂蝸陋不容車
某以端居多暇懷洛成詩蒙家運使兵部俯垂
属和拙詩伸謝
倦翼念歸林幽懷動越吟更回谿叟信深契野雲心巴
里傳高唱英韶繼善音便須傳洛社紙價重千金
偶書答岐守吴卿幾復北京作
君說歸期未有期西風又是鱠鱸時何當會集香山伴
同赴松窗燭下棋
耆老會詩
九老唐賢形繪事元豐今勝會昌春垂肩素髮皆詩彦
揮塵清談盡席珍染翰不停詩思健飛觴無算酒行頻
蘭亭雅集誇脩褉洛社英遊忝序賓自愧空疎陪几杖
更容欵密奉簪紳當筵尚齒尤多幸十二人中第二人
次韻秦帥經略吕通議過洛少留
喜過西都暫解鞍樽前不惜醉酡顔推襟道舊從容久
落筆成詩頃刻間塞外定知威令肅幕中嘗得雅歌閒
相門出相歸人望瑣闥難淹侍從班
近聞有真率會呈提舉端明司馬
近知雅會名真率率意從心各任真顔子簞瓢猶自樂
庾郎鮭韭不為貧加籩只恐勞煩主緝御徒能困倦賓
務簡去華方盡適古来彭澤是其人
提舉端明寵示三月三十日雨中書懷包含廣
博義味精深詞高韻險宜其寡和輒次元韻
春光垂欲盡夏景漸增添鬱鬱松篁茂蕭蕭風雨兼花
心隨絮落屐齒被苔粘巧囀鶯遷木驚飛燕入簾蝦鬚
穿曲沼虎爪度前簷坐久香銷炷吟多筆費尖雲容方
靄靄日色未炎炎舞鶴傾丹頂遊龜散綠髯命賓常務
率出令更須嚴詩詠當階藥書尋傍架籖蘭芬衣可襲
露潤草俱沾貴近辭金馬編脩賜玉蟾高懽惟自適獨
樂未嘗厭赤白曾諮丙丹青每誚閻沖和緣養浩寂莫
為安恬身處貧無愧心貪道不廉成文推大手濟用鄙
輕縑視履循清節祈恩陋雜占聞韶欣鳳舞在藻愛魚
潛鱸鱠思漁艇貂冠望酒帘聖時非吏隠賢業繫民瞻
撫事惟公論摛辭乃自謙保躬誠易退康世義難淹類
句慙無取酬言幸不嫌
奉陪伯温中散程伯康朝議司馬君從大夫席
于所居小園作同甲會
四人三百十二歲况是同生丙午年招得梁園工賦客
合成商嶺採芝仙清談亹亹風盈席素髮彯彯雪滿肩
此會從来誠未有洛中應作畫圖傳
留守相公和提舉端明作三夀公字韻詩輒繼
前韻
三川開盛府萬鑰主離宫雪苑延梅叟湖園奉晉公因
依念有素出處幸多同雅會歡言意今推前輩風
答龐相家園雖陋春物向榮日冀相車時枉遊
覽未蒙寵降承貺佳章謹次嚴韻
一廛幽趣斗城西竹映軒窗柳拂堤園吏每誇風物美
主人常歎簿書迷碧池荷動觀魚戲朱檻梧傾待鳳栖
惟願毗耶長者至莫憂花裏有鶯啼
附范鎮詩
信相院慧燈
行樂到蕭寺像殿何煌煌僧年過九十細話燈燄長方
憶齠齓時初離父母鄉是時循舊跡晝夜不暫忘自事
膏火来日就與月將始卒未嘗暗眉髮皆如霜禦風設
絳紗求福兼異香寒村會織女借餘坐如筐陋巷苦志
士鑿壁偷鄰光
石倉歴代詩選卷一百二十九
