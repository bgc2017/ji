石倉歴代詩選卷四百四十七
眀曹學佺編
眀詩次集八十一
李夢陽
雜詩
皎皎雲中月流光西北馳僕夫夙嚴駕吾欲遠遊之出
門履微霜四顧何茫茫豺狼當路逵鴟鴞薄雲翔改轍
理方舟欲逝川無梁俯仰歲將宴愴惻涕沾裳
發京師
蔦蘿附松柏枝葉固相因行子戀儔匹况遇同鄉親北
風起河梁日暮多飛塵携手同車歸駕言西適秦道遠
長渴飢客子懷苦辛仰瞻天漢流夜永不得晨驂馬媚
其曹鳴雁各求羣眀星出東方照易車下人夙興即往
道登彼高路津還顧望京邑愴然何所陳
衛上别王子
晨風應候至雞鳴各嚴車我今遊宋中子當旋舊閭僕
夫理前綏轅馬悲鳴趨一别阻秦周相望萬里餘首春
霜露重厚汝征衣襦昔為同袍士今在天一隅故者日
以遠疇能察區區
贈徐禎卿
獨處忽不懌攬衣循東廂樹木何脩脩春風起飄揚我
友駕在門告言適江湘倉皇挈玉壺追送臨河陽顧瞻
兩飛鳬並戲水中央翩翩厲羽翮鳴聲一何長云何遊
客子一别永相望時澤亮有周天命固其當薄終義所
劣别離庸詎傷懿彼回路贈慷慨申此章
贈王舍人昇
迅風激高雲朝日照嘉林良友忽遠適惻愴摧我心川
原望靡極江路浩且深殊域寡親戚孤子故難任荼蓼
積愈苦淚下不可禁
劉氏二首
矯矯雲中鵠忽忽晨南翔連翩客遊子駕言逝何方霜
露日夜零東路悠且長意欲從子遊我馬玄以黃徒思
諒無益欲置難遽忘愛子千金軀雙親在高堂
回車太行谷結轡登羊腸羊腸何崔嵬俯視見大江大
江日東注遊子悲故鄉故鄉復迢遞欲濟河無梁晨起
振我纓駕言行朔方丈夫貴榮名臨路徒離傷
送姪木北上
羣鴉競時食孤鴻獨高翔丈夫四海心誰能安舊疆仗
劒辭所親策馬登前岡歲晏霜露繁原野何茫茫草枯
禽獸飢潢潦浩以長感吟悲蒹葭試鳴候朝陽勖哉樹
名勲念兹西頽光
送谷氏
零雨晨微微艾葉何旆旆端居輟中憂駕言送行邁黃
河流湯湯飛雲下燕代臨汀羅觴爼趁景徙傾蓋轅馬
望路鳴僕夫整衣帶軌非金章客子也獨所愛行行樹
聲猷及此眀良會
别李氏二首
逸禽恥淹棲良駟競先步出門有行遊諸所豈得顧辭
燕戀舊壘渚雁企高鶩情離誠有猝心期固其素匪無
便儇子新人不逮故踟蹰野飇夕分手即前路
二
前路乃何之迢迢夢雲澤霖雨暮戢戢囑予且停軛隕
籜委川徑潢潦浩以白熒熒䨇龍劒佩服我所惜水行
蛇䖝匿陸邁虎兕辟願言奉心歡庶與備朝夕
贈寗氏二首
野荍萎平畛寒露一何早凝霜一以零蘭蕙亦衆草美
人中夜興憂心惄如𢷬玉石誠靡别妍華恃疇保瑟瑟
谷中松見者豈不寶良無匠氏顧歎息歲將老
二
白日何冥冥送子黃河陽執手無一言仰見䨇雁翔處
卑心罔怡奮飛多中傷撫劒兩踟蹰低頭淚沾裳天運
有銷盈志士懷剛腸去去愛景耀離别固其常
述憤一十七首弘治乙丑年四月作是時坐劾
夀寧侯逮詔獄
天門鬱岧嶤虎豹守其隅番番九苞禽頡頏舞雲衢銜
書奏至尊青龍與之俱光夕絶還響徙倚空愁予
二
帝居杳何許蒼蒼隔九閽白玉為阿閣黃金為重門可
望不可扣仰見飛雲奔何當發炎旭下照孤葵根
三
鞀響久不作烈士常苦辛魏裾已寂莫漢檻空嶙峋邈
焉向千載&KR1865;&KR1865;懷斯臣皇心苟識察百死寧一身
四
懸車曜回景夕風起喬林撫兹散沈憂浩蕩開重隂廻
翔瞻闕門躊躇思玉音宵坐焰明燭懷古傷我心
五
大化罔不虧人生固多艱汎觀疇昔人浩然發憂歎自
非餐霞侶伊誰駐朱顔律律南山岑拂衣會當還
六
孟夏草木長垂雲一何凄零雨宵始歇西山朝復隮兀
然坐高舂時聞鵓鳩啼逢辰寡宿懽履運傷前迷既無
杯中物何以寫我悽
七
飄風自南来颯颯入我懷我欲隨之翔北向三重階守
閽遥望予閶闔何由排戚戚勿重陳危言多厲階
八
夕雲鬱峥嶸頹陽入西邱返景漏林端眀我屋上樓静
久得玄理源澄復何求永懷鄒陽子聊以抒我憂
九
苔井肅隂森獄廟悶以清車前當路翻紅葵夾階生羈
人散煩疴紆舒步中楹時禽變好音庭柯敷夕榮詎知
沮洳場曠然獲悠情
十
青青廟中槐交交一雙禽為巢育其兒結構良苦辛一
朝驚彈羅移棲向高林我行適見之歎息空彌襟
十一
湫宇夕隂隂寒燈焰不長氣棲遞微眀飄忽如清霜人
云網恢恢我胡寓兹房墉鼠語牀下蝙蝠穿空梁驚風
振南牖徂夜倏已央於邑不成寐展轉情内傷
十二
小草生枯桑芊芊競芳辰雖云殊本根寄託各有因自
我罹幽囚忽焉經浹旬我兄千里餘渺渺長河津妻子
日望余蒼蒼隔四隣所幸二三友笑言越昏晨宵燈促
燕膝昵語忘苦辛患難苟相得母論骨肉親
十三
檐月何徘徊晨風復依依載言别同居倉皇倒裳衣處
者各惆悵去者從此辭挽手刺刺語寄言家中知丁寧
故與親願勿長相思眀眀昊天威我久寧在兹
十四
皇矣彼上帝赫赫敷明威四序舒以惨中有玄妙機燭
龍躍天門一朝景光回昔為霜下草今為日中葵稽首
沐罔極欲報難為詞
十五
明月出東方徒行反家室室人走相訊問我何由出眀
知非夢寐欲辨仍自失喜極雙涕零轉面各銜恤垂燈
照緗卷浮埃滿朱瑟愁言卒未傾忽復見晨日
十六
鳴鑣踰廣陌執簡謁彤闈道逄相識問倏如遠行歸虎
拜閣門下龍顔霽晨輝二后邈以迢吾皇嗣其徽從諫
如轉丸旁求炳先幾令聞洽四國夀與南山齊
十七
臣本草野士弱冠承恩私黽勉簪紱間低回赧容姿直
湍寡回波勁本無弱枝天運不易測物情諒如斯脩塗
方浩浩駕言赴前期
赴江西之命初發大梁作
戚戚辭故里盛陽遠行遊入門揖兄嫂征馬已駕輈日
午登前岡浮雲逝南流零汗透衣巾僕夫行悠悠軀微
懼命重慷慨但懷愁還望故所居征鳥鳴相求而我獨
何為道路常懷憂
渡漢二首
好遊良有殫今朝竟言歸洶洶舟下濤亂之將疇依異
途名為趨同木相隨飛遹觀千仞禽誰復瞻其輝
二
萬事雖貴豫數極誰竟猷朅来彈我劒且復三河遊迤
東望濠梁慨言懷莊周黃鳥孰興篇枌榆迺見尤
李廣
李廣昔未遇射獵誰見稱君王猶未識他人寧不輕日
從田間飲夜止灞上亭醉尉前呼呵小吏亦見凌一朝
剖郡符飛蓋赴北平凭軾覽百邑樹羽寧干城亭障不
設燧櫪馬躍頓纓彎弓射虎歸淡淡黃雲生自從結髮
戰舍鏑無虚鳴威慴五單于胡人寤寐驚孰知身運乖
數竒竟無成壯顔逐年衰白髮忽見嬰寄言雄圖者俟
命莫吞聲
怨歌行
怨違情有悲歡聚理無欺歡怨非中則感離難重持纔
見春華交倏巳晨露滋秋風吹羅袂團扇不復施團扇
與羅袂用舍各有時炎寒啟迭運超曠多遠期勿徒歎
捐棄恩愛倘中移
歲晏行
歲晏幽隂積寒霖夕館空浮雲起城闕浩渺安可窮悠
揚横太虛回薄蔽鴻蒙我有一叢蘭種之良亦難飄風
忽来吹零露苦相殘勸君留此草蕭艾不可寶
卧疾
寒飇振疎牖十日歲華改王孫怨脩路芳草若相待寸
心百慮嬰移疾屢朝晦范甑蛛網生翟門雀羅在歎息
中林蕙望望何能采
二
眠疴感歲晏中意長刺刺展策不能讀對酒寡懽懌晨
風激幽林堅冰滿川澤短景不可駐倏忽變昕夕飛雲
迅南征歸鳥厲其翼地北常苦寒寤寐想温域
至後上方寺酒集
久隂痗昏氛我行值嘉眀白日展冬曜雪霽松林清景
異賞貴延朋集杯難停入筵午未端歸騎夕已冥衝風
振巖廊鈴索抗高鳴塔虚響先奔珠圓光易傾超物慮
可澹遺榮累果輕久枉證詮理一悟得所徵
上巳海印寺
勞生苦役役况乃值温陽林園有嘉榮蹊渚生柔芳秉
簡迹已陳祓禊難獨忘駕言適蓮宇迂紆陟虹梁峩宫
延暮色陂樹藹青蒼詎知幽勝區占兹佳麗鄉居然心
境寂彌增塵路傷
春遊篇二首
東氣散廣陌北杓指青陬美人惜春陽鳴鑣事遨遊遨
遊覽萬物紆遲駐道周京邑藹九衢合沓喧輪騶黃鳥
集于林碧草生御溝御溝多垂楊芳樹夾朱樓卑崇冐
休澤鬱哉帝王州
二
朝遊東市陌暮出北城衢夕林何嶔岑華月耀西隅宵
征泝皇垣廻策遵玄湖春冰日以薄鳬雁聚喧呼逶迤
浦漵貫金利據中區前有三石梁宛若垂虹紆却顧雲
中觀翳翳蔽松榆
秋日重過上方寺
居閒懷行遊觸景慨時速昨来春華敷秋草倏已綠弱
蘋布霜漣叢蘭委寒陸纍果媚西陽漂籜滿空曲物遇
信緜曠情移乃躑躅夷猶步前庭迤邐陟曾麓夕風一
何厲行雲結相逐鐸音抗高聽墖影駭流矚聿非封侯
骨虚疑燕頷肉飛纓靡不榮芒屩諒應足寄謝世上人
吾久脱羈束
月夜飲别徐氏
仲月玄鳥集蚯蚓蟠于廬朅從徐氏飲置酒臨中除眀
月一何光衆星爛高虚中有參與商相望憯不舒人生
雖有懽詎得常相於夷猶廣庭内惻惻摻子袪哲人重
眀德邁士懷離居離居諒復合行矣愼所須
行省樹下
中林溽雨積蕪逕暑日薄衆鳥集于樾鵷風眇焉託披
雲矚岑觀縹緲三阿閣踽踽懷昔賢擾擾疾棼錯夷猶
攀榮柯慷慨念幽壑
贈張舍
已嚴蓬池駕遽返夷門歇商風動榮草簷雨鳴不絶客
病良易積况值變華節悠悠城西館倏爾雙經月昔至
體流汗莎雞傍戶聒子也苟寧志川廣豈難越
酬秦子百泉招
暑阻慮難周絃促調不緩風雩徒情歎濯熱為誰纂昨
在泉上期結念在晨晚折花信延竚欲往心莫展
二
心展會有時跡乖難重期自我别林岑倏焉周二期物
靈賞不延神往情詎移想在北池遊回橈騖南漪
三
南漪亂渚烟北池弄清漣芙蓉發錦苞白石響磵泉慮
澄美莫致景入情更牽攀英遲来迹倚壑悵周旋
四
周旋歡莫同回策入雲峯陽崖亘積雪六月如嚴冬若
人竟何乘孤遊邈難從倘遇仙潭鯉露我躡雲蹤
五
躡蹤誠靡尋佇瞻勞我心高高望雲霓横絶天中岑遊
泉歎昔女隔阻匪惟今投桃遣来使倘惠瓊華音
將赴南邑借邱長公巾車
北遊情未歛初吉復南騖積疴畏登涉怛然惮脩路控
銜力不任執綏性有慕願蹈高賢轍懼在邯鄲步諒兹
無憾心庶慰車中顧
寄題隴州閻氏林亭
出處信不易卜築豈在遠聞君壯年日頗此遂仰偃創
基倚北阜開窗面層巘雜樹莽蓊蔚長流激清淺跡異
願不隔路阻日遂晚愉悦各殊趣幽意不逮顯春風翻
深谷裊裊葛葉展代耕與灌園垂老付所遣
贈鄭淳
路緜家室怨久别誰奈苦荏苒及春孟冰消舟莫阻臨
觴歎河邁指景趁前侣汀曲帆易隱勞心望徒佇
内弟玉園庒歸
逾年始及村日入復言歸言歸亦何為景異情難持沙
禽噭噭鳴園林收暮霏暮霏轉急湍春草碧漫漫我行
已逾堤我心念猶攢志往物不隔室遠詎無端誠合静
者慮郊野豈徒安
熊御史卓墓感述
幽幽山下江峩峩山上松纍纍松下墓瑟瑟松上風慨
昔與君遊並遊京華中峩冠省臺内鳴鑾趨步同中更
歎莫偕永逝當何逢絶絃已易慘挂劒今誰從駕舟亂
回洋展墓臨高崇浮雲駭南流顧望摧我東德音既長
己情感胡由通秪餘泣麟意悲歌傷命窮
徐子墓
晨興駕我車行行造古墓墓門一何寥踟蹰久延顧白
阡脩且直青松夾中路借言葬者誰漢時徐孺子麟出
諒不偶龍潛竟何以峩峩東都會藹藹青雲士一鳴争
及時邁迹歆先軌冠盖紛若雲車馬闐京里鳴玉氣自
振排闥情難已鴻鐘有競勲大策無停紀斯人獨岑寂
哀歎勞心理
孺子墓夏謁
懷賢意實勤展謁良巳屢丰茸蔓草盛間關夏禽哺野
蘝延竹戶丹華綴高樹徘徊想故榻流連果誰遇
余懷百門山水尚矣頗有移家之志交春氣熙
忻焉獨往述情遣抱四詠遂成示同好數子
魯連蹈東海介子逃西山方舟信超越巖逕安可攀揚
烈猶靡懲置金徒嗟歎伊余秉拙訥薄遊及兹年急湍
有奔桴迫路無停轅慘慘滄流月悽悽沙塞烟徒欽静
者意未遂同袍言偶耕慕龐公岩棲景焦先捫衷諒有
持顧已竟誰諼復來感方寂觧作憂更牽抑心二十載
始别金門還積疴謝人徒頗與疎遯便眷兹邱園榮豈
羡長苗篇
二
浮海傷固窮逾河歎誠邁濯纓萬里流高視九州外功
成奔運徂氣至流飈代凄凄秋柯零冉冉春條媚周覽
倦河壖孤悰冀岩瀨道以沈寂超賞與崇深會豈惟超
遠情亦因謝塵籟聿想山中人風吹女蘿帶折麻凌險
屼采秀越森薈眷彌志終申獨往竟誰礙亭亭太行峰
嶤嶤百門對抗手别故懽乘雲弄烟瀣
覽遊百泉乃遂登麓眺望
束髮懷幽竒覽籍冀有遇來登百門泉果恊佳勝趣毖
毖圓波涌藹藹浮陽聚止坎渟泓洌激石迅湍注昔聞
滄浪濯今觧川上喻豈惟傷衛歌兼以發蒙慮况值春
序中羣物已改故菰蒲冐清深鱗介各以慕行羡浴渚
鳧靜對栖雲鷺岩扉空潭影林藹變朝暮極目北上軌
朝宗感遊寓
二
發鞍憩林木杖策陟陘峴巖連嶺參錯洲由岸迴轉白
日麗蘭薄原綠靜如洗嘯臺既清峻行窩更幽緬慨念
昔時人瞻望淚已泫薜荔夕搖曳蘿逕復誰踐碑板半
磨滅石門積苔蘚代異道豈隔事邁迹空顯獨采石門
秀眷此何由展逝鵠無卑音潛虬厭汚淺曠哉古今意
難與世人辯
德安趨潯陽
始征晨風息雲流日色展登陸艱且澀厲澗一何緬維
時仲秋交颯颯林飇卷綠竹垂我車丹花映行幰冐巒
惟有松繡石盡成蘚攀搴雖多悦亘頓乃勞倦日中迫
廬岳蹊徑愈回蹇雲湧連遥崿雨暗失近巘奔崩萬壑
會嶮絶一逕轉遽詎川梁没幸遇石瀨淺道以習坎利
用待既濟顯介石諒益固巨川豈遂昡誰哉能豫謀隨
寓期可遣
宿圓通寺
曉發蒲亭邑暮投石耳峯僕夫困霑濡山雨猶響松兹
壑况罙阻顧望惟溟濛幽巖託層房豁然臨候江竹脩
苞北基巖峭垂南窗俯觀裊戶蘿仰聆走簷淙挹此暫
足遣逖想情難降陶公有遺墳黃子留孤蹤通止良固
殊羈縳誰為悰坐聞吟猿暝秪令歸思忡
卧龍潭
出遊青天磵遂至卧龍潭重岑上無極白日蔽寒嵐巉
峭詎能步嶮絶誰可探歴石誠巍倨捫壑驚谺谽我行
値秋季霜藟搖匡南午攀日忽夕足倦情愈酣雷瀑響
岩澗孤花媚澄涵撫景悟命意循跡想名庵庵廢人蹤
絶岩剝文半滅世異坦道塞慨兹忍能說
白鹿洞徧覽名跡
情高忽凌厲步徤輕巉緬葛弱亦須捫崖滑每獨踐涉
清愛重屢探阻遺驚眩始兹陟五峯遂憩松下巘巖桂
紛始華石耳翠可卷追想白鹿跡伊人竟何遣觸端緒
自縈薜荔况在眼慨歎意莫置顧望日已晚夕湖浴岑
峭流光滅蘭坂命酒寫幽獨鳴琴且游衍
始至白鹿洞
曠哉超世志緬邈平生思鬱壹眷名跡久注匡山陲南
涉枉嘉命果諧夙所期仲秋岩壑清宮館復在兹白石
激寒湍岩蘿裊空基黯傷逝者往密慚來者追性同道
豈隔途異理空悲興言懷昔賢日竟眺前岐榛荒徒鬱
紆林崦一何罙感情匪哀歎聊詠昭言垂
廬山秋夕
山壑寒氣早日夕風色緊火流桂將歇霜至蕙草隕蟋
蟀集澗館禾黍被疆畛感物憂自攢排遣情詎忍年徂
身與衰時棄世所哂躊躇夜不寐起坐萬念軫崖傾月
西流嶂曙松猶隱噭噭露猿啼行行采方菌
落星石
千江勢欲倒蠡門支孤嶼輝輝雲崖映洶洶湍瀨注霜
水落丈餘石角露齟齬探竒犯嶮涉停旄挈賢侣搴裳
入松寺倚竹望風渚崩奔亂帆下蔽曳波鳥舉秋空澹
眀澄浮山互吞吐靈根合道藴矌蕩豁褊阻貞非亞砥
柱險可並灔澦不聞永嘉勝秪因謝公許
泛左蠡
辭山意不悅水泛暫可樂微風逗帆席日鏡展光耀揚
歌蕩溟昧鼓枻極窈窕指顧異晨暮俯仰改觀眺出没
湖中山明滅海上嶠素輕左蠡險今覬石壁峭謝屐久
己蕪陶磯寂誰釣解吟松門詠令人發悲嘯
赴懷玉山作
始臨清溪寺不謂兹路艱﨑嶇踰南嶺轉見山鬱盤重
隂起北谷凍雨響前巒志定邁孰禦勇往竟孤攀挽葛
接懸狖架木凌飛湍律律巖壑變颯颯嵐風寒隔港望
絶岫亭亭己雲端
薛家樓宴
閒遊北城隅俯視清江郭洪川帶名都形勢自相錯樓
觀藹鬱鬱街巷紛以漠北城良巳高况陟城上閤輕裳
拂倒景飛檻聆天樂夕山一何蒼夏潦彌井絡衝風激
回流玄雲駭難泊暗觀逝者危遂悟居者樂慷慨亮易
感捫心果誰惡夷險非我為彈劒且盡酌
曲江亭閤豐城縣
纜舟金華潭遂陟岡上閤蹊徑阻紆鬱岩水光參錯夏
林一河清餘雨淅未落高覽景自異况値晚霽廓夕日
明錦湍歸雲擁華薄近日山聿蒼遠嶺復岑崿曠蕩感
遇寓俛仰歎今昨不見往者悲秪覿来者樂顧瞻大江
流愈恨代謝速源湧竟誰禦謙守諒能曲所貴遺榮名
覩義願有勖
武陽抵進賢
大宇流玄化生情互隂朗積霖夜猶注寒陽朝遽上肅
肅晦色歛晶晶川水廣楓林一何赤沙嶼鴻競往涉河
歴紆鬱登嶺暫停鞅撫江信縈帶鍾陵氣宏敞荆俗雜
澆厚徵賦則邦壤佩刀豈民性剪戮歎幽枉
廣獄成還南昌候了
一淹經六旬揚舲復焉極脫然難靡由事事嘉可即依
依春功奏朗朗維夏逼故兹波與嶺觸目異前昔逸雲
散歸雨川水浩崩溢挂帆趁風溜覽岸凑悲懌昨猶罝
中兔今為頑林翼邈言念先古展矣我心獲
二
直木防見伐兹言豈我欺若華耀四海孤邈疇見知莊
鵾運池溟舉翼九天垂風積苟不厚中路將安期歎息
竟何語俛視川波馳溢霖騖洪濤千載固厥時燕石一
何珍有驥不自持野飇激靈襟逝言惋長岐
三
時至鮮枯林朱蘭被長坂臨嶠覿賢跡停楫暫游衍靈
雨吐葛花桕葉已復展佳哉溪上邑流峙亘而緬岑岑
徐巖秀飛泉洒丹巘岩亭交景風裾帶時自卷居高乃
慮孤涉歴悟攸遣枚枚三陸宫千秋竟兹顯
四
昔遊東山日覽古肇新宫徐令實經營絃誦溢其中閱
兹奄三年離滯心莫同我舟非不維奈此西逝風乃子
胡德余于邁遠從公朝旦發龍津暮栖依瑞洪湖山没
如拳波途浩難窮佇瞻有深懷貽謠勒堅崇
功德寺
宣宗昔行幸遊戲玉泉傍立宇表嶻&KR1110;開池芰荷香波
樓遞蹙沓風松奏笙簧百靈具来朝落日錦帆張萬乘
雷霆動千巖滅流光綺繡錯展轉翠旗杳低昂法眷撞
鐘鼓宫女拭御籹笙鏞沸兩序星斗宿巖廊至尊奉太
后國事付三楊六軍各宴眠百官守舊章廵非瑶水遠
跡豈玉臺荒嗚呼百年来回首一慨傷鳳騰赤霄暮龍
歸境茫茫山風撼網戶紫殿生夜霜退朝値休沭我行
暫翺翔娟娟登岸林慘慘度石梁廢道哀湍寫松柏間
成行啓鑰肅覽歴過位增悲凉積久洒掃缺乳鴿鳴膳
堂舊時瑠璃井倒樹如人長神已佐上帝教猶託空王
鈴磬颯鳴戞晨昏禮相將盤遊非聖理操縱在先皇願
今朝廷上不改舊紀綱
吕公洞
厓相豁一門怪石相撑拄谽谺自吞呷白晝亦風雨隂
處汎清泉績苔蔭鍾乳往聞茅山勝夙慕華陽主路遐
限𣲖往倏歴十寒暑經亘騁心目小憩偕道侣兹洞雖
人境固足託茅宇愓然忽内咎我何戀簮組
香山寺
萬山突而止兩崖南北抱鑿翠置殿榭級石上穹昊高
卑各稱妙曲盡結搆巧有泉如線縷盤轉出松杪嗜竒
忘登頓緣危肆探討險絶逼牛斗蕭颯若風島夜宿来
青軒天色碧可掃湖沙静莽莽海月白皓皓想當邦邑
初此地只蒿草綺麗仡誰鑿巖壑門相裊但看全盛時
民力為兹蒿
平坡寺
西山萬佛宇蘭若舒錦繡平坡憑風迥突出衆山右宫
閣因巖坳面勢巧相就百里見瑠璃嶻嵲戴雲搆朋遊
探絶迹杪秋歴羣岫得此目力展恍疑出氛囿仰看北
斗逼俯恐東海溜雄壓香山麗闊掩望湖秀落木響巖
牖寒嵐染衣袖延緬古今並佇立悲慨湊盛葉慮反始
危基有傾仆千載誰復臨逆想蓬蒿茂
天馬
天馬從西来汗血何歴歴天子顧之笑置在黃金櫪嗚
呼神駿骨草豆日蕭瑟瘦骼突硉兀銜轡挂在壁白日
涕至地青雲志抛擲朝望碣石津夕盻流沙磧猶能肆
横行倘君賜鞭策
古意
有鳥何方来哀鳴向西北我欲縳此鳥天路&KR0008;且棘悠
悠浮雲行照我暮顔色丈夫重幾微男兒死邦國長鯨
一奔逃萬網不可得平生反掌志對此空歎息亭亭特
生杜道傍皖其實孤桐對良材棄擲處遐域而余竟焉
往嗚呼淚沾臆
遣興二首
金陵固麗地幽薊亦名城皇天作南邦北斗開瑶京萬
國梯航入宫殿造泰清大哉帝王居海岳自環縈禹功
肇腁胝湯也勤四征煌煌肯搆訓聖人垂其情
二
四海為我土九夷盡来王貢琛至北戶北至玄谷陽我
祖秉天鉞血戰開其疆當時受命佐一一皆忠良噴薄
倚日月萬古瞻騰翔乘運雖有時盛業當自強
歲暮
軒坐意悄悄感此歲年暮一氣有肅殺昊天縱霜露衰
容搖萬物日月立復度赤驥初長成自謂中君御揚鞭
過都市萬馬不敢步天寒草蕭瑟側塞在中路良辰不
再至我髮忽已素不見古賢達盡被名所誤沈吟惜蟋
蟀延佇羡鷗鷺終然托遠適餘者豈足顧
十六夜
四海蒸為雲三夜皆天風他方縱有月不照長安中長
安十二樓戶牖鑿玲瓏貴家金張徒高宴開帡幪華燭
代眀月何必光遂通夕露久已晞懽娱良未終迫塞諒
有殊盛衰寧見同悠揚雲中魄既滿還自窮鬼神惡盈
踰天道懷其公
小至
日為衆陽宗来往成謝代來之生萬物往以告成歲亭
亭羲和駕建此南飛旆雙龍服偃蹇流雲翼其外和風
卷凍霧重隂颯無頼樞知化工斡冥與天意會大君肅
嘉禮君子幸亨邁誰能助新陽為我激靈籟
贈徐子
偃王世蕪没石麟亦埋翳徐子發東吳英論有餘地龍
遊滄海阻日出浮雲蔽嗚呼獻玉士竟洒荆山涕光掩
明珠棄寵奪西施廢古来共如此不獨君遭際余本澹
蕩人傾蓋託莫契酣歌繼旦暮醉酒無隂霽各為征蓬
散吾豈抱瓜繫舊時南陽宅回首成迢遞蹈海有夙期
與子自兹逝
七夕遇秦子詠贈
皎皎河漢月照我西南樓七夕遠賓集置酒城東陬展
席對雙星盈盈隔中流豔豔靚籹女欲濟無方舟神爽
即易合茫昧竟難求眀眀君子德寡妁誰為仇豈無采
唐約失身良見尤人心信齟齬世事良悠悠不見古時
人皓首猶公侯葵藿不餓死富貴安可謀願縶場下駒
盡我盤中羞我今為秦聲子也當吴謳酣歌達清曙臨
分贈吳鈎
與殷明府期嵩少諸山不果十四韻
旅寓限崩迫騷屑隘煩務向來嵩少約屈指謂旦暮豈
惟攀時彦兼欲展秋步僕夫戒衣糧車馬亦充數胡然
泥行邁遂此歎乖迃峨峨雲中峰阻爾獨何故佇瞻風
嶠突側耳石泉注夜來逍遥夢忽落嵩山樹纍垂松猿
噭澹沲巖姿露存以超彷彿醒若涉顚遽彼美𦕈何許
兹端愴難屢采蕙忌及晚我疾畏晨露烟蘿四時嘉春
服易為具河陽羣葩發振策冀有遇
乙丑除夕追往憤五百字
憶昔蕤賓初皇疾輟臨仗維日白氣亘黑風復排踼俄
傳天柱折忽若慈母喪帝本堯舜姿未履轉清伉歛袵
接耆碩高出文景上兩宫悦孝子九廟歆流鬯毅然整
六師霹靂無前向犬羊遁朔漠鯨鯢蟄溟漲困冲不凝
夀日表空殊相蜿蜿湖中龍一夕拔驚浪回首哭蒼梧
魂斷湘南瘴念昨下明綸臣也誠無狀誓死呌閶闔伸
頸甘碪盎梁竇勢如灼漢廷色惆悵皇乃西園遊召彼
侍供張從容悲酒間似讓還非讓未剖青鎖封已下金
鷄放臣某詎足惜統體關衰王歴數古明辟聖節疇能
尚逝欲碎臣骨籲帝不得迋攀髯眇莫及痛哭橋山葬
玉光動前星朱符闡靈貺主器難久虚勉起答羣望金
木歘為崇太白晝相抗羯胡敢余侮吾徒盡乘障嗚呼
榆臺役棄我六千壯踉蹌戰士骨躐趿將軍韔二堅固
輕率腐屍亦云當所恨國威辱北鄙氣悽愴鉦鼓疑皇
情可以慰宸况悽悽建未月臨門遣征將統袴作元戎
京軍本浮宕翻使沿邊卒束手遭箠掠揭&KR2083;雲中城誰
復扼其吭胡來風雨聲胡去横拍唱千村與萬落人烟
莽蕩蕩嬰兒貫高槊志婦經衣桁狐狸呌破壘落日悄
蒼莽此軰誠鼠竊反覆亦難量騏驥駕鹽車虚名縳骯
髒世豈乏頗牧賤或執鞭杖瑣瑣登壇子飽之則飛颺
吁此良太枉國慨何由暢水旱而秋雷隂陽迭驕亢皇
天雖至公視之但坱坱臣當歴服始謬進大夫行退朝
實憤切欲吐畏官謗武王秉黃鉞師事太公望列聖搆
梁楝駕馭亦英匠先帝升遐日臨榻召三相
田居左生偕二李見過
習宦非我長官久計轉拙遭斥還田廬獲與初念協樹
萟良有期農事固堪悅飄飄緣原風晶晶眀川月披襟
恣吾適既夏不知熱回思行役日寒暑靡得輟疎懶古
雖鄙任性亦可悦膏疇矧豐蔚積潦復凄冽白日皎在
兹停雲静如結為謝二三子努力慰衰劣
二
去官今七暑漸與農務親隨宜諳土性言話羣野人時
或遡微風行歌響空椿先民邈何攀慨然傷我辰慨傷
遹誰知所有二三賓文論日往來炯炯高義伸炎雨回
衆姿凉飇起脩畛兀然林木下日入忘歸輪玄蟬夕益
聒去鳥一何頻野行畏多露無使侵衣巾
城南别業夏集
荷鋤侈高詠濯纓肆佳吟疇知稼穡場乃爾蒹葭侵步
風逾曾堤徙筵趁重隂于情既有托囑寓良自深逶迤
波上雲征征草間禽陗臺信已古巍城方肇今驗物果
足遣杯乾聊復斟
十二月朔
積隂凌紫極玄霧暗三辰黃龍游帝畤萬乘若浮雲六
蚪何蚴蟉雜沓走天神明王熙庶載至敬達郊禋玉輦
親牛豕重瞳注鹿羣精誠先百物咸德届犧人揚鑾回
御道九宇冀陽春
夏歌
積潦溢廣澤炎雲翳崇臺玉階履綦絶紫殿生莓苔螢
流疎竹靜風動綌幃開佳期悵千里竟夕以徘徊
湘妃怨
采蘭湘北沚搴木澧南尋渌水含瑶彩微風託玉音雲
起蒼梧夕日落洞庭隂不知篁竹苦惟見淚斑深
出塞曲
單于寇邊城漢將列長營旌旗蔽山谷鉦鼓晝夜鳴乘
我浮雲騎彀我明月弓竒兵左右出長驅向雪中彭彭
陣結虎颯颯劒浮虹一戰臯蘭滅再戰沙漠空歸来獻
天子長揖不言功
漳津夕眺
揚鈴亂北渚靡蓋望西陵帳殿牛羊下歌臺麋鹿升日
夕松柏路蕭蕭響風樹連沙改故浦空山没蒼戌徘徊
望覇氣鄴城在何處
呂仙祠
孤遊逄呂跡永逝感盧生眷彼炊粱術契我遺世情蒼
山故國道落日邯鄲城隂隂祠宇夕宛宛曲池清不見
金芝侶誰聞朱鳳聲田鼯穴桂壁野葛蔓松楹寧知往
來者不是寐中行
三日河上宴集
觸霽邁芳坰脩祓臨長泊雖非曲觴飲聊異秉簡戲波
延拾翠舸岸匝尋青騎羽爵戀馳景鸞簫劇春思羣謠
狎鳬雁撫適懽同志亦以擴凡超流連豈吾事
詠樂溪
濯足荒溪口延望大江潯石樹環碧綵泉潭生翠隂經
亘涉清漣沿洄登素岑日暮樵響絶但聞山水音鴻雁
遵渚飛麋鹿聚空林而子豈不樂其如兼善心
遊寺
褊心傳軰寡幽境每苔步懸鬱倚磴歇馮孤眺迥屢洞
塔隂古宇芬蘿裊澄樹佇觀野禽哺此外豈吾慮
昇天行
市居苦煩溽陸著懷清波緬思溪壑側丹崖卷曾阿仙
人桂樹下窈窕攀清蘿我獨塵歊内營營欲如何
春遊篇
古臺悲帝子歌吹餘春愁草綠夷梁野雲浮河海流擊
壺詠四澤鼓鐘眺三洲攀條已無那駕言誰倦遊
正德四年七夕上方寺作
逸人厭囂俗達士樂閒勝乃兹城中林而非車馬徑積
雨豁新霽雲石掩秋映微陽下孤塔潦水夾眀鏡已凝
塵寰隔况覩運方淨豈惟慕眞覺亦以叩銓證玄蟬共
西夕浮雲本無定
戊寅早春上方寺
逾年罔涉兹過之門巷疑匪畏霜露辰肯與春事期徑
蘭芊故叢苑松發新蕤陟邱念廢居升危眺回漪抱以
幽曠豁情緣悽愴移驚風遞虚塔振振空廊悲得遣復
安較勞生良爾嗤
夕集上方寺辛巳春
晨飇奮以厲夕林回晏温郊遊悵伊阻駕言乃松門春
湖靜瑶宇塔蘿裊清樽遥睇被原草近搴臨水蓀花雨
時自落法雲凝復奔淹畱遲寶月破此人徑昏
山中
山中雨乍歇一夜瑶草長風吹翠岩竹下應石瀨響時
来展書坐悠悠絶塵想
置薪
讀書古木隂置薪倚其根露零石徑滑雲起溪日昏白
虎起巍觀金馬開高門君自薄簪紱難稱國未恩
九潭詩
岧岧千仞嶺下有百尺潭夕風起微瀾浟浟動晴嵐俯
之鑒我心佇翫雲波涵流蕤颺寒清躍魚手可探蹊暝
樵響歇猿鳥來相參寄語泥中物長蟠恐未堪
登東城樓晚下樓作贈同遊數子
登高散凉目隤然日云暮逃暑良巳厭戀景復延顧曠
野起暝色層閸合昏霧眷言樓中客共此城上步蚊虫
撲面游蝙蝠時自度二儀但莽莽一氣黯廻互晝夜本
定理明晦非難悟日入各言息鐘鳴復馳騖&KR0886;崒宋帝
閤突兀信陵墓往似宿沙禽來如綴花露徙倚千仞梯
長謠發悲愫
寄贈端溪子
歎鳳世已遠悲麟竟何為蘭蕙秘幽巖蕭艾盈路岐君
子抱明德傷也誰復知隨流非我心特立乃見疑亭亭
南山松匪無霜霰推寒蕤但不改孤貞常自持
二
智者尚高契達人慕希聲矌世有相感同時悵難并烈
風起玄朔百卉忽以零登高望所思慨然念徂征鴻雁
序翅飛麋鹿呦呦鳴為言明馨子盍簪終有成
贈蒼谷子
玄雲翳白日積隂何漫漫風氣日以凄泥雨常不乾漂
籜委川塗百卉良可歎覽物懷伊人撫時悲凉寒憂來
如亂絲理之棼無端為霜念逝鵠多露怨芳蘭所嗟聲
影隔匪懼馨香殘徒把瑶華音長謠望林巒
贈青石子二首
高烏有違羣離獸多悲音懿彼婉孌子悵然分此襟朝
發南河隅夕暮乃北岑玄雲既無極黃波浩且深君其
四海翔無言還舊林
二
季秋凋羣木寒潦濫中軌笳鼓濟方舟軒車匝河涘攀
德惜遥邁悵分睇馳晷采蘭徒情結把菊為誰美願子
厚衣襦霜露自兹始
贈魏子二首
霖潦久乃歇晨興送還輈野寒泥淖盛念兹途路脩人
生苟相許豈必曾綢繆踟蹰東路岐贈子雙吳鈎
二
八月浙潮滿念子鼓南楫海月團會峰山峰下江葉里
閭多宴娱仕宦有榮業早甲北向轅晝日望三接
寺遊别熊子二首
天地固常爾遇之情不同但看搖夏樹何似飛秋蓬古
來怨離人豈必窮與通默默兩無語坐披琳殿風
二
夕風起凉閤入耳松摵摵當此佳勝區誰忍遽離析簷
鸛戞戞鳴蘿翠滿衣席異時冠蓋場倘憶幽賞跡
甲申中秋寄陽眀子
風林秋色靜獨坐上清月眷兹千里共眇焉望吴越窈
窕陽眀洞律兀芙蓉闕可望不可即江濤滚山雪
初秋上方寺别程生
勝地亮常爾佳士難屢并未窮結駟遊遽復揚帆行古
林鬱城隅石門敞幽清趁風選濃蔭布席觴羣英竹凉
時自來殘暑驕未平戒飲今二朞為子杯一傾義投不
在故迹遠心自榮念兹徘徊意時哉樹嘉名
贈鄭生二首
杪秋木葉脱霜露告成歲驅車遡寒郊觸物念征邁戒
舟有戒日維駒阻心愛所幸旦暮留前途或風瀨
二
伊予解組歸汝也美少年駿馬臂兩弓射獵梁王川感
子重意氣授之黃金鞭萬里不易致悲鳴為誰前
寄程生
河日淡莽莽飄風但塵沙隂陽為誰爭時至枯亦葩念
離傷歲窮懷音怨途賖彼美杳何許孤吟弄瑶華夜攬
海門月晨吸波上霞苦心誰固知延望長自嗟浦雁回
故翼汀蘭茁新芽無負汴上約梁園多竒花
庄上晚歸車阻于潦渠徒步始達于岸
暮醉各言歸風起草獵獵潢潦溢中軌車至不可涉野
黑徑復曲魚貫踵相躡良懼蒼耳窟重為蜥蜴怯童穉
行我先溝塍負而躐世事本夷險人情有驚帖閒素輕
波濤臨川想維楫履坦合自咎長吟詠匏葉
山夜
孤月上東岫白鶴激秋唳凉風振溪壑林影䬃搖曳山
居木深靜夜氣復澄霽冥心向千古𦕈焉託眞契
田園雜詩五首
朝陽曖秋木凝露未即晞翩翩啄榴鷽自驚集復飛衆
穡既登載我事亦漸稀晨興坐東牖兀然對紅薇噭噭
一白鶴北逝將疇依忍兹稻粱辰而汝甘長飢
二
大車行棘棘小車響額仄隨分各有營急者稼與穡旦
出在田野日入未遑息長隂下西夕蕭颯起寒色雲霞
變彩氣照我桑麻國立看勞者歸露濡徑不濕
三
野清雲氣滿場功亦云畢收穫雖有殊大小各盈室感
兹狼戾年追念憂苦日紛然嗿其饁妻子孰遑佚歲工
借寒燠人事坐勞逸蕭蕭原野霜何草不垂實
四
壯時掉塵鞅老乃即農務値兹田事終怛然感霜露原
萋日以歛林華不守故嚴霜淨游氣翔鵠在天路鷃雀
躍蓬蒿啄食不滿嗉而余竟何言飯牛髮全素
五
田居亦安娱患者寡朋仇農談或時歇仰視蒼雲流青
衿者誰子道言即我謀開尊面圃場剝棗充盤羞物小
意固勤觴既情仍留晶晶遠天色秋暘下林邱
秋詩二首
百卉凄以腓游行散我矚夕風一何瑟入園乃華馥菊
也紛其英脩篁積寒綠人生匪金鐵榮落譬草木磬折
者誰子誓死日爭逐賢貴與賤愚咸云孰還復鳥雀各
有安無為智者辱
二
北風胡雁急小禽亦南飛輕俠羣少年求伺爭有為戈
彈無遺木畢施在中逵百發不一獲用心良足嗤黃雀
墮計中鳴咷如得依白鵠舉雲漢覽之心内悲小大有
分量瑣瑣豈知微
桂巖行
白龍不識漁溪惡化為漁服遭人縳黃髮先生困泥阻
白馬小兒氣揮霍道傍朽木藏蛟龍霹靂猶聞夜火紅
寄謝少年諸數公貧賤豈必皆愚蒙桂巖紫芝春盡發
騎驢且覓商山翁
夜行歌
月輪未安光已皎我行夜出夷梁道力疲足酸堤上坐
黃孤怒立啼向我宋家宫殿盡瓦礫陂湖燒鹽焰婀娜
忽憶東京全盛時月行對此誰能那
古白楊行
百泉東岸三古楊下枝掃拂書院牆上枝瑟颯干穹蒼
空山野隂雷雨黑柯榦冥冥動山壁剪伐難為棟梁用
盤踞翻逃斧斤厄但見白日悲風發寧知六月撑霜雪
烟色慘愴精靈聚孤根倔彊源泉裂憶昨訪古憩其下
居人不敢留車馬落籜尚禁牛羊食汚穢頗遭縣官打
丞相古柏霹靂碎將軍大樹空蕭灑岡頭石路莎草長
孫邵李許同一堂春風漂泊予到此不見古人惟古楊
古楊蕭蕭暮流急波翻浪倒蛟龍泣衛女幽憂拾錦花
逋臣寂莫愁難立君不見太行羊腸莫比數上有毒蛇
下猛虎樵斤獵火不虚日桂柏椅桐氣悽苦嗚呼楊兮
楊兮爾何盤根據兹土
泉上雜歌
游子樂遊復長歎臨深坐歌白石爛石泉漠漠常東流
我今胡為坐泉頭渚花冥冥野隂薄谿日杲杲蒼雲愁
君不見古來爭戰地山寒雪暮風颼颼
二
美人被服貂䄡䄖春日遊行春水曲綠蘿無烟山雪暝
扣石長歌歎幽獨撥剌紅鱗錦湍游我欲釣之且復休
金盤玉箸在何許為爾臨淵淚如雨
大梁城西門行
水門堤口雙柏樹種之何年不記數風飡雨蝕生氣微
枝葉半周委官路烏鴉螻蟻復啄食我行見之淚如注
古來根本忌先撥嗚呼柰此棟梁具及今可為當誰語
半夜吞聲向北去
寶刀篇
我有吴王雙寶刀龍鱗雪花爛照地奉君清宴可君意
佩之十年不曾離黃金鞶帶白玉鈎出入魍魎魑魅愁
功高見疑反遭怒此物抛擲今兩秋丈夫生世轗軻亦
如此終日戚戚何為爾
思歸引
疾風吹寒破南極凍雨濈濈山樹黑天昏歲暮百憂併
中夜悲歌淚沾臆起視衆星白爛爛我今胡為在長安
思歸路阻多苦寒嗷嗷何處失羣雁翅濕高飛嗟汝難
歸來行
天下儒冠豈盡誤迂謬弃捐仍道路九月江山凍烟霧
百年裘馬衝霜露窮達自知休怨天歸来且種東陵田
齒過四九巳不小釣魚獵兔亦得飽
解酋行
都昌縣南乾沙上射雁者誰三五羣氊帽紅裘黃戰裠
云是解酋官逹軍沙下北風吹艦旗邊軍歡喜家軍悲
朝廷日夜望俘至雪凍酋船猶住兹縣官逃走驛官啼
要錢勒酒仍要鷄姚源遺孽尚反覆爾曹不得誇遼西
餘干行
荒濱鶻立夕啼鶘春行緣岸竹木枯黃蒿破屋走白狐
東至信州西鄱湖男兒輸粟婦刈芻問誰為此軍前須
去年冰雪十丈餘凋瘁至今猶未蘇姚源帶甲巳數萬
巖淤莫展金僕姑近聞殺官兵復北道路諠傳真有無
安能飛刀取賊顱貂裘白馬還京都
襄陽歌
烈風夜行峴山道天隂城空鬼鳴嘯蒹葭委折波濤白
通濟橋頭老鶬呌人言黃昏虎摶牛牛虎兩傷歸各憂
萬全豈爾能前謀不如置之寬且休君不見百足之虫
光如虹雷火燒死枯樹中
二
襄陽山勢何所似東如翥鳳西虎蹲墓堆纍纍不空地
于中豈少英雄魂大堤先前花豔時朱樓細柳黃金羈
但看舊園歌舞處掘發金釵知是誰君今有酒不能飲
恨不駟馬軒車馳縱及金張許史將焉為身後埋没蒿
草疇見知
久雨柬黃子
微晴見月月仰瓦城中水淹雨猶下郊園浹旬不一出
不畏衝泥畏没馬苔蘚自上匡氏壁蓬蒿日深仲蔚舍
人言甲子船入市幸君豫問龍舟者
上元訪杜鍊師
宣皇昔時乘八風御龍遊戲行烟空馬前兩兩侍玉女
别館多在蓬萊宫朝天宫中舊時殿樓臺晝鎖無人見
瑠璃井塌青苔滿松柏森森月如練嗚呼往事難具陳
燈火如山又一春北斗壇西訪隱淪我師黃衫白㲲巾
坐我更致西樓賓玉杯㶑灔赤瑪瑙織罽四角銀麒麟
酒肉山堆滿堂醉仙厨往往來八珍孝宗之朝五眞人
師也磊落當其倫自言召見親賜食曾把冊書獻紫宸
如今寂莫看春色銀魚玉帶無消息豈惟魚帶無消息
欲語吞聲淚沾臆勸師對此莫酸辛世間萬事如轉輪
且將芝草供生計聊與煙霞作主人月偏彩雲當牖生
旋呼兩童吹玉笙聞師妙得逡巡術百壺倒盡還須傾
古来仙子向誰在飲者翻垂千載名名垂千載亦區區
酒闌燈昏夜復徂不見泰陵草已宿春生樹啼雙老烏
此時亦應羣帝趨金燈翠旗光有無
奉送大司馬劉公歸東山草堂歌
東山有草堂縹緲雲嶠孤前對祝融峯下瞰巴陵湖眀
公昔時此堂居麋鹿熊豕當窗趨洞庭日落風浪湧倒
影射堂堂欲動慘淡誰聞紫芝曲獨善不救蒼生哭先
帝親裁五色詔老臣曾受三朝禄此時邊徼多戰聲曳
履謁帝登承明謝安笑却淮淝敵魏相坐測單于兵九
重移榻數召見夾城日高未下殿英謀密語人不知左
右微聞至尊羡自從龍去不可攀公亦卧病思東山湘
娥含笑倚竹立山鬼窈窕堂之側上書苦死只欲歸聖
旨優容意悽惻内府盤螭縷金織賜出傾朝皆動色白
金之鋌紅票記寶鈔生硬雅翎黑崇文城門水雲白是
日觀者途路塞城中冠蓋盡追送塵埃不見長安陌人
生富貴豈有極男兒要在能死國不爾抽身早亦得君
不見漢二䟽千載想慕傳畫圖即如草堂何處無禄食
靦竊胡為乎乃知我公眞丈夫嗚呼乃知我公眞丈夫
七峰歌壽范郎中淵
我聞桂陽江上峰平地突出七芙蓉三峯岧嵉如列戟
四峯裊裊翔飛龍孤水東來走其下上巖下巖惟古松
有時雲霧滿四壑洞中仙侶時相逢使君磊落中行後
家傍前峯對江口暗想精靈盤礴初嶽降生申理或有
平生氣與蒼壁高落筆煙霞常在手六載為郎不愛身
五十生兒將白首湘南新鮓紅勝玉燕京高會多名酒
歲歲登堂娱笑歌歌我七峰為爾壽
送人還關中
君不見劉毅貧時一擲常百萬君不見唐時鄭虔道高
坎凛腹無飯英雄際會各有時人生豈必皆如願關中
老翁燕薊客昔何慷慨今何怨王通無媒番叩關楊雄
有賦何由獻君歸射獵南山麓得錢且學樊侯販
雪柬鄭生
夜來雪花如掌大無事閉門但眠卧僵牛死馬非所慮
天翻地裂疇能那近時好事最者誰徽州鄭生差愛我
甕頭春酒不餘瀝天眀梳洗午尚坐北風其凉二儀閉
雪吹飛沙映天過老夫畏寒况無力生也乃是雄豪佐
梁園之陌平若掌放兔呼鷹無不可不然騎驢學爾祖
乘興一鼔山隂柁
送鄭器
梁園仲冬雪積阻慘慘風亂平沙樹泥深馬瘦不得行
縹緲金陵在何處青絲絡酒提玉瓶強出送子城東亭
旦望淮河暮江水雲飛鴻雁天冥冥
寄鮑宇
愧我夷門草堂寂種菊蕪穢生蓬蒿爾家華堂近江滸
開花爛漫秋雲高去年此日同為客今年對菊遥相憶
黃山練水在何處獨倚南窗望南國
君不見贈鄭莊
君不見江上雁嗷嗷喚儔侣勁羽輕毛常趁風往來漂
泊如羇旅男兒落地既有身誰能齪齪猶婦人懷中有
劒亦不貧吳下阿蒙君莫嗔
送鮑滶還歙
昔時賢達或未遇途路坎珂常固窮鹽車騏驥亦抛擲
人生豈得無西東君年五十猶未通江湖去住隨飛鴻
黃山紫陽日索寞題詩早向軒轅宫
送鮑相如金陵
去冬君行雪積阻相送城東念羇旅今冬相逢不逾月
再别令我情更苦金陵市頭酒如蜜此去酣歌與誰侣
我在梁園獨岑寂莫教碧草生春渚
馮御史允中書
鳳皇不識梧桐樹一落蓬蒿鳥雀欺滄洲鴻鵠長毛羽
縱有雲羅柰爾為昨日彬陽馮侍御臨流寄我錦雙魚
黃河崚嶒雪十丈過臘逢春始得書開緘不見下江舸
梅花滿枝空淚予
白鹿洞别諸生
東南自有匡廬山遂與天地增藩衛山根插入彭蠡湖
崢嶸背殺三江勢地因人勝古有語於乎萬物隨興廢
學館林宫客不棲千巖萬壑堪流涕文采昔賢今尚存
講堂寂寞對松門松門桂華秋月圓拄杖高尋萬古源
梅嶺古色照石鏡扶桑丹霞迎我軒絶頂坐歌霜月淨
石潭洗足芝草繁更有冠者五六人峭崕窮嶂同攀搴
草行有時聞過虎旦暮時復啼清猿我今胡為公務牽
蟋蟀在戶難久延出山車馬走相送落日遂上鄱陽船
生徒綣戀集涯滸孤帆月照仍留連情深過厚亦其禮
謭薄竊愧勞設賢明朝伐鼓凌浩蕩五峰雙劒生秋烟
寄鄭生歌
南康烈風無時休將歸船滯增煩憂空城雪理狐兔走
十日凍合鼉河洲廬山只尺不得往汝在梁園獨予想
開緘歎恨東遊阻琅玕天姥春空長
戲贈周紀善
廣文先生何為者十欲出門九借馬只今徒步襄水濱
衰鬢漠漠常風塵鳳凰在笯鷄啄食苜蓿闌干半青黑
君不見楚筵醴罷暮歸来甑塵妻子無顔色
潯陽寄毛君湖口
大江六月凉風發匡廬清波滚眀月削出萬朵青芙蓉
水底搖動金銀闕美人盈盈坐湖縣昏叩石鐘曙晞髮
悵望迢迢碧雲合早晚扁舟向蠻越
胡馬來再贈陳子
冬十二月胡馬来白草颯颯黃雲開沿邊十城九城閉
賀蘭之山安在哉傳聞清水不復守遊兵早扼黃河口
即看烽火入甘泉已詔將軍屯細柳去年穿塹長城裏
萬人齊出千人死陸海無毛殺氣蒸五月零冰凍河水
當時掘此云備胡胡人履之猶坦途聞道南侵更西下
韋州固原今有無從來貴德不貴險英雄豈可輕為謨
尚書號令速雷電抱玉誰敢前號呼遂令宵旰議西討
兹咎只合歸吾徒我師如貔將如虎九重按劒赫斯怒
惜哉尚書謝歸早不覩將軍報平虜
賦得姑蘇臺送李推官士允
少年何官騎白馬秋日經過古臺下回瞻遠慮意摵促
下馬行歌淚盈把猗嗟築此誰為臺千年棄土猶崔嵬
屧廊娃館瓦礫積美人白骨生青苔枯蒿虫吟莽颯颯
飛雲呌雁雙徘徊當時金屋玉起樓豈謂臺成麋鹿遊
寶鈿黃金裏瑟瑟雨時濯出樵人收李生豪士扶風儔
悲歌久抱流連憂世家各讀一日過獨廢吳越傷春秋
復思鴟夷氣益奮怒目每送長濤流抉眼東門事已往
兹臺再過君休上日暝烟波湖水深范歸恐有同行槳
贈鄭生
狐裘騮馬誰家子往来馳驟塵沙起右撚羽箭左把弓
仰射忽墮雙飛鴻野寒日昏慘慘風下馬揖我立我東
一箭直西貫楊樹抽身上馬入城去
石峰子歌
石峰子昔住石峰山茅堂巖壑谽谺間松孤桂叢白日
靜坐玩硊礧聆潺湲石峰子驂鸞覲帝今幾秋狖猿哀
嘯鴻鵠愁頃為四岳振南州珠崕瓊海毒厲收丹穴有
鳳鳴啾啾願子早致儀西周經過舊山莫淹留君不見
舊山頭葛藟蔽翳寒泉流
雨燕醉歌
迅雷擊城鴉欲翻黑雲壓天白晝昏展席叙對城南門
長安大雨如傾盆我馬已惜錦障泥主人况具黃金罇
睥睨將將下萬瀑龍蛇繙繙動高壁出門牛馬不復辨
炎霧毒蒸靜如拭酒酣為君如意舞夕雨轉急風轉怒
祗恐谿壑受不得海倒江翻亦難測
石將軍戰場歌
清風店南逄父老告我己巳年間事店北猶存古戰場
遺鏃尚帶勤王字憶昔蒙塵實慘怚反覆勢如風雨至
紫荆關頭晝吹角殺氣軍聲滿幽朔胡兒飲馬彰義門
烽火夜照燕山雲内有于尚書外有石將軍石家官軍
若雷電天清野曠來酣戰朝廷既失紫荆關吾民豈保
清風店牽爺負子無處逃哭聲震天風怒號兒女床頭
伏鼓角野人屋上看旌旄將軍此時挺戈出殺胡不異
草與蒿追北歸來血洗刀白日不動蒼天高萬里風塵
一劒掃父子英雄古來少天生李晟為社禝周之方叔
今元老單于痛哭倒馬關羯奴半死飛狐道處處歡聲
噪旗鼓家家牛羊犒王師休誇漢室嫖姚將豈說唐朝
郭子儀沈吟此事六十春此地經過淚滿巾黃雲落日
古骨白沙礫慘淡愁行人行人來折戰場柳下馬坐望
居庸口却憶千官迎駕初千乘萬騎下皇都乾坤得見
中興主日月重開再造圖梟雄不數雲臺土楊石齊名
天下無嗚呼楊石今巳無安得再生此軰西備胡
乾陵歌
九重之城雙闕峙前有無字碑突兀雲霄裏相傳翁仲
化作精黃昏下山人不行蹂人田禾食牛羊強弩射之
妖亦死至今剥落臨道傍大者虎馬小者羊問此誰者
陵石立山崔嵬銅鐵錮重泉銀海中縈廻巢也信力何
由開君不見金棺玉匣出人世薔薇冷面飛塵埃百年
枯骨且不保婦人立身何草草
劉子有金陵之差遂便覲省
使君昔居紫荆關日登燕嶠望吳山逢人顔色鬱黯黕
對酒涕泗交潺湲使君南向金陵去孤帆夜拂春天樹
旅枕常欹月落時夢魂先到雲飛處楊子江頭青草斜
大孤山前開杏花行人三月重回首遊子一年初到家
出門煙草滿芳甸鳳皇臺接麒麟殿遊陌聯翩追宿娱
墨場婉㜻羅賓讌人生意氣無南北白馬青袍動江色
即看艤舸石頭城還聞税鞅鍾山側鍾山崒嵂壓秦淮
燕趙風雲入望來芙蓉秋雁多愁思問君何日錦帆迴
送仲副使赴陜西
驄馬白玉鞍長鳴下雲端今朝發汴水何日到長安孝
王臺前雪如山垂楊掃地春風還使君面有冰霜色却
帶春風入漢關相思眀月樓西望古秦州河南咫尺不
可見何况千山萬水頭西望秦州是我鄉隴樹秦雲空
斷腸褰帷杖鉞經行地欲寄雙魚到慶陽
龍州歌送沈編脩使安南
龍州南接六那溪白鷴黑猿相間啼鳥蠻灘頭苦竹密
伏波廟前春日西揚旌走馬迎天使擁節封王壯漢儀
試向殊邦觀禮樂交南元是舊邊陲
漢江歌送范子之桂陽
漢江江上鶗鴂鳴漢江遊客無限情青山落日下帆影
芳艸月眀聞櫂聲黃鶴磯頭暮雲盡鸚鵡洲邊春水生
莫倚仲宣能作賦洞庭南接桂陽城
題畫
雪城隂隂氣蕭瑟鄭生提畫來相訪面顔戚促意不樂
告我欲買南行舫覽畫指點色惆悵雨倒江翻拔層浪
君不見江上蓑笠翁歸遲水逆憂天風
題畫搖筆成詩
去年得歸離江州七日遂登黃鶴樓南風捲江浩呼洶
豗雷欲翻鸚鵡洲七澤莽昧不入眼孤舟屈曲襄河轉
數月已擲檀家湖夢飛每到羊公峴峴脚山南東道樓
秦川公子醉悲秋檻邊班竹古猶活雲石寂寞蒼梧愁
重華馭遥不可呌白沙黑猿疎樹幽看圖彷彿曾遊處
素壁青天漢水流
題畫山水送人還歙
黃山沙溪杳何許圖之山水無乃是軒轅宫宰相里山
人一出彌荆杞石林漠漠蹊徑苔霜鶴夜悲猿嘯哀紅
顔蹤跡半湖海白頭覽畫思歸來溪頭繫一船畫師本
無意宛如倦遊者無復舟航事水雲迤邐山雲高靜定
方知動者勞回思少日歡娱地至今夢寐猶波濤
九江陸還南康望東林
匡廬山北東林寺前年八月遊曾至只今馬出蓮峰道
西望東林但縹緲風吹槲擽猿晝啼卻憶石門臨虎溪
舊聽石瀨尚在耳雷燒碑樹今應死
楊花篇
洛陽三月東風起楊花飛入千門裏只見朝縈上苑煙
那知夕逐東流水苑烟流水無休歇暖日輕盈度仙闕
趙女瑶臺貯綵霞班娘團扇啼明月綵霞眀月幾沈輝
陌上行人亂撲衣征夫柳塞愁看雁少婦深閨懶下機
柳塞香閨萬餘里草色連天度隴水玉門關外雪猶飛
章臺樹杪風先起誰家浪子千金馬平眀挾彈章臺下
頭上羅巾玳瑁簪腰間寶鋏珊瑚把踏絮來尋賣酒家
持香坐調當壚者當壚美女怨陽春笑掇楊花襯繡裀
青樓薄暮難消遣白雪漫天愁殺人冥冥漠漠春無極
此時惟有楊花色一朝風雨蘼蕪爛獨摻垂條三歎息
明星篇(正德間早起聞内教場砲喊之聲作此篇也)
眀星出地一丈高天門沈沈魚鑰動沙堤露下玉珂寒
直廬雞唱金蓮重千門萬戶曉鐘發眀星漸高河漸没
燦爛疑侵翔鳳樓依稀故抱飛龍闕鳳樓龍闕帶曾城
翠輦朱衣夜夜行黃昏競奏催花宴天明猶聽打毬聲
蘭烟桂火煇如日眀星迢迢照不入百子池頭青草生
長信宫中紫苔集草色苔香秋復春此日乘槎若門津
眀星曉落宵還見白髮黃金愁殺人
漢京篇
漢京臨帝極復道衆星羅煙花開甸服錦繡列山河山
河自古稱佳麗城中半是王侯第峻閤重樓夾道懸雲
房露殿森虧蔽牧豚賣珠登要津樊侯亦是鼓刀人時
來叱咤生風雨奄見吹嘘走鬼神平津結兄蓋侯弟杯
酒相看何意氣執鞭盡是虎賁郞守門不說長安尉長
安烽火入邊城挺劒辭君萬里行去日千官遮馬餞歸
來天子降階迎朱弓尚抱流沙月寶鋏常飛瀚海星不分
燕然先勒石眞教麟閣後標名豈如盛滿多仇忌可惜
榮華如夢寐地宅田園奪與人丹書鐡劵成何事霍氏
門牆狐夜號魏其池館長蓬蒿三千劒客今誰在十二
珠樓空復高後車不戒前車覆又破黃金買金谷洛陽
亭榭與山齊北邙車馬如雲逐隂郭豪華眞可憐雲臺
將相珥貂連當時却怪桐江叟獨着羊裘伴帝眠
七夕贈王昌程誥
橘酒椒羊召朋侶擬向今宵看牛女雨來颯颯楓林秋
張燈促燕開東樓王侯既駕鐡馬立前驅北首旌旗濕
程生買棹亦欲歸長江南望雲飛飛人生去住料豈得
一日同歡有南北君不見雙星一水意脈脈轉眼隂晴
不可測且倒金尊澆胸臆
鈐山堂歌
先生昔隨玄豹住丹壑冥濛日烟霧先生今與赤龍飛
南望碧山空翠微茅堂蒼蒼雲氣入囊琴鎖戸隂隂濕
沚蘭沙温春鳥暮庭松月清夜鶴立君不見山下石峞
&KR1041;千尺磯經年不釣苔成衣玉璜羊裘各有分可問王
孫歸不歸
洛陽道
桃花馬金絡頭白面郞紫貂裘三月洛陽道垂柳蔭清
溝溝水東流不記春花開花落幾迴新東風日暮楊花
起愁殺高樓獨倚人
野田黃雀行
鶉奔奔鵲僵僵來逢野田雀相逐過南疆北地苦霜雪
南地多稻粱人生美食被綺衣不及鴻雁能高飛鴻雁
下天遭羅網不食奈爾黃雀何
苦寒行
太行之山何崔嵬天寒谿谷禽獸飢黃熊赤羆力相食
翠衿繡翼徒南飛啄食飲泉百意足野田穉子苦無衣
張羅掛畢伺鳥雀口作雌雄鳴且悲鵪鶉小鳥鼓翅落
鼎食之家意不樂頓箸待爾登品錯奏應鐘開玄堂氊
幃錦幄冬夜長微禽效體樽爼光秃鶖鴐鸛當簷翔
結交行
昔時韓生有豔妻其君使築青陵臺南山有鳥不肯來
烏鵲雖小禽不受鸞鳳猜以此築臺成二人葬寒灰舉
國見之悲且哀悲且哀斷人腸墳上連理樹變為兩鴛
鴦搤吭交頸綺翼張春風蛺蝶花飄揚君不見酈吕結
交日朝為刎頸暮抛擲如此結交復何益
梁園雪歌
昔時燕山雪岧嶤白玉京時曳王恭氅飄颻入紫清今
為梁園客獨對梁園雪黃雲索寞連滄海九疑望盡飛
鴻絶
歲暮夜懷寄友
梁客梁甫吟北風號沙林連山激湍波海氣結愁隂雖
持一杯酒而有萬古心越鳥不巢燕代馬不戀越天眀
太行雪霜凍洛門月颯颯湘流深冥冥蒼梧隔逝矣徒
離憂芳蘭為誰結
酬錢水部錫山之招
無錫錢少陽招我棲錫山江上千萬峰裊裊凌江關下
有震澤湖旁有泰伯灣昔時蘇公慕陽羡陽山錫山對
相見我獨何為阻兹遊西風吹心落吴甸我問錢少陽
汝今在何所振轡金馬門看花曲江滸徐庶竟辭劉張
翰憶吴州鵝湖雲嶼間鴻山林樹秋我今放浪黃河隅
遥憶白粲心鬱紆幾時彈劒賦歸來與爾共醉芙蓉湖
寄錢水部
我今在何所牧釣睢川陽子今在何所飛蓋臨東方高
山大澤不我限胡為日夜遥相望鴻雁日南飛不寄一
封書離别春草生相思秋葉疎朝看渤海雲暮眺滄洲
月樹寒多天風相思幾時歇
十六夜
唧唧復唧唧當戶鳴促織月中何所有云是仙桂枝此
桂開花復結子安得夜夜常不虧君不見梁園酒一斗
錢十千昔時信陵有賓客不飲豈足稱豪賢直須醉酊
卧草澤明日射獵睢陽川
戲作放歌寄别吳子(吳名廷舉字獻臣)
惟昔少年時彈劒輕遠遊出門覽四海狂顧無九州獻
策天子賜顔色錫宴出入黃金樓揚鞭過市萬馬辟半
醉唾罵文成侯結交盡是扶風豪片言便脱千金裘彎
弓西射白龍堆歸來洗刀青海頭崑崙河磧不入眼拂
袂乃作東南遊江海洶湧浸日月島嶼蹙沓混吳越匡
廬小瑣拳可碎鄱湖觸怒踢欲裂澤中龍怪能人言噴
濤吹浪昏漲天大鵬舉翼四海窄笑爾弋人何慕焉東
湖子君非淟涊闇穆取位之丈夫余亦豈卑卑與世而
浮沈恂復共鬭非庸劣廉藺終投萬古欽攀鱗掃氛代
不乏我豈復戀頭上簪鹿門黃犢穩足駕商顔紫芝山
固深有飛倘附秋空音
石倉歴代詩選卷四百四十七
