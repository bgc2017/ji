石倉歴代詩選卷四百六十五
明曹學佺編
明詩次集九十九
李承芳
悼亡
後圃鏡如圓前圃方如席戴畚忘飢劬擳髮免塗澤樹
株工安排鴈鶩行比立從宦未幾時高柯隱長戟物在
乃人亡食甘惟種核薤露何易晞春風總無色
懷侍御馬君思進
蜀道通天上長安近日邊夫君在何處魂夢苦相連詩
句人傳道恩私骨擬鐫湖南多舊跡春草自年年
寄湖廣寧湖寺僧原亮
心自寒灰者身猶火宅棲龍眠歸缽底虎負過溪西舊
雨禪林在新松梵宇齊長風遞仙唄出世入岩溪
閒書用石室韻
懶似三眠柳嬌癡吝轉腰偶移蹊徑步聊赴野雲招卉
服染山翠茶煙抹水消箇中多藥石休覓鹿門遥
送李攻儀真省父用青蓮公江上吟韻
百分一棹空瓊舟唱將雛曲江水頭蛾眉月光掃半淡
鷁羽風勢疾還留子等待成千里驥叔兮拚作一沙鷗
骨透煙霞疑出世門傳組綬積崇邱放筆興酣搖五岳
佩紉容臭耀中州膝前為答尊翁道山泉莫合江波流
莆田柯容甫遺詩次韻奉答
求閒天肯為公賒塵外翛然别有家卧月靜憑仙篆石
吟風緩曳短轅車菊餐籬落和清露茘熟園林咀絳霞
流水慰君應不淺釣磯旋覺石稜加
春雪次息陰韻
盈盈端葉倚雲開挾得高寒入地來冰咽桃花浮斷澗
風彈柳絮被粧臺瀟湘鴈去恩尤薄巴蜀波生信不回
郢上更誰歌此曲典君為客獨高哉
石翁寄詩奉和見情
仙界詩篇我得歌苓脂丹鼎劚松蘿典刑竒服離塵甚
魂夢長風度海多寺屬免歸聊復爾樵夫庭拜尚蹉跎
一槎慟哭教焚却曾涉前年浦口波
都堂沈公寄詩白沙示世卿世卿偕余奉和
達人不例苦吟人渾渾唐風轉逼真薜茘山村詢野逸
芙蓉秋水繪詩神仙臺玉笛梅花月民舍羅紈樹色春
我赴東吳吟社約擬從東老結東隣
憲副沈公賜答前韻再重申和
山中習靜未忘言響接漁樵野曲喧鶴跡引來尋藥徑
龍髯香抱種瓜園樹陰娛客頻蹲石山色随僧半墮原
滿戶晴雲團蓋宿填階黃葉任風掀
寄天與謝經歴
玉樹晴雲倚碧空謝家高格古今同閒時詩味梅邊雪
清世官資柳下風苔襯山光侵屐綠花流溪曲泛觴紅
春風不恨江南北夢渺池塘草色中
再次陳石翁韻
水調歌聯孺子歌紅蘅碧杜襯煙蘿惟應方寸塵須洗
敢負滄浪水獨多僧偈或參温閴寂道書閒讀慰蹉跎
沙鷗亦是雲煙翼蕩蕩青天浸綠波
依韻和答雷敏秀才
色色煙花染透身詩家今喜得新隣無機理即堪忘我
不朽名應却累人茶臼敲風松葉響酒杯邀月竹根陳
杜陵吟苦方成聖百徧推敲莫厭頻
送成都謝掾
楚國芙蓉折露妍贈詩色借蜀江箋文章日事乘槎使
書畫虹光上峽船客路山青知已合公庭水淡足人眠
相逢多是雲霄貴猶禮巖泉石榻禪
仙師山祖莊栽田次韻大崖
山墅為防栫棘籬石田攻苦勾茆茨宗公敦實貽謀舊
孫子滋華食報遲髦士固從農子出白民因感聖王知
揮毫亦著扶犂手擊壤狂歌樂不支
二
代食獨憐禾是寶祈年衆幸稼如茨戴星往駕雞聲早
吟月歸鞭馬意遲啄撥畢逋資腹飽喚林布穀屬心知
寧為若輩贏餘計聊展先公拜掃支
次韻答人
家住青山鄂渚東江楂曾宿虎溪中峰標蓮色孤僧致
詩度松聲五老風羈旅吟期遊汗漫漁樵懶得話英雄
鳬鷖既醉波光醁白石沙邊卧老翁
抱子卿弟長兒賦得鳴臯鶴志喜
流憩仙笻晝景遲庭階怡盼籜龍兒鶯聲嬌弄春蹊暗
蛟影夷延秋水疑桂出一枝山更媚蒲成九節石應竒
而翁易授精微旨汝伯詩為遠大期
與成都外郎石天祐
黃公山下茆蹊瞑杜老江干草閣寒蜀客詩名原楚産
涪翁譜跡擬都官遊心萬里天連水乘興孤舟雪漲瀾
歸去上言兩知巳濟衰應寄九華丹
送陳先生弟艮山還莆田
鴈行高翮排黃鶴魚岳崇邱借卧龍仙踏秋槐催卷近
神資春草澤詩濃天推行色青相遠雲結離情翠且重
九萬里程惟一日五千卷牘足三冬
題扇畫
巖石雲封道士家滿蹊青桂落寒花山童依帚那能掃
也愛殘香醉露華
林見素致仕寄詩就用奉别
黃公山意足逶迤寄傲婆娑樹數枝最是寒風落岩桂
黃金多助甕頭資
縣主及諸公因事赴臬還寄意
江上歌吟一棹輕却疑身界狎蓬瀛瑶琴也度梅花調
黃鶴來聽月下聲
次韻寄呈孔公老守
曲曲蘆灣釣艇輕紅塵渾是隔滄瀛捲蘆自製清笳曲
吹入雲天落鴈聲
久不得酒
夜吟北斗挂簷陰朝步東籬菊色深歎息黃公山下水
漁人不唱汨羅音
憶大崖
搖搖天外劇心旌鴻鴈南飛又北征五嶺三湘春草綠
東風宜有杜鵑聲
到洪山
山待情人人故來柴桑心跡却相猜殷勤囑付新番雨
為補經行半損苔
下山
一叚風情畫得來悠悠道是虎溪回仙人來往仍無跡
笑看僧堂香篆灰
李息陰遺衣以窄復還之詩以見意
山雲叚段映襟裾城市凡情得掃除回首太顛滄海上
一篇還累退之書
次大崖韻寄呈嚴丈人
夢裏鴉聲撲曉陽枕邊流水夜浪浪絲竿一點嚴灘月
家學漁樵不斷香
和雷敏秀才
夢魂化蝶寄流楂飛繞江蘋漠漠花長笛一聲驚忽醒
蛟龍窟畔有人家
廣東徐僉憲朝文寄扇索詩於上次韻奉答
何物仙家為我歸珊瑚支瘦玉容肥江天當暑梅花落
漫引寒風白鶴飛
子卿買田池次韻大崖
山下平田田上池不妨沮溺是吾師縞衣淡月婆娑影
笑領山妻歸去時
黃公山房約會卿不赴
放艇黃公山釣臺香風十里芰荷開看雲晝倦獨眠覺
點點殘鴉晚樹回
望會卿值風
門前咫尺路行難駭浪乘風欲蕩山宛轉腸迴如九坂
擬隨飛鳥過前灣
田汝&KR3256;(字深甫祥符人水南先生登父之弟)
游僊詩
瑶池列僊真俛視凌蒼蒼下有洪波馳上有浮雲翔飛
甍羅赤霄懸栱拂鳴璫珠箔流素烟海天照瓊漿飄飄
弄雲霞裊裊翻霓裳須臾已千祀邈矣曷能忘
旅夕醉眠河張口
醉脱紫貂裘高眠酣素秋覺來楹外望山月挂銀鈎低
頭無寶劍霜花流赤燄為學萬人敵鋒鋩久韜斂尚父
老垂綸孔明龍卧人一旦師王者寧復常賤貧我今何
偃蹇薄海意難挽楊朱岐路悲阮籍窮途返咄咄行路
難行行歌考槃呑聲尋趙魏立馬望燕韓
太白樓宴集
沇水流百折遥將淮泗通憑闌俯澄練千丈湛長空一
線西北來窈窕入齊東中流連萬艇天際引孤篷秋風
憶張翰把釣想任公共將千里目遥送兩征鴻飄飄歸
海裔望望去無窮如何羈旅人安得羽翼叢乘雲訪赤
松登天攬六龍為我駐玄髮鍊液美姿容身將黃鶴侣
心與白雲從豈能學長卿犢鼻歸臨卭
詠懷
白雲不歸山冉冉落忩牖蛟龍未上天且在潢汚走嗟
爾風雲徒本是塵埃叟尚父辭棘津囂囂向渭濱傾城
齊拍手笑殺朝歌人青髮照青波箓竿懸錦鱗一絲引
周祚寸餌釣商卒風期感夢寐神與文王親非熊載後
車八百衍經綸革命回天地寧知屬賤貧當年竟不偶
誰信席上珍際會有朝晏咄嗟傷我神
夜歸
夜從城市歸兒女歡相依村巷犬爭吠柴門燈火微栖
雞在樹枝牛羊返郊畿禾黍幸登場非稔亦非飢自兹
輸官餘聊足以免飢飢渴不足惜還喜願不違
紫團山人歌
紫團山人并州客北走燕雲南夢澤壯志真翹海岱雲
逸思生風追李白邇來訪我梁王臺花朝月夜倒金罍
憑高醉擬菟園賦弔古誰憐司馬才知君學是子雲流
甘泉獻賦未蒙收三年獨遶荆山哭四海空持寶劍遊
彈鋏青門聊繫馬看花紫陌暫登樓幾經笛裏關山月
盡是蘇卿六國愁五月黃河漭浩浩扣舷送子傷懷抱
白浪龍門倒雪山黃雲磧石連烟草千載論交有孟韓
山高天遠憶重歡臨岐把袂何為贈對酒惟歌行路難
宫人入道
妾身自侍昭陽殿錦幕雲屏朝復晏艷舞雲飄綺席香
嬌歌聲斷金壺箭金壺箭澀漏聲寒悶倚&KR0793;箏不忍彈
鳳凰釵冷雲鬟濕翡翠羅輕玉骨單紅樓紫殿春將暮
盧橘楊梅委墀路玉兔西沈不復東可憐春色花朝露
朝露纔晞霜霰濛梧桐金井落秋風妾身自念非金石
敢望君恩歲歲同君恩自古誰能保願請瑶池弄瑶草
吸露餐霞學駐顔青蛾皓齒年年好珠簾繡箔錦雲絛
側想鈞天奏玉璈暗解同心鴛帳結竟隨玄圃鳳羣翺
鳳翺飛入碧雲裏可憐嗚咽宫前水宫水東流竟不還
玉階琪樹空連理殷勤再拜囑宫官好向宫中奉御歡
異日丹成昇碧落尚迎金蹕共驂鸞
公子行贈葛長伯東歸
隋楊凋綠陰梁菊綻黃金遊子朝來返東魯況兼鴻鴈
揚哀音哀音噭噭斷河流齊川公子醉悲秋錦繡山河
遊北宋烟花樓閣俯東周公有長才不自衒異骨崚嶒
白玉面六籍胸藏滚巨濤萬言筆掃如驚電朅來結客
梁王臺二三子者梁之才朝遊五帝三王囿暮獵齊梁
萟苑開天馬戲驌驦騕褭非凡駟麟閣雲臺貌豈難蒲
梢月國來非易我適高山采藥旋聞君遠别神愀然吳
鈎寶劍耀秋煙為君沽酒夕陽天白鼻騧鳴柳絲牽柳
絲牽行且休陽關三疊遏雲流佇看萬丈垂絲處早掣
金鼇碧海頭
題鮑氏舊山隱逸卷
廬江佳麗都舊山絶竒勝少小遨遊弱冠違夢迴往往
雲蘿逕身羈韓魏未還家汴水梁園樂未涯春色隋堤
搖萬柳月明嵩少采三花三花采却覲仙都松子王喬
啓秘圖神遊疊嶂迷三楚興繞蒼巖瞰五湖花戴紫芝
隨意折酒挈銀瓶不用沽銀瓶醉倒舊山頭苦憶當年
憩此邱迂紆蘿磴鹿呦呦窈窕巒光翡翠遊煙霞魂夢
幾時酬歸去倘求雲壑侶與君齊跨二蒼虬
濱川草堂
五月麥秋禾黍高草堂虚豁對江臯歸來不挈東山故
日夕長吟弄彩毫太丘風格本殊調經綸卷作碧溪釣
富貴只將草露看醉來獨倚雲松嘯
圓明寺曉坐
曉起淨香焚禪牀坐入薰花燈三界寂鐘磬九天聞階
集苔前雨忩留缽底雲迷方如有悟願此脱紛紜
過故沈丘王廢苑
寂寞何王苑荒涼廢寢孤月臨還玉砌風振自金鋪春
暖狐交竄天昏鸛獨呼可憐臺下柳還對古城隅
贈莊生省覲歸江南
莊生歸省覲九月下揚州秋水孤帆遠白雲天際流嶺
猿驚客夢楓葉戰鄉愁為報南華老逍遥海上遊
贈郁子南歸
離歌動竹扉客子振征衣遥憶吳江上霜清鱸正肥山
中三徑好天外片帆歸只恐波濤闊魚竿拂少微
登太白酒樓贈别張大
樓對羣山起人隨世代遷不知千載下更得幾人傳孤
鶩迷荒澤哀鴻下浦烟辭君挂席去淮海弄潺湲
太白樓贈肖齋呼子孟
二豪臨眺罷千古擅風流我輩同登日江山萬里秋風
煙淮海色舟楫故園愁把酒凌倒影長歌憶舊遊
南京過舊内
寂寞金鋪閃參差玉陛留苑荒梁殿閣草綠晉山丘聖
武歸中夏神功啓帝州可憐御河水嗚咽向東流
二
草創開皇極雄圖近紫微雲留三殿鎖水帶六朝扉芳
草迴羅綺幽花閉禁闈玉階春欲暮猶自蝶翻飛
客有為余遠求金字蓮華經者作此酧之
仙人求梵筴遠致紫金蓮潦水明秋日寒山帶夕煙蒼
松迷閣道白馬度雲天歸去山堂裏應參佛印禪
寓京元眞觀酬史大梅
二月都門柳柔條巳拂金相逢述舊事契闊幾傳音野
寺松忩月江天竹塢琴向來行樂地追想意難任
贈律山隱者
幽人脱塵網習静坐壺天萬籟流雲壑千山響玉泉林
霞明夕浦松露濕朝烟永矢誰能悟高懷迥自憐
席上贈推官還太平
萬國朝天罷孤臣返旆行清秋看過鴈落葉下高城海
岫臨淮出江雲入楚平定知先攬轡早晚望澄清
題蔡子彭塘别業
勝迹幽人賞名區雅志便竹嵓深窈窕石竇瀉潺湲水
色銜階綠苔痕入徑鮮為躭丘壑靜松桂伴長年
西亭書院偕孫東蒙宴集
不識王孫館翛然水竹鄉林堂秋黯淡煙溆晚蒼茫雅
會留孫綽追陪愧子方傳杯散圖史餘興滿滄浪
送人遊西山諸寺
珠林開寶刹福地盡樓臺神鬼虛堂靜丹青畫壁開飛
泉天外落獨鶴嶺邊來恨不同君往登臨謝俗埃
御苑秋砧
露結金扉冷霜凄繡幕深搴羅出素手乘月響清砧高
入宫雲斷低隨閣漏沈無言為誰苦永夜助蛩音
宿惠公禪堂
曲徑幽齋不可尋禪扉行處竹陰陰客來深院無人語
香裊空簾有磬音竟日懸燈元不滅中宵清梵忽微吟
蒼苔白石青菁飯月滿東林興不禁
登古城弔令狐戰場
西風落日古城西禾黍搖搖故壘低寂寂飢烏歸野戍
蕭蕭落木下寒溪斷雲陰雨還旌旆荒藪空林憶鼓鼙
最是江淮遺恨處睢陽東去草萋萋
贈郁黎陽昆季南歸
青楓江口葉方零獨客扁舟正杳冥坐入江籬牽浪碧
晴看海岫削天青霜寒雲暝哀鴻雁浦淺沙高卧鶺鴒
别後相思愁最處吳門梁苑夢初醒
宿清涼寺
寺倚山腰紺殿浮泉飛洞口白雲留臨忩星漢高寒逼
掩逕藤蘿色相幽松月上時孤鶴唳嵐光深處暝猿愁
中宵清磬天邊落散入千巖水共流
秋興
宫梧殞翠下承明御水流寒繞帝京北極天連鳷鵲觀
西山雲起鳳凰城露凝仙闕開金掌月照千門鎖玉衡
惟有伶俜梁苑客旅魂零落不勝情
二
西苑迢迢隔御河遥瞻禁籞渺烟波天臨偏甸開仙仗
日下平蕪散玉珂宫漏漫從三殿報爐烟别向九霄多
近臣更有承恩處龍舸時聞瓠子歌
三
丹梯萬仞倚天迴憶踏梁王古吹臺三楚南連嵩岳迥
五雲西接太行來且看詞賦懸霄壤莫歎鄒枚盡草萊
一别故園驚歲暮黃花白酒向誰開
天王寺春望
招提春望盡烟霞綠竹青松老衲家門對三山紆宋苑
碑傳二帝狩(闕)雲邊虚閣流清磬樹裏寒僧演法華
人代幾迴登眺處空餘輦道夕陽斜
秋興
秋風颯颯起天涯萬事傷心兩鬢華久客有貧同季子
匡時無路弔長沙
寫懷
洛客病餘淹鄴浦故園消息阻河關窮愁荏苒年華易
世味蕭條旅況閒
石倉歴代詩選卷四百六十五
