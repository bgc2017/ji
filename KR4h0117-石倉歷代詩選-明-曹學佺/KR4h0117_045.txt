石倉歴代詩選卷四十五
明曹學佺編
盛唐十四
杜甫(字子美審言孫)
前出塞七首
戚戚去故里悠悠赴交河公家有程期亡命嬰禍羅君
已富土境開邊一何多棄絶父母恩吞聲行負戈
出門日巳遠不受徒旅欺骨肉恩豈斷男兒死無時走
馬脱轡頭手中桃青絲捷下萬仞岡俯身試搴旗
磨刀嗚咽水水赤刃傷手欲輕腸斷聲心緒亂巳久丈
夫誓許國憤惋復何有功名圖麒麟戰骨當速朽
送徒既有長遠戍亦有身生死向前去不勞吏怒嗔路
逢相識人附書與六親哀哉兩决絶不復問苦辛
迢迢萬餘里領我赴三軍軍中異苦樂主將寧盡聞隔
河見胡騎倏忽數百羣我始為奴僕幾時樹功勲
驅馬天雨雪軍行入高山逕危抱寒石指落層冰間巳
去漢月遠何時築城還浮雲暮南征可望不可攀
單于寇我壘百里風塵昏雄劒四五動彼軍為我奔虜
其名王歸繫頸受轅門潛身備行列一勝何足論
後出塞三首
男兒生世間及壯當封侯戰伐有功業焉能守舊丘召
募赴薊門軍動不可留千金買馬鞍百金裝刀頭閭里
送我行親戚擁道周斑白居上列酒酣進庶羞少年别
有贈含笑看吳鈎
朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將誰恐是霍嫖姚
古人重守邊今人重高勲豈知英雄主出師亘長雲六
合巳一家四夷且孤軍遂使貔虎士奮身勇所聞拔劒
擊大荒日收胡馬羣誓開玄冥北持以奉吾君
潼關吏
士卒何草草築城潼關道大城鐵不如小城萬丈餘借
問潼關吏修關還備胡要我下馬行為我指山隅連雲
列戰格飛鳥不能踰胡來但自守豈復憂西都丈人視
要處窄狹容單車艱難奮長戟千古用一夫哀哉桃林
戰百萬化為魚請囑防關將慎勿學哥舒
新婚别
兔絲附蓬麻引蔓故不長嫁女與征夫不如棄路傍結
髮為君妻席不煖君牀暮婚晨告别無乃太匆忙君行
雖不遠守邊赴河陽妾身未分明何以拜姑嫜父母養
我時日夜令我藏生女有所歸雞犬亦得將君今往死
地沈痛迫中腸誓欲隨君去形勢反蒼黃勿為新婚念
努力事戎行婦人在軍中兵氣恐不揚自嗟貧家女久
致羅繻裳羅繻不復施對君洗紅妝仰視百鳥飛大小
必雙翔人事多錯迕與君永相望
垂老别
四郊未寧靜垂老不得安子孫陣亡盡焉用身獨完投
杖出門去同行為辛酸幸有牙齒存所悲骨髓乾男兒
既介胄長揖别上官老妻卧路啼歲暮衣裳單孰知是
死别且復傷其寒此去必不歸還聞勸加餐土門壁甚
堅杏園度亦難勢異鄴城下縱死時猶寬人生有離合
豈擇盛衰端憶昔少壯日遲迥竟長嘆萬國盡征戍烽
火被岡巒積屍草木腥流血川原丹何鄉為樂土安敢
尚盤桓棄絶蓬室居塌然摧肺肝
夏夜歎
永日不可暮炎蒸毒我腸安得萬里風飄颻吹我裳昊
天出華月茂林延疎光仲夏苦夜短開軒納微凉虚明
見纖毫羽蟲亦飛揚物情無巨細自適固其常念彼荷
戈士窮年守邊疆何由一洗濯執熱互相望竟夕擊刁
斗喧聲連萬方青紫雖被體不如早還鄉北城悲笳發
鸛鶴號且翔况復煩促倦激烈思時康
戲贈鄭廣文虔兼呈蘇司業源明
廣文到官舍繫馬堂階下醉即騎馬歸頗遭官長罵才
名三十年坐客寒無氊賴有蘇司業時時與酒錢
暫如臨邑至㟙山湖亭奉懷李員外率爾成興
野亭逼湖水歇馬高林間鼉吼風奔浪魚跳日映山暫
遊阻詞伯却望懷青關靄靄生雲霧惟應促駕還
宿青谿驛奉懷張員外十五兄之緒
漾舟千山内日入泊荒渚我生本飄飄今復在何許石
根青楓林猿鳥聚儔侣月明遊子静畏虎不得語中夜
懷友朋乾坤此深阻浩蕩前後間佳期付荆楚
夢李白二首
死别已吞聲生别常惻惻江南瘴癘地逐客無消息故
人入我夢明我長相憶恐非平生魂路遠不可惻魂來
楓林青魂返關塞黑君今在羅網何以有羽翼落月滿
屋梁猶疑照顔色
浮雲終日行遊子久不至三夜頻夢君情親見君意告
歸常局促苦道來不易江湖多風波舟楫恐失墜冠蓋
滿京華斯人獨顦顇孰云網恢恢將老身反累千秋萬
歲名寂寞身後事
送高司直尋封閬州
丹雀銜書來暮棲何鄉樹驊騮事天子辛苦在道路司
直非冗官荒山甚無趣借問汎舟人胡為入雲霧萬里
長江邊邂逅一相遇長卿消渴再公幹沈綿屢清談慰
老夫開卷得佳句時見文章士欣然淡情素伏枕聞别
離疇能忍漂寓良會苦短促谿行水奔注熊羆咆空林
游子慎馳騖為我問故人勞心練征戍
遊龍門奉先寺
已從招提遊更宿招提境隂壑生虚籟月林散清影天
闚象緯逼露濕衣裳冷欲覺聞晨鐘令人發深省
望嶽
岱宗夫如何齊魯青未了造化鍾神秀隂陽割昏曉盪
胸生層雲決眥入歸鳥會當凌絶頂一覽衆山小
玉華宫
谿回松風長蒼鼠竄古瓦不知何王殿遺構絶壁下隂
房鬼火青壞道哀湍瀉萬籟真笙竽秋色正瀟灑美人
為黃土况乃粉黛假當時侍金輿故物獨石馬憂來藉
草坐浩歌淚盈把冉冉征途間誰是長年者
泛谿
落景下高堂進舟泛迴谿誰謂築居小未盡喬木西遠
郊信荒僻秋色有餘凄練練峰頂雪纖纖雲表霓童戲
左右岸罟弋畢提攜翻倒荷芰亂指揮路逕迷得魚巳
割鱗采藕不洗泥人情逐鮮美物賤事巳暌吾村靄暝
姿異舍雞亦棲蕭條欲何適出處庶可齊衣上見新月
霜中登故畦濁醪自初熟東城多鼓鼙
南池
峥嶸巴閬間所向盡山谷安知有蒼池萬頃浸坤軸呀
然閬城南枕帶巴江腹芰荷入異縣秔稻共比屋皇天
不無意美利戒止足高田失西成此物頗豐熟清源多
衆魚遠岸富喬木獨歎楓香林春時好顔色南有漢王
祠終朝走巫祝歌舞散靈衣荒哉舊風俗高堂亦明王
魂魄猶正直不應空陂上縹緲親酒食淫祀自古昔非
惟一川瀆干戈浩茫茫地僻傷極目平生江海興遭亂
身局促駐馬問漁舟躊躇慰羇束
夏日李公見訪
遠林暑氣薄公子過我遊貧居類村塢僻近城南樓傍
舍頗淳朴所願亦易求隔屋喚西家借問有酒不墻頭
過濁醪展席俯長流清風左右至客意已驚秋巢多衆
鳥闘葉密鳴蟬稠苦遭此物䀨孰謂吾廬幽水花晩色
静庶足充淹留豫恐樽中盡更起為君謀
羌村三首
峥嶸赤雲西日脚下平地柴門鳥雀噪歸客千里至妻
孥怪我在驚定還拭淚世亂遭飄蕩生還偶然遂鄰人
滿墻頭感歎亦歔欷夜闌更秉燭相對如夢寐
晩歲迫偷生還家少歡趣嬌兒不離膝畏我復却去憶
昔好追凉故繞池邊樹蕭蕭北風勁撫事煎百慮賴知
禾黍收巳覺糟牀注如今足斟酌且用慰遲暮
羣雞正亂叫客至雞闘争驅雞上樹木始聞扣柴荆父
老四五人問我久遠行手中各有攜傾榼濁復清苦辭
酒味薄黍地無人耕兵革既未息兒童盡東征請為父
老歌艱難媿深情歌罷仰天歎四座淚縱横
赤谷
天寒霜雪繁遊子有所之豈但歲月暮重來未有期晨
發赤谷亭險艱方自兹亂石無改轍我車已載脂山深
苦多風落日童稚飢悄然村墟迥煙火何由追貧病轉
零落故鄉不可思
鐵堂峽
山風吹遊子縹緲乘險絶硤形藏堂隍壁色立積鐵徑
摩穹蒼蟠石與厚地裂修纖無限竹嵌空太始雪威遲
哀壑底徒旅慘不悦水寒長冰横我馬骨正折生涯抵
弧矢盜賊殊未滅
寒峽
行邁日悄悄山谷勢多端雲門轉絶岸積阻霾天寒寒
硤不可度我實衣裳單况當仲冬交泝沿增波瀾野人
尋煙語行子傍水餐此生免荷殳未敢辭路難
龍門鎮
細泉兼輕冰沮洳棧道濕不辭辛苦行迫此短景急石
門雲雪隘古鎮峰巒絶旌竿暮慘澹風水白刃澀胡馬
屯成臯防虞此何及嗟爾遠戍人山寒夜中泣
白沙渡
畏途隨長江渡口下絶岸差池上舟楫杳窕入雲漢天
寒荒野外日暮中流半我馬向北嘶山猿飲相喚水清
石礧礧沙白灘漫漫迥然洗愁辛多病一疎散高壁抵
嶔崟洪濤越凌亂臨風獨回首攬轡復三歎
水會渡
山行有常程中夜尚未安微月沒已久崖傾路何難大
江動我前洶若溟渤寬篙師暗理楫歌笑輕波瀾霜濃
木石滑風急手足寒入舟巳千憂陟巘仍萬盤回眺積
水外始知衆星乾遠遊令人瘦衰疾慙加餐
五盤
五盤雖云險山色佳有餘仰凌棧道細俯映江木疎地
僻無網罟水清反多魚好鳥不妄飛野人半巢居喜見
淳朴俗坦然心神舒東郊尚格闘巨猾何時除故鄉有
弟妹流落隨丘墟成都萬事好豈若歸吾廬
鹿頭山
鹿頭何亭亭是日慰飢渴連山西南斷俯見千里豁遊
子出京華劒門不可越及兹險阻盡始喜原野闊殊方
昔三分覇氣曾間發天下今一家雲端失雙闕悠然想
揚馬繼起名硉兀有文令人傷何處埋爾骨紆餘脂膏
地慘澹豪俠窟杖鉞非老臣宣風豈專達冀公柱石姿
論道邦國活斯人亦何幸公鎮踰歲月
早發射洪縣南途中作
將老憂貧窶筋力豈能及征途乃侵星得使諸病入寒
日出霧遲清江轉山急僕夫行不進駑馬若維縶汀洲
稍疎散風景開怏悒空慰所尚懷終非曩遊集衰顔偶
一破勝事難屢挹茫然阮籍途更洒楊朱泣
通泉驛南去通泉縣十五里山水作
谿行衣自濕亭午氣始散冬温蚊蚋集人遠鳬鴨亂登
頓生層隂欹傾出高岸驛樓衰柳側縣郭輕煙畔一川
何綺麗盡日窮壯觀山色遠寂寞江光夕滋漫傷時媿
孔父去國同王粲我生苦飄零所歴有嗟歎
宿鑿石浦
早宿賓從勞仲春江山麗飄風過無時舟檝敢不繫迴
塘淡暮色日没衆星嘒缺月殊未生青燈死分翳窮途
多俊異亂世少恩惠鄙夫亦放蕩草草頻卒歲斯文憂
患餘聖哲垂彖繫
遣興
蓬生非無根漂蕩隨高風天寒落萬里不復歸本藂客
子念故宅三年門巷空悵望但烽火戎車滿關東生涯
能幾何常任羇旅中
破船
平生江海心宿昔具扁舟豈惟清谿上日傍柴門遊愴
惶避亂兵緬邈懷舊丘鄰人亦巳非野竹獨修修船舷
不重扣埋没㔾經秋仰看西飛翼下媿東逝流故者或
可掘新者亦易求所悲數奔竄白屋難久留
悲陳陶
孟冬十郡良家子血作陳陶澤中水野曠天清無戰聲
四萬義軍同日死羣胡歸來血洗箭仍唱胡歌飲都市
都人回面向北啼日夜更望官軍至
悲青坂
我軍青坂在東門天寒飲馬太白窟黃頭奚兒日向西
數騎彎弓敢馳突山雪河冰野蕭瑟青是烽煙白人骨
焉得附書與我軍忍待明年莫倉卒
哀王孫
長安城頭頭白烏夜飛延秋門上呼又向人家啄大屋
屋底達官走避胡金鞭斷折九馬死骨肉不待同馳驅
腰下寶玦青珊瑚可憐王孫泣路隅問之不肯道姓名
但道困苦乞為奴已經百日竄荆棘身上無有完肌膚
高帝子孫盡隆準龍種自與常人殊豺狼在邑龍在野
王孫善保千金軀不敢長語臨交衢且為王孫立斯須
昨夜東風吹血腥東來橐駞滿舊都朔方健兒好身手
昔何勇銳今何愚竊聞太子巳傳位聖德北服南單于
花門𠢐面請雪恥慎勿出口他人徂哀哉王孫慎勿疎
五陵佳氣無時無
哀江頭
少年野老呑聲哭春日潛行曲江曲江頭宫殿鎖千門
細柳新蒲為誰綠憶昔霓旌下南苑苑中萬物生顔色
昭陽殿裏第一人同輦隨君侍君側輦前才人帶弓箭
白馬嚼囓黃金勒翻身向天仰射雲一箭正墮雙飛翼
明眸皓齒今何在血汚遊魂歸不得清渭東流劒閣深
去住彼此無消息人生有情淚沾臆江水江花豈終極
黃昏胡騎塵滿城欲往城南忘南北
洗兵馬(收京後作)
中興諸將收山東捷書夜報清晝同河廣傳聞一葦過
胡兒命在破竹中祗殘鄴城不日得獨任朔方無限功
京師皆騎汗血馬回紇餧肉蒲萄宮已喜皇威清海岱
常思仙仗過崆峒三年笛裏關山月萬國兵前草木風
成王功大心轉小郭相謀深古來少司徒清鑒懸明鏡
尚書氣與秋天杳二三豪俊爲時出整頓乾坤濟時了
東走無復憶鱸魚南飛覺有安枝鳥青春復隨冠冕入
紫禁正耐煙花繞鶴駕通宵鳳輦備雞鳴問寢龍樓曉
攀龍附鳳勢莫當天下盡化爲侯王汝等豈知蒙帝力
時來不得誇身強關中既留蕭丞相幕下復用張子房
張公一生江海客身長九尺鬚眉蒼徵起適遇風雲會
扶顛始知籌策良青袍白馬更何有後漢今周喜再昌
寸地尺天皆入貢竒祥異瑞争來送不知何國致白環
復道諸山得銀甕隱士休歌紫芝曲詞人解撰河清頌
田家望望惜雨乾布糓處處催春種淇上健兒歸莫懶
城南思婦愁多夢安得壯士挽天河淨洗甲兵長不用
今夕行
今夕何夕歲云徂更長燭明不可孤咸陽客舍一事無
相與博塞為歡娛憑陵大呌呼五白袒跣不肯成梟盧
英雄有時亦如此邂逅豈即非良圖君莫笑劉毅從來
布衣願家無儋石輸百萬
兵車行
車轔轔馬蕭蕭行人弓箭各在腰爺孃妻子走相送塵
埃不見咸陽橋牽衣頓足攔道哭哭聲直上干雲霄道
傍過者問行人行人但云點行頻或從十五北防河便
至四十西營田去時里正與裹頭歸來頭白還戍邊邊
庭流血成海水武皇開邊意未已君不見漢家山東二
百州千村萬落生荆杞縱有健婦把鋤犁禾生隴畆無
東西况復秦兵耐苦戰被驅不異犬與雞長者雖有問
役夫敢伸恨且如今年冬未休關西卒縣官急索租租
税從何出信知生男惡反是生女好生女猶得嫁比鄰生
男埋没隨百草君不見青海頭古來白骨無人收新鬼
煩冤舊鬼哭天隂雨濕聲啾啾
古柏行
孔明廟前有老柏柯如青銅根如石霜皮溜雨四十圍
黛色參天二千尺君臣已與時際會樹木猶為人愛惜
雲來氣接巫峽長月出寒通雪山白憶昨路繞錦亭東
先主武侯同閟宮崔嵬枝幹郊原古窈窕丹青戶牖空
落落盤踞雖得地冥冥孤高多烈風扶持自是神明力
正直元因造化功大厦如傾要梁棟萬牛回首丘山重
不露文章世巳驚未辭翦伐誰能送苦心豈免容螻蟻
香葉終經宿鸞鳳志士幽人莫怨嗟古來材大難為用
虎牙行
秋風歘吸吹南國天地慘慘無顔色洞庭揚波江漢迴
虎牙銅柱皆傾側巫峽隂涔朔漠氣峰巒窈窕谿谷黑
杜鵑不來猿狖寒山鬼幽憂雪霜逼楚老長嗟憶炎瘴
三尺角弓兩斛力壁立石城横塞起金錯旌竿蒲雲直
漁陽突騎獵青丘犬戎鎖甲聞丹極八荒十年防盜賊
征戍誅求寡妻哭遠客中宵淚霑臆
莫相疑行
男兒生無所成頭皓白牙齒欲落真可惜憶獻三賦蓬
萊宮自怪一日聲輝赫集賢學士如堵墻觀我落筆中
書堂往時文彩動人主此日飢寒趨路傍晚將末契託
年少當面輸心背面笑寄謝悠悠世上兒不争好惡莫
相疑
閬山歌
閬州城東靈山白閬中城北玉臺碧松浮欲盡不盡雲
江動將崩未崩石那知根無鬼神會已覺勢與嵩華敵
中原格闘且未歸應結茅齋看青壁
越王樓歌
綿州州府何磊落顯慶年中越王作孤城西北起高樓
碧瓦朱甍照城郭樓下長江百丈清山頭落日半輪明
君王舊跡今人賞轉見千秋萬古情
題李尊師松樹障子歌
老夫清晨梳白頭玄都道士來相訪握髮呼兒延入戸
手持新畫青松障障子松林静杳冥憑軒忽若無丹青
隂崖却承霜雪幹偃蓋反走蚪龍形老夫平生好竒古
對此興與精靈聚已知仙客意相親更覺良工心獨苦
松下丈人巾屨同偶坐似是商山翁悵望聊歌紫芝曲
時危慘淡來悲風
觀公孫大娘弟子舞劎器行
昔有佳人公孫氏一舞劎器動四方觀者如山色沮喪
天地為之久低昂㸌如羿射九日落矯如羣帝驂龍翔
來如雷電收震怒罷如江海凝清光絳脣朱袖兩寂寞
晚有弟子傳芬芳臨潁美人在白帝妙舞此曲神揚揚
與余問荅既有以感時撫事增惋傷先帝侍女八千人
公孫劎器初第一五十年間似反掌風塵澒洞昏王室
棃園弟子散如煙女樂餘姿映寒日金粟堆南木已拱
瞿塘石城草蕭瑟玳筵急管曲復終樂極哀來月東出
老夫不知其所往足繭荒山轉愁疾
瘦馬行
東郊瘦馬使我傷骨骼硉兀如堵墻絆之欲動轉欹側
此豈有意仍騰驤細看六印帶官字衆道三軍遺路傍
皮乾剝落雜泥滓毛暗蕭條連雪霜去歲奔波逐餘宼
驊騮不慣不得將士卒多騎内廐馬惆悵恐是病乘黃
當時歴塊誤一蹶委棄非汝能周防見人慘淡若哀訴
失主錯莫無晶光天寒遠放雁為伴日暮不收鳥啄瘡
誰家且養願終惠更試明年春草長
柟樹為風雨所拔歎
倚江柟樹草堂前故老相傳二百年誅茅卜居總為此
五月髣髴聞寒蟬東南飄風動地至江翻石走流雲氣
幹排雷雨猶力争根斷泉源豈天意蒼波老樹性所愛
浦上童童一青蓋野老頻留懼雪霜行人不過聽竽籟
虎倒龍顛委榛棘淚㾗血點垂胸臆我有新詩何處呤
草堂自此無顔色
短歌行贈王郎司直
王郎酒酣拔劎斫地歌莫哀我能拔爾抑塞磊落之竒
才豫樟翻風白日動鯨魚跋浪滄溟開且脱劎佩休徘
徊西得諸侯棹錦水欲向何門趿珠履仲宣樓頭春色
深青眼高歌望吾子眼中之人吾老矣
寄岑嘉州
不見故人十年餘不道故人無素書願逢顔色關塞遠
豈意出守江城居外江三峽且相接斗酒新詩終自疎
謝眺每篇堪諷誦馮唐已老聽吹嘘泊船秋夜經春莫
伏枕青楓限玉除眼前所寄選何物贈子雲安雙鯉魚
送孔巢父謝病歸游江東兼呈李白
巢父掉頭不肯住東將入海隨煙霧詩卷長留天地間
釣竿欲拂珊瑚樹深山大澤龍蛇遠春寒野隂風景暮
蓬萊織女回雲車指點虚無引歸路自是君身有仙骨
世人那得知其故惜君只欲苦死留富貴何如草頭露
蔡侯静者意有餘清夜置酒臨前除罷琴惆悵月照席
幾歲寄我空中書南尋禹穴見李白道甫問訊今何如
樂遊園歌
樂遊古園崒森爽煙緜碧草萋萋長公子華筵勢最高
秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開映蕩蕩
曲江翠幕排銀牓拂水低迴舞袖翻緣雲清切歌聲上
却憶年年人醉時只今未醉巳先悲數莖白髮那抛得
百罰深杯亦不辭聖朝已知賤士醜一物自荷皇天慈
此身飲罷無歸處獨立蒼茫自詠詩
渼陂行
岑參兄弟皆好竒擕我遠來遊渼陂天地黤慘忽異色
波濤萬頃堆瑠璃瑠璃汗漫泛舟入事殊興極憂思集鼉
作鯨吞不復知惡風白浪何嗟及主人錦帆相為開舟子
喜甚無氛埃鳬鷖散亂棹謳發絲管啁啾空翠來沈竿
續蔓深莫測菱葉荷花静如拭宛在中流渤澥清下歸
無極終南黑半陂已南純浸山動影裊窕冲融間船舷
暝戛雲際寺水面月出藍田關此時驪龍亦吐珠馮夷
擊鼔羣龍趨湘妃漢女出歌舞金支翠旗光有無咫尺
但愁雷雨至蒼茫不曉神靈意少壯幾時奈老何向來
哀樂何其多
冬末以事之東都湖城遇孟雲卿復歸劉顥宅
宿燕飲散因為醉歌
疾風吹塵暗河縣行子隔手不相見湖城城南一開眼
駐馬獨識雲卿面况非劉顥為地主嬾回鞭轡成高宴
劉侯歡我擕客來置酒張燈促華饌且將欵曲終今夕
休語艱難尚酣戰照室紅爐促曙光縈窗素月垂文練
天開地裂長安陌寒盡春生洛陽殿豈知驅車復同軌
可惜刻漏隨更箭人生會合不可常庭樹雞鳴淚如綫
大覺寺高僧蘭若
巫山不見廬山遠松林蘭若秋風晚一老猶鳴日暮鐘
諸僧尚乞齋時飯香爐峰色隠晴湖種杏仙家近白榆
飛錫去年啼邑子獻花何日許門徒
發劉郎浦
挂帆早發劉郎浦疾風颯颯昏亭午舟中無日不沙塵
岸上空村盡豺虎十日北風風未回客行歲晚尤相催
白頭厭伴漁人宿黃帽青鞋歸去來
發閬中
前有毒蛇後猛虎谿行盡日無村塢江風蕭蕭雲拂地
山木慘慘天欲雨女病妻憂歸意速秋花錦石誰復數
别家三月一得書避地何時免愁苦
引水
月峽瞿塘雲作頂亂石峥嶸俗無井雲安沽水奴僕悲
魚復移居心力省白帝城西萬竹蟠接筒引水喉不乾
人生留滯生理難斗水何直百憂寬
秋風
秋風淅淅吹我衣東流之外西日微天清小城擣練急
石古細路行人稀不知明月為誰好早晚孤帆他夜歸
會將白髮倚庭樹故園池臺今是非
清明
著處繁華矜是日長沙千人萬人出渡頭翠柳豔明眉
争道朱蹄驕囓膝此都好遊湘西寺諸將亦自軍中至
馬援征行在眼前葛強親近同心事金燈下山紅粉晚
牙檣捩柂青樓遠古時喪亂皆可知人世悲歡暫相遣
弟姪雖存不得書干戈未息苦離居逢迎少壯非吾道
况乃今朝更袚除
晚出左掖
晝刻傳呼淺春旗簇仗齊退朝花底散歸院柳邊迷樓
雪融城濕宮雲去殿低避人焚諫草騎馬欲雞栖
春宿左省
花隱掖垣暮啾啾栖鳥過星臨萬戸動月傍九霄多不
寢聽金鑰因風想玉珂明朝有封事數問夜如何
端午日賜衣
官衣亦有名端午被恩榮細葛含風軟香羅疊雪輕自
天題處濕當暑著來清意内稱長短終身荷聖情
巴西驛亭觀江漲呈竇使君
宿雨南江漲波濤亂遠峰孤亭凌噴薄萬井逼舂容霄
漢愁高鳥泥沙困老龍天邊同客舍攜我豁心胸
觀作橋成月夜舟中有述還呈李司馬
把燭橋成夜廻舟客坐時天高雲去盡江迥月來遲衰
謝多扶病招邀屢有期異方乘此興樂罷不無悲
夜宿西閣曉呈元二十一曹長
山木抱雲稠寒江繞上頭雪崖纔變石風幔不依樓社
稷堪流涕安危在運籌看君話王室感動幾銷憂
翫月呈漢中王
夜深露氣清江月滿江城浮客轉危坐歸舟應獨行關
山同一點烏鵲自多驚欲得淮王術風吹暈已生
天末懷李白
涼風起天末君子意如何鴻雁幾時到江湖秋水多文
章憎命逹魑魅喜人過應共冤魂語投詩贈汨羅
舟中夜雪有懷盧十四侍御弟
朔風吹桂水大雪夜紛紛暗度南樓月寒深北渚雲燭
斜初近見舟重竟無聞不識山隂道聽雞更憶君
月夜憶舍弟
戍鼔斷人行邊秋一雁聲露從今夜白月是故鄉明有
弟皆分散無家問死生寄書長不達况乃未休兵
赴青城縣出成都寄陶王二少尹
老被樊籠役貧嗟出入勞客情投異縣詩態憶吾曹東
郭滄江合西山白雪高文章差底病廻首興淊淊
廣州叚功曹到得楊五長史書功曹却歸聊寄
此詩
衞青開幕府楊僕將樓船漢節梅花外春城海水邊銅
梁書遠及珠浦使將旋貧病他鄉老煩君萬里傳
九日奉寄嚴大夫
九日應愁思經時冐險艱不眠持漢節何路出巴山小
驛香醪嫩重巖細菊斑遥知簇鞍馬回首白雲間
寄杜位
寒日經簷短窮猿失木悲峽中為客恨江上憶君時天
地身何往風塵病敢辭封書兩行淚霑灑裛新詩
奉寄李十五秘書文嶷二首
避暑雲安縣秋風早下來暫留魚復浦同過楚王臺猿
鳥千崖窄江湖萬里開竹枝歌未好畫舸且遲廻
行李千金贈衣冠八尺身飛騰如有策意度不無神班
秩兼通貴公侯出異人玄成負文采世業豈沈淪
第五弟豐獨在江左近三四載寂無消息覓使
寄此二首
亂後嗟吾在羇棲見汝難草黃騏驥病沙煖鶺鴒寒楚
設關城險吳吞水府寬三年朝夕淚衣袖不曾乾
聞汝依山寺杭州定越州風塵淹别日江漢失清秋影
著啼猿樹魂飄結蜃樓明年下春水東盡白雲求
重簡王明府
甲子西南異冬來只薄寒江雲何夜静蜀雨幾時乾行
李湏相問窮愁豈自寬君聽鴻雁響恐致稻梁難
正月三日歸谿上有作簡院内諸公
野外堂依竹籬邊水向城蟻浮仍臘味鷗泛己春聲藥
許鄰人斸書從稚子擎白頭趨幕府深覺負平生
示姪佐
多病秋風落君來慰眼前自聞茅屋趣只想竹林眠滿
谷山雲起侵籬澗水懸嗣宗諸子姪早覺仲容賢
熟食日示宗文宗武
消渴遊江漢羈棲尚甲兵幾年逢熟食萬里逼清明松
柏卬山路風花白帝城汝曹催我老回首淚縱横
奉酬李都督表文早春作
力疾坐清曉來詩悲早春轉添愁伴客更覺老隨人紅
入桃花嫩青歸柳葉新望鄉猶未已四海尚風塵
送翰林張司馬南海勒碑
冠冕通南極文章落上台詔從三殿去碑到百蠻開野
館濃花發春帆細雨來不知滄海上天遣幾時廻
泛江送客
二月頻送客東津江欲平煙花山際重舟楫浪前輕淚
逐勸杯落愁連吹笛生離筵不隔日那得易為情
涪江泛舟送韋班歸京
追餞同舟日傷春一水間飄零為客久衰老羡君還花
雜重重樹雲輕處處山天涯故人少更憶鬢毛斑
送裴二虯作尉永嘉
孤嶼亭何處天涯水氣中故人官就此絶境與誰同隠
吏逢梅福遊山憶謝公扁舟吾已就把釣待秋風
送韋郎司直歸成都
竄身來蜀地同病得韋郎天下兵戈滿江邊歲月長别
筵花欲暮春日鬢俱蒼為問南谿竹抽梢合過墻
送李功曹之荆州充鄭侍御判官重贈
曾聞宋玉宅每欲到荆州此地生涯晚遥悲水國秋孤
城一柱觀落日九江流使者雖光彩青楓遠自愁
贈韋贊善别
扶病送君發自憐猶不歸祗應盡客淚復作掩荆扉江
漢故人少音書從此稀往還二十載歲晚寸心違
公安送李二十九弟晉肅入蜀余下沔鄂
正觧柴桑纜仍看蜀道行檣烏相背發塞雁一行鳴南
紀連銅柱西江接錦城憑將百錢卜飄泊問君平
惠義寺送王少尹赴成都分得峰字
苒苒谷中寺娟娟林表峰闌干上處遠結構坐來重騎
馬行春徑衣冠起晚鐘雲門青寂寂此别惜相從
贈别何邕
生死論交地何由見一人悲君隨燕雀薄宦走風塵綿
谷元通漢沱江不向秦五陵花滿眼傳語故鄉春
陪鄭廣文遊何將軍山林六首
不識南塘路今知第五橋名園依綠水野竹上青霄谷
口舊相得濠梁同見招平生為幽興未惜馬蹄遥
旁舍連高竹疎籬帶晚花碾渦深没馬藤蔓曲藏蛇詞
賦工無益山林跡未賖盡捻書籍賣來問爾東家
風燈吹隂雪雲門吼瀑泉酒醒思卧簟衣冷欲裝綿野
老來看客河魚不取錢只疑淳朴處自有一山川
憶過楊柳渚走馬定昆池醉把青荷葉狂遺白接䍦刺
船思郢客觧水乞吳兒坐對秦山晚江湖興頗隨
牀上書連屋階前樹拂雲將軍不好武稚子總能文醒
酒微風入聽詩静夜分緇衣挂蘿薜凉月白紛紛
幽意忽不愜歸期無奈何出門流水住回首白雲多自
笑燈前舞誰憐醉後歌祗應與朋好風雨亦來過
重過何氏
山雨樽仍在沙沈榻未移犬迎曾宿客鵶護落巢兒雲
薄翠微寺天清黃子陂向來幽興極步屣過東籬
落日平臺上春風啜茗時石欄斜點筆桐葉坐題詩翡
翠鳴衣桁蜻蜓立釣絲自今幽興熟來往亦無期
與任城許主簿遊南池
秋水通溝洫城隅進小船晚凉看洗馬森木亂鳴蝉菱
熟經時雨蒲荒八月天晨朝降白露遥想舊青氊
夜宴左氏莊
風林纖月落衣露淨琴張暗水流花逕春星帶草堂簡
書燒燭短看劒引杯長詩罷聞吳詠扁舟意不忘
陪諸貴公子丈八溝攜妓納涼際遇雨二首
落日放船好輕風生浪遲竹深留客處荷淨納涼時公
子調冰水佳人雪藕絲片雲頭上黑應是雨催詩
雨來霑席上風急打船頭越女紅裙濕燕姬翠黛愁䌫
侵堤柳繫幔卷浪花浮歸路翻蕭颯陂塘五月秋
九日曲江
綴席茱萸好浮舟菡萏衰百年秋已半九日意兼悲江
水清源曲荆門此路疑晚來高興盡搖蕩菊花期
陪章梓州王閬州蘇遂州李果州四使君登惠
義寺
春日無人境虚空不住天鶯花隨世界樓閣倚山巔遲
暮身何得登臨意惘然誰能觧金印瀟洒共安禪
章梓州水亭
城晚通雲霧亭深到芰荷吏人橋外少秋水席邊多近
屬淮王至高門薊子過荆州愛山簡吾醉亦長歌
季秋蘇五弟纓江樓夜宴崔十三評事韋少府
姪
峽險江驚急樓高月迥明一時今夕會萬里故鄉情星
落黃姑渚秋辭白帝城老人因病酒堅坐看君傾
上巳日徐司錄林園宴集
鬢毛垂領白花蘂亞枝紅欹倒衰年廢招尋令節同薄
衣臨積水吹面受和風有喜留攀桂無勞問轉蓬
遊修覺寺
野寺江天豁山扉花竹幽詩應有神助吾得及春遊徑
石相縈帶川雲自去留禪枝宿衆鳥漂轉暮歸愁
登兖州城樓
東郡趨庭日南樓縱目初浮雲連海岱平野入青徐孤
嶂秦碑在荒城魯殿餘從來多古意臨眺獨躊躇
望牛頭寺
牛頭見鶴林梯逕遶幽深春色浮山外天河宿殿隂傳
燈無白日布地有黃金休作狂歌老回看不住心
登牛頭山亭子
路出雙林外亭窺萬井中江城孤照日山客遠含風兵
革身將老關河信不通猶殘數行淚忍對百花叢
瞿塘兩崖
三峽傳何處雙崖壯此門入天猶石色穿水忽雲根猱
玃鬚髯古蛟龍窟宅尊羲和冬馭近愁畏日車翻
山寺
野寺殘僧少山園細路高麝香眠石竹鸚鵡啄金桃亂
水通人過懸崖置屋牢上方重閣晚百里見纖毫
巳上人茅齋
已公茅屋下可以賦新詩枕簟入林僻荼瓜留客遲江
蓮搖白羽天棘蔓青絲空沗許詢輩難酬支遁詞
宿贊公房
杖鍚何來此秋風已颯然雨荒深院菊霜倒半池蓮放
逐寧違性虚空不離禪相逄成夜宿隴月向人圓
謁真諦寺禪師
蘭若山高處煙霞嶂幾重凍泉依細石晴雪落長松問
法看詩妄觀身向酒慵未能割妻子卜宅近前峰
題玄武禪師屋壁
何年顧虎頭滿壁畫滄洲赤日石林氣青天江海流錫
飛常近鶴杯度不驚鷗似得廬山路真隨惠遠遊
過南鄰朱山人水亭
相近竹參差相過人不知幽花欹滿樹細水曲通池歸
客村非遠殘樽席更移看君多道氣從此數追隨
野望因過常少仙
野橋齊度馬秋望轉悠哉竹覆青城合江從灌口來入
村樵徑引嘗果栗園開落盡高天日幽人未遣廻
范二員外邈吳十侍御郁特枉駕闕展待聊寄
此作
暫往比鄰去空聞二妙歸幽棲誠簡略衰白已光輝野
外貧家遠村中好客稀論文或不愧重肯欵柴扉
西郊
時出碧雞坊西郊向草堂市橋官柳細江路野梅香傍
架齊書帙看題減藥囊無人覺來往疎嬾意何長
漫成
江臯己仲春花下復清晨仰面貪看鳥廻頭錯應人讀
書難字過貰酒滿壺頻近識峨眉老知余嬾是真
早起
春來常早起幽事頗相關帖石防頽岸開林出遠山一
丘藏曲折緩步有躋攀童僕來城市缾中得酒還
可惜
花飛有底急老去願春遲可惜歡娛地都非少壯時寬
心應是酒遣興莫過詩此意陶潛觧吾生後汝期
落日
落日在簾鈎谿邊春事幽芳菲綠岸圃樵㸑倚灘舟啅
雀争枝墜飛蟲滿院遊濁醪誰造汝一酌散千憂
倚杖
看花雖郭外倚杖即谿邊山縣早休市江橋春聚船狎
鷗輕白浪歸雁喜青天物色兼生意凄凉憶去年
不離西閣
江柳非時發江花冷色頻地偏應有瘴臘近已含春失
學從愚子無家任老身不知西閣意肯别定留人
一室
一室他鄉遠空林暮景懸正愁聞塞笛獨立見江船巴
蜀來多病荆蠻去幾年應同王粲宅留井峴山前
暮春題瀼西新賃草堂
北郊千樹橘不見比封君養拙干戈際全生麋鹿羣畏
人江北草旅食瀼西雲萬里巴渝曲三年實飽聞
壯年學書劒他日委泥沙事主非無禄浮生即有涯高
齋依藥餌絶域改春華喪亂丹心破王臣未一家
秋野
秋野日䟽蕪寒江動碧虚繫舟蠻井絡卜宅楚村墟棗
熟從人打葵荒欲自鋤盤餐老夫食分减及谿魚
禮樂攻吾短山林引興長掉頭紗帽側曝背竹書光風
落收松子天寒割蜜房稀疎小紅翠駐屐近微香
身許麒麟畫年衰鵷鷺羣大江秋易盛空峽夜多聞逕
隱千重石帆留一片雲兒童解蠻語不必作參軍
谿上
峽内淹留客谿邊四五家古苔生迮地秋竹隱疎花塞
俗人無井山田飯有沙西江使船至時復問京華
渡江
春江不可渡二月已風濤舟楫欹斜疾魚龍偃卧高渚
花張素錦汀草亂青袍戲問垂綸客悠悠見汝曹
船下䕫州郭宿雨濕不得上岸别王十二判官
依沙宿舸船石瀨月娟娟風起春燈亂江鳴夜雨懸晨
鐘雲外濕勝地石堂煙柔櫓輕鷗外含悽覺汝賢
去蜀
五載客蜀郡一年居梓州如何關塞阻轉作瀟湘遊世
事已黃髮殘生隨白鷗安危大臣在不必淚長流
舟月對驛近寺
更深不假燭月朗自明船金刹青楓外朱樓白水邊城
烏啼𦕈𦕈野鷺宿娟娟皓首江湖客鈎簾獨未眠
移居公安山館
南國晝多霧北風天正寒路危行木杪身遠宿雲端山
鬼吹燈滅厨人語夜闌雞鳴問前館世亂敢求安
宿青草湖
洞庭猶在目青草續為名宿槳依農事郵籖報水程寒
冰争倚薄雲月逓微明湖雁雙雙起人來故北征
宿白沙驛
水宿仍餘照人煙復此亭驛邊沙舊白湖外草新青萬
象皆春氣孤槎自客星隨波無限月的的近南溟
入喬口
漠漠舊京遠遲遲歸路賖殘年傍水國落日對春華樹
密早蜂亂江泥輕燕斜賈生骨已朽悽惻近長沙
石鏡
蜀王將此鏡送死置空山冥寞憐香骨提攜近玉顔衆
妃無復歎千騎亦虚還獨有傷心石埋輪月宇間
琴臺
茂陵多病後尚愛卓文君酒肆人間世琴臺日暮雲野
花留寳靨蔓草見羅裙歸鳳求凰意寥寥不復聞
滕王亭子
寂寞春山路君王不復行古牆猶竹色虛閣自松聲鳥
鵲荒村暮雲霞過客情尚思歌吹入千騎把霓旌
禹廟
禹廟空山裏秋風落日斜荒庭垂橘柚古屋畫龍蛇雲
氣生虚壁江聲赴白沙早知乘四載䟽鑿控三巴
湘夫人祠
肅肅湘妃廟空墻碧水春蟲書玉珮蘚燕舞畫帷塵晩
泊登河樹微馨借渚蘋蒼梧恨不盡淚染在叢筠
祠南夕望
百丈牽江色孤舟泛日斜興來猶杖屨日斷更雲沙山
鬼迷春竹湘娥倚暮花湖南清絶地萬古一長嗟
西山
辛苦三城戍長防萬里秋煙塵侵火井雨雪閉松州風
動將軍幕天寒使者裘漫山賊營壘回首得無憂
洞房
洞房環珮冷玉殿起秋風秦地應新月龍池滿舊宮繫
舟今夜遠清漏往時同萬里黃山北園陵白露中
擣衣
亦知戍不返秋至拭清砧已近苦寒月况經長别心寧
辭擣衣倦一寄塞垣深用盡閨中力君聽空外音
秦州
滿目悲生事因人作遠遊遲廻度隴怯浩蕩及關愁水
落魚龍夜山空鳥鼠秋西征問烽火心折此淹留
秦州城北寺傳是隗囂宮苔蘚山門古丹青野殿空月
明垂葉露雲逐渡谿風清渭無情極愁時獨向東
雲氣接崑崙涔涔塞雨繁羌童看渭水使客向河源煙
火軍中幕牛羊嶺上村所居秋草静正閉小蓬門
山頭南郭寺水號北流泉老樹空庭得清渠一邑傳秋
花危石底晚景卧鐘邊俯仰悲身世谿風為颯然
鳳林戈未息魚海路常難候火雲峰峻懸軍幕井乾風
連西極動月過北庭寒故老思飛將何時議築壇
迢逓來三蜀蹉跎又六年客身逄故舊發興自林泉過
嬾從衣結頻遊任履穿藩籬頗無限恣意向江天
種竹交加翠栽桃爛漫紅經心石鏡月到面雪山風赤
管隨王命銀章付老翁豈知牙齒落名玷薦賢中
東樓
萬里流沙道征西過此門但添新戰骨不返舊征魂樓
角凌風迥城隂帶水昏傳聲看驛使送節向河源
出郭
霜露晚凄凄高天逐望低遠煙鹽井上斜景雪峰西故
國猶兵馬他鄉亦鼓鼙江城今夜客還與舊烏啼
西閣雨望
樓雨霑雲幔山寒著水城逕添沙面出湍减石稜生菊
蘂凄疎放松林駐遠情滂沱朱檻濕萬慮傍簷楹
草閣
草閣臨無地柴扉水不關魚龍回夜水星月動秋山久
露晴初濕高雲薄未還汎舟慙小婦飄泊損紅顔
秋峽
江濤萬古峽肺氣久衰翁不寐防巴虎全生狎楚童衣
裳垂素髮門巷落丹楓嘗怪商山老兼存翊贊功
薄遊
淅淅風生砌團團月隠墻遥空秋雁滅半嶺暮雲長病
葉多先墜寒花只暫香巴城添淚眼今夕復清光
客亭
秋窗猶曙色木落更天風日出寒山外江流宿霧中聖
朝無棄物老病已成翁多少殘生事飄零任轉蓬
愁坐
高齋常見野愁坐更臨門十月山寒重孤城水氣昏葭
萌氐種迥左擔犬戎存終日憂奔走歸期未敢論
憶鄭南玭
鄭南伏毒寺瀟灑到江心石影銜珠閣泉聲帶玉琴風
杉曾曙倚雲嶠憶春臨萬里滄浪水龍蛇只自深
懷灞上遊
悵望東陵道平生灞上遊春濃停野騎夜宿敞雲樓離
别人誰在經過老自休眼前今古意江漢一歸舟
草堂即事
荒村建子月獨樹老夫家雪裏江船渡風前徑竹斜寒
魚依密藻宿鷺起圓沙濁酒禁愁得無錢何處賖
村夜
風色蕭蕭暮江頭人不行村舂雨外急鄰火夜深明胡
羯何多難漁樵寄此生中原有兄弟萬里正含情
倦夜
竹凉侵卧内野月滿庭隅重露成涓滴稀星乍有無暗
飛螢自照水宿鳥相呼萬事干戈裏空悲清夜徂
日暮
牛羊下來夕各已閉柴門風月自清夜江山非故園石
泉流暗壁草露満秋原頭白明燈裏何湏花燼繁
朝二首
清旭楚宮南霜空萬嶺含野人時獨往雲木曉相參俊
鶻無聲過饑鳥下食貪病身終不動搖落任江潭
浦帆晨初發郊扉冷未開林疎黃葉墜野静白鷗來礎
潤休全濕雲晴欲半回巫山冬可怪昨夜有奔雷
曉望
白帝更聲盡陽臺曉色分高峰寒上日疊嶺宿霾雲地
坼江帆隠天清木葉聞荆扉對麋鹿應共爾為羣
春夜喜雨
好雨知時節當春乃發生隨風潛入夜潤物細無聲野
徑雲俱黑江船火獨明曉看紅濕處花重錦官城
月夜
今夜鄜州月閨中只獨看遥憐小兒女未觧憶長安香
霧雲鬟濕清輝玉臂寒何時倚虚幌雙照淚㾗乾
天河
常時任顯晦秋至最分明縱被微雲掩終能永夜清含
星動雙闕伴月落邊城牛女年年渡何曾風浪生
初月
光細弦欲上影斜輪未安微升古塞外已隠暮雲端河
漢不改色關山空自寒庭前有白露暗滿菊花團
月
斷續巫山雨天河此夜新若無青嶂月愁殺白頭人魍
魎移深樹蝦蟇動半輪故園當北斗直指照西秦
子規
峽裏雲安縣江樓翼瓦齊兩邊山木合終日子規啼𦕈
𦕈春風見蕭蕭夜色凄客愁那聽此故作傍人低
孤雁
孤雁不飲啄飛鳴聲念羣誰憐一片影相失萬里雲望
盡似猶見哀多如更聞野鵶無意緒鳴噪自紛紛
因許八奉寄江寧旻上人
不見旻公三十年封書寄與淚潺湲舊來好事今能否
老去新詩誰與傳棋局動隨幽澗竹袈裟憶上泛湖船
聞君話我為官在頭白昏昏只醉眠
暮登四安寺鐘樓寄裴十廸
暮倚高樓對雪峰僧來不語自鳴鐘孤城返照紅將斂
近市浮煙翠且重多病獨愁常閴寂故人相見未從容
知君苦思緣詩瘦太向交游萬事慵
寄杜位
近聞寬法離新州想見歸懷尚百憂逐客雖皆萬里去
悲君已是十年流干戈況復塵隨眼鬢髮還應雪滿頭
玉疊題書心緒亂何時更得曲江遊
將赴成都草堂途中有作先寄嚴鄭公
得歸茅屋赴成都真為文翁再剖符但使閭閻還揖讓
敢論松菊久荒蕪魚知丙穴由來美酒憶郫筒不用沽
五馬舊曾諳小徑幾廻書札待潛夫
竹寒沙碧浣花溪橘刺藤梢咫尺迷過客徑須愁出入
居人不自觧東西書籖藥裹封蛛網野店山橋送馬蹄
肯藉荒亭春草色先判一飲醉如泥
送韓十四江東覲省
兵戈不見老萊衣歎息人間萬事非我已無家尋弟妹
君今何處訪庭闈黃牛峽静灘聲轉白馬江寒樹影稀
此别還湏各努力故鄉猶恐未同歸
九日藍田崔氏莊
老去悲秋強自寬興來今日盡君歡羞將短髮還吹帽
笑倩傍人為正冠藍水遠從千澗落玉山高竝兩峰寒
明年此會知誰徤醉把茱萸子細看
嚴中丞仲夏枉駕草堂兼擕酒饌得寒字
竹裏行厨洗玉盤花邊立馬簇金鞍非關使者徵求急
自識將軍禮數寬百年地僻柴門迥五月江深草閣寒
看弄漁舟移白日老農何有罄交歡
滕王亭子
君王臺榭枕巴山萬丈丹梯尚可攀春日鶯啼修竹裏
仙家犬吠白雲間清江碧石傷心麗嫩蘂濃花滿目斑
人到于今歌出牧來遊此地不知還
玉臺觀
中天積翠玉臺遥上帝高居絳節朝遂有馮夷來擊鼔
始知嬴女善吹簫江光隠見黿鼉窟石勢參差烏鵲橋
更有紅顔生羽翰便應黃髮老漁樵
灔澦
灔澦既没孤根深西來水多愁太隂江天漠漠鳥雙去
風雨時時龍一吟舟人漁子歌回首估客胡商淚滿襟
寄語舟航惡年少休翻鹽井横黃金
客至
舍南舍北皆春水但見羣鷗日日來花徑不曾緣客掃
蓬門今始為君開盤餐市遠無兼味樽酒家貧只舊醅
肯與鄰翁相對飲隔籬呼取盡餘杯
題張氏隱居
春山無伴獨相求伐木丁丁山更幽澗道餘寒歴冰雪
石門斜日到林丘不貪夜識金銀氣遠害朝看麋鹿遊
乘興杳然迷出處對君疑是泛虚舟
野老
野老籬前江岸廻柴門不正逐江開漁人網集澄潭下
賈客船隨返照來長路關心悲劒閣片雲何意傍琴臺
王師未報收東郡城闕秋生畫角哀
蜀相
丞相祠堂何處尋錦官城外柏森森映階碧草自春色
隔葉黃鸝空好音三顧頻繁天下計兩朝開濟老臣心
出師未捷身先死長使英雄淚滿襟
詠懷古跡
支離東北風塵際漂泊西南天地間三峽樓臺淹日月
五谿衣服共雲山羯胡事主終無頼詞客哀時且未還
庾信平生最蕭瑟暮年詩賦動江關
搖落深知宋玉悲風流儒雅亦吾師悵望千秋一灑淚
蕭條異代不同時江山故宅空文藻雲雨荒臺豈夢思
最是楚宮俱泯滅舟人指點到今疑
羣山萬壑赴荆門生長明妃尚有村一去紫臺連朔漠
獨留青塚向黃昏畫圖省識春風面環珮空歸月夜魂
千歲琵琶作胡語分明怨恨曲中論
秋興
玉露凋傷楓樹林巫山巫峽氣蕭森江間波浪兼天湧
塞上風雲接地隂叢菊兩開他日淚孤舟一繫故園心
寒衣處處催刀尺白帝城高急暮砧
千家山郭静朝暉日日江樓坐翠微信宿漁人還汎汎
清秋燕子故飛飛匡衡抗䟽功名薄劉向傳經心事違
同學少年多不賤五陵衣馬自輕肥
恨别
洛城一别四千里胡騎長驅五六年草木變衰行劒外
兵戈阻絶老江邊思家步月清宵立憶弟看雲白日眠
聞道河陽近乘勝司徒急為破幽燕
野望
西山白雪三城戍南浦清江萬里橋海内風塵諸弟隔
天涯涕淚一身遥惟將遲暮供多病未有涓埃答聖朝
跨馬出郊時極目不堪人事日蕭條
返照
楚王宮北正黃昏白帝城西過雨㾗返照入江翻石壁
歸雲擁樹失山村衰年肺病惟高枕絶塞愁時早閉門
不可久留豺虎亂南方實有未招魂
狂夫
萬里橋西一草堂百花潭水即滄浪風含翠篠娟娟淨
雨裛紅蕖冉冉香厚禄故人書斷絶恒饑稚子色凄凉
欲填溝壑惟疎放自笑狂夫老更狂
宿府
清秋幕府井梧寒獨宿江城蠟炬殘永夜角聲悲自語
中天月色好誰看風塵荏苒音書絶關塞蕭條行路難
已忍伶俜十年事彊移栖息一枝安
暮歸
霜黃碧梧白鶴栖城上擊柝復烏啼客子入門月皎皎
誰家搗練風凄凄南渡桂水闕舟楫北歸秦川多鼓鞞
年過半百不稱意明日看雲還杖藜
所思
苦憶荆州醉司馬謫官樽酒定常開九江日落醒何處
一柱觀頭眠幾廻可憐懷抱向人盡欲問平安無使來
故憑錦水將雙淚好過瞿塘灔澦堆
小寒食舟中作
佳辰強飲食猶寒隱儿蕭條戴鶡冠春水船如天上坐
老年花似霧中看娟娟戲蝶過開幔片片輕鷗下急湍
雲白山青萬餘里愁看直北是長安
閣夜
歲暮隂陽催短景天涯霜雪霽寒宵五更鼔角聲悲壯
三峽星河影動搖野哭千家聞戰伐夷歌幾處起漁樵
臥龍躍馬終黃土人事音書漫寂寥
冬至
年年至日長為客忽忽窮愁泥煞人江上形容吾獨老
天涯風俗自相親杖藜雪後臨丹壑鳴玉朝來散紫宸
心折此時無一寸路迷何處是三秦
小至
天時人事日相催冬至陽生春又來刺繡五紋添弱線
吹葭六琯動浮灰岸容待臘將舒柳山意衝寒欲放梅
雲物不殊鄉國異教兒且覆掌中杯
吹笛
吹笛秋山風月清誰家巧作斷腸聲風飄律呂相和切
月傍關山幾處明胡騎中宵堪北走武陵遺曲想南征
故園楊柳今搖落何得愁中却盡生
燕子來舟中作
湖南為客動經春燕子銜泥兩度新舊入故園嘗識主
如今社日遠看人可憐處處巢居室何異飄飄託此身
暫語船檣還起去穿花帖水益霑巾
奉送嚴公入朝十韻
鼎湖瞻望遠象闕憲章新四海猶多難中原憶舊臣與
時安反側自昔有經綸感激張天步從容静塞塵南圖
廻羽翮北極奉星辰漏鼓還思晝宮鶯罷囀春空留玉
帳術愁殺錦城人閣道通丹地江潭隱白蘋此生那老
蜀不死會歸秦公若登台輔臨危莫愛身
送嚴侍郎到綿州同登杜使君江樓宴得心字
野興每難盡江樓延賞心歸朝送使節落景惜登臨稍
稍煙集渚微微風動襟重船依淺瀨輕鳥度層隂檻峻
背幽谷窗虚交茂林燈光散遠近月影静高深城擁朝
來客天横醉後參窮途衰謝意苦調短長吟此會共能
幾諸孫賢至今不勞朱戸閉自待白河沈
千秋有感
自罷千秋節頻傷八月來先朝常晏會壯觀巳塵埃鳳
紀編生日龍池塹劫灰湘川新涕淚秦樹遠樓臺寳鏡
羣臣得金吾萬國廻衢樽不重飲白首獨餘哀
奉觀嚴鄭公廳事岷山沱江畫圖十韻
沱水臨中坐岷山到北堂白波吹粉壁青嶂插彫梁直
訝杉松冷兼疑菱荇香雪雲虚點綴沙草得微茫嶺雁
隨毫末川蜺飲練光霏紅洲蘂亂拂黛石蘿長暗谷非
關雨丹楓不為霜秋成玄圃外景物洞庭傍繪事功殊
絶幽襟興激昂從來謝太傅兵壑道難忘
武侯廟
遺廟丹青落空山草木長猶聞辭後主不復卧南陽
八陣圖
功盖三分國名成八陣圖江流石不轉遺恨失吞吳
絶句
聞道巴山裏春船正好行都將百年興一望九江城
闕題
三月雪連夜未應傷物華只緣春欲盡留着伴梨花
少年行
馬上誰家白面郎臨階下馬坐人牀不通姓字麤豪甚
指點銀瓶索酒嘗
贈花卿
錦城絲管日紛紛半入江風半入雲此曲祗應天上有
人間能得幾回聞
重贈鄭鍊絶句
鄭子將行罷使臣囊無一物獻樽親江山路遠羇離日
裘馬誰為感激人
投簡梓州幕府兼簡韋十郎
幕下郎官安穩無從來不奉一行書因知貧病人湏棄
能使韋郎跡也疎
虢國夫人
虢國夫人承主恩平明上馬入宮門却嫌脂粉涴顔色
淡掃蛾眉朝至尊
漫興
懶慢無堪不出村呼兒自在掩柴門蒼苔濁酒林中静
碧水春風野外昏
石倉歴代詩選卷四十五
