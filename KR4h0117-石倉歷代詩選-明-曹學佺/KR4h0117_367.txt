石倉歴代詩選卷三百六十七
明曹學佺編
明詩次集一
薛瑄
宿信陽慈氏寺有懷趙侍御
禪室絶清灑夜景何寥寥白日墮簷隙凉飇拂林梢有
客不能寐起坐心勞焦所懷同心友相去一何遥開門
望天宇露冷河漢高恨無雙羽翰奮飛共遊遨秉燭遂
至旦詩成還獨謠
其二
山寺月皎皎流光入簾帷神清不成寐起視夜何其天
漢漸回轉參斗亦西移庭草泫繁露林竹生凉颸撫景
念良友渺在天一涯會面曾幾日成此遠别離冉冉易
寒暑悠悠隔山陂豈無他人好中情詎能知
舟中作
少小心好竒斯遊歲方壯雲帆拂遥天畫舫壓高浪青
山歴歴過可見不可傍晚泊洞庭湖還當極遐望
龍陽山行遇雨
楚山饒古木楚水饒竒石林霏暗不開石瀨瀉何急久
行路欲迷嵐雨互蒸濕陟降童僕勞竟日未遑息向晚
落葉多攬轡更駐立
瀟湘八景
雨来萬壑昏雨過千岫出晴旭楚人家蛾眉晝生綠望
望如有情餘光遠相逐(右山市晴嵐)
西風淨晚煙天水遠相接瓊樓玉宇深烱烱涵虚白夜
久風露寒一鼓湘靈瑟(右洞庭秋月)
霜清秋水落風過人迹平飛飛隨陽鳥相呼下寒汀向
夕聚儔侣月映蘆花明(右平沙落雁)
夕照下山門清音出煙霧暝壑一僧還側佇尋歸路月
上楚天寒霜落洞庭樹(右煙寺晚鐘)
兩岸叢篁濕向夕波浪生孤燈借漁火江雨篷背鳴南
来北往客同聽不同情(右瀟湘夜雨)
落落漁樵家蒼蒼起煙霧岸滑移釣舟沙平失歸路似
有凌波人盈盈月中去(右江村暮雪)
釣艇收晚罾歸鴉集疎柳天風吹彤霞明月映江口孤
村一笛横萬慮復何有(右漁汀落照)
翩翩投極浦漠漠背殘照水柵歌竹枝清風激幽調歸
舟漸覺稀錯莫尚凝眺(右遠浦歸帆)
泊舟貽溪宿陽樓山下
泊舟清江滸肩輿渡迴溪微逕入叢篠蒙籠行欲迷轉
步忽開曠溪田間高卑傍水野航小連林茅屋低適遂
情景豁寧覺人俗非山堂稍曛黑冥冥子規啼
又
窈窕入清溪側逕何紆曲魚梁截奔流雪瀨漱寒玉空
翠濕人衣霧雨滿新竹路窮上野航前登得平陸日暮
煙火迷似向桃源宿
湘江舟中
湛湛湘水綠夾岸叢篁多挽舟逆水上南風起微波嘉
此晴霄景逍遥翫江沱沙渚曠緬邈雲岫紛嵯峨遠目
為舒暢客意將如何濯纓吾所愛聊為扣舷歌
襄陽道中
曉辭新野縣午入襄陽境迢逓岡坂長曲折溪流靜入
村竹青青便覺異風景惟時霜雪繁歲晏北風冷中私
且撥捐壯觀極馳騁日暮臨漢江窮源思方永
遊習家池
谷口一逕入蒼山四際開中有習池水澄碧無纖埃泉
源初噴薄交流遂瀠洄飛鳥鏡中度行雲天外来微風
一蕩拂林影久徘徊寒光怡心性俯翫何悠哉愛此不
能去載歌寫中懷
遊君山寺
為愛湖中山艤舟山下路石磴純莓苔青林雜煙霧前
行如有窮嵐嶺乍分布招提壓重湖千里周一顧孤峰
四無垠形氣自依附蘭若轉幽邃山僧引徐步白雲簷
外生清風竹間度庭花雜無名歲晏色猶故澄心得妙
觀忘言竟良晤愛此林壑清遂薄塵俗務招隠有同調
奚待畢㛰娶
雨後臨雙池
時雨夜来歇雙沼朝欲平香草何瑣雜芊蔚繞岸生修
竹瀉風露團荷貼青萍顧此好修客覽彼衆物榮徘徊
撫雕檻徙倚當素屏採掇終有贈緬焉起深情
新笋
方池錦萍滿花草被四阿生意一何盛新笋池上多綠
苔已穿透粉籜方包羅銳若毛遂穎森如羽林戈朝翫
夕逾峻舊竹時復過相期保堅節歲寒心靡他
渡雙溪
雙溪始合流崖渚遂經復洄潭一鏡平秋影空寒綠野
渡得孤航山家帶喬木適意方自兹前呵戒僮僕撫景
重悠然誰能和斯曲
秋日雜詠
翻翻高荷葉秋雨生微凉豈不懷遠道撫時坐空堂何
以為我歡簡冊多遺芳古人不可作古道寧可忘兹理
將無厭欲語墮渺茫安得忘言子相與傾一觴
夜坐
銀燭一寸光照我千古心心事諒誰語秉筆空沈吟幽
懷載草草妙思彌愔愔豈無揚子雲視昔猶視今
送人之蜀
岷江瀉東溟岷山倚西極江山古名秀楊君將此適秋
風送征帆夜火明水驛相憶瑶華音看取東飛翼
冬夜懷魏希文
冬夜氣何厲冰雪輝前楹單居不能寐懷我舊友生行
雲去不息賓鴻各時征兩情曠難合欲語誰當聽惟有
寒月光見余心宇清展轉遂至旦遠思徒營營
遊禹門
春澤周四野閒情樂時和出郊縱逸興緬懷古山河禹門忽
在望峭壁雲嵯峨石磴連飛棧相架接澄波空山響絲竹虚
堂進舞歌父老誠苦心旨酒神所呵由來非一朝吾意其如何
擬古
悠悠復悠悠水中有行舟四序無淹晷代謝不可留春
鳥寂無聲寒蟬號素秋落葉滿阡陌白雲散巖幽去去
勿復道潁陽有遺老
其二
庭前桂花發清香散凉颸采采黃金英傾筐方自持思
欲贈遠人風波阻長歧望望不可及馨潔空自竒
其三
圓象無停運大化不可留征車既西邁行舟復東流轍
迹苦相背兩美焉得由青松生澗底白日麗高丘餘光
不迴照直榦空蕭颼去去莫復道零露滿春草
其四
在陰鶴相應遷喬鳥當歌琴書滿瑶席良朋亦已多各
愛芳菲時共惜光陰過齋心何所求所求保太和壯年
不努力奈此老大何
其五
白雲在高丘綠蘿在深谷中有冥栖士雲蘿蔽茒屋獨
抱尚友情緬遂碩人軸古琴時復彈古書還更讀逍遥
無外事俯仰長自足沮溺耦而耕姜叟釣渭曲伊人豈
無心耻衒荆山玉將須鳳来儀朝陽滿梧竹
其六
青山何岧岧白雲自超超雲山日在望開門兩相高既
喜山靜止還愛雲飄颻秀色可攬結吾其陟山椒
其七
庭樹微飄落凉氣始披拂却憶少年時泛舟湖湘曲秋
風起波瀾寒霜下林麓日出江上楓霧隠楚岸竹蘭芷
亦蕭條芰荷不秋馥靈均舊遊處騷思方滿目忽忽三
十年凉意復相觸九歌有遺辭得意在雲谷
江行
石城上朝旭宿霧漸已收大江何茫茫柔櫓泛中流鍾
阜猶在望白雲散巖幽兩載寧無情湖山憶同遊佳勝
邈難即迴想空悠悠
其二
我舟既云邁長風起層波天水共渺茫雲岫紛嵯峨石
城猶在望赤岸還經過遠堤秋樹小水國蒹葭多老遂
金陵遊奈此佳麗何北歸已陳迹江行遂成歌
清河晚晴
向夕起長風秋雲靜天宇清波流月光白露下寒渚榜
人喜晴霽理楫夜相語早發過鍾吾漫漫見徐土
杜鵑行
昔讀古人書知有杜鵑名今泛沅江船始聞杜鵑聲杜
鵑有子不自哺野老相傳之語如少陵惟有古来稱望
帝變化無端竟茫昧吾意百鳥相推尊亦如蜂蟻君臣
義氣化感物不自由四月五月聲喧啾一聲未了聲轉
急千林萬壑波濤秋遠客扁舟睡難着兩耳還遭杜鵑
聒歸心一夜在虞廷鳴鳳時應集阿閣
壺頭歌
沅水南来幾千里亂石激濤蹴空起急捎官舫上巉巗
閒倚驛樓看山水隔江萬疊雲峰稠一峰平立名壺頭
云是伏波駐兵處至今石室留山陬憶昔炎綱斷如縷
草竊紛然據寰宇寧知田牧隠竒才揮斥奸庸識真主
西征聚米在目中南伐誰比銅柱功中興諸將數籌略
直與賈鄧争豪雄老身甘向邊陲殁誓掃羣蠻靜坤軸
壺頭一死非無情天遣英靈鎮南服昔于青史歎高識
今向荒山訪遺跡怒濤猶帶薄伐聲愁雲似是忠憤積
馬侯馬侯真丈夫大器自與凡材殊廟食勲名幾千古
媿我章句為腐儒
昆陽行
策馬從北来南涉沙河渡登岸得平原極目風景暮暮
天落葉何縱横翻翻亂觸馬足鳴蒼山無數背人遠瞻
前忽及昆陽城城南滍水流城郭英雄事業猶如昨白
水真人在側微謹厚豈使常情度是時炎運寒如灰五
威使者車奔雷慘慘三精雲霧塞瀟瀟九縣飇風回真
人一怒奮神武手握赤符興義旅昆陽大戰開天功烏
合如林散何許吾想當日殺戮多洗兵雷雨何滂沱滍
川倒流虎豹伏亂麻屍積山嵯峨自爾威聲震天地兇
魁惡黨魂飄逝夏后周宣果再興成功磊落光前世悠
悠此事千餘年至今父老猶相傳我来正值太平日戰
地盡作桑麻田生平遊覽好竒特徘徊弔古中腸熱舉
鞭一笑寒天高萬里關河坐超越
黔陽江行歌
黔江轉急勢未已兩岸蒼崖削天起官船雙櫓疾於飛
倏忽雲林過百里生平膽氣尤崛竒三年蠻徼甘奔馳
惡灘險浪不經意白日自保公無私空囊敝篋一何有
滿束古書置前後船窗豁逹涵虚明書中得意寧容口
忽憶江山千古長不知何日開鴻龐陰陽争勝鬼神急
造化不停真宰忙千竒百怪氣參錯輕飄重墜奠清濁
三光宣精四海明五行順序百卉作有物不名復不凋
冺滅萬化常超超眼底江山未為壯大地比是猶毫毛
感此人生浪自苦萬事悠悠隨所與放歌一曲南風来
坐對青天兩無語
齊都歌
偶把漁竿来渭水諸侯八百從如蟻洗兵一雨天下清
興王事業應難比茅土之封東諸侯奄有青濟都營丘
千乘龍旂照滄海百層雉堞臨淄流淄流梯曙歌鐘起
人物喧闐溢都市黃金白璧酬君公文馬雕軒覲天子
前朝後市何輝光歌臺舞榭遥相望長劒危冠盛臯虎
珠簾繡幕圍姬姜伯業相傳僅千載寧知時去繁華改
盗賊公然竊寳弓坐令清社無光彩是非得失俱悠哉
空餘廢址連荒臺往事凄凉不可問淄流嗚咽悲風来
望海歌
我生足迹半天下朅来持節臨東夏萬里滄溟入壯觀
洞庭彭蠡足驚詫三韓之西日本東玄冥少昊迴祝融
歸墟尾閭杳難測清江碧漢来無窮碣石依稀望中小
天台不斷連山繞煙波明滅散羣鷗雲水空清浮衆島
扶桑漸覺明朝暾還從海底昇金盆太陰滅盡清輝發
羲和隠駕波無痕有時颶母逞神威馮夷擊鼓百怪舞
白浪峨峨摧雪山黑霧茫茫漲天宇三山六鼇安在哉
祖龍已去劉郎来樓船不復返秦使雲帆更欲尋蓬莱
雄豪千古俱淪没惟有潮聲尚如昨從誰海上論盈虚
獨倚蒼山看寥郭
寄題廣漢張魏公讀書巖
廣漢之山甲西蜀聞有石巖在山麓想當英傑未遇時
携書獨向巖間讀巖間日月閒且長遠從虞夏窺黃唐
幽探造化鬼神變明察典禮人道常古書徧讀飽經濟
一朝適與風雲際社稷傾將赤手扶砥柱不逐洪波逝
燕雲鉦鼓震乾坤冥冥九宇皆兵氛要將魑魍除君側
誓驅貔虎恢中原其如讒口增萋斐一斥南荒垂二紀
容光雖荷天開明孤忠竟與時已矣俯仰于今幾萬秋
名將江漢無停流思公招公公不起遥想寒巖添我愁
郊遊
客居煩聒毒我腸偶騎欵段登周行西行三里渡小水
北上百步臨高岡遠近人家翳喬木依稀郵舍圍垂楊
是時隴麥半乾槁南風起浪日色黃所遇林桑已空兀
誰家婦女猶提筐維南有山接嵩少雲門開闔峰低昂
清回爽氣徹心目便覺塵慮都消忘回鞭窈窕歴溪谷
野花野草供幽香殼蝸垤蟻各生遂潛鱗飛鳥咸徜徉
東折縈紆歴平坂縱觀大化窮毫芒乃悟羣生隠無極
始知一氣包鴻荒此意悠悠真罕識令人酷憶點也狂
緩轡歸来日已夕滿懷風月天茫茫
洞庭遇雨
孤舟行何遲歲晚洞庭雨跳波亂明珠隨風颺細縷雲
霧失君山波浪連吳楚誰唱斑竹枝别思盈南浦
久雨遣懷
客居連市井積雨竟朝昏屋漏頻移榻泥深少出門窗
風侵坐冷簷溜入宵繁賴有詩驅悶無勞問酒樽
其二
秋来常苦雨風氣早生寒小鳥投林急高鴻下食難奔
流淹古道密霧隠前山試誦停雲句中懷獨未寬
舟發城陵磯
急鼔催舟發依稀見岳陽遠波浮島嶼衆水合岷湘竹
瓦居人閤杉牌賈客房且看風景異未覺遠遊傷
舟發長沙
曉遡湘江水微風漾碧波好山隨岸遠野燒入林多往
哲題詩處今予鼔棹過年来遊覽數天意遣吟哦
其二
巳覺長沙北猶瞻嶽麓西天浮湘水闊樹入楚山低岸
芷餘香草叢篁染舊啼昔賢遊覽地我亦為留題
其三
長沙城下驛解纜發扁舟水柵千家市沙村十里洲喜
逢晴霽景况值太平秋憲節叨光寵懷賢獨未休
湘鄉道中
湘鄉南去路連日是山行地僻溪潭綠冬和草樹榮野
人懸稻把古戍列干旌異俗今如此歸當話友生
沅州新正書景
頗訝沅州地新正景不同遠山青草瘴深院落梅風角
角尋巢鳥喧喧采蘂蜂春衣初試裌和氣滿簾櫳
其二
楚地春来早羣花次第開輕黃舒柳線重碧染莓苔永
日香凝篆和風酒滿杯端居叨寵渥何以答涓涘
喬口遡流往長沙
楚岫無邊翠湘流不盡清香風屈子賦苦竹鷓鴣聲風
景當年事雲霞萬古情沙頭舊鷗鳥誰肯與尋盟
武口守風
連日北風疾江濤拍岸鳴天垂平野月浪颭近船燈湖
與歸心闊秋因客思清不眠聽鼔角高枕念王程
其二
武口叢祠下維舟日欲晡北風增駭浪南客念歸途水
遠浮三蜀煙濃暗五湖江村秋雨裏難覓酒家壚
舟中偶成
舟中如斗室坐似覺心清閉戶嫌風冷推篷愛日明偶
思前世事因見古人情自顧知何益詩書浪得名
漢江曉泛
城下扁舟發江清宿霧消竹村迎岸出粉堞背人遥神
女無消息明珠久寂寥鹿門看漸近滿耳颯清飇
舟中遣悶
五日行不盡洞庭青草寬窮陰連旦夕密霧隠湖山詩
思自難竭酒壺行復乾孤舟親愛遠何以暫為歡
武陵曉泛
今朝風日好来泛武陵溪碧水寒依岸蒼林遠護堤沙
光搖野馬人語散鳬鷖二月桃花發還應處處迷
送和司訓
秋色滿平陰秋聲幾處砧離筵對衰草别路繞疎林白
日青霄迥紅雲紫極深此行應得意早晚報佳音
黔江
好在黔中地相留過幾年岸經冬嶺樹水宿夜灘船支
枕思前事清心憶往賢一陽看漸近吾道故應旋
題風木卷
秋色滿天地寸心將若何行雲寧返迹逝水絶回波斷
織封蛛網殘篇掩蓼莪空餘東嶺樹向夕受風多
中秋夜諸生持酒至
五見中秋節湘南想北州忽看今夜月忘却昔年愁汾
水通河漢龍門近斗牛霜鐘傳永夕高詠未能休
示弟塘
大屋星霜久新年雨雪頻田園知已薄生計可忘勤喬
木宜思祖雞豚莫惱鄰東堂花幾樹應與歲俱春
嘉陵泛江
湛湛嘉陵水沈沈石底明岸翻雲樹影谷響棹歌聲微
冷南風細輕陰暮雨晴應難逢此景還慰遠遊情
雨後宿嘉陵
夜宿嘉陵岸扁舟雨不休山雲迷澗壑林火射江流久
坐思王事難眠動旅愁所期氛祲掃走馬上神州
錦城寓館
寓館富花竹書齋夏日長芭蕉紅錦秀梔子白花香樹
密寧知暑窗開但覺凉遠懷雖暫遣世慮未能忘
其二
曲逕通幽處交陰翠竹高書齋成雅趣花圃愜遊遨石
甃涵天影風林作海濤寧知城市内清境勝江臯
竹
誰種庭前竹蕭森數十竿高簷晴落翠虚室晝生寒韻
喜風前聽陰宜月下看莫言家在遠長得報平安
竹下
翠擁如雲竹門開一逕深成林常少日接葉自多陰山
鳥時聞囀風蟬忽聽吟把書閒讀處凉籟覺心清
遣懷
如何三月外猶未得家書為少南来雁因稀北上魚謾
叨新使節祗想舊田廬旦夕聞消息中懷暫一舒
五丁峽
巨峽二千里天開幾萬年泉飛林杪雨雲合管中天一
水橋頻度層崕石亂懸梁州神禹迹繆以五丁傳
入徐州境
春首及徐方行来道路長殘冰餘積水霽雪帶連岡遠
岸通淮甸懸流近吕梁征鞍今可解不日上舟航
古滕薛城
纔過古滕國還瞻舊薛城分封遺壊堞列爵但虚名冉
冉春煙淡悠悠野水清望中今古意信馬獨含情
江道士碧岩軒
飛閣環流水層軒面面開虚澄涵倒影淨碧絶浮埃鏡
裏閒雲度潭心爽氣来道人能有此還似小蓬莱
樵雲野老
自得山中趣都忘世上名閒尋肥遯侣共作斫雲行决
决溪流響丁丁谷應聲偶然值漁者問答有深情
曉登沅州北上頂
嵐靄氤氲重溪行咫尺迷漸登層巘上始覺衆山低遠
近天無際參差樹不齊川雲平似海石磴峻如梯日出
寒煙外風生碧澗倪異禽和露宿快馬度風嘶遠目回
三蜀高懷徧五溪歸朝誇勝槩沅水有新題
戲題紅白二梅花落
簷外雙梅樹庭前昨夜風新英兼舊蘂墜粉間飄紅已
見苔成錦方疑色是空粧娥初點額舞女欲迷蹤雨重
臙脂濕泥香瑞雪融不知何處笛併起一聲中
簡孔别駕遊禹門用謝太守韻
雙旌曾向禹門遊别駕今来亦暫留岸斷雲霞開翠壁
天連棧閣駕黃流千金尚想波心瓠萬斛深期渡口舟
如此山川元不惡可無詩句記春秋
讀文山傳
朔氣蕭森歲向深揮戈抆淚動哀吟艱危巳竭回天力
慷慨猶存捧日心海水尋常秋月冷塞雲千里暮星沈
悠悠往事都如夢只有孤忠照古今
登南城
土阜層層數百盤偶来高頂望人寰滿川宿麥浮青浪
一帶晴嵐列翠鬟何處雲霞迷磧石數村桑柘遶綿山
唐風晉問憑誰說地闊天高雁影寒
曲沃道中
新秋雨霽過新田綠樹人家斷復連汾澮波光晴泛日
綘州山色曉參天申生大孝留天地里克遺名載簡編
何亊齊姜墳上土忍將芳草度流年
滎陽詠古
楚漢干戈向已休尚存遺迹在中州幾灣流水風煙暮
一片荒城草樹秋力戰可堪離廣武分疆空見指鴻溝
當時四百興劉計只在張良一運籌
宿水村
日暮江頭送客還寂寥清夜不成歡連天海氣當窗白
一枕江風入夢寒雞唱遠村皆落月潮生古渡已層瀾
披衣久坐待明發白石歌餘興未闌
春日遣興
靄靄春雲度女牆萋萋春草徧芳塘園林風景非吾土
庭館鶯花是異鄉野岸波紋浮鴨綠官橋柳色弄鵝黃
不知多少相思意祗逐遊絲百尺長
秋日寄王嘉靖
漁陽秋色動關河遼右天晴一雁過白社高人渾懶漫
青氊學士久蹉跎西風對酒砧聲切良夜調琴月影多
珍重遠書勞問訊相思千里奈情何
九日和徐懷玉韻
對酒東籬自詠詩遠山晴望轉逶迤秋容淡薄黃花節
風景蕭條白雁時醉閱人寰聊縱目靜思塵事久支頤
年年此日無窮意笑把茱萸欲贈誰
早秋
露下梧桐一葉飛早秋凉氣襲人衣西風樹老蟬聲急
夜月凉深燕影稀鸞鏡每看新事業龍泉頻拭舊光輝黃
花晚景真堪賞九辯何須怨夕暉
七夕雨
天孫不乞人間巧故使秋雲蔽月輝銀漢晚煙迷鶴馭
玉霄凉雨濺鮫衣更無綵結看蛛綴祗想橋成有鵲飛
獨立秋風倍惆悵通津何處問支機
春日懷舊遊簡胥貢士
薊門春色阻關河汴野東風長綠莎正是懷人煙景暮
不禁呼酒雨聲多閒中謾寫凌雲賦醉裏誰聽白雪歌
惟有流鶯相厚意柳溪花逕數来過
送馬太守之西安
玉階新拜寵恩濃皂蓋西行五馬逢秦樹到關開曉色
岳蓮當路出竒峰好詢民隠周三輔為播仁風答九重
青史古稱張趙蹟會看勲業繼前蹤
登中條山東頭
魏國中條此盡頭登臨暇日興悠悠兩崖勢轉黃流靜
萬壑聲寒碧樹秋官舍飛甍臨遠谷禪宫細路遶層丘
風光滿目皆吾土逸氣飄然總勝遊
薊門煙樹
石門相對一川平嘉樹依依接鳳城密繞溪村雲未斂
半遮山寺雨初晴歸鴉向夕穿新綠嬌鳥啼春護落英
試向高原凝望處祗疑韋偃畫初成
金臺夕照
千年玄社已消沈尚有荒臺僅數尋壊埒只今生翠蘚
頽垣不復貯黃金山銜落日留殘照樹擁孤雲帶夕陰
駿馬無聲衰草合冷風凉月暮蟲吟
登岳陽樓
玉斧飛霜過洞庭岳陽樓上寄高情天涯楚樹千行直
湖面君山一點晴今古留題才浩渺往来登覽歲峥嶸
中天徙倚無塵到笑挹高風滿抱清
辰陽秋日
雄城百雉控蠻荒山翠高低護女牆萬里梯航通六詔
五溪煙水下三湘邊氓久已漸華俗遠客頻應望帝鄉
地氣于今同北土早秋時節雨生凉
益陽詠古
澬水西来遶縣流煙波遠接洞庭秋津頭客舫半江貨
岸畔人家多竹樓甘壘草荒秋月淡裴亭樹老暮煙稠
浮江仙子何須問我亦當年賦遠遊
長沙
明時持節按湖南澤國風煙到自諳客舫盡應依水市
人家多是住山嵐三苗已見華風遠五嶺應知聖澤覃
廊廟只今登俊彦不勞詞賦弔湘潭
襄陽懷古
鄧城纔過見樊城雉堞荒凉總舊名廢沼幾行寒雁下
疎林千點晚鴉鳴分茅尚自懷山甫謀國何須羡曼甥
更問襄陽千古事峴山依舊漢江清
沅州雜詠
遠山重疊繞孤城城下蠻江一曲清溪峒人家猶異俗
市㕓兒女帶華聲戸將烏鬼為生計地産丹砂當歲征
自昔黔中風土惡遠遊那得易為情
樓上
都門樓閣倚中天暇日登臨思渺然樹繞西山濃着雨
地連東海淡浮煙塵消綺陌填車馬香煖歌臺醉管絃
獨有道人清似鶴謾從華表記歸年
遊靈巖寺
靈巖有路入煙霞臺殿高低釋子家風滿迥廊飄墜葉
水流雙澗泛空花青松閱世風霜古翠石題名歲月賒
誰謂無生真可學山中亦自有年華
送盧都憲鎮守寧夏
明時出鎮得才難莫厭巡行萬里間雨露初辭青鎖闥
風霜先到賀蘭山關河控帶黃塵靜蕃落耕耘綠野閒
入覲天顔應咫尺不須頻看寳刀環
温泉
唐家天子愛温泉故起離宫繡嶺前山上朝元金作閣
苑中湯井玉為蓮錦鳬曾泛當時水香木空聞舊日船
賜浴未終鼙鼔動苔痕留恨自年年
華清宫
天寳承平奈樂何華清宫殿鬱嵯峨朝元閣峻臨秦嶺
羯鼓樓高俯渭河玉笛長飄雲外曲霓裳間舞月中歌
祗今惟有温泉水嗚咽聲中感怨多
諸葛武侯塜
丞相孤墳此地尋襃城西去漢江陰青蕪漠漠煙横野
翠栢蕭蕭風滿林尚憶出師當日表空歌梁甫舊時吟
中原未復星先墜長使英雄慨古今
春日遣興
閒館春深日正長萋萋春草徧池塘淡雲疎雨棃花白
暖日輕風柳線黃讀易自能窮宇宙賦詩聊爾記年光
錦城風景雖云樂故里關心未可忘
錦江驛官送櫻桃
錦官驛吏送櫻桃紅顆堆盤磊落高時果已知西蜀美
古詩難見少陵豪嘗新暫遣中情悦感物還添遠意勞
多少上林鶯啄徧一春歸興正滔滔
過武功縣
持節西来過武功扶桑日上曉光紅渭河水遠波聲小
太白山高樹影重遺址已無慈德寺居人猶說古邰封
東行無限前朝事盡在紅塵綠野中
河間獻王墓
漢家宗室最稱賢遺事曾經閱簡編偶過河間尋往迹
空餘荒塜帶寒煙頻求千古書連帙獨對三雍策幾篇
雅樂未興人巳逝歌聲惟有大風傳
金陵春望
金陵最好是新春風景無邊入望頻山似洛中浮秀色
水從天上泛通津千門垂柳初經雨滿路飛花不起塵
深荷發生同萬物兩京回首憶楓宸
簡張都憲楊尚書鄭侍郎廖少卿丁寺丞
棘寺秋官接憲臺山光水色畫圖開青林雲氣當窗見
翠浪風煙入座来楊柳影中冠蓋過芰荷香外吏人回
好生正仰吾皇德共播仁恩徧九垓
鳳臺春曉
金陵千尺鳳皇臺臺上春雲向曉開綠草雨餘淮甸合
青山岸轉楚江迴謫仙此日知何在麗句當年未易裁
定鼎只今逢有道九苞行復自天来
天順元年六月初十日上章堅請告老至二十
一日蒙允出京師舟中賦
經世誰人志盡酬古今回想興悠悠即非有道身能退
自是無才老便休歸騎遠尋天井路輕裝先放潞河舟
家山是處知何日汾水西風八月秋
山行二首
山鳥多清音山花有異香但得山間趣寧辭山路長
荒岡斷復連風葉散還集霜落秋澗清煙横晚岫碧
秋夜
冷冷碧窗風皎皎疎簾月重門掩秋霜素練𢷬寒雪
荒逕
曉行荒逕中瀼瀼草上露日出雲氣收一鳥空中度
早起
鷄鳴耿不寐展轉待明發童子視窗前猶言有殘月
早發
晨星耿孤色曉月餘清朗舟人解纜行夢覺波聲響
銅雀臺
銅雀臺高春日明春風無限綺羅情笙歌莫向西陵奏
松柏蕭蕭起暮聲
舟中雜興柬韓克和劉自牧王尚文諸公
天上同霑雨露多扁舟又喜泛滄波冥冥鳥背夕陽暮
千里月明聞棹歌
其二
波光到底見星辰中夜行舟月色新睡覺水村雞巳唱
雲帆清曉過天津
其三
夾堤楊柳綠依依傍水人家籬落稀小婦携籃賣蒲笋
得錢含笑入荆扉
其四
水畔人家舟作屋飄飄身世長兒孫幾回睡足蘆花月
又引帆檣過别村
田蓼子谷取捷路抵鞏黃河北徙有感
此路經過已十年重来河水變桑田西風不盡登臨意
又見寒鴉下夕煙
鞏洛道中
嵩高雲氣晚嵯峨清洛西風咽逝波水色山光渾似舊
宋家陵墓夕陽多
函谷關
嬴秦烈熖掩全齊誰遣君侯更向西關上月明關下路
英雄千古怨晨雞
登平陸城樓
獨倚危樓日向西洪河風起浪高低中條北去無多路
回首鄉關路不迷
山水小景
湖水茫茫浪拍天春風湖上有人煙小樓半在花林内
簾捲青山看釣船
七夕
身世浮雲無定迹客中二十四回秋故鄉此夕逢佳節
閒看星河徹夜流
留别諸友
留連冉冉已過夏離别匆匆又值秋酒盡玉壺歌舞散
月明千里照汾流
又
錦瑟銀筝酒半酣離情幾許舊曾諳却憐後夜相思處
三晉山高月正南
元夕寄故鄉諸友
思鄉無日不關情况復春燈對月明欲作家書附回使
歸心先過洛陽城
過賈魯宅(今為長平驛)
長平驛是相君家不見當時富貴花只有蒼蒼喬木在
至今猶宿夕陽鴉
滎陽道中
老親官定覃懷後遊子南来京索時舟渡濁河高處望
太行秋碧繞天涯
獨尋危坂出高岡蔓草荆榛古道荒谷口人家似仙館
幾間茅屋蔭垂楊
宫前老柏
蒼蒼老榦鑄青銅縷縷香毛引細風自是栽培年歲久
托根長近禹王宫
后土祠
一木為橋度斷溪山風水氣冷凄凄千年古廟蒼崕下
萬里河流正在西
石龕
古屋縱横半畝餘只疑神鬼護陰虚蒼崕直上通元氣
點點寒泉滴露珠
題四景
雲滿青山水滿溪綠楊紅杏繞幽栖抱琴童子隨師去
歸到橋心日未西
水心亭子四山青亭下荷花照眼明我欲喚船楊柳岸
隔溪終日不聞聲
題錢舜舉山水小景
琪樹秋風生早寒樓臺縹緲暮雲間橋頭有客長無事
閒聽溪聲靜看山
新鄭學宫夜宿
清飇摵摵響林柯夜宿秋堂冷簟波睡醒不禁鄉思切
滿庭明月候蟲多
劉廣文携酒餞行
先人館下老門生三十年来故舊情今日相逢頭已白
殷勤載酒問歸程
出漢口
扁舟泛泛野湖平岸轉奔流近漢城滿目江山如畫裏
留題多少舊才名
公安詠古
古砌長衢滿綠苔疎蘺多傍水邊栽欲知何處懷平仲
老竹荒祠風雨来
蜀江水漲如黃河江北諸山彷彿太行遣興而
作
蜀江濁比大河黃江北諸山似太行誤喜中原應不遠
忽聞人語是湖襄
常德
百里平川古朗州沅江滚滚向東流竹枝留得唐人句
一曲西風碧樹秋
益陽山行遇雨
雲林漠漠雨凄凄曲曲危橋曲曲溪可是青驄行處穏
滿山紅葉襯秋泥
黔陽春日
滿庭落葉似深秋好鳥鳴時地轉幽坐對青山纔咫尺
會登高頂望中州
駐節黔中改歲華四山重疊繞天涯空庭獨坐聽鳴鳥
拂面春風吹柳花
四月望夜院中作
月照芭蕉葉上明小欄干外竹林清一襟風露凉如洗
似有新秋在戶庭
對雨遣興柬陳侍御
秋雨通宵盡日鳴柏臺雙沼漲皆平綠荷裊裊欹香柄
細看明珠瀉未停
靖州月夜
參差林影受風斜堅坐胡牀愛月華凉露在庭清似水
不知今夕是天涯
竹
三年烏府長琅玕粉籜新梢次第看今日成林足風雨
坐聽清響徹雲端
梅
紅白沅州有二梅年年長是近春開飄廊點砌今誰借
秪有東風掃石苔
再懷沅州五友
簾捲秋風繞砌花沅陽幾對昔年華關山白露三千里
誰采金英泛紫霞
汾上春行
清汾信馬踏春酣汀草萋萋隴麥馣正是暖風啼鳥日
水村花䲧似江南
聞蛙有懷
春晚乘驄駐德平古城墻外有蛙鳴却思青草池塘夜
三載湖南厭此聲
暮春道中見桃花尚開
馬穿新綠過園林已恨穠芳誤賞心猶有小桃花未落
獨留餘豔到春深
穆陵關夜雨
萬山絶頂穆陵關一上山樓五月寒煙樹滿村浮暝色
晚風吹雨濕欄干
竹塢凉風
半畝琅玕出短墉煖煙輕霧碧陰重開門淨掃蒼苔坐
細葉蕭蕭引好風
行臺雜詠
繞屋葵花錦作圍畫墻墻外柳依依日長庭院遊絲静
乳燕穿簾自在飛
四景為李通政賦
石橋流水自東西綠樹連雲翠嶂低却憶當年持憲節
扁舟曾泛武陵溪
臨波春意
蒼玉生苔浸綠波新篁老木散枝柯徒勞人世歌招隠
淡蕩東風野興多
淡靄凉生
扁舟幾度泛湘波老木疎篁翠石多凉吹淡煙圖畫裏
遠懷清絶奈秋何
絶句
長江風起浪如山驛路紅塵幾往還三十年前回首處
煙蓑依舊釣磯閒
汾上春日
道邊桃李綠陰繁花落難招萬片魂只有清汾流不盡
年年長是繞孤村
朝天驛
征驂行盡襃南路又上朝天驛畔舟兩岸雲林青未了
嘉陵南去水悠悠
蜀竹枝歌
錦官城東多水樓蜀姬酒濃消客愁醉来忘却家山道
勸君莫作錦城遊
其二
江上小樓開戶多蜀儂解唱巴渝歌清江中夜月如畫
賈客樓頭奈樂何
其三
楊柳曨曨天欲明錦江夜雨江水生鹽船無數惡年少
閒上江樓看曉晴
石倉歴代詩選卷三百六十七
