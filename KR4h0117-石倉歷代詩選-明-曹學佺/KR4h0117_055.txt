石倉歴代詩選卷五十五
明曹學佺編
中唐九
李益(字君虞隴西人)
送遼陽使還軍
征人歌且行北上遼陽城二月戎馬息悠悠邊草生青
山出塞斷代地入雲平昔者匃奴戰多聞殺漢兵平生
報國憤日夜角弓鳴勉君萬里去勿使虜塵驚
賦得早燕送别
碧草縵如綫去來雙燕飛長門未有春先入班姬殿梁
空繞復息簷寒窺欲遍今至隨紅萼昔還悲素扇一别
無秋鴻差池詎相見
溪中月下寄楊子尉封亮
蘅若奪幽色銜思杳無悰宵長霜露多歲晏淮海風圑
圑山中月三五離夕同露凝朱絃絶觴至蘭玉空清光
液流波盛明難再逢常恐河漢遠坐窺煙景窮小人諒
處隂君子樹大功永願勵高翼慰我丹桂叢
春晩賦得餘花落
留春春竟去春去花如此蝶舞遶應稀鳥驚飛詎巳衰
紅辭故萼繁綠扶凋蘂自委不勝愁庭風那更起
聞亡友王七嘉禾寺得素琴
故人惜此去留琴明月前今來我訪舊淚洒白雲天詎
欲匣孤響送君歸夜泉撫琴猶可絶况此故無絃何必
雍門奏然後使潺湲
觀回軍
行行上隴頭隴月暗悠悠萬里將軍沒回軍隴戍秋誰
令嗚咽水重入故宫流
喜邢校書遠至對雨同賦遠晩飯阮返五韻
雀噪空城隂木衰羈思遠巳蔽青山望徒悲白雲晩别
離千里風雨中同一飯開徑說逢康臨觴方接阮旅宦
竟何如勞飛思自返
城西竹園送裴佶王達
葳蕤凌風竹寂寞離人觴愴懷非外至沈鬱自中腸遠
行從此始别袂重凄霜
月下喜邢校書至自洛
天河夜未央漫漫復蒼蒼重君遠行至及此明月光華
星映衰柳暗水入寒塘客心定何似餘歡方自長
華隂東泉同張處士詣藏律師兼簡縣内同官
因寄齋中書
蒼崖抱寒泉淪照涸金碧潛鱗孕明晦山靈閟幽賾前
峰何其詭萬變窮日夕松老風易悲山秋雲更白故人
邑中吏五里仙霧隔美質簡瓊瑶英聲作金石煩君竟
相問問我此何適我因贊時理書寄西飛翮哲匠熙百
工日月被光澤大國本多士荆岑無遺璧高網彌八紘
皇圖明四闢羣才既兼暢顧我在草澤貴無身外名賤
有區中役忽忽百齡内殷殷千慮迫人生巳如寄在寄
復為客舊國不得歸風塵滿阡陌
答郭黃中孤雲首章見贈
孤雲生西北從風西南飄帝鄉日巳遠蒼梧無還颷巳
矣玄鳳歎嚴霜集靈苕君其勉我懷歲暮孰不凋
合源溪期張計不至
霜露肅時序緬然方獨尋暗溪遲仙侣寒澗聞松禽寂
歴兹夜永清明秋序深微深澹澄夕煙景含虚林素志
久淪否幽懷方自今
送諸暨王主簿之任
别愁巳萬緒離曲方三奏遠宦一辭鄉南天異風候秦
城歲芳老越國春山秀落日望寒濤公門閉清晝何用
慰相思裁書寄關右
夜發軍中
邊馬櫪上驚雄劒匣中鳴半夜軍書至匃奴寇六城中
間分暗陣太乙起神兵出沒風雲合蒼黃豺虎爭今日
邊庭戰緣賞不緣名
將赴朔方早發漢武
弭盖出故關窮秋首邊路問我此何為平生重一顧風
吹山下草繫馬河邊樹奉役良有期回瞻終未屢去鄉
幸未遠戎衣忽巳故豈惟幽朔寒念我機中素去矣勿
復言勉酬知音遇
罷鏡
手中青銅鏡照我少年時衰䬃一如此清光難再持欲
令孤月掩從遣半心疑縱使遠人見猶勝自見悲
自朔方還與鄭式瞻崔稱鄭子周岑贊同會法
雲寺三門避暑
予本疎放士朅來非外矯誤落邊塵中愛山見山少始
投清涼宇門值煙岫表參差互明滅彩翠竟昏曉泠泠
遠風來過此羣木杪英英二三彦襟曠去煩擾游川出
潛魚息隂勌飛鳥徇物不可窮惟於此心了
來從竇車騎行
束髮逢世屯懷恩抱明義讀書良有感學劍慚非智遂
别魯諸生來從竇車騎追兵赴邊急絡馬黃金轡出入
燕南陲由來重意氣自經臯蘭戰又破樓煩地西北護
三邊東南留一尉時過歘如雲參差自不意將軍失恩
澤萬事從此異置酒高臺上薄暮秋風至長戟與我歸
騎來同棄置自酌還自飲非名又非利歌出易水寒琴下
雍門淚出逢平樂舊言在天階侍問我從軍苦自陳少
年貴丈夫交四海徒論身自致漢將不封侯蘇卿勞遠
使今我終此曲此曲誠不易貴人難識心何由知忌諱
蓮塘驛
五月渡淮水南行遶山陂江村遠雞應竹裏聞繰絲楚
女肌髮美蓮塘煙露滋菱花覆碧渚黃鳥雙飛時渺渺
泝洄遠憑風託微詞斜光動流睇此意難自持嬌歌本
輕豔客行多怨思女蘿蒙幽蔓擬上青桐枝
登天壇夜見海
朝遊碧峰三十六夜上天壇月邊宿仙人攜我搴玉英
壇上夜半東方明仙鐘撞撞近海日海中離離三山出
霞梯赤城遥可分霓旌絳節倚彤雲八鸞五鳳紛在御
王母欲上朝元君羣仙指此為我說幾見塵飛滄海竭
竦身别我期丹宫空山處處遺清風九州下視杳未旦
一半浮生皆夢中始知武皇求不死去逐瀛洲羨門子
效古促促曲(為河上思婦作)
促促何促促黃河九回曲嫁與棹船郎空牀將影宿不
道君心不如石那令妾貌長如玉
古别離
雙劒欲别風凄然雌沉水底雄上天江回漢轉兩不見
雲交雨合知何年古來萬事皆如此何用臨岐苦涕漣
登夏州城觀送行人賦得六州胡兒歌
六州胡兒六蕃語十歲騎羊逐沙鼠沙頭牧馬孤雁飛
漢君遊騎貂錦衣雲中征戍三千里今日征行何歲歸
無定河邊數株柳共送行人一杯酒胡兒起作和蕃歌
齊唱嗚嗚盡垂手心知舊國西州遠西向胡天望鄉久
回頭忽作異方聲一聲回盡征人首蕃音虜曲一難分
似說邊情向塞雲故國關山無限路風沙滿眼堪斷魂
不見天邊青作塜古來愁殺漢昭君
輕薄兒
豪不必馳千騎雄不在垂雙鞬天生俊氣自相逐出與
鵰鶚同飛翻朝行九衢不得意下鞭走馬城西原忽聞
燕雁一聲去回鞍挾彈平陵園歸來青樓曲未卒美人
玉色當金樽淮隂少年不相下酒酣半笑倚市門安知
我有不平色白日欲落紅塵昏死生容易如反掌得意
失意由片言少年但飲莫相問此中報讎亦報恩
野田行
日没出古城野田何茫茫寒狐嘯青塜鬼火燒白楊昔
人未為泉下客行到此中曾斷腸
竹窗聞風寄苗發司空曙
微風驚夜坐臨牖思悠哉開門復動竹疑是故人來時
滴枝上露稍沾階下苔何當一入幌為拂綠琴埃
水亭夜坐賦得曉霧
月落寒霧起沈思浩通川宿禽囀木散山澤一蒼然漠
漠沙上路沄沄洲外田猶當依遠樹斷續欲窮天
送韓將軍還邊
白馬羽林兒揚鞭薄暮時獨將輕騎出暗與伏兵期雨
雪移軍遠旌旗上壠遲聖心戎寄重未許譲恩私
晩春卧病喜振上人見訪
卧牀如舊日窺戶易傷春靈夀扶衰力芭蕉對病身道
心空寂寞時物自芳新旦夕誰相訪惟當揖上人
春行
侍臣朝謁罷戚里自相通落日青絲騎春風白角雄關
寒塞榆落月白胡天空君逐嫖姚將麒麟有戰功
述懷寄衡州令狐相公
調元方翼聖軒盖忽言東道以中樞密心將外理同白
頭生遠浪丹葉下高楓江上蕭疎雨何人對謝公
喜入蘭陵望紫閣呈宣上人
薙草開三徑巢林喜一枝地寬留種竹泉淺欲開池紫
閣當疎牖青松入壞籬從今安僻陋蕭相是吾師
入南山□師蘭若
木隕水歸壑寂然無念心南行有真子被褐息山隂石
路瑶草散松門寒景深吾師亦何授自起定中吟
送同落第東遊
東門有行客落日滿前山聖代誰知者滄洲今獨還片
雲歸海暮流水背城閒余亦依嵩潁松花深閉關
喜見外弟又言别
十年離亂後長大一相逢問姓驚初見稱名憶舊容别
來滄海事語罷暮天鐘明日巴陵道秋山又幾重
送㐮陽李尚書
天寒發梅柳憶昔到襄州樹暖燃紅燭江清展碧油風
烟臨峴首雲水接昭丘俗尚春秋學詞稱文選樓都門
送旌節符竹領諸侯漢沔分戎寄黎元減聖憂時追山
簡興本自習家流莫廢思康樂詩情滿沃洲
同崔邠登鸛雀樓
鸛雀樓西百尺墻汀洲雲樹共茫茫漢家簫鼓空流水
魏國山河半夕陽事去千年猶恨速愁來一日即為長
風煙併是思歸望遠目飛春亦自傷
送賈校書東歸寄振上人
北風吹雁數聲悲况指前林是别時秋草不堪頻送遠
白雲何處更相期山随匹馬行看暮路入寒城獨去遲
為問東州故人道江淹已擬惠休詩
鹽州過胡兒飲馬泉
垂楊著水草如煙舊是胡兒飲馬泉幾處吹笳明月夜
何人倚劒白雲天從來凍合關山路今日分流漢使前
莫使行人照容鬢恐驚憔悴入新年
石樓山見月
紫塞連年戍黃砂磧路窮故人今夜宿見月石樓中
嘉禾寺見亡友題壁
今日憶君處憶君君豈知空餘暗塵字讀罷淚仍垂
贈内兄盧綸
世故中年别餘生此會同却將悲與病來對朗陵翁
觀騎射
邊頭射鵰將走馬出中軍遠見平原上翻身向暮雲
幽州賦詩見意時佐劉幕
征戍在桑乾年年薊水寒殷勤驛西路北去向長安
軍次陽城烽舍
何地可澘然陽城烽戍邊今朝望鄉客不飲北流泉
惜春傷同幕故人
畏老身全老逢春觧惜春今年看花伴巳少去年人
聽唱赤白桃李花
赤白桃李花先皇在時曲欲向西宫唱西宫官樹綠
送客還幽州
惆悵秦城送獨歸薊門雲樹遠依依秋風莫射南來雁
從遣承春更北歸
漢宫詞
漢室長陵小市東珠簾繡戸對春風君王昨日移仙仗
玉輦將迎入漢中
避暑女冠
霧袖煙裙雲母冠碧琉璃簟井冰寒焚香欲使三青鳥
静拂桐隂上玉壇
度破訥沙
破訥沙頭雁正飛鸊鵜泉上戰初歸平明日出東南地
滿磧寒光生鐵衣
拂雲堆
漢將新從虜地來旌旗半上拂雲堆單于每近沙場獵
南望隂山哭始回
汴河曲
汴水東流無限春隋家宫闕巳成塵行人莫上長堤望
風起楊花愁殺人
夜上西城聽梁州曲
鴻雁新從北地來聞聲一半却飛回金河戍客腸應斷
更在秋風百尺臺
暖川
胡風凍合鸊鵜泉牧馬千羣逐暖川塞外征行無盡日
年年移帳雪中天
邊思
腰懸錦帶佩吳鈎走馬曾防玉塞秋莫似關西將家子
祗將詩思入涼州
從軍北征
天山雪後海風寒横笛偏吹行路難磧裏征人三十萬
一時回向月明看
聽明角
繁霜一夜落庭蕪吹角當城漢月孤無限塞鴻飛不度
秋風卷入小單于
宫怨
露濕晴花春殿香月明歌吹在昭陽似將海水添宫漏
共滴長門一夜長
奉和武相公郊居寓目
黃扉晩下禁垣鐘歸坐南闈三萬重獨有月中高興盡
雪峰明處見寒松
觀石將軍舞
微月東南上戍樓琵琶起舞錦纏頭更聞横笛關山遠
白草胡沙西塞秋
楊州送客
南行直入鷓鴣羣萬歲橋邊一送君聞道望鄉聞不得
梅花暗落嶺頭雲
統漢峰下
統漢峰西降戶營黃河戰國擁長城只今已勒燕然石
此地無人空月明
隋宫燕
燕語如傷舊國春宫花一落旋成塵自從一閉風光後
幾度飛來不見人
上汝州郡樓
黃昏鼓角似邊州三十年前上此樓今日山城對垂淚
傷心不獨為悲秋
夜上受降城聞筦
回樂峰前沙似雪受降城上月如霜不知何處吹蘆管
一夜征人盡望鄉
臨滹沱見蕃使列名
漠南春色到滹沱碧柳青青塞馬多萬里江山今不閉
漢家頻許郅支和
寫情
水紋珍簟思悠悠千里佳期一夕休從此無心愛良夜
任他明月下西樓
春夜聞笛
寒山吹笛喚春歸遷客相看淚滿衣洞庭一夜無窮雁
不待天明盡北飛
送人歸岳陽
煙草連天楓樹齊岳陽歸路子規啼春江萬里巴陵戍
落日看沉碧水西
石倉歴代詩選卷五十五
