石倉歴代詩選卷三十七
明曹學佺編
盛唐六
孟浩然(字浩然襄陽人)
登江中孤嶼贈白雲先生王迥
悠悠清江水水落沙嶼出迴潭石下深綠篠岸傍密鮫
人潛不見漁父歌自逸憶與君别時泛舟如昨日夕陽
開返照中坐興非一南望鹿門山歸來恨如失
晩春卧病寄張八
南陌春將晩北窗猶卧病林園久不遊草木一何盛狹
逕花障迷閒庭竹掃淨翠羽戲蘭苕頳鱗動荷柄念我
平生好江鄉遠從政雲山阻夢思衾枕勞歌詠歌詠復
何為同心恨别離世途皆自媚流俗寡相知賈誼才空
逸安仁鬢欲絲遥情每東注奔晷復西馳常恐填溝壑
無由振羽儀窮通若有命欲向論中推
秋登蘭山寄張五
北山白雲裏隠者自怡悅相望試登高心飛逐鳥滅愁
因薄暮起興是清境發時見歸村人沙行渡頭歇天邊
樹若薺江畔舟如月何當載酒來共醉重陽節
入峽寄弟
吾昔與爾輩讀書常閉門未嘗冒湍險豈顧垂堂言自
此歴江湖辛勤難具論往來行旅弊開鑿禹功存壁立
千巖峻潨流萬壑奔我來凡幾宿無夕不聞猿浦上搖
歸戀舟中失夢魂淚沾明月峽心斷脊鴒原離闊星難
聚秋深露已繁因君下南楚書此示鄉園
湖中旅泊寄閻九司戸防
桂水通百越扁舟期曉發荆雲蔽三巴夕望不見家襄
王夢行雨才子謫長沙長沙饒瘴癘胡為苦留滯久别
思欵顔承歡懷接袂接袂杳無由徒增旅泊愁清猿不
可聽沿月下湘流
題雲門山寄越府包戸曹徐起居
我行適諸越夢寐懷所歡久負獨往願今來恣遊盤台
嶺踐磴石耶溪泝林湍捨舟入香界登閣憩旃檀晴山
秦望近春水鏡湖寬遠懷佇應接卑位徒勞安白雲日
夕滯滄海去來觀故國眇天末良朋在朝端遲爾同攜
手何時方挂冠
還山貽湛法師
幼聞無生理常欲觀此身心跡罕兼遂嶇﨑多在塵晩
途歸舊壑偶與支公隣導以微妙法結為清淨因煩惱
業頓捨山林情轉殷朝來問疑義夕話得清真墨妙稱
古絶詞華驚世人禪房閉虚静花藥連冬春平石藉琴
硯落泉灑衣巾欲知冥滅意朝夕海鷗馴
夏日南亭懷辛大
山光忽西落池月漸東上散髮乘夕凉開軒卧閒敞荷
風送香氣竹露滴清響欲取鳴琴彈恨無知音賞感此
懷故人中宵勞夢想
宿天台桐柏觀
海行信風帆夕宿逗雲島緬尋滄洲趣近愛赤城好捫
蘿亦踐苔輟棹恣探討息隂憩桐柏采秀弄芝草鶴唳
清露垂雞鳴信潮早願言解纓紱從此無煩惱高步凌
四明玄蹤得三老紛吾遠遊意學彼長生道日夕望三
山雲濤空浩浩
題終南翠微寺空上人房
翠微終南裏雨後宜返照閉關久沈冥杖策一登眺遂
造幽人室始知静者妙儒道雖異門雲林頗同調兩心
相喜得畢景共談笑瞑還高窗眠時見遠山燒緬懷赤
城標更憶臨海嶠風泉有清音何必蘇門嘯
初春漢中漾舟
羊公峴山下神女漢臯曲雪罷冰復開春潭千丈綠輕
舟恣來往探翫無厭足波影搖妓釵沙光逐人目傾杯
魚鳥醉聯句鶯花續良會難再逢日入須秉燭
彭蠡湖中望廬山
太虚生月暈舟子知天風挂席候明發渺漫平湖中中
流見匡阜勢壓九江雄黤黕容霽色峥嶸當曉空香爐
初上日瀑布噴成虹久欲追尚子況兹懷遠公我來限
于役未暇息微躬淮海途將半星霜歲欲窮寄言巖栖
者畢趣當來同
登鹿門山
清曉因興來乘流越江峴沙禽近方識浦樹遥莫辨漸
至鹿門山山明翠微淺巖潭多屈曲舟檝屢迴轉昔聞
龐德公采藥遂不返金澗餌芝术石牀卧苔蘚紛吾感
耆舊結纜事攀踐隠迹今尚存高風邈已遠白雲何時
去丹桂空偃蹇探討意未窮迴艇夕陽晩
遊明禪師西山蘭若
西山多竒狀秀出倚前楹停午收彩翠夕陽照分明吾
師住其下禪坐證無生結廬就嵌窟剪苕通往行談空
對樵叟授法與山精日暮方辭去田園歸冶城
登望楚山最高頂
山水觀形勝襄陽美會稽最高唯望楚曾未一攀躋石
壁疑削成衆山比全低晴明試登陟目極無端倪雲夢
掌中小武陵花處迷暝還歸騎下蘿月映深谿
疾愈過龍泉寺精舍呈易業二公
停午聞山鐘起行散愁疾尋林采芝去谷轉松翠密傍
見精舍開長廊飯僧畢石渠流雪水金子耀霜橘竹房
思舊遊過憩終永日入洞窺石髓傍崖采蜂蜜日暮辭
遠公虎谿相送出
越中逢天台太乙子
仙穴逢羽人停艫向前拜問余涉風水何處遠行邁登
陸尋天台順流下吳會兹山夙所尚安得問靈怪上逼
青天高俯臨滄海大雞鳴見日出常覿仙人旆往來赤
城中逍遥白雲外莓苔異人間瀑布當空界福庭長自
然華頂舊稱最永此從之遊何當濟所届
白雲先生王迥見訪
閒歸日無事雲卧晝不起有客欵柴扉自云巢居子居
閒好芝术采藥來城市家在鹿門山常遊澗澤水手持
白羽扇脚步青芒履聞道鶴書徵臨流還洗耳
早發漁浦潭
東旭早光芒渚禽已驚聒卧聞漁浦口橈聲暗相撥日
出氣象分始知江湖闊美人常晏起照影弄流沫飲水
畏驚猿祭魚時見獺舟行自無悶況值晴景豁
歲暮海上作
仲尼既云殁余亦浮于海昏見斗柄迴方知歲星改虚
舟任所適垂釣非有待為問乘槎人滄洲復誰在
大堤行寄萬七
大堤行樂處車馬相馳突歲歲春草生踏青二三月王
孫挾珠彈遊女矜羅襪攜手今莫同江花為誰發
宿楊子津寄潤州長山劉隠士
所思在建業欲往大江深日夕望京口煙波愁我心心
馳茅山洞目極楓樹林不見少微星風霜徒夜吟
秋宵月下有懷
秋空明月懸光彩露霑濕驚鵲棲未定飛螢捲簾入庭
槐寒影疎隣杵夜聲急佳期曠何許望望空佇立
將適天台留别臨安李主簿
枳棘君尚棲匏瓜吾豈繫念離當夏首漂泊指炎裔江
海非堕遊田園失歸計定山既早發漁浦亦宵濟泛泛
隨波瀾行行任艫枻故林日巳遠羣木坐成翳羽人在
丹丘吾亦從此逝
適越留别譙縣張主簿申屠少府
朝乘汴河流夕次譙縣界幸值西風吹得與故人會君
學梅福隠余從伯鸞邁别後能相思浮雲在吳會
送從弟邕下第後尋會稽
疾風吹征帆倏爾向空没千里在俄頃三江坐超忽向
來共歡娛日夕成楚越落羽更分飛誰能不驚骨
尋香山湛上人
朝遊訪名山山遠在空翠氛氲亘百里日入行始至杖
策尋故人解鞍暫停騎石門殊豁險篁逕轉深邃法侣
欣相逢清談曉不寐平生慕真隠累日求竒異野老朝
入田山僧暮歸寺松泉多逸響苔壁饒古意谷口聞鐘
聲林端識香氣願言投此山身世永相棄
宿業師山房待丁公不至
夕陽度西嶺羣壑倏已暝松月生夜涼風泉滿清聽樵
人歸欲盡烟鳥栖初定之子期宿來孤琴候蘿逕
萬山潭作
垂釣坐盤石水清心亦閒魚行潭樹下猿挂島藤間游
女昔解佩傳聞於此山求之不可得沿月棹歌還
洗然弟竹亭
吾與二三子平生結交深俱懷鴻鵠志昔有鶺鴒心逸
氣假豪翰清風在竹林遠是酒中趣琴上偶然音
自潯陽泛舟經明海
大江分九流淼淼成水鄉舟子乘利涉往來至潯陽因
之汎五湖流浪經三湘觀濤壯枚發弔屈痛沈湘魏闕
心恒在金門詔不忘遥憐上林鴈冰泮也回翔
高陽池送朱二
當昔襄陽雄盛時山公常醉習家池池邊釣女日相隨
妝成照影競來窺澄波澹澹芙蓉發綠岸毿毿楊柳垂
一朝物變人亦非四面荒涼人徑稀意氣豪華何處在
空餘草露濕羅衣此地朝來餞行者翻向此中牧征馬
征馬分飛日漸斜見此空為人所嗟殷勤為訪桃源路
余亦歸來松子家
送王七尉松滋得陽臺雲
君不見巫山神女作行雲霏紅踏翠曉氛氲嬋娟流入
楚王夢倏忽還隨零雨分空中飛去復飛來朝朝暮暮
下陽臺愁君此去為仙尉更逐行雲去不迴
夜歸鹿門歌
山寺鳴鐘晝已昏漁陽渡頭争渡喧人隨沙路向江村
余亦乘舟歸鹿門鹿門月照開烟樹忽到龐公栖隠處
巖扉松徑長寂寥惟有幽人夜來去
長樂宫
秦城舊來稱窈窕漢家更衣應不少紅粉邀君在何處
青樓苦夜長難曉長樂宫中鐘暗來可憐歌舞慣相催
歡娛此事今寂寞惟有年年陵樹哀
和張明府登鹿門作
忽示登高作能寬旅寓情絃歌既多暇山水思微清草
得風光動虹因雨氣成謬承巴里和非敢應同聲
望洞庭湖贈張丞相
八月湖水平涵虚混太清氣蒸雲夢澤波撼岳陽城欲
濟無舟檝端居恥聖明坐觀垂釣者空有羨魚情
九日龍沙作寄劉大眘虚
龍沙豫章北九日挂帆過風俗因時見湖山發興多客
中誰送酒棹裏自成歌歌竟乘流去滔滔任夕波
洞庭湖寄閻九
洞庭秋正闊余欲泛歸船莫辨荆吳地惟餘水共天渺
瀰江樹没合沓海潮連遲爾為舟楫相將濟巨川
秦中感秋寄遠上人
一丘常欲卧三徑苦無資北土非吾願東林懷我師黃
金然桂盡壯志逐年衰日夕涼風至聞蟬但益悲
宿永嘉江寄山隂崔少府國輔
我行窮水國君使入京華相去日千里孤帆天一涯卧
聞海潮至起視江月斜借問同舟客何時到永嘉
上巳洛中寄王九迥
卜洛成周地浮杯上巳筵鬭雞寒食下走馬洛堂前垂
柳金堤合平沙翠幕連不知王逸少何處會羣賢
夜泊廬江聞故人在東寺以詩寄之
江路經廬阜松門入虎谿聞君尋寂樂清夜宿招提石
鏡山精怯禪枝怖鴿栖一燈如悟道為照客心迷
宿桐廬江寄廣陵舊遊
山暝聞猿愁滄江急夜流風鳴兩岸葉月照一孤舟建
德非吾土維揚憶舊遊還將兩行淚遥寄海西頭
行至汝墳寄盧徵君
行乏憩余駕依然見汝墳洛川方罷雪嵩嶂有殘雲曳
曳半空裏明明五色分聊題一時興因寄盧徵君
唐城館中早發寄楊使君
犯霜驅曉駕數里見唐城旅館歸心逼荒村客思盈訪
人留後信策蹇赴前程欲識離魂斷長空聽雁聲
九日懷襄陽
去國似如昨倏然經杪秋峴山不可見風景令人愁誰
采籬下菊應閒池上樓宜城多美酒歸與葛彊遊
初出關旅亭夜坐懷王大校書
向夕槐煙起葱蘢池館曛客中無偶坐關外惜離羣燭
至螢光滅荷枯雨滴聞永懷芸閣友寂寞滯揚雲
早寒江上有懷
木落雁南度北風江上寒我家湘水上遥隔楚雲端鄉
淚客中盡孤帆天際看迷津欲有問平海夕漫漫
閒園懷蘇子
林園雖少事幽獨自多違向夕開簾坐庭隂落景微鳥
過烟樹宿螢傍水軒飛感念同懷子京華去不歸
送張子容進士舉
夕曛山照滅送客出柴門惆悵野中别殷勤岐路言茂
林余偃息喬木爾飛翻無使谷風誚須令友道存
留别王侍御維
寂寂竟何待朝朝空自歸欲尋芳草去惜與故人違當
路誰相假知音世所稀祗應守寂寞還掩故園扉
早春潤州送從弟還鄉
兄弟遊吳國庭闈戀楚闕已多新歲感更餞白眉還歸
泛西江水離筵北固山鄉園欲有贈梅柳著先攀
送元公之鄂渚尋觀主張驂鸞
桃花春水漲之子忽乘流峴下離蛟浦江中問鶴樓贈
君青竹杖送爾白蘋洲應是神仙子相逢汗漫遊
送王五昆季省覲
公子戀庭闈勞歌涉海涯水乘舟檝去親望老萊歸斜
日催烏鳥清江照綵衣平生急難意遥仰鶺鴒飛
送盧少府使入秦
楚關望秦國相去千里餘州縣勤王事山河轉使車祖
筵江上列離恨別前書願及芳年賞嬌鶯二月初
送袁十嶺南尋弟
早聞牛渚詠今見鶺鴒心羽翼嗟零落悲鳴别故林蒼
梧白雲遠空水洞庭深萬里獨飛去南風遲爾音
永嘉别張子容
舊國余歸楚新年子北征挂帆愁海路分手戀朋情日
夕故園意汀洲春草生何時一杯酒重與季鷹傾
東京留别諸公
吾道昧所適驅車還向東主人開舊館留客醉新豐樹
繞温泉綠塵遮晩日紅拂衣從此去高步躡華嵩
送袁太祝尉豫章
何幸遇休明觀光來上京相逢武陵客獨送豫章行隨
牒牽黃綬離羣會墨卿江南佳麗地山水舊難名
送席大
惜爾懷其寳迷邦倦客遊江山歴全楚河洛越成周道
路疲千里鄉園老一丘知君命不偶同病亦同憂
送賈昇主簿之荆府
奉使推能者勤王不暫閒觀風隨按察乘騎度荆關送
别登何處開筵舊峴山征軒明日遠空望郢門間
廣陵别薛八
士有不得志栖栖吳楚間廣陵相遇罷彭蠡泛舟還檣
出江中樹波連海上山風帆明日遠何處更追攀
同盧明府早秋宴張郎中海亭
側聽絃歌宰文書游夏徒故園欣賞竹為邑幸來蘇華
省曾聯事仙舟復與俱欲知臨泛久荷露漸成珠
盧明府早秋宴張郎中海園即事得秋字
邑有絃歌宰翔鸞已狎鷗眷言華省舊暫拂海池遊鬱
島藏深竹前溪對舞樓更聞書即事雲物是新秋
宴榮二山池
甲第開金穴榮期樂自多櫪嘶支遁馬池養右軍鵝竹
引攜琴入花邀載酒過山公來取醉時唱接䍦歌
清明日宴梅道士房
林卧愁春盡開軒覽物華忽逢青鳥使邀我赤松家金
竈初開火仙桃正落花童顔若可駐何惜醉流霞
寒夜張明府宅宴
瑞雪初盈尺閒宵始半更列筵邀酒伴刻燭限詩成香
炭金鑪煖嬌絃玉指清醉來方欲卧不覺曉雞鳴
與諸子登峴山作
人事有代謝往來成古今江山留勝跡我輩復登臨水
落魚梁淺天寒夢澤深羊公碑字在讀罷淚沾襟
尋天台山
吾友太乙子餐霞卧赤城欲尋華頂去不憚惡谿名歇
馬憑雲宿揚帆截海行高高翠微裏遥見石梁横
同曹三御史泛湖歸越
秋入詩人意巴歌和者稀泛湖同逸旅吟會是思歸白
簡徒推薦滄洲己拂衣杳冥雲外去誰不羡鴻飛
晩泊潯陽望廬山
挂席幾千里名山都未逢泊舟潯陽郭始見香爐峯嘗
讀遠公傳遠懷塵外蹤東林精舍近日暮坐聞鐘
陪張丞相登嵩陽樓
獨步人何在嵩陽有故樓歲寒問耆舊行縣擁諸侯林
莽北彌望沮漳東會流客中遇知巳無復越鄉憂
武陵泛舟
武陵川路狹前棹入花林莫測幽源裏仙家信幾深水
迴青嶂合雲度綠谿隂坐聽閒猿嘯彌清塵外心
夏日浮舟過陳大水亭
水亭涼氣多閒棹晩來過澗影見松竹潭香聞芰荷野
童扶醉舞山鳥助酣歌幽賞未云徧烟光奈夕何
遊鳳林寺西嶺
共喜年華好來遊水石間烟容開遠樹春色滿幽山壺
酒朋情洽琴歌野興閒莫愁歸路暝招月伴人還
秋日陪李侍御渡松滋江
南紀西江闊皇華御史雄截流寧假檝挂席自生風僚
寀争攀鷁魚龍亦避驄坐聽白雪唱翻入棹歌中
梅道士水亭
傲吏非凡吏名流即道流隠居不可見高論莫能酬水
接仙源近山藏鬼谷幽再來迷處所花下問漁舟
遊景空寺蘭若
龍象經行處山腰度石關屢迷青嶂合時愛綠蘿閒宴
息花林下高談竹嶼間寥寥隔塵事疑是入雞山
陪李侍御訪聰上人禪居
欣逢柏臺友共謁聰公禪石室無人到繩牀見虎眠隂
崖常抱雪枯澗為生泉出處雖云異同歡在法筵
宿立公房
支遁初求道深公笑買山何如石巖趣自入戸庭間苔
澗春泉滿蘿軒夜月閒能令許玄度吟卧不知還
題大禹寺義公房
義公習禪處結構依空林戸外一峯秀階前羣壑深夕
陽連雨足空翠落庭隂看取蓮花淨應知不染心
題融公蘭若
精舍買金開流泉遶砌迴芰荷薰講席松柏映香臺法
雨晴飛去天花晝下來談玄殊未巳歸騎夕陽催
李少府與楊九再來
弱歲早登龍今來喜再逢如何春月柳猶憶歲寒松煙
火臨寒食笙歌逹曙鐘喧喧鬭雞道行樂羨朋從
尋張五迴夜園作
聞就龐公隠移居近洞湖興來林是竹歸卧谷名愚挂
席樵風便開軒琴月孤歲寒何用賞霜露故園蕪
裴司士員司戸見尋
府僚能枉駕家醖復新開落日池上酌清風松下來厨
人具雞黍穉子摘楊梅誰道山公醉猶能騎馬回
春日喜王九相尋
二月湖水清家家春鳥鳴林花掃更落徑草踏還生酒
伴來相命開樽共解酲當杯巳入手歌妓莫停聲
李氏園卧疾
我愛陶家趣園林無俗情春雷百卉坼寒食四隣清伏
枕嗟公幹歸山羨子平年年白社客空滯洛陽城
過故人莊
故人具雞黍邀我至田家綠樹村邊合青山郭外斜開
筵面場圃把酒話桑麻待到重陽日還來就菊花
歲暮歸南山
北闕休上書南山歸敝廬不才明主棄多病故人疎白
髮催年老青陽逼歲除永懷愁不寐松月夜窗虚
泝江至武昌
家本洞湖上歲時歸思催客心徒欲速江路苦邅迴殘
凍因風解新正度臘開行看武昌柳髣髴映樓臺
舟中曉望
挂席東南望青山水國遥舳艫争利涉來往接風潮問
我今何去天台訪石橋坐看霞色晩疑是赤城標
途中晴
巳失巴陵雨猶逢蜀坂泥天開斜景徧山出晩雲低餘
濕猶霑草殘流尚入谿今宵有明月鄉思遠悽悽
夕次蔡陽館
日暮馬行疾城荒人住稀聽歌知近楚投館忽如歸魯
堰田疇廣章陵氣色微明朝拜嘉慶須着老萊衣
他鄉七夕
他鄉逢七夕旅館益羇愁不見穿針婦空懷故國樓緒
風初減熱新月始臨秋誰忍窺河漢迢迢問斗牛
夜泊牛渚趁薛八船不及
星羅牛渚夕風退鷁舟遲浦溆嘗同宿煙波忽間之榜
歌空裏失船火望中疑明發泛潮海茫茫何處期
夜渡湘水
客舟貪利涉闇裏渡湘川露氣聞芳杜歌聲識采蓮榜
人投岸火漁子宿潭烟行侣時相問潯陽何處邊
赴京途中遇雪
迢遞秦京道蒼茫歲暮天窮隂連晦朔積雪滿山川落
鴈迷沙渚飢烏集野田客愁空佇立不見有人煙
途次望鄉
客行愁落日鄉思重相催況在他山外天寒夕鳥來雪
深迷郢路雲暗失陽臺可歎恓惶子高歌誰為媒
永嘉上浦館逢張八子容
逆旅相逢處江村日暮時衆山遥對酒孤嶼共題詩廨
宇鄰蛟室人煙接島夷鄉園萬餘里失路一相悲
宿武陽即事
川暗夕陽盡孤舟泊岸初嶺猿相呌嘯潭嶂似空虚就
枕滅明燭扣舷聞夜漁雞鳴問何處人物是秦餘
渡揚子江
桂檝中流望京江兩畔明林開揚子驛山出潤州城海
盡邊隂淨江寒朔吹生更聞楓葉下淅瀝度秋聲
歲除夜會樂城張少府宅
疇昔通家好相知無間然續明催畫燭守歲接長筵舊
曲梅花唱新正柏酒傳客行隨處樂不見度年年
寒食
閨戶綺忩閉佳人罷縫衣理琴開寶匣就枕臥重幃夜
久燈花落薰籠香氣微錦衾重自煖遮莫曉霜飛
登安陽城樓
縣城南面漢江流江漲開成南雍州才子乘春來騁望
羣公暇日坐銷憂樓臺晩映青山郭羅綺晴驕綠水洲
向夕波搖明月動更疑神女弄珠遊
登萬歲樓
萬歲樓頭望故鄉獨令鄉思更茫茫天寒鴈度堪垂淚
日落猿啼欲斷腸曲引古堤臨凍浦斜分遠岸近枯楊
今朝偶見同袍友却喜家書寄八行
除夜有懷
五更鐘漏欲相催四氣推遷往復迴帳裏殘燈纔去焰
爐中香氣盡成灰漸看春逼芙蓉枕頓覺寒銷竹葉杯
守歲家家應未卧相思那得夢魂來
春情
青樓曉日珠簾映紅粉春妝寳鏡催已厭交歡憐枕席
相將遊戲繞池臺坐時衣帶縈纖草行即裠裾掃落梅
更道明朝不當作相期共鬭管絃來
西山尋辛諤
漾舟尋水便因訪故人居落日晴川裏誰言獨羨魚石
潭窺洞徹沙岸歴紆徐竹嶼見垂釣茅齋聞讀書欵言
忘景夕清興屬涼初回也一瓢飲賢哉常晏如
初年樂城館中卧疾懷歸作
異縣天隅僻孤帆海畔過往來鄉信斷留滯客情多臘
月聞雷震東風感歲和蟄蟲驚戸穴巢鵲眄庭柯徒對
芳樽酒其如伏枕何歸歟理舟檝江海正無波
送朱大入秦
遊人武陵去寳劍直千金分手脫相贈平生一片心
送友人之京
君登青雲去余望青山歸雲山從此别淚濕薜蘿衣
送張郎中遷京
碧谿常共賞朱邸忽遷榮豫有相思意聞君琴上聲
春曉
春眠不覺曉處處聞啼鳥夜來風雨聲花落知多少
楊子津望京口
北固臨京口夷山近海濱江風白浪起愁殺渡頭人
同儲十二洛陽道中作
珠彈繁華子金羈遊俠人酒酣白日暮走馬入紅塵
宿建德江
移舟泊煙渚日暮客愁新野曠天低樹江清月近人
問舟子
向夕問舟子前程復幾多灣頭正堪泊淮裏足風波
送杜十四之江南
荆吳相接水為鄉君去春江正淼茫日暮征帆何處泊
天涯一望斷人腸
渡浙江問舟中人
潮落江平未有風扁舟共濟與君同時時引領望天末
何處青山是越中
王昌齡(字少伯江寧人)
塞下曲
蟬鳴空桑林八月蕭關道出塞入塞寒處處黃蘆草從
來幽并客皆共塵沙老莫學游俠兒矜誇紫騮好
飲馬渡秋水水寒風似刀平沙日未没黯黯見臨洮昔
日長城戰咸言意氣高黃塵是今古白骨亂蓬蒿
從軍行二首
向夕臨大荒朔風軫歸慮平沙萬里餘飛鳥宿何處虜
騎獵長原翩翩傍河去邊聲搖白草海氣生黃霧百戰
苦風塵十年履霜露雖投定遠筆未坐將軍樹早知行
路難悔不理章句
秋草馬蹄輕角弓持弦急去為龍城戰正值胡兵襲軍
氣横大荒戰酣日將入長風金鼔動白露鐵衣濕四起
愁邊聲南庭時佇立斷蓬孤自轉寒鴈飛相及萬里雲
沙漲平原冰霰澀惟聞漢使還獨向刀環泣
變行路難
向晩横吹悲風動馬嘶合前驅引旗節千里陣雲匝單
于下隂山沙礫空颯颯封侯取一戰豈復念閨閣
古意
桃花四面發桃葉一枝開欲暮黃鸝囀傷心玉鏡臺清
筝向明月半夜春風來
越女
越女作桂舟還將桂為楫湖上水渺漫清江不可涉摘
取芙蓉花莫摘芙蓉葉將歸問夫婿顔色何如妾
聽彈風入松闋贈楊補闕
商風入我絃夜竹深有露絃悲與林寂清景不可度寥
落幽居心颼颼青松樹松風吹草白谿水寒日暮聲意
去復還九變待一顧空山多雨雪獨立君始悟
緱氏尉沈興宗置酒南谿留贈
林色與谿古深篁引幽翠山樽在漁舟棹月情已醉始
窮清源口壑絶人境異春泉滴空崖萌卉坼隂地久之
風榛寂遠聞樵聲至海鴈時獨飛永然滄洲意古時青
冥客滅跡淪一尉吾子躊躇心豈其紛埃事緱峰信所
尅濟北餘乃遂齊物意已會息肩理猶未卷舒形性表
脱略賢哲議仲月期角巾飯僧嵩陽寺
次汝中寄河南陳贊府
汝山方聯延伊水繞明滅遥見入楚雲又此空館月紛
然馳夢想不謂遠離别京邑多歡娱衡湘暫沿越明湖
春草徧秋桂白花發豈惟長思君日夕在魏闕
同從弟銷南齋翫月憶山隂崔少府
高卧南齋時開帷月初吐清輝淡水木演漾在窗戸苒
苒幾盈虚澄澄變今古美人清江畔是夜越吟苦千里
其如何微風吹蘭杜
代扶風主人答
殺氣凝不流風悲日彩寒浮埃起四遠遊子彌不歡依
然宿扶風沽酒聊自寬寸心亦末理長鋏誰能彈主人
就我飲對我還慨歎便泣數行淚因歌行路難十五役
邊地三回討樓蘭連年不解甲積日無所餐將軍降匈
奴國使没桑乾去年三十萬獨自還長安不信沙場苦
君看刀箭瘢鄉親悉零落冢墓亦摧殘仰攀青松枝慟
絶傷心肝禽獸悲不去路傍誰忍看幸逢休明代寰宇
静波瀾老馬思伏櫪長鳴力巳殫少年與運會何事發
悲端天子初封禪賢良刷羽翰三邊悉如此否泰亦須
觀
酬鴻臚裴主簿雨後北樓見贈
暮霞照新晴歸雲猶相逐有懷晨昏暇想見登眺目問
禮侍彤襜題詩訪茅屋高樓多古今陳事滿陵谷地久
微子封臺餘孝王築徘徊顧霄漢豁達俯川陸遠水對
孤城長天向喬木公門何清静列戟森巳肅不歎攜手
稀常思着鞭速終當拂羽翰輕舉隨鴻鵠
東京府縣諸公與綦毋潛李頎相送至白馬寺
宿
鞍馬上東門徘徊入孤舟賢豪相追送即棹千里流遠
峰落日在空波微煙收薄宦忘機括醉來復淹留月明
見古寺林外登高樓南風開長廊夏夜如涼秋江月照
吳縣西歸夢中遊
送東林廉上人歸廬山
石谿流巳亂苔徑入漸微日暮東林下山僧還獨歸昔
為廬峰意況與遠公違道性深寂寞世情多是非會尋
名山去豈復望清輝
别劉諝
天地寒更雨蒼茫楚城隂一樽廣陵酒十載衡陽心倚
伏不可料悲歡豈易尋相逢成遠别後會何如今身在
江海上雲連京國深行當務功業策馬何駸駸
巴陵别劉處士
劉生隠岳陽心遠洞庭水偃帆入山郭一宿楚雲裏竹
映秋館深月寒江風起煙波桂陽接日夕數千里嫋嫋
清夜猿孤舟坐如此湘中有來鴈雨雪候音旨
宿裴氏山莊
蒼蒼竹林暮吾亦知所投静坐山齋月清谿聞遠流西
峰下微雨向曉白雲收遂觧塵中組終南春可遊
秋興
日暮西北堂涼風洗修木著書在南窗門館常肅肅苔
草延古意視聽轉幽獨或問余所營刈黍就寒谷
齋心
女蘿覆石壁谿水幽蒙朧紫葛蔓黃花娟娟寒露中朝
飲花上露夜卧松下風雲英化為水光采與我同日月
蕩精魄寥寥天府空
諸官遊招隠寺
山館人巳空青蘿換風雨自從永明世月向龍宫吐鑿
井長幽泉白雲今如古應真坐松柏錫杖挂窗戸口云
七十餘能救諸有苦回指巖樹花如聞道場鼔金色身
壞滅真如性無主僚友同一心清光誰遣取
灞上閒居
鴻都有歸客偃卧滋陽村軒冕無枉顧清川照我門空
林網夕陽寒鳥赴荒園廓落時得意懷哉莫與言庭前
有孤鶴欲啄常翩翻為我銜素書弔彼顔與原二君既
不朽所以慰其魂
江上聞笛
横笛怨江月扁舟何處尋聲長楚山外曲遶胡關深相
去萬餘里遥傳此夜心寥寥浦溆寒響盡惟幽林不知
誰家子復奏邯鄲音水客皆擁棹空霜遂盈襟羸馬望
北走遷人悲越吟何當邊草白旌節隴城隂
太湖秋夕
水宿煙雨寒洞庭霜落微月明移舟去夜静魂夢歸暗
覺海風度蕭蕭聞鴈飛
過華隂
雲起太華山雲山互明滅東峰始含景了了見松雪羈
人感幽棲窅映轉竒絶欣然忘所疲永望吟不輟信宿
百餘里出關玩新月何意昨來心遇物遂遷别人生屢
如此何以肆愉悅
九江口作
漭漭江勢闊雨開潯陽秋驛門是高岸望盡黃蘆洲水
與五谿合心期萬里遊明時無棄才謫去隨孤舟鷙鳥
立寒木丈夫佩吳鈎何當報君恩却繫單于頭
大梁途中作
怏怏步長道客行渺無端郊原欲下雪天地稜稜寒當
時每酣醉不覺行路難今日無酒錢悽惶向誰歎
途中作
遊人愁歲晏早起遵王畿墜葉吹未曉疎林月微微驚
禽棲不定寒獸相因依歎此霜露下復聞鴻鴈飛渺然
江南意惜與中途違羈旅悲壯髮别離念征衣永圖豈
勞止明節期所歸寧厭楚山曲無人長掩扉
山行入涇州
睠此山路長停驂問賓御林巒信回惑白日落何處徙
倚望長風滔滔引歸慮微雨隨雲收濛濛傍山去西臨
有邊邑北走盡亭戍涇水横白煙州城隠寒樹所嗟異
風俗已自少情趣豈伊戀懷土解物且欣遇
琴
孤桐秘虚鳴朴素傳幽真髣髴絃指外遂見初古人意
遠風雪苦時來江山春高宴未終曲誰能辨經綸
箜篌引
盧谿郡南夜泊舟夜聞兩岸羌戎謳其時月黑猿啾啾
微雨霑衣令人愁有一遷客登高樓不言不寐彈箜篌
彈作薊門桑葉秋風沙颯颯青塜頭將軍鐵驄汗血流
深入匈奴戰未休黃旗一點兵馬收亂殺胡人積如丘
瘡病驅來役邊州仍披漠北羔羊裘顔色飢枯掩面羞
眼眶淚滴深兩眸思還本鄉食氂牛欲語不得指咽喉
或有強壯能咿嚘意說被他邊將讎五世屬藩漢主留
碧毛氊帳河曲遊槖駞五萬部落稠敕賜飛鳳金兜鍪
為君百戰如過籌静掃隂山無鳥投家藏鐵劵特承優
黃金千斤不稱求九族分離作楚囚深谿寂寞絃苦幽
草木悲感聲颼飀僕本東山為國憂明光殿前論九疇
簏讀兵書盡冥搜為君掌上施權謀洞曉山川無與儔
紫宸詔發遠懷柔搖筆飛霜如奪鉤鬼神不得知其由
憐愛蒼生比蚍蜉朔河屯兵須漸抽盡遣降來拜御溝
便令海内休戈矛何用班超定遠侯史臣書之得已不
烏栖曲
白馬逐朱車黃昏入狹斜柳樹烏争宿争枝未得飛上
屋東房少婦壻從軍每聽烏啼知夜分
城傍曲
秋風鳴桑條草白狐兔驕邯鄲飲來酒未消城北原平
掣皂鵰射殺空營兩騰虎迴身却月佩弓弰
行路難
雙絲作綆繫銀缾百尺寒泉轆轤上懸絲一絶不可望
似妾傾心在君掌人生意氣好遷捐只重狂花不重賢
宴罷調筝奏離鶴迴嬌轉盼泣君前君不見眼前事豈
保須臾心勿異西山日下雨足稀側有浮雲無所寄但
願莫忘前者言剉骨黃塵亦無愧行路難勸君酒莫辭
煩美酒千鐘猶可盡心中片愧何可論一聞漢主思故
劒使妾常嗟萬古魂
駕幸河東
晉水千廬合汾橋萬國從開唐天業盛入沛聖恩濃下
輦迴三象題碑任六龍睿明懸日月千載此時逢
胡笳曲
城南虜巳合一夜幾重圍自有金笳引能霑出塞衣聽
臨關月苦清入海風微三奏高樓曉胡人掩涕歸
潞府客亭寄崔鳳童
蕭條郡城閉旅館空寒煙秋月對愁客山鐘搖暮天新
知偶相訪斗酒情依然一宿阻長會清風徒滿川
和振上人秋夜懷士會
白露傷草木山風吹夜寒遥林夢親友高興發雲端郭
外秋聲急城邊月色殘瑶琴多遠思更為客中彈
送李擢遊江東
清洛日夜漲微風引孤舟離腸便千里遠夢生江樓楚
國橙橘暗吳門煙雨愁東南具今古歸望山雲秋
客廣陵
樓頭廣陵近九月在南徐秋色明海縣寒煙生里閭夜
帆歸楚客昨日度江書為問易名叟垂綸不見魚
静法師東齋
築室在人境遂得真隠情春盡草木變雨來池館清琴
書全雅道視聽已無生閉戸脫三界白雲自虛盈
宿京江口期劉眘虚不至
霜天起長望殘月生海門風静夜潮滿城高寒氣昏故
人何寂寞久已乖清言明發不能寐徒盈江上樽
九日登高
青山遠近帶皇州霽景重陽上北樓雨歇亭臯仙菊潤
霜飛天苑御棃秋茱萸插鬢花宜夀翡翠横釵舞作愁
謾說陶潛籬下醉何曾得見此風流
東谿翫月
月從斷山口遥吐柴門端萬木分空霽流隂中夜攢光
連虚象白氣與風露寒谷静秋泉響巖深青靄殘澄清
入幽夢破影抱空巒恍惚琴窗裏松谿曉思難
送歐陽會稽之任
懷禄貴心賞東流山水長官移會稽郡地邇上虞鄉緩
帶屏紛雜漁舟臨訟堂逶迤迴谿趣整肅飛鳥行萬室
霽朝雨千峰迎夕陽輝輝遠洲映曖曖澄湖光白髮有
高士青春期上皇應須枉車騎為我訪荷裳
答武陵田太守
仗劍行千里微軀敢一言曾為大梁客不負信陵恩
題灞池二首
腰鎌欲何之東園刈秋韭世事不復論悲歌和樵叟
開門望長川薄暮見漁者借問白頭翁垂綸幾年也
擊磬老人
雙峰褐衣久一磬白眉長誰識野人意徒看春草芳
送胡大
荆門不堪别況乃瀟湘秋何處遥望君江邊明月樓
送郭司倉
映門淮水綠留騎主人心明月隨良掾春潮夜夜深
送李十五
怨别秦楚深江中秋雲起天長杳無隔月影在寒水
送張四
楓林巳愁暮楚水復堪悲别後冷山月清猿無斷時
武陵田太守席送司馬盧谿
諸侯分楚郡飲餞五谿春山水清暉遠俱憐一逐臣
送譚八之桂林
客心仍在楚江館復臨湘别意猿鳥外天寒桂水長
送劉十五之郡
平明江霧寒客馬江上發扁舟事洛陽窅窅含楚月
從軍行四首
烽火城西百尺樓黃昏獨上海風秋更吹羌笛關山月
無那金閨萬里愁
琵琶起舞換新聲總是關山舊别情撩亂邊愁聽不盡
高高秋月照長城
青海長雲暗雪山孤城遥望玉門關黃沙百戰穿金甲
不破樓蘭終不還
大漠風塵日色昏紅旗半掩出轅門前軍夜戰洮河北
已報生擒吐谷渾
出塞二首
秦時明月漢時關萬里長征人未還但使龍城飛將在
不教胡馬度隂山
騮馬新跨白玉鞍戰罷沙場月色寒城頭鐵鼓聲猶振
匣裏金刀血未乾
采蓮曲二首
吳姬越豔楚王妃争弄蓮舟水濕衣來時浦口花迎入
采罷江頭月送歸
荷葉羅裙一色裁芙蓉向臉兩邊開亂入池中看不見
聞歌始覺有人來
春宫曲
昨夜風開露井桃末央前殿月輪高平陽歌舞新承寵
簾外春寒賜錦袍
西宫春怨
西宫夜静百花香欲卷珠簾春恨長斜抱雲和深見月
朦朧樹色隠昭陽
西宫秋怨
芙蓉不及美人妝水殿風來珠翠香誰分含啼掩秋扇
空懸明月待君王
長信秋詞二首
金井梧桐秋葉黃珠簾不捲夜來霜熏籠玉枕無顔色
卧聽南宫清漏長
奉帚平明金殿開且將團扇暫徘徊玉顔不及寒鴉色
猶帶昭陽日影來
青樓曲二首
白馬金鞍從武皇旌旗十萬宿長楊樓頭小婦鳴筝坐
遥見飛塵入建章
馳道楊花滿御溝紅妝縵綰上青樓金章紫綬千餘騎
夫壻朝回初拜侯
青樓怨
香幃風動花入樓高調鳴筝緩夜愁腸斷關山不解說
依依殘月下簾鈎
浣紗女
錢塘江畔是誰家江上女兒全勝花吳王在時不得出
今日公然來浣紗
閨怨
閨中少婦不曾愁春日凝妝上翠樓忽見陌頭楊柳色
悔教夫壻覓封侯
蕭駙馬宅花燭
青鸞飛入合歡宫紫鳳銜花出禁中可憐今夜千門裏
銀漢星回一道通
寄穆侍御出幽州
一從恩譴度瀟湘塞北江南萬里長莫道薊門書信少
鴈飛猶得到衡陽
西江寄越弟
南浦逢君嶺外還沅谿更遠洞庭山堯時恩澤如春雨
夢裏相逢同入關
李四倉曹宅夜飲
霜天留後故情歡銀燭金爐夜不寒欲問吳江别來意
青山明月夢中看
宴春源
源向春城花幾重江明深翠引諸峰與君醉失松谿路
山館寥寥傳暝鐘
龍標野宴
沅谿夏晩足涼風春酒相攜就竹叢莫道絃歌愁遠謫
青山明月不曾空
聽流人水調子
孤舟微月對楓林分付鳴筝與客心嶺色千重萬重雨
斷絃收與淚痕深
梁苑
梁園秋竹古時煙城外風悲欲暮天萬乘旌旗何處在
平臺賓客有誰憐
題朱鍊師山房
叩齒焚香出世塵齋壇鳴磬步虚人百花仙醖能留客
一飯胡麻度幾春
送魏二
醉别江樓橘柚香江風引雨入船涼憶君遥在瀟湘月
愁聽清猿夢裏長
别李浦之京
故園今在灞陵西江畔逢君醉不迷小弟隣莊尚漁獵
一封書寄數行啼
送狄宗亨
秋在水清山暮蟬洛陽樹色鳴臯煙送君歸去愁不盡
又惜空度涼風天
送薛大赴安陸
津頭雲雨暗湘山遷客離憂楚地顔遥送扁舟安陸郡
天邊何處穆陵關
芙蓉樓送辛漸
丹陽城南秋海隂丹陽城北楚雲深高樓送客不能醉
寂寂寒江明月心
重别李評事
莫道秋江離别難舟船明日是長安吳姬緩舞留君醉
隨意青楓白露寒
别陶副使歸南海
南越歸人夢海樓廣陵新月海亭秋寳刀留贈長相憶
當取戈船萬戸侯
送人歸江夏
寒江綠水楚雲深莫道離憂遷遠心曉夕雙帆歸鄂渚
愁將孤月夢中尋
送李五
玉盌金罍傾送君江西日入起黃雲扁舟乘月暫來去
誰道滄浪吳楚分
巴陵送李十二
搖曳巴陵洲渚分清江傳語便風聞山長不見秋城色
日暮蒹葭空水雲
盧谿主人
武陵谿口駐扁舟谿水隨君向北流行到荆門上三峽
莫將孤月對猿愁
送朱越
遠别舟中蔣山暮君行舉首燕城路薊門秋月隠黃雲
期向金陵醉江樹
别辛漸
别館蕭條風雨寒扁舟月色波江看酒酣不識關西道
却望春江雲尚殘
送姚司法歸吳
吳掾留觴楚郡心洞庭秋雨海門隂但令意遠扁舟近
不道滄江百丈深
陶翰(潤州人)
古塞下曲
進軍飛狐北窮寇勢將變日落沙塵昏背河更一戰騂
馬黃金勒琱弓白羽箭射殺左賢王歸奏未央殿欲言
塞下事天子不召見東出咸陽門哀哀淚如霰
燕歌行
請君留楚調聽我吟燕歌家在遼水頭邊風意氣多出
身為漢將正值戎未和雪中凌天山冰上度交河大小
百餘戰封侯竟蹉跎歸來灞陵下故舊無相過雄劍委
塵匣空門惟雀羅玉篸還趙姝瑶琴付齊娥昔日不為
樂時哉今奈何
望太華贈盧司倉
行吏到西華乃觀三峰壯削成元氣中傑出天河上如
有飛動色不知青冥狀巨靈安在哉厥跡猶可望方此
顧行旅末由飭仙裝葱蘢記星壇明滅數雲嶂良友垂
真契宿心所微尚敢投歸山吟霞徑一相訪
贈鄭員外
驄馬拂繡裳按兵遼水陽西分鴈門騎北逐樓煩王聞
道五軍集相邀百戰場風沙暗天起虜騎森已行儒服
揖諸將雄謀吞八荒金門來見謁朱紱生輝光數載侍
御史稍遷尚書郎人生志氣立所貴功業昌何必守章
句終年事蒼黃同時獻賦客尚在東陵傍
晚出伊關寄河南裴中丞
退無偃息資進無當代策冉冉時將暮坐為周南客前
登關塞門永眺伊城陌長川黯巳空千里寒氣白家本
渭水西異日同所適秉志師禽尚微言祖莊易一辭林
壑間共繫風塵役交朋忽先進天道何紛劇豈念嘉遯
時依依偶沮溺
送朱大出關
楚客西上書十年不得意平生相知者晩節心各異長
揖五侯門拂衣謝中貴丈夫多别離各有四方事拔劍
因高歌蕭蕭北風至故人有斗酒是夜共君醉努力長
加餐當年莫相棄
宿天竺寺
松栢亂巖口山西微逕通天開一峰見宫闕生虚空正
殿倚霞壁千樓標石叢夜來猿鳥静鐘梵寒雲中峰翠
映湖月泉聲亂谿風心超諸境外了與懸觧同明發氣
候改起視長崕東湖色濃蕩漾海光漸曈曚葛仙迹尚
在許氏道猶崇獨往古來事幽懷期二公
南楚懷古
南國久蕪漫我來空鬱陶君看章華宫處處生黃蒿但
見陵與谷豈知賢與豪精魂托古木寳玉捐江臯倚棹
下晴景迴舟隨晩濤碧雲暮寥落湖上秋天高往事那
堪問此心徒自勞獨餘湘水上千載聞離騷
早過臨淮
夜來三渚風晨過臨淮島湖中海氣白城上楚雲早鱗
鱗魚浦帆漭漭蘆洲草川路日浩蕩惄焉心如𢷬且言
任倚伏何暇念枯槁范子名屢移蘧公志常保古人去
巳久此理今難道
乘潮至漁浦作
艤棹乘早潮潮來如風雨樟臺忽巳隠界峰莫及覩崩
騰心為失浩蕩目無主豗㦎浪始聞漾漾入魚浦雲景
共澄霽江山相吞吐偉哉造化工此事從終古流沫誠
足誡商歌調易苦頗因忠信全客心猶栩栩
秋山夕興
山月松篠下月明山景鮮聊為高秋酌復此清夜絃晤
語方獲志栖心亦彌年尚言興未逸更理逍遥篇
送金卿歸新羅
奉義朝中國殊恩及遠臣鄉心遥渡海客路再經春落
日誰同望孤舟獨可親拂波銜木鳥偶宿泣珠人禮樂
夷風變衣冠漢制新青雲巳千吕知汝重來賓
柳陌聽早鶯
忽來枝上囀還似谷中聲乍使香閨静偏傷遠客情間
關難辨處斷續若頻驚玉勒留將久青樓夢不成千門
候曉發萬井報春生徒有知音賞慚非臯鶴鳴
盧象(字緯卿汶水人)
贈程秘書
客自岐陽來吐音若鳴鳳孤飛畏不偶獨立誰見用忽
從被褐中召入承明宫聖人借顔色言事無不通殷勤
拯黎庶感激論諸公將相猜賈誼圖書歸馬融顧余久
寂寞一歲麒麟閣且共歌太平勿嗟名宦薄
家叔徵君東谿草堂二首
開山十里餘青壁森相倚欲識堯時天東谿白雲是雷
聲轉幽壑雲氣香流水澗影生龍蛇巖端翳檉梓大道
終不易君恩曷能巳鶴羨無老時龜言攝生理浮年笑
六甲元化潛一指未暇掃雲梯空慚阮家子
今朝共遊者得性閒未歸已到仙人家莫驚鷗鳥飛水
深嚴子釣松挂巢父衣雲氣轉幽寂谿流無是非名理
未足羨腥臊詎所希自惟負貞意何歲當食薇
鄉試後自鞏遠田家因謝隣友見過之作
雞鳴出東邑馬倦登南巒落日見桑柘翳然丘中寒隣
家多舊識投瞑來相看且問春稅苦兼陳行路難園場
近隂壑草木易凋殘峯暗雪猶積澗深冰已團浮名知
何用歲晏不成歡置酒共君飲當歌聊自寬
八月十五日象自江東止田園移莊慶會未幾
歸汶上小弟幼妺尤悲其别兼賦是詩
謝病始告歸依依入桑梓家人皆佇立相候衡門裏時
輩皆長年成人舊童子上堂家慶畢顧與姻親齒論舊
或餘悲目存且相喜田園轉蕪没但有寒泉水衰柳日
蕭條秋光清邑里入門乍如客休騎非便止中飯顧王
程離憂從此始
雜詩二首
家居五原上征戰是平生獨負山西勇誰當塞下名死
生遼海戰雨雪薊門行諸將封侯盡論功獨不成
君家御溝上垂柳夾朱門列鼎會中貴鳴珂朝至尊死
生在片議窮達由一言須識苦寒士莫矜狐白温
早秋宴張郎中海亭即事
邑有絃歌宰翔鸞狎野鷗眷言華省舊暫滯海池遊鬱
島藏深竹前溪對舞樓更聞書即事雲物是新秋
峽中作
高唐幾百里樹色接陽臺乍見江山霽俄聞風雨來雲
從三峽起天向數峰開靈境信難見輕舟那可回
竹里館
江南冰不閉山澤氣潛通臘月聞山鳥寒崖見蟄蟲柳
林春半合荻笋亂無叢回首金陵岸依依向北風
永城使風
長風起秋色細雨含落暉夕鳥向林去晚帆相逐飛蟲
聲出亂草水氣薄行衣一别故鄉道悠悠今始歸
和徐侍郎叢篠詠
中禁夕沈沈幽篁别作林色連雞樹近影落鳳池深為
重凌霜節能虚應物心年年承雨露長對紫庭隂
駕幸温泉
傳聞聖主幸新豐清蹕鳴鑾出禁中細草終朝隨步輦
垂楊幾處繞行宫千官扈從驪山北萬國來朝渭水東
此日小臣徒獻賦漢家誰復重揚雄
送祖詠
田家宜伏臘歲晏子言歸石路雪初下荒村雞共飛東
原多煙火北澗隠寒暉滿酌野人酒倦聞隣女機胡為
困樵采幾日罷朝衣
送綦毋潛
夫君不得意本是滄海來高足未云騁虚舟空復迴淮
南楓葉落灞岸桃花開出處暫為耳沈浮安繫哉如何
天覆物還遣世遺才欲識秦將漢嘗聞王與裴離筵對
寒食别雨乘春雷會有辟書至荷衣莫漫裁
追涼歴下古城西北隅此地有清泉喬木
謝朓出華省王祥貽佩刀前賢真可慕衰病意空勞貞
悔不自卜遊隨共爾曹未能齊得喪時復誦離騷閒蔭
七賢地醉餐三士桃蒼苔虞舜井喬木古城壕漁父偏
相狎堯年不可逃蟬鳴秋雨霽雲白曉山高咫尺傳雙
鯉吹嘘借一毛故人皆得路誰肯念同袍
寄河上叚十六
與君相識即相親聞道君家住孟津為見行舟試借問
客中時有洛陽人
石倉歴代詩選卷三十七
