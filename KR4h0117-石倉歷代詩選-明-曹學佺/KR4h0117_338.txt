石倉歴代詩選卷三百三十九
明曹學佺編
明詩初集五十九
王誼(宇内敬山隂人)
古風
妾家東城隅高門瞰中逵玲瓏結綺疏參差雕玉題旭
日麗芳藻光風汎羅帷春花媚妍質徘徊處中閨調絃
拂纖指哀響流輕颸聲悲節自促曲度雲行遲妍情託
琴瑟中曲正逶迤悵望知音遠華容非故時
其二
中宵苦無寐攝衣起徘徊明月皎素光照我單羅帷良
人久于役山川杳無涯梧桐被秋露密葉凋華滋絃琴
奏鳴商曲度餘音希中含萬古情寂莫當告誰
其三
明月生海底輝光燭重淵豈特照乘車所貴登君筵自
我得此物藏之已多年將持遺所思按劍無由前逝矣
鄒陽子寂莫甘棄捐
其四
太華何嶔崟緣雲陟其巔烏兔前跳躑縱覽周八埏從
峰猶蟻垤萬彙紛濛然掇彼瓊瑶英挹此清泠泉披灑
汗漫襟拂衣起翩躚逝随長風舉直入通明天
其五
獻玉無良媒漂淪寡歡豫壯齡已非昔馳暉日西騖嘉
木無榮柯修條亦成故一感式微吟吁嗟在中路
其六
崔峩會稽山東截海濤碧松柏無冬春千歲淪琥珀中
有煉藥士丹砂固精魄要我與之俱遨遊入無極奮衣
欲遄征浩蕩雲海隔悠悠紫霞想未遂諧宿昔皓首乖
願言臨風起悽惻
關山别意圖
蓮葉未青時沙頭話别離舟行期早發日晏未曾移遲
迴一何久念我平生友莫問去程遥且盡杯中酒君今
往何處萬里長城路路遠人跡稀黃雲黯朝暮隴阪歴
敧傾雙輪不暫停時聞嗚咽水流作斷腸聲驅車無少
息又度長蘆北八月雁南飛天山草俱白横笛在高樓
關山月裏愁離人聽此曲白盡少年頭
行路難
金鞍寶馬霍家兒驕人意氣揚雙眉生來不省讀文字
但知遊獵誇輕肥白晝呼鷹出平陸暮歸還向娼樓宿
少年随從多如雨氣勢憑陵猛於虎自憐妻妾能管絃
身把黃金賤如土君不見石崇金谷逞豪奢珍珠不惜
買名娃一朝身死家仍滅空使時人留咏嗟
寄陳博士
少小趨庭學詩禮弱冠求知走湖海西遊吳楚北燕齊
名著金蘭幾人在還歸東越臥蓬廬雪案螢窗志似初
堂中每下高人榻門外時邀長者車當年意氣凌牛斗
夜夜龍泉室中吼青雲有路待馳驅世上功名期拾取
光隂歲月易蹉跎北去南來事幾多驊騮備受鹽車辱
鴻鵠翻遭燕雀訶李侯顧我非凡調嗟我滄浪伴漁釣
薦剡聯翩入九重白首觀光奉明詔濫職詞林已後時
惟君于我最相知承恩近在金鑾側陳力方圖補報私
那知葑菲終淪棄綠酒紅亭悵分袂悠悠歸棹向東吳
魏闕回瞻獨流涕龍鍾自分老江邊千里鷗波落照前
翻思渌水園中會詩酒交歡在盛年
秋夜思
北風凄凄寒雁飛明月皎皎穿羅帷空閨思婦不能寐
起望明月臨清池清池隠映高臺側月明正照交河北
錦帳連營夢不同同心自結空相憶相思春復秋月明
應在望鄉樓妾心便是交河水日夜随君向北流
秋日懷孟熙先生
倏忽成遠别幽棲仍薜蘿草芳經雨歇蟲響入秋多夜
月柯亭市凉風鏡水波相期盡一醉何日更來過
宿鍾山僧房
暫止遊山屐鍾山偶借居已看諸有妄轉覺萬緣疎静
院蓮花漏閒窗貝葉書三車方待演歸興復何如
九日稽山懷古
山水自如昨古人今復誰雲煙謝家墅松柏禹陵祠聖
代身全老秋天景易悲母將搖落意相對菊花枝
秋夜
獨坐芭蕉院吟詩清夜徂林空松子落蓮盡藕莖枯草
際螢光濕巢邊鶴影孤了然心境澈明月照冰壺
留别翰林諸公
黃金闕下脱朝簪便理歸舟載綠琴竹葉縱教臨别意
葵花難展向陽心煙霞谷口耕春雨松桂巖前憩夕隂
自愧不才終遠去故人毋訝玉為音
奉寄巫總戎
將軍坐嘯靖三邊鵲印纍纍肘後懸玉帳分弓宵射虜
黃沙列卒歲屯田元戎昔著條侯令儒將今誇卻穀賢
江左野人從白首要看勲業上凌煙
寄劉西江
近别西江舊草廬老來心事復何如鯨尊自愜狂吟興
鴻寶誰傳秘命書東洛池臺更異主武林花竹夢遺墟
十年飄蕩遼川北不見魚緘問索居
宿虞氏華星軒
愛觀泉石暮歸遲因共幽人宿翠微一榻香風紅杏院
半窗斜月綠蘿扉峰頭夜火明丹竈澗底春泉沒釣磯
臥向白雲翻自笑宦途何事履危機
謫居後歸訪錢清陳文達相與酌酒話舊凄然
有感翌日賦此却寄
廿載遼陽悲竄逐感君一見故情多常同幕府談棋坐
曾向轅門倚劍歌越國青山愁裏望清江明月夢中過
南歸重喜開文會其奈蕭蕭髩雪何
班婕妤
玉簟夜凉新秋蛾暗裏顰如何天上月獨照掌中人
采蓮曲
郎騎紅叱撥妾上木蘭舟不及鴛鴦鳥雙飛共白頭
春思
山映簾櫳水映窗浣紗人在苧羅江年年三月棃花雨
門掩東風燕子雙
畫梅
揚州詩閣掩芳塵萬萼千葩冷照春十里珠簾一聲笛
東風腸斷倚樓人
其二
曾赴孤山處士招水煙寒淡月魂消笛聲喚醒棃雲夢
記得東風倚畫橈
鳳仙花
穠艷何曾妬絳桃瑶池青鳥舊仙曹可憐日暮西風急
滿地斕斑委羽毛
三香圖
微步凌波見襪痕玉容相向總無言夜深髣髴香塵過
疑是楊花姐妹魂
附王懌(字内悦誼之弟)
江南意
郎居横江口妾住横江上生小慣風波蓮舟喜搖蕩蕩
舟蓮花灣花紅照人顔舉頭見郎來低頭隠花間花疎
不成隠相見還相哂都緣春意深留連夕陽盡前浦伴
將稀那能不相違抛情明月下各自櫂歌歸
白馬篇
金羈塞下兒白馬明秋練指顧雄風生來往如飛電一
揮邯鄲椎三射天山箭單于遠逋逃天子垂恩眷歸來
五陵下戚里酣游宴殺人都市間被酒未央殿青驪換
小妾濃麝熏羅薦狐白擁重裘誰知布衣賤
隔谷歌
兄羈囚弟露宿兄弟本連枝誰令隔山谷兄受飢寒日
困辱弟欲救之力不足力不足可奈何願作高飛鴻銜
之出網羅
臨江王節士歌
節士多壯心悲感雄風起彎弓射天狼欲發無一矢擊
筑起舞髮指冠長空慘慘白日寒海鯨簸浪山嶽動行
者為之愁路難愁路難淚如雨壯心成灰塵悲感留千
古
采蓮曲
吳娃蕩船采蓮子船頭蓮子清如水蘭杜芳洲白露漙
蓼花綠岸秋風起秋風吹髩影悠悠還随女伴度前洲
誰家夫壻歸來晚何處蓮花獨耐秋秋來春去時難度
錦薦新香漸成故馳暉冉冉近桑榆關塞蒼蒼但煙霧
關月關山千萬重可悲遥夜不相同歸來獨擁香衾臥
雙淚斕斑一枕紅
碭山偶作
練帷薄暮新凉入虚館蕭蕭雨聲急孤燈照坐不成眠
一夜凄然百憂集公期已促歸計遥坐覺雙髩生秋飈
會待驊騮開道路豈無羽翼騰雲霄驅馳四牡彭城道
訪古詢今醉煩抱韓信城邊秋草腓條侯塚上煙蕪老
時時回首白雲天一寸丹心日下懸因風寄語淮南桂
為我休吟招隠篇
石城曉
城角曉嗚嗚城西月痕墮城中春思慵楚夢熏蘭火玲
瓏金馬門玉珮聲瑣瑣紅日壓宫垣千花眠貼妥
公子行
妖姬蜀國絃罷作南山弄信馬踏芳塵被面春酣重銀
裝赭玉帶金隠袍花縫目送雲間行醉纈抛緋綜
班婕妤
自失傾城寵花顔落舊紅霜飛金屋冷月照錦帷空侍
寢昭陽日休辭玉輦同當知長信妾團扇泣秋風
碧玉詞
碧玉小家女容華早出羣青蛾天上月綠髮鏡中雲舞
袖翻鸞影歌蜃吐麝芬金屏能侍寢含笑解羅裾
送人之京
獨上水邊橈離顔酒半消城頭三鼓近煙際一燈遥海
色將沈月沙痕正落潮未能追逸翮回首跂層霄
李將軍歌
妖芒掃空流電紅將軍飛出麒麟宫帳士嬌獰噉哮虎
羲和倒泣煙瀰濛蓮花古劍腥銅氣射雕健兒手中死
赤血淋漓凝冷光塞土千年為君紫
吳城春曉曲
金衣送月吟嬌弄陽雲猶瑣青樓夢曉風颭戶聲鴉然
赭羅射日臙脂鮮筵前小玉嚬初月春槽酒滴猩猩血
鳳竹鸞梧聽不絶海塵驚秋尾閭竭
瑶琴怨
楚雁驚秋瑶柱澀山雲夜低凝翠濕陽臺曉玉上晴空
銀灣無光露蟾泣松間暗甃吟古龍古淵珠客啼秋風
湘娥淚枯湘竹老江水流寒九山杳
春閨曲
翠羅輕袖籠纖春蘭芽茁土香氤氲白馬金鞍向何處
曲欄迴檻流芳塵棃花晚樹飄晴雪朱絃斷盡鸞音絶
簇&KR1913;機頭試錦梭回文漫漬相思血
寄萬德躬
日暮山風吹女蘿故人舟楫近如何吕仙祠下寒砧急
帝子閣前秋水多閩海風塵鳴戍鼔江湖煙雨暗魚蓑
何時醉把黃花酒聽爾南征長短歌
為人悼亡
鳳入寥天鶴隠琴月樓清韻杳沈沈朝雲去感襄王夢
暮雨來愁宋玉心繡帶堕薌霜蕙老金蓮銷印露苔深
暗塵棲滿芙蓉帳誰忍重開翡翠衾
驄馬
聯翩蹀躞更䟃𧽼關路風沙舊所諳曾載冠軍天上路
幾乘飛將雪中探臨營臥處霜凝皂倚樹嘶時月映潭
今日三邊烽堠静却將歸老華山南
雨雪曲
朝來朔雪暗遥天帶雨随風去復旋態比洛神波上出
聲疑郢客調中傳斜飄綺戶侵帷幕散入瓊樓脆管絃
今日海邊蘇屬國若為辛苦用和氊
折楊柳
佳人向葉斂青蛾奈爾風流意緒多枝嫋綠煙迷楚驛
花含白雪艷吳歌斜連芳樹遮樓閣曲繞横塘映綺羅
休伴梅花怨羌笛隴頭征客望鄉多
關山月
漢月孤生瀚海頭迥臨荒野照邊州光殘金柝聲中曉
暈滿雕弓影外秋塞北征人齊倚劍城南思婦獨登樓
那堪今夜關山曲况有哀笳引淚流
秋夕有懷
洛浦遺衾未可將露蟲凝思滿中堂鵲橋已散銀河影
雁柱初傳玉宇凉燈近暗窗風落燼扇歸秋笥月無光
懷人不寐多惆悵更奈悠悠漏點長
自君出門來二首
自君出門來别思徒耿耿暗鏡照孤鸞何由得見影
自君出門來思君千里遠轆轤繫青絲日夜團圞轉
吳宫
香徑無塵水殿空由來白苧怕秋風忠臣戮後蛾眉死
麋鹿春遊廢苑中
秦宫
七國争雄鼎未遷咸陽宫闕已巍然樓船不返東溟水
空使蛾眉殉九泉
魏宫
羅綺紛紛委暮塵野花空鎖鄴宫春祇餘銅爵臺邊月
曾照當年賣履人
陳宫
玉樹歌殘綺閣塵景陽無復禁鐘晨傷心幾樹宫前柳
猶是風流展翠顰
過徐君墓
黃河流水幾清渾斷碣殘碑尚有文塜樹不懸當日劍
空留啼鳥向斜曛
歌妓
銀燭前頭見楚蓮雪香輕袂掌中旋章華臺上春風起
一片楊花拂玳筵
石倉歴代詩選卷三百三十九
