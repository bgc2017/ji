石倉歴代詩選卷五十三
明曹學佺編
中唐七
司空曙(字文明廣平人)
關山月
蒼茫明月上夜久光如積漠野冷胡霜關樓宿遥客隴
頭秋露暗磧外流沙白惟有故鄉人沾裳此聞笛
送程秀才
悠悠多路岐相見又别離東風催節換燄燄春陽散楚
草漸煙緜江雲亦蕪漫送子恨何窮故關如夢中遊人
盡還北旅雁辭南國楓樹幾回青逐臣歸不得
迎神曲
吉日兮臨水沐青蘭兮白芷假山鬼兮請東皇託靈均
兮邀帝裳吹參差兮正苦舞婆娑兮未己鸞旌圓盖望
欲來山雨霏霏江浪起神既降兮我獨知因成再拜為
陳辭
送神曲
神之去回風嫋嫋雲容與桂樽瑶席不復陳蒼山綠水
暮愁人
長林令衛象餳絲結歌
主人琱盤盤素絲寒女眷眷墨子悲乃言假使餳為之
八珍重沓失顔色手援玉筯不敢持始狀芙蓉新出水
仰坼重衣傾萬蘂又如合歡交亂枝紅繭向暮花参差
吳蠶絡茸抽尚絶細縷纖毫看欲滅雪髮羞垂倭墮鬟
繡囊畏並茱萸結我愛此絲妙絶世間無為君作歌陳
座隅
擬百勞歌
朱絲細絃金點雜雙蒂芙蓉共開合誰家稚女着羅裳
紅粉青眉嬌暮妝木難作牀牙作席雲母屛風光照壁
玉顔年幾新上頭迴身斂笑多自羞紅綃月落不復見
可惜當時誰拂面
殘鶯百囀歌同王員外耿拾遺吉中孚李端遊
慈恩各賦一物
殘鶯一何怨百囀相尋續始辨下將高稍分長復促綿
蠻巧狀語機節終如曲野客賞應遲幽僧聞詎足禪齋
深樹夏隂清零落空餘三兩聲金谷筝中傳不似山陽
笛裏寫難成憶昨亂啼無遠近晴宫曉色偏相引送暖
初隨柳色來辭芳暗逐花枝盡共愛竒香那可親年年
出谷待芳春此時斷絶為君惜明日玄蟬催鬢新
晩秋西省寄上李韓二舍人
晝漏傳清唱天街禁旅秋雁親承露掌砧隔曝衣樓賜
膳中人送餘香侍女收仍聞勞上直晚步鳳池頭
送永陽崔明府
古國羣舒地前當桐栢關連綿江上雨稠疊楚南山沙
館行帆息楓州候吏還乘藍若有暇精舍在林間
送曹三同猗遊山寺
山踏青蕪盡涼秋古寺深何時得連策此夜更聞琴窮
水雲同穴過僧虎共林殷勤如念我遺爾掛冠心
送䕫州班使君
魚國巴庸路麾幢漢守過曉檣争市隘夜鼓祭神多雲
白當山雨風清滿峡波夷陵舊人吏猶誦兩岐歌
秋夜憶興善院寄苗發
右軍多住寺此夜後池秋自與山僧伴那因洛客愁卷
簾霜靄靄滿目水悠悠若有詩相贈期君憶惠休
病中寄鄭十六兄
倦枕欲徐行開簾秋月明手便笻杖冷頭喜葛巾輕綠
草前侵水黃花半上城虚消此塵景不見十年兄
過慶寶寺
黃葉前朝寺無僧寒殿開池晴龜出曝松暮鶴飛回古
井碑横草隂廊畫雜苔禪宫亦銷歇塵世轉堪哀
送柳震歸蜀
白日雙流靜西看蜀國春桐花能乳鳥竹節競祠神蹇
步徒相望先鞭不可親知從江僕射登榻更何人
送流人
聞說南中事悲君重竄身山村楓子鬼江廟石郎神童
稚留荒宅圖書託故人青門好風景為爾一沾巾
同苗員外宿薦福常師房
浮生共多故聚宿喜君同人息時聞磬燈搖乍有風霜
階疑水際夜木似山中一願持如意長來事遠公
送夏侯審赴寧國
青圻連白浪曉日渡南津山疊陵陽樹舟多建業人煙
霞高占寺楓竹暗停神如接玄暉集江城猶見親
雲陽館與韓紳宿别
故人江海别幾度隔山川乍見翻疑夢相悲各問年孤
燈寒照雨亂竹暗浮煙更有明朝恨離杯惜共傳
賦得的的帆向浦
别浦參差去隨波遠近還初移芳草裏正在夕陽間隐
映回孤驛微明出亂山向空看不盡歸思滿江關
送吉校書東歸
少年芸閣吏罷直暫歸休獨與親知别行逢江海秋聽
猿看楚岫隨雁到吳洲處處園林好何人待子猷
送王閨
相送臨寒水蒼然望故關江蕪連夢澤楚雪入商山話
我他年舊看君此日還因將獨悲淚一灑别離間
送鄭况往淮南
西楚見南關蒼蒼落日間雲離大雷樹潮入秣陵山登
戍因高望停橈放溜閒陳公有賢榻君去豈空還
題江陵臨沙驛樓
江天清更愁風柳入江樓雁惜楚山晩蟬知秦樹秋凄
涼多獨醉零落半同游豈獲平生意蒼然蘭杜洲
送史澤之長沙
謝朓懷西府單車觸火雲野蕉依戍客廟竹映湘君夢
渚巴山斷長沙楚客分一杯從别後風月不相聞
送盧堪
羈貧不易去此日始西東旅舍秋霖葉行人寒草風酒
醒餘恨在野餞暫遊同莫使禰生刺空留懷袖中
送鄂州張别駕㐮陽覲省
蒼蒼峴亭路臘月漢陽春帶雪半山寺行沙隔水人王
祥因就宦萊子不違親正恨殊鄉别千條楚柳新
送柳震入蜀
粉堞連青氣喧喧雜萬家夷人祠竹節蜀鳥乳桐花酒
報新豐景琴迎舊狹斜多聞滯遊客不似在天涯
九日落東亭
風息斜陽盡游人曲落間採花因覆酒行藥轉看山柳
散新霜下天晴早雁還傷秋非騎省玄髮漸成斑
冬夜耿拾遺王秀才就宿因傷故人
舊時聞笛淚此夜重沾衣方恨同人少何堪相見稀竹
煙凝澗壑林雪似芳菲多謝勞車馬應憐獨掩扉
送郎使君赴郢州
使君持節去雲水滿前程楚寺多連竹江檣遠映城登
樓向月望賽廟傍山行若動鄉思詠應貽謝步兵
送盧使君赴䕫州
鐃管隨旌旆高秋遠上巴白波連霧雨青壁斷蒹葭凭
几雙峰静登樓萬井斜政成知變俗當應畫輪車
和王卿立秋即事
秋宜何處眺試問白雲官暗入蟬鳴樹微侵蝶繞欄向
風涼稍動近日暑猶殘九陌浮埃減千峰爽氣攅換衣
防竹暮沉果訝泉寒宫響傳花杵天清出露盤高禽當
側弁遊鮪對憑欄一奏招商曲空令繼唱難
過終南柳處士
雲起山蒼蒼林居蘿薜荒幽人老深境素髮與青裳雨
滌莓苔綠風搖松桂香洞泉分溜淺嵓筍出叢長敗屨
空松砌餘棋在石牀書名一為别還路巳堪傷
題玉真觀公主山池館
香殿留遺影春朝玉戶開羽衣重素几珠網儼輕埃石
自蓬山得泉經太液來柳絲遮綠浪花粉落青苔鏡掩
鸞空在霞消鳳不迴惟餘古桃樹傳是上仙栽
酬李端校書見贈
綠槐垂穗乳烏飛忽憶山中獨未歸青鏡流年看髮變
白雲芳草與心違乍逢酒客春遊慣久别林僧夜坐稀
昨日聞君到城闕莫將簪弁勝荷衣
題暕上人院
閉門不出自焚香擁褐看山歲月長雨後綠苔生石井
秋來黃葉滿繩牀身閒何處無真性年老曾言隐故鄉
更說本師同學在幾時攜手見衡陽
長安曉望寄程補闕
迢逓山河擁帝京參差宫殿接雲平風吹曉漏經長樂
柳帶晴煙出禁城天淨笙歌臨路發日高車馬隔塵行
獨有淺才甘未達多慙名在魯諸生
南原望漢宫
荒原空有漢宫名衰草茫茫雉堞平連雁下時秋水在
行人過盡暮煙生西陵歌吹何年絶南陌登臨此日情
故事悠悠不可問寒禽野水自縱横
題凌雲寺
春江古寺遶滄波石磴盤空鳥道過百丈金身開翠壁
萬龕燈熖隔煙蘿雲生客到侵衣濕花落僧禪覆地多
不與方袍同結社下歸塵世竟如何
酬張芬赦後見贈
紫鳳朝銜五色書陽春忽布網羅除已將心變寒灰後
豈料光生腐草餘建水風煙催客泪杜陵花竹夢郊居
勞君故有詩人贈欲報瓊瑶恨不如
登樓
今日山晴後殘蟬菊發時登樓見秋色何處最相思
晚思
蛩吟窗下月草濕階前露晩景凄我衣秋風入庭樹
黃子陂
岸芳春色曉水影夕陽微寂寂深煙裏漁舟夜不歸
石井
苔色徧危石桐隂入寒井幽人獨汲時洗藥殘陽影
金陵懷古
輦路江楓暗宫垣野草春傷心庾開府老作北朝臣
登峴亭
峴山回首望秦關南向關山幾日還此際登臨惟有泪
不知風景在何山
送盧徹之太原謁馬尚書
榆落鵰飛關塞秋黃雲畫角見并州翩翩羽騎雙旌後
上客親隨郭細侯
峡口送友人
峡口花飛欲盡春天涯去住淚沾巾來時萬里同為客
今日翻成送故人
江村即事
罷釣歸來不繫船江村月落正堪眠縱然一夜風吹去
只在蘆花淺水邊
送鄭錫
漢陽雲樹深無極蜀國風煙思不堪莫怪别君偏有淚
十年曾事晉征南
發渝州却寄韋判官
紅燭津亭夜見君繁絃急管兩紛紛平明分手空江去
惟有猿聲滿水雲
病中嫁女妓
萬事傷心在目前一身垂淚對花筵黃金用盡教歌舞
留與他人樂少年
出塞曲
月沒遼城暗出師雙龍金角曉天悲黃塵滿目隨風散
不認將軍燕尾旗
歲暮懷崔峒耿湋
臘月江天見春色白花青柳疑寒食洛陽舊社各東西
楚國遊人不相識
過闔采病居
每逢佳節何曾坐惟有今年不得遊張邴卧來休送客
菊花楓葉向誰秋
耿湋(河東人)
發南康夜泊灨石中
倦客乘歸舟春溪杳將暮羣林結暝色孤泊有佳趣夜
山轉長江赤月吐深樹颯颯松上吹泛泛花間露險石
俯潭渦跳湍礙沿泝豈惟垂堂戒兼以臨深懼稍出回
雁峰明登斬蛟柱連雲向重山杳未見鐘路
贈張將軍
寥落軍城暮重門返照間鼓鞞經雨暗士馬過秋閒慣
守臨邊郡曾營近海山關西舊業在夜夜夢中還
遊童子寺
半偈留何處全身棄此中雨餘沙塔壞月滿雪山空聳
刹臨回磴朱樓間碧叢朝朝日將暮長對晉陽宫
題清羅翁雙泉
側弁向清漪門中夕照移異源生暗石疊響落秋池葉
擁沙痕沒流回草蔓隨泠泠無限意不獨遠公知
酬李汶
落照長楊苑秋天渭水濱初飛萬木葉又長一年人貧
病仍為客艱虞更問津多慙惠然意今日肯相親
贈嚴維
許詢清論重寂寞住山隂野路接寒寺閒門當古林海
田秋熟早湖水夜漁深世上窮通理誰人奈此心
宋中
日暮黃雲合年深白骨稀舊村喬木在秋草遠人歸廢
井莓苔厚荒田路徑微惟餘近山色相對似依依
秋夜思歸
來時猶暑服今巳路漫漫多雨逢初霽深秋生夜寒投
人心似切為客事皆難何處無留滯誰能暫問看
送崔明府赴青城
清冬賓御出蜀道翠微間遠霧開羣壑初陽照近關霜
潭浮紫莱雪棧繞青山當似遺民去柴桑政自閒
送王將軍出塞
漢家邊事重竇憲出臨戎絶漠秋山在陽關舊路通列
營依茂草吹角向高風更就燕然石行看奏虜功
雨中留别
東西無定客風雨未休時憫默此中别飄零何處期青
山違舊隐白髮入新詩歲歲迷津路生涯漸可悲
送楊將軍
一身良將後萬里討烏孫落日邊陲静秋風鼓角喧遠
山當磧路茂草向營門生死酬恩寵功名豈敢論
送夏侯審遊蜀
暮峰和玉壘回望不通秦更問蜀城路但逢巴語人石
林鶯囀曉板屋月明春若訪嚴夫子無嫌卜肆貧
送張侍御赴郴州别駕
佐郡人難料分襟日復斜一帆隨遠水百口過長沙明
月江邊夜平陵夢裏家王孫對芳草愁思杳無涯
送苗贇赴陽翟丞
夕陽秋草上去馬弟兄看年少初辭闕時危遠效官山
行獨晩雨旅宿二陵寒詩興生何處嵩陽羽客壇
常州留别
萬里南天外求書禹穴間往來成白首旦暮見青山夜
浦涼雲過秋塘好月閒殷勤羡陽桂别此幾時攀
關山月
月明邊檄静戍客望鄉時塞古柳衰易關寒榆發遲蒼
蒼萬里道戚戚十年悲今夜青樓上還應照所思
贈海明上人
來自西天竺持經奉紫微年深梵語變行苦俗流歸月
上安禪久苔生出院稀梁間有馴鴿不去復何依
津亭有懷
津亭一望鄉淮海晚茫茫草沒栖洲鷺天連映浦檣往
來通楚越旦暮易漁商惆悵緘書畢何人向洛陽
東郊别業
東臯占薄田耕種過餘年護藥栽山刺澆蔬引竹泉晚
雷期稔歲重霧報晴天若問幽人意思齊沮溺賢
早朝
鐘鼓餘聲裏千官向紫微冐寒人語少乘月燭來稀清
漏聞馳道輕霞映瑣闈猶看嘶馬處未啓掖垣扉
雪後宿王純池州草堂
宿居湖上宅琴韻静參差夜雪入秋浦孤城連貴池流
年看共老銜酒發中悲良會應難再晨鐘自有期
旅次漢故畤
我行過漢畤寥落見孤城邑里經多難兒童識五兵廣
川桑遍綠叢薄雉連鳴惆悵蕭關道終軍願請纓
過三郊驛却寄楊評事時此子郭令公欲有表
薦
冉冉青衫客悠悠白髮人亂山孤驛暮長路百花新終
歲行他縣全家望此身更思君去就早晩問平津
巴陵逢洛陽鄰舍
因君知北事流浪巳忘機久客多人識高年衆病歸連
雲湖色遠度雪雁聲稀盡說家林事悽傷淚滿衣
贈田家翁
老人迎客處籬落稻畦間蠶屋朝寒閉田家晝雨閒門
閭新薙草蹊徑舊諳山自道誰相及邀予試往還
贈韋山人
失意成逋客經年獨掩扉無機狎鷗慣多病見人稀流
水如行藥孤雲伴採薇空齋莫閒笑心事與時違
春日即事
鄰里朝光遍披衣夜醉醒庖厨非舊火林木發新青接
果移天性䟽泉逐地形清明來幾日戴勝巳堪聽
秋夜會宿李永宅憶江南舊遊
偶宿俱南客相看喜盡歸湖山話不極歲月念空違子
夜高梧冷秋光遠漏微那無此良會惜在謝家稀
登鸛雀樓
久客心常醉高樓日漸低黃河經海内華岳鎮關西去
遠千帆小來遲獨鳥迷終年不得意祗覺負東溪
夜尋盧處士
月高雞犬静門掩向寒塘夜竹深茅宇秋庭冷石牀住
山年已遠服藥壽偏長虚棄如吾者過君益自傷
邠州留别
終歲山川路生涯總幾何艱難為客慣貧賤受恩多暮
角寒山色秋風遠水波無人見惆悵垂鞚入煙蘿
送胡校書秩滿歸河中
古樹汾隂道悠悠東去長位卑仍觧印身老始還鄉河
水平秋岸關門向夕陽音書須數附莫學晉嵇康
送郭正字
濟江篇巳出書府俸猶貧積雪商山道全家楚塞人大
堤逢落日廣漢望通津却别魚潭下驚鷗那可親
酬暢當
同遊漆沮後巳是十年餘幾度曾相夢何時定得書月
高城影盡霜重柳枝疎且對樽中酒千般想未如
游鍾山紫芝觀
繫舟仙宅下清磬落春風雨數芝田長雲開石路重古
房青磴接深殿紫煙濃鶴駕何時去游人自不逢
晩宿裴員外寺院得逢字
仲言多麗藻晩水獨芙蓉梁苑仍秋過仁祠又夜逢回
林通暗竹去雨帶寒鐘願向空門裏修持比畫龍
秋夜喜盧司直嚴少府訪宿
寂寂閉層城悠悠此夜情早涼過鬢髮秋思入柴荆嚴
子多高趣盧公有盛名還如杜陵下暫拂蔣元卿
尋覺公因寄李二端司空十四曙
少年常昧道無事日悠悠及至悟生死尋僧巳白頭雲
迴廬瀑雨樹落給園秋為我謝宗許塵中難久留
送河中張胄曹往太原計會迴
北風長至遠四牡向幽并衰木新田路寒蕪故絳城欲
聞邊上信須計朔南程料變當臨事遥知外國情
之江淮留别京中親友
長雲迷一雁漸遠向南聲巳帶千霜鬢初為萬里行繁
蟲滿夜草連雨暗秋城前路諸侯貴何人重客卿
代宋州將淮上乞歸
唇齒幸相依危亡故遠歸身輕百戰出家在數重闈上
將堅深壘殘兵鬭落暉常聞鐵劒利早晚借餘威
春日洪州即事
鍾陵春日好春水滿南塘竹宇分朱閣桐花間綠楊蹉
跎看鬢色留滯惜年芳欲問羈愁發秦關道路長
送友貶嶺南
暮年從遠謫落日别交親湖上北飛雁天涯南去人夢
成湘浦夜淚盡桂陽春歲月茫茫意何時雨露新
賦得沙上雁
衡陽多道里弱羽復哀音還塞知何日驚絃亂此心夜
隂前侣遠秋冷後湖深獨立汀洲意寧知霜霰侵
題清源寺(即王右丞故宅)
儒墨兼宗道雲泉隐舊廬孟城今寂寞小輞自紆餘内
學銷多累西林易故居深房春竹老細雨夜鐘疎陳跡
留金地遺文在石渠不知登座客誰學蔡邕書
春日即事
芳菲那變易年鬢自蹉跎室與千峰對門惟二仲過宦
情知巳少生事託人多草色微風長鶯聲細雨和幾時
猶滯拙終日望恩波縱欲論相報無如漂母何
仙山行
深溪人不到杖策獨緣源花落尋無徑雞鳴覺近村數
翁皆藉草對奕復傾樽看畢初成局歸逢幾世孫雲迷
入洞處水别出山門惆悵歸城郭樵柯迹尚存
奉和元承杪秋憶終南舊居
白玉郎仍少羊車上路平秋風搖遠夢舊業起高情亂
樹通秦苑重原接杜城溪雲隨暮淡野水帶寒輕廣榭
留峰翠閒門響葉聲近蘇應巳燒多稼又新成解佩從
休沐承家豈退耕恭侯有遺躅何事學淵明
晚夏即事臨南居
何須學從宦其奈本無機蕙草芳菲歇青山早晩歸廣
庭餘落照高枕對閒扉樹色迎秋老蟬聲過雨稀艱難
逢事異去就與時違遥憶衡門外蒼蒼三徑微
晚登虔州即事寄李侍御
章溪與貢水何事會波瀾萬里歸人少孤舟行路難春
光浮曲浪暮色隔連灘花發從南早江流向北寬故交
參盛府新角聳危冠楚劍期終割隋珠惜未彈酒醒愁
轉極别遠淚初乾願保喬松質青青過大寒
發綿津驛
孤舟北去暮心傷細雨東風春草長杳杳短亭分水路
隆隆遠鼓集漁商千叢野竹連湘浦一𣲖寒江下吉陽
欲問長安今遠近初年塞雁有歸行
送友人遊江南
遠别悠悠白髮新江潭何處是通津潮聲偏懼初來客
海味惟甘久住人漠漠煙光前浦晩青青草色定山春
汀洲更有南迴雁亂起聯翩北向秦
贈别劉員外長卿
清如寒玉直如絲世故多虞事莫期建德津亭人别夜
新安江水月明時為文易老皆知苦謫宦無名倍足悲
不學朱雲能折檻空羞獻納在丹墀
秋日
返照入閭巷憂來與誰語古道無人行秋風動禾黍
秋夜
高秋夜分後遠客雁來時寂寞重門掩無人問所思
路傍墓
石馬雙雙當古樹不知何代公侯墓墓前靡靡春草深
惟有行人看碑路
代園中老人
傭賃難堪一老身皤皤力役在青春林園手種惟吾事
桃李成隂歸别人
古意
雖言千騎上頭居一世生離恨有餘葉下綺窗銀燭冷
含啼自草錦中書
涼州詞
國使翻翻隨旆旌隴西岐路足荒城氊裘牧馬胡雛小
日暮蕃歌三兩聲
嚴維(字文正越州人)
九月十日即事
家貧惟種竹時幸故人看菊度重陽少林經閏月寒宿
酲猶落帽華髮強扶冠美景良難得今朝更盡歡
送舍弟
疎懶吾成性才華爾自彊早稱眉最白何事綬仍黃時
暑嗟行邁家貧念聚糧祗應宵夢裏詩興属池塘
酬王侍御西陵渡見寄
前年萬里别昨日一封書郢曲西陵渡秦官使者車柳
塘薰晝日花圃溢春渠倘不嫌雞黍先令掃敝廬
酬普選二上人相期見寄
本意宿東林因聽子賤琴遥知大小朗已斷去來心夜
静溪聲近庭寒月色深寧知塵外意定後更成吟
九日陪崔峒郎中北山燕
上客南臺至重陽此會文菊芳寒露洗杯翠夕陽曛務
簡人同醉溪閒鳥自羣府中官最小惟有孟參軍
一公新泉
山下新泉出泠泠此發源落池纔有響噴石未成痕獨
映孤松色殊分衆鳥喧惟當清夜月觀此啓禪門
同王徵君湘中有懷
八月洞庭秋瀟湘水北流還家萬里夢為客五更愁不
用看書帙偏宜上酒樓故人京洛滿何日復同游
荆溪館呈丘義興
失路荆溪上依仁忽暝投長橋今夜月陽羡古時州野
燒明山郭寒更出縣樓主人能授館無事五湖遊
同韓員外宿雲門寺
小嶺路雖近仙郎此夕過潭空觀月近澗静見雲多竹
翠煙深色松聲雨點和萬緣俱不有對鏡自垂蘿
秋夜船行
扁舟時屬暝月上有餘輝海燕秋還去漁人夜不歸中
流何寂寂孤棹也依依一點前村火誰家未掩扉
送李端
故關衰草遍離别正堪悲路出寒雲外人歸暮雪時少
孤為客早多難識君遲掩泣空相向風塵何所期
送薛居士和州讀書
孤雲獨鶴共悠悠萬卷經書一葉舟楚地巢城民舍小
煙村宰樹鷺塘秋蒿萊織女晨炊黍隅落耕僮夕放牛
年少不應辭苦節諸生若遇可封侯
題茅山李尊師所居
天師百歲少如童不到山中更不逢洗藥每臨新瀑水
步虚時遶最高峰籬根五月留殘雪座右千年蔭古松
此去人寰知近遠回看隅路一重重
送崔峒使往睦州兼寄薛司
如今相府用英髦獨往南州肯苦勞冰磵近開漁浦出
雪雲初卷定山高木奴花映桐廬縣青雀舟隨白露濤
使者須應訪廉吏府中惟有范功曹
九日登高
詩家九日憐芳菊遲客高亭瞰浙江漢浦浪花搖素壁
西陵樹色入秋窗木奴向晚憐金實桑落新開瀉玉缸
四子醉時多講德莫論黃霸屈為邦
丹陽送韋參軍
丹陽郭裏送行舟一别心知兩地秋日晩江南望江北
寒鴉飛盡水悠悠
宿天竺寺
方外至人名道林恒將水月净身心居然對我說無我
寂歴山深將夜深
歲初喜皇甫侍御至
湖上新正逢故人情深應不笑家貧明朝别後門還掩
修竹千竿老一身
石倉歴代詩選卷五十三
