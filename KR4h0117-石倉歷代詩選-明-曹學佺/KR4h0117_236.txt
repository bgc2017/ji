石倉歴代詩選卷二百三十六
明曹學佺編
元詩六
鄧文原
雨中次范德機見寄雜興韻
窮巷積陰雨離居寡悰情安得壒埃風逍遙余上征長
日有逝川春花無晩榮永懷山澤居好遯潛英聲於陵
方灌園龐公不入城此意豈忘世詠歌以濯清今我夢
江國噭噭鵜鴂鳴不憂芳草歇但恐白髮生歸休企前
哲矢言著貞誠悠悠莫識察思子携手行
題丁氏松澗圖
天目之峰凌紫烟下周林壑紆長川清池斗絶涵倒影
神運直自疏鑿先彼美幽貞廬間房曲奥辛夷荃蒼官
手植經幾年靈蚪夭矯今參天門前朝流暮流水但聞
激石瀉瀨鳴濺濺山人養真衡茅下有書可讀琴可弦
意行清澗曲長嘯松風前山月出林高溪花弄春妍仙
人欲來夜將半天空鶴唳山凄然飈塵大笑狂馳子口
誦丹訣傳真玄我欲從之結隣屋得疏藥圃謀芝田
陪高彦敬遊南山
不到南山又二年離離秋草映寒泉東林蕭散開蓮社
西晉風流棹酒船古寺雲烟終日合長松風雨半空懸
謝公未了登臨興故向禪房借榻眠
都中送元傑道士南歸
授節仙山得過家都門津柳動春華還鄉近似千年鶴
奉使榮於八月槎古井雲封丹竈藥舊松風掃石壇花
道人冠劒鳴瑤珮豈必高車晝錦誇
奉題延祐宸翰
欽惟仁宗上承祖武蒐羅俊彦求治匪寧尤尊禮
儒臣務敦風化由是治書侍御史臣郭貫擢禮部
尚書凡在選者六人惟貫進秩有加親洒宸翰昭示
龍光忝備臣僚咸增鼓舞集賢直學士臣鄧文原
謹拜手稽首而作詩曰
宵旰需賢表薦紳秩宗首選贊華勛官聫天府璇璣象
帝闡河圖琬琰文曾聽簫韶瞻曉日仰攀弓劒泣秋雲
小臣作頌稱仁聖湛露承恩未足云
題小薛王畫鹿
禮樂河間雅好儒曾陪校獵奉鑾輿晝長靈囿觀游後
政暇嘉賓燕集餘蛺蝶圖工人去久騶虞詩好化行初
宗藩翰墨留珍賞憑仗相如賦子虚
題謝氏通濟橋
涔陽川上壓雲濤迥若仙山駕巨鼇甃石不愁僧路滑
傾金寧計鬼工勞泛槎客去銀河近題柱人歸玉壘高
此地通津足佳興楚歌明月放輕舠
郎中蘇公哀挽(志道)
塞垣重鎮雪雲堆畫諾人稱幕府材流馬道艱逢歲儉
涸魚民病得春回陽關猶記歌三疊杜老俄成賦八哀
夜静燕臺山月冷祗疑化鶴一歸來
送李彦謙西臺
霜風十月長安道健鶻凌空净羽毛地控函關西極重
星聫執法太微高鑄金古鼎奸先伏發刅新硎用欲韜
雅志澄清付公等我懷江漢放漁舠
送鮮于伯機之官浙東
衣冠文獻參諸老臺閣功名負此公十載黃塵看去馬
萬山青眼送飛鴻揮毫對客風生座載酒論詩月滿篷
昭世需材公論定起分春雨浙江東
送張綱父教官
我友白蘋洲畔客忽凌風雪問征途南州歲晩尋高士
西塞煙深憶釣徒呼酒江船春水動讀書山館雨燈孤
無錢自愧蘇司業聊賦驪駒為子娛
贈趙鍊師奉祠南海會稽
函香南國羽衣師乘曉稽山謁禹祠使馭穩如乘白鶴
仙都歸及采元芝文園進藁無封禪宣室求言有受釐
書帛會同靈貺闊詞人休譔九歌辭
送白君舉
崑崙西日水東溟何處清風起獨醒遠道雲煙今古樹
行人朝暮短長亭草鋪平野春如剪花落重門晝自扄
不有茅茨容嘯傲終南山色為誰青
送劉時可還括蒼兼寄洪中行
洪郎不來魚雁稀君今歲暮告我歸故人青燈山水屋
游子白苧風雪衣時俗俛仰妨道性聖哲出處存天機
東還石門對飛瀑卧看寒月投窗扉
正旦有感
干戈短景去匆匆回首南朝已夢中世事盡隨天道北
春正依舊斗杓東一時玉燭堪調爕萬國車書想混同
寂寞荒山老松樹看渠梅柳競春風
清明省墓
短棹吳歌花滿川春帆愁斷蓼莪篇小溪蘋藻墦間祭
春雨桑麻墓下田黃壤有靈終異土青山無樹半荒阡
傷哉巴峽松楸路狐兔蒼寒六十年
送姚利用入京
雪晴川净駕飛桅舟入河冰二月開壯士不緣弹鋏去
故山曾見爛柯來上林淑氣催花柳盛代英雄擢草萊
青眼諸賢如問訊為言衰病懶登臺
子昂畫馬
奔騰駿骨雲路長瀟灑神鬃風露凉沙場春牧草肥雨
野徼秋嘶楓殞霜三關戰士黃金甲五陵俠客紅絲韁
朝羇暮絡祗腸斷華山煙樹遙蒼蒼
題陶淵明像
詩中甲子春秋筆籬下黃花雨露枝便向斜川頻載酒
風光不似義熙時
附宋无詩(字子虚吳郡人)
公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劒光射日白虹吐人
發殺機天不與撞斗帳中唉亞父霸業明朝棄如土
妾薄命
雲母屏琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峰九疑新妾那能無
故時補天天不高填海海不深不食蓮菂不知妾心
烏夜啼
露華洗天天堕水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花霧酣不回
宫中夜夜啼栖烏美人日日歌吳歈吳王國破歌聲絶
鬼火青熒生碧血千年壊塚穴狐兔烏銜紙錢掛枯樹
髑髏無語滿眼泥曾見吳王歌舞時烏夜啼啼為誰身
前歡樂身後悲空留琴怨傳相思烏夜啼啼别離
夷齊
干戈爰及父君間叩馬難令木主還向使曾飡周粟活
千年誰說首陽山
豫譲
遇我從來國士希報仇伏劒未為非倘逢智伯重泉下
莫訴深讐但擊衣
毛遂
兩國從衡倚争臣誰為脫穎出囊珍縱饒得與銅盆㰱
十九人皆碌碌人
王燭
全齊拱手受燕兵義士能為國重輕七十二城皆北面
一時攄憤獨書生
甘羅
函谷關中富列侯黃童亦僭上卿謀此時園綺猶年少
甘隱商山到白頭
馬援
賈胡穴室寄殘軀心逐飛鳶堕海隅只為瘴鄕無藥物
故將薏苡當明珠
通子
但覓家中棃栗嘗不拈紙筆學文章乃翁臨老投蓮社
解舉籃輿亦自強
綠珠
紅粉捐軀為主家明珠十斛委泥沙年年金谷園中燕
銜取香泥葬落花
李三郎
獨跨青騾棧閣間華清休憶夜鳴鸞空教萬馬盤旋舞
不濟崎嶇蜀道難
徐佐卿
化作遼東羽翼回適逢沙苑獵弦開寧知萬里青城客
直待他年箭主來
關盼盼
妾未成灰鬢已霜啼紅十載唾茸窗香魂若作樓中燕
一世孤飛不肯雙
泰娘
太守風流寵泰娘歌成樂府屬劉郎一般女子臯橋住
底事無人詠孟光
馮道
亡國降臣固位難癡頑老子幾朝官朝梁暮晉渾閒事
更捨殘骸與契丹
王介甫
投老歸耕白下田青苖猶未罷民錢半山春色多桃李
無奈花飛怨杜鵑
西湖
故都日日望廻鑾錦繡湖山醉裏看戀着銷金鍋子帳
龍沙忘却兩宫寒
王婉容
貞烈那堪強暴求玉顔甘没塞垣秋孤墳若是隣青塜
地下昭君亦見羞
秦少游女
父貶滕隂老淚潸黃金誰贖蔡姬還看來一抹微雲恨
直送娥眉出漢關
岳武穆
尅復神州指掌間永昌陵側詔師還丹心一片栖霞月
猶照中原萬里山
陸君實
六鼇海上失鑾輿天柱臣難隻手扶應有二姬魂尚在
至今何處望蒼梧
石倉歴代詩選卷二百三十六
