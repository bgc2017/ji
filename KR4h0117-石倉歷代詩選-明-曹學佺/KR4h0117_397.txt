石倉歴代詩選卷三百九十七
明曹學佺編
明詩次集三十一
倪岳
上巳會尚質宅雨雪交集得日字
四時有更謝逝者一已疾冉冉暮春至和風轉陽律感子共
寮寀歡會聯暇日宿雨朝未休途潦莽四溢躊躇立前庭恐
兹節序失駕言策駑馬西瞻子雲室高樓敞雲漢良朋三與
七逍遙綜奕壺談笑散書帙勝負誰為謀詼諧不可詰舉爵
長簷下移榻更促膝酒酣氣益雄凭欄撫吟筆西山涵暮景
峰嶂眇&KR0886;崒東園桃李花繁華互蒙密四顧盪心胸默默意
已悉山隂極清賞遠駕亦超軼幽鳥林外歸新月雲間出頽
然忽復醉觴咏信非一携手各辭去娛樂難具述顧兹交分情
豈云甘縱逸朝陽倚桐樹可以成琴瑟苟無樸斵勞終為負嘉
質人生俯仰間飄忽等郵驛緬懷用世心劬瘁那足恤但
惜千載前古道有彀率壯志共相勉老矣徒唧唧
冬至會彭敷五宅詠史分得余忠宣
北轅不復駕元祚日以衰豺虎忽遘患江淮遂紛披偉
哉青陽公毅然振蕃維孤城扼勍敵白日蔽旌麾小大
數百戰征袍血淋漓豈論天道還矢死志靡移援絶城
亦陥長號赴清漪妻子及賓客矢心相追隨亦有帳下
士殞首甘如飴憶昔勤武備猶能事文詞轅門罷攻守
朝夕談書詩遂使忠義心不以喪亂移江水嗚咽流幽
魂渺何之至今舒州城獨有忠節祠
效古意一首與王遜之秀才謝答誨言兼致别
意
故人北方來贈我錦繡段繚繞芝蘭光蕤葳華采爛豈
獨佩服佳亦足奉娛玩我欲裁為裳衣冠並煇煥踟蹰
下刀尺割裂畏譏弹藉以紫雲綃置之青玉案珍重不
敢狎日夕起深憚感此無以報執别倚增歎高情託金
石雅誼薄雲漢所以十年心不假一詞贊征車難久留
搏沙聚而散忠告日已疏叢責詎能遣及時期努力敢
以汚清貫臨歧意無窮引領令人惋
題竹石
湘江不可渡披圖開我心萬玉倚晴碧彷彿湘山隂清
商竦毛髮蒼雪何蕭森霜寒白石瘦林迥青煙深危稍
拂層巘遠黛迷孤岑泠泠發天籟悠悠引鸞音幽貞良
足娛密隂還相臨懷哉冰雪沍挺挺紛難侵佳境渺在
望何當遂招尋臨風意無限因之感微吟
題蘭寄浦城故人潘醫學廷瑞
猗蘭在空谷幽人時采之采之結為佩將以遺所思楚
水有餘波湘纍有深辭孤貞諒自保白首以為期
尼山春曉圖為衍聖公題
尼山鬱嵯峨孕靈慨千古深根起西周雄鎮自東魯方
春生意敷潤澤回厚土朝陽麗層顛煙霞互吞吐林姿
日萬變竒秀不可數豈獨泰岱宗聳特出寰宇雲孫國
上公雅志紹遐武攬勝入圖畫埜色在庭戸羹牆有至
念仰止亦堪覩乘閒如一登羣峰固應俯
送劉都閫景昌西征
桓桓羆虎羣見此劉將軍敢戰衆莫敵勇力時所聞從
征二十載巍然樹高勲腰間千金劔手中七星文摩挲
冰雪寒揮霍日月昏携之向西極願言静妖氛遠涉青
海波近躡玉關雲壯遊方在兹破虜何足云
蘇武牧羊圖為劉閣老祐之
子卿重遠使武皇侈邊功如何常勝徒竊搆單于中身
拘志弗移抱節甘長終牧羝豈望乳聊以安其窮迢迢
北海上終見南飛鴻廿年歸絶域千載憐孤忠麒麟耿
遺像丹青照旻穹翻嗟茂陵樹落日生悲風
擬上乞休之疏復疊前韻伏伺恩命未下益用
悚然䟽藳既成遂復著筆用識鄙懷而已
穠華逞桃李孤芳笑蘭菊剖心誰與明刖足空自哭愁
夢積雨驚望眼浮雲觸已判百念冷寧遺一身辱媚時
非所能守已聊亦足行藏固由天進退詎云谷薄田猶
可耕大帶那須束遐哉謝交遊允矣樂幽獨絶絃韜我
琴韞櫝全吾玉擬辦季鷹舟豈待巫咸卜
墨梅
歲華欲晏嚴冰霜山林萬木皆摧傷天意獨爾儲孤芳
根柯屈鐡何堅剛冰花競發先春陽傲睨六雪紛逥翔
珠璣錯落生夜光天風習習飄清香孤射仙人整靚粧
鉛華淨洗曳素裳江妃緩步鳴佩璫縞袂輕舉聲鏗鏘
翠禽飛來月色涼玉笛吹斷空徬徨舉杯澆我鐡石腸
浩歌一曲天茫茫
挽棠溪處士肅菴江先生
誅茅結屋臨棠溪閉門讀書人未知雄才不復為世用
致君有術嗟無時壯志空然成白首獨與棠溪作賓友
有酒可酌詩可吟脫落煩羈肯輕受神遊何處招不還
西風薤露歌聲殘魂去棠溪溪月白魂返棠溪溪水寒
廿年葬骨黃甘道隴樹淒迷多宿草青雲不負舊衣冠
白面孤兒致身早我歌為君重慘神古來豪傑多沉淪
埋光鏟采老丘壑千載悠悠知幾人
春閨怨
憶妾與君初見時烏雲挽髻横蛾眉嬋娟恩義兩相得
偕老有願天應知年來何事輕離别君向江南妾江北
夢魂常逐暮雲飛音書久與秋鴻絶清明三月見春殘
深閨猶自怯春寒臨粧漸覺鉛華改閉戸誰憐花鳥闌
脉脉愁來心欲死空向春風怨羅綺沈沈簾幕易黃昏
月光獨照紗窗裏年年見月缺復圓獨怨夫君去不還
尋君欲抱琵琶去一曲相思和淚彈
三鶿圖
新荷織風翠如剪屬玉孤鳴水波卷何時舊侶雙飛來
並逐滄浪弄清淺羽雪經春猶未消頂絲颺日輕飄飄
窺魚來往思無限高潔不受漁人招君不見畫圖彷彿
差相擬千古長憐魯文子
戲題素扇短歌
君不見秋空月十二欄干照圓缺金波半瀉落蒼茫欲
與人間洗炎熱又不見春空雲卷舒重疊成氤氲一片
飛來不盈把翛然殿閣生微薰匠心經營削寒玉方寸
機關巧裝束雲青月白指掌間伐盡剡藤猶未足我欲
揚仁風置之懷䄂中乘時致身貴有用乾坤闔闢誰為功
赤日遲遲駐南陸却憶閭閻苦蒸溽咫尺一動搖引領
望清肅雲成蓋兮月有隂卷舒圓缺皆天心安得春雲
秋月千萬里盡令四海除煩襟
題鶴仙為諸鍊師
湘江水深流不竭湘山雲閒還峍屼黃鶴樓頭鐡笛聲
一聲吹落長空月主人獨傍闌干望仰見一鶴西南翔
上有仙人醉不醒也知倒盡瑤池觴瑤池宴罷日色晩
跨鶴飛來不知遠霞裾行逐天風長放浪人間會須返
相逢相别君莫愁遲當携爾登瀛洲攬衣上鶴復飛去
但見湘雲寂寂江悠悠
送劉時雍赴閩藩參政
新柳初黃新柳綠兩槳如飛片帆速使君欲發須少留
聽我離歌寫中曲與君結交二十春重是同年兄弟親
玉堂退直共書史金闕趨朝聯佩紳我慚迂朽百無用
君向戎曺轉增重白面書生久議兵赭衣將士皆知頌
指揮籌策功名多一官濡滯如君何閩粤分藩信小試
金緋煜煜皆恩波海道澄清藉賢守亦是同袍舊時友
(時同年姜用貞為汀守善捕盜有聲)烽煙不試瘴煙銷君往臨之復何有
喜君雅識毫髮精喜君雅操冰霜清獨憐君今别我去
千里萬里難為情短歌易盡斜陽暮執手踟蹰立中路
男兒壯志輕别離極目青雲渺鵷鷺
贈李都閫士章
玉帳坐生風將軍冠世雄雕弓控眀月寶劍撫晴空笳
鼓軍容肅旌旗敵壘空清朝有麟閣行見紀元功
曉發女兒寺
帆開天欲曙星斗尚招搖漸覺鄉居遠方驚客路遥不
禁風獵獵相送水迢迢夜泊知何處晴雲隔暮潮
草亭都尉西涯學士兩以正月四日同復命奉
天殿有詩紀之輒賦一首
南北馳驅異東西奏對同翻思三載上又是五更中好
事傳青瑣新篇出綵筒如聞雙鳳語噦噦在梧桐
寄賀屠元勲都憲巡邊再用韻之作
建節風霜地驚心塞草秋弓刀深警戌鼓角遠鳴樓詩
為籌邊得名因制虜留長城今有託高爵會須酬
又
荒凉臨絶塞搖落值高秋古鎮山當壘孤城樹映樓戍
兵深可念驛騎暫須留却憶勞行役清吟誰與酬
三日晩泊和合驛
晩投和合驛地近久知名茅屋孤村斷煙波一棹輕冰
痕沙半坼春色柳初榮自信儒官冷無勞候吏迎
送陳師召侍講陞南京太常少卿
載酒都門道春風花滿樓永懷别後事須憶醉中言求
友長憐子居官屢得孫何時依舊約聯佩掖西垣
九日遊陳氏西園即席次鏡川楊學士韻
紅葉明孤嶼黃花媚一川山童供午餉野老刈秋田歸
鳥高還下閒雲往復旋試看村社日扶醉說豐年
又
酣餘步遠塍暮景自清澄籬菊未堪摘谿魚猶可罾竹
間挑晩稻荷底拾秋菱欲盡登高興攀崖更一層
出城
太平時節好閒行侵曉聯鑣出冶城涼露拂衣雞唱早
香塵擁面馬蹄輕佳山秀水如迎客煙柳鶯花儘弄晴
地勝不常人易老休教碌碌過平生
晩向
登臨興倦欲忘還歸到重城半掩關仰見明星環北極
回看爽氣滿秋山空回白日應何補老向紅塵總是閒
我遂清遊皆帝力願將丹悃抗塵顔
藥園幽趣為四明醫士馮半軒
狂客芳園何處尋半軒東去暮雲深雨餘脩竹春多瀝
月到零榆夜有隂曷歜盆池森綠玉菊花籬落燦黃金
眼前藥物皆成趣却笑廬山只杏林
遊玉泉華嚴寺
門外寒流浸碧虚玉泉山上老僧居芙蓉雲鎖前朝殿
耶律詩存古洞書曲澗正當虹飲處好山相對雨晴初
笑攀石磴臨高頂浩蕩天風襲翠裾
和鳴治别後有懷韻
春山窈窕帶春城公暇追遊逐伴行幽壑雨晴泉響近
隔林風細鳥飛輕經過不盡山中寺歸去空題石上名
獨羨謝家芳草句鏘然猶自向人鳴
送董壽卿吉士赴南京戸部
清高自是玉堂仙拜命驚看去日邊身屬地曹官六十
心違天陛路三千半山亭館閒春雨六代臺城鎖暮烟
同宦更逢摩詰在思鄉懷古共依然
元宵會鳴治宅大雪得催字
玉堂風雪坐崔嵬欵段衝寒入夜回鯨海有塵飛弱絮
鼇峰無地着疎梅雲深不礙燒燈去春早何須擊鼓催
却笑儒官貧到骨也來相對一銜杯
新春感事
烽火邊城鼔角悲黃沙漠漠北風吹關山遠隔雲中戍
車馬新屯㶚上師賈誼有才思報國杜陵多病為憂時
侍臣誰有如椽筆擬撰燕然第二碑
送周德源南還兼柬沈仲律
相看未久還相别把袂臨歧不可留正是驪駒驚客思
那禁燕子說鄉愁雲開潞水青冥杳雨過鍾山紫翠浮
到處定應逢沈約春城無事好同遊
端午會孟陽宅分得石榴
五月薰風送晩涼海榴成子日初長參差半向花間出
錯落偏宜葉底藏紅玉暈肌空賦色驪珠充腹半含漿
遙知歲暮重來賞醉裏須分一顆嘗
戊子新春日寄上谷諸舊遊
故人底事久無書塞徼天高雁影疎寂歴冰霜驚歲晩
芳菲風日又春初幾迴常見百年内千里相思一夢餘
却憶舊時詩社客于今賡倡復何如
雪中憶張亨父次賓之韻復用韻寫懷
坐看初雪轉霏微已覺尖寒到客衣歲序半于愁裏過
鄉心全在夢中歸經秋寥落慵開卷長日蕭條静掩扉
却怪故人音信絶海天空闊雁來稀
又
曉色侵人已細微早寒真欲詠無衣蕭蕭病葉驚風墮
冉冉昏鴉帶雪歸卓筆且從臨草韻提壺誰為欵柴扉
故人多在經年别歲晩方嗟聚晤稀
晩泊天津望海有作
船窗南望路漫漫一曲滄洲俯碧湍水國雲深帆影斷
海門天闊雁聲寒離憂未信江湖遠醉眼全驚島嶼殘
回首帝京三百里不勝清夢繞長安
分韻得分字送丁鳳儀秋官南還兼柬沈仲律
故人何許惜離羣望盡天南隔暮雲秋晩風帆隨路便
夜寒霜潦入江分京華塵土仍憐客鄉國衣冠却羨君
獨有秦淮橋上月清光長憶沈休文
芳池春水
芳池一曲接銀河分得天家雨露多新漲受風牽翠縠
好山隨月墮青螺百年蘋藻沾餘澤三月魚龍湧漫波
猶記臨流泛春酌倚欄同和濯纓歌
五月十一日王世賞侍講西園晩酌即席限韻
花底清颸醒醉顔城頭落照尚忘還便須觴詠從今日
未必林泉勝此間綠醑浮春傾北海翠屏宜晩對西山
心驚遠道青驄騎夢入中垣白鷺班
雨中獨坐有感寄内叔盧廷弼
感舊懷鄉共寂寥天涯歸思欲飄飄猶憐建業橋頭路
曾赴長干寺裏招樽酒有時仍夜雨扁舟何日正春潮
相逢肯惜通宵話明月遲遲玉漏遙
送沈時易少參赴閩藩專理礦事
旬宣一道惜分携天路霜風送馬蹄過浙有山皆置冶
入閩無水不通谿梅花香冷吟情健榕葉隂濃望眼迷
聞說征徭應到骨好施霖雨向羣黎
冬至謁陵和吳原博韻
潑紙雲煙掃不開齋房稠疊見詩來豐年正擬稱多黍
盛世真堪詠有萊短草夜深羸馬齧高柯月上乳烏哀
行囊剰有珠璣在錯落人驚出蚌胎
又
路繞谿湍定幾灣坦夷纔過即孱顔一時直欲乘風去
五夜應須戴月還寒玉亂鳴谿下水晩屏斜對畫中山
一年兩度歌行役誰道閒官盡日閒
謁狄公祠
城西親拜狄公祠袍笏森然仰令儀此地孤雲心尚在
中天落日手曾支平生事業存唐史一代文章託范碑
聞道邑民能報德春風香火重追思
過淮隂
寥落城西謁舊祠王孫蹤跡正堪悲功名過眼應誰惜
籌策驚人祗自疑走狗雖亡秦鹿在牝雞終索漢雛危
傷心欲問淮隂水隴樹蕭蕭没斷碑
廷試執事和陳克勤詩韻
掄材有詔屬儒林浩蕩恩光仰照臨坐近殿門天不遠
歸迂輦道日將沉羣公奏卷膽宸翰多士登名悦聖心
明日衣冠同入賀擬從仙仗候鑾音
丙午陪祀南郊
星分虎帳護行宮煙合龍香燭上穹九奏簫韶燈影下
三嚴鐘鼓月明中精禋夜格諸壇肅和氣春回四海融
共仰祝釐昭聖德儗從周雅頌年豐
丁未慶成侍宴
五胙筵開仰聖顔從臣叨列殿東班雲開黼扆韶音動
雪映鑾墀扇影閒醉浥流霞傾北海歌傳湛露祝南山
掖垣散步東風裏携得天香兩袖還
孟春奉陪廟享紀事而作
祠殿森嚴楯陛重雍歌初徹燎煙濃虞周典禮千年合
文武衣冠百辟從旧影漸移高閣漏露華猶拂御街松
却瞻天仗東風裏冉冉霓旌導六龍
齋宫候駕次西涯學士韻
銀河如璧護重關翠輦初臨大祀壇映日牙旗環禁旅
連空甲騎擁祠官風雲已覺争春麗雨雪先驚入夜寒
禮罷天門重整佩歡勝萬國正迴鑾
歲暮祫祭大禮肇行駿奔之餘喜而有作
天晴除日凍初銷聖主乘春下九霄合祀始崇周典禮
分班仍集漢官僚寢宮簾影依龍衮輦路鑾音恊鳳韶
至孝夐超千古上遺經曾見紀宗堯
奉次西涯閣老分獻韻
禮重南郊聳萬方崇壇清切紫微傍銀河影隔珠簾影
璧月光分寶炬光巳擬年登歌大有却看春早報殊祥
五星順軌天心協昭假精神仰聖王
晩泊流河
迢迢客路近流河漁浦風晴起棹歌夾道短籬村巷小
兩行疎柳夕陽多
晩泊東光縣
斜日隂隂起暮笳船頭畫鼓不停撾縣門東去剛三里
正及郎官放晩衙
道中柳枝詞
楊柳新青拂水齊牽舟人正滿長堤推篷忽見中天月
遊子愁聞烏夜啼
聞道吳儂歌竹枝阿誰為續柳枝詞柳枝裊裊三千尺
解與行人綰别離
丙子新秋
梧葉驚風報早秋天邊時見火星流深閨涼夜砧聲起
總是關山客裏愁
雨窗秋思
秋雨瀟瀟向晩天虚窗坐久獨忘眠風前楊柳今搖落
一别鄉關又幾年
閒中偶題蘆雁
雁飛初到楚江頭呌破衡陽一段秋寂莫西風明月夜
蘆花如雪點汀洲
四時猫
玉雪娟娟好羽衣小山花竹正晴暉翻盆倒甕無心問
閒看東風蛺蝶飛
石倉歴代詩選卷三百九十七
