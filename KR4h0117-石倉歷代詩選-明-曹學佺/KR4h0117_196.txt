石倉歴代詩選卷一百九十六
明曹學佺編
宋詩七十三
黃公度
癸亥秋行縣夜寓下生院倦甚慨然有歸歟之
興戲用壁間韻以盟泉石
何須輪擁朱不願佩懸玉青山得去且歸去謀生待足
何時足林間招提金碧開門外過客誰能來桂華落盡
無人問古牆秋逕生青苔舊山泉石故應好莵裘不營
亦可老此身已與三徑期未分淵明迹如掃
鳥影度寒塘
秋色滿瀟湘天寒玄鳥翔數聲離疊嶂片影度横塘風
翮搏寥廓煙蹤入渺茫乍随萍荇没還共水雲長冷浸
千尋碧斜侵兩岸霜凝眸西塞遠幾點帶殘陽
仙霞道中阻雨
薄暮雨霏霏歸心恨不飛客程三日阻家舍半年違澗
澁水爭道山空雲觸衣憑誰洗光手取出太陽輝
過使華亭悼七友(緣赴試漕臺覆舟于此)
惡石亂崢嶸胡為君此行功名成底事舟檝悮平生天
遠寧容問灘流本自鳴林猿如會意故作斷腸聲
奥村晩望
山逐寒雲斷天随暮靄低稻畦迷上下樵徑自東西故
國存書劍他鄉咽鼓鼙涓埃期補報未敢卜幽棲
初秋夜坐
納凉北窗下景象有餘清林暝惟螢影庭幽賸竹聲語
闌驚坐久露重覺衣輕不寐饒詩思徘徊參斗横
和徐子由題晝寂軒
木落孤城迥苔封古寺深結廬依近地隠几愜幽心細
草秋仍綠脩篁晩更隂紅塵門外路六轡漫如琴
庚申元日
繭足度殘臘回頭又一年文書疎病眼事業付高眠盥
櫛從朝懶衾裯覺夜便南鄰競春色車馬日喧闐
家僮歸得王慶長宓消息知留浙中秋舉
倦僕去復返憐君歸未能吟餘幽砌月夢破短檠燈地
僻人稀到書成雁莫憑秋風霜翮徤天末看飛騰
久不得浙耗
獨酌澆愁酒慵翻信手書折腰行俗吏投足且吾廬歲
月鶯聲老江湖雁影疎依棲五侯第旅食近何如
苦熱
玉井晨不冷茅簷午欲焚月搖看畫箑榴吐認紅裙迥
野都如火竒峰空自雲衣巾負芒刺曝背有人耘
返照
返照隠西山煙村一水間路長人自急林暮鳥知還楓
巷秋常掃蓬門夜不關風塵猶劇盗歲月但催顔
倚薄
茅簷供倚薄藜杖任扶携天入平蕪闊山含宿靄低樹
聲風曲折野色晚凄迷容易營生事秋田稻欲齊
閒居
一水遠能白羣山隂更青靜憐風細細閒任雨冥冥春
色供多病時情畏獨醒平生憂國意客至問朝廷
和鄭叔友厚題真如
南郡趨新幕微官愧野人客懷投寺晩歸夢到家頻歲
月看蓬鬢塵埃聽葛巾相随一杯酒且慰百年身
三月三十日郊外即事
雨積稻畦白晴添麥壠黃野橋排雁齒山路轉羊腸鳥
語有時好田家随事忙一年春盡日身迹更他鄉
壬戍中秋沿檄行縣與龔實之同宿于琴泉軒
搖落江城暮招提訪舊遊泉聲終夜雨竹影一絃秋露
湛衣裳冷山空枕簟幽故人憐寂寞抱被肯相投
晩泊桃源驛奉懷幕府諸公
下馬泊孤亭人煙接古城半村留晩照萬壑送秋聲風
月思玄度文章愧長卿桃源何處在山驛至今名
題凉峯
倚杖清秋遠彈琴白晝長笙簫離館廢雲木晩峯凉往
事空流水歸心滿夕陽相逢惜分手珍重故人觴
題定光寺
為憐山色淨百里赴幽期疊嶂生寒早脩林出日遲年
華空晼晩時事竟艱危咫尺故園在題詩有所思
過白衣莊
草樹天邊碧溪流雨外渾僕夫經燕岫筋力盡龍門斜
日當幽徑輕風度晩村築場茅屋底約略似東屯
除夜
暮景流年速寒燈照夜長艱危仍薄宦時序更他鄉雪
暗吴宫下春歸越嶠傍明朝對佳節無處覓椒觴
題方民瞻愷草堂
結宇囂塵外寓形天地間幽懷付松菊高卧對雲山門
巷來人少琴書竟日閒可憐朝市客名利損朱顔
冬日道間
歲熟牛羊飽村寒鳥雀呼霜餘山骨露水落澗毛枯歸
艇收漁網行人問酒壚微軀任南北未覺旅懷孤
喜雨
皇天嗇甘澤為農生理休哀哉桑麻瘁得意蓬蒿稠一
夜簷溜雨曉屋喧鳴鳩驚濤注空壑秀色溢平疇田舍
無宿儲及此寬百憂陌上誰家郎惟恐阻春遊
和龔實之茂良聞敵人敗盟
請纓未繫單于頸置火須然董卓臍列郡奔馳喧羽檄
聖朝哀痛下芝泥盟寒關隴無來使春晩江淮有戰鼙
十載枕邊憂國淚不堪幽夢破晨雞
和宋永兄詠荔支用東坡刑字韻
脩竹繁隂覆綠萍壓墻朱實鬭星星明珠落掌驪龍睡
丹殼歸盤白馬刑曾指畫圖誇北客仍看喜色動南溟
可憐傖父流涎久何日烏山始一經
次韻陳宜中携詩見訪
朝來乾鵲啅簷牙昨夜燈開送喜花好事寧期貴公子
携詩肯訪野人家客愁到此逢寒食薄宦羈人屢歲華
載酒他年問竒字故園歸去老桑麻
至日戲題天福寺
去年至日老夫家呼兒具酒對梅花今年至日空奔走
豈止無花亦無酒薄宦驅人無已時客懷牢落強裁詩
君不見杜陵老詩伯年年至日長為客
次韻宋永兄春日放言寄秉彛廣文兄
君不見邊孝先才得午枕一覺眠便遭弟子嘲便便又
不見馬季長横經高堂坐絳帳背後女樂盈妖妍青春
一去少者老白髮不分愚與賢刻苦要稱天下士何如
落魄地行仙東風來習習新月照娟娟若逢花解語須
用酒為年
秋夜獨酌
溪山態足身無事天地功深歲有秋投老相從管城子
平生得意醉鄉侯捲簾清坐月排闥横笛誰家風滿樓
可是離人更遺物自緣身世兩無求
李園招陳彦招同飲
稻粱粗飽任紛紛鴻鵠低徊雞鶩羣萬里歸心閩嶠月
十年羈夢瘴溪雲隣諳好事頻賒酒家不全貧肯賣文
未用天涯歎離索開樽滿意說榆枌
早春紅梅盛開有感
不與雪霜分素艷却随桃杏競芳辰自知孤潔羣心妬
故着微紅伴早春
白沙夜聞灘聲
錯認松風萬壑傳仍如急雨碎池蓮青燈孤館元無寐
况復溪聲到枕邊
題須江驛詩後
歸來已負百花期閒拂塵埃看舊詩極目平蕪二千里
鄉心惟有杜鵑知
贈延福端老
我來欲問小乘禪慚愧塵埃未了緣忽憶去年秋夜話
共聽風雨不成眠
題潮陽石塔寺
投檄真成出瘴鄉籃輿漸喜到僧坊長風解事吹江雨
乞與行人五月凉
石倉歴代詩選卷一百九十六
