石倉歴代詩選卷二百八十六
明曹學佺編
眀詩初集六
劉基
艾如張
有菀者林衆鳥萃之我欲張羅榛楛翳之既礪我斧又
飭我徒孰是奥穢而不剪除爰升于墟以相乃麓有條
我網載秩我目有鳥有鳥五采其章&KR1523;&KR1523;喈喈率彼高
岡張之弗獲憂心且傷寤寐懷思曷云能忘有鳥五采
亦既來止昭其德音以相君子君子豈弟其儀是若艾
其張矣云胡不樂
少年行
駿馬狐白裘玉勒黃金羈賓從如浮雲顧盼生光輝朝
驅紫陌塵暮醉青楼姬但見花月好寧知霜雪飛荏苒
世途異凄涼瑶草衰園田皆易主親友盡暌違學書時
既晚躬稼力巳微歲晏寒風生倚牆聽鄰機逝水不可
挽枯蓬安所依佇立為爾歎感我淚霑衣
昔昔鹽
楊柳正萋萋門前碧草齊别離如昨日白髮滿春閨飄
花如淚落行雲逐望迷綠苔凝履迹粉汗浥書題夢到
龍沙北魂銷馬邑西卷簾雙燕入開鏡一鶯啼腸共吴
江繞眉將楚岫低攀枝憐並蔕窺沼妬雙栖躍水寧無
劒通天亦有犀那看眀月夜登樓惑馬蹄
望武夷山
飲馬九曲溪遥望武夷峯長林抱迴合丹崕造空濛浮
暉湛寒翠水木皆曼容薄遊限塵務促景尼竒蹤緬懷
紫陽子千載誰與同瓊佩邈烟霧石函閟遺封羇猿怨
幽澗飛蘿冒芳叢瑶琴空流泉桂枝徒秋風悵望佳期
阻纏綿憂思重殷勤尺素書願寄雲間鴻
早發建寧至興田驛
雞鳴戒晨装上馬見初日露泫葉尚俯霧重山未出客
途得霽景緩步非縱佚矧兹歲有秋高下俱穎栗牛羊
散原野鵝鴨滿阡陌懷抱既夷曠神情自清謐寒花蔓
籬落候䖝響蒙密霞標青楓林霜綻烏桕實幽覽雖云
遽佳趣領已悉我行固無期况乃塵事畢
從軍詩送高則誠南征
清晨絶長江日夕次海濱北風吹旆旌軍動速若神令
嚴戎馬閒九陌無驚塵伐鼓震溟嶠揚帆役鮫人鯨鱗
京觀築鰐醢華筵春喈喈布榖鳴祁祁農鳴春去子還
故鄉悲喜集里鄰荷鍤啓瓦礫再荷天地仁撫綏屬有
望世世為堯民
春谷詩為竺西和尚賦
條風自東來雪消春谷暖荒畦碧草葺清池細泉緩雜
花眀錦繡時禽響絃筦道人閒無事習慣牛頭懶過橋
禅杖落坐石袈裟袒日暮精舍歸燈龕白雲滿
晚同方舟上人登師子巖作
落日下前峯輕烟生遠林雲霞媚餘姿松栢淡清隂振
策縱幽步披榛陟層岑槿花籬上眀莎雞草間吟凉風
自西來飀飀吹我襟榮華能幾時搖落方自今逝川無
停波急絃有衰音顧瞻望四方悵然愁思深
雨中雜詩
首夏涼風生朝樹結晚色濛濛細雨交慘慘原野黑衡
門長藜莠壊壁穿荆棘念彼征戍兒沾濡荷戈戟囊槖
罄留貲藿菽難充食供輸既乏絶戰鬭何時息巣居者
誰子竄竄延晷刻田疇沒蓬蒿無處勤爾力旻天高寥
寥仰視不可極
感懷
驅車出門去四顧不見人回風卷落葉颯颯帶沙塵平
原曠千里莽莽盡荆榛繁華能幾何憔悴及茲晨所以
芳桂枝不爭桃李春雲林耿幽獨霜雪空相親
其二
槁葉寒摵摵羅帳秋風生淒淒候䖝鳴唳唳賓鴻驚美
人抱瑶瑟仰視河漢眀絲桐豈殊音古調非今聲沈思
空幽寂歲月已徂征
發龍游
微飈獻輕涼客車中夜發秋原曠無際馬首掛高月草
䖝自宫商葉露光可掇狹徑非我由周行直如髮揚鞭
望南天晴霞絢閩越
六月十八日自天章入城作
天淨山氣涼溪渾夜來雨籃輿度疎翠初日照平楚高
林半長烟好鳥時自語煩襟得蕭散似欲忘羈旅何當
盗賊息比屋豐禾黍逍遥丘壑間鹿麋以為伍
楚妃歎
江漢揚波六千里上有巫山矗天起錦衾一夕夢行雲
萬戸千門冷如水聞道秦兵下武關君王留連猶未還
山深不見章臺殿汨羅冤淚空潺湲尚憶前王好馳逐
宫中美人不食肉回狂作哲湏臾間至今相業歸孫叔
楚宫無復如昔人况有神女如花新悲來恨新還憶故
誰能斷却巫山路
王昭君
漢庭不賞邀功士昭君却向胡中死昭君辭漢入胡中
胡女悲愁漢嬪喜含情欲怨當語誰手弹琵琶淚沾衣
掖庭望幸從此絶巫山有路他生歸殷勤說與上林雁
好在眀年再相見漢恩如海長自深妾自生來命如綫
堪嗟上策重和親欲倚紅顔清塞塵只恐妾身先草露
漢宫無復如花人
邯郸才人嫁為厮養卒婦
邯郸有才人豔色如朝霞嫁作厮養婦雲鬢埋泥沙憶
昔趙王全盛日夜夜綺筵張寶瑟中山美酒盈羽觴一
笑黃金滿千鎰繁華過眼如轉蓬故宫禾黍秋芄芄眀
珠白璧走函谷墜簮遺珥空悲風人生最苦是衰老白
首無歸向誰道蓽門夜永月光寒卧聽駑駘齕枯草
長安道
長安道送盡芳菲到枯槁人生盛衰苦不常何異長安
道傍草漢家將軍初拜官門前上客車班班一朝勢衰
烟燄歇車輪無聲馬蹄絶眀朝有詔封冠軍依舊車馬
來如雲
陽春歌
帝車東指淑景昭冶容冉冉生寒條枯根相顧一時起
陽春只在霜雪裏枝頭候禽鳴滑滑暖烟日夜催花發
蜂喧蝶競方及時風雨夙昔成離披人間但見陽春好
未識陽春有枯槁
折楊柳
去年送君楊柳青暖風晴日花冥冥今日思君鎖窗綠
柳條又綴黃金粟君心却似條上花隨風飄蕩不思家
妾心巳作科上槁縱得春光為誰好折取長條寄遠人
人生四十無青春
古鏡詞
百鍊青銅曾照膽千年土蝕萍花黶想得玄宫初閉時
金精夜哭黃鳥悲魚燈引魂開地府夜夜晶光射幽戸
盤龍隐見自有神神物豈肯長湮淪願借蟾蜍騎入月
將與嫦娥照華髮
畦桑詞
編竹為籬更裁刺高門大寫畦桑字縣官要備六事忙
村村巷巷催畦桑畦桑有增不可减准備上司來計點
新官下馬舊官行牌上却改新官名君不見古人樹桑
在墻下五十衣帛無凍者今日路傍桑滿畦茅屋苦寒
中夜啼
為祝彦中題山水圖
高軒玲瓏不受暑半幅輕綃宿烟雨白屋素壁生空眀
似聞水聲繞庭宇松髯拂天藤蔓垂枯根瘦石相因依
寒濤不驚虎兕卧嵐翠欲與蛟虬飛空江悠悠一漁艇
水白沙眀羣魚静武陵桃花何處尋落日微風片帆影
賞資深華山圖歌
華嶽插天七千丈丹崖翠壁開仙掌壁間擘出黃河流
大禹以之分九州河流滚滚赴溟漲華嶽拔出天河上
雲宫霧窟疑本無石室金臺儼相向玉泉高通玉井津
中有蓮實如車輪世人肉食未羽化可望不得聊相親
高堂晚晴圖畫展眼眀一見心目遠世間塵土今紛紛
吾當拂衣卧山雲
題陸放翁賣花叟詩從
君不見會稽山隂賣花叟賣花得錢即沽酒東方日出
照紫陌此叟巳作醉鄉客破屋含星席作門濕螢生竈
花滿園五更風顛雨聲惡不憂屋倒憂花落賣花叟但
願四海無塵沙有人賣酒仍賣花
題湘湖圖
君山洞庭隔江水彭蠡無風波浪起明窗曉晴圖畫開
興入湘湖三百里浙江兩岸山縱横湘湖碧繞越王城
越王城荒陵谷在古樹落日長烟平遊子天寒孤棹遠
七十二谿飛雪滿浩歌不見濯纓人沙鶴野猿相對晚
湖東雲氣通蓬萊我欲從之歸去來蛟鼉塞川陸有虎
兩臂無翼令心哀
雙桐生空井
雙桐生空井井空桐葉稀葉稀不自蔽鳳鳥將安歸雙
桐生空井井泥泉不出桐根日夜枯何由伐琴瑟
感懷
東園多桃李擢幹何交加春秋互遞代衰榮競相夸摵
摵去故物英英發新花花謝葉復作空令人歎嗟
晨詣祥符寺
上馬雞始鳴入寺鐘未歇草際起微風林端淡斜月僧
房湛幽寂假寐待眀發松徑斷無人經聲在清樾
發安仁驛
雞鳴發山驛天黑路彌險烟樹出猿聲風枝落螢點江
秋氣轉炎啼濕雲難歛佇立山雨來客愁紛冉冉
題春江送别圖
春江水悠悠行人上蘭舟春雲散江樹行人重回顧嘉
會未有期離心渺千里願作還山雲莫作東流水
雜感
畸窮傷往事晚暮悔前非流光不相待逝川那可追佳
期隔河漢日夕千里思鴻雁西北來安能從之飛佇立
望眀月天霜夜沾衣
過南望時守閘不得行
客路三千里舟行二月餘壯顔隨日减衰鬢受風疎蔓
草須句國浮雲少昊墟愁心如汶水蕩漾遶青徐
稽句嶺
白日隐巖嶅千崖氣勢豪溪流婺女闊山入少微高危
石天欹側長風谷怒號干戈方自此行役敢辭勞
不寐
不寐月當戸起行風滿天山河青靄裏刁斗白雲邊避
世慚商綺匡時愧魯連徘徊懷往事惻愴感衰年
秋興
天淨山月出水寒沙鳥鳴孤燈秋後思短笛夜深情江
海空衰鬢乾坤未弭兵清都隔河漢訶禁有開眀
宛轉歌
星稀月白河欄干飢䖝籲號莎草寒美人望月歌宛轉
瀟湘水碧蒼梧遠愁魂一夜不得歸化作斷雲天際飛
東飛伯勞歌
南飛鷓鴣北飛鵠黃昏雞鳴白日燭珊瑚石上栽兔絲
鴛鴦獨宿孤桑枝永夜涼蝉入羅羃蝉翼不如秋鬢薄
寒塘露蓮千葉紅可憐零落空隨風
秋宵吟
玄蝉催秋入湘簟芙蓉露浴臙腊淡銅烏吻水添夜長
碧草歛愁歸寒螀羅帳無人五更雨梧桐驚啼白楊語
春光爛漫不得知霜露凄涼奈何汝
鳴雁行
&KR1523;&KR1523;鳴雁鳴達旦舉翼相連拂雲漢平原漠漠生野烟
雁飛只向江南天江南十月多禾黍一半輸官半供汝
眀年二月歸養雛雛成又望江南去
獨不見
暖烟漾春林色紫膩雨催紅出花蘂蝶飛撩亂燕飛輕
嚶鳴相應俱有情有人抱瑟上高閣坐對粧臺弹别鶴
曲終顧影還徘徊東風自吹羅帳開
棗下何纂纂行
棗初作花時纂纂臨路岐八月棗成實纍纍曜朝日棗
花纂纂蜂蝶翻棗實纍纍人滿園嚴風蕭瑟枯葉飛蜂
蝶不來人亦稀
蛺蝶行
軟芳晞露春鮮妍上有蛺蝶飛翩翩暖風扶暝撲天起
翠重紅輕迷欲死東園無花留不住相隨又過西園去
沈沈斷夢失韓憑却把霜華怨秋曙
班婕妤
昭陽清秋月如練笙歌嘈嘈夜開宴長信宫中辭輦人
獨倚西風詠紈扇傾城自古有褒妲紅顔失寵何須怨
泠泠玉漏掩重門一點銀缸照書卷
題松下道士攜琴圖
道士抱琴松下行松風入耳清涼生石渠苔滑不可上
潭水泠泠學琴响琴有意兮水無心水中有龍能聽琴
琴聲淒斷水流咽月滿空山落松雪
題寒林圖
搖落江邊秋樹林淒涼久客二毛侵藤蘿歲晚龍蛇死
叢薄天寒虎豹深流水斜陽人遠近青烟白草雁飛沈
桂花自在山中發悵望西風起夕隂
妙成觀用何逸林通判舊韻
我訪仙家溽暑前青楓綠柳暗晴川竹根露濕登山屐
沙際鷗迎渡水船雲氣長流虚白室丹光直上蔚藍天
純陽道士重來日為問蓬萊是那邊
立冬日作
忽見桃花出小紅因驚十月起溫風歲功不得歸顓頊
冬令何堪付祝融未有星辰能好雨轉添雲氣漫成虹
蝦蟆蛺蝶偏如意旦夕悲鳴白露叢
丙申歲十月還鄉作
手種庭前安石榴開花結子到深秋可憐枝葉從人折
尚有根株為客留枳枸悲風吹白日若華高影隔青丘
壊垣蟋蟀知離恨長夜淒涼弔獨愁
早春遣懷
正月餘寒未放春漫空飛雪舞隨人新年對客情何恨
濁酒于予意獨親澗底流泉渾似玉門前細草總成茵
鶴歸自愛山能静豹隐方知霧有神
題墨竹
蒼梧山下無窮竹盡是湘妃淚種成烟雨不銷千古恨
珮環虚度九秋聲見愁牧豎乘時伐可待伶倫學鳳鳴
獨立淒涼對圖畫為君惆悵一沾纓
漫興二首
風散螢光夜未分隔窗涼雨落紛紛秋衾不與還鄉夢
征雁南來獨自聞
多事池邊促織兒聲聲哀怨旅魂知干戈滿地無機杼
長夜辛勤說與誰
送醫士賈思誠還浙東
西風嫋嫋水鱗鱗一曲離歌淚滿巾殘柳數株鷗數點
夕陽江上送歸人
夜坐
露泣寒螀唁斷魂風驚簷鐸語黃昏羇愁悄悄成危坐
看盡空牆上月痕
其二
䖝響莓苔葉響廊月光如雪露如霜銅壺管領催華髮
一夜應愁百刻長
雪後遣興
朝寒布糓應時鳴起向迴廊獨自行殘雪未消簷影寂
滿庭幽草看春生
絶句
暖風吹帳日光遲恰似清和四月時黃鳥不知人懶起
未眀啼上綠楊枝
楊柳枝詞三首
多事垂楊管送迎長條折盡短條生不知幾許東風裏
猶帶輕烟罥晚晴
漢將營中萬樹春朱旗曉色動星辰可憐烟雨章臺路
翠縷斜縈走馬塵
楊葉萋萋隠畫楼楊枝嫋嫋弄輕柔鳴鳩呌罷黃鶯語
肯信年華有素秋
石倉歷代詩選卷二百八十六
