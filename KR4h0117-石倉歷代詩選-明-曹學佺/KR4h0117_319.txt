石倉歴代詩選卷三百二十一上
明曹學佺編
明詩初集四十一上
黃淮
采蓮曲
采蓮休采菱菱刺多傷手留取玉纖嬌為郎紉佩玖食
蓮去蓮心心苦難適口誰知苦心中能使根莖秀去年
蓮始衰今年花滿池妾貎宜不宜妾心長自持
擬古
寳劍埋豐城斕斑土花碧飛精上燭天紅光千萬尺森
然叢棘中一朝遇卓識出匣解飛騰神變良叵測借問
以何如物理有恒則
寅賓啟東作品彙咸昭蘇寒谷有冰條萌蘖何當敷所
處第既偏造化功自殊回也陋巷士傅說版築徒窮逹
安所遇名與天壤俱
涼颷振林薄淅淅吹我裳素顔日凋謝緇鬢颯以霜褰
衣步前除沉憂迫中腸飢鷹翻辟鞲老馬悲道傍逖矣
支遁叟懷哉田子方
冶銅鑄明鏡棄置生埃塵驅車陟遠道顛覆摧雙輪鏡
塵尚可拭輪摧尚可易逝水日東流頽陽向西夕懷哉
起遐心彈我牀頭琴
雜詩
房宿孕神駒飛騰出西極紫電掣寒雲汗溝赫流赤歴
塊暫一蹶窮年困輿櫪莝秣不充飢逸氣那能抑瑶池
春水波清渭烟草碧顧影舊長鳴浩蕩惟所適
又
蒿蓬相因依飄飄逐風起風力有時息零落在泥滓蘭
蕙幽且清揚輝被芳沚白露凝為霜華葉亦披靡蒿蓬
何足歎嘅此蕙與蘭蘭衰有餘馥猶足奉君歡
又
事夫移所天結髮願終老朝花未改容零落同秋草涕
泗沾衣巾沉思惄如擣妾有明月珠朝夕置懷抱慮恐
生埃塵拂拭常自&KR0854;安得懸君軒照君即遠道
雜咏
汎汎湖中水盈盈水上蘋霖雨激頽波驚風蕩其根華
葉半摧靡猶能播清芬惜哉無輕舟采掇及芳辰可以
供祀事可以薦嘉賓堇荼美如飴蠲潔非所珍
其二
孤竹颭回風偃仆困泥潦屈節交枝柯虚心長自好美
人隔河洲河水漫浩浩褰裳不能涉顧望傷懷抱卉物
雖甚微生意非草草煦嫗待春陽翹然起桔槁
懷知已
蒲葦滿方澤林霏凝夕隂中有孤飛鴻嗷嗷吐哀音隨
風入人耳悽愴傷我心矻矻窮旦暮離思誰能任自非
乏儔侣勢異升與沉清論久不接何由豁塵襟寄言暇
豫者勿疑朋盍簪
圜扉燕
烏衣翩翩刷毛羽年年愛逐東風起結巢偏向王謝家
錦雲作隊烟花裏翠幕凝春睡正酣梁間交語何喃喃
曉起多應厭喧聒當軒不肯收朱簾往來無計入華屋
誤向圜扉尋止宿圜扉塵吟風日淒相呼相顧驚且疑
經營何處&KR1335;香泥不入愁門傳世俗愁人便欲從爾卜
無端浪蝶與狂蜂也向簷前弄晩風
墻外柳
墻外誰家春滿林綠楊萬縷搖晴隂風花散亂自來去
作意攪亂愁人心豈不見㶚陵橋東二三月好枝早被
行人折又不見吳隄草荒秋露涼柘條空抱蟬聲咽愁
人愁劇心不移年年長與東風期
柳絲長
柳絲長搖春愁春愁萬縷多如織容華銷鑠應難留江
南春正好東風弄和柔紛紛綺羅子往來陌上頭柳絲
綰作同心結迴嚬索笑爭嬌羞誰知同心亦易解盤旋
百結空綢繆離亭二三月行人送離别驪駒曲未終柔
絲已先折行人一去歸不歸執手相看那忍訣縱使柳
絲千萬丈折來難繫愁腸絶我與韶華情更慳十年頓
足圜扉間時向墻頭看柳色有手欲折何由攀一心願
作雙飛燕還作春風舊庭院飛飛不離柳絲旁却笑離
人空斷腸
立秋
久困炎蒸苦忻聞報早秋斗杓方右指大火已西流班
扇行當棄南冠尚未投有懷如宋玉搔首不勝愁
秋熱
入秋旬日後餘熱尚憑陵病體何時減愁懷此日增渴
思金碗薦清愛玉壺冰便欲凌風去羈留愧未能
丙申初度日承諸知已設酒殽相慰詩以謝之
忽忽逢初度南冠慘别魂親庭勞遠望客計向誰論力
疾裁詩句攒眉對酒樽何時恩詔下春意滿乾坤
除夕
羲馭無停策流光日夜催臘隨寒漏盡春逐曉鐘來爆
竹傳餘響屠蘇憶舊醅相看不成寐寂寞擁寒灰
回南京經古城
祠廟臨江渚人家雜棗林霜輕冬尚煖水闊晝多隂客
路驚衰鬢歸舟愜素心從今各努力那使别愁侵
暮春
淑氣届清和春遊興已過草晴香霧合花盡綠隂多事
業孤衷在年華兩鬢皤還期解羈紲紫陌笑聫珂
雨後聞蛙聲擬賦詩壇一律
形勢依山澤詩壇屢效竒池蛙喧鼓吹園茗展槍旗花
底蜂衙集槐隂蟻陳移有時酣自戰不許寸兵持
乙未暮秋述懷呈諸同志
忽忽流光九月初南冠又是一年餘冥鴻何事罹魚網
羸馬猶存駕鼓車砧杵淒涼寒信早風霜搖落柳條疎
不緣知已能相慰對景能無嘆索居
夜夢二親
雙親鬢髮久成絲千里關河入夢思愛日瞻雲情罔極
下機投杼事堪悲風回過雁鄉書斷月滿圜扉夜漏遲
臣子立身忠與孝不才深愧負明時
憶院中竹
一别詞垣數月餘娟娟修竹近何如夢魂還憶林間醉
詩句誰能節下書翠色凝烟春院寂清隂籠月夜窗虚
邇來渴想平安報鴻雁無情音信疎
丙申正旦
青陽肇序際亨期民物熙然仰德輝豈謂淳于猶繫獄
應憐伯玉已知非九重天闕瞻思切萬里親庭定省違
忠孝兩情何日遂鏡中殊覺二毛稀
詠雪
憑夷剪水作冰花幻出人間富貴家簷溜凝寒珠錯落
庭柯壓翠玉交加梁園賦就歡何劇剡曲舟回興可誇
安得登樓窮望眼乾坤一色瑩無瑕
早過直沽
孤城近海曉光遲遥認歸程望不迷潮水分流船上下
人家相對岸東西市聲喧襍商人集野色荒凉雁影低
猶記前年留飲處菊花盈帽賦新題
秋暮書懷
極目關山幾夕陽况逢秋暮轉淒涼愁思竹葉浮鸚鵡
寒覓蘆花當鷫鸘報主志存龜左顧思親心逐雁南翔
折筳擬卜餘生事只恐靈氛也斷腸
和友人九日感舊詩
謫仙胸次清無邊尋常賦詩如湧泉葛巾自漉槽下酒
綸竿晴釣槎頭鯿江楓染霜錦為幄塞雁書空雲作箋
客中對景良自慰何用感昔悲暮年
已亥人日
纔入新春晝漏長熙然萬象媚春陽俗傳七日為人日
身在他鄉憶故鄉風色漸催花信至柳條輕浥雨痕香
憑誰挽却甌江水散作流波洗别腸
辛丑九日
幾年重九愁中過不似今年思轉愁南浦雲迷鴻雁字
故園霜冷菊花秋綸音已喜覃恩澤涸鮒誰憐久滯留
破帽不禁風色緊却嫌蓬鬢日颼颼
自悼
生來志氣薄雲浮七尺微軀不自謀抱戚噬臍應已晩
沉酣濡首亦堪羞花間朝露晞春日霜後陵苕怯素秋
老眼怕垂楊子淚且須含笑看吳鈎
追和束里詩韻一絶
與子别來久相思日幾回有時成邂逅多是夢中來
問菊
試問故園菊今年竟若何想經秋雨後零落舊枝柯
重九前一日同儕者舉唐人况復明朝是歲除
之句要余倣此賦之
夢回孤枕夜更長月轉西樓雁唳霜冷落不禁情思苦
明朝况復是重陽
秋夜
掣鈴擊柝聲相亂擁被披衣夢未成月色相親如有意
夜深猶向隙中明
丙申南還舟發通州
官舸乘風五兩輕寒流泊岸浪花生張家灣上頻回首
記取南還第一程
暮春
孤館淒凉客思淹忽聞春暮半開簾東風綠遍階前草
何事偏教鬢雪添
見花
乞得花枝洒淚看滿懷愁緒萬千端故園亦自開桃李
門掩東風細雨寒
石倉歴代詩選卷三百二十一上
