石倉歴代詩選卷二百三十四
明曹學佺編
元詩四
許衡
遊黃華
我生愛林泉俗事常鞅掌十年苦煩劇一念愈傾仰峰
巒看畫圖雲烟入想像久成心上癖欲忍不可強頼有
平生歡恒以善相長携我遊黃華一洗塵慮爽行行歎
竒絶舉目皆勝賞鏡臺聳百嶮瀑布落千丈石苔積重
痕溪風動幽響使我躁競息居然心志廣恍如夢中身
翺翔千古上回首聲利場誰應脱塵網
訓子
干戈恣爛漫無人救時屯中原竟失鹿滄海變飛塵我
身揣何能僅存亂後身遺芳藉祖德隂理出先人俯仰
意油然此樂誰與倫家無儋石儲心有天地春况對汝
二子豈復知吾貧願汝學古人古道淳且真勿憚攻苦
辛當思過乃親身在畎畆間不忘君與民功名戒乘捷
以此書諸紳
有感
嬌兒未成人病苦不肯退憂傷動中懷惨惨心欲碎老
妻情更惡中夜泣相對何如早還歸山陽墳隴在平生
所願心展轉不得遂十年誤同遊回首只多愧病連肝
肺深愁覺妻子累悠悠故鄉情滴滴眼中淚
其二
歸興不可遏歸期待何時悠悠故鄉心一夕千里馳西
風動霄漢惨惨令人悲况我多病身天涯久棲遲交游
義難忘豈忍輕别離重念丘隴遠嬌兒正愚癡因循死
異邑後世將安遺所願經營日及此未全衰樹桑墻以
下開畦水之湄既得舒困難且可為鎡基
送竇清淑
初來識君面此行見君心匡時有長策慮遠憂且深俗
親取近效雅意入幽沈人生貴所依所依貴知音知音
得長布身將比黃金我本貧賤士多思委相尋未能辦
一飯胡為遽分襟征鴻出遠塞西風動疎林去去渺萬
里何年酒同斟含情望無極白雲障孤岑
别西山
大山如蹲龍小山如踞虎烟嵐鬱蒼翠遠近互呑吐我
來蘇門居遨遊成樂土策杖望朝雲捲簾看暮雨佳意
豁塵腥勝槩入談麈使我鬱陶消不覺勞瘵愈生平鄙
吝心一洗出千古回首聲名人何殊坐囹圄遠役非素
懷况兼跋涉苦吟鞭裊春風遲遲如去魯芳菲二三月
追遊盛桃塢歸來願無違一樽相對舉
其二
所愛林慮山不處要路津兹焉幾千古絶彼朝市塵我
來成素交淡淡日益親形骸兩相忘誰主誰復賓充然
樂我飢怡然棲我神朝光連暮色佳意含餘春心境一
融會世味殊非真奕奕草木光熙熙禽鳥馴衆物欣有
托吾廬行亦新詩書詠而歸點也為何人
觀物
行路紛如縷間關權與數翻成拙者謀一往竟不悟我
始窺其端居寬尚盤桓盤桓非怯爾後事當無難
其二
萬物備吾身身貧道未貧觀時見物理主静得天真心
爽星辰夜情欣草木春自憐離亂後能作太平人
其三
事物形雖同中間勢各異推遷無寧期倏忽已易位智
者識機微安焉處平易人生貴無私莫使聞見累
北門觀漲
雨水添新漲陂湖没舊㾗人迷堤口路船上樹頭村歲
事知前悞秋耕未可論誰憐徭役苦天亦恡深恩
憶賈君玉
賈君清介士吾軰鮮能羣守志王元伯甘貧范史雲銅
臺書廢讀東郡酒方醺何日尋先約青燈共夜分
不寐
秋宵初感慨展轉不成眠老况青燈外羈愁白髮邊蹉
跎嗟往事安穩憶歸年却起開門望霜清月滿天
别友人
良朋不易得此去復誰羣别酒無勞勸濃愁巳自醺間
關花外鳥冷淡日邊雲莫唱陽關徹離愁忍更聞
擬贈曹彦澤
益友重曹君標孤出世氛壮懷期遠術高誼薄層雲惡
亂求山隱親賢願德薰我生良有幸歲晩此同羣
喜秋晴
苦雨傷秋稼朝雲忽放晴碧空雲盡捲滄海日初升久
客天涯興耕夫隴上情雞豚并社酒處處是歡聲
趙氏南庄
曉起北窗凉清談戢羽觴入簾花氣重落地燕泥香夢
裏青山小吟還白日長秋風載書籍相對築茅堂
登東城
步履上東城秋風晩更清亂雲隨日下荒草過堤平野
迥寬凝佇詩成促後生何當常似此慰我病中情
游北觀
扶杖古城荒飄然意可傷道宫烟鎖樹農舍雨頽墻捕
吏翻疑寇平人却笑狂長吁空仰首天際正蒼蒼
和吳行甫雨雹韻
青山偃蹇與世疎只將秀色供吾徒知君如我有山癖
深探遠討吾不如金燈峰山詩千首掛鏡臺前一杯酒
人間萬事盡浮雲故人曾為相思否雲邊鸞鳳玉鞭鳴
跛鼈蹣跚疊&KR1472;生天末碧雲凝遠思夕陽無語下西城
病中雜言二首
磊落青山萬仞高虚崖絶險駭猿猱從誰得上巖龕住
免我從來俗事勞曉日烟霞明澗壑霽天霏靄散林臯
休言只好寬凝佇滿地干戈學善迯
又
春來秋去客中情轉首光隂十歲經學苦煉成心下赤
愁多消却鬢邊青眼前世事番棋局夢裏家山憶畫屏
何日歸同林下友笑談書史復忘形
遊孫氏别墅
聞道孫家别業新招呼諸子共尋春紅韜瘦藟花初動
黃染輕梢柳未勻興况便為生意好風光殊比畫圖真
何當對此常無事慰我年來老病身
病中有感
十載天涯别故園今年憔悴不堪論病來與死傳消息
老去無家遺子孫里巷歡游頻入夢春城凝眺獨消魂
如何藉我知音力五畝歸耕沁北村
遊黃華宫
聞道黃華山水好兹來一覧氣增豪鏡臺對聳千峰起
瀑水驚噴萬仞高曉色雲烟生洞府霽天霏靄散林臯
憑誰早遂終焉計日日登臨不惮勞
學題武郎中桃溪歸隱圖
門外鞦韆擺翠烟籬邊雞犬亦閒閒更教爛漫花千樹
對着縈紆水一灣好景已憑摩詰畫他年重約長卿還
尋思此世人心别又愛功名又愛山
用行甫韻
蛟鼉不肯脱淵深鳥雀還知宿茂林笑我羈孤成蹇蹇
于今衰老復駸駸愁多未易追前事病久猶當屈壯心
聞道西溪田可得安栖從此得追尋
中秋不見月繼竇先生韻
撥去塵機得暫閒秋蟾思比去年看誰知黯黯隂雲合
故作凄凄夜色寒好友不來誰酩酊詩人徒想自闌干
世間萬事渾難定付與無心却較安
晩步西溪
拉友西溪往步聫溪邊佳景麗秋天日回林影蒼烟外
風轉灘聲白鳥前迅走雙輪機磨巧連安獨木小橋偏
老年活計尋幽隱湏擬為氓置一㕓
答董瑞卿
何人竪起掌中堅檐穩推高與頃連涉世更誰如我拙
保身從昔慕君賢青山有約期終老白日無功閱舊編
慙負新詩酬未得祗容竭刀效耕田
登天王臺
樓閣荆榛幾變更登臨祗見古人情當年勝迹無人問
依舊春風草又生
宿卓水
寒缸挑盡已殘更竹有清聲月自明一夜客窗眠不穩
却聽山犬吠柴荆
其二
水自清聲竹有風我來端欲豁塵蒙明朝杖履西城路
悵望家山翠靄中
大暑登東城
三丈危城日暮登炎威殊不霽憑陵何時太華高峰上
細嚼松隂六月冰
石倉歴代詩選卷二百三十四
