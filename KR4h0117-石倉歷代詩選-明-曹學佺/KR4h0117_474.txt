石倉歴代詩選卷四百七十四
明曹學佺編
明詩次集一百八
王韋
懷師文
幽薊多北風塵埃旦暮起嚴冬十二月積雪亘千里落
落高樹摧靡靡勁草死中夜獨徬徨念我同懷子遥遥
涉玄冰單單渡易水歲暮人閉關何為遠遊此
三月晦日送龍致仁南歸
今日城南路楊花巳不飛夢随家共遠春與客同歸酒
氣薰杯淺碁聲隔院微韶華如别意猶自戀餘暉
問柳
為問故園柳春光幾許深未忘攀折處猶帶别離心疎
雨一川暝輕煙兩岸沈主人歸未得惆悵五株吟
與陳宗虞夜坐
不知秋巳晚忽見菊花叢獨坐閒亭上相期細雨中燭
融蘭燄紫杯泛杏膏紅未聽歌鐘罷蕭然動北風
遊梅岡和石亭韻
將軍埋甲處登望一凄然江映杯光動嵐消劍氣懸郊
坰摧草樹時序變風煙惟有翻經閣還開落照邊
和韻送邊華泉進表北行
夜泊龍江上孤舟寒未開月從京口没潮自海門廻暫
喜朋簮合終妨宦轍催幽燕與河汴深負十年杯
永寧道中
征馬且徐徐青山畫不如川原古虢外風俗上皇餘行
旅多杯飲編民半穴居此中有美酒誰更說華胥
和翟仲鳴
翛然一榻愧端居未許駑駘駕鼓車勝事都歸鄉夢裏
幽懷更在客愁餘别離門戶從秋掩契闊樽罍盡日虚
寄語多情翟廷尉莫將交態向人書
新嘉驛遇顧九和
下馬郵亭若有期南還北去各凄其殷勤野老來相饋
邂逅壺漿坐不辭雪滿郊園埋宿草風吹林麓堕寒枝
十年離索驚回首却恨逢君是路岐
李雲卿宅薔薇
柔香弱蔓不勝寒十二圍屏錦繡攅秦殿曉粧俱窈窕
習家春事未闌珊憐將清奏愁中聽競折高枝醉後看
好待詩成酬勝賞東風休遣露華乾
冶城山鈎韻
仙羽翩翩鶴共騰冶城高處望金陵凉颸振袂鳴蒼珮
霽色當樓耿玉繩浩渺波濤秋可濯清虚臺殿夜堪憑
風流况對詞林客莫厭尊前酒似澠
春盡日
滿院楊花雨後稀綠隂清晝思依依小園風暖櫻桃熟
曲岸泥融燕子飛北闕明時開王氣南山青處藹晴暉
眼前風景皆堪賞莫道韶光夜巳歸
詠銅雀研謝衛南
千年瓴甓竟誰留北苑西坑未可酬麗藻刻文傳魏代
紫苔生潤出漳流歌聲已散宫牆廢覇業都忘翰墨收
慎勿濡毫吟繐帳恐教羅綺結春愁
與衛南英玉圍爐
圍爐曾共訂幽期底事今年寒較遲却喜草堂初雪後
更逢梅樹欲花時鐘聲遠度啼烏壘燈影頻驚凍雀枝
細茗清薰供樂事短吟長咏勝彈絲
聖駕傳聞幸榆林
玉轡偏禁塞馬驕武皇身試漢嫖姚事傳栢谷知非久
路入榆關恐更遥賴有典章垂宇宙愧無忠悃逹雲霄
春來莫厭貂裘重積雪燕山尚未消
落花
春園啼鳥報花開為憶當年手自栽對月一樽初賞罷
近風千點却飛來閒情夜夜悲銀管鬢髮朝朝墜鏡臺
最是東皇堪恨處滿庭疎雨濕蒼苔
望登封
晚空斜日下三川千里風光客思牽漠漠天垂秦徼外
依依人去嶽峰邊河淙亂石侵官道沙擁荒藜被野田
聞道登封非盛節莫將遺事問當年
除夜
遠宦携家任路岐夷山猶未是天涯愁中抱病還增劇
客裏逢春不自知好記流年收栢葉乍消殘雪見梅枝
朝來百歲過強半惆悵穠華負盛時
新春試筆
宦情離思近何如半夜青陽到敝廬鵲噪漫傳新歲事
雁歸應帶去年書乍開簾幕知寒退賸得風煙惬閏餘
一樹杏花猶未發欲嘗春甕更躊躇
寄邵士廉
柱史歸來陋巷居菜羹蔬食十年餘不知身有衣冠在
肯信家無擔石儲燈下獨看徐孺傳庭前常晒鄴侯書
多君苦節無能薦尚挹風流為起予
元夕
笙歌猶記昔年曾爛漫風光不自勝珠海月輪翻夜水
碧空星燄漾春冰香芬巷陌金輿度花壓樓臺翠袖凭
此夕瞢騰杯酒熱短檠還對讀書燈
和静齋憲長登上方塔
泬寥高處萬緣空躡盡丹梯更幾重鈴語乍聞清晝寂
香煙偏近紫霄濃上方未徹鈞天樂下界仍傳薄暮鐘
咳唾随風無着處杳然飛墜五陵松
送顧華玉謫全州
踟蹰溪上暫停驂欲話離言不可攀世事日惟添白髮
宦情時復夢青山乍寒燕谷鶯無語細雨湘江竹有斑
此去西堂春至後擬開樽酒待君還
寄題劉東之園池
柱史園池萬竹斜小羅山下岸鳥紗晚畦刈罷還抽葉
秋徑歸來未着花不用平泉繁草樹誰言蓬海賸煙霞
平生賦咏多休暇更種東陵十畆瓜
春草
帶雨和煙未可名春風處處不勝情于今南浦知多少
都向王孫去後生
柳枝詞
渭水西來萬里遥行人歸去水迢迢垂楊不繫離情住
只送飛花過渭橋
田登(號偶山長安人)
古怨行
結髮誓同死如彼秋月娟倏忽二八夜輪虧光亦偏君
心初豈異歲月情随遷我心諒非席易直不可卷今適
逢彼怒恩情中道捐淺深徒方泳匍匐亦枉然獨持向
月心欽欽望復弦式微塞上草露晞霜稔沾自分適脆
薄安能懟彼天綠鬢埋青銅猶自恃華鈿
二
青樓萃妓女朱箔垂紅袖凝粧鎮日閒絃管留清晝千
金少年子雕鞍駝紫繡一閱兩情歡不止成虚覯星河
誓死生魚水擬綢繆如何塞上郎分恩有新舊十年邈
音書關車脫輻輳郎心露下柳妾心蓮中藕柳兮露易
晞藕兮思長久更餘孔孔懷抽葉和露守
三
寒拆伴秋砧殘星迥明滅陟階裒廣埏回飇迅枯札銅
龍玉漏沈籌箭遥更掣良人祗皇役驅駕河梁雪期逝
胡不歸多恤心如結飛鴻悵冀瞻蘭光照孤孑鬱我獨
處心一日成三月近聞王事殷敵兵來倉猝烽火戍煙
紅于征歲三越靡盬臣子心勉旃事征伐捷書報承明
妾心死亦歇
四
陟彼古城闉采采水中蒲所懷逾云遠各在天一途憶
昔結髮時情深魚水娱曲折值驚濤分流異江湖睠言
始終心擬彼文竹軀抱竹坐永宵愁心倚寒襦冰霜耐
歲寒雲雨巫峡孤癯軀良可捐天恩豈容辜勁節抱虚
心望望凝蒼梧
五
幽衾當永夕蘭膏熖不揚撫兹夙夕心迂我九廻腸闢
門值暝夜皎皎星河光林杪下悲風偃草棲寒霜昔為
比翼鳥雙雙水中央今為失羣鴻分飛鬱未翔志願豈
容謬會遇不能忘君有萬里行妾無百歲長流光過奔
電春草秋復黃人生在契合沈溺豈云望臨淵羡魴鯉
徜徉得真常
有感
南山高嵳峩澗水深滄漭山高薪可炊水深汲可養人
心咫尺間非高亦非廣倏喜會雨雲倏嗔生魍魉魍魉
尚可祓人心更安想
冬夜
首冬雪初霽寒月揚素波仰視參星臨皎皎浸長河欵
漏咽深更蘭膏影婆娑暝坐謝煩囂素心敞寥廓大化
浪形骸寄寓能幾何願言保真原無令委塵莎
自叙
人事殊好乖造化亦忌全偶爾適京邑網羅三十年一
朝擲簮紱罦魚歸故淵桑麻足織紝糜黍聊粥饘南山
儼在望幽然悟太玄日夕抱倦歸兒女羅燈前我觀星
河靈我夢神慮堅寤言一室清性命復其天人生苦不
再康遂亦幸然
昭君怨
漢臘殊未暖胡沙不苦人氊車旌悠悠繫我昭陽顰八
歲入深宫㳙系感君仁一朝賜出塞詔罷羽林軍妾去
六軍逸况復天王欣獵獵北風寒吹我髻上塵紇于萎
白草日夕天黃雲塞鳥間關鳴嫣花寂寞春造化無脆
腴寔命有邅迍單于近欵塞無念妾身淪
郊居
晴宇肅秋容林坰歛綺纈横砥激迅湍廻鷺沓輕雪密
茙凝坐㾗遠岑當垣缺虆虆懸朱實飄飄醉丹蘖駭矚化
理駛寄傲塵紛絶廣庭敞中央欵我素心傑盤飱剪園
蔬倒飲壺觴竭爛石歌漫霄采薇抱孤節欽法君子行
貞固丈人烈遐飇越塊壤挹清避汚衊願結歲寒盟邂
逅成真說
夜起對月
良宵耿不寐皓魄爛華埏夜氣湛以肅良理復其天神
魚戢比鱗揚鬐逝故淵倦鳥惜翮翎瞻巢憤翩蹮物性
豈鑿意生遂悉其然饒饒千金子堂垂竈突煙狎客坐
羽觴鼓吹滋華年一朝延比隣捐崩更播遷執守宜中
人况復非聖賢如有汶上召為我謝迂愆
畫竹
何人移化工亭亭寫修竹高岸展阨塞㳙流帶滫洑節
撼首陽山風吟淇水隩冰霜歲寒深雨露湘江逐朝陽
儀鳳毛笙鏞滿山谷
雲溪驛
隴樹蒼翠凝堰水清且㵸烏鵲巢南枝牛羊下日落春
怡花神交道泰隠者作所志高遐心安用生怡樂
石上松
偃蹇石上松年齡頃而邁霜老青銅顔春茁翠羽盖巢
鶴締心盟藤蘿仰風介去去赤紅崖朝堂梁棟𣲖
感興
老生縦長談至理良不外人謀寓經權天機隠成敗智
者俯時艱賢人期道泰共持松栢操雅與歲寒會
述懷
蕭蕭鳴秋林皎皎流天漢啾啾蛩音哀熒熒燭光燦綿
蔓抱所思憂耿夜將旦我寒非無衣我飢非無粲惟彼
宇宙間飢寒何瀰漫誰捐箧中藏不息常滋灌緬言不
可得寥寥坐長歎
同年安彦臣黃門水心亭
塗方山㟪&KR1394;泯涪江滄漭逹人縦大觀疏鑿成俯仰茅
茨結中間源泉𣲖分黨環柱斗棲簷連楹礎躍&KR0008;月牖
開通明風簾障虚敞瀑布淙錚鳴水鏡浸淫滉博岸繚
郛廓修竹排篔簜馴鳥呼友朋遊魚忘罦網怪石欹無
名蔫花秀而爽萬綠茁春顔霜紅振秋響未擬三台公
試作一亭長黃卷擬聖賢大義發深想體騐重身心弘
深事咨訪經綸發機杼扄鑰歸指掌所以君子心未逹
窮先養君今養巳充世紛適魍魉願酌水心清談笑浥
塵壤
芳蘭行
猗彼芳蘭菁朝發水中沚郁郁揚素芳被漸無終巳藻
麗星日光驛逹風雨駛餘英並流澌灌汲澤千里苞芬
羣蘖修獨秀森復巋龍籜良未珍鳳萋詎能倚春吹起
幽沈國香泛簠簋
龍潭行為惲公子作
禹門空闊春雲結三山孤起天門裂懸河中傾驚浪奔
蜿蜒闞吼雷霆掣蛟龍鱗角久峥嶸飛出蒼溟解凢紲
好從霖雨惠蒼生長嘯清風商旱絶
經綸行送沈方伯之雲南
仙舟欵棹湘江濆中有真人衍經綸縷分類比坐機杼
舜裳殷冔周郁文彀中葉葉廣紏絡桑麻布屨及玄纁
更憑餘緒繫諸蠻坐使氊毳仰聖君
楊妃春睡圖
長生殿屬春殘後春風亂拂宫門柳花奴念奴競霓裳
君王醉飲玉環酒梨花帶雨壓薔薇雲鬟不整倚羅幃
玉容懨懨點猩唇香魂漫逐蝴蝶飛落花飛絮總不綰
鬢欹釵軃梳半偃蛾眉春困苦不勝翠袖頻飜拂杏臉
流鶯啼破夢初回報道君王来玉輦君道海棠花睡熟
玉笋纖長抱凝玉和來玉屑仙盤露渴心奈夢含花鹿
黃陵廟和宋歐陽韻
曉泊夷陵舟停橈問楚俗又牙石露鋒葱蒼巖放木棹
歌漁唱隔江聞江嶺嵳峩廟有神草遮廻磴峰廻路過
者乞靈自來去憶昔佐禹立神功世代相傳碑有故高
峰俯瞰兒孫嶂舉頭惟有天在上一水奔雷綠遶春兩
山刺天青入望巔崖遺跡似全牛世牛不全空令愁登
高長嘯暮山隠風雨瀟瀟江上舟
殘春午坐
日午塵喧息天光入望清飛花過鳥逐垂柳躍魚驚雨
盡溪聲歇雲開山翠横殘春心不展腸斷數聲鶯
半山寺
古殿隠山隈松花老碧苔暖風吹凍去飛雨過山來一
榻午猶睡雙扉閒不開野禪無甲子燒篆卜春回
靈石道中
靈石通汾水晴春陟遠山嵓空漁欸乃風静鳥綿蠻官
府征繇省農家歲月閒十年頻過此吁我鬢毛斑
遊曲江
雪霽山門出雲空塔影遥煙花韋杜曲蹤跡漢唐朝碑
跌横蝸殼江痕伴野燒夕陽歸路晚明月迥春霄
元宵
天炯夜光寒昇平萬姓歡火雲流貝闕紅雨下層巒夜
騎遊潘岳春衫舞阿蠻香車金犢過沈醉夜更闌
曉春
淑氣催冰泮晴光着柳絲草青前夜雨花發去年枝日
暖鶯聲嚦風酣燕影遲子臣當道泰寸草報春私
巢林和尚
披衲投金地談空湛遠心生涯翻貝葉蹤跡寄巢禽法
鼓喧朝夢曇花雨夜吟幾因觀色相物物自蕭森
遊仰天寺
上方天日近下界水風幽泉合千山脉蟬空四壁秋僧
牀林影黑佛頂電光流相對渾疑夢浮生一過舟
衛輝道中
黃土岡頭路炎蒸勢欲焚樵枰秋磵石牧笛比干墳野
闊蟬鳴樹天空山吐雲故人樽酒别悵望午風薰
彭幸菴尚書致政
息駕秋風興閒身未老年宦情風掃葉心事日行天魏
闕風隂暮秦山花鳥妍行藏如有論屈指道公全
楊邃菴先生致政
雲物動高秋離亭注别愁世紛憑塞馬心迹寄江鷗雷
雨明周旦溪山待許由相看風浪急獨喜上扁舟
春遊
曲曲沿芳逕紛紛點落花鶯聲随遠岸雁影落平沙薰
入遊人醉青歸去鳥賖傷春回遠眺落日暮山斜
黃鶴樓
飛閣枕江皋仙人跨海鼇潮回留岸闊雲去見天高春
色看晴樹秋風鼓夜濤登臨開遠眺長嘯五陵豪
岳陽樓
渺渺洞庭波君山翠擁螺江空含月小地剰得天多寒
色征鴻陣秋風返棹歌湘靈不可問落日下煙莎
宿魚山
魚山留晚棹寂寞坐更深暗浪喧舟腹寒燈映水心頽
風堕墨淚高調憶鍾琴江樹識人思蕭蕭寄遠吟
九峰寺
雲樹擁山頭林聲襍亂流篆沈僧晝寂門掩佛燈幽殘
黛花驚雨高吟蟬訴秋登臨横遠望身世擬輕鷗
臨湘道中
望遠塵襟闊林深去馬遲雨喧春圃綠風動曉山吹鼓
浪魚驚餌拖聲蟬過枝山靈如有意花鳥慰春思
蒲圻道中
積雨湘江暗林深雲滿蓑蒼山奔夜澗老樹引春蘿白
雪紛鷗鷺青錢點芰荷客心歸未遂腸斷楚山莎
咸寧道中
南望山陂驛山連草樹幽水雲浮幻象煙雨結春愁花
綻猩唇血泉分燕尾流午薰民愠觧蠶老麥花秋
遊玉泉寺
秋日玉泉寺水喧山腹深石泉噴白雪巖樹插青簮幻
合煙花夢凄飛風葉吟喧囂共幽寂無復觧鍾琴
華容道中
秋樹千林合幽塘一徑通雲開山秀近萍落水天空鳥
下蒼煙食人眠翠竹宫閭閻民隱切愁苦望春風
九谿山行
躡屩躋天庭旅車逐井陘鶴巢雲竇白竹引石泉清潭
黑蛟方蟄峰高猿亦驚亭亭山木拱野老不知名
歸州峡
城堞勢凌空江流百折東雲蒸神女峡春沁楚王宫民
屋高低見山花寂寞紅夜深奔浪惡風雨撼蒼穹
巴風
山腰盤複道高下住人家物色冬青樹時新榖雨茶楓
團凝遠盖泉落綴驚蛇記得旋舟日東風桃李花
遠安山行
荆門復西下山僻水聲幽民屋雲中結泉聲石上流農
桑春不擾雞犬夜忘憂却憶觀風日庚辰歲暮秋
晚馳應城
午發劉家隔黃昏入應城暮煙漁火暗秋色野帆輕雁
陣西風夜星纏南浦晴遠心簮冕掛擾擾負平生
和薛君采王政功德寺韻
飛錫超三昧談空寂萬緣祥雲停祗樹法雨暗諸天化
鶴春巢翠降龍夜咽泉刦塵歸幻夢功德兩愀然
少年行
曉色繁華動微風燕子忙萬錢無下箸百妓有專房絃
管春聲細樓臺秋夜長星沈更漏徹猶逐夢魂香
過隠者庄
幽軒停白晝心古萬緣輕春壑花争放澄潭浪不生雲
山當近戶風雨望高城歸去淵明社欣欣木正榮
楊希仁起復總兵官
胡馬横霜塞彤庭詔翦頗重頒新斧鉞迅掃舊山河細
柳將軍令天山壮士歌龍城降處劍休帶血痕多
劉孔林賓相餞别
欵酌延長夏論交重遠心雲開青嶂晚鳥下蕪沈内
苑紅粧妓南薰綠綺琴夜凉更秉燭一任主情深
秋夜納凉
暑退蟬鳴秋氣清傍簷枯坐旅愁并香沈夜榻疎燈暗
雲捲晴空孤月明覆載敢忘犬馬報江山終結鷺鷗盟
天涯此日還為客後夜清光何虚盈
次涇畢渡小憩山寺
霏霏煙雨促寒旌野寺柴關暫息征石洞坐苔僧補衲
滄浪竚馬客湔纓㳙㳙瀑布分空翠寂寂歸鴻唳晚晴
更上高原回首望癡雲宿霧兩山平
次安定
星槎渺渺逐行雲騷客情悰入雁羣寒日人過天水郡
高原秋老隗囂墳民居土穴冬應暖秋墾青山晝正勤
風俗淳龐猶太古莫教全璞易深文
次潜麻灣
縈紓鳥道上潜麻白草黃雲映曉霞一節中郎還朔漠
千年柱史度流沙雉飛東勝随秋燒梅落西風倚暮笳
彈鋏壮心期未遂數聲長嘯雁行斜
次紅城
同雲積雪伴寒征遥捧綸音絶漠行萬里關梁催曉夢
殘更鼓角壮秋聲芻糧起伏依山寨兵衛森嚴入夜城
拭盡征袍塵土夢夜深霜冷月華明
邊夜
紅塵無日憩奔忙萬里河梁客思長鬼哭空濠秦將士
碑沈衰草漢文章民諳風土遵王度天簡河山壮帝疆
吟罷晚鐘清夜永疎林月影浸寒霜
入朝
舜庭鸞鳳儀皋契薰入南風奏管絃宫殿雨晴高燕雀
冠裳春暖去貂蟬長安抱鼓思張敞江國登樓憶仲宣
願祝遐昌神祚永無窮春色下堯天
感中原(時流賊大肆刦略)
中原遥望暮雲連殺氣沈沈恨滿天野老裹瘢埋戰骨
佳人抆淚濕華鈿庄園燒盡餘丘土桑柘荒殘宿野煙
吏畏官軍頻駐劄夜深横索里人錢
報國寺和張子醇同年韻
興滿禪林坐日長漫拈吟筆寫山房草含梅雨傳新綠
人醉松風話晚凉碧篆欵飛僧晝静紅塵空逐宦心忙
百年莫惜杯中物岐路令人易斷腸
遊西山寺再用前韻
水僻山深路轉長攀蘿沿磴到僧房危橋石抱村流急
古殿鶴巢嵓樹凉百計巧思蠶更拙片時春夢蟻空忙
憑君莫動登樓思故國山河易斷腸
瞻華山
巨靈危峭峙金天俯瞰羣山脉脉連東岱北恒分保障
秦皇漢武歴封禪金城秀遶三峰翠玉井花開十丈蓮
盛世褒封應有自願教靈異産多賢
元宵
太平文物重春宵駕海鼇山萬燭燒絶壁火雲光爛漫
交花玉樹影飄颻朱門豪氣横金馬繡幕春風浮玉翹
鼓角高寒明月午暗塵風静夜天遥
春日即事
斜風細雨入林深寄傲南窗對遠岑花放曉風紅作陣
柳翻春水綠成隂酒因地僻難成醉天為詩豪賸賞心
梅子傳黃桑柘綠困人天氣思沈沈
殘春即事
晚春斜日草堂暄車馬稀遲獨掩門彭澤柳遮元亮宅
東山花發謝安墩經談往事心惟舊客話浮生酒在樽
獨坐寒齋風雨夕鳥啼花落又黃昏
夏日午坐
午風驅暑晝庭凉古木隂隂夏日長蘭館雪紛千縷白
麥疇雲散一川黃夜光暗遶青藜杖吟筆晴看古錦囊
高卧北山堅不起莫教猿鶴怨山芳
吉道行出知莘野
飄渺雲山接素秋除書今喜牧樊州看碑口炙思羊祐
駐馬心誠拜武侯霜月夜懸鄉國夢春風晴散井閭愁
莫言棘枳成幽獨寄取梧岡引鳳遊
約胡重器王子章陳大用三僚長遊城北寺
鑣聮曉色入空林殿閣森沈草樹隂雲壑老禪歸晝寂
石林高鳥自春吟旛&KR1242;渺渺塵寰隔風雨蕭蕭法相深
片日浮生真幻夢渾忘身世有華簮
秋日赴友人飲
臨軒高宴雨初收一葉梧桐萬境秋鳥帶夕陽歸草樹
雁拖寒色下滄洲詩賡瓊玖人依竹酒泛歌鐘風滿樓
玉宇高寒心更切江湖廊廟總關愁
冬日友人携酒至留飲
野人携酒過山城溪䔩林殽醉瓦瓶霜樹蕭蕭枯葉戰
雲川漠漠暮煙征興來杖履尋丹壑老去詩篇伴短檠
從此不知人事改欄花庭草任枯榮
慈恩寺弔古
慈恩塔畔曲江路坐想人文盛集時斷碣秋深苔長綠
廢園春老樹無枝三川禾黍王侯第四壁龍蛇今古詩
惟有南山渾似舊數峰青影自參差
遊仰天寺
梵宫金碧隠山隈古殿深沈老碧苔萬顆珠璣巖溜下
一庭羅綺檻花開天空霜月千山曉秋引松風萬壑哀
曉起凭欄瞻望處彩雲丹樹巳成堆
新鄉道中
伏城風雨襍煙冥野店柴關半不扄五月地横千里赤
十年官負一袍青帝京草木沾周澤人海英雄泛楚萍
唾手功名今偃蹇幾因塵土鬢毛星
保定道中雨晴
柳塘春水泛鳴蛙咫尺雲山近帝家綠野桑麻新雨露
春城絃管舊煙花令諳卓茂循良傳人逐張蹇使者槎
遠道夕陽歸去晩隔林啼鳥送征車
雲山煙水圖
樓閣隠煙迷野望楓林落木動秋容水通雲竇傾寒玉
山入潭心倒碧峰彭澤柳庄風雨暗嚴灘釣石蘚苔封
長楊五柞春光好應讓雲山第一重
織錦廻文圖
玉關人遠戍煙迷别思驚心寄錦題合浦月明珠蚌淚
洛陽春曉綺鶯啼書憑白雁牽愁迥夢遶黃雲入塞低
獨喜孟光偕老約百年鼓瑟賦荆藜
蒲圻道中
湘江風露引征車入岫穿林翫物華山水禁寬無貢賦
翠微煙密有人家雨舂春稲黃雲熟日照飛泉白練賖
何處一聲樵牧笛飛飛落盡野棠花
劉堯夫憲副陞廣東大參
十年獨守臯陶法今日應分召伯棠五嶺春風鳴翡翠
九溪秋色上桄榔馬援銅柱風聲遠陸賈新書計慮長
莫把天南論絶塞鼎鐘勲業在遐方
送客
時事歴多艱愁心千萬結把袂對斜陽相看不忍别
巴東峡中
去時冰雪深歸来桃李豔短棹羈春愁雲深江路暗
未央餞行
漢業追千載别筵重一遊相看成俯仰寥落滿襟秋
平定道中
十日山行今日盡山風獵獵山雲近解道前途是坦行
一望那知山更峻
獲嘉道中
山城雨過青山曉楊柳池塘風線裊帝城北望苦無多
漠漠煙雲丹鳳渺
漁父詞
長江渺渺煙波綠罷釣漁翁船傍竹摸魚換酒月明歸
醉倚綸竿春睡熟
初朝
宫柳含煙曉日晴太平天子御承明曉鐘閶闔開仙仗
次第班行引鳳鳴
思鄉
屈指光隂春復秋鄉心國思兩牽愁行雲流水無情思
每到花時不上樓
宫詞
長門花發曉鶯啼二月春光滿帝畿不信東風偏著柳
浪教風絮點人衣
和虎谷王先生韻
百年公論分明日幾度人情反覆間獨有空山飛鳥倦
不因風雨解知還
美人寓意
玉人春望隠蒹葭金鳳簮雲髩綰霞薄暮倚欄横翠袖
東風吹雨惜殘花
巴東峡行
曉泊孤舟春水生遠灘雙棹布帆輕消魂一覺鄉心夢
卧聽四山風雨聲
遠安山行
楓林啼鳥襍村舂曉色征鞍寄遠蹤不盡溪聲寒水碧
四山霜葉幻秋容
宿香籍寺
紫翠煙消石徑斜半灣茅屋是僧家禪心不動楚山碧
落盡蕭蕭松荻花
宿香綠寺
索莫秋林煙雨中楓巖盎盎水漴漴衡陽雁杳寒雲隔
惆悵半山霜葉紅
宿玉泉寺
宦海塵蹤逼歲忙霜清月冷到僧房孤燈岑寂山更寂
一榻篆煙秋夜長
柬光澤王召飲
霜臺獨夜月明時邂逅無緣醉酒巵遥想玉人當此夕
醉吟紅燭困秋思
書紫荆關龍華鋪壁二首
溪雲初起山圍帶寒雨斜飛風絡絲猿鶴不諳塵俗共
驚聞人語上高枝
九天運轉三陽泰一節霜寒萬竈軍烽火不驚春野静
戍樓空照夕陽曛
湖上詞
雞鳴茅店曙煙高望望鄉關别思勞夢合乍驚蝴蝶散
一江風雨撼驚濤
九谿詠
排闥空山鎖寂寥壁燈明滅際春宵夢魂忘却松聲急
疑是寒江夜半潮
讀廖運同詩有感因以美之
五月尋春春已空海榴花放醉薰風曉來霧捲雲鬟綠
一簇香羅萬點紅
天空霜冷塞雲黃雁陣驚寒字兩行幾度參差無覓處
海天愁思正茫茫
陳伯行遠謫
西風落葉滿秋林酒盡驪駒别思深君遇故人如有問
謂予猶抱昔年心
和塞上曲
秋風塞馬遁沙田劍倚空同半壁天兵衛森嚴春幕曉
滿庭珠履客三千
又
邊官誰復觧邊籌萬里關梁重國憂惟有黃河如故國
年年常遶塹山流
石倉歴代詩選卷四百七十四
