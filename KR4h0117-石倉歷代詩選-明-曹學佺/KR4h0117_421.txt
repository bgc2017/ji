石倉歴代詩選卷四百二十一
明曹學佺編
明詩次集五十五
葉元玉
中秋與同寅團亭賞月
八月忽又半諸公集此亭此亭幽且䆳貯月不用扄娟
娟一輪滿碾破秋天清天空净如洗點翳無畱停有酒
多且旨有殽椒斯馨有客况骨肉言笑俱㤀形酒酣各
賦詩琳琅響中庭光燄不可秘翻恐勞天丁人生類萍
梗南北隨飄零去去看月伴落落如辰星今夕復何夕不
飲空自醒夜深凉露下月側窺疎櫺人散天宇闊西風
吹鶴翎
潮州喜雪
潮海本炎方隆冬天反熱豈無百歲人到老不見雪胡
為癸亥冬朔風偏冷冽臘月廿一二雪片如箒結氣候
誰轉移到此方發洩撒鹽安可擬飛絮亦強說梅花减
顔色越犬吠聲切老夫喜欲狂舞蹈幾失跌匪作兒女
態幸為豊年决農夫拍手笑穉子開口齧螟蟊種自斃
安得復作孽明當大有年禾黍壓丘垤民食既巳足貢
賦自罔缺道路不拾遺外戸何用閉熙熙復皥皥人和
天亦悅對雪賦此詩太平好時節
哭老子
六十得一兒命名曰老子頭大趾亦方眉秀目頗美唇
齒紅且白鬢脚垂兩耳肌膚更堅實神色一秋水憶昔
學行時匪跌即跛倚脚根一有力疾走竟不止出入有
所見歴歴用手指有時牽我衣一步一回視及其漸學
語小鳥鳴花裏舌尖澀且艱句句帶渣滓一朝語忽明
輕清眞可喜飰熟呌我食天明呼我起客來方揖罷報
我幾倒屣張拱學侍立差可成人比見我看書時拉取
憑小几而也而也誦指字直到底有時見作書彼則強
索紙把筆信糊塗殆若歸鴉比歲時或祀先我跽彼亦
跽我口方致詞彼口亦云爾老夫見乖覺自慶得蘭茞
夫何香不永遽逐蕭艾死爾死我何堪哭聲徹閭里坐
卧欲發狂動作自委靡有時夢中見血淚流未巳
玉山發舟
玉山河水落出&KR0008;石齒齒小舟費推移一步如一里趺
坐矮篷下低頭不敢起明日且肩輿從容看山水
一笑軒為潮州陸高士作
結軒在東臯而無車馬馳俯仰天地寬何物能羈縻此
中有眞趣難與俗子知萬事付一笑何用勞心思
厓翁亭為前人作
古厓慕高士駕車到竹林清論正有趣薄言日西沈子
今構斯亭人豈識子心子有無絃琴舍我誰知音
姑蘇懷古
吳王宮中草芊芊西施今去幾千年胥門江水流不歇
虎丘山色還依然我來江上一懷古前代興亡難盡數
月明獨自倚孤篷疎雨沈沈夜當午
洋河曲
西風吹洋河北風吹洋河風水相激如鳴珂少年巳有
四方志今日果向窮邊過我有千里驥可以空駱駝我
有雙龍劒當為斬黿鼉江山風景自殊異肯把雙淚徒
滂沱韓范亦是書生軰豈必一一親揮戈
通州秋夜與進士馮子佩言别
分館幸比隣情緣道義親可憐今夕酒俱是異鄉人砧
急驚秋老忩虛見月新人生不百歲况乃别離頻
送同寅楊秀夫使涼州
使節指凉州都門八月秋風沙迷塞雁刁斗接邊樓料
理君餘事憑陵虜伐謀歸朝告天子功業鼎彛收
書懷
客中羞對鏡老去動悲驚白髮雖公道流光也薄情名
虛何足尚命拙不須評無限心頭事良工寫不成
端午請賴益謙不至詩以扣之
異國萍逢跡憐君寄栢林風光端午日故舊百年心杯
泛菖蒲玉盤堆角黍金問君何故者咫尺不相尋
次赤城奉寄諸寅長
驅馳窮北地却見極南人自誓勞王事誰能顧此身風
沙時帶惡戎馬日為隣若問歸時候長安三月春
同寅李獻吉西齋落成次韻
清論西軒裏相㤀白晝長鳥聲隨樹轉燕口帶泥香酒
盡詩畱壁忩虛月滿牀君家好見弟何地不傳芳
送節推曾良忠之蒼梧
天涯歧路別何處是蒼梧梅嶺蠻煙净藤江月色孤獄
清閑狴犴波静息天吳莫歎炎方遠乾坤亦版圖
挽卷為古田鄭先生作
萬里天涯客歸奔亦可憐摩挲新淚眼指點舊山川狐
兔眠孤塜音容隔九泉如何江樹上夜夜有啼鵑
舟中偶成
客途逢四月歸艇破江煙行柳青隨路孤蟾白滿川滄
波雙眼裏往事一燈前愛酒酬佳節嚢中少俸錢
春日飲李壽州家席上作
春日開春酒主賓共酌之三人俱老境一會是佳期明
歲知誰健浮生亦可悲此時如不飲桃李笑人痴
金臺送賴公弼之臨桂
倒盡江頭碧玉巵醉來旋賦送行詩蘇湖事業歸能者
臨桂生徒得好師吾道自知如此重儒官誰謂果然卑
鄉情正與離情合况値西風九月時
挽三山強克謙太守
瓜州人去馬蕭蕭計到金臺淚欲飄銅虎有符猶未合
玉樓無記却先招典刑缺失鄉邦瘁賢哲凋零士氣消
老眼摩挲向南望海天空闊正寥寥
酬伍時清過譽小兒
五色湘雲半幅裁塵襟病眼一時開情如江上初生水
清逼忩前旋放梅老拙愧無經世學豚兒安有過人才
昨宵頼得東風力吹醒寒爐欲死灰
太平别業為楊恒叔乃尊題
萬樹甘棠手自栽拂衣高卧故山隈白雲深護三間屋
小徑斜通幾樹梅花下看書紅點句月中呼酒白浮杯
城東車馬多如許誰解飄然到此來
京中送舉人劉汝敬省母
轉眼南宫較藝時匆匆何事負佳期芙蓉不怨開花晩
烏鳥寧㤀反哺私淚被天風吹作雨愁因柳路織成絲
我心亦似君心切况在天涯賦此詩
次楊恒叔無題原倡倒用李商隱韻
覆雨翻雲少定蹤寸心空繫景陽鐘只緣路有雲霄隔
豈是天無雨露濃秋水簾深浮翡翠西風帳小冷芙蓉
可憐半夜相思夢不到君門第九重
桐廬會鄉同年陳大尹
同榜題名二十年東西蹤跡兩茫然桐江幸與先生會
花縣争傳大尹賢豺虎聞風咸歛迹荒蕪得雨盡成田
朝家正有旌賢詔薦䟽行看到日邊
送吾閩薛助教移官南監飬母
萬里慈闈江水南孤兒雲望思何堪官居國學曾無幾
䟽述烏情巳再三紫陌風埃歸裏淨白魚春浪夢中甘
不知温趙何為者地下聞風也合慚
楊州贈别薛助教先生
千里同舟一月寬維揚此别兩情難篷忩明日不相見
杯酒今朝休放乾綵服羡君堂下舞白雲嗟我客邊看
鍾山山色濃如許盡屬清閒自在官
建寧滕侍御招遊南郭草亭
舟繫西城河岸側人遊南郭草亭中歌聲到耳鳥呼雨
春色過橋花逐風命酒賦詩良會合憂君愛國此心同
清時莫作巢由計早策花間御史驄
重遊東華
山色層層翠欲流乘風獨上萬峰頭花當二月已如此
人過十年纔一遊地僻便知為太古民淳還幸際西周
怪來眼界無畱礙北望長安是帝州
謝南雄林太守郊餞
先生餞我七松堂風送松花入酒觴四海幸逢眞骨肉
百蠻應識遠冠裳歌成喜有清風在醉後何妨古道長
欲謝次公慚不盡便須揮翰寫甘棠
次萬全右衛察院題壁
見說立春三日了春光不見半分來黃沙磧裏風猶冷
青柳梢頭眼未開舊事每于心上簡新詩旋向筆端裁
行行又記江南好春酒初醒嗅野梅
次李家庄
雲州東下李家庒草色遙連日色黃千里風沙凋客鬢
一天刁斗碎人腸邊城馬健多侵擾守將謀疎少奮揚
傳語朔方大元帥好將忠勇激戎行
使天津舟中謾興
嫋嫋東風入鬢絲奚奴隨處可收詩江山好景誰争得
花鳥深愁我獨知老去不須營世計病來祗合問良醫
俸錢買得溪翁酒醉倒篷忩也不知
通州重九日送何德彰回部馬上口占
離觴擲下馬頭回猶有殘醺映老腮門向夕陽多半掩
菊當佳節已全開送人每怕搜詩句排悶應難費酒杯
明歲今朝我何處不堪搔首一興哀
通州會汴梁和舉子人于李獻吉官舍次鳩字
韻
天涯何幸識荆州高興眞同汗漫遊滿甕松花春釀酒
一簾燈火夜登樓吟肩矻矻詩攻瘦花影沈沈月上稠
回首古今俱是夢笑他機巧不如鳩
次韻遊寶通寺
詰朝載酒寶通寺食盒春檠但小裝千里春風傷鬢雪
十年塵夢愧松篁綠隂屈指無三月白日題詩共一堂
醉後浩歌還起舞不妨人笑老夫狂
獻吉席上分韻得銀字
民曹水部兩同心總是斯文異姓親百歲幾遭文字飲
一官深厭簿書塵風翻槐影簾紋碎雨洗苔斑石縫新
笑殺坐中誰更老古厓雙鬢半如銀
獻吉官舍夜餞左國璣聯句送之
高館深杯賦别詩小忩微雨夜燈時對牀骨肉應憐老
喬木家聲更屬誰綠柳曉分燕趙路碧梧秋待鳳皇枝
鄉書有雁還須寄記取樽前兩故知
偕獻吉自京回通馬上聯句
靄靄林光雨霽初乾坤着眼一塵無歸雲渡水春涵影
醉面便風曉出都乳燕教雛嬌欲墮遠山當馬翠如扶
十年來去通州路慚愧山間破衲徒
舟中寄李獻吉
美人愛我戅且直我愛美人才出羣團亭把手議政事
西齋剪燭論詩文割雞呼酒對山月撾鼓放舟看水雲
百年知已那復得海角天涯遙憶君
題雙忠祠
張許祠堂何處是大忠西畔郭門東自從孤壘支強虜
誰不低頭拜下風身死唐家當日節力扶元氣萬年功
不須再讀前朝史詩筆年來仗至公
春日寫懷與陸高士
茅菴竹徑未相尋忽忽殘紅又綠隂處世浪為千歲計
看花深負一春心只緣未悟藏蕉鹿豈是慳揮當酒金
自笑山林緣分薄幾番翹首付長吟
潮州寄致仕雷大尹
兩年分手各西東咫尺天涯萬里同有酒也孤秋月白
無詩空對夜燈紅簿書俗吏塵埃裏恬退高人畎畝中
我愛西山亭子好也應相伴醉東風
次莆田先生韻
半是池亭半豹臺埜人襟抱灑然開知還倦鳥投林去
適意潛魚入渚來數畝石田堪種稻半山茅地也生材
興來自有天成句不用工夫細剪裁
次韻復潮陽柯二守
麾出潮州四五秋不才無補合歸休西山别業雲千頃
浮世流光歲一周天地有情容我老海山無分伴君遊
韓祠歲月憑誰記讀到新詩淚欲流
雨中端午有感次伍天鍚韻
采蒲搴艾兩休休五月天時似早秋白石有人呼節酒
汨羅無客棹孤舟浮雲蔽日山川暗淫雨漫天草木愁
對節感時心不了幾番回首愧沙鷗
漫書
病裏思前事分明一夢中而今知是夢却恨巳成翁
風花
惡風吹好花花猶抱故枝畢竟被吹落還有重開時
雜興
眼前風景不須賒月色平分入我家最是可人清絶處
一枝梅影上忩紗
閨怨
小忩睡起覺衣鬆怪底幽情似酒濃立盡斜陽人不見
目隨征雁到廻峰
為人題便面
杖藜信步過橋東幾片飛花隔柳紅指點前頭更清致
遙山一抺淡煙中
曲江孔先生招飲
十年不見先生面目斷嶺南山萬重今日曲江江上見
不妨樽酒對芙蓉
弘治六年九月本部奏差宣府沿邊清理草束
重九日出京次榆河驛
皇華使節駐榆河下馬令人感慨多獨坐夜忩渾不寐
一鈎明月挂煙蘿
次鷄鳴驛見菊
傳舍清幽地步寬晨炊未熟且凭欄秋花不改眞顔色
畱待天朝使者看
次龍門衛
龍門關外龍門衛元是紛紛狡兔場今日草枯胡馬瘦
將軍穩卧綠沈鎗
馬營日暖
愛日當空暖氣回與君並馬笑顔開如何萬里龍沙磧
轉得南方氣候來
獨石道中遇雪
歴徧窮邊萬仞山南人底耐北風寒雪花似與人相識
故故飛來撲馬鞍
次高郵湖
湖水漫漫無畔岸風波日日有人行輸他林下幽棲客
閒看梅花破雪清
漁家樂
蒿笋芽長魚正肥漁郎搖櫓賣魚歸得錢便買溪翁酒
醉卧蓬忩自落暉
李國賓惠茶携至蘭溪烹之甚佳
白石橋邊自摘茶故人持贈意無涯今朝烹入蘭谿水
喜有清風入肺家
揭陽道中
一年一度此行春深愧無恩及埜人也有一端堪自解
滿田清水稻花新
太守行春到揭陽村村男女事耕桑道㫄埜老無拘束
笑指官家馬足忙
月夜聞琵琶聲有感
悲悲切切復凄凄况是昭君怨裏詞安得西風加着力
一宵吹送漢宫知
聽鶯
老鳳雝雝霄漢中羣聲自是不相同新鶯莫訝偏饒舌
啼到春歸句未工
古厓先生葉元玉成化辛丑進士為戸部郎時與李
獻吉鄭繼之以文字交出領潮州守強毅舉職中䜛
而歸潮人以前太守韋菴王公後古厓葉公為兩賢
云公集李貞夫鄭繼之俱有序
石倉歴代詩選卷四百二十一
