石倉歴代詩選卷四百八十四
明曹學佺撰
明詩次集一百十八
殷雲霄
餐梅
退食縣齋静微雨亦復晴開樽梅花下啜醨泛其英殘
蕊自墜地更覺春草生重雲生夕暝江城鴻雁鳴兀坐
不忍去暫此息營營簿書非我事鞭笞非我情抱策未
歸去幽懷徒自盈
江陰道中
喬峰雲隠石曲岸風薄木歲暮厭脩途歸急驅征舳奔波江
上潮昏林日沈谷疎梅照前浦飢烏啼遥陸理惬心不違感深
景仍觸勞悲豈堪訊真獨良亦足萬物滋情嘆狂歌誰為續
宿江陰得太初書
侵晨發毘陵薄暮及江陰積雪明高原歸鳥喧前林孤
舟風雨夕大江雲霧深遥遥越鄉感脉脉遊子心美人
隔江浦寤寐安可尋情至物有合離析領瑤音愛賞欣
自古慕羣悲獨今寄言狂歌客一樽待吾斟
聞太初出遊
江風散微雨重峰生遥碧林端浮新青梅逕見殘白地僻諍訟
簡吏散庭宇寂煙水澹孤城齋閣坐成夕忽念同懷人清光隔
咫尺溪舟時載酒野步忽携策静躁心詎異寤歌聊自釋
七月雨夀處州劉使君
括蒼羅萬山土少石嵯峨地僻寡商賈尋丈耕陂陀况值風
塵起逃亡今巳多存者悲徵税行者泣負戈皇天久不雨
嗷嗷其奈何秋七月之交陰雲翳庭柯南山殷其雷北山
雨滂沱田家嗟有生老稚撫其禾欣欣喜相語兹雨理則那
送弟雲霓北歸
懷疴苦簿領抱歸心匪他中原猶虎豹南國多風波菽
水巳久曠鴻雁各蹉跎冉冉歲云暮悲愴將奈何
奈何冰雪時子来慰我思相對乃非夢拭淚問所知笑
言陶佳月登臨賦新詩欵曲踰三旬倏忽成分離
分離胡山陰飛雨灑征衣靡靡萬里途念子復當歸逝
言為誰感居情實自違遊子身尚強得以慰庭闈
庭闈空在望屯雲蔽層巒辛勤歸湏早勿畏朔風寒别
促豈不悲願言慰慈顔明年芳草節遲我當来還
来還亦此途自愛各異鄉風波阻道路冰雪被山岡倏
爾風帆飛佇立空彷徨歸與息宴遊典籍有餘芳
清江浦候汪太倉叔厚
挂席介休驛泊舟清江浦水落蒲巳稀日暮鳥知聚落
落星出雲冥冥天欲雨久客厭吳越前途憶齊魯懷歸
心方殷慕羣情莫與言念同行客昏黑宿何處漫漫淮
海徑蕭蕭寒霜渚獨酌詎為歡長謠亦復苦離會非我
期行止將誰主孤篷鳴續風寒燈翳復吐
長店
出京巳三日長店猶淹留狂風吹潞河林木鳴颼颼江
蘺方出水惨淡河之洲我欲采其芳頽波蕩我舟左右
望春草涕泗緣纓流
夜登定山
泊舟桐江水夜登定山石延蘿踞虎豹嘘波動潮汐俯
闞馮夷宫疑入羽人宅林静江有聲雲昏岸無迹懷哉
生哀聽戚矣闕遠覿風勢依峰峻月色連江白飛鴻鳴
遠浦潛蛟舞深澤飄飄千里舟脉脉獨遊客飛帆拂溟
海逸思遶鳬繹乘桴嗟有志棲岩悲失策薄宦竟何有
幽期誰與適覺迷道有獲舍欲情無逆眷言詠白駒聊
以慰今夕
秋雨歎
秋雨蕭蕭秋風急菊花惨淡色如泣裛黃搖綠何嗟及
寒山木落蒼雲濕霜霰懼爾難獨立嗚呼繁絃長袖在
何許對爾臨風淚如雨
二
陰雲伏雨回秋光病骨却愛秋風凉杖藜高歌猶清狂
南歸鴻雁鳴且翔我欲射之心悲傷嗚呼歲暮山中人
未歸山中茅齋今是非
三
今年雨多不傷農村醪社鼔歌年豐漁父懶慢網罟空
長官病起深山中再拜為民祝華嵩嗚呼千倉萬箱安
能足山中今有逃亡屋
題桃花春禽
飄泊東南春巳去孤帆未足三江路風濤暫泊錢塘潮
雲霧遥看富陽樹尋芳南屏来何遲春花落盡無殘枝
湖上浮鷗背我去巖畔枯梅猶自竒王君馳圖開素封
黃鸝紫燕桃花紅似傷晩風嬌不語應識春色来相從
故園花鳥偏憐余三載干戈未有書捲圖還之空嘆息
陶家蘭柳今何如
泊舟柬同行徐掌科
河淺舟行澀如棘南望道中悲行役兩行楊柳青如染
百里湖光明可挹湖邊漁翁頭不梳清晨小舟来賣魚
同行不見論文友隔岸猶尋賣酒壚獨行芳草春如許
石磯雨過無塵土小童宦久能吳歌家山漸近聞齊語
湖中鷗鳥應憐吾似識當日舊陶朱歸来欲擬陶潛賦
客遊休作魯連書
梅夢
曉雨蕭蕭風淅淅梅花落地如白雪又如瑤草碎玉杵
漫翻石臼晞瓊屑幽興他時與誰期悲心今日覺彌切
巫陽卜筮空大招玉妃風神忽遠别既嗔䖝蟻竊芳華
復慘泥沙汚太潔吳綾魯縞茵重鋪殘蕊飛英時自掇
濯以甘露薦冰盤飱之朝腹充流啜申椒菌桂失芳馨
沆瀣飛泉漫清洌十日不飢麤穢除五内保和神明徹
清夜夢化梅花精縞衣跳入先天穴手探一元含物象
時出千卉從品列陽闢陰闔自先機天心子半非空說
石階鐵龍覺處蟠草徑煙溪香未歇出門桃李争春風
杖藜遶樹泣垂血
虎丘寺
落日青山外浮雲滄海邊江山皆勝迹樓閣自人天碧
草生公塔丹厓陸羽泉平生獨往志欲老翠微巔
舟過吳江寄方思道
宦遊安能住明發曉霜侵月沒寒江遠山昏細雨陰中
原羣盜恨南國美人心回首崑山近蒼茫煙水深
靖江次方思道韻
層波孤湧地四際共浮天海霧常飛雨江潮自入田舟
檣通百粤笙鶴近羣仙巧捷生幽恨沉冥得静便
太初病酒以詩嘲之且招遊孤山
知君非病酒或者是詩魔清歌狂不了梅花可奈何春
風吹薜荔晴日睡黿鼉君能復飲否携酒上嵯峨
桃花
青源柳葉短東昌桃花開暝色春雲淡悠悠鳴雁哀浮
名知是幻薄宦愧非才萬里滄溟水蓬壺安在哉
九日遊梵宗寺
胡山梵宗寺登高此日来泉聲鳴澗谷林木隠樓臺合
沓秋峰峻蒼茫海霧開黃花無意緒落日伴荒苔
秋郊
今日忽不樂悵然歌式微来遊荒野大坐覺晚雲飛秋
葉不相待海潮空自歸憑誰問所往寂寞故人稀
再遊梵宗寺次前韻
山僧迎我笑長官今又来秋風巳衰草古殿惟荒臺高
歌碧雲合不厭綠樽開三秀在何處殷勤問石苔
遊金田
昨入胡口寺今来金田山莫笑簿書吏常遊煙水間雲
生遠嶂合葉落空庭閒林中有歸鳥浩歌吾亦還
魏丞蓮花開
列館招遠風疏渠引江水朱華冒清漣静色媚芳芷宓
妃韈生塵靈均泥不滓曰余勞簿領暫此恊芳醴觀物
心自怡感時情靡已處煩常希寂居安故難恃河洛劇
虎狼荆棘暗桑梓推遷何寧期委順資神理
虎丘
滸墅舟中日未曛虎丘山下雨紛紛前溪僧汲半江水
高閣客眠千頃雲湖山搖落風霜外鄉國蕭條虎豹羣
羈宦登臨聊復爾不堪行役更思君
無題
昨日花開今日風鴂鳴猶未見来鴻休憐金屋傷春早
試問銀河有路通捐珮空江思帝子浴蘭何處降雲中
杳冥未必知幽恨容與惟堪桂樹叢
九日得繼之書
病起重陽花正開高齋獨酌當登臺吳中此日来雙鯉
江上何時共一杯萬里長風吹落木孤雲斜日照秋苔
百年懷抱憑誰盡滄海新收鼓角哀
答繼之九日次韻見示
欲歸不歸空歲暮淹留直為李陵臺白蘋老矣逢秋雁
黃菊蕭然漫酒杯草閣龍吟江上雨蘭畦花沒徑中苔
著書久抱相如病作賦難窮庾信哀
歲暮
吏退鳥啼公事稀南山坐對雲依依冰生幽壑羣龍寐
雪灑空江獨鶴飛芳草向人巳寂寞梅花何意猶芬菲
故園松菊為誰好歲暮山中人未歸
日暮
閒居潘岳苦職司多病茂陵空支離身不歸去欲誰與
邑有流亡翻自嗤山中宿莽鳥雀怨簷畔梅花冰雪知
寒江日暮美人遠極目高原有所思
蓬莱宫
江風吹雨夜雲空衆星争泊天西東狂龍歌舞晩潮外
芳草歷亂新晴中宦情頗似勾漏令生涯欲問浮丘翁
羣盜尚餘柴桑舍故人空憶蓬莱宫
九日登混元峰
孤杖千峰病起時江山如此更何之三年奔走風塵暗
九日登臨草木衰樽酒相逢人去遠鄉書不至雁来遲
八溟秋色真寥廓極目蒼雲有所思
又
去年獨酌臨滄海今日相擕上翠微寒菊向人如有待
故園何日可言歸雲連溟漲三山遠風掠巒嵓萬木稀
多病不堪頻北望干戈空使淚沾衣
候王蕭山不至
十日狂風吹敝裘堅冰塞道阻征舟雪殘野岸憐春草
波静芳洲喜狎鷗千里鄉關歸漸近百年奔走欲何求
繫帆把酒空懷子斜日孤雲起暮愁
卧病縣齋
驅役猶堪松竹林病来偏動故園心鳥啼短榻客初起
雲暗空齋山欲陰未鍊丹砂慚墨綬聊歌白雪寄瑤琴
東風走馬長安道芳草扵今深又深
嚴陵瀨
我愧不如嚴子陵釣灘深處亂山青雲臺當日多王業
天漢千年自客星遺迹可憐開翠壁乘桴終去入滄溟
滿江風雨愁蘭枻吾道無勞問洞庭
過無錫簡侯南湖
别後音書自覺疎禪房花竹憶京都一官未去果何意
五載相逢猶故吾江山應識狂歌客風雪難尋賣酒壚
奔走江南又芳草多懷聊復問南湖
寄戴戶部仲鶡
醉後分携不記吾晚宜堂畔費招呼人歸别浦江聲遠
鶴寐閒庭月影孤邂逅我堪懷叔度風塵誰復問狂夫
他時相憶還勞子巳約東溟舊釣徒
下邳見山
過江以北不見山今朝蒼翠落潺湲平生自是煙霞客
出宰况居山水間芳草可憐春欲暮白雲應恨鳥知還
推篷把酒風塵道愧爾相看亦放顔
南旺道中柬徐掌科尹大行
夜雨既過無塵土芳草微煙亦可憐白雲欲去青山遠
鷗鳥似矜湖水妍平生事半風塵裏兩年歸在清明前
楊柳岸頭春幾許與君沽酒問漁船
送酒太初
一樽聊送解餘酲簷畔梅花芳鳥鳴風雨江城春夢遠
不湏惆悵杜鵑聲
飲張簿宅
飛雁啼鶯向晚聞江空煙淨酒微醺不湏遠望憐芳草
更與高歌落海雲
小桃源
海鯨吹雨風濤壮山鬼被蘿石逕幽寂寞江天雲霧裏
浩歌今日為誰留
徐州
彭城石下河水流河風吹浪愁客舟九里山前春草碧
晩帆風雨問黃樓
(附)穆孔暉(聊城人諡文簡)
芳樹
芳樹易零落日月更推遷駕車騁騏驥前途横巨川俯
仰成寂寞一身寄河邊唐虞巳千載蓬瀛巳渺然傷哉
吳市卒無計入桃源擬種東臯黍難求負郭田對此尊
中物哀此芳樹枝瓊英與綠葉西風隨所吹
楚妃嘆
嫋嫋葛盈谷芊芊草滿陂君王與虞丘雲夢射熊羆樊
姬共九女深宫治綌絺絺綌妾當服熊羆妾不食男兒志
四方君王事萬國縫裳亦妾職逐禽非君力倉皇草樹
間恒使予心惻
寄王景爵
君有賢名傾海内薄雲高義失今輩李膺豈但重通家
北海芳樽常不廢門外鳴騶千里来瓊枝瓊樹常相對
楚客遥贄江蘺草衛豪思報瓊琚珮昔過劉更生接宴
會君情傾心無他意談笑碧雲横佳樹流芳不動塵蘭
巵玉案冰壺清君有高樓復百尺綺疏臨流秋月白圍
筵子夜未能休傳觴投壺燈動席興来振歌追流雲簷
外疎梧翻露液主人自稱未能醉雞聲海色忽相迫此
時非羡行樂頻義氣真能驅古人喜施惟談馬伏波屯
澤誰憐石季倫城南燈火供兒課買書不厭萬軸新人
生百年如朝夕惟有賢者名不湮惠好難㤀有寸心贈
言千里及芳辰
送劉瑞卿
夙好同氣雅交久契逾深即有婚姻申惠好更兼意氣
見論心斷金雖喜芝蘭密倚玉終慙蒹葭質愛向班彪
談徹夜狂厭平原飲十日星斗森羅發纈囊龍鸞迴翔
振華筆揚雄綴文或可能賈誼匡時我所驚武略只稱
穰苴法竒才不讓魯連名月下吳鈎干彩宿風前寳瑟
徹蒼清只今四郊奔戎馬冤魂戰骨充函夏黃閣不聞
氣填膺白屋空悲淚盈把客子言歸念明發征衫起舞
雞聲月登高長吁思廟食弔古臨風歎芳歇憐芳誰解
停居諸幾回獨自詠虛徐東山不引安石屐西嶽思投
李靖書常懷報國終三箭還愛讀書窮萬卷庭徑那知
芳草深園林一任鳴禽變折麻寫意送君歸黃金臺下
炎塵飛市沽酒薄不能醉同心其奈苦相違月明遥寄
情脉脉夜深還有夢依依
有所思寄殷近夫
山斯滄水斯浪我所思兮夀之鄉西不渡河南不踰梁
乃在東一方泗水流其域岱岳立其傍青松百畝懸高
堂中有瑤琴曲思長曲思長不可㤀千里共明月百里
同家鄉家鄉迥難得斯人安可望
上之回
回中道旌旗繚繞明枯草蕭關北鼉鼓逢逢振幽極朔
風吹萬馬雨雪凍千山長安路上傳清警六飛騰鑣自
代還匃奴何時滅神仙不可攀前年作得魚龍戲深宫
一宴開天顔
朱鷺
刷羽春塘寂騰身碧落遥碧雞非我友白雉任誰招海
僻丹霞滿嵓深綠樹饒沙岸曝朝日蒲流戲晚潮
送李獻吉歸汴
西風送歸客倚馬共徘徊歧路楊朱淚江湖李白杯秋
高鴻欲盡霜重菊初開獨有梁園月能供作賦材
送謝應祥
送君費縣尹為政慕何人獨愛陽城拙兼聞范叔貧蒼
生堪涕淚古道久逡巡城外桑麻路經過莫厭頻
青環閣留題在白學士香山别業
平野青無際横空高閣寒追遊来别業登眺凭彫欄北
斗森相接西山翠可摶玉泉明遠虹金水瀉廻瀾村塢
千林積都城萬井攢風長来鼔吹塵暗走衣冠形迹寰
中倦襟懷物外寬雨晴荷氣徹日静竹光團馬齕藤蘿
際鶉飛禾黍端隙田開射圃曲几列騷壇况復池臺主
兼為翰墨官侍言親帝幕作賦動金鑾英俊皆登杼
愚蒙濫識韓深知一會易獨羡四并難愛此舒眉目渾
如生羽翰畫屏題淡墨絲戶綴深丹酒泛坡璃盞瓜浮
金錯盤冰蕤烹茉莉碧簟展琅玕絃奏高山調談傾下
坂丸寫懷知異撰乘興盡交歡時泰民無警官閒政莫
干山河萬里壯宫闕九重安物熊浮沉是時名文字看
相期惜歲月各擬種芝蘭勲業心難負行藏鬢未殘閉
門恒寂莫出郭暫盤桓張弛明公意逍遙達士觀風光
願無改還此簇吟鞍
閱顧開封朝正稿
五馬清風自汴来六龍佳氣向春開相如獨抱凌雲賦
汲黯寧非治郡才海内煙塵湏慷慨江東花鳥莫徘徊
慙予疎懶無長句未得從容笑語陪
對雪
雪堕崇城曙色迷短簷平接暮雲低茫茫大地千山合
漠漠寒天一鳥啼不訝薄衾凉似鐵獨憐高枕醉如泥
林間賸有堪遊處惆悵關河限馬啼
新鷺
出谷翩翩初弄時金衣巳占最高枝催花獨和東風早
棲樹應嫌綠葉遲日暖龍池停玉輅煙晴雀厦侑瓊卮
紅塵紫陌愁聽汝柳市桃源負昔期
苦熱
赤日長天晝掩扉冰紈碧簟起炎威病餘未愛強加飯
客至還愁暫着衣案上青蠅難寂寞階前瑤草失芳菲
擬從禦寇乘風去却向山陰理棹歸
喜晴
久雨千家怨滯陰俄驚新照動高林江龍趨洞收殘力
海鶴盤空堕遠音煙薄松筠山色近窗寒鐘鼔月明深
来晨騎馬招朋軰把酒登高弄玉琴
春郊
流目春林表朝旭散清華鳥聲啼不盡芳草碧無涯
金陵雜詠
前朝舊事總堪悲仙子王喬未可期千載春江花月夜
幾回歌舞草離離
石倉歴代詩選卷四百八十四
