石倉歴代詩選卷三百五十八
明曹學佺編
明詩初集七十八
陳棖
題金臺宴集
彈冠别鄉井欣然際時康都門集簪組展席開華堂笑
談屏聲伎貴介辭金張怡怡桑梓會藹藹情好長維時
屬冬叙朔雪飄天芳列坐不惜醉獻酬亂飛觴酒酣發
長歌餘音遶雲梁壯志遂弧矢青年俱奮揚安能守閭
巷刺刺兒女行
心遠亭
幽興在南山何湏遠城郭閉目謝喧囂冥心寄寥廓簷
楹多白雲杳靄生林簿日出羣峰明巖傾百泉落況乃
濯塵纓投閒事耕鑿機忘沙上鷗趣愜松間鶴亦有柴
桑人來同林下酌始信昇平時烟霞有餘樂
送陳進士徽仲歸三山
挾策獻閶闔光輝垂萬言況兹恩寵優得以榮鄉園白
日照錦衣翩翩出都門良辰集冠蓋出祖開華樽谷鳥
韻繁絃林花吐晴暄傾杯未及醉僕御戒行軒知君登
臨興客路風光繁適意無久留高堂人倚門
耕讀軒
屏迹謝紛擾幽居帶川原蕭然無餘蓄竹素開南軒新
雨隴頭綠晨興起柴門抱鋤薙荒翳聊以護苖根息勞
憩古木散帙披羣言古今數千載起伏一何繁殘編未
了了暝色集墟村坂草飯黃犢栖禽驚復喧歸休茅簷
下列坐共兒孫曷以慰渴饑濁酒盈芳樽優游此卒歲
干禄非所論
題耕樂軒卷
溪田無旱澇里居復亢爽耕作勤朝昏耨耘辭鹵莽草
豊牛犢肥壤沃桑麻長西城幸有秋隣舍互來往卒歲
既無虞濁醪時共享怡然農圃談閒即成幽賞悠悠天
壤間豈復慚俯仰
為謝良翰題玉山草堂
衆壑結蒼翠一峯淩紫雲傳云昔達人於此避垢氛山
空無鶴馭石老空苔紋之子構草堂長年慕清芬松風
夜謖謖蘿月秋紛紛種木緣古崖翻書落香芸門無俗
客到榻許山人分兹晨鴒鶚薦遠謝麋鹿羣為赴蒼生
期奚慚北山文公餘睇舊隠雲氣還氤氲
題菊庄卷送鮑先生歸安成
幽居屏紛豔眷此時菊妍風霜正高寒粲粲黃金錢搴
芳稱隠心掇英制頽年昔仕非不榮今還操彌堅傍舍
送濁醪日入同醉眠白雲南山來此意俱悠然遠與玩
物初冥心希昔賢願此晚節生白髮任垂肩
為候縣丞題山水圖
危峯海上來蒼然數千里倏值靈氣鍾雲屏望中峙崖
傾泉影明谷静天聲起似有仙人居樓閣翠微裏霞想
結空濃塵心濯流水三秀知幾榮丹丘此中是我憶南
宫人翩然蜕泥滓别墅黃山秋柴桑宛相似歸期石上
同野酌松邊喜引睇東南雲緘情寄雙鯉
松坂清逸
亭亭萬松林别構僅容膝席隂無冬春簾翠自朝夕主
人愛松風静聽意自適清吟到夜分明月在巾舄是非
曠不聞烟霞已成癖我有小山謠期君謝閒逸黃鶴遊
青冥汗漫不可即
題雲卧山房卷
養疴卧空林白雲在幽墅一片澹悠揚相看若儔侣度
溪鷗外閒濕雨簷間聚欹枕契無心席隂對忘語有時
松颷吹長空忽輕舉恐為他山留掀簾重延佇
為李司訓題松竹圖
雙松有古意傲兀歲華永根摩崖石堅翠拂雲泉冷長
風振濤音華月度蛟影洋上咏歸餘閒情契弘景
題琴樂卷
誰鑿㸑下桐具此絃上音悠然資至樂況乃禁邪心拂
几奏流水清風滌煩襟鍾期去己遠此意猶在今名軒
日相娛珍重若璆琳遥知徽軫外此樂還復深
題香山九老圖
鑿翠開香山梯巖架石樓既忻功業成遂卜林泉幽解
帶依遠松濯纓臨清流灘鳴八節水雲度羣峯秋昔當
元和時屢進忠讜謀側聞移病後白雪己盈頭醉吟喜
自適山水足夷猶況逢諸老翁良時同退休命觴愛傾
倒取樂諧唱酬共保龜鶴齡寧隨麋鹿遊高名宇宙間
陳迹委榛丘丹書幸可托撫卷仰前修
分水關
名關控東南䇄立翠微表遠吞吳越雄俯視甌閩小綠
蘿翳關門洞口徹昏曉大道抗浮雲征車出飛鳥行行
望故山蒼翠猶未了試問出關者棄繻今多少
賦得蒲鞭送鄭希玉出守寧波
鞭朴古教刑豈必傷膚肌末流恣慘酷尋常視瘡痍卓
哉南陽守編蒲以代之責過示恥辱安用箠楚為微物
不盈握仁風浩無涯餘馨播青史百世猶可師使君領
郡符出牧東海隅臨民慎推恕前修以為期
夜發别故人
晴雪天始寒離筵醉長夜百壺未盡傾雙驂已晨駕前
林多暝色倏爾陽光射輪蹄破餘靄欲發還驚訝豈不
眷舊遊嚴程少餘暇雲山幾萬重極目成悲咤欲識别
後懷微鐘白門下
賦得平陽懷古送鮑參議之任山西
河山空表裏今古稱名區覇圖隆晉業民俗自堯都土
鉶啓儉嗇衣裳化恬愉陵谷有變遷神功永涵濡至今
千載下不與遠昔殊君行佐雄藩攬轡發長途繭絲謝
紛擾惠澤恒覃敷訪古增感慨觀風緩馳驅登高應有
賦寧愧古大夫
為潘惟深題松隂獨坐圖
盤石翳懸蘿飛流下層巘抱琴何處來心與孤雲遠衆
鳥天際還林光澹將晚為愛松風清坐來不知返
題獨善齋詩卷
投老返齋居辭榮息羣慮閉門寡儔侣聊以欣暇豫琴
册於我親江山足詩助有時擕短笻獨往舊遊處林端
倦鳥還溪上閒雲去適意恒自知悠悠向誰語
諸友夜集得光字
燭短易見跋情多湏盡觴濁醪豈足念所愛春夜良既
蒙眷顧惠又枉金玉章情文發葩藻蓬蓽餘輝光顧慚
瓦礫質忝綴珠玉傍願言久遠好毋㬱兹夕長
又得途字
世人重得志忻戚在湏臾寧知齊王瑟不博王門竽一
鼓不見賞歛容居皇都卷舒若浮雲何必增煩吁出門
望故山綿邈萬里途片帆掛春雨秋水肥江鱸軒裳非
不榮綵衣足懽娛朱絃實更張勿謂知音無
賦得梅林送歐陽廣哲之河南僉憲
浮光梅林今有無崇岡複磴尚縈紆長淮襟帶列巨屏
蚌港控扼稱名區何年此地花千樹萬斛飄香歲將暮
雪暗渾疑庾嶺巔月明却訝羅浮路托根曾是老風霜
名表山中歲月長中州形勝推巖邑潁蔡河山接近疆
栢臺憲節搴帷日絃詞洋洋藹千室鐵石無遺作賦材
甄陶好採調羹實況君文采當代竒登高弔古應能詩
公餘驛使如相遇寄我煩君折一枝
送盧質中分教韶州
逢君淛江船西風白雁新涼天送君薊門道殘雪初消
春信早浮雲聚少散還多握手臨歧别奈何解貂醉我
壚頭酒擊筑為君席上歌君才浩若春江水肯學腐儒
老桑梓千人奪雋郄詵賢百里鳴琴魯公治美錦初裁
奈數竒幾年流落怨江蘺心將往事如春夢鬢逐流年
換素絲朅來鶚剡辭丘壑何限香名動寥廓吐論應披
錦繡胸承恩又振韶陽鐸秣馬匆匆向我辭御河冰泮
正流澌柳條霜脆未堪折笑解吳鈎贈别離扁舟此去
經淮楚梅嶺天高限南土斷碑芳草曲江詞落日青山
武溪渡弔古憑高休慨慷青氊半榻足徜徉知君别後
能相憶莫道南天無雁翔
江南曲送周員外歸廬陵
江南路出長干口萬井千村種花柳華髮星郎錦作衣
畫船撾鼔逐潮歸莫言慣識江南道一度經過一回好
岸上樓臺臨水開吳姬白苧曲新裁商人棄金如棄土
百萬壚頭換歌舞香飯炊粳食有魚家家無事但閒居
江南風景良不惡不是少年行亦樂請君後夜泊舟時
更聽吳兒唱竹枝
賦得黃鶴樓送林嘉亨之岳州通判
黃鶴高飛度瀛海青山閒掩危樓在樓上年年鸛雀飛
黃鶴不歸今幾載畫棟峩峩入碧空四時雲霧鎻簾櫳
銀濤洶湧江聲遠夢澤蒼茫楚望窮隔波樹色漢陽渡
芳草洲空禰衡墓百年詞賦未淒涼兩岸江山尚如故
千里之官賦勝遊樓前訪古暫維舟登高不用多留詠
崔顥詩成在上頭
帶湘樓
雁峯飛飲平湖水喬木千章隠珂里阿誰樓上構樓居
自是元龍舊孫子百尺平臨萬頃秋雲光霞彩湛悠悠
柳條掩映鳬鷖集螺黛參差島嶼浮主人心賞起塵境
盡日凭欄學清隠一榻芸香散帙餘半窗月色鈎簾近
暫赴天書便乞歸肯將簪紱換荷衣機心自信渾忘却
鷗鷺相看總不飛星星秋鬢流年晚物表高居迹尤遠
蝶夢俄驚地下醒鶴化何年樓上返庋閣牙籖手澤留
後人重此業弓裘登樓每動高山仰洒泪長沾宿草秋
舊家文獻今如昔合族比隣盡逢掖拂雲高扁儼若新
客至壺觴更終夕笑予水木忝同源固始南來幾葉蕃
千年譜牒猶聯系十載萍蹤未欵門德星燁燁層樓上
永夜相望發惆悵扁舟何日繫湖灣爛醉樓頭續漁唱
春日同諸公登烏石山飲天香巖分韻得衆字
十年客裏鄉山夢此日山前駐飛鞚展步寧論磴道危
芳遊最喜簪纓衆老衲供茶出寺門廣文飲客開銀甕
臺上天香作雨飄花間好鳥知時哢半空寶塔入烟雲
十里臺江横螮蝀風光入眼塵慮清觴酌催人語聲哄
捫蘿更涉淩霄巔訪古還探宿猿洞摩巖細辯舊題名
苔封篆古難成諷酒闌起舞興轉酣懊憾夕陽飛鳥送
歸來城市已昏鐘明日塵蹤行倥傯
神景禪林
樓閣中天起名山隠大千曇花春作雨貝葉暝生烟松
冷僧歸定庭空鳥悟禪洪祈棲隠近知爾謝塵緣
鳳凰仙島
羽駕來何代仙丘號鳳凰竹林枝不實丹竈草生香往
事餘陳迹空山半夕陽卜居殊未遂引睇遠相望
禹穴煙霞
神穴流傳久煙霞杳靄間靈蹤迷近遠洞府隔塵寰曉
結松邊暝晴依鳥外閒平生懷古意何日一躋攀
剡曲扁舟
大雪漫溪路良宵返棹時故人無宿約幽興有誰知岸
闊青山在波搖白鳥移年年放船者誰復古今期
題漁樂卷
鳴榔惟取樂罷釣懶維舟淺水黃蘆外涼風野渡頭醉
來閒棹月歌起不驚鷗時約乘槎侣同為汗漫遊
次陳通守舟發臨清至直沽韻
衛河東去遠今古是安流小店沙邊市連橋柳外舟幸
聯文酒會稍解别離憂薄暮雲帆發真成汗漫遊
又
析木城邊泊浮萍客裏身夜深潮赴海巖色草迷津望
闕欣天近推篷見月新勝遊殊未倦況與故人親
挽陳簡討嗣初
&KR0712;棹吳門日驚逢屬纊時懷人空有淚晤語更無期落
月留塵榻淒風起繐帷案頭遺藁在讀罷不勝悲
題百牛圖
華山歸牧後南畝釋耕時大地郊原衍方春水草宜功
成無稇載力剰向驅馳飲澗遥呼犢維羣亂度陂烟蓑
横背卧風笛隔林吹孳息欣咸若甄陶曠莫涯融融和
氣洽藹藹物情怡漢喘休勞問商歌謾自悲戴嵩能貌
古班特浪傳疑展卷懷周澤涵濡宛在兹
題雲深讀書處
卜居静愛鉢池山山下雲深一徑閒萬卷圖書連几案
九街車馬隔塵寰茶烟暝出空濛表燈火宵分杳靄間
有客問竒常載酒林扉盡日不湏關
題竹林七賢
河内衣冠勝會同竹林高興自無窮野橋翠滴諸山雨
石几涼生六月風身外功名争似酒閒中歲月任飛蓬
可憐遺跡銷沉後錯把丹書付畫工
磐溪漁唱
水遶雲屏似武溪漁郎清唱夕陽時聲兼淺瀨風初急
曲度遥林月漸移楚調變來多欸乃江謳何處轉參差
夜深醉倚孤蓬聽絶勝吳儂怨竹枝
西嶺樵歌
西崦斜日下巖阿伐木聲停聽浩歌出谷漸隨春鳥緩
度林還逐晚風多買臣不用干軒冕王質虛傳爛斧柯
歸去賣薪時取醉山中此樂復如何
壺山歸隱
解官歸隠舊壺山往事浮雲夢亦閒花徑雨餘春自足
柴門地僻書常關問竒時有隣翁到采藥長隨倦鳥還
謾與野鷗深結社鶴書朝夕赴林間
越阜秋雲
仙丘西畔越山微幾片閒雲出岫飛宿寺遠隨僧入定
巣松還帶鶴來歸暝兼秋色移丹島淡掃霞光幻白衣
天上從龍長作雨迴看倦鳥思依依
石橋歸牧
達人歸築碧山河細柳橋西牧子多流水半村松外笛
平原數畝雨中蓑維魚入夢無饑窘芳草如茵任寢訛
北上鵬程猶萬里虛敲白石和高歌
送陳參議彛訓歸永豐
朱衣赤帶衆稱宜歸去鄉園鬢似絲詞翰久為黃閣重
姓名今許白鷗知清泉綠樹行吟處倦鳥閒雲坐對時
林下日長多故老短笻相過自深期
送許中書謝病歸吉水
微霜落葉度關河此去文園卧薜蘿雙闕恩光辭鳳沼
一天秋色醉驪歌菊松别墅將心遠霄漢新知入夢多
莫與野鷗盟太早更期南陌共鳴珂
送陳履中還任淳安
京國相逢凡幾迴紅顏漸覺鬢相催一生未改心如水
千里臨分酒滿杯驛樹蟬聲將暑去關河雁影帶秋來
客途有景多留咏毋惜銀箋倚醉裁
送陳太守之任延安
白雲粉署久為郎千里分符荷寵光雙珮日邊辭魏闕
千山馬上入秦疆專城近塞塵沙静露冕行春野樹蒼
問俗想應勤勸課閭閻處處樂農桑
送游通判之任荆州
璚林疇昔共簪花京國重逢鬢欲華巴郡幾年稱别駕
荆門此日又移家雨中獨樹淮山近鳥外斜陽夢澤賒
粉署才名人共識未應留滯在天涯
送黃太守考績歸饒州
領郡曾聞政績殊奏功今見上皇都三年秩滿仍分竹
千里刑清不用蒲野水片帆隨落雁秋風一騎復平蕪
官居料得多清致山色湖光似畫圖
房村霜樹
房村山遶吕梁洪驛樹迎霜望漸空濃翠不遮僧寺月
疎枝猶拂酒旗風葉飛片片長河上影落蕭蕭夕照中
到此推篷吟眺久遥知宋玉賦偏工
泗亭落照
芒碭英雄幾劫灰泗亭斜日下荒臺水聲已帶餘光落
山色猶迎返照來門外孤烟人語静林端初暝烏飛迴
仙舟際此應停棹弔古憑君作賦才
五月五日同僉憲别駕二宗長御史審理二林
昆季吳判簿盛訓科遊姑蘇虎丘寺次僉憲韻
赴闕同登淛水舟停橈共過闔閭丘雲隨殿閣疑天近
江擁吳淞入海流石上逢僧松影落池邊訪古劍光浮
别筵況有登高賦牢落偏消客路愁
附陳桭
姑孰十詠效李翰林
清溪何迢迢奔流繞城曲人家樓閣臨賈客帆檣宿雙
虹波上横千樹峯邊綠觀風泝空明悠悠濯心目
右姑孰溪
積水涵太虛一望何瀰瀰風瀾漾輕縠霞光映文綺遥
山鳥外横孤棹沙邊&KR0712;漁家夜語聲深在蘆花裏
右丹陽湖
玄暉何處去青山宛如昔廢宅蔓草深荒井莓苔積旁
有謫仙墳藤蘿亦蒙密詩名兩暉映清風振崖石
右謝公宅
臺廢已無蹤臺名在人耳大江天際來疊嶂雲邊起空
見梵王宫占斷黃山趾舊碑何處尋塔影秋空裏
右凌歊臺
井水本湛然人也一沾汙遂令千載名滌去還如故荒
甃翳春苔寒蟲泣秋雨我詩闢奸雄為泄泉石怒
右桓公井
江上慈姥山地與嶰谷匹産竹製簫管清和中音律伶
倫去已遠叢生老巖窟採之獻明廷當有鳳凰出
右慈姥竹
望夫夫不還貞心化為石獨立天地間千年有遺跡江
草自春秋江聲自朝夕長對雙眉顰莫盡相思臆
右望夫山
巨川滙牛渚下有淵靈宅絶壁俯層巖迴波自撞激不
見燃犀人空憶騎鯨客泊舟陟危亭蛾眉望中碧
右牛渚磯
丁令辭遼東曾向此山住蘿洞曉雲白丹爐暮烟紫猿
嘯山寂寥鶴飛渺何許擾擾塵世中睇望空延佇
右靈墟山
大江自西來到此勢偏隘天門常不扄為放朝宗𣲖雙
翠展蛾眉兩岸堆螺黛欲問抱關人風迅舟行邁
右天門山
安慶謁余忠宣公祠
高城枕江澨名山蟠大龍巍巍豳國祠凛凛忠義風公
昔擢第日名聲已渢渢字牧與持憲到處蘇民痌迨兹
鎮舒郡適值元歷終賊騎四郊合敵舟三面攻中流屹
砥柱欲障狂瀾東訓練瘡痍民盡為貔虎雄射蛟斬鯨
鯢躍馬凌烟虹七年窮智略百戰多殊功豈徒淮海蔽
再期頽運隆外援苦斷絶内儲亦虛空孤城如片雪置
在洪爐中力竭繼亦死全家俱徇忠更有偏禆士感恩
多委躬祗今清水塘血染荷花紅大節昭白日芳名耀
蒼穹幸逢聖明代追贈昭無窮有司潔時祀應與睢陽
同我來拜遺像企仰猶華嵩題詩栢臺上感激攄素衷
青陽察院
停驂憩青陽夕雨暗林壑九華近不見雲氣杳綿邈未
遑陟幽勝歴歴詢民膜中夜悵不舒紛此懷抱惡山靈
如好我欲為一開拓清晨掃昏翳宛若鈎簾幕放出九
芙蓉森然羅碧落五老俱拱立餘峯互參錯咫尺對臺
署一一見頭角飛流瀉玄厓朝霞曜丹崿使我煩慮清
王事亦毋怍如逢李謫仙招飲杜荀鶴飄飄凌太虛狂
吟振寥廓㢮張有至理匪躭山水樂
過彭澤懷陶靖節
彭澤徙江濱邑治已非古慨想靖節翁流風猶可覩邈
爾千載豪豈為五斗取欲憩訪遺蹤官船促雙艣
和錢内翰余阜感懷二首
篋衣存舊縫囊書餘手澤衣以飾遺躬書以勖心德如
何罔極恩杳杳世永隔北風吹雨淚不到松楸側白雲
飛悠揚望望豈終極
其二
睇此臺前竹令我&KR0978;遐悲先人夙所愛亭搆澤水湄亭
存親已逝風業猶猗猗更有枝上烏哀念堂北慈得禄
不逮養鼎茵亦奚為
遺安巢
龍虎昔戰鬪風塵天地昏皤皤釋耕叟赫赫刺史軒邂
逅相勉慰故有遺安言君今際昇平樂志居田園積書
千萬卷義方教兒孫庶幾騁康莊而無傾覆轅所遺有
如此何必同鹿門
見玉簪花感而作
茂葉敷晴風瓊葩濯秋露托根在霜臺詎有纖塵汚舞
影覆階墀飄香滿庭戶公餘散煩襟相看望清素痛思
玉堂兄當年寓竒趣花時會羣英飲罷各有賦詞翰未
淒涼人物已非故因之重遐悲臨風淚如注
題青雲一騎卷送邵振聲會試春官
憶昨聯騎榕城東意氣相許相磨礱蒙恩叨乘桓氏騘
乘之愧未蘇民痌君家櫪上八尺駥骨相豈與凢馬同
鐵花連錢霧作騣霜蹄抹電珠汗紅近逄伯樂鑒别公
七千雲路杳莫窮縹緲迥與天門通彩絲簇轡光蘢䓗
騰驤蹀躞追飄風吳門一見氣若虹僕夫曉秣何匆匆
青雲此去推豪雄渥洼竒種皆避鋒解鞍剪拂趨瀛蓬
於時春色方融融九重宫闕切昊穹金銀閃爍朝曈曈
振鬛驕嘶達聖聰玉階牽過回重瞳賜浴龍池絳帕籠
直入第一天閑中回頭冀北羣已空人言此騎真游龍
待予復命蓬萊宫雲衢並轡搖玲瓏共展逸足收竒功
庶幾上答皇恩隆
題葉繼武秋官墨竹
秋臺仙郎美如玉篔簹舊種金溪曲密疑曉雨暗湘臯
亂與春雲散淇澳邇來閶闔逞琅玕粉署凝碧涵秋寒
朝回愛此半窗綠何必江南千萬竿翔鸞翥鳳舞旌節
一榻清風無暑熱坐久颯然塵慮消吟成頓覺襟懷潔
我家潭邊萬玉林别來霄漢歲華深披圖展玩動遙思
與子歲寒同此心
敬亭山
宣城城北際雄峙敬亭山鳥度空濛外雲飛紫翠間古
祠臨洞壑幽磴入松關李謝當年趣悠悠不可攀
過李白墓
自騎&KR1706;背上星辰骨葬青山謝宅隣常有遊人打碑刻
時來野叟薦溪蘋荒祠林下棲精爽遺韻人間泣鬼神
欲為脩垣禁樵牧殷勤停節語鄉民
喬公故址
敗垣荒逕草茸茸云是喬公舊日蹤惟有雙溪環碧玉
猶疑二女照清容鏡臺夜掩淒涼月眉黛春横遠近峰
回首吳宫亦如此何須弔古恨重重
詩崖潄玉
詩客留題不記名糢糊古刻讀難成隂隂崖石封苔色
滴滴溪泉作雨聲山月照來珠散亂林風吹度玉琮琤
望中便覺清人思何必臨流一濯纓
天柱晴雪
天柱巍峩霄漢間四時飛雪不曾乾淩空禪塔銀為頂
承露仙莖玉作盤影混晴雲同潔白色凝華月倚高寒
我來問俗過潛霍幾度前山攬轡看
吳塘曉度
吳塘一帶綠盈盈柳外頻聞喚度聲人立岸沙天欲曙
帆歸浦溆浪初平幾家籬落依桑柘千頃陂田雜稻秔
自古巨川須廣濟不知何處大舟横
丹竈蒼烟
左慈丹竈有遺蹤裊裊蒼烟出碧松巖際虹光常不散
空中鶴馭已難逢隨風飄影林巒暝映日涵暉紫翠重
幾度停驂訪靈異居人遥指最高峯
玄武湖
山勢周遭十里湖天開勝槩壯皇都畫船晴泛鷗波闊
玉鏡秋涵兔魄孤隔岸泉源通太液中央樓閣類蓬壺
隄邊駐馬看來久為愛澄清絶點汚
天印山
化工陶鑄幾年成形勢端然似印平組綬影留河水繞
篆文色借嶺霞明尚餘仙跡遺丹井長捧祥雲拱帝城
攬轡都門凝望久數行飛鳥暮天清
大江
蒼茫西望渺無涯總是朝宗此地來蜀雪融添春水漲
楚帆飛送暮潮回四時蜃氣晴看雨兩岸濤聲夜聽雷
官渡經過殊可樂乘風衝破浪花堆
白鷺洲
江畔芳洲水勢分洲前屬玉自成羣聯拳芳草疑殘雪
接羽平沙似斷雲鷗鳥伴中同皜皜漁歌聲裏落紛紛
滿懷詩景收難盡浩蕩烟波靄夕曛
樂農卷
負郭生涯數畆田朝耕暮息興悠然門無胥吏催租税
囊有兒孫趁社錢厨下晨炊翻白雪床頭春釀瀉紅泉
清時不是龐公隱鼔腹長歌大有年
江山勝覽卷
維揚有客思飄飄歴覽山川不憚遥巫峽秋濤雲夢雨
吳門夜月浙江潮北瞻燕冀天應近西渡殽函雪未消
到處幽竒看不盡更收餘興入詩瓢
呈裕齋兄兼示弟侄
一自離家將十秋庄山何日掃松楸封章乞得天恩許
便買春風潞水舟
題扇寄葉與中都憲時贊軍窾外
同年蹤跡恨西東遠意聊將一箑風好似昔人揮白羽
坐令沙漠虜塵空
石倉歴代詩選卷三百五十八
