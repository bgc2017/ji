石倉歴代詩選卷七十一
明曹學佺編
中唐二十五
李賀(字長吉隴西人)
還自會稽歌(并序)
庾肩吾於梁時嘗作宮體謠引以應和皇子及國世
淪敗肩吾先潜難會稽後始還家僕意其必有遺文
今無得焉故作還自會稽歌以補其悲
野粉椒壁黃濕螢滿梁殿臺城應教人秋衾夢銅輦吳
霜點歸鬢身與塘蒲晩脉脉辭金魚羈臣守迍賤
同沈駙馬賦得御溝水
入苑日泱泱宮人正靨黃遶堤龍骨冷拂岸鴨頭香别
館驚殘夢停杯泛小觴幸因流浪處暫得見何郎
長歌續短歌
長歌破衣襟短歌斷白髮秦王不可見旦夕成内熱渴
飲壺中酒飢投隴頭粟凄凄四月蘭千里一時綠夜峰
何離離明月落石底徘徊沿石尋照出高峰外不得與
之遊歌成鬢先改
難忘曲
夾道開洞門弱柳低畫戟簾影竹華起簫聲吹日色蜂
語繞粧鏡拂蛾學春碧亂繫丁香梢滿欄花向夕
賈公閭貴壻曲
朝衣不須長分花對袍縫嚶嚶白馬来滿腦黃金重今
朝香氣苦珊瑚澁難枕且要弄風人暖蒲沙上飲燕語
踏簾鈎日虹屏中碧潘令在河陽無人死芳色
昌谷詞
昌谷五月稻細青滿平水遥巒相壓疊頽綠愁墮地光
潔無秋絲凉曠吹浮媚竹香滿凄寂粉節塗生翠草髮
垂恨鬢光露泣幽淚層圍爛洞曲芳徑老紅醉攢蟲鎪
古柳蟬子鳴高邃大帶委黃葛紫蒲交狹涘石錢差復
藉厚葉皆蟠膩汰沙好平白立馬印青字晩鱗自遨遊
瘦鵠瞑單跱嘹嘹濕姑聲咽源驚濺起紆緩玉眞路(近武)
(后廵幸處)神娥蕙花裏苔絮縈澗礫山實垂頳紫小柏儼重
扇肥松突丹髓鳴流走響韻壠秋拖光穟鶯唱閔女歌
瀑懸楚練帔風露笑眼駢巖雜舒墜亂篠迸石嶺細頸
喧島毖日脚掃昏翳新雲啟華閟謐謐厭夏光商風道
清氣高眠復玉容燒桂祀天几霧衣夜披拂眠壇夢真
粹待駕棲鸞老故宮椒壁圯鴻瓏數鈴響羈臣發凉思
隂藤束朱鍵龍帳著魈魅碧錦帖花檉香衾事殘貴歌
塵蠧木在舞綵長雲似珍壤割綉叚里俗祖風義鄰凶
不相杵疫病無邪祀鮐皮識仁惠卵角知靦恥縣省司
刑官戸乏詬租吏竹藪添墮簡石磯引釣餌溪灣轉水
水帶芭蕉傾蜀紙岑光晃縠襟孤景拂繁事泉樽陶宰
酒月眉謝郎妓丁丁幽鐘遠矯矯單飛至霞巘殷嵳峩
危溜聲爭次淡蛾流平碧薄月眇隂悴凉光入澗岸廓
盡山中意漁童下宵網霜禽竦烟翅潭鏡滑蛟涎浮珠
噞魚戲風桐瑶匣瑟螢星錦城使柳綴長縹帶篁掉短
笛吹石根緣綠蘚蘆笋抽丹漬漂旋弄天影古檜拏雲
臂愁月薇帳紅罥雲香蔓刺芒麥平百川閒乘列千肆
刺促成紀人好學鴟夷子
摩多樓子
玉塞去金人二萬四千里風吹沙作雲一時渡遼水天
白水如練甲絲雙串斷行行莫苦辛城月猶殘半曉氣
朔煙上趢起胡馬蹄行人臨水别隴頭長東西
綠水詞
今宵好風月阿侯在何處為有傾城色翻成足愁苦東
湖採蓮葉南湖拔蒲根未持寄小姑且持感秋魂
送韋仁實兄弟入關
送客飲别酒千觴無赭顔何物最傷心馬首鳴金環野
色浩無主秋明空曠間坐來壯膽破斷目不能看行槐
引西道青梢長攅攅韋郎好兄弟疊玉生文翰我山上
舍一畝蒿磽田夜雨呌租吏春聲暗交關誰解念勞勞
蒼突惟南山
莫愁曲
草生龍坡下鴉噪城堞頭何人此城裏城角栽石榴青
絲繫五馬黃金絡雙牛白魚駕蓮船夜作十里游歸來
無人識暗上沉香樓羅牀倚瑶瑟殘月傾簾鈎今日槿
花落明朝桐樹秋莫負平生意何名何莫愁
蜀國絃
楓香晩花靜錦水南山影驚石墜猿哀竹雲愁半嶺凉
月生秋浦玉沙粼粼光誰家紅淚客不忍過瞿塘
蘇小小墓
幽蘭露如啼恨無物結同心煙花不堪贈草如茵松如
蓋風為裳水為佩油壁車久相待西陵下風吹雨
南園
小樹開朝逕長茸濕夜煙柳花驚雪浦麥雨漲溪田古
刹疎鐘度遥嵐破月懸沙頭&KR1201;石火燒竹照魚船
黃頭郎
黃頭郎撈攏去不歸南浦芙蓉影愁紅獨自垂水弄湘
娥珮竹山露月玉瑟調青門石雲濕黃葛沙上蘼蕪花
秋風己先發好持掃羅薦香出鴛鴦熱
傷心行
咽咽學楚吟病骨傷幽素秋姿白髮生木葉啼風雨燈
青蘭膏歇落照飛娥舞古壁生凝塵羈魂夢中語
勉愛行送小李之廬山
洛郊無無俎豆弊廐斬老馬小雁過鑪峰影落楚水下
船倚雲泊石鏡秋凉夜豈解有鄉情弄月聊嗚啞
追和何謝銅雀妓
佳人一壼酒秋容滿千里石馬臥新煙憂來何所佀歌
聲且潜弄陵樹風自起長裾壓高臺泪眼看花開
送秦光禄北征
北虜膠堪折秋沙亂曉鼙髯胡頻犯塞驕氣似横霓㶚
水樓船渡營門細柳齊將軍馳白馬豪彦騁金閨箭射
攙搶落旗懸日月低簡稀山易見甲重馬頻嘶天遠星
光没沙平草葉齊風吹雲路火雪汙玉關泥
追賦畫江潭苑
吳苑曉蒼蒼宮衣水濺黃小鬟紅粉薄騎馬珮珠長路
指臺城迥羅薰袴褶香行雲霑翠輦今日侶襄王
王濬墓下作
人間無阿童猶唱水中龍白草侵煙死秋藜遶地紅古
書平黑石神劎斷青銅耕勢魚鱗起墳科馬鬛封菊花
垂濕露棘逕臥乾蓬松柏愁香澁南原幾夜風
銅駝悲
落魄三月罷尋花去東家誰作送春曲洛岸悲銅駝橋
南多馬客北山饒古人客飲杯中酒駝悲千萬春生世
莫徒勞風吹盤上燭厭見桃株笑銅駝夜來哭
七月一日曉入太行山
一夕遶山秋香露溘蒙箓新橋倚雲阪候蟲新露樸洛
南今已遠越衾誰為熱石氣何凄凄老莎如短鏃
塞下曲
胡角引北風薊門白於水天含青海道城頭月千里露
下旗濛濛寒金鳴夜刻蕃甲鏁蛇鱗馬嘶青塜白秋靜
見旄頭沙遠席羇愁帳北天應盡河聲入寒流
嘲雪
昨日發葱嶺今朝下蘭渚喜從千里來亂笑含春雨龍
沙濕漢旗鳳扇迎秦素久别遼城鶴毛衣已應故
高平縣東松路
侵侵槲葉香木花滯寒雨今夕山上秋永謝無人處石
磎遠荒澁棠實懸辛苦古者定幽尋呼君作松路
李憑箜篌引
吳絲蜀桐張高秋空山凝雲頹不流江娥啼竹素女愁
李憑中國彈箜篌崐山玉碎鳳凰呌芙蓉泣露香蘭笑
十二門前融冷光二十三絃動紫皇女媧煉石補天處
石破天驚逗秋雨夢入神仙教神嫗老魚跳波瘦蛟舞
吳質不眠倚桂樹露脚斜飛濕寒兔
殘絲曲
垂楊葉老哺鶯兒殘絲欲斷黃蜂歸綠鬢年少金釵客
縹粉壺中沉琥珀花臺欲暮春辭去落花起作迴風舞
榆莢相催不知數沈郎青錢夾城路
雁門太守行
黑雲壓城城欲摧甲光向日金鱗開角聲滿天秋色裏
塞上燕脂凝夜紫半掩紅旗臨易水霜重鼓聲寒不起
報君黃金臺上意提攜玉龍為君死
送沈亞之歌
吳興才人怨春風桃花滿陌千里紅紫絲竹斷驄馬小
家住錢塘東復東白藤交穿織書笈短策齊裁如梵莢
雄光寶礦獻春卿煙底驀波乘一葉春卿拾材白日下
擲置黃金解龍馬攜笈歸江重入門勞勞誰是憐君者
吾聞壯夫重心骨古人三走無摧捽請君待旦事長鞭
他日還轅及秋律
綠章封事
青霓扣額呼宮神鴻龍玉狗開天門石榴花發滿溪津
溪女浣花染白雲綠章封事&KR1460;元父六街馬蹄浩無主
虚空風氣不清冷短衣小帽作塵土金家香衖千輪鳴
揚雄秋室無俗聲願攜漢戟招書鬼休令恨骨填蒿里
貴主征行樂
奚騎黃銅連鎻甲羅旗香幹金畫葉中軍留醉河陽城
嬌嘶紫燕踏花行春營騎將如紅玉走馬梢鞭上空綠
女垣素月角咿咿牙帳未開分錦衣
羅浮山父與葛篇
依依宜織江雨空雨中六月蘭臺風博羅老仙時出洞
千歲石牀啼鬼工蛇毒濃凝洞堂濕江魚不食銜沙立
欲剪箱中一尺天吳娥莫道吳刀澁
宫娃詩
䗶光高懸照紗空花房夜擣紅守宮象口吹香毾㲪暖
七星挂城聞漏板寒入罘罳殿影昏彩鸞簾額著霜㾗
啼蛄吊月鈎欄下屈膝銅鋪鏁阿甄夢入家門上沙渚
天河落處長洲路願君光明如太陽放妾騎魚撇波去
秦宫詩
越羅衫袂迎春風玉刻麒麟腰帶紅樓頭曲宴仙人語
帳底吹笙香霧濃人間酒煖春茫茫花枝入簾白日長
飛窗複道傳籌飲十夜銅盤膩燭黃秃衿小袖調鸚鵡
紫繡麻䪗踏哮虎斫桂燒金待晩筵白鹿清酥夜半煮
桐英永巷騎新馬内屋深屏生色畫開門爛用水衡錢
卷起黃河向身瀉皇天厄運猶曾裂秦宮一生花裏活
鸞篦奪得不還人醉睡氍毹滿堂月
巫山高
碧叢叢高插天大江翻瀾神曳煙楚魂尋夢風颸然曉
風飛雨生苔錢瑶姬一去一千年丁香笻竹啼老猿古
祠近月蟾桂寒椒花墜紅濕雲間
梁臺古愁
梁王臺沼空中立天河之水夜飛入臺前闘王作蛟龍
綠粉掃天愁露濕撞鐘飲酒行射天金虎蹙裘噴血斑
朝朝暮暮愁海翻長繩繫日樂當年芙蓉凝紅得秋色
蘭臉别春啼脉脉蘆洲客雁報春來寥落野湟秋漫白
江樓曲
樓前流水江陵道鯉魚風起芙蓉老曉釵催鬢語南風
抽帆歸來一日功鼉吟浦口飛梅雨竿頭酒旗搖青苧
蕭騷浪白雲差池黃粉油衫寄郎主新槽酒聲苦無力
南湖一傾菱花白眼前便有千里愁小玉開屏見山色
將進酒
琉璃鍾琥珀濃小槽酒滴眞珠紅烹龍炮鳳玉脂泣羅
屏繡幕圍香風吹龍笛擊鼉鼓皓齒歌細腰舞況是青
春日將暮桃花亂落如紅雨勸君終日酩酊醉酒不到
劉伶墳上土
美人梳頭歌
西施晩夢綃帳寒香鬟墮髻半沉檀轆轤咿啞轉鳴玉
驚起芙蓉睡新足雙鸞開鏡秋水光解睘臨鏡立象牀
一編香絲雲撒地玉釵落處無聲膩纖手却盤老鴉色
翠滑寶釵簪不得春風爛漫惱嬌慵十八鬟多無氣力
妝成&KR2052;鬢欹不斜雲裾數步踏雁沙背人不語向何處
下階自折櫻桃花
夢天
老兔寒蟾泣天色雲樓半開壁斜白玉輪軋露濕團光
鸞珮相逄桂香陌黃塵清水三山下更變千年如走馬
遥望齊州九點煙一泓海水杯中瀉
河南府試十二月樂詞(選六首)
正月
上樓迎春新春歸暗黃著柳宮漏遲薄薄淡靄弄野姿
寒綠幽風生短絲錦牀晩臥玉肌冷露臉未開對朝暝
官街柳帶不堪折蚤晩菖蒲勝綰結
二月
飲酒採業津宜男草生蘭笑人蒲如交劎風如薰勞勞
鶯燕笑酣春薇帳逗煙生綠塵金翹峨髻愁暮雲沓䬃
起舞真珠裙津頭送别唱流水酒客背寒南山死
三月
東方風來滿眼春花城柳暗愁殺人複宮深凝竹風起
新翠舞衿淨如水光風轉蕙百餘里暖霧馳雲撲天地
軍裝宮妓掃蛾淺搖搖錦旗夾城暖曲水飄香去不歸
梨花落盡成秋苑
四月
曉凉暮凉樹如蓋千山濃綠生雲外依微香雨青氛氲
膩葉蟠花照曲門金塘閒水搖碧漪老景沉重無驚飛
墮紅殘萼暗參差
九月
離宮散螢天似水竹黃池冷芙蓉死月綴金鋪光脉脉
涼苑虚庭空澹白露花飛飛風草草翠錦爛斑滿層道
鷄人罷唱曉瓏璁鵶啼金井下疎桐
十月
玉壺銀箭稍難傾缸花夜笑凝幽明碎霜斜舞上羅幕
燭龍兩行照飛閣珠帷怨臥不成眠金鳳刺衣著體寒
長眉對月闘鸞環
天上謠
天河夜轉漂迴星銀浦流雲學水聲玉宮桂樹花未落
仙妾採香垂珮纓秦妃卷簾北窗曉窗前植桐青鳳小
王小吹笙鵝管長呼龍耕煙種瑶草粉霞紅綬藕絲裙
青洲步拾蘭苕春東指羲和能走馬海塵新生石山下
浩歌
南風吹山作平地帝遣天吳移海水王母桃花千遍紅
彭祖巫咸幾迴死青毛驄馬參差錢嬌春楊柳含細煙
箏人勸我金屈巵神血未凝身問誰不湏浪飲丁都護
世上英雄本無主買絲繡作平原君有酒惟澆趙州土
漏催水咽玉蟾蜍衛娘髮薄不勝梳看見秋眉換新綠
二十男兒那刺促
帝子歌
洞庭帝子一千里涼風雁啼天在水九節菖蒲石上死
湘神彈琴迎帝子山頭老桂吹古香雌龍怨吟寒水光
沙浦走馬白石郎閒取眞珠擲龍堂
洛姝真珠
眞珠小娘下青郭洛苑香風飛綽綽寒鬢斜釵玉燕光
高樓唱月懸懸璫蘭風桂露洒幽翠紅絃裊雲咽深思
花袍白馬不歸來濃蛾疊柳香唇醉金鵝屏風蜀山夢
鸞裾鳳帶行煙重八驄籠晃臉差移日絲繁散曛羅洞
市南曲陌無秋涼楚腰衛鬢四時芳玉喉窱窱排空光
牽雲曳雪留陸郎
李夫人
紫皇宮殿重重開夫人飛入瓊瑶臺綠香繡帳何時歇
青雲無光宫水咽翩聯桂花墮秋月孤鸞驚啼商絲發
紅壁闌珊懸珮璫歌臺小妓遥相望玉蟾滳水鷄人唱
露華蘭葉參差光
金銅仙人辭漢歌
茂陵劉郎秋風客夜聞馬嘶曉無跡畫欄桂樹懸秋香
三十六宫土花碧魏官牽車指千里東關酸風射眸子
空將漢月出宫門憶君清淚如鉛水衰關送客咸陽道
天若有情天亦老擕盤獨出月荒涼渭城已遠波聲小
老夫採玉歌
採玉採玉湏水碧琢作步搖徒好色老夫飢寒龍為愁
藍溪水氣無清白夜雨岡頭食蓁子杜鵑口血老夫淚
藍溪之水厭生人身死千年恨溪水斜山栢風雨如嘯
泉脚挂繩青裊裊村寒白屋念嬌嬰古臺石磴懸腸草
湖中曲
長眉越沙採蘭若桂葉水葓春漠漠横船醉眠白晝閒
渡口梅風歌扇薄燕釵玉股照青渠越王嬌郎小字書
蜀紙封巾報雲鬢晩漏壺中水淋盡
公莫舞歌
方花古礎排九楹刺豹淋血盛銀甖華筵鼓吹無桐竹
長刀直立割鳴箏横楣麄錦生紅緯日炙錦嫣王未醉
腰下三看寶玦光項莊掉箾欄前起材官小臣公莫舞
座上真人赤龍子芒碭雲瑞抱天迴咸陽王氣清如水
夜坐吟
踏踏馬蹄誰見過眼看北斗直天河西風羅幕生翠波
鉛華笈妾顰青娥為君起笑長相思簾外嚴霜皆側飛
明星爛爛東方陲紅霞梢出東南涯陸郎去矣乘斑騅
江南弄
江中綠霧起涼波天上疊巘紅嵳峨水風浦雲生老竹
渚暝蒲帆如一幅鱸魚千頭酒百斛酒中倒臥南山綠
吳歈越吟未終曲江上團團帖寒玉
神絃别曲
巫山小女隔雲别春風松花山上發綠蓋獨穿香徑歸
白馬花竿前孑孑蜀江風澹水如羅墮蘭誰泛相經過
南山桂樹為君死雲衫淺汚紅脂花
溪晩涼
白狐向月號山風秋寒掃雲留碧空玉煙青濕白如幢
銀灣曉轉流天東溪汀眠鷺夢征鴻輕連不語細游溶
層岫迴岑複疊龍苦篁對客吟歌筒
官街鼓
曉聲隆隆催轉日暮聲隆隆呼月出漢城黃柳映新簾
栢陵飛燕埋香骨磓發千年日長白漢武秦王聽不得
從君翠髮蘆花色獨共南山守中國幾回天上葬神仙
漏聲相將無斷續
春懷引
芳溪密影成花洞柳結濃煙花帶重蟾蜍碾玉挂明弓
捍撥裝金打仙鳳寶枕垂雲選春夢鈿合碧寒龍腦凍
阿侯繫錦覓周郎憑仗東風好相送
有所思
去年陌上歌離曲今日君書遠遊蜀簾外花開二月風
臺前淚滴千行竹琴心與妾腸此夜斷還續想君白馬
懸雕弓世間何處無春風君心未肯鎮如石妾顔不久
如花紅夜殘高碧横長河河上無梁空白波西風未起
悲龍梭年年織素攢雙蛾江山迢遞無休絶淚眼看燈
乍明滅自從孤館深鎖窗桂花幾度圓還缺鴉鴉向曉
鳴森木風過池塘響叢玉白日蕭條夢不成橋南更問
仙人卜
崑崙使者
崑崙使者無消息茂陵煙樹生愁色金盤玉露自淋漓
元氣茫茫收不得麒麟背上石文裂虹龍鱗下紅肢折
何處偏傷萬國心中天夜久高明月
七夕
别浦今朝暗羅帷午夜愁鵲辭穿線月花入曝衣樓天
上分金鏡人間望玉鈎錢塘蘇小小更値一年秋
過華清宫
春月夜啼鴉宫簾隔御花雲生朱絡暗石斷紫錢斜玉
椀盛殘露銀燈點舊紗蜀王無近信泉上有芹芽
釣魚詩
秋水釣紅藥仙人待素書菱絲縈獨繭菰米蟄雙魚斜
竹垂清沼長綸貫碧虚餌懸春&KR1340;蜴鈎垂小蟾蜍詹子
情無限龍陽恨有餘為看煙浦上楚女淚沾裾
代崔家送客
行蓋柳煙下馬蹄白翩翩恐隨送盡處何忍重揚鞭
京城
馳馬出門意牢落長安心兩事誰向道自作秋風吟
酬答二首
金魚公子夾衫長密裝腰鞓割玉方行處春風隨馬尾
柳花偏打内家香
雍州二月梅池春御水鵁鶄暖白蘋試問酒旗歌板地
今朝誰是拗花人
南園
花枝草蔓眼中開小白長紅越女腮可憐日暮嫣香落
嫁與春風不用媒
邊讓今朝憶蔡邕無心裁曲臥春風舍南有竹堪書字
老去溪頭作釣翁
三月過行宫
渠水紅蘩擁御墻風嬌小葉學蛾妝垂簾幾度青春老
堪鎻千年白日長
盧仝(號玉川子洛陽人)
自君之出矣
自君之出矣壁上蜘蛛織近取見妾心夜夜無休息妾
有雙玉環寄君表相憶環是妾之心玉是君之德馳情
增悴容相思損精力玉簟寒悽悽延想心惻惻風含霜
月明水泛碧天色此水有盡時此情無終極
月下寄徐希仁
夜半沙上行月瑩天心明沙月浩無際此中離思生上
天何寥廓下地何崢嶸吾道豈已矣為君傾兕觥
樓上女兒曲
誰家女兒樓上頭指揮婢子掛簾鈎林花撩亂心之愁
卷却羅袖彈箜篌歴亂五六絃羅袖掩面啼向天相思
絃斷情不斷落花紛紛心欲穿心欲穿憑欄干相憶柳
條綠相思錦帳寒直緣感君恩愛一迴顧使我雙淚長
珊珊我有嬌靨待君笑我有嬌娥待君掃鶯花爛漫君
不來及至君來花已老心腸寸斷誰得知玉階羃歴
生青草
贈徐希仁石硯别
靈山一片不靈石手斵成器心所惜鳳鳥不至池不成
蛟龍乾蟠水空滴青松火鍊翠煙凝寒竹風搖遠天碧
今日贈君離别心此中至淺造化深用之可以過珪璧
棄直還為一片石
有所思
當時我醉美人家美人顔色嬌如花今日美人棄我去
青樓珠箔天之涯娟娟姮娥月三五盈又缺翠眉蟬鬢
生别離一望不見心斷絶心斷絶幾千里夢中醉臥巫
山雲覺來淚滴湘江水湘江兩岸花木深美人不見愁
人心含愁更奏綠綺琴調高絃絶無知音美人兮美人
不知為暮雨兮為朝雲相思一夜梅花發忽到窗前疑
是君
將歸山招冰僧
買得一片田濟源花洞前千里石壁坼一泓流泌泉青
松盤樛枝森森上插青冥天枝上有啼猿宿處近鶴巢
清唳孤吟聲相交月輪下射空洞響絲篁成韻風蕭蕭
我心塵外心愛此塵外物欲結塵外友苦無塵外骨與
君塵外交占此松與月
自詠
物外無知已人間一癖王生涯身是夢躭樂酒為鄉日
月黏髭鬢雲山鎻肺腸愚公只公是不用謾驚張
送邵兵曹歸江南
春風楊柳陌連騎醉離觴千里遠山碧一行歸路長花
開愁北渚雲去渡南湘東望濛濛處煙波是故鄉
感秋别怨
霜秋自斷魂楚調怨離分魄散瑶臺月心隨巫峽雲蛾
眉誰共畫鳳曲不同聞莫似湘妃淚斑斑點翠裙
新蟬
泉溜潛幽咽琴鳴乍往還長風剪不斷還在樹枝間
守歲
老來經節臘樂事甚悠悠不及兒童日都盧豈解愁
題褚遂良孫庭竹
負霜停雪舊根枝龍笙鳳管君莫截春風一番琴上來
搖碎金樽碧天月
喜逢鄭三遊山
相逢之處花茸茸石壁攅峰千萬重他日期君何處好
寒流石上一株松
石倉歴代詩選卷七十一
