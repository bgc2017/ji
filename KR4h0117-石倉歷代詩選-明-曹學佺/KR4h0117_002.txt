石倉歴代詩選卷二
明曹學佺編
古詩二
魏四言詩
魏武帝短歌行
對酒當歌人生幾何譬如朝露去日苦多慨當以慷憂
思難忘何以解憂惟有杜康青青子衿悠悠我心但為
君故沈吟至今呦呦鹿鳴食野之苹我有嘉賓鼓瑟吹
笙明明如月何時可掇憂從中來不可斷絶越陌度阡
枉用相存契闊談讌心念舊恩月明星稀烏鵲南飛繞
樹三匝無枝可依山不厭高海不厭深周公吐哺天下
歸心
步出東西門行
東臨碣石以觀滄海水河澹澹山島竦峙樹木叢生百
草豐茂秋風蕭瑟洪波湧起日月之行若出其中星漢
燦爛若出其裏幸甚至哉歌以詠志
孟冬十月北風徘徊天氣肅清繁霜霏霏鵾雞晨鳴鴻
雁南飛鷙鳥潛藏熊羆窟栖錢鎛停置農收積場逆旅
整設以通賈商幸甚至哉歌以詠志
鄉土不同河朔隆寒流澌浮漂舟船行難錐不入地蘴
籟深奥水竭不流冰堅可蹈士隱者貧勇俠輕非心常
歎怨戚戚多悲幸甚至哉歌以詠志
神龜雖夀猶有竟時騰蛇乘霧終為土灰老驥伏櫪志
在千里烈士暮年壯心未巳盈縮之期不但在天養怡
之福可得永年幸甚至哉歌以詠志
文帝短歌行
仰瞻帷幕俯察几筵其物如故其人不存神虚倏忽棄
我遐遷靡瞻靡恃泣涕連連呦呦遊鹿銜草鳴麑翩翩
飛鳥挾子巢栖我獨孤煢懷此百離憂心孔疚莫能我
知人亦有言憂令人老嗟我白髮生一何早長吟永歎
懷我聖老曰仁者夀胡不是保
善哉行
上山采薇薄暮苦飢谿谷多風霜露沾衣野雉羣雊猿
猴相追還望故鄉鬱何壘壘高山有崖林木有枝憂來
無方人莫之知人生如寄多憂何為今我不樂歲月如
馳湯湯川流中有行舟隨波轉薄有似客遊策我良馬
被我輕裘載馳載驅聊以忘憂
有美一人婉如清揚妍姿巧笑和媚心腸知音識曲善
為樂方哀絃微妙清氣含芳流鄭激楚度宫中商感心
動耳綺麗難忘離鳥夕宿在彼中洲延頸鼓翼悲鳴相
求眷然顧之使我心愁嗟爾昔人何以忘憂
曹植閨情
有美一人被服纖羅妖姿豔麗蓊若春華紅顔韡曄雲
髻嵯峨彈琴撫節為我絃歌清濁齊均既亮且和取樂
今日遑恤其他
王粲贈蔡子篤詩
翼翼飛鸞載飛載東我友云徂言戾舊邦舫舟翩翩以
泝大江蔚矣荒塗時行靡通慨我懷慕君子所同
悠悠世路亂離多阻濟岱江行邈焉異處風流雲散一
别如雨人生實難願其弗與瞻望遐路允企伊佇
烈烈冬日肅肅凄風潛鱗在淵歸雁在軒苟非鴻鵰孰
能飛翻雖則追慕予思罔宣瞻望東路慘愴增歎
贈士孫文始
天降喪亂靡國不夷我暨我友自彼京師宗守盪失越
用遁違遷于荆楚在漳之湄亦克宴處和通箎壎比德
車輔既度禮義卒獲笑語庶兹永日無諐厥緒惟彼南
氾君子居之悠悠我心薄言慕之人亦有言靡日不思
晨風夕逝託與之期悠悠澹澧鬱彼唐林雖則同域邈
其迥深白駒遠志古人所箴允矣君子不遐厥心
贈文叔良
翩翩者鴻率彼江濱君子于征爰聘西隣臨此洪渚伊
思梁岷爾行孔邈如何勿勤
君子敬始慎爾所主謀言必賢錯說申輔延陵有作僑
肸是與先民遺跡來世之矩
既慎爾主亦迺知幾探情以華覩著知微視明聽聰靡
事不惟董褐荷名胡寧不師
衆不可蓋無尚我言梧宫致辯齊楚構患成功有要在
衆思歡人之多忌掩之實難
瞻彼黑水滔滔其流江漢有卷允來厥休緬彼行人鮮
克弗留惟詩作贈敢詠在舟
稽康贈秀才入軍十三首
鴛鴦于飛肅肅其羽朝遊高原夕宿蘭渚邕邕和鳴顧
盼儔侣俛仰慷慨優游容與
鴛鴦于飛嘯侣命儔朝遊高原夕宿中洲交頸振翼容
與清流咀嚼蘭蕙俛仰優游
泳彼長川言息其滸陟彼高岡言刈其楚嗟我征邁獨
行踽踽仰彼凱風涕泣如雨
泳彼長川言息其沚陟彼高岡言刈其杞嗟我獨征靡
瞻靡恃仰彼凱風載坐載起
穆穆惠風扇彼輕塵奕奕素波轉此游鱗伊我之勞有
懷佳人寤言永思實鍾所親
所親安在舍我遠邁棄此蓀芷襲彼蕭艾雖曰幽深豈
無顛沛言念君子不遐有害
良馬既閑麗服有暉左攬繁弱右接忘歸風馳電逝躡
景追飛凌厲中原顧盼生姿
携我好仇載我輕車南凌長阜北厲清渠仰落驚鴻俯
引淵魚盤于游田其樂只且
凌高遠盼俯仰咨嗟怨彼幽縶邈爾路遐雖有好音誰
與清歌雖有姝顔誰與發華仰訊高雲俯托輕波乘流
遠遁抱恨山阿
輕車迅邁息彼長林春木載榮布葉垂隂習習谷風吹
我素琴交交黃鳥顧儔弄音感悟馳情思我所欽心之
憂矣永嘯長吟
浩浩洪流帶我邦畿萋萋綠林奮榮揚暉魚龍瀺灂山
鳥羣飛駕言出遊日夕忘歸思我良朋如渴如飢願言
不獲愴矣其悲
息徒蘭圃秣馬華山流磻平臯垂綸長川目送歸鴻手
揮五絃俯仰自得游心太玄嘉彼釣叟得魚忘筌郢人
逝矣誰與盡言
閒夜肅清朗月照軒微風動袿組帳高褰旨酒盈樽莫
與交歡鳴琴在御誰與鼓彈仰慕同趣其馨若蘭佳人
不在能不永歎
酒會三首
淡淡流水淪胥而逝汎汎栢舟載浮載滯微嘯清風鼓
楫容裔放掉投竿優游卒歲
婉彼鴛鴦戢翼而遊俯唼綠藻託身洪流朝翔素瀨夕
棲虚洲搖蕩清波與之沈浮
流詠蘭池和聲激朗操縵清商遊心大象傾昧修身惠
音遺響鍾期不存我志誰賞
魏五言古詩(内篇)
武帝苦寒行
北上太行山艱哉何巍巍羊腸阪詰曲車輪為之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長歎息遠行多所懷我心何
怫鬱思欲一東歸水深橋梁絶中路正徘徊迷惑失故
路薄暮無宿棲行行日已遠人馬同時飢擔囊行取薪
斧冰持作糜悲彼東山詩悠悠使我哀
却東西門行
鴻雁出塞北乃在無人鄉舉翅萬里餘行止自成行冬
節食南稻春日復北翔田中有轉蓬隨風遠飄揚長與
故人絶萬歲不相當奈何此征夫安得去四方戎馬不
解鞍鎧甲不離傍冉冉老將至何時返故鄉神龍深藏
泉猛獸步高岡狐死歸首丘故鄉安可忘
魏文帝於譙作
清夜延貴客明燭發高光豐膳漫星陳旨酒盈玉觴絃
歌奏新曲游響拂丹梁餘音赴迅節慷慨時激揚獻酬
紛交錯雅舞何鏘鏘羅纓從風飛長劒自低昂穆穆衆
君子和合同樂康
芙蓉池作
乘輦夜行遊逍遥步西園雙渠相溉灌嘉木繞通川卑
枝拂羽蓋修條摩蒼天驚風扶輪轂飛鳥翔我前丹霞
夾明月華星出雲間上天垂光彩五色一何鮮夀命非
喬松誰能得神仙遨遊快心意保已終百年
於玄武陂作
兄弟共行遊驅車出西城野田廣開闢川渠互相經黍
稷何鬱鬱流波激悲聲菱芡覆綠水芙蓉發丹榮柳垂
重隂綠向我池邊生乘渚望長洲羣鳥歡譁鳴萍藻汎
濫浮澹澹隨風傾忘憂共容與暢此千秋情
雜詩二首
漫漫秋夜長烈烈北風涼展轉不能寐披衣起彷徨彷
徨忽已久白露沾我裳俯視清水波仰看明月光天漢
回西流三五正縱横草蟲鳴何悲孤雁獨南翔鬱鬱多
悲思綿綿思故鄉願飛安得翼欲濟河無梁向風長歎
息斷絶我中腸
西北有浮雲亭亭如車蓋惜哉時不遇適與飄風會吹
我東南行行行至吳會吳會非我鄉安得久留滯棄置
勿復陳客子常畏人
明帝種瓜篇
種瓜東井上冉冉自踰垣與君為新㛰瓜葛相結連寄
託不肖軀有如倚泰山兔絲無根株蔓延自登緣萍藻
託清流常恐身不全被蒙丘山惠賤妾執拳拳天日照
知之想君亦俱然
陳思王薤露行
天地無窮極隂陽轉相因人居一世間忽若風吹塵願
得展功勤輸力于明君懷此王佐才慷慨獨不羣鱗介
尊神龍走獸宗麒麟蟲獸猶知德何況于士人孔氏刪
詩書王業燦已分騁我徑寸翰流藻垂華芬
吁嗟篇
吁嗟此轉蓬居世何獨然長去本根逝宿夜無休閒東
西經七陌南北越九阡卒遇回風起吹我入雲間自謂
終天路忽然下沈泉宕宕當何依忽亡而復存飄颻周
八澤連翩歷五山流轉無恒處誰知我苦艱願為中林
草秋隨野火燔靡滅豈不痛願與根荄連
蒲生行浮萍篇
浮萍寄清水隨風東西流結髮辭嚴親來為君子仇恪
勤在朝夕無端獲罪尤在昔蒙恩惠和樂如瑟琴何意
今摧頽曠若商與參茱萸自有芳不若桂與蘭新人雖
可愛無若故所歡行雲有反期君恩儻中還慊慊仰天
歎愁心將何愬日月不恒處人生忽若寓悲風來入懷
淚下如垂露發篋造裳衣裁縫紈與素
箜篌引
置酒高殿上親友從我遊中厨辨豐膳烹羊宰肥牛秦
筝何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金夀賓奉萬年酬久要不
可忘薄終義所尤謙謙君子德磬折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命復何憂
門有萬里客
門有萬里客問君何鄉人褰裳起從之果得心所親挽
裳對我泣太息前自陳本是翔方士今為吳越民行行
將復行去去適西秦
怨詩行
明月照高樓流光正徘徊上有愁思婦悲歎有餘哀借
問歎者誰言是蕩子妻夫行踰十載賤妾常獨棲念君
過于渴思君劇于飢君若清路塵妾為濁水泥浮沈各
異路會合何時諧願為西南風長逝入君懷君懷常不
開賤妾當何依
美女篇
美女妖且閒採桑岐路間柔條紛冉冉落葉何翩翩攘
袖見素手皓腕約金鐶頭上金爵釵腰佩翠琅玕明珠
交玉體珊瑚間木難羅衣何飄颻輕裾隨風還顧眄遺
光采長嘯氣若蘭行徒用息駕休者以忘飱借問女安
居乃在城南端青樓臨大路高門結重關容華耀朝日
誰不希令顔媒氏何所營玉帛不時安佳人慕高義求
賢良獨難衆人徒嗷嗷安知彼所觀盛年處房室中夜
起長歎
贈徐幹
驚風飄白日忽然歸西山圓景光未滿衆星燦以繁志
士營世業小人亦不閒聊且夜行遊遊彼雙闕間文昌
鬱雲興迎風高中天春鳩鳴飛棟流飈激櫺軒顧念蓬
室士貧賤誠足憐薇藿弗充虚裋褐猶不全慷慨有悲
心興文自成篇寶棄怨何人和氏有其愆彈冠俟知己
知己誰不然良田無晩歲膏澤多豐年亮懷璠璵美積
久德愈宣親交誼在敦申章復何言
贈丁儀
初秋凉氣發庭樹微銷落凝霜依玉除清風飄飛閣朝
雲不歸山霖雨成川澤黍稷委疇隴農夫安所穫在貴
多忘賤為恩誰能博狐白足禦冬焉念無衣客思慕延
陵子寶劒非所惜子其寧爾心親交義不薄
贈王粲
端坐苦愁思攬衣起西游樹木發春華清池激長流中
有孤鴛鴦哀鳴求匹儔我願執此鳥惜哉無輕舟欲歸
忘故道顧望但懷愁悲風鳴我側羲和逝不留重隂潤
萬物何懼澤不周誰令君多念自使懷百憂
公宴詩
公子敬愛客終宴不知疲清夜遊西園飛蓋相追隨明
月澄清影列宿正參差秋蘭被長坂朱華冐綠池潛魚
躍清波好鳥鳴高枝神飈接丹轂輕輦隨風移飄颻放
志意千秋長若斯
贈白馬王彪序曰黃初四年正月白馬王任城
王與余俱朝京師會節氣到洛陽任城王薨
至七月與白馬王還國後有司以二王歸蕃
道路宜異宿止意每恨之蓋以大别在數日
是用自剖與王辭焉憤而成篇
謁帝承明廬逝將歸舊疆清晨發皇邑日夕過首陽伊
洛廣且深欲濟川無梁汎舟越洪濤怨彼東路長顧瞻
戀城闕引領情内傷
太谷何寥廓山樹鬱蒼蒼霖雨泥我塗流潦浩縱横中
逵絶無軌改轍登高岡修坂造雲日我馬玄以黃
玄黃猶能進我思鬱以紆鬱紆將何念親愛在離居本
圖相與偕中更不克俱鴟梟鳴衡軛豺狼當路衢蒼蠅
間白黑讒巧令親疎欲還絶無蹊攬轡止踟蹰
踟蹰亦何留相思無終極秋風發微凉寒蟬鳴我側原
野何蕭條白日忽西匿歸鳥赴喬林翩翩厲羽翼孤獸
走索羣銜草不遑食感物傷我懷撫心長太息
太息將何為天命與我違奈何念同生一往形不歸孤
魂翔故域靈柩寄京師存者忽復返亡没身自衰人生
處一世去若朝露晞年在桑榆間影響不能追自顧非
金石咄唶令心悲
心悲動我神棄置莫復陳丈夫志四海萬里猶比隣恩
愛苟不虧在遠分日親何必同衾幬然後展殷勤憂思
成疾疢無乃兒女仁倉卒骨肉情能不懷苦辛
苦辛何思慮天命信可疑虚無求列仙松子久吾欺變
故在斯須百年誰能持離别永無會執手將何時王其
愛玉體俱享黃髮期收淚即長路援筆從此辭
雜詩
高臺多悲風朝日照北林之子在萬里江湖迥且深方
舟安可極離思故難任孤雁飛南游過庭長哀吟翹思
慕遠人願欲托遺音形影忽不見翩翩傷我心
轉蓬離本根飄颻隨長風何意迴飈舉吹我入雲中高
高上無極天路安可窮類此游客子捐軀遠從戎毛褐
不掩形薇藿常不充去去莫復道沈憂令人老
南國有佳人容華若桃李朝遊江北岸夕宿瀟湘沚時
俗薄朱顔誰為發皓齒俛仰歲將暮榮耀難久恃
飛觀百餘尺臨牖御櫺軒遠望周千里朝夕見平原烈
士多悲心小人媮自閒國讐亮不塞甘心思喪元拊劒
西南望思欲赴太山絃急悲聲發聆我慷慨言
攬衣出中閨逍遥步兩楹閒房何寂莫綠草被階庭空
室自生風百鳥翩南征春思安可忘憂戚與我并佳人
在遠道妾身單且煢歡會難再遇芝蘭不重榮人皆棄
舊愛君豈若平生寄松為女蘿依水如浮萍齎身奉衿
帶朝夕不墮傾儻終顧盻恩永懷我中情
王粲公讌詩
昊天降豐澤百卉挺葳蕤凉風撤蒸暑清雲却炎暉高
會君子堂並立蔭華榱嘉肴充圓方旨酒盈金罍管絃
發徽音曲度清且悲合坐同所樂但愬杯行遲常聞詩
人語不醉且無歸今日不極歡含情欲待誰
咏史詩
自古無殉死逹人所共知秦穆殺三良惜哉空爾為結
髮事明君受恩良不訾臨殁要之死焉得不相隨妻子
當門泣兄弟哭路陲臨穴呼蒼天涕下如綆縻人生各
有志終不為此移同知埋身劇心亦有所施生為百夫
雄死為壯士規黃鳥作哀詩至今聲不虧
雜詩
日暮遊西園冀寫憂思情曲池揚素波列樹敷丹榮上
有特栖鳥懷春向我鳴褰袵欲從之路險不得征徘徊
不能去佇立望爾形風飈揚塵起白日忽已冥回身入
空房託夢通精誠人欲天不違何懼不合并
七哀詩
西京亂無象豺虎方遘患復棄中國去委身適荆蠻親
戚對我悲朋友相追攀出門無所見白骨蔽平原路有
飢婦人抱子棄草問顧聞號泣聲揮涕獨不還未知身
死處何能兩相完驅馬棄之去不忍聽此言南登灞陵
岸回首望長安悟彼泉下人喟然傷心肝
荆蠻非我鄉何為久滯淫方舟泝大江日暮愁我心山
岡有餘映巖阿增重隂孤狸馳赴穴飛鳥翔故林流波
激清響猿猴臨岸吟迅風拂裳袂白露沾衣襟獨夜不
能寐攝衣起撫琴絲桐感人情為我發悲音羈旅無終
極憂思壯難任邊城使心悲昔吾親更之冰雪截肌膚
風飄無止期百里不見人草木誰當遲登城望亭隧翩
翩飛戍旗行者不顧返出門與家辭子弟多俘虜哭泣
無已時天下盡樂土何為久留兹蓼蟲不知辛去來勿
與諮
陳琳游覽詩
高會時不娛羈客難為心殷懷從中發悲感激清音投
觴罷歡坐逍遥步長林肅肅山谷風默默天路隂惆悵
忘旋反歔欷涕沾襟
節運時氣舒秋風凉且清閒居心不娛駕言從友生翺
翔戲長流逍遥登高城東望看疇野迴顧覽園庭嘉木
凋綠葉芳草纖紅榮騁哉日月逝年命將西傾建功不
及時鐘鼎何時銘收念還房寢慷慨詠墳經庶幾及君
在立德垂功名
徐幹情詩
高殿鬱崇崇廣厦凄泠泠微風起閨闥落日照階庭踟
蹰雲屋下笑歌倚華楹君行殊不返我飾為誰榮鑪熏
闔不用鏡匣上塵生綺羅失常色金翠暗無精嘉肴既
忘御旨酒亦常停顧瞻空寂寂惟聞燕雀聲憂思連相
屬中心如宿酲
劉楨公讌詩
永日行遊戲歡樂猶未央遺思在玄夜相與復翺翔輦
車飛素蓋從者盈路傍月出照園中珍木鬱蒼蒼清川
過石渠流波為魚防芙蓉散其華菡萏溢金塘靈鳥宿
水裔仁獸遊飛梁華館寄流波豁達來風凉生平未始
聞歌之安能詳投翰長歎息綺麗不可忘
贈徐幹
誰謂相去遠隔此西掖垣拘限清切禁中情無由宣思
子沈心曲長歎不能言起坐失次第一日三四遷步出
北寺門遥望西苑園細柳夾道生方塘含清源輕葉隨
風轉飛鳥何翻翻乖人易感動涕下與衿連仰視白日
光皦皦高且懸兼燭八紘内物類無頗偏我獨抱深感
不得與比焉
雜詩
職事相填委文墨紛消散馳翰未暇食日昃不知宴沈
迷簿領書回回見昏亂釋此出西城登高且遊觀方塘
含白水中有鳬與雁安得肅肅羽從爾遊波瀾
應瑒侍五官中郎將建章臺集詩
朝雁鳴雲中音響一何哀問子遊何鄉戢翼正徘徊言
我塞門來將就衡陽棲往春翔北土今冬客南淮遠行
蒙霜雪毛羽日摧頽常恐傷肌骨身隕沈黃泥簡珠墮
沙石何能中自諧欲因雲雨會濯翼陵高梯良遇不可
值伸眉路何階公子敬愛客樂飲不知疲和顔既已暢
乃肯顧細微贈詩見存慰小子非所宜且為極歡情不
醉其無歸凡百敬爾位以副飢渴懷
雜詩
臨川多悲風秋日苦清凉客子易為戚感此用哀傷攬
衣起躑躅上觀心與房三星守故次明月未收光雞鳴
當何時朝晨尚未央還坐長歎息離憂未可忘
繁欽蕙詠
蕙草生山北託命失所依值根隂厓側夙夜懼危頹寒
泉浸我根凄風常徘徊三光照八極獨不蒙餘暉葩葉
永凋悴凝露不暇晞百草皆含榮已獨失時姿比我英
芳發鶗鴂鳴已哀
嵇康遊仙詩
遥望山上松隆谷鬱青葱自遇一何高獨立迥無雙願
想遊其下蹊路絶不通王喬棄我去乘雲駕六龍飄颻
戲玄囿黃老路相逢授我自然道曠若發童蒙采藥鍾
山隅服食改姿容蟬蜕棄穢累結友家板桐臨觴奏九
韶雅歌何邕邕長與俗人别誰能覩其蹤
述志詩
潛龍育神軀濯鱗戲蘭池延頸慕大庭寢足俟皇羲慶
雲未垂景盤桓朝陽陂悠悠非吾匹疇肯應俗宜殊類
難徧周鄙議紛流離轗軻丁悔吝雅志不得施耕耨感
甯越馬席激張儀逝將離羣侣杖策追洪厓
斥鷃擅蒿林仰笑神鳳飛坎井蝤蛭宅神龜安所歸恨
自用身拙任意多永思何為人間事自令心不夷慷慨
思古人夢想見容輝願與知己遇舒憤啓其微岩穴多
隱逸輕舉求吾師晨登箕山巔日夕不知飢玄居養營
魄千載長自綏
阮籍詠懷
夜中不能寐起坐彈鳴琴薄惟鑒明月清風吹我襟孤
鴻號外野翔鳥鳴北林徘徊將何見憂思獨傷心
二妃遊江濱逍遥順風翔交甫懷環珮婉孌有芬芳猗
靡情歡愛千載不相㤀傾城迷下蔡容好結中腸感激
生憂思萱草樹蘭房膏沐為誰施其雨怨朝陽如何金
石交一旦更離傷
嘉樹下成蹊東園桃與李秋風吹飛藿零落從此始繁
華有憔悴堂上生荆杞驅馬舍之去去上西山趾一身
不自保何况戀妻子凝霜被野草歲暮亦云已
天馬出西北由來從東道春秋非有託富貴焉常保清
露被臯蘭凝霜沾野草朝為媚少年夕暮成醜老自非
王子晉誰能常美好
平生少年時輕薄好絃歌西遊咸陽中趙李相經過娛
樂未終極白日忽蹉跎驅馬復來歸反顧望三河黃金
百鎰盡資用良苦多北臨太行道失路將如何
灼灼西隤日餘光照我衣迴風吹四壁寒鳥相因依周
周尚銜羽蛩蛩亦念飢如何當路子磬折忘所歸豈為
夸虚名憔悴使心悲寧與燕雀翔不隨黃鵠飛黃鵠遊
四海中路將安歸
湛湛長江水上有楓樹林臯蘭被徑路青驪逝駸駸遠
望令人悲春氣感我心三楚多秀士朝雲進荒淫朱華
振芬芳高蔡相追尋一為黃雀哀淚下誰能禁
昔年十四五志尚好書詩被褐懷珠玉顔閔相與期開
軒臨四野登高望所思丘墓蔽山岡萬代同一時千秋
萬歲後榮名安所之乃悟羡門子噭噭今自嗤
徘徊蓬池上還顧望大梁綠水揚洪波曠野莽茫茫走
獸交横馳飛鳥相隨翔是時鶉火中日月正相望朔風
厲嚴寒隂氣下微霜羈旅無儔匹俛仰懷哀傷小人計
其功君子蹈其常豈惜終憔悴詠言著斯章
駕言發魏都南向望吹臺簫管有遺音梁王安在哉戰
士食糟糠賢者處蒿萊歌舞曲未終秦兵已復來夾林
非吾有朱宫生塵埃軍敗華陽下身竟為土灰
塞門不可出海水焉可浮朱明不相見奄昧獨無侯持
瓜思東陵黃雀誠獨羞失勢在須臾帶劒上吾丘悼彼
桑林子涕下自交流假乘汧渭間鞍馬去行遊
林中有竒鳥自言是鳳皇清朝飲醴泉日夕栖山岡高
鳴徹九州延頸望八荒適逢商風起羽翼自摧藏一去
崑崙西何時復迴翔但恨處非位愴恨使心傷
出門望佳人佳人豈在兹三山招松喬萬世誰與期存
亡有長短慷慨將焉知忽忽朝日隤行行將何之不見
季秋草摧折在今時
魏五言古詩(外篇)
甄皇后塘上行
蒲生我池中其葉何離離傍能行仁義莫若妾自知衆
口鑠黃金使君生别離念君去我時獨愁常苦悲想見
君顔色感結傷心脾念君常苦悲夜夜不能寐莫以豪
賢故棄捐素所愛莫以魚肉賤棄捐葱與薤莫以麻枲
賤棄捐菅與蒯出亦復苦愁入亦復苦愁邊地多悲風
樹木何翛翛從軍致獨樂延年夀千秋
曹植野田黃雀行
高樹多悲風海水揚其波利劒不在掌結友何須多不
見籬間雀見鷂自投羅羅家得雀喜少年見雀悲拔劒
捎羅網黃雀得飛飛飛飛摩蒼天來下謝少年
繁欽定情詩
我出東門遊邂逅承清塵思君即幽房侍寢執衣巾時
無桑中契迫此路側人我既媚君姿君亦悦我顔何以
致拳拳綰臂雙金環何以致殷勤約指一雙銀何以致
區區耳中雙明珠何以致叩叩香囊繫肘後何以致契
闊繞腕雙跳脱何以結恩情美玉綴羅英何以結中心
素縷連雙鍼何以結相私金箔畫搔頭何以慰别離耳
後玳瑁釵何以荅歡悦紈素三條裾何以結愁悲白絹
雙中衣與我期何所乃在東山隅日旰兮不來谷風兮
吹襦遠望無所見涕泣起踟蹰與我期何所乃期山南
陽日中兮不來飄風吹我裳逍遥莫誰覩望君愁我腸
與我期何所乃在西山側日夕兮不來躑躅長太息遠
望凉風至俯仰正衣服與我期何所乃期北山岑日暮
兮不來凄風吹我襟望君不能坐悲苦愁我心愛身何
所為惜我華色時中情既欵欵然後尅密期褰衣躡茂
草謂君不我欺厠此醜陋質徙倚無所之自傷失所欲
淚下如連絲
魏七言歌行
魏文帝燕歌行
秋風蕭瑟天氣凉草木搖落露為霜羣燕辭歸雁南翔
念君客遊思斷腸慊慊思歸戀故鄉君何淹留寄他方
賤妾煢煢守空房憂來思君不敢忘不覺淚下沾衣裳
援琴鳴絃發清商短歌微吟不能長明月皎皎照我牀
星漢西流夜未央牽牛織女遥相望爾獨何辜限河梁
别日何易會日難山川悠遠路漫漫鬱陶思君未敢言
寄書浮雲往不還涕零雨面毁形顔誰能懷憂獨不歎
展詩清歌聊自寬樂往哀來摧心肝耿耿伏枕不能寐
披衣出戸步東西悲風清厲秋氣寒羅幃徐動經秦軒
仰戴星月觀雲間飛鳥晨鳴聲可憐留連顧懷不自存
明帝燕歌行
白日晼晼忽西傾霜露慘慘塗階庭秋草捲葉摧枝莖
翩翩飛蓬常獨征有似遊子不安寧
陳琳飲馬長城窟行
飲馬長城窟水寒傷馬骨往謂長安吏勿稽太原卒官
作自有程舉築諧汝聲男兒寧當格鬭死何能怫鬱築
長城長城何連連連連三千里邊城多健少内舍多寡
婦生男慎莫舉生女粥用哺君獨不見長城下死人骸
骨相撑拄
石倉歴代詩選卷二
