石倉歴代詩選卷一百六
明曹學佺編
方外三
釋靈一
仰詠遠公
遠公逢道安一朝棄儒服真機久消歇世教空拘束誓
入羅浮中遂栖廬山曲禪經初纂定佛語新名目鉢帽
絶朝宗簪裾翻拜伏東林多隱士為我辭榮禄
酬皇甫冉將赴無錫于雲門寺贈别
湖南通古寺來往意無涯欲識雲門路千峰到若耶春
山子敬宅古木謝敷家自可長偕隱那言相去賖
宜豐新泉
泉源新湧出洞澈映纖雲稍落芙蓉沼初淹苔蘚文素
將空意合淨與衆流分每到清宵月泠泠夢裏聞
同使君宿大梁驛
旌旗江上出花外捲簾空夜色臨城月春寒度水風雖
然行李别且喜語音同若問匡廬事終身愧遠公
靜林寺
靜林溪路遠蕭帝有遺蹤水擊羅浮磬山鳴于闐鐘燈
傳三世火樹老五株松無數煙霞色空聞昔卧龍
自大林與韓明府歸郭中精舍
野客同舟檝相攜復一歸孤煙生暮景遠岫帶春暉不
道還山是誰云向郭非禪門有通隱喧寂共忘機
贈靈徹禪師
禪師來往翠微間萬里千峰到剡山何時共到天台裏
身與浮雲處處閒
題三僧院
虎溪閒月引相過帶雪松枝挂薜蘿無限青山行欲盡
白雲深處老僧多
宿靜林寺
山寺門前多古松溪行欲到己聞鐘中宵引領尋高頂
月照雲峰凡幾重
釋無可
送吕郎中赴滄州
出守滄州去西風送旆旌路遙經幾郡地盡到孤城拜
廟千山綠登樓徧海青何人共東望日向積濤生
書馬如文石門居
别業見高致暮泉喧客亭林迴天闕近雨過石門青野
果誰來拾山禽獨卧聽要迎文會友時復掃柴扄
送章正字秩滿東歸
朝衣登别席春色滿秦關芸閣吏誰替海門身又還尋
僧流水僻見月遠林閒雖是忘機者難齊去住間
賦得望遠山送客歸
遥山寒雨過正向暮天横隱隱凌雲出蒼蒼與水平何
時凝厚地幾處映孤城歸客秋風裏迴看傷别情
送宜春裴宰是將軍旻之孫
垂白方為縣從知大父雄山春南去棹楚夜北飛鴻疊
嶂和雲滅孤城與嶺通誰知持惠化一境動清風
秋夜寄青龍寺空真二上人
夜來思道侣木葉向人飄精舍池邊古秋山樹下遙磬
寒能幾里雲白已經宵未得同居止蕭然自寂寥
經貞女祠
李常侍書堂
結構因墳籍簷前竹未生塗油窗日早閱槧幌風輕息
架蛩驚客垂燈雨過城已應窮古史師律可齊名
送薛重中丞充太原副使
中丞出華省副相晉陽行書答偏州啟籌參上將營踏
沙秋馬細吹雨曉笳清正報胡塵滅桃花汾水生
冬夜姚侍御宅送李廓少府
王事圭峰下將還禁漏餘偶歡新歲近惜别後期疎雪
罷見來吏川昏即整車獨吟多暇日應寄栢臺書
送沅江宋明府即開府璟之孫
初聞從事日鄂渚動芳菲一遂鈞衡薦今為長吏歸人
臨沅水望雁映楚山飛惟有傳聲政家風重發揮
送顥法師往太原講兼呈李司徒
近臘辭精舍并州謁尚公路長山忽盡塞廣雪無窮講
席開晴壘禪衣涉遠風聞經諸弟子應滿此門中
過杏溪寺寄姚員外
門逕衆峰頭盤巖復轉溝雲僧隨樹老杏水落江流猿
狖有時到秦人今日遊謝公多晩望此景在南樓
中秋月
蟾宜天地靜三五對階蓂照耀超諸夜光芒掩衆星影
寒池更澈露冷樹銷青枉值中秋半長乖宿洞庭
送朴山人歸日本
海霽晩帆開應無鄉信催水從荒外積人指日邊回望
國乘風久浮天絶島來儻因華夏使書札轉悠哉
送姚宰任吉州安福縣
落絮滿衣裳攜琴問酒鄉挂帆南入楚到縣半浮湘吏
散翠禽下庭閒斑竹長人安宜遠步沙上蕙蘭香
送李少府之任臨卭
卭南方作尉調補一何卑發論惟公幹承家乃帝枝山
長風褭棧江蔭石和嘶舊井王孫宅還尋獨有期
遊山寺
千峰路盤盡林寺昔何名步步入山影房房聞水聲多
年人跡斷殘照石隂清自可求居止安閒過此生
酬姚員外見過林下
掃苔迎五馬蒔藥過申鐘鶴共林僧見雲隨野客逢入
樓山隔水滴旆露垂松日暮題詩去空知雅調重
送人罷舉東遊
東堂今己負況此遠行難兼雨風聲過連天草色乾鴻
嘶荒壘閉兵燒廣川寒若向龍門宿懸知拭淚看
全州冬月陪太守遊池
殘臘雪紛紛林間起送君苦吟行迥野投跡向寒雲絶
頂晴多去幽泉凍不聞惟應草堂寺高枕脱人羣
寄清龍寺原上人
斂屨入寒竹安禪過漏聲高杉殘子落深井凍痕生擺
磬風枝動懸燈雪屋明何當招我宿乘月上方行
秋寄從兄賈島
暝䖝喧暮色默思坐西林聽雨寒更徹開門落葉深昔
因京邑病併起洞庭心亦是吾兄事遲迴共至今
新年
燃燈朝復夕漸作長年身紫閣無歸路青門又見春掩
關寒過盡開定草生新自有林中趣誰驚歲去頻
暮秋宿友人居
招我郊居宿開門但苦吟秋眠山燒盡暮歇竹園深寒
浦鴻相呌風窗月欲沈翻嫌坐禪石不在此松隂
送李騎曹之武寧
一歲一歸寧涼天數騎行河來當塞曲山遠與沙平縱
獵旗風卷聽笳帳月生新鴻引寒色迴日滿京城
秋日寄勵玄先輩
楊柳起秋色故人猶未還别離俱自老少壯豈能閒夜
雨吟殘燭秋城憶遠山何當一相見語默此林間
題青龍寺縱公房
從誰得法印不離上方傳夕磬城霜下寒房竹月圓煙
殘衰木畔猿住積雲邊未隠滄洲去時來此地禪
贈圭峰禪師
絶壑禪牀底泉分落石層霧交高頂草雲隠下方燈朝
滿傾心客谿連學道僧半旬持一食此事有誰能
金州别姚合
日日西亭上春留到夏殘言之離别易勉以道途難山
出一千里溪行三百灘松間樓際月秋入五陵看
夏日送田中丞赴蔡州
出守汝南城應多戀闕情地遥人久望風起旆初行楚
廟繁蟬斷淮田細雨生賞心知有處蔣宅古津平
蘭
蘭色結春光氛氲掩衆芳過門階露葉尋澤逕連香畹
靜風吹亂亭秋雨引長靈均曾采擷紉佩掛荷裳
隕葉
遶巷夾溪紅蕭條逐北風别林遺宿鳥浮水載鳴虫石
小埋初盡枝長落未終帶霜書麗什閒讀白雲中
行漢水晩次神灘阻風
驚風山半起舟子忽停橈岸荻吹先亂灘聲落更跳聽
松今欲暮過島或明朝若盡平生趣東浮看石橋
送田中丞使西戎
朝元下赤墀玉節使西夷關隴風迴首河湟雪灑旗磧
沙行幾月戎帳到何時應盡平生志高全大國儀
送董正字歸覲毘陵
暫辭讎校去未發見新鴻路入江波上人歸楚邑東山
遙晴出樹野極暮連空何以念兄弟應思潔膳同
送靈武李侍御
靈州天一涯幕客似還家地得江南壤程分磧裏砂禁
鹽調上味麥穗結秋花前席因籌畫清吟塞日斜
酬厲侍御秋中思歸樹石所居見寄
三峰居接近數里躡雲行探去通仙境思歸厭宦名月
從高掌出泉向亂松鳴坐石眠霞侣秋來短褐成
寄興善寺崔律師
沐浴前朝像深秋白髮師從來居此寺未省有東池幽
石叢圭片孤松動雪枝頃曾聽道話别起遠山思
送清散遊太白山
卷經歸太白躡蘚别蘿龕若履浮雲上須看積翠南倚
身松入漢瞑目月離潭此境堪長往塵中事可諳
送契公自桂陽赴南海
南行登嶺首與俗洗煩埃磬罷孤舟發禪移積瘴開中
餐湘鳥下朝講海人來莫便將經卷炎方去不迴
冬日與諸公會宿姚端公宅懷永樂殷侍御
柱史靜開筵所思何地偏故人為縣吏五老遠峰前賓
榻寒侵樹公庭夜落泉會當隨假務一就白雲禪
送姚明府赴招義縣
濠梁古縣城結束赴王程道路攜家去波濤隔月行車
臨芳草下吏踐落花迎暮郭山遥見春洲鳥不驚風煙
譙國遠桑柘楚田平何以書能化長淮澈海清
送韓校書赴江西
車馬東門别揚帆過楚津花繁期到幕雪在己離秦吟
落江沙月行飛驛騎塵猿聲孤島雨草色五湖春折葦
鳴風岸遥煙起暮蘋鄱江連郡府高興寄何人
送李使君赴瓊州兼五州招討使
分竹雄兼使南方到海行臨門雙旆引隔嶺五州迎猿
鶴同枝宿蘭蕉夾道生雲垂前騎失山豁去帆輕雨霧
蒸秋岸江濤震夜城政閒開迥閣欹枕島風生
送杜司馬再遊蜀中
為客應非願愁成欲别時還遊蜀國去不惜杜陵期劔
水啼猿在關林轉棧遲日光低峽口雨勢出峨眉山迥
逢殘角雲開識遠夷勿令雙鬢髮併向錦城衰
寄羽林盧大夫
將軍直禁闈繡服耀金羈羽衛三天靜英豪四塞知望
雲回朔雁隔水射宫麋舊國無歸思秋堂夢戰時門風
荀氏敵劔藝霍家推計日旌旄下蕭蕭萬馬隨
惟審
賦得黃鳥啼
捲簾清夢後芳樹引流鶯隔葉傳春意穿花送曉聲未
調雲路翼空負桂枝情莫盡關關興羈愁厭忽生
春日旅懷呈知已
生涯萬事有蒼蒼應逐流萍任各方春水獨行人漸遠
故園歸夢夜空長一燈隔浦猿孤嘯數點驚心淚滿裳
不為知音憐范叔信誰江上問行蔵
靈徹(字澄源會稽人)
聽鶯歌
新鶯傍簷曉更悲孤音清泠囀素枝口邊血出語未盡
豈是怨恨人不知不食枯桑葚不銜苦李花偶然弄樞
機宛轉凌煙霞衆雛飛鳴何跼促自覘游蜂啄枯木玄
猿何事朝夜啼白鷺長在汀洲宿黑鵰黃鶴豈不高金
籠玉鈎傷羽毛三江七澤去不得風煙日暮生波濤飛
去來莫上高城頭莫下空園裏城頭鴟烏拾羶腥空園
燕雀爭泥滓願當結舌舍白雲五月六月一聲不可聞
送鑒供奉歸蜀寧親
林間出定戀庭闈聖主恩深暫許歸雙樹欲辭金錫冷
四花猶向玉階飛梁山拂漢分清境蜀雪和煙惹翠微
此去不須求綵服紫衣全勝老萊衣
九日和于使君上京
清晨有高會賓從出東方楚俗風煙古汀洲水木涼山
情來遠思菊意在重陽心憶華池上從容鵷鷺行
宿東林寺
天寒猛虎嘯巖穴林下無人空有月千年像教今不聞
焚香獨為鬼神說
東林寺酬韋丹刺史
年老身閒無外事麻衣草座亦容身相逢盡道休官去
林下何曾見一人
答徐廣叔四問
童子出家無第行隨師乞食遣稱名長沙豈敢論年幾
絳老惟知甲子生
歸湖南
山邊水邊待月明暫向人間借路行如今還向山邊去
只有湖水無路行
簡寂觀
古松古栢巖壁間猿攀鶴巢古枝折五月有霜六月寒
時見山翁來取雪
遠公墓
古墓石稜稜寒雲晩景凝空悲虎溪月不見雁門僧
天台山華頂峰
天台衆峰外華頂當寒空有時半不見崔嵬在雲中
石倉歴代詩選卷一百六
