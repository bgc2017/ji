石倉歴代詩選卷四
明曹學佺編
晉詩二
陶淵明
停雲四章
停雲思親友也罇湛新醪園列初榮願言不從歎
息彌襟
靄靄停雲濛濛時雨八表同昏平路伊阻静寄東軒春
醪獨撫良朋悠邈搔首延佇
停雲靄靄時雨濛濛八表同昏平陸成江有酒有酒閒
飲東窗願言懷人舟車靡從
東園之樹枝條再榮競用新好以招余情人亦有言日
月于征安得促席說彼平生
翩翩飛鳥息我庭柯歛翮閒止好聲相和豈無他人念
子實多願言不獲抱恨如何
時運四章
時運游暮春也春服既成景物斯和偶影獨游欣
慨交心
邁邁時運穆穆良朝襲我春服薄言東郊山滌餘靄宇
曖微霄有風自南翼彼新苗
洋洋平津乃漱乃濯邈邈遐景載欣載矚稱心而言人
亦易足揮兹一觴陶然自樂
延目中流悠悠清沂童冠齊業閒詠以歸我愛其静寤
寐交揮但恨殊世邈不可追
斯晨斯夕言息其廬花藥分列林竹翳如清琴横牀濁
酒平壺黃唐莫逮慨獨在余
榮木四章
榮木念將老也日月推遷已復有夏總角聞道白
首無成
采采榮木結根于兹晨耀其華夕已喪之人生若寄顦
顇有時静言孔念中心悵而
采采榮木于兹託根繁華朝起慨暮不存貞脆由人禍
福無門匪道曷依匪善奚敦
嗟子小子稟兹固陋徂年既流業不增舊志彼弗舍安
此日富我之懷矣怛焉内疚
先師遺訓余豈云墜四十無聞斯不足畏脂我名車策
我名驥千里雖遥孰敢不至
酬丁柴桑二章
有客有客爰來爰止秉直司聰于惠百里飡勝如歸聆
善若始
匪惟諧也屢有良由載言載眺以寫我憂放歡一遇既
醉還休實欣心期方從我遊
荅龐參軍六章
龐為衛軍參軍從江陵使上都過潯陽見贈
衡門之下有琴有書載彈載詠爰得我娛豈無他好樂
是幽居朝為灌園夕偃蓬廬
人之所寶尚或未珍不有同愛云胡以親我求良友實
覯懷人歡心孔洽棟宇惟隣
伊余懷人欣德孜孜我有旨酒與汝樂之乃陳好言乃
著新詩一日不見如何不思
嘉遊未斁誓將離分送爾于路銜觴無欣依依舊楚邈
邈西雲之子之遠良話曷聞
昔我云别倉庚載鳴今也遇之雪霰飄零大藩有命作
使上京豈忘宴安王事靡寧
慘慘寒日肅肅其風翩彼方舟容裔江中勖哉征人在
始思終敬兹良辰以保爾躬
歸鳥四章
翼翼歸鳥晨去于林遠之八表近憩雲岑和風不洽翻
翮求心顧儔相鳴景庇清隂
翼翼歸鳥載翔載飛雖不懷遊見林情依遇雲頡頏相
鳴而歸遐路誠悠性愛無遺
翼翼歸鳥馴林徘徊豈思天路欣及舊棲雖無昔侣衆
聲每諧日夕氣清悠然其懷
翼翼歸鳥戢羽寒條遊不曠林宿則森標晨風清興好
音時交矰繳奚施已卷安勞
遊斜川
辛丑歲正月五日天氣澄和風物閒美與二三隣
曲同遊斜川臨長流望曾城魴鯉躍鱗于將夕水
鷗乘和以翻飛彼南阜者名實舊矣不復乃為嗟
歎若夫曾城傍無依接獨秀中臯遥望靈山有愛
嘉名欣對不足率爾賦詩悲日月之遂往悼吾年
之不留各疏年紀鄉里以記其時口
開歲倏五日吾生行歸休念之動中懷及辰為兹遊氣
和天惟澄班坐依遠流弱湍馳文魴閒谷矯鳴鷗迥澤
散游目緬然睇曾丘雖微九重秀顧瞻無匹儔提壺接
賓侣引滿更獻酬未知從今去當復如此不中觴縱遥
情忘彼千載憂且極今朝樂明日非所求
荅龐參軍
三復来貺欲罷不能自爾隣曲冬春再交欵然良對
忽成舊游俗諺云數面成親舊况情過此者乎人
事好乖便當語離楊公所歎豈惟常悲吾抱疾多
年不復為文本既不豐復老病繼之輒依周孔往
往之義且為别後相思之資
相知何必舊傾蓋定前言有客賞我趣每每顧林園談
諧無俗調所說聖人篇或有數斗酒閒飲自歡然我實
幽居士無復東西緣物新人惟舊弱毫多所宣情通萬
里外形迹滯江山君其愛體素來會在何年
五月旦作和戴主簿
虚舟縱逸棹回復遂無窮發歲始俛仰星紀奄將中南
窗罕悴物北林榮且豐神淵寫時雨晨色奏景風既來
孰不去人理固有終居常待其盡曲肱豈傷冲遷化或
夷險肆志無窊隆即事如已高何必升華嵩
和劉柴桑
山澤久見招胡事乃躊躇直為親舊故未忍言索居良
辰入竒懷挈杖還西廬荒塗無歸人時時見廢墟茅茨
已就治新疇復應畬谷風轉凄薄春醪解飢劬弱女雖
非男慰情良勝無栖栖世中事歲月共相疎耕織稱其
用過此奚所須去去百年外身名同翳如
酬劉柴桑
窮居寡人用時忘四運周櫚庭多落葉慨然知已秋新
葵鬱北牖嘉穟養南疇今我不為樂知有來歲不命室
携童弱良日登遠游
和郭主簿
藹藹堂前林中夏貯清隂凱風因時來迴飈開我襟息
交游閒業卧起弄書琴園蔬有餘滋舊穀猶儲今營已
良有極過足非所欽春秫作美酒酒熟吾自斟弱子戲
我側學語未成音此事真復樂聊用忘華簪遥遥望白
雲懷古一何深
贈羊長史
左軍羊長史銜使秦川作此與之
愚生三季後慨然念黃虞得知千載外正賴古人書賢
聖留餘跡事事在中都豈忘游心目關河不可踰九域
甫已一逝將理舟輿聞君當先邁負疴不獲俱路若經
商山為我少躊躇多謝綺與甪精爽今何如紫芝誰復
採深谷久應蕪駟馬無貫患貧賤有交娱清謠結心曲
人乖運見疎擁懷累代下言盡意不舒
癸卯十二月中作與從弟敬遠
寢跡衡門下邈與世相絶顧盻莫誰知荆扉書常閉凄
凄歲暮風翳翳經日雪傾耳無希聲在目皓已潔勁氣
侵襟袖簞瓢謝屢設蕭索空宇中了無一可悦歴覽千
載書時時見遺烈高操非所攀深得固窮節平津苟不
由栖遲詎為拙寄意一言外兹契誰能别
與殷晉安别
殷先作晉安南府長史掾因居潯陽後作太尉參
軍移家東下作此以贈
遊好非久長一遇盡殷勤信宿酬清話益復知為親去
歲家南里薄作少時隣負杖肆游從淹留忘宵晨語默
自殊勢亦知當乖分未謂事已及興言在兹春飄飄西
來風悠悠東去雲山川千里外言笑難為因才華不隱
世江湖多賤貧脱有經過便念來存故人
於王撫軍座送客
秋日凄且厲百卉具已腓爰以履霜節登高餞將歸寒
風冐山澤游雲倏無依洲渚思綿邈風水互乖違瞻夕
欲良讌離言聿云悲晨鳥暮來還懸車斂餘暉逝止判
殊路旋駕悵遲遲目送回舟遠情隨萬化遺
始作鎮軍參軍經曲阿作
弱齡寄事外委懷在琴書被褐欣自得屢空常晏如時
來苟冥會宛轡憩通衢投策命晨裝暫與園田疎眇眇
孤舟逝綿綿歸思紆我行豈不遥登降千里餘目倦川
途異心企山澤居望雲慙高鳥臨水愧游魚真想初在
襟誰謂形迹拘聊且憑化遷終返班生廬
辛丑歲七月赴假還江陵夜行塗口作
閒居三十載遂與塵事冥詩書敦宿好林園無俗情如
何捨此去遥遥至南荆叩枻新秋月臨流别友生凉風
起將夕夜景湛虚明昭昭天宇闊晶晶川上平懷役不
遑寐中宵尚孤征商歌非吾事依依在耦耕投冠旋舊
墟不為好爵縈養真衡茅下庶以善自名
乙已歲三月為建威參軍使都經錢溪
我不踐斯境歲月好已積晨夕看山川事事悉如昔微
雨洗高林清飈矯雲翮眷彼品物存義風都未隔伊余
何為者勉勵從兹役一形似有制素襟不可易園田日
夢想安得久離析終懷在歸舟諒哉宜霜栢
詠二疎
大象轉四時功成者自去借問衰周來幾人得其趣游
目漢廷中二疎復此舉高嘯返舊居長揖儲君傅餞送
傾皇朝華軒盈道路離别情所悲餘榮何足顧事勝感
行人賢哉豈常譽厭厭閭里歡所營非近務促席延故
老揮觴道平素問金終寄心清言曉未悟放意樂餘年
遑恤身後慮誰云其人亡久而道彌著
桃花源詩
晉太元中武陵人捕魚為業緣溪行忘路之遠近忽
逢桃花林夾岸數百步中無雜樹芳草鮮美落英繽
紛漁人甚異之復前行欲窮其林林盡水源便得一
山山有小口髣髴若有光便捨船從口入初極狹纔
通人復行數十步豁然開朗土地平曠屋舍儼然有
良田美池桑竹之屬阡陌交通雞犬相聞其中往來
種作男女衣著悉如外人黃髮垂髫並怡然自樂見
漁人乃大驚問所從來具荅之便要還家設酒殺雞
作食村中聞有此人咸來問訊自云先世避秦時亂
率妻子邑人來此絶境不復出焉遂與外人間隔問
今是何世乃不知有漢無論魏晉此人一一為具言
所聞皆歎惋餘人各復延至其家皆出酒食停數日
辭去此中人語云不足為外人道也既出得其船便
扶向路處處誌之及郡下詣太守說如此太守即遣
人隨其往尋向所誌遂迷不復得路南陽劉子驥高
尚士也聞之欣然親往未果尋病終後遂無問津者
嬴氏亂天紀賢者避其世黃綺之商山伊人亦云逝往
迹浸復湮來逕遂蕪廢相命肄農耕日入從所憩桑竹
垂餘蔭菽稷隨時藝春蠶收長絲秋熟靡王税荒路曖
交通雞犬互鳴吠爼豆猶古法衣裳無新製童孺縱行
歌斑白歡游詣草榮識節和木衰知風厲雖無紀歷誌
四時自成歲怡然有餘樂于何勞智慧竒蹤隱五百一
朝敞神界淳薄既異源旋復還幽蔽借問游方士焉測
塵囂外願言躡輕風高舉尋吾契
九日閒居
余閒居愛重九之名秋菊盈園而持醪靡由空服
九華寄懷于言
世短意常多斯人樂久生日月依辰至舉俗愛其名露
凄暄風息氣徹天象明往燕無遺影來雁有餘聲酒能
祛百慮菊為制頹齡如何蓬廬士空視世運傾塵爵恥
虚罍寒華徒自榮歛襟獨閒謠緬焉起深情棲遲固多
娱淹留豈無成
歸田園居五首
少無適俗韻性本愛丘山誤落塵網中一去三十年羈
鳥戀舊林池魚思故淵開荒南野際守拙歸園田方宅
十餘畆草屋八九間榆柳蔭後園桃李羅堂前曖曖遠
人村依依墟里煙狗吠深巷中雞鳴桑樹顛戸庭無塵
雜虚室有餘閒久在樊籠裏復得返自然
野外罕人事窮巷寡輪鞅白日掩荆扉虚室絶塵想時
復墟曲中披草共來往相見無雜言但道桑麻長桑麻
日已長我土日已廣常恐霜霰至零落同草莽
種豆南山下草盛豆苗稀晨興理荒穢帶月荷鋤歸道
狹草木長夕露沾我衣衣沾不足惜但使願無違
久去山澤遊浪莽林野娛試携子姪輩披榛步荒墟徘
徊丘壟間依依昔人居井竈有遺處桑竹殘朽株借問
採薪者此人皆焉如薪者向我言死没無復餘一世異
朝市此語真不虚人生似幻化終當歸空無
悵恨獨策還﨑嶇歴榛曲山澗清且淺遇以濯吾足漉
我新熟酒隻雞招近局日入室中闇荆薪代明燭歡來
苦夕短已復至天旭
諸人共游周家墓栢下
今日天氣佳清吹與鳴彈感彼栢下人安得不為歡清
歌散新聲綠酒開芳顔未知明日事余襟良已殫
移居二首
昔欲居南村非為卜其宅聞多素心人樂與數晨夕懷
此頗有年今日從兹役敝廬何必廣取足蔽牀席隣曲
時時來抗言談在昔竒文共欣賞疑義相與析
春秋多佳日登高賦新詩過門更相呼有酒斟酌之農
務各自歸閒暇輒相思相思則披衣言笑無厭時此理
將不勝無為忽去兹衣食當須紀力耕不吾欺
癸卯歲始春懷古田舍二首
在昔聞南畆當年竟未踐屢空既有人春興豈自免夙
裝晨吾駕啓塗情已緬鳥弄歡新節泠風送餘善寒竹
被荒蹊地為罕人遠是以植杖翁悠然不復返即理愧
通識所保詎乃淺
先師有遺訓憂道不憂貧瞻望邈難逮轉欲志常勤秉
耒歡時務解顔勸農人平疇交遠風良苗亦懷新雖未
量歲功即事多所欣耕種有時息行者無問津日入相
與歸壺漿勞近隣長吟掩柴門聊為隴畆民
已酉歲九月九日
靡靡秋已夕凄凄風露交蔓草不復榮園木空自凋清
風澄餘滓杳然天界高哀蟬無歸響叢雁鳴雲霄萬化
相尋繹人生豈不勞從古皆有没念之中心焦何以稱
我情濁酒且自陶千載非所須聊以永今朝
庚戌歲九月中於西田穫早稻
人生歸有道衣食固其端孰是都不營而以求自安開
春理常業歲功聊可觀晨出肆微勤日入負耒還山中
饒霜露風氣亦先寒田家豈不苦弗獲辭此難四體誠
乃疲庶無異患干盥濯息簷下斗酒散襟顔遥遥沮溺
心千載乃相關但願長如此躬耕非所歎
飲酒
余閒居寡歡兼此夜已長偶有名酒無夕不飲顧
影獨盡忽焉復醉既醉之後輒題數句自娛紙墨
遂多辭無詮次聊命故人書之以為歡笑爾
衰榮無定在彼此更共之邵生瓜田中寧似東陵時寒
暑有代謝人道每如兹逹人解其會逝將不復疑忽與
一觴酒日夕歡相持
積善云有報夷叔在西山善惡苟不應何事立空言九
十行帶索飢寒况當年不賴固窮節百世當誰傳
道喪向千載人人惜其情有酒不肯飲但顧世間名所以
貴我身豈不在一生一生能復幾倏如流電驚鼎鼎百
年内持此欲何成
栖栖失羣鳥日暮猶獨飛徘徊無定止夜夜聲轉悲厲
響思清遠去來何依依自植孤生松歛翮遥來歸勁風
無榮木此蔭獨不衰托身已得所千載不相違
結廬在人境而無車馬喧問君何能爾心遠地自偏採
菊東籬下悠然見南山山氣日夕佳飛鳥相與還此中
有真意欲辨已忘言
秋菊有佳色裛露掇其英汎此忘憂物遠我遺世情一
觴雖獨進杯盡壺自傾日入羣動息歸鳥趨林鳴嘯傲
東軒下聊復得此生
青松在東園衆草没竒姿凝霜殄異類卓然見高枝連
林人不覺獨樹衆乃竒提壺掛寒柯遠望時復為吾生
幻夢問何事紲塵羈
清晨聞叩門倒裳往自開問子為誰歟田父有好懷壺
漿遠見候疑我與時乖繿縷茅簷下未足為高棲一世
皆尚同願君汨其泥深感父老言稟氣寡所諧紆轡誠
可學違已詎非迷且共歡此飲吾駕不可回
有客常同止趣舍邈異境一士長獨醉一夫終年醒醒
醉還相笑發言各不領規規一何愚兀傲差若穎寄言
酣中客日没燭當炳
子雲性嗜酒家貧無由得時賴好事人載醪祛所惑觴
來為之盡是諮無不塞有時不肯言豈不在伐國仁者
用其心何嘗失顯默
羲皇去我久舉世少復真汲汲魯中叟彌縫使其淳鳳
鳥雖不至禮樂暫得新洙泗輟微響漂流逮狂秦詩書
復何罪一朝成灰塵區區諸老翁為事誠殷勤如何絶
世下六籍無一親終日馳車走不見所問津若復不快
飲空負頭上巾但恨多謬誤君當恕醉人
擬古
仲春遘時雨始雷發東隅衆蟄各潛駭草木縱横舒翩
翩新來燕雙雙入我廬先巢固尚在相將還舊居自從
分别來門庭日荒蕪我心固匪石君情定何如
迢迢百尺樓分明望四荒暮作歸雲宅朝為飛鳥堂山
河滿目中平原獨茫茫古時功名士慷慨争此場一旦
百歲後相與還北邙松栢為人伐高墳互低昂頽基無
遺主遊魂在何方榮華誠足貴亦復可憐傷
東方有一士被服常不完三旬九遇食十年着一冠辛
苦無此比常有好容顔我欲觀其人晨去越河關青松
夾路生白雲宿簷端知我故來意取琴為我彈上絃驚
别鶴下絃操孤鸞願留就君住從今至歲寒
日暮天無雲春風扇微和佳人美清夜逹曙酣且歌歌
竟長歎息持此感人多皎皎雲間月灼灼葉中華豈無
一時好不久當如何
少時壯且厲撫劒獨行遊誰言行遊近張掖至幽州飢
食首陽薇渴飲易水流不見相知人惟見古時丘路邊
兩高墳伯牙與莊周此士難再得吾行欲何求
雜詩
白日淪西河素月出東嶺遥遥萬里輝蕩蕩空中景風
來入房戸夜中枕席冷氣變悟時易不眠知夕永欲言
無余和揮杯勸孤影日月擲人去有志不復騁念此懷
悲凄終曉不能静
憶我少壯時無樂自歡豫猛志逸四海騫翮思遠翥荏
苒歲月頹此心稍已去值歡無復娱每每多憂慮氣力
漸衰損轉覺日不如壑舟無須臾引我不得住前途當
幾許未知止泊處古人惜寸隂念此使人懼
昔聞長者言掩耳每不喜奈何五十年忽已親此事求
我盛年歡一毫無復意去去轉欲遠此生豈再值傾家
時作樂竟此歲月駛有子不留金何用身後置
我行未云遠回顧慘風凉春燕應節起高飛拂塵梁邊
雁悲無所代謝歸北鄉離鵾鳴清池暑月經秋霜愁人
難為辭遥遥春夜長
詠貧士
萬族各有託孤雲獨無依曖曖空中滅何時見餘暉朝
霞開宿霧衆鳥相與飛遲遲出林翮未夕復來歸量力
守故轍豈不寒與飢知音苟不存已矣何所悲
凄厲歲云暮擁褐曝前軒南圃無遺秀枯條盈北園傾
壺絶餘瀝闚竈不見煙詩書塞座外日昃不遑研閒居
非陳厄竊有愠見言何以慰吾懷賴古多此賢
袁安困積雪邈然不可干阮公見錢入即日棄其官芻
藳有常温採莒足朝餐豈不實辛苦所懼非飢寒貧富
當交戰道勝無戚顔至德冠邦閭清節映西關
仲蔚愛窮居遶宅生蒿蓬翳然絶交游賦詩頗能工舉
世無知者止有一劉龔此士胡獨然實由罕所同介焉
安其業所樂非窮通人事固以拙聊得長相從
讀山海經
孟夏草木長遶屋樹扶疎衆鳥欣有託吾亦愛吾廬既
耕亦已種時還讀我書窮巷隔深轍頗迴故人車歡言
酌春酒摘我園中蔬微雨從東來好風與之俱汎覽周
王傳流觀山海圖俯仰終宇宙不樂復何如
悲從弟仲德
銜哀過舊宅悲淚應心零借問為誰悲懷人在九冥禮
服名羣從恩愛若同生門前執手時何意爾先傾在數
竟未免為山不及成慈母沈哀疚二胤纔數齡雙位委
空館朝夕無哭聲流塵集虚座宿草旅前庭階除曠游
跡園林獨餘情翳然乘化去終天不復形遲遲將迴步
惻惻悲襟盈
擬挽歌辭三首
有生必有死早終非命促昨暮同為人今旦在鬼錄魂
氣散何之枯形寄空木嬌兒索父啼良友撫我哭得失
不復知是非安能覺千秋萬歲後誰知榮與辱但恨在
世時飲酒不得足
在世無酒飲今但湛空觴春醪生浮蟻何時更能嘗肴
案盈我前親舊哭我傍欲語口無音欲視眼無光昔在
高堂寢今宿荒草鄉一朝出門去歸來夜未央
荒草何茫茫白楊亦蕭蕭嚴霜九月中送我出遠郊四
面無人居高墳正嶣嶤馬為仰天鳴風為自蕭條幽室
一已閉千年不復朝千年不復朝賢逹將奈何向來相
送人各自還其家親戚或餘悲他人亦已歌死去何所
道託體同山阿
殷仲文
南州相公九井作
四運雖鱗次理化各有凖獨有清秋日能使高興盡景
氣多明遠風物自凄緊爽籟驚幽律哀壑叩虚牝歲寒
無早秀浮榮甘夙隕何以標貞脆薄言寄松菌哲匠感
蕭晨肅此塵外軫廣筵散泛愛逸爵紆勝引伊余樂好
仁惑祛吝亦冺猥首阿衡朝將貽匈奴哂
謝混
遊西池
悟彼蟋蟀唱信此勞者歌有來豈不疾良遊常蹉跎逍
遥越城肆願言屢經過迴阡被陵闕高臺眺飛霞惠風
蕩繁囿白雲屯曾阿景昃鳴禽集水木湛清華褰裳順
蘭沚徙倚引芳柯美人愆歲月遲暮獨如何無為牽所
思南榮戒其多
湛方生
廬山神仙詩
序曰尋陽有廬山者盤其彭蠡之西其崇標峻極
辰光隔輝幽澗澄深積清百仞若乃絶阻重險非
人迹之所遊窈窕冲深常含霞而貯氣真可謂神
明之區域列真之苑囿矣太元十一年有樵採其
陽者于時鮮霞褰林傾暉映岫見一沙門披法服
獨在巖中俄頃振裳揮錫凌巖直上排丹霄而輕
舉起九折而一指既白雲之可乘何帝鄉之足
遠哉窮目蒼蒼翳然滅跡詩曰
吸風玄圃飲露丹霄室宅五岳賓友松喬解纓復褐辭
朝歸藪門不容軒宅不盈畆茂草籠庭滋蘭拂牖開櫺
攸瞻坐對川阜心焉孰託託非空有素構易抱玄根難
朽即之匪遠可以長久
帆入南湖
彭蠡紀三江廬岳王衆阜白沙淨川路青松蔚巖首此
水何時流此山何時有人運互推遷兹器獨長久悠悠
宇宙中古今迭先後
天晴詩
屏翳寢神轡飛廉收靈扇青天瑩如鏡凝津平如研落
帆修江渚悠悠極長眄清氣朗山壑千里遥相見
遊園詠
諒兹境之可懷究川阜之竒勢水窮清以徹鑒山隣天
而無際乘初霽之新景登北館以悠矚對荆門之孤阜
傍魚陽之秀岳乘夕陽而含詠杖輕策以行遊襲秋蘭
之流芬幕長椅之森修任緩步以升降歴丘墟而四周
智無涯而難恬性有方而易適差一毫而遽乖徒理存
而事隔故羈馬思其華林籠雉想其臯澤矧流客之歸
思豈可㤀于疇昔
蘇彦
七月七日詠織女
火流凉風至少昊協素藏織女思北沚牽牛歎南陽時
來嘉慶集整駕巾玉箱瓊珮垂藻蕤霧裾結雲裳金翠
耀華輜軿轅散流芳釋轡紫微庭解衿碧琳堂歡讌未
及究晨暉照扶桑仙童唱清道盤螭起騰驤悵悵一宵
促遲遲别日長
陸沖
雜詩二首
命駕遵長途綿邈途難尋我行亦何艱山川阻且深洿
澤無夷軌重巒有層隂零雨淹中路玄雲蔽高岑俯悼
孤行獸仰歎偏翔禽空谷回倒景流風漂哀音羈旅淹
留久悵望愁我心
肆觀野原外放心希太和景嶽造天漢豐林冐重阿清
芬乘風散豔藻映渌波
張駿
東門行
勾芒御春正衡紀運玉瓊明庶起祥風和氣翕來征慶
雲蔭八極甘雨潤四坰昊天降靈澤朝日耀華精嘉苗
布原野百卉敷時滎鳩鵲與鶖黃間關相和鳴菉萍覆
靈沼香花揚芳馨春遊誠可樂感此白日傾休否有終
極落葉思本莖臨川悲逝者節變動中情
支遁
四月八日讚佛詩
三春迭云謝首夏含朱明祥祥令日泰朗朗玄夕清菩
薩彩靈和眇然因化生四王應期來矯掌承玉形飛天
鼔弱羅騰櫂散芝英綠瀾頹龍首縹蘂翳流泠芙蕖育
神葩傾柯獻朝榮芬津霈四境甘露凝玉瓶珍祥盈四
八玄黃曜紫庭感降非情想恬怕無所營玄根泯靈府
神條秀形名圓光朗東旦金姿豔春精含和總八音吐
納流芳馨跡隨因溜浪心與太虚冥六度啓窮俗八解
濯世纓慧澤融無外空同忘化情
五月長齋詩
炎精育仲氣朱離吐凝陽廣漢潛凉變凱風乘和翔令
月肇清齋德澤潤無疆四部欽嘉期潔己升雲堂静宴
和春暉夕陽厲秋霜蕭條詠林澤恬愉味城傍逸容研
冲賾綵綵運宫商匠者握神標乘風吹玄芳淵汪道行
深婉婉化理長亹亹維摩虚德音暢遊方罩窂妙傾玄
絶致由近藏略略微容簡八言振道綱掇煩練陳句臨
危折婉章浩若驚飈散冋若揮夜光寓言豈所託意得
筌自喪霑濡妙習融靡靡輕塵亡蕭索情牖頽寥朗神
軒張誰謂冥津遐一悟可以航願為海遊師櫂柂入滄
浪騰波濟漂客玄歸會道場
八關齋詩三首
問與何驃騎期當為合八關齋以十月二十二日集
同意者在吳縣土山墓下三日清晨為齋始道士白
衣凡二十四人清和肅穆莫不静暢至四日朝衆賢
各去余既樂野室之寂又有掘藥之懷遂便獨住于
是乃揮手送歸有望路之想静拱虚房悟外身之真
登山採藥集巖水之娱遂援筆染翰以慰二三之情
建意營法齋里仁契朋儔相與期良晨沐浴造閒丘穆
穆升堂賢皎皎清心修窈窕八關客無楗自綢繆寂默
五習真亹亹勵心柔法鼔進三勸激切清訓流悽愴弘
願濟闔堂皆同舟明明玄表聖應此童蒙求存誠夾室
裏三界讚清休嘉祥歸宰相藹若慶雲浮
三晦啟前朝雙懺暨中夕鳴禽戒朗旦備禮寢玄役蕭
索庭賓離飄颻隨風適踟蹰岐路隅揮手謝内析輕軒
馳中田習習陵電擊息心投佯步零零振金策引領望
征人悵恨孤思積咄矣形非我外物固已寂吟咏歸虚
房守真玩幽賾雖非一往遊且以閒自釋
靖一潛蓬廬愔愔詠初九廣莫排林篠流飈灑隙牖從
容遐想逸採藥登崇阜﨑嶇升千尋蕭條臨萬畆望山
樂榮松瞻澤哀素柳解帶長陵岥婆娑清川右泠風解
煩懷寒泉濯温手寥寥神氣暢欽若盤春藪逹度冥三
才恍惚喪神偶遊觀同隱丘愧無連化肘
詠懷詩五首
傲兀乘尸素日往復月旋弱喪困風波流蕩逐物遷中
路高韻益窈窕欽重玄重玄在何許採真遊理間苟簡
為我養逍遥使我閒寥亮心神瑩含虚映自然亹亹沈
情去彩彩沖懷鮮踟蹰觀象物未始見牛全毛鱗有所
貴所貴在忘筌
端坐隣孤影渺罔玄思劬偃蹇收神轡領略綜名書涉
老咍雙玄披莊玩太初詠發清風集觸思皆恬愉俯欣
質文蔚仰悲二匠徂蕭蕭柱下迥寂寂蒙邑虚廓矣千
載事消液歸空無無矣復何傷萬殊歸一途道會貴冥
想罔象掇玄珠悵怏濁水際幾忘映清渠反鑒歸澄漠
容與含道符心與理理密形與物物疎蕭索人事去獨
與神明居
晞陽熙春圃悠緬歎時往感物思所託蕭條逸韻上尚
想天台峻髣髴巖階仰泠風灑蘭林管瀨奏清響霄崖
育靈藹神蔬含潤長丹砂暎翠瀨芳芝曜五爽苕苕重
岫深寥寥石室朗中有尋化士外身解世網抱朴鎮有
心揮玄拂無想隗隗形崖頹冋冋神宇敞宛轉元造化
縹瞥隣大象願投若人蹤高步振策杖
閑邪託静室寂寥虚且真逸想流巖阿朦朧望幽人慨
矣玄風濟皎皎離染純時無問道者行歌將何因靈溪
眇驚浪四岳㡑埃塵余將遊其嵎解駕輟飛輪芳泉代
甘醴山果兼時珍修林暢輕跡石宇庇微身崇虚習本
照損無歸昔神曖曖煩情故零零沖氣新近非域中客
遠非世外臣憺怕無為德孤哉自有隣
坤基葩簡秀乾光流易穎神理速不疾道會無陵騁超
超介石人握玄攬機領余生一何散分不諮天挺沈無
冥到韻變不揚蔚炳冉冉年往逡悠悠化期永翹首希
玄津想登故未正生途雖十三日已造死境願得無身
道高栖沖默靖
述懷詩二首
翔鸞鳴崑崿逸志騰冥虚惚怳迴靈翰息肩棲南嵎濯
足戲流瀾採練銜神蔬高吟潄芳醴頡頏登神梧蕭蕭
猗明翩眇眇育清軀長想玄運夷傾首俟靈符河清誠
可期戢翼令人劬
總角敦大道弱冠弄雙玄逡巡釋長羅高步尋帝先妙
損階玄老忘懷浪濠川逹觀無不可吹累皆自然窮理
增靈薪昭昭神火傳熙怡安沖漠優游樂静閒膏腴無
爽味婉孌非雅絃恢心委形度亹亹隨化遷
詠利城山居
五嶽盤神基四瀆涌查津動求目方智默守標静仁苟
不宴出處託好有常因尋元存終古洞往想逸民玉潔
箕巖下金聲瀨沂濱捲華藏紛霧振褐拂埃塵跡從尺
蠖屈道與騰龍伸峻無單豹伐分非首陽真長嘯歸林
嶺瀟灑任陶鈞
惠遠
廬山東林雜詩
崇巖吐清氣幽岫棲神跡希聲奏羣籟響出山溜滴有
客獨冥遊徑然忘所適揮手撫雲門靈關安足闢流心
叩玄扄感至理弗隔孰是騰九霄不奮沖天翮妙同趣
自均一悟超三益
報羅什偈一首
本端竟何從起滅有無際一微涉動境成此頹山勢惑
相更相乘觸理自生滯因緣雖無主開途非一世時無
悟宗匠誰謂握玄契末問尚悠悠相與期暮歲
廬山諸道人
遊石門詩
石門在精舍南十餘里一名障山基連大嶺體絶衆
阜闢三泉之會並立而開流傾巖玄映其上蒙形表
于自然故因以為名此雖廬山之一隅實斯地之竒
觀皆傳之于舊俗而未覩者衆將由懸瀨險峻人獸
迹絶逕迴曲阜路阻行難故罕經焉釋法師以隆安四
年仲春之月因詠山水遂振錫而遊于時交徒同趣
三十餘人咸拂衣晨征悵然增興雖林壑幽邃而開
塗競進雖乘危履石並以所悦為安既至則援木尋
葛歴險窮崖猿臂相引僅乃造極于是擁勝倚巖
詳觀其下始知七嶺之美藴竒于此雙闕對峙其前
重巖映帶其後巒阜周迴以為障崇巖四營而開宇
其中則有石臺石池宫館之象觸類之形致可樂也
清泉分流而合注渌淵鏡淨于天池文石發彩煥若
披面檉松芳草蔚然光目其為神麗亦已備矣斯日
也衆情奔悦矚覽無厭遊觀未久而天氣屢變巖霧
塵集則萬象隠形流光迴照則衆山倒影開闔之際
狀有靈焉而不可測也乃其將登則翔禽拂翮鳴猿
厲響歸雲迴駕想羽人之來儀哀聲相和若玄音之
有寄雖髣髴猶聞而神以之暢雖樂不期歡而欣以
永日當其冲豫自得信有味焉而未易言也退而尋
之夫巖谷之間會物無主應不以情而開興引人致
深若此豈不以虚明朗其照閒邃篤其情耶並三復
斯談猶昧然未盡俄而太陽告夕所存已往乃悟幽
人之玄覽逹恒物之大情其為神趣豈山水而已哉
于是徘徊崇嶺流目四矚九江如帶丘阜成垤因此
而推形有巨細智亦宜然迺喟然歎宇宙雖遐古今
一契靈鷲邈矣荒途日隔不有哲人風跡誰存應深
悟遠慨焉長懷各欣一遇之同歡感良辰之難再情
發于中遂共詠之云爾
超興非有本理感興自生忽聞石門遊竒唱發幽情褰
裳思雲駕望崖想曾城馳步乘長巖不覺質有輕矯首
登靈闕眇若凌太清端坐運虚論轉彼玄中經神仙同
物化未若兩俱冥
帛道猷
陵峯採藥觸興為詩
連峯數千里修林帶平津雲過遠山翳風至梗荒榛茅
茨隱不見雞鳴知有人閒步踐其徑處處見遺薪始知
百代下故有上皇民
謝道韞
登山
峩峩東嶽高秀極冲青天巖中間虚宇寂寞幽以玄非
工復非匠雲構發自然氣象爾何物遂令我屢遷逝將
宅斯宇可以盡天年
擬嵇中散詠松
遥望山上松隆冬不能凋願想遊下憩瞻彼萬仞條騰
躍未能升頓足俟王喬時哉不我與大運寧飄颻
桃葉
荅團扇歌三首
七寶畫團扇粲爛明月光與郎却暄暑相憶莫相忘
青青林中竹可作白團扇動搖郎玉手因風託方便
團扇復團扇持許自障面憔悴無復理羞與郎相見
獨漉篇
獨漉獨漉水深泥濁泥濁尚可水深殺我雍雍雙雁遊
戲田畔我欲射雁念子孤散翩翩浮萍得風搖輕我心
何合與之同并空牀低帷誰知無人夜衣錦繡誰别偽
真刀鳴箾中倚牀無施父冤不報欲活何為猛猛斑斑
遊戲山間虎欲囓人不避豪賢
晉白紵舞歌詩
輕軀徐起何洋洋高舉兩手白鵠翔宛若龍轉乍低昂
凝停善睞容儀光如推若引留且行隨世而變誠無方
舞以盡神安可忘晉世方昌樂未央質如輕雲色如銀
愛之遺誰贈佳人制以為袍餘作巾袍以光軀巾拂塵
麗服在御會佳賓醪醴盈樽美且淳清歌徐舞降祗神
四座歡樂胡可陳
雙袂齊舉鸞鳳翔羅裠飄颻昭儀光趨步生姿進流芳
鳴絃清歌及三陽人生世間如電過樂時每少苦日多
幸及良辰耀春華齊倡獻舞趙女歌羲和馳景逝不停
春露未晞嚴霜零百草凋索花落英蟋蟀吟牖寒蟬鳴
百年之命忽若傾早知迅速秉燭行東造扶桑遊紫庭
西至崑崙戲曾城
吳聲歌曲
子夜歌
始欲識郎時兩心望如一理絲入殘機何悟不成匹
前絲斷纏綿意欲結交情春蠶易感化絲子已復生
郎為傍人取負儂非一事攡門不安横無復相關意
我念歡的的子行由豫情霧露隱芙容見蓮不分明
昔别雁集渚今還燕巢梁敢辭歲月久但使逢春陽
雜曲歌辭
西洲曲
憶梅下西洲折梅寄江北單衫杏子紅雙鬢鴉雛色西
洲在何處兩槳橋頭渡日暮伯勞飛風吹烏臼樹樹下
即門前門中露翠鈿開門郎不至出門採紅蓮採蓮南
塘秋蓮花過人頭低頭弄蓮子蓮子青如水置蓮懷袖
中蓮心徹底紅憶郎郎不至仰首望飛鴻鴻飛滿西洲
望郎上青樓樓高望不見盡日欄干頭欄干十二曲垂
手明如玉卷簾天自高海水搖空綠海水夢悠悠君愁
我亦愁南風知我意吹夢到西洲
東飛伯勞歌
東飛伯勞西飛燕黃姑織女時相見誰家兒女對門居
闔顔發豔照里閭南窗北牖桂月光羅帷綺帳脂粉香
女兒年幾十五六窈窕無雙顔如玉三春已暮花從風
空留可憐誰與同
樂辭
繡幕圍風香耳節朱絲桐不知理何事淺立經營中愛
惜加窮袴妨閑託守宫今日牛羊上丘隴當年近前面
發紅
休洗紅二首
休洗紅洗多紅色淡不惜故縫衣記得初按茜人夀百
年能幾何後來新婦今為姿
休洗紅洗多紅在水新紅裁作衣舊紅番作裏迴黃轉
綠無定期世事返復君所知
襄陽兒童歌
山公出何許往至高陽池日夕倒載歸酩酊無所知時
時能騎馬倒着白接䍦舉鞭向葛疆何如并州兒
武陵人歌
黃閣武陵記曰有綠蘿山側巖垂水懸蘿百里許
得明月池碧潭鏡澈百尺見底素巖若雪松如插
翠流風叩柯有絲桐之韻土人為之歌曰
仰兹山兮迢迢層石構兮嵯峨朝日麗兮陽巖落景梁
兮隂阿鄣壑兮生音吟籟兮相和敷芳兮綠林恬淡兮
潤波樂兹潭兮安流緩爾櫂兮詠歌
石倉歴代詩選卷四
