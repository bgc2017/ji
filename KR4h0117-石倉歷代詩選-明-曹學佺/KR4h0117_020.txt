石倉歴代詩選卷二十
明曹學佺編
初唐七
駱賓王
在江南贈宋五之問
井絡雙源濬潯陽九派長淪波通地穴輸委下歸塘别
島籠朝蜃連洲擁夕漲韞珠澄積潤讓璧動浮光浮光
凝折水積潤疎圓沚玉輪涵地開劒匣連星起風煙標
迥秀英靈信多美懷德踐遺芳端操慙謀已謀已謬觀
光牽迹強恓惶揆拙迷三省勞生昧兩忘弹隨空被笑
獻楚自多傷一朝殊默語千里易炎凉炎凉幾遷貿川
陸疲臻凑積水架吴濤連山横楚岫風月雖殊昔星河
猶是舊姑蘇望南浦邯鄲通北走北走平生親南浦别
離津瀟湘一超忽洞庭多苦辛秋江無綠芷寒汀有白
蘋采之將何遺故人漳水濱漳濱已遼遠江潭未旋返
為聽短歌行當想長洲苑露金薰菊岸風珮搖蘭坂蟬
鳴稻葉秋雁起蘆花晚晚秋雲日明亭臯風露清獨負
平生氣重牽搖落情占星非聚德夢月詎懸名寂寥傷
楚奏凄斷泣秦聲秦聲懷舊里楚奏悲無已郢路少知
音叢臺富竒士温輝凌愛日壯氣驚寒水一顧重風雲
三冬足文史文史盛紛綸京洛多風塵猶輕五車富未
重一囊貧李仙非易託蘇鬼尚難因不惜勞歌盡誰為
聽陽春
北眺春陵
攬轡疲宵邁驅馬倦晨興既出封泥谷還過避雨陵山
明行照上谿宿密雲蒸登高徒欲賦詞殫獨撫膺
叙寄員半千
薄宦三河道自負十餘年不應驚若礪祗為直如弦坐
歴山川險吁嗟陵谷遷長吟空抱膝短翮詎冲天魂歸
滄海上望斷白雲前釣名勞拾紫隐迹自談玄不學多
能聖徒思鴻寶仙斯志良難已此道豈徒然嗟為刀筆
吏恥從繩墨牽岐路情難狎人倫地本偏長揖謝時事
獨往訪林泉寄言二三子生死不來旋
行軍中行路難
君不見玉關塵色暗邊庭銅鞮雜虜宼長城天子按劒
徵餘勇將軍受脤事横行七德龍韜開玉帳千里龜壘
動金鉦隂山苦霧埋高壘交河孤月照連營連營去去
無窮極擁旆遥遥過絶國陣雲朝結晦天山寒沙夕漲
迷疎勒龍鱗水上開魚貫馬首山前振鵰翼長驅萬里
讋祈連分麾三令武功宣百發烏號遥碎柳七尺龍文
迥照蓮春來秋去移灰琯蘭閨柳市芳塵斷雁門迢逓
尺書稀鴛被相思雙帶緩行路難行路難誓令氛祲静
皋蘭但使封侯龍額貴詎隨中婦鳳樓寒
帝京篇
山河千里國城闕九重門不覩皇居壯安知天子尊皇
居帝里崤函谷鶉野龍山侯甸服五緯連影集星躔八
水分流横地軸秦塞重關一百二漢家離宮三十六桂
殿嶔崟對玉樓椒房窈窕連金屋三條九陌麗城隈萬
戶千門平旦開複道斜通鳷鵲觀交衢直指鳳凰臺劒
履南宮入簪纓北闕來聲明冠寰宇文物象昭回鈎陳
肅蘭戺璧沼浮槐市銅羽應風廻金莖承露起校文天
禄閣習戰昆明水朱邸抗平臺黃扉通戚里平臺戚里
帶崇墉炊金饌玉待鳴鐘小堂綺帳三千戶大道青樓
十二重寶蓋雕鞍金絡馬蘭忩繡柱玉盤龍繡柱璇題
粉璧映鏘金鳴玉王侯盛王侯貴人多近臣朝遊北里
暮南鄰陸賈分金將讌喜陳遵投轄正留賓趙李經過
密蕭朱交結親丹鳳朱城白日暮青牛紺幰紅塵度俠
客珠彈垂楊道倡婦銀鈎采桑路倡家桃李自芳菲京
華遊俠盛輕肥延年女弟雙飛入羅敷使君千騎歸同
心結縷帶連理織成衣春朝桂樽樽百味秋夜蘭燈燈
九微翠幌珠簾不獨映清歌寶瑟自相依且論三萬六
千是寧知四十九年非古來榮利若浮雲人生倚伏信
難分始見田竇相傾奪俄聞衛霍有功勲未厭金陵氣
先開石槨文朱門無復張公子㶚亭誰畏李將軍相顧
百齡皆有待居然萬化咸應改桂枝芳氣已銷亡栢梁
高宴今何在春去春來苦自馳争名争利徒爾為久留
郎署終難遇空掃相門誰見知當時一旦擅豪華自言
十載長驕奢倏忽摶風生羽翼湏臾失浪委泥沙黃雀
徒巢桂青門遂種瓜黃金銷鑠素絲變一貴一賤交情
見紅顔宿昔白頭新脫粟布衣輕故人故人有湮淪新
知無意氣灰死韓安國羅傷翟廷尉已矣哉歸去來馬
卿辭蜀多文藻揚雄仕漢乏良媒三冬自矜誠足用十
年不調幾邅迴汲黯薪逾積孫弘閣未開誰惜長沙傅
獨負洛陽才
疇昔篇
少年重英俠弱歲賤衣冠既託寰中賞方承膝下歡遨
遊㶚水曲風月洛城端且知無玉饌誰肯逐金丸金丸
玉饌盛繁華自言輕侮季倫家五霸争馳千里馬三條
競騖七香車掩映飛軒乘落照差池步障引朝霞池中
舊水如懸鏡屋裏新妝不讓花意氣風雲倏如昨歲月
春秋屢迴薄上苑頻經柳樹飛中園幾見梅花落當時
門客今何在疇昔交朋已疎索莫教憔悴損容儀會得
高秋雲霧廓淹留坐帝鄉無事積炎凉一朝被短褐六
載奉長廊賦文慙昔馬執戟歎前揚揮戈出武帳荷筆
入文昌文昌隐隐皇城裏由來奕奕多才子潘陸詞鋒
絡繹飛張曹翰苑縱横起卿相未曾識王侯寧見擬垂
釣甘成白首翁負薪何處逢知己判將運命賦窮通從
來竒舛任西東不應永棄同芻狗且復飄颻類轉蓬容
鬢年年異春華歲歲同榮親未盡禮徇主欲申功脂車
秣馬辭鄉國縈轡西南使卭僰玉壘銅梁不易攀地角
天涯眇難測鶯囀蟬吟有悲望鴻來雁度無音息陽關
積霧萬里昏劒閣連山千種色蜀路何悠悠岷峰阻且
脩廻腸隨九折迸淚連雙流寒光千里暮霞氣二江秋
長途看束馬平水且沈牛華陽舊地標神制石鏡蛾眉
直秀麗諸葛才雄已號龍公孫躍馬輕稱帝五丁卓犖
多竒力四士英靈富文藝雲氣横開八陣形橋影遥分
七星勢川平煙霧開遊戲錦城隈墉高龜望出水净雁
文廻尋姝入酒肆訪客上琴臺不識金貂重偏惜玉山
頽他鄉冉冉消年月帝里沈沈限城闕不見猿聲助客
啼惟聞旅思將花發我家迢逓關山裏關山迢逓不可
越故園梅柳尚有餘春來勿使芳菲歇觧鞅欲言歸執
袂愴多違北梁俱握手南浦共沾衣别情傷去蓋離念
惜徂輝知音何所託木落雁南飛回來望平陸春來酒
應熟相將菌閣臥青谿且用藤杯泛黃菊十年不調為
貧賤百日屢遷隨倚伏祗為湏求負郭田使我再干州
縣禄百年鬱鬱少騰遷萬里遥遥入鏡川涘江沸潮衝
白日淮海長波接遠天叢竹凝朝露孤山起暝煙頼有
邊城月常伴客旌懸東南美箭稱吴會名都隐軫三江
外塗山執玉應昌期曲水開襟重文會仙鏑流音鳴鶴
嶺寶劒分輝落蛟瀨未看白馬對蘆芻且覺浮雲似車
蓋江南節序多文酒屢經過共踏春江曲俱唱采菱歌
舟移疑入鏡棹舉若乘波風光無限極歸檝礙池荷眺
聽煙霞正流盻即從王事歸艫轉芝田花月屢徘徊金
谷佳期重遊衍登高北望嗤梁叟憑軾西征想潘掾峰
開華岳聳疑蓮水激龍門急如箭人事謝光隂俄遭霜
露侵偷存七尺影分沒九泉深窮途行泣玉憤路未藏
金茹荼空有嘆懷橘獨傷心年來歲去成銷鑠懷抱心
期漸寥落掛冠裂冕已辭榮南畆東臯事耕鑿賓階客
院常疎散蓬徑柴扉終寂寞自有林泉堪隐棲何必山
中事丘壑我住青門外家臨素滻濱遥瞻丹鳳闕斜望
黑龍津荒衢通獵騎窮巷抵樵輪時有桃源客來訪竹
林人昨夜琴聲奏悲調旭旦含顰不成笑果乘驄馬發
囂書復道郎官禀綸誥冶長非罪曾縲絏長孺然灰也
經溺高門有閱不圖封峻筆無聞斂敷妙適離京兆謗
還從御史彈炎威資夏景平曲况秋翰畫地終難入書
空自不安吹毛未可待搖尾且求飡丈夫坎壈多愁疾
契闊迍邅盡今日慎罰寧憑兩造辭嚴科直掛三章律
鄒衍銜悲繫燕獄李斯抱怨拘秦桎不應白髮頓成絲
直為黃沙暗如漆紫禁終難呌朱門不易排驚魂聞葉
落危魄遂輪埋霜威遥有厲雪杜遂無階含冤欲誰道
飲氣獨居懷忽聞驛使發關東傳道天波萬里通涸鱗
去轍還遊海幽禽釋網便翔空舜澤堯曦方有極讒言
巧佞儻無窮誰能跼蹐依三輔會就商山訪四翁
豔情代郭氏答盧照鄰
迢迢芊路望芝田𦕈𦕈函關限蜀川歸雲已落涪江外
還雁應過洛水瀍洛水傍連帝城側帝宅層甍垂鳳翼
銅駝路上柳千條金谷園中花幾色柳葉園花處處新
洛陽桃李應芳春妾向雙流窺石鏡君住三川守玉人
此時别離那堪道此日空牀對芳沼芳沼徒遊比目魚
幽徑還生拔心草流風廻雪儻便娟驥子魚文實可憐
擲果河陽君有分貨酒成都妾亦然莫言貧賤無人重
莫言富貴應湏種綠珠猶得石崇憐飛燕曾經漢皇寵
良人何處醉縱横直如循默守空名倒提新縑成慊慊
翻將故劒作平平離前吉夢成蘭兆别後啼㾗上竹生
别日分明相約束已取宜家成誡勖當時擬弄掌中珠
豈謂先摧庭際玉悲鳴五里無人問腸斷三聲誰為續
思君欲上望夫臺端居懶聽將雛曲沈沈落日向山低
簷前歸燕竝頭栖抱膝當忩看夕兔側耳空房聽曉雞
舞蝶臨階祗自舞啼鳥逢人亦助啼獨坐傷孤枕春來
悲更甚峨眉山上月如眉濯錦江中霞似錦錦字廻文
欲贈君劒壁層峰自糺紛平江淼淼分清浦長路悠悠
間白雲也知京洛多佳麗也知山岫遥虧蔽無那短封
即疎索不在長情守期契傳聞織女對牽牛相望重河
隔淺流誰分迢迢經兩歲誰能脈脈待三秋情知唾井
終無理情知覆水也難收不復下山能借問更向盧家
字莫愁
從軍行
平生一顧重意氣溢三軍野日分戈影天星合劒文弓
弦抱漢月馬足踐胡塵不求生入塞惟當死報君
王昭君
斂容辭豹尾緘怨度龍鱗金鈿明漢月玉筯染胡塵妝
鏡菱花暗愁眉柳葉顰惟有清笳曲時聞芳樹春
春夜韋明府宅宴
酌桂陶芳夜披薜嘯幽人雅琴馴魯雉清歌落苑塵宿
雲低迥蓋殘月下虛輪幸此承恩洽聊當故鄉春
夏日遊山家同夏少府
返照下層岑物外狎招尋蘭徑薰幽佩槐庭落暗金谷
静風聲徹山空月色深一遣樊籠累惟餘松桂心
冬日宴
二三物外友一百杖頭錢賞洽袁公地情披樂令天促
席鸞觴滿當罏獸炭然何湏攀桂樹逢此自留連
遊靈公觀
靈峰標勝境神府枕通川玉殿斜連漢金堂迥架煙斷
風疎晚竹流水切寒弦别有青門外空懷玄圃仙
陪潤州薛司空丹徒桂明府遊招隐寺
共尋招隐寺初識戴顒家還依舊泉壑應改昔雲霞綠
竹寒天笋紅蕉臘月花金繩倘留客為繫日光斜
同辛簿簡仰酬思玄上人林泉四首
聞君招隐地髣髴武陵春緝芰知還楚披榛似避秦崩
查年祀積幽草歲時新一謝滄浪水安知有逸人
芳晨臨上月幽賞狎中園有蝶堪成夢無羊可觸藩忘
懷南澗藻蠲思北堂萱坐歎華滋歇思君誰為言
林泉恣探歴風景暫徘徊客有遷鶯處人無結駟來聚
花如薄雪沸水若輕雷今日徒招隐終知異鑿坏
俗遠風塵隔春還初服遲林疑中散地人似上皇時芳
杜湘君曲幽蘭楚客詞山中有春草長似寄相思
秋日餞陸道士陳文林
青牛遊華嶽赤馬走吳宮玉柱辭鴻怨金罍浮蟻空日
霽崤陵雨塵起洛陽風惟當玄度月千里與君同
送鄭少府入遼共賦俠客遠從戎
邊烽驚榆塞俠客度桑乾柳葉開銀鏑桃花照玉鞍滿
月臨弓影連星入劒端不學燕丹客空歌易水寒
送費六還蜀
星樓望蜀道月峽指吳門萬行流别淚九折切鶯魂雪
影含花落雲隂帶葉昏還愁三徑晚獨對一清尊
秋日送侯四
我留安豹隐君去學鵬搏岐路分襟易風雲促膝難夕
漲流波急秋山落日寒惟有思歸引悽斷為君彈
秋日送尹大赴京
尹大官三冬懸暢指蘭臺而拾青薛六郎四海情深
飛桂樽而舉白于時兔苑東上龍火西流劒彩沈
波碎楚蓮於秋水金輝照岸秀陶菊於寒堤既切
送歸之情彌軫窮途之感重以清江帶地聞吳會於
星津白雲在天望長安於日路人之情也能不悲乎
雖道術相望叶神交於靈府而風煙懸隔貴申心於
翰林請振詞鋒用開筆海人為四韻用慰九秋
掛瓢余隐舜負鼎爾干湯竹葉離樽滿桃花別路長低
河耿秋色落月抱寒光素書如可嗣幽谷竚賓行
秋日送别
寂寥心事晚搖落歲時秋共此傷年髮相看惜去留當
歌應破涕哀命返窮愁别後能相憶東陵有故侯
别李嶠
芳樽徒自滿别恨轉難勝客似遊江岸人疑上灞陵寒
更承夜永&KR0765;景向秋澄離心何以贈自有玉壺冰
在兖州餞宋五之問
淮沂泗水地梁甫汶陽東别路青驪遠離樽綠蟻空柳
寒凋密翠棠晚落疎紅别後相思曲悽斷入琴風
送劉少府遊越州
一丘余枕石三越爾懷鉛離亭分鶴蓋别岸指龍川背
夏蟬聲斷來寒雁影連如何溝水上悽斷聽離絃
至分水戍
行役總離憂復此愴分流濺石迴湍咽縈叢曲澗幽隂
崖常結晦宿莽競含秋况乃霜晨早寒風入戍樓
出石門
層巖遠接天絶嶺上棲煙松低輕蓋偃藤細弱絲懸石
明如掛鏡苔分似列錢暫策為龍杖何處得神仙
望鄉夕泛
歸懷剩不安促榜犯風瀾落宿含樓近浮月帶江寒喜
逐行前至憂從望裏寬今夜南枝鵲應無繞樹難
月夜有懷簡諸同病
閒庭落景盡疎簾夜月通山靈響似應水淨望如空棲
枝猶繞鵲遵渚未來鴻可歎高樓婦悲思杳難終
憲臺出縶寒夜有懷
獨坐懷明發長謠苦未安自應迷北叟誰肯問南冠生
死交情異殷憂歲序闌空餘朝夕鳥相伴夜啼寒
詠美人在天津橋
美女出東隣容與在天津動衣香滿路移步襪生塵水
下看妝影眉頭畫月新寄言曹子建箇是洛川神
在獄詠蟬
西陸蟬聲唱南冠客思侵那堪玄鬢影來對白頭吟露
重飛難進風多響易沈無人信高潔誰謂表予心
同張二詠雁
唼藻蒼江遠銜蘆紫塞長霧深迷曉㬌風急斷秋行陣
照通宵月書封幾夜霜無復能鳴分空知愧稻梁
秋風
紫陌炎氛歇青萍晚吹浮亂竹搖疎影縈池織細流飄
香曳舞袖滯粉泛妝樓不分君恩絶紈扇曲中秋
秋露
玉關寒氣早金塘秋色歸泛掌光逾淨添荷滴尚微變
霜凝曉液承月委圓輝别有吳臺上應濕楚臣衣
秋水
貝闕寒流徹玉輪秋浪清圖雲錦色淨寫月練花明泛
曲鵾弦動隨軒鳳轄驚惟當御溝上悽斷送歸情
秋螢
玉虬分静夜金螢照晚凉含輝疑泛月帶火怯凌霜散
彩縈虛牗飄花繞洞房下帷如不倦當觧惜餘光
秋菊
擢秀三秋晚開芳十步中分黃俱笑日含翠共搖風碎
影涵流動浮香隔岸通金翹徒可泛玉犖竟誰同
秋雁
聯翩辭海曲遥曳指江干陣去金河冷書歸玉塞寒帶
月凌空易迷煙逗浦難何當同顧影刷羽泛清瀾
棹歌行
寫月圖黃罷凌波拾翠通鏡花搖芰日衣麝入荷風葉
密舟難蕩蓮疎浦易空鳳媒羞自託鴛翼恨難窮秋帳
燈光翠倡樓粉色紅相思無别曲併在棹歌中
海曲書情
薄遊倦千里勞生負百年未能槎上漢詎肯劒遊燕白
雲照春海青山横曙天江濤讓雙璧渭水擲三錢坐惜
風光晚長歌獨塊然
蓬萊鎮
旅客春心斷邊城夜望高野樓疑海氣白鷺似江濤結
綬疲三入承冠泣二毛將飛憐弱羽欲濟乏輕舠頼有
陽春曲窮愁且代勞
和李明府
傳聞葉縣履飛向洛陽城馳道臨層掖津門對小平霞
殘疑製錦雲度似飄纓藻掞潘江澈塵虚范甑清詎憐
衝斗氣猶向匣中鳴
春晚從李長史遊開道林故山
幽尋極幽壑春望陟春臺雲光棲斷樹靈影入仙杯古
藤依格上野徑約山隈落蘂翻風去流鶯滿樹來興闌
荀御動歸路起浮埃
晚渡黃河
千里尋歸路一葦亂平原通波連馬頰迸水急龍門照
日榮光净驚風瑞浪翻棹唱臨風斷樵謳入聽喧岸迥
秋霞落潭深夕霧繁誰堪逝川上日暮不歸魂
憩田家
轉蓬勞遠役披薜下田家山形類九折水勢急三巴懸
梁接斷岸澁路擁崩查霧巖淪曉魄風溆漲寒沙心迹
一朝舛關山萬里賖龍章徒表越閩俗本殊華旅行悲
泛梗離贈折疎麻惟有寒潭菊獨似故園花
晚度天山有懷亰邑
忽上天山路依然想物華雲疑上苑葉雪似御溝花行
歎戎麾遠坐憐衣帶賖交河浮絶塞弱水浸流沙旅思
徒漂梗歸期未及瓜寧知心斷絶夜夜泣胡笳
夕次蒲津
二庭歸望斷萬里客心愁山路猶南屬河源自北流晚
風連朔氣新月照邊秋竈火通軍壁烽煙上戍樓龍庭
但苦戰燕頷會封侯莫作蘭山下空令漢國羞
送吳七遊蜀
日觀分齊壤星橋抵蜀門桃花嘶别路竹葉瀉離樽夏
盡蘭猶茂秋新柳尚繁霧銷山望迥風高野聽喧勞歌
徒欲奏贈别竟無言惟有當秋月空照野人園
西行别東臺詳正學士
意氣坐相親關河别故人客似秦川上歌疑易水濱塞
荒行辨玉臺遠尚名輪洩井懷邊將尋源重漢臣上苑
梅花早御溝楊柳新只應持此曲别作邊城春
夏日夜憶張二
伏枕憂思深擁膝獨長吟烹鯉無尺素筌魚勞寸心疎
麻空有折芳桂湛無斟廣庭含夕氣閒宇澹虚隂織蟲垂
夜砌驚烏棲暝林驩娱百年促羈病一生侵詎堪孤月
夜流水入鳴琴
在軍中贈先還知已
蓬轉俱行役瓜時獨未還魂迷金闕路望斷玉門關獻
凱多慙霍論封幾謝班風塵催白首歲月損容顔落雁
低秋塞驚鳬起暝灣胡霜如劒鍔漢月似刀鐶别後邊
庭樹相思幾度攀
浮槎
昔負千尋質高臨九仞峰貞心凌晚桂勁節掩寒松忽
值風颷折坐為波浪衝摧殘空有恨擁腫遂無庸渤海
三千里泥沙幾萬重似舟飄不定如梗泛何從仙客終
難託良工豈易逄徒懷萬乘器誰為一先容
晚泊河曲
三秋倦行役千里泛歸潮通波竹箭水輕舸木蘭橈金
堤連曲岸貝闕影浮橋水净千年近星飛五老遥疊花
開宿浪浮葉下凉颷浦荷疎晚菂津柳漬寒條恓惶勞
梗泛悽斷倦蓬飄仙槎不可託河上獨長謠
早發淮口望盱眙
養蒙分四瀆習坎奠三荆徙帝留餘地封王表舊城岸
昏涵蜃氣潮滿應雞聲洲迥連沙静川虚積溜明一朝
從捧檄千里倦懸旌背流桐栢遠逗浦木蘭輕小山迷
隐路大塊切勞生惟有貞心在獨映寒潭清
宿温城望軍營
虜地寒膠折邊城夜柝聞兵符關帝闕天策動將軍塞
静胡笳徹沙明楚練分風旗翻翼影霜劒轉龍文白羽
搖如月青山斷若雲煙疎疑卷幔塵滅似銷氛投筆懷
班業臨戎想顧勲還應雪漢恥持此報明君
過故宋
舊國千年盡荒城四望通雲浮非隐帝日舉類遊童綺
琴朝化洽祥石夜論空馬去遥奔鄭蛇分近帶豐池文
斂束水竹影漏寒叢園兔承行月川禽避斷風故宋誠
難定從梁事未工惟當過周客獨愧吳臺空
邊夜有懷
漢地行逾遠燕山去不窮城荒猶築怨碣毁尚銘功古
戍煙塵滿邊庭人事空夜關明隴月秋塞急胡風倚伏
良難定榮枯豈易通旅魂勞泛梗離恨斷征蓬蘇武封
猶薄崔駰宦不工惟餘北叟意欲寄南飛鴻
詠懷
少年識事淺不知交道難一言芬若桂四海臭如蘭寶
劒思存楚金鎚許報韓虚心徒有託循迹諒無端太息
關山險吁嗟歲月闌忘機殊會俗守拙異懷安阮籍空
長嘯劉琨獨未懽十步庭芳斂三秋隴月團槐疎朝盡落
松晚夜凌寒悲調弦中急窮愁醉裏寬莫將流水引空
向俗人彈
春日離長安客中有懷
年華開早律霽色蕩芳晨城闕千門曉山河四望春御
溝通太液戚里對平津寶瑟調中婦金罍引上賓劇談推
曼倩驚坐揖陳遵意氣一言合風期萬里親自惟安直
道守拙忌因人談器非先木圖榮異後薪椰榆慙路鬼
憔悴切波臣玄草終疲漢烏裘幾滯秦生涯無歲月岐
路有風塵還嗟太行道處處白頭新
幽縶書情通簡知已
昔歲逢楊意觀光賁楚材穴疑丹鳳起場似白駒來一
命淪驕餌三緘慎禍胎不言勞倚伏忽此遘邅迴驄馬
刑章峻蒼鷹獄吏猜絶縑非易辨疑璧果難裁揆畫慙
周道端憂滯夏臺生涯一滅裂岐路幾徘徊青陸春芳
動黃沙旅思催圓扉長寂寂疎網尚恢恢覆盆徒望日
蟄戸未驚雷霜歇蘭猶敗風多木屢摧地幽蠶室閉門
静雀羅開自憫秦冤痛誰憐楚奏哀漢陽窮鳥客梁甫
臥龍才有氣還衝斗無時會鑿坯莫言韓長孺長作不
然灰
久戍邊城有懷亰邑
擾擾風塵地遑遑名利途盈虚一易舛心迹兩難俱弱
齡小山志寧期大丈夫九微光賁玉千仞忽彈珠棘寺
遊三禮蓬山簉八儒懷鉛慙後進投筆願前驅北走非
通趙西之似化胡錦車朝促候刁斗夜傳呼戰士青絲
絡將軍黃石符連星入寶劒半月上雕弧拜井開疎勒
鳴桴動密湏戎機習短蔗祅祲静長榆季月炎初盡邊
亭草早枯層隂籠古木窮色變寒蕪海鶴聲嘹唳城烏
尾畢逋葭繁秋引色桂滿夕輪虚行役風霜久鄉園夢
想孤㶚池遥夏國秦海望陽紆沙塞三千里京城十二
衢楊溝連鳳闕槐路擬鴻都璧殿規宸象金堤法斗樞
雲浮西北蓋月照東南隅寶帳垂連理銀牀轉轆轤廣
筵留上客豐饌引中厨漏緩金徒箭嬌繁玉女壺秋濤
飛喻馬春水泛仙艫意氣風雲合言忘道術趨共矜名
已泰詎肯沬相濡有志慙雕朽無庸類散樗關山暫超
忽形影歎艱虞結網空知羡圖榮豈自誣忘情同塞馬
北德類宛駒隴阪肝腸絶陽關亭堠迂迷魂驚落雁離
恨斷飛鳬春去榮華盡年來歲月無邊愁傷郢調鄉思
繞吳歈河氣通中國山途限外區相思若可寄冰泮有
銜蘆
在軍登城樓
城上風威冷江中水氣寒戎衣何日定歌舞入長安
於易水送人
此地别燕丹壯髮上衝冠昔時人已沒今日水猶寒
送别
寒更承夜永&KR0765;夕向秋澄離心何以贈自有玉壺冰
石倉歴代詩選卷二十
