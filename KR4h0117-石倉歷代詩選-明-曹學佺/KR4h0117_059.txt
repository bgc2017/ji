石倉歴代詩選卷五十九
明曹學佺編
中唐十三
張籍(字文昌蘇州人)
宛轉行
華屋重翠幄綺席雕象牀遠漏微更疎薄衾中夜凉爐
氣暗徘徊寒燈背斜先妍姿結宵態寢覺幽夢長宛轉
復宛轉憶君更未央
懷友
人生有行役誰能如草木别離感中懷乃為我桎梏百
年受命短光景良不足念我别離者願懷日月促平地
施道路車馬往不復空知為良田秋望禾黍熟端居無
儔侣日夜禱耳目立身難自覺常恐憂與辱窮賤無閒
暇疾病多嗜慾我思携手人逍遙任心腹
夜懷
窮居積遠念轉轉迷所歸幽蕙零落色暗螢參差飛病
生秋風簟淚墮明月衣無愁坐寂寞重使奏清徽
野居
貧賤易為適荒郊亦安居端坐無餘思彌樂古人書秋
田多良苖野水多遊魚我無耒與網安得充廩厨寒天
白日短簷下煖我軀四肢漸寬柔中腸鬱不舒多病減
志氣為客足憂虞況復時節晩覧景獨踟蹰
西州
羌胡據西州近甸無邊城山東收税租養我防塞兵胡
騎來無時居人常震驚嗟我五陵間農者罷耘耕邊頭
多殺傷士卒難全形郡縣發丁役丈夫各征行生男不
能養懼身有姓名良馬不念秣烈士不苟營所願除國
難再逢天下平
離怨
切切重切切秋風桂枝折人當少年嫁我當少年别念
君非征行年年長遠途妾身甘獨殁高堂有舅姑山川
豈遙遠行人自不返
寄遠曲
美人來去春江暖江頭無人湘水滿浣紗石上水禽栖
江南路長春日短蘭舟桂楫常渡江無因重寄雙瓊璫
行路難
湘東行人長嘆息十年離家歸未得弊裘羸馬苦難行
僮僕饑寒少筋力君不見牀頭黃金盡壯士無顔色龍
蟠泥中未有雲不能生彼升天翼
征婦怨
九月匃奴殺邊將漢軍全没遼水上萬里無人收白骨
家家城下招魂葬婦人依倚子與夫同居貧賤心亦舒
夫死戰場子在腹妾身雖存如晝燭
寄衣曲
織素縫衣獨苦辛遠因回使寄征人官家亦自寄衣去
貴從妾手着君身高堂姑老無侍子不得自到邊城裏
慇懃為看初着時征夫身上宜不宜
送遠曲
戲馬臺南山簇簇山邊飲酒歌别曲行人醉後起登車
席上回尊勸僮僕青天漫漫覆長路遠遊無家安得往
願君到處自題名他日知君從此去
築城詞
築城處千人萬人抱把杵重重土堅試行錐軍吏執鞭
催作遲來時一年深磧裏盡着短衣渴無水力盡不得
休杵聲杵聲未定人皆死家家飬男當門尸今日作君
城下土
猛虎行
南山圵山樹冥冥猛虎白日繞林行向晩一身當道食
山中麋鹿盡無聲年年養子在空谷雌雄上山不相逐
谷中近窟有山林長向村家取黃犢五陵年少不敢射
空來林下看行迹
别離曲
行人結束出門去幾時更踏門前路憶昔君初納采時
不言身屬遼陽戍早知今日當别離成君家計良為誰
男兒生身自有役那得誤我少年時不如逐君征戰死
誰能獨老空閨裏
求仙行
漢皇欲作飛仙子年年採藥東海裏蓬萊無路海無邊
方士舟中相枕死招搖在天廻白日甘泉玉樹無仙實
九皇真人終不下空向離宫祠太乙丹田有氣凝素華
君能保之昇絳霞
古釵嘆
古釵墮井無顔色百尺泥中今復得鳳凰宛轉有古儀
欲為首餙不稱時女伴傳看不知主羅袖拂拭生光輝
蘭膏己盡股半折雕文刻樣無年月雖離井底入匣中
不用還與墮時同
各東西
遊人别一東復一西出門相背兩不返惟信車輪與馬
蹄道路悠悠不知處山高海闊誰辛苦遠遊不定難寄
書日日空尋别時語浮雲上天雨墮地暫時會合終離
異我今與子非一身安得死生不相棄
節婦吟
君知妾有夫贈妾雙明珠感君纏綿意繫在紅羅襦妾
家高樓連苑起良人執戟明光裏知君用心如日月事
夫誓擬同生死還君明珠雙淚垂何不相逢未嫁時
讌客詞
上客不用顧金羈主人有酒君莫違請君看取園中花
地上漸多枝上稀山頭樹影不見石溪水無風暎更碧
人人齊醉起舞時誰覺翻衣與倒幘明朝花盡人己去
此地獨來空繞樹
傷歌行
黃門詔下促收捕京兆尹繫御史府出門無復部曲隨
親戚相逢不容語辭成謫尉南海州受命不得湏臾留
身着青衫騎惡馬東門之外無送者郵夫防吏急喧驅
往往驚墮馬蹄下長安里中荒大宅朱門已除十二戟
高堂舞榭鏁管絃美人遙望西南天
吳宫怨
吳宫四面秋江水江清露白芙蓉死吳王醉後欲更衣
座上美人嬌不起宫中千門復萬尸君恩反復誰能數
君心與妾既不同徒向君前作歌舞茱萸滿宫紅實垂
秋風嫋嫋生繁枝姑蘇臺上夕燕罷他人待寢還獨歸
白日在天光在地君今那得長相棄
北邙行
洛陽北門北邙道喪車轔轔入秋草車前齊唱薤露歌
高墳新起日峨峨朝朝暮暮人送葬洛陽城中人更多
千金立碑高百尺終作誰家柱下石山頭松栢半無主
地下白骨多於土寒食家家送紙錢鳥鳶作巢銜上樹
人居朝市未解愁請君暫向北邙遊
關山月
秋月明朗關山上山中行人馬蹄響關山秋來雨雪多
行人見月唱邊歌海邊茫茫天氣白胡兒夜度黃龍磧
軍中探騎暮出城伏兵暗處低旌戟沙磧連天霜草平
野駝尋水磧中鳴隴頭風急鴈不下沙場苦戰多流星
可憐萬里關山道年年戰骨多秋草
少年行
少年從獵出長楊禁中新拜羽林郎獨到輦前射雙虎
君王手賜黃金璫日日闘雞都市裏贏得寶刀重刻字
百里報讐夜出城平明還在娼樓醉遙聞虜到平陵下
不待詔書行上馬斬得名王獻桂宫封侯起第一日中
不同六郡良家子百戰始取邊城功
白頭吟
請君膝上琴彈我白頭吟憶昔君前嬌笑語兩情宛轉
如縈素宫中為我起高樓更開花池種芳樹春天百草
秋始衰棄我不待白頭時羅襦玉珥色未暗今朝已道
不相宜楊州青銅作明鏡暗中持照不見影人心回互
自無窮眼前好惡那能定君恩己去若再返菖蒲花開
月長滿
羈旅行
遠客出門行路難停車斂策在門端荒城無人霜滿路
野火焚橋不得度寒蟲入窟鳥歸巢僮僕問我誰家去
行尋田頭暝未息雙轂長轅礙荆棘綠岡入澗投田家
主人舂米為夜食晨雞喔喔茒屋傍行人起掃車上霜
舊山已别行己遠身計未成難復返長安陌上相識稀
遙望天門白日晩誰能聽我辛苦行為向君前歌一聲
妾薄命
薄命嫁得良家子無事從軍去萬里漢家天子平四夷
護羌都尉裹屍歸念君此行為死别對君裁縫泉下衣
與君一日為夫婦千年萬歲亦相守君愛龍城征戰功
妾願青樓歌樂同人生各各有所欲詎得將心入君腹
楚宫行
章華宫中九月時桂花未落紅橘垂江頭騎火照輦道
君王夜從雲夢歸霓旌鳳蓋到雙闕臺上重重歌吹發
千門萬戸開相當燭籠左右列成行下輦更衣入洞房
洞房侍女盡焚香玉階羅幃微有霜齊言此夕樂未央
玉酒湛湛盈華觴絲竹次第鳴中堂巴姬起舞向君王
迴身垂手結明璫願君千年萬年壽朝出射麋夜飲酒
白紵歌
皎皎白紵白且鮮將作春衣稱少年裁縫長短不能定
自持刀尺向姑前復恐蘭膏汗纖指常遣傍人收墮珥
衣裳着時寒食下還把玉鞭鞭白馬
牧童詞
遠牧牛遶村四面禾黍稠陂中饑烏啄牛背令我不得
戲壠頭入陂草多牛散行白犢時向蘆中鳴隔堤吹葉
應同伴還鼓長鞭三四聲牛羣食草莫相觸官家截爾
頭上角
沙上行呈裴相公
長安大道沙為堤早風無塵晩無泥宫中玉漏下三刻
朱衣導騎丞相來路傍高樓息歌吹千車不行行者避
街官閭吏相傳呼宫前十里惟空衢白麻詔下移相印
新堤未成舊堤盡
永嘉行
黃頭鮮卑入洛陽胡兒持戟升明堂晉家天子作降虜
公卿齊走如牛羊紫陌旌旛暗相觸家家雞犬驚上屋
妾今出門隨亂兵夫死眼前不敢哭九州諸侯自顧土
無人領兵來護主北人避胡多在南南人至今能晉語
採蓮曲
秋江岸邊蓮子多採蓮女兒凭船歌青房圓實齊戢戢
争前競折漾微波試妝綠莖下尋藕斷處絲多刺傷手
白練束腰袖半卷不插玉釵牽梳淺船中未滿度前洲
借問阿誰家住遠歸時共待暮潮上自弄芙蓉還蕩槳
賈客樂
金陵向西賈客多船中生長樂風波欲發移船近江口
船頭祭神各澆酒停杯共說遠行期入蜀經蠻誰别離
金多衆中為上客夜夜算緡眠獨遲秋江初月猩猩語
孤帆夜發瀟湘渚水工持檝防暗灘直過山邊及前侣
年年逐利西復東姓名不在縣籍中農夫税多長辛苦
棄業寧為販寶翁
江南曲
江南人家多橘樹吳姬舟上織白苧土地卑濕饒蟲蛇
連木為㵺入江住江村亥日長為市落帆度橋來浦裏
青莎覆城竹為屋無井家家飲潮水長干午日沽春酒
高高酒旗懸江口娼樓兩岸懸水栅夜唱竹枝留北客
江南風土懽樂多悠悠處處盡經過
薊北旅思
日日望鄉國空歌白苧詞長因送人處憶得别家時失
意還獨語多愁祗自知客亭門外柳析盡向南枝
江南春
江南楊柳春日暖地無塵渡口過新雨夜來生白蘋晴
沙鳴乳燕芳樹醉遊人向晩青山下誰家祭水神
西樓望月
城西樓上月復是雪晴時寒夜共來望思鄉獨下遲幽
光落水塹净色遍霜枝明日千里去此中還别離
山中古祠
春草空祠墓荒林唯鳥飛記年碑石在經亂祭人稀野
鼠緣朱帳隂塵蓋畫衣近來潭水黑時見宿龍歸
漁陽將
塞深沙草白都護領燕兵放火燒奚帳分旗築漢城下
營看嶺勢尋雪覺人行更向桑乾北擒生問磧名
送南遷客
去去遠遷客瘴中衰病身青山無限路白首不歸人海
國戰騎象蠻州市用銀一家分幾處誰見日南春
薊北春懷
渺渺水雲外别來信音稀因逄過江使却寄在家衣問
路更愁遠逢人空說歸今朝薊城北又見塞鴻飛
贈同谿客
幽居得相近煙景每寥寥共伐臨谿樹同為過水橋自
教青鶴舞分採紫芝苖更愛南峰住尋君路恐遙
望行人
秋風窗下起旅鴈向南飛日日出門望家家行客歸無
因見邊使空待寄寒衣獨倚青樓暮煙深鳥雀稀
送越客
見說孤帆去東南到會稽春雲剡溪口殘月鏡湖西水
鶴沙邊立山鼯竹裏啼謝家曾住處煙洞入應迷
夜到漁家
漁家在江口潮水入柴扉行客欲投宿主人猶未歸竹
深村路遠月出釣船稀遥見尋沙岸春風動草衣
宿臨江驛
楚驛南渡口夜深來客稀月明見潮上江静覺鷗飛旅
宿今己遠此行猶未歸離家久無信又聽搗寒衣
送蠻客
借問炎州客天南幾日行江連惡谿路山遶夜郎城柳
葉瘴雲濕桂叢蠻鳥聲知君却廻日記得梅花名
送遠客
南原相送處秋水草還生同作憶鄉客如今分路行因
誰寄歸信漸遠問前程明日重陽節無人上古城
上國贈日南僧
獨向雙峰老松門閉兩涯翻經依貝葉掛衲落藤花甃
石新開井穿林自種茶時逢海南客蠻語問誰家
征西將
黃沙北風起半夜又翻營戰馬雪中宿探人冰上行深
山旗未展隂磧鼓無聲幾道征西將同收碎葉城
山中秋夜
寂寂山景静幽人歸去遲横琴當月下壓酒及花時冷
露濕茆屋暗泉衝竹籬西峰採藥伴此夕恨無期
宿江店
野店臨西浦門前有橘花停燈待賈客賣酒與漁家夜
静江水白路迴山月斜閒尋泊船處潮落見平沙
嶺外逄故人
過嶺萬餘里旅遊經此稀相逢去家遠共說幾時歸海
上見花發瘴中唯鳥飛炎州望鄉伴自識北人衣
寄紫閣隱者
紫閣氣沉沉先生住處深有人時得見無路可相尋夜
鹿伴茅屋秋猿守栗林唯應採靈藥更不别營心
夜宿黑竈谿
夜到碧谿裏無人秋月明逢幽更移宿取伴亦探行花
下紅泉色雲西乳鶴聲明朝記歸處石上自書名
送友人歸山
出山成北首重去結茅廬移石修廢井掃龕盛舊書開
田留杏樹分洞與僧居長在幽峰裏樵人見亦疎
霅溪西亭晩望
霅水碧悠悠西亭柳岸頭夕隂生遠岫斜照逐迴流此
地動歸思逄人方倦遊吳興耆舊盡空見白蘋洲
送新羅使
萬里為朝使離家今幾年應知舊行路却上遠歸船夜
泊避蛟窟朝炊求島泉悠悠到鄉國還望海西天
宿廣德寺寄從舅
古寺客堂空開簾四面風移牀動栖鴿停燭聚飛蟲閒
卧逐凉處遠愁生静中林西微月色思與寗家同
酬裴僕射朝回寄韓吏部
獨愛南關裏山晴竹杪風從容朝早退瀟洒客常通按
曲新亭上移花遠寺中惟應有吏部詩酒每相同
送嚴大夫之桂州
旌旆過湘潭幽竒得徧探莎城百越北行路九疑南有
地多生桂無時不養蠶聽歌難辨曲風俗自相諳
贈海東僧
别家行萬里自說過扶餘學得中州語能為外國書依
方收海藻持呪取龍魚更問同來伴天台幾處居
寄漢陽故人
知君漢陽住煙樹遠重重歸使雨中發寄書燈下封同
時買江塢今日别雲松欲問新移室青蘿最北峰
送安西將
萬里海西路茫茫邊草秋計程沙塞口望伴驛峰頭雪
暗非時宿沙深獨去愁塞鄉人易老莫住近番州
題李山人幽居
襄陽南郭外茅屋一書生無事焚香坐有時尋竹行畫
苔藤杖細踏石笋鞋輕應笑風塵客區區逐世名
早春閒遊
年長身多病偏宜作冷官從來閒坐慣漸覺出門難樹
影新猶薄池光晩尚寒遙聞有花發騎馬暫行看
和左司元郎中秋居
自知清静好不要問時豪就石安琴枕穿松厭酒槽山
情因月甚詩語入秋高身外無餘事唯應筆硯勞
經王處士原居
舊宅誰相近唯僧近竹關庭閒雲滿井窗曉雪通山來
客半留宿借書多寄還明時未中歲莫便一生閒
没蕃故人
前年討月支城上没全師蕃漢斷消息死生長别離無
人收廢帳歸馬識殘旗欲祭疑君在天涯哭此時
送流人
獨向長城北黃雲暗塞天流名屬邊將舊業作公田擁
雪添軍壘收冰當井泉知君住應老湏記别鄉年
襄國别友
曉色荒城下相看秋草時獨遊無定計不欲道來期别
處去家遠愁中驅馬遲歸人渡煙水遙映野棠枝
送南客
行路雨翛翛青山盡海頭天涯人去遠嶺北水空流夜
市連銅柱巢居屬象州來時舊相識誰向日南遊
送閩僧
幾夏京城住今朝獨遠歸修行四分律護净七條衣谿
寺黃橙熟沙田紫芋肥九龍潭上路同去客應稀
過賈島野居
青門坊外住行坐見南山此地去人遠知君終日閒蛙
聲籬落下草色戸庭間好是經過處惟愁暮獨還
送僧遊五臺兼謁李司空
遠去見雙節因行上五臺化樓侵曉出雪路向春開邊
寺連烽去胡兒聽法來定知廵禮後解夏始應迴
送李評事遊越
未習風塵事初為吴越遊露沾湖草濕日照海山秋梅
市門何在蘭亭水尚流西陵待潮處知汝不勝愁
憶盧常侍寄華山鄭隱者
獨住三峰下年深學煉丹一間松葉屋數片石花冠酒
待山中飲琴將洞裏彈開門移遠竹剪草出幽蘭荒壁
通泉架晴崖曬藥壇寄知騎省客長向白雲看
送鄭尚書出鎮南海
遠鎮承新命王程不假催班行争路送恩賜併時來牙
旆從城展兵符到府開蠻聲喧夜市海色浸潮臺畫角
天邊月寒關嶺上梅共知公望重多是隔年迴
贈梅處士
早聞聲價滿京城頭白江湖放曠情講易自傳新註義
題詩不著舊官名近移馬跡山前住多向牛頭寺裏行
天子如今議封禪應將束帛請先生
早朝寄白舍人嚴郎中
鼓聲初動未聞雞羸馬街中踏凍泥燭暗有時衝石柱
雪深無處認沙堤常參班裏人猶少待漏房前月欲西
鳳闕星郎離去遠金門開處入還齊
題韋郎中新亭
起得幽亭景最新碧沙池上更無塵琴書看盡猶嫌少
松竹栽多亦稱貧名酒欲開期好客朝衣暫脱見閒身
成名同日官連署此處經過有幾人
送楊州判官
應得煙霞出俗心茒山道士共追尋閒憐鶴貎偏能畫
暗辨桐聲自作琴長嘯每來松下坐新詩堪向雪中吟
征南幕裏多賓客君獨相知較最深
贈王祕書
早在山東聲價遠曾將竒策佐嫖姚賦來詩句無閒語
老去官班未在朝身屈祗聞詞客歎家貧多見野僧招
獨從書閣歸時晩春水渠邊看柳條
贈賈島
籬落荒凉僮僕饑樂遊原上住多時蹇驢放飽騎將出
秋卷装成寄與誰拄杖傍田尋野菜封書乞米趁時炊
姓名未上登科記身屈惟應内史知
送韓侍御歸山
聞君久卧在雲間為佐嫖姚未得還新結茒廬招隱士
獨騎驄馬入深山九靈洞口行應到五粒松枝醉亦攀
明日河聲出城去家僮不復掃柴關
送楊少尹赴蒲城
官為本府當身榮因得還鄉任野情自廢田園今作主
每逄耆老不呼名舊遊寺裏僧應識新别橋邊樹已成
公事况閒詩更好筆牀携去上山行
寄和州劉使君
别離已久猶為郡閒向春風倒酒缾送客將過沙口堰
看花多上水心亭曉來江氣連城白雨後山光滿郭青
到此詩情應更遠醉中高詠有誰聽
贈李杭州
仙郎白首未歸朝應為蒼生領六條惠化州人久清淨
高情野鶴共逍遙竹間虚舘無朝訟山畔青田長夏苖
終日政閒惟獨坐開門長望浙江潮
寄蘇州白二十三使君
三朝出入紫微臣頭白金章未在身登第早年同座主
題詩今日異州人閶門柳色煙中遠茂苑鶯聲雨後新
此處吟詩向山寺知君忘却曲江春
送稽亭山寺僧
師住稽亭高處寺斜廊曲閣倚雲開山門十里松間入
泉澗三重洞裏來名岳尋遊今己徧佳城禮謁便應回
舊房到日閒吟後林下還登說法臺
送汀州元使君
曾成趙北歸朝計因拜王門最好官為郡暫辭雙鳳闕
全家遠過九龍灘山鄉祗有輸蕉戸水鎮應多飬鴨欄
地僻尋常來客少刺桐花發共誰看
宿雲亭
清淨當深處虚明向遠開卷簾無俗客應只見雲來
梅溪
自愛新梅好行尋一徑斜不教人掃石恐損落來花
茶嶺
紫芽連白蘂初向嶺頭生自看家人摘尋常觸露行
竹巖
獨入千竿裏綠巖踏石層笋頭齊欲出更不許人登
寄西峰僧
松暗水涓涓夜凉人未眠西峰月猶在遙憶草堂前
禪師
獨在西峰頂年年閉石房定中無弟子人到為焚香
涇州塞
行道涇州塞惟聞羌戍&KR0911;道邊古雙堠猶記向安西
野田
漠漠野田草草中牛羊道古墓無子孫白楊不得老
岸花
可憐岸邊樹紅蕊發青條東風吹渡水衝著木蘭橈
送蜀客
蜀客南行祭碧雞木綿花發錦江西山橋日晩行人少
時見猩猩樹上啼
送元結
昔日同遊漳水邊如今重說恨綿綿天涯相見還離别
客路秋風又幾年
蠻州
瘴水蠻中入洞流人家多住竹棚頭一山直上無城郭
惟見松牌記象州
與賈島閒遊
水北原南草色新雪消風暖不生塵城中車馬應無數
解得閒行有幾人
哭孟寂
曲江院裏題名處十九人中最少年今日春光君不見
杏花零落寺門前
送蕭遠弟
街北槐花傍馬蹄病身相送出門遲與君别後秋風夜
拈得新詩說向誰
送許處士
高情自與俗人疎獨向藍谿僻處居會到白雲長取醉
可能窗下讀閒書
送眰師
九星臺下煎茶别五老峰頭覓寺居吟得新詩旋相寄
人來請莫逹空書
憶故州
累石為山伴野夫自收靈藥讀仙書如今身是他州客
每見青山憶舊居
送客遊蜀
行盡青山到益州錦城樓下二江流杜家曾向此中住
為到浣花谿水頭
感春
遠客悠悠任病身誰家池上又逢春明年各自東西去
此地看花是别人
别客
青山歴歴水悠悠今日相逢明日秋繫馬城邊楊柳樹
為君沽酒暫淹留
法雄寺東樓
汾陽舊宅今為寺猶有當時歌舞樓四十年來車馬絶
古槐深巷暮蟬愁
寄故人
静曲閒房病客居蟬聲滿樹槿花疎故人祗在藍田縣
強半年來未得書
隣婦哭征夫
雙鬟初合便分離萬里征夫不得隨今日軍回身己殁
去時鞍馬别人騎
同韋員外開元觀尋時道士
觀裏初晴竹樹凉閒行共到最高房昨來官罷無生計
欲就師求斷糓方
重陽日至峽道
無限青山行己盡廻看忽覺遠離家逢高欲飲重陽酒
山菊今朝未有花
秋思
洛陽城裏見秋風欲作歸書意萬重復恐匆匆說不盡
行人臨發又開封
憶遠
行人猶未有歸期萬里初程日暮時惟愛門前雙柳樹
枝枝葉葉不相離
玉仙舘
長谿新雨色如泥野水隂雲盡向西楚客天南行漸遠
山山樹裏鷓鴣啼
張蕭遠雪夜同宿
數卷新遊蜀地詩長安僻巷得相隨草堂雪夜擕琴宿
說似青城館裏時
凉州詞
鳳林關裏水東流白草黃榆六十秋邊將皆承主恩澤
無人解道取凉州
華清宫
温泉流入漢離宫宫樹行行浴殿空武帝時人今欲盡
青山空閉御墻中
寄李渤
五度谿頭躑躅紅嵩陽寺裏講時鐘春山處處行應好
一月看花到幾峰
尋仙
谿頭一徑入青崖處處仙居隔杏花更見峰西幽客說
雲中猶有兩三家
同白侍郎杏園贈劉郎中
一去瀟湘頭己白今朝始見杏花春從來遷客應無數
重到花前有幾人
題僧院
聞師行講青龍院本寺往來多少年静掃空房惟獨坐
千莖秋竹在簷前
吳歌詞
庭前春鳥啄林聲紅夾羅襦縫未成今朝社日停針線
起向朱櫻樹下行
逢賈島
僧房逢著欵冬花出寺行吟日己斜十二街中春雪遍
馬蹄今去入誰家
楚妃怨
梧桐葉下黃金井横架轆轤牽素綆美人初起天未明
手拂銀瓶秋水冷
離宫怨
高堂别館連湘渚長向春光開萬戸荆王去去不復來
宫中美人自歌舞
成都曲
錦江近西煙水綠新雨山頭荔枝熟萬里橋邊多酒家
遊人愛向誰家宿
寒塘曲
寒塘沈沈柳葉疎水暗人語驚栖鳬舟中少年醉不起
持燭照水射遊魚
春别曲
長江春水綠堪染蓮葉出水大如錢江頭橘樹君自種
那不長繫木蘭船
臺城
臺城六代競豪華結綺臨春事最奢萬戸千門成野草
祗緣一曲後庭花
春詞
新妝面面下朱樓深鎻春光一院愁行到中庭數花朵
蜻蜓飛上玉搔頭
傷愚溪
柳門竹巷依依在野草青苔日日多縱有鄰人解吹笛
山陽舊侣更誰過
其二
溪水悠悠春自來草堂無主燕飛回隔簾惟見中庭草
一樹山榴依舊開
聽舊宫人穆氏唱歌
曾隨織女渡天河記得雲間第一歌休唱貞元供奉曲
當時朝士己無多
楊柳枝詞
煬帝行宫汴水濱數株殘柳不勝春晩來風起花如雪
飛入宫墻不見人
宿都庭有懷
雷雨湘江起卧龍武陵樵客躡仙蹤十年楚水楓林下
今夜初聞長樂鐘
無題
桃蹊柳陌好經過燈下妝成月下歌為是襄王故宫地
至今猶有細腰多
堤上行
酒旗相望大堤頭堤下連檣堤上樓日暮行人争渡急
槳聲幽軋滿中流
其二
江南江北望煙波入夜行人相應歌桃葉傳情竹枝怨
水流無限月明多
楊州送客
南行直入鷓鴣羣萬歲橋邊一送君聞道望鄉聽不得
梅花暗落嶺頭雲
秋山
秋山無雲復無風溪頭看月出深松草堂不閉石牀静
葉間墮露聲重重
寄府吏
野外尋花共作期今朝出郭不相隨待君公事有閒日
此地春光應過時
石倉歴代詩選卷五十九
