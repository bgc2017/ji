石倉歴代詩選卷九十四
明曹學佺編
晩唐二十一
林寬(侯官人)
送李員外之建州
句踐江頭月客星臺畔松為郎久不見出守暫相逢鳥
泊牽灘索花空押號鐘遠人思化切休上武夷峰
寄省中知巳
門掩清曹晩静將烏府隣花開封印早雪下典衣頻怪
木風吹閣廢巢時落薪每憐吾道苦長說向同人
陪鄭諴郎中假日省中寓直
憲廳名最重假日許從容牀滿諸司印庭高五粒松井
尋芸吏汲茶拆岳僧封鳥度簾旌暮猶吟隔苑鐘
塞上還答友人
無端遊絶塞歸鬢已蒼然戎羯圍中過風沙馬上眠草
衰頻遇燒耳冷不聞蟬從此甘貧坐休言更到邊
哭栖白供奉
侍輦才難得三朝有上人琢詩方到骨至死不離貧風
帳孤螢入霜階積葉頻夕陽門半掩過此亦無因
送人歸日東
滄溟西畔望一望一心摧地即同正朔天教阻往來波
翻夜作電鯨吼晝為雷門外人葠逕到時花幾開
送昇道静恭相公分司
東風時不遇果見致君難華岳影猶動鵾鵬勢未安星
沉關鎖冷雞唱驛燈殘誰問二賓客閉門嵩洛寒
關下早行
軋軋推危轍聽雞獨早行風吹宿靄散月照華山明白
首東西客黃河晝夜清相逢皆有事惟我是閒情
送僧遊太白峰
雲深遊太白莫惜徧探竒頂上多靈跡塵中少客知懸
崖倚凍瀑飛狖過枯枝出定更何事相逢必有詩
送惠補闕
詔下搜巖野高人入舊林長因抗䟽日便作去官心清
俸供僧盡滄洲寄跡深東門有歸路徒自棄華簮
和周繇校書先輩省中寓直
古木重門掩幽深祗欠溪此中真吏隠何必更巖棲名
姓鐫幢記經書逐庫題字隨飛蠧缺階與落星齊伴直
僧談静侵霜蛩韻低粘塵賀草没剝粉薛禽迷衰蘚牆
千堵微陽菊半畦鼓殘鵶去北漏在月沉西每意終南
雪幾登雲閣梯時因搜句次那惜一招攜
省試臘後望春宫
皇都初度臘鳳輦出深宫高凭樓臺上遥瞻灞滻中仗
凝霜彩白袍映日華紅柳眼方開凍鶯聲漸囀風御溝
穿斷靄驪岫照斜空時見宸遊興因觀稼穡功
曲江
曲江初碧草初青萬轂千蹄匝岸行傾國妖姬雲鬢重
薄徒公子雪衫輕瓊鐫狒□遶觥舞金蹙辟邪拏撥鳴
柳絮杏花留不得隨風處處逐歌聲
華清宫
殿角鐘殘立宿鴉朝元歸駕望無涯香泉空浸宫前草
未到春時争發花
聞雁
接影横空背雪飛聲聲寒出玉關遲上陽宫裏三千夢
月冷風清聞過時
周朴(字太朴吳興人流寓閩中)
贈雙峰山和尚
峩峩雙髻山瀑布瀉雲間塵世自凝水禪門長去關茯
神松不異藏寶石俱閒向此師清業如何方可攀
送梁道士
舊居桐柏觀歸去愛安閒倒樹造新屋化人修古壇晩
花霜後落山雨夜深寒應有同溪客相尋學鍊丹
邊思
年高來遠思白首罷干戎夜色薊門火秋聲邊塞風磧
浮悲馬老月滿引新弓百戰山陰去惟添上將雄
福州東禪寺
甌閩在郊外師院號東禪物得居來正人經論後賢瓟
槽柳塞馬蓋地月氐綖鸛鵲尚巢頂惟堪舉世傳
宿玉泉寺
野寺度殘夏空房欲暮時夜聽猿不睡秋思客先知竹
迥烟生薄山高月上遲又登塵路去難與老僧期
寄處士方干
桐廬江水寒終日對柴關因想别離處不知多少山釣
舟春岸泊庭樹晩鶯還即便成棲隠松枝隔俗顔
次梧州却寄永州使君
隨風身不定今夜在蒼梧客淚有時有猿聲無處無潮
添瘴海闊烟拂粤山孤却憶零陵住吟詩半玉壺
秋夜不寐寄崔温進士
愁多難得寐展轉讀書牀不是旅人病豈知秋夜長歸
鄉憑遠夢無夢更思鄉枕上移窗月分明是淚光
春日途中寄巴南崔使君
旅人遊汲汲春氣又融融農事蛙聲裏歸程草色中獨
慚出糓雨未變暖天風子玉和予去應憐恨不窮
董嶺水
湖州安吉縣門與白雲齊禹力不到處河聲流向西去
衙山色遠近水月光低中有高人在沙中曳杖藜
昇山寺
昇山往昔道飛來此是神功不可猜氣色雖然離禹穴
峰巒猶自接天台嵓邊古樹泉衝落頂上浮雲日照開
南望閩城塵世界千秋萬古捲塵埃
登福州南澗寺
萬里重山繞福州南横一道見溪流天邊飛鳥東西没
塵裏行人早晩休曉日青山當大海連雲古塹對高樓
那堪望斷他鄉目只此蕭條自白頭
春日秦國懷古
荒郊一望欲銷魂徑木縈紆傍遠村牛馬放多春草盡
原田耕破古碑存雲和積雪蒼山晩烟伴殘陽綠樹昏
數里黃沙行客路不堪回首思秦原
春日遊北園寄韓侍郎
灼灼春園晩色分露珠千點暎寒雲多情舞蝶穿花去
解語流鶯隔水聞冷酒杯中宜泛灔暖風林下自氛氲
仙桃不肯全開折應借餘芳待使君
塞上曲
一隊風來一隊沙有人行處没人家黃河九曲冰先合
紫塞三春不見花
塞下曲
石國邊人向磧東愛吹横笛引秋風夜來雲雨皆飛盡
月照平沙萬里空
詠猿
生在巫山更向西不知何事到巴溪中宵為憶秋雲伴
遥隔朱門向月啼
弔李羣玉
羣玉才名冠李唐投詩換得校書郎冷魂散魄知何處
空有幽蘭隔岸香
薛逢(字陶臣河東人)
靈臺家兄古鏡歌
一尺圓潭深黑色篆文如絲人不識耕夫云住赫連城
赫連城下親耕得鏡上磨瑩一月餘日中漸見菱花舒
金膏洗拭鉎澀盡黑雲吐出新蟾蜍人言此是千年物
百鬼聞之形暗慄玉匣曾經龍照來豈宜更鑒農夫質
有時霹靂半夜驚窗中飛電如晦冥盤龍鱗帳玉匣溢
牙爪觸風時有聲耕夫不解珍靈異翻懼赫連神作祟
十千賣與靈臺兄百丈靈湫坐中至溢匣水色如玉傾
兒童不敢窺泓澄寒光照人近不得坐愁雷電湫中生
吾兄吾兄須愛惜將來慎勿虚抛擲興雲致雨會有時
莫遣紅妝穢靈迹
君不見
君不見馬侍中氣吞河朔稱英雄君不見韋太尉二十
年前鎮蜀地一朝冥漠歸下泉功業聲名兩憔悴奉誠
園裏蒿棘生長興街南沙路平當時帶礪在何處今日
子孫無地耕或聞羈旅甘常調簿尉交參各天表清明
縦便天使來一把紙錢風樹杪碑文半缺碑堂摧祁連
塜象狐兔開野花似雪落何處棠棃樹下香風來馬侍
中韋太尉盛去衰來片時事人生倏忽一夢中何必深
根固權位
老去歎
惆悵人生不滿百一事無成頭雪白廻看幼男與老妻
俱是途中送行客匣中舊鏡照膽明昔曾見我髭未生
朝巾暮櫛不自省老皮皴縐文縦横老去也争奈何敲
酒盞唱短歌短歌未竟日己没月映西南庭樹柯
追昔行
朝光如飛猶尚可暮更如箭不容卧犍為穿城更漏頻
一一皆從枕邊過一夕凡幾更一更凡幾聲青春枉向
鏡中老白髮虚從愁裏生曾窺帝里東隣女自比桃花
鏡中許一朝嫁得征戍兒荷戈千里防秋去去時只作
旦暮期别後死生俱不知風驚粉色入蟬鬢愁送鏡花
潛墮枝前年因出長安陌見一女人頭雪白日中扶杖
憩樹陰髣髴形容認相識向余吁嗟還獨語曾與君家
隣舍住當時妾嫁與征人幾向牆頭誚夫主花開葉落
何推遷屈指數當三十年頭眉薤葉同枯葉琴上朱綺
成斷絃嫁時寶鏡依然在鵲影菱花滿光彩夢裏長嗟
離别多愁中不覺容顔改歎息人生能幾何喜君顔貌
未蹉跎因君下馬重相顧請奏青門腸斷歌
醉春風
去年春似今年春依舊野花愁殺人犍為縣裏古城上
開是好花飛是塵戲蝶狂蜂相往返一枝花上聲千萬
時節先從暖處開北枝未發南枝晩江城太守鬚髯蒼
忽然置酒開華堂歌兒舞女亦隨後暫醉始知天地長
頃年曾作東周掾同舍尋春屢開宴斗門亭上柳如絲
洛水橋邊月如練洛陽風俗不禁街騎馬夜歸香滿懷
坐客争吟碧雲句美人醉贈珊瑚釵日往月來何草草
今年又較三年老槽中駿馬不能騎惆悵落花開滿道
為報時人知不知看花對酒定無疑君看野外孤墳下
石羊石馬家是誰
夏夜宴明月湖
夏夜宴南湖琴觴興不孤月搖天上桂星汎浦中珠助
照螢隨舫添盤笋迸厨聖恩思静默堪守谷中愚
大水
暴雨逐驚雷從風忽驟來浪驅三島至江淅二儀開勢
恐圓樞折聲疑厚軸摧冥心問元化天眼幾時開
北亭醉後敘舊贈東川陳書記
二十年前事盡空半隨波浪半隨風謀身喜斷韓雞尾
辱命羞攜楚鶴籠符竹謬分錦水外妻孥猶隔散關東
臨岐莫怪朱絃絶曾是君家入㸑桐
送司徒相公赴闕
丞相銜恩赴闕時錦城寒菊始離披龍媒舊識朝天路
雞樹長虚八夢枝十載殿庭連步武兩來庸蜀撫疲羸
莫愁中土無人識自有英明聖主知
送靈州田尚書
陰風獵獵滿旗竿白草颼颼劒戟攢九姓羌渾隨漢節
六州番落跨戎鞍霜中入塞琱弓硬月下翻營玉帳寒
今日路傍誰不指穰苴門戶慣登壇
座中走筆送前蕭使君
笙歌慘慘咽離筵槐柳陰陰五月天未學蘇秦歸佩印
却思平子賦歸田芙蓉欲綻溪邊蕊楊柳初迷渡口烟
自笑無成今老大送君垂淚郭門前
重送徐州李從事商隠
晩乘征騎帶犀渠醉别都門慘袂初蓮府望高秦御史
柳宫官重漢尚書斬蛇澤畔人烟曉戲馬臺前樹影疎
尺組掛身何用說古來名利盡丘墟
題白馬驛
晩麥芒乾風似秋旅人方作蜀門遊家林漸隔梁山遠
客路長依漢水流滿壁存亡俱幻夢百年榮辱不堪愁
胸中憤氣文難遣強指豐碑哭武侯
詠柳
弱植驚風急自傷暮來翻遣思悠揚曾飄紫陌隨高下
敢拂朱欄競短長縈砌乍飛還乍舞撲池如雪又如霜
莫令岐路頻攀折漸擬垂陰到畫堂
芙蓉溪送前資州裴使君歸京寧拜戶部裴侍
郎
桑柘林枯&KR1593;麥乾欲分離袂百憂攢臨溪莫話前途遠
舉酒須歌後會難薄宦未甘霜鬢改夾衣猶耐水風寒
遥知阮巷歸寧日幾院兒童候馬看
宣政殿前陪位觀冊憲宗皇帝徽號
樓頭鐘鼓遞相催曙色當衙曉仗開孔雀扇分香案出
衮龍衣動冊函來金泥照耀傳中旨玉節從容引上台
盛禮永尊徽號畢聖慈南面不勝哀
元日樓前觀仗二首
千門曙色鏁寒梅五夜疎鐘曉箭催寶馬占堤朝闕去
香車争路進名來天臨玉几班初合日照金雞仗欲廻
更傍紫微瞻北斗上林佳氣滿樓臺
其二
曈曈初日照樓臺漠漠祥雲雉扇開星駐冕旒三殿曉
雲翻珠翠六宫來山呼聖壽烟霞動風轉金章鳥獸廻
欲識普恩無遠近萬方歡忭一聲雷
醉間聞甘州曲
老聽笙歌亦解愁醉中因遣合甘州行追赤嶺千山外
坐想黃河一曲流日暮豈堪征婦&KR0034;路傍能結旅人愁
左綿刺史心先死淚滿朱絃催白頭
醉中看花因思去歲之任
去歲乘軺出上京軍機旦暮促前程狂花野草途中恨
春月秋風劒外情愁見瘴烟遮路色厭聞溪水下灘聲
不辭醉伴諸年少羞對紅妝白髮生
長安春日
窮途日日困泥沙上苑年年好物華荆棘不當車馬道
管絃長奏綺羅家王孫草上悠揚蝶少女風前爛漫花
懶出任從遊子笑入門還是舊生涯
宫詞
十二樓中盡曉妝望仙樓上望君王鎖銜金獸連環冷
水滴銅龍晝漏長雲髻罷梳還對鏡羅衣欲換更添香
遥窺正殿簾開處袍袴宫人掃御牀
漢武宫詞
漢武清齋夜築壇自斟明水醮仙官殿前玉女移香案
雲際金人捧露盤綘節幾時還駐鶴碧桃何處更驂鸞
茂陵烟雨埋弓劒石馬無聲蔓草寒
韋壽博書齋
玄晏先生已白頭不隨鵷鷺狎羣鷗元卿謝免開三逕
平仲朝歸卧一裘醉後獨知殷甲子病來猶作晉春秋
塵纓未濯今如此野水無情處處流
潼關河亭
重岡如抱嶽如蹲屈曲秦川勢自尊天地併功開帝宅
山河相凑束龍門櫓聲嘔軋中流渡柳色微茫遠岸村
滿眼波濤終古事年來惆悵與誰論
送衢州崔員外
笑分銅虎别京師嶺下山川想到時紅樹暗藏殷浩宅
緣蘿深覆偃王祠風茅向暖抽書帶露竹迎風舞釣絲
休指巖西數歸日知君已負白雲期
潼關驛亭
河上關門日日開古今名利旋堪哀終軍壯節埋黃土
楊震豐碑翳綠苔寸祿應知霑有分一官常懼處非才
猶驚往歲同袍者尚逐江東計吏來
五峰隠者
烟霞壁立水溶溶路轉崖回旦暮中鸂鶒畏人沉澗月
山羊投石掛巖松高齋既許陪雲宿晩稻何妨為客舂
今日見君嘉遯處悔將名利役疎慵
上吏部崔相公
龍門曾共戰驚瀾雷電浮雲出濬湍紫府有名同羽化
碧霄無路却泥蟠公車未結王生襪客路虚彈貢禹冠
今日鑪錘任真宰暫回風水不應難
送劉郎中牧杭州
一州横制浙江灣臺榭參差積翠間樓下潮廻滄海浪
枕邊雲起剡溪山吳江水色連堤闊越俗舂聲隔岸還
聖代牧人無遠近好將能事濟清閒
貧女吟
殘妝滿面淚闌干幾許幽情欲話難雲髻懶梳愁折鳳
翠娥羞照恐驚鸞南郊送女初鳴珮北里迎妻已夢蘭
惟有深閨顦顇質年年長凭繡牀看
夜宴觀妓
燈火熒煌醉客豪捲簾羅綺豔仙桃纖腰帕束金蟬斷
鬢髮宜簮白燕高愁傍翠娥深八字笑廻丹臉利雙刀
無因得薦陽臺夢願拂餘香到縕袍
元日田家
南村晴雪北村梅樹裏茅簷曉盡開蠻榼出門兒婦去
鳥飛迎路女郎來相逢況祝新正壽對舉那愁暮景催
長笑士林因管别一官輕是十年回
涼州詞三首
千里東歸客無心憶舊遊掛帆過白水高枕到青州
君住孤山下烟深夜逕長轅門渡綠水遊苑繞垂楊
樹發花如錦鶯啼柳若絲更遊歡宴地愁見别離時
題黃花驛
孤戍迢迢蜀路長鳥鳴山館客思鄉更看絶頂烟霞外
數樹巖花照夕陽
涼州詞
昨夜蕃軍報國讐沙州都護破涼州黃河九曲今歸漢
塞外縦横戰血流
俠少年
綠眼胡鷹踏錦韝五花驄馬白貂裘往來三市無人識
倒把金鞭上酒樓
聽曹剛彈琵琶
禁曲新翻下玉都四絃掁觸五音殊不知天上彈多少
金鳳街花尾半無
定山寺
十里松蘿映碧苔一川晴色鏡中開遥聞上界翻經處
片片香雲出洞來
石倉歴代詩選卷九十四
