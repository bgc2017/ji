石倉歴代詩選卷四百四十一
明曹學佺編
明詩次集七十五
陳烓
松逕風
一逕深且紆森森覆松栝清風池上來幽思與之發逸
響諧素琴凉隂散緗帙弘景或可邀高懷共清豁
山寺夏遊
素懷壓囂塵况値煩暑逼緬彼青蓮宫岧嶤倚空碧乘
興擕素琴綠雲散輕策山深岩逕紆境淨松蘿密老衲
忽相迎坐我三生石啜茗談苦空了然羣慮息曇花飄
天香岩翠落巾舄回首盻塵區營營果何益
思母
征夫日駪駪王事憂靡盬孤雲何處來悠揚自輕舉隨
風天外飛往來無間阻雲下是義山親舍此其所道遠
不可即寸心良獨苦默默兩忘言翹首重延佇
懷友
美人在何方去住不可度閉目想儀容冥心寄寥廓憶
昔論交日看雲時共酌調我膝上琴喚起松間鶴青雲
惜分飛白首欣有託慎勿逐紅塵參商遽牢落悠悠江
上舟喳喳簷頭鵲為報義溪鷗還來尋舊約
菜蒥
園菜何青青春風藹生意茂葉已充庖靈根復萌肄偉
哉君子心於兹識眞味薦之羅綺筵令人薄珍異
松下詠古
古松夾通徑一水清而紆有客坐松下含笑讀漢書乃
知絳與灌不若商山癯百戰徒爾勞一語雅且都漢祚
垂四百元啟子房謨
與林方伯世調葉學諭茂才鄉進士世增洎堂
兄文厚夜泛分得鳥驚二韻時乙丑歲十一
月十三日
雪晴天始寒午夜孤蟾皎睠彼座上人夐軼風塵表笑
談宇宙寬傲睨江湖小林影逗空明波光窮浩渺行樂
貴及時百年同過鳥
虎溪三笑圖
所趨固異時襟懷頗同調脱略辭垢氛廬峰擇高妙社
散機已忘談空且流眺輕風吹浮雲誤越虎溪徼顧兹
空翠間撫掌同一笑詎識千載餘畫圖有遺照
臘月十四夜翠庭主會泛江以欲問吳江别來
意為韻
夕景澹餘暉一棹弄溪曲欣兹四五人歲久情愈篤天
寒露氣重江靜波光綠綠酒間新詩舍此更何欲
冬去春復來乾坤有常運達人體自然百年付良醖靜
夜江有聲微雲月生暈相逢且盡歡得喪何須問
鴟夷本高智所志在五湖遺迹已千載出處眞吾徒俯
視滄波渺仰看明月孤散髮弄扁舟何論越與吳
空江獨釣圖為璋姪題
一氣團虛亘寥廓天光雲影鏡中落紛紛物態從變更
眼底何如阿翁樂名利不牽身獨閒萬頃滄波百尺竿
溪月江風隨意取星星短髮顔如丹潮來潮去憑此竹
不釣齊璜釣荆玉遊鱗掣破浪花圓欸乃一聲山水綠
君不見渭濱人熊羆不入姬文夢百歲風光老釣綸又
不見嚴灘老漢家名節在一絲雲臺事業迹如掃誰寫
斯圖託意深小阮重之輕南金持來索我題佳句薰風
灑灑清煩襟幾向濯清亭子上凭欄相對成惆悵安得
呼酒傾百壺爛醉沙頭續漁唱
德符姪請為汪時勉題謝廷循山水圖
扶桑日出高千丈閉却衡茅謝塵鞅煙篆漸消石髓香
每憶丹青惬幽賞小阮叩門持軸來披圖一翫煩襟開
云是汪君最瀟灑博古重文亦妙哉眼看此圖如初夏
重林疊嶂相高下老松號風白晝寒飛泉潄石丹厓瀉
千峰萬峰天地鍾巨靈劈斷眞竒功水石奔衝躍駿馬
樓臺掩映森蒼龍巋然梵刹倚空表俯視滄溟一杯小
老僧入定不出門隱隱鐘聲度林杪小橋流水深復深
雲護碧榦團清隂策蹇杖藜誰氏子青天破帽隨瑶琴
石徑縈紆少車馬草堂中有讀書者說秦有術陋蘇張
相漢何能追董賈兩翁坐對話同心十載歸來卧朝簪
南薰拂拂披滿座水花弄影浮衣襟獲麟細談傷國史
日午酣歌猶未已遥空雨歇斷虹明列岫層層獻青紫
片帆何處送小舟乘風載酒逐江流山中有約掃苔石
一飲共洗千古愁相逢傾蓋渾如故杯酒論情寧論數
溪魚吹破浪花腥野鳥啄殘庭樹暮胸次悠然浩無垠
從教臺閣書竒勲太上道德端可仰浮世功名奚足云
吁嗟此景果何有道子王維去已久誰家術者巧摹臨
筆端造化傳不朽我喜近得脫樊籠滄浪一曲清塵胸
仰天倚劒發長嘯懶雲墮地空重重安能呼起畫中人
相與談笑傾一斗揮汗題詩寄汪君莫把樽前輕覆瓿
東江夜泛用謝康樂詩句十韻
東江頭秋月下碧樹金風更瀟灑滄浪之曲歌未終孤
雁一曲落平野
泛金尊乘白舫仙客主翁争倜儻碧波倒浸玉芙蓉醉
坐江天愛平曠
棹頭月江上花花影遥連月影斜漁翁醉卧泊江渚猶
把長竿插釣沙
秋水清清且煥月色當空似平旦扁舟着我兩三人唱
和風前醉巾岸
恣遨遊適情性明月清風隨所咏安能呼起謝元暉相
從得句澄江淨
眞率會年復年清才藻思兩逋仙停杯琢就驚人句白
露横江秋滿天
歌麗曲斟濁醪魚龍水底避詩豪蓴美鱸肥無限興青
雲何似白雲高
高低樹遠近洲太平身世兩悠悠洞簫吹醒坡仙夢仰
看一鶴横清秋
雙杵鳴孤鴻没仰視方山青一髮良夜迢迢何以娛扣
舷更酌歌明月
夜將半潮正平兒童告我玉壺傾賓主分擕各歸去猶
有隔江漁火明
潞河風雨次韻
一望碧波深孤帆柳外林滿江風雨恨萬里故園心對
酒思前事逢人寄遠音秋聲何處急茅屋亂鳴砧
送閔都憲陛南司寇
撾鼓發樓船歡聲沸遠天春花明五嶺烽火息三邊功
在摩厓石名垂汗簡編鄉園今便道晝錦即神仙
次毛參將秋日江居十章為潯陽甘貢士賦
門外秋波闊寒光悅醉眸白鷗閒對我紅葉暗藏樓酒
旆垂隣館漁燈見遠洲虞卿諳史筆終日著窮愁
二
雲淨羣峰出江空一鳥遲雨前蘿補屋霜後菊編籬巢
燕非新主沙鷗是故知考槃人自取天地豈吾私
三
數椽依靜渚卜築是良圖楚嶺桂開盡潯陽雁到無池
分秋瀑細窗透夕陽孤兀坐成何事潛心咏典謨
重九林方伯主會泛江遂遊枕峰寺分得林字
酒闌閒拭目列岫散浮隂鶩帶殘霞斷風飄落葉深簪
花三五客倚竹短長吟獨鶴歸來晩鐘聲出梵林
山居述懷
犬吠孤村外柴荆手自捫草深含宿雨山淺映朝暾平
野牛羊散閒庭燕雀喧同心在何處搔首欲奚言
釣龍臺
憶昔山中逐鹿回層臺兀嵂倚天開覇圖一去空流水
遺跡千秋變綠苔漁釣謾疑靈物在江雲猶想翠華來
古今多少興亡事颯颯悲風動草萊
淵明
凉風天末動清秋一片閒雲返故邱自是雅懷能脫略
肯因微禄更淹留葛巾漉酒芳樽滿藜杖看花小徑幽
寄語紛紛紆轡者何如林下早歸休
聽雨軒醉起
江上重門掩夕隂小軒燈火夜沈沈醉來不省窗前雨
卧起還調膝上琴春草池塘牽藻思杏壇風韻入徽音
卯君不管吟邊興遥放書聲出遠林
留别世謙綠榕橋次韻
綠榕橋下水增波橋上騷人倚醉過自是金蘭交誼重
故于樽酒别情多花當祖席飄紅雨魚逐新流弄玉梭
把袂不堪分手去東風碧草奈愁何
懷熇兄
江頭酒盡眼婆娑一曲離情且謾歌北闕我依紅日近
南閩君去白雲多春風馬帳情偏洽夜雨彭城夢屢過
幾度相思不相見池塘芳草近如何
寒夜獨坐
萬籟無聲漏滴殘地爐火盡客衣单少年但識天南熱
多病難禁薊北寒油凍銀缸燈焰短絮飄窗紙雪花乾
自慚不似王延孝通夕思親夢不安
嘲人學脩煉
神仙飛舉本來空後學紛紛醉夢中老我已安生死分
有誰能造大還功丹爐繆說千年藥白髮依然兩鬢蓬
漢武秦皇皆好此至今陵寢閉秋風
至日有感
惱人塵事亂如麻撚指光隂逼歲華共喜一陽來復日
應憐萬里未歸家寒威散作千門雪春信吹飛六琯葭
空憶㶚橋詩思好未知何處有梅花
舟經白馬湖
湖光百里接長天白馬遥看寶應連斜照紅收歸鳥外
遠山青抹斷鷗前漁翁鼓枻空中去賈客推篷鏡裏眠
三島蓬萊疑咫尺乘流便欲訪羣仙
潮州謁昌黎祠
藍關匹馬雪漫漫追憶當年事可歎瘴嶺鳳來天有意
惡溪鱷去水無瀾廟庭自昔曾封伯山木于今尚姓韓
往往有功多立祀如公遺愛久應難
登仰賢祠
一登亭上一徘徊仰止高山倚上台星斗至今猶北向
江流自昔盡東來好音隔葉空黃鳥古刻横階半綠苔
千載文光長耿耿當年佛骨久塵灰
過寶應湖
平湖積水澹悠悠遠樹溟濛映碧流千載乾坤浮日夜
一川蘆葦自春秋鳥從夕照空中没魚向晴波鏡裏遊
安得飄然無俗累狂歌散髮棹扁舟
送王宣差還家
兩字功名舉世馳扁舟來往共怡怡春風北去鶯聲早
秋日南歸雁影遲驛路山川如舊識關河魚鳥謾相疑
到家未許多濡滯四十為官正及時
與竹為二陳進士廼尊題
先生高想超塵俗蔣徑新開十畆園期與此君同節操
每尋幽處避囂喧風來小院聲敲玉雨過前山翠繞軒
昨夜春雷聳頭角龍孫無數出東垣
為秋官林廷珍先生題太平清覽圖
旭日平堤雪半消滿前光景入詩瓢青松白塔前朝寺
綠柳紅欄近郭橋玄武湖邊尋伴侣太平門外問漁樵
公庭吏散閒披翫不用登臨興已饒
題分水關
層層峻嶺費攀躋頭上雲霄似可梯一水南分閩海遠
數峰晴入楚天低雨聲忽助溪聲急山色遥連樹色迷
擾擾浮名成底事半生空自羡幽棲
夜泊磚河
扁舟此夜泊磚河剔盡寒燈意若何半世功名驚老大
十年南北笑奔波心懸魏闕雲霄遠夢入閩山道路多
縱有客懷難自遣幾回彈劒不成歌
登點翠亭
砥柱中流亦怪哉浪花飛雪翠成堆恍疑平地波濤起
静覺半空風雨來窗戸動搖亭落影欄干清潤石生苔
謫仙已去東坡遠此地何人共酒杯
送饒平學諭謝原仁校文還任時余監試同事
又連舟至蒼梧故及之
灕江南下接梧州兩岸青山李郭舟木落風高鷗鳥喚
江空夜静月輪浮殘牙尚憶紅綾餅寒色初侵紫綺裘
明發驛樓情未盡一樽臨别更綢繆
宿蘇橋驛
驄馬行行歲事闌驛樓遥指暮雲間清江一曲門臨水
碧樹千章屋傍山村巷幾家經寇破林鴉數點覓巢還
何當為掃煙塵静處處柴門夜不關
病酒獨坐
曉風吹雨下西樓一縷新霜忽上頭老去固知名是累
春來偏與酒為讐莫多歧路亡羊歎且作山窗夢蝶遊
回首桐陽尋舊隐方知人世有丹邱
秋日述懷次韻
一雨新凉到草堂水光山色坐相忘尋常處世嫌多累
咫尺懷人隔一方消遣老懷惟水竹釀成衰鬢幾風霜
秋聲滿枕清無寐斜月微明漏漸長
次遯菴風雨愁絶韻
虛亭兀坐笑衰翁風雨懷人意萬重芳草吟鞭無路入
夕陽歸棹有潮通尋常樽酒情何限(闕)五溪山興不窮
獨歎謫仙遺響絶紛紛瓦缶更誰工
復林翠庭韻
一從謝事笑疎慵十載浮雲憶舊蹤老去恥為彈鋏客
歸來且學荷鋤農江心夜冷隔年酒月色春和何處峰
夢入翠庭詩未就東風吹斷五更鐘
從劉西窗諸君遊義山亭次韻
霧磴煙臺第幾層孤亭高處許先登空階不剪何年草
老樹長懸百尺藤日午鋤禾人語細雲深看竹逸懷增
呼童掃石題新句應記來遊此地曾
九日承林方伯招遊枕峰寺次韻
遥空一雁度斜陽楓葉含秋半有霜詩酒百年渾漫興
菊松三徑未全荒雲連野色晴侵戸月送潮聲夜到牀
為報重陽尋舊約竹深雲淨坐僧房
十一月十三日余主會夜泛東江分得桃字韻
扁舟幾度泛江臯天縱清遊屬我曹别渚尚開霜後菊
釣磯閒走石邊螯詩情放浪成千首雪色繽紛笑二毛
為語漁人莫驚訝前溪不種武陵桃
釣臺用韻
赤龍天上駕羣才何處逃名卧釣臺明月一竿應自得
玄纁三聘只虛來江邊古廟閒秋草山半殘碑積翠苔
夜静客星無復見高風千古抗浮埃
題梅
我屋羅浮下黃昏月近人羣芳搖落盡見此一枝春
題竹
誰弄柯亭管秋聲飲恨長老龍驚不寐風雨滿瀟湘
極目蒼梧野湘靈翠輦過千年枝上露留得淚痕多
九月十三夜泛分韻
漁歌何嫋嫋擊楫復嘔啞沙鷗忽驚起衝破白蘋花
詠鶴
玄裳與縞衣何處來仙客夜半九臯聲霜天孤月白
題寒江獨釣圖
潮落江聲静林寒雪色深一竿垂釣者曾識子陵心
雨中次韻呈林廷琛先生
風雨蕭蕭掩蓽門夢中彷彿接清論覺來雲樹牽吟思
潮落寒江野色昏
重遊東坡亭
十年曾向惠陽遊今日重來景自幽白鶴亭空人去遠
青山依舊對江流
夜過程江嘲縣令劉同年不出
竹屋蕭條倚水濱黃昏何處問通津海翁本是忘機者
何事沙鷗不近人
經鹿景舖
鹿景舖前孤樹斜虬龍偃蹇閱年華枝柯不為風霜改
留得清隂覆幾家
除夜有感
蕭條院落一燈懸只為蠻鄉掃瘴煙雲散碧天清似水
何妨客裏度殘年
登可山亭次周時可憲副韻
草亭斜倚白雲邊石上清風一醉眠兩耳怒濤驚夢破
松花吹滿碧欄前
題畫
老樹懸崖葉半秋草亭三面枕寒流釣船歸去斜陽盡
惟有青山對白鷗
煙梅為王和初題
天與孤高第一花却從幽谷作生涯歲寒喜見春風面
漫遣疎煙故故遮
題扇别遯菴兄
十年詩酒幾東樓别意應將此箑留明到桐山揮手處
雁聲嘹嚦是新秋
棠黎雙鳩
淡月溶溶香未殘幽禽飛上玉欄干相呼不失雌雄好
喚起春耕雨滿山
咏諸廢宫
屬鏤血冷劒池空遊鹿荒臺踏晩風香徑不歸西子駕
竹枝歌沸月明中(右吳宫)
千門萬戸玉玲瓏樂奏梨園曲正工怪殺漁陽鼙鼓動
馬嵬秋雨灑梧桐
陳墀(字德階與從弟達同登弘治乙丑進士有柏厓集)
送潘希古僉憲閩中
白下江聲遠閩南草樹深聊因送君意更起望鄉心吏
事多凋瘁民情異古今褰帷詢問處好為慰呻吟
寄林利瞻夏官
禪林燈火話情時屈指俄驚歲屢移道路頻驅憐我拙
帛書長繫感君私枕邊聽雨心常碎鳥外看雲思欲悲
何日束裝問津去西窗刻燭共成詩
寓古雄有感
謾驅羸馬走西東十里官亭萬里通巨鎮已更今日邑
穹碑猶載昔賢功依依楊柳粧春色漠漠埃塵起暮風
遥憶宋家三百載不將長劒倚空同
遊妙峯
尋眞偶入招提境覽勝頻登詰曲山萬古乾坤一俯仰
百年人世幾忙閒鐘聲繚繞僧初定樹影參差戸半關
興盡不堪歸去晩恍然身在五雲間
重到南頭
軺車兩度海之涯歴歴雲山眺望賖鬟髻短裠歸洞女
蓬門矮屋賣鹽家半生不愧關西節萬頃還乘博望槎
贏得耕農笑相迓道傍争獻長官茶
溧陽行臺
百里河山附帝居明時一統混車書故基遺額猶唐舊
土俗民風異漢初但使兒童歌有袴休嗟傳舍食無魚
几塵落葉紛如許眼底何人為掃除
遊君山
軺車隨處逐紅塵一上君山眼望新盡醉不妨同謝眺
相留何幸有陳遵周遭城柵緣江固洶湧風濤拍岸嗔
當日鑾輿深駐輦道傍休只論春申
過老黃河
滄海桑田幾變過尚留遺跡此黃河橋横老木車難度
霜壓平沙水不波茅屋半隨兵燹盡宦途頻歴險艱多
古今興廢俱塵土對景聊為感慨歌
舟次彭城
河流滚滚勢奔鯨南北驅馳一舸輕捩柁長年頻努力
恒飢穉子總關情沙塵漠漠山容瘦風木蕭蕭雁影横
却憶楚宫今冺滅路人猶自說彭城
遊金山寺
廿年奔走負山遊此日登臨夙願酬石洞雲深僧夢穩
江門風急浪花浮荒臺古塔前朝寺青雀黃龍兩岸舟
覽勝問竒歸去晩鐘聲月色共悠悠
送李貞夫還長河
身外功名眞草芥飄然短䟽拂衣歸也知自古才多忌
始覺從前事已非新釀謾同陶令醉強年不用魯戈揮
慚余尚繫樊籠裏何日從君自在飛
題許秋官壁間竹石
孤根托竒石高節近清暉更愛幽香發隨風入翠幃
陳璽(字德符自號守魯因名其集)
春雨聚朋有感
細雨泥滑滑春隂思冲冲呼童炙海錯款客話東風鶯
語軟猶澀花容膩轉慵苔黏雙屐折詩迸一樽同舊竹
棲祥鳳新雷起卧龍好友會不數良夜苦難逢杯盤已
狼籍山樹半蘢葱待曉晴明發陽和播九重
題䨥龍出澗圖
歲寒不改青山澀老大槎牙倚天立錯節肯為螻蟻殘
盤根甘與蛟龍蟄長風怒吼針芒寒飛流直迸芙蓉濕
何人號為綠髮翁此翁曾受嬴秦封有時夜半風雷起
須臾變幻江山裏有時飛上明堂路便作明堂棟梁具
周家作畫衆所推好墨淋漓多深趣挂君高堂素壁間
白晝無雲生煙霧
題戴文進山水圖
疊巘層巒曲曲灣中有罅地非人間幽人静觀適忘形
輙向隂厓結茅亭亭前山色青可續亭下溪流瑩如玉
邀朋終日話綢繆藐視乾坤真一粟老樹號風出林杪
浮雲飛盡青螺小曲欄干外少人行對面長空落飛鳥
輕衫細葛暑不知萬象覺來清悄悄正是南華誦罷時
呼童掃葉烹新葵噫嘻此圖誰所為云是戴氏無聲詩
戴氏山水稱絶竒筆端造化嫓王維謫仙孫子如我期
便欲跨鶴臨清漪
題高漫士山水
家本江南雲水村溪山閱歴窮晨昏巨口細鱗肥可餌
時採黃菊邀琴樽泉聲挂月樹拖影屐齒穿徑苔留㾗
曉來携杖過山腹欲訪橋西隱者門露下清秋魚鳥沒
橋頭白石溪流奔亭閒樹密人跡稀仰觀亭外青山渾
平林一帶青欲滴遠岫微茫蒼靄吞隱君深藏久不出
硏硃默究先天源梅花一點天心露富貴浮雲安足論
何人默契丹書妙移來造化難與言李君重之如南金
披圖偶爾效蛩吟對此令人豁心境隨處溪山皆管領
嶽觀道人邀酌杏樹下
白雲亂撒青山丫紅杏幾吐牆頭葩道人邀我花下酌
滿泛松花對天啜醉來折取一枝春惱煞流鶯啼不歇
次果菴叔韻為張公玉題釣月
風月老吟邊何人道謫仙撥雲金鏡現弄影玉鈎牽捉
筆山搖翠狂歌劒倚天廣寒宫闕近醉袖任便娟
溪橋話别卷送中表林尚仁之京
天踞長安遠行人早挂弓羣山横遠黛一水駕長虹花
木餘暉裏杯盤返照中情牽閩嶠月思逐海帆風薊北
三江接燕南九𣲖通臨期嗟契闊握手話萍蓬榕葉風
前暗溪桃雨後紅野鳧時出沒浪楫任西東天地留詩
在江山送目窮嶧桐須斵削荆璞頼磨礱去割故園戀
行思上國功謾言千里别還擬一樽同
江右回寄德新弟
武陽携手淚沾巾遙望閩南即海濱月色却隨歸去雁
雪花偏逐遠行人夢迷池草增惆悵吟對溪梅轉逼真
謾倚東樓發長嘯芸忩燈火好相親
宿鯉湖靈宫有懷栢崖兄長
春光幾度卧煙霞獨步仙巖景更嘉棋局驚殘蝴蝶夢
天風吹破杜鵑花珍珠流落百千尺環珮聲聞三兩家
鴻雁一行孤影斷義江溪上即天涯
贈林克英表弟是日艤舟會飲
一葉輕舟閣水湄十年蹤跡兩心知風雲羡子隨撑駕
漁釣從誰亦便宜丹葉墮前秋已老碧雲開後月初移
笋輿爝火催歸速翹首江干繫所思
和鸞峰雅集卷中韻
三何聲價數君多長約耆英載酒過皓月停杯歌郢曲
清風吹袖拂雲和日移花影來忩隙鳥雜松聲落澗阿
蹇拙欲追詩社末紅塵華髮夢中皤
送黃文澤之金臺鄉試
春滿江梅子弄酸看花仙客據征鞍錦鱗躍破千山影
柳線斜牽七里灘但把青篇勤繼晷謾言佳句似弹丸
長安消息秋風裏一段天香徹廣寒
細雨入樓和韻
西風吹斷萬條絲都入層樓作雨時詩酒有懷應不寐
鶯花無語景誰知隔忩雲殢青天小捲幔泉連翠黛欹
誰把春缸浪傾倒醉魂常繞玉山陲
題高孔華小畫和韻
屋迥野雲白林昏山雨過杖藜拄橋北識面青山多
古木參天立閒雲入戸青推篷恣吟眺夜坐斗牛横
小景
詩思濃于酒山容碧似苔美人清不寐撑出小舟來
斑鳩
香禽自何處共立枝頭語喚起曉耕人西疇足春雨
題景時小景
細雨着苔黏屐齒白雲飛樹挂山頭扁舟直放武陵去
滿地秋聲人倚樓
為茂通題扇畫
亂木蕭蕭楓葉酣扁舟閒釣五溪南屋頭嶺瘦杉如戟
長嘯一聲煙水藍
為介菴叔父題畫屏
雪漫江天萬木窮一間茅屋覆詩翁何人醉醒梅花月
踏徧寒山路幾重
文峰貢翠
静坐無聊兩鬢蒼教兒何日繼書香閉門忘却春容老
燕子䘖泥入草堂
為人題春草
禪房一榻看離離好似西堂夢覺時詩句滿前吟不就
謝家池上雁來遲
送吕克興會試
驛路迢迢隱隱山看花仙客度山關長安故舊如相問贏
得煙蘿味一閒
陳逹(字德英蒙菴長子有虚忩小稿)
暮春遊西山道院和楊陶園五平體
嘗聞神仙儔相娛分杯簪吾儕將無同尋芳忻聯驂緣
兹抒吟豪煙霞非窮躭樓臺明空中星辰疑可探幽墩
滋苔青山花迎風酣羣峰遐觀竒流泉清而甘倉庚鳴
春暉金烏驅朝嵐臨風懷當年沈淪基清談皇明開新
宫佳晨崇朝參樗材叨郎曹行藏期無慚殷勤摩穹碑
神功應周諳清遊憐吾曹新詩題山菴
聞蟬賦别送李古冲吏部
珠宫擅虚敞灌木饒蕭森蘿縈古洞匝不受煩暑侵有
客遠行邁於焉洗塵襟暌違寧足道宛如辰與參壺觴
甫交錯清風遺好音悠揚重凄惻對此誰能任緬懷物
理微高潔諧夙心曉吸沆瀣零暮止松桂隂飛鳴亦自
適伺者徒相尋因之深有感聊以調吾琴願君崇令德
嗤彼澤畔吟勛業方肇兹佇立還朝簪
嘉靖癸巳十一月望前三日舟飲夜闌乘興登
虎丘有作同遊者楊文泉道南謝嵩南宜相
許高陽初而東君則張餘山瑀也
解組返南服了無塵慮羈泛泛楓橋道悠然興遐思澄
波映皓魄偏與我心期忽逢携酒至促膝叙暌離更深
逸興發眷言將何之仰&KR0008;蘂珠宫矗矗臨水涯朋遊方
息駕燈火猶参差攝衣履岧嶤積氣釀寒颸昏碑渾莫
辯但可記名誰講臺固已幻劒池殊足嗤云胡千載内
聲稱乾坤垂山川待人顯此語良亦私吳門本平壤兹
丘突而竒俯視州邑間羅立還纍纍通宵見野燒薄海
延朝曦花柳郊原暗帆檣煙雨移豪華傳上昔文物盛
當時王孫恣遠眺墨客哦新詩抒懷藉靈境訪古傷陳
規佇久廼因是區區能爾為但令逹者觀存亡杳一絲
呼童理歸棹月光長相隨
晴步次輝弟韻
宿雨乍開晴層巒呈寸碧策杖隨所之東郊與西陌滿
引紫霞觴暫卸青蒻笠忽見海棠花依然帶紅濕
竹屋為甘欽采秋官尊翁題
結構傍廛市所居雜喧嘩雕甍連畫棟亹亹皆紛奢何
人數椽與俗異座接此君引高致半忩明月鸞尾低滿
地東風墨華醉有時静坐探古書鏗鏗玉珮搖瓊琚倏
然雲散天宇静篔簹嶰谷俱何如先生自是世高士眼
視功名如脫屣直將高節抗浮雲鼇竿一截傳諸子仲
也才能貫百川闡揚翁業歸詩篇我疑此翁結此屋無
乃溪邊之六逸興夫林間之七賢
漫書
藴玉斃鼠均名璞月旦車旃同一朔世間萬事自有真
毛遂曾參亦誤人君不見江頭昨夜風塵起咫尺不辨
冠與履幾家奔走聲嘈嘈漁翁牢把孤舟艤十日隂雲
倏爾開依舊青山如畫裏
題買臣負薪圖
海邦六月煩暑逼石床晝卧紛華息清風颯颯自南來
恍然如入華胥國初醒頓覺日半斜簷頭幾陣蜂將衙
朗吟老子五千字漫酌盧生七椀茶敲門忽見東谿氏
手持一幅鵝溪紙云是晴沙遠遺之分明貎出朱翁子
憶昔登登伐木時行歌道路聲嗚噫豈徒不入駔儈眼
何當更被糟糠嗤五十功名未遲暮錦衣烜赫人如故
誰知此日除道夫却配當年棄夫婦朱顔闇淡應無光
後車同載空徬徨丈夫出處自有數悔把深思一日忘
披圖誰不增感慨嗟彼女流何足怪不見翟公門下客
一貧一富知交態
和顧東江禮侍韻贈鍚山王生衛
浮榮不直一敝帚雲雨區區翻覆手羡君棄置若等閑
飄然六合為扄牖二王筆法本天成故家文物垂芳名
遠來為寫瀧岡表海内深情及死生
信筆
道人所居不盈尺静裏滿懷春拍拍插架時翻斷簡青
開忩忽見遙岑碧狂風捲雨妨農工馳馬驅車酣客奕
一笑那知兩鬢蓬詩成便把榴皮擘
和輝弟夕佳亭歌
隻幅蒲帆廻宦海蟬冕浮名陋華彩小亭兀坐幾忘年
萬斛紅塵難我凂安身寧有不龜手善藏能免負山走
何如引酌款斜暉信步岡前與岡後東陽旨酒時一中
細烹苦茗邀王濛渴飱淵明之菊露清愛弘景之松風
遙憶霄漢諸故人落落倏若参與辰圖形爭列雲臺上
荷釣誰來渭溪濱六六灣頭虛半席滿擬歸期從太液
知子久擅三都才蹇余曾作四明客寄興先馳尺素書
珊瑚照耀荒松居層霞暎樹巧布置落葉盈階勤掃除
爾今元亦為親屈報國丹心須蚤出好將勛業踵前脩
用慰林巒此長日
感懷
終歲長為客孤懷不耐秋砧聲高復下雁影去還留水
闊煙光淡花深暑氣收故人今萬里誰與話綢繆
玉峰為韓秀夫駕部題
借榻紅塵外名山入興濃春風明錦繡晴雪鎖芙蓉眼
界渾空晉聲華已亢宗起來作霖雨猿鶴記行蹤
豐樂亭次少司成郭价夫先生韻
年去民多疚于今歲甫登乘時開勝境掃榻待良朋遠
嶼煙光杳長空浩氣凌追遊應有記薄劣愧無能
夜坐用謝應德僉憲韻兼柬侯世卿少參
夜静天如洗時聞蟋蟀鳴朋簪追舊雨客路賞新晴看
劒懷偏壯争棋氣未平小山松桂晩何處可忘情
除夜宿常山察院
鄉關將咫尺歸計尚遷延榾柮燃殘夜屠蘇憶少年東
山高卧處楚澤卜居篇此意何人會臨風仰昔賢
新正積雨連旬依韻答輝弟
彌雨旬過半柴門午未開光慳銀海眩醉罕玉山頽美
景孤春至新詩入夢來隂晴亦何事浪向鵓鴣猜
姚江舟次遣懷
凍雨寒雲歲月奔扁舟去去又黃昏隔江梅綻知生意
近海潮平沒燒㾗訟獄無情猶可訊閭閻多病不堪論
蹇予趨走嗟何補剛免傍人議素餐
新春感懷用方純吉韻
獨愧無才負衮衣海邦今日且栖遲乍看細雨霏微處
正是春風發育時瘦比沈郎空握帶愁如杜老只躭詩
閒居一室無餘物琴調清新劒陸離
宿大善寺
祗園深處暫停車壊壁頽垣不掩廬風約鐘聲僧定後
月翻松影鶴來初禪宗于我雖非偶世味從今亦漸疎
欲向蓬萊訪陳迹梅谿風韻更誰如
宿普濟寺
車馬塵中未息肩招提清境且安眠數聲雞犬斷橋外
十里桑麻古道邊南渡衣冠遺舊跡西湖風月憶當年
老僧觧說興亾事不管南枝呌杜鵑
四時宫詞次楊名父考功韻
芰荷池畔雨纔收羞見紅粧照碧流紈扇有詩題舊恨
紗厨無夢感新愁蜻蜓點水情偏適蛺蝶穿花意自由
向晚好風來别院是誰歡笑擘箜篌
過觀海
蕞爾孤城試一臨東郊西陌故鄉音魚鹽以外生涯少
山水之間趣味深花竹四時堪作障煙嵐終日自成隂
天教少住非無意要識當年觀海心
龍頭場午憩
院落深沈午漏遲松花香拂柳風吹青山蔽戸晝長暝
野鳥當窗時獻竒滿眼簿書空汗漫一年春事又離披
乾坤俯仰無窮意併入孤懷幾首詩
秋夜感懷
簿書叢裏歲華淹且放餘情上兔尖鴻雁忽將秋色
至軒窗時見晩凉添望迷紅樹家千里立盡青霄月一
簾但把行蔵參易理卜居何用遠求詹
詠竹次王誕敷年兄韻
公署居閒每見君賞心竟日敢辭勤謾隨凢卉争春色
高出層霄遠世羣鳳尾月斜金鎖碎龍孫雨過玉繽紛
勝遊莫作尋常計細刻從教書八分
太平堤襍咏次王半谿韻
塵海微茫盡轉蓬人生何事苦匆匆獨憐無限參商地
都在幾番煙雨中樹隠樓臺吟望遠山圍村郭往來通
清時且作偷閒計萬事悠悠付化工
年來祿食愧曹司疋馬朝朝暮暮時未老乾坤還有待
多情鷗鷺謾相疑熟思吏隠真奇事敢說山靈是故知
何處落花隨雨點也應催我送春詩
提憲廳夜㘴
官齋人静報更嚴落落閒懷夜更添千里庭闈憑夢到
萬金家信託燈占凢材已負明時選病骨還資識者砭
記得去年吟望處半輪寒月又湘簾
次楊恒叔先生遊清凉寺韻
雲擁僧房紫翠間當年飛錫幾時還層巒每到秋偏好
塵鞅不隨心共閒爽酌欲將詩句解多情猶有夢魂關
知君張弛無窮意肯學淮南賦小山
寄吳秋官德翼同年
同牓聯官道義存輸君高卧白雲村情深欲就湖山遠
夢醒猶聞笑語温對客雨餘頻剪韭娛親堂背賸栽萱
扁舟時傍吳歌晩一段清風孰與論
甲戍十月五日午餉告乏薄暮庫部分到俸錢
亟易之市始克舉炊詩發一笑
坐對空齋細雨頻強呼清茗潄唫身九年竊祿應多愧
一午無炊未當貧聞說真卿曾寫帖笑渠季路漫生嗔
可人庫部時分俸八口還沾此施均
送陳岳克厚歸瓊河
鍾山高高淮水深客鄕無日不登臨寒風忽起故園念
征帆便挂長江心浮生萍梗本無定此夜樽酒還同斟
驪歌一曲不忍聽飛鳥吾猶戀舊林
送李守訥致仕南歸詩
長江五月薰風起一舸飄然白下歸解組獨先能覺是
行年猶未及知非齊竽自古難迎合周易從今好發揮
料得浮鷗相慰藉等閒何事復驚飛
曉將封事達承明楊子江干夕問程自是庭闈關念切
故于軒冕繫情輕鋪張行色憑詩卷驅逐離愁仗酒兵
看取百年公論在先生未許獨逃名
再會用宋人韻一首
四十辭榮誇若水百年高致又逢君旗亭此日攀新柳
尊酒他時憶暮雲眼底風波應自笑胸中丘壑許誰分
陶然和就歸來賦贏得清名到處聞
九月十二日登悠然亭鬮韻
一别西山歲十更危亭偶爾叙宗盟已過九日猶無菊
恰有方田又種秔笑語風生吹髩髮輸贏變出付棋枰
酒酣不覺歸途晚隠隠松梢月漏明
過常山
崎嶇客路且隨緣眼底何人得静便五日行過三省地
殘冬喜遇早春天葉稀老樹猶藏寺茅滿平沙未作田
幾向南陲重延佇兩峰晴聳白雲連
遊金山
山于江半見高稜雨過煙銷快一登處士詩成容可再
長公帶施更誰曾情歡老衲三生話步倩仙翁九節藤
遙憶金陵遊樂地暮天雲樹渺層層
遊焦山
奮立長疑北海鵬潑天波浪覺軒騰當年人借林泉隱
千古山從姓氏稱瘞鶴銘存渾莫辨吸江亭敝尚堪凭
兹遊已愜平生願况復禪參最上乘
九日登將就亭
年來雅興在秋山說着登山便觧顔撫景可堪逢九日
庇身何必更千間欺風白帽頻頻整待雨黃花故故慳
不是羽書初罷警相從那得有餘閒
謝儆成先生遠惠酒蟳諸物
松隂桂影四週遭客在南樓睡正牢忩外忽聞聲剝啄
書中深感意勤勞剖開陶氏不如蠏滿飲周郎自醉醪
三復高情無以報臨風聊為一揮毫
雨憩福海庵
兹來豈是悦禪機為愛幽居聳翠微逕滑雨深行不得
秋高風急送將歸蓮花舊白樽應倒柿葉初黃筆可揮
愧我才非山谷調能將斯地重摩圍
重遊福海庵
掃壁題詩記我曾恍驚春去又重登雲迷生客山藏寺
雨妬明農水拍塍白㲲巾輕閒欲試烏皮几隱懶堪凭
一樽是處成幽賞謾說瑤臺十二層
寄題楊恒叔陶園
凉颷何處透重袍翁與山靈兩共高老去不妨躭逕菊
客來時或薦溪毛清風尚友嚴陵瀨長日惟吟屈子騷
門外紅塵深幾許先生醉卧樂陶陶
遊九鯉湖
疊嶂重林路轉紆天然勝槩壯蓬壺珠簾高捲灘聲迥
石戶長扄月色孤夢蝶客醒香滿篆化龍魚去藻彌湖
何當乞取刀圭賜銷此憂時第一迂
四疊韻遣興兼與德仕弟
萬事悠悠託化工揮絃極目送歸鴻斷無愁髮三千丈
那有閒情十八公蒼狗白衣從變幻清風明月任牢籠
殷勤不盡思親意夜半推篷語阿同
冬湖亭為江國珍冬官賦
如舟亭構俯空壕嘯咏端無負水曹山色隨陽排闥蚤
波光浮月上簾高儘教魚鳥欣相託何但賓朋識所遭
謾把西湖輕較量主人襟度渺雲濤
題趙千戸嵩西庄用壁間韻
嫩柳微波夾路明一亭容與課深耕閒中隐几有餘地
醉裏凭欄無限情花氣暖催春日轉山光遙帶暮雲平
鍪弧本是承傳物其奈林泉宿共盟
龍潭
高皇曾此駐龍旌一掬靈湫遂有名雲遶重巖朝作陣
風生古栢夜傳聲為霖已副當時望報祀長懸後代情
聖德不刊神力護萬方何幸際昇平
琅琊寺
此山幽勝武陵源仄徑深藏别有村篆石畫巖猶墨跡
廻廊寝殿但苔㾗謾勞往事懷千載且與浮生共一樽
混世也知隨地得伐檀能不愧殊恩
送童用中之荆州
大江南泛渺雲平樽酒難消此日情一笑天涯殊去住
三春物色半隂晴尚書家世元無忝太僕才華蚤有名
莫訝高懷抛不得琅琊山水亦蓬瀛
得告寫懷
再䟽殷勤瀝悃誠九重恩許促歸程豈緣蒲柳先秋慮
欲盡庭闈愛日情天闊謾疑飛鳥倦月明偏照去舟輕
難忘最是滁西澗猶記黃鸝三兩聲
元夜與魯翁對話
京國勞勞汗漫身又從歧路度王春最憐孤館青燈夜
遥憶高堂白髮親池草不妨詩夢繞盤椒寧惜頌聲頻
江南勝概真如畫觸處梅花照眼新
新正久不至沙上園詩以寄興
歸來無日不窺園何事春初獨掩門每為雨師兼酒債
却孤山郭與沙村疎林迸玉儲新刻曲水流花漲舊痕
欲假天公放晴霽杖藜徐步武陵源
夏至日雨中遊園
時當夏至不聞雷剩有霏霏雨熟梅旋摘園茶烹石鼎
滿㪺泉水滌山罍雲横遠岫形如畫風送啼猿響若孩
怪底筆端多窘澀由來萬卷未淹該
登石竹巖
尋真曾向鯉湖遊十二珠簾翠欲流此日輶車過石竹
千年勝槩壯丹邱層厓雲染四時紫古洞風生六月幽
猶有浮名驅未得刀圭未識肯分不
送淺齋郭憲副進表之京
烏府先生擁使旌玉函馳獻片帆輕灘聲入夜懷增壯
樹色經秋眼倍明紅日喜瞻雙鳳闕白雲遥指萬安城
莫因家慶頻留戀還慰南閩佇望情
寄諸弟姪詩
科第寥寥廿七年客鄉長望好音傳竹林此際成愁絶
池草當時有夢牽對酒強歌青玉案因風懶寄白雲箋
也知人衆回天定珍重來賢好勉旃
雁門關追次何椒邱文肅公韻
山川無改舊名關悵望椒邱未可攀鳥道斜連青嶂外
羽旗遥映白雲間僧鐘入夜聲逾壯戍馬經秋色更斑
誰說君門遠千里天威咫尺不違顔
不才迂疎貽厥辠戾蒙恩放歸曷勝感激詩以
自慰春功有懷至是始副故及之
聖恩寬厚許歸田却是嚴君謝事年此日此身方屬我
時行時止總由天雲閒自合深山卧樗散徒勞大匠憐
賸得居人猶戀戀夕陽回照有餘妍
高尚為徐松峰都閫題
將軍曉起拂征鞍滿道榕隂夾荔丹金甲早銷春事足
朱旗曾閃斗光寒輕裘緩帶歸田樂急雨顚風行路難
只恐九重思頗牧青山未許夢魂安
九曲清遊
久欲逃名未得逃方將蹤跡寄亭臯緣林詰曲寧嫌遠
有杖支持不厭勞薄霧盈疇封逕窄清風隨步陟山高
武夷九曲尤堪翫細咏遺歌散鬱陶
送人之湖南分得洞庭遥憶
南湖煙樹遠依依百尺欄干倚落暉鐵笛一聲人不見
茫茫秋水片帆歸
題雁
風搖蘆葦碧毶毶寒影高低掃暮嵐最是月明秋夜永
數聲先我到江南
題翎毛
千葉桃花碧暎堤幽禽斜傍一枝低却憐春亦年年别
故向遊人着意啼
鯉湖
我愛何仙好弟兄丹成邱壑盡知名上方亦有連床會
萬瀑長含風雨聲
石倉歴代詩選卷四百四十一
