石倉歴代詩選卷二百四十一
明曹學佺編
元詩十一
盧琦
題待月亭卷
郡西古招提樓臺跨城邑小亭僅數椽日斜晚凉入君
侯曾此遊徘徊松下立開樽待明月月來海風急俗韻
忽已消素光良可挹天容萬里淨露氣千松濕酒闌賓
客歡詩就鬼神泣蹇余塵土蹤驅馳慚靡及時來弄清
暉每擬續佳什文園多病早浣花百憂集願言問嬋娟
何當謝羈縶
贈逸巖道人
逸巖方外士鶴髮雙眼碧常登虎山巔一覽天地窄飄
然駕雲還來作龍江客門前海潮生屋上嵐翠滴開窗
寫黃庭汲澗煮白石嗟余乖微尚十載事行役何時濯
塵纓從子叩玄賾
題陳允中山居
山妍雨初暗洞窈雲常暝琤琤碧澗流落落青松影遊
咏有高人誅茅臨複嶺開窗嵐翠香展卷白日永興來
即吟詩客至但烹茗抱琴戒出遊蕙帳夜深冷
贈白雲
白雲亦何閒竟日不下山時從修竹裏相伴一僧還悠
悠覆松頂渺渺歸岫間奔走塵俗者視君何厚顔
白雲精舍
幽齋白雲裏苔徑隱林樾空階落葉多深竹書聲歇嵐
光翠以流爐烟瞑常結凉飈拂長林猶疑絃吹發
蔣阜叢林
沈沈青蓮宇隱隱聞疎鐘桂殿荒蘚碧蘭階落葉紅水
聲出溪竹石瀨鳴寒松東林有佳興解綬來相從
禪巖夕照
空巖夕照沒寒棲野僧定歸鳥帶殘光連雲度蘿逕禪
房掩暮山楓林起烟磬幽人獨去來凭軒足清興
寄張子震
南浦多芳草東風又落花相思頻入夢見說欲回家竒
字從人問新醅為客賖自慚羈旅者猶滯錦江涯
答王經歴庭訓
數日不相見文園病若何山城春事晚竹屋雨聲多幕
府官如水門庭雀可羅東家有賀老杖屨肯相過
遊吳廷用南庄
公事多餘暇看山到遠村雲莊依竹見樵徑過橋分野
水晴舂碓巖松晝掩門所欣花縣邇歸路任黃昏
鞦韆
綠窗美人閉深院燕語鶯啼春事半畫欄睡足四無人
空與東君說幽怨綵繩嬝嬝挂青烟羅襪纖纖翻翠袖
紅籹高出牆頭花繡帶斜飛亭際柳香風蕩漾春誰主
願學飛僊飛不去黃昏溪月浸棃花背立鞦韆悄無語
秋蚊
茉莉堂前月華吐飛蚊擾擾晴雷怒深閨小玉焚椒蘭
繡幕穿簾柳花度芙蓉夜卧銀燭滅綠紗如烟罩香雪
潛身飛入羅扇風耳畔營營宵不絶瓊肌一咂雨夢回
玉腕斜批守宫血屋外寒蟬自清素夜夜長吟飲花露
練湖曲
練湖七月凉雨過白水蕩蕩紅芙蓉芙蓉紅盡早霜下
鴛鴦飛去何匆匆茜裙女兒弄虚碧鳴榔聲斷無消息
清波小藻出銀魚落日銀山秋欲滴望湖接山雲茫茫
鳥飛不盡青天蒼丹陽使者坐白日小吏開甕春酒香
倚欄半醉風吹醒萬頃湖光落天影挂冠何日隱江南
短褐綸竿上漁艇
和韻答白明之
君厭區區簿領勞詩人相對便揮毫幽居最喜青山色
熟睡不知紅日高夜雨江湖談舊事秋風庭院試新袍
笑他名利途中客一似扁舟駕海濤
汀州道中
七閩窮處古汀州萬壑千巖草樹稠嵐氣滿林晴亦雨
溪聲近驛夜如秋雲間僧舍時聞犬兵後人家盡買牛
但得龔黃為太守邊方從此永無憂
臨河城外别丁景文
六月騎馬奔出郭故人相送高洋橋百年古郡千峰遶
萬頃平田十里遙客懷欲别且須酒溪月自來何待招
後夜相思定何處羣山疊疊雨瀟瀟
贈片雲上人
曾憶相逢月臺下清談猶自帶烟霞避喧却愛山中寺
訪舊還尋海上槎石鼎烹茶分野水紙窗敲燭看簷花
定知歸去松蘿密猶向雲間採藥芽
依韻答歐士中
客舍凄凉生綠蕪經年祗傍野人居樽空但買隣家酒
巷僻應回長者車白鳥夢殘楓樹冷黃花香老竹籬疎
相逢且莫談離别一别如今十載餘
病中懷王德輝
憶與故人分袂日遊魚吹浪動新荷一年又見黃花老
兩地相思白髮多月落千峰霜滿樹雨餘溪上水生波
知君囊底詩偏好寄與茅齋敵病魔
和朱仲綱赴杭韻
客中送子西陵渡落日寒烟滿翠微美玉無瑕和氏泣
蓴鱸有興季鷹歸江城雁過秋生樹野店雞鳴月在衣
壮歲功名須努力只今搜士到柴扉
中秋寓逕江張伯雅席上作
征衫一路拂輕埃袖得嵐光渡水來月色不如今夜好
客懷應為故人開香隨桂子雲間落夢逐潮聲海上廻
醉倚西風賦離别明年何處共銜杯
寧德寄呈鄭德和參政統兵古田
省垣徵發羽書忙賤子元宵到上方光滿玉田千嶂月
寒生瓦屋五更霜野人巳厭干戈苦官馬仍愁道路長
珍重老僧為相報元戎先已到杉洋
松江道中
兩袖西風此地過清秋八月滿烟波秔田萬頃連天遠
茅屋千家近水多買得鱸魚供晚餉聽殘稚子唱吳歌
年來自笑行蔵拙獨立篷窗對素娥
題元符宫東秀軒又名日觀
茅山山下種玉地道士闢為東秀軒五色彩雲開日觀
萬株秋露濕雲根竹園笋出牛穿角松樹年深鶴長孫
一道天河横屋過奎光垂地映堂門
客中書懷
上東門外千山雨馬上氊衣病不勝每歲奔馳成底事
半生辛苦負殘經江村水退魚生釡野店厨空鼠食燈
多少客愁那遣得故園東畔菊層層
山行雜詠
拂拂輕風谷雨初綠楊堤上步紆徐竹林生笋長過母
巢燕撲蟲歸哺雛雨散溪流平岸漲雲開巖樹倚天孤
憑誰喚起王摩詰寫入秋毫作畫圖
再遊南庄
飛鳳山南樹色蒼疎籬野屋對蒲塘巖雲掩日收殘暑
溪雨廻風生午涼手種晩菘盈囿嫩飯炊新稻滿厨香
叩門休認催租吏願借竹林飛羽觴
夢中得二句云萬里春潮隨月上數聲漁笛隔
溪聞覺而足云
竹篷窗外雨紛紛清夜詩人思不羣萬里春潮隨月上
數聲漁笛隔溪聞夢回身世猶蓬島望斷山家只白雲
最喜遭逢聖明世擬將事業對明君
題全安庄
野寺尋真幽更幽僧知敬客喜來遊疎鐘幾杵江山暮
落雁一聲天地秋野鳥有情憐我去林花濺淚為誰愁
而今惆悵滄洲别不識重來有日不
過吳江
興隨流水共悠悠此地蘆花正滿洲落日片帆千里暮
西風長笛數聲秋衣冠空帶英雄淚湖海難消浩蕩愁
吹罷欲尋沽酒處傍人遙指隔江樓
寒夜懷京和韻
帝京别久夢想同鬱葱佳氣凌青空石麟銅雀動凉月
玉樓珠箔來天風宫壺龍滴曉漏盡玉階馬滑春雪融
錦衣高唱少年子銀甕索酒蒲萄宫
阻風崔鎮有感
大風吹河河倒行阻風時節近清明南人北人俱上塚
桃花杏花開滿城雖云宦遊俱作客便覺此日難為情
河魚村酒亦足醉頼有同舟好弟兄
陸德陽杭州新居
武林城下文章客移得幽居近碧灣聞說梅花開欲遍
一舟衝雨到孤山
錢舜舉木芙蓉
紅粧初映酒杯酣斜倚西風轉不堪霜後池塘秋欲盡
令人惆悵憶江南
畫梅
枝頭春雪瑩芳樽綽約冰姿襲醉魂翠羽影殘清夢覺
滿天霜月正黃昏
附貫雲石
桃花巖白兆山桃花巖太白有詩近人建長
庚書院來京師時中書平章白雲相其成求
詩於詞林臣李秋谷程雪樓陳北山元復初
趙子昂張希孟與僕同賦詩
美人一别三千年思美人兮在我前桃花染雨入白兆
信知人世逃神僊空山亭亭伴朝暮老樹悲啼發紅霧
為誰化作神仙區十丈風烟挂淮浦暖翠流香春自活
手撚殘霞背天末幾回雲外落清嘯美人天上騎丹鶴
神遊八極栖此山流水杳然心自閒解劔狂歌一壺外
知有洞府無人間酒酣仰天呼太白眼空四海無纖物
明月滿山招斷魂春風何處求顔色
美人篇
仙風雕雪玲瓏温吳姬剪月纖纖昏行雲補髻翠光滑
鳳凰呌落空山月手摘閒愁八字分春山恨重畫不伸
肌濃汗膩朱粉勻背人揮淚妝無痕霜刅自裂石榴裠
閉門不識諸王孫綠烟熏透藍田玉羅帶隨風換妝束
飛鳥銜怨過長門芳菲不忍辭華屋連環步窄玉珮響
霓裳袖闊春風長釧鬆腕瘦覺多情舉手搔天天亦痒
錦香帳冷蘭燈沈落花不入芙蓉衾三山路杳銀河深
彩鸞高訴愁人心天與美人傾國色不如更與美人節
夢裏梅花夢外身萬古千年對明月
君山行
北溟魚背幾千里負我大夢遊弱水蓬萊隔眼不盈拳
碧落香銷吹不起茜裙女兒懷遠遊遠人不歸明月羞
寶釵綰髻翠欲流風鬟十二照暮秋女媧煉石補天手
手拙石開露天醜瓊樓玉字亦人間直指示君君見否
斯須魚去夢亦還白雲與我遊君山
别離情
吁别離之苦兮蒼梧之野春草青黃陵廟前春水生日
暮湘裙動輕翠玉樹亭亭染紅淚又聞垓下虞姬泣斗
帳初驚楚歌畢佳人閣淚弃英雄劔血不銷原草碧何
物謂之别離情肝腸剥剥如銅聲不如斫其竹剪其草
免使人生為情老
送王繼學
玉京高處雪流脂連插雞冠綠鬢垂蹀躞有泥歌獨漉
琵琶無夢說相思黑河舊樂催填譜白海名花擬進詞
羽獵上林俱罷賦卿雲何以報明時
無題次馬伯庸韻
翠簾匝匝護朱光千葉宫桃滿院香閬苑有鸞通尺素
虚橋無鵲寄流黃上林賦罷歸巴蜀興慶詞工謫夜郎
不是月中親度曲世人那解聽霓裳
相期來似石城潮目望晴虹結綵橋却月眉愁歌漸遠
凌波步近意非遙抽琴有恨廻青角疊袖無塵轉綠腰
弄玉最憐隨鳳去秋來誰與伴吹簫
白髮詞臣兩耳垂華腴堆笏陋牛醫宫娥引燭催麻日
院吏傳更寫制時蠟撚花生秋夕賜翠標疊勝歲華移
低頭欲說唐朝舊願侍虚皇進玉巵
蘆花被過梁山泊有漁翁織蘆花為被僕尚
其清欲易之以紬者翁曰君尚吾清願以詩
輸之遂賦果却紬
採得蘆花不涴塵翠蓑聊復藉為裀西風刮夢秋無際
夜月生香雪滿身毛骨已隨天地老聲名不讓古今貧
青綾莫為鴛鴦妬欸乃聲中别有春
石倉歴代詩選卷二百四十一
