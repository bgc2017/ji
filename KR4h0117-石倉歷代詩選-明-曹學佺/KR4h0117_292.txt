石倉歴代詩選卷二百九十二
明曹學佺編
明詩初集十二
高啟
上之回
聖主重行幸六虯法乾旋北巡初避暑東祠已祈年羣
官從清塵粲若星麗天前揚豹尾竿左靡魚須旃瀚海
通漢月蕭關絶胡煙願奉千齡樂皇躬長泰然
君子有所思行
騁望京輔地金城千里餘峩峩松柏陵靄靄桑柘墟明
堂表青陽飛觀切紫虛況有戚里第高樓夾清渠愛妾
舞羅縠嬖奴鳴珮琚東園賜秘器上林乘副車玄運有
恒旋盛時無久居勿嗤城南巷寂寞揚雄廬
長門怨
憎寵一時心塵生舊屋金苔滋銷履迹花遠度鑾音暮
雀重門迥秋螢别殿隂君明猶不察妬極是情深
塞下曲
日落五原塞蕭條亭堠空漢家好遠略籍役滿山東去
年出飛狐今年出雲中得地不足耕殺人以為功登高
望衰草感嘆意何窮
羅敷行
陌上三月時柔桑多綠枝攜筐行采葉日暮畏蠶饑君
來駐車馬相逢在桑下謾說同心言不是知音者君貴
多輝光妾賤無紅妝自信田間婦難從天上郎長安畫
樓宇無限如花女使君當早歸莫共羅敷語
王明君
都門塵拂春風面臨别看花淚如霰君王惆悵惜蛾眉
不是前時畫中見白髮呼韓感漢恩寧胡謾號閼支尊
氊裘肉食日勝貴不如但嫁巫山村黃沙白雪無城闕
手冷鵾弦夜彈歇相隨萬里到穹廬只有長門舊時月
行路難
君不見盤中鯉暫失風波登俎几君不見枝上蜩纔出
糞壤凌雲霄推移變化詎可測勿謂明日同今朝出乘
高車入大馬半是當年徒步者范叔曾逃客溺餘衞青
亦在人笞下悠悠行路莫相欺為雌為雄未可知
怨歌行
妾始充下陳嬌容常自持上宫三千妓一一妒蛾眉絃
急有斷聲鏡暗無妍姿遂令開時花遽作落後枝昨夕
歌吹歡今夕蛩語悲從來班倢伃不勝趙昭儀
蒿里
素驂駕廣柳蕭蕭出城闉玄廬儼象設猶恐死有神古
原閉愁冤荒草不得春一作泉下客長違室中親昔興
每待旦今卧焉知晨斂衣已成灰含具仍作塵家門諒
不遠欲歸竟何因平生所愛物娛玩由他人哀哉此里
中同逝壯老均聖賢亦豈免聞道庶可珍
少年行
下直平明出禁門千場縱賭共王孫寶刀不敢將輸卻
明日沙場欲報恩
長相思
長相思思何長愁如天絲遠悠揚搖風曳日不可量不
能絆去足惟解結離腸關山碧雲看欲暮空幃坐掩荃
蘭香長相思思何長
雙桐生空井
雙生碧玉樹竝覆黃金井根通夕潤深葉帶朝光冷應
有感秋人時來鑑愁影
征婦怨
良人不願封侯印虎符遠發當番陣幾夜春閨惡夢多
竟得將軍軍覆信身沒猶存舊戰衣東家火伴為收歸
妾生不識邊庭路尋骨何由到武威紙幡剪得招魂去
只向當時送行處
車遙遙
鵾雞啼霜海城白征夫趣裝牛上軛天生兩轂轉長途
那得令君不為客出門已遠第一程耳中鳴鐸漸無聲
房戶寧嗟寂寞守山川惟念苦辛行欲車不行願車覆
還愁損我車中玉安得身如路傍草相隨千里車前綠
邯鄲才人嫁為厮養卒婦
妾能擫趙瑟舊得君王眷更衣直夜房侍酒登春殿出
宫非故顔里婦猶相羨叢臺罷往夢破屋流螢見末路
多若斯紛紛貴成賤
秋江曲送顧使君
秋江月滿秋潮大江上行人待潮過别離休說渡江難
半日順風船穏坐楚江茫茫葭菼平使君來時雄雉鳴
子弟從軍隔江去幾家猶住夕陽城水田雖荒飯常足
芡米夜舂二十斛誰道繁華不及前戶無征税官無獄
渡江渡江君莫留江北樂似江南秋
寒夜吟
月下凍痕生綠井隔簾霜片飛無影樹枝風息轉迎寒
愁人如鳥棲未安夜短夜長應獨覺熒熒殘燭嗚嗚角
春江行
春江南北疑無岸綠草綠波連不斷一女紅妝出浣紗
恰如鏡裏見桃花裌衣猶冷過寒食雲渡春隂半江黑
浦口風多潮正深輕舟搖蕩似人心鷓鴣暮啼歸路遠
飛絮茫茫楚江苑
養蠶詞
東家西家罷來往晴日深窗風雨響二眠蠶起食葉多
陌頭桑樹空枝柯新婦守箔女執筐頭髮不梳一月忙
三姑祭後今年好滿簇如雲蠒成早簷前繰車急作絲
又是夏税相催時
採茶詞
雷過溪山碧雲暖幽叢半吐槍旗短銀釵女兒相應歌
筐中摘得誰最多歸來清香猶在手高品先將呈太守
竹爐新焙未得嘗籠盛販與湖南商山家不解種禾黍
衣食年年在春雨
擬古
嵯峨雲間樓俯視層城隂綺戶相洞開清飇拂羅襟上
有離居婦哀歌撫弦琴不知中怨誰掩抑一何深初為
郢中唱再奏邯鄲吟不惜努力歌寫作絶代音風吹落
君耳萬里知愁心曲盡思寂寥青天日西沈
其二
東井不可飲威弧孰能張虛名竟何用千古同悲傷與
君初結歡金石比中腸恩情忽乖分相望阻川梁閨門
尚難越況彼道路長不如雲中雁迴飛自隨陽
其三
美人一相見遺我白玉環上有雙雕龍遊戲在雲間持
此感深意佩結無時閒玉以比貞潔環以明不絶雲龍
永相從誰能使離别
其四
黃鳥鳴春陽流芳滿西園攀條日已暮悵惋不能言禦
寒必重裘涉道斯雙轅離居非君子何以解憂煩煩憂
日已積佳期日已失思君如蓬萊可望不可即區區儻
見察憔悴甘自畢
寓感三首
蚩蚩此羣氓幾人出其儔誰云抱智慮乃足資勞憂晨
秣思遠騁宵披務窮搜懷古復慨今百念紛自投樛擾
得喪間若與方寸仇安知廣成子冥卧崑崙丘無營亦
無想八表獨神遊
攬轡登太行遙望落北州崤函正西峙黃河復東流百
城無遺堵雲煙莽相繆朝作冠蓋場暮為狐兔丘昔人
争此地干戈迭相讎當其得意時連陌擁鳴騶百年奄
忽盡魂魄空來游曷見采芝叟冥棲無所求
頹陽在川上玄蟬夕鳴悲嫋嫋風起波翻翻葉辭枝曠
望天宇内沈寥此何時朱火已盈謝清商屆其期覽鏡
忽自嗟綠鬢生素絲萬物有榮悴造化豈吾私
始發南門晩行道中
歲暮寒亦行征人有常期辭我家鄉樂適彼道路危酒
闌别賓親驅車出郊岐我馬力未痛已越山與陂回頭
望高城落日雲樹滋遭亂既少安謀生復多饑途逢往
來人孰不為此馳遠游亦吾志去矣何勞悲
渡浙江宿西興民家
掛帆無天風到岸日已夕捨舟理輕裝欲問古鎮驛渢
渢灘聲迴莽莽山氣積僕夫夜畏虎告我勿遠適望林
投人家炊黍旋敵石寒眠多虛警我體若畏席誰云别
家遙數日已在客今宵始驚嘆東西大江隔
夜抵江上候船至曉始行
夜辭西陵館霜谷猿叫歇津卒未具舟天險不可越漁
商雜候渡寒立沙上月蒼煙隠遙汀益覺湖漲闊開橈
散驚鳬海色曙初發朧曨前山來稍稍後嶺沒中流聞
鼔角隔岸見城闕客路得奇觀臨風悶俱豁
宿湯氏江樓夜起觀潮
舟師夜驚呼隔浦亂燈集潮聲若萬騎怒奪海門入初
來聽猶遠忽過睇無及震搖高山動噴灑明月濕霜風
助翻江蛟龍苦難蟄應知隂陽氣來往此呼吸登樓覺
神壯憑險方迥立何處望靈旗煙中去波急
雜咏
朝臨高堂上俯仰崇岡下春暉何悠悠清川自東瀉陽
和發卉物時澤均播灑如何及芳晨蕭條俱空野願言
釋拘局登高騁吾馬曠地不見人憂心何由寫興謝固
其常吾將尤誰者
題綠綺軒
幽抱時欲寫帷中有鳴弦一彈落一葉庭樹坐蕭然寂
寂山水夜迢迢河漢天憶聽烏啼起南軒秋未眠
登景閣夜宴
王孫喜留宴開閣望明河是夕月微暈凉風池上多棲
禽翻暗叢駭魚動圓波清景厭絲竹雅咏答高歌尊酌
願勿間良宵易蹉跎預憂别在旦車馬層城阿
暮歸
朝出雞始啼暮歸烏欲棲我身本無役胡為亦東西徒
步二十年風埃面空黧入門聞鄰杵秋氣凜以凄芙蓉
墜廢沼絡緯鳴中閨壯志苦不遂歌吟夜燈低富貴固
有日我志焉能迷笑向細君道勿為翁子妻
送蜀山人歸吳興兼簡菁山静者
南浦無碧草征鴻晨稍飛何當杪秋節臨水送將歸既
來不能淹君心應好違惻惻袂始判遙遙帆已微天高
桂樹落人在山中稀還尋同袍者更製薜蘿衣
會宿城西客樓送王太史
君來歡不足君去憂何遽共聽楓橋鐘留連恐將曙蛩
鳴故苑草鳥起高城樹明日獨登樓歸帆渺何處
出郊抵東屯二首
朝服久已解儼然山澤臞欲狎林野人相歡混賢愚朝
來此水濱高歌步踟蹰忽逢一田父舍耕拜路隅疑我
是長官怪我體貌殊我已釋所有彼我未忘歟
坐久體不適卷書出柴關臨流偶西望正見秦餘山野
淨寒木疎川長暝禽還此中忽有得怡然散襟顔
鳴山書舍圖為黃君伯淵賦
伯鸞鬻舂地井臼有遺跡之子學幽棲托蹤在林石清
風竹林曉片月蘿逕夕遙想一齋空圖書滿牀積
春草軒雨中懷王太史
西軒罷琴坐涼思欺白苧颯颯樹聲繁秋風滿池雨蓮
衰少暗馥禽靜多幽語對此闕良儔當歡反傷緒
次徐山人與倪雲林贈答
昔遊紫藤塢空山鶴鳴秋相望隠人居興闌竟回舟邇
來獲晤賞玄談劇風流每欲開南軒招我共偃休天寒
鴻鴈鳴芰荷落長洲豈無一釣船訪子溪水頭終慚文
墨牽只尺成阻修聽雨掩閣卧觀泉上巖游朝覽贈答
篇詞藻誇兩優我本丘壑人猿鶴肯見留擬結歲宴期
壺觴展綢繆況聆西澗濱禪宫閟清幽夜看太湖月遲
我同登樓
蘭室為袁省郎賦
湘臯春水深澧浦秋風早如何庭戶間芳蕤獨妍好不
有君子心憔悴同芳草
題曹氏春江雲舍
遙波靄微雲禽寒少相語君家在空闊欲往迷洲渚紛
紛樹離霧稍稍花滴雨日暮坐相思江東渺何許
蘿徑
幽溪入蘿蔦幾曲到巖扉夏鳥頻啼處隂隂花墜稀知
當煙暝後從此荷樵歸
茶軒
摘芳試新泉手滌林下器一榻鬢絲傍輕煙散遙吹不
用醒吟魂幽人自無睡
過立公房
空院閉深竹幽花發孤妍春隂鳥語寂風磬時泠然非
兹絶塵地何以寄高禪
送芑上人東歸
浮雲如飛鳥相聚安可常偶來雲巖寺幾日共徜徉我
去師亦歸澗戶欲荒涼池卧孤塔影庭棲雙桂香重過
應未期悠然山水長
送王主簿之歸安
我歌柳惲詩送子南汀發山城逢社雨綠樹啼鶯歇留
連孤艇遲怊悵雙壺竭高士尚為薄休慚府中謁無事
坐閒廳彈琴看明月
甪里村
高皇本壯士提劍定四方晩為兒女情悲歌起彷徨愛
子欲建儲寵姬方侍側顧驚四老人謂已成羽翼大臣
豈不諫孰能幹天機彼翁何為者足見人心歸始潛避
秦君終出安漢嗣世羅焉能羈舒卷聊自肆我來甪里
村如入商顔山紫芝日巳老黃鵠何時還斯人神仙徒
千載形不滅猶想蒼巖中白頭卧松雪
毛公壇
欲觀漢壇符東上縹緲峰葛花墜寒露夕飲清心胷月
出太湖水鶴鳴空澗桐真境久寂寥蒼苔閟靈蹤嘗聞
綠毛叟變化猶神龍世人豈得見偶許樵夫逢攀隂力
易疲探玄志難從歸出白雲外空聞仙觀鐘
西齋池上芙蓉
池荷已衰颯孤艷仍獨在滄洲遠夢違風露妍姿改窈
窕徒自媚寂寞還誰待此地托根偏非無美人採
客有不樂者
客有不樂者默坐空堂幽明燈照孤影對酒不能酬風
雨忽夜至單衣颯驚秋葉隕已慽慽蟲鳴尚悠悠於當
屬有念苦願君聲收讀書仰千古命駕志九州孰云吾
多智有已不解謀冥飛既難攀苟得亦可羞
天平山
入山旭光迎出山月明送十里松杉風吹醒塵土夢兹
山凡幾到題字徧巖洞陽崖樹冬榮隂谷泉下凍怪石
立誰扶靈草生豈種白雲蓊然來諸峰欲浮動高鶻有
危樓幽禽無俗哢凌蘇知履滑披嵐覺裘重嘗登最上
顛遠見湖影空漁樵出渚孤鳥雀歸村衆還尋老僧居
隔竹聽清誦慰我躋攀勞為設茶筍供幾年歴憂歡造
物若揶弄迷途遠山林遲暮堪自訟難追謝公游空發
阮生慟身今解組紱明時愧無用閒持九節笻尋訪事
狂縱石屋秋可眠山猿許分共
送張文學之檇李
回川帶綠樹窈窕雙鳴禽江郭去非遠傷離空滿襟林
中古殿靜池上高齋隂應想彈琴士杏花春雨深
越來溪
溪上山不改溪邊臺已傾越兵來處路流水尚哀聲昨
日荷花生今朝菱葉死亡國不知誰空令怨溪水
南峰寺
樵歸衆山昏天峰尚餘影欲投石門宿更度西南嶺遠
聞雲間鐘蘿逕入寺冰懸燈照靜室一禮支公影鳥鳴
澗壑幽泉響窗戶冷對此問山僧何如沃州境
寒泉
遠絡叢峰間平流盤石上月照欲成潭風吹不生浪聲
兼寒葉下色映秋苔漲野客照羸顔曾來倚笻杖
支遁庵
閒登待月嶺遠扣棲雲關石室閉千載高僧猶未還殘
鐙黃葉下古座青苔間不見跏趺影鶴鳴空此山
靈巖寺響屧廊
君王厭絲竹鳴屧時清耳獨步六宫春香塵不能起那
知未旋踵麋鹿游遺址響沈明月中跡泯荒苔裏
夜飲余左司宅得細字
春會非有期春愁本無際焉知君子堂此夕相與詣燈
銷月窺欄角警霜委砌舞影憐鶴長吟聲笑蠅細鄰雞
易催旦共歡休復寐喪亂得幽歡疇云匪良計
劉凝之騎牛圖
夫子初亦仕弦歌潁之湄園廬忽在念解綬言歸期方
春養孤犢既耕亦以騎春風草茫茫出游徧山陂田家
有美酒輒醉不復疑當昔天聖間實號休明時豈無理
人術終恐塵鞅縻嗟今屬喪亂懷策競欲施清芬遠莫
挹載誦廬山詩
剡原九曲四首
欲知溪流長百轉來越嶠舟行安能極嵐路入斜照清
景不足娛昔人豈辭詔石硯久難磨空林閉遺廟
山折水暫旋山開水仍往東陂堰初成秋色瀰然廣碧
蘿花茸茸月映石壁上何時試沿洄一理煙中舫
密篠覆碕岸石穴黝而深居人負薪歸駐聽風水音回
看蓮花峰靄靄生夕隂不有僧鐘來高路誰能尋
危梁渡清瀨逶迤入前渚犬鳴樹蒙籠煙景暗墟聚雨
中耕叟歌月下歸人語欲尋仙尉蹤凄涼一茅宇
懷徐七
哀鴻巳鳴渚落葉初覆陌故園當授衣却思遠行客客
行已日遠我思日已積東南望歸棹鳥去煙波夕憂來
不成言懷抱空戚戚豈無一尊酒黃花為誰摘
獨步登西丘
幽卧意不適出門聊獨行惻惻田野中斜徑多不平逶
迤登遠丘迢遞望高城風交二麥動煙迥孤花明偶逢
植杖翁疑是古耦耕欲問恐相誚歸來悵中情
柳絮
輕盈易飄泊思逐春雲亂已拂武昌門還縈灞陵岸沙
頭雀啄墮水面魚吹散官樹曉茫茫哀歌腸欲斷
送蕭隠君自句曲經吳歸維揚
適從江東來復作江北去來去逐江雲蕭蕭舊巾屨身
帶煙蘿雨初下大茅峰孤帆拂楚樹遲聽廣陵鐘去家
忽來歸憐君似黃鶴日暮渺相思淮南桂花落
賦得真娘墓送蟾上人之虎丘
色相終壞滅佳人能久妍斷碑山寺裏小冢竹林邊蘭
葉春風帶苔花暮雨鈿情留吳苑客夢逐楚臺仙高僧
方宴坐身在散花天
送倪雅
交游結深歡離别生遠念聊持毛子檄暫脱劉生劍南
風柳下亭杯動江色灧山遙馬望驛日落蟬鳴店此去
漸成名驅馳君勿厭
秋日山中
山澤含霧雨偶來若居夷我無遠游志何與親愛離暑
退初可喜秋來轉堪悲壯顔豈草木憔悴同此時中心
與百憂日暮如有期悄悄出空宇悠悠適荒陂阨窮勿
復嘆天欲昌吾詩
宿幻住棲雲堂
窗白鳥聲曉殘鐘渡溪水此時憂夢迴獨在空山裏松
巖留佛燈葉地響僧履余心方正寂無使羣動起
曉起春望
今朝有春意原野晴始綠疎花未破煙新禽稍鳴旭物
情各欣榮客意胡刺促居閒厭寂寞從仕愁羈束兩事
不可齊人生苦難足安得長放歌花開酒醅熟
陳氏秋容軒
西郊莽迢遞川樹凝煙景雨過落紅蕖斜陽半江冷蟬
鳴山欲暗鴈去天逾永孤客對蕭條應嗟鏡中影
雨中遣興
積雨坐無悶端然便寂寞好鳥不頻啼閒花最遲落行
園每度徑望岫時登閣只此可終朝何當有樽酌
聞鐘
迢迢煙際發隠隠巖中應初來覺寺遙乍歇看山暝惆
悵未眠人空齋幾迴聽
池上晩
春晩思悠悠閣前池水流新蒲風葉響如對野塘秋野
塘前歲路已隔歸舟度鳥下獨回頭青山杳然暮
醉歸夜醒聞雨
覺來聞雨聲燈輝耿殘夜窗間有危葉暗助瀟瀟下不
記醉歸時寢齋如客舍
和張羽懷吳興舊游之作效其體
城貫綠川長朱閣暎飛梁鶯嬌山唱度蓮豔水嬉張花
童搦翠管桑婦挈銀筐若溪酒脂碧顧渚茗旗香擇勝
事未厭驚亂意俄傷回看舊游地秋草變凄涼
綠水園宴集
平居寡良會艱哉況兹時幸逢金閨英中筵接光儀名
園遇修禊景麗春陽熙綠芷榮曲沼朱華敷廣墀情宣
寄高文憂襟為之披觴來不敢訴慮此朋歡虧何由淹
返旆頹光願遲遲
送程較理游江上
風亭裊離管草綠江水暮送此南浦人孤帆雨中渡别
傷足自緩前驛花滿路春叢戀山鸎晩絮迷汀鷺我今
獨愁居芳月誰與度佇立望遙波相思積煙霧
僧齋聞雨
寂寂初罷語悠悠未成眠高齋有春雨夜半落燈前已
傷花委樹復臆水盈田老衲獨無聽繩牀方坐禪
見耕者
兹晨有佳興挈杖行遠墟春耕稍已出土脈向暖舒嚶
嚶鳥囀谷瀏瀏泉鳴渠歲功自兹始為農亦良劬而我
惰四體偃息在敝廬饑匱固當爾無為嘆踟蹰
雨中書湖上漁家壁
漁舍煙不起瀟瀟雨初暝孤客與羣鷗寒依葦間聽山
昏望易失波動愁難定歸思滿蒼茫空憐去帆迥
至蓮村
昔愛兹里幽誓將搆蓬廬孰云墜世網重到十載餘喪
亂喜獨完煙火靄舊墟柴門在深巷落日榆柳疎鄰翁
念契闊攜筐饋雙魚苦問客何事顔貌與昔殊焉知涉
艱難多戚長少娛貧賤非所恥中情在閒居願翁勿相
誚終當遂吾初
雨中登白蓮閣望故園
亭亭高閣上渺渺清川曲日暮靄羇愁蘺蘅雨中綠聞
鐘僧已返荷笠人猶牧歸棹獨難尋江南望雲木
尋照公
遠尋林下僧不識林下路隔雲孤磬響因到繙經處相
對竟忘言夕陽在祇樹
遊靈巖賦得越來溪
越女游未去越兵嗟已來青山舊溪上無復見樓臺過
客空惆悵荷花秋自開
雨中客僧舍
客夢方暫適竹間風雨驚起登林端閣迢遞望層城景
寒川樹疎野晦原煙平不邀釋子語何以緩羈情
東坡路上阻水
不覺去村遠瀟瀟柳間步江雨夜來多春流稍侵路褰
裳自可涉不待漁舟渡
始聞夏蟬
翾翾纔得蜕咽咽未成喧翳葉誰能見南風綠繞軒乍
驚變節物還念别郊園何待當秋聽方令羈思繁
將往海上舟行雨投僧舍
沙響聞雨來中途生旅愁遙尋晩林磬暫駐寒塘舟窗
下一僧老竹間雙鳥幽誰言阻遠去翻使得佳遊
江上晩晴
江虹斷雨脚返景明虛理宿鳥亂歸村幽人獨臨水漁
舟隔浦飯烟火蘆中起閒吟望遠岑綬步尋芳芷此夕
遇新晴憂懷偶然喜
冒雨暮歸過白沙湖
天寒滿湖雨獨棹東歸急遙望冰邊村蕭條暮煙濕家
人應候我深暎柴扃立
送袁憲史由湖廣調福建
只謂遠游苦寧知遠游樂君今萬里歸顔色殊不惡自
言楚帆開初别鳳凰臺采石月下過匡廬天際來試沽
彭澤酒憔悴陶家柳最愛小姑妍臨行復回首遠逐繡
衣游閒登黃鶴樓千峰漢陽晩一鴈洞庭秋西上荆門
渚銀釵見巴女歌斷竹枝詞江陵夜風雨看盡幾多山
今朝始得還秋風吹驛騎又欲度閩關閩關聞更好瘴
霧晨收早椰子美如漿蘭花多似草嗟余戀故鄉不肯
涉津梁把酒看君去相思空斷腸
曉卧丁校書軒
窗月澹欲失曨曨逼初曙屋外鳥聲多應知有嘉樹殘
香掩幽寢未事澄紛慮頗似宿東巖僧齋竹深處
水上盥手
盥手愛春水水香手應綠紜紜細浪起杳杳游魚伏怊
悵坐沙邊流水去難掬
秋日端居
秋意日蕭索郊園霜露餘出游無山水聊復守吾廬巷
轍久已斷山瓢仍屢虛非甘寂寞者誰樂此閒居
晩步游褚家竹亭
落日猶半野閒來潭上游非因戀幽賞聊欲散煩憂澄
波魚噞夕荒竹鳥吟秋不是愚溪上胡為吾久留
早發土橋
空山遠無驛逆旅聊可宿懷征候鳴雞燃帶續我燭僕
夫昨行苦爛漫睡正熟呼之愧怱怱推車出茅屋高巖
尚懸斗深谷未升旭欲亟去仍遲怪石暗崩觸思當在
家樂日晏始舒足胡為此行邁霜露勞局促王事靡敢
辭非關徇微禄
寓天界寺雨中登西關
片雲出鐘山隂滿江東曉幽人閣上寒風雨啼鸎少紅
塵禁陌淨綠樹層城繞不為怨春徂離懷自憂悄
送陳四秀才還吳
君是故鄉人同作他鄉住同來不同返惆悵臨分處手
把長干花回望長洲樹恐起憶家心愁題送君句
送周四孝廉後酒醒夜聞鴈聲
别時酒忽醒客去惟空舍風雪鴈聲來寒生石城夜遙
憶渡江船正泊楓林下
洪武二年八月十三日元史成中書表進詔賜
纂修之士一十八人銀幣且引對上奬諭擢
授庶職老病者則賜歸于鄉閱二日中秋諸
君以史事甫成而佳節適至又樂寵賜之優
渥而惜同局之將違也乃即所寓天界佛寺
之中庭致酒為翫月之賞分韻賦詩以紀其
事啟得衢字云
聖主念前鑒述作徵名儒羣來高館間厠跡愧我愚孰
謂此責輕毫端有褒誅書成進丹陛召對共拜趨去留
雖不同雨露均沾濡已淹三時勞可廢一夕娛況逢端
正月當空照眉鬚流光滿金界境與人間殊廣庭布長
筵嘉肴薦芳腴豈惟多士集亦有名僧俱興酣貴形忘
諧笑不復拘觴行豈辭數仰看轉斗樞明晨即分袂此
樂誠須臾
答定水寺芑公
日晏初出院閒齋一蕭然忽枉名僧書始知在清泉憶
昔雲巖居共締林中緣夏隂繞澗吟秋霽開閣眠暌合
苦難常别來歲頻遷趣同貴道在跡異慙名牽明日出
東海想照空山禪無因荷衣襆往禮高峰前
過白鶴溪
昨發白鷺洲今過白鶴溪溪流幾迴轉只在晉陵西月
出女猶浣雲深猿自啼茅峰雖咫尺無計躡丹梯
至吳松江
江淨涵素空高帆漾天風澄波三百里歸興與無窮心
期弄明月迢遞辭金闕晩色海霞銷秋芳渚蓮歇久别
釣魚磯今朝始拂衣忘機舊鷗鳥相見莫驚飛
始歸田園
辭秩還故里永言遂遐心豈欲事高蹇居崇自難任清
晨問田廬荒溪尚能尋秋蟲語左右翳翳桑麻深别來
幾何時舊竹已成林父老喜我歸攜榼來共斟問知天
子聖歡然散顔襟相期畢租税歲暮同謳吟
答張院長雨中見懷
林園寢扉掩閒坐道心生山藥翻寒色塘漪含曉清乍
違枉芳札遠憶愧深情此日知同寂梧窗聽雨聲
施澤阻風
客行阻風濤捨舟步江側芳村經戰餘草木盡愁色夜
投土屋中月出林半黑燃薪燎我衣炊黍作我食夜長
關塞寒歸夢何由得遙想倚閭親中宵淚横臆
石倉歴代詩選卷二百九十二
