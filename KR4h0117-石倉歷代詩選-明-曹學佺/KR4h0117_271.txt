石倉歴代詩選卷二百七十一
明曹學佺編
元詩四十一
黃鎮成
山中雜詩
山中春日長芳林翠如織放意聊散步裵徊度阡陌相
逢耦耕人藉草成太息雨歇清池深雲收暮山碧野蔬
堪掇拾樂此謀朝夕故人天一方悵望那能即長歌發
中情且以慰疇昔
衜山亭晚憩
平池雨初晴日暮春水深殘霞墮空闊規月光巳沈驚
波躍潛魚過影窺翔禽芰荷綠參差嘉木懸清隂但起
垂綸想遠生江海心小大固有殊放歌無古今
南田耕舍
離離南山田采米山下綠兹晨凉風發秋氣巳可掬美
人平生親零落在空谷顔色不可見何由踵高躅我耕
南山田我結南山屋下山擷桑麻上山友麋鹿還肯過
隣家隣家酒應熟
暮春
風雨不出門人事頗周浹高齋誦金文虚晝了白業登
樓聊四望新翠滿林葉江南春欲暮日月如轉睫青山
猶故人浮世墮灰劫誰能凌汗漫長使幽意愜
石橋山
散策南山下逶迤登石橋五涉曲澗水兩山鬱岧嶤夤
緣度絶壁攀蘿俯山椒懸瀑瀉層崖冰華垂空飄盤紆
上石磴天梯颭回飈厠足得平地聳身凌丹霄入谷煙
霞深松竹聲蕭蕭會當發天秘剪此荆榛條結屋棲白
雲覽矚千峰遙土沃既宜耕山深仍可樵因之習天游
巳足遠世囂悠然萬物表我隱誰能招
謝家山
結廬在南田巳辭城郭讙山水未幽深擬謀泉石間野
父𨗳我行同登謝家山緣溪入深窈絶磴窮躋攀憑虚
横鳥道高回白雲關下瞰飛瀑流倚杖聽潺湲良疇忽
衍曠陽坡冬不寒盤旋得幽谷外密仍中寬松根有茯
苓竹本易成竿願與同心人築茅棲煙巒去市十里許
塵坌未能干食力中無慙傲然身世安
謝邊
衝雨來謝邊滑路霑泥塗舊隣忽相見畱我宿山居燃
薪燎我衣取酒慰我劬雖有骨肉親各在天一隅感子
勞苦意焉能念﨑嶇
僧别峰所藏鄭子聲竹樹圖
空谷有佳人連蹇歲年暮清顔不可見香墨在紈素江
山澹微茫起我滄洲趣白石隱疎篁秋霜懸老樹天高
鴻雁稀水落沙觜露上人心迹空對此了言句亦欲櫂
孤篷雲深不知處
江仲謙恒德堂
江君世令族家在君山陽君山四千仞上有白玉床雲
氣出隂壑靈苗産陽岡仙人時往來石室畱禁方江君
往得之歸為恒德堂九轉空青砂沃以神樓湯散入刀
圭匕冬炎夏清凉夭閼一以合吾心乃夷康四海患痿
痺齊民生痏瘡國醫敢束手忍視仝膏育大山多靈藥
食之可年長安得往從君吹笙住葯房
同御史鄭彦昭登丹臺韻
晨登鍊丹臺雲磴互盤曲五月居高明曠遠窮望目雨
洗炎埃淨凉風動梧竹遙峰明晚翠近瀨漱寒玉聯鑣
得驄騎杖策偶馳逐詩畱紙上雲酒散樽中綠坐久獨
歸遲鳴騶出空谷
畏日
畏日不肯沒秋暑過於夏孱軀敞炎熇感疾未能瘥金
錢買藥裹寢處不遑暇每懷逃林泉無地安茅舍南山
在絶頂佛屋古松下流水挾雙澗清飈拂崇榭我欲往
從之僧榻仍可借俯觀塵世中揮手一高謝
苦熱
苦熱中夜起仰視天沈沈衆星失光耀雲霧生晦隂豐
隆亦憑凌霹靂聞迅音欲雨竟不成徒受苦熱侵人事
不可問天意誠難諶安得金飈來悠然清我心
城西紀事
今日稍清適獨出城西村感時經喪亂風物異郊原林
摧見平陸寺破畱頽垣高亭化墟莽華屋成蔬園徘徊
在中路偶聽老農言新苗未入土田草日巳蕃丁男赴
徵調期令集轅門况乃乏牛力苦辛難具論我聞增惨
愴無策拯元元身老不能耕焉敢飫盤飱
贈秋厓上人
開士黃金刹齊房白雲外尋師天台山柿葉寫經唄凌
晨餐正陽玉屑和沆瀣飛錫到城市刀圭起沈瘵逃名
師伯休隱顯謝流輩有時棲石室宴坐眞空界行藥度
幽澗秋雲濕霞佩我欲往從之高蹈塵宇隘他年嵩少
間揮麈一投芥
南田賡倪體中見貽之韻
中田日耕舍乃在南山陽啓戶見流水雲煙鬱相望夙
昔江海心中年甘退藏躬耕聊寓情學道未迷方過游
隣里間藹藹枌榆鄉倪君妙篇什時同賦草堂山林各
沈困風雅俱淪亡慷慨但懷古迂闊空談王平生屠龍
術匣劍收光芒濟世得良醫不如君伎長救渾用寸膠
誰能振頽綱青山自秋色籬菊亦有芳隣家酒可貰白
稻炊新香陶然任天眞高歌成報章
劉伯熙清溪圖
暫脫塵鞅繫結此清溪居偶從農圃隣時讀種樹書聽
瀑掃松石眠雲依草廬韜琴自無弦直鈎不在魚未知
穹壤間寵辱當何如
吳伯昭紅蓮綠幕圖歌
烏君之山從西來拔地萬仞青崔嵬劃然磅薄下江滸
林麓隱隱棲樓臺上有飛蘿罣喬木下有洪濤萬頃堆
紅蓮綽約泛渚净綠幕縹緲臨湖開雲煙捲風島嶼没
窗戸洗雨冰霜回高人自是青雲客日向湖亭賞山色
昔年走馬踏紅塵射殺南山雙白額今日綸巾羽扇閒
獨面清泠飲冰蘗壺箭收投勝負空碁枰罷局機籌息
延陵公子昔稱賢畫手復見今道玄有聲之畫宜詩篇
為子作詩將畫傳
贈何萬里
瀧流繞郡山如戟黃茅峒深秋霧黑幽篁蔽空鼪鬼嘯
絶磵下水沙蟲射生徭持刀跣雙足出入如飛踐荆棘
官軍相持不敢殺年年出峒來為賊何侯挺身諭厥渠
深入不用一卒驅椎牛釃酒拜縣令叱散部伍從降書
君不見伏波將軍征五溪瘴雨濕衣歸棹遲又不見令
公單騎喪虜魄萬馬不嘶邊月白古來豪士立竒功何
侯身老心力雄上尊襲衣拜賜畢歸釣白雲清渭中
題墨菊
江南九月秋風凉秋菊采采金衣黃近時丹丘出新意
却灑淡墨傳秋香青城學士曾題藻散落人間共傳寶
卷舒造化入毫端回首東籬自枯稿東陽傳君心好竒
何處得此秋霜枝湖湘衲子遠相貺筆勢迥與丹丘齊
香英細蹙玄玉屑老幹拗斷烏金折不隨粉黛學時粧
自與幽人同志節淵明巳逝屈子沈晚香縱有誰知心
感君畫圖三嘆息為君長歌楚天碧
李將軍歌
李將軍少年意氣輕浮雲青絲絡馬黃金勒寶劍錯鏤
交龍文十二高樓連廣道千金結客大梁門昨日彎弓
連白羽射殺南山白額虎歸來饗士酒千鍾自向青樓
按歌舞前年起兵從義旗斬將陷陣身如飛上功幕府
久未報有酒不樂當何為
悲秋詞
長嘆復長嘆芙蓉落盡秋水寒庭前百草枯爛死游子
日暮衣裳單白日悠悠歲將晚江南水深波浪散鴻雁
不來江水長零落秋雲滿江岸願天吹作凌天風吹開
白霧清暘紅願天化作炎天雨物物昭蘇感天語
莫徭行
莫徭射生蠻峒谷窄袴短衣雙赤足前年應募作官軍
惡少如雲學裝束千村一過如蝗落婦滿軍中金滿槖
豸冠擊碎且勿嗔鄰寇不虞吾所託
分題送黃汝楫
冉冉孤生竹生在崑崙之嶰谷直笻離離出地深寒梢
蔚蔚參天綠竹高不受霜雪侵願君同保歲寒心竹管
可作簫韶聲願君吹作鳳凰鳴鳳凰鳴致時雍九奏方
知孤竹功
題達可大監游武夷卷
吾生有癖惟愛山夢魂長在溪山間秘書示我武夷卷
巳似箸屐窮躋攀武夷三十六峰碧煙雲出没秋孱顔
丹厓翠壁千萬狀靈花異草何斑斑上有七層鬱羅級
下有九曲滄浪灣仙人騎鶴互來往但聞雜佩聲珊珊
紫陽夫子昔曾住傲魄鑿破浮雲關櫂歌一曲天宇闊
至今遺響在人寰桃花流出前溪去石門不揜春風閒
平林山色自無恙我欲與子聽潺湲
春日山行雜興
山郭晴光遠臨高逸興賖路經棲鶴地山入種桃家石
頂尋雲母松根飲雪花故人畱宿處朝飯有胡麻
又
山翁畱客住自說樂餘年日養分男舍春耕稅主田雨
泥朝過鹿山木夜啼鵑鷄桼煩相勞桃花出釣船
春雨南田書事
流水三椽舍桑隂五畆田飯香分野碓茶熟候山泉石
榻看雲坐谿窗聽雨眠桃花川上路應有釣魚船
又
瓜圃通隣巷柴門接野蹊賣薪歸早市行餉汲寒溪野
鷺山前落林鶯雨外啼客來渾不答孤絶正幽棲
鉛山早行
早起辭林館隣鷄巳再嘷月弦當戶直斗柄插山高細
濕侵藜杖輕寒襲布袍前趨東日表五色動雲濤
三華吳宜甫桃谿雜詠
樓門依山外高居白日長樹隂浮石潤雲影入江凉宴
坐涵千古遐觀納八荒此時天籟寂虚白自生光
其二
舍外環麻圃千畦翠玉林補紉紅女意種樹逸民心夜
績分隣火寒機雜曉砧年年榮雨露衣被及人深
登南山蘭若
開基臨絶頂居與鹿為羣一逕落紅葉萬山生白雲石
梁秋蘚合茶竈午泉分此地多苓术長應侣隱君
題紫雲山居
一宿南山頂仙凢此地分河明疑有浪天近更無雲月
色初秋見泉聲徹夜聞紅塵飛不到日與鹿為羣
其二
樹老秋仍露山空晚更蟬雨添舂藥水雲濕種瓜田對
榻僧長坐聞鐘客未眠自應麋鹿性疎散愛林泉
其三
伏日不知暑泉流山四圍竹風渾却扇松雨欲添衣逸
老為家好逃喧過客稀虚亭無戸牖冉冉白雲歸
其四
絶壑開闌檻遙峰展畫圖雪翻僧供鉢雲遶佛香爐接
板橋横澗連筒水入厨杖藜行藥去九節餌菖蒲
其五
開士來何處談空夜坐分五山攜杖月三楚染衣雲塔
禮旃檀相臺繙貝葉文南峰尋道侣吾亦偶相聞
題朱澤民畫山水
與客浮湘水琴書共一舟雲間雙樹曉天外數峰秋指
顧銷塵慮棲遲發櫂謳未知身是畫明月滿滄洲
麻姑山
絶谷寒聲淺隂堂翠色交搨書摩蘚石炊黍拾煙梢瀑
落投龍洞雲歸養鶴巢未能招我隱何用解人嘲
東陽道中
出谷蒼煙薄穿林白日斜岸崩迂客路木落見人家野
碓喧春水山橋枕淺沙前村烏桕熟疑是早梅花
寄雷隱上人
最憶高人住翠微萬嵒千岫雪消時林階月在行香早
石屋雲多出定遲棲樹有僧畱聽法看泉無客和題詩
松關不鎖容相扣定覓春山食紫芝
春日東行
青郊冉冉散晴暉芳樹頻聞一鳥啼山驛水流花落盡
石田雲暖麥抽齊禪房鑿路當嵒半釣屋維舟近竹西
行過野橋人語近尋源應到武陵溪
題秋江把釣圖
獨載輕舠過碧川一輪牽動楚江天蘆邊有月還吹笛
柳外無風不繫船畱火夜燃湘竹岸得魚朝送酒家錢
十年湖海眞知畫亦欲狂歌一扣舷
舟過石門梁安峽
書畫船頭載酒迴滄洲斜日隔風埃一雙白鳥背人去
無數青山似馬來天際雨帆梁峽出水心雲寺石門開
同遊有客如高季授簡惟慚賦峴臺
送憲幕陳時中分題得平章河
海國猶傳利澤功滄溟縹渺百蠻通潮來估客船歸市
月上人家水浸空析木星辰三島外扶桑宫殿五雲東
河梁此日重攜手目送靈槎萬里風
金原先壟之側得湧泉甘潔
山下流泉冷沁冰渫荒開甃貯甘澄穴通海眼魚龍沸
波溢田膏雨霧蒸茶鼎夜寒分石乳藥鑱春暖洗雲層
尋幽有約煙霞伴萬壑千巖擬共登
西陵渡
日午移舟出隩隈讙呼走趁百人回潮依草岸痕初落
風拗蒲帆影半開極浦海門生霧雨隔江煙樹起樓臺
中流汗漫魚龍過勇蹈危機亦壯哉
明州西渡
西垻津頭望海濤揚波捲雨日滔滔一江風起晩潮上
半夜舟行山月高葭菼連空迷雪舫魚龍吹浪濕宫袍
乾坤不碍身如葉我亦螟蛉笑二豪
章袁嶺
三華西上章袁嶺鳥道凌空最阻脩從龍雲氣皆在下
旋蟻天文如上浮花竹一家巢絶頂煙塵九點認齊州
欲尋王子營丹處玉宇高寒不可畱
題定武蘭亭
繭紙香隨玉匣遺寶書天上世難知狼烽幾墮昆明劫
蟬翼猶傳定武碑曉雨苔花侵搗石秋山柿葉費臨池
東都巳往誰能繼神物終煩謹護持
贈張孟琛
江海張公髩欲華每從吟屋寫梅花逢人處處能知巳
作客年年易别家閩嶠午山生霧雨洞庭秋水落蒹葭
河源八月西風便天上還乘奉使槎
奉題章子漁白雲厓
越城高倚白雲厓厓下華堂向水開千嶂落霞秋樹老
一江疎雨暮帆迴清樽欵客稱文舉綵服娛親憶老萊
何日膏車從子去賦詩因上雨花臺
三山九日示克剛
九日南州尚滯畱高風寒鴈獨登樓自憐白髮難為客
欲買黃花只負秋南國美人鸚鵡賦北庭公子驌驦裘
不愁大地風霜苦更擬吹笙過十洲
虎溪三笑圖
栗里先生不鼓琴偶攜明月到東林白雲滿地蒼苔濕
流水一山春雨深歸路巳忘言外意過橋誰識笑時心
人間俯仰成陳迹傳得高風說到今
鼓山靈源洞
屴崱峰頭萬丈梯上方高與白雲齊青山盡處海門闊
紅日上來天宇低喝水無人空宴坐摩厓有客謾畱題
飄然欲御長風去一笑何煩過虎溪
乙亥閏十二月重改仍至元
玉殿垂衣儷典墳矞雲承澤浹乾坤歸餘不數秦終閏
紀歷重瞻漢後元萬里畊桑環海域一溪漁釣老煙村
願聞龔魯為州邑亦欲承風造羨門
辛已還光邑祖居上井約江少府同到
東井田廬故業非十年風雨寸心違江湖水闊冥鴻去
城郭春深化鶴歸桑梓盡隨黃壤化松楸空望白雲飛
梅仙此日能相約竹杖相攜上翠微
秋風
秋風淅淅生庭柯蕭蕭木落洞庭波紅樹夕陽蟬噪急
白蘋秋水鴈來多王孫不歸怨芳草山鬼欲啼牽女蘿
蒹葭蒼蒼白露下望美人兮將柰何
錢塘
雨過高風發屋聲吳中暑退即寒生晴光入眼園林薄
夜氣侵人枕簟輕寺鐸呼風宵自語隣機織月曉猶鳴
江湖處處悲秋客起束歸裝不待明
題林處士故居
先生勝隱得孤山小艇沿湖日往還自愛煙霞居物外
豈知名姓落人間鶴無過迹苔痕老梅自開花月影閒
表墓有銘祠有奠高風千載更廉頑
贈葉山人
仙巖溪上葉山人手佩青嚢太古文北極地從林邑下
南條山到蜀江分尋源屢識蛟龍宅探穴長隨虎豹羣
更約秋風清霽日與君高踏萬重雲
贈曾鍊師
聞說玄都曾鍊師曾從海上識安期游山採藥辭家早
掃石看雲出洞遲醮罷每棲雙鶴樹丹成時浴九龍池
長年别有壺中樂消得仙人幾局碁
送伍元如赴烏蒙右文教授
西去烏蒙幾驛程平生江海壯遊輕牂牁水入蠻雲暖
越巂山連楚樹晴巳載國書通累譯更推王道淑諸生
他年聽說殊方事綠髩相看晝錦榮
用鷲峰師韻送澗泉上人遊方五首
天台山上綵虹橋山下桃花帶露飄仙客雲霞迷舊路
化人宫殿現層霄穿林夜氣香為蓋冠嶺晨光錦作標
若到上方應駐錫遙聞法鼓動春潮(右天台)
潮音海洞石盤陀送子東遊柰别何日上扶桑天不遠
雲連析木地無多水王獻寶開丹穴星使通槎泛白波
見說蓬萊清淺處便從鵬翼起秋河(右盤陀)
身隨衡岳片雲來南極朱陵洞府開八桂山川臨鳥道
九疑風雨濕龍堆使華今日嚴珪幣祖印何年剪草萊
直到無生參學畢逢人遮莫說輪迴(右衡岳)
去禮文殊寶刹開倚空巒岫鬱崔嵬金函奉旨傳香至
白㲲圖形載法來心鏡象懸天外月教筵獅吼地中雷
還將拂子閒拈起更上繙經第一臺(右五臺)
峩眉樓閣現虚空玉宇高寒上界同茶鼎夜烹千古雪
花幡晨動九天風雲連太白開中夏日繞重玄宅大雄
師去想無登陟遠祇應飛錫騐神通(右峨眉)
富沙道中
溪上北風天雨霜野田高下散牛羊前村落盡烏桕葉
三數人家在夕陽
谷口
谷口橋邊日未斜先尋宿處近梅花分明聽得吹長笛
祇隔紅欄第一家
其二
谷口橋邊尋隱君山中幾時耕白雲清霜滿天桕葉赤
石上水聲絶夜聞
春山行
道人聞住集靈壇春日尋君一里山行到竹房燒藥處
仙家家在白雲間
其二
門外山童掃落霞問師還只在山家推窗引客雲邊坐
自扇風爐煑雪花
其三
天上香風拂彩橋雲霞宫舘鬱岧嶤行從白鶴山頭過
吹動仙人紫玉簫
於越
沃土連雲富稻粱十年生聚信能彊扁舟不見鴟夷面
獨上高臺弔越王
會稽山
安邑茫茫宅上都東南萬里播鑾輿遙觀禹穴雲如海
玉帛繽紛上計書
春山程鍊師山房
春山道士長辟穀自斸芝田種白雲昨夜石壇明月冷
一聲長笛半空聞
南田夜雨
四簷春雨夜浪浪記得吹笙近竹房三十五年江海夢
又隨歸鴈過瀟湘
南田耕舍
跨鶴來尋處士家迢迢空翠隔煙霞山童揖客松邊坐
却背春風拂落花
其二
行到長松野水間吹簫石上不知還嵐光巳重衣裳冷
自扣巖扉月滿山
李中明秋山小景
家住夕陽三峽口人行秋雨二崤間不知何處眞堪畫
移得柴門對楚山
和周凌雲秋日光邑山行韻
閩嶺秋深水樹凉原田耕穫歲時忙無人畫得農家樂
雨過青茨白稻香
樵陽雜詠用陳教周東圃韻
歌櫂曾窮九曲源精廬迢逓隱屏前閒尋五曲樵溪上
三十六峰秋滿船
其二
羽客丹成去此臺猶聞笙鶴夜歸來幾回欲問臺邊月
晴雪梅花冷自開
其三
山外斜陽紫翠浮相輪無影半空秋晚鐘吹落人間去
一抹青煙澹未收
謝子安之江右求葬師
千壘間關覓葬師青山多在白雲西秋風滿道吹紅葉
何處逢人問楚溪
其二
家在煙嵐五縣間碧榕橋下水潺湲朝來雨過秋如洗
寫出江南一幅山
雲山小景
飛瀑潺潺瀉碧岑野橋分路入雲深三椽草屋長松下
應有先生抱膝吟
李遵道枯木竹石圖
老樹槎牙倚半空蒼筠葉葉帶秋風欲將歲晩論心事
遙憶美人江水東
楊子輔村樹小景
叢竹磯頭晩泊舟雨篁煙樹隔滄洲美人無限瀟湘意
分得江南一片秋
三華道中書所見
秋雨纔收水没沙昇平漸復到田家村村曬白蠶猶繭
處處吹香稻正花
鄭克剛雙松圖
老幹懸霜紫翠分一山風雨半空聞攜琴欲掃苔根石
為寫秋聲寄白雲
南田自述
泰華浮雲連日觀江湖夜雨水浮天老來但覺身無繫
閒伴山僧對客眠
題王元善赴北清江新雁圖
江南春水拍天齊鴻鴈成行向北飛未必雲山便相隔
秋風還帶夕陽歸
石倉歴代詩選卷二百七十一
