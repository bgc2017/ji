石倉歴代詩選卷四百七十五
明曹學佺編
明詩次集一百九
陳洪謨
宿興隆有感次韻
行行夜郎界冉冉夏初時家山念非遠斗杓已屢移所
苦道路險步屧凌廞&KR0146;草淫與溪瘴睇望迷津涯單車
日南指奔馬倏西馳悲笳隠新調塵夢牽遐思野人正
東作殷勤飾鎡基化工愛長養嘉禾貴蕃滋常恐風霾
至良農須自持
去金馬關别二司諸同寅
我來庚辰初萬里動遐思豈不惜薄劣君命胡敢違明
明國常憲奉敭臣之宜矧兹荒服外人心還澆漓賄成
放以寵刑政日紛披我材本樗櫟所志良不卑願言傚
前哲明允人乃依舒慘一以理而敢乘之私苞苴與女
謁赫赫天鑒兹任重道更遠心役神已疲所幸僚寀賢
日夕相夹持寡過雖未能勵行真有資脂轄忽東往寧
免負乘譏諸君並才俊矯矯麟鳳姿神堯起唐服萬國
開重離拔茅憶連茹以次升鼎彛祖鞭謬先着臨岐增
忸怩把酒不能别貢言非諛詞明朝渺南北曷負同心
期
撫州舟中
使旌向明發戒舟遵江津豈不愛飛鞚念此民力勤天
風若相助片帆無逡廵兩日亦短晷倏踰盱江濱不聞
烝徒苦且遠車馬塵一念豈有濟作則由吾身充類冀
同志吾言非矯情
潯陽留别
新秋雨初歇草木生微凉汎汎鄱湖水相送意更長旬
日已云久對語傾衷腸名山同追尋古洞還趨蹌把酒
不成醉仰眎鴻雁翔霎然浮雲起白日將廻光貞蘭植
空谷歲晚為誰芳相信不在跡千里能無忘
登九江希庾樓
新樓極虚敞竹樹還隂森何意塵囂中有景如山林遠
人欲遠覽小構依孤岑飛甍捲朝霧疎簾含清潯我来
坐移晷泠然風滿襟煩敲已蕩滌杯斝勞重斟江山足
清賞孤興動豪唫昔人盛風致流傳猶及今清談豈足
貴保障應同心名樓義在此良賈真蔵深
遊君山值大風
泛泛古城隅中流極凝睇擊楫時奮昂十已六七際風
伯何飄搖隂雲極排翳白日將無光飛沙觸人眥濁浪
抛幾尋船欹柁難捩吁嗟湘君祠咫尺不可濟重華去
已遠即此亦云契悠悠百世心瞻望增泗涕事變難預
防對面成乖戾風乎無太勞天道終開霽
赴召荆南道中偶成
通宵雨不歇及晨乃微晴輕隂散天末風細沙堤平揚
旌上官道白露猶縦横前驅夾弓弩矛戟何光明鼓角
厲音響徤馬還嘶鳴趨召靡敢後稽首瞻神京豈不惜
衰朽殊恩難荷承朴忠固有素勉旃惟兹行
宿趙州
曉發内丘縣暮投鄗城館天寒霜滿林路修日云短燈
火已深更虚堂月華滿隠几欲無言小酌銀缸淺豈不
惜衰頽君命義難緩明朝又欒城應鐘月初澣
真定值雪有感
孟冬纔初旬飛雪遽如是微聞夜窗鳴及晨忽盈砌古
樹垂寒枝亞亞瓊瑶綴煙靄如雲屯咫尺迷城市須臾
風怒號入面勁如刺僕夫聲嗷嗷兹惟凶荒歲枵腹巳
連朝鶉衣近復敝溝壑死不免凍餒何足計吾聞心惻
然此地人多累南方當此時和煦如春氣辛勤事耰鋤
衣食亦不匱雖遇水旱年倉庾猶有備今我過諸州亦
聞發賑濟貧者未霑粟富者已盈笥從來救荒難十百
纔一二勖哉諸有司輯寧尚加意
望君山和二山中丞韻
櫂歌動雲表波光盪斜陽一碧餘萬頃心目共徜徉浮
萍露水面遠睇縈寸腸叢林集重翳蘭芷揚餘芳路疑
蓬島隔地引銀河長古祠委丘莽瓣香無由將翠華去
不返涕痕留疎篁此念貫今古麟囿兼鳳岡亨嘉本難
再人事多䲭張睠言憂樂懷哲士空自傷春深樹影合
綠葉繁桄榔臨風更興歎浮世非真忘
白帝城
灔澦堆下白浪走舟師膽落蛟龍吼赤甲山高雲接天
蒼厓翠壁排重關地形似此真竒絶按壘猶聞路人說
虎視中原力有餘恃險欺天計非得君不見左孟門右
太行周師躍馬如康莊東函谷西漢中楚人一炬三月
紅從來地形不足數西京大業起農畆區區莫訝子陽
蛙猶勝王郎作威斗
東湖書院為都憲吴公作次東塘侍御韻
大雲山色繞晴湖湖邊掩映皆楸梧便從此地構精舍
回首湘山非故吾胸襟浩蕩湖亭小萬卷圖書讀來少
下探濓洛上勛華墜緒茫茫尋未了廟堂事業本優為
寒谷須勞衍律吹從來學道貴兼善聖代伊周今復誰
黃鶴樓次西涯閣老韻簡中丞秦公
細雨江城秋澹泊一樽何處堪携鶴選勝重來近十年
虚樓視昔還恢廓兩山矗立誰疏鑿萬壑驚趨猶脉絡
壮勢平吞白帝城寒光遠帶湘妃閣雕甍繡闥俯蒼峰
水波搖洩芙蓉宫幾家絃管廛居密千里舟航貢道通
鐵笛聲孤時對月蒲帆影亂晚随風迎門花鼓來僊客
入畫青蓑羡釣翁把袂同遊皆國彦錦席高張叨我半
凭欄觸景各抽毫摛詞誰復過王翰楣間高扁少師章
海若天吴駭吾見中丞更續郢中歌玉斝瓊杯照人面
况說綏懷動隠憂民情吏治精而練二公聲望將無同
屹屹斯樓並霄漢
宿金山寺
金山突兀江心起上無依附下無底遠觀疑若一萍浮
近看還將三島擬我無南楚夙傾心兹來喜值天宇清
淨練平鋪去航穏霎時樓閣開雙晴衲子持香導吾上
水石蒼茫鏡中像纔臨嵓洞覺窈深復到禪堂愛軒朗
坐來風日更恬熙共摘山花勸酒巵中泠泉甘我自酌
萬斛塵土蠲無遺轉頭忽見隂雲布共出寺門覓歸路
白浪乘風勢蹴天青黿挟雨聲如怒舟人艤岸不敢撑
瞬息上下俱沈冥我亦退歸寺中宿復聽山僧夜講經
因思一日隂晴異咫尺甕城如夢寐楚中亦有岳陽樓
後樂先憂記應是
賀聞山先生生旦用韻
華堂錦瑟傳纖手簷鵲飛雙鶴鳴九玉壺滿泛長生酒
持來再拜為公夀頌比岡陵随衆口况添葭莩復年友
噱飲何妨杯似斗金盤縷切冰絲藕君家本是文章藪
棣萼荆花照軒牖鵾鵬運海力能負龍馬行空聲正吼
遐齡擬出彭喬右維嶽降神生豈偶商巖霖雨還屬某
渭水熊羆兆非後我醉放歌日巳酉濃墨大書愧如帚
哄堂一笑兒童走黃鐘之側鳴瓦缶乘興更欲開餘瓿
戲答禽語
秦晉山中有鳥鳴曰得過且過遇深冬毛羽落則
云云至春又鳴曰鳳凰不如我俗名寒號蟲
得過且過朔風吹巢巢欲破幸爾一枝尚未堕啄有殘
黍亦不餓霎時春景融毛羽無點涴千仞光輝還只那
人生富貴皆儻來百歲康強能幾箇得也過不得也過
楚蜀春間有鳥鳴曰甜也喫苦也喫盖反舌類也
甜也喫苦也喫有鳥飛鳴胡棘棘世情冷煖爾所知口
腹至微何足惜餓采西山薇醉飽墦間食九鼎鴻毛須
自擇甜也得苦也得
梁燕二首
紫燕重來日青春欲半時泥融巢未葺風細語還遲豈
戀華軒穏應懷故主知夙心異蜂蝶冷煖逐花枝
對語音還滑幽飛態自生樓簷營壘易舞席落花輕皎
月莊姜恨廻風漢后情等閑春意滿哺子巳雙成
善卷古壇
枉山稱福地郡乘託高名無意居宸極何心來楚荆林
深青嶂合壇迥白雲横民化應成俗今猶少宦情
伏波遺廟
廟祀何年始今惟古壘存疆場功自著風雨晝長昏馬
革還初志明珠信浪言如何漢英主猶有綘侯冤
橘洲晚霽
嘉樹何年植秋風萬頃黃寒沙頻弄影落日遠浮光錫
貢珍堪擬侯封富莫強孔明亦貽後負郭只田桑
莱公甘泉
古寺一掬水孤臣萬里心國恩終不負帝赫若為臨勝
地神應秘高風世所欽匪人亦饕酌聲迹自消沈
喜雨次吴貳守韻
好雨朝如注簷聲徹夜同鵓鳩鳴更急蟻子穴猶封物
荷回枯力人誇斵鼻工至誠元易感不在話言中
丁亥除夕
此夕真堪惜相催又一年燒燈聊共坐酌酒向誰先爆
竹聲傳急梅花影對偏詰朝拜正旦舉手贊堯天
春日西郊
河洑關初啓荷塘路轉幽春深林樹合雨過野雲流老
眼花搖落吟懷鳥唱酬夕陽山色好歸騎更淹留
城西三舍地野老百年心别去時何邁遷來日未深山
川應協吉竹樹漸成隂登覽當春暮泠然風滿襟
答滇士張愈光春日韻
楚中春巳動江館夜還風才埒凌雲客情兼失馬翁化
工聊戲劇吾道此開通會展天池翼相看鬢未蓬
復周藎臣郡博
千里騰驤地重湖暫寄時露桃春未透風柳曉還吹杖
劍明初志開尊話舊私吾鄉近傳勝詩問日相遺
戊子除夕
一年惟此夕相對意茫然飽食還終日豪吟僅數篇人
情經歲改物色向春妍醉裏敲殘局燈花落影偏
答張憲副子魚見懷
春江横素練霽宇散輕隂軒盖經行遠衡茅入望深鳴
騶開小隊流水咽孤琴莫訝茶瓜久高談慰我心
次少華提學桃源韻
嚴程聊弭節高興欲窮源秦晉人何在江山迹故存風
聲浮遠嶼月色徧荒村覽勝多竒思摛詞數百言
又
名繇秦代後地俯鼎江偏桃樹還彌望人家自力田茹
芝懷綺老飛笛倣回僊山逕多豺虎愁聞更幾年
荆門卓刀泉廟
千古英雄淚孤亭土木身松蘿蟠歲久蘋藻逐時新杖
策紆天步揮刀仄日輪有泉堪飲馬灝氣貫秋旻
新野道中遇雨
湍陽初遇雨晴霽巳經旬每訝秋還熱今看景一新郵
亭風陣急茅舍滴聲頻頗愛吟韀穏渾忘客裏身
葉縣過沙河
沙河一帶水船受兩三人遠道來良賈㳙流接上津樹
聲秋淅瀝山色晚嶙峋獨念民生苦年荒賦役頻
渡河
鄭衛河南北風聲百里聞平成懷禹績郡縣憶秦分徤
馬嘶沙墅驚鴻下水濆皇明聲教廣遠近正同文
定州曉發
晨鐘催曉旆霜落月初沈古陌輪蹄續人家煙樹深皇
恩真曠蕩老病日侵尋獨喜天澄霽猶堪試短吟
聞蟬
此聲頻入耳相對又斜曛露宿渾無累深蔵蔚有文危
枝愁積雨逸響遏行雲百鳥誰同調羈懷莫可聞
見螢火
幾點疎窗度相看爛有輝分應忘草化意故向人飛隠
約緣階砌分明振羽衣煩敲更難寐紈扇為停揮
過新興公館
宦遊三十載此地鮮經行野渡秋波渺禪堂夜雨聲兹
聞公館建人喜路岐平為政須知體前賢論說明
贈思州王推官澤
貴竹人稱遠思州路更偏編氓夷語雜封域楚山連土
物丹砂貴公庭綠草妍漳南素門閥愷悌有心傳
重到新亭用前韻
巳辦扄扉卧今成出郭行雲移江樹影風帶野泉聲對
景跨竒絶逢人說治平淹留還日暮歸騎月華明
和答二山中丞見懷
江城初按節草閣此回春開甕何妨暮論心欲向晨雲
鴻聲振厲沙鳥性沈淪醉裏敲詩案山靈笑濫巾
又
卧病衡茅下欣聞使節來一番春雨闊千里瘴雲開憂
國勤封事安民惜露臺河中應借寇徵詔莫頻催
元旦早朝
金門初闢鼓聲嚴紫殿高懸翠羽簾天宇正清還向曙
龍顔有喜此遥瞻循環歲籥三陽啟汪濊恩波萬國沾
朝罷羣公多笑語豐年兆慶已先占
元夕觀料絲燈
料絲滇出以金齒者勝詢之土人云以瑪瑙紫石
英諸藥品搗為屑煮腐如粉然必市北方天花菜
點之方凝即繅為絲織如絹状上繪山水人物諸
色極晶熒可愛流傳京師價亦珍貴以煮料成絲
為之故名料絲西涯閣老以為繚絲盖傳者之誤
耳
樣出滇南迥不同分明天巧屬良工并刀細剪吴江碧
宫錦新呈蜀地紅半席分光叨我近清宵真會幾家通
徒聞海外多竒購誰識侯門獨擅功
過朱僊鎮謁武穆王廟
岳駐朱僊力抗金指陳恢復見胸襟却憐十二金牌詔
盡失三千甲士心道濟長城人與敵孔明遺像古垂今
東風下馬來瞻拜滿樹啼烏正夕隂
長沙道中
山路縈廻草樹稠午風輕度鳥聲幽禾苗盡秀初逢雨
衫葛微凉早報秋旅店曲随流水轉戍樓高傍暮雲浮
更聞此地民淳朴女織男耕夜不休
又
幾年鄉郡說潭州旌節今來亦壮遊青嶂近收衡岳雨
滄波遥接洞庭秋誰家簾幕朱垂地到處菑畬綠滿疇
幸是聖明文化久夜深閭巷有歌謳
謁龍陽尉青公祠
青公名紋盛蜀人洪武任龍陽典史時邑民負租
三萬餘石青詣闕請見章三上不報遂自經于登
聞鼓下特命官覈實詔免之仍以一萬三千為額
民到于今思之因祠祀焉
江鄉誰構此堂新香火春秋薦藻蘋當日孤忠陳大義
百年殘喘沐深仁史鰌既死尸猶諫東野雖貧業不淪
宦轍底今多厚祿幾人行政為疲民
大祥後述哀答陳文鳴提學
萬苦縈心不可論又看秋色滿郊原孤雲逝水歸何處
落月啼烏正繞門養乏旨甘空往恨教存忠孝是深恩
因思昔日門墻下道義能令士習敦
二
過我頻將道義論可堪斜日映秋原茶爐火斷空淹坐
松逕風回欲掩門淚盡尚慚詩句意情深何止故交恩
歐公鄉里廬陵是吾省文風已復敦
過古樓公館
公館依然據古村肩輿再至豈辭煩門前霜葉饒丹色
階下寒蕪退綠㾗随處稲粱秋大熟幾家燈火夜初昏
勞勞塵鞅渾無定回首湘江有夢魂
謁文丞相祠
青螺山下相公亭瞻拜遺容仰德馨百代衣冠知守死
一方山水自鍾靈夷齊重義輕周粟李衛貪生拜虜庭
讀罷碑隂懷往事夕陽回首涕如零
秋日永寧是縣僻守廵罕有到者
草樹縈廻石磴盤仰窺巖穴俯驚湍坤維自設西江險
人世虚傳蜀道難滿野黃雲秋正熟連溪翠葆雨初殘
地窮車馬從来少應笑旄倪夹道看
江城别意送李僉憲
南浦春光入櫂歌綠楊風軟水生波可知尊酒徘徊處
無奈萍蹤聚散何彈鋏馮驩心自壮投機曾母事應訛
百年忠孝男兒志報稱還看鬢未皤
南安道中
百里嚴程兩日間挽舟驅馬亦艱關數聲鳥過雨初歇
幾片花飛春欲還地勢自分江右界嵐光猶識廣中山
因憐蹤跡天涯遍大道何曾見一斑
過桃川宫
桃源竒跡古今傳此日来尋草莽間地産桑麻仍舊俗
路通車馬自空山苔封小洞門三尺花落前溪水一灣
便欲臨風學仙侣丹霄誰見鶴飛還
馬底驛夜坐
峰巒高處驛亭斜矮屋寒煙有幾家出壑松風聲淅瀝
入窗梅月影交加僕夫笑語争分火候吏殷勤次進茶
獨坐清宵鄉思渺更依北斗望京華
苦雨復郡守韻
冥濛雨意浩無邊望望江門水拍天去馬來牛那辨色
滄波白浪競趨田愁聞市桂虚朝㸑更說移床廢夜眠
獨喜郡侯能露禱口碑盈路巳先傳
又
碎竹聲繁到枕邊薄寒真是積隂天窮鄉豈有(闕)
孤宦兼無負郭田冷煖世情随處是蕭條門巷對愁眠
功成補漏誰堪托煉石從来亦浪傳
哭中丞孫公德成
彭蠡腥風六月寒孤臣無地挽狂瀾氣吞僭竊詞應激
身繫綱常死亦安必反祿山曾有䟽無庸叔叚孰為端
凄凉廣潤門前路老稚呑聲血未乾
過桃川次丙子冬韻
塵蹤何處探仙源晚共漁翁得細論滿地野花桃樹少
半山煙雨洞隂繁輪蹄影絡東西路雞犬聲聞遠近村
更願年登薄徵賦人人温飽即君恩
二
俗慮暫抛塵鞅外閒情聊寄翠微間有無仙跡在何處
今古人家住此山水咽笙簧歸石洞雲連屏障倚江灣
花飛片片随遊躅莫怪豪唫帶月還
山塘道中用韻
碧樹蒼厓入逕斜隔溪煙火有人家山村日暝行猶遠
花塢春深興轉加野叟引泉頻灌藥園丁燒笋慣供茶
驅馳不盡憂時恨卻笑年来兩鬢華
鎮遠行院有懷
三楚山川此地窮夜郎西望古南中百年治教衣冠變
萬國梯航道里通芳草郊坰春意藹古槐庭院午隂叢
江天渺渺風煙静摧廓應懷范老功
渡崇安江奉懷黃山都憲公
兵火頻年巳可憐今來江滸有漁船窮猿遠度藤蘿月
小犢深耕桑柘煙喜聽虞廷初振旅猶聞范老舊籌邊
幾回虎帳論心處坐我春風玉樹前
出宣威關用黃方伯韻
貴嶺猿聲已熟聞兩藩南界此中分驪駒尚憶滇南路
旌旆遥瞻薊北雲豈有才華清徼服更將衰朽負明君
風簷次述非能事淺薄真慚論蜀文
新添道中用壁間韻
萬木山深聽鳥啼兩行旌旆路東西鶯花影亂青春老
象緯光垂碧漢低萬里驚風塵滿目連朝急雨水平堤
耔耘莫訝農夫苦一枕桑隂稱午栖
無題用前韻
風回緱嶺鶯歌巧雨斷巫峰蝶夢迷箧裏春衫香未試
袖中秋扇敝猶携塵根漫爾思騎鶴忿蒂憑誰學佩犀
獨倚畫欄摘新蕊却憐珠露滿朝畦
閒適
繞簷晴鵲巳朝曦夢到無懷自起遲白黍每甘(闕)味足
黃花偏喜晚秋宜心能悟聖非躭酒業觧忘機不着棋
欲抱冰絃傍流水恐煩餘思入詩脾
宿白鹿洞
五老峰高世所聞洞名白鹿枕江濆山靈永護諸賢迹
石室珍藏百代文風静旌旗閒虎豹春回草木藹煙雲
幾年仰止懷應切偶遂登臨又夕曛
進賢道中
樓船十月下湖東此日西還歲已窮山館地寒霜在望
草橋冰滑雪初融無端世路經行徧有約山靈夢寐通
獨喜馳驅身尚健不妨題詠采民風
廵臨江之瑞州
鼓角聲嚴曙色遲滿天霜露拂旌旗松筠閱歲孤忠在
蒲柳先秋兩鬢知俗喜蝸争緣地薄人多菜色為年飢
敷揚帝澤全無術遠道隆寒豈足辭
東鄉道中
兵戈猶憶十年前此日東鄉路不偏車馬終朝聞振策
閭閻随處盡炊煙千山木落深冬景古戍鴉啼積雪天
遠涉豈堪辭鞅掌璽書珍重要敷宣
城峡江新縣口占
地遠山深憶昔年潢池赤子亦堪憐聖明洞徹貽謀遠
父老歡欣向化便江面縈廻雙澗引天邊拱揖數峰連
微臣體國思經野此議元成岳牧前
遊赤壁赴鄧待御文瑞約
千里滄波接素秋偏從豸史得重遊風流詞客今何在
霄漢隂雲此尚浮不斷藤蘿緣古樹無心鷗鳥下中州
銜杯莫厭青山暮燈火相看興轉幽
初度發夏口
今朝五十四生辰久滯浮名此遂真黃鶴樓頭猶是夢
桃花溪上未全貧微㳙那補滄溟闊大造能容老病身
鼓楫中流還自適菊香飛入酒觥新
登岳陽樓
此樓飛構自何年作鎮南州勢不偏日暮巴陵雲滿地
春深夢澤水連天登臨自古懷興替憂樂憑誰問後先
短棹秋風聊佇望幾行征雁正孤翩
遊君山
君山四面皆湖水遥望巴陵十里餘渺渺煙波無客到
隂隂石洞有僧居風清氣朗秋分後虎嘯猿啼月上初
獨有含顰無限意幾莖斑竹尚扶疎
清明上塚阻雨
佳辰苦被風和雨策馬前村不可行十載親容還夢寐
百年人世幾清明江鄉歲歉猶艱食農畆春遲未力耕
更有垂楊裊煙霧柔條萬縷似愁縈
和陸僉憲舉之春日武當宫
陽回大地春光滿路入丹臺眼界寬千里湖山初弭節
百年心迹一凭欄雲開石殿星辰迥雨過江門草樹寒
莫訝登臨詩筆健清才元是禁林官
草亭同周郡博張愈光觀海棠
去歲看花花又謝風神長憶一年餘今朝氣暖開還早
萬縷絲垂色亦如猩染綘裠春睡後暈生丹臉酒腥初
臨流顧影須觴咏莫遣佳人歎索居
二
靈根海上移來遠豔質還分定惠餘紫縷低垂春正綰
清流頻照影誰如紅生笑頬深杯後粉綴啼㾗曉夢初
獨有心知遠遊客幾回題句向茅居
三
無端景色名花在一種芳心萬縷餘獨立東風神恍若
不禁風雨淚紛如睡魂尚怯開筵處笑靨微生覽鏡初
豈為閒情縦詩興要扳春意滿林居
四
書屋忽驚春雨驟名花真怯曉寒餘身随流水魂應斷
帶綰東風力不如麗色總非歌舞日啼㾗還憶别離初
春光一瞥仙蹤渺欲向蓬萊更卜居
送車通判守随州
佐郡吾鄉說老成催科撫字喜兼行官遷藩刺新承寵
地列春秋舊著名舜井尚聞光燭漢随珠何羡價連城
憑君卧治攄成績漢傅循良此繼聲
大龍留别用壁間韻
覽鏡頻看兩鬢蓬山雲舒卷此浮蹤禪機已觧忘沙鳥
襪線那堪補衮龍情劇西堂懸夜榻夢随雙闕聽晨鐘
翩翩白雁秋光渺又見前山紫翠重
九日道中
今朝重九天開霽萬里江山屬勝遊因憶舊年人客至
欣看小囿菊花秋冰霜晚節心應契君父深恩分未酧
獨上高岡頻振袂清時不數晉風流
荆南行館夜坐
荆南名郡古稱雄經緯功存禹貢中千里帆檣吴蜀會
萬家樓閣水雲通兵籌未試時方靖米價初平歲亦豐
獨坐行臺清不寐雁聲拖雨掠層空
别九峰司徒孫公
白雲長卧九峰深忽報城居此過臨千里登堂還展拜
十年為别自驚心情濃鄉曲杯頻勸天假精神病不侵
宵旰秪今勞夢卜商巖須仗早為霖
博望驛登小亭次韻
驛舍何年構此亭登高小坐有餘清風翻翠竹來淇上
雲繞前峰憶洛城瘴海羽書随雁過晨門簫鼓放人行
民窮尚說頻年旱田里蕭條久廢耕
葉縣道中
春秋此地楚疆場經畫何年入豫方地有古祠稱葉今
人懷遺德說周王路當衝要官還好民苦征繇歲屢荒
獨荷皇威今遠被風飇千里絶飛揚
固節驛曉發
良鄉稽首望京朝五色雲中日正高聖代輿圖過漢晉
小臣蹤跡本蓬蒿重瞳天表還親覿司馬台階實濫叨
羽簉復聮今二紀不堪霜鬢影蕭騷
辛夘中秋張灣對月
去歲清光千里共今年風物幾人殊金波泛影随時興
夜色生寒積閏餘野泊漸看閶闔遠舟行真與水雲俱
生平貞素猶堪信皓魄依依正照予
重陽過濟水
一葦蕭然夕照間淺流還苦路行艱幾番風雨重陽節
數點人家柳樹灣野菊有香頻寄目杯樽無酒也開顔
餘情待續登高賦已愧才疎力更慳
望太白樓
是樓不登二十載此日相過重黯然落木無端秋色老
碧天如洗月輪偏竒才尚憶昭陽曲佞舌誰憐貝錦篇
莫倚回欄歌往事浮雲流水自年年
立春後一日元夕值雪
昨日春盤初送菜今朝花鼓又張燈天時人事每如此
斟酒賦詩還未曾雪下正當和氣會梅開偏喜暗香凝
朣朧月夕猶堪畫却憶山隂舫可乘
送高節推弘望北上
場屋當年識俊才吾邦司理固宜哉庭封尺牘民應朴
器别盤根刃自恢芝誥一函來闕下蒲帆千尺倚江隈
從來臺諫須時彦况值敷言路正開
黃鶴樓次韻
幾年不到層樓上此日重修喜落成細雨城中車馬跡
夕陽江上櫂歌聲晴川芳草詩應好玉笛梅花興獨清
一目乾坤萬餘里開筵寧厭酒重行
聞報書懷
賜閒林壑幾年餘衰病真便化日舒世事已拚成醉夢
薦章那復及慵疎推賢諫省心應赤竊吹江皋道不如
况說重華隆盛治䕫龍聲迹總堪書
冬日郊行
歲熟初收萬頃黃郊行随處說時康白雲天際微含凍
丹葉林梢早着霜野眺尚違心上景公輸誰念眼前瘡
相逢林叟談終夕野蓛村醪自不妨
寄意
抱瑟花隂下朱絃玉指纖東風彈不就明月下前簷
聞鵑
有鳥聲悲切初聞涕可揮似諳行路險故喚不如歸
羣兒春嬉圖
暖風欹繡帽霽色稱華裾拾翠郊原徧欣然共小車
挽曾紀善
執簡王庭歲月深壮心無奈二毛侵悠悠蜀道千年恨
莫把哀辭作楚吟
過楊老哨有感
春水溶溶綠滿灣征夫荷鍤有餘閑承平已喜兵戈静
猶憶前年夜破關
西園雜題
藥畦花徑此重開屐齒微沾旋掃苔滿地清隂天若假
杖藜寧厭去還來
擾擾城居地獨偏草廬虚敞稱高眠一篙春雨池塘闊
旋理綸針向釣船
垂絲海棠
海外仙株自不凡柔枝嫩蕊渥如丹東風睡足渾無力
猶帶餘醺倚畫欄
池亭
東風吹雨小池平隠隠荷錢日漸生試問荷開還幾日
西隣釀酒味初成
紅梅
玉質天然不受粧舞筵聊爾試霓裳由来國色多殊調
自有臨風一叚香
讀明妃傳
紫臺春少頬啼紅豺虎鵷鸞類豈同莫把哀絃咎圖史
由来失策在和戎
草堂石山
幾年移得碧雲根幻出壺天景象新盆沼更看波漲綠
細蒲芳草一般春
石倉歴代詩選卷四百七十五
