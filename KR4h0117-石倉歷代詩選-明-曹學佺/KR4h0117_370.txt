石倉歴代詩選卷三百七十
明曹學佺編
明詩次集四
鄭關
雨夕同諸公夜飲
萬竹絓飛雨流雲来遠天高陽久寂寞客至張華筵逹
士不惜醉暢飲清風前陰壑度玄籟寒聲應鳴絃不盡
眼前歡别後空悽然狂歌馬公子逹曙未能眠
題南澤湖别業艸亭
家居無四隣遶屋清湖水潭花共谷鳥相對衡茅底樵
唱篴邊聞漁歌鏡中起麥圃秋既成瓜田旦猶理時與
休芸人同歸竹林裡門閒吏不過黍熟酒還旨自是羲
皇民吾當慎終始
晚坐西園翫月懷孫景大
庭前嘉樹林夕鳥時驚聒遥聞精舍鐘杳靄空中發門
閒草木長雨過莓苔滑空園散玉露碧海生華月獨此
對清輝憐君向天末
得石寶山喜而賦
我懷出塵想久為形役侵未能脱略去汨汨勞此心昨
日買溪園松栢森成林從茲謝流俗結屋青雲岑九日
休沐来黃花正垂金採掇興無限臨風聊自斟時有還
山雲悠悠浮我襟昔聞羽僊人駕鹿茲登臨飈輪去已
久天路空難尋徒餘舊遊處石室莓苔深雖無丹砂訣
庶可投吾簮
題幻居上人白蓮
凉生玉井沈露滴金池冷虚蟾與素魄净立白雲迥微
香散客纓止水通禪境忽憶東林人臨流發深省
題楓林送别圖
白日行青天流雲散霞浦秋聲何處来散入楓林樹客
裏送行舟沙頭飲樽俎孤帆去漸遥暝入長江雨日暮
更相思空山但凝佇
賦得武夷山送陳孟敷之三衢
亭亭溪上峯彩翠亂晴日竒崖與怪壑杳靄看無極寒
渠石瀨潄野逕煙蘿密猿響夕陰沈松鳴夜風疾傳云
羽仙客昔此鍊金液鶴駕雖已遥空壇想行跡蒼然舊
臺觀冷落依泉石丹光晴更發紫氣朝還集九曲别時
多憑君訪寥閴
送王中美之京
魯酒三百杯送行莫匆匆酣歌擊劍起逸氣如長虹昔
作魯諸生結交盡豪雄黃金不足惜對客囊屢空早讀
五車書作賦文尤工今年見天子拜舞明光宫盛世夙
重才恩波賜無窮長鯨跋錦浪勺水焉能容臘月河上
别雪花舞迴風行扳越城柳醉度吳門鐘雖云隔雲泥
耿耿心猶仝顧我草澤居生計如飛蓬終當拂羽翰萬
里来相從誰能事章句白首卧雲松
山行有感
北邙多舊墓苔石侵枯骨借問葬者誰云是李與霍英
名邁千古此際何汨没一日掩泉扃萬事從此歇人生
天地間百歲猶倉卒誰能脱于斯多謀信為拙
夏夜南湖庄上寄趙迪
積雨帶遠樹楚天来暮雲疎鐘隔野寺杳靄空中聞相
思慼我懷草根蟲又喧何由了終夕默坐空消魂
咏窗竹寄姬墨生
莫種楊柳枝秋来已衰老野花雖媚人能得幾時好竹
葉真可愛盤根滿庭内衆芳搖落時青青色猶在晴看
翠欲流靜對虚堂幽初傳嶰谷種便得瀟湘秋俗人愛
桃李却笑誰知已虚心猶見猜守節空如此桃李榮春風
此君羞與同從来共霜霰獨有南山松
暇日南湖庄上
門逕絶車塵惟聞沙鳥語誰識忘機人山間坐朝暮冥
探玄妙理始得靜中趣南風吹雨来颯爽溪頭樹白鷗
知我閒相看不飛去
題秋江送别圖
美酒雙玉壺沙頭送行客處處蘆花風寒江秋水白落
日下長空返景明石壁去去入煙霞相思楚天隔
塞下曲
單于入我疆涉河與之戰殺氣塞馬蹄胡霜割人面大
風起沙塵兩軍不相見思報明主恩豈知命如線天驕
今已平歸奏甘泉殿
夜宿超山蘭若贈一中上人
衲衣住在東林久蹤跡人間往来少碧草閒依石砌深
蒼苔日染松關厚薄暮時逢上客過吟詩對酒復如何
山中無復可乘興蘿月紛紛窗外多
賦得萬松嶺送陳孟誠之京
吳門一道通幽谷昔種青松作喬木逕裏從教野鳥啼
林間判與歸雲宿寂寂那知幾度春蒼皮剥落勝龍鱗
飛花暗度樵人隧落葉常隨過客輪今日旗亭送君去
去時雪滿松間路牢落無懷故國秋蒼茫正值青雲曙
嶺頭雪霰已紛紛最喜青青自拂雲臨歧何必攀楊柳
折取松枝可贈君
賦得滄浪磯送程秀才之春官
無諸古城知幾代舊跡荒凉盡更改祗今落日湖水濱
獨有滄浪釣磯在猿鳥紛紛竟若何昔人不見今人過
飛花故向灘頭落積蘚空餘石上多今日擕壺對清泚
秣陵此去應千里渭北空傳古有人時明應卜誰過子
磯下悠悠足鯉魚願君此去莫踟躇明年試看桃花水
會向龍門逹素書
送丘良
東園桃李寒未開蒼苔委落惟江梅臨歧無復可乘興
為君直倒青霞杯扁舟遥指金陵路轉棹迴橈不知處
徒將别思作春雲日夜微茫送君去白玉神州應早過
到来正喜值春和香浮寶樹花能語日照瓊樓鳥解歌
建業横開五雲裏鍾山石城相對起秀色朝含紫氣高
連天亘日迴千里今日官亭手暫分無勞躑躅嘆離羣
羡君拂袖青天去予亦還山謝白雲
狂客歌贈陳叔晦
狂客何處人吳航最佳士朝傾美酒三百杯夜讀遺編
數千字有時相見粤城東入門慷慨氣如虹黃金不惜
贈知己白眼已素輕王公醉来下筆如濤瀉舞鳳騰虬
恣揮洒論俠時時叱武陽摛文往往凌司馬我亦疎狂
今更癡吟詩作賦欲奚為且須沽酒與君酌世上悠悠
那得知
山水障歌
天下丹青誰最竒昔有鄭虔與祁岳觀兹毫素妙有神
不是良工豈能作杳靄川原遠莫分孤絃暝戛春江雲
人間翰墨不易得此物當時誰贈君遥看浦口千重樹
颯遝常疑致風雨寓目蒼茫似武陵致身恍惚如天姥
獨牧原頭是阿誰終朝默默竟奚為早將扣角商歌奏
須載齊侯車後歸
題方用方林塘幽趣圖
何處發清興林塘横絶標羡君林塘有幽趣為君醉作
林塘謠我為林塘吟爾得林塘樂長風捲雨白日来池
瀑淙淙向人落三峽長江動地迴搖波轉汐送林隈當
窗屴崱翠可愛百尺芙蓉天外開寒梅水竹連芳野鸂
鶒鳬鷖滿沙墅豐草能為冬夏青飛雲不管晨昏度坐
来谷籟飄林樾清景令人爽毛骨為君去此謝浮名還
山却掃林塘月
代黃子齊賦送潘彦時
遠别與近别冷然同此心君為金馬賦我作還山吟還
山却弄清潭月雅興平陵為君發飛觴展席送浮雲萬
里關山坐超忽青草堤邊春事賒江城落日更鳴笳鄉
心歴亂悲歸雁别思蒼茫起暮鴉看君折桂人爭美慷
慨何曾戀鄉里高步青雲不可攀遥飛玉珮誰堪比蘿
逕蕭蕭祗自歸吟詩作賦復奚為年過半百已如此心
事悠悠君始知
寄思復王隠君
百甕山家酒恒供野客過興来還倒屐醉後即長歌林
鶴窺人下山雲入戶多别離成累月五柳復如何
送王生奉親之松江
玉壺沽美酒江上送君行竹塢今朝别松門幾日程三
神瞻日近五兩逐風輕戲綵餘清暇緘書慰别情
送陳文叔歲貢之京
朔雪曉猶急山風夜更嚴扁舟留郭泰祖席醉江淹詩
為故人作愁因才子添明朝回首處林月共纖纖
題衡山寺壁
暫辭城郭去杳杳入藤蘿海氣連空迥嵐光拂樹多鳥
啼山客醉葉動野猿過向夕聞清磬其如客思何
送林文節
長歌祖席對斜暉座上人人愛陸機春色漸生江樹變
河冰初泮客帆歸青雲有路看先逹白社何人恨獨違
今日與君須盡醉明朝相憶謾沾衣
問周玄病
知君林卧復如何門對寒塘水自波宋玉也知愁不免
長卿自覺病偏多高林葉下驚秋早故宅梁空恐鵩過
明日相期問丹訣休令歲月久蹉跎
題南湖别業壁
家住南湖湖水曲依稀好似浣溪頭黃蘆葉暝常知雨
苦竹叢深畏及秋日下漁樵煙際返夜深河漢鏡中浮
莫嫌僻處多蕭瑟野性時時好狎鷗
寄王孟揚
憐君失路嘆多歧歸去龍山掩舊扉鑿石旋開行藥圃
采荷新製釣魚衣衡門草發知春換埜逕鶯啼見客稀
林下想應多寂寞秋風蕭颯入庭闈
寄趙景哲
卧病經時獨掩扉閒身漸覺世相違驚魂恐與秋雲斷
衰鬢愁為暮葉稀滿逕蒼苔誰曳屐一庭芳艸自蹇幃
登臨是處多清興肻念文園淚濕衣
挽任本逹
陸沈誰道聖明朝老向窮途怨未消荒塜已無行客弔
詩魂徒有故人招臨風倚劍腸堪斷月落空梁夢漸遥
從此不須頻北望嶺猿江樹日瀟瀟
山水圖
雲来雙岫陰鳥下千林晚恍惚月明時扁舟輞川返
三生石上圖
三生意已傳一曲歌還歇何物識同心西山舊蘿月
山居
青山行處好綠水望中深欲問忘機事浮雲與客心
鸂鶒
不與鴻雁翔難為鳳凰侣只逐雙鴛鴦沙頭宿寒雨
題翠竹黃鶯圖
微風響翠雲宿漏驚黃鳥夢裏一聲聞月殘碧紗曉
竹枝詞戲贈丘茂本
欲捲珠簾却下鈎愁来莫倚最高樓堤邊幾許垂楊樹
不為儂郎繫去舟
送馬自牧南游清漳
故國春還草木深百壺長擬共登臨如何此際翻成别
碧海春雲日夜心
送周又玄
伯勞飛燕苦西東載酒看雲幾日同别後相思君識否
斷腸多在雨聲中
竹枝詞三首
幾度秋風嘆獨居羞將蛺蝶綉羅襦南来萬點千行雁
不寄儂郎一字書
強来梳洗倦還休說着西湖只淚流誰道荷花不如妾
開時猶得近郎舟
十二灘頭水拍天千山陰雨萬山煙自從一值風波惡
不敢回頭望客船
附鄭閻(字公望關之弟所著有抑齋集)
懷林鴻
寒月照古樹朔風吹城樓如何咫尺居致我千里愁俯
景暫自遣浩歌無與酬思君若逝水旦暮長悠悠
題山水圖
迢迢江上雲杳杳雲邊樹雲光與樹色染映如朝霧泉
響巖壑秋帆歸海天暮恍惚月明時輕舟浣溪渡
題高四友竹軒
東林有修竹茂密成幽林聲寒嶰谷雨色暗湘江陰勁
節金石操虚中天地心故兹耿介士托交良獨深願言
慎終始永與同冲襟
題賓月樓贈陳伯煒
樓居有仙客恥交時俗流仰尋霄漢上遠與明月儔月
色自圓素冰懷冥相投於焉悟消息永結忘情遊
寒食寫懷
岑居對寒食遣懷出郊墅纍纍陌上墳宿草添新土却
望故山松寥寥邈何許念彼松下人心悲淚如雨
登小孤山
羣峰若龍馳一峰出雲表壯觀天地間孤高海門小停
舟恣登臨騰身過飛鳥却望大孤山濛濛在冥杳
懷密齋王偁
豐城有寶劍棄置歸泥沙神物縱淹鬱鋒芒詎生瑕精
氣射牛斗誰能辨莫邪雷張去巳遠終恐沈光華
感遇
瑶臺有孤鶴脩潔仙中禽本與鳳鸞偶翻為鷄鶩尋榖
食頗自恥松棲亦何心徘徊失所止惆悵誰能禁引領
望徒侣茫茫玄圃深徒鳴九臯遠孰賞凌空音俯仰再
三嘆凄然沾素襟
泣玉願一顧投珠難至前中山未見與直道皆徒然君
子恥自獻逹人甘棄捐衡門有遺叟千載高其賢
題環青樓
轅丘之子神仙客暫向人間寄蹤跡紫綬金章意不趨
白雲芳樹情偏惜舊構危樓野水邊青松翠竹滿樓前
寒光靜遶湘簾碧暝色縈迴翠黛連望極滄洲幾千里
疊嶂微茫鳥邊起倚檻朝看出岫雲開門日對懸崕水
予亦牽纓未得過此時風物更如何與君欲畢登臨興
獨有陶潛歸去歌
題東山草堂
山中幽人愛幽獨遠搆茒廬傍崕石雲邊靜掩半窗閒
簾外長凝數峯碧佳致應知勝輞川石橋花竹漫相連
閒心久已狎魚鳥落日更聽鳴風泉别後君還幾回首
茂陵仙客深知久興来筆下自縱横却掃雲山繫君肘
予亦常留棲遁懷見此令人心孔開何當拂袖同歸去
與汝日醉眠蒼苔
清泠臺
高臺臨絶頂我輩此時過落景空山滿秋聲晚樹多宿
雲依澗集野鳥向人歌薄暮歸城市塵氛奈若何
登鼓山寺
冠盖臨清境攀躋契夙心懸崖宜遠望邃谷恣幽尋石
徑蒼苔合珠林古木陰斷煙行處濕落葉坐来深秋色
連雲暝鐘聲與日沈不知滄海外誰伴羽仙吟
九日登高懷公啓公立二先兄
凄凉心緒正堪憐此日登臨倍愴然無復謾題鸚鵡賦
有懷空咏鶺鴒篇煙林葉落深秋後蘿逕猿聲向夕邊
浮世幾經人事變惟餘山色自年年
重九前一日期同社登烏石山
世事悠悠等逝波休教清景任蹉跎百年幾遇看山興
九日還同載酒過挂月臺前雲可席宿猿洞口鳥能歌
羣公自有飄然興謾說參軍逸氣多
釣龍臺懷古
無諸宫殿粤江隈千古登臨愴不回逐鹿已成今日夢
釣龍空有舊時臺潭雲片片將秋落山色蒼蒼拂曙開
世事升沈何足問且乘清興共銜杯
挽鳴秋山人
白湖小隠入雲間憶絶心知淚自&KR1008;花逕鳥歸春正好
衡門人去晝常關新詩空有澄江句問字惟因載酒還
舊業荒凉偏可恨蕭蕭煙雨閉青山
石倉歴代詩選卷三百七十
