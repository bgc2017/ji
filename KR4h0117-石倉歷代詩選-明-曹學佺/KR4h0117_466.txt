石倉歴代詩選卷四百六十六
明曹學佺編
明詩次集一百
鄭岳
立春和林見素韻
人生百歲期荏苒十踰四春陽布德新花鳥各自媚鬢
髮日以種歡悰與昔異寢食淡無營絪緼護元氣朝雨
洗春痕南山巳堆翠幽勝愜素期糾紛傷往事所貴一
身存儻來物皆寄破屋城南隈百需無一備雲莊結比
隣時枉佳章遺諷詠激微衷懷哉邈高致
秋齋為周彦通侍御韻
午夢忽夢覺呼童開竹扉借問客為誰青驄束金羈手
持卷一握錯落瓊琚詞展玩重太息遐心將在兹二氣
互翕張真宰執玄機物盛不可過斂舒各以時露凝天
宇淨樹變郊原稀芝蘭抱孤芳鷹隼奮高飛齋居感深
念流光倏如馳及時當自勵毋令華髮滋
送何子元少宰改任南都
夏秋多霪雨沈陰翳晨光積潦斷衢塗欲濟苦無梁送
子出城闉策馬登前岡回飇激流雲顥氣變清商憑高
一舒睇天宇何茫茫感兹物候異鬱鬱情内傷古稱楚
多才弱冠已擅場博學富文藻節操誠慨慷兹行豈徒
然抗言繫綱常南望鍾山遥白雲懷帝鄉風露日夕清
蘭桂發幽芳與子結綢繆望望不得將平生契分深白
首相激昂浮榮久難恃萬世一何長願言保終節青簡
諒毋忘
幽居公署書懷
寧庶人宸濠久蓄異志予由臬轉籓裁抑逆萌
濠不能堪嗾同寮横加誣訐威賂上下文致其辜
逮繫踰年始得罷歸憂患中嘗作蒙難錄兹摘
其槩書之
咄咄日書空禍階嘅伊始蟻穴昔何微潰川浩無涘數
至諒難違修身以順俟明夷古所悲演易在羑里厲貞乃
終吉齋心悟玄理
其二
谿壑絶險巇千仞猶可窮人心如其面談笑伏兵戎田
灌平生交杯酒不相容魏其力解紛乃迸遭禍凶往事
昧明訓邈哉廉藺蹤鷸蚌久相持漁人並收功
其三
平生相傾慕會合意何敦相期振頹靡撫心憫元元如
何自猜忌枝葉傷同根川洛搆黨禍善類鮮安存王導
仇伯仁千載抱煩冤古來同歎息棄置復何言
其四
鴉鳥栖前楹啞啞動哀鳴須臾雙鵲呼下上如有營既
憂還復喜徒亂羈旅情毁譽隨愛憎吉凶竟難憑瞶瞶
絶聰聽冥心遊太清
遊俠篇
戰國貴公子孟嘗最稱賢食祿儗萬乘養士滿三千雞
鳴與狗盜生死同周旋信誓重然諾服御鬭芳妍一言
偶合意不惜千金捐後宫出綺麗歌舞出華筵晝夜務
經營力折王公權殺人報睚眦道路不敢言頽風一以
開延蔓彌八埏漢網方疎闊吞舟漏重淵吳濞招死士
密置淆澠間豈知真將軍輕車出藍田逆節竟鑕斧明
鑒垂簡編
林竹田司空自予蒙難屢為救解兹過洪都挈
予妻子同歸感而有作
司空並鄉國弱冠挹光儀意義重相許肝膽不復疑名
位日以崇詎肯忘賤微臨難力相拯千里歸厚遺縈紆
枉川陸為我解纍羈舉家脱虎口相將返柴扉深衷懷
感激不覺涕交頥時情轉盻異古道誰復持祈奚免叔
向豈為平生私高情激千古流俗安足希
九江阻風泊舟有感
白浪起層層峰頭雲正黑迴舟入小港聊兹一憩息路
梗難為期滄波浩無極坐觀北來船帆挂千里直篙工
意閒暇津津動顔色緬懷造化心施予難為力往船風
宜南來船風宜北南北本異途彼此那俱得物理每循
環明朝未可測隱几澹無營冥心悟羲易
過水口
建溪昔稱險横流多怪石參差列牛馬廉利侔劍戟篙
工慣習水禱賽資神力前後互招呼分寸恐或失激盪
轟雷鳴沫流飛雪白諦觀毛髮竪一命試輕擲逶迤過
水口灘盡溪流碧棹歌發清響貰酒娛西夕患至慮煩
紆險過事愉懌物理固其然臨流長太息
發陜城
長安古都會弭節暫盤桓羣公日惠顧樽俎接清歡如
何别去此遥遥赴臯蘭維時秋已分日夕風露寒清霜
肅原野草樹漸摧殘玄蟬噤其聲蟋蟀鳴夜闌客子感
時序悽然懷永歎迴望雙闕遥迢遞層漢間清光勞夢
寐行役何時還
馬嵬之南數百武為逆璫劉瑾故宅噫楊妃以
此地沒而瑾復以此地生豈事有適然歟均
足示戒
明皇西幸日嵬坡駐鑾旂六軍不肯發宛轉縊蛾眉悠
悠百世下撫跡空嗟咨妖氛豈未散閹豎復生兹懷奸
竊大柄國勢欲潛移事頗天寶類幸爾亟誅夷羣奸起
嗣虐四海成瘡痍亂階鑒婦寺永垂萬世規
内丘憫旱
内丘數十里磽确環高原十旬不得雨四野沙塵昏黍
粟焦且死艱食憫元元官柳摧為薪煮葉充晨餐老穉
出趁食破屋棄荒村公庾素乏儲富室徒勸分鮒魚得
斗水猶幸性命存安得沛甘澤萬物回枯根
蘭州以山名北枕黃河城之西有唐帽山尤秀
特彭司馬幸庵先塋在焉
南望臯蘭山北枕大河流山勢相蜿蜒河流去不休華
夷界南北關陜扼襟喉中有唐帽山高壠鬱松楸靈氣
鍾之人元老克壯猶邊事久經略樽俎運深籌
秋日偕社友遊溪聲閣
凌晨出南郭悠悠衢路長褰帷臨迥野迴飇遞微涼蒸
鬱漸以舒顥氣應清商農家收稿秸禾稼已登場幸兹
歲頗熟閭閻得小康凝烟翳林莽鸛雀相翺翔古來賢
達士墟墓列道傍感兹起遐思人生安可常涓辰集儔
侣迤邐越林岡梵宇隱寥廓溪聲瀉琳琅山廚登野䔩
石鼎炷篆香談諧淹竟日薄晚雨冥濛老至惜頽景駒
隙度流光及時恣遊賞毋徒傷慨慷
和林汝儀招飲溪閣韻
旭日散林霏澄波銜山影離城纔幾許巳覺非人境侵
階雨氣潤攪樹風力猛采采園中蔬盈盈水中荇更覓
前溪魚垂竿移舴艋占年慰夙期刺水秧千頃几杖松
壇幽雞犬柴門靜幸逢素心人高談白日永
黃仲陽東洲别業
北郭亘芳阡延矚鬱幽邃木蘭及使華二水於兹會墟
曲靄人煙平疇間溝澮澄潭集漁網沃土供王税結構
際交流儼與羣峰對閒庭芳草積隙牖蛛絲綴慮澹物
俱忘知寡我獨貴兹勝君先得吾駕將焉税磽确多棄
壤所求亦易遂衡茅成小築徐徐理荒穢來往話桑麻
聊兹閱年歲
淇縣有殷三仁祠將至衛輝有殷太師比干墓
廟
秋黍何離離驅馬登殷墟孟門與太行左右相縈紆狡
童不我好萬乘為獨夫圖任惟奸回親賢反見疎矢心
各自靖揆道豈云殊埋骨邈千年廟貌猶古初孔聖贊
一詞永與天壤俱
安肅南出有劉伶墓碑
鹿車一壺酒荷插以自隨云死即我埋曠達不可羈如
何此墟曲有塚高纍纍刻石紀道旁無乃好事為沈酣
弃禮法車服焉得維遭危固有託舉世人莫窺苦節多
湮没怪爾名獨垂
畫馬行
房星耿耿明碧落神駒墮地走沙漠天閑秣飼列奚官
逸氣俛就青絲絡古來神駿豈易畜遺貌至今動人目
硉兀爭看骨格竒人間萬馬徒多肉汗血染成五色紋
碧蹄高踏秋空雲躞蹀嘶鳴神彩溢此圖疑出曹將軍
渥洼異産今寂寞世無伯樂何由識但收遺骨破千金
不用按圖遠相索
玉泉院對華峰有懷見素大司寇
華峰三面開芙蓉天然秀色浮空中我來坐玩日當午
膚雲忽合雨濛濛南峰隱霧不可見東西峙立鬱葱蒨
懸崖瀑溜垂千條流出亂石如素練結亭據石出林端
極目煙雲渺秦甸雲莊素老性好竒惜未到此一覩之
蒼厓千仞意俱往飄飄拄杖凌空飛象外烟霞諧笑語
風前咳唾成珠璣生平風格狎林藪垂老跼蹐留京師
宿望由來繫朝野屢疏還山未有期使還相見一撫掌
請翁和我華山詩
東湖書院為吳亞卿獻臣題
大雲山中泉一注東湖先生讀書處先生胸次迥出塵
山中草木皆真趣讀書豈徒事鉛槧匡時事業于兹具
試出緒餘售于人要使蒼生盡陶鑄平生苦節甘若飴
妻子不免於寒飢遇事直前無顧忌終遭坎壈蹈危機
達生委命寧自悔萬里生還天所遺山中茅屋依然在
洞雲江月副心期
會盟臺
嬴秦日肆虎狼威約趙西來會澠池相如登壇奮怒髮
呵叱秦王如豎兒長平禍胎從此結區區擊缶亦徒為
會盟有臺今寂寞夕陽蔓草封殘碑
奉候林見素都憲平蜀寇致仕
洪都通驛使廬岳候仙舟一水遥相望羣山獨對愁交
情憐白首歸興憶滄洲身退功成日川江正急流
二
國步艱難日天書趣赴時金牛新戰壘白帝舊城池羽
檄申嚴令鐃歌雜雅詞乖崖留像處聊慰蜀人思
三
幕府功頻上騷壇興每登江搖青嶂影樹入碧雲層陣
法依諸葛詩篇出少陵蒼厓看墨蹟長憶漢中丞
過同年胡伯鍾家留題
别離經十載今雨到君家村徑斜穿竹江流曲擁沙魚
肥翻細網莧美摘新芽契闊談無盡宵殘更煮茶
題陳山人所居
山居成小聚野戍雜耕屯雞犬時登屋軒車少過門高
舂含暮景芳樹漏春痕風物居然别桃源何處存
江村即事
府江江水惡一歲九經過近午霧方散中流石更多漁
樵荒舊路豺虎據深窩最念沿江戍天寒獨枕戈
月峰寺次見素韻送陳惟濬正郎時謫戍過此
溪聲寒潏潏峰影晝沈沈落日孤臣淚疎砧故國心江
村竹葉酒野寺木棉衾邂逅緣非偶山川幸一臨
送洪商臣出鎮水寨
多少年英略提兵羨此行柁樓明海色鼙鼓震邊聲浪
没鯨鯢窟雲閑鳥隼旌梅峰清夜月應照水西營
野望
病告捐微禄官閒帶舊銜提攜惟藥裹懶漫廢書緘海
闊浮孤嶼天空挂一帆吟眸隨處著秋色滿衣衫
雨不絶
薄晚看晴色中宵復雨聲疎鐘京國夢孤燭異鄉情岐
邑勞供應關山斷送迎行藏信天道不必問陰晴
過沛縣
破屋浮波面輕帆繫樹腰歌風何慷慨擊筑竟蕭條故
里英魂戀荒臺霸氣銷向來湯沐地無處問漁樵
野宿
浹旬長苦雨今夕月生光影動晴峰雪寒凝碧瓦霜盤
飱羅野䔩雞犬靜村莊重引還山興題詩寄草堂
春日泛舟木蘭
南郭曉初霽維舟曲岸旁踏青林莽淨修褉水雲長汀
霧晴猶濕潭花落更香木蘭知不遠漁唱隔滄浪
秋夜感懷
悄悄空庭暮啼烏集子城疎燈懸夜雨落葉散秋聲遁
跡元無累憂時獨繫情何當逢北使欵語及昇平
春日梅隴書事
步屣仍扶杖抛書獨凭欄凝烟迷野望積雨釀春寒麥
隴抽新綠花枝綴渥丹韶華不覺換猶作去年看
九鯉湖
擁被宿雲館神清夢亦安水聲喧夜雨山氣挾春寒簷
箔明星度溪薌白露團神仙隱名姓厓上浪尋看
贈方文玉左轄南還
榜下人還幾天涯意倍親因君謝塵鞅復此歎參辰戎
務時參畫軍興屢算緡江湖平劇寇越巂拊罷民禄秩
承三錫封章見屢陳客途方雨雪故國尚松筠潮汐門
通海清輝月近隣山僧遺紫笋漁父薦纖鱗觸事情俱
適無為俗轉淳穀齋諸老在結社繼前人
過嚴陵釣臺
漢室中興日賢人願仕時先生獨不屈此意竟誰窺文
叔差增舊君房亦素癡謀謨先已定仁義此安施即欲
助為理尤宜自得師詔書勤遠訪諫議處仍卑志士寧
相逼高賢不受羈羊裘終隠去魚釣可忘飢炎祚嘘重
燄桐江繫一絲雲臺俱冺没嚴瀨自清漪遺廟松株古
蒼崖壁立危扁舟歸老客悵望讀殘碑
贈崔都閫移鎮廣東
驛騎傳新報除書出上方嶺南移節近薊北望京長蜃
氣浮城櫓霜花拂劍鋩閫嚴施畫戟權重握銀章寇壘
逃官責軍功冒戰場豈能窮窟穴徒爾費芻糧買犢終
銷盜留田足破羌從來邊徼地籌略在兵防
送邵主事督餉還南部
曉風吹浪滯行舟天與龍沙一日留千里轉輸勞使節
三山繚繞望神州江搖滕閣烟光晚霜落吳門草樹秋
射矢投壺誰妙手任拚同醉解離憂
贈同年徐必東調官貴州經憲
黃鶴樓前繫短橈離魂湘水不須招雲連魏闕瞻猶近
路比厓州去未遥一鴈叫霜天欲暝亂山隨馬凍初消
河橋欲贈無楊柳獨有松枝最後凋
寄贈彭元岳僉憲致仕
覆鹿悠悠夢已醒移文深謝草堂靈蓮峰徑遶來求仲
木榻年深坐管寧竹杖謾扶頭未白家山慣見眼猶青
茅齋靜閉横塘上還把餘閒注鶴經
宿高良山和趙栗夫提學韻
一徑紆迴萬竹深招提隠隠獨追尋溪山是處供青眼
猿鶴他年識素心巖陡樹枝常倒下簷虚峰勢只平臨
客途荏苒春將暮坐對鶯花憶故林
寓建寧玉清觀次楊恒叔太僕韻
忩懸石溜徑浮沙洞裏神仙别有家玄圃開雲深種玉
丹厓向日更移花天垂碧野千峰遶路隔紅塵一水賒
昨夜殷雷送山雨半溪新漲浸紅霞
訪玉清觀道士祈雨不遇
方舟亭午泊溪沙杖策重尋羽士家池涸已荒書帶草
庭幽還見木犀花松壇乞雨歸應晚竹屋留詩興獨賒
虚閣疎欄宜晚眺溪光十里映晴霞
送馬善徵致仕還吳
君去洞庭何處住海門迢遞接東甌湖田歲熟收粳稻
烟渚秋高弄釣舟謾說孔明無將略早知若水是仙流
浮生萬事何時盡都把閒情付白鷗
一素亭和見素韻
千卷儲書作墨莊夢隨春草到池塘涓涓碧井分仙社
面面青峰隔女牆丹桂燕山多異種金砂樵谷有遺方
接䍦倒著閒臨水照見䰐鬖髮影長
詠淖泉
淖口飛泉玉雪清決渠疏引入秦城民居萬戶沾餘瀝
客邸三秋解宿酲雲物映來多異態年光流去不停聲
臨池且盡杯中醁浪跡乾坤一聚萍
送陶司馬南京參贊
纔解計臺朝北闕復司留鑰赴南都成周召伯嘗分陜
晉代陶公亦鎮吳萬里長江天共險六朝遺跡草空蕪
廟謨方爾資黃髮莫羨扁舟范蠡圖
過聖壽寺午憩
沖沁溪頭泊釣舟並騎羸馬訪山遊松簷長宿三春雨
麥隴初登四月秋地僻安禪僧欲定時平擊壤我能謳
悠悠萬事渾無盡瓜熟青門有故侯
隴州阻雨
幽忩扃雨一燈明獨宿空堂此夜情隴道寒深雙鬢短
關山路險寸心驚天連絶塞風烟色秋入荒城鼓角聲
却憶馬周投逆旅開樽寂寞對誰傾
過岐山
西行終日雨冥濛隱約岐山入望中周室餘民猶穴處
雍郊舊俗重農功遠離狄道思今日肇造王基自古公
鳳去梧枯何足問離離禾黍起秋風
過汧陽
濕霧經旬淹白日晴峰今日倚丹霄頹坡荷鍤開榛徑
缺岸横槎接野橋玉節北來鴻信斷金城西去馬蹄遥
汧陽縣郭居人少風露高秋夜寂寥
奉贈蔣師相敬所致仕歸湘源兼柬令兄大司
徒一首
力辭機柄遂歸田朝野相看意惘然直節舊嘗稱宋璟
抗言終不負伊川三孤望重台階正八座官高棣萼聯
相業都歸嘉靖詔他年信史有遺編
送朱必東侍御還莆
仍著初衣返故林許身真不愧南金片言悟主情尤切
萬死寬恩幸亦深更向一貧看壯節那容暫蹶負遐心
白頭鄉國慚無補却藉多賢振好音
贈王時行赴任東廣兼柬吳獻臣方伯
晴莎細草馬頻嘶極浦荒烟眼欲迷野曠推篷山色遶
天寒度嶺野猿啼五羊分署行新詔九鯉尋真記舊題
為憶東湖諸舊侣一區雲水足幽棲
經武夷阻雨不及遊悵然有懷追和舊作
武夷九曲慣曾遊暮雨危灘阻去舟雙眼迢遥雲外望
羣峰宛轉意中留棲遲講道人應古汗漫尋真事却幽
不用登臨恣清賞胸中元自有林丘
憩常思嶺用壁間韻
常思嶺上駐征軺三日歸程覺尚遥衰疾久懸鄉土夢
迂疎無補聖明朝石巖雨過雲猶濕海國秋深草未凋
願得四封無一事不妨高枕卧山椒
簡姑蘇陳粹之憲副
吳苑鶯花滿舊墟先生翻笑出無車一官棄去還憂國
十口飢來只賣書短屐香生莎逕暖疎欄雲傍草堂虚
匆匆登拜慚予晚更報詩筒候起居
送劉克柔之任南鴻臚
鍾山葱鬱鎖晴嵐拄笏登臨路舊諳纔見陸機來洛下
豈容太史滯周南畫船風送牙檣疾碧碗冰浮紫藕甘
典客空庭無一事詩中三昧許誰參
寓蘇州送張文相宰潮陽
十年朋舊歎辰星邂逅他鄉眼倍明風雪吳門三日話
江湖魏闕百年情亂山雨色連鄉郡列宿晴光動海城
到日潮陽春正好綠陰羸馬課農耕
司徒劉近山邀造别墅之土樓蓬蒿塞徑時有
高二尺五之嘲因贈以詩
誅茅南郭託幽棲簇簇烟村路轉迷故隴松楸山下上
豐年禾黍屋東西高官歸第貧如洗速客看山醉似泥
韋曲去天元尺五旁人休笑此樓低
蘭州聞見素致仕用韻奉寄二首
手疏連封乞引年夢魂先遶八壺巔雲莊歲晚還移竹
蘭水風清欲放船遠别無緣臨潞渚獨遊何意向秦川
老臣去國丹衷在指點星河幾廢眠
綠野依然一草亭焚香讀易意醒醒九重殊遇憐衰白
八座高名照汗青道在行藏敦士習身猶矍鑠訝仙靈
煙霞舊侣他年約拄杖臨滄再勒銘
德州遇王時行大參夜話
十日行舟離帝里兹宵秉燭對鄉人足音何啻聞空谷
星彩還應照近隣賈傅早能輕利達范公元亦起孤貧
迂疎老我歸林壑佇望來賢意最真
夏日林以吉中丞過訪梅莊
靜對青山日轉遲多君枉駕話襟期午炊送米城中至
露坐傳杯月下移數畝退耕閒曠地十年歸卧太平時
人生止足真堪樂蝸角輸贏總不知
和李貳守題梅隴山莊韻兼以道别
旭日郊原散暖煙津津物色入新年溪環﨑曲數家住
春到梅梢十日先洛社潞公還地主草堂嚴武有詩傳
驪駒無那攀轅别北望心懸萬里天
九江分司題岳武穆故宅
石甃方池幾百年岳王遺宅世猶傳格天高閣今安在
葛嶺荆榛野雉眠
蘭
短葉疎莖雜野蒿不隨清廟薦溪毛白頭空谷幽人老
夜雨篝燈讀楚騷
菊
斗絶孤厓倚碧空秋深烟雨寄芳叢林坰寂寞誰相問
千里心期栗里翁
夏日山中雜咏二首
隴上新開百茘莊交枝接葉覆茅堂青林結實殊稀少
應笑山人歲計荒
荒郊無雨再經旬豆葉禾苗赤色新宴坐樹陰猶覺暑
田中更有踏車人
汝寧道中遇雪呈蔣升之太守
畿甸一冬愁少雪飛沙滿地麥苗稀黃河南渡春猶淺
始見郊原白雪飛
過洛陽故城
伊闕山高伊水清洛陽形勝舊曾名累朝遺跡今俱盡
斷塹荒郊只廢城
過貴溪風雨暴至
溽暑蒸人一洗空碧天遥影見歸鴻圖書小艇無官況
落日溪頭狎釣翁
草萍驛
蕭疎驛舍繞烟蘿二十年前此地過詩壁舊題無處覓
植松庭外巳婆娑
度分水關
計偕當日此攀躋曾有狂詞嶺上題治策山河成漫語
千峰秋色夕陽西
登舟
常山輿馬玉山舟客路驅人不自由却羨江邊幾家屋
柴門斜對白鷗洲
附鄭汝美(字希大閩縣人與鄭山齋同癸丑科進士)
遊石鼓山次韻林見素都憲
石鼓啓宿霧高峰亂攅青長江走其下五虎障東溟金
濤萬頃翻扶桑日初出鼇極巋然存古今亦倏忽全閩
稱一絶斯言良不虚華夷大界限此鎮為之樞如幄老
豫樟培植有年歲何限明堂材岩阿與山背無諸事如
何吾欲問屴崱霸業釣臺荒桑田海濤白
過建昌嘲舒太守
夙慕麻姑山不在麻姑酒東道有賢侯況是舊僚友登
臨興浩然未果誰掣肘分司御史來駐節日已久坐此
廢清游伊誰執其咎桃花空有源雙練亦徒瀏俯仰天
地間良會豈常偶莫遣愁上眉難逢笑中口縱惠酒千
鍾何如詩百首解纜重開頭推篷頻執手
寓宣府公署
征旆臨沙漠何如傍帝居重裘三伏備輕騎幾時無夜
柝隨風急秋砧與月俱安邊須上策肉食可能圖
悵望
山色秋來瘦溪流雨後狂何人賦搖落有客詠滄浪幽
谷千年雪邊城六月霜奔馳淹歲月回首憶吾鄉
中秋寓西湖山莊雜詠
今夜中秋好孤吟文會堂湖光和月靜風氣帶荷涼寺
近鼓鐘響林深鳥雀藏貪遊過子夜玉露濕衣裳
晚泊沙港時風雨大作
棹繫三餘港雷驅萬里風石虹迷隠見玉馬失西東雨
腳穿忩急溪流拍岸洪眼前無限景次第送詩翁
過采石
李白騎鯨處扁舟幾往還無詩酬采石有淚對青山玉
殿恩初斷金雞詔未頒詞林猶仰止樓閣俯江關
晚發城西
西城斜日去舟下水南涯潭面開銅鏡灘頭滚浪花雲
藏棲鳥樹月照浴鷗沙試問太平驛前村路更賒
宿慈源寺
駐節慈源寺春光付水湄野花爭點點嵓竹自漪漪性
靜青山好心閒白日遲鯨音驚鶴夢飛動萬年枝
感懷題黃鶴樓别意圖
今古崔公句乾坤黃鶴樓晴川開醉眼芳草長離愁客
散雲埋樹詩成月在舟白湖歸計遠莫說别來由
暮泊金口驛
金口維官棹風微五兩輕歸鴉投樹急返照入忩明江
上漁歌起磯邊驛使迎回峰山下寺卧聽晚鐘聲
夜泊魚山驛
蘆洲浮霧翠麥壠拂雲黃楚棹三江遠川流萬里長龍
潭晴亦雨魚澤夏還涼風度采蓮曲誰家遊冶郎
登岳陽樓阻雨
駐節巴陵道風狂雨似麻楚天紅日隱衡岳碧雲遮巨
浸迷青草長空舞白沙茫茫天一色吾欲泛靈槎
冬日漫成
寒夜不圍爐霜威幾裂膚銜杯猶未暖擊柝豈能呼千
里關河凍三邊戍卒孤老天有何意不早放金烏
與方岳諸公登萬壽寺塔
萬歲千年塔羣公此日登宿雲開遠岫斜日照諸陵白
鳥巡簷慣清風送客曾海門如咫尺彷彿見蛟騰
送蔡僉憲入賀
畫戟森征旆琅函捧表章西關離席促北闕去途長丹
茘迎風落紅蕖帶露涼溪肥連日雨樹瘦隔年霜吏散
空庭靜夫催伐鼓忙郵供行路廩纜拽上灘航寶劍懷
三尺瑶琴撫一張皇明歌有道聖壽祝無疆
題西湖景
西湖勝景出塵寰此日披圖一破顔勒馬呼童沽綠酒
移舟隨意看青山蘇公堤在人爭仰逋叟梅開鶴自還
試問南朝多少寺莓苔煙雨總竒觀
次林見素得告志喜韻
壺公作怪漫須論一劍曾聞請帝閽解組疏能回殿陛
化衣塵不到山村花間蝴蝶頻來枕江上鸕鷀久候門
忙在青山閒在史可能忘却野人暄
乙丑冬奉詔進階友人林利光有詩賀因次韻
答之
半竿分釣白湖濱眼底誰憐疎遠臣自是聖朝無棄物
却令寒谷有餘春菊開處處堪招隱梅發年年不問新
廊廟江湖憂樂共希文訓在久書紳
冬至述懷
魯臺雲物望今辰誰識乾坤第一春萬卉跡潛生意後
六葭灰動化機新楚狂未許歌衰鳳孔聖何須泣獲麟
道長正為君子喜梅花索笑短簷巡
題寺中蘿蔔船
不見山翁斧鑿痕青絲為纜繫空門輕帆背日抽新葉
短楫搖風長舊根欲度浮生歸佛海懶隨漁父泛仙源
江湖滿地乾坤窄留與詩僧載四恩
夏夜宿葉源頭極高明樓因憶謝家諸昆玉
炎天夜宿故人樓八面湘簾總上鈎月照梅花光似晝
風生薤葉冷于秋幾番好雨償深願千里停雲憶舊遊
要識高明何處極高山流水寂無愁
題寄寄亭次西涯先生韻
蕩蕩乾坤托此身百年風月肯留人雲山鳥外常為主
花月亭前不記春碑坐石龜文字古松巢野鶴往來頻
官家歲月真如寄清興還輸草莽臣
過江州
征帆此日過江州蘆荻花開滿眼秋行部無心重駐節
同官有約共登樓人情土俗驚新换月色江聲憶舊遊
一笑相逢還有幾且須沽酒作詩鈎
紫雲河下會楊憲副口占誌别
客邊懷抱殊岑寂樽酒逢君喜若何世事憑誰披宿霧
宦情于我等秋波丹楓霜早初堆地白鴈天寒巳渡河
他日翻思相會處紫雲溪上暮雲多
暮泊金沙
宿舟薄暮宿金沙詩景無邊興不賒瓦屋木標官長鋪
篷忩草戶野人家溪頭邀月新栽竹隴背開雲舊種瓜
試問居民何所事漁樵耕鑿足生涯
過分水關
使旆飄飄道路長山行忽遇小春陽立冬前日還秋令
分水關頭即故鄉鳳闕崚嶒紅日裏龍峰彷彿白雲傍
男兒大節憑誰是一樣君親兩著忙
和黃鐵橋遊鼓山韻
萬丈巍于五丈原懸崖怪石絡松根尋真雲踏屐千頃
寫景詩鈎酒一樽人憩半山亭有扁茶供上國寺無園
鐵橋未盡登臨興回首斜陽射石門
登城懷古
官柳猶遮舊女牆角聲孤起送斜陽英雄百戰成寥落
吳楚中分半渺茫寒鴈叫羣悲塞遠暮江流恨入雲長
古今天地誰非客何用登臨倍感傷
歸田次韻林南澗都憲
舊卜江南十里山此中塵事了無關新詩滿眼堪撩興
畏路何日不道艱平素寸心緣國赤從今兩鬢為詩斑
白湖也有垂綸地何日相煩過碧灣
五鼔發口上聞野哭
俯仰堪嗟一委形征驂又動五更鈴栢山月落烏啼歇
松嶺雲横鶴夢醒何處人聲看不見誰家婦哭去還停
潮河近日渾流血此日還聞水氣腥
次韻程蘭峰至日對菊
乾坤此日復初陽猶見黃花對雪霜晚節偏於長至好
寒英獨傍短籬芳分來西苑香尤迥移向華筵興更長
歲晏相逢歡欲舞滿頭插罷動詩狂
贈棃雲上人
誰云惠遠德過人今見棃雲更絶塵花鳥有時偏得句
茶瓜無日不留賓獨探佛印前三語無負黃金丈六身
欲傍招提聞法要紅塵隔斷若參辰
西湖山莊雜詠
路入西湖分外幽遠山近水接平疇無端舍北蕭蕭樹
不盡橋西淡淡秋高閣吹笙來獨鶴晚坡横笛喚歸牛
采蓮一曲空山月風露分涼上玉樓
次林都憲秋日閒居韻
閒來無事不開門看竹尋詩過小園秋水賦成潮未落
寒山鐘動日初昏瓊宫芳桂遮青女金井飄梧挺碧孫
屈指眼前誰是伴白湖亭上菊花樽
次西臺三公遊鼓山韻
日照平林花雨乾春風勾引上層巒靈源雲隔深探入
古碣苔封細剔看山閣凭來甌粤近石門開處海天寬
浮生此日非常有好寫新詩記合歡
樵陽道中即事
使旌遥度白雲隈眼底新詩馬上裁霧重林深疑見雨
灘高流急誤聞雷溪邊水鳥雙雙語路畔山花朵朵開
底事鵲聲頻報喜城中應有故人來
黃州寄曹太守
地連雲夢面江湄爭說齊安景最竒赤壁磯寒潮落後
黃岡山暗客過時竹樓舊見王公記魚笋空吟蘇子詩
寄與同袍曹刺史登臨毋負再來期
劉阮再往天台不見仙子
自返塵蹤憶玉真仙源重到隔紅塵桃花流水迷前路
白石清泉失舊鄰幾片閒雲封古洞數聲啼鳥怨殘春
怪來妃子情殊昔羞見人間薄行人
寄題叫嵓寺次韻歐陽禄進士
詩成僧未歸興盡吾欲去孤烟生遠村新月挂高樹
擬閨懷次韻
不寄平安書鱗鴻定無便夫婿别時容長在夢中見
落葉階下滿鴛鴦冷羅幃青霜催白鴈鴈歸人未歸
一夜九迴腸起來倦梳沐不分雙燕飛銜泥汚我屋
武夷四曲用考亭韻
金雞唱罷月生寒四面題詩石上看洞裏仙人今在否
白雲常伴夕陽殘
書所見
蕎麥花開蛺蝶飛香秔穗重雉雞肥樵童雲裏挑薪去
牧子風前弄笛歸
過江州琵琶亭
香山居士販商妻人物何勞細品題一曲青衫雙淚濕
乾坤飄泊共東西
夢入桃源洞
昨宵飛夢入桃源洞裏桃花似故園昔日避秦人不見
月明雞犬閙孤村
題畫菊
春榮夏茂季秋香晚節還能傲雪霜不見東風桃李面
幾竿修竹伴孤芳
綠野春耕
郊原生意動津津百室秋成在早春時雨一番啼布穀
隴頭多少戴星人
晚歸口占
鳥宿僧歸日又曛馬頭衝破萬重雲前途不遠人家在
風便雞聲隔岸聞
晚眺口占
無數歸鴉返舊林斜陽流水意沈沈一聲牧笛人何處
滿眼寒山晚翠深
題漁家樂
長空澹澹一江秋釣罷歸來巳繫舟獨坐篷忩何所事
眼看飛鴈過滄洲
石倉歴代詩選卷四百六十六
