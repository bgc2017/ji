石倉歴代詩選卷四百二十八
明曹學佺編
明詩次集六十二
楊守阯
送王原常用其畱别詩句為題
渺渺孤飛雲悠悠太行道望望天一方惻惻傷中抱雲
兮本無心聚散秋空杳明發懷二人觸目離情攪瞻雲
想親舍萬里青山遶不覩山中人祗見雲中鳥鳥飛雲
與還花落重門曉悵然歌式微别離何草草寄言縉雲
卿莫戀白雲好蒼生望為霖從龍興枯槁
右白雲時在目
西北有高樓逶迤上千仞逥瀾俯綠水阿閣凌青雲中
有絃歌曲知者識其眞自云良家子選擇趨嚴宸佩玉
曳羅裳欲以充下陳朱顔俗不薄燕趙多美人無鹽逐
鄉里毛施亦逡巡容華恐消歇撫心一以矉明德苟不
虧燕婉終相親芙蓉湛秋水桃李熙陽春隨時愛容輝
無為長苦辛贈君金琅玕報我青玉盤
右璧水日論心
馥馥春蘭姿皎皎秋月輝流光照我懷馨香襲我衣遊
子惜日暮行人懷路歧對酒未成醉攬衣重徘徊孤獸
不遑食離鴻亦嗚悲感之復嘆息益抱離羣思四海皆
兄弟白首誰相知斷金良不易麗澤一以資胡為遠離
别各在天一涯南陔有眞樂伐木多苦辭懷哉復來斯
三歲以為期
右分歧思不禁
耕樂
幽居遠城市遶屋皆良疇方春土膏動夜半催飯牛父
從原上耕子向田中耰豚蹄祀田祖甌窶欣滿篝先期
了公稅牀頭熟新篘陶然一醉間寕知公與侯
送孔潤伯歸樂清
朱明在赫曦端居困炎暑行子何匆匆移舟潞河滸策
馬送之行寧辭汗如雨飲之碧筒杯酌以黃封醑情至
發長吟擊節飛雲駐親朋終日行眷戀寧如許愛人憐
屋烏思人及棠樹珍重宣尼孫典刑獨可睹去矣不可
畱臨風重延佇
賦得洞庭湖送侯公矩僉憲
我聞洞庭湖遠在巴陵道含山復吞谷洪波際天杪古
來題詠人無如杜陵老朝陽一鳳鳴千古喑百鳥如彼
黃鶴樓題詠有崔顥才如李謫仙有景不復道吾才非
謫仙少陵先壓倒况未臨此湖狂吟何草草所志不在
詩因之寄懷抱願君胸次問與湖同大小百川盡傾輸
萬象皆明瞭秋濤動山岳春波潤枯槁浩氣蒸作雲為
霖施八表
陳方伯邀觀惠山泉
古廟三賢在方塘一鑑開水流螭吻出源發鷲峰來樹
影波心見茶香雲外栽竹爐有風味醒却紫霞杯
王儀賓第賞菊
王晉卿家菊滿籬我來猶見傲霜枝清芬只合秋蘭並
冷豔寕教睡蝶知已過重陽還對酒為憐晩節更題詩
回看桃李東墻外不及春風二月時
送人赴南京督府
驛路霜風落葉深馬蹄南去正駸駸欲從虎帳提金印
巳向龍墀聽玉音千里舊都兵衞足百年昌運羽書沈
青油幕下應無事綠水紅蕖對客吟
送某通判
春秋經學舊知名早向薇垣聽鹿鳴齊國幾年操瑟立
吳門今日副車行羅浮山上雲連海楊子江頭月滿城
萬里修程初展驥好將膏澤潤蒼生
送蔣容知州
潞河更鼓正分明可柰風箏别調聲百鍊誰能為繞指
一麾聊復得專城雲連劍閣凌空峭月照潼江徹底清
莫道遐方淹驥足金閨仙籍待通名
和武靖侯趙公賞花詩
宿霧初收雨過簷侯門池舘綠隂添波間香餌金鱗出
葉下黐竿翠羽黏謾遣易牙調異饌不教扶朗識生鹽
酒闌夜色清如水露滴松稍濕老髯
次韻寄丹陵尹陳明遠
令尹書椷手自開猶談祖席勸深杯喜聞惠澤覃花縣
贏得芳聲到栢臺比屋絃歌明月裏數村耕稼白雲隈
會看驥足亨衢展久識君非百里才
初署院印
霞明禁苑日初升遥望龍墀虎拜興職業乍紆方寸印
官銜仍是一條冰槐廳吏散清隂合柳院鶯啼淑氣蒸
文武衣冠多舊識賀門懽宴酒如澠
間居漫興
公署抽毫每隔旬私居終日樂門身滿床黃卷為師友
排闥青山作主賓一任漫天風絮亂祗憐匝地雨苔新
日高卧聽鶯聲巧不喚鷄鳴待漏人
歲餘感懷
鶯花三月到南州冰雪相看一歲週天上故人多特逹
周南太史尚淹畱海桑世事忙中變水竹幽居夢裏遊
最憶去年當此夜弟兄相與醉新篘
送于國用編修飬病歸
清朝賢俊共彈冠抱病憐君獨解官聖主恩深蒙賜告
故人情厚勸加飱蘄陽易得三年艾楚澤還滋九畹蘭
征鴈飛飛南又北憑傳尺素報平安
送董啟之進士
栢府先翁教一經長楊賦就獻明庭皇華軺傳過親舍
楚國宗藩望使星萬里雲程初發軔三湘秋水試揚舲
殷勤相贈無他語記取金人背上銘
寄從子茂元
我懷猶子在長沙天北天南各一涯為問同年外臺使
不知何處郡丞衙竹林風月閒來久湘水雲煙望轉賒
聖主恩深漢文帝賜環仍與陟清華
清士(錫茶壺也)
容儀脩餙色通明出處曾占旣濟亨玉乳先春資吐納
眞鉛伏火抱澄泓襟懷傾倒盧仝碗風韻和鳴子晉笙
若遇提撕從鼎鼐也輸涓滴潤蒼生
和儒(錫湯鼈也)
自少相從安樂窩冬無爐火奈伊何能將蟹眼湯吞盡
不怕龍鬚席冷多身在提撕明似拭口當輸寫氣猶和
寒宵得汝常安寢一任人嘲春夢婆
送范吉太守
宣城太守出風塵盡道玄暉有後身紫禁鶯花聞奏語
黃童竹馬待回輪相逄盡話滄洲趣樂事猶懷泗水春
重念河汾六經在薛收曾是受詩人
與楊廷俊同齋
同官同姓又同階同作宫寮共宿齋四壁寒聲風刮戸
一簾清影月侵階奚童秉炬燒香篆侍史收衣護祭牌
坐久話闌心似水塵氛無路入襟懷
長至日界首阻風
雲帆遥逐㕍南征屈指三旬計客程路入淮揚兩州界
時逄天地一陽生石尤風氣連雲黑甓社湖光入夜明
還憶往年當此日滿襟風雪上陵行
次韻酬翰長馬良佐
東出長安第一衙地分佳麗職清華晨催玉漏猶高枕
夜對金蓮不草麻紫殿當頭逥日月青山排闥送雲霞
神仙洞府斯為上我亦曾遊坐判花
釋奠卽事有感
垂世功高在六經祠官八佾舞于庭致齋三日從先甲
祀典千秋屬上丁祝版名書皇帝遣麗牲碑勒史臣銘
何時義采遵堯錄帝號加封假魯靈
到家喜入新第
曾將奏䟽入金鑾勑賜圍㕓廿畆寬苟合苟完成此室
爰居爰處詠斯干墻梅蓓蕾含春意庭栢森嚴耐歲寒
欲作休休亭自逸君恩未報敢求安
拜湖後張四舅墓
湖後山前度石橋斧堂三尺衆峰朝行經霧靄迷榛莽
拜起嵐光動樹標假館曾聞庭下訓知音先識㸑中焦
今朝一掬羊曇淚灑向東風濕柳條
飲大理家兄宅時駕部弟秋官姪及君美御史
時升府丞兩婿皆在席醉吟一首
幾年離索重相逄笑語哄堂意氣濃薛氏弟兄三附鳳
桓家女婿兩乘龍竹林更有青雲噐棘寺新開綠蟻封
家慶合懽蒙帝德勉圖勲業佐時雍
吳原博少宰舊有别業其從子為搆二亭其間
舊業吳門今復脩重開小築近西疇不同往日圍棋墅
已辦歸時命駕遊謝𫝊賞心嘉玉樹杜陵高興付滄洲
為霖更望龍頭在未許安排范蠡舟
臘月十一日奉天殿進書
紫宸班列曉鐘初拜進緗編上玉除禹貢九州經制法
周官六典太平書重瞳日月垂明鍳三殿雲霞映卷舒
文武憲章應有在致君堯舜復何如
甲子元日
去年金闕候朝參今日瞻卬北斗南新喜歲華逄甲子
早傳家事付丁男遮賢幾許六旬九祝聖惟呼萬歲三
厚禄素飱無以報伐檀歌誦不勝慙
詔晉陞吏部尚書致仕
禮年登七合投簮况復衰顔病已侵再䟽陳情歸待報
九重恩命愧難任崇階進躡尚書履厚蓄何湏季子金
林下清風貧亦樂不㤀憂國老臣心
遊東湖普恩霞嶼諸寺
東遊如入輞川圖野鳥沙禽共喚呼碧樹森羅三寶地
青山環繞萬金湖人逄首夏衣穿葛節近端陽酒泛蒲
一宿招提捫蘚壁達摩還面九年無
到福州城奉和家大人韻
閩越南來第一州城中三島列仙遊諸番珍舶來重譯
萬頃塗田種兩收榕巷書聲燈火夜蓼汀漁唱棹歌秋
道山亭在煙霞裏未得登臨最上頭
應制西山勝刹
四海昇平百度新西山諸刹倚青旻煙霞棧道通仙境
金碧樓臺隔世塵萬壑松風和𣑽唄千門蘿月照禪身
旃檀滿殿爐煙裊祝我皇圖億萬春
朝陵次學士家兄韻
譙門曙漏咽銅龍天上祥雲捧日重廿里馳驅經輦道
萬山環遶護堂封黃金臺殿東西列白玉輿梁遠近重
欲向橋陵追杜老難將瓦缶敵黃鐘
夀史母一百一歲
峩峩珠翟翠雲稠堂北高居夀最優大衍再周重掛一
平壺百刻又添籌賢孫及第傳金帖令子懸車尚白頭
屈指古今能有幾題詩更祝八千秋
賦得震澤晴波送人入閩
五湖秋水客南還極目空明豁醉顔素練平鋪雲夢澤
青螺半出洞庭山幾行鴈影孤帆外萬里天光一鑑間
南望八閩何處是歸心先已到鄉關
别墅
㕓市西頭别有天芋區桃圃近相連繞城春水魚浮沼
負郭秋風鶴在山書幔影飄荷葉外酒罏香入稻花邊
主人高步瀛洲上猶自哦詩憶輞川
送胡僉憲克敬
大河南北路東西來往褰帷路不迷華渚流虹身入覲
池瑭春草句留題觀風又返軺車鷺帶月應聞野店鷄
衮衮外臺登内省喬遷有待築沙堤
竹茶鑪次吳原博諭德韻
渭濱蒼翠隔雲泉誰取編排事茗煎鳳閣舍人工創物
秋靈公子巧模前火紅松葉湯初沸月白桃花客未眠
飲罷雪香三弄笛閒中清趣自天全
林木飬高
平生林下擁臯比笑看鵷雛集鳳池錦誥已承明主賜
雲山還繫故園思鴻飛碧漢凌塵坌鶴向青田啄玉芝
老眼静看人世事夕陽亭外幾枰棋
陽糓道中清明
昨夜東風急雨聲曉逄佳節是清明篷窗春色柳枝掛
茶竈新煙榆火生彩索鞦韆花外穩畫船簫鼓月中鳴
因思往歲朝陵後兄弟賡酬百韻成
孝陵恭謁有述
淮海龍飛入建康金戈鐵馬净欃槍不階尺土興如漢
盡革夷風治過唐三紀衮衣明日月萬年陵寢肅風霜
小臣瞻拜祠宫外惟見參天樹色蒼
視篆後二日得孿子
日出東城啼乳烏簷前乾鵲又相呼判花公署方投筆
坐草私門又掛弧自笑秋瓜生並蒂休嘲老蚌出䨇珠
多男且得寬懷抱未計將來賢與愚
邵伯湖口與質夫丈啓小酌
蘭棹翩翩先後行夜來相失苦相縈石尤風似知人意
甓社湖邊阻客程雲抹青山螺黛碧天涵白浪雪花明
篷窗對景堪同樂况有金陵酒滿罌
德州王知州璡韓同知璉各招宴于園亭
州衙深靚絶氛埃客至園亭次第開兩院樹隂當晝合
隔墻鶯語送春來小橋幽徑翻紅葉曲澗鳴泉漾綠苔
别駕行觴懽未畢還從太守醉霞杯
退直有懷寄董德初太守
賜環簮筆侍明君待漏趨朝對夕曛未有尺書能寄遠
謾思尊酒共論文吟看㕍影横秋色坐對燈花落夜分
不識滇南賢太守也曾相憶賦停雲
宿都憲五兄第中
冀北頻年憶廣西陟岡遥望暮雲低壺公縮地知無術
靈運登雲喜有梯憲府冰霜全晩節夜牀風雨詠新題
清燈坐久談文運五緯何時再聚奎
鈍儒(凍筆)
章臺穎脫出羣倫日染龍香劑潤身涉署水銜頭欲秃
題封山啓蹟還新中心正直摹猶壯小字糢糊大轉神
莫話秦人少恩事不遺黎老詠皇仁
芳童(石香筒)
何物寧馨辟稻粱雲根稚子有剛腸香分媧氏雲中線
煙散圖澄掌上光藜火明銷天禄閣荀龍涎噴德星堂
佛書謾說嚴童子非木非空聞妙香
高叟(紙帳)
楮生平素懶談玄學董垂帷到暮年午蝶有時同寤寐
秋蚊無路得夤緣虛中惟見室生白覆下何愁屋有天
自卜吾衰猶未甚周公時夢到君邊
焙師(焙籠)
年來折節出巖阿滅裂抽思作用多千眼法王空相在
九還仙子内丹多親闈不待身温被齋室寧容汗浥羅
雪夜梅天尤藉汝袪除寒濕飬天和
美稚(瓷果盒)
縹綠兩兒皆好酒鄒陽潘岳賦中看却憐今日諸童子
只侑先春小鳳團白面總如冠玉美清標恍出壑冰寒
交梨火棗從何得披腹呈來不用盤
爽客(葵扇)
九光佛眩兩街僧六角金從五字增幾葉栟櫚人易忽
一逄安石價湏騰輕翻香袖風生席獨映齊紈月似冰
紗帽閒眠對鷗客不湏庸汝郤炎蒸
次韻寄姪茂仁郎中
南國移居有竹衙平安消息報京華傍籬已見新生笋
穿徑還侵舊種麻每對此君思小阮無由縮地與陵霞
重懷文懿歸遊處啼鳥驚心淚濺花
送大司寇戴公祭掃榮歸
去歲乞歸歸未成今年報政又陳情尚書展墓原無例
聖主加恩許暫行日月祥光輝晝錦江湖秋色渺雲程
饒陽山上焚黃處草木欣欣也向榮
得請喜復原韻
去歲蜩鳴入覲來今年鶯囀出金臺四時有序成功退
六十猶癡了事回鐘阜曉山青抹黛秦淮春水綠於苔
濯纓還向江東去免得風吹撲面埃
吾鄞龍舌朱氏予先祖侍郎府君之姻族也守
阯弱冠時嘗館于其家表姪名軒者年纔十
三從受業焉今來南都鬚鬢蒼然問其年已
六十二賦此志别
鸎脰湖堤挾兩川形如龍舌尚蜿蜒故家喬木千餘尺
先祖華姻上百年猶記小窗燈火夜研窮大易後先天
垂髫弟子今華髮話舊南都一慨然
畫山水為費廷言司業題
一幅鵝溪絹縱横數尺寬良工先潑墨妙手旋施丹物
象羅胸次天機到筆端宏開千頃澤夐出萬層巒遠近
濃還淡高低險復安遥岑眉黛蹙列岫劍峯攢濯秀森
琪樹飛空下玉湍煙霞俱帶潤林壑似生寒幾處重重
屋誰家曲曲欄空青排闥入澄碧捲簾看紅葉危將墮
蒼苔濕未乾雲中無犬吠潭底有龍蟠潦盡沙磯路峰
回石磴盤小橋通别墅輕棹度前灘觸目皆佳景游心
恣大觀擬尋靈運屐猶戴貢生冠玩物情休蕩匡時志
欲彈何當畫無逸持以獻金鑾
應制蒼苔
禁苑初收宿雨天玉沙馳道碧苔鮮春來自是稀遊幸
一任飛花點翠錢
題朱太守山水畫雪夜景
山雪初晴月蘸川乾坤一色浩無邊不應清景無人見
繫岸初回訪戴船
園亭家晏次大兄韻
風吹香徑晩菲菲落盡紅芳蝶過稀却是蔓青花獨秀
春深猶解駐晴暉
送莆田尹周用中
與君舊友結新鄰京國相過分外親鳬舄南飛畱不住
嚶嚶啼鳥薊門春
題蘭竹圖
深谷香風泛紫蘭雲根斜倚碧琅玕若為盡化黃金色
應是西山返照看
初予未得碧川集時但于四明文獻中拾其數篇而
已頃晤古田大令德周即公之玄孫也始以全集見
遺詩凢八卷共若干篇予不量敬采其尤者百許篇
在明集中亦稱取精之多者矣當成弘時人文為盛
而公家為尤盛昆季三登八座文懿啟于前公與康
簡賡之一時羣從登朝者六人公譽望尤著而殁後
易名之典至今闕焉盖公視篆翰林時適遇朝廷一
日間陞傳奉官四十員科道上章因下詔獄六十員
言路一空公移書當軸謂當極力申救不宜作缺更
補語甚切直而當軸者不能從吳門沈啟南為作詩
以侈其事始大忿恚隂構之于石齋楊公謂已推轂
新都為東宫講官而不及公以此為憾石齋頷之未
幾公與當軸者俱逝䟽請易名而新都兩靳之云石
田詩板當時已被毁其續集刻無此詩而公書尚有
存者余閱邸報改謚補謚屢奉申飭盖慎之也謹拈
此叚以備采擇而公之詩措意深婉用事渾成識者
自珍其爲天球重寶矣峕崇禎四年石倉居士學佺
跋
石倉歴代詩選卷四百二十八
