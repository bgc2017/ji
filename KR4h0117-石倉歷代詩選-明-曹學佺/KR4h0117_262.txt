石倉歴代詩選卷二百六十二
明曹學佺編
元詩三十二
楊維禎
赤堇篇
吳鈎父悖子楚邪臣逆君曷比赤堇精新鑄雙龍文作
世無價寶三鄉何足論倚天落旄頭仰日裂飛雲一怒
安天下持以奉至尊
海客行
海客朱雀航下有五鳳房三月發長干六月下淮陽清
絲牽白日羅幕西風涼大姬動金露小姬彈空桑中姬
執藥饌調冰浣肝腸海客睡不起明晏賽神羊
春芳曲
春容不再芳春華不再揚我欲倩遊絲花前繫春陽春
陽不可繫遊絲徒爾長飛來雙蛺蝶綴我羅衣裳頓足
起與舞上下隨春狂
驪山曲
驪山鬱崔嵬宫闕金銀開月生鳷鵲觀雲遶鳳凰臺宫
中紅粧子調笑春風媒青鳥銜巾去乳鹿巡花來天王
太白次地皇金粟堆石馬動秋色羌笛連暮哀只今瑤
池水八駿渴生埃
要離塚
金昌亭下路春草没荒丘云是要離塚令人生古愁侏
兒三尺幹不佩雙吳鈎中包猛士膽白日照高秋忍死
屠骨肉視身若蜉蝣荆軻不了恨慶忌成身謀如何五
噫客死與爾同仇
香山篇(大湖西濱西施種香之所)
放舟脂塘曲盤遊湖上雷雷鳴湖雨作還泊香山隈美
人鬭香草上有九畹栽美人在何所搴芳招歸來露下
荆棘草鹿上姑蘇臺
紈扇辭
團團合歡扇似此月嬋娟嬋娟有時缺我扇豈長圓秋
風落桐葉我扇同棄捐不得如秋葉吹墜在君前
虎丘篇
路出女墳湖警蹕霸王驅靈池飛辟歴枯塚走於菟老
禪猶點石仙鬼只疑狐祖龍來發閟銀海翩飛鳬
鳴筝曲
斷虹落屏山斜鴈著行安釘鈴雙啄木錯落千株柈秋
龍啼玉海夜燕語雕欄只應桓叔夏重起為君彈
覽古
騷雅去已久宫體爭哇淫洛陽風一變枳性隨人心鄉
關思蕭瑟作賦哀江南調入金釵臂亡國有餘音
采菱曲
箬下清塘好清塘勝若耶鴛鴦飛鏡浦鸂鶒睡銀沙兩
槳夾螳臂雙榔交犬牙照波還自惜豔色似荷花袖惹
紅萍濕裙牽翠蔓斜大堤東過客背面在蒹葭日落江
風起清歌襍笑哇
道旁騎
春風扇官道官柳黃金條道旁百金騎俠氣争春驍竹
間小桃花嫣如董嬌嬈下馬隔花語疑是花中妖
鴻門會
天迷關地迷戶東龍白日西龍雨撞鐘飲酒愁海翻碧
火吹巢雙猰㺄照天萬古無二烏殘星破月開天餘座
中有客天子氣左股七十二子連明珠軍聲十萬振屋
瓦拔劒當人面如赭將軍下馬力排山氣捲黃河酒中
瀉劒光天上寒彗殘明朝畫地分河山將軍呼龍將客
走石破青天撞玉斗
城西美人歌
長城喜春春半強杏花滿城散餘香城西美人戀春陽
引客五馬青絲韁美人有似真珠漿和氣能消冰炭腸
前朝丞相靈山堂雙雙石郎立道旁當時門前走犬馬
今日丘壑登牛羊美人兮美人舞燕燕歌鶯鶯蜻蜓蛺
蝶爭飛揚城東老人為我開錦障金柈薦我生檳榔美
人兮美人吹玉&KR1055;彈紅桑為我再進黃金觴舊時美人
已黃土莫惜秉燭添紅妝
篳篥吟
張猩猩嗜酒復嗜音春雲小宫鸚鵡吟猩猩帳底軋胡
琴一雙銀絲紫龍口瀉下驪珠三萬斗劃然火豆爆絶
弦尚覺鶯聲在楊柳神弦夢入鬼工秋湘山搖江江倒
流玉兔為爾停月臼飛魚與爾躍神舟西來天官坐栲
栳羌絲啁啁聽者惱張猩一曲獨當筵乞與五花金線
襖春風殘絲二十年江南相見落花天道人春夢飛蝴
蝶手弄金瓢合簧葉張猩猩淚如雨面如霞勸爾更盡
雙叵羅白頭吳娥年少歌金缸悲啼奈樂何
内人阮琴圖
花點吳鹽春欲老翡翠飛來翥芳草美人睡起春思深
彈絲拊木寫同心茘枝五弦調急緩阮家月琴軸初綰
須臾鈞天雙合樂南薰殿中風動幕棃園樂官樂不鳴
宫中之音和且平
内人吹篴詞
天寶年來教春坊紫雲製曲吹寧王美人何處竊九漏
耳譜亦解傳伊涼鵾弦轉斷黃金軸獨據胡牀弄横玉
冶情忽逐野鶯飛十指紅蠶迷起伏御溝水暖浴鵁鶄
天地久無征戰聲芙蓉楊柳自搖落豈識黃雲邊塞情
西樓今夜月色午内人思仙望河鼓白日蕭條鳳不來
井梧風動神烏語
内人剖瓜詞
轆轤索褪垂金井水殿風來晩花淨美人睡起袒蟬紗
照見臂釵紅肉影荔子漿酸搖左車阿母新進朱陵瓜
侍奴手浴井花冷水冰金盆擎掌窊鸞刀未破圓玉斗
斗破紅冰驚落手玉郎渴甚索相嘲可忍食殘團月凹
屏風謠
瑠璃怯寒翡翠熱芍藥芙蓉四時絶深堂氣候異冬春
門外酸風箭入骨匡牀毾㲪踏香雪紅姬扶醉醉眼纈
金缸燄燄照羅襪阿瞞嬌郎慎輕劣隙光射人如白日
崔小燕嫁辭
闔閭城中三月春流鶯水邊啼向人崔家姊妹雙燕子
踏春小靴紅鸛觜飛花和雨著衣裳臨妝小姊雙鴛鴦
離光苦惜春光好去去輕舟隔江鳥東人西人相合離
為君歡樂為君悲
西溪曲
西溪溪口東岡道楊柳隂隂春欲老花間繫馬我曾來
紅雨傷春迹如掃美人勸我金巵漿玉臺贈以盤龍寶
願作西溪一水魚趁爾音顔為予好城南將軍同醉倒
殯宫今己生春草
湖中女
湖中水滑如脂湖中女芙蓉姿湖中小槳蕩蓮葉唱得
吳王白雪詞輕裾利屣踏鴈足為客高歌射明目生年
不作人家婦東人西人喚恩主主家薄倖恩不終歸來
抱瑟彈孤鴻
琵琶怨
蜀絲鴛鴦織錦縚邏檀鳳凰斷金槽絃抽甕繭五色毫
雙成十指聲嘈嘈冢頭青草天山雪眼中紅冰嵬下血
哀弦悽斷感精烈池上蕤賓躍方鐵
周郎玉笙謠
絲竹之器貫古今而聲不可以變者惟笙也
潘安仁調笙總衆清之林衛無所措其邪鄭
無所容其淫者是以樂記曰竹聲濫濫焉以
立會若笙又立會之要者故䕫以儀鳳鳥接
浮丘之仙也於虖下俚哇咈笙師之教幾歇
矣金華周郎琦獨聰于此余嘗靈巖虎阜間
聞其竒哢令人飄飄然有伊洛間意時坐客
句曲張真居東海倪元鎮崑丘顧仲瑛雲丘
張仲簡吳興郯九成咸名能詩者也余為賦
玉笙謠一首且率諸君子同賦余又為引之
如此
周郎學仙吹玉笙玉笙吹得丹山七十二鳳之和鳴曾
侍瑤池阿母讌坐中調笑董雙成謫向人間赤松洞洞
口桃花苦迎送南尋二女湘水頭十三哀弦不成哢西
洞庭東洞庭相逢鐵笛銅龍精從我吹春玉臺上藂霄
不許謝玄卿
毛女
沙丘腥風吹腐龍華隂毛竹藏雙魚宫中雨露不可食
啖松啖柏留春容桃花流水迷紅霧十二峯頭度朝暮
自是嬋娟有仙骨入海徐郎豈知故衣沐雨鬟櫛風槲
葉楚楚山花紅秦樓舊鏡掩明月咸陽目送雙飛鴻
羅浮美人
海南天空月皜皜三山如拳海如沼綠衣歌舞不動塵
海仙騎魚波嫋嫋翩然而來坐芳草皎如白月升林杪
洗粧不愛瘴煙昏縞袂初逢鴻欲矯手持君山老人笛
黃鶴新腔知者少江南吹斷桃葉腸雨聲夜落巫山曉
昭君曲
鴻鴈向南飛明妃西嫁幾時歸塞酥入饌損漢食邊風
中人裂漢衣北音不通言語譯分死薄命穹廬域君不
見越中美人嫁姑蘇敵國既破還陶朱嗟嗟孤塚綠草
碧祗博呼韓雙白璧
篳篥吟
春風吹船下揚州夜聽&KR1055;聲江月流故宫搖落楊柳衰
客子於邑山陽愁明朝此聲不可求乃知朔客杜寬者
手持悲篥尋南遊胡笳拍中愁未休龜兹角筦親編收
王門歴盡及五侯翩然鴻飛不可留&KR1055;材既訪柯椽鎪
更協鳳鳴崑崙丘卷蘆易地鳴隴頭城南思婦歌牽牛
欲絶未絶一縷抽劃然石裂千丈湫呌噪鵝鸛飛蛟虯
洞庭之水天東浮杜寬杜寬藝絶優藝隠豈比閔張儔
為君貰美酒不惜千金裘和我君山鏌邪&KR1055;與爾同登
黃鶴樓
脩月匠(并序)
按酉陽雜俎太和初有王秀才遊嵩山迷道見一
人枕幞而坐曰君知月乃七寶合成乎月勢如丸
其影則日爍其凹處也常有八萬三千戶修之余
即一數因作脩月匠歌
天公弄丸七寶鈿脆如瑠璃拆如線月中斤人八萬戶
勅賜仙厨璚屑飯什什伍伍入杳冥妙手持天輕欲旋
千斤寶斧運化鈞混沌皮開精魄見舁家奔娥太輕脱
須臾蹋破蓮花瓣十二山河影碎中輪郭重完冰一片
縹緲長懸玉臼飛堅牢永結妖蟇患封辭何用蟣虱臣
功成萬古蒙天眷一歸蘭路不知年兔子花開三萬遍
花遊曲
至正戊子三月十日偕茅山貞居老仙玉山才子
煙雨中遊石湖諸山老仙玉妓者璚英賦點絳唇
詞已而午霽登湖上山歇寶積寺行禪師西軒老
仙題名軒之壁璚英折碧桃花下山予為璚英賦
花遊曲而玉山和之
三月十日春濛濛滿江花雨濕東風美人盈盈煙雨裏
唱徹湖煙與湖水水天虹女忽當門午光穿漏雲霞翻
美人凌空躡飛步步上山頭女真墓華陽老仙海上來
五湖吐納掌中杯寶山枯禪開茗椀木鯨吼罷催花板
老仙醉筆石欄西一片飛花落粉題蓬萊宫中花報使
花信明朝二十四老仙更試蜀麻箋寫盡春愁子夜篇
李夫人
絶代一佳人美色如洛妃春月為作眉上彀秋水為作
眼中波歌瓊蕤舞玉枝君王有情不自持玉枝一夜摧
瓊蕤一朝落君王之心何以樂若有人兮有若無來遲
遲兮去促促芙蓉葉上清露結晴光倒射金虹滅山為
雲海為雨何得分明夢中語素娥影没百子池靈風吹
散綵霞姿
秦川公子
臨洮水涸銅龍毁西園青青草千里秦川公子走亂離
瘦馬疲童面如鬼俊君威名跨漢南虎視走狗何眈眈
可憐膝下盡豚犬誰復大厦收梗楠落日樓頭髀空拊
目斷神州隔風雨平生不識大耳公座上客歸丞相府
春深銅雀眼中蒿攬涕尚復思登高江州破碎非舊土
版圖何日還金刀荆臺高高已荆棘丹青寫賦工何益
君不見袁家有客能罵賊將軍頭風重草檄
虎威將
虎威將何鋒稜曾斬故人雙涕零不隨漢水死樊城歸
國欲為秦孟明虎威將謁高陵不如白馬將先軫賜策
圖丹青
的盧馬
大耳主呼阿盧阿盧努力託我千金軀檀溪水深不見
底阿盧一躍三丈餘君不見當陽橋沔水渡一雙羽翼
真都護豈知阿盧論功不在關張下
亂宫奴
亂宫奴錦䄡䄖淫如秦嫪毐驕如馮子都春風永巷花
龍駒内家官爵賤如土昨夜宫奴官上柱葦衣篾帶血
魂啼石子岡頭天嘯雨桓桓虎將吞熊貔燕席豈受宫
奴欺虎將死作椎鬼夢中擊奴奴不起
老馬戀棧豆曹爽以桓範鄉里老宿特禮之
及懿起兵召範範以車駕在外乃南出懿謂
蔣濟曰智囊往矣濟曰範則智矣駑馬戀棧
豆爾爽必不能用也範勸爽計皆不從爽乃
投刀于地曰我亦不失作富家翁範笑曰曹
子丹佳人生汝兄弟㹠犢耳何圖今日坐汝
族滅曹真五子皆封侯真字子丹懿圍爽第
四角起高樓令人在上察動静
老馬戀棧豆棧豆不多時老駑老待死豈復千里馳哀
哀㹠犢子身隨六龍飛老駑空獻策㹠犢復何為㹠犢
子窟室方聚麋五侯宅前起高樓智囊乃是都鄉侯
夕陽亭
夕陽亭馬超超車驅驅問高貴今何如夕陽亭行且止
白沙一信南風起千載髑髏夜生齒項成大府攝鬼豪
論功闕剪當塗高竹書小兒既有罪夕陽老魅誅何逃
於乎桐宫空斃金屑斝鴛鴦榼中牛繼馬
鴆酒來悲煬帝也
鴆酒來酒不來永巷閤門門己開十二小兒衣濺血咫
尺抽戈猜阿孩破木衝錦纜斷播郎不到流珠堂蕭娘
己逐行春館練帶巾髹榻板七寶焚衣孰長短
大健兒唐太宗常曰當今名將惟李勣道宗
萬徹而己勣道宗雖不能大勝亦不大敗至
萬徹非大勝即大敗徹自建成敗後嘗隠于
終南山晩節再出乃為房氏不肖子所陷君
子惜之
燉煌有力士自稱大健兒氣吞黃狼纛義扶白鵲旗李
家春宫子去逐春宫起海池敵虯髯不識真天子天子
親評三大將鴨綠歸來肆驕宕快刀不斫兩牝妖躄足
甘為羣鼠葬老荆盜弄金烏丸手持血日夢中還何如
短衣疋馬射猛虎老死不出終南山
石婦操(并引)
石婦即望夫石也在處有之詩人悲其志與
精衛同不必問其主名也予為詞補入琴操
云
峩峩孤竹崗上有石魯魯山夫折山華歲歲山頭歌石
婦行人幾時歸東海山頭有時聚行人歸啼石柱石婦
岑岑化黃土
大數謠
梁朝老檜昨夜死海聲已入西門市草中張伯懷璧子
丹缾有書誰識此小夫爭爵幾時休二十四老前無儔
黃金無方鑄髑髏樓船夢過西流洲更生靈香那得偷
大樹夜聽聲如牛
公無渡河
公無渡河河水清兮不見泥公身非水犀狂風黑浪欲
何濟公不能濟横帆在河西青頭少婦泣血啼有年不
死將誰齊公死河靈伯妾死河靈妻
烏夜啼(并引)
古樂府烏夜啼者宋王義慶妓妾報赦之詞予
為補之而少見規誠之義云
蘢葱高樹青門西夜夜栖烏來上啼報君凶報君喜願
君高樹成連理啼夜夜八九子莫使君家高樹移烏生
八九烏散飛
眉嫵詞
朝畫眉夕畫眉畫眉日日生春姿長安已知京兆嫵有
司直奏君王知君王毛舉人間事不咎人間夫婦私
胭脂井
井無水荒龍椅不得如巴馬子仰天夜見黃姑星水底
嘍嘍話紅鬼井中之人不殉死宫人斜在雷塘趾
平原君
平原君起朱樓美人盈盈樓上頭槃跚跛躠彼何叟美
人一笑槃跚愁門下士引去不可留美人高價千金直
千金不惜美人頭君不見帷中婦女觀跛者一笑五國
生戈矛
馮家女(并引)
漢司隸馮方之女也避亂揚州袁術見而悦之遂
納焉甚愛幸諸婦思害其寵語之曰將軍貴
人也有志節當時時涕泣憂愁以長見欽重
馮氏從之後諸婦因共絞殺繫之厠術誠以為
不得志而死也
馮家女綠髮盤雙鴉離亂棄鄉土聘入將軍家將軍愛
幸諸婦妬顔色粹美無疵瑕掩鼻襲餘術淚眼啼春華
馮家女昨日堂上人今朝厠中鬼將軍不為疑司隸不
為理道傍古冢生棘榛千年古憤何由伸嗚呼千年古
憤何由伸
金臺篇
金臺起朔方金色照天光上有七十二鳳凰金居玉食
高頡頏王不居心獨苦拜師禮士心愈下羣賢起南西
東國恥一洗黃金空十年燕雌今日雄君不見姑胥何
用黃金屋野鹿穿花豕銜蓐
大難日
來日大難君不知焦心敝力欲何為早知大難學安期
煉煮丹石服靈芝大藥誤死世所嗤不如美酒千日可
辟飢美酒不獲暢中腸千歲而死名為殤
白雪辭
癡雲䔍日日為黃白光半夜漏東方廣寒兔老玉髮蜕
一箭江風落人世錦宫肉屏香汗溶酒如春江飲如虹
彩鸞簾額不受捲酒面洗作棃花風階前獅子積不壞
十日璚田換塵界金鉦取掛扶桑鐃照見璚田出寒莩
柏谷詞
柏谷險君勿趨君一趨龍為魚槳長豈識真龍軀賴爾
老婦能挽夫論報不賜誅槳長本無辜舉之羽林郎大
將軍可奴
寄韓李二御史同年
揚子十年官不調豈無詞賦列時髦青冥遠隔新持斧
雨露猶同舊賜袍共喜諸公當北道却容獨客卧東皋
斗牛清夜能回首一道豐城劒氣高
翡翠巢
羅浮花使先春到來傍玉樓深處巢舞雪豔翻楊柳絮
歌雲輕壓海棠梢屏開時露鴉頭襪絃斷應銜鳳觜膠
却笑雪衣娘太劣雕籠深鎖未全教
嬉春體
西子湖頭春色濃望湖樓下水連空柳條千樹僧眼碧
桃花一枝人面紅天氣渾如曲江節野客恰似杜陵翁
得錢沽酒勿復較如此好懷誰與同
蹋踘篇
江南女兒花娟娟五花繡出葵花圓蹋花上下雙文鴛
雙文鴛玉連瑣髻斜斜馬初墮
金鞭齊停馬上郎落花旋風掃毬場繡輪擲過東家牆
東家牆噪雙燕平頭奴握便面
邯鄲弄
邯鄲市上美人家美人小襪青月牙繡靴對著平頭鴉
平頭鴉塌場下包銀壺䭾細馬
裙翻柳脚垂青空水風吹亂秋芙蓉須臾氣喘如渴虹
如渴虹索銀癭轉轆轤飲金井
關山月
長城飲馬窟飲馬馬還驚寧知嗚咽水猶作寶刀鳴
聞鴈篇
樓頭聞過鴈隻影不成雙一夜狂夫夢相隨到九江
歸客誤
夜聞歸客騎玉轡鳴匼啑喚婦開西忩秋風響桐葉
自君之出矣
自君之出矣燕去復燕歸思君如茘帶日日抱君衣
其二
自君之出矣草青復草黃思君如魚鑰日日守君房
其三
秋風吹羅帷玉郎思寄衣多情雙絡緯啼近妾寒機
燕子辭
燕子將雛春又深不堪春思似秋心東郊春入車前草
蕩子馬蹄何處尋
其二
燕子來時春雨香燕子去時秋雨涼鴛鴦一生不作客
夜夜不離雙井塘
宫詞
薰風殿閣日初長南貢新來茘子香西邸阿環方病齒
金籠分賜雪衣娘
其二
后土璚仙屬内家揚州從此絶名花君王題品容誰並
萼綠宫中萼綠華
其三
金屋秋深露氣涼宫監久不到西廂丁寧莫竊寧哥笛
鸚䳇無情說短長
其四
十三宫女善詞章長立君王玉几傍阿婉有才偏惹恨
宫中鸚鵡啄條桑
其五
蛾眉矉處不勝秋長帶芙蓉小苑愁肯為君王通一笑
羽書烽火誤諸侯
其六
西江美女久不見手把新題合歡扇鯉魚憑送相思字
灞王門前水如箭
小游仙
青旄節衛翠雲軿按部東行過赤城龍女遺珠雞卵大
結為雙珮賜方平
其二
若木西來赤岸東白金城闕碧珠宫天家令急不敢住
折得五花歸飯龍
其三
金蛾蘂生瑤水隂錦駝鳥鳴珠樹林上皇勅賜龍色酒
天樂五雲流玉音
其四
麻姑今夜過青丘玉體催斟白玉舟莫向外人矜指爪
酒酣為我擘箜篌
其五
蓮葉舟高河漢垂黃姑玉女會佳期玉清久入衙城洞
莫遣成都賣卜知
其六
日落海門吹鳳瓠須臾海水沸如炮船頭處女來聽曲
知是洞庭千歲蛟
其七
當時笑我去學仙汝但求金與求田不知昨夜城頭鶴
問汝無人識墓阡
班婕妤
長門不用買多才紈扇炎涼善自裁五鬼一言能寤主
秋飌愁殺望思臺
趙昭儀
通仙門裏春晝長侍兒新擁試蘭湯君王空散黃金餅
不見宫中赤鳳凰
馮小憐
前山校獵御同車一笑平陽等戰蝸換得侯衣纔上馬
琵琶已屬代王家
盼盼
塚上白楊今十年樓頭燕子尚留連銅臺多少丁寧恨
誰向西陵望墓田
楊廉夫樂府原編十六卷今只存四卷又門人顧亮
所編詠史不在此内又抄本者亦係詠史詩也先生
詩集多係其門人吴復所編先生自以為古樂府辭
世人罕習善和予者惟五峰李季和而已季和死命
吳復錄季和死後凡若干首至其墓焚之則先生之
與五峯自相期許可知矣晚年門人章琬復輯其後
所製者二百首與吳復所編三百首名曰鐵雅盖先
生詠史詩名曰鐵史而鐵崖其所居山名也少年過
太湖得鏌鋣鐵笛又嘗自稱為鐵笛道人云學佺謹
識
附西湖竹枝詞
楊維楨
家住西湖新婦磯勸郎不唱縷金衣琵琶元是韓憑木
彈出鴛鴦一處飛
勸郎莫上南高峰勸郎莫上北高峰南高峯雲北峯雨
雲雨相催愁殺儂
石新戶下水連空飛來峯前山萬重不辭妾作望夫石
望郎或似飛來峰
望郎一朝又一朝信郎信似浙江潮浙江潮候有時失
臂上守宫無日消
宇文子真
蘇小門前騎馬過相逢白髮老宫娥自言記得前朝事
只說當年賈八哥
陸繼之
手種宜男寄去時花開灼灼子離離芳心不似䕷蕪草
一任春風爛漫吹
朱仲文
南北高峯作鏡臺十里湖光如鏡開行人有心都照見
勸郎肝膽莫相猜
釋道元
湖上採菱菱濕衣泥中取藕偶來歸快殺鴛鴦不獨宿
却嫌鸂鶒傍人飛
于彦成
儂家住在湧金門青見高峯白見雲嶺上並無丞相宅
湖邊猶有岳王墳
又
楊柳樹頭雙鵓鴣雨來逐婦晴來呼鴛鴦到死不相背
雙飛日日在西湖
釋雷隠
郎去東征苦未歸妾去採桑長忍飢養蠶成絲不敢賣
留待織郎身上衣
郗九成
十五女兒羅髻垂照水學畫雙蛾眉長橋橋下灣灣月
偏向儂家照别離
又
妾家西湖住横塘門前楊柳萬條長願郎醉後莫折斷
留待重來繫馬韁
楊子壽
郎去天涯妾在樓西湖楊柳又三秋郎情莫似海頭水
城北城南隨處流
顧進道
楊白花開風滿天花開成絮不成綿不如落向西湖水
化作浮萍箇箇圓
又
郎子别時秋月明說道歸時春水生曉起門前聽過馬
馬嘶都是别人行
王彦強
孤山梅花開雪中恰似阿儂冰雪容不學畫橋南畔柳
春來容易嫁東風
馬民立
與郎别久夢相思不作西園蝴蝶飛化作春深題鴂鳥
一聲聲是勸郎歸
熊進德
銷金鍋邊瑪瑙坡争似儂家春最多蝴蝶滿園飛不去
好花紅到剪春羅
韋德圭
湖湖艇艇風徐徐秋水蕩漾金芙蕖釣魚不是貪雙鯉
為恐腹中藏素書
楊宗善
湖中採蓮蓮刺長芡頭新剥掌中粧掌中芡子眼中淚
化作鮫珠遺我郎
張大本
西湖女兒似西施瓜皮小船歌竹枝郎心如月有時黑
妾心如山無動時
又
蘇公堤上柳枝枝月子彎彎似妾眉記得雙雙拜新月
只今獨有影相隨
沈自誠
儂自西湖日日愁郎船只在浙江頭憑誰移得吳山去
湖水江波一處流
别里沙彦誠
楓篁嶺下月色涼無數竹枝官道傍東家為愛青青節
截作參差吹鳳凰
吳彦章
湖中日日坐船忩水面鯉魚長一雙好寄尺書問郎信
惱人湖水不通江
士女曹妙清比玉
美人絶似董嬌嬈家住南山第一橋不肯隨人過湖去
月明夜夜自吹簫
張妙淨惠蓮
憶抱明珠買妾時妾起梳頭郎畫眉郎今何處妾獨在
怕見花間雙蝶飛
無名氏
蘇公堤上楊柳青人來人去綰離情東風為爾叮嚀道
折斷柔條莫再生
右楊廉夫竹枝詞不在全集内而此本為馮開之司
成得自徐茂吳司李齋中有天順三年和維序云鐵
崖晚歲寓居西湖日與郯韶輩留連詩酒乃舍泛語
更為清唱首賦西湖竹枝詞若干首一時從而和者
數百家雖婦人女子之作亦為收錄集成鐵崖既加
評點仍于諸家姓字之下註其平昔去處之詳板行
海内久之湮滅云按今得詞一百八十五首計一百
二十人予社徐興公又選其精者二十九首余因附
錄于鐵崖集之後興公又註云和維山西澤州陵川
縣人浙江按察司僉事時崇禎三年庚午春王正月
石倉居士學佺識
石倉歴代詩選卷二百六十二
