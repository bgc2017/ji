石倉歷代詩選卷一百三十八
明曹學佺編
宋詩十五
林逋
閔師見寫陋容以詩奉答
顧我丘壑人煩師與之寫北山終日懸風調一何野林
僧忽焉至欲揖頃方罷復有條上猿驚窺未遑下
監郡太博惠酒及詩
塵事久謝絶園廬方晏隂鏗然郢中唱伸玩清人心况
復對尊酒百慮安能侵何以比交情松桂寒蕭森
送牛秀才之山陽省兄
之子詠陟岡别我歲時晏後夜失羣鶴高天著行鴈楚
山遠近出江樹青紅間尊酒無足辭離愁滿行盼
湖樓晩望
湖水混空碧憑闌凝睇勞夕寒山翠重秋淨鴈行高遠
意極千里浮生輕一毫叢林數未遍香靄隔漁舠
秋日西湖閒泛
水氣并山影蒼茫已作秋林深喜見寺岸静惜移舟疎
葦先寒折殘虹帶夕收吾廬在何處歸興起漁謳
上湖閒泛艤舟石函因過下湖小墅
平臯望不極雲樹遠依依及向扁舟泊還尋下瀨歸青
山連石埭白水入柴扉多謝提壺鳥留人到落暉
西湖舟中值雪
浩蕩彌空闊霏霏接水濆舟移忽自却山近未全分凍
軫閒清泛温爐接薄薰悠然詠招隠何許歎離羣
湖村晩興
滄洲白鳥飛山影落晴暉映竹犬初吠弄船人合歸水
波隨月動林翠帶煙微寺近疎鐘起蕭然還掩扉
湖山小隠
園井夾蕭森紅芳堕翠隂晝岩松鼠静春塹竹鷄深歲
課非無秫家藏獨有琴顔原遺事在千古壯閒心
小隠自題
竹樹繞吾廬清深趣有餘鶴閒臨水久蜂懶採花疎酒
病妨開卷春隂入荷鋤嘗憐舊圖畫多半寫樵漁
小隠
門徑獨蕭然山林屋舍邊水風清晩釣花日重春眠苒
苒苔衣滑磷磷石子圓人寰諸洞府應合署閒仙
北山晩望
晩來山北景圖畫亦應非村路飄黃葉人家濕翠微樵
當雲外見僧向水邊歸一曲誰横笛蒹葭白鳥飛
中峯
中峯一徑分盤折上幽雲夕照前村見秋濤隔嶺聞長
松含古翠衰藥動微薰自愛蘇門嘯懷賢思不羣
出曹州
詩懷動歎嗟驢立帽隂斜雨濼生新鹻茅叢夾舊槎午
煙昏獨店岡路透誰家幾日江南興扁舟泊岸沙
盱眙山寺
下傍盱眙縣山崖露寺門疎鐘過淮口一徑入雲根竹
老生虚籟池清見古源高僧拂經榻茶話到黃昏
翠微亭
亭在江干寺清涼更翠微秋階響松子雨壁上苔衣絶
境長難得浮生不擬歸旅懷何計是西崦入斜暉
埜城寺水亭
金井前朝事林僧問不知綠苔欺破閣白鳥占閒池清
楚曾經晉荒唐直到隋南廊一聲磬斜照獨凝思
中峯行藥却望北山因而成詠
拂石玩林壑曠然空色秋歸雲帶層巚疎葦際滄洲固
自堪長往何為難久留庶將濠濮想聊作剡中遊
和梅聖俞雪中同虚白上人來訪
湖上玩佳雪相逢惟道林早煙村意遠春漲岸痕深地
僻過三徑人閒試五禽歸橈有餘興寧復比山隂
和朱仲方送然社師無為還歴陽
歸路過東關行行一錫間破林霜後月孤寺水邊山頂
笠衝殘葉腰裝歇暮灣香燈舊吟社清思逐師還
送昱師赴請姑蘇
同載闔閭人衣囊覆㲲巾新煙赤岸暝融雪太湖春鐘
遠移齋候香遲上定身當知舉如意寶地雨花頻
送越倅楊屯田赴闕
越中分治罷山水别來初詩景多留石船痕半載書野
程江樹遠公讌郡樓虚待赴嚴徐召清風滿直廬
送思齊上人之宣城
林嶺藹春暉程程入翠微泉聲落坐石花氣上行衣詩
古情懷澹禪高論語稀蕭間水西寺駐錫莫忘歸
洞霄宫
大滌山相向華陽路暗通風霜唐碣久草木漢祠空劍
石苔花碧丹池水氣紅幽人天柱側茅屋灑松風
送僧休復之京師
金錫指歸鴻田衣獵曉風春江片席遠松月一房空新
句别離後舊山魂夢中到京當袖刺館閣盡名公
寄思齊上人
松下中峯路懷師日日行静鐘浮野水深寺隔春城閣
掩茶煙晩廊迴雪溜清當期相就宿詩外話無生
寄清曉闍黎
前時春雪晴林壑趣彌清幾憶山隂講兼忘谷口耕樹
叢歸夕鳥湖影浸寒城還肯重相訪柴門掩杜蘅
寄曹南任懶夫
關門却坐忘一燼隠居香午懶懷泉瀑秋耕負晩岡道
深玄草在貧久褐衣荒料得新交者微吟為楚狂
詩壁
數題留粉堵還勝在屏風坐讀棋慵下眠看酒恰中僧
房秋色冷山驛晚陽紅更有棲遲句家徒一畝宫
宿洞霄宫
秋山不可盡秋思亦無垠碧澗流紅葉青林點白雲凉
隂一鳥下落日亂蟬分此夜芭蕉雨何人枕上聞
湖上隠居
湖水入籬山遶舍隠居應與世相違閒門自掩蒼苔色
過客時驚白鳥飛賣藥比常嫌有價灌園終亦愛無機
如何天竺林間路猶到秋深夢翠微
湖上晚歸
卧枕船舷歸思清望中渾恐是蓬瀛橋横水木已秋色
寺倚雲峰正晚晴翠羽濕飛如見避紅蕖香嫋似相迎
依稀漸近誅茅地雞犬林蘿隠隠聲
湖上初春偶作
梅花開盡臘亦盡春暖便如寒食天氣色半歸湖岸柳
人家多上郭門船文禽相並映短草翠㶑欲生浮嫩煙
幾處酒旗山影下細風時已弄繁絃
西湖春日
争得才如杜牧之試來湖上輒題詩春煙寺院敲齋鼔
夕照樓臺卓酒旗濃吐雜芳薰巚㟧濕飛雙翠破漣漪
人間幸有蓑兼笠且上漁舟作釣師
西巖夏日
蕙帳蕭閒掩弊廬子真巖石坐來初為驚野鳥巢間乳
懶過隣僧竹裏居新溜迸凉侵久話晚雲浮潤上殘書
何煩強捉白團扇一柄青松自有餘
夏日即事
石枕凉生菌閣虚已應梅潤入圖書不辭齒髮多衰病
所喜林泉有隠居粉竹亞梢垂薄露翠荷差影聚遊魚
北窗人在羲皇上時為淵明一起余
孤山後寫望
水墨屏風狀總非作詩除是謝玄暉谿橋裊裊穿黃葉
樵斧丁丁研翠微返照未沈僧獨往長煙如淡鳥横飛
南峯有客鋤園罷閒倚籬門忘却歸
山閣偶書
遶舍青山看未足故穿林表架危軒但將松籟延佳客
常帶嵐霏認遠村吳榜自能凌晚汰湘纍何苦屬芳蓀
餘生多病期怡養聊此棲遲一避喧
孤山寺
雲峯水樹南朝寺秪隔叢篁作並隣破殿静披韲臼古
齋房閒試酪奴春白公睡閣幽如畫張祐詩牌妙入神
乘興醉來拖木屐翠苔蒼蘚石磷磷
西湖
混元神巧本無形匠出西湖作畫屏春水淨于僧眼碧
晩山濃似佛頭青欒櫨粉堵搖魚影蘭杜煙叢閣鷺翎
往往鳴榔與横笛細風斜雨不堪聽
采石山
危閣閒登日漸曛畫屏晴雨枕江濆秋稜瘦出無多寺
古翠濃連一半雲坐卧不抛輸釣叟往來長見屬鷗羣
翻然却怪宣城守是甚將移李白墳
園池
一徑蘅門數畝池平湖分漲草含滋微風幾入扁舟意
新霽難忘獨繭期島上鶴毛遺野跡岸傍花影動春枝
永嘉謝夢曾今在獨愧憑闌負碧漪
園廬
柴關寒井對蕭辰自愛棲遲近古人閒草滿庭終勝俗
好書堆案轉甘貧橋邊野水通漁路籬外青山見寺隣
懶為躬耕詠梁甫吾生已是太平民
安福縣途中作
詩景紛拏且按鞭壊橋危磴已鳴泉雲根野店多沽酒
山崦人家亦種田谷鳥驚啼衝宿雨野梅愁絶閉寒煙
玉梁閤皂堪行徧回得臨江即上船
雪
皓然窗戶曉來新畫軸碑廳絶點塵洛下高眠應有道
山隂清興更無人寒連水石鳴漁墅猛共松篁壓寺隣
酒渴已醒時味薄獨援詩筆得天真
山舍小軒有石竹二叢閧然秀發因成
青帘有酒不妨賒素壁無詩未足誇所重晩芳聊在目
可關秋色易為花深枝苒苒粧溪翠碎片英英剪海霞
莫管金錢好行市寂寥相對是山家
送馬程知江州德安
酒酣無復耿離腸一路之官盡水鄉公廨寒生對廬阜
客帆風定泊潯陽陂涵洲渚初收潦露浥蒹葭未作霜
到日何人先刺謁二林開士在琴堂
送文光師遊天台
天姥山深搖錫杖野芳春翠共葳蕤松門過水無重數
石壁看霞到盡時閒避鳥啼應作觀忽聞人跡自留詩
秦中河朔嘗遊覽莫恨此方行脚遲
集賢李建中工部嘗以七言長韻見寄感存懷
没因用追和
清絶門墻冷似冰野人懷别昔曾登新題對雨分蕭寺
舊夢經秋說杜陵貧典郡符資月給老持臺憲減霜稜
開元文字鍾王筆惆悵臨風一燼燈
酬畫師西湖春望
笛聲風煖野梅香湖上憑闌日漸長一樣樓臺圍佛寺
十分煙雨簇漁鄉鷗横殘葑多成陣柳映危橋未著行
終約吾師指芳草静吟閒步岸華陽
西湖孤山寺後舟中寫望
天竺横分景色寬孤山背後泊船看林藏野路秋偏静
水映漁家晩自寒拂拂煙雲初淡蕩蕭蕭蘆葦半衰殘
汀鴻數點誰驚起書破晴雲粉字乾
聞靈蛟師自信州歸越以詩招之
天師蒼翠横金錫地藏清凉掩竹扉千里白雲隨野步
一湖明月上秋衣詩尋静語應無極琴弄寒聲轉入微
我亦孤山有泉石肯來松下共忘機
和人病起
展轉匡牀乍起來縹囊緗帙亦慵開三年一尉湖山在
誰識神仙本姓梅
送陳日章秀才
閒却清尊掩縹囊病來無故亦凄凉江南春草舊行路
因送歸人更斷腸
送大方師歸金陵
渺渺江天白鳥飛石城秋色送僧歸長干古寺經行了
為到清凉看翠微
鳴臯
臯禽名秖有前聞孤引圓吭夜正分一唳便驚寥泬破
亦無閒意到青雲
自作壽堂因書一絶以誌之
湖上青山對結廬墳前秋色亦蕭疎茂陵他日求遺稿
猶喜曾無封禪書
石倉歴代詩選卷一百三十八
