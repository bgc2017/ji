石倉歴代詩選卷四百六十
明曹學佺編
明詩次集九十四
魯鐸
入院言志
聖明重輔理推心任儒臣玉堂敞北扉儲養歸陶鈞商
家禮三俊周室須常人肆今黃閣老藹藹伊周倫而我
樗散質亦與名材掄賴兹揩範在啓發傾倉囷豈徒事
文字衣鉢傳經綸我生頗辛苦所懷非憂貧願言策駑
蹇周道隨清塵
讀李詩
天地獨長久謂亦終銷鎔朝菌同一盡何必論喬松誰
云李太白曠達擅高蹤有酒不自飲乃勸羲和龍麻姑
既霜鬢誰能駐顔容
送友人歸武功
庭臯鳴落木游人感秋風援琴起中夜鮮復襟期同寒
蛩響簷側高鴈翔雲中鷄鳴戒行李微日東窗紅游從
集盤榼酒盡情未終行人難久留矯首成西東願言尺
素書歲歲常相通
題壁間竹
繄誰融心神寫此萬竿竹我逐南薰來炎歊正三伏開
軒一披襟灑然在淇澳中宵起攬衣乘月看未足高歌
武公詩清風動林麓
連雨中因讀少陵大雨詩次韻一首
崇朝雨不斷螻蟈仍嗷嗷屋瓦欲自潰誰其事甄陶莓
苔近几榻紺碧緣巾袍睠彼瓜荳畦渥然起叢蒿桑樗
未及肩頃復過簷高乳鴉苦沾濕垂翅仰母號庭前有
馴鶴戞然思林臯西疇渺畔岸嘉禾戰風濤東隣失墻
壁入夜㪺引勞籬落濫盆盎飄忽輕一毛溝塍慢啓閉
吾方笑兒曹十日行不雨桔橰應爾操
三農苦
癸未四月雨併遺東作忙盛夏雨不嗣連月恣恒暘鄰
湖㪺數級安問陂與塘高秋報淫雨宵晝聲浪浪山村
早焦槁自無卒歲望原田所灌溉糜爛無登場澤農陷
巨浸什一罹死亡貧者為耕治鬻兒營種糧廼今益窮
迫骨肉矧異方富者憂盜賊撲劫羣虎狼向聞司租使
適經川澤鄉芃芃賞禾黍詎信愬灾荒三農苦復苦天
高難自明未論死溝壑官租何由償仰首向天泣旻天
但蒼蒼
雜感
晉室失其馭所資惟賢豪謝公負雅量人士歸臯牢聲
樂自滿耳舉世方驚濤安能縮首尾共作寒蟲號清顔
照木石東山為增高肥水了大事餘筭曾無勞高崧豈
具眼嘲戲同兒曹
其二
東村有松檜西村滿楊柳我家住村東來往村西久浮
陽起郊原游衍及親友取蔭東西村常倒尊中酒風霜
倏摧厲此意遂相負吾廬翳松檜搖落殊未有
其三
端居有所思所思在長安冉冉歲云暮夢想接容顔緘
書不我遺悵此别恨端徙倚向幽獨喟然傷心肝
其四
孟冬天氣肅朝霜被蕪萊寒泉細無聲鶗鴂鳴何哀遲
遲歲華晩芳意忽已摧撫景生感傷幽思何能裁
其五
城居苦塵事去作䢵上遊驅車未及半且復泛輕舟峩
峩五華山杳杳三澨流山水清且閒俛仰見沈浮媿無
經世才空有杞人憂潦倒終宇宙道廢何能酧
其六
懷人不能寐被衣彈鳴琴鳴琴若作意中夜發孤音美
人在何許遙憶湘水陰征鴻去不返雙魚逝何深引領
重躑躅幽恨獨難任
伏生傳經圖
祖龍火中書作堆阿房相繼為塵灰九旬老儒食漢粟
元自咸陽坑外回向來傳道心自許挾書律在無儔侣
太常掌故來何遲舌固猶存難正語閨中弱息諳聖謨
口相授受曾何拘删書門下誰復在一女擬當三千徒
掌故心神只方策耳目何嘗滯聲色楚國雖亡見倚相
孔堂未上聞金石謾道方言多異同濟南不與穎川通
子襄科斗人不識考論文義終誰功天為斯文存一綫
漢人及見先生面吾今尚恨禮殘樂不傳當時試問寧
徒然
李在山水行
高秋爽氣生林末山色朝來如黛潑西風洗天無閒雲
萬里天心正開豁羣峰盡處見平原漠漠寬閑水上村
村西返照界斜影千尋石壁當溪翻隔溪誰子愛林麓
直旁陰崖結茅屋墻支亂石就廻岩門向清流只横木
水禽獲水飛仍低小舟度晩蒼波迷行人趁渡半不及
夜來應借山家棲何物李在善模寫欲與造化混真假
安得此境置吾人一時突兀千萬厦沃壤連溪山復深
安居粒食生林林眼前寒士皆大庇杜陵千載同吾心
添綫詞
寒日趁天無約摸短長那遣忙人覺漢宫相語驚翠娥
繡綫朝來添幾何昭陽宫門在何處歲晩無由通線路
憑誰却問承恩人遠近何如天度數
為劉鶴厓題吳偉畫
吳生筆有神無慚呼小仙一泉片石世奔走此圖揮灑
仍何年縮來嶰谷三湘地柴桑栗里依稀是箇中物色
寧徒似伶倫老技痒王孫胡不歸泉明醉眼欲盈把渾
疑風露侵人衣虛堂坐對意更遠九方輪扁俱天機
金瓶牡丹
沉香亭外饒春風名花種種無雷同清平有樂媚妃子
君王帶笑廻重瞳是誰忍愛各剪摘蠟封插向金瓶中
天香國色乃如許打剥定藉花神功寧知中人十家賦
纔供深色花一叢長安愛花已成俗不隨兒女唯韓公
我從千載嗟往事愛花竊比濓溪翁
燕泉為子元何少宰作次厓翁韻
出堂古書帶新注時時傳向人間去山中有水名燕泉
護繞山人注書處堂前洗硯動廻塘墨瀋涓涓欲濫觴
積流到海變海色河伯天吳驚大方山人為霖躡臺省
手挹天瓢入虛洞稿枯萎薾足沾濡困暍沈痾快涼冷
忽憶泉頭書滿家蓮開魚泳近横槎眼前用世功已就
鏡裏流年鬢未華試問登崇何歲月童年文擊南宫節
今古勲庸校蚤遲燕泉大與磻溪别
輓楊處士詩
幽人舊隱洞庭北山靈獨許心相得幽人今葬山之陽
汀蘭岸芷無顔色佳兒挾策游神州南歸却抱終天憂
從今愁見舊風物不上岳陽城上樓
說劍次韻劉用章
人間劍客何有邪試聽說劍多浮華由來神物本天造
刜鍾切玉寧須嗟鵜膏腥穢無所用陰風撲眼飛寒花
千年老蛟潛海底劍芒射水蛟應死君家古劍眞龍泉
苔斑土繡須料理床頭白日動地雷萬金寶匣防批摧
會當提去信君手蛟螭授首非君誰
漁景
桃柳穠纖含曉濕篷背晴曦晒蓑笠汀洲草芳鳬雁飛
江風撲岸炊煙急中湖布網却伊誰作力包羅意恐遲
春深欲勸同休息正是魚龍孕子時
其二
湖天映雪如銀甕湖水朝來欲成凍潭底寒魚貴似金
高人夙約遙相送推窗慰勞冰在鬚仍促僮奴辦早厨
隔汀為問幾家住曉㸑都生烟火無
陳竹坡夀詩分題得竹逕琅玕合(子雨贊善父)
竹坡先生賸幽暇種竹成林繞精舍舍傍引水作方池
竹底泠泠細泉瀉先生看竹樂有餘不羨豪奢起臺榭
開逕因裁嶰谷筩賞心累駐山陰駕綠玉陰森難比倫
秪須箇箇連城價衝牙編磬聲戞摩璆琳琬琰光交射
春風長兒移上林琪花瓊樹枝相亞貞懷度世肅霜辰
清思滿襟明月夜節間詩刻共輝暎窗裏圖書得因藉
三湘渾欲接風烟六逸還應忘秋夏閽者寧容俗客通
園丁未許凡禽下酒力微消衣色寒茶烟初斷棋聲罷
千年難老棲鳳枝蒲柳楓楸幾凋謝先生合是竹中仙
住世逍遙人不訝誰當從之乞拄杖試向葛陂看龍化
劉尚寶克柔邀同其父友桂翁遊牛首獻花岩
次白樓韻
牛首花岩景如許有美符卿遙作主星言速客更輿親
天為清塵夜來雨溪毛野蓛紛采掇脆碧柔青積箱筥
若翁與客興俱豪攀壁緣崖色無沮伐木鳴鶯歴杳深
問梓尋橋看仰俯林幽花鳥不辨名壑轉烟霞各為所
題名塔頂恣危升窺燈佛洞聊凝佇奇觀書葉詩屢成
小憩班荆杯輙舉離離天際見帆來忽忽空中聽人語
要知會合不尋常試指鄉山列寰宇坐來卿月在尊罍
更吸清暉照肝腑
橘柚
橘柚同年種新梢競過墻未輸武陵絹初試洞庭霜岩
蜜堪齊味金丸合避黃朝來持斗酒資爾聽鶯簧
夜凉
止林足山水五月能夜凉江長船侵樹雲疎月到床坐
深心隕火吟劇鬢增霜近有勲堪策新松翠作行
送李明府擢興國
晚結使君知方憐進級遲誰云遷轉日却是别離時五
馬驕難縶雙魚遠未期漢庭歸又近何以慰吾私
丁丑至日寫懷
海内今多事寰中又一陽病常如影在日未及愁長法
駕臨烽塞人煙斷水鄉登臺望雲物風雪正茫茫
次韻虞司訓
秋日江風好帆開桂棹閒暫因看遠岫不覺過重灣浦
樹濃兼澹沙禽去復還清懷收景物塵俗詎應關
過小孤
算驛常年定征帆隔月開寧知大寒後纔過小孤來五
兩占風變三陽擁歲回江山倘延我更為一持杯
送康華伯歸武功
抱屈君何似鯤魚尚北溟壯心霜劍白舊業曉燈青歸
夢緣先壠離歌忽短亭清才當用世誰復徇山靈
六十庚辰除夕用五十韻
流年經六十病與世相違朋舊容疎懶林丘隔是非形
常忘彼我佩豈賴弦韋醉向屠蘇席春盤野菜肥
次鍾歸州韻時鍾歸自外簾
有美歸州牧乘秋訪釣灘函開青桂藉舟艤白蘋灣且
復臨岐醉休歌行路難衰遲幸相慰時遣素書還
次韻送子文
承明丹詔下仗斧却南行霜露嚴秋令星河驗曉晴滇
池寒水淨粤嶺野花明况逐潘輿去鄉人與有榮
出郭次爾錫韻宗易同和
城外韶光好相將二月過煖宜鴉乳早春被柳争多籠
燭防村暝簪花感鬢皤詩須陶謝賦吾為楚聲歌
湯陰次韻
野人爭席後倦客憶家時白鳥湘雲外青蘋漢水湄飲
餘中聖酒歌盡遠遊辭懶性無他羨泥中曳尾龜
閒居
别墅仍書屋閒居興頗奇野山爭入座田水暗通池鳥
語花深處魚遊月上時坐闌還散步聊復有新詩
田水南憲副寄題書院詩二首次韻謝之
書屋水雲東軒車路忽通煙霄十年别鰕菜一尊同問
俗先民隱論詩到國風向來多獻納臺省竟需公
其二
夢野臺東地山人池上園饌分魚食慣衣礙果枝繁鶯
樹新簧發鷗沙古篆存水南題品在野趣溢清言
義臺為壻郭廷貴作次舊韻
林巷仍逃俗結茅池上臺果花從牖入巢鳥隔江回徑
僻苔全合風徐萍半開偶嗔雙舞鶴曉踐菊塍頽
送孫懋仁守信陽
申州每憶經行處出守憐君近故鄉九曲春流繞阡陌
三關風氣護城隍耕桑只似巡南楚甘旨何妨到北堂
亦有峴山堪勒石路人休漫說襄陽
悶城登妙山次范以載韻
千尋峰頂立斜陽指點方隅認故鄉山勢北來蟠地遠
雁行南去繞天長寒溪周折泉逾碧霜樹蕭森葉盡黃
俯仰乾坤無限意百年勲業愧堂堂
岳陽望君山次韻
歸槎泊近岳陽城城上登樓逸興生春渚霧連芳草合
風船影沒亂帆輕百年不盡憂時意千載空懸弔古情
獨喜軒轅丹井在夜深猶有蟄龍聲
蘭谷為吉水廖祖傚作
青郊車馬競尋芳誰道幽蘭可谷量山暖英靈常欲醉
風廽草木盡成香郭生翡翠何勝詠謝氏階庭未足方
見說楚人滋九畹扁舟還擬泛沅湘
與方沙河謁張文愍墓前韻
文愍墳頭野草荒穹碑十數倚殘陽拜臺樵牧時相戲
祭案牲醪久未香表卧寒烟無語鶴路横頑石是眠羊
憑君擺落興衰意醉就邯鄲道士床
張魁山判官攝縣
君侯判沔共稱賢臺檄還兼縣宰權地接郡郊連雨澤
天從郎位借星躔路人盡道遷階近野老爭誇得惠專
守令之間見龔卓新收故事更堪傳
孫懋仁沱西别業
屋邊沱水日淙淙風物元應擅楚邦蘭芷生連垂釣石
鳬鷖栖近讀書窗城東曉色聞孤角畦外春流帶九江
為約扁舟他日會狂歌來和郢人腔
送胡廷和得告歸歙
北扉中秘日委蛇誰遣同袍又别離司馬病容青鏡改
狄公心事白雲知秦淮野水秋通閘建業檣風夜引旗
我有思親無限意隨君先到漢江湄
倫伯疇修撰使安南
萬里安南薄大瀛王臣遣諭出槐廳香生曉殿衣初賜
光照晴郊節暫停宇内自應同化日斗南今復見文星
羊城桑梓還增價天使稱觴上鯉庭
送范靜之秋官便道展墓
天王封册重宗盟選使西曹得老成范氏子孫看百祿
漢家恩禮厚東平方持玉節浮槎去却與青春作伴行
見說焚黃更乘便九原松柏被光榮
送魏德卿
故人久坐青油幕京國重逢喜盡情長劍暫從天外倚
短檠還入夜深明兒童漸長鄉音改俸禄雖貧宦況清
閫外更聞資上略龍堆青海避先聲
次韻徐原忠
篷門未欵鶴光知己有園深出應遲松逕露晞行藥後
藕汀風動納涼時夜仍秉燭翻疑夢春許看花更作期
休倚清時催病客新文容有北山移
中秋待月飲城上次韋菴韻
高城隱隱月朧朧此夕秋光正及中雙寺曉鐘還入市
三湖新漲欲連空歌傳内侍憐蘇老興發南樓憶庾公
愁病強挑壺矢戰敢將全勝論成功
九日用舊韻
九日園亭獨舉杯夕陽餘興復登臺清池白鳥聯翩下
曲逕黃花爛漫開儒術無功慚潦倒帝鄉多病喜歸來
澆畦弄釣堪消日不道無情歲月催
暮春即事
書籤藥裹近藜牀睡起虛齋日正長科斗池塘古文字
倉庚庭院沸笙簧林陰坐久衣裾潤花逕行多屐齒香
病得賜骸耽勝事擬將芹曝報吾皇
留别喬白岩王陽明次白樓韻
十年聚少别常多綠鬢重看總向皤勝地有招還遠赴
高軒無事亦頻過離觴又對鍾山月驛棹遙生漢水波
詩社儘收佳句在相思隨處一長歌
次韻虞司訓新秋夜坐
時序新權又蓐收煩歊初散夜光浮夢驚寥廓一聲笛
興在武昌千尺樓南樹枝閒栖鵲定内家屏冷早螢流
朝來喜得虞卿訊新著書成病亦瘳
次韻童編修士疇
涼颷入夜奪南薰林壑朝來半白雲太華玉蓮思摘實
小山藂桂欲流芬齊紈楚簟行辭御雲鴈風蟬不斷聞
秋興總教詩思劇賞音今日賴逢君
九日園亭用杜牧之韻
揮翰題糕手欲飛菊邊香霧正霏微誰從今日仍辭醉
不道常年苦憶歸短屐未妨逢細雨殘尊還可待斜暉
官貧猶勝陶彭澤剛得東籬有白衣
九日東莊用前韻
丹楓零落白雲飛别墅風長酒力微坐待池菱炊飯出
行逢野菊戴花歸沙鷗貪看臨秋水林鵲從教亂夕暉
朝市久違疎散性欲從漁父問荷衣
中秋風雨有懷
節序無情鬢有霜中秋風雨向昏黃尊前舊社人千里
雲外新聲雁一行病起未能攜楚瀝興闌何處據胡床
諸孫僅慰而翁意燈火西窗夜正涼
壽顧處士次陳子雨學士韻
靜觀今古似圍棋袖手誰論下着遲翠籠早收雲裏藥
素盤時薦谷中芝飛花學舞隨瓊斝急雨催詩漲墨池
玉樹階庭知幾許漆園長映大椿枝
得告後用范以載侍御盧溝壁間韻
病思無端鬢有華乞身剛喜得還家緣深雲夢澤中水
心醉武陵溪上霞諳道豈眞須老驥入林聊復羨歸鴉
東岡舊業堪衣食種稻條桑更藝麻
邊汝嘉園亭雨後即事
山際殘雲放夕暉竹亭移席柳風微半開紅藥香初散
並坐黃鸝濕未飛勝會秪慚詩力薄芳時寧覺賞心違
主人為客添清味旋剪階東韭葉肥
許州風節亭次韻劉東之御史美之正郎
煩囂何處可披襟風節亭中散竹陰地僻本無塵俗氣
夜涼先見歲寒心風傳遠笛情何限月轉長梢坐益深
安得題詩更明日滿墻揮翰學來禽
喜晴再次前韻
夜分猶自廉纖雨忽聽朝來鼓角鳴天末浮雲歸遠浦
海東華日上高城衝泥騄駬還驕氣愁濕黃鸝作喜聲
揮策偶成如意舞五雲深處是神京
哭周天兆
玉堂得告病初深歸卧南池白璧沈梁月疑瞻千里面
江雲空寄百年心新阡起表人爭讀舊館留詩客自吟
我按越聲歌楚些海天愁絶晝陰陰
野望
東風吹雨宿塵輕膴膴村原正曉晴遠樹有花皆辨色
好峰無數不知名雲開鴈鶩横長塞草綠牛羊上廢城
欲向燕山還極目夕陽時候更分明
陵祀次温民懷見贈韻
寢殿春開祀禮成青林列炬散公卿啼猿不盡垂胡恨
班馬惟聞隔澗聲陶器應當流水設野田還想歴山耕
泰陵又長新松柏灑淚蒼崖夕照明
次韻何湖東見寄
三冬文史粗酧意千里音書慰所知秋水夢陪菰米飯
春園慚負杏花枝平生温飽元非志前軰經綸自有基
心許扁舟同晩節藕花風北水東涯
憶爾錫西莊舊游
下馬山堂犬亦迎來遊年例近清明杏花深處聞幽鳥
溪水東頭上古城點筆欲題青竹徧流觴時覺玉壺輕
不應全廢今年約芍藥開時尚一行
田舍
山人田舍水東涯草野盤飱頗自頥醅熟新鰕方製米
麥秋鮮鱔亦成絲香攢翠角菱收日光爛銀船藕上時
供奉曾叨大官饌衰遲剛與此相宜
暮春城西即事用少陵韻
春去春來失送迎送春今歲到春明絮辭官柳欲迷路
花戀御溝還出城攜榼未論燕釀薄試衣渾愛越羅輕
蠶眠麥秀西原暮記得農桑為此行
次惟明韻
與君合志復同年爾汝忘從揔丱前北郭林丘頻往返
東岡泉石更延緣行藏意氣寧相遠老大頭顱忽自憐
早晩投簮還舊隱葛巾藜杖共悠然
東莊
窗外羣峰遠更佳吾廬自可號山家飛來好鳥尋常語
移種新藂次第花木客每因求石蜜販夫頻到送溪茶
不妨兼有漁翁樂秋水東湖一釣槎
次九叔松石翁所遺韻
宦海清聲不愧天中年歸袖已飄然秋花盈把陶翁逕
春水平湖賀監船教子頖宫期遠大作賓鄉讌禮周旋
葛巾藜杖從容地共指人間自有仙
次韻李巨川遊東禪
舊遊煙景到仍迷歲月重驚幾攝提同濟叨隨元禮棹
幽尋疑入武陵溪華軒古塔從登眺好鳥穠花費品題
隱隱湖心來往路路人堪號使君隄
何湖東先生約社有作次韻
長安多病憶松筠詔許還家感聖神草閣枕書常謝客
花谿行藥或逢人吟當未穩仍侵夜飲但微醺不負春
慚愧耆英招入社重裁野服芰荷新
大椿洞
當岩開洞據空明幽事關心病亦輕樹杪煙輕茶欲沸
石傍苔破笋初生山童池汲時兼釣林鳥簷栖夜不驚
忽訝笙簧自何許荆扉西畔起松聲
次韻秦鳳山中丞留題
前駈駐馬問林塘遙望褰帷見繡裳松逕畫輪重有轍
草亭詩刻舊凝香官階秪任歸青簡民隱還應入皂囊
慚愧山人疎懶慣旋求巾舄為君忙
送韋菴歸番禺
楚遊千里計江程天屬相違此合并漢室郎占天上宿
荀家孫是膝前星試周喜看先持印問政何殊舊過庭
歸共親知談樂事玉缸須待倒南溟
九日值連雨用古韻
佳辰准擬酒腸寬連雨翻教減笑歡桂玉屢遲中婦饋
莓苔欲上野人冠場無露積妨秋穫篋未成衣犯曉寒
稍喜黃花解人意含章有意候晴看
東莊漫述
秋交伏窮殊未涼避暑却過湖東莊梧桐下影忽復薄
絡緯作聲何太長身本無能合教懶鬢不為愁還自蒼
未怕鄰翁約做社香秔紫秫皆登場
東溪小景
閒遡東風去溪頭千樹花停舟偶然坐日暮未還家
梅莊
主人方濯纓寒花照芳芷未惜春樹殘上有青青子
姪壻胡瑞棹汀索詠
幽人居棹汀汀戶相還往醉後棹歌回月照青蘋上
鳬洲即事
見說瓜堪摘閒過洲上來小船風打去半日未能回
散步
細草緣蹊軟晴朝步&KR1231;遲往來深樹裏嗁鳥不曾知
陵祀次景伯時編修韻
滿路東風桃杏花春光渾在野人家湘江游子緣渠惱
憶得林間與水涯
山水小景為孫太常題
猶記當年過郢中清溪周折碧山重聞歌白雪陽春曲
深樹層軒隔九峰
桃溪
世路悠悠已倦遊桃溪深處草堂幽東風自解幽人意
不遣飛花逐水流
宿彭澤
柳岸蘆汀秋水生官舟才泊暮鐘鳴無人為問陶彭澤
萬里長江天際横
登臺
穿松入竹逕迂迴潛繞坡陀却上臺茶熟山童無覓處
東園花裏去還來
種芙蓉
東園花放白交紅終日哦詩錦繡中却恐高秋向寥落
繞池千本種芙蓉
許秉之移居月光臺
臺上草堂臺下田臨湖引水自豐年尋常坐倦抛書去
萬頃滄波一釣船
春日書院
門巷青苔隔路蹊小桃開滿磬池西枕書眠着無人喚
花裏東風百舌啼
剪春羅花開
花神巧事不勝多又逐天孫弄玉梭野服自來便卉葛
曉窗休更剪春羅
月夜園池泛舟
戴月乘風弄小航橋南新水沒菰蔣廻橈更度荷花渚
涼露滿身襟袖香
九月三日芙蓉與菊同開
黃花開不待重陽亦有芙蓉不待霜為憶宣和新譜裡
已將金鈿對紅粧
領孫
綠池繞逕恣閒行已有園中正晩晴學語小孫多亊甚
牽衣隨處問花名
東湖書院
山圍書院好峰多行處新詩日幾何中有幽棲人不到
綠蘿深洞白雲窩
寶珠山茶戲作
季倫當日鬭豪華戚里珊瑚信手撾誰道漢濱窮措大
寶珠無數不曾誇
張處士輓詩
古姆山頭歌大招閬風何處獨逍遙愁雲晝合江天暗
摸索風前酹酒瓢
剪金花(即王不留行)
剪金元是俗相稱病客相逢莫諱名天上乞歸曾累疏
君王非是不留行
杭雙溪憲長寄示江行詩次韻
新秋江月送官舟綵鷁青簾擁皂樓夜半棹歌誰省記
有人閒卧白蘋洲
初夏即事
木天清絶稱劬書何處齋軒更此如乳燕夢閒人莫到
綠槐風細碧窗虛
夢梅花
故園梅樹開花未頗怪南枝入夢勤此夢定知何處應
畫中逢見笛中聞
采石
謫仙佯醉上天時采石江頭捉月騎千古何從見顔色
夜深江月正堪疑
外舅挽章
一官遙郡乞身回舊業南湖只釣臺今日湖濱黯風雪
豈堪還見白鷗來
又次鍾歸州新春見懷韻
幾時不得巴東信江郡紅梅已復新走傍長亭求驛使
為傳臨水一枝春
護樹
緣村乞樹繞園栽紅白花教取次開培築未周風雪到
擁蓑編箔夜深回
横州
來迎官吏說横州遙立蒼厓石上頭也欲乘高閒縱目
黃昏風雨暗江樓
石倉歴代詩選卷四百六十
