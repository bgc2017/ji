石倉歴代詩選卷一百三
明曹學佺編
詠史詩
胡曾(長沙人)
洞庭
五月扁舟過洞庭魚龍出没水雲腥軒轅皇帝今何在
回首巴山蘆葉青
箕山
寂寂箕山春復秋更無人到此溪頭棄瓢巖畔中宵月
千古空聞屬許由
蒼梧
有虞龍駕不西還空委簫韶洞府間無計得知陵寢處
愁雲長滿九疑山
湘川
虞舜南捐萬乘君靈妃揮涕竹成紋不知精魄遊何處
落日瀟湘空白雲
渭濱
岸草青青渭水流子牙曾此獨垂鈎當時未入非熊兆
幾向斜陽歎白頭
漢江
漢江一帶碧流長兩岸春風起綠楊借問膠船何處没
欲停蘭棹祀昭王
瑤池
阿母瑤池宴穆王九天仙樂送瓊漿謾誇八駿行如電
歸到人間國已亡
褒城
恃寵驕多得自由驪山舉火戲諸侯秪知一笑傾人國
不覺胡塵暗玉樓
魯城
魯公城闕己丘墟荒草無由認玉除因笑臧孫非智者
東門鐘鼓祀鶢鶋
姑蘇臺
吳王恃覇棄雄才貪向姑蘇醉醁醅不覺錢塘江上月
一宵西送越兵來
章華臺
茫茫春草没章華因笑靈王昔好奢臺土未乾簫管絶
可憐身死野人家
細腰宫
楚王辛苦戰無功國破城荒覇業空惟有青春花上露
至今猶泣細腰宫
陽臺
楚國城池颯已空陽臺雲雨去無蹤何人更有襄王夢
寂寂巫山十二重
荆山
抱玉巖前桂葉稠碧溪寒水至今流空山落日猿聲呌
疑是荆人哭未休
吳宫
草長黃池千里餘歸來宗國已丘墟出師不聽忠臣諫
徒耻窮泉見子胥
五湖
東上高山望五湖雲濤烟浪起天隅不知范蠡乘舟後
更有功臣繼踵無
摩笄山
春草綿綿岱日低山邊立馬看摩笄黃鶯也解追前事
來向夫人死處啼
黃金臺
北乘羸馬到燕然此地何人復禮賢欲問昭王無處所
黃金臺上草連天
馬陵
墜葉蕭蕭九月天驅羸獨過馬陵前路傍古木題書處
記得將軍破敵年
秦庭
楚國君臣草莽間吳王戈甲未東還包胥不動咸陽哭
争得秦兵出武關
故宜城
武安南伐勒齊兵疎鑿功將夏禹并誰謂長渠千里後
蠻流猶入故宜城
夷門
六門冉冉驟朝昏魏國賢才杳不存惟有侯嬴在時月
夜來猶自照夷門
豫譲橋
豫譲酬恩歲己深高名不朽到如今年年橋上行人過
誰有當時國士心
成都
杜宇曾為蜀帝王化禽飛去舊城荒年年來呌桃花月
似向春風訴國亡
虞坂
悠悠虞坂路欹斜遲日和風簇野花末省孫陽身殁後
幾多騏驥困鹽車
易水
一旦秦皇馬角生燕丹歸此送荆卿行人欲識無窮恨
聽取東流易水聲
長城
祖舜宗堯自太平秦皇何用苦蒼生不知禍起蕭牆内
虛築防胡萬里城
沙丘
年年遊覽不曾停天下山川欲徧經堪笑沙丘纔過處
鑾輿風起鮑魚腥
滎陽
漢祖東征屈未伸滎陽失律紀生焚當時天下方龍戰
誰為將軍作誄文
沛中
漢高辛苦事干戈帝業興隆俊傑多猶恨四方無壯士
還鄉悲唱大風歌
郴縣
義帝南征路入郴國亡身死亂山深不知埋恨窮泉後
幾度西陵片月沈
烏江
争帝圖王勢已傾八千兵散楚歌聲烏江不是無船渡
耻向東吳冄起兵
垓下
拔山力盡霸圖隳倚劒長歌不逝騅明月滿營天似水
那堪廻首别虞姬
霸陵
原頭日落雪邊雲猶放韓盧逐兔羣况是四方無事日
霸陵誰識舊將軍
谷口
百二秦關逐水流虎争龍戰為諸侯子真獨有烟霞趣
谷口耕鋤到白頭
居延
漠漠平沙際碧天問人云此是居延停驂一顧猶魂斷
蘇武争禁十九年
望思臺
太子銜冤去不廻臨高徒築望思臺至今漢武銷魂處
猶有悲風木上來
漢宫
明妃遠嫁泣西風玉筯雙垂出漢宫何事將軍封萬戶
却令紅粉為和戎
滹沱河
光武經營業未興王郎兵革暫憑陵須知後漢功臣力
不及滹沱一片冰
玉門關
西戎不敢過天山定遠功成白馬閒半夜帳中停燭坐
惟思生入玉門關
穎川
古賢高尚不争名行止由來動杳冥今日浪為千里客
看花慙上德星亭
銅雀臺
魏武龍興逐逝波高臺空按望陵歌遏雲聲絶悲風起
翻向樽前泣翠娥
西園
月滿西園夜未央金風不動鄴天凉高情公子多秋興
更領詩人入醉鄉
檀溪
二月㐮陽綠草齊王孫相引過檀溪的盧何處埋龍骨
流水依前遶大堤
瀘水
五月驅兵入不毛月明瀘水瘴烟高誓將雄略酬三顧
豈惮征蠻七縱勞
金谷園
一自佳人墜玉樓繁華東逐汴河流惟餘金谷園中樹
殘日蟬聲送客愁
峴山
曉日登臨感晉臣古碑零落峴山春松門飛露涓涓滴
酷似當初堕淚人
華亭
陸機西没洛陽城吳國春風草又青惆悵月中千歲鶴
夜來猶自唳華亭
東山
五馬南浮一化龍謝安入相此山空不知携妓重來日
幾樹鶯啼谷口風
武陵溪
一溪春水白雲隣流出桃花片片新若道長生是虛語
洞中争得有秦人
彭澤
英俊那甘屈下僚便栽門柳事蕭條鳳皇不逐雞羣食
莫怪先生懶折腰
金陵
侯景長驅十萬人可憐梁武坐蒙塵生前不得空王力
徒向金田自捨身
沙苑
馮翊南邊宿霧開行人一步一徘徊誰知此地凋殘柳
盡是高歡敗後栽
石城
古郢雲開白雪樓漢江還遶石城流何人知道寥天月
曾向朱門送暮愁
陳宫
陳國機權未有涯如何後主恣驕奢不知已入宫前井
猶自聽吹玉樹花
汴水
千里長河一旦開亡隋波浪九天來錦帆未落干戈起
惆悵龍舟更不廻
汪遵
蒼頡臺
觀跡成文代結繩皇風儒教浩然興幾人從此休耕釣
吟對長安雪夜燈
桐江
光武重興四海寧漢臣無不受浮榮嚴陵何事輕軒冕
獨向桐江釣月明
招隱
罷聽泉聲看鹿羣丈人才策合匡君早携書劒離巖谷
莫待蒲輪輾白雲
細腰宫
鼓聲連日燭連宵貪向春風舞細腰争奈君王正沈醉
秦兵江上促征橈
梁寺
立國從來為戰功一朝何事却談空臺城兵市無人敵
閒卧高僧滿梵宫
昇仙橋
題橋貴欲露先誠此日人皆笑率情應訝臨卭沽酒客
逢時還作漢公卿
招屈亭
三閭溺處殺懷王感得荆人盡縞裳招屈亭邊兩重恨
遠天秋色暮蒼蒼
孫元晏
武昌
西塞山高截九垓童謠終日自相催武昌魚美應難戀
江水須歸建業來
謝公賭墅
發遣將軍欲去時略無情撓只貪棋自從乞與羊曇後
賭墅功成更有誰
衛玠
叔寶羊車海内稀山家女婿好風姿江東士女無端甚
看殺玉人渾不知
放宫人
納諫廷臣免犯顔雄威自可霸江山姚興侍女方承寵
放出宫闈若等閒
烏衣巷
古迹荒基好歎嗟滿川吟景只烟霞烏衣巷在何人住
回首令人憶謝家
王方平
拂衣耕釣己多時江上山前樂可知著却貂裘將采藥
任他人喚作漁師
潘妃
曾步金蓮寵絶倫豈甘今日委埃塵玉兒還有懷恩處
不肯將身嫁小臣
梁分宫女
滌蕩齊宫法令新分張宫女二千人可憐無限如花貎
重見世間桃李春
庾信
苦心詞賦向誰談淪落周朝志豈甘可惜多才庾開府
一生惆悵憶江南
臨春閣
臨春高閣上侵雲風起香飄數里聞自是君王正沈醉
豈知消息報隋軍
後庭舞
嬿婉回風態若飛麗華翹袖玉為姿後庭一曲從教舞
舞破江山君未知
周曇
唐堯
祅氛不起瑞烟輕端拱垂衣日月明何事四方無外役
茅茨深處土階平
舜妃
瀟湘何代泣幽魂骨化重泉志尚存若使地中休下淚
不應新竹有啼痕
樂羊
杯羹忍啜得非忠巧佞胡為惑主聰盈篋謗書能寢却
中山不是樂羊功
范蠡
西子能令轉嫁吳會稽知爾啄姑蘇跡高塵外功成處
一葉翩翩在五湖
侯嬴朱亥
屠肆監門一賤微信陵交結國人非當時不是二君計
疋馬那能解趙圍
公孫述
劒蜀金湯孰敗争子陽才業匪雄英方知在德不在險
危棧何曾阻漢兵
廢帝
亂兵如蝟走王師社稷顛危孰為持夜逐螢光尋道路
漢家天子步歸時
吳後主
吳宫季主恣驕奢移盡江南百媚花一旦狂風江上起
花隨風散落誰家
齊廢帝
定策誰扶捕鼠兒不憂蕭衍畏潘妃長圍既合刀臨項
猶惜金錢對落暉
獨孤后
腹生奚強有親疎憐者為賢棄者愚儲貳不遭䜛搆死
隋亡寧便在江都
石倉歴代詩選卷一百三
