石倉歴代詩選卷一百二
明曹學佺編
晩唐二十九
司空圖(字表聖河中人)
馮燕歌
魏中義士有馮燕游俠幽并最少年避讐偶作滑臺客
嘶風躍馬來翩翩此時恰遇鶯花月堤上軒車書不絶
兩面高樓語笑聲指點行人情暗結擲果潘郎誰不慕
朱門别見紅妝露故故推門掩不開似教歐軋傳言語
馮生敲鐙袖籠鞭半拂垂楊半惹烟樹間春鳥知人意
的的心期暗與傳傳道張嬰偏嗜酒從此春閨為我有
梁間客燕正相欺屋上鳴鳩空自鬭嬰歸醉卧非讐汝
豈知負過人懷懼燕依戶扇欲潛逃巾在枕傍指令取
誰言狼戾心能忍待我情深情不隱廻身本謂取巾難
倒柄方知授霜刅馮君撫劒即遲疑自顧平生心不欺
爾能負彼必相負假手他人復在誰窗間紅艷猶可掬
熟視花鈿情不足惟將大義斷胸襟粉頸初廻如切玉
鳳皇釵碎各分飛怨魄嬌魂何處追凌波如喚遊金谷
羞彼揶揄淚滿衣新人藏匿舊人起白晝喧呼駭隣里
誣執張嬰不自明貴免生前遭拷捶官將赴市擁紅塵
掉臂人來擗看人傳聲莫遣有冤濫盗殺嬰家即我身
初聞僚吏翻憂歎呵叱風狂辭不變縲囚解縛自猶疑
疑自夢中方脫免未死勸君莫浪言臨危不顧始知難
已為不平能割愛更將身命救深冤白馬賢侯賈相公
長懸金帛募才雄拜章朗讀馮燕罪千古三河激義風
黃河東注無時歇注盡波瀾名不滅為感詞人沈下賢
長歌更與分明說此君精爽知猶在長與人間留炯誡
鑄作金燕香作堆焚香酧酒聽歌來
江行二首
地闊分吳塞楓高映楚天廻塘春盡雨方響夜深船行
紀添新夢羈愁甚往年何時京洛路馬上見人烟
其二
初程風信好廻望失津樓日帶潮聲晩烟含楚色秋戍
旗當遠客島樹轉驚鷗此去非名利孤帆任白頭
長安贈王注
正下搜賢詔多君獨避名客來當意愜花發遇歌成樂
地留歡趣權門譲後生東方御閑駟園外好同行
寄李員外
危橋轉溪路經雨石叢荒幽瀑下仙果孤巢懸夕陽病
辭青瑣祕心在紫芝房更喜諧招隱詩家有望郎
寄鄭仁規
清才鄭小戎標的貴遊中萬里雲無侣三山鶴不籠香
和丹地暖晩著綵衣風榮路期經濟惟應在至公
寄考功王員外
喜聞三字耗野客是陪遊白鳥閒疎索青山日滯留琴
如高韻稱詩愧逸才酬更勉匡君志論思在獻謀
早春
傷懷同客處病眼即花朝草嫩侵沙短冰輕著雨銷風
光知可愛容髮不相饒早晩丹丘去飛書首見招
上栢梯寺懷舊僧二首
雲根禪客居皆說舊無廬松日明金像山風響木魚依
棲應不阻名利本來疎縱有人相問材間懶拆書
其二
高鴉隔谷見路轉寺西門塔影蔭泉脉山苖侵曉痕鐘
疎含杳靄閣迥亘黃昏更待他僧到長如前信存
寄懷元秀上人
悠悠干禄利草草廢漁樵身世堪惆悵風騷頓寂寥高
秋期步野積雨放趨朝得句如相憶莎齋且見招
次韻和秀上人遊南五臺
中峰曾到處題記没蒼苔振錫傳深谷翻經想舊臺危
松臨砌偃驚鹿驀溪來内殿評詩切身名不並廻
贈圓昉公
天階讓紫衣冷格鶴猶卑道勝嫌名重身閒覺老遲曉
香延宿火寒碧度高枝每說長松寺他年與我期
贈信美寺岑上人
廵禮諸方徧湘南似有緣焚香老山寺乞食向江船紗
碧籠名畫燈寒照淨禪我來能永日蓮漏滴寒泉
浙江二首
華下支離已隔河仍來此地避干戈山田漸廣猿時到
村舍新添燕亦多丹桂石楠宜並長秦雲楚雨暗相和
兒童栗熟迷歸路歸得仍隨牧豎歌
其二
西北鄉關近帝京烟塵一片正傷情愁看地色連空色
静聽歌聲似哭聲紅蓼滿村人不在青山遶檻路難平
從他烟棹更南唱休向津頭問去程
山中
全家與我戀孤岑蹋得蒼苔一徑深逃難人多分隟地
放生麋大出寒林名應不朽輕山骨地到忘機近佛心
昨夜前溪驟雷雨晩晴閒步數峰吟
寄贈詩僧秀公
靈一心傳清塞心可公吟後礎公吟近來雅道相親少
惟仰吾師所得深好句未停無暇日舊山歸老有東林
冷曹孤宦甘寥落多謝携笻數訪尋
重陽日訪元秀上人
紅葉黃花秋景寬醉吟朝夕在樊川却嫌今日登山俗
且共高僧對榻眠别晝長懷吳寺壁宜茶偏賞霅溪泉
歸來童穉争相笑何事無人與酒船
中秋
閒吟秋景外萬事覺悠悠此夜若無月一年虛過秋
閒步
幾處白烟斷一川紅樹時壊橋侵轍水殘照背村碑
春中
伏溜侵階潤繁花隔竹香嬌鶯方曉聽無事過南塘
獨望
綠樹連村暗黃花出陌稀遠陂春草綠猶有水禽飛
漫題三首
亂後他鄉節燒殘故國春自憐垂白首猶伴踏青人
齒落傷情久心驚健忘頻蝸廬經歲客蠶市異鄉人
率怕人言謹閒宜酒韻高山林若無慮名利不難逃
河上二首
惨惨日將暮驅羸獨到莊沙痕傍墟落風色入牛羊
新霽田園處夕陽禾黍明沙村平見水深巷有鷗聲
即事
茶爽添詩句天清瑩道心只留鶴一隻此外是空林
秦關
形勝今雖在荒凉恨不窮虎狼秦國破狐兔漢陵空
即事三首
宿雨川原霽憑高景物新波痕侵牧馬雲影帶耕人
明時那棄置多病自遲留疎磬和吟斷殘燈照卧幽
林鳥頻窺静家人亦笑慵舊居留穩枕歸卧聽秋鐘
松滋渡
楚岫積鄉思茫茫歸路迷更堪斑竹驛初聽鷓鴣啼
牛頭寺
終南最佳處禪誦出青霄羣木澄幽寂疎烟汎泬寥
偶書三首
衰謝當何懴惟因悔壮圖磬聲花外遠人影塔前孤
色變鶯雛長竿齊笋籜垂白頭身偶在清夏景還移
蜀妓敲成妙吳娃狎共纖晩妝留拜月卷上水精簾
雜題
驛步隄縈閣軍城鼓振橋鷗和湖雁下雪隔嶺梅飄
有感
燈影看鬚白牆隂惜草青歲闌悲物我同是冒霜螢
歲盡
莫話傷心事投春滿鬢霜殷勤共樽酒今歲只殘陽
牡丹
得地牡丹盛曉添龍麝香主人猶自惜錦幕護春霜
春山
可是武陵溪春香著處迷花明催曙早雲膩惹空低
樂府
寶馬跋塵光雙池照路傍喧傳報戚里明日幸長楊
鸝
不是流鶯獨占春林間彩翠四時新應知擬上屏風畫
偏坐横枝亦向人
華下
故國春歸未有涯小欄高檻别人家五更惆悵回孤枕
猶自殘燈照落花
涔陽渡
楚田人立帶殘暉驛迥村幽客路微兩岸蘆花正蕭颯
渚烟深處白牛歸
寓居有感
不放殘年却到家銜杯懶更問生涯河隄往往人相送
一曲晴川隔蓼花
黑鬚寄在白鬚生一度秋風减幾莖客處不堪頻送别
無多情緒更傷情
閒夜
此身閒得易為家業是吟詩與看花若使他生抛筆硯
更應無事老烟霞
送道者
殷勤不為學燒金道侣惟應識此心雪裏千山訪君易
微微鹿迹入深林
重陽阻雨
重陽阻雨獨銜杯移得山家菊未開猶勝登高閒望斷
孤烟殘照馬嘶回
九月八日
已是人間寂寞花解憐寂寞傍貧家老來不得登高看
更甚殘春惜歲華
移桃栽
獨臨宫路易傷催從遣春風恣意開禪客笑移山上看
流鶯直到檻前來
樂府
五更窗下簇妝臺已怕堂前阿母催滿鴨香薰鸚鵡睡
隔簾燈照牡丹開
燈花
蜀柳絲絲羃畫樓窗塵滿鏡不梳頭幾時金雁傳歸信
剪斷香魂一縷愁
華下對菊
清香裛露對高齋汎酒偏能浣旅懷不似春風逞紅艷
鏡前空墜玉人釵
與伏牛長老偈二首
不算菩提與闡提惟應執著便生迷無端指箇清凉地
凍殺胡僧雪嶺西
長繩不見繫空虛半偈傳心亦未疏推倒我山無一事
莫將文字縛真如
石楠
客處偷閒未是閒石楠雖好懶頻攀如何風葉西歸路
吹斷寒雲見故山
携僊籙
嶽北秋空渭北川晴雲漸薄薄如烟坐來還見微風起
吹散殘陽一片蟬
狂題
别鶴凄凉指法存戴逵能耻近王門世間第一風流事
借得王公玉枕痕
由來相愛只詩僧怪石長松自得朋却怕他生還識字
依前日下作孤燈
芭蕉叢畔碧嬋娟免更悠悠擾蜀川應到去時題不盡
不勞分寄校書箋
十年三署譲官頻認得無才又索身莫道太行同一路
大都安穩屬閒人
漫書
長擬求閒未得閒又勞行役出秦關逢人漸覺鄉音異
却恨鶯聲似故山
溪邊隨事有桑麻盡日山程十數家莫怪行人頻悵望
杜鵑不是故鄉花
丑年冬
醉日昔聞都下酒何如今喜折新茶不堪病渴仍多慮
好向㴩湖便出家
扇
珍重逢秋莫棄捐依依只仰故人憐有時池上遮殘日
承得霜林幾箇蟬
力疾山下吳村看杏花
此身衰病轉堪嗟長忍春寒獨惜花更恨新詩無紙寫
蜀箋堆積是誰家
歌者
不是新聲唱不新旋調玉管旋生春愁腸隔斷珠簾外
只為今宵共聽人
楊柳枝
灞亭東去徹隋堤贈别何須醉似泥萬里往來無一事
便帆輕拂亂鶯啼
桃源仙子不須誇聞道惟栽一片花何似浣紗溪畔住
綠隂相間兩三家
大堤時節近清明霞襯烟籠遶郡城好是梨花相映處
更勝松雪日初晴
喜山鵲
翠衿紅嘴便知機久避重羅穩處飛只為從來偏護惜
窗前今賀主人歸
洛中
秋風團扇未驚心笑看妝臺落葉侵繡鳳不教金縷暗
青樓何處有寒砧
不用頻嗟世路難浮生各自繫悲歡風霜一夜添羇思
羅綺誰家待早寒
贈日東鑒禪師
故國無心渡海潮老禪方丈倚中條夜深雨絶松堂静
一點飛螢照寂寥
短歌行
鳥飛飛兔蹶蹶朝來暮去催時節女媧只解補青天不
解煎膠粘日月
韋莊(字端已杜陵人)
乞彩牋歌
浣花溪上如花客綠闇紅藏人不識留得溪頭瑟瑟波
潑成紙上猩猩色手把金刀裁綵雲有時剪破秋天碧
不使紅霓段段飛一時馳上丹霞壁蜀客才多染不供
卓文醉後開無力孔雀銜來向日飛翩翩壓折黃金翼
我有歌詩一千首磨礲山岳羅星斗開卷長疑雷電驚
揮毛只怕龍蛇走班班布在時人口滿軸松花都未有
人間無處買烟霞須知得自神僊手也知價重連城璧
一紙萬金猶不惜薛濤昨夜夢中來殷勤勸向君邊覓
章臺夜思
清瑟怨遙夜遶弦風雨哀孤燈聞楚角殘月下章臺芳
草已云暮故人殊未來鄉書不可寄秋雁從南來
夏夜
傍水遷書榻開襟納夜凉星繁愁晝熱露重覺荷香蛙
吹鳴還息蛛羅滅又光正吟秋興賦桐影下西墻
愁
避愁愁又至愁至事難忘夜作心中火朝為鬢上霜不
經公子夢偏入旅人腸借問高軒客何鄉是醉鄉
村居書事
年年耕與釣鷗鳥已相依砌長蒼苔厚藤抽紫蔓肥風
鶯移樹囀雨燕入樓飛不覺春光暮遶籬紅杏稀
賊中與蕭韋二秀才同卧重疾二君尋愈余獨
加焉恍惚之中因有題
與君同卧疾獨我漸彌留弟妹不知處兵戈殊未休胸
中疑晉竪耳下鬭殷牛縱有秦醫在懷鄉亦淚流
宿家山
山行侵夜到雲竇一星燈草動蛇尋穴枝搖鼠上藤背
風開藥竈向月展魚罾明日前溪路烟蘿更幾層
和人歲晏旅舍見寄
積雪滿前除寒光夜皎如老憂新歲近貧覺故交疎意
合論文後心降得句初莫言常鬱鬱天道有盈虛
穎陽縣
琴堂連小室故事即僊蹤樹老風聲壮山高臘候濃雲
多庭有鹿縣僻寺無鐘何處留詩客茆簷倚後峰
贈薛秀才
相辭因避世相見尚兵戈亂後故人少別來新話多但
聞哀痛詔未覩凱旋歌欲結巖栖伴何山有薜蘿
題許僊師院
地古多喬木遊人到且吟院開金鎻澀門映綠篁深山
色不離眼鶴聲長在琴往來誰與慣乳鹿住前林
哭麻處士
却到歌吟地閒門草色中百年流水盡萬事落花空繐
帳扃秋月詩樓鏁夜蟲少微何處墜留恨白楊風
春愁
寓思本多傷逢春恨更長露霑湘竹淚華墜越梅妝睡
怯交加夢閒傾瀲灔觴後庭人不到斜月上松篁
晩春
華開疑乍富華落似初貧萬物不如酒四時惟愛春峨
峨秦氏髻皎皎洛川神風月應相笑年年醉病身
潤州顯濟閣曉望
清曉水如鏡隔江人似鷗遠烟藏海島初日照楊州地
壯孫權氣雲凝庾信愁一篷何處客吟凭釣魚舟
寓言
為儒逢世亂吾道欲何之學劒已應晩歸山今又遲故
人三載别明月兩鄉悲惆悵滄江上星星鬢有絲
婺州和陸諫議將赴闕懷陽羡山居
望闕路仍遠子牟魂欲飛道開燒藥鼎僧寄卧雲衣故
國饒芳草他山挂夕暉東陽雖勝地王粲奈思歸
建昌渡暝吟
月照臨官渡鄉情獨浩然鳥栖彭蠡樹月上建昌船市
散漁翁醉樓栖賈客眠隔江何處笛吹斷綠楊烟
婺州水館重陽日作
異國逢佳節憑高獨苦吟一杯今日酒萬里故鄉心水
館紅蘭合山城紫菊深白衣雖不至鷗鳥自相尋
避地越中作
避世越家遠天涯歲已周豈知今夜月還是去年愁露
果珠沈水風螢燭上樓傷心潘騎省華髮不禁秋
信州谿岸夜吟作
夜倚臨谿店懷鄉獨苦吟月當山頂出星倚水湄沈霧
氣漁燈冷鐘聲谷寺深一城人悄悄琪樹宿仙禽
齊安郡
弭棹齊安郡孤城百戰殘傍村林有虎帶郭縣無官暮
角梅花怨清江桂影寒黍離緣底事撩我起長歎
延興門外作
芳草五陵道美人金犢車綠奔穿内水紅落過墻華馬
足倦遊客鳥聲歡酒家王孫歸去晩宫樹欲栖鴉
和李秀才郊墅早春吟興十韻
暖律變寒光東君景漸長我悲遊海嶠君說住柴桑雪
色隨高嶽冰聲䧟古塘草根微吐翠梅架半含霜酒市
多逋客漁家足夜航匡廬雲傍屋彭蠡浪衝牀綠擺楊
枝嫩紅挑菜甲香鳳皇池已盡鸚鵡賦應狂佇見龍辭
沼寧憂雁失行不應雙劒氣長在斗牛傍
下第題青龍寺僧房
千蹄萬轂一枝芳要路無媒果自傷題柱未期歸蜀國
曳裾何處謁吳王馬嘶春陌金羈閙鳥睡華林繡羽香
酒薄恨濃消不得却將惆悵問支郎
柳谷道中作却寄
馬前紅葉正紛紛馬上離情斷殺魂曉發獨辭殘月店
暮程遙宿隔雲村心如嶽色留秦地夢逐河聲出禹門
莫怪苦吟鞭拂地有誰傾蓋待王孫
歎落花
一夜霏微露濕烟曉來如淚喪嬋娟不隨殘雪埋芳草
盡逐香風上舞筵西子去時遺笑靨謝娥行處落金鈿
飄紅墜白堪惆悵少别穠華又隔年
題盤豆驛水館後軒
極目晴川展畫屏地從桃塞接浦城灘頭鷺占清波立
原上人侵落照耕去雁數行天際没孤雲一點净中生憑
軒盡日不廻首楚水吳山無限情
貴公子
大道青樓御苑東玉欄僊杏壓枝紅金鈴犬吠梧桐院
朱鬛馬嘶楊柳風流水帶華穿巷陌夕陽和樹入簾櫳
瑤池宴罷歸來醉笑說君王在月宫
夜景
滿庭松桂雨餘天宋玉秋聲韻蜀絃烏兔不知多事日
星辰長似太平年誰家一笛吹殘雪何處雙砧搗暮烟
欲把傷心問明月素娥無語淚涓涓
長年
長年方語少年非人道新詩勝舊詩十畝野塘留客釣
一軒春雨對僧棋花間醉任黃鶯說亭上吟從白鷺窺
大盗不將爐冶去有心重築太平基
辛丑年
九衢漂杵已成川塞上黃雲戰馬閒但有羸兵瑱渭水
更無竒士出商山田園已没紅塵裏弟妺相逢白刅間
西望翠華殊未返淚痕空濕劍文斑
憶昔
昔年曾向五陵遊子夜歌清月滿樓銀燭樹前長似畫
露桃華裏不知秋西園公子名無忌南國佳人號莫愁
今日亂離俱是夢夕陽惟見水東流
贈邊將
昔因征遠向金微馬出榆關一鳥飛萬里只携孤劒去
十年空逐塞鴻歸手招都護新降虜身著文皇舊賜衣
只待烟塵報天子滿頭霜雪為兵機
春日
忽覺東君景漸遲野梅山杏暗芳菲落星樓上吹殘角
堰月營中挂夕暉旅夢亂隨蝴蝶散離魂漸逐杜鵑飛
紅塵遮斷長安陌芳草王孫暮不歸
早秋夜作
翠簟初清暑半銷撇簾松韻送風飇莎庭露永琴書潤
山郭月明砧杵遙傍砌綠苔鳴蟋蟀遶簷紅樹織蠨蛸
不須更作悲秋賦王粲辭家鬢已凋
過舊宅
華軒不見馬蕭蕭廷尉門人久寂寥朱檻翠樓為卜肆
玉欄僊杏作春樵階前雨落鴛鴦瓦竹裏苔封螮蝀橋
莫問此中銷歇事娟娟紅淚泣芭蕉
觀軍廻戈
關中羣盗己心離關外猶聞羽檄飛御苑綠莎嘶戰馬
禁城寒月𢷬征衣漫教韓信兵塗地不及劉琨嘯解圍
昨日屯軍還夜遁滿車空載洛神歸
洛北村居
十畝松篁百畝田歸來方屬大兵年巖邊石室低臨水
雲外嵐峰半入天鳥勢去投金谷樹鐘聲遙出上陽烟
無人說得中興事獨倚斜暉憶仲宣
聞再幸梁洋
纔喜中原息戰鼙又聞天子幸巴西延燒魏闕非關燕
大狩陳倉不為雞興慶玉龍寒自躍昭陵石馬夜空嘶
遙思萬里行宫夢太白山前月欲低
過揚州
當年人未識兵戈處處青樓夜夜歌花發洞中春日永
月明衣上好風多淮王去後無雞犬煬帝歸來葬綺羅
二十四橋空寂寂綠楊摧折舊官河
過内黃縣
相州吹角欲斜陽疋馬搖鞭宿内黃僻縣不容投刺客
野陂時遇射鵰郎雲中粉堞新城壘店後荒郊舊戰場
猶指去程千萬里秣陵烟樹在何鄉
江上題所居
故人相别盡朝天苦竹江頭獨閉關落日亂蟬蕭帝寺
碧雲歸鳥謝家山青州從事來偏熟泉布先生老漸慳
不是對花長酩酊永嘉時代不如閒
婺州屏居蒙右省王拾遺車枉降訪病中延候
不得因成寄謝
三年流落卧漳濱王粲思家拭淚頻畫角莫吹殘月夜病
心方憶故園春自為江上樵蘇客不識天邊侍從臣怪
得白鷗驚去盡綠蘿門外有朱輪
袁州作
家家生計只琴書一郡清風似魯儒山色東南連紫府
水聲西北屬洪都烟霞盡入新詩卷郭邑閒開古畫圖
正是江村春酒熟更聞春鳥勸提壺
謁巫山廟
亂猿啼處訪高唐露入烟霞草木香山色未能忘宋玉
水聲猶似哭襄王曰朝曰暮陽臺下為雨為雲楚國荒
惆悵廟前無限柳春來空鬭畫眉長
鷓鴣
南禽無侣似相依錦趐雙雙傍馬飛孤竹廟前啼暮雨
汨羅祠畔弔殘暉秦人只解歌為曲越女空能畫作衣
懊惱澤家非有恨年年長憶鳳城歸
黃藤山下聞猿
黃藤山下駐歸程一夜號猿弔旅情入耳便能生百恨
斷腸何必待三聲穿雲宿處人難見望月啼時兔正明
好笑五陵年少客壯心無事也沾纓
南昌晩眺
南昌城郭枕江烟章水悠悠浪拍天芳草綠遮僊尉宅
落霞紅襯賈人船霏霏閣上千山雨嘒嘒雲中萬樹蟬
怪得地多章句客庾家樓在斗牛邊
桐廬縣作
錢塘江盡到桐廬水碧山青畫不如白羽鳥飛嚴子瀨
綠蓑人釣季鷹魚潭心倒影時開合谷口閒雲自卷舒
此境只應詞客愛投文空弔木玄虛
夏口行寄婺州諸弟
廻頭烟樹各天涯婺女星邊遠寄家盡夜楚波連夢澤
滿衣春雪落江華雙雙得伴争如雁一一歸巢却羡鴉
誰道我隨張博望悠悠空外泛仙槎
鄠杜舊居
却到山陽事事非露雲溪鳥尚相依阮咸貧去田園盡
向秀歸來父老稀秋雨幾家紅稻熟野塘何處錦鱗肥
年年為獻東堂策長是蘆花别釣磯
庭前桃
曾向桃源爛漫遊也同漁父汛仙舟皆言洞裏千株好
未勝庭前一樹幽帶露似垂湘女淚無言如伴息嬀愁
五陵公子饒春恨莫引香風上酒樓
汧陽閣
汧水悠悠去似絣遠山如畫翠眉横僧尋野渡歸吳嶽
雁帶斜陽入渭城邊静不收蕃帳馬地貧惟賣隴山鸚
牧童何處吹羌笛一曲梅花出塞聲
古離别
晴烟漠漠柳鬖鬖不那離情酒半酣更把玉鞭雲外指
斷腸春色在江南
立春日作
九重天子去蒙塵御柳無情依舊春今日不關妃妾事
始知辜負馬嵬人
白櫻桃
王母階前種幾株水精簾外看如無只應漢武金盤上
瀉得珊珊白露珠
寄江南逐客
二年音信阻湘潭花下相思酒半酣記得竹齋風雨夜
對牀孤枕話江南
村笛
簫韶九奏韻凄鏘曲度雖高調不傷却見孤村明月夜
一聲牛笛斷人腸
殘花
和烟和露雪離披金蘂紅鬚尚滿枝十日笙歌一宵夢
苧蘿因雨失西施
金陵圖
誰謂傷心畫不成畫人心逐世人情君看六幅南朝事
老木寒雲滿故城
臺城
江雨霏霏江草齊六朝如夢鳥空啼無情最是臺城柳
依舊烟籠十里堤
含山店夢覺作
曾為流離慣别家等閒揮袂客天涯燈前一覺江南夢
惆悵起來山月斜
送人遊并汾
風雨蕭蕭欲暮秋獨携孤劒塞垣遊如今虜騎方南牧
莫問隂關第一州
江外思鄉
年年春日異鄉悲杜曲黃鶯可得知更被夕陽江岸上
斷腸烟柳一絲絲
江行西望
西望長安白日遙半年無事駐蘭橈欲將張翰秋江雨
畫作屏風寄鮑昭
宿篷船
夜來江雨宿篷船卧聽淋鈴不忍眠却憶紫微情調逸
阻風中酒過年年
衢州江上别李秀才
千山紅樹萬山雲把酒相看日又曛一曲離歌兩行淚
不知何地再逢君
焦崕閣
李白曾歌蜀道難長聞白日丄青天今朝夜過焦崕閣
始信星河在馬前
石倉歴代詩選卷一百二
