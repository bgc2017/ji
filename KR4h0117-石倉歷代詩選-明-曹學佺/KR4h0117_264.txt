石倉歴代詩選卷二百六十四
明曹學佺編
元詩三十四
歐陽玄
舟次諸牐寄詩奉謝都水分監瑞卿監丞
抱疴辭承明買舟溯官牐袢襟正無悰篷底可容納舳
艫尾相銜密次若鱗甲憶初離神京餘暑尚揮箑淹留
近秋杪朝爽欲添裌紆傳進元策走介奉一札使君適
分監贏縮制有法得書即欣然愛我餘素狎遣騶護輕
舟快若歴三峽鄉心鷹脱鞲野性兕出柙昔憂阻殽澠
今喜泛苕霅黃蘆間蒲稗綠藻唼鳬鴨舒懷對幽景寓
目成畫夾公堂為展席觴容禮意洽病予難却酒亦復
飲盈呷吁嗟逆旅途知己元不乏相期遠大器留詩當
盟㰱感篆辭則長欲賦慚韻狹
送振先宗丈歸祖庭
歐公孫子多擘派以為四暮年歸穎隂非無首丘志乞
洪不得請由是懈歸計攷公生平言亦頗感先世先世
多才賢生適逢五季輻員政分裂盡瘁于所事竟乏垂
世名蓋亦限地勢況復公少孤坎壈蜀漢裔身當混一
秋代逢承平際擇里審所安實邇輦轂地子孫托畿内
宦轍亦云易人情曷免爾公豈溺聲利詎知汳&KR1206;移南
北尋暌異一枝先南邁司造有深意沙溪標德里瀧岡
重塋祭至今青原家十世祀不替振先吾宗英守正恥
骩骳誾誾保家法處約不少懟嘉樹無由枝嘉榖無穗
滯原夲既不凡時需諒無棄矧今掄俊髦往往論根器
老夫辭册府多病久憔悴徒懷薦士心言莫士軒輊賦
詩當推轂自愧辭已費憧憧青雲友誰如古人誼
為所性姪題小景
林廬淡疎煙歸帆泊沙渚披圖得空闊總是經行處寒
屋茒簷古疎煙野樹春遙遙濟川者應是此中人
詠春閨怨
東風園林花草香芳閨寂寞春晝長佳人獨守情默默
銀牀錦被閒鴛鴦終朝倦繡拈針指怕向花前聽鶯語
喚回舊事千萬端杏臉蛾眉淚如雨玉郎去年辭家時
綠楊紅杏嬌春暉綠楊紅杏色如舊悵望玉郎猶未歸
一春魚鴈音書絶雪虜消瘦千腸結斷腸猶立幾黃昏
那更青山苦啼鴂
和李溉之舞姬脱鞋吟
宫袍繡蹙金花綺紅綃緊襯雙鸞尾盈盈漫服舞腰輕
綵雲飛處香風起藕絲掣斷春雲鬆瑞蓮雙結並頭紅
夭夭曲曲玉灣卷翠鳬飛去天欲軟玉階秀茁蘭笋長
瓊砂迸出蘆芽淺徘徊困倚東風力濕砌香雲墜無跡
無限嬌羞不自持君王喚起扶花立
題紫微老人大字歌
紫微老人射生手挽強竟取黃金斗驃騎營中拜驍勇
鳳凰池上稱耆舊時平腕力無所施筋力猶能學顔柳
縱横戎略結構體殺活兵機屈伸肘山莊劉氏得最多
當日䄡褕駐應久高樓大匾曰明遠況有愛山并尚友
我來後公五十年主人酌我樓中酒平田野水鳬鴈集
重岡複嶺蛟龍走登高欲賦乏佳興忽覩台躔照窗牖
家藏有此希世珍取酒當為主人夀想當洗研弢筆時
羽笑生風劒龍吼焉知今人正傳玩名與麒麟同不朽
道吳山
道吳山頭龍目卧疊嶂重岡深紫邏靈湫瀑布千尺長
古寺神杉十圍大崇祠坎坎風雨來樵徑丁丁鴻鴈過
郡人夜望北斗魁下有突兀青蓮座
大圍山
大圍山高高幾許絶頂嵯峨戴林塢石隙花開自夏春
地爐僧擁無寒暑清流白鷴滌羽毛綠樹黃熊引筋膂
山腰日午嬰兒啼知有雷公出行雨
大明殿早朝
扶搖萬里上青霄鳳闕龍池覲帝遙駞背負琛金絡索
象身備駕玉逍遙衣冠俯伏傳呼嶽干羽低回看舞韶
湖海布衣瞻盛事他時田野夢天朝
相臺
負郭東南裴相臺綠溪一徑踏蒼苔此日城闉少人到
當時公府棄官來禪牀象屋留光雨書沼蛙聲噤鞠灰
坐待氛塵純歛淨舉頭應解識三厶
至正壬午十一月十三日祭初祖墓
白髮甘泉忝從官歸來曳屨上吟壇故山虎豹多文采
白水蛟螭有屈蟠謁客及門容履滿䞇文盈篋借燈看
百年省墓償初志心憶先親己痛難
送李宜忠之寧州教授
廣文家住白芒原唐世忠臣閥閱存寧郡喜迎新博士
邦人特重舊王孫楊花絳帳春雲陣苔蘚丹書暮雨㾗
向使汾陽晞曖在應慚詩禮在名門
竹澗圖
青林翠巘俯江郊谷口湍流巨石坳戞玉萬竿鳴水樂
垂紳雙瀑盪雲旓風漪静浸蒼龍影月瀨光搖紫鳳巢
歌罷商巖採芝曲兩翁翰墨定神交
郊天禮成應制
紫壇黃屋夜無風牲璧初陳月正中瑞靄霏微成五色
神光烜赫映重瞳千官屛息瞻天表萬國關心在聖躬
清曉慶雲高捧日簫韶前導駕還宫
接花木
園丁妙手即花神換葉移枝偽脱真刀剪豈能傷化力
色香無復記前身春深自有鸞膠續歲久行看鶴膝伸
堪笑微生亦如此任呼牛馬定誰人
寄有壬許參政
京華白髮染塵埃喜見文場閉復開自是曹參當繼相
不然王式肯輕來上躬藻火慙無補衆論鹽梅屬有材
素志已酧歸欲早相期濁酒坐莓苔
西明道人
武昌堤上水雲身三十年來識道人只為漫遊相見少
故知臨别贈言頻憧憧車馬紅塵老靡靡江山白髮新
邂逅一回頻唱和錦囊千首未為貧
昌山
昌山峽口日西斜蘭渚維舟近酒家水漱樹根龍露爪
石排江岸虎交牙路迴佛寺藏深塢風動漁舟掃落花
再拜靈均獻蘋藻月明環珮下汀沙
早歐聽秋居士園池
碧池流水綠潺潺高下樓臺紫翠間阬籍才華勝南族
謝安清致滿東山標名花塢鶯争道集句桃符鹿守關
灑掃園丁今白髮秋翁化鶴幾時還
題所貴姪梅
老樹縱横出幾條一枝還又亞牆腰西湖湖上掀篷看
一夜吹香滿六橋
所性姪家藏東坡看竹圖
銀燭高燒照豔粧繁華過眼己相忘敲門自愛看修竹
未必殷勤為海棠
漫題
鈴索無聲玉漏稀青綾夜直月侵扉五更一覺梅花夢
催得江南學士歸
高宗御書
君王不受辟寒釵永巷泥金進損齋欲上太清樓下望
啼鴉落日滿宫槐
陳摶睡圖
陳橋一夜柘袍黃天下都無鼾睡方贏得墜驢閒老子
為君眠斷白雲鄉
吴西村雪霽圖
鄭虔能畫又能詩獨立經營雪霽時曾向湘江拏釣艇
賣鮮沽酒鬢如絲
黑荔枝
向來千里騎塵紅生色羅襦濕翠同顔色似嫌妃子笑
蕭然猶有墨君風
閒展山水手卷
十年京國看圖畫半幅雲煙亦惱儂今日身行屏障裏
却思移住最高峰
京城雜用玉堂集日列二首
京城走馬聽晨鐘我欲宵征僕興慵却憶江南春睡美
小樓欹枕聽村舂
奉詔修書白玉堂朝朝騎馬傍宫墻牐河東畔垂楊柳
時有鶯聲似故鄉
逢江易藝芳干賦芳洲
楊柳垂垂拂釣磯平沙雨過綠生衣王孫鬭草歸來晩
撲漉鴛鴦帶水飛
東山春景
春光澹澹日遲遲正是名園撲蝶時却憶小橋流水過
東山春色在桃枝
歐陽公牡丹詩
盛遊西洛方年少晩樂漁樵號醉翁白首歸來玉堂署
君王殿後見鞋紅
附楊奐
有懷梁仲經父
美人熒熒在何處海闊天低隔煙霧珊瑚零落芙蓉空
咫尺相望迷去路翠輦金輿雙鳳凰風吹環佩聲琅
琅壺觴狼藉事巳往一日萬里愁茫茫劉郎竟是誰家
客歲晩雙華休葉赤美人熒熒在何處鴨綠江頭江月
白
長安感懷
此心直欲作東周再到長安已白頭往事無憑空擊楫
故人何處獨登樓月搖銀海秦陵夜露濕金莖漢殿秋
落日酒醒雙泪眼幾時清渭向西流
呈公茂
冰雪相看十五年照人風采只依然我今自分蓬蒿底
君獨何心道路邊渭北幾時無夢寐終南何處有林泉
不妨便作求田計伴取揚雄草太玄
病中趙之讓見訪
洛陽三月不得雨君家西來常苦隂酒杯雖好怕到手
藥裹底事猶關心對床幾日肯相就擁被中宵愁猶吟
莫疑衰病便揮謝解吐新句酬知音
寄商夢卿
一望東原一惘然芸窗誰與伴高眠秋風有意招張翰
春草無由見惠連王母信音青鳥外溪翁心事白鷗邊
殷勤為向侯芭道判却殘年老太玄
宿草堂二首
百頃逍遙遠千年羅什家荒林藏屋小細逕逐溪斜老
檜今何在瑞蓮春自花山靈憎俗駕朝暮白雲遮
又
廢寺人蹤斷幽溪野性便魚須分浪細虎跡印沙圓馴
雀偷僧飯饑蚊破客眠獻芹吾豈敢直欲劚山田
寄商夢卿
無窮惟永日有盡是流年白髮誰能免丹經恐妄傳會
心人健否到處冢纍然衮衮風波地方思萬里船
阿道村
官路人家少邊城驛使頻季鷹終去洛王粲近歸秦天
地羣龍鬭泥沙尺蠖伸親朋應笑我頭白傍風塵
留别儒禪
溪行魚不畏岩宿虎相隨怕客談心事逢人誦舊詩衲
輕聊覆體米滑欲翻匙僧臘知餘幾霜髭己滿頥
謝顧副言問疾
久謝公家事時勞長者車可憐新病後未覺故人疎渭
北偏饒夢河南近得書相忘吾豈敢欲出怯藍輿
訪耿君玉隱居
居幽穿洞府岸狹束溪流細逕隣翁熟懸崖遠客愁橋
明山月上窗暗野雲浮世事何曾到年侵易白頭
雨夜二首
關河隔千里筆硯寄餘生老覺鄉心重閒知世念輕微
風搖竹影細雨簌簷聲落魄緣何事吾今不用名
又
窗秋風獵獵簷夜雨頻頻蛩韻愁於我燈花笑向人此
身猶在洛何日定歸秦不必黃梁熟真慚白髮新
未歸
渭水遙通洛函關近隔秦百年垂老日千里未歸身夢
寐嫌為客妻孥不諱貧一官無可戀花氣五陵春
答京叔文季昆仲
何處音書至劉家好弟兄科名先世在詩律早年成嶺
北饒風雪淮南困甲兵論文吾有意尊酒阻同傾
飲山家
為愛春風好乘時把一杯百年雙眼在萬事寸心灰花
向坐中落家從雲外來詩成無紙筆書地惜蒼苔
浮生懷裕之
漢節飛雲外秦城落照邊浮生空自老歸計定何年淚
滿陳蕃榻心遙祖逖鞭短詩耶遣興羞向故人傳
晩至青口
長年困行役短髮易飄零世事驚春夢交親散曉星燒
㾗侵路黑柳色夾堤青落日明霞底原情動鶺鴒
撫州
北界連南界昌州又撫州月明魚泊夜霜冷鼠山秋為
客無時了勞生有許愁殘年嬰世網吾欲謝溪鷗
青峰寺哭燦然弟
長别惟生死難忘是弟兄但吾今到處想汝昔曾行鄉
社三年阻兵戈一夢驚青山風雨夜此去更傷情
至滑州堤
舊事悲存没殘年厭往還孤城晴雪底雙塔暮雲間馬
没長津在龍歸老井閒隔林青數點多是濬州山
出鴉路宿北石橋
燒火連山暗春雲出谷遲避人投野店繫馬就疎籬舊
宇頽垣在新愁客枕知清明無幾日細與數歸期
宿南石橋
江流平入楚山勢遠連秦岸柳猶含凍溪花欲破春石
銜車轍古沙印虎蹄新晩境長為客空山不見人
承德亨見訪
世事元無定人生只合閒君今悲白髮我亦負青山廢
郭官居冷荒年旅食慳最憐情義厚朝至暮方還
次答正卿二首
客愁青鏡裏歸夢白鷗邊故國人何在新秋月又圓米
鹽逢此日詩酒負殘年長羡平林鳥雙飛入暮煙
又
何人依玉樹有客隱金華老覺身為累時勞夢到家且
騎山簡馬誰識子陽蛙日暮秋風起飛塵滿畫义
次答伯直侍郎三首
家貧餘四壁地勝接三鄉才賦狂司馬形容老遂良畫
眉從爾闊舞袖為誰長生死交情在書紳示不忘
又
升斗貪微禄關河隔故鄉詠歸懷靖節知足愧張良不
問黃金盡猶憐白髮長江湖風浪急相向勝相忘
又
洶洶何時定飄飄著處鄉音書黃耳絶兄弟白眉良晩
景情偏重凉宵語更長舊遊零落盡别後實難忘
泊舟老鸛觜
衮衮風生觜涓涓月印沙船頭平壓浪棹尾旋成花老
去長為客愁來轉憶家雙栖疎影裏羡殺柳橋鴉
冠氏留别趙帥
主人情爛漫客子自奔忙不見猶頻夢相逢合斷腸秋
凉抛藥裹夜雨倒壺觴回首高城北幽燕去路長
送靳才卿之平陽
却向他州去蕭蕭雪滿簮丘園初到眼兒女總關心分
水野煙白霍山寒霧深得歸歸更好吾亦愛秦音
呈君美
上陽門外路日暮獨歸時齒髮已衰謝風塵仍别離斷
雲横紫閣急雨掠蒼陂地勝饒新句君將寄阿誰
得邳大用書復寄
百年真夢寐萬國久風塵老去偏相憶書來恨不頻季
鷹猶在洛王粲未歸秦谷口知何似他時願卜隣
楊飛卿
吾宗久零落之子亦中年紫邏堪高卧玄經擬共傳前
言非戲爾舊處想依然留着新詩筆教隨過海船
文紀行贈以小步馬
洛水西頭路桃花夾岸香偏宜紅叱撥小試紫游韁雨
徑沙初軟春山草正長杖藜猶過我此别莫相忘
懷同祖卿
東府倉皇别西河迤邐回元戎期坐嘯上客入行臺夢
裏惠連句生前張翰杯龍池清似染應恨不歸來
答張君羡
我無茅一把誰有橘千頭應物機仍拙憂時涕欲流漫
違魚鳥信豈為稻梁謀老去輕三仕詩來抵四愁
宿重陽宫
村落到山盡軒窗臨水多野禽如舊識隣叟漸相過林
静連官竹籬疎補女蘿夜深眠不著倚杖看星河
讀汝南遺事二首
軹道牽羊事己非更堪行酒著青衣裹頭婢子那知此
爭逐君王烈焰歸
又
六朝江水故依然隔斷中原又百年長笑桓温無遠略
竟留王猛佐苻堅
涿南見蠶婦本汴梁貴家
蠶月何曾出後堂干戈流落客他鄉羅衣著盡無人問
自把荆藍摘野棠
出郭作
燕姬歌處囀鶯喉燕酒春來滑似油自有五陵年少在
平明騎馬過蘆溝
過湯隂崇夀寺
城荒古寺冷於冰絳帳誰燒照佛燈閒遶空階觀石刻
偶聞音語得鄉僧
憶君美二首
寒㕍明朝下五湖長安西望猶躊躇無情誰似張公子
兩見秋風不寄書
又
銅柱從君泣墮鳶鴟夷心事五湖船頭顱如此人間世
不得青山對暮年
管寧濯足圖
踏徧遼東未是癡藜床欲穴只心知好留一掬黃泥水
墁却曹公受禪碑
答客
仕晩自知為學拙家貧人道治生疎滿山薇蕨春風老
昨夜鄰翁有報書
泛舟
燕子迎風掠水飛樓前楊柳綠依依十年不作南塘夢
怕見殘陽上客衣
石倉歴代詩選卷二百六十四
