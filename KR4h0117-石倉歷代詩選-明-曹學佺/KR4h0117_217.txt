石倉歴代詩選卷二百十七
明曹學佺編
宋詩九十四
裘萬頃
出門
出門復入門吾行竟安之携書北窗下翻閱聊自怡有
懷千載人掩卷還歔欷采采首陽薇戀戀商山芝一裘
或終身欣然釣江湄斯人不可作斯道日湮微目前稻
粱謀鳬雁方齊飛青田寂無音歲晚將疇依慎勿出門
去塵埃染人衣
菖蒲
康廬入吾懷十載馳夢魂踵門者何人遺余以芳蓀歡
然得其趣如對五老言幽姿出岩谷常帶冰雪㾗塵容
為一洗兩目不復昏忽思三峡流褰衣涉潺湲因仍一
寸石浸潤九節根人言可扶老歲月須其蕃茲理諒不
誣吾將從綺園
從人覓墨梅
熏爐束詩魂茗椀驅睡思掩關寂無營翰墨自娛戲山
寒溪正清月淡雪初霽橫斜兩三枝見說可人意天機
如胸中出手特餘事何時剪冰紈来對病居士
題余仲祥松齋
芳妍桃李場紛趨歘成蹊長松坐偃蹇遂爾不見知平
生異時人不與俗轉移蕭然塵埃中擅此丘壑奇窗虚
境逾清四壁風来吹抱琴揖蒼髯喜氣掀兩眉臭味既
與同相親不相違直期閱歲寒可但忘朝飢
行役
宿霧鎖山椒落月掛林側崎嶇歴岡巒髣髴辯阡陌秋
高風露寒道遠時序迫安得歸故園篝燈理書册
羅溪橋
我来從西昌日日困塵土誰知羅溪橋淨若初過雨長
松列左右清風奏宮羽薄暮舍籃輿扁舟渡溪去
次伯仁善利閣小室韻
山林吾所宅夜月恒對影焉知江上人一日過萬境褰
裳步崇臺有室妍且静徘徊不能去坐見四山暝
見雪
兀冥當語誰餉我一簷雪吾廬本来静得此更清絶遥
憐北海上往往巳盈尺齧氊人在否母凌漢臣節
雨後
秋事雨已畢秋容晴為妍新田浮䆉稏餘潤溢潺湲機
杼蛩聲裏犁鋤鷺影邊吾生一何幸田里又豐年
用鄭浮梁韻簡圜師
杖屨山蹊窄鐘魚佛界深寒梅殘屋角春霽老牆隂一
水元無恙扁舟尚可尋煩思掬清溜為我洗塵心
次胡伯仁韻
山長飛鳥急江闊去帆微唱晚幾漁笛憑高一釣磯從
君濯冰雪滿袖得珠璣三歎不能已歸来吟夕暉
送胡仲立入京
昔對延英日諸公歎弗如敢言天下事不負案頭書此
去朝雙闕懸知有異除榮途方駟&KR0008;未用曳長裾
次施真人韻
素韠方多難丹砂倘一逢勿疑蕉覆鹿會見竹成龍澗
水遠仍潔巖花幽更濃行行望仙宇知在最高峰
厭原山中曉行
碧雞夜半聲啁哳喚起幽人步林樾秋高風露着林木
無數寒花泣明月松篁一徑宛如畫石溜涓涓更清絶
山巔便好結茅廬莫待他年鬢成雪
夜坐
爐火篝燈孰與同此心吾欲付冥鴻茅簷巳作涉旬雨
蕙帳不禁連夜風一叚清愁詩句裏十分寒事酒杯中
溪雲未敢安排雪且聽梅花試小紅
玉山道中時赴掌故之命
麥苖堆綠菜花黃一簇人家古道傍酒熟不妨邀里巷
年豐嬴得事農桑世情只說宦遊好客裏那知歸興長
我有平生蓑笠在釣絲何日理斜陽
睡起書懷時諸公相勉再出
北窗終日廢書眠一枕清風值萬錢雲度茅簷輕苒苒
泉生石砌淨涓涓不嫌雨脚花間注要聽秋聲屋外傳
三徑初成吾欲老幕中何用泛紅蓮
有感時與李弘齋有約
去年今日西歸客曝背茅簷又一冬歲月催人雖迅速
簡編於我却從容知名焉用詩千首養病聊須酒一鐘
早晚杖藜脩水去故人相約許相從
懷范光伯再用韻
梅邊流水碧洄洄都把相思付折梅十載不禁雙淚落
一樽期慰九腸回驚殘蝶夢鵲空喜望斷馬蹄人不来
咫尺雲山尚如此天涯誰信得追陪
用黃子益韻二首
青衫日日困塵沙安用浮名與世誇已過半生真似夢
未荒三徑且還家恨無沈水紆香穗喜有寒泉㵸茗花
袖却西歸遮日手園林幽處看桑麻
睡起歡然思慮少病餘猶覺應酬艱招搖風月聊須竹
收拾烟雲幸有山但要世緣隨水斷莫憂詩債幾時還
追奔富貴非吾事且占林泉一味閒
題懷秀堂
莫教滿地長莓苔杖屨從今日日来曲徑要隨松巷轉
柴門須對石梁開墻頭花木因時種案上圖書任意堆
幸有林泉堪寄老忍將雙脚踏塵埃
大雪次前韻
誰知天巧出玄機但怪飛璚過眼奇暝立風枝寒雀倦
愁吟冰谷曉猿飢蘆花洲渚月明夜柳絮池塘春暮時
此景人間不長有寫真傳影正須時
兀坐有感
意行曾到楚江腰占得雙泉第一寮窗戶邃深鐘磬遠
客塵都向静中銷
癸亥夜夢
丙夜清眠正熟時夢魂飛去拜丹墀小臣乍得披肝膽
感慨分明涕淚垂
次余仲庸松風閣韻六首
飛花數點雨初歇啼鳥一聲春正長讀罷黃庭了無事
旋安銀葉試爐香
已著遺經洗此心更尋流水濯吾襟經旬不涉溪邊路
荇帶苔錢如許深
霧閣雲窗先自幽水深那更繞牀流春深紅雨落桃徑
晝永清風生茗甌
簷間新燕幾時来簷外閒花往歲栽丹杏碧桃花落盡
綠隂低處結青梅
淡月籠花花映窗好風吹竹竹浮香夢回何處一聲笛
人静山幽天正凉
為憐風雨趣春回故着秋花到處栽蘭菊從来盛風味
不妨環繞讀書齋
宿翠巖寺呈李弘齊僉判
匡廬勝處君曾到誰是淵明與遠公幸有和陶詩卷在
好依蓮社此山中
寄宋居士脩叔求庵記
翠琰新刊照眼明流傳何日到柴荆從今不恨論交晚
我亦碑中有姓名
日出
日出柴門尚懶開綠隂多處且徘徊槐花滿地無人掃
半在牆隂覆紫苔
早作二首
井梧飛葉送秋聲籬菊緘香待晚晴斗柄橫斜河欲沒
數山青處亂鴉鳴
北窗清冷不成眠風逓蛩聲到枕邊試喚兒童捲疎箔
一簾花影月娟娟
秋
數聲牧笛日將晚一曲樵歌山更幽觧帶盤桓小溪上
坐看紅葉汎清流
上元憶大梵明燈
經年不到豫章城燈火遥聞鼓吹聲却憶秋屏臺上寺
綘紗青玉幾長明
九日
籬落黃花尚自無白衣猶未到吾廬莫令此日負佳節
為展淵明采菊圖
次仲庸初冬即事
常歲霜天分外晴一溪如綀浸冰輪今年風雨寧無夜
誰與溪梅作小春
君家秋實洞庭種小子持来獨未黃莫作蘇州書後夢
只今惟欠滿林霜
寄元齡弟
季也東歸何太遲伯兮西望屢吟詩茅簷昨夜雪深尺
人在篷窗知不知
雪中再示元德元齡二弟
平生蓑笠慣衝寒長憶江湖把釣竿昨夜北窗聞雪作
夢魂飛到子陵灘
青青窗外幾脩篁也學宮梅巧樣妝說與惠連須着句
雪邊春色到池塘
再用韻寄弟
無人低唱兩三巵一任璚瑶滿眼飛羅襪暗塵應洗盡
月明吾欲看江妃
憶昔騎驢犯曉寒酒旗隨處認長竿㶚陵物物皆詩句
不用牽船八節灘
眼前脩潔獨脩篁屢倩東風洗曉籹學舞腰肢困珠玉
可憐官柳在寒塘
再用韻
雪裏鷗盟故未寒小舟南浦着漁竿眼明似近月千里
衣冷欲迷雲一灘
余從元德弟借到西郎書齋朝夕其間今二年
矣題戲作病僧寮云
華髮蒼顔一病僧向来文史頗關情只緣世網無由脱
遂學枯禪度此生
病僧行脚歸来後百事無心每閉寮日射竹窗風葉亂
煙凝香鼎篆紋銷
寄元齡弟
莫怪窮年不入州載書前已會盟鷗市朝畢竟多塵事
且傍溪山静處留
少年妄作功名想說着長安喜欲狂多病年来怕奔走
却思雲壑置藤牀
元齡弟寄悲秋四詩因次
支離病骨怯初寒眼底清愁更萬端勉和新詩寄鴻雁
江城夜月覓君看
余既得烏石岡西望葛壇在雲霄中相去雖遠
山勢不斷林木歴歴可數異時乞靈仙翁不
難矣喜而成詩寄葛壇主人
東西知隔幾牛鳴山勢綿綿若引繩待向岡邊結茅屋
幅巾遥禮夜壇燈
寄張仲符時得烏石岡地
今人那似古人賢一鍤隨身日醉眠此老有靈應笑我
區區常費買山錢
寸田天地有長久此訣劉郎却未傳他日馭風蓬島去
謾留陳迹在山巔
酬余求之
枕中久已黃粱熟鏡裏從教白髮垂但得漁樵分半席
此生何必與人知
雨後輕窗無一塵窗前松竹更清新不妨踏徧莓苔地
遺我青鞋有故人
别曹教授
從渠柳色自青青莫為行人賦渭城只恐南牆舊時竹
誤隨風雨作離聲
江花岸柳太多情長逐春風管送迎我亦思歸歸未得
夜窗愁聽杜鵑聲
有感
三四知音總道山荷鋤吾獨在田間人言病驥猶堪秣
伏櫪何心十二閑
題老悟畫卷
吏隱三年楚水頭每隨鳬雁杙扁舟歸来喜色驚隣里
分得瀟湘一片秋
石倉歴代詩選卷二百十七
