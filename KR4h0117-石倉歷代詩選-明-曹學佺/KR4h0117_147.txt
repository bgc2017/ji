石倉歴代詩選卷一百四十七
明曹學佺編
宋詩二十四
蔡襄
陪諸君會史館園
名園霽宿雨春日正和柔花香泛草際竹影搖清流鳴
禽自往還遊魚時沈浮出門市朝喧愛此林亭幽况陪
君子讌飛斝逓相酬亦有佳人攜豔歌清眉愁佳人足
娛適遠思何夷猶故鄉去千里野堂臨溪頭夢寐别四
載南望無時休王粲昔從軍登樓以銷憂今余豈不然
每到終遲留
楊叔武北堂夜話
歲晏物景薄層陰向晩饒輕雲隠微月殘雪棲枯條夫
君有高適顧我慰寂寥瀟洒開北堂拂榻延良宵前儿
陳古書坐見千載遙間亦發新句幽思含九韶神明靜
外照念慮醉中消揚雄戒丹轂顔子安一瓢良玉不火
變翠栢寧霜彫此心固獨往聲利詎得招
遊鼓山靈源洞
郡樓瞻東方嵐光瑩人目乘舟逐早潮十里登南麓雲
深翳落前樹暗迷幽谷朝雞亂木魚晏日明金屋靈泉
注石竇清吹出篁竹捫蘿躋上峯大空延眺矚孤青浮
海山長白挂天瀑况逢肥遯人性尚自幽獨西景復向
城淹留未云足
記題滁州豐樂亭
君為滁上守乘閒務幽尋羣從留山阿美望窮前林良
讌追佳賞高亭曠遐臨煙雲無定姿水石惟清音靜見
魚鳥適遙聞雞犬深時節屢豐有民里無欺侵豈獨延
衆物因兹託冲襟大筆每絶唱芳樽寧孤斟别日念已
長來期詎能今安得凌風翰相從殫歲陰
出東門向北苑路
曉行東城隅光華著諸物溪漲浪花生山晴鳥聲出稍
稍見人煙川原正蒼鬱
北苑
蒼山走千里斗落分兩臂靈泉出地清嘉卉得天味入
門脱世氛官曹真傲吏
西齋秋暑
齋居一室靜晝永來風微仙碁覆前局女布便輕衣向
人顔色強與世心事違且效金門隠詎有田園歸
丙申秋八月過漁溪驛驛舊有梅數株嘗題詩
記今無有也
曾把蚤梅枝思君在别離别離雖云遠萬里終還期樹
枯根已撥人去復何之故館動秋色雲物藏寒曦清香
不可聞衰草空繁滋一夜平階雨輾轉良自知
訪天台庵
幽人去未還門戶和雲閉亭午樹陰圓深冬泉響細寒
生羣䖝蟄清徹孤鶴唳寂莫傍山歸寫向滄溟際
留别舊居花檻
别意起中夕出門風吹衣側月光豔薄餘花香氣微清
尊歲相向欲去心有違殘葩勿盡放主人行亦歸
上元進詩
疊聳青峯寶炬森端門方佇翠華臨宸遊不為三元夜
樂事全歸萬衆心天上清光開夜色人間和氣閣春陰
要知盡作華封祝四十年來惠化深
夢中作
白玉樓臺第一天琪花風靜彩鸞眠誰人得似秦臺女
吹徹雲簫上紫煙
龍臺
試看初日照龍臺白玉高堂錦障開樹色一番連雨淨
溪光幾曲抱山來雲歸深洞天形瘦風落前村笛弄哀
擬結青樓徧題詠思王何吝斗量才
陳將軍廟
曾憑水柵誓長江報國全軀事不雙力屈已嗟袁粲死
勢孤猶笑李陵降宿墳古劒龍腥匣壞壁靈旗獸繞扛
神理高高人意近楮錢祈福暗塵窗
城南春會
陰雲薄薄地無塵清曉城南集畫輪睢苑即時裁雪霰
潁川連夜聚星辰山眉帖漢晴光擬鶯舌尋風碎語真
芳草有情迷謝客落花無主問秦人樽前莫厭歌醒耳
世上偏饒淚滿巾嘉意未闌繁盛減東皇底事惜殘春
奉酬王知縣賞春不與以詩見贈
仙陬翠觀盡繁英朱白相兼照眼明池浸嵐光生晩碧
鳥驚人語斷春聲談諧遽喜開懷久骫骳終慙走筆成
佳致可能陶靖節庭柯斜盼獨忘情
次韻翠嵓寺
攬蔓嵓扃峻交繩寶界平斜峯約雲勢密樹起秋聲泉
檻妨蛩響霜樓助月明冥筌兼洒落警句一何清
夏晩南野
夏竹圍前檻凉襟折舊酲疊雲封日茜斜雨著虹明魚
動池開暈蟬移樹減清葭洲煙向暝鳬鶩自相迎
蕪陰樓上
野馬沈寒氣神禽度暖風斷霞天共紫斜日樹齊紅山
口橫虚釣江隈跋遠篷解窮千里目爭奈思無窮
陪尹子漸申安禮宿香山寺
二月已強半尋春登石樓山光侵暮變草色到雲休歸
鳥沈巖際行人過樹頭剝苔看石碣因火認漁舟漸夜
灘聲惡憑虚屋勢浮乘閒聊自適觴詠屬吾流
過天津橋
日暖溪平水漸銷水聲纔下内前橋山川滿眼閒宮殿
草樹迷人舊市朝每向尋春偏有意却成懷古更無聊
洛陽平昔多豪俊惆悵埋魂不可招
和丘提刑寄湖南賈度支
何處多離感山郵霽野光清吟貫騷雅遠意屬荆湘霜
樹呈秋色風蘭逗晩香使軺偏倚望摛藻寄回腸
和丘提刑聞新鴈寄度支
翔鴈來江渚秋容在遠空幾聲疎樹外一字斷雲中虚
館垂簷月平臯敗葉風裁詩託幽思幽思更無窮
遊龍門香山寺
彩閣縈林轉蒼崖隔水開龕明千像日波起一灘雷綠
淺春前草香餘臘後梅背人驚鷺去將雨好風來雲氣
隨衣袂嵐光入酒杯清遊知不屢欲下更徘徊
嵩陽道中
千里動秋意縈迴登古原山樵斵晩日野火著松門鐘
磬出隣寺牛羊下遠村振衣歸去好塵事厭知繁
送别陳北部
祖向西郊道川原畫閣臨燒痕經雨活樹色入谿深斜
日明春態孤雲感客心何人知别意重把酒杯斟
宿揚州
瓜洲堰埭阻行橈更待江頭後信潮獨背殘燈數歸路
風傳寒柝夜迢迢
宿延平津
鳴籟蕭森萬木聲濃嵐環合亂峯青樓臺矗處雙溪會
雷電交時一劒靈曉市人煙披霽旭夜潭漁火鬭寒星
畫屏曾指孤舟看今日孤舟在畫屏
題漁溪驛
昔年同向臘中迴曾遶欄干折早梅今日獨來攀舊樹
風飜黃葉下蒼苔
興化軍曹殿丞寄荔枝
厚葉纖枝新絳囊使君分寄驛人忙彩毫封處曾留意
筠籠開時不減香風色甚豪應少損路程差近得分嘗
閩州縱有千千樹未抵家園氣味長
飲薛老亭晩歸
終日行山不出城城中山勢與雲平萬家市井魚鹽合
千里川原彩錯明坐上潮風醒酒力晚來岩霧蓋鐘聲
歸時休得然官燭在處林燈夾道迎
江村
黯淡江村春日斜汀洲芳草野田花孤舟橫笛向何處
竹外炊烟三兩家
三月再還家
曉樹鄉關路春衣使者軺江眠聞落霰野飯掇新苗入
里威稜減寧親喜氣饒勤勤父師教疾苦若為消
建溪桃花
何物山桃不自羞欲乘風力占溪流仙源明有重來路
莫下橫枝礙客舟
晝寢宴坐軒憶與蘇才翁會别
投凉下馬卧僧家遶簟清風卷絳紗脩竹滿前微雨過
遠山無際薄雲遮武侯舊隠人應到閩粤孤城日自斜
解與塵心消百事更開新焙煮靈芽
嘉禾郡偶書
盡道瑤池瓊樹新仙源尋到不逢人陳王也作驚鴻賦
未必當時見洛神
哭賈少卿
畫旗南度謫長沙粤海新恩路更賖子日鵩來知主去
辰年龍會為賢嗟猶多婚嫁先捐館無復田園可寄家
曾是德公推奬厚一觴何處酹魂車
宿漁梁驛
庭樹疎疎河漢低瓦溝霜白月平西寒鴉不奈單棲苦
落泊驚飛到曉啼
寓居興化轉運廨舍
病惱連春夏居閒意味長海風生永晝山雨送微凉書
帙梅蒸潤衣巾荔實香塵緣消遣盡物我兩俱忘
丙申五月遊興化西門上溪
尋谿因過上溪遊雨後溪渾水亂流因傍堤松却飛蓋
為聞山鳥輟鳴騶平田䆉稏青雲合滿谷芭蕉碧玉抽
開濟無功須早去故時瓜隴有通侯
仁宗皇帝挽詞
儉薄留遺詔遵行在繼承桐棺會稽冡瓦器孝文陵闕
外秋螢度林端曉月澄須知無可欲終古不騫崩
其二
萬世威神在多方惠澤隆密音通塞壤行哭亦兒童畫
翣離丹闕幽堂對紫嵩孤臣空雨泣白首抱遺弓
昭陵行
宮人上塜候昏鐘簾外香煙燭影紅庭栢飛霜陵漏永
可憐今夜月明中
有遺梅花枕前者因成
誰寄梅花置枕傍前時復得枕清香因香夢徹江南路
江水浮天月似霜
洪澤阻風
今日風期惡遲迴一水濱村旗呈酒聖廟鼓賽河神躍
鯉曾驚網飢烏不避人商工時借問何處即通津
和答孫推官久病新起見過錢塘之什
于世無機是海翁客情醒醉任隣鐘廉纖雨意還侵夜
料峭春期未減冬寶氣上浮南掩玉歲寒中立不凋松
君王自結英雄網千載風雲定有從
和偶登安濟亭
津亭遙望草萋萋空曠清懷與物齊春水倒行潮欲上
晩雲平壓日先低高城覽古人何在遠渡傷離客自迷
好共山翁同出處不隨朝騎五門西
和江上觀潮
地卷天回出海東人間何事可爭雄千年浪說鴟夷怒
一信全疑渤澥空寂靜最宜聞夜枕崢嶸須待駕秋風
尋思物理真難測隨月虧圓亦未通
開州園縱民遊樂二首
風日朝來好園林雨後清魚遊知水樂蝶戲見春晴草
軟迷行跡花深隠笑聲觀民聊自適不用管絃迎
其二
節候近清明遊人出踏青插花穿戟戶酤酒向旗亭日
迥林光潤風迴海氣腥未知何處樂歸路已嚴扃
遣興
苦竹生笋四五寸櫻桃開花千萬枝空濛野色當樓處
索寞春寒帶雨時已放清歌逐瑤管旋篘新釀行金巵
衰翁酩酊自為樂舉鞭不問并州兒
上巳日州園東樓
地上多于枝上花東樓凝望惜年華潮頭正對伍員廟
燕子争歸百姓家粉籜漸高山徑笋綠旗初展石岩茶
流芳自與人兼老樽酒相逢莫重嗟
渡南澗
隠隠飛橋隔野煙石磯西畔問漁船桃花盡日隨流水
洞在清溪何處邊
入天竺山留客
山光物態弄春暉莫為輕陰便擬歸縱使晴明無雨過
入雲深處亦霑衣
十三日出趙園觀花
水際開花千萬窠初鶯時逐麗人歌欲知太守行春樂
只向東城得最多
伏承躬侍安輿出遊煙霞洞拙詩奉呈運使學
士
新晴特地入煙霞道並南山轉更賖幽磬過隣溪口寺
衆雞鳴午野人家洞深隨溜光如雨石古籠籐亂放花
潘岳小園猶作賦輕軒選勝樂無涯
杭州璘上人以花栽數種見寄
名園參差十數窠商船千里任風波土花分破根株小
春色隨來意緒多欲種更看移樹法將開須與傍欄歌
中年漸不勝杯酌紅翠他時奈爾何
徐虞部以龍尾石硯邀余第品仍授來使持還
書府
玉質純蒼理緻精鋒鋩都盡墨無聲相如間道還持去
肯要秦人十五城
大湖驛寄建州同年竇職方
别驛臨溪曲清寒結曉陰灘聲生亂石雨意在閒林登
第年華久相逢禮愛深茶山春物近那得共追尋
春日
東風吹雨濕鞦韆紅點棠棃爛欲燃擬買芳華贈年少
紫榆春小未成錢
桃杏園
上有繁葩下落英紅波動蕩逐風行夕陽開處猶光豔
何况今宵值月明
和楊龍圖蘆鴈屏
何事高堂秋思生野蘆寒鴈畫工精風前舞並孤根老
雲外相從去意輕不似丹青能借色若逢霜月定聞聲
研桑心術都無取回望江鄉計未成
石倉歴代詩選卷一百四十七
