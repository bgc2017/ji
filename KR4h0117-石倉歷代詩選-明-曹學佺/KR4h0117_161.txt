石倉歴代詩選卷一百六十一
明曹學佺編
宋詩三十八
陳師道
規禪停雲齋
淨居衆天人宫殿隨所適少仕老不歸重門閉榛棘道
人秀叢林妙語出禪寂是身如浮雲隨處同建立平生
與二子嗜好用一律我此復助緣語綺已多責何年一
把茅據坐孤崒嵂
次韻晁無斁夏雨
咫尺隔山海作書問如何蟻垤既畜糧蛙窟如鳴鼉積
暑天復雨斧斫仍手摩東臯繁草木蘭艾不同科驚魚
畏密罟獨鳥鳴南柯稍無蟲飛喧復覺蟬語多卧聞夜
來雨歸種故山禾
和黃預感秋
宿雲護朝霜秋陽佐殘暑蠅癡驅復來汗下拭莫禦庭
梧自黃隕風過成夜語黃生多新詩如盆蠒抽緒意合
無古今投暗有迎拒晩炊鄰僧米晝拾徂公芧門有曲
逆車謗甚北山女寧為溝中斷不作太倉鼠老退無好
懷續明然兩炬搔首不成眠寒蟲促機杼
和魏衍三日
林花女頰紅春水瓜頭綠步蹇我三休來周君一足苦
嗟所歴小不盡千里目暮景向昏鴉歸途取修竹
陳留市隠者
陳留人物後疑有隠屠耕斯人豈其偶滿腹一杯羹婷
婷小家子與君同醉醒薄暮行且歌問之諱姓名子豈
達者歟槁竹聊一鳴老生何所因稍稍聲過情閉門十
日雨吟作飢鳶聲詩書工發冢刀籋得養生飛走不同
穴孔突寧暇黔
城南寓居
遊子暮何歸韋杜城南村秋水深可測挽衣踏行雲道
暗失歸處棲鳥故不喧牛羊閉籬落稚子猶在門
送蘇公知杭州
平生羊荆州追送不作遠豈不畏簡書放麑誠不忍一
代詎數人百年能幾見昔為馬口銜今作禁門鍵夏雨
五月涼中宵潮汐滿風帆目力窮江空歲徂晩
次韻蘇公西湖觀月聽琴
清湖納明月遠覽無留雲人生亦何須有酒與桐君平
生今不飲意得同酣醺清言冰玉質壊衲山水紋殫精
有後悟畜耳無前聞潛魚避流光歸鳥投重昏信有千
丈清不如一尺渾
次韻蘇公涉穎
衝風不成寒脱木還自竒坐看白日晚起行清穎湄路
暗鳥遺音江清魚弄姿宇定怪物變意行覺舟遲公與
兩公子妙語含風漪但怪笑談劇莫知賓主誰得句未
肯吐鬱鬱見睫眉相從能幾何行樂當及兹
和魏衍三日
堤沙泥盡未及塵江波不動風生紋虎頭魚尾不知數
朱旗一點來奔雲春容已老有餘態袚禊雖古無前聞
踏青摸石修袐祝落日帶雨催行人聽詩對月兩不厭
頗覺過目徒紛紛君不見天寳杜陵一老叟才大屈宋
堪為偶
和魏衍聞鶯
春力著人朝睡重葉底黃鸝鳴自送綠幕朱欄日觀明
回廊側戶風簾動昨夜春回到寒谷好鳥飛來把修竹
整翰厲觜初一鳴已落君詩專妙獨退紅著綠愁緒昏
後時獨立知何言側聽不盡已飛去懷抱此時誰與論
舟中
野火燒原雉昏雊黃塵漲天牛亂鬭江間無日不風波
老去何時脱奔走詩書滿腹不及口遮日寧須釣竿手
愧爾茅簷炙背人仰看青天搔白首
次韻無斁雪後
閉閣春雲薄開門夜雪深江梅猶故意湖雁起歸心草
潤留餘瀝窗明度積陰殷勤報春信屋角有來禽
雪後黃樓寄梅山居士
林廬煙不起城郭歲將窮雲日明松雪溪山逗晩風人
行圖畫裏鳥度醉吟中不盡山陰興天留憶戴公
秋懷示黃預
窗鳴風歴耳道壊草侵衣月到千家靜林昏一鳥歸冥
冥塵外趣稍稍眼中稀送老須公等秋棋未解圍
寄潭州張芸叟
湖嶺一都會西南更上遊秋盤堆鴨脚春味薦猫頭宣
室思來暮蒸池得借留孰知為郡樂不動越鄉愁
除棣學
老作諸侯客貧為一飽謀折腰真耐辱捧檄敢輕投早
作千年調中懷萬斛愁暮年隨手盡心事計盟鷗
除官
扶老趨巖石徐行及聖時端能幾字正敢恨十年遲肯
著金根誤寧辭乳嫗譏向來憂畏斷不盡鹿門期
早春
度臘不成雪迎年遽得春冰開還舊綠魚喜躍修鱗岸
柳絲絲發羈愁處處新老懷吾自異不是故逢人
夏日即事
柳絮隨風盡歡娛過眼空窮多詩有債愁極酒無功家
在斜陽外人歸滿月中肝腸渾欲破魂夢更無窮
次韻夏日江村
漏屋簷生菌臨江樹作門卷簾通燕子織竹護雞孫向
夕微涼發相逢故意存何當加我歲從子問乾坤
秋懷
稍稍昏煙集鼕鼕一再更短檠看細字高枕忘平生來
鶴妨身健新蟾嗔眼明已須甘酒力不用占時名
除夜
七十已強半所餘能幾何懸知暮景促逾覺後生多遁
世名為累留年睡却魔西歸端著便老子不婆娑
除夕對酒贈少章
歲晩身何托燈前客未空半生憂患裏一夢有無中髮
短愁催白顏衰酒借紅我歌君起舞潦倒略相同
元日
老境難為節寒梢未得春一官兼利害百慮孰疎親積
雪無歸路扶行有醉人望鄉仍受歲回首向松筠
雪中寄魏衍
薄薄初經眼輝輝已映空融泥還結凍落木更沾叢意
在千年表情生一念中遙知吟榻上不道絮因風
雪
初雪已覆地晩風仍積威木吟端自許鳥起懶成飛寒
巷聞晨吠鄰家有夜歸不無慚敗絮未易泄牛衣
雪意
睡眼拭朦朧開門雪已濃客來迷舊徑虎過失新蹤浦
遠渾無鶴林疎只有松借留如不解酒興若為慵
其二
榆關書不到雪又滿平蕪指冷頻呵玉胷寒屢掩酥綠
斟冬至酒紅擁夜深爐塞上風沙惡征衣得達無
十五夜月
向老逢清節情懷托素輝飛螢元失照重露已沾衣稍
稍孤光動沈沈衆籟微不應明白髮似欲勸人歸
放衆
施食烏鳶喜持經鳥雀聽杖藜矜矍鑠顧影失伶俜門
靜行隨月窗虚卧見星擁衾眠未穏艱阻飽曾經
送秦覯
士有從師樂外人那得知欲行天下獨惟有俗間疑秋
入川原秀風連鼓角悲折腰無寸補寧惜曳裾遲
送外舅郭大夫夔路提刑
天險連三峽官曹據上游百年雙鬢白萬里一身浮可
使人無訟寧煩意外憂平生晏平仲能費幾狐裘
别劉郎
一别已六載相逢有餘哀公私兩多事災病百相催無
酒與君别有懷向誰哀深知百里遠肯為老夫來
别鄉舊
數有中年别寬為滿歲期能無魚口厄聊復雁門踦齒
脱心猶壯秋清意自悲平時郡文學鄧禹復安知
别負山居士
田園相與老此别意如何更病可無醉猶寒已自和高
名胡未廣詩句尚能多沙草東山路應須一再過
老柏
歲月那能記風霜亦飽經輝輝垂重露點點泊流螢色
與江波共聲留靜夜聽轉因枯槁後潤澤出新青
歸雁
弧矢千夫志瀟湘萬里秋寧為寳箏柱肯作帛書郵遠
道勤相喚羈懷誤作愁聊寬稻粱意寧復網羅憂
和黃充實詠榴花
春去花隨盡紅榴暖欲然後時何所恨處獨不祈憐葉
葉自相偶重重久更鮮流珠沾暑雨改色淡朝煙
病起
今日秋風裏何緣此病翁力微雖杖起心在與誰同注
水瓶花醒吹薪鼎藥空百年先得老三敗未為窮
懷遠
海外三年謫天南萬里行生前只為累身後更須名未
有平安報空懷故舊情斯人有如此無復涕縱横
南豐先生挽詞
早棄人間事真從地下遊丘原無起日江漢有東流身
世從違裏功名取次休不應須禮樂始作後生仇
丞相温公挽詞
百姓歸周老三年待魯儒世方隨日化身已要人扶玉
几雖來晚明堂訖受圖心知愛諸葛終不羨曹蜍
其二
少學真成已中年謂著書輟耕扶日月起廢極吹嘘約
志寧論晩成功不願餘一為天下慟不敢愛吾廬
别寳講主
此處相逢晩他鄉有勝緣呪功先伏猛戒力得扶顛暫
息三支論重參二祖禪夜牀鞋脚别何日著行纏
山口
重霧真成雨疎簾不隔風青林擁紅樹家鶩雜賓鴻漁
屋渾連水晴湖半落虹往來成一老猶在客途中
鉅野少泊
滿巷牽絲直平湖墜鏡清順流風借便捷路雪初晴鳥
度欲何向鷗來只自驚有行真快意安得易為情
河上
背水連漁屋横河架石梁窺巢鳥鵲競過雨艾蒿光鳥
語催春事窗明報夕陽還家慰兒女歸路不應長
野望
霜葉紅于染吹花落更馨平江行詰屈小徑夾葱青度
鳥開愁眼遙山入畫屏畏人惟可飲從俗却須醒
西湖
小徑才容足寒花自送香宫池下鳬雁荒塚上牛羊有
子吾甘老無家去未量三年哦五字草木借餘光
湖上
湖上難為别梅梢已著春林喧烏啄啄風過水鱗鱗緣
有三年盡情無一日親白頭厭奔走何地與為隣
寓目
曲曲河回復青青草接連去帆風力滿來雁雪聲先野
曠低歸鳥江平進晩船望鄉從此始留眼未須穿
和章秀才晩遊九曲院
冷落叢祠晩回還峽路賒平荷留夜雨驚鳥過隣家雲
暗重重樹風開旋旋花病軀無俗事詩得後歸鴉
後湖晩出
水淨偏明眼城荒可當山青林無盡意白鳥有餘閒身
致江湖上名成伯季間目隨征雁盡坐待暮鴉還
晩坐
柳弱知春色梅寒釀雪花溪明數積石月過戀平沙病
減還增藥年侵却累家後歸棲未定不但指昏鴉
寒夜
留滯常思動艱虞却悔來寒燈挑不焰殘火撥成灰凍
水滴還歇風簾捲復開孰知文有忌情至自生哀
宿濟河
燭暗人初寂寒生夜向深潛魚聚沙窟墜鳥滑霜林稍
作他年計初回萬里心還家祇有夢更著曉寒侵
寄晁無斁春懷
稍聽春鳥語丁寧乂見官池出斷冰雪後踏青誰與共
花邊著語老猶能笑談莫倦尋常聽山院終同一再登
今日已知他歲恨搶榆况是復飛騰
九日寄秦少游
疾風迴雨水明霞沙步叢祠欲暮鴉九日清樽欺白髮
十年為客負黃花登高懷遠心如在向老逢辰意有加
淮海少年天下士可能無地落烏紗
寄送定州蘇尚書
初聞簡策侍前旒又見衣冠送作州北府時清惟可飲
西山氣爽更宜秋功名不朽聊通籍海道無違具一舟
枉讀平生三萬卷禦寒當復敝貂裘
庚辰三月晩登白門閒望
重門傑觀屹相望表裏山河自一方小市張燈歸興動
輕衫當戶晩風長孤臣白首逢新政遊子青春見故鄉
富貴本非吾輩事江湖安得遂相忘
和黃預七夕
盈盈一水不斯須經歲相過自作疎坐待常禽報佳會
徑須飛雨洗香車超騰水部陳篇上收拾愚溪作賦餘
信有神仙足官府我寧辛苦守殘書
次韻李節推九日登山
平林廣野騎臺荒山寺鳴鐘報夕陽人事自生今日意
寒花只作去年香巾欹更覺霜侵鬢語妙何妨石作腸
落木無邊江不盡浮生此日更須忙
次韻何子温祈晴
虎節當關信不傳瓣香纔上已回天驅除霧雨還朝日
蓄縮波濤復二川奪目光華聞秀句堆場藁秸驗豐年
從今更上中和頌少費將軍九萬箋
和和叟梅花
百卉前頭第一芳低臨粉水浸寒光卷簾初認雲猶凍
逆鼻渾疑雪亦香鼎實自期終有待天真不假更勻妝
江南望斷無來使且伴詩翁入醉鄉
雪後
送往開新雪又晴應留勝白待春青稍回杉色和梅怨
併得朝看與暮聽已覺庭泥生鳥跡遽修田事帶朝星
暮年功利歸持律不是騷人故獨醒
早起
鄰雞接響已三鳴殘點依稀煞五更寒氣挾霜侵敗絮
賓鴻將子度微明有家無食惟高枕百行千窮只短檠
翰墨日疎身日遠世間那得尚虚名
送王元均貶衡州兼寄元龍
先生秀句滿江東二子緣渠得再窮詩禮向來堪發冢
孫劉能使不為公炎方瘴癘消軒豁故國山河閱始終
傳語元龍要相識江湖春動有來鴻
絶句
里中餽杏得嘗新馬首相逢始見春勤苦著書如作吏
世間誰是最閒人
絶句
書當快意讀易盡客有可人期不來世事相違每如此
胸懷百歲幾曾開
石倉歴代詩選卷一百六十一
