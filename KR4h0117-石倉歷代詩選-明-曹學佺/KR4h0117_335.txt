石倉歴代詩選卷三百三十六
明曹學佺編
明詩初集五十六
王澤(字叔潤天台人)
題十八學士圖
晉陽天人赤龍子按劍叱咤風雲起下嫌九土足腥穢
欲將乾坤翻海洗妖蟆射殺落九重日月再啟光瞳瞳
十八文星爛奎壁玉堂高開連紫宫天生奇才真羽翼
南金大珠何足惜鳳凰笙管宴彤庭日聽四海歌太平
圖形更詔丹青手不獨雲臺畫將星君不見嬴家祖龍
坑學士山下看瓜同日死阿房壁土未曾乾草綠宫垣
哭秋鬼
趙松雪八駿圖
趙家王孫擅好書更復畫馬如江都嘗從玉堂罷春直
慣寫天馬随監奴馬來西苑龍八尺勢或怒驚如鵲立
似疑初浴滎河波身上龍紋五花濕王孫寫駿不寫形
運思已入天機精都將臨池古書法落筆一掃千人驚
今逢此圖乃八疋老我見之惟歎息人間駑駘漫紛紜
天上龍紋誰購得憶昨八駿登瑶池崑崙萬里天西陲
風行電邁景恍惚翠蕤不動天王旗古來八駿雖已矣
房星在天還不死雄姿伏櫪世豈無胡乃惟稱穆天子
寄友人
我本東海人家住東海頭自從丱角時便向西州遊邇
來西遊十九載夜夜思歸夢東海此身厭逐戎馬間落
魄惟存壯心在今年始欲向東還便將歸老天台山相
随仙人養雞犬笑弄綠水桃花間况聞溪上桃已熟仙
女嬋娟面如玉春風綰結雙綠鬟舞腰解按山鄉曲去
年羣仙遥見招謂予自是王子喬山中何嘗識酒禁日
日爛醉吹璚簫昨日纔經四明道故人相見驚絶倒間
關萬死得生還顔色還同舊時好忽聞天吳落海隅到
海要拾明月珠大風三日撼天黑海底吹折紅珊瑚洪
濤如山老蛟怒白日江臯塞烟霧仙山咫尺不得歸目
送冥冥塞鴻去櫂舟惆悵却西回側望仙山心欲摧空
懷帝子芙蓉闕遥望中天雨玉臺愁來昏昏枕書睡呼
酒狂歌不成醉丈夫出處真可憐往往長遭不如意作
書為謝丹霞仙金堂石室無清緣有心未罷秋來約更
待秋風海月圓
寄泐季潭
寶樹香雲合龍池綠水新凉多今夏雨僧少去年人一
騎留京國雙鴻入塞塵西天幾萬里沙草闊無垠
宋徽宗畫瓶中桂花
玉色官瓶出内家天香誰貯月中花六宫只愛新凉好
不道金風捲翠華
高宗所書絹素杜律
江頭宫殿日遲遲朝退千官默坐時春盡龍沙無雁度
尺縑惟寫少陵詩
李太白像
春殿龍香試綵毫詩成奪得錦宫袍歸來笑擁如花妓
臥看薔薇月上高
小遊仙曲
中山千日酒初醒知愛玄都夜景清起坐天門吹玉笛
月中珠樹起秋聲
獨步瑶壇歌洞章青天如水月華凉閒將一掬芙蓉露
乞與神龍作雨香
竹枝青鳥
阿母瑶池信不通茂林松柏老秋風野池春雨叢篁綠
青鳥猶來認故宫
附朱右(字伯賢天台人)
將歸操
河之深兮誰將厲之河之淺兮誰將揭之河洋洋兮不
我濟之竭澤以漁兮蛟龍辟之覆巢殀胎兮鳳凰去之
夫人有知兮余寔類之九州博大兮將余遂之
龜山操
維龜有山造初鴻濛自龜之東淮夷來從膏澤既施草
木實多周公上天奈龜山何
拘幽操
羑之隂兮罘罘羑之室兮幽幽嗟室之人兮為死為囚
匪惟伊愆兮實我之郵日月有明兮容先弗留
履霜操
驅車驅車車行無遲兒在中野父寧不悲驅車驅車車
行無遲兒當有母孰使兒飢天生衆民罔不同仁風雨
霜露實活我人民生有知以順陶鈞
殘形操
狸維獸不見其首我夢之形吉凶曷究式協于占載觀
其繇曰修爾躬自天之佑
過楊井山
霧盡寒初退風清雨欲晴山田春飽水農舍早趨耕行
李青霄近煙波白髮明正愁泥路滑林外竹雞聲
早起
山樓早起已聞雞雪漏寒光月色低三黜有誰憐柳下
四知徒自愧關西街頭燈火催車馬城上風霜急鼓鼙
臨鏡每慚多白髮校書何日對青藜
江上秋懷
水國風高木葉霜滿舟山色入荒凉小孤殘照收江左
大别寒煙銷漢陽新飯軟炊菰米白濁醪香汎菊花黃
故鄉千里空回首雲樹茫茫鬢髮蒼
江夜
江山秋意滿虚舟坐對漁燈看碧流影浸星河天半落
凉生風露雨初收椿庭有月烏啼夜椒圃無人鶴怨秋
夢後鄉關徒悵望越吟殘曲強消愁
憶鄉中諸故友
東麓溪頭蟹渚隂故鄉幾度憶同襟詩聯石鼎秋燈冷
韭剪春園夜雨深白髮每馳張長夢青山慵鼓伯牙琴
客牀寥落情無賴月滿空梁強自吟
春懷
舵樓空闊望京華蘆荻江風岸岸花山色漸濃昏霧簿
水光遥動夕陽斜故鄉鴻雁書千里遠浦牛羊屋數家
邊塞柳營多苜蓿石田徒憶舊桑麻
題畫蘭
九畹香清露氣寒三湘月落淚痕乾楚天空闊秋無際
誰復行吟澤畔看
方行(字明敏黃巖人)
古意
青松百千尺亭亭蔽浮雲下有螻蟻穴上有烏鵲羣兔
絲附其枝茯苓蔭其根盤踞託厚地實維造化神玄冬
霜霰繁積雪埋崑崙萬卉皆凍死此物獨能存吾將比
蟠木坐閱三千春
清麗曲
江花繞瓊闕綠水帶珠樓開宴坐清夜飛觴凌素秋美
人明月珮仙客紫雲裘生世真飄忽應當秉燭遊
懷丁鶴年高士
白雲生虚堂滄江夜來雨念子素抱清守道猶處女離
别月幾圓流光歘如許佳期悵芳歲緬懷在知已
和蒲菴禪師查峰夜夜坐二首
在昔多宿願志藏巖壑間朝看飛鳥出暮逐浮雲還微
雨南澗來凉飈滿空山振衣千仞外逸駕誰能攀
人生固恒理萬化俱同源素抱既不展淹留復何言願
期高世翁談道窮晨昏空林冀有約違已非所論
贈相虚中上人
一室安禪久三生結願頻傳經來帝子送食下天神水
月虚空相山雲自在身慈航如可渡應許姓龐人
過太湖
震澤留遺號行人指太湖封疆連舊壘形勢壓全吳水
落魚龍蟄天寒雁鶩呼扁舟思范蠡吾亦老樵蘇
過延陵
延陵懷季子遺跡古城東異代丹青在千年祭祀同高
情思挂劍遠識紀觀風欲問吳封處蒼煙落照中
寄蘇太史
城隅分手地江上斷腸時感此一日舊坐令千里思青
雲當自力白髮不須悲澤國多鴻雁南來好寄詩
留别選禪師
分經蓮漏下幽徑石苔封却笑此時别更于何日逢敲
門思看竹解榻愛聽松明發孤舟去江雲千萬重
題邊文進仙山樓觀圖
仙人散髮懸雙瞳能移崑崙開華嵩為我一掃瀛洲趣
中有千年不死青芙蓉飄飄煙霞入君手深林蔽羃桃
源口蒼煙颯颯鸞競飛丹崖恍恍龍驚走赤城掩靄天
姥迴石梁倒掛雙瓊臺桃花半壁鏡中見古木盡化青
猿哀素娥迴飈下瑶殿明星玉女長相見邀余為作商
山歌坐看桑田幾經變丹霞亂飛桂樹表手翳瓊枝拂
瑶草天風吹入西瑶池王母秋眉颯衰老瑶池花暖春
未凋三十六宫散瓊瑶青霓錦帔耀雲日上元月下來
吹簫吹鳳簫兮繫霜絲君亦胡為弄參差他年倘惠金
鵝蘂寄聲蓬島長相思
題吳彦嘉所藏張秋蟾龍圖
張公畫龍人不識筆法遠自僧繇得掛向高堂神鬼驚
恍惚電光來破壁夜當渤澥開筆力元氣淋淫浸無極
吞吐日月天地昏摩蕩雲雷太隂黑江翻石轉窈莫窮
雪濤捲空銅柱側洞庭扶桑非爾誰顛倒滄溟為窟宅
乃知前圖只數尺坐令萬里生古色何當置我君山湖
上之高峰聽此老翁吹鐵笛
觀吳孟周司訓真草書譜
古來書學宗史籀竹簡遺文象科斗鍾張真草更入神
片楮至今藏不朽先生下筆絶代無鳴玉綰結青珊瑚
况聞篆隸太倔強百金一字傳東吳墨池浸沒玄兔穎
魑魅反走空堂静金戟交撑日月輪銀鈎倒畫龍蛇影
歐虞褚薛真出羣精妙只數王右軍英姿老氣欲飛動
懸珠快劍相紛紜嗚呼百世誰復識我今作歌重刻石
莫同繭紙舊蘭亭閟入昭陵永難得
東歸謠送貝仲琚回吳中
天目青逾藍上有危峰横空插漢高巉巖滄海深莫測
下有六鼇迭負蓬壺方丈于其側山峻極兮水波瀾千
盤萬折行路難愁看混沌開鑿處尚有斧跡留人間殳
山仙翁髮如雪胸蟠太和吐日月手中鍊石輕女媧五
色曾將補天裂憶聞羽客從之遊青霞光亂雲錦裘金
雞叫海白日慘桂樹四落空山愁昔年寒月照樽俎明
珠百斛輕于土君山鐵笛悲向人羞殺堂前柳枝舞君
歸東吳懷故廬明星古宅非吾居會稽泱漭淛江險誰
探千載太史禹穴之遺書興因東歸發遂作東歸謠他
年相憶五情熱應知淚濕雙龍綃
和馬貫五松小龍歌
五松小姑龍帝女綽綽飛璫夜行雨天吳移海醉不歸
江山千年作誰主漂星輾月流翠滑青霓曳裾玳窗八
同心縷結寄玉郎複疊毾㲪製霞襪玉&KR0902;轉水月獨漉
綷䌨香裠蹙蘭屋閒擲明珠贈宓妃一片長眉寫新綠
罘罳瑶殿罩何年排空鳳管衢九天割鮮不食起鳴絃
水波帖玉無驚煙
送賈彦德訓導霍丘
中都會面得從容兩載同聽長樂鐘天近君門嚴虎豹
地寬人海混魚龍承恩自合歸宣室論道安能在辟雍
江柳春花增别恨白頭何日更相逢
送僧遊浙西
可歎浮雲無定棲錫飛還向浙河西杯從揚子江中渡
詩到生公石上題說法蓮臺花雨墜安禪芝室夜星低
他年元亮如同社相送無勞限虎溪
送殷文學之關中
博士才名成老翁又随聲教向關中百年禮樂今重見
萬國車書喜會同泰華雲開仙掌出昆明水冷劫灰空
他時太史瞻星地應說奎光聚井東
謝山中惠炭
山木燒餘遠寄將色如玄玉淺含霜光浮上室三冬煖
氣逼寒爐五夜長吐出葛洪驚滿口吞來豫讓豈充腸
從今煨芋巖前客笑指松風石鼎香
陳虚中外史煮石窩
仙人高隠五雲邊煮石曾令夜不眠世上已聞飱玉法
山中休種采芝田丹爐藥與青猿守瀛海書從白鶴傳
歌罷洞章明月裏祇應微響落中天
山窗獨坐
日落大江黑月上萬山静獨客坐寒窗孤雲起前嶺
楊柳詞二首
韶華無限暗中消搖蕩春光幾萬條却怪晚來風定後
雪花飛滿赤欄橋
曲江南陌亂垂煙勾引春風入管絃惆悵幾株憔悴盡
與人長繫别離船
題美人圖
白玉簾開露氣浮芙蓉花近紫金鈎陽春一曲無人識
空拂銀筝下翠樓
復和五松小龍女歌答盧軒
東方龍君降靈女騰飈曳煙軋腥雨撲花掃海神亦悲
玉帝封為九河主貝宫銅龍刺雲滑彤臺鬭玉蛟粧八
瓊絲絡鳳騎紫霞金帖瓏瓏水晶襪鼇頭牽波月簌漉
翠幄銀屏沓珠屋倒窣天飄澆火龍九點齊州一時綠
撾鐘勸飲邀萬年花宫盤盤象青天湘妃獻樂鼓冰絃
下窺四海銷氛煙
遊槎峰
北極高臨複道低金銀臺殿與雲齊山中日月開新教
海内文章憶舊題西澗水深龍已化東峰樹老鶴同棲
清遊更擬陪諸老絶壑天風散杖藜
登秦駐山
此地曾經駐蹕來秦皇遺跡尚崔嵬採窮滄海無靈藥
歸到驪山有劫灰萬里黑風迷鬼國一杯弱水隔蓬萊
詩人弔古應多思落日詞丘首重回
閒居
絃管春深繞畫樓微風吹動玉簾鈎倡條冶葉俱無恙
相伴丁香結暮愁
山中絶句
滿溪流水碧于苔無客重登舊釣臺惟有多情沙上鳥
向人飛去又飛來
江南詞
暖氣晴嬌杜若洲沙頭狂客繫蘭舟采蘋多少江南女
搖蕩春光不自由
夜坐
蘭缸滅盡換寒更一枕餘香玉雪清怪殺無情樓上笛
攪人春夢到天明
王景彰(以字行括蒼人)
瑶臺翫月
瑶臺臺上秋月明瑶臺臺下秋水清道人持杯待月出
氣壓泰華吞滄溟嫦娥靚粧倚東井碾破瑠璃白千頃
興來吸盡金叵羅舞袖裵徊弄清影衷腸激發問青天
何似當年李謫仙迢迢雲海望不極寧知天上今何年
玉階桂花下如霰瑶光欲墜明星爛微霜凜凜沾人衣
城上烏啼知夜半
羅槃書屋
羅槃山色連青冥羅槃花開春滿城邇來文軌徧南服
構得書屋山之扄中有牙籖三萬軸隸古漆書聯汗竹
琬琰新收漢石經黌序亦開唐白鹿要將禮樂化殊方
夜深絃誦聲琅琅已聞文翁教岷蜀此邦更在岷之陽
岷山之水向南流織女機絲涵素秋豈徒風氣開太朴
終看德化齊中州羅槃書屋世無有今度有書垂不朽
不是蓮花幕下賓安得文光貫南斗
劍閣圖
劍閣雲棧高嵯峨嘉陵江水揚清波神扄鬼鑿閉幽閴
秋風古道無人過一朝日華忽西被宇宙淋漓盪元氣
霆轟飈舉神龍迷山川草木皆生意乃知世道有晦明
蜀山萬仞如砥平聖人在位四海清
題江南秋晚圖
十年不踏錢塘路江上晴煙渺輕素并刀誰剪秋半簾
夕陽正在西陵樹對之便欲發浩歌西風蕭蕭水增波
胥濤已入亂山去木落臺空幽思多
賀西平侯大人平越州
元戎承制掃蠻方踏徧先王舊戰場又見孔明擒孟獲
何殊充國破西羌捷書入奏風雲動凱騎揚塵日月黃
聖主萬年垂大統海山無地不梯航
題畫
聞說蓬萊水已枯懶從海上拾珊瑚山前石爛雲生母
天際禽飛雪作姑三尺清冰雷煥劍一杯元氣長房壺
此中盡是瓊林侣何事年來不寄書
題畫扇
二儀開混沌一氣藴精靈石乳通龍井天風老鶴汀江
山自吳楚寰宇際滄溟便欲抛塵俗尋真向草亭
題畫草木奇峰
蒼虬飛上天鱗鬛墜深麓長風吹不起散作千山綠
題畫馬
天上房星燭地寒故教駿骨落人間如今紙上空形影
苦憶秋風十二閑
石倉歴代詩選卷三百三十六
