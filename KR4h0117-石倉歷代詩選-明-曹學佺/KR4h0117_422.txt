石倉歴代詩選卷四百二十二
明曹學佺編
明詩次集五十六
林廷選
庚子秋予將赴春官友人王朝紀出扇間梅索
題賦以寓别
江南佳實登廟廊托根暫向李桃場包涵元氣百萬斛
散作大地先春香往時卧雪篷窗底疎影横斜上窗紙
開窗疑是故人來相思咫尺如千里一枝曾寄重南金
相期不改歲寒心朅來披拂丹霄路倍憶清標與神遇
山林聚首重有期人意花香只如故樽酒花前慰别情
翠禽聲底月三更長安春物遥相待預訂星溪鷗鷺盟
長安步月歌柬同年郭仲升暨林利用利芳昆
仲
辛丑孟秋望前日滛雨開晴月初出玉堂公子難弟兄
見月呼邀話鄉邑郭君有道况同年相逢逸氣俱飄然
劇談愛月不忍散褰衣步近龍樓前龍樓倚空全受月
十二雲梯高突兀散影長安白玉街流輝漢代黃金闕
俄聞玉漏傳初箭宫柳梢頭月行漸秋風次第折天香
嫦娥猶識書生面相隨遲遲如有情壮心對影還自驚
去秋見月閩山下今宵見月長安城浮生安得長相遇
惟有月明一寰宇他年宦轍各東西見月還思舊遊處
送寅長劉汝玉器子景還家
畫舫超宗别黃堂謝鳳愁幾年孫戸閉一旦曾宫遊棘
寺乘龍日京闈擢桂秋捷音須早寄天闊雁悠悠
除夕寫懷呈邵鍚之通守
吏散黃堂静惟聞爆竹聲一宵寅夘歲兩地别離情懶
怕官常責貧添夢寐清壯吟悲往事知已費推𢋫
吳江舟中述懷
放櫂入吳江瞻雲思欲狂親闈䨇雪鬢宦海一風檣理
郡知無術憂民若有傷微吟笑今古漁唱起滄浪
舟次錢塘寫懷
高堂違色養薄宦滯功名幾載歸閩夢今朝到越程山
環晴見喜濤怒夜聞驚此際倚閭望應思中路征
哭表兄鄭孔善
未獻河東賦先為泉下行事姑如奉母養弟莫過兄聞
訃千山隔招魂萬古情空階明月夜疑聽誦詩聲
憩袁州宣風鎮公館
孤館萍鄉路寥寥稱客情鳥聲喧日午山色蕩春晴不
飲愁偏積無言意自生西巡尚千里極目瘴煙清
别李伯越二首
會面悲分手瓜期瞬息過一宵增感慨萬事已蹉蛇極
目懸秦望長吟入楚歌太微精曜在長燭桂山蘿
逆境安身藥榮名賈祻媒君恩深雨露吾道有薹萊洗
耳空明洞披襟獨秀臺桂枝深出地何處不掄才(是秋子在)
(廣西應試)
休衙口占
觀察承宣重非才屢拜加四年三易省十夢九歸家丹
筆生心火清霜點鬢華休衙看明月初上紫薇花
尚逹齋招飲狀元峰
一望窮千里高登鼇頂峰海門東際闊山勢北來重雞
犬蓬瀛近煙霞梵刹逄出雲紅日在老眼更從容
過仙霞關柬林應瑞同行八韻
何年窮地軸此路接天梯南北江湖遠高深象緯齊雲
腥龍出洞苔破鹿行谿野渡無人間荒林有鳥啼杏花
村不見茅店月空棲午憩臨飛瀑宵征聽早雞帝閽塵
外杳鄉國望中迷一笑逄知巳風煙謾品題
對策
衮冕臨軒物象熙周家多士集彤墀才非賈誼寧須哭
直似劉蕡亦受知天䘵雲煙浮筆硯蓬萊日月麗旌旗
敢云身在層霄上㤀却燈窗昔下帷
桂林行臺四山皆几席間清竒峭拔名重天下誠不誣
也民事多艱不遂登眺瓜期得代對景惘然
桂山竒峭世間無日日當窗見畫圖排去離愁㤀歲月
助來吟興徧江湖空嵒花木青黃間疊石莓苔紫翠腴
也被山靈嘲我俗寧拚半晝狎樵夫
賜宴
詔下蓬萊第一宫瓊林與宴九州同入脣醴酒流霞紫
壓帽宫花借杏紅自是明良千載遇勿虛圖報寸心忠
醉歸還向長安道燈火笙歌玉駱驄
延平别葉廷璽兼呈張伯章黃守正時同年同
外補伯章南海守正揭陽廷璽高安予則高
安也
宦遊南北歎飄蓬回首君門亦幾重勝會瓊林三日宴
離愁劒浦五更鐘子慚處斷非蘇頌子去循良繼曾恭
臺諫于今多外補暫時分手復相從
送常山尹余宗美考績之行
夫子襟懷瑩雪霜洵宜政事與文章鳴琴已恊陽春調
飛舄行依日月光花縣民思今召父杏園人識舊仙郎
朝陽正爾梧桐盛枳棘焉能滯鳳皇
北上期秀水不至
聞君行旆住蘇臺我亦楓橋祖帳開秋色滿江將我去
煙波何地覓君來湖山孤負詩千首風月深憐酒一杯
欲待仙舟話疇昔雲泥隔面不勝哀
詠金山寺
天塹中分十里流僧房長挹海門秋無人不道金山好
有客重畱玉帶不龍出曉堂雲未散蜃沈香壑氣常浮
題詩先付中泠水待我登臨酌滿甌
進表朝下口占用李卲伯贈行韻
江湖三載憶長安此日應憐會遇難玉帛萬方朝闕下
紫微中夜現雲端歡呼壽祝乾坤久錫賚恩涵雨露寬
歸到掖門煙樹裏乳鴉啼斷曉霜寒
用前韻送秋官林待用謫滇南
緘默場中獨犯顔滇池萬里肯辭難雷州司戸嘲誇大
潮郡昌黎學挽瀾觸目炎凉隨地遣到頭夷險且懷寬
碧桃紅杏沾天日松栢風光耐歲寒
遊金山寺不果
幾度經過憶勝遊風波世事阻扁舟山當下上江心處
水望東南天盡頭玉鏡臺前看寳䯻芙蓉葉下卧龍虬
昨宵夢得麻姑信海外于今只九洲
寓武進呈二教陳孟廣先軰
鵬摶早擊海門秋偶失東隅志未休傾盖滿斟燕市酒
之官同買潞河舟江山得句時賡唱雪水烹茶日獻酬
此别悠悠已三載相逢不覺話綢繆
賡嘉定二教林克清見寄
光華上國展初觀野水晴山柰别難宦海偏逢鄉曲好
黃堂祗似泮宮寒詩將寫景腸猶澀酒欲開懷量未寬
一歲相過無兩度清風明月付誰看
寄杭州别駕卲錫之
萍梗相逢聚一堂清忠相許鬢毛蒼仙舟待醉梅江月
驛騎常馳荻渡霜曾學少年忘戲謔誰知中路轉參商
贈行愧乏陽關曲越水吳山思渺茫
迎養
慈親六十八春秋三載堂前只夢遊瞻舍孤雲常在目
懷兒白雪易盈頭小孫可伴板輿戲薄俸聊充菽水羞
閩海吳江天咫尺東風期買芋原舟
以公事之京口周李二同寅遠餞
京口姑蘇不日程畫船湘席欵離情謾驚異客如萍水
且喜同僚卽弟兄竹寺覓茶消醉渴野僧呼酒解餘酲
夕陽孤棹龍山渚南望長吟愧報瓊
錫山舟中呈同年呂宜中期遊龍山惠泉不果
兩岸垂楊覆畫船相看况復有同年眼前山水詩題徧
江上風花酒興牽鳥解人情囀溪樹棹歌漁樂隔汀煙
龍峰笑我塵纓者何日能閒酌惠泉
舟次宜興有懷
一棹朝常暮至宜萍蓬蹤跡本無期太湖東望如彭蠡
陽羡西瞻似武夷桺色纔勻鶯囀候蘆芽猶短雁歸時
思鄉日月愁腸斷消遣惟憑四韻詩
溧陽道中
陽羡纔過又溧陽郊墟桃李似蘇常金陵地近雲霄上
天目山高牛斗㫄積雨空林歸杜宇小溪新水浴鴛鴦
五年前是春明客今日江湖歎野航
丹陽道中
疎篠垂楊蔭古河江南風景復如何潮通天塹傷前事
路入金陵憶舊過茅屋曉飱煙火少石梁宵泊虎狼多
推篷起坐觀星斗擊檝長吁發浩歌
登釣臺
捫蘿踏破半空雲吳越低垂杳靄濱物外煙霞有眞意
人間歧路自浮塵客星天澹龍歸遠夜月江空鶴唳頻
篙子不關今古事一帆風正促前津
余友王朝紀家多荔枝兹歸過期懸想有作
三槐堂後荔枝叢六月纍纍青間紅摘浸盆池松澗水
乘餘石榻竹間風别來幾載天涯想歸去將秋樹底空
勝畫君家多後熟東君畱待意無窮
蘭溪夜泊
懸枕青山驛傍溪繁華不譲浙東西高林樓閣畫圖出
繞郭峰巒屏障低桕燭迎春金字帖香醪過夏甕頭泥
泊舟不寐思鄉里坐聽灘聲與鳥啼
次衢州寄余常山
宦海暌離亦幾年浮雲流水兩茫然獨憐鮑叔偏知我
誰念中牟尚滯賢明月野航千里夢清風高館一魚懸
相望咫尺猶憑雁寄取江東渭北聯
喜過衢州
思歸常恨翼無䨇舟過三衢思已降脩竹鶯聲來半枕
亂峰雲氣入朝窗山行五日甌閩地水歴千灘長樂江
江上故人畱話舊白魚香稻酒盈缸
登虎丘千頃雲和聶大年韻
風日清時憩此亭吟眸望入碧雲屏金精既散虎文炳
劒水空藏龍氣腥張祐集中詩寡和生公臺下法誰聽
凭欄不盡登臨興獨喜桑麻四野青
建溪舟中
山行牢落憶舟棲水涸程脩意轉迷亂石激流溪曲折
閒雲横嶺樹高低月斜篷竹疎螢度風静沙汀獨鳥啼
卧看星河占夜徹更無茅店一聲雞
泊水口
黃田南下刺歸航江水無聲石不剛偶語鄉人情自洽
乍看榕樹意偏長山花有意當杯落沙鳥如知笑客忙
望隔家林三百里夢魂前夜遶高堂
竹﨑阻風
千里江湖渺歸興須臾風雨滯還期山林燕雀啁啾裏
舟楫魚龍出没時泊岸行吟長歎息倚閭顒望更驚疑
此時無酒消詩渴遥指雲林買荔枝
遊西峰别月峰上人
幾載懷山今晝遊老僧相見意綢繆獨迎翠竹雲邊路
共聽寒松石上流柏子飄風來客坐桂花分露入茶甌
宦情未入道情减袛使東林猿鶴愁
中秋夜舟次延平對月有感
萬里無雲月滿天平分秋景自年年人言難得此時霽
客意偏驚今夜圓光攪故山慈母夢影遥官舍小兒憐
寸心兩地愁無計坐聽城鐘起曙煙
述閒
忙時偶爾習閒身懶泊城濠去問津一日無詩難脫俗
通宵不寐為懷人船頭水淨胡僧眼雲外山含西子顰
弄水看山成癖處因悲案牘久勞神
壽母
初度年年菊正黃預傾仙醖獻高堂常時夢裏驚衰老
今日樽前喜壽康七十人生能有幾三千里外不遑將
由來令德宜遐福還見滄溟徧植桑
還山柬諸故人
自離猿鶴寄魚箋不到林塘已五年眼見青松長出澗
手移紅藕盛開蓮良朋争載山中酒俗客招營郭下田
一日得閒思暢飲白頭閭里幾人還
䟽池
數畆荒塘草閣東䟽時恰與我相逢新涵坊署重重影
舊映雲林面面峰蓮自池中穿作藕魚因雨後化為龍
捐軀莫報君恩重還負垂綸倚水松
遊建寧西觀贈碧虚道人
垂簾蹤跡混沈冥偶話鄉塵亦細聽龜伏藥畦機已晤
鶴驚松露夢初醒呼童拾栗供茶果索我題詩記竹亭
解道宦情隨處好古今濃淡付空青
懷窗友張孟父
劒氣藏山未出銛青燈夜雨共虀塩笑談喜見陂千頃
别夢愁分月半簾江遠天邊孤嶼小雪深門外數峰尖
陽春欲和頻須寄白雁江鱗久已淹
哭外舅
千里間關訂會期别來那擬死生悲危樓明月閑山影
老圃清霜舊菊枝坦腹愧非王氏子招魂哀寄楚人辭
昨宵舟泊澄潭下白髮蒼顔入夢思
偶成
四面嵐光映日遲扁舟雨過上灘危青山日看偏能畫
白鶴來時未可騎遣病學調嚢裏藥消閒自算局中棋
南還北去如萍梗却羡林鴉戀故枝
茶洋别行人何繼善同廼弟繼周之任
聚散眞成水上萍沙頭立馬望䨇旌皇華載喜兼常隸
伐木那堪續渭城幾處梅花寒臘盡數程桑梓暮雲横
一觴且醉車傍酒桂嶺燕都萬里情
除夜宿建安行臺與同寅滕吉甫同年楊恒叔
話别
桑梓未離千里遠年華又逐一宵除客心滴碎燈前雨
鄉夢啼殘栢上烏終古功名垂宇宙半生蹤跡徧江湖
多君二仲能相慰醉和陽關擊唾壺
宿武夷宮(道士李常春同邑人也)
踏月呼開竹下扉羽人云是舊令威茗煎龍井殘年雪
蔬摘獅峰絶頂薇身在十洲遣世累夢遊九曲挾仙飛
洞門忽報金雞唱催上青驄度翠微
進賢道中有懷
停車徙倚倦逢迎去路悠悠趁曉晴霜滑危橋驚馬足
月明孤枕候雞聲絲綸簡付今時邁耳目叨居古裏行
知已相逢重相祝風霜臺上務寬平
衡陽冒雨至祁陽宿山舗口占
衡陽纔過又祁陽馬首山花不斷香吏徙行庖依疊石
氓窺駐節在深篁掃雲隨處成高卧冐雨從人笑獨忙
欲寄音書數千里峰前廻雁未南翔
平樂行臺籌用兵給餉有懷和前人壁間韻
蕩蕩堯天化日長願垂蔀屋照逃亡朝鉦暮鼓時多難
青草黃茅地半荒湖海有心馳北闕經綸無術起南陽
晩山環翠清人骨載詠皇華第幾章
送僉憲包好問服闋之京
三年血淚移風俗百歲功名豈為家話别芙蓉花外雨
夢隨滄海日邊槎知心不謂交深淺處世誰論調正哇
傳語西臺舊同軰洞源猶未變桑麻
桂林夜懷器之將别
仕路追隨别有因平生傾倒更誰親良宵咫尺如千里
嘉會蹉跎又五旬攬轡恰逢多事日折梅同憶故園春
只愁江上孤舟别明月清風冷煞人
再懷器之
萬金猶未到天涯回雁風高隔九疑鄉夢偏多殘臘夜
宦情應减少年時風腥江海遲舟檝雲暗關山急鼓吹
慚愧胸中少兵甲湘南今日繫安危
送總督閔都憲擢南曹司寇
籌邊樓上坐春風忽覩登仙别意濃在昔伏波稱馬洛
于今司寇擢䕫龍錦衣晝領高堂趣黃菊秋呈老圃容
經濟有懷論不盡金陵雲樹遶千重
阻水昭平同僉憲陳文用賦
昭州南下接梧潯民苦羣夷歲屢侵令肅柳营旗旆偃
詩成蓮幕酒杯斟雨深湍惡遲行色花落鳩啼碎客心
我愛干城人赳赳未聞罝兔在中林
厓山大忠祠次陳白沙内翰韻
自有乾坤適此躬斷魂斜日怒濤風身危未肯全歸數
義盡由來不計功感激江湖存一老綱常今古係三公
厓山草木應增重誰向錢塘覓閟宮
五羊江别李伯起
君羈逆旅我朝天百歲心情萬里船别淚秪緣今日落
義交應與後人傳五羊江漲初逢雨八桂峰高半着煙
謇諤相期堅晩節服膺何必佩韋弦
還朝以戎功受賞加俸感愧有作
觀風無補愧臺端叨沐恩波似海寬隻綺文浮神豸角
千金色借雪花團樹功自信非干賞增䘵何妨未徙官
自古明良難際遇到頭寧負寸心丹
送張都閫擢任閩中
方面官高武並文南藩新擢北將軍鴛行向曉辭宮蹕
龍節迎薰静海氛王旅時平須養銳君名年少已超羣
登堂見禮因知德喜為雲臺致策勲
丁已秋八月望後陞浙江按察僉事有感
三年蹤跡寄浮槎忽報遷官喜近家廉訪臺前仍憲秩
春明門外豈天涯間邀七里灘頭月醉折孤山水畔花
廊廟江湖隨地足周南畱滯漫興嗟
挽提學豊城游公
七閩山斗失瞻依春雨芹香報德祠面命不忘青眼意
心喪猶繫白頭恩誰人已許心中劒獨我來觀塜上碑
載仰龍光堪頓首斷厓煙樹倍凄其
保昌别王器之舟中感懷奉寄
百粤同巡十載前西風逆旅共華顚策疎董賈愁無盡
交洽朱陳老益堅露下美人隔秋水船頭明月自青天
三山非是無仙逕縮地于今幾學仙
過五羊有感
三年夢繞五羊津重到秋風起白蘋在昔繁華付流水
而今寂寞問蒼旻沈魚過雁皆知我碧海丹山自可人
為語貪泉何日竭庶令清惠澤斯民
望羅浮次提學潘孔修行臺壁間韻
四百峰頭長是春登臨未暇愧塵輪芙蓉朵朵霞光粲
梅樹重重月色新翠羽有情啼覺夢丹砂無路覓通神
後遊直欲躋金璧渺海凌霄快我人
潮州會胡允承僉憲喜而有作兼柬丁師孟大
參皆舊同寅
川經脩阻陸崔嵬詿誤無端念已灰秪為疾趨御史節
誰知良晤故人杯登臨韓廟求遺草拜讀蘇碑掃積苔
醉話青山雲水窟誰聞海外更蓬萊
題海珠寺
出郭招提兩岸平畫船來往寄閒情海中寳地一珠小
檻外澄江䨇練明夜月頻觀蛟女泪早潮常雜梵僧聲
此身欲借凉飈便直作蓬萊閬苑行
饒平神泉小舟中
平生足跡半天下今日偶逢行路難錦里野航無更窄
眞人蓮葉有餘寬夕陽峰勢迎秋峭深夜潭光映斗寒
一片短篷何障礙盡收清景足詩壇
神泉小舟中懷湖廣亞參長汀鍾舜臣寄以嘲
之
神泉北上瀨千灣昔日先生此往還盡歛風稜宿煙水
長舒憤懣眺江山濟川輸與篙師巧到岸翻思宦海艱
九曲櫂歌明月夜何由同扣紫陽關
次陳晉菴大參藍屋驛壁間二律韻寓懷兼柬
茹兵備
侵曉驅馳乘月明慣聽松籟雜泉鳴雲山滿目客非遠
禾黍一秋農有成賣劒買牛知俗易朝征暮歛為心驚
停騶地僻逢迎少坐與沙頭鷗鷺盟
三洲驛卽景
行客望晴農望雨冥冥之際得兼全日斜百里方逢驛
雷送千峰忽洗天稻透香花來屋下竹添秋意到階前
山林禦寇無良策咸願自今長有年
聞同寅李仁仲少參往南安至贑不得一敘口
占畱别兼東陳宗之大參時宗之有慶賀之
行
分司君復到梅關我昨嶺南歸路漫六十重臨江浙去
一杯難盡渭城歡閭閻土俗須明告屏翰勲勞媿素餐
緬想矩菴天上至比隣風月賞春盤
玉山公館感舊次陳希白大參畱題韻
三十年來長作客起曾寓此月嘉平一時人物知何在
竟夕羹墻夢不成雨近重陽添旅思天連浙水漫王程
縱教白首江湖上欲報君恩罄我生
膺召上京師
登仙人已笑班生又捧徵書媿復驚山水窟中消宦况
雪梅香畔促王程欲酬天地四方志安得心胸數萬兵
君相明良勞吐握白頭何幸贊昇平
陞右都御史奉勅總督兩廣軍務兼理巡撫
愧懼有作
江湖廊廟竟何為新捧綸音下玉墀半載三遷驚數異
兩藩重到訝時移草萊枯槁須膏澤今古勲名在鼎彛
報國寸心猶未老粤山灕水也先知
生日述懷
白首慚叨將相權又逢生日倍潸然璽書褒及連三世
花甲週來忽二年䨇闕有情懸鳳翼百蠻何幸息狼煙
乞歸未沭覃恩許清夢頻頻遶竹田
贈張元器憲副復職還浙
歸棹飄飄岊水涯途歌猶頌老賢司璠璵滌去蒼蠅點
松栢依然翠黛姿餞有羣英争載酒嚢無餘贐只畱詩
太湖風月寧須買歲晩心期付釣絲
題督舶尚公府藏陳大亨雲山圖
春雲飛盡見青山茅屋蕭蕭草樹間濟渡無人横野艇
携笻有客訪柴關五湖煙景應非遠三徑風流似可攀
笑謝西園天上侶披圖寧許寄投閒
送黃義菴還閩
半生宦轍接清遊前是蘇州後越州桃李滿門閒卽樂
江湖馳闕遠還憂别愁晩浦聞鳴雁歸趣晴沙對懶鷗
試問六平舊同館白頭林下幾人休
題督舶尚公閒庭晚翠
䨇榦盆松積暝隂綠雲簾幕畫堂深枝横遠訝蒼龍舞
風撼渾疑夜鶴吟流響静含天籟發後凋應有歲寒心
明公對此堪娛目不譲秦封數百尋
題徐嘉興扇畫梅賡屠大理韻
羌笛悲殘曲含章憶素英關情使君閣詩雪夜同清
平樂候王器之來巡適阻風遲行親友情鍾竟
夕不寐賦此以迓
江水淊淊南注急天風故故北來狂誰憐孤館扁舟客
只尺相望萬里長
吸翠亭
刻石畱題記獨醒危亭虚敞納遙青此中合着詩翁榻
卧看雲山晩翠屏
石倉歴代詩選卷四百二十二
