石倉歴代詩選卷三百三十一
明曹學佺編
明詩初集五十一
虞謙(字伯益金壇人)
擬古
黃鳥鳴高樹載欣朝日明窗下弄機女窈窕含閨情輕
杼軋長絲飛梭不同聲千絲寸不就萬絲尺不成黃鳥
辭我飛别墅嚶嚶鳴爾鳴從别去秉梭終有程坐待簾
櫳晚無言新月生
其二
芙蕖開綠水燦若雲錦裳薰風日披拂吹面散清香風
回翠蓋翻下有雙鴛鴦鴛鴦自棲宿荷花亦相忘忽逢
溪邊女蕩槳歌悠揚坐待霜露繁翠羽亦高翔空遺采
蓮曲何由斷人腸
題水竹居
若人抱貞素種竹溪水曲水清竹亦清於焉結茒屋蕭
然寡塵事讀書志彌篤窗虚涵碧隂夜静響飛瀑鳳羽
激凉飈魚波樣新渌渴飲澗中泉飢斸林下玉我亦斯
人儔開圖快心目願言一相過秋風駕黃鵠
為鎮上人題明秀軒
大江從西來遥遥幾千里誰知巨鼇簪兀向中流起其
隂曰瓜洲風氣甚清美舟車競來往百物紛聚蟻中有
古道場勝地平若砥崇堂閟宏奥幽徑隔塵市上人夙
好道閉戶動一紀貞姿類松柏安肯炫桃李賓筵苦湫
隘新構俯江涘出門見青山流水度階址南薰日披拂
襟懷淨如洗問訊請厥名對景足堪擬大書揭楣間庶
用鑑行止我來總輸運寓宿東齋裏豈惟事游衍正要
勤政理行當覲天闕戀戀情曷已勉焉弘所圖肇迹自
今始
夜宿元陽觀張大亨方臺
曉望三茒峰暮達元陽觀出門未百里頓覺風景換細
路厭蒙密迸泉復凌亂幽鳥隔林啼驚麕入竹竄攀危
髮生寒歴險脇沾汗岧嶤大峰頂夐與塵壤判石潭走
蜿蜒松顛巢鶴鸛白雲天際來飛揚何浩瀚攬之不能
得凭欄恣怡翫方臺極高爽靈軒蔽幃幔峰峭類簪筆
嶺夷若横案牀頭鍊丹處神光燭遥漢緬昔有高士疎
髯映修幹夙事玉海仙架屋岩之半度世脱紛擾解蛻
遊汗漫石室樹貞碑文彩尚昭煥矧兹張鍊師繼事更
孤岸高懷契玄理沖襟絶羈絆宴誦三洞章焚香手頻
盥朝尋赤松子暮謁洪崖伴植行益修潔聲稱動州閈
予亦慕真侣動止寡籌算偶爾從之遊中心樂且衎維
時秋氣佳晴旭照車幔登覽縱杯酒塵慮豁分散未知
步虚吟聊為揮詞翰
送友之武昌僉憲分題得鸚鵡洲
黃鶴樓前鸚鵡洲鸚鵡昔年來此遊如今鸚鵡在何處
聞道西飛隴山去西飛一去竟不還空有寒流向東注
芳草春迷南浦雲夕陽晚帶西江樹送君此去登憲臺
武昌一道煙塵開還過洲上賦鸚鵡寄與樓頭黃鶴來
長淮泛舟
畫船曉泛南洲渚獨客高眠悄無語西風吹起綠塘雲
卷落篷窗半江雨雨聲瀟瀟蘆葉鳴船頭放歌沙鳥驚
隔溪遥見南山青順流直到垂楊汀須臾雲散雨亦歇
波光上接天冥冥呼童烹鱗酌新酒臥聽洞簫吹月明
舟中
春江雪消春水漲畫船蕩漾來天上荷花照人楊柳青
船頭放歌雙櫓鳴歌聲漸高櫓聲小水波不興風力少
歸雲斜度夕陽邊青山半落滄江表買魚沽酒待月明
題詩遠憶眉山叟夜來白鶴忽飛來須臾夢覺東方曉
聽朱太常少卿彈琴
高堂夜静華月明博山火暖春雲生高人膝上三尺琴
興來一彈神鬼驚上絃長清短清之古曲下絃前山後
山之飛瀑恍疑天風吹下仙壇之鳴鸞又疑神斧鑿碎
荆山之良玉使人聽之情思深坐中頓覺消塵襟百年
慨仰鍾子心一洗萬古淫哇音
題湘江竹林圖
秋風嫋嫋湘江曲秋水瀟瀟湘水綠湘江之人美如玉
翠袖天寒倚修竹鷓鴣時來林外啼鳳凰夜向枝頭宿
我欲因之泛長江歴蒼梧兮覽瀟湘天高海闊白日静
九疑山色雲茫茫雲茫茫增煩吁忽憶山中二三月茹
有紫笋食有魚開軒賦就淇園句都向琅玕節上書
春曉曲
轆轤伊軋綺窗曉翠幃夢覺芳春好暖雲含雨浮碧空
香霧和煙濕瑶草東風吹柳搖黃金鶯啼燕語愁人心
愁人心向誰人說天涯遊子歸未歸閉門落盡棃花雪
畫竹自題
我昔汎東溟拾得蒼龍尾置之懷袖中夜夜凉風起化
為金錯刀欲剪瀟湘水只恐春雷鳴飛上青雲裏
題東臯野人
崇巒薄層霄嘉樹翳平陸窗前流水聲簷下白雲宿晨
興眺東臯時還展書讀澹然無俗營素心良自足
新春偶書
晨興涉芳園晴旭照東林佳樹藹新綠花間有鳴禽臨
風散塵想俯溪澄道心歸來念知已因之發長吟
又
端居感時駛荏苒冬復春修篁沐初雨古木含蒼雲物
類既榮暢吾情亦欣欣緬然保貞素永答覆載恩
遊東園
閒居澹無事琴書樂餘清倦從南軒臥時向東園行疎
篁含雨意古木敷春榮撫景恣遊眺長吟發高情
青龍山道中
晚過青龍下西風瘦馬催水從平地出山向半空來月
冷林棲鳥霜晴谷放梅百年遊宦客重上鳳凰臺
秋曉
不寐晨興早秋堂燕坐清曙光欺月色露氣逼蛩聲新
穀炊方熟寒葵落又生牀頭故書在終日未忘情
過友人山居
遠訪幽人宅翛翛水竹蒼石田沿隴瘦野井傍山凉買
酒招鄰曲題詩寄草堂向來一穉子今見過余長
曉出太平門
曉出太平門東鄰日漸暾天光開晃朗曙色散清温碧
漢流無極青山勢獨尊岡頭古松樹雨露每承恩
二月五日與張公迪共飲分韻
良宵有佳會况在爾東家已覺傷春雨先須問杏花青
山随處好綠竹向人斜共愛張郎俊才能比孟嘉
過湖州苕溪驛
吳興山水窟公館一塵無地勢來天目溪流入太湖蠶
成供歲用菱熟當秋租樓閣煙雲外猶堪入畫圖
東軒偶書
東軒日無事俗客少相干柳外禽聲早花間雨氣寒丹
心恒自許青眼更誰看獨愛雲霄鶴乘風奮羽翰
寄南舟洽公
為愛長干寺西林景最妍石燈明似月竹室小如船地
僻渾忘世心清久悟禪有時佳客至相與伴雲眠
遊宜興大涪山追和鄉先生史良臣詩韻
夏日湖心寺危欄面面通一山都見水萬竹盡含風石
竈茶煙碧螺杯酒暈紅勝遊懷舊集歸棹夕陽中
閒居
蜜熟黃蜂静泥融紫燕忙日停花妥艷風過竹生香美
景追遊少中年感慨長一樽消晚坐乘月更移牀
過道士王一初丹室
築室依仙境幽居迥不同竹間惟養鶴石上祇栽松碧
海三山近瑶臺萬里通鼎中丹若就莫遣白雲封
台州
千里東南路孤城傍海壖湖通溪上水山壓樹頭煙地
僻無征旅民稠悉種田喜聞軍令肅邊寇息多年
飛雲渡
曉過東關渡飛雲接渡頭衣冠迎遠道歌吹起中流巨
港通番舶危峰壓戍樓海鄉民物庶文雅出東甌
田家晚泊
風磴翻危葉霜槐出斷根過橋逢野老倚杖候柴門馴
犬熟迎客歸鴉遠認村茒簷投晚泊煙霧斂初昏
龍泉道中
峰峻碧雲連松間屋數椽引泉新作磑疊石舊為田林
暝花飄雨溪晴竹帶煙驅馳驚歲晚何日遂朝天
送人省親
都城三月柳如煙送客東歸思惘然太學三年紅杏雨
故鄉千里白雲天曉經北固花迎旆夜泊西湖月滿船
記取明年春雁過新詩還寄錦雲箋
寄懷柘溪書館
家住三茒碧澗東懷人清思月明中白花滿地翻松雪
翠羽鳴窗和竹風長晝不知書夢遠好春休放酒杯空
閒居詩句人争寫費盡鸞牋與筆工
遊雞鳴寺
雞鳴山頂梵王家竹樹蕭疎石磴斜月照臺前僧施食
日高亭上客烹茶迢迢幽徑通靈界密密深關隔世譁
獨倚闌干望鄉邑浮雲如蓋異天涯
題戒上人泊雲軒
萬松深處一茒亭雲氣蕭蕭岩壑清小榻夢回晴絮暖
上方身被白衣輕雷鳴春谷知龍化雨過秋林辯鶴聲
杖錫又從京刹住燈傳應得祖師名
遊顧龍山為榮上人題清輝樓
岧嶤飛閣倚岩阿極目溪山樂趣多簾捲白雲生遠岫
窗含明月印澄波丹霞有客題詩去畫舫何人載酒過
幾度登臨歸路晚數聲鴉鳥出煙蘿
題綠筠軒
爾家住在篔簹谷曾聽西窗夜雨聲彩鳳歸來山月上
蒼虯飛動海風生四時翠色連書幌六月凉隂護酒觥
我亦有軒修竹裏相期同結歲寒盟
遊顧龍山
山横煙靄樹蒼蒼中有神人古道場寶塔遠連星斗出
畫樓高拂鳳鸞翔林間煮酒青梅熟雨後烹茶紫笋香
忽憶舊遊三十載夢魂飛繞白雲鄉
送山隂王内敬之遼東
送客東行買畫船故林三月正啼鵑紅螺香泛棃花雨
白苧晴分楊柳煙千里征途遼海上五更歸夢越江邊
遥知别後相思處夜半詩成月在天
長淮舟中
長淮西上水漫漫四顧渾如碧海寬白酒盈樽聊獨酌
青山滿眼共誰看芙蓉半落秋風老鴻雁初來暮雨寒
千里思親歸夢遠昨宵随月到長安
登夀州城樓
繫馬重登溪上樓白雲紅葉照清秋黃河東下歸淮海
翠嶺南來繞蔡州對月豈辭今夜醉看花還憶少年遊
朝天只待春正月畫舫東風過石頭
濠梁驛與盧侍郎别
淮水西來千里長波濤洶湧日昏黃當門綠柳是何處
隔岸青山非故鄉漁歌乍歇棹歌起藕花半落蘋花香
明日濠梁與君别相思兩地雲茫茫
清真軒為王駙馬題
禁城西畔列侯家别有軒居静不譁遶檻竹聲鳴翠雨
隔簾雲氣逐飛花錦筝按曲春行酒寶鼎燒香夜煮茶
最愛屋頭山色好雨餘蒼翠濕窗紗
遊金山
關山迢遞接神州纔到南徐却暫留月帶鐘聲來枕上
雲移山影過船頭煮茶夜汲中泠水攜酒朝登北固樓
竊禄自慚無以報此心朝夕向東流
湖州
城臨震澤水如空天目南來地勢雄滿院新凉桐葉雨
一簾清氣藕花風民生自足耕桑内士俗猶存禮義中
追想玉堂人去遠圖書零落水晶宫
過姑蘇
畫舫琴書載碧流順風三日到蘇州帆移楊柳堤邊路
人在芙蓉水上樓古阜龍蹲秋月照荒臺鹿走暮雲收
香醪滿泛鱸魚美臥聽吳兒夜唱籌
遊虎丘山
闔閭城外虎丘山古塔崚&KR1828;紫翠間暫向溪邊停畫舫
謾來林下扣禪關水流長見花開落僧定不知雲往還
最愛西岩如畫裏可能無意一凭欄
靈巖寺
來訪東吳第一峰石林高聳梵王宫靈巖雨過千山碧
香徑花飄十里紅路轉長廊空響屧客來深院喜聞鐘
攜琴更為凌高頂回首姑蘇夕照中
西湖
西湖開鑿大唐年夾岸樓臺夕照邊一鏡天開浮碧玉
兩峰雲净出青蓮雪中杖屨尋梅客月下笙歌載酒船
我欲乘風遊汗漫不知何處問坡仙
寄武林諸老
鳳有高臺鶴有樓懷人千里夢悠悠夜深酒泛梅窗月
晝静琴鳴竹院秋海内文章新製作江南人物舊風流
題詩寄謝諸夫子望斷碧雲天際頭
過錢塘江
白鳥雙飛下綠蕪東風吹雨客帆孤江聲暗逐潮來往
雲氣半随山有無忽見沙頭來翡翠還聞海底出珊瑚
中流穏坐推篷看絶勝高臺展畫圖
送嘉禾徐照磨復任
為愛名駒産渥洼青雲材質向人誇簿書又見參名郡
詩禮從知出故家酒向樽前傾竹葉春來江上折梅花
東風未忍匆匆别回首征鴻帶落霞
遊白龍湖和韻
人間六月憎炎暑我愛龍湖此日凉停扇按歌桃葉小
舉杯聯話藕絲長醉翁慷慨矜風裁詞客疎狂賞雪香
歸路浮雲忽相放持篷急雨正淋浪
為張都司題蘭軒
華軒蕭爽近岩巒種得幽花滿石壇九畹香風春未老
一簾晴雪夜生寒彈成古調同誰和賦就新詩每自看
更似山隂修禊處紫雲長繞碧琅玕
三峰
小峰天外聳青螺樹杪飛宫入薜蘿千日酒中風味美
三層樓上月明多丹崖落葉如飄雨翠崦浮雲若湧波
最愛道人清似鵠夜凉吹笛看銀河
天台
赤城自古號名山萬丈華峰更可攀龍送雨來歸洞口
水流花落到人間天風聲度瓊臺鶴夜月光生玉井丹
欲訪桃源無覓處一琴空向石梁還
步月歌
大風吹雲碧空净仙娥捧出瑶臺鏡玉氣寒凝海宇清
金波冷徹天街瑩興來酒斟白玉童浩歌一曲聲摩空
身披紫霞氅手把青芙蓉飄然直上蓬萊宫
清溪書舍為丹陽洪仲章賦
練湖南來溪水清溪上草堂新構成波光漲雨簾幕潤
樹影拂雲窗戶明東臯種秫可為酒西塞買魚堪作羹
百年詩禮今猶在願爾力學傳家聲
過高郵湖
雨餘湖上晚凉收紅藕花開白露秋明月在天清似水
吹簫憶向洞庭遊
客中元夕
去年此夕宴傳柑兩袖天香酒半酣今夜客窗風又雨
可無歸夢到江南
丹霞真館
華陽山裏遊三日清氣逼人渾欲仙偶到丹霞亭子上
抱琴和月瀉松泉
會稽道中
茂林修竹映飛湍十里青山馬上看正是一年寒食候
落花吹雨不勝寒
仙居道中
一重山外一重田十里松風十里泉最愛小樓微雨過
有人清晝讀書眠
温州
翩翩征旆向南行海上青山照眼明昨夜芙蓉溪上雨
西風吹入棹歌聲
重陽
奉使南巡碧海頭眼驚時序急如流無端風雨重陽節
辜負黃花又一秋
石倉歴代詩選卷三百三十一
