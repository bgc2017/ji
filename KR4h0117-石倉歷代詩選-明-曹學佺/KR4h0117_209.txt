石倉歴代詩選卷二百九
明曹學佺編
宋詩八十六
葉適
馮公此山民昔開此山居屈盤五十里陟降皆林廬公
今去不存耕鑿自有餘風篁生谷隧雨旆來巖虚人隨
亂雲入咫尺聲相呼四時草木香異數菓蔽腴採薪得
崖花結綴成襟裾此亦佳窟宅可對幽人娛何必種桃
源始入仙者圖山中老白首名氏不見書我獨何爲者
拊身念居諸
送鄭景元
兄弟同升難高材自催角官多復不記四載禮南嶽一
朝盡室去菲食遭歲惡丈夫軒豁意快□出鷹鶚忍事
得無慚信哉古人學建安雖閩壤桂樹美可樂合抱更
連理叢生蔭州郭歲月歴悠長根株見齦齶終當作大
厦積功在雲壑尚友如此君蒼天未爲薄
靈巖
穹窿右俛眉天平左垂鬢吳人宅沮洳兹山抑其鎮表
著非一朝突兀數尋仞樛松頗堅瘦立石乃榮潤兼有
千里陂杳靄來遠韻宜乎登椒丘搔首思奮迅吳王未
亡時絶色館孤峻歌聲妙欸乃爼品窮蛤蜃援琴固停
晷解甲仍轉瞬終歸寂寞人破釜煮枯堇陳迹埋雪坑
新愁損花信往來姑蘇驛空望孤塔近
北齊
頻年寄全吳廨宇雜營保前廳久傾壓後舍岌欹倒常
因霏雨後壁壊不容掃跳蛙浴漏瀦野穀媚穿杲以兹
違色養先還愧親老低頭謾商歌瞪視豁愁抱當身良
易足遺後非長道幸今脩整畢楹桷正完好晴窗閒晝
永夜榻初凉早友朋坐雍雍燕雀鳴草草居室君子後
蓽門固爲寶矧伊澤國士敗棟滅塗潦繆充使者屬職
思振枯槁人之所歆羡未必天能造卷藏姑罷歸蠧簡
說剛浩
其二
人情無終極匪陋則求佳寢處既少安遊燕豈不懷惟
思舊酒務糟酵荒榛埋破瓶聚隆垤新甃連長階種竹
夾西寮移花遶北齋及爾風露清忽感意象諧幽深容
浪蘂潤澤長芳荄吾留能幾日齪齪強安排方嫌樹影
瘦復慮地勢&KR0992;世間香味悅每與腥膻偕俯同侏儒笑
但恐好惡乖莫窮有限物徇此未腐骸
張氏東園送王恭父得殿字
燕鴻不相須進趣自求便余來君其館乃復當我饑一
春三月雨亭樹鬱霧殿絮重厄飛楊花蔫堆紫茜縱有
百壺清何能一笑遣爲郎昔同甲四海初會面凛然抱
英特霜宇摶温霰雄辭推落筆一語不可選重來更純
粹玉琢金就鍊漢家闡道術四逹詔羣彦談經石渠觀
會議白虎殿通方要歸宿立異豈夸衒子行若微罪天
意委深眷以今能固辭可信非始戀楚熱宜縐絺峽漲
難短牽回舟泊書林及此未掩卷
奉賦德脩西充大夫成都新園詠歸堂
浣花炫春澨濯錦絢晴浦成都信繁會此水工媚嫵豈
無濠上亭蹙步難仰俯誓言違朝市卜宅近幽阻沃沃
葵莧畦焰焰棠杏塢朝曦濕淺瀨暮色生遠渚循涯詠
未厭引流絡其圃蘋荇依籬樊鳬鴈宿庭戸長松百里
外物象争渺莽時平乏隠淪蓑笠自歌舞岷江志東向
激射走吳楚胡爲傷滯淫習坎聖所許
宿石門
好溪瀉百壑南北傾萬峰山凡堆阜俗暎岸羞爲容石
門忽秀出老幹蔭渟洪捨舟從口入便巳離塵中衆芳
拱窟宅環崗獻竒穠藤蘿異態度尺寸疑施功錦茵翠
織成照耀無春冬水行千丈高歕薄不可窮更有洗頭
盆雲深霧常封昔年謝康樂築居待其終栖栖三羽衣
日晏齋厨空來遊百世後歎息騷人風
陳同甫抱膝齋
昔人但抱膝將軍擁和鑾徒知許國易未信藏身難功
雖愆歲晚譽己塞世間今人但抱膝流俗忌長歎
陽復
陽伏兵潛動雲衰日界明近傳新詔綍重起舊簪纓斗
極回東指軍容直北營龍蛇多變化旋日看超昇
題費肅校書遺事
欲識隠居者當年費懿恭却辭金馬直歸卧錫山峰兩
詔終不起一瓢長自從兒孫盡登第勿剪舊栽松
西山
對面吳橋港西山第一家有林皆橘樹無水不荷花竹
下晴垂釣松間雨試茶更瞻東序綵空翠雜朝霞
送謝希孟
白頭趨幕府早巳負平生未放鵬舒翼應煩驥歛程驛
梅催凍蘂柁雨送春聲爲語常平使開懷待子荆
題郭希吕劉詠道遊鴈蕩詩後
隠劉甘隠淪老郭亦離羣自鎖魚亭月同穿鴈蕩雲排
峰造龍質懸水迸簾紋百種皆竒怪從君句裏分
送黃&KR3357;
有客家住寶劒窟將身自比夜明簾見我立談盡肝鬲
駭視世俗徒沾沾千年豪傑供指使笑撻苖隸如奴鉗
嗟余病衰絶少韻只欲炙背依茅簷勸子持難復居易
呂梁之舟先歴試焦桐邂逅爨下薪良玉磋磨廟中器
誰言怒海鯤鯨惡别有晴川鷗鳥戲心亨習坎行自孚
安流儻寄相思字
寄題運使方公祠堂
投村宿店破鞍韉乞鹽放酒心拳拳南荒走徧得消渴
玉井無藕何由痊令子名高壓蘇武暫來重覩經行處
追思往事空泫然牓墨尚新牆壁護佛幢五丈留衣冠
大書刻記詞辛酸神來正值荔枝熟神去還愁桂子寒
吁嗟嶺民未知禮因君始拜令顙泚從今簫鼓祭春秋
福我如生首長稽
淨光松風閣
城中雲日如火催淨光行食聲轉雷不知何處白蘋起
便有滿座清風來莫言作樓非急務翁當運斤兒執鋸
待得三間着此風病叟扶擕上樓去
石經春秋一代竒寶王氏爲熙豐學廢不用瑞
安沈彬老蠟而有之後世孫體仁閣以庋焉
余詠之
喟昔洛門初上石未及翻遭禁書厄沈公秘藏百載餘
高樓突兀共堆積萬物散聚常横陳汀花岸草從紛紜
海雲化雨龍正起想象向來悲獲麟
著存亭
馴鳥得食常好鳴靈芽無種還自生魂浮魄散莽何極
耿若有見悲難平山脈迢迢繡峰住墓氣騰騰縷雲去
鮫人抱寶夜出遊指點今來著亭處
鄱陽董季興往遊懷玉山捐田入寺爲民禱雨
君既道其本末又示山中五章請余賦之然
比來霖潦淹月種爛乃未殃也方幸數日晴
霽爾
懷玉湫龍懶心性六月困眠祈未醒廣文偶來亦同病
買田施食殷勤請誰知領縣春風邊嗔蛟怒鰐腥薰天
須君一念晴雨若遮莫雇僧輸俸錢
送白鄷還蜀
翻翻文若秋江生幽幽詩如寒澗鳴前歲淹徊下巴峽
今年憔悴出京城憑問天邊五色羽何事飛來復飛去
昔人但苦樊籠悲豈知此日籠無處
白紵詞
有美一人兮表獨處陟彼南山兮伐寒紵挑燈細緝抽
苦心冰花織成雪爲縷不憂絶技無人學只愁不堪嫁
時着鄭僑吳札今悠悠爭看買笑錦纏頭
送程傳叟
茂苑臺高春日明君顔如花楊柳青蕭條别離風雨外
楊柳自青君貌改誰知仰天愬天公三辰五星在心中
老作海頭新主簿蜃氣錯雜迷西東去年無禾雖種菽
乞命只指今年熟家人未可便喜歡少待上司催結局
送葉路分
猺啾獠唧聞鳴琴十指如玉無哀音應憐聽者未洗耳
衡山高兮湘水深君今幅巾鵷鷺行切勿着帶貔虎傍
軟荷刺少離棹短折桐葉多班露長
送潘德久
每擕瘦竹身長隠忽引文藤令頗嚴聞道將軍如郤穀
不妨幕府有陶潛江當闊處水新漲春到極頭花倍添
未有羽書吟自好全提白下入詩奩
無相寺道中
傍水人家柳十餘靠山亭子菊千株竹雞露啄堪幽伴
蘆菔風乾待歲除與僕抱樵趨絶澗隨僧尋磬禮精廬
不知身外誰爲主更覺求名計轉疎
送曹潛夫
東南作闕歎年徂遠遠參司到蜀都元帥幕中須受辟
生羌界上也分符閒吟杜甫詩千字時載楊雄酒一壺
只我衰殘望君切杜鵑聲裏認歸塗
衢州雜興
山梅野雪掃成泥桃李紛紛照舊蹊行子束書輕駟馬
主人炊蓐候鳴雞百年囹圄荒蓬藋萬里耕桑接町畦
堪笑腐儒何用此只今飄轉楚江西
送喻太丞知處州
喻公策名自先朝奉常冬官始見招何因歛退爲泉石
可惜垂翅排雲霄處州不城山作堵百嶂千峰自翔舞
孤高上頭天一柱中有秀句須公取
張總幹挽詩
長年官食旅邊州當路知音不自由薦墨雖圓人巳寂
半輪斜月返新丘
贈通川詩僧肇書記
海闊淮深萬里通吟情浩蕩逐春風却尋斗水龍湫住
裁剪雲煙字字工
附劉爚詩(字雲莊)
題李立父高遊樓
君家百尺樓近在環堵室室處豈不佳暑溽厭煩鬱著
脚躡層梯心眼便超軼好風天外來佳月雲端出清明
湛空闊洞視了纖悉豈徒快登臨抑可騐學術大哉天
地心昭然本無物世人卑且隘動以私見窒未能脫塵
凡底處識微密羡君有斯樓發以静春筆知崇與禮卑
二義貫於一燭理要高明履道貴乎實庶幾足目具不
但窺髣髴工夫妙方寸豈假身外役此墳未昭融此屋
空突兀君看希聖徒陋室暗蓬蓽
上陳縣尹
舊令龔熊負令名至今天日共清明案頭未有人稱屈
村裏全無吏敢行滿院茶香敲句穏一簾花影韻琴清
後之學者誰其似又說陳公政有聲
金國賀正旦使人到闕紫宸殿宴
榆關玉塞静無塵嘉定於今第四春兩國交馳通好使
八方同作太平人翠鼉鼓奏娛嘉客白獸樽浮賞諫臣
聖歷從兹天共遠年年玉帛會楓宸
瑞慶聖節集英殿宴
皇家卜世過周唐天啓真人應運翔抱日預占恭邸夢
飛龍曾報晥山祥翠雲影外來金母紅霧香中擁玉皇
樂府賦工無以祝願將金鑑代珠囊
送王子文宰昭武埜
百鍊成繞指粹白俄成緇有初諒非難其難在終之道
心眇絲粟易爲羣物移不有精一功誰能勝安危願言
保令德歲晏以為期
其二
平時州縣間上下意若異善書肘後掣有志奚由遂子
今得所從展布有餘地兩賢更勠力萬物應吐氣相期
召杜功奕奕昭來世
東宫
鶴駕通宵入問安龍墀清曉狎朝班天顔喜見重輪月
春色先回萬歲山
皇帝閣
當宁求賢軫慮長每因佳節憶沈湘不須五色紉成線
自有忠言補舜裳
石倉歴代詩選卷二百九
