石倉歴代詩選卷三百六十五
明曹學佺編
明詩初集八十五
張無為(龍虎山人天師四十三代孫)
次韻蘇素菴先生雜詩
微月生東海明河澹疎星露華集灌木衰草隂蛩鳴虚
襟坐長夜撫慨攄餘情萬有等埃腐云胡勞死生悲懽
偶大夢歲月徒斯征感此奚足歎百年同醉醒
次韻蘇素菴先生詠古
先主志復漢屈身知下士卓哉卧龍君功烈昭文史圖
略過孫曹桑田足資已凛凛出師言忠貞見生死
過錢塘
越上曾遊地年深感寂寥山光隨浦盡海色共天遥古
刹藏秋樹寒江送暮潮故人渾不見愁緒酒難消
山莊留别滕用衡王汝玉
憶昨京華歎轉蓬山莊相訪水雲通杯前秋葉鳬鷖渚
橋外霜梧鸛鶴風城郭凋零無謝朓詩書博雅有王充
萍蹤况復分南北湖上離情滿目中
題徂徠秀色松
虎頭白首久云别愛此百尺真蒼虬煙濤洶湧度靈籟
月影微茫吹素秋廟堂豈乏梁棟用丘壑只應冰雪留
空山使我增太息畢宏韋偃今誰流
春曉
弱柳搖煙落絮輕綠隂初長小池平杜鵑啼處催春急
不是東風太薄情
周思得(字養真錢塘人歴事五朝夀算極多)
默齋
化機無停運四序迭推遷萬彙遂生育彼蒼乃默然嗟
君禀至性穎悟探幽玄遺榮猶脱屣九還得真傳一室
人罕至雙砌綠苔緣虚庭松子落簾隙蛛絲懸幽蘭媚
深谷明珠潛九淵更當究玄微拂袖凌紫煙
叱虎
西塞山前日將暮剪尾咆哮正當路腥風一陣心膽怖
眼中寧有狐與兔雙瞳照人驚電飛磨牙吮齒生寒威
當年褒鄂氣如爾爾獨啖人何所為
夢遊仙洞
石磴盤雲曲曲迴洞門高下碧桃開琪花瑶草連溪澗
不見仙人跨鶴來
其二
雲樹蒼茫月正明座中還遇董雙成玉簫吹罷桃花落
猶記霓裳譜曲聲
其三
仙人醉卧碧嵓秋白日倒掛嵓西頭猛虎一聲驚不醒
西風吹夢落瀛洲
張全一(號三丰寶雞人)
楊州瓊花
瓊枝玉樹識仙家未信人間有此花清致不沾凡雨露
高標猶帶古煙霞歷年既久何曾老舉世無雙莫漫誇
便欲載回天上去還從博望借靈槎
胡濙
訪張三丰至祥符寺見留題
交情久已念離羣獨向山中禮白雲龍送雨來留客住
鹿銜花至與僧分疎星出竹昏時見流水鳴渠静後聞
却意故人知此隠題詩誰似鮑參軍
鄧羽(南海人武當道士前青陽縣令)
暢情
花無長在樹人無長在世有花須當賞有酒須當醉秋
霜上鬢來春風吹不去
寫懷
道人不作槐根夢一片虚頑太古心無雪可催蒼檜老
有家原住白雲深山頭月落虎長嘯海面風生龍自吟
世上何人窺此意野花啼鳥是知音
章志宗(字清源號逍遥習五雷法)
山居
人市事何雜山居日倍長柴門無過客花草自生香
詠杖頭童子
出入不離手行蔵頼爾扶莫辭行路遠應念老人孤下
水測深淺探朋窺有無待看仙詔下攜汝上清都
夀蔵
尋得佳山水窮年得所依鑿苔開塜塔種樹作簾幃莫
訝滕公喜休教莊老譏他年仙化去還有鶴飛歸
林泉
一炷清香一卷經琳琅振響徹雲扄仙人跨鶴凌風下
玉笛雙吹入紫庭
山中秋日
山中秋日冷蕭蕭一谷寒雲伴寂寥黃菊傲霜花半老
綠荷翻雨葉將彫煙霞遁迹規模小鉛汞還丹歲月遥
試向西皇問消息青天端不負窮樵
應世
新營茅屋兩三間不着丹青也好看翠竹黃花閒裏翫
高山流水静中彈幾回大醉非干酒一任閒眠總是丹
萬慮不侵心自樂數聲啼鳥韻林端
夜坐
窗間獨坐意翛翛一盞寒燈伴寂寥風是故人能自至
月為佳客不須邀金甌泛酒飄春霧石鼎烹茶響夜潮
千卷蘂珠閒誦罷紛紛鸞鶴下青霄
林泉高興
山中無事日如年物外家風别一天嘉樹飄香來石几
竒花弄影拂香筵呼童汲水烹新茗與客吟詩改舊聯
滿目縱横皆自得看雲閒對落花眠
至人
至人尚高㓗不為名利關開廬卧白雲把酒對南山南
山青崒嵂流水聲潺湲泠然清我心我心今正閒但得
心中好何妨頭上斑
不言錢
阮籍性嗜酒嵇康不言錢二公生頗異誰云賢不賢我
無嗣宗才亦無夷甫權懶向陌中走秪愛山中眠釀泉
成美酒作詩成長篇求道心是道脩仙身是仙不蘄皇
命召須待玉音宣何時出世間騎鶴上青天
春晝
刺桐花開春晝長粉蝶雙飛過短墻萬彙喧囂誰張主
布谷催耕春正忙黃鸝啼散暮天碧白鳥點破春山蒼
三春可景好人意安得長䋲繫太陽大哉化工陶萬物
蠢動臭腐皆生光人生有如石中火隨生隨滅何遑遑
細推物理探元化日向東風吹幾場
四皓奕棋圖
何事山中閒奕棋顔如丹渥鬢如絲不將白眼看浮世
且向山中歌紫芝歌紫芝心蕩蕩嬴秦殘忍知不知若
無張子房安肯出彤墀羽翼太子難動移雖有繒繳將
安施扶弱安劉今幾時畫中見之恍在斯問之不答亦
不顧妙算還他一着竒
示邀飲者
一日清閒一日仙本圖將息養殘年鄙夫不觧神仙意
往往催人上酒筵
落花
庭前俄見衆花開陣陣飄香入座來何事東風太無藉
紛紛吹落滿蒼苔
盧大雅(亦龍虎山人)
題錢塘勝覽圖
南渡衣冠委草萊危亭高處海門開雲霞都邑雄中國
月露軒窗逼上台春夢已隨流水去寒潮空領夕陽來
小樓題畫因惆悵豈獨昆明有劫灰
舟中寄張外史
棹郎催踏春溪舫阻我辭君散木亭江水未應春去漲
鄕山偏向别時青煙波釣艇新衝雨河漢仙槎舊犯星
輸與仙都吉居士一簾山雨聽鵝經
頂山
路轉青楓逕泉通古石橋規模靈隠小景像上方遥書
壁藤牽袂尋源草没鏕每懷登覽日東海暮生潮
子游舊宅
列國雄吞際人材北學難凄凉吴邑里惆悵魯衣冠舊
宅歸蓬顆新祠倚杏壇一橋通夾巷蔽井樹隂寒
追哭張伯雨外史
身似浮雲年在吴玉鈎橋外是西湖花前微雨白鵝帖
樓上好風金鴨爐李泌只宜留北闕劉郎那得老玄都
人情翻似東流水洗出青天一鳥孤
姑蘇懷古
胥目懸門烏喙過至今哀怨入吴歌山河不為興亡改
城社其如感慨何廢苑春深芳草滿荒臺秋盡夕陽多
醉來一覺扁舟夢也勝豪華逐逝波
挽鐵崖先生
玉笙聲斷泣龍君撼樹蚍蜉謾作羣一代春秋尊正統
兩朝冠冕在斯文他年有約尋圓澤後世何人識子雲
舊業門生今幾在下車空拜馬陵墳
答王叔潤
天禄然藜嬾校經扁舟隨處入鷗汀西風舉扇無王導
東海移家有管寧溪雨初晴雲更白湖霜未落草猶青
客樓寂寞江天外幾度遥瞻處士星
石倉歷代詩選卷三百六十五
