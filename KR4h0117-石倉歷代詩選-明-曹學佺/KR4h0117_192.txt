石倉歴代詩選卷一百九十二
明曹學佺編
宋詩六十九
黃幹
答曾伯玉借長編
白露下百草迅商薄脩林幽人起長歎感此節物深攬
衣自徘徊撫劒還悲吟丈夫各有志莫作兒女心涉遠
當疾驅畏影須就隂願言理輕車去上南山岑
九日早發桃枝嶺
登山豈不樂况此風露清排簷夜雨滴詰旦天空明歡
然金石交要我林泉盟支笻趁漫汗勇往不計程一水
何縈紆千峯擁峥嶸仰視流雲馳俯聽幽壑鳴班荆得
所適斗酒聊共傾人生會有累聚散如浮萍今晨諧勝
遊異日難忘情意愜各賦詩庶以紀此行
道間觀瀑布
行行益以遠愜此心期幽一徑險復夷千林密相樛回
首天際山矗面懸飛流銀潢倚石壁玉龍下山湫光摇
日璀璨勢急風颼飀可望不可親神往形獨留眷言桃
枝山久懷卜築謀豈無一日閒努力窮冥搜
十二日復歸桃枝嶺
大溪章溪溪水清上寮下寮山路平三山屹立相犄角
百里連亘如長城仰干雲霄不盈尺俯視天高浮寸碧
閒雲呑吐溢澗谷飛泉噴灑下石壁中有一山名芙蓉
端冕正色羣山空望之令人起敬悚僧言直與衡嶽同
坡陀突兀作雲洞虎豹蹲踞棲鸞鳳聞道前朝開闢日
曾住浮屠幾千衆我来巳作五日行皇天一雨復一晴
穹林杳靄非人世手執羣仙朝玉京曉来更向山前去
忽到山翁棲隠處却憶桃源洞裏人日出煙銷忘舊路
侍文公飲浮翠用劉叔通韻
凉風振幽壑隂雲翳前山高懷勵清秋適意林莽間煙
横萬家井水淨䨥溪灣徒倚暮忘歸人境相與閒遊子
獨何為千里方言還陪此杖屨遊忘彼道路艱心期更
他歲依巖結柴關
讒人
監謗兆周蹙偶語擠秦亡古風下刺上國步安且強靖
康發深痛熙豐啓餘殃惜哉天子明未免讒者傷讒者
亦何為君子名愈彰
拜文公先生墓下
暝投大林谷晨登崒如亭高墳鬱嵯峨百拜雙淚零白
楊自蕭蕭宿草何青青悲風振林薄猿鳥為悲鳴音容
久寂寞欲語誰為聽空使千載後儒生抱遺經
與胡伯履
白露下百草玄雲翳崇岡遊子暮何之倏若孤鴈翔朝
發長沙渚夕息湘山陽飛鳴念儔侣慷慨增悲傷故人
懷我深遠寄金玉章開緘且疾讀慰此飢渴腸是時焞
中火朔風掃枯黃歲月能幾何臯蘭結微霜脂車策良
馬日暮道正長徒僕審驅馳前途畏榛荒劣質苦難任
白雲懷故鄉南山一舍隔矯首空西望
送章元德司理罷官歸永嘉
送君北門坡遥望東甌路峨峨白鶴嶺渺渺飛鸞度上
有虎豹號下有蛟龍怒車馬堅且良維檝夙巳具褰裳
涉其險萬古不足懼世路劇羊腸皦皦誠易汙但能心
無愧窮達安所遇毋為婉孌者暫蹶輙驚顧生平麋鹿
姿處世歎多忤胡為展良覿握手便如故高懷發鍼石
正論諧韶濩情親復告别欲語誰與晤乾坤一逆旅日
月雙脱兔寒儒守蓬蓽白首困章句期君以遠大庶足
慰遲暮
訪高僉判所居
遠樹分高下平洲半有無短亭低密竹小艇隠寒蘆轉
浪魚深入斜陽鴉亂呼自慙貴公子未老賦歸歟
甲子語溪閔雨
檣頭五兩摇空飛船頭百丈牽何遲數篙塘水清可涉
故鄉千里歸何時
其二
塘中龍骨高數層龜坼田中縱復横青裙箬笠倚車卧
但有空車無水聲
其三
牛女盈盈河漢旁清風肅肅吹羅裳朱門達旦聽歌曲
莫遣濃隂蔽夜凉
謝潘謙之
生平不作温飽計歲晩寧愁衣褐無一夜嬌兒啼徹曉
始知寒色已侵膚
石倉歴代詩選卷一百九十二
