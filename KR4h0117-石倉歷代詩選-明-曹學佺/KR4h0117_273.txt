石倉歴代詩選卷二百七十三
明曹學佺編
元詩四十三
吳萊
同喻國輔題人温日觀蒲萄
佛者本西域蒲萄亦西來奈何此善畫無或渠所攜我
曾考其故初與漢使偕上林乃有館葱嶺何須梯天時
自不同地氣忽以迷結子且磊磊懸藤更高低先幾日
巳露薄德不及稽終令白㲲像遠從雙狻猊從兹故國
木伴爾禪家栖幽心恍有得爛墨研為泥宜哉一揮灑
遽若無町畦依稀可少辨變作天投蜺萬古空朔色南
山竟朝躋畫工尚逸品遊戲徒筌蹄豈伊吾無人桃李
總成蹊
皂角林觀劉錡戰處
東都何惨澹南土劇蕭騷往往隳戰鬭於焉出英髦為
君竟如寄立國巳不高家供敵人賂歲奉使客艘乾坤
忽掀簸城郭皆動搖狡兔手可攖長蛇心更饕精熒金
鎖甲翕赩橘紅袍厲矛終抉腕投鞭遽填壕云何大兵
壓尚謂和議牢白波横天險清野捲地毛將營皂林斫
軍艦采石鏖大星遽崩殞滄海争遁逃向非斯人在久
矣凄煙蒿龍虎空野競狐狸遂寒嘷信史猶未著竒功
果誰褒因之懷舊跡一弔楚江臯
大食缾
西南有大食國自波斯傳兹人最解寶厥土善陶埏素
缾一二尺金碧燦相鮮晶瑩龍宫獻錯落鬼斧鐫粟紋
起點綴花穟蟠蜿蜒定州讓巧薄卭邑鬭清堅脫指滑
欲墜凝瞳冷將穿逖哉賈胡力眞致鮫鰐淵常嗟古器
物頗為世所捐襆衫易冠衮盤盎改豆籩禮圖日以變
戎索豈其然在時苟適用重譯悉來前寰區幸混一四
海際幅員縣度縳繩絙娑夷航草船鑿空發使節隨俗
混民編漢土堆櫝笥蕃羅塞鞍韀城池信不隔服食奈
渠遷輪囷即上據鼎金疇能肩插葩奪豔冶盛酪添馨
羶當筵特見異博識無庸詮藏之或論價裹此猶吾氈
珊瑚尚可擊磧路徒飛煙彼既歸互市我且置桮圈角
貒獨不出記取征西年
時儺
古人重儺疫時俗事禬禳歲陽欲改律輿鬼寖耀鋩厲
神乃恣肆魃蜮併猖狂侲僮幸成列巫覡陳禁方虎頭
眩金目玄製炳赤裳桃弧敺菑沴豆礫斃癉剛八靈咸
震慴六合高褰張清寧信不容動静維吾常世塗頗險
盭人魅更跳梁狐鼠戴分幘夔魖竊香嚢煎熬到膏髓
擊剝成疕痬乘風作國蠧抵隙為民殃自從九鼎没誰
使百怪藏瘃寒服禠帛飢窶食閒糧蘆花敝汝體椓栗
饞吾腸地膚竟捲去天孽俱凋傷神荼欲呀啖蟠木蔓
不長蒙倛強顔貌枯竹無耿光聖言謂近戲五祀徒驚
惶惜哉六典廢述此時儺章
觀隋王度古鏡記後題
王家有古鏡軒氏昔鑄成太乙來護冶玄冥與儲精日
月鍾璀璨龜蛇助威獰萬靈吐眞水全體洞太清綵奩
出未半冰片弄光晶寶匣收不動玉麟聞呴聲有身尚
變化無翼欲飛行恍然百世後流落汾隂城高士觀即
賞胡僧識還驚金鉛拭膏澤經碧穿屋楹牆垣照可撤
臟腑燭能熒涕泣念鸚鵡悲酸逢豹生一朝忽屏迹六
幕黯不明狐狸逓隱現魑魅莽縱横皮膚峻刮削骨髓
窮敲搒雷風儻有作厲虐敢紛更嗟吾幸居山猨鹿與
我争嗟吾願渡海鮫鰐恐並迎楊氏雀環在張公龍劍
并因兹訪洞穴得不振冠纓
憶寄方子清時子清久畱吳中
一别嗟何處相思撫舊蹊月明施瀨北雲起蠡巖西䟦
涉舟車動過從笈篋攜隣光因借燭道味肯吹虀好學
螢分照論交雁擇栖丘園心薜荔海國氣鯨鯢卷帙籖
翻蠧謳吟研發黳經筌參老易樂府錄鐃鼙治法推周
稼淳風仰漢綈談玄知野馬考字守家雞土域標鞮象
天圖辨斗奎遺文多廢墜妙契極端倪獨樹盤桓久平
蕪眺望低霜林紅玳瑁霧雨碧玻瓈屏跡依狐兔銷愁
對鷺鷖塵書投梵夾美餉挈童鑴槲葉時遮峒藤梢或
罥谿龍居瞡雪瀑虎路躡霞梯出入恒聯袂追隨幾杖
藜竹山香嶺嶠花島繡湖隄尚義開黌始延儒振席齊
生徒脩棗脯祭品授葅臡錦石看還數蒼松倚却題吾
伊朝屢集渾灝夜同稽自謂菖為歜人疑穀似稊中悁
眞抑鬱外物總筌蹄歲序空流邁波濤益惨悽故袍寒
擘繭雄劍滑膏鵜綠映牽帆水紅黏曳屧泥娃宮釵鈿
拾甫里筆牀齎鶴市歌喉引鱸鄉鱠手&KR1290;吳趨誇粉黛
越産購珠犀富業連橙圃菑霖潰稻畦占歸仍浩渺結
客重酸嘶彼此身如寄參商夢欲迷蓬飛甘掃軌桂落
得通閨俠眼收丹電仙襟化素霓貧期金埒騁賤許玉
階躋病矣長憂痼閒哉敢恨暌㨵除須爾鑷磨刮更予
篦本欲睎王貢兹猶慕阮嵇猖狂疏奏櫝輭弱謝耕犂
習静求神悟超羣畏俗擠清琴桑有鯉鉅弩蹠非鼷教
駕傳銜轡觀隅識橑枅耡芝黧受謫抱璞跀聞蹄性命
緣窮鬼功名屬嬖奚悠悠鸞與鳳泯泯鹿將麑白谷今
安駟青霄古執珪毋寧長隱逸辛苦等黔黎
小園見園丁縛花
我嗟衆草木高出凌雲端叢生或滿地品彙可不完山
園我栽蒔作此小屈蟠龍頭何其蠢鳳翼乃若干胡然
贊化育任意騁雕剜勾萌欲傍達節目終液樠縈迴挾
煙彩刻剝獻雨瘢立身既不直生理寖凋殘春陽彼一
時花發黃白丹歌謳雜舞吹酒炙飫桮柈歲晩忽焉至
北風吹汝寒皮膚早蝎蝕骨髓懼枯乾聖人治太平萬
國無不歡視民本如傷動植總相安刑名威雪雹劔戟
血波瀾廟堂苟失策閭里轉窮殫彼哉灌園子此况儒
爾冠人生但心勦若處得體胖我方即移汝前有蒼蘚
壇世非郭槖駞何以垂鑒觀
樓彦珍北遊京師予病不及往餞歲晩有懷并
寄彦昭浚常
日晩北風起少年方遠遊徘徊上谷塞眺望黃河流峥
嶸十月冰朔色壓九州熒煌大明殿御道接龍樓時巡
向灣水臘雪擁薊丘前驅鸞鳳旗後乘貂鼠裘尚食豐
宴飫教坊樂箜篌百官散城邑駝馬盡歸休自今帝王
都想爾觀覽周却疑書傳間不謂秦漢優何家非許史
無客不枚鄒投輪即雨集揮袂遽雲浮東航扶桑隂西
笮崑崙陬變化指顧異芻蕘立談收文物彼洛禊土音
吾越謳私將竊祿志勇赴隨陽謀隨陽即澤雁竊祿豈
粱鶖美玉獻劍&KR0008;精金鏤帣韝出門亟裝束行路肯滯
畱布韋謾老耋鄉里惟田疇功名幸一遇螻螘尚公侯
學問敢強飾黍稷待耡耰當令竹帛上直與先達侔毋
使螢爝光肅然寸草秋嗟予久抱疢餞酒弗及篘念爾
忽萬里征夢或見求宣生頗俊逸鄭子復綢繆趾高有
捷步胸正無昏眸早看拜家慶共許動宸旒傳車定不
碍關鑰便若抽杏花開如錦楊柳滿陌頭去時小兒女
來詫眞驊驑
病起讀列子眞經
世間豈有極海外猶齊州日月更出没江河却同流夸
娥追即死章亥步曷周蠓蚋生不久鯤鵬背吾遊神瀵
湧滋穴巨鼇戴蓬丘想像或可到徘徊獨懷憂南方祝
髮祼北國鞨巾裘逍遙特爾分智者善自謀
其二
神巫善相人壺子如濕灰扁鵲巧發藥季梁病弗治一
形苟脫落純氣固委蛇隨火出石壁泳珠没淫隈彼或
蜩翼得此猶漚鳥疑中心既怵殆外物盡坑谿幹殼即
木葉皮膚類嬰孩遠矣列姑射吾為榮啓期
其三
此日忽過隙居人恒鮮歡毫毛悉為我體節欲求完大
盗竊名爵小廉捨豆簞熊魚徒兩得利義肯兼安馬醫
自不辱燕技毋容干時勢苟未至事功良獨難蕭條白
麻履慘澹青蘚冠長嘯答鳴鶴北風江水寒
山中人
白日出復没胡獨勞我生所務在卒歲朝夕強營營當
春治農器土脈亦殫盈薄言萟黍稷庶以觀其成凉風
一披拂場圃如坁京凍戸猶畆首康衢或歌聲于兹尚
不給野有菜色氓毋寧拾橡栗起視牀頭瓶
又
貧賤素所有豈辭辛與勤清晨腰我斧往伐西山薪高
巖屹巨壑蛇虎氣逼人衣裳既不完出入在荆榛日日
一接淅釡甑恒生塵白石幾時爛青煙空滿林家徒四
立壁冬令方行春亦有偓佺子翛然為世珍
和陶淵明詠貧士
上天無停曜日月會降婁山林少過轍二鳥鳴相酬亦
有五米鳳飛來為岐周姬公世不作白屋多懷憂逢時
倘一用華士非吾儔函谷空逐客傅巖乃旁求
其二
人生自沈静豈得意非干宜哉揚執戟三世不徙官窮
冬無完褐盡日止一餐美芹終不獻晨曝尚餘寒手種
老松樹蒼然霜雪顔政爾有佳思清風吾掩關
其三
舉世尚馳騖飄如風中篷上書争眩鬻言語自稱工誰
歟持清節乃見楚兩龔黃塵隨手拂白日與心同有榮
方覺辱無屈豈求通誓追遼海鶴插翅以相從
夕泛海東尋梅岑山觀音大士洞遂登盤陀石
處及東霍山回過翁浦問徐偃王舊城
起尋千步沙穹石塞行路怒濤所縱擊徒以頑險故卓
哉梅子眞與世良不遇上書空雪衣燒藥迴煙樹玄螭
時側行縞鶴一迴顧從之招羨門滄海晝多霧
其二
茫茫瀛海間海岸此狐絶飛泉亂垂纓險峒森削鐡天
香固遙聞梵相俄一瞥魚龍互圍繞仙鬼驚變滅舟航
來旅遊鐘磬聚禪悅笑撚小白花秋潮落如雪
其三
遙觀杳無極宛與東霍隣悲夫童男女去作魚鼈民紵
嶼尚餘聚蓬山寧爾神古棹苔駐跡仙枰竹祛塵短褐
徒為拂飛槎邈難親好攜支機石去躍織女津
吉祥寺
一昔逢寒食行吟採物華風生敲檻竹雨濕墮船花曲
塢青龍樹長灘白鷺沙回看江上水直去到君家
秋夜效梁簡文宫體
無奈凉夜永起登樓上頭鵲翻金殿宿螢近玉階流梧
桐老葉恨芙蓉新蘂愁婕妤團扇上那得不驚秋
又
曾是昔年寵如今誰與同秋獵長楊苑夜幸猗蘭宮瓊
杯香泫露翠䄂薄禁風將心與明月流入君帷中
一笑
一笑長竿折徒憐大海魚文章猶醬瓿塵土只鹽車白
日燕臺劍清風禹穴書上林誰獻賦愁絶馬相如
早秋偶然作寄宋景濂四首
我病三月久問言此何時山林日搖落草木欲變衰忽
來臨青鏡何故摘白髭千里復萬里遠哉鴻雁期
西風吹梧桐一葉兩葉積故書翻有塵雄劍挂在壁時
違甘窮困事到即輝赫除却雙鹿行門前少人跡
悠悠秋夜長夢覺秋月霽有才寧及人無學敢求蛻揮
來河水絃削作泰山礪吁嗟祁孔賓得失毫髮際
往者東入海飄然任所如大風戕波浪飛雪灑舳艫壯
志昔尚少狂遊今併無誓登盤陀石重望扶桑墟
歲初喜大人回自嶺南遂攜兒諤北行送之
乍喜吾親返還攜稚子行風沙千里道雨露九重城舊
帆江潮遠新裝嶺瘴清長秋官屬盛去可接簪纓
其二
此去知何處飄然惜爾年塵飛馳馬埒雪擁讀書氈日
觀躋攀外雲臺獻納邊文園寧久病須奏上林篇
西域種羊皮書褥歌寄李仲羽
波斯谷中神夜語波斯牧羊生計苦當道剚刀羊可食
土城畱種羊脛骨四圍築垣聞杵聲羊子還從脛骨生
青草叢抽臍未斷馬蹄踣鐡繞垣行羊子跳踉却在草
鼠王如拳不同老飫肉筵開塞饌肥裁皮褥作書林寶
南州俠客遇西人昔得手褥今無倫君不見冰蠶之錦
欲盈尺康洽年來貧不貧
杜鵑行
南山北山啼杜鵑杜鵑花發山欲然千枝萬朵惜未得
中有一抹巴陵煙休說銅梁并玉壘搖蕩春光餘淚水
五丁鑿路少人行石鏡生塵妖骨死東風青鳥來何處
中宫移植銷魂樹不如歸去便歸家誰其友者楊州花
畫馬行
凉秋八月霜皓皓白雁驚飛散蓬葆川原蓄牧萬馬來
揚鬛儹蹄齕枯草漁陽突騎自有眞奚官剪拭傾城闉
素絲結轡美無價繡罽披韀驅向人當塗奮擲甚崛壯
一旦紛騰入天仗父老東城接鬭雞蠻兒内苑隨調象
煌煌京洛鳴和鈴奔走萬里如流星筋力追風烏鵲厲
精神噴霧蛟龍冥往年踊躍將一跨寂寞而今空見畫
黃金鑄式猶峥嶸多少地上騏驎行
江南曲寄周公甫
東風吹人千萬里青蘋花發前湖水江南女子木蘭舟
却採蘋花泛流水水流花發春光好失時不採花應老
年少吳儂歌懊惱白晳容顔半枯槁倏然來去雙彩鳬
化作汝舄穿雲衢汝珮復解江妃珠龍宫蛟室本不隔
相期更有瀟湘客
荔枝行寄王善父
炎雲六月光陸離人在閩南餐荔枝荔枝日餐三百顆
紅綠亞林欺衆果絳羅繫樹蠟封蔕尚食擎盤獻青瑣
涪州歲貢與此同意昔移根來漢宫天生尤物不用世
沾灑蜑雨吹蠻風蠻風蜑雨振林藪西域蒲萄秋壓酒
勸君莫近楊太眞傳說驪山塵汙人
明月行寄傅嘉父
上天有明月來自滄海東蠻潮夜捲馮夷宫海門一線
驚欲射江面樓臺聳千尺冰岸雪崖屹不動水犀組練
皆勍敵越人善泅技巳癢明月光中吾得賞飛來白鶴
晉清角跳出長魚漢疎網北風吹起蘆花秋笑撫錢王
鐡箭頭襆衣枕斧此何處烏鵲無枝空繞樹
二月六日雨書都城舊事
燕南趙比吹黃塵九天宮闕生紫雲十二門開衢路直
畫輪驄馬多行客歲寒殿外柳纔青金水河邊冰尚白
雞人傳漏放曉朝文石分班押百僚南陽近親最舞蹈
京兆耆舊争歌謠教坊供奉飾玉女鐘能鐘聲鼓能鼓
錦來西蜀被玄駝肉出太官飱猛虎初日扶桑稍照人
内筵錫燕杏花春沭犢騂牲泰畤祀鸞旗翠蓋驪山巡
東風萬里飄寒雨我昔所聞今不睹快然呼酒擊唾壺
茂陵徐生曾上書
姑蘇臺歌寄方養心
姑蘇臺南閶闔開姑蘇臺北鴻雁來春花秋月幾時好
步屧尋香去如掃冤胥憤血空海潮老濞妖粧又煙草
少年為客誰我令千里汝猶談一經黃龍挾舟夜有雨
白虎司劍天無星山中菖蒲十二節未肯落盡青頭髮
姑蘇臺上愁殺人身在勾吳望勾越
烈婦行
落日沈海雲壓城官軍多載婦女行大弓勁箭自山下
顔色如灰愁上馬我生不慣生馬駒存者吾子亡吾夫
毋寧完身吐玉雪忍使餒肉當熊貙青楓嶺頭望回浦
血指畫巖心獨苦老螭扣地救未及芳草迷天淚零雨
卓哉一死可百年此事已過永泰前黃沙野塞多降骨
忠義傳中收不得
富春新創關將軍廟成吳子中攜卷索題
吳生病起有怪聞夢中識得髯將軍香火乞靈自此揭
廟門釃酒椶櫚雲我曾久讀名將傳紫金熖眼頳玉面
漢鼎&KR0992;離強分割楚鋒剽狡輕攻戰天荒地老路不通
魂升魄降骴秋蓬神仙負劍乃兵解巫覡傳芭眞鬼雄
壯夫本合荆州死嚴祀何哉富春里只今江左四祠無
狄公髯乎髯乎獨不恨見孫江東
題錢舜舉張麗華侍女汲井圖
景陽宫中臙脂井手出銀盤牽素綆鉛華不御面生光
寶帳垂綃花妬影臨春結綺屹層空璧月瓊枝狎客同
鴛鴦戲水池塘雨蛺蝶尋香殿閣風日高歡宴嬌若訴
牀脚表章昏不寤吳兒白袍戰鼓死洛士青蓋降船渡
井泥無波井欄缺半點臙脂汙緋雪蕙心蘭質吹作塵
目斷寒江鎖江鐡
白髮辭寄答陳時父
昔予頭燥髮未茁今我頭枯髮先折童心尚在顔貌改
滿鬢蒼華點霜雪朝來抱鏡看未眞鏡裏相逢類兩人
東都貧孟歎孤劍西邸老康悲故茵烏髭每怕不得素
素櫛何庸問衰暮楓林葉底變風煙藥草莖邊虚雨露
自非神仙劉阮儔世間容有幾春秋情知鸛鶴長朱頂
得見鴛鴦會白頭
黑海青歌
越山山有黑海青長拳快眼健羽翎三年籠養未得飽
萬里驍俊猶飛星黃蘆老葦日摧折白鷺文鶬看磔裂
腥沾石磧吹遠風髓擊寒岡散輕雪伊人脫手本凡禽
歲晩連絛到上林鉗奴素賤多侯骨騎士虚豪即俠心
晉宮邸廢身欲死燕國雲銷草如砥嗟非鸞鳳高杳冥
望盡狐狸衆披靡當時奉使探遠巢兩徼馳兵聞勇鏖
南土誰知此鷙猛北州驟見争驚號天鵝薄天垂爾翼
海青雖黑打可得太平八極無不通函谷何門關西東
嶺南宜濛子解渴水歌
廣州園官進渴水天風夏熟宜濛子百花醖作甘露漿
南國烹成赤龍髓棕櫚亭高内撤餐梧桐井壓滄江乾
柏觀金莖擎未濕藍橋玉臼搗空寒小甖封出香覆錦
古鼎貢餘聲撼寢酒客心情辟酒兵茶僧手段侵茶品
阿瞞口酸那得梅茂陵肺消誰賜桮液奪胡酥有氣味
波凝海椹無塵埃向來暑殿評湯物沈木紫蘇聞第一
北方巫者降神歌
天深洞房月漆黑巫女擊鼓唱歌發高梁鐡鐙懸半空
塞向墐戸跡不通酒肉滂沱静几席筝琶朋掯凄霜風
暗中鏗然那敢觸寒外祅神喚來速隴坻水草肥馬羣
門巷光輝燿狼纛舉家側耳聽語言出無入有凌崑崙
妖狐聲音共呌嘯健鶻影勢同飛飜甌脫故王大獵處
燕支廢磧黃沙樹休屠收像接秦宫于闐請騧開漢路
古今世事一渺茫楚禨越女幾災祥是耶非耶降靈場
麒麟被髮跨地荒
題袁子仁所藏巴船出峽圖
巴山一帶高崔嵬巴江萬里從天來前夫疾挽後夫摧
黃牛白狗遽船開曉風東回水西上淫澦堆頭伏如象
盤旋鳥道怕張帆汨没龍淵驚掉槳世人性命重濤波
吳鹽蜀麻得利多怪石急流須勇退貪夫險魄謾悲歌
神禹釃江江更惡五丁鑿路空巖崿舟船可坐尚髮危
棧閣能行終淚落嗟兹舉目無不然直愁平地即山川
至喜亭邊聊酬酒長年三老好攤錢
觀淮隂龔翠巖所修古棋經
淮隂老人古棋經廣陵大幕青油廳一江對壘静晝日
三楚結陣鏗流星東南賓客少馳檄白黑紋楸即強敵
坐穩縈迴建旌旆手談劈䃗藏矛戟世間風雨長百變
身佩安危知幾戰崑河割破半藩籬漲海掃空全局面
樂矣軍中有此娛攻城掠野類兵書宫殿寢園終草莽
冕旒章服到鮫魚君不見驪山婦姑三十六破屋數間
昏不燭夜來教得王積薪滿眼長安代馬塵
夜觀古樂府詞憶故友黃明遠明遠曾作樂府
考錄漢魏晉宋以來樂歌古詞
憶昔黃君美如玉老屋青燈雨間宿起翻案上竒佹詞
前後千年樂家曲予方弱冠學謳歌去問詩騷法若何
偉兹欲繼三百五吮盡蝦蠏此蛟鼉就中齊代及秦楚
巾拂鞞鐸争傳譜清商雅部粲然文騎吹簫鐃雄者武
心力涵泳到手力抄撮來口力有白&KR0008;目力無纖埃時
時弄筆便著句花木禽魚古今趣北岸垂綸楊柳枝東
隣著屐櫻桃樹自此相逢二十春一朝門巷間生塵淺
殯蓬虆凍螘嘬荒廬寂寞妖狐嚬人世本無金石夀簡
編零落安能久藝文著錄數百家一二僅存誰不朽一
二不朽終峥嶸歲遠寖恐山淵平嗟吾尚愛古樂府夜
半松風知此聲
客夜聞琵琶彈白翎鵲
白翎鵲東海來十里五里何摧頽一飛飛上青霄際再
飛飛墮黃沙堆少年臂名鷹齊出跨駿馬放鷹一馳躍
與鵲相上下身佩木弓射必命中中疊雙蹀血芟毛天
欲雪摩雲壓草地多風衝突三邊有意氣指揮八極無
英雄白翎鵲西海去千里萬里何軒翥一飛飛上賀蘭
山再飛飛過鐡門關少年領強兵乘勝即轉戰戟頭吹
火光旗幟舞秋練手持生鐡刀空城鳥雀盡死鏖麋鹿
瘡痍無處避角貒躑躅向人號收拾廣輪奠那邑肅清
星嶽静波濤白翎鵲東海西海都驅廓太常召見日月
山治定巧成禮樂作大雅清商久寂寥鵾鷄邏逤多弦
索上林花開早浮豔榆塞葉落終迴薄一聲高一聲低
一聲懾懦百虎豹一聲束縳千鯨鯢白頭漢士聞先拍
青眼胡兒聽却啼君不見康崑崙羅黑黑開元絶藝傾
一國若還覩我白翎辭二十四絃彈不得
題錢君輔紫芝圖
我聞錢子古丈夫早歲喪親伏墓廬血淚迸空百草枯
神芝挺發黃土壚一莖三秀燁以敷圓釘寶蓋屹相扶
醴泉灌注含膏腴紫雲覆護連根株山靈地媪侈厥符
鳥啁獸躅助號呼削杖苴絰麻布襦毁容惡服絶復蘇
孝悌有王貫斗樞卉木榮華孝之餘里閭耉長起歎吁
痛心疾首矧可摹夫孰非親堂上居日嚴祇敬本一軀
夫孰非子膝下娛風樹悲撓弗待予愛生戚死自古初
德鉏誶帚俗易趨刳分宦奥類向隅較計絲粟遽異儲
被薪委壑餧鳶烏酣酒嗜炙酗桮杆衰雖在身孝己渝
天薦厥祉天亦誣信哉純孝與世殊史筆值此合特書
素冠所刺今不無朱草有神鍚爾孤琅玕玉樹豈得如
岱衡恒華五嶽都玄黃赤白擁趾髗列仙山澤或療臞
瑞不為孝徒區區天寒歲晚霜霰疎慎終追遠在我儒
匪丹伊青繪此圖後有過者尚式車
白鼻騧
白鼻騧白鼻騧當軒迥立噴風沙名驥畱良定北土蹇
&KR1042;索價猶東家青松縛柳曉安皂紅錦裁韀春映草支
遁心機愛神駿伏波骨力輕衰老去年禁馬無馬騎天
下括馬數馬皮浮湛鄉閭萬里足笑傲品秩千金羈幸
哉漢武重修政往矣劉聰眞覆鏡立防戰備要馬稀藏
富民寰須馬盛向來河隴色為羣目極川原亂若雲庶
人徒行未足恤世間醇駟何由得
偶閱昌國志賦得補陀洛迦山圖
甬東東際控東荒蓬萊北界跨石梁天風吹來黑水國
海雨灑過青龍洋寶陀山高此孤絶善財洞近争巉裂
黃金沙土結香雲白玉樹花飄瘴雪扶桑島上接鯷人
棋子灣頭望馬秦安期先生脫赤舄羲和女子扶朱輪
晨雞鳴聲日觀立老蜃樓臺潮候急釋迦方域舶船通
娑竭世家宮殿濕君不見海人稽首扣海磯鮫鼉不動
護仙衣紫竹㫋檀何處所毗陵頻伽獨飛舞
劉龍子歌
劉龍子龍子出山龍母死一雙赤鯉媵來多玄黿獨戰
翻天河山頭種楓高不得楓葉落波秋正黑潛游蟹斷
鳥無人飽啖蝦鬚汊作國巢湖龜眼看欲紅卭都魚頭
闢為宫絶磴懸梁但一勺雲綃霧縠餘長風劉龍子龍
子為龍猶念母桮江沼海歸何所研中墨水吾乞汝昨
夜蛇醫送飛雨
五洩東源有地度可十數畆後負山前則石河
如帶幽夐深窈蓋隠居學道者可築室偶賦
一詩屬陳彦正
越中五洩古名山東源峻嶺空雲間老石崚嶒欲見骨
天河瀉破莓苔灣蛟龍縮身似蜥蜴魑魅出没司神姦
雷公一聲忽下擊鳥跡不到猶重關青華仙眞舊治所
碧落侍從登清班穴疑綵狻據一柱戸想銅獸銜雙環
鳳馭鸞鞭白羽瓘芝樓茵閣朱莖殷梯梁未絶或可值
洞府寖遠多愁顔嚮曾褰衣得揭涉别擬鑿徑通茅菅
寬弘頗占十數畆夐静粗覺非人寰澗流帶綰玉繚繞
巒翠髻擁花斕斒截斷塵埃與世隔構成棟宇寧吾慳
陳君尋常有道力况此跬步臨幽潺虚室光明白不動
寶爐温養丹將還丈夫出處我已定馳字早寄孤飛鷴
休拘崑崙併漲海遇有勝處同躋攀
韓蘄王花園老卒歌
蘄王手種紅錦花十載不掛鐡錏鍜花園老卒守花樹
睡著花磚聞曙鴉白頭白盡身無事古塞沙塵戰餘騎
多士如雲足健兒一竒在腹終憔悴青銅萬緡滿地光
寶函矯節賜夷王宫粧粉豔去酣酒海&KR0008;珠賝歸壓檣
王家舍兒驚吐舌御府珊瑚碎飛雪口猶乳臭却帳前
矍鑠一翁嗟棄捐君不見天下英雄本奴虜左鼻成龍
右鼻虎頸血淋漓思釁鼓史傳沈埋誰比數花開花落
幾風雨
月出東林客窗上疑梅花影
朔風何處寒梅發江水悠悠路超忽逢花不語疑見人
對影非眞却因月縱使無花意自同誰知有影色俱空
回頭不見東林樹猶勝羅浮是夢中
次韻吳正傳都城寒食
悠悠獨酌舞春衫千障黃塵客未諳鐡騎引駝沙草北
雕弧驚雁塞雲南太平天子回中望齊國先生稷下談
猶有七香車幾兩曉來風雨定誰驂
滄州
荒亭貰酒壯心違目極東州露雨霏百里齊封滄海接
千年禹跡濁河微暗塵掉馬呈金轡衰草看羊著錦衣
猶記上元鳴鼓夜滿船燈火越歌歸
次韻傅適道虎陂閘舟中
少年解唱邯鄲曲惟有垂楊夾堤綠夜來誰抱焦尾琴
彈作東風雉登木虎陂閘裏水生煙荆門山頭星照船
争似揚州春十里一雙鸞信待君傳
方養心欲遊泰山用前韻作思仙詞復和之
浩歌起作遊仙曲黃鶴無期瑤草綠神人結屋泰山巔
手拂浮雲扳建木一笑齊州九點煙天風吹斷蓬萊船
還上高丘看遠海有書莫遣麻姑傳
溪行望故友黃明遠槐塘新墓
往代衣冠日巳賖故山棺槨此為家經荃義闢中州魯
樂調辭譏下里巴涕淚無從餘宿草文章可惜等風花
嗟兹便欲酬鷄絮目注前溪有落霞
觀唐沈玢續仙傳
手展仙書向此朝起予俗病對芭蕉室間半夜雲璈動
巖罅千年雪髓消閒說茅龍騎太白遙聞木鶴降仁嬌
秦車漢輦窮天下望斷蓬萊併寂寥
寄吳正傳
日晩天寒攬敝裘西南目盡瀫江流養生有論空成懶
招隱無騷却好遊雁鵠吟風燈照几蛟龍躍雪劍鳴韝
平生自笑飛騰暮幸矣心猶與道謀
仙華巖雪(已下係浦陽十景)
手倚晨扃一渺漫山神擁出玉巑岏光侵道者祠星室
跡破樵家斵藥壇石笋撐空穿宿暝天機織素掛餘寒
俄然喚醒西南夢怕作松州徼外看
白石湫雲
獨上南山最上頭朝隮一點便成湫巖腰動石風初起
海眼輸泉雨欲流蜥蜴含珠光照夜靊霳捲鐡黑沈秋
明當去挾騎龍叟直到扶桑第幾洲
龍峰孤㙮
老眼前頭尺五天眞龍角上正攀緣規橅白馬䭾經過
想像玄鰻護塔眠梵唄將回知磬絶神珠欲隕避燈懸
何妨宴坐初禪界蠛蠓紛飛即大千
寶掌冷泉
乍撥山亭木葉堆老僧千歲唱巖開天從白石雲根出
地帶青泥雪髓來竹影自深斜映月魚腥不到半凝苔
世間夢渴知多少可待金莖露一杯
月泉春誦
古木叢中息世諠老生勤學掩溪門危弦未絶人須聽
蠧簡多忘我欲温白兔流光分石色蒼龍擁沫騐沙㾗
從今更浚源頭水莫待投膠與救渾
潮溪夜漁
昨夜寒潮與此通荒溪尚趁百川東行依桕樹林頭月
釣拂蘆花嶼畔風插竹侵沙魚扈短篝燈映草蟹碕空
太公遠矣吾將隱赤鯉何書在腹中
南江夕照
偶出官橋倚落曛詩家觸景謾紛紛彈琴在峽驚聞瀑
罨畫為溪喜得雲竹篠晩深樵弛擔莎根秋短牧歸羣
道傍更有枌榆社欲脫蓑衣藉酒醺
東嶺秋隂
幾點晴雲著樹梢寒山蒼莽類城壕雞豚日落聲相接
鸛鶴風凉勢自高小徑殘榛分嶺脊平疇淨綠帶溪毛
朝來雨足多秋意井上無人事桔橰
深褭江源
半遶山根但一窪眞源鑿破杳無涯清澄或灌於陵圃
窈窕猶尋博望槎積雨衝隄蝸自國微煙羃渚鷺專沙
欲行復坐皆雲水只屬騷人與釣家
昭陵仙跡
一掌嵯峨是玉京連峰欲向鼎湖傾高張黼座龍隨下
静擁珠軿虎獨行白雪松扉雙立影清風藥井倒吹聲
長歌為問西王母却把荷花與送迎
題畫墨梅
北風吹倒人古木化為鐡一花天下春萬里江南雪
石倉歴代詩選卷二百七十三
