石倉歴代詩選卷一百二十六
明曹學佺編
宋詩三
宋祁
九日藥市作
陽九協嘉神期人始多暇五藥會廣㕓遊肩閙相駕靈
品羅賈區仙芬冒闉舍擷露来山阿斸烟去巖罅係道
雜提攜盈襜更薦藉乘時物無賤投乏利能射饔芩互
作主參齊交相假曹植謹贋令韓康無二價西南歲多
癘卑濕連春夏佳劑止刀圭千金厚相謝刺史主求瘼
萬室繫吾化顧賴惡石功捫衿重慚唶
思賢閣圖余真愧而成詠
忝中二千石罷去輒圖真揆余本完士早蒙善養仁執
笏班華位飛綏侍邃宸如何金紫服乃裹丘壑身西南
一面重朅来駕朱輪牽拙歲再期初無德在民形象安
足紀崖略聊自陳質陋眸子瞭志泰眉宇伸誰謂彼已
子而傳阿堵神爵里三十八(自參預吕公而下凡四十一人雷太尉張尚書程樞)
(副皆再至)赫赫多名臣瞻前謝前哲垂後慚後人
蜀地海棠繁媚有思加&KR1401;幹豐條苒弱可愛北
方所未見諸公作詩流播西人余素好玩不
能自默然所道皆在前人陳迹中如國風申
章亦無愧云
蜀國天餘煦珍葩地所宜濃芳不隠葉併艷欲燃枝襞
綵分羣萼均霞點萬蕤淺深雙絶態啼笑兩妍姿絳節
排烟竦丹釭落帶垂迴文錦官日傳信到邊遲
海椶
哆熾風葉張囷皴雨皮厚叢橑列蓋端攅旄注旗首物
以稀見珍材緣怪忘醜
枇杷
有果産西裔作花凌早寒樹繁碧玉葉柯疊黃金丸上
都不可寄咀味獨長歎
答朱公綽牡丹
珍蘤分清賞飛郵附翠籠蹄金點鬢密璋玉鏤跗紅香
惜持来遠春應摘後空玩詩仍把酒恨不與君同
贈楞嚴舒公上人
丈室錦城隈庭閒地徧苔飯從香積取花續少林開講
晝經殘葉禪宵獨委煤無嫌一時學要是暮雲才
將歸二首
遠假西南守三逢梅柳新衰令宦情薄老惜歲華頻郫
釀工銷日巴禽巧喚春離家何所恨雁後作歸人
雲棧短長亭今兹重作經卭崃叱殘馭蜀分使回星旅
鬢雙垂雪羈懷一泛萍驪駒在門久此曲若為聽
長安道中悵然作
三輔古風烟征驂悵未前山園蓬顆外(賈山議始皇侈葬言後世不得)
(蓬顆蔽冢)宫室黍離邊樹老經唐日碑殘刻漢年便須真隕
涕不待雍門絃
興亡作今古事往始堪悲宫破黃山在城空北斗移走
岡寒兔隠啼戍暮鴉飢灞岸重回首惟餘王粲詩
過惠崇舊居
雖昧平生契懷賢要可傷生涯與薪盡法意共燈長遺
畫空觀貌殘詩孰補亡神期通一語無乃困津梁
僑居
公宇静寥寥居然俗意銷屐閒誰記齒帶適自忘腰畝
首秋殘穫城西日暮樵比来行樂慣隨意度溪橋
春晏宴北園
天意歇餘芳人閒日始長落花風觀閣睡鴨雨池塘稍
倦持螯手猶殘藍尾觴春歸無所預羇客自回腸
臘後晩望
寒日繫難定鳴笳弄已休凍崖初辨馬昏谷自量牛漢
樹臨關密胡泉入塞流登高能賦未風物古堯州
贈清逸魏閑處士
奕世依岩石褒恩下帝庭姓名高士傳父子少微星池
溜遙通澗家林近帶坰分明詔書意天極賜鴻冥
答勸農李淵宗嘉州江行見寄
嘉月嘉州路軻峩接部船山圍杜宇國江入夜郎天霽
引溪流望涼供水閣眠愧君舟楫急遂欲濟長川
中秋新霽壕水初滿自城東隅泛舟回謝公命
賦
齋舫談經後官池載酒行斜陽鳥外落新月樹端生演
漾思江浦夷猶遶郡城東轅有遺恨日想物華清
再遊海雲寺作
十里雲邊寺重驅千騎来天形欹野盡江勢讓山回園
柰濃成幄樓鐘近殷雷斜陽歸鞅促飛盖冒輕埃
題信相院默庵
對言方有默因默乃名庵庵留默不遣一物遂為三龜
掃泥中痕正恐力弗堪自問呵默者了然成妄談
渡湘江
春過瀟湘渡真觀八景圖雲蔵岳麓寺江入洞庭湖晴
日花争發豐年酒易沽長沙十萬戶遊女似京都
城隅晩意
寥寥天意晩稍覺并閭閒水落呈全嶼雲生失半山牛
羊樵路暗燈火客舟還暝思輸鳬鵠歸飛沆漭間
夏日陪提刑彭學士登周襄王故城
聊隨漢使者一止周王城片雨北郊晦殘陽西嶺明野
禽呼自別香草問無名誰復黍離詠但多箕潁情
東晉
倉卒浮江日聲明建號初羣臣讓禁臠上宰製單綀氣
銳開桁戰心歡折屐書纖兒競撞壊不念好家居
余昔遊雲臺觀謁希夷先生陳摶祠堂緬想其
人今追作此詩
仙館三峰下年華百歲中夢休孤蝶往蛻在一蟬空蘂
笈微言秘宵晨浩氣通丹遺䑛後鼎林遣御餘風市霧
沈荒白餐霞委暗紅峨眉有歸約飛步與誰同
懷古眺望
城闉聊属眺千古恨悠悠夏享空臺毁韓亡故社留廟
祠旌穎鳳溪水識巢牛春色依林動晨烟傍戍浮庌騶
閒自集田鶴叫相求町篠夤緣密川葭靃靡柔櫟墟迷
鄭鄙隗路隔軒遊感昔如吾輩曾經幾斛愁
詠史
古有容容福人譏齪齪員生貪巧作奏死戒直如弦欲
重高門地非論媚竈天詩書大儒冢絲竹後堂旃東閣
翻芻馬西園竊瘞錢道謀誰執咎戶選不因賢朱鼓成
妖日羌雛入賀年須防反室詔終取闔門憐異日䜛成
錦先時默似蟬空貽後人歎流涕掩青編
覽蜀宫故城作
國破江山老人亡岸谷摧鴛飛今日屋鹿聚向時臺故
苑猶霏雪荒池但劫灰頳遺糊處壤闔記數殘枚恨月
窺林下悲風覓隴来依城狐獨速失厦燕裴回廢社繞
存樹隂垣自上苔有情惟杜宇長為故王哀
集海雲鴻慶院
地勝祠仍古春餘物徧華山雲時抱石佛雨不萎花嶺
挟樓梯峻巖牽殿墄斜淙谿雜環珮怪蔓走龍蛇供坐
僧飛鉢香園客戲沙吾遊真草草深意属青霞
次韻和季長學士正月二十八日出郊見寄之
什(邦人以是日祠保夀侯及唐杜丞相云)
雅俗傳祠日年華重宴辰初陽澹江霧小雨破街塵客
盖浮輕吹齋刀儼後陳林芳催兔目原色換龍鱗壤路
歌聲雜褠倡舞疊新持杯徧酬客惟欠眼中人
十日宴江瀆亭
節去歡猶在賓来賞更延悠揚初短日凄緊乍寒天霽
沼元非漲秋花自少妍蟻留新獻酎蕙續不殘烟戲鰋
衝餘藻遊龜避折蓮流芳真可惜從此遂凋年
漱玉齋前雜卉皆龍圖王至之所植各賦一章
凡得八物或賞或否亦應乎至之之意歟遂
寫寄至之
萱草
脩莛無附葉繁萼攅莛首每欲問詩人定得忘憂否
淡紅石榴
移植自西南色淺無媚質不競灼灼華而效離離實
芍藥
有名見鄭風今賞異疇日采花當采根可能治民疾
蜀葵
紅白相嗣繁色鈍香亦淺相對庭戶間俗尚焉能免
竹
脩脩稍出類辭卑不肯叢有節天容直無心道與空
菊
纖莖寒始密秀葉晩逾滋芳意君須識羣葩搖落時
芭蕉
不枝惟葉茂無幹信中空所以免摧折為依君子風
官下
東泊驂驒一駐車騩雲芣木澹扶疎(鄭有騩山)風經禦寇仙
遊外野識裨諶草創餘穎谷寒烟仍井邑時門殘日但
丘墟兩都大道過從盛不稱支離佩左魚
洛陽春
寶樓斜倚闕西天北轉樓隂壓素漣白雪久殘梁複道
黃頭閒守漢樓船塵輕未損朝来霧樹暖才容臘外烟
弭節不妨饒悵戀待歌魚藻記他年
寄題相臺太尉韓公書錦堂
瑞節前驅晝錦身堂成署榜示州民遷鶯賀燕聮翩集
嘉樹甘棠次第春漳岸夕波通沼溜魏臺暾日弄梁塵
君看千古青編上得意如公有幾人
寒食假中作
九門烟樹蔽春㕓小雨初晴潑火前草色引開盤馬地
簫聲催暖賣餳天縈絲早絮輕無著弄袖和風細可憐
鼇署侍臣貪出沐珉穈珠餡愧頒宣
把酒
歌管嘈嘈月露前且將身世付酡然謾誇鼷鼠機頭箭
不識醯雞甕外天青史有人譏巧宦黃金無術治流年
君看醉趣兼醒趣始覺靈均更可憐
余既到郡有詔仍修唐書寄局中諸僚
一章通奏領州麾詔許殘書得自隨吾黨成章真小子
官巾了事是癡兒昏眸視久花争亂倦首搔餘雪半垂
所願弟兄皆傑筆劉生當見汗青期
真定述事
莫嫌屯壘是邊州試聽山河說上遊帳下文書三幕府
馬前鞾靺五諸侯王藩故社經涂國俠窟餘風解服仇
四十年来民緩帶使君何事不輕裘
擬杜子美峽中意
天入虚樓倚百層四方遙謝此登臨驚風借壑為寒籟
落日容雲作暝隂峴井北抛王粲宅楚衣南逐女嬃砧
十年不識長安道九籥宸開紫氣深
春宴行樂家園
園芿初乾小雨泥飲壺遊屐况親攜身輕早蝶千回舞
技癢新禽百種啼乘飲草茵侵坐軟畏風桃綬向林低
陽暉自有留人意銜照高樓未遽西
落花
墜素翻紅各自傷青樓烟雨忍相忘將飛更作迴風舞
已落猶成半面妝滄海客歸珠迸淚章臺人去骨遺香
可能無意傳雙蝶盡付芳心與蜜房
將到都先獻樞密太尉相公
再試州旟驗不才却將憔悴到中臺相車問罷同牛喘
大厦成時與燕来今日謀猷須丙魏他年賓客但鄒枚
西園聞道餘春在尚及花前瀲艷杯
和致政燕侍郎舟中寄晏尚書
異時仙閣對三休頓首辭榮動邃旒䟽廣故僚供祖帳
䲭夷盡室付歸舟側階生玉懷歡宴列壁圖山代遠遊
新句漸高塵累少紫芝巖曲要相求
送越州陸學士
梅天霞破候旗乾鄉樹依然越絶間挟策當年逢掖去
懷章此日繡衣還亭餘内史浮觴水路入仙人取箭山
牛酒盛誇先野宴不妨春詔得親班
成都
風物繁雄古奥區十年傖父巧論都雲藏海客星間石
花識文君酒處壚兩劍作關屏對繞二江聮派練平鋪
此時全盛超西漢還有淵雲杼頌無
二月十八日席上方憶季長未還不同斯樂欲
作詩寄之會使者来已有新章今牽聮成篇
拜呈上
烟壓西郊雨壓津滿城歌吹為芳辰江形左右衣留帶
柳色高低麴與塵暖逼園花迎望密曉催林鳥每啼新
知君貪擁光華節未肯樽前共惜春
九日宴射
佳節憑高駐綵旗亭臯霧罷轉晨曦堋間羽集號猿後
臺外塵飛戲馬時芳菊治疴争汎蘂丹萸辟惡徧傳枝
明年此會知何處醉玉頹山不用辭
程密學知益州
墀塗晝對別堯蓂細札芝泥襲綬馨三蜀舊臺呼輻寵
十連新府夢刀靈雲梯霽日明鈎棧雨閣蒼苔蝕劍銘
只恐廉襦歌未厭熒煌歸應六符星
重陽不見菊
蜀地秋高未擬寒翠苞如粒露華乾重陽巳過君休恨
留取金英晩節看
石倉歴代詩選卷一百二十六
