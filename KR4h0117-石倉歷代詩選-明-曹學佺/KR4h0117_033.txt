石倉歴代詩選卷三十三
明曹學佺編
盛唐二
王灣(洛陽人)
晚夏馬嵬卿叔池亭即事寄京都一二知巳
沗職畿甸淹濫陪時俊後才輕策疲劣勢薄常驅走牽
役勞風塵秉心在巖藪宗賢開别業形勝代稀偶竹繞
清渭湄泉流白渠口逡巡期賞會揮忽變星斗逮此乘
務閒因而訪幽叟入來殊景物行復洗紛垢林静秋色
多潭深月光厚盛香蓮近折新味瓜初剖滯拙懷隐淪
書之寄良久
奉使登終南山
常愛南山遊因而盡原隰數朝至林嶺百仞登嵬岌石
壯馬徑窮苔色緣步入物竒春狀改氣遠天香集虚洞
策杖鳴低雲拂衣濕倚巖見廬舍入戸欣拜揖問性矜
勤勞示心教澄習玉英時共飯芝草為余拾境絶人不
行潭深鳥空立一乘從此授九轉兼是給辭處若輕飛
憩來唯吐吸開襟超巳勝廻路倏而及煙色松上深水
流山下急漸平逢車騎向晚睨城邑峯在野趣繁塵飄
宦情澁辛苦久為吏榮進何妄執日暮懷此山悠然賦
斯什
麗正殿賜宴同勒天前煙年四韻應製
金殿沗陪賢瓊羞忽降天鼎羅仙掖裏觴拜瑣闈前院
逼青霄路厨知紫禁煙酒酣空忭舞何以答昌年
奉和賀監林月清酌
華月當秋滿朝英假興同淨林新霽入規院小凉通碎
影行筵裏搖花落酒中清宵凝爽意併此助文雄
江南意
南國多新意東行伺早天潮平兩岸失風正一帆懸海
日生殘夜江春入舊年從來觀氣象惟向此中偏
觀搊筝
虚室有秦筝筝新月復清絃多弄委曲柱促語分明曉
怨凝繁手春嬌入曼聲近來惟此樂傳得美人情
晚春詣蘇州敬贈武員外
蘇臺憶季常飛棹歴江鄕持此功曹掾初離華省郎貴
門生禮樂明代秉文章嘉郡位先進鴻儒名重揚爰從
姻婭貶豈失忠信防萬里行驥足十年暌鳳翔廻遷翊
元聖入拜佇惟良别業對南浦羣書滿北堂意深投轄
盛才重接筵光陋學叨鉛簡弱齡詞翰場神馳勞舊國
顔展别殊方際曉雜氛散殘春衆物芳煙和疎樹滿雨
續小谿長旅拙感成慰通賢顧不㤀從來琴曲罷開匣
為君張
哭補闕亡友綦母學士
明代資多士儒林得異才書從金殿出人向玉墀來詞
學張平子風儀禇彦回崇儀希上德近侍接元台曩契
心期早今遊宴賞陪屢遷君擢桂分尉我從梅忽遇乘
軺客云傾構厦材泣為洹水化歎作泰山頽冀善初將
慰尋言半始猜位聯情易感交密痛難裁遠日寒旌暗
長風古挽哀寰中無舊業行處有新苔反哭魂猶寄終
喪子尚孩葬田門吏給墳水路人栽遽洩悲成往俄傳
寵令廻玄經貽石室朱紱耀泉臺地古春長閉天明夜
不開登山一臨哭揮淚滿蒿萊
閠月七日織女
耿耿曙河微神仙此夜稀今年七月閠應得兩廻歸
張均(燕國公說長子)
和尹&KR1026;登南樓
客來巳兩春更瞻韶光早花鳥玩環合江山復駢抱樓
形寫北潭堞勢凌青島白雲謝歸雁馳懷洛陽道
岳陽晚景
晚景寒鵶集秋風旅雁歸水光浮日去霞彩映江飛洲
白蘆花吐園紅柿葉稀長沙卑濕地九月未成衣
江上逢春
離憂耿未和春慮忽蹉跎擇木猿知去尋泥燕獨過驚
花翻霽日垂柳拂煙波激意屢怡賞無如鄉念何
九日巴丘登高
客心驚暮序賓雁下滄洲共賞重陽節言尋戲馬遊湖
風扶戍柳江雨暗山樓且酌東籬酒聊祛南國憂
和尹&KR1026;秋夜遊㴩湖二首
遠水沈西日寒沙聚夜鷗平湖乘月滿飛棹接星流黃
葉鳴淒吹蒼葭掃暗洲願移滄浦賞歸待潁川遊
灣潭幽意深杳靄涌寒岑石㾗秋水落嵐氣夕陽沈澄
澈天為底淵玄月作心青谿非大隐歸弄白雲潯
巴丘春日作
日出洞庭水春山挂斷霞江涔相映發卉木共紛華湘
戍南浮闊荆關北望賖湖隂窺魍魉丘勢辨巴蛇島戸
巢為館漁人艇作家自憐心問影三歲客長沙
岳州觀競渡
畫作飛鳬艇雙雙競拂流袨裝川色變急棹水華浮土
尚三閭俗江傳二女遊齊歌迎孟姥獨舞送陽侯鼔發
南湖溠標争西驛樓並馳常詫速非畏日光遒
岳州西城
水國何遼曠風波遂極天西江三汜合南浦二湖連危
堞臨清境煩憂暫豁然九圍觀掌内萬象閱眸前日去
長沙渚山横雲夢田汀葭變秋色津樹入寒煙潛穴探
靈詭浮山揖聖仙至人今不見迹滅事空傳
流合浦嶺外作
瘴江西去火為山炎徼南窮鬼作關從此更投人境外
生涯應在有無間
張垍(燕國公說次子)
奉和岳州山城
郡館臨清賞開扄坐白雲訟虚棠戸曙觀静竹簷曛懸
榻迎賓下趨庭學禮聞風傳琴上意遥向日華紛
尹&KR1026;(張燕公出守岳州&KR1026;為從事官補闕)
秋夜陪張丞相趙侍御遊㴩湖二首(并序)
燕公以蓋司馬初到趙侍御客焉聿理方舟嬉遊
㴩壑覽山川之異探泉石之竒騁望崇朝留樽待
月一時之樂豈不盛歟賦詩者列之于左
熊軾巴陵地鷁舟湘水潯江山與勢遠泉石自幽深杳
靄入天壑冥茫見道心超然無俗事清宴有空林
江上饒竒山㠝羅雲水間風秋樹色雜苔古石文斑巴
俗將千溠㴩湖凡幾灣嬉遊竟不盡乘月泛舟還
泛洞庭
風光淅淅草中飄日彩熒熒水上搖幸奏瀟湘雲壑意
山傍容與動仙橈
隂行先(開元中為湘州從事)
和張燕公湘中九日登高
重陽初啓節無射正飛灰寂寞風蟬至連翩霜雁來山
棠紅葉下岸菊紫花開今日桓公座多愧孟嘉才
王泠然(開元初為吏部典選)
題河邊枯柳
隋家天子憶揚州厭坐深宫傍海遊穿地鑿山開御路
鳴笳疊鼓汎春流流從鞏北分河口直到淮南種官柳
功成力盡人旋亡運謝年移樹空有當時綵女侍君王
帳殿旌門對柳行青葉交垂連幔色白花飛散染衣香
今日摧殘何用道數里曾無一株好驛騎江帆損更多
山精野魅藏應老凉秋九月露為霜日夜孤舟入帝鄉
河畔時時聞落葉客中無箇不沾裳
夜光篇
遊人夜到汝陽間夜色冥濛不解顔誰家暗起寒山燒
因此明中得見山山頭山下湏臾滿歴險緣深無暫斷
焦聲散著羣樹嗚炎氣傍林一川暖是時西北多海風
吹上連天光更雄濁煙熏月黑高豔爇雲紅初謂煉丹
仙竈裏還疑鑄劒神谿中劃為飛電來照物乍作流星
併上空西山無草光巳滅東頂熒熒猶未絶沸湯空谷
數道水融蓋隂崖幾年雪兩京貧病若為居四壁皆成
鑿照餘未得貴遊同秉燭惟將半影借披書
試古木卧平沙
古木卧平沙摧殘歲月賖有根横水石無葉拂煙霞春
至苔為藻冬來雪作花不逢星漢使誰辨是靈槎
淮南寄舍弟
昔予從不調經歲旅淮源念爾長相失何時返故園寄
書迷處所分袂隔凉温遠道俱為客他鄉共在原歸情
春伴雁愁泣夜隨猿愧見高堂上朝朝獨倚門
李昂(開元中為考功員外)
賦戚夫人楚舞歌
定陶城中是妾家妾年二八顔如花閨中歌舞未終曲
天下死人如亂麻漢王此地因征戰未出簾櫳人巳薦
風花菡萏落轅門雲雨徘徊入行殿日夕悠悠非舊鄉
飄飄處處逐君王閨門向裏通歸夢銀燭迎來在戰場
相從顧恩不顧巳何異浮萍寄深水逐戰曾迷隻輪下
隨君幾陷重圍裏此時平楚復平齊咸陽宫闕到關西
珠簾夕殿聞鐘磬白日秋天憶鼔鼙君王縱恣翻成誤
吕后由來有深妬不奈君王容鬢衰相存相顧能幾時
黃泉白骨不可報雀釵翠羽從此辭君楚歌兮妾楚舞
脉脉相看兩心苦曲未終兮袂更揚君流涕兮妾斷腸
巳見儲君歸惠帝徒留愛子付周昌
從軍行
漢家未得燕支山征戍年年沙朔間塞下長驅汗血馬
雲中恒閉玉門關隂山瀚海千萬里此日桑河凍流水
稽洛山邊胡騎來漁陽戌裏烽煙起長途羽檄何相望
天子按劒思北方羽林練士拭金甲將軍校戰出玉堂
幽陵異域風煙改亭障連連古今在夜聞鴻雁南渡河
曉望旌旗北臨海塞沙飛淅瀝遥裔連窮磧玄漠雲平
初合陣西山月出聞鳴鏑城南百戰多苦辛路傍死卧
黃沙人戎衣不脱隨霜雪汗馬䟃𧽼長被鐡楊葉樓中
不寄書蓮花劒上空流血匈奴未滅不言家驅逐行行
邊徼賖歸心海外見明月别思天邊夢落花落花廻望
何悠悠芳樹無人度隴頭春雲不變陽關雪桑葉先知
胡地秋田疇不賣盧龍策竇憲思勒燕然石麾兵静北
垂此日交河湄欲令塞上無干戚會待單于繫頸時
崔珪(開元中為太子詹事)
孤寢怨
征戍動經年含情拂玳筵花飛織錦處月落𢷬衣邊燈
暗愁孤坐牀空怨獨眠自君遼海去玉匣閉春絃
萬齊融(越州人)
三日綠潭篇
春潭滉漾接隋宫宫闕連延潭水東蘋苔嫩色含波綠
桃李新花照底紅垂菱布藻如妝鏡麗日晴天相照映
素影沈沈對蝶飛金沙礫礫窺魚泳佳人祓禊賞韶年
傾國傾城併可憐拾翠總來芳樹下踏青爭遶綠潭邊
公主王孫恣遊翫沙陽水曲情無厭禽浮似挹羽觴杯
鱗躍疑投水心劒金鞭玉勒騁輕肥落絮紅塵擁路飛
綠水殘霞催席散畫樓初月待人歸
仗劒行
昨夜星宫動紫微今年天子用武威登車一呼風雷動
遥震隂山撼巍巍胡驕子當見旄頭蝕應死願騎單馬
仗天威挼取長䋲縳虜歸仗劒遥叱路傍子匈奴頭血
濺君衣
贈别江
東南飛鳥處言是故鄉天江上風花晚君行定幾千計
程頻破月數别屢開年明年潯陽水相思寄采蓮
送陳七還廣陵
風流誰代子雖有舊無雙歡酒言相送愁弦意不降落
花馥河道垂楊拂水忩海潮與春夢朝夕廣陵江
賀朝(會稽人)
南山
湖北雨初晴湖南山盡見巖巖石帆影如得海風便仙
穴茅山峰彩雲時一見邀君共探此異籙殘幾卷
孤興
晴日暖珠箔夭桃色正新紅粉青鏡中娟娟可憐嚬君
子在遐險蕙心誰見珍羅幕空掩晝玉顔晴移春江瑟
語幽獨再三情未申黃鵠千里翅芳音遲所因
從軍行
朔胡乘月寇邊城軍書插羽刺中京天子金壇拜飛將
單于玉塞振佳兵騎射先鳴推任俠龍韜決勝佇時英
聞有河湟客愔愔理帷帟常山啓霸圖汜水先天策銜
珠浴鐡向桑乾釁旗膏劒指烏丸鳴雞巳報關山曉來
雁遥傳沙塞寒直為甘心從苦節隴頭流水鳴嗚咽邊
樹蕭蕭不覺春天山漠漠長飛雪魚麗陣接塞雲平雁
翼營通海月明始看晉幕飛鵝入旋聞齊疊啼烏聲自
從一戍燕支山春光幾度晉陽關金河未轉青絲騎玉
筯應啼紅粉顔鴻歸燕相續池邊芳草綠巳見氛清細
柳營莫更春歌落梅曲烽沈竈減静邊亭海晏山空肅
巳寧行望鳳京旋凱捷重來麟閣畫丹青
宿香山閣
暝望春山閣梯雲宿半空軒忩閉潮海枕席拂煙虹朱
網防棲鴿紗燈護夕蟲一聞雞唱曉巳見日曈曈
贈酒店胡妃
胡妃春酒店絃管夜鏘鏘紅㲩鋪新月貂裘坐薄霜玉
盤初膾鯉金鼎正烹羊上客無勞散聽歌樂世娘
張若虛(開元初人與賀知章張旭號吴中四士)
春江花月夜
春江潮水連海平海上明月共潮生灔灔隨波千萬里
何處春江無月明江流宛轉遶芳甸月照花林皆似霰
空裏流霜不覺飛汀上白沙看不見江天一色無纖塵
皎皎空中孤月輪江畔何人初見月江月何年初照人
人生代代無窮巳江月年年秪相似不知江月待何人
但見長江送流水白雲一片去悠悠青楓浦上不勝愁
誰家今夜扁舟子何處相思明月樓可憐樓上月徘徊
應照離人妝鏡臺玉戸簾中卷不去𢷬衣砧上拂還來
此時相望不相聞願逐月華流照君鴻雁長飛光不度
魚龍潛躍水成文昨夜閒潭夢落花可憐春半不還家
江水流春去欲盡江潭落月復西斜斜月沈沈藏海霧
碣石瀟湘無限路不知乘月幾人歸落月搖情滿江樹
代答閨夢還
關塞年華早樓臺别望違試衫著煖氣開鏡覓春暉燕
入窺羅幕蜂來上畫衣情催桃李豔心寄管絃飛妝洗
朝相待風花暝不歸夢魂何處入寂寂掩重扉
包融(延陵人)
阮公嘯臺
荒臺森荆杞蒙蘢無上路傳是古人跡阮公長嘯處至
今來清風時時動林樹逝者昔已遠升攀想遺趣静然
荒榛間久之若有悟靈光未歇滅千載知仰慕
登翅頭山題儼公石壁
晨登翅頭山山曛黃霧起却瞻迷向背直下失城市暾
日銜東郊朝光生邑里掃除諸煙氛照出衆樓雉青為
洞庭山白是太湖水蒼茫遠郊樹倏忽不相似萬象以
區别森然共盈几坐令開心胸漸覺落塵滓北巖千餘
仞結廬誰家子願陪中峰遊朝暮白雲裏
送國子張主簿
湖岸纜初解鶯啼别離處遥見舟中人時時一廻顧坐
悲芳歲晚花落青軒樹春夢隨我心搖揚逐君去
酬忠公林亭
江外有真隐寂居歲巳侵結廬近西術種樹久成隂人
迹乍及戸車聲遥隔林自言解塵事咫尺能韜沈為道
豈廬霍會静由吾心方秋院木落仰望日蕭森持我興
來趣采菊行相尋塵念到門盡遠情對君深一談入理
窟再索破幽襟安得山中信致書移尚禽
和陳校書省中翫雪
芸閣朝來雪飄颻正滿空褰開明月下校理落花中色
向懷鉛白光因翰簡融能令草玄者廻思入流風
賦得岸花臨水發
笑笑傍谿花叢叢逐岸斜朝開川上日夜發浦中霞照
灼如臨鏡䒠茸勝浣紗春來武陵道幾樹落仙家
劉眘虛(江東人)
江南曲
美人何蕩瀁湖上風日長玉手欲有贈徘徊雙明璫歌
聲隨綠水怨色起青陽日暮還家望雲波横洞房
九日送人
海上正搖落客中還别離同舟去未已遠送新相知流
水意何極滿尊徒爾為從來菊花節早巳醉東籬
暮秋楊子江寄孟浩然
木葉紛紛下東南日煙霜林山相晚暮天海空青蒼暝
色况復久秋聲亦何長孤舟兼微月獨夜仍越鄉寒笛
對京口故人在襄陽詠思勞今夕江漢遥相望
潯陽陶氏别業
陶家習先隐種柳長江邊朝夕潯陽郭白衣來幾年霽
雲明孤嶺秋水澄寒天物象自清曠野情何緜聯蕭蕭
丘中賞明宰非徒然願守黍稷税歸耕東山田
登廬山峯頂寺
孤峯臨萬象秋氣何高清天際南郡出林端西江明山
門二緇叟振鍚聞幽聲心照有無界業懸前後生雖知
真機静尚與愛網并方首金門路未遑參道情
尋東谿還湖中作
出山更回首日暮清谿深東嶺新别處數猿呌空林昔
遊有初迹此路還獨尋幽興方在往歸懷復為今雲峰
勞前意湖水成遠心望望巳超越坐鳴舟中琴
送韓平兼寄郭微
上客夜相過小童能酤酒即為臨水處正值歸雁後前
路望鄉山近家見門柳到時春未暮風景自應有余憶
東州人經年别來久殷勤為傳語日夕念攜手兼問前
寄書書中復達否
寄閻防(防時在終南豐德寺讀書)
青冥南山口君與緇鍚鄰深路入古寺亂花隨暮春紛
紛對寂寞往往落衣巾松色空照水經聲時有人晚心
復南望山遠情獨親應以修往業亦惟立此身深林度
空夜煙月資清真莫歎文明日彌年徒隐淪
海上詩送薛文學歸海東
何處歸且遠送君東悠悠滄溟千萬里日夜一孤舟曠
望絶國所微茫天際愁有時近仙境不定若夢遊或見
青色古孤山百里秋前心方杳眇後路勞夷猶離别惜
吾道風波敬皇休春浮花氣遠思逐海水流日暮驪歌
後永懷空滄洲
越中問海客
風雨滄洲暮一帆今始歸自云發南海萬里速如飛初
謂落何處永將無所依冥茫漸西見山色越中微誰念
去時遠人經此路稀泊舟悲且泣使我亦霑衣浮海焉
用說憶鄉難久違縱為魯連子山路有柴扉
送東林廉上人還廬山
石谿流巳亂苔徑入漸微日暮東林下山僧還獨歸常
為爐峰意况與遠公違道性深寂寞世情多是非會尋
名山去豈復無清機
闕題
道由白雲盡春與青谿長時有落花至遠隨流水香閒
門向山路深柳讀書堂幽映每白日清輝照衣裳
寄江滔求孟六遺文
南望襄陽路思君情轉親偏知漢水廣應與孟家鄰在
日貪為善昨來聞更貧相如有遺草一為問家人
積雪為小山
飛雪伴春還春庭曉自閒虛心應任道遇賞遂成山峰
小形全秀巖虛勢莫攀以幽能皎潔謂近可循環孤影
臨冰鏡寒光對玉顔不隨遲日盡留顧歲華間
蔡希寂(曲河人)
同家兄題渭南王公别業
好閒知在家退跡何必深不出人境外蕭條江海心軒
車自來往空谷對清隂川涘將釣玉鄉亭期散金素暉
射流瀨翠色緜森林曾為詩書癖寧惟耕稼任吾兄許
微尚枉道來相尋朝慶老萊服夕閑安道琴文章遥頌
美寤寐增所欽既鬱蒼生望明時豈陸沈
登福先寺上方然公禪室
名都標佛刹萬構臨河干舉目上方峻森森青翠攢步
登諸劫盡忽造浮雲端當暑敞扄闥却嫌絺綌寒禪房
最高頂静者殊閒安疎雨向空城數峰簾外盤午鐘振
衣坐招我同一餐真味雜飴露衆香惟茞蘭晚來恣偃
俛茶果仍留歡
陜中作
西别秦關近東行陜服長川原餘讓畔歌吹憶遺棠河
水流城下山雲起路傍更憐棲泊處池館遶林篁
洛陽客逢祖詠留宴
緜緜鐘漏洛陽城客舍貧居絶送迎逢君貰酒因成醉
醉後焉知世上情
贈張敬微
大河東北望桃林雜樹冥冥結翠隂不知君作神仙尉
特訝行來雲霧深
張子容(先天二年進士)
春江花月夜二首
林花發岸口氣色動江新此夜江中月流光花上春分
明石潭裏宜照浣紗人
交甫憐瑶珮仙妃難重期沈沈綠江晚惆悵碧雲姿初
逄花上月言是弄珠時
雲陽驛陪(闕)使君邵道士夜宴
一尉東南遠誰知此夜歡諸侯傾皂蓋仙客整黃冠染
翰燈花滿飛觴雲氣寒欣承國士遇更借美人看
除夜樂城逄孟浩然
遠客襄陽郡來過海岸家樽開柏葉酒燈發九枝花妙
曲逄盧女高才得孟嘉東山行樂意非是競繁華
送蘇倩遊天台
靈異尋滄海笙歌訪翠微水鷗迎共狎雲鶴待將飛琪
樹嘗仙果瓊樓試羽衣遥知神女問獨怪阮郎歸
泛永嘉江日暮廻舟
無雲天欲暮輕鷁大江清歸路煙中遠廻舟月上行傍
潭窺竹暗出嶼見沙明更值微風起乘流絲管聲
永嘉即事寄贛縣袁少府瓘
山繞樓臺出谿通里閈斜曾為謝客郡多有逐臣家海
氣朝成雨江天晚作霞題書報賈誼此濕似長沙
樂城歲日贈孟浩然
土地窮甌越風光肇祝釐插桃銷瘴癘移竹近階墀半
是吴風俗仍為楚歲時更逄習鑿齒言在漢川湄
永嘉作
拙宦從江左投荒更海邊山將孤嶼近水共惡谿連地
濕梅多雨潭蒸竹起煙未應悲晚髮炎瘴苦華年
送孟浩然歸襄陽
東越相逄地西亭送别津風濤看解纜雲海去愁人鄉
在桃林岸山連楓樹春因懷故園意歸與孟家隣
貶樂城尉日作
竄謫邊窮海川原近惡谿有時聞虎嘯無夜不猿啼地
暖花長發巖高日易低故鄉可憶處遥指斗牛西
自樂城赴永嘉枉路泛白湖寄松陽李少府
西行礙淺石北轉入谿橋樹色煙輕重湖光風動搖百
花亂飛雪萬嶺疊青霄猿挂臨潭篠鷗迎出浦橈惟應
賞心客兹路不言遥
九日陪潤州邵使君登北固山
五馬向西椒重陽坐麗譙徐州帶綠水楚國在青霄張
幕連江樹開筵接海潮凌雲詞客語廻雪舞人嬌梅福
慙仙吏羊公賞下僚新豐酒舊美况是菊花朝
璧池望秋月
涼夜窺清沼池空水月秋滿輪沈玉鏡半魄落銀鈎蟾
影搖輕浪菱花渡淺流漏移光漸潔雲斂色偏浮似璧
悲三獻疑珠怯再投能持千里意來照楚鄉愁
長安早春
開國維東井城池起北辰咸歌太平日共樂建寅春雪
盡黃山樹冰開黑水津草迎金埒馬花伴玉樓人鴻漸
看無數鶯歌聽欲頻何當桂枝擢還及柳條新
巫山
巫嶺岧嶤天際重佳期宿昔願相從朝雲暮雨連天暗
神女知來第幾峰
李燈(太原人)
和戸部楊員外伯成寓直
落日彌綸地公才畫省郎詞驚起草筆坐引護衣香雙
闕天河近千門夕漏長遥知臺上宿不獨有文強
同望幸新亭賜錢公宴
感夢通玄化覃恩降紫宸賜錢開漢府分帛醉堯人地
隔朝宗慶亭臨卜洛新行看廣雲雨二月次東巡
奉和聖製從蓬萊向興慶閣道中留春雨中春
望之作應制
别館春還淑氣催三宫路轉鳳凰臺雲飛北闕輕隂散
雨歇南山積翠來御柳遥隨天仗發林花不待曉風開
巳知聖澤深無限更喜年芳入睿才
陳希烈(宋州人)
賦得雲生棟梁間
一片蒼梧意氛氲生棟梁下簾山足暗開戶日添光偏
使衣裘潤能令枕簟凉無心伴行雨何必夢荆王
奉和聖製三月三日
上巳迃龍駕中流泛羽觴酒因朝太子詩作樂賢王錦
纜方舟渡瓊筵太樂張風搖垂柳色花發異林香野老
歌無事朝臣飲歲芳皇情被羣物中外洽恩光
省試白雲起封中
千年泰山頂雲起漢王封不作竒峰狀寧分觸石容為
霖雖易得表聖自難逄冉冉排空上依依疊影重素光
非曳練靈貺是從龍豈學無心出東西任所從
崔惠童(尚明皇晉國公主)
宴城東莊
一月人生笑幾回相逄相識且銜杯眼看春色如流水
今日殘花昨日開
崔敏童(惠童兄也)
宴城東莊
一年始有一年春百歲曾無百歲人能向花中幾回醉
十千沽酒莫辭貧
石倉歴代詩選卷三十三
