石倉歴代詩選卷四百五十五
明曹學佺編
明詩次集八十九
王守仁
山中立秋日偶書
風吹蟬聲亂林卧驚新秋山池靜澄碧暑氣亦巳收青
峰出白雲突兀成瓊樓袒裼坐溪石對之心悠悠倏忽
無定態變化不可求浩然發長嘯忽起雙白鷗
夜雨山翁家偶書
山空秋夜靜月明松檜涼沿溪步月色溪影搖空蒼山
翁隔水語酒熟呼我嘗褰衣涉溪去笑引開竹房致詞
值暮夜盤餐百無將露華明橘柚摘獻冰盤香洗盞對
酬酢浩歌入蒼茫醉拂巖石卧言歸遂相忘
登泰山
曉登泰山道行行入烟霏陽光逓巖壑秋容淡相輝雲
梯掛青壁仰見蛛絲微長風吹海色飄颻送天衣峰頂
動笙樂青童兩相依振衣將往從凌雲忽高飛揮手若
相待丹霞閃餘暉凡軀無健羽悵望未能歸
其二
天門何崔嵬下見青雲浮泱漭絶人世迥(闕)天秋暝
色從地起夜宿空明樓天鷄鳴半夜日出東海頭隱約
蓬壺樹縹緲扶桑洲浩歌落青冥遺響入滄流唐虞變
楚漢滅没如風漚藐矣鶴山仙秦皇豈堪求金砂費日
月頽顔竟難留吾意在龐古冷然馭凉颼相期廣成子
太虚顯遨遊枯槁向巖谷黃綺不足儔
不寐
天寒歲云暮冰雪關河迥幽室魍魎生不寐知夜永驚
風起林木驟若波浪洶我心良匪石詎為休戚動滔滔
眼前事逝者去相踵厓窮猶可陟水深猶可泳焉知非
日月胡為亂予衷深谷自逶迤烟霞日堪弄匡時在賢
逹歸哉盍耕隴
見月
屋罅見明月還見地上霜客子夜中起旁皇涕沾裳匪
為嚴霜苦悲此明月光月光如流水徘徊照高堂胡為
此幽室奄忽踰飛揚逝者不可及來者猶可望盈虚有
天運嘆息何能忘
屋罅月
幽室不知年夜長晝苦短但見屋中月清光自虧滿佳
人宴清夜繁絲激哀管朱閣出浮雲高歌正凄惋寧知
幽室婦中夜獨愁嘆良人事游俠經歲去不返來歸在
何時年華忽將晩蕭條念宗祀淚下長如霰
答汪抑之
去國心已恫别子意彌惻伊邇怨昕夕况兹萬里隔戀
戀岐路間執手何能默子有昆弟居而我遠親側回思
菽水歡羡子何由得知子念我深夙夜敢㤀惕良心忠
信資蠻貊非我戚
其二
北風春尚號浮雲正南馳風雲一相失各在天一涯客
子懷往路起視明星稀驅車赴長阪迢迢入嵐霏旅宿
蒼山底霧雨昏朝彌間關不足道嗟此白日微切磋懷
良友願言毋心違
其三
聞子賦茅屋來歸在何年索居間楚越連峰鬱參天緬
懷巖中隱磴道窮攀緣江雲動蒼壁山月流澄川朝采
石上芝暮潄松間泉鵝湖有前約鹿洞多遺編寄于春
鴻書待我秋江船
一日懷抑之也抑之之贈旣嘗答以三詩意若
有歉焉是以賦也
一日復一日去子日以遠惠我金石言沈鬱未能展人
生各有際道誼尤所眷常嗤兒女悲憂來仍不免緬懷
滄洲期聊以慰遲晩
其二
遲晚不足嘆人命各有常相思忽萬里河山鬱蒼蒼中
夜不能寐起視江月光中情良自抑美人難自忘
其三
美人隔江水彷彿若可覩風吹兼葭雪飄蕩知何處美
人有瑤瑟清奏含太古高樓明月夜惆悵為誰鼓
涉湘于邁嶽麓是遵仰止先哲因懷友生麗澤
興感伐木寄言一首
客行長沙道山川鬱稠繆西探指嶽麓凌晨渡湘流踰
岡復陟巘弔古還尋幽林壑有餘采昔賢此藏脩我來
寔仰止匪伊事盤遊衡雲閒曉望洞野浮春洲懷我二
三友伐木增離憂何當此來聚道誼日相求
次韻答趙太守王推官
詰朝事虔謁玄居宿齋沐積霖喜新霽風日散清燠蘭
橈渡芳渚半涉見水陸溪山儼新宇雷雨荒大麓皇皇
兹誦區斯文昔炳郁興廢尚屯疑使我懷悱懊近聞牧
守賢經營亟乘屋方舟為余來飛蓋遙肅肅花絮媚晩
筵韶景正柔淑浴沂諒同情及兹授春服令德倡高祠
混珠愧魚目努力崇脩名迂疎自巖谷
去婦歎
委身奉箕箒中道成棄捐蒼蠅間白璧君心亦何愆獨
嗟貧家女素質難為妍命薄良自喟敢忘君子賢春華
不再艷頽魄無重圓新歡莫終恃令儀慎周旋
其二
依違出門去欲行復遲遲隣嫗盡出别強語含辛悲陋
質容有繆放逐理則宜姑老藉相慰缺乏多所資妾行
長已矣會面當無時
其三
妾命如草芥君心比琅玕奈何以妾故廢食懷憤冤無
為傷姑意燕爾且為歡中厨存宿旨為姑傋朝餐蓄育
意千緒倉卒徒悲酸伊邇望門屛盍從新人言夫意已
如此妾還當誰顏
其四
去矣勿復道已去還躊躇鷄鳴尚聞響犬戀猶相隨感
此摧肺肝淚下不可揮岡回行漸遠日落羣鳥飛羣鳥
各有托孤妾去何之
其五
空谷多凄風樹木何蕭森浣衣澗冰合採苓山雪深離
居寄巖穴憂思托鳴琴朝弹别鶴操暮弹孤鴻吟弹苦
思彌切巑岏隔雲岑君聰甚明哲何車聞此音
初至龍場無所止結茅菴居之
草菴不及肩旅倦體方適開棘自成籬土階漫無級迎
風亦蕭疎漏雨煩補葺靈瀨響朝湍深林凝暮色羣獠
環聚訊語龐意頗質鹿豕且同遊兹類猶人屬汙樽映
瓦豆盡醉不知夕緬懷黃唐化略稱茅茨迹
始得東洞遂改為陽明小洞天三首
古洞閟荒僻虚設疑相待披萊歴風磴移居喜幽塏營
炊就嵓竇放榻依石壘穹窒旋薰塞何坎仍掃洒卷帙漫
堆列樽壺動光彩夷居信何陋恬淡意方在豈不桑梓
懷素位聊無悔
童僕自相語洞居頗不惡人力免結搆天巧謝雕鑿清
泉傍厨下翠霧還成幕我軰日嬉偃主人自愉樂雖無
棨戟榮且遠塵囂聒但恐霜雪凝雲深衣絮薄
我聞筦爾笑周慮愧爾言上古處巢窟杯飲皆汙樽沍
極陽内伏石穴多冬暄豹隱文始澤龍蟄身乃存豈無
數尺榱輕裘吾不温邈矣簟瓢子此心期與論
謫居糧絶請學于農將田南山永言寄懷
謫居屢在陳從者有愠見山荒聊可田錢鏄還易辦夷
俗多火耕放習亦頗便及茲春未深數畝猶足佃豈徒
實口腹且以理荒宴遺穗及鳥雀貧寡發餘羡持耒在
明晨山寒易霜霰
猗猗
猗猗澗邊竹青青岩畔松直榦歴冰雪密葉留清風自
期永相託雲壑無違蹤如何兩分植憔悴嘆西東人事
多翻覆有如道上蓬惟應歲寒意隨處還當同
南溟
南溟有瑞鳥東海有靈禽飛遊集上苑結侣珍樹林願
言飾羽儀共舞簫韶音風雲忽中變一失難相尋瑞鳥
旣遭縻靈禽投荒岑天衢雨雪積江漢虞羅侵哀哀鳴
索侣病翼飛末任羣鳥亦千百誰當會其心南嶽有竹
實丹溜青松陰何時共棲息永托雲泉深
溪水
溪石何落落溪水何泠泠坐石弄溪水欣然濯我纓溪
水清見底照我白髮生年華若流水一去無回停悠悠
百年内吾道終何成
龍岡新搆
謫居聊假息荒穢亦須治鑿巘薙林條小搆自成趣開
窗入遠峰架扉出深樹墟寨俯逶迤竹木互蒙翳畦蔬
稍溉鋤花藥頗雜蒔宴適豈專予來者得仝憩輪奐匪
致美毌令易傾敝
其二
營茅乘田隙洽旬稱苟完初心待風雨落成還美觀鋤
荒既開徑拓樊亦理園低簷避松偃疎土行竹根勿剪
牆下棘束列因可藩莫擷林間蘿蒙蘢覆雲軒素昧農
圃學因兹得深論毋為輕鄙事吾道固斯存
西園
方園不盈畝蔬卉頗成列分溪免甕灌補籬防豕蹢蕪
草稍焚薙清雨夜來歇濯濯新葉敷熒熒夜花發放鋤
息重陰舊書漫披閱倦枕竹下石醒望松間月起來步
閒謠晩酌簷間設酣時藉草眠忘與隣翁别
水濱洞
送遠憩岨谷濯纓俯清流沿溪涉危石曲洞藏深幽花
靜馥常閟溜暗光亦浮平生泉石好所遇成淹留好鳥
忽雙下鯈魚亦羣遊坐久塵慮息澹然與道謀
山石
山石猶有理山木猶有枝人生非木石别久寧無思愁
來涉前庭仰視行雲馳行雲隨長風飄飄去何之行雲
有時定遊子無還期高梁始歸燕鶗鴂已先悲有生豈
不苦逝者長如斯已矣復何事商山行采芝
無寐二首
烟燈曖無寐憂思坐長往寒風振喬林葉落聞窗響起
窺庭月光山空遊罔象懷人阻積雪崖冰幾千丈
窮厓多雜樹上與青冥連穿雲下飛瀑誰能識其源但
聞清猿嘯時見皓鶴翻中有避世士冥寂栖其巔繄予
亦同調路絶難攀緣
諸生夜坐
謫居澹虚寂𦕈然懷同遊日入山氣夕孤亭俯平疇草
際見數騎取徑如相求漸近識顏面隔樹停鳴騶投轡
雁鶩進携榼各有羞分席夜堂坐綘蠟酒樽浮鳴琴復
散帙壺矢交觥籌夜弄溪上月曉陟林間丘村翁或招
飲洞客偕探幽講習有真樂談笑無俗流緬懷風沂興
千載相為謀
艾草次胡少參韻
艾草莫艾蘭蘭有芬芳姿况生幽谷底不礙君稻畦艾
之亦何益徒令香氣衰荆棘生滿道出刺傷人肌持刀
忌觸手聣視不敢揮艾草須艾棘勿為棘所欺
鸚鵡和胡韻
鸚鵡生隴西羣飛恣鳴遊何意虞羅及充貢來中州金
絛縻華屋雲泉謝林丘能言寔階禍吞聲亦何求主人
有隱寇竊發聞其謀感君惠養德一語思所酬懼君不
見察殺身反為仇
遊來仙洞早發道中
霜風清木葉秋意生蕭疎衝星策曉騎幽事將有徂股
蟲亂飛擲道狹草露濡傾暑特晨發征夫已先途淅米
石間溜炊火嵓中廬烟峰上初日林鳥相嚶呼意欣物
情適戰勝癯色膄行樂信宇宙富貴非良圖
别友
幽尋意方結奈此世累牽凌晨驅馬别持杯且為傳相
求苦非遠山路多風烟所貴明哲士秉道非苟全去矣
崇令德吾亦行歸田
贈黃太守澍
歲宴鄉思切客人親舊疎卧疴閉空院忽來故人車入
門辯眉宇喜定還驚吁遠行亦安適符竹膺新除荒郡
號難理况兹征索餘君才素通敏窘劇宜有紆蠻鄉雖
瘴毒逐客猶安居經濟非復事時還理殘書山泉足遊
憩鹿麋能友余澹然穹壤内容膝皆吾廬惟縈垂白念
旦夕懷歸圖君行勉三事吾計終五湖
秋夜
樹暝栖翼喧螢飛夜堂靜遙穹出晴月低簷入峰影窅
然坐幽獨怵爾抱深警年徂道無聞心違迹未屛蕭瑟
中&KR1045;秋雲凝松桂冷山泉豈無適離人懷故境安得駕
雲鴻高飛越南景
别湛甘泉
行子朝欲發驅車不得留逶迤不長坂顧見城東樓遠
别情已慘况此艱難秋分手訣河梁涕下不可收車行
望漸杳飛埃越層丘遲回岐路側孰知我心憂
四明觀白水
邑南富巖壑白水尤奇觀興來每思往十年就茲歡停
騶指絶壁涉澗緣危蟠百源旱方歇雲際猶飛湍霏霏
灑林薄漠漠凝風寒前聞若未愜仰視終莫攀石陰暑
氣薄流觸遡回瀾兹遊詎盤樂養靜意所關逝者諒如
斯哀此歲月殘
書杖錫寺
杖錫青冥端澗壁環天險垂巖下陡壑涉水攀絶巘砠
深聽喧瀑路絶駭危棧捫蘿登峻極披翳見平衍僧逋
寄孤衲守廢遺荒殿傷兹窮僻墟曾未誅求免探幽冀
累息憤時翻意慘拯援才已疎棲遲心益眷哀猿嘯春
嶂懸燈宿西崦誅茅竟何時白雲愧舒卷
送蔡希巖
風雪蔽曠野百鳥凍不翻孤鴻亦何事噭噭遡寒雲豈
伊稻梁計獨往求其羣之子𦕈萬鐘就我滁水濱野寺
同遊請春山共攀援鳥鳴幽谷曙伐木西澗曛清夜湛
玄思晴窗玩奇文寂景賞新晤微言欣有聞寥寥絶代
下此意冀可論
其二
羣鳥喧北林黃鵠獨南逝北林豈無枝羅弋苦難避之
子丹霞姿辭我雲門去山空響流泉路僻迷深樹長谷
何盤紆紫芝春可茹求志暫栖岩避喧寧遯世繄予辱
風塵送子愧雲霧匡時已無術希聖徒有慕倘入陽明
峰為尋舊栖處
鄭伯興謝病還鹿門雪夜過别賦贈
之子將去遠雪夜來相尋秉燭耿無寐憐此歲寒心歲
寒豈徒爾何以贈遠行聖路塞已久千載無復尋豈無
羣儒迹蹊逕榛茅深濬流須尋源積圡成高岑攬衣望
遠道請君從此征
遊牛首山
春尋指天闕烟霞𦕈何許雙峰久相違千嵓來舊主浮
雲刺中天飛閣凌風雨探秀澗阿入蘿陰息筐筥滅迹
避塵纓清朝入深阻風磴仰捫歴淙壑屢窺俯梯雲躋
石閣下榻得吾所釋子上方候鳴鐘出延佇頹景耀回
盻層飇翼輕舉曖曖林芳暮泠泠石泉語清宵耿無寐
峰月升烟宇會晤得良朋可以寄心腑
青原山次黃山谷韻
咨觀歴州郡驅馳倦風埃名山特乘暇林壑盤縈迴雲
石緣欹徑夏木深層隈仰窮嵐霏際始覩臺殿開衣傳
西竺舊構遺唐宋材風松溪溜急湍響空山哀妙香隱
玄洞僧屋懸穹崖攀依儼龍象陟降臨緯階飛泉瀉靈
竇曲檻連雲榱我來慨遺迹勝事多湮埋邈矣西方教
流傳徧中垓如何皇極化反使吾人猜剝陽幸未絶生
意存枯荄傷心眼底事莫負生前杯烟霞有本性山水
乞歸骸﨑嶇羊腸坂車輪幾傾摧蕭散麋鹿伴澗谷終
追陪恬愉返真澹閴寂辭喧豗至樂發天籟絲竹謝滛
哇千古自同調豈必時代偕珍重二三子兹遊非偶來
且從山叟宿勿受役夫催東峰上烟月夜景方徘徊
秋日飲月嵓新構别王侍郎
湖山久繫念塊處限形迹遙望一水間十年靡由即軍
旅起衰廢驅馳豈遑息前旌導回岡取捷上崎側新構
鬱層椒石門轉深寂是時霜始降風凄羣卉坼壑靜響
江聲窗虚涵海色夕陰下西岑凉月穿東壁觀風此餘
情撫景見高臆匪從羣公餞何因得良覿南徼方如燬
救焚敢辭亟來歸幸有期終遂幽尋僻
登小孤書壁
人言小孤殊阻絶從來可望不可攀上有巔厓勢欲墮
下有劒石交巉頑峽風閃壁船難進洪濤舂撞蛟龍關
帆檣摧縮不敢越往往退次依前山崖傍沙岸日東徙
忽成巨浸通西灣帝心似憫舟楫苦神斧夜闢無痕斑
風雷倏翕見萬怪人謀不得容其間我來銳意欲一往
小舟微服沿回瀾側身脇息仰天竇懸空絶棧蛛絲慳
風吹卯酒眼花落凍滑丹梯足力孱青鼉吹雨出仍没
白鳥避客來復還峰頭四顧盡落日宛然風景如瀛寰
烟霞未覺三山遠塵土聊乘半日閒奇觀江海詎為險
世情平地猶多艱嗚呼世情平地猶多艱回瞻北極雙
淚潺
廬山東林寺次韻
東林日暮更登山峰頂高僧有蘭若雲羅磴道石參差
水聲深澗樹高下遠公學佛却援儒淵明嗜酒不入社
我亦愛山仍戀官同是乾坤避人者我歌白雪聽何寡
山自點頭泉自瀉月明壑底忽驚雷夜半天風吹屋瓦
又次二泉韻
昨遊開先殊草草今日東林遊始好手持蒼竹撥層雲
直上青天招五老萬壑笙竽松籟哀千峰晻映芙蓉開
坐俯西巖窺落日風吹孤月江東來莫向人間空白首
富貴何如一杯酒種蓮栽菊兩荒凉惠遠陶潛骨何朽
乘風我欲還金庭三洲弱水連沙汀他年海上望廬頂
烟際浮萍一點青
江上望九華不見
五旬三過九華山一度陰寒一度雨比來天色稍晴明
忽復昏霾起亭午平生山水最多緣獨此相逢容有數
人言此山天所秘山下居人不常睹蓬萊涉海或可求
瑤水崑崙俱舊遊洞庭何止吞八九五嶽曾向嚢中收
不信開雲掃六合手扶赤日照九州駕風騎氣覽八極
視此瑣屑真浮漚
遊九華道中
微雨山路滑山行入輕舟桃花夾岸迷遠近迴巒疊嶂
盤深幽奇峰應接勞回首瞻之在前忽在後不道舟行
轉屈曲但怪青山亦奔走薄午雨霽雲始開青鞋布襪
無塵埃梅蹊柳徑度村落長松白石穿林隈始攀風磴
出林杪更俯懸崖聽瀑雷亂山高頂藏平野茅屋高低
自成社此中那得有人家恐是當年避秦者西巖日色
漸欲下且向前林秣吾馬世途濁溢不可居吾將此地
營蘭若
芙蓉閣
九華之山何崔嵬芙蓉直傍青天栽剛風倒海吹不動
大雪裂地凍還開夜半峰頭挂明月宛如玉女臨粧臺
我拂滄浪寫圖畫題詩還愧謫仙才
送邵文實方伯致仕
君不見榯下雞引類呼羣啄且啼稻粱已足脂漸肥毛
羽脫落充庖厨又不見籠中鶴歛翼垂頭困牢落籠開
一旦入層雲萬里翺翔縱寥廓人生山水須認真胡為
利禄纏其身高車駟馬盡桎梏雲臺靈閣俱埃塵鴟夷
抱恨浮江水何似乘舟逃海濱舜水龍山余舊宅讓公
且作烟霞伯拂衣便擬逐公回為余先掃峰頭石
遊嶽麓書事
醴陵西來涉湘水信宿江城阻風雨不惟病齒畏風濕
泥潦侵途絶行旅人言嶽麓最形勝隔水溟濛隱雲霧
趙侯需晴邀我遊故人徐陳各傳語周生好事屢相期
森森雨脚何由住曉來陰翳稍披拂便㩦周生涉江去
戒令休遣府中知徒爾勞人更妨務橘洲僧寺浮江流
鳴鐘出延立沙滸停橈一至答其情三洲連綿亦佳處
行雲散漫浮日色是時峰巒益開吐亂流蕩槳濟倏忽
繫楫江邊老檀樹岸行里許入麓口周生導余勤指顧
柳蹊梅堤存彷彿道林林壑恒如故赤沙想像虛田中
西嶼傾頽今冡墓道鄉荒址留突兀赫曦遠望石如鼓
殿堂釋菜禮從宜下拜朱張息游所鑿石開山面勢改
雙峰闢闕見江渚一時賓主云盡興樂闋觴周日將暮
入舟暝色漸微茫却喜順流還易渡嚴城燈火人巳稀
小巷曲折忘歸路仙宫酣倦成熟寐曉聞簷聲復如注
昨遊偶遂寔天假信知行樂皆有數涉躐差償夙好心
尚有名山敢多慕齒角虧盈分則然行李雖淹吾不惡
滁陽别諸友
滁之水入江流江潮日復來滁州相思若潮水來往何
時休空相思亦何益欲慰相思情不如崇令德掘地見
泉水隨處無弗得何必驅馳為千里遠相卽君不見堯
羹與舜牆孔跖對面那相識逆旅主人多殷勤出門轉
盻成路人
夜宿無相寺
春宵卧無相月照五溪花掬水洗雙眼披雲看九華巖
頭金佛國樹杪謫仙家彷彿聞笙鶴青天落綘霞
九華山李白祠
千古人豪去空山尚有祠竹深荒舊徑蘚合失殘碑雲
雨羅文藻溪泉繫夢思老僧殊未解猶自索題詩
憶龍泉山
我愛龍泉寺寺僧頗疎野盡日坐井欄有時卧松下一
夕别山雲三年走車馬愧殺巖下泉朝夕自清瀉
憶諸弟
久别龍山雲時夢龍山雨覺來枕簟凉諸弟在何許終
年走風塵何似山中住百歲如轉蓬拂衣從此去
送人東歸
五洩佳山水平生思一遊送子東歸省&KR1052;鱸况復秋幽
探思及壯世事苦悠悠來歲春風裏長安憶故丘
故山
鑑水終年碧雲山盡日閒故山不可到幽夢每相關霧
豹言長隱雲龍欲共攀緣知丹壑意未勝紫宸班
元明與予有衡嶽羅浮之期賦南遊申約也
南遊何迢迢蒼山亦南馳如何衡陽雁不見燕臺書莫
歌灃浦曲未弔湘君祠蒼梧烟雨絶從誰問九疑
其二
洞庭何渺茫衡嶽何崔嵬風飄迴雁雪美人歸未歸我
有紫瑜珮留挂芙蓉臺下視蛟龍峽往往興雲雷
溆浦山夜泊
漵浦山邊泊雲間見驛樓灘聲迴遠樹崖影落中流柳
放新年綠人歸隔歲舟客途時極目天北暮陰愁
古道
古道當長坂肩輿入暮天蒼茫聞驛鼓冷落見炊烟凍
燭寒無焰泥爐濕未然正思江檻外閒却釣魚船
立春日道中短述
臘意中宵盡春容傍曉生野塘冰轉綠江寺雪消晴農
事沾泥犢羈懷聽谷鶯故山梅正發誰寄欲歸情
公館午飯偶書
行臺依獨寺僧屋自成隣殿古凝殘雪牆低入早春巷
泥晴淖馬簷日暖堪人雲散前巖碧松梢挂月新
寄隱嵓
每逢山水地便有卜居心終歲風塵裏何年滄海陰洞
寒泉滴細花暝石房深青壁須留姓他時好共尋
香山次韻
尋山到山寺得意却忘山嵓樹坐來靜壁蘿春自閒樓
臺星斗上鐘磬翠微間頓息寰塵念清溪踏月還
還贑
積雨雩都道山途喜乍晴溪流遲渡馬岡樹隱前旌野
屋多移竈窮苖尚阻兵迎趨勤父老無補愧巡行
通天嵓
青山隨地佳豈必故園好但得此身閒塵寰亦蓬島西
林日初暮明月來何早醉卧石牀凉洞雲秋未掃
圓明洞次謙之韻
羣山走波浪出没龍蛇脊嵓棲寄盤渦沈淪遂成癖我
來汲東溟爛煑南山石千年熟一炊欲餉嵓中客
將遊九華移舟宿寺山
逢山未愜意落日更移船峽寺緣溪徑雲林帶石泉鐘
聲先度嶺月色已浮川今夜嵓房宿寒燈不待懸
西安雨中諸生出候因寄德洪汝中并示書院
諸生
幾度西安道江聲暮雨時機心鷗鳥識蹤跡水雲疑仗
鉞非吾事傳經愧爾師天真泉石秀新有鹿門期
德洪汝中方卜書院盛稱天真之奇幷寄及之
不踏天真路依稀二十年石門深竹逕蒼峽瀉雲泉泮
壁環胥海龜疇見宋田文明原有象卜築豈無緣
九華山下夜泊
維舟谷口傍烟霏共說前岡石徑微竹杖穿雲尋寺去
藤匡採藥帶花歸諸生晚佩聮芳杜野老春霞綴衲衣
風詠不須沂水上碧山明月更清輝
祈雨
見說虔南惟苦雨深山毒霧長陰陰我來偏遇一春旱
誰解挽回三日霖宼盗郴陽方出掠干戈塞北還相尋
憂民無計淚空墮謝病幾時歸海潯
借山亭
借山亭子近如何乘興時從夢裏過尚想清池環醉影
猶疑花徑駐鳴珂疎簾細雨燈前局碧樹凉風月下歌
傳語諸公合頻賞休令歲月易蹉跎
次陳惟濬韻
環山落木正秋聲獨上高峰望眼明樹色遙連閩嶠碧
江流不盡楚天青雲中想見雙龍轉風外時傳一笛横
莫遣新愁添白髮且呼明月醉沈觥
棲禪寺雨中與惟乾同登
絶頂深泥冐雨攀天于佳景亦多慳自憐久客頻移棹
頗羡高僧獨閉關江草遠連雲夢澤楚雲長斷九疑山
年來出處渾無定慚愧沙鷗盡日閒
再至陽明别洞和邢太守韻
春山隨處欵歸程古洞幽虚道意生澗壑風泉時遠近
石門蘿月自分明林僧住久炊遺火野老忘機罷席爭
習靜未緣成久坐却慚塵土逐虚名
書草萍驛(時九月獻俘)
一戰功成未足奇親征消息尚堪危邊烽西北方傳警
民力東南已告疲萬里秋風嘶甲馬千山斜日度旌旗
小臣何爾驅馳急欲請回鑾罷六師
西湖
靈鷲高林暑氣清竺天巖壁雨痕晴客來湖上逢雲起
僧聚峰頭話月明世路久知難直道此身那得尚虚名
移家早定孤山計種果支茅却易成
宿淨寺
老屋深松覆古藤羈棲猶記昔年曾棋聲竹裏消閒晝
藥裹窗前對病僧烟艇避人長曉出高峰遠望亦時登
而今更是多牽繫欲似當時又不能
泊金山寺
但過金山便一登鳴鐘出迓每勞僧雲濤石壁深龍窟
風雨樓臺迥佛燈難後詩懷全欲减酒邊孤興尚堪憑
嵓梯未用妨苔滑曾踏天峰雪棧冰
舟夜
隨處看山一葉舟夜深霜月亦兼愁翠華此際遊何地
畫角中宵起戍樓甲馬尚屯淮海北旌旗初散楚江頭
洪濤滚滚乘風勢容易開帆不易收
阻風
冬江盡說風長北但我北來風便南未必天公真有意
却逢人事偶相參殘農得暖堪登穫破屋多寒且曝簷
果使困窮能稍濟不妨經月阻江潭
望廬山
盡說廬山若箇奇當時圖畫亦堪疑九江風浪非前日
五老烟雲豈定期眼慣不妨層壁險足趼須着短笻隨
香爐瀑布微如綫欲决天河瀉上池
次壁間杜牧韻
春山路僻問歸樵為指前峰石逕遙僧與白雲還暝壑
月隨滄海上寒潮世情老去渾無頼遊興年來獨未消
回首孤帆又陳迹疎鐘隔渚夜迢迢
山僧
嵓下蕭然老病僧曾求佛法禮南能論詩自許窺三昧
入聖無梯出小乘高閣松風飄夜磬石牀花雨落寒燈
更深月出山窗曙漱齒焚香誦法楞
江邊阻風散步至靈山寺
歸船不遇打頭風行脚何緣到此中幽谷餘寒春雪在
虚簷斜日暮江空林間古塔無僧住花外仙源有路通
隨處看山隨處樂莫將蹤跡嘆萍逢
泊舟大同山溪間諸生聞之有挾冊來尋者
扁舟經月住林隈謝得黃鶯日日來兼有清泉堪洗耳
更多脩竹好銜杯諸生涉水携詩卷童子和雲掃石苔
獨奈華峰隔烟霧時勞策杖上崔嵬
巖下桃花盛開携酒獨酌
小小山園幾樹桃安排春色候停橈開樽旋掃花陰雪
展席平臨松頂濤地遠不須防俗駕溪晴還好着魚舠
雲間石路稀人迹深處容無避世豪
重遊無相寺次舊韻
舊識仙源路未差來從谷口問桃花屢攀絶棧經殘雪
幾度清溪踏月華虎穴相連多異境鳥飛不到有僧家
頻來休下仙翁榻只借峰頭一片霞
巖頭閒坐漫成
盡日巖頭坐落花不知何處是吾家靜聽谷鳥遷喬木
閒看林蜂散午衙翠壁泉聲穿亂石碧潭雲影透晴沙
癡兒公事真難了須信吾生自有涯
春日遊齊山
即看花發又花飛空向花前嘆式微自笑半生行脚過
何人未老乞身歸江頭鼓角翻春浪雲外旌旗閃落暉
羡殺山中麋鹿伴千金難買芰荷衣
又
倦鳥投枝巳亂飛林間暝色漸霏微春山日暮成孤坐
遊子天涯正憶歸古洞濕雲含宿雨碧溪明月弄清輝
桃花不𬋩人間事只笑山人未拂衣
月下吟
露冷天清月更輝可堪遊子倍沾衣催人歲月心空在
滿眼兵戈事漸非方朔本無金馬意班超惟願玉門歸
白頭應倚庭前樹怪我還期秋已違
火秀宫次一峰韻
清溪曲曲轉層林始信桃源路未深晩樹烟霏山閣靜
古松雷雨石壇陰丹爐遺火飛殘藥仙樂浮空寄絶音
莫道山人才一到千年陳迹此重尋
夜宿浮峰次謙之韻
日日春山不厭尋野情原自懶朝簪幾家茅屋山村靜
夾岸桃花溪水深石路草香隨鹿去洞門蘿月聽猿吟
禪堂坐久發清磬却笑山僧亦有心
再遊延壽寺次舊韻
歴歴溪山記舊蹤寺僧遙住翠微重扁舟曾泛桃花入
岐路新多草樹封谷口鳥聲兼伐木石門烟火出深松
年來百好俱衰薄獨有幽探興尚濃
秋夜
春園花木始菲菲又是高秋落葉稀天迥樓臺含氣象
月明星斗避光輝閒來心地如空水靜後天機見隱微
深院寂寥羣動息獨憐烏鵲繞枝飛
觀從吾登爐峰絶頂戲贈
道人不奈登山癖日暮猶思絶棧源嵓底獨行穿虎穴
峰頭清嘯亂猿羣清溪月出時尋寺歸棹城隅夜欵門
可笑中郎無好興獨留松院坐黃昏
山中漫與
清晨急雨度林扉餘滴烟稍尚濕衣雨水霞明桃亂吐
沿溪風暖藥初肥物情到底能容懶世事從前頓覺非
自擬春光還自領好誰歌詠月中歸
謁伏波廟
樓船金鼓宿烏蠻魚麗羣舟夜上灘月繞旌旗千嶂靜
風傳鈴柝九溪寒荒夷未必先聲服神武由來不殺難
想見虞廷新氣象兩階干羽五雲端
南寧
一駐南寧五月餘纔因送遠過僧廬浮屠絶壁經殘燹
井竈沿村見廢墟撫恤尚慚凋敝後遊觀正及省耕初
近聞襁負歸徭徸莫陋夷方不可居
遊牛峰寺
縈紆鳥道入雲松下數湖南百二峰巖犬吠時人出樹
山僧迎客自鳴鐘凌飇陟險真扶病異日探奇是舊蹤
欲扣靈關問真訣春風蘿薜覆重重
姑蘇吳氏海天樓次鄺尹韻
晴雪吹寒春事濃江樓三月尚殘冬青山暗逐回廊轉
碧海真成捷徑通風暖簷牙雙燕劇雲深簾幕萬花重
倚欄天北疑回首想像丹梯下六龍
尋春
十里湖光放小舟謾尋春事及西疇江鷗意到忽飛去
野老情深只自留日暮草香含雨氣九峰晴色散溪流
吾儕是處皆行樂何必蘭亭說舊遊
西湖醉中漫書
十年塵海勞魂夢此日重來眼倍清好景恨無蘇老筆
乞歸徒有賀公情白鳬飛處青林晩翠壁明邊返照清
爛醉湖雲宿湖寺不知山月墮江城
化城寺
化城高住萬山深樓閣憑空上界侵天外清秋度明月
人間微雨結輕陰鉢龍浮處雲生座巖虎歸時風滿林
最愛山僧能好事夜堂燈火伴孤吟
其二
雲裏軒窗半上鈎望中千里見江流高林日出三更曉
幽谷風多六月秋仙骨自憐何日化塵緣翻覺此生浮
夜深忽起蓬萊興飛上青天十二樓
其三
雲端鼓角落星斗松頂袈裟散雨花一百六峰開碧漢
八十四梯踏紫霞山空仙骨葬金槨春暖石芝抽玉芽
獨揮談塵拂烟霧一笑天地真無涯
歲暮
兀坐經旬成木石忽驚歲暮還思鄉高簷白日不到地
深夜黠鼠時登牀峰頭霽雪開草閣瀑下古松閑石房
溪鶴洞猿爾無恙春江歸棹吾相將
天涯
天涯歲暮冰霜結永巷人稀罔象遊長夜星辰瞻閣道
曉天鐘鼓隔雲樓思家有淚仍多病報主無能合遠投
留得昇平雙眼在且應蓑笠卧滄洲
因雨和杜韻
晩堂疎雨暗柴門忽入殘荷瀉石盆萬里滄江生白髮
幾人燈火坐黃昏客途最覺秋先到荒徑誰憐菊尚存
却憶故園耕釣處短蓑長笛下江村
赴謫次北新關喜見諸弟
扁舟風雨泊江關兄弟相看夢寐間巳分天涯成死别
寧知意外得生還投荒自識君恩遠多病心便吏事閒
携汝耕樵鹿有日好移茅屋傍雲山
南屏
溪風漠漠南屏路春服初成病眼開花竹日新僧已老
湖山如舊我重來層樓雨急青林迥古殿雲晴碧嶂迴
獨有幽禽解相信雙飛時下讀書臺
卧病靜慈寫懷
卧病空山春復夏山中幽事最能知雨晴階下泉聲急
夜靜松間月色遲把卷有時眠白石解纓隨意濯清漪
吳山越嶠俱堪老正奈燕雲繫遠思
移居勝果寺
江上但知山色好峰迴始見寺門開半空虚閣有雲住
六月深松無暑來病肺正思移枕簟洗心兼得遠塵埃
富春只尺烟濤外時倚層霞望釣臺
武夷次壁間韻
肩輿飛度萬峰雲回首滄波月下聞海上真為滄水使
山中行遇武夷君溪流九曲初諳路精舍千年不染氛
歸去高堂慰垂白細探仍擬在春分
玉山東嶽廟遇舊識嚴星士
憶昨東歸亭下路數峰簫管隔秋雲肩輿欲到妨多事
鼓枻重來會有云春夜絶憐燈節近溪聲最好月中聞
行藏無用君平卜請看沙邊鷗鷺羣
廣信元夕蔣太守舟中夜話
樓臺燈火水西東簫鼓星橋度碧空何處忽談塵世外
百年惟此月明中客途孤寂渾常事遠地相求見古風
别後新詩如不惜衡南今亦有飛鴻
夜泊石亭寺用韻呈陳婁諸公因寄儲柴墟都
憲及喬白巖太常諸犮
廿年不到石亭寺惟有西山只舊青白拂挂墻僧巳去
紅闌照水客重經沙村遠樹凝春望江雨孤蓬入夜聽
何處故人還笑語東風啼鳥夢初醒
夜宿宣風館
山石崎嶇古轍痕沙溪馬渡水猶渾夕陽歸鳥深投麓
烟火行人望遠村天際浮雲生白髮林間孤月坐黃昏
越南冀北俱千里正恐春愁入夜魂
萍鄉道中謁濂溪祠
木偶相沿恐未真清輝亦復凛衣巾簿書曾屑乘田吏
爼豆猶存畏壘民碧水蒼山俱過化光風霽月自傳神
千年私淑心雖後下拜春祠薦渚蘋
宿萍鄉武雲觀
曉行山徑樹高低雨後春泥没馬蹄翠色拖雲開疊嶂
寒聲隔竹隱晴溪巳聞南去艱舟楫漫憶東歸阻杖藜
夜宿仙家見明月清光還似鑑湖西
羅舊驛
客行日日萬峰頭山水南來亦勝遊布榖鳥啼村雨暗
刺桐花暝石溪幽蠻烟喜過青楊瘴鄉思愁經芳杜洲
身在夜郎家萬里五雲天北是神州
沅水驛
辰陽南望接沅州碧樹林中古驛樓遠客日憐風土異
空山惟見瘴雲浮耶溪有信從誰問楚水無情只自流
却幸此身如野鶴人間隨地可淹留
鐘鼓洞
見說水南多異迹巖頭時有鼓鐘聲空遺石壁千年在
未信金砂九轉成遠地星辰瞻北極春山明月坐更深
年來夷險還忘却始信羊腸路亦平
清平衛即事
積雨山途喜乍晴暖雲浮動水花明故園日與青春遠
敝緼凉思白苧輕烟際草衣窺絶棧峰頭戌角隱孤城
華夷節制嚴冠履漫說殊方列省卿
興隆衛書壁
山城高下見樓臺野戌參差暮角催貴竹路從峰頂入
夜郎人自日邊來鶯花夾道驚春老雉堞連雲向曉開
尺素屢題還擲却衡陽那有雁飛回
七盤
鳥道縈紆下七盤古藤蒼木峽聲寒境多奇絶非吾圡
時可淹留是謫官猶記邊烽傳羽檄近聞苖俗化衣冠
投簪實有居夷志垂白難承菽水歡
龍岡漫興
投荒萬里入炎州却喜官卑得自由心愜夷居何有陋
身符吏隱未忘憂春山卉服時相問雪寨籃輿每獨遊
擬把犂鋤從許子謾將絃誦止言遊
卧龍一去忘消息千古龍岡漫有名草屋何人方管樂
桑間無耳聽咸英江沙漠漠遺雲鳥草木蕭蕭動甲兵
好共鹿門龐處士相期采藥入青冥
過天生橋
水光如練落長松雲際天橋隱白虹遼鶴不來華表爛
仙人一去石橋空徒聞鵲架横秋夕謾說秦鞭到海東
移放長江還濟險可憐虚却萬山中
春晴
林下春晴風漸和高巖殘雪已無多遊絲冉冉花枝靜
青壁迢迢白鳥過忽向山中懷伴侶還從洞口夢烟蘿
客衣塵土終湏換好與湖邊長芰荷
陸廣曉發
初日曈曈似曉霞雨㾗新霽渡頭沙溪深幾曲雲藏峽
樹老千年雪作花白鳥去邊迴驛路青崖缺處見人家
徧行奇勝才經此江上無勞羡九華
雪夜
天涯久客歲侵尋茅屋新開楓樹林漸慣省言因病齒
屢經多難解安心猶憐未繫蒼生望且得閒為白石吟
乘興最堪風雪夜小舟何日返山陰
元夕
故園今夕是元宵獨向蠻村坐寂寥頼有遺經堪作伴
喜無車馬過相邀春還草閣梅先動月滿虚亭雪未消
堂上花燈諸弟集重闈應念一身遙
家僮作紙燈
寥落荒村燈事賒蠻奴試巧剪春紗花枝綽約含輕霧
月色玲瓏暎綺霞取辦不徒酬令節賞心兼是惜年華
何如京國王侯第一盞中人産十家
白雲堂
白雲僧舍市橋東别院迴廊小徑通歲古簷松存獨榦
春還庭竹發新叢晴窗暗映羣峰雪清梵長飄高閣風
遷客從來甘寂寞青鞵時過月明中
來僊祠
古洞春寒客到稀綠苔荒逕草霏霏書懸絶壁留仙偈
花發層蘿繡佛衣壺榼還從童冠集杖藜隨處世情微
石門遙鎖陽明鶴應笑山人久不歸
木閣道中雪
瘦馬支離緣絶壁連峰窅窕入層雲山村樹暝驚鴉陣
澗道雪深逢鹿羣凍合衡茅炊火斷望迷孤戍暮笳聞
正思講席諸賢在綘蠟清醅坐夜分
元夕雪用蘇韻
林間暮靄定歸鴉山外鈴聲報使車玉盞春光傳柏葉
夜堂銀燭亂簷花蕭條音信愁邊雁迢遞關河夢裏家
何日扁舟還舊隱一蓑江上把魚义
寒威入夜益廉纖酒甕爐床亦戒嚴久客漸憐衣有結
蠻居長嘆食無塩饑豺正爾羣當路凍雀從渠自宿簷
陰極陽回知不遠蘭芽行見發春尖
曉霽用前韻書懷
雙闕鐘聲起萬鴉禁城月色滿朝車竟誰詩詠東曹檜
正憶梅開西寺花此日天涯傷逐客何年江上却還家
曾無一字堪驅使漫有虚名擬八义
澗草巖花欲鬭纖溪風林雪故争嚴連岐盡說還宜麥
煑海何曾見作塩路斷暫憐無過客病餘兼喜曝晴簷
謫居亦自多清絶門外羣峰玉笋尖
夜宿汪氏園
小閣藏身一斗方夜深虚白自生光梁間來下徐生榻
座上慚無荀令香驛樹雨聲翻屋瓦龍池月色浸書床
他年貴竹傳遺事應說陽明舊草堂
春行
冬盡西歸滿山雪初春復來花滿山野鷗亂浴清溪上
黃鳥雙飛緣樹間物色變遷隨白眼人生豈得長朱顏
好將吾道從吾黨歸把漁竿東海灣
村南
花事紛紛春欲酣杖藜隨步過村南田翁開野教新犢
溪女分流浴種蠶穉犬吠人依密槿閒鳬照影立晴潭
偶逢江客傳鄉信歸卧楓堂夢石龕
山途
上山見日下山陰陰欲開時日欲沈晩景無多傷遠道
朝陽莫更阻雲岑人歸暝市分漁火客舍空林依暮禽
世事驗來還自頷古人先已得吾心
又
南北驅馳任板輿謫鄉何地是安居家家細雨殘燈後
處處荒原野燒餘江樹欲迷遊子望朔雲長斷故人書
茂陵多病終蕭散何事相如賦子虚
答劉美之見寄次韻
休疑遷客迹全貧猶有沙鷗日見親勲業久辭滄海夢
烟花多負故園春百年長恐終無補萬里寧期尚得身
念我不勞傷鬢雪知君久已拂衣塵
書庭蕉
簷前蕉葉綠成林長夏全無暑氣侵但得雨聲連夜靜
何妨月色半牀陰新詩舊葉題將滿老芰疎桐恨共深
莫笑鄭人談訟鹿至今醒夢兩難尋
送張憲長左遷滇南大參次韻
世味知君最飽諳百年清德亦何慚柏臺藩省官非早
江漢滇池道益南絶域烟花憐我遠今宵風月好誰談
交遊若問居夷事為說山泉頗自堪
南菴次韻
隔水樵漁亦幾家緣岡石路入溪斜松林晩映千峰雨
楓葉秋連萬樹霞漸覺形骸逃物外未妨遊樂在天涯
頻來不用勞僧榻已僭沙鷗一席沙
其二
斜日江波動客衣水南深竹見巖扉漁人罷網舟初集
野老忘機坐未歸漸覺雲間棲翼亂愁看天北暮雲飛
年年歲晩長為客閒殺西湖舊釣磯
觀傀儡次韻
處處相逢是戲場何須傀儡夜登堂繁華過眼三更促
名利牽人一線長穉子故應爭詫說矮人空復自悲傷
本來面目還誰識且向樽前學楚狂
徐都憲同遊南菴次韻
巖寺藏春長不夏江花映日艷于桃山陰入戶川光暮
林影浮空暑氣高樹老豈能知歲月溪清真可鑑秋毫
但逢佳景須行樂莫遣風霜着鬢毛
即席次王文濟少參韻
此身未擬泣窮途隨處翻飛野鶴孤霜冷幾枝存晚菊
溪春兩度見新蒲荆西寇盗紆籌策湘北流移入畫圖
莫怪當筵倍凄切誅求滿地促官逋
夜寒
簷際重陰覆夜寒石爐松火坐更殘窮荒正訝鄉書絶
險路仍愁歸夢難仙侶春風懷越嶠釣船明月負嚴灘
未因謫宦傷憔悴客鬢還羞鏡裏看
次韻送陸文順僉憲
貴陽東望楚山平無奈天涯又送行杯酒豫期傾蓋日
封書煩慰倚門情心馳魏闕星辰迥路遶鄉山草木榮
京國交遊零落盡空將秋月寄猿聲
次韻胡少參見過
旋營小酌典春裘佳客真慚竟日留長怪嶺雲迷楚望
忽聞吳語破鄉愁鏡湖自昔堪歸老杞國何人獨抱憂
莫問臨花倍惆悵賞心原不在枝頭
過江門崖
三年謫宦沮蠻氛天放扁舟下楚雲歸信應先春雁到
閒心期與白鷗羣晴溪欲轉新年色蒼壁多遺古篆文
此地從來山水勝它時回首憶江濆
武陵潮音閣懷孔明
高閣憑虚臺十尋捲簾疎雨動微吟江天雲鳥自來去
楚澤風烟無古今山色漸疑衡嶽近花源欲問武陵深
新春尚阻東歸楫落日誰堪話此心
夜宿香山林宗師房次韻
幽壑來尋物外情石門遙指白雲生林間伐木時聞響
谷口逢僧不記名天壁倒涵湖月曉烟梯高接緯階平
松堂靜夜渾無寐到枕風泉處處聲
杖鍚道中用張憲使韻
山鳥歡呼欲問名山花含笑似相迎風迴碧樹秋聲早
雨過丹崖夕照明雪嶺插天開玉帳雲溪環碧抱金城
懸燈夜宿茅堂静洞鶴林僧相對清
又用曰仁韻
每逢佳處問名山風景依稀過眼生歸霧忽連千嶂暝
夕陽偏放一溪晴晚投岩寺依雲宿靜愛楓林送雨聲
夜久披衣還起坐不禁風月照人清
贈熊彰歸
門逕荒凉蔓草生相求深愧遠來情千年絶學蒙塵土
何處澄江無月明坐看遠山凝暮色忽驚塵葉起秋聲
歸途望嶽多幽興為問山田待耦耕
送守中至龍盤山中
未盡師生六日情天教風雪阻西行茅堂豈有春風坐
江郭虚留一月程客邸琴書燈火靜故園風竹夢魂清
何年穏閉陽明洞榾拙山爐煑石羹
龍盤山中用韻
無奈青山處處情村沽日日辦山行真慚廩食虚官守
只把山遊作課程谷口亂雲隨騎遠林間飛雪點衣輕
長思澹泊還真性世味年來久絮羹
别希顏
後會難期别未輕莫辭行李滯江城且留南國春山興
共聽西堂夜雨聲歸路終知雲外去晴湖想見鏡中行
為尋洞裏幽栖處還有峰頭雙鶴鳴
龍潭夜坐
何處花香入夜清石林茅屋隔溪聲幽人月出每孤往
棲鳥山空時一鳴草露不辭芒屨濕松風偏與葛衣輕
臨流欲寫猗蘭意江北江南無限情
送德觀歸省
雪裏閉門十日坐開門一笑忽青天茅簷正好負暄日
客子胡為思故園椿樹慣經霜雪老梅花偏向歲寒妍
瑯琊春色如相憶好放山陰月下船
寄浮峰詩社
晚凉庭院坐新秋微月初生亦滿樓千里故人誰命駕
百年多病有孤舟風霜草木驚時態砧杵關河動遠愁
飲水曲肱吾自樂茅堂今在越溪頭
題王實夫畫
隨處山泉着草衣底須松竹掩柴扉天涯遊子何曾出
畫裏孤帆未是歸小酉諸峰開夕照虎溪春寺入烟霏
他年還向辰陽望却憶題詩在翠微
寄馮雪湖
竹竿誰隱扶桑東白眉之叟今龐公隔湖聞雞謝墅接
渡海有鶴蓬山通鹵田經歲苦秋雨浪痕半壁驚湖風
歌聲屋底似金石點也此意當能同
贈潘給事
五月滄浪濯足歸正堪荷葉製初衣甲非乙是君休問
酉水辰山志未違沙鳥不須疑雀舫江雲先為掃漁磯
武陵溪壑猶深僻莫更移家入翠微
登憑虚閣和石少宰韻
山閣新春負一登酒邊孤興晩堪乘松間鳴瑟驚棲鶴
竹裏茶烟起定僧望遠每來成久坐傷時有涕恨無能
峰頭見說連閶闔幾欲排雲尚未曾
遊清凉寺
春尋載酒本無期乘興還嫌馬足遲古寺共憐春草没
遠山偏與夕陽宜雨晴澗竹消蒼粉風暖巖花落紫蕤
昏黑更湏凌絶頂高懷想見少陵詩
又
積雨山行巳後期更堪多病益遲遲風塵漸覺初心負
丘壑真于野性宜綠樹陰層新作蓋紫蘭香細尚餘蕤
輞川圖畫能如許絶是無聲亦有詩
寄張東所次前韻
遠趨君命忽中違此意年來識者稀黃綺曾為炎祚出
子陵終向冨春歸江船一話千年闊塵夢今驚四十非
何日孤帆過天目海門春浪掃漁磯
别余縉子紳
寧須買棹往來頻我亦携家向海濱但得青山隨鹿豕
未論黃閣畫麒麟喪心疾已千年痼起死方存六籍真
歸向蘭溪溪上問桃花春水正迷津
回軍上杭
山城經月駐旌戈亦復幽尋到薜蘿南國巳歡回甲馬
東田初喜出農蓑溪雲曉度千峰雨江漲新(闕)岸波
暮倚七星瞻北極絶憐蒼翠晚來多
聞曰仁買田霅上携同志待予歸二首
見說相携霅上耕連蓑應巳出烏程荒畬初墾功須倍
秋熟雖微稅亦輕雨後湖舠兼學釣餉餘堤樹合閒行
山人久有歸農興猶向千峰夜度兵
月色高林坐夜沈此時何限故園心山中古洞陰蘿合
江上孤舟春水深百戰自知非舊學三驅猶愧失前禽
歸期久負雲門伴獨向幽溪雪後尋
蓮花峰
夜靜凉颷發輕雲散碧空玉鈎挂新月露出青芙蓉
九華山下柯秀才家
蒼峰抱層嶂翠瀑繞雙溪下有幽人宅蘿深客到迷
無相寺三首
老僧巖下屋繞屋皆松竹朝聞春鳥啼夜伴岩虎宿
坐望九華碧浮雲生曉寒山靈應秘惜不許俗人看
靜夜聞林雨山靈似欲留只愁梯石滑不得到峰頭
宿天池月下聞雷次早知山下大雨
昨夜月明峰頂宿隱隱雷聲在山麓曉來却問山下人
風雨三更捲茅屋
文殊臺夜觀佛燈
老夫高卧文殊臺拄杖夜撞青天開散落星辰滿平野
山僧盡道佛燈來
書扇贈從吾
君家只在海西隈日日寒潮去復迴莫遣扁舟成久别
爐峰秋月望君來
題四老圍棋圖
世外烟霞亦許時至今風致後人思却懷劉項當年事
不及山中一着棋
泛海
險夷原不滯胸中何異浮雲過太空夜靜海濤三萬里
月明飛錫下天風
袁州府宜春臺
臺名何事只宜春山色無時不可人不用烟花費粧點
儘教刊落自嶙峋
古廟香燈幾許年增脩還費大官錢至今楚地多風雨
猶道山神駕鐵船
夜宿功德寺次宗賢韻
山行初試夾衣輕脚軟黃塵石路生一夜洞雲眠未足
湖風吹月渡溪清
又
水邊楊柳覆茅楹飲馬春流上一亭坐久遂忘歸路夕
溪雲正瀉暮山青
别方叔賢
西樵山色遠依依東指江門石路微料得楚雲臺上客
久懸秋月待君歸
題歲寒亭贈汪尚和
一覺紅塵夢欲殘江城六月滯風湍人同炎暑無逃遁
歸向山中卧歲寒
山中懶睡
掃石焚香任意眠醒來時有客談玄松風不用蒲葵扇
坐對青崖百丈泉
用實夫韻
詩從雪後吟偏好酒向山中味轉佳岩瀑隨風雜鐘磬
水花如雨落袈裟
石倉歴代詩選卷四百五十五
