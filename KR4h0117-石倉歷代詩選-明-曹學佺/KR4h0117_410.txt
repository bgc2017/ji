石倉歴代詩選卷四百十
明曹學佺編
明詩次集四十四
石珤
遠遊
君之出矣遊如之何朝覽冀野夜宿滹沱帝子不逢中
流揚歌高鳥墮林游鱗遡波曷發崑崙曷濯洧盤禾黍
蔽野童欣耄歡新聲在梁清酒在尊聊以永日以抒憂
煩
擬古
秋夜何迢迢蟋蟀鳴隂壁蟾升林薄見露下庭宇閴螢
火寒依人羸駒倦嘶櫪開襟納虛明萬事謝欣戚
古别離曲
官楊何青青野花明道傍妾東君向西坐見道路長留
妾千金刀贈君雙明璫日月如流星歲暮未相望
雜詩
凉風動書幔彷彿西南來庭柯下露華哽咽遞相催瓜
蔓滯宿雨裊裊蒙塵埃草蟲階下鳴流螢亦徘徊坐感
歲事速忽如車輪推門前有層城層城復高臺乘風欲
登眺仰遡天漢迴帝子不可見青鳥非良媒中夜耿深
憂淚落生秋苔
逢太原故人
浮生忽飄轉忽如車轂塵與子十年别念君如舊貧感
慨奏詩篇况復留陽春為問城中景一一及交親白璧
猶待價巨魚多戢鱗昔時富遊子忽為寒乞身荒蕪積
水處時見紅樓新賤子負干戈依然羇旅人遭逢太平
年幸免罹苦辛感此人事變對談忽忘真
秋夜
蕭蕭暮秋意似與騷人期西風凄布袍河漢影垂垂高
城奏清角感愴有餘悲故壘欲辭燕殘蟬猶附枝烹羊
及炰羔農家欣及時不念抱窮士文章光陸離忽觸秋
濤聲壮懷良在兹
飲鮑文瑞莊居
城柳初盡處薄藹開空明潦降古洲出千里關寸情斷
岸帶芳草遠樹啼殘鶯釣艇日往還或有羊裘生下馬
對尊斝故人相與傾坐久出歌舞柔風濯長纓落霞紺
野色吟蛩戰秋聲長恐西日下衢路立屏營
秋夜
凉夜始多夢升沈頃相尋蟋蟀入牀下蕭序巳載隂褰
裳出庭戸河漢清且深華月掛林杪高鴻送哀音百歲
豈不多半為風雨侵嗟彼蝸角名煩此孤鶴心流水激
方洲高山出遠岑子期果難逢獨卧枕素琴
寄所知
昨夜清颸發懷君在遠道雙魚不可託寂莫對荒草寒
露日夕凝林麓霜苦早誰念裘褐單泥滓難自保百年
會有樂中歲已枯槁如何日孳孳復為毫末惱濁酒幸
滿樽藜藿亦堪飽同心盍來歸盤桓以怡老
五月朔日獨坐
風日乍炎燠坐睹麥秋暮青山當戸牖黃塵滿岐路旅
舍亦宏敞夕隂舞嘉樹羈鳥恒思歸舉翼未能去極目
西南天哀鳴亂幽緒
春日雜言
長空多浮雲微雨霑四郊美人隔蘭渚雜佩不可要去
年梁間燕今歲將尋巢時物各芬芳吾興亦飄颻珠箔
障東風星月耿深宵欲理陽春詞朱絃為君調
二十五日有作
悴葉看復脫遠聽無回音美環墮石砌破碎安可任平
生氣頗逸不受萬事侵幾因兒女曹折盡壮士心南舟
駕言邁先壟行復尋感此事悽惻何用榮朝簪牀頭富
緗帙囊中有素琴恨來煮白鶴放歌青松林
漢宮詞
漢宮有明月秋風悴碧枝紫苔繡壁帶積翠隱□䍦夜
久星河變人來鸚鵡知舊恩隨露瀉餘歡與日移尚憶
朝辭輦深承夜誦詩陽阿新得幸谷永况多辭指斥椒
房寵吹求飾室疵榮枯付階草物化效冰澌無言掩明
鏡千古妬蛾眉
遠别離
秦雲隴樹高復低君去輪臺西更西亦知此别經歲月
臨岐素手牽衣啼山長水深覓無處妾心如荼苦復苦
玉顔顦顇金縷裂猶憶徘徊出門語春冰易消雲易斷
妾意如何不零亂人生難得駐朱顔空帷夜長淚澘澘
擬古傷歌行
葉落花殘君不見春來秋去如飛電富貴千年刧火灰
丘陵幾度桑田變五侯高樓臨大道寶釵金鈿埋秋草
張况寧知金穴平楊家一旦冰山倒君看荒塚饒荆棘
當年俱有回天力歡君對酒且高歌莫負庭前芳草色
烏夜啼
庭前古槐猶未花寶釵晨入兒夫家兒夫重俠輕離别
空庭夜半啼烏鴉誰將鴛枕千行淚却寄龍城萬里沙
有所思
雙星熒熒隔秋水秋入城頭漏聲裏忩間梧桐風瑟瑟
青鳥南飛月華白朱絃一撥意已傳夢繞博山雙紫烟
藕絲易脫雲易散十二碧峰秋雨前
上殿熊
熊上殿昭儀趨誰其當者馮婕妤玉顔豈能編虎鬚不
難一死遮乘輿孟陽登牀信誑楚亦有華泉逢丑父分
明造次效忠貞豈意嬋媛成錯迕𫝊姬手持黃紙來昔
何勇銳今何衰兩朝淚濕黃金階宮中妬色亦妬才
有所思
東風二月揚新沙憶醉燕南豪士家狂歌劇舞共春色
正值東隣桃始華情闌每厭筝笛䀨意放不遣山林遮
船頭詩篇船尾酒解纜直下清溪涯太原喬生興踔絶
偏愛漁蓑冒風雪杯空正自吸流泉月出先判宿巖穴
封龍山人意原苦坐覺悲風起尊俎鬢星豈乏長安塵
衣斑尚帶西湖雨百年離合江上雲萬事紛紜江水紋
千里夕陽春草綠停雲空憶鮑參軍
暮夜金
暮夜金光陸離故人心君不知金經百鍊不爽毫與釐
故人之心良似之還君金君往矣但願君為清白吏絶
勝千金報知己
首陽薇
朝采薇露未晞夕采薇風凄凄岐山東來墨為縗大白
小白懸兩旗食周之粟不如蕨與薇蕨薇雖不飽應是
商山草
契苾兒曲周垂拱間民歌契苾兒詞曲多媟豔
亦樂之妖也契苾兒張易之小字
君歌契苾兒妾按龜兹舞酒盡燈欲滅堂前鸚鵡語光
順門宣供奉郎蓮塘水煖雙鴛鴦象牀犀簟伏熊枕春
風夜簸花枝狂誰家少年眼如虎犂斷并州杏花雨
迎冬詞
畫簷小鐡嘶北風疎櫳日影搖輕紅疊綺重茵夜雲煖
博山紫氣飛遥空霜凄落葉護寒井素綆縈紆指尖冷
翠笄東面繡新苔幻出瀟湘美人影日高寶瑟拂蛛絲
魚上深潭鵲遶枝十二闌干烟細細伊州一曲譜相思
邯鄲行
邯鄲女兒未二十堂下理筝堂上食梅魂清澈藕絲柔
舞罷花枝困無力羅幃繡幕春復春可憐白璧滯風塵
陌上幾逢朱履客花前誰是錦袍人百年命分多不偶
不獨西池蒲與柳李廣不侯馮衍貧文姬流落明妃朽
傷心萬事難具論積恨烟緜春草痕
大陸行
大陸澤水秋泠泠葦花初白荷蓋青紅裠蕩槳綠波靚
八月江寒猶采菱菱角槎牙芡實滿明珠紫貝多零散
白日清歌應石淙黃昏鳴佩隨歸伴西風作惡凋苧衣
穠華回首葉飛飛塞鴻嘹唳江南歸陽和漸減霜生威
百年富貴轉眼非昔人遊處尚依稀水頭屏營見漁火
深夜洞房清淚微
陌上花歎
陌上花何離離秋風吹汝汝不知汝有丹葩及紫萼恨
汝不植瓊瑶池朝朝行人暮遊子泣露酣霞何日止花
枝漸減秋月寒獨抱餘芳道傍死不如三月楊柳綿猶
自飄颺帝城裏
擬古苕榮曲
苕之榮美如沐春風揚素蕤幽姿媚空谷銀罌酒滿瑶
瑟哀孟姚夜入黃金閨宮中椎鼓進胡樂司過不稱秦
與齊愛償意授政機弛子章蒼黃子何喜狐疑竟蹈兩
端菑雀鷇寧知三月死美如沐苕之榮莫保枝榦安保
名先王冠服尚可改家國大防毋自壞
朱仙豪客歌
北風吹塵江水竭萬里行人雁書絶龍亡虎逝山河裂
英雄掩面空啼血城門土赤暗霧腥塞草今非一塚青
頗聞淵聖髮已白日夕但望南來兵吁嗟將軍勿南行
千載一朝勢已成烏珠夜遯中原平誰持金字符駱驛
趨公營吾將磔汝萬叚投饑鷹將軍得制閫外事姦臣
誤國安可憑吁嗟將軍勿南行
登臨篇
登高丘臨清流驚濤拍岸風蕭颯東奔到海何日休浮
生聚散類萍梗滿地花草凝閒愁士雅空盟大江楫仲
宣復上荆南樓日落蒼梧思帝子風生蘆葉按伊州富
貴豪華成莽蒼斜月窺林影千丈誰家金塢草猶黃舊
日歌臺一竟往舊人已往新復來仍張寶瑟勸金杯流
魚偶與水相得長嘯不知山欲摧鬢毛未白心成灰城
南啼烏聲絶哀長空蘸酒波澒洞峻阪墮足愁崔嵬仰
天憤頓一起舞蹋碎石濠千古苔
巫山高
巫山高十二重攢峰繡出青芙蓉朝雲不返暮雨歇金
輿冷落雙盤龍秋横素山澹相續萬壑鳴泉響寒玉風
流宋玉况多情揮絃更奏相思曲曲聲嘹亮繞天愁雨
態雲情凝不流寒烟裙紫草鈿碧楚王猶在離宮泣
秋蓮曲
西塘菡萏初破紅小舟蕩漾東南風羅裠曳水蘸輕碧
驚起沙頭雙落鴻昨日采蓮蓮尚好今朝采蓮蓮已老
綠房結子空垂垂翠黛朱顔可長保江頭日暮生嫩寒
鴛鴦䨇飛不過灘回頭女伴各無語淚灑銅仙承露盤
妾薄命
女家趙下襄陽往來大河蕩輕槳嬌紅膩白照清波一
曲高歌衆惆悵去年花枝今又紅白日西没月生東顔
色空隨落花陣恩情旋逐東南風當時容顔不自保而
今零落如秋草夜夜傷心淚暗垂出門萬里長安道
雨雁詞
猛雨斷哀雁離離不成行寒雲蔽關塞落月暗瀟湘樓
中鼓角飛秋霜仰看孤影空彷徨拈鍼繡作孤鴛鴦為
寄遠遊都下郎燈寒指冷夜寂寂獨抱瑶琴為君泣
西湖
城中稀暇日取適過林泉古寺排金牓離宮枕玉泉折
花聊映醉藉草亦成眠不學王孫嘔平心過百年
從軍行
邊書昨日至雜虜寇凉州劒拔明霜夜弓開滿月秋黃
金装戰甲徤羽插兜鍪跨馬鳴鞭去心輕定遠侯
寄北覺隆上人
水北多僧寺生公院最幽地高平受月林密静宜秋梵
語中天應鐘聲下界浮文園多病客回首欲淹留
雙雁傷翮育于庭中有感
自是排雲侶秋深被網羅耦行猶作字長恨不成歌北
望燕山月南思楚水波忽驚樓外影愁絶定如何
遊北寺亨上人後園
偶為尋詩出穠華觸眼新鳥歌行酒地花覆倚闌人風
籟渾無譜蟲書太逼真絶勝絃管夜紅袖舞香塵
過丘頭寺故韓師院
古寺高僧去荒林但鳥歸鐘浮石潭月苔滿畫廊衣世
事驚春夢西風冷宦機坐看秋葉下惆悵昔人非
西港
高城舒一望明月下銀沙草閣平臨野溪流半遶槎樹
嚴秋尚茂蘭静晚宜花不為尋真隱誰能卧紫霞
早起
八月行復盡寒空雁未疎壮懷頻倚劒短髮不勝梳早
菊披金縷晴雲歛翠裾西南有佳氣邊捷定何如
風中花
春花有殊色何事逐風流欲墮還依水頻飛不過樓託
枝憐命薄傾國使人愁願落簾櫳裏遺香尚及秋
園中
思君不可見三月正花飛楊柳垂金縷新苔勝舞衣鳥
來枝上語人自水邊歸盡日西南望空山但落暉
宿性公院
清齋夜無寐星月耿前除野客尋詩罷高僧入定初欲
來還去夢纔讀又忘書豈為悲華髮聰明漸不如
晚望次韻二首
西望多錦樹亭亭出古松清心休住寺遠聽却宜鐘漸
老詩還拙空酣草未勻不知仙掌露何以療疎慵
白髮不忍摘朝來添數莖青銅豈有意紅葉漸無聲草
木留心在山河對目明先人有遺劒曾為說西征
東昌答鄭侍御
勞君相問訊别意正茫茫魯國風何古吳山路更長水
平舟去穩春暖雁飛忙安得乘驄使追隨達建康
同陳宗之諸同年飲雞鳴山憑虚閣時羅太常
景鳴作倡
細雨緣山到清風待客來閣凌霄漢起門傍斗牛開雲
樹千家錦豪華六代才遺蹤不可問今古一銜杯
得白宗伯先生書
北雁正南翔書來自帝鄉人同秋色老情比道塗長禮
樂歸宗伯文章憶大方江湖無限意延佇幾斜陽
月
為月一登樓長風更試秋水搖城闕迥河帶斗星流古
木蕭蕭下閒雲淡淡浮祗應今夜景能破杜陵愁
燈花
誰道春光薄寒燈亦放花粟金装寶樹文火伏丹砂千
里長為客三年不見家明朝有鄉信遥寄自天涯
晚望
西郊日日望偏愛夕陽峰野水多宜鷺疎林不礙鐘烟
中古廟出山口斷雲封惆悵東飛鳥翩翩為客慵
過李徵伯墓(西崖閣老子)
烟霾棲古道蓬藋掩荒丘壁有題詩處雲横作記樓多
才悲命薄浮世幾名留惆悵香山社交知半白頭
早春
春色來何處蓬忩試一開積寒猶困柳晴雪漸舒苔未
舉書雲筆新停送臘杯江山多舊約斜日重徘徊
易州道中
西風羸馬經行地易水長城是舊都壮士入秦名尚在
客卿歸趙勢全孤高臺歲久黃金盡古塞秋深白雁徂
聞道關門猶鎻鑰太平天子慎邊隅
天壽山
銀峰翠壁峙諸孫嶽勢雄開祖宅尊關塞正當山右臂
風雷近接海西門龍過古澗多成雨虎撼長松半出根
隱隱五陵佳氣在欲攀弓劒泣深恩
送胡長史從益府之建昌
親隨帝子出龍墀曳紫横金見陛辭羽附雄風千里外
心懸北斗十年時周人壤地新開國漢代賢良舊下帷
歌頌不妨長紀事君王方采列侯詩
栢井别兄作
門對青山閣俯流弦歌聲裏却生愁最難為别緣同氣
忽漫相看是異州春草不違池上夢布帆先問水邊舟
金陵迢遞勞頻憶夜夜聞鴻定倚樓
秋興
長洲沃野抱城斜未為深秋減物華樓近紫清聞朔雁
水通銀漢識仙槎承平江海多漁牧落日邊關半鼓笳
為問開元橋上客月中丹桂幾生花
古意
志士多悲心如何值秋夜仰見星月光歎息茅簷下
酌泉
往往城中水不如城外甘如何市上客不肯住城南
擬古
桃花隨意紅柳枝向人綠山人夜歸來獨上蘭臯宿
砧聲
伴月擣玄霜隨風送征雁行人歸未歸聲停意方亂
古意
秋水凝細縠秋月鳴雙杵江南雁欲歸來向簾前語
唐宮詞
四月笙歌拂苑池瑞蓮花對海棠絲昭容尚記開元日
正是宮中蠶老時
中平宮詞
宮市新開御水邊繡襦争立市門前酒姬未放驢車過
自問劉郎索酒錢
貞元宮詞
君王不愛長門賦才士空吟散雪詞獨閉深宮轉蕭索
露花垂老合歡枝
金陵
織錦坊前春日明賣魚橋上晚波生城中盡日無絃管
時有漁歌三兩聲
題李後主畫鵪鶉
翠袖成圍紫殿深曾看一勝抵千金如何解甲臨城日
不及山禽有鬭心
石倉歴代詩選卷四百十
