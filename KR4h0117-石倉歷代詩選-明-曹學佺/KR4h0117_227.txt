石倉歴代詩選卷二百二十七
明曹學佺編
宋詩一百四
釋淨端
贈吳少卿入山
友人相訪入柴關雲水寬閒溪澗寒莫道山家無可待
老松修竹任君看
和友人入山韻
閒來無事對山屏古澗寒松暢野情是處巖華高下色
幾般幽鳥往來聲
師於寺側建一小庵乃號歸雲每書偈詠於壁
間云
老來林下養閒軀茒屋清虚蚊蚋無一徑松風何處起
入松穿竹兩三株
睡起
石枕藤牀一榻低覺來還自日沈西白雲堆裏翻身轉
一曲漁歌在碧溪
自述
瀟灑巖居畔結茒惟一菴清風銷暑氣寂寞少人貪幽
有鳥聲碎禪無衲子參齋餘林下去華雨落毶毶
山居詩
吳山古寺近溪邊高閣虚堂景象全林下寂寥罏火盡
未眠猶聽夜行船
蘭若雜言
吳山古寺寒松直老鶴巢居最上頭惟愛月明中夜後
一聲清唳滿山愁
老嫌俗客來相訪獨泛孤舟溪上遊夜宿蘆華賞明月
應無閒事挂心頭
老來無事掩柴扉林下閒閒何所為莫道茒菴無一物
窗前片片白雲飛
野老欣欣任自然齋餘無事翫林泉門前竟日無人到
夜對喬松月在天
年老醒醒神更清夜深幽室誦蓮經兒孫睡覺應嫌我
石版時敲四五聲
老拙懶陪塵俗客茒屋靜坐復安眠林間莫道無看待
松竹溪山在目前
巖前松竹兩三株日炙風吹漸已枯葉落縱横人不掃
清聲猶自響朝晡
因觀楊柳垂青眼始覺人間春到來遙望南山雪消盡
寒梅猶有一枝開
登慈雲嶺
千古慈雲嶺諸方南北行江波與湖水極目兩分明
長興周承事相訪
吳山長碧水長流水轉山灣路更幽多謝龐公遠相訪
旋燒松火薦茶甌
漸覺清和四月天一聲清磬響山川心澄氣爽無拘束
留得高人伴夜禪
張居士相訪
清河居士别多年一笑相逢信有緣莫訝老僧無别話
平常心是祖師禪
答陸蒙老韻
枕上浮生過半百短髮毶毶霜樣白西溪河上舊家山
歲歲故鄉歸似客船頭漸進古松門云是吳筠讀書宅
烟雲半嶺望層樓鰲頂崢嶸蘂宫窄有人挂衲歸盤陁
稜稜瘦骨真維摩幾年面壁舌不動忽然拍手賡魚歌
秋來滿船載明月俄驚雨笠仍烟蓑黃梅渡口水流急
五湖深處任風波
同蘇饒文宿吉祥寺
與公昔作長城别一去塵埃六七年夜靜書堂尋舊約
定將生計話林泉
送客之三衢
今日忽相見俄然又相别三衢山水清好賞中秋月
題假山石
無用無知頑石頭天生竒巧世人求筭來世上無閒物
假使無情不自由
會曇老
漁家生計好終日泛輕舟剪竹為竿釣裁荷作酒甌只
知溪上樂不識世間愁昨夜巖隈下蓑衣忘却收
祥符寺溪堂
開窗滿目見溪山霅水東流下嶺灣夜月深明漁舫寂
白雲無事到禪關
述懷
晦跡歸巖塢僻居人到稀披衣眠靜榻策杖遶荆扉遠
謝名兼利能忘是與非松風祛暑薄山月照螢微烹茗
滿甌雪掬泉半濕衣窮通雲意密終與世人違
附慈受禪師擬寒山詩
我愛寒山子身貧心自如吟詩無韻度燒火賸工夫敝
垢衣慵洗鬅鬙髮懶梳相逢但長嘯肉眼豈知渠
又
拾得詩清苦風騷道自存看雲欹竹石步月出松門識
取心中印休磨鏡上痕時時多漏泄塵世少知恩
又
人生萍托水流轉成愛河鼓激無明風出入生死波一
念若知歇諸緣皆息魔急須登覺岸勸子莫蹉跎
又
人生貪愛重所欲未嘗周一飯飽足矣萬鍾心未休黑
業何時了紅裠也自羞鬚毛已侵雪猶自日悠悠
又
何曾食萬錢顔子飲一瓢賢者心念道愚人志在庖賢
愚趣不同何翅雲泥遙豢養恐非福可信如昭昭
又
人生貴無業不貴多伎能伎能人看好業能灾汝形文
章妙天下氣宇吞滄溟此身若一失六趣且飄零
又
世間聰明人必欲聞其過寧知業所使大抵貪成祻因
果鏡中容容豈非是我陰報最分明詎論官職大
又
人生如春花能得幾時好朝吹與暮洗朱顔變枯槁花
落有後生人老不復少萬事只今休莫更招煩惱
又
世人怕說死說著死便諱及到死期來老眼先垂淚戀
妻復戀妾見神並見鬼不入祖師門癡迷直到底
又
六十休造屋七十莫置衣縱然得受用能得幾多時身
心要早歇凖擬與死期正如人遠出預辦為便宜
又
道力與福力平時似亂真福力有盛衰道力無富貧人
生不學道只種輪迴因君看天福盡滿眼生埃塵
又
自料七十歲匆遽那能期况今五六十形骸覺漸衰正
如春暮後青多紅少時去住呼吸間斯言真不欺
又
譬如臨明鏡面目各相對好者默自欣醜者亦知愧惟
鏡兩無情光明常一體若人心似鏡成佛在彈指
又
厚葬非孝心死者必遭辱君看離亂時何墓不伐斵黃
金衆賊分白日孤鬼哭最愛莊周叟天地為棺木
又
出家要省緣省緣易入道如何無事人婁攬閒煩惱奔
走富貴門莊嚴房舍好不知被物使區區直到老
又
若以争止争其諍轉不已惟忍能止諍是法中尊貴不
見老瞿曇妙相三十二魔軍刀劒來只以無心對
又
人身苟無業生死何足疑生也不須戀死亦不須悲一
身真逆旅萬事皆兒嬉請來綠巖畔與君歌紫芝
又
靜看營巢燕銜泥日千轉一栖貧家梁一宿王宫殿寄
託暫時間何暇分貴賤人生達此理沒齒無欣怨
又
貧窮難作福富貴易造罪有力無道心有心無貨賄有
福有道心百中無一二不見老瞿曇福慧雙嚴美
又
佛為大醫王留經治衆病衆生雖讀經展轉不相應病
是貪嗔癡掃除須淨盡貪嗔癡不除無緣了真性
石倉歴代詩選卷二百二十七
