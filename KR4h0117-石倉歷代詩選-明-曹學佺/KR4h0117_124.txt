石倉歴代詩選卷一百二十四
明曹學佺編
宋詩一
寇準
奉聖旨賦牡丹花(時正言直館)
栽培終得近天家獨有芳名出衆花香遞暖風飄御座
葉籠輕靄襯明霞縦吟宜把紅牋擘留賞惟張翠幄遮
深覺侍臣千載幸許隨仙仗看穠華
江南春
波渺渺柳依依孤村芳草遠斜日杏花飛江南春盡離
腸斷蘋滿汀洲人未歸
追思柳惲汀洲之咏尚有遺妍因書一絶
杳杳烟波隔千里白蘋香散東風起日落汀洲一望時
愁情不斷如春水
暇日遊建平三閭故里廟貌荒涼慘動耳目噫
賢者之祀世不絶享郡無正人遺棄若是感
事傷俗因留斯句
人生苦遠遊多是悲登眺况復念三閭遺蹤良可弔道
直出章華才高逐邊徼冤聲噴夜江愁色迷烟嶠斷碑
沒敗莎古木吟荒廟祠破少来奠岸峻稀停棹神容漬
老苔壊壁通殘照舊徑失朱門空庭起寒燒餘基雖索
寞清問長光耀旌賢誰再興勿使過者誚
水閣晨起
板閣常晏眠偶獨起清旦月落簷鳥語烟開客船散長
江色自澄汀樹聲空亂羣動又復然勞勞可長歎
晩望有感
出門望寒野四顧惟椒坡憶昔楚大夫還此情如何殘
陽半明雨水落西風多因同下蔡恨不覺增悲歌
南浦
春色入垂楊烟波漲南浦日落動離魂江花泣微雨
長郊雨餘遠樹減翠新蟬忽鳴激耳嘹唳久客
孤坐情如何哉形之於文聊以自遣
遙山夏雨歇遠樹涼風至憑欄偶開襟新蟬動秋思沙
溪潔細流庭木驚疎翠節候又復然幽憂斯所萃芳歲
若奔流羲光不停轡感物悼前期誰知此時意
雪霽池上
霽雪池上亭晴光扇泉石暖覺岸冰消静聞簷溜滴務
簡身暫閒景幽心自適極目望南山圭峯露微碧
春日登樓懷歸
高樓聊引望杳杳一川平遠水無人度孤舟盡日横荒
村生斷靄深樹語流鶯舊業通清渭沈思忽自驚
再歸秦川
阮路何方盡西歸興未勞河流經陜狹山色入秦高返
照明秋壘孤村接暮濤還如丁令至故里滿蓬蒿
秋夜獨書勉詩友
西風驚萬木危坐思悠哉故國經年別秋鴻半夜来人
應多棄善天豈不憐才休學嚴夫子荒涼老釣臺
秋日原上
蕭蕭古原上景物感離腸遠嶠收殘雨寒林帶夕陽溪
聲迷竹韻野色混秋光吟罷還西望平沙起雁行
秦中感懷寄江外知巳
念子隔江海浩然時已秋蟬鳴關外樹人在水邊樓髮
白猶搜句時清尚旅遊遙思當永夜不寐向孤舟
水村即事
虚齋臨遠水吟釣度朝晡葦岸秋聲合莎亭鶴影孤片
雲藏疊巘野燒起寒蕪獨步時吟望離人隔五湖
暮秋感興
苒苒前期遠窮途一可傷有時聞落葉不語立殘陽塞
草秋先白溪沙晩更光那堪望天末燕雁又成行
冬夜旅思
年少嗟羇旅烟霄進未能江樓千里月雪屋一龕燈遠
信憑邊雁孤吟寄嶽僧爐灰愁擁坐硯水巳成冰
初夏雨中
綠樹新隂暗井桐雜英當砌墜疎紅重門寂寂經初夏
盡日垂簾細雨中
感興寄蓮嶽一二詩禪友
西風傷遠別前計竟成非芳草此時暮故山何日歸禪
應同雅道貧合長天機飜憶雲浮侣無憀對夕暉
湖上作
極目望南浦望中生遠思雁沈芳草渡燒斷夕陽陂歲
月寒萍梗江山念別離泪餘清夜夢暫與白雲期
鄴北旅中懷友人
浮世多塵事悠悠難定期夢闌懷遠夜秋盡望鄉時道
在應無悶風亡自業詩何當歸釣渚搘肘一沈思
楚江夜懷
西風生遠水蕭颯度吟臺明月夜還滿故人秋未来寒
蛩啼暗壁敗葉下蒼苔誰念空江外年年首重迴
巴東寒食
春雨蕭蕭寒食天遠行猶在楚江邊人思故國迷殘照
鳥隔深花語斷烟薄宦未能酬壯節良時空自感流年
因循未學陶潛興長見孤雲倍黯然
歸州留別傅君
楊柳如絲拂畫橋此中留語欲魂銷還愁別後巴東館
獨聽空江半夜潮
余頃從穰下移涖阿陽洎出中書復領分陜惟
兹二鎮俯接洛都皆山河襟帶之地也每凭
高極望思以詩句狀其物景久而方成絶句
書於河上亭壁
堤草惹烟連野綠岸花經雨壓枝紅年来多病辜春醉
惆悵河橋酒旆風
蟬鳴日午樹隂濃避暑行吟獨杖笻却愛野雲無定處
水邊容易聳竒峰
岸闊檣稀浪渺茫獨凭危檻思何長蕭蕭遠樹疎林外
一半秋山帶夕陽
暮天寥落凍雲垂一望危亭欲下遲臨水數村誰畫得
淺山寒雪未銷時
送人
客亭殘照裏歌闋獨南行芳草無斷色離人多別情遠
塗方不極長笛更飛聲莫動鄉關念徒令白髮生
柳
曉帶輕烟間杏花晩凝深翠拂平沙長條別有風流處
密映錢塘蘇小家
南陽春日
水滿池塘花遶城日斜南陌暖風輕千門柳色春烟淡
獨倚高樓聞暮鶯
中書秋日有懷青社舊遊
掖垣秋色生雞樹忽憶青丘感舊情曾倚西樓吟暮雨
數峰寒碧遶高城
送轉運梅學士赴邊郡
悵飲惜離羣窮邊去路分雪深山館夜孤雁背燈聞
又
絶塞程苦遠窮隂歲欲殘石城歸夢斷隴月照人寒
秋懷
輕雲不動日微隂高樹無風秋色深獨聽暮蟬臨水坐
十年林壑阻歸心
秋
自古名高衆毁歸只應身退是知機林風驚斷西窗夢
一夜秋聲憶翠微
秋齋
霽景有誰同遠望秋懷無奈只悲歌雲收遠嶠凝嵐翠
雨歇空庭敗葉多
無題
金甲珠襦鏁繡扃杜城殘月葬娥英春風候館花如雪
空有鶯傳度曲聲
巴東驛秋日晩望
楚驛獨閒望山村秋暮天數峰横夕照孤笛起江船遣
恨須言命冥心漸學禪遲遲未回首深谷暗寒烟
南平驛
心隨流水還鄉國身向青山上屈盤遠夢不成秋雨細
西風一夜客亭寒
東歸再經峽中
復命經三峽波瀾極目愁片雲生斷壁孤石礙中流道
路連巴塞風烟接楚丘重来登望處因念昔年遊
舂陵聞雁
危欄秋盡偶来凭霜落秋山爽氣澄誰道衡陽無雁過
數聲殘日下舂陵
荆南秋望
西風吹戶牖獨自客荆蠻積水浮秋漢微陽淡遠山蟬
稀疎葉盡雨歇片雲閒何日忘簮紱深居石室間
秋日
柳衰蟬噪寒烟沒地迥山遙暮雨收宛是昔年秋氣味
只添多病與離愁
留題洛北羅漢閣
地高閣迥宜閒望望盡雲山首懶迴林下野僧應笑我
半年旌旆四曾来
輦下春日
雨餘宫闕麗春隂三月花光照上林誰倚青樓望歸騎
日斜南陌柳烟深
石倉歴代詩選卷一百二十四
