石倉歴代詩選卷三百七十九
明曹學佺編
明詩次集十三
商輅
蘭蕙圖
蘭蕙比君子其德為不孤人物雖云異氣味乃匪殊托
根深林下不與桃李俱妖艷任紛紛貞姿恒自如共言
王者香宜為禁苑居一朝移植後雨露恣霑濡芬芳異
凡卉馥郁盈天衢採擷足紉佩把玩堪怡娛發舒似遲
晩蠲潔無終初誰將幽静意寫此蘭蕙圖對之逐清賞
塵慮焉能紆呼童出門巷止回俗士車
至日
佳節當長至相遇值休假主人重愛客開宴乘閒暇香
醪發新篘時殽供美炙獸炭擁巨爐銀燭照高榭宗伯
與司寇丰采殊醖藉同浙更同朝同命嵇吕駕于時一
陽復羣陰漸退舍皓月清光流此景天所借杯行不停
手坐久寧問夜主賓管鮑儔才思李杜亞劇談意轉新
勝味如啖蔗幸兹際熙洽皇風徧夷夏顧余菲薄資職
業慚造化良會感知已素懷盡傾瀉醉後惜分携留詩
一相謝
題春景山水
愛此佳山水春來景更妍四郊青嶂合孤岫白雲連地
迥輪蹄絶峰危石磴懸小橋臨曲澗遠浦接平田鬱鬱
林間寺潺潺竹下泉桑麻凝暮靄榆柳繞晴川寶殿凌
千尺茅堂敞數椽僧歸西嶺月漁釣北溪煙倒浸沈波
塔閒横古渡船樓高平見日松老不知年鳥度浮嵐外
鷗飛落照邊吟笻芳草逕酒旆杏花天隔岸聞鶯語開
軒待鶴旋砌苔深染黛林籟細鳴絃有路通仙境無塵
遠市㕓終依丹鳳闕未結赤松緣家山在圖畫觸目思
飄然
挽胡忠安公
五紀朝廷士巋然鶴髮疎望尊周太保職重漢尚書捧
日心常在包荒量有餘門墻儀範遠空自望懸車
應制西洋駒
天生駿骨真竒哉貢之遠自西洋來西洋神駒何所致
雲霧晦暝初降胎身簇丹砂蹄削玉月鏡夾瞳耳批竹
追風掣電氣如虹裔夷得此那敢畜當時皇祖御宸極
德化覆冒西南國海不揚波條不鳴重譯來朝靡虚日
豈無犀象與珠貝不貴異物貴良驥玉階控獻聖情怡
振鬛驕嘶如有意天閑自此識龍種駑駘一見覺神悚
孳生歲歲蕃且息廐櫪充牣如雲湧郊壇有事備威儀
錦韀寶絡光陸離和鸞前道恣容與凡馬不許争驅馳
山水
浮雲積翠山稜層煙波浩渺滄江横就中風景如武陵
乂疑方壺與蓬瀛高人妙得丹青趣展素揮毫若神助
巖嶢峭絶瀉飛流嵐岫溟濛鎖雲霧楓榆隔岸羊腸遶
漁舟蕩漾忘昏曉人間何處有此景願一登臨散懷抱
其二
蒼崕萬仞高插天銀河直與南溟連畫工繹思寫縑素
天涯地角來筆端晴巒曉嶂空翠濕水色湖光渺無極
依稀遠樹含紫煙隱隱平林帶秋色夢中忽向君山遊
君山一髮青如蚪覺來披圖賦新句瀟湘雲夢清氣浮
九鷥圖
晴煙曉散垂楊堤垂楊嫋嫋臨清溪風景依稀二三月
蘭苕杜若連芳蹊溪頭紛然集羣鷺形影相隨復相顧
翹沙戲渚咸自適界水衝風飛更舞飢則窺魚飽則栖
弋羅不到無嫌猜參差態度形殊别綠楊深處恣徘徊
孤高格瀟灑性不逐烏鳶不逐隼平生雅趣雲水俱一
片閒心煙雨静毿毿毛羽勝霜雪數聲呌徹滄波月宛
如野鶴出塵埃回視凡禽總殊絶誰人巧奪造化工九
鷥寫入丹青中非惟潔白堪比德所貴體物存心胸乘
時高奮摶風翮充庭久向鵷行立遥看洲渚渺茫茫日
近蓬萊天咫尺
春景山水
春山巃嵸淨如掃楊柳依依春正好山頭不斷飛白雲
山下時聞呌黃鳥高人卜築山水間樓居面面皆青山
卷簾日長看圖畫閉門無夢來塵闤闤中紅塵深没馬
馬蹄不到青山下兩翁何處抱琴來良晤尋常共傾瀉
東風入指拂桐絲高山流水誇絶奇千古遺音足清賞
黃金何必鑄鍾期幸逢四海雍熙日才俊登庸皆遺逸
弓旌行見下朝廷未許斯人永泉石
山水圖
畫師盤礴作筆勢寫出江山數千里崔嵬絶巘如摩空
彷彿高巖起雲氣浮雲開處見山骨紫翠重重淨如洗
飛泉落澗聽無聲幽谷含春如有意武陵此去疑不遠
似有桃花出流水隔江依柳起凉風高窗面此雲山青
客來相對坐忘倦似說平生遁世情我觀斯圖重太息
清時誰肯終泉石桑弧蓬矢作男兒竹帛千春照芳績
君不見當年伊尹耕有莘憣然一出安斯民
其二
生綃一幅高堂上彷彿名山勢千丈雲霞變態不可名
掩映長流萬古清層江疊岫斷復續怒虎奔龍起還伏
廓然天雨放初晴萬壑千巖漱寒玉雲山峨峨何壯哉
珠林物外無纖埃長松百尺出幽澗飛橋横跨山之隈
携琴曳杖者誰子疑是山中招隱回君不聞蓬萊三山
峰夐絶非人寰計來三千餘萬丈惟有飛仙日往還龍
眠畫筆奪造化仙界移來指顧間公餘杜門無一事坐
對斯圖心自閒
獵騎圖秋景
薊門霜落悲秋草葉飛滿地無人掃鑾輿曉出明光宫
揚鞭走馬關東道天閑十二分雁行虎蹲豹躑争低昂
戎袂吹風日杲杲陣雲横塞天茫茫兔奔鹿馳何迫速
長劒短戟相追逐蕭蕭響徹雲影寒呦呦鳴透空山綠
野雉戛戛原頭飛錦毛五色光陸離翻身抽矢將欲射
巧力恐逐冰絃移丹青一幅監前代幾度桑田變滄海
靈囿靈沼尚可徵金城湯池將安在東龍行日西龍雨
乾坤已屬大明主當今偃武更脩文世際雍熙侔舜禹
題夏珪山水圖
夾江山勢如削玉夾岸人家茅結屋屋頭挺挺多脩篁
屋外垂垂楊柳綠漁舟欸乃聲相續得魚沽酒聊自足
就中高人欹席帽策騎前來訪幽躅
送龍孔目歸省
曉辭天陛出金臺仗劒分携亦壯哉玉署已看書最績
江亭暫共對離杯秋經冀北霜初凛冬去江南梅正開
掃徧松楸無久戀都門指日候重來
送李繡衣督學
臺端久矣著蜚聲銜命新從冀北行政教已看歸掌握
師生深喜得宗盟軺車到處秋風冷藻鑑懸時夜月明
收拾棟梁應有待好抒忠赤答昇平
挽吳編脩母
堂北凄風捲素帷萱花一夕竟凋衰詞林有子登清秩
機杼無人理斷絲鏡掩香塵鸞影寂窗含明月鶴聲悲
平生見說多賢行銘勒何慚太史碑
瑞蓮亭為建寧張太守賦
蓮亭瀟灑瞰清漪嫩綠新紅種滿池並蔕倚風嬌欲語
雙花凝露淨還欹遠追周室禾同穎近似漁陽麥兩岐
和氣致祥應有自佳聲從此播明時
遊楊鴻盧南園次韻二首
别墅同追一餉歡喜陪車駕出朝端花飄紅雨三春暮
麥熟黃雲四野寬醽醁杯傾鸚鵡滑櫻桃盤薦水晶寒
遊歌何幸逢全盛仰祝鴻圖萬世安
其二
咫尺南園接上林共娱風景聚朝簪花因春後開還落
水自溪分淺復深綵筆倚闌題樂事冰絃當座助歌音
主賓歡洽難勝醉何用臨岐酒更斟
雪
朔風吹雪滿林端頃刻青山變玉山敝履尚思東郭趣
蹇驢應向灞橋還寒生短棹滄江闊光映疎櫺卷帙閒
三白豐年今有兆農家從此盡歡顔
山水
雲山疊疊樹高低景色蒼茫望欲迷江上有舟人蕩槳
林間無路石成蹊柴門晝掩車塵杳茅屋春來野鳥啼
昭代徵賢勤束帛高才未許學幽棲
題山水圖
山間景物四時同松栢森森紫翠中案上書編閒白日
簾前花影動清風小橋静看行人過野寺遥從曲逕通
辟榖他年如有分肩輿還擬覓仙蹤
送徐巡宰莆田
與君兄弟意綢繆不惜離筵重勸酬紅葉馬前牽别恨
白雲江上動鄉愁舟移劒水腥風遠春到閩山瘴雨收
况是莆陽文獻地宦情詩思兩悠悠
送楊大尹之官吳縣
九載江村喜撫循聲華從此動朝紳東吳剸劇須賢尹
北闕疇咨用老臣耕鑿會看民樂業絃歌有待俗還淳
耒陽豈足淹龐統超擢懸知沐寵新
題鷺洲書舍
分符出鎮幾經秋結屋還依白鷺洲萬點霜花藏遠近
四時煙水共清幽詩書滿架承遺澤事業潛心繼遠猷
自是故家文物盛子孫賢達異常流
送曲阜孔大尹
令尹才華迥出羣烏紗銀帶荷君恩應知聖澤同天地
致使餘波及子孫學道可能忘祖訓推仁先欲庇同根
公恂進士如相過好說深居遠俗喧
夏
屋外羣山如削葱屋頭翠柳清陰濃松根白鶴起欲舞
藕花香散西湖風愛花少年顔如玉畫槳輕搖浪紋簇
羽扇凉生香袖飄恍在若耶溪水曲
秋
一片秋光素如練滿山黃葉霜初染斯人巾履晉風流
松竹閒依白雲歛笻杖兒童不暫離筆牀茶竈相追隨
好似柴桑陶靖節歸來孰與同襟期
送羅翰撰歸省
三年史館己遷官千里親闈缺問安予告暫辭天上去
承恩遥向日邊寬到時春酒堪為夀舞處斑衣足盡歡
侃侃每聞懷直道會將民隱奏金鑾
送龍太守之毘陵
早從春試見雄文駐馬山中識使君曉闕承恩沾仗彩
寒窗敘舊對爐燻晉陵撫字多仁政江表聲華達上聞
自是高才難久滯超遷還擬立殊勲
送鄭彦成之廣信
信州南去近鄉山便道争看衣錦還蓮幕得賢資畫諾
玉峰多暇稱躋攀半生勤苦塩虀味千里歌謠井臼間
别後要知重會處天香兩袖覲龍顔
贈李其章還官
桐鄉二尹西昌彦為喜居官有政聲農樂耕桑勞勸相
士躭詩禮藉陶成九重奏最恩光重千里歸裝去路輕
懸想到時秋正熟紛紛老穉盡相迎
山水
别墅樓臺俯碧灣柳陰深處隔塵寰主人無限登臨趣
都在煙雲出没間
梅
挺挺新枝冒雪開江南此種冠花魁天公有意憐幽獨
特遣陽和到早梅
石倉歴代詩選卷三百七十九
