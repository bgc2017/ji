石倉歴代詩選卷三百四十七
明曹學佺編
明詩初集六十七
鄒緝(字仲熙吉水人)
望嶧山
泛舟度清濟東望鄒嶧山遥遥青霞峰明滅烟霧間石
厓上突兀峭壁高巑岏魯邦峙岱宗兹山獨相連孤桐
生其陽古刻在其巔名標史籍中事出秦漢先至今萬
代後遺跡猶見存憶昔初經過瞻望不及攀俯仰三載
餘復此開心顔靈蹤尚未泯白雲時往還我欲登絶頂
淩風散羽翰縱覧今古内曠然超人寰
即事
月上碧天高夜凉清露重獨起推篷望風生碧波動兩
岸蘆聲急一川烟景微忽聞棹歌響驚起白鷗飛叢叢
岸葦黃瀲瀲江波白静夜不成眠起坐看明月
歎楊花
輕盈不自持歴亂隨風起朝逐上林飛暮落東流水素
質徒可憐貞心不自擬感此懷益深嘆息殊未已
行路難
請君勿言苦我歌行路難世事有翻覆人心若波瀾布
衣扼奪卿相位禍讐起自杯酒間君不見昔時山東嗤
匹夫讀書往往輕凡愚談笑強干唐舉相搖鞭西入咸
陽都一言啖秦王再言扼范雎黃金束帶高堂居風雲
變態生須臾君不見魏其位擢漢公卿灌夫意氣排漢
廷武安本在門下列拜伏跪起呼父兄一朝寵據津要
地舊時意態寧復生竇嬰既失勢潁水亦不清狂呼罵
坐何足驚咸陽市上殊無情行路難行路難人生自古
有如此何須局促增嘆聲
白楊河
白楊河下春水碧白楊河邊多估客東風二月柳條新
却念行人千里隔岸上居人纔數家茅茨深處見桃花
小婦河邊汲新水老翁門外看雛鴉桑苗未青麥苗綠
牛羊散落村墟牧行客年年任往來居人自住楊河曲
題李陵泣别蘇武圖
漢家烟塵仍未息君牧海邊臣屈膝當時同憤死匈奴
誰料君今歸故國胡天茫茫塞草青君歸依舊漢官榮
臣身雖倚戎王貴收淚慚君後世名
河邊柳
河邊柳昔人曾種今還有千絲萬縷搖春風年年攀折
行人手行人朝暮相經過新條無奈别離何柔情不減
舊時意舞態誰憐幽思多北來南去知多少青青又見
河邊柳不見迎新送故情空使行人但回首
瞻雲軒為鄱陽朱仲達賦
望親舍登高秋雲飛處心悠悠思親目斷親舍遠遊子
天涯猶未返晨昏供養既有違空望飛雲長在眼年年
商賈徼微利得錢養親願親喜何如收拾大刀頭綵衣
堂前奉甘旨
送王道子周起巴遊學
新策明時不見收獨擕書劒别神州且將教雨分湘郢
應見文星近斗牛泛渚定過雲夢澤題詩須上岳陽樓
秋風遥思登臨處却望京華憶舊遊
九日登欽天臺
高臺百尺出城頭佳節登臨散客愁六代江山餘勝跡
一天雲物自清秋石頭雁斷西風緊鍾阜雲寒落木稠
鐘磬乍聞時已暮一杯難盡強相酬
仙源圖
洞口春垂一片雲仙源還有避塵人往來茅屋渾忘歲
開遍桃花始識春漁父已傳今屬晉市朝誰覺久無秦
紛紛世代興亡際回首東風感慨頻
眼暗
厭聞池沼沸羣蛙眼暗終朝更自嗟謾想容顔羞覽鏡
欲親書卷奈生花
附王沂詩(字子與泰和人)
題觀泉圖
毖彼泉水其清瀏瀏既出于山亦經于丘原則有坎陸
則有岐汪汪洋洋莫知所之奔壑西馳經天東注夫豈
性然勢激而寓歛此涓滴至于尋丈隨波同流惟海是
向彼觀泉者朋簮童琴洗耳其操濯纓其心鳴雨林臻
霏雪厓至時不待人圖不盡意漆園蒙莊妙契淵默君
子人與果行育德養正之功有漸無已勖爾後來是之
取爾
覽古
楚國憤竒士伍奢真可憐憸人費無忌讒間平王前害
奢未及止思去二子賢賢哉子胥智乃出無忌先弟兄
永訣别父子相棄捐彎弓向中使去就何翩翩吹簫道
中飯脱劒江上船艱關歴他境慷慨張空拳公子不可
說專諸能解懸退耕伏中野決策如轉圜二國適多釁
五年方見宣操兵遂入郢殺氣如霏烟不得費少傅斬
首謝厥愆徒令楚舊君乃辱吏士鞭報楚既得志謀越
復何言屬鏤早受賜鴟革往不還樹檟志弗遂夫差隨
上仙悲君讀遷史今古慨悠然
送上清張叔大鍊師東遷
芒蕩有氣浮天關真人乃在圯橋間功成往事赤松子
心與浮雲如等間上清億刧玄教起坐引諸天&KR0927;珠裏時
聞仙子御風來身着山中紫霞綺東海塵飛二十年仙
凡消息兩茫然守關人識青牛去渡海書逄白鶴前五
陵八百遺仙記思欲攀天問天帝三尺青萍手可揮一
品銀章肘先繫笑把芙蓉花相期訪蓬島不見河上公
空懷橘中老大明治世龍溪秋乍來倏往應難留月明
後夜碧天净笙鶴遲爾緱山頭
春江静釣
白鷺洲頭春水生青山倒影碧波明閒門却掃流塵跡
深樹似聞啼鳥聲漁舟蕩漾持竿久世事茫茫不回首
釣得金鱗换酒歸夕陽正照垂絲柳
過青原訪先侍郎勅葬處志感
賜葬憶先墳林巒鎻暮雲野烏啼夜月石馬卧秋氛勛
業悲前哲簮纓愧後聞流傳青史上翊戴宋明君
遊青原山次隆太古謝子方
逸客淹螺浦尋僧問鷲峰水流通雪竇谷響應霜鐘幻
跡雙荆樹香風五粒松追隨成信宿感爾意重重
又
入雲來駐錫拓地此安禅曾讀傳燈錄因參不二天松
隂山四合雲影塔孤懸消歇同人世憑軒思惘然
江行
江柳拂危磯江花照客衣灘臨交石險山入斷雲微樵
㸑春烟起漁歌晚棹歸孤禽渾睡着驚起月中飛
小庄道中
客路千厓裏春風二月中虎蹄荒徑少鸎語故鄉同澗
水縈回綠山花自在紅物華空滿眼去意只匆匆
題嚴甥玄齡松軒讀書圖
憶爾幽軒好魚書久未逢高科懷五桂喬木愛雙松流
水池邊路浮雲戶外峰世家元不忝力學待昌宗
安慶謁左丞余廷心祠
百戰孤城䧟先生獨有祠勲名班左轄心膽戀彤墀已
矣英雄死傷哉國步危魚沉芳草没虎落墜藤欹短日
紆長算高風繫遠思文章傳異代事業賁穹碑蘋藻遺
年薦松楸過客悲乾坤新歷數社稷舊陵夷傳入今朝
史歌餘古樂詞有懷因感激千載重民彛
登老姥山
路轉顛厓虎鼻峰上方日晏始聞鐘晴嵐密護岩西竹
香霧輕浮澗底松山果欲凋還共採林僧久别乍相逄
玩竒行遍燒丹處拾得仙人九節笻
次仲修來韻
四海交游盡俊英一時詞藻擅聲名建安七子推王粲
大歷諸公愛長卿野水雲晴蘭枻小山城月淡玉簫清
都將一日三秋意寫作吳歌子夜聲
送姻弟劉子彦應辟
畫船衝雨發官河束帛徵賢是禮羅天上午門新日月
海中春水淨風波經筵進講先三禮名世登崇重四科
自昔珠林推俊秀茂才承制蚤鳴珂
幽居同劉韶賦
春泥門港雨聲多潤浹荒畦露淺莎石砌落梅疎映竹
鑑池流水細通河坐深還愛青氊舊老至其如白髮何
海内太平忻有象詩成聊復醉時歌
送謝子良驛丞之京
水驛論交舊著名春城分袂若為情空羣竒驥長千里
惜别流鶯更一聲白下雨收梅子熟清江風過柳花輕
歸船暫泊應回首五色雲中是玉京
次仲弟子啓簽憲過洞庭湖
黃鶴樓前曙色開吕公磯上首重迴平湖盡處青天近
積雨晴時白雁來千古戰争餘舊壘百年歌舞廢崇臺
昔人總逐流波逝猶想清風被八垓
題劉彦昭杏林春曉圖
久看林杏發雙條每到春晴花最嬌彩雲終日淨如拭
綘雪有時吹未消簡方清潤浮書庋接席繁隂落酒瓢
舊遊回首已十載結實纍纍須見招
寓京有懷舊友歐陽明善
南平城裏舊相聞覺海橋西喜遇君泉石閒心同止水
湖山往事付浮雲别離久佇雁鴻信寤寐常懷鸞鶴羣
松竹烟霞清藹藹藤蘿霜月白紛紛
黃堂冬夜詞二首呈全子仁大參
簾底移琴錦幄張梅花枝上月如霜羽書忽報諸州捷
敲折珊瑚一寸長
又
茜色紗籠絳蠟殘綺窗斜月轉雕闌當筵賦得陽春曲
喚取銀筝按拍彈
仙源秋曉
遠是青山近是林仙源秋色雨中深前溪不是桃花水
縱有漁郎無處尋
附葉槩詩(字貫之吉永人)
途中述懷寄張憲副用中李布政昌祺
北闕黃門客南宫粉署郎姓名傳海宇事業紀旂常夕
殿垂青𤨏天書滿玉堂新詩凌鮑謝妙翰繼鍾王視草
詞林久承恩紫禁長遭逢懷聖主眷顧荷儲皇瑚璉宣
廊廟楩楠具棟梁分符辭上苑持節去遐荒疋馬炎蒸
路雙旌瘴癘鄉豺狼曾遁跡鷹隼已飛揚桂嶺開秦室
蒼梧拓漢疆野人疎制度蠻俗少冠裳曉白溪多霧冬
青樹不霜四時榕葉綠尺布野蕉黃春水封川碧寒梅
驛路香扁舟登古刹萬里謁潮陽交誼君偏篤鄉情我
自傷别離寧有恨會合豈能忘傾盖酬知己分簮限各
方明朝故園雨回首思茫茫
送高苑教諭萬宗海考滿之京
送别金臺去迢遥路幾千山青鍾阜雨草綠薊門烟行
李惟雙劎清風祗一氊銓曹如有待允矣莫遲延
除夜有感示十弟槃
迢逓踰東廣滄茫又歲除自從辭故里不見有家書風
雨恒懷汝艱難誰念予江南親白髮安否近何如
耕樂
我愛躬耕樂生涯百畆田曉翻溪上雨夕破壟頭烟禾
黍青山外桑麻綠水邊官租輸巳畢斗酒醉殘年
雨後江行
早出餘杭郭微茫曉色開畫船江上别綠樹水邊迴酒
為離人勸詩因細雨催故人凋謝久惆悵不勝杯
除夜胥江小酌柬李昌祺張用中
除夕胥江夜泊船短篷疎雨集羣賢建炎勲業張忠獻
天寶詩章李謫仙水國臘梅寒吐雪山垣榕樹晚凝烟
故情且盡樽中酒莫嘆飄蓬又一年
送傅僉憲啓譲還河南
急乘驄馬至宜陽曾見烏臺六月霜回首又成三載别
相思空有九迴腸范滂攬轡名偏重郭賀褰帷政獨良
四海只今同聖化莫教當道有豺狼
謁齊山翠微亭
石尤終日阻行期遥上齊山謁翠微石徑﨑嶇荒草合
野亭凋謝落花飛當年賦詠人何在此日登臨事已非
却憶樊川千載後不勝愁絶對斜暉
送布政劉俊還廣西
薇垣官滿正趨朝南北寧辭道路遥奏政九天沾雨露
鳴珂十月下雲霄青楓葉落秋聲早黃菊花開暑氣消
重到桂林宣聖化遠人安堵樂漁樵
和蕭布政省親客中有懷
衣食京華巳十春多愁豈是為家貧恩深未得酬明主
才薄惟慚負老親薊北鄉書秋後少江南歸夢别來頻
白雲惆悵孤飛處目斷天涯有幾人
謁磨崖碑
翠竹黃蘆兩岸秋磨崖碑下暫維舟一時人物俱消盡
千古江山獨此留刺史文章垂宇宙平原翰墨重琳璆
欲詢往事今何在惟有瀟湘徹夜流
登岳陽樓
巴陵城上岳陽樓樓外長江日夜流簾捲斷雲衡岳地
窗寒殘雨洞庭秋東南勝槩留清賞唐宋衣冠嘆昔遊
倚徧欄干重弔古蒹葮零落不勝愁
小孤山讀先君石上詩有感
長江滚滚自天開一柱中流獨壯哉山接匡廬隨雁盡
水通淮海引潮回高低題詠今猶昔上下帆檣去復來
讀罷先君詩舊句故園東望不勝哀
送楊學士弟歸閩
東風紫陌滿城春斗酒那堪獨送君天上暫分鴻雁影
原頭誰念鶺鴒羣文章海内推蘇軾孝友閩南讓史雲
後夜連牀應有待玉堂風雨細論文
餘杭哭鄒少保先生
天生白首際明時事業文章早見知模楷兩朝黃閣老
衣冠一代漢威儀太常考德新增諡聖主懷賢為建祠
欲弔孤墳何處是鳳凰山下草離離
嘉興天寧寺哭仁宗皇帝
昔捧天書出九重春風金殿語從容當時有志陳三策
此日無由竭寸忠四海哭傳遺命詔千官悲慟大明宫
小臣一掬傷心淚洒向吳江恨不窮
元夕
翠擁金鰲拔地開銀燈火樹絢蓬萊層層寶塔雲霄出
疊疊神山海上來歌管徹霄催禁漏香車瑱路動春雷
昌期同得昇天樂齊獻吾皇萬夀杯
望湖亭與李布政張憲副同登
欲向番陽泛去舲停舟來上望湖亭當階秋色生簾幕
隔竹濤聲落戶扃水接九江通楚碧雲連五老入湖冥
與君明日京華路早嘆浮生跡類萍
環清軒
新築幽軒俯碧漪一泓澄澈洞無涯寒流曉浸蓬萊島
秀色秋涵太液池入座水光生几席隔窗雲氣上簾帷
閒居盡日渾無事惟對青山獨賦詩
蘭亭懷古
蘭亭宴集自豪華内史風流逸興賒曲水流觴雖有路
茂林修竹久無家夕陽幾度空啼鳥夜雨千年自落花
此日西曹看圖畫雲山彷彿舊烟霞
湖州天寧寺
菰城官暇扣禪關蘭宇蕭條屋幾間石上苔深雙塔峙
山中晝永一僧閒梅風釀雨春長在野樹巢烏晚自還
昨日籃輿曾過此不知人世有塵寰
送同年史郎中隨李少保征交阯
將星北闕暫辭朝遠别龍江折柳條京國昔年同擢第
交州萬里獨乘軺談兵幕府秋風動草檄轅門瘴雨消
獻捷天庭應有日功名不數霍嫖姚
龍岡深雨為刑部員外莆田黃常祖題
南望閩關道路長一坏黃壤在龍岡三年洒掃誰供事
千里驅馳祇自傷荆棘叢深春雨後楸梧樹老臘前霜
錦衣得遂歸榮願隴上焚黃倍有光
煮雲軒
侍講歸來禁籞東雪花如席捲長空呼兒近掃階前白
折竹遥分鼎内紅真率宛同陶令興麄豪應薄党家風
天公肯借調和具化作甘霖萬物豐
清風軒
幽軒種竹已成林一榻凉風半畆隂湘水月明看鶴舞
渭川春曉聽龍吟簾前翠色凉侵席窗外秋聲韻入琴
莫學東園桃李質榮枯易改歲寒心
春日同布政周公仲槙參政葉公景晹遊虎丘
寺總餞金侍郎養正
上方樓閣遠塵寰此日登臨興不慳山鳥亂啼遊客去
林花争發老僧閒高墳細草荒岡上孤塔斜陽碧漢間
惆悵同袍今又别何妨斗酒笑朱顔
武昌懷古
鄂州城郭古塵寰人物升沉自去還往事謾傳鸚鵡賦
荒崗空見鳳凰山六朝烟樹啼鴉外三國豪華碧草間
欲採江蘺來弔古西風淅瀝水潺湲
題高公器仰高樓
西山萬仞倚層樓十二闌干翠黛流崔顥題詩誰復繼
元龍高卧孰能儔朱簾半捲聽風雨繡戶平臨看斗牛
此日憑高清興足為君呼酒共相酬
過城陵磯吊錢僉憲稽&KR4152;被溺于此
城陵磯下水如苔誰料鮫宫即夜臺驄馬去時應復返
鯨魚騎後不曾回身隨浪影孤魂遠恨入湍聲萬古哀
此日停舟為揮泪楚招歌罷獨徘徊
石倉歴代詩選卷三百四十七
