石倉歴代詩選卷四百二十四
明曹學佺編
明詩次集五十八
吕㦂
弘治改元有感
我生正綂末十九干天閽尚倚大臣子深承憲皇恩供
奉餘二紀典牧滁山原曷憂去國遠抱此涓埃存奈何
及四十目覩四改元有鬢早潘皓無聞蹈丘言今上挺
神聖百靈聿駿奔華夷仰恭儉文景不足論鄙夫分荒
野喜氣獨飛翻昨宵飽甘雨牟麰潤其根太平固多象
風謠亦騰諠北望華蓋逼不知在山村頃已約僚屬具
榼待晴暾古寺動春色梅花瑩而温一杯皆帝力詎望
猶高騫河鼠志充腹犧牛羡孤豚由來過止足必罥羝
羊藩但願賢路闢宗社等乾坤三復古人訓常安逮子
孫
喜雨(諸公禱雨而應喜甚沈司空時暘先作喜雨詩二首倪太宰和之示余邀和余乃次)
(韻荅之)
頃從宫闈災四方紛沴壒至尊减膳頻遠貢罷蚶蛤舊
京亦告旱春荄鬱如㷈羣公走祠禱而我病床榻鬢憂
日益星心齋戸常闔孰云蒼蒼高有感響斯谷俄然發
輕雷鍾山遂雲合天瓢駿影亂樂部蛙聲閤喜來不暇
卧起整頭上匼勿藥謝携扶僦屋志苫蓋晨趍太常園
嘉蔬青紫雜望望長千里溟濛暗金塔昨蒙示新篇乾
鵲噪三匝博哉武庫陳足以啓衰颯翻思情惱人花時
猶雜遝高軒以予從休衙待誰拉吟多恐費箋屐敗將
重蠟糟妻頗觧事香醪出雙榼
其二
青春滋物初滿衣霾與壒農家大小陂暴露及螺蛤嗚
呼生理微萌甲幾焚㷈城中億萬戸戸供龍君榻司存
下令嚴屠肆經旬闔厚祿不先憂主恩何以答事真倚
伏殷誠乃天人合維我太宰公隆望本黃閤忠義發面
顔叩神免其匼頓回雲漢傷歡聲周白蓋區區蜥蜴謠
兒童浪喧雜如麻雨脚來不見城南塔嗟余蒲柳軀兩
覩星霜匝詩陳豐年象庶足慰蕭颯因之紀公德獨未
厭紛遝公生誠嶽䧏人可強排拉才難不其然宵吟對
殘䗶借坡喜雨文賀公以携榼
送蒋惟深參議江西
遡江風帆平指日陟滕閣回首石城隅離筵便成昨識
君餘十年渾不露鋒鍔其外每誾誾而内加榆約豈惟
銓司良家食心傾藿兹當參藩初胡可尋常度夏矦飽
經術訓誥精噩噩彼俗楚乃佻猶未殷民惡胸蟠保釐
說炳若青與雘以之著行事鋪張自宏廓善治减征徭
好古訪淪落堂堂瑚璉姿終焉清廟託况今不次徵方
面跡聯絡捨此來群疑謂未堪盤錯薇花映官僚寅恭
相畫諾同急蒼生憂同後天下樂吾衰一繫匏念及書
頻作毋令金玉音慰我門羅雀強顔滯周南宦情已秋
薄
上巳次沈時暘司空韻
浮生百年内多憂曾幾酣欣欣物向榮無若春風覃石
城霑新雨鍾阜藹晴嵐山川豈洛中豐鎬在江南地勝
號佳麗天光增蔚藍繁花維玉&KR1301;柔桑育金蠶聽歌緩
緩歸嘅此頭上簮犧牛與腐鼠莊周發余慚
其二
幾番花信歇日午方睡酣性從中歲懶卷帙罷研覃休
衙羅可張香爐生碧嵐起得司空篇其音追雅南春光
入手畫銀鈎滿雲藍我句蛛絲微適用安如蠶小山叢
桂招因公聚華簮誓將歸歟咏一洗平生慚
謝包武庫過訪
官廬帶寒照多病少所親不速肯余過眷然意何真偶
儲五斗秫釀酒清且醇竊禄本非薄鷄黍敢辭貧休衙
掃吏跡高論屛囂塵追遊蓋三紀而况葭莩姻亦知慰
畱滯觴酌許頻頻相看總無家携稚各二人温恭仰子
德問學老而新子不日遷秩予當謝簮紳但愧歲年邁
有負報恩身去去勿復道世路方荆榛
題芙蓉和楊循吉禮部作
亭亭綴高紅氣毓金天朗無言妙容華對者意弘敞凉
颸久矣至固絶趨炎想色傾南國姝石帶西山爽輕雲
動素波疑渡銀河響及含沆瀣餘宛若仙人掌我行忽
見之褰裳欲孤往恨無華堂奉寵以金缾飬過時而霰
零委頓均草莽才難歲易徂憂來倚書幌
賀姑蘇李太僕少卿致仕
自公倡高節士以退為榮我何此拘滯尚惑兒女情方
圓動齟齬固恥君子争歴歴歲年晩徘徊恐無成駕言
登山望吳會蒼烟横縹緲但一氣孰辨三江清故里况
凋落伊人餒躬耕所貴意則遠咀道吐華英莫以極鐘
鼎來世方垂名誓將逐夫子因採紫芝莖
子昂竹石
吴興本天人其生面如玉先輩許經綸多才不一足詎
談毫素間蕭條數枝竹因之異代下落月想華屋今夫
拳石微勢壓篔簹谷秋雲薄古黛山雨弄新綠飄飄逐
仙氣把玩能醫俗如奏子喬笙乃在緱山曲如含英皇
淚猶懷帝魂哭昔也殷士敏祼將痛侯服故爾生不辰
吁嗟此公族
送王德輔奏事京師(德輔南京車駕主事)
論交淺與深何在相逄早此心倘未宣比鄰或空老我
家本盧鄉君來從鳥道俱生正統末宦學余草草前霑
數年祿政拙陽城考不遇舍驪黃中腸曷傾倒蕭蕭如
病栢冰霜但能保巍巍奏高山子去琴安抱西成江漲
平北駕風烟浩此惟謁帝宸重門森翠葆同年盛鴛鴦
游揚互稱好環滁卿月秋休衙迹如掃棄擲扶桑鞭西
榆日增皓惻君情欠佳以未添丁惱明年充賀賓金陵
拜丘嫂
雷
仲冬尚御裌園野報花開終朝虹且見南山殷其雷江
城地固暖時序詎宜哉真宰意難料故老多驚猜我生
頭已白更事聊亦該末路慚齟齬衆哂同樗材如何九
折坂我馬方虺隤三年别妻子何由舒好懷已矣勿復
道黯然心獨哀移文幸毋誚猿鶴期歸來
釣魚圖
楓香倚青壁魚樂茭蒲長溪翁戴笠來舟穩撥蘭槳欲
談世清濁無復三閭文極目盼流雲滄浪發孤響餘音
遶空谷川綠平如掌呼翁不我譍繫此蓴鱸想
屋漏(時在滁陽)
山州土疎陶瓦惡鼠竄鴉争勤脫落去來廨吏更幾人
况乃郊居遠城郭今春補葺聊預防我出經旬颶風作
簷前老樹夜墮枝睡美妻孥免驚愕歸來未雨尚未虞
豈意淋浪忽從昨斜風直注無處乾行坐都妨足常閣
心同杜甫千厦悲迹異盧仝數間樂布衾盡濕自起薰
書卷頻移煩束縳逹人無入不自如内重容顔時妍約
吾儕佐秩未云薄散地何曾庇民瘼去去憑誰薦稱鶚
早歸亦有先廬託
太常牡丹
耳邊怪底成蜂衙官寺為有南園花寺之土脉接鍾阜
厥壤上上肥無沙春風誰倡洛陽會秋浦獨任韓湘家
支撑葦薄扺簾幕露重最愛低枝斜人云芍藥可近侍
勃勃方努珊瑚芽損乎足者益兩翼散地固合多名葩
大將詩壇逐鹿急受降未有呼韓耶預恐諠譁設酒史
毛舉正幸毫釐差司敗司空皆少飲是日老頰猶生霞
蘭亭修褉舞雩咏去千載後今非邪我狂手脚喜欲旋
僚佐禮數宜其加作意吾杯徐料理醒酒且進諸公茶
仙童忽奏步虛曲啄木慢攪黎園琶庖人罷祀來執炙
小鮮適口何曾奢勸客稱能讓秋浦客起便走前門遮
九十風光彈指頃莫教春遠又天涯
釣雪圖為文選喬希大題
寒波雪片霏霏雨老漁宿昔扁舟具龍伯宫前擲一絲
細鱗縮項隨烟霧霓竿本解釣珊瑚俗情大笑何曾顧
太平無事用鷹揚惡風白浪弓旌暮蓑笠閒吟柳柳州
眼中枉費頻招呼我待明年春水時去逐桃花傍巖住
沈司空種蓮次韻
七澤根株故相抵蜂房生意青青子江頭山積藕鮮船
不及西湖甘且旨舊家裔出休文翁太華句有昌黎風
興懷短壑駕長松官衙水閣裁芙蓉我得容臺塘一畆
下礙葑蒲上高柳今年且賞東君花明年亦種西湖藕
碧筩仰吸酒如川一吸三百青銅錢錢空酒盡猶卓然
賦詩最愛晩凉天接㒿倒着還臨水習家池去無多里
逹觀懷抱何不容碌碌塵埃人似螘
題陶九成湖石芙蓉圖(國蔵魏都憲家)
金颷剪刻明江水玉露淋漓半酣裏不勝秋色染裳衣
遲莫天涯徒自喜昔人曾比五老峰看來峰石何曾似
花自熒熒石齒齒村婦顰眉向西子故多繡褥豔豪門
枝葉紛紜針線死青春誰共無泥滓只有中州魏家紫
塞鴻社燕那停趾相慕容華各千里
題秋雁圖
黃蘆白沙千萬洲塞風卷雪無清秋江南水深足梁稻
棲息未暇虞羅憂一䨇驚飛為誰起呼曹亂呌烟波裏
就中亦復半無聲夢遶三湘憶春水
治河謠
古河徙從周定王漢悲瓠子歌宣防後來紛紛獻群策
神禹遠矣誰其良黃流一石泥數斗倏忽風霾千里走
奔𣲖力障勢轉狂似止兒啼掩其口古之使者猶為民
以身捍水勇且仁今之使者志在名流移未復碑先成
張秋已誇纉禹績符離廟享又無敵君不見蜀之遺愛
仰三犀今之鐡牛仆在隄
滁陽對雪用杜韻
臘近都稱瑞民貧益觧紛自然生喜氣不厭對寒雲舞
馬隨風亂遊蠶得葉聞壚頭新酒價一問卓文君
其二
野雪迷深巷山亭望醉翁欹斜臨澗竹歴亂遶簷風肩
聳詩成瘦顔衰酒與紅客來從我臘歡洽愧嚢空
天寒夜卧
雨久當成雪天寒不肯明君親南北夢城闕短長更有
病官何物無聞老此生茅茨盖新屋妻子念歸情
弔文山遺墨
(錢世恒家昔蔵有文丞相六歌及與其妹决別赴死之書内丁寧女妾一一詳盡乃墨跡)
(也往時吳状元匏菴見而愛之為錄其書於家以六歌文山集中自有不錄居無何而世)
(恒家失火六歌與書墨跡無一存者世恒恨不已匏菴乃出向錄書槁與世恒作楷字書)
(之而中書姜廷憲題其卷曰弔文山遺墨予為賦五言一律云)
有形知有化無愧仰無窮書與家人絶身隨國步終大
名寰宇滿至寳劫灰同載簡文山集篇篇墮淚中
除夕用杜少陵韻荅包甥忠
官寺不携家疎梅向我花達生從塞馬知倦愧昏鴉臘
謝春光逼寅當斗柄斜屠蘇不成醉歸夢遶天涯
其二
龜蒙茶竈其太白酒船圖雨氣能消暑秋容已滿湖稻
香農望足僧定梵音無一味来詩意招要實有孤
送寺丞文宗儒考滿十八韻
明堂非一木得地是良材公豈尋常輩元無寸朽猜云
何於匠氏乃置此山隈憶自煩花縣徵行且栢臺青蝇
多浸潤赤驥頓徘徊僕御憐丞負官僚喜爾來仁言恒
利博吏餙以儒該古直梅仙似精忠信國培賦高傷二
鳥職舉致千騋奏績書應最趨朝轂共推風雲當簡拔
盤錯任剸裁星漢仙槎近蓂墀曉莢開莫因高入步渾
忘舊銜杯憂鬢驚衰醜遺經惜亂堆世家雖太史俸秩
假庸才恐老皆山郡羞同不雨雷塞翁明得失河上任
遲回早晩三江去鱸魚覓四腮
徐氏古溪草堂
家在金溪住古溪今人知勝昔人迷未將門地誇江左
已覺風流過瀼西一棹清寒歸後晩數峰連影向前低
區區結網心長有何日鴛湖學稳棲
送方參議之浙藩
湖山開省壯東南君自司農拜少參財賦獨憐西浙盡
民情先向舊都諳柳堤細浪樓船動薇閣涼風畫棟含
若到分司真卧治心同明月照江潭
寄汝調元勲
家貧僦屋未安居已願閒官不願餘風静積塵懸戸牖
雨深荒菊卧階除因過鄉井心常切仗有親朋跡未疎
安得銜杯如二妙招邀那復待巾車
送朱良弼應貢還
昔曾故國知名久我自今年會汝初海内竒才歸禹貢
篋中經術老關雎晨辭魏闕鐘聲早暑退秦淮樹影疎
歸去青山應不負傳家還有五車書
遊廬江冶父寺
不有山農𨗳我前寺蔵幽谷到何緣人間舊歷將僧臘
松上欹巢是鶴年大冶空名餘劫火古泉清響落厨烟
此来暫了公家事局促斜陽下嶺巔
寄應天尹秦志寧
我為公歌九罭魚眼中誰讀五車書名高京兆新遷地
官自承明舊直廬白髮獨憐狂走楚青山誰復夢環滁
共誇藉藉如張趙歛跡豪強豈用鋤
寄劉克剛太守
不覺年過四十三馬曹偏處菲才堪愁無却老青精飯
夢有蔵書白石庵鄉里衣冠誰晚節仙家顔色自春酣
巾車早定歸来約常擬先生作指南
送少卿張彦質及丁侍御(張少卿彦質將會丁侍御浩然於江南北)
(印馬舊年丁曾會今不得親別詩併致云)
不共花時一破顔送君長自掩柴關問官碌碌安知馬
成癖悠悠為有山采石江頭看劒發歌風臺下賦詩還
愧無春雁雙飛翼瞻望星軺莫重攀
送李都憲總督漕運
連檣入漕鄧林齊都運新恩下紫泥劉宴部分煩一日
李冰開鑿鎮三犀衣冠曉餞秦淮道笳鼓春迎楚水隄
獨羡飛騰還感舊弱齡曾識掖垣西
送吴興沈文瑞視子金陵尋歸(文瑞本有德長者嘗任工部員)
(外郎被讒故官止漢陽太守)
卧病空齋忽扣扉驚呼出處十年違平生失馬皆人厄
老眼看雛作鳳飛草色青青淮水餞花時緩緩霅川歸
浮名終是輸行樂白髮何曾减帶圍
答包舒菴
去天尺五仗雲層兵衛晨趨地位增宿望已歸佳士口
苦吟那免俗人憎君今暫抱無家恨我亦同為有髮僧
為和詩篇成不寐短窗殘月下疎櫺
題丹陽故孫處士山庄
戔戔束帛未霑恩喬木丹陽是慶門人逐頽波無返勢
朋來宿草有啼㾗收書東老神仙識食力南洲道義存
甚欲留連亭上景乳烏哀切易黃昏
遊泰山次侍郎鄭東園韻
人在山腰若蟻微白雲常傍短笻飛廟多祈報香烟合
春阻高寒草色稀地主只談三島事天妃端拱五銖衣
豈知客是瀛洲老曾寵金蓮向北扉
其二
侍郎乘興自南畿社老村童覩漢儀浴日早明雲裏觀
靈風不滿廟前旗古今詩句留鴻跡来往遊人似奕碁
雖是亡秦多絶藝披榛還覓李斯碑
官舍秋晚有感
雨過鐘山挹晚凉芭蕉承月翠流光十年江上雁来往
萬事眼中人短長獨在異鄉偏嗜酒老防多病每尋芳
此卿敢道還清濁兀坐如僧一炷香
送張定菴尚書致仕還雲間
連章請老兹方遂帝寵公歸禮數優紫氣度歸周蔵史
赤松為約漢留侯堂開晝錦非行夜味美江鱸正及秋
模範斯文歸晚節巍然砥柱見中流
送彭給事君實陞僉憲建寧兵備
海邦煙霧散冥冥長控東甌島嶼青對事補天曾捧日
屯兵占使已隨星鷹鸇不展行臺肅雞犬相聞野戍寕
看取武侯揮羽扇書生伐國也嘗經
上元南都儀鳳門外祭天妃畢有感
海不揚波職有神精虔祀典及初春江山傑構龍宫近
珠翠明妝象服新落日官松消積雪華燈街鼓蹙香塵
白頭潦倒休輕誚管領齋郎第一人
送崇信伯奉使還朝(伯今守備南京成國公婿成國留飲始識)
開國風雲委慶長使還龍節正煌煌館甥初識汾陽第
揖客能容汲黯狂甕裏葡萄浮大白廐中苜蓿飽飛黃
朝廷一飯思頗牧忠孝毋忘守四方
挽伏羌侯毛公(公起自百戸陞某官擊賊滿四中流矢没於陣立廟甘州追封)
(伏羌侯)
二十靈州擁勝兵四朝身任一長城中原每惜廉頗老
西域猶尊定遠名日昃揮戈分大戰星芒隨矢墮前營
堂堂追寵河山誓廟食丹青炳若生
送郎中劉之敷移病還海鹽
書札新承仲父招歸旌心曲已搖搖官衙瘦馬無餘粟
海國魚鮮正脱潮晝謝鞭蒲醫藥便晚遊林竹酒樽遥
東山還為蒼生起老去過從未寂寥
賞牡丹(太常南園牡丹盛開一木百朵與吴學士夏銀臺同賞而作)
百朵深紅葉葉承含情五出露華凝盛開有限春光老
相對無言酒量增冷落官衙羅暫撤清平詞調客皆能
何當一試仙人術别染黃金細作棱
憶桐江
連山不斷湧波濤察見溪鱗與澗毛漁戸業憑烏鬼活
水舂機舞雪輪高年光屢換奔如馬足力空餘健若猱
垂老追懷常在夢扁舟安得更遊遨
贈郭御史時予為言官所劾遂有歸志
弦歌猶自說松陵冠豸峩峩合見徵君子歲寒江左共
野人秋色鬢間增動搖山岳無南北報答涓埃忘寢興
忽憶青門瓜圃業思歸擊壤誦年登
送南京參贊機務上司馬致仕還公安
銅柱蠻烟掃穴空舊邦機務屬元功身能勇退儀刑遠
詔涓難留禮數隆黃鶴舞仙江笛外赤萍如蜜楚謠中
疎狂我亦便歸去惆悵何年得會公
閏正兩遇元宵
閏餘重此上元宵兩度華燈不厭燒酒為競酤騰舊價
俗工談謎鬭新條百年萬事都行素一刻千金也自消
老逐兒嬉從指笑醉歸那復記趨朝
六十有感
生向平城擾擾時太平遊宦得歸遲治聾社酒分鄰父
含笑山花作侍兒撙節力田那不足藏修委命復何疑
心知千古紛紜事僅抵明窗一局棋
芹
土膏淑氣漸舒揚芽茁鮮新半尺強生菜盤中春日薦
青泥坊裏野人將水占此物知鳬暖巢帶餘香覺燕忙
欲與晨暄同一獻鄉豪適口有蒸羊
喜雨
衆道西成望已無頼天時刻救焦枯雷行催滴將軍馬
電笑疑投玉女壺新漲汪洋如素練晩荷傾瀉總明珠
老夫更為農家喜逐婦林鳩且未呼
湯汝威歸自海上示余以詩次韻答之
依依紅蓼帶蒼蒹秋老空山爽氣添野服閒行無障礙
宵鐘净土信莊嚴酒賖寺外停供茗芋剥盤中略點鹽
前昨坐懷歸棹遠燈花晴雨為君占
池灣沈一之大雲姚惟誠兩生擕酒慶余生辰
一之云去歲壽長洲沈石田承有詩教今獨
無言乎遂次石田韻作詩答之
五十年前禄重叨病来非衒乞身高一經門戸今空老
二頃田廬半不毛風颺茶烟縈素鬢蘚乘梅雨上緋袍
餘光潦倒貪杯酒適興詩篇謝與陶
竹坡
向陽不種邵平瓜長坂風披翠色斜好事有人常徑造
食貧無肉也清嘉籬防屐齒傷新笋雨瀉灘聲走白沙
誰掃鵝溪絹中墨為傳羣玉影交加
送譚秀水知隴州(譚蜀人諱溥)
五馬難遮感邑人恩遷先已夢刀頻寄梅驛使今千里
望蜀鄉關僅一旬湖水鴛鴦當别酒山城鸚鵡解調春
斯民直道無南北更願吾侯撫字新
送海鹽秀雪江除僧會還邑寺之天寧
作詩為愛無僧氣捧檄其如有宦情鄉曲稍妨頻會晤
海頭終是少逢迎欲從虛室分吾白管領方袍獨汝清
遥夜潮音供静聽一輪凉月掛高城
追和遊山韻
雨浥紅香濕未泥諸公有約去還齊慣途老馬逄高健
欲飯村鷄送遠啼碧水丹山情不淺緋桃素李眼都迷
同時恨不同清賞慚向金陵續舊題
題龍潭驛
縈紆壞道瀉鳴湍慘淡輕雲翳遠巒馬渡溪橋松葉暗
蝶穿籬落槿花殘正愁暑氣肩輿晩忽轉江風驛路寒
十五年前尚通籍太常今去舊長安
鳬
十鳬同下四先飛淺水魚蝦食漸肥蘆葦有花菰有米
晨光秋色正熹微
嘉善四時竹枝詞
村巷依稀帶日斜高墳數尺是誰家晩來風送江頭笛
吹落棠梨一樹花
石倉歴代詩選卷四百二十四
