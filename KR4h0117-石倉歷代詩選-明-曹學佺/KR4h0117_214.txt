石倉歴代詩選卷二百十四
明曹學佺編
宋詩九十一
陳普
擬古
秋聲金氣流天空露瀼瀼素波合流月淫淫滿庭霜遥
夜一美人寒閨自徬徨暗塵集凌波輕飇感鳴璫天性
賦貞清動止中矩方世無䕫䕫子窈窕空英皇抱璞如
臨淵日入不下堂時操弄玉簫空中來鳳凰歲月如流
星髮變面欲黃服玉固雪膚絶意百兩將
又
秋夜永如年四壁號寒蛩明月照樹葉白露啼青桐寒
忩紫玉琴時變羽凌宫三彈不成調百憂鬱攻中
又
東方有樂國開闢先栢皇鸞鳳為雞鶩麒麟為犬羊晨
霞作朝食太和為酒漿土無干戈禍人各千年長下視
禹九州有土皆戰場白日虎狼行青天蛟龍翔我欲為
遠遊滄海渺無梁何年夸娥氏移置天中央
又
同根一味草時命嗟異遇風月芳香合兩地隔周楚爾
生麟趾家朝夕沐玉露我在雲夢林百草相蒙垢白璧
終不緇惸惸亦良苦
和友人韻
兒童恨芳草不識春長在簞瓢日晏如焉知顔樂改黃
鶴雅入聽鶗鴂亦可罪混沌何曾死拱璧莫輕碎野馬
恣流行遊絲無罣礙緬懷良友心不言默相對願為蛩
駏交共話螻螘戴
望雲
幾愛山中雲杳藹起無跡晴風吹綠樹天節日巳尺悠
揚幾片飛出岫度絶壁斂作蒼狗形舒為鯤鵬翼朝抹
峩嵋青暮醮滄海碧江南與江北蕩蕩恣所適何如雲
中仙避囂隠幽寂採藥雲下林礪劍雲上石乘雲騎茅
龍倚雲吹鐵笛我欲往從之飄然不可測
壬辰日蝕
憶昔度宗皇帝時十年十三日食之似道屭贔湖海曲
天子宫庭躭樂嬉滿朝翕翕皆婦人禍來照鏡方畫眉
北軍順流日食既兩國正爾爭雄雌興亡豈必皆有數
百年以來士氣衰文臣髀肉不識馬武士驚魄怕見旗
凭欄
高豁乾坤眼山晴綠雨收夕陽流水遶荒草白雲浮柳
蔭小溪側樵歌古渡頭凭虚發清嘯安得仲宣樓
德陽林梅麓太守輓章
殷士皆周祼南音獨楚冠寢車人更怒負俎我何安義
合雍容就名應久遠看梅花真鐵石耐得許多寒
野燒
雜沓平原起電紅憑陵勢欲逼青峰草茅不問新開甲
蟄戸尤怜乍啟封何暇胤侯分玉石略如伯益逐蛇龍
際天逸德無人問獨倚高樓到晚鐘
懷古
世事悠悠一轉頭斷雲荒草古今愁青山北去黃河隔
白日西飛東水流秦有金牛開劍閣楚無熊虎割鴻溝
多情蕭寺峯前月幾夜蛩聲影半樓
答友人
雲作交遊山作賓道心為主自安貧柴門無鑰見同物
竹帛有名終累人綠水一潭澄靜性青山萬疊裹閒身
紛紛望拜馬蹄下不見胸中萬斛塵
贈清叟行
共君一夜話三生語正投機君又行溪柳效顰添别恨
岸花和意送離程驚時莫問歸巢燕贈别愁聞求友鶯
今夜夢中重聚首雞聲茅店巳三更
秋日即事
夜牀輾轉恨明遲曉髮梳寒倚竹扉樹影紙忩風作色
蛩聲壁罅月流輝三杯白酒窮年客滿篋紅塵隔歲衣
遥想白鷗江上路蓼花楓葉雨霏霏
玉露金莖曉髮寒秋風仍作去年看蛩聲疎雨長為客
鴈影殘蟬獨倚欄鐵硯忩櫺雲影淡丹楓溪曲水痕乾
西風曾與黃花約擬掇繁英貰酒餐
二尺書檠對影居西風吹雪上吟鬚雲邊月色人千里
竹裏秋聲酒一壺客思邇來紅葉亂鴈聲南去白雲孤
季鷹自是知機者一念蓴鱸便到吳
書餘飲水枕長肱四壁啼蛩訴不平月色滿忩詩骨冷
露華方枕夢魂清西風歲歲長堤柳流水朝朝滄海情
紅葉山深無鴈過殘砧幾處搗愁聲
遊絲閃閃掛虚簷翔集號寒華嶽尖白髮束來閒點易
烏衣歸去寂鈎簾三千客路飛楓葉四五人家賣酒帘
魚笛水寒江上晚荒叢荳葉雨纖纖
鼓瑟
滿樓明月調雲和五十絃中急雨過彩鳳拂衣鳴翠竹
素鱗鼓鬛出寒波凄涼楚客新愁斷清切湘靈舊怨多
一曲更沈人巳靜江頭雲掛綠嵯峩
朱絃聲奏徹雲清有客沈吟倚柱聽遺響一時存楚曲
斷魂千載寫湘靈珠隨明月生滄海船挾悲風過洞庭
絃䌇無言膠柱倒遥遥江上數峰青
溪莊
疇昔何來此青山與白鷗絮飛春不去潮返月頻留
野步十首
南鴈數聲嘹唳西風雙鬢䰐鬖病葉夕陽滿樹斷雲殘
雨歸岩
瀟洒枯藤老屨行行只復行行泥路野人屐跡石橋流
水琴聲
黃犢眼中荒草鷺鷥立處枯荷宦海風濤舟楫故山烟
雨松蘿
愁思冥鴻杳杳吟情敗葉紛紛歸去滿身溪雨醉眠半
枕山雲
白日長繩難繫青帘濁酒堪賒歸鶴蒼山雲際故人錦
字天涯
紅葉林風颯颯蒼苔徑雨斑斑人跡石邊流水樵歌鳥
外青山
流水數株殘柳西風兩岸蘆花荒草客愁遠道夕陽半
帶歸鴉
按步緩尋幽草揚眉一望平林鳥影漁磯日暮荳花村
屋秋深
幾處漁樵石路數家雞犬柴門竈屋殘烟杳靄溪流淡
月黃昏
木葉西風古道稻花北壠新田流水美人何處夕陽荒
草連天
自哂五首
曾騎白鶴上揚州頭上花枝秉燭遊樽酒邇來誰是伴
白雲收盡數峰秋
鬭雞走馬醉高陽今日歸來兩鬢霜無限少年心上事
半簾荳雨語寒螿
古樹閒雲獨抱琴琴聲寂靜樹雲深相如渴死文君老
辜負題橋萬里心
世事悠悠酒幾杯晴蒼把鏡獨徘徊西風吹老梧桐樹
仍送新霜兩鬢來
寬博麻衣折角巾疎慵不似少年身白雲半枕山中午
猶夢乘槎去問津
邵武泰寧途間一路海棠
萬騎連接出襄國(趙石虎都襄國作萬花騎出入隨從)諸姨撩亂上驪山
(唐明皇同貴妃每年十月幸繡嶺諸姨别色隨從望之如錦)道人不識紅粧面何事
扶笻過此山
歸鳥
紫山青嶂盡如家負日衝煙復帶霞今古乾坤秋一幅
幾番歸鳥與棲鴉
七夕
但把凡身小品論寧須搨頞問星辰女郎戀别淚如雨
遑托金針度與人
四皓
長樂巵前露雪眉岩花亂笑出山時有人拍手瓜田裏
來往青門總不知
李廣李陵
茂陵無奈太倉陳槐里家傳本助秦萬落千村荆杞滿
隴西桃李亦成薪
賈生
落日長沙被鵩驚愁來強把死生輕洛陽才子多流涕
太息沾襟過一生
武帝
商車不足算緡來桑孔咸陽悉茂材一撮茂陵無覓處
建章門戸至今開
幾多愛子出蕭關山積胡沙骨未還好把望思臺上淚
隨風北去洒陰山
五十餘年四海波建元三載盡征和中央寸土纔無血
沃日澆天瓠子河
荀彧
亂離揀得一枝棲得道爭知却是迷曹操若逢諸葛亮
暮年當作漢征西
河濟太山猶是漢匆匆把作賊關中久知天下無劉氏
不料人間有孔融
北地王諶
何物譙周口似簧幾年漢帝手牽羊紛紛蜀土祠諸葛
香火曾分北地王
晉武帝
杳杳羊車轉掖庭夕陽亭上北風腥紛紛羔羯趨河洛
為見深宫竹葉青
梁武帝
戒捨工夫老未圓百雙雞子送殘年一生般若成何事
嬴得江頭載荻船
附韓信同詩先生生於宋末入元不仕建安劉
文簡孫菊磵隨齋二公以幣招長雲莊書院先
生一以四書六經為課試法其重經術而末文
萟也如此先生伯循其字别號古遺與石堂先
生同里而及其門因得以詩附焉
岳王墓
妖星隳地芒角赤龍劍悲吼風蕭瑟中原王氣挽不回
將軍一死為毛擲秦家小兒真戲劇播弄造化搖樞極
指讐為親忠且逆隻手上遮天眼碧九重茫茫隔天日
無由下燭臣愚直臣愚萬死不足惜國恥未湔猶憤激
古墳埋冤血空瀝風雨年年土花蝕我恐精忠理不得
白日英魂土中泣請將衰骨斵苔痕獻作吾皇補天石
翠屏霽雪
寒林靜對展翠屏六花粧點風景新四山簇簇瓊瑶樹
恍然照映芝蘭庭寒生時光色爍爍含輝照耀銀海明
巉巖石化崑山玉負暄猿猱出深谷可憐不老山白頭
梅萼藏春暗香馥紫陽留䜟歌翠寒中有玉人在其間
道傳前聖發未發教開來學難亦難豁然胸次冰雪釋
白照紅日上團團
蓬萊飛峰
海上神山名自昔來去隨潮無定跡天人俯覽念虚浮
六鰲頂戴窮神力棲仙貝闕蕊珠宫多種瑶芝瓊草碧
依然根著不堅牢飛入石堂作南壁螺紋蠣跡石龍存
雲氣隨潮時雨濕仙風颯爽生羽翰招納霓裳羽衣曲
試登絶頂望五湖高接洞天纔咫尺藥爐灰冷多登真
九轉丹成人未識雲間鶴跡托來篇王鄧真人久相憶
碁盤仙跡
唐山絶頂碁盤石戲局流傳名自昔殷勤細問白髮翁
云是仙人曾對奕苔封石磴不敢移竹引清風時拂拭
箇中黑白子不留想是仙童為收拾又不聞採樵之人
王子質邂逅仙人執手談嬴輸未決藏機密貪看爛柯
不知時少憩山中方七日誰識囊中日月長歸來塵世
無相識
雙柱擎天
白鶴岧嶤枕江曲接岫連峰衍林麓石堂峻峭萬山雄
擁翠亭亭多喬木雙撐石柱峙東南勢力擎天名不俗
鍾英特産棟梁材不墜簪纓美如玉左接蓬萊古洞天
峯前水帶縈九曲依然幻出武陵源擬就峯傍新卜築
鶴歸錯認華表存應笑世人枉追逐(右石堂山中八景今存其四)
石倉歴代詩選卷二百十四
