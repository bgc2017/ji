石倉歴代詩選卷七十
明曹學佺編
中唐二十四
姚合(陜州人)
寄楊茂卿校書
去年别君時同宿黎陽城黃河凍欲合船入冰罅行君
為使滑州我來西入京丈夫不泣别傍人嘆無情到京
就省試落籍先有名還家豈無路羞為路人輕决心住
城中百敗望一成腐草衆所棄猶能化為螢豈我愚暗
身終久不發明所悲道路長親愛難合并安得如白日
遠見君儀形
寄主客張郎中
年長方慕道金丹事參差故園歸未得秋風思難持蹇
拙公府棄朴靜高人知以我齊杖履昏旭詎相離吟詩
紅葉寺對酒黃菊籬所賞未及畢後遊良有期粲粲華
省步屑屑旅客姿未同山中去固當殊路岐
寄秋拾遺時為魏州從事
少在兵馬間長還繫戎職雞飛不得遠豈要生羽翼三
年城中游與君最相識應知我中腸不苟念衣食主人
樹勲名欲滅天下賊愚雖乏智謀願陳一人力人生須
氣徤飢寒困不得寐當一席寬覺乃千里穿古人不懼
死所懼死無益至交不可合一合難離坼君嘗相勸勉
苦語毒胸臆百年心共聞誰限河南北
秋中寄崔道士
貧居雀喧噪况乃靜巷陌夜眠睡不成空庭聞露滳傍
有一杯酒歡然如對客月光久逾明照見室中白平生
志舒豁難可似茲夕四肢得自便雖勞不為役故人山
中住善治身心策五榖口不嘗比僧更閒寂我今暫得
安目謂脫幽戚君身長逍遥日月爭老得
寄賈島浪仙
悄悄掩門扉窮窘自維縶世途已昧履生計復乖緝疎
我非常性端峭爾孤立往還縱云久貧蹇豈自習所居
率荒野寧似在京邑院落夕彌空蟲聲雁相及衣巾半
僧施蔬藥常自拾凜凛寢席單翳翳竈煙濕頽籬里人
度敗壁鄰燈入曉思已暫舒暮愁還更集風凄林葉萎
苔糝行徑澁海嶠誓同歸橡栗充朝給
所居秋夕寄李廓
羈滯多共趣屢屢同室眠稍暇更訪詣寧惟候招延愧
君備蔬藥識我性所便罷吏童僕去灑掃或自專古巷
人易息疎迥自江邊幸當中秋夕復此無雲天月華更
漏清露葉光彩鮮四鄰亦悄悄中懷益纏綿茲境罕能
致居閒得彌偏數杯罷復飲共想山中年
莊居野行
客行野田間比屋皆閉戸借問屋中人盡去作商賈官
家不稅商税農復作苦居人盡東西道路侵壠畝採玉
上山顛探珠入水府邊兵索衣食此物同泥土古來一
人耕三人食猶飢如今千萬家無一把鋤犂我倉常空
虛我田生蒺藜上天不雨粟何由活蒸黎
題宣義池亭
春入池亭好風光暖更鮮尋芳行不極逐勝坐還遷細
草亂如髮幽禽鳴似絃苔文翻古篆石色學秋天花落
能漂酒萍開觧避船暫來還差疾久住合成仙迸笋搘
階起垂藤壓樹偏此生應借看自計買無錢
送裴中丞赴華州
我夢何曾應看君渡滻川自無仙掌分非是聖心偏徑
草多生藥庭花半落泉人間有此郡况在鳳城邊
送宋慎言
童稚便知聞如今祗有君百篇詩盡和一盞酒湏分驛
路多連水州城半在雲離情同落葉向晩更紛紛
送右司薛員外赴處州
懷中天子書腰下使君魚瀑布和雲落仙都與世疎遠
程兼水陸半載在舟車相送難為别南風入夏初
送殷堯藩侍御遊山南
詩境西南勝秋深晝夜蛩人家連水影驛路在山峰地
靜雲生石天寒雪覆松我為公府繫不得此相逄
送潘傳秀才歸宣州
李白墳三尺嵯峨萬古名因君還故里為我弔先生晴
日移虹影空山聚鶴聲老郎閒未得無計此中行
送韋瑶校書赴越
寄家臨禹穴乘傳出秦關霜落橘滿地潮來帆近山相
門賓益貴水國事多閒晨省高堂後餘歡杯酒間
送清靜闍黎歸浙西
大地無生理吳中豈是歸自翻貝葉偈人施福田衣夏
盡灘聲出潮來日色微郡齋師去後寂寞夜吟稀
送馬戴下第客遊
昨來送君處亦是九衢中此日殷勤别前時寂寞同鳥
啼寒食雨花落暮春風向晩離人起筵收盞未空
寄陸渾縣尉李景先
薄俸還同請惟君獨自閒地偏無驛路藥賤管仙山月
色生松裏泉聲在石間吟詩復飲酒何事更相關
郡中書事寄默然上人
郡中饒野興過客亦淹留看月江樓曉尋山石徑秋竟
歸何處老誰免此生愁長愛東林子安禪百事休
寄李頻
閉門常不出惟覺長庭莎朋友來看少詩書臥讀多命
隨才共薄愁與醉相和鄭重君名字新登甲乙科
寄賈島
寂寞荒原下南山祗隔籬家貧惟我竝詩好復誰知草
色無窮處蟲聲少歇時朝昏鼓不到閒臥益相宜
寄無可上人
十二門中寺詩僧寺獨幽多年松色别後夜磬聲秋見
世慮皆盡來生事更修終湏執瓶鉢相逐入牛頭
寄友人
日暮掩重扉抽簮復解衣漏聲林下靜螢色月中微秋
霽露華結夜深人語稀殷勤故山路誰與我同歸
贈常州院僧
一住毗陵寺師應祗信緣院貧人施食&KR1084;靜鳥窺禪古
磬聲難盡秋燈色更鮮仍聞開講日湖上少魚船
武功縣中作二首
日出方能起庭前看種莎吏來山鳥散酒熟野人過岐
路荒城少煙霞遠縣多同官數相引下馬上西坡
朝朝眉不展多病怕逄迎引水遠通澗壘山高過城秋
燈照樹色寒雨落池聲好是吟詩夜披衣坐到明
閒居
不自識疎鄙終年住在城過門無馬跡滿宅是蟬聲帶
病吟雖苦休官夢已清何當學禪觀依止古先生
揚州春詞二首
廣陵寒食天無露復無煙暖日凝花柳春風散管絃園
林多是宅車馬少於船莫喚遊人住遊人困不眠
滿郭是春光街衢上亦香竹風輕履舄花露膩衣裳谷
鳥鳴還豔山夫到亦狂可憐遊賞地焬帝國傾亡
題李頻新居
賃居求勝處深僻任人嫌蓋地花如繡當門竹勝簾勸
僧嘗藥酒教僕辦書簽庭際山宜小休令着石添
過天津橋晴望
閒立津橋上寒光動遠林皇宫對嵩頂清洛貫城心雪
路初晴出人家向晩深自從王在鎬天寳至如今
暮春書事
窮巷少芳菲蒼苔一徑微酒醒聞客别年長送春歸宿
願眠雲嶠浮名繫鏁闈未因丞相庇難得脫朝衣
九日憶硯山舊居
帝里閒人少誰同把酒杯硯山籬下菊今日幾枝開曉
角驚眠起秋風送病來長年歸思切更値雁聲催
除夜
衰殘歸未遂寂寞此宵情舊國當千里新年隔數更寒
猶近北峭風漸向東生誰見長安陌晨鐘度火城
吟詩臺
幽島蘚層層詩人日日登坐危石是榻吟冷唾成冰靜
對惟秋水同來只老僧竹枝題寄處小篆復誰能
竹裏徑
一徑嬋娟裏惟聞靜者知跡深苔長處步狹笋生時高
是連幽樹窮應到曲池紗巾靈壽杖行樂復相宜
遊終南山
策杖度溪橋雲深步數勞青猿吟嶺際白鶴坐松梢天
外浮煙遠山根野水交自緣名利繫好此結蓬茆
早夏郡樓宴集
官散有閒情登樓步稍輕窗雲帶雨氣林鳥雜人聲曉
日襟前度微風酒上生城中會難得掃壁各書名
郡中西園
西園春欲盡芳草徑難分靜語惟幽鳥閒眠獨使君密
林生雨氣古石帶潮文雖去清秋遠朝朝見白雲
酬李廓精舍南臺望月見寄
看月空門裏詩家境有餘露寒僧梵出林靜鳥巢疎遠
色當秋半清光勝夜初獨無臺上思寂寞守吾廬
喜賈島雨中訪宿
雨裏難逄客閒吟不復眠蟲聲秋併起林色夜相連愛
酒此生裏趨朝未老前終湏携手去滄海棹魚船
送友人遊蜀
送君一壺酒相别野庭邊馬上過秋色舟中到錦川峽
猿啼夜雨蜀鳥噪晨煙莫便不迴首風光從幾年
寄永樂長官殷堯藩
故人為吏隠高臥簿書間遶院惟栽藥逄僧只說山此
宵歡不接窮歲信空還何計相尋去嚴風雪滿關
寄蔡州蔣亭兼簡田使君
幾歲亂軍裏蔣亭名不銷無人知舊徑有藥長新苖樹
宿山禽靜池通野水遥何因同此醉永望思蕭條
山居寄友生
獨在山阿裏朝朝遂性情曉泉和雨落秋草上墻生因
客始沽酒借書方到城詩情聊自遣不是趁聲名
武功縣中作
縣去帝城遠為官與隠齊馬随山鹿放雞雜野禽棲遶
舍惟藤架侵階是藥畦更師嵇叔夜不擬作書題
守拙天然性為官是事疎惟尋向山路不寄入城書因
病多收藥緣溪學釣魚養身成好事此外更空虚
微官如馬足祗是在泥塵到處貧随我終年老趁人簿
書銷眼力杯酒耗心神早作歸休計深幽樂此身
客至皆相笑詩書滿臥牀愛閒求病暇因醉與官妨鬢
髮寒惟短衣衫瘦漸長自嫌多簡束不似舊來狂
鄰里皆相愛門開數見過秋凉送客遠夜靜詠詩多就
架題書目尋欄記藥窠到官無别事種得滿庭莎
窮逹天應與人間事莫論微官從似客遠縣豈勝村竟
日多無食連宵不閉門齋心調筆硯惟寫五千言
作吏荒城裏窮愁欲不勝病多惟識藥年老漸親僧夢
覺空堂月詩成滿硯冰故人多得路寂寞不相稱
題杭州南亭
舊隠即雲林思歸日日深如今來此地無復有前心古
石生靈草長松栖異禽暮潮簷下過濺浪濕衣襟
和裴令公遊南莊憶白二十韋七二賢客
四郊初雨歇高樹滳猶殘池滿紅蓮濕雲收綠野寬花
開半山曉竹動數村寒闘雀翻衣袂驚魚觸釣竿罇前
多野客膝下盡郎官斸石通泉脉移松出藥欄關東分
務重天下似公難半醉思韋白題詩染彩翰
送崔玄亮赴果州冬夜宴韓卿宅
蘭燭照重茵飛杯復幾分主人寒不寢上客曉離羣騎
吏緣青壁旌旗度白雲劒銘生蘚色巴字疊冰文華省
思仙佀疲民愛使君汵汵惟自適郡邸有誰聞
題山寺
千重山崦裏樓閣影參差未暇尋僧院先看置寺碑竹
深行漸暗石穏坐多時古塔蟲蛇善隂廊鳥雀癡雲開
開上界近泉落下方遲為愛青桐葉題滿樹詩
送劉禹錫郎中赴蘇州
州城全是故吳宮香徑難尋古蘚中雲水計程千里遠
軒車送别九衢空鶴聲高下聽無盡潮色晨昏望不同
太守吟詩人自理小齋閒臥白蘋風
送林使君赴邵州
詔書飛下五雲間才子分符不等閒驛路算程多是水
州圖管地少於山岡頭斑竹尋應遍洞裏丹砂自採還
清淨化人人自理終朝無事更相關
送别友人
獨向山中覓紫芝山人勾引住多時摘花浸酒春愁盡
燒竹煎茶夜臥遲泉落林梢多碎滳松生石底足傍枝
明朝却欲歸城市問我來時總不知
送僧貞實歸杭州天竺
石橋菴裏最清凉聞說茆菴寄上方林外猿聲連院磬
月中潮色到禪牀他生念我身何在此世惟師性亦忘
九陌相逄千里别青山重疊樹蒼蒼
寄東都白賓客居易
闕下高眠過十旬南宫印綬乞離身詩中得意應千首
海内嫌官只一人賓客分司真是隠山泉遶宅豈辭貧
竹齋晩起多無事惟到龍門寺裏頻
杭州官舍偶書
錢塘刺史謾題詩貧褊無恩懦少威春盡酒杯花影在
潮迴畫檻水聲微閒吟山際邀僧上暮入林中看鶴歸
無術理人人自理朝朝漸覺簿書稀
送源中丞赴新羅
赤墀賜對使殊方官重霜臺紫綬光玉節在船清海怪
金凾開詔拜夷王雲晴漸覺山川異風便那知道路長
誰得似君將雨露海東萬里灑扶桑
賞春
閒人祗是愛春光迎得春来喜欲狂買酒怕遲令走馬
看花嫌遠自移牀嬌鶯語足方離樹戲蝶飛高始過墻
顛倒醉眠三數日人間百事不思量
秋中夜坐
疎散永無事不眠常夜分月中松露滳風引鶴同聞
老馬
臥來扶不起惟向主人嘶惆悵東郊道秋來雨作泥
古碑
荒田一片石文字滿青苔不是逄閒客何人肯讀來
太尉李德裕自城外拜辭後歸弊居瞻望音徽
即書一絶寄上
千騎紅旗不可攀水頭獨立暮方還人家怪我渾如病
罇酒休傾筆硯閒
和前吏部韓侍郎夜泛南溪
辭得官來疾漸平世間難有此高情新秋月滿南溪裏
引客乘船處處行
送賈島及鐘渾
日日攻詩亦自強年年供應在名場春風驛路歸何處
紫閣山邊是草堂
石倉歴代詩選卷七十
