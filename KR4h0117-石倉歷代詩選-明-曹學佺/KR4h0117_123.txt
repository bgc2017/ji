石倉歴代詩選卷一百二十三
眀曹學佺編
晩唐拾遺十
韋處厚
盛山詩
初映鈎如線終銜鏡似鈎遠澄秋水色高倚曉河流
右隠月岫
激竹縈飛箭浮溝泛滿巵將來山太守早向習家池
右流杯渠
噴日舒紅景通蹊茂綠隂終期王母摘不羨武陵深
右桃塢
疏鑿徒爲巧圓窪自可澄倒花紛錯秀鑑月静涵冰
右胡蘆沼
褊地難層土因厓遂削成淺深嵐嶂色盡向此中呈
右琵琶臺
李躔
天長路别朱大
驛騎難随伴尋山半憶君蒼崕殘月路猶數過溪雲
酬朱門
十夜郡城宿苦吟身未閒那堪西郭别雪路問看山
楊凌
送客往睦州
水闊盡天南孤舟去渺然驚秋路傍客日暮數聲蟬
送客之蜀
西蜀三千里巴南水一方曉猿天際斷夜月峽中長
柳中庸
江行
繁隂乍隠洲落葉初飛浦蕭蕭楚客帆暮入寒江雨
張起
春情
畫閣餘寒在新年舊燕歸梅花猶帶雪未得試春衣
胡幽貞
題西施浣紗石
一朝入紫宫萬古遺芳塵至今溪邊花不敢嬌青春
呂羣
題僧院
路行三蜀盡身及一陽生頼有殘燈火相依坐到眀
王軒
題西施石
嶺上千峰秀江邊細柳春今逢浣紗石不見浣紗人
徐希仁
招玉川子詠新文
清氣宿我心結爲清泠音一夜吟不足君來相和吟
鞠信陵
長安道
朱門映綠楊雙闕抵通莊玉佩聲逾遠紅塵猶自香
文宗
宮中題
輦路生春草上林花發時憑高何限意無復侍臣知
段成式
哭李羣玉
曾話黃陵事今爲白日催老無兒女累誰哭到泉臺
任蕃
惜花
無語與花别總憐枝上紅眀年又相見還恐是愁中
崔道融
春歸二首
寒食月明雨落花香滿泥佳人持錦字無雁寄征西
欲剪宜春字春寒入剪刀遼陽在何處莫㤀寄征袍
崔櫓
述懷
白首成何事無歡可替悲空餘酒中興猶似少年時
武瓘
感事
花開蝶滿枝花謝蝶還稀惟有舊巢燕主人貧亦歸
孟遲
壮士吟
壮士何曾悲悲即無回期如何易水上未歌淚先垂
高駢
笻竹杖寄僧
堅輕笻竹杖一枝有九節寄與沃州人閒步秋山月
送春
無語共春别傷心枝上紅來年又相見還恐是愁中
張儼
謁先主廟
雄名垂竹帛荒陵壓阡陌終古更何聞悲風入松栢
薛瑩
錦
軋軋弄寒機功多力漸微惟憂機上錦不稱舞人衣
前山
只謂一蒼翠不知猶數重晚來雲映處更見兩三峰
發交州日留題觧鍊師房
久喜房廊接今成道路賖眀朝回首處此地是天涯
裴夷直
揚州寄諸子
千里隔煙波孤舟宿何處遥思耿不眠淮南夜風雨
朱景玄
望蓮臺
秋臺好登望菡蓞發清池半似紅顔醉凌波欲暮時
潘佐
送人住宣城
江畔送行人千山生暮氛謝安團扇上爲畫敬亭雲
竇裕
洋州館亭吟
家依楚水岸身寄洋州館望月獨相思塵襟淚㾗滿
朱光弼
銅雀妓
魏王銅雀妓日暮管絃清一見西陵樹心悲舞不成
宮詞
夢裏君王近宮中河漢高秋風能再熱團扇不辭勞
王玄
聽琴
拂塵開按匣何事獨顰眉古調聲不樂正聲君自知
任生
題升山
城外升山寺城中望宛然及登無半日欲到已經年
成文幹
江上楓
江楓自蓊鬱不競松筠力一葉落漁家斜陽帶秋色
夜夜曲
自從君去夜錦幌孤蘭麝欹枕對銀缸秦筝綠窗下
左偃
言懷别同志
漸老將誰託勞生每自慚何當重擕手風雨滿江南
送君去
關河月未曉行子心已急佳人無一言獨背殘燈泣
何仲言
苑中見美人
羅袖風前卷玉釵林中燿團扇承落花復持掩面笑
邊城思
柳黃未吐葉水綠半含苔春色邊城動客思故鄉來
爲人妾怨
機中刺繡所窗下朝粧處未憶神已傷欲忘悲不去
閨怨
閨閤行人斷房櫳月影斜誰能北窗下獨對後園花
郭翰
答織女
人世將天上由來不可期誰知一回顧更作兩相思
贈枕猶香澤啼衣尚淚㾗玉顔霄漢裏空有往來魂
陸暢
驚雪
怪得北風急前庭如月暉天人寧許巧剪水作花飛
聞早蟬
落日早蟬急客心聞更愁一聲來枕上夢裏故園秋
丘丹
奉酬韋應物
露滴梧葉鳴風秋桂花發中有學仙侶吹簫弄山月
聽江笛送陸侍御
離樽聞夜笛寥亮入寒城月落車馬散悽惻主人情
張碧
貧女
豈是昧容華豈不知機織自是生寒門良媒不相識
幽思
金爐煙靄微銀缸殘影滅出戶獨徘徊落花滿眀月
蒼頭捧劔
偶題
青鳥銜葡萄飛上金井欄美人恐驚去不厭捲簾看
江南十二月節氣詩共韻聯和
鮑防
正月
江南孟春天荇葉大如錢白雪粧楳樹青袍似葑田
謝良輔
二月
江南仲春天細雨色如煙疎爲武昌柳布作石門泉
嚴維
三月
江南季春天蓴菜細如絃湖邊草作逕湖上葉如船
賈弇
四月
江南孟夏天慈竹笋如編蜃氣為樓閣蛙聲作管絃
樊珣
五月
江南仲夏天時雨下如川盧橘垂金弹甘蕉吐白蓮
范燈
六月
江南季夏天身熱汗如泉蚊蚋成雷澤袈裟作水田
鄭槩
七月
江南孟秋天稻花白如氊素腕慚新藕殘粧妬晩蓮
沈仲昌
八月
江南仲秋天鱏鼻大如船雷是樟亭浪苔爲界石錢
劉蕃
九月
江南季秋天栗實大如拳楓葉紅霞舉蘆花白浪川
謝良輔
十月
江南孟冬天荻葦軟如綿綠絹芭蕉裂黃金橘柚懸
呂渭
十一月
江南仲冬天紫蔗節如鞭海將鹽作雪山用火耕田
丘丹
十二月
江南季冬天紅蟹大如鯿湖水龍為鏡爐峰氣作煙
張賁
送人西歸
孤雲獨鳥本無依江海重逢故舊稀楊柳漸䟽蘆葦白
可堪斜日送君歸
鄭璧
和襲美索友人酒
乘興閒來小謝家便裁詩句乞榴花邴原雖不無端醉
也要臨風從鹿車
嚴惲
惜花
春光冉冉歸何處更向花前把一杯盡日問花花不語
爲誰零落爲誰開
孫光憲
竹枝詞
闔門風暖落花乾飛過江城雪不寒獨有晚來臨水驛
閒人多凭赤欄干
萬株枯槁怨亡隋似弔吴臺各自垂好是淮隂明月裏
酒樓横笛不勝吹
牟曾
謁華州李相不遇
老夫三日門前立珠箔銀屏晝不開詩卷卻抛書袋裏
匹如閒看華山來
高蟾
華清宮
何事金輿不再遊翠鬟丹臉豈勝愁重門深鎻禁鐘後
月滿驪山宮樹秋
旅夕
風散古坡驚宿雁月臨荒戍起啼鵶不堪吟斷無人見
時復寒燈落一花
春
眀月斷魂青藹藹平蕪歸思綠迢迢人生莫遣顔如雪
縦得東風也不消
秋
陽羨溪聲冷駭人洞庭山翠晚凝神天將金玉爲風露
曾予高秋幾度貧
灞陵亭
一條歸夢朱絃直一片離心白羽輕眀日灞陵新霽後
馬頭煙樹綠相迎
落花
一葉落時空下淚三春歸盡復何情無人共得東風語
半日樽前計不成
下第後上高侍郎
天上碧桃和露種日邊紅杏倚雲栽芙蓉生在秋江上
不向東風怨未開
司馬禮
宮怨
柳色参差掩畫樓曉鶯啼送滿宮愁年年花落無人見
空逐春泉出御溝
秋日懷儲嗣宗
故人北遊久不回霜雁南度聲何哀相思聞雁更惆悵
却向單于臺下來
夜聽李山人弹琴
瑶琴夜久絃秋清楚客一奏湘煙生曲終聲盡意不盡
月照竹軒紅葉眀
崔道融
長門怨
長門花泣一枝春爭奈君恩别處新錯把黃金買詞賦
相如自是薄情人
寒食客中有懷
江上聞鶯禁火時百花開盡柳依依故園兄弟别來久
應到清眀猶望歸
郊居友人相訪
柴門深掩古城秋背郭緣谿一徑幽不有小園新竹色
君家那肯暫淹留
鏡湖雪霽貽方干
天外曉嵐和雪望月中歸棹帶冰行相逢半醉吟詩苦
應抵寒猿裊樹聲
高駢
步虛詞
青谿道士人不識上天下天鶴一隻洞門深鎻碧窗寒
滴露研朱點周易
山亭夏日
綠樹隂濃夏日長樓臺倒影入池塘水精簾動微風起
滿架薔薇一院香
訪隠者不遇
落花流水認天台半醉閒吟獨自來惆悵仙翁何處去
滿庭紅杏碧桃開
赴西川途經虢縣作
亞夫重過桺營門路指岷峨隔暮雲紅額少年遮道拜
殷勤認得舊將軍
錦城寫望
蜀江波影碧悠悠四望煙花匝郡樓不會人家多少錦
春來盡挂樹梢頭
崔櫓
暮春對花
病香無力被風吹多在青苔少在枝馬上行人莫回首
斷君腸是欲殘時
華清宮四首
銀河漾漾月暉暉樓礙星邊織女機横玉呌雲清似水
滿空霜逐一聲飛
障掩金鷄蓄禍機翠環西拂蜀雲飛殊簾一閉朝元閣
不見人歸見燕歸
草遮回磴絶鳴鑾雲樹深深碧殿寒眀月自來還自去
更無人倚玉欄干
門横金鎻悄無人落日秋風渭水濱紅葉下山寒寂寂
濕雲如夢雨如塵
孟遲
廣陵城
紅遶高臺綠遶城城邊春草傍墻生隋家不向此中盡
汴水應無東去聲
長信宮
君恩已盡欲何歸猶有殘香在舞衣自恨身輕不如燕
春來還遶御簾飛
宮人斜
雲惨煙愁苑路斜路傍丘塚盡宫娃茂陵不是同歸處
空寄香魂著野花
閨情
山上有山歸不得江湖暮雨鷓鴣飛蘼蕪亦是王孫草
莫送春香入客衣
盧隠
長安親故
楚蘭不佩佩吴鈎帶酒城頭别舊遊年事已多筋力在
試將弓箭到并州
吴仁璧
客路
人寰急景如波委客路浮雲似蓋輕回首故山天外碧
十年無計卻歸耕
南徐題友人郊居
門前樵徑連江寺岸下漁磯繫海槎待到秋深好時節
與君長醉隠侯家
賈誼
扶持一䟽滿遺編漢陛前頭正少年誰道恃才輕綘灌
却將惆悵弔湘川
金錢花
淺綘濃香幾朵勻日鎔金鑄萬家新堪疑劉寵遺芳在
不許山隂父老貧
秋日聽僧弹琴
金徽玉軫韻泠然言下浮生指下泉恰稱秋風西北起
一時吹入碧湘煙
孫魴
柳枝詞
靈和風暖太昌春舞線搖絲向昔人何似曉來江雨後
一行如畫隔遥津
彭澤初栽五樹時只應閒看一枝垂不知天意風流處
要與佳人學畫眉
暖傍離亭静拂橋入流穿檻綠隂搖不知落日誰相送
魂斷千條與萬條
盧殷
奉和
鳥臺上客紫髯公共捧天書静鏡中桃葉不須歌白紵
耶溪暮雨起樵風
趙璜
題七夕圖
帝子吹簫上翠微秋風一曲鳳凰歸明年七月重相見
依舊高懸織女機
錢珝
蜀國偶題
忽憶明皇西幸時暗傷潛恨竟誰知佩蘭應語宫臣道
莫向金盤進荔枝
未展芭蕉
冷燭無煙綠蠟乾芳心猶卷怯春寒一緘書札藏何事
會被東風暗折看
李拯
朝退望終南山
紫宸朝罷綴鴛鸞丹鳳樓前駐馬看惟有終南山色在
晴明依舊滿長安
張泌
寄人
别夢依依到謝家小廊回合曲欄斜多情只有春庭月
猶爲離人照落花
裴澈
弔孟昭圖
一章何罪死何名投水惟君與屈平從此蜀江煙雨後
杜鵑啼作兩般聲
楊鴻
晴望九華山
九華閒望簇青虛氣象羣峰盡不如惆悵南朝挂冠吏
無人觧向此山居
沈彬
弔邊人
殺聲沈夜野風悲漢月高時望不歸白骨已枯沙上艸
家人猶自寄寒衣
李昭象
寄尉遲侍御
我眠青嶂弄澄潭君戴貂蟬白玉篸應向謝公樓上望
九華山色在西南
朱景玄
宿新安村步
淅淅寒流漲淺沙月明空渚徧蘆花離人偶宿孤村下
永夜間砧一兩家
唐求
題常樂寺
桂冷香聞十里間殿臺渾不似人寰日斜回首江頭望
一片閒雲落後山
巫山下
細腰宮盡舊城摧神女歸山更不來惟有楚江斜日裏
至今猶自繞陽臺
滕潛
鳳歸雲二首
金井欄邊見羽儀梧桐枝上宿寒輝五陵公子憐文彩
畫與佳人刺繡衣
飲啄蓬山最上頭和煙飛下禁城秋曾將弄玉歸雲去
金翿斜開十二樓
紇千著
古僊詞
珠幡絳節曉霞中漢武清齋待少翁不向人間戀春色
桃花自滿紫陽宮
李歸唐
失鷺鷥
惜養年來歲月深籠開不見意沈吟也知祗在秋江上
眀月蘆花何處尋
盧弼
和李秀才邊庭四時怨
春衣昨夜到榆關故國煙花想已殘少婦不知歸未得
朝朝應上望夫山
盧龍塞外草初肥雁乳平蕪曉不飛鄉國近來音信斷
至今猶自著寒衣
八月霜飛柳徧黃蓬根吹斷雁南翔隴頭流水關山月
泣上龍堆望故鄉
朔風吹雪透刀瘢飲馬長城窟更寒夜半火來知有敵
一時齊保賀蘭山
吉師老
鴛鴦
江島濛濛煙靄微綠蕪深處刷毛衣渡頭驚起一雙去
飛上文君舊錦機
裴瑶
闔閭城懷古
五湖春水接遥天國破君亡不記年惟有妖娥曾舞處
古臺寂寞起愁煙
楊玢
長安舊居
四隣侵我我從伊畢竟須來未有時試上含元殿基望
秋風秋草正離離
杜常
華清宮
行盡江南數十程曉風殘月入華清朝元閣上西風急
都入長楊作雨聲
尤啓中
湘妃席上
常說仙家事不同偶陪花月此宵中錦屏銀燭皆堪恨
惆悵紗窗向曉風
易偲
題袁州龍興寺
百尺古松松下寺寶幡珠蓋盡珊珊閒庭甘露幾回落
青石綠苔猶未乾
成文幹
煎茶
嶽寺春深睡起時虎跑泉畔思遲遲蜀茶倩箇雲僧碾
自拾孤松三四枝
松
大夫名價古今聞盤屈孤貞更出羣將謂嶺頭聞得了
夕陽猶挂數枝雲
新燕
纔離海島宿江濱應夢笙歌作近隣咸省雕梁並頭語
畫堂中有未歸人
遊紫陽宫
古殿煙霞簇畫屏直疑蹤跡到蓬瀛碧桃滿地眠花鹿
深院松窗𢷬藥聲
滕白
題汶川村居
種茶巖接紅霞塢灌稻泉生白石根皤腹老翁眉似雪
海棠花下戲兒孫
李九齡
登昭福寺樓
旅懷秋興正無涯獨倚危樓四望賖谷變陵遷何處問
滿川空有舊煙霞
山中寄友人
亂雲堆裏結茆廬己與紅塵跡漸疎莫問野人生計少
窗前流水枕邊書
周濆
逄隣女
日高隣女笑相逄漫束羅裠半露胸莫向秋池照綠水
参差羞殺白芙蓉
左偃
寄鍳上人
一從携手阻戈鋋屈指如今已十年長記二林同宿夜
竹齋聽雨静忘眠
江上晩泊
寒雲淡淡天無際片帆落處沙鷗起水闊風高日復斜
扁舟獨宿蘆花裏
送人
一莖兩莖華髮生千枝萬枝棃花白春色江南獨未歸
今朝又送還鄉客
盧士衡
僧房聽雨
古寺松軒雨聲别寒窗聽久詩魔發記得前年在赤城
石樓夢覺三更雪
潘咸
舟行
平沙極浦無人度猶繫孤舟寒草西半夜起看潮上月
萬山中有一猿啼
徐凝
漢宮曲
水色簾前流玉霜趙家飛燕侍昭陽掌中舞罷簫聲絶
三十六宫秋夜長
八月望夕雨
今年八月十五夜寒雨瀟瀟不可聞如練如霜在何處
吴山越水萬重雲
嘉興寒食
嘉興郭裏逄寒食落日家家拜掃回惟有縣前蘇小小
無人送與紙錢來
寄白司馬
三條九陌花時節萬戶千車看牡丹爭遣江州白司馬
五年風景憶長安
寄海嶠丈人
萬大只愁滄海淺一身誰測歲年遥自言來此雲邊住
曾看秦王樹石橋
七夕
一道鵲橋横渺渺千聲玉佩過玲玲别離還有經年客
悵望不如河鼓星
讀遠書
兩轉三回讀遠書畫簷愁見燕歸初百花時節教人懶
雲髻朝來不欲梳
荆巫夢思
楚水白波風嫋嫋荆門暮色雨瀟瀟相思合眼夢何處
十二峰高巴字遥
浙東故孟尚書種柳
孟家種柳東城去臨水逶迤思故人不似當時大司馬
重來得見漢南春
過馬當
風波隐隐石蒼蒼送客靈鴉拂去檣三月盡頭雲葉秀
小姑新著好衣裳
洛城秋砧
三川水上秋砧發五鳳樓前眀月新誰為秋砧眀月夜
洛陽城裏更愁人
憶紫溪
長憶紫溪春欲盡千巖交映水回斜巖空水滿溪自紫
水態更籠南燭花
語兒見新月
幾處天邊見新月經過草市憶西施娟娟水宿初三夜
曾伴愁蛾到語兒
馬逄
宫詞二首
金吾持戟護軒&KR0585;天樂傳教萬姓瞻樓上美人相倚看
紅粧透出水晶簾
玉樓天半起笙歌風送宫人笑語和月影殿開聞曉漏
水精簾捲近秋河
韋冰
和若邪女子題三鄉驛
來時歡笑去時哀家國迢迢向越臺待寫百年幽思盡
故宫流水莫相催
王涯
秋夜曲二首
丁丁漏水夜何長漫漫輕雲露月光秋逼暗蟲通夕響
寒衣未寄莫飛霜
桂魄初生秋露微輕羅已薄未更衣銀筝夜久殷勤弄
心怯空房不忍歸
宫詞
春來新插翠雲釵尚著雲頭踏殿鞋欲得君王回一顧
争扶玉輦下金階
五更初起覺風寒香炷燒來夜已殘欲捲珠簾驚雪滿
自將紅燭上樓看
銀瓶瀉水欲朝粧燭焰紅高粉壁光共怪滿身珠翠冷
黃花瓦上有新霜
禁樹傳聲在九霄内中殘火獨遥遥千官待取門猶閉
未到宫前下馬橋
劉言史
過春秋峽
峭壁蒼蒼苔色新無風晴景自勝春不知何事幽巖裏
臘月開花似北人
冬日峽中旅泊
霜月明明雪復殘孤舟夜泊使君灘一聲鐘出遠山裏
暗想雪窗僧起寒
泊花石浦
舊業叢臺廢苑東幾年爲梗復爲蓬杜鵑啼斷回家夢
半在邯郸驛樹中
越井臺望
獨立陽臺望廣州更添羇客異鄉愁晚潮未至早潮落
井邑暫依沙上頭
桂江逄王使君旅櫬歸
故人丹旐出南威少婦随喪哭漸歸遥想北原新壠上
日寒光淺水松稀
病中客散後言懷
華髮離披卧滿頭暗蟲衰艸入鄉愁枕前人去空庭暮
又見芭蕉白露秋
偶題
得罪除名謫海頭驚心無暇與身愁中使不知何處住
家書莫寄向春州
李翺
奉酬劉言史宴光風亭
閏餘春早景沈沈禊飲風亭恣賞心紅袖青娥留永夕
漢隂寧肯羨山隂
張登
招客遊寺
江城吏散倦春隂山寺鳴鐘隔雨深招取遺民赴僧社
竹堂分坐靜看心
楊憑
雨中怨秋
辭家遠客愴秋風千里寒雲與斷蓬日暮隔山投古寺
鐘聲何處雨濛濛
楊凝
春怨
花滿簾櫳欲度春此時夫壻在咸秦綠窗孤枕難成寐
紫燕䨇飛似弄人
送客入蜀
劔閣迢迢夢想間行人歸路遶梁山眀朝騎馬搖鞭去
秋雨槐花子午關
楊凌
眀妃曲
漢國眀妃去不還馬䭾絃管向隂山匣中雖有菱花鏡
羞對單于照舊顔
段文昌
尋龍華山寺廣宣上人
十里惟聞松桂風江山忽轉見龍宫正與休師方話舊
風煙幾度入樓中
劉皂
長門怨
淚滴長門愁夜長愁心和雨到昭陽淚㾗不學君恩斷
拭却千行更萬行
崔護
題都城南莊
去年今日此門中人面桃花相映紅人面不知何處去
桃花依舊笑春風
裴交泰
長門怨
自閉長門經幾秋羅衣濕盡淚還流一種蛾眉明月夜
南宫歌管北宫愁
韋臯
贈玉簫青衣名玉指環
黃雀銜來已數春别時留觧贈佳人長江不見魚書至
爲遣相思夢入秦
崔向
題越王臺
越井岡頭松栢老越王臺上生秋草古木多年無子孫
牛羊踐踏成官道
崔郊
贈去婢
公子王孫逐後塵綠珠垂淚滿羅巾侯門一入深如海
從此蕭郎是路人
梁州曲二首
關山萬里遠征人一望關山淚滿巾青海戍頭空有月
黃沙磧裏本無春
高檻連天望武威窮隂拂地戍金微九城絃管聲遥發
一夜關山雪滿飛
胡幽貞
喜韓少府見訪
忽間梅福來相訪笑著荷衣出草堂兒童不慣見車馬
走入蘆花深處藏
觀諸妓繡樣
日暮堂前花蘂嬌争拈小筆上牀描繡成安向春園裏
引得黃鶯下柳條
小兒垂釣
蓬頭穉子學垂綸側坐莓苔草映身路人借問遥招手
恐畏魚驚不應人
孫叔向
送咸安公主
鹵薄遲遲出國門漢家公主嫁烏孫玉顔使向穹廬去
衛霍空成明主恩
王初
立春後作
東君珂珮響珊珊青馭多時下九關方信玉霄千萬里
春風猶未到人間
春日詠梅花
青帝來時值遠芳殘花殘雪尚交光隔年擬待春消息
得見春風已斷腸
衛象
古詞
鵲血雕弓濕未乾鸊鵜新染劔光寒遼東老將鬢成雪
猶向旄頭夜夜看
宣宗
題涇縣水西寺
大殿連雲接賞谿鐘聲還與鼔聲齊長安若問江南事
說道風光在水西
柳公權
代宫嬪
不分前時忤主恩已甘寂寞守長門今朝卻得君王顧
重入椒房拭淚㾗
盧肇
登祝融寺蘭若
祝融絶頂萬餘層策杖攀蘿步步登行到月宫霞外寺
白雲相伴兩三層
段成式
題石泉蘭若
矗竹爲籬松作門石楠隂底藉芳蓀方袍近日少平叔
注得逍遥無處論
怯酒
大白東西飛正狂新篘石凍雜花香詩中反語常廻避
猶怯花前唤索郎
觀碁
閒對奕楸傾一壺黃羊枰上幾成都他時謁帝銅池曉
便賭宣城太守無
題谷隠蘭若
風惹閒雲半谷隂巖西隠者醉相尋草衰乍覺徑增險
葉盡却疑溪不深
柔卿觧籍戲呈飛卿
出意挑鬟一尺長金爲鈿鳥簇釵梁鬱金種得花茸細
添入春衫領裏香
猿
却憶書齋值晩晴挽枝閒嘯激蝉清影沈巴峽夜巖色
蹤絶石瑭寒瀨聲
折楊柳
枝枝交影鎻長門嫩色曾霑雨露恩鳳輦不來春欲盡
空留鶯語到黃昏
嫩葉初齊不耐寒風和時節玉欄干君王去日曾攀折
泣雨傷春翠黛殘
微黃纔綻未成隂繡戶珠簾相映深長恨早梅無頼極
先將春色出前林
哭李羣玉
酒裏詩中三十年縱横唐突世喧喧明時不作禰衡死
傲盡公卿歸九泉
醉中吟
只愛糟牀滴滴聲長愁聲絶又醒醒人間榮辱不常定
惟有南山依舊青
桃源僧舍看花
前年帝里探春時寺寺名花我盡知今日長安已灰燼
忍能南國對芳枝
來鵠
遊魚
弄萍隈荇思夷猶掉尾揚鬐逐漫流應怕碧巖巖下水
浮藤如線月如鈎
任翻
題台州寺
絶頂新秋生夜凉鶴翻松露滴衣裳前峰月映半江水
僧在翠微開竹房
張演
社日
鵝湖山下稻梁肥豚柵雞栖對掩扉桑柘影斜春社散
家家扶得醉人歸
王嵒
貧女
難把菱花照素顔試臨春水插花看木蘭船上遊春女
笑指荆釵下遠灘
曹生
别李源
身前身後事茫茫欲話因緣恐斷腸吴越溪山尋已徧
却回溪棹上瞿塘
方壺居士
隋堤詞
嘗憶江都大業秋曾隨鑾蹕戲龍舟傷心一覺興亡夢
隄柳無情識世愁
衡山舟子
舟行作
野鵲灘西一棹孤月光遥接洞庭湖堪嗟廻雁峰前過
望斷家山一字無
石倉歴代詩選卷一百二十三
