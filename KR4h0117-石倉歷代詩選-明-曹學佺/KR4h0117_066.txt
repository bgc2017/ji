石倉歴代詩選卷六十六
明曹學佺編
中唐二十
權德輿(字載之)
與沈十九拾遺同遊栖霞寺上方夜於亮上人
院會宿
攝山標勝絶暇日諧想矚縈紆松路深繚繞雲巖曲重
樓廻樹杪古像鑿山腹人遠水木清地深蘭桂馥層臺
聳金碧絶頂摩淨綠下界誠可悲南朝紛在目焚香入
古殿待月出深竹稍覺天籟清自傷人世促宗雷此相
遇偃放隨所欲清論月輪低閒吟茗花熟一生如土梗
萬慮相桎梏永願事潛師窮年此棲宿
竹徑偶作
退朝此休沐閉戸無塵氛支策入幽徑清風隨此君琴
觴恣偃傲蘭蕙相氛氲幽賞方自適林西煙景曛
嚴陵釣臺下作
絶頂聳蒼翠清湍石磷磷先生晦其中天子不得臣心
靈棲顥氣纓冕猶緇塵不樂禁中卧却歸江上春潛驅
東海風日使薄者醇焉用佐天子持此報故人則知大
賢心不獨私其身弛張有深致耕釣陶天真奈何清風
後擾擾論屈伸交情同市道利欲相紛綸我行訪遺臺
仰古懷逸民矰繳鴻鵠遠雪霜松桂新江流去不窮山
色凌秋旻人世自今古清輝照無垠
感寓
殘雨倦欹枕病中時序分寒蟲與秋葉一夜隔忩聞虛
室對搖落晤言無與羣冥心試觀化世故自棼棼但看
鳶戾天豈見山出雲一歌徒擊節朱絃猶南薰椅梧秀
朝陽上有威鳳文終待九成奏來儀瑞吾君
浩歌
杖策出蓬蓽浩歌愁思長北風吹荷衣蕭颯景氣凉通
達抵山郭里巷連湖光孤雲淨遠峰綠水溢方塘魚鳥
樂天性雜英互芬芳我心獨何為萬慮縈中腸履道身
未泰主家謀不臧心為世教牽跡寄翰墨場出處兩未
定羇旅空自傷沉憂不可裁佇立河之梁晩歸茅簷下
左右陳壺觴獨酌無長謠放心遊八荒得喪同一域是
非亦何常胡為苦此生仡仡徒自強乃泛杯中物可令
憂患亡因兹謝時軰棲息無何鄉
奉和聖製重陽日中外同歡以詩言志
玉醴宴嘉節拜恩歡有餘煌煌菊花秀馥馥萸房舒白
露秋稼熟清風天籟虛和聲度簫韶瑞氣深儲胥百辟
皆醉止萬方今晏如宸衷在化成藻思煥瓊琚微臣徒
竊抃豈足歌唐虞
酬别蔡十二見贈
伊人茂天爵恬澹卧郊園傲世方隐几說經久顓門浩
歌曳柴車詎羡丹轂尊嚴霜被鶉衣不知狐白温游心
羲文際愛我相討論潢汙忽朝宗傳騎令載奔峥嶸歲
隂晩愀愴離念繁别館絲桐清寒郊煙雨昏中飲見逸
氣縱談窮化元佇看公車起聖代方乞言
送信安劉少府
相看結離思盡此杯中醁夷代輕遠遊上才隨薄禄參
卿等孫楚隐市同梅福吏散時泛絃賓來閒覆局襟情
無俗慮談笑成逸躅此路足灘聲羨君水涯宿
送人使之江陵
嘉招不辭遐捧檄利攸往行役念前程讌遊暌舊賞征
軺星乍動江信潮應上煙水飛一帆霜風搖五兩紛紛
别袂舉切切離鴻響後會杳何時悠然勞夢想
送韋中丞奉使新羅
淳化洽聲明殊方均惠養計書重譯至錫命雙旌往星
辭北極遥水泛東溟廣斗柄辨宵程天琛宜晝賞孤光
洲島迴淨綠煙霞敞展禮盛賓從交歡覿君長經途勞
視聽愴别縈夢想延頸旬歲期新恩在歸鞅
奉使宜春夜渡新淦江陸路至黃蘖館路上遇
風雨作
草草理夜裝涉江又登陸望路殊未窮指期今巳促傳
呼戒馭人振轡轉林麓隂雲擁巖端霈雨當山腹震雷
如在耳飛電來照目獸跡不敢窺馬蹄惟務速虔心苦
齋禱濡體如沐浴萬竅相怒號百泉暗奔瀑危梁慮足
跌峻坂憂車覆問我何以然前日受微禄轉知人代事
纓組乃徽束向若家居時安枕春夢熟遵途稍巳近候
吏來相續曉霽心始安林端見初旭
晩渡楊子江却寄江南親故
返照滿寒流輕舟任搖漾支頥見千里煙景非一狀遠
岫有無中片帆風水上天清去鳥滅浦迥寒沙漲樹晩
疊秋嵐江空翻宿浪胸中千萬慮對此殊清曠回首碧
雲深佳人不可望
古意
家人強進酒酒復能忘情持杯未飲時衆感紛巳盈明
月照我傍庭柯振秋聲空階白露下枕席凉風生所思
萬里餘水闊山縱横佳期憑夢想未晚愁雞鳴願得一
心人當年歡樂并長筵映玉俎素指彈秦筝&KR1863;睇呈巧
笑惠音激淒清此願良未果永懷空如酲
早發杭州泛富春江寄陸三十六公祐
候曉起徒馭春江多好風白波連青雲蕩漾晨光中四
望浩無際沈憂將此同未離奔走途但恐成悲翁俯視
觸餌鱗仰目凌霄鴻纓塵日巳厚心累何時空泛泛此
人世所向皆樊籠惟應杯中物醒醉等窮通故人玄圃
姿瓊樹分青葱終當入山去共結蘭桂叢
寄侍御從舅
靡靡南軒蕙迎風轉芬滋落落幽澗松百尺無附枝世
物自多故達人心不羈偶陳幕中畫永負林間期感恩
從慰薦循性難縶維野鶴無俗質孤雲多異姿清泠松
露泫照灼巖花遲終賞税塵駕來就東山嬉
月夜江行
扣舷不能寐浩露清衣襟彌傷孤舟夜遠結萬里心幽
興惜瑶草素懷寄鳴琴三奏月初上寂寥寒江深
雜詩
淇水春正綠上宫蘭葉齊光風兩搖蕩鳴珮出中閨一
顧掇黃流千金呈瓠犀徒然路傍子恍恍復悽悽
豐城劒池驛
龍劒昔未發泥沙相晦藏向非張茂先孰辯斗牛光神
物不自達賢聖亦徬徨我行豐城野忼慨心内傷
放歌行
夕陽不駐東流急榮名貴在當年立青春虛度無所成
白首銜悲亦何及拂衣命駕出東山君臣道合俄頃間
一言一笑玉墀上變化生涯如等閒朱門杳杳列華戟
坐中皆是王侯客鳴環動佩暗珊珊駿馬花驄白玉鞍
十千斗酒不知貴半醉留賓邀盡歡銀燭煌煌夜將久
侍婢金壘瀉春酒春酒盛來琥珀光暗聞蘭麝幾般香
乍看皓腕暎羅袖微聽清歌發杏梁雙鬟美人君不見
一一皆勝趙飛燕迎杯乍舉石榴裙勻粉時交合歡扇
未央鐘漏醉中聞聯騎朝天曙色分雙闕煙雲遥靄靄
五衢車馬亂紛紛罷朝鳴佩驟歸鞍今日還同昨日歡
歲歲年年恣游讌出門滿路光輝遍一身自樂何足言
九族為榮真可羡男兒稱意須及時閉門下帷人不知
年光看逐轉蓬盡徒詠東山招隠詩
妾薄命篇
昔住邯鄲年尚少祗是嬌羞弄花鳥青樓碧紗大道邊
綠楊日暮風褭褭嬋娟玉貌二八餘自矜顔色花不如
麗質全勝秦氏女藁砧寧用專城居歲去年來年漸長
青蛾紅粉全堪賞玉樓珠箔但閒居南陌東城詎來往
韶光日日看漸遲摽梅既落行有時寧知燕趙娉婷子
翻嫁幽并遊俠兒年年結束青絲騎出門一去何時至
秋月空懸翡翠簾春帷懶卧鴛鴦被沙塞經時不寄書
深閨愁獨意何如花前拭淚情無限月下調絃恨有餘
離别苦多相見少洞房愁夢何時曉閒看雙鷰淚霏霏
静對空牀魂悄悄鏡裏紅顔不自禁陌頭香騎動春心
為問佳期早晩是人人總解有黃金
錫杖歌送明楚上人歸佛川
上人遠自西天至頭陀行遍南朝寺口翻貝葉古字經
手持金策聲泠泠護法護身惟振錫石瀨雲溪深寂寂
乍來松徑風露寒遥暎霜天月成魄後夜空山禪誦時
寥寥掛在枯樹枝真法常傳心不住東西南北隨緣路
佛川此去何時迴應真莫便游天台
古樂府
光風淡蕩百花吐樓上朝朝學歌舞身年二八壻侍中
幼妹承恩兄尚主綠忩珠箔繡鴛鴦侍婢先焚百和香
鶯啼日出不知曙寂寂羅幃春夢長
秋閨月
三五二八光如練海上天涯人共見不知何處玉樓前
乍入深閨玳瑁筵露濃香徑和愁坐風動羅帷照獨眠
初卷珠簾看不足斜抱箜篌未成曲稍映妝臺臨綺忩
遥知不語淚雙雙此時愁望知何極萬里秋天同一色
靄靄遥分陌上光迢迢對此閨中憶早晩歸來歡燕同
可憐歌吹月明中此夜不堪腸斷絶願随流影到遼東
送韋行軍員外赴河陽
五年武弁侍明光輟佐中權拜外郎記事還同楚倚相
傳經遠自漢扶陽離堂處處羅簮組東望河橋壯鼙鼓
三城曉角啓轅門一縣繁花照蓮府上略儒風並者稀
翩翩騶騎有光輝只今左職多虛位應待他時仗節歸
和李中丞慈恩寺清上人院牡丹花歌
淡蕩韶光三月中牡丹偏自占春風時過寶地尋香徑
巳見新花出故叢曲水亭西杏園北濃芳深院紅霞色
擢色全勝珠樹林結根幸在青蓮域艷蘂仙房次第開
含煙洗露照蒼苔龐眉倚杖禪僧起雙趐縈枝舞蝶來
獨坐南臺時共美閒行古刹情何巳花間一曲奏陽春
應為芬芬比君子
初秋月夜直宿因呈楊閣老
欹枕直廬暇風蟬迎早秋沈沈玉堂夕皎皎金波流對
掌喜新命分曹諧舊遊相思玩華彩因感庾公樓
蘇小小墓
萬木荒墳在悠然我獨尋寂寥紅粉盡冥漠黃泉深蔓
草暎寒水空郊曖夕隂風流有佳句吟眺一傷心
長相思
少小别潘郎嬌羞倚畫堂有時裁尺素無事約殘黃鵲
語臨妝鏡花飛落繡牀相思不解說明月照空房
國子柳博士兼領太常博士輙申賀贈
博士本秦官求才帖職難臨風曲臺淨對月璧池寒講
學分隂重齋詞曉漏殘朝衣辨色處雙綬更宜看
送人之九江
九𣲖潯陽郡分明似畫圖秋光連瀑布晴翠辨香鑪才
子厭蘭省邦君榮竹符江城多暇日能寄八行無
送鄭秀才貢舉
西上意如何知隨貢士科吟詩向月露驅馬出煙蘿晩
色寒蕪遠秋聲候雁多自憐歸未得相送一勞歌
酬劉端公中秋對月見懷
凉夜清秋半空庭皓月圓動搖隨積水皎潔滿晴天多
病佳期阻深情麗曲傳偏懷賞心處同望庾樓前
奉陪李大夫九日龍沙宴會
龍沙重九會千騎駐旌旗水木秋光淨絲桐雅奏遲煙
蕪歛暝色霜菊發寒姿今日從公醉全勝落帽時
送映師歸本寺
還歸蕭寺去遠遠出人羣苔甃桐花落山忩桂樹薰引
泉通絶澗放鶴入孤雲幸許宗雷到清談不易聞
玉山嶺上作
悠悠驅匹馬征路上連岡晩翠深雲竇寒苔淨石梁荻
花偏似雪楓葉不禁霜愁見前程遠空郊下夕陽
呈衛端公
共嗟王粲滯荆州才子為郎憶舊遊凉夜偏宜華省入
清言遠待玉人酬風生北渚煙波闊露下南宫星漢秋
早晩得為同舍旅知君兩地結離憂
田家即事
閒卧藜牀對落暉翛然便覺世情非漠漠稻花資旅食
青青荷葉製儒衣山僧相勸期中飯漁父同遊或夜歸
待學向平婚嫁畢渚煙溪月共忘機
奉和太常韋卿閣老左藏庫藏假山之什
春山仙掌百花開九棘腰金有上才忽向庭中摹峻極
如從洞裏見昭回小松巳負干霄壯片石皆疑縮地來
都内今朝似方外仍傳麗句寄雲臺
陪崔閣老張祕監苖考功同遊昊天觀
方駕遊何許仙源去似歸縈迴留勝賞瀟灑出塵機泛
菊賢人至燒丹姹女飛步虛清晩籟隐几吸晨輝竹徑
琅玕合芝田沆瀣晞銀鈎三洞字瑶笥六銖衣麗句翻
紅藥佳期限紫薇徒然一相望郢曲和應稀
與沈十九拾遺同遊栖霞寺上方夜於亮上人
院會宿
偶來人境外心賞幸隨君古殿煙霞夕深山松柏薰巖
花點寒溜石磴掃春雲清淨諸天近喧塵下界分名僧
康寶月上客沈休文共宿東林夜清猿徹曙聞
玉臺體
萬里行人至深閨夜未眠雙眉燈下掃不待鏡臺前
嶺上逢久别者又别
十年曾一别征旆此相逢馬首向何處夕陽千萬峰
江行夜詠
猨聲到枕上愁夢紛難理寂寂深夜寒清霜落秋水
曉
曉風搖五兩殘月映石壁稍稍曙光開片帆在空碧
宮人斜
一路斜分古驛前隂風切切晦秋烟鉛華新舊共冥漠
日暮愁鴉飛野田
舟行夜泊
蕭蕭落葉送殘秋寂寞寒波急暝流今夜不知何處泊
斷猿晴月引孤舟
贈天竺靈隐二寺主
石路泉流兩寺分尋常鐘磬隔山聞山僧半在中峰住
共占清猿與白雲
題柳郎中故居
下馬荒階日欲曛潺潺石溜静中聞鳥啼花落人聲絶
寂寞山忩掩白雲
題雲師山房
雲公蘭若深山裏月明松殿微風起試問空門清淨心
蓮花不省秋潭水
朝元閣
繚垣複道上層霄十里離宫萬國朝胡馬忽來清蹕去
空餘臺殿照山椒
石倉歴代詩選卷六十六
