石倉歴代詩選卷三百
明曹學佺編
明詩初集二十
王褒
中秋文闈讌集
盛時屬文運俊乂期登庸三載薦多士四方羅文雄睠
兹九秋半氣候何空濛嬋娟出東嶺浮雲歛層空闈棘
今夕會折桂此時同華堂入夜開展席來相從流輝照
尊爼微寒薄簾櫳柏臺共濟濟薇垣獨雍雍主醉樂且
多賓廻興未窮攬衣望霄漢烱烱明光宫人坐辨天上
鳥飛疑鏡中合并不盡歡佳期諒難逢洗杯濯清沼移
榻當修桐倒傾殊未巳所思悟其終徘徊一分手千里
入飛蓬飄颻望南陌别過東城鐘
古意
湘江江上樓有婦弹箜篌試絃一再弹遲遲聲且柔情
繁指轉急曲長心難收一曲未及終淚下如迸流憶昔
始學時晝夜為淹留擬將知音託百年叙綢繆誰謂知
音者如何事遠遊朱顔能幾度青陽倏五週遺譜不復
理疎絃已終投所思在天涯望望江上舟東風昨夜至
春光滿汀洲強整昔時歡徒增今日愁願因東風翔吹
落古交州夫壻馬上廻聞之應白頭
送按察使周志新之浙江
錢塘古雄藩川陸走四方第宅富而麗士庶材且良戎
衛夾郡縣簿書垂篋筐翼翼風紀重獨立振宏綱夫子
南海彦早登君子堂金石棘寺評冠冕柏臺行繡衣明
旭日玉節嚴秋霜儀表動朝著丹鳳鳴高岡滇池萬里
道攬轡夷獠鄉坐見歲月間化絃日以張再蒞東南政
才高行彌臧致遠識騏驥蟠根别干將欎欎吳山秀湯
湯秀水長令聞與之俱千載期不忘
湖南田舍為上虞沈庭珪題二首
藹藹湖中山迢迢湖上路田家大湖濱三五亦成聚朝
耕湖上田暮喚湖上渡穉子遠相迎牛背掛農具今年
喜有秋不為租税懼牀頭釀茆柴取醉羅栗芉相看桑
麻長焉識簪組誤縣門久未行且樂成嫁娶
其二
湖山護人家烟火隔籬落愛此湖田肥生産願自託兒
孫日長成努力趁春作驅牛耕遠郊牽犢鋤近郭農事
喜及時秋收聊可度積穰登倉箱餘粒飽鳥雀村篘有
濁醪莫負隣翁約笑爾東西人誰識田家樂
陳坤竒耕讀軒
湯湯北溪流渺渺綠洲遠烟火隔疎籬牛羊牧長阪我
屋日綢繆我土日耕墾耒耜有時閒簡編可舒卷清晨
望東臯回首西山晩甫田帶經鋤細雨倚書飯聊思教
子孫末俗笑予蹇簪組非所榮古道在務本
題新安汪子容壽藏卷
人生草上露回首日已晞顧非金石姿焉用千載期昨
夜高堂歡薄暮南山陲絃歌聲未歇涕淚沾裳衣逹人
貴知命常用此道推樂丘事已卜哀挽情亦悲我生諒
如寄九原行當歸開樽面息所不醉復何為
題南康翁教授匡山讀書處
海國横秀氣兹山鬱嵯峨羣峰青天半倒影凌滄波匡
裕古哲士結廬層巒阿遺構委蔓草巖扉長蓬科我來
屬杪秋攀躋興尤多樓觀出林表石磴穿松蘿琴樽落
葉下衣袂浮雲過羣籟起天末長風振寒柯手招謫仙
人宴坐朱顔酡細讀紫陽碑莓苔共摩挲懷古訪陳迹
賢逹知幾何愧我山野癖歲月徒蹉跎夫子金閨彦侯
庠賦菁莪散襟發逸思策杖仍長歌䕫龍鳳池上珊珊
振環珂終當拂衣去接武金鑾坡
題秋林泉石圖
高林頗深䆳遠洲亦縈紆風景一何異中有賢者廬陽
崕落日明陰磵浮雲虚耕埜見秋火扣舷聞夜漁朅來
塵網中機務日相拘念兹膏肓疾愧彼泉石圖抱拙謝
簪紱養素宜琴書俯仰天宇寬所樂恒有餘
題璧水瞻雲
征鴻度南浦慈烏號北林白雲仍在目惻惻思難任雲
飛滄江上日夕歸故岑高堂曠千里倚門望彌深孝子
愛寸晷哲人惜分陰百年顧云邈歡樂當在今綵袖時
獨戲板輿日同尋願同白雲飛倏爾諧冲襟瞻雲念白
首捧日秉赤心狄公播英名價重雙南金
送友歸故園
凌晨石渠集步出西上門倏聞同懷友優詔歸故園堤
上金明枝裊娜春日暄折之贈行色鄉思隨紛紛夜來
沙陽月照君林下尊攬衣鶴為舞染翰禽能言雖云隣
局歡當念王程煩早拂季子衣休望西山雲
南昌章叔明溪隱
冥心壓塵鞅遁跡清溪流竹下坐垂釣柳邊繋孤舟野
逕入沙際到門有白鷗夏雨夜來過微茫望滄洲取醉
倒濁醪茅齋日淹留長歌滄浪曲詎為名利謀機杼隔
籬落牛羊下林丘衣食聊自足安命復何求
刑部魯員外富春山讀書處
泊舟富春渚躡屩富春山荒臺見遺構下瞰滄江寒中
有績學子辛苦服儒冠岩扉入松柏猿鳥時往還掃榻
落葉下捲幔浮雲閒横經對秋月遥音薄林巒豈謂躭
章句斯道常先難朅來千載餘翺翔賢士關持節出烏
府典憲佐秋官南山宿霧姿文采何班班高岡鳴陽侣
九仞雲逵翰值此明盛時玉珮聲珊珊矯首讀書處烟
蘿邈躋攀嚴陵客星隐清名滿人間出處雖異途我心
求所安
題李將軍麓峰讀書處
爾祖謫仙人讀書匡山隂偉哉雲仍孫千載同此心嵯
蛾麓峰色下瞰湘江深石逕入烟篠岩扉閉雲岑横經
羣猿下散帙雙鶴臨掩耳魯生召抱膝梁甫吟松際一
片月照君石上琴七絃引遐思清響生虚林聖代堯舜
治䕫龍共招尋干羽觀苖格簫韶放鄭淫分符辭北闕
鍚帶垂南金佇看文中賞遲爾瑶華音
題參議李子華林泉書屋
開軒睇幽䆳散帙當清漪愛以君子屋重此林泉姿空
翠散瑶席輕流度華池牙籖插高閣萬卷光陸離逍遥
絃頌暇魚鳥忻相隨俗慮澹若忘談笑無厭時早逢雍
熙治文雅久見推歘起掌帝制兩籓頼綱維濟濟䕫龍
侣接武赤玉墀東觀多羣籍西清騁雄詞瑩如玉壺冰
燦若瓊樹枝苕溪增秀色天目含清輝黎庶待拊字丘
園寧暌違寄聲考槃澗白首以為期
攸縣周克已交翠軒
夢逐舂陵雲手探濂溪水溪廻氣若合萬頃清無底雲
間無極翁白髮垂兩耳青盖駕蒼虬顧視啟玉齒黃卷
千萬言大道直如矢循環造化機日月無停晷采華掇
桂英飱腴窺石髓䆳谷珮獨聞層崖杖恒倚覺來戶牗
空階除翠交委高樹移繁陰閒花落輕蘂晴光散疎簾
春色侵淨几端坐物意多萋萋望中是
題王振之思親卷
君子有所思所思良獨難高堂在何許九原路漫漫食
禄不待養衣錦誰為歡良宵四五起中情詎能安春至
霜露零秋深風木寒感兹歲華改惻愴頽心肝宦轍天
一涯顧盼形影单努力播芳馨期以垂不刊
題邊汝賢素庵
天地一逆旅我身兀如寄夙乖華豔姿獨抱冲漠志茅
宇對詩書衡門絶車騎養素無外營林泉引深契青黃
木之災錦繡犧牛累人生安賤貧所樂在適意
題陸有孚山水圖
遠山白雲裏近山青天上樓觀何巍峩金碧鬱相望石
塘照縈紆平林見空曠謾拂渡橋鞭且憩沿崕杖良時
趣自隨佳境意足暢奈此行期促丹梯當再訪
聖孝瑞應詩
扶桑倒影掛靈谷緇衣翩翩下天竺銀潢萬里涵輕春
遥見真人調玉燭法王樓閣中天開寳幢斜倚瓊瑶臺
回頭笑指祗園樹昨日恒河沙上來九重垂拱羹墻面
卷却龍章向深殿鼎湖烟雨泣烏弓漢宫蘭膏掩籹扇
璧月玲瓏雕玉簾佛筵挂影夜纖纖祥光萬丈照貝葉
天花五采垂層簷梵音萬口海潮小三十六宫管絃繞
松枝膏露甘可飱覆地瑞雲兜率曉大孝曾聞四海歌
慈航西駕滄溟波又聞嵩山萬歲祝龜書馬畫清時多
熙熙化日長如昨十五階蓂生復落康衢黃髮笑自如
何事流沙尋極樂
題道士林栖霞碧蘿猿洞
溪上垂蘿幾百尺石洞陰陰悶長日昔人學道居其間
塵世紛紛未嘗識白猿一嘯下青山藥瓢丹竈共往還
岩扉自掩明月上石牀不掃白雲閒伊誰尋真百年後
道機通玄七閩秀寳笈仙書入夜觀鐔津霞氣臨晨漱
秋風嫋嫋吹綠蘿猿聲時答步虚歌明年買棹七峰雨
洞天雞犬知相遇
古洞閒雲歌為莆田笑庭訢上人賦
古洞深幾許閒雲日來往惟應空門居相知愜幽賞笑
庭上人不出山身比浮雲閒更閒松間石榻日應掃花
底岩扉時自關紛紛郁郁古洞口白衣倏忽成蒼狗細
觀色相了無蹤真空境界那能有雲來碧峰夕雲去滄
江陰上人笑傲自無心知向白雲深處尋
送陳校官之溧陽
春歸殘臘裏行色在孤舟山入毗陵翠河經溧水流青
氊寒榻共綘帳夜燈留時雨諸生望休過太白樓
送無為知州鄒以信
一麾新出守五馬獨專城啼鳥留吟珮垂楊引别旌青
山雲外見綠野雨中耕千里皇畿内行人播政聲
送僧還莆田
都門相送處無奈柳條長咒引天花落經翻貝葉香浮
杯吳水綠飛鍚海天蒼後夜涵江月應期到上方
送林德入成均
羡君年最少夙有子雲才駐馬看吴苑聽鶯望粤臺寒
聲林外落暝色雁邊來惆悵離亭思惟多白玉杯
送陳德剛歸莆
近得鍾王法才華世共稱劒鋒看舞女筆陣笑狂僧散
帙花前席鳴琴竹裏燈石渠成遠别白下酒如澠
送湘鄉令王子材
玉堂寒月白吟思在長沙作令時争譽新詩衆共誇漁
家連島嶼川路入桑麻煩寄江南信疎梅已著花
送王界善首座還莆
遠公京國久飛鍚日邊還雙樹行時見三花坐處攀浮
杯滄海度定室白雲關何日辭軒冕來尋物外閒
養蔬四首為漢府教授王先生作
微雨朝來過園蔬取次看韭芽欣土暖芥莢怯霜寒畦
理高低種厨供旦夕飱莫嫌藜藿舍金玉試春盤
其二
睡起應行藥羣畦喜有成銀茄星錯落金薤筆縱横薑
掌香生饌葱芽寸入羹南窗時一飽未數五侯鯖
其三
雲生花裏逕雨泛竹邊渠積水收菰米編籬護土酥堪
嗟漆園馬誰憶季鷹鱸王業豳風舊殷勤叙斷壺
其四
御冬當旨蓄應得治芳園掛壁藏新種培泥擁宿根萍
虀憐鳳炙玉糁詫熊蹯擬作冰壺傳雄才獨討論
寄唐進士震
我憶京華侣經年意若何别深鄉思減客久物情多淡
月回銀燭疎鐘帶玉珂青雲如可及傾蓋一相過
送友人之京
銀缸盛美酒江上送君行共惜孤舟别那知幾日程闕
寒逄斷雁宫曙聽新鶯早獻金門策休論漢賈生
題雪景圖
高閣凝雲閉虚窗帶雪開鳥寒空辯鷺樹暝總疑梅遣
興惟詩句銜情秪酒杯遥知函丈下已遣二生回
題綠柳紫燕圖
綠柳夏依依差池玄鳥飛蹴花隨别騎銜絮點征衣隋
渚晴烟暝章臺夕照微衡門相托久應傍主人歸
挽徐母施氏
極目烏程路高堂旅櫬歸音容芳樹遠心緒片雲飛别
淚茅生饌荒塵萊子衣青山佳兆在寂寞掩春暉
元夕觀燈應制
魚鑰春開虎豹關五雲星斗近天顔綘河月濕金盤露
火樹香分玉笋班鳷鵲漏傳花外觀蓬萊仗列海中山
萬方樂事同元夕恩賜千官十日閒
送裴孝感歸省
都門霜落雁南飛官舍蕭條獨憶歸淡月疎星辭帝闕
亂雲高樹近親闈淵明對酒心猶好杜甫能詩趣不違
聞說邑人相候久高堂莫戀老萊衣
采石江上元夕簡武昌周博士臨湘李驛宰
朝回無處不淹留元夕江干繋去舟九奏簫韶天上聽
千家燈火月中遊然犀壮志空流水倚馬長才見故丘
佳節謾勞傷往事百壺堪醉鷫鸘裘
送張指揮
龍虎旌旗度朔河羽林諸帥擁天戈銀潢淨洗刀兵氣
玉壘窮搜虎豹窠萬里山川傳駐蹕九重日月共鳴珂
邊庭不用防秋計沙漠如今總漢歌
送曾太守之官
誰言五馬共翩翩百丈維牽水上船故吏青山開候館
遺民綠野趁春田頌聲遥播啼猿外歸夢長隨落雁邊
聞說穎川曾入相知君未必讓先賢
次鄭校書左掖聞鶯之作
白頭著作文人行左掖聞鶯有短章委佩乍分花外仗
停驂歸滯柳邊墻謫仙老去鄉心切賈至才高野趣長
自笑雲泥蹤跡異無因傾耳接飛觴
送匡行人顯回京師
儒冠歲月易蹉跎孤館相看奈别何匡裕棲遲名獨盛
王猷落魄興偏多流鶯高樹雙壺送積雨長江一棹過
自笑烟波為客久陽關休向醉中歌
送教諭陳廷傑歸湖口
臘月江頭送季方北山飛雪撲離觴匡廬樹影吟邊近
彭蠡江聲夢裏長晩歲重瞻堯日月清時獨擅漢文章
春來多少南歸翼毋惜題緘寄玉堂
陳主簿稔過宿賦答
君門已許解朝衣此後相期過竹扉池上青山留客醉
郢中白雪和人稀雨晴閒館花空落月上層城鳥倦飛
明日獨懷乘興地不堪愁思更依依
送陳生温陵省親
問君何處拜庭闈海國蒼茫去路微洛社舊遊同北望
温陵積夢獨南歸春行樹外空聞鳥夜坐花邊静掩扉
轉向高堂思綵服雲山惆悵與心違
贈道士陳清隱
琳宫遁跡學無為姓字休勞世上知廬阜遠公蓮社
鑑湖賀老酒船期石牀花落因風掃丹竈雲深近水移
幾度鈞天聞九奏餘音半入步虛詞
送校書陳秀才省親
都門雨雪正霏霏馬上雙壺送獨歸闕下馬周留客邸
郡中潘岳訪親闈萬花島嶼春移棹五柳郊原晝掩扉
霄漢朋遊總知已此行休戀故山薇
題劉儀部山水圖二首
江城四月見更生岐路勞勞慰别情秉筆南宫詞獨擅
盍簪東閣酒同傾白雲舊業燈前思青鏡流年客裏驚
自笑萍蹤也如此悠悠書劒謾題名
其二
誰作丹青慰壮遊瀟湘風雨謾淹留雨深遠渚黃花夕
霜落平蕪白雁秋憔悴屈平應有念才華賈誼自無儔
騷人南去應腸斷芳草寒烟不盡愁
輓雲窩林處士
青山何處白雲窩不見詩人掩薜蘿策杖誰尋盤谷隱
輟耕偏憶鹿門過芳蹊此日成桃李野服當年製芰荷
欲酹吟魂招楚些寧堪灑淚客中歌
輓詩
荒臺草綠鷓鴣飛劒化龍津事已非故國遺臣空北望
他鄉作客獨南歸新祠海上經秋雨舊業林間半掩扉
讀罷遺文腸欲斷桐城何處一沾衣
題墨梅贈蘇上舍
翠屏山下水雲香别墅歸來月在牀今日看圖詩興動
渾如東閣送何郎
夢作
楚山飛雨濕行旌猶記臨岐唱渭城横笛江頭聞折柳
斷腸偏是别離情
過九江二絶似同舟諸游好
孤舟幾日别京華望盡南天不見家客裏相看須盡醉
江心何用泣琵琶
其二
層峰斷岸見涵城風景依稀㶚上營最恨春來長是客
新鶯細柳不勝情
雨中齋居寄倪烱
空齋疎雨又黃昏那復孤燈坐掩門縱道異鄉常不雨
舉頭看月也消魂
夏日病卧寄同舍二三知已
獨憐卧病送殘春說著春光惱殺人把酒看花等閒事
布衣空惹陌頭塵
題高安朱少尹莆山書舍
林下横門隔斷橋溪邊草逕入雲遥青山綠樹知多少
誰道書聲到市朝
題俞紫芝臨懷素千字文
昔年艤棹桐江道草聖相傳紫芝老長風千里吹夏雲
落日空山跡如掃
題唐馬圖
錦韀金鐸舞傾杯驛路相傳換馬臺零落黃塵鼙鼓歇
秪從圖畫識龍媒
石倉歴代詩選卷三百
