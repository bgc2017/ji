石倉歴代詩選卷四百九十五
明曹學佺編
明詩次集一百二十九
謝承舉
美人隔秋水
美人隔秋水可望不可即空有木蘭舟未得西風力維
舟杜若洲汀花好顔色見花如美人采采轉憂惻我心
傷所思耿耿情何極水流深且長安能有羽翼佳期會
當來惟以永相得
書廣陵天寧寺北舍
浮舟出淮水飄風吹我裳未憩遠歸身輙束前時裝長江
渺何許東南指丹楊白雲復依依黃流浩湯湯爰止阻凌
颿暫留招提房入門遇嘉友懽娱羅酒漿哦詩口不輟讀
書名未揚投懷二十年開言謝肝腸滿斟更添酌一勸累
十觴蕙露下空砌松月輝長廊坐久更漏沉醉來形役忘
九日感興次元遺山九日讀書用陶靖節原韻
我昔遊楚湘登高岳麓邊紅顔映綠水青娥在樓船笑
擲黃金杯醽醁來如泉纖纖弄花枝令姿相比妍嬌歌
颺輕飈長裾舞翩翩我醉渾欲頽唫肩倚羣仙青衿同
遊生况復美少年白眼一粟餘其氣凌蒼天
我昔登金臺居庸快瞻望歷歷薊州山周迴疊層嶂龍
門插天表㟝嶁若佐相蒼蒼諸峯攅宛如踞虎象嵳峩
黃金關紫翠鬱相向龍蟠八極尊鳳喈五雲上觀光適
兹辰賓筵候亭障覽竒快醉歸頓令心目曠
觀隸古孝經
穹碑大如隼字畫示古隸炳朗金薤垂鈎聯鐵紐繫横
披若伏波堅竪如執篲古人書法精點綴分巨細聖經
旨義明謨訓督奮勵赫赫李唐朝玄宗亦英帝涣詞出
宸思揭書題聖製執筆表前代勒石詔後世惜哉西南
行不作苞桑計
白菊
幽花若處女涓涓凝淡粧對月張素琴凌風披縞裳質
㓗恥穠豔姿珍閟馨香持此貞白心相依君子傍漪漪
臨深淵皜皜晞嚴霜自分值時晚永不慚秋陽
題扇寄友
别子倏易秋限兹大江水相望三驛途迥若在千里風
凉桂粟黃露冷蘭花紫素紈裁短唫含情付雙鯉
錦帕
絲絲出機杼縱横炫綵紋美人勞玉纖綠窗瑣春雲卷
之不盈束放之靄蘭芬織成寄遠道密意同贈君君但
念珍襲機聲聞莫聞
郭熙盤車圖
東車上岡西車下軛力駕牛如駕馬後有一車方渡河
泥深水寒將奈何來車人與去車語前途山高石齟齬
千里百里多險阻虎狼縱横皆逆旅好歸來守鏄杵
行見月
行見月杏花枝上新晴天東風吹散鑾江煙江南庭院
春可憐有人不肯上秋千
行見月白蓮池上弄纖纖寶奩新開飛寶蟾吳中深閨
不捲簾齊紈巧遮雙蛾尖
恭題靈羊圖
塞上春深草初綠黃河套邊堪放牧何來羌羚攜乳畜
傍有韓盧將搏逐羣羚不奔且不驚輶車無影鸞無聲
持旄已歸蘇子卿挾冊未見黃初平羊何安閒盧何猛
以静制動清邊境我皇執筆發深儆意在和雍化強梗
是時賢相維三楊昇平輔理稱虞唐九重優游翰墨場
天與人文垂四方
觀内苑西僧演教
佛殿開公車來&KR1242;旛導引法鼔催天人獻貢金沙街天
女散花瓊瑤臺臺前行列諸寶樹一樹一葉生甘露琳
瑯樹擺天風度風度鈞天和雅音雅音演暢歡人心
月子河即景
風便小舸輕如楂中流浪平無驚嗟溪女捕魚水禽起
野叟賽神村鼓撾丹書剝壁見古廟雞犬上樹知人家
秋江景物看不厭霜菊掛岩開紫花
登崇道觀明閣看山
一月在船懷抱惡晝夜風濤怒驅作文江東岸煙霞居
上瀨囊廂暫停泊幽人欵接禮數倍便叱山童掃高閣
石牀穏帖憩塵夢古竇清冷纓可濯光搖樹色開几屏
香籟松花墮簾幕敲金嚦喨雜靈籟碎玉鏗鏘響簷鐸
馮夷玉女翻雲旗白晝虚空奏天樂幽閒境界縱坦放
前日驚惶都忘却豪來懽劇欲起舞狂語驚飛滿林雀
大舒雙手弄日月長笑一聲振寥廓開窗遙見江上山
紫翠高低眼分豁幽人巨細向我說上極危巔下隂壑
東南云是中華山半夜仙燈光閃爍崆峒西抱北太平
隠約仙居在冥寞天皇椎破混沌竅此山揮指神斧鑿
轟雷走電騰朱龍微月寒風下秋鶴赤日杲杲海底明
蒼雪紛紛峯頂落軒昂勢可敵崑崙突兀恐不讓廬霍
我生素抱山水癖處處名山俱領略曾跨君山浮洞庭
駕馭罡風遍衡嶽昨來彭蠡訪五老呼吸瀑布醒醉渴
縱是滴泉與片石一一窮摉無落莫今過文江對此山
便欲翺翔躡雙屩幽人為言路顛蹶壁立羣峯難着脚
當中更險大西嶺獨聳孤形頗危削十年惟此是竒觀
追想前遊今不若虺尵我馬廢鞭策料與此山緣分薄
横發平生雄壯心萬里逍遙趁鵬鶚
題宜興陳警之畫
君家畫舫如畫閣日載笙歌呼客遊太湖風波不可渡
停橈洗盞淩滄洲水心落花爛五色雲頭芙蓉攢萬虬
晴空滉漾走白日煙巒髣髴迷瓊樓陶朱魯望已僊去
夫差勾踐空荒丘古今樂事復我輩湖山不管興亡愁
醉乘鰲背上九漢一粟下𦕈三吳洲
題扇
赤龍行空鞭不去玉樓美人汗香注搖搖白羽蕩輕羅
手中笑把珊瑚樹樹排十二金縷衣月中木犀花亂飛
秋風有情不忍棄目送大火流天西
掬水月在手畫屏
院凉夜彩流金蟾海空秋華開素奩含情欲共嫦娥語
畫簷鈎上真珠簾姮娥住老廣寒殿金樹銀花四遮面
癡情苦思招不來千古萬古誰能見銅盆一掬太液清
金蟾墮水秋分明兩輪上下互相蕩團團似愛纖纖擎
隂精含胎未分剖白兔棄丹將遁走水華璧影一規中
却入人間艷姝手艷姝弄月還傷情屈指圓缺頻送迎
幽閨秋冷夜光静千里有人關塞行
贈客
紫貂壓肩酒薰面走馬章臺瞥如電石城送客雪滿舟
江閣張燈夜開宴雪花不飛江月明雲業散盡霜天清
酒闌歌罷跨鶴去白雲東指瓊花城
題畫贈朱拱之
君山兀兀湖水急爛銀盤中螺一粒老龍把弄蒼玉枝
飛濤掀空海神泣振林裂石孤月明劃然似覺天西傾
持將濁世讋妖魅媿作笙竽新樣聲
林居書屋
挾冊入林林居幽逃虚習静恣所求香芸晝焚小窗午
青燈夜照孤檠秋汗牛充棟三千軸白首何妨苦心讀
山空鳥寂人不知琅琅誦聲亂巖瀑
送湯希說北上
夜潮湧山綠江漲飽風錦帆破春浪青萍插腰書滿挑
南國王孫初北上白玉樓高仰莫攀黃金臺高屹相向
臺前三月桃花多遶臺酒旗招客過柳下紫騮銜蹀躞
花裏翠眉張綺羅今朝檀槽作胡語明日斑管吹吳歌
題永福珨玉中所藏徐宗浚雪景
珨師放參開左堂徐熙忽作遊戲場手披七尺溪藤光
幻出乾坤銀粉粧觸暑一見心清凉畫翁鶴氅着穿屨
仄踏山南雪天暮九折坡陀列瑶路四匝寒林挺瓊樹
來與師評惠連賦
明皇觀舞圖
勤政樓前午朝罷花萼樓頭西日下沉香亭畔梧已秋
凝碧池中蓮尚夏紫衣傳宣詔九宫宫中麗人脂粉紅
錦鴛綵鳳炫晴日嬌鶯乳燕隨春風御厨捧勅陳華宴
錯雜竒珍按時換擎來粲粲赤金盤奉出纖纖青玉案
分行判隊衆樂鳴琵琶篳篥璚瑤筝月支小𡡉解漢唱
越江妮子能秦聲何須三擊花奴鼔六律皆依板為主
玉環指下節奏明内中一人忙起舞軟鞋尖帽高麗裝
團花纏身金縷裳俏裁四幅裹腰窄寬兜兩袖拖肩長
大垂小垂輕復舉左挺右挺風旋起蛺蝶争飜柳絮雲
蜻蜓亂點桃花水一縱再縱勢欲前東欹西欹態欲偏
香埃蹴步自掩冉日光踏影相蹁躚唐家三郎倚花坐
懽極諸姨盡稱賀漁陽鼙鼔動地來歌舞花間忽驚破
廢廟
江南多廟宇處處倚山開香火村翁主松杉野鶴來土
墻支段木石磴上青苔鼔吹斜陽裏人家賽社回
丹陽道中
丹陽兩日驛賤子十年遊蹭蹬身將晚飄零鬢易秋山
川懷舊跡花鳥識新愁趁此浮東海無人與借舟
送吳永年
行色春增艷離心路與岐柳條江上雨蕪草望中詩來
燕纔交社分蠶正及時到家新釀熟花下有尊移
寄沐希甫參戎
華鎮移金齒清標想玉顔何期白雁信又過碧雞山赤
日酬明主春風舞𤏡蠻功期班定遠早勒玉門關
散步前村歸晩小憩南牖偶成
伐斧鳴前崦巡金響近村西風摧木葉落日下柴門夢
可黃紬被唫堪老瓦盆嬉來隨野叟相就問雞豚
晩雨二首
枕簟渾無暑園林占蚤秋荷風晚池静槐雨夜堂幽藥
裹依頻簡書籖散不收虬髯先着雪今巳漸侵頭
白苧辭新服黃紬理舊衾月華雲掩鏡簷溜雨鳴琴花
片渠流急苔錢石繡深閉門淹病嬾誰肯為招尋
飲劉穆之萃芳亭
倚石厭花氣潄泉憐水香欲留紅日下先占綠隂凉客
醉酒沾席官貧書滿牀老便尋樂境此地本吾鄉
送朱永年遊金山
君上金山寺還吟張祐詩空門無俗境人世有閒時潮
漲江應闊雲來山不知昔年曾宿處多負故交期
宿和州港
落日舟舤泊晚晴酒帘茅屋小村清客途南去三千里
鄉土今來第一程野廟鼔鐘驚夢寐秋江星斗動虚明
西風轉盼情無限行役勞勞恨此生
遊龍華寺
下馬山門萬樹松竟誰來此謝塵蹤泉飛澗竇酬齋諷
風出藤蘿引飯鐘蘭麝香分巖畔桂芙蓉青削望中峯
石墻書遍安心偈盡掃蒼苔十丈封
秋夜
嚴城鼓角送更長坐對梧桐月滿墻錦字多才秋信遠
翠華無夢夜衾凉家山在眼風塵阻世事催人日月忙
展轉孤心滯歸路不如鴻雁解隨陽
雨寒
小閣看書蠟炬殘溟濛疎雨作秋寒江山風物愁將盡
湖海舟舧客耐看壓樹黃鸝同坐濕衝泥瘦馬獨行難
窮途搖落成何濟空戴蕭條舊鶡冠
不寐枕上憶劉子一首
殘漏疎鐘枕上驚雞聲何處未分明空梁有月秋將晚
客舍無燈夜亦清風雨屢孤同榻興萍蓬難忘盍簮情
布衾展轉寒如水多少思君夢不成
泊曲港
旅泊豐城江上村浦煙汀霧正黃昏漁歌亂集潭中網
酒旆寒飄竹裏門雞犬衡茅時自散魚龍星斗夜虚呑
隔川誰弄桓伊笛一曲梅花欲斷魂
題張廉夫光禄長沙别墅
静閱羲黃數歲華閉門誰識此翁家林間日月耕何懶
天上風雲夢已賖野寺尋詩隨杖屨山庖留客有茶瓜
歸來自覺機心息長伴江鷗坐岸沙
慈湖道中
路繞清溪轉綠隂村村麥壠對桑林吳蠶老去還成繭
蜀鳥南來未改音匱玉無媒懷往事還山有約負初心
翻思今古情何限却付青驢背上唫
宿嘉宗師一清山房
上方燈火得依禪惠遠慙予舊有緣閒與白雲分半榻
清同老鶴卧孤煙驚心往事三更雨過眼流光十二年
曉枕偶醒丘壑夢滿窗山鳥正綿綿
送趙隠士還錢塘
古貌魁梧雪後松舊家人物宋同宗江鄉憶送孤舟别
京國何期一笑逢白首華嵩凌意氣青天雲夢入心胸
老年賴有湖山勝目日酣唫兩翠峯
與陳希尹承恩寺夜話
佛閣論心到即留對君那省繫窮愁隔年雞黍殘盟在
投老鸎花舊夢休酒共青燈聊送夜詩因黃菊似争秋
相思明日江天恨又逐霜鴻下遠洲
送淩伯遠進士之任德化
冬官正好拜新除西去潯陽山水居拂地冰花驚瀑布
插天蒼玉對匡廬青衫騎馬春觀稼烏帽篝燈夜看書
近日江南民力困征徭君且放寬舒
遊甘露寺夜歸即景
南指岡巒路幾重杖藜扳到翠芙蓉地從海口横諸水
山自江心落半峯孤月出林驚玉兔一星當閣對蒼龍
十年再舉憑高眼唫倚門前四五松
善權寺(謝真人所居)
鬼鑿神劖太古先窮源何地入漁船將行且止如無路
入暗通明似有天筭與師期逢澤日愁聞人說避秦年
三生夙願慙同姓桂下摳衣拜古僊
東坡祠
溪水澄鮮洗蜀絲溪山飛翠掃峩眉文長垂世如懸日
人不忘公故立祠種橘無亭題楚頌求田有帖勒吳碑
游蹤到處留遺愛嶺表湖南並去思
謁岳鄂王墓
元命綱常繫此身自江南渡幾孤臣一門父子死何罪
五國君臣冤不伸當道豺狼殘宋業中原麟鳳避烟塵
忠勲細寫西山石說向而今拜墓人
送吳永年歸崇德
百里春江一幅蒲恬風引浪下三吳山城不斷南通越
水驛相連北帶蘇行李艷裝唯古劒客庖供饌有新鱸
燒林桃杏沿堤柳畫舫歸人在畫圖
寄史黃門巽仲
湖上辭君雪夜船詩筒藥裹對羣仙歸田錄在身將起
封事囊多手自編碁賭有堂開别墅酒醒無石憶平泉
春風兩度華陽約咫尺煙霞又隔年
次韻子仁登臺送陳孚之
臺上青山臺下花送君春色漫無涯香來竹裏客庖酒
煙起松間僧舍茶鳳迹湮隨榛莽廢鶯聲繁雜管絃譁
碧天遠影長江盡興逐西風博望槎
送人還金臺
習嬾衡茅此送迎題詩還觸黯然情歸舟江上人將别
游子天涯草又生思入淮徐春雨暗夢過齊魯夜濤驚
關心無限趨庭意東指雲霞滿舊京
挽袁使君内淑人
秋老驚風薄綺幃夜寒殘月晃羅衣南傷楚嶺雙鸞去
西望秦山一鳳歸瑟冷堯英期有伴琴疎牧犢悵無妃
百年終擬狐丘願夙約千金誓不違
病中憶清風亭海棠
絳衣仙子馭青鸞飛下僊家白玉壇翠黛不禁秋睡困
粉香猶怯曉粧寒雲生綵樹愁成夢月滿珠簾病憶看
嬌艷正防風露重紫絲那惜護朱闌
割麥
穟秀漸漸浪勢漫清和天氣尚餘寒過墟歌詠悲殷相
進食權宜想漢官歲稔巳占三白足時豐何靳二岐難
冷淘槐葉貧家味免得臺司諷素餐
送沐參戎希甫出鎮金幽
萬里天書下五雲捧持猶拂御爐薰一門棨戟龍章剖
三鎮旌旗雁字分令讋僰酋通異俗檄傳夷島盡同文
平生壯志追前烈試看新功匹舊勲
夢與張盛之夜飲賞菊覺得後一聯因足成之
范老湖頭舊圃芳晚風吹雨濕銀牀粉痕約略微薰酒
艷骨依稀薄傅霜山閣無情秋共病液池清夢夜分凉
一觴一咏吾人事消盡江城漏點長
送劉廷獻之潤州
輕帆不覺下金焦迤邐孤停斷港橈江月斜傾蕭女廟
海潮平入許渾橋吳東舟楫雙魚便冀北音書獨雁遙
無限鄉心望鍾阜白雲千片隔山椒
下第登雨花臺
八月南臺五度登天風兩袖一枝藤窮途愧擬悲秋客
逆境來參結夏僧山骨高於詩律瘦江流闊與酒豪增
興酣我欲乘風去孤鶴飄飄力不勝
復毛總兵大硯
石鑿青龍鐵勝堅雞窗磨洗未能穿孟嘗行化珠皆返
趙使歸來璧尚全小技可堪封即墨大書留與勒燕然
須知物自還元主恥作迂儒種字田
次許彦明九日出郭
偶索黃花野寺過貪將酒盞對花歌眼前赤土非吳有
天外青山似洛多雲榻禪心秋海月松窗梵語夜江波
閒僧本是無愁者種種如何髮也皤
送吳淵甫出令岳陽
城上青山城下湖僊郎官府似僊都地輿西去雄吞蜀
江勢東來迥帶吳草澤課稀魚蕩沒琴堂訟少芋田蕪
後先憂樂平生志千古希文是範謨
客遊感舊和湯希堯二首
遊躅於今苦不前龍門歷覽是英年紫貂冲雪燕京馬
畫鼔凌波楚溆船楊柳登樓無舊侣桃花題扇有新篇
因君又觸當時興心遶江南幾處天
劒匣書囊帶楚煙湘雲嶽樹幾流連弓裘白馬春遊帳
絃管紅燈夜宴船香陌行蹤延麗景彩樓心事紀華年
無情惟有秋空月同照離人兩地天
江村雜興
溪後溪前柳拂堤村南村北路高低葭螯火引粘萍上
田雉車驚隔竹啼九月重陽新節叙滿城風雨舊詩題
青青莫萎西原草留襯尋秋瘦馬蹄
喜晴
苔錢逐雨繞階生粧點貧家破屋清浦樹帶煙朝有色
溪泉添水夜無聲錦峯高出浮雲静翠壁斜臨返照明
萬頃嘉禾場圃足腰鐮日日趁秋晴
送沈生遊京口
君到金焦檝可停艤篷先上二高亭百川交會江來遠
萬古不磨山色青未擬雄心探狠石且將詩句洗中泠
海門十月霜潮落水窟堪尋瘞鶴銘
寄門生沈用立大尹
萬水千山寄信難人傳高第最能官兩年春雨雞窗夢
千里秋雲雁字寒禮遇絃歌須待化政行鞭朴務從寬
嶺南民物今何似要使窮閭枕席安
除夕
寒爐榾柮坐深更兒女相嬉戀戀情婪尾從孩先受酒
膠牙隨俗舊傳餳就牀病鶴支春夢隔屋寒雞咽曙聲
頭白家貧書萬卷歲華贏得眼分明
寄弔岳武穆
兩過錢塘兩謁公栖霞嶺下是幽宫人空有誓完西夏
樹亦無枝受北風社稷命危孤立處君臣身死一和中
我皇迅掃奸權日似為忠良補舊功
寄施以德次合雲樓韻
五百吳程路易通月明兩地恨相同雙魚歲落空江水
孤雁秋驚半夜風故里交遊情最洽老年文字氣猶雄
不知多病東山客可在先生記憶中
聞鴻有感時舍弟僉舉卒于燕
寒林一夜起霜風雁不成行散曉空洲渚有花搖歲月
雪泥無迹辯西東天衢杳杳真非遠雲路冥冥竟莫通
獨把遺文傷阿弟鶺鴒原上此情同
題鄭可之所藏鄭嘉言遺墨
翰藻詩葩墨尚濃匆匆歲月識題封牀頭遺紙無殘蠧
砌角哀聲有斷蛩千里燕南來遠道故人江左是同宗
錦囊燈下頻披閱不覺秋襟淚點重
次儲少宰柴墟除夕二首
鶴立空階吏散廳週簷古柏耿疎星歲華不負春盤綠
勲業無慙曉鏡青榜冠羣英詩壓鄭門多諸從易傳丁
烹茶自把梅花嗅誰識先生是獨醒
更鼔迢迢報訟廳斗回寅位轉三星勝傳靈照金花巧
酒送宗文柏葉青郡有辟書逢舉歲已無征役到閒丁
年華五十今逾二已覺虚浮世夢醒
揚州馬次甫見過病中以詩道意
三百江城一日風又從橋口繋孤篷忽驚深巷來佳客
不厭寒門問病翁舊事多傷春鬢白好詩留剪夜燈紅
階前即便呼兒拜眼底誰人識馬融
二月十五日予卧病杜門憶前月是夕開宴湖
上感而有作
元宵雪月讌湖亭十里燈光燦列星蝴蝶有情迷楚夢
杜鵑無語托湘靈雲深僊府花成陣香擁侯家肉作屏
一病自傷春過半可禁堤上柳青青
同白巖喬司馬遊東園次韻
割得鐘山一段青青林杖屨愧頻經水邊旆影魚知避
松下碁聲鶴解聽走壑竒泉噴夜玉攅峯怪石化秋星
廣庭不用重裀設繞砌苔錢繡錦萍
宿姚氏延秀山房兼候王元孚不至
何處平泉别有莊新堂西崦築溪堂水風吹酒凉侵枕
山月窺人影到牀睡熟黃紬詩夢遠坐銷紅燭世機忘
多情摩詰應趍約誰貌騎驢華子岡
東園探春次韻
二月探春春事微留人無計網春暉山容殢凍花應嬾
野色慳和蝶未飛晴縠漾波驚石瀨午光斜日蕩林霏
白頭多病防多酒風雨危橋怯夜歸
輓錢文翔窗友
業卒成均嬾拜官老歸林壑寄幽歡文章南省秋雲薄
燈火西窗夜雨寒長劍提攜空自舞孤琴零落向誰彈
江山何處桐岡路望盡晨星淚不乾
送吴至大之安慶
牛渚風潮泝九華知君五度泛仙槎三書可上新侯府
一榻能忘舊主家山勢楚來還北拱江流蜀下向東斜
精忠為弔余公墓好酹村醪薦水花
次韻李侍御師文送予遊茅山時李在東莊督田
夕陽倦鳥自知還東去飛雲不可攀大塊此身如客寄
深山一榻似僧閒徑荒松菊今猶在路塞荆榛久未刪
倚杖詩成看天印晚風吹酒上酡顔
喬司馬席上送春限韻
恨别江淹獨黯然惜餘供奉更堪憐窗前讀易人孤坐
燈下苦吟僧未眠斗欲旋時還北指日難留處已西偏
曙樓莫放鐘聲過回首東風又隔年
飲黃氏園
春色休論郭外尋城中泉石此山林對花宜醉十分酒
買地不辭千笏金雲幕穠薰脂粉艷風簾低約珮環音
主人多少留春意未許池塘變綠隂
十五夜
海上晴雲擁一規盈當三五筭無虧初窺枕簟凉先覺
漸轉梧桐影不知皓魄滿天呈彩夕秋陽入地藉光時
狂歌欲向清虚問兀坐孤停李白巵
雨中過徐氏園
宿酲連日未回醒來坐清風孺子亭薦酒細浮寒菊艷
和羹新剪夜菘青重過不厭凌秋雨良會休猜聚德星
有客倚燈低度曲知音誰解隔林聽
花朝日雪用韓子春雪詩韻
候愆徵叶咎時稔問占謠北濕留終駁南榮積遽銷歌
鸎遲騁舌舞蝶避争腰玉碎偏依樹綿飛不戀條濕輕
茅護宇泥薄路通橋水鳥來仍去風帘定復搖癡情矜
麥歲恣態妒花朝傳杏前村遍隨梅迥野飄甕融俄徹
璧逵涣即藏綃當令東皇在嚴威未用饒
題畫
悠然值林叟忘機坐日西灘聲與人語相逐下前溪
蕭山
岸帶青桑浦江環綠篠灣小舧留不住日昃過蕭山
雜畫
玉環施艷粧夘酒睡未寤秋光如妒妍胭脂染寒露
山亭
山亭棲斷阿嗟予三月病扶衰試重來秋苔迷石磴
西津
青藜步柳隂已識西津路白衣歌水涯不上西津渡
夢中作
璚瑶洲畔拾芙蓉玉女青童兩隊從明月一江天似水
夜凉騎鶴下西峯
牧龍亭雜詩
白沙一路接長坡處處蠶桑處處禾過午野田啼鳥歇
楝花風送踏車歌
長揖耕夫問牧龍蒼峯東指塔重重郵亭歲遠無門榜
破屋墻邊四五松
細風吹雨散還收四月輕寒正麥秋梅子已黃蠶巳熟
滿村桑柘呌鈎輈
水僊花
兩娥湘浦倚秋清九處峯巒九繫情玉露半空明月冷
西風吹落珮環聲
絶句題芙蓉
愁搴木末弔沈湘萬古江流怨與長何似霜花識幽意
年年秋晚為舒芳
墨芙蓉
紫毫濡染墨淋漓木末孤搴誦楚辭月黑林深湘渚夜
一天風雨泊舟時
題畫
崖穿晴瀑懸林白樹滴寒嵐墮石青天目舊程行頗慣
馬頭秋色落雲屏
睡起口占
茶㵸花磁洗睡魔枕流亭上暮凉多狂飈吹下西山雨
一片秋聲戀敗荷
湘江風雨畫竹
雲深蘭露泣雙鬟獺髓流香翠點斑一望蒼煙三萬里
不知何處九疑山
辭浙東湯希達周叔謹
菱湖柳岸水禽啼野鶴沙鳬恨不齊夢斷篷窗懶回首
一溪晴雨過塘西
畫竹為湯宗器題
曾記瀟湘繫短篷隔江煙雨翠重重驚雷忽報春消息
一夜靈根長籜龍
題扇寄希仁
雪晴莎暖乍離家北去頻看雁影斜回首江南春漸老
東風開到紫荆花
送李習儒還長沙
楚江西去亂峯青日暮風凋折柳亭聊把離觴聽瑶瑟
尊前一曲有湘靈
題相思鳥
俱飛並逐綺園春互語相思字字真啼到苦心聲莫放
綠窗驚起病春人
四月十日過東山小莊漫興
林深樹杪掛藤花石逕初來路覺賖割盡黃雲農未了
棗桑隂裏鬭栽瓜
又
茅茨喔喔亂晨雞紅日穿林樹影低圃上軸聲驚打麥
黃鶯飛過綠隂啼
送劉文獻
石城柳色春猶淺錦席燈花夜未分明發北風江棹穏
思君又隔洞庭雲
絶句
扶得青藜到水涯東風嫋嫋墊巾斜吟情還為春情惱
紅杏枝頭已着花
送薊門客二首
秋深又送薊門驂林樹塗霜葉正酣千里羈人憐遠别
鄉心夜夜斗杓南
秋晚辭家到及春江山如舊客愁新多情最是隨陽雁
年去年來解送人
絶句
步出吳門入古林松濤竹籟互酬唫稚圭不用仍移檄
猿鶴應知近日心
竹上白頭
碧霄雲路幾升沈楚楚毛衣太古音自笑白頭無伎倆
堅持一節老山林
絶句
鏗鏘戛玉能清耳瑩徹噴珠可濯心何處人煙隔塵海
不知身在翠蘿隂
寄何圌樵一絶
山中酒熟君思我雪裏詩成我寄君東望海門三百里
不勝離思亂江雲
畫雁
湖上蘆黃水拍天湖頭人去少書傳秋窗正有孤眠客
莫送哀聲到枕邊
李潜夫畫
銀河無路泛仙槎一舸空江此是家殘月照人秋睡穏
不知清夢在蘆花
送鄧以敬
貂蟬家世舊王孫西指濠梁是故園雪霽四山狐兔出
笑攜弓矢獵平原
石倉歷代詩選卷四百九十五
