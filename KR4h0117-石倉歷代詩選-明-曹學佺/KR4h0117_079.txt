石倉歴代詩選卷七十九
明曹學佺編
晩唐六
李頻(字德新建州太守)
宋少府東溪泛舟
登岸還入舟水禽驚笑語晩葉低衆色濕雲帶繁暑落
日乘醉歸溪流復何許
南遊過湘漢即事寄友人
南去遠駈逐三湘五月行巴山雪水下楚澤火雲生向
野聊中飯乘涼探暮程離懷不可說已迫峽猿聲
送友人下第歸越
歸意随流水江湖共在東山隂何處去草際片雲通雨
色春愁裏潮聲曉夢中雖為半年客便是往来鴻
秋夜對月寄鳳翔范書記
月過秋霖後光應夜夜清一迴相憶處幾度獨吟行河
漢東西道山川遠近明寸心遥住處新有雁来聲
黔中罷職將泛江東
黔荒初罷職薄俸亦無錢舉目鄉關遠攜家旅食難野
梅將雪競江月共沙寒兩鬢愁應白何勞把鏡看
古意
白馬遊何處青樓日正長鳳簫抛舊曲鸞鏡懶新妝玄
鳥空巢語飛花入戶香雖非竇滔婦錦字巳成章
送友人遊蜀
東堂雖不捷西去復何愁蜀馬知歸路巴山似舊遊星
臨劒閣動花落錦江流鼓吹青林下時聞祭武侯
送人遊太原
孤帆幾日懸楚客思飄然水宿南湖夜山離舊國年秋
風高送雁寒雨入停蟬此去勤書札時常中路傳
哭賈島
秦樓吟苦夜南望只悲君一宦終遐徼千山隔旅墳恨
聲流蜀魄清氣入湘雲無限風騷句時来日不聞
送供奉喻鍊師歸天目
承恩雖内殿得道本深山舉世相看老孤笻一任還溪
来青壁裏路在白雲間絶頂無人住雙峰是舊關
送人遊吳
楚田開雪後草色與君看積水浮春氣深山滯雨寒毗
陵孤月出建業一鍾殘為把鄉書去因收别淚難
送延陵韋少府
延陵稱貴邑季子有高蹤古跡傳多代仙山管幾峰微泉
聲小雨異木色深冬去畢三年秩新詩篋不容
淮南送友人歸滄州
風色忽西轉坐為千里分高帆背楚落寒日送淮曛斷
燒緣喬木盤鵰隠片雲鄉關百戰地歸去始休軍
送友人往振武
風沙遥見說道路替君愁磧夜星垂地雲明火上樓征
鴻辭塞雪戰馬識邊秋不共將軍語何因有去留
送德清喻明府
棹返霅溪雲仍參舊使君州傳多古跡縣記是新文水
柵横舟閉湖田立木分但如詩思苦為政即超羣
漢上送人西歸
幾作西歸夢因為愴别心野銜天去盡山夾漢来深疊
浪翻殘照高帆引片隂空留相贈去畢我白頭吟
寄友人
一别一相見須臾老此生客衣寒後薄山思夜深清詩
近吟何句鬚新白幾莖路歧如昨日来往夢分明
送裴御史赴湖南
開門鳥道外飛傳復乘驄暮雪離秦甸春雲入楚宫平
蕪天共闊積水地多空使府懸帆去能消幾日風
山居
欲出窮吾道東西自未能捲書惟對鶴開畫獨留僧落
葉和雲埽秋山共月登何年石上水夜夜滴高層
春日南遊寄浙東許同年
孤帆處處宿不問是誰家南國平蕪遠東風細雨斜旅
懷多寄酒寒意欲留花更想前途去茫茫滄海涯
鄂渚湖上即事
杜門聊自適湖水在忩間縦得滄江去無過白日閒多
慵空好道少賤早凋顔獨有東山月依依自往還
春原早望
一忝鄉書薦長安未得迴年光逐渭水春色上秦臺燕
掠平蕪去人衝細雨来東風生故里又過幾花開
過四皓廟
東西南北人高跡自相親天下已歸漢山中猶避秦龍
樓曾作客鶴氅不為臣獨有千年後青青廟木春
陜下懷歸
故園何處在零落五湖東日暮無来客天寒有去鴻大
河冰徹塞高嶽雪連空獨夜懸歸思迢迢永漏中
夏日盩厔郊居寄姚少府
古木有清隂寒泉在下深蟬從初伏噪客向晚涼吟白
日欺玄鬢滄江負素心甚思中夜話何路許相尋
送友人陸肱往太原
并州非故國君去復尋誰獫狁方為寇嫖姚正用師戍
煙来自遠邊雪下無時更想經綿上應逢禁火期
深秋過源宗上人房
到日值搖落相留山舍空微寒生夜半積雨向秋終度
講多来雁經禪少候蟲方從聽話後不省在愁中
秋日登山閣
蒼蒼山閣晚杳杳隙塵秋偶上多時立翻成盡日愁草
平連邑動河滿逐江流下視窮邊路行人在隴頭
宿慈恩遂上人院
滿閣終南色清宵獨荷欄風高斜漢動葉下曲江寒帝
里求名老空門見性難吾師無一事不省在長安
遊四明山劉樊二真人祠題山下孫氏居
久在仙壇下全家是地仙池塘来乳洞禾黍接芝田起
看青山足還傾白酒眠不知塵世事雙鬢逐流年
送夀昌曹明府
惠人須宰邑為政貴通經却用清琴理猶嫌薄俗聽漲
江晴漸綠春嶠燒還青若宿嚴陵瀨誰當是客星
湘口送人
中流欲暮見湘煙葦岸無窮接楚天去雁遠衝雲夢雪
離人獨上洞庭船風波盡日依山轉星漢通霄向水連
零落梅花過殘臘故園歸醉及新年
長安即事
長遇豪家不敢過此身誰與取高科故園久絶書来後
南國空看雁去多中夜永懷聽疊漏先秋歸夢涉層波
愁人白髮自生早我獨少年能幾何
太和公主還宮
夭嬌發使犯邊塵漢將推功遂奪親離亂應無初去貌
死生難有却回身禁花半老曾攀樹宫女多非舊識人
重上鳳樓追故事幾多愁思向青春
樂遊原春望
五陵佳氣晩氛氲霸業雄圖勢自分秦地山河連楚塞
漢家宫殿入青雲未央樹色春中見長樂鐘聲月下聞
無那楊華起愁思滿天飄落雪紛紛
春日思歸
春情不斷若連環一夕思歸鬢欲斑壯志未酬三尺劒
故鄉空隔萬重山音書斷絶干戈後親友相逢夢寐間
却羨浮雲與飛鳥因風吹去又吹還
吳門别主人
早晩更看吳苑月小齋長憶落西忩不知明夜誰家見
應照離人隔楚江
聞金吾妓唱梁州
聞君一曲古梁州驚起黃雲塞上愁秦女樹前花正發
北風吹落滿城秋
寄曹鄴
終南山是枕前雲禁漏無因曉夜聞懶客秋来不朝日
曲江西岸去尋君
雍陶(字國鈞成都人)
登武昌江上寺
虚豁登寳所三休極層構獨立天地間煙雲滿襟袖鼇
荒初落日劒野呈綺繡愁檻祝融微隂軒九江湊拂簷
黃姑舍錯落白榆秀倚觀天竺祠蛟龍蟠古甃書劒忽
若空青雲日方晝南朝空蒼莽楚澤稀耕耨萬事溺頽
波一航安可就世代遷陵谷湖光隠圭竇早聞羣黃鶴
飄舉寒江岫燕宫豸冠客憑覽發清奏珠玉難嗣音摐
轅愧孤陋
贈宗静上人
世上方傳教山中未得歸閒花飄講席馴鵠汙禪衣積
雨誰過寺殘鐘自掩扉寒来垂頂帽白髮剃應稀
贈金河戍客
慣獵金河路曾逢雪不迷射鵰青塚北走馬黑山西戍
遠旌幡少年深帳幕低酬恩須盡敵休說夢中閨
酬秘書王丞見寄
朝下有閒思南溝水邊行因来見寥落轉自歎平生白
首丈夫氣寸心知己情留詩本相慰却憶苦吟聲
秋露
白露曖秋色月明清漏中痕沾珠箔重點落玉盤空竹
動時驚鳥莎寒暗滴蟲滿園生永夜漸欲與霜同
少年行
不倚軍功有俠名可憐毬獵少年情戴鈴健鶻随聲下
撼珮驕驄弄影行覓匠重装燕客劒對人新按越姬筝
豈知儒者心偏苦吟向秋風白髮生
憶山寄僧
塵路誰知踏雪蹤到来空認出雲峰天晴遠見月中樹
風便細聽煙際鐘閱世數思僧並院憶山長羨鶴歸松
新愁舊恨都難說為叩南宗與北宗
贈玉芝觀王尊師
處處煙霞尋總徧却来城市喜逢師時流見說無人在
年幾惟應有鶴知大藥已成寧畏晩小松初種不嫌遲
長憂一日歸天去未授靈方遣問誰
罷還邊將
白鬚虜將話邊事自失公權怨語多漢主豈勞思李牧
趙王猶是用廉頗新鷹飽肉惟閒獵舊劒生衣懶更磨
百戰無功身老去羨他年少渡黃河
哭饒州吳諫議史君
忽聞身謝滿朝驚俄感鄱陽罷市情遺愛永存今似古
高名不朽死如生神仙難見青螺事諫議空留白馬名
授館曾為門下客幾迴垂淚過宣平
經杜甫舊宅
浣花溪裏花多處為憶先生在蜀時萬古只應留舊宅
千金無復換新詩沙崩水檻鷗飛盡樹壓村橋馬過遲
山月不知人事變夜来江上與誰期
到蜀後記途中經歴
劒峰重疊雪雲漫憶昨来時處處難大散嶺頭春足雨
褒斜谷裏夏猶寒蜀門去國三千里巴路登山八十盤
自到成都燒酒熟不思身更入長安
塞路初晴
晩虹斜日塞天昏一半山川帶雨痕新水亂侵青草路
殘雲猶抱綠楊村邊人羊馬休南牧漢將旌旗在北門
行子喜聞無戰伐閒看遊騎獵秋原
感興
貧女貌非醜要須緣嫁遲還似求名客無媒不及時
春懷舊遊
吟想舊經過花時奈遠何别来長似見春夢入關多
離京城宿商山作
山月吟聲苦春風引思長無由及塵土猶帶杏花香
秋館雨夜
夜雨空館静幽人起徘徊長安醉眠客豈知新雁来
聞子規
百鳥有啼時子規聲不歇春寒四鄰静獨呌三更月
懷無可上人
山寺秋時後僧家夏滿時清涼多古迹幾處有新詩
送客遥望
别遠心更苦遥將目送君光華不可見孤鶴沒秋雲
傷靡草
靡草似客心年年亦先死無由伴花落暫得因風起
韋處士郊居
滿庭詩境飄紅葉繞砌琴聲滴暗泉門外晩晴秋色老
萬條寒玉一溪煙
秋懷
古槐煙薄晩鴉愁獨向黃昏立御溝南國望中生遠思
一行新雁去汀洲
春行武關作
風香春暖展歸程全勝遊仙入洞情一路綠溪花覆水
不妨閒看不妨行
送人歸吳
遠愛春波正滿湖羡君東去是歸途吟詩好向月中宿
一呌水天沙鶴孤
喜夢歸
孤館歲闌頻有夢分明最似此宵希覺来莫道還無益
未得歸時且當歸
路中問程知欲達青雲驛
行愁驛路問来人西去經過願一聞落日回鞭相指點
前程從此是青雲
題君山
風波不動影沈沈翠色金微碧色深應是水仙梳洗處
一螺青黛鏡中心
病鶴
憶得當時病未遭身為仙馭雪為毛今来沙上飛無力
羞見檣烏立處高
聞杜鵑
蜀客春城聞蜀鳥思歸聲引未歸心卻知夜夜愁相似
爾正啼時我正吟
西歸出斜谷
行過險棧出襃斜出盡平川似到家萬里客愁今日散
馬前初見米囊花
宿嘉陵館樓
舊里巳悲無産業故山猶戀有煙霞自從為客歸時少
旅館僧房卻是家
貧居春怨
貧居盡日冷風煙獨向簷牀看雨眠寂寞春風花落盡
滿庭榆莢似秋天
憶江南舊居
閒思往事在湖亭亭上秋燈照月明宿客盡眠眠不得
半忩殘月帶潮聲
夷陵城
世家曾覽楚英雄國破城荒萬事空惟有郵亭階下柳
春来猶似細腰宫
訪友人幽居二首
落花門外春將盡飛絮庭前日欲高深院客来人未起
黃鸝枝上啄櫻桃
莎深苔滑地無塵竹冷花遲剩駐春盡日弄琴誰共聽
與君兼鶴是三人
宿大徹禪師故院
竹房誰繼生前事松月空懸過去心秋磬數聲天欲曉
影堂斜掩一燈深
送蜀客
劒南風景臘前春山鳥江風得雨新莫怪送君行校遠
自緣身是憶歸人
和孫明府懷舊山
五柳先生本在山偶然為客落人間秋来見月多歸思
自起開籠放白鷴
城西訪友人别墅
灃水橋邊小路斜日高猶未到君家村園門巷多相似
處處春風枳殼花
送春
勿言春盡春還至少壯看花復幾回今日已從愁裏去
明年更莫共愁来
武侯廟古栢
密葉四時同一色高枝千歲對孤峰此中疑有精靈在
為見盤根似卧龍
哀蜀人為南蠻俘虜二首
大渡河邊蠻亦愁漢人將渡盡回頭此中剰寄思鄉淚
南去應無水北流
雲南路出陷河西毒草長青瘴色低漸近蠻城誰敢哭
一時收淚羨猿啼
宿石門山居
忩燈欲滅夜愁生螢火飛来促織鳴宿客幾回眠又起
一溪秋水枕邊聲
過舊宅看花
山桃野杏兩三栽樹樹繁花去復開今日主人相引看
誰知曾是客移来
寄襄陽章孝標
清油幕下白雲邊日日空山夜夜泉聞說小齋多野意
枳花隂裏麝香眠
洛中感事
洛城今古足繁華最恨喬家似石家行到窈娘身沒處
水邊愁見亞枝花
美人春風怨
澹蕩春風滿眼来落花飛蝶共徘徊偏能飄散同心葉
無那愁眉吹不開
過南隣花園
莫怪頻過有酒家多情長是惜年華春風堪賞還堪恨
纔見開花又落花
月下喜吕郎中除兵部
北闕雲間見碧天南宫月似舊時圓喜看列宿今宵在
休歎參差十四年
天津橋望春
津橋春水浸紅霞煙柳風絲拂岸斜翠輦不来金殿閉
宫鶯銜出上陽花
自蔚州南入真谷有似劒門因有歸思
我家蜀地身離久忽見胡山似劒門馬上欲垂千里淚
耳邊惟欠一聲猿
題等界寺
吳蜀千年等界村英雄無主豈長存思量往事今何在
萬里山中一寺門
洛源驛戲題
柳隂春嶺鳥新啼暖色濃煙深處迷如恨往来人不見
水聲幽咽出花溪
送客
與君同在少年場知己蕭條壮士傷可惜報恩無處所
却提孤劒過咸陽
初醒
心中得勝暫抛愁醉卧涼風拂簟秋半夜覺来新酒醒
一條斜月到牀頭
送客歸襄陽舊居
襄陽耆舊别来稀此去何人共掩扉惟有白銅鞮上月
水樓閒處待君歸
夜聞方響
方響聞時夜巳深聲聲敲著客愁心不知正在誰家樂
月下猶疑是遠砧
路逢有似亡友者惻然賦此
吾友今生不可逢風流空想舊儀容朝来馬上頻回首
惆悵他人似蔡邕
石倉歴代詩選卷七十九
