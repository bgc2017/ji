石倉歴代詩選卷二百九十六
明曹學佺編
明詩初集十六
徐賁
古别離
清晨戒嚴裝送别河之干北風塞上起黃沙浩漫漫冰
雪日以繁徒旅日以寒不悲道路遠所愁衣裳单從行
義不可徒使摧心肝流光信奔馳君歸有時待但惜少
年去坐令顔色改
邯鄲才人嫁為厮飬卒婦
妾本邯鄲富家女學得詩書絶歌舞小時恩例選入宫
天顔一顧生春風崇臺往來十五載玉容無復桃花紅
君王寵新盛開宴還同賤妾初時見君邊銀燭照華筵
妾處秋螢閉深院當時自喜才名人如今始信詩書貧
辭君去嫁厮飬卒不怨君王怨妾身
車遙遙送張都事
車遙遙馬騤騤車馬聯翩來君行獨驅馳比風吹城暗
摧土黃榆霜多寒入鼓車徒過關鷄未啼木葉千山夜
如雨丈夫立志期有成何辭辛苦關山行
折楊柳
人言折柳愁我言折柳好倘向柳邊行識君去時道
别離曲
山風吹霜榆葉老城鴉傳聲天欲曉征徒出門駕行裝
斗杓倒懸月無光我停露車客停馬荒煙蕭蕭暗平野
一杯濁酒且須傾九月垂楊不堪把歌聲感激絃聲繁
坐上醉人爭笑喧相逢相别皆草草心事如絲向誰道
五索效韓偓
為性好梳裹料鬢更均腮手把百神鏡千回自照來可
憐手無力從郎索鏡臺
又
昨日下河橋多被行人見花稀無處藏見我新粧面一
向不禁羞從郎索羅扇
又
幾回畏春寒不向庭中走杏花都落盡雨長春苔厚我
欲掃落花從郎索鸞帚
又
琵琶性裏好曲調手中便一朝絃斷盡欲接郤無緣待
彈不可得從郎索新絃
又
閒將紅色絲結取承露囊一面芙蓉花一面雙鴛鴦不
藏鍼與線從郎索麝香
擊筑行和高季迪韻同張記室憲賦
和君擊筑吟請君側耳聽不是更容貌誰能知姓名主
人莫稱善坐客何須驚酒酣欲罷奏壯心難自平
短歌行贈杜君寅
白日雖苦短萬里落復生人生自有限難極歡愛情愚
者謀在食智者志在名愚智各有求誰能免經營秋花
容易老秋葉難再榮對酒心已醉酌酒淚先傾我非不
能遣奈此愁相縈君亦失意人請吟短歌行歌短意自
長展轉歌不停
賈客行
賈客船中貨如積朝在江南暮江北平生産業寄風波
姓名不入州司籍船頭賽神巫唱歌舉酒再拜酧江波
紙錢百垜不知數黃金但願如其多須臾神去風亦息
全家散福歡無極相期盡說莫種田種田歲歲多徭役
農父謠送顧明府由吳邑陞常熟
我家茆屋臨官道前種桑麻後梨棗年年力作不違時
人有餘糧牛有草官長下車今五年老身不到州縣前
鄉無吏胥門戶靜家家盡稱官長賢大男入郭買田具
始知官長移官去來時憶向官道迎今日去時須送行
攀轅欲留留不止我民愴惶彼民喜殷勤再拜官道傍
願飲三江一杯水
柳短短送陳舜道
柳短短春江滿蘭渚雪融香東風釀春暖山長水更遙
浩蕩木蘭橈蘭橈向何處送君南昌去離愁落日煙中
樹
白蘋花送王汝器
白蘋花綠蘼草南風吹碧波五月湘江道行人勸酒離
緒多棹女棹郎歌棹歌黃鸝啼時風景好大堤日落奈
君何君今去不可留山疊疊水悠悠
明月篇贈章子向
商飈拂絳河圓月溢金波澄隂斜映桐池近爽氣遙連
桂渚多穿櫳窺帳虚塵净鑒帷照牖芳香冷翫賞何人
倚畫欄瑤華翠羽流空影含情抱琴為調絃絃中新曲
重堪憐不見嫦娥空歲歲漫思湘女自年年天上人間
秋浩浩此時此景誰家好陳王園内咏初成庾令樓中
醉欲倒松醪椒醑滿金杯喜對良朋逐夜來當筵光彩
聊供覽不須催駕上瑶臺
梅花清夢辭與貝廷琚博士同賦
愁雲淡淡搖碧空𤨏窗虚掩閒微風芳魂欲迷疎影亂
滿庭細月香溟濛夜景沈沈春漠漠翠禽啼春春不覺
水澁銅龍漏轉遲霜華暗妬青綾薄惱情横玉泣小鸞
畫屏殘燭圍素寒起來重覓舊遊處曉煙十二空闌干
讀史
周衰麒麟出漢末黃河清見之非其時徒有嘉瑞名古
道既緬邈企慕惟空情茫茫千祀上此義聖所明
又
堂坳不容杯渤澥納百川大小何乃殊其量使之然鄙
人器易盈德士心廣淵美哉黃叔度千古稱其賢
又
魯連天下士氣凌七國雄能令一箭書坐收聊城功秦
軍苟不卻高名亦成空當時受黃金遂與常人同所以
有志士千古欽遺風
芟草
草生何離離没我園中路每行又復止念我荷鋤去對
此空歎息無由展幽步芟夷匪力殫沾裳畏晨露沾裳
既不可此意向誰語棄置獨歸來且當息吾慮
卧佛宣講師經院贈李道人得處字
來尋講院僧遂到看經處疎雲翳凉霄竹色映逾暮入
深鳥驚喧迴飈落高樹喜逄方外友遂適林中趣瞻詠
更徘徊偶然忘去住
陪潘右丞燕集
輕颸變新燠疎雲釀微晴幸接芳時燕歡承嘉會情筵
花始開杏谷鳥未聞鶯不盡杯中意更復駐前楹
過荷葉浦
粼粼水溶春淡淡煙銷午不見唱歌人空來荷葉浦無
處寄相思停舟采芳杜
題銅塢後山石
山行興未窮復登白雲嶠石上識曾遊墨花破孤峭鄰
僧尚未見知有幽人到
衍上人蕭然齋
高林洒繁露閒齋自翛然俄聞一葉墮應我琴中絃野
水寒欲淺遙岑秋更妍清晨理梵罷窗扉靄餘煙
七夕有雨
錦機織初罷鵲橋駕始成每是經年别寧辭冐雨行雲
帔從教濕月殿不須明但盡相逢意無語别來情
題齋前蕉石吕志學嘗題此故落句及之
芭蕉倚孤石粲然共幽姿南風一披拂綠葉相參差新
苞曉初解凉隂午正宜無由寫悶思對此詠君詩
錢彦周軒前梧竹
種分嶧山表本移沅水隂風枝和奏籥霜葉應鳴琴池
承色逾淨窗當蔭更深緗花委夏井文實助春林何曾
務直幹祗欲抱虚心君念記清隱余將期遠尋
劍池
闔閭試劍處靈泉湛澄靜苔花漬餘血石色帶古礦空
山秋氣寒幽林夜光冷月明樹交壁人靜霜折綆古懷
且當置清景庶足領
中秋廣福院對月貽戴尚文主簿
秋色靜香臺冰輪雲漢開粲粲瑤華墮皎皎夜光來桂
露穠棲席蓮香滿灔杯自欣陪笑咏更與駐徘徊
獅子林池上觀魚
微微林景凉悄悄池魚出欲去戲仍戀乍深驚遂逸行
循曲島幽聚傍新荷密不有濠梁興誰能坐終日
松江道中
計程行苦遲望堠到知漸桃寒紅待折䕷暖綠成染潮
中蟹柵鳴煙際漁扉掩在路即多愁毋勞問夷險
眠雲軒
飄飄度丹檻冉冉棲瑤席拂衣疊輕素映帷變微碧氤
氲晝多隂浩蕩春無跡偃體怕自便寓情諒還適
曉過震澤
遙天散曉華疎星斂微采鳥聲出林繁木葉過霜改荒
村幾家成平湖衆星匯䲭夷邈無跡空煩艤舟待
西園看花燕集
暫輟南齋卷因就西園酌日臨花氣暄柳絆晴絲弱芳
樽浥桂芬華筵藹蘭焯煩襟鬱易舒秩禮歡仍略以兹
協素懷庶可踐嘉約
懷李三莊
籬寒菊未折墻隂草易衰棲禽深避雨遊魚暗分漪幽
居自多感况此阻良期雖非間川岳同晨悵離思
步至西余山有詠
翫遊寡閒侣獨步思彌清迤邐適兹山于時莅新晴雲
容啓朝麗林采煥春榮煖崖芳卉集陽坂纖芽萌鳥逝
何杳眇泉注每縱横意會乃成坐興盡還復行此身在
貧賤庶少俗務縈緬懷瀛臺子仰羡安期生非徒遯猥
跡永締煙霞盟
春日遊净慈寺
看山候初晴連騎西湖道遙遙煙際墟苒苒風中篠谷
鳥聽鶯遲路遠逢花少林蹊幾登頓僧房更窅窈重來
感昔時翻令失幽抱
殘燈
閒房澹餘秋低燈耿寒夕孤明慘漸微斜照愁愈寂誰
念殘光裏相看有羇客
題王彦舉聽雨軒
高竹覆南榮寒蕉滿前渚蕭閒此中意適對清秋雨疎
當簾外飄密向窗前聚聲聞俱兩忘悠然坐無語
渡沁水
一水隨山根宛轉流出迥灘聲繞縣門孤城數家靜風
土殊可怪十人五生癭土屋響牛鐸壁滿殘日影行遲
欲問宿連戸皆莫肯亭長獨見留半榻亦多幸呼童此
晚炊糲飯糓帶穎野簌不可得敢望肉與餅途行乃至
此儉素當自省
女媧廟
霍山古北鎮勢尊出羣麓山深異風景春盡樹未綠居
人苦多寒鑿土為住屋屋頂土元厚亦種麻與菽乃知
此方民猶有上古俗我欲拜其廟日斜去程促窑煙斂
暝色牛羊半歸牧征徒多嶮巇村館早尋宿
題鎦生柳莊
碧山綠水轉逶迤君家住處宛相宜春風繞屋楊柳樹
為君爭發豔陽時豔陽時節風光早萬葉千絲向人好
何如遺恨武昌門難同送别長安道拂煙照水更多情
枝間百轉有啼鶯嬌傾趙女筵前舞思入燕姬笛裏聲
白花撩亂波搖蕩密影芳隂自來往坐邀釣侣把長竿
行倩菱童棹孤榜記取前時親手栽絲絲葉葉費春裁
願得傍人莫輕折歲歲年年春自來
晚歸
樵風度溪波蕩影水葉圓圓綠浮荇白沙路遠雲花靜
小艇爭先野鶴歸竹外依微衆山暝
瑤芳樓
高樓春多風日妍𤨏窗璚闌縈素煙水晶簾捲香散席
瑤芳吹入琴中絃美人手度陽春曲水意山情斷還續
三山鸞鶴夜飛來珮環搖曳玲瓏玉琴聲宛轉響春空
滿樓白月梨花風
翠竹黃花二仕女圖
蘿屋綿煙斂微夕錦瑟罷彈機罷織寒濃翠薄妬蟬衫
竹色搖風競疎碧鳳聲天遠誰能聞綠蛾黛影愁不分
楚山九點昨宵夢淚花染盡瀟湘雲
十二月卄一日尋梅到西塢留題山家
昨日看泉到山北石路巉巖苦攀陟尋源未窮力已疲
百步無多幾停息今朝尋梅到西塢野曠霜晴好風日
兩株郤傍山家開柴門蓊菀連叢棘老樵出迎頗解事
掃石坐我吟其側疎花冷蕊自逞妍不放寒香洗胷臆
何郎久没杜陵老好句獨有林逋得花雖無情弗與較
嗟我懷抱花寧識明當擕酒此問春東風應念重來客
送主簿王儀中之華亭
山風吹霜溪葉老鼔笳欲斷天未曉行人出門鷄亂啼
北斗倒懸月在西我停露車客駐馬荒煙瀟瀟暗平野
一杯濁酒且須傾九月垂楊不堪把歌聲感激絃聲繁
座上醉人爭笑喧相逢相别皆草草心事紛紜向誰道
送許監事北遊
楊葉差差花簇簇離筵小宴春江曲金壺酒氣暖融香
鶯簧初起鵾絃續絃聲未停君欲行晴煙濛羃搖雙旌
平原細草塵不動馬蹄聲軟朱輪輕回飈吹斷東西陌
蝶駭蜂愁日含夕歸來醉卧玉堂春夢裏雲飛苧山碧
二喬觀書圖
孫郎武略周郎智相逢便結君臣義丰姿聯璧照江東
都與喬公作佳壻喬公雖在流離中門闌喜色雙乘龍
大喬娉婷小喬媚秋波並蔕開芙蓉身嫁英雄知大節
日把詩書自怡悦不學分香歌舞兒銅臺夜泣西陵月
謔柳
裊裊復垂垂千絲更萬絲枝殘離别處花落豔陽時泣
雨愁多眼縈煙誤學眉龍池看更好洛水種偏宜
寄衍書記
聞道歸來日空山獨寄禪施經村口市澣衲石根泉竹
色林扉掩雲深草閣連秋風苦相憶空托下方緣
同衍師訪席有道分韻得尋字又得無字
邂逅空門友仙家得共尋石苔經屐破冰溜落溪深雲
過松分影林寒鶴避隂何須謝人世心静只山林
喜王介休過次韻
喜爾頻來往敲門每夕曛迴風偏入幕高樹徧留雲激
石灘聲轉投沙鴈字分自慙疎懶性不是厭塵氛
泛碧浪湖
邀客泛流槎開樽對渚沙苧袍沾杏雨蘭棹撥蘋花積
水添湖滿遙山抱郭斜閒情遂幽賞聊用荅年華
晚過西崦費氏别業贈明天目長老
煙光暗墟落澗道入層層不訪中林士那逢西崦僧山
厨將具黍隣屋為分燈自覺行來倦清談遽弗勝
蜀山書舍圖
山水幽深處閒居此地曾傍花春宴客看竹午逢僧雲
樹尋新咏巖巒憶舊登兵塵今間阻對畫思難勝
閒居
遠徑兼山水閒居得野情踰垣驚竄鹿出樹見啼鶯藥
圃泉邊闢瓜田雨裏耕喜無冠冕志因得少逢迎
山中琴興
巖扃露初霽旭日照高林古澗雲蘿窈孤亭松桂深鳴
琴始成調流水復同音為問山中客誰知静者心
馮山人湖上别業
宅近南湖口青山盡在門田卑常冐水鄰少不成村住
久諳農事躭閒悟道言如君避地者今有幾家存
送江教諭
湖海相知少風塵送客初歸愁江雨積别意柳條疎楓
落迎船葉鱸香出水魚吳興尚文物吾道近何如
濯清軒
春草綠芳洲清江遶舍流芹香低渚燕波影媚沙鷗風
帶初聞笛花藏罷釣舟滄浪千古意何處問巢由
秦淮客舍除夕呈大兄
兄弟喜連床燈前話故鄉年隨窗雪盡夜入酒杯長暫
得懽情合都將客况忘何如共歸去爛醉北城旁
送潘士謙歸廬州省親
微名雖不偶且得奉慈親為客逢多難還鄕有幾人鳬
鷖江郭雨桑棗楚郊春此去尋閭里俱非舊識鄰
題得飛雲送劉提司勝
天闊浮雲遠因風捲白衣流隂兼水净寒影度江微不
受歌聲遏先將别思飛飄揚隨去馬今夕定何依
東城道中與王守敬張思廉同賦
水郭秋風後尋詩客共過晩鴻將集渚風葉盡隨波野
客便詩思潭魚識棹歌前山青數點不似亂雲多
送易架閣
何處唱離歌前湖一棹過日斜山似近水落渚偏多寒
意歸沙柳秋風到浦荷不知今夜夢還隔幾煙波
題王材東里草堂
移家遂成隱結屋澗東隈野客分茶送鄰舟載鶴來雲
埋琴薦冷風捲壁衣開晚餉磯頭飯秋吟竹下杯余生
慕幽賞到此每遲回
送人之吳江
垂虹橋下路此地隔江湖沙樹應多橘寒魚半是鱸風
將菱唱遠舟帶夕陽孤離别琴三疊悲懽酒一壺不堪
憶君處煙雨滿秋蕪
送張明府
每喜論文久那堪又送行壺深淹别酒歌短促離程水
驛孤臨渡寒山半隱城潮生知海近木落見秋清明旦
車塵下應看父老迎
寄周記室履道
湖波遙帶夕陽低想得君家住更西隔岸衆山晴稍出
當門幽鳥晩猶啼酒緣客裏偏能飲詩到愁邊只謾題
欲倩歸雲寄離思如何卻向望中迷
次高二季迪留别韻
柴門村徑帶溪橋來往因君豈憚遙淺水不波仍漾漾
疎林無雨自蕭蕭檣留夕照人將别江作新寒酒易消
明日秋風重悵望還將離思託歸潮
許將軍墓
鄉人傳有漢將軍南郭橋邊是故墳印出土中存舊字
碑殘火後失全文旗捲虎牙空落木劍埋龍氣只寒雲
當時祕器多榮賜功業于今恨不聞
過姚大臨寓所
客居龍井古庄前兵後人家幾變遷亂世昔來求避地
故鄉今想賦歸田曾邀霽月看花夜憶别春風禁酒年
此日重過誰候我寒煙衰草郤留連
錢氏池園燕集得春字
幸存萬死一吟身燕賞良時豈厭頻開到楝花風乍暖
啼殘桑扈雨辭春清樽偏解欺愁客短髮空慙對故人
經此亂離今得見論情便覺轉相親
陳允中亂後歸故隴營居見寄奉答
萬事由來信有天癯儒只合住林泉藏書自搆山中屋
束帶仍耕墓下田但對老農談亦好何須漂母識為賢
壯年未斷人間世且盡平生嫁娶緣
次韻答馮信卿見寄
自愧才疎老澗濱此身非是避風塵長貧為讀蔬經熟
多病應同藥裹親僧惠竹枝輕作杖客分荷葉小裁巾
故人眼底惟君在深喜書來問我頻
寄酈尚德王汝器
塵世閒身遂兩違扁舟應是入城稀看花雨裏宜高屐
穫稻霜餘或短衣玄鳥年年依屋住閒鷗日日遶門飛
尋君不用重相問梅子林西竹下扉
遊張林山
偶為尋花到竹西兩山雲氣接高低午煙僧舍林塘窅
春野人家草樹齊水鶴晴時行麥壠園蜂暖處識蘭畦
自憐遠地歸來後纔是登臨便感悽
登崑山次易九成諸友韻
故舊相違西復東登臨偶得此時同鐘聲響落松隂外
帆影來從海氣中山鬼洞寒銷劫火石僧龕古閉香風
可憐節届重陽近斜日秋明萬葉紅
重遊道場
路入千峰石磴危經臺香閣但餘基僧從離亂居山少
客為登臨出寺遲伏虎已無巖下錫放魚空有竹邊池
曾聞至治承平日簫鼔春風過六時
贈趙安道
偶為行春此訪君山圍野墅宿晴雲藥田鶴守耕相候
鄰屋茶香飲見分林下看花多是杏溪潯拾草始知芸
每聞拚醉消長日誰復來題白練裙
園隱圖送方以常
曾聞學圃成高隱今日擕書是宦遊隔屋尚通分溜筧
傍溪空覓看花舟菘葵盡作鄰僧供芋栗還憑野老收
後夜月明江上夢應隨歸鶴到林丘
白塔懷古
荒山勢似鳳飛騫誰搆浮屠壓寢園土厚尚封南渡骨
月明空照北歸魂海門有路雙龍去沙磧無潮萬馬屯
莫向秋風重悵望梵玉宫殿易黃昏
答故人楊憲副孟載
憶在桑乾契合情别來頻見歲華更自知詩裏閒情少
頓覺尊前老態生桑棗誰家非樂土雲沙何處是邊城
懷君幾度頻登覽日午山雲雪正晴
題畫
㠘鳥鳴孤影汀蘋淡素香曉來江上樹葉葉是新霜
又
隔浦秋鴻小當江夕照空扁舟不覺重為載荻花風
記夢
夢裏綠隂幽草畫中春水人家昨夜紗窗細雨銀燈獨
照梨花
墨梅
素質郤嫌脂粉蛾眉淡掃玄霜翰墨玉堂曾侍硯池猶
染餘香
春懷次韻楊署令
柳條處處綠毿毿只在離亭便不堪幾度看花并送客
暖風晴雨到江南
次韻答王七隅
處處斜陽木葉飛秋風偏在路人衣相逢莫問離家日
燕子初來今又歸
蟬
愁斷齊奴一寸心誰知青女怨猶深長吟莫戀宫前柳
黃葉秋風自不禁
野亭讀書圖
書聲流水共泠泠落木寒山路隔汀不是秋來易傷感
夕陽風景似新亭
答高季迪酒醒聞雨
高城月黑罷鳴笳寢舍風多燭易斜醉裏歸來忘夜半
雨中驚不似山家
寒食前三日適桐里見梨花
清江行盡有人家汨汨春流漲暖沙巳自深忘寒食節
無因此地覓梨花
春暮見山茶有感
宫粉凝脂竹外栽繁華曾見雪中開一枝自有相憐意
留向春深待客來
十一月一日始見菊花
草草重陽去不知今朝始見菊花枝莫言籬落秋風老
但得來看未是遲
次韻張文學見招
落葉柴扉晝不開小牋相寄手親裁遙知著屐空山裏
蘿逕孤琴候我來
上菁山尋王張二山人不值
此日尋君竟不逢閒行直到最高峰歸時已是斜陽後
惆悵荒山寺裏鐘
過山中廢寺
一榻高懸綠嶂前窗扉掩映碧蘿煙登臨未免傷懷抱
閒與山僧說世緣
曉發秀州
路出雙湖煙樹東舟行長是雨兼風夢回重有離家恨
惆悵春寒此夜中
揚州
竹西亭下路迢迢騎鶴仙人不可招秋草秋煙滿城郭
月明何處夢吹簫
揚州僧舍見花有感
風逓穠香到水涯幾株桃李映門斜侯家園圃多荒廢
不是僧房不見花
宿五溪聞舟中客歌
楓葉林邊有泊舟夜深風雨總成秋年來自是頻為客
一度聽歌一度愁
石倉歴代詩選卷二百九十六
