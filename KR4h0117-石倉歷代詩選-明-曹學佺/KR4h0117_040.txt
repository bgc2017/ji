石倉歴代詩選卷四十
明曹學佺編
盛唐九
岑參(南陽人文本之後)
初至西虢官舍南池呈左右省及南宫諸故人
黜官自西掖待罪臨下陽空積犬馬戀豈思鵷鷺行素
多江湖意偶佐山水鄉滿院池月靜捲簾谿雨涼軒忩
竹翠濕案牘荷花香白鳥上衣桁青苔生筆牀數公不
可見一别盡相忘早年迷進退晩節悟行藏他日能相
訪嵩南舊草堂
秋夜宿仙遊寺南涼堂呈謙道人
太乙連太白兩山知幾重路盤石門窄匹馬行才通日
西到山寺林下逢支公昨夜山北時星星聞此鐘秦女
去已久仙臺在中峰簫聲不可聞此地留遺蹤石潭積
黛色每歲投金龍亂流争迅湍噴薄如雷風夜来聞清
磬月出蒼山空空山滿清光水樹相玲瓏迴廊映密竹
秋殿隠深松燈影落前谿夜宿水聲中愛兹林巒好結
宇向谿東相識惟山僧鄰家一釣翁林晚栗初坼枝寒
梨已紅物幽興易惬事勝趣彌濃願謝區中緣永依金
人宫寄報乘輦客簪裾爾何容
潼關使院懷王七季友
王生今才子時軰咸所仰何當見顔色終日勞夢想驅
車到關下欲往阻河廣滿目徒春華思君罷心賞開門
見太華朝日映高掌忽覺蓮花峰别來更如長無心顧
微祿有意在獨往不負林中期終當出塵網
至大梁却寄匡城主人
一從棄漁釣十載干明王無由謁天階却欲歸滄浪仲
秋至東郡遂見天雨霜昨日夢故山蕙草色已黃平明
辭鐵丘薄暮遊大梁仲秋蕭條景拔剌飛鵝鶬四郊隂
氣閉萬里無晶光長風吹白茅野火燒枯桑故人南燕
吏籍籍名更香聊以玉壺贈置之君子堂
宿華隂東郭客舍憶閻防
次舍山郭近觧鞍鳴鐘時主人炊薪粒行子充夜饑關
月生首陽照見華隂祠蒼茫秋山晦蕭瑟寒松悲久從
園廬别遂與朋知辭舊壑蘭杜晚歸軒今已遲
宿東谿王屋李隠者
山店不鑿井百家同一泉晚來南村黑雨色和人煙霜
畦吐寒菜沙雁噪河田隠者不可見天壇飛鳥邊
郊行寄杜位
崷崪空城煙凄清寒山景秋風引歸夢昨夜到汝潁近
寺聞鐘聲映陂見樹影所思何由見東北徒引領
西蜀旅舍春歎寄朝中故人呈狄評事
春與人相乖柳青頭轉白生平未得意覧鏡私自惜四
海猶未安一身無所適自從兵戈動遂覺天地窄功業
悲後時光隂嘆虚擲却為文章累幸有開濟策何負當
途人心無矜窘厄回瞻後來者皆欲肆轥轢起草思南
宫寄言憶西掖時危任舒卷身退知損益窮巷草轉深
閒門日將夕橋西暮雨黑籬外春江碧昨者初識君相
看俱是客聲華同道術世業通往昔早須歸天階不得
安孔席吾先税歸鞅舊國如咫尺
宿太白東谿李老舍即事寄弟姪
渭上秋雨過北風何騷騷天晴諸山出太白峰最高主
人東谿老兩耳生長毫遠近知百歲子孫皆二毛中庭
井欄上一架獮猴桃石泉飯香稉酒甕開新糟愛兹田
中趣始悟世上勞我行有勝事書此寄爾曹
上嘉州青衣山中峰題惠淨上人幽居寄兵部
楊郎中(并序)
青衣之山在大江之中屹然迥絶崖壁蒼峭周廣
千里長波四匝有惠淨上人廬于其巔惟繩牀竹
杖而已恒持蓮花經十年不下山予自公浮舟聊
一登眺友人夏官弘農楊侯清談之士也素工為
文獨立於世與余有方外之約每多獨往之意今
者幽躅勝概歎不得與此公俱爰命小吏刮磨石
壁以識其事乃詩以逹楊友爾
青衣誰開鑿獨在水中央浮舟一躋攀側逕緣(一作沿)穹
蒼絶頂詣(一作訪)老僧豁然登上方諸嶺一何小三江奔
茫茫蘭若向西開峨眉正相當猿鳥樂鐘磬松羅泛天
香江雲入袈裟山月吐繩牀早知清净理久乃機心忘
尚以名宦拘聿來夷獠鄉吾友不可見鬱為尚書郎早
歲愛丹經留心向青囊渺渺雲智遠幽幽海懷長勝賞
欲與俱引領遥相望為政愧無術分憂幸時康君子滿
天朝老夫憶滄浪况值廬山遠抽簪歸法王
鞏北秋興寄崔明允
白露披梧桐玄蝉晝夜號秋風萬里動日暮黃雲高君
子佐休明小人事蓬蒿所適在魚鳥焉能徇錐刀孤舟
向廣武一鳥歸成臯勝概日相與思君心鬱陶
春遇南使貽趙知音
端居春心醉襟背思樹萱美人在南州為爾歌北門北
風吹煙物戴勝鳴中園枮楊長新條芳草滋舊根網絲
結寶琴塵埃被空樽適遇江海信聊與南客論
終南雲際精舍尋法澄上人不遇歸高冠東潭
石淙望秦嶺微雨作貽友人
昨夜雲際宿旦從西峰回不見林中僧微雨潭上來諸
峰皆青翠秦嶺獨不開石鼓有時鳴秦王安在哉東南
雲開處突兀獮猴臺崖口懸瀑流半空白皚皚噴壁四
時雨傍村終日雷北瞻長安道日夕生塵埃若訪張仲
蔚衡門滿蒿萊
敬酬杜華淇上見贈兼呈熊曜
杜侯實才子盛名不可及祗曾效一官今已年四十是
君同時者已有尚書郎憐君獨未遇淹泊在他鄉我從
京師來到此喜相見共論窮途事不覺淚滿面憶昨癸
未歲吾兄自江東得君江湖詩骨氣凌謝公熊生尉淇
上開館常待客喜我二人來歡笑朝復夕縣樓壓春岸
戴勝鳴花枝吾徒在舟中縱酒兼彈棋三月猶未還客
愁滿春草賴蒙瑤華贈諷詠慰懷抱
虢中酬陜西甄判官見贈
微才棄散地拙宦慙清時白髮徒自負青雲難可期胡
塵暗東洛亞相方出師分陜振鼓鼙二崤滿旌旗夫子
廊廟器迥然青冥姿閫外佐戎律幕中吐兵竒前者驛
使來忽枉行軍詩晝吟庭花落夜諷山月移昔君隠蘇
門浪跡不可羈詔書自徵用令譽天下知别來春草長
東望轉相思寂寞山城暮空聞畫角悲
武威送劉單判官赴安西行營便呈高開府
熟海亘鐵門火山赫金方白草磨天涯胡沙莽茫茫夫
子佐戎幕其鋒利如霜中歲學兵符不能守文章功業
湏及時立身有行藏男兒感忠義萬里忘越鄉孟夏邊
候遲胡國草木長馬疾過飛鳥天窮超夕陽都護新出
師五月發軍裝甲兵二百萬錯落黃金光揚旗拂崑崙
伐鼓震蒲昌太白引官軍天威臨大荒西望雲似蛇戎
夷知喪亡渾驅大宛馬繫取樓蘭王曾到交河城風土
斷人腸寒驛遠如點邊烽互相望赤亭多飃風鼓怒不
可當有時無人行沙石亂飄揚夜静天蕭條鬼哭夾道
傍地上多髑髏皆是古戰場置酒高館夕邊城月蒼蒼
軍中宰肥牛堂上羅羽觴紅淚金燭盤嬌歌豔新妝望
君仰青冥短翮難可翔蒼然西郊道握手何慨慷
北庭貽宗學士道别
萬事不可料歎君在軍中讀書破萬卷何事來從戎曾
逐李輕車西征出太蒙荷戈月窟外擐甲崑崙東兩度
皆破胡朝廷輕戰功十年祗一命萬里如飄蓬容鬢老
胡塵衣裘脆邊風忽來輪臺下相見披心胸飲酒對春
草彈棋聞夜鐘今且還龜兹臂上懸角弓平沙向旅館
匹馬随飛鴻孤城倚大磧海氣迎邊空四月猶自寒天
山雪濛濛君有賢主將何謂泣途窮時來整六翮一舉
凌蒼穹
送許拾遺恩歸江寧拜親
詔書下青瑣駟馬還吴洲束帛仍賜衣恩波漲滄流微
祿將及親向家非遠遊看君五斗米不謝萬戶侯適出
西掖垣如到南徐州歸心望海日鄉夢登江樓大江盤
金陵諸山横石頭楓樹隠茅屋橘林繫漁舟種藥䟽故
畦釣魚垂直鈎對月京口夕觀濤海門秋天子憐諫官
論事不可休早來丹墀下高駕無淹留
虢州郡齋南池幽興因與閻二侍御道别
池色净天碧水凉雨凄凄快風從東南荷葉翻向西性
本愛魚鳥未能返巖谿中歲徇微官遂令心賞暌及兹
佐山郡不異尋幽棲小吏趨竹徑訟庭侵藥畦胡塵暗
河洛二陜震鼓鼙故人佐戎軒逸翮凌雲霓行軍在函
谷兩度聞鶯啼相看紅旗下飲酒白日低聞君欲朝天
馳馬臨道嘶仰望浮與沉忽如隔雲泥夜眠驛樓月曉
發關城雞惆悵西郊暮鄉書對君題
青龍招提歸一上人遠遊吴楚别詩
久交應眞侣最歎青龍僧棄官向二年削髮歸一乘了
然瑩心身潔念樂空寂名香泛窗戶幽磬清曉夕往年
仗一劍由是佐二庭於焉久從戎兼復觧論兵世人猶
未知天子願相見朝從青蓮宇暮入白虎殿宫女擎錫
杖御筵出香爐說法開藏經論邊窮陣圖忘機厭塵喧
浪跡向江海思師石可訪惠遠峰猶在今旦飛錫去何
時持鉢還湖煙冷吴門淮月銜楚山一身如浮雲萬里
過江水相思眇天外南望無窮已
送李翥遊江外
相識應十載見君只一官家貧祿尚薄霜降衣仍單惆
悵秋草死蕭條芳歲闌且尋滄洲路遥指吴雲端匹馬
關塞遠孤舟江海寬夜眠楚煙濕曉飯湖山寒砧净紅
鱠落袖香朱橘團帆前見禹廟枕底聞嚴灘便獲賞心
趣豈歌行路難青門湏醉别少為觧征鞍
送狄員外廵按西山軍
兵馬守西山中國非得計不知何代策空使蜀人弊八
州崖谷深千里雲雪閉泉澆閣道滑水凍繩橋脆戰士
常苦饑糗糧不相繼胡兵猶不歸空山積年歲儒生識
損益言事皆審諦狄子幕府郎有謀必康濟胸中懸明
鏡照耀無巨細莫辭冒險艱可以禆節制相思江樓夕
愁見月澄霽
虢州送鄭興宗弟歸扶風别廬
佐郡已三載豈能長後時出關少親友頼汝常相随今
旦忽言别愴然俱淚垂平生滄洲意獨有青山知州縣
不敢說雲霄誰敢期因懷東谿老最憶南峰緇為我多
種藥還山應未遲
澧頭送蔣侯
君住澧水北我家澧水西兩村辨喬木五里聞鳴雞飲
酒谿雨過彈碁山月低徒聞蔣生徑爾去誰相攜
送永夀王贊府逕歸縣
當官接閒暇暫得歸林泉百里路不宿兩鄉山復連夜
深露濕簟月出風驚蟬且盡主人酒為君從醉眠
南池宴餞辛子賦得蝌斗子
臨池見蝌斗羡爾樂有餘不憂網與釣幸得免為魚且
願充文字登君尺素書
登嘉州凌雲寺作
寺出飛鳥外青峰戴朱樓摶壁躋半空喜得登上頭始
知宇宙闊下看三江流天晴見峨眉如向波上浮迥曠
煙景豁隂森棕柟稠願割區中緣永從塵外遊迴風吹
虎穴片雨當龍湫僧房雲濛濛夏月寒颼颼迴合俯近
郭寥落見遠舟勝概無端倪天宫可淹留一官何足道
欲去令人愁
與高適薛據登慈恩寺浮圖
塔勢如湧出孤高聳天宫登臨出世界磴道盤虚空突
兀壓神州峥嶸如鬼工四角礙白日七層摩蒼穹下窺
指高鳥俯聽聞驚風連山若波濤奔凑似朝東青槐夾
馳道宫館何玲瓏秋色從西來蒼然滿關中五陵北原
上萬古青濛濛淨理了可悟勝因夙所宗誓將挂冠去
覺道資無窮
出關經華嶽寺訪法華雲公
野寺聊觧鞍偶見法華僧開門對西嶽石壁青稜層竹
徑厚蒼苔松門盤紫藤長廊列古畫高殿懸孤燈五月
山雨熱三峰火雲蒸側聞樵人言深谷猶積冰久願尋
此山至今嗟未能謫官忽東走王程苦相仍欲去戀雙
樹何由窮一乘月輪吐山郭夜色空清澄
春半與羣公同遊元處士别業
郭南處士宅門外羅群峰勝概忽相引春華今正濃山
厨竹裏㸑野碓藤間舂對酒雲數片捲簾花萬重巖泉
嗟到晚州縣欲歸慵草色帶朝雨灘聲兼夜鐘愛兹清
俗慮何事老塵容况有林下約轉懷方外蹤
陪羣公龍岡寺泛舟
漢水天一色寺樓波底看鐘鳴長空夕月出孤舟寒映
酒見山火隔簾聞夜灘紫鱗掣芳餌紅燭然金盤良友
興正惬勝遊情未闌此中堪倒載須盡主人歡
終南山雙峰草堂作
斂迹歸山田息心謝時軰晝還草堂卧但與雙峰對興
來恣佳遊事惬符勝概著書高窗下日夕見城内曩為
世人誤遂負平生愛久與林壑辭及來松杉大偶兹精
廬近數預名僧會有時逐樵漁盡日不冠帶崖口上新
月石門破蒼靄色向羣木深光搖一潭碎緬懷鄭生谷
頗憶嚴子瀨勝事猶可追斯人邈千載
緱山西峰草堂作
結廬對中嶽青翠常在門遂耽水木興盡作漁樵言頃
來闕章句但欲閒心魂日色隠空谷蟬聲喧暮村曩聞
道士語偶見清淨源隠几閱吹葉乘秋眺歸根獨遊念
求仲開徑招王孫片雨下南澗孤峰出東原棲遲慮益
淡脱略道彌敦野靄晴拂枕客帆遙入軒向平今何在
此意誰與論佇立雲去盡蒼蒼月開園
尋鞏縣南李處士别業
先生近南郭茅屋臨東川桑葉隠村戶蘆花映釣船有
時著書暇盡日窗中眠且喜閭井近灌田同一泉
聞崔十二侍御灌口夜宿報恩寺
聞君尋野寺便宿支公房谿月冷深殿江雲擁迴廊然
燈松林静煑茗柴門香勝事不可接相思幽興長
南池夜宿思王屋青蘿舊齋
池上卧煩暑不櫛復不巾有時清風來自謂羲皇人天
晴雲歸盡雨洗月色新公事常不閒道書日生塵早年
家王屋五别青蘿春安得還舊山東谿垂釣綸
過王判官西津所居
勝迹不在遠愛君池館幽素懷巖中諾宛得塵外遊何
必到清谿忽來見滄洲潛移岷山石暗引巴江流樹密
晝先夜竹深夏已秋沙鳥上筆牀谿花篲簾鈎夫子賤
簪冕注心向林丘落日出公堂垂綸乘釣舟賦詩憶楚
老載酒随江鷗翛然一傲吏獨在西津頭
題華嚴寺瓌公禪房
寺南幾十峰峰翠晴可掬朝從老僧飯昨日崖口宿錫
杖倚枯松繩牀映深竹東谿草堂路來往行自熟生事
在雲山誰能復羈束
驪姬墓下作(夷吾重耳墓隔河相去十三里)
驪姬北原上閉骨已千秋澮水日東注惡名終不流獻
公恣耽惑視子如仇讎此事成蔓草我來逢古丘蛾眉
山月苦蟬鬢野雲愁欲弔二公子横汾無輕舟
先主武侯廟
先主與武侯相逢雲雷際感通君臣分義激魚水契遺
廟空蕭然英靈貫千歲
文公講堂
文公不可見空使蜀人傳講席何時散高臺豈復全豐
碑文字滅冥漠不知年
司馬相如琴堂
相如琴臺古人去臺亦空臺上寒蕭條至今多悲風荒
臺漢時月色與舊時同
嚴君平卜肆
君平曾賣卜卜肆蕪已久至今杖頭錢時時地上有不
知支機石還在人間否
暮秋山行
疲馬卧長坂夕陽下通津山風吹空林颯颯如有人蒼
旻霽凉雨石路無飛塵千念集暮節萬籟悲蕭晨鶗鴂
昨夜鳴蕙草色已陳况在遠行客自然多苦辛
題鐵門關樓
鐵關天西涯極目少行客關門一小吏終日對石壁橋
跨千仞危路盤兩崖窄試登西樓望一望頭欲白
早上五盤嶺
平旦驅駟馬曠然出五盤江迴兩崖闘日隠羣峰攢蒼
翠煙景曙森沉雲樹寒松疎露孤驛花密藏迴灘棧道
谿雨滑畬田原草乾此行為知已不覺蜀道難
郡齋閒坐
負郭無良田屈身徇微祿平生好疎曠何事就羈束幸
曾趨丹墀數得侍黃屋故人盡榮寵誰念此幽獨州縣
非宿心雲山欣滿目頃來廢章句終日披案牘佐郡竟
何成自悲徒碌碌
衙郡守還
世事何反覆一身難可料頭白翻折腰還家私自笑所
嗟無産業妻子嫌不調五斗米留人東谿憶垂釣
臨河客舍呈狄明府兄留題縣南樓
黎陽城南雪正飛黎陽渡頭人未歸河邊酒家堪寄宿
主人小女能縫衣故人高卧黎陽縣一别三年不相見
邑中雨雪偏著時隔河東郡人遙羡鄴都惟見古時丘
漳水還如舊日流城上望鄉應不見朝來好是懶登樓
白雪歌送武判官歸京
北風捲地白草折胡天八月即飛雪忽如一夜春風來
千樹萬樹梨花開散入珠簾濕羅幕狐裘不煖錦衾薄
將軍角弓不得控都護鐵衣冷難著瀚海闌千百丈冰
愁雲惨淡萬里凝中軍置酒飲歸客胡琴琵琶與羌笛
紛紛暮雪下轅門風掣紅旗凍不翻輪臺東門送君去
去時雪滿天山路山迴路轉不見君雪上空留馬行處
輪臺歌奉送封大夫出師西征
輪臺城頭夜吹角輪臺城北旄頭落羽書昨夜過渠黎
單于已在金山西戍樓西望煙塵黑漢兵屯在輪臺北
上將擁旄西出征平明吹笛大軍行四邊伐鼓雪海湧
三軍大呼隂山動虜塞兵起連雲屯戰場白骨纏草根劒
河風急雲片闊沙飛石凍馬蹄脱亞相勤王甘苦辛誓
將報主静邊塵古來青史誰不見今見功名勝古人
天山雪歌送蕭治歸京
天山雪雲常不開千峰萬嶺雪崔嵬北風夜捲赤亭口
一夜天山雪更厚能兼漢月照銀山復逐胡風過鐵關
交河城邊飛鳥絶輪臺路上馬蹄滑晻靄寒氛萬里凝
闌干隂崖千丈冰將軍狐裘卧不煖都護寶刀凍欲斷
正是天山雪下時送君走馬歸京師雪中何以贈君别
惟有青青松樹枝
走馬川行奉送出師西征
君不見走馬川行雪海邊平沙莽莽黃入天輪臺九月
風夜吼一川碎石大如斗随風滿地石亂走匃奴草黃
馬正肥金山西見煙塵飛漢家大將西出師將軍金甲
夜不脱半夜軍行戈相撥風頭如刀面如割馬毛帶雪
汗氣蒸五花連錢旋作冰幕中草檄硯水凝虜騎聞之
應膽懾料知短兵不敢接車師西門佇獻捷
函谷關歌送劉評事使關西
君不見函谷關崩城毁屋至今在樹根草蔓遮古道空
谷千年長不改寂寞無人空舊山聖朝無外不須關白
馬公孫何處去青牛老人更不還蒼苔白骨空滿地月
與古時長相似野花不省見行人山鳥何曾識關吏故
人方乘使者車吾知郭丹却不如請君時憶關外客行
到關西多致書
胡笳歌送顔真卿使赴河隴
君不聞胡笳聲最悲紫髯綠眼胡人吹吹之一曲猶未
了愁殺樓蘭征戍兒凉秋八月蕭關道北風吹斷天山
草崑崙山南月欲斜胡人向月吹胡笳胡笳怨兮將送
君秦山遙望隴山雲邊城夜夜多愁夢向月胡笳誰喜
聞
秦筝歌送外甥蕭正歸京
汝不聞秦筝聲最苦五色纏絃十三柱怨調慢聲如欲
語一曲未終日移午紅亭水木不知暑忽彈黃鐘和白
紵清風颯來雲不去聞之酒醒淚如雨汝歸秦兮彈秦
聲秦聲悲兮聊送汝
與獨孤漸道别長句兼呈嚴八侍御
輪臺客舍春草滿潁陽歸客腸堪斷窮荒絶漠鳥不飛
萬磧千山夢猶嬾憐君白面一書生讀書千卷未成名
五侯貴門脚不到數畝山田身自耕興來浪迹無遠近
及至辭家憶鄉信無事垂鞭信馬蹄西南幾欲窮天盡
奉使三年獨未歸邊頭詞客舊來稀借問君來得幾日
到家不覺換春衣高齋清晝捲羅幕紗帽接䍦慵不着
中酒朝眠日色高彈碁夜半燈花落冰片高堆金錯盤
滿堂凛凛五月寒桂林蒲萄新吐蔓武城㓨蜜未可餐
軍中置酒夜撾鼓錦筵紅燭月未午花門將軍善胡歌
葉河蕃王能漢語知爾園林壓渭濱夫人堂上泣羅裙
魚龍川北盤谿雨鳥鼠山西洮水雲臺中嚴公於我厚
别後新詩滿人口自憐棄置天西頭因君為問相思否
送費子歸武昌
漢陽歸客悲秋草旅舍葉飛愁不掃秋來倍憶武昌魚
夢著只在巴陵道曾随上將過祈連離家十年恒在邊
劒鋒可惜虚用盡馬蹄無事今已穿知君開館常愛客
樗蒲百金每一擲平生有錢將與人江上故園空四壁
吾觀費子毛骨竒廣眉大口仍赤髭看君失路尚如此
人生貴賤那得知高秋八月歸南楚東門一壺聊出祖
路指鳳凰山北雲衣沾鸚鵡洲邊雨勿歎蹉跎白髮新
應須守道勿羞貧男兒何必戀妻子莫向江村老却人
燉煌太守後庭歌
燉煌太守才且賢郡中無事高枕眠太守到來山出泉
黃砂磧裏人種田燉煌耆舊鬢皓然願留太守更五年
城頭月出星滿天曲房置酒張錦筵美人紅妝色正鮮
側垂高髻插金鈿醉坐藏鈎紅燭前不知鈎在若箇邊
為君手把珊瑚鞭射得半叚黃金錢此中樂事亦已偏
喜韓樽相過
三月灞陵春已老故人相逢耐醉倒甕頭春酒黃花脂
禄米只充沽酒資長安城中足年少獨共韓侯開口笑
桃花點地紅斑斑有酒留君且莫還與君兄弟日擕手
世上虚名好是閒
銀山磧西館
銀山磧口風似箭鐵門關西月如練雙雙愁淚沾馬毛
颯颯胡沙迸人面丈夫三十未富貴安能終日守筆硯
感遇
五花驄馬七香車云是平陽帝子家鳳凰城頭日欲斜
門前高樹鳴春鴉漢家魯元君不聞今作城西一古墳
昔來惟有秦王女獨自吹簫乘白雲
太白胡僧歌(并序)
太白中峰絶頂有胡僧不知幾百歲眉長數寸身
不製繒帛衣以草葉恒持楞伽經雲壁迥絶人迹
罕到嘗東峰有闘虎弱者將死僧杖而觧之西湫
有毒龍久而為患僧噐而貯之商山趙叟前年采
茯苓深入太白偶値此僧訪我而說予恒有獨往
之意聞而悦之乃為歌曰
聞有胡僧在太白蘭若去天三百尺一持楞伽入中峰
世人難見但聞鐘窗邊錫杖觧兩虎牀下鉢盂藏一龍
草衣不針復不線兩耳垂肩眉覆面此僧年幾那得知
手種青松今十圍心將流水同清淨身與浮雲無是非
商山老人已曾識願一見之何由得山中有僧人不知
城裏看山空黛色
衛節度赤驃馬歌
君家赤驃畫不得一圑旋風桃花色紅纓紫鞚珊瑚鞭
玉鞍錦韀黃金勒請君鞲出看君騎尾長窣地如紅絲
自矜諸馬皆不及却憶百金新買時香街紫陌鳳城内
滿城見者誰不愛揚鞭驟急白汗流弄影行驕碧蹄碎
紫髯胡雛金剪刀平明剪出三&KR1058;高櫪上看時獨意氣
衆中牽出偏雄豪騎將獵向南山口城南狐兔不復有
草頭一點疾如飛卻使蒼鷹翻向後憶昨看君朝未央
鳴珂擁蓋滿路香始知邊將眞富貴可憐人馬相輝光
男兒稱意得如此駿馬長鳴北風起待君東去掃胡塵
為君一日行千里
裴將軍宅蘆管歌
遼東九月蘆葉斷遼東小兒采蘆管可憐新管清且悲
一曲風飄海頭滿海樹蕭索天雨霜管聲寥亮月蒼蒼
白狼河北堪愁恨玄兔城南皆斷腸遼東將軍長安宅
美人蘆管會佳客弄調啾颼勝洞簫發聲窈窕欺横笛
夜半高堂客未回祗將蘆管送君杯巧能陌上驚楊柳
復向園中誤落梅諸客愛之聽未足高捲珠簾列紅燭
將軍醉舞不肯休更使美人吹一曲
玉門關蓋將軍歌
蓋將軍真丈夫行年三十執金吾身長七尺頗有鬚玉
門關城迥且孤黃沙萬里白草枯南鄰犬戎北接胡將
軍到來備不虞五千甲兵膽力麤軍中無事但歡娱暖
屋繡簾紅地爐織成壁衣花氍毺燈前侍婢瀉玉壺金
鐺亂點野酡酥紫紱金章左右趨問著只是蒼頭奴美
人一雙閒且都朱唇翠眉映明矑清歌一曲世所無今
日喜聞鳳將雛可憐絶勝秦羅敷使君五馬謾踟蹰野
草繡窠紫羅襦紅牙縷馬對樗蒲玉盤纖手撒作盧衆
中誇道不曾輸櫪上昂昂皆駿駒桃花叱撥價最殊騎
將獵向城南隅臘日射殺千年狐我來塞外按邊儲為
君取醉酒剰沽醉争酒盞相喧呼忽憶咸陽舊酒徒
送郭乂雜言
地上青草出經冬今始歸博陵無近信猶未換春衣憐
汝不忍别送汝上酒樓初行莫早發且宿灞橋頭功名
須及早歲月莫虚擲早年已工詩近日兼注易何時過
東洛早晚度盟津朝歌城邊柳嚲地邯鄲道上花撲人
去年四月初我正在河朔曾上君家縣北樓樓上分明
見恒嶽中山明府待君來須計行程及早回到家速覓
長安使汝自書封我自開
送宇文南金放後歸太原寓居因呈太原郝主
簿
歸去不得意北京關路賖却投晉山老愁見汾陽花翻
作灞陵客憐君丞相家夜眠旅舍雨曉辭春城鴉送君
繫馬青門口胡姬壚頭勸君酒為問太原賢主人春來
更有新詩否
登古鄴城
下馬登鄴城城空復何見東風吹野火暮入飛雲殿城
隅南對望陵臺漳水東流不復回武帝宫中人去盡年
年春色為誰來
邯鄲客舍歌
客從長安來驅馬邯鄲道傷心叢臺下一帶生蔓草客
舍門臨漳水邊垂楊不繫釣魚船邯鄲女兒夜沽酒對
客挑燈誇數錢酩酊醉時日正午一曲狂歌壚上眠
宿蒲關東店憶杜陵别業
關門鎖歸客一夜夢還家月落河上曉遙聞秦樹鴉長
安二月歸正好杜陵樹邊純是花
寄左省杜拾遺
聯步趨丹陛分曹限紫微曉随天仗入暮惹御香歸白
髮悲花落青雲羡鳥飛聖朝無闕事自覺諫書稀
七月三日在内學見有高道舉徵宿關西客舍
寄東山嚴許二山人
雲送關西雨風傳渭北秋孤燈然客夢寒杵搗鄉愁灘
上思嚴子山中憶許由蒼生今有望飛詔下林丘
丘中春卧寄王子
田中開白室林下閉玄關卷跡人方處無心雲自閒竹
深喧暮鳥花缺露春山勝事那能說王孫去未還
江行夜宿龍吼灘臨眺思峨眉隱者兼寄幕中
諸公
官舍臨江口灘聲已慣聞水煙晴吐月山火夜燒雲且
欲尋方士無心戀使君異鄉何可住况復久離羣
漢川山行呈成少尹
西蜀方擕手南宫憶比肩平生猶不淺羈旅轉相憐山
店雲迎客江村犬吠船秋來取一醉須待月光眠
敬酬李判官使院即事見呈
公府日無事吾徒只自閒草根侵柱礎苔色上門關飲
硯時見鳥卷簾晴對山新詩吟未足昨夜夢東還
酬崔十三侍御登玉壘山思故園見寄
玉壘天晴望諸峰盡覺低故園江樹北斜日嶺雲西曠
野看人小長空共鳥齊高山徒仰止不得日攀躋
磧西頭送李判官入京
一身從遠使萬里向安西漢月垂鄉淚胡沙費馬蹄尋
河愁地盡過磧覺天低送子軍中飲家書醉裏題
陪使君早春西亭送王贊府赴選
西亭繫五馬為送故人歸客舍草新出關門花欲飛到
來逢歲酒却去換春衣吏部應相待如君才調稀
滻水東店送唐子歸嵩陽
野店臨官路重城壓御隄山開灞水北雨過杜陵西歸
夢秋能作鄉書醉嬾題橋回忽不見征馬尚聞嘶
水亭送劉顒使還歸節度
無計留君住應須絆馬蹄紅亭莫惜醉白日眼看低觧
帶憐高柳移牀愛小谿此來相見少王事各東西
送裴判官自賊中再歸河陽幕府
東郊未觧圍忠義似君稀誤落胡塵裏能持漢節歸卷
簾山對酒上馬雪沾衣却向嫖姚幕翩翩去若飛
送陜縣王主簿赴襄陽成親
六月襄陽道三星漢水邊求凰應不遠去馬賸須鞭野
店愁中雨江城夢裏蟬襄陽多故事為我訪先賢
送鄭堪歸東京氾水别業
客舍見春草忽聞思舊山看君灞陵去匹馬成臯還對
酒風與雪向家河復關因悲宦遊子終歲無時閒
送孟孺卿落第歸濟陽
獻賦頭欲白還家衣已穿羞過灞陵樹歸種汶陽田客
舍少鄉信牀頭無酒錢聖朝徒側席濟上獨遺賢
送鄭少府赴滏湯
子真河朔尉邑里帶清漳春草迎袍色晴花拂綬香青
山入官舍黃鳥度宫墻若到銅臺上應憐魏寢荒
還高冠潭口留别舍弟
昨日山有信祗今耕種時遙傳杜陵叟怪我還山遲獨
向潭上酌無人林下棋東谿憶汝處閒卧對鸕鷀
送張子尉南海
不擇南州尉高堂有老親樓臺重蜃氣邑里雜鮫人海
暗三山雨花明五嶺春此鄉多寶玉慎莫厭清貧
送張昇卿宰新滏
官柳葉尚小長安春未濃送君潯陽宰把酒青門鐘水
驛楚雲冷山城江樹重遙知南湖上祗對香爐峰
送陳子歸陸渾别業
雖不舊相識知君丞相家故園伊川上夜夢方山花種
藥畏春過出關愁路賖青門酒壚别日暮東城鴉
送任郎中出守明州
罷起郎官草初分刺史符城邊樓枕海郭裏樹侵湖郡
政傍連楚朝恩獨借吴觀濤秋正好莫不上姑蘇
送四鎮薛侍御東歸
相送淚沾衣天涯獨未歸將軍初得罪門客復何依夢
去湖山闊書停隴雁稀園林幸接近一為到柴扉
送張都尉東歸
白羽綠弓弦年年只在邊還家劒鋒盡出塞馬蹄穿逐
虜西踰海平胡北到天封侯應不遠燕頷豈徒然
送樊侍御使丹陽便覲
卧病窮巷晚忽驚驄馬來知君京口去借問幾時回驛
舫江風引鄉書海雁催慈親應倍喜愛子在霜臺
送顔少府投鄭陳州
一尉便垂白數年惟草玄出關策匹馬逆旅聞秋蟬愛
客多酒債罷官無俸錢知君羈思少所適主人賢
送秘省虞校書赴虞鄉丞
花綬傍腰新關東縣欲春殘書厭科斗舊閣别麒麟虞
坂臨官舍條山映吏人看君有知已坦腹向平津
送江陵泉少府赴任便呈衛荆州
神仙吏姓梅人吏待君來渭北草新出江南花已開城
邊宋玉宅峽口楚王臺不畏無知已荆州甚愛才
奉送李太保兼御史大夫充渭北節度使(即太尉光)
(弼弟)
詔出未央宫登壇近總戎上公周太保副相漢司空弓
抱關西月旗翻渭北風弟兄皆許國天地荷成功
虢州送天平何丞入京市馬
關樹晚蒼蒼長安近夕陽回風醒别酒細雨濕行裝習
戰邊城黑防秋塞草黃知君市駿馬不是學燕王
送梁判官歸女几舊廬
女几知君憶春雲相逐歸草堂開藥裹苔壁取荷衣老
竹移時小新花舊處飛可憐真傲吏塵事到山稀
送懷州吴别駕
灞上柳枝黃壚頭酒正香春流飲去馬暮雨濕行裝驛
路通函谷州城接太行覃懷人總喜别駕得王祥
送楊子
斗酒渭城邊壚頭耐醉眠梨花千樹雪楊葉萬條煙惜
别添壺酒臨岐贈馬鞭看君潁上去新月到家圓
發臨洮將赴北庭留别
聞說輪臺路連年見雪飛春風曾不到漢使亦應稀白
草通疎勒青山過武威勤王敢道遠私向夢中歸
梁州陪趙行軍龍岡寺北庭泛舟宴王侍御
誰宴霜臺使行軍粉署郎唱歌江鳥没吹笛岸花香酒
影搖新月灘聲聒夕陽江鐘聞已暮歸棹綠川長
雪後與羣公過慈恩寺
乘興忽相招僧房暮與朝雪融雙樹濕沙闇一燈燒竹
外山低塔藤間院隔橋歸家如欲嬾俗慮向來銷
終南東谿中作
谿水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
登總持閣
高閣逼諸天登臨近日邊晴開萬井樹愁看五陵煙檻
外低秦嶺窗中小渭川早知清淨理常願奉金仙
宿岐州北郭嚴給事别業
郭外山色暝主人林館秋疎鐘入卧内片月到牀頭遥
夜惜已半清言殊未休君雖在青瑣心不忘滄洲
擕琴酒尋閻防崇濟寺所居僧院
相訪但尋鐘門寒古殿松彈琴醒暮酒卷慢引諸峰事
惬林中語人幽物外蹤吾廬幸接近兹地興偏慵
晚過盤石寺禮鄭和尚
暫詣高僧話來尋野寺孤岸花藏水碓谿水映風爐項
上巢新鵲衣中帶舊珠談禪未得去輟棹且踟蹰
武威春暮聞宇文判官西使還已到晉昌
片雨過城頭黃鸝上戍樓塞花飄客淚邊柳挂鄉愁白
髮悲明鏡青春換弊裘君從萬里使聞已到瓜州
高冠谷口招鄭鄠
谷口來相訪空齋不見君澗花然暮雨潭樹煖春雲門
徑稀人迹簷峰下鹿羣衣裳與枕席山靄碧氛氲
題山寺僧房
窗影搖羣木墻隂載一峰野爐風自爇山碓水能舂勤
學翻知誤為官好欲慵高僧暝不見月出但聞鐘
漢上題韋氏莊
結茅聞楚客卜築漢江邊日落數歸鳥夜深聞扣舷水㾗
侵岸柳山翠借厨煙調笑提筐婦春來蠶幾眠
題金城臨河驛樓
古戍依重險高樓見五涼山根盤驛道河水浸城墻庭
樹巢鸚鵡園花隱麝香忽如江浦上憶作捕魚郎
初授官題高冠草堂
三十始一命宦情多欲闌自憐無舊業不敢耻微官澗
水吞樵路山花醉藥欄祗緣五斗米辜負一漁竿
題虢州西樓
錯料一生事蹉跎今白頭縱横皆失計妻子也堪羞明
主雖然棄丹心亦未休愁來無去處祗上郡西樓
河西春暮憶秦中
渭北春已老河西人未歸邊城細草出客館梨花飛别
後鄉夢數昨來家信稀涼州三月半猶未脱寒衣
早發焉耆懷終南别業
曉笛别鄉淚秋冰鳴馬蹄一身虜雲外萬里胡天西終
日見征戰連年聞鼓鼙故山在何處昨日夢清谿
首秋輪臺
異域隂山外孤城雪海邊秋來惟有雁夏盡不聞蟬雨
拂氊墻濕風搖毳幕羶輪臺萬里地無事歴三年
北庭作
雁塞通鹽澤龍堆接醋溝孤城天北畔絶域海西頭秋
雪春仍下朝風夜不休可知年四十猶自未封侯
輪臺即事
輪臺風物異地是古單于三月無青草千家盡白榆蕃
書文字别胡俗語音殊愁見流沙北天西海一隅
還東山洛上作
春流急不淺歸栧去何遲愁客葉舟裏夕陽花木時雲
晴開螮蝀棹發起鸕鷀莫道東山遠衡門在夢思
晚發五渡
客厭巴南地鄉鄰劒北天江村片雨外野寺夕陽邊芋
葉藏山徑蘆花雜渚田舟行未可住乘月且須牽
巴南舟中夜書事
渡口欲黃昏歸人争渡喧近鐘清野寺遠火點江村見
雁思鄉信聞猿積淚㾗孤舟萬里外秋月不堪論
江上春歎
臘月江上煖南橋新柳枝春風觸處到憶得故園時終
日不知意出門何所之從人覓顔色自笑弱男兒
初至犍為作
山色軒檻内灘聲枕席間草生公府静花落訟庭閒雲
雨連三峽風塵接百蠻到來能幾日不覺鬢毛斑
奉和中書舍人賈至早朝大明宫
雞鳴紫陌曙光寒鶯囀喤州春色闌金闕曉鐘開萬戶
玉階仙仗擁千官花迎劒珮星初落柳拂旌旗露未乾
獨有鳳凰池上客陽春一曲和皆難
和祠部王員外雪後早朝即事
長安雪後似春歸積素凝華連曙暉色借玉珂迷曉騎
光添銀燭晃朝衣西山落月臨天仗北闕晴雲捧禁闈
聞道仙郎歌白雪由來此曲和人稀
奉和某相公發益昌
相國臨戎别帝京擁麾持節遠横行朝登劒閣雲随馬
夜渡巴江雨洗兵山花萬朵迎征蓋川柳千條拂去旌
暫到蜀城應計日須知明主待持衡
秋夕讀書幽興獻兵部李侍郎
年紀蹉跎四十強自憐頭白始為郎雨滋苔蘚侵階綠
秋颯梧桐覆井黃驚蟬也觧求高樹旅雁還應厭後行
覽卷試穿鄰舍壁明燈何惜借餘光
使君席夜送嚴河南赴長水
嬌歌急管雜青絲銀燭金杯映翠眉使君地主能相送
河尹天明坐莫辭春城月出人皆醉野戍花深馬去遲
寄聲報爾山翁道今日河南勝昔時
暮春虢州東亭送李司馬歸扶風别廬
柳嚲鶯嬌花復殷紅亭綠酒送君還到來函谷愁中月
歸去磻溪夢裏山簾前春色應須惜世上浮名好是閒
西望鄉關腸欲斷對君衫袖淚㾗斑
西掖省即事
西掖重雲開曙暉北山疎雨點朝衣千門柳色連青𤨏
三殿花香入紫微平明端笏陪鵷列薄暮垂鞭信馬歸
官拙自悲頭白盡不如巖下掩荆扉
首春渭西郊行呈藍田張二主簿
迴風度雨渭城西細草新花踏作泥秦女峰頭雲未盡
胡公陂上日初低愁窺白髮羞微祿悔别青山憶舊谿
聞道輞川多勝事玉壺春酒正堪擕
赴嘉州過城固縣尋永安超禪師房
滿寺枇杷冬著花老僧相見具袈裟漢王城北雪初霽
韓信臺西日欲斜門外不須催五馬林中且聽演三車
豈料巴川多勝事為君書此報京華
送盧郎中除杭州赴任
罷起郎官草初分刺史符海雲迎過楚江月引歸吴城
底濤聲震樓端蜃氣孤千家窺驛舫五馬飲春湖柳色
供詩用鶯聲送酒須知君望鄉處枉道上姑蘇
六月三十日水亭送華隂王少府還縣
亭晩人將别池凉酒未酣關門勞夕夢仙掌引歸驂荷
葉藏魚艇藤花罥客簪殘雲收夏暑新雨帶秋嵐失路
情無適離懷思不堪賴兹庭戶裏别有小江潭
送郭僕射節制劒南
鐵馬擐紅纓幡旗出禁城明王親授鉞丞相欲專征玉
饌天厨送金杯御酒傾劒門乘嶮過閣道踏空行山鳥
驚吹笛江猿看洗兵曉雲随去陣夜月逐行營南仲今
時往西戎計日平將心感知已萬里寄懸旌
滅胡曲
都護新滅胡士馬氣亦麤蕭條虜塵淨突兀天山孤
寄韓樽
夫子素多疾别來未得書北庭苦寒地體内今何如
題三會寺蒼頡造字臺
野寺荒臺晚寒天古木悲空階有鳥跡猶似造書時
西過渭州見渭水思秦川
渭水東流去何時到雍州憑添兩行淚寄向故園流
行軍九日思長安故園(時未收長安)
強欲登高去無人送酒來遙憐故園菊應傍戰場開
戲題關門
來亦一布衣去亦一布衣羞見關城吏還從舊路歸
題平陽郡汾橋邊柳樹(參曾居此郡八九年)
此地曾居住今來宛似歸可憐汾上柳相見也依依
獻封大夫破播仙凱歌四首
漢將承恩西破戎捷書先奏未央宫天子預開麟閣待
祗今誰數貳師功
官軍西出過樓蘭營幕傍臨月窟寒蒲海曉霜凝馬尾
葱山夜雪撲旌竿
鳴笳疊鼓擁回軍破國平蕃昔未聞大夫鵲印搖邊月
天將龍旗掣海雲
日落轅門鼓角鳴千羣面縳出蕃城洗兵魚海雲迎陣
秣馬龍堆月照營
題苜蓿峰寄家人
苜蓿峰邊逢立春胡蘆河上淚沾巾閨中只是空相憶
不見沙場愁殺人
玉關寄長安李主簿
東去長安萬里餘故人何惜一行書玉關西望堪腸斷
况復明朝是歲除
武威送劉判官赴磧西行軍
火山五月行人少看君馬去疾如鳥都護行營太白西
角聲一動胡天曉
虢州後亭送李判官使赴晉絳
西原驛路挂城頭客散紅亭雨未收君去試看汾水上
白雲猶似漢時秋
送崔子還京
匹馬西從天外歸揚鞭只共鳥争飛送君九月交河北
雪裏題詩淚滿衣
酒泉太守席上醉後作
酒泉太守能劒舞高堂置酒夜擊鼓胡笳一曲斷人腸
座上相看淚如雨
草堂村尋羅生不遇
數株谿柳色依依深巷斜陽暮鳥飛門前雪滿無人迹
應是先生出未歸
逢入京使
故園東望路漫漫雙袖龍鍾淚不乾馬上相逢無紙筆
憑君傳語報平安
磧中作
走馬西來欲到天辭家見月兩回圓今夜不知何處宿
平沙萬里絶人煙
赴北庭度隴思家
西向輪臺萬里餘也知鄉信日應疎隴山鸚鵡能言語
為報家人數寄書
趙將軍歌
九月天山風似刀城南獵馬縮寒毛將軍縱博場場勝
賭得單于貂鼠袍
秋夜聞笛
天門街西聞搗帛一夜愁殺湘南客長安城中百萬家
不知何人夜吹笛
春夢
洞房昨夜春風起遙憶美人湘江水枕上片時春夢中
行盡江南數千里
石倉歴代詩選卷四十
