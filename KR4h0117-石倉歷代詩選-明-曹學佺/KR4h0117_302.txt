石倉歴代詩選卷三百二
明曹學佺編
明詩初集二十二
王佐
應制賜宋承旨馬
聖明天子齊唐虞四方混一同車書大宛西域總臣附
萬馬入貢皆名駒天閑十二森成列牝牡驪黃色俱别
羅帕輕籠錦作韉絲韁穏鞚金為勒玉堂學士真老臣
日日趨朝侍紫宸承恩特賜飛黃馬騎出通衢不動塵
飛黃之精直天駟四足騰驤若星駛况拜親題御製詩
奎璧垂芒照人世湏知君恩如海深臣騎黃馬當赤心
風雲會遇有如此彤筆宜書煥古今
唐仙方技圖
開元天子承平日錦繡山河壯京室金殿璇題表集賢
玉屏粉繪圖無逸䕫龍接武居阿衡萬方旭日當文明
衡山老仙何所有亦復通籍承恩榮縞衣白髮酡顔老
自說時來致身早綵篋初開玉仗分白騾突出銀鞍小
榻前製號賜通玄始信人間别有天樓船未遣蕊珠賜
歲籥俄更天寶年九齡歸卧曲江上牛郎又入中書相
花雨香飄蘭若鐘柳雲春撲金鷄帳萬機日少樂事多
梨園法譜聲相和鬭鷄舞馬看不足寧獨仙人逞白騾
仙人豈是呈仙枝畫者傳之有深意延秋門外羽書飛
却駕青騾向西避青騾劍閣雨淋鈴一叚閒愁尚不勝
豈道畫圖今若此碧雲芳樹滿昭陵
題桑直閣江山勝槩圖
我昔趨神京道出匡廬峰手持綠玉杖遍踏金芙蓉是
時秋高天氣肅最愛秋聲滿巖谷萬頃湖光帶白蘋九
疊屏風挂飛瀑結巢便欲栖雲間䕫龍趨赴羣鵷鸞才
名用世果何有贏得歸來雙鬢斑至今夢想煙霞趣擬
托毫縑寫情素君家此圖誰所摸似我當時舊游處遠
山縹緲如游龍好處盡在煙嵐中晴波落日曳澄練枯
林老葉鳴秋風屠蘇高下林間起水色山光畫圖裏軟
紅無路到柴扉空翠常時撲書几中流放棹知何人錦
袍坐岸方烏巾若非高潔魯連子應是風流賀季真我
生垂老願未酬魯人詎識東家丘圖中勝概倘易致便
從此地營莵裘
戊戌客南雄
寂寞江城晩依依獨立時廻風低鴈鶩返照散旌旗家
在無人問愁來只自知幾回揮涕淚忍誦北征詩
憶舍弟彦常
庭草秋仍綠江楓晩漸稀年光隨水去功業與心違遠
海猶傳箭殊方未授衣翩翩南去鴈故作一行飛
和元正見寄
早歲承書問草萊忍將懷抱向人開秋霜荆棘關頭墓
寒雨鈎輈海上臺鬚鬢巳從青鏡改夢魂曾逐片帆回
天涯一掬思親淚待灑瀧阡萬樹梅
酬孫典籍仲衍見寄
憶昨交游日罄懽清時曾擬共弹冠春風草檄將軍幕
夜月聯詩羽客壇江海只今來遠信雲霄無復望飛翰
惟應賸釀陶尊酒遲爾歸來共歲寒
發龍灣别王惟吉張廷彦
日日摛毫紀玉音敢期清夢到山林賈生對策曾前席
疏傳歸來更賜金日月行瞻丹闕迥煙霞歸去草堂深
相看巳是康衢叟擊壤無忘報國心
舟次匡廬寄同朝諸公
翰墨同時侍禁闈恩榮寧謂及寒微舍人舊掌絲綸誥
御史新裁錦繡衣天上鵷鸞還接武江邊鷗鷺巳忘機
他時行部如相覓秋水蘆花是釣磯
午日呈鄭久誠参政
百頃芙蓉罨畫船賀家湖上水平天金盤送果沈冰碗
羅扇題詩散舞筵往事氛埃成遠夢佳辰風雨憶華年
澗蒲九節根如玉服食于今笑學仙
題李谷清雪景
梁園飛雪玉繽紛坐列金貂酒半醺借問當時誰授簡
相如詞賦最凌雲
百馬圖
蹄影参差踏軟紅曾觀萬馬擁飛龍旌旗不動金笳歇
一片川原錦繡中
竹枝詞
竹林塘西越女歸雙雙采蓮歌夕暉蘭舟蕩槳忽分去
兩岸風花高下飛
美人紅葉圖
謝家夫人詠柳絮黃陵女兒歌竹枝誰信長門秋澹澹
西風黃葉斷腸詞
附趙介詩
長門宫
翠華朝望迥長門夕思孤螢流金殿暝露下玉階蕪昔
作鳴陽鳳今為繞樹烏愁顔空似玉咳唾不成珠寶鏡
塵將滅羅裳色漸枯淚將寒漏水夜夜滴空壺
步虛詞
采采清露英皎潔玉不如元和合真一飲之極甘腴自
然生羽翼何用登雲車迢迢河漢上瓊臺曠清虛未從
衆仙去天風搖佩琚
寓山家留壁
有客來何方駕言自華胥囊中無一物手把太極書象
罔為我御鴻濛為我徒朝觀赤城標夕弄滄海珠去來
了無碍所憩即安居青山出屋上修竹當坐隅好鳥時
一鳴景寂心亦虛泛泛巫峽舟迢迢大行車人心自高
下于我良晏如
懷仙吟題玉樞紀卷後
我昔采藥羅浮顚仙人招我遊諸天天門洞開三十六
琳宮貝闕相連延瑶臺百丈空中起玉女燒香月明裏
天王宴坐擁羣真環佩珊珊滿人耳中有一人號雷師
龐眉皓首拜玉墀奏云侍從五千劫未聞至論窮玄機
天王含笑揮玉拂舉首向空如畫一羣真意領寂不宣
但見琪花散空碧我時目覩心欣然萬物得一天何言
乃知至道本無物豈有文字人間傳人間所見皆幻影
欲吸晨霞駐清景湏臾月落仙馭旋蘂闕瑶臺風露冷
回看閶闔不可攀白雲與我留山間倚劍長歌一壺酒
龍吟萬壑松聲寒
南樓對月
夜上南樓看月色水晶簾捲銀河碧冰輪倒射滄波寒
對此清光是何夕舉酒邀月真吾儔夜長不用秉燭遊
萬里凉風滿襟袖洞庭七澤涵清秋秋聲冷拂珊瑚樹
湘娥鼓瑟鮫人語試吹玉管遏行雲曲中髣髴霓裳舞
霓裳舞罷廻明璫北斗巳挂西山傍但願清樽長對月
今人古人何足傷
瑶池
宴罷瑶池暮雨紅碧桃花落幾番風重來八駿無消息
擬逐青鸞入漢宮
趙臨清入五先生集䟦
太祖平定華夏歸馬放牛聿興文教維時海内文人
學士彬彬軰出自江以南尤沾被聖教之先吳下則
有四傑閩有十才子廣則有五先生皆一時詩人之
選也四傑集十才子集吳閩皆有刻或傳寫之者五
先生詩選廣有舊刻歲久朽落僅人家有蔵本而亦
弗全嘉靖丁已督府談公大參王公咸興詩教求五
先生集於太史泰泉黃公處僅得黃李孫王而失其
一乃以汪右丞集並刻藩署足五先生數云迨甲子
歲余承乏至廣得覯是集而私訝焉右丞固淮人也
不當列于廣况先生之稱乃後進目其先哲之辭右
丞帥廣于五先生有綂攝之分不當與鄉大夫伍而
並先生之稱耳雖疑之而未獲其人與集乙丑夏少
參峒峰曹公乃于梁中舍家得其祖父文康公家蔵
舊本乃知黃李孫王之外而有趙臨清者携其本以
授余余喜其疑之得釋命工刻之以補五先生之闕
而以汪右丞詩别自為集竊怪趙臨清之詩刻厲竒
崛何以失傳豈以孫王黃李皆列于縉紳而趙布衣
士歟然盛唐時有王孟高岑四作者孟蓋亦布衣也
何嫌于並稱况志稱臨清性狷不喜接貴官達士勸
李韡毋應薦即其志固輕軒冕而土苴其官爵也視
浩然不才明主棄之句猶有不見用之怨其人品固
甚懸絶得不為廣之高士乎高士而先生固宜又或
以其詩僅五六篇而欲遺之則趙嘏以倚樓一句稱
鄭谷以鷓鴣一篇名詩之可傳詎在多乎哉嘉靖乙
丑五月朔閩人闇忩陳暹謹識
石倉歴代詩選卷三百二
