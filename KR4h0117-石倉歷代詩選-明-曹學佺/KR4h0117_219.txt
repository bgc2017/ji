石倉歴代詩選卷二百十九
明曹學佺編
宋詩九十六
劉宰
東陽道旁涵碧亭
四山委蒼翠一沼湛清漣雲飛松竹礙石墮藤蘿牽泉
音亂絲竹鳥語賡笑言斯亭作者誰俛仰四百年棟宇
有興廢篇章足流傳官道紛往來此地曠周旋乃知造
物意以遺靜者便我來旱暵餘龜兆坼平田攀崖遡源
委石竇鳴涓涓摩娑兩石魚變化定何年
訪陳廷瑞有感
間維有常度曜靈無停輈翩翩葉辭柯過眼綠巳稠弱
榦不盈尺忽巳高岑樓念昔過庭日朋來悉良儔我年
未成章子少無與侔我質本駑駘蹇步畏阻脩子如渥
洼駒猛氣巳食牛當時二老人笑語歡且酬門戸各有
託寧計才與不登門如昨日星紀踰再周前賢安在哉
體魄歸山邱
漫塘觀雪分韻得遠字
入臘甫自兹得雪殊不晩凝寒祛厲氣積潤滋麥本清
興浩無極步屐忘足蹇扣門呼石交勁縮語猶謇挾携
事登眺南去還北反所向遊目礙僒若虎就圈歸來漫
塘上四望與天遠蓑重漁舟歸煙橫樵舍飯稜層敞瑶
池燦爛開瓊苑玉龍擁寒城銀海迷疊巘頗喜漫翁貧
覽富逾北阮呼兒具杯酌採掇飜蔬畹不辭多酌我自
愧飲河鼹少焉歛夕氛桂魄爭婉娩飜思造化工舒卷
意難忖方其陰風壯一噫萬象偃聚將藪澤平散欲天
壤混端疑冰山固可但拳石狠及其遂離析去去不可
挽日月麗太清草木被餘暖區分鏡出匣渙散渠决堰
向來天壤間了不計增損吁吸一氣爾人當解兹悃恭
惟聖明君憂民中繾綣方冬祈瑞應此日慰勤懇貴瑞
不貴多眞宰亦知撙公等調元手聖世須補衮未應事
閒曠巖壑慣棲遯我智拙于鳩一枝聊自穩但喜占豐
年努力務耕墾
崇禧夜坐
淮浙千萬山兹山鍾秀異山中四時好雪景更佳耳危
樓俯八荒豈無超詣士春遊眩紅紫秋賞挹蒼翠衝寒
繚冰崖問訊世能幾山神出竒觀似慰遠來意漫空飛
六花匝地掩蕪穢頗疑羣玉府飄墮人間世又疑姑射
僊與物洗疵癘意行輙有得曠望了無際更欲呼雲車
御風駕六氣舉酒酹初平逍遥聊卒歲
送友人歸茅山
峩峩三茅峰秀出雲雨上疑有避世士卜築便幽曠菊
英當朝餐蘭佩拂千障我行未之見徘徊幾惆悵子居
山之西昔聞今見之厭和下里曲浩歌商山芝山林久
寂寥遲子相發揮間關整車軸萬里端自兹
夜夢續句
乙丑四月四夜夢中得句云昏旦視生死又云不
種桃與李覺坐而思豈吾夀不延歟因就枕上足
而成詩
大化賦羣有脩短亦天只彭殤誰得失鵬鷃均適巳我
今識其然昏旦視生死青青竹籬下不種桃與李老薺
怙春柔叢蒿麗芳旨耘鋤藉人力四時自終始屬饜幸
朝夕過計胡為爾勿笑趙孟偷甚矣吾衰矣
送李秀巖歸蜀
平生秀巖翁嘉遯輕朝衣聖朝重特招趣駕不容違我
豈匏瓜哉先聖固所希長江一萬里舟行疾如飛東南
盛人物十九飫甘肥頗藉子公力寧知伯玉非翁豈好
異同曰余起布韋豈比淮之水東下雜於淝論奏了不
阿正直鬼神依讒言嗟止棘曰歸詠采薇歲晏江濤平
雨雪從霏微懸知到家日花竹遶山扉
吳門道歸書懷
投閒三十年日與木石俱暮景際休明搜羅逮樵漁洪
造賜甄收羣公交薦書殷勤奉明詔婉戀辭田廬一寒
不自揣五窮暗椰榆行行步京畿迎勞多軒車眼青見
故人皆歎此老臞形容不自惜奈此氣昏愚席間迷舊
識筆底誤新書十目所共睹一語良非虚儻昧知止戒
不反田園居去去入脩門蹇步接天衢深虞眩聞見狂
易滋發舒籲天寫眞情浩歌賦歸歟
贈九華程兄
君家九華山山翠常在目雞犬聲相聞山腰幾隣曲本
固枝葉蕃無若君之族當年紫槖翁一念盡親睦俸餘
不自有買田徧溪谷計口給之食昏旦常陸續吉凶更
資助當使有餘蓄只今大江南盛事君家獨君歸廣此
意勝處新卜築周遭植名花中間敞家塾少長驅之學
毋問親疎屬庶幾子又孫更衍無窮福亦俾作法人百
世流清馥
松風軒晩望
遠山亞歸雲黯淡與天一近山過餘雨淨掃峰巳出式
喜鳩喚婦寧憂月離畢擔簦彼誰子蹇步泥沒膝舉頭
望天永一笑失愁疾應知扶桑東明朝浴晴日
喜客泉
物我未忘情無情惟止水底事山中泉客來如有喜悠
然鏡面平倏爾魚眼生依焉開笑面似與客逢迎客喜
泉豈知泉笑客何有邂逅深山中聊結無情友
偶成二首
月下浮舟去雲邊曳杖行物華隨節換人意與秋清小
圃蔬逾潤荒叢菊向榮幽尋元自好底用絆浮名
地曠晩逾静山空月倍明銀河橫灝氣石澗伴吟聲颯
颯迎風葉飛飛濕露螢歲華行晩矣為爾一凝情
天台道中
花重朝霏散鳥啼春意深風光自流轉行役負登臨澗
水流新綠山雲捲夕陰病容兼白髮漂泊此時心
馮公嶺
地隘山逾峻人勤俗不奢時培石上土更種竹間茶接
畛田成篆連筒水濺花征塵如不到老我即東家
長林場海邊道士
海霧晩逾合海風吹更寒衰顔欺薄酒老膽傲驚湍叢
竹人家近平沙客路寬明朝應更好山翠撲征鞍
松江道中
久作松江夢重來泛短篷淡雲飛急雪枯葉戰西風煙
末三家市波心一釣翁鴟夷身計耳吳越等成空
偶成
木落山呈骨泉空水返源知時秋燕去負日午蜂喧玉
粒炊晨甑金英卧晩園歲華今巳暮身世兩忘言
送傅守伯成歸
煩暑歛清曉西風生遠林客懷感素秋歸夢越千岑祖
帳城南門藹藹萃華簪舉觴忽有贈去矣無遐心
其二
堂堂司馬公獨樂五畆園歲月坐成晩花木亦巳繁世
事尚可為石交有遺言歸來默無語拊石弄潺湲
即事有懷
千山收宿靄一氣藹金行爽吹舒澄碧晴暉麗太清徘
徊望前嶺徙倚步南榮為問蓴鱸客何須身後名
儀眞雍生見和因再用韻兼懷儀眞
北觀憑欄望西橋信馬行朋從有名勝風物正凄清亂
定人煙改春回草木榮遥憐舊遊處壊壁暗題名
和韻呈李果州
行樂非吾事朋從慰此生劇談忘夜永起立覺晨清黃
獨幽人供朱絃太古聲他年盛山集不假退之評
丁亥冬感懷寄趙章泉
我屋方茅下君家閩楚交鹿門知得計燕幕未安巢澗
谷泉堪飲山田飯可抄應携靈壽杖雪蘂嗅梅梢
題茅山潑墨池慶雲庵
路轉幾山腰地尋雙海眼澗咽呂公泉橋横蜀道棧主
人去不歸山空春事晩何時具蔬筍開門延客飯
碧雲即事
唧唧秋蛩鳴耿耿秋夜長簡編負初心枕簟怯新凉朝
曦入疎牖宿雲散前岡歸歟一葉舟浩歌聽滄浪
送王穎叔分教山陽
向來肉食昧遠謀坐談欲復千古讎良平不逐勝詭遊
毛錐竟作書生羞楚山蒼蒼楚水流甲光向日金鱗稠
酒闌一笑看吳鈎將軍意氣傾九州先生身短智則脩
百鍊可使繞指柔安邊端藉帷幄籌泮宫還獻馘與囚
英聲南來動冕旒貂蟬未必生兜鍪
寄和趙章泉
章泉先生虎豹章餘子駭逐狐兔藏少陵遊不返衡湘
孤吟風月老林塘駕鵝不送置我傍悵望空勞水一方
廣文别日天未霜殷勤寄音示無忘新詩寫作鴻雁行
憐我病骨猶未康續貂聊復寄歸航宫牆百雉如金湯
登門歲月知何當江湖極目煙波蒼
題解生山水圖
長江之水西南來江北江南圖畫開君從何處得此景
錦帆似泛長江回槎牙老樹連荒島兩兩人家出林杪
鷗飛欲下洲渚寬雲横不斷關山杳圖窮雙嶼金焦峙
仙宫縹緲浮寒水拖樓捩轉吳波平閶闔中天日月明
石翁姥
采石江頭風晝息掀天雪浪平如席㳂崖小泊客心寬
攀蘿曾看望夫石天涯望斷人不歸露寒猶想淚沾衣
争似石翁携石姥年年對峙夾岡道人歸人去我何心
雨沐風餐人自老比翼鳥連理枝年多物化徒爾為長
生殿裏知不知
過司徒墓
司徒墓荒塜纍纍不知數草中翁仲無復存壟上牛羊
自朝暮想見當時百萬松佳城在處鬱葱葱車馬時來
卿相子鐘魚聲出梵王宫年深事遠無留蹟只與耕夫
資墾闢萬古同成一斛塵官爵高卑誰汝識
北固山望楊州懷古
北固城高萬象秋煙竿一縷認楊州試乘綠漲三篙水
要見朱簾十里樓淚濕宫衣朝霧重愁薰寒草夕陽浮
隋堤舊事無人問兩兩垂楊繫客舟
過蘭亭
茂林脩竹翠參天一水西來尚折旋欲泛羽觴追往事
悵無嘉客繼前賢短章回寄二三友勝踐堪尋八百年
笑拂蒼崖題姓字為言曾此掬流泉
喜王節夫過訪
我方丱角子勝冠我老君猶鬢未斑可但孤生多疾疢
也輸華館富清閒交情敢忘鶯求友野性終便鹿在山
何日歸歟同里社杖藜來往翠微間
賀陳子揚致仕追贈父母
一笑相逢意自親别來庭樹幾枯榮流傳郢客陽春句
想見鴟夷萬里情賈傅才能通國體柳州文字占時名
何如一棹洮湖去獨泛滄波弄月明
代李居士謁王去非制幹
僑居無地寄生涯布襪青鞋着處家太乙虚舟想蓮葉
玄都活計問桃花不堪衆口貧為累坐使孤生髮半華
儻詐侏儒均賦粟不妨老子自餐霞
送邵監酒兼柬儀眞趙法曹呈潘使君
儀眞來往幾經秋風物淮南第一州山勢北來開壯觀
大江東下峙危樓沙頭縹緲千家市艫尾連翩萬斛舟
去去煩君問耆老幾人還得守林邱
懷徐表兄
一笑相逢句曲天别來十五換流年忍思清渭瓊瑰詠
無復通泉寶劒篇北渚春回芳樹合西山日暮碧雲連
雁來數寄平安信無限相思若箇邊
毗陵邂逅京口同舍湯叔厚
雞犬相聞里社同琴書曾共客儒宫南樓夜醉三更月
北固秋吟萬里風去魯羡君勤採藻遊吳愧我尚飄蓬
相逢便與論心曲莫笑依然舊阿蒙
和張寺丞謝惠河魨韻
鼎來佳句仰謙亨春入池塘草正生清夜擬陪簷雨酌
暮天應對碧雲橫逍遥莊叟一枝隠富貴齊人五鼎烹
戟衛肅迎揮手去蘇州應愧此時情
和湯叔永
底須彈鋏歎無家自有詩人賦子嗟平世豈應遺燭武
暮年安可傅長沙為隣幸賜千金諾進德相期一簣加
欲泛五湖觀浩渺興來還可共浮槎
送姜君王赴省
樽酒論文弱冠前交情老去只依然久荒三徑無來客
細撥清燈話昔年少日功名誰汗簡舊遊江海半華顛
君行試問都門柳幾送銀袍上九天
和題尊經閣元日觀雪
億萬飢民久籲天天開上瑞豈徒然深潭龜坼寒莎底
淺土蝗遺宿麥邊厲氣巳消除日後祥霙飛墮曉風前
醉吟樓上瀛洲客為記三登第一年
送杜尉(範)秩滿還天台
眼看時事廢因循官路三年子獨勤袖有新詩頻教我
邑無長策可留君向來過計憂周隕此去何時静楚氛
未必讀書盡虚語勉哉行矣張吾軍
謝湯生惠酒和來韻
聞道吾猶及老成高秋離索不勝情朋緘巳喜賢從事
二缶那堪對麯生多病吾今同退鷁壯懷君可掣長鯨
能來共醉西風否木落千山夕照明
奉酬友人登多景樓見懷
雲横不斷古神州縹緲河山總戍樓此地幾經人北顧
長江不住水東流犬羊萬里知離穴稻蟹三吳正得秋
人事天時多錯忤一杯聊復潤吟喉
漫塘晩望
霽色催雲作晩霞小橋却立岸烏紗雨餘菱芡新抽葉
秋早菰蒲未着花燈影微茫行客艇鐘聲縹緲梵王家
沈吟索句輸公等我欲臨流理釣槎
寄題戴氏别墅
聞君築室水雲鄕一榻翛然獨老龐近挹荷香供几案
遠邀山翠入軒窗自歌自笑遊魚樂時去時來白鳥雙
何日過門成夜泊一樽相與對銀缸
謝章泉再以前韻見寄
解印歸來白社劉風標靖節許同流詩來幾說鶯求友
老去自慙狐首邱會合由來天幸耳殷勤還識我心不
春回是處堪行樂能復携錢掛杖頭
送張端衝尉句容二首
梅僊西上古僊鄕梅蘂先春特地香自是邾人聞魯柝
懸知晉盗避秦彊名山久合清蕪穢窮巷猶聞鈌蓋藏
惠政由來要全美須君努力佐琴堂
其二
離鄕喜見似鄕人君去家山祗北隣令長垂髫同里社
交承握手記城闉絃歌堂上寧忘舊樽俎筵中必告新
若也從容問無恙為言魚鳥巳情親
送王去非服除造朝
疾風吹雨洗塵寰北渚津頭水没灘千里送君黃鵠舉
半生歸我白鷗閒清名已至雲霄上逸氣還充宇宙間
此去西湖重回首淡煙疎柳認孤山
代柬寄張端衡
句曲山頭白鶴飛遥憐綵棒正宣威仙家有喜迎仙吏
客路無塵點客衣月澹郊原從犬卧秋高籬落任雞肥
子眞東野齊名在莫向西風苦念歸
賀趙居父登第
詞場聞奪錦標歸好是斑衣映綠衣永日湖山供賞詠
好風宫殿正清微堂新六桂光宸翰庭秀雙芝煥彩闈
肯向長安誇得意年來伯玉巳知非
送友人入京
郭内無田負郭居杯中得趣世情疎波間屢聽濯纓曲
架上時繙種樹書萬里長風摧岸柳一天清露屬園蔬
故人欲問平安信為說年來頗晏如
送李季允侍郎歸蜀二首
淮海身如繫岷峨路去賒相思冰雪裏却立嗅梅花
交情契金蘭燕樂非絲竹我歌古別離語盡君當續
題儀眞常平倉壁
苦被微官縳此身汗衣亭午亞紅塵維舟醉卧垂楊下
輸與江湖自在人
過尤溪
尤溪塘上征人路記得停驂一解顔十載重來兒女換
似曾相識有青山
題馮公嶺旅邸
層樓傑閣聳朱欄樓下行人自往還但見綵雲横木末
不知身在翠微間
題永嘉寺壁
石泉飛下寶蓮宫似聽鈞天奏未終千古風流謝康樂
將無屐齒此山中
舟過惠山
小立船頭看惠山山尖半在有無間蠶眠未老秧方綠
且放煙雲自往還
感春
隔溪啼鳥弄新音繞岸蒲芽迸綠簪花事只今強半在
不妨風雨攪春陰
七夕
天孫今夕渡銀潢女伴紛紛乞巧忙乞得巧多成底事
祗堪裝點嫁衣裳
天台道中用陳氏園亭韻
笋輿穿過萬重山邂逅登亭一解顔剩得題詩徧蒼石
舉頭羞見嶺雲閒
秋懷
一抹紅綃日脚霞千林暮靄納歸鴉西風捲盡梧桐葉
乞與中庭散月華
雲邊阻雨
輾轉無眠到夜闌聲聲烏鵲近簷間好風吹斷夜來雨
晴日放開雲外山
又用前韻
薔嶶籬落送春闌笋葚園林早夏間牛背牧兒酣午夢
不知風雨過前山
黃梅
林梢脆寔薦辛酸尚記兒時刮目看老去齒牙無復昔
曉枝猶喜墮金丸
題張瑞衡竹木石畫
槎牙高樹蕭稍竹絶島風煙開短軸更煩點筆作衰翁
嘯月吟風飲山淥
送劉簿秩滿東歸
一官簿領十年間此去青雲手可攀勝日西湖浮畫舫
頻將巵酒酹孤山
乙酉夏述懷
水邊舟子競招招陌上車塵晩更囂祗是幽人無事絆
藕花深處弄輕橈
得軒即事
上印還家不計年水光瀰望木參天綠雲洞裏開書幌
紅錦波心漾酒船
題瀑布畫
洩雲澒洞遮山腹古木槎牙繞山足舉頭百丈瀉寒泉
知有高峰插天綠
回陳兄惠瓜
碧圓流液舌生津三載深慙拜賜頻莫怪尊前最知味
東陵自是種瓜人
九日送酒黃竹磵
老瓦盆中淥酒香田家風物近重陽不知竹磵盤桓處
今賦黃花第幾章
次李秀巖鶴溪
稻粱初熟社醅香草草杯盤不着行别後書來煩記取
綠楊堤畔水盈塘
石倉歴代詩選卷二百十九
