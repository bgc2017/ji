石倉歴代詩選卷四百八十八
明曹學佺撰
明詩次集一百二十二
蔣主孝
讀書
夕陽下山暝篝燈坐中庭縹帙亂几案寒芒射奎星娟
娟雲邊月移光照疎櫺恍然若自得碧水涵圓靈善惡
何所召持鑑以照形不鑄考父鼎乃勒燕山銘嗚呼彼
何人蒼天正冥冥
遊牛首山叙志
夙昔抱竒氣遨遊山水中山水豈不佳心懷自忡忡於
今老將至遨遊興無窮青天倚絕壁白日懸孤桐時乘
小紅車朝西暮復東登登牛頭嶺浮雲繞蒼空楊柳落
晴雪桃李吹春風斜陽下鳥道野雉藏蒿蓬偶逢碧眼
僧呼我贅世翁叩之不復語矯首看歸鴻
雨晴至江渡
西風吹歸雲秋空淨如洗蕭蕭蘆荻花半落寒江水江
水清且深洋洋躍文鮪眼看白鴈飛能與寄書未
送楊紹述
長風捲茅屋遲子江上舟灼灼芙蓉葉渺渺寒川流子
行獨何之駕言返故丘門前幾楊柳不禁離别愁芳筵
倒玉甌侍兒弹箜篌酒酣抗手别白雲空悠悠
春懷故園
春日懷故園令我心反側路無百里遥身有數年隔青
山遶白雲頃刻迷蹤跡而人亦如之是為形所役幾何
百年壽營營無了日仗劍對樽俎斜陽無䨇戟時歌遊
冶辭共醉江南客
漁父
朝駕滄浪舟暮泊滄浪曲得魚即沽酒不知榮與辱蘆
花兩岸秋醉枕蓑衣宿
宴金粟公子山居
我為塵網嬰青春苦無樂偶乘欵段馬慰子守巗壑竹
隠邯鄲鳩庭舞青田鶴細柳垂疎籬山花映叢薄景至
情復濃黃流對君酌君本豪傑才乃置居士屩嗚嗚吹
劒首草木怨搖落不聞揚子雲識字終投閣
懷古
秋水嚴陵灘秋風黃金臺臺高幾百尺灘行幾百廽灘
行日漸遠臺高日漸摧秋風與秋水蒺藜花自開
送周雲鵬之漢陽
南浦草如織别君將奈何松風雜靈籟春冰鋪碧羅問
君何時還遥岑立峩峩可望不可即坐聽山鳥歌歌聲
起歸思横渡漢陽波落花正無頼白鷗江上多
飲酒
青晨忽不樂開軒對芳樽遂令結欝懷分散如浮雲狂
風颯然至闢我三重門經書悉墮地小犬號山村偃卧
北忩下悠然古意存
大隄曲
垂柳陰陰繞隄綠二八嬋娟唱新曲映水荷花眩晚霞
隔岸芙蓉障紅玉弹絲吹竹當路傍使君駐馬索酒嘗
臨流卷幔對君語十二巫山春夢長春夢長兮月將落
湖上東風玉跳脫自矜纖手摘蘭芽紅淚䨇䨇為君閣
背人偷整玉搔頭搖蕩春情燕子樓回首可憐歌舞散
彩雲零落渚花秋
渭城少年行
長安道上春來早梁苑梨花啼小鳥小鳥啾啾不住聲
滿地落花春已老可憐遊子客遼西昨日書來不敢啼
章臺楊柳空搖翠幾陣東風葉盡低東風獨吹楊柳樹
撩亂飛花不知處花作浮萍逐浪漂渭水秦川向東注
渭城樓閣盛繁華鬭雞走馬足豪奢朝持金弹遊戚里
夜抱閒花醉酒家酒家銀燭照歌舞來報城頭起更鼓
娟娟明月懸青天豈識深閨别離苦别離有恨將奈何
笑顔不及愁顔多一曲琵琶两行淚背看燈影顰䨇蛾
車遥遥
君有萬里行妾有長相思君行不顧妾妾思君不知關
山盤盤多鳥道君行漸遠車聲小不得随車萬里行願
身化作催歸鳥
各東西
車輪碾土聲軋軋君遊五原我三峡出門不復問東西
寶劎差差露塵匣江水東流月西墜不洒長途離别淚
兩葉浮萍大海中知他飄泊何時會壺中有酒且盡歡
莫論乾坤窄與寬人生會合亦偶爾此别何須較生死
酈生長揖圖
拔劒斬蛟神媪哭盖世英雄逐秦鹿君本高陽一酒徒
乃敢庭前嗔濯足五年帝業本天命待君濯足何為辱
溺冠不罵老書生猶有攻齊半分策君不見子陽罄折
竟如何回首江山空碌碌
江南弄
蒲芽出水鴨雛小驕馬嘶聲踏芳草誰家紅粉兩妖嬈
終日當壚被花惱使君竚立凝䨇眸蛺蝶紛飛來隴頭
青山不碍相思夢春老江南人自愁
棹歌曲
朝棹歌暮棹歌江頭風浪夜如何荷花紅兮荷葉綠棹
向潯陽江上宿潯陽少婦不禁愁卧看長江水倒流水
底月明無處覓恨絶鴛鴦也白頭
隴頭吟
洮雲飛飛渡隴水白骨疆場泣新鬼閨中少婦聞笛聲
舊怨新愁深骨髓陌頭楊柳飛白花去年此日纔離家
誰知渡隴不復返兒孤母老天之涯隴頭之水聲咽咽
路上行人心似鐡只聽流水聲不看流水血黃沙白草
秋茫茫終年眼望胡天月
夜與許生酌别
丈夫重功名車輪不停走金門欲通籍安能事畎畆長
途會合亦非偶與君且醉金陵酒夕陽衰草起滄洲更
欲為君沽一斗酒酣燈下看吴鈎落魄誰憐馬少游跨
鶴不歸滄海去却教何處覓瀛洲
五王擊毬圖
毬門高結春如海紫袖垂垂剪䨇綵薛王力倦宋王來
興廢宫前花正開侍兒弄笛申王醉更有岐王擁花睡
春風不動草如鋪兄弟怡怡入畫圖黃門擁入五花帳
官奴謾鼔花奴唱博山火爇水沉香富貴從來自天降
遲遲春日下龍樓花萼聮輝雨氣浮大被漸寒歌管歇
三郎别領阿環遊
春曉曲
春風吹草成綠波美人酌我金叵羅雙雙乳燕掠花去
招呼不來將奈何油壁輕車紫羅帳兩兩鴛鴦浴相向
惜花御史不放衙啾啾野鳥空惆悵惆悵春雲滿目前潺潺
驟雨驚曉眠湏臾雨歇春雲散陌上遊人拾翠鈿
北邙行
請君着耳聽聽我北邙歌北邙山頭鬼夜哭天陰雨濕
愁奈何昔年羅綺叢中過而今白骨埋山阿墳頭狐狸
學人語誰家子孫能作主君不見張家柱磉李家碑白
日不飲將何為
湖中曲
楊柳風來水波淺盼斷嬌娘雙淚眼湖邊落日唱吴歌
隔岸青山望中遠荷花照人生淺紅芙蓉枝上白頭翁
聲聲似訴不平怨我亦欲訴無由逢團團荷葉如擎盖
夜來摘向街頭賣絲長柄短刺搠人抛擲中流了愁債
居燕旅情
不上黃金臺早歌歸去來平沙無草木短褐有塵埃故
里愁言别明時敢論才燈前一舞劍豪氣轉成哀
春夜别友人
六合故人少為君歌别筵青燈照華屋白髮怨流年山
繞荆門路江浮楚國天明朝從此去何日望歸船
過姚氏别業
渡水復登山浮雲似我閒村花當徑發林鳥背人還綠
酒堪怡性丹砂可駐顔幾多名利客白首叩秦關
病起感懷
老病復侵尋儒冠負壮心功名逃鳳闕聲價售雞林知
命忩前易安貧膝上琴青山空在望白髮巳盈簮無命
當全貴清閒直萬金露花同落寞風葉共蕭森瓦罐邀
誰飲村童笑我吟澄江有深淺沙鳥自浮沉不用頻惆
悵浮雲變古今
席上
高閣靄餘暉䨇䨇燕子飛酒斟青玉案歌唱白銅鞮眠
柳驚春夢流鶯破曉迷纏頭䨇錦叚爭買醉如泥
野人居
江上葺茒廬公然與世疎獨歌梁甫調不草絶秦書白
鶴懷山果青猿摘野蔬蕭蕭䨇短鬢两月一番梳
經龍潭故里
青山望不極古木下斜陽野水呼船渡村醪倩客嘗親
朋俱舊識富貴兩相忘好約諸年少看花引興長
早春遊望
聞道春光好香車曉出門風吹楊柳渡霞照杏花村鳥
去山逾寂魚驚水自渾誰知情與境融會兩無言
遊邵氏山居
一逕入幽深迢迢接遠林草堂無俗客竹塢有鳴琴欲
覓吟詩伴還期載酒尋古來韜隠者不肯屈黃金
小蓬萊
我愛小蓬萊昆明幾劫灰青天舞黃鶴平地築仙臺瑶
草欄邊長蟠桃海上來始知絃管地回首即成哀
九日登雨花臺晚歸
山童先放鶴同約野人登樹密藏花窖江空露石稜賞
心徒有酒繫日却無繩興盡歸來晚柴門喚不譍
寄友
欲掉酒船至桐江望客星梅花千樹白乳竇兩峯青廊
廟初垂念山靈已勒銘若將蹤跡比渾似水中蘋
旅邸有懷
風雨茒齋夜青燈照客眠故人霄漢上歸思楚江邊短
角吹殘夢長歌感昔年自憐身老大何以繼前賢
寄西湖隠者
道人脫白帽有似華陽君閒情隨野鶴塵夢逐春雲山
色頻年見溪聲盡日聞寄書常不達何事苦離羣
思昔
昔日輕王猛如今重管寕煙塵猶浩蕩豪傑故飄零客
况風中絮交遊水上萍空憐乞米帖愁絶老横經
曉行
何處堪投轄前村有杏花山廽殘月照路轉宿雲遮小
圃驚飛雉長林噪亂鴉春江漁父艇垂柳野人家貴賤
嗟時命榮枯感物華擔頭挑日影花底散蜂衙老樹緣
芳蘚寒流繞白沙朗吟成久立往事正堪嗟
秋日遊寶光寺
清晨遊古寺紅葉滿秋林廣殿飛花雨長廊轉柳陰閒
情隨舞鶴詩思逐鳴琴流水自更變青山歴古今天空
江鴈下露冷草蛩吟小酌無深趣長歌有好音紅塵悲
俗態白石悟禅心蓮座千岩迥松關一逕深有家堪懊
惱無路可追尋擬約重來此斜陽下遠岑
秋望
歲月驚心晩蕭蕭滿眼秋乾坤䨇鬢短天地一身浮有
客尋遺逸無人識故侯鳥喧寒日下山静宿雲收富貴
獨能致蓬萊未可求心閒堪作樂身老不禁愁霜信驚
玄鳥潮聲起白鷗渚花方靡靡庭竹更脩脩無限深秋
趣孤舟横渡頭
春日陪周功叙學士遊朝天宫
曉露滋瑶草東風綻碧桃致君有公軰行樂屬吾曹恍
惚遊三島凄迷嘆二毛山深人自寂市遠性俱逃占斷
壺中景真成世上豪水清山澗淺苔古石床高白鶴呼
為僕春雲剪作袍路迂三屈曲樂奏八瑯璈仙境頻年
樂塵寰盡日勞獨憐揚子宅白首續離騷
無題
鳳輦朝遊繡嶺宫村花野柳笑春風自懷白璧無田種
莫信蓬山有路通孤舘暮雲迷舊夢閒庭小雨落殘紅
貞元朝士知誰在一曲琵琶月正中
秋懷
落木西風白鴈飛阿誰中夜泣牛衣栖遲泉石無身累
悵望鄉關有夢歸痛飲不妨人共醉閒情應與世相違
燈前莫舞馮驩劍極目天涯已夕暉
江漢
江漢同流接混茫蕭蕭蘆荻鴈南翔姓名不到公卿府
泉石喜遊君子鄉青眼昔年羞阮籍白頭今日老馮唐
思鄉懷古渾閒亊釃酒椎牛興自長
送張别駕致仕還漢陽
長江東走七千里獨駕&KR0008;船破浪行春滿漢陽花半吐
雲收衡岳雨初晴三年作宦青霄立一夜思鄉白髮生
今日臨岐無那别渭城那敢唱新聲
荒郊秋望
塞垣孤鴈又南翔老去驚看歲月忙雲捲韝鷹擒狡兔
風追獵犬搏貪狼霜前楊柳無多葉雨後蒹葭幾許長
日短江東聊極目欲強筋骨走殊鄕
送蘇正回海昌分得園字
殘雪初消漲水痕故人南去惜離樽孤舟江上難為别
芳草天涯易斷魂雲冷關山千里道月明砧杵幾家村
此行正及梅花發看盡春光到故園
送劉草忩原博北上
筦庫誰憐有俊才買舟今日上燕臺繞提江鷰對人語
千樹野桃當午開使者再來顔闔去箭書初下魯連回
煩君此别湏珍重莫遣兒童浪自猜
題陶元亮五柳圖
所事既非主不歸將若何門前五株柳空惹北風多
春江曲
潮來江水平潮去江水落安得蕩子舟撑上沙灘閣
買妾言
使君自有婦買奴將若何樂府新成譜教奴夜夜歌
春曉
春陽未出海春風已到樓忽聞啼鳥喚忙整玉搔頭
秋風引
昨夜秋風至庭前落葉多遥憐未歸客相見欲如何
少年行
手折章臺柳眼盼棃園花春風故相妬先到阿侯家
怨詞
明月流素光夜坐弹紅桑斷絃弹不得抱訴小秦郎
商婦詞
昨上九江船今駕平原車愁山復愁水不寄一行書
寒食夜
細柳垂秦苑棠棃出漢宫可憐寒食夜空自怨春風
春行
江閣雲籠樹溪流水泛花相逄浣衣女不敢問誰家
春狹詞
鬭鷄走犬出長楸挾彈彎弓報宿讎昨日相逄李都尉
百花叢裡擘箜篌
金鞍赤馬紫羅袍錦槖銀棚插佩刀不道黃鶯觧人意
隔花偷啄白櫻桃
題梁楷畫鍾馗
虎口蚪鬚真可怪如何不觧縛人妖偷花竊笛渾閒事
忍見三郎萬里橋
題唐明皇遊月宫圖
嫦娥不是人間客月殿應非世上宫當日君臣俱涉夢
漁陽特地起西風
竹枝詞
郎在船頭學棹歌妾在船稍唱採荷喚郎不譍郎心别
亦似江流無定波
春宫曲
荳䓻花開蛺蝶飛晩粧樓上換新衣吳王不觧琵琶怨
只道新傳緩緩歸
寄春曲
遊絲不繫白日墜精衛難填東海平一點春心逐君去
柳花飛不到遼城
漢宫秋怨
木槿芙蓉繞曲闌露珠斜墜覺衣单傳呼不用輕羅綺
未必人人似妾寒
先君子所著有務本齋集若干卷今樵林摘稿乃就
其中所自選者也苐以平日議論甚遠故其去取甚
嚴嘗謂誼曰楊仲弘自言作詩取才於漢魏而音律
則以唐人為宗觀其集也未必盡合而斯言則可為
法誼故舉此以為觀是稿者之告成化八年歲次壬
辰冬十二月上澣男蔣誼泣血百拜謹識
石倉歴代詩選卷四百八十八
