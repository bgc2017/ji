石倉歴代詩選卷二百九十四
明曹學佺編
明詩初集十四
楊基
感懷
鵲巢知避歲終為鳩所居巧者勞不足拙者安有餘溪
翁夜結網山人朝煑魚隆凖入關中不讀半卷書當時
微張韓乃與勝廣俱大拙乃至巧巧者復何如
其二
鞲鷹斂六翮棲息如鷦鷯秋風颯然至聳目思凌霄英
雄在承平白首為漁樵匪無搏擊能不與狐兔遭長星
亘東南壯士拭寶刀落落丈夫志悠悠兒女曹
其三
浮雲從何來本是山川氣寸隂不終朝一雨浩無際江
河會交流草木奮妍麗但知潤澤功不識真宰意天風
吹玄隂白日照厚地理亂自有常千載可坐致
秋夜言懷
鮮鮮籬邊菊慽慽庭下蕙蕙氣日已銷黃花自妍麗復
恐清商激幽芳亦凋瘁褰衣步廣除露白月在地鵲飛
林影空蟲語牆隂細昔賢悲絲染往聖嘆川逝少壯不
我留臨風發長喟雅志諒難酬蹉跎老將至
其二
西齋近寒徑枯葦接深篠秋風颯然至索索鳴不了抛
書坐孤榻眼澁燈暈繞窗破斜隙明漏斷餘更悄平生
所欣遇此夕紛内擾假寐入冥思南枝有歸鳥
其三
夜坐復不樂起行亦無悰徘徊二者間百憂結心胸歲
事忽已遷復共喪亂逢一身愧無補況乃禄萬鍾月林
鵲翻翻風江鴈嗈嗈棲止苟有託遲暮還相從
其四
高梧蔭崇岡衰草被廣陌風微夕露涼星淡秋河白芳
辰兼物謝孤抱緣愁積佳人在何許悵望江浦隔昨會
月初弦徘徊乂生魄
登靈巖和韻周左丞伯温饒大參介之
單艫集羣英席窄坐每盍烟横半掩寺木落全見塔斜
流出渠分曲徑轉溪合村妝妍醜並野話悲笑雜童操
吳音聞僧作梵偈答霜苔滑難躋露棘朽易拉磴紆螘
緣樹扉敞蝸啟闔娛賓列五豆禮佛過三帀晴崖暝憂
雨秋洞寒凝臘窗攀盜果猿簷入避鸇鴿掬池萍沾袖
憩石蘚汚衲琴忘荒臺弄屧響回廊踏值險慮思笻得
奇即傾榼華年倏川駛雅量浩海納嘯歌激欷歔雄辯
肆交沓狂遊類飲酎薄宦避嚼䗶終當謝塵鞅掃屋分
坐榻
雨中效韋體寄季迪止仲道衍仲温四首
屢覿歡未終乍違離緒繞冥冥鄉國隂獨坐空齋曉鵲
啼春樹密花落流鶯少不有郢中吟何由寫懷抱
乂
久靜厭紛俗齋居自玄處遙知久默暇共此瀟瀟雨屢
驚芳節換暫覺清音阻欲扣竹間扉棋聲隔春渚
又
叢林翳重岡迢遞僧居獨憑軒一悵望春雨蘼蕪綠泉
香花落磵窗暝松圍屋憶爾諷經餘袈裟坐深竹
又
别君俄兼旬芳景已云暮南風吹新綠欲暗庭前樹騶
鳴孤驛曉鴉散春城曙眄此慰離憂新知忽成故
遊北寺竹林
僧居古城隂迢遞通萬竹林光落虛牖坐愛衣裳綠齋
餘孤磬晩茶罷微煙續道人悟重玄淡然無衆欲譬彼
石根泉高亭湛寒淥
雨中期袁宰不至
晨興罷巾櫛撫卷對秋渚幽人期不至值此瀟瀟雨豈
緣俗情牽致此清興阻呼童掃庭蕪落葉深幾許更採
石田芝空齋遲君煑
東臯為馬仲蔚賦
初夏藹衆綠霏霏繞園霧横書散輕策愜我林臯趣衣
涼水氣襲屐潤苔痕汙雨菌結芝肪烟莎緣鶴步意銷
念慮寧景適真樂遇衆妙入靜觀前非覺神悟江花自
孤婉芳草忽已暮為鼓朱絃琴南風在庭樹
觀魚
池隂樹影涼白小紛成隊吹絮圓漚續觸荷清露碎俄
沈靜却浮忽遇驚還退幸免釣絲憂江鱸且充鱠
上已遊虎丘值雨寓平遠齋
層軒構崇丘綠樹帶吳苑鳩鳴春竹靜鶴下煙汀遠初
登已神暢稍久竟忘返松高急雨過草弱微風偃幽潭
閟靈跡氣濕龍蜿蜿俯深戒臨危歴險知步蹇歸途極
遐矚蒼茫失西巘
贈真性空
上人真如心悟徹物我間廿年住名山已復到彼岸六
觀會萬有一覺破諸幻袈裟坐綠蘚鳥悦林影散琴清
風在竹碣古石當澗贈以青蓮花搖搖落秋瓣
聽松軒
鳥棲衆喧寂月出萬壑靜秋聲松外來歴歴生我聽繁
音雜宫徵空響調竽磬風細覺潛消山虛故相應幽人
掩書坐瞑目兩耳定聲聽忽兩忘遒然發孤詠
僧寺感秋
一榻卧僧室歸夢夕九至燈昏燼垂華香斷灰成字斜
光破窗月急響虛簷吹遙想宦遊人應憐此中意
長洲春
縠波流暖雲花光艷綠薲津頭洗紅女蝴蝶上羅裙羅
裙秋水上明璫搖白槳飛下雙鴛鴦溘溘湖水響
横塘晩
川氣夕氤氲愁雲凝晩綠蘭舟蕩秋水東向横塘宿横
塘花正開紅桃間竹栽誰家織白苧機聲度水來
梧宫夜
桐階白露下濕螢光炯炯銅盤燒蠟黃秋衾夢魂冷粉
淚鉛華滴雲鬢秋蟬整何處玉鑾聲芙蓉嘆孤影
楓陵秋
楓樹落清曉野煙結愁隂聲傳燒竹火人語滄波深鳬
飛秋水黑蛩吟涼露白江月參差光芙蓉照芳魄
越來溪
遠岫如蛾眉紫菱蓋綠漪小娃木蘭槳採菱上溪歸溪
風搖白芷撩亂蘋花起疑是越兵來旌旗照秋水
滄浪波
入苑綠泱泱縠紋融暖光東風吹白浪照見赤龍堂龍
堂負貝闕隂火春波爇鮫人賣髯綃夜夜唱明月
綺川遊
川水東北流川花照青樓龍船載鳳吹日來川上遊沙
明屬玉止苕香翡翠留漁郎蒲葉底網得雙吳鈎
茂苑思
輦路秋蓬滿野香團綠濕嬪娥粉黛愁嫣花鉛露泣鶯
聲舊時好玉砌秋歸早東家蝴蝶飛烟姿滿芳草
淮隂祠
朝登歌風臺暮入淮隂祠祠荒屋瓦落古木聲差差當
時握漢兵劉項交相持舉足有輕重不負高帝知區區
假王封如何遽見疑良平一躡足帝心即轉移全齊七
十城實為陷穽機後來雲夢遊此禍乃致之盧綰且稱
王恥與絳灌隨居常獨怏怏握手逢陳豨事起倉卒間
不意成誅夷吕后固不仁酇侯亦忍為先王重報功無
乃此道虧至今淮水南落日啼鳥悲津頭問漂母一飯
竟哀誰
送參政錢誠夫之淮安
潮落大江渾烏啼曙色分公侯千萬騎送别隘人門威
儀督府嚴禮秩節度尊兩淮甲胄士十年弓箭痕南陽
與豐沛自古重承恩
客館秋思
閒齋閟秋隂弱蕙風屢偃蕭蕭微涼至坐怯疎簾捲哀
蟬聽漸急歸燕嗟已晩忽動故園思山川匪遙遠
白髮
白髮無貴賤愁人先得之嗟我愁苦多四十髮有絲我
愁實累髮愁豈髮所為白髮勿笑我可喜不可悲紛紛
霄壤間幾人得如斯
歲暮書事
薄雲靄微隂江遠日易墮蒼然望平楚正與西山對冥
冥孤鴻矯接接昏鴉退感兹歲年暮矧爾時俗背賴有
谷中蘭參差可為佩
汊口與洪鎮撫夜話
我船行何遲君船下來急烏啼月初上鷗靜露已濕褰
衣步危沙細語成久立回瀾激空穴風響相噓吸君才
誠國士富貴可俯拾臨流莫看劍恐駭寒江蟄
霧中望新淦縣
隔窗聞鷄聲咫尺望新淦江寒白霧起驛樹連城暗瀰
瀰浦漵闊晃晃日色淡亦有渡江人津頭解孤纜
自湖西發舟望瀑布
泊舟廬山下北風吹不休山靈知我來故以風相留褰
衣陟危沙曠然得平疇柳色綠尚淺芳草青以柔仰觀
瀑布泉復作河漢流爐熏既冉冉鹿鳴亦呦呦乃因淹
留中終得此日遊向非風濤力那能極冥搜作詩寓所
感萬事無先謀
望岳麓
我為長沙客不醉長沙酒為愛岳麓山繫舟城邊柳峰
巒一何秀膏沐春雨後蛾綠淨洗妝方知朱鉛醜所嗟
山中寺頹圯想已久嶙峋北海碑千載獨不朽信為神
靈惜長使山鬼守褰衣欲訪古日落辰在酉荒烟鳥雀喧
竹密虎兕吼老眼念後期未知重來否
湘女
湘水綠瀰瀰湘山碧峨峨空明影上下但覺禽鳥多我
方住輕橈聽彼湘女歌湘女淡掃眉素頰垂兩螺幽蘭
結短佩徐行拂青莎春風吹衣裙芳香動微波淑質自
妍麗不待綺與羅真修慎所適窈窕山之阿盈盈青樓
婦日暮將如何
湘江道中思常宗
暮江散微雨風定波自碧一鷺立不飛雙鴻遞相直餘
烟菱女唱新月漁郎笛此處忽懷人相思杳何極
過道士洑
兹山如青蜺俯飲江水曲邦人失偉觀目以道士洑中
有百歲墳石室蔭藂木當時涸三泉鳬鴈秘金玉畋師
辟虎豹武士禁采牧未為兹山榮竟為兹山辱至今湘
漢流到此屢回伏春風吹急雨石斷苔蘚綠亦有斧斤
聲丁丁响幽谷
零陵感春
舟行苦淫雨雨晴身亦輕暢如辭喧卑振衣登高明羣
芳沐春容瑩然眉目清萬綠隂薿薿孤禽語嚶嚶憶昨
初戒途飛雪沾我纓桃李寂未華一二春草生漂泊復
幾時花落已縱横花落非足惜念此歲序更慷慨向秀
笛從容桓伊箏曠達自不凡悲憤何當平嗟嗟高世士
亹亹勤修名
姑蘇臺
姑蘇臺下清江晩斜日江心照闌檻臺上西施醉捧心
江邊東越愁嘗膽鴟夷裹屍去不還麋鹿散迹遊其間
功成却羨陶朱子一葉扁舟弄雲水
約范園看杏花
西園杏花如雪明年年看花春滿城烏紗小帽插花舞
碧羅窄袖穿花行花今仍發當年道淨洗胭脂眉淡掃
僻處休嗟車馬稀内家園裏猶芳草東風回首幾人存
粉悴香憔不忍論錦瑟金錢誰赴約鳳笙龍管謾招魂
月斜徐步花枝下欲折生紅淚盈把莫怪無人看此花
當年已歎遊人寡風雨隂晴每願違便須攜酒趁春暉
明朝青子花零落鶯老梅酸蛺蝶飛
食燒笋留題陳惟寅竹間
春雷一聲萬簪玉參差亂迸莓苔綠斬來掃葉當逕燒
何異燃萁煑秋菽登盤查牙玉版肥焦尾碎剝蒼龍皮
山人大嚼無以報寫作林間燒笋詩
畫為包師聖題
疎簾半捲絲絲雨菱葉荷花暗江渚水近松深徹夜涼
不用開襟搖白羽隔岸人家住綠隂偶來聽我坐彈琴
聊將白雪猗蘭意銷盡紅塵汗馬心
趙元畫懸崖圖
懸崖無根谷無底樓閣參差半空起不信神工斧鑿成
人間至險無如此我對畫圖猶拊膺何況﨑嶇險處登
槿樹籬邊堤似掌藕花池上月如燈
巧石雙松圖
松蟠怪誕龍形矯石嵌玲瓏雪膚巧何事淋漓水墨圖
高堂六月秋風早秋風吹雲山脚動瀑布飛來濕瑤草
翠餘危撐日月低霜根倒插雷霆繞山中黃葉已蓋地
獨有烟蘿青裊裊夕露猶含碧海秋春霞已破丹山曉
平生愛松并愛石何異江鳬得蒲藻醉裏徂徠若可登
人間草木慙枯槁豫章將軍顔色好十年走馬淮隂道
索我題詩寫壯懷詩成已覺松杉老
省掖觀梅和宋草堂韻
玉肌瘦却春風惱唇紅不褪香雲老綺窗人静月初圓
笑覺飛璚顔色稿羅幄銅瓶小几邊銀燈疎影硯臺前
一株初破休輕折半朵猶含最可憐宫妝近眼人争愛
却恐愁多零落快莫教纖手嗅東風誰畫生香與真態
壬子清明看花有感
熙寧五年壬子清明眉山蘇公看花于錢塘吉祥
寺金盤綵籃獻花者五十三人有詩曰吉祥
寺裏錦千堆前年賞花真盛哉道人勸我清
明來腰鼓百面如春雷打徹涼州花始開是
其事也洪武五年基與員外方君看花於西
江省掖節值清明歲亦壬子去蘇公三百年矣
嘆公之不可見而猶以誦公之詩也因賦長句
以記歲月
吉祥寺裏千堆錦綠髮仙人對花飲腰鼓金盤五色籃
醉後猶帶花枝寢東風壬子幾清明三百年來寺已傾
沙河塘上癡兒女猶誦錢塘太守名看花我亦逢壬子
況是清明非偶耳莫論南浦與西湖楚水吳山正相似
青蓮居士識前因金粟如來見後身總不能知塵外劫
也須曾是會中人
聞鄰船吹笛
江空月寒江露白何人船頭夜吹笛參差楚調轉吳音
定是江南遠行客江南萬里不歸家笛裏分明說鬢華
已分折殘堤上柳莫教吹落隴頭花
湘中見春鴈
蘼蕪葉長春蔟蔟雙鴈忘機相對浴東風何事不飛歸
應念江南春草綠燕山密雪正茫茫況有桃花水滿鄉
畢竟不如歸去好楚雲湘水是他鄉
登岳陽樓望君山
洞庭無烟晩風定春水平鋪如練淨君山一點望中青
湘女梳頭對明鏡鏡裏芙蓉夜不收水光山色兩悠悠
直教流下春江去消得巴陵萬古愁
春江萬里圖
我家岷山更西住正見岷江發源處三巴春霽雪初消
百折千回向東去江水東流萬里長人今漂泊尚他鄉
烟波草色時牽恨風雨猿聲欲斷腸
留題湘江寺
瀟湘縣前山繞城綠隂滿地聞流鶯入門下馬松逕濕
椶櫚花開春雨晴山僧知我攜客至身披袈裟下榻迎
汲泉敲火煑新茗茶香鼎潔泉甘清龕燈照佛佛像古
舍利五色真身明黃金布地孔翠帳旛蓋聯絡皆珠瓊
飛來巨石卧青兕以爪扣擊成金聲十年足跡走萬里
福地往往迷榛荆兹山信是無量夀百千萬劫完不傾
乃知願力自廣大天神守護邪魔驚我來作禮繞三匝
寶花如雪天樂鳴便從真如入妙覺豈有世網能相纓
同行僚友二三輩勸我寫石留芳名他年老眼得再覩
風雨剥落莓苔生
皂角灘
煙蘿&KR2513;毶樹蒙鬆夏綠更換春花紅千山萬山無所聽
鷓鴣杜鵑啼春風穹崖斕斒高百尺快劍無痕鑱翠碧
寶氣朝凝五色霞丹光夜燭三分日我從章江出彭蠡
巴陵長沙洞庭尾看遍衡廬兩岸山行盡瀟湘一江水
輕舠短楫辭零陵似與亂石爭功能牛刀慣熟中肯綮
郢斧神捷回鋒稜男兒性命固可惜底事矜誇向羣石
鷗邊短草一枝筇牛背斜陽數聲笛
鄭州道中
北風如刀吹面裂敝裘無功塵絮折星稀日出勢尚嚴
滿袖霜花厚如雪馬上沈吟苦憶家江南十月賸春華
金錢晩菊低叢葉綠萼盤梅小樹花
寄題水西草堂
鴛鴦湖東武塘西桃花滿川蒲葉齊春風二月微雨霽
鵝鴨拍水黃鶯啼推窗只見參差柳柳色波先淡於酒
烏紗官帽半籠頭紫竹漁竿長在手平生愛讀内景書
往往適意追禽魚開門懶迎俗士駕拄杖每叩高僧廬
客來舉酒邀明月細瀹松濤煑春雪但覺身無俯仰勞
安知世有東西别今年扈從奔大梁錦袍白馬青絲韁
信陵宅畔暮鴉集朱亥門前秋草黃輪番夜直中書省
霜華滿巾鬚髮冷粉署香銷紫綺袍碧梧影落黃金井
魂夢時時到草堂曲欄花藥漫分行他年得遂歸田計
多種牆隂十畆桑
留别楊公輔
紫簾凝煙碧香繞銀燈結花金粟小主人捧酒起勸賓
離别長多會長少明朝騎驢鄭圃東白沙黃葉滿林風
知君此際能相憶笑指燈花映酒紅
玉仙謠和阮孝思作
赤岸無波海塵起蟠桃枝上花成子玉仙邂逅赴瑤池
雲角凌空月如水孑孑干旌引素霓神䴥步蹙青騾嘶
環珮流響入碧落霧鬢約掠風鬟低鸞尾金寒欹扇影
銖衣濕露香痕冷銀漢斜回星彩沈漸漸扶桑耀初景
齊州九點春微茫六龍登駕催晨光踏歌不到碧雲夢
蝴蝶牽愁愁正長綵霞一滅瑤臺路想像徒憐舜英慕
青鳥千霜去不還猶許留情向毫素
結客少年場行
情如飛絮任悠揚心與遊絲共短長花底若教連日醉
座中猶可少年狂新調錦瑟爭傳譜巧製羅囊别貯香
衣以鳳翎分縫織帶將蛇角徧鞓裝豪名獨擅秋千社
俠氣平欺蹴踘場白璧一雙酬劍客明珠百斛買名娼
金丸挾彈章臺左寶騎聞箏太液傍梅子短牆羞擲果
桃花深塢笑分漿每嘲春比人先老不信愁如海叵量
猶有舊時桃李夢尚隨蝴蝶到遼陽
畫鴈
春渚别未久秋風來有期年年燕歸日是汝度關時玉
關萬里音書絶八月悲風三尺雪何似飛來漢水頭湘
浦蘆花洞庭月花滿寒汀月滿塘鴛鴦鸂鶒兩相忘啼
晴杜若藂邊雨卧冷蒹葭葉上霜
庚戌元日立春試筆
柳暖已破眼花寒尚含腮臘隨除夜盡春逐歲朝來鳳
凰臺下春歸蚤龍池柳色瀛洲草一夜東風雪盡消十
年南國人空老富貴非吾願文章非我能且沽白下橋
邊酒來看金陵市上燈
又
南山雪已消北山雪盈尺信知南枝花早得春風力帝
城回首春光近柳上梅邊見春信白玉椒盤内史傳紅
羅彩帖詞臣進貧賤何足䘏功名非可誇且沽白下橋
邊酒來看金陵市上花
舟抵南康望廬山
春山如春草春來無不好嵬峩況是香爐峰九疊屏風
圍五老嚶嚶歴歴谷鳥哀朱朱粉粉山花開芙蓉削出
紫霧上瀑布倒瀉青天來船頭春山重回首世上虛名
一杯酒李白雄風妙絶詩同與徐凝傳不朽明日移舟
過洞庭蘭花斑竹遶沙汀摩挲老子雙愁眼細看君山
一點青
雪中柳
春雪晩蕭蕭隨鶯上柳條漸將絲共結終與絮俱飄淚
粉凝啼眼珍珠壓舞腰東風自憐惜留映赤欄橋
雪中燕
燕雪兩差池相兼拂繡幃玉樓迷故壘珠箔見烏衣斜
訝衝花落輕疑掠絮飛曉寒人未起還認畫梁歸
送沙天民之無錫兼簡張彦禎
風雨送君行溪山傷我情故園春種麥高柳暮啼鶯亂
世難知已常譚愧老生兹行見張翰懷抱得深傾
謔柳
裊裊復揚揚春風折又長絮飛疑燕拂枝重覺鶯藏晩
掛初更月秋零一夜霜江邊千萬樹惟爾斷人腸
閏七夕
星橋方泣别銀渚喜重過鵲整初回駕鸞停暫擲梭歡
如前會少情比去年多可是勤耕織恩容兩度河
溪山小隠
何處溪山隠衡門對野橋晩風攜鶴子春雨種魚苗小
逕斜通竹疎籬曲護蕉人生閒自足不用楚詞招
愛竹軒
為愛軒前竹平安愜此心雨聲西澗曉秋影北堂深瘦
倚差差玉疎搖細細金肯容扶短策幽處一披襟
偶題
身懶交遊絶時危感慨新清江催短鬢芳草怨歸人花
落縱横雨鶯啼淡蕩春欲搖舟楫去波浪沒平津
寄葉德彰戴叔能
江樹遠層層蒲荷葉漸增酒樽池閣雨棋局夜船燈竹
淨刪逾瘦花繁掃未能亭亭川上鵠風雨看飛騰
壺中插緋碧花索高二校書同詠
麗質鬭春華纖穠間亦嘉綠烟縈綺雪紅雨亂青霞醒
醉休相妒仙凡自一家春風忽披拂點綴舞裀斜
初夏試筆
池館已南風鶯殘藥自紅坐憐修竹裏行愛綠隂中衣
濕蕉無力羅輕扇有功欲搖孤檝去江闊雨濛濛
方氏園居
由來種瓜地隨處即青門背俗羞營息甘貧恥受恩掛
蓑秋樹濕濯足晩溪渾欲訪齠年友漂零只獨存
又
園廬依綠水無吏索祖錢歲計千株橘秋衣半畝蓮飲
先諸客醉詩許衆人傳為愛溪光好經旬獨棹船
又
回汀兼複渚迢遞入漁邦有港皆通檝無山不到窗疎
烟春隴犢深雪夜籬尨過客停舟問而翁恐姓龐
宿高季迪京館
歲晩此相逢鄉情似酒濃語長銷夜燭夢短及晨鐘急
雪風鳴葦微雲月照松雞前趨闕去寒樹曉蘢蔥
春盡始聞鶯聲
衆綠藹園池鶯聲遠更宜愛於三月暮聽似百花時上
苑啼應早南風見自遲綠窗殘夢斷相憶海棠枝
和牛侍御懷弟之作
春草綠芊芊看雲憶惠連午隂花萼上秋色鴈行邊此
日臨池坐當時聽雨眠應將舒卷意戲彩北堂前
懷吳中赤山舊業
東林攜策處南北釋畊時一逕都緣石諸泉盡到池靜
憐松韻續涼愛竹隂移盛世容歸隠毋令解組遲
江村雜興
春墅一鳩啼橋危懶過溪徑苔都上壁野菜不分畦倚
杖妨花密看山礙竹低欲知幽隠處風雨白門西
又
判醉望愁醒愁因醉轉增已歸仍似客投老漸如僧詩
興風樓笛棋聲雪舫燈莫言渾不解此事野夫能
又
江影搖春樹潮痕摺晩沙綠蕪三尺雨朱槿一籬花去
國仍思國還家復夢家自無干禄意何必遠京華
又
江月盈盈白墟煙細細隂茅茨孤碓急機杼一燈深短
笛多悲調長歌少醉吟自憐知已盡空負壁間琴
又
咫尺南朝寺松杉覆短垣野猿偷佛供山鳥學人言石
氣晴猶濕泉聲靜却喧塵心久空寂隨意給孤園
句曲秋日郊居雜興
茅屋人歸後荒村更異鄉樹寒烏遶月江冷鴈啼霜影
賴燈相續愁緣酒暫忘明朝覽青鏡白髮幾多長
沙河舟中
旅懷歸正急春信到非遙草色風初汎蘭心雪未消鷺
明欺白髮鷗快避輕橈得遂歸田計殊恩感聖朝
立夏前一日有賦
漸老綠隂天無家怯杜鵑東風有今夜芳草又明年蠶
熟新絲後茶香社酒前都將南浦恨聊寄北窗眠
晩過秋浦
淡日雨晴天江村正可憐碧雲初見鴈紅樹尚聞蟬一
望皆秋色千山各暮烟自慚簪組累羞近釣魚船
夜泊琵琶亭聞笛
夜泊古亭邊春愁滿畫船青衫司馬淚紅袖琵琶絃故
國人何在澄江月又圓誰將折楊柳三弄落花前
舟中聞杜鵑
落月祁陽路聲聲叫子規萬山春盡夜孤枕夢回時客
自傷漂泊人誰念别離無多眼中淚聽汝不勝悲
宿巴陵
楚有巴陵好君山對縣門暮烟湘樹遠春雨蜀江渾日
落船依岸人歸犬吠村憑虛望雲夢胸次詎能吞
零陵
地僻三苗近江回二水兼青林皆種蠟赤穀半收鹽好
武人輕鬭多祠俗尚占晩來山霧濕衣薄更須添
又
古瓦籠山葛荒碑仆石楠江晴初漲雨城午未銷嵐甕
富鯖羞鹿杯渾酒餉蚺邦人盡麻枲終老不知蠶
早秋送趙景普東歸
歌斷復依依情多忍遽違未緣春色晩自感故交稀舟
傍荷花宿人先燕子歸乍涼才却扇多病欲添衣驛樹
風蟬咽江祠雨鶴飛幾時搖艇子來扣竹間扉
元夕次韻鐵崖先生
千輪萬騎影參差盡道風光勝舊時珠果亂抛金並蔕
銀花交射玉連枝星緣燈映看偏密月為人留下轉遲
白髮老仙逢盛事綵毫先詠太平詩
和謝雪坡錢塘見寄
經旬不見謝宣城小楷烏絲寄遠情黃篾樓高春夢破
綠羅衣薄暮寒生鶴臨沙渚鷗俱浴花落江泥燕與爭
欲趁雨蓑搖短楫西湖新水蕩空明
楊村寒食
預折楊枝插繞簷荳糜香軟麥餳甜春衣未染新絲織
午篆猶分舊火添小雨送花青見萼輕雷催笋碧抽尖
不因人遠傷離别那得春愁上短髯
乘槎為日者張德元賦
百尺枯槎孕氣靈濤花空影入滄溟星河弄月珠胎白
銀漢流雲鵲羽青坐拂珊瑚龍婉婉卧看蓬島翠冥冥
不須更問君平卜認得黃姑駕彩軿
晩春
辛夷如雪照庭柯老去愁驚日易過芳草漸於歌館密
落花偏向舞筵多故人别後皆黃土南浦春來又綠波
便欲移家勾曲住斸芝栽玉此山阿
春草
嫩綠柔香遠更濃春來無處不茸茸六朝舊恨斜陽裏
南浦新愁細雨中近水欲迷歌扇綠隔花偏襯舞裙紅
平川十里人歸晩無數牛羊一笛風
答李仲弘寫懷次韻
休對清江嘆逝波且抛簪珮著漁蓑愁邊巵酒懽娛少
老後文章感慨多燕子綠蕪三月雨杏花春水一羣鵝
聊將白髮歸來意總和東風懊恨歌
又
春來渡口足風波獨立船頭舞短蓑高柳忽驚啼鳥變
故園應是落花多尋人不敢門題鳳愛客都將字換鵝
獨有屋西山數疊也應憐我醉時歌
自笑用前韻
自笑多愁鬢有華懶求真訣飯胡麻庭蕪綠是今年草
籬槿紅非昨日花西月墮江沈半璧北山當屋露雙髽
此身那得如鷗鷺雨泊風飄片片斜
浦口逢春憶禁苑舊遊
春冰消盡草生齊細雨香融紫陌泥花裏小樓雙燕入
柳邊深巷一鶯啼坐臨南浦彈流水步逐東風唱大堤
還憶當年看花伴錦衣驄馬玉門西
晩泊湓浦逢冷節
小雨籠隂護晩霞柳邊停棹聽啼鴉湖光已綠皆春草
風信偏寒是杏花到處青鞵隨蛺蝶誰家紅袖泣琵琶
匆匆客裏逢佳節那得行人鬢少華
舟中聞鄰船吳歌有懷幼文來儀
輕帆短檝泝煙波疊渚回舟奈遠何一路詩從愁裏得
二分春向客中過江通漢水晴偏綠山入湘雲晩更多
何處思君腸欲斷楚妃祠下聽吳歌
興安道中
青山一半入層雲碧磵千林轉夕曛松碣看來多漢刻
竹祠隨處是湘君路經猺洞諸峰直泉入灕江兩派分
莫據孤鞍聽蜀魄野棠疎雨又紛紛
二月晦日耒陽江口寄書
自笑無家類轉蓬年光何事更怱忽數聲鶯囀千巖裏
一樹花開萬竹中夜入瀟湘偏恨雨春來杜若自宜風
兒童别久應驚問華髮飄蕭似老翁
神陽道中見海棠
桂陽江口望祁陽疊疊煙雲入渺茫高樹綠隂千嶂濕
野棠疎雨一籬香縱無春在堪回首況有鵑啼合斷腸
惆悵東湖堤畔柳暖風輕絮正悠揚
客中寒食有感
客舍蕭條百尺天衡陽城下柳隂船梨花濕處初晴雨
草色含來乍禁烟馬足踏青悲昔夢羅衣傳燭待明年
三吳八桂東西路萬里空山哭杜鵑
桂林即興
江為池塹石為城南去蒼梧幾日程碧殿尚存虞帝像
青山不廢伏波名蘭根出土長斜掛榕樹成門却倒生
時有苗人與蠻女負新輸布事科征
晩發瓜洲
江花江草望中稀相趁畸人萬里歸鷗泊晩潮爭北上
鴈隨春雨向南飛船頭野老新巾幘馬上王孫小帶圍
嗟我遠來頭總白洛陽塵土滿征衣
春日山西寄王允原知司
畫船搖槳蕩晴波步障圍風踏軟莎簫鼓隊衝黃鳥散
綺羅人比白鷗多不知酒與愁成敵長恨花為病作魔
回首六橋青草徧水光山色近如何
紅綠蕉二女圖
兩樹紅蕉隔禁扉曉涼攜伴試羅衣金鈴小犬迎人吠
應怪秋來出院稀
又
為折芙蓉向御溝碧羅衣薄又驚秋侍兒剛道新涼好
不解芭蕉與扇愁
故山春日
千花萬萼委塵埃只有荼䕷一樹開應是鄰家更零落
過牆蝴蝶又飛來
又
梨花兩枝春可憐下馬折花山徑邊山中人家改新火
隔樹吹來榆柳煙
又
青青蘆笋雜蒲芽細細浮萍是柳花昨日臨池看蝌斗
曉來風雨已聞蛙
又
寂寂青山一鳥啼紫藤花落午風微不知刻漏長多少
但覺桐隂半日移
又
輕寒拂拂雨沈沈紅漸蕭疎綠未隂不是窗前兩啼鳥
錯將時序比秋深
雨中看花
春風幾日雨淹淹鶯慘花愁總不堪惆悵隋堤千樹柳
至今垂恨望江南
春暮西園雜興
疎疎簾影漾微波庭戶無人鳥自過一樹楊花三日雨
池塘春水綠萍多
落花嘆
半隨流水半莓苔只有沾泥更可哀燕子也能知愛惜
為人銜入繡簾來
粉團兒花
小小流蘇結素羅團團香粉綴柔柯玉奴不識傷心恨
滿面春風笑靨多
避暑貽美人
酥凝酪粉煉霞觴衣染浮絲碧藕香試下瑤階看明月
玉膚消得幾多涼
赤山漫興
松梢吹粉落衣裳躑躅花開竹筍長可是山中朝洗藥
一渠春水茯苓香
松陵道中
吳姬盪槳出蘋花江上行人未到家日晩城邊秋似水
萋萋烟樹亂鳴鵶
青山白雲圖
手種溪頭十畆隂鳥啼花落暮雲深夜來一尺蘭苕雨
若個扁舟肯見尋
九月八日對菊
去年風雨罷登高今日黃花預見招莫怪籬邊開未滿
正含秋色待明朝
大姑山下梅花
紫萼黃鬚抱玉膚也應人惜半枝枯雪中惟有山僧折
瓦缶寒泉薦大姑
德安山中
石橋斜日萬山隂雲滿寒溪雪滿林獨有梅花看不厭
江南春色故園心
舟回看廬山
雪中西去雨中還又見秋雲黯淡間不是漂零應不得
一年三度看廬山
石倉歴代詩選卷二百九十四
