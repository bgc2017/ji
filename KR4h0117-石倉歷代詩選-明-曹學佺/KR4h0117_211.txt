石倉歴代詩選卷二百十一
明曹學佺編
宋詩八十八
徐經孫
題施山觀音閣
閣道連雲棧簷牙覆竹陰南來天馬渡北落水龍吟林
鳥疑譚偈田花欲布金凭欄觀下界洞見遠公心
病中有感
習懶多成病旬餘久覆杯帳中聞燕語瓶裏看花開醫
巳肱三折愁來腸九迴何時得疎散屐齒印蒼苔
贈曾司戸
君家螺江頭我家劍江邊千載會相望飲水同一川朅
來古梅關相識春風前高義軋層漢清譚響幽泉努力
效往哲勿為時俗牽
和黎丞梅關嶺
峭壁接高天閒雲淡横嶺稍便僧房靜未覺官曹冷風
月兩閒人山川一佳境誰歟共兹樂老仙白垂領
丙戌年新春偶成
新年十許日才有一篇詩鄉思風中亂春心雨裏知病
緣衰驟至懶與睡相宜暗想泉溪上杜鵑啼故枝
小英石峰
舊作英巖隱今為庾嶠行雖然一拳許有此數峰青崷
崪驚凡目堅剛悖世情墨卿相指似只尺是蓬瀛
送大庾黎丞
客懷秋易惡送客更當秋薄宦相從久孤征肯暫留酒
輕離思重目短大江流黃菊聊持贈寒香晚不羞
月夜赴郡會歸鞭轉不成寐觸事感懷
庾山高入雲章水清見骨山高晚宜梅水清寒浸月美
人天一方雲烟妙空闊帶月簪梅花獨起舞殘雪
覺溪八景(今存其三)
雷奔石壁間瀑瀉洞門側蜿蜒乘洪濤變化莫可測
右龍門春浪
山圍古寺陰曙隔鯨音發悠揚三四聲喚上東林月
右隆福晚鐘
飄瀟鷗鷺羣淅瀝菰蒲晚雲斷山月明新泉落前澗
右驟塘暮雨
雜興
梅花亦何竒偏得幽人愛清寒風雪夜一枝靜相對
自贊夏端甫所繪真
老我不堪位置歸來久混漁樵忽然珠玉在側見之令
人意消
出朝賦歸來好
歸來好籬下菊花應未老晚香猶可薦清樽淵明醉後
和衣倒
歸來好一入山林迹如掃杜門謝客免愆尤几淨忩明
讀莊老
恭和御製詩
多士新彈貢禹冠對天忠切動龍顔臚傳聲徹頒袍笏
燕喜筵開肅珮環樂奏簫韶成廣内詩成奎璧照人間
微臣捧詔慚疎拙祗抱傳宣拜賜還
福州即景
一别居諸歲月增遥聞此景畫難能潮田種稻重收穀
道路逢人半是僧城裏三山千簇寺夜間雙塔百枝燈
常年六月東山裏地湧寒泉漱齒冰
長孫敏學授承務郎
辛勤場屋一書生六卷時文謾策名身事兩朝奚所補
恩覃五世亦何榮前人慶澤宜豐報爾輩官曹詎可輕
移孝為忠斯不負更須勤學繼家聲
送仲時弟
江關千里隔山川有弟能來慰眼前方喜鴈行隨處樂
可堪蟾影别時圓暑行勿亟宜強飯湍激多驚莫問船
歸到家山相勞苦團欒恰是菊花天
乙丑三月十二夜夢得家有園池樂夀康之句
覺而足成效邵康節作首尾吟
家有園池樂夀康閒中日月覺偏長睡餘攜杖遊花圃
飯後呼童給鶴糧堆案縱横書數冊隨盤歡喜酒盈觴
客來問我渾無事家有園池樂壽康
附徐鹿卿詩
酬張直學
章水元通劍水流朅來庠序行同遊自從快蹋梅花雪
一洗從前茅瘴秋官況我今忘獨冷鳴聲君合起相酬
龍光自有張華識句不驚人未便休
酬黎丞見和
極目龍門峻接天仕塗傾蓋便忘年太平官府閒吟竹
勝處園林笑舉鞭松栢凌霜知獨後樓臺得月會居先
老臣憂國誰能識飛雪飄飄上鬢邊
士友見和七月七日曝書依元韻謝之
寒儒家世派南州天遣芹宫並俊遊劍水章江千里月
天孫河鼓一番秋曬書舊事聊同郝聯句新聲恐類侯
隔歲槐黃頻入夢曾知山角巳生不
護法寺勸農呈史君
半載分符江水西何曾一日事遊嬉忽聞千騎傳呼曉
正是三春勸相時父老倚鋤聽號令兒童騎竹望旌麾
東風歸路歡聲滿野草閒花索賦詩
興教寺勸農呈史君
自從豳雅無傳後漢有龔黃宋有羅夙駕朱&KR0008;勤勸相
奉宣黃紙放催科一犂烟雨郊原曉千里春風嶺嶠和
看取便民橋下水滿江濃綠漲恩波
湛泉酌餞黎丈有詩壁間遂次其韻
幾人林下賦歸休公獨翩然汗漫遊味道不妨寒似水
入時須用曲如鈎從來鄰父邀皆去底事官曹挽不留
後夜相從那復得月明千里故山秋
陳府判邀遊梅關
庾嶺蒼蒼古復今公餘杖履愜幽尋兩崖峭壁風霜骨
一片清泉佛祖心靜浣世緣揮酒椀更添春色上梅林
冥摉翻覺詩情拙滿眼皆詩祗用吟
勸農上宫教
竹馬兒童喜欲狂循良太守似龔黃倉庚百囀蠶桑啟
布穀一聲稉稻香耕饁盡陶豳國化嬉遊巳徧舜民鄉
文書便合登高閣為說東郊入務忙
愛山堂二絶句
横江江上四山環少得當前面勢寬試上此堂舒遠目
疎林盡處見峰巒
自有堂來三換扁官居賢否只山知酴醿嫵媚今何許
山色青妍宛舊時
和杜子野湛泉詩來詩有塵事分清事之句
榕陰漠漠俯清泉淺溜涓涓不計年未必塵紛敗佳思
凭欄得句却天然
鬱孤洞天
夢跨長虹海上遊寒生肌骨一壺秋好風吹得詩魂醒
自寄雲間翠玉樓
附楊修詠六朝遺事
新宫
玉案金罏對御牀巋然應是魯靈光螭頭直上雙魚尾
不讓西京舊柏梁
靈和殿
得地恩深雨露偏丹墀左右玉階前君王屬意君知否
恰似風流美少年
臺城
六朝遺跡好山川宫闕灰寒草樹烟江令白頭歸故國
多情合賦黍離篇
石闕
雙石巍巍慰眼青滿朝珍重佐公銘官城府寺俱灰燼
翻使夷人謾涕零
衛玠臺
年少才非洗馬才珠光碎後玉光埋江南第一風流者
無復羊車過舊街
九日臺
甲光如水戟如霜御酒杯浮菊半黃東日西風滿天仗
簫韶一部奏清商
東冶亭
忍淚相看酒共持一生心事幾人知年年折盡東亭柳
此别綿綿無盡期
三山亭
滿目江山異洛陽北人懷土淚千行不如亡國中書令
歸老新亭是故鄉
儀賢堂
兩兩鶉衣白髮翁講筵談柄坐生風昭明太子歡相得
應與商山四皓同
聽筝堂
鴈柱鸞絃十有三南山安石位嵓巖逡巡奏罷金縢曲
堂上霑襟嘆不凡
蠶室
摘繭抽絲女在機茅簷葦箔舊堂扉年年桑柘如雲綠
翻織誰家錦地衣
馳道
路平如砥直如絃官柳千株拂翠烟玉勒金鑣天下駿
急於奔電更揮鞭
齊雲觀
上界笙歌下界聞縷金羅袖鬱金裙倚欄紅粉如花面
不見巫山空暮雲
層城觀(亦名穿針樓)
秋星如彈月如梳宫妓香添乞巧爐萬縷千針同一意
眼穿腸斷得知無
秦淮
一氣東南王斗牛祖龍潛為子孫憂金陵地脈何曾斷
不覺真人巳姓劉
直瀆
晝役人功夜鬼功陽開陰闔幾時終不聞擲土江中語
爭得盈流一水通
横塘
早潮纔過晚潮來一一軒忩照水開鑑面無塵風不動
分明倒影見樓臺
青溪
傾城傾國兩妃嬪此地聞名不見人潛想舊時紅粉面
落花風裏步香塵
北渠
金殿分來玉砌流黑龍湖撒鳳池頭後庭花落恩波斷
翻與南塘作御溝
覆杯池
金杯覆處舊池枯此後還曾一醉無東晉中興股肱力
元皇也學管夷吾
三巖石
蘿蔓藤花歲自添露痕還似雨痕霑莫將廢苑為閒地
猶可巖巖作具瞻
半陽湖
江南龍節水為鄉水不純陰有半陽一片湖光共深淺
兩般泉脈異温涼
桃葉渡
桃葉桃根柳岸頭獻之才調頗風流相看不語横波急
艇子翻成送莫愁
麾扇渡
旌旗爍日刃凝霜甲光如龍人似狼羽扇一麾風偃草
策勲多謝顧丹陽
長命洲
梁武慈悲不鼎烹蒙恩豢養亦虚名狐狸口腹應潛飽
就死多於日放生
應潮井
碧甃時時減復增山頭海面密相應古來泉脈誰穿透
潮落潮生不暫澄
天闕山
牛頭天際碧凝嵐王導無稽示妄談若以遠山為上闕
長安應合指終南
白楊路
殘枝敗葉幾霑春莫問栽培迹巳陳細雨斜風恨無力
蕭蕭滿路更愁人
射雉場
外作禽荒内色荒三千紅粉日嚴粧潘妃縱有嫣然態
不步金蓮到射場
銅螭署
挈壺傳箭逼天聰鑄出蟠螭巧範同何事腹中藏怪物
人驚蝘蜓氣如虹
焚衣街
短頭金縷又珠胎煙緒香雲晝不開御路旁人皆歎息
逡巡紅焰作青灰
三斷石
孫吳紀德舊刊碑埋没蟠螭與伏龜惆悵石岡三斷在
至今猶是鼎分時
獨足臺
鳥跡分明在帝臺管絃聲裏輙書來回頭一覺風流夢
猶得朱門傍水開
燕雀湖
平湖岸側見高墳萬土銜來燕雀羣鑑面無波天一色
此中文藻似儲君
洞元觀
葛玄功行滿三千白日驂鸞上碧天留得舊時壇宇在
後人方信有神仙
白都山
駕鶴驂鸞自古聞策名仙籍是真君天邊舊迹無尋處
滿目青山空白雲
春磵
手拖葛屨坐蔾牀竹樹蕭然一水傍枕上白雲船下月
卜鄰東磵勝東岡
明慶寺
翠壁如屏旱不枯一泓甘滑飲醍醐高僧到此聞絲竹
還有金鱗對躍無
石倉歴代詩選卷二百十一
