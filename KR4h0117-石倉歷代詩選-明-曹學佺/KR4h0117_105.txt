石倉歴代詩選卷一百五
明曹學佺編
方外二
釋皎然(字清畫吳興人)
杼山禪居寄贈東溪吳處士
青雲何潤澤下有賢人隠路入菱湖深迹與黃鶴近野
風吹白芷山月搖清軫詩祖吳叔庠致君才不盡身當
青山秀文體多郢聲澄澈湘水碧泬寥楚山清時人格
不同至今罕知名昔賢敦師友此道君獨行既得廬霍
趣乃高雷遠情别時春風多掃盡雲山雪為君中夜起
孤坐石上月悠然遺塵想邈矣達性說故人不在兹幽
悰悄多結
答鄭方回
獨禪外念入中夜不成定顧我顦顇容釋君陽春詠詞
貞思且逸瓊彩何暉映如聆雲和音况覩聲名盛琴語
掩為聞山聲必宜聽是時寒光澈萬境澄以淨高秋日
月清中氣天地正遠情偶兹夕道用增寥夐思君處虚
室一操不可更時美城北徐家承谷口鄭軒車未有轍
蒿蘭且同逕莊生誠近名夫子罕言命是以耕楚田曠
然殊獨行葳蕤鸞鳳彩特達珪璋性通隱嘉黃綺高儒
重荀孟世汚我未起道蹇吾猶病逸翮思冥冥潛鱗樂
游泳宗師許學外恨不逢孔聖說詩迷頽靡偶俗易趨
競此道共誰詮因君情欲罄
妙喜寺達公禪齋寄李司直公孫房都曹德裕
裴從事方舟顔武康士騁四十二韻
我祖傳六經精義思朝徹方舟頗周覽逸書亦備閱墨
家傷刻薄儒氏知優劣弱植庶可彫苦心未嘗輟中年
慕仙術永願傳其訣歲駐若木景日餐瓊禾屑嬋娟羨
門子斯語豈徒設天上生白榆葳蕤信好折實可返柔
顔花堪養玄髮求之性分外業棄金亦竭藥化成白雲
形彫辭素穴一聞西天旨初禪已無熱涓子非我宗然
公有真訣却尋丘壑趣始與纓紱别野飯敵膏梁山楹
代藻税與君比巖侣遊寓目常抉靜對春谷泉晴披陽
林雪境清覺神王道勝知機滅詣寂長杳冥忘歸暫採
擷物生豈有心麗容俟予别桂子何蓂苓竒葩亦皎潔
此木生意高亦與衆芳列賞心識屢換省躬悟彌切微
尚若不虧足以全吾節北風吹蕙帶蕭寥聞蜻蛚宿昔
廬峰期流芳已再歇不有清屏鑒使我商絃絶願寄千
里心月高不可掇優游邦之直遠矣踵前烈立俗忘毁
譽遇物遺巧拙真氣獨翛然軒裳詎能紲都曹風韻整
綱紀信明決於交必傾寫立行豈矜伐政與清渭同分
流自澄澈裴侯資亮直中誠豈徒說古人比明義清士
願交結温温躬珪彩終始聲不缺顔生烱介士有志不
可越仗義曷險艱持操去緇湼世論高二顔賢賢繼前
哲四子遭明盛裒然皆秀傑埋名雖殊迹悟道寧異轍
愛爾竹栢姿為予寒不折
遙酬袁使君高春暮行縣過報德寺見懷
江春行求瘼偶與真境期見說三陵下前朝開佛祠停
舟仰麗刹繡組發香墀咫尺空界色天人花落時盛遊
限羸疾悚踴瞻旌旗峰翠羡閒步松聲入遥思素高淮
陽理况負東山姿迨此一登覽深情見新詩
戲呈吳馮
予讀古人書遂識古人面不是識古人邪正心自見貴
義輕財求俗譽一錢與人便驕倨昨朝為火今為冰此
道非君獨撫膺
奉和崔中丞使君論李侍御登爛柯山石橋寺
效小謝
常愛謝公郡幽期願相從果迴青驄臆共躡玄仙蹤靈
境若髣髴爛柯思再逢飛梁丹霞接古局蒼苔封往想
冥昧理誰親冰雪容蕙樓聳空界蓮宇開中峰昔化沖
虚鶴今蔵護法龍雲窺香樹杳月見色天重永夜寄岑
寂清言滌心胸盛遊千年後書在巖中松
夏日題桐廬楊明府納涼山齋
陶家無炎暑自有林中峰席上落山影桐梢迴水容放
懷涼風至緩步清隂重何事親堆案猶多高世蹤
夏日與綦母居士昱上人納涼
為依鑪峰住境勝增道情涼日暑不變空門風自清坐
援香實近轉愛綠蕪生宗炳青霞士如何知我名
新秋送盧判官
故人念宿昔欲别增遠情入座炎氣屏為君秋景清由
來空山客不怨離絃聲惟有暮蟬起相思碧雲生
送崔判官還揚子
輕傳低遠役依依下姑亭秋聲滿楊柳暮色繞郊坰煙
水搖歸思山當楚驛青
御招三韻
秋風怨别情江守上西城竹暑寒流淺琴窗宿雨晴治
書招遠意知共楚狂行
送清源上人
何意欲歸山道高由境勝花空覺性了月靜知心證永
夜出禪吟清猿自相應
水月
夜夜池上觀禪身坐月邊虚無色可取皎潔意難傳若
向空心了長如影正圓
往丹陽尋陸處士不遇
遠客殊未歸我來幾惆悵叩關一日不見人繞屋寒花
笑相向寒花寂寂徧荒阡柳色蕭蕭愁暮蟬行人無數
不相識獨立雲陽古驛邊鳳翅山中思本寺魚竿村口
望歸船歸船不見見寒煙離心遠水共悠然他日相期
那可定閒僧著處即經年
買藥歌送楊山人
華隂少年何所希欲餌丹砂化骨飛江南藥少淮南有
暫别胥門出京口京口斜通江水流徘徊應上青山頭
夜驚潮没鸕鷀堰朝看日出芙蓉樓蕩漾春風亂帆影
片雲無數是揚州揚州喧喧賣藥市浮俗無由識仙子
河間姹女直千金紫陽夫人服不死吾於此道復何如
昨朝新得蓬萊書
顧渚行寄裴方舟
我有雲泉隣渚山山中茶事頗相關鶗鴂鳴時芳草死
山家漸欲收茶子伯勞飛日芳草滋山僧又是採茶時
由來慣採無近遠隂嶺長兮陽崕淺大寒山下葉未生
小寒山中葉初卷吳姹攜籠上翠微蒙蒙香刺罥春衣
迷山乍被落花亂度水時驚啼鳥飛家園不遠乘露摘
歸時露彩猶滴瀝初看抽出欺玉英更取煎來勝金液
昨夜西風雨色過朝尋新茗復如何女宫露澀青芽老
堯市人稀紫笋多紫笋青芽誰得識日暮採之長太息
清泠真人待子元貯此芳香思何極
支公詩
支公養馬復養鶴率性無機多脱略天生支公與凡異
凡情不到支公地得道由來天上仙為僧却下人間寺
道家諸子論自然此公惟許逍遥篇山隂詩友諠四坐
佳句縱横不廢禪
山雨
一片雨山半晴長風吹落西山上滿樹蕭蕭心耳清雲
鶴驚亂下水香凝不然風迴雨定芭蕉濕一滴時時入
晝禪
述夢
夢中歸見西陵雪渺渺茫茫行路絶覺來還在剡東峰
鄉心繚亂愁夜鐘寺北禪岡猶記得夢歸長見山重重
山中月夜寄無錫長官
湖上涼風早雙峰月色秋遥知秣陵令今夜在西樓别
葉蕭蕭下含霜處處流如何共清景異縣不同遊
晩秋登佛川南峰懷裴例
登嶺望落日渺然傷别魂亭臯秋色徧遊子在荆門世
故東西客山空斷續猿此心誰復見寂寞偶芳蓀
和裴少府懷京兄弟
宦遊三楚外家在五陵原涼夜多歸夢秋風滿故園北
書無遠信西候獨傷魂空念青門别殷勤岐路言
和閻士和望池月答人
片月忽臨池雙蛾憶畫時光浮空似粉影散不成眉孤
枕應驚夢寒林正入帷情知兩處望莫怨獨相思
奉同盧使君幼平遊精舍寺
影刹西方在虚空翠色分人天霽後見猿鳥定中聞真
界隠青壁春山凌白雲今朝石門會千古仰斯文
和邢端公登臺春望句句有春字之什
春日繡衣輕春臺别有情春煙間草色春鳥隔花聲春
樹亂無次春山遙得名春風正飄蕩春甕莫須傾
獨遊二首
性野趣無端春晴路又乾逢泉跂石弄放鶴向雲看好
僻誰相似從狂我自安芳洲亦有意步上白沙灘
臨水興不盡虚舟同可嬉還雲與歸鳥若共山僧期世
事吾不預此心誰得知西峰有禪老應見獨遊時
遊溪寺待月
溪色思泛月沿洄欲未歸殘燈逢水店疎磬憶山扉夜
浦魚驚少空林鵲遶稀可中纔望見撩亂𢷬寒衣
夏日集裴錄事北亭避暑
前林夏雨歇為我生涼風一室煩暑外衆山清景中忘
歸親野水適性許雲鴻蕭散都曹吏還將靜者同
湯評事衡水亭會覺禪師
山侣相逢少清晨會水亭雪晴松葉翠煙暖藥苗青靜
對滄洲鶴閒看古寺經應憐叩關子了義共心冥
與朝陽山人張朝夜集湖亭賦得各言其志
洞庭孤月在秋色望無邊零露積衰草寒螿鳴古田茫
茫區中想寂寂塵外緣從此悟浮世胡為傷暮年
寒食日同陸士行報德寺宿解公房
古寺章陵下潛公住幾年安心生輭草灌頂引春泉寂
寂傳燈地寥寥禁火天世間多暗室白日為誰懸
早秋桐廬思歸示道諺上人
桐江秋信早憶在故山時靜夜風鳴磬無人竹掃墀猿
來觸淨水鳥下啄寒棃可即關吾事歸心自有期
勞勞山居寄程處士
山事由來别只應中老身寒園掃綻栗秋浪拾乾薪領
鶴閒書竹誇雲笑向人俗家相去遠野水作東隣
酬别襄陽詩僧少微(詩中答上人歸夢之意)
證心何有夢示說夢歸頻文字齎秦本詩騷學楚人蘭
開衣上色柳向手中春别後須相見浮雲是我身
送契上人遊
西遊古江口遠見東楊州渌水不同汎春山應獨遊尋
僧白巖寺望月謝家樓宿昔心期在人寰非久留
送沈秀才之閩中
越客不成歌春風起綠波嶺重寒不到海近瘴偏多野
戌桄榔發人家翡翠過翻疑此中好君問定如何
送清會上人遊
佳遊限衰疾一笑向西風思見青門外曾遊素滻東峰
明雲際寺日出露寒宫行道禪長在香塵不染空
沈居士還太原
辭鄉因世難家族盛南朝名重郊居賦才高獨酌謠浪
花飄一葉峰色向三條高逸雖成性弓旌肯忘招
兵後送姚太祝赴選
兩河兵已偃處處見歸舟日夜故人散江臯芳樹秋楚
雲傷遠思秦月憶佳遊名動春官籍翩翩才少儔
啼猿送客
萬里巴江水三聲月峽深何年有此路幾客共沾襟斷
壁分垂影流泉入苦吟淒涼離别後聞此更傷心
宿吳匡山破寺
雙峰百戰後真界滿塵埃蔓草緣空壁悲風起古臺野
花寒更發山月暝還來何事池中水東流獨不回
送重鈞上人遊天台
漸看華頂出幽意尚隨生十里行松色千重過水聲海
容雲正盡山態雪初晴事事將心證知君道可成
送劉司法之越州
蕭蕭鳴夜角驅馬背城濠雨後寒流急秋來朔吹高三
山期望海八月欲觀濤幾日西陵路應逢謝法曹
送簡棲上人之建州覲使君舅
亂峰江上色羨爾及秋行釋氏推真子郗家許貴甥㲲
花新雨淨帆葉好風輕千里依元舅迴潮亦有情
同顔使君清明遊因送蕭主簿
誰知賞嘉節别意忽相和暮色汀州徧春晴楊柳多高
城戀旌旆極浦宿風波惆悵支山月今宵不再過
送贇上人還京
久遊春草盡還寄北船歸沙鳥窺中食江雲滿淨衣秦
原山色近楚寺磬聲微見說翻經館多聞似爾稀
送廣通上人遊江西
香爐七嶺秀秋色九江清自古多禪隠吾常愛此行尋
師經鄂渚受請到青城離别人間事何關道者情
送李秀才赴婺州招
山開江上色孤賞去應遲渌水近吳榜秋風入楚詞猿
清獨宿處木落遠行時見說東陽守登樓為爾期
送李季良北歸
風吹殘柳綠孤客欲歸時掩抑楚絃絶離披湘葉衰前
軍猶轉戰故國𦕈難期北望雁門雪空吟平子詩
送至洪沙彌上元受戒上元江中蔡州有梁戒
壇
不肯資章甫勝衣披木蘭今隨秣陵信欲及蔡州壇野
寺鐘聲遠春山戒足寒歸來次第學應見後心難
送王山人遊廬山
千里訪靈竒山資亦共隨葉舟過鶴市花漏宿龍池峰
頂應閒散人間足别離白雲將世事吾見爾心知
詠數探得七
鄒子談天歲黃童對日年求真初作傳鍊魄已成仙鶴
駕迎緱嶺星橋下蜀川逢君竹林客相對弄清絃
題餘不溪廢寺
武原離亂後真界積塵埃殘月生秋水悲風起故臺居
人今已盡栖鴿暝還來不到無生理應堪賦七哀
冬日遙和盧使君幼平綦母居士遊法華寺高
嵿臨湖亭
仁坊標絶境廉守躡高蹤天曉纔分刹風傳欲盡鐘城
中歸客遠湖上碧山重水照千花界雲開七葉峰寒空
艾綬滿空翠白綸濃逸韻知難繼佳遊恨不逢仍聞撫
禪石為我久從容
冬日送顔延之明府撫州覲叔父
臨川千里别惆悵上津橋日暮人歸盡山空雪未銷鄉
心雲渺渺楚水路遙遙林下方歡會山中獨寂寥天寒
驚斷雁江信望迴潮歲晚流芳歇思君在此宵
秋日遥和盧使君遊何山寺宿敭上人房論湼
槃經義
江郡當秋景期將道者同迹高憐竹寺夜靜賞蓮宫古
磬清霜下寒山曉月中詩情緣境發法性寄筌空飜譯
推南本何人繼謝公
日曜上人還潤州
送君何處最堪思孤月停空欲别時露茗猶芳邀重會
寒花落盡不成期鶴令先去看山近雲愛初飛到寺遲
莫倚禪功放心易蕭家陵樹誤人悲
春日杼山寄李縱員外
南山惟與北山隣古樹連拳伴我身黃鶴有心多不住
白雲無事獨相親閒持竹錫深看水懶著麻衣出見人
欲綴幽芳聊贈送郎官那賞石門春
酬秦山人贈别
知君高隠占賢星卷葉時時注佛經姓被名公題舊里
詩將麗句號新亭來觀新月依清室欲潄香泉護淨瓶
我有主人江太守如何相伴住禪靈
山居示靈澈上人
晴明路出山初暖行踏春蕪看茗歸乍削柳枝聊代札
時窺雲影學裁衣身閒始覺隳名是心了方知苦行非
外物寂中誰似我松聲草色共無機
秋居法葉寺下院望高頂贈如獻上人
峰色秋天見松聲靜夜聞影孤長不出行道在深雲
送僧遊揚州
平明擇鉢向風輕正及隋堤柳色行知爾禪心還似我
故宫春物肯傷情
寺院聽胡笳送李殷
一奏胡笳客未停野僧還欲廢禪聽難將此意臨江别
無限春風葭菼青
送僧繹
斜日搖揚在柳絲孤亭寂寂水逶迤誰堪别後行人盡
惟有春風起路岐
送文會上人還富陽
悠悠渺渺屬寒波故寺思歸意若何長憶孤舟二三月
春山偏愛富春多
送僧之京師
緜緜緲緲楚雲繁萬里西歸望國門禪子初心易悽斷
秋風莫上少陵原
長門怨
春風日日閉長門搖蕩春心似夢魂若遣花開只笑妾
不知桃李自無言
赤松
綠葉蒙籠出見天晴沙瀝瀝水濺濺何處羽人長洗藥
殘花無數逐流泉
送履霜上人還金陵西山
攜錫西山步綠莎禪心未了奈情何湘宫水寺清秋夜
月落風悲松栢多
送辯聰上人還廣陵
莫學休公學遠公了心須與我心同隋家古柳數株在
看取人間萬事空
送清勵上人遊福建
禪子自矜禪性成將來擬照建溪清南看閩樹花不落
更取何緣了妄情
送柳察諫議叔
東城南陌強經過怨别無心亦放歌明日院公應問我
閒雲常在石門多
冬日梅溪送裴方舟之宣州
平明匹馬上村橋花發梅溪雪未消日短天寒愁送客
楚山無限路遥遥
法華寺上方題江上人禪室
路入松聲遠更竒山光水色共參差中峰禪寂一僧在
坐對梁朝老檜枝
石倉歴代詩選卷一百五
