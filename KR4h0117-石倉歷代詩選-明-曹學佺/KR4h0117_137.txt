石倉歷代詩選卷一百三十七
明曹學佺編
宋詩十四
魏野
冬日書事
十月天不暖前村到豈能閒聞啄木鳥疑是打門僧壊
砌平山雪空堂照瀑冰晩來因出戶方始暫攜藤
書友人屋壁
達人輕禄位居處傍林泉洗硯魚吞墨烹茶鶴避煙閒
惟歌聖代老不恨流年静想閒來者還應我最偏
竹珓环
誰製破筠根還同一氣分吉凶終在我翻覆謾勞君酒
欲祈先酹香因擲更焚吾嘗學丘禱懶把祝云云
上知府寇相公
文武稟全才何人更可陪有官居鼎鼐無地起樓臺聖
主詩方和親王狀始廻鎮臨求二陜調燮輟三台鳳閣
頒重去龍旌暫擁來下車三度雨上事數聲雷未暇瞻
珪璧先蒙話草萊幾思趨相府恐懼復徘徊
閒居書事
無才動聖君養拙住山村臨事知閒貴澄神覺道尊成
家書滿屋添口鶴生孫仍喜多時雨經春免灌園
述懷
東郊魏仲先生計只隨緣任懶自掃地更貧誰怨天有
名閒富貴無事小神仙不覺流光速身將半百年
春日述懷
春暖出茅亭攜笻傍水行易諳馴鹿性難辨鬭鷄情妻
喜栽花活兒誇鬭草贏翻嫌我慵拙不解彊謀生
暮秋閒望
水閣閒登望郊原欲刈禾壊簷巢燕少積雨病蟬多砧
隔寒溪𢷬鐘隨曉吹過扁舟何日去江上負煙蓑
秋霽草堂閒望
草堂高迥勝危樓時節殘陽向晚秋野色青黃禾半熟
雲容黑白雨初收依依永巷聞村笛隠隠長河認客舟
正是詩家好風景懶隨前輩却悲愁
秋日登樓客次懷張覃進士
聞說飄零亦異鄉登樓吟望益悲凉當時欲别言難盡
他日相逢語更長蟬噪水村千萬樹鴈過雲岫兩三行
明朝策蹇還無定空凭危欄到夕陽
早起
夜長久待得晨興耽睡童猶喚不譍燒葉爐中無宿火
讀書窗下有殘燈臨階短髮梳和月傍岸衰容洗帶冰
應被巢禽相怪訝尋常日午起慵能
上王相公
聖朝宰相年年出公在中書十二秋西祀東封俱已了
好來相伴赤松遊
尋隠者不遇
尋真誤入蓬萊島香風不動松花老採芝何處未歸來
白雲滿地無人掃
啄木
爪利觜還剛殘陽啄更忙千林蠧如盡一腹餒何妨形
小過槐陌聲高近草堂豈能同燕雀惟解占梁高
附种放詩
夏日山居
隂隂林木静寂寂無人境紅綻紫葳香嵐沈玉膏冷看
雲時獨坐慎事常中省何客馭風來新篁動疎影
諭蒙詩
大盈卑百瀆自成浮天潯崇丘下累塊竟為蔽日深王
者在謙小夙推堯禹心拜言尊賢仁慎德弃珠金自滿
九族散匪驕百善尋炳兹夏商鑒滅國因誇淫
酬陳齋民見寄
竹扉常晝掩幽僻置身安自委漁樵分因思出處難周
庭方設燎漢將尚封壇莫問漁樵意人寰事萬端
附曹汝弼詩
歙之休寧松蘿山人曹處士名汝弼字夢得其先
青州人南唐時徙歙詩一百五十首傳世曰海寧
集舒職方雄為序中子屯田郎中炬登第其後
以進士仕者六人以恩蔭仕數十人贈職方員外
郎今曹君涇清其九世孫也天禧祥符間高蹈
有聲與林和靖魏野潘閬諸詩亦似之
中秋月
年年相對賞永夜坐吟牀衆望自疑别孤高非異常園
林分淨影臺榭起餘光誰似蟾宫客得攀仙桂香
喜友人過隠居
忽向新春裏閒過隠士家旋收松上雪來煮雨前茶禽
換新歌曲梅粧隔歲花應慙非遁者難久在煙霞
懷寄披雲峰誠上人
院高窮木盛野極静無言險路通巖頂香泉出石根微
風飄磬韻幽鳥啄苔痕常記相留夜秋堂共聽猿
再寄
江城從别後聞說在松間度日長扄戶終年不下山静
為詩所役閒免事相關應喜雲邊客冥搜鬢未斑
贈披雲峰岳長老
禪外掩松扃閒眠度歲隂雨侵香篆濕苔長屐痕深水
在銅缾冷雲歸玉磬沈前山有靈藥時策杖藜尋
贈僧
一從叨命服乘興入天台院接石橋住門臨瀑布開松
間應獨坐雪裏更誰來時復攜藜杖看雲上古臺
附張維詩
太守馬太卿會六老于南園
賢侯美化行南國華髮欣欣奉宴娛政績已聞同水薤
恩輝遂喜及桑榆休言身外榮名好但恐人間此會無
他日定知傳好事丹青寧羡洛中圖
庭鶴
戢翼盤桓傍小庭不無清夜夢煙汀静翹月色一團素
閒啄苔錢數點青終日稻梁聊自足滿前鷄鶩漫相形
己隨秋意歸詩筆更與幽栖上畫屏
玉蝴蝶花
雪朵中間蓓蕾齊驟聞尤覺繡工遲品高多說瓊花似
曲妙誰將玉笛吹散舞不休零晩樹團飛無定撼風枝
漆園如有須為夢若在藍田種更宜
歸燕
社燕秋歸何處鄉羣雛齊老稻青黃猶能時暫栖庭樹
漸覺稀疎度苑墻已任風庭下簾幕却隨煙艇過瀟湘
前村認得安巢所應免差池揀杏梁
聞砧
遥野空林砧杵聲淺沙栖雁自相鳴西風送響暝色静
久客感秋愁思生何處征人移塞帳即時新月落江城
不知今夜搗衣曲欲寫秋閨多少情
宿後陳庄
臘凍初開苕水清煙村遠郭漫吟行灘頭斜日鳬鷖隊
枕上西風鼓角聲一棹寒燈隨夜釣滿犂膏雨趁春耕
誰言五福仍須富九十年餘樂太平
貧女
蒿簪掠鬢布裁衣水鑑雖明亦懶窺數畝秋禾滿家食
一機官帛幾梭絲物為貴寶天應與花有秋香春不知
多少年來豪族女總教時樣畫蛾眉
孤帆
江心雲破處遥見去帆孤浪闊疑升漢風高若泛湖依
微過遠嶼彷彿落平蕪莫問乘舟客利名同一途
送丁遜秀才赴舉
鵬去天池衆翼隨風雲高處約先飛青袍賜宴出關近
帶取瓊林春色歸
孫覺莘老序云富貴而夀考者人情之所甚慕
貧賤而夭短者人情之所甚哀然有得於此者
必遺於彼故寧處康強之貧夀考之賤不願多
藏而病憂顯榮而夭短也贈尚書刑部侍郎張
公諱維吳興人少年學書貧不能卒業去而躬
耕以為養善教其子至於有成平居好詩以吟
咏自娛浮游閭里上下於溪湖山谷之間遇物
發興率能成章不事雕琢之巧采繪之華而雅
意自得徜徉閒肆往往與異時處士能詩者為
輩盖非無憂於中無求於世其言不能若是也
公不出仕而以子封至四品亦可謂貴不治職
而受禄養以終其身亦可謂富行年九十有一
可謂夀考夫享人情之所甚慕而違其所哀無
憂無求而見之吟咏則其自得而無怨懟之辭
蕭然而有沈澹之思其然宜哉公卒十八年公
子尚書都官郎中先亦致仕家居取公生平所
自愛詩十首寫之縑素號十詠圖傳示子孫而
以序見屬予既愛侍郎之夀都官之孝為之序
而不辭都官字子野盖其年八十有二云
周密齊東野語云宋有兩張先皆字子野其一
博州人天聖三年進士歐陽公為作墓誌其一
天聖八年進士則吳興人也二人名姓偶同又
適同時不可不知也陳振孫詩曰平生聞說張
三影十詠誰知有乃翁遐想盛時生恨晩恍如
身在畫圖中十詠有宿清江小舍一首破損僅
存一句菰葉青青綠荇齊云
石倉歴代詩選卷一百三十七
