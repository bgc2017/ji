石倉歴代詩選卷三百四十
明曹學佺編
明詩初集六十
羅紘(字孟維山隂人)
讀馬援傳
富貴人所重貧賤世所輕重輕何足較立身期垂名小
器恒自足大材當晚成君看馬伏波激烈真豪英方在
童子日藻鑑有賢兄請從邊田牧屈志事躬耕牛羊徧
阡陌穀粟實豐盈一朝散親舊拂衣事遐征寧為守錢
虜不忝國士稱東進謁明主論議推忠誠岸幘感知已
聚米知地形用兵何神速破敵如流星垂老志益壯據
鞍猶請行至今千載下竹帛垂光榮丈夫重節槩遇時
當效能誰能老閭里齪齪終其生
竹軒
結構臨芳甸綠竹茂前墀鸞枝忽葱蒨鳳尾何葳蕤晨
遊裛清潤夕憩濯凉颸蟻酒時獨酌羽扇不須持動息
絶紛擾耳目無纖翳願守歲寒約載歌淇澳詩
夢母
昨夜夢還家登堂見慈母依依别後情欵欵生前語覺
來不復寐敧枕愁如縷静聽北窗間瀟瀟響寒雨
題畫
入山采靈藥山深愁日短空林獨自行木客時為伴木
肥晨露滋芝潤春泥暖荷钁暮歸遲前溪白雲滿
賦得醫無閭山送王娛清之遼東省兄
吾聞醫無閭山天下奇插空秀色青崔嵬上有高標萬
丈不可以攀陟下有飛泉百尺砅厓轉石相喧豗平生
有志覽形勝日夕夢想空徘徊羨君昂藏七尺軀論談
豁達心胸開詩書百氏盡蒐獵文辭落筆驅風雷入門
下馬告我往斯境愧我碌碌空塵埃便須搥牛撾鼓餞
君别安得美酒三千杯酒以沃離思詩以壯行色奉觴
為君夀高歌振金石君家伯氏人中龍祇今久作遼城
客長沙遷逐淹賈生江海流離老亭伯因君顧同氣余
亦懷連枝有兄在金臺别來知幾時高齋聽雨念疇昔
客居對月成遐思前日寄書來詢余故鄉事親老更家
貧茫然但增愧因君此行重感激丈夫别離何足惜弟
兄相見意綢繆夜雨連牀話胸臆問余别况今何如塞
土故園空四壁簞瓢以忘憂琴樽聊自適每懷放浪山
水間有足欲行嗟未得君不見醫無閭山天下奇為我
殷勤訪靈蹟
汴柳搖金圖
隋皇御極輕九有金璧犀珠積盈畝開渠亘汴千里餘
却向是堤種花柳長堤柳樹搖春風牙檣錦纜舟如龍
明眸皓齒侍君側歌聲遏雲歡未終王氣漸消陵谷改
昔日繁華竟何在空餘故柳滿堤邊葉葉含顰似相待
堤柳含顰映碧流遊人日日駐蘭舟畫圖一見猶增感
况是曾經此地遊
附羅周(字汝濟有礪軒集紘之子)
春朝榮遇為梁方伯賦
曉漏徹金門千官肅駿奔龍蛇旂影動貔虎仗儀屯香
霧籠仙珮紅雲擁帝閽朝參方岳重垂拱聖人尊班接
鵷鴻侣榮沾雨露恩燕當青瑣闥光照紫薇垣翠釜來
芳饌瓊漿注上樽宫袍頒獸錦鼎食賜熊蹯臣職思無
忝天顔喜自温歡聲騰海宇和氣藹乾坤霄露殊優渥
皇猷待討論願留周召伯長爾鎮雄藩
吟舫為陳太常賦
來往寄煙波其如逸興何静依汀蓼泊閒拂渚蘋過汎
汎同江葦亭亭隠浦荷醉來忘繫纜遊處勝鳴珂榜石
登吳嶠觀潮度淛河蟲魚勞細詠鷗鳥避狂歌稍畏漁
郎雜寧愁尹節呵才矜揚鳳吐穏勝灞驢駞筆幻煙霞
態腸抽錦繡窠却緣佳句惱酹酒謝詩魔
寓懷
為山在終蕢鑿井須及泉弱齡昧所適中道遂棄捐窮
廬恥衰朽肝腸日憂煎我思古達人亦以文辭宣不聽
南山歌誰知甯戚賢
又
有兔正爰爰雉乃罹于羅福善與禍淫此理今則那醇
風日澆漓笑談生矛戈陸行畏巉巖水往多風波兀坐
若無覺秋風振庭柯
題鷹
飢鷹困絛紲斂翮自卑栖匪無搏擊能所愧奮迅遲唶
彼籓間雀無為遽見欺秋風有時至萬里逞雄姿
又
胡鷹錦為羽利爪雄武臣健翮剪荆棘逸氣凌秋旻擊
物時未遂卑栖恥依人誰當解羈縶為空狐兔羣
荔枝山鳥
雨過蠻溪斂瘴煙猩紅萬朵壓枝鮮誰知山鳥偷銜去
又是紅塵一騎前
羅頎(字儀甫紘之孫)
上之回
上之回撫西域開玉門綏九陌莎車請吏大宛送質匈
奴稽首烏孫屈膝百蠻同四海謐天馬來赤雁獲朱草
生嘉禾茁盛哉崇丕基神威震六合寶鼎見醴泉開封
疆闢土宇恢邁禹蹟越堯規大漢洪烈孰與齊
艾而張
艾而張羅鷹鸇罔過但我欲置雲間鴻奈爾羣雀啾啾
何鴻之飛極天池掩浮雲&KR1508;罔施疇能頓天網恢地網
鴻飛冥冥逝將往
思悲翁
思悲翁在彼西山我心悺謂我癙憂孰可終楸梧鬱鬱
松柏依依翁歸曷之所莫知鳳鳥不至梟于飛昕不旦
出目無輝已焉哉陸行舟水行車復何歸禍夫騰驤雅
人微
巫山高
巫山高猶可陟江之永限南國我欲西遊誰為汎舟我
陸無輿我行安休翩翩悠悠鬱鬱陽臺靄靄朝雲有所
思思美人美人不可見猿狖今為羣猿狖隠爾形鳴聲
還獨聞黯山谷慘晨昏泫予淚盈衣巾嗟彼嗷嗷愁殺
人
夏人歌二章
池&KR0008;涸兮邦其覆(叶)兮我王樂兮何不度兮歸彼亳兮
毋助虐兮
樂兮嬉兮夏道微兮我安歸兮我車驅兮我馬馳兮去
彼危(叶)兮何不宜兮
黃澤謠二章
黃之澤駱馬沃若我思王度
黃之陂駱馬騑騑思我國謀(叶)
朱鷺
朱鷺毋逝梁毋食我菼中鯊鱨曷不仁魚鼈罔馴我繒
斯施魚鼈咸若川澤夷
上陵
上陵巍哉中有窟楚柎生堂枝鬱鬱野有喬松斧奚從
赤鳥飛逝不來(叶)鴟梟晝鳴我心悲
芳樹
芳樹曷以花自賊樹何貴貴有質桂之香靡嘉實桃以
妍根則蝕柳以枝攀桑以葉不如松與柏亭亭自孤直
物性固不同芳菲諒何益
送下洋客
積水連檣杳煙濤絶域均星杓插天漢日月轉波輪地
坼炎洲迥山横昧谷鄰岩雞半夜曉海樹隔年春玳瑁
沙籠蜃珊瑚窟聚蠙風帆搖鱟媍霜杵響蛟人五色翻
鯨浪三花度鶴津鄉心看斗近旅夢怯潮頻燈遠明南
極舟移按北辰刀書藩俗古行說上皇民
野田黃雀行
十畝之間雀啾啾止蒿集萊鳴相酬遠川遥陌路孔修
原田茫茫禾黍稠秋來古樹風颼颼夕陽慘淡沈西丘
羣飛羣下不相求銜穗食穀安無憂南有樛木在芳洲
雌雄迫暮共依投咄哉兹禽多詭謀性行佻巧誰與儔
穿屋作巢于高樓食彼粢盛令人愁非羅非丸致無由
草竊奸宄將何尤吁嗟此鳥毋久留願汝化蛤湮東流
從軍行
仗劍朝出門含凄辭六親鄰曲置美酒祖送前谿濱酒
酣衆樂作慰我行從軍征役諒不遥豈限越與秦
其二
悠悠邁長途迢迢涉寒磵故里看漸遥春日未云晏昨
發西陵陲今宿富春阪捐軀赴國憂負戈何所歎
其三
縣官遣部吏送我之戍營去家隔旬月憂歡兩相縈什
伍共牽率候晨發修程春早天尚寒山木鮮敷榮
其四
日旰陟高山山高鳥不飛徒步愁力弱策馬畏險巇猱
狖随我行豺虎怒我啼輕身先儔侣勇往多捷馳
其五
採芑菑田中伐荆溪麓邊侵晨已啟行日夕猶未安霜
露濕裳服塵瘴汚旌旃部伍各勞悴飲食尚或愆嗟嗟
戎行士草草負戈鋋
其六
山行窮深林林深人跡稀五里一荒村十里無磵谿路
逢飢老翁投杖向我啼宣言盜賊暴民庶久流離我惜
為徒卒對之空傷悲
其七
清晨秣吾馬整駕至行營主將猶不識寧聞衆校名荷
矛命徒侣將赴青田征軍行極勞悴山勢轉峥嶸辛苦
何所道男兒貴垂名
其八
賊盜布山岡往來森若麻捐生寇我壘咆哮肆爪牙儔
侣委壑死將軍竄水涯匹身禦勍敵奮首揮鏌鋣雖獲
戎猛歸援甲自悲嗟
其九
隆冬登高山曠望極閩吳昔來桃李花今已雪載塗慷
慨思故園行列相喧呼我行豈徒旋覽轡復南徂當清
巨海隅一使斯民蘇
其十
建旐徂甌野整陣嚴三軍開榛創戎壘斬木守要津賊
來相格戰志已無東閩可惜將校愚退止問道濱未戰
先土潰坐使黎庶湮
其十一
冒暑行山阿日赫草木焦溪獸苦炎熱獨行向我號南
望建嶺巔嵬嵬一何高暖熾白日融岡阜日不毛持謝
邦族間遠役無乃勞
其十二
獨行越荒溪屍積溪流丹四郊何蕭條慘戚秋日寒回
顧望修途凄風集高巒掩淚自流涕哀鬱傷朱顔悲哉
城南詩古今同所歎
其十三
軍動自無律刑殺雜偽真濫誅及黔黎戡夷被齊民日
晚入山隅有客泣水濱哀哀一何苦昂首訴蒼旻泣盡
赴修川甘之澗溪瀕
其十四
自我徂南征戰伐三載餘離家顧已久情思鬱不舒昨
日收甌酋北歸欣有期膏車戒行途駕言發軍壘暮猶
青田宿朝已麗水辭
其十五
里中遇故人相與語疇昔歸家門戶静階除少行跡蚯
蚓穴砌間蠨蛸網四壁撫事多踟蹰不知時節易上堂
拜雙親入室長太息
遊仙詩
蟠木倚滄溟花開隠耀靈高臨四海碧下視九州青地
遠無風雨天低動日星不須乘鶴去三島亦浮萍
其二
幽徑赤城顛松蘿九曲連千林喧藥杵一嶂起茶煙深
竇源通海層岩樹隠天攜琴就猿鶴同種玉峰田
湖上
東山志匪違幽澗术苗肥野樹翻鴉響岩花撲燕飛湖
晴林岫出水闊渚村微笑謝紅塵客休過阮裕磯
其二
逝水不窮流滄江汎小舟沙喧飢蟹出波湧異魚遊日
月雙輪駛山河一塊浮扣舷歌李白采藥向荒丘
其三
倦寢獨披襟閒庭愛月臨移牀避花露開戶納槐隂鳥
度湖天闊猿啼澗靄深蒼茫對雲野隠隠數村砧
香奩
湖水蕩難平儂愁向晚增短蓬徒欲剪浮荇不堪憑舊
織蒲萄錦新裁芍藥綾持針忘引線縫就已炎蒸
雜詩
鳳凰遊北極金風襲郊扄衆穢俱零落芳草亦不生徘
徊幽巖中但見松枝青托根未得所歎息此孤英
其二
鳳雛不能翔鴻鵠自高舉遺身中林間羞與衆鳥侣羽
翼諒未成不復思故宇惜哉無知音鸗鷃難與語
其三
宋宣舍與夷魯定遠務人淳龐自可貴菲薄不足珍悲
哉三季後公道遂隠淪傾奪焉知恥遜讓誰復循
月色菊
自種堯年經幾秋嬋娟素影露香浮玉顔空有嫦娥貌
鍾尉歸時已白頭
雙星菊
雕闌並蔕結秋期豈恨繁華歲暮時不似碧霄長契闊
銀河望斷遠相思
紫毬菊
一團秋色幻朝霞搖曳欄干疊綺羅十對紅粧應罷蹴
柴桑興比晉昌多
瑪瑙菊
露飄璚液灑西風麟脯秋深貯已空自是瑶池會中物
不堪埋沒萸園叢
鵝翎菊
浴罷山隂舊墨池斷翎如雪點寒枝月明還戀秋原草
清影䙰褷映曲籬
臙脂菊
一簇櫻唇綴晚條每逢搖落倍妖嬈露寒易灑潯陽淚
况是龍山恨未消
萬蘂菊
晉代宫娥數十千潯陽江上逐樓船自從靈寶揚塵後
都上荒籬野徑煙
白牡丹菊
東籬誰識舊花王自别唐宫處處霜猶似沈香亭北見
美人凝睡倚新粧
題桃花喜鵲畫
天台山下客來稀洞底春芳映晚暉雙鵲飛來枝上噪
玉人應訝阮郎歸
題山茶喜鵲
平泉一樹獨先春枝上靈禽報喜頻似得玉人南海信
絳房含笑露香唇
木犀畫眉
五嶺秋香接海波尉陀宫廢少人過枝頭越鳥顰雙黛
怨彼蒼梧夕照多
附張黼諸菊詠
金蓮菊
洛浦歌殘不見人秋風三徑露香新天然富貴無雕飾
羞逐齊宫錦襪塵
玉英菊
獨對霜籬坐日曛秋風三徑思繽紛瓊樓十二天何處
欲寄瑶華隔暮雲
托葉西施菊
艷質新移自苧羅獨留亡國恨偏多秋來何處看遺跡
寂寂無言斂翠蛾
醉楊妃菊
秋園晞露月將高被面餘酣尚未消無復三郎重顧笑
艷粧空似海棠嬌
太真菊
千載嵬坡起斷魂黃冠猶帶土塵痕籬邊笑領金錢賜
正是新承雨露恩
喜容菊
寶臉初勻膩粉輕含嬌倚態漫多情相逢一笑西風裏
猶自能傾下蔡城
緋桃菊
登高才罷重徘徊為愛深紅繞徑開落日餘酣迷處所
祇疑誤入武陵來
白牡丹菊
玉露凝輝粉艷新芳魂無意近陽春只愁野鹿重銜去
零落秋香逐路塵
臙脂菊
甘谷仙歸阿母家夜開聊簡試丹砂芳唇麗臉争春態
不用東風駐歲華
羅蓋菊
幕幕團隂采采花秋深空倚曲欄斜若為借得東風便
飄逐春雲擁翠華
金錢菊
六宫歡笑破春顔正是君王賜阿環惆悵龍文千載後
却随秋卉落人間
金絲菊
作蠒抽香半未齊秋來不上玉人機露寒三徑西風緊
留得團花待白衣
石倉歴代詩選卷三百四十
