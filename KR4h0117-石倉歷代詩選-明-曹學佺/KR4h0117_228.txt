石倉歴代詩選卷二百二十八
明曹學佺編
宋詩一百五
釋真淨
了義
迷頭曾認影了悟總成非唯有道心在更無禪病依靜
中聞水過閒裏見蜂飛一一天真事何人共所歸
南臺石頭真堂
南臺石上&KR0008;&KR0008;子今古何人道可齊昔日住庵真斧在
夜來明月落前溪
滁州全椒塔院鑒上人邀宿草庵
未能真與佛同龕且向途中息草庵勿謂無心便休去
前三三有後三三
庵内不知塵世事此心能有幾人全黑龍山寺椒城外
路入青林隠翠烟
弔黃龍和尚塔
示滅師何速空遺塔此中僧閒四海錫誰復九年風鳥
外千峰遶人間一徑通寥寥朝與暮唯有白雲同
呈筠守徐朝議辭九峰命二首
捨家從學道無用樂天真豈謂至愚者仍慚衰病身不
堪為度世止合作閒人乞放歸山去翛然老百春
六十四年期歸閒已是遲一身終有限萬事畢無時學
道當求靜為僧此合宜蜀江賢太守外護却應知
大寧山堂
禪家能自靜住處是深山門外事雖擾座中人亦閒漁
歌聞别浦鴈陣下前灣即此非他物何妨洪府間
寄西庵法眼安師
不聞庵外事此意有誰知林壑路窮處世途心盡時鐘
聲來舊寺月色下新池却笑承風者區區老若為
寂軒
本來心自寂不必更論禪我欲辭多事誰來共少緣萬
山青靄裏五老碧峰邊第一幽藏處廬山小洞天
留題東軒
佛子異行藏開軒亦有方故因迎夜月仍得待朝陽羣
木烟初暖幽蘭谷正香生來禪性澹蜂蝶自輕狂
答靖安黃尉問疾
書來蒙慰問外護力何偏槌鼓會雲侣焚香開雪牋滿
池蓮出水斜漢月生天祇似新裁錦文章少比肩
宿彬上人房
人事少相干亦由居處偏不隨流過目常得自安禪野
色郊原接雞聲市井連此身仍老矣風暖杏華天
寄無為居士
世俗事無盡養高心自閒蔬園通綠野林塢帶青山丹
竈慵添火雲庵懶著關别應修省術七十見朱顔
快亭
門徑杉松老悠悠日月閒法王真境界禪者舊家山祖
意傳來久人情妄自攀如何快我臆滿座水聲間
清凉軒
夏閒逃暑處軒戶對巖阿溪水潄無盡竹風來更多百
骸煩旣謝諸祖意如何坐久聞魚戲時時動綠波
雙嶺清旦維那問訊
迥然生計别趣向少知音寂寞僧家事諠譁世俗心長
遭兒女累莫厭水雲深但樂西來意塵勞久自沈
送周道士
歸去靈溪觀匡廬碧嶂深澗松多偃蓋巖溜盡鳴琴不
死徒飡藥長生可練心他年如有道飛錫一相尋
送張簽判遊開先
步入青松裏迢迢一徑通漸分華藏界深隠法王宫道
與神仙别人非世俗同欲知西祖意庭栢老春風
留題紹公寂照軒
幽軒名寂照四海坐中閒景物有遷色主人無異顔野
泉澄檻外香藹起簷間凉夜誰相問寥寥月滿山
送人之南嶽
境幽南嶽寺路向碧巖分遠近松相接高低鐘共聞靈
禽時奏樂香石日籠雲想到經行處超然趣不羣
遊桃源贈劉君
宛若神仙府疑無世俗風人家山色裏門徑水聲中柳
線共垂綠桃葉相映紅烟光正和暖遊樂意何窮
題矮雞冠
潔白異衆卉階前莎草齊曉來和露看只欠一聲啼
再遊永固院
悠悠塵世外居者少關心是事有遷謝斯門無古今乾
坤同永久山水共幽深我愧重來此諸方懶去尋
寄蘇子由
徧因訪祖參禪後拙直尋常見愛稀有道却從人事得
無心應與世情違時光易變誰驚老真趣難窮自覺微
尤荷多才深此意諠譁聲裏共忘機
送西安丐者
禪性天真蓮出水等慈及物别巖阿役供野老門門到
飯謁林僧寺寺過獨木溪橋人跡少孤村草店路頭多
風寒日晩獨歸處猶隔&KR0034;園五里坡
留題佚老庵
勞生唯有僧無事若悟真乘老便閒三徑園林禪况在
半庵風月道心還傍欄碧澗長來水隔岸青岑不買山
郤顧羣情塵土裏名牽利役自忘艱
送僧遊南嶽
住亦無求去亦閒飃然到處是家山偶棲龍嶠重巖寺
又憶融峰絶頂關禪性誰同秋月皎吟情自得古風還
平生聚散三回首知向何時更會顔
和僊上人秋夜對月
香殘火冷漏將沈孤坐寥寥對碧岑萬井共當門有月
幾人同在道無心風傳喬木時時雨泉瀉幽巖夜夜琴
為報參玄諸子道西來消息好追尋
題雲庵手帖三首
南禪師學魯公字最工當時歸南公者無不學之然無
出雲菴之右者昭默老人嘗與德洪共觀此書歎慕之
不已以謂不減楊少師一道人其珍之崇寧五年十月
十八日門人某題
雲菴和尚與檀越帖一紙伏讀如受訓詞叢林荒寒無
復平日此老知不復見况筆畫語言乎門人某流涕謹
書
跋山谷雲菴贊
雲菴住廬山時山谷過焉相與游鸞溪坐大石上擘窠
留題其法喜之游如檗裴公乃作此贊後二十餘年得
於衡陽毛氏之家持以還長沙開法長老覺慈實其的
孫時年二十三歲即以付之臨濟正脈使流通不斷乃
無所媿此贊其敬之哉宣和五年中秋前一日題
石倉歴代詩選卷二百二十八
