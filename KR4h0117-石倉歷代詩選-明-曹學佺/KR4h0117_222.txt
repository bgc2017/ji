石倉歴代詩選卷二百二十二
明曹學佺編
宋詩九十九
王鎡
别虞君集
瓦瓶擔酒去送客石橋東潮過汀沙上船廻島嶼中桃
花三月雨楊柳五更風明日思君處渡頭煙水空
送默然上人歸天台
孤雲不定心持鉢度寒林野飯青蒲潔客程黃葉深海
風潮水發山雨燒煙沈歸到石橋日應看瀑布吟
錢塘江
凉疎萬柳條秋滿石欄橋吳越興亡事晨昏來去潮雲
開天日近水接海山遥望到西陵渡風帆穩自飄
塞上曲
黃雲連白草萬里有無間霜冷髑髏哭天寒甲胄閒馬
嘶經戰地鵰認打圍山移戌腰金印將軍度玉關
買舟
赤欄橋上路幾度卜歸期流水無廻日行人有老時潮
來江勢逆月出海門遲風順輕舟駛蒲帆盡夜吹
早行
客程因太早却費一更眠落月巳歸海殘星猶在天櫓
聲荷葉浦螢火荳花田隔岸誰家起青燈遠樹邊
别黃吟隱
飲乾分别酒話久未移舟潮水催行客海山生遠愁蟬
聲秋浦樹雁影夕陽樓今夜相思夢蘆花第幾洲
秋深
風露損衣裾秋深懷故廬僕方談夜夢客至得家書子
黑石蓮老柿紅霜葉疎今年籬下菊遥憶少人鋤
訪翟梅山
諸老彫零盡江湖今有誰半生行客慣多難識君遲花
屋春風酒梅山雪夜詩莫爲名釣出世事正如棋
晩春卽事
雲氣不分明天陰忽又晴(闕)凉溪鵲浴知雨樹蛙鳴仙
藥黃精飯齋蔬白椹羹惜春吟未就閒踏落花行
山中
榮枯皆定數枉作送窮吟有色非眞畫無絃是古琴青
松秦世事黃菊晉人心塵外煙蘿客相尋入遠林
避亂柯巖綠坡諸公以詩見寄
柯栝地西東音書久不通山河隔今古天地老英雄局
敗棋難着愁多酒易中花前多少恨無語寄春風
感秋寄白雲趙寺丞
囊裏不藏金相隨只破琴每因看月夜長動故人心敗
草關河路秋風楚越砧愁來不成寐壊壁更蛩吟
谿村
水路隨山轉谿晴踏軟沙斜陽曬魚網疎竹露人家行
蠏上枯岸飢禽銜落花老翁分石坐閒話到桑麻
寄友
髮影明寒鏡蕭蕭亦自憐故人難會面行客又經年晴
雪添崖瀑春雲雜燒煙相思有書札寫盡夜燈前
寄杜北山
倦客蕭蕭兩鬢秋柳絲無力絆歸舟曉風落葉辭高樹
夜月行人在别州千里關河鄉國夢一江煙浪古今愁
雁聲過盡青天闊却憶同登望海樓
暮春寄僊洲舍弟
去年妍菊醉重陽今日誰知各異鄉落葉石欄霜信早
敗荷池屋雨聲凉人情好惡花甘苦世事榮枯草短長
别有駿鵰雙翮徤剛風摩透入蒼茫
宿香嚴院
地爐煨火栢枝香借宿寒寮到上方山近白雲歸古殿
風高黃葉響空廊敲門僧踏梅花月入夜猿啼楓樹霜
夢醒不知窗日上時聞清磬出松堂
古杭感事
國事彫零王氣衰東南豪傑竟何之雲寒廢殿排斑石
草卧前朝記事碑沙漲浙江龍去遠天寬北闕鳳歸遲
可憐不老吳山月曾照官家寵幸時
山居
屋頭蘚樹蛻鳴蛩池上溝泉鑿石通香老蒲花春洞影
凉生槲葉午窗風泥瓶開酒留樵客篛笠穿雲訪藥翁
雖是一貧清似水定無徭役到山中
金陵感秋
魚書難寄水空流兩袖西風破黑裘客夢蘆花晉城月
歸心楓葉浙山秋世情老去諳方熟愁事來時醉便休
滿目關河懷古恨如今何處問孫劉
湖山卽景次尹綠坡
湖山掩映鴈潭秋今古詩人說勝遊綠柳影分騎馬路
丹楓葉落釣魚舟前坡風送歸樵笛别墅雲藏賣酒樓
長記尋梅冰雪裏氊靴駝帽鷫鸘裘
尹綠坡山間吟所
苔㾗分路見人家犬護籬根卧落花一片林塘詩境界
四時花菓隱生涯鋤山㨂日春栽藥汲水和雲夜煮茶
耕錄有文須點看旋搖松露入硃砂
寓龍虎山中示張鍊師
蓮盂送别萬峰雲龍虎山前過小春草屨慣穿枯嶺葉
布衣猶帶舊京塵氊寒不見遊僊夢路遠誰憐倦客貧
東望海門歸未得北風吹雪滿唐巾
春酌
酒闌歌罷翠簾遮月柳驚啼子夜鴉多少斷雲心上事
結成香夢是棃花
西湖
南北高峰呌杜鵑斜陽浮翠斷橋邊畫船歸盡江湖夢
一半樓臺楊柳煙
怯暖
怯暖新裁白苧衣棋聲深院客來稀春風無力晴絲軟
絆住楊花不肯飛
秦望山
祖龍癡欲望長年却遣君房渡海船枉去蓬山覓丹藥
桃源亦自有神仙
深春二首
夾泥花上燕巢邊翠箔桑空蠶又眠天氣乍晴風候别
坐看盆藕出雙錢
燕子來時春又休暖風吹綠上枝頭繡簾不隔荼䕷月
香影無人自入樓
采蓮曲
羅裠濺濕鬢雲偏搖落香風滿畫船忽憶年來顦顇夢
鴛鴦正在藕花邊
春閨辭
桃吹紅雪上簾鈎楊柳風絲拂畫樓日透欄干人病酒
賣花聲過懶梳頭
芳庭植上人
苔侵坐處石頭青滿屋春雲不用扄入定醒來香印冷
一簾花雨濕殘經
喜凉
吹笛何人在小樓夜深不下玉簾鈎凉風敲落梧桐葉
片片飛來盡是秋
宿西上竺
閒收石上着殘棋山月無聲鶴睡時落葉打窗霜滿屋
有僧吟得夜寒詩
水居
飛鷗貼水水連天一半青山半是煙日暮潮廻漁父醉
不知船閣淺沙邊
斷橋春望
拾翠車閑輦路塵山南山北杜鵑春誰家庭院東風裏
吹出桃花不見人
湖上晩望
酒醒湖光生嫩凉卧船吹笛藕花香遊人盡逐鶯花去
一片閒情在夕陽
漁父吟
竹絲籃裏白魚肥日落江頭換酒歸只恐明朝風雪凍
老妻連夜補蓑衣
壽光宮
井氣蒸雲濕石欄虬鬚道士自燒丹開門風帶琴聲出
一陣松花滿醮壇
裁衣曲
燒罷心香午夜闌玉纖輕捻剪刀寒衣成恐不如郎意
獨試燈前照影看
花下作字付葉柘山使者
花蘚層層潤石牀綠陰多處自生凉閒將筆染荼䕷露
寫得春辭滿紙香
燈花
喜信今宵報與誰玉人曾剪畫雙眉等閒開落銀缸見
只閉春風不得知
月洞書屋
自寫自詩粘壁上何須古畫與名碑隔牆風落閒花片
日日飛來入硯池
病中
鏡裏初疑看不眞衰顔只恐是他人醫言斷酒方除病
母戒觀書亦損神卧久不知黃葉落起來添出白髭新
自梳頭髮斜陽下手脱隨風半委塵
石倉歴代詩選卷二百二十二
