石倉歴代詩選卷三百六
明曹學佺編
明詩初集二十六
劉炳
崩城操
朝從城上哭長城與雲齊暮從城下哭長城化為泥嗚
呼城已崩兮猶可築夫君死兮身可續妾寧化魚淄水
底立廟祀君君血食
石婦操
朝朝山頭望日日顧夫歸夫君不歸將疇依妾身已一
難再失寧向山頭化為石山崩石應墮江水千年萬年
清到底
邯鄲行
白日下藂臺野曠秋風早不聞歌吹聲空遺往來道傷
心却憶平原君墓上牛羊踏荒草
寒夜怨
月來愁亦來心憐月去愁應改樓高月轉遲停筝坐倚
熏籠待月落却成眠誰知枕冷愁仍在
烏栖
烏夜啼梧桐樹愁夢回腸應苦蘭膏張照樹光啼烏去
夜未央梧桐葉底清露墜一聲一滴相思淚
燕子樓同周伯寧賦
寶瑟凝歌繞珠箔流蘇結帶黃金索翠紅香裏宿鴛鴦
春風人間無此樂杏梁塵暗麝蘭篝黛鎻眉峰掩畫樓
燈殘枕冷棃雲斷秋雨人間無此愁
桃葉青
桃葉青青杏花吐樓頭吹笙教鸚鵡紅牙象版按梁州
金縷衣裳美人舞離情不似月常圓桃葉青青似去年
美人不來鸚鵡怨杏花零落畫樓前
雙桐生空井
井上雙梧桐秋風易搖落綠葉墮鳴璫清陰捲重幄紋
甃生旅葵銀瓶響空索疏枝覆烏臺交柯臨鳳閣美人
矜容儀照影傷今昨鉛華逐波逝歡賞隨年薄行客攀
轆轤哀聲隔簾箔
明妃曲
胭脂馬雕鷹旗狐裘蒙茸金絡羈白玉作鞭雙袖垂手
抱琵琶紅淚滋黛雲點鬢顔如玉春嬌學得蛾眉綠自
擬將身寵漢宫誰憐薄命歸殊俗竆隂絶漠易悲辛落
日哀笳處處聞嚴霜夜鏁關頭月朔氣寒飛磧裏雲鴻
雁蔽天斜作字駱駝連塞動成羣漢家君臣亦良苦却
將嬙比烏孫主廟堂肉食列重裀汗簡如何照今古妾
身分得君王憂萬死邊塵心亦休腸斷年年邊地夢心
懸日日漢宮愁百年一身何足道妾容不似花容好漢
家三十六宫春傾國傾城更有人君王故殺毛延壽特
遣單于貴妾身
鬼妾行
閨中女兒白於雪縣官娶作專房妾黃金翠羽繡羅襦
枕邊誓死心不渝豈憶榮華草頭露好似青藤倚枯樹
一朝樹倒藤無依垂垂哀哭牽腸肚依稀無復半年春
新官到任遣媒人鴛鴦錦帳重還整鸞鳳金釵依舊新
洞房更結叮嚀語却說新情多勝故自忿飛花逐水流
為憐嬌蝶無鶯妬傷心認著主衣裳窗前臨鏡照新妝
青銅欲待銷磨盡幾度春風幾斷腸
蘇小小歌同端孝思賦
棠梨花開春日遲綠窗銀屏鸚鵡啼玉驄慣識尋芳路
手綰同心約郎去
行路難
奉君五綵鳳凰之綺幄七寶鴛鴦之錦牀博山氤氲之
冰屑金盤沆瀣之瓊漿春風無情不相待朱顔綠鬢年
年改姑蘇臺上鼓如雷四時歌舞百花開當年意氣今
安在鬼火如燈秋似海
董嬌嬈為周郁賦
妾家住邯鄲少小矜容顔七歲畫蛾眉十歲垂髻鬟十
三刺繡人前坐十五秦筝架上彈紅粉樓高臨大路自
恃芳年立門戶鸚鵡春眠芍藥闌驕驄晩繫垂楊樹梅
點香奩玉作鈿蓮移羅襪金為步朝歌暮飲綺羅叢東
園桃李鬭春風黛凝柳淺朝勻翠朱訝櫻濃曉洗紅燭
圍錦帳宵常曙香藹雕籠夕未空秋月春花等閒度誰
憐窈窕近新故夜夜虛迷洛浦雲朝朝枉結陽臺雨帶
綰同心只自憐枕期連理翻成誤眼前相愛豈相知彈
指風光節物移只道青春鎮長好那知白髮易如絲容
顏銷歇鶯花冷歌舞淒凉鞍馬稀昨日樽前雙泪落誰
似周郎情不薄得配鴛鴦死亦判願諧魚水生相托青
鳥緘封書莫遲秦樓腸斷夜烏啼君卿豈羡東牆約梁
氏應同舉案齊
長相思高啟同賦
唱歌别君酌君酒出門不道離家久一日三時聽馬嘶
陌頭又見青青柳曉日遊絲墮粉牆閨中啼鳥人斷腸
鸞巾粉浥新年淚鳳枕情遺舊日香比翼鬢雲長自愛
合歡眉黛為誰妝經春魚雁無音信落花風急愁成陣
走馬常提白玉鞭封侯何用黃金印昨夜銀缸粲作花
定是行人當到家玉壺瀉香紅燭煖雞啼一聲嫌夜短
瓊姬墓宋仲珩同賦
野花凝粉鈿瓊姬醉時面夕露柳絲長瓊姬晩黛妝行
人墳上莫回首一顧春風一斷腸
秋夜詞
銀牀露滴梧桐葉紫殿香銷水沉屑玉簫吹罷晩妝殘
半搭珠簾拜新月
金殿人稀瑣窗綠輦路紅蘭遞秋馥生憎月傍玉階明
芙蓉花裏雙鴛宿
田家樂寄張師孟
田家樂今年庄農好秋作蟄龍蜕骨桔橰懸五穀咸登
時雨若官家更憂民力疲公田折布能輕齎小姑攜筐懶
梳洗拾得綿花如雪肥大姑軋軋催機杼疎簾樹影寒
蛩語鬢雲籠霧颺西風眉月生凉褪秋暑山徑牛羊下
夕墟蕭蕭榆柳草堂虚野老杖藜邀小酌諸孫燈火讀
殘書
簡孔博士
宿雨曉還歇開窗消鬱沉烟光靄芳樹池上鳴幽禽逶
迤瞻郡齋窈窕期盍簪孤懷屢百積羣疑思一箴何時
聯夜榻春漏委波深
左掖門朝退呈吳待制諸公
謬忝金閨籍聯班趨晩朝逶迤西上門窈窕長安橋殘
雪帶遠樹夕陽在山腰不有同袍者疇能慰寂寥
别京邑之東阿
前年别鄉閭今年出京邑悠悠去江漢杳杳事行役所
懼心志違況此風波急鳥啼楓樹烟雁下蘆洲夕回首
望長安蒼茫寸心失
春夕直左掖懷周侍御
晩雨池上晴逶迤淡將夕金莖華月生綺樹流雲濕窗
虚漏聲永幔捲爐烟襲憶我同袍人何由共瑶席
憶園蘆
種園在東臯草荒瓜蔓長日落秋樹凉褰衣獨還往時
逢野老憩自足田園賞沿溪暝忘歸古寺烟鐘響
經汝弼叔故館有感而作呈汝尚叔及彥常弟
山館淡將夕寒燈對爐熏牆陰古梅落池深芳草春疎
櫺帶斜月連牀非昔人履綦無往跡琴册有餘塵坐感
歲時改心悲文采湮緘題不忍寫悽惻淚沾巾
題丁氏晩香卷
百草秋已謝佳菊獨含姿凉飇動秋馥夕露敷寒蕤逶
迤被三徑窈窕盈東籬誰憐幽貞操自托遲暮期持觴
挹其秀靜使君子宜
經白將軍故第
粉牆將暖日依舊柳條新上馬臺邊路春風無一人畫
梁暗巢雀綺席委芳塵桃李東園夜餘香歛翠嚬
西平沐公輓詩
桓桓西平公虎臆如銕色總戎領貔貅破敵撫蠻貊安
邊鎮藩省匡濟立勲策十年參幕府深愧簪纓客酹酒
瞻南雲悽其寸心折
胡叔直輓詩
清如巖下梅瘦若松上鶴時聞九臯唳孤響振雲壑仙
籍登玄都文藻通紫閣詩魂不可招荒雲雨苔剝
傅子初
柴門對青山茅屋俯流水伊吾夜無眠寒燈墮紅蕊聲
名一朝振車馬動閭里書臺悽暮烟過客猶仰止
蘇平仲
眉山文獻源後裔稱傑作垂雲九苞鳳瑞世麟一角乘
運登禁林雄筆振臺閣荒隧誰招魂悲泉咽雲壑
魯志敏
魯山堆月場苦竹蔭清樾茅屋哦春風衡門臥寒雪高
義磨層空妙句追往哲平生憂國心泣涕屢陳策
朱原立
門對箕山雲喬木蔭桃李鄰曲誰往還鉛槧塵滿几馬
啼踏槐花捧檄為親喜古市今蕭條人稱紫陽里
劉子高
匡衡昔攻書繼晷鑿鄰壁短燭凝隙光流輝映緗帙苦
力追正音漢魏深祖述落筆人爭傳文聲重千鎰
高李廸
闔閭門前樹鳥啼華月圓詩吟倚樓上午鼔未成眠翠
袖添琱鴨烏絲寫粉箋每懷經濟念鸞鏡感芳年
方方壺
蓬萊五雲宫金粉飾椒壁醉時臥氍毹酒醒灑墨汁傲
世雙眼高鬼谷白雲濕玉堂寄書來落月夢相憶野鶴
弔孤松衰螢照荒陌
黃季倫
折節委榮寵頓將生死齊秋荷補壞衲空林旅幽淒懸
燈禮繡佛清齋烹露葵虎溪流古月自與遠公期
藍靜之明之昆季
清碧杜先生隠居武夷前朝以處士聘不起藍氏
昆季其門生也文翰英美青出於藍焉靜之隠處
明之官至按察
徵君天下名書藏武夷曲金澗青出藍丹田白生玉棠
棣馳英聲芝蘭播清馥桂林持節還高風振林谷
李燦然
書將五車讀少年觀國光龍池柳色綠官驛槐花黃賜
衣照春色淡墨題秋香林塘遺故宅猶指鄭公鄉
葉楚庭
船頭酒百壺船尾書百册閒騎桃花馬醉弄西湖月狂
吟捲秋濤聲撼扶桑折滄海無還期哀魂楚雲結
吳用晦(其祖月灣先生也)
滄灣俯空寒老月懸古色殘花漂斷沼野徑繞荒宅王
珣稱短簿牙笏猶故澤文藻遺江山蒼茫暮烟隔
題呂花園草堂朱雀橋
何處銷殘暑城南茅屋幽晚烟將野色春樹帶江流愛
竹從兒種躭杯與婦謀生涯成老圃不是故時侯
郊居雜興柬陳遂良
風雨人行少柴門午尚扄土花沿砌碧山果墜枝青病
眼躭書癖衰顏托酒星經邦方尚武寂寞抱遺經
義城十二景其一曰烏石樵歌
烏石岡頭路林巒勝景開洲連青野闊山俯碧溪迴墨
沼春生草書堂雨蔭苔樵歌時出谷野興屢登臺自得
園廬樂生涯不用媒
花橋釣艇
花橋通駟馬錦里昔鳴珂紅雨桃飄浪青絲柳蘸波石
欄晴更倚釣艇暮還過魚暖金翻藻鷗凉白宿荷先賢
多勝賞落日一漁蓑
魯壇古市
洙泗流波遠尊崇百代同衣冠循習氣俎豆想餘風市
廢殘槐綠壇虛笑杏紅壞垣迷古鐸宿草臥懸鐘文沼
今更化絃歌幸歲豐
雙溪明月
月照雙溪水春流燕尾乂光移船柁轉影落釣絲斜壁
彩澄鷗渚金波漾雁沙扣舷清不寐浩興欲乘槎
萬斛晴雲
萬斛雲姿秀巖棲伴古松尚横秦嶺態猶帶楚臺蹤林
碧晴縈絮天青晚作峰也曾閒出岫上下逐飛龍
東閣書聲
草閣深絃誦吾伊徹夜分鄰雞銷夕漏簡蠧護香芸山
鬼吹燈聽溪僧隔竹聞斷機遺訓在秋夢落青雲
得漢彝簡周伯寧索香灰
古彝多欵識蟠螭漢篆存黃金銷土色翠羽飲雷文綺
席流寒月銀屏度綵雲蘭灰能裹寄長吟盡夜分
聽雨堂為安成周氏賦
中年廹宦遊邈若胡與越悠悠烟樹遥杳杳關河絶況
玆風雨夕坐想鴻雁隔箎塤寧共理孤燈耿還滅懷寶
重經濟括囊貴明哲何時對牀眠慰此腸内熱
敬軒詩為王達善賦
深巷何窈窕端居掩柴荆素心每無欲寡朴輕浮榮慮
盡默自守神清淡忘形危坐白日晩疎林微雨晴開窗
幽鳥啼滿階芳草青焚香奏絲桐愛此塵纓清孤雲野
鶴唳絶壑流泉鳴高懷曠而婉雅音誰復鳴古人良巳
久寸心千古情
題蘇子卿牧羝圖
穹廬十九年坐臥持漢節歸來兩鬢斑疑帶天山雪
寒食客秦淮憶舊
去年寒食長途客桃花落盡棃花白今年寒食客秦淮
杏花李花無數開東風凋殘白羽箭落日獨倚黃金臺
緇塵蕭騷吹病目破帽烏靴泥漉漉藜杖東山弔謝安
悵望飛雲仰天哭淒凉心事更誰憐絲綺可以調絲絃
子期巳矣伯牙死高山流水空荒烟王孫不歸芳草暮
解衣沽酒驅愁去誰言一醉可消愁酒入五腸肝膽露
便擬揚帆析木津仍期掛劒扶桑樹志士長懷溝壑憂
功名百歲等浮漚雨晴浪煖河豚上載酒滄江弄釣舟
題諸葛武候廟
武侯古廟臨江市碑仆苔荒字殘廢巴東巴西巫峽長
父老至今來拜祭木牛流馬將何施君才十倍當曹丕
託孤付國寄大事輔不可輔卿為之股肱竭力誓臣節
五月渡瀘親出師君臣氣義出肝膽千古淚落令人悲
江流不盡潮聲咽嗚呼遺恨三分國沙際空遺八陣圖
蒼梧雲暝秋蕭瑟
題崑崙雪曉圖
自有宇宙便有此山六丁智力憚䟽鑿一氣神秀鍾巑
岏九龍上蟠日月麗六鰲下鎮滄溟寒西母雙鳬遠莫
至周王八駿遥難攀萬仞皚皚太古雪大明中開爛銀
闕玉京瑶圃恍瀛洲一洗胸中煩惱熱自非砥柱障狂
瀾大地蒼生混魚鼈摩挲此圖雙眼開令我胸次生崔
嵬安於磐石奠四海長歌萬里大風來
過南湖嘴
城頭開船北風起帆輕直過南湖嘴上水歡呼下水嗟
龍王廟前准燒紙小婦扳罾楊柳磯淮鹽換得鱖魚肥
沾來新酒不成醉臥聽鄰船歌竹枝
宿潯陽
潯陽城頭秋雁啼霜寒木落紅霏霏孤舟晩泊日當酉
纜繫石橋楊柳磯庾樓基廢迷烟樹猶記樓船爭戰處
草店蕭條野客酟女牆依舊官軍戍逝水滔滔送落暉
繁華雲變不勝悲當年司馬青衫淚翠袖琵琶夢巳非
題賈文彬耕樂堂
前年戍醽口關去年來利陽鎮花隂臥犬喜官閒沙際
飯牛饒野興江村寒食落花初水滿平田宿雨餘凝塵
懶拂鵰翎箭負米歸來讀夜書
耕讀生涯為子昇弟作
杏花開時啼乳鳩平野雨霽青烟浮稚兒呼犢催蓐食
長蓑短笠登西疇布穀村南聲逐逐勸人種苖食新榖
蛙聲知歲卜田頭龍骨聲閒臥沙曲九農鼓腹喜年登
䆉稏連雲欣歲熟草堂低接榆柳牆柴門半掩歸牛羊
溪虚笛弄夕陽晩木脱風高秋露凉窗下移燈把書讀
老翁燃松當短燭但願官家徭役平雞黍年年會鄰屋
棲碧軒為陳指揮賦
瑣窗斜隔紅塵道芳草滿簾晴不掃階前馬踏杏花泥
柳外鶯啼春色好羅袍犀帶紫金魚壁上瑶琴牀上書
雲挾城頭春雨過一庭脩竹讀隂符
題滕王閣
珠簾畫棟當南浦岸草汀花幾今古九江潮白雁横秋
五老雲青龍出雨浩蕩淡波去莫回淒凉唐室不勝哀
空遺王勃文章在父老扁舟奠酒來
題趙文敏公墨竹為宋景濓學士賦
坡翁老可俱巳仙誰寫石上青琅玕淇園蕭條白日晚
渭水寂寞西風寒歸來三徑無人共翡翠參差凉露重
瀛海終期釣六鰲緱山自擬棲雙鳳八月秋高夜向沉
長梢髣髴生清隂千尋楚水三閭操萬里天山屬國心
洞庭冥冥波浪急糢糊爪甲蛟龍蹟悵望天涯翠袖愁
一片湘雲淚痕濕
大梁行
大梁繁華全盛日宮闕浮天耀桃李魏國山河十萬兵
信陵賓客三千履上苑春晴花覆闌鬭雞走馬事金鞍
銀燭填街美人過紫蓋淩雲公子還五侯七貴行人避
吐膽傾肝論意氣朱亥能移晉鄙兵侯嬴自執夷門轡
回首英雄非昔時輦路人稀秋草迷舊遊歌舞今何處
落日狐狸當樹啼
潯陽行
江頭女牆啼野烏亂石如壘驚濤呼潯陽九派控吳澤
匡阜千峰迴楚壚當時形勝夸疆土連雲宮苑旌旗樹
庾亮樓船赴國仇黥王版籍歸英主盛年一去水流東
冠蓋繁華處處空兩岸蘆花浸明月滿汀烟樹鳴秋風
古戍何人晚吹笛客船莫向城邊繫翠袖琵琶夢巳寒
青衫易灑天涯客
荆州護衛指揮陳公伯英鞍馬之暇焚香吟詩
高懷雅量令人起敬賦詩承教
將軍少年英氣豪學劒論兵談六韜龜紋璅甲紫絲轡
虎皮鞍韉紅錦袍三尺雕弓兩斛力八歲龍駒雙佩刀
不憤旄頭如火赤從駕南征破戎狄鴻雁啼霜瘴月昏
駱駝載雪狼烟濕羽檄流星烽火連搴旗誓欲靜三邊
銜枚榆塞金瘡苦洗箭沙泉戰血羶柳營日落鳴笳鼓
玉帳籌邊月當午酒壓葡萄壯士歌花插真珠美人舞
奏凱歸來拜玉墀天恩頒宴畫樓西漢家未數蕭曹業
麟閣丹青姓字題
遊丹青閣
橋南楊柳綠成行出郭尋僧到上方城拱烟霞開錦繡
山圍松竹奏笙簧半簾晚翠涵溪閣一枕秋雲護石牀
安得遠公同淨業白蓮池上挹天香
丁夘立春日簡蔡宗文昆季
玉琯吹葭已應灰字題春帖手斜裁震司木德三陽泰
律協條風一氣回鸞輅憶陪趨御苑燕釵曾賜出宮醅
文園多病歸田早鬢影東風看野梅
簡戴彥碩
故人營得草堂低老圃連城近市西碧注硯池荷葉露
紅粘屐齒杏花泥書懸牛角朝耕地飯飼魚苖晚灌畦
只恐長安雲路近馬蹄催夢聽朝雞
呈西平侯沐都督西征
西虜憑陵久不賓詔書五道出將軍龍光燭劒銷邊祲
虎氣揚旌壓陣雲周廟昔聞方叔頌漢廷今見貳師勳
春風三月鶯花禁歸騎笙歌奏凱聞
早春呈吳待制
上林春早陌塵香紫禁觚稜射日光新綠御河搖柳黛
小紅宮樹試桃妝山連曉氣蟠龍虎臺枕東風憶鳳凰
心折故園幽興獨尋僧看竹過鄰牆
寄賈文彬廵檢
故人一别動經春野渡維舟送夕曛銀燭照窗秋聽雨
角弓懸壁晩看雲山城旗影中流見草閣書聲隔岸聞
江漢茫茫多舊識猶能俎豆說將軍
與子昇弟觀捕魚
柳條風脆巳梳黃湖落江空石露梁帆脚壓霜寒殺網
柁牙移月夜鳴榔載車有獵曾占渭鼓枻無歌豈濯湘
又得錦鱗長尺半鄰翁新酒正吹杳
徐叔度黃子初王仲愚同宿徐彥輔齋次韻
草堂不厭客過臨清暑銷塵帶石林溪靜白鷗晴泛影
樹幽黃鳥晩留音綺窗分榻簾隂轉銀燭移樽漏滴深
向秀不堪鄰笛感墓亭秋思易傷心
寄表弟朱永容永實昆季
渭陽河畔畫樓西紅粉闌干柳樹齊窗底折花騎竹馬
街頭籠草鬭山雞銀屏褥隠鴛鴦並綺戶香凝翡翠棲
回首繁華成舊夢對牀今雨不堪題
過蕪城懷古寄程伯羽劉子雍胡伯清
珠簾十里瓊花月惟見荒城背夕曛潮落䢴溝迷廢壘
樹連爪步帶殘雲雄文猶記陳琳檄故苑空遺煬帝墳
書劒昔曾趨幕府白頭應愧鮑參軍
姑蘇懷古
城枕姑蘇笠澤西垂虹橋接草烟迷闔閭老墓騰金虎
勾踐空營失水犀抉目樹荒羣鹿走捧心臺廢亂鴉啼
館娃香逕歌遊處響屧廊空落燕泥
過錢朝陽故居有感柬程伯羽汪宗彝
短牆依舊草堂深蘭徑重過思不禁芍藥紅殘花漂雨
甘棠綠嫩樹成隂帖臨青李池遺墨曲奏朱絲壁憶琴
回首風流陳迹冷山陽鄰笛淚沾襟
俠氣
中年俠氣未全消通籍金閨躡紫霄龍尾趨班晨漏轉
螭頭簪筆晚香飄柳迷輦路迂瓊佩花壓宮牆度綵簫
報國自慚衰朽質經秋歸夢到漁樵
拜外舅陳公禹謨墓柬陳原輔
貳館東風憶昔年笙歌如沸酒如泉麒麟錦帳銷銀燭
孔雀雲屏列玳筵井塌銅瓶渾臥雨香闌瓊佩已迷烟
傷心孤塜楓林外寒食殘花墮紙錢
和九日韻寄朱見中二首
野樹荒臺帶晩隂昔年歌舞憶登臨桃花紈扇西風冷
蔓草銅駞夕露深舊夢青雲連館閣多情華髮老山林
江南庾信傷秋倦疎雨簷櫳怯暮砧
憶從天上宴黃花烏帽秋欹鬢影斜宣賜綵壺香注蟻
醉簪宮筆墨塗鴉雲連雉尾開金闕日射鑾輿引翠華
退食從容休沐早短屏驚雨夢還家
次秋日韻奉汝弼叔
三徑歸來菊未荒半凋楊柳弄初凉銀屏紈扇題秋句
金鴨羅衣換夕香老憶風雲趨北闕夢無花月待東牆
狂遊尚記秦樓别翠袖紅綃拭淚行
送春寄楊孟瑄
腸斷春光春可憐登山臨水送將行天連草色圍孤嶂
樹帶河流遶故城幾點落紅迷蝶影一庭新綠占鶯聲
殷勤更約明年早酒對陽關慰别情
題葉楚庭醉漁卷簡彭敬宗劉子厚子明二首
落盡荼䕷草覆裀二分流水一分塵小車都載鵝黃酒
蘇小墳前醉過春
渴眠蓬底口涎流麴糵為池糟作丘便向五湖成浪死
墓題應得醉鄉侯
京口中秋
歸棹前年酒滿缸牽衣稚子慰離腸却憐月色連秋色
依舊他鄉憶故鄉
題舅氏亭簡朱原立陳遂良陳原輔
渭陽池館花如霧曲曲闌干面面池記得少年遮妓飲
至今楊柳學腰肢
暮春寫懷二首
揚州書記鬢蒼蒼每向春歸欲斷腸剰欲典衣沽酒飲
風流無復少年狂
青梅煑酒蕨芽肥倦客懷家入夢思想得故園風景好
一庭香雪落荼䕷
待渡溪滸因憶辛卯五月廿五日實先祖母誕
辰時家宴彌旬名妓陳巧兒樓船將還諸兄
飲餞張宴設樂管絃竟夕今轉盻三十五年
矣念少年紅香翠夢俯仰之間風流雲變華
屋丘山寒烟蔓草春風如昨痛諸兄不可復
作予髮亦種種焉感今悼昔不勝其情賦詩
以寫懷
畫船曾駐渡頭西翠黛凝歌憶送歸今日不堪重繫纜
滿汀烟樹昔人非
繁華雲變都非舊一片寒沙臥夕陽惟有壞垣春雨裏
野花猶似美人妝
予舅氏朱民俊會心憩老二亭幼時往還必預
宴賞今已荒棘重來有感柬朱容允實
憩賞亭西多牡丹年年攜酒向春看于今池館都非昔
野燒凝烟暮雨寒
石倉歴代詩選卷三百六
