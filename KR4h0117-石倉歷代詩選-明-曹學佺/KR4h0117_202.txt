石倉歴代詩選卷二百二
明曹學佺編
宋詩七十九
吳儆
子吳子(某)既結茆竹洲以娛親復於居之前沼
爲亭以朝爽名之蓋亭西面於晨興看山爲
宜
抱甕自灌園勝遊貴人門有口自酌酒勝與俗人言園
中多蔓草晨夕費鉏芟遇夜或風雨安得久盤旋惟有
古斷簡言行皆聖賢讀之未竟篇眵昏如夢間讀竟亦
何爲是非徒囂煩何如池上亭虚曠可看山山色日夕
佳晨興夜氣還宴坐日過午清隂猶未遷
題新安僉廳拄笏亭
高山如高人可仰不可褻山中老鉏犂山前走車轍終
日對孱巖如目不見睫高人與高山千里風期接妙思
入青冥毫端寄明滅况復簿領中見此寒岌嶪悠然境
意會芻豢端自悅手板亦何爲趨走背汗浹從渠且倒
持吾自支吾頰
題騎牛圖
陳仲舉賢良熙寧中言新法不便謫南康酒稅
豢兩黃犢時與劉凝之跨之遊廬山李伯時繪
為圖今藏其家
汗血聲利場舉世循一軌霜風老觳觫松路石齒齒牛
瘦僕夫疲累累山谷裏兩翁非病狂顧獨不取彼牛背
有佳處未可語俗子夷齊向千載凜凜有生氣試問齊
景公烏用馬千駟
代陳無已述懷
胡馬嘶北風越鳥依南枝人生有氣類千里傾風期君
看漆室女中宵倚楹悲從君不憚遠秋露濕人衣南山
白石爛漫漫何時旦獨立占少微搔手空三歎
次韻南軒先生榕溪閤閤山谷所名也
紹聖用事臣黨與紛相樛當代幾忠良一朝咸黜幽太
史坐直筆愈黜名愈休消長關否泰天意匪人謀纍臣
誰司城獨爲景物留當時西復南萬里不停輈誰知百
年定欲起九京遊積莽新陳迹寒泉薦冰甌想當千騎
臨水木寒蕭颼我公今伊傳兹焉少夷猶炎方凋瘵餘
公來今已瘳榕溪兩甘棠千載誰劣優太史後凋松公
如巨川舟
汪叔耕見訪不數日别去惡語爲贈兼簡子用
子美二犮
負釁得老窮掃軌事幽屏跫然羅雀門有客頎而整悲
歡十年别樽酒清夜永妙句時驚人盈軸肯傾廪三日
語未休霜寒夢歸省臨流分别袂波光照孤影重念吾
故人雪屋清燈冷天晴風日佳何時過鼪徑石鼎燃豆
萁冰葅煮湯餅
宿神潭洪氏醉經堂
久客急歸程風雨事馳騖黃流鳴澗壑餘波或被路堆
琦珠聯屬石徑齒齟齬籃輿惴危登杖策阻深度行行
忽半岡神潭渺東注徒旅鳩後先煙火休薄暮主人延
客入大室千卷聚醉經揭佳名巨軸舒新句我亦舊高
陽糟粕嘗巳屢人言薄滋味舌根恐未具君但中聖賢
當自知佳處
題祝聖寺浮梁道中
金碧照征涂松竹開幽徑山僧夀八十腴貌精視聽嚢
鉢罄錙銖棟宇事嚴整如公方外人視世一泡影辛勤
畢此生更欲傳不冺當家茀父菑居位蠧國政視公豈
容誅三歎發深省
楊村道中邂逅趙仁甫
脩途轉清溪孤村帶寒日瀟灑竹間亭意行成小立賓
主莫誰何悠然良自適俄有貴公子胡驄搖寶勒下馬
相勞苦呼酒道疇昔遂令麋鹿姿頗爲人物色佳實進
霜堅異釀引寒碧興盡還獨歸沙頭寒月白
題陽山寺
憶昨去家初凉風肅巾屨閭里重遠别祖席煩親故期
會趨晷刻倉卒戒徒御首尾徧吳楚復退分擕處歲月
拂塵壁廊廡識故步故人新絳帷方屨盈外戸褰裳喜
我來寒温問良苦樽酒開驩顔雞黍羞珍具欲少爲君
留歸心巳先騖年少未仕時飽食厠庠序束書事遨遊
光隂等閒度一爲升斗縻奔走窮朝暮欲學不可得雖
悔復誰諉諸君其早圖前覆戒吾車
獨酌
松竹開幽徑蓬蒿閟荆扉庭前兩梧桐濃綠涵清輝南
楹開半山晨夕異煙霏樽酒自賓主禽鳥更壎箎飲罷
兩無言還讀淵明詩
早起
積雨霽窮秋柴扄立清曉溪光照煙岫未覺秋容老溪
邊烏臼林他日没飛鳥濃綠半枯枝殷紅亂衰草搖落
想騷人洞庭風嫋嫋
晚步
水静偏明眼山高不受塵晴沙棲白鳥野渡集歸人問
字誰持酒行歌有負薪娟娟孤月影獨覺向人新
弋陽道中
積雨今朝霽東皋晩日紅人家深蔽樹野水闊浮空久
客仍行役青春巳過中嶺頭凝望處腸斷白雲東
和唐秘校見貽長篇
君才離竒卧壑松力回萬牛匠非哲我如坎井可窺底
短綆未汲先自竭饑寒驅置簿領中巧匠旁觀指濡血
逢人首下尻益高敢遇督郵腰不折憧憧往來窮朝昏
負負江湖弄風月邑雖陋室無佳士稍輸城府開私謁
平生聞人說項斯秀句秋江更清澈鼯徑經雨忽蛩然
傾囷倒廩不我屑渥洼汗血絶後殿天球河圖合前列
要知冷暖須自知䑛蜜中邊不容說癡兒徒癡不了事
相留湯餅未暇設如今豈止傾蓋舊向者固巳聞風說
命之窮逹有宿分男兒功名在晚節未應種豆趣南山
試一上書干北闕君不見少陵流落老更窮長歎自比
稷與契
遊古巖舊嘗侍孫先生題名
白日瀟瀟松徑静紅蕖冉冉洞門深風涵廣宇生虛籟
夢破西忩上夕隂景物眼前渾似舊塵埃題處忍重尋
羸驂落日孤村路塵土依然滿病襟
過叢桂堂故叔祖教授讀書之所
古瓦頹垣迹巳陳孤猿别鶴自哀吟可憐叢桂煙蕪没
惟有平池春水深秀木千章新過雨寒山一帶暮傷心
清風明月時來此夢斷雲飛何處尋
和呂守環秀堂二首
一州如斗帶溪山空翠家家遶畫欄丘壑自非胸次有
雲煙誰暇静中看衣冠共識家風在閭里方知漢法寬
戴白垂髫相與語今年有飯飽加餐
田家但識豐年樂見說花城日更長如獲從公時拄笏
尚能援筆侑飛觴雞豚社甕年年酒柿栗園林樹樹霜
更倩漁郎問樵徑深山深處是吾鄉
清明隂雨呈同舍
薄薄輕寒作許隂村村花柳爲誰新良辰欣見百五日
冠者仍餘五六人冷雨凄風連午夜飛花流水一年春
窺園未阻江東興陌上應多翠黛顰
寓郡城客舍熱不可寐與程彦舉坐語逹旦
淡月微雲對倚樓無聲河漢自西流高城忽起梅花弄
散作晴空萬里秋
偶成
宵來一雨破炎蒸蕉葉葵榴照眼明稍與燈花尋舊約
却嫌庭樹作秋聲
趙同叔開軒植竹以自娛樂諸公雖爲賦詩而
未嘗有見之者(某)不日北歸同叔亦爲楚令
尹矣詩以餽之
庭前新月巳如霜倚玉縈風别是香說與東君須早計
扁舟早晩下瀟湘
寓壺源僧舍二絶
燈殘掩卷已三更風露涓涓月滿庭閒撲流螢衝暗樹
危梢點點落寒星
歸來閉戸還高枕忩隙微通月影斜風急忽驚烏鵲起
空階蔌蔌墮松花
簟送人詩代簡
幽忩相對小匡牀藍淺紗輕冰麝香退食歸來高枕處
滿林風雨夢瀟湘
題月巖
題詩山寺不勝多人力爭如造化何安得短篷巖下瀨
長看清影照寒波
已卯之冬月餘端坐無以度日因聚諸童幼極
其歡笑時與相說謎雖鄙俚不稽至於可笑
輙爲絶倒因戲爲數語示之
滿身珠翠間花鈿舞到梁州最可憐一捻宫腰如束素
清風明月畫堂前(簾)
楚楚衣裳兩頰紅冠兒斜墜脚兒弓夜來塞上無消息
玉筯偷彈對曉風(雞)
石倉歴代詩選卷二百二
