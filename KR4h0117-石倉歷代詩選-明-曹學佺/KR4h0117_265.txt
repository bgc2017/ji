石倉歴代詩選卷二百六十五
明曹學佺編
元詩三十五
倪瓚
夜泊芙蓉洲走筆寄鍊師
芙蓉猶滿渚疎桐已殞霜泊舟菰蒲中吳山隱微陽因
懷静默士竹林閟玄房煮茗汲寒澗燒丹生夜光憶與
鄭炎軰閒咏步修廊時余有所思顧瞻重徜徉庭下生
苔蘚牖間繙詩章奕勢鄭老勝酒榼郯生將雅歌雜詼
諧列坐飛羽觴子歸日己晩棗栗亦傾筐揮手輙謝别
暮宿荒城傍遲明趨所期待子鄭公堂晨往遂至昏企
望徒倀倀乃嗟仙真馭固非世所望惻惻理歸棹泛泛
秋浦長還尋甫里陸更醉山隂王素冠斯馳贈喜知終
未忘余兹將遠適旅泊猶彷徨微風動虛碧初月照石
梁曠望對清景賦詩托陳郎茯苓思同煮夜雨共匡牀
走筆次陶蓬韻送葉參謀歸金華
手把玉芙蓉青天騎白龍出入人間世飛鴻踏雪蹤瑤
草粲可拾羣峰森玉立璧月挂天南離離星斗濕君昔
在山時玉韞山有輝因同白雲出更與白雲歸白雲無
定處詎只山中住河漢共縈紆經天復東注金華牧羊
人遊戲不生嗔笑拂巖前石行看海底塵手調白羽箭
陋彼磨銅硯一語不投機歸歟寧再見用士始郭隗全
趙終相如項王疑亞父竟爾龍為魚擾擾何時己百年
聊寄耳良也報仇歸言從赤松子去山今幾年還山大
學仙天台司馬宅雲氣近相連
玄文館讀書
真館何沈沈寥廓神明居陽庭肅宏敞丹林鬱扶疎睠
言兹遊息脫屣榮利區簷榱初日麗池臺凉雨餘焚香
破幽寐飲水聊舒徐潛心觀道妙諷咏古人書懷澄神
自怡意愜理遺無誰云黃唐遠泊然天地初迴首撫八
荒紛攘蚍蜉如願從逍遙遊何許崑崙墟
春日雲林齋居
池泉春漲深逕苔夕隂滿諷詠紫霞篇馳情華陽館晴
嵐拂書幌飛花浮茗盌階下松粉黃窗間雲氣暖石梁
蘿䔍垂翳翳行蹤斷非與世相違冥栖久忘返
蕭閒道館聽袁南宫彈琴是日風雨蕭然有感
而作
玉琴轉清亮風雨更飄颻疎桐蔭高館朱槿耀芳條生
物曷可遏撫事發長謠弱齡陪清讌櫛髮想垂髫相見
日已老離居夢且遙秋江眇雲水去鶴影搖搖
和答吳寅夫對雨見懷
溽雲變隂晦零雨隨風濤的皪集蓮池飄颻灑蘭臯朱
絲緩瑤瑟綠錢生寶刀撫事增慨慷端居倦遊遨處世
每慚柳懷人徒咏陶脆質愛靈藥閒情宣弱毫
述懷
讀書衡茅下秋深黃葉多原上見遠山被褐起行歌依
依墟里間農叟荷蓧過華林散清月寒水澹無波遐哉
悽遁情身外豈有他人生行樂耳富貴將如何
早春對雨寄懷張外史
林外苦泥雨憂來不可絶掀帷望天際春風吹木末飛
蘿散成霧細草綠如髮念子獨高世南山修隱訣撫弄
無絃琴招邀青天月神安形不凋跡高行自潔思之不
可見饑渴何由歇願為鸞鵠翔南遊拂松雪
戊寅十二月丹丘柯博士過林下賦詩次韻以
酬答
積雪被長坂卧疴守中林山川雖云阻舟楫肯見尋傾
蓋何必舊相知亦已深驚風飄枯條清池冒重隂聮翩
雙黃鵠飛鳴綠水潯顧望思鬱紆徘徊發悲吟願言齊
羽翮金石固其心歡樂何由替黃髮期滿簪
古詩送友仁賢良之京師
吳山朝靄外闔門春雨餘超忽孤帆遠天末浮雲舒君
今北闕遊我栖南山廬荷鋤事耕作閉戸詠詩書高林
鳴禽曙青苔行迹疎還期茅簷下一枉故人車
贈惟寅
隱几方熟睡故人來扣扉一笑無言說清坐澹忘機衣
上松蘿雨袖中南澗薇知爾山中來山中無是非三十
不娶妻四十不出仕逍遙巖岫間翳名以自肆何曾問
理亂豈復陳美刺高懷如漢隂終老無機事
送惟寅
春江煙靄綠遠樹明清旭歸鴈影斜斜鳴聲斷復續陳
君掛帆去似與鴈相逐水際白雲度山中甘雨足安得
從耦耕柴門藝松菊去去且入城懷抱向誰傾姚公有
古道虛夷多遠情俾爾遂高隱狂歌樂幽貞
聽錢文則彈琴
牛鳴野窌中雞登山木上黃鍾雜姑洗舂容以清亮别
鵠暮鳴飛流水春演漾愛爾絃手忘令我形神暢憶昔
擅能事宋袁余所向錢君生獨後超軼絶塵鞅操琴晩
聞道月斧揮天匠杳如清廟瑟朱絃聽歎唱古道久寂
寥古音亦淪喪促軫淚沾纓歌詩重悲悵
為張來儀賦匡山讀書處
廬山鬱岧嶤上有香爐峰影落碧天外翠玉琢芙蓉牽
蘿讀書處雲燈無行蹤猶遺石巖苔花開紫丰茸愁心
飛春雪寶劒沈雙龍應化蘇躭鶴歸栖千歲松仙巖採
芝叟久别倘相逢
題驪山圖
校獵上林苑洗馬昆明池霜威肅笳鼓雲氣畫車旗馬
班陳賦咏衛霍綏蠻夷王風既未遠文明方在兹逶迤
霄漢上鳳凰尚來儀
送馬生
送子淮南行繫舟江岸柳翠影舞晴煙落我杯中酒舉
杯向落日春水浮天碧時見白鷗飛雪光翻綺席應笑
披羊裘獨釣漁邊石
黃本中書齋為寫寄傲窗圖
庭樹綠交蔭時鳥語清綿春竹羅逕笋夏花敷沼蓮慨
然三季後契彼羲農前古井汲修綆空齋絙素絃長歌
歸去來悟悦陶公賢終尋桃源崦息景窮幽玄
為徐有常畫葉湖别墅
葉湖水淪漪松陵在其西望見吴門山波上翠眉低白
蘋晩風起寒煙遠樹齊水蕉籠筆格露柳罩金堤居貞
寧汲汲旅泊自栖栖屛處觀魚鳥風雨夜烏啼
煮石山房
汲澗煮白石雲栖南澗隈敲石發新火荆薪藉餘灰坐
候升降理静觀寒燠媒遂忘石鼎沸乍疑山雨來丹成
同此術鶴化詎能猜我亦餐金液清淺笑蓬萊
九日過彦行用韻一首
蕩舟煙景晩舉杯當素秋黃花忽在眼白髮仍滿頭臨
流發悲歎援琴歌楚調罷席更淹留明月波間照何事
鹿皮翁逃名隱屠釣
題趙若巖龍山精舍
我生倦馳騖無機如漢隂重遊古蘭若對山開我襟風
流李謫仙賞静諧夙心琅然哦新詩如聞大雅音回首
石林晩白雲花雨深
蕭閒館夜坐
隱几忽不寐竹露下泠泠青燈澹斜月薄帷張寒廳躁
煩息中動希静無外聆窅然玄虛際詎知有身形
雙寺精舍新秋追知戎昱長安秋夕
秋暑晩差凉茗餘眠獨早清風振庭柯寒蛩吟露草晨
興面流水西望吴門道不知人事劇但見青山好
偶成
積雨不肯休蕭條使人愁哀吟四壁静病卧百蟲秋開
門望原野江湖漭交流誰能載美酒為我散煩憂
送章鍊師并寄鄭有道
良覿忽云阻桐花今亦繁落日滿洲渚揚舲念孤鶱因
懷息機叟藴真從灌園晨掃石上雲佇子接清言
冬日窗上水影
日池浮湛澹霞牖上縈迴敷腴三素雲照耀青蓮臺高
流輝自下含漪歛復開尸坐以默觀静極自春回
雲泉為王光大賦
高齋面絶壁林密徑難尋風落松上雪零亂幽磵隂皓
潔映鶴氅清圓和瑤琴閒咏以自樂聊用忘華簪
懷寄強行之常州學官
君在西溪上年年楊柳春提壺坐柳下邀我見情真青
葉己垂帶白花還覆蘋别來今見柳思爾采芳芹
己卯正月十八日與申屠彦德遊虎丘得客字
余適偶入城本是山中客舟經二王宅弔古覽陳迹松
隂始亭午嵐氣忽歛夕欲去仍徘徊題詩滿苔石
杜真人聽松軒
計籌白石頂聞有丹丘生和玉飲晨露褰林餐絳英止
鶴眠松警螢火照書明為善得仙道翛然不近名
泊舟
泊舟嘉樹下開牖碧江潯慨然念黃落景憩惜清隂多
暇觀魚鳥容與一登臨蜕迹塵喧久欲寡天機深
貞松白雪軒分韻
境静塵慮清雨餘山光變池館閟虛閒琴樽申繾綣蔚
哉春木榮憩我飛翮倦石間有題字苔蝕己難辨
寄楊廉夫
吳松江水春汀洲多綠蘋彈琴吹鐵笛中有古衣巾我
欲載美酒長歌東問津漁舟狎鷗鳥花下訪秦人
寄李隱者
南洲新月色照見水中蘋便欲乘清影沿源訪隱淪君
住鈿山湖綠酒松花春夢披寒雪去疑是剡溪濱
寄韓介石
江上雨雲歇夕陽歌吹濛朱絃彈綠綺令我憶韓衆魚
戲弱藻下鳥飛明鏡中夢乘清浦月直過霅溪東
贈友生
春林積雨晴江渚煙波綠谷鳥語綿蠻澗泉聲斷續蘿
逕與來蹤空山開伐木時援清琴坐還同白雲宿
龍門茶屋圖
龍門秋月影茶屋白雲泉不與世人賞瑤草自年年上
有天池水松風舞淪漣何當躡飛鳬去采池中蓮
尋友人不遇
洲渚多落英泝流尋遠山輕舟載美酒搖蕩綠波間俯
詠拾瑤草遐思隘塵寰夤緣忽失遇悵望迷空還
次張仲舉韻
秧疇蒔己遍午饁休中林忽聞軺車至攬衣欣慨深遂
尋修竹下共憩西澗隂汲泉以煮茗遐哉遺世心
池蓮詠
迴翔波間風的歴葉上露清池結素彩華月映微步雲
隂花房歛雨歇芳氣度欲去拾明璫踟蹰惜遲暮
徐氏南園對雨
櫻桃花欲落風雨暮凄迷忽憶郊園日竹林通澗西弱
蔓滋野援蘭葉長芳畦念我當時友蒿萊沒舊蹊
與張貞居雲林堂宴集分韻得春字
青苔網庭除曠然無俗塵依微樵逕接曲密農圃隣鳴
禽忽變夏疎花尚駐春坐對盈樽酒欣從心所親
題張氏叢竹軒
高軒自虛曠幽竹亦叢生苔石寒依玉風泉夜炙笙治
冠輕可著醖酒綠因名好折青鸞尾仙壇掃月明
秋日贈張茂實
久客東海上秋風吹練裠放言愛莊叟笑癖如陸雲采
藥清晨出哦詩静夜聞滄浪可濯足吾與爾為羣
為文舉畫泖山圖因題
華亭西畔路來訪舊時蹤月浸半江水蓮開九朵峰酒
杯時可把林叟或相從興盡泠然去雲濤起壑松
次韻酬彛齋見詒
荆溪丘壑遠暇日得躋攀野客時相過高人意自閒開
門看修竹卜宅近青山勝事今寧有幽吟一解顔
送僧
聞說四明道山川似若耶去依阿育塔還宿梵王家野
井封殘雪江船聚晩沙光公強健否持底作生涯
寄徐仲清
巖谷採靈藥蕭條栖道情白雲簷下宿海鶴階前鳴燕
爼登春菌晨餐脯竹萌時憑五瀉水好過蘭陵城
畫竹贈王光大
荆溪王隱士相見每從容借地仍裁竹巢雲獨傍松青
苔盤石淨嘉樹綠隂重約我同栖遁嵩高第幾峰
題漁樵友卷
釣渚復燕山逃名宇宙間一篙春水淨半畆落花閒鷗
鳥時親狎松雲共往還厭聞塵世事緬邈不相關
題元材上壁
蕭條江上寺迢遞白雲横坐待高僧久時聞落葉聲鴟
夷懷往事張翰有餘情獨悼扁舟去門前潮未生
題王元用秋水軒
秋水如玉涵綠蒲玉壺美酒清若無佳人倚窗調錦瑟
文君勸酒坐當壚昔年種柳遶漢南樹今搖落人何堪
惟有年年秋水至翠煙石黛漾晴嵐開軒清映臨秋水
斜日荷花淡相倚凌波微步襪生塵交甫凝情珮還委
餘不溪詞
開玄館在餘不溪濱距溪無百步上清王真人所
立溪流冬夏盈演玉光澄映與他水特異故為名
焉庚午歲春因市藥過浙江趨便道將歸梅里俯
斯水而悦之泝流閒詠盥濯平津顧瞻壇宇近在
東麓遂舍舟造其下真人為出酒脯燕嘯巖洞竟
日乃返悠悠徂歲忽已十有七寒暑矣余既為農
畎畆身依稼穯復邇政繁奔走州里欲為昔遊其
可得乎鍊師下騫物表閒情夷朗周覽宇内將還
真館余因訪像疇昔之所覩極道山之清婉追賦
短章以餞斯别若夫超蹤溷濁逍遙玄邁蓋深志
於是矣覽而詠言能無動悲慨乎
餘不溪水綠生薲放舟演漾當青春舟隨鶴影忽行遠
洞口桃花飛接人雲松蔽虧煙蘿席儼在溪東之石壁
羽人垂衣坐鼓簧饋我晨餐芝菌香從兹更發洞庭渚
濯髮咸池臨故鄉
歲己酉八月十四日寓甫里之野人居劉君元
暉邀余酌酒快雪齋中對月理咏因賦長句
凉月紛紛疑積雪凝暉散彩白于銀此時獨酌開軒坐
便欲剡溪尋隱淪爾營茅齋名快雪我醉行吟踏秋月
河漢無聲風露寒心境泠然一高潔
送潭州魯總管
翽翽文鵷飛渡淮葳蕤五采下天階西疇昨夜雨初徧
田父謳歌有好懷湘潭山色隨輕轂談笑來為此州牧
隔岸桐林散綺霞三月洞庭春水綠
寄王叔明
幾夢山隂王右軍筆精墨妙最能文每將竹影撫秋月
更愛山居寫白雲秘笈封題饒古跡雅懷蕭散逸人羣
今年七夕聞多事曝畫繙書到夕曛
八月三日與劉道益連床夜話風雨凄然五日
開霽道益賦詩見貽次韻一首
扁舟小泊菰蒲雨玄論却消身意塵空寂室中無侍者
蕭條雲外不羈人酒杯畏病不復舉燈火新凉差可親
嫋嫋秋風振庭樹綠波芳草似初春
春日送别余秀才
翼翼高帆開遠天綠波芳草隨煙綿春林風雨集憂思
茅屋琴書移晝眠文采由來庾信少草聖近誇張旭顛
百年聚散如落葉行客居人誰可憐
春日試筆
喜看新酒似鵝黃己有春風拂草堂二月江南初破柳
扁舟晩下獨鳴榔苔生不碍山人屐花發應連野老墻
美酒己&KR0838;千日醉莫將時事攪愁腸
用王叔明韻題畫
王郎筆力追前軰海岳新圖入卧遊獨鶴眠松猶警露
孤猿挂樹忽驚秋陶潛澤畔五株柳范蠡湖中一葉舟
同煮茯苓期歲暮殘生此外更何求
居竹軒
翠竹如雲江水春結茅依竹住江濱階前迸笋從侵逕
雨後垂隂欲覆隣映葉黃鸝還自語傍人白鶴自能馴
遥知静者忘聲色滿屋清風未覺貧
送杭州謝總管
南省迢遙阻北京張公開府任豪英守臣視爵等侯伯
僕射親民如父兄錢廟有碑刓夜雨岳墳無樹著秋聲
好將飲食濡饑渴何待三年報政成
寄熙本明
白首遙知得道餘不聞詩思近何如高齋夜雪同誰話
古木寒山獨自居夢裏只尋行去路愁時聊讀寄來書
夕陽溪上多飛鳥若箇能看影是虛
送徐子素
山館留君纔一月梅花無數倚霜晴垂簾幽閣團雲影
貯火茶爐作雨聲深竹每容馴鹿卧青山時與道人行
歸舟載得梁溪雪惆悵隣雞月四更
三月一日自松陵過華亭
竹西鶯語太丁寧斜日山光澹翠屏春與繁花俱欲謝
人如中酒不能醒鷗明野水孤帆影鶻没長天遠樹青
舟楫何堪更留滯待窮幽賞過華亭
次韻姑蘇錢塘懷古
釀酒劒池水玉壺清若無揮杯送落月山鬼共歌呼松
間燈如漆白骨漫寒蕪
江山國破後弔古一經行輦路苔花碧御溝菰葉生古
蹟今寧有新城江上横
夜作古木怪石因題
夜遊西園渚初日光炯炯徙倚巖石下愛此林中影
題秋亭曉色圖
園林夏雨歇旭日照蒼苔誰見竹亭裏孤坐興悠哉
追和戎昱寄鍊師
雲霧軒窗倚半空少霞銘處識新宫遙看一片秋山色
鶴影徘徊明月中
雙井院前小立
山色微茫好放船秋渠野水夕陽邊西風更灑菰蒲雨
羡爾沙鷗自在眠
次韻曹都水
夜寒館裏挑燈宿山罽重敷六尺牀隱几蕭條聽塢雨
竹林煙幕煮茶香
次韻春雨
黯黯春雲映戸輕綠蕪斜日忽開晴依微野逕泉侵盡
風落桐花遠思生
絶句
醉喚吳姬舞踏筵風欄花陣亦回旋愁生細雨寒煙外
詩在青蘋白鳥邊
别潘先軰
君來煙草正凄迷君去溪頭柳葉齊挂席中流竟東上
莫重回首向荆溪
寄友
二月江水清接天楊柳隔江搖綠煙一夜愁心似春雪
隨風舞影落君前
竹枝詞
春愁如雪不能消又見清明賣柳條傷心玉照堂前月
空照錢塘夜夜潮
題畫
樓閣參差霞綺開峰巒重複水縈廻赤欄橋外垂楊下
步月吹笙向此來
六月五日偶成
坐看青苔欲上衣一池春水靄餘暉荒村盡日無車馬
時有殘雲伴鶴歸
二月十五日雨作
風軒紅杏散餘霞堤草青青桃欲花寒食清明看又近
滿川煙雨亂鳴蛙
題畫贈崔子文
性癖居幽每起遲一來溪口意凄迷林亭曉色蒼茫裏
目送風帆過水西
贈曹德昭
谷口桐林落絳霞仙帆初泊野人家蕭閒館裏青苔合
看到階前芍藥花
客舍詠牽牛花
小盤承露淨鉛華玉顆依稀染碧霞弱質幽姿娛我老
傍人籬落蔓秋花
清明後題
野棠花落又清明楊柳青青人耦耕春物闌珊成底事
半江疎雨暮潮平
追和蘇文忠墨蹟卷中詩韻
奎章閣下掌經綸清淺蓬萊又幾春三十六宫秋寂寂
金盤冷露泣仙人
聞竹枝歌因效其聲
鈿山湖影接松江橘葉青青柿葉黃要寫新詩寄音信
西風斷鴈不成行
看花仕女圖
畫圖常識春風面雲霧衣裳楚楚裁為問人間春幾許
石欄西畔牡丹開
剖瓜士女圖
月彎分破翠團團六月人間風露寒誰覓東陵故侯去
但知華屋薦金盤
煙雨
煙雨空濛遠樹齊人家樹底自成蹊只因二月吳松尾
渚際維舟聽竹鷄
十月
十月江南未隕霜青楓欲赤碧梧黃停橈坐對西山晩
新鴈題書已著行
春雨
春雨蕭條獨掩扉庭柯逕篠綠依依莫思南渚停舟處
煙柳垂隂滿釣磯
晚照軒偶題
簷前幽鳥自相呼池上紅蕖映綠蒲五月夜凉如八月
一窗風雨夢南湖
畫竹贈申彦學
吳松江水似清湘煙雨孤篷道路長寫出無聲斷腸句
鷓鴣啼處竹蒼蒼
題畫
長江秋色渺無際鴻鴈來時水拍天七十二灣明月夜
荻花楓葉覆漁船
偶成
紫燕低飛不動塵黃鸝嬌小未勝春東風綠徧門前草
暮雨寒煙愁殺人
為潘仁仲寫梧竹草亭
翠竹蕭蕭倚碧梧一亭聊以賦閒居浮杯樂飲思潘岳
藻思春江濯錦如
附泰不花
春日次宋顯夫韻
帝城三月多春色南陌風光畫不如躑躅花深啼杜宇
鸕鷀灘暖聚王餘玉樓似是秦宫宅金水元非鄭國渠
處處笙歌移白日揚雄空讀五車書
汴梁懷古
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駞
人間富貴皆如夢不獨興亡感慨多
京師上元夜
華月澄澄宿霧收萬家燈火見皇州天閽虎豹依霄漢
人海魚龍混斗牛公子錦韀鳴玉勒内家珠箔控銀鈎
道傍亦有揚雄宅寂寞芸窗冷似秋
賦得上林鶯送張兵曹
春日陽關道鶯聲滿上林來從金谷曉飛度玉樓隂柳
嫩難分色歌停稍辯音明朝空解語人去落花深
寄姚子仲
懶趨青瑣備朝班焚却銀魚掛鐵冠琪樹有枝空集燕
竹花無實謾栖鸞漢廷將相思王允晉代衣冠托謝安
聖世只今多雨露上林芳草似琅玕
春日宣則門書事簡虞伯生
三月龍池柳色深碧梧煙煖日愔愔蜂粘落絮縈青幔
燕逐飛花避綠沉仙仗曉開班玉筍雲韶春奏錫瓊林
從臣盡獻河東賦獨有相如得賜金
寄同年宋吏部
金鏡承恩對紫薇錦韀白馬耀春暉謾隨仙杖朝天去
不記宫花壓帽歸海國風高秋氣早關河雲冷鴈聲稀
嗟予己属明時棄自整絲綸覓釣磯
送趙常伯淮西憲副
東華晨霧正霏霏使者分符向合肥封事尚留青瑣闥
蒙恩近出紫宸闈江㴠曉日明樓艓風引春雲上繡衣
珍重故人千里别綠尊湏盡莫相違
鞦韆詞
芙蓉宫額半塗黃雙送鞦韆出畫牆簾底燕驚風雨亂
樹頭蜂繞襪塵香巧將新月添眉黛閒倩東風響珮璫
歸去綠窗和困睡暫憑春夢到遼陽
絶句二首
繡簾鈎月夜生凉花霧隂隂入畫堂吹徹玉簫人未寢
更添新火試沉香
金吾列侍擁旌旄五色雲深雉尾高視草詞臣方退食
内宫傳勅賜葡萄
送王奏差調福州
春水溶溶滿鑑湖蘭舟長護錦屠蘇可憐走馬閩山道
榕葉隂中聽鷓鴣
石倉歴代詩選卷二百六十五
