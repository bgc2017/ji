石倉歴代詩選卷十一
明曹學佺編
隋詩
煬帝(諱廣隋文皇第二子)
飲馬長城窟行示從征羣臣
肅肅秋風起悠悠行萬里萬里何所行横漠築長城北
河秉武節千里捲戎旌山川互出沒原野窮超忽摐金
止行陣鳴鼓興士卒千乘萬騎動飲馬長城窟秋昏塞
外雲霧暗關山月緣巖驛馬上乘空烽火發借問長城
候單于入朝謁濁氣靜天山晨光照高闕釋兵仍振旅
要荒事方舉飲至告言旋功歸清廟前
白馬篇
白馬金貝裝横行遼水傍問是誰家子宿衛羽林郎文
犀六屬鎧寶劒七星光山虛弓響徹地迥角聲長宛河
推勇氣隴蜀擅威強輪臺受降虜高闕剪名王射熊入
飛觀校獵下長楊英名欺衛霍智策蔑平良島夷時失
禮卉服犯邊疆徵兵集薊北輕騎出漁陽進軍隨日暈
挑戰逐星芒陣移龍勢動營開虎翼張衝冠入死地攘
臂越金湯塵飛戰鼓急風交征旆揚轉鬭平華地追奔
掃鬼方本持身許國况復武功彰會令千載後流譽滿
旂常
錦石擣流黃二首
漢使出燕然愁閨夜不眠易製殘燈下鳴砧秋月前
今夜長城下雲昏月應暗誰見倡樓前心悲不成慘
江都宫樂歌
揚州舊處可淹留臺榭高明復好遊風亭芳樹迎早夏
長臯麥隴送餘秋渌潭桂檝浮青雀果下金鞍躍紫騮
綠觴素蟻流霞飲長袖清歌樂戲州
東宫春
洛陽城邊朝日暉天淵池前春燕歸含露桃花開未飛
臨風楊柳自依依小苑花紅洛水綠清歌宛轉繁絃促
長袖逶迤動珠玉千年萬歲陽春曲
江都夏
黃梅雨細麥秋輕楓樹蕭蕭江水平飛樓綺觀軒若驚
花簟羅幃當夜清菱潭落日雙鳬舫綠水紅妝兩搖漾
還似扶桑碧海上誰肯空歌採蓮唱
雲中受突厥主朝宴席賦
鹿塞鴻旗駐龍庭翠輦回氊帷望風舉穹廬向日開呼
韓頓顙至屠耆接踵來索辮擎羶肉韋韝獻酒杯如何
漢天子空上單于臺
宴東堂
雨罷春光潤日落暝霞暉海榴舒欲盡山櫻開未飛清
音出歌扇浮香飄舞衣翠帳全臨戶金屏半隠扉風花
意無極芳樹曉禽歸
臨渭源
西征乃届此山路亦悠悠地幹紀靈異同穴吐洪流濫
觴何足擬浮槎難可儔驚波鳴澗石澄岸瀉巖樓滔滔
下狄縣森淼肆神州長林嘯白獸雲徑想青牛風歸花
葉散日舉煙霧收直為求人隠非窮轍迹遊
捨舟登陸示慧日道場玉清玄壇德衆一首
天淨宿雲卷日舉長川旦䬃洒林花落逶迤風柳散孤
鶴近追羣啼鶯遠相喚蓮舟水處盡畫輪途始半江滻
各自遥東西竝興嘆已熏禪慧力復藉金丹捍有異三
川遊曾非四門觀於焉履妙道超然登彼岸
謁方山靈巖寺
梵宫既隠隠靈岫亦沈沈平郊送晩日高峰落遠隂廻
旛飛曙嶺疎鐘響畫林蟬鳴秋氣近泉吐石溪深抗迹
禪枝地發念菩提心
晩春
洛陽春稍晩四望滿春暉楊葉行將暗桃花落未稀窺
簷燕爭入穿林鳥亂飛惟當關塞者溽露方霑衣
悲秋
故年秋始去今年秋復來露濃山氣冷風急蟬聲哀鳥
擊初移樹魚寒欲隠苔斷霧時通日殘雲尚作雷
冬夜
不覺歲將盡已復入長安月影含冰凍風聲淒夜寒江
海波濤壯崤潼坂險難無因寄飛翼徒欲動和鑾
持楫篇賜吳絳
舊曲歌桃葉新妝艷落梅將身倚輕楫知是渡江來
憶韓俊娥
不信長相憶絲從鬢裏生閒來倚樓立相望幾含情
效劉孝綽雜憶詩二首
憶睡時待來剛不來卸妝仍索伴解珮更相催博山思
結夢沈水未成灰
憶起時投籖初報曉被匿香黛殘枕隠金釵裊笑動上
林中除却司晨鳥
姚察(吳興人)
遊明慶寺悵然懷古
地靈居五淨山幽寂四禪月宫臨鏡石花讚繞峯蓮霞
暉間旛影雲氣合爐烟迥松高偃蓋水瀑細分泉含風
萬籟響裛露百花鮮宿昔尋真趣結友亟留連山庭出
靃蘼澗沚濯潺湲因斯事熏習便得息攀緣何言遂雲
雨懷此悵悠然徒有南登望會逐東流旋
賦得笛
作曲是佳人製名由巧匠鵾絃時莫竝鳳管還相向隨
歌響更發逐舞聲彌亮宛轉度雲窗逶迤出黼帳長隨
畫堂裏承恩無所讓
李德林(字公輔博陵安平人)
相逢狹路間
天衢號九經冠蓋恒縱横忽逢懷刺客相尋欲逐名我
住河陽浦開門望帝城金臺遠猶出玉觀夜恒明筵羞
大官膳酒釀步兵營懸牀接高士隔帳授諸生流水琴
前韻飛塵歌後輕龍軒照人轉驥馬噓天明入門俱有
說至道勝金籝出門會親友天官奏德星少婦南山下
擊缶和秦筝羣賓莫有戲燈來告絶纓
從駕巡遊
大夏堯遺俗汾河漢豫遊今隨龍駕往還屬雁飛秋天
行肅輦路日馭翼華輈朝乘六氣辨夕動七星旒谷静
禽多思風高松易秋遠林才有色遥水漫無流京華佳
麗所目極與雲浮但覩凌霄觀詎見望仙樓鏁門皆秀
發鴛池盡學優待君草封禪東山觀射牛
夏日
夏景多煩蒸山水暫追凉桐枝覆玉檻荷葉滿銀塘輕
扇搖明月珍簟拂流黃壺盛仙客酒瓶貯帝臺漿才人
下銅雀侍妓出明光歌聲越齊市舞曲冠平陽微風動
羅帶薄汗染紅妝共欣陪宴賞千秋樂未央
楊素(字處道弘農華隂人)
出塞二首
漠南胡未空漢將復臨戎飛狐出塞北碣石指遼東冠
軍臨瀚海長平翼大風雲横虎落陣氣抱龍城虹横行
萬里外胡運百年窮兵寢星芒落戰解月輪空嚴鐎息
夜斗騂角罷鳴弓北風嘶朔馬胡霜切塞鴻休明大道
暨幽荒日月同方就長安邸來謁建章宫
漢虜未和親憂國不憂身握手河梁上窮涯北海濱據
鞍獨懷古慷慨感良臣歴覽多舊迹風日慘愁人荒塞
空千里孤城絶四鄰樹寒偏易古草衰恒不春交河明
月夜隂山若霧辰雁飛南入漢水流西咽秦風霜久行
役河朔備艱辛薄暮邊城起空飛胡騎塵
山齋獨坐贈薛内史二首
居山四望阻風雲竟朝夕深溪横古樹空巖卧幽石日
出遠岫明鳥散空林寂蘭庭動幽氣竹室生虛白落花
入戶飛細草當階積桂酒徒盈樽故人不在席日暮山
之幽臨風望羽客
巖壑澄清景景清巖壑深白雲飛暮色綠水激清音澗
戶散餘彩山窗凝宿隂花草共榮映樹石相陵臨獨坐
對陳榻無客有鳴琴寂寂幽山裏誰知無悶心
贈薛内史
耿耿不能寐京洛久離羣横琴還獨坐停杯遂待君待
君春草歇獨坐秋風發朝朝惟落花夜夜空明月明月
徒流光落花空自芳别離望南浦相思在漢陽漢陽隔
隴岑南浦達桂林山川雖未遠無由得寄音
何妥(字栖鳳西城人)
入塞
桃林千里險候騎亂紛紛問此將何事嫖姚封冠軍回
旌引流電歸蓋轉行雲待任蒼龍傑方當論次勲
長安道
長安狹斜路縱横四逹分車輪鳴鳳轄箭服耀魚文五
陵多任狹輕騎自連羣少年皆重氣誰識故將軍
劉臻(字宣摰沛國相人)
河邊枯樹
奇樹臨芳渚半死若龍門疾風摧勁葉沙岸毁盤根將
軍猶未坐匠石不曾論無復凌雲勢空餘激浪㾗可嗟
推折盡詎得上河源
盧思道(字子行范陽人)
有所思
長門與長信憂思竝難任洞房明月下空庭綠草深怨
歌裁潔素能賦受黃金復聞隔湘水猶言限桂林凄凄
日已暮誰見此時心
日出東南隅行
初月正如鈎懸光入綺樓中有可憐妾如恨亦如羞深
情出艷語密意滿横眸楚腰寧且細孫眉本未愁青玉
勿當取雙銀詎可留會待東方騎遥居最上頭
櫂歌行
秋江見底清越女復傾城方舟共採摘最得可憐名落
花流寶珥微吹動香纓帶垂連理濕櫂舉木蘭輕順風
傳細語因波寄遠情誰能結錦纜薄暮隠長汀
美女篇
京洛多妖艷餘香愛物華俱臨鄧渠水共採鄴園花時
搖五明扇聊駐七香車情疎看笑淺嬌深盼欲斜微津
染長黛新溜濕輕紗莫言人未解隨君獨問家
河曲遊
鄴下盛風流河曲有名遊應徐託後乘車馬踐芳洲丰
茸雞樹密遥裔鶴煙稠日上疑高蓋雲起類重樓金羈
自沃若蘭棹成夷猶懸匏動清吹采菱轉艷謳還珂響
金埒歸袂拂銅溝惟畏三春晩勿言千載憂
城南隅讌
城南氣初新才王邀故人輕盈雲映日流亂鳥啼春花
飛北寺道絃散南漳濱舞動淮南袖歌揚齊后塵駢鑣
歇夜馬接軫限歸輪公孫飲彌月平原讌浹旬即是消
聲地何須遠避秦
蜀國絃
西蜀稱天府由來擅沃饒雲浮玉壘夕日映錦城朝南
尋九折路東上七星橋琴心若易解令客豈難要
採蓮曲
曲浦戲妖姬輕盈不自持擎荷愛圓水折耦弄長絲珮
動裙風入妝消粉汗滋菱歌惜不唱須待暝歸時
贈李若
初發清漳浦春草正萋萋今留素滻曲夏水已成蹊塵
起星橋外日落寶壇西庭空野煙合巢深夕羽迷短歌
雖製素長吟當執珪寄語當窗婦非關惜馬蹄
贈别司馬幼之南聘
故交忽千里輶車莅遠盟幽人重離别握手送征行晩
霞浮極浦落景照長亭拂霧揚龍節乘風遡鳥旌楚山
百里映吳江萬仞清夏雲樓閣起秋濤帷蓋生陸侯持
寶劎終子繫長纓前修亦何遠君其勖令名
遊梁城
揚鑣歴汴浦廻扈入梁墟漢藩文雅地清塵曖有餘賓
遊多任俠臺苑盛簪裾歎息徐公劒悲涼鄒子書亭臯
落照盡原野沍寒初鳥散空城夕煙銷古樹疎東越嚴
子陵西蜀馬相如修名竊所慕長謠獨課虛
春夕經行留侯墓
少小期黃石晩年遊赤松應成羽人去何忽掩高封疎
蕪枕絶野邐迤帶斜峰墳荒隧草沒碑碎石苔濃狙秦
懷猛氣師漢挺柔容盛烈芳千祀深泉閉九重夕風吟
宰樹遲光落下舂遂令懷古客揮淚獨無從
上巳禊飲
山泉好風日城市厭囂塵聊持一樽酒共尋千里春餘
光下幽桂夕吹舞青蘋何言出關後重有入林人
賦得珠簾
鑑帷明欲斂照檻色將晨可憐疎復密隠映當窗人浮
清帶遠吹含光動細塵落花時屢拂會待玉階春
彭城王挽歌
旭旦禁門開隠隠靈輿發纔看鳳樓迥稍視龍山沒猶
陳五營騎尚聚三河卒容衛儼未歸空山照秋月
後園宴
常聞崑閬有神仙雲冠羽佩得長年秋夕風動三珠樹
春朝濕露九芝田不如鄴城佳麗所玉樓銀閣與天連
太液回波千丈映上林花樹百枝然流風續落渚行雲
在南楚可憐白水神可念青樓女便妍不羞澁妖艷工
言語池苑正芳菲得戲不知歸媚眼臨歌扇嬌香出舞
衣纖腰如欲斷側髻似能飛南樓日已暮長簷鳥應度
竹殿遥聞鳳管聲虹橋别有羊車路攜手傍花叢徐步
入房櫳欲眠衣先解半醉臉逾紅日日相看轉難厭千
嬌萬態不知窮欲知妾心無劇已明月流光滿帳中
聽鳴蟬篇
聽鳴蟬此聽悲無極羣嘶玉樹裏廻噪金門側長風送
晩聲清露共朝食晩風朝露實多宜秋日高鳴獨見知
輕身蔽數葉哀鳴抱一枝流亂罷還續酸傷合更離暫
聽别人心即斷纔聞客子淚先垂故鄉已超忽空庭正
蕪沒一夕復一朝坐見凉秋月河流帶地從來嶮峭路
干天不可越紅塵早敝陸生衣明鏡空悲潘掾髮長安
城裏帝王州鳴鐘列鼎自相求西望漸臺臨太液東瞻
甲觀距龍樓說客恒持小冠出越使常懷寶劒遊學仙
未成便尚主尋源不見已封侯富貴功名本多豫繁華
輕薄盡無憂詎念嫖姚嗟木梗誰憶田單倦土牛歸去
來青山下秋菊離離日堪把獨焚枯魚宴林野終成獨
校子雲書何如還驅少游馬
薛道衡(字玄卿河東汾隂人)
出塞二首
高秋白露團上將出長安塵沙塞外暗風月隴頭寒轉
蓬隨馬足飛霜落劒端凝雲迷代郡流水凍桑乾烽微
桔橰遠橋峻轆轤難從軍多惡少召幕盡材官伏堤時
卧鼓疑兵乍解鞍柳城擒冒頓長坂納呼韓受降今更
築燕然己重刊還嗤傅介子辛苦刺樓蘭
邊庭烽火驚插羽夜徵兵少昊騰金氣文昌動將星步
驅鞮汗北直指夫人城絶漠三秋暮窮隂萬里生寒夜
哀笛曲霜天斷雁聲連旗下鹿塞疊鼓向龍庭妖雲墮
虜陣暈月遶胡營左賢皆頓顙單于已繫纓絏馬登玄
闕鈎鯤臨北溟當知霍驃騎高第起西京
昭君怨
我本良家子充選入椒庭不蒙女史進更失畫師情蛾
眉非本質蟬鬢改真形專由妾命薄誤使君恩輕啼霑
渭橋路歎别長安城夜依寒草宿朝逐轉蓬征郤望關
山迥前瞻沙漠平胡風帶秋月嘶馬雜笳聲毛裘易羅
綺氈帳代金屏自知蓮臉歇羞看菱鏡明釵落終應棄
髻解不須縈何用單于重詎假閼氏名駃騠聊彊食筒
酒未能傾心隨故鄉斷愁逐塞雲生漢宫如有憶為視
旄頭星
昔昔鹽
垂柳覆金堤蘼蕪葉復齊水溢芙蓉沼花飛桃李蹊採
桑秦氏女織錦竇家妻關山别蕩子風月守空閨恒斂
十金笑長垂雙玉啼盤龍隨鏡隠彩鳳逐帷低飛魂同
夜鵲倦寢憶晨雞暗牖懸珠網空梁落燕泥前年過代
北今歲往遼西一去無消息那能惜馬蹄
豫章行
江南地遠接閩甌山東英妙屢經遊前瞻疊嶂千重阻
却帶驚湍萬里流楓葉朝飛向京洛文魚夜過歴吳洲
君行遠度茱萸嶺妾住長依明月樓樓中愁思不開嚬
始復臨窗望早春鴛鴦水上萍初合鳴鶴園中花併新
空憶常時角枕處無復前日畫眉人照骨金環誰用許
見膽明鏡自生塵蕩子從來好留滯况復關山遠迢逓
當學織女嫁牽牛莫作姮娥叛夫婿偏訝思君無限極
欲罷欲忘還復憶願作王母三青鳥飛去飛來傳消息
豐城雙劎昔曾離經年累月復相隨不畏將軍成久别
只恐封侯心更移
奉和月夜聽軍樂應詔
旌門臨古堞徼道度深隍月冷疑秋夜山寒落夏霜遥
空澄暮色清景散餘光笳聲喧隴水鼓曲噪漁陽沈鬱
興神思眺聽發天章嵩岱終難學丘陵徒自強
秋日遊昆明池
㶚陵因静退靈沼暫徘徊新船木蘭檝舊宇豫章材荷
心宜露泫竹徑重風來魚潛疑刻石沙暗似沈灰琴逢
鶴欲舞酒遇菊花開羈心與秋興陶然寄一杯
敬酬楊僕射山齋獨坐
相望山河近相思朝夕勞龍門竹箭急華岳蓮花高高
岳嶂重疊鳥道風煙接遥原樹若薺遠水舟如葉葉舟
旦旦浮驚波夜夜流露寒洲渚白月冷函關秋秋夜清
風發彈琴即鑑月雖非莊舄歌吟詠常思越
入彬江
仗節遵嚴會揚舲泝急流征途非白馬水勢類黃牛跳
波鳴石磧濺沬擁沙洲岸廻槎倒轉灘長船却浮緣崖
頻斷挽挂壁屢移鈎還憶青絲騎東方來上頭
渡北河
連旌映溆浦疊鼓拂沙洲桃花長新浪竹箭下奔流塞
雲臨遠艦胡風入陣樓劒拔蛟將出驂驚黿欲浮雁書
終立效燕相果封侯勿恨關河遠且寬邊地愁
展敬上鳳林寺
淨土連幽谷寶塔對危峯林棲丹穴鳳地邇白沙龍獨
巖樓迥出複道閣相重洞開朝霧斂石濕曉雲濃高篠
低雲蓋風枝響和鐘簷隂翻細柳澗影落長松珠桂浮
明月蓮座吐芙蓉隠淪徒有意心迹未相從
人日思歸
入春纔七日離家已二年人歸落雁後思發在花前
夏晩
流火稍西傾夕影遍曾城高天澄遠色秋氣入蟬聲
魏澹(字彦深鉅鹿下曲陽人)
初夏應詔
雖度芳春節物色尚餘華出簾飛小燕映戶落殘花舞
衫飄細縠歌扇掩輕紗蘭房本宜夜不畏日光斜
辛德源(字孝基隴西狄道人)
短歌行
馳射罷金溝戲笑上雲樓少妻鳴趙瑟侍妓轉吳謳杯
度浮香滿扇舉細塵浮星河耿涼夜飛月艷新秋忽念
奔駒促彌欣執燭遊
白馬篇
任俠重芳辰相從競逐春金羈絡赭汗紫縷應紅塵寶
劎提三尺雕弓韜六鈞鳴珂蹀細柳飛蓋出宜春遥見
浮光發懸知上頭人
東飛伯勞歌
合歡芳樹連理枝荆王神女乍相隨誰家妖艷蕩輕舟
含嬌轉盻騁風流犀栧蘭橈翠羽蓋雲羅霧縠蓮花帶
女兒年幾十六七玉面新妝映朝日落花從風俄度春
空留可憐何處新
柳𧦬(字顧言㐮陽人)
奉和晩日楊子江應制
詰旦金鐃發驂駕出城闉鮮雲臨寶蓋細草藉班輪千
里煙霞色四望江山春梅風吹落蘂酒雨減輕塵日斜
歡未畢睿想良非一風生疊浪起霧卷孤帆出掞藻麗
繁星高論光朝日空美鄒枚侣終謝淵雲筆
奉和晩日楊子江應教
大江都會所長洲有舊名西流控岷蜀東泛邇蓬瀛未
覩纖羅動先聽遠濤聲空濛雲色晦浹疊浪華生欲知
暮雨歇當觀飛旆輕
陽春歌
春鳥一囀有千聲春花一叢千種名旅人無語坐簷楹
思鄉懷土志難平惟當文共酒暫與興相迎
虞世基(字茂世會稽餘姚人)
出塞二首
窮秋塞草腓塞外胡塵飛徵兵廣武至候騎隂山歸廟
堂千里策將軍百戰威轅門臨玉帳大旆指金微摧朽
無勍敵應變有先機銜枚壓曉陣卷甲解朝圍瀚海波
瀾静王庭氛霧晞鼔鼙嚴朔氣原野曀寒暉勲庸震邊
服歌吹入京畿待拜長平坂鳴騶入禮闈
上將三略遠元戎九命尊緬懷古人節思酬明主恩山
西多勇氣塞北有遊魂揚桴度隴坂勒騎上平原誓將
絶沙漠悠然去玉門輕齎不遑舍驚策騖戎軒懔懍邊
風急蕭蕭征馬煩雪暗天山外冰塞交河源霧烽黯無
色霜旗凍不翻耿介倚長劒日落風塵昏
奉和幸江都應詔
廵遊光帝典征吉乃先天澤國翔宸駕水府泛樓船七
萃縈長薄三翼亘通川夙興大昕始求衣昧旦前澄瀾
浮曉色遥林卷宿煙晨霞稍含景落月漸虧弦廻塘響
歌吹極浦望旌旃方陪覲東后登封禪肅然
在南接北使
會玉二崤至瑞節三秦歸林蟬疎欲盡江雁斷還飛墻
垣崇客館旌蓋入王畿共此敦封植方欣薦紵衣
零落桐
零落三秋幹摧殘百尺柯空餘半心在生意漸無多
晩飛烏
向日晩飛低飛飛未得棲當為歸林遠恒長侵夜啼
虞茂(按隋史無虞茂虞世基字茂世此或世基詩也觀諸集多以二名互載)
賦昆明池一物得織女石
隔河圖列宿清漢象昭回支機就鯨石拂鏡取池灰船
疑海槎渡珠似客星來所恨雙蛾斂逢秋遂不開
賦得石
蜀門鬱遐阻燕碣遠參差獨標千丈峻共起百重危鏡
峯含月魄蓋嶺逼雲枝徒然抱貞介填海共誰知
江都夏
長洲茂苑朝夕除映日含風結細漪坐當伏檻紅蓮披
雕軒洞戶青蘋吹輕幌芳煙鬱金馥綺簷花簟桃李枝
蘭苕翡翠但相逐桂樹鴛鴦恒竝宿
長安道
露寒臺前曉露清昆明池水秋色明搖環動珮出層城
鵾弦鳳管奏新聲上林蒲桃合縹緲甘泉奇樹上葱青
玉人當歌理清曲婕好恩情斷還續
孫萬壽(字仙期信都武強人)
遠戍江南寄京邑親友
賈誼長沙國屈平湘水濱江南瘴癘地從來多逐臣粤
余非巧宦少小拙謀身欲飛無假翼思鳴不值晨如何
載筆士翻作負戈人飄颻如木偶棄置同芻狗失路乃
西浮非狂亦東走晩歲出函關方春度京口石城臨虎
據天津望牛斗牛斗盛妖氛梟獍已成羣郄超初入幕
王粲始從軍裹糧楚山際披甲吳江濆吳江一浩蕩楚
山何糾紛驚波上濺日喬木下臨雲繫越恒資辯喻蜀
幾飛文魯連惟救患吾彦不爭勲羈遊歲月久歸思常
搔首非關不樹萱豈為無杯酒數載辭鄉縣三秋别親
友壯志後風雲衰鬢先蒲柳心緒亂如絲空懷疇昔時
昔時遊帝里弱歲逢知己旅食南館中飛蓋西園裏河
間本好書東平惟愛士英辯接天人清言洞名理鳳池
時寓直麟閣常遊止勝地盛賓僚麗景相攜招舟泛昆
明水騎指渭津橋袚除臨灞岸供帳出東郊宜城醖始
熟陽翟曲新調繞樹烏啼夜雊麥雉飛朝細塵梁下落
長袖掌中嬌懽娛三樂至懷抱百憂銷夢想猶如昨尋
思久寂寥一朝牽世網萬里逐波潮廻輪常自轉懸旆
不堪搖登高視衿帶鄉關白雲外廻首望孤城愁人益
不平華亭宵鶴唳幽谷早鶯鳴斷絶心難續惝恍魂屢
驚羣紀通家好鄒魯故鄉情若值南飛雁時能訪死生
别贈
昔我遊雲閣及爾謬同官高步參師友長裾接綺紈索
居方十載相思勞萬端不言今夕遇得盡故人歡酒隨
彭澤至琴即武城彈高齋屏餘熱珍簟宿經寒葉落霜
威重蓂疎月色殘將歸動離恨彌傷行路難
行經舊國
蕭條金闕遠悵望羇心愁舊邸成三逕故園餘一丘庭
引田家客池泛野人舟日斜山氣冷風近樹聲秋弱年
陪宴喜方兹更獻酬修竹慚詞賦叢桂且淹留自忝無
員職空貽不調羞武騎非吾好還思江漢遊
早發揚州還望鄉邑
鄉關不再見悵望窮此晨山煙蔽鍾阜水霧隠江津洲
渚斂寒色杜若變芳春無復歸飛羽空悲沙塞塵
東歸在路率爾成詠
學宦兩無成歸心自不平故鄉尚千里山秋猿夜鳴人
愁慘雲色客意慣風聲羇恨雖多緒俱是一傷情
王眘(字元恭琅邪臨沂人)
七夕二首
天河横欲曉鳳駕儼應飛落月移妝鏡浮雲動别衣懽
逐今宵盡愁隨還路歸猶將宿昔淚更上去年機
終年恒弄杼今日始停梭卻鏡看斜月移居渡淺河長
裙動星珮輕帳揜雲羅舊愁雖暫止新恨復還多
王胄(字承基眘之弟)
别周記室
五里徘徊鶴三聲斷絶猿何言俱失路相對泣離樽别
意悽無已當歌寂不喧貧交欲有贈掩涕竟無言
賦得雁送周員外戍嶺表
旅雁别衡陽天寒關路長行斷由驚箭聲嘶為犯霜罹
繳無人憫能鳴反自傷何如侣汎汎刷羽戲方塘
為寒牀婦贈夫
月静閨偏冷更深夜轉長霜紈猶掩扇露縠未飄香解
帶慙連理引被愧鴛鴦誰能未相識還為守空牀
元行恭
秋遊昆明池
旅客傷羇遠樽酒慰登臨池鯨隠舊石岸菊聚新金陣
低雲色近行高雁影深欹荷瀉圓露卧柳横清隂衣共
秋風冷心學古灰沈還似無人處幽蘭入雅琴
過故宅
頹城百戰後荒宅四鄰通將軍樹己折步兵途轉窮吹
臺有山鳥歌庭聒野蟲草深斜徑沒水盡曲池空林中
滿明月是處來春風惟餘一廢井尚夾兩株桐
尹式(河間人)
别宋常侍
遊人杜陵北送客漢川東無論去與住俱是一飄蓬秋
鬢含霜白衰顔依酒紅别有相思處啼烏雜夜風
劉斌(南陽人)
送劉員外同賦陳思王詩得好鳥鳴高枝
春林己自好時鳥復和鳴枝交難奮翼谷靜易流聲間
關纔得性繒繳遽相驚安知背飛遠拂霧獨晨征
詠山
靈山峙千仞蔽日且嵳峩紫蓋雲隂遠香爐煙氣多石
梁高鳥路瀑水近天河欲知聞道里别自有仙歌
孔德紹(會稽人)
南隠遊泉山
名山狎招隠俗外遠相求還如倒景望忽似閬風遊臨
崖俯大壑披霧仰飛流歲積松方偃年深椿欲秋野花
開石鏡雲葉掩山樓何須問方士此處即瀛洲
行經太華
紛吾世網暇靈岳展幽尋寥廓風塵遠杳冥川谷深山
昏五里霧日落二華隂疎峯起蓮葉危塞隠桃林何必
東都外此處可抽簪
夜宿荒村
綿綿夕漏深客恨轉傷心撫絃無人聽對酒時獨斟故
鄉萬里絶窮愁百慮侵秋草思邊馬遶枝驚夜禽風度
谷餘響月斜山半隂勞歌欲叙意終是白頭吟
送舍利宿定晉巖
仁祠表虛曠祗園展肅恭棲息翠微嶺登頓白雲峯映
流看夜月臨風聽曉鐘澗芳十步草崖隂百丈松蕭然
遥路絶無復市朝蹤
孔紹安
傷顧學士
迢逓雙崤道超忽三川湄此中俱失路思君不可思遊
人行變橘逝者遽焚芝憶昔江湖上同詠子衿詩何言
陵谷徙翻驚鄰笛悲陳根非席卉繐帳異書帷與義成
空說殱良信在兹今日嚴夫子哀命不哀時
别徐永元秀才
金湯既失險玉石乃同焚墜葉還相覆落羽更為羣豈
謂三秋節重傷千里分促離絃易轉幽咽水難聞欲識
相思處山川間白雲
應詔詠夭桃
結葉還臨影飛香欲徧空不意餘花落翻沈露井中
石榴
可惜庭中樹移根逐漢臣只為來時晩開花不及春
落葉
早秋驚落葉飄零似客心翻飛未肯下猶言惜故林
陳子良(吳人)
春曉看羣公朝還人為八韻
遊子惜春暮策杖出蒿萊正值康莊晩羣公謁帝廻履
度南宫至車從北闕來珂影傍明月笳聲動落梅迎風
采眊轉照日綬花開紅塵掩鶴蓋翠柳拂龍媒綺雲臨
舞閣丹霞薄吹臺輕肥寧所羡未若反山隈
入蜀秋夜宿江渚
我行逢日暮弭棹獨維舟水霧一邊起風林兩岸秋山
隂黑斷磧月影素寒流故鄉千里外何以慰羇愁
賦得妓
金谷多歡宴佳麗正芳菲流霞席上滿廻雪掌中飛明
月臨歌扇行雲接舞衣何必桃將李别有待春暉
送别
落葉聚還散征禽去不歸以我窮途泣沾君出塞衣
七夕看新婦隔巷停車
隔巷遥停幰非復為來遲只言更尚淺未是渡河時
袁朗(雍州長安人)
秋日應詔
玉樹涼風舉金塘細柳萎葉落商颷觀鴻歸明月池迎
寒桂酒熟含霧菊花垂一奉章臺宴千秋長願斯
秋夜獨坐
危弦斷客心虛彈落驚禽新秋百慮淨獨夜九愁深枯
蓬惟逐吹墜葉不歸林如何悲此曲坐作白頭吟
杜公瞻
詠同心芙蓉
灼灼荷花瑞亭亭出水中一莖孤引綠雙影共分紅色
奪歌人臉香亂舞衣風名蓮自可念况復兩心同
王衡
玩雪
寒庭浮暮雪疑從千里來皎潔隨處滿流亂逐風廻璧
臺如始構瓊樹似新栽不待陽春節誰持競落梅
薛德音(薛收弟收與弟德音元敬齊名世號河東三鳳)
悼亡
鳳樓簫曲斷桂帳瑟弦空畫梁纔照日銀燭己隨風苔
生履跡處花沒鏡塵中惟餘長簟月永夜向朦朧
釋慧淨(俗姓房氏常山真定人)
和琳法師初春法集之作
鷲嶺光前選祇園表昔恭哲人崇踵武弘道會羣龍高
座登蓮葉麈尾振霜松塵飛揚雅梵風度引疎鐘静言
澄義海叢論上詞鋒心虛道易合跡廣席難重和風動
淑氣麗日啓時雍高才掞雅什顧已濫朋從因兹仰積
善靈華斯可逢
和盧贊府遊紀國道場
日光通漢室星彩晦周朝法域從此構香閣本岧嶤珠
盤仰承露刹鳳俯摩霄落照侵虛牖長虹拖跨橋高才
暫騁目雲藻遂飄颻欲追千里驥終是謝連鑣
於冬日普光寺卧疾值雪簡諸舊遊
卧疴苦留滯闢戶望遥天寒雲舒復卷落雪斷還連凝
華照書閣飛素婉琴弦廻飄洛神賦皎映齊紈篇縈階
如鶴舞拂樹似花鮮徒賞豐年瑞沈憂終自憐
釋智炫
遊三學山
秀嶺接重煙嶔岑上半天絶巖低更舉危峯斷復連側
石傾斜澗回流瀉曲泉野紅知草凍春來鳥自傳樹錦
無機織猿鳴詎假弦葉密風難度枝疎影易穿抱袠依
閒沼策杖戲荒田遊心清漢表置想白雲邊榮名非我
願息意且蕭然
釋玄逵
言離廣府還望桂林去留愴然自述贈懷
標心之梵宇運想入仙洲嬰痼乖同好沈情阻若抽葉
落乍難聚情離不可收何日乘杯至詳觀演去流
無名釋
生忍頌
玄亮吐清氣神響徹幽聾登基發春詠高興希避蹤乘
虛感靈覺魚山振思童摹寫天歌梵冀布法音同忘高
故不下颻颺數仞中比丘歌聲咀人畜振心鍾斯由暢
玄句即感寫遊空神期發筌悟豁爾二靈通
順益頌
騄驥資鞭策蘭蕙佇薰風至理信難見非人孰可通輸
心仰圓極瑩麗入玄中總轡超三有摶飛上四空簪纓
猶幻夢財利若塵蒙高揖謝時俗瀟灑出樊籠
侯夫人
自傷
初入承明日深深報未央長門七八載無復見君王春
寒入骨清獨卧愁空房颯履步庭下幽懷空感傷平日
親愛惜自待却非常色美反成棄命薄何可量君恩實
疎遠妾意徒彷徨
妝成
妝成多自惜夢好却成悲不及楊花意春來到處飛
自感二首
欲泣不成淚悲來翻強歌庭花方爛漫無計奈春何
春隂正無際獨步意如何不及閒花草翻承雨露多
看梅二首
砌雪無消日捲簾時自顰庭梅對我有憐意先露枝頭
一點春
香清寒艷好誰惜是天真玉梅謝後陽和至散與羣芳
自在春
丁六娘
十索四首
裙裁孔雀羅紅綠相參對映以蛟龍錦分明奇可愛麤
細君自知從郎索衣帶
為性愛風光偏憎良夜促曼眼腕中嬌相看無厭足懽
情不耐眠從郎索花燭
君言花勝人人今去花近寄語落花風莫吹花落盡欲
作勝花妝從郎索紅粉
二八好容顔非意得相關逢桑欲採折尋枝倒懶攀欲
呈纖纖手從郎索指環
同前二首
含嬌不自轉送眼勞相望無那關情伴共入同心帳欲
防人眼多從郎索錦障
蘭房下翠帳蓮帳舒鴛錦懽情宜早暢密意須同寢欲
共作纏綿從郎索花枕
張碧蘭
寄阮郎
郎如洛陽花妾似武昌柳兩地惜春風何時一攜手
送别詩
楊柳青青著地垂楊花漫漫攬天飛柳條折盡花飛盡
借問行人歸不歸
陌上桑
日出秦樓明條垂露尚盈蠶饑心自急開奩妝不成
王昭君
猗蘭恩寵歇昭陽幸御稀朝辭漢闕去夕見胡塵飛寄
言秦樓下因書秋雁歸
夜夜曲
愁人夜獨傷滅燭卧蘭房秪恐多情月旋來照妾牀
雞鳴歌
東方欲明星爛爛汝南晨雞登壇喚曲終漏盡嚴具陳
月沒星稀天下旦千門萬戶逓魚鑰宫中城上飛烏鵲
黃門倡歌
佳人俱絶世握手上春樓點黛方初月縫裙學石榴君
王入朝罷爭競理衣裘
石倉歴代詩選卷十一
