石倉歴代詩選卷四百三十四
明曹學佺編
明詩次集卷六十八
楊廉
和朱大尹新正寫懷
潭潭道愛堂素不通雜客况當正旦初公事少關白嘗
觀循吏傳聲譽無赫赫如公真其人清暇事文墨
和朱大尹郊行疊前韻
長安簮紱者軟塵戀東華誰知程鄠縣獨愛前川花今
晨偶無事行行臨水涯農功自兹始辛苦念田家
題張御史夫婦忠節錄
正統己巳秋北兵来犯塞權奸勸親征請留徒至再六
飛駐宣府已報前軍敗大同暮安營黑氣罩如盖倉卒
議旋師鐵騎追已逮土木望懷来未在一舍外彼奸輜
重多牽制姑少待四十萬貔貅饑渴俱困憊長刀如墻
来鬭志我巳怠乘輿既蒙塵綉斧旋遇害主辱臣死之
明訓簡編載南朝李侍郎心事本同泒夫人聞訃音呼
天竟無奈諸孤屬未亡一死非所愛共姜矢柏舟凜凜
冰蘖在彼蒼祐善人後福殊未艾雙鳳已高騫仲也尤
大拜尚留忠節名永永昭百代
過牐簡莫水部
疎牐密牐連一帶南船北船此關隘往年水小謹啟閉
十目五日牐邊待今年濟水偶然溢雪浪奔騰復砰湃
下如落井上登天三老無功神是賴誰移兩山作一門
管束千流與萬派當初本為畜水設豈知水大亦為閡
世間未有無敝法十利未免兼一害人言月河且緩築
不然水勢無由殺牐官恨不高於山設心措意或有在
冬官先生大氣力能令駑鈍追驥快征夫自是懷往途
見月望弦今已再履霜又恐阻冰凍帝鄉尚在紅雲外
噫嘻水大莫怨遲還勝從前水小時
歌風臺
被酒徑澤隆準公巨蛇濺血汚劍鋒鬼媪啾啾夜深哭
紅旗晝滿山之東入關堅守牧羝約親與降王除面縳
以寬易暴法三章告諭秦民皆喜躍董公遮道天遣来
發喪義帝師銜哀嘗聞伯者假仁義漢伯一著先胚胎
范增趣舞謀自拙玉斗何辜碎如雪傷殘所過無一言
惟對君王數持玦一仁一暴勝負分况有豪傑紛如雲
義旗東向無不捷蹙項直至烏江濆歸来豐沛乘黃屋
醉後高歌仍擊筑千秋游子思故鄉特令此邑為湯沐
我来訪臺正落暉兩碑對立高牆圍臺邊古井不可問
千年事往人民非炎漢開基未為窄泗上荒臺僅尋尺
興亡百戰無代無登高一嘯秋空碧
題林待用所畫山水為王員郎作
王君此畫来何從自言昨得之林公公心欣然為揮寫
蒼煙老樹山重重莓苔無塵水石淨中有袒裼遐棲翁
養高習靜君夙志無乃聊寓煙霞胸我言是境皆脫洒
朝市亦有山林風正聞部符忽相促淮陽征𣙜行匆匆
詩人王事念靡盬未許箕踞休長松淮陽莆陽地雖異
公齋對此將無同不見濂溪廬阜下曾志鄉關在目中
蓮龜呈祥慶人夀
泥中曳尾塵土緣何如輕舉游紅蓮花開玉井長十丈
瑞鍾洛水經千年爭如老子學辟穀捉得靈龜當牀足
如雷鼻息撼蓬瀛一睡交梨一回熟
食梨戲作
鵝聲鶃鶃梨百顆多謝鄉人遠遺我放鵝出籠且養之
愛渠日浴當清池梨擇數顆呼爨僕緼火爇薪為蒸熟
擎来去柄削其皮軟脆頗足充吾饑記得往年涉遠道
南北兩京梨最好就中二美堪齊驅雪梨香水天下無
風滋露味生最上熟之似員方竹杖西江所産澁者多
間如嚼木齒欲訛是品只可令熟㗖不比兩京熟味淡
噫嘻凡物皆有宜豈獨區區口腹梨
和儲静夫戸侍元武湖
羣公湖上欣持杯此會難再須徘徊百年籍冊比銅版
祖皇嚴令如春雷就中半字誰敢裂冤抑扣之自能雪
環以波光水氣寒六月那知有炎熱千櫺萬牖諸庫開
我初見之猶驚猜承平戸口轉增益但覩萬國梯航来
我朝聲教皆漸被周禮司徒掌輿地示来詩句何鏗鏘
剰有高才敵賓戲中洲去岸六七里猶憶宿湖霄曳履
畫船上鎻金鑰收極目惟看渺瀰水一来五日耗不通
紗窗夜夜明晴虹魂清少寐歌達旦餘音下撼蛟龍宫
廿年不到湖上路回首光隂如箭去澄波照影衰鬢蓬
自覺容顔已非故沿堤高柳仍含煙鍾山一幅罨畫然
無端往事不可問惟有景物如當年
折桂寺
境豈浮屠勝東南秀此峯澗流千丈瀑崖長萬年松少
室留蒼鹿番君現小龍布鞋從此製雲嶠寄遐蹤
次韻張汝霖和潘黃門齋居二首
禪室由来静幽偏更此亭天齋閑數日夜坐或觀星對
越惟精白功名要汗青昔年陪鎻闥從未此居停
右慶夀寺
明衣新樣製端默坐斯亭議禮嚴郊社分壇首日星祼
將牌纍白扈蹕幕連青夜久千官轉鑾輿待曉停
右神樂觀
玉山察院和壁間韻
舍棹還趍陸停輿也駐&KR0865;隂重臺上栢畫黯壁間松雨
後蛙爭聚春深卉鬭濃喉襟南北地萬里盡堯封
除夕東湖錄唐子西詩見示同和其韻
光隂真轉轂此夜歲云徂潦倒仍縻禄羇愁自作孤漏
長頻翦燭寒甚懶圍爐静想歸田語奚為竟不符
書荻港驛
客懷祇合醉騰騰荻港来沽酒十升貧戸為垣編白葦
小墟陳貨掛青藤乾坤好似閱人傳身世渾如行脚僧
喜是郵夫供筆墨聊將履歴記吾曾
道傍廢宅
破屋三間古道西蓬蒿門外與腰齊鼠留舊穴妖蛇入
雞别空塒野雉啼庭草有痕曾接燒上牆無覆半頹泥
感傷豈獨王承福馬上行人亦慘悽
竹枕
剖篁編枕荷朋分攜向南窗卧火雲節上帶来風露氣
牀頭愛看水波紋廣藤恨軟非能耐布被還清合與羣
西華睡臣唯片石可人爭似渭川君
邂逅張克修時聞李天瑞鄒汝愚貶官
卧病湖頭少送迎春風一笑故交情幾年逐客無消息
此日斯文喜合并往事不妨於我訴新閒更是使人驚
尊前只用沈沈醉分付蒼頭酒盡傾
聞鄒汝愚言事
燕臺消息近全無忽見封章出汝愚此日讀来驚吐舌
當時投進分捐軀洛陽自古稱年少西蜀于今有丈夫
愧我恰如君疏語江湖泛泛水中鳬
山居靜樂為范君賦
厭住城中住范塘應憐水色與山光欲耕不似人無地
習靜須知自有方慣看庭前兒撲棗勤呼牆下僕栽桑
數聲啼鳥林花落坐愛居閒歲月長
慶成燕和吳懋貞韻
蒼壁先朝禮百神赭袍今日讌臣鄰盛分折俎圜丘胙
屢賜深杯内法春虞室賡歌同浃洽周家王業起艱辛
由来致泰須君子試數䕫龍在要津
白鹿書院留别野亭
鄱湖浪檝為誰停鹿洞先生飽六經夜卧喜聯泉上榻
午吟便坐石邊亭升沈𤨏細同春夢議論源流是過庭
水石清幽莫相負好將陶冶答山靈
遊開先寺
昨日遺蹤訪紫陽今朝名寺寄徜徉松依石路晴偏蔭
泉引齋厨飯亦香世味豈如雲卧好僧家端為客来妨
龍池青壁高千丈欲記初游到上方
挽莊定山用見素韻
東頭曩日侍先皇猶記鼇山第一章獨酌久應收燮理
素絲新豈戀羔羊不妨野寺參南老肯使終身作務光
草閣天峰人已去依然籬菊自寒香
送宫保徐公致仕
歸沐君恩似海深堂開綠野對槐隂光生閭里新横玉
惠普交親舊賜金鵷侣天邊長作别鷗盟溪上復相尋
大臣畎畮難忘國會見他年有諫林
寒溪樂夀為歙庠生吕佐父題
隠君節操老彌堅收拾寒溪萬頃煙麈柄譚高風入座
鶴汀魂醒月侵船閒中野史春秋筆社裏班行耆艾年
桂籍自關兒子事菊庄新酒自籬邊
送陳都憲本仁巡撫延綏
聖代規模萬世雄備邊唐宋豈能同因河踐華窺雄略
掃穴犁庭上首功虎旅誰言今獨少狼煙吾怪近猶紅
延綏此去煩經略會見天山早掛弓
烹茶和趙侍御韻
惠山楊子事多虚深井呼童試汲初此日煮團看幾鳳
何人封絹託雙魚睡魔降伏誠為易歡伯交游便可疎
莫道今年先穀雨摘鮮應是至尊餘
其二
白甌晃漾識先春最惬空齋静坐人好事當年惟鬭早
名毉近代更論陳一鐺随舫堪為伴三盌揮毫覺有神
猶惜蔡襄天下士翻將口腹愛君親
王大參寄示知邵提學登滕王閣弔徐孺子墓
詩用韻復之
檻外長江水接天諸公壺矢正錚然新詩寄到殘年裏
高閣登来廿載前自昔三王皆雋傑如今邵子亦神仙
良時盛會無由再南浦西山意獨懸
王知州朝卿挽詞
相見當年好弟兄未幾黃甲即登名秋風我愛邢居實
循吏誰收董少平自古清才多夭死如今直氣有公評
海門夜折珊瑚樹月落潮来百感生
浮梁道中借前人韻
複嶺重岡轉更灣迥然風景異塵寰形如鳬浴溪生石
勢學蛇盤路遶山計里已難憑急舗停驂時得宿禪關
經旬跋涉疲勞甚尚有詩豪未易刪
詠珠燈次少宗伯馬先生韻
上元燈事頗爭妍諦視高堂席屢前太極團團明假象
恒星粲粲各歸躔難將綴語随寒士祇合娱情照綺筵
一自陽春題品後搢紳無數續詩篇
贈朱員外升之監稅江右用原贈韻
英英直氣詎能回桃李春風喜見梅江省榮行俄已駕
長亭貧宦未能杯催科撫字兼為政錯節盤根始見才
此後佳聲頻属耳江湖應有雁書来
贈胡工侍赴召
幾年光禄得相随又喜遷官荷主知冰泮長河旋旆日
漏傳高閣候朝時虞廷山澤為初命周室司空已峻資
自是大才當柄用早登公輔慰相期
同寅羅緝熙宅梅花用王懋學韻
花譜從頭仔細評此花偏是出塵清真香不藉風傳遞
老幹何憂雪壓平迹似化工分冀越影依窗紙定隂晴
乾坤消息枝枝上欲起伊川細講明
秋亭夜坐和吕冬官祖邦韻
公署能閒四釣磯静中心地看危微誰游碧落風生腋
我在冰壺月浸衣籬下寒花驚漸滿院東高柳覺全稀
百原山裏堯夫坐世慮無端盡一揮
瑯琊寺和莊定山韻
山入瑯琊不計重沿溪秋水映芙蓉肯辭披草尋幽徑
安得誅茅住亂峰盤谷可當韓子序武夷應有紫陽蹤
老僧會得西来意盡日跏趺對古松
開先寺讀書臺
僧房五百架廬峰鑿谷開巗重復重挟策昔人依薜茘
登臺此日宿芙蓉西来慣說庭前樹洛學能參寺裏鐘
最愛山中杉檜古月明窗外半虬龍
和韻復林雲庄
客星閣下頻来往兩個漁磯管送迎使者諸方勞物色
釣船何處聽灘聲公無當日為臣意帝有先年共學情
怪底希蹤巢父輩是何諫議不能輕
和吳宗伯並蒂瓜韻
秋瓜並蒂生無數此等難云不是祥自與薔薇相並架
肯隨禾黍後登場青絲綰結搖風軟綠葉紛披帶露瀼
老我得歸林下日會應多種遶書堂
喜雨偶成簡東川太宰
三伏炎蒸雨勢微孰云傾瀉復霏霏未論秋意先通信
且與煩歊暫解圍嘲哳有聲知鳥喜寂寥無跡認龍歸
今宵謝得天公力高枕安眠不啟扉
贈蕭淩漢巡撫兩廣
姓名當日重金閨不負平生氣吐霓品秩峻登臺左右
恩威行徧嶺東西公廳綠滿榕隂合驛路紅深茘子迷
循拊韓公推第一願言聲望與之齊
邸舍牡丹盛開病中強成一律不欲孤負此花
耳兼簡南峰儀制
臺榭何曾盡有之花中除此更無竒乃知植物爭妍日
却在春光欲暮時翠縠翦裁分嫩葉紅雲飛墮著柔枝
覘從世變趨文處每愛劉因解賦詩
癸未歲人日和杜工部韻簡吳東湖
晴明人日那能得方朔占書試舉看老去不無驚歲改
杯遲猶自作春寒世間噂沓同風過客裏光隂信指彈
七種菜羹傳舊俗呼童辦此未為難
送貴州鎮守牛總兵
十四章飛衆所推貴州南去擁旌麾蠻夷向後依山少
軍衞從前改郡宜上策恐無逾鎮靜先聲早已肅偏禆
輕裘緩帶委蛇地端為羊公遠大期
李錦衣得鳳凰臺遺址創别墅于其上春日邀
飲以病未赴次李白登臺韻以致謝意兼呈
席上諸公
古迹新營領客遊成隂鶴盖盡名流密栽牡藥圍紅紫
巧作池塘備島丘僻靜渾疑非市郭清幽即此是滄洲
無緣得躡前川後不著胸襟半點愁
金吾衛指揮張英在正德末年剖腹以尸諫
命似鴻毛肯自殘新聞竒事出長安精忠尚見唐金蔵
往事無慚殷比干連署諫章文職繼獨操七首武臣難
老夫和淚題詩句留與他年告史官
寄蔣敬所閣老
人物當今房杜流清論冰玉重山丘追随祕省如前日
調燮中書已十秋天上懇辭黃閣去人間徑作赤松遊
九重回首思良佐何必勞神夢卜求
題畫四幅為吳德厚賦
山高徑路微林深茅屋小讀易者何人焚香坐清曉
題曹憲副採蓴卷
三泖秋霖浸四圍水邊那覺露葵稀金盤玉筯長安客
幾個西風為汝歸
送楊惟高先生致仕
一日能歸一日仙莫言華髮未盈顛夕陽江上收帆早
半夜何妨浪拍天
畫菊與鄒汝愚同賦
好事持醪莫謾過餐英擬和獨醒歌傍人祇愛寒香遠
知受風霜是幾多
題畫為吳德厚作
是邊家畫是林家古句形容亦自嘉樂意相關禽對語
生香不斷樹交花
石倉歴代詩選卷四百三十四
