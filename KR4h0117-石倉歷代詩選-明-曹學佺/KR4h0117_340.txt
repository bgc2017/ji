石倉歴代詩選卷三百四十一
明曹學佺編
明詩初集六十一
陳秀民(嘉興人)
至京雜詩
秋氣日凄厲百蟲晨夜鳴白露徧野草微霜忽已凝客
子衣袂薄結駕遠遊行俯視離獸奔仰睇孤鴻征宇宙
浩茫茫江河杳冥冥念我同袍子懷憂心煩縈
賦得來蘇舞送朵惟齋監憲浙東
妾本良家子玉顔照明都十三學楚舞十八未嫁夫齊
眉纏錦段全臂絡真珠春風轉羅袖明月堕瓊琚一舞
舞渾脱再舞舞來蘇為君千萬舞託君以賤軀
灤陽道中雜興
晨出建德門暮宿居庸關風鳴何蕭蕭月出何團團短
轅駐空野悲笳生夕寒我本吳越人二年客幽燕幽燕
非我鄉而復適烏桓前登桑乾嶺西望太行山中有九
折坂欲往愁險艱役役焉可求吾將返林泉
送強彦栗歸吳
嗟我吳越人惸惸客燕都凡見鄉里士依依不忍疎况
子重信義尤與它人殊寧無情繾綣執手與踟蹰薊門
秋月白城頭夜啼烏城中良家子半是南征夫或從張
都護或屬李輕車道傍别妻子泣下如迸珠自非英雄
具孰使禍亂除戎馬暗中國遊子將何趨君歸慰父母
繄我獨何如
燕京客舍送友歸天台
雁鳴沙漠風秋入燕陵樹客子衣裳單寧不畏霜露驅
車國東門迢迢懷往路尺璧横道周誰能一回顧登山
豺虎雄入海鯨鯢怒天台隔三江丹霞夾玄霧黃精或
可尋胡麻庶當遇明時有遺佚歸哉保貞素我馬病已
久東西厭馳騖逸駕如可攀吾將執其御
謁賈傅廟
昔讀治安策今謁太傅祠骨鯁有如此英靈或在兹弔
原寧無感賦鵩終有疑直士多放斥佞人每高馳漢文
稱令主逆耳猶見遺如逢昏與暴殺人固其宜湘江有
流藻可以薦明粢褰帟拜遺像流涕滿衣裳
題王長史所畫天平龍門圖
月黑山鬼號蒼龍鬭折角仙人一掌擎不令堕深壑秋
高勢崚層日暮氣慘錯闌干冰柱懸凌亂雪花落路狹
僅通人峰寒不棲鶴王侯天機峻躋攀故盤礴寫作龍
門圖奇氣低五嶽神魚息天池有待風雷作
壬午九月九日與郭希仲紀叔維馬希遠飲周
景父晚香堂上紀畫墨菊馬鼓琴既而各賦
一首
去年登堂三月三主人置酒澆春衫今年登堂九月九
堂上主人復多酒馬生彈琴紀生畫郭子題詩美如灸
四明狂客醉欲倒菊花插帽秋光好百年節序能幾逢
人生會合何其少人生會少將奈何為君起舞為君歌
歌殘酒盡更須酌莫待他年白髮多
賦得烏夜啼送蘇彦剛奉母歸汴
城頭月白烏夜啼上下擇木不肯棲昔日養雛今已飛
啞啞喚母登好枝烏啼亦有樹子行得無歸車中孃孃
髮素垂綵旌日向東京馳東京土美桑棗肥衣食可以
無寒飢烏夜啼啼何為歲將晏矣歸來兮
題幻住菴中峰和尚蓮池野亭小像
亭前池水生蓮花亭中老禪方結跏雙枝作供淨瓶裏
彷彿玉井銜丹霞世上蓮花亦常有玉堂不比丹青手
水底冰蠶已化龍絶世于今故無偶師是蓮花花是師
亭亭净植湼不緇胸中五色舌上吐爛漫寫出蓮花詞
世間物物皆為幻我把新圖作真看君不見中峰峰上
十丈蓮吹香夜夜到諸天
題江山萬里圖
曹郎胸中墨數斗筆下煙雲千萬重崑崙積石泰華接
瀟湘雲夢銀河通岷峨翠流三峽水衡岳青蓮五老峰
清溪九曲處士屋丹霞百丈神仙宫下有臨淵欲墜之
靈石上有參天不老之長松嵐光雨氣迷遠近咫尺萬
里將無窮誰知大地山河境乃在冰縑意匠中我今撫
卷三歎息畫史真能奪化工
鵲喳喳
鵲喳喳烏嚄嚄飛語流言滿城郭日東升月西落今日
之日已非昨貴人有病不飲藥女巫降神歌噩噩天漫
漫地漠漠氓之蚩蚩罔知覺馬出河龜出洛天下文明
聖人作
送遠曲
誰令車有輪去年載客西入秦誰令馬有蹄今年載客
過遼西車輪雙馬蹄四念君獨行無近侍婦人由來不
下堂側身西望涕沾裳恨不化為雙玉璫終日和鳴在
君傍
至武岡
家居猶旅食兒子復南征婁縣千江隔都梁百日行雁
書天外遠馬角夢中生食禄非吾願何時復舊耕
至岳州宿岳陽樓
蕩槳遡流光登樓望八荒江山出圖畫天地入舟航夜
静星文動秋高月色凉題詩懷李白搔首髩滄浪
山居雜詠
好山看不盡遊罷更須登石屋晴猶雨天池夏亦冰尋
仙碧霞裏飛步白雲層松花飄滿地歸路喜逢僧
登靈巖
寶殿壓崔嵬華池頂上開山從太白出水自洞庭來閣
樹聯珠塔巖花照石臺吳王清暑地那得有塵埃
懷古和陳惟寅韻
范蠡已霸越功成澹若無扁舟五湖上烏喙不敢呼冥
鴻在寥廓燕雀下萊蕪
兔走要離墳貍啼闔閭墓寶劍生土光銀池浴秋露迢
迢郭西門玉輦迷金步
海門潮不至昱嶺掩空關龍随白雁去何時復南還蕭
蕭禁中樹盡為樵牧攀
寄題集上人清暉樓
山水含暉翠欲流上人于此結飛樓高明不比人間住
縹渺渾如天上遊璧月光涵吳苑夜金蓮香引洞庭秋
幾時借得浮丘鶴與爾題詩在上頭
揚州
瓊花觀裏花無比明月樓前月有光華省不時開飲宴
有司排日送官羊銀牀露冷侵歌扇羅薦風輕襲舞裳
遮莫淮南供給重逢人猶說好維揚
邳州
青山一髮見邳州落日雲迷故國愁父老空傳黃石在
仙人已伴赤松遊乾坤不信無清氣河水胡為尚濁流
野樹昏鴉棲未定數聲哀角起高樓
漷州望古北居庸諸山
古北居庸一望中風沙滿眼亂芙蓉曦車夜轉崑崙脊
華蓋隂移太乙峰金口水流終到海玉泉雲起又随龍
兩京形勝今如此可擬秦關百二重
湘鄉道中
日暮倦趨山市遠解衣聊復憩巖阿雲迷險道藤穿石
水落懸崖草亂坡木客下時人迹少鷓鴣啼處客愁多
向南言語憑誰辨莫問蠻方事若何
五月九日調軍入綏寧是夜宿風門嶺値雨
五月官軍入不毛重岡複嶺接天高小臣報國寧辭死
大將行兵無乃勞漠漠野煙啼魍魎隂隂山木挂猿猱
二更風雨來關峽自喜挑燈看寶刀
西湖竹枝歌
鴛鴦宛在水中央恰似阿儂初嫁郎擲却郎君金彈子
勸君切莫打鴛鴦
姑蘇竹枝詞
吳門二月柳如眉誰家女兒歌柳枝歌聲嫋嫋嬌無力
恰如楊柳好腰枝
岳陽樓夜宿
湘靈瑟鼓瀟瀟夜龍女笙吹淡淡秋楚曲吳歌互相荅
嶺猿巴鳥不勝愁
陳雷(字公聲秀民之子有窳菴集)
春日懷周葵窗助教
紫燕黃鶯來去飛綠楊煙暖午風微先生倚杖花邊立
童子舞雩川上歸景物自随幽意得世情渾與此心違
緣知野馬多如許不染春雲白練衣
夀陳曉山富春人號春江漁者
春江漁者詞林客投老棲遲尚異鄉七里灘頭煙水遠
一竿風外釣絲長赤霄白日飛鸞鵠碧樹丹山集鳳凰
我亦平生愛瀟灑放歌還許濯滄浪
題方氏澄心亭
澄心亭子水之湄結構空凉也自奇已映渚蒲青間出
更涵沙竹翠相宜寒漿玉露銀牀凍碧甃銅缾紫綆垂
到此不因同静者湛然方寸與誰知
題楊氏問月軒次周葵窗韻
我欲停杯問廣寒中間宫闕幾時安丹橋有影非難上
玉斧無痕許借看不信藥成煩老兔誰憐桂冷濕青鸞
相逢今夕知何夕莫笑清狂興未闌
寄劉仲原經歴
鴛鴦湖水漾晴暉鏡裏遥峰入望微槐蔭午衙書帙静
蓮香秋幕吏人稀青雲步穏名逾重白石歌長願已違
他日相逢話疇昔應憐憔悴不勝衣
自城東復向感化舊居留别徐德厚
孤雲無定水悠悠又復攜書返舊丘橡栗樹空猿叫夜
蒹葭霜冷雁知秋懶梳白髮頻搔首笑對青山獨倚樓
暇日清遊可乘興到門題鳳亦風流
寄姻友王近智
夢繞故山歸未得俱將旅髩逐年華煙村白屋留孤樹
野水危橋踏臥槎倚馬文章真可羨寄魚音信莫令賒
雄飛總是尋常事須用窮年讀五車
效唐近體二首奉贄雲門張布政
湖山佳麗有餘暉台輔星明近紫微月轉桐隂書帙静
幕深花影吏人稀九重浩蕩恩尤渥萬里扶搖志不違
無計干時空潦倒却令山鳥怪儒衣
異鄉身世寄飄零畢娶猶慚向子平雲外青山他自好
雨中蒼葑若為耕鹽車困驥思芻秣涸轍窮鱗待水生
重覓西湖舊遊路舞堤楊柳不勝情
題徐思敬瑶池小景
縈泉疊石帶煙霞此景人間有幾家錦字書傳青鳥使
玉簫聲繞碧桃花雲容窈窕誰能寫月色嬋娟我欲賒
不待扁舟乘興去珊瑚長拂釣竿斜
賦孫德芳雪香齋
淡粧素服出天真彷彿羅浮世外身自與芝蘭同氣味
不須霜月借精神暗熏詩夢春先到光映書帷夜轉新
三嗅悵然成獨詠為憐清絶更無倫
早春寄周致堯
百年身世渾如寄何處他鄉是故鄉柳態正須春弄色
梅花自與雪生香揚雄寂寞玄猶白賀監風流醉亦狂
倘許勝緣同晚歲棃林風致即柴桑(棃林致堯所居之地也)
竹所次盛孔昭韻
萬玉森森護草堂八窗虚敞夏生凉清修迥出風塵表
瀟灑駢生水石傍净掃莓苔聽翠雨閒題詩句洗鉛霜
籜龍更放新梢出相並梧桐宿鳳凰
秋望
西風凉冷氣蕭疎對景誰能寫畫圖紅樹離離變霜色
黃沙渺渺帶煙蕪嵐消斷壁山容瘦水盡遥天雁影孤
乞我五湖舟一葉也應託興為蓴鱸
寄隠者
地隔煙霞絶垢氛悠悠世事了無聞漁樵來往頻分席
麋鹿尋常不離羣花下一樽黃菊露松間千頃紫芝雲
箕山潁水風流遠誰謂高情屬隠君
霜
悲角奏梅花江雲冷萬家不知青女妬却道棄鉛華
題秋江待渡
遠岸白沙渺渺疎林黃葉離離莫怪行人争渡村深踏
月歸遲
題畫馬
赭袍烏帽立奚官牽出春風十二閑不屬丹青傳寫妙
龍媒何得至人間
紅梅
姑射仙人下杳冥綃裳環珮玉泠泠香魂誤入羅浮夢
幾度微吟喚得醒
釣魚圖
歌向滄浪獨羨魚釣竿閒却意何如磻溪夢裏青山老
猶遇君王載後車
陳景融(號菊逸雷之子)
次飲酒懷古韻答張子英
日月不我與光隂年復年不知千載後孰識千載前寓
懷一杯酒醉來頽其肩死生固虚誕彭殤亦徒然及時
不勉勵老大悲遷延營營世上人紛紛愚與賢貴賤各
自適出處難同傳浩歌且復飲賦命存乎天
次韻暮春
春風官路馬蹄輕拙宦歸來恨莫平呼酒且判今日醉
看花又動昔年情朋遊老去鷗盟冷世事于今蝶夢驚
取紫拾青男子事便應投筆效班生
雙清圖
玉樹花香璧月圓繡衣深映色清妍窗涵疎影孤山夜
人在澄光萬里天雲母帳虚沈畫角水精簾净濕冰絃
廣寒高處應難到立徧闌干醉不眠
題雲山圖二首
青山寂無言白雲自舒卷對此淡忘歸何心在軒冕
雲擁青山遠風生碧樹凉悠悠高世士矯首意何長
真長望月圖
羽衣何蹁躚悠悠坐林樾浩歌天地間清風共明月
看雲圖
世態炎凉總不知此心惟與白雲期千巖萬壑無人迹
慷慨登臨有所思
雲山圖
浮世茫茫自古今紅塵不到白雲深挂冠神武歸來後
随意看山憩樹隂
秋江獨釣
雲山萬疊水煙空白鳥飛邊思莫窮未遇君王後車載
釣絲黃葉共秋風
仙女醉歸圖
碧桃花下宴初還雲御逍遥擁侍環兩髩天風吹不醒
肯教清夢落人間
陳顥(字漢昭景融之子有竹鄰稿)
夫子聽琴師襄圖
蒼姬尚文治叔世生宣尼立教以垂憲天縱聖哲資師
襄何許人冠裳肅威儀援琴得高趣揮手調朱絲悠悠
太古音不藉言與詞松隂白日永蕭瑟生凉颸一彈萬
慮息再彈心曠怡樂與二三子聽之忘神疲世遠不可
作此音知者稀撫圖三歎息長吟寄遐思
泣麟圖
詩亡春秋作姬政日就墮麟也本仁獸出焉非所宜夫
子因感傷臨風涕交頤畫史載遺跡千古興嗟咨方今
聖人出端拱致無為豈獨麟瑞世鳳凰亦來儀往事勿
復論作詩頌明時
題侯貳守歸去來辭畫
曠達不世士性本愛丘山一為利禄縻役役簿領間田
園已將荒不歸誠厚顔斂裳中宵逝遥遥駕舟還矯首
睇孤鴻高舉謝塵樊
其二
捨舟履平陸行李相追随原野何蕭條晨光亦熹微前
途問征夫載欣復載馳吾廬已在眼僮僕候柴扉新歸
且慰意奚論昨是非
其三
故廬南山下三逕已就荒惟存舊松菊蕭蕭歴風霜入
室攜幼穉嬉笑牽衣裳怡顔盼庭柯寄傲倚南窗牀頭
有旨酒陶然酣一觴
其四
束帶事趨謁素志恒乖違迷途實未遠遂兹故園歸榆
柳紛掩映蘭菊相因依俗轍稀往來竟日掩柴扉復得
反自然諒匪造化私
其五
解印歸故園行行循舊蹤扶老藉笻竹流憩挹松風矯
首蹤遐觀湛然天鏡空烏兔奚逼人飛走西復東丈夫
貴適意疇能困樊籠
其六
天末雲冉冉林端鳥翩翩雲出既為雨鳥飛亦知旋君
子識其微進退合自然靖節曠世高素翁當代賢出處
雖異途德音可同傳
其七
先人手栽樹勢若蛟龍蟠苔蝕鱗甲紫聲號風雨寒别
爾忽已久歸哉此盤桓日入景翳翳撫之欲捨難但願
堅晚節不必封秦官
其八
素志本丘壑榮名非所謀進退適其宜諒不愧前修言
歸柴桑里避喧息交游與世漸相違駕言復焉求取樂
在琴尊不顧身外憂
其九
遊宦去鄉邑誰不念同儕道路阻且修遂俾良晤乖爰
歸得聚首談笑情相諧琴書日在眼撫玩適我懷以兹
消百憂㗳然外形骸
其十
安居謝聲利人人羨其高詩酒得真樂廬舍無喧囂孤
舟出前溪巾車駕東臯淵魚樂洋洋枝鳥鳴交交欣然
覽時物天地同逍遥
其十一
不為三徑荒決志亦念歸歸來身我有悟昨事皆非晨
興出門去放跡信杖藜尋壑既窈窕經丘復逶迤於焉
樂吾樂舍此復何之
其十二
微風自東來地脈初回陽好鳥出幽谷潛魚躍芳塘欣
欣木向榮涓涓水流香萬物俱得時吾憂亦已忘歸來
衡門下且復酣杯觴
其十三
人生非金石寓形宇宙間抱才既沾禄知休即辭官委
心随去留避俗謝往還遑遑欲何之富貴不可干劃然
發長嘯白雲起南山
其十四
農事在東臯孤往適兹旦微雨亦既零土膏濕凝汗僮
奴未盡力宿草猶餘蔓植杖隴畮旁耘耔日過旰勞生
雖多艱卒歲應飽飯
其十五
帝鄉不可期歸老全此身清風謝流俗高節抗浮雲舒
嘯登東臯賦詩臨澗濱有酒輒取醉不負頭上巾樂天
以乘化超然真達人
夢登名山
瀛洲信難求天姥或可覩朝談謫仙詩夜夢遊仙塢煙
蘿百尺手自攀飛步直上青雲端瑶草香浮碧煙暖松
風怒作秋濤寒踰千巖兮歴萬壑四顧無人自盤礴羽
衣丹頂雙臯禽戛然長鳴遡寥廓我欲因之縱攀躋空
中恍惚聞天雞豁然驚覺失所在天青月落銀潢低
觀瀑圖
碧落無塵秋氣高白雲捲空如海濤山人避俗事幽討
眼明八極窮秋毫就中匡廬有佳色飛流倒瀉三千尺
初驚白虹飲澗泉又疑玉龍挂巖壁萬里長風吹不收
坐令毛骨寒颼颼漆園傲吏去已遠長庚仙人今在不
我生素志亦丘壑苦因筆硯相纏縛何當卜鄰如此圖
聽水看山一生樂
醉時歌春夜宴周元亮客軒作
香徑無塵雨初歇海棠半謝臙脂雪千年一刻度春宵
愛殺清妍柳梢月苕溪仙客文中英面如玉盤雙眼青
金龜換酒不自酌芳筵羅列邀佳朋座中談笑總超俗
咳唾随風散珠玉姚郎起舞伍君歌擊鼓催觴令行速
四明客子醉欲顛仰看北斗低青天葛巾吹堕落花裏
玉山倒向東風前人生得意要須樂底用閒愁時作惡
君不見三閭大夫獨醒死留得虚名亦徒爾
絡緯吟
梧桐葉黃風露清槿花籬落莎雞鳴花間葉底振雙羽
夜凉何處無秋聲秋聲嘈嘈斷還續非絲桐兮復非竹
冰繭春繰檻外車寒機曉轉窗前軸貧家少婦魂夢驚
起來搔頭向月明南鄰北舍悄無語聽此凄凉淚暗傾
去年養蠶抵作賦一絲不得添襦袴破衣無絮過殘冬
兒女啼寒雙肘露今年二月賣新絲賣絲得米充腹飢
荒居蕭條生理薄冬來依舊寒無衣紅樓女兒好顔色
銀甲彈筝按商拍滿身羅綺倩人扶十指何曾親紡績
秋宵沈沈更漏遲牙牀醉枕珊瑚欹芙蓉花嬌殢春夢
耳邊那暇聽莎雞莎雞年年報秋節豈識人間歡怨别
人間歡怨可奈何一笑長歌醉明月
題商山四皓
嬴秦虐燄不可觸衣冠往往逃空谷皤然鬚髮四老翁
高臥商顔謝塵俗炎精奮起天地寬蒲輪就聘來長安
雖云誤落子房計終為高鴻成羽翰羽翰既成大事畢
還踏山中舊行跡松隂滿地生微凉一局枯棋消永日
局終人去今昔非雲山寂寂空猿啼臨風展畫三歎息
一曲共誰歌紫芝
竹鄰子歌
竹鄰子何許人云是落托窮鄉民柴門半掩堪羅雀布
衣百結如懸鶉囊間有錢即沽酒甑中無米從生塵讀
書不多慮事淺發言往往遭衆嗔獨行獨止無與友拂
石醉臥蒼厓垠忽夢數君子玉立而長身口云出自渭
川族托跡今居漢水濱冰霜風雨不改色梅仙髯史吾
同倫聞君失意衆所棄吾獨愛之求與鄰但多釀酒對
君飲日日清風掃戶新
題竹
湘江玉一枝風節清如許掃榻致秋隂鷓鴣啼暮雨直
節從來瘦虚心本自清凉風屋頭起葉葉是秋聲
題扇送友人
媺人久不見此地偶相過復送扁舟去其如别思何草
香汀雨濕花暝樹煙多後夜蘇臺上誰同一醉歌
次韻答張道士
見說辭京國端居又一年詩瓢寒掛月丹竈煖生煙謝
俗怡清淡探玄論白堅何時造林下煮茗試山泉
早春言懷寄友
十日九風雨吟邊無好春懷人望南浦借酒問西鄰野
性陶潛懶交情鮑叔真幾時連榻話一洗寸心塵
題畫扇次岑琬韻
自適閒邊趣誰言分外求看山一瓢酒載月五湖舟秋
水清吟思西風冷釣裘惟應陸甫里千古可同流
雲軒為月上人賦
高僧忘世相縳屋就雲深静看千峰白幽棲半榻隂卷
舒雖有態去住本無心我亦求閒者何時一訪尋
春隴耕雲
耕業依先隴遺安屬隠君綠疇三寸雨黃犢一犂雲草
際春隂合花邊曉色分鹿門有高士端可與同羣
寒潭釣雪
歲晏風兼雪扁舟駐釣灘瑶花半篷濕柳絮一蓑寒子
厚偏攻咏玄真苦避官如何渭濱叟頭白謝漁竿
松室調琴
一室大如斗牀留三尺琴蒼松存古操靈籟發遺音鶴
語驚秋冷烏啼覺夜深惟應貞白叟會取伯牙心
壬申正月晦日夜夢至僧舍遇一老叟云欲于
静處少休予應之曰借來雲半榻睡起日三
竿覺而枕上足成
漸老疎塵事心清身亦安借來雲半榻睡起日三竿松
火爐頭煖風波屋外寒行藏皆夢裏何必問邯鄲
滴翠峰
一峰高竦秀不與衆峰鄰翠滴虚嵐曉青含太古春祥
煙生几席爽氣逼衣巾絶頂誰能上巍然隔世氛
涵碧池
鑿地為方沼層巒四面圍天光涵古鏡苔色上春衣幽
鳥情相契閒雲影倒飛誰安一拳石比作釣魚磯
彩虹橋
壘石為梁柱憑誰號彩虹煙雲遮不斷霄漢步應通澗
草寒留碧山花暖襯紅此中豪邁氣不愧茂陵翁
丹霞洞
路從林谷轉門向石巖開晴色薰瑶草丹光映碧苔固
應無鎖鑰疑别有樓臺欲扣長生訣仙翁跨鶴來
紫芝徑
萬壑千巖裏幽深一徑通紫芝生奕奕香霧濕濛濛托
隠商顔迹遺芳謝氏風肯容閒客採短策儗相從
蒼松塢
一簇煙霞島週遭盡植松蓬萊元不遠弱水自應通翠
滴林梢露寒生石罅風茯苓如可斸早晚約仙翁
臥雲巖
翠巖雲借宿與客共閒心石榻春生暖蘿房晝作隂氤
氲飄素練窈窕接青林那得長留臥蒼生望雨霖
流香澗
泉脈來何許縈迴下曲塘雨過平漲綠花落暗流香石
面凝春暖松根漱晚凉高歌濯纓客何必問滄浪
題友雲水墨畫以唐人不雨山長潤無雲水自
隂為畫景遂次其韻題之
看畫晴窗裏蕭然净俗心鳥聲春寂寂嵐氣晝隂隂門
俯滄洲迥船移别浦深令人想風致飛夢到雲林
雨中寫懷
草徑通村入茒茨傍水安貧知身計拙瘦覺帶圍寬花
雨沾苔濕茶煙入竹寒無人會心事默坐自彈冠
睡起偶成
晝長幽禽驚夢醒起向松窗汲寒井隔竹惟聞犬吠聲
竹深似見人行影我貧無力種山田多病翻成半月眠
莫是相憐來訪者舊券從添賒酒錢
春日寫懷
東風吹雨著輕塵芳草茸茸濕翠茵寒食過來猶自冷
海棠開後不多春山中謾憶陶弘景谷口誰尋鄭子真
聖代只今同化育滄溟不信有窮鱗
夜宿大雲寺留題竹深處
日暮尋幽到竹深竹煙晴鎖寺門隂苔荒路絶行人迹
月出潭空静者心清供一盂香積飯閒情半榻白雲衾
留詩已與青山約莫厭頻來訪道林
冬日客懷
江國冬來十日隂閉門高臥擁寒衾貧將乞米無顔帖
客久思家有越吟雪壓荒橋行路斷山藏老樹凍雲深
百壺安得如澠酒細與梅花說舊心
暮春遣興
柴門地僻懶衣巾閒看行雲到水濱花片流香通曲澗
樹隂分綠護山鄰蘇張謾騁縱横術巢許甘為隠逸民
獨立斜陽思無限不知何處是通津
謝朱士章惠墨
錦囊封墨到山居知是蓬萊貢獻餘雲氣曉寒生筆硯
松膠價重抵璠璵山人借錄歸田藳野叟分抄種樹書
珍重交情無以報寸緘聊為寄雙魚
晚過閶門望虎丘作
平生未識虎丘山此日經過不暇攀泉石佳期随處有
古今清賞幾人閒樓臺影落春雲外鐘鼓聲來夕照間
獨倚帆檣遥注目客懷空羨鶴飛還
哭中表弟張秉
十年辛苦事遺編抱病那知竟不痊黃土一坏今古恨
青山半世弟兄緣草堂春去思無夢竹屋雲深榻自懸
莫話少年平昔語夜深風雨到燈前
和答鑑中上人
聞說高居似道林俗流無地得相尋菩提子落空巖静
優鉢花開古徑深身外利名忘得失眼中烏兔任升沈
遥知一榻跏趺處勘破西來佛祖心
宿吳江泗洲寺値主僧不在留題
客舟來泊古招提落日吳江望欲迷茒屋幾家村遠近
野橋危木水東西茶煙暝護蘿房榻花雨香沾石磴泥
不遇高僧誰共語新詩謾向壁間題
遊海虞城中
琴川風物舊如何此日乘閒試一過海邑官清無獄訟
土城風古有絃歌言公井畔蒼梧老虞仲山前白石多
謝此高僧留我宿暝随猿鳥入煙蘿
泊吳江塔寺主僧留飯
塔寺東南湖水長三高亭下晚風凉鯉魚出沒楊花白
鷗鳥浮沈杜若香僧喜詩人留共語商随漁叟泊連檣
丁寧黃帽休貪懶早理征帆候曙光
新秋次韻
江涵秋影雁南過凉思催人可奈何林下久知塵事少
水邊惟愛月明多吳鄉鱸美應分鱠楚客衣單自製荷
回首滄浪濯纓處高情慚愧釣魚蓑
漢宫秋
漢宫移植近庭隅粧點秋容錦不如羅扇凉生螢歇後
金莖露滴雁來初昭陽宿酒酣飛燕長信秋風老婕妤
零落當時守宫血清霜幾度為消除
登雲曉望
十丈金鼇白玉闌偶來乘興一躋攀月沈蕭寺煙鐘外
日出滄洲水樹間野鳥無聲随客去海風随陣打潮還
回頭却羨雲菴叟掃地焚香獨自閒
妙峰夕霽
長廊鐘磬寂無聲簾捲西風看晚晴池色倒涵天鏡碧
霞光斜照佛龕明扣禪客去雲留宿乞米僧歸鶴出迎
却憶舊來分榻夜臥聽簷雨滴三更
寒夜聽雨寫懷
風聲雜雨夜瀟瀟倦枕昏燈夢寐勞報國丹心徒自許
欺人華髮不相抛池塘春草無新句籬落寒花只舊交
起看牀頭三尺劍尚餘豪氣拂雲梢
竹深處次韻
誅茒竹裏似巖棲面面窗開翠色迷長聽雨來虚榻外
安知日轉畫欄西奚僮掃地收新籜吟客敲門看舊題
我欲相尋無路入鷓鴣何處隔煙啼
鴻門宴
兩雄秋色與南山決計鴻門一會間&KR0812;醁徒能澆虎士
干將那得犯龍顔雪飛雙斗尊前失天護單車灞上還
明日咸陽風物改有人衣繡憶鄉關
踏車婦
破裠風颺足移頻長夏随夫歴苦辛那似美人梳洗罷
一鈎羅襪步香塵
聞鄰家機聲
竹裏人家笑語稀日長少婦學鳴機藁砧應是歸來早
二月催裁白苧衣
夜聞鄰童讀書
風送吾伊隔竹聲鄰童應解對韓檠我懷髫髮從師日
翻笑于今學未成
新寒望授衣不至
霜露園林木葉稀客邊望斷寄來衣遥知慈母憐兒冷
織盡寒更未下機
立春
蕭條書劍客邊身望望歸期過立春官柳漸黃梅已白
東風應笑未歸人
夜坐
寒來塵緒不關情吟對青燈過二更落葉滿庭風滿樹
小窗無處著秋聲
病中友人見訪
别來南北寸心懸到得相逢二竪纏欲典春衣沽酒共
不禁顦顇向人前
秋蝶
粉褪香消力漸微多情猶自舞斜暉野花籬落西風冷
不比春園得意飛
秋螢
寒光一點映松蘿零落西風恨更多莫向波間照秋影
滿溪凉雨顫殘荷
贈琵琶老妓
玉容憔悴減風流猶抱琵琶半掩羞莫向湓城尋舊迹
荻花楓葉不勝愁
秋山行李圖
千山落葉萬山雲行到荒橋日已昏羨殺田家頭白叟
半生足不離柴門
漁舟夜歸圖
罷釣歸來月未明隔籬遥見一燈青不知潮落江風轉
流却扁舟過别汀
太白醉歸圖
偶向長安醉市沽春風十里倩人扶金鑾殿上文章客
不減高陽舊酒徒
題畫
漁網中流撒暝煙江空雁叫雪晴天錦鱗若得歸須早
莫待風濤暮打船
題梅次韻
孤根自是不凡材却傍山村野水開歴盡歲寒冰雪苦
百花頭上領春來
五馬圖
校獵歸來卸錦鞍長林豐草夕陽間龍媒不受鹽車困
盡屬皇家十二閑
剪菊圖
西風三逕近秋期閒看山童理菊枝浪蘂浮花都剪却
剛留幾朵傲霜姿
題畫
懶向秋風把釣竿一瓢長醉水雲間無情白鳥還飛去
不及青山伴我閒
屈原漁父問答
衆醉陶陶我獨醒此心于世已忘情老翁不識孤臣意
謾向滄浪歌濯纓
春日閒行
睡起閒窗日影斜欲尋幽處一烹茶芒鞋踏徧前村路
楊柳春風有幾家
夜聞雨雪
坐閱殘書夕未眠危簷雨雪一燈前不如呼酒陶然醉
免滴春愁到耳邊
月下海棠為姚會川題
酡顔半醉殢春嬌拂袖東風暖霧消十二欄杆月如晝
紗籠銀燭不須燒
題白頭翁
老我年來兩髩秋半因詩債半閒愁不知山鳥緣何事
也向西風歎白頭
石倉歴代詩選卷三百四十一
