石倉歴代詩選卷三百八十一
明曹學佺編
明詩次集十五
李賢
和陶詩停雲四章
瞻彼停雲載風載雨有懷伊人道遠且阻慨彼莫邪燈
前獨撫寄興寥寥黯然凝佇
停雲旣濃零雨其濛懷我良人阻海與江明月何來照
我軒窗願言相憶不遐以從
商顔之老言采其榮與子相聞不以過情矢心亦云各
勉于征庶幾令終無忝厥生
彼蒼者松不改其柯矧伊人矣保此天和保天之和于
我求多子不我輔將如之何
榮木二章
榮木悠悠春光在兹宛其悴矣孰能戀之今我不樂將
復何時光隂之速瞬息乎而
榮木欣欣雨露培根天之生物栽者斯存而我何為棲
此衡門由由與偕薄夫為敦
遊斜川
新春景候佳正宜行樂休因之偕朋侣去作斜川遊淡
淡山色遠漾漾波光流弱苔鳴翠羽淺浪翻白鷗撫景
意俱豁寧須問蓬丘挈榼有隣叟㩦琴得良儔詩篇互
𢋫詠酒杯同勸酬不知春事繁再得遊此不愜兹川上
樂忘彼身外憂旣醉各歸去曠然奚所求
連雨獨飲
秋來鮮晴日隂雨何蕭然濁醪自斟酌寄興天地間酒
中有真樂何必更慕仙我祖昔感夢八翼俄登天餘庥
旣垂後功業孰繼先余生時不遇暫出而即還所頼一
壺酒陶然樂餘年旣今復懷昔此意誰同言
和郭主簿
長夏罕人事移榻坐柳隂清風時復來為我滌煩襟因
之步幽逕呼童㩦素琴雅懷當如何在古亦若今留侯
善藏用高風吾所欽床頭酒已熟與子聊共斟古來豪
傑士幾人遇知音愛此林泉居吾已投吾簪懷君對明
月情同江水深
和胡西曹贈顧戎曹
仲夏宿雨收當晨送輕颸杖履陟丘隴涼氣襲我衣清
興悠然生因之歴翠微茫茫宇宙間不能忘憂葵尚念
魯中叟鳳德何其衰空有奮揚志未得天戈揮魚龍失
雲水非由見事遲達人能悟此撫志良足悲
辛丑歲七月赴假還江陵夜行途中
青年志已乖甘心在沈冥田園有真樂雲路無宦情兹
焉將安之前途渺榛荆不仕恐無義聊復念蒼生蒼生
未蘇息何時覩文明乃今成大謬此恨安得平紛紛馳
車走上下方交征君子當見幾云胡不歸耕北窗延清
風吟懷無别縈人生貴適意何必身後名
有會而作
我室類懸磬稚子恒啼饑豐歲常窘食瘠軀那得肥傷
哉古之人凄凉泣牛衣此事若親覩此情良足悲窮達
固有命奚論是與非豈無子孫慮顧今將何遺懷彼鹿
門隠誓將與同歸去去龐德公真為百世師
擬古
憶昔送君日折贈門前柳黯然離緒牽别來已云久嗟
彼市道交念此金蘭友願為秋暮期同醉菊花酒古人
重然諾斯言莫違負相思意何長相見情更厚世態趨
炎涼君心諒無有
丙辰歲八月中于下潠田舍
我有下潠田近在南山隈竭此耕作勞晏安非所懷今
焉歲云熟西穫願已諧飛飛田間雀喔喔林外雞遠村
夕陽下高樹凉飇迴我懷古賢哲貧賤亦可哀人生憂
患多胸懷何時開余兹老田畆心事任摧頹唐虞去已
遠吾道一何乖匪慕鴻鵠舉聊學鷦鷯栖
擬古
遊學苦不早登科苦不遲雖有聖賢質亦為物所移況
我中人下寧敢慕不羈苟無殷勤志衆欲以之随仰愧
而俯怍于道已相離一善不足稱富貴將何為
美人隔秋水
美人隔秋水欲渡無舟航清波泛明月對此空斷腸耿
耿見牛女河漢在中央誰云七夕會無乃謬且狂託物
感情興水上雙鴛鴦動止不盈尺物性固其常在人良
不異云胡各一方寒燈照孤寢淚下霑衣裳
出金陵江口阻潮
疋馬出金陵冠蓋雜途擁日落到江東官舍頗清迥秋
月當窗明永夜霜氣重孤榻不成眠一雁度寒隴艤船
欲渡江潮勢兼天湧須臾波浪平百艣相曳踵嘔啞響
中流舉目神驚悚安得在周行我命若膠鞏
雍熙寺書
維揚逢小春葉落散空宇寂莫寄雍熙悲鄉淚如雨何
以慰我心燈下援琴撫知音苦未逢芳華為誰吐
吕梁洪遇風
客程過吕梁大風折桅子洪濤衝舟横一命輕如紙牽
攀泊崖下相顧戰而泚人生百年間出處不相似老樗
卧空山流槎行萬里勞逸何不同分固當如此展席坐
蓬窗須臾風亦止
題畫
方圖展佳趣二客空山遊峯迴石路轉籟息林壑幽斷
岸鎖煙蘿隂澗鳴琳球簷頭空翠濕屐齒苔痕留百折
度﨑嶇千尺看飛流殘月墮屛嶂枯松挂猿猴溪雲涼
帶雨山色淨含秋霜重丹楓落巖深嵐氣浮太行歴危
險羊腸任夷猶蜀道古云難攀緣竟何求遙知飛鳥倦
疑聞杜鵑愁崔嵬到絶頂高寒透重裘飄然發遐想俯
仰豁吟眸會當逢仙子㩦手訪丹丘
秋夜
秋夜有餘清耿耿不能寐出戸涼意來四野星河墮露
氣濕衣裳茫茫宇宙長凌空不可得歸來倒書牀記書
已成念波冷湘筠簟撫景沒吟魂得句還重鍊須臾天
山月一鏡渾無缺坐落半窗明對之心愈潔雜慮何由
生東方云旣白
金臺惜别
玉河隄上楊花飛玉河隄外客西歸晚色蒼蒼慘别恨
東風蕩蕩吹征衣昔君從父凉州謫回首家山邈胡越
塞閫驚回旅夢孤杜鵑啼破邊城月邊城月缺復圓月
光常照玉門關對月空教動鄉思西陲萬里何時還翻
懷親友司封客生長相違重堪惜㩦琴命駕上京華聚
首開懷論疇昔親情契合未云久官舍匆匆又分手煙
光二月薊城春祖餞一樽燕市酒行旌遙指夕陽西驛
路青山足品題雨霽函關吟處好雲連秦樹望中迷我
聞君子擅文武剰有竒謀禦戎虜立志休同燕頷流致
身期與嫖姚伍他年霄漢重相逢當時故舊歡無窮皇
家金石賜不薄願言壯歲收邊功
送張尹之江隂
江隂勝槩接湖海水國名鄉富魚蟹張侯釋褐綰銅章
父老欣傳得賢宰秋風潞水片帆輕淮月當空夜正明
北固雲開楓樹曉翠光亭古山禽鳴襟懷皎皎冰壺潔
寮寀相從盡相悦百里春風錦製新一簾化雨民冤雪
卓魯芳蹤良可追德政行看聖主知他時有待徵書至
還擬承恩向玉墀
聽琴
銀河耿耿月華涼有客對坐琴一張金徽玉軫聯輝光
拂髯舉指彈清商漆園春夢蝶飛揚花底嗈嗈雙鳳皇
碧霄嘹唳孤鶴翔四壁唧唧鳴寒螿嗚咽流泉出澗忙
萬壑爽籟發笙簧古戍悲角曉帶霜洞庭秋漲波茫茫
巴峽驚湍激石礓突然鐵馬鳴刀鎗長隄柳絮随顛狂
珠林石鼎沸蘭湯雪花六出紛呈祥平波雁落滿江鄉
喧啾百鳥忽軒昂下流奔急見飛航萬峯瀑布千尺強
雷電交作雨霈霶挺然松竹共蒼蒼壯哉不屈百鍊鋼
引雛江燕語危檣梧桐飄葉墮銀床幽谷叢蘭自芬芳
八鸞雲漢聲鏘鏘離騷忠憤志堪傷孤臣孽子意相將
在陳絶糧興慨慷演易羑里憂思長肅然環珮步巖廊
關關鳩鳥在洲傍觸目感雉飛來雙慟回命短沾衣裳
英雄蓋世歸劒鋩三命益恭走循墻聖謨洋洋嘉言彰
虞廷𢋫歌際明良千載遺音幸不亡豈云冰炭置人腸
棲鸞之桐出嶧陽法象天地圓與方昔聞孔子學師襄
杏壇函丈日徜徉㸑下焦尾聲琅琅知音争似蔡中郎
正聲感我塵慮忘藹然和氣在中央煩君為我收錦囊
來日還銷一瓣香
𢷬衣篇
𢷬衣向中宵銀河月色饒處處砧聲急家家戍卒遙戍
卒遙幾千里霜砧斷續聲不已展轉孤衾夢未成風送
愁聲入人耳閨情感此淚雙落明月流輝照沙漠寒衣
寄得到邊城朔雪苦寒衣正薄
城上烏
城上烏啼月將落城外秋風起寥廓烏聲啼罷露華晞
草樹蒼涼曙光薄都門車馬集如雲離筵勸酒何殷勤
酒闌人去棹歌發明日烏啼何處聞
行路難
行路難難更苦孤影飄飄無定所關河迢遞渺天涯長
風吹夢歸鄉土亂石灘中一葉舟江心白浪風颼颼劒
閣崔巍連鳥道縈紆詰屈心煩愁行路難難更險歲月
無情何冉冉山頭夕照樹千行天外秋光鴻數點對景
增離憂莫作汗漫遊百樣艱辛在行路不如高卧藏林
丘
題卧龍圖
漢家神器風波舟奸雄環顧涎欲流斯時誰有匡扶具
南陽嘉遯阿衡儔帝室之胄何英偉草廬三顧驚神鬼
憣然感激釋耕耘一旦君臣若魚水鼎分畢竟不能休
務償初志復神州永安遺恨抱終古出師二表殫嘉猷
錦水祠堂宛如故劒閣荒蕪流馬路七擒南徼讋天威
八陣夔城訝神護營中星殞渭濱秋五丈原頭殺氣收
歸櫬猶能走仲達運移漢祚終難留英雄千載空惆悵
商周人物能多讓世間成敗不足憑卧龍遺址人争訪
盧溝曉月
金鷄唱徹扶桑曉殘月娟娟挂林杪長河斜抱鳳城西
流彩遙連碧波杳横橋遠亘如遊龍明珠影落長河中
桂魄千層琥珀瑩蟾光萬頃玻璃同霜葉飄飄綴馬鬛
沙河閃爍黃金屑蘆荻聲脆風力寒煙霏纔上銀河滅
往來幾暇曾一臨碧波渺渺蘆花深千官振轡發歸騎
月華猶在西山岑
深居
避世尋幽隠山行十二峯茅簷翠竹合石逕碧苔封溪
漲一川雨林深千尺松遙聞漁父唱未得恣相逢
入澗有作
谷裏誰來往林深一徑通猿啼常對月虎嘯自生風霧
重溪流暗雲濃葉落紅何時歸北澗漁舫任西東
夜雪
瑞雪紛紛落殘燈半夜餘獨憐為客日重看古人書夢
覺憂還集詩成樂自如遙思乘興客風細片帆舒
山水圖
天然真景趣畫史信多能傍壁雙枯樹臨流一老僧煙
光溪上結雲氣嶺頭蒸遙望山中寺孤峯第幾層
過后山
山程渺渺去曉色尚熹微野鶴穿松徑殘花點客衣溪
魚當鏡躍山鳥近人飛却憶漁郎說桃源果是非
送法師住慈恩
故人從此去樽酒莫頻催臘雪猶堆嶺春風已放梅交
情留偈别疎景入詩來想到南山寺纔逢柳眼開
題畫
久隔江山景何人寫此圖寒流如渭水秋色似成都恍
聽幽禽語疑聞野鶴呼不知煙霧裏還有隠君無
除夜書懷
使節淹淮甸殘冬謝早春揚州除夜客湍水未歸人歌
管千家樂琴書旅舍貧鄉懷從此切清淚欲沾巾
送别歸浙
駐馬離亭花亂飛傷情忍與故人違金臺别酒添行色
潞渚歸帆帶落暉嶺上春風梅子嫩山中暮雨蕨芽肥
謾從浙水經行處為訪嚴陵舊釣磯
送練士者回鄧州
疋馬南回歲巳秋離亭分手莫淹留山村月夜雞鳴早
野樹霜天葉落稠驛路牙旗迎故壘孤城畫角擁高樓
到家盛吐籬邊菊樽酒親朋樂獻酬
遊大勝寺賡壁間詩韻
白雲繚繞四圍山十里松隂始扣關石澗風篁偏引興
雲房清話暫乘閒山頭野鹿銜花至月下高僧洗鉢還
明發歸程朝雨淨紺園回首翠屏間
穰侯塜
秦相當年擅寵光空餘孤塜傍金湯秋風兔穴通黃壤
落日烏棲滿白楊石馬有聲寒雨急豐碑無字綠苔荒
可憐富貴今如此莫訝雍琴感慨長
送無隠和尚
早通禪教息遊方獨占名山歲月長千片浮雲春補衲
一龕明月夜焚香曉簾花雨清金界午院松風淨石牀
塵外真空心似水叢林無事任徜徉
再𢋫大勝寺壁間韻
寳刹從來近好山溪頭馴虎護禪關竹窗雨過清隂密
松院雲深白晝閒崖菓經霜猿共摘楓林欲暮鳥知還
試從老衲談空妙大智燈光滿坐間
秦淮次韻
秦淮南盡石頭城淮上帆檣似葉輕秋浦蓼風歌旅況
春波殘月棹殘更數行白雁沙邊落一抹青山岸上横
自是名川多澇集淊淊終古見澄清
途次偶成
王事驅馳分所宜雲程千里思依依菊花香冷迎霜綻
鴻雁聲殘帶雨飛古渡扁舟随處少遠山羣木望中稀
徐行莫訝前途晚村市人家晝掩扉
河内鄉村
清隂十里看修篁村市人家倚太行屋後分畦葵葉嫩
門前流水稻花香秋林有菓皆堪摘春酒無肴亦可嘗
此地居民歡樂足他時歸老定難忘
濟源
四面嵐光列翠峯懷州西畔有竒蹤羊腸路險中原隔
濟瀆源深北海通盤谷高風歸李愿太行遺事慕梁公
我來遊覽逢秋暮煙景蕭條落照中
謁華嶽廟
華嶽巍巍勢獨雄層霄削出翠芙蓉紅光映日仙人掌
黛色連天玉女峯絶頂泉飛千尺練懸崖根固萬年松
四時頼爾興雲雨歴代尊崇祀典隆
過長安故城
長安千載故城荒曲潦寒蕪滿未央廢宅總成芳草地
寢園一任野花香連村何處藏温室啼鳥渾如覓建章
惟有當年原上塜纍纍猶自對斜陽
和許氏咸陽晚眺韻
咸陽回首暮雲愁煙鎖蘆花遠近洲古渡馴鷗依短棹
夕陽歸鳥過危樓道傍故苑風霜冷原上諸陵草樹秋
多少英雄俱寂莫渭河依舊水東流
過五丁峽
五丁峽在漢江西萬仞高峯兩岸齊鑿斷懸崖通鳥道
疏通流水上雲梯馬頭惟見千山合澗底都教萬樹迷
路險不知天色暮金牛嶺畔聽猿啼
再和人韻
秋風畫角起邊城雲路功名歎未成山鳥飛來青嶂遠
沙鷗泛處綠波平松庭皓月分清影野寺疎鐘度晚聲
千里客懷今夜夢鄉園歸去定分明
和寄薛大理詩韻
秋來乘興憶山隂客邸長吟思不禁天外聲寒鴻列陣
籬邊香冷菊垂金青年學道功名薄白首論交歲月深
别後但憂成鄙吝敢虧忠孝一生心
𢋫薛學士詩韻
玉堂無事坐清暉柳絮因風作雪飛紫禁鶯聲晴後滑
赤霄雲葉午前稀兔毫閒運成珠玉雞舌長含侍瑣闈
慙顧非才膺寵渥中官又報賜新衣
自君之出矣
自君之出矣屈指算途程遙知霜降後行李到邊營
又
自君之出矣明月長滿窗妾心似明月不用對銀缸
題畫
素花香遶翠玲瓏石鎖蒼苔隠綠叢枝上寒臯窺錦雉
羽毛驚動白蘋風
雲嵐深處數椽幽松下柴門對碧流記得山窗清夢破
落花香裏雨初收
石倉歴代詩選卷三百八十一
