石倉歴代詩選卷二百五十九
明曹學佺編
元詩二十九
余闕
擬古
昔在西京日縱觀質前聞皇皇九衢裏列第起朱門借
問所居誰丞相大將軍平明事遊謁車馬若雲屯芍藥
調羹鼎狒狖鑄酒罇頌聲美東魯逸奏出西秦迴風薄
蘭氣十里揚清芬東家有狂生容顔若中人謬言擬宣
尼幽思切玄文著書空自苦名宦乃不振悠悠千載下
安有揚子雲
其二
昊天轉時律大火西南馳勁商發羣籟白露降嚴威攬
衣起視夜明月鑒薄帷翩翩征鴈翔唧唧寒蛩悲紅蘭
委芳采柏葉亦離披喬喬千丈松孤生泰山隈凝霜裂
其膚層冰斷其柢摧殘若傾盖蒼翠終不移草木有至
性明哲宜戒哉
白馬誰家子
白馬誰家子綠轡縵胡纓腰間雙寶劒璀璨雪花明甫
出金華省還過五鳳城君王賜顔色七寶奉威聲夜入
瓊樓飲金罇滿繡楹燕姬陳屢舞楚女奏鳴筝慷慨顧
賓從英風四座生一朝富貴盡不如秋草榮黔婁雖貧
賤千載有餘名
天門山(保寧知府楊丹作記)
楊子博地志名山屢出王但言隠彌匪崇冠峙嵩梁井
絡通遙甸天經列鉅障羣峰如菡萏歴亂發金塘玉壺
既嶇崿天門迥開張宛蟲連紫盖母泉濺石牀入門蔭
脩竹中夏若寒霜靈鳥多異色中林皆妙香耀真啟幽
室積石構瑤房萬里秘冥奥千秋阻秩望惟應學仙侣
結桂共相羊
送鎦伯温之江西廉使(得雲字)
祖帳依山館車盖何繽紛使君驅駟馬衣上繡成文中
坐陳綺席羽觴流薄薰情多酒行急意促歌吹殷況我
鄉邦友同館復同羣初暘麗神皋遙望澄遠氛迴鑣望
雙闕五色若卿雲蒼茫歲年徂東西岐路分道長會日
遠何以奉殷勤惟有凌霜栢天寒可贈君
秋興亭
涉江登危榭引望二川流雙城共臨水兩岸起飛樓漢
渚深初綠江皋迥易秋金風揚素浪丹霞麗綵舟登高
及佳日能賦命良儔御者奉旨酒庖人供膳羞一為山
水媚能令車騎留為語同懷者倘暇即來遊
九日鄂渚登高
南州理秋祓嘉節協乾陽爰與幕中友臨眺涉崇岡維
時天氣肅芬菊己沾霜雷雷風振谷凄凄日在房高雲
斂楚岫曜景遊川梁微徑出丹林列坐泛金觴佳賓未
會合良會安可常英曹幸文雅獻酬寧計行預恐還吹
帽煩君戒太康
先天觀
仙客鍊金地蒼山深幾重至今龍虎氣猶在琵琶峯峯
前石路整金澗垂楊嶺萬壑閟阿宫千秋奉丹鼎日月
采三秀人人吹玉笙既要王子晉復命董雙成方朔金
門步春來多自豫青鳥幾時還銜書寄君去北闕懷美
禄南山思遠遊勞心如御水東去復西流
題虞邵菴送别圖
南州山水麗中田歲事豐時貞文物粲道合朋輩同濟
濟衆君子班坐蔭青松迴洲環偃月丹林結綵虹翔鷗
方矯矯鳴鴈亦嗈嗈即趣情己展染翰思彌工予亦幽
栖者纓冠朝北宫披圖誦佳詠邈爾想高風
送觀至能赴歸德知府
善理崇富教長郡等烹鮮況兹久凋瘵望治切宸淵綬
組承明裏結駟雙闕前燕郊芳草歇商墟大火懸高懷
薄霄漢攬轡殊慨然揆子昧時用載槖從甘泉庶聞兩
岐詠為予書汗篇
送黃紹及第歸江西
上林花落盡東門餞别初遊絲横輦道金波溢鏤渠含
觴不能飲躑躅此城隅念子正英妙丹泉媚綠蕖翻然
阻山岫邈爾問離居芸閣誰同坐蒲生孰共書時應有
詞賦為寄北飛魚
送胥式南還
孟冬寒律應原野降繁霜客子倦遊覽結笥還故鄉驅
車出城闕旭日懸晶光綺宫上爛爛翠閣後蒼蒼豈無
涼華志晞景發清揚富貴在榮遇貧賤有安行恒恐歲
年迫皋蘭凋紫芳君看沙上鴈鶱翮乃隨陽
題黃河清艮岑幽居
大明照四海之子乃陸沈遠絶仁義絆結宇幽嵓隂薈
翳谷中路嶄崱北山岑忩鶯響初蔭隴月頽夕林時憑
曲水几蕭散發長吟委化諒為達滯樂恐遂淫援琴鼓
招隠念子為薰心
題施氏西嶼書堂
中智貴得性得性非易求羨君淠川曲松竹蔽層丘春
秋當佳日兄弟各命儔總轡凌晨術展席面清流參差
瓊峰出泓澄綺磧周緗荷承繡宇黃鳥響疏樓起坐玩
芳帙為樂鮮優游河陽恥巧宦建春壓旅愁安得周公
瑾為館孫仲謀
送方以愚之嘉興推官
帝仁同禹泣典憲輟朝纓我友膺時選銜命出承明是
日芳節届列餞多鉅卿桃花疑組色鳥囀雜歌聲仰獻
一杯酒遠慰千里行丈夫有遠業文墨非所營勉布惟
良政持用答皇情
馬伯庸中丞哀詩
結纓趨魏闕俛仰二十霜化運易遷逝故老今盡亡維
時遊公門時節會高堂崢嶸奉餘論炫燿晞報章制若
縟繡陳聲若寶瑟張儀若龍文鼎燁若照夜璫芊眠山
工巧幻妙極毫芒抽思究皇術振藻詠時康念此今已
矣松柏杳茫茫驅車入珂里窮門委舊行珠移青淵涸
桃盡故蹊荒龍火出勁秋玉衡變春陽朝榮計己殞夕
香豈不芳感彼推輪始惻惻我心傷
蘭亭
奉節過東鄙總轡臨越墟覽此崇山阿亭榭猶晉餘陽
林積珍木褉館流鏤渠微風旋輕瀨宛委寫成書秋杪
霜露滋清商滿縣隅紅蓮凋綺蘂微瀾見躍魚藉芳泛
羽觴眡聽良有娛逍遙大化内豈必三月初
自集賢嶺入大龍山
皖公標楚甸兹嶺孕竒形翠積樅江滸崇冠吕蒙城戒
途入中林平岡駐我旌延望失來術周覽多所經峩峩
石忩矗窅窅巖岫冥離離雲朝隮粲粲樹敷榮關弓射
鳴鴈羣谷振弦聲仰憐山人居俯悦洞下耕蒼龍啟春
候金虎收光精權家既非學農用或可明願言同載者
為爾鑄阿兵
安慶郡庠後亭讌董僉事
鯨鯢起襄漢郡邑盡燒殘兹城獨完好使者一開顔省
風降文囿弭節遵曲干雙池夾行徑累榭在雲間天淨
羣峰出地迥蒼江環霞生射蛟臺鴈没逢龍山開樽華
堂上命酌頫危欄主人送瑤爵但云嘉會難豈為杯酒
歡樂此罷民安魄淵無恒彩清川有急瀾明晨起驂服
相望阻重關
送康上人往三城
嘗登大龍嶺横槊視四方原野何蕭條白骨紛交横維
昔休明日兹城冠荆揚芳郊列華屋文纕被五章乘車
衣螭繡貴擬金與張此禍誰所為念之五内傷䜿儒謬
乘障永賴天降康樅陽將解甲皖口寖開疆耕夫緣南
畆士女各在桑念子中林士振策亦有行我聞三城美
龍嶺在其傍連林積脩阻下有澄湖光明當洗甲兵從
子卧石牀
七哀
殷湯誦罙阻周魯歌東征聖哲則有然我何敢留行斬
牲祀怒特釁鼓起前旌野布魚麗陣山鳴鐃吹聲函關
何用塞受降行已成路逢故鄉人取書寄東京寄言東
京友勉樹千載名一身未足惜妻子非無情
八月十五日處州分司對月
玄武夕始正華月生秋旻金波何穆穆綠桂滿中輪徘
徊出西陸照耀此甌閩光流河宿隠氣隨商律振餘輝
動軒房紫蘭含微津皇天降嘉歲五政亦己陳樂哉一
巵酒允矣同庶人
安南王留宴
將命坐藩服式禮奉國賓賢王重意氣延客列華裀肅
肅高堂上圓方饋八珍齊優雜趙女歌曲一何新遺響
從風發雕梁落素塵中觴舟傳滿眷眷難具陳厚往已
有愧懷報恐無因
黃鶴樓
岧嶤黃鵠嶺巋巍構楚材澄江還畫楯連城抗鉛階雕
衡朱鳥峙淵井綠荷開隠見長沙渚想望雲陽臺晴霄
一仰止輪奐信美哉淮南儻好道日夕化人來
鶴齋
葉縣飛鳬舄琴高駕赤鱗豈若青田鶴瀟灑迺仙倫刷
羽琪樹側振唳華池津騫騰望霄漢逸氣己沖天鍊液
諒有驗滅景入無垠還乘過緱嶺舉手謝鄉人
龍丘長吟贈程子正
戰龍起新室羣鳥亦翩翩偉哉龍丘生抱琴歸故山仰
視天際鴻俯弄席上絃清音發疏越逸響遺澗泉悠悠
鳳翔漢婉婉虯媚川清風自千古何用能草玄
玉雪坡為周伯温賦
江梅有至性能怡君子顔開花競芳節櫂秀帶春寒惟
與玉同色還嗤雪易殘芳香拂羅袖如薰金博山置此
賓席上人人别意看
待制張廷美姑阿慶詩
葭菼啟望國灼灼詠桃夭操觚染芳藻短髮未勝翹始
聆白雪句兼傳黃竹謠蘭萌初映砌春霜己降霄秋榛
覆故隴驚蓬颯迴飈金罇與瑤席庶足奉仁嬌
詠古(楊沛)
楊生仕州縣謀國不謀身一朝解印綬歸來但長貧茅
茨上穿漏頽垣翳綠榛空牀積風雨蝸牛止其巾辛苦
豈足念殺身且成仁
大别山柏樹
竒樹如蛟蜃盤&KR0008;上虚空孤生雖異桂半死反如桐香
帶金爐氣色映綺錢中靈從后皇服年隨天地終常瞻
北枝翠終古鬱葱葱
送王關赴泗州行捕提舉
蒼茫吳楚會縱横淮坂流春冰未泮渚芳杜己生洲揚
旌朱樓前張獵青山幽獻功效大兕亦致公子裘消搖
足為樂何嗟晚不侯
送李好古之南臺御史
都門相送處旭日動蘭暉綺樹鶯初下金溝絮漸飛分
驂向遠道把袂戀音徽去去江南陌應看滿路威
送霍維肅令尹
握手蘭宫外朝光滿禁塗山寒知塞近苑静覺鶯疎草
草離樽既悠悠征輛驅還應軫時念不羨報金吾
吕公亭
鄂渚江漢會兹亭宅其幽我來窺石鏡兼得眺芳洲遠
岫雲中没春江雨外流何如乘白鶴吹笛過南樓
宴晴江山拱北樓
漢坻開繡閣蕭然似渚宫晴江華楯外列岫綺錢中樹
色芳樽綠荷花粉臉紅賢王敬愛客樂宴意何終
詠絶塵軒
網軒開翠崿山水下䓤蘢江中寶牀擁樹杪雕欄紅心
融二陣滅境静六塵空應似青蓮葉齊開綠水中
壓雪軒
軒轅鑄鼎處仙臺成畫圖寒雲生洞渚暝色入蒼梧如
霧飄丹閣非煙起玉爐年年漫來此無處挽龍胡
竹嶼
秋水鏡臺隍孤州入淼茫地如方丈好山接會稽長紫
蔓林中合紅蓮葉底香何人酒船裏應是賀知章
送危應奉分院上京
峽路傳清警金輿夾綵旃還如向姑射詎比幸甘泉遠
樹紛成幄關榆始委錢從臣偏寵近載筆幔城邊
嘉樹軒
嘉植將百歲積翠廣庭間高柯出閭巷低枝蔭井幹流
膏從風颺芳氣散如蘭别有清霜節將同綺樹看
禎祥菊
舊花己萎絶新花迺再芳都緣稟金氣特解傲司藏旖
旎生殘馥葳蕤出故房應憐蕙草質戢穎委微霜
賦得九里松送吳元振之江浙左丞
結駟向青郊松隂九里遙言從天竺寺自度小春橋偃
蹇成芝盖蕭瑟蔭蘭橈相送將何贈期君保後凋
題合魯易之四明山水圖
忩中望蒼翠春木起晨霏孤嶂纔盈尺長松未合圍蕭
蕭此仙客日日候巖扉念爾空延佇王孫且未歸
祝蕃遠經歴挽詩
逸軌無還轍驚川有怨思蒼苔生舊館素簡委空帷龔
勝誰相弔虞翻少見知惟應問道者寂寞薦江籬
題蛾眉亭
空亭瞰牛渚高高凌紫氛澄江萬里至華崿兩眉分落
日兼霞綵流光成綺文憑軒引蘭酌休憶謝將軍
南山贈隠者
君家南山下南山果何如開闔盡雲路向背凌空虚木
客採薜茘怨女詠蘼蕪何當牽白犬見君巖下書
賦得慈恩寺塔送李惟中赴西臺侍御
祗園開塔廟遐瞰盡三秦琱玉裁文陛金銅結綺輪高
標雙闕外流影灞陵津攬轡還登眺題名繼昔人
汪尚書夫人挽詩
喧喧引長紱簫鳴閭井間旌連綺霞閣路指敬亭山泉
底鸞臺掩城中翟盖還尚書老歸國誰與襲芳蘭
題周伯寧畫
殺機起無象平陸忽成紅蒼生吮猛虎日馭經紛虹舉
目墟里間但見蒿與蓬惟有王官谷于今似畫中
寄題環秀亭(在五祖寺)
宗老來相報黃梅盜已平傳聞一峰下臨眺九江横象
構誰能壞香臺積可成憑詢幾小劫又復到昆明
葛編修輓詩(景老)
昔别情何樂今還語向誰幽房通貝闕空館罥蕪絲未
過徐公墓徒懷有道碑扁舟望湖曲清淚濕江蘺
賦得鉅野澤送宋顯夫僉事之南山
堤上柳沈沈春蒲汎渚禽濟田東滙澗汶水北流深落
日依中沚浮雲積太隂微茫看不盡渾似醉時心
夜坐和成太常
片月生碣石微光挂玉弓秋河空窈窕遙映建章宫哀
鴻知時節南飛正匆匆感君思親味惻惻此心中
其二
牽牛表宫雉華星動綺錢沈沈鳷鵲觀悠悠清漏傳無
才愧三益虚食念百㕓綿思至中旦莫繼瑤華篇
送張有恒赴安慶郡經歴
曉路通高嶂春城入大江草生垂釣浦人語讀書忩肅
客移茶鼎行田載酒缸幕寮誰得似高步絶紛龐
宋祭酒輓歌
文章知有數耆舊忽先零東井開圖畫西山閟爽靈司
徒虚執饋太史早垂銘悵望平原繡時時問客星
送李伯寔下第還江西
之子不得意南行無怨辭官河人杳杳客路雨絲絲古
木淮隂市春城孺子祠悽然千里别為賦小星詩
有所思
春風起寒色春衣方重熏新裝捲羅幕清唱入行雲豔
色若流月芳澤謝蘭芬嬋娟信無度我思何在君
長安陌
浩浩長安陌瓊樓夾廣㕓鴛鴦御溝上芍藥吹樓前駿
馬追韓嫣金尊酌鄭虔功名有時有且得樂當年
伯九德興學詩
上德撫玄運籲俊尹神京三雍烝髦士五學訓齊氓登
高陳羽縣鸞刀奉麗牲優游樂清化大道嘉方行
送孫教授
皇情重聲教宵裝爾載馳邊城南徼外禮殿左江陲揖
讓陳椰器絃歌蔭薜帷全勝宜春郭花落閉門時
賦得君子泉送彭公權為黃州教
君子没己久遺井郡齋中本寓思人意兼全澤物功銀
牀駁故蘚玉甃薄寒桐幾日趨官舍横經誦養蒙
賦得春鴈送司執中江西憲幕
春風起蘋末旅鴈尚回翔乳鴨嬌同啑新蒲短可藏應
懷洞庭水非避塞垣霜客路頻懷舊題書寄帝鄉
題段吉甫助教别墅圖
玉署掛新圖如君舊隠居峰高託霞上葉變是秋初遊
客看常在溪聲聽却無只此同登望豈必命柴車
山亭會琴圖
連山環絶壑雲木亂紛披中有抱琴者還如榮啟期蕭
然人不去問子欲何為
送王其用隨州省親
都門楊柳萬絲垂城下行人駟牡騑宫中近得三年謁
篋裏新裁五色衣漢皋秋晚遊娼少夢渚波寒獵火微
我有愁心似征鴈隨君日日向南飛
登太平寺次韻董憲副
蕭寺行春望下方城中雲物變凄涼野人籬落通灊口
賈客帆檣出漢陽多難漸平堪對酒一樽難盡更焚香
憑將使者陽春曲消却征人鬢上霜
詠井上桃花
本是仙源種移來禁中栽為愛妖嬌色偏臨露井開
題段應奉山水圖
水如剡溪水山似沃洲山想見鱸魚美扁舟常不還
題溪樓
溪水綠悠悠高樓在溪上日暮望江南舟中采菱唱
别樊時中
桃花灼灼柳絲柔立馬看君發鄂州懊惱人生是離别
不如江漢共東流
其二
光禄橋西惜解攜春星欲傍露盤低自來宫柳多離思
更著城烏在上啼
題光禄主事虎仲桓海棠圖
沈香羯鼓弄春杯席上纔看半作堆争似君家屏障裏
年年歲歲有花開
題紅梅翠竹圖
竹蘂梅花一色春盈盈翠鈿掩丹唇休言畫史無情思
却勝宫中剪綵人
贈山中道士善琴
山中道士綠荷衣新抱瑤琴出翠微己與塵緣斷來往
逢人猶鼓雉朝飛
石倉歴代詩選卷二百五十九
