石倉歴代詩選卷三百七十三
明曹學佺編
明詩次集七
郭厪
登石室山
夙昔志幽尋閒來即登歴天淸海上秋木落林間夕琴
樽集華纓歌吟坐臺石醉歸覓前途暝巖起寒色
臺江宴集分得料字
滄洲趣不常靑雲竟誰料綠酒不盡歡黃花向人笑逸
興凌煙霞忘機狎鷗鳥此意誰與論秋聲動林表
宴得謙家
君家絶塵俗愛客開華筵飛觴對明月痛飲凉風前疎
篁滴淸露夜色寒娟娟此時固不樂别後應徒然酒酣
忽浩蕩長嘯凌靑煙
懷鳴秋先生之京
澄江晩悠悠離思杳難極西風鴻雁飛我憶鳴秋客遠
樹帶餘暉前川起寒色即此待歸舟沙頭掃苔石
挹翠軒
幽軒多雅趣境静絶浮埃樹色開簾入山光引幔來人
閒啼鳥近風度落花回消盡塵中想彌深物外懷
送友人之京
况我悲寥落憐君又北遷春歸萬里外人去五雲邊塞
柳迎征旆江花照别筵離情雜秋思分袂各悽然
春日登九華觀
樓臺三島外鐘磬五雲端入谷仙源迥攀蘿鳥道難泉
聲丹竈冷花影玉笙寒坐覺天風起神遊極渺漫
和梅軒來韻
憐君得佳趣芳樹掩衡門對酒花成塢題詩竹滿軒湖
光孤棹晩山影半簾昏後夜藤蘿月相思入夢魂
過陳氏園亭
高士園林好巖扉晝不扄絶勝陶令巷猶是子雲亭幔
卷飛泉白窗含遠岫靑何時出塵想來此共談經
過黃希剛有作
知君情不淺擕我興何長獨下雲邊榻同斟月下觴秋
吟看菊好夕飲醉粳香坐久忘歸去衣沾湖上霜
士琛家宴歸賦以贈之
我愛南湖客淸風兩鬢絲久聞陶令趣長與遠公期醉
倚花前石行吟竹外池葛巾仍不着日日掛東籬
謁真人宫
夕到真仙境淸齋過竹房夢迴孤嶂月寒入一襟霜夜
色神鼇起秋聲瑞鶴翔披衣不重寐縹緲識天香
奉和楚芳兄來韻
天上靑雲迥湖邊白屋貧不嫌棲此地何幸接芳隣草
閣頻邀月蘿衣豈負春吾兄讀書處還有問竒人
寄義嶼黃甥
沙頭孤鶴立吾命一絲牽伏枕仍春夏尋方廢簡編猗
蘭山谷月老樹渭陽天伯也如相問頻過話昔年
暉上人獨坐亭
石逕通幽境巖亭古木深禪扉生晩翠羅幌掛秋陰止
水空中性孤雲物外心澹然無一事殘月下東林
晩次樂鄉縣
浮生同逆旅擾擾幾時休雁影三湘夢猿聲五嶺愁異
鄉那見月别路忽驚秋明發雲山路征車豈暫留
過高蓋定光菴
不過兹庵久行經自豁然江涵空外㠘月映坐來禪開
鑿非無地經營别有天定光光不滅長照一峰前
竹菴
高士何年賦考槃半菴脩竹帶飛湍窗迎嶰谷三春霽
幔捲湘潭五月寒鶴立静依靑翡翠鳳吟曾上碧琅玕
好期澹月凉雲夕曲盡瑶琴白雪彈
秋江别意
撫劍歌殘氣未降分擕相與倒銀缸雲山送目人千里
物候驚心雁一雙殘日淸吟投劍浦凉風倚醉過吳江
到家賸得山陰興月滿孤篷雪滿窗
題南臺周老商山水
中峰佳氣碧氤氲淸製蘿衣慕隠君一曲鑑湖堪醉月
半空盤谷可棲雲懸崖古木霜前落遠嶼餘霞鳥外分
我欲相從賦歸去西山鸞鶴日為羣
送汝嘉之春官
官舍飛花拂玉盤官橋絲柳軃雕鞍百壺綠酒沙頭盡
千里靑雲馬上看夜月琴樽如故國春風環珮是長安
他時引對金鑾殿會見朝陽刷羽翰
春三月掃墳之作
靑山兩屐草芊芊獨抱冲憂隔九泉古道殘春餘薤露
空林斜日帶楓煙雲來隴樹啼猿外花落巖扃野鳥前
歸去高堂情未極惠連相對益凄然
别克從先生文館
三載交遊賴故知澹雲凉月共襟期羣樽此夜能傾倒
孤棹明朝又别離逸思不堪聞雁後含啼况復聽猿時
懸知岸幘狂吟日徙倚南山菊滿籬
和趙先生述懷
高風雅調憶誰彈獨抱瑶琴祗自嘆黃葉迥隨秋雨暝
靑山空掩暮雲寒沅湘日夕蘭堪采彭澤霜前菊可飱
忽憶故人霄漢上題詩多寄别離難
洞江書室
雨止滄洲落木疎幽人隠處近何如遥峰挹翠千重瞑
積水涵光一鏡虚閉戶每懷孫敬宅垂帷應識董生居
相期無限歸來思擬向江臯共讀書
過黃山善敬家作
林塘十畆足幽棲物色風光總入題花落石床春不掃
雨深蘿逕鳥頻啼閒邀墨客淸如玉笑學山翁醉似泥
幾度竹樓幽夢覺羡君池草碧萋萋
送黃思順之京
高步金門客青袍軼垢氛獨陳揚子賦老綴陸機文久
忝通家好誰為落葉分秋前鴻鵠志天上鳳凰羣攬轡
閩關道彈冠岊水濆論文情欵欵離思又紛紛寒雁連
秋雨凉蟬隔夕曛暫同歌白苧休憶醉紅裠握手舟堪
泛看山酒未醺人分螺女月路指劍川雲戀闕寧沾臆
披裘見樹勲好將三語妙應許九重聞别後泥金字江
南每望君
挽鳴秋山人趙景哲
詞藻南州客生來跡類萍無家頻嘆别失路獨飄零旅
席仍三載儒冠誤一經半生嗟舊業千古掩泉扃梁獄
書雖切秦堂怨未醒才華餘姓字河岳失英靈繞屋山
猶碧沿池草自靑空驚魂入夢那共醉忘形新隴徐生
薦芳碑柳子銘臨風情默默涕泗想儀刑
驄馬朝天為林真侍御賦
神駿千金直亨衢萬里遨昔聞來渥水今見謁清朝錦
控靑絲絡銀韀碧玉雕風批雙耳峻雲傍五花飄驥德
稱同美龍媒許並驕張綱迎遠道桓典候層霄月白金
鑾殿天高彩鳳韶懸知端拜舞三祝獻唐堯
題蒲萄扇
裊裊拂虬髯離離懸馬乳曾傾銀甕香一博凉州史
桂花&KR4135;鴓鳥
香飄銀漢凉露濕羽毛冷漫笑一身微高棲廣寒影
畫竹扇面
聲臨渭水淸影拂湘潭碧瑶瑟曲未絶商飈坐來夕
春江送别
雲映粤王山色天涵螺女波光一曲驪歌未已飛花故
落離觴
題牛
鳥下南山已夕人間春草初齊為問上流何處白雲遥
起前溪
靑舖嶺中作
陟嶺看山趣不稀歸心迢逓宛如飛家林想在空濛外
一帶螺江隠翠微
小景
萬疊南山紫翠寒一江如練鏡中看女螺磯畔雲飛處
風景令人憶謝端
送筆與林友
雅製瀟湘碧玉枝毫端文彩宛離離請君揮洒芸窗下
會見蛟龍繞墨池
元宵後請羅讓&KR4168;
春裊花枝酒甕香懷人幾度結愁腸冶城此夕笙歌歇
餘興還能過草堂
寄席上諸友
一病那堪兩鬢衰春風休負我連枝幾回搔首南窗下
花落花開總不知
贈致仕林相公
九十仙翁兩鬢華高風虬杖稱烏紗賜歸贏得孤山月
吟對寒梅萬樹花
挽管推官
仙舟一葉水悠悠魂返家林是首丘此去故人誰更在
青山掩泪掛吳鈎
送朱戶侯回
朝來車從訪郊坰水遶衡門竹更青一見不題凢鳥去
分擕空過白湖亭
寄李友淵
病起誰知鬢已華却承清翰問貧家夜深不待君平卜
空剔寒燈一點花
扇面小景
孤琴引興靑山墅山月蒼蒼鳥聲曙高風一段不可攀
從憶陶潛賦歸去
鏡湖清唱䟦
國初吾郡詩人輩出十子而外復有二十餘家有傳有
不傳實幸不幸也郭厪字敬夫湮没二百餘年無有知
者予近得抄本詩百十篇有挽鳴秋趙景哲之作而羅
宗讓覺非集有和郭敬夫詩語云不知其人視其友敬
夫實清世之隠君子也集中有送兄楚芳上春官楚芳
名蘭永樂三年鄉薦姓名見于郡志敬夫青舖嶺絶句
云家林想在空濛外一帶螺江隠翠微又有門前湖白
與山青分擕空過白湖亭之句其所居當在白湖螺浦
之間與鳴秋山人相隣並也予既錄其遺編併為考其
地里付曹君能始授之梓敬夫之名從此弗至湮没不
亦厚幸矣乎崇禎庚午三山老叟徐&KR0958;興公撰
附陳艮詩
艮字從時長樂陽門山人洪武中以明經薦授吏部主
事因災異與同官蕭儀上封事下獄儀死獄中艮謫交
趾再上封事復官嘗校閱遼東衞兵陳軍衞四弊後因
忤執政出判嚴陵舟行有大蛇隨之艮謂蛇陰物必有
婦人冤比到官果訊得情釋之人以為神明尤能以禮
法齊家族諸分異讓其腴田自取葑瘠有古人之風邑
後學鄭世威撰
閒居雜興
竹作屏籓草作廬清幽偏稱退休居力田自有資家策
學圃應多種樹書鴉噪園林梧葉暗蟲吟籬落荳花初
高情不逐趨炎態一枕清風午夢餘
其二
水光山色共清妍自樂乾坤静裏天用竹引泉通後圃
因花開徑閱前川夜長明月從虧缺歲稔浮雲任變遷
甕裏濁醪常不匱杖頭何用阿宣錢
其三
茹美炰鮮氣味新北窗窗下獨安神直鈎香餌聊為釣
曲突禾稈可當薪舌在無官難補過身閑有子豈憂貧
杜門謝客紅塵絶竹外清風來故人
其四
獨倚欄杆引望長望中生意到林塘斑鳩喚雨黃梅熟
紅鯉吹花錦浪香報主芳名留館閣思親孝悃在羹墻
嘆予梁燕多相似去去來來為子忙
其五
家住榕溪溪水頭門前綠樹共清幽五更殘月他鄉夢
三逕高風故苑秋仇覽不妨淹雋武杜陵無復嘆離憂
兒孫足慰余生樂一覺南柯萬慮休
其六
范蠡扁舟泛五湖何如陶令賦閒居平時羞覩梅枝瘦
今日忻逢柳眼舒坐對簷花紅落盡閒敲棋子黑甜餘
心田一點明如鏡荑稗無侵不用鋤
其七
門外青松手自栽時傳清吹枕邊來杜陵肌骨因詩瘦
陶令襟懷為酒開官去渾忘身外慮客來常覆掌中杯
醉眠不覺天昏曉一任譙樓鼓角催
其八
雨過雲收萬象明一天霽色釀新晴柔桑葉盡吳蚕老
躑躅花開蜀魄鳴竹影横窗看月上松聲撼谷覺潮生
人歸人去年華換惟有溪山不世情
石倉歴代詩選卷三百七十三
