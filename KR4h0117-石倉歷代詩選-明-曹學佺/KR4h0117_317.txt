石倉歴代詩選卷三百十九
明曹學佺編
明詩初集三十九
楊榮
洪巖山房為胡祭酒題
豫章古名郡洪巖出西山雲霞紛照耀鸞鶴相往還長
松倚絶壁垂蘿不可攀聞昔有仙人於兹煉神丹功成
蜕汙濁逍遥白雲端君家住城市卜築思巖巒翠林延
朝光靈籟生夜寒石田不播榖所産皆琅玕自從領鄉
薦振衣遂彈冠鳴琴宰花縣載筆登金鑾英才樂教育
討論孔與顔朅來寄遐想緬彼洪巖間蕭然絶塵俗景
物幽且閒陽巖被春華隂壑含風湍何時返初服於焉
賦考槃我欲覽竒勝相從以盤桓幽期倘可遂膏車扣
柴關
題楊諭德東皋春雨圖
春至時雨降駕言向東皋驅牛種嘉苖稂莠亦以薅所
期歛穫豐詎辭筋力勞時復事簡編或以酌醴醪熙然
隴畆間此樂奚其高掛冠未有期南望徒鬱陶託此寓
幽意母使心忉忉
題劉教諭兩山書堂
左峯儼飛蓋右峯如聚轂兩峯並高寒對峙氣清淑羨
爾志沖澹於焉構書屋中藏萬卷餘琅琅時誦讀青燈
深夜雨瀟瀟響梧竹豈無青藜翁殷勤訪天禄白雲東
西飛蒼翠宛在目于兹移教鐸遠度松溪曲靜對湛盧
清難忘故山麓寫此寓高情尚慕紫陽躅
螺山村人
峨峨金螺山下有田與廬日出雞犬喧蓐食事犁鋤白
髮不到城柴扉俯江墟隣翁時來往濁酒聊與娛賣卜
或開肆屢回長者車一朝承薦剡忽捧五色書朅來住
都市門巷恒宴如淳朴本真性寧謂禮法疎緬彼螺山
側悵然懷故居願言崇令德允矣揚芳譽
題王侍講山水
木落霜氣清秋山淨如洗天空萬籟寂地迥孤雲起深
溪湛寒綠對此清心耳安得掃蒼苔横琴寫流水
聽松軒
雅志尚林壑軒居絶塵囂喬松當前楹柯條入雲霄清
風颯然至流響何瀟瀟初如振波濤倏若鏘鈞韶泠泠
拂几席飄飄度山椒憑闌試靜聽迥覺形神超緬惟歲
寒姿節操長後凋勖哉慎所持永矣懷高標
薊門别意送程汝器赴饒州教授
秋高薊門路灝氣肅以清念子將遠别相送出都城祖
筵集冠盖綠酒且頻傾臨岐欲分手繾綣難為情嗟我
子所契夙誼如弟兄麗澤兩資益硯席恒相并衣冠立
孔庭燈火親韓檠羨子先着鞭科目振英聲金馬待明
詔萬里皇華行我亦忝後塵翰苑蚤登名與子聯鵷班
出入在承明中道子暫蹶一旦復超升繡衣立霄漢驄
馬耀神京俄然返初服振袂謝恩榮閉門卧空山塵俗
澹無營及兹承薦剡簮紱喜重膺耄疾終懇辭職教任
匪輕西江盛文物師道貴老成子行方自重泮水日横
經立雪長在門祖武真能繩他年想模範帳下蜚羣英
豈徒儒道崇宦蹟亦有榮而我慨離居執手思迴縈申
章道遠意矯首秋鴻征
雲山圖為東里楊公作
雲山何岧嶤林木鬱而秀烟嵐絢晴光嵐際峙層構繞
庭芳草深清禽哢春晝有書供覽適有田足耕耨展圖
念初服淹留嬰組綬因援嶧陽桐一寫丘中奏
雲林書屋為曾蒙訓題
青山何崔嵬白雲在林端石澗滴清響松風生夏寒幽
居一何靜塵俗澹不干簡編恣舒卷怡然心所安正襟
味道腴意適遂忘飱名教有樂地豈徒此盤桓勖哉崇
德業令譽垂不刊
九峯歸趣為主客郎中王濬作
名門多俊英家住九峯側君才更超邁務學探六籍伊
昔未仕時朝夕看山色啟戶雲霞紅隔窗烟樹碧一從
遊宦途寓跡在京國分曹屬春卿勵操尚冰蘗擬攄寸
心丹可奈桑榆逼乞身遂退休辭闕中感激引領望九
峯懷抱何所適飄飄峯上雲無心沛膏澤戢戢林間鳥
倦舉沖霄翼眷兹景物佳雅志自相得松風四座清蘿
月半窗白掃石撫朱絃焚香玩羲易利名了不關塵累
覺消釋高風誰能如企彼陶彭澤
重遊東郭草亭
雨霽纖塵淨春和萬景妍天門紅映日宫樹翠含烟散
步從東郭追歡憶去年自慚聯閣老幸喜接羣賢花影
侵文檻鶯聲近綺筵時和兼物遂觴詠興悠然
一片秋意為史院判題
昨夜西風起蘋末長林蕭蕭葉初脱夕陽流水澹無波
玻瓈沉浸青冥闊斷堤古岸遥相連彷彿疑是鑑湖邊
黃花未發含清露白鳥欲度横蒼烟人間此景何瀟洒
獨對新圖意閒雅安得扁舟泛綠漪坐看翩翩海鷗下
題吳尚書山水圖
青山嵯峨半空立萬疊芙蓉紫烟濕峯前昨夜春雨深
繞澗飛花水流急隔嶼人烟凡幾家一徑蒼苔石磴斜
溪迴路細長芳草月落幽林歸早鴉山深洞口行人少
白雲飛墮青山杪恍見滄洲樹色微如聞古寺鐘聲杳
茅簷日出雞犬喧十里烟光連遠村依稀乍疑篔簹谷
彷彿自是桃花源乃知畫者通玄理點染天機筆鋒裏
尚書愛此欣得之素壁高堂見山水人間美景不易尋
此圖直比雙南金玉堂展卷慕清絶爽氣蕭蕭風滿林
野橋春霽圖
東風吹花新雨晴微茫山影開雲屏泉聲有無隔幽竇
嵐光遠近排空青小橋横枕西溪側過客何由分野色
日華瀲瀲因物榮芳草萋萋為誰碧五更朝下承明廬
天香滿袖登遊車十年未着謝公屐似與岡巒識面初
歸來摩挲醉吟目不唱商顔紫芝曲何處有山如此圖
移近蓬萊剪濃綠
劍池書館為鳳陽熊知府題
豐城寶劍天下聞紫氣曄煜光照昏一朝劍去蛟龍合
池水深碧今猶存熊君書堂在池側彷彿當年子雲宅
紅簾綠幕對高秋細雨青燈坐終夕翩然振翮起朝端
青瑣闈中列上班功成又轉二千石坐取功名如等閒
有時夢入鄉園樹還憶臨池讀書處早晩承恩晝錦還
劍池魚鳥寧相負
題曹義編修花木翎毛圖
同雲黯淡歲華逼老樹輪囷雪初積瘦蛟起舞凍欲僵
一鳥歸棲頭已白中山有物明月精睢盱相顧如有情
天寒獵罟不復出靜倚叢薄無人驚樹傍枸杞枝裊裊
搖落之餘見應少葉在猶如翠羽滋實成尚綴瓊珠小
嗟哉植物胡不同榮枯開落誰能窮晴窗看畫坐嘆息
默識乾坤造化功
竹雪書房為畫士戴文進題
戴君舊業家錢塘幽齋剰種青篔簹冰森玉立鬱蕭爽
珮珂時動音鏗鏘一林遥接淇園綠萬箇如林渭水曲
凉宵白晝風月清翠影重重覆書屋四時佳致迥不同
况兹清絶當嚴冬朔風吹雪滿空下凝梢綴葉相玲瓏
素蛾冉冉來雲表皓鶴翩翩舞林杪是時掩卷一凭欄
清興滿襟應不少自從寄跡京華地翹首山房想初志
陽春桃李任紛紛勁節貞心自無異何人為君寫此圖
故鄉景物渾不殊興來展玩對立久一點塵埃窗外無
題孤峯疊秀圖送太守况鍾復任
東南名郡稱姑蘇土壤深厚山縈紆雲中黛色接天目
天際江流滙具區具區之中峙重屋孤峯高瞰湖波綠
獅巖虎阜相蔽虧紫翠浮光眩人目此中佳景真如畫
閭閻盛世涵清化湖山處處有漁樵隴畆人人樂耕稼
偉哉太守才且賢悉心撫字今幾年鉏奸擊暴植孤弱
詩書比屋聲相傳有時勸農行屬縣露冕輕軒遊歴徧
村童野老競歡迎甘雨和風總如願比來政譽何洋洋
喜看奏最朝明光聊賦兹圖慰離别相期事業齊龔黃
宋徽宗耕牛圖為黃福少保之子題
春原過雨春日熙春樹連隂春草肥田家力耕貴及時
手挽牛兮肩負犁草香泉美牛步遲農心汲汲應何為
上恐公家賦税虧下慮私門妻子饑吁嗟牛兮胡不知
宣和之初能念兹九重燕暇親寫之驕奢一動萬事隳
塞草黃沙千載悲
元夕賜觀燈
海宇昇平日元宵令節時綵雲飄鳳闕瑞靄繞龍旗歌
管春聲動星河夜色遲萬方同樂事千載際昌期
其二
禁苑東風暖青霄月正中魚龍千隊戲羅綺萬花叢雲
嶠祥光麗星橋寶炬紅太平多樂事此夕萬方同
其三
玉漏傳清禁華燈徹夜明貝宫珠綴絡綵隊錦妝成雲
霧浮香氣簫韶合樂聲願歌天保什萬歲頌昇平
其四
象緯臨天闕瑶空集萬靈雲霞紛掩映星斗疊晶熒寶
地春應滿金門夜不扃千官陪宴樂拜舞在明庭
賜遊萬壽山
太液春波暖承恩泛綵舟輕盈蘭棹發蕩漾玉虹流簾
影移宫樹茶香出御甌此中多勝景况是從宸遊
其二
奉詔隨鸞馭遨遊遍小山風光連禁籞花影覆清灣路
繞金宫轉雲隨綵仗還紫騮如掣電倏已度仙關
其三
玉澗通泉脈金龍噴雪花崢嶸山骨潤滉漾水簾斜暝
色凝飛雨清聲隔綵霞此中塵不到應即是仙家
鑑湖一曲為史院判題
聞道山隂景湖光一鏡秋遠涵晴日動迥帶晩烟浮花
發連堤樹帆歸隔浦舟承恩方顯擢何許賦歸休
次西昌楊學士贈太守張鳴玉詩韻
五馬自光榮南還兩月程江雲隨去棹汀雨濕行旌客
路歸時遠公堂到日清龔黃多善政努力繼芳名
送尹御史
驄馬金臺下承恩報政歸祖筵瓊作醴仙珮繡為衣水
國荷香遠關河樹色微料應南去路五月振霜威
溪山清曉
晴波何瀰漫碧嶂自深窈晨光發遥岑爽氣動林杪雲
際落飛泉谷口聞啼鳥怪㡳風露清微茫楚天曉
送王太守之肇慶
瓊州太守舊推賢此日承恩及暮年五馬行逢淮甸雨
雙旌重拂嶺南烟都門莫惜金樽盡故里仍看晝錦還
移郡喜聞民事簡憑將德意重敷宣
闈獵
關塞霜清曉色明鑾輿校獵出邊城六龍扶輦旌旗合
萬騎連營鼓角鳴遠火依微秋草薄驚沙寂歴暮雲平
小臣躬覩三驅樂願效嵩呼播頌聲
送弟尚文回南京吏部
遥持使節自南來闕下相逢喜色開風雨夜牀情不盡
池塘春草夢初回封章已進天顔悦尊酒頻傾驛騎催
惟有新圖將别意雲山千疊倚崔嵬
度居庸關
居庸峻絶自天成鳳翥龍驤壯北京猛士防邊嚴柝響
行人駐馬聽泉聲雲連幽薊千峯立地接邊陲萬里程
聖代車書今一統遐方無事樂昇平
送葉文翰致仕還鄉
别去鄉園二十秋喜承優詔賦歸休衡門松菊勞歸夢
朔雪關河憶舊遊詩卷已知裁蜀錦客装寧惜敝貂裘
遥知紅樹溪邊路應有諸孫待艤舟
題周侍讀弟崇縉東園别墅
聞道林園景物新山光水色繞簷楹落花閒趁鈎簾入
好鳥時聽隔座鳴一徑綠隂知雨過半窗晴影見雲生
雅懷不獨幽棲樂兄弟登朝久擅名
皆山堂為南昌李時佐題
西山勝處說洪厓應似環滁面面皆丹洞雲深龍氣濕
翠屏風暖鳥聲諧窗前拄笏花圍席膝上横琴月滿懷
遥想當年稱壽日萊衣五色炫庭階
送太尹李孔翼之任弋陽
一官迢逓大江西把酒都門惜解擕孤棹遠經秋浦驛
雙鳬遥向弋陽溪薦章已應丹書詔祖席還分綵筆題
好向山城敷惠澤循良應與古人齊
送判官陳季和之任安陸
十年載筆鳳池頭喜奉天書判一州薊北雨餘尊酒暮
江南水落片帆秋山城民朴安耕耨澤國官閒樂宦遊
此去想應多善政他年風采動宸旒
送廖自廉赴沅江訓導
棒檄趨朝鬢已蒼儒官南去入沅湘薊門祖帳逢朝雨
漢口征帆度夕陽秋入楚山黃葉落風生魯泮碧芹香
宦情莫厭寒氊薄老去清閒興味長
白兔
金門曙日正曈曨白兔呈祥迥不同遠帶霜華依鳳闕
遥含月影出蟾宫清標好傍瑶臺上素色偏宜玉殿中
自是太平多瑞應願祈天壽效呼嵩
出喜峯口
崔嵬絶壁勢爭雄破敵機謀出聖衷雉堞遠横千嶂外
鸞旂遥度五雲中飛騰鐵騎兼程進散漫穹廬掃地空
仰荷天威清朔漠凱歌歡動六軍同
踰偏嶺
天邊絶嶺勢岧嶤玉削芙蓉入望遥風動鸞旂迎瑞日
雲隨鳳駕度晴霄石林曉霽千峯秀塞草秋深萬馬驕
此處登高成壯覽遐方共仰聖君朝
題邊文進花木翎毛
翠袖逢春自不寒湘江雲散水漫漫飛來青鳥知何處
誤作仙源樹裏看
墨菊
聞道柴桑景最幽晩涼清興到林丘墨池一夜西風起
染作東籬片片秋
題畫
誰家老屋枕溪濆十里青山半是雲此處更無塵跡到
祗應啼鳥隔花聞
又
遥看瀑布落寒汀野服烏巾自在行好似匡山讀書處
滿林紅葉夜猿聲
石倉歴代詩選卷三百十九
