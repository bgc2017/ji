石倉歴代詩選卷四百四十
明曹學佺編
明詩次集七十四
林瑭(字廷珍成化辛丑進士歴官太僕寺少卿有西園遺稿)
送周太參之任廣西方伯
入滇未踰年輙復别滇去丈夫懷四方所適皆眞遇雄
藩雖巍巍猺黎病雜處重華帝有虞昌期適當午五載
一巡狩諒亦匪虛語至今化猶醇冠裳爭快覩民囿風
氣中蚩蠢乃其所向微斡旋力千載應聾瞽桓桓大方
伯旬宣翊天子世運有推移斯民無今古藩翰良所遭
箕椎謾誇詡欲别不忍釋君行激予素逝者蒼梧津滔
滔日東注回薄萬古情拂劒滄溟曙
寄故鄉洪塘諸友
開忩展周易短砌鳴寒螿忽憶山中人渺在天一方沈
吟先天訣載頌停雲章思君豈不切道路阻且長言念
夙昔好山水同徜徉轉盼易寒暑日月不我將今夕復
何夕葭月冷秋霜悠悠天宇闊起坐徒徬徨
過吕梁次見素壁間韻
江左不善變東都自頽風誰憐七尺軀獨立綱常中斗
酒兩耳熱擊劒摩秋空我懷正激烈出門誰將同
寄葛坡丁先生
病魔推不去可人喚不來炎風起天末鼓我庭中灰浮
生不滿百懷抱何時開忽憶葛坡叟白雲眞悠哉
過東流避江陟山有感
山行有荆棘江行有風波寧知戸庭外舉足皆樊羅何
如西園兩耳熱竹爐煮茗烹青莪悠然笑傲旗山阿千
顛百折其如何
題鄧君文耀思萱卷
朝陟堂之中兮維萱之零紅兮而思母之忡忡兮暮倚
堂之背兮維萱之委翠兮而思母之憒憒兮堂之有萱
愛匪獨兮吾思吾親亦不可復兮
壬子元夕過安寧次壁間韻時巡歴已滿未得
代也
出郭五千里溪山疑此行縱然非禄仕亦覺是浮生元
夕燈前社春秋城下盟野梅疎半落何處不關情
晩憩含質驛次見素韻
行人得晩憩且値雨晴時雲歛川明遠山高月上遲覽
書懷赤舄觀易玩黃離之子何為者悠悠繫我思
題雙節祠
劒冷風生暮簾空月在除溪山歸戰骨燈火照離居宇
宙留雙節春秋不一書賣身與降虜聞此亦何如
挽包豸史廼父耕心先生
日暮成千歲山荒間九原高懷推古調行誼豈今存没
世有如此浮雲安足論耕心尚存扁梁月正黃昏
挽朱安人陳氏
封典生前受閨門肅令儀酒漿供祭日燈火課孫時哀
動詞人挽賢彰太史碑九原雖不作端是女中師
送王都憲之任少司馬
仕世逢眞主專臺撫大荒法冠峩豸角天語煥龍章任
託孤臣重心懸萬里長端居嚴㻫琫出匣試干將民瘼
頻咨訪臺綱頼振揚先聲聞趙孟後武駕蘇黃吐納樞
機簡監臨體貎莊大都循矩度全不涉荒唐舉世襟懷
闊祛強膽目張奸諛争裭魄煢疾切疴痒門宅無桃李
田家足稻粱不知千庾富只恐一夫傷且念羣夷獠無
端似犬羊自從蒙姓氏今始識冠裳禮樂敦名教文章
入大方士知宗孔氏人望樂虞庠内治應無恙西夷敢
跳梁孤忠思付託兩度過丁當部落雖君長山河盡帝
鄉作書答天子傳檄戒封彊魚水高諸葛蛙蠅笑子陽
一杯徒㶑灔千頃自汪洋拙眼曾多閱他人蓋未嘗浮
生幾錯過深幸覿顒昂道在參乎魯言多點類狂抗儀
知罪戾謙屈愈尊光求益方如渴分擕正斷腸帝心維
簡在别調漫凄凉列戟羅滇僰扁舟下沅湘香風生杜
若凉月在甘棠宦海榮司馬兵樞屬李綱臨歧傷惜别
相對更難忘
三原冡宰王公八十索贈
立朝勛業一身孤不忝遐齡八十餘黃耉尚懷虞舜治
白頭猶戀伏生書貞元際合天難老名位懸殊迹易疎
徙倚衡門望南極祥光長照紫宸居
贈地官夏公便道壽親還朝
萱草庭前春意長宦途堪畏簡書忙帝鄉迢逓心偏壯
親膝從容喜欲狂願祝龜蓮千歲壽誰分鳬米一盂香
謾乘金馬歸朝去人在高堂壽未央
除夕過趙州次見素韻
孤燈宦邸歲言歸搔手風塵欲浣衣為憶淵明今日是
誰憐伯玉去年非歸與吾黨寧無夢老矣西山亦有薇
九曲溪頭問眞訣滄洲人在釣魚磯
過大理次前人韻
生質慚非宋子朝且安懷抱謾魂銷虛名浪有新亭泣
遠道能無擊壤謠忩外溪雲隨雨出枝頭野鳥挾春嬌
魯人若識申生志安用雲媒着意調
過禄豐次壁間韻
去住無端渺問津到頭何日得吾眞百官自是尼邱富
五柳休辭元亮貧何處煙波堪倚棹故山花鳥滯歸人
羊腸石磴前程路閒詠歸與子在陳
與劉中貴總戎沭公遊西莊池次張都憲韻
子瞻歸步雪堂時千載幽期卜此池二客欲從黃坂去
扁舟轉上翠渠遲雲涵波影高低樹花放風薰新舊枝
吹罷洞簫孤鶴杳羽衣相揖許誰知
滇陽書事用晦菴韻
眞得歸與即破顔不愁光境落人間狂同莊叟談秋水
喜並陶翁見晩山出岫閒雲無定着知時倦鳥自應還
結茅沽酒西園約分付詩腸且莫慳
其二
驛書飛報汗人顔宣慰顚危反掌間夷服未應輕一羽
綱常原亦重邱山春秋時義今如此司馬風流不可還
燕頷虎頭當自識天王茅土不曾慳(是時夷酋思楪逐殺其主宣慰當道)
(視為輕末故此云云且思少司馬王公詔先曾經略此夷今不可得矣)
曲靖道中見二叟相揖而語
彷彿仙蹤何處求滿山紅葉白雲秋氊輿歸度前峰去
綿竹斜通小徑幽若有人家三兩屋新添雨溜一渠湫
蓬頭對語云誰者豈是前身巢與由
沅陵道中次見素夢蘭韻
讀罷離騷思不窮遶欄香泛楚江風檀心芳韻幽貞獨
魚腹忠魂臭味同媚世葦蒲徒論質充幃菌桂謾言功
客從千載求醒者空惹花神入夢中
侍御張希載惠詩因與遊太華次韻送之
開緘耿耿燦靈丹一段光芒射斗寒格擅大方今柱史
名高少宰古周官誰逢東野低頭拜人慕西臺拭目看
吟倚太華留不得五雲深處是長安
侍御廼翁名從中張都憲作序以中勉之
紫鸞飛下白雲鄉母拜孺人父拜郎翠翟幪珠添彩色
繡衣環帶爛銀光人傳孝子争矜頌帝為忠臣錫寵章
願以義方敦古訓聖恩如海日汪洋
寄沭國公時庚戍正月也
數符昌運誕竒才柱國勲名映上台月正夏時開歲首
物乘堯歷露春胎勤民每自披無逸頌德令人賦有臺
一曲長生熙帝載春風遥進紫霞杯
送高士達任廣東教諭
拜恩銜命出都門俯仰何慚儒者冠直以斯文鳴盛世
休言此職是卑官間關嶺表梅為驛珍重湖南杏作壇
樽酒潞江悵離别滿江風月海天寬
曲靖會憲副兄示所編家譜有感
家祀中微一縷傳拜觀斯譜輙潸然闔門罹毒遺無地
外氏寧歸似有天再世幼孤凡孑立此時家業正顚連
百年雲室追思筆續後兒孫尚勉旃
船溪驛用壁間韻謾成一首(時得鄉友鄭仲平所寄詩)
曲逕縈行遶竹斜誅茅紉屋是誰家柴扄半掩梧桐月
榛舍新移木槿花堂扁小迂聊託號人忘大耋莫興嗟
閒雲意外看舒卷一任秋風拂鬢華
又
疋馬沿溪日未斜村舂方起野人家叨分瘴海三年節
歸次山城兩度花愚拙誰憐于我甚窮愁何以慰民嗟
故人詩辱郵筒至一夜風吹棠棣華
有感
午窗慵起理殘經巧思縈心覺費神維鵲維鳩求自得
呼牛呼馬任伊人憧憧且謝朋來往𤨏𤨏休論事屈伸
欲占西風玩經世滿川花柳暗天津
贈高都閫出鎮歸德州
武弁誰通吉甫文人從細柳識將軍殿巖祗護今朝寵
韜略遥承累世勲節鉞纔離雙闕下雄聲先播九河濆
載歌海岱皇風穆不用睢陽露布聞
贈白都憲姪進士榮歸
杏林宴罷錫歸榮領得春風向暑行帽壓宫花金粟重
衣裁官錦彩雲輕滿堂袍笏誇先業千里驊駒稱上卿
莫學文園便成癖凌煙傑閣構神京
贈汪生惟越歸壽雙親六十
孤蓬湖海半生跡六袠椿萱萬里家采得周詩上親壽
直從堯歷紀年華鹿車共出溪頭路鳩杖歡迎竹外沙
甲子又逢初度處微陽消息入梅花
贈史侍御考最得封其父母
内臺三載陟華勲奏績天曹荷寵頻臣節獨誇青署最
君恩榮及白頭親豸袍雲護萊堂曉鳳誥花蟠御苑春
我忝同官預榮幸也應感激頌皇仁
挽博士趙伯全主事之父
教滿虞庠望辟雝為親不受子官封渠疏田洫追黎幹
政攝花封紹魯恭槐國雲深遺蝶夢墨莊月冷輟隣舂
拙軒稿在人何在惆悵泉關十二重
次劉地官雨後韻
造化無私付太空隨渠猛雨又狂風鳴臯竊訝乘軒鶴
干木還嗤得桷鴻青眼相看書一卷紅塵繚繞鬢雙蓬
隂晴都且歸何有剖破藩籬即大同
贈侍御王思德壽雙親
海上元戎重憲臣南巡歸便展雙親百年忠孝丹心壯
七袠嚴慈白髮新鳬藻喜逢初帨日豸袍光映壽筵春
微情應有登堂約三月鶯花正可人
贈馬寧王君仲節之任
一騎駸駸向馬寧刺桐疎柳暗蠻汀如今禆將兼文武
自古提兵識變經秋色滿江横劒氣晩光浮酒露弓形
故交山誼他鄉别怪底西風放半醒
和王提學九華山韻
人間清峭說南華九老風流自一家半幅春屏開錦帳
一泓秋水浴蓮花偶捐官牒餘晡日閒撚吟鬚看落霞
寄語山靈莫相嗇此心風月不須賖
次經友吳維序韻
旅泊愁腸日九廻忽聞高調獨徘徊謾將清夜孤城角
吹落空齋五月梅吟畔渚蓮閒簡帙望中雲樹動樽罍
算來不是田文客長鋏休歌歸去來
咏扇面紅梅
庾嶺西頭湖水東玉顔寥落為誰容不應悞入桃源路
染得春風幾點紅
寄家書有感
寫就家書便寄歸鄉心隨逐鶺鴒飛東風原上春多少
目斷衡陽總不知
用石田沈公韻詠小景
誅茅營屋此山中路窄那容馬足通客子江心忽相憶
扁舟蕩漾過晴空
林玠(字廷圭别號静菴天順壬午舉人以子文纘貴贈刑部主事年二十五卒)
李王葉三兄見訪偶作
城中數高友雅志精葩經抱策對韓檠一時俱有聲文
章絢人目炳炳如丹青李君飽所學已見歌鹿鳴王葉
二名賢苦無素知音天意固有在留君啟後人咸與吾
兄遊彼此皆忘形天花當座落水色入簾青時下陳蕃
榻間鼓伯牙琴予昔方丱角見子恒自驚一心敦向慕
荷教以陶成壬午薦賢書濫竽南廓名天意不我佑蚤
復自凋零春色夢胡蝶秋風悲鶺鴒悠悠九泉客綣綣
若平生寸忱不能達聊此叙幽盟
仲夏夜書暇觀蓮
羣籍味匪測杳若天難升涵泳索道腴庶可得其精躍
如見眞趣悠游湖水濱相彼君子花實能諧我心清風
傾綠葉湛露綴丹英舉目閒凝眺效彼濓溪賓芬豔浮
青眼清香拂素襟呼童泛美酒對此紅芳傾飄飄一葉
舟瀟灑其中隂内通外以直契我信道情扣舷歌短句
詠此華晶瑩鼓枻臨中流向此錦叢吟所恨玉樓召奄
忽殞文星若人已仙去此花空自馨
書樓極目為牟公子作
旋步樓前望青天青天意與吾心連碧波清泚侵書幌
明月光風冷坐氊扶杖行歌挹美景此景脗合吾眞境
清風搖動硯池雲飛鴻點破江山影舉頭延佇看早春
春光意與吾心同毫端生翠龍蛇走書韻遥飄萬里風
凝眸開襟拾元氣元氣渾似吾心致鷺落滄州謾自飛
龍潛碧海行當試試得清光達九重紛披鱗鬛横蒼空
窮經志士能如彼生平無負勤書功功成不見固可羡
嗟余不幸誠可靦玉樓入夢到九泉空歎文星終不見
賦得落花自述歌
花落柯花落柯飄飄颺舞因為何武陵一夜東風起落
此花英滿徑坡花落柯花落柯青春遊子勿復歌花隕
暮眷春又發人衰復壯世無多君不見隣叟牆頭過濁
醪此花正滿東平臯又不見春從綠樹隂中老惜花士
女空蹉跎吾生志與秋天高天乎不佑可奈何嗚呼噫
嘻兮更勿道屈原豈甘沉汨羅夷齊空守西山餓人生
有死固莫逃少年而死實可悼花褪殘紅心懊惱惜此
落花誰可報非是人老不如花只恐看花時復過嗚呼
噫嘻兮復何道長歎一聲天地老
别牟公子勤夫
聞君雅德音克紹彼前哲悠悠萬里資顒顒一時傑詞
源江海深嗟予不足白春宵幸一見愧我死生别
羣雁失一
哦哦青雲邊迢迢碧漢裏羣唳盤石間和樂無可比孤
飛入九原廻翔赴萬里天道既如斯吾行將安止
送人
之子還鄉國離離書一肩舟分帆掛雨萍泛水搖天雲
染天閑騎風輕去路鞭更期秋月裏高折對嬋娟
别黃秉中兄
家林鄉國共風塵對榻論文志氣眞本欲同為都下客
豈期先作地中人綠雲庭館虛殘月青草池塘憶暮春
黃卷悠悠誰切琢生平空負一經綸
江村適興
綠樹蒼茫景物葱一竿清泚暮煙中牛眠芳草霑寒露
鴉帶浮雲度晩風水鏡光澄舟外渚山屏翠接樹中空
漁郎數曲滄浪夕韻徹樵村縹緲東
雨後遊山
雲收雨歇草呈鮮着屐優游翠黛前綠樹隂中迎白日
蒼松影裏步青天臨風作賦花添趣坐石彈琴鳥助絃
無限丹青窮不盡歸來取筆灑雲箋
雨後觀山
雲歛前峰雨乍晴望中煙樹轉分明鴉迷黛色嵐中老
鳥哢丹青竹畔鳴芳草萋萋苔積翠落花片片水流聲
蹇予書暇凭闌睡忽覺胸中遠趣生
題巴蜀牟勤夫所居八景有百丈厓九盤山銅
鑵驛平灘河將軍洞石洞寺石佛寺藏經坪
百丈高峰聳碧天崔嵬山下物華鮮彩舟常報堂前喜
清泚頻琤屋後絃明月光搖壇將洞薰風凉惬石巖仙
東君休道虛無事為毁藏經寶聖編
題雲塢丁親丈所居八景有雲塢春耕螺江晩
釣古候龍臺金山雁塔芋原彩舟洪關戍鼓
妙峰梵刹瑞嶺清幽
草芥功名鋤曉煙半竿秋水坐嬋娟龍臺猶見祥光燦
雁塔期標世代賢泛泛彩舟雲外月蓬蓬戍鼓霧中天
勸君休涉虚無境瑞嶺先曾見有年
送牟公子入蜀
故人别我謁親廬西望歸程萬里餘綠樹蒼山雲阻隔
離離行色半囊書官橋勒馬天將暮客路逢秋柳漸疎
丹桂一枝年少事題扳切莫讓相如
夜景偶作
天色蒼蒼月影浮輕風搖燭淚珠流今宵不醒南柯夢
落葉飛花萬古愁
人聲寂寂犬聲寒玉漏頻催夜已闌銀燭流珠和我淚
清風明月半欄干
懷三家兄在杭
閒奏塤箎倚夕陽忽驚飛雁在何方武陵回首青山外
幾度西風欲斷腸
勉十舍弟攻書
學海由來百丈深堪嗟遊子浪浮沈須教眼没全牛處
方表平生苦用心
諸兄弟敘意有作
吾家昆季十餘人獨愧青雲寄此身不擬冷霜三四度
頓摧芳草憶殘春
寓意
銀燭光浮春夜長簾鈎明月野花香樵樓寂寂哀笳發
耳聽寒聲每斷腸
暮春
蜂慵蝶老綺羅空九十春光一夢中遥想故園遊冶處
無緣花草付春風
牧
胸期遥隱薄圭璜跨犢悠遊過草堂一笠清風歸去晩
白雲横笛呌斜陽
首夏
春已言歸夏又臨青槐枝上噪蟬音芳郊遊子愁炎暑
一握薰風坐綠隂
按孝廉君仙逝此詩乃乩筆也遺腹子生為書名其
後發達皆若劵云
石倉歴代詩選卷四百四十
