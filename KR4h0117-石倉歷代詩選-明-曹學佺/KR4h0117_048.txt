石倉歴代詩選卷四十八
明曹學佺編
中唐二
劉長卿(字文房河間人)
題王少府堯山隱處簡陸鄱陽
故人滄洲吏深與世情薄解印二十年委身在丘壑買
田楚山下妻子自耕鑿羣動心有營孤雲本無着因收
谿上釣遂接林中酌對酒春日長山村杏花落
晚次湖口有懷
靄然空水合目極平江暮南望天無涯孤帆落何處頃
為衡湘客頗見湖山趣潮氣和楚雲夕陽映江樹帝鄉
勞想望萬里心來去白髮生扁舟滄波滿歸路秋風今
巳至日夜雁南度木葉辭洞庭紛紛落無數
陪元侍御遊支硎山寺
支公去巳久寂寞龍華會古木閉空山蒼然暮相對林巒非
一状水石有餘態密竹藏晦明羣峰爭向背香氣空翠中猿
聲暮雲外留連南臺客想像西方内因逐溪水還觀心兩無礙
夕次檐石湖夢洛陽親故
天涯望不盡日暮愁獨去萬里雲海空孤帆向何處寄
身烟波裏頗得湖山趣江氣和楚雲秋聲亂楓樹如何
異鄉縣日復懷親故遥與洛陽人相逢夢中路不堪明
月裏更值清秋暮倚棹對滄波歸心共誰語
負謫後登于越亭作
天南愁望絶亭上柳條新落日獨歸鳥孤舟何處人生
涯投越徼世業陷胡塵杳杳鍾陵暮悠悠鄱水春秦臺
悲白首楚澤怨青蘋草色迷征路鶯聲傍逐臣獨醒空
取笑直道不容身得罪風霜苦全身天地仁青山數行
淚滄海一窮鱗牢落機心盡惟憐鷗鳥親
留題李明府霅溪水堂
寥寥此堂上幽意復誰論落日無王事青山在縣門雲
峰向高枕漁釣入前軒晚竹疎簾影春苔雙履㾗荷香
随坐卧湖色映晨昏虚牖閒生白鳴琴静對言暮禽飛
上下春水帶清渾遠岸誰家柳孤煙何處村謫居投瘴
癘離思過湘沅從此扁舟去誰堪江浦猿
禪智寺上方懷演和尚寺即和尚所創
絶巘東林寺高僧惠遠公買園隋苑下持鉢楚城中斗
極千燈近煙波萬井通遠山低月殿寒木露花宫紺宇
焚香淨滄洲擺霧空雁来秋色裏龍起早潮東飛錫今
何在蒼生待發蒙白雲翻送客庭樹自辭風捨筏追開
士迴舟狎釣翁平生江海意惟共白鷗同
奉陪蕭使君入鮑達洞尋靈山寺
山居秋更鮮秋江相映碧獨尋滄洲路如待挂帆客遂
使康樂侯披榛着雙屐入雲開嶺道永日尋泉脉古寺
隠青冥空中寒磬夕蒼苔絶行徑飛鳥去無迹樹杪下
歸人水聲過幽石任情趣愈遠移步竒屢易蘿木静濛
濛風煙深寂寂徘徊未能去畏共桃源隔
孫權故城下懷古兼送友人歸建業
雄圖争割據神器終不守上下武昌城長江竟何有古
來壯臺榭事往悲陵阜寥落幾人家猶依數株柳威靈
絶想像蕪沒空林藪野徑春草中郊扉夕陽後逢君從
此去背楚方東走烟際指金陵潮時過湓口行人已何
在臨水徒揮手惆悵不能歸孤帆沒雲久
京口懷洛陽舊居兼寄廣陵二三知己
川闊悲無梁靄然滄波夕天涯一飛鳥日暮南徐客氣
混京口雲潮吞海門石孤帆候風進夜色帶江白一水
阻佳期相望空脉脉那堪歲方盡更使春夢積故國胡
塵飛遠山楚雲隔家人想何在庭草為誰碧惆悵秪傷
情滄浪有餘跡嚴陵七里灘擕手同所適
雨中登沛縣樓贈表兄郭少府
楚澤秋更遠雲雷有時作晚陂帶殘雨白水昏漠漠佇
立收烟氛洗然静東郭卷簾高樓上萬里看日落為客
頻改火辭家尚如昨小邑務常閒吾兄宦何薄高標青
雲器獨立滄江鶴惠愛原上情殷勤丘中諾何當遂良
願歸卧青山郭
對雨贈濟隂馬少府考城蒋少府兼獻成武五
兄
繁雲兼家思彌望連濟北日暮微雨中州城帶秋色蕭
條主人静落葉飛不息鄉夢寒更頻蟲聲夜相逼二賢
縱横器久滯賢勞職笑語和風騷雍容事文墨吾兄即
時彦前路良未測秋水百丈清寒松一枝直此心欲引
託誰為生羽翼且復頓歸鞍杯中雪胸臆
吴中聞潼關失守因奉寄淮南蕭判官
一雁飛吴天羈人傷暮律松江風嫋嫋波上片帆疾木落
姑蘇臺霜收洞庭橘蕭條長洲外惟見寒山出胡馬嘶
秦雲漢兵亂相失關中因竊據天下共憂慄南楚有瓊
枝相思怨瑶瑟一身寄滄洲萬里看白日赴敵甘負戈
論兵勇投筆臨風但攘臂擇木時委質不如歸遠山雲
卧飯松栗
奉使新安自桐廬縣經嚴陵釣臺宿七里灘下
寄使院諸公
悠然釣臺下懷古時一望江水自潺湲行人獨惆悵新
安從此始桂楫方蕩漾連崕去不斷對嶺遥相向夾岸
黛色愁沈沈綠波上夕陽連古木水鳥拂寒浪月下扣
船聲煙中采菱唱猶憐負羈束未暇依清曠牽役徒自
勞近名非所尙何時故山裏却醉松花釀迴首惟白雲
孤舟復誰訪
題武丘寺
青林武丘寺林際翠微路仰見山僧來遥從飛鳥處兹
峰論寳玉千載惟丘墓埋劒人空傳鑿山龍已去捫蘿
披翳薈路轉夕陽遽虎嘯崕谷寒猿鳴山松暮徘徊北
樓上江海窮一顧日映千里帆鵶歸萬家樹暫因惬所
適果得捐外慮庭暗棲閒雲簷香滴甘露久迷空寂理
多為繁華故永欲投死生餘生豈能誤
奉餞鄭中丞罷浙西節度還京
天上移將星元戎罷龍節三軍含怨慕横吹聲斷絶五
馬嘶城隅萬人卧車轍滄洲浮雲暮杳杳去帆發迴首
不問家歸心遥向闕煙波限吴楚日夕事淮越弔影失
所依側身随下列孤蓬飛不定長劒光未滅綠綺為誰
彈紅芳堪自擷悵然江南春獨此湖山月千里懷去思
百憂變華髮頌聲滿江海今古流不竭
送裴四判官赴河西軍試
吏道豈易惬如君誰與儔逢時將騁驥臨事無全牛鮑
叔幸相知田蘇頗同遊英資挺孤秀清論含古流出塞
佐持簡辭家擁鳴騶憲臺貴公舉幕府資良籌武士佇
明試皇華難久留陽臺望天盡洮水令人愁萬里看一鳥
曠然煙霞收晚花對古戍春雪含邊州道路雖暫隔音
塵那可求他時相望處明月西南樓
旅次丹陽郡遇康侍御宣慰召募兼别岑單父
客心暮千里迴首煙花繁楚水度歸夢春江連故園羈
人懷上國驕虜窺中原胡馬暫為害漢臣多負恩羽書
晝夜飛海内風塵昏雙鬢日已白孤舟心且論繡衣從
北來汗馬宣王言憂憤激忠勇悲歡動黎元南徐争赴
難發卒如雲屯倚劒看太白洗兵臨海門故人亦滄洲
少别堪傷魂積翠下京口歸潮落山根如何天外帆又
此波上樽空令憶君處鶯聲催淚痕
奉和李大夫同吕評事太行苦熱行兼寄院中
諸公仍呈王員外
迢遞太行路自古稱險惡千騎儼欲前羣峰望如削火
雲從中出仰視飛鳥落汗馬卧高原危旌倚長薄清風
竟不至赤日何煎鑠九重今旰食萬里傳明略諸將候
軒東元兇愁鼎鑊何勞短兵接自有長纓縛通越事豈
難渡瀘功未博朝辭羊腸坂夕望貝丘郭漳水斜遶營
常山遥入幕永懷姑蘇下却寄建安作白雪和難成滄
波意空託
罷攝官後將還舊居留辭李侍御
江海今為客風波失所依白雲心已負黃綬計仍非累
辱羣公薦頻霑一尉微去緣焚玉石來豈采葑菲州
縣名何在漁樵事亦違故山桃李月初服薜蘿衣熊軾
分朝寄龍韜解賊圍風謠傳吏體雲物助兵威草暎旛
營綠花臨檄羽飛全吴争轉戰狂虜怯知機憶昨趨金
節臨時廢玉徽俗流應不厭静者或相譏世難慵干謁
時閒喜放歸潘郎悲白髮謝客愛清輝樗散材因棄交
親跡已稀獨愁看五柳無事掩雙扉
早春贈别趙居士還江左時長卿下第歸嵩陽
舊居
見君風塵裏意出風塵外自有滄洲期含情十餘載深
居鳳城曲日預龍華會果得僧家緣能遺俗人態一身
今已適萬物知何愛悟法電巳空看心水無礙且將窮
妙理兼欲尋勝槩放舟馳楚邦負杖辭秦塞目送南飛
雲令人想吴會遥思舊遊處髣髴疑相對夜火金陵城
春煙石頭瀨滄波極天末萬里明如帶一片孤客帆飄
然向青靄楚天合江氣雲色常霮䨴隠見湖中山相連
數州内顧余尚羈束何幸承眄睞素願徒自勤清機本
難逮濩落名不成徘徊意空大逢時雖貴達守道甘易
退逆旅鄉夢頻春風客心碎别君日巳遠離念無明晦
予亦返柴荆山田事耕耒
湘中紀行五首
山色無定姿如煙復如黛孤峰夕陽後翠嶺秋天外雲
起遥蔽虧江迴頻向背不知今遠近到處猶相對
右秋雲嶺
江楓日搖落轉愛寒潭静水色淡如空山光復相暎人
閒性更慢魚戲波難定楚客時往来偏知白鷗性
右花石潭
前山帶秋色獨往秋江晚疊嶂入雲多孤峰去人遠夤
緣不可到蒼翠空在眼渡口問漁家桃源路深淺
右石圍峰
秋月照瀟湘月明聞盪槳石横晚瀨急水落寒沙廣衆
嶺猿嘯重空江人語響清暉朝復暮如待扁舟賞
右浮石瀨
空傳古岸下曾見蛟龍去秋水晚沈沈獨疑在何處亂
聲沙上石倒景雲中樹獨見一扁舟樵人横欲渡
右横龍灘
雜詠五首上禮部李侍郎
月色滿軒白琴聲宜夜闌飀飀青絲上静聽松風寒古
調雖自愛今人多不彈向君投此曲所貴知音難
右幽琴
四月深澗底桃花方欲然寧知地勢下遂使春風偏此
意頗堪惜無言誰為傳過時君未賞空媚幽林前
右晚桃
玄黃一疲馬筯力盡胡塵驤首北風夕徘徊鳴向人誰
憐棄置久却與駑駘親猶戀長城外青青寒草春
右疲馬
寶鏡臨曙開含虚淨如水獨懸秦臺上萬象清光裏豈
慮高鑒偏但妨流塵委不知娉婷色回照今何似
右春鏡
向夕燈稍進空堂彌寂寞光寒對愁人時復一花落但
恐明見累何愁暗難託戀君秋夜永無使蘭膏薄
右寒缸
寄李侍御
舊國人未歸芳洲草還碧年年湖上亭悵望江南客驄
馬入關西白雲獨何適相思煙水外惟有心不隔
晚泊湘江懷故人
天涯片雲去遥指帝鄉憶惆悵增暮情瀟湘復秋色扁
舟宿何處落日羡歸翼萬里無故人江鷗不相識
從軍三首
目極雁門道青青邊草春一身事征戰匹馬同辛勤末
路成白首功歸天下人
倚劍白日暮望歸登戍樓北風吹羌笛此夜關山愁回
首不無意滹河空自流
黃沙一萬里白首無人憐報國劒已折歸鄉身幸全單
于古臺下邊色寒蒼然
龍門八詠
秋山日搖落秋水急波瀾獨見魚龍氣長令煙雨寒誰
窮造化力空向兩崖看
右闕口
山葉傍崖赤千峰秋色多夜泉發清響寒渚生微波稍
見沙上月歸人争渡河
右水東渡
寂寞對伊水經行長未還東流自朝暮千載空雲山誰
見白鷗鳥無心洲渚間
右福公塔
松路向精舍花龕歸老僧閒雲随錫杖落日低金繩入
夜翠微裏千峰明一燈
右遠公龕
隐隠見花閣隔河映青林水田秋雁下山寺夜鐘深寂
寞羣動息風泉清道心
右石樓
誰知往來意孤雲長自閒風寒未渡水日暮更看山木
落衆峰出龍宫蒼翠間
右下山
伊水搖鏡光纖鱗如不隔千龕道傍古一鳥沙上白何
事還山雲能留向城客
右水西渡
日暮下山來千峰暮鐘發不知波上棹還弄山中月伊
水連白雲東南遠明滅
右渡水
惠福寺與陳留諸官茶會
到此機事遣自嫌塵網迷因知萬法幻盡與浮雲齊疎
竹映高枕空花随杖藜香飄諸天外日隠雙林西傲吏
方見狎真僧幸相擕能令歸客意不復還東溪
金陵西泊舟臨江樓
蕭條金陵郭舊是帝王州日暮望鄉處雲邊江樹秋楚
雲不可託楚水只堪愁行客千萬里滄波朝暮流迢迢
洛陽夢獨卧青川樓異鄉共如此孤帆難久遊
石梁湖寄陸兼
故人千里道滄波十年别夜上明月樓相思楚天闊瀟
瀟清秋暮嫋嫋凉風發湖色淡不流沙鷗遠還滅煙波
日巳遠音問日己絶歲晏含空情江臯綠芳歇
送沈少府之任淮南
惜君滯南楚枳棘徒棲鳳獨與千里帆春風遠相送此
行山水好時物亦應衆一鳥飛長淮百花滿雲夢相期
丹霄路遥聽清風頌勿為州縣卑時來自為用
宿懷仁縣南湖寄東海苟處士
向夕斂微雨晴開湖上天離人正惆悵新月愁嬋娟佇
立白沙曲相思滄海邊浮雲自來去此意誰能傳一水
不相見千峰隨客船寒塘起孤雁夜色分鹽田時復一
延首憶君如眼前
南楚懷古
南國久蕪沒我來空鬱陶君看章華宫處處生蓬蒿但
見陵與谷豈知賢與豪精魂托古木寶劒捐江臯倚棹
下晴景回舟隨晚濤碧雲暮寥落湖上秋天高往事那
堪問此心徒自勞獨餘湘水上千載聞離騷
杪秋洞庭中懷卞道士謝太虚
漂泊日復日洞庭今更秋白雲如有意此夜催人愁惆
悵客中月徘徊江上樓心知楚天遠目送滄浪流羽客
久已沒微言無處求空餘白雲在容與隨孤舟千里杳
難望一身當獨遊故園復何許江海徒淹留
潁川畱别司倉李萬
故人早負干將器誰言未展平生思想君疇昔高步時
肯料如今折腰事且知投刃皆若虚日揮案牘常有餘
槐暗公門趨小吏荷香陂水膾鱸魚客裏相逢欵話深
如何岐路剰霑襟白雲西上催歸念潁水東流是别心
聽笛歌
舊遊憐我長沙謫載酒沙頭送遷客天涯望月自沾衣
江上何人復吹笛横笛能令孤客愁淥波澹澹如不流
商聲寥亮羽聲苦江天寂歴江楓秋静聽關山同一呌
三湘月色悲猿嘯又吹楊柳激繁音千里春色傷人心
随風飄向何處落惟見曲盡平湖深明發與君離别後
馬上一聲堪白首
時平後送范倫歸安州
昨聞戰罷圖麟閣破虜收兵捲戎幕滄海初看漢月明
紫微已見胡星落憶昔扁舟此南渡荆棘煙塵滿歸路
與君携手姑蘇臺望鄉一日登幾回白雲飛鳥去寂寞
吴山楚岫空崔嵬事往時平還舊丘青青春草近家愁
洛陽舉目今誰在潁水無情應自流萬里遥懸帝鄉憶
五年空帶風塵色却到長安逢故人不道姓名應不識
疲兵篇
驕虜乘秋下薊門深山日夕煙塵昏三軍疲馬力已盡
百戰殘兵功未論陣雲泱漭屯塞北羽書紛紛来不息
孤城望處争斷腸折劒看時可霑臆元戎日夕且歌舞
不念關山久辛苦自矜倚劒氣凌雲却笑聞笳淚如雨
萬里飄颻空此身十年征戰老胡塵赤心報國無片賞
白首還家有幾人朔風蕭蕭動枯草旌旗獵獵榆關道
漢月何曾照客心胡笳只解催人老軍前仍欲破重圍
閨裏猶應愁未歸小婦十年啼夜織行人九月憶寒衣
飲馬滹河晚更清行吹羌笛遠歸營只恨漢家多苦戰
徒遺金鏃滿長城
新安送陸澧歸江隂
新安路人來去早潮復晚潮明日知何處潮水無情亦
解歸自憐長在新安住
明月灣尋賀九不遇
楚水日夜綠傍江春草滋青青遥滿目萬里傷心歸故
人川上復何之明月灣南空所思故人不在明月在誰
見孤舟来去時
入桂渚次砂牛石穴
扁舟傍歸路日暮瀟湘深湘水清見底楚雲澹無心片
帆落桂渚獨夜依楓林楓林月出猿聲苦桂渚天寒桂
花吐此中無處不堪愁江客相看淚如雨
嚴陵釣臺送李康成赴江東使
潺湲子陵瀨髣髴如在目七里人已非千年水空綠新
安江上孤帆遠應逐楓林萬餘轉古臺落日共蕭條寒
水無波更清淺臺上漁竿不復持却令猿鳥向人悲灘
聲山翠至今在遲爾行舟晚泊時
送姨子弟往南郊
一展慰疎闊寸心仍未伸别時兩童穉及此俱成人那堪
適會面遽已悲分手客路向楚雲河橋半衰柳送君匹
馬别河橋汝南山郭寒蕭條今我單車復西上遥望灞
陵轉惆悵何處共傷離别心明月亭亭兩鄉望
銅雀臺
嬌愛更何日高臺空數層含啼映雙袖不忍看西陵漳
河東流無復來百花輦路為蒼苔青樓月夜長寂寞碧
雲日暮空徘徊君不見鄴中萬事非昔時古人不在今
人悲春風不逐君王去草色年年舊宫路宫中歌舞已
浮雲空指行人往來處
王昭君歌
自矜嬌豔色不顧丹青人那知粉繪能相負却使容華
翻誤身上馬辭君嫁驕虜玉顔對人啼不語北風雁急
浮雲秋萬里獨見黃河流纖腰不復漢宫寵雙蛾長向
胡天愁琵琶絃中苦調多蕭蕭羌笛聲相和誰憐一曲
傳樂府能使千秋傷綺羅
江樓送太康郭主簿赴嶺南
對酒憐君安可論當官愛士如平原料錢用盡却為謗
食客空多誰報恩萬里孤舟向南越蒼梧雲中暮帆滅
樹色應無江北秋天涯尚見淮陽月驛路南随桂水流
猿聲不絶到蠻州青山落日那堪望誰見思君江上樓
客舍喜鄭三見寄
客舍逢君未換衣閉門愁見桃花飛遥想故園今已爾
家人應念行人歸寂寞垂楊映深曲長安日暮靈臺宿
窮巷無人鳥鵲閒空庭新雨莓苔綠此中分與故交疎
何幸仍迴長者車十年未稱平生意好得辛勤謾讀書
送賈三北遊
賈生未遇猶窘迫身馳匹馬邯鄲陌片雲郊外朝送人
斗酒城邊暮留客顧余他日仰時髦不堪此别相思勞
雨色新添漳水綠夕陽遠照蘇門高把袂相看衣共緇
窮愁只是惜良時亦知到處逢下榻莫滯秋風西上期
雨中過員稷巴陵山居贈别
憐君洞庭上白髮向人垂積雨悲幽獨長江對别離牛
羊歸故道猿鳥聚寒枝明發遥相望雲山不可知
送李中丞之襄州
流落征南將曾驅十萬師罷歸無舊業老去戀明時獨
立三朝重輕生一劒知茫茫漢江上日暮復何之
奉使至申州傷經陷沒
舉目傷蕪沒何年此戰争歸人失舊里老將守孤城廢
戍山煙出荒田野火行獨憐溮水上時亂亦能清
穆陵關北逢人歸漁陽
逢君穆陵路匹馬向桑乾楚國蒼山古幽州白日寒城
池百戰後耆舊幾家殘處處蓬蒿徧歸人掩淚看
步登夏口古城作
平蕪連古堞遠客此沾衣高樹朝光上空城秋氣歸微
明漢水極搖落楚人稀但見荒郊外寒鵶暮暮飛
酬郭夏人日長沙感懷見贈
舊俗歡猶在憐君恨獨深新年向國淚今日倚門心歲
去随湘水春生近桂林流鶯且莫弄江畔正行吟
餘干旅舍
搖落暮天迥青楓霜葉稀孤城向水閉獨鳥背人飛渡
口月初上隣家漁未歸鄉心正欲絶何處搗寒衣
登思禪寺題脩竹茂松
上方幽且暮臺殿隐蒙籠遠磬秋山裏清猿古木中衆
溪連竹路諸嶺共松風儻許棲林下甘成白首翁
恩勅重推使牒追赴蘇州次前溪館作
漸入雲峰裏愁看驛路閒亂鴉投落日疲馬向空山且
喜憐非罪何心戀末班天南一萬里誰料得生還
將赴江南湖上别皇甫曾
此去君何恨南行我更遥東西湖渺渺離别雨瀟瀟綠
水通春谷青山過板橋潯陽如枉棹千里有歸潮
秋日登吴公臺上寺遠眺寺即陳將吴明徹戰
場
古臺搖落後秋日望鄉心野寺來人少雲峰隔水深夕
陽依舊壘寒磬滿空林惆悵南朝事長江獨至今
送催昇歸上都
舊寺尋遺緒歸心逐去塵早鶯何處客古木幾家人白
髮經多難滄洲欲暮春臨期數行淚為爾一沾巾
送王端公入奏赴上都
舊國無家訪臨岐亦羡歸途經百戰後客過二陵稀秋
草通征騎寒城背落暉行當蒙頋問吴楚歲頻飢
送營田判官鄭侍御赴上都
上國三千里西還及歲芳故山經亂在春日送歸長曉
奏趨雙闕秋成報萬箱幸論開濟力巳實海陵倉
清明後登城眺望
風景清明後雲山睥睨前百花如舊日萬井出新烟草
色無空地江流合遠天長安在何處遥指夕陽邊
陪王明府泛舟
花縣彈琴暇樵風載酒時山含秋色近鳥度夕陽遲出
沒鳬成浪蒙蘢竹亞枝雲峰逐人意來去解相随
晚次苦竹館却憶于越舊遊
匹馬風塵色千峰旦暮時遥看落日盡獨向遠山遲故
驛花臨道荒村竹映籬誰憐却迴首步步戀南枝
送李二十四移家之江州
煙塵猶滿目岐路易沾衣逋客多南渡征鴻自北飛九
江春草綠千里暮潮歸别後難相訪全家隠釣磯
送盧判官南湖
漾舟仍載酒愧爾意相寬草色南湖綠松聲小署寒水
禽前後起花嶼往來看巳作滄洲調無心戀一官
贈西隣盧少府
籬落能相近漁樵偶復同苔封三徑絶溪向數家通犬
吠寒煙裏鴉鳴夕照中時因杖藜次相訪竹林東
移使鄂州次峴陽館懷惟舊居
多慙恩未報敢問路何長萬里通秋雁千峰共夕陽舊
遊成遠道此去更違鄉草露深山裏朝朝落客裳
更被奏留淮南送從弟罷使江東
又作淮南客還悲木葉聲寒潮落瓜步秋色上蕪城王
事何時盡滄洲羡爾行青山將綠水惆悵不勝情
經漂母墓
昔賢懷一飯兹事已千秋古墓樵人識前朝楚水流渚
蘋行客薦山木杜鵑愁春草茫茫綠王孫舊此遊
答舍弟之鄱陽居
鄱陽寄家處自别掩柴扉故里何人在滄波孤客稀湖
山春草徧雲木夕陽微南去逢迴雁應憐相背飛
過桃花夫人廟
寂寞應千歲桃花想一枝路人看古木江月向空祠雲
雨飛何處山川是舊時獨憐春草色猶似憶佳期
過湖南羊處士别業
杜門成白首湖上寄生涯秋草蕪三徑寒塘獨一家鳥
歸村落盡水向縣城斜自有東籬菊年年解作花
送齊郎中典括州
星象移何處旌麾獨向東勸耕滄海畔聽訟白雲中樹
色雙溪合猿聲萬嶺同石門康樂在幾里枉帆通
送少微上人遊天台
石橋人不到獨往更迢迢乞食山家少尋鐘野路遥松
門風自掃瀑布雪難消秋夜聞清梵餘音逐海潮
却歸睦州至七里灘下作
南歸猶謫宦獨上子陵灘江樹臨洲晚沙禽對水寒山
開斜照在石淺亂流難惆悵梅花發年年此地看
新年作
鄉心新歲切天畔獨澘然老至居人下春歸在客先嶺
猿同旦暮江柳共風煙已似長沙傅從今又幾年
送裴郎中貶吉州
亂軍交白刃一騎出黃塵漢節同歸闕江帆共逐臣猿
愁岐路晚梅作異方春知己鄼侯在應憐脱粟人
送李使君貶連州
獨過長沙去誰憑此路愁秋風散千騎寒雨泊孤舟賈
誼辭明主蕭何識故侯漢廷當自召湘水但空流
喜鮑禪師自龍山至
故居何日下春草欲芊芊猶對山中月誰聽石上泉猿
聲知後夜花發見流年杖錫閒來往無心到處禪
送方外上人之常州依蕭使君
宰臣思得度鷗鳥戀為羣遠客迴飛錫空山卧白雲夕
陽孤艇去秋水兩溪分歸共臨川史同翻貝葉文
和州留别穆郎中
播遷悲遠道搖落感衰容今日猶多難何年更此逢世
交黃葉散鄉路白雲重明發看烟樹惟聞江北鐘
酬秦系
鶴書猶不省那出白雲来舊路經年别寒潮每日迴家
空歸海燕人老發江梅最憶門前柳閒居手自栽
送朱山人越州賊退後歸山隂别業
越州初罷戰江上送歸橈南渡無来客西陵自落潮空
城垂故柳舊業廢春苗閭里相逢少鶯花共寂寥
過前安宜張明府郊居
寂寥東郭外白首一先生解印孤琴在移家五柳成夕
陽臨水釣春雨向田耕終日空林下何人識此情
使迴次柳楊過元八所居
君家楊柳渡來往落帆過綠竹經寒在青山欲暮多薜
蘿誠可戀婚嫁復如何無奈閒門外漁翁夜夜歌
逢郴州使因寄鄭協律
相思楚天外夢寐楚猿吟更落淮南葉難為江上心衡
陽問人遠湘水向君深欲逐孤帆去茫茫何處尋
自岳陽却歸鄂州使院留别鄭洵侍御先曾謫
居此州
何事長沙謫相逢楚水秋暮帆歸夏口寒雨對巴丘帝
子椒漿奠騷人木葉愁誰憐萬里外離别洞庭頭
碧澗别墅喜皇甫侍御相訪
荒村帶返照落葉亂紛紛古路無行客寒山獨見君野
橋經雨斷澗水向田分不為憐同病何人到白雲
初到碧澗招明契上人
漸老知身累初寒曝背眠白雲留永日黃葉减餘年猿
護窗前樹泉澆谷後田沃洲能共隠不用道林錢
夏口送徐郎中歸朝
星象南宫遠風流上客稀九重思曉奏萬里見春歸棹
發空江響城孤落日暉離心與楊柳臨水更依依
鄂渚聽杜别駕彈胡琴
文姬留此曲千載一知音不解胡人語空留楚客心聲
随邊草動意入隴雲深何事長江上蕭蕭出塞吟
送南特進歸行營
聞道軍書至揚鞭不問家虜雲連白草漢月到黃沙汗
馬河源飲燒羌隴坻遮翩翩新結束去逐李輕車
送道標上人歸南岳
悠然倚孤棹却憶卧中林江草將歸遠湘山獨往深白
雲留不住綠水去無心衡岳千峰亂禪房何處尋
送蔡侍御赴上都
遲遲立駟馬久客戀瀟湘明日誰同路新年獨到鄉孤
烟向驛遠積雪去關長秦地看春色南枝不可忘
春過裴虬郊園
郊原春欲暮桃杏落紛紛何處随芳草留家寄白雲聽
鶯情念友看竹恨無君長嘯高臺上南風冀爾聞
海鹽官舍早春
小邑滄洲吏新年白首翁一官如遠客萬事極飄蓬柳
色孤城裏鶯聲細雨中羈心早已亂何事更春風
松江獨宿
洞庭初下葉孤客不勝愁明月天涯夜青山江上秋一
官成白首萬里寄滄洲久被浮名繫能無愧海鷗
送行軍張司馬罷使回
時危身赴敵事往任浮沈末路三江去當時百戰心春
風吴苑綠古木剡山深千里滄波上孤舟不可尋
喜李翰自越至
南浮滄海上萬里到吴臺久别長相憶孤舟何處來春
風催客醉江月向人開羡爾無羈束沙鷗猶不猜
長門怨
何事長門閉珠簾秪自垂月移深殿早春向後宫遲蕙
草生閒地棃花發舊枝芳菲自恩幸看着被風吹
送李校書適越謁杜中丞
江風處處盡旦暮水空波搖落行人去雲山向越多陳
蕃懸榻待謝客枉帆過相見耶溪路逶迤入薜蘿
尋南溪常山道人隠居
一路經行處莓苔見履㾗白雲依静渚春草閉閒門過
雨看松色随山到水源溪花與禪意相對亦忘言
楊州雨中張十宅觀妓
夜色帶春烟燈花拂更然殘妝添石黛豔舞落金鈿掩
笑頻欹扇迎歌乍動絃不知巫峡雨何事海西邊
餞别王十一南遊
望君煙水闊揮手淚沾巾飛鳥沒何處青山空向人長
江一帆遠落日五湖春誰見汀洲上相思愁白蘋
雲門寺訪靈一上人
所思勞日夕惆悵去西東禪客知何在春山到處同獨
行殘雪裏相見白雲中請近東林寺窮年事遠公
送韓司直
遊湖還入越來往任風波復送王孫去其如春草何岸
明殘雪在潮滿夕陽多季子留遺廟停舟試一過
送人遊越
未習風波事初為吴越遊露霑湖岸曉月照海營秋梅
市門何在蘭亭水尚流西陵待潮處落日滿航舟
送康判官往新安
不向新安去那知江路長猿聲近廬霍水色勝瀟湘驛
路收殘雨漁家帶夕陽何須愁旅泊使者有輝光
九日登李明府北樓
九日登高望蒼蒼遠樹低人煙湖草裏山翠縣樓西霜
䧏鴻聲切秋深客思迷無勞白衣酒陶令自相擕
同諸公登樓
秋草行將暮登樓客思驚千家同霽色一雁報寒聲北
望無鄉信東遊滯客行令君佩銅墨還有越鄉情
送張判官罷使東歸
白首辭知己滄洲憶舊居落潮迴野艇積雪卧官廬范
叔寒猶在周王歲欲除春山數畆地歸去帶經鋤
湘妃廟
荒祠古木暗寂寂此江濆未作湖南雨知為何處雲苔
痕斷珠履草色帶羅裙莫唱迎仙曲空山不可聞
斑竹巖
蒼梧在何處斑竹自成林點點留殘淚枝枝寄此心寒
山響易滿秋水影偏深欲覓樵人路蒙蘢不可尋
洞山陽
舊日仙成處荒林客到稀白雲將犬去芳草任人歸空
谷無行徑深山少落暉桃園幾家住誰為掃荆扉
赤沙湖
茫茫葭菼外一望一沾衣秋水連天闊涔陽何處歸沙
鷗横暮雪川日動寒暉楚客來相問孤舟泊釣磯
獻淮寧軍節度李相公
建牙吹角不聞喧三十登壇衆所尊家散萬金酬死士
身留一劒答君恩漁陽老將多迴席魯國諸生半在門
白馬翩翩春草綠邵陵西去獵平原
觀校獵上淮西相公
龍驤校獵邵陵東野火初燒楚澤空師事黃公千載後
身騎白馬萬人中笳随晚吹吟邊草箭沒寒雲落塞鴻
三十擁旄誰不羡周郎少小立竒功
送皇甫曾赴上都
東遊久與故人違西去荒凉舊路微秋草不生三徑處
行人獨向五陵歸離心日遠如流水迴首川長共落暉
楚客豈勞傷此别滄江欲暮自沾衣
送李錄事兄歸襄鄧
十年多難與君同幾處移家逐轉蓬白首相逢征戰後
青春已過亂離中行人杳杳看西月歸馬蕭蕭向北風
漢水楚雲千萬里天涯此别恨無窮
漢陽獻李相公
退身高卧楚城幽獨掩閒門漢水頭春草雨中行徑沒
暮山江上捲簾愁幾人猶憶孫弘閣百口同乘范蠡舟
早晚却還丞相印十年空被白雲留
長沙過賈誼宅
三年謫宦此棲遲萬古惟留楚客悲秋草獨尋人去後
寒林空見日斜時漢文有道恩猶薄湘水無情弔豈知
寂寂江山搖落處憐君何事到天涯
登餘千古縣城
孤城上與白雲齊萬古荒涼楚水西官舍己空秋草綠
女墻猶在夜烏啼平沙渺渺行人度落日亭亭向客低
沙鳥不知陵谷變朝來暮去弋陽溪
將赴嶺外留題蕭寺遠公院
竹房遥閉上方幽苔徑蒼蒼訪昔遊内史舊山空日暮
南朝古木向人愁天香月色同僧室月落猿啼傍客舟
此去播遷明主意白雲何事欲相留
初聞貶謫續喜量移登于越亭贈鄭校書
青青草色滿江洲萬里傷心水自流越鳥豈知南國遠
江花獨向北人愁生涯已逐滄浪去冤氣初逢渙汗收
何事還邀遷客醉春風日夜待歸舟
北歸入至安德界偶逢洛陽隣家李光宰
生涯心事巳蹉跎舊路依然此重過近北始知黃葉落
向南空見白雲多炎州日日人將老寒渚年來水自波
華髮相逢俱若是故園秋草復如何
自江西歸至舊任官舍贈袁贊府
却見同官喜復悲此生何幸有歸期空庭客至逢搖落
舊邑人稀經亂離湘路來過迴雁處江城卧聽搗衣時
南方風土勞君問賈誼長沙豈不知
赴南中題禇少府湖上亭子
種田東郭傍春陂萬事無情把釣絲綠竹故侵行徑裏
青山常對捲簾時紛紛花落門空閉寂寂鶯啼日更遲
從此别君千萬里白雲流水憶佳期
上巳日越中與鮑侍郎泛舟耶溪
蘭橈漫轉傍汀沙應接雲峰到若耶舊浦滿來移渡口
垂楊深處有人家永和春色千年在曲水鄉心萬里賒
君見漁船時借問前洲幾路入煙花
雙峰下哭故人李宥
憐君孤壠寄雙峰埋骨窮泉復幾重白露空沾九原草
青山獨閉數株松圖書經亂知何在妻子因貧失所從
惆悵東臯却歸去人間無處更相逢
使次安陸寄友人
新年草色遠萋萋久客將歸失路蹊暮雨不知溳口處
春風只到穆陵西孤城盡日空花落三戸無人自鳥啼
君在江南相憶否門前五柳幾枝低
自夏口至鸚鵡洲夕望岳陽寄阮中丞
汀洲無浪復無煙楚客相思益渺然漢口夕陽斜度鳥
洞庭秋水遠連天孤城背嶺寒吹角獨戍臨江夜泊船
賈誼上書憂漢室長沙謫去古今憐
别嚴士元
春風倚棹闔閭城水國春寒隂復晴細雨濕衣看不見
閒花落地聽無聲日斜江上孤帆影草綠湖南萬里情
東道若逢相識問青袍今已誤儒生
避地江東留别淮南使院諸公
長安路絶鳥飛通萬里孤雲西復東舊業巳應成茂草
餘生只是任飄蓬何辭舊物開秦鏡却使他人得楚弓
此去行持一竿竹等閒將狎釣魚翁
送台州李使君兼寄題國清寺
露冕新承明主恩山城别是武陵源花間五馬時行縣
竹外千峰常在門晴江洲渚帶春草古寺杉松深暮猿
知到應真飛錫處因君一想已忘言
送孫逸歸廬山
爐峰絶頂楚雲銜楚客東歸棲此巖彭蠡湖邊香橘柚
潯陽郭外暗楓杉青山不斷三湘道飛鳥空随萬里帆
常愛此中多勝事新詩他日佇開緘
送馬秀才落第歸江南
南客懷歸鄉夢頻東門悵别柳條新殷勤斗酒城隂暮
蕩漾孤舟楚水春湘竹舊斑思帝子江蘺初綠怨騷人
憐君此去未得意陌上愁看淚滿巾
送常十九歸嵩少故林
迢迢此恨杳無涯楚澤嵩丘千里賒岐路别時驚一葉
雲林歸處憶三花秋天蒼翠寒飛雁古堞蕭條晚噪鴉
他日山中逢勝事桃源洞裏幾人家
送宇文遷明府赴洪州張觀察追攝豐城令
送君不復遠為心余亦扁舟湘水隂路逐山光何處盡
春随草色向南深陳蕃待客應懸榻宓賤之官獨抱琴
儻見主人論謫宦爾来空有白頭吟
賦得
鶯啼燕語報新年馬邑龍沙路幾千家住層城臨漢苑
心随明月到胡天機中錦字論長恨樓上花枝笑獨眠
為問元戎竇車騎何時返旆勒燕然
上陽宫望幸
玉輦西巡久未還春光猶入上陽間萬木長承新雨露
千門空對舊河山深花寂寂宫城閉細草青青御路閒
獨見海雲飛不盡只應來去候龍顔
登潤州萬歲樓
高樓獨上思依依極浦遥山合翠微江客不堪頻北望
塞鴻何事又南飛丹陽古渡寒煙積瓜步空洲遠樹稀
聞道王師猶轉戰誰能談笑解重圍
送陸澧倉曹西上
長安此去欲何依先達誰當薦陸機日下鳳翔雙闕迥
雪中人去二陵稀舟從故里難移棹家住寒塘獨掩扉
臨水自傷流落久贈君空有淚沾衣
送柳使君赴袁州
宜陽出守新恩至京口因家始願違五柳閉門高士去
三苖按節遠人歸月明江路聞猿斷花暗山城見吏稀
惟有郡齋窗裏岫朝朝空對謝玄暉
江州重别薛六柳八二員外
生涯豈料承優詔世事空知學醉歌江上月明胡雁過
淮南木落楚山多寄身且喜滄洲近顧影無如白髮何
今日龍鍾人共棄愧君猶遣慎風波
青溪口送人歸岳州
洞庭何處雁南飛江菼蒼蒼客去稀帆帶夕陽千里沒
天連秋水一人歸黃花裛露開沙岸白鳥銜魚上釣磯
岐路相逢無可贈老年空有淚沾衣
送耿拾遺歸上都
若為天畔獨歸秦對水看山欲暮春窮海别離無限路
隔河征戰幾歸人長安萬里傳雙淚建德千峰寄一身
想到郵亭愁駐馬不堪西望見風塵
題靈祐和尚故居
歎逝翻悲有此身禪房寂寂見流塵多時行徑空秋草
幾日浮生哭故人風竹自吟遥入磬雨花随淚共沾巾
殘經窗下依然在憶得山中問許詢
尋龍井楊老
柴門草舍絶風塵空谷耕田學子真泉咽恐勞經隴底
山深不覺有秦人手栽松樹蒼蒼老身卧桃園寂寂春
惟有胡麻當雞黍白雲來往未嫌貧
逢雪宿芙蓉山主人
日暮蒼山遠天寒白屋貧柴門聞犬吠風雪夜歸人
贈秦系徵君
羣公誰讓位五柳獨知貧惆悵青山路烟霞老此人
湘妃
帝子不可見秋風来暮思嬋娟湘江月千載空蛾眉
春草宫懷古
君王不可見芳草舊宫春猶帶羅裙色青青向楚人
正朝覽鏡作
憔悴逢新歲茅扉見舊春朝來明鏡裏不忍白頭人
送子壻崔貢甫李穆往揚州二首
渡口發梅花山中動泉脉蕪城春草生君作揚州客
雁還空渚在人去落潮翻臨水獨揮手殘陽歸掩門
寄龍山道士許法稜
悠悠白雲裏獨住青山客林下晝焚香桂花同寂寂
送方外上人
孤雲將野鶴豈向人間住莫買沃州山時人已知處
送靈澈上人
蒼蒼竹林寺杳杳鐘聲晚荷笠帶斜陽青山獨歸遠
茱萸灣北答崔載華問
荒涼野店絶迢遞人烟遠蒼蒼古木中多是隋家苑
七里灘重送
秋江渺渺水空波越客孤舟欲榜歌手折衰楊悲老大
故人零落已無多
家園瓜熟是故蕭相公所遺瓜種悽然感舊因
賦此詩
事去人亡跡自留黃花綠蔕不勝愁誰能更向青門外
秋草茫茫覓故侯
重送裴郎中貶古州
猿啼客散暮江頭人自傷心水自流同作逐臣君更遠
青山萬里一孤舟
尋盛禪師蘭若
秋草黃花覆古阡隔林何處起人煙山僧獨在山中老
惟有寒松見少年
寄許尊師
獨上雲梯入翠微蒙蒙烟雪映巖扉世人知在中峰裏
遥禮青山恨不歸
酬李穆見寄
孤舟相訪至天涯萬轉雲山路更賒欲掃柴門迎遠客
青苔黃葉滿貧家
寄别朱拾遺
天書遠召滄浪客幾度臨岐病未能江海茫茫春欲徧
行人一騎發金陵
贈秦系
向風長嘯戴紗巾野鶴由来不可親明日東歸變名姓
五湖烟水覓何人
過鄭山人所居
寂寂孤鶯啼杏園寥寥一犬吠桃源落花芳草無尋處
萬壑千峰獨閉門
瓜洲驛重送梁郎中赴吉州
渺渺雲山去幾重依依獨聽廣陵鐘明朝借問南來客
五馬雙旌何處逢
新息道中作
蕭條獨向汝南行客路多逢漢騎營古木蒼蒼離亂後
幾家同住一孤城
送李判官之潤州行營
萬里辭家事鼓鼙金陵驛路楚雲西江春不肯留歸客
草色青青送馬蹄
昭陽曲
昨夜承恩宿未央羅衣猶帶御爐香芙蓉帳小雲屏暗
楊柳風多水殿凉
秦系(字公緒會稽人)
山中贈張正則評事
終年常避喧師事五千言流水閒過院春風與閉門山
容邀上客桂實落華軒莫強教余起微官不足論
題鏡湖野老所居
湖裏尋君去樵風往返吹樹喧巢鳥出路細葑田移漚
苧成魚網枯根斵酒巵老年惟自適生事任羣兒
春日閒居二首
一似桃源隠將令過客迷礙冠門柳長驚夢院鶯啼澆
藥泉流細圍碁日影低舉家無外事共愛草萋萋
寂寂池亭裏軒窗間綠苔遊魚牽荇没戲鳥踏花催小
徑僧尋去高峰鹿下来中年曾屢辟多病復遲迴
秋日過僧惟則故院
衰草經行處微燈舊道場門人失譚柄野鳥上禪牀科
斗書猶古旃檀鉢自香今朝數行淚却灑約公房
題茅山李尊師山居
天師百歲少兒童不到山中竟不逢洗藥每臨新瀑水
步虚時上最高峰籬間五月留殘雪座右千年廕老松
此去人寰今遠近回看雲壑一重重
題章野人山居
帶郭茅亭詩興饒回看一曲倚危橋門前山色能深淺
壁上湖光自動搖閒花散落填書帙戲鳥低飛礙柳條
向此隠来經幾載如今己是漢家朝
寄浙東皇甫中丞
閒閒麋鹿或相随一兩年來鬢欲衰琴硯共依春酒甕
雲霞輕覆破柴籬註書不向時流說種藥空令道者知
久帶紗巾仍藉草山中那得見朝儀
張建封大夫奏系為校書郎因寄此作
久是烟霞客潭深釣得魚不知芸閣上遺校幾多書
秋日送僧志幽歸山寺
禪室繩牀在翠微松間荷笠一僧歸磬聲寂歴宜秋夜
手泠燈前補衲衣
題僧明惠房
簷前朝暮雨添花八十真僧飰一麻入定幾時將出定
不知巢燕汚袈裟
石倉歴代詩選卷四十八
