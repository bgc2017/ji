石倉歴代詩選卷三百七十七
明曹學佺編
明詩次集十一
朱純
夏人歌
儀狄遠兮禹德日彰禹澤涸兮醴酪洋洋舟楫敗兮沛
難杭顧瞻亳邑兮懷樂邦
麥秀歌
周道蕩蕩行邁靡靡載瞻故都中心傷只麥漸漸兮黍
油油宫室圯兮為荒墟(叶)誰為此禍兮狡童之尤
黃澤謠
皇人何之崑崙西皇人何樂黃之澤(叶)奔之以怡黃騟
蹻肆志八絃周轍跡(叶)祈招祈招止皇于怠敖
煌煌京洛行
伊洛深且廣王畿奠其陽炎劉建丕業定都繼周王重
城抱宫觀迤邐遥相望嵯峨黃金闕璀璨白玉堂多士
正駢集冠蓋如雲翔文英聚東觀耆德充上庠防邊盡
衞霍定策皆平良垂拱正宸極淵穆詎可量宸遊布時
令大駕馳上襄鸞輿儼儀從佩服何煌煌緘書封泰岳
潔壇祀圓方靈祇盡來格至和兆嘉祥甘露粲華滋朱
草粲竒英雨暘順時序下民歌樂康玄德既昭晰至治
孰與京纘承有賢嗣國運宜繁昌所以千載下奕奕垂
休光
元夕同諸生遊城隍廟
樓閣卧龍顛良宵境更偏瓊崖明霽雪綵樹散春煙瑞
氣連蓬島歡聲動市廛靈區真勝絶遊客競喧闐側逕
攢珠履平坡散錦韀鼓鐘喧下界燈火燦中天風引仙
韶遠花隨舞妓旋香雲同馥郁人月共嬋娟亂沸笙歌
海高張錦繡筵千門同勝集四野樂豐年生意同羣卉
妖氛淨八埏昇平端可頌會合况詞仙
觀燈
春色滿侯家金蓮夜吐花香膏融絳液細燼落金沙閃
閃明珠箔熒熒映碧紗煙凝微作暈燄煖欲成霞綰結
流蘇重繽紛寶帶斜人看隘珠翠月出讓光華徧列雕
闌護高張繡幄遮休言非勅送吟對亦堪誇
登赭山
湧出滄溟外孤高色更佳氣通丹穴霧光映赤城霞碧
嶂横遥漢紅泉落斷厓沙墩盡鹺戶茒屋半漁家墜石
藤還絡尖峰樹不遮林昏騰蜃氣浪捲露鯨牙烽起狼
煙直帆翻海舶斜平沙層作籀鹹土潤生花晩渡喧商
旅嚴城沸鼓笳獨行惟雁鶩四顧盡蒹葭蓬島知何處
鄉園望轉賒離心正欲絶霜角起嘔啞
賦段七娘次娛清先生韻
步窄倚嬌容霞裾拂地紅艷歌驚越女曼舞壓巴童衢
柳籠朱閣湘桃燦綺櫳調人抛錦字揖客駐花驄翠軃
鴉鬟重黃塗蝶粉濃簫聲清引鳳筝柱密排鴻篝煖沈
檀火衣翻茉莉風金絲綃佩帶碧玉鏤脂筒臂冷新龍
釧肌香薄護幪詩留紅葉上曲度綵雲中長儗文鴛並
寧愁繡幄空含嬌迎李白誓死逐韓馮思結丁香蘂情
緘荳䓻叢醉傳金錯落笑擷碧芎藭宴罷樓扄翠粧殘
鏡掩銅帳羅垂掩冉漏板送丁東靄靄花凝霧離離月
挂桐扇閒抛畫蝶簪滑褪青蟲重覆霞衾煖疑熏雪體
融巫山妖夢斷雲雨濕衣緵
古宫怨
濃粧耀日羅幃曉鴉髻盤雲金鳳小脂光一面惱人紅
長恨海棠嬌艷少繡被重重覆錦茵麝臍龍惱香氤氲
蜀絃新調作鶯語金蓮頻候羊車塵秋風吹散填河鵲
深情竟負良宵約化作妖雲逐楚王金魚空鎖重門鑰
鳴雁篇
雝雝鳴雁肅肅羽衣翺翔下上鳴聲偕避寒就暖向南
國雲多水闊秔稻肥朝遊滄江曲夕止清鏡湄沙鷄野
鷺未許為匹仇(叶)不解傳尺素詎令充奠儀漂泊野逸
疇能羈嗟彼孔鸞文彩陸離俯仰雕籠匪人則飢顧爾
鳴雁寧不慚羈縻雝雝鳴雁載鳴載飛天高海闊任所
之長年不用憂羅網成湯新政為爾施
天馬歌
邑生陳天彝領鄉薦友人高貴琦贈以天馬歌因和之
漢家炎德昭華夏靈瑞紛紜自天下既報丹泉産玉芝
還聞渥水生神馬萬里梯航進獻來窮荒大漠風沙開
虬紋鳳臆世希有四方争覩真龍媒雄姿逸氣何颯沓
虎豹怒震神靈懾蹴踏崑崙雲滿身飛揚瀚海冰生鬛
君王曉起閶闔寒凭軒大閱開天顔圉官森立不敢近
詔令拂拭歸天閑逸羣壓盡三千衆駑駘衮衮知何用
飼秣寧論飽豆芻敷張正倚登高頌玉鞍新被錦障泥
振竦似嫌金絡羈紅光上噴精采動只欲變化隨龍飛
平明校獵都門外羽林壯士金為鎧追風躡電萬騎從
贏得天街沸人海吾皇重人不重物豈向遐方求駿骨
既嗟周穆事荒淫仍悲漢武窮征伐高臺正為求賢開
黃金白璧如山堆君才倜儻况無匹早見飛騰躡上台
友人高貴琦嘗作問薝蔔詩予為代答
南薰播蕩來舜琴江村處處皆綠隂開花却喜值脩景
托根况得依中林孤標挺挺同喬木密葉幽叢藹煙綠
嫰蘂新裝淺淡金清肌瑩貼温柔玉當知異品來仙府
凡草那能此清楚半開臨砌復臨池亂吐宜晴更宜雨
長嗟時菊太鮮妍却笑疎梅頗寒苦蘭蕙雖云抱國香
中含哀怨成千古丰姿炯然冰雪如麗非妖艷清非癯
莫言此色世間有正恐異香天下無昔年梵宇聊相寄
却嫌雲月多僧氣黃金布地非所榮幸有白蓮同臭味
朅來移植向書寮灌溉栽培暮復朝芳心一點亦傾日
祗緣顔色不似茙葵嬌從今永結林泉趣尚賴騷人屢
相顧豈無周子愛蓮心正乏逋仙詠梅句名園嘉草多
艷紅繁華嗜好人皆同歌扇纔抛海棠月舞衫又捲薔
薇風兹晨清賞元非偶作詩遺問情何厚吟邊酒畔得
從容一種幽情為君剖不願移栽向月宫瑶室徧開丹
桂叢不願揚州比竒植瓊花亦是傾城色安得相携水
仙共踏明月波浮世塵氛奈爾何
吟舫為陳太常賦
先生不作蘇門嘯曾向皇家頌清廟一葉仙舟天上歸
白首滄浪伴漁釣家住林逋舊宅東閒身逸跡寄孤篷
臨流自得淵明賦憂國還存杜老風長歌一曲聲激烈
行雲為遲山石裂敲舷擊榜送悠揚水底魚龍識音節
月思風情奈爾何鶴汀鳬渚徧經過錦囊不用奚奴抱
載得珠璣百斛多江南野客才蕭索自愧躭詩久成癖
巴歌豈敢和陽春夜夜虹光望中隔
題枯木竹石
槎枒老樹根盤錯翠筠静倚荆山璞竒材異寶世豈無
却抱貞姿隠岩壑卞和不可作伶倫難再逢吁嗟世俗
久聾瞶高枝瑞鳳徒邕邕
雜詩
聖道載六籍文辭既昭宣云何千載下坐使聚訟紛斵
輪應心手解牛奏砉然傍觀徒駭愕至妙在不傳
其二
詩教貴温柔平淡理自得紛紛媚學徒組綴間黃白夏
韶閟希音齊竽聲正激聾俗詎易聰徒為師曠惜
其三
祥麟竢時出威鳳覽德輝在野詎非瑞奚用登天墀懷
哉商山翁雲卧飱紫芝高風薄宇宙千載疇能追
其四
我愛越石父甘受縲絏羈道逢齊相國解驂與之歸入
門禮稍疎飄然起前辭丈夫貴知己貧賤胡足悲
其五
南山有佳木移栽玉堂隂既蒙陽和德蓊然欲成林托
根未及固霜雪忽見侵無由返故土空懷歲寒心
其六
雲漢為天章昭昭麗蒼穹迴旋不暫息波流浩無窮大
田正焦涸藴隆復蟲蟲不慰渴望心高懸復何庸
其七
子房有竒志功高不自居晩從赤松遊竊笑淮隂愚煌
煌漢家業終焉成覇圖神人固難遇授書非典謨
其八
美人處深閨佩服麗且温自矜肌體香詎識荃與蘭遂
令空谷士徒興過時歎
其九
浮雲起山澤靄靄敷重隂迴薄徧太虚膚寸即成霖飄
風使之漓跡滅不可尋偉哉賢達士澤物固其心遭時
為卷舒陸沈詎無因誰言擊磬者不及南薰音
其十
麗哉仙人居鬱鬱青雲端霞宫抱桂館璀璨明瑶環上
有三秀草復有翠琅玕食之可長生豈謂蘇痌癏我嗤
東方朔繆厠仙籍間既乏飱霞術空懷竊桃奸信知清
都貴凡濁未易干何如處蓬室耕鑿心自安所以柴桑
人盻柯足怡顔
鸚鵡美人圖
禽荒古云戒而况在閨人深宫復何事閉門閱芳晨吾
皇周南化内政日以新行將執筐筥擷彼南澗蘋
登龕山
長江限吳越形勢一何雄夷島蒼茫外乾坤浩蕩中江
連埋日霧汀暗走沙風忽起乘桴歎滄洲不可窮
九日登玩江橋
獨上驛南樓憑高散旅愁江山幾陳跡天地一浮漚且
復簪黃菊何須歎白頭長歌少陵句詩思滿滄洲
登玩海樓
旭日動滄溟樓高曙色明煙霞千嶂合鐘鼓半空鳴天
闊淮山迥雲連越樹平憑高屢回首不盡望鄉情
湖上
寥落暮天迥蒼茫湖水平秋雲開雁路凉雨静蟬聲坐
石忘收釣臨流愛濯纓自緣躭野趣不是為逃名
詠泉次唐人韻
詠美人咸識何須第品名蕩雲微有影流月浩無聲洞
窅源難測溪廻勢漸平莫教輕浣濯混此一泓清
花香
映日浮朱戶隨風逗碧閨蝶薰終日醉鶯倦一春迷淡
愛爐煙續濃憐舞袖携不堪微雨過涴却燕巢泥
賦得鳳皇臺送高居豐之京
高臺寂寞鳳悠悠有客重來此地遊漢水直從天闕繞
鐘山欲赴大江流英雄漫灑新亭淚雲樹猶含故壘愁
壯志正宜鳴盛世聖人文教似西周
赤壁圖
三國英雄骨已枯誰將遺跡繪新圖波迴斷岸江聲遠
露白遥空鶴影孤東望有山遮故壘南飛無樹託棲烏
清風明月依然在却屬扁舟載酒徒
錢塘懷古
中原草木盡疑兵回首干戈滿汴京鳳駕遠巡愁雪擁
龍樓高倚看潮生九重已遂偷安計孤將徒存誓死盟
試問六陵何處是隔江封樹起秋聲
讀余忠宣公傳
羽書無路達深宫力障孤城勢轉窮卞壼一門甘死難
張巡千載凛英風空期戎馬收江左又見真龍起泗中
試看盡忠池上水當年劔血尚流紅
雪巢
歲寒聊遂一枝棲回首塵寰久息機鳴鳳謾誇阿閣稳
驚烏空繞月林飛梅花香暖春先透松籟聲沈鶴未歸
幾夜展書當戶讀六花光映薜蘿衣
遊絲
紫陌遥看一縷微籠煙曳日轉依依不隨蛛網縈鈿盒
肯逐鶯梭上錦機香罥落花低趁蝶暖隨柔絮欲沾衣
無由繫得東君駕空向春風上下飛
船燈
淮舟空說貫長虹驚見沈浮陸地中畫楫無聲搖月浪
錦帆斜影掛炎風熒煌宜照楓橋泊灰燼難收赤壁功
一路金蓮相映吐美人争唱滿江紅
春詞
瑶瑟聲沈閉綠窗月明空吠隔花厖綵旛零落宜春字
綃帳低迴照夜缸好夢每嫌鶯喚醒傷心况對燕飛雙
奢雲艷雨情多少遠逐楊花渡楚江
搗衣
淡月流輝照綺櫳夜深砧韻起丁東芙蓉凉透羅衫露
蘭麝香搖玉釧風淨拂并刀裁素練頻添挂火試熏籠
征衣可寄情難寄聊託魚緘一紙通
題畫
閒隨白雲遊静對白雲語只恐出山來白雲竟無主
怨詞
井上梧桐樹密葉何沈沈傷心昨夜月照見雙棲禽
滌場罷與隣翁飲酒樂甚效摩詰六言體賦詩
二首
桑柘萬家煙火郊原四散牛羊隣舂起處斜月社飲歸
時夕陽
白髮人人藜杖黃花日日清樽倒着接䍦歸去兒童一
笑應門
天寶宫詞八首
共聽蟾宫第一歌宴酣其奈月明何禁門深鎖無人入
却許銜花野鹿過
宫女新裝錦繡䙀綵輿行處沸歡聲胡兒笑向盆中浴
不弄金錢解弄兵
寵愛無過虢與秦翠華何事遠遊巡城都總有花如錦
得似長生殿裏春
長安回首戰塵中羅綺繁華一夕空惟有温泉舊時月
遠隨車駕到扶風
長安胡騎正啾啾塵暗宫花粉黛愁鳳輦不知何處去
野鳥啼月上延秋
賞月看燈樂未央忽驚鼙鼓動漁陽太真若更思鮮荔
飛騎于今幸蜀忙
落盡宫花輦路荒鑾輿西狩嶺雲長詞臣休望金鷄赦
蜀道艱難勝夜郎
玉環忍棄馬嵬坡南内歸來意若何落盡梧桐秋雨夜
凄凉更比夀王多
四皓奕棋圖
一局殘棋尚未終白頭何事到青宫可應千里冥飛翼
却墮留侯智網中
赤壁圖
赤壁當年苦戰争曹公横槊賦詩成横江巨艦俄灰燼
留得孤篷載月明
趙松雪畫馬
白髮王孫舊宋人汴宫回首已成塵傷心畏見北來騎
何事臨池為寫真
附張燦(字藴之嵊縣人)
君子有所思行
騁駕向名都縱觀極西京煌煌九衢裏列第起朱甍虹
梁駕層漢翬閣臨紫清高槐蔭金溝弱柳垂雕楹前揚
許史鑣後曳金張旌燕姬撫瑶瑟趙女彈鳴筝歡娛豈
終極為樂擬千齡清川去悠悠白日光易傾金谷歎綠
珠上蔡悲蒼鷹繁華會當歇大運有虧盈勿嗤黔婁室
寂寞掩柴荆
壯士篇
壯士三尺劔思欲從沛公項籍婦人仁不足與成功乾
坤動殺機慘淡闘蛇龍縱觀天下勢形勝惟關中據險
臨諸侯孰敢當吾鋒古來豪傑士不識刀與弓良平真
壯夫籌畫在心胸樊灌鷹犬勞蕭何為發蹤君看帷幄
裏實有萬夫雄
上彭使君
昭代興賢日科名早擅場諫垣曾抗疏藝苑舊摛章博
洽經偏熟恢宏器莫量立朝推骨鯁為郡屬才良越上
宜劉寵臺中失范滂雙旌辭絳闕一鑑照黃堂草映朱
輪碧花迎皂蓋香專城勾踐國衣錦買臣鄉心捧天衢
日威收柏府霜廉澄徹秋水愷悌藹春陽龔遂施為異
陽城撫字忙珪璋傳令望奎璧燦餘光麥秀雖歌瑞芝
生耻奏祥未誇東海尹思繼潁川黃鴛序終超拔鴻聲
遠播揚九重增眷注八邑遂耕桑凋瘵甦無跡疲癃起
有方漸磨同化育滌濯付安康巨海思舟楫巖廊選豫
樟經綸終大展九域頌虞唐
惱公詩題遊春士女圖
眉黛彎新月瞳人剪碧波態濃娃館妓腰細楚宫娥緩
踏金蓮步新翻白雪歌輕顰迷下蔡妙舞絶陽阿寢閣
珠為網粧樓錦作窩梨花香粉破柳穗鬱金拖瑟柱鏘
鸞鳳尊罍列象犧瑶釵横玉燕繡帔砑銀鵝小汗肌香
膩微酣臉暈酡櫻唇朱滴滴鴉髻黑峩峩司馬憐琴癖
周郎顧曲訛喜窺韓夀戶怒擲幼輿梭曉睡啼鶯喚春
遊細馬䭾宓妃臨洛浦漢女出江沱拾翠煙堤蕙搴芳
露渚荷畫船青雀舫綵騎玉蹄騧虢國輸粧靨羅敷避
翠蛾使君逢調笑丞相近嗔呵絶艷方如此幽懷定若
何琵琶勞問卜烏兔恐蹉跎睡鴨頻添火牽牛奈隔河
封緘書荳䓻密意托絲蘿錦被薰濃麝霞漿酌叵羅流
蘇垂嫋娜蜀綺疊坡陀井樹棲烏鵲筠籠睡八哥更壺
催漏箭火樹爛瓊柯的的緣思合濛濛與醉和曲屏嫌
夜短斗帳得春多海誓寧教爽山盟詎有他兩情成比
翼萬事付蠻蝸蘭帶同心綰菱盤照膽磨豈徒消夙恨
頓覺起微疴畫裏腸猶斷桑中句厭哦始知傾國貎能
作合歡魔麗玉埋馨地秋娘瘞粉坡至今游冶客猶有
酹蓬科
深宫春日行
漢家飛樓凌紫煙盤空複道雲相連簫韶一聲落九天
綵鳳驚起雙聯翩離宫三十六臺館百花叢裏迂遊輦
柳色初迷太液池鶯聲正繞宜春苑美人如花舞娉婷
手調朱絃彈玉筝内庭曲宴仙樂鳴歌曲共和昇平行
六龍時巡出龍城還過崆峒尋廣成王母酌以瑶池九
醖之霞觥三千綵女踏歌笑他日隨龍歸紫清
龍姑廟作神絃曲
香熏畫壁光如漆旋風吹旛海腥入龍姑佩馬夜鈴釘
飛裠織翠蘭葉濕海童騎魚歸杳冥魚鬛鼓浪瑠璃聲
鱗堂曲讌鼉鼓鳴燕酣喝潮潮倒行玉皇無勅催行雨
淵都羣蛟眠貼尾廟下誰歌白石郎共賀雌龍産龍子
洞房曲
鴉雛夜宿迷濛柳斗帳燒燈蠟光透銀罌注酒芙蓉香
金絲檀槽為君奏歌喉窱窱鶯兒語象口吹香凝碧縷
盤龍繡帶結同心牽惹巫雲隨峽雨歌聲未闌香未滅
曲屛生香暈眼纈小玉催鋪蜀錦衾紗窗影轉桐花月
春曉曲
濛濛碧柳垂輕煙露花千朵臙脂鮮東風無力颺羅幕
曉閣香温人正眠春眠更比春酣重情深每作相思夢
間關黃鳥莫驚啼正是離人相見時海棠嬌多扶不起
簾外日高花影移
吳宫怨
水殿新凉生白苧紫金鴛鴦錦雲裏吳王醉擁捧心人
七寶牀中嬌不起粉黛三千鎖别宫畫船相憶采芙蓉
芙蓉未老白露濃館娃嫋嫋生西風
宫人斜
雷霆絶響山陵起三十六宫土花紫委環遺佩總成塵
一抔黃土埋艷春蓬科栖煙竄狐鼠蕭颯酸風迷楚雨
三更燐火作紗燈塜上嘍嘍話紅鬼
紫虚觀
紫峰壇上鶴成羣碧洞靈芝産石根雲引晝陰歸竹塢
水流春色出花源藥爐伏火仙留訣茶竈生煙客到門
欲就上清傳寶籙未知何日謝塵喧
西溪晩步
空闊川原入望平晩來天色弄隂晴虹邊殘雨疎疎下
鴉背斜陽閃閃明淺渚微波羣鷺浴斷堤高柳一蟬鳴
行吟澤畔非憔悴漁父無勞詠濯纓
楊白花
輕盈楊白花風吹渡江去金屋閉重重莫鎖楊花住
婕妤春怨
太液柳垂絲昭陽花滿枝如何長信草獨是見君遲
金井怨
照井怨憔悴顧影空垂淚猶勝張麗華愴皇井中墜
明皇貴妃上馬圖
七寶粧鞍蜀錦堆黃門扶鞚踏紅埃君王只顧蛾眉笑
末路誰知到馬嵬
宋徽廟畫蘭
御墨淋漓寫楚蘭披圖却憶政宣間分明一種湘纍怨
萬里青城似武關
韓世忠湖上騎驢圖
神州難復舊山河散盡熊貔事講和驢背看來猶矍鑠
朝廷誰說召廉頗
石倉歴代詩選卷三百七十七
