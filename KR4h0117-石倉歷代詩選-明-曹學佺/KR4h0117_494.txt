石倉歴代詩選卷四百九十四
明曹學佺編
明詩次集一百二十八
文徵明
秋夜
忽忽故園夢悠悠滁上城一夜耳不息水邊疎柳聲開
門月如晝千里秋盈盈中心亂無執散上岡頭行吳山
望不際眼角柔雲生男兒志遺世物故難為情
有懷劉協中
東風度幽館羣鳥相和鳴念子會無期茫然過清明春
江芳草遠懷懷心目驚如何多朋友我獨傍山城豈無
樽酒歡亦有花木榮所憐異鄉物徒念心怔營白雲度
水去日暮山縱横倚闌詠修竹千里何當并
故園
屋舍小山村終然思故園雨晴秋倚閣月出夜開門好
景亦時改遠人空目存梅花未消息行矣晩何言
不寐
孤坐忽不樂挑燈當我前素書横几案欲讀巳茫然當
年念有負誓志軼前賢富貴亦何物未老已自憐嗟哉
昔惡聞零落今同焉
大雪不出偶成八韻自齋中所見外皆禁不犯
静坐朝慵出不知風雪臨凝暉上窗紙積泠到衣衿小
片投墻隙餘威結研心聆音琤可喜想像浩難禁童子
傳來看家人報說深卷書空自照杯酒不辭斟意賞何
煩對傳聞不害吟未應閉戶卧不及放舟尋
飲子畏小樓
今日解馳逐投閒傍高廬君家在臯橋誼闐井市區何
以掩市聲充樓古今書左陳四五冊右傾三兩壺我飲
良有限伴子聊相娛與子故深密奔忙坐闊疎旬月一
會面意勤情有餘蒼煙薄城首振袖復躊躇
寂夜一首效子建
中宵聞零雨撫枕起誰依昏缸栖素壁流燄照重幃感此寂
無語戚然興我思我思何鬱伊欲舉棼如絲少壯不待老功
名須及時男兒不仗劍亦須建雲旗三十尚隨人奚以操筆
為文章可腴道曾不療寒饑仰屋愧浮塵俯睞影依依人生
良有命何獨令心悲心悲髮為白失脚令身危欲為絶世行
道遠恐不支世情忌簡飭斂目俟其疲誰能七尺身受此千
變機役役亦徒爾多憂得無癡惟應慎厥躬古人以為期
秋夜懷昌國
初秋雨時霽夕景斂炎疴躡屐遵廣除矯首睇明河白
露浣衣帶商飈振庭柯縞月升雲闕照我東墻阿故人
不得將良夜空婆娑非無一樽酒顧影當奈何
九月二十八夜夢中作
碧桐已蕭蕭冰谷流决决獨行蒼莽間犬吠人跡絶旭
日穿樹林青煙忽消滅時看殿岩風吹落松上雪
陳氏池亭納凉
朱雲釁天漢金烏朗炎曦方夏苦埃欝言遵芳圃嬉息
鞅偎南榭褰裳蔭北池微凉度鮮飈淺碧漾寒漪短藻
翻鱗鬛閒渚集鳬鷖流目落翔泳遊心寓篇詞願言領
幽意况復酬心知坐撫景光寂還憐車馬稀消搖極瞻
諷旦晝不知疲疇能均凉燠無為居所移
齋前小山穢翳久矣家兄召工治之剪薙一新
覺秀爽晩晴獨坐誦王臨川掃石出古色洗
松納空光句因以為韻
小山蔓蒼蘿經時失&KR0886;崒秋風忽披屏姿態還秀出層
峯上崇垣徘徊見西日
寒日滿空庭端房戶初啟怪石吁可拜修梧淨於洗幽
賞孰知音擬喚南宫米
階前一弓地疎翠影藂藂有時微風發一洗塵慮空會
心非在遠悠然水竹中
春興
妍英弄芳意柳色含春姿物華浩無涯駘蕩東風吹東
風日以熙草色日以滋青春萬里道遊子有所思浮雲
漏白日宿露朝巳晞攀條惜婉麗忽得瑛瓊枝芳悰未
有托暮景巳西馳菁華難復恃結蘤聊自怡
歲暮雪晴山齋肆目偶閱謝臯羽詩窮冬疑有
雨一雪却成晴喜其精妙因衍為韻
歲晏羣芳息枯條鳴北風層隂結黯霮朔雪飛長空玄
冥肅景象物化歸終窮妍華肇伊始冉冉收春功
積雪縞晴晝離離見高松睠兹歲寒枝不復知春冬旭
光時明滅奄忽浮雲蹤塵心不能蕺歲晏徒忡忡
殘雪不蔽瓦斷溜收寒聲晨威凄以嚴雲日麗新晴凌
風振叢薄枯卉不復榮年光屬歸歛慘淡有餘清
三月既望同吳次明蔡九逵陳道復湯子重王
履約履仁泛舟石湖遂登治平以天朗氣清
惠風和暢為韻分得朗字
良期每多違佳節悵虚往薄言城西游餘春遲幽賞日
色漾漣漪天光發融朗清吹飄文裾瑤湍激蘭漿寄懷
涉清川平日眺遐壤晴霏動遙岑清煙散收莽亞竹孤
卉明隔水春禽響及此單裌成聊寄臨流想
同履仁濯足劍池
舍舟即嶔﨑探策入窈窕窮崖擘蒼鐵直下千尋表絶
磴懸飛梁仰首心欲悼隂壑多長風六月更幽悄秋聲
落井幹翠雨滴深篠與君富閒懷竟日恣幽討都將雙
足塵濯向千年沼
早起露坐
炎宵不能寐起坐褰絺幃繁星麗中天明河連曙暉凉
風不滿鬢落月猶在衣中庭草木稠宿露朝未晞人生
亦旦暮急景無停機撫時懷美人欲往情依依暑寒互
推遷安得願無違
秋日同杜允勝湯子重遊東禪次韻
人事無停機曦暉正流耀及兹東城遊駕言謝紛要杪
秋霽景澄寒原入高眺静躁本無媒憂欣人自召蘼蘼
霜蘤明歷歷幽禽調獨行心已怡况也偕二妙投社慙
淵明能詩得清照燕談析玄旨悲吟發孤竅一語何足
稽後期真未料微風西北來泠然雜清嘯
次韻答子重東城見懷之作
愁雲薄層漢北雁鳴羈棲天寒霜雪繁零葉被長隄遠
洲宿修莽曲路紛留荑南窗夢佳人覺來隔山谿幽期
不得將日暮聞莎雞秋風日已至蘭舟一何稽憂思無
能解起行涉荒畦獨言疇與晤樽酒為誰攜終然無所
適歸來對青藜素書自何來展讀情更悽人生貴協志
何用悲秦齊結交不從中對面分雲泥
甲戌歲朝明日立春東坡元日詩有土牛明日
莫辭春句因以為韻
三元肇兹辰東風被衡宇青春麗雲日朱光已垂戶駮
隂不窮寒朝和散為雨死草行復菲潜陽滋下土
昨日北風厲長河水膠舟今日暢柔和好鳥鳴高丘芳
春肇伊始寒氣畢泥牛誰為頌椒花引酒聊自酬
青陽逐寒迴今日已非昨辛盤忽在眼引酒聊自酌古
人惜端良今我胡不樂啟扉得嘉賓相對慰寂寞
梅花忽已動歲時行亦新傾城出行樂誰念端居人端
居豈不好負此芳樹春昨歲花前客今為樹下塵
新晴
積雨浮宿潤新晴人意適消搖竹窗中啼禽破幽寂初
陽動簷瓦殘溜時自滴曲巷行跡稀苔花繡深壁
簡履仁
端居苦長夏思我平生友獨坐聞車音開軒竟何有空
庭飛鳥雀閒門蔭榆柳白雲團午隂悠然落虚牖對此
情更怡無能共樽酒西郭隠層樓下臨清江口積雨江
流深南風藕花秀相望不可即長吟一搔首
月夜葛氏墓飲酒與子重履仁同賦
明月照行路青松起悲風凉秋饒霜露草木行巳空顧
影不自得起行荒寂中道逢雙石闕知為古幽宫古人
不可見豐碑自穹窿上題生前爵下表沒世功率勒名
世圖歲久巳塵蒙剔蘚三過讀漫滅不可終人生本柔
脆所恃身後公金石且復爾浮雲安足崇
履仁獨留治平寒食有懷
遙遙治平寺乃在楞伽麓之子神情秀空山裹雲宿月
冷石林清孤眠豈能熟還持一束書起傍梅花讀燈昏
夜參半饑鼠鳴古屋凄風西北來吹墮簷間木感此霜
露繁坐覺芳華促少壯曾幾時歲月在空谷念子隔重
城何能慰幽獨
立春遲道復不至
東風吹綵燕曉色動簾旌遲子不時至南樓春自生裁
詩供帖子閣酒聽啼鸎白日留雲暖梅花初雪晴閒窗
落香燼殘火宿茶鐺敗葉鳴階圯分明識履聲
明妃曲
漢廷議和親佳人使絶域明妃隨例行祗謂掖廷職一
朝臨遣動天子始信深宫未曾識當日丹青亦等閒今
知不得黃金力正緣平日懷貞素非敢從前恃顔色由
來顔色不自知愛惜自是君王私君王顧妾恩何厚竟
按臣工戮延壽佳人自有命畫工何能為長信宫中長
别離當時豈亦有人欺悠悠青塜胡沙裏千載終為漢
家死紅顔命薄古云然不恨臣工况天子
雪夜宿楞伽寺
天寒萬木僵月出四山静積雪縞清夜幽崖自輝映上
方衣裘單俯視寒芒正長風掃纖雲平湖鏡天净倒影
落僧窗横飛濕銀鏡微瀾玉塔搖秀色千巖競俄然萬
象沈坐覺羣翳屏一鳥不復飛光華久逾盛吟懷共朗
徹禪心寄枯勁祗覺塵界卑忘身在高&KR1509;半空擊瑤簮
泠然發孤詠萬里吾目中悠悠一漁艇
道出淮泗舟中閱高常侍集有自淇涉黃河詩
目次其韻
伊昔東山賢悠然眷遲暮常恐兒輩覺悽其損歡趣富
貴草露晞勲猷春電鶩云胡不暫息馳身傍荒戍潮水
絶彭門揚帆凌北固何必非故鄉區中本形寓况此遊
目餘平生賞心處清川渺無窮青山不知數客夢落遙
天浮雲更盤互
其二
朝出亂帆前暮落千山後十日泝春流未離清濟口憶
初辭里門不謂行當久方舟得舊知春風共尊酒
其三
冉冉春雲度依依楊柳津渺渺長風沙惻惻遠遊人黃
金銷欲盡白髮日夜新昨日夢故鄉覺來濟水濱濟水
千里馳去去隨漂淪寧免顔色改長岐吹暗塵
泊魯橋次九逵韻
落帆魯橋口意行還自阻嘗聞魯獲麟西狩此其所去
魯今千年秋風幾離黍扁舟春已深遊子歌白苧垂蔭
滿芳洲清湍激迴渚落日下西臯蒼然見平楚歸鳥飛
已稀野寺鐘初杵不知水堰開夜聽舟人語嗟余老無
成白髮事行旅明發不得休晨飱帶沙煑
再次宿任城韻
北風吹古堰長河捲沙白昔聞謫仙人曾作任城客任
城非故樓勝事今尚籍想見天人姿春風岸烏幘落日
伴長庚何處尋醉魄我行後千年空見徂徠碧長笛起
隣舟夜静聲裂石不見賀知章悲歌向中夕
無錫道中遇雪夜泊望亭
北風吹朔雪飛霙雜零雨孤舟暮不前收帆得沙渚天
垂野隂合日暝江雲沍川原入蕭條林木積縞素寒厖
噤不鳴饑鳥驚還聚舉酒不成懽挑燈時自語飄泊豈
在遠出門即羇旅
送盧師陳奉使紫荆關
季冬繁霜雪塞草寒不菲之子遵朔方駕言即長岐揚
旍灞水北促轡漁陽西豈不念修阻王程有嚴期丈夫
既策名委身事馳驅諮諏重將指辛苦焉得辭况君志
遠遊夙昔攻文詞上谷古雄鎮幽并勢威夷於焉寄慷
慨亦足宣遐思豈若抱槧人終年守金閨鳴珂紫雲闕
端簡白玉墀通籍豈不佳旅進曾何裨古賢榮有事去
子行無稽念惟羇愁中復此相仳離長風西北來吹我
雙鬢絲高歌激清商願倒風前巵
人日王氏東園小集
晴颸汎叢條浮陽散修莽良時及初正涉七氣已爽厥
日肇惟人探占喜融朗駕言求友生名園欣獨往折蔬
充朱豆扶藜企高壤陟彼墻下岡寄此天際想被草晨
風和隔竹春禽響
夏夜
煩熇厭修晷延緣遲清宵落景不歛暑餘火夕自驕陳
牀弗能寐起坐蔭繁條珍簟無凉思瑤紈有温飈安得
凌風翮萬里隨飄搖銀蟾麗皎皎雲幕捲寥寥仰睇河
漢流無能挽天瓢似聞隴畝歡夏暵敷良苖既洽三農
利奚辭一身焦所念肌骨柔不任寒暑銷功業未有會
巳復朱顔凋
題忙間圖
驅車遵長坂迴馬絶飛梁塵頭高十丈有客行趨蹌白
雲帶松嶠仰睇鬱以蒼中有遺世人下笑流塵黃黃塵
與白雲曾不隔流水心情一以殊相去各萬里
行色
秋山馬前空復横馬蹄不作看山行悠然回首何處所
先心已到他州城火燈匆匆雞一聲貴賤富貧俱有程
相看一語出不得細雨欲落空江明
余畫金焦落照圖吳水部德徵先生寄詩二首
題謝長句
憶昨浮船下楊子平翻渺渺波千里何來雙島挾飛樓
璀璨彤煌截濤起夕峯倒影滿江隂霜樹高浮半空紫
舟人指點落日處凌亂煙光射金綺平生快覩無此竒
却恨歸帆北風駛至今偉蹟在胸中回首登臨心不已
偶然興落尺紙間便欲平吞大江水固知心手不相能
塗抹聊當卧遊爾晴窗舒卷日數回不敢示人聊自喜
水部先生詩有名忽寄瑶篇重稱美漫云家法自湖州
自媿區區何足齒由來品題係名聲何况先生是詩史
君不見當年畫馬曹將軍附名少陵猶不死又不見閻
公自謂起文儒池上俄蒙畫師恥人生固有幸不幸拙
劣何堪古人擬江山千古等陳迹一笑寧須論非是
次韻題子畏所畫黃茒小景
斜日翻波山倒浸晚晴幻出西南勝絶島雙螺樹色浮
遙天一線鷗飛剰誰剪吳淞尺紙間唐君胸有洞庭山
古藤危磴黃茒渚細草荒宫消夏灣我生無緣空夢墮
三十年來蟻旋磨睡起窗前展畫看慌然垂手磯頭坐
湖山宜雨亦宜晴春色籠葱秋月明知君作畫不是畫
分明詩境但無聲
春曉曲
翠塵沃日煙霏霏彤光飛上千罘罳誰家高樓鎖春色
金鋪約戶蟠雙螭東風掠幌鸞綃動瑤鴨蘭温睡初重
起來臨鏡悄無言含情自理雙鸎夢夢回生怕守宫殘
捲袖移韝獨自看燕子&KR0742;春欲飛去海棠猶自勒輕寒
簾幕垂寒朝不捲綺疏結香春較淺欲裁羅段作春衫
自爇薰罏熨金剪
春夜曲
矞雲貫月溶金波碧煙羃樹春婆娑海珠泣紅花露重
蜃脂流綘蘭逶迤越羅覆幕交流蘇繡襦結帶明青蛾
金壺轉刻銅龍濕漏水濺濺轆轤澁轆轤沈沈軋銀井
晝轂難淹夜愁永起看青漢不成眠不見雙星見河影
河明月淡斗横斜通宵春思匝天涯眉端心事說不得
自調新譜按琵琶
題畫
千巖拔地排青蒼古松㮨㮨連重岡岡迴嶺複得竒絶
瀑流千丈垂銀潢盤盤細路入雲長兩涯對起懸飛梁
雲重路僻不知處應有仙家在深塢夕陽變滅晚山寒
無限風煙屬倚闌
題虢國夫人夜遊圖
紫塵拂轡春融融參差飛鞚驕如龍錦鞭繡帶簇妖麗
絳紗玳燭圍香風春風交花光屬路後騎雍容前却顧
中間一騎來逡巡秀眉玉頰真天人翠微垂鬢衱稱身
彷彿當年虢與秦佳人絶代真難得安得君王不為惑
豈知尤物禍之階不獨傾城竟傾國一時喪亂已足憐
後世方誇好顔色晴窗展卷漫多情百年青史自分明
莫言畫史都無意尺素還堪鑒興廢
蘭房曲戲贈王履吉效李賀
彤雲旖旎霏祥光蘭椒沃壁合瓊芳流蘇嫋嫋開洞房
晚波繡燭搖鴛鴦鴛鴦雙飛情宛轉紫帶垂螭覺螭緩
綠膏照粉玉缸斜瑤鴨融春翠雲暖海綃落枕夜何如
美人笑擲雙明珠巫雲月斂金釵溜不恨巫雲恨花漏
次韻履仁春江即事
二月江南黃鳥鳴春江千里綠波平朱甍碧瓦參差去
水荇蘭苕次第生風外鞦韆何處笑日斜鐘鼓隔花晴
洞庭煙靄孤舟遠茂苑芳菲萬井明唱斷竹枝空復恨
流連芳草不勝情何時載酒横塘去共聽吳娃打槳聲
五月十三夜與子重履約履仁石湖行春橋看月
夕光沈山蒼靄横行春橋東江月生長風吹波天鏡闊
白沙渺渺菰蒲聲微瀾壓玉搖空明扁舟忽動江湖情
罾頭魚鰕夜可買得酒試與諸君傾山空夜久人竟醉
高歌互答漁舟驚初疑天上來忽棹滄溟去似聞漁歌
縹緲不斷出煙蘿水遠天長不知處一髮青山落鏡中
萬里横河碧空曙人生行樂不易得賞心况有樽前客
江山如畫酒如澠相看不飲空頭白不見橋東千尺臺
吳王曾此夜銜杯歡燕不堪芳漏促西施舞罷越兵來
越兵已成功越王安在哉䲭夷竟去不復回吳宫越壘
空復生蒼苔千古興亡總湮滅只有湖山未消歇吳王
去今能幾時幾人能醉湖中月
追和楊鐵厓石湖花遊曲
石湖雨歇山空濛美人却扇歌回風歌聲宛轉菱花裏
鴛鴦飛來天拍水當時仙伯醉雲門酒痕翻汚石榴裙
遺蹤無復芳塵步湖上空餘昔人墓昔人既去今人來
千載風流付一杯雪藕縈絲薦冰椀蛺蝶飛來逐歌板
夕陽剛在畫橋西一段春光屬品題傷心不見催花使
只有黃鸝啼再四無限春愁誰與箋玉奴會唱紫霞篇
採蓮圖
横塘西頭春水生荷花落日照人明花深葉暗不辨人
有時葉底聞歌聲歌聲宛轉誰家女自把雙橈擊蘭渚
不愁擊渚濺紅裳水中驚起雙鴛鴦
採桑圖
茜裙青袂誰家女結伴墻東採桑去採桑日暮怕歸遲
室中箔寒蠶苦饑只愁墻下桑葉稀不知墻頭花亂飛
一春辛苦只自知百年能着幾羅衣
追和王叔明溪南醉歸詩
荆南山前花滿溪山空獨有春風知春風幾度吹花落
溪上花飛春亦歸溪女歌殘桃葉渡相思幾綠江南樹
思君欲濟川無梁千片桃花溪路長春風桃李秋空月
人生易得頭如雪萬里才看北雁來一樽又與東風别
對酒當歌秋月明摘花釀酒春杯冽溪翁不見草堂閒
無限春光付啼鴂
盛斯顯南京司
薊門秋風天早寒潞河生波楊柳殘沙塵吹衣日色薄
仙郎九月辭長安潞河東下浮官舸去去心馳大江左
人情往往計南北委順知君無不可憶我前年入國門
連珂接珮多鄉人豈無同朝歡不及仝鄉美蕭條逆旅
中吳音更堪喜宦轍羈人不得齊一朝散去各東西向
來坐客日以减子行更使吾悽惋何如重為交游惜再
世通家非一日况也葭莩沗姻戚人生得意無南北我
漫惜君君自適建業江山天下竒聖皇昔此開鴻基穹
宫傑構比豐鎬列職分曹同保釐百年形勝真雄壯奕
葉名家更清暢畫省雍容如列仙簿書蕭散清而閒坐
曹讀書百不關有時騎馬看鐘山
題畫
溪雲冥冥溪雨急長空倒垂溪水立凌亂春潮萬壑搖
低迷暮靄千林濕余生雅有滄洲適曾擁孤篷聽蕭瑟
夢斷紅塵二十年江湖獨往興依然偶拈禿筆掃束絹
便覺吳松落并剪金君家住雲水鄉朝煙暮雨對林堂
若為老去厭真蹟翻愛狂夫灑狂墨就中妙解誰應識
萬里雲煙開素壁
東葛城夜發
蕭蕭東葛路馬上聽嚴更日落高山暝天空遠水明年
光秋漸索客子夜猶行村落知何處時聞犬吠聲
暮春齋居即事
經旬寡人事蹤跡小窗前暝色連殘雨春寒宿野煙茗
杯眠起味書卷静中緣零落梅花瘦風吹更可憐
閒庭青草積春半思蒼茫小雨作寒食微風汎海棠芳
情經病减白日廢書長何物供欹枕縈簾一炷香
春日閒詠
時節燒燈近羈窮獨卧家餘寒春挾纊殘興晚煎茶土
潤先滋草梅晴薄試花新年眠食好隨分足生涯
對雨
獨吟池上雨拍拍水平堤暝色千峯合凉聲萬葉齊翠
承深竹重寒壓晚簷低怪得經過斷街頭一尺泥
獨坐
獨坐茒簷静澄懷道味長年光付書卷幽事續罏香日
出山鳥樂雨收花竹凉蕭閒習成懶不是寡迎將
夜坐
溽暑夜不寐凉風初解圍起看星漢動坐久語音稀殘
月耿猶在流螢忽自飛一聲何處鶴露下欲沾衣
不寐
展枕不得寐沉沉玉漏淹一燈寒照壁半夜雨鳴簷有
味留貧在多愁與病兼鬢邊新白髮應為小詩添
新寒
木落見清眞端居物自春窗虚蠅擊紙院静鳥窺人白
日經簷短青衫卒歲貧新寒滿城郭欲出畏風塵
過孫文貴不在對庭中新竹
一室才容膝居然不受埃恍如城郭外時有野人來簷
綠搖新竹階紋蝕古苔未妨酬對寡撫景自徘徊
東禪寺
古寺謝車馬清臨綠玉灣雙禽啼竹逕獨犬護松關落
葉秋滿地夕陽僧自閒偶來還自去回首碧雲間
石湖作
落日淡煙消平湖碧玉搖秋生茶磨㠘人在越城橋樹
色晴洲斷鐘聲古寺遙西風吹短鬢還上木蘭橈
寒夜
茒屋寒初重無眠對燭光疎砧何處月殘葉滿庭霜攬
物驚時改供愁有夜長空餘強學志撫卷視茫茫
張明遠索畫久而未成歲暮隂寒雪霰將集
齋居無聊為寫溪山欲雪圖并賦短句
歲暮天欲雪郊原風色饒山寒增突兀樹暝入蕭條野
水照茅屋歸人争斷橋窗前有新句欲覓已寥寥
承天寺中隠堂
古徑無車馬閒門帶蔦蘿秋風吹宿雨日暮盼庭柯世
味逢僧盡新凉入寺多居山未有計此地數來過
雨中雜述
春歸楊柳暗四月雨垂垂紅洗花無迹青沾草已滋倚
樓迷曉望出郭滯幽期客去茶甌歇閒愁總上眉
凝情不自得看雨獨登樓綠樹千門晚凉雲五月秋暗
梁棲濕燕高壁上蝸牛有待新波長南湖弄小舟
南楼
西山開晚霽返照落窗中歲事收殘雪生涯入斷鴻寒
多裘失重愁劇酒無功零落雙桐樹蕭蕭不受風
新年
擾擾復闐闐雞聲妨晏眠江城收宿雨衰髮受新年寒
盡梅花後春生草閣前郊原芳草近早問石湖船
虎丘千頃雲閣
閣外雲千頃風前首重搔倚闌雙鳥下落日亂山高積
水連横浦疎松帶遠臯泠然發清嘯吾意欲凌囂
賦缾梅
斷枝黏碧蘚殘蘂疊冰紈未乏溪山韻尤宜几格看移
燈傳壁影垂箔護春寒應斷西湖夢東風在席端
雨宿武城追和先温州夜宿武城
經過言偃邑非復昔時城里俗無從問絃歌空有名江
湖孤雁斷風雨亂雞鳴酒醒青燈暗春寒一夜生
野行因過廢寺
久客念搖落意行還寂寥餘寒棲短褐斜日帶荒寮歲
事行將盡羈魂黯欲銷雲房才咫尺便覺遠塵囂
對酒
晚得酒中趣三杯時暢然難忘是花下何物勝樽前世
事有千變人生無百年還應騎馬客輸我北窗眠
四月
風雨將春至清和四月天桐隂搖白日草色散青煙興
寄琴樽外筯骸杖履前若為消晝永窗下有殘篇
簡子畏
落魄迂疎不事家郎君性氣屬豪華高樓大呌秋觴月
深幄微酣夜甕花坐令端人疑阮籍未宜文士目劉人
只應郡郭聲名在門外時停長者車
暮春
高榆風定翠相圍天氣悠揚思轉微畫閣凝香新試扇
春肌生汗欲更衣乍聞幽鳥渾無見時墮游絲忽漫飛
惆悵東闌尋曉夢落花芳草已都非
靈巖山絶頂望太湖
靈巖山正當胥口落日西南望太湖雙島如螺浮欲出
片帆和鳥去俱無閒論往事何能說不見高人試一呼
慎勿近前波浪恐大都竒絶在糢糊
讀于肅愍旌功錄有感
南遷議起共倉皇一疏支傾萬弩強既以安危繫天下
曾無羽翼悟君王莫嫌久假非真有祗覺中興未耿光
淺薄晚生何敢異百年公論自難忘
冬夜讀書
故書不厭百回讀病後惟應此味長千古精神如對越
一燈風雨正相忘卷中求道深知謬意外圖名抑又荒
束髮心情誰會得中宵撫几自茫茫
秋夜不寐有懷錢二孔周
客散西堂夜悄然脩筠凉吹供清眠疎螢紈扇秋無賴
淺水紅蕖月可憐侍女銀杯搖雪乳誰家玉笛唱嬋娟
意中憶得城東闕孤鶴翩翩骨有仙
詠文信國事
南北間關百戰餘此身宗社許馳驅可憐功業孤魂在
自决存亡大義俱夷狄至愚猶歎服皇天無意竟何如
平生心事堪誰訴漫托他年半紙書
厓山大忠祠
頻年航海欲何為天厭中原遂不支滿地江湖無死所
際天風浪有平時倉皇一念聊臣分寂寞中流賴史知
回首又看強敵滅寒潮自繞大忠祠
雪後
寒日晶晶曉溜聲中庭快雪一宵晴墻西老樹太骨立
窗裏幽人殊眼明想見漁蓑無限好怪來詩思不勝清
江南殘臘相將盡會看門前春水生
夜坐聞雨有懷子畏次韻奉簡
臯橋西畔唐居士一榻秋風擁病眠用世已銷横槊氣
謀身未辦買山錢鏡中顧影鸞空舞櫪下長鳴驥自憐
正是憶君無奈冷蕭然寒雨落窗前
歲暮齋居即事
簷樹扶疎帶亂鴉蕭然只似野人家紙窗獵獵風生竹
土盎浮浮火宿茶日色射雲時弄彩雨絲吹雪不成花
庭中卉物凋零盡獨有蒼松領歲華
太湖
沙渚依依雲不動風煙漠漠鳥飛回横空暝色翻波去
絶島秋聲繞樹來今古奔騰疑地盡東南偉麗自天開
眼中浩蕩扁舟在欲喚䲭夷酹一杯
游能仁弥勒
鬱然臺殿鎖芙蓉見客山僧自打鐘小檻浮空秋水閣
虚庭隨影夕陽松泗州名在池無塔飯石師歸寺有峯
欲掃南墻留半偈白雲回首媿塵蹤
翠峯寺
空翠夾輿松十里斷碑横路寺千年遺蹤見說降龍井
裹茗來嘗悟道泉伏臘滿山收橘柚蒲團倚戶泊雲煙
書生分願無過此悔不曾參雪竇禪
登縹緲峯
薙草遙遵鹿兔蹤飛嵐拂袖映疎松平湖萬里玻璃色
落日千尋縹緲峯煙樹吳都晴上掌秋風雲夢晚填胸
無煩咋指頻傷歎儘有閒情在短笻
經桃花塢
夕陽下馬桃花塢不見桃花塢亦蓁溪壑春風空舊夢
柴扉流水或秦人圖經可按桑田異詩客多情燕麥新
不用苦辛仍買種梁園金谷總成塵
左神洞
裹糧懷炬探幽玄稍即唅呀復曠然蕩潏微聞頭上浪
光晶别有地中天千年何物扃丹刻一勺憐君負紫泉
莫獻虚酬十年願祗應凡骨未能仙
遊資慶寺
老衲深居湖上山松扉斜掩磬聲寒袈裟對客妨秋定
蔬筍開厨破晚餐未媿逡巡留偈子自緣疎野戀蒲團
歸來煙月篇章富乞與幽人得細看
和答石田先生落花
零落佳人意暗傷為誰憔悴減容光將飛更舞迎風面
巳褪猶嫣洗雨粧芳草一年空路陌綠隂明日自池塘
名園酒散春何處惟有歸來屐齒香
人日停雲館小集
新年便覺景光遲猶有餘寒宿敝帷寂寞一杯人日雨
風流千載草堂詩花枝未動臨佳節菜飯相淹亦勝期
春色到今深幾許小山南畔草痕知
三月廿二日家兄解事還家夜話有感
虛堂漠漠夜將分黯黯深愁細語真零落尚憐門戶在
艱難誰似弟兄親掃牀重聽燈前雨把酒驚看夢裏人
從此水邊松下去但求無事不妨貧
謝永嘉趙君澤寄蘭
草堂安得有琳瑯傍案猗蘭奕葉光千里故人勞解珮
一窗幽意自生香夢回凉月甌江遠思入秋風楚畹長
漸久不聞餘冽在始知身境兩相忘
金陵詠懷
鍾山日上紫煙收金闕參差萬瓦流帝業千年浮王氣
都城百雉隠高秋聲華誰覓烏衣巷形勝空吟白鷺洲
回首壯遊心未己西風策馬看吳鈎
十月
塵凝四壁漠然空五月江南見朔風細雨挾寒催木葉
弱雲將暝暗房櫳壯心迂拙懷時事病骨蕭條感歲功
忍死不妨留筆硯儘堪相慰寂寥中
詩人孫太初過訪
把劍南來賦遠遊又看東上浙江舟山齋動是經年别
菜飯聊堪半日留醉裏江湖真有味春來花鳥正關愁
天台雁宕平生夢憑仗詩囊次第收
與宜興吳祖貽夜話有作就簡李宗淵杭道卿
吴克學
有客扁舟自陽羡夜堂風雨對高眠不辭談笑成佳會
祗覺淹留有宿緣别後交遊如夢裡意中山水落樽前
青燈酒醒還生戀明日煙波更渺然
九日泛石湖
煙歛吳山翠擁螺重陽晴暖似春和閒情巳付清油舫
斜日輕搖綠玉波橋外連錢遊騎屬水邊紈扇麗人過
黃花何處酬佳節白鳥滄洲引興多
同次明九逵及王氏兄弟泛舟遊横山
蘭橈十里下横塘漠漠風撩鬢影凉野水秋來寒玉净
碧山西去暮雲長行邊黃偃禾栖畝眼底紅酣樹飽霜
飛盡落霞新月上空江渺渺白蘋香
題國用汗漫游卷
江湖蹤跡自年年去住隨緣興浩然三月鶯花燕市酒
一牀書畫米家船留連勝事登山屐狼藉春風買笑錢
回首馬遷今不作為君重賦遠遊篇
虎丘劍池相傳深不可測舊志載秦皇發闔閭墓
鑿山求劍鑿處遂成深澗王禹偁作劍池銘嘗
辨之正德辛未冬水涸池空得石闕中空不知
際余往觀之賦詩貽同遊者和而傳焉
吳王埋玉幾千年水落池空見墓磚地下誰曾求寳劍
眼中吾己見桑田金鳬寂寞隨塵劫石闕分明有洞天
安得元之論往事滿山寒日散蒼煙
九逵期人日會城中既而不至作詩見懷奉答
人日故人偏入望洞庭煙水隔蒼蒼不教縷菜傳纖手
空復題詩寄草堂老鬢金花誰鬭勝古梅殘雪自吹香
尋常佳節多惆悵何况差池負酒觴
上巳日獨行溪上有懷九逵
郭外青煙柳帶柔洞庭西去水悠悠故人不見沙棠楫
燕子齊飛杜若洲日落晚風吹宿酒天寒江草喚新愁
佳期寂寞春如許辜負山花插滿頭
寒食自橫金歸泛石湖
澤國春深露雨收越城橋畔水争流斷煙西去浮蒼嶼
斜日中川起白鷗村店寂寥寒食節行人迢遞木蘭舟
芳情滿目東風急欲打汀花不自由
晚雨飲子重園亭
高齋落日偶追從樽酒淹留一笑中芳草滿庭飛燕子
晚凉和雨在梧桐江魚繞筯肥烹玉野樹藏春淺映紅
潦倒莫言歸更緩習家池館愛山公
遊幻住庵
行行西郭兩牛鳴路轉橋横得化城深巷鳥啼山木暗
清溪日暖白煙生興懷往哲悲陳迹每到空門損世情
坐戀蒲團留不得碧雲回首暮鐘聲
中秋日同諸友月洲亭看雨有作
為愛芳洲綠玉灣共來沾醉野亭間一年索莫中秋雨
百匝空濛負郭山水竹會心非在遠天時多故不妨閒
獨憐日暮移舟去不得高歌載月還
漕湖一名蠡湖相傳范蠡所開或謂通漕運而
設癸酉秋八月十七日同錢元抑陳道復顧
朝鎮朝椘夜泛有作
渺渺中流溯小舠露華初冷碧天高一痕落鏡秋宜月
萬籟無風夜自濤消盡霸圖猶說蠡傳流餉道不通漕
浮樽自適東南興何必淋漓汙錦袍
詠庭前藂菊
寒英翦翦弄輕黃百卉凋零見此芳天意也應憐晚節
秋光端不負重陽郊原慘淡風吹日籬落蕭條夜有霜
輸與陶翁能領略南山在眼酒盈觴
秋夜
新寒高閣夜何其野笛荒砧不斷思澤國變衰菰菜老
長安迢遞帛書遲江空露下芙蓉葉月出風吹桂樹枝
何必潘郎能自省年來青鬢已絲絲
痛中遣懷
經時卧病斷經過自撥閒愁對酒歌意外紛紜知命在
古來賢逹患名多千金逸驥空求骨萬里冥鴻肯受羅
心事悠悠那復識白頭辛苦服儒科
賦得野亭秋
斷雲狼藉近簾櫳天地蕭條四壁空盡日倚闌黃葉雨
一番吹鬢白蘋風年光搔首孤鴻外山色供愁落照中
欲寄閒情無那遠煙波江上採芙蓉
月夜登閶門西虹橋與子重同賦
白霧浮空去渺然西虹橋上月初圓帶城燈火千家市
極目帆檣萬里船人語不分塵似海夜寒初重水生煙
平生無限登臨興都落風欄露楯前
除夜
擁寒枮坐夜無聊杯茗爐薰次第消獨有戀人燈黯黯
那堪卒歲雨蕭蕭醉供春帖閒吟草病撫辛盤嬾頌椒
少日馮陵都遣却只將雙鬢待明朝
偶過甫里乘月至白蓮寺訪陸天隨故祠
一龕香火白蓮宫古社猶題甫里翁坐挹高風千載上
依然舊宅五湖東雨荒杞菊流螢度月滿陂塘鬭鴨空
故草已隨塵土化空瞻遺像寂寥中
王履吉示余春日即事之作久而未復三月望
後泛舟出郭借韻奉贈
郭西楊柳綠煙多續續春舟載綺羅落日千山眉歛黛
清江一曲眼横波偶追勝踐抛塵慮坐惜芳華對酒歌
欲賦江南游子意古原春草恨如何
滄浪池上
楊柳隂隂十畝塘昔人曾此詠滄浪春風依舊吹芳杜
陳迹無多半夕陽積雨經時荒渚斷跳魚一聚晚波凉
渺然詩思江湖近便欲相携上野航
過吳文定公東莊
相君不見歲頻更落日平泉自愴情徑草都迷新轍跡
園翁能識老門生空餘列榭依流水獨上寒原眺古城
匝地綠隂三十畝遊人歸去亂禽鳴
陪蒲澗諸公遊石湖
杜若洲西宿雨鋪行春橋下長䕷蕪青松四面山圍寺
白鳥雙飛水滿湖故壘春歸空有燕扁舟人去遠疑鳬
相看不盡興亡恨落日長歌倒玉壺
渡江
曉&KR1140;龍江三百里蒹葭漠漠首重回天連舊禁青雲繞
日出洪流白霧開滿目秋光聊北渡隨舟山色更東來
分明記得盤游地一抹蒼煙是鳳臺
鳥衣鎮望滁州諸山
東葛城頭曉月殘烏衣鎮上水潺潺偶來下馬三家市
先見環州百里山道路重經渾不記人情未遠尚相關
舊遊最是西南勝擬辦青鞋一醉攀
游醉翁亭不果寄滁州故人
當時蹤跡兩峯間疋馬重來不及攀曾有題名留壞壁
羞將塵面見青山未應啼鳥知人樂空望清泉裹茗還
寄謝故人休見笑百年雙足會須閒
宿江浦有懷定山先生
驚風木葉夜毿毿獨宿江城酒半酣千載名山無謝傅
一生知已愧羊曇青燈暮雨殘詩帖明月蒼松舊草庵
二十年來頭欲白當時心事向誰談
錢氏池上芙蓉
九月江南花事休芙蓉宛轉在中洲美人笑隔盈盈水
落日還生渺渺愁露洗玉盤金殿冷風吹羅帶錦城秋
相看未用傷遲暮别有池塘一種幽
隣溪為朱雙橋廼翁賦
卜得高隣隔世譁清苕十里碧雲斜去家不遠堪臨釣
傍戶流來自落花細雨聽歌青篛笠夕陽分占白鷗沙
祗今人遠遺蹤在滿目煙波漾月華
題太白像
宫袍錯落灑春風玉雪淋漓滯酒容殘夜屋梁棲落月
碧天秋水洗芙蓉麒麟豈是人間物眉宇今從畫裏逢
一語不酬千載諾匡廬山下有雲松
新正六日同子重晚步至竹堂
佛坐香燈竹裏茶新年行樂得僧家蕭然人境無車馬
次第空門有歲華幾日南風消積雪一番春色到梅花
坐吟殘照歸來緩古樹荒煙散晚鴉
次韻答子重新春見懷
樽酒離懷強自開長歌宛轉勝悲哀梅花不與春光在
茅屋相將燕子來十日輕寒風約雨一㾗新綠水生苔
相思忽唱江南曲白苧含香取次裁
三月晦日登上方
上方啼鳥綠隂成落日登臨宿雨晴春事蹉跎三月盡
碧天浮動五湖明山連越壘人何在水繞長洲草自生
未遂扁舟從此去眼中無限白鷗情
虎丘
雲巖四月野棠開無數清隂覆綠苔意到不嫌山近郭
春歸聊與客登臺芳墳誰識真娘在水品曾遭陸羽來
滿路碧煙風自散月中徐棹酒船回
同次明諸君採蓮涇閒泛
採蓮涇上雨初收秋色催人爛漫遊日暮白蘋風乍起
陂南黃葉水交流美人齊唱滄浪曲綵鷁斜穿窈窕洲
落盡晚花無那冷一樽相屬更夷猶
石湖
石湖煙水望中迷湖上花深鳥亂啼芳草自生茶磨嶺
畫橋横注越來溪凉風嫋嫋青蘋末往事悠悠白日西
依舊江波秋月墮傷心莫唱夜烏栖
劍守南寧李君璧與余雅不相識比以仁和教
諭校文南畿頗有意於淺薄格於異經不果薦
甲戌自杭赴蜀道出吳門邂逅及此因賦贈
木落柴門轍跡荒使君騎馬自錢塘虚名羞問吳楓冷
往事空憐古戰場邂逅扁舟江郭晚蒼茫離思蜀山長
慇勤相贈勞相憶手結青蘭雜佩香
新秋
江城秋色淨堪憐翠柳鳴蜩鎖斷煙南國新凉歌白苧
西湖夜雨落紅蓮美人寂寞空愁暮華髮蕭疎不待年
莫去倚闌添悵望夕陽安在小樓邊
憶城西夜遊寄履約兄弟
官街車馬去如流正是濠南宿雨收燈火蘭橋穿夜市
月明歌吹滿江樓别來西郭添新夢坐對秋風感舊遊
黃菊凄凉重九近思君欲上五湖舟
春日遊支硎天平諸山
麥隴風微燕子斜雨晴風日麗江沙遙尋支遁煙中寺
初見天平道上花過眼溪山勞應接方春草樹發光華
夕陽半嶺歸輿急慚愧城中自有家
陪蒲澗諸公遊石湖
横塘西下水如油拂岸垂楊翠欲流落日誰歌桃葉渡
凉風徐度藕花洲蕭然白雨醒煩燠無賴青山破晚愁
滿目煙波情不極遊人還上木蘭舟
初歸簡理停雲館有感
京塵兩月暗征衫此日停雲一解顔道路何如故鄉好
琴書能待主人還已過壯歲悲華髮敢負明時問碧山
百事不營堪美睡黃花時節雨斑斑
過履約
浪跡歸來意渺茫思君今日上君堂厭看流俗求同志
喜對時羞是故鄉白髮持螯能幾醉黃花在眼即重陽
馬蹄不到闌十曲日暮江樓數雁行
有懷觀音庵舊遊
曲巷不容車馬到山人曾是一春留别來空鎖眠雲榻
歲晚常懷聽雨樓窗外梨花應自好壁間詩草屬誰收
似開黃葉秋逾静憔悴無心覓舊遊
楞伽寺湖山樓
石湖春盡水交流來上支公百尺樓尊酒吟分茶磨雨
疎簾横捲越城秋一窗粉墨開圖畫萬里風煙入卧游
正是倚闌愁絶處不禁長笛起滄洲
喜雨
弱雲將暝暗柴關急雨蕭然落坐間山鳥近人呼滑滑
春泉隔屋送潺潺小窗破睡茶甌淺别院生凉羽扇閒
滿目新詩題不得登樓自看郭西山
雨中簡篋得石田先生丁夘歲贈詩
碧雲何處寄遐思往事惟應歲月知奕奕風流今昔夢
離離殘墨死生期憶君感慨身難續顧我飄零鬢亦絲
欲詠江城當日(闕)愁雨不成詩
夏日同次明履仁治平寺納凉
山中六日可逃禪相與清齋佛座前風細石壇松落子
雨深沙竇竹垂鞭别來光景渾依舊壁上題名不記年
底用忘歸歸自好晚霞新月載溪船
寂寂雲堂車馬稀隂隂灌木暑光微竹根雨過蛙争吠
松下日斜僧未歸每見青山羞世網欲臨流水置柴扉
紫薇勝槩吾能領只恐時情與願違
泛舟
江上疎疎梅子雨煙中嫋嫋竹枝歌暖風初泛青蓮舫
斜日輕搖綠玉波南浦春光啼鳥寂西來山色過橋多
美人只在横塘曲手把芙蓉奈遠何
王氏溪楼
晴雲拂棟思悠悠來上元龍百尺樓落日正臨官渡晚
春江自抱古城流夾堤煙火千家市下水帆檣萬斛舟
舊事凄凉芳草滿不知何處是長洲
聞砧
明滅疎燈鑒薄帷誰家擣練夜遲遲驚回短夢千門月
不斷秋風萬里思歲晚江城還自急天寒閨閣最先知
高樓人静星河爛正是霜華欲下時
天界寺
城南寳刹舊稱雄晉代莊嚴在眼中絶壁星辰連閣道
上方龍象湧珠宫翠圍嵐袖層層雨凉入松杉院院風
身世茫茫塵土滿欲依蓮社住江東
阻風江上同蔡九逵諸君登静海寺閣
塵土蕭條行路難秋風高閣一憑闌雲移白鷺煙波遠
水繞廬龍木葉寒老閱江山猶自壯行歌天地本來寬
平生零落餘長劍得與同遊倚醉看
三宿巖
積石誰名逵磨巖花間古洞鎖蒼煙何能桑下淹三宿
却探仇池自一天古樹騰蛟根束鐵春苔蝕雨翠連錢
只應曾見臺城事回首梁王又幾年
揚州
竹西簫管玉參差柳外樓臺舞陸離落日蕪城非故國
春風后土有荒祠錦帆煙月千年夢禪榻情懷兩鬢絲
二十四橋何處是扁舟西去不勝思
留城道中有張良祠
古隄楊柳綠絲柔盡日南風送客舟百里青徐平入望
千年汴泗正交流草荒霸業春過沛月滿叢祠夜泊留
老去馬遷心尚在不妨書劍事遨遊
魏家灣有感
博平縣裏侍親時四十年來兩鬢絲竹馬都非前日夢
枯魚空負此生悲已無父老談遺事獨有聲名繫去思
憔悴平生塵土跡魏灣流水會能知
雨中放朝出左掖
霏微芳潤浥霓旌歷落彤墀散履聲暝色浮煙迷左掖
碧雲將雨近西清柳垂青瑣千絲重水落銀橋萬玉鳴
沽酒不辭袍袖濕天街塵净馬蹄輕
元旦朝賀
仙音縹緲協和鸞天上春回白玉闌日出雞人齊唱夘
雪消風伯為驅寒萬方玉帛看王會一歲儀文重履端
滿目昇平題不得白頭慚愧直金鑾
翰林齊宿
春星爛漫燭薇垣獨擁青綾向夜闌宫漏隔花銀箭永
蓮燈垂燼玉堂寒坐聆宵柝霜圍屋想見郊禋月滿壇
鈴索無風塵土遠始知仙署逼金鑾
興隆寺致齋
漠漠香燈佛座前寢衣相對不成眠明禋夙奉廷中戒
清淨來修物外緣竹樹湘簾新月色鬢絲禪榻舊風煙
無端忽憶朝元事笑隔春風又一年
内直有感
天上樓臺白玉堂白頭來作秘書郎退朝每傍花枝入
儤直遙聞刻漏長鈴索蕭閒青瑣静詞頭爛漫紫泥香
野人不識瀛洲樂清夢依然在故鄉
遊西苑
宛轉瀛洲帶幔坡&KR2080;蜷玉蝀壓銀河廣寒遙見空中樹
大液微生雨後波雲捲紅粧千步障風吹璚蓋萬年柯
太平見說宸遊簡馳道青青長薜蘿
秋日再經西苑
内苑清秋宿露晞盈盈日采動金扉松間翠殿團華蓋
天外銀橋入紫薇錦纜稀遊青雀暗璚波無際白鷗飛
彤墻高柳無人折時見中官一騎歸
萬歲山在子城東圵玄武門外蓋大内之鎮山
也其上林木隂翳多珍菓一名百果園
日出靈山花霧消分明員嶠戴金鰲東來複道浮雲迥
北極觚稜王氣高仙仗乘春觀物化寢園常歲薦櫻桃
青林翠葆深於沐總是天家雨露膏
璚華島在太液池中上有廣寒殿相傳遼太后
游息之所
海上三山擁翠鬟天宫遙在碧雲端古來漫說瑤臺迥
人世寧知玉宇寒落日芙蓉煙裊裊秋風桂樹露團團
勝游寂寞前朝事誰見吹簫駕綵鸞
承光殿在太液池上圍以甕城殿搆環轉如蓋
一名圓殿中有古栝數百年物也
小苑平臨太液池金鋪約戶鎖蟠螭雲中帝座飛華蓋
城上鈎陳繞翠旗紫氣曾迴雙鳳輦青松猶有萬年枝
從來清蹕深嚴地開盡碧桃人未知
龍舟浦在瓊華島東北有水殿二藏龍舟鳳舸
列殿隂隂水竇連漢家帝子有樓船蘭橈桂檝曾千里
錦纜牙檣憶往年汾水秋風空落日隋堤楊柳漫青煙
今皇别有同民樂不遣青龍漾碧川
芭蕉園在太液池東崇臺複殿古木珍石參
錯其中又有小山曲水實錄成於此焚稿
小山盤折翠㟔□松檜隂隂輦道斜草長蘭亭迷曲水
雨深桃洞自飄花紫雲依舊圍黃屋青鳥還應識翠華
知是史臣焚草地文光隠隠結紅霞
南臺在太液池之南上有殿曰昭和下有水田
村舍先朝嘗於此閱稼
青林迤邐轉迴塘南去高臺對苑墻暖日旌旗春欲動
薰風殿閣晝生凉别開水榭親魚鳥下見平田熟稻粱
聖主一遊還一豫居然清禁有江鄉
早出阜城馬上作
有約城西散冶情春風輟直下承明清時自得閒官味
勝日難將樂事并馬首年光新柳色煙中蘭若遠鐘聲
悠悠岐路何須問且向白雲深處行
登香山
指點風煙欲上迷却聞鐘梵得招提青松四面雲藏屋
翠壁千尋石作梯滿地落花啼鳥寂倚闌斜日亂山低
去來不用留詩句多少蒼苔沒舊題
碧雲寺
翠殿朱扉翔紫清璇題金榜日晶晶青蓮宛轉開天界
玉闕分明作化城雙澗循徐鳴珮玦三花拂檻暎幡旌
貴人一去無消息野老依稀識姓名
歇馬望湖亭
寺前楊柳綠隂濃檻外晴湖白暎空客子長途嘶倦馬
夕陽高閣送飛鴻即看野色浮天際已覺扁舟落掌中
三月燕南花滿地春光都在五雲東
吕公洞
何時神斧擘幽崖古竇春雲福地開翠壁未磨邪律字
石牀曾卧吕公來隂寒四面凝蒼雪秀色千年蝕紫苔
凡骨未仙留不得剛風吹下夕陽臺
西湖
春湖落日水拖藍天影樓臺上下涵十里青山行畫裏
雙飛白鳥似江南思家忽動扁舟興顧影深懷短綬慚
不盡平生淹戀意綠隂深處更停驂
治平寺寄聽松
七尺藤牀一畝宫青山何處不相容大官底用三升酒
長樂愁聞五夜鐘笠澤風煙荒橘柚横塘秋色老芙蓉
幾時歸去楞伽寺常伴林僧看古松
竹堂寺寄無盡
東城古寺萬枝梅一歲看花得幾迴竹徑三年無我跡
松門此日為誰開還應壊璧餘詩草只恐荒碑蝕雨苔
憑仗山僧懸木榻長安倦客且歸來
馬禪寺寄明祥
閒情每結道人緣不到東禪即馬禪花發來禽凡幾樹
夢回啼鳥巳三千朔風左掖籠貂帽殘雪長安綰玉鞭
不及祥師蕭寺裏茶煙一榻擁書眠
寳幢寺寄石窩
久客懷歸問舊遊雙娥精舍屋東頭絶憐近市無塵到
曾是尋僧竟日留滿地綠隂誰結夏擁籬黃葉更宜秋
玉泉清冽應無恙憑仗山厨設茗甌
昭慶寺寄守山
搔首長安望闔閭風煙漠漠九秋餘正思黃葉南朝寺
忽把飛雲慧遠書東壁磨碑知有待北窗懸榻竟何如
自憐白首無禆補虛棄閒緣卧直廬
懷石湖
茶磨山前宿雨晴行春橋下綠波平吳兒越女齊聲唱
菱葉荷花無數生落日夷猶青雀舫孤煙縹緲望湖亭
平生走馬聽雞處殘夢依依是越城
送王承恩侍講參政四川
鳥道巇㠠萬里賖從臣分省向三巴中朝聲望雲山重
内史文章錦水華爛漫新恩蒼玉節依然舊署紫薇花
只應未忘論思地翹首金鑾北斗斜
致仕出京言懷
白髮蕭疎老秘書倦遊零落病相如三年漫索長安米
一日歸乘下澤車坐對西山朝氣爽夢回東壁夜窗虚
玉蘭堂下秋風蚤幽竹黃花不負余
阻冰潞河簡同行黃太史才伯
長河十月朔風悲零落貂裘不受吹冰雪峥嶸驚歲晚
江湖寂寞滯歸期誰憐阮籍窮途泣自笑穰侯見事遲
忽憶同行黃太史篝燈何處擁書帷
次韻答徐子容學士見懷
霜華慘淡襲征衣關朔蕭條雁影稀遊子天涯苦行役
故人歲晚惜分違還家短夢秋無賴伴客殘缸夜有輝
猶勝前時羸馬上滿頭風雪趁朝歸
次韻答唐雲卿禮部
關河歲晏客衣單滿鬢秋風裏鶡冠塵土自憐疲馬倦
江湖誰念白鷗寒去來信有天機在閱歷方知道路難
憔悴不忘飄泊處方舟冰雪潞河間
臘日與才伯小酌追懷去臘午門賜燕
去歲嘉平燕紫宫長筵錯落午門東一時隨例沾恩澤
此日追思嘆轉蓬節序不驚雙鬢改江湖猶幸一樽同
柳條萱草何須問且共天涯目斷鴻
除夕二首
撥盡罏灰夜欲晨不知飄泊潞河濱燈花自照還家夢
道路誰憐去國人浩蕩江湖容白髮蹉跎舟楫待青春
只應免逐雞聲起無復鳴珂候紫宸
黯黯離愁酒半醺不眠閒讀送窮文旅窗燈火寒猶在
村巷雞聲歲又分千里家山歸有漸百年心事老無聞
未妨去國還飄泊已把閒心等白雲
丁亥元日次才伯韻
東風早晚到天涯客子逢春正憶家柏葉漫傳元旦酒
江梅應發故園花不愁逆旅無親戚依舊江湖有歲華
深負鄭莊騰薦剡遊巖痼疾久煙霞
過揚州登平山堂
鶯啼三月過維揚來上平山郭外堂江左繁華隋柳盡
淮南形勝蜀岡長百年往事悲陳迹千里歸人喜近鄉
滿地落花春醉醒晚風吹雨過雷塘
徒步至寳光寺
布襪青鞋短褐衣酒樽詩卷一僮隨白頭自笑曾供奉
徒步誰憐老拾遺五畝喜聞秔稻熟重陽還恨菊花遲
松寮竹谷逍遙地時有山僧乞小詩
千葉梅與方山人同賦
緗梅奕葉照瓊枝不是横斜舊日姿繁雪吹香春剪剪
冷雲團樹玉差差羅浮夢斷情稠叠瑤圃風生珮陸離
一任階前明月碎清真不負歲寒期
顧華玉以書邀予為西湖之遊病不能赴以詩
謝之
舊約錢塘二十年春風擬放越溪船却憐白髮牽衰病
應是青山欠此緣漫說西湖天下勝深慚北道主人賢
只餘好夢隨湖去月落空江萬樹煙
静隐
掃地焚香習燕清蕭然一室謝將迎坐移白日花間影
睡起春禽竹外聲心遠自應人境寂道深殊覺世緣輕
問竒尚有門前客却恨青山不揜名
雨後
積雨初收風乍顛城南花事已茫然黃鸝繞樹空千囀
白髮傷春又一年竹几蒲團供坐睡茗杯香鼎有閒緣
客來莫話長安事自理南華物外篇
上巳日石湖小集
楞伽湖上晚風和茶磨巖前宿雨過士女競浮青雀舫
野人堪占白鷗波春來花鳥閒情在老去山林樂事多
辦取一樽酬令節扣舷聊和竹枝歌
夜坐
幽人被酒夜不眠攬衣起坐垂堂前參差花影忽滿地
仰見明月流青天微風吹空星漠漠時有羇鴻度寥廓
美人不來更漏沉天南縹緲銀河落
賦得廬山送盧師
誰見匡廬百疊蒼軺車八月下潯陽天開畫障芙蓉出
風約銀河瀑布長秀色從來堪攬結壯遊還待發文章
因君忽動江湖興便擬東林問草堂
睡起
睡起西齋片雨過綠隂庭院晚凉多烏衣春盡渾無語
白苧秋來漫有歌世態風雲從變幻山林日月未蹉跎
却憐逸少猶多事時寫黃庭換白鵝
二月廿六日遊天池諸山
西北羣山列翠屏天池宛轉帶支硎行穿壑谷身忘倦
忽聽松風酒覺醒歲閏故應春緩緩民饑欣見麥青青
老年行樂知無幾莫負樽前雙玉瓶
泛湖
春盡南湖碧玉流故人湖上共夷猶平橈野渡沿青草
疊鼓中川起白鷗雲日霏霏梅子雨風蒲獵獵藕花洲
行春橋外山千疊盡逐波光上綵舟
丁未九日與履約諸君同泛石湖就登上方
宿雨初晴水拍天碧雲微歛日華鮮時當黃菊茱萸候
秋在滄洲白鳥邊柳外畫橋人似蟻湖心蘭棹酒如泉
攜壺更醉湖山上白髮重逢又一年
是歲閏九月再泛
剛喜重陽臨閏月不辭老病復登臺多情秋色依前在
有待籬花故晚開佳節從知難再值青山端不厭重來
畫船記取横塘路十里笙歌載月回
已酉除夕
八十衰翁仍送歲罏薰燈影共婆娑青雲志業消都盡
白髮光隂得最多天地勞生空蠧簡江湖得意有漁蓑
孫曾繞膝情堪戀後飲屠蘇且笑歌
人日直夫東園小集
雪後江梅燦玉英蕭然人日半隂晴雜占誰問東方朔
妙思空懷薛道衡綵勝千年傳故事蔬盤七種薦春羹
白頭不落山林事又向名園聽早鶯
玉蘭花
綽約新籹玉有輝素娥千隊雪成圍我知姑射真仙子
天遣霓裳試羽衣影落空階初月冷香生别院晚風微
玉環飛燕元相敵笑比江梅不恨肥
春歸
三月春光積漸微不須風雨也應歸與人又作經年别
回首空驚昨夢非江燕引雛芳草滿林鸎出谷杏花稀
沈郎别有傷情地不為題詩减帶圍
阻風宿九里湖
雲沍長空斷雁呼水聲摧岸雜風蒲扁舟卧聽三更雨
一葦難航九里湖繞榻波濤歸夢短隔林煙火遠村孤
人生何必江山險咫尺離家即畏途
辛亥除夕守歲
坐戀殘年漫有情夜堂燒燭待天明不愁老大無同輩
祗覺聰明愧後生得歲笑看新舊歷無眠厭聽短長更
香消酒冷人初静忽報晨雞第一聲
素髮
素髮絲絲不滿梳衰容覽鏡已非吾蕭條暮景看籬菊
次第秋風到井梧物外機心聊奕旨老來多事坐詩逋
祗應雙足能強健着屐登山未要扶
壬子歲除
殘燈明滅照頭顱八十三齡過隙虚一歲又從今夕盡
餘生消得幾番除老知無地酬君寵貧喜傳家賸父書
獨有梅花堪慰藉春風消息定何如
癸丑元旦
吚喔隣雞過短垣起看春色拂塵冠昇平滿目新頒朔
日月無窮又履端短髮蕭疎霜葉脱壯心零落曉燈殘
從前卉物冰霜盡一樹梅花獨耐寒
晩泊楊莊
碧雲微歛四山蒼晚泊孤舟對夕陽店舍寂寥斜帶水
人家籬落盡栽桑風煙入望知何處雞犬相聞自一鄉
正自旅懷眠不得數聲漁唱起滄浪
秋夜
四壁鳴蛩露下餘片雲和悶酒兵除風撩墮葉秋聲早
月暎空庭夜色虚衰病不禁時序改蕭閒自與世情疎
若為白首安眠地時有驚塵報羽書
維亭夜泊
孤篷燈火宿維亭宿酒微消夢不成人語煙中江月墮
舟横渡口夜潮生閒看歲月都無迹舊歷村墟尚有情
四野微霜菰葉冷時聞沙上水禽聲
除夕
白髮婆娑夜不眠孫曾繞膝更翩&KR0008;已知明旦非今日
不覺殘齡又一年舊事悲歡燈影裏春風消息酒杯前
更闌人静雞聲起却對梅花一粲然
元日試筆
雲霞駘蕩曉光和手折梅花對酒歌暮齒不嫌來日短
霜髭較似去年多東風漸屬青陽候流水微生綠玉波
鳥弄新音晴晝永相看不飲奈春何
除夕
坐戀殘燈思黯然回看殘歷已無緣萬千舊事空雙鬢
八十明朝又六年笑飲屠蘇甘落後老嗟筋力不如前
烽煙那隔春風信次第梅花到酒邊
乙夘元旦
滄溟日日羽書傳華髮蕭蕭節叙遷時不可追空逝水
老今如此况烽煙漫抛舊歷開新歷却到衰年憶少年
潦倒不妨詩筆在曉窗和墨寫新篇
糓日早起
空庭草色映簾明短鬢春風細細生簷溜收聲殘雪盡
案光斜枕曉寒輕非賢寧畏蛇年至多難欣占榖日晴
詩思攬人眠不得山禽屋角有新聲
戊午元旦
勞生九十漫隨緣老病支離幸自全百歲幾人登耄耋
一身五世見曾玄袛將去日占來日誰謂增年是減年
次第梅花春滿目可容愁到酒樽前
期陳淳不至
美人期不至寂寞繞階行短架閒書帙幽窗聽履聲空
令開竹徑深負洗茶鐺春草暮雲合梅花初月明蹉跎
殘諾在次第小詩成未敢輕知已終然媿後生新年池
上夢舊雨酒邊情眼底非無客相看意獨傾
次韻答九逵見寄
季子徒存舌相如巳倦遊人方誇北阮吾自愛東丘病
卧吳門雨遙憐澤國秋渚雲淹暮景江草識離憂樸學
難為用微名費屢求千金懷敝帚半夜失藏舟伏櫪餘
初志投襦愧本謀網羅空自密零落不堪收
瀟湘夜雨
濕雲載秋聲萬籟集篁竹江湖白髮長獨擁孤篷宿
洞庭秋月
月出天在水平湖静於席安得謫仙人來聽君山笛
山市晴嵐
雞聲茅屋午靄靄墟煙白市散人亦稀山空翠猶滴
甲寅除夕
多事關心偶不眠隨人也當守殘年不須更說新春事
來歲今宵在目前
崇義院雜題
六月門前暑似炊殿堂深處未曾知晚凉浴罷思歸去
更為松風佇少時
兒子晬日口占絶句
堂前笑展晬盤時漫說終身視一持我巳蹉跎無復望
試陳書卷卜吾兒
過吉祥寺追和故友劉協中遺詩
塵蹤俗面強追閒慚愧空門數往還不見故人空約在
黃梅雨暗郭西山
景德寺
古屋無人犬護籬偶抛塵土得幽棲不知何福能消受
滿地松隂一鳥啼
吳隠之畫像
千年遺像識真難重是高風不可刊一樣廣州俱刺史
幾人傳入畫圖看
與逵甫燕坐小齋為寫竹石
對坐焚香習燕清好風如水汎簾旌夕陽忽見疎疎影
落木空江生遠情
除夕
辟瘟微火爇靈丹坐倚寒檠向夜闌臘意亦知人戀歲
為留殘雪隔年看
題侍御敬止所藏仲穆馬圖
犖犖才情與世疎等閒零落傍江湖不應泛駕終難用
閒看王孫駿馬圖
方方壺畫
煙沈密樹蒼山暝波捲長空白鳥迴細雨斜風蓑笠具
釣船何事却歸來
元日書事效劉後村
愁早無端到小齋問愁誰送與誰媒殘年原未將愁去
不是新年别帶來
題沈侗齋修竹士女
開盡閒花草漫坡青春零落奈愁何詩人自惜鉛華冷
翻出天寒翠袖歌
題畫
新霜點筆意蕭蕭不盡秋光雁影遥雙島欲浮天拍水
夕陽人在虎山橋
百丈蒼山倚暮寒仙源無路欲通難晚來過雨添飛瀑
只好幽人隔岸看
元日承天寺訪孫山人
當年結習住僧家對客分泉自品茶欲識道人高潔處
紙窗殘雪照梅花
梨花山鷓
物華無賴酒初醒奕奕梨花照晚晴怪底山禽啼不歇
十分春色近清明
晩晴
茒簷漠漠晚風微曲院無人雨霽時忽見碧窗疎影亂
一㾗新月在花枝
題畫
密葉參差漏夕陽濺濺寒玉潄迴塘玄言消盡人間事
一壑松風滿鬢凉
寂寞平臯帶淺灘幽人時共夕陽還水禽飛去疎煙滅
目送秋光入斷山
題竹寄履仁
西齋半日雨浪浪雨過新梢出短墻塵土不飛人跡斷
碧隂添得晚窗凉
題畫
碧山渺渺隔晴川古樹垂藤鎖翠煙野鹿&KR0742;花時隠見
石橋無路訪神仙
矗矗青山帶白雲石梁雞犬數家村江空不遣漁郎到
盡日桃花自掩門
千山圖畫擁飛樓山木蒼蒼水漫流青鳥亂啼花細落
石梁南畔是瀛洲
春日懷子重履約履仁
二月東風巳物華誰教寂寞向僧家關心夜雨應無寐
侵曉開門看杏花
題畫
雙幹亭亭碧玉明翠隂凉沁石牀清南風吹斷窗間酒
卧聽蕭蕭暮雨聲
晩意
風吹白苧晚凉生乍試蘭湯尚不勝阿閣東頭新月上
玉盂纖手自調冰
題畫
綠樹敷隂翠荇香方舟十里下迴塘白鷗飛去青山在
落日唱歌煙水長
戲簡履約
青天缺月映江流不見嫦娥抱影愁玉宇參差孤笛起
夜深來上水西樓
題畫
細路盤盤轉石根蒼藤古木帶斜曛短笻不覺行來遠
回首青山半是雲
江頭春水綠灣灣江上春山擁翠鬟老我輸他茅屋底
無愁終日對江山
某比以筆劄逋緩應酬為勞且聞有露章薦留
者才伯扳詩見戲輙亦用韻解嘲
不用浮文薦子虚底須滄海問遺珠若為尚作嵇康累
嬾慢難酬滿案書
閏正月十一日遊玄妙觀歴諸道院晩登露臺
乘月而歸
探春行覓羽人家洞裏仙桃未着花一段閒情杯酒外
山童能供竹間茶
竹堂
乘閒上日到僧家慚愧空門有歲華滿地碧煙新草色
一㾗春意旦梅花
石倉歷代詩選卷四百九十四
