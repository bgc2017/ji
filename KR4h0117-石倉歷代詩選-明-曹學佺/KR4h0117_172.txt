石倉歷代詩選卷一百七十二
明曹學佺編
宋詩四十九
歐陽澈
醉中食鱠歌
君不見秋風未發鱸正肥張翰思歸心欲飛又不見田
文有客歌彈鋏為歎無魚聲激烈水晶細鱠落金盤須
信江南味中絶山谷曾名醒酒冰一筋未嘗延俗客助
盤橙橘薦甘酸入口瓊瑶碎牙頰扶起嵇康頽玉山滌
破樂天醉吟魄烹龍炮鳳未云珍策勲終是愧霜鱗江
湖散人興不淺為羡此品常垂綸有時舉竿獲錦鯉玉
屑花中拚爛醉笑他大嚼市㕓流浪說屠門能快意靈
運池中蓄頗多揚鬐鼓鬛戲清波知我平生嗜此癖霜
刀細縷紅玉槎典衣沽酒試轟飲頡紋入面春風和平
生逸氣射牛斗功名未必常蹉跎醉來擊劒歌白雪閒
愁萬斛俱消磨俗態翻雲仍覆雨世情炙手復張羅丈
夫富貴當自致耻傍權門效女蘿雄圖自許羞俯仰請
看毫端食鱠歌
七夕後一日寄陳巨濟(并引)
去年七夕待試臨川二三友從遊于巽溪閣江山氣
象如在冰壺玉鑑中汝川勝槩一目而盡酒酣興發
舒牋點翰争賦新詩以攄逸氣今年七夕憂患沮
喪胷臆結約強追談笑會諸友飲于遽軒眼對景
物緬懷舊事愴然驚怛黎明欲遣人問巨濟動静
戲作古詩以供捧腹
高樓昨夜西風轉耿耿銀河雲葉卷擎空皎月弄嬋娟
領略溪山堪指點秋光次第磨青銅一味清凉襲庭院
遙知天外鵲橋成牛渚黃姑會佳燕凭高飜憶鳳樓人
殷懃乞巧陳芳奠可堪目斷心旌搖砌成幽恨無人展
促樽欣得莫逆交脉脉閒愁憑理遣清狂舉白話平生
午夜香然殘寶篆凄凉此際憶年時爛漫瓊樓興不淺
重遊寥陽洞有感
尋真曾到寥陽殿小立廊腰花影轉飛瓊仙子下瑤臺
綽約雲鬟眼波剪水沈烟斷一簾秋醉睡海棠紅玉軟
武陵歸去探年華揚州夢覺江波遠重來風物恰依然
愛日融融素烟卷洞門寂歴鎖長春異水槎枒插天半
霞衣苒苒媚東風綠鎖窗前重識面酒酣春笋理琵琶
曲終依約含幽怨人間名利幾時休馬蹄不駐空留戀
桃花流水古猶今回首碧雲人不見
和答德秀長句
摩雲標格儒林秀濯濯美如春月柳毫顛文陣轟雷槌
字勢龍蛇翻夭矯才名籍甚燭景星卓然可獨尊南斗
締交雲路許攀鱗談我諄諄不離口層樓長記聳詩肩
吟苦任渠嘲太瘦暗中輕擲道途人相視誰論報瓊玖
強搜斐句答慇懃當恕人才有能否
古詩寄游良臣兼簡陳國鎮
虀塩興淺知無策謝絶歸來事清白亂絲心緒尚紛如
時對風簷獨捫虱會雖稽古補前愆赤水遺珠不難索
仰公學問日芳新磨礱幸偶謫仙人遙知議論到佳處
眉間喜氣常津津我漸蹤跡浪萍梗欲親棐几嗟因循
飛奴寥落絶問福渴心依約生埃塵以膠投漆貴耐久
回光借燭期知貧情均骨肉非有素白玉琢成心始固
莫學紛紛輕薄兒世情翻覆成雲雨登雲依舊高嵯峨
指掌江南勝槩多佳眠風物未入夢疑泛靈槎遊絳河
朅來乘興須一往飛觴爛醉横秋波膺門况有金閨彦
筆驅麗景森吟哦悠悠此志遂何日欵叚相期踏雪過
夢仙謠(并引)
良臣拉僕醉于臨川㢲溪閣江山勝槩一日殆盡
滿飲巨觴惟恐告竭酒酣興發猖狂不知所如往
爛遊花柳適有竒遇灑然非塵土之境醒而思之
恍如夢覺噫浮生荏苒特一夢耳而于夢之中適
有好夢焉豈容于默默作夢仙謠以紀其盛事云知
其夢者試揮鳳藻以繼韻否
寥陽洞口風烟好枯木槎牙插雲島重重金鎻遶嬋娟
滿地落花常不掃蕭郎聞說巳乘鸞空餘九轉燒丹竈
烟霞截斷絶非塵凡夫蹤跡無由到高陽有客携佳侣
訪異尋幽豁襟抱瓊樓飲散恣歡遊誤入蓬壺如夢覺
雲關初叩閒無人松梢鶴唳如驚報須臾嘜戸迎者誰
吴宫女兒面凝脂指點蘭堂篆烟裊珠箔玲瓏窣地垂
高擎翠袖輕輕捲半露妖嬈素蓮臉嫣然一笑啟檀唇
喚我躋堂語聲軟相隨環坐一軒秋旋列杯盤供雅宴
倚風仙蘂似有情競吐芳苞噴香遠朝雲一叚下陽臺
綽約標容塵世鮮黛眉輕拂遠山青明眸斜盼秋波剪
蘭柔柳弱不禁風睡起芙蓉香體顫櫻桃緩啟歌貫珠
夕陽花外流鶯囀曲終低語愈含情自訴芳心猶未展
苞藏惟恐泄真香尋常嬌怯羞鶯燕為憐坐客俱多才
拚羞試許求相見安然若有惜花情願丐錦章鐫琬琰
温柔淑惠已無雙更聽斯言真絶豔放懷舉白不暫停
酷嫌鸚鵡杯中淺醉玉頽山卧綺窗秋水一床凝角簟
悠颺好夢入巫峯洩洩溶溶興正濃遽然驚覺一何有
點綴餘霞散眼封依約餘香雖滿袂行雲縹緲巳無蹤
壺中天地古來有默想風物遥應同我聞劉阮曾迷路
武陵邂逅如花女靈丹咀嚼頓輕身脱洗紅塵巳仙去
又聞仙去有蕭防曾耦雙成飲玉漿一朝誤入華陽洞
于飛終許學鸞凰仙凡異境無憑據每笑前聞但虚語
豈意親逢事偶符始信人間有竒遇歸來燈火欲黃昏
隐几無聊暗追慕濡毫試作夢仙謠端欲夢魂重默悟
寄周居安
周郎辭氣帶烟霞凜凛秋霜嚼齒牙塵尾動思談吐屑
筆頭遙想夢生花三年幸獲從遊欵一别那知歲月賒
遠欲飛奴傳翰墨顔筋柳骨儼秋蛇
秋試下即事有感寄國鎮
籬菊金英噴異香杜門岑絶獨持觴風掀脱葉横斜舞
雲襯平林淺淡黃塞管有情增哽噎野花無緒伴凄凉
不禁景物撩秋眼剩與新篇付錦囊
戲促朝宗酒約
雨收雲海湧金盆簾捲香絲破篆紋雙陸無心酬白璧
十千有約醉紅裙哦詩誤許聯師服載酒真當過子雲
待遣秋娘呈妙舞春山巳把水沈薰
約吴公美斐季驂同赴會次前韻
伊誰汲井旋埋盆喜見荷錢點浪紋小立不妨人觧佩
閒眠應有客書裙未饒靈運吟春草端憶長庚醉暮雲
顧我從容尚無躁韓公何惜為三薰
春日書事
寂寂園林照日遲花梢經雨漫臙脂輕烟薄縠籠深塢
細草援苴蘸小池暖力着人添醉聖韶華入眼逼詩脾
賞心不惜千金價冷笑閭閻數米炊
春霽
繡出園林霽色新長郊芳草綠無垠日籠瑞氣輕浮幌
風掠花芬暗襲人蝶慕竊香争趁暖鶯思求友競啼春
試將何物澆詩膽活火調湯濺玉塵
臨溪弱柳
柳弄嬌黃暖律催臨溪約略笑殘梅鴨頭春水回環綠
龜甲屏山掩映開媚日依依籠霧閣搖風裊裊拂烟桅
柔絲恨不同攀折獨立江臯首重回
原上晩步聞笛有感
一笛誰横透晩空傷懷真作鳥窺籠觧龜換酒無知巳
拾穗行歌悦屢豐沭雨秋山遮眼碧舞風霜葉點溪紅
老農植杖來相問藉草高談夕照中
遣興示子賢
安貧萬事秪隨緣羞澀囊空乏一錢濁酒難賒應有恨
焦琴屢典巳無絃飯盂抄雪惟求飽茗盌翻濤喜自煎
錦里先生有詩卷破愁時誦兩三篇
傅巖居士挽詞
夢寐江湖僅十年桑榆投老遁林泉知人襟抱藏英鑒
竒我風標喚謫仙妙論粲花今巳矣遺編戞玉尚依然
桐焦里巷知音少幾對雲齊欲斷絃
龍涉傅巖有感簡朝宗
招提清曠朅來遊潑墨嵐光眼界幽黃絹碑亡思子禮
碧雲詩好憶湯休風簷目送書空雁烟塢愁聞喚雨鳩
銷爍睡魔澆茗盌桐窗拾得一枝秋
陳欽若時寓盤龍作詩寄之因紀吟咏之美
凛凛冰霜嚼齒牙沈沈清夜詠簷花摩雲氣逸干星斗
落紙詞妍帶綺霞醉掃麝煤奔渴驥困紆象管引秋蛇
擬尋紅樹賡詩社却日揮戈不許斜
讀傅巖居士舊詩軸有感
黃鵠凌雲不可尋遺音流落感人心朱顔綠鬢留難駐
明月清風古到今韞櫝有時驚卞璞絶絃無地置牙琴
傅巖蕭瑟傷心處一局文楸鎖竹林
朝宗見和復自韻謝之
拾得佳篇李賀門鸞牋重錄教諸孫清于月夕瀟湘水
淡似新秋太華原發藥例雖霑賸馥鈎深應寡與玄文
何時紅樹尋詩社琢句令傾㶑灔樽
歸途遣興借朝宗韻簡敦仁
緩着歸鞭水石鄉息鞍箕踞小橋傍烟滋竹葉雙叢玉
秋着蘆花一岸霜潑眼溪山增爽氣襲人蘭蕙破幽香
擬提吟筆扛洪鼎反笑蚍蜉不自量
自鵝橋復用前韻
旗亭觧轡詠江鄉屬玉雙飛綠澗傍水墨園林初過雨
青黃橙橘未經霜鼎烹雲液澆腸爽甕撥春酷破鼻香
回首謾驚烟水遠向來清味怯思量
和題道筠軒有作
欲引秋聲竹旋移吟烟時一啟柴扉了無俗狀到公眼
每有輕風襲客衣地僻不知炎暑老身閒潛覺道心微
茫茫塵事俱臧榖羞偶閭閻較是非
和世弼蓼花
粧點千叢蘸碧流寧甘淡泞對清秋白蘋許共搖風細
黃菊欣同占景幽羞泄異香招舞蝶獨施繁豔伴漁舟
懵騰醉眼牽情處贏得凄凉一叚愁
謝人惠紫竹杖
王猷珍重惠龍孫策險扶危價莫論爛醉懸錢過酒肆
狂吟步月打僧門虚心尚有凌雲操勁節元無染淚痕
寄語香山居士道朱藤從此未為尊
和前韻紀登高醉中景示世弼諸友
芳晨秋興浩無涯結客凭高酒旋賒送目喜觀雲縹緲
狂歌誰顧帽欹斜笑他子美看茱實要學樊川插菊花
競說今年幸逢閏再期携手躡烟霞
和子賢對景有感次九日韻
醉撥春雲一甕香潛欣積雨破秋陽燈龕宜入詩書府
錢杖慵吟水石鄉㤀慮不斑潘岳鬢養恬難斷廣平腸
賞音誰謂無蕭穎時綴雄文弔戰場
世弼原上晩望和韻見寄因復之
綠消暮靄滿空秋念遠凭高隴上遊一片孤雲生遠岫
數聲哀雁落寒流風前無緒愁聞笛天際何人誤識舟
步月可尋巖下叟試將圓玉鎻神頭
其二
鳩杖吟行笑撥雲争疑賈島是前身名高鄭谷耕烟叟
樂過嚴灘釣月人俯聽鳴蛩争唧唧潛窺宿鳥各親親
田家有秫俱篘酒乘興何妨徧訪隣
州學貴中庭上作
漠漠隂凝水墨天雨絲成陣拂窗前千層疊巘籠輕靄
一帶澄江鎖淡烟歸思似雲空散亂名蹤如葉尚留連
當時錯笑悲風賦今日閒愁頓默然
秋日居山
振衣拂曉啓松扄月淡風輕酒頓醒密竹含烟争滴翠
幽蘭浥露遠聞馨清憐高潔蟬嘶柳閒羡優遊鹿食苹
試枕碧流端洗耳白雲深處誦黃庭
其二
一抹輕烟鎖遠山眼封瀟灑脱塵寰投林宿鳥相呼喚
出草飛螢自往還吟擬停杯邀月飲醉蘄支枕伴雲閒
因風拾得新詩句獨倚高梧笑觧顔
寄良臣
耳冷清談倏半年渴心如憶嶺頭泉自慙託迹多南北
無復從遊學聖賢莫謂卑飛同斥鷃巳全高潔慕鳴蟬
荒凉不厭幽居趣假道何妨試着鞭
督德秀還酒會
綠鎻窗前聚首時戲彈圓玉偶輸機侑觴既欲携紅袖
送酒何妨遣白衣酩酊預期歸倒載從容端約話玄微
揮戈直使頹陽却不計西風隱半歸
臨川戲留友人
山童澤涸欲金流小雨廉纖陡變秋河朔飲徒方快意
鱸魚歸興不如休歌姝况有飛瓊侣結客當為擲果遊
一曲陽關腸斷盡未應聞此不遲留
子賢和韻見酬次答之
詩名浪得在盧前器識慙非叔度賢捉月笑他吟采石
凌雲端欲賦甘泉發硎喜淬衝牛劍啓齒羞談使鬼錢
平世未應徒爾爾行藏終與古人肩
和子賢夏日晩望
溪山潑墨水雲秋似綺餘霞次第收燦燦拒霜鋪蓼岸
雙雙屬玉舞蘋洲杳無錦字來憑雁擬滅機心試狎鷗
望裏碧雲還又合數峯江上忍擡眸
朝宗以詩贈行和酬二篇一以留别一以謝詩
潄醪常共醉琳琅魚目慙遊漲海傍琴聽雅音彈碧玉
鼎分靈劑煉玄霜纏腸錦繡篇章麗入室芝蘭燕寢香
欲别未應徒爾爾鵬程萬里事難量
鍜鍊新詩摘錦囊筆驅秀麗汝川傍氣横阿劍疑干斗
韻入豐鐘必待霜遒勁狂揮毛穎疾淋漓醉掃麝煤香
珠璣喜就鮫人乞收拾端期百斛量
輕風破暖
單衣初試輕寒退嫋嫋軟風襟袖快層樓高捲酒旗斜
綺陌亂飄花錦碎多情故把惱人腸楊柳隂中弄暗香
觧貂不惜換斗酒爛醉春光能幾場
杜宇啼紅
蜜脾香滿青春暮寂寂空山聞杜宇啼紅泣綠怨東風
錦城舊恨懷千古可堪腸斷對樽前雄圖未遂愁無邊
頼有提壺勸我飲起舞從教落醉船
喜雨
北窗支枕夢初回風掠餘香特地來顛倒衣裳望池上
荷花無語為誰開
其二
楊柳藏鴉菡蓞香水亭風榭襲羅裳秋光正入詩人眼
剰得餘篇付錦囊
歸自臨川途中感物遇事得八絶句寄秀美
信馬沿堤懶着鞭不堪回首望臨川滿懷離恨如春夢
愁聽林梢斷續蟬
其二
啾唧蛩吟旅况凄那堪孤枕酒醒時夢魂栩栩知何處
依約幽軒話别離
其三
窗含月影夢初回一枕凄凉眼懶開幽恨閒愁本無種
根苖不識是誰栽
有寄
懵騰醉眼漾嬌波心印潛通一捻多密寄斷腸雙麗曲
遏雲須倩雪兒歌
和子賢途中
暫停雙漿傍蘋洲磯上漁翁雪滿頭釣破烟波深得趣
生來不識世間愁
其二
索寞襟懷不奈秋雕鐫佳句且㤀憂行行恰過橋南路
一片蘆花映碧流
其三
桐圭柳帶正凋疎匹馬區區倦遠途腸斷不堪回首處
寒雲影裏雁聲孤
和答國鎮
十圍便腹卧邊先笑傲羲皇訪昔賢詔下好須同舊侣
槐花香裏走連錢
寄游良臣
壯浪年來筆有神詩如開府頓清新暗中慎莫投珠璧
道路無非按劍人
其二
文會何時聚德星紫芝眉宇照人清錦韀並控尋春馬
持酒憑花為觧酲
石倉歴代詩選卷一百七十二
