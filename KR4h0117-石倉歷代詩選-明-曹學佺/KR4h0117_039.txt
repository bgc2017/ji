石倉歴代詩選卷三十九
明曹學佺編
盛唐八
崔顥(汴州人)
古遊俠呈軍中諸將
少年負膽氣好勇復知機仗劍出門去孤城逢合圍殺
人遼水上走馬漁陽歸錯落金鏁甲蒙茸貂鼠衣還家
行且獵弓矢速如飛地迥鷹犬疾草深狐兔肥腰間帶
兩綬轉盼生光輝顧謂今日戰何如隨建威
贈輕車
悠悠遠行歸經春涉長道幽冀桑始青洛陽蠶欲老憶
昨戎馬地别時心草草烽火從北來邊城閉常早平生
少相遇未得展懷抱今日杯酒間見君交情好
贈王威古
三十羽林將出身常事邊春風吹淺草獵騎何翩翩插
羽兩相顧鳴弓新上弦射麋入深谷飲馬投荒泉馬上
共傾酒野中聊割鮮相看未及飲雜虜寇幽燕烽火去
不息胡塵高際天長驅救東北戰解城亦全報國行赴
難古來皆共然
贈懷一上人
法師東南秀世實豪家子削髮十二年誦經峨眉裏自
此照羣蒙卓然為道雄觀生盡入妄悟有皆成空淨體
無衆染苦心歸妙宗一朝勅書至召入承明宫說法金
殿裏焚香清禁中傳燈遍都邑杖錫遊王公天子揖妙
道羣僚趨下風我法本無著時來出林壑因心得化城隨
病皆與藥上啓黃屋心下除蒼生縛一從入君門說法
無朝昏帝作轉輪主師為持戒尊軒風灑甘露佛雨生
慈根但有滅度理而生開濟恩復聞江海曲好殺成風
俗帝曰我上人為除羶腥欲是日發西秦東南至蘄春
風將衡桂接地與吳楚隣舊少清信士實多漁獵人一
聞吾師至捨網江湖濱作禮懴前惡潔誠期後因因成
日既久事濟身不守更出淮楚間復來荆河口荆河馬
卿岑兹地近道林入講鳥常狎坐禪獸不侵都非緣未
盡曾是教所任故我一來事永承微妙音竹房見衣鉢
松宇清身心早悔業至淺晚成計可尋善哉遠公義清
淨如黃金
遊天竺寺
晨登天竺山山殿朝陽曉厓泉争噴薄江岫相縈繞直
上孤頂高平看衆峰小南州十二月地煖冰雪少青翠
滿寒山藤蘿覆冬沼花龕瀑布側青壁石林杪鳴鐘集
人天施飯聚猿鳥洗意歸清淨澄心悟空了始知世上
人萬物一何擾
入若耶溪
輕舟去何疾巳到雲林境起坐雲鳥間動搖山水影巖
中響自答谿裏言彌静事事令人幽停橈向餘景
雜詩
可憐青銅鏡掛在白玉堂玉堂有美女嬌弄明月光羅
袖拂金鵲綵屛點紅妝妝罷含情坐春風桃李香
結定襄郡獄效陶體
我在河東時使往定襄里定襄諸小兒争訟紛城市長
老莫敢言太守不能理謗書盈几案文墨相填委牽引
肆中翁追呼田家子我來折此獄師聽辨疑似小大必
以情未嘗施鞭箠是時三月暮遍野農桑起里巷鳴春
鳩田園引流水此鄉多雜俗戎夏殊音旨顧問邊塞人
勞情曷云巳
長安道
長安甲第多入雲誰言居住霍將軍日晩朝迴擁賓從
路傍揖拜何紛紛莫言炙手手可熱須臾火盡灰亦滅
莫言貧賤即可欺人生富貴自有時一朝天子賜顔色
世上悠悠應始知
行路難
君不見建章宫中金明枝萬萬長條拂地垂二月三月
花如霰九重幽深君不見豔彩朝含四寶宫香風旦入
朝雲殿漢家宫女春未闌愛此芳香朝暮看看來看去
心不忘攀折將安鏡臺上雙雙素手剪不成兩兩紅妝
笑相向建章昨夜起春風一花飛落長信宫長信麗人
見花泣憶此珍樹何嗟及我昔初在昭陽時朝攀暮折
登玉墀只言歲歲長相對不悟今朝遥相思
孟門行
黃雀銜黃花翩翩傍簷隙本擬報君恩如何反彈射金
罍美酒滿座春平原愛才多衆賓滿堂盡是忠義士何
意得有讒䛕人諛言反覆那可道能令君心不自保北
園新栽桃李枝根株未固何轉移成隂結實君自取若
問傍人那得知
渭城少年行
洛陽三月梨花飛秦地行人春憶歸揚鞭走馬城南陌
朝逢驛使秦川客驛使前日發章臺傳道長安春早來
棠梨宫中燕初至葡萄館裏花正開念此使人歸更早
三月便達長安逍長安道上春可憐搖風蕩日曲江邊
萬戸樓臺臨渭水五陵花柳滿秦川秦川寒食盛繁華
遊子春來不見家鬭雞下社塵初合走馬章臺日半斜
章臺帝城稱貴里青樓日晩歌鐘起貴里豪家白馬驕
五陵年少不相饒雙雙挾彈來金市兩兩鳴鞭上渭橋
渭城橋頭酒新熟金鞍白馬誰家宿可憐錦瑟筝琵琶
玉壺清酒就倡家小婦春來不解羞嬌歌一曲楊柳花
盧姬篇
盧姬少小魏王家綠鬢紅唇桃李花魏王綺樓十二重
水晶簾箔繡芙蓉白玉欄杆金作柱樓上朝朝學歌舞
前堂後堂羅袖人南忩北窗花發春翠幌珠簾鬭絲管
一彈一奏雲欲斷君王日晩下朝歸鳴環佩玉生光輝
人生今日得嬌貴誰道盧姬身細微
江畔老人愁
江南年少十八九乘舟欲渡青谿口青谿口邊一老翁
鬢眉皓白已衰朽自言家代仕梁陳垂朱拖紫三十人
兩朝出將復入相五世疊鼓乘朱輪父兄三葉皆尚主
子女四代為妃嬪南山賜田接御苑北宫甲第連紫宸
直言榮華未休歇不覺山崩海將竭兵戈亂入建康城
煙火連燒未央闕衣冠士子陷鋒刃良將名臣盡埋没
山川改易失市朝衢路縦横填白骨老人此時尚少年
脫身走得投海邊罷兵歲餘未敢出去鄉三載方來旋
蓬蒿忘却五城宅草木不識青谿田雖然得歸到鄉土
零丁貧賤長辛苦采樵屢入歴陽山刈稻常過新林浦
少年欲知老人歲豈知今年一百五君今少壯我巳衰
我昔少年君不睹人生貴賤各有時莫見羸老相輕欺
感君相問為君說說罷不覺令人悲
邯鄲宫人怨
邯鄲陌上三月春暮行逢見一婦人自言鄉里本燕趙
少小隨家西入秦母兄憐愛無儔侣五歲名為阿嬌女
七歲丰茸好顔色八歲黠惠能言語十三兄弟教詩書
十五青樓學歌舞我家青樓臨道傍紗窗綺幔暗聞香
日暮笙歌君住馬春日妝梳妾斷腸不用城南使君壻
本求三十侍中郎何知漢帝好容色玉輦攜登歸建章
建章宫殿不知數萬戸千門深且長百堵塗椒接青瑣
九華閣道連洞房水晶簾箔雲母扇琉璃窗牖玳瑁牀
歲歲年年奉歡宴嬌貴榮華誰不羡恩情莫比陳皇后
寵愛全勝趙飛燕瑶房侍寢世莫知金屋更衣人不見
誰言一朝復一日君王棄世市朝變宫車出葬茂陵田
賤妾獨留長信殿一朝太子升至尊宫中人事如掌翻
同時侍女見讒毁後來新人莫敢言兄弟印綬皆被奪
昔年賞賜不復存一旦放歸舊鄉里乘車垂淚還入門
父母愍我曾富貴嫁與西舍金王孫念此翻覆復何道
百年盛衰誰能保憶昨尚如春日花悲今巳作秋時草
少年去去莫停鞭人生萬事由上天非我今日獨如此
古今歇薄皆共然
川上女
川上女晩妝鮮日落青渚試輕檝汀長花滿正迴船暮
來浪起風轉緊自言此去横塘近綠江無伴夜獨行獨
行心緒愁無盡
鴈門胡人歌
高山代郡東接燕鴈門胡人家近邊解放胡鷹逐塞鳥
能將代馬獵秋田山頭野火寒多燒雨裏孤峰濕作煙
聞道遼西無鬭戰時時醉向酒家眠
代閨人答輕薄少年
妾家近隔鳳凰池粉壁紗窗楊柳垂本期漢代金吾壻
誤嫁長安遊俠兒兒家夫壻多輕薄借客探丸重然諾
平明挾彈入新豐日晩揮鞭出長樂青絲白馬冶遊園
能使行人駐馬看自矜陌上繁華盛不念閨中花鳥闌
花間陌上春將晩走馬鬭雞猶未返三時出望無消息
一去那知行近遠桃李花開覆井欄朱樓落日捲簾看
愁來欲奏相思曲抱得秦筝不忍彈
七夕
長安城中月如練家家此夜持針線仙裙玉佩空自知
天上人間不相見長信深隂夜轉幽瑶階金閣數螢流
班姬此夕愁無限河漢三更看斗牛
長門怨
君王寵初歇棄妾長門宫紫殿青苔滿高樓明月空夜
愁生枕席春意罷簾櫳泣盡無人問容華落鏡中
王家少婦
十五嫁王昌盈盈入畫堂自矜年最少復倚壻為郎舞
愛前溪綠歌憐子夜長閒來鬭百草度日不成妝
岐王席觀妓
二月春來半宫中日漸長柳垂金屋煖花發玉樓香拂
匣先臨鏡調笙更炙簧還將歌舞態只擬奉君王
上巳
巳日帝城春傾都祓禊晨停車須傍水奏樂要驚塵弱
柳障行騎浮橋擁看人猶言日尚早更向九龍津
贈梁州張都督
聞君為漢將虜騎罷南侵出塞清沙漠還家拜羽林風
霜臣節苦歲月主恩深為語西河使知余報國心
寄盧八象
客從巴水渡傳爾泝行舟是日風波霽高唐雨半收青
山滿蜀道綠水向荆州不作書相問誰能慰别愁
題潼關樓
客行逢雨霽歇馬上津樓山勢雄三輔關門扼九州川
從陜路去河遶華隂流向晩登臨處風煙萬里愁
題沈隠侯八詠樓
梁日東陽守為樓望越中綠窗明月在青史古人空江
静聞山狖川長數塞鴻登臨白雲晩流恨此遺風
晩入汴水
昨晩南行楚今朝北泝河客愁能幾日鄉路漸無多晴
景搖津樹春風起棹歌長淮亦巳盡寧復畏潮波
發錦沙村
北上途未半南行歲已闌孤舟下建德江水入新安海
近山常雨谿深地早寒行行泊不可須及子陵灘
送單于裴都護赴西河
征馬出翩翩城秋月正圓單于莫近塞都護欲臨邊漢
驛通煙火胡沙泛井泉功成須獻捷未必去經年
黃鶴樓
昔人巳乘白雲去此地空餘黃鶴樓黃鶴一去不復返
白雲千載空悠悠晴川歴歴漢陽樹春草萋萋鸚鵡洲
日暮鄉關何處是煙波江上使人愁
行經華隂
岧嶤太華俯咸京天外三峯削不成武帝祠前雲欲散
仙人掌上雨初晴河山北枕秦關險驛樹西連漢畤平
借問路傍名利客無如此處學長生
相逢行
妾年初二八家住洛橋頭玉戸臨馳道朱門近御溝使
君何暇問夫壻大長秋女弟新承寵諸兄近拜侯春生
百子殿花發五城樓出入千門裏年年樂未休
遼西作
燕郊芳歲晩殘雪凍邊城四月青草合遼陽春水生胡
人正牧馬漢將日徵兵露重寶刀濕沙虚金鼓鳴寒衣
著巳盡春服與誰成寄語洛陽使為傳邊塞情
奉和許給事夜直簡諸公
西掖黃樞近東曹紫禁連地因才子拜人用省郎遷夜
直千門静河明萬象懸建章宵漏急閶闔曉鐘傳寵列
貂蟬位恩深侍從年九重初起草五夜即成篇顧巳無
官次循涯但自憐遠陪蘭署作空此仰神仙
舟行入剡
鳴棹下東陽回舟入剡鄉青山行不盡綠水去何長地
氣秋仍濕江風晩漸涼山梅猶作雨谿橘未知霜謝客
文逾盛林公未可忘多慙越中好流恨閱時芳
長干曲四首
君家何處住妾住在横塘停船暫借問或恐是同鄉
家臨九江水來去九江側同是長干人生小不相識
下渚多風浪蓮舟漸覺稀那能不相待獨自逆潮歸
三江潮水急五湖風浪涌由來花性輕莫畏蓮舟重
維揚送友還蘇州
長安南下幾程途得到䢴溝弔綠蕪渚畔鱸魚舟上釣
羡君歸老向東吴
常建
春詞三首
菀菀黃柳絲濛濛雜花垂日高紅妝卧倚對春光遲寧
知傍淇水騕褭黃金羈
翳翳陌上桑南枝交北堂美人金梯出素手自提筐非
但為蠶飢盈盈嬌路傍
階下草猶短牆頭梨花白織女高樓上停梭顧行客問
君在何所青鳥舒錦翮
塞上曲
翩翩雲中使來問太原卒百戰苦不歸刀頭怨明月塞
雲隨陣落寒日傍城没城下有寡妻哀哀哭枯骨
古意四首
牧馬古道傍道傍多古墓蕭條愁殺人蟬鳴白楊樹回
頭望京邑合沓生塵霧富貴安可常歸來保貞素
二妃方訪舜萬里南方懸遠道隔江漢孤舟無歲年不
知蒼梧處氣盡呼青天愁淚變楚竹蛾眉喪湘川後人
立為廟累世稱其賢過客設祠祭狐狸來坐邊懷古未
忍還猿吟徹空山
明月照高閣綵女褰羅幕歌舞臨碧雲簫聲沸珠箔青
鸞臨南海天上雙白鶴萬里齊翼飛意求君門樂玉霄
九重閉金鎖夜不開兩翅自無力愁鳴雲外來態深入
空貴世屈無良媒俛仰顧中禁東飛白玉臺
楚王竟何去獨自留巫山偏使世人見迢迢江漢間駐
舟春谿裏皆願拜靈顔寤寐見神女金紗鳴珮環閒豔
絶世姿令人氣力微含笑竟不語化作朝雲飛
古興
漢上逢老翁江口為僵屍白髮沾黃泥遺骸集烏鴟機
巧自此忘精魄今何之風吹釣竿折魚躍安能施白水
明汀洲菰蒲冒深陂唯留扁舟影繫在長江湄突兀枯
松枝悠揚女蘿絲託身難憑依生死焉相知徧觀今時
人舉世皆爾為
客有自燕而歸哀其老而贈之
羸馬朝自燕一身為二連憶親拜孤塚移葬雙陵前幽
願從此畢劍心因獲全孟冬寒氣盛撫轡告言旋碣石
海北門餘寇惟朝鮮離離一寒騎嫋嫋馳白天生别皆
自處況為士卒先寸心漁陽興落日旌竿懸
白龍窟汎舟寄天台學道者
夕映翠山深餘暉在龍窟扁舟滄浪意淡淡花影没西
浮入天色南望對雲闕因憶莓苔峯初陽濯玄髮泉蘿
兩幽映松鶴間清越碧海瑩子神玉膏澤人骨忽然為
枯木微興遂如兀應寂中有天明心外無物環迴從所
汎夜静猶不歇澹然意無限身與波上月
送李十一尉臨谿
泠泠花下琴君唱渡江吟天際一帆影預懸離别心以
言神仙尉因致瑶華音回軫撫商調越谿澄碧林
宿王昌齡隠居
清谿深不測隠處惟孤雲松際露微月清光猶為君茅
亭宿花影藥院滋苔紋余亦謝時去西山鸞鶴羣
白湖寺後谿宿雲門
落日山水清亂流鳴淙淙舊蒲雨抽節新花水對窗谿
中日已没歸鳥多為雙杉松引直路出谷臨前湖洲渚
晩色静又觀花與蒲入谿復登嶺草淺寒流速圓月明
高峯春山因獨宿松隂澄初夜曙色分遠目日出城南
隅青青媚川陸亂花覆東郭碧氣銷長林四郊一清影
千里歸寸心前瞻王程促却戀雲門深畢景有餘興到
家彈玉琴
閒齋卧雨行藥至山館稍次湖亭二首
旬時結隂霖簾外初白日齋目清病客心魂畏虚室閒
梅照前戸明鏡悲舊質同袍四五人何不來問疾
行藥至石壁東風變萌芽主人山門綠小隠湖中花時
物堪獨往春帆宜别家辭君向滄海爛漫從天涯
仙谷遇毛女意知是秦宫人
谿口水石淺泠泠明藥叢入谿雙峰峻松栝疎幽風垂
嶺枝嫋嫋翳泉花濛濛夤緣霽人目路盡心彌通盤石
横陽崖前臨殊未窮回潭清雲影瀰漫長天空水邊一
神女千歲為玉童羽毛經漢代珠翠逃秦宫目覿神已
寓鶴飛言未終祈君青雲秘願謁黃仙翁嘗以耕玉田
龍鳴西頂中金梯與天接幾日來相逢
夢太白西峯
夢寐升九崖杳靄逢元君遺我太白峯寥寥辭垢氛結
宇在星漢宴林閉氤氲檐楹覆餘翠巾舄生片雲時往
谿谷間孤亭晝仍曛松峰引天影石瀨清霞文恬目緩
舟趣霽心投鳥羣春風又搖櫂潭島花紛紛
鄂渚招王昌齡張僨
刈蘆曠野中沙上飛黃雲天晦無精光茫茫悲遠君楚
山隔湘水湖畔落日曛春鴈又北飛音書固難聞謫居
未為嘆讒枉何由分午日逐蛟龍宜為弔冤文翻覆古
共然名宦安足云貧士任枯槁捕魚清江濆有時荷鋤
犂曠野自耕耘不然春山隠谿澗何氤氲山鹿自有場
賢達亦顧羣二賢歸去來世上徒紛紛
晦日馬鐙曲稍次中流作
夜寒宿蘆葦曉色明西林初日在川上便澄遊子心晴
天無纖翳郊野浮春隂波静隨釣魚舟小綠水深出浦
見千里曠然諧遠尋扣船應漁父同唱滄浪吟
宿五度谿仙人得道處
五度谿上花生根依兩崖二月尋片雲願宿秦人家上
見懸崖崩下見白水湍仙人彈棋處石上青蘿盤無處
求玉童翳翳惟林巒前谿遇新月聊取玉琴彈
西山
一身為輕舟落日西山際常隨去帆影遠接長天勢物
象歸餘清林巒分夕麗亭亭碧流暗日入孤霞繼渚日
遠隂映湖雲尚明霽林昏楚色來岸遠荆門閉至夜轉
清迥蕭蕭北風厲沙邊鴈鷺泊宿處蒹葭蔽圓月逗前
浦孤琴又搖曳泠然夜遂深白露霑人袂
第三峰
西山第三頂茅宇依雙松杳杳欲至天雲梯昇幾重瑩
魄澄玉虚以求鸞鶴蹤逶迤非天人執節乘赤龍旁映
白日光縹緲輕霞容孤輝上煙霧餘影明心胸山暝學
棲鳥月來隨暗蛬尋空静餘響嫋嫋雲谿鐘
張天師草堂
靈谿宴清宇傍倚枯松根花藥繞方丈瀑泉飛至門四
氣閉炎熱兩崖改明昏夜深月暫皎亭午朝始暾信是
天人居幽幽寂無喧萬壑應鳴磬諸峯接一魂忽而舉
霄漢寥落空南軒
漁浦
春至百草綠陂澤聞鶬鶊别家投釣翁今世滄浪情漚
紵為緼袍折麻為長纓榮譽失本真怪人浮此生碧水
月自闊安流淨而平扁舟與天際獨往誰能名
空靈山應田叟
湖南無村落山舍多黃茅淳朴如太古其人居鳥巢牧
童唱巴歌野老亦獻嘲泊舟問谿口言語皆啞咬土俗
不尚農豈暇論肥嶢莫徭射禽獸浮客烹魚鮫余亦罘
罝人獲麋今尚苞敬君中國來願以充其庖日入聞虎
鬭空山滿咆哮懷人雖共安異域終難交白水可洗心
采薇可為肴拽策背落日江風鳴梢梢
昭君墓
漢宫豈不死異域傷獨没萬里䭾黃金蛾眉為枯骨迴
車夜出塞立馬皆不發共恨丹青人墳上哭明月
弔王將軍墓
嫖姚北伐時深入疆千里戰餘落日黃軍敗鼓聲死嘗
聞漢飛將可奪單于壘今與山鬼鄰殘兵哭遼水
古意
井底玉冰洞地明琥珀轆轤青絲索仙人騎鳳披彩霞
挽上銀瓶照天閣黃金作身雙飛龍口銜明月噴芙蓉
一時渡海望不見曉上青樓十二重
張公子行
日出乘釣舟嫋嫋持釣竿涉淇傍荷花驄馬閒金鞍俠
客向雲中腰間懸轆轤出門事嫖姚為君西擊胡胡兵
漢騎相馳逐轉戰孤軍海西曲百尺旌竿沈黑雲邊笳
落日不堪聞
聽琴秋夜贈寇尊師
琴當秋夜聽況是洞中人一指指應法一聲聲爽神寒
蟲臨砌默清吹褭燈頻何必鍾期耳高閒自可親
送李大都護
單于雖不戰都護事邊深君執幕中祕能為高士心海
頭近初月磧裏多愁隂西望郭猶子將分淚滿襟
潭州留别
賢達不相識偶然交已深宿帆謁郡佐悵别依禪林湘
水流入海楚雲千里心望君杉松夜山月清猿吟
題破山寺後院
清晨入古寺初日照高林竹徑通幽處禪房花木深山
光悅鳥性潭影空人心萬籟此俱寂但餘鐘磬音
江行
平湖四無際此夜泛孤舟明月異方意吳歌令客愁鄉
園碧雲外兄弟淥江頭萬里無歸信傷心看斗牛
讌居
青苔常滿路流水復入林遠與市朝隔日聞雞犬深寥
寥丘中想渺渺湖上心嘯傲轉無欲不知成陸沈
塞下曲
玉帛朝回望帝鄉烏孫歸去不稱王天涯静處無征戰
兵氣銷為日月光
因嫁單于怨在邊蛾眉萬古葬胡天漢家此去三千里
青塚常無草木煙
送宇文六
花映垂楊漢水清微風林裏一枝輕即今江北還如此
愁殺江南離别情
嶺猿
褭褭凄凄清且切鷓鴣飛處又斜陽相思嶺上相思淚
不到三聲合斷腸
三日尋李九莊
雨歇楊林東渡頭永和三日盪輕舟故人家在桃花岸
直到門前谿水流
石倉歴代詩選卷三十九
