石倉歴代詩選卷三百六十下
明曹學佺編
明詩初集八十下
朱克誠
水
浩浩無津際杳溟烟波何處望蓬瀛馮夷銀屋千層迥
漢使星槎一葉輕盈縮應隨天地化奔流不盡古今情
萬方共喜風濤息四海絃歌讃聖明
塵
一騎駸駸涉遠途紛紛如霧暗雲衢迎風却認沙中起
過雨還從陌上鋪亂逐行車迷劍佩不隨流水入江湖
祗今四海昇平日佇見晴空一點無
霞綺
孤鶩齊飛入望賒晚晴遥映夕陽斜光疑海月流珠彩
豔訝天河浣絳紗錯落霜林籠錦樹澄明仙井燦桃花
散成紫氣凝丹室絶勝芙蓉伏火砂
霜花
曾聞青女手栽培露冷風嚴徹夜開色借龍泉涵碎玉
光凝鴛瓦軼纖埃輕盈積素迷行佩冷淡無香訝落梅
何事太陽收拾却又隨流水到天台
睡蝶
曉日初晴百卉香為貪春睡倦尋芳魂隨斷靄迷花徑
夢逐殘英度粉墻翠幄深沉愁雀噪香林寂寞怯風狂
醒來粉褪飛猶懶却憶莊生寄恨長
飛燕
王謝園林舊路荒不妨隂雨補巢忙自憐弱羽隨萍梗
何暇棲身向畫樑低拂綠楊過藥圃斜穿青草度芹塘
烏衣雲海頻來往不憚風波道路長
梅魂
朝來策蹇覓芳魂南北枝頭見淚㾗春静不堪溪上弔
夜深空向笛中論吟餘姑射幽香遠夢入羅浮素影繁
幾度石橋西畔路淒涼新月照黃昏
白鴈
聫翩北向復南翔玉宇横看寫恨長色借蘆花澄素練
影涵明月上波光金河遥度千行雪紫塞孤飛一片霜
為問上林傳札後别來曾復見蘇郎
無絃琴
焚香掃石獨横琴愧乏朱絃感恨深月下不聞烏夜操
花邊空憶白頭吟難將古調傳心事無復高山遇賞音
為報東林蓮社侣不堪携抱日相尋
遊絲
綰烟曳日度江臯散逐晴風下復高柳外牽情邀翰墨
花邊縈恨怨離騷千尋謾憶紉蘭佩萬縷空懷織錦袍
收得春回桃浪暖謾言曾許釣鯨鼇
羅泰
水
天吳自昔肇洪荒一望東南接混茫習坎不盈時未達
在川應與道俱長禹門春盡兼天湧牛渚秋高徹夜光
愧我短纓猶未濯不知何處泛滄浪
塵
聞道麻姑碧海東飛揚幾度杳難窮萊蕪甑朽名猶在
石虎樓高事已空謾逐清風迷玉麈長隨旭日逗房櫳
自慚擾擾浮生裏何處蓬萊絶島中
霞綺
滕王高閣近滄洲散綺千章絢碧流杳藹祥光虹駕闕
氤氲佳氣蜃為樓紋成織女機初下丹伏茅君火未收
我欲朝餐淩絶景飄飄長侍赤松遊
霜花
憶自淞江下秀州蒼涼玉宇霽光浮誰於月露雙清曉
幻出瓊花一色秋蝴蝶夢回看不厭鴛鴦瓦冷覺生愁
凝輝絶勝吳鹽巧柳絮才高愧莫酬
睡蝶
繁英採採拾香紅倚倦還棲錦繡叢濕透粉裳愁夜雨
低垂玉版怯春風魂歸莊室應同化夢與南柯杳不通
向曉却應誰喚醒鶯聲遥在百花中
飛燕
華屋雕梁粉繪新烏衣何事往來頻輕狂更擇營巢處
下上猶尋繫線人冒雨斜穿三徑曉隨風遥度萬家春
自慙寄跡浮名下南北東西老此身
梅魂
孤山蹤跡迥無邊醉裏羅浮别有天春信挽回風冉冉
角聲吹斷月娟娟石橋清趣將吟遠紙帳空香入夢傳
覺後欲尋渾不見淚痕殘雪暝浮烟
白鴈
憶别蘇郎塞外城秋來何事復南征遠疑孤鶴横空迥
近訝閒鷗泛渚輕雪滿上林朝送影月寒湘浦夜聞聲
懸知霄漢翺翔日白雀那能獨擅名
谷宏
霞綺
晴天吐彩散英英佳氣光輝照赤城曉起忽隨孤鶩去
晩來仍逐片雲行燁如蜀錦榮還燦皎若爐丹色更明
欲起高樓頻眺望悠然餐罷可長生
霜花
皎皎流輝燦玉英九天繁露似凝成方疑趙璧明還潔
若比驪珠色更清隋苑瓊花無瑩彩唐宫玉蘂少光明
化工若使應長在宛洛芳春第一名
睡蝶
逐氣隨香何處尋翩翩無力宿花心不知狂客傾杯樂
只與莊生入夢深葉底風微猶栩栩花間日暖正沈沈
覺來粉翅初輕舉方聽笙歌有妙音
飛燕
曾向烏衣國裏來暖風先到栢梁臺翺翔畫閣朱扉敞
下上華堂翠箔開倏見秋容何處去忽逢春色又飛回
昔年王謝門墻盡惟有荒臺長翠苔
無絃琴
陶令閒來理素琴悠然妙趣不聞音夏炎揮手風生座
夜静怡情月滿林石上擕來多逸興堂前撫罷更清心
湏臾三徑黃花發抱向寒籬酒共斟
林坦
水
混混泉源一氣通功成潤澤古今同魚龍變化誰能測
江漢朝宗不可窮潮信有期惟向月波瀾無意自隨風
弱流萬里蓬萊隔擬泛星槎向此中
塵
一道空濛晝未開青槐綺陌動浮埃暝隨微雨花前歇
晴逐香風柳外來羅襪行侵遊閬苑馬蹄縈轉下章臺
不知開闢洪荒後碧海飛揚又幾回
霞綺
赤水祥光杳靄中曉隨孤鶩氣空濛六街羅綺花前月
十里旌旗塞上風色借霜林迷遠樹影兼桃浪動遥空
最憐王勃才無敵滕閣當年記獨雄
霜花
青娥巧剪奪春工萬瓦瓊瑶一道通暗結冰魂凝曉露
不隨香絮逐寒風鉛華荏苒銀屏隔梅額輕盈玉鏡空
蜂蝶飛來空戀戀不知何處是芳叢
睡蝶
翠逕深沉日未西紅稀綠暗望中迷穿花頓覺芳心懶
卧柳從教舞翼齊金谷魂飛春寂寂銀塘夢入草萋萋
飄然欲與莊周化莫遣鶯聲柳外啼
飛燕
烏衣千里愧飄蓬春去秋來似夢中貪掠香芹芳徑遠
不知清晝畫梁空雲邊征鴈應堪擬江上閒鷗迥莫同
偶語何須尋舊壘秦樓寂寞掩春風
梅魂
曾憶尋芳度石橋滿懷幽思雪飄飄西湖鶴弔春如夢
東閣詩成恨未消疎影蕭條和落月空香縹緲逐寒颷
羅浮酒醒人何處玉笛聲寒夜色遥
白鴈
雪霽千門舊路微曾傳玉札上林飛行歸紫塞和霜斷
影度銀河帶月輝瑶瑟輕彈移寳柱霓裳妙舞想春衣
西風吹醒蘆花夢悞逐閒鷗上釣磯
無絃琴
雅製曾傳太古時蛇紋深斷碧梧枝最憐得趣同元亮
何必知音覓子期流水高山應默契陽春白雪有心知
長卿無限求凰意寂寞何由寄所思
遊絲
彷彿冰蚕繭乍抽隨風嫋嫋自悠悠牽花有影晴多見
映月無痕夜不收色借明紗江上浣光添白髮鏡中愁
將軍況是經綸手高唱于今愧莫酬
秦善
水
一氣流行混太空涵幽極遠意無窮波濤迥與風雲合
動息應參造化功牛渚天河涵夜白扶桑碧海漾朝紅
若為舟楫還堪濟未老滄浪一釣翁
塵
紫陌蒼茫啓曙扉晴風初起亂依微静沾藥架埋香逕
行傍車輪上客衣夢草池塘清不染看花臺榭暝還飛
同遊館閣城南道拂面狂吟幾度歸
霞綺
豔彩澄明天外落赤城縹緲望中微光浮玉洞仙人掌
色染瑶池阿母衣朝傍孤雲催雨過暮隨晴鳥向江飛
仙家最有餐虛術欲學長生何處依
霜花
露下亭臯夜未闌凝華積素共漫漫瓊葩色瑩瑶池冷
粉靨紅消玉壁寒梅徑醉歸和月見梨園歌罷倚樓看
遥知仙客朝元處一片清輝集露盤
睡蝶
春條縈恨正依依睡倚紅香思欲迷墻外不驚飛絮起
窗前偏却小鶯啼莊周曉夢成寥寞金谷春遊益倦棲
解意東風忽吹醒尋芳人在畫欄西
飛燕
雙飛來往野橋西數里平蕪綠漸齊花徑泥香嫌雨濕
繡窗風静怕簾低巢成却擬歸來早海曠那堪望去迷
感慨舊時王謝宅空林殘日冷淒淒
梅魂
山逕荒涼雪滿枝寒風吹冷轉參差幽香暗結黃昏後
淡月微明半夜時東閣不曾吟裏見羅浮空說夢中期
更堪何處成追憶腸斷西棲玉笛悲
白鴈
憶昨瀟湘倚棹時蘆花深處見還稀羣依露渚涵空遠
色淡秋旻背月飛海客無心那可狎江鷗有伴恐忘機
蕭條莫遣寒風起又帶晴霜向北歸
無絃琴
雅製何人敢擅名碧梧枝老斷紋生花邊不道相如意
席上猶懷太古情白雪陽春空有調黑河秋雨冷無聲
誰知陶令歸來日别是風流一叚情
遊絲
舊遊曾入桑間路惹袖霑裾思未休纖綆依稀烟外没
羣珠蹙續雨中浮晴牽草樹縈春恨暝倚花窗織夜愁
只恐驚風吹散去殘絲零亂不堪收
李溥
水
幾度潺湲樹底過淵澄會見瀉天河氣蒸桃浪紅翻錦
色借湘裙綠染羅曲磵分來聽不盡長溝流出恨偏多
朝宗東泛滄溟遠萬里瀰漫接巨波
塵
九衢蹤跡望微茫東海行聞久不揚偏集貧居生范甑
每隨清趣積虞床暝連花市輕烟綠秋結沙場落日黃
更憶淩波微月下寒侵羅襪暗飄香
睡蝶
晴晝沈沈何處來香鬚粉翅欲低摧風驚柳絮魂初斷
日轉花隂夢未回若個有情憐蠧幻困儂無力怯鶯猜
漆園感化應難憶料爾芳心未肯灰
飛燕
年年來去為誰忙偏戀晴春引興長楊柳池塘窺日暖
杏花門巷落泥香孤飛帶雨尋華屋雙翼隨風過粉墻
王謝舊遊雲海闊秋深離恨轉淒涼
霞綺
長空絢彩麗春熙清旦呈祥冠日輝初訝鮫綃横海市
還疑雲錦下天機輕盈映水驚魚躍散亂隨風伴鶩飛
更願靈華成五色為君裁剪作朝衣
霜花
鉛華露彩釀丰姿寒豔偏承造化私鴛瓦雙團銀布粟
鶴巢千片玉連枝祇緣青女施粧巧休訝羲和馭日遲
應與同雲争獻瑞每符豐稔兆明時
梅魂
吟餘楚些夜初闌憶得香魂欲弔難素影暗憐冰骨瘦
清容淡怯羽衣寒夢驚宋玉粧前斷怨入羌胡笛裏殘
幾度黃昏人静後朦朧長對月中看
白鴈
南來北往嘆長途重整霜翎泛五湖色映銀河天共遠
影分瑶島月同孤傳書度塞迷寒雪避繳投荒長綠蒲
莫向蘆花深處宿錯教鷗鷺夜相呼
無絃琴
獨抱孤桐欲理遲裵回拂拭乏朱絲謾誇蔡琰知音夜
但誤陶潛得趣時别鶴久違花下賞離鸞空負月中期
年來不習和鳴調忽聽陽春動所思
遊絲
春來到處弄輕柔綰霧縈烟不自由情密暗牽楊柳外
恨深偏繫杏梢頭鶯梭引緯應難織魚餌投綸恐莫收
日暮風高總飄泊殘絲長送落花愁
朱珙
塵
聞說輕依弱草棲曾沾花雨作香泥錦筵舞罷隨仙步
紫陌朝回逐馬蹄榮辱寸心應渴長古今浮世為昏迷
長纓不染還須濯莫道華簮是辟犀
霜花
青女鉛華和露調殘粧洗却凍難消光如銀粟鋪宫瓦
凝似瓊林積板橋冷豔分隨朝日泮寒威不受晩風飄
稜稜絶勝孤山雪差並江梅綴玉條
梅魂
東風吹雪玉屏空姑射仙姿杳莫逢冰魄飄零空入夢
水香浮動覓無蹤厭聞羌笛傳新恨愁對宫粧想舊容
惆悵西湖湖上路空餘殘月夜溶溶
白鴈
漢使傳書事惘然筝彈玉柱怨商絃行離露陣迷湘浦
字斷銀鈎帶楚烟汀鷺錯呼慚獨立沙鷗誤認狎羣眠
蘆花明月長為主自是來賓又隔年
睡蝶
栩栩芳心戀豔陽宿迷春色獨憐香韓生有恨將魂斷
莊子多情入夢長暖壓困濃貪晝静花飄驚覺怪風狂
低垂粉翅慵飛舞猶憶南華路渺茫
無絃琴
柴桑人去杳無期名在孤桐世共推為惜蛇紋囊綠錦
那將鴈足繫朱絲宫商有意空思憶鸞鶴無聲久别離
自是寸心諧古調徽音寧與俗人知
遊絲
吟對遊絲春晝寒縈花曳柳拂欄杆雨繰搖曳千莖亂
風軸飄揚幾縷殘暗織鶯梭穿未得晴牽蛛網結應難
自慚華屋還堪比滿鏡蕭蕭不忍看
鄧善
塵
簾外紛紛惹舞衣暗浮明鏡拂重幃牙床積處沈香細
羅襪生時獨步微南陌風飄花共散東城天静靄連飛
誰知林下棲遲者獨掩衡茅為息機
睡蝶
穿林采采日初昏欲化莊生向漆園已被香雲邀入夢
不堪疎雨濕殘魂芳鬚半捲金纏縷粉翅微開玉戛痕
醒後更無梁苑思只探花竹數家村
梅魂
芳魂寂寂倚春魁厭聽孤城畫角哀笛影空中尋月伴
衣香水上候風來曾臨東閣教詩興更入羅浮徹夢回
只恐清芬易消歇惟餘玉骨瘞蒼苔
白鴈
相呼相喚度衡湘萬里排空曳粉光江上聫翩冰色淺
雨中嘹唳玉聲長蘆花伴影欺寒月秋水翻翎勝早霜
飛入上林霄漢近也隨鵷鷺綴班行
無絃琴
朱絃不具錦囊盛幾度空擕月下行天水斷紋看有影
嶧陽焦尾聽無聲竹邊每恨徽金冷石上空懷潄玉清
只恐茂陵多病後那能一曲寄鍾情
遊絲
一髮風吹何處依溶溶曳曳舞輕微桑間向曉新蠶吐
池上先秋斷藕飛繫柳縷縈江客棹牽花影落玉人機
更看幾處殘絲細飄泊東西遊子衣
郭廙
水
曾憶閒居江上村多情日日繞衡門去來暝帶晴雲影
瑩徹寒兼夜月魂迥接天河應不舍欲觀滄海已難言
何當借取仙槎便相與同尋禹穴源
塵
一道空濛衆所猜宛疑陽至動飛灰貧居却厭閒中滿
浮世還從何處來迥逐風光飄紫陌寧隨夜氣點靈臺
舊遊蕭寺留題處紅袖那知拂幾回
梅魂
冰想清肌雪想容天寒那任倚香風淒涼每見黃鐘後
飄泊誰憐玉管中朝對西湖宜鏡水夜歸東閣瑩房櫳
逋仙逸興應難弔夢斷孤山月色空
白鴈
楚雲湘水遶天涯幾度隨陽客路賒影落秋潭宜桂魄
身投暮渚並蘆花玉門霽雪將魂斷紫塞清風引字斜
應想當年持節使窮荒南望更堪嗟
霜花
豐山半夜動鐘時露結瓊花碧瓦滋天上曾聞青女降
人間應訝玉簮遺扶桑曙色偏相妬太華秋容宛更疑
晴倚畫欄相對久淒淒應恨曉風吹
霞綺
東望扶桑拂曙紅參差罅影五雲同千尋濯水流文采
一片經天頼化工氣繞赤城紅樹合光涵銀浦錦屛空
何當收拾成佳製會見萊衣戲曉風
飛燕
弱羽參差翠黛寒飛來飛去畫梁間池塘影拂蒲風落
林巷身沾杏雨還出戶誰憐嬌客在入樓應識美人閒
烏衣故國知何處萬里蒼茫海上山
無絃琴
枯桐一片鎻清秋雲水空餘爽氣浮楚瑟聲沈江月白
吳絲影斷曉星流歸來陶徑開新調病起文園掩舊愁
更羡衡門公暇日陽春有曲愧難酬
遊絲
清晝沈沈淑景遲空中萬縷總堪疑青樓偏惹羈人恨
銀漢空懷織女知鳥外迎風縈草帶簾前曳日綴花枝
于今好入經綸手莫作江臯一釣絲
余旭
塵
紛紛浮世暝霏霏來往長看滿客衣驛路每隨香霧起
沙堤長逐朔風飛丹砂功就應難染明鏡臺空已覺非
自愧半生飄泊跡疇能為我息斯機
霜花
鉛華積素瑩娟娟布粟成花有底妍萬點珠星凝碧瓦
千枝粉幹綴銀牋江橋曙色迷行騎草塞寒光接遠天
自是南琛風景薄若為佳瑞兆豐年
梅魂
春早幽尋雪未乾冰肌寥頼月中寒魄依東閣吟邊返
影落孤山夢裏殘怨斷宫粧嗟别久曲終羌曲弔歸難
幾回憶得羅浮事醉舞東風更倚欄
白鴈
傳書曾聽渡金河萬里霜翎帶雪過夜傍星橋珠錯落
朝飛露渚玉婆娑横江影動滄波白背月輝澄素練多
莫道衡陽歸路杳海天風景易蹉跎
睡蝶
暝宿園林晝日長芳心冉冉惜餘光不禁澗底風泉冷
偏愛花間露葉香夢怯林鶯啼上苑魂隨野草落荒塘
未知曾見莊生否懶却尋香過畫牆
無絃琴
何人千里寄孤琴有軫無絃恨轉深花落不隨流水調
月明空憶越江吟久慚石上難留興每負燈前獨賞心
遥憶伯牙千載後惟君與我是知音
遊絲
弄影晴空處處竒輕浮偏住落花枝千經暗織春情懶
萬縷閒縈晝景遲帶雨依微牽露網因風撩亂藉蛛絲
何人為報天孫道欲製雲綃得幾時
石倉歴代詩選卷三百六十下
