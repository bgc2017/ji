石倉歴代詩選卷四百十六
明曹學佺編
明詩次集五十
王鏊
玉泉亭
燕山自西來連峰劃中絶有泉出其間終古流不歇石
縫潄潺湲螭頭瀉幽咽羅注粲成簾激射噴為雪怒聲
亦砰鍧靜性終昭晰肺腸藉洗湔毛髮歸瑩澈珠體碎
復圓玉流方似折緬懷六龍來坐覺萬象别天光借澄
明日影增蕩潏幡幢亂山椒貔貅徧林樾誰知百年後
尚覩孤亭臲悠悠彼漁竿盈盈者仙襪不忍向唾洟胡
能斯厲揭虎跑真浪傳趵突差可啜醉破劉伶醒病失
相如渴衛公遞莫通陸子評久缺何當擕一罌歸洗人
間熱
匏菴和樂天五十入歸來因同賦
五十八歸來于我似差速其如迂懶性世事昧五六多
病况早衰鬚鬢失舊綠辭家今幾年但視庭前木寸根
手自栽今已如立竹從公歸去兮家住湖山足
京口别秉之弟
相送不知遠直到江頭住遥遥一片心隨我江北去子
心在江北我心在江南身心不相謀日夕長酣酣
宿遷别安隱兄
年年積相思兄南弟在北一朝兄北來弟作江歸客弟
北兄復南草草途中見見時未交言船開激如箭
喜雨
無才甘遐遺因以靜自適長衢立馬疎深巷來轍隔雨
餘草木長樹杪棃欲坼煩襟忽然醒如饗九鼎食新涼
不嫌貧于我亦有獲屏書去不觀兀坐面東壁水深䵷
欲嗚日入鳥還息為謝揚子雲無玄安取白
除夜
明朝成四十學道得蹉跎世事只如此流光柰爾何髮
從前日短愁向此時多獨飲屠蘇酒臨風一浩歌
自都下還吳寄翰林劉景元謝于喬二同年
大通橋下水送我到蘇州君心與之同滔滔日夜流千
山萬山隔不斷天南天北長悠悠長安車塵高十丈回
首湖山幾興望楓橋忽聽寒山鐘却望燕南在天上白
玉堂黃金闕君在京華我吳越雁飛木落洞庭波雞鳴
海色長安月
風琴
天風泛絃絃自鳴案間雲影波紋驚非韶非濩非咸英
依然誰倡還誰賡不為音節音節成乃知自有無聲聲
一洗世上琵琶箏
青山
青山上有一片石我醉欲眠此其席舉眼望天蒼蒼色
世間何處有此適歌聲不斷雲自飛天風飄飄吹我衣
山雨欲來還不歸
雲山圖
遠山隱隱半欲沒近山巍巍高獨出近山遠山出沒間
霧歛烟霏兩明滅山南山北殷其雷天雨欲來還不來
餘暉倒映半巖赤靈籟中含萬壑哀縈迴鳥道梯空去
忽有人家傍山住懸崖一道玉泉飛小橋歷歷行人度
愁心三疊江上山世無燕許誰能賦
胡人歸朝歌
家遥遥在何許北斗南箕各鄉土惟有老身從漢來椎
髻氈裘能漢語當時從駕土木間匈奴驅我不得還朝
看鷂兒嶺暮宿木葉山昔聞青冢今始覩幾過蘇卿持
節處朔風獵獵寒鴈飛聽罷胡笳淚如注此間洵樂漢
自親呼韓猶作南朝賓欵關不用通事語三十年前我
漢人
對月有懷秉之
當時月出東海頭我居燕南子蘇州燕吳萬里同見月
兩人不見心悠悠豈知今宵月如舊照我兩人同舉酒
今照兩人喜昔照兩人悲臨風舉酒還問月悲喜惟應
有月知月明三五圓又缺遂使人間有離别碣石南頭
震澤西兩地愁心還望月欲知乃兄别後何所為月下
杯酒長獨持
即事
忽而晴忽而雨細雨霏霏洗殘暑天意隂晴兩不期人
事炎涼遽如許黃葉秋林蟬獨語
送鍾欽禮還會稽
會稽山人其姓鍾丹青之外詩仍工若耶溪上弄雲水
誰將姓氏徹九重文華殿前見天子受釐三日居齋宫
東廂落筆風雨集指盼屢得迴重瞳重瞳一一分甲乙
御筆親書為第一峰巒慘淡李營丘烟雲滅沒王摩詰
詔令内府賜麟蹏又向邊城落戎籍山人拜舞前致詞
草茅何幸逢明時金坡玉鎻天上見惜臣老矣無能為
鑑湖一曲臣所好細草幽花夢中到勅賜烏紗作外臣
白石清泉恣游釣雲浩浩江悠悠山人去矣誰為留人
生雖云故鄉樂大隠金門亦不惡君不見東方朔
顧都憲竹間書屋
淮之水去悠悠君家正住淮水頭宅邊不種凡草木脩
竹森森如立玉年深春雨長兒孫遂使長淮比淇澳竹
間有屋小如舟積書之多如鄴侯手開三徑誰許到惟
有二仲時從游我生好竹仍好書何年歸去山中居
四月九日與秉之進之過通安橋顧氏因偕玄
敬登陽山絶頂次日過虎山橋七寶泉至靈
巖山而還
陽山高哉幾千丈箭缺遥瞻在天上一朝置我箭缺傍
坐覺諸山皆退讓太湖汀瀅平於鏡夫椒包山近相並
山腰鳥道何盤盤十步九折行且歎昌黎正逢衡嶽霽
太白休歌蜀道難夫差悔悟苦不早公孫白骨纏荒草
子胥伯嚭兩丘墟天地茫茫人易老劃然長嘯來悲風
一杯敬酧浮丘公何時借我綠玉杖從此拄過扶桑東
詩成西日下山去回視山椒但烟霧
春波書屋為屠司宼題
平湖渺渺春波綠榆柳低垂洲渚曲洲傍茅屋是誰家
言是屠公舊書屋屠公致身廊廟裏猶有讀書心未已
牙籖縹軸置兩頭充棟多還比鄴侯湖水平春日晴船
頭置書篷底讀吾伊聲和滄浪曲
送僧歸洞庭
好古多游寺懷山喜見僧此來成北道好去問南能施
飯逢溪濾函經被雨騰誰同西崦裏竹屋夜深燈
歸省過太湖
十年塵土面一洗向清流山與人相見天將水共浮落
霞漁浦晚斜日橘林秋信美仍吾土如何不少留
送孫廷憲訓導之夏口
好在孫明復臯比夏邑臨春歸孟瀦野雲散碭山隂梁
宋詩書古江淮控帶今睢陽雙廟在為我一追尋
哭遜之振之兄
少小嬉遊熟中年隔絶多兄今長已矣吾此復如何書
至猶疑信悲來欲嘯歌惟餘寸心在歲晩諒無他
甘露寺
頗憶登臨勝拏舟復此過吕劖傷斷隴梁刻認餘波海
霧晴嘘蜃江風夜吼鼉孫劉何處問狠石臥荒坡
焦山
還將雙鬢白坐眺一峰青江海交流處乾坤着此亭山
形雄虎勢雨氣挾龍腥四顧皆榛莽難尋瘞鶴銘
夜泊方橋
天暝去程遠扁舟宿雁沙風烟漁浦樹汀水野人家不
識剡溪路空懷博望槎隣邦猶蹇澀况欲走天涯
金山
大江中峙小崐崘勢壓洪濤幾欲犇萬古乾坤鎮南北
一方鐘鼓自晨昏雲低北固山爭出潮落東洋海半吞
汲得中泠自煎試月團新賜出詞垣
登西馬塢
直上高山望五湖雲飛盡處是姑蘇人家隱隱烟中見
帆影依依天際無俯仰兩間雙短鬢往來千古一蘧廬
仲淹自是多憂者廊廟江湖恐未殊
陪夏憲副正夫遊石湖
東風湖上試春衫樹杪飛橋破石嵒廢宅草深悲往事
斷碑苔没認餘劖上方雲影層層塔震澤波光隱隱帆
弔古登高興無限歸途西日在松杉
三十五初度
人生七十古來少嗟我如今已半之來日更添如許久
餘生能得幾多時功名似鷁長遭退學問如船逆上遲
萬事悠悠只如此青山能負白雲期
遼城懷古
並馬尋涼過遠郊閒從野叟問前朝雨摧故壘逢遺鏃
月暗荒臺夢墮翹千古河山還王氣一時士馬亦天驕
如何宋紀年三百獨讓周師過瓦橋
送戚時望僉憲之湖廣
逢君未久送君行十載同年幾日情平獄舊推于定國
監司新過漢陽城雁回千里書應寄春到三湘草自生
收拾楚材歸藥籠湖南賓客總知名
李承芳承箕下第以詩投贈酬之
青藜入夜晃秋毫兩意相求苦不遭神駿並為千里足
驪黃真誤九方臯亡弓亦得君誠達當局還迷我亦勞
把酒題詩成一笑楚天空闊雁行高
葉文莊公夫人夀詞
文莊老去吾猶及夢想依稀記尚真挾策未能為弟子
升堂還得拜夫人中吳文獻家聲遠少宰丹青貌像親
一曲南飛憑去鶴西風江上采蘋蘩
題夏正夫遊石湖虎丘詩卷
石湖烟水虎丘山上國還從展卷端高人過作十日飲
故事留與他年觀亦知南國有西子誰為東山無謝安
更欲相從尋勝處高崖磨認墨痕殘
雨忩詩意
對牀此夜彭城雨流落千秋伯仲情燈火五更雙夢短
江湖萬里一身輕吳雲未薄燕鴻冷薊樹初殘越鳥驚
我亦緬懷終鮮恨西堂獨夜正愁生
送同年范以貞還任寧國
不見范侯來已久忽聞高論尚孱顔榜中漸覺同年少
席上難逢半日閒到任祗嘗寧國水題詩時對敬亭山
謝公遺刻煩收拾多在荒烟野草間
姚少師像
下馬摩挲讀古碑咨詢往事幾人知獨留滿月龕中像
便是凌烟閣上姿頰隱三毛還可識功高六出本無竒
一朝社稷歸真主依舊臞然老衲師
送劉侍講景元使交南
莫辭旌旆拂炎蒸專對還推賜也能石過鬱林真可載
山高銅柱更須登中朝正朔行無外絶徼殊妝覩未曾
别後玉堂長見夢富良江上夜深燈
送吕丕文給事使交南
乾德初升九五爻使臣頒朔到南交尚方瑞獸新裁服
炎海人魚定入庖歲貢包茅連路側春歸行李落梅梢
還朝借我南遊錄土俗民風要一鈔
送蔡進之還洞庭
夢魂長達太湖邊折柳官亭又一年家世西來峰縹緲
客心東去水潺湲林間詩社誰為長吳下鄉音我亦便
撩亂烟花過寒食東風胥口喚行船
送王允常僉事之廣東
椰葉桄榔五嶺南使君曾此駐帷襜法冠直指新峩廌
包匭生黎舊貢蚺不信鰐魚還作祟只應泉水便知廉
殊方風土須珍重莫為溪山久滯淹
送馮原孝知揚州
東南佳麗隔江分我昔登臨倚半曛瓜步帆檣天末見
竹西鼓吹月中聞高名自昔推揚一健足他年失冀羣
父老要知新太守聰明慈愛漢馮君
送建德尹蔣文廣致政還光福
京塵衮衮鬢毛斑朝奉除書暮乞還三徑已嫌陶令晚
一丘長伴謝公閒仍知建德非吾土免使移文自北山
光福楊梅今正熟冰盤歸薦鶴頭丹
陳員外于章分司蕪湖
東風吹浪碧粼粼君去分司正值春聞說為關非舊日
追思省試是比隣官曹正對蕪湖好飲興初嘗采石醇
若遇經過頻借問行船多有洞庭人
送張時學知遂安任叔順知定海
五色依然過眼迷常時文彩映玻瓈誰能滅没空驪壯
又是連蜷賦彩霓七里灘搖江月冷四明山壓海天低
自慚未得為知巳臨别新詩亦漫題
贈顧鏞
玉山人去草堂存及見濠梁幾世孫傾盖途中成舊識
僑居淮上是清門前朝舊事猶能記南國遺風且莫論
莫怪題詩多感慨曾于名勝集中翻
宿龍潭驛
崩崖百丈俯驚湍未到先憂到却安夜枕江聲宜客夢
午忩山色任人看欲尋往事空題壁不廢公程且解鞍
眼底桑田與滄海人間得失浩漫漫
舟發龍潭驛
王氣東南日夜浮畫船簫鼓向神州山當好處如曾識
江到平時只似游兩岸人家從北固六朝王業付東流
天風莫送征帆急景物詩家要細收
秉之送至京口别去有詩和之
隔江相送望蕪城四海悠悠見汝情事觸悲歡心易醉
别牽南北夢先驚日邊莫負看花約湖上還尋種橘盟
惆悵金山一回首秋風獨作薊門行
寄題拱北樓
紫微華盖擁宸居拱北樓成勢有餘沽水遶城斜作字
人家濱海半為漁草間狐鼠收妖氣天上風雲賀寵除
記得泊舟衰草岸月明槐樹影疎疎
送吳編修克温歸省宜興
玉堂退直幾相從茗盌薰爐坐晏舂遠别芳洲生杜若
清詞秋水出芙蓉交情淡愛周公瑾宦况輕懷邴曼容
問罷起居還就道渭陽雲樹思重重
送同年俞副使濬之四川兵備
控帶西南坐上游安危須共主分憂蜀人到老懷張詠
邊計從前仗武侯地遠烏蠻耕傍早天高白帝鎮横秋
雪山不見南來雁書寄同年幾日收
送李文選惟誠册封岷府
使節南行振玉珂湘江木落洞庭波漢朝赤土分封遠
楚國青茅入貢多夢渚草長歸眺望蕪湖家近好經過
却嫌選部仍虚席不得淹留奈爾何
海月菴觀燈
蓮花深屋賞來曾茗盌寒漿渴飲冰月好自尋燈作伴
雪寒惟許酒為朋興同老子復不淺年與先生自此升
東壁餘光願終照夜深羸馬慣能乘
宿樊都尉翠微山莊
攢峰缺處望亭臺石室金堂為客開坐見野雲從地起
臥聞山雨到忩來秋聲颯沓驚濤洶暝色巃嵸遠壑哀
自笑詩人能好事連宵抱被宿崔嵬
宜晚軒
旋鉏荒穢彊名園小結茅茨便作軒行處藤枝還自倚
吟餘貝葉亦時翻閒居未擬潘生賦知足先師老氏言
長者有車時見過願聞何處是真源
送倪尚書之南京
暫擕堂印過江東冢宰權分位望同留守地當分陜重
為官誰在故鄉中家傳舊有尚書履保傅新加太子宫
半世趨朝今少憩鍾山閒對黑頭公
過西洞庭徐氏
早從胥口望巃嵸舟入青溪曲曲通一片湖山歸手内
萬家烟火隔雲中范公憂莫關廊廟楚客音還愛土風
林屋有田吾欲老那因一水限西東
林屋洞次傅水部韻
隔凡深處禹書存尚有神靈為守門穴底玉泉流作汞
巖前璧月過留痕燕飛尚騐晴為雨龍戰猶疑數在坤
聞說遥遥天漢接胸中雲夢幾須吞
金山
石徑纔窮忽又通重重臺閣半浮空一林蒼翠瀟湘雨
萬頃青黃䆉稏風鈴語上方雲氣白詩題壊壁蘚痕紅
未留玉帶空歸去慚愧山僧問長公
登萬夀寺佛閣
吳城第一好山川半醉來登意豁然天際雲開雙塔影
城頭日出萬家烟宋朝故老空遺宅吴下叢林不記年
今日雙鳬同眺望分明身現宰官前
送王尚書之南京戸部
重瞳回處識顔卿計相元知屬老成執法久推于定國
工詩還許謝宣城掖門曉色常參語祖道秋風忽餞行
財賦東南今竭矣送君回首不勝情
海月菴觀燈
新樣驚看出洱河九華光彩未云多時逢王月春猶淺
會在公家歲獨多雲母障開星亂點天機文斷水微波
九衢車馬人人樂不飲其如此夜何
奉和屠侍郎元勲謁陵
鬱葱佳氣繞諸陵玉室金堂見始曾倦足行驚冰棧滑
瘦肩吟對晚山嶒月斜殿角東西磬星散林間遠近燈
抱膝何人發長嘯石門吾欲訪孫登
遊太湖
茫然不省是人間却有人家住近灣一處便須終日坐
百年能得幾時閒將開復合雨餘雨乍有忽無山外山
安得扁舟如范蠡行尋七十二孱顔
己巳五月東歸
家住東山歸去來十年波浪與塵埃頭顱今日巳如許
勲業古人安在哉滄海巨帆晴望濟長途疲馬早思回
閒非閒是俱抛却濯足滄浪坐釣臺
宿堯峰寺
堯峰自在諸天上半醉來登不用扶思入湖天同浩蕩
望窮雲樹轉糢糊五更客夢侵雲冷一片禪心對月孤
自是世緣猶未了幾時同此結跏趺
宿華嚴寺
歸來每向招提宿心若閒雲着處安已到山家無去住
偶聞塵世有悲歡烟霞自可通禪觀草木還應識宰官
少小來遊今白髮幾迴臨去重盤桓
訪元德
樓臺疊疊路重重家住横山第幾峰半壑夕陽垂橘柚
五湖烟水浸芙蓉神仙未覺三山遠榮貴甘辭萬戸封
返棹匆匆重回首白雲天際杳難從
越來溪懷古
吳國江山亦壯哉一朝誰信越兵來旌旗尚動春波影
歌舞翻成子夜哀往事悠悠餘敗壘傷心脉脉自登臺
姑蘇麋鹿何須恨聞道阿房也作灰
過黃墅沈氏阻風望洞庭甚近而不能至
茅堂宛在碧山腰山下行人不受招梁作虹蜺應可渡
水如衣帶却成遥清風入夜生蘋末細雨扶春上柳條
不是休文能醉我平生磊塊仗誰澆
和錢元抑投贈
虞人雅自重齊旌小奏由來止一成蕙帳久孤黃鶴怨
蓼灘先赴白鷗盟春山丐竹眠思蔭曉井擔泉汲愛清
舊日著書今亦懶聊從靜裏息餘生
訪徐季子于瓜涇
太湖東轉碧溪斜來訪南州孺子家舊學不嫌樊氏稼
閒情兼理邵平瓜畫船載酒人如玉醉筆題詩墨似鴉
好約年年為此會前村踏雪有梅花
遊天池和仲山韻
小輿詰屈穿雲岑愛此巃嵸萬石林迴溪倒挂松樹老
絶嶂半染蓮花深尋幽偶值此日暇訪古正惬平生心
天池小立戒歸去夜來風雨聞龍吟
徵明飲怡老園有詩次其韻
吳王銷夏有殘闉特起幽亭據要津剰水繞時傷往事
危檣缺處見行人綠楊動影魚吹日紅藥留香蝶護春
為問午橋閒相國自非劉白更誰親
靈巖山
天末遥瞻塔影層今朝擕酒試同登吳中信是佳山水
人世依然感廢興草滿琴堂微有字鳥啼禪院寂無僧
懸崖斧鑿紛如雪何處題詩記我曾
留别王濬之和文定公韻
小隱何年荻扁來陽城湖畔草堂開團蒲曲几凝香寢
町畽芳畦癭石臺雪滿山隂王子至日斜滁上醉翁回
銅缾早漏春消息欲取寒香入酒杯
贈仲山
東風漠漠動江蘺夾浦橋邊二月時花外小車來每早
竹西高閣臥偏遲山横爽氣閒支笏座按新腔自補詞
聞有還丹須乞與市中誰者是安期
與宜興邵天錫小飲象鼻嶺
漠漠輕隂雨復晴晴時還不廢郊行困依石几嵐侵座
醉吸湖波灔入觥小圃芳畦春事動落霞孤鶩暮山横
何如罨畫溪邊路共坐蘭舟蕩月明
與謝憲副德温遊陽山箭缺至半山寺而止
箭缺攙天知幾重半山聊復憩吾慵孤臣何處埋幽憤
高閣閒來坐晏舂深院潺湲鳴剖竹懸崖矹硉偃長松
迴船又過楓橋去臥聽寒山寺裏鐘
將遊毛公壇宿包山寺明日雨不克往
毛公已去有仙壇眼見亭臺欲到難翠壑蒼厓增惝恍
玉芝瑶草長闌干洞無金鑰誰能闖井有靈砂尚可餐
傳語仙翁莫終弃當時雞犬從劉安
次師陳西干草堂韻
晏子家居不厭囂年來市價識偏饒忩禽曉下窺青案
門柳時過刺酒橈剰水尚紆吳子國小山寧受越人招
紅闌綠浪姑蘇境寶帶西來第幾橋
得孫喜而有作
七十年來孫始見啼聲一聽便開眉家藏萬卷真堪託
庭植三槐宿所期膝上久拚文若坐日前聊慰右軍思
三朝袍笏吾無用付汝他年佐盛時
野航
野航誰謂小恰受野人身披衣欲何向五湖烟水濱
贈朱相之分司蕪湖
蕪湖小縣駐皇華江上青山正對衙此地知君非久住
庭前石竹為誰花
至徐州口占
日日拖舟莽蒼間荒郊四顧但榛菅朝來雨歇篷忩外
正見徐州一帶山
飲陳以嚴頷孫堂
雲母屏深燭影斜德星還聚太丘家庭前玉樹森森立
池上超宗敢漫誇
夜過西虹橋
破楚橋邊步偶停夜船燈火散如星館娃歌舞今何處
留得吳歌與客聽
過長江
微風細浪平如席金山焦山纔只尺羣山簇簇天際浮
點染長江好顔色
明月灣石板
巨石陂陀板樣平三山當面看雲生何當子夜重來此
濯足滄浪對月明
野人獻菊碧色每叢作雙鳥並立名鴛鴦菊為
之賦詩
枝頭兩兩立東西知是鴛鴦不獨栖一種貞心誰得侣
廬江小吏仲卿妻
次林見素中丞見寄之韻
山林滋味老尤長肯羨裴家翠錦坊却羨雲莊千顆玉
炎風五月擘紅香
二月真適園梅花盛開
萬株香雪立春風背倚斜陽暈酒紅把酒花間花莫笑
風光還屬白頭翁
又
春來何處能竒絶金谷梁園俱漫說誰信吾家五畝園
解貯千株萬株雪
朱半山輓詞
晩從秦晉結葭莩紹也他年可不孤回首玉山人去遠
夷亭斜日雨疎疎
又
幾迴折簡荷招要八月西風看弄潮今日稽山無賀老
畫船空指半山橋
石倉歴代詩選卷四百十六
