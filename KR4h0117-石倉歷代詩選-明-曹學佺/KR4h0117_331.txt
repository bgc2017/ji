石倉歴代詩選卷三百三十二
明曹學佺編
明詩初集五十二
胡翰(字仲申金華人)
之子于征美監胄陳生也陳生歸省其母奉養
于京師故勗其行以慰其母心焉
之子于征有楚者衣翼彼北風翩其以歸豈忘在公爰
恤爾私惟皇有命來慰母思之子于征言汎其艫明發
于越夕濟西吳薄登于畿安車載驅惟皇有命將母來
居之子有母令儀有怭養則有禄皇斯爾錫曷以報之
顧懷罔極竭爾臣節迺殫子職
新城頟頟
新城頟頟孰究安宅帝綏東人命我邦伯邦伯莅止作
之司轄慎迺夙夜奮其桓撥弓矢斯抗戈銃孔鑠寇來
授首開門可斫新城膴膴疇敢余侮邦伯惟翰遵養其
旅野無舉燧田有棲稌偃旗臥鼓不試亦武如彼雷行
濡以甘雨民斯樂胥帝靡東顧自東徂西自南徂北芒
芒禹迹肇我邦域我民綏矣我公歸矣令聞令望執德
不回受禄不貲公則有之民何貺之薄言酬之惟天子
是毗下民是宜
鬱鬱孤生桐
鬱鬱孤生桐託根鄒嶧顛皎皎白素絲出自岱畎間一
朝奉庭貢妙合良自然桐以為君琴絲以為君絃中含
希世音置君離别筵征馬慘不嘶僕夫跪當前君行千
里道豈惜一再彈南風日渺渺清商動山川和者昔已
寡聽者今亦難
人生苦偪側
人生苦偪側莫處蠻觸間殺機起不測朝夕相搆患尺
書下齊城丸土封秦關用意何崎嶇舉世當其賢湯泉
自長温蕭丘自長寒天地有至性貧賤吾所安
維南有佳鞠
維南有佳鞠風露發清妍離離絲玉樹粲粲黃金錢色
含坤裳美質抱日精圓藴靈自女几滋布瀰樊川既入
神后品還充仙子飱中夀登百歲上夀延千年千年與
百歲何異瞬息間獨有幽貞節可比金石堅託以奉君
子歲晏期弗諼
擬古
一夕復一夕一朝非一朝昨見春花開忽睹秋葉飄人
非金石姿安得長不凋窮年事觚翰駕言遠遊遨手提
具櫑劍拂拭鸊鵜膏含精變光彩上薄青雲霄願君勿
棄置佩此長在腰南山有猛虎西江有長蛟斫蛟取猛
虎始貴非鉛刀
其二
白馬誰家子翩翩新少年寶帶千金裘鞍垂兩櫜鞬五
侯争馳鞚七族莫比肩來往長楊間捷出飛鳥先朝從
羽林獵夜展秦樓筵前楹列庭實中庖具珍鮮趙女舞
雙袖吳姬調七絃張急調高起酒盡意彌堅恨無美人
贈中激壯士肝暌離各自愛重來還復然
其三
節節復促促雄鳴雌自續借問此何音有鳥人不畜三
文被身體五采爛盈目聲諧九成奏靈出衆羽族自從
阿閣傾再改岐山卜千年不來儀四野多&KR1409;贕世德誠
已微天路清且穆願因東南風吹度玉笙曲
其四
長安萬里堠日日送遠行輕車列千駟驃騎懸雙旌西
出横門道意氣傾公卿鈹戟夾左右部曲聯若星疾驅
呼延塞深入休屠城旄頭無時落邊風旦暮驚刻功燕
然石受爵天子廷
其五
梧桐生朝陽不附衆木林上枝拂雲漢下根固重隂歲
久林質古斵為姚氏琴朱絃絙横理加以玉與金徽軫
何粲粲清談揚妙音重華不可見懷思意何深
其六
千里不唾井與君相别難風塵雖異路恒願同悲歡在
金莫為玦在玉當為環聯以翠織成宛轉衣帶間相望
燕與越寸心良自堅日入已三商憂來翻百端遥遥託
清夢不知寒夜闌
其七
日長自愛惜夜長復悽惻人生幾何時少壯已非昔凉
風動萬里起念南與北山川路杳杳車馬去不息燕趙
高聲名荆揚壯材力仲尼七十說未遇身削跡為雲不
上天焉能雨八極
其八
昔聞崑山禾結實大如黍一食能療飢再飱可輕舉大
和溢肌髮含真逐仙侣左盼東華君右招西王母蒼籙
手共開金冊笑相旅后皇降嘉種寧遣同宿莽杲杲晨
出日祁祁載隂雨煦被非一朝長此千萬古
其九
飲酒須飲醇結交須結真貌合不足貴言合寧可珍長
安桃李樹家家自陽春常時握手者孰是同心人吳中
有雙劍一奉洛陽賓精靈颯然合萬里情相親
東望赤城山送人
東望赤城山遠在滄海頭雨雪方霏霏行人不可留衣
裳好結束文采珊瑚鈎早傳一禮書為報東諸侯書報
東諸侯藿食懷遠憂鄭虔所臨郡山多少田疇居民煮
海水海盡民始瘳丹丘有羽人歲晏長悠悠
游仙詩
夙志慕仙術笑傲人間春朝陪瑶池燕暮揚滄海塵道
逢安期生遨遊乘采雲粲然啓玉齒遺我紫金文天地
此中畢世大不得聞受之今十年留待逍遥君青鳥從
西來飛去扶桑津寄書久不到白首悲秦人
寄陳子尚錄事
東甌有一士周遊吳楚間一歲一歸養四十來作官人
生貴得意寄書忽長歎芳蘭委蔓草霜露復摧殘寸心
欲焉託相望隔山川出門道路修起伏千萬端直性不
得遂此道自古然寄書當路者下流良獨難
至正壬辰之春余臥病始起遭時多故奔走山
谷間觸物興懷忽復成什合而命之曰雜興
早歲苦憂患况兹抱沈疴展轉不能寐夙夜如枕戈骨
肉交相持朋友亦屢過感時寒燠易無乃久愆和石閭
有三秀崑丘多玉禾達人貴知命永言心匪他
其二
病起不飲酒客來意何如四座皆春風燕燕深相於富
有富貴交賤有貧賤趨古意吾所愛今人寧見迂忘情
衡門下言笑色專腴忽淹嵇康駕何煩翟公書水煩魚
不大馭促馬已疲法令貴寬厚牛毛安所施秦風蕩六
合賦役懸高卑料民事隠覈簿書日孜孜君卿嘗見嗟
諒者以為宜共執如張弓後來誰弛之詩人詠豈弟勞
人千載思
其三
緣山列城郭歲久亦已頽羽檄來何方工作殷如雷六
丁運巨石泉扉蕩然開不知誰家墳暴露骨與骸古碑
置城頭歎息三徘徊死者何所知但為生者哀巴陵韓
希孟淑質自天挺一為軍中虜視死猶一暝寔云瑚璉
器不肯作溺皿借此清江水葬我全首領願魂化精衛
填海起成嶺皇天如有知許我血面請書帛字不滅千
歲光炯炯躑躅戎馬間丈夫可以警
其四
野王有二老矯若雙鳳雛不棲惡木枝寧啄中田稃翺
翔千仞上覽德周八區赤符啟帝子鏘其應瑶圖一鳴
洞黈纊再舉凌天衢飄颻不可縶漢網亦已疎至哉高
尚風念此其誰歟恐非嚴光倫意乃董公徒
其五
偶家長山下遂與世途遠泉聲挂屋角曉見池水滿日
出生清華風來送餘善大化無端倪寧謂心有眼牀頭
遺古書歲月忽已晚玩之不能了聖哲有憂患
臥龍岡觀賈秋壑故第
宋祚移東南會稽國内地白日照城郭相君開甲第蜿
蜒臥龍岡高出列雉背審曲立萬楹增雄踰九陛飛栱
凌丹霞交疏激清吹上極高明居下有幽深隧栖甲戒
不虞為計亦已至以此忠社稷寧復憂隕墜揚揚昧所
圖擾擾復多制崦嵫日西薄祝栗風南厲魯港十萬師
聞鉦一聲潰木披本先蠧堤壞川如沛詩人謹厲階人
禍豈天意至今王夷甫百罰有餘戾摩挲岡頭石零落
重奎字山川一何悠蒼莽鴻飛外舊時賀老湖酒船總
堪繫吾寧慕賢達聊以抒長慨
吕梁洪
河水趨山東四曠無險塞吕梁扼其衝凜若萬強敵水
勢與石鬭終古怒未息舟行齦齶間衆挽不餘力進始
踰跬步退忽落千尺長年起相語兹土神所職登祠奉
嘉薦拜跪陳下臆船頭勇牽纜檣表高挂席好風東南
來送我天北極叱馭誠足欽垂堂詎遑恤昔聞莊叟言
有山在離石懸水三十仞魚鼈皆辟易孰隳天地性遂
拯生民溺鴻飛九州野吾願觀禹迹
夜過梁山濼
日落梁山西遥望夀張邑洸河帶濼水百里無原隰葭
菼參差交舟楫窈窕入劃若厚土裂中含元氣濕浩蕩
無端倪飄風向帆集野闊天正昏過客如鳥急往時冠
帶地孰踵萑蒲習肆噬劇跳梁潛謀固坏蟄古云萃淵
藪豈不增怏悒蛙鳴夜未休農事春告及渺焉江上懷
起向月中立
益清堂為國子生張伯高賦
高堂思何浩宛若臨瑶池碧水皆種蓮垢氛安得緇玉
質皎自内朱華爛相輝不矜顔色麗豈憂零落滋馨香
無時發窈窕随風吹堂中有美人佩服芳菲菲興言誰
與晤慨慕此良時寧無百年賞願結千載期流芳在人
世樹德諒如斯
書黃賀州平蠻事後
荆楚綿百越襟帶極遐裔連山限車轍外薄海無際風
氣何紛厖羣蠢動相噬古雖郡縣置畫地出租税負險
恒自固犬牙植形勢聚若蜂螘來散如鳥鼠逝堯仁不
能覆往往思一薙懸兵萬里外暴露蒙瘴癘亦有内齊
民詿誤混狂猘巢穴牢弗破根本先自殪天遺槃瓠種
出入民患害聖哲戒不虞窮討諒非計皇靈冒下土赫
赫火俱厲日月所出入有生盡懷徠賓賀崎嶇間苞蘗
久聯締遣吏得黃侯為國開信誓王師不血刃緩頰下
椎髻列功奏天子璽書遠頒賚賜以大銀盌副之金帛
對嶺海數十城安得百其喙我聞范史言此屬非難制
力弱校弄薄非可羌戎例漢廷慎擇守祝良復誰繼侯
今鬚盡白侯心甚豈弟分符浙水上應念東人勩蠻猺
尚有知東人敢忘惠作詩勸不隕庶以示來世
西村老人隠居
振轡起陳力投簪遂辭禄吾今見伊人逍遥在郊牧令
節春載陽芳辰日初旭鳥鳴高樹顛牛飲澗溪曲翳翳
桑柘隂藹藹禾牟熟耰耔返故畬經過候新躅高榻生
風凉練衣無暑溽披帙欣自悟臨觴復誰屬情真不肅
客意豁已忘俗列生談力命老氏貴止足
夜宿寶石精舍
出郭随穉子薄暮投山扉葉落故園樹危柯風更悲勞
生各已息不知夜何其上人池閣中燈火深相依盈樽
豈無酒多病久不持啖我園中菓飽我以豆糜出戶見
明月踏月褰裳衣悠悠故意長落落新知稀冉冉歲云
暮百爾慎所歸
京口紀行
大江風西來波濤一何浩我舟不得發徘徊越昏曉衡
運已朔易曜靈忽東杲早出南徐州草乾霜露少慘慘
沙塵飛軋軋車輪繞寒氣來薄人重裘僅如縞日高衆
鳥翔天末孤帆杳川流與岡勢合沓自回抱人生大塊
間孰能出其表勉為辛苦行益見顔色槁人言野多虎
前驅善相保顧非千金軀祇欲仗穹昊共子陳此情歸
來臥蓬島
南京遇蘇平仲編修
南州苦寒月雨雪久不雱風沙滿長道四顧心飛揚君
子有行役束書歸故鄉故鄉浙水上遠在天一方父母
及兄弟昔别今五霜我昨來自東音問不得將為言起
居好良足慰子腸巍巍帝王都濟濟人物場噦噦争先
鳴翩翩迺高翔六館走相送如惜孤鳳皇惜兹歲華晚
眷彼川路長臥聽吳門鐘歸共越人航上堂拜家慶兄
弟同樂康歡言酌春酒拜舞迎春陽願言千丈暉長照
百年觴
歸故山
西阜高見日今朝故山裏萬木風已微白雲忽孤起池
邊記昔行城郭無人至三秋相望深獨抱悠悠意出郭
懷所親復上橋南路大田美多稼嘉澤何愆度人皆望
秋實凄其已風露策杖陂中行低徊亦奚故
命童
今晨雨新歇日出東南隅草樹有佳色當軒散紛敷歡
言命童僕治我園中蔬幸此琴冊暇且復一荷鉏雖有
黽勉勞良足具中廚但恐惡草長不治成荒蕪世事每
如此豈敢忘勤劬
青霞洞天偕章三益僉事觀石橋
太末一為客倏忽三四齡常恐玄髮變未諧滄海情今
晨屬休暇文彦皆合并方舟濟沙步飛蓋指巖扃青霞
天之表赤日午正停息隂無擇木抱渴無藏冰寧知大
火維有此真福庭巨石跨千尺如梁架青冥深疑地肺
開洞見天光明玉樹交左右禽鳥無一聲凉風度澗水
炎濁蕩然清昔聞偶奕者坐穏交心兵相持執方急旁
睨躭若醒柯爛胡不歸海枯固其恒蠻觸遞翻覆大化
何由停不如飲美酒且置石間枰
張節婦
人生為夫婦結髮相因依恩愛在偕老零落中路歧夕
坐守空閨晨興簪惡笄身為張氏婦煢立將安歸願言
持寸心如石無改移上奉百歲姑下哺兩男兒兒雖媵
所出孰匪夫體遺烝嘗苟有託門戶亦足持瞻望恐弗
及劬勞庸敢辭鄉人敬婦德縣官尊母儀二子伯與仲
孝思長不衰相見髮種種猶說襁褓時故家海東頭波
濤誠渺瀰獨有雙柏舟可以濟艱危行者曾弗操令人
怨蛾眉
桐谷山房
客從山中來為言山中居種樹不作琴清隂常繞廬翛
然窗几間中有竹素書上窺聖人奥下抉百氏殊寥寥
千古意問子今何如勿學臧與谷亡羊苦多途願企心
齋人不遠復爾初歸撫庭前柯應見雙鳳雛
南箕長好風
南箕長好風東畢復好雨隂魄生自西終夕成乖阻悠
悠望彼蒼脈脈不得語起坐酌酒漿北斗在庭戶
冬日何可愛
冬日何可愛夏日何可畏矯首問羲和羲和不停轡寒
燠相代更天運自有常但惜愛日短不及畏日長
日出照高樹
日出照高樹翳翳綠當戶端居念友生淹泊何處所西
路阻且長東流莽回互豈云阻音容亦乃乏書素懷德
必有鄰興言自中古振衣起行行見此褐之父
示項生
去日不可追來日猶可期朝采六萟英夕玩忘其疲海
當衆水積聖亦途人為挾冊自有得焉用比臯䕫
其二
明招山中人高義無等倫恨子弗見之一去五百春我
學如贅疣未成先誤身誤身身不淑誤世心不仁
其三
大音在天地浩浩空山河作者推李杜千古未足多至
哉風與雅采之委巷歌世人事琱琢伐柯徒伐柯
其四
嚴霜十二月雞鳴思遠道遠道方迢迢客行何草草朅
從汴水來復鼔秦淮棹秦淮梅柳樹物色今年早
湘筠辭
湘之山兮西迤湘之水兮東騖何箘簵兮孔多望不極
兮湘之浦帝子去兮雲中俾夫人兮延佇曾莫樹兮椒
蘭又莫檻兮蘅杜載雨兮載隂滔滔乎誰與度將以遺
子兮琅玕抱幽貞兮永固
風雷引
烈烈兮轟轟為飈兮為霆迅發兮震雷驚薄太虚兮下
上聲謂天懠兮孔仁孰司柄兮赫厥靈民無愕兮載寧
威既揚兮沛澤零
長清操
河之水清兮清且漣漪我泳其流兮而原之不知我飲
而監兮我何求思勗兮勗兮母揚其波兮母淈其泥
思沂操曾氏有居越者睠焉不忘魯之舊鄉
余以聖賢之道不下帶而存也作思沂操以
廣其志云
沂之水兮泱泱曷不歸兮以浣我裳我思兮孔長沂之
水兮湜湜曷不歸兮以沐我德我思兮心惻沂可思兮
亦可泝予鼔而舞兮喟吾之與兮
越水操
越水浟浟兮不可以方舟旋桓有魚兮不可以為鱐九
罭寸目兮豈不密且周惟魴及鮪兮竭澤是求有獺有
獺兮復跂于洲
長山操
長山之下兮翳翳其木易于原田兮亦有嘉穀孰馮于
陵穿予之屋不以我為虞兮反縱爾毒匪兕匪虎兮曾
莫我敢逐
附宋璲詩(字仲珩文憲公之子)
寄張允載兼東項思復
憶昔到京畿與子寓官廨一見即相歡不翅舊交快維
時困道塗驅車久行邁忽逢弛擔初欣若身脱械握手
坐氍毹欵語慰疲憊情投比黏膠意愜甚搔疥項君數
過予滯下喜方瘥三人互談&KR1744;何殊合糾繣驂鑣出游
街古蹟探其怪路入青蓮宫駐足聽梵唄薄晚始旋邸
傾倒形忘瘵周詳論書譜從容說詩派凡習尚浮華遺
音日已壞作者固繁夥咸韶混夷靺瀾倒并波随疇能
捄危敗顧余樗散材頻年處卑隘枘鑿乖方圓甘遭世
倒賣人將競嘲譏子乃敦教誡苦言加箴規默默使心
解酒酣示新篇辭源極滂湃却類任公子投竿下羣犗
應似萟嘉禾薅治絶稊稗讀之神駭驚秋蛩罷嘶喝政
圖籍薰陶别還隔遥界欲叩寢食安但復占爻卦浦汭
守衡茒無從豁矇瞶譬諸鐵在爐伊誰鼔風鞴况乃患
沈疴軀命猶纖芥侵尋閱暑寒孱弱乏剛夬精神盡凋
耗面目多腫膾布衾暖閣眠藥裹晴簷曬年來獲告瘳
書齋仍掃灑猿鶴亦爭慶似索煙霞債綴賦詠雕蟲攻
篆學垂韮有時看飛泉四山寂無㕦思取古遺經一覽
適灸嘬蘭膏繼日晷矻矻警昏懈視已常欿然進業慚
質䪥志須成絲枲未能脱菅蒯篤信宴安中懷毒劇蜂
蠆蚤暮自深省此語諒非躗近聞子亦歸親朋樂情話
千里感貽書殷勤馳一介而翁幸康強愧缺牀下拜
春夜詞
春閣凝温翠雲繞五色流蘇垂嫋嫋美人自脱玉花鈿
子帳香棲綠衣鳥銅鳬漏聲夜初墜紅暈搖晴燃蠟火
欲寄相思無鯉魚月色棃花然朵朵謾將軟帶結同心
開簾微步鞦韆隂芳眠未穏鴛鴦枕早樹重重啼翠禽
采桑曲
桑芽露春微似粟小姑把蠶試新浴素翎頻掃細于蟻
嫰葉纖纖初上指朝采桑暮采桑采桑不得盈頃筐差
將辛苦向姑語妾命自知桑葉比家中蠶早未成眠大
姑已賣新絲錢岸上何人紫花馬却欲抛金桑樹下
劉璉(字夢藻文成之子)
遣懷
綠鳬水中遊白鶴雲間飛霄漢有修程焉能顧卑微浩
蕩展羽翰崑丘以為期鵰鶚趨下風罻羅絶張弛倏忽
萬里餘摧頽不知歸空林有故巢繁霜日霏霏孤雌哺
黃口啁唽將疇依豈如戲蘋荇雙棲在漣漪
白楊河
白楊河下春水碧白楊河邊多估客東風二月柳條新
却念行人千里隔岸上居人纔數家茒茨深處見桃花
小婦河邊汲新水老翁門外看雛鴉桑苗青青麥苗綠
牛羊散落村墟牧行客年年任往來居人自住楊河曲
石倉歴代詩選卷三百三十二
