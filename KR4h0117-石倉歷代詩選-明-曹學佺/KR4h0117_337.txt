石倉歴代詩選卷三百三十八
明曹學佺編
明詩初集五十八
劉渙(字彦亨山隂人)
登棲雲寺懷原無極上人
尋幽躡危磴步盡得蘭若層雲盪胸起飛瀑當面瀉秋
色杖屨外夕照峰巒下寂寂白雲窗不見安禪者
初夏即事
野色滿庭戶晝凉清景佳一雙白練帶飛上石榴花
小遊仙二首
玉京侍宴返瑶池西母金輿九鳳幃小隊旌&KR1242;三十六
龍聲馬影隔雲飛
綵女香衣結翠纓瑶笙學弄鳳凰聲玉樓徹夜無人鎖
十二欄杆月自明
折枝芙蓉
渚宫秋老夕陽多無復君王避暑過席上舞衣零落盡
獨留團錦照蒼波
無題二首
白玉搔頭金步搖春衫紅勝海棠嬌只因記得當年事
重到桃花第四橋
鬢薄鬆鬆綠霧凉春風點額麝香黃背人撲得雙蝴蝶
蒲扇薔嶶露水香
附劉績(字孟熙渙之子也)
上之回
上之回神靈祐震金聲擂天鼓白旄麾赤熾舉月支拜
跽老上舞宣皇威振虎旅大臣八柱為君輔敷文教沛
澤下雉來越裳熬獻西旅玉燭載調金鏡朗爥篤我懿
親禦彼外侮弭五兵正九扈百穀登民安堵觴九醖獻
萬夀提乾綱結坤紐御金輪運四海
雉子斑
雉子斑雌逐雄雄啄啄雌亦同不能如黃鵠高飛入雲
去時復蔽身淺草中隴頭麥穗長一尺良媒撲朔鼓兩
翼逸羣雋異勇氣張安能矯性從爾食延頸挺臆戛然
雄鳴寧介以死不馴以生
大堤曲
春風起大堤歴亂樓前柳樸頭多女兒解勸襄陽酒襄
陽估客足黃金百千争買女兒心茱萸帳薄鐙光透翡
翠衾重蘭氣深蘭氣未消鐙未滅合歡交綰丁香結良
宵一刻惜如金黃金易擲情難歇前船南商去後船北
商來不知妝鏡匣今夕為誰開
獨不見
翩翩五花馬腦絡黃金羇去年三月候送君戍燕支去
時妾别君贈折楊柳枝今春柳枝青遊子無回期褰帷
獨不見默坐顰蛾眉
去婦詞
去婦兩眼泪為君滴平生一滴感妾意再滴感君情三
滴眼欲枯血點淋香纓不滴堂前花死株有時榮不滴
階畔草苦心展芳萌請滴橋下水長煎嗚咽聲
宕婦怨
宕子行天涯行行日云賒詎知閨中婦夙昔減容華憶
夫上青山下車逢狹邪路遥不可見拭淚徒怨嗟慎勿
令婦嗟宕子蚤還家不應蘼蕪草竟作菖蒲花
擬曹子建五遊篇題會乩童氏永夀堂
俯仰隘九州思欲凌風翔詎知蓬萊居宛在東風傍流
耀敞閟室倒影籠虚房方扉蔭弱木圜樞結摶桑爰有
兩仙人伉儷坐中央被以清霓衣襲以絳霞裳揚眉粲
玉色笑語芝蘭香九天降靈氣萬象藹春陽蟠桃灼其
花珠樹弄其芳初疑鬱宵館復似太微堂金童劇西偏
玉女戲東廂左待白麟脯右挹玄露漿奏以養生篇侑
以却老方永延金石夀天地同其長
寄愚士兄
越國盛文獻多士鬱如林况子崇鋒穎餘聲夙所欽明
闇雖殊資趣舍豈異尋朝遊接經轂夕寢共華衾朱絃
有迭奏綠醑無孤斟鄙情忝葭玉高誼契蘭金合并昔
所懽離索今難任子居曾城阿我阻清湖隂豈無車與
楫川途迴且深仰瞻璚樹枝還顧蒼山岑顧瞻豈不忍
諒子無遐心眷言懷嘉貺佇立俟徽音
寄内敬
一日八九望每望目屢揩秋風漲離憂填塞壯士懷蹋
地地有垠步天天有涯如何與子别三載不一偕狡獪
日日多淳龐日日乖出門非無侣見人心則豺願為朱
絲繩與君琴瑟諧願為白羽箭藏君金&KR0008;靫生結知音
朋死作正直儕長白山崔崔遼水清湝湝人生莫暌離
暌離恨難排
八月十五日夜泛湖
舸艦中流並琴尊上客同林泉真有待洲渚暗相通霧
斷山疑畫烟沈水似空卷帷邀桂月攬佩結荷風纖歌
凝鳳籟醉舞踏龍宫杯深知酒聖詞富識文宗雅會殊
難得高情幸不窮賦詩聊自奏不是倚才雄
送陳指揮出海
命將出嚴城龍驤舊得名氣排山岳重威鎮海波平天
闊金笳迥風高錦颿輕魚鱗耀鎧甲猩血粲斿纓羆虎
獰皆習蛟蚪安不驚懷柔歸聖主訓練集奇兵營控蠻
沙白旗翻島日明遐方勤入貢昭代慎徂征蓐食惟加
勉瓜期待次更懸知凱還日鉦鼓報千程
送沙門繼徹遊京寺
芳蘭不怨秋幽桂不媚春拂拭片月心斗藪孤鶴身采
珠須采蠙懷玉休懷珉當思鏡中綠歸濯屐底塵
題宋院人畫著苔梅
濃露洗花骨苑空勞勞春綠罽疊仙帔粉姿疑笑人畫
屏罥幽夢夜苦香不歇楚竹裂鳳膺恨魄如懸玦
行路難二首
奉君蓬池之鮮鱠郢水玉色之春醪百金蟠龍之珤帶
五紋翔鸞之翠袍人生貴賤骨同朽及時為樂意始豪
盛年一去不再返勿令心苦形復勞不見梁王舊池苑
石麟圯壤没蓬蒿
君不見盆中絲須臾改變朱與綠男兒重交誼何為中
路多反覆憶昔感君相與深白日青天矢寸心一言忤
意成蔕芥金石之好為消沈四座且勿歎聽我撫節歌
路難空傳管鮑舊時事古人節槩今人看落落園中松
柏樹幾曾霜雪一摧殘
放歌行
銅駞故國風烟慘譜牒煌煌猶可覽軍壁焚燒紀信車
諫臺攀折朱雲檻當時圭組盛蟬聯世澤相承五百年
城中甲第連雲起樓上歌鐘鎮日懸人生貴賤如翻手
萬事紛綸無不有國步艱難徒扼腕世情猜忌惟鉗口
亂離家業散無遺環堵蕭然隠在兹門前屢揖經濟士
眼底不挂屠沽兒十載飄零寄他縣懶將衣食看人面
槖裏長嗟無酒錢牀頭却喜留詩卷東鄰惡少鬭雞回
白璧黃金滿屋堆也知六博無高手時至君看好采來
王山農畫梅歌二首
玄冥凍律凝隂谷山魅幽幽弔僵木誰卷鮫機一尺烟
錕刀碎刻藍田玉博羅仙人調小鳳瓦冷霜華不成夢
火熏金獸蘭氣温鏁窗斜月淡幽痕
其二
水仙騎龍歸海宫玫瑰珠珮迎春風霧澄天净露嬌影
蕊粉染衣香更濃鮫綃隔夢棃雲色么鳳不鳴花脈脈
畫角吹殘十二樓湖西曉月涵空白
子昂萬竹圖歌
鳳翿刷雲光矗矗錯刀鈎鏁稜曾玉誰觸江君五十絃
殘蛾泣露團秋綠海飈撼月聲玲瓏石烟貼虚幽翠重
澄凝商素排九峰古潭一夜吟雌龍
蓮塘謠
疊翠參差水容净蘭芽半吐蒲根冷膩極紅蓮怨臉明
霞綃委墜千重影藕腸斷處絲暗牽荷露學珠那得圓
小姑羅袂拂秋月鏡裏紅妝只自憐吳歈響斷平橋晚
溝水漾愁愁不淺搖蕩輕橈泛灧光銀塘&KR1484;䳵雙飛遠
越蛾曲
薄霧壓花春悄悄嬌蛾隔簾香步少綠雲裊娜結雙鬟
金蟲綴頟鸞篦關長眉掃黛濃如山花房惟恨一生閒
蜀紙封緘寄心事淚痕落處紅鉛膩南風吹愁撲天地
桂葉迷濛蕙花死東家燕子飛不歸羅帳曉寒生舞衣
春燕詞
堂前喃喃舊時燕春社一年來一徧雙雙並立語畫梁
主家庭榭足風光側身來往營舊壘拂柳衝花還渡水
落英飛絮太悠揚却逐春泥入窠壘簾鈎乍歇理毛衣
試力引雛高下飛美人入夜開春宴驚遶如嗔紅燭輝
斗泉廢宅今無主苔蘚年年得春雨
送叔祖吳中省親
車輪遥遥馬蹄速遠客歸家不停轂秋田簇簇禾黍生
繞屋四散牛羊鳴今朝靈鵲好言語行人上堂應拜母
四鄰八舍具杯盤日日堂中作歌舞兒不遠行母在宅
養蠶種田多粟帛却思在外富貴時何如貧賤不相離
送王廷桂還姑蘇
王郎入骨愛風雅自言生長姑蘇下一片清冰映玉壺
判知不是栖栖者越王臺畔偏相逢握手高談情頗濃
西陵緩轡吟秋霽北幹銜杯坐日舂酒酣擊節因懷古
壯心磊落嗟誰仵却笑將軍類木猴每輕丞相稱倉鼠
郎今身世兩悠悠浪迹翻成汗漫遊誰信魏牟偏戀闕
自憐王粲數登樓故國繁華已凋槁送君只欲傷懷抱
子胥墓下但白楊泰伯祠前空綠草三十男兒宜遠圖
功名富貴等樗蒲只須一舸遊三泖莫作扁舟泛五湖
送周明德應詔之京師
閶門柳條未堪折只宜相見不相别人生蹤跡各東西
半是車輪與馬蹄把酒送君城北路曉日鴉啼烏桕樹
一聲歌罷淚滿巾僮僕催人上塘去願為轆轤纏青絲
轆轤可展心不移男兒出處自有分與君那得不相離
官家有程行莫緩後夜相思月還滿
題宋院人畫盤車圖
大車盤盤牽不住小車碌碌推還去上阪下阪日千迴
不離太行山側路吳鹽蜀米塞滿箱烏犍耳濕筋力強
商人重貨不畏虎飯牛夜夜宿車傍妻孥不須念行旅
槖中有金皆樂土星飡露櫛逐隊行但願利多無所苦
道傍往來多折軸誰人肯戒前車覆
帆山夕照送顧大往遼海
落景石帆秋餘紅掛樹頭斜憎樵笛送遲賴估檣留鴉
落光猶閃蜺遥綵漸收依依映旌旆遠過城西樓
舟中望金山
絶境浮塵遠穹天積水多樓臺含蜃氣鐘鼓動鯨波岸
曉江僧出沙晴島鶴過末由窮勝覽倚櫂發狂歌
送唐生從軍關陜
身逐征西將休歌行路難鳴弓霜力勁舞劍雪稜寒鄉
淚看花落邊愁縱酒寬少年曾許國直擬斬樓蘭
送内敬重戍遼左
别淚不可忍杯行到手空風塵重作客寒暑易成翁曙
色連關樹秋聲起塞鴻天涯見親友還與故園同
送魏仲房往上高省親
新年思定省理櫂别家林野雪消不盡春江流正深伯
魚方學禮子賤只彈琴記取臨歧處清言抵贈金
送友歸鄱陽
芳草綠尚淺故園春未殘平生為客慣今日别君難短
棹吳歈曲哀絃楚女彈江花正滿眼且莫下長干
静軒為陸生作
已於城市遠林徑轉逶迤一鳥不鳴處孤亭獨坐時砌
花閒白日野竹匝清池每欲相來往鄰人恐未知
早春寄京師白虚室先生
帝城佳氣接烟霞草色芊芊紫陌斜霽雪未消雙鳳闕
春風先入五侯家歌鐘暗渡新豐樹遊騎晴驕上苑花
獨有揚雄才思逸應傳麗句滿京華
和毛鼎臣聞白西塘臥病之作
昔年遊宦去鄉閭此日還家勝謫居垂老厭看爐内藥
窮愁還著篋中書青雲有路迢迢隔白髮無情漸漸疎
漢代于今論封禪長卿多病欲何如
贈袁錦衣
少因驍勇調邊城聖主論功特著名心解豹弢偏識陣
手揮龍劍祇輕生黑山敵破教傳檄青海軍回看洸兵
今日太平身獨老柳營閒坐聽春鶯
吳越兩山亭
危亭面勢瞰雄都詞客登臨興倍孤地拱會稽開古越
江吞羅刹限全吳黃金謾鑄功臣像紅袖終墮霸國圖
不為千年獨悲愴眼前人事幾樗蒲
題二姝撫嬰圖
休識流黃罷養蠶桃根桃葉並清酣龍綃却暑肌香膩
蟬翼凌風髩影鬖常恨畫中題荳蔲誰教窗下種宜男
螽斯合備房中樂見說如今化已覃
阿那瓌
夜雪沒氊城聞箛三兩聲漫山是獵火照著漢家營
結客行
結客千金盡酬恩一劍存羞為狗盜伍不傍孟嘗門
征夫詞
征夫語征婦死生不可知欲慰泉下魂但視褓中兒
征婦詞
征婦語征夫有身當徇國君為塞下土妾作山頭石
雙行纏
色絲深文羅持作雙行纏繫儂白玉脛步步作春妍
繡纏合歡帶足底生蓮花自踏君門戶更不由狹斜
為北郭悼亡
獨坐思芳辰鶯花笑冷春自從妝閣閉誰拂鏡臺塵
書扇
家遠綠川長回舟菡萏香緩聲歌白苧明月堕横塘
詠筝雁
絃絃相近不相離入調頻將玉手移最恨曲終人散後
影分行斷各參差
聞唐愚士除翰林侍讀却寄
看鍊神丹骨已成新騎雲鶴上蓬瀛山中舊伴頭將白
遥矚非烟想珮聲
經錢塘故址
潭潭第宅俯長衢杏閣桐窗似畫圖三十年來陵谷變
耕人猶識舊銅鋪
畫馬
曾蹴交河度黑山霜蹄颯颯汗斑斑如今四海無征戰
老向春風十二閑
李迪畫蘆雁
遠别冰天趁稻粱秋風吹斷不成行夜深獨宿江南渚
夢怯黃蘆葉上霜
附劉師邵(字師邵績之子)
十月十八日出都城途中寫懷
驅車出都門落日臨高城客懷方鬱紆悠悠赴修程四
顧原野茫蕭蕭北風鳴戀闕首重回懷人恨難平豈無
萬言書亦足干聖明上將補衮衣下欲請長纓君子貴
安分苟禄非所榮出處會有時屑屑徒自輕扁舟歸去
來鄉山望中横濯纓發浩歌滄浪有餘清
鏡湖丹室為周良醫仲方賦
浩浩鏡湖水東流接扶桑矯首望不極三山海中央上
有列仙侣樓居鬱相當若人從之遊鸞鶴參翺翔授以
養生訣示以金丹方後天可不老夀命凋三光稽山孕
靈秀爰兹構丹房鑿雲以為牖結露以為梁左控金虎
伏右提蒼龍驤渴飲駐金波飢飡截松肪丹成貯龍鼎
五色爛輝煌鬼神不敢窺禁衛呵不祥服食煉精魄身
輕欲飛揚手握造化樞一舉超八荒我願得此劑持之
獻明堂上以延萬夀下以惠三殤
琴月軒
琴中有真趣不待徽軫全琴中有至音不待宫羽宣憑
軒撫孤桐皓月當空懸秋高夜寥寥萬籟俱寂然掩抑
三四聲志在太古先棲鳳翔高梧潛蛟起重淵高山何
峨峨流水復涓涓相逢盡聾俗孰知妙入玄子期去已
遥牙氏終絶絃此意當自得勿為昧者傳
休理妝
婉婉青樓女秀質淑且明輕雲粲朝日光彩何新鮮云
胡不自貴修飾以為妍競為時世妝皎皎當市纏螓首
耀膏沐蛾眉鬭嬋娟妝成不自見竊為他人憐嘗蒙冶
容誨令德何由宣盍思守閨闥永謝朱與鉛
題仙山樓觀圖
宇宙開新域星辰隠上台羣峰羅窈窕列嶂擁崔嵬玉
觀參差聳琳宫次第開珮聲霞外響幢影日邊來王母
迴鸞馭秦娥集鳳臺懸枝珠作網綴地錦為苔樹挽千
峰霧泉轟萬壑雷地疑連閬苑山似接蓬萊真境殊難
遇新詩豈易裁抽毫聊短述深愧謫仙才
游静海寺
祇園通輦道絳刹聳崔嵬日月瞻天近烟霞接地迴黃
金鋪净域白玉甃層臺池湧青蓮現窗臨碧樹開塔凌
霄漢起鐘喚海潮回天女將花至龍王獻寶來佛燈澄
霽月僧唄隠春雷香積分廚供醍醐薦茗杯波光搖演
漾林影共徘徊聽法誰能難題詩強自裁雄期過雁宕
勝已壓天台寄謝同游侣何年此重陪
送張孝廉之京
别離知不遠情至亦澘然樹引投京路鷗随出浦船去
程秋雨裏歸夢曉霜前親舊如相問卑棲似往年
喜陳少尹致仕還賦此奉寄
官滿一身輕懸車稱野情家傳新政譜壇續舊詩盟鳥
倦飛還息鷗馴妥不驚翻慚形役者驅逐尚營營
贈開元寺隆上人
自向錢塘住相將廿載餘息來諸妄斷老去萬緣疎洗
竹通幽徑搴藤補弊廬時時得佳句還向壁間書
又
諸方遊欲徧棲息此山中已悟法皆幻定知身是空窗
鳴蕉葉雨簾捲枳花風亦是躭閒者清言喜暫同
寄王内悦先生時方待詔公車
鼇背神山接絳霞每瞻辰極想京華祥烟色借宫城柳
湛露香浮御苑花天樂迥傳雙鳳闕雲綏遥駐六龍車
明光奏技多如雨應數王褒頌最佳
夢梅
冰魂雪態自娉婷夢入東風感使星春掩殘香烟漠漠
曙分疎影月冥冥金蟲焰短搖絲幔珤鴨薰微裊鈿屏
一枕幽情詩思窅翠禽啁唽喚初醒
畫竹
誰弄參差管聲悲引恨長夜深龍起聽明月滿瀟湘
小畫
雨餘溪樹凉落日水清淺浩歌歸去來心随楚雲遠
自君之出矣
自君之出矣日日盼征鞍思君如風燭有淚不曾乾
青樓怨
青樓連十里珠薄上銀鈎此中多樂事郎從何處遊
商婦詞
君心若流水妾心如落花風波千萬里相逐徧天涯
宫人斜
粉埋紅艷骨埋香草色非春亦自芳莫道生前恩寵薄
馬嵬塵土更堪傷
四皓奕棋圖
雲霄萬里羨冥鴻曾為儲皇出漢宫數著殘棋猶未了
五陵松柏已秋風
題子陵圖
漢祚中興竟滅新雲臺勲業聳嶙峋英雄盡入丹青手
難貌羊裘把釣人
懷潭講師
青蘿寺裏白頭僧净業真堪繼祖燈不出山門將十載
壁問長掛一枝藤
石倉歴代詩選卷三百三十八
