石倉歴代詩選卷十三
明曹學佺編
古逸歌謠
皇娥歌
天清地曠浩茫茫萬象廻薄化無方浛天蕩蕩望滄滄
乘桴輕漾著日傍當期何所至窮桑心知和樂悅未央
白帝子歌
四維八埏𦕈難極驅光逐影窮水域璇宫夜靜當軒織
桐峯文梓千尋直伐梓作器成琴瑟清歌流暢樂難極
滄湄海浦來棲息
箕山歌
陟彼箕山兮瞻望天下山川麗﨑萬物還普日月運照
靡不記睹遊放其間何所却慮歎彼唐堯獨自愁苦勞
心九州憂勤后土謂予欽明傳禪易祖我樂何如蓋不
盻顧河水流兮緣高山甘瓜施兮葉綿蠻高林肅兮相
錯連居此之處傲堯君
塗山歌
綏綏白狐九尾龐龐我家嘉夷來賓為王成子室家我
都攸昌天人之際於兹則行明矣哉
採薇歌
登彼西山兮採其薇矣以暴易暴兮不知其非矣神農
虞夏忽焉沒兮我安適歸矣吁嗟徂兮命之衰矣
去魯歌
彼婦之口可以出走彼婦之謁可以死敗盖優哉游哉
維以卒歲
臨河歌
狄水衍兮風揚波舟楫顛倒更相加歸來歸來胡為斯
蟪蛄歌
違山十里蟪蛄之聲猶尚在耳
黃鵠歌
悲夫黃鵠之早寡兮七年不雙宛頸獨宿兮不與衆同
夜半悲鳴兮想其故雄天命早寡兮獨宿何傷寡婦念
此兮泣下數行嗚呼哀哉死者不可忘飛鳥尚然兮况
於貞良雖有賢雄兮終不同行
澤門之晳謳
澤門之晳實興我役邑中之黔實慰我心
飯牛歌
南山矸白石爛生不逢堯與舜禪短布單衣適至骭從
昏飯牛薄夜半長夜漫漫何時旦
滄浪之水白石粲中有鯉魚長尺半弊布單衣裁至骭
清朝飯牛至夜半黃犢上坂且休息吾將捨汝相齊國
出東門兮厲石斑上有松柏青且闌麤布衣兮縕縷時
不遇兮堯舜主牛兮努力食細草大臣在爾側吾當與
爾適楚國
彈鋏歌
長鋏歸來乎食無魚長鋏歸來乎出無車長鋏歸
來乎無以為家
狐裘歌
狐裘尨茸一國三公吾誰適從
暇豫歌
暇豫之吾吾不如鳥烏人皆集於菀已獨集於枯
河激歌
升彼河兮而觀清水揚波兮冒冥冥禱求福兮醉不醒
誅將加兮妾心驚罰既釋兮瀆乃清妾持楫兮操共維
蛟龍助兮主將歸呼來櫂兮行勿疑
王子思歸歌
洞庭兮木秋涔陽兮草衰去千乘之家國作咸陽之布
衣
紫玉歌
南山有鳥北山張羅意欲從君讒言孔多悲結成疹歿
命黃壚命之不造冤如之何羽族之長名為鳳凰一日
失雄三年感傷雖有衆鳥不為匹雙故見鄙姿逢君輝
光身遠心近何曾暫忘
徐人歌
延陵季子兮不忘故脫千金之劍兮帶丘墓
越人歌
今夕何夕兮搴洲中流今日何日兮得與王子同舟蒙
羞被好兮不訾詬恥心幾煩而不絶兮得知王子山有
木兮木有枝心說君兮君不知
越謠歌
君乘車我帶笠他日相逢下車揖君擔簦我跨馬他(日)
相逢為君下
若何歌
嘗膽不苦味若飴今我采葛以作絲
渡易水歌
風蕭蕭兮易水寒壯士一去兮不復還
秦始皇時民歌
生男慎莫舉生女哺用脯不見長城下尸骸相支拄
巴搖歌
神仙得者茅初成駕龍上昇入太清時下玄洲戲赤城
繼世而往在我盈帝若學之臘嘉平
黃澤謠
黃之池其馬歕沙皇人威儀黃之澤其馬歕玉皇人愛
榖
白雲謠
予歸東土和治諸夏萬民平均吾顧見女比及三年將
復而野
吳夫差時童謠
梧宫秋吳王愁
三秦記民謠
武功太白去天三百孤雲兩角去天一握山水險阻黃
金子午蛇盤烏櫳勢與天通
别鶴操
將乖比翼兮隔天端山川悠遠兮路漫漫攬衣不寐兮
食忘餐
龜山操
予欲望魯兮龜山蔽之手無斧柯奈龜山何
水仙操
繄洞渭兮流澌濩舟楫逝兮仙不還移形素兮蓬萊山
歍欽傷宫仙石還
偕隠歌
天下有道我黻子佩天下無道我負子戴
鼓琴歌
美人熒熒兮顔若苕之榮命乎命乎曾無我嬴
琴歌二首
百里奚五羊皮憶别時烹伏雌炊扊扅今日富貴忘我
為
百里奚初娶我時五羊皮臨當相别時烹乳雞今適富
貴忘我為
琴歌
樂莫樂兮新相知悲莫悲兮生别離
書車
自致者急載人者緩取欲無度自致而反
書鋒
忍之須臾乃全汝軀
書井
原泉滑滑連旱則絶取事有常賦斂有節
衣銘
桑蠶苦女工難得新捐故後必寒
鏡銘
以鏡自照見形容以人自照見吉凶
鼎銘
一命而僂再命而傴三命而俯循牆而走亦莫余敢侮
饘于是粥于是以糊余口
堯戒
戰戰慄慄日謹一日人莫躓于山而躓于垤
伊耆氏蜡辭
土反其宅水歸其壑昆蟲毋作草木歸其澤
田者祝
甌窶滿篝汚邪滿車五榖蕃熟穰穰滿家
蠶叢詩
川崖惟平其稼多黍旨酒嘉榖可以養父野惟阜丘彼
稷多有嘉榖旨酒可以養母
其二
惟月孟春獺祭彼崖永言孝思享祀孔嘉彼黍既潔彼
儀既澤蒸命良辰祖考來格
其三
日月明明亦惟其名誰能長生不朽難獲
其四
惟德實寶富貴何常我思古人令問令望
驪駒
驪駒在門僕夫具存驪駒在路僕夫整駕
白水
浩浩白水儵儵之魚君來召我我將安居國家未立從
我焉如
逸詩
翹翹車乘招我以弓豈不欲往畏我友朋
我無所監夏后及商用亂之故民卒流亡
俟河之清人壽幾何兆云詢多職競作羅
雖有絲麻無棄管蒯雖有姬姜無棄蕉萃凡百君子莫
不代匱
周道挺挺我心扄扄講事不令集人來定
列子
良弓之子必先為箕良冶之子必先為裘
國語
黍稷無成不能為榮黍不為黍不能蕃膴稷不為稷不
能蕃殖所生不疑惟德之基
列子
人不婚宦情欲失半人不衣食君臣道息
魯連子
心誠憐白髮玄情不怡艷色媸
史記
蓬生麻中不扶自直白沙在泥與之皆黑
積羽沈舟羣輕折軸衆口鑠金積毁銷骨
劉向别錄引古語
唇亡而齒寒河水崩其壊在山
列女傳引古語
力田不如遇豐年力桑不如見國卿刺繡文不如倚市
門
詩疏
問婦人欲買赭不謂竈下有黃土欲買釵不謂山中自
有楛
易緯引古語
一夫兩心拔刺不深
四民月令引農語
三月昏參星夕杏花盛桑葉白
河射角堪夜作犂星沒水生骨
月令注引里語
蜻蛉鳴衣裘成蟋蟀鳴懶婦驚
樂府
行胡從何方列國持何來氍毺㲮&KR1674;五木香迷迭艾蒳
及都梁
淮南民歌
一尺布尚可縫一斗粟尚可春兄弟二人不相容
衛皇后歌
生男無喜生女無怒獨不見衛子夫霸天下
鄭白渠歌
田於何所池陽谷口鄭國在前白渠起後舉鍤如雲决
渠為雨涇水一石其泥數斗且溉且糞長我禾黍衣食
京師億萬之口
匡衡歌
無說詩匡鼎來匡說詩解人頥
牢石歌
牢邪石邪五鹿客邪印何纍纍綬若若邪
五侯歌
五侯初起曲陽最怒壊决高都連竟外杜土山漸臺西
白虎
鮑司隸歌
鮑氏驄三人司隸再入公馬雖瘦行步工
通博南歌
漢德廣開不賓度博南越蘭津度蘭倉為他人
黎陽令張公頌
公與守相駕蜚魚往來倏忽遠熹娛慰此屯民寧厥苦
范史雲歌
甑中生塵范史雲釡中生魚范萊蕪
匈奴歌
失我焉支山令我婦女無顔色失我祁連山使我六蓄
不蕃息
成帝時歌謠
邪徑敗良田讒口亂善人桂樹華不實黃爵巢其顛昔
為人所羡今為人所憐
鴻隙陂童謠
壊陂誰翟子威飯我豆食羹芋魁反乎覆陂當復誰云
者兩黃鵠
更始時南陽童謠
諧不諧在赤眉得不得在河北
後漢時蜀中童謠
黃牛白腹五銖當復
城中謠
城中好高髻四方高一尺城中好廣眉四方且半額城
中好大袖四方全匹帛
順帝末京都童謠
直如弦死道邊曲如鈎反封侯
桓帝初小麥童謠
小麥青青大麥枯誰當穫者婦與姑丈夫何在西擊胡
吏買馬君具車請為諸君鼓嚨胡
城上烏童謠
城上烏尾畢逋公為吏子為徒一徒死百乘車車班班入
河間河間姹女工數錢以錢為室金為堂石上慊慊春
黃粱梁下有懸鼓我欲擊之丞相怒
桓靈時童謠
舉秀才不知書察孝廉父别居
二郡謠
汝南太守范孟博南陽宗資主畫諾南陽太守岑公孝
弘農成瑨但坐嘯
獻帝初童謠
燕南垂趙北際中央不合大如礪惟有此中可避世
楚人諺
得黃金百不如得季布諾
紫宫諺
一雌復一雄雙飛入紫宫
崔寔引里語
州郡記如霹靂得詔書但挂壁
太常妻
居世不諧為太常妻一歲三百六十日三百五十九日
齋一日不齋醉如泥既作事復低迷
縫掖
徒見二千石不如一縫掖
繆文雅
素車白馬繆文雅
王君公
避世墻東王君公
五門
苑中三公館下二卿五門嚾嚾但聞豚聲
行者歌
青槐夾道多塵埃龍樓鳳闕望崔嵬清風細雨雜香來
土上出金火照臺
石倉歴代詩選卷十三
