石倉歴代詩選卷九十一
明曹學佺編
晚唐十八
李咸用(仕至推官有抄沙集)
關山月
離離天際雲皎皎關山月羌笛一聲來白盡征人髮嘹
唳孤鴻高蕭索悲風發雪壓塞塵清鵰落沙場闊何當
胡無人荷戈朝鳳闕
雞鳴曲
海樹相扶烏影翹戴紅拍翠聲嘐嘐鴛瓦凍危金距趫
誇紅鬭氣争相高漏殘雨急風蕭蕭患亂忠臣欺寶刀
霜濃月薄星昭昭太平才子能歌謠山翁夢斷出衡茅
谷口霧中飢虎號離人枕上心忉忉
江南曲
江南四月薰風低江南女兒芳步齊晚雲接水共渺瀰
遠沙疊草空萋萋白苧不堪論古意數花猶可醉前溪
孤舟有客歸未得鄉夢欲成山鳥啼
煌煌京洛行
長安近甸巡遊徧洛陽尋有黃龍見千乘萬騎如雷轉
差差清蹕祥煙卷百司舊分當王殿太平官屬無遺彦
歌鐘沸激香塵散晨旗隠隠羅軒冕周公舊跡生紅蘚
瀍澗波光春照晚但聽嵩山萬歲聲將軍旗鼓何時偃
緋桃花歌
上帝春官思麗絶夭桃變態來新悦便是花中傾國容
牡丹露泣長門月野樹滴殘龍戰血曦車碾下朝霞屑
惆悵東風未解狂争教比物芳草歇
塘上行
横塘日澹秋雲隔浪織輕颸羅幕幕紅綃撇水蕩舟人
畫樓摻摻柔荑白鯉魚虚擲無消息花老蓮疎愁未摘
却把金釵打綠荷懊惱露珠穿不得
長歌行
要衣須破束欲炙須解牛當年不快意徒為他人留百
歲之約何悠悠華髮星星稀滿頭蛾眉螓首聊我仇圓
紅闕白令人愁何不夕引清奏朝翠樓逢花便折遇勝
遊鼓腕騰棍晴雷收舞腰困裊垂楊柔象筯擊碎歌勿
休玉山未倒非風流眼前有物俱是夢莫將身作黃金
讎
遠公亭牡丹
雁門禪客吟春亭牡丹獨逞花中英雙成膩臉偎雲屏
百般姿態因風生延年不敢歌傾城朝雲暮雨愁娉婷
蘂繁蟻脚粘不行甜迷蜂醉飛無聲廬山根脚含精靈
發妍吐秀叢君庭湓江太守多閒情闌朱遶絳留輕盈
潺潺綠醴當風傾平頭奴子啾銀笙紅葩豔豔交童星
左文右武憐君榮白銅鞮上慚清明
秋夕
寥廓秋雲薄空庭月影微樹寒棲鳥密砌冷夜蛩稀曉
角軍容肅疎鐘客夢歸吟餘何所憶聖主尚宵衣
邊城聽角
戍樓鳴畫角寒露滴金槍細引雲成陣高催雁著行喚
廻邊將夢吹薄曉蟾光未遂終軍志何勞思故鄉
寄楚瓊上人
遥知無事日静對五峰秋鳥隔寒煙語泉和夕照流凭
闌疎磬盡瞑目遠雲收幾度超人句風高白雪浮
遊寺
無家身自在時得到蓮宫秋覺暑衣薄老知塵世空幽
情憐水石野性似萍蓬是處堪閒坐與僧行住同
春日
浩蕩東風裏徘徊無所親危城三面水古樹一邊春衰
世難修道花時不稱貧滔滔天下者何處問通津
送從兄坤載
忍淚不敢下恐兄情更傷别離當亂世骨肉在他鄉語
盡意不盡路長愁更長那堪回首處殘照落衣裳
秋日訪同人
忽憶金蘭友攜琴去自由遠尋寒澗碧深入亂山秋見
後却無語别來長獨愁幸逢三五夕露坐對冥搜
送錢契明尊師歸廬山
瘦倚青竹杖爐峰指欲歸霜粘行日屨風暖到時衣凭
檻雲還在攀松鶴不飛何曾有别恨楊柳自依依
贈任肅
白髮休相待青雲有路岐莫言多事日虚擲少年時松
色寒中出人情難後知聖朝公道在中鵠勿差池
送曹稅
摻袂向春風何時約再逢若教相見密肯恨别離重芳
草漁家路殘陽水寺鐘落帆當此處吟興不應慵
贈來鵬
默坐非關悶凝情秪在詩庭閒花落後山静月明時答
客言多簡尋僧步稍遲既同和氏璧終有玉人知
登樓值雨
江徼多佳景秋吟興未窮送來松檻雨半是蓼花風猛
浪驚翹鷺昏煙呌斷鴻不知今夜客幾處卧寒空
送趙舒處士歸廬山
歸岫香爐碧行吟步益遲諸侯師不得樵客偶相隨思
舊江雲斷談玄岳月移秪應張野輩異代作心知
冬夕喜友生至
天涯行欲徧此夜故人情鄉國别來久干戈還未平燈
殘偏有熖雪甚却無聲多少新聞見應須語到明
寄嵩陽隠者
昔年江上别初入亂離中我住匡山北君之少室東信
來經險道詩半憶皇風何事猶高卧巖邊夢未通
和脩睦上人聽猿
禪客聞猶苦是聲應是啼自然無穏夢何必到巴溪疎
雨灑不歇廻風吹暫低此宵秋欲半山在二林西
秋興
木葉亂飛盡故人猶未還心雖遊紫闕時合在青山近
寺僧隣静臨池鶴對閒兵戈如未息名位莫相關
秋日疾中寄諸同志
閒居無勝事公幹卧來身門静秋風晩人稀古巷深花
疎籬菊色葉减井梧陰賴有斯文在時時得共尋
題陳正字山居
怪來忘禄位習學近瀟湘見處雲山好吟中歲月長花
光籠晚雨樹影浸寒塘幾日憑欄望歸心自頡頏
江行
瀟湘無事後征棹復嘔啞高岫留斜照歸鴻背落霞魚
殘沙岸草蝶寄洑流槎共說干戈苦汀洲减釣家
酬鄭進士九江新居見寄
躡屐扣柴關因成盡日閒獨聽黃鳥語深似白雲間萍
沼寬於井莎城綠當山前期招我作此景得吟還
訪友人不遇
出門無至友動即到君家空掩一庭竹去看何寺花短
僮應捧杖穉子學擎茶吟罷留題處苔階日影斜
小雪
散漫陰風裏天涯不可收壓松猶未得撲石暫能留閣
静縈吟思途長拂旅愁崆峒山北面早想玉成丘
和人遊東林
一從張野卧雲林勝槩誰人更解尋黃鳥不能言往事
白蓮虚發至如今年年上國榮華夢世世高流水石心
始欲共君重悵望紫霄峰外日西沉
自君之出矣
自君之出矣鸞鏡空塵生思君如明月明月逐君行
早行
北吹微微動旅情不堪分手在平明寒雞不待東方曙
喚起征人踏月行
鄭巢
泊靈溪館
孤吟疎雨絶荒館亂峰前曉鷺棲危石秋萍滿敗船溜
從華頂落樹與赤城連已有求閒意來期在暮年
題崔中丞北齋
湖近草侵庭秋來宦況清寒潮添井味遠漏帶松聲放
卷聽泉坐尋僧踏雪行何年各無事高論宿青城
送象上人還山中
竹錫與袈裟靈山滿夕霞泉㾗生淨蘚燒力落寒花高
戶閒聽雪空窗静擣茶終期宿華頂迢遞說三巴
送魏校書赴夏口從事
西風吹遠蟬驛路在雲邊獨夢諸山外高吟二水前夜
燈分楚塞秋角滿湘船郡邑多巖竇何妨便學仙
寄貞法師
廵禮知難盡幽人見亦稀幾年潭上過寧待雪中歸遠
瀑穿經室寒螿發定衣無因尋道者獨坐對松扉
哭虚海上人
一化西風外禪流派稍分買碑行暮雨斵石葬寒雲静
戶關松色荒齋聚鳥羣朗吟聲不倦高傳有遺文
送韋弇
挂席曙鐘初家山半在吳㯭聲過遠寺江色潤秋蕪陂
鶴巢城木邊鴻宿岸蘆知君當永使獨自入菱湖
送袁肇歸山陰
論文意有違寒雨灑行衣南渡久誰語東山今獨歸河
帆因樹落沙鳥背潮飛若值雲門侣多應宿翠微
送僧歸富春
憶過僧禪處遥山抱竹門古房關蘚色秋逕掃潮㾗石
淨聞泉落沙寒見鶴翻終當從此望更與道人言
送人赴舉
篇章動玉京墜葉滿遥程舊國與僧别秋江罷釣行馬
過隋代寺檣出楚山城應近嵩陽宿潛聞瀑布聲
秋思
寒蛩鳴不定郭外水雲幽南浦雁來日北窗人卧秋病
身多在遠生計少於愁薄暮西風急清砧響隔樓
秋日陪姚郎中登郡中南亭
雲水生寒色高亭發遠心雁來疎角韻槐落减秋陰隔
石嘗茶坐當山抱瑟吟久知瀟灑意不似有朝簮
贈蠻僧
南海何年過中林一磬微病逢秋雨發心逐暮潮歸久
卧前朝寺猶逢故國衣近來慵步履石蘚遶柴扉
楚城秋夕
故苑多愁夕西風落葉黃寒江侵霧月曉角滿城霜弟
姪來書少關河去路長幾時停桂楫故國隔瀟湘
瀑布寺貞上人院
林疎多暮蟬師宿北山烟古壁燈薰畫秋琴雨潤絃竹
間窺遠鶴瀑上取寒泉西嶽沙房住歸期更幾年
送靈溪李侍郎
貂裘離闕下初佐漢元勲河偃流澌疊沙晴遠樹分牛
羊歸暮靄鼓角調寒雲中夕蕭關宿邊聲不可聞
宿天竺寺
暮過潭上寺獨宿白雲間鐘磬遥連樹星河半隔山石
中泉闇落松外戶初關却憶終南裏前秋此夕還
送省空上人歸南嶽
言歸衡嶽寺舊院樹冥冥坐石縫孤衲尋龕補壊經嶠
雲籠曙磬潭卉著秋瓶誰伴高窗宿禪衣挂草亭
送琇上人
古殿焚香外清羸坐石稜茶烟開瓦雪鶴迹上潭冰孤
磬侵雲動靈山隔水登白雲歸意遠舊寺在廬陵
送人南遊
南京路悄然欹石潄流泉遠寺寒雲外揚帆暑雨前雁
行廻曉岫蜃色上湖田更想清吟處多同隠者眠
題崔行先石室别墅
山空水遶籬幾日此棲遲採菊頻秋醉留僧擬夜棋桂
陰生野菌石縫結寒澌更喜連幽洞惟君與我知
送李式
瀟湘路沓然清興起秋前去寺多隨磬看山半在船綠
雲天外鶴紅樹雨中蟬莫使遊華頂逍遥更過年
陳氏園林
當門三四峰高興幾人同尋鶴新泉外留僧古木中蟬
鳴槐葉雨魚散芰荷風多喜陪幽賞清吟遶石叢
送邊使
關河度幾重邊色上離容灞水方為别沙場又入冬曙
鵰廻大旆夜雪没前峰漢使多長策須令遠國從
和姚郎中題凝公院
石房寒竹連白晝坐冥然片衲何山至空堂幾夜禪葉
侵經上字冰結硯中泉雪夕誰同話懸燈古像前
送姚郎中罷郡遊越
逍遥方罷郡高興接東甌幾處行杉逕何時宿石樓潮
聲穿古竇華影在空舟惆悵雲門路無因得從遊
送衡州薛從事
吟去望雙旌滄洲晚氣清遥分高岳色逓出遠蟬聲楚
霽雲連寺湘寒浪伯城孤猿不可聽白髮應時生
王周
泊姑孰口
杳杳金陵路難禁欲斷魂雨晴山有態風晩水無㾗遠
色千檣岸愁聲一笛村如何遣懷抱詩畢自開樽
富池口
扁舟閒引望望極更盤桓山密礙江曲雨多饒地寒短
莎烟苒苒驚浪雪漫漫欲寫愁何限鄉關在一端
題廳壁
永日無他念孤清吏隠心竹聲并雪碎溪色共烟深數
息閒凭几緣情默寄琴誰知同寂寞相與結知音
西山晚景和
一片殘陽景朦朧淡月中蘭芽紆嫰紫棃頰抹生紅琴
阮資清格冠簮養素風烟霄半知已吏隠少相同
早春西園
引步攜笻竹西園小逕通雪欹梅蔕綠春入杏梢紅静
意崖穿溜孤愁笛破空如何將此景收拾向圖中
采桑女
采桑知蠶飢投梭惜夜遲誰誇羅綺叢新畫學月眉
渡溪
渡溪溪水急水濺羅衣濕日暮猶未歸盈盈水邊立
霞
拂拂生殘暉層層如裂緋天風剪成片疑作仙人衣
巴江
巴江江水色一帶濃藍碧仙女瑟瑟衣風梭晩來織
湖口驛
柴桑分色載圖經屈曲山光展畫屏最是蘆洲東北望
人家殘照隔烟汀
宿疎陂驛
秋染棠棃葉半紅荆州東望草平空誰知孤宦天涯意
微雨瀟瀟古驛中
再經秭歸
總角曾隨上峽船尋思如夢可凄然夜深孤館重來宿
枕底灘聲似舊年
巫山公署壁有無名山戲書二韻
南陵直上路盤盤平地凌雲勢萬端堪笑巴民猶不厭
更嫌山少畫來看
會噲岑山人
渝州江畔忽相逢說隠西山最上峰略坐移時又分别
片雲孤鶴一枝笻
䕫州病中
隠几經旬疾未痊寒燈孤驛若為眠郡樓昨夜西風急
一一更籌到枕前
無題二首
冰雪肌膚力不勝落花飛絮遶風亭不知何事鞦韆下
蹙破愁眉兩點青
棃花如雪已相迷更被驚烏半夜啼簾卷玉樓人寂寂
一鈎新月未沉西
道中未開木杏花
粉英香萼有千般無限行人立馬看村女浴蠶桑柘綠
枉將顔色忍春寒
大石嶺驛梅花
仙中姑射接瑶姬成陣清香擁路岐半出驛牆誰畫得
雪英相倚兩三枝
和杜運使巴峽地暖節物與中土異黯然有感
垂柳參差破綠芽此中依約欲飛花春光是處傷離别
何況歸期未有涯
于鄴
西還
不繫與舟閒悠悠吳楚間羞將新白髮却到舊青山一
葉初飛樹幾人同入關長安家尚在秋至又西還
東門路
東門車馬路此路在浮沉白日若不落紅塵應更深從
來名利計惟見寵辱驚所以青青草年年生漢陰
客中
楚人歌竹枝遊子淚沾衣異國久為客寒宵方夢歸一
封書未返千樹葉齊飛南過洞庭水更應消息稀
孤雲
南北各萬里有雲心更閒因風離海上伴月到人間洛
浦少高樹長安無舊山徘徊不可駐漠漠更東還
夜與故人別
白日去難駐故人非舊容今宵一别後何處復相逢過
楚水千里到秦山幾重語來天又曉月落滿城鐘
南遊
窮秋幾日雨處處生蒼苔舊國寄書後涼天方雁來露
繁山草濕洲暖水花開去盡同行客一帆猶未回
洛陽道
浮世若浮雲千回故復新旋添青草塜更有白頭人歲
暮客將老雲晴山欲春行行車與馬不盡洛陽塵
題華山麻處士
貴賤各擾擾皆逢朝市間到此鳥無跡始知君獨閒冰
破聽敷水雪晴看華山西窗寂寞處而我坐忘還
書懷
長安多路岐西去欲何依浮世只如此舊山長憶歸自
離京國久應巳故人稀好與孤雲住孤雲無是非
遠水
悔作望南浦望中生遠愁因知人易老為有水東流欲
附故鄉信不逢歸客舟萋萋兩岸草又度一年秋
贈隠者
石室掃無塵人寰與此分飛來南浦樹半是華山雲浮
世幾多事平生俱不聞寒川滿西日空照雁成羣
山上樹
日暖山上路鳥啼知已春忽逢幽隠處如見獨醒人石
冷開常晩風多落亦頻樵夫應不識歲久伐為薪
路旁草
春至始青青香車碾巳平不知山下穏來遶路旁生每
歲有人去何時無馬行應隨塵與土吹滿洛陽城
江樓春望
樓下長江路舟車晝不閒鳥聲非故國春色是他山一
望雲復水幾重河與關愁心隨落日萬里各西還
秋夕聞雁
星漢欲沉盡誰家砧未休忽聞涼雁至如報桂陵秋千
樹又黃葉幾人新白頭洞庭今夜客一半却登舟
夜泊湘江
北風吹楚樹此地獨先秋何事屈原恨不隨湘水流涼
天生半月竟夕伴孤舟一作南行客無成空白頭
感情
青山長寂寞南望獨高歌四海故人盡九原新塜多西
沉浮世日東注逝川波不使年華駐此生看幾何
春雨函谷
幾度作遊客客行長苦辛愁看函谷路老盡布衣人歲
遠關猶困時移草亦春何當名利息遣此絶征輪
寄友人
長安清渭東遊子迹重重此去紅塵路難尋君馬蹤昔
時輕一别漸老貴相逢應戀嵩陽住嵩山有古松
尋僧不遇
數歇度烟水漸非塵俗間泉聲入秋寺月色徧寒山石
路幾回雪竹房猶閉關不知雙樹客何處與雲閒
天南憶故人
獨行千里塵軋軋轉征輪一别巳多日總看成老人洞
庭雪不下故國草應春二月烟波暖南風生綠蘋
南遊有感
杜陵無厚業不得駐車輪重到曾遊處多非舊主人東
風千嶺樹西日一洲蘋好度湘江水湘江水復春
詠蟬
江頭一聲起芳歲已難留聽此高林上遥知故國秋應
催風落葉似勸客廻舟不是新蟬苦年年自有愁
題長春宫
莫問古宮名古宮空有城惟應東去水不改舊時聲
高樓
遠天明月出照此誰家樓上有羅衣色涼風吹不休
伍喬
冬日道中
去去天涯無定期瘦童羸馬共依依暮烟江口客來絶
寒葉嶺頭人住稀帶雪野風吹旅思入雲山火照行衣
釣臺吟閣滄洲在應為初心未得歸
僻居秋思寄友人
門巷秋歸更寂寥雨餘閒砌委蘭苗夢廻月夜蟲吟壁
病起茅齋藥滿瓢澤國舊遊關遠思竹林前會負佳招
身名未立猶辛苦何許流年晩鬢凋
寄落星史虚白處士
白雲峰下古溪頭曾與提壺爛漫遊登閣共看彭蠡水
圍爐相憶杜陵秋棋玄不厭通高品句妙多容隔歲酬
别後相思時一望暮山空碧水空流
僻居酬友人
僻居雖愛近林泉幽逕閒居碧蘚連向竹掩扉隨鶴息
就溪安石學僧禪古琴帶月音聲亮山果經霜氣味全
多謝故交憐朴野隔雲時復寄佳篇
遊西山龍泉禪寺
疊巘層峰坐可觀枕門流水更潺湲曉鐘聲徹洞溪遠
夏木影籠軒檻寒幽逕乍尋衣屨潤古堂頻宿夢魂安
因嗟城郭營營事不得長遊空鬢殘
宿灊山
一入仙山萬慮寬夜深寧厭倚虚欄鶴和雲影宿高水
人帶月光登古壇芝术露濃溪塢白薜蘿風起殿廊寒
更陪羽客論真理不覺初鐘叩曉殘
九江旅夜寄山中故人
弱柳風高遠漏沉坐來難便息愁吟江城雪盡寒猶在
客舍燈孤夜正深塵土積年粘旅服關山無處寄歸心
此時遥羡閒眠侣静掩雲扉卧一林
遊西禪
遠岫當軒列翠光高僧一衲萬緣忘碧松影裏地長潤
白藕花中水亦香雲自雨前生淨石鶴于鐘後宿長廊
遊人戀此吟終日盛暑樓臺早有涼
寄史處士
長羡閒居一水湄吟情高古有誰知石樓待月横琴久
漁浦經風下釣遲僻塢落花多掩徑舊山殘燒幾侵籬
松門别後無消息早晚重應躡屐隨
劉兼
送文英大師
屈指平陽别社蓮蟾光一百度曾圓孤雲自在知何處
薄宦參差亦信緣山郡披風方穆若花時分袂更凄然
搖鞭相送嘉陵岸廻首羣峰隔翠烟
春怨
繡林紅岸落花鈿故去新來感自然絶塞杪春悲漢月
長林深夜泣湘絃錦書雁斷應難寄菱鏡鸞孤貌可憐
獨倚畫屏人不會夢魂纔到戌樓邊
秋夕書事
搖落江天萬木空雁行斜戛塞垣風征閨搗月離愁遠
舊館眠雲旅夢通郢客豈能陪下里臯禽争肯戀樊籠
此心曠蕩誰相許盡在南華十卷中
晩樓寓懷
薄暮疎林宿鳥還倚樓垂袂復憑欄月沉江底珠輪淨
雲鎖峰頭玉葉寒劉毅暫貧雖壯志馮唐將老自低顔
無言獨對秋風立擬把朝簪換釣竿
貴遊
繡衣公子宴池塘淑景融融萬卉芳珠翠照天春未老
管絃臨水日初長風飄柳線金成穗雨洗棃花玉有香
醉後不能離綺席擬憑青帝繫斜陽
中春宴遊
二月風光似洞天紅英翠萼簇芳筵楚王雲雨迷巫峽
江令文章媚蜀箋歌黛久顰春岫斂舞衣新繡曉霞鮮
酒闌香袂初分散笑指漁翁立暮煙
登樓寓望
憑高多是偶汍瀾紅葉何期客思殘萬疊雲山供遠恨
一軒風物送秋寒背琴鶴客歸松逕横笛牛童卧蓼灘
獨倚郡樓無限意夕陽西下水漫漫
夢歸故園二首
桐葉飛霜落井欄菱花藏雪忍相看夜窗颯颯搖風竹
秋枕迢迢夢故山臨水釣舟横葦岸隔溪禪侶啟柴關
覺來依舊三更月離緒鄉心起萬端
舊館秋寒一夢長水簾疎影入廻塘宦情率爾拖漁艇
客恨依然在燕梁白鷺獨飄山面雪紅蕖全謝鏡中霜
起來不語無人會醉倚東軒半夕陽
玉燭花
裊裊香英三四枝亭亭紅艷照階墀正當晩檻初開處
恰似春闈就試時少女不吹方熠爚東君偏惜未離披
夜深斜倚朱欄外擬把隣光借與誰
春晩閒望
東風滿地有棃花祗把琴心殢酒家立處晩樓横短笛
望中春草接平沙雁行斷續晴天遠燕翼參差翠幕斜
歸計未成頭欲白釣舟煙浪思無涯
寄酬滑州文秀大師
分飛屈指十三年菡萏峰頭别社蓮薄宦偶然來左蜀
孤雲何事在南燕一封瑶簡音初達兩處金沙色共圓
珍重湯休惠佳句郡齋吟久不成眠
送二郎君歸長安
我兒辭去淚雙流蜀郡秦川兩處愁紅葉滿山歸故國
黃茅徧地往他州荷衣曉挂慙官吏菱鏡秋窺訪鬢髹
好向雲泉營舊隠莫教莊叟畏犧牛
登郡樓書懷
偶奉綸書蒞旭川郡樓嘉致盡依然松欹鳥道雲藏寺
月滿漁舟水浸天望帝古祠花簇簇錦城歸路草芊芊
有時倚檻垂雙袂故國風光似眼前
郡樓閒望書懷
郡城樓閣遶江濱風物清秋入望頻銅鼓祭龍雲塞廟
蘆花飄市雪粘人蓮披淨沼羣香散鷺點寒煙玉片新
歸去杜陵池館在且將朝服拂埃塵
郡齋寓興
依約樊川似旭川郡齋風物盡蕭然秋庭碧蘚鋪雲錦
晩閣紅蕖簇水仙醉筆語狂揮粉壁歌梁塵亂拂花鈿
情懷放蕩無羇束地角天涯亦信緣
春宵
春雲春日共朦朧滿院棃花半夜風宿酒未醒珠箔卷
艷歌初闋玉樓空五湖范蠡才堪重六印蘇秦道不同
再取素琴聊假寐南柯靈夢莫相通
春遊
柳成金穗草如茵載酒尋花共賞春自入醉鄉君莫問
十年風景在三秦
春夜
薄薄春雲籠皓月杏花滿地堆香雪醉垂羅袂倚朱欄
小數玉仙歌未闋
石倉歴代詩選卷九十一
