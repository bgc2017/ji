石倉歴代詩選卷四百六十一
明曹學佺編
明詩次集九十五
何&KR1723;
入院言志
幽䆳隔塵境崢嶸鄰帝居庭槐欝青翠窗竹蔭扶疎剪
緋花傍檻潄玉泉遶除睠惟翰苑清奚翅夏屋渠簡拔
幸見收進脩敢云徐趨隅咨問頻對床切磋胥蒐玄繙
六經考古研羣書綺麗戒浮薄淳樸返古初聖賢果何
人日月柰居諸邈矣吾道大滄海連歸墟仰瞻際乾蓋
俯視蟠坤與一得遽自滿奚異井底魚風高鶴夢驚天
空鵬翮舒行藏有矩範禄位慚素虚去去王屋山翹首
承明廬
得友人書
晝寢驚叩門滿耳聲剥啄開門見鄉人新來自河洛袖
中出短書云是故人作開緘見故人反使心腸惡栗夫
家屢空致中體如削元善雖無恙煢煢形影各離索感
此時同遊念前約沈吟久無言矯首望天末
送方士
先生覃懷來復向覃懷去悵望難久留離魂裊煙樹憶
昔讀書舍寄在蓬萊宫長松掛海月短章留春風同窗
四五人肝膽如一身雖存經濟志亦與雲蘿親先生時
來過談笑共抵掌赤水涉波瀾玄珠譏象罔别來三年
餘相思空寄書死者不可見生者猶離居歸時見故人
為問平安否紫氣映冥鴻夜夜頻回首
鶴舟
君家有鶴舟泛泛江中流停橈丹鳳山鼔枻紫麟洲欲
濟沈溺人撑到鳳池頭世事不可意歸棹難久留我家
有虚舟飄飄河内浮東風亦漂蕩邂逅暫夷游常恐波
浪生命與蛟龍謀子去我所羨我留君不憂解纜未忍
别題詩記綢繆再會未可必相憶商聲謳
楚昭王圖
闔閭戈甲中宵起雷鼓喧轟震千里桔橰火照楚王宫
倉皇逃避浮江水中流風起生白波黿鼉出没蛟龍多
小船重載懼沉溺君王淚下雙滂沱王弟王妃並王子
䟽者下船誰可使君王手扯介弟衣儲宫相逐慈闈死
嗟嗟薄俗不堪陳兄弟何如妻子親忽見畫圖驚往事
新詩吟罷倍傷神
琴溪宅分韻
國子先生前太史大暑開筵梵宫裏南風生凉差可喜
况有冰漿浸寒李飲酣執盞逡巡起一語相期誓終始
諸公盡是天下士四美二難烏足擬
送楊太常歸省
卿寺遷喬久家山入夢頻暫辭黃閣老還慰白頭親道
路無多慮將迎有故人聖朝須佐理莫戀錦江春
歸雁次孟望之韻
何處堪惆悵歸鴻嘹唳音關山千里路光景四時心影
入春風靜聲傳畫閣深冥冥霄漢上羅網莫相尋
酬孟望之
憶昔梁園會憐君意氣投雲霄方並轡風浪復同舟黃
屋空回首清樽且解憂賈生如曉事應不弔湘流
和郭杏東除夜
除夜圍兒女高堂隔老親本無經世策空作去鄉人勲
業看吾友蹉跎嘆此身家山并仕路來往自嫌頻
元旦次蒲汀韻
身事憐衰白羈栖感歲年雲光占曉日花蕊媚睛川家
遠書難得鴻歸信欲傳高臺頻極目風景故依然
挽西郊宋處士
詩酒陶元亮蕭條住遠坰傷哉新塜白愁對舊山青同
穴憐雙璧傳家在一經笑談春滿座猶可想儀刑
次杏東元宵韻
帝城元夕盛燈火畫堂深節序同南北人情異古今星
河憐晚霽花柳怯春隂笑語喧兒女翻傷老大心
次對雪韻
感時驚雨雪撫巳惜精神鏡裏容非舊天涯歲又新愁
來便枕簟客至強冠巾聚散思今昔相看意更親
送李守正歸棠邑省親
宦途邂逅與君同又見歸旌逐斷鴻東觀月明清夢遠
北堂春好夀顏紅滄溟汗漫魚龍水平野蕭條草木風
忠孝此行眞兩盡天涯極目思無窮
癸亥雜詩
出谷鶯啼楊柳綠客邊風景似年時西山凍釋抽新草
上苑春歸入故枝心念舊遊頻眺望夢回殘月倍相思
催朝無柰鷄鳴早又逐羣英過鳳池
其二
故園門巷枕黃河散亂牛羊草滿坡兩岸夕陽行客棹
一犁春雨老農蓑撥醅酒熟尊顏醉擊缶聲喧稚子歌
惜别天涯幾芳草夢回茅屋月明多
其三
黃金臺畔太行隈千里風光一日回白馬渡迷芳草合
紫金壇迥曙煙開笙歌到處留人醉車馬誰家上塜來
坐想舊遊真似夢野花黃蝶徧蒿萊
其四
盤谷燕川二月寒馬頭溪水隔天壇黃茅踏遍幽人徑
白石燒成道士丹風煖野禽朝對語月明松鶴夜交懽
採真擬結峰頭屋引領西南盡日看
其五
十里雲霞鎻洞天靈蹤千古尚依然老君池水深春雨
黃帝松隂暗曉煙盤谷斷碑芳草外玉川茅屋野花前
别來勝景應如昨歸去繁霜懼滿顛
其六
目窮郊野遍芳菲清曉登樓轉夕暉風撼上階花影亂
雨滋穿土草芽肥採芝商嶺人何處種菊潯陽事已非
同學故人偏自得海鷗沙際共忘機
其七
青春回首思悠悠王屋山高沁水流觀國念存空倚劍
思鄉魂斷獨登樓悲鳴夜月籠中鶴泛濫春波海上鷗
寂寂桑榆歛殘照麗譙吹角使人愁
其八
聞道商山老紫芝百年短景不勝悲紅塵滿眼空憐我
青史流芳竟屬誰杖化葛陂龍去遠笙聞緱嶺鶴來遲
王孫草綠煙汀晚獨倚危欄自詠詩
追挽復齋王憲副
清新曾讀復齋詩眉宇居然見紫芝翰苑烏臺憐往事
青蠅白璧恨當時平原草滿鴒飛急孤塜苔荒鶴弔遲
我欲招魂歌楚些乾坤浩渺不勝悲
望泰陵
玄扄一自掩重關惆悵龍髯不再攀綘節定應歸帝所
翠華無復到塵寰亂峰殘照玄猿哭衰草寒煙石獸閒
載筆小臣凝望久玉樓瑶殿倚空山
送潘仲魯使安南
風塵時節送君行萍水分攜百感生六館交遊曾刮目
十年離合最關情山川渺渺蠻中路霧雨昏昏海上城
玉冊已頒王事畢便催車馬轉歸旌
酬李序庵次韻
鞍馬紅塵日送迎累驚時節變隂晴白衣蒼狗有何意
流水高山無限情把酒舊曾臨鄭圃題詩誰復共韓檠
故人若問年來事華髮新從鏡裏生
贈侯汝立次韻
黃堂伴食歲棲遲彤管題詩淚欲垂疎懶自宜陪鹿豕
奔騰誰復逐龍螭茅齋夜月談玄榻野店春風賣酒旗
便好掛冠從此去帝鄉回首路逶迤
同館會都下者十有三人以塵世難逢開口笑
菊花須插滿頭歸分韻花字同賦歸字
朋簮重盍慰暌違仕路年來覺漸非紫極關心明主在
青雲回首故人稀半生歲月閒中過十畝園林夢裡歸
古昔英豪俱泯没不須相向欲沾衣
贈方時舉少參次韻
道學千年說二程涪州歸詔促裝行也知西監非崇秩
自是清朝忌盛名天姥山高冬月小浙江潮上曉雲晴
歸途紀興詩囊滿風便何妨數寄聲
次周半塘遊天台韻
隨州詩句敵長城况復登臨逸興生瀑布泉流山自好
柏臺公暇趣偏清洞閒雲鎻人來少橋險風高鳥度輕
笑我塵凡少仙骨肩輿空望晚峰行
送潘氏叔姪還湖廣
西風吹雨正重陽征馬蕭蕭客袂凉棣萼情知離别苦
竹林歸念道途長南溟水闊摶鵬翼北極天高斷鴈行
遥想紀行詩滿卷莫將幽意弔沉湘
送鄧二府致政歸膠州
夢覺黃粱萬事空倚欄翹首羨冥鴻懶從赤紱稱循吏
擬向滄浪狎釣翁孤鶴伴吟臨夜月蹇驢䭾醉入春風
東西路阻音書少林下知誰笑語同
題淮浦卷
長淮之水東南流美人家在淮上頭滄波碧石有深趣
朝史暮經無外求東風側耳聽黃鳥夜月捲簾招白鷗
畫圖一見擬相訪何處元龍千尺樓
齋居
齋館寒燈獨不眠譙樓更鼓晩風傳夢歸戲彩花當戶
睡起推窗月在天驚鵲南飛翔夜樹征鴻北去没春煙
詩成欲寄同心友恐惹閒愁到客邊
其二
瑞藹祥光滿戶庭高瞻黼座儼威靈讃傳行禮千官肅
工奏登歌衆樂停對越聖容深穆穆降臨神馭遠冥冥
江湖翹首層霄上愁絶孤臣兩鬢星
秦淮一覽閣
畫閣臨流想像題倚欄翹首覺天低落花無數侵簾入
好鳥多情傍戸啼近水迢迢經雨綠遥山隱隱拂雲齊
從來吏隱難兼得城市還驚似澗溪
贈貳尹李大人致政西歸
數載哦松興有餘一朝解組意何如摩空倦鳥投深樹
過雨閒雲歛太虚酒熟邀朋談往事心閒教子讀遺書
林泉自有無窮樂肯為浮名嘆索居
東津招飲贈詩酬此謝愛
鳥啼花發報新年對酒論詩興藹然甲第韓歐元共榜
風流李郭更同船此時酒盞寧辭醉他日詩筒莫厭傳
離合此生知未免笑談回首社壇邊
送唐府丞送母還鄉
牙檣錦纜奉慈顏兩岸人誇舞袖斑京兆平刑聞一笑
帝城迎養記三山長江渺渺征帆急落日停停去鳥閒
畿甸焦枯望霖雨石榴花發候君還
清風亭賞牡丹次華泉韻
上苑芳菲第一叢何年移入禮臺中堪嗟富貴非前日
誰信清高有舊風夜月皎如銀燭照曉煙輕似碧紗籠
不湏對此頻惆悵萬品榮枯屬化工
次華泉賞牡丹韻
寳欄春曉爛生光照眼花開正艷陽唐世御袍還愛赭
漢宫粉額盡塗黃更憐上苑風前色兼有東籬月下香
老厭妖嬈愛清雅幾回徐步過前塘
次仰止送周貞菴韻
四月南風錦纜斜送行冠蓋集江涯漫嗟于役還高詠
共說詩壇讓大家檣櫓影搖波底月旌旗光映岸傍花
樓船到處鯨鯢避博望虚傳海上槎
送張申臺巡撫遼東
帝城東北是遼陽旌旆悠悠去路長千里山川歸節制
萬年襟帶識封疆使星照處田禾熟甘雨零時草樹芳
見說醫閭秀無比政閒應上最高岡
和郭杏東九日韻
吟苦偏愁白髮催故人何事擲詩來籬邊黃菊花相對
客裏清樽酒自開南國此時聊遯跡北扉當道正需才
嗟予潦倒無他望獨立西風想釣臺
其二
重陽細讀黃花句懷抱因君一暫開杜甫當年悲作客
陶潛今日醉銜杯殊方久廢登高興青眼誰憐濟世才
北望親闈腸欲斷塞鴻頻到少書來
病歸留别諸友次浚川韻
幾年塵土汚華簮歸想南莊樹影深廊廟山林元異趣
野雲沙鳥是知心不嫌鄰叟挨肩坐却恐明公枉駕尋
沈水煙消荻簾捲綠槐高處一蟬唫
次鳳凰臺韻
春來閒上鳳臺遊極目長江天際流紫氣蔥蔥籠殿闕
蒼煙漠漠上林丘功名誰畫麒麟閣詞藻空傳鸚鵡洲
且對青山傾綠醑莫教明月笑人愁
送陳侍郎奏績京師
少宰朝天及早春羣公相餞集江津九霄宫殿皇都遠
千里鶯花驛路新鳷鵲樓頭傳刻漏鳳凰池上聽絲綸
袖中應有山公啓見說君王訪舊人
送樾岡
青春旌旆照長途相餞中丞赴上都聖主臨朝求治理
遠人傾耳聽嘉謨兩淮煙水連南北三晉雲山似畫圖
見說經過豺虎避至今歌頌滿樵蘇
同年殷僉憲遷居五松月有贈因和
華居新買傍城隂流水橋南帶茂林車馬稀疎緣地僻
煙花撩亂覺春深醉扶竹杖看魚躍困倚藤床聽鳥吟
最愛三山當戸牖晩峰相對翠千尋
贈通渭王夢祥
三十年前舊弟兄一樽相對眼偏明雲山此去依春隴
車馬何時復帝京世易蹉跎男子志老難離别故人情
關中知己如相問報道新來欲避名
雜畫
稚子江邊擕水去野人雲外採樵歸閒亭晝永紅塵淨
坐看幽禽自在飛
其二
洞簫吟徹大江風回首曹劉事業空赤壁仙翁竟何處
青山依舊月明中
其三
兩地相思見面難暫將微物寄平安親朋問我年來事
閒看漁翁把釣竿
懷陸子淵
共誰虚室細談玄東望江雲意渺然憶昔少年今老矣
不堪吟對菊花天
趙子昂鱖圖
曾聞魚藻頌皇都見說杭城殿閣蕪却想王孫揮筆處
也應回首念西湖
梅雪卷
梅花開放雪花飛矮屋斜穿一徑微松頂忽聞玄鶴唳
主人扶杖夜深歸
石倉歴代詩選卷四百六十一
