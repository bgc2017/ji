石倉歴代詩選卷四百八
明曹學佺編
明詩次集四十二
張弼
酬楊編脩維新
灼灼東風桃縞縞西園李采采諒匪艱舉手聊漫爾云
胡自束縳企望邈千里齒髮易衰謝歲月不我俟抗走
京華塵欵曲謝知己素心為我傾瑶琴為我理言别川
途長夢寐相汝爾申棖致教言出處貴正始螻蟻知隂
晴孔翠擇棲止明珠與珊瑚乃在滄海底努力慎所之
六籍固根柢再拜置懷心察察聲在耳歸雁西北翔作
報心懷耻惴惴畏迷方身先雞鳴起
答胡廷慎進士
村居斷來往攤書校陶隂寥寥三百載誰鼓紫陽琴螢
爝無遠照轉展費沈吟新聲亂古雅嘈嘈或愔愔念昔
與君期迪我以妙音中道忽仳離宿疚鬱中襟支離事
鉛槧何以希回參湛湛圖靈高淵淵滄溟深栖栖坐遲
暮鶗鴂鳴芳林
東山勝集
金昊澄新霽凉飇襲衣裳謾赴樽俎召靡靡東山陽弛
策馬徐進微吟興騫翔岧嶤古招提熠燿揭龍章萬松
蔭虧蔽彌望鬱以蒼轉轉紆石磴遥遥躐重岡山人導
步遠爰覿神閟藏蜿蜓功德水一匊清肺腸席苔薄留
憩競掇澗芷芳緬懷昔人迹訊之已昧茫而予自慶幸
幸際時樂康幽夏歸一統文軌同萬方
竹詠
擊節歌離騷湘靈招不得開門看明月幽篁倚蒼石春
風千萬花花落春無迹此君冷淡姿常有好顔色
紅梅贈同年翁僉事
庾嶺小紅梅風標天下絶昨日幸同歡今日傷離别玉
笛兩三聲吹落胭脂雪寫以贈知心相携共明月
送陳公甫膺聘之京
勢利不我惕貧賤不我戚委曲義理途飄然若無迹問
我今行藏而我亦未識扁舟涉江湖皓歌秋月白
夢奚元啟
曲江池畔龍化魚明光宫前重獻書丈夫意氣薄霄漢
徤翮不受樊籠拘歸來吳門領烟月三尺劒光飛列缺
不容匣底繡紫苔要封塞外天驕血我曾曳裾趨後塵
壺觴瓢墨時相親荆卿臺前雪没脛狂遊不惜肌膚皴
南薰樓頭一分手過隙光隂白駒走翠簾兩度見飛螢
消息不聞空仰斗今夜翩然入夢魂五色彩筆扛崑崙
白日下照寸心苦好風吹入金馬門金馬之門在天上
䨇䨇玉人笑相向夢回海角只孤吟千里百里相思心
霜花滿地月華白悠悠何處鳴寒砧
張行人銀漢遨遊圖
東溟仙人事遊冶穩騎六氣如馴馬䨇袂翩翩歴紫清
回看一道銀河瀉河中誰泛蓮葉舟玉節翠旂張使者
昔日靈槎已腐爛換得蓮舟更瀟灑天孫投杼笑相迎
與汝一别三千齡我欲贈爾支機石寧勞遠訪嚴君平
雲山圖
楚人談匡廬越人談天姥何如對此雲山圖為我胸中
洗塵土山青青兮雲英英樹蒼蒼兮泉泠泠小橋曲徑
數十轉百畝石田如掌平茅屋參差出林罅雞犬聲中
雜人籟鴨舌沙頭竹葉舟紫蠏銀鱸不論價我慚詩債
百不酬久無清興筆亦羞看此圖中堪避俗可能借我
三間樓固不學東山之安石亦不望南陽之武侯鑽研
章句咀陳腐獨慕萬古情悠悠行當了此念拂袖尋浮
丘青鸞白鶴許我駕飄然逕入雲山遊匡廬天姥有佳
處處處小住三千秋
題畫
大山如龍欲飛去小山盤盤如虎踞近山晴露兩三峰
遠水微茫不知數劉君家住山之陬蒼藤古木凉隂稠
步月頻穿花裏逕看雲别起水邊樓隔林松吹含清響
古色莓苔和雨長案頭六籍時卷舒沙上羣鷗日來往
近年得志上天衢皇華四牡常馳驅道逢江隂何太守
為寫江南山水圖朝回挂向碧忩曉滿幅烟嵐静悄悄
坐中都似舊遊蹤只欠清音一啼鳥
送僧還邵武
義師彈琴兼寫竹指端觸處清風足廣陵明月十二樓
瓊裾仙袂同追遊瀟湘晴雲數千里桂楫蘭舟弄烟水
梵餘定起白晝長冥心今古何茫茫我賦新詩送君去
靈風忽偃忩前樹
漁舟
溪光欲沈風色惡後船來傍前船泊老婦煮糜糜太薄
船頭大孥先一杓篷底小孥苦啼索須待郎飡為汝嚼
連日天寒魚數縮買酒無資人寂寞還勝趨官走城府
忍凍吞飢受鞭扑嗚嗚競唱漁家樂
石鐘山歌
昔官左轄湖湘去彭蠡風高帆不駐回頭空戀石鐘山
白鷗飛斷迷烟樹朅來量移江之西石鐘山上幾栖遲
時聞鐘聲發山谷緩復急兮高復低恍如野寺僧喚粥
高棟懸莛時一觸又如鳴佩趨鴛班五雲䨇闕聲催促
前呵暫止問山翁翁云此處無金鐘巖下玲瓏石作竇
江風鼓浪相激衝遂令天然至音起何煩協律分條理
烟波客夢幾回驚塵土勞心頓時洗乃知鐘名不我欺
委蛇石磴尋古碑蔓草垂蘿古碑没剔蘚漫閱前賢詩
贈王鎮撫
天狼睒睒時出没弧矢光芒正蓬㶿九重厲精康庶物
蒐羅才俊罔遺逸爪牙世臣襲華秩感恩思奮心如惄
握劒提戈聲啐&KR0008;我苖斯薅髮斯櫛腥羶汛掃南北一
露布奏捷星馳疾喜動天顔重進秩虎符煒煌耀朱芾
丈夫才氣斯弗屈汗簡垂名皦于日
梅嶺
梅山巨石當關口只容疋馬單人走五丁一旦揮金鎚
百尺嵯峨復何有碎石填澗澗亦平又令陡岸添圩城
昔年險處今平地晝夜輪蹄自在行
題畫
遠山如飛近山走茫茫白雲三萬畝小橋盡日無人行
孤舟自碇清溪口似聞烏啼猿嘯哀長林宿莽驚風來
令人灑然毛骨爽不知身在黃金臺金臺紅塵深百丈
騎馬東西事鞅掌見圖喚起山澤心枯腸騷然詩句癢
揮毫聊問許郢州何時約伴作清遊我歌爾謠齊拍掌
笑看黃河西北流
西施菊
西風吹破胭脂萼館娃佳人醉顔渥蘇臺麋鹿渾不知
自有陶翁供笑謔莫信此翁清且貧花前時復賦閒情
東籬落日幾醒醉却笑鴟夷空醜名
花鳥二首
天台山裏劉郎來元都觀裏劉郎去人來人去花不知
金衣鳥啼春滿樹綠忩孤眠如玉人聞道春歸未識春
欲起推忩看花鳥還將羅扇障流塵
青青幽禽豈凡翼傳書曾謁秋風客廷臣宫妾藹如雲
只有偷桃小兒識流光忽忽能幾時舊日桃花無一枝
幽篁獨抱歲寒節飛來與鳳同棲遲
花朝期錢世恒御史不至
北土花朝草木青南土花朝草木盡滿庭新綠啼孤鶯
美人不來空有信悵然酌我金藤巵頽然隱几夢見之
覺來不見倍相思嶺南嶺北雨絲絲
禽言
得過且過飲啄隨時朝暮得隴望蜀徒爾為未知是福
還是禍得過且過
泥滑滑兮行不得郭公提壺勸君喫脫布袴涉水難不
如歸去聊安息
次韻葉太守郡齋述懷
黃覇還朝日空餘海國春吟囊偏覺滿行李共知貧笑
别三江月俄為千里人平生一孤劒不避霍家親
送郎中吳行德還南京
聖主龍飛日英才豹變時北來天浩蕩南去路逶迤柳
影家家畫花香處處詩南宫印如斗指日待君持
上巳日
上巳今朝是蘭亭不可尋一為京洛客幾負故園心綠
水鷗盟遠黃塵馬首深題詩難盡興展畫看山林
送徐仲廣歸姑蘇
醉坐春風棹春波照眼明正當欣賞處又惨别離情渺
渺飛花遠萋萋芳草平少年懷璧去有待價連城
和浦憲副述懷
昔在西臺日閉門甘守貧滿朝求識面同巷懶呈身冰
蘗常如舊烟花自換新且須傳酒頌何必論錢神
寄徐時用
同邸每同遊别來俱白頭古心遭俗罵老眼閱時流明
月三江棹清風百尺樓更期東海上鶴氅伴閒鷗
溪居
聞說幽人屋門前碧玉流鴨頭微映雪鵜尾淺含秋無
際迷青草多情縱白鷗素衣何用染相對自悠悠
雪後有感
海國偶行眺悽悽感物華春分還有雪寒食尚無花村
落四五里㸑烟三兩家荒林翳斜日處處閙歸鴉
送瓊州守
滄海隔瓊山憐君幾往還蒲帆一萬里竹屋兩三間首
化鯨鯤窟心歸鴛鷺班春風杏花信又促覲天顔
寓館述懷
為客京華若轉篷移家又向玉河東謾凭白眼看新綠
懶着青鞋踏軟紅三月風光渾夢鹿半生辛苦尚雕蟲
牀頭舊醖江南味且約心知一醉同
栽杏遷居春坊之右廂作
御河東畔春坊裏借得閒齋寄此身偶見移來山杏好
買栽寧計客嚢貧孤根元荷乾坤力嫩蘂都含雨露春
擬醉紅雲香霧底曲江風景一番新
用韻寄林亨大
引蔓高枝笑女蘿元龍豪氣未消磨赤貧何必逢人說
清興時還對酒歌五夜客愁聞蟋蟀九天風信送鴐鵝
男兒須了人間事不信流光一擲梭
用韻簡全聰二上人
同著緇衣遯綠蘿晉書唐律共磋磨僧中今見大小朗
世上争傳長短歌適意豈無千里駿聽經應有一䨇鵝
偷閒欲結東林社須得䟽盤貯水梭
渡江
楊子江頭幾問津風波依舊客愁新西飛白日忙于我
南去青山冷向人孤枕不勝鄉國夢敝裘空惹帝城塵
交遊落落俱星散吟對沙鷗一愴神
宜興好寄弋陽尹李端卿兼柬諸公
吳中山水宜興好曾在京華得飽聞蹤跡十年嗟未到
風烟一壑要平分筍鑱茶焙銅官雨荷蓋蘭舟洴浰雲
更問東坡田可贖便教兒子早耕耘
徐氏賞銅絲燈
太平京國萬家燈東巷徐家最有名金網漏光華月小
繡旛拖影綵雲輕樽前何用蛾眉舞筆底能令鬼膽驚
試問去年同賞者天涯星散不勝情
滕王閣次韻
滕王高閣楚江涯此日來遊夙願諧遠近山川供酒案
古今人物在詩牌乾坤有意留陳迹歲月無情感壮懷
欲倚梅仙黃鶴去五雲深處拜堯階
和廣東按察使閔朝英
南海黃柑遠見分幾回貪嚼苦思君孤鶯愁坐蕭蕭雨
老鶴高飛渺渺雲花判最能明國法草書何足張吾軍
一尊庾嶺梅花月共醉清風却舞裠
陳公甫寓寺連日不見寄之
何事今朝阻笑談凄風寒雨暗江南百年事業知多少
九月光隂又廿三綠酒且教人酩酊黃花自笑鬢䰐鬖
晚晴還過周臺宿細與崆峒道士參
與陳公甫飲懷賀克恭給事莊孔易司副
章江禪院雨聲秋綠水黃花話舊遊賀老曠懷應我念
莊生高論許誰酬乾坤古氣䨇龍劒江海長流萬里舟
去雁來鴻無信息夕陽孤倚斗南樓
寄建昌太守秦廷招
老守題詩寄少游天涯幾度斷鴻秋丹心自許乾坤識
白髮誰憐歲月流蓴菜關情千里外杜鵑驚夢五更頭
章江北繞人南去獨倚斜陽鐡柱樓
照鏡
覽鏡今朝忽見吾欣然對語共盧胡鬅鬙鬢髮乃如此
磊落肝腸還在無敝郡窮民真愧赧清心直道太迂疎
秋風有便不歸去空負松江巨口鱸
次丘時雍太守
輕風細雨晚涼餘摵摵庭梧葉漸疎念我此時來手筆
愛君何日到肩輿欺人歲月翩翩爾隨世功名碌碌如
矯首番湖幾千里傷心歸雁一行書
與桑民懌宿别
送别江頭意不堪僧房留宿快清談髩毛零落風前鷺
心緒悠揚水上蠶司馬竒文空自賞元龍豪氣卧能諳
一梳曉月催行李水自北流人自南
次錢世恒繡衣
六年作郡幸清安筆興詩懷不屬官酒遇故人隨量飲
花當好處及時看鱸肥松水家千里馬倦梅關路九盤
京國舊遊如夢寐未知何日罄交歡
送石廷堅進士出宰上杭
三禮聲華聞九州杭溪作宰邁時流鐡爐賦足民無恙
銅鼓山鳴歲有秋不愧王喬曾賜履慵看卓茂早封侯
兩京襟佩紛如雨回首春風憶舊遊
登東山送馮掌教
一迴相見一清吟短髮繁霜歲月侵浪迹祗憐南又北
曠懷誰信古猶今越王臺北秋風早張相祠前暮雨深
莫問元都癡道士紅塵回首欲投簪
張丞相祠
丞相新祠何處尋梅花嶺上最高岑雲封一室藏金鑑
泉滴層階奏玉琴後世競傳開路蹟當時未盡補天心
竹批兩耳青螺遠獨立西風慨古今
偶賦
過嶺囊箱下瀨船丁夫晝夜少安眠薄田蕩盡猶輸稅
惡客頻來横索錢窮髮東南皆赤子舉頭西北有青天
不才無計蘇民困食禄乘軒自赧然
題金蓮寺壁
南安北寺足徜徉公務清遊兩不妨玉版禪師參茗汁
金蓮侍者供檀香墨花灑灑孤亭雨劒影翩翩五嶺霜
分付山林老猿鶴須分一半作黃堂
飲顧天祥家
仲冬風日似深秋白鶴城隂好放舟天地有期誰不盡
溪山如畫我來遊詩懷酒興逢青眼舞影歌聲醉白頭
三弄梅花促歸去一天明月更相留
續夢
買斷秋光不用錢祗憑酒斝與詩篇青簾艇子蘋香裏
錦瑟佳人菊影邊興到不辭松寺遠醉來還愛竹輿便
也知白髮非春事自與西風結曉緣
送客歸閩
白雁風高秋氣凉畫船東下旆央央張翰江上蓴偏美
陶令籬邊菊正香稽首不勝恩浩蕩掛冠一任鬢蒼浪
何時騎馬來尋訪欖葉隂中吸荔漿
綠滙堂新成
别館新開綠水濱蕭然無處着囂塵清風時作酒邊伴
酷暑不欺林下人猶未忘機鷗鳥舞時常得食鴄鶵親
天涯故舊休憐我老齒還能嚼紫蓴
淮安雪夜
自怪平生酒量慳舟中無事可消閒雜書數卷看來厭
名紙千繙寫付還篷背雪聲何颯沓牀前燈影半闌珊
瓦爐砂礶空相對誰在春風醉夢間
渡江
篷底茶香酒夢醒大江風急正揚舲浪花作雨汀烟濕
沙鳥迎人水氣腥三國舊愁春草碧六朝遺恨曉山青
不知别後東湖上誰愛菱歌倚棹聽
遊小崑山
小崑山勢卧麒麟獨角撑空甓塔新北崦榛篁三佛地
西村秔秫百家春陸機舊宅空餘草張翰歸舟却有蓴
沈醉臨流還濯足青鞋猶恐涴黃塵
春暮述懷
旅館孤吟思惘然抱書時讀枕書眠萋萋芳草日將暮
點點飛花春可憐家信不來江雁杳鄉心正切海鱸鮮
欲沽一斗花前醉自笑青衫不值錢
送楊將軍帥邊
獨携長劒守窮邊洮水岷山路幾千五月氊裘走冰雪
三更笳鼓報烽烟巴茶宛馬師僧寺羌語番文譯史傳
自昔班超身未老玉門關外聖明憐
陳粹之鴛湖寓居
青雲人借白雲居似欲逃名半老漁但覺蘧蘧成夢過
何曾咄咄向空書鴛湖泛月狂歌甚虎阜穿雲小醉餘
負我同年歎離索金鼇閣下候肩輿
棠溪景五首
悠悠下村徑望望皆烟樹何處讀書聲山禽忽飛去
潮去閘頭淺潮來閘頭深淺深渾有定不似世人心
登登度西岡恰與詩景會歸鳥下幽叢斜陽在岡背
白鷺宿寒塘寒塘浸明月懊恨少年心分明鏡中雪
滄海明月來古戍行人静驚見張顛書滿地藤蘿影
畫虎
羣虎人所畏人怒羣虎戮試看堂室間坐卧斕斑褥
古意
桔橰如離腸轣轤千萬轉只見山高低不見路近遠
畫景
艤棹荻花灣相期且未還不須愁日落明月在東山
留别江西諸公
送别章江門何須折楊柳天涯去住情春風幾回首
道中口號
昔從此路來今從此路去東海舊綸竿還挂珊瑚樹
題畫
江上新涼霽色開綠雲深樹見樓臺老漁未肯抛蓑笠
還恐輕雷送雨來
又
雲杉如薺屋如蚶詰曲溪流瀉碧潭獨立小橋吟不盡
插天晴翠太湖南
題畫贈張憲副廷芳
山水情懷軒冕身抗塵終不混流塵西湖十里梅花月
來伴扁舟載鶴人
春晝
落花飛絮促春隂倚徧東風傷客心欲試青衫無酒伴
城南草色自深深
春山
青染螺鬟春又歸巖花徑草靄斜暉謝公自有登山屐
誰向閒門踏蘚衣
春燕
春雨秋風底事忙棲身自欲向昭陽誰憐江外初歸日
巢壘未成空繞梁
訪人不值
茫茫滄海兩浮萍多謝風波偶合并别後相尋不相見
風波依舊是無情
胡陵城
漢楚英雄逝水東蕭蕭荒壘幾秋風金戈鐡馬酣争地
付與尋常負米翁
西浦盟鷗
吟弄清風綠水塘白鷗時拂芰荷裳年來不獨忘機事
一箇閒身亦自忘
書童志昂詩後
雪貌霞裾一美人只將遺珮寄情親湘臯有路無由見
幾度東風草自春
羅袍
鴨綠羅袍魚口開重教補綴不須裁眼前多少鶉衣者
太守真慚襪線才
俞舜卿僉憲許柑未送詩以促之
南海黃柑未見分舉杯空望嶺頭雲元宵燈火相將近
空手歸來惱細君
曉行
曉行梅嶺鷓鴣啼草樹蒼涼路欲迷莫道哥哥行不得
馬蹄南北又東西
仙茅
庾嶺仙茅舊有名隨時采服髮長青使君昨日纔持去
今日書來乞墓銘
懷友
飛來渺渺送春歸忽漫鈎簾對夕暉竹下小池䨇翡翠
銜魚飛過綠苔磯
絶句
空濛山色晴還雨繚繞溪流直又斜短杖微吟過橋去
東風滿路紫藤花
送杭州别駕陳鼎叔之任
蘇公堤上柳依依聞說年來已半稀君向春風好培植
莫教庭院獨芳菲
方文美畫
花落春歸客未歸仲宣樓上倚斜暉故園遥在三江外
綠徧蘼蕪燕子飛
紙鳶送陸文質之京
百尺東風舞紙鳶無端聲到别離邊人生自是無根蔕
却被功名一線牽
春日偶成
盤薄乾坤萬古心無由輸寫強登臨蜂房晴日蛙聲雨
都付先生自在吟
石倉歴代詩選卷四百八
