石倉歴代詩選卷四百三十五
明曹學佺編
明詩次集卷六十九
傅珪
此日足可惜
百年如瞬息寒暑迭相侵所以聖賢學惜此分寸隂明
日還易得今日不再臨試觀過隙駒載驟何駸駸眼前
斑白者昔時俱青衿纔言且姑待倏爾老其心理自苦
中熟適意安足歆願言重日光監彼古與今
客至無殽得掃字
茅雞今已無甄羊瘦難造疏食復水飲倉卒真惡草甘
露漫分羹未應鬢華皓饋食無竹籩奚取用乾䕩桑隂
纔種瓜堂前未剥棗決明此月生菰蒲待秋早昨日薦
芳鮮多品惟蘋藻今晨速諸父盤餐絶鱻薧君自城中
来是我舊交好蓬戸有餘光花徑不曾掃為别已經時
各欲攄懷抱相對几筵空何有於傾倒爰傷蓼蓼莪更
憐肅肅鴇于飛集苞桑無任意懆懆民事日艱難不能
蓺稷稻無以供子職何由媚翁姥比年聞旱魃去歲見
淫潦既乏出游勤又缺自焚禱愆陽及伏隂相逐成札
夭潛遘氣薰蒸無間少與老溝壑轉羸弱土地塗肝腦
但救水火中豈復論皥皥車雨憶陳戩江客怨張鎬是
誰遺此災願執投有昊禄食民膏脂民身國所寶死者
骨已枯生者形亦槁歸舍不能食此言當探討也知吟
哦忌不解明哲保戀戀與君言憂心覺如𢷬留君君不
留徒自增熱惱薄送出柳莊雲滿博陵道谷風習習来
民皆去煩燥蝃蝀忽然横俄復日杲杲將謂破愁顔卒
訝招驚懊俾我心搖搖如彼風中纛顛毛未暇理風中
亂蓬葆黃鳥此興歌駟馬喧隸皂高者登山阿深者入
海島君如有鐘鼔盍亦日鼔考匪我發狂言詩載山有
栲
挽黎尚書
青雲曾及第綠野更開堂南北三千里勤勞四十霜容
臺周禮樂史局漢文章寂寞龍峰下春風桂子香
訪晁克仁
孤鳥上魚梁行人雨濕装兩行堤柳翠一片野雲黃問
路從漁父沿河到普莊故人冠亦白相見各神傷
送劉宗哲進士知束鹿
獻策登高第分符得要津鹿巗連郡郭滹水亘城闉父
老咸稱喜桑麻總待春憑誰傳循吏太史是姻親
送鄉同年梁君竒才判西安府
策馬秦川道春光欲半時暖風迎旆發甘雨向車隨宦
業唐師度才名漢不疑煩君尋舊跡一慰故人私
送劉可大編修
游子欲何之鄉園向海涯百年炊臼夢一寸倚門私賜
告恩何重還朝駕莫遲木天常職在應不負幽期
新寧伯家饗堂成賜額壯節
戰伐餘骸骨勲庸有汗青賜祠昭壯節列爵重新寧雨
露杉松茂春秋黍稷馨敬承孫子亊應慰在天靈
送李司訓之乾州
案牘勞終日何如此職清坐談惟往聖環立有書生棘
院頻抽句賢關久擅名盡心期報國端不負生平
飲張黃門宅夜歸有感
人情如世態蚤暮有炎凉纔曝西巖日俄飛遠塞霜曲
終陳雅樂酒進託流觴月色中天在亭亭照四方
雪落赴悔軒席馬上口占
雪花方數點庭院已生寒治具煩東道敲詩待長官剡
溪乘興往御柳隔春看却笑髭空斷能吟幾字安
首夏吏部左堂即亊
自公還小坐拙與懶相宜花外鶯啼遠藤稍鹿下遲厨
丁收午飯堂吏報申時印鑰題封罷剛能課一詩
抵大寧書僧舍西楹
村外重岡護原頭怪石蹲水聲来樹杪花影上山根寺
古殘碑蝕僧貧破衲存俗塵消不得何用訪柴門
霜落後議遊葛洪山答問
傍花春日趣未必勝秋吟霜落水清淺木凋山靜深淡
容存老菊爽籟得禪林空谷經行處幽懷更不禁
送王司訓之閩中
重領除書下玉京一尊相對不勝情師儒有道官非冷
案牘無勞夢亦清榕樹翠含山店雨茘枝香噴海天晴
知君定有蘇湖教傾耳南閩聽鐸聲
晚菊
千紅萬紫競芳菲何事黃花獨放遲中谷英英零露質
東籬采采傲霜姿就荒曾入淵明賦已老還憐子美詩
不是春風故相妬寒香自與晚秋宜
寄同學知友
十年芹泮喜相知一别今成兩地思賓館空懸徐孺榻
暮雲常憶杜陵詩泚毫梁苑真慚拙抱玉荆山莫嘆遲
聖代登賢隆往古秋風蟾桂有高枝
挽鄒撫松
曾聞江漢有垂綸瀟洒人間六十春卜式向来能拜漢
園公老去愛逃秦劍懸新墓松三尺鶴弔空庭月一輪
簡點當年高士傳名流相顧欲沾巾
送劉進士克立知屯留
曾將詞賦奏長楊又捧除書下建章小邑也應歸禮樂
同鄉真亦借輝光離筵春酒沽燕市匹馬秋風出太行
莫為臨岐重惆悵漢庭虚席待循良
送體齋先生還鄉省祭
暫看辭直下承明故里聊為晝錦行夢裡江山歸嘯咏
望中桑梓亦光榮陶園未許開荒徑商鼎還須作和羹
懸望我慚門士後春風屈指算回程
送郝汝容赴京
花落紛紛滿路歧東風客去獨凄其一年景象惟春日
百歲光隂幾别離馬踏盧溝看月曉鐘鳴長樂待晨熹
廟堂便合憂民瘼不似南窗寄傲時
夜酌
故人同叙故園情花氣馨香酒氣清且盡東君投轄意
謾憐西塾讀書聲望迷遠塞雲俱黑坐久空堂燭自明
却憶元戎竇車騎燕然新勒幾時成
與諸鄉友手談
軒過何以答高情光禄新分九醖清琥珀浮来濃有色
琉璃寫出細無聲試看寶鏡催人老肯使金樽負月明
萬事如棋堪一笑幾番輸去幾番贏
將雨
鸛鳴垤上己多情底訝東風習習清馬首濕妨尋柳興
擔頭寒澁賣花聲雲飛遠堞如灰白螢度疎簾似火明
自是豐年元有兆南郊曾慶禮初成
同張中舍克之訪陳士彦國子監
曉凉扳友禁城東不為尋芳踏軟紅月色尚餘三島外
漏聲初盡百花中識途老馬行相逐出谷新鶯語亦同
何事浮雲多變態惟應一笑付西風
和中允克温咏雪
窗前徹夜似䖝號屏翳馳驅不憚勞遠道慈烏飛欲盡
上林瓊樹簇偏高春来喜見滋羣動老去愁聞點二毛
何處仙郎歌郢曲逼人清氣壓秋濤
再次韻克温雪假山兼謝留飲
属爾家僮凍莫號為山因雪未為勞上天賜予從来厚
平地功夫積漸高對賞不須康樂屐徧題何惜管城毛
昨宵北海開樽處笑挹瓊華泛翠濤
其二
月上都城鳥不號賦詩行酒漫辭勞巷多車馬寧論僻
山有神仙不在高耳熱凍思溪外石年来霜入鬢間毛
君家陽羨茶名久試掃新虞點素濤
送南太常卿楊應寧之任
文章誰是大方家早歲英名海内誇幾處作人歌豈弟
陪京典禮際亨嘉望中山水詩應助夢裏丘園路不賒
莫道南都清暇甚召還行見下黃麻
用送陳士彦韻送張實之貳城固
袍笏承恩鳳闕東爐烟輕拂曉雲紅閭閻休戚歸民牧
秦隴淳龐說漢中稱雨不妨終日異斷金惟欲此心同
知君養晦賢關久况是傳家有素風
送吳克温
承恩送舅向江鄉盛事無須說渭陽司馬共稱良史氏
子雲仍攝校書郎溪頭春茗含煙碧舟底鱸魚入饌香
誰道錦還從昔少十年三度見登堂
送嚴永濬太守考最還西安
秦川郡守漢郎官冰蘗聲華入望寒政跡已看書上考
詩名况是滿長安一番好雨添行色千里仁風擁去鞍
寄語郊迎諸父老暫時借寇若為歡
送李子陽歸省
讂樹年年獨繫情南歸暫許别承明聖恩初轉春宫秩
故里爭誇晝錦榮江上暮雲孤夢遠望中秋水片帆輕
經帷聞道猶虚席屈指回轅日幾程
送蘇伯誠提學江西
飄飄季子印非遲黃紙新函手自持海内文宗真有属
斗南人物更無疑擔簦合傍春風座對榻還思夜雨詩
見說江頭雙鯉足不妨緘素慰吾私
挽李充昭都諫
諫苑清風不可追詞林寥落舊心知倒衣曾作趨朝敬
反袂真成喪道悲萬里修途憐折軸半軒殘雨憶彈碁
楚江浩蕩廬山迥目斷丹旌佇立時
題榮夀圖
江天遥識少微星閒閱乾坤八十齡高咏直追陶栗里
幽居還傍晉蘭亭名知郡守非干謁誼重鄉閭足典型
何事夀筵光彩異新看雛鳳下青冥
送郭魯瞻復除濬縣
關下銅符喜再分行旌遥指濬川雲棘鸞不獨仇亭長
竹馬還同郭使君百里桑麻随雨化萬家弦誦傍城聞
只今當佇知循吏驄馬行看夐出羣
和克温寒夜獨坐
更漏沈沈夜色賒天留清景付貧家乍凝簷外冰成柱
亂舞階前雪作花酒醒忽驚寒欲動燭殘猶愛影頻斜
莫言冷淡無人識一曲陽春衆所誇
和克温春夜獨坐
中天斗柄又回東積雪俄看化玉虹茶憶荆溪分雀舌
酒沽燕市當郫筒虚堂坐久寒生白蠟炬花殘夜翦紅
細讀君詩何所似春雲藹藹散晴空
元宵應制
通宵禁鑰啟重關爭看金鼇海上山縹緲祥煙横帝闕
薰蒸和氣溢人寰風生玉砌車塵動月轉珠宫扇影還
獨有昇平歌曲妙君王應為一開顔
送彰德太守劉君達夫之任
十年杏苑舊同遊出入賢勞鬢未秋抗疏每聞持正論
分符獨喜向中州甘棠陌上隂堪憩病草風前色漸瘳
莫道一麾西去遠芳名今已注宸旒
送袁君健甫復除上元縣
京邑賢勞舊已曾除書重下五雲層亊同願借還非偶
時擬先徵正所能花底漏聲辭玉陛江邊秋色望金陵
奚囊秀句煩頻寄莫謂高飛雁避矰
送王文著同知忻州
賓幄參謀亦有年深沈欲並郄生賢推封已見承殊寵
别駕何須訝驟遷雲繞太行遲去馬月明南浦怨啼鵑
不緣客邸生離思鄉井相望易水邊
乙丑二月一日泊晚劉承華見約攜酒殽同餞
劉廷宣地官寧夏送賞
二月都城夜尚寒何人餞别具盤餐一燈論舊歸鄉客
萬里輸邊属地官望入重關天勢闊夢回離館雨聲殘
為民為國吾儒事肯嘆人間行路難
懷歸
朝回魂爽便南飛欲諗衷情向𤨏闈十載松楸空想望
四時蘋藻孰歸依日来賜服花添錦夢裏親身布作衣
暮史朝經成底事魯論開卷愧無違
齒動
四十纔過齒即危却慚猶未及衰期字音不敢分明道
肉味非因咀嚼知塵世於人剛可戒貧官何物軟相宜
閒中尚覓神醫術恐負蒸民第五詩
夀李閣老先生
綺席春深泛紫霞分明相府是仙家調元正捧雲中日
結實還看海上花千載文光瞻北斗九重恩渥疊黃麻
疎慵幸接龍門早一曲南飛思未涯
齋居簡毛靳二翰長
齋廬相向隔疎槐清話何妨數往来風雨滿窗驚筆陣
鶯花隨處避吟臺錦袍講幄曾同賜草具盤餐每共開
今日老癡成獨坐高軒底事尚遲迴
同馮西屏郁文淵遊西山
雞距泉頭望抱陽翠屏隠隠護山鄉浮塵不到閒行客
高興寧辭醉後觴秀色一川松葉淨黃雲萬頃稻花香
詩成却愧無佳句也問東君借錦囊
抱陽山夜酌次西屏韻
月上東山報晚晴曲終剛見一峰青題分秋興詩應健
坐隔寒泉酒未醒祖席飛飛螢似燭僧房面面石為屏
但將佳境留人住亦是山神肯效靈
宿第一峰
忘歸薄暮話從容夜宿郎山第一峰鷲嶺並看靈隠寺
雞聲兼聽景陽鐘清泉帶雨流深磵老鶴棲雲伴古松
有約纔成輕聚散不知何日得重逢
下郎山
下山仍似上山難石蹬崚嶒跨急灘孤㠘未登還細問
好花雖過亦回看時逢狹徑苔偏滑候到新秋氣已寒
小歇菜菴門外柳開囊試簡幾吟安
大寧山由雲梯上塔訪翠峰禪師
澗草巗花迥不同他山何處避高風層巒如出青雲外
片石疑来白雪中下院有松孤鶴伴上方無路一梯通
飄飄已覺吾身健誰復蓬莱問海東
九月府堂諸公相攜登横翠樓
街頭風雨報重陽菊正芳菲酒正香横翠客来開晚霽
蓮池月出漾天光塵消西接青山近霜冷南飛白雁忙
此日放懷君莫訝牛山曾笑淚沾裳
送編修良德兄太守君考績還任
雙旌新獻績二妙舊知名客底連床夜離筵對酒情黃
花方爛漫白雁故飛鳴路入江鄉便舟隨綵鷁輕石渠
資講畫蔀屋待經營拜夀慈闈下還將四牡呈
送王澄之弟還鎮海
上國来遊重友于歸情猶自憶江湖一樽不盡臨歧意
明月西風雁影孤
畫兔
搗藥年年住廣寒瓊漿時吸桂花丹何人最慕仙家景
移取霜毛畫裏看
畫馬
霜蹄汗血勒朱幩老氣曾空冀北羣此日天閑聊縱目
分明箇箇五花文
題屈都諫引之墨梅
誰拈彩筆向西湖貌取寒梅入畫圖為愛清香兼晚節
幾人相對撚吟鬚
紅梅
玉骨清癯恐太竒春風一醉便看宜人人認作西園杏
只有江邊月色知
題天章攜琴訪友圖
圍屏晴翠送遥岑寂寂柴門野色深誰過斷橋攜綠綺
殷勤特地覓知音
元宵應制
火樹參差映碧空滿城和氣自融融分明炎海冰天外
都在春臺玉燭中
其二
清夜香生輦路塵蓮花如錦月如銀君王别有光明燭
遍照窮簷蔀屋人
題楊廷宜侍御手卷花縣鳴琴
重重桃李縣衙深更對清流與碧岑自是日長民亊少
一簾花影伴鳴琴
元宵應制
一曲霓裳萬朵蓮祥煙繚繞護神仙廣陵未必能勝此
何用虹橋起殿前
賜衣
叨列詞林七品班春官侍校愧疎顔何緣更奉君王賜
錦綺三端借白鷴
雨中問宿唐胡村南寺
溪流曲曲抱南山天與禪林作畫看有客晩来添一景
雨中吟對碧峰寒
訪易水
荒村野寺碧山頭白澗西来易水流我欲放歌尋壯士
寒煙衰草不勝秋
渡易水
空山萬頃海雲收一水中間帶石流日暮無端風乍起
蕭蕭猶自使人愁
歸自大寧重渡易水
岡巒過盡見郎山曲曲沙堤易水灣東望金臺人不見
數聲啼鳥野花閒
杏花初開書此遣興
春到年年醉習家閒將野意向人誇東風報道清明近
扶病猶能看杏花
白圻
題陳哲太守萬玉圖
元冥一出百卉摧凍天裂地施寒威西湖老樹含春姿
鮮葩皎月爭光輝清香暗從風外来怯寒蜂蝶空疑猜
結實垂金飽霖雨調羹止渴非凡材孤山仙子詩興濃
厭看桃李嬌春風衝寒折雪攬芳潔豪吟意氣凌蒼空
十載論交良燕喜此日分襟隔湘水明歲仍期折一枝
寄與衡陽舊知已
送中丞王陽明撫鎮江右
龍江風静潮初落楓葉蘆花秋漠漠船頭擊鼓催發船
為君起舞勸君酌憐君獨擅八斗才夙承家學繼掄魁
納忠一疏昭日月謫官三載留塵埃清朝選拔採廷論
碧海神虬豈終困省寺迴翔幾十年超陟内臺持帝憲
慚予仰德如斗山敢云契誼同金蘭二子從君辱陶冶
耳提面命開蒙頑使旌搖曳西江路天子恩威兩宣布
禮樂三年筆底翻甲兵數萬胸中富大敷文教暢武功
帝曰汝来匡朕躬唐虞治道在古學朝夕巖廊沃聖衷
贈都督楊希仁赴召
邊星昨夜欃槍伏邊草萋萋自抽綠大將功成士馬閒
天子臨軒再推轂龍盤虎據留都重閫外元戎維汝用
擁旄仗鉞出長安鷹揚氣勢煙雲動承平最久誇江東
百年不見狼煙紅公来鎮静民物豐日長豹幄懸雕弓
天顔咫尺降絲綸海不楊波塵不驚宣威久賴股肱力
折衝正倚卿威名楊公才藝何超卓兩歲三遷恩寵渥
石頭城外送君行愁見江天雲漠漠青春祖道槐隂穠
紛紛冠盖生英風高牙玉節趨王命方叔召虎今惟公
園亭晩坐用杜韻
吏散尋幽去園亭獨自娛春苔墮馬跡暮蝶蹴花鬚句
向閒時得名慚待價沽坐看新月上身世欲忘吾
三月晦日
節序如轉燭春歸不肯遲破愁應賴酒適興可無詩草
色迷蝴蝶花枝泣子規清和自佳候倏忽到南陂
初夏與王宋二同寅夜坐用杜韻
微涼動修竹晩色上樓遲待月清吟處看山露坐時鳥
輕飄紫毳虫細吐清絲尊酒聊乘興還期續短詩
其二
明月照尊酒涼風拂樹頭醉餘山簡興吟破杜陵愁警
柝通宵急疎星帶水浮林塘危坐久景物似新秋
浙江驛别杭東卿僉事赴京進表
寒屋風燈亂秋江夜雨鳴浮雲憐去住尊酒叙平生魏
闕衣冠會鈞天禮樂成甘棠歌更發召伯重南行
黃田驛次陸月湖憲副韻
騑騑向曉行迤邐上延平水淺浮沙白山高落月明鳥
飛連樹影鐘遞隔溪聲秋暑消初盡新涼入幕清
茶洋驛次陳希白方伯韻
南平山月白仙桂已成丹雲到中秋淨溪當午夜寒飛
飛烏繞樹齒齒石依灘極目煙波迥鄉關入望難
小憩
登登山北路面面對斜陽雲宿溪松暗風吹晩稻香空
山無酒館古驛有茶洋小憩思民隠驚秋鬢欲霜
白沙驛再次陸憲副韻
雙旌出海東煙浪有無中尊酒船頭月詩篇筆底風溪
深通地脈峯巧奪天工千里遊從久應知客况同
送汪大尹考績
華亭盡道使君賢尊酒清江送客船渺渺白波添宿雨
離離碧樹帶晴煙上書久擬三千牘獻績先歸尺五天
明到玉京秋未老繡衣驄馬著先鞭
送冒有恒守武昌
除書赫奕出明光簡命星郎牧武昌北路風煙連宛洛
西郊形勝控雍梁春波迥見三湘淨甘雨新添六月涼
珠履行臺無一事柳車花鷁問農桑
江亭餞别贈袁太守德宏
榮捧麟符出帝京漢中千里得專城雲横棧道侵天碧
江瀉巴陵潄石清地轄三方歸統制山圍四境足農耕
承平好展匡時略不使文翁獨擅名
太白樓次林兵部利瞻韻
去日嘗登太白樓重臨畫檻挹寒流丹山有路通瀛海
黃菊多情傲晩秋千里煙波迷客思滿江風雨動鄉愁
酒酣極目天涯暮遠浦人歸一葉舟
宣平道中
麗水南来接麗峰虬龍騰偃靄重重鐵崖萬仞當空立
白練千尋傍午舂山腹雲深迷望眼溪頭雨過漫行蹤
乘危歴險非躭賞王事旬宣在靖共
登台院和荅彭憲副作
夕陽高柳石橋斜春燕銜泥掠遠沙疊嶂籠煙晴亦雨
長江浴日浪生花百年行役真成夢滿道尫羸重可嗟
溪上人家逢穀雨又聞租吏索新茶
登東山
為愛東山一登眺謝公遊處事多違奕棋人去亭空在
洗屐池閒草自輝明月每依江水落白雲時逐野僧歸
風流千古悲陳跡獨倚高樓送夕暉
松雲菴次韻贈李方伯惟誠
山外樓臺倚大荒山中歲月靜禪堂詩從左轄吟西寺
酒向東隣過短牆古樹寒雲迷去轍空階夜雨對焚香
不須到處栽桃李已有甘棠蔭此方
鴛鴦湖次彭濟物憲副
畫船湖上擁旌旄幽賞憑將永日消萬頃晴煙疑接海
一篙新浪欲平橋輕風拂旆家家酒甘雨隨車處處苗
遲暮歸来過村市野人爭唱太平謠
水口驛次韻
新漲晴江樹杪船隔年歸路遠依然燈開夜市山樓畔
吏報郵籖水驛邊未息蠻煙愁鬢改易通魚札喜家便
更憐臘後多殘雪茘子纔殷桔柚懸
倚韻答林見素都憲
平寇歸来蜀道長江天落日正蒼茫乾坤勲業名長在
鷗鷺心機世兩忘楓嶺地晴絲冉冉蘭溪風靜水浪浪
雲莊亭上詩千首不羨裴公綠野堂
鎮江别家兄
重向金山續舊遊山形依舊屹中流鴉羣翻樹甕城晩
雁字掛空瓜步秋此處十年曾話别明朝兩地復生愁
長江萬古東流急歸渡何人識岸頭
齋居
中宵不寐數嚴更梅影横斜伴月明庭院風来寒正峭
池塘雨後水初平齋心對越臣工肅客思能忘歲序驚
曉色氤氲天駕返禁庭遥憶慶儀成
夜集吳興天寧寺
綠樽清話倚殘燈把卷題詩取次增海味分甘嘗遠客
春茶旋煑出高僧風吹湖面秋千頃月落山腰雪幾層
信宿分襟情不盡梵宫高處擬重登
别邵二泉方伯
别酒淋漓瀉玉觴江亭臘破早梅芳天連煙草離情迥
雁度寒雲去路長秋月曾看明兩浙春風又見轉南陽
元和聚散尋常事獨有同年誼不忘
與友人夜酌
蕭蕭官署坐黃昏故國風光到海門吳地月明山吐影
越江秋半水收痕他鄉叙舊知新事殘夜論詩對酒尊
爾我悠然情未已一聲寒角斷吟魂
遊永寧寺次巡撫鄧中丞韻
晴日看山影未窮竹林迢遞小溪東草鋪横埜新春雨
鶯囀垂楊過午風杯酒不須憐我老笑歌方幸與君同
疎鐘急柝歸途晚燈火前村隠樹紅
獨坐
深樹春鳩語小亭春晝長竹牀初睡起風引落花香
池上
波動魚兒戲風翻蓮葉香偶来成獨步花霧濕衣裳
雲南司水亭次韻
徙倚天光樹影中微吟莫放酒杯空韶華老去池亭在
閒看東風舞落紅
送方與濟
使君兄弟獨多情千里相攜到石城不盡連床風雨話
清江一棹又南行
甘露寺别家兄
野寺同過酒漫傾梅花月色照離情孤舟暫繫春江曲
愁看綠波芳草生
蘭亭修褉圖
飛觴泛水集羣賢文采風流自往年靜裏披圖懷勝事
一川新綠鎖輕煙
寧海道中
山路縈紆白晝長青青澗草弄幽香風光莫訝春逾半
隂谷梅花尚未芳
石倉歴代詩選卷四百三十五
