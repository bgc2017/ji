石倉歴代詩選卷二十九
明曹學佺編
初唐十六
張九齡(字子夀韶州曲江人)
和吏部李侍郎見示秋夜望月憶諸侍郎之什
其卒章有前後行之戲因命僕繼作
清秋發高興凉月復閒宵光逐露華滿情因水鏡搖同
持亦所見異路無相招美景向空盡歡言隨事銷忽聽
金華作誠如玉律調南宫尚為後東觀何其遼名數雖
云隔風期幸未遥今來重餘論懷此更終朝
登南嶽事畢謁司馬道士
將命祈靈嶽迴策詣真士絶跡尋一徑異香聞數里分
庭八桂樹肅容兩童子入室希把袖登牀願啓齒誘我
棄智訣迨兹長主理吸精反自然鍊藥求不死斯言𦕈
霄漢顧余嬰紛滓相去九牛毛慙歎知何已
九月九日登龍山
郡庭常窘束凉野求昭曠楚客凛秋時桓公舊臺上清
明風日好歴落江山望極遠何蕭條中畱坐惆悵東彌
夏首闊西拒荆門壯夷險雖異時古今豈殊狀先賢𦕈
不接故老猶可訪投弔傷昔人揮斤感前匠自為本疎
散未始忘幽尚際會非有欲往來是無妄為邦復多幸
去國殊遷放且汎籬下菊還聆郢中唱灌園亦何為於
陵乃逃相
登郡城南樓
閉閣幸無事登樓聊永日雲霞千里開洲渚萬形出澹
澹澄江漫飛飛度鳥疾邑人半艫艦津樹多楓橘感别
時已屢憑眺情非一遠懷不我同孤興與誰悉平生夲單
緒邂逅承優秩謬沗為邦寄多慙理人術駑鉛雖自勉
倉廪素非實陳力儻無效謝病從芝术
歲初巡屬縣登高安南樓言懷
山城本孤峻憑高結層軒江氣偏宜早林英粲已繁餘
滋含宿霽衆妍在朝暾拂衣釋簿領伏檻遺紛喧深俯
東谿澳遠延南山樊歸雲納前嶺去鳥投遥村目盡有
餘意心惻不可諼朅來彭蠡澤載經敷淺原春及但生
思時哉無與言不才叨過舉惟力酬明恩美化猶寂蔑
迅節徒飛奔雖無成立效庶以去思論行復徇孤迹亦
云吾道存
秋晩登樓望南江入始興郡路
潦收沙衍出霜䧏天宇晶伏檻一長眺津途多遠情思
來江山外望盡煙雲生滔滔不自辯役役且何成我來
颯衰鬢孰云飄華纓櫪馬苦踡跼籠禽念遐征歲隂向
晼晩日夕空屛營物生貴得性身累由近名内顧覺今
是追歎何時平
登古陽雲臺
庭樹日衰颯風霜未云已駕言遣憂思乘興求相似楚
國兹故都蘭臺有餘趾傳聞襄王世仍立巫山祀方此
全盛時豈無嬋娟子色荒神女至魂蕩宫觀啓蔓草今
如積朝雲為誰起
與生公尋幽居處
同方久厭俗相與事遐討及此雲山去窅然巖徑好疑
入武陵源如逢漢隂老清諧欣有得幽閒歘盈抱我本
玉階侍偶訪金山道兹焉求卜築所過皆神造歲晩林
始敷日晏崖方杲不種緣嶺竹豈植臨潭草即途可淹
畱隨日成黼藻期為靜者說曾是終焉保今為簡書畏
祗令歸思浩
郡舍南有園畦雜樹聊以永日
為郡久無補越鄉空復深苟能秉素節安用叨華簪却
步園畦裏追吾野逸心形骸拘俗吏光景頼閒林内訟
誠知止外言猶匪忱成蹊謝李逕衛足感葵隂榮逹豈
不偉孤生非所任江城何寂歴秋樹亦蕭森下有北流
水上有南飛禽我願從歸翼無然坐自沈
臨泛東湖(時任洪州)
郡庭日休暇湖曲邀勝踐樂職在中和靈心挹上善乘
流坐清曠舉目眺悠緬林與西山重雲因北風卷晶明
畫不逮隂影鏡無辨晚秀復芬敷秋光更遥衍萬族紛
可佳一遊豈能展羈孤沗邦牧顧巳非時選梁公世不
容長孺心亦褊永念出籠縶常思退疲蹇歲徂風露嚴
日恐蘭苕剪佳辰不可得良會何其鮮罷興還江城閉
關聊自遣
晨坐齋中偶而成詠
寒露潔秋空遥山紛在矚孤頂乍修聳微雲復相續人
兹賞地偏鳥亦愛林旭結念憑幽遠撫躬曷羈束仰霄
謝逸翰臨路嗟疲足徂歲方暌擕歸心亟躑躅休閒儻
有素豈負南山曲
南陽道中作
登郢屬歲隂及宛懵所適復聞東漢主遺此南都迹佳
氣藹厥初霸圖紛在昔兹邦稱貴近與世嘗薰赫遭遇
感風雲變衰空草澤不識鄧公樹猶傳隂后石驅馬歴
闉闍荆榛翳阡陌事去物無象感來心不懌懷古對窮
秋興言傷遠客𦕈默遵岐路辛勤弊行役雲雁號相呼
林麕走自索顧憶徇書劒未嘗安枕席豈暇墨突黔空
持遼豕白迷復期非遠歸歟賞農隙
出為豫章郡途次廬山東巖下
兹下鎮何所乃在澄湖隂下有蛟螭伏上與虹蜺尋靈
仙未始曠窟宅何其深雙闕出雲峙三宫入煙沈攀崖
猶昔境種杏非舊林想像終古跡惆悵獨往心紛吾嬰
世網數載沗朝簪孤根自靡託量力况不任多謝周身
防常恐横議侵豈非鵷鴻列惕如泉壑臨迨兹刺江郡
來此滌塵襟有趣逢樵客忘懷狎野禽棲閒義未果用
拙歡在今願言答休命歸事丘中琴
夏日奉使南海在道中作
緬然萬里路赫曦三伏時飛走逃深林流爍恐生疵行
李豈無苦而我方自怡肅事誠在公拜慶遂及私展力
慚淺效銜恩感深慈且欲湯火蹈况無鬼神欺朝發高
山阿夕濟長江湄秋瘴寧我毒夏水胡不夷信知道存
者但問心所之呂梁有出入乃覺非虛詞
巡按自灕水南行
理棹雖云遠飲冰寧有惜况乃佳山水怡然傲潭石竒
峰岌前轉茂樹隈中積猿鳥聲自呼風泉氣相激目因
詭容逆心與清暉滌紛吾謬執簡行郡將移檄即事聊
獨歡素懷豈兼適悠悠詠靡盬庶以窮夕日
冬日至玉泉山寺屬窮隂冰閉崖谷無色及仲
春行縣復往焉故有此作
靈鏡信幽絶芳時重暄妍再來及兹勝一遇非無緣萬
木柔可結千花敷欲然松間鳴好鳥竹下流清泉石壁
開精舍金光照法筵真空本自寂假有聊相宣復此灰
心者仍追巢頂禪簡書雖有畏身世亦相捐
二弟宰邑南海見羣雁南飛因成詠以寄
鴻雁自北來嗷嗷度煙景嘗懷稻梁惠豈憚江山永小
大每相從羽毛當自整雙鳬侶晨泛獨鶴參宵警為我
更南飛因書至梅嶺
奉和聖製經孔子舊宅
孔門太山下不見登封時徒有先生法今為明主思恩
加萬乘幸禮致一牢祠舊宅千年外光華空在兹
奉和聖製次瓊嶽韻
山祗亦望幸雲雨見靈心嶽館逢朝霽關門解宿隂咸
京天上近清渭日邊臨我武因冬狩何言是即禽
奉和聖製送李尚書入蜀
眷言感忠義何有間山川徇節今如此離情空復然皇
心在勤恤德澤委昭宣周月成功後明年或勞還
奉和聖製初出洛城
東土淹龍駕西人望翠華山川祗詢物宫觀豈無家十
月迴星斗千官捧日車洛陽無怨思巡幸更非賖
奉和聖製途次陜州作
馳道當河陜陳詩問國風川原三晉别襟帶兩京同後
殿函關盡前旌關塞通行看洛陽陌光景麗天中
折楊柳
纖纖折楊柳持此寄情人一枝何足貴憐是故園春遲
景那能久芳菲不及新更愁征戍客容鬢老邊塵
剪綵
姹女矜容色為花不讓春既爭芳意早誰待物華真葉
作參差發枝從點綴新自然無限態長在豔陽晨
三月三日申王園亭宴集
稽亭追往事睢苑勝前聞飛閣凌芳樹華池落綵雲藉
草人畱酌銜花鳥赴羣向來同賞處惟恨碧林曛
三月三日登龍山
伊川與灞津今日袚除人豈似龍山上還同湘水濱衰
顏憂更老淑景望非春褉飲豈吾事聊將偶俗塵
晩霽登王六東閣
試上江樓望初逢山雨晴連空青嶂合向晩白雲生彼
美要殊觀蕭條見遠情情來不可極日暮水流清
酬王六寒朝見詒
賈生流寓日楊子寂寥時在物多相背惟君獨見思漁
為江上曲雪作郢中詞忽枉兼金訊長懷伐木詩
林亭詠
穿築非求麗幽閒欲寄情偶懷因壤石真意在蓬瀛苔
益山文古池添竹氣清從兹果蕭散無事亦無營
送楊府李功曹
平生屬良友結綬望光輝何知人事拙相與宦情非别
路穿林盡征帆際海歸居然巳多意况復兩鄉違
送韋城李少府
送客南昌尉離亭西候春野花看欲盡林鳥聽猶新别
酒青門路歸軒白馬津相知無遠近萬里尚為鄰
送廣州周判官
海郡雄蠻落津亭北越臺城隅百雉映水曲萬家開里
樹桄榔出時禽翡翠來觀風猶未盡早晚使車迴
郡江南上别孫侍御
雲嶂天涯盡川途海縣窮何言此地僻忽與故人同身
負邦君弩情紆御史驄王程不我駐離思逐秋風
自豫章南還江上作
歸去南江水磷磷見底清轉逢空闊處聊洗滯畱情浦
樹遥如待江鷗近若迎津途别有趣况乃濯吾纓
將至岳陽有懷趙二
湘岸多深林青冥晝結隂獨無謝客賞况復賈生心草
色雖云發天光或未臨江潭非所遇為爾白頭吟
使還湘水
歸舟宛何處正值楚江平夕逗煙村宿朝緣浦樹行于
役已彌歲言旋今愜情鄉郊尚千里流目夏雲生
自湘水南行
落日催行舫逶迤洲渚間雖云有物役乘此更休閒暝
色生前浦清暉發近山中流澹容與惟愛鳥飛還
初入湘中有喜
征鞍窮郢路歸棹入湘流望鳥惟貪疾聞猿亦罷愁兩
邊楓作岸數處橘為洲却記從來意翻疑夢裏遊
耒陽谿夜行
乘夕棹歸舟緣源路轉幽月明看嶺樹風静聽谿流嵐
氣船間入霜華衣上浮猿聲雖此夜不是别家愁
赴使瀧峽
谿路日幽深寒空入兩嶔霜清百丈水風落萬重林夕
鳥聯歸翼秋猿斷去心别離多遠思况乃歲方隂
湖口望廬山瀑布泉
萬丈洪泉落迢迢半紫氛奔飛下雜樹灑落出重雲日
照虹蜺似天清風雨聞靈山多秀色空水共氤氲
湞陽峽
行舟傍越岑窈窕越谿深水闇先秋冷山晴當晝隂重
林間五色對壁聳千尋惜此生遐遠誰知造化心
春江晩景
江林皆秀發雲日復相鮮征路那逢此春心益渺然興
来祗自得佳處莫能傳薄暮津亭下餘花滿客船
與王六履震廣州津亭曉望
明發臨前渚寒來淨遠空水文天上碧日氣海邊紅景
物紛為異人情頼此同乘槎自有適非欲破長風
旅宿淮陽亭口號
日暮荒亭上悠悠旅思多故鄉臨桂水今夜渺星河暗
草霜華發空亭雁影過興來誰與晤勞者自為歌
望月懷遠
海上生明月天涯共此時情人怨遥夜竟夕起相思滅
燭憐光滿披衣覺露滋不堪盈手贈還寢夢佳期
詠燕
海燕何微眇乘春亦暫來豈知泥滓賤祇見玉堂開繡
戶時雙入華軒日幾迴無心與物競鷹隼莫相猜
故刑部李尚書荆谷山集會
嘗聞繼老𣆀身退道彌躭結宇倚青壁疏泉噴碧潭苔
石随人古煙花寄酒酣山光紛向夕歸興杜城南
聽筝
端居正無緒那復發秦筝纖指傳新意繁絃起怨情悠
揚思欲絶掩抑態還生豈是聲能感人心自不平
奉和聖製早發三鄉行
羽衛森森西向秦山川歴歴在清晨晴雲稍卷寒巖樹
宿雨能銷御路塵聖德由來合天道靈符即此應時巡
遺賢一一皆羈致猶欲高深訪隱淪
南山下舊居閒放
祇役已云久乘閒返服初塊然屛塵事幽獨坐林閭清
曠前山遠紛喧此地疎喬木凌青靄修篁媚綠渠耳和
繡翼鳥目暢錦鱗魚寂寞心還間飄颻體自虛興來命
旨酒臨罷閱仙書但樂多幽意寧知有毁譽尚想争名
者誰云要路居都忘下流歎傾奪竟何如
别鄉人南還
橘柚南中煖桑榆北地隂何言榮落異因見别離心吾
亦江鄉子思歸夢寐深聞君去水宿結思眇雲林牽綴
從浮事遲迴謝所欽東南行舫遠秋浦念猿吟
陪王司馬登薛公逍遥臺
嘗聞薛公淚非直雍門琴竄逐畱遺跡悲凉見此心府
中因暇豫江上幸招尋人事已成古風流獨至今閒情
多感歎清景暫登臨無復甘棠在空餘蔓草深晴光送
遠目勝氣入幽襟水去朝滄海春來換碧林賦懷湘浦
弔碑想漢川沉曾是陪遊日徒為梁甫吟
西江夜行
遥夜人何在澄潭月裏行悠悠天宇曠切切故鄉情外
物寂無擾中流澹自清念歸林葉換愁坐露華生猶有
汀洲鶴宵分乍一鳴
自始興谿夜上赴嶺
嘗蓄名山意兹為世網牽征途屢及此初服已非然日
落青巖際谿行綠篠邊去舟乘月後歸鳥息人前數曲
迷幽嶂連圻觸闇泉深林風緒結遥夜客情懸非梗胡
為泛無膏亦自煎不知于役者相樂在何年
賦得自君之出矣
自君之出矣不復理殘機思君如滿月夜夜減清輝
照鏡見白髮聯句
宿昔青雲志蹉跎白髮年誰知明鏡裏形影自相憐
石倉歴代詩選卷二十九
