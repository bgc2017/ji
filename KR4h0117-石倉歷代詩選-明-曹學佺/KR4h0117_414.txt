石倉歷代詩選卷四百十四
明曹學佺編
明詩次集四十八
程敏政
詠隱士三首
天王不西狩列國多遊士楚狂獨何人長歌向夫子慷
慨鳳德衰當已胡弗已晏歲草木蕃吾道亦云否勿使
他日歎鳳鳥久不至
右楚狂
辯士朝入境暮享禄萬鐘胡為兩遺老墾此荒田中行
行問津者日晚悲途窮邯鄲殺鳴犢頸血流殷紅臨河
返車轡太息尼山翁
右沮溺
于于田舍翁行行荷其蕢過館聞磬聲知是客遊衛嗟
此行路難寧云隱居易徬徨野水側淺揭深則厲多少
乘桴心終成半塗廢
右荷蕢
六月五日雨後早朝偶然作
夜來一尺雨泊没西家墻不知早已霽但覺天蒼涼獨
行御溝畔流水聲泱泱仰視河漢間星斗爛輝光好風
吹苧衣毛髮森秋霜渺然鴟夷子扁舟泛江鄉又若萬
里鴻凌厲青雲翔人生貴適意此境安可常遥遥禁中
鼓隱隱夜未央下馬一憩息旭日升東方
立秋日雨
涼風颯然至疎簾覺秋生炎熇一揮掃蟋蟀階下鳴玄
髮能幾時寒暑相代更感之臥復起徬徨步前楹微風
動衣袂肅肅天宇清帝鄉豈不好親舍難為情反坐念
歸計躑躅東方明
秋日病中
我本山澤臞不奈塵事擾趨朝與&KR3816;直長時失昏曉况
此疾侵尋藥裹詎能了頽然臥一榻頗似安巢鳥衷腸
雜零亂苦恨知者少推忩一延竚黃葉墜林杪寒蟬固
切切砧韻亦裊裊羇懷苦難釋所思在江表何時促歸
裝天長塞鴻杳
德州道中
出逢漕舟來入逢漕舟去聯檣密于指我舫無着處沿
流或相訪百詬亦難禦有如暴客至中夜失所據又如
操江師擊榜散還聚摧篙與折纜往往繫愁慮平生凡
幾出苦口戒徒御忍後莫爭先寧緩勿求遽今兹畏簡
書刻日覲當宁而况河防嚴衣冠重相懼危坐鬱成晚
少寢驚達曙蕭蕭傍水村隱隱隔城樹緬懷古賢哲高
臥得深處愧此行路難推篷賦長句
送人之官嚴州
渺渺桐江水矗矗桐江山上有子陵臺孤絶難為攀下
有七里灘照影清塵顔幸哉君宦遊落兹山水間朝登
野亭望暝見漁舟還時時得佳句忘我身抱關我家水
上遊道出清溪灣因君發鄉思極目江雲間
玩芳亭為段太監次西涯韻
沿徑入芳園蕭然覺塵迥起登罨畫亭四望如野景平
生漢隂志俛仰慚掣綆墻竹來清風水花破幽泂主人
性愛客時遣送佳茗摩挲靈壁峰孰是仇池境妙哉泉
石趣蕞小車徒騁草色侵簾幕芸香襲衣領為和郢中
篇煩心坐來省
次原博少宰詩韻
渡江已半月終日勞賓餞夜夢江上山恍若浮盞面覺
來啓篷閱千里横一衍遥青出綠髻忽爾天外見明明
詩卷落隱隱畫屏獻安得一往登趁我雙足健漁樵日
來去過眼不知羡珍重瓠菴人偕此泉石願
送袁士鎣太守考績還淮安得童字
淮陽今大府南北舟車通上官絡繹至臥治將無功史
君東南來瘦馬從一童績成奏天子出門歲將窮君本
法曹郎皎皎百鍊銅坐令郡訟稀風化千里同勸君一
巵酒美政貴保終不見古循吏名與長淮東
賞菊得裏字
落木號空山幽花照墟里有客踏秋來對酒胡不喜正
色臨前軒寒香撲書几醉眼一摩挲何如畫圖裏
十一月偶至南山黃落頗甚夜宿聞雨作
清溪淺可涉朔氣動原野數日别山行殘菊不盈把多
病恒鮮歡新篘謝杯斝夜寒夢屢續涼雨忽鳴瓦俯仰
天地中流光疾于馬紛紛歲將晏稍幸世緣寡上想雲
谷仙幽懷浩難瀉
秋日雜興
溪堂客散後敗葉鳴秋雨幽人讀易罷孤坐妙無語紛
紛雀爭叢嗷嗷雁投渚羲馭不停機新涼忽如許掩關
一欣然驚心向來暑
其二
雜住縣南郭懷抱長不開晝厭市井喧夜苦更漏催所
以溪上村欣然自裵徊閒居得靜安好客時一來開門
俯脩竹移石坐蒼苔嘯歌待山月猿鳥無驚猜幽棲老
亦足擾擾胡為哉
其三
偶開溪上園中有竹萬箇誅茅蒼翠間永日成獨坐涼
颸何翛翛流水松下過幽人期不來新詩聽誰和
其四
往者鬱不樂駕言作郊遊蘿山若老龍一尾蟠荒陬蕭
蕭佛舍古隱隱溪亭幽引躅日西下與客仍淹留邇來
得佳墅竹柏環清流北山適當門周覽無旁求乃知天
與竒坐享非人謀眼中漸黃落曠野來高秋折簡塵外
侣相隨豁吟眸
輓張世璉舍人
去年君家會隣曲芙蕖花紅池水綠今年君死藤束棺
芙蕖花落池水寒明年花開對新主太息人生幾何許
楚些招君君不來斜日虚堂淚如雨
分得戲馬臺送李應禎舍人還江東
拔山壯士重瞳子一戰睢陽萬人死歸來戲馬築高臺
四顧憑陵劍光紫霜蹄騕褭空復多騅不逝兮將奈何
芳草千年臺下土西風一夕帳中歌王孫衣錦還江左
楚樹青青繫征舸登高把酒問興亡芒碭山頭日初墮
苜蓿花殘春水生懷古匆匆不盡情回首荒基何處是
淡烟疎柳隔彭城
侯門怨
綺忩日暮愁雲結寶鴨香銷紫檀屑美人一去不復還
恨滿空林聽鶗鴂金盤蠟燭半成灰羅幌凝塵慘不開
王孫夜夜愁多夢疑有芳魂落鏡臺捲簾忽見孤飛燕
白日光隂疾如箭墳頭應長素馨花長對春風寄幽怨
東風解凍應制
去歲都城三尺雪御水潺潺凍全結半夜春從地底回
一片菱花暖初裂春風着水水不知縠紋澹澹挼清漪
退朝閒步石橋上流澌半入昆明池黃柳垂絲拂東岸
蕩潏波心影凌亂青陽杲杲射圓沙幾簇魚苖聚還散
太乙東皇隨斗行韶華拍塞皆春聲臨流攬勝心獨喜
物色向人如有情天潢固是得春早坐想八方春更好
航海番人入貢來萬里川光淨于掃
病中夜試新茶簡二弟戲用建除體
建溪新茗如環鈎生人食之除百憂呼童滿注雪乳脚
使我坐失平生愁朝來定與兩難弟執手共瀹青甆甌
腹藳巳破五千卷舉身恨不登危樓玉川成仙幾百載
清氣渺渺散不收典衣開懷只沽酒閉門却笑長安遊
送江淮衛知事沈德
沈君家住錢塘縣自少從師學書劍一朝隨牒上京師
總詫青油幕中彦此時正伐西南夷尚書帳前多虎貔
君來跨馬作從事不怕羽檄如星馳凱旋北闕方行賞
元戎再入東西廣載筆先須㨂俊才屬櫜又復辭天仗
朅來元戎罷遠征却總江淮餉道兵轅門案牘分曹署
巨艦旌旄作隊行君在軍中不貪利學取漢朝清白吏
主人喜是平江孫佐史還推隱侯裔手持長鋏漫空彈
一榻恒依大將壇半生飽識從軍樂八品甘為寄禄官
莫惜青衫留滯久老大功名須作手殷勤我是尚書郎
送客旗亭重回首
題宗人愈大上舍所藏白猫風荷圖
鏡湖水光如碧□一霎回風舞團扇馮夷乍啓水晶宫
仙子齊勻鏡中面凌波徙倚欲傾城澤荇渚蒲如有情
素菂搖香白鷺下青房墮影遊魚驚落手湘雲半舒卷
脱色亭亭淨于剪五侯池館春闌珊耻共鉛華鬭深淺
朔州行送王汝璧太守述職西還
朔州城頭塞雲結朔州城下沙如雪赫連古戍白草枯
一路笳聲吹不歇居民半是防秋兵十里五里屯軍營
偏師夜坐烽火息飛輓小兒歌太平王郎家世本靈武
明目張髯氣如虎羽林驕將不敢欺磧裏人耕好田土
窮州十年多苦辛奉檄更來覲紫宸長官知名聖君喜
邊吏有才能幾人遥遥朔州城勸子一巵酒馬蹄明朝
向山後女牆孤月重相思定倚危樓望南斗
次荆門管河楊郎中求題水墨葡萄
空中忽散摩尼珠一一牽動驪龍鬚鮫人淚莫盡升斗
賈胡價可論錙銖居然月上蜿蜒架真宰有心愁幻化
玄香隱隱凝不飛瘦影離離巧相亞良工近來人未知
日觀不來還數誰乳酒年來熟銀甕客星終夜窺端池
關西夫子行河使寶繪堂中了公事底須滿摘水晶盤
眼飽令人發詩思
鍾馗騎驢圖為周可大憲使賦
隂風蕭蕭吹髮寒老馗夜踏山雨殘恨生不作中執法
誓死肯負唐衣冠驪山夢破一回首上帝毋煩六丁走
魑魅都歸鞭策中贏得騎驢袖雙手
題四景畫
一夜春溪新雨足曉耕已徧前川曲烏犍少脱半犂閒
鳥外茸茸草根綠坐愛一株沙柳隂展卷疑聞梁父吟
布衣未接隆中聘誰識當年開濟心
右諸葛春耕
夏木隂隂波渺渺風外羣飛見沙鳥臨淵不為釣絲輕
黃梅雨過溪魚少石上苔花青更繁瓦樽獨酌消塵煩
可能著就玄真子亦有丹書三兩言
右玄真夏釣
西風蕭蕭振黃葉何處平原初罷獵會稽山下負薪人
倚樹掀髯亦豪俠一朝印綬懸其身白日照耀新朱輪
誰知擔上芸香冊只博人驚車馬塵
右買臣秋樵
天山雪花大如席瀚海東頭絶人迹羣羊散落沙磧間
囓盡寒氊歲云夕塞垣孤月十九冬手持節旄歸漢封
不知麟閣丹青手曾寫當時憔悴容
右屬國冬牧
題沈石田雨景
踏雪何人過長坂萬玉峰高澗聲遠山中隨處可登臨
麥好何憂歲華晩僧舍茶烟青出林雲垂四野天沈沈
憑誰坐我水亭上呵凍先成喜雪吟
湘渚推篷圖
鷓鴣聲殘春水足倒影横斜萬枝綠何人江上曉推篷
入眼渾疑舞鸞鵠此君自是出塵表怪底人稱可醫俗
雨中亂點啼㾗斑月下清敲佩聲玉崢嶸頭角更堪喜
莫遣行庖悮相斸臨風欲喚文湖州聽取新翻竹枝曲
錢舜舉清暉堂寫戲嬰圖為臨淮顧謙賦
海榴花開白日長繡屏十二雲錦張沈沈午漏下初刻
搔頭不整慵來粧一姬南面金縷裳兩姬夾侍相頡頏
頎然圍坐看兒戲斑管雕弧堆象牀三姬鼎足如雁行
玉階隨步鳴雙(闕)口撫嬰愛入骨笑語彷彿聞昭陽
一姬下坐紅錦襠洗兒自與澆蘭湯涓涓秀若化生子
銀盆水煖芙蓉香一姬轉盼殊未央拭巾在手明吳霜
小鬟兩兩意閒適紈扇不動薰風涼苕溪畫史推錢郎
柔思獨步丹青場摩挲舊本豈易得流傳遠自清暉堂
才人不說顧長康鑒賞欲博千金強螽斯麟趾尚可作
為君擊節歌周王
題吳廷端太守山水障
蒼山突起浮雲中湖光百頃磨青銅底須飽看臥遊錄
入眼已覺紅塵空何人卜築依山住一任飛雲掛庭樹
下瞰澄江小作亭正據溪山最佳處柴扉晝掩呼未開
石墻夜雨生莓苔門前有客問竒字短棹自擕春酒來
對岸溪橋大于凳寒潮漸嚙沙頭逕農家地僻少通車
僧舍樓高屢聞磬村舂有粟㸑有薪忘機魚鳥相情親
山林豈博鐘鼎貴優游最愛漁樵人竹鶴老翁今已矣
半幅生綃映忩几風致公然似歙西歸興蕭蕭隔千里
練水屏山今所無故鄉之樂不可孤相期歲晚結新社
飽玩天開真畫圖
題田家娶婦圖
逕草如烟柳如幕日上茅簷鼓聲作田翁遣女不出村
東舍西隣隔墟落新婦駕牛兒跨驢家人後擁翁前驅
兒家舉酒攔道勸舅甥幾世同桑榆耳邊阿婆私屬父
肩上嬌嬰肯離祖歡聲一路到柴關野伶山歌柘枝舞
兩門彷彿朱與陳鄉儀簡古民風淳華筵酒肆設珠翠
想見紛紛京洛塵婦饁男耕罷征戍安得移家箇中住
長因擊節頌年豐不作催科打門句
桃源行為揚州王彦平太守題畫
前村雞鳴後村應四山如城石無磴男耕女織自春秋
不許世塵通一徑遶溪種桃無雜花十里五里明朝霞
穿花作路記來往秦虐不到山人家捕魚深入者誰氏
鳴榔忽過青山趾溪亭老翁疑且驚失路何人誤來此
小問市朝經幾王客云有晉今太康邀歸戀戀作雞黍
屈指悠悠悲海桑異事流傳寧復再神仙已遠丹青在
昌黎有作誠得之餘子雖工亦何逮我嘗三復柴桑吟
桃源楚地幽且深楚人讐秦不相屈忠義誰明千載心
竹鶴老人年九十點染生綃墨猶濕楚江山水晉風神
却似身曾到原隰維揚太守開别筵披圖細玩春風前
興酣一訂武陵史為君改賦逃秦篇
憩鄭州
鄭市猶如此揚鞭幾度過荒城臨曠野古廟控長河境
勝爭先覩詩慳取次哦少年今老大感慨若為多
宿資勝寺與王文璵進士夜談
載酒朝相過論心夜未中臥殘禪室冷談徹講堂空香
篆銷輕縷燈花落小紅好懷攄不盡鐘起院墻東
送李廷珍行人出使占城
帝遣皇華使宣威向海東夜行占北斗曉發待西風鼉
背番城近螭頭漢節通定知唐李揆清譽播蠻中
輓金芸忩
寂寞九原士風流萬石君霜凋南國蕙塵冷北忩芸洲
水移先業吳涇卜近墳從知秺侯裔不愧陸生文
夏月有懷
露坐南楹下東城夜未央上簾邀月影移席趁荷香病
覺吟身瘦眠愁客夢長星河淨如練因爾歎殊鄉
射蜃湖
青草湖隂路神人跡尚留雕翎方出彀蜃氣不成樓亂
石灘聲急連村樹色稠英魂知不散時向此中遊
淳安道中用漁梁壩韻
桐梓何年盛谿頭尚有源疎梅臨竹岸細麥擁茶園興
薄飛鴉去閒便浴鷺翻舟師能指點空谷應人言
元旦早朝
共上履端慶追陪鵷鷺行寅賓趨玉陛平旦下青坊四
十行年始涓埃報日長無聞知不免慚愧授經郎
歌風臺次韻二首
萬乘還家日威生泗水前楚聲聊復爾漢業已茫然宿
雨苔花亂斜陽樹影偏一臺慚廢馬相望亦千年
渺渺荒臺上蕭蕭白日前籀文多剥矣井汲尚泠然故
國誇形勝新亭說地偏向來懷古意蹤跡又經年
題畫送金宗德還吳中
執手河橋畔長亭野望通離觴分若下客棹向婁東茂
樹含風遠流雲墮地空到家應幾日天末見歸鴻
東園口誦山色雨聲一聯相約為武夷之行隨
足成之
幾載各西東相逢一醉同客程山色外離思雨聲中白
社尋常句蒼頭四十翁停雲知有意江上候南鴻
東干曉睡
曠目秋無際佳晴夜有霜花寒明廢隴葉落蔽横塘朔
氣山容瘦斜暉岸影長一縑真畫本峰麓下牛羊
奉送浣齋先生之喪至通州晚渡渾河觜重宿
安仲和家
曉隨軒盖下通津舊館重來歎此身千里關河丹旐遠
十年賓主白頭新開樽見月猶前度倚柱看花及暮春
腸斷夜來停櫂晚白沙漁火照離人
郭主事分司百步洪作雙堤以禦水患行者便
之
百步洪連舊楚城分司誰是濟川英才驚夾岸雙虹起
便覺行舟一棹輕霜入芙蓉秋漲落風回楊柳暮烟生
何時醉倚樓頭月重聽王郎笛裏聲
尋梅徑為許廷冕職方賦
老圃南通一徑回天寒初放隴頭梅野人竹外扶笻至
地主花前載酒來短笛吹殘江戍角暗香飛度石城隈
晩晴記得歸時路海月昏昏照古苔
送安成李君丞休寧縣
雛鳳翩翩早應徵一官恩命羡初膺久知柏府難為弟
近喜松廳不負丞行處漸看春似錦離人何惜酒如澠
故鄉有問京華事多病年來客茂陵
送汪孔達同知嘉定州
手持新牒佐明州州在南川最上流棧道盤雲迴樹杪
怒江飛雨過城頭簿書永日渾閒事燈火良宵憶舊遊
從此相望天萬里思君時上北山樓
出土城
古長城下凍嵐深冰斷河隍雪滿林岐路忽分雙堠側
諸陵遥出亂峰隂道傍逆旅應相認石上題名半可尋
前度近臣今再往臨風徒切抱弓心
與亨大懋衡二太史天瑞元益貫之三給事同
遊神樂觀是日廉伯有約不至
城樓旗角蕩朝暉行入郊坰訪翠微塵淨石壇門閉早
蘚封山徑客來稀柳隂閒繫青驄馬花氣濃薰白紵衣
南國沙堤平似掌不妨身戴月明歸
又
城南策馬一經過眼底偏驚樂事多地主旋開桑落酒
山童能唱竹枝歌翠雲宫殿聞玄鶴青草池塘見白鵝
却愛道人幽獨好幾時擕手入烟蘿
迎駕次韻亨父
一聲清蹕下郊壇閶闔齊開敞玉闌十二鑾鈴陳路馬
三千犀甲擁材官爐烟散綵凝香霧扇影分雲護淺寒
最是詞臣偏近輦龍顔春色有餘歡
過觀音寺和壁上舊題
勝地曾容半榻分當時不厭往來勤風塵尚識門前路
歲月驚看壁上文舊屋雕梁空燕壘古原青草見羊羣
西風不盡登樓興官况蕭然薄似雲
分得荷蕩香風為周民表評事賦先塋
一川雲錦為誰栽香觸繁隂掃不開依約似隨菱唱散
飄揚還近葉舟來青房雨歇遊魚上翠葆風回宿鷺猜
極目感慈山下路水花空對夕陽臺
度東山嶺
石橋駐馬問田翁一塢深深隔樹東帝子閣前沙似粟
野神祠下路如弓疎松古磵風微動細草隂厓雪半融
回望紅塵才數里不知身在亂山中
聞南都新開池館之勝漫摘坦姪二對成詩
别業新開水竹居遊塵全不到庭除棟花臺榭聞幽鳥
荻草盆池種小魚翁醉不勞方竹引客吟多借古藤書
何時罷直金華省日日江頭奉板輿
送曲阜孔知縣
奉檄初登子賤臺素王家世不凡材詩書魯壁新弦誦
井牧尼山舊草萊簾幕晝垂公署散盤盂春薦享堂開
暇時還約賢宗子共掃奎文石上苔
瓊島春雲應制
五色氤氲曉未開一春長遶玉峰來成祥頃刻非無意
行雨分明是有才御氣遠通花萼殿靈根偏護柏梁臺
望中忽感從龍念恐有遺賢在草萊
陸廉伯太史家賞蓮得天字
小院涼生雨後天一樽同賞甕池蓮散花曉日來天女
步月清宵見水仙坐客不辭浮白令主人何惜買紅錢
興來忍折芳筩盡回首風光又隔年
賀高揮使生子
錦棚香襲舊征袍轉覺王孫甲第高喜氣鎮浮三日迥
啼聲渾似五陵豪四筵湯餅朝開讌左戸蓬桑夜屬櫜
已是他年真將種殷勤傳付吕虔刀
送耿司業先生省親還河南
垂白萱親在北堂喜承恩詔趣歸裝秋容黯淡辭都下
曉夢依稀到洛陽萊子舊衣增刺繡陽城新例有封章
疎庸濫逐門生後駐馬離亭盡一觴
乙未十一月十六日長至有感
吟鬚再見幾莖霜愁思應隨一線長月色也從今夜減
酒懷爭似少年狂海榴漫說偏多子喬木誰憐隔異鄉
好是浮名歸未得十年辛苦尚為郎
送戸部石宗海員外赴四川提學(予同年為吉士)
徂徠家學未應蕪喜奉新恩向蜀都黌舍威聲思按察
玉堂丰采重司徒行臺曉月諸生試比屋春風五教敷
相守不堪相别處暫留驄馬盡離酤
渡白溝
白溝東下水如襟不盡行人弔古心戍壘風雲留斷岸
農家烟火半空林縱横列國通燕趙興廢千年說宋金
似有仙郎知此意櫂歌聲入水雲深
梁顥墓(顥年四十餘登第官至秘書卒年五十餘子固亦登第為執政官名載宋史而)
(當時好事者稱其八十二舉狀元至其子孫亦無知者詩以訂之)
四十登科五十亡史書猶載秘書梁誰將白髮欺公道
遂使龍頭失故常世俗固應多訊耳子孫何得誤傳芳
有靈地下還知此獨對泉臺笑幾場
彭城廢縣南謁漢高祖廟
古原荒樹倚村斜高廟威靈亦可嗟警蹕千年餘塑馬
鐃簫終夕望神鴉碭山落日消雲氣睢水寒風捲岸沙
漢楚興亡那復問一龕燈火屬僧家
徐州望子房山山上有祠
子房祠在望中岑蔓草寒烟尚可尋五世報韓終有恨
一時興漢本無心書傳黃石知真贋名配青山自古今
立馬斜陽無限思天教風壑助豪吟
汪王廟
聞說真人起晉陽六州圖籍便歸唐干戈竟免羣生難
簪笏宜傳百世芳封誥尚存題越國史書全失紀吳王
叢祠香火年年盛知是英魂戀故鄉
拜先世祖梁將軍忠壯公廟于篁墩
僭侯東下勢難支出處如公最有辭忍見松楸汚賊手
徑提戈甲濟王師兩朝勲德收前史一郡蒸嘗奉古祠
再拜遺容風動幕凛然猶是起兵時
紫陽書院
千載山堂倚故墟兒童能識紫陽朱鄉賢依附襟裾末
縣令周行爼豆餘恩典近延徽國譜奎文猶刻理宗書
平生學道全無似九拜趨庭愧末儒
次宋縣令鄒補之巖口石壁留題之作
不見當年舊縣基獨留孤廟想陳隋水過山脚無尋處
路遶雲根有斷時雉堞草荒埋廢礎鵝峰苔老剥殘碑
危欄却倚青冥望入眼分明自有詩
松蘿山
雙峽中分一徑通寶坊遥隔片雲東四時山色涵空翠
萬折泉聲瀉斷虹清愛竹孫穿凍雪靜聞松子落香風
登高兩屐吾方健擕手無因得贊公
夜穿杭城宿吳山驛明日三司故人固請遊西
湖又明日遂拜岳王墳飲淨慈寺時顧天錫
郎中以公事寓杭不及預會
匆匆行李夜穿城好友來尋半日盟峰頂幾多僧錫住
湖心無數酒船行風來廢苑堪懷古雨蝕殘碑不記名
入眼淨慈還數里望塵先拜岳王塋
湖上東風水似苔羣公相約看山來午鐘殷殷穿祗樹
春宴紛紛集寶臺千里暫教塵夢醒一樽思待故人開
興酣更欲尋龍井誰有風流續辯才
過太湖追和宋蘇舜欽韻
萬古淵源直到今征帆如葉望中深天留白塔分平野
雲擁青山入太隂江勢西來寒滙玉日華東出暖浮金
蘇郎死去閒風月吳下何人續勝吟
李員外應禎吳太史原博約遊虎丘
日散林扉見虎丘故人清約此間遊望深綠樹知藏刹
吟徧青山始繫舟塔院風來花似雪劍池春到水如油
酒闌不盡吳中勝老衲相招更倚樓
揚州
東風吹徹晚隂晴兩岸新蕪一櫂横去我青山如避俗
向人黃柳欲傾城潮回海口鹽船上春入淮南米價生
二十四橋漁唱徧嫦娥應識古今情
江日輝輝下廣陵客邊吟興偶然增宋軍水砦多編戸
隋帝離宫半屬僧鵝鴨似便春雨數樓臺爭出暮雲層
往來總戴承平福莫問從前幾廢興
次清江浦邵文敬吳文盛二主事邀飲寄寄亭
中夜放舟至清口曉渡淮至清河乃别
杏花紅爛竹梢青水次新開寄寄亭共挽行裝春送酒
還催撾鼓夜揚舲風悲舊楚遥聞樹天入長淮下見星
記取客邊分去住驛樓殘角夢初醒
古城驛遇南京大司馬薛公詩以送之并謝惠
粲
樓船三月下江東獵獵旌旗暖受風林壑有情歸謝傅
廟堂何意起裴公貔貅作隊迎新詔龍虎分疆擁舊宫
幕府勲勞應日盛軍儲曾贊幾元戎
賤子乘春上石渠喜逢先達艤舟餘當牀幸展梁生拜
乞米寧工魯郡書岸雨綠苖方淨好水風黃柳共虚徐
相違無限通家意請向諸郎報起居
夾溝道中
獵獵風帆水滿塘明明春岸柳成行連村犬不驚薪女
傍渚鷗全識櫂郎官牐聚舟皆漕運野田空屋有逃亡
推篷不見青山色始覺風光最異鄉
送義門鎮廵簡李廷用
西風殘暑餞離筵擊節長歌寶劍篇辛苦擕家南向亳
恩榮隨例北辭燕垂楊驛路三千里喬木人家五百年
想過故鄉先駐馬古穰秋熟酒如泉
送劉尚質舍人乃兄還巴陵
萬里家園菊未莎一舟隨雨下官河歸時夢入東川近
老去情于北阮多狎鷺有盟秋未冷賓鴻成陣夜初過
巴人倡和真能事贈别慚無郢上歌
再觀丞相王公奏議次前韻作
廟謨惟欲保東南幾許忠言主未甘分鎮獨餘唐末議
從戎誰說晉清談傳家素節推楊震去國高風憶孔戡
留取百年遺蔭在當門槐幄尚成三
中秋開宴南山宗賢畢集燕後閒步墳菴水次
偶成贈同行諸君子
初向南山見月圓笑談相對欲忘眠他鄉每歲思千里
好友今宵共一筵人影漸分山寺側蛩聲多近石梁邊
眼前又作朝天計同步沙頭在幾年
歸途有作
為送行臺出縣門不辭擕酒到山根竹隂正入支公寺
樹色遥連主簿村潮嚙新沙知廢路水舂機碓隔荒垣
望中一簇峰巒秀問是鄉名古夾源
閻文振方伯王景端都閫諸公邀餞靈隱寺
錢塘門外日初紅萬頃湖光一鏡空白塔蒼松山向背
畫船垂柳路西東放生字認唐遺碣行在名傳宋故宫
弔古有情詩不逮一林啼鳥自春風
登金山二首
眼中帆影去如飛檻外波光碧四圍南北勝遊皆下此
乾坤高興獨憑危中&KR0893;水品清人骨絶海風聲振客衣
張祐有詩誰更續留雲亭畔倚斜暉
大江中擁一峰孤面面天開海嶽圖黃鵠久隨拳石化
白黿能受老僧呼遺丘漫指青囊郭劫火猶傳玉帶蘇
起向妙高臺上立朵雲紅處是皇都
送王汝璧同知自河南督運大同
壯哉騎馬出居庸轉餉歸來倏過冬虜境尚聞傳夜柝
漢屯誰復事春農髮隨驛路年華改酒入旗亭别意濃
菜色更深伊洛地使君何以慰喁喁
送寧縣張泰省母南省
久侍嚴君官冀北又寧慈母返江南舅家泒遠新通譜
宦邸情深屢接談行處片帆衝暑雨到時雙屐破晴嵐
承恩堂上春如海預喜稱觴客盡酣
送庶吉士吳儼養疾還南
一舟遥出潞河潯賜告南還喜不禁吟望銅官秋屐遠
夢回天禄夜燈深青年暫賦思歸引白日長縈戀闕心
屈指重來身更健春風雙佩入詞林
賞王司言儀賓府千葉緋桃
賞心長在鳳池東一種繁華也自紅細葉巧隨金剪落
靚妝勻試玉奩空移根曾見新培土凝睇渾如舊倚風
重憑畫欄驚歲月不辭觴咏遶芳叢
送柳副憲提督松潘兵備便道過家省母
憲節西行重外臺秋曹人說舊多才暫同一將論兵坐
想見諸番接詔來幕府近山飛暑雹樓船入峽殷晴雷
壯遊正出巴陵道贏得高堂舉夀杯
送熊騰霄侍御赴山西副使
近來除命似君稀新帶横金豸作衣久矣十年書歲課
壯哉千里怯霜威中州善類知難得西土流亡喜漸歸
相送出城應駐馬祖筵春日正花飛
趨闕承恩圖為錦衣魯百戸題
新從飛將破臯蘭喜拜金吾近侍官白馬遡風過御苑
錦衣流彩動長安三秋絶塞烟塵淨一日中天雨露寬
撫景為君期遠大舊圖麟閣炳如丹
郊壇陪祀夜宿神樂觀聞都尉草亭受命留守
承天門賦此奉寄
聖主南郊奉大禋宫門留鑰付親臣龍池漏點沿城報
虎衛軍容夾路陳令肅自應閒將略才高誰足重儒紳
齋居一宿停雲意坐對東風月向晨
並蒂蓮和青谿學士韻
疑是雙娥下渚宫凌波微動一簾風霞翻疊縠湘裙重
月射連珠漢佩空樂隊臨池催羯鼓酒籌當席轉牙筒
竒觀欲藉丹青手貌取東軒錦繡叢
次韻賀李若虛憲副得男
每見杭人問再三行臺秋日可生男椷題麟紱俄傳喜
慶乏犀錢却負慚從昔有聞仙李在繼今相屬海榴堪
知君苦瘦常慳飲不道春來不盡酣
病中齋居兼謝西涯學士見過
倚榻蕭然不出門坐聽宫漏幾黃昏暑留巾襪齋心慣
病却茶瓜藥禁存竹簡有情時共閱楸枰無偶但空捫
故人秉燭能相訪踏破閒階碧蘚痕
送沈良臣知歸德
雙旌搖拂薊門秋已覺先聲滿宋州甲榜自稱前進士
專城人羡古諸侯金鳬香瀉離筵酒彩鷁光生客路舟
入境為君先送喜如雲嘉榖徧西疇
立秋前二日遊溪西竹屋馬上次同遊者韻
溪上林亭待客遊茶瓜今日定淹留馬驚小雨還成霽
蟬咽薰風巳報秋沙路散行迷遠近水禽貪浴自沈浮
望中早覺西山好十里嵐光翠欲流
飲司言儀賓園亭限韻
雅意寧須錦步圍亂荷如草綠菲菲花前喜聽江南弄
醉後須拚月下歸縱墨繞叢嫌竹粉露眠當逕借苔衣
誰行酒令嚴如許交錯觥籌總不違
題陳邦濟小景
鳥外連峰認蜀鄉鷗邊新水似清湘山行尚挈圖書譜
野坐渾勝吏隱堂隨地塵埃慚馬癖及時紅紫笑蜂狂
燕酤不說郫筒飲何日相期為洗觴
遊金山寺
隔岸鐘聲忽報晴海霞紅拂鏡中明秋亭欲撫南鴻背
夜閣遥瞻北斗坪地迥有泉消醉渴景多無筆寄吟情
壯遊直蹴金鼇頂小住征帆幾日程
遊桓山
别路停橈泗水潯秋山高處一登臨夕陽回望州城遠
落木中穿石洞深桓氏久應無葬骨梵宫聊爾繫遊心
摩崖尚刻蘇公字擊節何人續楚吟
發昌平
出郭先登亂石岡凍雲垂野日蒼涼田麰冬盡猶慳雪
陵樹年深總柰霜寢殿四圍山色近御橋横截磵聲長
齋居依舊西風下鵷鷺相聯第幾行
喜晴
山靈應試我重來谿霧林霏次第開周道暗塵如水淨
漢陵佳氣逐陽回先朝駐馬留齊殿何處呼鷹有獵臺
預恐隂何詩力健擁爐無計撥寒灰
至日謁陵畢懷侍班諸君
四寢叨陪夜奉祠八方稱慶擁朝儀珠簾宿霧飄香篆
玉陛晨光動戟支北伐已閒沙塞檄東封何羡泰山碑
晴天好月歸途便傾倒奚囊慰所思
和屠都憲朝宗見嘲
相隔齋廬百步多吟筒來速奈君何已操漢吏三章法
更愛韋郎五字哦口業未除時破戒詩禪常定不成魔
野田處處方憂麥願和烏臺郢上歌
題清河新寺
突兀前時起梵祠曾看金狄好光儀詩非蔬筍誰當可
出有輕肥總類支樽酒擬開蓮社約文章何似菜園碑
寒天落日還過此極目窮簷重有思
望狄梁公祠
叢祠香火對山開相國勲名重古來浴日有人歸薦草
嘯風無鬼附荒萊晴雲忽作千峰暝朔氣還傳萬壑哀
遺愛已深忘歲月長松生子竹生胎
送南京少宗伯尹正言先生奉表入賀禮成還
任
章城西畔設離筵冠盖紛紛下集仙馬首紅塵猶昨日
鏡中華髮幾流年行當綠樹飛霜後歸及江梅破臘先
珍重一觴情莫盡雙旌搖曳夕陽邊
分得湖水挼藍為戚里孫雪亭錦衣賦
鷲嶺東來百畝藍磵毛溪髮共䰐鬖鏡光冷浸幽堂外
黛色濃拖隧道南遠脉已培先業厚涓流寧似聖恩覃
尋源記取山中路蔽野猶存古石楠
夀鄉人方軫
山堂開宴洞仙謳六十年來未白頭隱處遠追盤谷徑
夀醅新潑練江流丘園束帛期三老甲第歌鐘笑五侯
附鶴有詩應自此蓬萊他日幾添籌
送徐大參公肅還河南
與君前後入都城才得論心又送行亭上朔風消酒力
道中寒月聽車聲來朝遠上南山夀去路回瞻北斗明
洛下人家應慰藉春光先近一陽生
送李景祥赴台郡教授
京邸相看識面初銓曹俄復聽新除當朝九五才聞詔
行路尋常只載書朔土寒風增客罽天台春色候經畬
黌宫努力宜先達誰有三鱣到講餘
洗句亭為仇司訓東之賦
七十二泉天下竒儘㪺寒綠沁詩脾環亭巧作流觴處
隔座潛通洗墨池競病可能煎俗韻推敲長愛俯清漪
高吟不數澄江練地主風流盛一時
贈吳遠貢生赴南雍
禁柳青青入望餘暖風吹雨濕征裾北來終奏長楊賦
南去還擕小戴書驛路帆檣春水足橋門燈火夜忩虚
承聞二老身全健幾日高堂問起居
珍姪求詩贈蕭揮使奉表入賀還温州
聞道英姿有父風一函稱慶大明宫忽瞻夜斗辭都下
遠泝春濤向浙東征旆小分宫柳綠離觴清浥渚花紅
無由識面東風裏試子論文說劍中
送劉振之還常熟
幾年相識劉師服命棹還家不可留客路曉風吹雁度
關河春水帶冰流行邊佳什傾諸老醉裏高情薄五侯
無限江南野花月待君收拾付詩郵
過暟東白善世留酌
地主風流勝辯才相逢何必問西來退朝一馬當廳下
入社雙眉喚酒開人樂盛時閒半日寺臨馳道絶纖埃
斜陽未盡同遊興直任高城調落梅
謁狄梁公廟
香火熒煌照翠微古祠猶在舊城非殘碑蝕土高三尺
老樹凌霜大十圍隻手誰扶紅日上寸心曾遶白雲飛
偶來未及椒漿奠回首青山帶落暉
清明陪祀西陵
暖風連日漲遊塵好雨東來足慰人濕翠倚空山盡出
淡黃當路柳初勻雞啼縣郭才經午馬踏川原正及春
陵廟禮成歸奏御杏餳榆火一番新
送辨如海上人還松江
霜鴻將盡一帆開遠别難勝老辯才郢客未分新社約
吳僧先掃舊經臺枯腸臘供芟畦菜白足春耕了徑苔
聞說木蘭花未老晩香盈握待師來
客請遊望湖亭脩碧軒不及往次韻
西望湖天半日程擬㪺寒渌洗塵纓一灣路隔紅雲遠
五月涼生白苧輕山寺茶烟衝鶴起石門空翠逼人清
春來遥憶憑欄處萬頃鷗波夕照明
送汪大淵赴永州通判
都門曉日動鳴珂漸覺東風轉玉河佐郡正當湖北路
離筵遥和郢中歌十年自守春秋學千里誰優政事科
老我臨岐重回首眼前朋舊已無多
留别清化寺旵東明上人
過眼流光不自勝邇來三月共寒燈憑誰可是忘形客
笑我真成有髮僧别酒定拚空臘味歸途聞說解春冰
投林倦鳥心猶悸莫道城南紙價增
留别通州王德明守備
將軍留客薦離樽說劍論詩笑語温塞柳曾窺單騎出
芸忩猶護一經存牛羊落日京都路鼓角春風海上屯
肯為傍人譏白面聽君竒策報殊恩
雲龍山留别宗姪楚英同守
客裏孤舟此暫停夕陽紅處亂峰青閒雲尚繞從龍地
蔓草空餘放鶴亭佛散寶花成舊刹人摩蒼蘚刻新銘
等閑弔古情無限不為傷離酒易醒
登多景樓
黯黯江雲結暮隂江樓高處一登臨山根亂雪搖雙櫓
天外遥青出寸岑歸去已慚陶令賦醉中偏愛穎師琴
鰣魚竹筍江南路幸及霜毫未滿簪
晚登姑蘇驛樓與瞿剛貢士小酌有感
躡屐重登閶闔樓吳歈聽已八回秋驛夫迎舫驚生客
穉子循廊感舊遊塔影帶雲横樹杪鵲聲和雨下城頭
晚涼不盡裵&KR0966;意取次王程待放舟
端午日與于景瞻京兆同至孤山
七年重憩孤山麓一院湖光淨客衣自喜舟中佳節至
誰言林下故人稀暗香疏影新篇少白日蒼松舊塚非
更遣移樽六橋外野鷗相對已忘機
留别淳安劉尹仲和兼呈大司空胡公大參應
公諸鄉舊
淳安曾是歙東鄉地主相留合盡觴梅雨勢添溪汲惡
竹禽聲助野歌長坐慚師席稱元老語及名途笑漫郎
他日重來尋舊約一廛容我寄漁榔
教諭許君置酒藏書閣有懷融堂錢先生
登高元不為傷離雨後溪山一倍竒野寺晴嵐隨畫出
石林殘照與詩宜醉呼豆莢供新茗閒掃苔花讀舊碑
前輩風流誰復在百年融老是吾師
小金山
千尺波心得異觀水雲中鎖碧巑岏蛟龍宅近蟠根久
鸛鶴巢居墮影寒白社可能專佛印紅塵曾不了漁竿
他時浮玉論形勢擬酹山靈說二難
石嶺道中作
香山中斷路逶迤秋色偏于客興宜紅樹烏犍歸别隴
敗萍花鴨點幽池鏡中老壯誰相約林下清閒我自持
村巷莫驚連夜發幾人雞黍是真期
斷石村秋社作
秋水崩沙擁斷堤午風吹樹忽聞雞吟身正喜輕如葉
社飲何妨醉似泥菜圃引籬斜作徑菱塘分渌下通溪
呼船直抵澄潭下細掃蒼崖讀舊題
抱病經歲不作詩辛亥二月一日登齊雲巖試
筆一首
石洞誰穿薜荔封玄雲宫闕遠聞鐘萬松風奏笙簧雜
疊嶂天開錦繡重久住定應凡骨換偶來忘却病身慵
斜陽更騁東南望正見黃山第一峰
六月八日與李推官南山小酌
返照斜銜月半弓一襟清暑愛溪風人行稻隴交加處
山在林塘掩映中遊興漸開知病減酒材難致笑詩窮
篷門花徑淹留地頼有平生北海公
早過車田村
沙岸深穿石徑幽橘梢藤刺翠相樛孤村路出荒垣近
十畝隂蟠古木稠樵犳半灣松崦脚水舂遥響竹棚頭
息肩少狎羣鷗坐不覺涼生兩袂秋
辛亥秋社作
一叢茅屋枕潺湲簫鼓喧闐綠樹間田社又叨三度飲
鬢絲新入幾莖斑横秋雁陣來何許破午雞聲出近山
解綬正堪同擊壤不妨身載夕陽還
分得石人峰送徐中行貢士
幾年溪上寄行蹤天與竒形水墨濃面冷任教山鳥怪
衣單聊藉石苔封斷崖名刻摧秋雨隔岸村居對夕舂
攬勝有人頻駐馬恨無佳句抗塵容
瑩姬于書室中釀酒一缸余山行歸見大喜以
詩求酌不與
曉來閒步入山房似有新醅隔院香稍學秋蛩吟几席
忽驚春溜落糟牀急呼東道君難免笑對西風喜欲狂
德曜有言寧為子一樽方擬夀高堂
飲樂山閣留别張慎隱居
偶憑高閣寄閒情白鳥寒江野望平三徑疊雲通後塢
一峰飛翠落前楹樵人向晚長過嶺地主經旬不到城
與客醉來仍借宿夜談重理舊詩盟
十一月廿七日送士敬至浦口别後賦此
一樽傾盡下江樓帶郭晴嵐午未收樹杪天長圍石嶺
竹根溪淺露沙洲隔林烟火三家市下水風帆一葉舟
相送遠遊驚歲晩不禁離思逐東流
塔坑舗
一村雞犬塔坑前老我山行暫息肩路轉嶺隂殘雪在
峰迴林杪夕陽偏渡驚削木通危徑舂愛機槽響暗泉
曠目此回真得意數聲寒鵲遶吟邊
上巳日修禊南山溪上限韻
一瓢春酒勝雕胡聊與山隂續舊圖臨水坐分盤石淨
倚天吟望玉峰孤風飄花片隨芒屩火引松枝沸竹爐
待取日斜觴詠足錦囊收拾付奚奴
新得北山别墅志喜
幾年儲却草堂貲一日溪行偶得之種竹何人先為我
見山隨處總宜詩松林便取斜開徑石瀨仍分曲度池
塵務自今應不到往來樵牧是心知
飲汪氏亭子調黃司訓汝彛
攬勝歸來日未晡汪家亭子更開壺老人土味留賓客
博士山裝累僕夫半醉擬憑溪上石一餐思摘澗中蒲
相擕欲借龍眠手繪作春風野宴圖
送甘同守入賀聖節兼有考績之行
敬祝堯年上帝州凌晨敲鼓發官舟㳂溪雪漲經梅雨
壓隴雲黃動麥秋漢史久應書上考渭城何必換新謳
西風屈指迎歸旆竹馬歡聲郭外樓
送都憲侣公
幾停旄鉞問耕蠶又過山城拂曙嵐五月風霜隨遠邇
千年財賦出東南臺恩再慰忠賢望郡澤猶聞父老談
只恐廟堂還柱石道傍無計縮歸驂
松崖為縣人胡昭題
老髯踞石幽且貞喜君卜居若平生三更繞地星月碎
九夏半空風雨驚知心晏歲竹連塢過眼一春花滿城
斸苓有約幸無拒杖藜來尋猿鶴盟
題歸隱卷
載將明月滿船歸多少田園誓豈違夾路漁樵驚識面
入門兒女笑牽衣家山勝似黃泥坂村酒香于采石磯
老向太平吾與子却因佳句憶玄暉
十月十三日雨中飲長汀寺
古寺今來感慨多更禁寒雨下庭柯屋經野火餘金像
簾捲峰嵐出翠螺問訊禪牀僧巳老摩挲詩案客重過
茅堂祗隔青山外莫厭時時到薜蘿
二月十四日李修撰子陽請飲江北陳家王修
撰德輝在座
客裏欣逢兩狀頭東風三日繫蘭舟浙西何處春色好
江北舊家池館幽醉任往來衝細雨情牽離合付新謳
忽驚巷額題潘閬愧我無詩紀勝遊
謁范文正公祠二首
廣庭端拜一塵無門外清溪照綠蕪三代偉人生慶歷
千年遺廟託姑蘇淺夫敢竊先憂號盛德還徵後系圖
徽國真儒空仰止海峰高絶倚天孤
范家園脚步春風皎日英標在眼中銀杏十圍家廟古
玉稉千頃義庄豐身當文正無雙士手授中庸第一功
却走畫廊看翠碣朱絃三歎憶歐公
十二月七日監放官吏俸糧其册云學士程某
等共支米二百石初盖不知當此首選也戲
成一律奉寅長西涯先生同一捧腹云
三十餘年翰墨壇強顔來作計籌官清朝制古頒恩厚
冷局人多卒歲難吏事不堪詩興敗公庖無暇晚炊寒
偶披俸歷掀髯笑淺薄由來首素餐
故禮部侍郎東嘉章公哀輓
早參儀部識人龍長荷先生降禮容林下黃花方采采
墓前芳草忽茸茸生榮有客同三省死諫何人犯九重
千載懷賢憂國意臨風誰說涕無從
秋林書屋為汪尚文賦
四時佳致擁山房却到西風趣更長日謝故人來舊雨
夜便燈火入新涼丹楓炫彩搖書几金桂飄香點筆牀
有待石林霜氣肅聽君瑶瑟鼔清商
送太守文君赴温州
幾年南國事攻駒一日榮乘五馬車管轄文移先到海
登臨時刻尚留滁同官煜煜多新契行李蕭蕭只舊書
萬里壯圖應有待清霜纔入鬢毛初
郝侍御作餞惠山
曉入青山十里遥夜分晴雪未經消身偎午火猶生粟
面拂春醅稍帶潮苔石句留泉上刻竹爐香沸水間寮
豸冠鄉曲情如海不奈東風促畫橈
立秋前五日南山晚歸涉溪作
草岸涼風透葛衣涉溪標淺傍魚磯霞明遠襯丹山出
月上時驚白鷺飛村女井邊提甕汲農人谷口荷鋤歸
山家屈指秋將近不道炎官不解圍
病起
臥病經旬久開忩思有餘不知秋幾許黃葉滿庭除
題李世賢太史扇
浦上南風急漁舟破浪還不知離岸遠時見樹頭山
晩次良鄉
晚宿良鄉館離家第一程便應今夕夢南北兩關情
荏平道中
落日荏平道孤村未掩關望中青隱隱人說是陶山
不寐
千載逍遥堂獨臥愁不語北風吹竹林一夜響寒雨
題畫册小景
㶁㶁磵中泉依依道傍柳塔院午鐘聲隨風出山口
潮閣晨鐘
隱隱青蓮居鯨音斷復續幽人驚起遲林光動朝旭
荷塘曉色
池亭踏露入冉冉聞幽香方塘水如鏡照見芙蓉妝
題小景雜畫
綠樹蕭然蔭草亭酒船安坐蓼花汀分明一夜溪頭雨
洗出春山數點青
小亭斜枕石溪濆長春空山草木薰風雨忽來歸去晚
櫓聲搖碎一川雲
送克儉克寬弟省覲南京
江流不盡弟兄情此日那堪送汝行一片離魂收不住
夜來先到石頭城
楊柳青青葉尚稀贈行空有淚沾衣他時何處添離恨
水國秋風一雁飛
梅溪釣艇
雙漿悠悠出岸沙釣魚人在水西涯隔溪殘雪春猶淺
時見寒梅一樹花
題牛次韻
已銷金甲事春農無復全齊火戰功惟有牧兒相伴在
一山桃樹半溪風
題小景畫
亂石溪聲到處聞疎林山色望中分幽人已逐移文去
閒却茅亭一叚雲
偶成
細竹編籬護老槎石盆新水淨無沙繁枝嫩葉青如剪
時見荼&KR1048;放一花
入東平山中古墳以百十數殘碑斷磉多年月
可識
山過東阿兩路分草中無限昔人墳等閑忘却征驂苦
貪看殘碑到夕曛
夜次兖州寄安丘王府教授鄒鈍夫
半生交契說鄒陽年少才名獨擅場誰意兔園今白首
只將詞賦動梁王
途次偶成
寸寸田塍接磵阿一叢茅屋枕坡陀馬蹄已近江南路
漸覺人家水竹多
早發滁陽戲題
夜到滁陽只困眠去時纔及五更天匆匆諭德人應笑
何不來嘗庶子泉
過叢山關入績溪界巧溪橋
江南江北路迢迢馬上朱顔漸覺凋今日故鄉初入眼
叢山關下巧溪橋
夜宿綿溪
屈指離家又一程篷忩欹枕夢難成無端水郭停舟處
半夜灘聲似雨聲
瓊花
貪看江都第一春龍舟元不為東巡閒花亦自能傾國
何况當時解語人
題于文遠山水小景
望中疑是富登山只欠危亭着樹間記得摩崖看石篆
小舟曾泊相湖灣
題無錫華文吉便面圖詩後
當時交結滿清朝離合難禁歲月遥重續舊題無限思
一燈殘雨宿長橋
題唐馬
青青苜蓿長初齊十二天閑望不迷楊柳一株沙苑道
奚官來試驌霜蹄
題畫為鄭府典寶淳安應君賦
白雁悠悠水滿塘柳隂蘆葉似人長披圖髣髴清溪上
斜日漁村駐野航
題畫送敏聰弟還河南
西風吹徹桂花秋欲去珍禽不自由無限人間離别意
海天明月照高樓
起亭圖為顧謙作
芸香吹滿讀書亭不為時名困一經亭下種松今幾載
長梢將見拂雲青
松月圖為陳高士題
綠釵搖影見分毫露下空庭月正高禮罷夜壇頻側耳
一天涼籟洗秋濤
玄武湖
梁陳遺跡久消磨分派都成太液波此日承平人更樂
夕陽洲上采蓮歌
題雜畫
平原空笑弋人勞山木青葱護錦毛何處晚風堪顧影
石泉澄徹見秋毫
己酉六月二日初至南山
决决溪流淺帶村層層山色翠當門水邊林下青莎地
今日重來試屐㾗
八月五日與程思正醉步溪上
路分青草曲如蛇五里清浮直更斜晚磬忽從林外出
梵宫應被白雲遮
七日與浯村大畈諸眷家别
親戚情深别醖濃籃輿搖兀兩三峰酒醒已過扶車嶺
猶問前山第幾重
約汪仲温過南山
春遶南山花正開一樽專待可人來不辭共作尋芳客
預遣樵青掃徑苔
二月廿八日吕侍御惠新歷
春風疑不到山城兩月隂無幾日晴玉歷初分試披簡
已驚時節近清明
歸路
盡日長松亂石間不知身帶夕陽還耳邊何用閒絲竹
一路溪聲送出山
與謝子期閒步至北山莊作
與客尋源過石梁水車遥認北山莊鷗邊一陣東風起
吹落桐花滿澗香
四月六日遊水西喚渡時太愚都綱騎馬徑涉
意氣甚都戲作一絶
與客呼舟立水涯小童輕檝下灘遲他時有約來山寺
只問支郎借馬騎
愚樂菴為傅曰川太史乃尊題
不辭提瓮灌山畦繞屋江聲似冉溪却笑永州顦顇客
壺觴終日歎羇棲
石倉歷代詩選卷四百十四
