石倉歴代詩選卷二百四十九
明曹學佺編
元詩十九
丁復
有鳥
有鳥有鳥鳴聲嘐嘐自東有居則西于巢有翩者翼載
戢載翹害往害否中心搖搖有鳥有鳥鳴聲孔悲生此
東隅息彼西枝有翩者翼逝將奮飛我行遲遲莫知所
依維東有山領路其岐維西有江湍流其支伊此之懷
復彼之思莫知所之我心孔哀昔我來思狐裘披披今
我何為絺綌有淒譬彼行驥有縶其馳言提其玦載泣
歔欷相彼鳴琴匪絃伊絲哀于塗人宜莫我知聖或弗
濟伊命也而命也如茲我行其隨
送劉士幹知事赴湖廣省掾
衆羽之差差彼翰而鴟衆趾之離離我獨于䕫夫乘而
往我徒于追波濤洶洶則匪于江彼陸康莊則舍而杭
我聞聵聵我視于盲爾牽于驅愛馽其駒爾行徐徐於
余焉居我有旨酒聊樂與娛
送章子端調淛東奏差
維山其砠維水沮洳孰來予蘇使君之車岨則有阪使
車無反沮洳有衍伊澤斯遠維澤伊何孔碩洋洋我攸
樂康使車彭彭維驂在隅弗疾其驅彼華紆徐維章子
之裾維山斯岵維水有滸章裾楚楚實獲我所楚楚者
衣肅肅者儀亦永其依我逸以敖娭
甘雨昨日足
甘雨昨日足今日豈不游文漪散清沼綠樹未驚秋步
出西郭門浩浩江漢流危檣隘川浦乃有遠人舟江租
赴海漕驚沙無定漚號呼走羣吏肉食懷鄙謀及時不
歸耕卒歲何用周悄悄綠髮子還家多白頭為農極凋
瘁猶用苦誅求
送趙有章教諭滿還郎步
昔在秋浦還我行淩浩渺尋君郎川宅相逄武林道君
顔日方滋我髮初未皓及茲陵陽見顏髮非昔好故心
無淺交論詩有深造兩意正云云遠别何草草長恐重
見日復此同衰老相知在久要良用豁懷抱
懷抱何以豁志士懷其衷文興諒斯際道在詎無庸雍
雍麟虞化秩秩鄒魯風菁莪歌樂育芹采有遺功持茲
從所濟誰謂行未通我生胡不遇亦云適其逄顏稷千
載人趣異心乃同勖哉戒脩途庶言玉爾躬
竹山
離離鳳食榦緜互亘脩巒君子懷靜儀虛貞媚蒼寒靈
厓發潜穎崇苞閟幽盤筮鄰從蔣詡永結求羊歡
同縣尹張志道徵士黃觀復隂秀才燕集六縣
校官葉仲庸池上分韻
江水秋未清林暉午能碧相忘散亂坐幸老談笑劇以
君久寒氊且爾暫暖席同心勿辭飲况有陶彭澤
右得碧字
王日不注官從天得長暇年衰豈能高老坐不許下新
秋席為展欲夕尊未罷誰揮魯陽戈請駐羲和駕
右得下字
次韻鄭復初錄事秋夜三首
漫漫秋夜長時蟲號四壁出門天宇高仰見河漢白在
世亦有道胡乃自偪側寸心寧中居萬物終我役雞鳴
夢茫茫不知誰舜跖
凉凉秋夜深時露沾重衣志士不在飽詎復懷饉饑啼
蛄怨衰藂煥景淒已微屈父從遺則宋玉有餘悲馴致
諒以道爾亦安爾為
寥寥秋夜高時物得其心榮華無終玩衰悴逓相尋微
月流西極東溟足幽隂客為哀商奏弦促憂思深揮置
各就寐已亡人與琴
贈危觀
凍雨洗餘雪値别龍河上借酒支公房持觴竟蔬餉龍
河水南注西逐秦淮流海潮却南上送客有行舟向來
撫州門永懷臨川彥大兄金陵遊市西忽相見聞名未
識面各復十五年為驩兩何如綠髮慚華顚前年水門
餞金臺煩寄詩遥希九成奏長憶五彩儀周旋子長志
浩蕩太史筆召對會有時歸來定何日令弟惠連行客
食曹公魚既領臺官薦還持府掾書庭樹長年青池草
亦春碧自可緩羈悰胡然動離色在古有貧仕居卑且
娛親不聞刀筆起竟是廟堂人徇道獨所期趨時無一
好老夫終荷鋤春蔬灌園早
怏翁上人還吳中
秋江夕雨霽微凉生綌衣雲滅青宇空北鴻衆已飛鴻
飛向南去而我獨不歸我歸復何所長蛟臥寒浦將擾
東海龍且騎南山虎南山虎白額具區濤可驀題詩悼
夫差具禮謁泰伯麋鹿猶故臺草青霜未白亦知舊鄉
好奈何懷遠道佛國煙霞深錢唐早晚到靈鷲天竺來
虛閣乘飛嶠白猿宅幽深秪許胡僧呌憑君唁許由榰
策北峰頭月中下桂子脚底天香浮忽望淩霄道餘杭
第幾嶠
題鏡開亭
方池開淨鏡湛水涵虛象空光納朝陽承塵澹清漾時
以感物故至静含動狀還將觀物心宴坐池亭上
送周士德還北
東風吹花繞白門南人送客開綠尊綠尊空盡客當發
白門惜别花無言周郎挾書南州讀濯髮春江水如綠
功名早年一唾手鄉里老人皆刮目巍巍廊廟急需材
明日辟書天上來鳳凰翩翩下千仞羽翼五彩江南臺
南竹有實梧有樹歸飛即向岡頭去霜風一肅天地春
鬱作雲雷散霖雨老夫借屋鄰僧房門前蓬蒿十丈長
目力苦短耳力強喜聞斯世登虞唐
題畫馬為方遠上人賦
上人超世資脫然了無為猶有愛馬癖或比道林支天
馬由來出天池西大宛國乃有之房星寫神孕龍漦䧱
志倜儻精權竒飛行激駛電莫追空塵留煙不得窺月
氏之子那敢騎漢武遠慕穆天子欲隮崑崙遊具茨遣
使先開玉關道鳳頸虎翼初就羈王良造父死已久當
時不知馭者誰唐人為馬置馬監奚官果是何物兒況
復教之作馬舞跪拜起伏取笑娭伏仗能鳴輙引去俛
首低摧青絡絲欲從駑駘服轅下局促動遭箠策施非
徒喪志失天性病骨瘦柴如宛錐所以韓榦為畫肉不
忍神駿成凋羸大漠茫茫天作屋飢齕飽臥驕且馳蒲
梢肅颯輕風度苜蓿參差新雨滋胡為束縳對厮飬長
嘶無聲情内悲
送孟久夫遷内臺掾
陽烏本是日中物下來古柏棲冰霜南枝不如北枝好
北枝近日揚清光揚清光散朝彩鳴鳳高岡久相待天
涯亦有鴻鵠羣莫使冥飛向雲海
寶鴨曲
銅池織風翠波躍睡足煖煙饑不唼重簾未厭雲水姿
華屋清深寄閒絶生硃剥花紅錦翅枯烟半濕薔薇水
寶燈夜縣琉璃光恍若淡在滄浪裏方筵慢舞得嬌嬈
指㾗膩染羅紋細就中恐有絶纓人誤識韓郎衣上氣
古聞舄化之言豈虛語願學飛仙作雙去
題鎦堯輔觀瀑圖
鐂侯校書天禄罷向人輙作山水畫長巒老樹翠蓋欹
轉瀑崩巖練花瀉玄冠白袍問子誰濠梁漆園忘世者
京都塵起碧於雲炎洲瘴來疾如射揮毫定憶龍河上
挾颿久睨匡廬下
王將軍歌送瑞卿之荔浦廵簡
青天白日散五雲酒酣起别王將軍嶺右湘原五千里
君恩如天無遠邇百丈牽船上湘水蒼梧九疑雲旖旖
荔浦更在雲南頭砦中小官君莫愁生猺亦是天所產
賦予五性為人儔渠豈不知官好惡怒則猖狂喜還樂
近日大官虎噉之骨肉可羹髓可酪我官我強民爾弱
是乃不堪兇性作前年道州殺人去太守萬戶走無路
賊去官歸歡聚醑彼亦那知有其故將軍舊是廣東使
屬州被患往相視此迹彼情知久矣今官况是猺之方
山巖廹小官無房未足展仁化但用謹備防出入買賣
無相妨往來見之等尋常殷勤趨庭使下拜喻以天子
仁聖臣忠良
送李光大之海北憲司書吏
我聞徽之黃山秀之聚三十六峰比如故支而散去不
可數周環紆餘蛟鳳舞瘠之為石天所斧眞宰重惜保
其故仙者不得開洞府李君乃生貌清古殷彛周鼎冰
雪貯而有錦繡之肺腑丈夫用世當不負他年抱策上
京去蓬萊宮深隔煙霧弱水三萬不可度祭酒先生纔
見取忼慨登樓念鄉土奉檄南歸大江滸古木隂隂覆
韋布御史殷勤再三顧叩之使言見平素小却黃堂掌
書簿溷溷泥途塞中路白璧自持終不汚前年妖蟇月
更吐天下秋風吹桂樹炳豹文章墮羣瞽八月錢塘潮
亦怒竟無慍色向人前但道命耶多謬誤行臺二十四
松廳衆更竒之交愛護百鳥啾啾徒下處一鶚空中肆
高舉憲司十道虞有罟紀綱庶政祛殘蠧三在炎荒鼎
而柱五羊八桂窮險阻棋分南北海為部民黎雜居性
豺虎俗嗜相殘躶負弩濱水而採名蜑戸一從孟嘗去
合浦珠不更還遠無賈臺官擇人如善估以君政似王
夷甫長于置家坐空窶遣佐繡衣蘇病苦君今此行人
共許還珠奚翅瞻三語夷齊有心當弗沮君其勖諸報
明主道命之行澤施溥萬鍾之賜安厥予
送黃學錄歸番陽
有番之山嵳峩而嶔㟢連峰結絡如旛旗或為菡蓞芙
蓉枝或似長人善須眉高冠大服佩委蛇或以蒼虯奮
角鬐下赴巨浸長雲披九江彭蠡繞其側波濤盪擊而
綿彌蒼蒼斷嶼如落星點綴碧落影倒垂行人裹糧備
㸑炊片時竟月不可期山中美茹多紫芝山中之人歌
自怡
題句容趙氏松磵堂
愛客趙公子春登松磵堂展席翳長蔭臨流進餘觴陽
漪動五色天聲散幽篁無謂山笛詠此樂殊未央
題秋江晚渡圖
白雲在青山紅葉爛無數亦有東青枝長松共如故茅
堂當樹間江光澹凝素扁舟不可呼誰令汝來暮
讌郭氏池亭以杜詩荷淨納凉時分韻
空光皜虛明水色綠以淨短柳煙未深弱荷風不定華
觴勸行數綺席肴爼盛故人禮意殊衰暮懷感并臨虛
結清構曠景争獻納幽禽故時來上下相命答月照金
屈巵顧影光陸離留賓已投轄不醉將何為
題稚川山水
江光如空山在天好風佳日散晴煙綠隂成盖崖樹連
野橋楊柳亦娟娟擔簦之子何促速况有荷杖當我前
茅堂獨坐豈待客或者傲兀忘流年又疑浣花溪上叟
索句未得掩兩肘對樹不語胡為然將非得詩不得酒
耐可有酒無詩篇荷鍤歸向南山田陶公種秫五十畆
往往為酒愁無錢
題昭君圖
曲逆老失計婁敬因自侯深宫如花人遠嫁龍沙頭龍
沙萬里遠遠嫁不復返長思漢宫中淚㾗日在眼淚眼
不可止嬌姿看轉美琵琶寄深怨繁聲紛在指
送秦元之赴太禧同僉
君家好兄弟聖主自知之周爵推秦仲虞官舉伯夷萬
方天浩蕩五彩鳳威蕤宣室虛前席蒼生屬論思
金陵送人還武昌
相送白鷺洲因思黃鶴樓遥觀鄂王蹟重起禰生愁西
上不可得東關曾獨留江邊趙佗石歲月但空流
題程先生西行集後
峽束水如箭巴行船上天亂離槀葬後衰老秭歸邊手
把西行集心追北上年東風故山淚落日灑江煙
登高分得疊嶂
遠近不可數淡濃渾自成人煙諸崦隔鳥道半空横日
夕黃微暎江寒碧倒生憑高共臨眺憶得在宣城
送李御史
南臺鐵冠舊西府繡衣新吏部冰霜曉皇家雨露春三
苗蠻作俗八桂嶺為鄰虞帝猶遺廟殷勤薦渚蘋
送谷經歴之淮西憲幕
淝水綠逶迤淮山青陸離江人清共遠沙鳥白相宜百
鍊眞金在孤忠聖主知幕蓮非久地臺柏有高枝
送賈西伯
西風苜蓿花南客又移家此道寧無用吾生未有涯峰
青宜霧日潮白逆江沙猶憶南樓夜吹簫度歲華
輓許覃峰
失訪松雲隐哀吟薤露歌前朝諸老盡浮世百年過山
水高情足詩書遠澤多何曾入城府秦鑿自寒波
送張克讓
秋花白露芹鄉郡萬山雲官冷難為滿囊空政喜聞灘
船牽月上嶺路入閩分有客來書辟青霄記雁羣
送王伯庸赴石埭板官
先生官已冷縣僻冷於官坐席嵐歸潤琴堂月過寒竒
峰花作朵幽瀨玉為湍所喜無迎送高吟寄碧瀾
送李景初試吏淮陽便養
讀書初試吏捧檄且娛親當代推經濟何人獨隐淪河
兼淮海遠霜蒲渚城春里舍多凋瘵周旋及撫循
送客
馬帳朋方集麟經講未殘幡然懷故里誰此障狂瀾黃
卷秋檠短青氊夜榻寒好將池草句題與惠連看
送人省親
子仕親亦喜子歸親更歡江湖片帆遠風雨一氊寒沙
鳥行秋渚江豚拜午湍莫看松桂色容易厭時官
送翟彥敬陞中臺察院書吏
名彥登烏府清門可雀羅辟書催北上行李及南訛天
闊涼雲積江明暑雨過東門羣椽集更起續離歌
題李息齋枯木竹圖
霜柯洞庭寒露葉渭川冷幽人美清夜獨寫秋燈影
題牧牛圖
邈爾三尺童御此兩觳觫春風笠底回前村燒㾗綠
題畫
青山多白雲佳樹雜芳植伊人不可招關路日已夕
賦山上松送常上人
松生在山上垂柯蔭其下人生苦别離念此歲寒者
新寺和張仲舉兼次韻
天宫兜率下崔嵬結綺交䟽面面開地勢周圍龍虎國
鐘聲疎應鳳凰臺鼎湖仙去秋遺劒笠澤僧歸夜渡杯
千騎廵街羣樂動五雲深處御香來
雁門送楊仲弘姪士耕歸龍泉
伯也未入玉堂日我亦忝薦金閨名三千里外嗟淪落
二十年餘異死生猶子初從雁門見故鄉能作龍泉行
腸斷東門别小阮索詩相送若為情
江廻彭蠡天與碧路入臨川山復蒼令尹先為武進縣
絃歌况逢君子鄉黃禽雙啼白日静綠草自動春風香
巾車數問虞夫子未慙元亮在柴桑
越州景德寺鏡清方丈題醉先(宋僧名也)岳麓圖
鏡清方丈見岳麓堂虛咫尺行江潭樹木連雲巖影濕
樓臺隔日水聲酣皇英雙騎龍上下蒼梧九點天東南
道人得我千古意復遣老夢登嶇嵐
送美上人歸臨川
白雲不生華蓋峰青天淨倚碧芙蓉上船不計日多少
到寺更行山幾重木客試人騎出虎淵靈求法脫為龍
莫貪石室跏趺稳徧長松門薜荔封
次韻答惠長老
棄為狂士幸相容敢向明時嘆不逢明月近人閒傍水
白雲邀客更登峰百年耳厭咸陽犬千載神交劒浦龍
車馬滿街門暎燭夢魂初熟蔣陵鐘
九月一日遊昭亭(在宣州)
山色江光帶近郊道傍楊柳舞寒條半生九日黃花酒
多在西風白下橋千里客遊仍暮景異鄉人事又今朝
老來未遣登臨懶盡醉東家綠玉瓢
寄謝子木
秦贅誰徵夢午年漢官倉氏豈淹賢荒凉秋浦時時酒
彷彿番江夜夜船湖海客身皆暮齒家山兒蕨等春拳
何時與和歸來賦白石黃沙未有田
寄題道吾山聞禪師竹院
道吾竹院芙蓉下老子藤床翡翠深過雨雷霆龍捧闥
滿天風露鶴當林此君静對了不厭諸老清談亦許尋
他山祭酒聞還出何人載歌金玉音
送僧遊廬山
十八社人五老邊香爐紫煙誰為然山光水影江行日
風静浪平船在天故里今逢霞外客孤篷曾坐月中禪
清吟一為浣塵土宛對三梁看瀑泉
廬山東南山水多石梁顛倒掛銀河仙燈夜半天人落
佛屋春深海客過五老芙蓉還好在陶公楊柳定如何
布帆又起江湖興應道西風動薜蘿
寄題金鵝泉石軒
金鵝泉石有深趣黃鶴仙人曾獨來巖雨溜雲青玉瀉
海天澄日碧蓮開山翁宴坐秋簾静野客倦遊溪棹廻
幽徑依然生藥草他年從此入天台
題王元章梅
三年不見王徵士一見梅花如見人風致山隂頻夢夜
雪晴江上又逢春毫端只作尋常寫意度眞同造化神
聞道耶溪新買宅想栽千樹作比隣
送張可道御史調西臺
西南兩府重威名江陜諸山慣送迎行部渭涇寧有愧
去奸鄉里若無情最憐舊雪松能好故作春寒筍未生
為報同官楊伯起檜旁門巷尚餘清
題森碧軒卷
鳳語雙調碧玉笙羽裳羣擁翠霓旌四時景物足蕭爽
六月晝寒如太清丁令回歸應發興項斯標格况知名
過門下馬豈無謂行酒賦詩殊有情
送清涼寺友上人歸永嘉
江心舊作野客宿石頭今逢開士歸半夜落潮隨棹發
十年殘夢逐雲飛相看接手話鄉里獨老忍淚沾裳衣
新春亦有還家願會過石室推煙扉
次韻具庵送湛淵上人永喜省師
早年為客曾遊處今日題詩却送僧珠箔濺巖看雪瀑
寶窗緣㙮見天燈金仙爛漫開銀界玉女嬋娟倚翠層
禮罷阿師窮勝討諸峰歴歴漸攀登
送郭筦勾之西臺
南州待著騎驄馬西土今須聽鳳凰風妥浪花清度月
秋先關樹早驚霜汾陽宅畔槐應老泰華峰頭藕正香
願得盡分水雪片沈痾天下總堪留
題茅山彭道士畫梅花仙子
綠燕棲寒夜不飛洞天霜淨月流輝夜深彷彿梅邊臥
起摋青霞染素衣
次韻元宵雨雪
銀燭春光玉雪霄翠簾歌管思寥寥羅浮洞裏花如織
誰立寒香背小橋
題江村小景
野蓬忘世寒罾下沙筥牽兒早餉遲有客封侯玉門道
綠閨春恨繞花枝
馬德昭席上賦
江上重逢鄒大娘桃花紅嫩染纖裳蔓青溪上曾相見
猶記胡麻飯顆香
賦蕙花次韻岳上人
香滿松房夜月虛紫蕤懸露泣方諸湘魂故惱維摩定
起和離騷掃壁書
題李遵道山水
層峰高出雲樹外飛溜直下天河懸江南老客腸空斷
舊宅不歸三十年
酒間贈賈西白
思入東風白雨邊暮雲春樹兩茫然不因綘灌輕新進
未必長沙識少年
題美人卷
玉山横管淚痕光繡褥雙廻綵鳳凰百巧心情題不得
九疑雲冷隔三湘
沙遠晴波淺漾金魚苗初上小如針將船載酒江頭飲
水柳千株滿岸隂
柳葉如眉枝似腰贈郎輙挽最長條條長即與儂心遠
不是為儂春態嬌
題楚江清曉圖
海色澄明霞欲生白煙樓閣静峥嶸青楓江上船已發
苦竹嶺頭人未行
石倉歴代詩選卷二百四十九
