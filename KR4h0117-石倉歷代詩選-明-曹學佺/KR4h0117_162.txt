石倉歴代詩選卷一百六十二
明曹學佺編
宋詩三十九
曾幾
嶺梅
蠻煙無處洗梅蘂不勝清顧我已頭白見渠猶眼明折
來知韻勝落去得愁生坐入江南夢園林雪正晴
鄧帥寄梅併山堂酒
甓社湖邊路詩筒得報回舊時雲液酒新歲雨肥梅不
是園官送真成驛使來鬢毛都白盡更著此花催
雪中登王正中書閣
對雪誰堪語登樓似欲仙人家修月戶丈室散花天峰
疊鈎簾外江横隠几前寒深落雁渚清集釣魚船解病
從摩詰消愁得仲宣展書明細字烹茗濕疎煙月好還
同夢詩成已下弦明年倘相憶為一到關邊
喻子才提舉招昌源觀梅倦不克往蘇仁仲有
詩次韻
問君何許看花回賸說郊坰十里梅樹雜古今他處少
枝分南北一齊開昌源已辦行厨去離渚猶煩使節來
况復蘭亭公所葺清流九曲要傳杯
上元日大雪
勾芒整轡浹辰間雪片相隨大可觀挑菜園林有餘潤
燒燈庭院不勝寒柳條弄色政爾好梅蘂飄香殊未闌
便是落花飛絮去直疑春事併衰殘
食笋
花事闌珊竹事初一番風味殿春蔬龍蛇戢戢風雷後
虎豹斑斑霧雨餘但使此君常有子何憂每食歎無魚
丁寧下里須留取障日搖風却要渠
長至日述懷兼寄十七兄
老來逾覺白駒忙眼看重陽又一陽心似死灰飛不起
技如寒日短初長厭看賓客空投謁強對妻孥略舉觴
回首山陰酬勸地應憐鴻雁不成行
壬戌歲除作明朝六十歲矣
禪榻蕭然丈室空薰銷火冷閉門中光陰大似燭見跋
問學只如船逆風一歲臨分驚老大五更相守笑兒童
休言四十明朝過看取霜髯六十翁
歲盡
漏箭更籌日夜催萬牛那挽白駒回梅花雪片歲除盡
萱草柳芽春鼎來病裏詩書原不讀貧中尊俎未曾開
年光似此真虚擲請以丹心學死灰
大雨志喜呈高侍御
一夕驕陽轉作霖夢回涼冷潤衣襟不愁屋漏床床濕
且喜溪流岸岸深千里稻花應秀色五更桐葉最知音
無田似我猶欣舞何况田家望歲心
謝人送壑源絶品云九重所賜也
三伏汗如雨終朝霑我裳誰分金掌露來作玉溪涼别
甑軟炊飯小爐深炷香麯生何等物不與汝同鄉
迪姪屢餉新茶
吾家今小阮有使附書頻喚起南柯夢持來北焙春顧
予多下駟况復似陳人不是能分少其誰遣食新
敇厨羞煮餅掃地供爐芬湯鼎聊從事茶甌遂策勲興
來吾不淺送似汝良勤欲作柯山點當令阿造分
述姪餉日鑄茶
寳胯自不乏山芽安可無子能來日鑄吾得具風爐夏
木囀黃鳥僧窗行白駒談多喚坐睡此味政時須
次韻雪中
積雪何所待凍雲終未開有時聞瀉竹無路去尋梅只
欲關門卧誰能蕩槳來辟寒須底物正令麯生才
種竹
近郊宜竹樹手植滿庭隅餘子不足數此君安可無風
來當一笑雪壓要相扶莫作封矦想生成鄙木奴
走筆
市上無佳筆營求亦已勞護持空雪竹束縛欠霜毫此
物藏三穴須公拔一毛不堪髯主簿取用價能高
巖桂
粟玉粘枝細青雲剪葉齊團團巖下桂表表水中犀江
樹風蕭瑟園花氣慘淒濃薰不如此何以慰幽棲
曾宏父分餉洞庭柑
黃柑送似得嘗新坐我松江震澤濱想見霜林三百顆
夢成羅帕一雙珍流雲噀霧真成酒帶葉連枝絶可人
莫向君家樊素口瓠犀微齼遠山顰
荔子
異方風物鬢成斑荔子嘗新得破顏蘭蕙香浮襟解後
雪冰膚在酒酣間絶知高韻傾瑤柱未覺豐肌病玉環
似是看來終不近寄聲龍目漫追攀
郡中禁私釀嚴甚戲作
結交歡伯無他腸小槽竊比顧建康此身忽墮禁酒國
何路得到無功鄉官酤快甚夏酌水齊釀愜于冬顧湯
客來且復置是事北焙薦涴春風香
避寇遷居郭内風雨淒然鄭簡道餉酒
煙雨昏昏二月梅全家避寇寄城隈欲尋碧落侍郎去
遽沐青州從事來令我妻孥爭洗盞想公伯仲正傳杯
安能鬱鬱久居此且傍茶山松逕回
返魂梅
逕菊庭蘭日夜摧禪房未合有江梅香今政作依稀似
花乃能令頃刻催開笑巫陽真浪下寄聲驛使未須來
為君浮動黃昏月挽取林逋句法回
瓶中梅
小窗冰水碧瑠璃梅花横斜三四枝若非風日不到處
安得石色如許時神情蕭散林下氣玉雪清映潤中姿
陶弘毛穎果安用疎影寫盡無聲詩
雪作
卧聞惟霰却無聲起看階前又不能一夜紙窗明似月
多年布被冷于冰履穿過我柴門客笠重歸來竹院僧
三白自佳清亦好諸山粉黛見層層
送倉部吕治先守齊安
齊安剖竹要循良分付吾家坦腹郎賸有江山連赤壁
終稀訟獄到黃堂鈴齋晝永宜深念邊瑣秋高合過防
此地元之遺烈在風流容易鬢毛蒼
石倉歴代詩選卷一百六十二
