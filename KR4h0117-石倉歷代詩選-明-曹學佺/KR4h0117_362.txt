石倉歴代詩選卷三百六十二
明曹學佺編
明詩初集八十二
瞿佑(字宗吉錢塘人以薦歴仁和臨安教諭陞周府右長史有存齋詩集)
春愁曲
杏雨調泥隨燕嘴煙重柳條扶不起採香蝴蝶掛蛛絲
不惜將身為花死東風入幕動流蘇寶篆燒殘睡鴨爐
綉牀塵積錦機怨巧語誰能憑紫姑小砑吴牋雙鳳翅
墨痕濃沁相思字玉釵半脫帕蒙頭寬盡玲瓏金纏臂
折花怨
雙飛蝴蝶翻金粉風裏流鶯棲未穏銀瓶汲水漾漣漪
下階自㨂珊瑚枝雖然得入華堂裏未必春光願如此
樹頭花落還結子瓶内明朝抱香死東風一樣發陽和
豈知中道有蹉跎人生輕出棄根本失枝落節將奈何
故宫歎
金輪夜半北方起炎精未墮光先已青衣去作行酒人
泥馬來為失鄕鬼江頭宫殿列巑岏湖上笙歌樂宴安
魚羹自從五嫂乞殘酒却笑儒生酸格天閣上燒銀燭
申王計就蘄王逐累世内禪諱言兵中興之功罪難贖
開邊釁動終倒戈師臣函首去求和木綿庵下新鬼哭
誤國重逢賈八歌琉璃作花禁珠翠上馬裙輕淚粧媚
朔風吹塵笳鼔鳴天目山崩海潮避往事興亡誰與論
亭亭白塔鎮愁魂惟有棲霞嶺頭樹至今人說岳王墳
舊鏡嘆
美人在時對鏡粧美人去後鏡無光玉臺零落白鳳凰
錦囊抛擲紅鴛鴦夜深唶唶聞鏡語何不持掛墳前樹
新人新鏡自相宜舊物荒凉無所依
義士行
鍊金鑄范蠡買絲繡平原逝者恐無知徒用勞心魂吾
聞食主禄終當與主同禍福又聞著主衣豈忍為人作
光輝任安念舊不改輪豫讓報讐須殺身酒不必澆劉
伶墳上土劒不必掛徐君墓前樹感君恩重死相從冥
漠重泉有逢處
看燈詞(十三首)
東家砍竹縳山棚西舍邀人合鳳笙官府榜文初出了
今宵喜得晩來晴
都司煙火揭高竿萬斛珠璣撒玉盤看到頂頭齊喝采
紫葡萄上月團團
南瓦新開影戲場滿堂明燭照興亡看看弄到烏江渡
猶把英雄說覇王
銷金小&KR0987;揭高標紅藕青梅滿擔挑依舊承平風景在
街頭吹徹賣餳簫
傀儡裝成出教坊綵旗前引兩三行郭郎鮑老休相笑
畢竟何人舞袖長
寶盖高懸畫閣深生紅繡帶細描金就中好箇流蘇結
萬轉千迴共一心
香帶交垂八尺高紅燈影裏見絲毫傍人總道工夫巧
一月香閨弄剪刀
女伴相邀趁晩晴暫離粧閣步輕盈當街怕有巡軍見
只向齊簷屋下行
隨分梳粧淺淡衣像生花朵閙蛾飛年時也有燒香願
同上吴山及早歸
百媚懷春不自由好粧金屋貯風流誰教誤向燈街見
斷送癡人死未休
風簾珠翠動紛紛笑語聲喧隔戶聞明月滿街天似水
不知何處着行雲
文錦坊西後市南閙竿挑過百花籃少年遊子誇輕俊
拾得雙頭碧玉簪
村裏兒童暫入城隨羣齊上大街行歸來徹夜渾忘睡
從此春田懶去耕
西湖四時曲
西湖景春日最宜晴花底管絃公子宴水邊羅綺麗人
行十里按歌聲
西湖景夏日正堪遊金勒馬嘶垂柳岸紅粧人泛採蓮
舟驚起水中鷗
西湖景秋日更宜觀桂子岡巒金谷富芙蓉洲渚綵雲
間爽氣滿前山
西湖景冬日轉清竒賞雪樓臺評酒價觀梅園圃訂春
期共醉太平時
姮娥奔月
一丸靈藥少人知竊去應無再得期后羿空能殘九日
那知月裏却容私
龍女傳書
海水桑田事可哀神仙只合住蓬萊擘麟暫露纖纖手
勾引閒人背癢來
織女牛夫
錦機停織動經秋恨逐銀河一水流人世底須爭巧拙
乞來何不妮牽牛
王母仙桃
周王漢帝總成空未及桃花一度紅殿上小兒差耐久
等閒三入果園中
后土瓊花
阿武臨朝若鬼神春風屢動壁衣塵唐臣不敢揚君醜
移謗瓊花觀裏人
洛神凌波
採珠拾翠故逡巡虚惱陳王賦感甄遠與驚鴻踏波去
望中猶想襪塵輕
毛女成仙
童女樓船去不歸三山何處覓靈芝神仙只在秦宫裏
底事君王却不知
則天春思
朝罷金輪出上陽詔書火急報春光苑中謾有千紅紫
不及蓮花似六郎
飛燕掌舞
雉扇霓旌錦作圍避風臺冷不勝衣身輕每欲隨風去
追逐花間赤鳳飛
阿嬌金屋
咫尺長門有别離君心寧記主家時黃金作屋成何事
只辦相如買賦資
武靈白華
洛苑中間楊白華隨風飄泊向天涯悲歌未斷腸先斷
日落長秋起暮鴉
戚姬臨池
鴻鵠歌殘事已危空將趙國付期期主張一子猶無策
底用重臨百子池
馮媛當熊
黼座臨軒寶扇開緣何鷙獸忽驚猜若非白日將身試
安得黃昏入夢來
西施含顰
捧心嬌態黯如愁長使東鄰欲效尤豈是預知亡國禍
含情終日在眉頭
韋后雙陸
生世重逄天日開恣情為樂竟為灾局中勝負誰能決
直待臨淄白刅來
良姊樗蒲
玉帳軍中寢未安樹鷄刻子打牙盤一籌博得尊翁意
特賜成都七寶鞍
唐兒薦寢
宫車乘夜暫相過豈是偏承雨露多莫笑長沙封境狹
諸孫能復漢山河
陳女更衣
相逄草草在花隂抵死徒勞力拒深留取佳人今夕在
縷金盒裏結同心
杳娘拆字
懊惱宫中十八娘莫將體字戲評量等閒一畫輕移動
勾引真人出晉陽
乳母回顧
襁褓恩深遽改圖懷中寧乳泣呱呱漢王自有金莖露
不識胡兒塞上酥
瓊瓊玉箏
鈿蟬金鴈謾紛紛一曲誰能月下聞惟有崔生偏入耳
嬌聲近在砑羅裙
師師檀板
千金一曲擅歌場曾把新腔動帝王老大可憐人事改
縷衣檀板過湖湘
冀妻墮髻
跋扈將軍擅國綱夫人狐媚亦專房狂奴戲奪鸞篦去
故作風流墮髻粧
官妓侍僧
暴國狂君意自迷更將魔女惱菩提上人一語自觧說
曾見青蓮出淤泥
碧玉赴井
一入朱門便不歸銀屛寂寞鳳凰枝欲知碧玉心中事
請看香羅帶上詩
文君當壚
一曲絲桐觧誤身辭家奔走逐風塵臨卭市上旗亭側
多少停杯送目人
朝雲誦偈
春樹紅顔一擲梭六如倡裏暗消磨主翁不悟榮華過
一笑重煩春夢婆
盼盼燕樓
亞父塜前秋草合虞姬墳上暮雲愁如何一片彭城月
只照張家燕子樓
瑞瑞雪嶺
二十四樓燈市月千三百里錦帆風何如雪嶺花偏好
高壓揚州芍藥紅
柳氏重歸
舞徹腰肢擅物華風流只合在詩家韓郎可是攀來慣
他日重吟御柳斜
紅線仙俠
兩鎮交歡信使馳紅顔一出勝全師魏州驚倒田承嗣
不敢重留外宅兒
李娃念舊
故人一别負佳期飢火燒腸凍不知須念往年行樂處
寶鞍三墮曲江池
春鶯囀曲
停驂惆悵惜芳時嶺海歸來兩鬢絲縱使鶯聲如舊好
綠楊都是折殘枝
薛濤綵牋
小樣鸞牋製造殊寄來多附錦江魚枇杷花下門扉掩
贏得人稱女校書
館舍書事
過却春光獨掩門澆愁漫有酒盈樽孤燈聽雨心多感
一劒横秋氣尚存射虎何年隨李廣聞鷄中夜舞劉琨
平生家國縈懷抱濕盡青衫總淚痕
題和靖墓
詩落人間有墓存誰歌楚些為招魂愁連芳草春無迹
吟斷梅花月有痕華表柱存遼鶴返少微光霣楚天昏
生芻一束人如玉想像高風酹酒樽
汴梁懷古
歌舞樓臺事可誇昔年曾此擅豪華尚餘艮嶽排蒼昊
那得神霄隔紫霞廢苑草荒堪牧馬長溝柳老不蔵鴉
陌頭盲女無愁恨能撥琵琶說趙家
過宋陵
陳橋驛畔勢倉皇點檢歸來作帝王玉斧不揮螳後雀
朱牌只寫火中羊早知金幣無誠約何必珠𥜗有慢蔵
泥馬南來成底事江邊白塔更凄凉
白燕
脫却烏衣絶點瑕銀屛珠箔舊生涯玉京老去妝初改
王榭歸來鬢已華避雨有時粘柳絮夢雲何處認棃花
飛瓊不向瑶臺去却入尋常百姓家
鳳仙花
金盆玉露搗仙葩觧使纖纖玉有瑕一點愁凝鸚鵡喙
十分春上牡丹芽嬌彈粉淚抛紅豆戲搯花枝鏤絳霞
女伴相逄頻借問幾回錯認守宫砂
熨斗
有柄何曾挹酒漿隨時用舍屬閨房斡旋天上陽和氣
平帖人間錦繡香翠䄂捲紗移玉釧金篝分火近牙牀
衣成遠寄征夫去印顆何時肘後黃
玉簪花
白露初凝氣候凉花神獻寶助新妝移來銀色三千界
壓盡金釵十二行秋水為神冰琢骨龍涎作炷麝傳香
不須石上憂磨折長在佳人鬢髻傍
殘蝶
飛鳥曾聞載鬼車粉香何事亦隨邪傷生不惜身投火
抵死猶將命乞花望帝精靈枝上血韓憑魂魄墓前沙
一般有恨難消滅夢裏相逄更可嗟
石倉歴代詩選卷三百六十二
