石倉歴代詩選卷三百六十上
明曹學佺編
明詩初集八十上
鄭瑛
題新喻丞劉源墨菊
東籬吐佳菊采采含幽馨芳心竟云托離披履前楹詎
惟陶令賢千載同幽襟感兹時物遷獨見霜中榮故人
安素子為君寫其英醉墨尚淋漓宛若寒露侵豈無春
陽華朝發夕已零贈此竟何俟亦以期令音
答郭大參五龍見寄兼次前韻
不見汾陽宅猶存太史文寧知當世士才與古人倫席
上空鳴劍林間任折巾高風如可即清夜嘯歌頻
觀濤閣為閩縣鄒縣丞作
君家傑閣連雲起遥瞰滄溟拍天水東吳佳氣横九秋
震澤長風破千里有時颯沓來飛湍瀟瀟五月生秋寒
故人早得瀛洲趣憑高何翅淩霄翰望中澎湃浩無極
太虚廹合舂朝夕銀蟾席上採鏡光落景簷前掛丹碧
知君對此歡未央酒酣直欲窺扶桑及兹作縣三山下
便濯煩燠為清涼未誇枚乘觀濤賦更憶莊生望洋處
愧予亦有淮海心為爾長歌發襟素
寓金陵寄舍弟十二校書以識别懷兼憶二姪
吾祖昔葬龍腰峯石邊種子今作松吾家舊住鳳池曲
庭前種笋今成竹人生變幻那得知兒時自謂長若斯
一朝蹉跎各老大況乃落魄天之涯天之涯何淡蕩功
名未覩心猶壯母在寧論鮑叔心官卑不改陶潛況去
年風雷建中過斗酒慇懃奈别何老樵丈人發詩箧萬
素將軍贈劍歌别來欲度雲霄裏羽翼空摧溟渤水鴻
雁天邊落日低鶺鴒原上秋風起冕旒二子近何如客
久都門未得書馬首明朝忽西去何由見爾唾成珠
題丁克恭臨清軒
太湖之東水拍天鮫人結室龍為淵丁生胡為獨嗜此
清興直欲窺無邊洲頭高搆淩虛起春風淡蕩吹香芷
不異幽人水竹居還同處士柴桑里有時懷術出吳中
藜杖看山日幾重雲外經時多馬跡花間坐處即仙蹤
羡君愛山仍愛水醉來掃向丹青裏戲墨與人不索錢
臨流更結湖中意湖中意清且長嗟予此樂亦不忘歸
將載得湖上月為爾鼓枻歌滄浪
赤岸喬松
獨不見君家萬丈之喬松交柯崛走驚蛟龍渾沌以來
不可數孰識夏后之植秦人封盤谷直與元氣會赤岸
東西分晝晦怒豹毛霏霧雨中神鼇背拆川岡外吾聞
中有何氏居過者仰見今嗟咨秋蟾在空風在谷胡用
門前列戟鳴驪駒上有翡翠蓋下有珊瑚枝鬼神守護
仙人期安得置我清隂之石上坐待白鶴歸來時
茅屋書聲
若有人兮山之阿結衡茅兮被女蘿紛青衿兮淑且多
援吾師兮進明謨羌佔畢兮激清騷聲琅琅兮振鳴珂
東梟盧兮西簫歌時既廹兮將奈何思我樂兮心忘勞
舍姬孔兮誰將與訛
秣馬謠送王御史恒哲
渥洼水咽天房開酸風嘶入黃金臺赤虬帝子市駿骨
感激白汗啼香埃雙銅刮露竹披耳三騣連錢窣紅尾
碧蹄颯沓碎瓊瑶青毛參差剪秋水畫闌十二春夢涼
銀缸夜煮蘭苕香胡雛黃鬚不敢秣忽驚神駿生輝光
劉郎倚醉桂華樹洗却芳塵拂金紫為君折取珊瑚鞭
一日旋風五千里
九仙山
南登九仙峯西憶雙溪月玉輪千里懸秋光環珮玲瓏
上瑶闕仙人去去不可留聽我一曲歌丹丘清晨搖曳
采雲别白日飄忽乘天遊我宫之真師乃是紫陽客與
君銘骨授長生昔隠兹峯鍊精魄誰料丹砂化成烟謫
向人間二十年玄風笑翳花源去化衣醉拂秋霞眠青
童返霓旌相招擁仙蹕下窺城郭幾回新手種長松已
千尺杳然真師失其蹤身騎白羊去無窮鸞啼鶴怨天
府空長攀玉樹期相逢君家乘龍度百越過予洒掃石
上月真師不來君又發還掩洞房泣仙骨
次南安同寄從弟新建令希肅
一官瓊海獨淹留倚棹看山恣遠遊白下秋風憐竝桂
淮中暮雪憶同舟緘書久負翩翩雁横席長從汎汎鷗
聞道政成有佳趣惠連詩句近耽休
題羅司訓聽潮軒
席罷談經思獨清更於静裏聽潮生半將春水來天籟
盡入羊城作雨聲登閣觀濤空有賦臨流洗耳亦虛名
何如醉卧滄洲上萬里琳瑯一解酲
丙午孟冬黎寇竊發吳訓術自病中見寄因避
難航海遂和
故人卧疾近如何頼有詩懷祗自磨蘇子加餐須努力
沈郎多病愧吟魔半生别業經殘燹萬里還家備走舸
風景年來倍蕭索枕間清夢已無多
白沙翠竹
沙頭萬玉碧參差絶勝三湘烟雨餘晝拂微颷侵席冷
夜隨涼月逗窗虛編籬稍斷樵人跡開徑能通處士居
為問主人游宦久故林清夢近何如
山水圖贈南雄黃驛宰
舟移青嶂夕門掩碧蘿春欲問仙槎客南來第一津
秋夜泛舟
蒼蒼秋月涼颯颯寒蘆短孤舟人未眠霜花撲窗滿
又
雲中蘿幌開石上苔衣冷古調人不聞誰能發深省
又
石屏秋雨淨野樹晚風微忽憶前溪好應湏踏月歸
鼇溪漁唱
數頃烟波靄靄半窗風荻瀟瀟欲罷棹謳歸去月明又
轉溪橋
附鄭珞
送王醫官歸龍泉
拜命恩波闊南歸道路長才名雙白髮行李一青囊祖
帳連春草征帆掛夕陽雲消波浩蕩烟暝樹蒼茫旅食
經淮海家園入楚鄉藥分蘇井水花送董林香濟世推
恒德長生有秘方宋清雖已遠千載共流芳
題四會顏大尹竹軒
顏君瀟灑謝塵俗遶屋惟令種修竹萬竿直節淩雲霄
半畝濃隂絶塵墺嫩葉幽枝翠欲流横窗拂席清且幽
綠雲藹藹湘潭暝霜雪翛翛淇水秋冰簾半捲棠隂静
對此鳴琴多逸興午夜長空風雨來萬頃秋濤滿清聽
湛露三時滴不乾高堂五月生微寒玲瓏最喜吟中見
旖旎偏宜醉裏看君不見名花異卉足佳色一旦西風
盡摧折何如此竹無凋零歲晏相期抱冰雪
左掖聞鶯歌
蓬萊曙色寒蒼蒼萬方劍佩朝明光流鶯舞影過雙闕
遥送新聲出建章數聲纔度五雲表百囀還聞上林杪
宫漏沉沉九陌春禁鐘隠隠千家曉烟花遠近布春聲
聲聲裊裊如有情不隨仙仗雲中散頻逐簫韶花外明
流音往復斷復續睍睆綿蠻聽不足初訝湘靈鼓素絃
又疑秦女彈新曲
塢溪書舍為易行人節賦
高士躭幽遂隠淪卜居遠向塢溪墳林塘窈窕開新墅
籬落蕭條入白雲卷幔青山吟處好隔窗飛瀑坐來聞
棲鸞粉落琴邊竹辟蠧香浮澗畔芸閉戶共憐玄晏僻
垂帷長羡董生勤案頭螢火搖寒影戶外秋聲起夜分
問字故人頻載酒趨庭諸子總能文鵾鵬已展圖南翼
騏驥曾空冀北羣天上星槎隨玉節日邊鳳勅煥龍紋
清時不負經綸志願竭忠貞答聖君
次黯淡灘
落日掛青嶂舟行次危灘天影動秋色溪聲生夜寒予
懷正寥落復此聞潺湲撫劍對明月喟然發長嘆
和催喜外弟盧倫見宿
近卜孟家鄰簞瓢不厭貧關河今夜月兄弟異鄉人對
酒傷春晩思家入夢頻明朝又分手客路孰相親
登四明郡城東樓
越州開霽色城上獨登攀萬室烟中樹千峯雨後山江
橋潮汐急海嶼水雲閒東望三仙島滄溟杳靄間
晚次曹娥江
山静孤雲歛沙虛夕照明隔江漁火淡入夜海潮驚廟
重曹娥孝碑雄魏武名開窗對新月獨酌見幽情
郡齋即事
日長公事少退食有餘閒下榻留高士擕琴對鄮山萍
開魚出躍松暝鶴飛還浩蕩乾坤内怡然一解顏
度江寄懷諸姪
軫翼迴天象山川壯帝都漢江元入楚淮樹半侵吳仙
夢遊三島漁舟憶五湖紀行多賦咏千里寄封胡
次京口
北固山如畫南徐月上初烟消秋水闊霜重晚林疎臺
榭千年麗江山百戰餘興亡總陳迹搔首獨躇蹰
峭石道中
客久多愁思行遲覺路遥山家棕蓋屋溪徑竹為橋谷
響常疑雨雲深或遇樵前村投逆旅風雨晚蕭蕭
夾溝道中
暝色下滄洲舟行近夾溝樵歸争喚渡漁唱忽驚鷗古
墓侵沙岸居人傍驛樓留城應在望欲訪赤松遊
宿宣義池和夢得韻
秋晩過幽亭烟空楚樹青潮聲歸别浦天影動疎星野
曠螢流火霜清鶴墮翎乘桴如有意東去即滄溟
宴徐將軍居庸關席上呈王都憲崔司馬
關入居庸險城臨北斗懸龍琴調宴樂虎帳集羣仙爽
氣來山雨秋聲潄峽泉醉餘望雙闕遥倚五雲邊
送高時旭還閩
祖帳連芳樹征帆掛夕曛鄉心閩海月客夢楚江雲候
館雞聲早平蕪雁影分懸知霄漢上早晚薦雄文
贈僧
桑門聞說遠公賢遯迹廬山四十年祗樹清風揮玉麈
曇花香雨擁青蓮乾坤夢覺空中相水月心閒定裏禪
塵事相關長擾擾虎溪何日細談玄
賦得馳道玉聲寒送羅澤御史之南京
禁城鐘鼓漏初殘珮玉聲中引百官響度碧雲雙闕曙
清搖秋月九霄寒花邊振處風霜肅天上朝回雨露寬
豸史承恩南去日幾迴清夢聽珊珊
錢塘懷古
雙龍北去歸遼海匹馬南來嘆寂寥一代興亡吳苑月
千年感慨浙江潮岳王墓上松聲慘伍子祠前劒氣消
遊女不知行客恨夜深湖上更吹簫
舟中寄羅宗讓先軰
淮南草色赴離愁江上潮聲送客舟雙鬢漸驚玄髮變
一官長負素餐憂烟光暝積丹陽雨春水寒生震澤秋
鄉思滿懷吟望處毘陵城上獨登樓
次高侍郎韻
芳村渺渺帶平沙桑柘隂隂一徑斜老去更堪身在客
病餘方覺眼生花蟲聲入夜驚秋早雁影衝寒冒雨斜
西望故鄉情不極白雲飛處是吾家
故宫人
雲雨巫山夢已闌衰容羞向鏡中看歌成紈扇秋風冷
舞罷霓裳夜月寒玉筯暗垂今日淚金蓮空想舊時歡
閒居寂寞誰相問簾捲黃昏獨倚欄
永樂甲辰四月二十七日氊帽山雪後呈兵部
崔侍郎
四月天山雪未乾同雲萬里白漫漫月臨虎帳晴光薄
風颭狐裘曙色寒尊酒對燈稽嶺北孤舟飛夢剡溪灣
願令一洗邊塵淨疋馬寧辭道路難
登柳州城和柳子厚
獨上城樓望八荒神遊霄漢入微茫輕雲帶雨來高閣
落日隨烏下女墻萬里故人憐遠謫千家砧杵斷愁腸
長沙未有歸朝計老向天涯各異方
花影
滿庭春色醉芳菲影落朱欄若有期月下參差人静後
日邊零落雨晴時香魂暫逐行雲去嬌態還從淑景移
最惜年年寒食候風吹萬點重堪悲
病起喜景著見訪
書齋隠几厭紛譁閒看春風掃落花忽見兒童占噪鵲
遠勞車馬到寒家緗簾捲月新賒酒石鼎分泉漫煮茶
欲賦南軒酬盛意揮毫臨紙尚欹斜
和解學士遊七星巖
碧空遥訪日華君磵道泉香下鹿羣神女祠前嵐作雨
伏波巖畔水連雲石門冰雪清詩骨仙洞烟霞隔世紛
金馬玉堂歸夢杳野猿山鳥不堪聞
和吳當塗源弔李白墓
半世醺醺笑獨醒九原漠漠掩重扃月沉牛渚三山晚
雲抹蛾眉萬古青遺廟有碑題姓字荒阡無主泣山靈
文光不泯歸天上卧看樓頭太白星
焚香玉鼎
絪緼長見吐竒芬銘刻猶傳漢代文碧玉烟和搖蜃氣
紫苔花冷隠龍文琴邊晝永心同静簾外風微手自焚
行向廟堂膺大用磨礲遠擬勒殊勛
渡口
返照落平原孤舟繫疎柳隔河喚渡人獨立秋風久
明妃怨
家國知何在風沙滿目愁惟餘天上月還似漢宫秋
閨思
自君之出矣絲桐無復理思君如轆轤展轉不能已
江南曲
偶逢故鄕人寄書故鄉去妾家在横塘門前兩株樹
朱漢傑四小景
石壁霽秋雨溪雲淡將夕一曲龜山吟悠然楚天碧
題沈叔用夏廸山水
鏡天日落萬山秋雲水微茫島嶼浮欲訪仙源迷舊迹
滿江烟月一歸舟
題枯木竹石
湘靈夢斷湘雲夕涼葉瀟瀟瀉秋碧君山半夜風雨來
萬頃波中老龍泣
春日偶作
病來斷酒笑獨醒南山遥對北窗青心閒夢覺日當午
啼鳥數聲花滿庭
附鄭亮
送林季聰進士使三湘圖
君家粤西曲我家于山顛辭家遠行邁脩程餘八千豈
無一匏羹可以樂永年出身重天顯經綸貴才賢錦裘
赤霞綬玉綺紫雲韀丈夫志不偶徒為渠所憐結髮入
庠序高歌宵雅篇時哉適我志行行宜勉旃
送朱州判子還家
君家住在于山麓門前舊種桑榆綠遥望葱葱知故家
況有清隂庇鄰曲記得當年二月時繰車軋軋蠶初絲
桑影欲斜春社散榆烟新起午炊遲故鄉别來今幾載
樹色重重長不改石砌輕風落小錢粉墻晩日垂高蓋
憐君近别復何如依然繞屋青扶疎感之忽爾有歸思
因買孤舟還故居
山水圖為兵馬指揮朱君題
聞君住在蓬壺天赤城十二遥相連閒來聽籟坐松石
仙衣醉拂秋霞眠柴門不掩讀書處隔窗恍惚生烟霧
重蘿隠隠半山鐘細雨濛濛萬花樹天書憶昔下巖阿
不起其如蒼生何仙人别去五雲表碧山悵望空嵯峨
碧山千里復萬里仙人洒向丹青裏何日陶潛歸去來
扁舟遠掛滄江水
湖山秋霽圖圖有鴻雁烏鴉竹木為吳太守作
太湖㶑灔浮晴玉蘆荻河洲秋䔩䔩懸崖崒嵂黛蛾森
羣雁盤翔下平陸瑶天捲雲碧於鏡山空水闊横秋影
玉筆峰前銕畫書白榆川上金蛇陣哀烏冥冥破昏碧
寒聲帶暝相呼急蘭室銀釭融冷光佳人半掩羅襦泣
小奴有警相依眠野人繒繳今悄然夢迴邊塞三更月
魂逐衡陽萬里天栖栖有恨誰教省啄者自啄飲自飲
南國原田菰米稀洞庭渚澤烟波冷學淵老仙鶴骨清
修筠落木多秋情夕陽樹杪散餘綺歸鳥欲宿啞啞鳴
爾烏已托一枝安征鴻暫喜平柯寬明日飛騫九逵上
請看儀羽天朝端
送楊進士畢姻歸姑蘇
仙子承恩下赤霄香風送上木蘭橈五雲光動黃金榜
雙鳳聲和碧玉簫石洞蟠桃開作錦銀河靈鵲駕成橋
歸來莫戀春容好整珮應期共早朝
挽杭州蔣處士
徜徉杖屨嘯林丘白髮蕭蕭七十秋令子初承聞喜宴
仙翁應夢采真遊西湖誰咏寒梅月剡曲空遺夜雪舟
惆悵湧金門外路斜陽原上重回頭
石倉歴代詩選卷三百六十上
