石倉歴代詩選卷二十七
明曹學佺編
初唐十四
張說(字道濟洛陽人)
四月十三日詔宴寧王亭子賦得好字
何許承恩宴山亭風日好綠嫩鳴鶴洲隂穠鬭雞道果
思夏來茂花嫌春去早行樂無限時皇情及芳草
修書院學士奉敇宴梁王宅賦得樹字
虎殿成鴻業猿巖題鳳賦既荷大君恩還蒙小山遇秋
吹迎絃管凉雲生竹樹共惜朱邸歡無辭洛城暮
行從方秀川與劉評事文同宿
方秀美盤遊頻年降天䍐水共伊川接山將闕門斷捧
日照恩華攀雲引疲散野宿霜入帳孤衾寒不煖静聞
宫漏疎卧視庭月滿開爐命温酎中夜發清管風送關
山長氣遒星歲短寓言情思愜適興真意坦寰中病羇
掛方外嫌縱誕願君樂盛時無嗟帶纕緩
送李侍郎迥秀薛長史季㫤同賦得水字
漢郡接胡庭幽并對烽壘旌旗按部曲文武惟卿士薛
公善籌畫李相威邊鄙中冀分兩河長城各萬里藉馬
黃花塞蒐兵白狼水勝敵在安人為君汗青史
新都南亭送郭元振盧崇道
竹徑女蘿蹊蓮洲文石隄静深人俗斷尋玩往還迷碧
潭秀初月素林驚夕棲褰幌納蟾影理琴聽猿啼佳辰
改宿昔勝寄坐暌攜長懷賞心愛如玉復如珪
代書答姜七崔九
婀娜金閨樹離披野田草雖殊兩地榮幸共三春好花
殊鳥飛處葉鏤蟲行道真心獨感人惆悵令人老
代書寄吉十一
一雁雪上飛值我衡陽道口銜離别字遠寄當歸草目
想春來遲心驚寒去早憶鄉乘羽翮慕侣盈懷抱零落
答故人將随江樹老
過蜀道山
我行春三月山中百花開披林入峭蒨攀蹬陟崔嵬白
雲半峰起清江出峽來誰知高深意緬邈心幽哉
江路憶郡
霧斂江早明星翻漢將沒卧聞峽猿響起視榜人發倚
棹攀岸篠憑船弄波月水宿厭洲渚晨光屢揮忽林澤
來不窮烟波去無歇結思笙竽里搖情遊俠窟年貌不
暫留歡愉及玄髮雲涓戀山海禽馬還燕越自非行役
人安知慕城闕
過漢南城歎古墳
舊國多陵墓荒凉無歲年洶湧蔽平岡汨若波濤連上
世千金子潛卧九重泉松栢剪無餘碑記滅罔傳葬於
不毛地咸謂楚先賢事情盡可識使人心悵然
襄州景空寺題融上人蘭若
高名出漢隂禪閣跨香岑衆山皆圍繞長川復迴臨雲
峰曉靈變風木夜虚吟碧湫龍池滿蒼松虎徑深久知
青巖意偏入杳冥心何由侣飛錫從此脱朝簪
相州山池作
嘗懷謝公詠山水陶嘉月及此年事衰徒看衆花發觀
魚樂何在聽鳥情都歇星漢流不停蓬萊去難越鄴中
秋麥秀淇上春雲沒日見塵物空如何静心闕
遊洞庭湖
緬邈洞庭岫葱蒙水霧色宛在太湖中可望不可即剖
竹守窮渚開門對竒域城池自縶籠纓綬為徽纆靡日
不思往經時始願克飛棹越溟波維舟恣攀陟&KR0772;窱入
雲步﨑嶇倚松息巖壇有鶴過壁字無人識滴石香乳
溜垂崖靈草植玩幽輕霧阻討異忘曛逼寒沙際水平
霜樹籠烟直空宫聞莫覩地道窺難測此處學金丹何
人生羽翼誰傳九光要幾拜三仙職紫氣徒想像清潭
長眇默霓裳若有來覯我雲峰側
出湖寄趙冬曦
西泛平湖盡參差入斷山東瞻岳陽郡汗漫太虚間窘
步同行樂遒文互屢看山戍上雲桂江亭臨水關川途
倏忽間風景依如昨湘浦未賜環荆門猶主諾何時與
美人載酒遊宛洛
早霽南樓
山水佳新霽南樓翫初旭夜來枝半紅雨後洲全綠四
運相終始萬形紛代續適臨青草湖再變黃鶯曲地穴
穿東武江流下西蜀歌聞枉渚邅舞見長沙促心阻意
徒馳神和生自足白髮悲上春知常謝先欲
和尹&KR1026;秋夜遊㴩湖
坐嘯人事閒佳遊野情發山門送落照湖口昇微月林
尋猿狖居水戲黿鼉穴朔風吹飛雁芳草亦云歇
聞雨
多雨絶塵事寥寥入太玄城隂疎復合簷滴斷還連念
我勞造化從來五十年悞將心徇物近得還自然閒居
草木侍虚室鬼神憐有時進美酒有時汎清絃聲真不
世識心醉豈言詮
夜坐
懷哉四壁時未有三都價百金誰見許斗酒難為貰落
花生芳春孤月皎清夜復逢利交客題戶遥相謝
冬日見牧牛人擔青草歸
塞上綿應折江南草可結欲持梅嶺花遠競榆關雪日
月無他照山川何頓别苟齊兩地心天問將安說
雜詩
山閒苦積雨木落悲時遽賞心凡幾人良辰在何處觸
石滿堂侈灑我終夕慮客鳥懷主人銜花未能去剖珠
貴分明琢玉思堅貞要君意如此終始莫相輕
問子青霞意何事留朱軒自言心遠俗未始迹辭喧過
蒙良時幸側息吏途煩簪纓非宿好文史棄前言夕卧
圵窗下夢歸南山園白雲慚幽谷清風愧泉源十年兹
賞廢佳期今復存掛冠謝朝侣星駕別君門
蜀路
雲埃夜澄廓山日曉晴鮮葉落蒼江岸鴻飛白露天磷
磷含水石羃羃覆林烟客心久無緒秋風殊未然
和張監遊終南
宿懷終南意及此語雲峰夜聞竹澗静曉望林領重春
烟生古石時鳥戲幽松豈無山中賞但畏心莫從
鄴都引一首
君不見魏武草創争天禄羣雄睚眦相馳逐晝攜壯士
破堅陣夜接詞人賦華屋都邑繚繞西山陽桑榆汙漫
漳河曲城郭為墟人代改但見西園明月在鄴傍高塜
多貴臣娥眉&KR1863;睩共灰塵試上銅臺歌舞處惟有秋風
愁殺人
城南亭作
珂馬朝歸連萬石矟門洞啓親迎客圵堂珍重琥珀酒
庭前列肆茱萸席長袖遲迴意緒多清商緩轉目騰波
舊傳比翼侯家舞新出將雛主第歌漢家綘灌餘兵氣
晉代浮虚安足貴正逢天下金鏡清偏加日飲醇醪意
誰復遨遊不復歸閒庭莫畏不芳菲會待城南春色至
竟將花柳拂羅衣
同趙侍御乾湖作
江南湖水咽山川春江溢入共湖連氣色紛綸横罩海
波濤鼓怒上漫天鱗宗殼族嬉為府弋叟罛師利焉聚
欹帆側柂弄風口赴險臨深繞灣浦一灣一浦悵邅迴
千曲千溠怳迷哉乍見靈妃含笑往復聞遊女怨歌來
暑來寒往運洄洑潭生水落移陵谷雲間墜翮散泥沙
波上浮查棲樹木昨暮飛霜下圵津今朝行雁度南濱
處處溝浲清源竭年年萑葦白頭新天地盈虚尚難保
人間倚伏何須道秋月皛皛汎澄瀾冬景青青步纖草
念君宿昔觀物變安得踟蹰不衰老
贈崔二安平公樂世詞
十五紅妝侍綺樓朝承握槊夜藏鈎君臣一意金門寵
兄弟雙飛玉殿遊寧知宿昔恩華樂變化瀟湘離别愁
地濕莓苔生舞袖江聲怨嘆入箜篌自憐京兆雙眉嫵
會待南來五馬留
奉和聖製登驪山矚眺應制
寒山上半空臨眺盡寰中是日巡遊處晴光遠近同川
明分渭水樹暗辨新豐巖壑青音暮天歌起大風
奉和聖製賜王公千秋鏡應制
寶鏡頌神節凝規寫聖情千秋題作字長壽帶為名月
向天邊下花從日裏生不承懸象意誰辨照心明
侍宴蘘荷亭應制
迴鑾青岳觀帳殿紫烟峰仙路迎三鳥雲衢駐兩龍園
林看化塔壇墠識餘封山外聞簫管還如天上逢
奉和聖製野次喜雪應制
寒更玉漏催曉色御前開泱漭雲隂積氤氲風雪迴山
如銀作甕宫見璧成臺欲驗豐年象飄搖仙藻來
恩制賜食於麗正殿書院宴賦得林字
東壁圖書府西垣翰墨林誦詩聞國政講易見天心位
竊和羹重恩叨醉酒深緩歌春興曲情竭為知音
道家三首
金壇啓曙闈真氣肅微微落月銜仙竇初霞拂羽衣香
随龍節下雲逐鳳簫飛暫往蓬萊戲千年始一歸
窈窕流精觀深沈紫翠庭金奩調上藥寶案讀仙經作
賦看神雨乘槎辨客星秪應謝人俗輕舉託雲軿
金爐承道訣玉牒啓玄機雲逐笙歌度星流宫殿飛乘
風嬉浩蕩窺月弄光輝惟有三山鶴應同千載歸
送鄭大夫惟忠從公主入蕃
鳳吹遥將斷龍旗送欲還傾都邀節使傳酌緩離顔春
磧沙連海秋城月對關和戎應賞魏定遠莫辭班
岳州宴别潭州王熊
晉雲連省閣溝水遽西東然諾心猶在榮華歲不同孤
城臨楚塞遠樹入秦宫誰念三千里江潭一老翁
南中贈高六戩
北極辭明代南溟宅放臣丹誠由義盡白髮帶愁新鳥
墜炎洲氣花飛洛水春平生歌舞席誰憶不歸人
和朱使欣
江勢連山遠天涯此夜愁霜空極天静寒月帶江流思
起南征棹文高圵望樓自憐如墜葉汎汎侣仙舟
深渡驛
旅宿青山夜荒庭白露秋洞房懸月影高枕聽江流猿
響寒巖樹螢飛古驛樓他鄉對搖落併覺起離憂
還至端州驛前與高六别處
舊館分江日悽然望落暉相逢傳旅食臨别換征衣昔
記山川是今傷人代非往來皆此路生死不同歸
和尹懋秋夜遊㴩湖
㴩湖佳可遊既近復能幽林裏栖精舍山間轉去舟雁
飛江月冷猿嘯野風秋不是迷香客尋竒處處留
奉和聖製春日幸望春宫應制
别館芳菲上苑東飛花澹淡御筵紅城臨渭水天河静
闕對南山雨露通繞殿流鶯凡幾樹當蹊亂蝶許多叢
春園既醉心和樂共識皇恩造化同
奉和聖製春日出苑應制
禁林艷裔發青陽春望逍遥出畫堂雨洗亭臯千畆綠
風吹梅李一園香鶴飛不去随青管魚躍翻來入綵航
睿賞歡承天保定遒文更覩日重光
三月三日詔宴定昆池宫莊賦得筵字
鳳凰樓下對天泉鸚鵡洲中匝管絃舊識平陽佳麗地
今逢上巳盛明年舟將水動千尋日幕共林横兩岸烟
不降王人觀禊飲誰令醉舞拂賓筵
同趙侍御巴陵早春作
江上春來早可觀巧將春物妬餘寒水苔共繞留烏石花
鳥争開鬭鴨欄佩勝芳辰日漸煖然燈美夜月初圓意
随圵雁雲飛去直待南州蕙草殘
㴩湖山寺
空山寂歴道心生虚谷迢遥野鳥聲禪室從來塵外賞
香臺豈是世中情雲間東嶺千尋出樹裏南湖一片明
若使巢由知此意不將蘿薜易簪纓
奉和聖製途中經華岳應制
西嶽鎮皇京中峰入太清玉鑾重嶺應緹綺薄雲迎霽
日懸高掌寒空類削成軒遊會神處漢幸望仙情舊廟
青林古新碑綠字生羣臣願封岱還駕勒鴻名
奉酬韋祭酒自湯還都經龍門圵谿莊見貽之作
聞君湯井至瀟灑憩郊林拂曙攜清賞披雲覯綠岑歡
言遊覽意欵曲望歸心是日期佳客同山忽異尋桃花
迂路轉楊柳間門深汎舟伊水漲繫馬香樹隂繁絃弄
水族嬌吹狎沙禽春滿汀色媚景斜嵐氣侵懷仁殊未
遠重德匪專臨來藻敷幽思連詞報所欽
南中送圵使二首
傳聞合浦葉曾向洛陽飛何日南風至還随圵使歸紅
顔度嶺歇白首對秋衰高歌何由見層堂不可違誰憐
炎海曲淚盡血沾衣
待罪居重譯窮愁暮雨秋山臨鬼門路城繞瘴江流人
事今如此生涯尚可求逢君入鄉縣傳我念京周别恨
歸途遠離言暮景遒夷歌翻下淚虜酒未消愁聞有胡
兵急深懷漢國羞和親先是詐欵塞果為讎釋繫應分
爵蠲徒幾復侯廉頗誠未老孫叔且無謀若道馮唐事
皇恩尚可收
岳州作
水國生秋草離居再及瓜山川臨洞穴風日望長沙物
土南州異關河圵信賖日昏聞怪鳥地熱見修蛇遠人
夢歸路瘦馬嘶去家正有江潭月裵徊戀九華
遊洞庭湖
平湖曉望分仙嶠氣氛氲鼓枻乘清渚尋峰弄白雲江
寒天一色日静水重紋樹坐參猿嘯沙行入鷺羣緣源
斑篠密罥徑綠蘿紛洞穴傳虚應楓林覺自薰雙童有
靈藥願取獻明君
巴丘春作
日出洞庭水春山掛斷霞江涔相映發卉木共紛華湘
戍南浮闊荆關圵望賖湖隂窺魍魎丘勢辨巴蛇島戶
巢為館漁人艇作家自憐心問景三歲客長沙
聞雨
窮冬萬花匝永夜百憂攢危戍臨江火空齋入雨寒斷
猿知屢别嘶雁覺虚彈心對爐灰死顔随庭樹殘舊恩
懷未報傾膽鏡中看
清夜酌
秋隂士多感雨息夜無塵清樽宜明月復有平生人
被使在蜀
即今三伏盡尚自在臨卭歸途千里外秋月定相逢
蜀道後期
客心争日月來往預期程秋風不相待先至洛陽城
傷妓人董氏
董氏嬌嬈性多為窈窕名人随秋月落韻入擣衣聲
送梁六自洞庭山作
巴陵一望洞庭秋日見孤峰水上浮聞道神仙不可接
心随湖水共悠悠
石倉歴代詩選卷二十七
