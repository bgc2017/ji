石倉歴代詩選卷三百二十二
明曹學佺編
明詩初集四十二
韓守益
過長風沙
長風沙風高沙闊天無涯紅雲畫舫搖雙櫓宦遊幾見
蘆花飛蘆花飛映晴雪身世飄零不須說四海皆兄弟
無端對面分秦越丈夫莫學冷煖情襟懷磊落肝膽明
明朝去作朱幡守萬樹巴山隔帝京回首長風沙外程
桃源圖
閏秦呂政吞六國虎視咸陽威赫赫百尺瓜坑書燄紅
黔首欲愚愚不得長城之役驪山徒逋逃首鼠何地無
携家竟入武陵去一區山水如蓬壺就中寒暑無正朔
剰種桃花記開落炎風吹散鮑魚腥馬後之牛相繼作
家人父子何優游男耕女織無離憂空聞太古葛天民
只隔潺湲一水流漁郎忽作花間夢一日千年綵霞洞
清樽美酒醉復醒扶老携童走相送扶桑光射明朝陽
瑶草露重涵幽香起來恍惚夢始覺歸舟一棹春溪長
時驚俗駭追蹤跡翠老紅飄煙羃羃仙耶凡耶總莫知
萬古高山倚空碧
過九江
夷險休渝節勤勞莫問家暮船維柳樹春水汎桃花廬
阜依霄漢江洲對渚沙多情白司馬文藻詠琵琶
泊江渚
艤棹蘆花渚江天夜向中月明銀色界波靜水晶宮進
止誠關分升沈迥不同豈能終默默長嘯問穹窿
過采石有懷李白及過彭蠡有懷陶令
制作隆中古寥寥大雅音文章關有道天地豈無心白
也才何逸時哉陸易沉蛾眉亭外月還照大江潯
其二
擾擾元熙事相將晉鼎移豫州歸宋日陶令棄官時嘉
遯非干譽高風不易追如何弔形迹長使後人疑
懷遠縣
治平今有日因得遠人懷一水牂牁遠千山翡翠開竹
祠依澗壑縣郭半雲霾我正詢民瘼苖頑莫浪猜
發桐江驛
早發梧江驛新晴宿雨收暖風寒食後啼鳥綠隂稠到
處停蘭棹逢人問象州隄防多鼠盗終夜整戈矛
謁羅池廟
嘗聞柳州柳今到柳州城謁廟雙旌去看碑百感生遠
人嚴祀典遺像著高名庭樹參天綠神來瘴癘清
遷江縣
駐馬遷江郭懸旌映落霞山危開八寨縣小只三家望
望依前戍嗚嗚起暮笳晚凉生廨宇中夜夢京華
告歸養
嶺海迎秋瘴霧披京畿清曉露華晞青宮恩重令終養
白髮心勞夢遠歸椰葉雨晴鸚鵡語木綿風暖鷓鴣飛
眼中無限鄉關意含笑花前看錦衣
黃牛廟
丹扁玄書揭峻扄千章喬木雨餘青雲崖物像偏驚目
雪嶺春湍走建瓴常祀永頒昭代典扁舟多賴濟川靈
長懷馬耳徵竒夢我有深衷託薦馨
宜都一覽樓
層樓飛構壯宜都雲影天光入畫圖千里鶯花連隴蜀
一江風浪接荆吳煙霏山色時濃淡雨雜灘聲自有無
幾度憑欄倍惆悵白雲飛出寸心孤
紀夢
連旬風雨夢林泉茒舍斜連竹樹邊曉起分明向人說
幾時江上買歸船
張商英祠
依阿新法疏高銓監税荆南倏左遷為信生生出因果
東臯猶有施僧田
玉泉寺
青壁丹崖照錦霞名山深處佛為家高峯想與銀河近
好上秋風八月槎
吕蒙城
英雄分據國為三吳蜀風雲入笑談多病阿蒙終一捷
古城依舊向江南
附姚廣孝(法名道衍相州人有逃虚集)
按姚少師或以為吳郡人余觀王弇州筆記云少師
棲逸禪宗中嬰世網既參佐命卒叛初服互逃儒釋
之間安獲進退之所其詩如入忉利天雖自快樂未
就解脫魔障既深終當墮落弇州此論因其力贊文
皇靖難之師而致貶也然少師實不葷酒婚娶似亦
堅守其師教矣詩則惡可廢諸
石經山(并序)
石經山在燕之范陽郡峯巒秀拔若天竺山故
稱曰小西天隋大業間有法師静琬者處是山
愳聖教有難不能流通于是發願募緣敦工鑿
石為板刊造一大蔵經儲積於山以備其後法師
首刊至唐貞觀初僅成大湼槃一部而法師乃卒
其後子孫繩繩化億萬人乞錢粟刊造餘部歴遼
與金然後完此一大蔵貯于巖洞者七地穴者二
洞以石門閉之穴以浮屠鎮之自隋唐遼金及元
碑碣森列照映巖野然而累經干戈無秋毫之犯
洪武二十一年歲在戊辰春正月廿一日余奉旨
往觀念法師之願力宏大堅固是山之泉石靈異
清秀故賦是詩鐫於華嚴堂之壁雖未足彰法
師之幽光庶以紀兹行之歲月而託其不朽也
詩曰
峨峨石經山蓮峰吐金碧秀氣鍾芯題勝槩擬西域竺
墳五千卷華言百師譯琬公懼變滅鐵筆寫蒼石片片
青瑤光字字太古色初非一代就用藉萬人力流傳鄙
簡編堅固陋板刻深由地穴蔵高從巖洞積初疑神鬼
工迺著造化迹延洪勝汲塜防虞猶孔壁不畏野火燒
詎愁蘚苔蝕兹山既無盡是法寧有極如何大業間得
此至人出幽明獲爾利乾坤配其德大哉弘法心吾徒
可為則
自阜平縣過大𣲖山二百里抵五臺游覽成詠
阜平從西來大山與連谷層岡歴千重一磵過百曲劔
鋩露遠峰練色紓寒瀑虎迹屢驚人鳥道長仄足霞光
閃危嶠雲氣沍崇麓亂蟬咽隂吹幽禽響佳木斷徑鳴
孤猱平坡走羣鹿萬蘤雜紅紫衆葉紛青綠木皮野客
衣石广山氓屋遐方日尋勝空林暮投宿漫遊知自許
縱覽厭所欲會當登五臺清凉我心目
送友人之松江得曙字
潮來沙磧平月落海門曙汀蒲轉風葉堤柳搖煙絮江
頭春可憐天涯人獨去有歌送君行無酒留君住雪浪
没沙鷗雲帆出江樹回首讀書聲青山不知處
送靈隠欽老
昔從冷泉遊今見冷泉主迢遰來石城袈裟帶松雨去
住自無意何暇計出處官舍晚相看竹邊不知暑尚論
古人心還舉尊宿語歘爾返故廬惆悵獨延佇
蠡口夜歸
日没渡口昏水風着人熱漁燈帶螢火微光互明滅舟
人報水程路遠行欲歇故山不分明目盡心力絶遥想
山中人待人仍待月
題怡上人松風閣圖
萬松蒼蒼蟠峻嶺久向耶溪誇絶境道人層構萬松間
宴坐長年樂深靜靈飈歘來巖谷口髯君忽作蛟鼉吼
喧豗直遣嶺猿驚振迅或令山鬼走須臾瑟瑟復蕭蕭
初如笙竽再如韶裂石聲欺匡阜瀑奔雷勢壓錢塘潮
清竒自適煙霞侶冷落豈宜箏笛耳長夜寥寥四壁空
贏得此心如止水黃鶴山中淨名老援筆圖成過荆浩
金華太史製雄文秋色南山兩相好
且停寺(并引)
寺在内丘縣西山中晉佛圖澄之所建也奇峯喬
林清泉修竹境致幽絶非他山可並昔虢太子于
寺駐馬曰且停寺有碑在焉
老年落魄猶非昔破帽遮頭誰識得不問水郭與山村
杖藜到處尋陳迹西丘地勢一何壯建國當年誇石勒
竺師賴有佛圖澄問道從容降詞色至今禪刹遺磵阿
松扉晝掩縈煙蘿水流涓涓水樂奏山木黯黯山禽歌
樵人牧竪不敢到竹逕雲斷惟僧過有碑千年字漫滅
忍使老眼空摩挲神僧去久山無主誰聽塔上風鈴語
古往今來一笑間不用悲歌淚如雨
天界寺
香刹依天極彤雲擁地維龍蟠新賜額龜負舊刊碑金
鐸鳴風殿珠幢影月墀遥瞻晨祝罷處處藹春熙
送友人之武林
我住城西寺君歸湖上山馬聲知驛路樹色認鄉關遠
戍霜鴻慘荒汀雪鷺閒自憐堤畔柳愁緒不禁攀
過磵東贈馬生
素抱厭塵緣林居自澹然鳥啼青磵曲樵唱暮鐘邊香
几流松雨書帷閟竹煙常時賓客至隨意煮山泉
訪道權上人宿城南
遠尋應不惮况爾祗同城一榻留人處孤燈照雨明藁
添新覓句琴變舊彈聲此夕諧歡笑元非徇俗情
題張山人適樂圃林館
開牖依林樾迢迢去市遥翠低承雨竹綠碎受風蕉夕
嶺還侵戸春流欲斷橋主人緣愛客時為出山瓢
和徐一䕫遊龍山雜賦二首
翛翛一禪宫樓臺隠金碧松關掩唄音花龕鎖雲迹羣
僧禮祖餘香燈自長夕
出崦不逢山長江波淼淼落日下遥汀寒雲翳沙鳥延
佇目難窮孤帆來樹杪
師林精舍遇盈師夜坐
空林長掩關閒雲去無迹偶來值禪侶清談忘永夕坐
久磬聲沉松堂一燈寂
題觀音巖
高閣臨虚如履地長江萬里來無際世人可到不可留
只許禪僧仝結制亂帆來往逐雲飛隔岸淮山擁翠微
大士巖前常宴坐孤燈夜照客船歸
秋日登海虞致道觀
琳館無塵真福地門前萬竹自青青丹成井底飛雙鴿
檜老壇邊布七星鶴舞出林朝每見龍吟歸壑夜還聽
我來祗為逃秋暑非是尋仙問道經
秋蝶
粉態凋殘抱恨長此心應是怯凄凉如何不管身憔悴
猶戀黃花雨後香
題聰上人山居圖
結樓曾向萬峯間放鶴歸來錫已閒夕景無多樵唱斷
疎鐘寒溜繞空山
附郭登詩(字元登武定侯英諸孫也後積功封定襄伯)
謁洞庭君廟
停舟一拜洞庭君古廟荒凉對夕曛鳥跡下庭書作字
蝸涎侵壁篆成文江通巴峽風濤壯山過寧陵楚蜀分
簫鼓不來鴉陣散滿階黃葉自紛紛
澧州道中遇雨
苦隂三月黯晴暉道遠心忙思欲飛山鳥莫啼泥滑滑
瘴煙纔起雨霏霏夜長古驛聞雞早日落荒林見客稀
困倚肩輿厭沾濕幸無塵土上征衣
岳侍講自謫所取回京
早登黃閣贊經綸欲報君恩敢愛身青海四年羈旅客
白頭雙淚倚門親鳴璫又喜趨仙仗補衮還思用舊臣
謾道歸來心便了天涯多少未歸人
哀征人
天連離水鳴嗚咽戰馬無聲寳刀折冤鬼慘酸啼夜月
青燐熒熒明又滅照見征夫戰時血
客中春晚
遠塞書難寄空庭花自開舊巢雙燕子今歲又歸來
石倉歴代詩選卷三百二十二
