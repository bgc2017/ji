石倉歴代詩選卷四十三
明曹學佺編
盛唐十二
崔國輔(吴郡人)
從軍行
塞北胡霜下營州索兵救夜裏偷道行將軍馬亦瘦刀
光照塞月陣色明如晝傳聞賊滿山已共前鋒闘
雜詩
逢着平樂兒論交鞍馬前與酤一斗酒恰用十千錢後
余在關内作事多迍邅何肯相救援徒聞寶劒篇
古意
紅荷楚水曲彪炳爍晨霞未得兩回摘秋風吹却花時
芳不待妾玉珮無處誇悔不盛年時稼與青樓家
宿法華寺
松雨時復滴寺門清且凉此心竟誰證回憩支公牀壁
畫感靈跡龕經傳異香獨遊寄象外忽忽歸南昌
題豫章館
楊柳映春江江南轉佳麗吴門綠波裏越國青山際遊
宦常往來津亭暫臨憩驛前蒼石没浦外湖沙細向晩
宴且平孤舟冏然逝雲留西北客氣歇東南帝獨有萋
萋心誰知怨芳歲
石頭灘作
悵矣秋風時余臨石頭瀨因高見超遠盡此數州内羽
山一點青海岸雜花碎離離樹木少漭漭湖波大日暮
千里帆南飛落天外須臾遂入夜楚色有微靄尋遠跡
已窮遺榮事多昧一身猶未理安得濟時代且泛朝夕
潮荷衣蕙為帶
漂母岸
泗水入淮處南邊古岸存秦時有漂母於此飯王孫王
孫初未遇寄食何足論後為楚王來誓欲荅母恩事迹
遺在此空傷千載魂茫茫水中渚上有一孤墩遙望不
可到蒼蒼煙樹昏幾年崩塚色每日落潮㾗古地多陻
圯時哉不敢言向夕淚沾裳只宿蘆洲村
對酒吟
行行日將夕荒村古塜無人跡蒙籠荆棘一鳥吟屢勸
提壺沽酒喫古人不逹酒不足遺恨精靈傳此曲寄言
世上諸少年平生且盡杯中醁
宿范浦
月暗潮又落西陵渡暫停村煙和海霧舟火亂江星路
轉定山遶塘連范浦横鴟夷近何去空山臨滄溟
杭州北郭戴氏荷池送侯愉
秋近萬物肅况當臨水時折花贈歸客離緒斷荷絲誰
謂江國永故人感在兹道存過北郭情極望東菑喬木
故園意鳴蟬窮巷悲扁舟竟何待中路每遲遲
怨詞二首
妾有羅衣裳秦王在時作為舞春風多秋來不堪著
樓前桃李疎池上芙蓉落織錦猶未成蛩聲入羅幕
古意
玉籠薰繡裳着罷眠洞房不能春風裏吹却蘭麝香
襄陽曲二首
蕙草嬌紅萼時光舞碧雞城中美年少相見白銅鞮
少年襄陽地來往襄陽城城中輕薄子知妾觧秦筝
魏宫詞
朝日照紅妝擬上銅雀臺畫眉猶未竟魏帝使人催
長信草
長信宫中草年年愁處生故侵珠履跡不使玉階行
長樂少年行
遺却珊瑚鞭白馬驕不行章臺折楊柳春日路傍情
湖南曲
湖南送君去湖北送君歸湖裏鴛鴦鳥雙雙他自飛
中流曲
歸時日尚早更欲向芳洲渡口水流急迴船不自由
王孫遊
自與王孫别頻看黃鳥飛應由春草誤著處不成歸
采蓮
玉溆花争發金塘水亂流相逢畏相失竝著采蓮舟
子夜冬歌
寂寥抱冬心裁羅又褧褧夜久頻挑燈霜寒剪刀冷
麗人曲
紅顔稱絶代欲竝真無侣獨有鏡中人由來自相許
小長干曲
月暗送潮風相尋路不通菱歌唱不徹知在此塘中
王昭君
漢使南還盡胡中妾獨存紫臺綿望絶秋草不堪論
秦女卷衣
雖入秦帝宫不上秦帝牀夜夜玉窗裏與他卷衣裳
今别離
送别未能旋相望連水口船行欲映洲幾度急搖手
衛豔詞
淇上桑葉青青樓含白日比時遙望君車馬城中出
渭水西别李崙
隴右長亭堠山隂古塞秋不知嗚咽水何事向西流
送韓十四被魯王推逓往濟南府
西候情何極南冠怨有餘梁王雖好事不察獄中書
白紵辭
洛陽梨花落如霰河陽桃葉生復齊坐惜玉樓春欲盡
紅綿粉絮裛妝啼
九日
江邊楓落菊花黃少長登高一望鄉九日陶家雖載酒
三年楚客已沾裳
崔曙(宋州人)
宿大通和尚塔敬贈如上人兼呈常孫二山人
支公已寂滅影塔山上古更有真僧來道場救諸苦一
承微妙法寓宿清淨土身心能自觀色相了無取森森
松映月漠漠雲近戶嶺外飛電明夜來前山雨然燈見
棲鴿作禮聞信鼔曉霽南軒開秋華淨天宇願言出世
塵謝爾申及甫
送薛據之宋州
無媒嗟失路有道亦乘流客處不堪别異鄉應共愁我
生早孤賤淪落居此州風土至今憶山河皆昔遊一從
文章事兩京春復秋君去問相識幾人今白頭
山下晚晴
寥寥遠天淨谿路何空濛斜光照疎雨秋氣生白虹雲
盡山色暝蕭條西北風故林歸宿處一葉下梧桐
潁陽東谿懷古
靈谿氛霧歇皎鏡清心顔空色不映水秋聲多在山世
人久疎曠萬物皆自閒白鷺寒更浴孤雲晴未還昔時
讓王者此地閉玄關無以躡高步淒凉岑壑間
早發交崖山還太室作
東林氣微白寒鳥忽高翔吾亦自兹去北山歸草堂仲
冬正三五日月遙相望肅肅過潁上曨曨辨少陽川冰
生積雪野火出枯桑獨往路難盡窮隂人易傷傷此無
衣客如何蒙雨霜
奉試明堂火珠
正位開重屋明堂出火珠夜來雙月滿曙後一星孤天
淨光難滅雲生望欲無遙知太平代國寶在名都
途中曉發
曉霽長風裏勞歌赴遠期雲輕歸海疾月滿下山遲旅
望因高盡鄉心遇物悲故林遙不見况在落花時
緱山廟
遺廟宿隂隂孤峰映綠林步随仙路遠意入道門深澗
水流年月山雲變古今祗聞風竹裏猶有鳳笙音
同諸公謁啓母祠
閟宫凌紫微芳草閉閒扉帝子復何在王孫遊不歸春
風鳴玉珮暮雨拂靈衣豈但湘江口能令懷二妃
九日登望仙臺仍呈劉明府容
漢文皇帝有高臺此日登臨曙色開三晉雲山皆北向
二陵風雨自東來關門令尹誰能識河上仙翁去不回
且欲近尋彭澤宰陶然共醉菊花杯
登水門樓見亡友張貞期題望黃河詩因以感
興
吾友東南美昔聞登此樓人從川上逝書向壁中留嚴
子好真隱謝公耽遠遊清風初作頌暇日復銷憂時與
文字古跡随山水幽已孤蒼生望空見黃河流流落年
將晩悲凉物已秋天高不可問掩泣赴行舟
嵩山尋馮鍊師不遇
青谿訪道凌煙曙王子仙成已飛去更值空山雷雨時
雲林薄暮歸何處
綦毋潛(字季通荆南人)
冬夜寓居寄儲太祝
自為洛陽客夫子吾知音盡義能下士時人無此心奈
何離居夜巢鳥悲空林愁坐至月上復聞南鄰砧
春泛若耶谿
幽意無斷絶此去随所偶晚風吹行舟花落入谿口際
夜轉西壑隔山望南斗潭煙飛溶溶林月低向後生事
且瀰漫願為持竿叟
題鶴林寺
道林隱形勝向背臨層霄松覆山殿冷花藏谿路遙珊
珊寶幡挂焰焰明燈燒遲日半空谷春風連上潮少憑
水木興暫令身心調願謝擕手客兹山禪誦饒
題栖霞寺
南山勢迴合靈境依此住殿轉雲崖隂僧探石泉度龍
蛇争翕習神鬼皆密護萬壑奔道場羣峰向雙樹天花
飛不著水月白成路今日觀身我歸心復何處
送儲十二歸莊城
西坂何繚繞青林問子家天寒噪野雀日晚度城鴉寂
歴道傍樹曈瓏原上霞兹情不可說長恨隱淪賖
送章彝下第
長安渭橋路行客别時心獻賦温泉畢無媒魏闕深黃
鶯啼就馬白日暗歸林三十名未立君還惜寸隂
送崔員外黔中監選
持衡出帝畿星指夜郎飛神女雲迎馬荆門雨濕衣聽
猿收淚罷繫雁待書稀蠻貊雖殊俗知君肝膽微
送賈恒明府兼寄温張二司戶
越客新安别秦人舊國情舟乘晚風便月帶上潮平花
路西施石雲峰勾踐城明州報兩掾相憶二毛生
送宋秀才
冠古積榮盛當時數戟門舊交丞相子繼世五侯孫長
劒倚天外短書盈萬言秋風一送别江上暗消魂
送鄭務拜伯父
名公作逐臣驅馬拂行塵舊國問鄖子勞歌過郢人一
川花送客二月柳宜春奉料竹林興寬懷此别晨
題招隱寺絢公房
開士度人久空巖花霧深徒知燕坐處不見有為心蘭
若門對壑田家路隔林還言證法性歸去比黃金
宿太平觀
夕到玉京寢窅冥雲漢低魂交仙室蝶曙聽羽人雞滴
瀝花上露清泠松下谿明堂訪真隱揮手入無倪
題靈隱寺山頂禪院
招提此山頂下界不相聞塔影挂清漢鐘聲和白雲觀
空静室掩行道衆香焚且駐西來駕人天日未曛
若耶谿逢孔九
相逢此谿曲勝託在煙霞潭影竹間動巖隂簷外斜人
言上皇代犬吠武陵家借問淹留日春風滿若耶
宿龍興寺
香刹夜忘歸松清古殿扉燈明方丈室珠繫比丘衣白
月傳心静青蓮喻法微天花落不盡處處鳥銜飛
茅山洞口
華陽仙洞口半嶺拂雲看窈窕穿苔壁差池對石壇方
随地脉轉稍覺水晶寒未果變金骨歸來兹路難
滿公房
世界蓮花藏行人香火緣燈王照不盡中夜寂相傳
過融上人蘭若
山頭禪室挂僧衣窗外無人谿鳥飛黃昏半在下山路
却聽鐘聲連翠微
薛據(河中寶鼎人)
古興
日中望雙闕軒蓋揚飛塵鳴珮初罷朝自言皆近臣光
華滿道路意氣安可親歸來宴高堂廣筵羅八珍僕妾
盡綺紈歌舞夜逹晨四時固相代誰能久要津已看覆
前車未見易後輪丈夫須兼濟豈能樂一身君今皆得
志肯憐憔悴人
登秦望山
南登秦望山目極大海空朝陽半蕩漾晃朗天水紅谿
壑争噴薄江湖逓交通而多漁商客不悟歲月窮振緡
迎早潮弭棹候長風予本萍泛者乘流任西東茫茫天
際帆栖泊何時同將尋會稽迹從此訪任公
西陵口觀海
長江漫湯湯近海勢彌廣在昔坯混凝融為百川泱地
形失端倪天色灒滉瀁東南際萬里極目遠無象山影
乍浮沉潮波忽來往孤帆或不見棹歌猶想像日暮長
風起客心空振蕩浦口霞未收潭心月初上林嶼幾邅
廻亭臯時偃仰歲宴訪蓬瀛真遊非外奬
出青門往南山下别業
舊居在南山夙駕自伊闕榛莽相蔽虧去爾漸超忽散
漫餘雪晴蒼茫季冬月寒風吹長林白日原上没懷抱
曠莫伸相知阻胡越弱年好棲隱鍊藥在巖窟及此離
垢氛興來亦因物末路期赤松斯言庶不伐
題丹陽陶司馬廳壁
高鑒清洞徹儒風入進難詔書增寵命才子益能官門
帶山光晚城臨江水寒惟餘好文客時得詠幽蘭
早發上東門
十五能文西入秦三十無家作路人時命不將明主合
布衣空惹洛陽塵
閻防
晚秋石門禮拜
輕策臨絶壁招提謁金仙舟車無遊徑崖嶠乃屬天躑
躅淹昃景夷猶望新弦石門變暝色谷口生人煙陽雁
呌平楚秋風急寒川馳暉苦代謝浮脆暫貞堅永欲卧
丘壑息心依梵筵誓將歴劫願無以外物牽
宿岸道人精舍
早歲參道風放情入寥廓重因息心侣遂果巖下諾斂
迹辭人間杜門守寂寞秋風剪蘭蕙霜氣冷淙壑山牖
見然燈竹房聞搗藥願言捨塵事所趣非龍蠖
夕次鹿門山作
龐公嘉遯所浪迹難追攀浮舟暝始至抱杖聊自閒雙
巖開鹿門百谷集珠灣噴薄湍上水春容谷裏山焦原
不足險梁壑未成艱我行自春仲夏鳥忽緜蠻蕙草色
已晩客心殊倦還遠遊非避地訪道愛童顔安能徇機
巧争奪錐刀間
百丈谿新理茅茨讀書
浪迹棄人世還山自幽讀始傍巢由蹤吾其獲心曲荒
庭何所有老樹半空腹秋蜩鳴北林暮鳥穿我屋栖遲
樂遵渚恬曠寡所欲開卦推盈虚散帙攻節目養閒度
人事逹命知止足不學東國儒俟時勞伐輻
與永樂諸公夜泛黃河作
煙深載酒入但覺暮川虚映水見山火鳴榔聞夜漁愛
兹山水趣忽與人世疎無暇然官燭中流有望舒
丁仙芝(潤州曲阿人)
贈朱中書
十年種田濱五湖十年遭澇盡為蕪頻年井税常不足
今年緡錢誰為輸東鄰轉榖五之利西鄰販繒日已貴
而我守道不遷業誰能肯敢效此事紫微侍郎白虎殿
出入通籍廻天眷晨趨綵筆柏梁篇晝出雕盤太官膳
會應憐爾居素約可即長年守貧賤
戲贈姚侍御
繁霜曉幕鳴柏烏侍子獸炭然金爐重門啓鎖紫髯胡
新披驄馬隴西駒頭戴獬豸急晨趨明光殿前見天子
今日應彈佞倖夫
餘杭醉歌贈吳山人
曉幕紅襟燕春城白項烏只來梁上語不向府中趨城
頭坎坎鼓聲曙滿庭新種櫻桃樹桃花昨夜撩亂開當
軒發色映樓臺十千兌得餘杭酒二月春城長命杯酒
後留君待明月還將明月送君回
剡谿館聞笛
夜久聞羌笛寥寥虚客堂山空響不散谿静曲宜長草
木生邊氣城池泛夕凉虚然異風出髣髴宿平陽
渡楊子江
旌節中流望空波兩畔明林開楊子驛山出潤州城海
盡邊隂静江寒朔吹生更聞楓葉下淅瀝度秋聲
長寧公主舊山池
平陽舊池館寂寞使人愁座卷流黃簟簾垂白玉鈎庭
閒花自落門閉水空流追想吹簫處應随仙鶴遊
京中守歲
守歲多然燭通宵莫掩扉客愁當暗滿春色向明歸玉
斗廵初匝銀河落漸微開正獻歲酒千里間庭闈
江南曲三首
長干斜路北近浦是兒家有意來相訪明朝出浣紗
發向横塘口船開值急流知郎舊時意且請攏船頭
昨暝逗南陵風聲波浪阻入浦不逢人歸家誰信汝
張潮(一作張朝曲阿人)
江風行
壻貧如珠玉壻富如埃塵貧時不忘舊富日多寵新妾
本富家女與君為偶匹惠好一何深中門不曾出妾有
繡衣裳葳蕤金縷光念君貧且賤易此從遠方遠方三
千里思君心未已日暮情更來空望去時水孟夏麥始
秀江上多南風商賈歸欲盡君今尚巴東巴東有巫山
窈窕神女顔常恐遊此方果然不知還
長干行
憶妾深閨裏煙塵不曾識嫁與長干人沙頭候風色五
月南風興思君下巴陵八月西風起想君發揚子去來
悲如何見少離别多湘潭幾日到妾夢越風波昨夜狂
風度吹折江頭樹淼淼暗無邊行人在何處北客真王
公朱衣滿江中薄暮來投宿數朝不肯東好乘浮雲驄
佳期蘭渚東鴛鴦綠浦上翡翠錦屏中自憐十五餘顔
色桃花紅那作商人婦愁水復愁風
采蓮詞
朝出沙頭日正紅晚來雲起半江中賴逢鄰女曾相識
竝著蓮舟不畏風
江南行
茨菰葉爛别西灣蓮子花開猶未還妾夢不離江水上
人傳郎在鳳凰山
李嶷
少年行三首
十八羽林郎戎衣侍漢王臂鷹金殿側挾彈玉輿傍馳
道春風起陪遊出建章
侍獵長楊下承恩更射飛塵生馬影滅箭落雁行稀薄
暮随天仗聯翩入瑣闈
玉劒膝邊横金杯馬上傾朝遊茂陵道依宿鳳凰城豪
吏多猜忌無勞問姓名
淮南秋夜呈周偘
天淨河漢高夜閒砧杵發清秋忽如此離恨應難歇風
亂池上萍露光竹間月與君共遊處勿作他鄉别
林園秋夜作
林卧避殘暑白雲長在天賞心既如此對酒非徒然月
色徧秋露竹聲兼夜泉凉風懷袖裏兹意與誰傳
袁瓘(明皇時人)
鴻門行
少年買意氣百金不辭費學劒西入秦結交北遊魏秦
魏多俠人與代亦殊倫由來不相識皆是暗相親寶馬
青絲轡狐裘貂鼠服晨過劇孟遊暮投咸陽宿然諾本
云云諸侯莫不聞猶思百戰術更逐李將軍始從灞陵
下遙遙度朔野北風聞楚歌南庭見胡馬胡馬秋正肥
相邀夜合圍戰酣烽火滅路斷救兵稀白刃縱横逼黃
塵飛不息虜騎血灑衣單于淚沾臆獻凱雲臺中自言
塞上雄將軍行失勢部曲遂無功新人不如舊舊人不
相救萬里長飄颻十年計不就棄置難重論驅馬度鴻
門行看楚漢事不覺風塵昏寶劒中夜撫悲歌聊自舞此
曲不可終曲終淚如雨
惠文太子挽歌
寒仗丹旄引隂堂白日違暗燈明象物畫水濕靈衣羽
化淮王去仙迎太子歸空餘燕銜土朝夕向陵飛
薛維翰
古歌二首
美人怨何深含情倚金閣不嚬復不語紅淚雙雙落
美人閉紅燭獨坐裁新錦頻放剪刀聲夜寒知未寢
春夜裁縫
珠箔因風起飛蛾入最能不教人夜作方便殺明燈
春女怨
白玉堂前一樹梅今朝忽見數花開兒家門戶尋常閉
春色因何入得來
怨歌
百尺珠樓臨狹斜新妝能唱美人車皆言賤妾紅顔好
要自狂夫不憶家
房琯(河南人)
題漢州西湖
高流纏峻隅城下緬丘墟決渠信浩蕩潭島成江湖結
宇依廻渚水中信可居三伏氣不蒸四逹暑自徂同人
千里駕鄰國五馬車月出共登舟風生随所如舉麾指
極浦欲極更盤紆繚繞各殊致夜盡情有餘遭亂意不
開即理還暫祛安得長晤語使我憂更除
許宣平(新安人)
醉歌
負薪朝出賣沽酒日西歸借問家何在穿雲入翠微
李陽冰
阮客舊居
阮客身何在仙雲洞口横人間不到處今日此中行
石倉歴代詩選卷四十三
