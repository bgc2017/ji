石倉歴代詩選卷三十
明曹學佺編
初唐十七
王翰(字子羽晉陽人)
贈唐祖二子
鴻飛遵枉渚鹿鳴思故羣物情尚勞愛况乃予别君别
時花始發别後蘭再薰瑶觴滋白露寶瑟凝凉氛裵徊
北林月悵望南山雲雲月渺千里音徽不可聞
飛燕篇
孝成皇帝本嬌奢行幸平陽公主家可憐女兒三五許
䒠茸惜是一園花歌舞向來時不貴一旦逢君感君意
君心見賞不見忘姊妺雙飛入紫房紫房綵女不得見
專榮固寵昭陽殿紅妝寶鏡珊瑚臺青瑣銀簧雲母扇
日夕風傳歌舞聲祇擾長信憂人情長信憂人氣欲絶
君王歌吹終不歇朝弄瓊簫下綵雲夜踏金梯上明月
明月薄蝕陽精昏嬌妬傾城惑至尊已見白虹横紫極
復聞飛燕啄皇孫皇孫不死燕啄折女弟一朝如火絶
明明天子咸戒之赫赫宗周襃姒滅古來賢聖歎狐裘
一國荒淫萬國羞安得上方斷馬劒斬取朱門公子頭
飲馬長城窟行
長安少年無遠圖一生惟羡執金吾麒麟殿前拜天子
走馬西擊長城胡胡沙獵獵吹人面漢虜相逢不相見
遥聞鼙鼓動地來傳道單于夜猶戰此時顧恩寧顧身
為君一行摧萬人壯士揮戈廻白日單于濺血汚朱輪
廻來飲馬長城窟長城道傍多白骨問之耆老何代人
云是秦皇築城卒黃昏塞北無人煙鬼哭啾啾聲沸天
無罪見誅功不賞孤魂流落此城邊當昔秦王按劒起
諸侯膝行不敢視富國強兵二十年築怨興徭九千里
秦王築城何太愚天實亡奉非北胡一朝禍起蕭墻内
渭水咸陽不復都
春女行
紫臺穹跨連綠波紅軒鉿匝垂纖羅中有一人金作面
隔幌玲瓏遥可見忽聞黃鳥鳴且悲鏡邊含笑着春衣
羅袖嬋娟似無力行拾落花比容色落花一度無再春
人生作樂須及辰君不見楚王臺上紅顏子今日皆成
狐兔塵
古蛾眉怨
君不見宜春苑中九華殿飛閣連連直如髮白日全含
朱鳥窗流雲半入蒼龍闕宫中綵女夜無事學鳳吹簫
弄清越珠簾北卷待凉風繡戶南開向明月忽聞天子
憶蛾眉寶鳳銜花揲兩螭傳聲走馬開金屋夾路鳴環
上玉墀長樂彤庭宴華寢三千美人曳花錦燈前含笑
更羅衣帳裏承恩薦瑶枕不意君心半路廻求仙别作
望仙臺琳琅禁闥遥相憶紫翠巖房晝不開欲向人間
種桃實先從海底覓蓬莱蓬莱可求不可上孤舟縹緲
知何往黃金作盤銅作莖青天白露掌中擎王母嫣然
感君意雲車羽旆欲相迎飛廉觀前空怨慕少君何事
須相誤一朝埋没茂陵田賤妾蛾眉不重顧宫車晩出
向南山仙衛逶迤去不還朝晡泣對麒麟樹樹下蒼苔
日漸斑人生百年夜將半對酒長歌莫長歎
子夜春歌
春氣滿林香春遊不可忘落花吹欲盡垂柳折還長桑
女淮南曲金鞍塞北裝行行小垂手日暮渭川陽
凉州詞二首
蒲萄美酒夜光杯欲飲琵琶馬上催醉卧沙場君莫笑
古來征戰幾人回
秦中花鳥已應闌塞外風沙猶自寒夜聽胡笳折楊柳
教人意氣憶長安
春日思歸
楊柳青青杏發花年光誤客轉思家不知湖上菱歌女
幾箇春舟在若耶
許景先(義興人)
折柳篇
春色東來度渭橋青門垂柳百千條長楊西連建章路
漢家林苑紛無數縈花始遍合歡枝遊思半罥相思樹
春樓初日照南隅柔條垂綠掃金鋪寶釵新梳倭墮髻
錦帶交垂連理襦自憐柳塞淹戎幕銀燭長啼愁夢着
芳樹朝催玉管新春風夜染羅衣薄城頭楊柳巳如絲
今年花落去年時折芳遠寄相思曲為惜容華難再持
陽春怨
紅樹曉鶯啼春風煖翠閨雕籠薰繡被珠履踏金隄芍
藥花如吐菖蒲葉正齊藁砧當此日行役向遼西
徐晶
同蔡孚五亭詠
章奏中京罷雲泉别業歸拂琴鋪野席牽柳挂朝衣翡
翠巢書幌鴛鴦立釣磯幽栖可憐處春事滿林扉
蔡起居山亭
文史歸休日棲閒卧草亭薔薇一架紫石竹數重青垂
露和仙藥燒香誦道經莫將山水弄持與世人聽
胡皓
和宋之問寒食題臨江驛
聞道山隂會仍為火忌辰途中甘棄日江上苦傷春流
水翻催淚寒灰更伴人丹心終不改白髮為誰新
出峽
巴東三峽盡曠望九江開楚塞雲中出荆門水上來魚
龍潛嘯雨鳬雁動成雷南國秋風晩客思幾悠哉
李元紘(京兆人)
綠墀怨
征馬噪金珂嫖姚向北河綠苔行跡少紅粉淚㾗多寶
屋粘花絮銀筝覆網羅别君如昨日青海雁頻過
相思怨
望月思氛氲朱衾嬾更薰春生翡翠帳花點石橊裙燕
語時驚妾鶯啼轉憶君交河一萬里仍隔數重雲
韋述(京兆人)
晩渡伊水
悠悠涉伊水伊水清見石是時春向深兩岸草如積迢
逓望洲嶼逶迤亘津陌新樹落疎紅遥原上深碧回瞻
洛陽苑遽有長山隔煙霧猶辨家風塵巳為客登陟多
異趣往來見行役雲起早巳昏鳥飛日將夕光隂逝不
借超然慕疇昔遠遊亦何為歸來存竹帛
春日山莊
初歲開韶月田家喜載陽晩晴搖水態遲景蕩山光浦
淨漁舟遠花飛樵路香自然成野趣都使俗情忘
廣陵送别宋員外佐越鄭舍人還京
朱紱臨秦望皇華赴洛橋文章南渡越書奏北歸朝樹
入江雲盡城銜海月遥秋風將客思川上晚蕭蕭
韋濟
奉和聖製次瓊嶽應制
陸海披晴雪千旗獵早陽岳臨秦路險河遶漢垣長行
漏通鳷鵲離宫接建章都門信宿近歌舞從周王
賀知章(字季真越州永興人)
曉發
江臯聞曙鐘輕栧理還&KR0008;海潮夜約約川露晨溶溶始
見沙上鳥猶埋雲外峰故鄉杳無際明發懷朋從
奉和御製春臺望
青陽布王道玄覽陶真性欣若天下春高逾域中聖神
臯類觀賞帝里如懸鏡繚繞八川浮岧嶤雙闕映曉色
徧昭陽晴雲卷建章華滋的皪丹青樹顥氣氤氲金玉
堂尚有靈蛇下鄜畤還徵瑞寶入陳倉自昔秦奢漢窮
武後庭萬餘宫百數旗回五丈殿千門連綿南隥出西
垣廣畫螓蛾誇窈窕羅生玳瑁象崑崙廼卷天晴興隱
恤古來土木良非一荆臨章觀趙叢臺何如堯階將禹
室層欄&KR0772;窱下龍輿清管逶迤半綺䟽一聽南風引鸞
舞長謠北極仰鶉居
望人家桃李花
山源夜雨度仙家朝發東園桃李花桃花紅兮李花白
照灼城隅復南陌南陌青樓十二重春風桃李為誰容
棄置千金輕不顧踟蹰五馬謝相逢徒言南國容華晩
遂歎西家飄落遠的皪長奉明光殿氛氲半入披香苑
苑中珍木元自竒黃金作葉白銀枝千年萬歲不凋落
還將桃李更相宜桃李從來露井傍成蹊結影矜艷陽
莫道春花不可樹會持仙實薦君王
送人之軍
常經絶脉塞復見斷腸流送子成今别令人起昔愁隴
雲晴半雨邊草夏先秋萬里長城寄無貽漢國憂
題袁氏别業
主人不相識偶坐為林泉莫謾愁沽酒嚢中自有錢
詠柳
碧玉妝成一樹高萬條垂下綠絲絛不知細葉誰裁出
二月春風似剪刀
采蓮曲
稽山罷霧鬱嵯峨鏡水無風也自波莫言春度芳菲盡
别有中流采芰荷
回鄉偶書二首
少小離鄉老大回鄉音無改鬢毛衰兒童相見不相識
笑問客從何處來
離别家鄉歲月多近來人事半銷磨惟有門前鏡湖水
春風不改舊時波
蘇晉(藍田人河内郡公珦子)
過賈六
主人病且閒客來情彌適一酌復一笑不知日將夕昨
來屬歡遊於今盡成昔努刀持所趣空名定何益
徐安貞(龍丘人)
書殿賜宴應制
校文常近日賜宴忽昇天酒正傳杯至饔人捧案前玉
階鳴澑水清閣引歸煙共惜芸香暮春風幾萬年
從駕溫泉宫
神女調溫液年年侍聖人試開臨水殿來洗屬車塵煖
氣隨明主恩波浹近臣靈威自無極從此獻千春
送王判官
明月開三峽花源出五谿城池青壁裏煙火綠林西不
畏王程促惟愁仙路迷巴東下歸棹莫待夜猿啼
題襄陽圖
畫得襄陽郡依然見昔遊峴山思駐馬漢水憶廻舟丹
壑常含霽青林不換秋圖書空咫尺千里意悠悠
程將軍夫人挽詩
琴瑟調雙鳳和鳴不獨飛正歌春可樂行泣露先晞環
珮聲猶在房櫳夢不歸將軍休沐日誰勸着新衣
聞鄰家理箏
北斗横天夜欲闌愁人倚月思無端忽聞畫閣秦筝逸
知是鄰家趙女彈曲成虛憶青蛾斂調急遥憐玉指寒
銀鎖重關聽未闢不如眠去夢中看
奉和聖製早度蒲津關
仙掌臨秦甸虹橋闢晉關兩都分地險一曲渡河灣路
得津門要時稱古戍閒城花春正發岸柳曙堪攀後乘
猶臨水前旌欲換山長安廻望日宸御六龍還
奉和聖製答二相出雀鼠谷
兩臣初入夢二月扈巡邊澗北寒猶在山南春半傳頌
聲先奉御辰象復回天雲日明千里旌旗照一川柳隂
低輦路草色變新田還望汾陽近宸遊自窅然
席豫(字建侯襄陽人)
奉和敇賜公主鏡
令節頒龍鏡仙輝下鳳臺含靈萬象入寫照百花開色
與皇明散光隨聖澤來妍&KR1126;冰鑑裏從此媿非才
江行紀事二首
飄颻任舟楫廻合傍江津後浦情猶在前山賞更新樹
深煙羃羃灘淺石磷磷川路南行遠淹畱惜此宸
江汎春風勢山樓曙月輝猿攀紫巖飲鳥拂清潭飛古
樹崩沙岸新苔覆石機津途賞無限征客暫忘歸
齊澣(字洗心定州人)
長門怨
煢煢孤思逼寂寂長門夜妾妬亦知非君恩那不借擕
琴就玉階調悲聲未諧將心托明月流影入君懷
袁暉
長門怨
早知君愛歇本自無縈妬誰使恩情深今來反相誤愁
眠羅帳曉泣坐金閨暮獨有夢中魂猶言意如故
銅雀妓
君愛本相饒從來似舞腰那堪攀玉座腸斷望陵朝怨
著情無主哀凝曲不調况臨松日暮悲吹坐蕭蕭
正月閨情
正月金閨裏微風繡戶間曉魂憐别夢春思逼啼顔遶
砌梅堪折當軒樹未攀歲華方若此何日度陽關
二月閨情
二月韶光好春風香氣多園中花巧笑林裏鳥能歌有
恨離琴瑟無情著綺羅更聽春燕語妾亦不如他
七月閨情
七月坐凉宵金波滿麗譙容華芳意改枕席怨情饒錦
字沾愁淚羅裙緩細腰不如銀漢女歲歲鵲成橋
石倉歴代詩選卷三十
