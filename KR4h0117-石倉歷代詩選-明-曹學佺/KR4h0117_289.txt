石倉歴代詩選卷二百八十九
眀曹學佺編
眀詩初集九
蘇伯
送王希暘編修使交趾
歷數歸真主羣方若綴旒外藩湏嗣續當宁重懷柔芝
簡文彌盛茅封禮更優代言欣爾屬將指副予求暫下
層霄去真成萬里遊宫袍裁白紵廐馬出驊騮望重皇
華使名高好畤侯揚鞭隨越鳥祖席贈吴鈎自覺光輝
遠那知䟦涉修幾旬行嶺嶠何處是交州山擁魚鱗集
江分燕尾流堕鳶從跕跕馴鹿自呦呦綠認桄榔浦紅
看荔子洲馬人偏好客蜑戸總能舟日上扶桑表天垂
瘴海頭昔聞銅作柱今見蜃為楼槲葉時交墜沙䖝或
暗投由來宣至德直欲被遐陬除館迎京使傾城拱道
周陪臣偵伺謹膳宰往來稠樂作聆銅鼔衣更閱具裘
珍羞羅海錯妙舞雜巴謳蕉實垂垂重椰漿盎盎浮括
囊懲薏苡澀口却扶蒌事大無違禮新王實好修有陳
皆睿訓餘事及冥搜足使誠心服端非緩頰侔上方思
子切誰敢為王留别袂逢梅雨歸期指麥秋論思金馬
日頌獻碧雞不
送陳思可主簿赴進賢任
一别十五年儵忽若昏旦相逢京城中幸脫戎馬亂宦
遊我何成鬢髮子已換㽜連一樽酒寂寞四門館剪燭
聽寒雨話舊過夜半居然消百憂莞爾成一粲維子才
且賢文采甚煥爛起從有道徵國光方縱觀謂宜寘館
閣鴻猷藉宣贊如何奉眀命鈎考親吏案黎庶乃邦本
疾痛資抑按要將遠猷敷可以小邑翫心懷簡書畏跡
逐萍梗散席掛遇順風潮生失遠岸昨夕簮云盍今朝
袂還判後會復何時臨岐重嗟歎
送宋起居還金華
長揖謝宦徒還歸戒征軸眷言幽貞廬夐在仙華麓就
養望既盈考槃志亦足儲清濬昔池薙荒理舊竹蘭佩
紉春蕤荷衣製秋綠沆&KR1197;晨三嚥彫胡晝九曝從今猿
與鶴不復怨幽獨
玄潭古劔歌
扁舟昔向玄潭過聞有古劔㽜巖阿欲觀躊躇復不敢
只恐開匣踴躍翻滄波此時邂逅都城裏玉質珠輝那
得比玄靈外護朱草莖赤日天中湧湖水想當旌陽初
鑄成槖籥元氣驅六丁星象失光彩白藏儲精靈不然
長纔尺又半如何照室影凌亂神光兔脫飛雪霜寶氣
龍騰貫霄漢自從斬蛟江水中濁世餘子誰能庸長伴
空山棲遁者但見白晝風雲從邇來閱歲未五十兩度
江湖寄蹤跡瑤臺月夜聽吹笙金界晴空逐飛鍚昔至
燕京時太平今㽜石城氛祲清乃知神物等鎮圭冥漠
自有神提擕由來治忽係出處非是漂泊東復西聖眀
御九有妖孽俱授首既非假道斬大蛇何用軍中撞玉
斗眀朝且賦歸去來彭蠡扁舟落吾手
送曹叔温赴淮安幕
初我識君自三山面如白玉紅頰顴平眀振佩入烏府
行人指點人中仙此身萍梗隨流轉淮水東西數相見
時清事簡百不憂巵酒篇詩恣歡宴自從烟霧霾江湖
將軍無復能齊驅春鶯秋月兩寂寞尺素斷絶心煩紓
今古江南佳麗地龍虎載瞻天子氣戔戔束帛賁丘園
濟濟衣冠若鱗萃東華邂逅式相逢蕭騷短髮驚成翁
青衫依舊陪驄馬風雨徒步追羣公過從更說舊遊好
舊遊着處生芳草沈約楼前杜宇啼西施陂上芙蓉老
京城官釀斗四千交歡安得青銅錢三嗅落花共一噱
浩歌白石看青天盍簮方喜慰疇曩摻别那堪增養養
寒潮浩蕩足秋霖木落江空欲何往紅蓮綠幕依黃堂
駕言擊楫趨山陽君才有用仍小試干將百鍊湏善藏
幾年爭戰今休息髑髅糢糊土花碧韓信祖逖安在哉
但見長淮搖落日世途反覆如浮雲人生離合矧可云
天皇盛德同華勛肯使獨鶴終雞羣
郭熙關山雪霽圖
昔我北遊月在䄍兼旬犯雪度雄覇千里萬里皆瑤琨
高迷丘垤低迷罅朔風烈烈塵不驚中野蕭條但桑柘
僕夫股慓面削瓜身上破褐纔掩骼長途日暮行不前
回顧堪憐那忍罵前車既斷後車絶停驂獨宿道旁舍
床頭土銼鬱生薪村酒沽來敢高價卧聽櫪馬齕枮荄
展轉無眠疑不夜阿翁鬢髮巳星星遊子何心更遠征
昨夜客窗風雨冷寒衣收拾寄行營
周伯寧春晴江岫圖
尚書襟懷絶瀟灑揮毫往往凌董馬平生一筆頗自珍
數尺新圖為君寫齊山遥接吴山青碧波萬頃孤帆征
東風綠徧汀洲草總是岐亭離别情一向江南一向北
離情浩蕩嗟何極正如江上之碧波縱有并刀那剪得
當時已足令心愁如今况復隔羅浮掩圖却上高臺望
但見遠海連天流暮歸朝出誰與侣蜃霧蠻烟結悽楚
木綿花落鸚鵡飛苦竹叢深鷓鴣語
送蔡思賢參政使蜀
清晨旌節三川去今日車書萬國同燕餞都亭來詔使
停驂鄉井訪鄰翁峯經回雁邊聲静峽入啼猿樹影空
昭烈祠西諸葛廟秦州城北隗囂宫神交露立蒼茫際
長嘯風生感慨中毛伯昔聞周上介隨何今見漢眀公
布宣德意相如檄嚢括山川太史功河隴從茲兵不搆
轘轅此去路相通庭充橘柚陳方物歌聽巴渝識土風
最是多情江漢水直隨歸楫到江東
中丞劉先生齋閣前山茶一枝並蔕因效栢梁
體
朔風剪水雨雪雱萬木蕭條凍且僵青藜丈人鈴閣傍
山茶作花紅錦香中有一枝並蔕香符彩爛若雙鴛鴦
嫣然占盡三春光皇英來自雲中央赤旗翠節雨作行
阿母笑執瑤池觴仙童雙雙吹鳳凰綵女齊綰珊瑚璫
麗色照耀青霞裳芳氣氤氳滿中堂大君尺劔定八荒
牛歸桃林馬華陽百度既貞四維張禮樂誰云謙未遑
制作直欲追虞唐丈人今之杜與房主臣合德真眀良
朝夕左右扶維綱餘子議論安敢當一朝嘉惠錫后皇
乃是人文發禎祥玉局仙子喜欲狂更祝人文夀而康
黼黻鴻猷焕天章嘉樹呈瑞垂無彊
贈徐季子
百金不惜布桅鞭兩耳不解聽朱絃人情如此亦何以
我每見之獨慨然夫君懷寶起浙右掉鞅觀光來日邊
夙學人言破萬卷新裁我喜窺幾編金莖玉露足秋爽
林花澗草争春姸紛紛牛毛豈不多振振麟角爾固專
摛藻詞垣翻舍置採芹鄉泮仍留連所好者竽鼔者瑟
猶枘以方鑿以圓陳平丰姿若冠玉酈生辯口如河懸
禮意殷勤日三接華貫敡歴歲九遷由來利鈍係遭遇
未必愚智殊天淵樂育菁莪亦已重况乃桑梓敢不虔
去國不賦北門什還家徑上東吴船大材小試吾竊歎
冷官不厭子乃賢謇予閱世儵四十守官太學垂五年
包羞待問成倚席畢竟兀坐寒無氊勲業空期螘附驥
俛仰却笑䕫憐蚿彼哉浮榮勿復道歸歟樂事言難宣
會稽雲門最幽絶鑑湖剡水交漪漣玄猿嘯呼山近屋
白鳥眀滅江接天雲間往往得靈藥月下時時聞采蓮
多暇應為曲水會乘閒便作東山眠
方壺雲山爛漫圖同胡士恭博士題
我家海嶽之畫圖乃是小米手所摹丹崖翠壁走雲氣
北連恒碣南衡廬長風中來吹不斷疑有鬼物隂卷舒
石林儵開復冥漠雷雨欲至愁鼪鼯分張尚覺天地窄
惨淡直與造化俱斯人一去三百載流傳筆力到方壺
舊聞仙巖二十四雲窗霧牖仙者都錦溪朝朝玉氣合
瓊林夜夜丹光噓方壺揮毫托真趣生紙染出纔尺餘
天高不見青鳥下樹老仍有玄猿呼上清羽士欣入手
珍重不减千眀珠展觀使我長太息如此雲山何處無
武陵桃花春正開淮南桂樹秋不枯強顔笑傲金馬署
嗟我豈是東方徒乞歸何幸優詔許遠遊便以雲為車
蒼梧既酹虞帝墓會稽更探神禹書左攀東海若木枝
右折西華青芙蕖尋真徑度弱水去飛行安用卭杖扶
豈無清泠可洗耳亦有沆瀣堪充虛我自持杯酌阿母
誰能搔痒招麻姑鬢髮不受皓雪變日月任使跳丸如
玄圃羅浮若邂逅擬出海嶽相歡娱
長江送別圖餞朱仲雅赴山西省幕
班馬欵江渚日夕羣山蒼對酒不能御愴念川途長朔
南自一統鴻燕不同翔別長會日短載歌燕燕章
朱澤民畫
朝朝謀隠地忽見好山川雄麗皆衡霍幽深别澗纏羊
眠松下石虹掛屋頭泉便欲抽簮去依崖結數椽
寄吴文眀憲副
已過風雨節不得故人書目斷千山外神交五夜初繡
衣天下士白鷺使君車風采能廉懦知君獨起予
贈王彦和簡校還北平
提封開畫省地勢控全燕雪重隂山近星低瀚海連藩
屛歸付托畫諾仗材賢捫虱家聲舊應湏有奏篇
連雨雜書二首
江雨殊未已江風生早寒今余悄不樂喟然起長歎决
去胡不早無營尚盤桓徒貽父母愁歲晏衣裳单
又
鬱鬱苦無聊起坐讀古書一篇未云畢感觸增嗟吁儀
秦為丈夫丘軻見謂迂是事古已然偃蹇欲何如
陪諸公郊行
忽憶兒童唱大堤便擕僚友出金閨清溪繞郭穿魚市
瘦馬尋芳踏燕泥酒美得辭花下醉詩成謾向竹間題
始知遊衍來應晚岸芷江楊色已齊
東齋夕書
幽居得自怡野性方愜素高枕一酣眠長廊獨閒步白
日誰云長青山忽己暮皓月照前階涼風滿高樹偶隨
孤鶴行時見疎螢度即此有餘歡何况山中去
絶句
落葉滿衡臯瀟瀟風雨夕一燈溪上眀何處獨歸客
即日
午門同出獨歸遲立斷銅壺漏下時添得綠荷千萬柄
雨聲強半在西池
詣相府懇辭授職
玉署高寒切太清不才那得冐恩榮况兼多病無聊日
自合山林了此生
其二
塞上風塵晚不驚將軍號令且休兵秫田收後多為酒
早晚良家樂太平
到家
朝中久戀承軒寵膝下深慚反哺私新荷君王賜骸骨
家人預喜占歸期
附汪廣洋詩(字朝宗高郵人封忠勤伯)
朝日何曈曈
朝日何曈曈澄輝麗華嶼衆鳥欣已集文交互鳴語緬
懷當來遊旌麾戒炎暑樓船渡烟霧弭節章江渚章渚
隘卑濕夕氣暝蒸雨偃仰憑危閣何以浣襟宇適茲涼
飈至高蝉振鳴羽清芬散川原微瀾動浦漵誰云披景
光寧不感時序獨立悵余懷馳思更延佇
壯遊奉柬諸閣老
壯遊吴楚外揚舲遡天風名山浮紫翠大江走蛟龍歴
覽思超越毛骨生冰雪脫巾漉清湍舉手弄眀月眀月
懸青銅古人難再逢牛渚委陳迹蛾眉歛愁容九華舞
傞傞窺足滄溟底小孤立亭亭徘徊女蘿裏流宕番湖
湄峯巒愈出竒幽深搆樓閣峭絶挂猿獮放意自陶寫
援筆灑秋泚神怪&KR0978;窅冥魚鳥覺欣喜路逢丹丘生來
自赤霞城麻姑後飛舄子晉迭吹笙湖光㶑灔開雲壓
蒲萄綠狂引黃金罍笑歌紫芝曲左蠡素相得當湖忽
見迎揚瀾平一掌中有黿鼉行振衣扳鵲巢捫蘿踐苔
石厓氣淩空青松花墜階白舉首匡廬下調笑烟霞間
烟霞昔屢住今往幾時還叢蘭被路蹊芳草縈磵谷長
飈和鳴鸜迸泉驚飲鹿湏叟面五老邀我山之陽授我
長生訣兼遺洞玄章問我從東來迢遥泛鯨波三山得
無恙十洲近如何旁招廣成子俯抱山中老鯉魚躍大
江鵷鸞下天沼待以青精飯酌以白玉漿乖龍蒼耳潤
吠犬靈苖香渴烏漸歛翼拭目增晚碧朵朵金芙蓉憑
虚落胸臆西南挺竒異江湖馳偉觀披掖古蘭若丹靈
燿巑岏嘗聞遠法師堅坐東林下還許陶淵眀共結青
蓮社又聞李太白酷愛香爐峯長安卸塵鞅欲歸巢雲
松往事既云遠顧我復來此濯泉坐樹隂下洗巢由耳
綠髮雙青童採芳留我行我行欲不行月高猿夜聲西
山招我遊明日過湖水笑隔南浦雲遥謝數君子
從軍樂
從軍樂右插忘歸左繁弱天子有詔征不庭重選前軍
掃幽朔出門萬里不足平宛駒照耀黃金絡去年鏖戰
葱嶺東今年分戍蓬婆中蓬婆城外一丈雪半夜紫駞
號北風少年忽憶慷慨事便起酌酒澆心胸酒酣耳熱
聲摩空手舞三尺青芙蓉前將軍右都護壯士在榮不
在富一朝手格樓蘭歸人擁都門看馳騖朝承恩暮承
顧出入三軍稱獨步天子倚之安丞相倚為助都門富
兒空萬數人生豈被從軍誤
遠遊陪師西征
朝發庾公樓夕叩滕王閣長歌奮激烈清風蕩寥廓張
帆江水秋伐鼔關月落予亦將遠遊眀當造黃鶴
豫章南閣臨眺
章江澄夕景杞樹集涼颸疊閣連雲起凝笳帶月悲因
茲懷舊感登覽獨移時
月夜同諸友酌
休撥紫檀槽且傾黃濁醪涼天兼得月我&KR1200;復持螯彭
蠡一杯大匡廬半壁高竹林瀟灑地應有醉山濤
登徐孺子亭
高士不可得茲亭幸爾留偶來逢暇日况復及清秋湖
水當門落松雲傍枕浮幾時閒歴覽乘月放扁舟
西掖聞鶯
粉署春已晚黃鸝時復鳴落花蕩輕吹繁木翳新晴好
語多聯續餘音入太清鳳凰池上客一曲送新聲
贑城水東
烟嶼水花淨風潭雲樹齊倒藤懸宿鳥絶壁掛晴霓岑
寂坐忘返空冥思欲迷塵纓如可澣予亦賦幽棲
嶺南道中
過盡梅關路灘行喜順流潖江元到海横石不容輈嶺
樹垂紅葉汀沙聚白鷗從來交廣地還是古揚州
夜分
好雨滌煩暑夜分渾是秋沙眀疑見雪月上可行舟涼
氣侵牀榻清風入柂樓涴花村裏客只合住滄洲
宿宣城山家
委曲疑無路幽深别有天偶披青嶂入得與白雲眠樹
密巢歸鳥溪迴響暗泉草堂終夜寂高枕聽鳴絃
夜直與架門欒秉德期孫伯融不至
雙立碧玉缾對酌紫薇省長風吹翠梧初月下金井幽
懷鬱未開短髮醉慵整夜分羣籟沈窗虚燭花冷
送院判俞子茂進兵鄱陽
江東風日晴把酒送君行好慰三千士將收七十城烟
花催疊鼓雲騎擁連營山谷人争喜殊方自此清
楊白花
楊白花爾何白蕩漾春心易南北媺人深宫愁捧心擊
碎珊瑚為誰惜大江東流烟霧深欲往從之思如織
廣陵懷舊
官柳隂隂鎖汴橋暖催晴綠上蘭橈花迎後主依然在
人去東風不可招紫陌漸稀春試馬青樓殊絶夜鳴簫
回看烽火連雲起應使江淹笑寂寥
過胥江寄鄭參政
浦口潮來稳放船汀花如雪草如煙幾家芳屋緣江水
一路松風響杜鵑簾捲輕寒中酒日香焚新霽熟梅天
少陵心事誰能識白首相知有鄭虔
對竹
我家湖水上長與竹為鄰今夜月明裏相看如故人
東吴曲
太湖茫茫水拍天吴儂只慣夜行船竹枝歌罷燈將滅
風雨瀟瀟人未眠
艇子搶風過太湖水雲行盡是東吴阿誰坐理青絲網
拾得松江巨口鱸
玻璃冷浸洞庭山雪竹攅青橘柚斑白首吴娃笑相語
官船不似釣船閒
畫槳經過碧浪湖水晶臺閣翠雲鋪藍田空老王摩詰
肯信江南有畫圖
過叢山關觀孫炎題筆
空翠深深啼竹雞叢山塞口日沈西數行大字光如漆
知是孫炎醉後題
嶺南雜錄四首
石鼎微熏茉莉香椰瓢滿貯荔枝漿木綿花落南風起
五月交州海氣凉
吉貝衣单木屐輕晩涼門外踏新晴相逢故舊無多語
觧說邊罏骨董羹
誰跨鯨鯢斬斷虹海波飛立陣雲空闍婆真蠟船收澳
知是來朝起颶風
花覆禅房刻漏遲妙香浮動碧蓮池月明風細菩提落
想是南能出定時
過浦江縣
官樹冥冥啼早鴉雨晴山縣踏春沙誰家故宅無烟火
一葉松扉鎻落花
蘇溪亭
蘇溪亭上草漫漫誰倚東風十二欄燕子不歸春社晩
一汀烟雨杏花寒
淳安棹歌
淳安縣前江水平越女唱歌蘭葉青山禽只管喚春雨
不道愁人不願聽
江上
大山小山松樹齊千聲萬聲子規啼攬衣起舞夕露下
三更月落吴城西
象牙灘上百花開参差時復見樓臺翠香芹菜緣沙出
雪色鰣魚上水來
石倉歴代詩選卷二百八十九
