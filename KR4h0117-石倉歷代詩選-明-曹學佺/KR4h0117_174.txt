石倉歴代詩選卷一百七十四
明曹學佺編
宋詩五十一
范成大
過平望
寸碧闖高浪孤虚明夕陽水楊搖病綠霜蒲蘸新黃孤
嶼作舉網蒼烟忽鳴榔波明荇葉顫風熟蘋花香雞犬
散村落蓴鱸近江鄉野寺對客起樓隂濯滄浪古來離
别地清詩斷人腸亭前舊時水還照兩鴛鴦
蜀州西湖
閒隨渠水來偶到湖光裏仍呼水月舟徑度雲錦地誰
云不觧飲我已荷香醉湖隂玉嬋娟夐立紅妝外何須
東閣梅悠然自詩思驚風入午暑水竹含秋意采菱不
盈匊興與蓴鱸會遙知新津宿魂夢亦清麗
九月三日宿胥門始聞雁
故人久不見乍見雜悲喜新雁如故人一聲驚我起把
酒不能觴送目問行李曾聞行路難空濛千萬里塞北
多關山江南渺雲水風高吹汝瘦旅伴今餘幾斜行不
少駐滅沒蒼烟裏羇遊吾亦倦客程殊未巳扁舟費年
華短纜繫沙尾物生各有役冥心聽行止江郊匝地熟
場圃平如砥歸期且勿念共飽豐年米
曉出古城山
落月堕𦕈莽殘星澹微茫竹輿亂清溪飛蓋入嵐光松
檜霧靄濕桑麻風露香空翠滴塵纓何必濯滄浪山家
亦早作迨此朝氣凉林深無人聲木末炊烟蒼離離瓜
芋區蕭蕭棗栗場田園古云樂令我思故鄉墟市稍來
集筠籠轉山忙吏事亦挽我歸路盤朝陽
臨溪寺
萬山繞竛竮二水犇澒洞亭亭林中寺金碧粲欄棟觧
鞍得蒲團卧受瓦爐供少捐一炊頃暫作百年夢無人
自驚覺幽禽正清哢倦客如殘僧無力供世用此行端
為山紫翠迭迎送漱井出門去驚塵撲飛鞚
盤龍驛
聞雞一唱罷占斗三星沒天高月徘徊野曠山突兀暗
蛩泣草露怨亂語還咽凉螢不復舉點綴稻花末惟餘
絡緯豪悲壯殷林樾小蟲亦何情孤客心斷絶魂驚板
橋穿足側石川滑行路如許難誰能不華髮高城漫回
首疊嶂屹天闕遙知秋衾夢千里一飄忽
寒亭
溝塍與澗合隴畆抱山轉向來六月旱此地免焦卷早
穗已垂垂晩苖猶剪剪一川豐年意比屋閙雞犬老農
霜鬢須矍鑠黃犢徤自云足踏地常賦何能免刈熟倩
人輸不識長官面康年無復事但恐社酒淺我亦有二
頃收拾尚可繭懷哉笠澤路歸鏟犂頭蘚
隱静山
五峯抱巖扉千柱奠雲壑荒原蕞爾縣有此寶樓閣維
昔經營初衣錫化雙鶴杖頭具隻眼矯矯雲中落尊者
一笑許璇題照林薄庭栢有祖意石泉韻天樂清簧囀
碧雞飛梭擲蒼鵲號風飢虎怒失木啼猿愕英遊偶然
同吏檄乃不惡題名記吾曾醉墨疥丹堊
新館
露稻粘明璫風茅滚高浪荒烟暗白道行行亂蛩響日
脚午未吐雲頭晩猶漲欣此半日凉籃輿走清曠病客
不堪暑兹行天肯相蚤䖟掃無跡秋意滿千嶂稍尋泉
石盟略禠簿書障鴒原定相念因風報無恙
寄題向撫州采菊亭
一葉起秋色衆綠凋歲華耿耿霜露餘卜此黃金葩西
風滿天地孤芳照塵沙慇懃開小築花氣日夕嘉落英
楚纍手東籬陶令家兩窮偶寓意豈必真愛花不如亭
中人一笑了天涯采采勿虚度門前欲高牙
古風上湯丞相
抱琴遊孔門豈識宫與商古曲一再行乃雜巴人倡知
音顧之笑觧絃為更張歸來掩關卧冰炭交愁腸平生
桑濮手未省歌虞唐明發理朱絲復登君子堂遺音入
三歎山高水湯湯
刺濆淖
濆淖盤渦之大者峽江水壮則有之或大如一間屋
相傳水行峽底過暗石則濆起已而下旋為窩然亦
未嘗有定處或無故突然而作叵測也舟行遇水小
則欹傾大則與齎俱入險惡之名聞天下
峽山饒暗石水壯日千變不愁灘瀧來但畏濆淖見人
言盤渦耳夷險顧有間仍于非時作未可一理貫安行
方熨縠無事忽翻練突如湯鼎沸翕作茶磨旋勢廹中
成窪怒霽外始暈已定稍安慰儵作更驚眩漂漂浮沬
起疑有潜鯨噀勃勃駭浪騰復恐蟄鼇抃篙師瞪褫魄
灘戸呀雨汗逡廵怯大敵勇往决鏖戰幸免與齊入還
憂似蓬轉驚呼招竿折奔捄竹笮斷九死船頭争萬苦
石上牽旁觀兢薄冰撇過揵飛電前余叱馭來山險固
嘗徧今者擊檝誓豈復憚波面澎澎三峽長颭颭一葦
亂既微掬指忙又匪科頭慢天子賜之履江神敢吾玩
但催疊鼓轟往助雙㯭健
中巖
赤巖倚竛竮翠邏森戌削岑蔚嵐氣重稀間暑光薄聊
尋大士處往叩洞門鑰雙撑紫玉闕中矗翠雲幄應供
華藏海歸坐寶樓閣無法可示人但見雨花落不知龍
湫勝何似魚潭樂夜深山四來人静天一握驚看松桂
白月影到林壑門前六月江世界塵漠漠寶缾有甘露
一滴洗煩濁捫天援斗柄請為諸君酌
鏵觜(弔史祿祠因懷李師中)
導江自海陽至縣廼瀰迤狂瀾既奔傾中流遇鏵觜分
為兩道開南灕北湘水至今舟檝利楚粤徑萬里人謀
&KR1987;天造史祿所經始無謂秦無人虎鼠用否耳紫藤纏
老蒼白石溜清泚是聞可作社牲酒百世祀脩廢者誰
歟配以臨川李
秋日雜興
夕陽下桑柘餘暉挂西山西山在何許冉冉紫翠間綵
雲無朝昏綠蘿竟暄寒昔與霞上人同跨雙飛翰上凌
紫霄峰下弄白石湍風吹堕眇莽及此行路難佳人應
望余興豈直㤀還
寒食郊行書事二首
野店垂楊步荒祠苦竹叢鷺窺蘆箔水烏啄紙錢風媪
引濃籹女兒扶爛醉翁深村時節好應為去年豐
隴麥欣欣綠山桃寂寂紅帆邊漁籪浪木末酒旗風信
步隨芳草迷途問小童賞心添脚力呼渡過溪東
宿義林縣院
暝氣昏如雨禪房冷似冰竹間東嶺月松杪上方燈驚
鶻盤金刹流螢拂玉繩明朝窮脚力連夜斬崖藤
十月朔客建鄴不得兄弟上冡之列悲感成詩
歲巳看成暮身今未得歸風塵孤淚盡霜露寸心違南
磵新流水西山舊落暉烟松應好在宿草定成非遊水
方東去浮雲浪北飛危魂先自斷不待更沾衣
擬古
彎環樓前月掩仰樓上人人月不得語相看兩凝顰西
窗回紋機織徧金字春聊可自持玩何由將寄君
春思
沙際菉蘋滿樓前芳草多光風入網戸羅幕生繡波前
年花開憶湘水去年花開淚如洗園樹傷心三見花依
舊銀屏夢千里
田舍
呼喚携鉏至安排築圃忙兒童眠落葉鳥雀噪斜陽烟
白村聲遠林青野氣香樂哉今歲事天末稻雲黃
夜發崑山
歲寒人墐戸霜重獨登舟弱㯭搖孤夢疎篷蓋百憂但
吟今不樂寧計幾宜休漸愧沙湖月年年照薄遊
清明日狸渡道中
灑灑霑巾雨披披側帽風花然山色裏柳卧水聲中石
馬立當道紙鳶鳴半空墦間人散後烏鳥正西東
次韻温伯城上
閉戸成癡坐扶藜得意行樓臺浮霽色市井碎春聲雪
盡小橋出烟消千嶂生病多無脚力遙羡落鴻輕
湘潭道中詠芳草
積雨倏然晴秀野若新沭芳草徑寸姿中有不勝綠萋
萋路傍情頗亦念幽獨驅馬去不顧腸斷招隱曲
耳鳴戲題
歴歴從何起泠泠與耳謀人言衰相現我以妄心求遠
磬山房夜寒蜩隴樹秋圓通無别法但自此根脩
安鄉縣西晩泊
水闊烏鳥倦墟寒童僕飢一灣村縣過百折暮江遲曉
夢孤燈見春隂病骨知簡書寧不畏旅食尞先疲
火墨坡下嶺
清晨入岑蔚嵐重寒颼颼忽聞黃鸝語方悟麥始秋旅
食法當瘦遠行人所愁况復深山中不與叶氣遊苦辛
那敢憚病悴良可憂徒憂亦無益聊作商聲謳
秭歸縣
永日貪程客長年弔古詩悲秋荒古宅負石慘空祠峻
壁鴉翻倦高畬麥秀遲窮山熊繹國偪仄建邦時
蟠龍嶺
夷陵至朐䏰複嶺如絲亂初程尚勇往少日還委頓安
得長劍揮盡剷疊嶂斷雖云北山愚聊快南溟運此意
竟蕭索勞歌謾凄曼日日望平陸方為到彼岸
其二
人言束馬險但欠蟠龍峻摧頹強弩末閔勉焚舟戰譬
如巳償逋猶有未折劵山根治曉裝峰頂寄朝飯稍脱
蚓瘴染還探虎窠玩性命及可憂筋力何足算
金山嶺
阪峻身頻偃崖深首屢回雲浮平地出路拂半天來但
指關山過都㤀歲月催湘南初上馬猶插早春梅
巴蜀人好食生蒜臭不可近頃在嶠南其人好
食㯽榔合蠣灰無留藤一名蔞藤食之輙昏
然巳而醒快三物合和唾如膿血可厭今來
蜀道又為食蒜者所薰戲題
旅食諳殊俗堆坪駭異聞南飡灰薦蠣巴饌菜先葷幸
脱蔞藤醉還遭胡蒜薰絲蓴香味好歸夢水連雲
題戲索橋
織簟勻鋪面排繩疆架空染人高曬帛獵尸遠張罿薄
薄難承雨飜飜不受風何時將蜀客東下看垂虹
新津道中
雨後郊原淨村村各好音宿雲浮竹色清溜走榿隂曲
沼擎青蓋新田藝綠針江天空闊處不受暑光侵
長風沙
夕陽明遠帆高浪兀孤㠘綿綿淮山來閃閃沙鳥去落
木兩三家炊烟南北渡眉伸擊汰行夢愕阻風處
上方寺
檥棹古銷夏榰笻新上方珠灣鋪圓折冰鏡沈空光楓
纈醉晴日橘黃明早霜閒門松竹逕隨處有清凉
浙東舟中
處處槿樊圃家家桃廡門魚塩臨水市烟火隔江村雨
過張帆重潮來汲井渾彎跧短篷底休說兩朱轓
春晩即事留游子明王仲顯
繡地紅千點平橋綠一篙楝花來石首榖雨熟櫻桃笑
我生塵甑慙君着緼袍故人能少駐門徑久蓬蒿
道中
月冷吟蛩草湖平宿鷺沙客愁無錦字鄉信有燈花蹤
跡隨風葉程途犯斗槎君看枝上鵲薄暮亦還家
晩春
静極聞簷珮慵來愛枕幃隙虹飛永晝簾影碎斜暉燕
踏花枝語蜂縈柳絮歸輕颸宜白紵時節近清微
其二
好事憐春老無愁耐日長爐烟驚扇影酒向舞花光照
水雲容嬾移牀竹意凉更煩紅槿帽促拍打山香
天都峯
維帝有下都作鎮此南國孤撑紫玉樓横絶大霄碧晶
熒砂竇紅天矯泉紳白晴雲無盡藏竟日裊幽石諸峯
三十五離立侍傍側會稽𦕈小哉請議職方籍
次韻唐子光席上賞梅
玉枝横斜照清空纖手撚香俱惱公水部無人廣平去
後來我軰猶情鍾誰噴昭華送愁絶呌雲三弄怨斜月
徑須踏雪問前村莫待馬蹄如踣鐵春風壓盡百華橋
尊前仍有董嬌嬈惜無楚客歌成調空着蕭郎眼似刀
癸亥立春泊舟吴會亭
去年春盤游江驛湛湛清波動浮石今年春盤吴會亭
冥冥細雨濕高城天邊作客風沙裏去年今年成老矣
客心古井冷如水憶昔三生住翠微偶來平地著征衣
山中故人應大笑扁舟坐穩何當歸
後催租行
老父田荒秋雨裏舊時高岸今江水傭耕猶自抱長飢
的知無力輸租米自從鄉官新上來黃紙放盡白紙催
賣衣得錢都納却痛骨雖寒聊免縳去年衣盡到家口
大女臨岐兩分首今年次女巳行媒亦復驅將換升㪷
室中更有第三女明年不怕催租苦
次韻陳季陵寺丞求歙石眉子硯
金星熒熒眉子綠婺源琢石如琢玉寶玩何曾捄枵腹
但愛文君遠山蹙丈人筆陣森五兵書品入妙仍詩名
我有坡陀天海樣與公文字俱金聲梟盧一擲不須呼
况敢定價論車渠只煩將到粧臺下試比何如京兆畫
次韻李陵貢院新晴
鎻闈令嚴深復深五星簾幕晴若隂澹雲微月謾清夜
短檠政自關人心看燈作暈生睡色江南行處夢不隔
覺來快讀新晴篇怳然賓我鶯花前徑欲觴公後堂酒
儻煩春衫小垂手
重遊南嶽
捨舟得馬如馭氣步入青松三十里我從蠻嶺瘴烟來
不怕雨雲埋嶽趾憶昔南征疑廟庭往來無恙神所祉
當時巳有歸田願帝臨此心如白水煌煌南正館于東
手握八觚温玉璽駿奔灊霍左右輔好生不殺扶炎紀
崇禋竣事曉壇空躋攀小試青鞵底不知雲磴幾千丈
但見漫山白虎尾石頭招我上南臺瑞應闌干天半倚
福嚴鐘聲過橋來髣髴三生如夢裏堂中尊者巳先去
苔鎖巖扉何日啟竹嫌磽确老愈瘦松畏高寒蟠不起
癯儒尚病怕深登幽討未窮行且止我評七十二高峯
鬱律穹隆少觀美儼然可瞻不可玩往往雄尊如負扆
乃知嶽鎮蓋深厚不與他山争秀偉區區獻狀眩兒童
乳洞淡巖真戲耳
巫山高
余舊嘗用韓無咎韻題陳季陵巫山圖考宋玉賦意
辨高唐之事甚詳今過陽臺之下復賦樂府一首世
傳瑤姬為西王母女嘗佐禹治水廟中石刻在焉
濕雲不收烟雨霏峽船作灘稍廟磯杜鵑無聲猿呌斷
惟有飢鴉迎客飛西真功高佐禹跡斧鑿鱗皴倚天壁
上有寶簮十二尖下有黃湍三百尺蔓花蚪木風烟昏
蘚佩翠帷香火寒靈斿飄忽定何許時有行人開廟門
楚客詞章元是諷紛紛餘子空嘲弄玉色頩顔不可干
人間錯說高唐夢
離堆行
殘山狼石雙虎卧斧跡鱗皴中鑿破潭淵油油不敢唾
下有猛虎跧鐵鏁自從分流注石門西州秔稻如黃雲
封羊五萬大作社春秋伐鼓蒼烟根我昔官稱勸農使
年年來激西江水成都火米不論錢絲管相隨看蠶市
欵門得得酹清尊椒漿桂酒刪羶葷妄欲一語神豈聞
更願愛羊如愛人
毛公壇福地
松蘿滴翠白晝隂七十二峯中最深綠毛仙翁巳仙去
惟有石壇留竹塢竹隂掃壇石槎牙漢時風雨生蘚花
山中笙鶴尚遺響湖外人烟驚歲華道人眸子照秋色
邀我分山築丹室驅丁役甲莫兒嬉渴飲隱泉飢餌术
燈市行
吴臺今古繁華地偏愛元宵影燈戲春前臘後天好晴
已向街頭作燈市疊玉千絲似鬼工剪羅萬眼人力窮
兩品争新最先出不待三五迎東風兒郎種麥荷鋤倦
偷閒也向城中看酒爐博塞雜歌呼夜夜長如正月半
災傷不及什之三歲寒民氣如春酣儂家亦幸荒田少
始覺城中燈市好
湘口夜泊南去零陵十里矣營水來自營道過
零陵下湘水自桂林之海陽至此與營會合
為一江
我從清湘發源來直送湘流入營水故人亭前合江處
暮夜檣竿矗沙尾却從湘口望湘南城郭山川悦灘紀
萬壑千巖詩不徧惟有蒼苔痕屐齒三年瘴霧亦竒絶
浮世登臨如此幾湖南北色夾山來無復搖篸插天起
坡陀狼石蹲清漲澹蕩光風浮白芷騷人魂散若為招
傷心極目春千里我亦江南轉蓬客白鳥愁烟思故里
遠遊雖好不如歸一聲鶗鴂花如洗
代聖集贈别
一曲悲歌水倒流樽前何計緩千憂事如夢斷無尋處
人似春歸挽不留草色粘天鶗鴂恨雨聲連晩鷓鴣愁
迢迢綠浦帆飛去今夜新晴獨倚樓
二月三日登樓有懷金陵宣城諸友
百尺西樓十二欄日遲花影對人閒春光巳入片時夢
寒食從今數日間折柳故情都望斷落梅新曲與愁關
詩成欲訪江南便千里烟波萬疊山
南徐道中
半生行路與心違又逐孤帆擘浪飛吴岫湧雲穿望眼
楚江浮月冷征衣長歌悲似垂垂淚短夢紛如草草歸
若使一廛供閉戸肯將青雀易柴扉
立春日郊行
竹擁溪橋麥蓋坡土牛行處亦笙歌麴塵欲暗垂垂柳
醅面初明淺淺波日滿縣前春市合潮平浦口暮帆多
春來不飲兼無句奈此金旛綵勝何
餘杭道中
落花流水淺深紅盡日帆飛繡浪中桑眼迷離應欠雨
麥鬚騷殺巳禁風牛羊路杳千山合雞犬村深一徑通
五柳能消多許地客程何苦鎮怱怱
陳侍御園坐上
愁眼逢歡春水明詩情得酒春雲生花稍蝴蝶作團去
竹裏鵓鳩相對鳴邂逅浮生此日好纏綿俗累何時輕
擘牋沫墨乏竒句壓笛當年慙妙聲
夜宴曲
金麟噴香烟龍蟠玉燈九枝青闌干明瓊押帶湘簾斑
風幃繡浪千飛鸞舞娥紫袖如弓彎雲中一笑天觧顔
銜杯快卷玻璃乾花樓促箭春宵寒二十五聲宫點闌
田家留客行
行人莫笑田家小門戸雖低堪灑掃大兒繫驢桑樹邊
小兒拂席軟勝氊木臼新春雪花白急炊香飯來看客
好人入門百事宜今年不憂蚕麥遲
倦繡
猧兒弄暖綠階走花風薰人濃似酒困來如醉復如愁
不管低鬟釵燕溜無端心緒向天涯想見檣竿幡脚斜
槐隂忽到簾旌上遲却尋常一線花
病中夜坐呈致遠
似霧如烟氣夜浮鶴鳴驚睡起搔頭含風竹影淡留月
着雨蛩聲深怨秋萬事心空癡巳慣百骸歲晩病相收
便當采藥西山去病足蹣跚怕遠遊
嶺上紅梅
霧雨臙脂照松竹江南春風一枝足滿城桃李各嫣然
寂寞傾城在空谷城中惟觧惜娉婷遊子路傍空復情
花不能言客無語日暮清愁相對生
天平先隴道中時將赴新安掾
霜橋冰磵淨無塵竹塢梅溪未放春百疊海山鄉夢熟
三年江路旅愁新松楸永寄孤窮淚泉石終收漫浪身
好住隣翁各安徤歸來相訪說情真
積雨蒸潤體中不佳頗思故居之樂戲書呈子
文
門外泥深蘸馬鞍墨雲未放四羅寬前山忽接後山暗
暑雨全如秋雨寒夢裏江湖三歎息醉中天地一憑欄
斗升留滯休惆悵枳棘從教著鳳鸞
趙聖集誇說少年俊遊用前韻記其語戲之
京塵紅軟撲雕鞍年少王孫酒量寬倚袖竹風憐翠薄
捧杯花露怯金寒黃雲城上栖烏曲綠水池邊鬭鴨欄
别後相思惟故物壁煤侵損扇中鸞
送吴智叔檢詳直中祕使閩
抗章襆被豈公難巳說高風立懦頑客路莫嫌河畔草
直廬須愛道家山秋生蓮浦船初泛春滿茶谿騎趣還
却訪故人西府舊定煩書札堕田間
送陳朋元赴溧陽
九畹滋蘭静自芳啁啾誰復認孤凰風流歲晩嫌杯酒
文字功深得鬢霜歛板君猶能俛仰倚樓吾敢計行藏
船開便作江南客天色無情更雁行
玉堂寓意
摛文窗戸九霄中岸幘燒香愧老農上直馬歸催下鑰
傳更人唱促鳴鐘金城嶻&KR1110;雲干雉碧瓦參差月萬重
骨冷魂清都不夢玉階蕭瑟聽秋蛩
送汪仲嘉待制奉祠歸四明分韻得論字
丹霄碧海𦕈高騫厭直承明却自論寶馬十年聽漏箭
扁舟一雨看潮痕侍臣想憶松門遠歸客還憐菊逕存
清潤要非山澤相須煩一札下雲根
初約隣人至石湖
窈窕﨑嶇學種園此生丘壑是前緣隔籬東日浮天水
當戸南山匝地烟春入葑田蘆綻笋雨傾沙岸竹垂鞭
荒寒未辦招君醉且吸湖光當酒泉
次韻許季韶通判雪觀席上
把酒臨風瑞露傾瓊漿何用謁雲英捲簾雨脚銀絲掛
倚杖江頭綠漲生嶺海一涼蘇暑病山林千籟試秋聲
兹遊竒絶㤀羇宦慚愧烟中短棹横
甲午歲朝寓桂林記去年是日泊桐江謁嚴子
陵祠迤邐度嶺感懷賦詩
去年春纜觧江臯也把屠蘇泛濁醪一席飽風漁浦闊
千山飛雪釣臺高將軍老矣孤鳴劒客子歸來詠大刀
早晩扁舟尋舊路柁樓吹笛破雲濤
題湘山大施堂
重倚春林淚竹枝南遊風物鬢成絲難尋桂海干峯夢
更了湘山一叚竒來去别無心外法行藏休問塔中師
若論大施門前事竿木逢場且賦詩
將至公安
前村後村啼杜宇伴人憂煎與人語雲寒日薄春一夢
地闊天低淚如雨我馬虺隤我僕痡豈不懷歸畏簡書
公安縣前酒可沽不如且聽提葫蘆
入秭歸界
山根繫馬得漿家深入窮鄉事可嗟蚯蚓惹人能作瘴
茱萸隨俗強煎茶幽禽不見但聞語野草無名都着花
窈窕﨑嶇殊未艾去程方是問三巴
峽石舖
峯頭壁立偉天造萬雉石城如帶繞山骨鱗皴火種難
山下流泉却宜稻新秧一稜綠茸茸茆花先秋雪搖風
后皇嘉種不易熟野草何為攙歲功
别後寄題漢嘉月榭
隐吏詩情卜築幽同年惜别勸淹留試傾萬景湖亭酒
來看半輪江月秋川路雖長猶共此夜船空載且歸休
碧巖勝處頻回首好事誰能更小樓
婆羅平
仙聖飛行此是家路逢真境但驚呀神農嘗外盡靈藥
天女散餘多異花嵐雨逼衣寒似鐵冰泉炊米硬如沙
峯頭事事殊塵世缺甃跳梁笑井蛙
鄂州南樓
誰將玉笛弄中秋黃鶴飛來識舊遊漢樹有情横北渚
蜀江無語抱南樓燭天燈火三更市搖月旌旗萬頃秋
却笑鱸鄉垂釣手武昌魚好便淹留
東林寺
談易繙經宰木春三生猶自裊烟熏客塵長隔虎溪水
劫火不侵香谷雲老矣懶供蓮社課歸哉欣讀草堂文
山頭一任天燈現箇事何曾落見聞
再渡胥口
古來此地快蓬心天繞明湖日照臨一雁雲平時隐見
兩山波動對浮沈衰髯都共荻花老醉面不如楓葉深
罾戸釣徒來問訊去年盟在肯重尋
次韻虞子建見咍贖帶作醮
兒女傳觀省見稀病身聊復惜光輝莫嫌憔悴沈腰瘦
且喜間關秦璧歸不是典來還酒債亦非將去換蓑衣
塵魚甑釡時相阨微汝誰能為觧圍
題夫差廟
縱敵稽山禍巳胎垂涎上國更荒哉不知養虎自遺患
只道求魚無後灾夢見梧桐生後圃眼看麋鹿上高臺
千齡只有忠臣恨化作濤江雪浪堆
青城山何子方使君同年園池
榿塍芋壠意中行浩蕩薰風不計程雨脚背人歸玉疊
江聲隨馬入青城五橋今日新知路千佛當年舊綴名
水竹光中同一笑丐君荷露濯塵纓
續長恨歌四首
金杯㶑灔曉粧寒國色天香勝牡丹白鳳詔書來巳暮
六宫鉛粉半春闌
紫微金屋閉春陽石竹山花却自芳莫道故情無覓處
領巾猶有隔生香
驪山六十二高樓突兀華清最上頭玉羽川長湘浦暗
三郎無事更神遊
帝鄉雲馭若為留八景三清好在不玉笛不隨雙鶴去
人間猶得聽梁州
題山水横看二首
烟山漠漠水漫漫老柳知秋渡口寒盡是西溪腸斷處
憑君將與故人看
霜入丹楓白葦林横林平遠暮江深君看雁落帆飛處
知繫秋風故國心
浙江小樓春日
客裏無人共一杯故園桃李為誰開春潮不管天涯恨
更捲西興暮雨來
初夏
晴絲千尺挽韶光百舌無聲燕子忙永日屋頭槐影暗
微風扇裏芰花香
曉行
篝燈驛吏喚人行寥落星河向五更馬上誰驚千里夢
石頭岡下小車聲
春曉即事
屋頭清樾暗荆扉紫葚斕斑翠筴肥春晩軒窗人獨困
日長籬落燕雙飛
晩春三首
隂隂垂柳閉朱門一曲闌干一斷魂手把青梅春巳去
滿城風雨怕黃昏
客去筠窗詠小詩遊絲掩亂柳花稀微風盡日吹芳草
蝴蝶雙雙貼地飛
夕陽槐影上簾鈎一枕清風夢昔遊夢見殘塘春盡處
碧桃花謝水西流
題城山挂月堂壁
百疊烟鬟得眼明坐來心跡喜雙清秋陽滿地西風起
猶有啼鶯四五聲
題畫卷
欹傾棧路繞山明隔壠人家犬吠聲無限白雲堆去路
不知誰識許宣平
晩潮
東風吹雨晩潮生疊鼓催船鏡裏行底事今年春漲小
去年曾與畫橋平
碧瓦
碧瓦樓頭繡幕遮赤欄橋外綠溪斜無風楊柳漫天絮
不雨棠棃滿地花
晩步
排門簾幕夜香飄燈火人聲小市橋滿縣月明春意好
旗亭吹笛近元宵
横塘
南浦春來綠一川石橋朱塔兩依然年年送客横塘路
細雨垂楊繫畫船
夜歸
竹輿伊軋走長街掠面風清醉夢廻曲巷無聲門戸閉
一燈還照酒爐開
斑騅
斑騅别後月纖纖門外疎桐影畫簾留下阿憐將不去
西風吹入兩眉尖
自天平嶺過高景庵
卓筆峯前樹作團天平嶺上石成關綠隂匝地無人過
落日秋蟬滿四山
高景山夜歸
伊軋籃輿草露間夜深林月覆孱顔忽逢陂水明如鏡
照見沈沈倒影山
衮中道中
虎嘯狐鳴苦竹叢魂驚終日走蒙茸松林斷處前山缺
又見南湖數十峯
遊寧國奉聖寺
松梢臺殿欲高標山轉溪廻一水朝不惜褰衣呼小渡
夜來春漲失浮橋
道見蓼花
秋風嫋嫋露華鮮去歲如今刺釣船歙縣門西見紅蓼
此身曾在白雲邊
桐廬
濕雲垂野澹疎林十日山行九日隂梅子弄黃應要雨
寧知客路巳泥深
次韻馬少伊郁舜舉寄示同遊石湖詩卷四首
鏡面波光倒碧峯半湖雲錦萬芙蓉去年蕩槳香風裏
行傍石橋花正濃
紅皺黃團熟暑風甘瓜削玉藕玲瓏身謀巳落園丁後
滿帽京塵日正中
得得來題小隐詩拂花索柳畫船移湖邊好景春猶末
須到秋清月滿時
瀟灑王郎亦勝遊今年何事阻清遊當家風味今如此
孤負山隂夜雪舟
社日獨坐
海棠雨後沁燕脂楊柳風前撚綠絲香篆結雲深院静
去年今日燕來時
春日三首
藥欄花暖小猧眠雪白晴雲水碧天煮酒青梅寒食過
夕陽庭院鎻鞦韆
西窗一雨又斜暉睡起薰籠挽夾衣莫放珠簾遮洞戸
從教燕子作雙飛
雙鯉無書直萬金畫橋新綠一篙深青蘋白芷皆愁思
不獨江風動客心
虞姬墓
劉項家人總可憐英雄無策庇嬋娟戚姬葬處君知否
不及虞兮有墓田
宜春苑
狐塜貛蹊滿路隅行人猶作御園呼連昌尚有花臨砌
腸斷宜春寸草無
秦樓
攔街看幕似春遊斑犢雕車碧畫油奚女家人稱貴主
縷金長袖倚秦樓
叢臺
憑高閱士劍如林故國風流變古今袨服雲仍猶左衽
叢臺休恨綠蕪深
臨洺鎮
竟日霜寒暮觧圍融融桑柘染斜暉北人争勸臨洺酒
云是棚頭得免歸
安肅軍
從古銅門控朔方南城烟火北城荒臺家抵死争塘濼
滿眼秋蕪襯夕陽
盧溝
草草輿梁枕水坻怱怱小駐濯漣漪河邊服匿多生口
長記軺車放雁時
燕賓山
九日朝天強作驩也將佳節勸杯盤苦寒不似東籬下
雪滿西山把菊看
初見山花
三日晴泥尚沒鞾幾時風雨過年華湘東二月春纔到
恰有山櫻一樹花
與鄭少融趙養民二使者訪古訾家洲歸憩松
間二君欲助力興廢戲書此付長老善良以
當䟽頭
飄飄竹雨潤輕裘嫋嫋松風繫小舟安得從容興廢手
越人重上訾家洲
羅江
嶺北初程分外貪驚心猶自怯晴嵐如何花木湘江上
也有黃茆似嶺南
清湘驛送王柳州南歸一絶
南歸北去路茫茫不是行人也斷腸可惜湘江春夜月
落花時節照離觴
泊衡州
客裏仍哦對雨吟夜來星月曉還隂空江十日無春事
船到衡陽柳色深
九盤坡布水
莫惜縈廻上九盤洗心雙瀑雪花寒野翁酌水煎茶獻
自古人來到此難
四十八盤
詰曲不如前宦掘欹傾當面似交難若將世路比山路
世路更多千萬盤
入崇德界
桑間三宿尚回頭何况三年濯錦遊草草郫筒中酒處
不知身巳在彭州
最高峯望雪山
大面峯頭六月寒神燈收罷曉雲班浮空忽湧三銀闕
云是西天雪嶺山
宋玉宅
悲秋人去語難工搖落空山草木風猶有市人傳舊事
酒壚還在宋家東
銷夏灣
蓼磯楓岸放離宫一曲清漣九里風縱有暑光無着處
青山環水水浮空
與現夀二長老遊夀泉因話去年秋屋之遊題
贈
何方錫杖斸清甘天遣深源夀此庵金靨萬枝浮倒影
為君題作菊花潭
松風放浪入雲關二衲相從一士閒人與瘦笻俱老徤
去年今日在包山
元夜大風雨一絶
東風無頼妬華年一夜凄寒到酒邊放盡珠簾遮寶炬
莫教簷雨濕青烟
三江亭觀雪
隂山陽朔雪中廻行到天西玉作堆乘興却遊東海上
白銀宫闕認蓬萊
鰻井
銕甃神通未易論雨聲留客夜飜盆不辭客路春泥滑
且足秧田舊水痕
元日馬上一絶
泥絮心情雪樣髯詩囊羞澀酒杯嫌年來萬事都消减
惟有牀頭歷日添
元夕
粉痕紅點萬花攅玉氣枝光寶月團簾箔通明香似霧
東風無處着春寒
石湖芍藥盛開向北使歸過維揚時買根栽此
因記舊事
竹西歌吹荻花秋遺老垂洟送遠遊羌笛夜闌吹出塞
當年如此夢揚州
春日田園雜興
柳花深巷午雞聲桑葉尖新綠未成坐睡覺來無一事
滿窗晴日看蠶生
高田二麥接山青傍水低田綠未畊桃杏滿村春似錦
踏歌椎鼓過清明
社下燒錢鼓似雷日斜扶得醉翁廻青枝滿地花狼籍
知是兒孫鬭草來
吉日初開稻種包南山雷動雨連宵今年不欠秧田水
新漲看看拍小橋
晩春田園雜興
三旬蠶忌閉門中隣曲都無步往蹤猶是晩晴風露下
採桑時節暫相逢
烏鳥投林過客稀前山烟暝到柴扉小童一棹舟如葉
獨自編欄鴨陣歸
夏日田園雜興
梅子金黃杏子肥麥花如雪菜花肥日長籬落無人過
惟有蜻蜓蛺蝶飛
黃塵行客汗如漿少住儂家漱井香借與門前盤石坐
柳隂亭午正風涼
秋日田園雜興
菽粟瓶罌貯滿家天教將醉作生涯不知新酒堪篘未
今歲重陽有菊花
細搗橙虀買鱠魚西風吹去四腮鱸雪菘酥膩千絲縷
除却松江到處無
冬日田園雜興
屋上添高一把茆密泥房曲似僧寮從教屋外隂風吼
卧聽籬頭響玉簫
松節然膏當燭籠凝烟如墨暗房櫳晩來拭净南窗紙
便覺斜陽一倍紅
題秋鷺圖
昨夜新霜冷釣磯綠荷消瘦碧蘆肥一江秋色無人問
盡屬風標兩雪衣
晩思
蘚墻莎砌響幽蟲睡起繙書覺夢中殘暑一窗風不動
秋陽入竹碎青紅
重送文處厚因寄蜀父老
下峽東歸十五年因君話舊意茫然煩將遠道悠悠夢
直到天西暑雪邊
曉起
簾額繡波盪漾燭盤紅淚闌干夢裏五更風急愁邊一
半春殘
題如夢堂壁
勃姑雨啼喚午鵯鵊曉囀留春片雲不載歸夢兩鬢全
供客塵
先人嘗為萃等言自十四五好為詩文晩時深篤或
寢疾醫以勞心見止亦以政自不能不爾謝之手編
僅成帙而弃不肖之孤其尚忍言哉詩文凡百有三
十卷求序于楊先生誠齋求校于龔編脩芥隐而刊
于家之夀櫟堂春秋霜露思其所嗜思其所樂僾然
如見愾然如聞也嘉泰三年旦日萃兹謹書
石倉歴代詩選卷一百七十四
