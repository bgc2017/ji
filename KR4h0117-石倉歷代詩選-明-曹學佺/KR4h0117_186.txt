石倉歴代詩選卷一百八十六
明曹學佺編
宋詩六十三
林亦之
奉題林稚春菊花枕子歌
故人所說菊花枕子把冰丸月下飲秋水一雙明烱烱
數在青囊第一品狂風江上吹蒹葭往往得之嵇阮家
閉門誦詩二十載眼睛損盡生空花建陽小作箸頭書
殘更燈火亂蟲魚石渠文字大如斗場屋歲月又不偶
却來南山青草邊東西盡為菊花田手提長筐向山曲
一下收拾三百斛昨者昏迷才起來解把簷頭小字讀
乃知妙物通羣仙一切藥裹應棄捐
丁亥九月十六夜偕李監倉宿龍卧山中聽雨
看月同時事也所謂魚與熊掌兼得之賦詩
一篇以紀其事
相喚此山來狂風吹我衣把酒桂花下山雲片段飛掩
門雨初滴開門月還上倚樹看月明半山聞雨響人間
有佳景詩句頗發越何曾似今夕聽雨還看月
九月晦日登烽火山
興來走上烽火山著足不定秋風寒四邊黃茅滑如雨
低頭一看毛髮竪幾年要到紫菜鄉大練小練并東牆
如今一時在眼傍白雲浮水天茫茫酒闌更欲弔虎屋
無端日脚相催促一奴魋髻一跛足逐我下山如野鹿
答稚春送瘞鶴銘
烹魚蒙尺牘瘞鶴有殘碑老去無他好朝來愜所思幽
懷增感激妙處自傾欹喜劇還生嘆如今愛者誰
九日遊龍卧山留一夕明日值雨坐超上人房
偶題
野興更周遭應遲問大刀山房逢雨好人意與秋高多
謝烹鮮乳還令厭濁醪重來須累少欵欵聽蕭騷
秋試歸訪綠煙亭
竹徑縈紆去相逢情若何江從木杪見秋向菊邊多謾
有風濤想如今歲月過惟於交舊裏聽取碧雲歌
陳文煥秀才所宅近市憑樓一望西山宛然墮
几案中縣之豪雋唱不下數十百篇野人來
承聽許不必似韻故為之賦一首
西山簷外見何必鹿門行近晚江聲合疎簾野意生終
朝如此好初月更多情却媿才華鈍三年句不成
陪范明府與諸同官飲新亭是夕以莞爾榜之
因賦此詩
把燭新亭下迂疎聊爾歌酒當清品勝官要野情多燕
豆客俱好漁竿人亦過誰知武城笑深自惜蹉跎
奉送范宰秩滿還東陽
語違今幾日猶更上層巒情自緣君子吾非送長官衝
寒去程遠惜别賦詩難政拙為遺愛留將識者看
題嚴子陵釣臺
莫向金門傲冕旒歸來却要著羊裘乾坤不是劉文叔
那得長竿到白頭
重陽次日登城山
城山冷罷冷侵衣湖上重來月滿巵未愛疎籬黃菊日
最憐秋水白雲時
九日下水口
黃花時候苦思鄉急水還家一日強不道南風打頭上
客船摇櫓作重陽
送井伯赴上庠
紫薇巷口送征鞍白社村前豆葉寒一賦雕蟲憐小技
千山羸馬上長安短檠巳自甘投老健筆胡為未得官
鳳閣起家緣六館州人更欲祝東巒
舍弟客臨平
憑誰為問鶺鴒原燈火三更殞淚痕天遠未知萍梗迹
書來說在藕花村年華似汝寧為未場屋如吾巳懶言
璧水故人今北去短長門戸好同論
憶浮家洞
萬竹蒼蒼烏鳥啼一江渺渺薜蘿西幽懷動處蘭初長
好句來時月巳低年歲却從為客盡家書長是倩人題
疎鐘日落孤村立秋燕梁空歸思迷
寄表弟章由之為理曲堆屋廬
苦來為客意何為宅舍荒村誰與治别墅雖無輞川畫
生涯堪入杜陵詩身如燕子年年去家似漁舟處處移
丹井西頭曲堆下更煩歲晩定疎籬
奉寄雲安安撫寶文少卿林黃中
泥封欵欵下青冥却使麾童換使軿䕫子城池開幕府
杜陵詩卷作圖經十年去國未歸夢萬里看山憑短亭
可信明時好人物亂猿啼處是州廳
滕王閣懷古奉呈撫州别駕兼簡戸曹
城邊帝子閣西頭水遶南昌故郡流浦曲天長鷗侣小
夜深雲淨月華浮澹臺墓暗竹根古孺子亭荒荷葉秋
漠漠滄江無了日哦詩休接古人愁
鮑待用(已下輓詩)
去年一笑荔枝園今歲重來是墓門縱有青青舊時樹
已看斜日照黃昏
光澤朱君(諱賡字師言)二首
諸老蕭蕭似卷塵不堪再見素旌新白頭縣尉笭箵浦
夜雨寒窗是舊人
長記前回過我廬艱難步履要兒扶莫將馬箠敲門去
寒水無人野嶼孤
小練林承事(文炳)二首
薤歌纔唱巳堪嗟莫道生平隔海涯曾向網山圖上見
蛇門東去是君家
生前莫問劉郎浦死後還看孟母鄰遥想芻靈穿海出
浪頭如屋自愁人
盧助教質夫二首
山中香火今誰在那聽殘春薤曲新第一傷心惟此老
父時諸客巳無人
毗耶鈔軸五千卷淨几焚香心自閑蠟燭燒殘春夢斷
逢逢哀鼓弔空山
方提舉公美
馬上姿容河朔風吁嗟不見夕陽紅長江自小為鄰舍
昨日歸來無此翁
林伯謨
幽情千木外巧思百花前好事如吾子傷心嘆蚤年桃
蹊親意悦薤曲里人憐半夜悲笳起凉天野月懸
丹井陳子白母
哀曲梧桐夜何年苜蓿盤敬夫前輩重詩客婦人難十
月明朝盡孤墳落日寒鹿門催作黍此意竟長嘆
松林林巖叟
誰學陶朱去梅花古戍旁平生疎几杖哀曲損肝腸稚
子青衿雋東牀綠袖長四更笳鼓動月白水茫茫
陳伯順夫婦
晴春相見未多時忽嘆霜蕪雪屋非僵瑟樓前方悼往
吹簫臺下竟同歸讀書歴歴向秋樹織錦悠悠空曉機
須信人間伉儷重生年死日不相違
石倉歴代詩選卷一百八十六
