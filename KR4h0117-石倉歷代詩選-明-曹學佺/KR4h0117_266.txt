石倉歴代詩選卷二百六十六
明曹學佺編
元詩三十六
陳樵
清隱亭
白日照陽春九陌揚遠塵往來酣蟻戰誰是投閒人人
生苟知足政復貴隱淪萬事等大夢汩沒徒艱辛所以
賢逹士不肯勞其神結亭林泉間歸來飬清真窗虛野
鳥狎樹密山猿馴草色上階秀花枝倚檻新俛仰有佳
趣樽酒時相親終焉遠塵俗不愧無懷民
送吉夫北上
之子冰雪姿冥心學仙真官卑且勿念況復憂其貧邇
來太白山山勢凌秋旻雲盡月照夜花開鳥鳴晨閒居
少公事猿鶴為比隣採芝過林麓釣魚遊水濱七年不
得調幽興如逸民通塞任物理聊用安此身憶昔始相
識交情日相親問君鍊藥方秘之不肯陳金液且莫採
何以製水銀豈伊蓬萊中無分追後塵君今别我去九
關朝帝宸功名信可就慎勿煩精神閬風青峩峩海波
白粼粼他年重會面笑盼桃華春
答李齊賢言别
古來青雲士論德不論年及時揚意氣車服耀且鮮譬
彼桃李花逄春各爭妍胡能學蘭菊遲暮秋風前羡子
富年華文思如湧泉詞場早騰譽海内推英賢而我竟
何為著鞭苦不先賦命有遲速行止任自然吾觀鴻鵠
飛低廻未湏憐會當振六翮高舉摩青天
題松澗圖
鬱鬱澗上松磊磊澗中石石泉有餘韻松枝有餘色高
人事幽討結廬此栖息欹枕聽潺湲開軒盼空碧俯仰
欣有契足以愒昕夕我亦厭塵囂久焉慕岑寂他年倘
相過勿謂余生客
歲寒亭
夕隕悲蕣華秋零悼蒲柳急景不可留高風邈難久風
霜十二月松竹凋獨後還與嶺上梅結為歲寒友草木
本無情猶能同歲寒奈何市井交輕薄不足觀
把酒
把酒勸白日日車邈難攀朝來出東海薄暮沈西山東
西若循環來去無時閒何如延光景令人駐朱顔
送兄遊姑蘇
浮雲渺天末隨風姿悠揚遊子四方志去去道路長手
中三尺琴朱絃汎宫商但恐和者寡使我心增傷
晚香逕
秋菊有佳色幽香知為誰蔚為霜中傑肯向露下衰獨
賞心悠然酒至觴淋漓永懷陶靖節高風邈難追
白鸚鵡
開元白鸚鵡長在玉墀邊宫樹栖應熟胡書讀未全音
餘西域語夢入廣寒天莫把宫中事偷歸外國傳
投外憲列職
浙右饒名宦天潢異衆流星華婺女分印蘚越城秋長
吏多佳致流人反故丘諸郎復為郡外憲此優游
銀谷澗山房
樓臺依水石石樹帶疎篁洞口有靈藥水西無夕陽天
花空處沒春草定中長芳桂已飛盡有時聞妙香
次周剛善僧房牡丹韻
不擬維摩室春風步障開欲分清露浥故近白雲栽色
奪人間豔香從天上來韶華正繁富啼鴂莫相催
春日二首
處處春風滿東皇信不偏蘼蕪窮遠岸梅柳共新年白
水暖浮日碧山晴吐煙清時多樂事敢擬卜居篇
細雨花隂重輕煙草色勻驚禽長避客嬌燕却依人絃
管紅樓酒輪蹄紫陌塵東風競遊賞因想杏園春
送張仲舉歸晉陽舉進士
掛帆謝公浦把酒闔廬城江柳不忍折春風當别行關
雲連楚暗隴月向吳生葉落長安道思君北問程
黃晉卿見過却歸烏傷
江雨間行人江干雨又新今朝下垂榻幾日望行塵冰
雪鶯遷樹江湖雁得春非君被軒鑒懷抱欲何伸
東飛伯勞西飛燕題飛花亭
東飛伯勞西飛燕花光絮影從風轉蜂黃蝶粉照靈葩
不散明珠祇散花霑衣堕袂花如雨羽人化蝶隨花去
羽人下顧笑春紅春閨一夕生秋容骨齊熊耳君知否
花豔春暉不經久羽衣一瞬千萬春蔫花堕蘂齊崑崙
夜闌曲
碧宇星回夜漫漫靈蕪煙暖重薰薦冷翠香銷青桂枝
冰荷蓋光光遶幔花樓豔舞金葳蕤吳羹蜀酒精瓊糜
酒闌半解龍綃衣春朝曲渚聞鵾鷄
海人謠
海南蠻奴髮垂耳朝朝采寶丹涯裏夜光盈尺出飛魚
柏葉收珠寒蘂起幽箔運錢生綠花切玉蠻刀如切水
九譯來朝萬里天北風不動琅玕死
行路難
褰帷取流蘇流蘇不解連環解離情别思出君懷教人
枉結流蘇帶作書報天孫河翻浪動七香軺折伊蘭兮
捐艾蕭伊蘭化作榛中草美盼何須比目魚六翮安用
頻伽鳥文鴛宛頸柰枝連不如見月生羽翰
七夕宫詞
内人拜月金鋪戸鳳宿梧枝秋葉下露華入袂玉階寒
織署錦工催祭杼月下金鈿照骨明同心絲鱠紅生縷
素瓜碧寶上華樓夜闌颷馭下銀州
送厲生之天台
劉郎洞前藥草肥年年送春春不歸劉郎采藥路不迷
路迷却是還家時人間藥盡採者稀醫師採藥歸未遲
終南捷徑莫西去正在劉郎路迷處
代嘲舊人
吳王臺前天地老羊家吹笛煙花繞羊郎到老不識顰
昨日西施顰更好妾行自綰春風髻姊送出門車在道
塗金兩袖石麒麟姊唾乾時碧如草唾花一夜滿妾身
云是背後淖夫人
代玉山子答
建昌老父吹羌管背花吹盡風花片雪中花老花未知
我起開簾納江燕夏姬出鏡春爭妍房老不出金谷園
花奴鼓急人人顧砑光帽滑花難住
題海棠
東風吹堕緗雲影别院春遲宫漏永繡幃寶帶綰流蘇
夢入瑤臺呼不醒熒熒銀燭花蘂多城頭烏啼奈曉何
題騎牛讀書圖
朝看書騎牛出去日上初暮看書騎牛歸來日欲脯朝
朝暮暮看書卷還慮牛饑無牧芻家貧本分辛勤過平
時敢望閒工夫人生衣食皆有餘棄之不學將何如
太霞洞
石林深處飰胡麻幾度登臨送日車雪到峰頭猶是雨
雲生石上半成霞相看露下朝華草不放春歸冷豔花
魏紫姚黃風捲盡人間蜂蝶到山家
越觀
吳根越角兩茫茫石傘峰頭俯大荒鳥道北來通禹會
雁程南去盡衡陽雲移暫覺天河没月暗不知松影長
天姥若耶他日事明朝采蕺下山梁
溪亭
百尺層崖接翠微潭空石影曉離離雲隨白鶴翔千仞
月與青猿共一枝不信水深騎赤鯉曾因夢裏殺黃鸝
芳洲翠羽無人拾自補山中白接䍦
翻經臺
石函朱几曙雲中雲散臺高萬象空枝重有時來白鳥
雨殘無處著晴虹血書貝葉三年碧秋入蘿衣半袂紅
幾度山人同聽法翠微深處石池龍
少霞洞山居
輕霞洞口採金芝千歲山南聽竹鷄煮石鼎中饒綠薤
封書燕外有丹泥度關僧寄婆羅樹入市人傳木客詩
又抱瑤琴向隂壑青禽啄碎碧梧枝
少霞洞
煙霧霏霏濕麝媒文生綠硯硯生苔天風拂地鳳笙下
楚雨入吳龍女回石壁水花泉湧出海棠春色鳥銜來
洞天只在風塵裏門外遊塵拂不開
招隱巖
何年積蓋與山齊樹轉峰回草逕微野火裂為方解石
秋風不到寄生枝誰來樹下看雲坐半入人間作燕飛
箬笠巖前今淨社寧須更草北山移
紫薇巖
手種巖花對北峰花間無葉紫茸茸人行鳬雁不到處
家在鶯花第幾重綠水值隂還又碧青春著樹却成紅
紫霞漫入絲綸閣且伴山中白髮翁
飛花亭
昨日朝華照夕曛俄看夕秀比朝菌松高猿見古時月
花晚鶯添幾日春盛露囊中封臘藥無塵袖裏裹吳雲
人間何用春長在只愛飛紅日日新
水亭
小鳳穿花照水明水禽衝浪動軒楹雲從薜荔衣中起
雨向玕琪樹上生曲水傍人流白羽嬌花無語答黃鶯
澗中日與山中日同上晴窗各自行
南軒
澗底菖蒲綠滿叢雲根水竹傍梧桐人來遠地見山碧
月未冷時如日紅春水有聲通北澗晚花無信誤東風
人間不是高寒地那得春紅入夏中
臨花亭
芳草生煙葯在房鞓紅衣紫共芬芳丘園風雨三家市
草木文章萬丈光花正欲言還寂默春無自性不堅良
晚來只有鵝紅在莫放香絲取次黃
西峴峰
聽盡熙寧水樂聲斷碑無字倚荒庭雲歸僧舍樹皆濕
犬吠獵圍山誤譍覆屋松隂遮日黑隔林春色著雲青
故侯轍迹無尋處丞相題詩擬峴亭
上虞魏氏湖上精舍圖
湖上蘭舟水上亭有時水漲與階平亭前古樹經春發
門外孤洲昨夜生海氣遙連育王塔蜃樓斜入會稽城
山隂道士携琴至寫盡風聲到水聲
霜巖石室
洞天無暑亦無寒淑氣芳風不出山掃葉僧歸雲未濕
賣花人去蝶先還滿庭脩竹下黃葉千歲古松生綠煙
盡道雪中依祼壤虚疑夏室是冰天
石磴
磴平如席草茸香盛夏宜人石氣凉杜宇血銷添碧燐
山鷄食罷化餘糧赤松有約吾將老白髮無愁不解長
醉則枕流眠枕此看雲不復據胡牀
菊菴
秋深紅紫滿秋籬蕙帶蘭英綠照扉猿飲澗中甘掬水
雲粘石上舊蓑衣月知人境來相覓花有心情死不飛
桃李自開還自落却疑蘭菊未忘機
山房
冷雲堆裏散人家鹿幘羊裘不衣麻門外樹身無歲月
山中人語帶煙霞雲侵壊衲長生菌風斷遊絲半度花
采蕺林深人不見連筒引水自煎茶
麞谷澗
清流拂石下巖隈澗底菖蒲曳綠苔野鹿避人懸樹宿
溪魚乘水上山來翠連春草誰能拾風觸石崖彊半廻
自入夏來凉意定更移脩竹澗邊栽
伏蟾山
山上飛雲去不留山中蟾兔又經秋斗臨河曲侵鶉尾
露上莎根到草頭綠桂花中歌白苧碧梧影裏飯青牛
有時竹掃蟾蜍下滿腹丹書濕欲流
雨望臺
鳥傷墓道有無間興濟橋東衆綠繁林外日斜虹有影
階前雲去石留根葉隨風轉時過樹雨傍山來不入村
更著短衣看瀑布天葩日暮正翻翻
山舘
石甗峰前綠草肥兔絲挾雨上梧枝天台道士投龍去
少白山人相鶴歸苜蓿帶茸初映日雕胡落釡半成糜
石楠花落無人掃誰卧水隂歌采薇
山莊
澗中薏苡綠如藍枸杞黃精滿屋山掃葉僧將猿共㸑
賣花人與蝶俱還雲生石笋埋雙樹雨引銀涎過八塼
林下四時春不去澆花采藥送飛年
琴臺
臺下湧泉如鼓鐘亭無燕語有風松石根漸見蘭成畆
影裏不如花幾重月夜聽泉翻羽調春雲剪葉寄仙翁
自從獨往窮山後幾見繁聲入亂中
春日閨思
白玉堂前雙燕飛堂中思婦怨殘暉臂環寄遠青蕪合
瓊字題乾白雁歸醉倚合昏驚葉暗愁尋荳䓻妬花肥
窗間昨日同心錦染罷香絲不上機
跳銀溪
枕石聽泉伏草萊跳銀溪上日徘徊山間遠樹迎人出
日轉晴虹渡水來雲氣長連西澗石春寒猶在北枝梅
谷中幾載秋無黍沙上菰蒲暖更栽
圜
築圜却欲留方士一室圜中度歲年有客持雲坐盤石
無人伴月出蘿煙晴晞白髮三千丈寒折朱絲五十絃
玄圃方壺君莫問人間回首即神仙
玉雪亭
花遶亭臺水遶門壺中别是一乾坤銀蟾飛去秋無色
白石長來雲有根樹印虯枝翻畫譜僧調獺髓補詩痕
相如健筆誰堪繼好騁詞華賦兔園
其二
羽仙飛步駕青鸞仙袂臨風響佩環琪樹移根來月裏
瓊花無夢落人間春回壠首梅先覺舟入山隂客未還
我亦玉堂揮翰手他年鵷鷺造朝班
送蔡竹澗江山教諭
仙霞嶺與落霞齊乘興吟遊日未西簾影到池元是水
縠紋浮雨却成溪煙清院竹鸞窺客日暖宫芹燕拾泥
莫道廣文官況冷窗前生意草萋萋
中秋月
銀漢西流烏接翼回首人間化為碧瑤臺貝闕神仙都
三郎錯路歸魚鳬霓裳月裏親偷得却怪李謩偷擪笛
詠蘆雁宿
沙汀栖處穩夜漏有奴看月暗蘆花白一身秋夢寒
含暉亭
山色空濛翠不如平湖長遶野人居湖堤好種垂楊柳
取次持竿索貫魚
山水
青山如髻樹如麻茅屋青帘認酒家侵曉一番飛雨過
蒲川流出碧桃花
石倉歴代詩選卷二百六十六
