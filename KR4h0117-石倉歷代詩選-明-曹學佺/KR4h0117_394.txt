石倉歴代詩選卷三百九十四
明曹學佺編
明詩次集二十八
徐貫
贈曾亞卿提督易州厰
懿哉廟廊具有如珪與璋昔為太僕長今我同官良送
君都門道馬首雲蒼蒼枝柯堪采伐毋使根株傷上以
充國用下以慰民望願言樹佳政永俾休聲揚
送邵讓秀才復學
送子都門去為子重延佇往来衝風塵此心良獨苦嗟
彼汗血駒逸足非無取不與孫陽知棄置欲誰語于今
事已白坦然無齟齬否泰互相仍伸屈無定所不見秋
天鶚一旦摧毛羽行看六翮齊雲衢任飛翥
贈司訓黃文光擢重慶府二守
朝来雨初霽相送出都城殷勤一杯酒不盡此離情多
君富文學表表人中英九年持教鐸兩度司文衡超遷
黃堂去越此承恩榮蜀道詎云遠别駕良不輕老穉多
瘡痍引領望行旌文翁有遺化寥寥誰復行
與雪厓航上人
厓石倚層空積雪凛寒玉禪林寂無諠悠然恣遐矚意
適超混茫情閒遺結束俯仰宇宙間定静了無欲交遊
多名勝往還賦篇牘邂逅一清談已失塵萬斛長嘯天
風来隔忩動修竹
贈較文學正王隆别
閩藩大比期天香發桂枝多士紛紛濟選擇藉主司有
若鑑之明妍媸詎能欺有若衡之平銖兩詎能違三試
叶至公得士人共推芋原秋欲暮凉風吹羅衣酒盡各
分袂雲樹兩依依
方山歸鶴
前山如屏幛華表相屹立我聞丁令威化鶴有仙跡此
事已千載渺茫亦難即而翁不可見悵望雲飛翼何日
復歸来畢竟無消息徙倚懷感傷衷情浩無極
贈徐特俊任吉了巡簡
我從閩中来子向閩中去客裏送客行茫然動情緒關
河䧹影寒野店雞聲曙莆陽文獻地風塵杳無處到日
春正和榕隂滿庭樹
仙居書屋為商懋衡先生作
結廬在幽境瀟灑遠蹄輪誰去蓬萊島迥在弱水濱開
窗泉瑩澈當戸山嶙峋中貯萬卷書奎光燭蒼旻于焉
教諸子古訓良具陳聖賢宛在目千載如相親桂林有
喬枝溟海無涸鱗接武佐明主非徒席上珍
贈翰林修撰李賓之省祭還長沙
春風動瓊島玉河泮流澌詰朝拜休命得賜湖南歸冠
蓋紛如雲樽酒相與辭回首雙龍闕欲行復遲遲白日
昭文繡青春侍彩衣殷勤展丘壠喬梓增光輝懿哉丹
山鳳瑞我明聖時毋為戀故林早向朝陽飛
釣臺
兩石屹立白雲裏先生高卧堅不起故人天上握乾符
幣聘殷勤亦徒爾紛紛誰不附飛龍獨把魚竿釣煙水
一朝赴召便歸来空使客星占太史
題蘭
我家住近東山麓清露蘭叢如膏沐好風披拂来深林
香氣襲人端可掬我今游宦已多年回首故山想芳躅
可堪原野草連天蒿艾蓬蕭滿人目
題華陽寺石洞
自從太古開石室神功巧設非人力氣通滄海六月寒
風雷不動雲常濕我来偶爾憩煩襟頓覺清風生兩腋
便欲借鶴凌紫虚奈此蒼生未蘇息
邵武經高坡嶺
幽逕穿林過渾如洞裏行蕭森無日色滴瀝有泉聲古
木千章聳長藤百尺縈肩輿出山口回首白雲横
歸化道中偶風雨有作
蒼嶺鬱岧嶤行行路轉遙沿厓山石滑夾道樹枝交細
雨沾狂蓋寒風薄敝袍關情民事切䟦履敢辭勞
耕樂軒
託迹依農業悠然愜隠情石田春雨足茅舍午風輕莘
野懷伊尹南陽憶孔明寥寥千載下誰復繼芳聲
贈陸潤夫任桂林通判
京國論交地都亭送别時遐方民待久故邑馬行遲晝
静蠻煙息春深化日熙循良應不忝萬里慰相知
贈高橋巡簡吳廷顯
樽酒長亭别西風雨乍晴蓼花明晩色蘆葉帶秋聲里
巷門虚設山村犬不驚懸知公事簡吟笑有餘情
贈張世禎别
故人成久别邂逅客都城夜雨方論舊春風又送行鄉
關頻入夢雲樹遠含情迢遞清溪上相思對月明
贈建德朱崧任南昌司訓
馳驅催别思飛旆出都城潞渚孤帆遠洪厓古樹平菁
莪歌小雅木鐸振希聲門下摳衣者彬彬總有成
三月十九日同上虞陳若無飲偶成
西風尋舊約佳釀復新開微雨簷前歇清風席上來祗
憑文字飲不用管絃催瞑色起山際留連未肯回
和張憲長贈吳都憲致仕詩
報國丹心尚未酬忽聞優詔許歸休一樽綠酒長亭暮
三徑黃花老圃秋明月有情還我共浮雲無計為君留
扁舟浩蕩乾坤裏笑濯塵纓萬里流
聞胡司空附郭成新居賦此以寄
年来高卧白雲鄉附郭新成綠野堂一代功名昭汗簡
百年心事付滄浪夢回殿闕層霄迥興在山林清晝長
三徑蕭然無箇事黃花老圃有餘香
寄長兄廷傑
赤石山前送我船分携不覺又經年夢回誰道故鄉遠
情到那堪别思懸遼海關山明夜月清溪桑梓帶寒煙
自慚叨受長城寄姜被何時得再連
遊香山偶成
矗矗峰巒侵碧漢層層梵宇出紅塵松梢月挂上方曉
山頂花飛下界春一帶烟波爭入望半空雲鶴與為隣
我来不盡登臨興又逐東風覲紫宸
題梅軒
繞屋寒芳絶點塵笑看殘雪挽回春任渠時態姿容好
可似平生節操真夢入羅浮香更遠詩成東閣興偏新
吳公山下清如許不減西湖放鶴人
贈袁魚典史吳仕明
客舍秋来多别思公家事了是歸期西風古渡帆飛處
落日寒汀雁下時蓮幕帶將新雨露花村争迓舊旌麾
殷勤盡力蘇民瘼當道何愁不薦推
功德寺沐浴口號
隂隂樹色暗溪橋滿目春光可自驕林外風清山靄散
湖邊日暖水痕消鶯啼弱柳如相喚鶴舞長松不用招
回首鳳城三十里肩輿来往亦飛遙
寄雲峰吳先生
獨向明時早拂衣急流勇退古来稀朝雲作雨還山去
暮烏投林背客飛南畝秋深香稻熟西塘春暖錦鱗肥
黃金臺畔頻回首迢遞雲峰送落暉
贈蒙城令方先生淵還淳安
引年便欲拂塵衣促駕都門賦式微故里遙知三徑在
清時今見一人歸頻過石硤尋書院閒到嚴灘上釣磯
龜鶴山前春正好滿川花柳映柴扉
贈馬時宜下第還鄉
三疊陽關對酒歌相看無奈别離何題橋共擬追司馬
獻玉誰知泣卞和野水煙波歸路遠故園花竹樂情多
京華更有青雲約回首東風聽珮珂
壽桐江趙翁八旬
身遊泮水詠菁莪晩着烏紗耀薜蘿聖世已甘嚴瀨隠
高年未許絳人過青山對酒春長在彩服盈庭樂更多
遠寄新詩為君壽請看銅狄幾摩挲
送人省親歸淮安
東風搖曳柳依稀有客都門賦式微題柱未酬司馬志
還家且着老萊衣白雲千里關情切錦鯉三春入饌肥
佇看亨衢堪騁步一鞭忙着莫相違
和都憲遊尹山韵
梵宇蕭蕭山外山欲窮幽計未能閒千尋拔地青峰聳
一道沿厓碧澗灣古木雨晴猿正挂長林煙暝鶴初還
萬緣點破都成幻不在尋常色相間
恭諗捧表上京寮属追餞于劒浦驛座中分得
齊字
甌閩北去草萋萋滿道輕風趁馬蹄萬里客程看日近
九重皇壽與天齊驛亭月落雞聲早江浦雲深雁影迷
天上故人還惜别草堂應續舊時題
贈方旭陳任順潮驛宰
親捧除書出禁城一官新向嶺南行蒹葭淅瀝雨初歇
楊柳依稀風乍晴地僻應知来使少潮平偏覺過帆輕
驛亭畫静無餘事翻笑通衢苦送迎
挽致政太常卿陳贄
解組歸来未十秋已將塵事付浮漚朝廷此日思遺老
洛社何人續舊遊菊逕就荒秋雨冷草堂長掩暮雲愁
文名不與身俱沒江漢滔滔萬古流
挽竹坡翁為都御史汪浩父
竹坡人去幾經年見竹令人益愴然龍蓋已閒登嶺屐
荷田猶泊泛湖船鳳毛乍落秋風外馬鬛空餘夕照邊
今日朝廷多雨露恩光還擬賁重泉
悼妻
合巹于今十六霜白雲流水意茫茫浮生堪歎春秋短
大夢那知歲月長愁對孤燈懸幛幕忍開遺篋簡衣裳
歸来最是傷心處塵滿空房月滿梁
燕山樵歌
白雲最深處時有伐木聲長歌互相答澹然忘世情
偶成
寒夜獨凭闌徘徊看明月如何咫尺間故人相隔絶
題畫為王元長作
落日秋林下高談且自由煙波浩無極閒却濟川舟
次朱文公先生櫂歌韻
一曲寒流櫂小船嵐光巖影漾前川幔亭宴罷羣仙散
不見虹橋空紫煙
二曲娉婷玉作峰月懸粧鏡若為容天然不着鉛華色
煙抹雲鬟翠黛重
四曲擎天聳兩巖瓊葩瑤草色毶毶我來不見金鷄唱
惟有寒蟾照碧潭
偶成
客邸光隂去若飛冬衣不覺換春衣危樓徧倚情無限
幾點征鴻呌落暉
太寧龍湖道中紀事
沿途白水通碧澗隔溪赤壁倚青天人家多住深林畔
遙見山隈幾處煙
蒜嶺驛别張序班
驛路相逢又相別客邊送客若為情東風也解離人意
故遣飛花遶旆旌
寄雲峰吳先生
野逕深幽市轉賒紅塵不到足煙霞遙知此日雲峰下
笑看寒梅樹樹花
大音寥莫正聲希世俗滔滔獨掩扉天下蒼生皆赤子
阿衡不作與誰歸
贈藍溪吳經入南鑑
同門諸友多登第雲路嗟君後着鞭誰識豐城流落劒
龍光遙射斗牛邊
贈桐江孫仲文
紛紛名利邈難羈又逐冥鴻萬里歸此去桐江看弔古
何人重上釣魚磯
晴州釣者為程尚書賦
玉几諸峰映碧川浴鷗飛鷺各悠然主人起慰蒼生望
猶夢溪頭理釣船
二月都亭即事
草色連階映綠苔東風獨處不須栽時人要得春光好
還得名花幾樹開
題竹
書窗謾對翠琅玕偏喜真心耐歲寒&KR0988;底此君解醫俗
清標瀟灑拂雲端
石倉歴代詩選卷三百九十四
