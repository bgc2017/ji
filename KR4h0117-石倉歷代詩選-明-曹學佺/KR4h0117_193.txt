石倉歴代詩選卷一百九十三
明曹學佺編
宋詩七十
陳傳良
讀范文正公神道碑有感佚事
武侯不可致玄德造其廬公在衰絰中乃上時政書維
時君臣定事與草昧殊出處千載同豈必名迹如行伍
拔大將飢寒得名儒推轂天下士百年用其餘生平慕
河汾未許王魏俱殷勤八司馬意獨何區區自古朋黨
論消復莽無期誰令羣疑亡韓富及有為惜哉公不見
功名止西陲
遊鼓山
鼔山聞天下一見名不空自從周職方閩在王會中登
山亦幾人興寄随所從騎君常愒日遷客多悲風劒川
發甌西萬阻與海通忽然得平壤此山矗其中我行未
及巔已見國勢雄三韓到吳會不可道里窮俯瞰南来
帆沄沄自朝宗曩時諸降王各撫千里封相招神御圖
旅獻東都宫東都今何如胡馬鳴蒿蓬一春長雨霧明
日歸樊籠恣探泉石幽篝燈道歸笻
冬夕書懷
冬夜苦難曉短景復易夕安得戸牖光不待東方白恍
如遊化城瓊臺若千尺英華發林藪餘彩散阡陌平鋪
浩無垠巽入惟有隙忍寒貪縱觀未願明曦赫柳棉著
歌茵梅片堕粧額皭然羣汙中有意欲比迹自識玉皇
家癯仙陋山澤新来學為農遭歲屢無麥穉子色恒飢
老婢脚盡赤一飰今有待喜更問瓜埸歸来看床頭瓶
粟幸餘積且以炊春醪號召巳散客
哭呂伯恭郎中舟行寄諸友
去年上溪船落日建安旐今年上溪船濡露金華草當
代能幾人胡不白髮早念昔會合時心事得傾倒倚廬
魚鼔夜聫轡雞人曉遐搜接混茫細剖入幽眇挹兹隘
溟渤扶携薄穹昊斯文何契闊之子復凋槁百年在無
窮寥廓一過鳥家人徵舊聞學者拾餘稿區區存萬一
散逸誰可保君看魯論上彭夀顔回夭于今懸日月豈
必言語好儻無後来者冺沒秋毫小南浮吳蜀會北顧
關河杳懷哉各努力人物古来少
張冠卿以前詩懷哉各努力人物古来少之句
為十詩見寄次韻奉酬
明月不可涴有時障氛霾芙渠生淤泥豈必所處佳老
子苦鍊藏釋氏多遣排如欲盡物累自古誰好懷冥心
觀宇宙孰是同與各夜旦無息期日出星河落此有齊
人瑟彼有荆人璞嗟余耳目短豈故重然諾朝雞警冠
劒巷犬吠深塢胡然子列子越在鄭東甫永懷王黍離
莫與戍申許雞犬各有役人亦宜自努江梅歲巳過燕
子春又来不愁吾鬢霜所恨此志灰扶桑焞焞明閶闔
蕩蕩開欲往豈不可致遠非駑駘
送劉茂實宰奉新
遠别欲無寐細論惟有酒今當作劇縣君意亦樂否江
湖吏道僻歲月民勞久救之敝精神自愛終袖手要中
名甚美用意物所咎君親蘭桂林餘茂及樵槱移根託
客土顔色非故有贈言幾滿車一字堪皓首於焉但裁
擇對越二三友諸賢既當路公論在衆口
遊白石巖
地向東南傾石際滄海立蛟龍限波濤雞犬得城邑居
然通國望跋莫他山及道人獨有之置屋三四級幾看
星月爛却聽風雨急于今二百年我共冥鴻集晤語夕
陽低對酒秋旻濕明朝江上舟避雨漁翁笠邂逅一俯
仰此道可於邑
寄題陳同甫抱膝亭
稻粱不難謀軒冕亦易得胡為抱膝翁惻惻復惻惻秋
風堕碧梧鳳鳥去無迹怒吟草際蛩兒女淚盈臆忽然
舒長嘯孤响起空寂令人識雅頌一唱三歎息室廬在
路旁耕鑿在民籍行人聽笑語稚子共眠食讀書果何
罪鬚髮又半白此意太勞勞此身長抑抑但勿問門外
蓬蒿若千尺
送葉正則赴浙西憲幕
頻年送行客酒罄詩不工最晩與君别奈此百感叢岐
山有鳴鳳雅頌移豳風于時二老生出處海上同曹劉
對七箸失色一語中明朝蜀江水不興灞滻通人心起
毫末世故關鴻蒙乃知貧賤交不下王霸功霜根宿病
驥雲帆背飛鴻秋水能隔人白蘋况連空相從自束髮
各去随轉蓬今懷欣有合後會苦未重鱸魚直萬錢羊
酪醅一鐘願君飬盛年我友半已翁
送謝倅景英赴闕
言詩必南雅自鄶吾無譏嗟余生也晩觀人以觀詩人
情日變化往事十九非相從飾邊幅欲語懷銜羈久不
見官寺下與家人夷渡江六十年得此心自疑早從諸
公遊晩佐一郡治居嘗陳誼高動與作吏違大白浮朋
簪單居欵民扉多文雖素履用拙真良規二年意綢繆
一别事渺瀰有酒公不飲贈言我何裨穆穆清朝班僉
曰尚德宜何妨着此翁衣冠皓鬚眉
借書一首别薛子長
山阿着柴扉陋甚誰盤桓美人此何求鉅竹數十竿日
閱書百篇尚覺目力寬欲從我借書我書何足觀辛勤
抱遺經及此鬢髮斑一語未領會累日不自安雖更聖
人手亦恐衆說漫况復秦漢下曾莫脩與删致之獲麟
前存者今若干我無所取裁望洋久空歎讀書固非易
窮理良獨難昨来荷堤上嘗試及孟韓此語如㳙涘此
道如丘山
張漕行部過湘岸有作因次其韻
春晩得新霽草木日夜綠陽光初蔽虧野暝或單復美
人浮湘波領此入蓬屋故放歸帆遲更呼漁火續窮探
物精華盡付諸凡目憶昨欣晤對令我忘休泍劇談酒
行希危坐兵衛肅相思正倚樓所寄忽累幅瑰辭堪買
貧軼韻和難屬自從楚騷興悲些逮差玉後来數唐人
欸乃巖隈宿世無梁昭明斯文又誰錄
送郭希呂
我門閉重重我徑阻且深梅花獨相依聊以慰我心美
人從何來﨑嶇自幽尋亦于琢冰中而和南風琴菜甲
尚可羹新篘足同斟不知歲已華歸興生霜砧欲别復
少住棲鳥歸月林客去鳥翾飛落花滿墻隂
上閩帥梁丞相生日二十二韻
炎正維中葉皇圖再造年天潢流少海星緯粲台躔臣
主嘗難並乾坤豈偶然千齡開歴數一氣付陶甄黃屋
傳神器彤庭領衆仙風雲從此會日月更誰先昔者求
侵地何人賦甫田吳兒咸扺掌噲等欲差肩廟論惟多
士戎功不在邊一麾分赤社萬事屬青編吾道誠難用
諸儒亦自偏才名多濩落經行失拘攣洛蜀何嗟及熙
豐竟禍延旁羅兼雁木平步忽貂蟬甚矣知當宁凄其
望濟川年来羣老行公在萬民懸定作鹽梅用行歌杕
杜還滄溟宗衆濫衡嶽倚蒼玄要使垂身後無為慰眼
前管絃無算爵桃李未央天魯燕雖堪頌閩山不足鐫
中原康濟事彛鼎願聮翩
送趙叔静教授閩中四首
家無宿舂糧適意恣所向征鞍催上官帆海看疊嶂有
言及當代浩飲益悲壯以兹寘周行盍在幾人上
其二
讀書須讀經學文須學古青衫故不換白髮早可數我
亦寠人子風雨蔽蓬戸胡為數相過夜話恒過午
其三
烱烱出萬壑冰壺懸清秋孰與玉瓚中穆然飬黃流孤
松高半天蘭芷復過幽看君最雍容奈何短自謀
其四
百吏不可試卷懷州校官翩然落南閩不為荔子丹雕
蟲妙經術倚市多儒冠吾道未必貴政此良巳難
簡友人一首
南去有五嶺北来有重湖水清石益竒往往中州無在
昔宦遊者越若韓張徒胡然自衡陽隻雁亦不徂
和張倅唐英詠梅
種梅欲百畆垂老意未渝有山在堂背有溪在庭除我
危坐中央花以寘坐隅人固不可親花亦不可疎
其二
花芳以養性花蔭以休影更欲從旁謀種秫可半頃衝
寒時一杯我醉花獨醒醉醒兩相忘久矣繫歸艇
春晩書懷二首奉簡陳益之
百舌喜太甚杜鵑恨何深睍睍斯黃鸝律中宫之音物
情自不齊天運初無心道人獨領會杖藜立芳隂
其二
百卉得雨露華滋巧相娛但知悦姚魏河洛竟何如我
方悟吾生箋經未成書安得小學師從之注蟲魚
送鄭少卿景望知建寧
清廟圖書寳熙朝雅頌音頻煩三節召荏苒二毛輕衣
飯家纔足丘園意亦深卧聽牀下士時作武侯吟
送沈元誠赴臨漳主簿
誰說鄉先進能無沈隠侯青衫今適越白髮竟依劉道
固為名累人當與命謀三台行漸近且勿問歸舟
和張孟阜歲旦韻
白髮朝看鏡青燈夜數更文章輸善宦名字誤浮生廢
學兒鼾睡安貧婦饁耕從今定逢吉吾巳卜先庚
月夜書懷
送客門初掩收書室更虚新篁高過瓦凉月下臨除婦
病纔扶杖兒饞或饋魚今朝吾已過莫問夜何如
其二
道德吾何敢功名代有人蒼黃恒畏咎斑白摠憂貧細
字書全廢深杯酒勿親静言空自愛萬古亦泯泯
題范秀才萬卷堂
雅尚時相背幽棲我數過兒應看客慣田孰與書多自
析唐郴縣誰聫漢甲科儒門今有此天意定如何
和叚仲衡譙樓新軍額
筆落元戎重詩成坐客新譙門雙壯觀邊將一團春夢
破盤行玉名存甕得銀衰遲亡補報着意與民親
其二
寒消晴後雪光轉凍前風歲巳宜麻麥人猶厭芥菘樓
頭千里望筆勢萬夫雄及此吾何力天低露草豐
送丁懷忠教授象州
二毛羈旅久一飰瘴鄉輕把酒時相屬令人意自平校
官無簿領帥閫甚聲名所恨冥冥雨梅天不肯明
東陽杜季高遠訪詩以送之
當世關衰壯斯文視合離強餐吾豈敢後會子何期村
落秋彌好溪山晩更宜逢人相問訊所欠更能詩
村居
野衣農圃雜華髮弟兄同佚老便居僻貪閒喜命窮習
成杯酌少脱落語言工危坐看流景新萌又落紅
送周介之同年赴德化宰
民社須吾黨江湖足此情不堪秋暑近欲趁暮潮平拙
宦成華髮憂時自短檠君看廬阜石千載尚垂名
止齋即事
教子時開卷逢人強整襟再貧知晩節多病得初心地
僻茭蓮好山低竹樹深寄聲同燕社明月又秋砧
挽新昌呂修職
頃作庵廬客看公手種蒔溪毛無亂理宰木有連枝久
欲鑱他石今還賦此詩黯然懷宿昔絮酒定何時
送同年林多益丞寧海
同里衣冠近闊疎同年齒髮多衰變美人宜在玉笋班
隠吏亦随花雨縣有杭一葦逢迎可每食雙魚甘旨便
願瞻周道竟何如善為身謀吾豈願清廟笙鏞濟濟陳
碧梧鸞鵠深深見由来盛事歲月晩誰到脩途肝膽見
楊花吹水酒搖波一請加餐再無倦
送郡守汪充之移治嚴陵
挂梁龍骨經時蟄井井黃雲秋已及十日不雨民未急
使君日膳長蔬湆澄空䬃䬃雲霧入饁婦休眠兒覓笠
村春化出雲子粒市上明朝升二十農家語圃商語賈
恒願使君無疾苦自今一飰吾腹果健看將母從簫鼔
馮翊扶風天尺五見說嚴陵在何所詔書奪去萬舌吐
九重欲叩君門阻棲鳥護巢駒戀皂東人自視西人好
那知湛露漙秋草春意平鋪無剰少有客解事飜然笑
元祐治平諸故老身要人扶功未了誰知青絲絡馬横
門道應笑江湖華髮早
次德脩仙巖韻
我家仙巖人跡稀客從何来此何時岷山之陽適海嶠
萬里欲寫心精微瀑泉自雨一丘壑有龍蟄不随羣飛
病樵弛擔渴猿喜雖未作霖良已竒吾聞岷山天與齊
仰止不見如調飢君登絶頂小天下此縱有山安足嬉
翩然肯過非所期此道遼闊車誰脂願言税駕毋遄歸
為我更賦崧高詩
赴桂陽道中喜晴書事
十日九雨垂垂雪馬僵僕病泥乘橇披衣闖戶得星月
耳根久與朝雞别熟睡八年謀未拙乞米作糜蒙被啜
客来午漏家僮出如今兒噭妻愁絶我縱喜晴心已折
可以藝麻多笋蕨苟有一丘吾計决奈何諸公厮役皆
豪傑尚愛舂陵老元結
牡丹和潘養大韻
看花喜極飜愁人洛陽城外滿沙塵還知姚魏輩何在
但有歐蔡名不泯夕陽為我作初霽佳節過此無多春
更燒銀燭飲花下五陵佳氣今方新
覓樹栽
覓得循除數畆園衰遲無力正乾坤學為老圃徒幽意
富比封君亦浪言計日若將栽樹木成隂當待長兒孫
出門悵望春連塢為向雲屯斸一根
汪守三以詩来次韻酬之
一年春事墜槐宫却愛清和與政通乳燕黃鸝相倡和
落花脩竹亂青紅羡君有賦非占鵩愧我無才可送窮
細與論文一樽酒他時還憶慕江東
湖樓送客即事一首奉懷益之兼簡同餞諸友
誰家喧騎盍朋簪屋壓城頭水照簷橘柚兩山香盡處
荷蒲十里淨相兼愁將久雨春無賴别在明朝酒未厭
甚欲去同三四友鱸風更捲一江簾
和丁端叔歲晚書懷韻
来涂藍縷雪埋人三百于今又六旬奏課定應書下下
班春聊復喜津津餘蔬被壤農亡恙茂草連扉盗自新
曳杖鹿頭時極目炊烟齊起兩州民
丁端叔送海錯以詩来用韻酬之
澤魚山豕各忘年味可勝窮總所便堪笑荆梧相爼豆
遂令蠻觸自矛鋋食無誤蟹車同軌貢不徵蚶澤漏泉
我在窮山人迹罕亦蒙惟錯饋甘鮮
戊申臘桂陽喜雪
月不能明雨却稀山容野色夜輝輝清霄下際雙瓊闕
仙仗前驅萬玉妃亘古嶺旁冬不到從今湖外歲無飢
来年此日吾何適蓑笠寒江一釣磯
衡守劉子澄以詩来和韻奉酬
曳裾朝路不同時謀食衡湘亦把麾一見相忘光可鑑
十年何在惄如飢力堪扶世將誰可語不驚人或自危
夜雪埋山江欲凍依然春信在南枝
遊南嶽
天作之山曷為哉遥知閶闔正南開兩川文武長江下
百粤車書五嶺来柴望久為周墜典牢愁多見楚遺才
不知崧岱還何似我欲將書寄雁回
登祝融峯喜霽
仰止扶藜鬢髮蒼恰當風雨暗三湘為誰一闢天無際
及我重来日未央江過數州多曲折山緣長畆半青黃
老僧耐得從頭問問到吳門竟渺茫
和沈帥持要張漕季長韻
欲杭一葦近聲光恨不先期燕子涼舊學甘盤聊此日
倦遊司馬尚他鄉别從滄海山横斗来自岷峨水濫觴
不謂偶成三楚客得為蘭杜附諸香
送沈帥
甘盤夢不入高宗四皓誰知去所終傳野有人能論學
漢庭無事可言功行藏于此皆成趣談笑從今得退公
分付諸兒理民社宜休堂上聽松風
送范東叔歸帥潼川
楚山黃落洞庭波背却雞人問釣蓑歸思甚于三峽壯
才名空自十年多曩遊記得青燈在後會愁如白髮何
我更有懷言不盡聊將短韻代長歌
登祝融峯觀日出
星月凋零萬象昏誰能先我見朝暾東南巳得乾坤正
蠻貊方知夜旦分但覺滄溟浮佛屋却忘衡嶽近天閽
迢迢下憩山腰寺人世浮雲尚吐呑
和劉進之韻兼簡吳阜之
憧憧滿眼事何稠落落論心思獨幽去國未能身一葉
懷人但覺日三秋池塘春草方同夢江渚歸舟更别愁
安得簫韶儀兩鳳不妨燕雀自嘲啁
初夏有感因用前韻久旱適得雨欣然卒章
湖山嫵媚綠隂稠誰向芸芸得趣幽半破榴花方恨晩
新来燕子未知秋去為吏隠雖吾願歸得家山政自愁
賴有雨聲寬百感忽如孤鳳見羣啁
同遊張園酒中各歎明年未知誰與此會余最
衰病宜去因作詩識之
春過新烟能有幾愁生飛絮轉難禁可憐衰白随年少
愛看殘紅到夜深一輩衣冠方事事故園松竹已隂隂
明年此會知誰共雁宕山前寄好音
喜雨
天顧于人略有情片時收盡越山青老農望外扶犂立
倦客愁邊擁被聽塵翳欲清閶闔道井花已上轆轤亭
冥冥直待黃梅熟未要風池看約萍
除夜宿處州天寧寺
人言老去不如初我愛初心老轉無懶向門前題鬱壘
喜從人後飲屠蘇杯盤甚簡眠須早禮數多寬拜要扶
况復齁齁僧紙帳雞人不聽禁庭呼
寄僧嗣清
衡陽傑閣宵人記淮右豐碑刺史書永已橋山藏劒佩
空餘雲漢照林廬河圖萬古陳東序汗簡諸儒校石渠
誰道幽深窮衲子乞錢買石更﨑嶇
用前韻寄蔣處州仲可
幸無骨相可封侯歸理先人舊釣遊山下剰栽諸本竹
水邊須着數間樓羣書可讀自随喜一客不来誰與愁
時把釣絲消永日魚兒亦得兩三頭
重陽日寄瑞安劉宰留宰以是日宴新第人併
見招不及赴
落帽沾衣總失真追随萸菊亦勞人酒無肴核依然好
家有溪山豈是貧沆瀣從空来夜氣青冥随處際秋旻
不知此是登高否為問慈恩塔上人
和張端士初夏
綠隂四合水迷津春去雖愁却可人無數飛螢窺案帙
有時乳燕落梁塵滿塘荷蔭將還舊試火茶香又已新
短夜得眠常不足僧鐘遮莫報晨昏
已未上巳清明
霖霪故作落花天佳節重重倍悵然雖有庭除臨曲水
更無尊俎試新烟酴釄雅欲延春賞杜宇還能破晝眠
賴得二昆同一客蕨芽蒲笋短檠邊
挽張材卿知郡
貂蟬不逮老端明世濟誰知好弟兄能着青衫偕計吏
却將白髮去邊城夜魂俄斷凝香寢秋淚仍兼曳履聲
萬石君家同一傳嗣書應更有公卿
挽尤延之尚書
留宿江湖長子孫行藏節節耐人看及為侍從身垂老
欲試平生事轉難書就僅題前太史功成方記舊甘盤
令人長恨經綸意歷事三朝見一斑
晩春
千枝寂寞待春風風雨凄凄春已空未曉啼鶯相喚語
海棠飛盡一庭紅
海棠
淡月看花似霧中遽呼燈燭倚花叢夜来月色明如晝
却向庭蕪數落紅
和丁端叔竹梅
空階琤若下琅玕全楚何人巧耐寒誰伴八龍長傲雪
蕭然一榻卧袁安
其二
管領春風别有天不論水際與山巔祝融玉立湖湘凍
獨付寒梢笑粲然
袁起巖會飲湖上出示古刻酒罷各携桂花以
歸因成一絶
湖光不動見魚蝦敗紙殘編數十家巖桂叢中三四客
醉歸人得一瓶花
又和
湖上簾鬚半捲蝦調冰雪藕各名家有人不解長安飲
話極茶鐺吸井花
除夜
春来十日垂垂雨歲盡今朝亦未晴衰老見年殊不覺
卧聽穿葉打窗聲
石倉歴代詩選卷一百九十三
