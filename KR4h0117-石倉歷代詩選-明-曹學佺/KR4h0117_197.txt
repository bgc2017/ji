石倉歴代詩選卷一百九十七
明曹學佺編
宋詩七十四
張九成
山中見柿樹有感
兹山余初來掩冉柿葉青相去未三月柿花亦已零及
兹尋去路纍纍滿空庭人生豈無情眷眷不忍行嚴霜
八九月百草不復榮惟君粲丹實獨掛秋空明寄語看
園翁勿使堕秋風願比櫻桃春置之大明宫
魯直上東坡古風坡和之因次其韻
幽蘭如君子閒雅翰墨場春風曉畦暖斜日半窗光竟
夕澹相對菲菲吐暗香掩關清杖屨簾卷度脩廊釵玉
莖分紫官梅花更黃豈惟堪紉佩試伴菊英嘗退處深
林好休移庭戶傍自同凡草茂無事莫相傷
正月二十日出城
春風驅我出騎馬到江頭出門日已暮獨行無獻酬江
山多景物春色滿汀洲隔岸花繞屋斜陽明戍樓人家
漸成聚炊煙天際浮日落霧亦起羣山定在不江柳故
撩人縈帽不肯休風流廼如此一笑忘百憂随行亦有
酒無地可遲留聊寫我心耳長歌思悠悠
二十六日復出城
杜門不肯出既出不忍歸借問胡為爾江山棲落暉濯
濯潄寒玉青青入煙霏柳色明沙岸花枝作四圍玉塔
天外小漁舟雲際微興遠俗情斷心閒人事稀我本江
湖人誤落市朝機計拙物多忤身臞道則肥所以此勝
概一見不我違吟餘尚多思白馬背人飛
十二日出城見隔江茅舍可愛
茅屋臨江上四面惟柴荆綠隂繞籬落窗几一以明門
前灘水急日與白鷗盟不知何隠士居此復何營朝來
四山碧晩際沙鳥鳴碁聲度竹靜江深琴調清終携一
樽酒造門相對傾心期羲皇上安用知姓名
食苦笋
吾鄉苦笋佳出處惟石屋玉肌膩新酥黃衣緣深綠林
深恐人知頭角互伸縮煙雨養春姿此物未成熟三月
臘酒香開樽慰幽獨烹庖入盤爼點醬真味足未須五
鼎牛聊稱一囊粟朅來庾嶺下歲月去何速經冬又七
春未分窮途哭今朝好事者惠我生一束頭髠甲爛斑
味惡韻麤俗兒童不慣嘗噦噫驚媪僕老妻念鄉味放
箸淚盈目丈夫志有在何事校口腹呼奴更傾酒一笑
風生谷
有客
春雨止復作閉門無與居童奴告余言有客叩吾廬束
帶出見之頎然一丈夫手携一樽酒辭氣何晏如謂言
久聞名曾未瞻簪裾天寒宜飲酒一杯聊以娱盤飱亦
草草蔬果間溪魚顔色温勝玉言談貫如珠豈期有道
者而來警我愚酒酣意兩適心閒樂有餘四海元有人
君勿輕荒區
菖蒲
石盆養寒翠六月如三冬勿云數寸碧意若千丈松勁
節凌孤竹虬根蟠老龍傲霜滋正氣泣露泫春容座有
江湖趣眼無塵土蹤終朝澹相對澆我磊磈胸
三月晦到大庾
我登超然臺積雨久不止臺下柳成行掩映盈塘水環
塘率喬木倒影弄清泚恍如在故鄉西湖幽寺裏氣象
極幽深景物盡蒼翠十年勞夢想一夕居眼底獨坐不
能去頹然起深思鐘鳴主人歸燭光何燁煒笑語復移
時夜久余當起歸路夫何如江聲寒玉碎
九月七夜喜新凉
晩來天宇隂便有如許凉衣襟不作苦燈火耿寒光青
編如故人入眼興未央憶昔炎歊日蒸鬱如揚湯百事
懶不支何暇攷短長念此深自喜拂窗淨琴張老來縱
眵昏閉目自焚香心清神亦正聖賢儼在傍此意勿輕
語此景吾弗忘
十一月忽見雪片居此七年未嘗有也
寒色遽如許神清瘦不禁瓦溝聲磔索珠琲亂衣襟斯
須忽復變玉屑堕前林風勁勢回旋飄飄蔽遥岑落此
炎瘴地七年到于今不見六花飛况聞寒玉音今年盈
尺瑞天以慰吾心呼兒具杯盤開樽須滿斟更製白雪
辭入我綠綺琴
庚午正月七夜自詠
余性寡所諧平生惟自得談名頸深縮論利面作赤文
不貴雕蟲詩尤惡鈎擿麤豪真所畏機巧非余匹所以
常閉門千載求知識黃卷有可人為之忘寢食亦復愛
山水策杖無與適看雲獨忘歸聽泉常永日内樂萬事
休中虚衆妙入欲以語斯人此事吾無力道喪亦久矣
無言三歎息
課書二首
汲汲我何事愛此窗日光北門終日開風透軒檻凉貧
病何以療六經真古方榮辱頓爾失太山亦毫芒呼兒
來讀書絃誦驚滿堂仕途有捷徑掩口笑我狂
横浦非吾土久寓亦何聊不學竹林友把酒持蟹螯飢
寒何用遣惟以文字消方其得意處捽茹亦逍遥頓忘
物我情天地本寬饒告爾二三子我歌汝其謠
罷禄
嗟余命偏竒一生堕枯槁雖無青精飯顔色亦自好富
貴點汙人脩潔終可保居處既悠悠衣食亦草草静觀
天寶間脂澤逞淫姣冰山赫日來随例須崩倒所得無
纖毫所喪不到老施施若無事憂心惄如擣
偶成
冐熱不安寢整冠常夙興清風入我懷眷眷如有情嗟
彼朝市人正與膏火爭藏機入鈎鈐肆辯紛縱横所得
無幾何所嗟無一成往來各有趣南北自分明明德天
所相欺誣禍所嬰猶如赴火蛾纏綿尚營營悟此澹無
作不與炎凉并居閒苦無事驅馬出南城登山猿不避
鼓棹鷗靡驚誰知瘴嵐中談笑適此生祥鳳非矯矯高
鴻本冥冥請君少安坐此詩殊可聽
送鄭仲遠
仲遠英俊人落筆驚飛電來自神仙中風姿冰雪盥我
謫天南陲君來適相見憶昔我與君射策麒麟殿君時
氣横秋九萬搏風便文辭灑星斗議論倒江漢便宜上
玉堂不爾登蓬館别來二十年青衫尚州縣蘭薰麝所
忌玉潔女多怨嗟我正衰遲何階往論薦豈有如此人
而得長貧賤朝廷方急賢珠璧聯清貫去去行勿遲九
天春晝暖
辛未閏四月即事
閒居喜無事冠櫛每晨興今朝鳩喚夢疑是天雨徵萬
事雖顛沛此兆常可憑須臾倒江湖一掃蠻瘴腥雨罷
有何好環江數峯青蛟龍得時横長堤豁然崩衰老甘
寢寐半夜聞雷聲連岡萬株松漂零一毛輕雨意疑未
已浮浮晩雲蒸咄哉造化兒徒勞竟何成
其二
窮居不擇交賢否那復辨似人輙已喜况復曾半面相
見且寒温不問風雨變晩來無與遊澄江喜如練携笻
信步行屈曲随山轉數日雨不止衝波頹激箭舊雨已
不來今雨誰復見甕頭香滿屋吾計今已辦豈復思故
鄉無事且彊飯
其三
種槿已五載入門幽逕深拒霜偶然植亦解成清隂晩
凉新浴罷松風披我襟終日岸巾坐閴無人見尋浩然
媚幽獨發興付瑶琴
其四
寓居城中寺蕭然如深山終年客不到終日門亦關晨
朝香火罷去履脱危冠飽讀古人書會意有餘歡客有
饋荔枝薦以碧玉盤吟哦更咀嚼未羡朱兩轓絞綃作
紅皺護此冰肌寒
其五
横浦亦何好人煙眇荒墟所以常閉門九年惟讀書余
幼好竒服玉佩而瓊琚念往復推來薰然樂有餘客有
不知者笑我長勤渠目昏心則瑩道腴形自枯千載陶
淵明簞瓢常晏如譬彼雞羣中有此海鶴孤
擬古
昔我竄横浦佳致未易陳偶經&KR0034;頭宿谿山妙入神煙
波横小艇疑是古玄真誓言或生還孤志良一申别來
已十載念此渴生塵何當携我輩徑往莫問津謹勿思
高官驚憂可悲辛
又
平生澹無營生計亦草草吾廬儘有餘懶問長安道楚
澤驚屈平書空咤殷浩願君且休矣沈憂令人老
又
余生本無用頹然落澗阿飢食山頂薇寒編松上蘿豈
敢怨明時貧賤固其宜原憲樂窮巷屈平愁深陂度量
何相越道在胡速遲屈子則已矣原子有餘輝
又
願随春陽和不随秋草萎光隂瞬息耳憂悲亦何為蘭
蕙生深林時有朝露滋清香随春風邈若有所思我亦
慕明德杖藜往從之林深不可見相遇終有時
又
蕭騷老蠶婦窈窕深閨女閨女曳羅裳老婦勤機杼夜
深燈火微那復凄寒雨辛勤貢王宫棄擲乃如許一縷
不著身含愁誰敢語
又
促裝何喧喧西笑都門道出門何所見王孫媚春草綠
鬢仍朱顔未信人間老去去謹勿遲功名苦不早
又
山色翠挼藍杯中酒如玉飲酒彈瑶琴漫奏流水曲音
微澹無味絃緩軫不促不須苦求知古人有遺躅推琴
一長嘯清風振吾屋
又
喬松列萬行知是誰人墓龜趺表山岡石馬夾山路潺
潺瀑水秋蕭蕭白楊暮蒼黃愁殺人何物能超窹人命
極危脆不殊花上露秦皇死則已規與山河固一朝禍
機發所掘無尺度想見冥漠中自歎平生誤遺臭千萬
年至今汙尺素
又
少小有高志思與古人親二十學文史三十窮典墳坐
觀世間事抱火厝積薪此心雖炯然不敢以告人君門
深九重欲陳諒何因
嘉祐寺
曳屣出南郭招提在高岡誰言林樾中乃有此寶坊甘
泉溢中庭脩桂廕層廊三秋此花開清香駐高堂試問
紅塵中那得六月凉門外江聲闊堂中松韻長古殿儼
像設佛燈龕夜光不見堂中人斗覺心悲傷人生本無
定樂處是吾鄉吟餘復何事月落山蒼蒼
秋興
秋意入茅屋杖策登平原落日銜西山一川頓明鮮瀟
瀟江上竹溜溜巖下泉我生本閒放胡為此拘拳身世兩
相違于今六十年勇退未為怯銳進豈其賢
其二
月落在樓角驚烏連夜啼門前蟬噪急牀下蛩亦悲豈
不念節物清霜殞華姿况我有鴿原九年此生離時亦
詠歸去緬然久無期為善天所相何以報吾施大明生
于東皎月生于西兹理儻不昧胡為浪嗟咨
多雨偶成
謫居天南陲終年寡儔侣四月山氣行淋漓滿城雨獨
坐北窗下蕭然無一語睡起復何如雞鳴已亭午
七月十二日偶成二首
今夕起鄉心何日歸漁釣欲歸定何所無言獨長嘯君
意復何如雅俗不同調此生吾自斷天道自難料
塘南蓮吐錦塘北樹成幄夜來已秋風朝見一葉落呼
酒玩餘景行見紛索索人生如寄耳何苦不行樂
桂
清香不復聞雪英驚滿地尚餘青青葉濃隂猶可庇我
欲營茅屋示此惜花意兹謀未易言俗士寡清致
擬歸田園二首
所居極幽深事簡人迹稀乘興或登山興盡輙復歸芝
术足吾糧薜蘿富吾衣一生澹無營百事不我違
不必效沮溺聊與世相娱荒山無隣里人煙在村墟所
以近城市幽處卜吾居門前草三徑堂下柳五株雖無
羊酪羹簞瓢亦晏如在我儻知足清貧樂有餘
遊南路菩提寺次刁文叔韻
高僧居物外有戸晝常扄海近知天闊泉甘識地靈一
簾春月静數點列山青便卜歸歟計移文漫勒銘
雙秀峯
且向城西去休驚雨濺空亂山明滅外古刹有無中笑
指雙峰翠廻看落日紅中興喜無事歌管莫匆匆
過報恩
籃輿訪蕭寺煙暝漲春空遠樹樓頭綠殘霞山外紅昏
鐘發林杪人語殷橋東回首都無迹浮生真夢中
雨
已止還復作瀉簷聲更長苔錢添晩翠梅子試新黃屋
裏圖書潤庭前蘭芷香倚欄閒覓句水閣夜生凉
三月晦城門晩景
雨漲春江浪沄沄日夜奔羣山落雲裏萬壑吼巖根沙
際人呼渡煙中牧入村蕭然何處士終日掩柴門
到白石寺次壁間鄭如圭韻
寺古僧多老雲深水自流鳥聲驚客夢山色到江樓落
日千林迥清風一逕幽幽懷終未已歸去輙回頭
二月二十四即事
春來尋勝事此興亦何窮夜雨亂江綠朝花褪日紅雷
聲驚嶺北雲氣漲溪東蓑笠衝泥者誰知與我同
三月十一日不出
老罷慵人事柴門盡日扄春江入幽想夜雨漲前汀何
日當晴霽西山正眇冥江頭無限好見說柳深青
即事
幽事晩山色幽齋春雨餘亂紅欹澗水浮綠漲郊墟北
牗迸新笋西園生野蔬槿籬繞茅屋已分老樵漁
雨晴到江上
今朝山色好不似未晴時路轉沙汀出橋回櫸柳移衆
山來衮衮積水去披披雲葉多竒態蘋花弄晩姿人家
機杼急野寺鼓鐘遲欲去不得去冥搜足此詩
十二月二十四夜賦梅花
我來嶺下已七年梅花日日鬭清妍詩才有限思無盡
空把花枝歎晩煙頗怪此花嵐瘴裏獨抱高潔何娟娟
香如靈均佩蘭芷遠如元亮當醉眠真香秀色看不足
雪花冰霰相後先平生明明復皦皦一嗅霜蘂知其天
固安冷落甘蠻蜑不務輕舉巢神仙他年若許中原去
携汝同住西湖邊更尋和靖廟何許相與澹泊春風前
見菊花呈諸名勝
勿謂重陽把一枝嗟余何限古人思靈均自著離騷日
元亮長歌歸去時未曉只疑猶泫露開門忽見滿疎籬
要呼四海平生友來醉花前金屈巵
出城
不出柴門近兩旬江邊柳眼已窺人却思歸去西湖上
剰把長條醉幾春
元夕
前年元夕沸香塵萬朵紅燈上早春誰謂今宵頓寥落
長天獨擁一冰輪
夏日即事
萱草榴花照眼明楸枰水閣晩風清蕭然終日無人到
簾外時聞下子聲
又
隂隂庭院靜無聲只有黃鸝遶樹鳴午睡覺來何所見
玉爐風細碧煙横
惜花
數日生寒緊杜門今朝步屧到前村可憐桃李都飛盡
細雨斜風更斷魂
二月八日偶成
今年春色可勝嗟二月山中未見花長憶去年今夜月
海棠花影到窗紗
題郡齋壁
吏散兵休文案靜數竿脩竹隔疎簾嗟余老矣欲歸去
肯對江山歎滯淹
石倉歴代詩選卷一百九十七
