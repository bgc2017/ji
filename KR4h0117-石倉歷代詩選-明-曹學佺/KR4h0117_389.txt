石倉歴代詩選卷三百八十九
明曹學佺編
明詩次集二十三
徐溥
桃花衆禽為林教諭題
碧桃在天上緋桃巖谷中巖谷深且僻夭夭自春風乃
知造化恩一一皆至公衆鳥且有託飛集在林叢虞羅
既無恙飲啄聊可充人生亦如斯出處當時雍苟或失
其所寧不感吾衷
子陵釣魚圖
羊裘足自蔽奚以玄纁為富貴重五鼎輕若一釣絲&KR1421;
令棄名節憑誰戒澆漓客星九天表獨有太史知一片
桐江石萬古無推移
退樂堂為貴州高指揮題
將軍富韜略百戰功巳成及兹桑榆景退步怡高情投
壺白日永散帙凉風清回首陣雲下鐡騎紛縱横偃武
正今日鐃歌歌太平
一愚卷
人皆趨敏慧世路方紛紜勞形巳堪惜况復斵其真百
為亦徒爾一愚良足珍默默鄙羣夷蚩蚩同衆民心君
苟無累萬物皆陽春所以顔氏子陋巷能安貧予方厭
機巧何年歸卜隣
愚樂庵為傅編修乃尊題
惟愚心自樂巧詐徒自勞居然山澤間遠謝世俗交鳴
琴既無譜酌酒亦用匏冲襟付寥廓萬事無復淆白駒
在空谷冥鴻逸青霄再歌愚樂詩令人思有巢
題郟城二蘇墓為眉山吳方伯重修賦
悠悠郟城隅繚繞惟長路路傍土巍然云是两蘇墓两
蘇生眉山崛起真寡助才高衆口䜛屢斥同黨錮流落
天之涯氣節窮益固何况友愛情死葬亦相顧惜哉今
何存宿草但零露上頽登樵牧旁穿走狐兔行人每經
過感歎復悲慕到今五百年起廢良有數一朝為鳩工
周垣遶重戸種樹鬱青蔥風雨泣昏暮依然彭城時飄
泊似前度方伯今名臣好義夙所負惓惓仰止心豈為
鄉黨故陽羡有田園曾枉長公步我生不及從夢寐若
平素高墳無由謁拙句聊自賦
送僧歸杭州
超然簷蔔堂瞰彼下天竺形勝良足誇高僧瑩如玉飛
錫來京華捧檄言旋速歸將率緇流丕釐昕夕祝翻經
飛雨花傳燈續膏馥細和道林詩白日坐巖谷
題秋塘野鶩圖
晉人愛書學野鶩庾家諸郎真不俗迢迢清晝圖畫開
此鳥依然在人目良工手握五色毫寫出江南秋一幅
羽毛絢目殊分明蜀錦新裁仍細簇荷花似避顔色鮮
搖落紅衣動盈掬將身不入樊籠中長年占斷澄江曲
江湖取友為顧景德題
平生雅愛江湖遊金蘭之契皆同流道逢傾蓋即如故
詩歌伐木堪相求江波濯纓清可掬湖上乘舟頻往復
何年許我社中來處處鷗盟慰幽獨
題宣廷吉畫
山童莫訝停車早紅樹白雲秋色好滿前風景入詩囊
何必探奇訪蓬島十年不扣松下扉披圖轉覺情依依
因之翹首南天外落日平蕪孤鳥飛
含清樓
陽山何逶迤銅山何巉巖洑溪隨山知幾灣我樓正在
溪山間樓上四面皆青山溪流抱樓隱若環當時山水
皆舊識久戀君恩歸未得山風溪月夢悠悠十載相望
勞我臆
送楊司諫之南京
同雲漫漫未成雪故人握手都門别馬蹄蹴裂沙河冰
雁聲呌落淮隂月關西自古清白聲甲科早掇超羣英
手持風裁下南國諫草日日來承明
送錢學士使安南
斗南迢逓安南國帝命封王製金冊維時奉使屬儒臣
二月春風動行色先生落落文章豪清氣上薄雲天高
柳色如烟迎玉節桃花和雨點征袍行行漸入安南道
數點青山望中小昭宣恩命及遐方金臺有約歸湏早
九域聯翩星使多使彼安南能幾何先生令望重當代
竹帛垂名當不磨
題尚朴翁卷
太古云巳遠斯人獨返淳有書閒白日無夢落紅塵鳥
迹平沙晚花香小逕春澹然保終始不愧葛天民
菊莊為蔣翁題
有地惟栽菊無心種百花泉香儗甘谷逕癖是陶家但
得歌常醉何妨酒屢賖物情與人意相對樂年華
歸樂堂
十年遊上國此日賦歸歟倦却風塵路來尋水竹居山
行春載酒門掩晝飜書薄暮投林鳥相看意自如
贈華陽處士孫以信
句曲幽拪處分明小洞天浮生空富貴幻迹自神仙梅
月閒中詠松雲醉後眠何時尋舊約重泛剡溪船
送胡長寧侍親南還
禁近官階峻榮歸寵渥偏親年逾八十客路渺三千元
老頭垂雪仙郎思湧泉一門忠孝備光彩照青編
朴菴為張原哲題
隠居遠城市蹤跡謝紛華有室能容膝無園可種花養
親惟菽水留客只茶瓜坐榻全無足欹簷欲墮牙借書
尋舊友賖酒仗鄰家清世真堪樂豐年亦可誇葱湯并
麥飯一飽卧烟霞
湖山遊樂卷為薛楹題
公子南遊日湖山興最長鳳臺芳草綠鷺渚落花香銀
甲來紅袖瑶琴出錦囊煙霞登碧巘風月泛滄浪對景
開詩卷追歡送酒觴五雲天咫尺回首思茫茫
耕樂為吳元善題
移家南郭外卜築類斯干囷内有紅腐盤中不素餐膏
粱防侈靡稼穡識艱難春釀頻留客秋租早了官兒孫
晨夕見親舊往來歡鄉約時相戒農書屢自看深缸湯
最煖軟草座偏安寵辱渾忘去䨇眉永不攢
隔湖書屋
何處深藏萬卷書隔湖南畔有精廬侵階細雨生芳草
滿架清風落蠧魚此日弹冠兼吏隐他時載酒雜樵漁
乘閒欲訪王猷宅不待山隂夜雪餘
僧舍嘗茶
緇流不類玉川家石鼎風爐自煮茶往日品題無客和
先春滋味向誰誇中泠泉畔稀行迹陽羡山中好物華
安得鳳團携至此玄談清啜對梅花
松軒為任廷芝題
幽人結屋青山下種得長松三百餘啟蟄蒼龍上霄漢
將雛白鶴到階除四簷雲氣長垂幕一榻秋聲可讀書
我亦平生羡弘景買山何日與同居
務本堂
一自司天宦蜀中至今家世盛蠶叢遺芳久佩君侯印
食力同為田舍翁部落買牛邊徼静閭閻祈糓歲年豐
只今侈靡多滛俗誰似高堂有古風
内閣二瓷缸乃是憲廟所賜種蓮者久已無花
今復盛開因賦一首紀事
太液池頭一種分香風乍起隔簾聞清留葉上團團露
紅動波間冉冉雲道眼濓溪曾入詠仙姿姑射易成醺
年來定有如船藕莫問當時太乙君
虎丘寺
閶闔門西第一峯烟雲踏破幾重重聽經石在猶疑虎
鑄劒池空亦有龍古木撐空知歲久閒花繡地覺春濃
老僧留我盤桓處隠隠東樓起暮鐘
内閣芍藥一首呈李先生
禁城遲日曉隂隂紅藥翻階紫閣深香雨乍沾殊有態
綵雲長護豈無心玉堂封植人何在金鼎調和事可尋
幸遇清時多暇日退朝嘗得對花吟
竹居
構得茅堂一逕深種成蒼玉翠隂森雲霄萬里鳳飛去
風雨滿空龍亂吟葉積階前無過客笋穿墻外自成林
饕霜虐雪知多少要識平生君子心
夀商少師先生
台鼎三朝第一功暮年高躅付冥鴻虞廷喜起賡歌裏
魏闕瞻依夢寐中萬里滄洲多散地五雲阿閣有清風
何人為和南飛曲回首蓬萊曉日紅
夀海虞李封君配徐夫人同七十
滄海東瞻聚夀星百年同受衛生經杯浮澠水多春酒
忩列虞山有畫屏鸞誥重頒天不遠鹿門高隐地偏靈
只應白玉堂中客手挈諸郎想過庭
送九江郡判鄭廷韶
雲暖天衢雨浥塵清風䨇旆遠行人舊從桂籍知名久
今向楓宸拜命新天入九江連郡治星羅萬室擁編民
廬山五老多形勝公暇何妨覽眺頻
送李學士南歸
采采黃花帶露餐出塵風韻似君難文章早入韓公室
詩律先登杜老壇三館並遊誰老少百年相見幾悲歡
馬蹄明日燕南路草軟沙平雪迹乾
送沈時暘之任
三年宦邸最相親惜此分擕及暮春投盼可能將白璧
笑談聊爾破清塵東城䨇旆花香滿南渡扁舟月色新
便道還家良足羡持觴稱慶樂天眞
送尹正言父還泰和
清朝有子侍彤闈禄養如君古亦稀仙液浮香供夜冥
宮羅剪綵作春衣謾論人世如浮梗還憶家山好采薇
萬事不干真吏隐野鷗從此共忘機
送王秀才下第南歸
春明門外送君行望望東吳两月程觀國重來三載後
寧親此去一身輕留心夜案囊螢讀洗耳朝陽聽鳳鳴
持贈慚無青玉案短吟聊爾慰離情
送牟都憲改福建僉事
繡衣玉節下征軺東望甌閩萬里遥攬轡羡君能奉使
鳴珂慚我舊同朝聲馳八郡秋霜肅氣壓三山瘴霧消
當宁憂民心正切呻吟指日變風謠
送徐士亨歸江隂
征軺早發都門道強欲留君計不成五夜芙蓉城裏夢
一杯楊柳渡頭情他年儗踏金鼇背此日先聽彩鳳聲
遥想解元坊下路里人無數插花迎
送丁廵簡赴任順昌
晉陵才子三公後一命還沾雨露深此日風光辭北闕
平生聲價重南金故園春滿桃花塢官道雲連荔子林
清世不勞神射力公餘拄笏足高吟
送錫山邵二尹還任
清時曾應賢良舉藉藉鄉邦令譽馳白晝哦松知散逸
紅亭折柳惜分㩦新秋驛路蛩吟早斜日江汀雁落遲
要秉清勤慰民望遷書指日下彤墀
送凌尚寶使交阯
綸音捧出大明宫萬里交南指顧中使節煌煌隨日去
皇恩浩浩與天同馬前好景山如識鳥外孤松道自通
致幣有期歸思急春風相迓禁城東
送郡幕鄭君慎致政
幕府才華擅老成紅蓮綠水若為情親庭甘旨三年曠
人世功名一羽輕拂袖巳酬泉石願買舟光促水雲程
遥知歸隠無餘事詩酒鄉中樂太平
送王民望擢河南少參
早年青瑣擅才名薇省參知政不輕長劒倚天酬壯志
疎鐘落月動離情夷門山色吟邊見洛社秋光馬首迎
應與三槐綿世澤聯班鵷鷺位三卿
送崔都憲
两藩清譽動朝端高擢都臺信不難玉律春風吹谷暖
冰壺秋月照人寒斗南自昔推仁傑海内于今仰謝安
霖雨早施蘇旱望行行旌節莫盤桓
送江東之歸省
秋日都門楊柳稀離杯纔罷儼驂騑太冲作賦三都重
司馬題橋萬里歸下峽濤聲隨處有連雲樹色望中微
玉堂金馬論思地早約揮毫向瑣闈
送彭彦實還安成
冠蓋如雲挹别觴都城東畔送元方征鴻嚦嚦聞青海
禁漏遲遲想玉堂列嶂絶憐秋似畫好詩應費錦為囊
鄉園故舊歡相賀棠棣聯芳化日長
送邵日昭歸省
苑樹寒催萬戸砧鄉山回首十年心宮恩早已承新假
家慶從知得好音旆引鳴珂秋郭遠帆隨飛舶暮江深
綵衣拜舞高堂上却喜霜華未滿簪
送卜從大湖廣僉憲
刑曹聲譽有誰如鄉曲相過數起予守已但持三尺法
治裝惟載五車書惠文制古冠還豸丙穴名嘉食有魚
此去外臺當益振贈言斯記暮春初
送陸進士省親
身被恩光出紫宸曲江花下少年人青驄别去金門曉
彩鷁歸時梓里春具慶庭闈應共喜餘功&KR1459;槧要相親
雲霄事業伊周事好向清朝早致身
題畫
一聲啼鳥春林曉轉覺草堂深更幽底事東風太相狎
飛花吹滿硯池頭
向時載酒江東去今日山隂載雪回一片閒情誰解得
晩風溪上破疎梅
題蒲石
竹鶴老人神仙徒漫寫九節青青蒲一掬寒泉浸山骨
小忩相對真蓬壺
紅梅
自是清寒徹骨花玉容春醉暈流霞羅浮迢逓三千里
却與桃源共一家
東莊
百花莊上少陵老今見東莊有聘君先得春風到門第
一川楊柳綠如雲
題梅贈潘栗夫僉事
玉節新恩出建章臺臣心事有冰霜百花潭上春消息
都屬詩家錦繡囊
題牡丹
瓊樓高起彩雲端愁絶東風十二欄眼底芳春看欲暮
玉人消息鳳笙寒
題鷺
杜若花香水滿洲柳風輕颺頂絲柔從來懶逐鵷鴻侶
萬里滄江狎野鷗
題雪景
雪滿山前路欲迷誰傳春信到南枝想應兀坐幽忩下
正是新詩得句時
石倉歴代詩選卷三百八十九
