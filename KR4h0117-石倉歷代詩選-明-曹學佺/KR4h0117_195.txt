石倉歴代詩選卷一百九十五
明曹學佺編
宋詩七十二
翁卷
思遠客
涉夏思已深感秋念愈廹思念者為誰為彼遠行客客
行曷辰休悵望朝復夕出門虚有待命駕焉所適邈邈
阻前歡悠悠抱今戚中庭一株樹嘉實轉金碧爰憶花
開時花邊語離析惜此不忍餐留之候君摘擬君君未
來回腸更幾折何當乘夢時儻遂徽容覿
登飛霞山作
局居厭紛叢蕩志尋嶇&KR0706;拂衣出城隅杖策循湖隂何
年彼真仙遺宫寄幽岑連樹窈蒙密靈洞疑虚沈攀條
承鮮&KR0008;立石弄澄深眺睞增殊歡超忽消煩襟美人逝
云遠青草疇與吟感昔興重嗟會意良在今山公悅崇
資嵇氏陶清音保真道無違嗜欲情易淫顧乏安期姿
華鬢能不侵
和陳待制秋日湖樓宴集篇
一夕鳴雨來秋容變俄頃湖山屬初霽風煙帶微冷侍
臣設芳筵開樓翫澄景懷我林下人招携共觀省碧草
鋪近洲白雲冐遥嶺依稀蘭杜香髣髴瀟湘淨撫化篇
忽成達生累全屏即是造物遊何必神仙境
送劉幾道
束髮同執經交分人莫如我愚百無成蹭蹬空林居君
文最竒崛二十魁薦書青衫何太晩警捕殊區區是月
蟬始鳴秀色連郊墟俶裝趨海邑指期當憩車老大戀
親友暫别猶欷歔况此一分手歸期三載餘積雨山川
晦新晴氛霧除殷勤送客吟摻執行子裾願言乘高風
矯翮凌太虚
醻友人
常憂别時數每苦歡事疎矧兹同心人契闊三月餘昨
日携瘦藤往訪林間廬差池不一見出門恨何如今晨
蒼童來贈言委璠璵吟翫弗忍釋絢彩搖襟裾子有供
世才胡為未展舒我無資身策合守貧賤居積疴困疲
薾焉得愁悶除殷勤荷久要尚肯念到余南枝早梅白
古澗寒流虚明當復相尋行遊帶琴書嚼花飲芳泉哦
詩更躊躇
寄趙靈秀
千山落葉深高樹不藏禽遊子在何處故人勞此心閒
燈妨遠夢寒雨亂愁吟僧奭曾相約花時共一尋
送人赴沅州任
舊貢包茅地中存古意長去程逢嶽雪上事帶春陽露
結硃砂氣波流白芷香大夫祠寂寞煩與奠椒漿
晩秋送徐璣赴龍溪丞因過泉南舊里
卷中風雅句名匠亦難如遠邑親微禄他鄉過舊廬程
途多見菊行李半擔書未信文明代無人薦子虚
寄遠人
秋氣日凄清秋衣紉未成在家猶不樂行路若為情幾
處好山色暮天羣雁聲分明相憶夢夜夜出江城
太平山讀書奉寄城問諸友
寥寥鐘磬音永日在空林多見僧家事深便靜者心虚
庭雲片薄側徑石根侵此去城問遠君應懶出尋
春日和劉朋遠
苦雨滴簷聲風回昨夜晴一階春草碧幾片落花輕知
分貧堪樂無營夢亦清看君話幽隠如我願逃名
宿鄔子寨下
已謁龍君廟明朝早過湖傍沙船盡泊經火地猶枯秋
至昏星易空長楚月孤蕭條村戍内更點數應無
曉對
獨對曉來晴天寒景物清梅花分地落井氣隔簾生曾
是吟招隠何時遂耦耕蕭疎頭上髮已白二三莖
寄永州徐三椽曹
聞說居官處千峯近九疑合流皆楚水高石半唐碑香
草寒猶綠清猿夜更悲其中多隠者君去得逢誰
書隠者所居
百事已無機空林不掩扉峯霑朝露潤鶴帶晩雲歸石
老苔為貌松寒薜作衣山翁與漁父相過轉依依
寶冠寺
山多猿鳥羣永日絶囂氛一澗水流出幾房僧共聞拄
笻黏落葉拂石動寒雲誰昔來營此尋碑看記文
寄山友徐靈暉
指非殊俗好那肯愛幽居深徑無來客空山自讀書樹
蟬經雨少門柳望秋疎相憶何時去閒園共爾鋤
友人林居
花石與林廬皆非俗者居鋪沙為徑軟因竹夾籬疎留
客同家食教兒讀古書常言治生意只欲似樵漁
送包釋可撫機
州帶福星明君今指去程亂山秋雨後一路野蟬鳴時
靜軍書少人閒官况清歸來話風土盡識荔枝名
送趙嗣勲
休思孤嶼峯且住看吴中一片太湖色遠涵秋氣空藕
塘南北棹蘆港去來鴻入幕多僚屬惟君事不同
信州草衣寺
簷多山鳥啼山外玉為溪林樹若又長塔峰應更低數
僧歸似客一佛壊方泥宴坐當時事廊碑列具題
送盧主簿歸吴
湖波長浩蕩苑綠徧幽竒皆是全吴地今非昔代時鴟
夷無舊舸泰伯有新祠吟苦曾遊客因君動遠思
題竹
偶種得成隂翛翛過别林月寒雙鴿睡風靜一蟬吟映
地添苔碧臨池覺水深貧居來客少頼爾慰人心
哭徐山民
已是窮侵骨何期早喪身分明上天意不與苦吟人花
色連晴晝鶯聲在近隣誰憐三尺像瘦鶴似精神
處州蒼嶺
步步躡飛雲初疑夢裏身村雞數聲遠山舍幾家隣不
雨溪長急非春樹亦新自從開此嶺便有客行人
題武義趙提幹林亭
武陵諸勝狀如列在簷前一郭樓臺日數村桑柘煙鳥
啼春滿谷秧綠水平田中有漁樵影吾詩詠不全
送吉水包長官
不恥身為令惟存濟物心離家春雨足入境夏苗深吉
字水初識洞巖仙可尋知君脩淨化白日只彈琴
南澗尋韓仲止不遇
樹樹有佳色山蟬不住吟掬來南澗水清比主人心屋
上雲飛冷籬根蘚積深留詩在巖壁明日更相尋
白紵詞
翩翩長袖光閃銀繡羅帳密流香塵歌分四時舞一色
渌觴傳處馳金輪急竹繁絲互催逼吴娘嬌濃玉無力
呵星喚月留夜長十二圍屏暖山色
秋居寄西里居
逐日看山有幾回滿山風日屬秋哀貧家歲計惟收菊
幽徑時常不掃苔新得酒方思欲試舊存吟軸見還開
凉天在處清如水能賦慚無宋玉才
寄筠州張錄事
每到友朋相會地未嘗一日不思君小詩曾託鄉僧寄
善政因逢故客聞山上仙蹤丹鼎在郭邊溪色市橋分
公餘若起吟遊興遊處多應見白雲
次徐靈淵韻贈趙靈秀
半軸黃庭看不厭詩囊茶噐每随身三年在任同仙隠
一日還家只舊貧種得溪蒲生似髮教成野鶴舞如人
出門便是登山路更要前山翠色勻
題東池
一池寒水綠粼粼池上初梅白未勻誰念酒旗飛動處
唐朝曾住作詩人
寄張季思
荆吴中隔萬山遥那得相逢話寂寥長憶梅花好時節
訪君船泊在楓橋
南塘即事
半川寒白滿村煙紅樹青林古岸邊漁子不知何處去
渚禽飛落拗罾船
附趙師秀詩
後哀
交交谷鳥哀鬱鬱澗松折山民無還期春物失怡悅平
生感斯人難以常理說共智已則愚忽巧衆亦拙芳名
信可垂在世何寂滅含悽為卜兆窀穸利兹月行當宿
草生當使我淚歇未知百年後誰復耕此穴寄言苦吟
者勿弃攝生訣
和陳水雲湖莊韻
粼粼水增波疊疊雲弄影昔誇春徑妍今愛秋塘靜芳
筵集賓彦清宴除艷靜時當新雨餘蒼翠獻林嶺既忻
冲抱舒復快遠目騁聊嘉鐘鼎人而廼眷箕潁深營察
高趣雅詠發沈景獨使和者難一夕愁欲癭
桐栢觀
山深地忽平縹緲見殊庭瀑近春風濕松多曉日青石
壇遺鶴羽粉壁剥龍形道士王靈寶輕強滿百齡
進賢道中
半月逢梅雨初晴客意消鶯聲臨野水松影卧新苗少
憩休輿卒閒行過板橋平生無飲分空愧酒旗招
德安道中
餐餘行數步稍覺一身和蠶月人家閉春山瀑布多鶯
啼聲出樹花落片随波前路東林近慚因捧檄過
會景軒
此中非一景欲狀固難名江近秋隂早山多曉氣清斷
雲分樹泊飢鶴下田行别擬深更至虚空看月明
桃花寺
舊有桃花樹因云寺故名石幽寒鷺上灘遠夜僧聞汲
井連黃葉登臺散白雲燒丹勾漏令無處不逢君
送蔣節推赴岳陽
君山那可上四面是層波此地風煙古前人賦詠多征
帆衝雁字官舍近漁歌况爾脩真者回仙必見過
大慈道
青苔生滿路人迹至應稀小寺鳴鐘晩深林透日微野
花春後發山鳥澗中飛或有相逢者多因採藥歸
送潘景參赴利路帳幹
蜀道如天遠携家難計程不從三峽過免聽幾猿聲戍
密野花少棧虚山雨鳴同年應寂寞此去子成名
送趙判官
三歲蓮花幕何曾仕者同開墻通野客分樹借江鴻與
世深無味于民自有功神仙今已近不畏引帆風
嚴州瀟灑亭
高榭出禪關人家向下看千峯春隔霧數里夜聞灘偶
至因成宿前遊亦隔寒州人多有詠何不見方干
寄徐縣丞
自爾為官去吾扉盡日關池成逢夜雨籬壊出秋山歲
事登禾稼朝綱去草菅題書寄漳水專俟好詩還
縉雲縣宿
親知因别久具酒勞經過古邑僑人少春寒入夜多雨
香仙地藥燭動石橋波稍覺離家遠鄉音一半訛
月夜懷徐照
月色一庭深迢遥千里心湘江連底見秋客與誰吟寒
入吹城角光凝抱竹禽亦知同不寢難得夢相尋
翠巖寺
石巖看不見翠色自重重春雨生松葉山風響鐵鐘碑
頑工費墨草嫩綠添茸住院吴僧老相迎憶舊逢
薛氏瓜廬
不作封侯想悠然遠世紛惟應種瓜事猶被讀書分野
水多于地春山半是雲吾生嫌已老學圃未如君
送徐道暉遊湘水
春盡雨霏霏春寒猶在衣人尋香草去雁背遠峰歸瀟
水添湘闊唐碑入宋稀應知名與姓題寫徧巖扉
龜峰寺
石路入青蓮來遊出偶然峯高秋月射巖裂野煙穿螢
冷粘㯶上僧閒坐井邊虚堂留一宿宛似雁山眠
和鮑縣尉
留僧秋閣上身自伴僧閒潄齒臨寒水焚香對遠山野
禽偷菓去童子借經還餘興成詩句高題屋柱間
小舟
小舟随處去幽意日相親野草劵荷葉輕鷗似逸人閒
思此湖水曾洗幾京塵甚欲營漁屋空虚未有因
送奭上人抄化
冐寒獨向何方去為建靈山閣未能詩卷帶呈看疏客
藥爐留借共房僧夕陽岸上行枯葉瀑布巖前聽拆冰
事到有緣随處應回來金碧入雲層
呈蔣薛二友
中夜清寒入緼袍一杯山茗當香醪烏飛竹葉霜初下
人立梅花月正高無慾自然心似水有營何止事如毛
春來擬約蕭閒伴重上天台看海濤
暮春書懷寄翁十
帝里逢春雨不乾纔晴數日又春還桐華半落官河水
榆葉全遮客舍山未悔謀疎令事去最憐糧乏礙身閒
菖蒲九節今堪采思爾逍遥澗谷間
借居湖上
出仕歸來貧似舊借園因近畫橋居縱觀不用春携酒
清坐何妨夜讀書港小只通閒客棹樹低多礙故人車
向時城裏緣塵土久欲湖邊住歲餘
玉清夜歸
巖前未有桂花開觀裏閒尋道士來微雨過時松路黑
野螢飛出照青苔
山路懷翁卷
困時躭茗不論杯天氣初晴又有雷寂寞小亭看藥坐
晩風時復堕青梅
采藥徑
十載仙家采藥心春風纔過得幽尋如今縱有相逢處
不是桃花是綠隂
石倉歴代詩選卷一百九十五
