石倉歴代詩選卷三十八
明曹學佺編
盛唐七
高適(字逹夫渤海人)
銅雀妓
日暮銅雀迥秋深玉座清蕭森松柏望委鬱綺羅情君
恩不再得妾舞為誰輕
塞上
東出盧龍塞浩然客思孤亭堠列萬里漢兵猶備胡邊
塵滿北溟虜騎正南驅轉闘豈長策和親非遠圖惟昔
李將軍按節臨此都總戎掃大漠一戰擒單于常懷感
激心願效縱横謨倚劍欲誰語關河空鬱紆
薊門行
幽州多騎射結髮重横行一朝事將軍出入有聲名紛
紛獵秋草相向角弓鳴
單父逢鄧司倉覆倉庫因而有贈
邦牧今坐嘯羣賢趨紀綱四人忽不擾耕者遙相望粲
粲府中妙授詞如履霜炎炎伏熱時草木無晶光匹馬
度睢水清風何激揚校緡閱帑藏發廪欣斯箱邂逅得
相逢歡言至夕陽開襟自公餘載酒登琴堂舉杯挹山
川寓目窮毫芒白鳥向田盡青蟬歸路長醉中不惜別
况乃正遊梁
薊門不遇王之渙郭密之因以留贈
適遠登薊丘兹晨獨掩屑賢交不可見吾願終難說迢
遞千里遊羇離十年别才華仰清興功業嗟芳節曠蕩
阻雲海蕭條帶風雪逢時事多謬失路心彌折行矣勿
重陳懷君但愁絶
寄孟五少府
秋氣落窮巷離憂兼暮蟬後時已如此高興亦徒然知
君念淹泊憶我屢周旋征路見來鴈歸人悲遠天平生
感千里相望在貞堅
和崔二少府登楚丘城作
故人亦不遇異縣久棲託辛勤失路意感嘆登樓作清
晨眺原野獨立窮寥廓雲散芒碭山水還睢陽郭遶梁
即襟帶封衛多漂泊事古悲城池年豐愛墟落相逢俱
未展擕手空蕭索何意千里心仍求百金諾公侯皆我
輩動用在謀略聖心思賢才朅來刈葵藿
酬陸少府
朝臨淇水岸還望衛人邑别意在山阿征途背原隰蕭
蕭前村口惟見轉蓬入水渚人去遲霜天鴈飛急固應
不遠别所與路未及欲濟川上舟相思空佇立
酬裴員外以詩代書
少時方浩蕩遇物猶塵埃脱略身外事交遊天下才單
車入燕趙獨立心悠哉寧知戎馬間忽展平生懷且欣
清論高豈顧夕陽頽題詩碣石館縱酒燕王臺北望沙
漠垂漫天雪皚皚臨邊無策略覽古空徘徊樂毅我所
憐拔齊翻見猜荆卿吾所悲適秦不復迴然諾多死地
公忠成禍胎與君從此醉每恐流年催如何俱老太始
復忘形骸兄弟真二陸聲名連八裴乙未將星變賊臣
候天災胡騎犯龍山乘輿經馬嵬千官無倚著萬姓徒
悲哀誅吕鬼神動安劉天地開奔波走風塵倏忽值雲
雷擁旄出淮甸入幕徵楚材誓當剪鯨鯢永以竭駑駘
酬龐十兵曹
憶昔遊京華自言生羽翼懷書訪知己末路空相識許
國不成名還家有慙色託身從畎畆浪跡初自得雨澤
感天時耕耘忘帝力同人洛陽至問我睢水北遂爾欵
津涯淨然見胸臆高談懸物象逸韻投翰墨别岸迥無
垠海鶴鳴不息梁城多古意擕手共悽惻懷賢想鄒枚
登高思荆棘世情惡疵賤之子憐孤直酬贈感并深離
憂豈終極
同吕員外酬田著作幕門軍西宿盤山秋夜作
磧路天早秋邊城夜應永遙傳戎旅作已報關山冷上
將頓盤坂諸軍徧泉井綢繆閫外書慷慨幕中請能使
勲業高動令氛霧屏遠途能自致短步終難騁羽翮時
一看窮愁始三省人生感然諾何啻若形影白髮知苦
心陽春見佳境星河連塞絡刁斗兼山靜憶君霜露時
使我空引領
淇上酬薛三據兼寄郭少府微
自從別京華我心乃蕭索十年守章句萬事空寥落北
上登薊門茫茫見沙漠倚劍對風塵慨然思衛霍拂衣
去燕趙驅馬悵不樂天長滄洲路日暮邯鄲郭酒肆或
淹留漁潭屢棲泊獨行備艱險所見窮善惡永願拯芻
蕘孰云干鼎鑊皇情念淳古時俗何浮薄理道資任賢
安人在求瘼故交負靈竒逸氣抱謇諤隠軫經濟具縱
横建安作才望忽先鳴風期無宿諾飄風勞州縣迢遞
限言謔東馳眇貝丘西顧彌虢略淇水徒自流浮雲不
堪託吾謀適可用天路豈寥廓不然買山田一身與耕
鑿且欲同鷦鷯焉能志鴻鵠
酬岑二十主簿秋夜見贈之作
舍下蛩亂鳴居然自蕭索緬懷高秋興忽枉清夜作感
物我心勞凉風驚二毛池空菡萏死月出梧桐高如何
異鄉縣復得交才彦汨沒嗟後時蹉跎恥相見箕山别
來久魏闕誰不戀獨有江海心悠悠未嘗倦
宋中别李八
歲晏誰不歸君歸意可說將趨倚門望還念同人别駐
馬臨長亭飄然事明發蒼茫眺千里正值苦寒節舊國
多轉蓬平臺下明月世情薄疵賤夫子懷賢哲行矣各
勉旃吾當挹餘烈
贈别王十七管記
故交吾未測薄宦空年歲晚節蹤曩賢雄詞冠當世堂
中皆食客門外多酒債産業曾未言衣裘與人敝飄颻
戎幕下出入關山際轉戰輕壯心立談有邊計雲沙自
迴合天海空迢遞星高漢將驕月盛胡兵銳沙深冷陘
斷雪暗遼陽閉亦謂掃欃槍旋驚䧟蜂蠆歸旌告東捷
闘騎傳西敗遙飛絶漢書已築長安第畫龍俱在葉寵
鶴先居衛勿辭部曲勲不藉將軍勢相逢季冬月悵望
窮海裔折劍留贈人嚴裝遂云邁我行將悠&KR1210;及此還
羇滯曾非濟代謀且有臨深誡隨波混清濁與物同醜
麗眇憶青巖棲寧忘褐衣拜自言愛水石本欲親蘭蕙
何意薄松筠翻然重管蒯恒深取與分孰慢平生契欵
曲鷄黍期酸辛别離袂逢時愧名節遇坎悲渝替適趙
非解紛遊燕往無說浩歌方振蕩逸翮思凌勵倏若異
鵬搏吾當學蟬蜕
漣上别王秀才
飄颻經遠道客思滿窮秋浩蕩對長漣君行殊未休﨑
嶇山海側想像無前儔何意照乘珠忽然欲暗投東路
方蕭條楚歌復悲愁暮帆使人感去鳥兼離憂行矣當
自愛壯年莫悠悠余亦從此辭異鄉難久留贈言豈終
極慎勿滯滄洲
贈别沈四逸人
沈侯未可測其况信浮沈十載常獨坐幾人知此心乘
舟蹈滄海買劍投黃金世務不足煩有田西山岑我來
遇知已遂得開清襟何意閫閾間沛然江海深疾風掃
秋樹濮上多鳴砧耿耿尊酒前聯鴈飛愁音平生重離
别感激對孤琴
送韓九
惆悵别離日徘徊岐路前歸人望獨樹匹馬隨秋蟬常
與天下士許君兄弟賢良時正可用行矣莫徒然
送崔錄事赴宣城
大國非不理小官皆用才欲行宣城印住飲洛陽杯晚
景為人别長天無鳥迴舉帆風波渺倚棹江山來羡爾
兼乘興蕪湖千里開
别張少府
歸客留不住朝雲縱復横馬頭向春草斗柄臨高城嗟
我久離別羡君看弟兄歸心更難道回首一傷情
宴韋司戸山亭院
人幽想靈山意惬憐遠水習静務為適所居還復爾汲
流漲華池開酌宴君子苔逕試窺踐石屏可攀倚入門
見中峯擕手如萬里横琴了無事垂釣應有以高館何
沈沈颯然凉風起
登廣陵棲靈寺㙮
淮南富登樓兹㙮信竒最直上造雲族憑虚納天籟迥
然碧海西獨立飛鳥外始知高興盡適與賞心會連山
黯吴門喬木呑楚塞城池滿窗下物象歸掌内遠思駐
江帆暮時結春靄軒車疑蠢動造化資大塊何必了無
身然後知所退
登百丈峰
朝登百丈峰遙望燕支道漢壘青冥間胡天白如掃憶
昔霍將軍連年此征討匈奴終不滅寒山徒草草惟見
鴻鴈飛令人傷懷抱
同羣公題鄭少府田家
鄭侯應悽惶五十頭盡白昔為南昌尉今作東郡客與
語多遠情論心知所益秋林既清曠窮巷空淅瀝蝶舞
園更閒雞鳴日云夕男兒未稱意其道固無適勸君且
杜門勿歎人事隔
同羣公題中山寺
平原十里外稍稍雲巖深遂及清淨所都無人世心名
僧既禮謁高閣復登臨石壁倚松徑山田多栗林超遥
盡巘崿逼側仍嶇嶔吾欲休世事於焉聊自任
同韓四薛三東亭翫月
遠遊悵不樂兹賞吾道存欵曲故人意辛勤清夜言東
亭何寥寥佳境無朝昏階墀近洲渚戸牖當郊原矧乃
窮周旋游時怡討論樹隂蕩瑶瑟月氣延清樽明河帶
飛鴈野火連荒村對此更愁予悠哉懷故園
同敬八盧五汎河間清河
清川在城下沿汎多所宜同濟愜數公翫物欣良時飄
颻波上興燕婉舟中詞昔陟乃平原今來忽漣漪東流
達滄海西流延滹池雲樹共晦明井邑相逶迤稍隨歸
月帆若與沙鷗期漁父更留我前潭水木滋
漣上題樊氏水亭
漣上非所趣偶為世務牽經時駐歸棹日夕對平川莫
論行子愁且得主人賢亭上酒初熟厨中魚每鮮自說
宦遊來因之居住偏煮鹽滄海曲種稻長淮邊四時常
晏如百口無饑年菱芋藩籬下漁樵耳目前異縣少朋
從我行復迍邅向不逢此君孤舟巳言旋明日又分首
風濤還眇然
同吕判官從哥舒大夫破洪濟城迴登積石軍
多福七級浮圖
塞口連濁河轅門對山寺寧知鞍馬上獨有登臨事七
級凌太清千崖列蒼翠飄飄方寓目想像見深意高興
殊未平涼風颯然至拔城陣雲合轉旆胡星堕大將何
英靈官軍動天地君懷生羽翼本欲厚騏驥欵叚苦不
前青冥信難致一歌陽春後三歎終自愧
宋中十首
梁王昔全盛賓客復多才悠悠一千年陳跡唯高臺寂
寞向秋草悲風千里來
朝臨孟諸上忽見芒碭間赤帝終已矣白雲長不還時
清更何有禾黍徧空山
景公德何廣臨變莫能欺三請皆不忍妖星終自移君
心本如此天道豈無知
梁苑白日暮梁山秋草時君王不可見脩竹令人悲九
月桑葉盡寒風鳴樹枝
登高臨舊國懷古對窮秋落日鴻鴈度寒城砧杵愁昔
賢不復有行矣莫淹留
出門望終古獨立悲且歌憶昔魯仲尼悽悽此經過衆
人不可向伐樹將如何
逍遥漆園吏冥没不知年世事浮雲外閒居大道邊古
來同一馬今我亦忘筌
五霸遞征伐宋人無戰功解圍幸竒說易子傷吾衷唯
見盧門外蕭條多轉蓬
常愛宓子賤鳴琴能自親邑中静無事豈不由其身何
意千年後寂寞無此人
閼伯去已久高丘臨道傍人皆有兄弟爾獨為參商終
古猶如此而今安可量
薊中作
策馬自沙漠長驅登塞垣邊城何蕭條白日黃雲昏一
到征戰處每愁胡虜翻豈無安邊書諸將已承恩惆悵
孫吳事歸來獨閉門
自淇涉黃河途中
清晨泛中流羽族滿汀渚黃鵠何處來昂藏寡儔侣飛
鳴無人見飲啄豈得所雲漢爾固知胡為不輕舉
野人頭盡白與我忽相訪手持青竹竿日暮淇水上雖
老美容色雖貧亦閒放釣魚三十年中心無所向
南登滑臺上却望河淇間竹樹夾流水孤城對遠山念
兹川路闊羨爾沙鷗閑長想别離處猶無音信還
東入黃河水茫茫汎紆直北望太行山峨峨半天色山
河相映帶深淺未可測自昔有賢才相逢不相識
秋日登滑臺臺高秋已暮獨行既未愜懷土悵無趣晉
宋何蕭條羌胡散馳騖當時無戰略此地即邊戍兵革
徒自勤山河孰云固乘閒喜臨眺感物傷遊寓惆悵落
日前飄颻遠帆處北風吹萬里南鴈不知數歸意方浩
然雲沙更迴互
兹川方悠邈雲沙無前後古堰對河壖長林出淇口獨
行非吾意東向日已久憂來誰得知且酌樽中酒
朝從北岸來泊船南河滸試共野人言深覺農夫苦去
秋雖薄熟今夏猶未雨耕耘日勤勞租稅兼潟鹵園蔬
空寥落産業不足數尚有獻芹心無因見明主
我行倦風湍輟棹將問津空傳歌瓠子感慨獨愁人孟
夏桑葉肥穠隂夾長津蠶農有時節田野無閒人臨水
狎漁樵望山懷隠淪誰能去京洛顦顇對風塵
宋中遇陳二
常沗鮑叔義所期王佐才如何守苦節獨此無良媒離
别十年外飄颻千里來安知罷官後惟見柴門開窮巷
隠東郭高堂詠南陔籬根長花草井上生莓苔伊昔望
霄漢于今倦蒿萊男兒命未達且進手中杯
魯郡途中遇徐十八錄事
誰謂嵩潁客遂經鄒魯鄉前臨少昊墟始覺東蒙長獨
行豈吾心懷古激中腸聖人久已矣游夏遥相望徘徊
野澤間左右多悲傷日出見闕里川平知汶陽弱冠負
高節十年思自強終然不得意去去任行藏
魯西至東平
沙岸泊不定石橋水横流問津見魯俗懷古傷家丘寥
落千載後空傳褒聖侯
東平路作三首
南圖適不就東走豈吾心索索涼風動行行秋水深蟬
鳴木葉落兹夕更愁霖
明時好畫策動欲千王公今日無成事依依親老農扁
舟向何處吾愛汶陽中
清曠涼夜月徘徊孤客舟渺然風波上獨愛前山秋秋
至復搖落空令行者愁
登壠
壠頭遠行客壠上分流水流水無盡期行人未云已淺
才登一命孤劍通萬里豈不思故鄉從來感知己
苦雪四首
二月猶北風天隂雪冥冥寥落一室中悵然慙百齡苦
愁正如此門柳復青青
惠連發清興袁安念高卧余故非斯人為性兼嬾惰頼
兹樽中酒終日聊自過
濛濛灑平陸淅瀝至幽居且喜潤羣物焉能悲斗儲故
交久不見鳥雀投吾廬
孰云久閒曠本自保知寡窮巷獨無成春條祗盈把安
能羨鵬舉且欲歌牛下乃知古時人亦有如我者
哭單父梁九少府
開篋淚沾臆見君前日書夜臺今寂寞猶是子雲居疇
昔探靈竒登臨富山水同舟南浦下望月西江裏契闊
多别離綢繆到生死九原即何處萬事皆如此晉山徒
嵯峨斯人已冥冥常時禄且薄殁後家復貧妻子在遠
道弟兄無一人十上多苦辛一官常自哂青雲將可致
白日忽先盡唯有身後名空留無遠近
行路難
君不見富家翁舊時貧賤誰比數一朝金多結豪貴百
事勝人健如虎子孫成行滿眼前妻能管絃妾歌舞自
矜一身忽如此却笑傍人獨愁苦東鄰少年安所如席
門窮巷出無車有才不肯學干謁何用年年空讀書
古大梁行
古城莽蒼饒荆榛驅馬荒城愁殺人魏王宫觀盡禾黍
信陵賓客隨灰塵憶昨雄都舊朝市軒車照耀歌鐘起
軍容帶甲三十萬國步連營一千里全盛須臾那可論
高臺曲池無復存遺墟但有狐狸迹古地空餘草木根
暮天搖落傷懷抱撫劍悲歌對秋草俠客猶傳朱亥名
行人尚識夷門道白璧黃金萬戸侯寳刀駿馬填山丘
年代凄涼不可問往來唯見水東流
邯鄲少年行
邯鄲城南游俠子自矜生長邯鄲裏千場縱博家仍富
幾處報讐身不死宅中歌笑日紛紛門外車馬常如雲
未知肝膽向誰是令人却憶平原君君不見今人交態
薄黃金用盡還疎索以兹感歎辭舊遊更於時事無所
求且與少年飲美酒往來射獵西山頭
燕歌行
漢家煙塵在東北漢將辭家破殘賊男兒本自重横行
天子非常賜顔色摐金伐鼓下榆關旌旆逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生美人帳下猶歌舞
大漠窮秋塞草腓孤城落日鬭兵稀身當恩遇常輕敵
力盡關山未解圍鐵衣遠戍辛勤久玉筯應啼别離後
少婦城南欲斷腸征人薊北空回首邊庭飄颻那可度
絶域蒼茫無所有殺氣三時作陣雲寒聲一夜傳刁斗
相看白刃血紛紛死節從來豈顧勲君不見沙場征戰
苦至今猶憶李將軍
古歌行
君不見漢家三葉從代至高皇舊臣多富貴天子垂衣
方晏如廟堂拱手無餘議蒼生偃卧休征戰露臺百金
以為費田舍老翁不出門洛陽少年莫論事
人日寄杜二拾遺
人日題詩寄草堂遥憐故人思故鄉柳條弄色不忍見
梅花滿枝空斷腸身在遠藩無所預心懷百憂復千慮
今年人日空相憶明年人日知何處一卧東山三十春
豈知書劍與風塵龍鍾還沗二千石愧爾東西南北人
九日酬顔少府
簷前白日應可惜籬下黃花為誰有行子迎霜未授衣
主人得錢始沽酒蘇秦顦顇人多厭蔡澤棲遲世看醜
縱使登高只斷腸不如獨坐空搔首
留别鄭三韋九兼洛下諸公
憶昔相逢論久要顧君哂我輕常調羇旅雖同白社遊
詩書已作青雲料蹇質蹉跎竟不成年過四十尚躬耕
長歌達者杯中物大笑前人身後名幸逢明盛多招隠
高山大澤徵求盡此時亦得辭漁樵青袍裏身荷聖朝
犂牛釣竿不復見縣人邑吏來相邀遠路鳴蟬秋興發
華堂美酒離憂銷不知何日更攜手應念兹晨去折腰
送楊山人歸嵩陽
不到嵩陽動十年舊時心事已徒然一二故人不復見
三十六峯猶眼前夷門二月柳條色流鶯數聲淚沾臆
鑿井耕田不我招知君以此忘帝力山人好去嵩陽路
惟余眷眷長相憶
送别
昨夜離心正鬱陶三更白露西風高螢飛木落何淅瀝
此時夢見西歸客曙鐘寥亮三四聲東隣嘶馬使人驚
攬衣出戸一相送唯見歸雲縱復横
贈别晉三處士
有人家住清河源渡河問我遊梁園手持道經注已畢
心知内篇口不言盧門十年見秋草此心惆悵誰能道
知已從來不易知慕君為人與君好别時九月桑葉疎
出門千里無行車愛君且欲君先達今上求賢早上書
送渾將軍出塞
將軍族貴兵且強漢家已是渾邪王子孫相承在朝野
至今部曲燕支下控弦盡用隂山兒登陣長騎大宛馬
銀鞍玉勒繡蝥弧每逐嫖姚破骨都李廣從來先將士
衛青未肯學孫吳傳有沙場千萬騎昨日邊庭羽書至
城頭畫角三四聲匣裏寳刀晝夜鳴意氣能甘萬里去
辛勤動作一年行黃雲白草無前後朝建旌旄夕刁斗
塞下應多俠少年關西不見春楊柳從軍借問所從誰
擊劍酣歌當此時遠别無輕繞朝策平戎早寄仲宣詩
封丘作
我本漁樵孟諸野一生自是悠悠者乍可狂歌草澤中
寧堪作吏風塵下祗言小邑無所為公門百事皆有期
拜迎官長心欲碎鞭撻黎庶令人悲歸來向家問妻子
舉家盡笑今如此生事應須南畝田世情付與東流水
夢想舊山安在哉為銜君命日遲迴乃知梅福徒為爾
轉憶陶潛歸去來
題李别駕壁
去鄉不遠逢知已握手相歡得如此禮樂遥傳魯伯禽
賓客争過魏公子酒筵暮散明月上櫪馬長鳴春風起
一生稱意能幾人今日從君問終始
寄宿田家
田家老翁住東陂說道平生隠在兹鬢白未曾記日月
山青每到識春時門前種柳深成巷野谷流泉添入池
牛壯日耕十畝地人閒常掃一茅茨客來備酌清樽酒
感興平吟才子詩巖際窟中藏鼹鼠潭邊竹裏隠鸕鷀
村墟日落行人少醉後無心怯路岐今夜只應還寄宿
明朝拂曙與君辭
别韋參軍
二十解書劍西遊長安城舉頭望君門屈指取公卿國
風冲融邁三五朝庭歡樂彌寰宇白璧皆言賜近臣布
衣不得干明主歸來洛陽無負郭東過梁宋非吾土兔
苑為農歲不登鴈池垂釣心長苦世人向我同衆人唯
君於我最相親且喜百年有交態未嘗一日辭家貧彈
棋擊筑白日晩縱酒高歌楊柳春歡娱未盡分散去使
我惆悵驚心神丈夫不作兒女别臨岐涕淚沾衣巾
送田少府貶蒼梧
沈吟對遷客惆悵西南天昔為一官未得意今向萬里
令人憐念兹斗酒成暌間停舟歎君日將晏遠樹應憐
北地春行人却羡南歸鴈丈夫窮達未可知看君不合
長數竒江山到處堪乘興楊柳青青那足悲
平臺夜遇李景參有别
離心忽悵然策馬對秋天孟諸薄暮涼風起歸客相逢
渡睢水昨時攜手已十年今日分途各千里歲物蕭條
滿路岐此行浩蕩令人悲家貧羡爾有微禄欲往從之
何所為
賦得還山吟送沈四山人
還山吟天高日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨桂花松子常滿地賣藥嚢中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以相周旋
崔司錄宅燕大理李卿
多雨殊未已秋雲更沈沈洛陽故人初解印山東小吏
來相尋上卿才大名不朽早朝至尊暮求友豁達常推
海内賢殷勤但酌樽中酒飲醉欲言歸剡谿門前駟馬
光照衣路傍觀者徒唧唧我公不以為是非
同鮮于洛陽於畢員外宅觀畫馬歌
知君愛鳴琴仍好千里馬永日恒思單父中有時心到
宛城下遇客丹青天下才白生胡雛控龍媒主人娱賓
畫障開只言騏驥西極來半壁䟃𧽼勢不住滿堂風飄
颯然度家僮愕視欲先鞭攊馬驚嘶還屢顧始知物妙
皆可憐燕昭市駿豈徒然縱令剪拂無所用猶勝駑駘
在眼前
部落曲
蕃軍傍塞遊代馬噴風秋老將垂金甲閼支著錦裘琱
戈蒙豹尾紅旆插狼頭日暮天山下鳴笳漢使愁
贈杜二拾遺
傳道招提客詩書自討論佛香時入院僧飯屢過門聽
法還應難尋經剰欲翻草玄今已畢此外復何言
醉後贈張九旭
世上謾相識此翁殊不然興來書自聖醉後語尤顛白
髮老閒事青雲在目前牀頭一壺酒能更幾回眠
途中寄徐錄事
落日風雨至秋天鴻鴈初離憂不堪比旅館復何如君
又幾時去我知音信疎空多篋中贈長見右軍書
酬衛八雪中見寄
季冬憶淇上落日歸山樊舊宅帶流水平田臨古村雪
中望來信醉裏開衡門果得希代寳緘之那可論
送白少府送兵之隴右
殘更登隴首遠别指臨洮為問關山事何如州縣勞軍
容隨赤羽樹色引青袍誰斷單于臂今年太白高
别韋五
徒然酌杯酒不覺散人愁相識仍遠别欲歸翻旅遊夏
雲滿郊甸明月照河洲莫恨征途遠東看漳水流
别劉大校書
昔日京華去知君才望新應猶作賦好莫嘆在官貧且
復傷遠别不然愁此身清風幾萬里江上一歸人
宋中别司功叔各賦一物得商丘
商丘試一望隠隠帶秋天地與星辰在城將大路遷干
戈悲昔事墟落對窮年即此傷離緒悽悽賦酒筵
獨孤判官部送兵
餞君嗟遠别為客念周旋征路今如此前軍猶眇然出
關逢漢壁登隴望胡天亦是封侯地期君早著鞭
别從甥萬盈
諸生曰萬盈四十乃知名宅相予偏重家丘人莫輕美
才應自料苦節豈無成莫以山田薄今春又不耕
别崔少府
知君少得意汶上掩柴扉寒食仍留火春風未授衣皆
言黃綬屈早向青雲飛借問他鄉事今年歸不歸
别馮判官
碣石遼西地漁陽薊北天關山唯一道雨雪盡三邊才
子方為客將軍正渴賢遥知幕府下書記日翩翩
廣陵别鄭處士
落日知分手春風莫斷腸興來無不愜才在亦何傷谿
水堪垂釣江田耐插秧人生只為此亦足傲羲皇
别孫訢
離人去復留白馬黑貂裘屈指論前事停鞭惜舊遊帝
鄉那可忘旅館日堪愁誰念無知巳年年睢水流
送劉評事充朔方判官賦得征馬嘶
征馬向邊州蕭蕭嘶不休思深應帶别聲斷為兼秋岐
路風將遠關山月共愁贈君從此去何日大刀頭
送魏八
更沽淇上酒還泛驛前舟為惜故人去復憐嘶馬愁雲
山行處合風雨興中秋此路無知巳明珠莫暗投
送鄭侍御謫閩中
謫去君無恨閩中我舊過大都秋鴈少只是夜猿多東
路雲山合南天瘴癘和自當逢雨露行矣慎風波
送李侍御赴安西
行子對飛蓬金鞭指鐵驄功名萬里外心事一杯中虜
障燕支北秦城太白東離魂莫惆悵看取寳刀雄
送裴别將之安西
絕域眇難躋悠然信馬蹄風塵輕跋涉搖落怨暌攜地
出流沙外天長甲子西少年無不可行矣莫悽悽
同李太守北池泛舟宴高平鄭太守
每揖龔黃事還陪李郭舟雲從四岳起水向百城流幽
意隨登陟嘉言即獻酬乃知縫掖貴今日對諸侯
同羣公登濮陽聖佛寺閣
落日登臨處悠然意不窮佛因初地識人覺四天空來
鴈清霜後孤帆遠樹中徘徊傷寓目蕭索對寒風
同衛八題陸少府書齋
知君薄州縣好静無冬春散帙至棲鳥明燈留故人深
房臘酒熟高院梅花新若是周旋地當令風義親
入昌松東界山行
鳥道幾登頓馬蹄無暫閒﨑嶇出長坂合沓猶前山石
激水流處天寒松色間王程應未盡且莫顧刀環
使青夷軍入居庸二首
古鎮青山口寒風落日時巖巒鳥不過冰雪馬堪遲出
塞應無策還家賴有期東山足松桂歸去結茅茨
登頓驅征騎棲遲愧寳刀遠行今若此微禄果徒勞絶
坂水連下羣峰雲共高自堪成白首何事一青袍
自薊北歸
驅馬薊門北北風邊馬哀蒼茫遠山口豁達胡天開五
將已深入前軍止半迴誰憐不得意長劍獨歸來
東平别前衛縣李宷少府
黃鳥翩翩楊柳垂春風送客使人悲怨别自驚千里外
論交却憶十年時雲開汶水孤帆遠路繞梁山匹馬遲
此地從來可乘興留君不住益凄其
夜别韋司士
高館張燈酒復清夜鐘殘月鴈歸聲只言啼鳥堪求侣
無那春風欲送行黃河曲裏沙為岸白馬津邊柳向城
莫怨他鄉暫離别知君到處有逢迎
送李少府貶峽中王少府貶長沙
嗟君此别意何如駐馬銜杯問謫居巫峽啼猿數行淚
衡陽歸鴈幾封書青楓江上秋天遠白帝城邊古木疎
聖代即今多雨露暫時分手莫躊躇
同陳留崔司戸早春宴蓬池
同官載酒出郊圻晴日東馳鴈北飛隔岸春雲邀翰墨
傍簷垂柳報芳菲池邊轉覺虚無盡臺上偏宜酩酊歸
州縣徒勞那可度後時連騎莫相違
重陽
節物驚心兩鬢華東籬空繞未開花百年將半仕三已
五畝就荒天一涯豈有白衣來剥啄一從烏帽自欹斜
真成獨坐空搔首門柳蕭蕭噪暮鴉
送柴司戶充劉卿判官之嶺外
嶺外資雄鎮朝端寵節旄月卿臨幕府星使出詞曹海
對羊城闊山連象郡高風霜驅瘴癘忠信涉波濤别恨
隨流水交情脫寳刀有才無不適行矣莫徒勞
秦中送李九赴越
攜手望千里于今將十年如何每離别心事復迍邅適
越雖有以出關終耿然愁霖不可向長路或難前吴會
獨行客山隂秋夜船謝家徵故事禹穴訪遺編鏡水君
所憶蓴羹余舊便歸來莫忘此兼示濟江篇
陪竇侍御泛靈雲池
白露時先降清川思不窮江湖仍塞上舟楫在軍中舞
換臨津樹歌饒向晩風夕陽連積水邊色滿秋空乘興
宜投轄邀歡莫避騘誰憐持弱羽猶欲伴鵷鴻
秋日作
端居值秋節此日更愁辛寂寞無一事蒿萊通四鄰閉
門生白髮回首憶青春歲月不相待交游隨衆人雲霄
何處託愚直有誰親舉酒聊自勸窮通信爾身
赴彭州山行之作
峭壁連崆峒攢峯疊翠微鳥聲堪駐馬林色可忘饑怪
石時侵徑輕蘿乍拂衣路長愁作客年老更思歸且悅
巖巒勝寧嗟意緒違山行應未盡誰與玩芳菲
詠史
尚有綈袍贈應憐范叔寒不知天下士猶作布衣看
田家春望
出門何所見春色滿平蕪可歎無知已高陽一酒徒
營州歌
營州少年厭原野狐裘蒙茸獵城下虜酒千鍾不醉人
胡兒十歲能騎馬
和王七玉門關聽吹笛
胡人吹笛戍樓間樓上蕭條海月閒借問落梅凡幾曲
從風一夜滿關山
送李少府時在客舍作
相逢旅館意多違暮雪初晴候鴈飛主人酒盡君未醉
薄暮途遥歸不歸
聽張立本女吟
危冠廣袖楚宫妝獨步閒庭逐夜涼自把玉釵敲砌竹
清歌一曲月如霜
除夜作
旅館寒燈獨不眠客心何事轉悽然故鄉今夜思千里
愁鬢明朝又一年
石倉歴代詩選卷三十八
