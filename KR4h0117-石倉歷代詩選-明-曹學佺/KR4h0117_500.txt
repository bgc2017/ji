石倉歴代詩選卷五百
明曹學佺編
明詩次集一百三十四
黃省曾
艷歌行
南山有喬松高高凌紫虛東枝蔽朝景西榦匿流暉大
中明堂材巧匠不可圍萬歲未裁用棄置此岑隈梁棟
質虛在公輸骨已灰鳳鳥巢其巔騶麟亦追隨窮谷固
荒寂車馬倘來歸一朝就繩削宫闕增光輝
折楊柳行
青陽帶芳堤歲歲成枯彫黃枝被嚴霜忽復攀春條草木
有再榮素髮無還毛相送入玄夜白骨捐山郊平生華堂
燭不復燃明膏委形非吾有百年乃徒勞安得駕遊鸞碧
漢追王喬軫念良已久口燥朱漘焦發邁求神仙裝辦何蕭
蕭芙蓉蔽行渚秋雁鳴已飄時哉不停軌黃鶴詎可招
扶桑篇
亭亭扶桑枝東掛滄海日揚條拂閶闔流輝轉天術神
鸞戲芳柯玉女採瓊實仙人結飛觀丹霞盤石室輕舉
襲霓裳潛棲撫朱瑟陽溪攜桂酒碧忩理金帙王喬遊
並軀洪崖談接膝靈風引騰蹻朗月照高逸鍊此龜鶴
齡悲爾蟪蛄質千秋控景光夀與天地畢
有女篇
有女清揚婉佩服麗且妍獨夢錦衾牀嘆息寳鏡前玉
指弄秦筝皓齒啟朱顔仰遏紫雲飛幽思竟何宣念彼
暌擕子攬涕何漣漣鴻高鯉沈遊芳訊不可傳
銅雀臺
鳳蓋已云謝蛾眉空自過川徂終莫返陵望欲如何紫
嶠違看舞黃壚不聽歌君恩如可憶雙玉灑漳波
銅雀妓
金駕閟松門青臺秀色存鳳絃流曠幕蘭酒上虚樽怨
涕揮陵氣芳情逐帝魂總學巫山女終絶九原恩
置酒高堂上
釂鼓及蘭辰鳴儔欵契賓縟雲生意藻芳醴動顔春燭
華遲晝短聲妙奪歌新莫令青歲歇庭内詠他人
麗媚曲
佳人年十四吹氣勝蘭香一曲庭花落餘音繞杏梁龍
綃纏紫袂錦帳掩明粧若非琥珀珮焉得動君王
詠四皓
黃公偶園公綺里並甪里一出秦庭中共入商山裏白
雲卧丘壑紫芝歌川汜漢氏求羽翼冥鴻復來止
東方朔歌
虞淵濯紫泥丹丘飲黃露枯樹化飛龍路傍跨蒼虎海
上逢青重桑間謁王母神馬來芝田騏驎攀漢武碧草
獻一枝夫人寢中覩同登含烟舟木蘭為棹櫓因說九
景花根移吉雲土復陳聲聞木一汗經千古綺窗論五
雲白間撤燈火玉人出玉壺青雀飛青瑣他年辭帝闕
獨泛蓬萊舸
李夫人歌
漢家武皇帝愛殺李夫人蛾眉向黃泉龍顔動悲辛偶
泛翔禽舟赤日方西傾雲慘昆明池風激牽牛津妙曲
搖帝筆哀蟬勝陽春羅袂悄無聲玉墀生素塵虚房空
寂寞落葉依霜扄清歌發皓齒左右皆沾巾命點龍膏
燈因進洪梁酒滿斟文螺巵紅顔出纖手飲罷卧延凉
夫人來其傍脈脈無一語但授蘅蕪香寢回對明月凄
然痛欲絶如何琥珀枕竒香猶不歇欲覩如花容此願
那能滅乃告李少君歴歴肝肺陳樓船浮暗海青石懷
潛英千人升紫雲四五歸皇庭十年得一石刻似夫人
形置諸紗幕中顧盼宛如生遂祀靈夢臺朝夕通精誠
句曲歌
句曲西漢日三茅初來賓歘忽及東晉二許復懷真同
為吞玉客俱作瀛臺賓我來探靈迹桃李華陽春雲軿
不由地焉得逢其人青青九陽松虬枝浮金菌亭亭左
紐栢蒼然依玉晨攀崕久徘徊覽古白日頽顧此空山
房陶君留夜臺因思麗譙客兼懷校書才感激無所歡
仙山明月來
遊句曲山最幽處
松栢入靈地飄飄思玉容登山日氣滿花雲知幾重道
人抱靈鼓仙謠巖上逢願言採瑶草此處求高蹤
至黃山
舟行逸興起日出羣動分歘然黃山至蒼翠鬱氤氲翩
彼高枝鳥斗嘯巖上雲野叟指予言西有公侯墳荆棘
無時己狐兔何紛紛耕者侵為田泉下無所聞徒然金
匱裏紀載平生勲嘆息不成歡惻惻歸江濆
登堯峰山寺
拂霄陟堯峰緣崕興何逸輝輝翠微上猶懸堯時日湖
上七十峰朝與雲相出逍遥古松下遊行趣非一原中
隂色殊潭間鳥飛疾天籟流梵空香氣暖僧室忽生稅
駕心頓使殷憂失
泰伯廟
古廟臨河口凋落無丹青泰伯遺四海蕭條居此庭清
風何時息日月共千齡拜揖冕旒下罏上烟冥冥
晩眺靈巖山
吳王有綺閣昔日館蛾眉一旦繁華歇千春使我悲不
見採香徑已無翫花池落日洗綠苔青山拂殘碑
錢塘江西興買舟至鏡湖宿
横江初沿洄海色遂盈目浮天吐靈潮連山動虚陸古
來流無際此中含萬族雲霧合騰傾陵巒互巍伏歛灔
波相踰嘘噏勢何速翔陽舒千里未久起扶木颯然天
風至吹我暮春服抵崕見飛鳥衆羽皆肅肅乘暮發西
興明月鏡湖宿
瓦屋山歌贈高公
通平辭會稽遠接峨嵋月攀踐謁天皇受之五符訣丹
成餌龍虎玉霄度年劫道陵鶴鳴中服氣冠芙蓉精誠
格孝子皓髮來相逢祕錄煉光景歘起雲臺峰自古飡
霞人寄跡在雲島仙令左緜彦窺探紫書早蜉蝣視塵
世軒珪一何小少登五鳳樓雙鳬下長洲橫琴嘯白日
把酒思丹丘抗懷無心雲對客如虚舟灑然厭囂諠選
勝求瓦屋萬里青天西清虚隔人俗珠樹浮層阿瑶芝
藹深谷於此搆金房命侣營河車蘿窗桃李枝春風易
成花他時遵三山談笑隨洪崕伊余隠吳門素心本同
調待遊五嶽餘得泛瞿塘棹願結蓬海盟擕手瀛洲道
晨江
晨江䳱蘭檝絡繹凌衆山流攬澄明色芳華彌遡間旨
酒命嘉肴靈丘一以攀新睇盪高悰奥集娛幽般抗志
青雲表翔遊方未闌
答祝京兆希哲見懷二首
玉體養微痾蘭日忽當暮行藥陟清園桃李芳已度羲
曜仰西馳浮雲邈難駐玄運駛以催安不念朝露曠虚
存友生咫尺憶情素遐思遡唐虞高悰結尼父美人沒
西方渭水孰能顧瑶言把幽懷五嶽愧遲赴努力在金
匱青冥願蠅附
又
弱歲愛靈仙朱館攀茅君果然值霞客授訣異所聞此
言不尋常謂是瑶池文當時返廬山欲希上士勤懷寳
十餘年足下無青雲向長畢婚嫁隠居揮典墳緬追洪
崕步獨覓王喬羣此志倘終遂千秋遺世氛
贈三際上人
蓬萊牟子國釋者有高秀早入不二門禪枝蔭海岫常
懷古今人思與靈境遘秉錫為方遊始駕秦淮舟寳誌
謁靈谷華林竟何求遥探普陀跡孤蹤赴明州潮音巉
巖洞乘濤忽而至持爾慧鍔心恍惚逢大士天台五雲
長歸途指仙鄉把月坐瓊樓餐霞留石梁臨安訪天目
㴩溶兩湖綠空明蕩煩囂清猿伴孤宿朅來止吳門百
花寓幽刹趺觀表法幢眞宗開頓篾春風三月時緬憶
清凉處萬里探五臺往接文殊記清舸泝芳川日弄桃
花樹
送表弟王曰俞之武岡州岷王府
吾聞桃花源渺在都梁州子行往探之啼猿引仙舟吳
門一片月己掛瀟湘秋英王得賢幕揚裾鳳凰樓訪古
金城山銜杯紫芳洲若有王喬興丹砂應可求
贈别草陵山人
南方一黃鵠抗志在蓬崑舉翮青冥上哂彼雞鶩樊矌
覽翺四海擇對鸞鸑言秋飈吹盤遊落我桃花源宣歌
肺肝粲展調風雅鶱聽之再三羨可與泗夏論不羞阮
家貧芝薇薦壺樽尋渡越水深還鄉翳文園聊鼓高山
音天際送孤翻
採菊
金穹動凉颷白露己秋滴衆花悉潛翳中林正岑寂仙
城九光霞散為籬間色鍾子賦有遺陶翁未兼覿堪為
王母弄嘗給羨門食吾欲餐落英攜壺一攀摘
冬日夙興舟行至婁門田廬
整冠宵燈微雞聲動隣樹出門霜盈瓦理棹月在路蒼
茫露巍城泱漭翻羣羽日出縱顧覽青松誰家墓寒空
蕩明豁澄江早迴泝冉冉稅田廬蕭條草間步
樓上對月
圓靈澄水鏡白露曖秋城影動關河迥光含竹樹清絃
桐陽阿曲彈處不成聲對此素娥色其如紆軫情
閒居多暇因集漢魏以來英哲高唱命曰詩言
龍鳳書既成喜而有作
華鐙炳往籍千載玩斯須因得披先詠雲日互光竒嘉
餐沆露英潔把瓊瑶枝芙蓉映松篁種緒各有宜遐思
宛可得苦抱吾其知刪述羣龍才無忝萬代垂借問言
何似皓月明秋池寄語揮毫子騁駕毋多岐
筝詠
趙女弄秦筝霞紈爛結束丹絃悽且清玉柱一何促芳
意托宫徵陽春宣妙曲嬌鳳跱金堂鮮雲駐華屋紅顔
况可餐窈窕若瓊玉歌轉蘭氣流聲斷有巧續纖指亂
悲音娥眉向我蹙深情雖未言逸響展衷腹千金不足
酬碧蘿懸喬木
登李白酒樓
浮雲引客思為我西南流酒樓春風生逝者中泉遊今
朝綠蟻杯不到黃狐丘當年若弗寤白髮徒生愁我攜
鸚鵡來笑無高陽儔鳳鳥不銜圖皇皇棲孔丘且吟王
喬篇寄與瀛臺洲
繇南湖發尋景德精舍經檇李下
朗然始湖介任覽迨靈宇解纓極玄討緩策謝塵伍新
景既皜接初雲亦幽取照物均遣縳臨芳盡增撫去國
感人與遵林愜教父代情歡若揮理抱戚如吐霞篁跡
吳舊烟莽諮越古往圖昡今陟空文寓前譜涓名俗所
矜徂運疇詎數嗤彼高騁徒危累自何苦
寓大石佛院綠竹北軒
矯仲偃崕室禽慶謁名嶽勅事澹無役行泥何不樂暖
春振霄褐岧境躡雲屩性冲駕奥林神夷選清壑于此
綠篁隂乃有金園閣南湖晃縈㵝北嶺迤綿絡霽懷對
禪解玄心弄鳥雀萬物覽參&KR0008;一得觀並作息宴頓遊
轡琴書聊爾託
繇段家堤步至孤山上
少有巖壑性翹旌不可移心駭雲臺宅願逸霞林居晨
興詠薖軸春賞下招提凌湖散幽趾屬島登青梯今栽
非昔萼新宫仍往基峙瀾出中浩列嶂環衆竒蕭榛惻
虚隴高尚企襟期玄隂錯澄流朱緯雜芳吹龍盤天海
愜鳳謝罻羅宜景爾徵士蹤寫唱感踟蹰
月夕挈酒湖畔寓目
逸體貴行和閒趾悅佳就澄舒光始半華條滋兆茂乘
睴謝燭秉頌德引杯奏寂謐輟空籟微冥羃朝秀際嶼
霧浩屯彌湖星朗覆靈皋寫長堞淡水影羣岫妙志不
遑寧玄覽從兹究理等昔豈往神遐今非後懷玉聊自
娛委舄詎云謬載詠前哲言身聖超宇宙
度棲霞嶺戾止烏石峯禪居
靈扉瞻五覆紆嶺邁三沓既矚遠川繞亦盼近山合泄
靄盡幽泛度鳥舉清荅聞此絶世岑棲有息心衲即聳
搆彌樓於奥締香榻惠日清照臨慈雲&KR0008;吐納巑巑玉
林映巖巖翠屏匝煩想静流滌朗詠自摛發
入大慈山飯虎跑泉精舍
崖行多優游穹曜但亭午掎摭心不厭跕躧意增愈疏
甸分花應層阜别雲吐疲足休給林澄心投象宇&KR0008;瀉
淙瑶瀨隈隅麗丹廡七覺啟幽扄一道界盤塢不謂此
山椒乃有彼岸侣芬緼瞻戒香絡繹會宗語法供豈世
調靈餐異塵脯往牒稽聽龍昔泉酌跑虎一謳傲自足
萬細何足數
並南峰後攀風篁嶺酌龍井泉覽神運片雲二石
旭輿繚金灘晨塢罙綠闕寥閴靈異鄉荒䀛遯淪轍穹
林隠天崇紆澗灑流折巾屨都澹清耳目亦瑩徹嶕升
攬英顥崒止軼埃壒風篁佇新鬱龍泉飲古堞蕭樓始
一躋妙石得雙閱霄中仙掌抗霞裏片雲揭跡閟丹鯉
藏事往銀簡滅恨不總羲轡處此玩恬悅
自石屋洞至法相寺
性分各有極修意江湖上採藥仍景臺顓老迺希向披
情樂林草夙駕遨雲嶂陽岫方緬觀隂崕載虧望壁闕
時悚怖洞闥恣登降覺路馳訪蹤開士禮趺相形忘躬
有蛻理止神非喪承泉代綆汲託基排壘剏安道志豈
渝興公懷自亮沈冥常内足高寄無所讓
發潮音樓峻崕西越永清塢獅子峰上
晞阻謂有窮訊高云可達翦削何當上冥昧且兹發天
表既排度山野遂侈闊新禪宅窈窱古隘際閶闔松莽
非人寧芝秀有真掇聳崕愕四矯潮江眙兩匝緯帶萬
畛殊烟雲千里合歸乘中谷風蕭條感林颯
東昌途詠
程雲歴綿邈傳河泝盤折歸思日搖蕩芳樹轉層疊繡
羽異園聞鮮荑豈欄擷所翫非故鄉馳心詎可歇來方
季裘寒旋已齊紈熱車龍促前晷鏡鳳長新雪理藥無
端倪循膚有瘁竭雖御金樽酒不解愁腸結
金昌亭宵集贈别張維静田汝成二方伯
經時賁虚館河上理章素外身謝有營洞物寡所慕帷
飈洌已寒林曦愛當暮車馬歘云集蓬蒿睇情故出郭
展報悰遵艫投訪步舊儔叔夜看新交巨源顧蕭衿暢
同披珠談歡競赴舉觴戀覯懷鳴琴念征路明發當雲
分中宵慨星聚芳意諒有諧存此慰離愫
送張吏部北上
薄遊山水都遘子玄朗器雖止攜把間矯接鳳鸞意高
衿挹彌冲淵談暢曷匱蘭蕙存素交緗藻緬清寄振翼
漸光朝握鑒佐衡治茂綸協要舉叔則肇芳譽始秋理
瑶鷁中吳展華覬當岐發眷想興詩抒離思
春日田園言懷三首
田廬動春色墟里連雞聲啟戶見旭日銜杯解朝酲桃
花倚窗開戴勝桑間鳴素烟泛新柳青山列虚楹蘭蕙
難久芳皓月不常盈百年若流電胡為而屏營
草木相凋謝春秋促年齡飛纓與白衣同一銷其形四
皓乃天士紫芝輕漢庭王孫儋人爵終然服青萍予觀
干禄者後今俱未停誰能江海上浩然獨揚舲
玉衡指春暮鶬鶊鳴以時此鳥自何來棲我綠楊枝蕙
蘭幸兹發愴惻朱顔移海内誰不逝予衰亦何悲
塘上行
朝慕陽臺雲暮羨巫山雨朝雲猶得薦枕席錦衾鳳裯
嗟獨處玉顔如花鑒明月長門綠苔不可滅夢中彷彿
羊車來寤起心肝摧斷絶瓌姿瑋態耀綺窗繡衣袿服
盛文章婉若游龍乘雲翔嗚呼不得侍君傍魯日返舍
秦雲不飛妾腸已斷君心未回朱戶幾攜鸞鏡泣春風
長繞玉階啼玉階翩翩逐雙燕蘭時同宿昭陽殿不似
龍顔從未攀年年歲歲能相見
惜日歌
今日日已去明日日復來誰將長繩繫六龍使我紅顔
常不摧芳花寂寂委綠苔吾人難免為黃埃殂落不問
帝王貴撤瑟豈管聖賢才軒轅几杖今安在漢家陵墓
昔已開仲尼往時慟顔回後來亦悲泰山頽嗟余生長
姑蘇臺不惜青錢釀酒杯攜琴把釣五湖上醉來與日
同徘徊
雞鳴高樹顛
雞鳴高樹顛聲繞羅幃前起視夜何其素月蒼穹圓人
生少小輕歲年芳鬢一縞不復玄逝如東流川盡若秋
空烟卷衣出門歴海嶽願餐靈藥為神仙黃山並數百
白日齊三千竦身綠雲中控鶴升九天揮手謝鄉國攬
涕心茫然
六齡行效高適
六齡讀書近燈火垂髫開口談今古一畆鶯花不敢窺
四時筆硯常辛苦早望青雲轉手生狂期金印揚眉取
誰知坎壈三十年碌碌布衣猶拜俯後生坐見登紫庭
耆舊紛看下黃土遠志從人笑鴻鵠高才悔殺誇鸚鵡
世間富貴豈足論眼中齷齪何足數荀卿邑邑不逢齊
尼叟皇皇仍在魯身賤難辭官長輕數竒慣受庸人侮
五湖烟水托妻子海上清名榮父母意氣吾凌霄漢高
文章人比虹霓吐謝公曩昔起青山郭相當時發行伍
只恐蛟龍學未成不愁他日無雲雨
贈阮將軍本常
憶昔攀逢龍鳳會帶礪河山誓金匱放馬長洲坰草碧
洗兵震澤湖雲翠幾臨清瀨弄鵾絃每傍花林引鸞吹
莫訝將軍有嘯歌春空海上無烟燧
西小湖在林屋洞天之巖石池畆許冬春不竭
蔡山居傍詩以贈之
翠壁高萬仞芙蓉搖太清絶頂開瑶池玉波常自盈咫
尺日月華銀河與之并錦鯉漢間遊荷花天上生春風
石髓流仙島紅顔服之不凋老我欲揚舲訪蔡經紫冥
同拾金光草
贈魏公子徐京
中山王孫居雲子浮雲同駐吳趨里翩翩逸氣干紫雲
榮華不值東流水五陵之豪豈足交折節來尋江海士
赤松笑閉穹窿山方平正隠干將市齊雲樓前傾蓋逢
終日言談洗心耳别來幾時愁綠蘿青鳥銜書下彤几
高歌燦爛五色霞鸞龍迴薄蘇臺紙再三展讀知爾心
昂藏常在蒼冥裏
江行早眺
春去夏來常水宿蒼茫萬里看朱旭山色遥開茂草碧
江流半是浮萍綠誰辭龍卧傍塵埃自笑鼇連釣溟曲
焉知足下無青雲不見雙雙舉黃鵠
蘇臺篇送郡倅周仲仁之京
姑蘇山上高臺古翠壁金楣映歌舞西施化作綵雲飛
空餘碧草生江滸江山不改吳苑開使君搴帷紫馬來
錦席遥浮五湖棹仙輿屢上姑蘇臺黃堂撫字歡謠起
荀羨買臣差足擬下榻平交有布衣盈門徒走看朱履
平生讀書已萬卷少年作賦稱千里銷夏灣頭蓮欲芳
金昌柳色婀娜長翩翩綵鷁向何處聞道雙幡趨未央
朝天一日展騏驥應報三年集鳳凰
鐡瓶篇
仙人飄颻自何至紺髮方瞳紫霞氣金瓶貯酒醉枕之
玉山頽卧干將市時人不識謂凡流轉眼飛空那可求
鼓琴知坐白羊石吹笛應還黃鶴樓此瓶昔把玄丘去
至今猶記仙人處吳王宫西碧草春千年空自想飈輪
鳳凰臺歌送顧布政華玉之武林
鳳凰臺前動春草春風吹拂金陵道白鷺亭邊掛短楊
清溪閣上啼芳鳥吳中顧榮如謝公東山抗步紅霞表
花開綺岸延舉觴雲落清窗照揮灑去年子作秦淮客
新秋梧桐漢樓碧秦淮浮我鸚鵡杯明月六龍齊下食
江流東西别幾時帝為蒼生起安石仙舟過泊姑胥臺
相逢談笑明星夕臨川悠悠送君去祖餞傾城垂柳處
伐鼓揚旌適武林天涯悵望桃花樹飄飄揖謝鳳凰臺
鳳凰青山湖上開鳳凰南飛五雲遠十一海郡皆春回
行看振羽高樓上御苑應歌鳳鳥來
送王子卿之金陵
憶昔武林時君家綠杯舉白雲如楊花拂灑縈空起高
堂凄清彈錦絃我吟鮑照瑶臺篇逢君意氣即傾倒别
時幾載心茫然閉門偃卧吳宫邊花溪忽遘王猷船故
人相對還相憐金陵去訪鳳臺跡三山眺落長江烟霜
飛九月不堪客歸來願及春風前
觀郡國迎春
青陽淑氣迎青野綵仗朱軒鬭驕冶紅粉先垂燕子簾
俠兒早泛桃花馬去年春望閶闔宫今歲相看人不同
總道芳樽邀綺日難將衰鬢染春風
五日追憶往歲客途
去年端午長淮道今年端午家鄉好異國雖開角黍杯
香樓競折菖蒲草五色絲盤續命文千金寳飾女如雲
追思作客胡為爾綠樹黃鸝不忍聞
石湖歌
凉日有佳興花江攜小舟邈然越來溪遠映青山流吳
天盡染紫霞色五湖浩弄蒼烟秋西施一日綵雲散芙
蓉千載餘荒丘繁華轉眼何足言人生適意須當年金
樽攬取洞庭月綠琴静鼓高山絃從來一兩謝公屐常
在幽林大壑前
山姬行
山姬二八來我家鬢有青雲臉有霞身上曾無片羅綺
空令顔色嬌如花竹間蓬戶未嘗厭寳鏡蛾眉時自誇
向平若覓仙丘去載爾青山黃鹿車
廬山吟
我聞匡廬山西峙宫庭湖少讀神禹經昔為天子都背
岷南來幾千里巍峯秀出名香罏石鏡孤圓照閶闔屏
風九疊開蓬壺盤霞錯日氣璀璨天雞紫鳳時相呼匡
君騰遊太清境空流碧漢青山影冬春不斷霜雪光晝
夜常看二輪景天池猶餘慧遠蓮山花宛種仙人杏長
風自昔吹二龍明月當時照三隠予也縈懷十載餘披
圖蕭爽心泠然行當騎鹿芙蓉頂長嘯支磯玉女前
秋日懷武林朋舊
我觀西湖日春水桃花流傾城羅綺踏芳草冶子笙歌
喧畫舟青山一兩謝公屐雲霞日弄香林丘歡娛轉眼
亦無幾吳門忽已逢新秋蘿窗卧疾理丹餌閉門兩月
無遨遊良朋翹首苦相憶金杯不散胸中愁
華泉歌贈邊尚書
君不見峩峩名山華不注芙蓉秀出青冥間霓旌雷轂
竟何在石道空餘芝草斑綠雲萬古留不散赤松嘯父
來登攀蓬壺方丈去幾許仙人明月吹簫還銀河宛轉
落此山素琴日夕鳴潺湲鳴潺湲流不已千年若待邊
夫子幽懷不減鹿皮翁潄酌瓊瑶紫霞裏玉醴頻餐體
骨輕紅泉一嚥容顔美曉障常銜鸚鵡杯春風獨泛桃
花水憶自飜飛入帝城薜蘿恍惚千巖清翠澗勞思照
野服靈波屢夢沾塵纓迢遥回首山中樂解道王喬事
堪學笑騎神鯉問滄海坐聽天雞倚東嶽鳳苑猶歌李
謫仙金門尚隠東方朔
紫芝行寄孫一元
孫子具清觴邀我坐秋日幽庭青葱桐樹枝翠華凉風
轉蕭瑟酒酣浩歌情益歡紫芝煌煌攜我觀樽前空餘
再三把霞色雲枝屢欲餐岧岧五嶽龍莖長飄飄不久
蘿衣往鹿皮之子諧我心静掇靈柯發孤想朱顔俯仰
玄鬢消坐憶丹丘驂鳳鑣瓊篇昔謝茅君授他日相思
弱水遥
閒適
吳王宫南一畝居中林日與高賢俱相逢不惜解貂飲
春風共倒花前壺鶴客頻嫌紫霞晩山妻却笑青錢無
仲尼有玉且不售何必營營求爾沽
新楊柳四首
新楊柳新楊柳絲絲盡掛文園口芳鳥空啼碧玉枝青
樓不見紅顔婦柳新人故愁奈何忍對楊花歴亂多去
年此日垂楊下憶汝春宵共踏歌
香階草香階草蕙葉蘭花綠閨好怪爾春風作艷陽吹
嘘不管人枯稿昔年陳草今復青昔年佳人歸杳冥獨
憐留取羅裾色暗結愁思亂廣庭
綃忩月綃忩月三五匆匆易圓缺往歲常懸兩地心今
春忽照千年别窈窕歡同月下杯翠翰紈扇幾徘徊清
光不復佳人對永夜孤飛度綠苔
雕梁燕雕梁燕年年歲歲常相見簷下猶垂芳草簾鏡
中已歇桃花面平生雙處似雙飛訣沒離魂不再歸是
處逢春添綺麗偏予閨閤減芳菲
榻上
短榻吟還可幽居眺得兼燕迴花淡淡蝶泛草纖纖遲
日難過屋輕雲不滿簾所歡能到此明日共須淹
壬午對鏡
寳鏡照顔色不回桃李春因思少年日如作夢中人此
去化無已後來看豈真飄飄出塵氣難與映麒麟
南星别業樹藝覽汜勝之書
少小愛桑麻農書凡幾家圃栽常抱露池步屢逢霞青
粉衣沾竹紅烟醆媚花山圖還種藥不遣鬢生華
枕上聽雨
簷頭滴九月枕上聽孤燈木葉沈多少霜鐘鳴未曾故
茅初識漏新榖忽愁升嘶馬門前過令人感夙興
山妻以老子拔白日去予皓髮
非關畏遲暮非欲鬭芳年秖恨春風日翻無碧草妍玉
絲金鑷斷仙訣美人傳且待還丹後當回寳鏡玄
白髮
鬢以從衰白年華荏苒過舊知愁畔長今信客中多青
鏡翻銷綠芳春不上和唯餘壯心在看劍意如何
張儀部觴予朝天宫西山道院
綠殿枕丹丘珠臺啟宴遊雨飛仙觀午雲入冶城秋青
鳥臨杯語長江抱席流國華偕上彦西日任淹留
皇戚邵子招飲西山
藻景鳳城隈迢遥引翠臺朱輪隨徑歇芳宴逐林開天
酒椒宫下文魚禁籞來戚侯多意氣一霽野人懷
宴萬都閫宅
曠别歡求友張樽武烈家翠沈芳樂李紅剖雉亭瓜鳳
嶺浮炎藹龍城吐夕霞枕經兼玅算鮮爾握高牙
宴張戸部高士軒遲月分韻
爽澹郎官宅銀河瀉不隄同遲一片月各就五言題露
竹搖秋緯風堂響曙雞主人真愛客不覺酩如泥
同謝少南徐霖宴魏國東園
竹把瑶樽愜山登紫屐宜玉漿催鳳俎紅燭繼龍曦月
是金堂照風為錦幕吹勝情猶未已移席向芳池
宴友人園
凉月始臨仲園亭啟宴來客逢皆舊好花對即新開江
鯉為林饌朱霞趁客杯秋風彫柳色何得管中催
陳園三月之宴
翠苑韶華麗綃衣物候和春花催夏放夕鳥換朝歌杯
綠承芳草筵紅接綘河平生掩窮巷情為辟疆多
朱陽館步至陶隠居墓傍
福地長謠罷陽春窈窕遊花深朱陽館栢古玉晨樓石
頌今猶在龍芝何處求白雲持不可嶺上自悠悠
八月八日泛石湖
山氣帶烟浮湖波納雨流林梭鸎織曉天字雁書秋禮
石參靈象停機並女牛彌空縈柳色隨處接芳遊
禪興寺梁公子墓
梁日乘龍第當時舞鶴歸沁園開施果明月掩容輝玉
匣藏金苑秋雲護夕扉吹簫人不見猶憶鳳凰飛
予遊牛首山大司馬喬公餽以法酒兼命武士
導之夜宿僧舍
雨徑探雙洞雲房酌兩泉牛頭吟古寺兜率醉高天夜
榻留僧梵春巖受客眠應知西省客懷我紫霞邊
楊相國送酒金山寺泛舟大江登妙高臺五雲
朝陽閣吞海亭飲中泠泉
一片迴波石何年梵刹開江流萬古去濤帶六州來釋
子呼黿起山人指鶴回洪瀾須不作荀羨在高臺
蘭亭
人世有生滅江山無古今千巖猶秀色五月始登臨自
到流觴處因生秉燭心吾遊亦陳迹回首動悲吟
丹徒留侯廟
留侯有遺廟幽枕碧江潯偶此白雲謁猶欽黃石心椒
漿秋一奠松子我將尋明月下孤棹蒼蒼楊柳隂
泊舟支硎經靈巖遊赤山夜珠塢
林麓轉秋清花村間嶺成遥尋赤山奥言就白雲生霞
塔留吳殿烟墟辨越城人間不貴寳何用夜珠明
水宿溪上
移舸含山宿推篷向月停茝蘭杯夕氣蟋蟀枕秋聲野
詠神襟王蘿衾夢寐清忽聞歌子夜江上蕩遊情
登來青軒
峻閣標靈嶂盤迴翠岫連佛香雲和裊天燭斗齊然萬
色雖看界諸空悉露禪道林調白馬於此業青蓮
游駙馬山莊
貴主闢靈扉黃村倚翠微星榆當子牖天柳拂孫磯寳
馬迎花立金樽欵客揮碧臺明月裏常度鳳笙飛
采香徑
繚繞湖山上君王昔藝香年年二三月女伴掇芬芳茝
佩含風遠蘭心逐水長千秋餘綺徑寥閴帶川陽
玉泉寺
散趾遵蘿徑張筵俯玉津來憑仙石瀨暫袚客車塵靈
鳥如聽法文魚不避人吾儕修褉所奚減洛川濱
靈隠寺
一殿臨飛島諸禪麗擁山層層琴咽水處處碧成關昃
景遲春眺屯雲待客攀美人餘歲月信宿不知還
望虎丘
故苑返長洲輕舠過虎丘塔懸無隠樹雲映不藏秋香
逕紅蓮浦金亭紫霧樓自憐為客久翻覺似初遊
張灣發舟
驅馬别長安言遵潞水干初於駕帆日即起近家歡吳
日懸歸思燕雲送旅餐王孫芳草綠隨路得行看
新閘曉行
征子戒晨雞津人鼓閘鼙綠流沿翠鷁紅日起青堤汶
上山相接師庄水漸低長天芳草岸猶使客心迷
溧水步至觀堂假宿
秋水理歸棹徒行向溧陽林愁紅日盡山苦白雲長客
影隨他騎鄉心過野芳喜看村館近聊得舉孤觴
盛子攜酒城中為宴
中丘無俗鞅多爾問荒塗海嶽人孤蹈蓬蒿宅半蕪詩
唯百一就酒乃十千沽月代東城客西飛送夕艫
種竹
綠竹何年植蕭森翳碧林琴邊嵇宅滿酒畔習池深月
與澄秋影雲來助夕隂長歌吾一倚忽起鳳棲心
送蔡師古客武陵
日照峴山古雲歸襄水濱青青洞庭草千里引遊人崔
井酒初熟桃源花又新羨君人代裏江漢得垂綸
七夕送程子
自得黃山客追隨青眼稀如何人北去翻值雁南飛遠
道開秋色長河混日輝夷門歌舞好那可廢思歸
送皇甫子循黃州推府
迢遥邾子國此地擁朱輪言携吳苑藻去賦楚江春赤
壁雲霞古香罏氣色新倘過湘水上應憶弔原人
秋日蔣子携樽過草堂宴集
蔣翊携樽至招尋覺爾賢暑殘蒼竹徑秋入白雲天小
飲過凉鳥高吟及暮蟬杯深雖酩酊愛客敢求眠
七夕
獨帳成雙室雲河作雨川鏡宫逢夕啟梭宇會宵眠燈
九歡相照針多巧競憐凄鏘天漢曲偕鳳入離絃
九日五更起坐不寐
簷雨午宵歇室燈凉燄明寢興將百念蟋蟀聽殘聲老
態閨人識新歌候物成雞鳴催九日一感佩萸情
閏二月金昌亭眺集
九十半芳辰江山淑靄新文舟交謔女寳馬競遊人綠
滿䕷蕪甸香浮杜若津欲留桃李色特與兩重春
嵩嶽
太室登封地言携寳鏡求雲笙過子晉星鶴下浮丘石
髓春杯服仙牀夜枕留箕山知不遠兼得訪巢由
華嶽
翠壁五千仞山經昔所論不愁攀鐵鎖深欲倚雲門日
月雙崖照星辰萬壑翻修羊懸石榻時嘯洗頭盆
恒嶽
玄嶽留青塞迢遥未得攀虎風吹桂綠龍月照芝斑棋
石春臺静琴空暮嶺閒母禽煩報語行覓雁門關
長安答左舜齋
我浮長淮棹君駕太行車紅日不辭遠金門來獻書綠
樽邀叔夜明月報相如芳草燕臺路歡求意有餘
憶華玉顧公
憶昔遊京國秋風逢顧琛試言青瑣客誰似白雲心對
面松桂氣聽歌山水音不知千里駕何日訪嵇林
詠月
北塞為愁色西宫作怨明却來南斗下幽動野夫情蛟
海思吹笛鸞丘欲放耕望舒煩一駕宜並客懷清
七月六日江燕
春燕今猶見江千語並飛不知秋未半何事影全稀故
主辭偏早新雛引欲歸浮生看去住自有淚沾衣
題樊駙馬山池
昔日吹簫地波分太液池星如臨女度月似影娥移魚
在依王藻鶯來拂帝枝平生懷上善觀俯叶衿期
讀㐮陽耆舊傳
宋玉陽春富龐公隠德深猶存楚國調尚見白雲心躡
跡人何處遺安我所欽昔賢成片紙歎息倚花林
東皋草堂為倪令賦
駘蕩溢蘭澤流芳轉碧林野含雲氣曖江引日華深紫
洞蘇門嘯桃花五柳琴春風吹玉宇一賞艷陽心
題會稽山房
安道會稽隠栽花傍嶺棲蘿交禹簡壁桃湛蠡城溪俗
遠孤雲似藏深蔚豹齊囊中看綠字一卷洞天題
哭李公獻吉
往歲楊園餞凉風七月樓不言躬再拜為别淚雙流雁
引鄉河遠霜催旅鬢秋黃泉何底急令我泣藏舟
除夕讀真誥
凌霞孤興當除夕縹緲靈蕪罏上焚嬾倒山樽浮栢酒
静開真誥誦苔文青天鳳駕他年事翠島龍芝何處分
佩鏡懸符遊句曲清宵獨坐想茅君
池上室左小兒栽有新竹社中諸君數數過之
池上栽成竹一區凉雲不斷蔭相俱人逢子敬停花屐
客勝公榮弄酒壺自喜平生嘉跡似共誇終日鄙言無
揮毫拂素休辭酩近有南鄰足典沽
山亭下鷗鷺
玉鷺霜鷗湛羽儀雲波日映泛參差清湍啄蔓尋常見
碧渚羣遊何所思霧擊風摶那可得江妃素女自相隨
乾坤秋色孤亭暮對汝悠悠動遠悲
竹下晩歸恍有月色
臨池坐檻弄霏微著屐扶笻竹下歸雪路香生風撲面
烟空雲漏月沾衣清狂戀友宵行國傲散躭遊晚叩扉
鳥雀何緣棲亦暮投林尚有一羣飛
舟中覽金陵攜歸古鏡
金陵古鏡新所將孤舟覽之情内傷青年欲付逝波去
華髮漸隨春草長玉顔一代照多少菱花千古常輝光
篋中留取伴明月他時訪嶽載雲裝
虎丘
山人放棹金昌郊虎寺銜杯蒲筍肴衆嶺盤迴赤日動
千林駘蕩青霞交接䍦倒著紫巖下如意清揮翠壑坳
遠公蓮社我將入烟堂石室新誅茅
又
擊汰春江吳榜齊高人笑拂青雲梯紅日真成紫霞照
珍禽亦作丹丘啼坐來碧石自為侣登行明月猶堪携
玉壺流連不能寢閴寥半夜聞天雞
吳令蘇允吉過訪草堂有贈
仙令彈冠東魯賢五湖雲日鳴花絃玄珪玉操蒼黎暮
明遠青文海嶠傳却扇風生翠庭轉停車雨色朱空懸
山厨聊出茅容饌拂塵高談及暮天
贈朱太宰懋中
太宰仙臺早挂纓栽花漉酒寄高情門廬不改齊嬰卜
塗巷皆知司馬名大雅合稱金殿首高標爭羨玉壺清
自慚獨步非王粲降德忘年倒屣迎
杭中丞惠歷
臺使忽從三徑至歲書遥自五雲來江湖又覩青陽始
梅柳難禁白髮催紙上流年悲往夢隴頭耕候喜新開
山中甲子無勞問且向桃源醉客杯
賦苕溪草堂和孫太初韻
翠竹嬋娟傍野潭秋山日映草堂寒雲枝桂樹臨虚榻
翡翠山雞照碧湍漫學赤鬚求茂苑久携青劍隔長安
時時野服乘高興採藥吞芝歌遠巒
春隂
朝霞不帶綠烟堤紫殿輕雲壓苑低芳柳嬌鶯藏宿霧
碧蘭初燕拂新泥宫花未見仙階影獵騎虚聞錦路嘶
開幌山河佳氣滿氤氲彩翠望中迷
虎丘詠
芙蓉近倚闔閭城眺閣觴樓逐勢成珠寺翻為歌舞地
青山盡是綺羅情巖花吐學紅粧麗谷鳥啼兼鳳管聲
十里垂楊芳草岸四時常映彩舟行
哭祝京兆希哲
嵇康懶性老還疎孫綽才峰秀有餘世上不知司馬賦
人間今寳右軍書從來燕雀争嘲鳳可惜蛟龍只混魚
尚憶去年春二月碧桃花下駐高車
金山
圓嶠長江裏攀遊拂斗槎潮吹香殿草泉閟寳林霞四
集帆檣色中盤日月華龍宫開法藏鰲界出蓮花矚海
紅樓複沿濤紫蹬斜不須三島問宛爾入仙家
淮隂謁漂母祠
曩昔淮濱母王孫一飯將鑑如君子晢義有大賢方溪
壑哀龍淺風雲感鳳驤千金終以贈寸念本難忘草澤
憐誰解英雄困乃常漂亭餘落日楚劍失秋霜墓與黃
塵古祠同綠水長憫窮人口播報德簡書光慷慨參遺
像清酤薦紫芳
宴王繩武玉峰草堂
愛爾金門彦為家倚玉峰曠區真特涌百里此維宗在
昔傳名岫于今擅美封氣靈園羽異山秀苑華穠作沼
通崖液開堂寫嶂容旭春卿靄積霞晚紫輝重梵塔標
池影仙樓表宅蹤臺疑登鳳鳥城似入芙蓉卧榻成遊
具閒居足眺供平生泉石興于以策雲笻
送黃山人遊武林
言命嵇生駕錢塘訪物華香街接垂柳綉戶雜銜花刹
映湖中寺帆停海上槎帝鄉今異古姬館客猶家山自
城心起江於闕背斜奏杯應瀉月振策即凌霞嶺樹時
妨蓋園鶯不避葭桃源倘沿棹歸定武陵誇
白石精舍為蔡子木題
昔有仙靈者呼之白石生為年籛務上餐液夏周更世
往山猶在糧餘洞得名中郎稱國彦精館倚巖成桃夾
宜深水芝幽可掇英雲華隨藻筆巒響荅金聲滵液膏
流滿瓊瑶草樹縈作臺邀少女標宅待方平麟脯行將
饌鸞漿會此傾曹疑秋署皎人並玉堂清知守存𥅆奥
淄磷遡孔情正登紅藥選先有赤松營意緬蘭為宇詞
芳桂結楹何時携寳鏡來討五霞城
顧中舍壬辰之冬直文華殿書顯靈宫碑而邸
館有雁集未幾承御筆題銜之寵若先徵焉
索賦此詠
何許長安雁翩其下紫氛一歸金殿客永斷玉關羣德
羽霜階戢祥音月邸聞隨陽承日彩為字寫天文卿異
常投嶽賓行每在雲美休徵淑鳥殊錫兆華雯閤候惟
龍近池恩與鳳分帝歌瞻舜爛神藻挹堯芬寳燭皇輝
被仙杯法酒醺長携五色管供奉聖明君
明妃詠
凄訣翠華宫言歸異域戎選圖才易與驚貌美無同絶
代留長恨黃金失至公影遲隨北馬聲咽羨南鴻魄玉
銷胡月顔花殞塞風恩違春不到愁亂雪偏濛夢國多
逾切懷鄉久益濃蛾殘香減黛桃落粉凋紅毳幕魂孤
寓琵琶拍自通淚懸青海上啼盡不流東
來鵲樓為張令文宿賦
言從山水會清搆聳瑶虚遂有王風鵲來巢君子居銜
條經始並占歲肇祥初棲月飛華棟鳴風向綺疏荀家
凰集後魯令雉馴餘崑圃遊翩爾雕陵感晏如還疑王
喬鳥于此汎金除
哭張子言
髫歲陟文園懷鉛早峻翻棲身蓬作宅抒詠藻成言國
彦要芳締朝紳愛綺論醉鄉虚綠酒窮巷傲華軒作客
賢人聚平生處士村賦金憐自擲德鳳惜無鶱山壑常
飛鳥王侯不輟轅四愁隨白髮三徑接青門去害能調
馬遊冥已化鯤在吳欣把臂客冀狎同樽草覓黃香巷
花求平子垣道親披對屢心賞和酬繁露也朝何速蓀
乎夜莫援往秋猶寓雁今日忽傷鵷桃剩沿源思雲留
訪嶽魂御溝琴水咽河表劍霓昏遥展生芻奠哀衿為
爾煩
挽杜隐君敬心
念爾玄遊者平生傲散衿巖棲遵隠躅帷下宅書林八
索鈎觀妙三餘撰討深閉關芳草色遺世紫霞心石髓
思餐古源桃欲覽今跡孤山處屐情至竹間琴煉藥年
何晚歸泉候易侵積家憐有德貽子羨無金此後蕭條
徑籃輿不復尋
悼無塵禪師
紅界起閻提洲輪夢影齊七城開秘軌三草茂神荑有
釋持幢鼔無修絶徑蹊緒禪唯室閉蘭誦止山棲世出
延香教真歸入妙倪院生功可内方去業堪西樹鳥流
音戚堂雲障色悽踊空軀己變往湛性何迷逝水傷金
澗遺風景綠梯欲知超化跡詠取嚮終題
古意四首
桃花花自紅杏花花變白豈郎有兩心花作兩般色
燕雛不可飛柳短那堪折轉眼謝蘭春日暮花如雪
珀枕芙蓉獨芳帷翡翠空聊將雙黃鵠飛我綠琴中
君夢妾不知妾夢君不識安得兩夢偕相逢皆此夕
詠雁
秋落衡陽月春鳴塞上霜往來年歲改南北海天長
詠合歡黃葵
接葉深為翠雙葩淺作黃因憐合歡意紗幕覆鴛鴦
詠垂絲柳
翠柳拂金堤絲絲綰霧低挂來鄉望遠垂處客心迷
塞上曲
八月秋深邊馬肥塞魂空逐雁南飛蒼茫落日黃沙外
猶自提兵鬭合圍
大將新懸銅虎符迢迢青海走單于雕鞍坐踞渾無事
天闊秋鷹正可呼
放獵胡沙控紫弦草深狐兔走祁連秋空昨夜旄頭落
為卷旌旗破左賢
塞雪皚皚春未消將軍千里破天驕羽書昨夜飛金闕
應得君王賜紫貂
楊柳詞
千載姑蘇送客時金昌亭畔柳如絲于今一樹無人種
怕與春風管别離
白馬金羈人未回翠條仍自挂粧臺黃鸝莫作藏身處
一入絲中遣不開
巫峽巫山錦樹春垂楊垂柳著行新東風不是貪飛絮
為覓天涯未見人
金陵樓上
我在金陵百尺樓秋河高映玉杯流若教明月家山度
為寄長安此夜愁
至天津
天津渡口海潮生遠樹微茫片月明帆影初收芳草岸
金錢買酒直沽城
吳歌
金鋪玉戶散烟沙露徑風墟吹遠霞尚憶吳宫全盛日
錦帆西子擁如花
綺門紅日八風開天象文移江海隈一泛五湖君子甲
館娃花閣掩雲苔
石倉歴代詩選卷五百
