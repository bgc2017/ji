石倉歴代詩選卷十七
明曹學佺編
初唐四
王勃(字子安綘州龍門人文中子通孫也)
上巳浮江宴韻得阯字
披觀玉京路駐賞金臺阯逸興懷九仙良辰傾四美松
吟白雲際桂馥清溪裏别有江海心日暮情何已
春日宴樂遊園賦韻得接字
帝里寒光盡神臯春望浃梅郊落晚英柳甸驚初葉流
水抽竒弄崩雲灑芳牒清尊湛不空暫喜平生接
山亭夜宴
桂宇幽襟積松臺凉夜永森沈野逕寒肅穆巖扉静竹
晦南阿色荷翻北潭影清興殊未闌林端照初景
詠風
肅肅凉風生加我林壑清驅煙尋磵戸卷霧出山楹去
來固無跡動息如有情日落山水静為君起松聲
懷仙(并序)
客有自幽山來者啓予以林壑之事而煙霞在焉
思觧纓紱永詠山水神與道超跡為形滯故書其
事
鶴岑有竒徑麟洲富仙家紫泉潄珠液玄巖列丹葩常
希披塵網眇然登雲車鸞情極霄漢鳳想疲煙霞道存
蓬瀛近意惬朝市賖無為坐惆悵虛此江上華
忽夢遊仙
僕本江上客牽跡在方内寤寐霄漢間居然有靈對翕
爾登霞首依然躡雲背電策驅龍光煙途儼鸞態乘月
披金帔連星觧瓊珮浮識俄易歸真遊邈難再寥廓沈
遐思周遑奉遺誨流俗非我鄕何當釋塵&KR0008;
滕王閣
滕王高閣臨江渚佩玉鳴鸞罷歌舞畫棟朝飛南浦雲
珠簾暮捲西山雨閒雲潭影日悠悠物換星移幾度秋
閣中帝子今何在檻外長江空自流
寒夜懷友人
北山煙霧始茫茫南津霜月正蒼蒼秋深客思紛無已
復值征鴻中夜起
複閣重樓向浦開秋風明月度江來故人故情懷故宴
相望相思不相見
江南弄
江南弄巫山連楚夢行雨行雲幾相送瑶軒金谷上春
時玉童仙女無見期紫霧香煙𦕈難託清風明月遥相
思遥相思草徒綠聽雙飛鳳凰曲
秋夜長
秋夜長殊未央月明露白澄清光層城綺閣遥相望遥
相望川無梁北風受節南雁翔崇蘭委質時菊芳鳴環
曳珮出長廊為君秋夜𢷬衣裳纖羅對鳳凰丹綺雙鴛
鴦調砧亂杵思自傷思自傷征夫萬里戍他鄕鶴關音
信斷龍門道路長君在天一方寒衣徒自香
採蓮曲
採蓮歸綠水芙蓉衣秋風起浪鳬雁飛桂棹蘭橈下長
浦羅裙玉腕輕搖櫓葉嶼花潭極望平江謳越吹相思
苦相思苦佳期不可駐塞外征夫猶未還江南採蓮今
已暮今已暮採蓮花渠今那必盡娼家官道城南把桑
葉何如江上採蓮花蓮花復蓮花花葉何稠疊葉翠本
羞眉花紅強似頰佳人不在兹悵望别離時牽花憐共
蒂折藕愛連絲故情無處所新物徒華滋不惜西津交
珮觧還羞北海雁書遲採蓮歌有節採蓮夜未歇正逢
浩蕩江上風又值徘徊江上月徘徊蓮浦夜相逢吴姬
越女何丰茸共問寒光千里外征客關山路幾重
臨高臺
臨高臺高臺迢&KR0034;絶浮埃瑶軒綺構何崔嵬鸞歌鳳吹
清且哀俯瞰長安道萋萋御溝草斜對甘泉路蒼蒼茂
陵樹高臺四望同帝鄉佳氣鬱葱葱紫閣丹樓紛照耀
璧房錦殿相玲瓏東迷長樂觀西指未央宮赤城映朝
日綠樹搖春風旗亭百隊開新市甲第千甍分戚里朱
輪翠蓋不勝春疊榭層楹相對起復有青樓大道中繡
戶文忩雕綺櫳錦衾夜不襞羅帷晝末空歌屏朝掩翠
妝鏡照窺紅為君開寳髻蛾眉罷花叢塵間狭路黯將
暮雲開月色明如素鴛鴦池上兩兩飛鳳凰樓下雙雙
度物色正如此佳期那不顧銀鞍繡轂盛繁華可憐今
夜宿娼家娼家少婦不湏顰東園桃李片時春君看舊
日高臺處柏梁銅雀生黃塵
落花落
落花落落花紛漠漠綠葉青跗映丹萼與君徘徊上金
閣影拂妝階玳瑁筵香飄舞館茱萸幕落花飛撩亂入
中帷落花春正滿春人歸不歸落花度氛氲遶高樹落
花春已繁春人春不顧綺閣青臺静且閒羅袂紅巾復
往還盛年不再得高枝難重攀試復旦遊落花裏暮宿
落花間與君落花院臺上起雙鬟
銅雀妓
金鳳鄰銅雀漳河望鄴城君王無處所臺榭若平生舞
席紛何就歌梁儼未傾西陵松檟冷誰見綺羅情
聖泉宴(并序)
玄武山有聖泉焉浸滛歴數百千年乘巖泌湧接
磴分流下瞰長江沙堤石岸咸古人遺跡也茲乃
青蘋錄芰紫苔蒼蘚遂使江湖思遠寤寐寄託旣
而崇巒左岥石壑前榮丹崿萬尋碧潭千頃松風
唱響竹露薰空瀟瀟乎人間之難遇也方欲以林
壑為天厲琴樽為日用嗟乎古今共逝方深山上
之悲少長同遊且盡山隂之樂盍題芳什共寫高
情詩得泉字
披襟乘石磴列籍俯春泉蘭氣薰山酌松聲韻野絃影
飄垂葉外香度落花前興洽林塘晚重巖起夕煙
尋道觀
芝㕓光分野蓬闕盛規模碧壇清桂閾丹洞肅松樞玉
笈三山記金箱五嶽圖蒼虬不可見空望白雲衢
散關晨度
關山凌旦開石路無塵埃白馬高譚去青牛真氣來重
門臨巨壑連棟起崇隈即今揚策度非是棄繻回
别薛華
送送多窮路遑遑獨問津悲凉千里道悽斷百年身心
事同漂泊生涯共苦辛無論去與住俱是夢中人
重别薛華
明月沈珠浦秋風濯錦川樓臺臨絶岸洲渚亘長天旅
泊成千里棲遑共百年窮途惟有淚還望獨潜然
遊梵宇三覺寺
香閣披青磴琱臺控紫岑葉齊山路狭花積野壇深蘿
幌棲禪影松門聽梵音遽欣陪妙躅延賞滌煩襟
麻平晚行
百年懷土望千里倦遊情高低尋戍道遠近聽泉聲磵
葉纔分色山花不辨名羈心何處盡風急暮猿清
送盧主簿
窮途非所恨虛室自相依城闕居年滿琴樽俗事稀開
襟方未已分袂忽多違東巖富松竹歲暮幸同歸
餞韋兵曹
征驂臨野次别袂慘江垂川霽浮煙歛山明落照移鷹
風凋晚葉蟬露泣秋枝亭臯分遠望延想間雲涯
白下驛餞唐少府
下驛窮交日昌亭旅食年相知何用早懷抱即依然浦
樓低晚照鄉路隔風煙去去如何道長安在日邊
杜少府之任蜀州
城闕輔三秦風煙望五津與君離别意同是宦遊人海
内存知己天涯若比鄰無為在岐路兒女共霑巾
仲春郊外
東園垂柳徑西堰落花津物色連三月風光絶四鄰烏
飛村覺曙魚戲水知春初晴山院裏何處染囂塵
郊興
空園歌獨酌春日賦閒居澤蘭侵小徑河柳覆長渠雨
去花光濕風歸葉影疎山人不惜醉惟畏綠樽虚
郊園即事
煙霞春旦賞松竹故年心斷山疑畫障懸溜瀉鳴琴草
徧南亭合花濃北院深閒居饒酒賦隨興欲抽簪
山居晚眺贈王道士
金壇疎俗宇玉洞侶仙羣花枝棲晩露峰葉度晴雲斜
照移山影廻沙擁溜文琴樽方待興竹樹已迎曛
春日還郊
閒情兼默語攜杖赴巖泉草綠縈新帶榆青綴古錢魚
牀侵岸水鳥路入山煙還題平子賦花樹滿春田
對酒春園作
投簪下山閣擕酒對河梁狭水牽長鏡高花送斷香繁
鶯歌似曲疎蝶舞成行自然催一醉非但閱年光
觀内懷仙
玉架殘書隐金壇舊跡迷牽花尋紫洞步葉下清谿瓊
漿猶類乳石髓尚如泥自能成羽翼何必仰雲梯
秋日别王長史
别路長千里深恩重百年正悲西候日更動北梁篇野
色籠寒霧山光斂暮煙終知難再奉懷德自潜然
上巳浮江宴韻得遥字
上巳年光促中川興緒遥綠齊山葉滿紅洩岸花銷泉
聲喧後磵虹影照前橋遽悲春望遠江路積波潮
長柳
晨征犯煙磴夕憩在雲關晚風清近壑新月照澄灣郊
童樵唱返津叟釣歌還客行無與晤頼此釋愁顔
羈遊餞别
客心懸隴路遊子倦江干槿豐朝砌静篠密夜忩寒琴
聲銷别恨風景駐離歡寧竟山川遠悠悠旅思難
易陽早發
飭裝侵曉月奔策候殘星危閣尋丹嶂廻梁屬翠屏雲
間迷樹影霧裏失峰形復此凉飈至空山飛夜螢
焦岸早行和陸四
侵星違旅館乘月戒征儔複嶂迷晴色虛巖辨暗流猿
吟山漏曉螢散野風秋故人渺何際鄉關雲霧浮
深灣夜宿
津途臨巨壑村宇架危岑堰絶灘聲隐峰交樹影深江
童暮理楫山女夜調砧此時故鄉遠寧知遊子心
傷裴錄事喪子
蘭階霜候早松路&KR1621;臺深魄散珠胎沒芳銷玉樹沈露
文晞宿草煙照慘平林芝焚空嘆息流恨滿籝金
泥谿
弭棹凌奔壑低鞭躡峻岐江濤出岸險峰磴入雲危溜
急船文亂巖斜騎影移水煙籠翠渚山照落丹崖風
生蘋浦葉露泫竹潭枝泛水雖云美勞歌誰復知
秋日仙遊觀贈道士
石圖分帝宇銀牒洞靈宫廻丹縈岫室複翠上巖櫳霧
濃金竈静雲暗玉壇空野花常捧露山葉自吟風林泉
明月在詩酒故人同待余逢石髓從爾命飛鴻
出境遊山二首
源水終無路山阿若有人驅羊先動石走兔欲投巾洞
晩秋泉冷巖朝古樹新峰斜連鳥翅磴疊上魚鱗化鶴
千齡早元龜六代春浮雲今可駕滄海自成塵
振翮凌霜吹正月佇天潯回鑣凌翠壑飛軫控青岑巖
深靈竈沒澗毁石渠沈宫闕雲間近江山物外臨玉壇
棲暮夜珠洞結秋隂蕭蕭離俗影擾擾望鄉心誰意山
遊好屢傷人事侵
三月曲水宴
彭澤官初去河陽賦始傳田園歸舊國詩酒間長筵列
室窺丹洞分樓瞰紫煙縈廻亘津渡出沒控郊鄽鳳琴
調上客龍轡&KR0770;羣仙松石偏宜古藤蘿不記年重簷交
密樹複磴擁危泉抗石晞南嶺乘沙𦕈北川傅巖來築
處磻溪入釣前日斜真趣遠幽思夢凉蟬
晚届鳳州
寳雞辭舊域仙鳳歴遺墟去此近城闕青山明月初
羈春
客心千里倦春事一朝歸還傷北園裏重見落花飛
林塘懷友
芳屏畫春草仙杼織朝霞何如山水路對面即飛花
山扉夜坐
抱琴開野室擕酒對情人林塘花月下别是一家春
春莊
山中蘭葉徑城外李桃園直知人事静不覺鳥聲喧
春遊
客念紛無極春淚倍成行今朝花樹下不覺戀年光
春園
山泉兩處晚花柳一園春還持千日醉共作百年人
林泉獨飲
丘壑經塗賞花柳遇時春相逢今不醉物色自輕人
他鄉叙興
綴葉歸煙晚乘花落照春邊城琴酒處俱是越鄉人
夜興
野煙含夕渚山月照秋林還將中散興來偶步兵琴
臨江二首
泛泛東流水飛飛北上塵歸驂將别棹俱是倦遊人
去驂嘶别路歸棹隐寒洲江臯木葉下應是故城秋
江亭夜月送别二首
江送巴南水山橫塞北雲津亭秋月夜誰見泣離羣
亂煙籠碧砌飛月向南端寂寂離亭掩江山此夜寒
别人
久客逢餘閏他鄉别故人自然堪下淚誰忍望征塵
江上風煙積山幽雲霧多送君南浦外還望將如何
贈李十四
亂竹開三徑飛花滿四鄰從來揚子宅别有尚玄人
早春野望
江曠春潮白山長曉岫青他鄉臨眺極花柳映邊亭
山中
長江悲已滯萬里念將歸况属高風晚山山黃葉飛
冬郊行望
桂密巖花白梨疎林葉紅江臯寒望盡歸念斷征蓬
寒夜思友二首
雲間征思斷月下歸愁切鴻雁西南飛如何故人别
朝朝翠山下夜夜蒼江曲復此遥相思清樽湛芳綠
始平晩息
觀闕長安近江山蜀道賖客行朝復夕無處是鄉家
扶風晝届離京浸遠
帝里金莖去扶風石柱來山川殊未已行路方悠哉
普安建隂題璧
江漢深無極梁岷不可攀山川雲霧裏遊子幾時還
九日
九日重陽節開門有菊花不知來送酒若箇是陶家
秋江送別
早是他鄉值早秋江亭明月帶江流已覺逝川傷别念
復看津樹隐離舟
蜀中九日登玄武山旅眺
九月九日望鄉臺他席他鄉送客杯人今巳厭南中苦
鴻雁那從北地來
河陽橋代竇郎中佳人答楊中舍
披風聽鳥長河路臨津織女遥相妬判知秋夕帶啼還
那及春朝擕手度
石倉歴代詩選卷十七
