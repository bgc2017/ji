石倉歴代詩選卷九十二
明曹學佺編
晩唐十九
李中(潯陽人有碧雲集)
寒江暮泊寄左偃
維舟蘆荻岸離恨若為寬煙火人家遠汀洲暮雨寒天
涯孤夢去篷底一燈殘不是憑騷雅相思寫亦難
喜春雨有寄
青春終日雨公子莫思晴任阻西園會且觀南畝耕最
憐滋壠麥不恨濕林鶯父老應相賀豐年兆巳成
魏夫人壇
仙壇遺跡在苔合落花明絳節何年返白雲終日生旋
新芳草色依舊偃松聲欲問希夷事音塵隔上清
訪蔡文慶處士留題
幽人棲息處一到滌塵心蘚色花陰潤棋聲竹逕深籬
根眠野鹿池面戲江禽多謝相留宿開樽拂素琴
書小齋壁
其誰肯見尋冷澹少知音塵土侵閒榻烟波隔故林竹
風醒晩醉窗月伴秋吟道在惟求已明時豈陸沉
姑蘇懷古
闔閭興霸日繁盛復風流歌舞一宵夢烟波千古愁樵
人歸野逕漁笛起扁舟觸目牽傷感將行又駐留
春日途中作
干禄趨名者迢迢别故林春風短亭路芳草異鄉心雨
過江山出鶯啼村落深未知將雅道何處謝知音
宿山店書懷寄東林令圖上人
一宿山前店旅情安可窮猿聲鄉夢後月影竹窗中南
楚征途闊東吳舊業空虎溪蓮社客應笑此飄蓬
訪龍光智謙上人
忽起尋師興穿雲不覺勞相留看山雪盡日論風騷竹
影搖禪榻茶烟上毳袍夢魂曾去否舊國阻波濤
賦得江邊草
岸春芳草合幾處思纏綿向暮江籬雨初晴杜若烟静
宜幽鷺立遠稱碧波連送别王孫處萋萋南浦邊
江行夜泊
扁舟倦行役寂寂宿江干半夜風雷過一天星斗寒潮
平鵝觜没霜苦雁聲殘漁父何疎逸扣船歌未闌
舟中望九華山
排空蒼翠異輟棹看崔嵬一面雨初歇九華雲正開當
時思水石便欲上樓臺此去心難遂空吟憶重來
寄劉鈞秀才
閉戶當春畫知君志在詩閒花半落處幽客未來時野
鳥穿花逕江雲過竹籬會須明月夜與子水邊期
秋日途中
竹林已蕭索客思不勝秋舊業吳江外新蟬楚驛頭遥
天疎雨過列岫亂雲收今夕誰家宿孤吟月色愁
書蔡隠士壁
病後霜髭出衡門寂寞中蠧侵書帙損塵覆酒樽空池
暗菰蒲雨逕香蘭蕙風幽閒已得趣未許卜窮通
訪徐長史留題水閣
君家池閣静一到且淹留坐聽蒹葭雨如看島嶼秋杯
盤深有興吟笑迥忘憂更愛幽竒處雙雙下野鷗
鸂鶒
流品是鴛鴦翻飛雲水鄉風高離極浦烟暝下方塘比
鷺行藏别穿荷羽翼香雙雙浴輕浪誰見在瀟湘
贈朐山楊宰
訟閒徵賦畢吏散卷簾時聽雨入秋竹留僧覆舊棋得
詩書落葉煑茗汲寒池化俗功成後烟霄會有期
得故人消息
多難分離久相思每淚垂夢歸殘月曉信到落花時未
必乖良會何當有後期那堪樓上望烟水接天涯
春宴寄從弟德潤
相思禁烟近樓上動吟魂水國春寒在人家暮雨昏朱
橋通竹樹香逕匝蘭蓀安得吾宗會高歌醉一樽
秋雨
飄灑當窮巷苔深落葉鋪送寒來客館滴露入庭梧逼
砌蛩聲斷侵窗竹影孤遥思漁叟興蓑笠在江湖
贈海上觀音院文依上人
煙霞海邊寺高卧出門慵白日少來客清風生古松虚
窗從燕入壞屐任苔封幾度陪師話相留到暮鐘
送人南還
浪迹天涯去南荒必動情草青虞帝廟雲暗夜郎城越
鳥驚鄉夢蠻風解宿酲早思歸故里華髮等閒生
寄廬山莊隠士
烟籬擁竹關物外自求安逼枕溪聲近當簷嶽色寒藥
苗應自採琴調對誰彈待了浮名後依君一挂冠
旅夜聞笛
長笛起誰家秋涼夜漏賖一聲來枕上孤客在天涯木
末風微動窗前月漸斜暗牽詩思苦不獨落梅花
送紹明上人之毗陵
忽起毗陵念飄然不可留聽蟬離古寺攜錫上扁舟月
出沙汀冷風高葦岸秋回期端的否千里思悠悠
贈蒯亮處士
著得新書義更幽負琴何處不遨遊玄宮寄宿月華冷
羽客伴吟松韻秋滿戶烟霞思紫閣一帆風雨憶滄洲
吾君側席求賢切未可懸瓢枕碧流
送廬阜僧歸山陽
山陽舊社終經夢容易言歸不可留瓶貯瀑泉離五老
錫搖江雨上孤舟魚行細浪分沙觜雁逆高風下葦洲
遥想枚臯宅邊寺不知涼月共誰遊
寄左偃
蕭條陋巷綠苔侵何事君心似我心貧戶嬾開元愛静
病身纔起便思吟閒留好鳥庭柯密暗養鳴蛩砌草深
況是清朝重文物無愁當道少知音
竹
森森移得自山莊植向空庭野興長便有好風來枕簟
更無閒夢到瀟湘廕來砌蘚經疎雨引下溪禽帶夕陽
閒約羽人同賞處安排棋局就清涼
贈謙明上人
雖寄上都眠竹寺逸情終憶白雲端閒登鍾阜林泉晩
夢去沃洲風雨寒新試茶經煎却好舊嬰詩病捨終難
常聞秋夕多無寐月在高臺獨凭欄
贈朐山孫明府
縣庭無事似山齋滿砌青青旋長苔閒撫素琴曹吏散
自烹新茗海僧來買將病鶴勞心養移得閒花用意栽
幾度訪君留我醉甕香偏值酒新開
海城秋夕寄懷舍弟
烏棲庭樹夜悠悠枕上誰知淚暗流千里夢魂勞舊業
一城砧杵搗殘秋窗寒寂寂燈猶在簾外瀟瀟雨未休
早晩萊衣同著去免悲流落在邊州
和夏侯秀才春日見寄
緜蠻黃鳥不堪聽觸目離愁怕酒醒雲散碧山當夕檻
雨催青蘚匝春庭尋芳懶向桃花塢垂釣空思杜若汀
晝夢不成吟有興揮毫書在枕邊屏
題吉水縣廳前新栽小松
斸開冰澗蘚苔連移得孤根植砌前影小未遮官舍月
翠濃猶帶舊山烟羣花解笑香寧久衆木雖高節未堅
輸我婆娑欄檻内晩風蕭颯學幽泉
吉水縣依韻酬華松秀才見寄
官況蕭條在水村吏歸無事好論文枕欹獨聽殘春雨
夢去空尋五老雲竹逕每憐和蘚步禽聲偏愛隔花聞
詩情冷淡知音少獨喜江臯得見君
思湓渚舊居
昔歲曾居湓水頭草堂吟嘯興何幽迎僧常踏竹間蘚
愛月獨登溪上樓寒翠入簷嵐岫曉夜聲縈枕野泉秋
從居官路無由到昨夜分明夢去遊
送孫霽書記赴壽陽辟命
辟命羡君行其如愴别情酒闌汀樹晩帆展野風生淮
静寒烟斂村遥夜火明醉沉胊嶺夢吟達壽春城舊友
搖鞭接元戎掃榻迎雪晴蓮幕啟雲散桂山横王粲從
軍畫陳琳草檄名知君提健筆重振此嘉聲
途中作
翠色晴來近長亭路去遥無人折烟縷落日拂溪橋
子規
暮春滴血一聲聲花落年年不忍聽帶月莫啼江畔樹
酒醒遊子在離亭
溪邊吟
鸂鶒雙飛下碧流蓼花蘋葉正含秋茜裙二八採蓮女
笑衝微雨上蘭舟
憶溪居
竹軒臨水静無塵别後鳧鷖入夢頻杜若菰蒲烟雨歇
一溪春色屬何人
登下蔡縣樓
長淮烟水又含秋吏散時時獨上樓信斷蘭臺鄉國遠
依稀王粲在荆州
村行
極目青青壠麥齊野塘波闊下鳧鷖陽烏景暖林桑密
獨立閒聽戴勝啼
宿韋校書幽居
溪上高眠與鶴閒開樽留我待禪關園林月白秋霖歇
一夜泉聲似故山
蛩
月冷莎庭夜已深百蟲聲外有清音詩情正苦無眠處
愧爾階前相伴吟
感秋書事
世途憔悴雪生頭身計相牽未得休紅蓼白蘋消息斷
舊溪烟月負漁舟
泊秋浦
葦岸風高宿雁驚維舟特地起鄉情漁兒隔水吹横笛
半夜空江月正明
思胊陽春遊感舊寄柴司徒
南陌風和舞蝶狂惜春公子戀斜陽高歌飲罷將廻轡
衣上花兼百草香
放鷺鷥
池塘多謝久淹留長得霜翎放自由好去蒹葭深處宿
月明應認舊江秋
劉乂
作詩
作詩無知音作不如不作未逢賡載人此道終寂寞有
虞今已殁來者誰為託明詠豁心胸筆與淚俱落
長城
嬴氏設防敵烝沙築冤壘蒙恬取勲名豈算生民死運
畚力不禁碎身砂磧裏黔黎欲半空長城舂未已皇天
潛鼓怒力化一女子遂使萬雉崩不盡數行淚
古塞下
百戰己休兵寒雲愁未歇血染長城沙馬踏征人骨早
得用蛾眉免䧟邊戍卒始知髦頭星不在彎弓没
傷彩飾
朝見亦光彩暮見亦光彩一旦風雨飄十分無一在爾
形才似削爾貌不如昨本為不凡姿誰教染丹雘虚飾
片時間紛紛委花落
寄遠
遊子雖惜别一去何時見飛鳥猶戀巢萬里亦何遠妾
願化為霜日日下河梁若能侵鬢色先染薄情郎
金谷園
積金累作山山高誰堪擬栽花比綠珠花落還相似可
歎絶世容不能樓上死
織婦吟
少為貧家女晨妝無膏沐螓首徒能事機杼與之作歌
舞片時間黃金翻袖取祗看舞者樂豈念織者苦感此
嘗憶古人言一婦不織天下寒
思婦吟
秋風雁又歸邊信一何早攬衣出門望落葉滿長道一
從秉箕箒十載孤懷抱可堪日日醉繁華不說思君令
人老
獨飲
盡欲調太羹自古無好手所以山中人兀兀但飲酒
劉滄
鄴都懷古
昔時霸業何蕭索古木惟多鳥雀聲芳草自生宮殿處
牧童誰識帝王城殘春楊柳長川迥落日蒹葭遠水平
一望青山便惆悵西陵無主月空明
秋夕山齋即事
衡門無事閉蒼苔籬下蕭疎野菊開半夜秋風江色動
滿山寒葉雨聲來雁飛關塞霜初落書寄鄉閭人未廻
獨坐高窗此時節一彈瑶瑟自成哀
江行書事
遠渚蒹葭覆綠苔姑蘇南望思徘徊空江獨樹楚山背
暮雨一舟吳苑來人度深秋風葉落鳥飛殘照水烟開
寒潮欲上汎蘋藻寄薦三閭情自哀
秋日寓懷
海上生涯一釣舟偶因名利事淹留旅塗誰見客青眼
故國幾多人白頭霽色滿川明水驛蟬聲落日隠城樓
如何未盡此行役西入潼關雲樹秋
江城晩望
一望江城思有餘遥分野逕入樵漁青山經雨菊花盡
白鳥下灘蘆葉疎静聽潮聲寒木杪遠看風色暮帆舒
秋期又涉潼關路不得年年向此居
宿蒼溪館
孤館門開對碧岑竹窗燈下聽猿吟巴山夜雨别離夢
秦塞舊山迢遞心滿地莓苔生近水幾株楊柳自成陰
空思知己隔雲嶺鄉路獨歸春草深
留别復本修古二上人
二遠相知是昔年此身長寄禮香烟綠蕪風晩水邊寺
清磬月高林下禪臺殿虚窗山翠入梧桐疎葉露光懸
西峰話别又須去長日關山在馬前
邊思
漢將邊方背轆轆受降城北是單于黃河晩凍雪風急
野火遠燒山木枯偷號甲兵衝塞色銜枚戰馬踏寒蕪
蛾眉一没空留怨青塜月明啼夜烏
入關留别主人
此來多愧食魚心東閣將辭更一吟疋馬客程秋草合
萬蟬關樹古槐深風生野渡河聲急雁過寒原嶽勢侵
對酒相看自無語幾多離思入瑶琴
宿天壇觀
沭髮清齋宿洞宫桂花松韻滿巖風紫霞曉色秋山霽
碧落寒光夜月空華表鶴聲天外迥蓬萊仙界海門通
冥心一悟虚無理寂寞玄珠象罔中
煬帝行宫
此地曾經翠輦過浮雲流水竟如何香銷南國美人盡
怨入東風芳草多殘柳宫前空露葉夕陽江上浩烟波
行人遥起廣陵思古渡月明聞棹歌
秋日山寺懷友人
蕭寺樓臺對夕陰淡烟疎磬散空林風生寒渚白蘋動
霜落秋山黃葉深雲盡獨看晴塞雁月明遥聽遠村砧
相思不見又經歲坐向松窗弹玉琴
八月十五夜翫月
中秋朗月静天河烏鵲南飛客恨多寒色滿窗明枕簟
清光凝露拂烟蘿桂枝斜漢流靈魄蘋葉微風動細波
此夜空亭聞木落蒹葭霜磧雁初過
懷汶陽兄弟
回看雲嶺思范茫幾處關河隔汶陽書信經年鄉國遠
弟兄無力海田荒天高霜月砧聲苦風滿寒林落葉黃
終日路岐歸未得秋來空羡雁成行
題天宫寺閣
丹闕侵霄壯復危排空霞影動簷扉城連伊水禹門近
烟隔上陽宫樹微天斂暮雲殘雨歇路穿春草一僧歸
此來閒望更何有無限清風生客衣
懷江南友人
久絶音書隔塞塵路岐誰與子相親愁中獨坐秦城夜
别後幾經吳苑春湘岸風來吹綠綺海門潮上没青蘋
空勞兩地望明月多感斷蓬千里身
題敬亭山廟
森森古木列巖隈迥壓寒原霽色開雲雨只從山上起
風雷多向廟中來三江入海聲長在雙鶴啼天影未廻
花落空庭春晝晩石牀松殿滿青苔
經麻姑山
麻姑此地鍊神丹寂寞烟霞古竈殘一自仙娥歸碧落
幾年春雨洗紅蘭帆飛震澤秋江遠雨過陵陽晩樹寒
山頂白雲千萬片時聞鸞鶴下仙壇
題馬太尉華山莊
别開池館背山陰近得幽竒物外心竹色拂雲連嶽寺
泉聲帶雨出谿林一庭楊柳春光暖三逕烟蘿晩翠深
自是功成閒劒履西齋長卧對瑶琴
題巫山廟
十二嵐峰挂夕暉廟門深閉鎖烟微天高木落楚人思
山迥月殘神女歸觸石晴雲凝翠鬢度江寒雨濕羅衣
嬋娟似恨襄王夢猿呌斷巖秋蘚稀
旅館書懷
秋看庭樹換風烟兄弟飄零寄海邊客計倦行分陜路
家貧休種汶陽田雲低遠塞鳴寒雁雨歇空山噪暮蟬
落葉蟲絲滿窗戶秋堂獨坐思悠然
洛陽月夜書懷
疎柳高槐古巷通月明西照上陽宫一聲邊雁塞門雪
幾處遠砧河漢風獨榻閒眠移嶽影寒窗幽思度烟空
孤吟此夕驚秋晩落葉殘花樹色中
江行夜泊
白浪連空極渺漫孤舟此夜泊中灘岳陽秋霽寺鐘遠
渡口月明漁火殘綠綺韻高湘女怨青葭色映水禽寒
鄉遥楚國生歸思欲曙山光上木蘭
贈顓頊山人
浩氣含真玉片輝著書精義入玄微洛陽紫陌幾曾醉
少室白雲時一歸松雪月高惟鶴宿烟嵐秋霽到人稀
知君濟世有長策莫問滄浪隠釣磯
秋日登醴泉縣樓
閒上高樓時一望綠蕪寒野静中分人行直路入秦樹
雁呌斜陽背塞雲渭水自流汀島色漢陵空長石苔紋
秋風高柳出危葉獨聽蟬聲日欲曛
春日旅遊
玄髮辭家事遠遊春風歸雁一聲愁花開忽憶故山樹
月上自登臨水樓浩浩晴源人獨去依依春草水分流
秦川楚塞烟波隔怨别路岐何日休
匡城尋薛閔秀才不遇
音容一别近三年往事空思意浩然疋馬風塵何處客
孤城楊柳晩來蟬路長草色秋山綠川闊晴光遠水連
不見故人勞夢寐獨吟風月過南燕
寄遠
西園楊柳暗驚秋寶瑟朱絃結遠愁霜落雁聲來紫塞
月明人夢在青樓蕙心迢遞湘雲暮蘭思縈廻楚水流
錦字織成添别恨關河萬里路悠悠
下第東歸途中書事
峽路誰知倦此情往年多是半年程孤吟洛苑逢春盡
幾向秦城見月明高柳斷烟侵嶽影古隄斜日背灘聲
東歸海上有餘業牢落田園荒草平
經無可舊居兼傷賈島
塵室寒窗我獨看别來人事幾凋殘晝空蕭寺一僧去
雪滿巴山孤客寒落葉墮巢禽自出蒼苔封砌竹成竿
碧雲迢遞長江遠向夕苦吟歸思難
洛神怨
子建東歸恨思長飄颻神女步池塘雲鬟高動水宫影
珠翠乍搖沙露光心寄碧沉空婉孌夢殘春色自悠揚
停車綺陌傍楊柳片月青樓落未央
題四皓廟
石壁蒼苔翠靄濃驅車商洛想遺蹤天高猿呌向山月
露下鶴聲來廟松葉墮陰巖疎薜荔池經秋雨老芙蓉
雪髯仙侶何深隠千古寂寥雲水重
望未央宫
西上秦原見未央山嵐川色晩蒼蒼雲樓欲動入清渭
鴛瓦如飛出綠楊舞席歌塵空歲月宫花春草滿池塘
香風吹落天人語綵鳳五雲朝漢皇
秋日過昭陵
寢廟徒悲劒與冠翠華龍馭杳漫漫原分山勢入空塞
地匝松陰出晩寒上界鼎成雲縹緲西陵舞罷淚闌干
那堪獨立斜陽裏碧落秋光烟樹殘
宿題金山寺
一點青山翠色危雲巖不掩與星期海門烟樹潮歸後
江面山樓月照時獨鶴唳空秋露下高僧入定夜猿知
蕭疎水木清鐘梵灝氣寒光動石池
題鄭中丞東谿
一境新開雉堞西綠苔微逕露凄凄高軒夜静竹聲遠
曲岸春深楊柳低山霽月明常此醉草芳花暗省曾迷
即隨鳳詔歸清列幾憶風花夢小谿
江樓月夜聞笛
南浦蒹葭疎雨後寂寥横笛怨江樓思飄明月浪花白
聲入碧雲楓葉秋河漢夜深孤雁度瀟湘水闊二妃愁
髮寒衣濕曲初罷露色河光生釣舟
罷美原尉上座主尚書
自憐生計事悠悠浩渺滄浪一釣舟千里夢歸清洛近
三年官罷杜陵秋山連絶塞渾無色水到平沙幾處流
白露黃花歲時晩不堪霜鬢眼前愁
雨後遊南門寺
郭南山寺雨初晴上界尋僧竹裏行半壁樓臺秋月過
一川烟水夕陽平苔封石室雲含潤露滴松枝鶴有聲
木葉蕭蕭動歸思西風畫角漢東城
春晩旅次有懷
晩出關河綠野平依依雲樹動鄉情殘春花盡黃鶯語
遠客愁多白髮生野水亂流臨古驛斷烟凝處近孤城
東西未遂歸田計海上青山久廢耕
與重幽上人話舊
雲飛天末水空流省與師同别異州庭樹蟬聲初入夏
石牀苔色幾經秋燈微静室生鄉思月上嚴城話旅遊
自喜他年接巾舄滄浪地近虎溪頭
咸陽懷古
經過此地無窮事一望凄然感廢興渭水故都秦二世
咸原秋草漢諸陵天空絶塞聞邊雁葉盡孤村見夜燈
風景蒼蒼多少恨寒山半出白雲層
送李休秀才歸嶺中
南汎孤舟景自饒蒹葭汀浦晩蕭蕭秋風漢水旅愁起
寒木楚山歸思遥獨夜猿聲和落葉晴江月色帶回潮
故園新過重陽節黃菊滿籬應未凋
寓居寄友人
雨餘虚館竹陰清獨坐書窗軫旅情芳草衡門無馬跡
古槐深巷有蟬聲夕陽雲盡嵩峰出遠岸烟消洛水平
今夜南原賞佳景月高風定苦吟生
經曲阜城
行經闕里自堪傷曾歎東流逝水長蘿蔓幾凋荒隴樹
莓苔多處古宫牆三千弟子標青史萬代先生號素王
蕭索風高洙泗上秋山明月夜蒼蒼
汶陽客舍
年光自感益蹉跎岐路東西竟若何窗外雨來山色近
海邊秋至雁聲多思鄉每讀登樓賦對月空吟叩角歌
迢遞舊山伊水畔破齋荒逕閉烟蘿
留别崔澣秀才昆仲
汶陽離思水無窮去住情深夢寐中歲晩蟲吟寒露草
日西蟬噪古槐風川分遠岳秋光静雲盡遥天霽色空
對酒不能傷此别赤書憑雁往來通
和友人憶洞庭舊居
客舍經時益苦吟洞庭猶憶在前林青山殘月有歸夢
碧落片雲生遠心溪路烟開江月出草堂門掩海濤深
因君話舊起愁思隔水數聲何處砧
晩歸山居
寥落霜空木葉稀初行郊野思依依秋深頻憶故鄉事
日暮獨尋荒逕歸山影暗隨雲水動鐘聲潛入遠烟微
娟娟惟有西林月不惜清光照竹扉
章孝標
上太皇先生
顥氣貫精神蒼崖老姓名烟霞空送景水木苦無情斸
藥雲根斷眠花石面平折松開月色决水放秋聲顔為
忘憂嫩身緣絶粒輕露凝鐘乳冷風定玉簫清坐覺衣
裳古行疑羽翼生應憐市朝客開眼鏁浮榮
贈茅山高拾遺蔓
人皆貪利祿白首更營營若見無為理兼忘不朽名幽
禽窺食下好藥入籬生夢覺巖泉滴應疑禁漏聲
次韻和光禄錢卿
大隠嚴城内閒門向水開扇風知暑退樹影覺秋來望
遠雲生海行稀砌長苔廢興千古事何必歎池灰
送進士陳曉往睦州謁馮郎中
孤帆幾日程投刺水邊城倚棹逢春老登筵見月生飲
酣杯有浪棋散漏無聲太守憐才者從容禮不輕
豐城劒池即事
神物不復見小池空在兹因嫌衝斗夜未是偃戈時岸
古魚藏穴蒲凋翠立危吾皇别有劒奚必鑄金為
送無相禪師入關
九衢車馬塵不染苦空人暫捨中峰雪應看内殿春齋
心無外事定力見前身聖主方崇教深宜謁紫宸
贈匡山道者
嘗聞一粒功足以返衰容方寸如不達此生安可逢寄
書時態盡憶語道情濃争得攜巾屨同歸鳥外峰
思越州山水寄朱慶餘
窗戶潮頭雪雲霞鏡裏天島桐秋送雨江艇暮搖烟藕
折蓮芽脆茶挑茗眼鮮還將歐冶劒更淬若耶泉
方山寺松下泉
石脈綻寒光松根歕曉霜注瓶雲母滑漱齒茯苓香野
客偷煎茗山僧惜淨牀三禪不要問孤月在中央
瀑布
秋河溢長空天灑方丈布深雷隠雲根孤電掛嵒樹蒼
冥曉歕寒碧落晴盪素非趨下流急勢使不得住
歸海上舊居
鄉路繞蒹葭縈紆出海涯人衣披蜃氣馬跡印鹽花草
没題詩石潮推坐釣槎還歸舊窗裏凝思向餘霞
長安秋夜
田家無五行水旱卜蛙聲牛犢乘春放兒童候暖耕池
塘烟未起桑柘雨初晴歲晩香醪熟村村自送迎
破山水屏風
時人嫌古畫倚壁不曾收雨滴膠山斷風吹絹海秋殘
雲飛屋裏片水落牀頭尚勝凡花鳥君能補綴休
和顧校書新穿井
霜鍤破桐陰青絲試淺深月輪開地脈鏡面寫天心碧
甃花千片香泉乳百尋欲知争汲引聽取轆轤音
織綾詞
去年蠶惡綾帛貴官急無絲織紅淚殘經脆緯不通梭
鵲鳳闌珊失頭尾今年蠶好繰白絲鳥鮮花活人不知
瑶臺雪裏鶴張翅禁苑風前梅折枝不學隣家婦慵懶
蠟揩粉拭謾官眼
蜀中上王尚書
梓桐花幕碧雲浮天許文星寄上頭武略劒峰環相府
詩情錦浪浴仙州丁香風裏飛牋草卭竹烟中動酒鈎
自古名高閒不得肯容王粲賦登樓
古行宫
瓦煙疎冷古行宫寂寞朱門反鏁空殘粉水銀流砌下
墮環秋月落泥中鶯傳舊語嬌春日花學嚴妝妬曉風
天子時清不廵幸祗應鸞鳳集梧桐
送張使君赴饒州
饒陽因富得州名不獨農桑别有營日暖提筐依茗樹
天陰把酒入銀坑江寒魚動槍旗影山晩雲和鼓角聲
太守能詩兼愛静西樓見月幾篇成
送金可紀歸新羅
登唐科第詎唐音望日初生憶故林鮫室夜眠陰火冷
蜃樓朝泊曉霞深天高一葉飛魚背潮淨三山出島心
想把文章合夷樂蟠桃花裏醉人參
聞角
邊秋畫角怨金微半夜横吹動賊圍塞雁遶空秋不下
寒雲著草凍還飛關頭老馬嘶看月磧裏疲兵淚濕衣
餘韻嫋空何處盡戍天寥落曉星稀
貽美人
諸侯帳下慣新妝皆怯劉家薄媚娘寶髻巧梳金翡翠
羅裙宜著繡鴛鴦輕輕舞汗初沾袖細細歌聲欲遶梁
何事不歸巫峽去故來塵世斷人腸
柘枝
柘枝初出鼓聲招花鈿羅衫聳細腰移步錦靴空綽約
迎風繡帽動飄颻亞身踏節鸞形轉背面羞人鳳影嬌
祗恐相公看未足便隨風雨上青霄
少年行
平明小獵出中軍異國名香滿袖薰畫榼倒懸鸚鵡觜
花衫對舞鳳凰文手擡白馬嘶春雪臂竦青骹入暮雲
落日吳姬樓上飲風吹簫管滿樓聞
蜀中贈廣上人
曾持麈尾引金根萬乘前頭草五言疏講青龍歸禁苑
歌抄白雪乞棃園朝驚雲起遮天閣暮踏猿聲入劒門
今日西川無子美詩風重起浣花村
贈杭州嚴使君
州青縣白淛河濆飽向蒼龍闕下聞鼓角自嚴寒海月
旌旗不動濕江雲風騷處處文章主井邑家家父母君
長恐抱轅留不住九天鴛鷺待成羣
&KR3508;谷行
捫雲裊棧入青冥鞿馬鈴騾傍日星仰踏劒稜梯萬仞
下緣冰岫結千齡山花織錦時聊看澗水彈琴不暇聽
若比争名求利處尋思此路却安寧
贈陸鬯浙西進詩除官
帝城雲物得陽春水國烟花失主人昨日天風吹樂府
六宫絲管一時新
飢鷹詞
遥想平原兔正肥千廻礪吻振毛衣縦令啄解絲絛結
未得人呼又散飛
夢鄉
家住吳王舊苑東屋頭山水勝屏風尋常夢在秋江上
釣艇浮揚藕葉中
諸葛武侯廟
木牛零落陣圖殘山老燒錢古柏寒威略縦擒何處在
茅花槲葉蓋神壇
石倉歴代詩選卷九十二
