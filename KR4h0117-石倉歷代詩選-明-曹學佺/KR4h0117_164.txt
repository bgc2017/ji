石倉歴代詩選卷一百六十四
明曹學佺編
宋詩四十一
陳與義
試院春晴
今日天氣佳忽思賦新詩春光挾晴色併上桃花枝白
雲浩浩去天色青陸離餘霏遇晩日彩翠紛新竒天公
出變化驚倒癡絶兒逶迤或耐久美好固暫時平生一
枝笻穏處念力衰澹然意已足却赴青燈期
休日早起
曨曨窗影來稍稍禽聲集開門知有雨老樹半身濕劇
讀了無味遠遊非所急蒲團著身寬安取萬戶邑開鏡
白雲度捲簾秋光入飽受今日閒明朝復羈縶
夜步堤上
旋買青芒鞵去踏沙頭月爭教冠蓋地著此影突兀樹
寒棲鳥動風轉孤管發月色夜夜佳人生事如髮夢中
續清遊濃露濕銀闕
題唐希雅畫寒江圖
江頭雲黃天醖雪樹枝慘慘凍欲折耐寒野鴨不知歸
猶向沙邊弄羽衣黃茅終日不自力影亂弱藻相因依
惟有蒼石如卧虎不受陰晴與寒暑舟中過客莫敢言
閒伴長江了今古
渡江
江南非不好楚客自生哀搖檝天平渡迎人樹欲來雨
餘吳岫立日照海門開雖異中原險方隅亦壯哉
連雨書事
九月逢連雨蕭蕭穏送秋龍公無乃倦客子不勝愁雲
氣昏城壁鐘聲咽寺樓年年授衣節牢落向他州
寒食
草草隨時事蕭蕭傍水門濃陰花照野寒食柳圍村客
袂空佳節鶯聲忽故園不知何處笛吹恨滿清樽
雨
沙岸殘春雨茅簷古鎮官一時花迸淚萬里客憑欄日
晚薔薇重樓高燕子寒惜無陶謝手盡可破憂端
晩步
畎畝意不適出門聊散愁雨餘山欲近春半水爭流衆
籟夕還作孤懷行轉幽溪西篁竹亂微徑雜歸牛
雨
雲物淡清曉無風溪樹閒柴門對急雨壯觀滿空山春
發蒼茫内鳥鳴篁竹間兒童笑老子衣濕不知還
雨思
小閣當喬木清溪抱竹林寒聲日暮起客思雨中深行
李妨幽事闌干試獨臨終然遊子意非復昔人心
雨中
北客霜侵鬢南州雨送年未聞兵革定從使歲時遷古
澤生春靄高空落暮鳶山川含萬古鬱鬱在樽前
將次葉城道中
荒野少人去竹輿伊軋聲晴雲秋更白野水暮還明寂
寞信吾道淹留諳物情王喬有餘舄借我一東征
宿資聖院閣
暮投山崦寺高處絶人羣遠岫林間見微泉舍後聞閣
虚雲亂入江闊野横分欲與僧為記今年懶作文
道中寒食二首
飛絮春猶泠離家食更寒能供幾歲月不辦了悲歡刺
史葡萄酒先生苜蓿盤一官違壯節百慮集征鞍
斗粟淹吾駕浮雲笑此生有詩酬歲月無夢到功名客
裏逢歸雁愁邊有亂鶯楊花不解事更作倚風輕
連雨書事
風伯方安卧雲師亦少饕氣連河漢潤聲到竹松高老
雁猶貪去寒蟬遂不號相悲更相失滿眼楚人騷
試院書懷
細讀平安字愁邊失歲華疎疎一簾雨澹澹滿枝花投
老詩成癖經春夢到家茫然十年事倚杖數棲鴉
春雨
花盡春猶冷羈心只自驚孤鶯啼永晝細雨濕高城擾
擾成何事悠悠送此生蛛絲閃夕霽隨處有詩情
岸幘
岸幘立清曉山頭生薄陰亂雲交翠壁細雨濕青林花
落客心碎鳥啼春意深窮鄉愁節換時得一閒吟
雨
雲起谷全暗雨晴山復明青春望中色白澗晚來聲遠
樹鳥羣集高原人獨耕老夫逃世日堅坐聽陰晴
晚晴野望
洞庭微雨後涼氣入綸巾水底歸雲亂蘆叢返照新遙
汀横薄暮獨鳥度長津兵甲無歸日江湖送老身悠悠
兼倚杖悄悄自傷神天意蒼茫裏村醪亦醉人
年華
去國頻更歲為官不救飢春生殘雪外酒盡落梅時白
日山川映青天草木宜年華不負客一一入吾詩
金潭道中
晴路籃輿穏舉頭閒望賖前崗春泱漭後嶺雪槎牙海
内兵猶壯村邊歲自華客行驚節序回眼送桃花
别吕伯恭
樽酒相逢地江楓欲盡時猶能十日客共出數年詩供
世無筋力驚心有别離好為南極柱深慰旅人悲
感事
喪亂那堪說干戈竟未休公卿危北去江漢故東流風
斷黃龍府雲移白鷺洲云何舒國步特底副君憂世事
非難料吾生本自浮菊花紛四野作意為誰秋
聞王道濟陷敵
海内堂堂友如今在敵圍虚傳袁盎脫不見華元歸浮
世身難料危途計易非雲孤馬息嶺老涕不勝揮
過孔雀灘贈周靜之
海内無堅壘天涯有近親不辭供笑語未慣得慇懃舟
楫深宜客溪山各放春高眠過灘浪已寄百年身
蠟梅
智瓊額黃且勿誇回眼視此風前葩家家塗黃作杏帶
歲歲逢梅是蠟花世間真偽非兩法映日細看真是蠟
我今嚼蠟已甘腴况此有韻蠟不如只愁繁香欺定力
薰我欲醉須人扶不辭花前醉倒卧經月是酒是香君
試别
次韻富季申主簿花
東風知君將出遊玉人迥立林之幽欹墻數苞乃爾瘦
中有萬斛江南愁君哦新詩我聽熒句裏無塵春色靜
人人索笑那得禁獨為君詩起君病欲語未語令人嗟
桃李回看眼底沙同心不見昭儀種五出時驚公主花
典衣重作明朝約聊復寬君念歸洛笛催疎影日更疎
快飲莫教春寂寞
送王周士赴發運司屬官
寧食三斗塵有手不揖無詩人寧飲三斗醋有耳不聽
無味句墻東草深蘭發薰君先夢我我夢君小窗誦詩
燈花喜窗外北風怒未已書生得句勝得官風其少止
盡人歡五更月暈一千丈明日君當泛淮浪去去三十
六策中第一買酒鏖北風
立春雨
衡山縣下春日雨遠映青山絲樣斜容易江邊欺客况
分明沙際濕年華竹林路隔生新水古渡船空集亂鴉
未暇獨憂巾一角西溪當有續開花
觀雨
山客龍鍾不解耕開軒危坐看陰晴前江後嶺通雲氣
萬壑千林送雨聲梅壓竹枝低復舉風吹山角晦還明
不嫌大地無乾處正要羣龍洗甲兵
送客出城西
鄧州誰亦解丹青畫我羸驂晩出城殘年政爾供愁過
末路那堪送客行寒日滿川分衆色暮林無葉寄秋聲
垂鞭歸去重迴首意落西南計未成
清明
雨晴閒步澗邊沙行入荒林聞亂鴉寒食清明驚節序
暖風遲日醉棃花書生投老王官谷壯士偷生漂母家
不用鞦韆與蹴踘只將詩句答年華
對酒
陳留春色撩詩思一日搜腸一百迴燕子初歸風不定
桃花欲動雨頻來人間多待須微禄夢裏相逢記此杯
白竹扉前容醉舞煙光渺渺望高臺
以事走郊外示友
二十九年知已非今年依舊壯心違黃塵滿面人猶去
紅葉無言秋又歸萬里天寒鴻雁瘦千村歲暮鳥烏微
往來屑屑君應笑要就南池照客衣
龍門
不到龍門十載強斷崖依舊立斜陽金銀佛寺浮佳氣
花木禪房接上方羸馬乍來還竟去流鶯多處最難忘
老僧不作留人意坐水看山白髮長
登岳陽樓
洞庭之東江水西簾旌不動夕陽遲登臨吳蜀横分地
徙倚湖山欲暮時萬里來遊還望遠三年多難更憑危
白頭弔古風霜裏老木滄波無限悲
除夜
城中爆竹已殘更朔吹翻江意未平多事鬢毛隨節換
盡情燈火向人明比量舊歲聊堪喜流轉殊方又可驚
明日岳陽樓上去島湖煙霧看春生
元日
五年元日只流離楚俗今年事事非後飲屠蘇驚已老
長乘舴艋竟安歸攜家作客真無賴學道刳心却自違
汀草岸花知節序一身千恨獨霑衣
雨晴
天缺西南江面清纖雲不動小灘横墻頭語雀衣猶濕
樓外殘雷氣未平盡取微涼供穏睡急搜竒句報新晴
今宵絶勝無人共卧看星河盡意明
懷天經智老因以訪之
今年二月凍初融睡起苕溪綠向東客子光陰詩卷裏
杏花消息雨聲中西庵禪伯還多病北柵儒仙只固窮
忽憶輕舟尋二子綸巾鶴氅試春風
寓居劉倉廨中晩步過鄭倉臺上
紗巾竹杖過荒陂滿面春風二月時世事紛紛人易老
春陰漠漠絮飛遲士衡去國三間屋子美登臺七字詩
草遶天西青不盡故園歸計入支頥
重陽
去歲重陽已百憂今年依舊歎羈遊籬底菊花惟解笑
鏡中頭髮不禁秋涼風又落宫南木老雁孤鳴漢北州
如許行年那可記謾排詩句寫新愁
舟行遣興
會稽尚隔三千里臨賀初盤一百灘殊俗問津言語異
長年為客路岐難背人山嶺重重去照鷁梅花樹樹殘
酌酒柁樓今日意題詩船壁後來看
次韻尹潛感懷
胡兒又看遶淮春歎息猶為國有人可使翠華周㝢縣
誰持羽扇靜風塵五年天地無窮事萬里江湖見在身
共說金陵龍虎氣故臣迷路感煙津
眼疾
天公嗔我眼常白故著昏昏阿堵中不怪參軍騎瞎馬
但妨中散送飛鴻著籬令惡誰能對損讀方竒定有功
九惱從來為佛種會知那律證圓通
秋夜
中庭淡月照三更白露澄空河漢明莫遣西風吹葉盡
却愁無處著秋聲
清明
街頭女兒雙髻鴉隨蜂趁蝶學妖邪東風也作清明節
開徧來禽一樹花
石倉歴代詩選卷一百六十四
