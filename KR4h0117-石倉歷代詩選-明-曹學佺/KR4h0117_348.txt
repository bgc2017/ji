石倉歴代詩選卷三百四十九
明曹學佺編
明詩初集六十九
胡儼(字若思南昌人)
述古
圖書出河洛羲禹闡幽玄列聖繼有作人文日昭宣仲
尼感鳳鳥至理寓微言自從秦漢來但見枝葉繁寥寥
千載後濓洛探其源紫陽具條理垂裕啓後昆前修去
已遠來哲未有聞瑰辭逞葩豔寧復還本根
又
蒼龍既訖籙炎劉勃以興詩書煨燼後禮樂猝難徵區
區叔孫子莫能致兩生守文過謙讓俗吏事章程賈董
失經紀二戴紊遺經遂令千載下擬述徒分争二儀有
定位八風無姦聲公旦去已遠萬世思典刑
又
屈子變風雅騷經寓孤忠光華竝日月耿耿垂無窮後
賢襲軌轍長卿得其宗招搖臨卭市放曠托絲桐淳風
日以靡齊梁更纖穠遠遊謝紛濁超逸等冥鴻
雜詩
大化運無極四敘迭終始茫茫堪輿閒萬物羅戢裏青
陽振其華玄冬抱根柢物理有盛衰人生貴知止謙光
乃自卑至善誠若水昧者徒紛紜達士丼窳呰孰云楚
大夫沉江為至理
又
神龍絶嗜欲静默藏深淵含和抱真陽珠光燭重玄一
朝吐雲氣丼澤沛九天夭矯煙霧中變化出自然孰知
積精至造化為控摶如何勞生者役役事多端豈復念
終始宇宙浩漫漫
又
倉庚鳴幽谷伐木正丁丁春風日載陽時聞求友聲若
有一文士促膝論平生對面抗高義中心藏甲兵薰蕕
不同器美色徒傾城世無會心友獨立何煢煢安得玉
川子為爾著門銘
居庸關
出京都兮穹窿雄關峙兮居庸蒼翠兮蒙茸紛苒苒兮
遠風城巍巍兮兩山臨玉塞兮跨高寒車轔轔兮結駟
風蕭蕭兮木葉殷淙懸崖兮珊珊怳鳴琴兮清彈聞仙
人兮昔降遺玉枕兮不刊召韓生兮肅之乃顧余兮一
粲駕黃鵠兮高飛翔薄層雲兮入霄漢皇風暢兮八極
蕩邊塵兮滅熄邀浮丘兮賦詩歌四海兮寧一
過蘆溝
洪流兮桑乾汨盤折兮河灣架石梁兮横波瀨淺淺兮
激湍白石兮齒齒際平沙兮浩漫攬余轡兮東馳望天
門兮九關雲飛飛兮來迎水泠泠兮山青回颷度兮遠
響生木薆薆兮鳥鳴聲余欲訊兮九河碣石峙兮嵯峨
渺滄海兮無極怳淩風兮浩歌
續十二辰
鼯鼠飲河河不乾牛女長年相見難赤手南山縳猛虎
月中取免天漫漫驪龍有珠常不睡畫蛇添足適為累
老馬何曾有角生羝羊觸藩徒忿懥莫笑楚人冠沭猴
祝雞空自老林丘舞陽屠狗沛中市平津牧豖海東頭
折楊柳歌
昨日看花開今日花已披苦心獨徘徊折楊柳流光如
逝波韶華詎能久
又
燕燕羽差池銜泥巢畫梁雙棲復雙飛折楊柳郎去武
陵遊還憶閨中否
又
寶鏡久不磨塵翳如浮雲熒熒當奈何折楊柳中心徒
自知寧復論妍醜
四時詞
春風吹簾斜簾開飛柳花美人高堂上見此惜年華年
華容易隨春草一雙蛾眉鏡中老
又
碧水汎迴塘新荷豔曉妝看花臨綺楹愛此雙鴛鴦鴛
鴦宛轉迴塘路相對朝朝還暮暮
又
秋露白如玉梧桐墜寒綠文犀鎮錦帷紅淚消銀燭銀
燭輕搖翡翠煙孤影熒熒夜不眠
又
落葉深閨静零露宵鶴警玉井凍無聲夢回寒夜永
夜永銅龍漏幽咽小窗斜轉梅花月
白紵歌
昨日之日不可留飛光迅速如波流嗟嗟少壯終白頭
願及芳時往遨遊吴姬當筵歌白紵清絲急管間宮吕
妙舞低回玉杯舉如何不樂空延佇堂前花開豔春陽
錦屏圍暖羅綺香撾鐘考鼓宴高張美人起舞紅袖揚
滿堂欣欣樂未央但恐一夕秋風凉空自徘徊明月光
江南意
暖風吹游絲飄揚無定向若將比郎心郎心更惆悵看
彼芙蓉花那能媚春華含情照秋水孤芳徒自嗟
結髮行
少小為夫婦結髮誓偕老如何中道間棄置不相保抱
恨匪良圖憂心徒懆懆世上應無連理枝階下偏生斷
腸草殘妝收玉鏡幽意托瑤琴寂寞深閨裏誰聽白頭
吟
遠將歸
去年與郎别楊花飛白雪今年候郎歸楊柳綠依依聞
郎買船下湘渚日日門前望行旅行人過盡乳鴉啼徘
徊日暮空延佇攬衣回洞房對鏡卸新妝那知清漏永
但愛明月光月光照席凉於水帳裏燈花撒紅蕊好事
從來不浪傳明日升堂拜姑喜
妾薄命
妾薄命聽妾歌夫婿輕别離妾心當奈何山有虎豹水
有蛟螭川塗邈悠曷云能來朔風吹衣雨雪霏霏洞房
憭慄神悽色衰吁嗟乎妾顔雖改兮妾心不移
竹枝詞
湖上聞郎歌竹枝湖中蓮艇便輕移畏言郎渡瀟湘水
莫待荷花空淚垂
楊柳枝詞
罨畫樓前雨歇時千絲萬縷綠垂垂無端却被風吹起
撩亂春心不自持
三臺詞
一陣霜風乍起半窗月影初斜寶匣燒殘香篆銀缸落
盡燈花
又
坐穏錦茵重疊醉來烏帽欹斜誰遣青娥鬭月自憐銀
燭生花
次韻胡學士春日陪駕遊萬夀山
扈從宸遊日祥雲夾道紅香風傳别殿飛蓋繞行宫翠
滴千巖滿波迴一鏡空忽看鸞鶴起聲在半天中
又
澗道蒼苔合房櫳繡戶分碧淙晴欲雨錦石煖生雲嘉
樹千尋秀靈蒲九節分廣寒宫闕近天語半空聞
又
雨晴山色好太液暖浮春瑞鯉遥吹浪飛花近着人列
筵深帟幕載筆煥絲綸願繼周南頌騶虞詠至仁
又
玉梁凌漢遠朱榭入雲高曲水含蒼霧孤峰聳翠鼇路
迴經月殿賦就賜春醪盛事千年遇登臨豈憚勞
送金諭德扈駕北征
萬乘出居庸前驅度朔風劍光飛電紫旗影照山紅壮
士心如虎將軍氣似虹鼔鼙通塞外烽火入雲中直掃
祁連北還過瀚海東謀謨資俊傑扈從得才雄坐擁青
絲騎腰懸明月弓賦詩横畫槊載筆侍行宫野曠氛初
淨沙寒雪未融樓蘭終就縳疏勒看銘功夜静妖星落
春歸大漠空從茲億萬歲聖德詠無窮
二月一日早朝
曈曨初日曙光遥鐘鼔聲傳下九霄萬國衣冠趨象魏
兩階干戚奏簫韶天清華蓋雲中見風細爐煙仗外飄
朝出金門還北望鍾山蒼翠正岧嶤
秘閣書事簡諸同志
秘閣清嚴接觀臺九重佳氣護蓬萊宫墻樹近鶯聲度
金水芹香燕子來行傍朱欄吟細雨坐分瑶席絶浮埃
太平無事多休暇忝列詞林愧不才
元夕侍宴
風清華月麗晴空湛露筵開聖澤濃燈火遥連丹闕外
簫韶只在綵雲中九重瑞靄浮金雀萬樹銀花璨玉虹
光禄傳宣催進酒烏紗都映醉顔紅
閱子啟行卷
扈駕從容上北京東風千里馬蹄輕行宫日暖花争發
御路塵消草正生烏帽趨朝晨載筆紅旗分隊晚催鉦
歴觀卷裏多佳製端有才華壓長卿
題林郎中扈從行卷
六龍飛馭度行宫煙火人家萬里同仗外馬嘶春草綠
堤邊花映暖雲紅考功今日推韓愈愛客當年說孔融
扈從北來多俊傑仙郎詞賦喜偏工
次韻答胡學士塞外見寄
塞草初過春未動歸來應見綠紛紛櫜弓幾對龍沙月
退食須瞻鳳闕雲喜有音書來遠道好將勲業繼前聞
禁垣自昔稱頗牧不獨胸蟠錦繡文
朝回喜雪即事
闕下朝回散錦韀窗前獨坐擁吟氊一爐松火春生席
萬點璚花雪滿天臘蟻泛甌傾綠醑香貍載俎割紅鮮
微才碌碌嗟無補飽食徒令愧俸錢
元日朝回試筆
鐘鼓聲長欲曙天雞人唱漏綵雲邊彤庭簇㐲森儀衛
玉殿開簾散御煙春色九重瞻舜日嵩呼萬國頌堯年
華夷錫宴覃恩澤醉後宫花壓帽偏
元夕侍宴
寶山凝翠玉樓前火樹銀花照御筵羅綺香濃春色早
琉璃影碧夜光懸翩翩鸞鶴來三島燦燦星河下九天
一派笙歌綵雲裏好風吹送萬方傳
和曾學士扈從獵陽山
曉隨萬乘出城東列校分屯部曲同雲裏六龍移綵仗
風前一雁落雕弓露凝松栢垂垂白日映旌旗獵獵紅
遥見下綏傳令發將軍飛騎總英雄
瓊島春雲
萬歲山高玉作臺卿雲垂綵畫圖開九重天上從龍起
太液池頭伴鶴回松静晚煙同縹緲花深晴影共徘徊
何須更說蓬萊境不是飛仙不肯來
金臺夕照
斜日高臺散綵紅遥天極目思無窮迢迢關塞微茫外
簇簇山河錦繡中鴻雁數聲催暝色牛羊幾處散秋風
黃金銷盡人何在青史傳來事不空
題朱源永桑洲卷
芳洲宛在水中央不種閒花只種桑戴勝降時春雨足
吳蠶熟處夜燈忙豳風王業開千載河漢天孫漫七襄
願借繰絲三百丈虞廷先織舜衣裳
詠夢
林扉無客晝常關數卷殘書已倦看芳草池塘春寂寂
華胥風日路漫漫枕邊未必迷蝴蝶耳畔都來鬭觸蠻
欲問希夷求秘訣華山高處不勝寒
村居即事
天上歸來葺敝廬買松移竹事幽居喜從鄰里團新社
得教兒孫讀舊書芳草池塘清漲溢落花門巷綠隂初
莫言疏傅金都盡素手親知樂有餘
重遊道德觀留題
老我重來六十年當時道者夏雲巔眼中遺像還依舊
物外閒情尚憶前但見銀牀梧葉下空聞碧落&KR0927;珠懸
如今已動麻姑感何待方平更惘然
頥菴即事
老去無心到處安一菴容膝足盤桓且教随地開蔬圃
還待分畦作藥欄耳瞶久抛琴袋冷吟多不放酒杯乾
深嗟文墨曾何補終日瞻天愧素餐
紙帳
溪藤搗就淨無塵斗帳裁成雪色新枕上不知霜滿屋
窗前長愛月為隣梅花遠托江南夢木榻初回薊北春
莫笑先生心似鐵老來隨意樂清真
曾知州送葡萄酒
故人遠送葡萄酒灔灔流霞照玉杯百斛驪珠霜後壓
一雙渾脱雪中來金盤盡瀉薔薇雪銀甕還封瑪瑙醅
留待明年春色裏陌頭㩦賞看花開
送黃翰赴江西
臺中楚楚繡衣郎千里乘驄入豫章鵰鶚九霄摶健翮
豺狼幾處避飛霜草青南浦春風早月過東湖夜色涼
百鑑堂深清似水一簾花氣散幽香
竹深處為蘇州劉孟公題
種得琅玕歲月深吴山千畆碧沉沉煙生曉翠日當戶
風落秋聲月滿林却笑參軍偏嗜酒時邀中散共鳴琴
興來自是忘形迹直造幽居看綠隂
生孫
汝父别時猶總角忽聞生汝是今年敢誇抱送從天上
且得尊堂慰目前老去舊書欣有託病來華髮任垂顛
謝家竝詫芝蘭秀獨愛階庭玉樹鮮
送鄭御史幹致事還浦江
七十懸車荷聖情繡衣重耀日華明亦知報國丹心在
無那催人白髮生家世百年存孝義天書五色動光榮
歸來子姓森成列一一階前道舊名
送鄭知縣堅復任樂安
製錦長懷撫字心久傳佳政似山隂千家機杼人煙静
百里桑麻雨露深門外賸栽陶令柳堂中時鼔宓生琴
茲時更好崇清望會見雙鳬入上林
北京官舍中秋夜與俞廷輔萬克修二進士對
月
玉宇無塵夜色涼畫堂明月耿秋光開樽喜對二三子
酌飲何辭千百觴仙掌露零風肅肅廣寒天近樹蒼蒼
人生到處堪乘興誰謂南樓興獨長
送應子澤重赴臨江太守
清江碧嶂照空明太守重來竹馬迎道上兒童歌五袴
樓前鼓角列雙旌錦囊又見㩦琴去畫舫還聞載月行
此日都門一杯酒臨岐不盡别君情
早秋
玄晏先生老卜居年年只共一床書烹葵及菽情如故
問舍求田計已疎幾樹碧梧秋信早半窗明月夜凉初
天河豈有支機石祗恐君平語亦虚
送何教授赴松江
三十年前舊所經題詩今日送君行一經皓首青氊老
五兩薰風彩鷁輕白鶴坡殘遺迹古紫薇花在講堂清
故人相見如相問竊禄深慚負世名
夜坐兼簡貝司業
月落銀河淡不流雲摶星彩坐來收樹頭驚鵲三更雨
草裏鳴蛩一片秋張子謾吟青玉案蘇卿猶有黑貂裘
憐君獨守詩書在矻矻窮年未肯休
竹谿為劉孟雍題
何處幽閒號竹谿君家萬竹繞芳堤葛陂疑有蒼龍住
蒋徑曾無彩鳳棲雨氣凝簾浮翡翠風濤搖檻漾玻瓈
好看故舊頻移棹細覓琅玕節下題
永樂八年春二月重被詔直内閣即事有詠遂
成
清曉朝回祕閣中坐看宫樹露華濃綠窗朱戶圖書滿
人在蓬萊第一峰
又
御溝風細水生波喜得春來暖漸多階下絶無塵迹到
橋邊只有侍臣過
又
齋宫西畔御橋東禁署清嚴祕閣崇内使傳來門欲鎖
漏聲遥下五雲中
又
承乏詞林愧不才重承恩詔直芸臺筵前視草頻封簡
帶得天香兩袖回
又
朝來吹面柳風涼宫瓦微微覺有霜金鑰啟時紅日上
瑣窗瑤席迥生光
戲馬臺
盛世英雄酒一杯悲歌祗使後人哀平生廢盡屠龍技
今日空留戲馬臺
附蕭翀詩(字鵬舉泰和人任蘇州府同知)
宿道德壇柬白水道人
明月不可得孤燈還近人祗緣懷久别轉覺坐相親露
下松壇夜雲歸石洞春所歡心跡静笑語見情真
奉呈子高劉先生
剪燭臨清夜開窗對白雲不眠詩共賦歌罷酒初醺風
起松聲近溪迴野色分别來愁思滿南雁正紛紛
予自流江將歸南溪劉先生亦還珠林賦此别
伯昂諸友
白紵明春雪清樽注晚霞客行天共遠人醉月初斜碧
岫神仙宅珠林處士家東歸三十里好為寄梅花
夜泊安慶
水國勢漂搖江城景閴寥朝天知路近望月憶家遥雨
散虹光静煙清蜃氣消明朝風色好穩駕海門潮
曉經華陰
日出仙人掌天開岳主祠望來秦地遠景愛華山竒霜
後千年檜雲蒸五色芝嚴程不可住歸路訪希夷
閏十二月十五日立春作
霜雪猶殘歲乾坤又早春客居隣守舊官歷喜從新草
木萌應動昆蟲屈漸伸九天多雨露端望發生仁
宿平陸村
昔年曾此宿今日是重遊兵後人煙少村中草樹稠霧
開螢照夜月霽雁鳴秋明發前途去逢人問鎮州
奉柬蕭子充
多年結屋向溪橋此日飛書肯見招池上看鵝朝洗硯
月中騎鳳夜吹簫滿林西日迷花樹近水南風亂柳條
遣興題詩寄離思青山回首故岧嶤
奉寄王伯衢
故園江上幾時歸雞犬蕭蕭入翠微幽徑晝閒芳草合
曲欄春暖落花稀露濃香浥黃金盞風細凉生白紵衣
雙鸛寄巢松樹杪新來應解引雛飛
寄吴所興
南溪流水北溪雲無限新愁總憶君鴻雁歸時天杳杳
鷓鴣啼處雨紛紛郎官湖口江流合武姥峰頭樹色分
相去祗緣三十里此生何事苦離羣
人日訪友會亭馬上作
新平騎馬汴河堤草暖沙晴信馬蹄路轉桑林時見兔
舗回茆店午聞雞尋芳漸喜春初及訪舊先愁日欲低
料得一彎今夜月多情偏照會亭西
聞雁
夜半忽聞征雁鳴傷心不覺淚縱横關河迢逓家千里
風露凄凉夜五更遥想入雲雙翮健最憐和月數聲清
客中作得平安字肯為愁人寄遠情
挽迎仙觀熊得昌鍊師
把臂神仙竟不回山中弟子有餘哀函關曉霧青牛去
華表秋風白鶴來九轉丹成遺井竈三春花落閟亭臺
時來弔古懷清隱愁絶芝田半草萊
寄林知縣彦澤
多時無便到東津料想風光日日新柳畔鶯聲能醉客
庭前花氣欲薰人舊馴野鶴紅生頂新買河魚錦作鱗
解印歸來宜晚釣笑談傾倒有西隣
題臨溪齋
高齋光霽愛臨溪兩岸垂楊翠色齊石上鳴琴看鶴舞
溪邊洗醆聽鶯啼閒來自愛心如水興至無嫌醉似泥
為訪幽棲渺何許因風先與寄新題
余學夔(字一䕫泰和人仕至翰林侍講)
蓼莪菴
凉風颯以凄浮雲蕩無涯螻蛄俟秋急春華已無滋感
茲動中曲悠然興我思
我思亦何由悲淚應心流念彼泉下親一往不可求容
音邈難遇能不增煩憂
煩憂令人勞怨彼風木號棲棲無所託蓼莪已成蒿至
恩諒難酧漠漠蒼天高
天高不可極歲月還蹉跎逝者益易疎生者其奈何淚
流漬胸臆忽忽將成河
賦得蓮花峰送陳參政士啟歸山東
泰山入浮雲傍有蓮花峰神秀結坤輿青天削芙蓉翠
色干蒼旻竒氣蒸鴻濛登躋豁壯懷萬里歸眼中三島
緲一髮嵩華青無窮我聞舜巡狩秩祀先岱宗何時相
遺跡激烈懷高風
玩易齋
冬至陽氣應仲夏陰始臨陰陽逓往復寒暑互相尋伏
羲探元化易理何其深竒耦陳卦象人文宣至今彖爻
本周辭造詣何駸駸仲尼續韋編斯道寔所任藹藹伊
川言泠泠康節吟卓哉朱夫子衆理會其心後賢纘遺
緒鑽仰競光隂寄言來學者視此瑤華音
遠遊篇贈楊以任
少年惜然諾結交世上英金羈絡駿馬萬里重横行衣
袍豔豔錦帶赤吴鈎烱烱雙龍鳴自擬掉鞭遊洛下還
思談笑過吴城揚帆歴海外倏忽如旅蓬南來幾度時
名滿江湖中風吹白浪如銀屋大舶中流八千斛青蛾
皓齒共徘徊急管繁絃互追逐偶然貰酒都城遊客來
解却千金裘移山轉海不作色傾情瀉意無所求魯連
子李謫仙澹蕩與汝皆同然浮名富貴兩安在千古惟
稱尚父賢
送羅秀才賫郡志詣北京還鄉
君不見廬陵節義高天下白璧黃琮等光價益公事業
照乾坤六一文章耀金馬後來作者楊與文孤忠激烈
萬人羣雲路才華多衮衮林泉隱逸何紛紛古往今來
幾千載夢寐長懷見風采冰壺玉鑑光若存大鏞金鐘
聲尚在國朝功業冠虞唐考圖稽古徧遐方中州圖志
不可後萬里奉冊趨明堂詞垣展玩生顔色却笑疎遺
三太息明珠魚目尚紛紜侈進縱横更遺佚薊門秋雨
鳴歸鴻錦筵朝别城門東赤縣霜清菊花白金臺酒操
玻瓈紅沙頭酒盡朔風起無限鄉情逐流水明朝客别
向江南碧樹寒雲千萬里
蘆雁
金氣凝寒關塞秋平沙獵獵黃雲浮雁行驚起望南至
陣陣摩天下平地湖田八月菰米熟戛戛長鳴食還宿
天闊曾無矰繳憂稻梁滿眼復何求上林帶書今已矣
郝公通問應莫比未若逍遥遠浦中黃蘆䬃䬃秋風裏
送吕僉事升考滿還福建
衣繡乘驄似舊時風霜行處有人知閩山按節丹心苦
鳳闕承恩白髮垂關樹浦雲仍獨往素琴孤鶴謾相隨
十年直道終無改老去人傳柳士師
送胡中書教授臨江
十載抽毫侍御筵傳經鄉郡理歸船天低玉笥浮雲外
水遶清江夕照邊賓館春醪從客醉鳳池詩句許人傳
養親正喜鄉園近何似臨岐更惘然
寄康彦明
旅泊蹉跎忽暮年結茆還在潞河邊容顔不遣都人識
消息多因使者傳賦罷曉揮池上筆酒酣宵汎月中船
明年知遂歸休志會出東門設祖筵
梁知府之交阯
闕下相逢正白頭城南送餞值清秋九重恩命新君出
萬里江山舊日遊吏識鐵冠前御史民瞻皂蓋古諸侯
南交部裏興文教豈減文翁在蜀州
習編修父棄教職就封還鄉
菖蒲葉綠雨新晴皤首翩翩出禁城内翰已頒新賜勅
廣文寧厭舊時名送行獨愴賢郎意歸去難勝故國情
聖世清江停棹處晚年重與白鷗盟
玉泉流虹
石泉飛下碧嵯峨濺玉跳珠濕薜蘿影落半空懸素練
光垂一帶瀉銀河朝宗遠滙滄溟水分注時添太液波
幾度上林花落處偏因流向御溝多
瓊島春雲
祥雲天上擁瑤岑縹緲絪緼接上林光絢九重頻捧日
隂連萬井欲為霖三春暖濕花枝重九陌晴涵樹色深
何必蓬瀛滄海去從龍長想此登臨
贈方知府赴紹興
會稽為郡古來稱萬壑千巖遶郡城五馬試從今日去
一錢終羡昔賢名長河曙月孤帆影高樹流鶯兩岸聲
别後定知官况好黃堂應似栢臺清
石倉歴代詩選卷三百四十九
