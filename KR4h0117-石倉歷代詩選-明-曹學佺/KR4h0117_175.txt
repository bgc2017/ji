石倉歴代詩選卷一百七十五
明曹學佺編
宋詩五十二
陸游
種桑
孔明百畆桑景略十具牛豈無子孫念飽煖自可休種
桑吾廬西微徑出南陌三月葉暗園四月椹可摘戴勝
枝上鳴倉庚葉間飛飛鳴各自適人生胡不歸歸家力
農桑慎勿怨貧賤婚嫁就比隣死生長相見
航海
我不如列子神遊御天風尚應似安石悠然雲海中卧
看十幅蒲彎欒若張弓潮來湧銀闕忽復摩青銅飢鶻
掠船舷大魚舞虚空流落何足道豪氣蕩肺胷歌罷海
動色詩成天改容行矣跨鵬背弭節蓬萊宫
晩步
院荒有古意僧少無人聲徘徊楠隂下賞此落日明著
書亦何急寂莫身後名今年復止酒歌舞陳空觥不如
且逍遥出門隨意行看竹入廢園望江上高城纖纖素
月出靄靄蒼烟横此夕當復竒緱山吹玉笙
天王廣教院在蕺山東麓余年二十時與老僧
惠廸遊略無十日不到也淳熙甲辰秋觀潮
海上偶繫舟其處策杖再遊恍如隔世
遊山如讀書深淺皆可樂道傍小精舍亦自一丘壑凄
凉四十年始復重着脚老僧逝巳久講坐塵漠漠當時
童子軰衰鬢亦蕭索掃壁觀舊題歲月真電雹文章卑
不傳衣食窘如昨出門意惘然遼海渺孤鶴
投梁參政
浮生無根株志士惜浪死雞鳴何預人推枕中夜起生
也本無竒折腰百僚底流離鬢成絲悲咤淚如洗殘年
走巴峽辛苦為斗米遠衝三伏雲直指九月水回首長
安城未忍便萬里袖詩叩東府再拜求望履平生實易
足名幸汙黃紙但憂死無聞功不掛青史天道如張弓
一彼復一此何時嫖姚師大刷渭橋耻士各奮所長儒
生未宜鄙覆氊草軍書不畏寒堕指
雙清堂夜賦
陸子病少間獨卧溪上堂人間魚自躍風定荷更香素
月行中天流螢失孤光歸鳥飛有聲度此十里塘嗟我
獨何事遲暮客異鄉太息搔短髮起視夜未央
南軒
今年秋早凉七月巳蕭然南軒脩竹下枕簟終日眠時
將半殘夢聽此欲斷蟬推枕起太息四序忽巳遷功名
堕渺莽衰疾方連綿新月獨多情窺窗淡娟娟
舟中聞姑惡
女生藏深閨未省窺墻藩上車移所天父母為他門妾
身雖甚愚亦知君姑尊下床聞鷄鳴梳髻着襦裙堂上
奉灑掃厨中饋盤飡青青摘葵莧恨不美熊蹯姑色少
不怡衣袂濕淚痕所冀妾生男庶幾姑弄孫此意竟蹉
跎薄命來讒言放棄不敢怨所悲辜大恩古路傍陂澤
微雨鬼火昏君聽姑惡聲無乃遺婦魂
對酒
閒愁如飛雪入酒即相融好花如故人一笑杯自空流
鶯有情亦念我柳邊盡日啼東風長安不到十四載酒
徒往往成衰翁九環寶帶光照地不如留君雙頰紅
歲暮
離離井上桐鬱鬱墻下桑零落豈不悲無奈中夜霜蟋
蟀更可念歲暮依空堂客亦自孤寂衣篝歇殘香一燈
掛西壁耿耿青無光援筆欲寫愁三喟不成章
夏夜
落月不滿窗驚鵠屢移樹沈憂少睡眠亦以衰疾故五
更忽作夢立馬青衣渡白首厭山村郵亭憶征步
月夕
開戸滿庭雪徐看知月明微風入叢竹復作雪來聲俗
塵不待掃凛然肺肝清林深無漏鼓鶴唳報三更
鹿門關過龐士元祠
士元死千載凄惻過遺祠海内常難合天心豈易知英
雄今古恨父老歲時思蒼蘚無情極秋來滿斷碑
梅市道中
雨暗山陂路人喧在渡頭廟垣新畫馬村笛遠呼牛買
飯諳争席迎湖競觧舟平生苦吟處又送一年秋
辛酉冬至
今日日南至吾門方寂然家貧輕過節身老怯增年畢
祭皆扶拜分盤獨早眠惟應探春夢巳繞鏡湖邊
清明
氣候三吴異清明乃爾寒老增丘墓感貧苦道途難燕
子家家入裂花樹樹殘一春回首盡懷抱若為寬
即事
樽酒如江綠春愁抵草長但令閒一日便擬醉千場柳
弱風禁絮花殘雨漬香客遊還役役心賞竟茫茫
溪行
篷篛鳴春雨帆蒲掛暮烟買魚尋近市覓火就隣船愁
卧醒還醉灘行却復前長年殊可念力盡逆風牽
寓歎
小雨初凉夜殘燈欲暗時病多愁近雨心弱怯題詩舊
友殊方少歸耕晩歲宜回頭視孤影此意有君知
峽州甘泉寺
江上甘泉寺登臨擅一州山亭喜無恙老子得重遊灘
急常疑雨林深欲借秋歸途更清絶倚杖喚漁舟
春晩苦雨
垂老卧村野餘寒欺病身雞猶未㤀旦雨欲不容春忽
忽花時過茫茫草色勻蓴絲巳上市一飯未傷貧
醉賦
霜楓照茆屋露菊插紗巾今古無窮事江湖未死身直
令依馬櫪終勝拜車塵我亦輕餘子君當恕醉人
長汀道中
晩過長汀驛溪山乃爾竒老夫惟坐嘯造物為陳詩鳥
送穿林語松垂拂澗枝憑鞍久㤀發不是馬行遲
春雨
春愁無處避春雨幾時晴黯黯隂連月蕭蕭滴到明窗
昏减書課絃緩咽琴聲何以娱幽獨新醅手自傾
悶極有作
貴巳不如賤狂應又勝癡新寒壓酒夜微雨種花時堂
下藤成架門邊枳作籬老人無日課有興即題詩
欲行雨未止
幽幔依燈影空階送雨聲暫歸仍客路投老倍鄉情眼
澀書難讀心搖夢易驚病多猶怕醉酒盡却思傾
池亭夜坐
池上小亭幽清宵秉燭遊荷盤時寫露螢草夕知秋有
感歲時速無聲河漢流殊方不堪住歸夢遶滄洲
小舟過吉澤效王右丞
澤國霜露晩孤村烟火微本去官道僻自然人迹稀木
落山盡出鐘鳴僧獨歸漁家閒似我未夕掩柴扉
寄楊濟伯
聞道皇華使來從萬里回五溪春薺老三峽暮猿哀昔
日文昌省頻年灔澦堆問君何地樂斟酌寄聲來
殘臘
殘臘無多日吾生又一年林塘明夕照墟落淡春烟山
色危欄角梅花綠酒邊歲時元自好老病獨凄然
芳草曲
蜀山深處遮孤驛缺甃傾垣芳草碧家在江南妻子病
離鄉半歲無消息長安城門西去路細靄斜陽芳草暮
尊前一曲渭城歌馬蹄萬里交河戌人生誤計覓封侯
芳草愁人春復秋只願東行至滄海路窮草斷方無愁
遊漢州西湖
房公一跌叢衆毁八年漢州為刺史遶城鑿湖一百頃
島㠘曲折三四里小庵静院穿竹入危榭飛樓壓城起
空濛烟雨媚松楠顛倒風霜老葭葦日月苦長身苦閒
萬事不屑看湖水向來愛琴雖一癖觀過自足知夫子
畫船載酒凌湖光想公樂飲千萬場歎息風流今不泯
兩川名醖避鵝黃
瑞草橋道中作
經年簿書無少暇欵叚今朝欣一跨瑞草橋邊水亂流
青衣渡口山如畫老翁醉着看龍鍾小婦出窺聞婭姹
荒陂吹笛晩呼牛古路倚梯晨採柘殘花零落不禁折
芳草丰茸如可藉郵亭慈竹笋穿籬野店蒲萄枝上架
功名垂世端有待利欲昏心喜乘罅羇窮自笑豈人謀
閒放每欲從天借草根蟲語秪自悲風裏蓬征安税駕
祖師補處浣花村會傍清江結茅舍
對酒懷丹陽成都故人
勞生常羡髑髏樂死時却悔生時錯花前有酒不肯狂
回首朱顔巳非昨君看古來賢達人終日飲酒全其真
世間萬事竟何有金樽翠杓差閒身放翁少日無閒客
飛觴縱樂皆豪傑清歌一曲梁塵起腰鼓百面春雷發
故人仙去蓬萊宫鸞絲鳳竹舞春風石帆山下孤舟雪
一叚清愁付此翁
短歌行
百年鼎鼎世共悲晨鐘暮鼓無休時碧桃紅杏易零落
翠眉玉頰多别離涉江采菱風敗意登樓待月雲為祟
功名常畏謗讒興富貴每同衰病至人生可歎十八九
自古危機無妙手正令插翮上青雲不知得錢即沽酒
飲酒近村
放翁睡多少行立人扶往赴隣里集痛飲山花插鬢紅
醉歸荆棘沾衣濕紗巾一幅何翩翩庭中弄影不肯眠
莫欺此老今衰甚曾見高皇狩越年
舟中對酒
百壺載酒遊凌雲醉中揮袖别故人依依向我不忍别
誰知峩眉半輪月月窺船窗掛凄冷欲别渝州酒初醒
江空裊裊釣絲風人静翩翩葛巾影哦詩不睡月滿船
清寒入骨我欲仙人間更漏不到處時有沙禽背船去
漁翁
江頭漁家結茆廬青山當門畫不如江烟淡淡雨疎疎
老翁破浪行打魚恨渠生來不讀書江山如此一句無
我亦衰遲慙筆力共對江山三歎息
遊諸葛武侯書臺
沔陽道中草離離卧龍老矣空遺祠當時典午稱猾賊
氣喪不敢當王師定軍山前寒食路至今人祠丞相墓
松風想像梁父吟尚憶憣然答三顧出師一表千載無
遠比管樂蓋有餘世上俗儒寧辦此高臺當日讀何書
十月九日與客飲忽記去年此時自錦屏歸山
南道中小獵今又將去此矣
去年縱獵韓壇側玉鞭自探南山雪今年痛飲蜀江邊
金杯却吸峩眉月竹枝歌舞新教成凄凉傳得三巴聲
城頭築觀出雲雨峩眉正與闌干平酒酣詩就擲杯去
醉踏玻璃江上路懸知幽澗斷橋邊巳有梅花開滿樹
同何元立賞荷花懷鏡湖舊遊
少壯欺酒氣吐虹一笑未了千觴空凉臺下簾人似玉
月色泠泠透湘竹三更畫船穿藕花花為四壁船為家
不須更踏花底藕但嗅花香巳無酒花香不見畫船行
天風吹斷白紵聲雙槳歸來弄湖水往往湖邊人巳起
即今憔悴不堪論頼有何郎共此尊紅綠疎疎君勿歎
漢嘉去歲無荷香
滄灘
百夫正讙助鳴艣舟中對面不得語須臾人散寂無譁
惟聞百丈轉兩車嘔嘔啞啞車轉急舟人巳在沙際立
霧歛蘆村落照紅雨餘魚舍炊烟濕故鄉回首巳千山
上峽初經第一灘少年亦慕宦遊樂投老方知行路難
春愁曲
伏羲三十餘萬歲春愁歲歲常相似外大瀛海環九州
無有一州無此愁我願無愁但歡樂朱顔綠鬢常如昨
金丹九轉徒可聞玉兔千年空搗藥蜀姬雙鬟姹婭嬌
醉看恐是海棠妖世間無處無愁曲底事難過萬里橋
明河篇
明河八月轉分明烱如素練西南傾年年歲歲見河漢
坊坊曲曲聞砧聲良人萬里事征行砧聲中有玉關情
遙知鐵衣冷如水指定明河白髮生磧中草死駱駝鳴
萬里却望長安城兒生總角爺未見歸心頓覺封侯輕
漢家自古有匈奴付與窮荒何足圖只願無光太白低
還家為婦說征西
吴娘曲
鏡奩蠶出千蟻黑釵梁梅小雙青豆吴娘十四未知愁
羅衣巳覺傷春瘦閒尋女伴過西家鬭草歸來日未斜
睡睫蒙蒙嬌欲閉隔簾微雨壓楊花
東吴女兒曲
東吴女兒語如鶯十三不肯學吹笙鏡奩初喜稚蠶出
窗眼巳看雙繭成庭空日暖花自舞簾卷巢乾燕新乳
阿弟貪書下學遲獨㨂詩章教鸚鵡
聽琴
疎簾曲檻蘋風凉細腰美人藕絲裳綠藤水紋穿矮床
玉指纖纖彈履霜高林鶯囀日正長幽澗泉鳴夜未央
哀思不怨和而莊有齋淑女禮自防世人但惑青樓倡
琵琶箜篌雜胡羌試聽一曲醒汝狂文姬指法傳中郎
夏白紵
雲母屏薄望如空水晶簾疎不礙風美人獨立何所似
白玉芙蓉秋水中素綃細織冰蠶縷清寒不受人間暑
晩來浴罷綠窗閒自把新詩教鸚鵡
得韓無咎書寄使北時宴東都驛中所作小闋
大梁二月杏花開錦衣公子乘傳來桐隂滿第歸不得
金轡玲瓏上源驛上源驛中搥畫鼓漢使作客誰作主
舞女不記宣和粧廬兒盡能邊城語書來寄我宴時詞
歸鬢知添幾縷絲有志未須深感慨築城會據拂雲祠
題少陵畫像
長安落葉紛可掃九陌北風吹馬倒杜公四十不成名
袖裏空餘三賦草車聲馬聲喧客枕三百青銅市樓飲
杯殘臠冷正悲辛仗内鬭雞催賜錦
荆州歌
楚江粼粼綠如釀銜尾江邊繫朱舫東征打鼓掛高帆
西上湯瀦聯百丈伏波古廟占好風武昌白帝在眼中
倚樓女兒笑迎客清歌未盡千觴空沙頭陌巷三千家
烟雨冥冥開橘花峽人住多楚人少土鐺争上茱萸茶
蹋磧
鬼門關外逢人日蹋磧千家萬家出竹枝慘戚雲不動
劒氣聯翩日初夕行人十有八九癭見慣何曾羞顧影
江邊沽酒沙上卧峽口月出風吹醒人生未死信難知
憔悴䕫州生鬢絲何日畫船搖桂檝西湖却賦探春詩
岳池農家
春深農家耕末足原原叱叱兩黃犢泥融無塊水初渾
雨細有痕秧正綠綠秧分時風日美時平未有差科起
買花西舍喜成㛰持酒東隣賀生子誰言農家不入時
小姑畫得城中眉一雙素手無人識空村相喚看繅絲
農家農家樂復樂不比市朝争奪惡宦遊所得能幾何
我巳三年廢東作
瞿塘歌
四月欲盡五月來峽中水漲何雄哉浪花高飛暑路雪
灘石怒轉晴天雷千艘萬舸不敢過篙師柁工心膽破
人人隂拱待勢衰誰敢輕行犯竒禍一朝時去不自由
山腹空有沙痕留君不見陸子歲暮來䕫州瞿塘峽水
平如油
登錦城新樓徧至西園池亭
狂夫無計奈狂何何况登臨逸興多千疊雪山連滴博
一更春水入摩訶吟餘騎省霜侵鬢釣罷玄冥雨滿蓑
逐敵榆間期尚遠不妨隨處得婆娑
感秋
西風急杵搗行衣客子關情正此時萬事從今聊復爾
百年強半欲何之華堂蟋蟀悲清夜金井梧桐戀故枝
一枕凄凉眠不得呼燈起作感秋詩
早起至江原
喔喔鳴雞促曉程翻翻飛鷺導孤征節旌盡落歸猶遠
眼帶頻移瘦自驚小市蕭條黃葉滿斷橋零落綠苔生
居人猶復多愁思何况天涯倦客情
絶勝亭
蜀漢遺蹤歲月侵京華乖隔少來音登臨忽據三江會
飛動從來萬里心地勝頓驚詩律壯氣增那惜酒杯深
一琴一劒白雲外揮手家山何處尋
冬晩山房書事
山澤何妨老太平巉巉骨相本來清月明滿地看梅影
露下隔溪聞鶴聲未辨藥苖逢客問欲酬琴價約僧評
胡奴仁祖今俱絶且學湘纍拾菊英
謁凌雲大像
出郭幽尋一笑新忙呼艇子載烟津不辭老疾步高閤
却欲今生識偉人泉鏡正涵螺髻綠浪花那犯寶趺塵
始知神力無窮盡丈六黃金小果身
深居
作吏難堪簿領迷深居聊復學幽棲病來酒戸何妨小
老去詩名不厭低零落野雲寒傍水霏微山雨晩成泥
自憐甫里家聲在小摘殘蔬遶敗畦
題丈人觀道院壁
淡烟浮月磬聲殘木影如龍布石壇偶駕青鸞塵世上
閒吹玉笛洞天寒竒香滿院晨炊藥異氣穿岩夜就丹
却笑飛仙未㤀俗金貂猶着侍中冠
晩登横溪橋
犖确坡頭笻竹枝西臨村路立多時賣蔬市近還家早
煮井人忙下麥遲病客情懷常怯酒山城光景盡供詩
晩來試問愁多少只託高樓横笛吹
登劒南西川門感懷
自古高樓傷客情更堪萬里望吴京故人不見暮雲合
客子欲歸春水生瘴癘連年須藥石退藏無地着柴荆
諸公勉畫平戎策投老深思看太平
城上
疾步登城殊未衰欣然一笑擲笻枝正當閒似白鷗處
不减徤如黃犢時秋野烟雲横慘淡暮天樓閣倚參差
高吟醉舞㤀歸去乞與丹青設色竒
秋晩登城北門
幅巾藜杖北城頭卷地西風滿眼愁一點烽傳散關信
兩行雁帶杜陵秋山河興廢客搔首身世安危人倚樓
横槊賦詩非復昔夢魂猶繞古梁州
席上作
清波畫槳浣花船小簟疎簾角黍筵一幅葛巾林下客
百壺春酒飲中仙散懷絲管繁華地寄傲江湖浩蕩天
浮世升沈何足計丹成碧落珥貂蟬
送梅
零落梅花不自由斷腸容易付東流與人又作經年别
問月應知此夜愁巳是狂風卷平野不禁横笛起危樓
何時小雪山隂路處處尋香繫釣舟
醉中登避俗臺
半醉行歌上古臺脱巾散髮謝氛埃但知禮豈為我設
莫問客從何處來剡曲烟波菱蔓滑邪溪風露藕花開
老來世事渾成懶一棹幽尋未擬回
病起
山村病起帽圍寬春盡江南尚薄寒志士凄凉閒處老
名花零落雨中看斷香漠漠便支枕芳草離離獨倚闌
收拾吟牋停酒椀年年觸事動憂端
臨安春雨初霽
世味年來薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戲分茶
素衣莫起風塵歎猶及清明可到家
聞猿
瘦盡腰圍不為詩良辰流落自成悲也知客裏偏多感
誰料天涯有所思漢塞角殘人不寐渭城歌罷客將離
故應未抵聞猿恨况是巫山廟裏時
芳華樓夜飲
射虎將軍老不侯尚能豪縱醉江樓笙歌雜沓娱清夜
風露高寒接素秋少日壯心輕玉塞暮年幽夢墮滄洲
人間清絶沅湘路常笑靈均如許愁
留題雲門草堂
小住初為旬月期二年留滯未應非尋碑野寺雲生履
送客溪橋雪滿衣親洗硯池餘墨漬卧看爐面散烟霏
他年遊宦應無此早買漁蓑未老歸
十二日宿東林寺
看盡江湖千萬峯不嫌雲夢芥吾胸戲招西塞山前月
來聽東林寺裏鐘遠客豈知今再到老僧能記昔相逢
虚窗熟睡誰驚覺野碓無人夜自舂
秋雨初霽戲筆
墨入紅絲點漆濃閒將倦筆寫秋客雨聲巳斷時聞滴
雲氣將歸别起峯斜日半穿臨水竹好風遙送隔城鐘
遠遊更動輕舟興太息何人觧見從
七十三吟
七十三年事事新涵濡幸作六朝民髮無可白方為老
酒不能賒始覺貧末路巳悲身自客此心猶與物為春
柴門勿謂常岑寂時有鄉隣請藥人
泛舟澤中雨夜
無窮烟浪接空濛秦望稽山醉眼中虹斷巳收千嶂雨
鶴歸還駕九天風漁舟容與横沙際水鳥號呼傍葦叢
興盡還家忽三鼓半輪殘月斗杓東
燈下看梅
風雨經旬却倚闌梅花接得就燈看有情應記去年别
無寐不禁清夜寒病起支笻幽興在春遲載酒後期寬
籬東數樹猶竒絶日遣蠻童候路乾
江樓醉中作
淋漓百榼宴江樓秉燭揮毫氣尚遒天上但聞星主酒
人間寕有地埋憂生希李廣名飛將死慕劉伶贈醉侯
戲語住人頻一笑錦江城巳六年留
寒食臨川道中
百卉千花了不存墮溪飛絮看無痕家人自作清明節
老子來穿綠暗村日暮啼鴉隨野祭雨餘荒蔓上頹坦
道邊醉飽休相避作吏堪羞甚乞墦
成都歲暮始微寒小酌遣興
革帶頻移紗帽寬茶鐺初熟篆香殘疎梅巳報先春信
小雨新成十月寒身似野僧猶有髮門如村舍強名官
鼠肝蟲臂俱無擇遇友差能罄一歡
彌牟鎮早行
孤燈照影聽初雞攬轡情懷倍慘凄雪作未成雲意閉
茒荒無際客魂迷觸寒手指藏猶裂畏險圖書弃不携
老去有文無賣處等閒題徧蜀東西
涪州
古壘西偏曉繫舟倚闌搔首思悠悠欲營丹竈竟無地
不見荔枝空遠遊官道近江多亂石人家避水半危樓
使君不用勤留客瘴雨蠻烟我欲愁
枕上作
龍鍾七十豈前期矮帽枯笻與老宜愁得酒巵如敵國
病須書卷作良醫登山筋力雖猶徤閉戸工夫頗自知
今日快晴春睡足卧聽簷鵲巳多時
小圃獨酌
少年裘馬競豪華豈料今為老圃家數點霏微社公雨
兩叢閒淡女郎花詩成枕畔常難記酒滿街頭却易賒
自笑爾來能用短只將眠醉作生涯
人日雪
病卧江村不厭深貂裘無奈曉寒侵非賢那畏蛇年厄
多難却愁人日隂嫋嫋孤雲生翠壁霏霏急雪灑青林
一盂飯罷無餘事坐看生臺下凍禽
秋雨
剡曲高秋一草亭雨來迨我醉初醒豪吞平野宜閒望
亟打虚窗入静聽沙上濕雲號斷雁籬根衰草綴孤螢
老人懶復親燈火卧看爐香掩素屏
秋雨北榭作
秋風吹雨到江濆小閣疎簾晩色分津吏報增三尺水
山僧歸入萬重雲飄零露井無桐葉斷續烟汀有雁羣
了却文書早尋睡簷聲偏愛枕間聞
樊江觀梅
莫笑山翁老據鞍探梅今夕到江干半灘流水浸殘月
一夜清霜催晩寒倚醉更教重秉燭怕愁元自怯憑欄
誰知携客芳華日曾費纏頭錦百端
梅花
月地雲階暗斷腸知心誰觧賞孤芳相逢只怪影亦好
歸去始知身是香渡口耐寒窺淨綠橋邊凝怨立昏黃
與卿俱是江南客剰飲樽前說故鄉
射的山觀梅
射的山前雨墊巾籬邊初見一枝新照溪盡洗驕春意
倚竹真成絶代人餐玉元知非火食化衣應笑走京塵
即今畫史無名手試把清詩當寫真
山行過僧庵不入
垣屋參差竹塢深舊題名處懶重尋茶爐烟起知清興
碁子聲疎識苦心淡日暉暉孤市散殘雲漠漠半川隂
長吟未斷清愁起巳見横枝宿暮禽
送陳懷叔赴上臯酒官却還都下
竒才初試發硎刀疋馬秋風到上臯地近雖同三輔重
時平無復五陵豪極知稳步雲霄路却要微知郡縣勞
歸去平津首開宴吐茵應復忤西曹
雜興
散髮林間萬事輕夢魂安稳氣和平只知秋菊有佳色
那問荒雞非惡聲達士招呼同嘯傲福人分付與功名
一篇說盡逍遙理始信蒙莊是達生
雪夜感舊
江月亭前樺燭香龍門閣上䭾聲長亂山古驛經三折
小市孤城宿兩當晩歲猶思事鞍馬當時那信老耕桑
綠沈金鏁俱塵委雪酒寒燈淚數行
憶昔
憶昔從戎出渭濱壺漿馬首泣遺民夜棲高冡占星象
晝上巢車望塞塵共道功名方迫逐豈知老病只逡廵
燈前撫卷空流涕何恨人間失意人
夢蜀
夢飲成都好事家新籹執樂雁行斜赭肩郫縣千筒酒
照眼彭州百䭾花醉帽傾欹歌未闋罰觥瀲灔笑方譁
霜鐘喚覺晨窗白自怪無端一念差
小雨極凉舟中熟睡至夕
舟中一雨掃飛蠅半脱綸巾卧翠藤清夢初回窗日晩
數聲柔櫓下巴陵
讀書
面骨峥嶸鬢欲疎退藏祗合卧蝸廬自嫌尚有人間意
射雉歸來夜讀書
文君井
落魄西川泥酒杯酒酣幾度上琴臺青鞋自笑無拘束
又向文君井畔來
花時遍遊諸園
為愛名花抵死狂只愁風日損紅芳綠章夜奏通明殿
乞借春隂護海棠
湖村月夕
客路風塵化素衣閒愁冉冉鬢成絲平生不負月明處
神女廟前聞竹枝
過江至蕭山縣驛東軒海棠巳謝
星星兩鬢怯年華幽館無人江月斜惆悵過江留一夕
曉風吹盡海棠花
叙州感舊
文章何罪觸雷霆風雨南溪自醉醒八十年間遺老盡
壊堂無壁草青青
石倉歴代詩選卷一百七十五
