石倉歴代詩選卷四十六
明曹學佺編
盛唐十五
元結(字次山瀼州人)
欸乃曲
誰能聽欸乃欸乃感人情不恨湘波深不怨湘水清所
嗟豈敢道空羡江月明昔聞扣斷舟引釣歌此聲始歌
悲風起歌竟愁雲生遺曲今何在逸為漁父行
貧婦詞
誰知苦貧夫家有愁怨妻請君聽其詞能不為酸悽所
憐抱中兒不如山下麑空念庭前地化為人吏蹊出門
望山澤回頭心復迷何時見府主長跪向之啼
西陽城
江北有大洲洲上堪力耕此中宜五榖不及西陽城城
畔多野桑城中多古荒衣食可力求此外何所望
小回中
叢石横大江人言是釣臺水石相衝激此中為小回回
中浪不惡復在武昌郭來客去客船皆向此中泊
閔荒詩
煬皇嗣君位隋德滋昏幽日作及身禍以為長世謀居
常恥前王不思天子遊意欲出眀堂便登浮海舟令行
山川改功與玄造侔河淮可支合峰&KR2515;生回溝封隕下
澤中作山防逸流&KR0008;&KR2476;狀龍鷁若負宫闕浮荒娛未央
極始到滄海頭忽見海門山思作望海樓不知新都城
已為征戰丘吾聞古賢君其道當靜柔慈惠恐不足端
和忘所求嗟嗟有隋氏惛惛誰與儔
舂陵行
癸夘歲漫叟授道州刺史道州舊四萬餘戸經賊
巳來不滿四千大半不勝賦税到官未五十日承
諸使徵求符牒二百餘封皆曰失其限者罪至貶
削於戲若悉應其命則州縣破亂刺史欲焉逃罪
若不應命又即獲罪戾必不免也吾將守官靜以
安人待罪而已此州是舂陵故地故作舂陵行以
達下情
軍國多所需切責在有司有司臨郡縣刑法競欲施供
給豈不憂徵斂又可悲州小經亂亡遺人實困疲大都
無十家大族命單羸朝餐是草根暮食仍木皮出言氣
欲絶意速行步遲追呼尚不忍况乃鞭撲之郵亭傳急
符來往跡相追更無寬大恩但有廹促期欲令鬻兒女
言發恐亂随悉使索其家而又無生資聽彼道路言怨
傷誰復知去冬山賊來殺奪幾無遺所願見王官撫養
以惠慈奈何重驅逐不使存活為安人天子命符節我
所持州縣忽亂亡得罪復是誰逋緩違詔令蒙責固其
宜何人采國風吾欲獻此辭
賊退示官吏(有序)
癸夘歲西原賊入道州焚燒殺掠幾盡而去明年
賊又攻永破邵不犯此州邊鄙而退豈力能制敵
歟盖蒙其傷憐而已諸使何為忍苦徵斂故作此
一篇以示官吏
昔年逢太平山林二十年泉源在庭戸洞壑當門前井
税有常期日晏猶得眠忽然遭世變數歲親戎旃今來
典斯郡山夷又紛然城小賊不屠人貧傷可憐是以䧟
鄰境此州獨見全使臣將王命豈不如賊焉今彼徵斂
者廹之如火煎誰能絶人命以作時世賢思欲委符節
引竿自刺船將家就魚麥歸老江湖邊
雪中懷孟武昌
冬來三度雪農者懽歲稔我麥根已深各得在倉廪天
寒未能起孺子驚人寢云有山客來籃中見冬蕈燒柴
為温酒煮鱖為作瀋客亦愛杯樽思君共歡飲所嗟山
路閒時節寒又甚不能苦相邀興盡還就枕
與瀼谿鄰里
昔年苦逆亂舉族來南奔日行幾十里愛君此山村峰
谷呀回映誰家無泉源修竹多夾路扁舟皆到門瀼谿
中曲濱其陽有閒園鄰里昔贈我許之及子孫我嘗有
匱乏鄰里能相分斯人轉貧弱力役難自存誰將瀼濱
苦付與曲中論
招孟武昌
風霜枯萬物退谷如春時窮冬涸江海杯湖澄清漪湖
盡到谷口單船近階墀湖中更何好坐見大江水欹石
為水涯半山在湖裏谷口聲潺湲絶壑流寒泉松桂蔭
茅舍白雲生坐邊武昌縣主賢武昌人不厭退谷正可
遊杯湖任來泛湖上有水鳥見人不飛鳴谷口有山獸
往往随人行莫將車馬來令我鳥獸驚
招陶别駕家陽華作
海内厭兵革騷騷十二年陽華洞中人似不知亂焉誰
能家此地終老可自全草堂背巖洞幾峰軒戸前清渠
匝庭堂出門仍灌田半崖盤石徑高亭臨極顛引望見
何處迤逶隴北川杉松幾萬株蒼蒼滿前山巖高曖華
陽飛溜何潺潺洞深迷遠近但覺多洄淵晝遊興未盡
日暮不欲眠探燭飲洞中醉昏潄寒泉始知天下心耽
愛各有偏陶家世高逸公忍不獨然無或畢婚嫁竟為
俗務牽
遊石谿示學者
小谿在城下形勝堪賞愛尤宜春水滿水石更殊怪長
山勢廻合井邑相縈帶石林繞舜祠西南正相對階庭
無爭訟郊境罷守衛時時谿上來勸引辭學輩今誰不
務武儒雅道將廢豈忘二三子旦夕相勉勵
遊潓泉示泉上學者
顧吾漫浪久不欲有所拘每到潓泉上情性可安舒草
堂在山曲澄瀾涵階除松竹蔭幽徑清源湧坐隅築塘
列浦畦引流灌時蔬復在郊郭外正堪靜者居愜心則
自適喜尚人或殊此中若可安不服銅虎符
漫問相里黃州
東鄰有漁父西鄰有山僧各問其性情變之俱不能公
為二千石我為山海客志業豈不同今已殊名跡相里
不相顧相友且相異何况天下人而欲同其意人意苟
不同分寸不相容漫問軒裳客何如耕釣翁
宴湖上亭作
廣亭盖小湖湖亭實清曠軒窗幽水石怪異尤難狀石
樽能注酒寒水宜初漲岸曲坐客稀杯桴上搖漾遠水
入簾幕浙瀝吹酒舫欲去未回時飄飄正堪望酣興思
共醉促樽更相向舫去若驚鳬溶瀛滿湖浪朝來暮忘
返暮歸獨惆悵誰肯愛林泉從吾老湖上
樊上漫作
漫家郎亭下復在樊水邊去郭五六里扁舟到門前山
竹繞茅舍庭中有寒泉西邊雙石峰引望堪忘年四鄰
皆漁父近渚多閒田且欲學耕釣於斯求老焉
登白雲寺
出門見南山喜逐松徑行窮高欲極遠始到白雲亭長
山繞井邑登望宜新晴洲渚曲湘水縈廻随郡城九疑
千萬峰嵺嵺天外青煙雲無遠近皆傍林嶺生俯視松
竹問水石何幽清涵映滿軒戸娟娟如鏡明何人病惽
濃積醉且未醒與我一登臨為君安性情
朝陽巖下歌
朝陽巖下湘水深朝陽洞口寒泉清零陵城郭夾湘岸
巖洞幽竒帶郡城荒蕪自古人不見零陵徒有先賢傳
水石為娛安可羡長歌一曲留相勸
宿無為觀
九疑山深幾千里峰谷﨑嶇人不到山中舊有仙老家
十里飛泉遶丹竈如今道士三四人茹芝鍊玉學輕身
霓裳羽盖傍臨壑飄颻似欲來雲鶴
說洄谿招退者
長松亭亭滿四山山間乳竇流清泉洄谿正在此山裏
乳水松膏當灌田松膏乳水田肥良稻苗如蒲米粒長
糜色如珈玉液酒酒熟猶聞松節香谿邊老翁年幾許
長男頭白孫嫁女問言只食松田米無藥無方向人語
浯谿石下多泉源盛暑大寒冬大温屠蘇宜在水中石
洄谿一曲自當門吾今欲作洄谿翁誰能住我舍西東
勿憚山深與地僻羅浮尚有葛仙翁
石魚湖上醉歌
石魚湖似洞庭夏水欲滿君山青山為樽水為沼酒徒
歴歴坐洲島長風連日作大浪使人不能運酒舫我持
長瓢坐巴丘酌飲四坐以散愁
石宫四詠
石宫春雲白白雲宜蒼苔拂雲踐石徑俗士誰能來
石宫夏水寒寒水宜高林遠風吹蘿蔓野客熙清隂
石宫秋氣清清氣宜山谷落葉逐霜風幽人愛松竹
石宫冬日煖煖日宜温泉晨光靜水霧逸者猶安眠
欸乃曲三首
偶存名跡在人間順俗安時到處閒來謁大官兼問政
扁舟却入九疑山
湘江二月春水平滿月和風宜夜行唱橈欲過平陽戍
守吏相呼問姓名
千里楓林煙雨深無朝無暮有猿吟停橈靜聽曲中意
好似雲山韶濩音
蕭穎士(字茂挺鄱陽人)
重陽陪元魯山登北城贈别
山縣遶古堞悠悠快登望雨餘秋天高目盡無隠狀綿
連&KR1591;川迥杳渺鴉路深彭澤興不淺臨風動歸心賴兹
琴堂暇傲睨傾菊酒人知歲已登從政復何有遠山十
里碧一道銜長雲青霞半落日混合疑晴曛漸聞驚栖
羽坐歎清夜月中歡愴有違行子念明發僅能泯寵辱
未免傷離别江湖不可忘風雨勞相思明時當盛才短
伎安所設何日謝百里從君漢之澨
仰答韋司業垂訪
呦呦食萍鹿常飲清泠川但悦豐草美寧知牢饌鮮主
人有幽意將以充林泉羅網幸免傷蒙君復羈牽高堂
列衆賓廣座鳴清絃俯仰轉驚惕徘徊獨憂煎緬懷雲
巖路欲往無由緣物各有所好違之傷自然
晉代有儒臣當年富詞藻立言寄青史將以贊王道遼
落緬歲時辛勤歴江島且言風波倦探涉豈為寶不遇
庾征西云誰展懷抱士貧乏知已安得成所好
答鄒象先
桂枝常共擢茅茨冀同薦一命何阻修載馳各川縣壯
圖悲歲月明代恥貧賤回首無津梁祗令二毛變
蒙山作
東蒙鎮海沂合沓餘百里清秋淨氛靄崖崿隠天地于
役勞往還息徒暫攀騎將窮絶迹處偶得冥心理雲氣
雜虹霓松聲亂風水微明綠林際杳窱丹洞裏仙鳥時
可聞羽人邈難視此焉多深邃賢逹昔所秘子尚捐俗
紛季随躡遐軌蘊真道彌曠懷古情未已白鹿凡幾遊
黃精復奚似顧予尚牽纏家業重書史少學務從師壯
年貴趨仕方馳桂林譽未暇桃源美歲暮期再尋幽哉
羡門子
送張翬下第歸江東
俱飛仍失路綵服邇清波地積東南美朝遺甲乙科客
愁千里别春色五湖多明日舊山去其如相望何
越江秋曙
扁舟東路遠曉月下江濆瀲灧信潮上蒼茫孤嶼分林
聲寒動葉水氣曙連雲暾日浪中出榜歌天際聞伯鸞
常去國安道惜離羣延首剡谿近詠言懷數君
山莊月夜作
獻書嗟棄置疲拙歸田園且事計然策將符公冶言桑
榆清暮景雞犬應遥村蠶罷里閭晏麥秋田野喧澗聲
連枕簟峰勢入階軒未奏東山妓先傾北海樽隴瓜香
早熟庭果落初繁更愜野人意農談朝竟昏
李華(字遐叔趙郡人)
詠史
漢皇修雅樂乘輿臨太學三老與五更天皇親割牲一
人調風俗萬國和且平單于驟欵塞武庫欲銷兵文物
此朝盛君臣何穆清至今壝壇下如有簫韶聲
巢許在嵩潁陶唐不得臣九州尚洗耳一命安能親緜
邈數千祀丘中誰隠淪朝遊公卿府夕是山林人蒲帛
揚側陋薜蘿為縉紳九重念入夢三事思降神且設庭
中燎寧窺泉下鱗
日照崑崙上羽人披羽衣乘龍駕雲霧欲往心無違此
山在西北乃是神仙國靈氣皆自然求之不可得何為
漢武帝精思徧羣山糜費巨萬計宫車終不還蒼蒼茂
陵樹足以戒人間
文侯耽鄭衛一聽一忘餐白雪燕姬舞朱絃趙女彈淫
聲流不返慆蕩日無端獻歲受朝時鳴鐘讌百官兩牀
陳管磬九奏殊未闌對此惟恐卧更能整衣冠
寄趙七侍御(并序)
自餘干谿行經弋陽至上饒山川幽麗思與雲卿
同遊邈不可得因叙疇年之素寄懷於篇云
搖槳曙江流江清山復重心愜賞未足川迴失前峰凌
灘出極浦曠若天地通君陽青嵯峨開坼混元中九潭
魚龍窟仙成羽人宫隂奥潛鬼物精光動煙空玄猿啼
深蘢白鳥戲葱蒙飛湍鳴金石激溜鼓雷風雨濯萬木
鮮霞照千山濃草閒長餘綠花靜落幽紅渚煙見晨釣
山月聞夜舂覆谿窈窕波涵石淘溶溶丹丘忽聚散素
壁相奔衝白日破昏靄靈山出其東勢排昊蒼上氣壓
吳越雄迴頭望雲卿不得相追從遇勝悲獨遊貪竒相
欣逢禽尚彼何人胡為束樊籠吾師度門教投弁躡遐
蹤
仙遊寺
舍事入樵徑雲木深谷口萬壑移晦明千峰轉前後嶷
然龍潭上石勢若奔走開坼秋天光崩騰夏雷吼靈谿
自兹去紆直互紛糾聽聲靜復喧望色無更有冥冥翠
微下高殿映杉柳滴滴洞穴中懸泉響相扣昔時秦王
女羽化年代久日暮松風來簫聲生左右早窺神仙籙
願結芝术友安得羡門方青囊擊吾肘
春遊吟
初春遍芳甸千里藹盈矚美人摘新英步步玩春綠所
思杳何處宛在吳江曲可憐不得共芳菲日暮歸來淚
滿衣
長門怨
弱體鴛鴦薦啼妝翡翠衾鴉鳴秋殿曉人靜禁門深每
憶椒房寵那堪永巷隂自驚羅帶緩非復舊來心
奉使朔方贈郭都護
絶塞臨光祿孤營佐貳師鐡衣三月冷金鼓朔風悲都
護徵兵日將軍破虜時揚鞭玉關道回首望旌旗
春行寄興
宜陽城下草萋萋澗水東流復向西芳樹無人花自落
春山一路鳥空啼
嚴武(字季&KR0574;中書侍郎挺之之子)
題巴州光福寺楠木
楚江長流對楚寺楠木幽生赤崖背臨谿插石盤老根
苔色青蒼山雨㾗高枝閙葉鳥不度半掩白雲朝與暮
香殿蕭條轉密隂花龕滴瀝垂清露聞道偏多越水頭
煙生霽斂使人愁月明忽憶湘水夜猿呌還思鄂渚秋
看君幽靄幾千丈寂莫窮山今遇賞亦知鐘梵報黃昏
猶卧禪牀戀竒響
寄杜拾遺錦江野亭
漫向江頭把釣竿懶眠沙草愛風湍莫倚善題鸚鵡賦
何須不着鵕䴊冠腹中書籍幽時曬肘後醫方靜處看
興發會能馳駿馬應須直到使君灘
巴嶺答杜二見憶
卧向巴山落月時兩鄉千里夢相思可但步兵偏愛酒
也知光祿最能詩江頭赤葉楓愁客籬外黃花菊對誰
跂馬望君非一度冷猿秋雁不勝悲
班婕妤
賤妾如桃李君王若歲時秋風一已勁搖落不勝悲寂
寂蒼苔滿沈沈綠草滋繁華非此日指輦竟何辭
軍城早秋
昨夜秋風入漢關朔雲邊月滿西山更催飛將追驕虜
莫遣沙場匹馬還
奚賈(常建同時人)
嚴陵灘下寄常建
日入溪水靜尋真此亦難乃知滄洲人道成仍釣竿漾
檝乘微月振衣生早寒紛吾成獨往自速耽考槃已息
漢隂誚且同濠上觀曠然心無涯誰問容膝安
謁李尊師
萬物返常性惟道貴自然先生容其微隠几為列仙鍊
魄閉瓊戶養毛飛洞天將知逍遥久得道無歲年
尋許山人亭子
桃源若遠近漁子棹輕舟川路行難盡人家到漸幽山
禽拂席起溪水入庭流君是何年隠如今成白頭
李康成
江南行
楊柳青青鶯欲啼風光搖蕩綠蘋齊金陵城頭日色低
日色低情難極水中鳬鷖雙比翼
采蓮曲
采蓮去月沒春江曙翠鈿紅袖水中央青荷蓮子雜衣
香雲起風生歸路長歸路長那得久各廻船兩搖手
玉華仙子歌
紫陽仙子名玉華珠盤承露餌丹砂轉態凝情五雲裏
嬌顔千歲芙蓉花紫陽綵女矜無數遥見玉華皆掩嫭
高堂初日不成妍洛渚流風徒自憐璇階霓綺閣碧題
霜羅幕仙娥桂樹長自春王母桃花未嘗落上元夫人
賓上清深宫寂歴厭層城觧佩空憐鄭交甫吹簫不逐
許飛瓊溶溶紫庭步渺渺瀛臺路蘭陵貴士謝相逢濟
北書生尚回顧滄洲傲吏受金丹清心廻望雲之端羽
盖霓裳一相識傳情寫念長無極長無極永相随攀霄
歴金闕弄影下瑶池夕宿紫府雲母帳朝餐玄圃崑崙
芝不學蘭香中道絶却教青鳥報相思
自君之出矣
自君之出矣絃吹絶無聲思君如百草撩亂逐春生
張廵(蒲州人)
聞笛
岧嶤試一臨虜騎附城隂不辨風塵色安知天地心營
開邊月近戰苦陣雲深旦夕更樓上遥聞横笛音
守睢陽作
接戰春來苦孤城日漸危合圍侔月暈分守若魚麗屢
厭黃塵起時將白羽揮裹瘡猶出陣飲血更登陴忠信
應難敵堅貞諒不移無人報天子心計欲何施
顔真卿(字清臣瑯琊人)
謝陸處士杼山折青桂花見寄之什
羣子遊杼山山寒桂花白綠荑含素萼采折自逋客忽
枉巖中詩芳香潤金石全高南越蠧豈謝東堂策會愜
名山期從君恣幽覿
贈僧皎然
秋意西山多别岑縈左次繕亭歴三癸安趾鄰什寺元
化隠靈蹤始君啓高致誅榛養翹楚鞭草理芳穗俯砌
披水容逼天掃峰翠境新耳目換物遠風塵異倚石忘
世情援雲得真意嘉禾幸勿剪禪侣欣可庇衛法大臣
過佐游羣英萃龍池護清激虎節到深邃徒想嵊頂期
于今沒遺記
使過瑶臺寺有懷圓寂上人
真卿昔以天寶元年尉醴泉亟過瑶臺寺圓寂上
人院秩滿遷監察御史廵覆諸陵而上人巳去此
寺大歷十三年春二月以刑部尚書謁拜昭陵慨
然有懷其詞曰
上人居此寺不出三十年萬法元無著一心惟趣禪忽
紆塵外軫遠訪區中緣及爾不復見支提猶岌然
登平望橋下作
登橋試長望望極與天平際海蒹葭色終朝鳬雁聲近
山猶髣髴遠水忽微明更覺諸公作知高題柱名
刻清遠道士詩因而繼作
不到東山寺於今五十春朅來從舊賞林壑宛相親吳
子多藏日秦王厭勝辰劍池穿萬仞盤石坐千人金氣
騰為虎琴臺化若神登壇仰生一捨宅歎珣珉中嶺分
雙樹廻巒絶四鄰窺臨江海接崇飾四時新客有神仙
者於茲雅麗陳名高清遠峽文聚斗牛津跡異心寧閒
聲同質豈均悠然千載後知我揖光塵
張謂(字正言河南人)
讀後漢逸人傳
龐公南郡人家在襄陽里何處偏來往襄陽東陂是誓
將業田種終得保妻子何言二千石乃欲勸吾仕鸛鵲
巢茂林黿鼉穴深水萬物從所從吾心亦如此不見鹿
門山朝朝白雲起採藥復採樵優游終暮齒
同孫構免官後登薊樓
昔在五陵時年少心亦壯常矜有竒骨必是封侯相東
走到營州投身事邊將一朝去鄉國十載履亭障部曲
皆武夫功成不相讓猶希虜塵動更取林胡帳去年大
將軍忽負樂生謗北别傷士卒南遷死炎瘴濩落悲無
成行登薊丘上長安三千里日夕西南望寒沙榆塞沒
秋水灣河漲策馬從此辭雲山保閒放
代北州老翁答
負薪老翁往北州北望鄉關生客愁自言老生有三子
兩人巳向黃沙死如今小兒新長成明年聞道又徵兵
定知此别必零落不及相随同死生盡將田宅借鄰戸
且復伶俜去鄉土在生本求多子孫及有誰知更辛苦
近傳天子尊武臣強兵直欲静胡塵安邊自合有長策
何必流離中國人
湖上對酒行
夜坐不厭湖上月晝行不厭湖上山眼前一樽乂長滿
心中萬事如等閒主人有黍百餘石濁醪數斗應不惜
即今相對不盡歡别後相思復何益茱萸灣頭歸路賒
願君且宿黃公家風光若此人不醉參差辜負東園花
贈喬林
去年上策不見收今年寄食仍淹留羡君有酒能使醉
羨君無錢能不憂如今五侯不愛客羨君不問五侯宅
如今七貴方自尊羨君不過七貴門丈夫會應有知已
世上悠悠何足論
邵陵作
嘗聞虞帝苦憂人祗為蒼生不為身巳道一朝辭北闕
何須五月更南廵昔時文武皆銷鑠今日精靈常寂寞
班竹年來笋自生白蘋春盡花空落遥望零陵見舊丘
蒼梧雲起至今愁惟餘帝子千行淚添作瀟湘萬里流
寄崔澧州
共襆臺郎被俱褰郡守帷罰金殊往日鳴玉幸同時五
馬來何晚雙魚贈已遲江頭望卿月無夜不相思
送裴侍御歸上都
楚地勞行役秦城罷鼓鼙舟移洞庭岸路出武陵谿江
月随人影山花趁馬蹄離魂將别夢先己到關西
送青龍一公
事佛輕金印勤王度玉關不知從樹下還肯到人問楚
水青蓮淨吳門白日閒聖朝須助理絶莫愛東山
送韋侍御赴上都
天朝辟書下風憲取才難更謁麒麟殿重簪獬豸冠月
明湘水夜霜重桂林寒别後頭堪白時時鏡裏看
餞田尚書還兖州
忠義三朝許威名四海聞更乘歸魯詔猶憶破胡勲别
路逢霜雨行營對雪雲明朝郭門外長揖大將軍
送杜侍御赴上都
避馬臺中貴登車嶺外遥還因貢賦禮來謁大明朝地
入商山路鄉連渭水橋承恩返南越樽酒重相邀
道林寺送莫侍御
何處堪留客香林隔翠微薜蘿通驛騎山竹挂朝衣霜
引臺烏集風驚塔雁飛飲茶勝飲酒聊以送將歸
别睢陽故人
少小客遊梁依然似故鄉城池經戰陣人物限存亡夏
雨桑條綠秋風麥穗黃有書無寄處相送一沾裳
郡南亭子宴
亭子春城外朱門向綠林柳枝經雨重松色帶烟深漉
酒迎山客穿池集水禽白雲常在眼聊足慰人心
早春陪崔中丞浣花谿宴得暄字
旌節臨谿口寒郊斗覺暄紅亭移酒席畫鷁逗江村雲
帶歌聲颺風飄舞袖翻花間催秉燭川上欲黃昏
燕鄭伯璵宅
正月風光好逢君上客稀曉風催鳥囀春雪帶花飛堂
上吹金管庭前試舞衣俸錢供酒債行子未須歸
夜同宴用人字
北斗回新歲東園值早春竹風能醒酒花月觧留人邑
宰陶元亮山家鄭子真平生頗同道相見日相親
過從弟制疑官竹齋
羡爾方為吏衡門獨宴如野猿偷紙筆山鳥汚圖書竹
裏藏公事花間隠使車不妨垂釣坐時膾小江魚
揚州雨中張十七宅觀妓
夜色帶寒煙燈花拂更燃殘妝添石黛豔舞落金鈿掩
笑須欹扇迎歌乍動絃不知巫峽雨何事海西邊
登金陵臨江驛樓
古戍依重險高樓見五梁山根盤驛道河水浸城墻庭
樹巢鸚鵡園花隠麝香忽然江浦上憶作捕魚郎
同王徵君湘中有懷
八月洞庭秋瀟湘水北流還家萬里夢為客五更愁不
用開書帙偏宜上酒樓故人京洛滿何日復同遊
官舍早梅
階下雙梅樹春來畫不成晚時花未落隂處葉難生摘
子防人到攀枝畏鳥驚風光先占得桃李莫相輕
玉清公主挽詞
學鳳年猶小乘龍日尚賒初封千戸邑忽駕五雲車地
接金人岸山通玉女家秋風何太早吹落禁園花
别韋郎中
星軺計日赴岷峨雲樹連天阻笑歌南入洞庭随雁去
西過巫峽聽猿多崢嶸洲上飛黃蝶灧澦堆邊起白波
不醉郎中桑落酒教人無奈别離何
送皇甫齡宰交河
將軍帳下來從容小邑彈琴不易逢樓上胡笳傳别怨
樽中臘酒為誰濃行人醉出雙門道少婦愁看七里峰
今日相如輕武騎多應朝暮客臨卭
杜侍御送貢物戲贈
銅柱朱崖道路難伏波横海舊登壇越人自貢珊瑚樹
漢使何勞獬豸冠疲馬山中愁日晩孤舟江上畏春寒
由來此貨稱難得多恐君王不忍看
春園家宴
南園春色正相宜大婦同行少婦随竹裏登樓人不見
花間覓路鳥先知櫻桃觧結垂簷子楊柳能低入戸枝
山簡醉來歌一曲參差笑殺郢中兒
西亭子言懷
數叢芳草在堂隂幾處閒花映竹林攀樹玄猿呼郡吏
傍谿白鳥應家禽青山看景知高下流水聞聲覺淺深
官屬不令知禮數時時緩步一相尋
送僧
童子學修道誦經求出家手持貝多葉心念優曇花得
度北州近随緣東路賒一身求清淨百毳納袈裟鍾嶺
更飛錫爐峰期結跏深心大海水廣願恒河沙北去不
堪别彼行安可涯殷勤結香火來世上牛車
同諸公遊雲公禪寺
共許尋雞足誰能惜馬蹄長空淨雲雨斜日半虹霓簷
下千峯轉忩前萬木低看花尋徑窅聽鳥入林迷地與
喧闐隔人將物我齊不知樵客意何事武陵谿
哭護國上人
昔喜三身淨今悲萬劫長不應歸北斗應是向西方舍
利衆生得袈裟弟子將鼠行殘藥椀蟲網舊繩牀别起
千花塔空留一草堂支公何處在神理竟茫茫
送盧舉使河源
故人行役向邊州匹馬今朝不少留長路關山何日盡
滿堂絲竹為君愁
題長安壁主人
世人結交須黃金黃金不多交不深縱令然諾暫相許
終是悠悠行路心
長沙失火後戲題蓮花寺
金園寶刹半長沙燒劫旁延一萬家樓殿總随煙熖去
火中何處出蓮花
早梅
一樹寒梅白玉條廻臨村路傍谿橋不知近水花先發
疑是經春雪未消
劉方平(河南人)
代宛轉歌二首
星參差明月二八燈五枝黃鶴瑶琴將别去芙蓉羽帳
惜空垂歌宛轉宛轉恨無窮願為潮與浪俱起碧流中
曉將盡黃姑織女銀河盡九華錦衾無復情千金寶鏡
誰能引歌宛轉宛轉傷别離願作楊與柳同向玉容垂
烏栖曲二首
蛾眉曼臉傾城國鳴環動佩新相識銀漢斜臨白玉堂
芙蓉行障掩燈光
畫舸雙艚錦為纜芙蓉花發蓮葉暗門前月色映横塘
感郎中夜度瀟湘
巫山高
楚國巫山秀清猿日夜啼萬重春樹合十二碧峰齊峽
出朝雲下江來暮雨西陽臺歸路直不畏向家迷
梅花落
新歲芳梅樹繁花四面同春風吹漸落一夜幾枝空少
婦今如此長城恨不窮莫將遼海雪來比後庭中
銅雀妓
遺令奉君王嚬蛾強一妝歲移陵樹色恩在舞衣香玉
座生秋氣銅臺下夕陽淚㾗沾井幹舞袖為誰長
寄嚴八判官
洛陽新月動秋砧瀚海沙場天半隂出塞能全方叔策
安親更策老萊心漢家宫裏風雲曉羌笛聲中雨雪深
懷袖未傳三歲字相思空作隴頭吟
秋夜寄皇甫冉鄭豐
洛陽清夜白雲歸城裏長河列宿稀秋後見飛千里雁
月中聞搗萬家衣長憐西雍青門道久别東吳黃鵠磯
借問客書何所寄愁心不啻兩鄉違
寄隴右嚴判官
副相西征重蒼生屬望辰還同周薄伐不取漢和親虜
陣摧枯易王師决勝頻高旗臨鼓角太白靜風塵赤狄
爭歸化青羌巳請臣遥傳閫外美盛選幕中賓玉劍光
初發冰壺色自真忠貞期報主章服豈榮身邊草含風
綠征鴻過月新胡笳長出塞隴水半歸秦絶漠多來往
連年厭苦辛路經西漢雪家擲後園春誰念煙雲裏深
居汝潁濱一叢黃菊地九日白衣人松葉疎開嶺桃花
密映津縑書若有寄為訪許由鄰
春怨
朝日殘鶯伴妾啼開簾只見草萋萋庭前時有東風入
楊柳千條盡向西
送别
華庭霽色滿今朝雲裏檣竿去轉遥莫怪山前深復淺
清淮一日兩廻潮
夜月
更深月色半人家北斗闌干南斗斜今夜偏知春氣煖
蟲聲新透綠忩紗
蔣洌(義興人)
古意
冉冉紅羅帳開君玉樓上畫作同心鳥銜花兩相向春
風正可憐吹映綠窗前妾意空相感君心何處邊
臺中書懷
持憲當休明飭躬免顛沛直繩備豪右正色清冠盖寄
切才恨薄職雄班匪大坐居三獨中立在百僚外簡牘
時休暇依然秋興多披書惟骨鯁循跡少間和庭樹凌
霜柏池傾萎露荷歲寒應可見感此遂成歌
山行見鵲巢
鵲巢性本高更在西山木朝下清泉戲夜近明月宿非
直避網羅兼能免傾覆豈憂五陵子挾彈來相逐
巫山之陽香谿之隂明妃神女舊跡存焉
神女歸巫峽明妃入漢宫搗衣餘石在薦枕舊臺空行
雨有時度谿流何日窮至今詞賦裏悽愴寫遺風
南谿别業
結宇依青嶂開軒對綠疇樹交花兩色谿合水同流竹
徑春來掃蘭樽夜不收逍遥自得意鼓腹醉中遊
蔣渙(義興人)
途次維揚望京口寄白下諸公
北望情何限南行路轉深晩帆低荻葉寒日下楓林雲
白蘭陵渚煙青建業岑江天秋向盡無處不傷心
登栖靈寺塔
三休尋磴道九折步雲霓瀍澗臨江北郊原極海西沙
平瓜步出樹遠綠楊低南指晴天外青峰是會稽
王季友(河南人)
雜詩
采山仍采隠在山不在深持斧事遠遊固非匠者心翳
翳青桐枝樵㸑日所侵斧聲出巖壑四聽無知音豈為
鼎下薪當復堂上琴鳳鳥久不栖且與枳棘林
滑中贈崔高士瓘
夫子保藥命外身得无咎日月不能老化腸為筋否十
年前見君甲子過我夀于今何相逢華髮在我後近而
知其遠少見今白首遥信蓬萊宫不死世世有玄石采
盈擔神方秘其肘問家惟指雲愛氣常言酒攝生固如
此履道當不朽未能太玄同願亦天地久實腹以芝术
賤形仍芻狗自勉將勉余良藥在苦口
寄韋子春秘書
出山秘芸署山木巳再春食我山中藥不憶山中人山
中誰余密白髮日相親雀鼠晝夜無知我厨廩貧有情
盡捐棄土石為周身依依舍北松不厭我南鄰夫子質
千尋天澤枝葉新余以不材夀非智免斧斤
還山留别長安知已
出山不見家還山見家在山路是門前此去長樵采青
谿誰招隠白髮自相待惟餘澗底松依依色不改
别李季友
棲鳥不戀枝喈喈有同聲行子馳出戸依依主人情昔
時霜臺鏡醜婦羞爾形閉匣二十年皎潔猶常明今日
照離别長途白髮生
代賀若令譽贈沈千運
相逢問姓名亦存别時無子今有孫山上雙松長不改
百家惟有三家村村南村西車馬道一宿通舟水浩浩
澗中磊磊十里石河上淤泥種桑麥平坡塜墓皆我親
滿田主人是舊客舉聲酸鼻問同年十人七人歸下泉
分手如何更此地回頭不語淚澘然
酬李十六岐
鍊丹文武火未成賣藥販履俱逃名出谷迷行洛陽道
乘流醉臥滑臺城城下故人久離怨一歡適我兩人願
朝飲杖懸沽酒錢暮餐囊有松花飯于何車馬日憧憧
李膺門館爭登龍千賓揖對若流水五經發難如叩鐘
下筆新詩行滿壁立談古人坐在席問我草堂有臥雲
知我山儲無擔石自耕自刈食為天如鹿如麋飲野泉
亦知世上公卿貴且養丘中草木年
宿東谿李十五山亭
上山下山入山谷谿中落日留我宿松石依依當主人
主人不在意亦足名花出地兩重階絶頂平天一小齋
本意由來是山水何用相逢語舊懷
觀于舍人壁畫山水
野人宿在人家少朝見此山謂山曉半壁仍棲嶺上雲
開簾欲放湖中鳥獨坐長松是阿誰再三招手起來遲
于公大笑向予說小弟丹青能爾為
玉壺冰
玉壺知素結止水復中澄堅白能虚受清寒得自凝分
形同曉鏡照物掩宵燈璧映圓光入人驚爽氣凌金罍
何足貴瑶席幾回升正值求珪瓚提擕共飲冰
楊浚
題武臨草堂
草堂列仙樓上在青山頂戸外窺數峰階前對雙井雨
來花盡濕風度松初冷登棧行不疲入谿語彌靜云能
去塵服兼欲事金鼎正直心所存諂諛長自省適知幽
遁趣已覺煩慮屏更愛雲林間吾將臥南潁
廣武懷古
河水城下流登城望彌愜海雲飛不斷岸草綠相接龍
門無舊場武牢冇遺堞扼喉兵易守捫指計何捷天奪
項氏謀卒成漢家業鄉山遥可見西顧淚盈睫
贈李郎中
仙郎早朝退直省臥南軒院竹自成賞庭階寂不喧焚
香開後閣起草閉前門禮樂風流美光華星位尊榮兼
朱紱貴交乃布衣存是日登龍客無忘君子恩
宋昱(天寶十二年以中書舍人知選事)
曉次荆江
孤舟大江水水涉無昏曙雨暗迷津時雲生望鄉處漁
翁閒自樂樵客紛多慮秋色湖上山歸心日邊樹徒稱
竹箭美未得楓林趣向夕垂釣還吾從落潮去
題石窟寺
梵宇開金地香龕鑿鐡圍影中羣象動空裏衆靈飛簷
牖籠朱旭房廊挹翠微瑞蓮生佛步瑶樹挂天衣邀福
功雖在興王代久非誰知雲朔外更覩化胡歸
寇坦(開元中人)
同皇甫兵曹天官寺浴室新成招友人賞會
温室歡初就蘭交托勝因共聽無漏法兼濯有為塵水
潔三空性香沾四大身清心多善友頌德慰同人
同張少府和庫狄員外夏晚初霽南省寓直時
兼充節度判官之作
黃綬歸休日仙郎復奏餘宴居當夏晩寓直會晴初露
散星文發雲披水鏡虚高才推獨唱嘉會喜連茹月色
搖春闥香煙靄暝廬千門傳夜警萬像照階除少孺嘉
能賦文強閱賜書兼曹謀未展入幕志方攄為奉靈臺
帛恭先待漏車貞標不可仰空此樂樵漁
沈東美(天寶十二年除膳部員外郎)
春和苑舍人宿直省翫新池寄南省友
傳聞閶闔裏寓直有神仙史為三墳博郎因五字遷晨
臨翔鳳沼春注躍龍泉去似登天上來如看鏡前影搖
宸翰發波淨列星懸既濟仍懷友流謙欲進賢彈冠聲
實貴覆被渥恩偏溫室言雖阻文場契獨全玉珂光赫
奕朱紱氣蟬聯興逸潘仁賦名高謝脁篇青雲仰不逮
白雪和難牽苒苒胡為此甘心老歲年
畢耀(與杜甫友善)
古意
璇閨繡戸斜光入千金女兒倚門立横波美目雖後來
羅被遥遥不相及聞道今年初避人珊珊挂鏡長随身
願得侍兒為道意後堂羅帳一相親
金昌緒(餘杭人)
春怨
打却黃鶯兒莫教枝上啼啼時驚妾夢不得到遼西
楊賁(登天寶三年第)
時興
貴人時未貴咸願顧寒微及自登樞要何曾問布衣平
明登紫閣日晏下彤闈擾擾路傍子無勞歌是非
張偁(天寶至德間人)
辭房相公
秋風颯颯雨霏霏愁殺恓遑一布衣辭君且作随陽雁
海内無家何處歸
田澄
成都為客作
蜀郡將知遠城南萬里橋衣緣鄉淚濕貌以客愁銷地
富魚為米山芳桂是樵旅遊惟得酒今日過明朝
韋迢(為韶州牧)
早發湘潭寄杜員外院長
北風昨夜雨江上早來凉楚岫千峰翠湘潭一葉黃故
人湖外客白首尚為郎相憶無南雁何時有報章
沈如筠(句容人)
閨怨
雁盡書難寄愁多夢不成願随孤月影流照伏波營
余延夀(江寧人)
折楊柳
天道連國門東西折楊柳葳蕤君不見裊娜垂來久緣
枝棲暝禽雄去雌獨吟餘花怨春盡微月起秋隂坐望
窗中蝶起攀枝上葉好風吹長條婀娜何如妾妾見柳
園新高樓四五春莫吹胡塞曲愁殺隴頭人
南州行
搖艇至南國國門連大江中洲西邊岸數步一垂楊金
釧越谿女羅衣胡粉香織縑春卷幔采蕨暝提筐弄瑟
嬌垂幌迎人笑下堂河壖浣衣處無數紫鴛鴦
人日剪綵
閨婦持刀坐自憐裁綵新葉催情綴色花寄手成春帖
燕留妝戸黏雞待向人擎來問夫壻何處不如真
張暈(曲阿人)
題栖霞寺
躋險入幽林翠微含竹殿泉聲無休歇山色時隠見潮
來雜風雨梅落成霜霰一從方外遊頓覺塵心變
詩
茫茫煙水上日暮隂雲飛孤坐正愁緒湖南誰𢷬衣
殷遥(句容人)
塞上
萬里隤城在三邊虜氣衰沙填孤障角燒斷故關碑馬
色經寒慘雕聲帶晩悲將軍正閒暇留客換歌辭
送友人下第歸省
君此卜行日高堂應夢歸莫將和氏淚滴着老萊衣嶽
雨連河細田禽出麥飛到家調膳後吟好送斜暉
友人山亭
故人雖薄宦往往涉清谿鑿牖對山月褰裳拂澗霓遊
魚逆水上宿鳥向風棲一見桃花發能令秦漢迷
山行
寂歴青山曉山行趣不稀野花成子落江燕引雛飛暗
草薰苔徑晴楊埽石磯俗人猶語此余亦轉忘歸
陸海(餘慶之孫)
題奉國寺
新秋夜何爽露下風轉淒一磬竹林外千燈花塔西
送晁補闕歸日本國
西液承休澣東隅返故林來稱剡子學歸是越人吟馬
上秋郊遠舟中曙海隂知君懷魏闕萬里獨搖心
史俊
題巴州光福寺楠木
近郭城南山寺深亭亭竒樹出禪林結根幽壑不知歲
聳幹摩天凡幾尋翠色晩將嵐氣合月光時有夜猿吟
經行綠葉望成盖宴坐黃花長滿襟此木嘗聞生豫章
今朝獨秀在巴鄉凌霜不肯讓松柏作宇由來稱棟梁
會待良工時一眄應歸法水作慈航
芮挺章(國子進士)
江南弄
春江可憐事最在美人家鸚鵡能言鳥芙蓉巧笑花地
銜金作埒水抱玉為沙薄晩青絲騎長鞭赴狹斜
少年行
任氣稱張放銜恩在少年玉階朝就日金屋夜昇天軒
騎青雲際笙歌綠水邊建章明月好留醉伴風煙
樓潁(天寶中進士)
伊水門
朝涉伊水門伊水入雲流愜心乃成興澹然汎孤舟霏
微傍青藹容與隨白鷗竹隂交前浦柳花媚中洲日落
隂雲生彌覺兹路幽聊以恣所適此外知何求
東郊納涼憶左威衛李錄事收昆季太原崔參
軍
水竹誰家宅幽庭向宛門今知季倫沼舊是辟疆園饑
鷺窺魚静鳴鴉帶子喧興成祗自適欲白返忘言
納凉每選地近得青門東林與繚垣接池將沁水通枝
交帝女樹橋映美人虹想是忘機者悠悠在興中
林間求適意池上得清飈稍稍斜回檝時時一度橋水
光壁際動山影浪中搖不見李元禮神仙何處要
西施石
西施昔日浣紗津石上青苔思殺人一去姑蘇不復返
岸傍桃李為誰春
李收(右武衛錄事)
和中書侍郎院壁畫雲
粉壁畫雲成如能上太清影從霄漢發光照掖垣明映
篠多幽趣臨軒得野情獨思作霖雨流潤及生靈
幽情
幽人惜春暮潭上折芳草佳期何時還欲寄千里道
薛竒童(大理司直)
擬古
沙塵朝蔽日失道還相遇寒影波上雲秋聲月前樹川
氣生曉夕野隂乍煙霧沈沈滮池水人馬不敢度吮癰
世所薄挾纊恩難顧不見古時人中宵淚横注
塞下曲
驕虜初南下煙塵暗國中獨召李將軍夜開甘泉宫一
身許明主萬里總元戎霜甲卧不煖夜半聞邊風胡天
早飛雪荒徼多轉蓬寒雲覆水重秋氣連海空金鞍誰
家子上馬鳴角弓自是幽并客非論愛立功
和李起居秋夜之作
過庭聞禮日趨侍記言廻獨卧玉忩前卷簾殘雨來高
秋南斗轉涼夜北堂開水影入朱戸螢光生綠苔簡成
良史筆年是洛陽才莫重白雲意時人許上台
雲中行
雲中小兒吹金管向晩因風一川滿塞北雲高心巳悲
城南木落腸堪斷憶昔魏家都此方涼風觀前朝百王
千門曉映山川色雙闕遥連日月光舉杯稱夀永相保
日夕歌鐘徹清昊將軍汗馬百戰場天子射獸五原草
寂寞金輿去不歸陵上黃塵滿路飛河邊不語傷流水
川上含情歎落暉此時獨立無所見日暮寒風吹客衣
吳聲子夜歌
淨埽黃金階飛霜皎如雪下簾彈箜篌不忍見秋月
閻寬
古意
庭樹發華滋瑶草復葳蕤好鳥飛相從愁人深此時天
中有靈匹日夕顰蛾眉願逐飄風花千里入遥帷心逝
愛不見空歌悲莫悲
春宵覽月
月生東荒外天雲收夕隂愛見澄清景象吾虚白心耳
目靜無譁神超道性深乘興得至樂寓言因永吟
秋懷
下帷長日盡虚館早凉生芳草猶未薦如何蜻蛚鳴秋
風已振衣客土何時歸為問當途者寧知心有違
梁鍠
七夕汎舟
雲端有靈匹掩映拂妝臺夜久應搖珮天高響不來片
歡秋始展殘夢曉翻催却怨填河鵲留橋又不廻
觀美人卧
妾家巫峽陽羅帳寢銀牀曉日臨窗久春風引夢長落
釵仍罥鬢微汗欲銷黃縱使朦朧覺魂猶逐楚王
代征人妻
征夫走馬發漁陽少婦含嬌開洞房千日廢臺還挂鏡
數年空面再新妝東風喜出今朝戸明月虚眠昨夜牀
莫道幽閨無遠思還衣總是舊時香
省試方士進恒春草
東吳有靈草生彼剡谿傍既亂莓苔色仍連菡蓞香掇
之稱遠士持以奉明王北闕顔彌駐南山夀更長金膏
徒騁妙石髓莫矜良儻使霑涓滴還從不死方
張萬頃
東谿待蘇戸曹不至
洛陽城東&KR0008;水西千花萬竹使人迷臺上柳枝臨岸低
門前荷葉與橋齊日暮待君君不見長風吹雨過青谿
送裴少府
夕膳望東周晨裝不少留酒中同樂事關外起離憂座
濕秦山雨庭寒渭水秋何當鷹隼擊來拂故林遊
范朝
寧王山池
水勢臨階轉峯形對路開槎從天上得石是海邊來瑞
草分叢種祥花間色栽舊傳詞賦客惟見有鄒枚
題石甕寺
勝境宜長望遲春好散愁關連四塞起河帶八川流複
磴承香閣重巖映彩樓為臨温液近偏美聖君遊
屈同仙
燕歌行
漁陽八月塞草腓征人相對併思歸雲和朔氣連天暗
蓬雜驚沙散野飛是時天地隂埃遍瀚海龍城皆血戰
兩軍鼓角暗相聞四面旌旗看不見昭君遠嫁已年多
戎狄無厭不復和漢兵候月秋防塞胡騎乘冰夜渡河
河塞東西萬餘里地與京華不相似燕支山下少春輝
黃砂磧裏無流水金戈玉劍十年征紅粉青樓多怨情
厭向殊方久離别秋來愁聽𢷬衣聲
常非月(西河尉)
詠談容娘
舉手整花鈿翻身舞錦筵馬圍行處匝人壓看場圓歌
索齊聲和情教細語傳不知心大小容得許多憐
郭良(金部員外)
題李將軍山亭
鳳轄將軍位龍門司隸家衣冠為隠逸山水作繁華徑
出重林草池搖兩岸花誰知貴公第亭院有煙霞
早行
早行星尚在數里未天明不辨雲林色空聞風水聲月
從山上落河入斗間横漸至重門外依稀見洛城
郭向(太子尉)
途中口號
抱玉三朝楚懷書十上秦年年洛陽陌花鳥弄歸人
張鼎(司勲員外)
鄴城引
君不見漢家失統三靈變魏武爭雄六龍戰盪海吞江
制中國廻天運斗應南面隠隠都城紫陌開迢迢分野
黃星見流年不駐漳河水明月俄終鄴國宴文章猶入
管絃新帷座空銷狐兔塵可惜望陵歌舞處松風四面
暮愁人
僧舍小池
引出白雲根潺潺漲蘚㾗冷光搖砌錫疎影露枝猿淨
帶凋霜葉香通洗葉源貝多文字古宜向此中翻
江南遇雨
江天寒意少冬半雨仍飛出戸愁為聽從風灑客衣旅
魂驚處斷鄉信意中微幾日應晴去孤舟且欲歸
楊諫(永樂丞)
贈知已
江南折芳草江北贈佳期江闊水復急過江常苦遲蘋
白蘭葉青恐度先香時美人碧雲外寧見長相思
答長孫十一東山春夜見贈
故人謝城闕揮手碧雲期谿月照隠處松風生興時舊
林日云暮芳草歲空滋甘與子成夢請君同所思
沈頌(無錫尉)
早發西山
遊子空有懷賞心杳無路前程數千里乘夜連輕馭繚
繞松篠中蒼茫猶未曙遥聞孤村犬暗指人家去疲馬
懷澗泉征衣犯霜露喧呼谿鳥驚沙上或騫翥娟娟東
岑月照曜獨歸慮
送人還吳
人心不忘鄉矧余客已久送君江南去秋醉洛陽酒贈
言幽徑蘭别思河堤柳征帆暮風急望望空延首
旅次灞亭
閒琴開旅思清夜有愁心圓月正當戸微風猶在林蒼
茫孤亭上歴亂多秋音言念待明發東山幽意深
朱斌
登樓
白日依山盡黃河入海流欲窮千里目更上一層樓
沈千運(吳興人)
贈史修文
故人阻千里會面非前期握手於此地當歡反成悲念
離宛猶昨俄已二十期疇昔皆少年别來鬢如絲不道
舊姓名相逢知是誰曩遊盡騫翥與君仍布衣豈曰無
其才命理應有時别路漸欲少不覺生涕洟
汝墳示弟妹
今日天氣煖東風杏花圻筋力久不如却羡澗中石神
仙杳難信中夀稀滿百近世多夭傷喜見鬢髮白藜杖
竹樹間宛宛舊行跡豈知林園主却是林園客兄弟所
存半空為亡者惜冥寞無再期哀哀望松栢骨肉能幾
人年大自疎隔性情誰免此與我不相易惟念得爾輩
時看慰朝夕平生茲已矣此外盡非適
古歌
北邙不種田但種松與栢松柏未生處留待市朝客
孟雲卿(平昌人)
古别離
朝日上高臺離人怨秋早但見萬里天不見萬里道君
行本迢遠苦樂良難保宿昔夢同衾憂心常傾倒含酸
欲誰訴展轉傷懷抱結髮年已遲征行去何早寒暄有時
謝憔悴難再好人皆算年夀死者何曾老少壯無見期
水深風浩浩
今别離
結髮生别離相思復相保如何日已久五變中庭草渺
渺大海途悠悠吳江島但恐不出門出門無遠道遠道
行既難家貧衣又單嚴風吹積雪晨起鼻何酸人生各
有志豈不懷所安分明天上日生死願同歡
古挽歌
草草閭巷喧塗車儼成位冥冥何所須盡我生人意北
邙路非遠此别終天地臨穴頻撫棺至哀反無淚爾形
未衰老爾息纔童稚骨肉安可離皇天若容易房帷即
靈帳庭宇為哀次薤露歌若斯人生盡如寄
傷懷贈故人
稍稍晨鳥翔淅淅草上霜人生早罹苦夀命恐不長二
十學已成三十名不彰豈無同門友貴賤易中腸驅馬
行萬里悠悠過帝鄉幸因絃歌未得上君子堂衆樂互
喧奏獨子備笙簧坐中無知音安得神揚揚願因高風
起上感白日光
鄴城懷古
朝發淇水南將尋北燕路魏家舊城闕寥落無人住伊
昔天地屯曹公獨中據羣臣將北面白日忽西暮三臺
竟寂寞萬事良難固雄豪安在哉衰草沾霜露崔巍長
河北尚見應劉墓古樹藏龍蛇荒茅伏狐兔永懷故池
館數子連章句逸興驅山河雄詞變雲霧我行覩遺跡
精爽如可遇斗酒將酹君悲風白楊樹
行路難
君不見高山萬仞連蒼旻天長地久成埃塵君不見長
松百尺多勁節狂風暴雨終摧折古今何世無聖賢吾
愛伯陽真乃天金堂玉闕朝羣仙拍手東海成桑田海
中之水慎勿枯烏鳶啄蚌傷明珠行路難艱險莫踟蹰
途中寄友
昔時聞遠路謂是等閒行及到求人地始知為客情事
將公道背塵遶馬蹄生儻使長如此便堪休去程
寒食
二月江南花滿枝他鄉寒食遠堪悲貧居往往無煙火
不獨明朝為子推
張彪(潁上人)
古别離
别離無遠近事歡情亦悲不聞車輪聲後會將何時去
日忘寄書來日乖前期縱知明當返一息千萬思
雜詩
富貴多勝事貧賤無良圖上德兼濟心中才不如愚商
者多巧智農者爭膏腴儒生未遇時衣食不自如久與
故交别他榮我窮居到門懶入門何况千里餘君子有
褊性况乃尋常徒行行任天地無為強親疎
神仙
神仙可學無百歲名大約天地何茫茫人間半哀樂浮
生亮多感善事翻為惡爭先等驅逐中路苦瘦弱長老
思養夀後生笑寂寞五榖非長年四氣乃靈藥别子何
必待吾心滿寥廓
北遊還酬孟雲卿
怱怱望前事志願能相乖衣馬日羸弊誰信文與才善
道居貧賤潔服蒙塵埃行行無定心坎壈難歸來慈母
憂疾疹室家念低催與君宿姻親深見中外懷俟余惜
時節悵望臨高臺
元季川(名融次山之弟)
古遠行
悠悠遠行者羇獨當時思道與日月長人無第舍期出
門萬里心誰不傷别離縱遠當白髮歲月悲今時何况
異形客安須與爾悲
泉上雨後作
風雨蕩煩暑雷息佳霽初衆峰帶雲色秋氣入我廬颯
颯凉颷來窺臨愜所圖綠蘿長新蔓褭褭垂坐隅流水
復簷下丹砂發清蕖養葛為我衣種芋為我蔬誰是畹
與畦瀰漫連野蕪
登雲中
灌田東山下取樂在爾休清興相引行日日三四周白
鷗與我心不厭此中遊窮覽頗有適不極趣無幽憀然
歌采薇曲盡心悠悠
山中晩興
河漢降玄霜昨來節物殊媿無神仙姿豈有隂陽俱靈
鳥望不見慨然悲高梧華葉随風揚珍條雜榛蕪為君
寒谷吟歎息知何如
趙微明
挽歌詞
寒食蒿上明凄凄郭東路素車誰家子丹旐引將去原
下荆棘叢叢邊有新墓人生痛長别此是長别處曠野
何蕭條風悲白楊樹
思歸
為别未幾日一日如三秋猶疑望可見日日上高樓惟
見分手處白蘋滿芳洲寸心寧死别不忍生離憂
回軍跛者
既老又不全始得離邊城一枝假枯木步步向南行去
時日一百來時月一程常恐道路旁掩棄狐兔塋所願
死鄉里到日不願生聞此哀怨詞念念不忍聽惜無異
人術倏忽具爾形
陶峴(淵明之後)
西塞下廻舟作
匡廬舊業是誰主吳越新居安此生白髮數莖歸未得
青山一望計還成鴉翻楓葉夕陽動鷺立蘆花秋水明
從此捨舟何所詣酒旗歌扇正相迎
孟彦深(字士源天寶初登進士為武昌令)
元次山居武昌之樊昌新春大雪以詩問之
江山十日雪雪深江霧濃起來望樊山但見羣玉峰林
鶯却不語野獸翻有蹤山中應大寒短褐何以完皓氣
凝書帳清著釣魚竿懷君欲進謁谿滑渡舟難
韋建
泊舟旴眙
泊舟淮水次霜降夕流清夜久潮侵岸天寒月近城平
沙依雁宿候館聽雞鳴鄉國雲霄外誰堪羇旅情
張松齡(志和兄)
和答弟志和漁父歌
樂在風波釣是閒草堂松徑已勝攀太湖水洞庭山狂
風浪起且須還
張志和(字子同金華人)
漁父歌
釣臺漁父褐為裘兩兩三三舴艋舟能縱棹慣乘流長
江白浪不曾憂
霅溪灣裏釣魚翁舴艋為家西復東江上雪浦邊風笑
著荷衣不歎窮
松江蟹舍主人歡菰飯蒓羹亦共餐楓葉落荻花乾醉
宿漁舟不覺寒
青草湖中月正圓巴陵漁父棹歌連釣車子橛頭船樂
在風波不用仙
漁父
八月九月蘆花飛南谿老人垂釣歸秋山入簾翠滴滴
野艇倚檻雲依依却把漁竿尋小徑閒梳鶴髮對斜暉
翻嫌四皓曾多事出為皇儲定是非
獨孤及(字至之洛陽人)
海上寄蕭立
朔風剪塞草寒露日夜結行行到瀛壖歸思生暮節驛
樓見萬里延首望遼碣遠海入大荒平蕪際窮髮舊國
在夢想故人胡且越契闊阻風期荏苒成雨别海西望
京口兩地各天末索居動經秋再笑知曷月日南望中
盡惟見飛鳥滅音塵未易得何由慰飢渴
三月三日自京到華隂水亭獨酌寄裴六薛八
祗役匪遑息經時客三秦還家問節候知到上已辰山
縣何所有高城閉青春和風不吾欺桃李滿四鄰舊友
適遠别誰當接歡欣呼兒命長瓢獨酌吳湘醇一酌一
朗詠既酣意亦申言筌暫兩忘霞月祗相新裴子塵表
物薛侯席上珍寄書二傲吏何日同車茵詎肯挾空名
終然羇此身他年觧桎梏長作海上人
代書寄上裴六冀劉二潁
昔余馬首東君在北海汭盡屏簿領書相與議巖穴載
來詣佳境每山有車轍長嘯林木動高歌唾壺缺此辭
月未周虜馬嘶綘闕猛虎踞大道九州當中裂聞君棄
孤城猶自握漢節恥栖惡木影忍與故山别脱舄挂嶺
雲冏然若鳥逝惟留潺湲水分付練谿月爾來大谷梨
白花再成雪關梁限天圖歡樂竞兩絶大盗近削平三
川今底寧白芒布春令屏翳收雷霆伊洛日夜漲鳴臯
蘭杜青鶱騫兩黃鵠何處遊青冥疇昔切玉刃應如新發
硎及時當樹勲高懸景鐘銘莫抱白雲意徑往丹丘庭
功成儻長揖然後謀滄溟
客舍月下對酒醉後寄畢四耀
鄉路風雪深生事憂患廹天長波瀾廣高舉無六翮獨
立寒夜移幽境思彌積霜月照膽淨銀河入簷白沽酒
聊自勞開樽坐簷隙主人奏絲桐能使高興劇清機暫
無累獻酢更絡繹慷慨葛天歌愔愔廣陵陌既醉萬事
遺耳熱心亦適視身兀如泥瞪目傲今昔故人問城闕
音信兩脉脉别時前盟在寸景莫自擲心與白日鬭十
無一滿百寓形新火内甘作天地客與物無親疎斗酒
勝竹帛何必用自苦將貽古賢責
下弋陽江舟中代書寄裴侍御
故鄉隔西日去水連長天前路知幾許但指天南邊愴
恨極浦外隠映青山連東風滿帆來五兩如弓弦遥羡
繡衣客冏然馬首先得餐武昌魚不顧潯陽田屈指數
别日忽乎成兩年百花已滿眼青草漸碧鮮豈是離居
時奈何于役牽洞庭有深涉蜀日期歸旋且作異鄉料
詎知攜手緣離憂未易銷莫道樽酒賢
庚子歲避地至玉山詶韓司馬所贈
滄海疾風起洪波駭恬鱗已無濟川分甘作乘桴人揮
手謝秣陵舉帆指甌閩安知風塵表偶與瓊瑶親共悲
行路難况逢江南春故園如在夢返復知何辰曠野豺
虎滿深山蘭蕙新枉君灞陵什廻首徒酸辛
觀海
北登渤澥島廻首秦東門誰尸造物功鑿此天池源澒
洞吞百谷周流無四垠廓然混茫際望見天地根白日
自中吐扶桑如何捫超遥蓬萊峯想像金臺存秦帝昔
經此登臨冀飛翻揚旌百神會望日羣山奔徐福竟何
成羡門徒空言惟見石橋足千年潮水㾗
壬辰歲過舊居
少年事遠遊出入燕與秦離居歲周天猶作勞歌人負
劍渡潁水歸馬自知津緣源到舊廬攬涕尋荒蓁鄰里
喜相勞壺觴展殷勤酒闌擊竹語及此離會因丈夫随
世波豈料百年身今日負鄙願多慙故山春
傷春懷歸
誰謂鄉可望望在天地涯但有時命同萬里共歲華昨
夜南山雨殷雷坼萌芽源桃不余欺先發秦人家寂寂
戸外掩遲遲春日斜源桃默無言秦人獨長嗟不惜中
腸苦但言會合賒思歸吾誰訴笑摘南枝花
雨後公超谷北原眺望寄高拾遺
崖口雨足收清光洗高天虹霓斂殘靄山水含碧鮮遠
空霞破露月輪薄雲片片成魚鱗五陵如薺渭如帶目
極千里關山春朝來爽氣未易說畫取花峰贈遠人
官渡柳歌送李員外承恩往揚州覲省
君不見官渡河兩岸三月楊柳枝千條萬條色色色勝
綠絲花作鉛粉絮葉成翠羽帳此時送遠人悵望春水
上遠客折楊柳依依兩含情夾郎木蘭舟送郎千里行
郎把紫泥書東征覲庭闈脱却貉襜褕新著五綵衣雙
鳳并兩翅將雛東南飛五兩得便風幾日到揚州莫貪
揚州好客行剩淹留郎到官渡頭春蘭已應久殷勤道
遠别為謝大堤柳攀條儻相憶五里一回首明年柳枝
黃問郎還家否
蓬萊驛夜宴平盧楊判官醉後贈别姚太守置
河留宴
驛樓漲海壖秋月寒城邊相見自不足况逢主人賢夜
清酒濃人如玉一斗何啻直十千木蘭為樽金為杯江
南急管盧女絃齊童如花觧郢曲起舞激楚歌采蓮固
知别多相逢少樂極哀至心嬋娟少留莫辭醉前路方
悠然明日分飛儻相憶祗應遥望西南天
和贈遠
憶得去年春風至中庭桃李映𤨏窗美人挾瑟對芳樹
玉顔亭亭與花雙今年新花如舊時去年美人不在兹
借問離居恨深淺祗應獨有庭花知
和題藤架
隂隂葉成幄璀璀花落架花前離苦心愁至無日夜人
去藤花千里強藤花無主為誰芳相思歴亂何由盡春
日迢迢如線長
登凌湖亭傷春懷京師故舊
昨日看搖落驚秋方怨咨幾經開口笑復及看花時世
事空名束生涯素髮知山山春草滿何處不相思
得李滁州書以玉潭莊見託因書春思以詩答
春物行將老懷君意詎堪朱顔因酒強白髮對花慙日
裏思瓊島書中話玉潭知同百口累曷日辦香簪
答李滁州憶玉潭新居見寄
從來招隠地未有剖符人山水能成癖巢夷擬獨親猪
肝無足累馬首敢辭勤掃灑潭中月他時望德鄰
蕭文學山池宴集
檀欒千畆綠知是辟疆園遠岫當庭戸諸花覆水源主
人邀盡醉林鳥助狂言莫問愁多少今皆付酒樽
與韓侍御同尋李七舍人不遇題壁留贈
三逕何寂寂主人山上山亭空簷月在水落釣磯閒藥
院雞犬盡酒壚苔蘚斑知君少機事當待暮雲還
早發龍沮館舟中寄東海徐司倉鄭司戸
沙禽相呼曙色分漁浦鳴榔十里聞正當秋風渡楚水
况值遠道傷離羣津頭却望後湖岸别處已隔東山雲
停艫目送北歸翼惜無瑶華持寄君
答李滁州見寄
相逢劇歎别離牽三見江臯蕙草鮮白髮俱生歡未再
滄洲獨往意何堅愁看郡内花將歇忍過山中月屢圓
終日望君休汝騎愧無堪報起予篇
同皇甫侍御齋中春望見示之作
望遠思歸心易傷况將衰鬢偶年光時攀芳樹愁花盡
畫掩高齋厭日長敢比流波辭舊浦忍看新草遍横塘
因君贈我江楓詠春思于今未易量
海上懷洛中舊遊寄鄭縣劉少府造渭南王少
府筌
凉風臺上山峰月不夜城邊萬里沙離别莫言關塞遠
夢魂長在子真家
和虞部韋郎中尋楊駙馬不遇
金屋瓊臺蕭史家暮春三月渭州花到君仙洞不相見
謂已吹簫乘早霞
冷朝光
越谿怨
越王宫裏如花人越水谿頭采白蘋白蘋未盡人先盡
誰見江南春復春
衛萬
吳宫怨
君不見吳王宫闕臨江起不卷珠簾見江水曉氣晴來
雙闕間潮聲夜落千門裏句踐城中非舊春姑蘇臺上
起黃塵祗今惟有西江月曾照吳王宫裏人
李章
春遊吟
初春遍芳甸十里藹盈矚美人摘新英步步玩春綠所
思杳何處宛在吳江曲可憐不得共芳菲日暮歸來淚
滿衣
王偃
夜夜曲
北斗星移銀漢低班姬愁思鳳城西青槐陌上行人絶
明月樓前烏夜啼
明君詞
北望單于日半斜明君馬上泣胡沙一雙淚滴黃河水
應得東流入漢家
李暇
擬古東飛伯勞歌
秦王龍劍燕后琴珊瑚寶匣鏤雙心誰家女兒抱香枕
開衾滅燭願侍寢瓊忩半上金縷幬輕羅掩面不遮羞
青綺帷中坐相憶紅鸞鏡裏見愁色簷花照月鶯對棲
空將可憐暗中啼
怨詩
羅敷初總髻蕙芳正嬌小月落始歸船春眠恒著曉
李澄之
秋庭夜月有懷
遊客三江外單棲百慮違山川憶處近形影夢中歸夜
月明虚帳秋風入搗衣從來不慣别况屬雁南飛
鄭德元
晩至鄉亭
長亭日已暮駐馬暫盤桓山川杳不極徒侣默相看雲
夕荆臺暗風秋郢露寒客心一如此誰復采芳蘭
吳象之
陽春歌
簾低曉露濕簾捲鶯聲急欲起把箜篌如凝管絃澀孤
眠愁不轉點淚聲相及淨埽階上花風來更吹入
少年行
承恩借獵小平津使氣常遊中貴人一擲千金渾是膽
家無四壁不知貧
張軫
舟行旦發
夜帆時未發同侣暗相傕山曉月初下江鳴潮欲來稍
分楊子岸不辨越王臺自客水鄉裏舟行知幾廻
劉復
寺居清晨
高枕對曉月衣巾清且涼露華朝未晞滴瀝含虚光隔
竹聞汲井開扉見焚香幽心感衰病結念依法王青冥
早雲飛杳靄空鳥翔此情皆有釋悠然知所忘
經禁城
日沒路且長遊子欲涕零荒城無人路秋草飛寒螢東
南古丘墟莽蒼馳郊坰黃雲晦斷岸枯井臨崩亭昔人
竟何之窮泉獨冥冥蒼苔沒碑版朽骨無精靈俛仰寄
世間忽如流波萍金石非汝夀浮生等臊腥不如學神
仙服食求丹經
送汪倫
春江日未曛楚客酣送君翩翩孤黃鶴萬里滄洲雲四
方各有志豈得常顧羣山連巴湘遠水與荆吳分清光
日修阻尺素安可論相思寄夢寐瑶草空氛氲
長相思
長相思在桂林蒼梧山遠瀟湘深秋堂零淚倚金瑟朱
顔搖落随光隂長宵嘹唳鴻命侣河漢蒼蒼隔牛女寧
知一水不可渡况復萬山修且阻綵絲織綺文雙鴛昔
時贈君君可憐何言一去瓶落井流塵歇滅金爐前
蔡文恭
奉和夏日遊山應制
首夏林壑清薄暮煙霞上連巖聳百仞絶澗臨千丈照
灼晚花鮮潺湲夕流響悠然動睿思息駕尋真賞掞彼
渦川作懷茲洛濱想竊吹等齊竽何用承恩奬
史青
應詔賦得除夜
今歲今宵盡明年明日催寒随一夜去春逐五更來氣
色空中改容顔暗裏回風光人不覺已著後園梅
朱淋
開緘怨
夫壻邊庭久幽閨恨幾重玉琴知别日金鏡識愁容懶
寄雲中服慵開海上封年年得衣慣且試莫裁縫
荆叔
題慈恩塔
漢國山河在秦陵草樹深暮雲千里色無處不傷心
楊逹
塞下
秋日并州路黃榆落故關孤城吹角罷數騎射鵰還帳
幕遥臨水牛羊自下山行人正垂淚烽火起雲間
宼泚
度塗山
小年弄文墨不識戎旅難一朝事鞞鼓策馬度塗山塗
山横地軸萬里留荒服悠悠征旆遠騑驂一何速流月
揮金戈驚風折寒木行聞漢飛將還向臯蘭宿
邢巨
遊春
海岳三峯古春皇二月寒綠潭漁子釣紅樹美人攀弱
蔓環沙嶼飛花點石關谿山遊未厭琴酌弄晴灣
遊琴谿
靈谿非人迹仙意素所秉鱗嶺森翠微澄潭照秋景
李叔卿
江南曲
湖上女江南花無雙越女春浣紗風似箭月如弦少年
吳兒曉進船郗家子弟謝家郎烏巾白袷紫香囊菱歌
思欲絶楚舞斷人腸歌舞未終涕雙隕舊宫坡陁絶嶙
隠西山暮雨過江來北渚春雲沿海盡渡口水流緩妾
歸宵剩遲含情為君再理曲月華照出澄江時
唐晅
還渭南感舊二首
寢室悲長簟妝樓泣鏡臺獨悲桃李節不共一時開魂
兮若有感髣髴夢中來
常時華室靜笑語度更籌恍惚人事改冥漠委荒丘陽
原歎薤露隂壑悼藏舟清夜妝臺月空想畫眉愁
贈亡妻張氏
嶧陽桐半死延津劍一沈如何宿昔内空負百年心
君山父老
閒吟
湘中老人讀黃老手援紫藟坐碧草春至不知湖水深
日暮忘却巴陵道
開元名公
裴給事宅白牡丹
長安豪貴惜春殘爭賞新開紫牡丹别有玉盤承露冷
無人起就月中看
西鄙人
哥舒歌
北斗七星高哥舒夜帶刀至今窺牧馬不敢過臨洮
太上隠者
荅人
偶來松樹下高枕石頭眠山中無歷日寒盡不知年
山中客
别酒主人
酒盡君莫沽壺乾我當發城市多囂塵還山弄明月
無名氏
胡笳曲
月明星稀霜滿野氊車夜宿隂山下漢家自失李將軍
單于日暮來牧馬
景雲
老僧
日照西山雪老僧門始開凍瓶粘柱礎宿火䧟爐灰童
子病歸去鹿麑寒入來齋鐘知漸近枝鳥下生臺
畫松
畫松一似真松樹且待尋思記得無曾在天台山上見
石橋南畔第三株
僧雲表
寒食
寒食悲看郭外春野田無處不傷神平原壘壘傷新塚
半是去年來哭人
江妃(名采蘋莆田人元宗妃也)
謝賜珍珠
桂葉雙眉久不描殘妝和淚汚紅綃長門盡日無梳洗
何必珍珠慰寂寥
宜芬公主
虚池驛題屏風
出嫁辭鄉國由來此别難聖恩愁遠道行路泣相看沙
塞容顔盡邊隅粉黛殘妾心何所斷他日望長安
開元宫人
袍中詩
沙場征戍客寒苦若為眠戰袍今手作知落阿誰邊蓄
意多添線含情更著綿今生已過也重結後身緣
石倉歴代詩選卷四十六
