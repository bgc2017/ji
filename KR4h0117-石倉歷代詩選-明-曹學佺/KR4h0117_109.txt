石倉歴代詩選卷一百九
明曹學佺編
方外六
釋齊已(廬岳人有白蓮集)
荆渚疾中因思匡廬遂寄梁先輩
老生病死者早聞天竺書相隨幾汨沒不得堪欷歔自
理自可適他人誰與祛應當入寂滅乃得長銷除前月
已骨立今朝還貌舒披衣試步履倚策聊躊躇江月青
眸冷秋風白髮疎新題憶剡硾舊約懷匡廬張野人絶
跡樂天曾卜居空龕掩薜荔瀑布歕蟾蜍古檜鳴玄鶴
涼泉躍錦魚狂吟樹隂映縱踏花蔫菸脣舌既已閒心
脾亦散攄松窗有偃息石逕無趦趄夢冷通仙闕神融
合太虚千峰杳靄際萬壑明清初長往期非晩半生閒
有餘依劉未是詠訪戴寧忘諸稽古堪求已觀時好笑
渠埋頭逐小利没脚拖長裾道種將閒養情田把藥鉏
幽香發蘭蕙穢莽摧丘墟敢謂囊盈物那言廣滿儲微
煙動晨爨細雨滋園蔬蘚亂珍禽羽門稀長者車冥機
生兀兀著履行徐徐每許親朱履多憐奉隼旟簪嫌紅
玳瑁社念金芙蕖海内競鐵馬箧中蔵紙驢常言謝時
去此意將何如
瀟湘二十韻
二水遠難論從離向坎奔冷穿千嶂脈清過幾州門闊
出都凝白傍來盡帶渾經遊聞舜禹表裏見乾坤浦靜
魚閒釣灣涼雁自屯月來分夜底雲度見秋痕暮氣蔵
隣寺寒濤聒近村離騷傳永恨鼓瑟奏遺魂霧擁魚龍
窟槎歌島嶼根秋風帆上下落日樹沈昏柳少砂洲缺
苔多古岸存禽巢依橘柚獺逕入蘭蓀色自江南絶名
聞海内尊吳顔雄莫遏漢口壯堪吞寥泬晴方映馮夷
信忽飜渡遥峰翠疊汀小荻花繁勢接湖煙漲聲和嶂
雨歕急搖吟客舫狂濺野人樽疏鑿誰窮本澄鮮自有
源對兹傷九曲含濁出崑崙
竹裏作六韻
獨來深處坐剰覺有吟思忽似瀟湘岸欲生風雨時冷
煙生古屋乾籜墮秋墀徑熟因頻入身閒得徧欹踏多
鞭節損題亂粉痕隳猶見前山疊微茫隔短籬
題鶴鳴泉八韻
嘹唳遺蹤去澄明物掩難噴開山面碧飛落寺門寒汲
引隨瓶滿分流逐處安幽蟲乘葉過渴狖擁條看上有
危峰疊旁宜怪石盤冷吞雙樹影甘潤百毛端異早聞
鐫玉靈終别建壇瀟湘在何處終日自波瀾
風琴引
挼吳絲雕楚竹高託天風拂為曲一一宫商在素空鸞
鳴鳳語翹梧桐夜深天碧松風多孤窗寒夢驚流波愁
魂傍枕不肯去翻疑住處隣湘娥金風聲盡薰風發冷
汎虚堂韻難歇常恐聽多耳漸繁清音不絶知音絶
湘妃廟
湘煙濛濛湘水急汀露凝紅裛蓮濕蒼梧雲疊九疑深
二女魂飛江上立江上立相攜泣鳳蓋龍輿追不及廟
荒松朽啼飛猩笋鞭迸出階基傾黃昏一片隂風起新
月如眉生闊水
和鄭谷郎中幽棲之什
誰知閒退跡門逕入寒汀靜倚雲僧杖孤看野燒星墨
霑吟石黑苔染釣船青相對惟溪寺初宵聞念經
勉詩僧
莫把毛生刺低佪謁李膺須防知佛者解笑愛名僧道
性宜如水詩情合似冰還同蓮社客聯唱遶香燈
送人遊湘湖
君遊南國去旅夢若為寧一路隨鴻雁千峰遶洞庭林
疎風盡落野黑燒初經有興尋僧否湘西寺最靈
東林雨後望香爐峰
翠濕僧窗裏寒生鳥道邊靜思尋去路危遶落來泉暮
雨開青壁朝陽照紫煙二林多長老誰憶上頭禪
苦熱中江上懷爐峰舊居
舊寄爐峰下杉松遶石房年年五六月江上憶清涼久
别應荒廢終歸隔渺茫何當便搖落披衲玩秋光
荆門送晝公歸彭澤舊居
彭澤禪居在匡廬翠疊前因思從楚事便附入吳船岸
遶春殘樹江浮霽後天應過虎溪社佇立想諸賢
寄懷江西栖公
龍沙為别日廬阜得書年不見來香社相思遶白蓮江
僧歸海寺楚路接吳煙老病何堪說扶羸寄此篇
送趙長史歸閩川
荆門與閩越關戌隔三千風雪揚帆去臺隍指海邊客
情銷古冶王化似堯年莫失春迴約江城榖雨前
送休上人歸永嘉舊居
東越常懸思山門在永嘉秋光浮楚水帆影背長沙城
黑天台雨村明海嶠霞時尋謝公迹春草自瑶花
憶在匡廬日
憶在匡廬日秋風八月時松聲虎溪寺塔影雁門碑步
碧葳蕤逕吟香菡萏池何當舊泉石歸去洗心脾
貽廬岳陳沆秀才
為儒老雙鬢勤苦竟何如四海方磨劔空山自讀書石
圍泉眼碧秋落洞門虚莫慮搜賢僻徵君舊此居
書匡山隠者壁
紅霞青壁底石筍薜蘿垂應有迷仙者曾逢採藥時桃
花饒兩頰松葉挂長髭直是來城市何人識得伊
懷天台華頂僧
華頂危臨海丹霞裹石橋曾從國清寺上看月明潮好
鳥親香火狂泉噴泬寥欲歸師智者頭白路迢迢
寄東林言之禪子
閒思相送後幽院閉苔錢使我吟還廢聞君病未痊聽
秋惟困坐怕客但佯眠可惜東窗月無寥過一年
聽泉
落石幾萬仞遠聲飄冷空高秋初雨後半夜落山中只
有照壁月更無吹葉風幾曾廬岳聽到曉與僧同
匡山寓居栖公
外物盡已悟閒行亦自由好山逢過夏無事住經秋樹
影殘陽寺茶香古石樓何時定休講歸潄虎溪流
送朱秀才歸閩
荆門來幾日欲往又囊空遠客歸南越单衣背北風近
鄉微有雪到海漸無鴻努力成詩業無諸謁至公
書古寺僧房
綠樹深深洞長明焰焰燈春時遊寺客花落閉門僧萬
法心中寂孤泉石上澄勞生漫問處喧默不相應
湖西逸人
老隠洞庭西漁樵共一溪琴前孤鶴影石上遠僧題橘
柚園林熟蒹葭逕路迷君能許隣並分藥斸春畦
登金山寺
四面白波聲中流翠嶠横望來堪目斷上徹始心平鳥
向天涯出雲連水國生重來與誰約題罷自吟行
又
山帶名金遠樓臺壓翠層魚龍光照象風浪影搖燈檻
外揚州樹船中建業僧塵埃何所到青石坐如冰
寄楚萍上人
北面香爐秀南邊瀑布寒自來還獨去夏滿復秋殘日
影杉松亂雲容洞壑寬何峰是隣側片石許相安
寄上荆渚因夢廬岳乃圖壁賦時遂日向漸
夢繞嵯峨裏神疎骨亦寒覺來誰共語壁上自圖看古
翠松蔵寺春紅杏濕壇歸心幾時遂日向漸衰殘
送東林寺睦公往吳國
八月江行好風帆日夜飄煙霞經北固禾黍過南朝社
客無宗炳詩家有鮑眧莫因賢相召不返舊山椒
嘗茶
石屋晩煙生松窗鐵碾聲因留來客試共說寄僧名味
擊詩魔亂香搜睡思輕春風霅川上憶傍綠叢行
居道林寺書懷
花落水喧喧端居信晝昏誰來看山寺自要掃松門是
事皆能諱惟詩未懶言傳聞好時世亦欲背啼猿
謝興公上人寄山水簇子
半幅古孱顔看來心意閒何須尋鳥道即此出人間巘
暮疑啼狖松深認掩關知君遠相惠免我憶歸山
登大林寺觀白太傅題版
九疊蒼崖裏禪家鑿翠開清時誰夢到白傅獨尋來怪
石和僧定閒雲共鶴迴任兹休去者心是不然灰
别東林後迴寄修睦
昨夜從香社辭君出薜蘿晩來巾舄上已覺俗塵多遠
路縈芳草遙空共白波南朝在天末此去重經過
秋苔
獨憐蒼翠文長與寂寥存鶴靜窺秋片僧閒踏冷痕月
明疎竹逕雨歇敗莎根别有深宫裏兼花鎻斷魂
夏日栖霞寺書懷寄張逸人
人中林下現名自有閒忙建業紅塵滿栖霞白石涼倚
身檉几穩灑面瀑流香不似高齋裏花連竹影長
題東林白蓮
大士生兜率空池滿白蓮秋風明月下霽日影堂前色
混羣芳坼香殊百和然誰知無染性一片好心田
東林竹寄金陵知已
十八真賢像時來拂蘚看已知前事遠更結後人難泉
滴勝清磬松香掩白檀憑君聽朝貴誰欲厭簪冠
贈浙西李推官
他皆恃勲貴君獨富詩篇終日秋光裏無人竹影邊東
樓坐待月北固積吟煙聞說鴛行侣多才復少年
早梅
萬木凍欲折孤根暖獨回前村深雪裏昨夜一枝開風
遞幽香出禽窺素艷來明年如應律先發望春臺
寄鏡湖方干處士
賀監舊山川空來近百年聞君與琴鶴終日在漁船島
露深秋石湖澄半夜天雲門幾迴去題徧好林泉
送人遊塞
槐柳野橋邊行塵暗馬前秋風來漢地客淚入胡天雁
聚河流濁羊羣磧草羶那堪隴頭宿鄉夢逐潺湲
新秋雨後
夜雨洗河漢詩懷覺有靈籬聲新蟋蟀草影老蜻蜓靜
引閒機發涼吹遠思醒逍遥向誰說時泥漆園經
贈曹松先輩
今歲赴春闈達如夫子稀山中把卷去牓下注官歸楚
月吟前落江禽酒外飛閒遊向僧寺仍著白麻衣
傷鄭谷郎中
鍾陵千首作筆絶亦身終知落干戈裏誰家煨燼中吟
齋春長蕨釣渚夜鳴鴻惆悵秋江月曾招我看同
題終南山隠者室
終南山北面直下是長安自掃青苔室閒歌白石看風
吹窗樹老日曬竇雲乾時向圭峰宿僧房瀑布寒
原上晩望
倚杖聊攄望寒原遠近分夜來何處火燒出古人墳野
勢盤空澤江流合暮雲殘陽催百鳥各自著栖羣
過陳陶處士舊居
一室貯琴樽詩皆大雅言夜過秋竹寺醉打老僧門遠
燒侵籬下寒蔬簇石根閒庭除鶴迹半是杖頭痕
春興
柳暖鶯多語花明草盡長風流在詩句牽率繞池塘呌
切禽名宇飛狂蝶姓莊時來真可惜自勉綴蘭芳
題真州精舍
波心精舍好那岸是繁華礙目無高樹當門即遠沙晨
齋趨海客夜磬到漁家石鼎秋濤靜禪回有嶽茶
秋夜聽業上人彈琴
萬物都寂寂堪聞彈正聲人心盡如此天下自和平湘
水瀉秋碧古風吹太清往年廬嶽奏今夕更分明
聞落葉
楚樹霜晴後蕭蕭落晩風因思故國夜臨水幾株空煮
茗燒乾脆行苔踏爛紅來年未離此還見碧成叢
遇廬嶽僧
一聞飛錫别區中深入西南瀑布峰天際雪埋千片石
洞門冰坼幾株松煙霞明媚栖身地苔蘚縈紆出世蹤
莫問江邊舊居寺火燒兵劫斷秋鐘
懷匡阜
荆州連歲滯遐方拄杖塵封六尺光洗面有香思石溜
冥心無撓憶山牀閒機但媿時機速靜論須慙世論長
昨夜分明夢歸去薜蘿幽逕遶禪房
送泰禪師歸南嶽
石龕閒鎖白猿邊歸去途程半在船林簇曉霜離水寺
路穿新燒入山泉已尋嵐壁臨空盡却看星辰向地懸
有興寄題紅葉上不妨收拾别為編
昭陽微公山房
曲江流影石千株吾子思歸夢斷初有信北來山疊疊
無言南去雨疎疎祖師門接園林路丞相家同井邑居
閒野老身留得否相招多是秀才書
早鶯
何處經年絶好音暖風催出囀喬林羽毛新刷陶潛菊
喉舌初調叔夜琴蔵雨並栖紅杏密避人雙入綠楊深
曉來枝上千般語應共桃花說舊心
寄萍鄉唐稟正字
新書聲價滿皇都高卧林中更起無春興酒香薰肺腑
夜吟雲氣濕髭鬚同登水閣僧皆别共上漁船鶴亦孤
長憶前年送行處洞門殘日照菖蒲
送李秀才歸湘中
詞客攜文訪病夫因吟送别憶湘湖寒消浦漵催鴻雁
暖入溪山養鷓鴣僧向月中尋嶽麓雲從城上去蒼梧
君歸為問峰前寺舊日松房鎻在無
送人入蜀
何必閒吟蜀道難知君心出嶮巇間尋常秋汎江陵去
容易春浮錦水還兩面碧懸神女峽幾重青出丈人山
文君酒市逢初雪滿貰新酤洗俗顔
寄南嶽泰禪師
江頭默想坐禪峰白石山前萬丈空山下獵人應不到
雪深花鹿在庵中
寄清溪道者
萬重千疊紅霞嶂夜燭朝香白石龕常記溪窗凭危檻
看經影落古龍潭
貽九華上人
一法傳聞繼老能九華閒卧最高層秋鐘盡後殘陽暝
門掩松邊雨夜燈
送人往長沙
荆門歸路指湖南千里風帆興可諳好聽鷓鴣啼雨處
木蘭舟晩泊春潭
夏日城中作
三面僧隣一面墻更無風路可吹涼他年捨此歸何處
青壁紅霞裹石房
又
竹低沙淺雨濛濛小檻幽窗暑月中有境牽懷人不會
東林門外翠横空
水邊行
身著袈裟手杖藤水邊行止不妨僧禽栖日落猶孤想
隔浪秋山千萬層
幽齋偶作
幽院纔容箇小庭疎篁低短不堪情春來猶賴隣僧樹
時引流鶯送好聲
送僧歸日本
日東來向日西遊一鉢閒尋徧九州却意雞林本師寺
欲歸還待海風秋
酬光上人
禪言難後到詩言坐石心同古鏡魂應記前秋會吟處
五更猶立老松根
無本
尋隠者不遇
松下問童子言師採藥去只在此山中雲深不知處
寄友
聞說到揚州吹簫有舊遊人來多不見莫是上迷樓
石倉歴代詩選卷一百九
