石倉歴代詩選卷二百九十五
明曹學佺編
明詩初集十五
張羽
雜詩
生平慕遊俠驅馬適東周周人重千金所遇非我儔撫
劒登太山歴覽魯與鄒小儒事絃歌齪齪安足由北臨
邯鄲道平原曠悠悠嘗聞虞卿賢斯人不可求悲哉窮
途士緩急將焉投
擬古
閒夜會親友置酒臨高堂秦箏間趙舞吹笙復鼓簧清
音隨飄風逸響繞脩梁坐客咸同志寧復算羽觴人生
忽如寄富貴安可常含情待所歡渺渺天一方譬彼鶡
鴠鳥揚聲待朝陽憂思怨零雨白日何時光且當極歡
宴聊以慰中腸
又
少年好繁華所愛惟桃李結交輕薄兒攜手日遊戲驅
車洛陽陌風塵為之起繁華在三春芳菲正鮮美秋霜
若磬折漂零此云始豈知松柏堅冬夏常如是迴轡舍
之去深入南山址富貴多留人且從黃與綺
又
處世如逆旅生年少至百朱顔易枯槁鬢髮終變白一
朝氣息盡奄然返幽宅衣裳弗復御車馬他人得豈無
俎豆陳滿案不能食所以君子心鼓瑟娛永日佳賓時
相過濁酒聊共適況此忘百憂陶然謝形役區區塵俗
中鄙吝深可惜
雜言
此邦非吾士寄跡聊在兹旅食何所營亦復假耘耔玄
冬苦霖潦良苗奄離披至今畎澮間餘波渺相圍行恐
春澤盛耕墾失其時共虞斯人難豈獨念吾私先師有
遺言耕也有時饑且當竭所務天道非我知
又
余生憚遠涉旅寄百里餘自從去家來歲月忽巳除歲
宴人事迫卷秩還故居揚艫發東臯掛席指西隅且從
營私務暫與友愛疎渺渺遵溪渚行行入吾廬依依攜
童弱藹藹會里閭啓扉玩東園綠葉榮韭蔬採之侑春
酒數酌忘饑劬但苦遭潦荒美秫無舊儲猶當望來稔
尊中長不虚空名百歲後此事非我須
又
抱拙衡門下久矣忘鳴琴凝塵翳其徽絃絶調亦沈時
還置我膝命酒聊自斟高歌出金石拂拭趣已深酣來
枕之卧冥此千古心吾亦忘吾形何事待知音
元夕値雨
嚴地弛宵柝遊宴樂芳年焉知向此夕寒雨暗晴川佳
盟坐成阻清觴誰共傳華燈淡無光歌管寂不喧千門
火市散九衢人跡捐弗見心所愛值此獨凄然
春寒
齋居滯積晦餘寒襲春服谷風從東來微雨亂相觸蘭
心茁還卷蟄戶啓仍伏樹冷寂鳴禽庭荒絶來躅此時
重燃火傾觴泛新醁尋芳期自愆懷人思方數淑景元
易徂掩扉愁獨宿
三月三日期黃許二山人遊覽不至因寄
曜靈無停機四序互相更唯有暮春節在昔重其名姬
旦城洛邑多士方來幷羽觴隨流波逸語存遺聲秦王
臨河曲高會列簪纓金人貢長劒夷夏俱來盟偉哉伯
王業小人非所營獨愛晉諸賢流風有餘清亭臯列茂
樹脩竹蔭崢嶸幽蘭交綠坂清湍左右鳴濟濟少長集
鮮鮮春服明中有王與謝文華冠羣英沿坻玩流轉列
坐無所爭觴來不復停篇翰隨意成一醉達天和曠然
遺死生俯仰宇宙間何物累其情
春初遊戴山
雲羅横四海田野無遺英尚賴二三子共怡山水情煦
煦新陽動寥寥天宇清昔人稱四美兹晨遂成并前登
高丘阻遥睇澄湖明憑林招遠公松檜自成聲俛仰天
地間微軀良不輕安能自羈束坐使衆累縈處賤足為
貴抱素詎非榮逍遥解神慮庶以適吾生
雨夜
寢閣去門遠春雨荒園夕誰謂在人境宛似空山客禽
歸暗竹喧風斷疎鐘寂戚戚寡歡悰良宵端可惜
春山瑞靄圖
鶯啼山雨歇前川綠正繁人家在深樹雞犬晝無喧澹
澹流水意依依田父言謾鼓木蘭楫往遡桃花源
觀稼
仲秋積風雨長空夜來晴幽居悶無悰散步南田行歴
覽周四隅禾稼如雲平嘉穗覆高隴秀色接遥城斜陽
照阡陌田禽時一鳴預知年穀登行看倉廪盈玩景欣
美物為農喜歲成方同閭里歡佇詠一開情
晚凉放舟
徂暑驚節謝幽煩倦日永翫舟乘夕凉沿渚入煙境靄
靄殘陽飛沈沈綠隂静蒼茫水容寂照見歸禽影開襟
招遠風延目認遐嶺偶遊非素期炎氛聊暫屏守拙寡
世用尋幽得澄景清賞猶未愜孤舟當重整
夏日北窗獨酌
仲夏遘時雨嘉木含餘清北窗偶閒坐壺觴聊自傾數
酌忽巳醉酣歌漫成聲緬懷劉阮徒邈焉起深情百年
亦何為忽如流電驚奈何世間人役役徇虚名不如任
達生相對芳樽盈
立秋言懷
閒居昧時節颯然驚早秋梧葉下中庭火星向西流寥
寥天界闊蕭蕭林逕幽感此動中懷歲月忽已週素髮
早垂領前途行未休賴此一觴酒且復慰淹留
又
開秋多凉氣時物忽已移蟋蟀鳴空庭悲蟬號故枝綠
樹變紅葉悽愴令人悲如何行路子式微忘歸期辛苦
求名譽定與黃鵠隨不學首陽士守義寧樂饑
初晴登望
兹晨氣候佳淫霖始云歇舉目眺西岑青翠連城闕卉
木藹陽和朝霞互興沒野杏花新試谷鶯聲乍發巖壑
晴色斂雲煙夕霏豁遇物感時芳馳思生超忽心勝景
無厭理存情自達延詠賦新篇聊當慰寂蔑
雨中偶成
空齋自瀟灑况復值秋初焚香對微雨如在古僧居庭
寒夕鳥下煙澹暝松疎知君寫詩處高情方似予
戴山石上聽松
溷耳俗喧久兹晨一清聽長松遞商飇哀壑互相應奔
騰駭濤瀨窈眇韻笙磬至音不假器始覺自然勝緣觸
故成聲動極還歸静此時憩石坐默然待其定乃知棄
瓢者未悟聞中性
雪後
夕霽衆禽喧殘陽照山雪徒令掃幽逕依然人跡絶綠
尊時自命青箱誰共閱默默待歸期故園寧久别
震澤
具區維南澤洪潴奠吳會并包潢汙聚涵育魚龍大崩
浪撼坤樞水氣積隂晦蒼茫神靈遇極目光炯碎中有
兩洞庭秀色迥相對峭立根虚無接影浸淡瀨飛鳥去
何窮長垣亘天外風波多險阻舟檣易傾壊緬思懷襄
初洪濤渺無界賴兹神禹功底定永無害吳越何區區
向此角成敗賢哉鴟夷翁臨風發長慨
碧瀾堂
藹藹層城隂瀰瀰溪流漫問誰所構堂軒窗傍高岸答
云唐刺史文采當時冠華筵勢獨高賓佐俱才彦吹簫
横落日畫鷁如雲散健兒揚旌旗水戰逞竒玩臨流賦
新詩意氣共稱歎烽火幾荒殘城郭多遷換歌聲久矣
滅郵亭鎖溪畔臺傾鳥雀下闌壓鳬鷖亂惟餘南山青
依然眼中見
升山
升山横道傍秀色佳有餘雖微千仞岡層巒自縈紆右
軍晉高士曾此眺郊墟苔逕存遺跡千載沒荒蕪想當
登臨日俯仰凌八區放浪形骸外遊目多所娛惜無登
高作儷彼蘭亭書我思見其人臨風一躊躇
下菰城
迢迢下菰城乃在衡山址卜築自何人云是楚公子連
峯負崇墉重闉抱溪水得非蒸土成詎乃久不圯衢路
化為田睥睨猶可指牛羊恣來牧狐兔穴不起想當豪
貴時賓客盛莫比高門遊俠窟諸侯交贄禮劍佩紛相
摩雜沓曳珠履榮華不可常零落今如此豈徒雍門琴
獨下田文淚
郭璞祠
桓桓吳興城孰初相其宜連山如崇墉二水從中馳乃
於蛟龍宅奠此民人基定鼎非有道孰能固郊圻昔者
郭參軍青囊挾幽竒徘徊瞻風氣卜吉實在兹功德彼
生民祭法古不遺遂令千載下血食無窮期
閒齋獨夜
藹藹山景夕閒齋淡幽素高人寂未寢坐聞清漏度良
宵殊未央華月出深樹虚窗響暗接微風吹白露感物
悟清景臨風暢神慮幽獨堪自怡何用乘軒顧
奉答吹臺先生送蜀山人見簡之作
若人辭天階消搖寒江汜言送將歸人復念林中士殷
勤吐芳藻綢繆寓深旨文虹被林薄明珠照泥滓子畏
伐檀刺予懷白駒美道同無殊轍神交有妙理索居序
巳積孤遊情難委寫心酬姸唱怛然慙下里
懷方員外以常
丹霞散淪隂皓月出東山驚飇鳴高樹飛鳥繞林間攬
衣起徘徊白露浩已團豈無一尊酒慰此中夜寒良朋
邈已遠獨酌那成歡薰蕕不可和膠漆不可解自非同
心交誰能久不改
張節婦
行者不復歸處者長相思昔與君别處乃為大暮期杲
杲白日光其雨在何時惟有明明月可以比容輝兔絲
附女蘿窈窕不相離青青忽已槁纖纖難自持他山豈
無木林木豈無枝念彼綢繆好甘隨秋草萎感兹以終
老鬢髮皓如絲耿耿柏舟誓千載同所歸
成詠
少年未識事冠帶逐時流一悟名為妄悠然返林丘假
此精舍居蕭條巖徑幽竹樹共清密川澗屢環周高峰
延新旭華棟鳴晨鳩晞髮東軒下羣書散不收况有同心
交觴咏接綢繆始來適朱夏令已踰素秋謬處山水宅
棲泊愧淹留
過雲巖
逶迤度前峰到寺行屢歇齋庖竹外煙汲路松間雪覩
水悟真源聞香解禪悅欲共老僧談相對還無說
懷景佺師
旅宿厭煩喧愛此僧居靜蓮宇已摧頽茅齋自清迥山
光林際來野色雨中淨池水不生瀾袈裟坐相映累日
滯幽尋綠苔應滿逕
送許尊師還大滌洞
青山九鎻處白髮一龕居清齋誦黃老不閱世間書餐
霞食眞氣對月禮空虚暫來流水地應與孤雲疎遙知
還山日仙壇春草餘
扇上墨萱
團扇復團扇團團三秋月上有宜男草可翫不可折宜
男何足貴能令憂作悦憂思既可忘為君忘炎熱無障
西風塵汙此皎如雪
題采苓子卷
春山靄衆綠靈苗何處尋孤芳不自掩迢逓入幽襟搴
條繁露散濯根寒澗深持此當朝茹清齋延道心
寄金許二高隱
輕雛始颺幕新篁稍翳隣非關杜來迹苔徑自無塵獨
以静為賞彌懷心所親倘畢東臯務一來存故人
獨夜聞雪
未知雪意就向夕足寒雲茅齋夜自掩孤枕夢回聞暗
飛方瑟瑟誰起看紛紛却憶梁園客既醉復能文
擬過園隱阻雨
在遠每傷離既近還成隔飛雨渺何窮佳期悵難得人
寒市井空天晩江潮白知君掩閣卧終朝遲來客
石門道中
依微鳥外村逶迤煙中驛帆重因沾雨柁轉時驚石遙
岑樹共青淺浪鷗同白離索詎須歎來往誰非客
續懷友
幽居古垣下共彼嘉樹隂里隣豈無好念子是同心芳
英帶露折清尊向月斟欲往尋遺躅荒園春草深
送方員外力疾歸吳興
終年不出戸出戸即相違疾病欣在告田園應暫歸天
寒孤舟發歲暮行人稀棹師遵舊路田翁識故衣望閭
桑梓在入里人民非傷哉展丘墓遽爾辭荆扉居鄉如
遇客回首情依依晴春入舊臘積雪含清暉佳期遲子
還勿愛故山薇
送莫翥入郭知還谿居
舉世皆如醉何人獨愛才余雖識君者相對亦徒哉落
日收書卷凉風送酒杯紛紛排俗悶空谷遲重來
又
蟬鳴山郭晏一棹出煙扉凉風將皓月迢逓送君歸自
識門前樹遙聞窗下機應歎緇塵滿臨流一澣衣
讀書圖
幽棲出塵表脩翠連松竹袖得碧苔篇閒來石上讀日
暝欲忘還山空人轉獨
晚過費山人園居
畏景惜高駕端居抱煩憂今晨微雨霽為此隣曲遊一
造幽人居蕭然知蚤秋脩竹滿西墅早稼盈南疇坐對
故人爽復茲庭樹幽開園採夏果茶瓜當獻酬積暄欣
物曠躭賞遲景流共是棲閒客來去復何求
雲山圖
山氣寂巳晦川寒歛如夕沈沈綠樹多隱隱千峰出碧
嶺藹煙華寒泉散石脉高閣出林端古逕稀人迹玩圖
心已澄對景情踰適感彼岩棲人終朝自幽寂
苕陽草堂
閒居守耕作結宇臨溪曲林扉晝常扄端居延昏旭高
荷映窗晩清渠含苔綠逍遙遠塵事澄心對簡牘筆硯
發幽芬琴酌招近局長吟匪求偶冥觀眞寡慾羡君棲
閒意於焉保貞獨
過黃徵君新居
莊生寄漆園子綦墊南郭逃虚本無迹委蛇聊自託子
欲隱東山常恐負所約幽棲若有期茲焉遂先豁塵心
頓舒捨人事俱濩落開窗泊迥渚啓扉見層壑田逕莽
縈迂溪流無淹薄編槿代列牖掛席當懸箔釣水臨苔
檻玩山依菌閣安居志已順相親情自度高懷既超曠
外慮徒參錯願焉長如此守道且為樂
題晚翠軒
百卉與時悴遺榮獨含芳葱蘢耀朝日奕葉凌嚴霜啓
牖延清影俯檻挹寒光夕隕謝浮豔後凋保貞常幽人
抱高節晚歲此徜徉
送弟瑜赴京師
何由行邁遠服役向京師飲餞列長筵簫管清且悲豈
徒兄弟情亦有同門思婉戀辭師傳惆悵别親知朝發
戴山渚夕次吳江湄飄颻冐風塵嚴霜薄征衣索居心
易感懷土念多違願言保令體慰此連理枝王事有更
代歲晏當來歸
題胡玄素畫
我有一區宅寄在匡廬山香爐起戶外瀑布落簷間梅
老花空發庭芳人未還惟見藤蘿月夜夜照松關
歸過白馬湖
沿流信歸棹漸與青山遠遙見鸊鵜飛蘼蕪春尚淺空
嗟心愛離莫緩愁腸轉不對芳樽酒紛思終難遣
獨不見
南國有佳人容顔美無度臨風弄寶瑟其音怨而慕未
奉鏘鸞迎詎肯涉行露小院落花深草生春日暮掩關
獨不見淚下濕紈素
長干行
長干人家向江住朱雀橋邊舊衢路參差碧瓦颺青旗
繫纜門前有楊樹竹弓射鴨向汀洲家家無井飲江流
女兒數錢當酒肆商人買笑開娼樓謝家子弟如蘭玉
不見當時舊遊躅夜深月滿大堤寒愁聽陳王後庭曲
送君策馬此中行江邊遙接石頭城愁來滿引金陵酒
莫聽秋風淮水聲
溫泉宫行
煌煌帝業三百年驪山宫殿空雲煙美人豔骨為黃土
山前不改舊溫泉溫泉雖在君王去芳草凄凄滿宫路
泉聲如泣日將暮山鷄亂鳴上林樹憶昔玉環賜浴時
紅樓綺閣香風吹頭上寶釵凉欲墮蓮步輕扶雙侍兒
有客今年曾過此宫壊墻傾山色死虎旅知更不復聞
池上玉龍猶噴水當時此水在天上一沐恩波榮莫比
六宫粉黛不敢唾今日行人競來洗
余將軍篆書榻本歌
余將軍守舒州舒州之城大如礪長江西來繞城流賊
船如雲壓城破將軍提劍城頭坐劍未動虜已奔鯨鯢
蔽江江為渾孤軍六年二百戰王師不來城自存無兵
猶足戰無食安可支豈無愛妾與愛馬殺之不解壯士
飢力盡矢竭將奚為倉皇齚舌罵不已義士千人同日
死秪今還有盡忠池碧血清泠化為水將軍持節東州
時作此篆書形崛竒妙墨巳隨神物化好事當時臨得
之雖非其眞意獨在垂金屈玉蟠蛟螭我拜重是忠臣
跡秦相雖古其人非
趙魏公竹枝歌
趙魏公宋王孫風流白晳更能文丹青自比董北苑書
法兼工王右軍至元詔書徵草澤召見廷中推第一三
府趨朝賀得人萬乘臨軒賜顔色殿前落筆侍臣驚鷄
林象郡皆知名夫人通籍宫中宴兒子承恩内裏行一
家三人書總好天子頻稱古來少疏廣歸來有賜金張
芝閒處多章草全盛須臾那可倫百年喬木易成塵凄
凉故宅屬官府零落諸孫隨市人空留遺跡傳身後一
紙千金爭買售屏風畫絶為誰收團扇書工亦何有唐
生購得墨竹枝一尺中含千尺姿若非松雪齋前見應
是鷗波亭下披曲池漸平臺已壊露葉煙叢竟何在唯
有雙溪水北流至今尚遶空牆外
望太湖
登高丘望遠澤蓬萊三山不可測何如具區三萬頃洞
庭連娟向空碧東風吹盡吳天雲玉盤雙螺翠堪摘我
昔東遊鳳凰臺嵯峨巨艑如山來白波不動鏡光曉雲
颿干幅爭先開中流縮首心茫然恍如乘雲行九天驚
濤忽逐迴風旋砰雷轉轂奔雪山龍伯鬼國見眼前失
勢一落獰蛟涎舟師拍浪咒浪婆我亦再拜不敢言平
時之險且如此何况震蕩洪荒先帝堯咨嗟逾九年黃
熊無勲没羽淵有子大聖與天通一朝出我羣魚中試
觀此湖險始知四載功長養草木華無心謝春風吳越
之事良可鄙虎戰龍爭方未已水犀百萬今安在惟見
夫椒白雲裏鴟夷身退帶蛾眉不直滄波一杯水
莘叔耕畫梅雪軒
好畫誰如莘棗強墮馬折肱猶未忘何年寫此寒林趣
精絶未數左手王屋裏何人坐吹笛似是南昌郡中客
曲終微雪忽飛來開門滿樹梅花白
送金秀才歸侍
風吹歴陽樹石城悲早秋高堂入遠夢拂袖登吳舟金
陵官酒如乳香手酌送君朱雀坊前日同來二三伴此
時望君俱斷腸科名古來人共羡富貴不如歸故鄉年
年隨計多辛苦十上風塵竟何補秋卷留將篋内歸彩
衣重看階前舞當時縣令親勸行今日還家父老迎門
外清溪仍可釣山下石田躬自耕子身長健親長在黃
金如山不可買君不見長安城中罷官客欲作布衣那
可得
高尚書畫
君家此畫何由得峭壁隂森如鐡色高閣平臨煙露低
長松總含雷雨黑寒綃七尺半是雲深林窈窕路莫分
幽尋恐與神明遇靜聽唯應猿狖聞海嶽有圖絶低小
後來作者何足云主人借問誰能爾惟是房山高使君
杜宇
國亡知幾代啼血轉聲頻爾自無歸處何須更勸人煙
深青嶂曉花落故城春任是無情者聞時亦愴神
江村夏日
江村夏景深蒲稗綠沈沈浣女朝相問漁舟晚共尋晴
雲飛石燕夜雨鬭沙禽一聽滄浪調懸知訝此心
凉夜
金氣已呈秋新凉入夢幽閨人砧欲動侍女扇初收玉
露清瑤簟銀河繞畫樓更憐今夜月隱隱樹西頭
聞蛩聲
微羽感秋鳴爭先似不平輕隨殘漏斷細雜遠鐘清寂
歴催寒意殷勤勸織情遙知孤枕客白髮此時生
夜宿山房
清絶早秋天禪房碧嶂前草蟲依定石竹露潤爐煙月
靜蓮花漏風披貝葉編此心無所著應解悟初禪
江晩旅懷
短長亭下景引睇入吟哦疎樹立寒色短煙行夕波山
空秋氣老江遠客愁多忽動匡廬興白雲生薜蘿
池上
秋水轉庭柯臨池晚興多禽閒棲缺岸魚戲動凉波露
浥將衰柳風欹欲敗荷雖無江海思咫尺得頻過
送劉仲鼎歸杭州
欲别又牽衣傷心故舊稀自憐為客久不忍送君歸遠
岫明殘雪空江淡落暉東風重回首一雁背人飛
客夜懷王英甫
半生江海上猶未卜莵裘今夜雁初過他鄉人正愁青
燈孤枕夢黃葉一庭秋何日尋歸棹山隂訪子猷
寄贈一見禪師
名藍不肯住招隱始中年白日無來客青山獨坐禪磬
敲松頂月茶煑澗心泉見說銜花鹿時來坐下眠
早春遊望
燒燈城郭嫩寒天早覺春光滿眼前山翠全輕猶帶雪
柳絲纔長便宜煙佳人挑菜寧辭遠公子尋芳各鬭先
從此陌頭車馬動誰能閒坐負芳年
春雪
不肯呈祥向臘前却來迎瑞入新年鬭粧已落梅花後
學舞還居柳絮先久積已迷芳草地易消還避豔陽天
遙知大輅躬行處共賀璚瑤滿舜田
過吳即景
片帆迢逓入吳煙竹溆蘆汀斷復連柳蔭濃遮官道上
蟬聲多傍驛樓前近湖漁舍皆懸網向浦人家盡種蓮
行到吳王夜遊處滿川芳草獨堪憐
夏夜宿道場
山僧結夏獨安禪對客談空石作筵架上金經傳白業
庭前翠栢長青年松廊月冷驚棲鳥石室風清滴暗泉
擬就遠公脩淨社共持巾拂斷塵緣
行樂過西崦
白日都消筆硯間偶因行樂到松關秋聲不盡蕭蕭葉
夕景無多淡淡山蛩響寒齋僧自定苔荒深院客常閒
巳知身世俱成幻莫嘆西風鬢易斑
僧居寒夜
山舘蕭條寢復興經聲遙出最高層客愁無伴依童子
禪學多難憶古僧階下鳴蛩沿定石竹間棲鴿避懸燈
遠遊亦有幽居志擬絶塵緣愧未能
曉過淮隂
軍城鐵鎻曉開關使節星馳未敢閒淮水東流應到海
瓜洲北去少逢山行人欲斷寒煙外遠燒時明亂葦間
却憶帝城風物盛禮成須及上春還
送人之官閩中
鄉情寥落宦情牽一片征帆帶雨懸投驛遙瞻閩嶺樹
問程先下浙江船公庭理訟桄榔外客舍鳴禽荔子邊
聞道武夷山水勝經過須為一留連
贈彈箏人
先輩曾將舊曲傳纖纖銀甲更堪憐清和未數湘靈瑟
哀怨應同蜀國絃鶯弄晚風啼復歇鴈飛秋水斷還連
坐中北客聽來少暗想當時一惘然
揚州道中
馬頭津口足風波歲晏遙乘一傳過南渡客來多漢語
下江船去半吳歌蕪城總入新編戶瓜步斜連古漕河
何處吹簫明月夜野田茅屋曉煙多
閩中春暮
吳山歸夢驛程賒身逐孤帆客海涯九十日春多是雨
三千里路未歸家桄榔土潤蠻煙合楊柳江深瘴霧遮
倚徧欄杆愁似海杜鵑啼過木蘭花
送越上人住蔣山
落落晨星耆舊稀翻然一出振禪機石頭路滑有時到
山頂雲深無夢歸帆葉飽風衝白浪雪花和露濕緇衣
八功德水談空處應有江禽入座飛
答山西楊憲副故舊見寄
晉鄙遙山接太霞十年從仕鬢空華秋來有鴈偏催客
臘盡無梅更憶家私屬羊毛皆入税邊風馬乳代烹茶
翻思共隱江南日每為論詩到夕鴉
山中景
獨坐澗邊石林空秋意長夜深山月白松露滴衣凉
晩眺有懷
相思天外人極目倚山閣一鴈不飛來寒汀暮潮落
畫
白雲飛不定青山斷復通澗道聞機杼時鳴春樹中
又
一雨漲新綠雲開四山繞人掩蓽門深斜陽照江鳥
仲穆著色蘭二首
芳草碧萋萋思君澧水西盈盈葉上露似欲向人啼
又
鸞輿去不返風雨湘江曲芳草獨無情還如裙帶綠
保公巖
青苔滿石龕隱隱跏趺跡想見夜禪深巖前雨花積
蘇小墳
冷落百花朝無人上畫橋東風吹綠草依舊似裙腰
畫
嵐深山影寒樵響不知處綠樹早鶯啼千峰一家住
又
孤邨翳餘景凉飈洒空谷斜日淡煙蕪坐看千里綠
月牖
園井汲寒渌當窗煑金屑應有山僧來問君泛春雪
春夜
夜靜風簾掩復開南園煙月正徘徊此時客夢渾難就
無奈花香枕上來
惜春
重重綠樹掩園扉無奈庭前花亂飛試向鏡中看白髮
能消幾度送春歸
雨霽
雨霽垂楊帶煖煙千村草色淡相連殷勤好問桑間女
今日春蠶第幾眠
白鳥
門前春水下輕鷗來往偏能近釣舟却似南唐圖畫裏
杏花蒲葉滿汀洲
送春
今朝簡歷知時換落絮飛花各鬭輕謾把一杯留别意
夕陽時節更傷情
夏日聞鶯
上林花裏亂鶯啼日暖風柔百囀齊何似綠隂清晝永
一聲遙出畫欄西
題陶淵明像
五兒長大翟卿賢彭澤歸來只醉眠籬下黃花門外柳
秋光不似義熙前
舟中似文性之山長
朔風吹浪打蓬窗夜靜寒威不可降自嘆閒人閒未得
扁舟載雪過吳江
畫
百道清泉石上流白雲初起亂峰秋此中疑有陶弘景
飽聽松風卧草樓
寄靈隱良泐二長老
兩禪相對一燈懸鷲嶺龍宫地悄然七百年來無好句
泉聲空繞寺門前
取勝亭感舊
綠雨微消紫陌塵湖光冷落似無春朱門記得曾遊處
楊柳青青不見人
寄友
客路尋常怨别離况逢秋色倍堪悲一封書到千山暮
正是思君獨坐時
曉發嘉興似友
城烏啼散驛樓空一舸夷猶曙色中不是故人今日共
定應愁絶雨兼風
登盧山甫聽雨軒感懷
華陽洞裏煙霞閟雲石山中草樹荒惟有小樓曾宿處
年年春雨滿滄浪
燕山春暮
金水橋邊蜀鳥啼玉泉山下柳花飛江南江北三千里
愁絶春歸客未歸
離離煙樹
玉色宫瓶出内家天香濃浸月中葩六宮總愛新凉好
不道金風捲翠華
石倉歴代詩選卷二百九十五
