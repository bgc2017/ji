石倉歴代詩選卷四百二十六
明曹學佺編
明詩次集六十
王雲鳳
銅雀臺
我走鄴城道忽憶銅雀臺臺下漳河水一去不復回主
人當途高意氣昔何健餘狂不自禁翠翹三十萬日日
長歌舞玉斝照瓊筵錦殿春溶漾綺窗月嬋娟西陵七
十塜白晝妖狐踞蘆荻漳水秋不見歌舞處白鳥四五
來翩然飛且鳴行人發清商遠歌如哭聲野翁向我言
物豈有長好况此亂世雄遺跡不如掃土花蝕殘瓦價
重珊瑚枝巧匠鑿古硯舉世嗟嘆之南望金谷園北望
邯鄲樓萋萋連宿草漠漠晩烟浮
古意
中夜有所思所思君不知春風吹蔓草秋風摧霜枝所
以别離人悠悠負心期别離非所惜年華難再得只恐
君來時妾已無顔色
李天瑞論事遠謫冬月渡河冰䧟而沒
睠彼湖中島松栢在其端下有塚纍纍行人傷心肝流
光催人老坐使彫朱顏朱門臨廣陌大蓋紛鳴鑾珠簾
映紅燭清宵歌未殘高堂列鐘鼓胡為獨幽閒志士懷
百憂十日不一歡所憂在何事非為一身安志違身亦
死令人坐長嘆不如飲美酒與衆共遊般遊般非吾志
去上首陽山
貴鄉謠(大名縣即古貴鄉)
貴鄉草春榮秋枯不自保貴鄉民公來活我公去貧我
有慈母奪者誰老翁相逐嬰兒啼君不見今之官長推
不去迎得新來又如故
青陵臺
青陵臺何崔巍妾心以為夫婿死蛾眉肯向君王開地
下幽魂相對語樹頭嬌鳥求其侶秪今名姓記韓憑高
堂何處是青陵
洛陽歎
李花白桃花紅蜂來蝶去春匆匆桃花紅李花白幾日
東風好顏色東風顏色不長好昨日少年今已老漢陵
唐塚何纍纍行人愁行洛陽道
登黃榆嶺
厚坤忽擁太行脊上倚青天纔一尺地凝餘滓蕩水㾗
我憶乾坤始開闢誰鐫萬朵玉芙蓉蒼壁丹崕太古色
雄根西與崑崙連爽氣東堪泰嶽敵上有夭矯之寒松
下有碨磊之怪石瀑布直下三千丈長虹偃蹇明珠擲
萬壑晴看雲氣流六月時有冰花積幽龍往往澗底眠
一泓不動玻瓈碧層巒廻岫咫尺間恍惚龍行失南北
仰窺嵰嶮心骨驚俯瞰谽谺毛髮立馬蹄跼蹐不敢馳
聳耳長鳴如有識左右應接且徐步一一異態看殊斁
嗟我平生愛肥遯利名不治烟霞癖見此喜極顛倒吟
安得長風駕兩腋摩挲絶頂縱雙眸一覩方圓天地窄
碪巖欲討幽人居白鶴時見飛來隻何日買田耕紫烟
閒看雲霞朝復夕
雁南飛
雁南飛南飛雁何之望君君不見見雁增我悲獨立西
風看雁飛金臺風冷遊人稀秋光欲盡君不歸
為李時升題竹卷
世間紅紫曾不顧日日坐對江南趣是誰霜尖掃墨花
奪取造化歸纖素鑿得怪石湖之幽湖波有神神亦愁
寒擁蒼鱗千疊浪晝滴清嵐萬頃秋上有數竿直如指
縹緲一枝墮還起青懸滄海珊瑚鈎彩弄丹山鳳凰尾
我今見此雙眼新風塵騎馬是何人秋來明月當空夜
不减瀟湘染淚筠
題霸陵繾綣卷用晦弟价儼舉人
山巑岏水潺湲送子千里道别易會應難酒罷更復酌
盡此杯中歡丈夫四方志未了黃鵠一舉天地小相逢
未可卜何年後夜月明夢相遶
商州道次邃菴先生山中吟韻
風葉蕭蕭點亂山愁人到此一開顔雲深日暮有柴關
穉子林間驅犢出老翁澗底負冰還
過鐵山歌
曉離青泥嶺暮度仙人關上如曳壁蝸垂涎下如竄莾
雉束翰曾聞隂平與三峽舟車往往為摧殘入蜀大抵
無坦途此地令人毛骨寒懸崖峭壁扼深谷枯松怪石
生其間魂驚目眩人蟻附手捫足縮成盤跚古塞白骨
幾千載野翁指點嗟復嘆金人既入和尚原又報百萬
開鐵山漫倚河池蜀門戸要知捍蔽須長安隂風忽自
遠壑起隨奔雨雪千萬里行人半載衣裳單還勝樵夫
凍欲死須臾雪霽雲亦無片月當空去人咫趙抃元非
宰相才七度過此徒勞哉新法可罷即當罷如何却待
安石來中原都無用武地益州一隅非上計木牛流馬
竟何功道險英雄難用智吁嗟紛紛不足數我獨有懷
懷杜甫擕家凍饑白水峽猶自清歌無所苦眼底榮華
視如土
畢郢原
我昔過北邙春雲暗夕陽今来渡渭水黃葉秋風裏洛
陽騎走咸陽道客頭未白心欲老秦錮南山漢為墓望
裏纍纍總煙霧文王廟古不鎖門驅車愁山畢郢原
西山
懸崖綠樹陰坐久晝蕭森舊路皆塵跡閒雲繫野心泉
聲鳴別澗鳥影落平林欲汲龍潭水攀羅上遠岑
過保定
南北此車馬江山幾俊英蓬壺百花嶼風月兩關城波
净流天色沙飛作雨聲蒼茫兵甲地弔古有餘情
過白樺嶺
半日行難盡高低險復平草深猜地軟雨罷覺雲輕空
谷騶輿過深林虎豹驚山頭聊縱目萬里一川明
漢江
馬踏雲窩裏人穿石隙中天因秦嶺狹山為漢江空明
月池邊雨黃金渡口風野亭門不鎖滿地夕陽紅
再到郃陽看竹
此君重復見似有故人情歲夕節逾勁春来笋自生新
枝含雨潤疎葉散雲輕相對不知夜華山孤月明
出順德府西門之和順宿福堂村
路遶龍岡迫雲依虎谷頻揚鞭爭去蹀隔水問迷津聽
鳥聲如故看山色似新孤村燈火夜野老話酸辛
自洵陽登舟向白河
吏人隨我出渡頭雲正晴映雪波逾綠有泉山更清地
每少人迹舟不繫吾情到縣三百里短歌記遙征
送孟仲平陜西屯田僉事
璽書初下建章宫諸將邊頭已望風秦甲連營金窟北
漢屯分畝玉關東山埋凍雪侵雲白水落寒巖繞澗紅
聞道羌酋今欵塞須將耒耜變刀弓
汴梁有感
霸主荒臺空突兀隋堤殘柳正蕭疎耕夫不識市朝變
野寺猶存宫殿餘士慣悲歌成故俗土含燐血已穿渠
抱城濁浪何時息漢策今慚總不如
晚步天津橋
山光撲翠老龍鱗故國遺墟草自新世事盡隨伊闕水
行人猶踏漢宫塵北邙高塜元無主金谷殘花不繫春
但恐杜鵑今再至天津橋上客傷神
遊華山
塵寰名利日紛紛到此何曾入耳聞井泛紅霞蓮十丈
泉生香霧酒三分道人慣續登仙譜俗士空傳佞佛文
自顧此生無住着欲登高頂看浮雲
贈岷州張憲副世亨
法臺坐鎮三千里士飽民歌已六年洮水南分羌部落
鐵城西控漢山川欲教夷俗全歸夏力挽文風不似邊
君去長安尋舊約我歸曾未卜春前
秦州有懷宋惟寅胡用晦二兵備
宦情未了奔忙債又挈妻孥隴外遊屯戍愧無充國計
感時惟有杜陵愁故人相見歲年晩旅含獨吟風雨秋
欲向飛鴻傳一札滿塘蘆荻恨難收
次東坡雪韻
滿積平原已沒鴉忍寒開戸覓柴車鮫人十萬揮珠淚
神女三千散寶花大地鏡光天照影巴江春浪海為家
趨朝欲步長安陌先問行人路幾义
晚坐聞雁約張用昭登金童山
春雨生泥罷出遊小窗疎竹晩來幽家書每向烏占喜
客枕那堪雁送愁幾日吟毫曾適意經年文案是埋頭
故人欲共壺觴約一上金童百尺樓
書隴州故關巡簡司壁
泉聲樹色擁行車問到關頭吾祖家故事尚傳當日叟
近年初改舊時衙前山鸚鵡何言語别院梧桐幾歲華
塚上青松今已拱不堪揮淚夕陽斜
秦州逢隴州閻允中
握手關頭夕照紅寥寥孤雁度長空莎平初罷昨夜雨
野曠不知何處風鸚鵡飛看來隴上鳳凰鳴合自岐中
十年憔悴君何往一日離愁我向東
岐山道中
岐下山川自不同西來瞻眺未能東地非漢故空陵寢
民是周餘近鎬豐欲聽鳳凰鳴曉日又看禾黍動秋風
平生弔古情無限千載興亡一望中
子午谷
馬前銅笛轉山頻樹底行沿漢水濱又喜晩炊來子午
曾經春雨憶庚申采茶調急穿林女放瀨聲高蕩槳人
何事妖容千載恨拂衣猶有荔枝塵
黃河西岸別胡鑑牛斗韓邦竒邦靖
曉看泰華三峰雨晚步黃河滿岸風七載宦遊無可述
一時佳士遠相從談經訓詁詞章外論道精粗巨細中
此地不堪重回首沙雲初起夕陽紅
送喬希大
野寺逢君一飯時長空星斗正高垂快談每覺連宵短
極喜翻成數日悲舊日塵空皆欲老壮年豪氣不曾衰
華山仙掌應千仞把酒同登亦太竒
東臯為冒郎中題
畫省才華有數人東臯心不在風塵嘯登每羡陶元亮
取號真同戴叔倫淮海雲煙千里夢長安歲月幾回春
憑誰寫出山中趣手把書看白㲲巾
弔平氏(遇寇不辱投井而死)
山前翠黛走縱横投井遙令賊黨驚百尺香泥珠不涴
一泓清水月長明此生身獨關風化數日人皆識姓名
女子不貪生草野丈夫幾見振衣纓
曹繡衣奉勅閱試邊關事竣回朝送別
齊魯同遊憶昔年偶聞皇命遣巡邊帳前弓劒三軍月
臺下風霜五月天正喜鷺車来赫赫忽看馳馬去翩翩
中原莫道無争戰却恐狼星未改絃
次大同巡撫石邦秀作懷牧堂
南北風塵幾別離邊頭頻喜雁来時百年部落陰山雪
千帳貔貅上將麾號令文章才不淺笑談樽爼句還奇
極知大勇非真怯懷牧堂高繫我思
祀陵禮畢歸宿野寺次陳西潭韻
歸途奔走盡如狂我亦從朝至夕陽敝榻夢寒人欲蟄
空山夜久月生香衣冠半是重来客車馬不知何處郎
獨羡野僧無箇事晨敲石炭煮龍章
和德華杭州遊西湖
把酒同登山外樓海天風雨淨初收彤霞晚接芙蓉水
嬌鳥春隨歌舞舟魚蠏行邊皆可買園亭到處不嗔游
東南勝地西湖景暫得逍遙一遣愁
登大同城樓次威寧伯韻
水落陰山萬里秋題詩我獨後登樓天連瀚海雲常慘
風起龍沙客自愁報主不妨先士卒防邊奚必晉公侯
書生開口征夫笑塞草蒼蒼紫磵流
送太醫院使仲惟馨致仕
長安卧病只斯須苦憶丘園或謂迂烟月又看歸北老
雲霄還自有雙雛曉來車馬誰能却春盡風花我亦酤
天下瘡痍待公手不須蹤跡徧江湖
喜雪和吴遜之韻
木杪風聲乍報嚴已從雲罅落疎簷真成月色夜當戸
誤喜楊花春撲簾客餒要逢賢令起民貧亟向有秋占
吟喉不慣烹羔味一嚼清寒去手拈
趨朝
仙侶羣趨佩有聲樓西鐘鼓曙光鳴赤墀初識班中地
彩仗常迷問後名宮闕遠隨天勢起山龍高射日華明
小臣身入唐虞國白髮葵心敢負盟
謁元世祖廟
走傍城西一徑斜偶瞻遺像起長嗟漏餘古廟多生草
禿盡疎槐不住鴉四海共知人有主中原誰遣宋無家
欲將絶筆傳尼父書法須當破五車
走筆謝石門贈東坡墨刻
中山石上數行坡風雨千年有禁呵情憶高人分處惜
夢驚佳物得來多飛揚似帶湘烟潤拂拭頻將楚璧磨
欲報瓊瑶翻自笑撥開塵眼一高歌
吴翰林南夫借少宰吳公宅次南夫韻
幽亭危處讀書菴月白風清好縱談竹石暫留憑客賞
乾坤同寄欲誰慚地偏巳覺離亭外調古時聞起巷南
我擬借遊應不惜春忙曾未卜東驂
廣平
洺水清波受暖風郡名何改漢時封草侵戰血秦王壘
烟沒雕梁竇氏宮荒塜昔曾題冉子居民空自壯毛公
殘碑剝盡苔㾗在書法猶能識蔡邕
確山道中
馬躍長途正曉晴數峰遥遣翠嵐迎雙雙蝶翅春相媚
一一蟲聲暖自鳴花傍孤村紅錦簇麥浮新隴綠波平
山凹或有仙翁住縹緲常聞日暮笙
泌陽道中
日暮春殘客味慵不堪詩思苦愁封溪頭薄雨流相接
道上幽花落更重黃犢眠時分野榼綠楊低處急村舂
歸來却恐傍人畫身在銅山泌水中
正月一日自金州向平利食于山館次邃菴
楊先生韻
村叟供茶不滿鍾篝燈人唤野亭東春寒半落巴山雨
夜静全生漢水風為客十年書懶看思家千里夢長通
一身風化渾無補歸去須收耕稼功
洮州除歲次庚申正旦平利道韻提學時作
夜寒強飲至餘鍾天上星回斗柄東茶味香添藏瓦雪
燭花殘怯隔忩風興隨山水無時盡夢入庭闈有路通
除歲舊愁除不得兩年豐芑愧無功
再經潼關有感聞侍御謝汝為在華山雲臺
寺
去年春藹今秋爽兩度山河入望時德未感人官可愧
事難如我世翻疑愁多屢有思親夢興懶全無寄友詩
聞道雲臺剛十里謝安遊賞似相期
三岔驛題壁
長安已恨庭幃遠又去長安大路西八月石田初秀麥
數家茅屋不聞雞山深易晚雲生頂路僻多秋草至臍
何日挂冠歸去好太行山下一枝棲
洮州題壁再次石豸史韻
眼前風物異中華每笑居夷事可嗟鼙鼓聲隨番唱急
旌旗影逐塞兵斜北看斗柄天應遠西到河源路不賖
却恨平城猶苦戰烽烟未靖我何家
陜西試院雨霽呈季侍御
地迥翻疑隔市城重門盡日鎖秋聲雨生深院心全爽
雲散空廊眼正明滄海豈無珠未得碧梧應有鳳先鳴
烏臺風采誰能似雄辨懸河滿坐傾
巡邊宿巖昌驛
病餘強起一巡邊古驛無人但野烟藥裹自煎紅榾柮
茶鐺還汲碧潺湲波濤聲送牀邊雨星斗光懸屋裏天
欲弔忠魂何處塜空留名姓自山川
城西閒步
閒遊長少競追隨正是東風二月時滿澗泉聲来古寺
隔林人語認殘碑已埋翁仲肩猶露欲畫宫墻趾尚遺
却憶咸陽樓上望秦川烟樹客遲遲
山東德府觀泉
暇日冠裳簇錦筵芳樽猶自殿門傳坐中絺綌風千里
花裏樓臺水四邊送酒笙歌来別浦近人鷗鷺啄飛泉
王家不是尋常到尚想兹遊二十年
送王正之丞新淦走筆次甌濱先生韻
朝回有暇便相過客邸清談奈別何此去莫言官未好
向来端恨會無多秋光喜映黃龍氣曙色遙分白玉珂
今日閭閻須父母聊將撫字罷吟哦
長至祀陵清河道中有懷希大兄
郭外雲高雪欲低孤征誰共晚風凄幽懷正苦愁中閉
好句何曾得處題坐愛山光隨野酌倦憐松影護僧棲
兹遊長作相思恨畫省人還夢不迷
謁孔明祠
中原無處不兵戈獨向岡頭抱膝歌醜女只將才作配
將軍須待駕頻過圖中龍虎真難測身後桑田未肯多
兩表久無曹父子一星還殞漢山河青天白日神長在
宋碣唐碑字欲磨寂寞荒臺儼遺像行人臨去復蹉跎
禁體詠雪
癡雲苦霧互依憑望裏乾坤已混凝默默寒侵烘硯火
濛濛光引讀書燈遠飛鴉背添多重閒倚龍鱗結數層
來欲斷時能自續斜將頽處巧相承庭前纔見平如席
門外俄驚積似陵屢拂難停僧頂滑亂呵那怕客鬚蒸
紫宸動喜朝初放書省耽吟思正騰劇賞須臨太行野
此遊還記昔年曾
漢江
雲霧青天暗蛟龍白晝遊我臨漢江水頻上岳陽樓
題岷州梅花館壁
霏微烟雨送秋寒倦愛幽窗一榻閒學語嬌鶯驚午夢
移牀煮茗看青山
過乾州
道上行人歇馬時空山處處有殘碑乾陵故事應無數
只問當年竇女祠
宿黃金渡
幽亭戸掩殘燈火坐久寒生山寂然吟罷新詩無處寫
月明斜枕漢江眠
上陵避雨玉城寺待孔時希大不至
馬上蒙頭十里餘偶穿疎柳到僧廬不因坐久心塵净
為愛看山好讀書
又
涼雨瀟瀟去復留高人何處繫吾愁老僧相見坐無語
一院野花山寺秋
上陵至沙河與孔時偕行
晴泥初踏出荒城百里山光幾送迎不問主人先繫馬
竹牀茶椀坐来清
劉東之限韻題趙訓夫畫
辦得芒鞋步遠蹊雙眉曾不向人低春来未許鄰翁伴
獨坐岡頭聽竹雞
送德華
十年奔走更何云為憶家山喜送君試訪太行何處好
卜居時看隴頭雲
接本
九重咫尺似萬里待詔遲遲未敢歸春雨不来雲自起
禁門人静夕鴉飛
題畫
草履麻衣也自華杖藜徐步定誰家山人欲訪岡頭竹
厭看春来市上花
訪吉中舍
幽居長伴鶴為雙壯志年来未肯降我亦何心走塵土
南山青愛映書窗
聞天瑞墮淮水死
母立斜陽待子歸肩輿誰遣蹈危機巨卿不省歸来夢
沾濕游魂未得飛
阮籍墓
誰遣相隨入醉鄉只將杯酒送年光可憐常侍墳前土
千載何人酧一觴
湯陰分司逢王茂學
相逢一話即相知日暮匆匆又別離君過弼城回首處
岡頭是我望君時
西平道中送客
桃紅柳綠春意濃嬌風吹送雨濛濛道上行人不歸去
目斷南来幾箇鴻
射
纔買雕弓出市頭欲將騎馬覓封侯霜顛笑殺關門將
未識英雄一叚愁
秦州看雨
晝鎖重門看雨卧霧為車馬風篩簸恰似讀書山寺時
獨坐空庭松數箇
岷州畫虎皮
斑尾紺晴百獸逃曉風寒月下臨臯臯比誰贈霜臺客
獨對南山萬仞高
送張少參考績
岷山渭水慣同遊暫向東亭繫客騶萬里孤鴻又南去
一樽相對灞陵秋
岷山雨坐
一夜雲生雨有餘庭槐夜竹共清虚坐来俗客何曾到
獨對青山好讀書
待隠園雜詩為邃菴先生作次韻
江上新園一叚清雨餘偏愛踏莎行年年馬上風塵表
回首天涯是此情
緩步閒行手背义蒼苔屐齒踏成花小池童子開泉眼
獨坐磯頭弄水華
買園全隔市塵侵灌溉從人笑漢陰風景別来長在眼
不須圖畫看山林
初到林泉興冣多菊親料理石摩挲晚来獨倚長松坐
渡口微風送櫂歌
過天津荅儲静夫絶句見寄
我舟初挂一篷新偶遇南船便問津唤我停橈過倉去
岸頭閒看放罾人
憫流民
井地遺蹤廢自秦人無根柢世多貧可憐野火依棲處
猶是文王舊日民
書山陽分司壁
漢江之水流潺潺漢江之月照人寒洵暢北来更奇絶
十日青山不盡看
送官汝俊
君来長掖四年多故里朝天得暫過為我試尋東海上
蓬萊方丈果如何
蓉湖
坐久熏風不厭多花香水氣更如何欲尋仙子家何處
十里紅蓮映綠波
華清宫
偶来一浴渾無害何事頻遊天寶年愛浴不知心有垢
宫中猶賜洗兒錢
送別
春濕蒸雲雨欲絲飄飄遊子別離時愁看陌上青青草
送盡行人總不知
乾陵
發餘陵上石縱横陵下閒田亦盡耕獨有穹碑高入望
行人下馬閱題名
再到鎮安考試諸生畢看泉
試罷行吟別院開惟多黃葉與蒼苔忽有泠泠聞樹底
山泉流過短牆来
題畫四鳥
扶疎綠葉晚繽紛似染瀟湘水上雲何處飛来數聲鳥
月明幽客夢中聞(杜鵑)
春堤何處綠絲垂管領東風千萬枝小鳥也知長愛惜
碎聲長似說芳時(黃鸝)
東郊膏雨潤摟犂禿樹槎牙葉正齊何事省耕亡舊典
空勞此鳥一春啼(布榖)
山禽何以喜為名謂向人鳴喜便生自是人聞鳴便喜
民愁不是汝無聲(喜鵲)
登驪山
驪山山背路縈廻御輦曾經此地來一自潼關飛羽檄
殿門長鎻不曾開
驪山次菊水胡大參韻
稻塍流水是江南隂壑懸崖午送嵐欲上瑶光樓上望
青松白石繫征驂
奠孟仲平墳
祝融祠下仲平墳走馬來尋日已曛十載故人凋落盡
空山無處覓機雲
送任中夫歸太原
旅館相逢即故鄉别筵誰遣近垂楊燕山二月春猶薄
欲贈烟絲苦不長
題畫
繁烟猛霧作隂時江色山光晩正竒莫怪斷橋無渡者
幽人蹤跡恐人知
禿樹槎牙不記春短茅新結淨無塵欲從何處尋幽伴
本自空山未屬人
石倉歴代詩選卷四百二十六
