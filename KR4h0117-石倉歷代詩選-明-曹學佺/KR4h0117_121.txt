石倉歴代詩選卷一百二十一
明曹學佺編
晩唐拾遺八
朱畫
賦得花藤藥盒寄潁隂故人
藤生南海濱引蔓青且長剪削爲花枝何人無文章有
才亦有心割骨聞餘芳繁葉落何處孤貞在中央願盛
黃金膏寄與青眼郎路遠莫知意水深天蒼蒼
段成式
賀盧員外賜緋
雲雨軒懸鶯語新一篇佳句占陽春銀黃年少偏欺酒
金紫風流不讓人連璧座中斜日滿貫珠歌裏落花頻
莫辭倒戴吟歸去看欲東山又吐茵
吳大江
擣衣
沙塞秋應晩金閨恨已空那堪裂紈素時許出房櫳杵
影弄寒月砧聲調夜風裁縫䨇淚盡萬里寄雲中
翁綬
詠酒
逃暑迎春復送秋無非綠蟻滿杯浮百年莫惜千回酒
一盞能消萬古愁幾爲芳菲眠細草曾因雨雪上高樓
平生名利關身者不識狂歌到白頭
趙牧
對酒
雲翁耕扶桑種黍養白烏手挼六十花甲子循環落落
如弄珠長繩繫日未是愚有翁臨鏡將白鬚飢魂弔骨
吟古書馮唐八十無高車人生如雲在須臾何乃自苦
八尺軀裂衣换酒且爲娱勸君朝飲一飄夜飲一壺杞
天崩雷騰騰紂非舜何足憑桐君桂父豈勝我醉裏白
龍多上昪菖蒲花開魚尾定金丹始可延君命
李敬方
勸酒
不向花前醉花應觧笑人只憂連夜雨又過一年春日
日無窮事區區有限身若非杯酒裏何以寄天真
南巨川
賦得沽美玉
抱玉將何適良工正在斯有瑕寧自掩匪石幸君知雕
琢嗟成器緇磷志不移飾樽光宴賞入佩奉威儀象德
曾留譽如虹竊可奇終希逢善價還得桂林枝
辛洪
賦得白珪無玷
片玉表堅貞逢時寶自呈色鮮同雪白光潤奪冰清皎
皎無瑕玷鏘鏘有佩聲崑山標重價垂棘振香名抱璞
心常苦全真道未行琢磨欣大匠還冀動連城
浩虛舟
賦得琢玉成器
已沐識堅貞應憐器未成輝山方可重散璞乍堪驚玷
滅隨心正瑕消奪眼眀琢磨虹氣在拂拭水容生賞翫
冰光冷提携月魄輕佇當親捧握瑚璉幸齊名
孟簡
賦得亞父碎玉斗
獻謀旣我違積憤從新痗鴻門日已廹赤帝時潛退寶
位方苦競玉斗何情愛猶看虹氣凝詎惜冰姿碎而嗟
大事返當起千里悔誰爲西楚王坐見東城潰
裴次元
前題
雄謀竟不决寶玉將何愛倏爾霜刃揮颯然春冰碎飛
光動旗幟散響驚環珮霜濃繡帳前星流錦筵内圖王
業已失爲虜言空悔獨有青史中英風冠千載
鄧陟
賦得珠還合浦
至寶含冲粹清虚映浦灣素輝明蕩漾圓彩色紛㻞昔
逐諸侯去今隨太守還影搖波裏月光動水中山魚目
徒相比驪龍乍可攀願將車飾用長日耀君顏
王損之
賦得濁水求珠
積水非澄澈眀珠不易求依稀沈極浦想像在中流瞪
目思清淺褰裳恨暗投徒看川色媚空愛夜光浮月入
疑龍吐星歸似蚌遊終希識珍者採掇冀冥搜
白行簡
賦得金在鎔
巨橐方鎔物洪爐欲範金紫光看漸發赤氣望逾深燄
熱晴雲變煙浮晝景隂堅剛由我性鼓鑄任君心踴躍
徒標異沈潛自可欽何當得成器待叩向知音
李朋
綿州中丞以江山小圖垂賜兼寄詩
巴江與雪山井邑共廻環圖寫丹青内分明煙靄間移
居名郡邑助我小齋閒日想登臨處高蹤不可攀
盧延遜
詠棋
十九條平路言平又嶮巇人心無算處國手有輸時勢
迥星流遠聲乾下雹遲臨軒纔一局寒日又西垂
蔡孚
打毬篇
臣謹按打毬者往之蹴踘古戲也黃帝所作
兵勢以練武士知有材也竊美其事謹奏打
毬篇一章凡七言九韻
德陽宫北苑東頭雲作高臺月作樓金鎚玉瑩千金地
寶杖琱文七寶毬竇融一家三尚主梁冀頻封萬戶侯
容色由來荷恩顧意氣平生事俠遊共道用兵如斷蔗
俱能走馬入長楸紅鬛錦鬟風騄驥黃絡青絲電紫騮
奔星亂下花場裏初月飛來畫杖頭自有長鳴須决勝
能馳迅足滿先籌薄暮漢宫愉樂罷還歸堯室曉垂旒
劉言史
觀繩伎
泰陵遺樂何最珍綵繩冉冉天仙人廣場寒食風日好
百夫伐鼓錦臂新銀畫青綃抹雲髮高處綺羅香更切
重肩接立三四層著屐背行仍應節兩邊圓劒漸相迎
側身交步何輕盈閃然欲落却收得萬人肉上寒毛生
危機險勢無不有倒挂纖腰學垂柳下來一一芙蓉姿
粉薄鈿稀態轉竒坐中還有沾巾者曾見先皇初教時
顧封人
月中桂樹
芬馥天邊桂扶疎在月中能齊大椿長不與小山同皎
皎舒華色亭亭麗碧空虧盈寧委露搖落不關風歲晩
花應發春餘質詎豐無因遂攀折常欲望青葱
公乘億
賦得秋菊有佳色
陶令籬邊菊秋來色轉佳翠攢千片葉金剪一枝花蘂
逐蜂鬚亂英隨蝶翅斜帶香飄綠綺和酒上烏紗
司馬都
奉和陸魯望白菊
耻共金英一例開素芳須待早霜催遶籬乍見成瑶圃
泛酒初迷傍玉杯映水好將蘋作伴犯寒疑與雪爲媒
夫君每尚風流事應爲徐妃致此栽
張賁
前題
雪綵冰姿號女華寄身多是地仙家有時南國和霜立
幾處東籬伴月斜謝客瓊枝空貯恨袁郎金鈿不成夸
自知終古清香在更出梅粧弄晩霞
楊於陵
紫薇
晏朝受明命維夏走天衢逮兹三伏候自駕萬里途省
躬既跼蹐結思多煩紆簿領幸無事宴體誰與娛内齋
有嘉樹䨇植分庭隅綠葉下成幄紫花紛若鋪落霞晚
舒豔凝露朝垂珠炎沴盡方鑠幽姿閒且都夭桃固難
匹芍藥寧爲徒懿此時節久詎同光景驅陶甄試一致
品彙乃散殊擢箕飛受采無心那得朱粤余負羈縶留
賞益踟蹰通夕靡云倦西南山月孤
賈謨
賦得芙蓉出水
的礫舒芳豔紅姿映綠蘋搖風開細浪出沼媚清晨翻
影初迎日流香暗襲人獨披千葉淺不競百花春魚戲
參差動龜遊次第新涉江如可採從此免迷津
吳武陵
貢院樓北新栽小松
拂檻愛貞容移根自遠峰曾經芳草没終不住苔封葉
少初凌雪鱗生欲化龍乘春濯雨露得地近垣墉逐吹
香微動含煙色漸濃時廻日月照爲謝小山松
獨孤綬
賦得花發上林
上苑韶容早芳菲正吐花無言向春日閒笑任年華潤
色籠輕靄晴光豔晩霞影連千戶竹香散萬人家幸遶
樓臺近仍還雨露賖願君垂採摘不使落風沙
周渭
前題
灼灼花凝雪春來發上林向風初散蘂垂葉欲成隂人
過香隨遠煙晴色自深淨時空結霧疎處未藏禽菶茸
何年植間關幾日吟一枝如可冀不負折芳心
王儲
前題
東陸和風至先開上苑花穠枝藏宿鳥香蘂拂行車散
白憐香日舒紅愛晩霞桃間留御馬梅處入胡笳城郭
連增媚樓臺映轉華豈同幽谷草春至發猶賖
劉象
鷺鷥
潔白孤高生不同頂絲清軟冷搖風窺魚翹立荷香裏
慕侣低翻柳影中幾日下巢辭紫閣多時凝目向晴空
摩霄志在潛修羽會接鸞凰到葦叢
王轂
暑日題道傍樹
火輪迸焰燒長空浮埃撲面愁濛濛羸童走馬喘不進
忽逢碧樹含清風清風留我移時住滿地濃隂懶前去
却歎人無及物功不似團團道傍樹
陸扆
禁林聞曉鶯
曙色分層漢鶯聲繞上林報花開瑞錦催柳綻黃金斷
續隨風遠間關送月沈語當温樹近飛覺禁林深繡戶
驚殘夢瑶池轉好音願將栖息意從此沃天心
蔡京
詠子規
千年冤魄化爲禽永逐悲風呌遠林愁血滴花春豔死
月眀飄浪冷光沈凝成紫塞風前淚驚破紅樓夢裏心
腸斷楚詞歸不得劍門迢遞蜀江深
鄭繇
失白鷹
白錦文章亂丹霄羽翮齊雲中呼暫下雪裏放還迷梁
苑驚池鶩陳倉拂野鷄不知寥廓外何處獨依棲
濮陽瓘
出籠鶻
玉鏃分花袖金鈴出彩籠遥心長捧日逸翰鎮生風一
點青霄裏千聲碧落中星眸隨狡兔霜爪落飛鴻每念
提携力常懷搏擊功以君能惠好不敢没遥空
崔珏
和友人鴛鴦之什
翠鬛紅毛舞落暉水禽情似此禽稀暫分煙島猶廻首
秪過寒塘亦竝飛映霧乍迷金殿瓦逐梭齊上玉人機
採蓮無限蘭橈女笑指中流羡爾歸
李體仁
飛鴻響遠音
漠漠微霜夕翩翩出渚鴻清聲流迥野高韻入寥空舊
質經寒塞殘音響遠風縈雲猶類網避月尚疑弓弱羽
雖能振丹霄竟未通欲知多怨思聽取暮煙中
張何
織鳥
季春三月裏戴勝下桑來映日華冠動迎風繡羽開候
驚蠶事晩織向女工裁旅宿依花定輕飛遶樹廻欲過
高閣柳更拂小庭梅所寄一枝在寧憂弋者猜
崔護
賦得山鷄舞石鏡
爐峰開石鏡人說舞山鷄物象織無隠禽情目自迷景
當煙霧歇心喜錦翎齊宛轉烏呈彩婆娑鳳欲栖何言
資羽族在地得天倪應笑螒名者終朝飲敗醯
劉元淑
賦鷄鳴篇
自從離别守空閨遥望征戰赴雲梯夜夜相思遼海北
年年抛妾渭橋西陽春白日照空暖紫燕紅花向庭滿
彩鸞琴裏怨聲多飛鵲鏡前粧梳斷誰家夫婿久從征
應是漁陽别有情莫道紅顏燕地少家家還似洛陽城
且逐新人殊未歸還令秋至夜霜飛北斗星前横旅雁
南樓月下擣寒衣更深聞雁腸欲絶獨處挑燈燈復滅
暗啼羅帳空自憐夢度陽關向誰說每矜容貎宛如神
何其薄命不如人待君朝夕燕山至好作明年楊柳春
李廓
鷄鳴曲
星稀月没入五更膠膠角角鷄初鳴征夫牽馬出門立
辭妾欲向安西行再鳴引頸簷頭下樓中角聲催上馬
纔分曙色第二鳴旌旆紅塵已出城婦人上城亂招手
夫婿不聞遥哭聲長恨鷄鳴别時苦不遣鷄栖近窗戶
陳凝
詠馬
未明龍骨駿幸得到神州自有千金價寧㤀伯樂酬雖
知殊欵段莫敢比驊騮若遇追風便當軒一舉頭
翁綬
白馬
渥洼龍種雪霜同毛骨天生膽氣雄金埒乍調光照地
玉關初别遠嘶風花朝錦襜垂楊下露濕朱纓細草中
一夜羽書催轉戰紫髯騎出佩騂弓
紀唐夫
驄馬
連錢出塞踏沙蓬豈比當時御史驄逐北自諳深磧路
連嘶誰念静邊功登山每與青雲合弄影應知碧草同
今日虜平將換妾不如羅袖舞春風
白行簡
歸馬華山
牧野功成後周王戰馬閒驅馳休伏皂飲齕任依山逐
日朝仍去隨風暮自還冰生疑隴坂葉落似榆關蹀躞
僊峰下騰驤渭水灣幸逄時偃武不復鼓鼙間
周存
西戎獻馬
天馬從東道皇威被遠戎來驂八駿列不假貳師功影
别流沙路嘶聞上苑風望雲時蹀足向月每爭雄稟異
才難狀標竒志豈同驅馳如見許千里一朝通
顧偉
雪後聽猿吟
寒巖飛暮雪絶壁夜猿吟歴歴和羣雁寥寥思客心繞
枝猶避箭過嶺却投林風冷聲偏苦山寒響更深聽時
無有定靜裏固難尋一宿扶桑月聊看懷好音
薛少殷
臨川羨魚
曾是歸家客今年且未旋遊鱗方有待織網豈能捐向
水煙波夕吟風歲月遷莓苔生古岸葭菼變清川不逐
滄浪叟還宗内外篇良辰難自擲此日願忘筌
沈鵬
寒蟬樹
一葉初飛日寒蟬益易驚入林慙織細依樹媿身輕大
榦時容息喬枝或借鳴心由餘露淨響爲逐風清忝有
翩翾分應憐嘒唳聲不知微薄影早晩掛緌纓
劉言史
放螢怨
放螢去不須畱聚時年少今白頭架中科斗萬餘卷一
字千回重照見青雲杳眇不可親開囊欲放增餘怨且
逍遥還酩酊仲舒漫不窺園井那將寂寞老病身更就
微蟲借光影欲放時淚沾裳去衝籬落千點光
韋楚老
江上蚊子
飄搖挾翅亞紅腹江邊夜起如雷哭請問貪婪一點心
臭腐填腸幾多足越女如花住江曲嫦娥夜夜凝䨇睩
憑君撩亂錦窗中十軸輕綃圍夜玉
曹冠卿
挂樹藤
本爲獨立難寄彼高樹枝蔓衍數條遠溟濛千朵垂向
日助成隂當風藉持危誰言柔可屈坐見蟠蛟螭
陳翊
賦得龍池春草
青春光鳳苑細草徧龍池曲渚交蘋葉廻塘惹柳枝因
風初冉冉覆岸欲離離色帶金堤静隂連玉樹移日光
浮靃靡波影動參差豈比生幽遠芳馨衆不知
崔魯
岸上梅
含情含怨一枝枝斜壓漁家短短籬惹袖尚餘香半日
向人如訴雨多時初開偏稱雕梁畫未落先愁玉笛吹
行客見來無去意觧帆煙浦爲題詩
羅引信
柳
粧點青春更有誰青春常許占先知亞夫營畔風輕處
元亮門前日暖遲花密宛如飄六出葉繁何惜妬雙眉
交情别緒論多少好向行人贈一枝
韓喜
柳
雪盡青門弄影微暖風遲日早鶯歸如憑細葉畱春邑
須把長條繫落暉彭澤有情還鬱鬱隋堤無主自依依
世間惹恨偏饒此可是行人折贈稀
賈稜
御溝新柳
御苑陽和早章溝柳色新託根偏近日布葉乍迎春秀
質方含翠清隂欲庇人輕雲度斜景多露委行塵裊裊
堪離贈依依獨望頻王孫如可賞攀折在芳晨
顧雲
新柳
帶露含煙處處垂綻黃搖綠嫩參差長堤未見風飄絮
廣陌初憐日映絲斜傍畫筵偷舞態低臨粧閣學愁眉
離亭不放到春暮折盡拂簷千萬枝
楊系
小苑春望宫池柳色
勝遊從小苑宫柳望春晴拂地青絲嫩縈風綠帶輕光
含煙色遠影透水文清玉笛吟何得金閨畫豈成皇風
吹欲斷聖日映逾眀願駐高枝上選同出谷鶯
崔績
前題
帝京春氣早御柳已先榮嫩葉隨風散浮光向日眀悠
揚生别意斷續引芳聲積翠連馳道飄花出禁城柔條
依水弱遠色帶煙輕南望龍池畔斜光照晩晴
歐陽瑾
折楊柳
垂柳拂粧臺葳蕤葉半開年華枝上見邊思曲中來嫩
色宜新雨輕花伴落梅朝朝倦攀折征戍幾時回
崔涯
竹
領得溪風不放廻傍窗緣砌遍庭栽行招野客爲鄰住
看引山禽入郭來幽院獨驚秋氣早小門深向綠隂開
誰憐翠色兼寒影靜落茶甌與酒杯
陸肱
松
霜雪知勁質今古占嘉名斷砌盤根遠疎林偃蓋清鶴
棲何代色僧老四時聲鬱鬱心彌久煙高萬井生
韓喜
詠松
倚空高檻冷無塵往事閒徵夢欲分翠色本宜霜後見
寒聲偏向月中聞啼猿想帶蒼山雨歸鶴遥知紫府雲
莫向東園競桃李春光還是不容君
石倉歴代詩選卷一百二十一
