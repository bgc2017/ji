石倉歴代詩選卷一百二十二
明曹學佺編
晩唐拾遺九
郭受
寄杜甫
新詩海内流傳久舊德朝中屬望勞郡邑地卑饒霧雨
江湖天闊足風濤松花酒熟傍看醉蓮葉舟輕自學操
春興不知凡幾首衡陽紙價頓能高
鄔載
畱别
策名十二載獨我厄斯文爾來及門者半已昇青雲青
雲豈無姿黃鶴素不羣一辭芸香吏幾歲滄江濆散職
旣不羇天聰亦昭聞雖承急賢詔未詣陶唐君和風媚
東郊具物滋南薰蕙草正可摘豫章猶未分宗師忽千
里使我心氛氲
滕倪
畱别宗人太守郎中邁
秋初江上别旌旗故國無家淚欲垂千里未知投足處
前程便是聽猿時誤攻文字身空老却返漁樵計已遲
羽翼凋零飛不得丹霄無路接差池
馮宿
尹河南酬别樂天夢得
共稱洛邑難其選何幸天書用不才遙約和風新草木
且令新雪靜塵埃臨岐有愧傾三省别酌無辭醉百杯
明歲杏園花下集須知春色自東來
李縠
浙東罷府西歸道經吳中廣文張博士皮先軰
陸秀才皆以雅篇相送不量荒詞亦用酬别
豈有頭風筆下痊浪成蠻語向初筵蘭亭舊址雖曾見
柯笛遺音更不傳照耀文星吳分野留連花月晉名賢
相逢只恨相知晩一曲驪歌又幾年
舒元輿
橋山懷古
軒轅厭代千萬秋渌波浩蕩東南流今來古往無不死
獨有天地長悠悠我乘驛騎到中部古聞此地為渠搜
橋山突兀在其左荒榛交鎻寒風愁神仙天下亦如此
况我蹙役同蜉蝣誰言衣冠葬其下不見弓劔何人收
哀喧呌笑牧童戲隂天月落狐狸遊遐思皇墳立人極
車輪馬跡無不周洞庭張樂降玄鶴涿鹿大戰摧蚩尤
智勇神天不自大風后力牧輸長籌襄城迷路問童子
帝鄉歸去無人留崆峒求道失遺跡荆山鑄鼎餘荒丘
君不見黃龍飛去山下路斷髯成草風颼颼
張洪靖
山亭懷古
叢石依古城流泉灑清池高低衺丈内林木相蔽虧歸
田竟何者為羣豈所宜誰知辨大野寄適聊在斯
韓察
山亭懷古
公府政多暇思與仁智全爲山想嵓穴引水聽潺湲軒
冕迹自逸塵俗無由牽蒼生方矚望詎得賦歸田
崔公信
和前題
疊石狀崕巘翠含城上樓前移廬霍峰遠帶沅湘流瀟
灑主人靜夤綠芳徑幽清輝在昏旦豈異東山遊
陸躔
和前題
激水瀉飛瀑寄懷良在兹如何謝安石要結東山期入
座蘭蕙馥當軒松桂滋于然悟幽道境寂心自怡
胡証
和前題
飛泉天台狀峭石蓬萊姿潺湲與翠巘咫尺當幽奇居
然盡精道得以書妍詞豈無他山勝懿此清軒墀
高銖
和前題
鬭石類巖巘飛流瀉潺湲遠壑&KR0585;宇際孤巒雉堞間何
必到海嶽境幽機自閒兹焉得高趣高步謝東山
張賈
和前題
中庭起崖谷漱玉下漣漪丹丘誰云遠㝢象寫心期豈
不貴鐘鼎至懷在希夷惟當蓬萊閣靈鳳佇來儀
朱延
再登河陽城懷古
客遊倦旅思憩駕陟崇墉元凱標竒跡安仁擅美蹤遠
遠濁河澑出没青山峰佇想空不極懷古悵無從
陳上美
咸陽懷古
山連河水碧氛氲瑞氣東移擁聖君秦苑有花空笑日
漢陵無主自侵雲古槐堤上鶯千囀遠渚沙中鷺一羣
賴與淵明同把菊煙郊四望夕陽曛
楊乘
吳中書事
十萬人家天塹東管絃臺榭滿春風名歸范蠡五湖上
國破西施一笑中香逕自生蘭葉小響廊深映月華空
樽前多暇但懷古盡日愁吟誰與同
陳通方
金谷園懷古
緩步洛城下軫懷金谷園昔人隨水逝舊樹逐春還冉
冉搖風弱菲菲裛露翻歌臺豈易見舞袖乍如存戲蝶
香中起流螢暗處喧徒聞施錦帳此地擁行軒
侯冽
前題
金谷千年後春花發滿園紅芳徒笑日穠豔尚迎軒雨
濕輕光軟風搖翠影翻猶疑施錦帳堪歎罷朱紈愁態
鶯吟澀啼容露綴繁殷勤問前事桃李竟無言
徐振
雷塘
九重城闕悲凉盡一聚園林怨恨長花憶所爲猶自笑
草知無道更應荒詩名占得風流在酒興催教運祚亡
若問皇天惆悵事只因斜日照雷塘
劉郇伯
早行
鐘静人初寢天高月自凉一星深戍火殘月半橋霜客
老愁塵下蟬寒泣樹傍青山依舊色宛是馬卿鄉
王觀
前題
鷄唱催人起又生前去愁路眀殘月在山露宿雲收村
店煙火動漁家燈燭幽趨名與趨利行役幾時休
劉昭禹
經費冠卿舊隠
節高終不起死戀九華山聖主情何切孤雲性本閒名
傳中國外墳在亂松間依約曾棲處斜陽鳥自還
郭良驥
自蘇州至望亭驛有作
南浦菰蒲遶白蘋東吳黎庶逐黃巾野棠自發空流水
江燕初歸不見人遠岫依依如送客平田渺渺獨傷春
淮中廻首長洲苑烽火年年報虜塵
張賁
旅泊吳門呈一二同志
一舸吳江晚堪憂病廣文鱸魚誰與伴鷗鳥自成羣反
照縱横水斜空斷續雲異鄉無限思盡付酒醺醺
有吳門旅泊之什多垂見和更作一章以伸詶謝
偶發陶匏響皆蒙組繡文清秋將落帽子夏正離羣有
恨書燕雁無聊賦郢雲徧看心自醉不是酒能醺
麴信陵
移居洞庭
重林將疊嶂此處可逃秦水隔人間世花開洞裏春荷
鋤分地利縱酒樂天眞萬事更何有吾今已外身
梁陟
送孫舍人歸相州
盛才傾世重清論滿朝歸作隼他年計爲鴛此地飛比
肩移日近抗首出郊畿爲報清漳水分明照錦衣
陳存
送劉秀才南歸
鳥啼楊柳垂此别千萬里古路入商山春風生灞水停
車落日在罷酒離人起蓬戸寄龍沙送歸情詎巳
崔膺
感興
富貴難義合困窮易感恩古來忠烈士多出貧賤門世
上桃李樹但結繁華子白屋抱關人青雲壯心死本以
勢利交勢盡交情巳如何失情後始歎門易軌
沈徽
古興
蔓草自細微女蘿始夭夭夤緣至百尺榮耀非一朝惠
色高碧嶺流芳薄丹霄如何摧秀木正爲餘波漂莖葉
落巖跡英蕤從風飈洪柯不足恃况乃記陵苕
又
長安富豪右信是天下樞戚里笙歌發禁門冠蓋趨攀
雲無醜士唾地盡明珠日晏下䨇闕煙花亂九衢恩榮
在片言零落亦須臾何意還自及曲池今巳蕪
孫郃
古意
屈子生楚國七雄枉其才介潔世不容跡合藏蒿萊道
廢固命也瓢飲亦賢哉何事葬江南空使後人哀
又
魏禮段干木秦王乃止戈小國有其人大國奈之何賢
哲信爲美兵甲豈云多君子戰必勝斯言聞孟軻
荆冬倩
咏青
路闢天光遠春還月道臨草濃河畔色槐結路邊隂未
映君王史先標胄子襟經明如可拾自有致雲心
李敬方
遣興
果窺丹竈鶴莫羨白頭翁日月仙壺外筋骸藥臼中雲
歸無定所鳥跡不畱空何必勞方寸嶇﨑問遠公
呂讓
和入京
俘囚經萬里憔悴度三春髮改河陽鬢衣餘京洛塵鍾
儀悲去楚隨會泣畱秦旣謝平吳利終成失路人
崔璞
蒙恩除替將還京洛偶叙所懷因成六韻呈軍
事院諸公郡中一二秀才
兩載求人瘼三春受代歸務繁多簿籍才短乏恩威共
理乖天奬分憂値歲飢遽蒙交郡印安敢整朝衣作牧
慙爲政思鄉念式微倘容還故里高卧掩柴扉
李明遠
送韋覲謫潘州司馬
北鳥飛不到南人誰去遊天涯浮瘴水嶺外向潘州草
木春秋暮猿猱日夜愁定知遷客淚應只對君流
劉太眞
顧十二左遷過韋蘇州房杭州韋睦州三使君
有燕集詩因亦成篇
寵至乃不驚罪得非無由奔迸歴畏途緬邈赴偏陬牧
此彫弊甿屬當賦歛秋夙興諒無補旬暇焉敢休前日
懷友生獨登城上樓迢迢西北望遠思不可收今日車
騎來曠然銷人憂晨迎東齋飯晚度南溪遊以我碧流
水泊君青翰舟莫將遷客程不爲勝景留飛札謝三守
斯篇希見酬
苖發
送孫德諭罷官往黔州
中歲分符典石城兩朝趨陛謁承眀闕下昨陳歸老䟽
天南今切去鄉情親知握手三秋别几杖扶身萬里行
伯道暮年無嗣子欲將家事託門生
顏萱
過張祐處士丹陽故居(并序)
萱與故張處士祐世家通舊尚憶孩稚之歲
與伯氏嘗承處士撫抱之仁目管輅為神童
期孔融于偉器光隂徂謝二紀于兹適經其
故居已易他主訪遺孤之所止則距故居之
右二十餘步荆榛之下蓽門啓焉處士有四
男一女男曰椿兒桂兒椅兒杞兒問之三己物
故惟杞為遺孕與其女尚存欲揖杞與言則又
求食于汝墳矣但有霜鬢而黃冠者杖策迎門
乃昔時愛姬崔氏也與之話舊歴然可聽嗟乎
葛披練裠兼非所有琴書圖籍盡屬他人又云
横塘之西有故田數百畝力既貧窶十年不耕
惟歲賦萬錢求免無所嗚呼昔為穆生設醴鄭
公立鄉者復何人哉因成五十六字以聞好事
者
憶昔爲兒逐我兄曾抛竹馬拜先生書齋已換當時主
詩壁空題故友名豈是爭權畱怨敵可憐當路盡公卿
柴扉草屋無人問猶向荒田責地征
劉斌
和許給事傷牛尚書弘
名臣不出世百工之所求况乃非常器遭逢與運秋符
彩昭千里銓衡綜九流經綸資博物樽爼寄皇猷韶濩
傾復理典禮紊還脩雖貞棟梁任兼好藝文遊佇聞知
鼎實行當奉介丘高衢翻税駕閱水遽遷舟傳呼更何
日曳履聞無由歸魂藐修路征棹艤䢴溝林薄長風慘
江上寒雲愁夜臺終不曙遺芳徒自留
賈馳
會昌間陸貞洞王滌軰題三鄉詩馳因留贈
壁古字未滅聲長響不絶蕙質本如雲松心應耐雪耿
耿離幽谷悠悠望甌越杞婦哭夫時城崩無此說
孫棨
贈妓人
綵翠鮮衣紅玉膚輕盈年在破瓜初霞杯醉喚劉郎賭
雲髻慵邀阿母梳不怕寒侵緣帶寳每憂風舉倩持裾
謾圖西子爲粧樣西子元來未得如
邵士彥
秋閨
斜日空庭暮幽閨積恨盈細風吹帳冷微月度窗眀怨
坐啼相續愁眠夢不成調琴欲有弄畏作斷腸聲
沈祖光
前題
白馬三軍客青娥十載思玉庭霜落夜羅幌月眀時爐
冷蜘蛛喜燈寒熠燿期愁多不可曙流涕坐空幃
梁獻
昭君怨
圖畫失天真容華坐誤人君恩不可再妾命在和親淚點
關山月衣銷邊塞塵一聞陽鳥至思絶漢宫春
李昭象
赴舉出山留寄山居鄭參軍
還如費冠卿向此振高名肯羨魚鬚美長誇鶴氅輕理
琴寒指倦試藥黑髭生時泰難雲卧隨看急詔行
朱可名
應舉日寄兄弟
廢刈鏡湖田上書紫閣前愁人久委地詩道未聞天不
是燒金手徒抛釣月船多慙兄弟意不敢問林泉
孫定
走筆寄人
行行血淚灑塵襟事逐東流渭水深秋跨蹇驢風尚緊
静投孤店日初沈一枝猶挂東堂夢千里空馳北巷心
眀月悲歌又前去滿城煙樹噪春禽
鄭巢
贈蠻僧
南海何年過中林一磬微病逢秋雨發心逐暮潮歸久
卧前山寺猶縫故國衣近來慵步履苔蘚滿柴扉
顏萱
送圓載上人
師來一世恣經行却泛滄波問去程心靜巳能防渴鹿
鼙喧時爲駭長鯨禪林幾結金桃重梵室重修鐡瓦輕
料得還鄉無别利只應先見日華生
楊郇伯
送妓人出家
盡出花鈿與四鄰雲鬟剪落厭殘春暫驚風燭難留世
便是蓮花不染身貝葉欲翻迷錦字梵聲初學悞梁塵
從今豔色歸空後湘浦應無解佩人
范傳正
謝真人僊駕過舊山
麾蓋從仙府笙歌入舊山水流丹竈缺風起草堂關白
鹿行爲衛青鸞舞自閒種松鱗未老移石蘚仍斑望路
煙霄外廻輿嶺岫間豈惟遼海鶴空歎令威還
夏方慶
前題
何年成道士綽約化童顔天上尋真侣人間憶舊山桑
田今已變蘿蔓尚堪攀雲覆瑶壇淨苔生丹竈閒逍遥
看白石寂寞閉玄關應是悲塵累思將羽駕還
李程
贈毛仙翁
茫茫塵累愧腥膻強把蜉蝣望列仙閒指紫霄峰下路
却歸白鹿洞中天吹簫鳳去經何代茹玉方傳得幾年
他日更來人世看又應東海變桑田
楊嗣復
和前題
天上玉郎騎白鶴肘後金壺盛妙藥暫遊下界傲五侯
重看當時舊城郭羽衣茸茸輕似雪雲中雙童持綘節
王母親縫紫錦囊獨向懷中藏秘訣令威子晉皆儔侣
東嶽同尋太真女搜竒綴韻和陽春文章不是人間語
藥成自固黃金骨天地齊兮身不殁日月宫中便是家
下視崑崙何突兀童姿玉貎誰方比玄髮綠髯光瀰瀰
滿朝將相門弟子隨師盡願抛塵滓九轉琅玕必有餘
願乞刀圭救生死
沈傳師
和前題
安期何事出雲煙爲把仙方與世傳只向人間稱百歲
誰知洞裏過千年青牛到日迎方朔丹竈開時共稚川
更說桃源更深處異花長占四時天
柳公綽
和前題
桃源千里遠花洞四時春中有含真客長爲不死人松
高枝葉茂鶴老羽毛新莫遣同籬槿朝榮暮化塵
張賁
和傷顧道士
鳳麟膠盡夜如何共歎先生劍解多幾度弔來惟白鶴
此時乘去必青騾圖中含景隨殘照琴裏流泉寄逝波
悵望真靈又空返玉書誰授紫微歌
酬襲美先輩見寄倒來韻
尋疑天意喪斯文故選茅峰寄白雲酒後只留滄海客
香前惟見紫陽君近年已絶詩書癖今日兼將筆硯焚
爲有此身猶苦患不知何者是玄纁
殷堯恭
府試中元觀道流步虚
玄都開秘籙白石禮先生上界秋光靜中元夜景清星
辰朝帝處鸞鶴步虚聲玉洞花長發珠宫月最眀掃壇
天地肅投簡鬼神驚倘賜刀圭藥還成不死名
僧中寤
儀鳳中青城翠圍山下有王仙柯得道以詩贈
之
瞻思不及望仙兄早晩昇霞入太清手種一株松未老
爐燒九轉藥新成心中已得黃庭術頭上應無白髮生
異日却歸華表柱得教凡俗竝聞名
郭汭
同崔員外温泉宫卽事
輦輅辭雙闕宸遊整六師天廻紫微座日轉羽林旗霜
氣寒戈戟軍容壮武貔弓鳴射燕處泉暖躍龍時惠化
成觀俗謳謠入武詩同歡王道盛相與詠雍熙
于興宗
夏杪登越王樓臨涪江望雪山寄朝中知友
巴西西北樓堪望亦堪愁山亂江廻遠川清樹欲秋晴
眀中雪嶺煙靄下漁舟寫寄朝天客知予恨獨遊
王鐸
和前題
謝朓題詩處危樓壓郡城雨餘江水碧雲斷雪山眀錦
繡來仙境風光入帝京恨無青玉案何以報高情
田章
和于中丞見寄
志乖多感物臨眺更增愁暑候雖云夏江聲巳似秋雪
遥難辨木村近好維舟莫恨歸朝晩朝簪擬勝遊
盧侑
和前題
圖畫越王樓開緘慰别愁山光涵雪冷水色帶江秋雲
鳥孤征雁煙帆一葉舟嚮風舒霽景如伴謝公遊
牛徵
登越王樓即事
危樓送遠目信美奈鄉情轉岸孤舟疾銜山落照眀蕭
條看草色惆悵認江聲詎會登臨恨從君白髮生
劉騤
題越王樓寄獻中丞使君
朱軒迥壓碧煙州昔歲賢王是勝遊山簇劍峰朝闕遠
水如巴字遶城流人間物象分千里天上笙歌醉五侯
今日登臨無限意同霑惠化自消愁
楊牢
奉酬于中丞見寄之什
劍外書來日驚忙自拆封丹青得山水強健慰心胸事
少勝諸郡江廻見幾重寧悲久作别且似一相逢詩合
焚香詠愁應頼酒濃庾樓寒暑憶腸斷雪千峰
李汶儒
和綿州于中丞
珍重巴西守殷勤寄遠情劍峰當戶碧詩韻瀉樓清日
照涪川闊煙籠雪嶠眀徵黃看即及莫歎滯江城
王嚴
和于中丞
雉堞臨朱檻登兹便散愁蟬聲怨炎夏山色報新秋江
轉穿雲樹心閒隨葉舟仲宣徒有歎謝守幾追遊
石倉歴代詩選卷一百二十二
