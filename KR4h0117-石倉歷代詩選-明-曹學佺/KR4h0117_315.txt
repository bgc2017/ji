石倉歴代詩選卷三百十六
明曹學佺編
明詩初集三十六
練子寧
題黃彦成雲林小隱
有客素肥遯幽居愛林廬結屋依陋巷種樹繞城隅浮
雲南山來清隂覆其閭老柳帶寒色芳蘭露春腴窗深
不知曉樹密室自虚甘貧意自適守道樂有餘娛賓非
旨酒飽食但園蔬流水赴大壑翔禽戀高株物性各有
遂誰能常宴如所以古人隱為時而卷舒商嶺豈高蹈
渭陽非遠漁惟有巢由子千載烈丈夫
駿馬歌
君不見穆王八駿遊天路跡徧寰宇尚無度會同王母
宴瑶池賴得君牙挽周祚又不見明皇幸蜀八馬龍天
寶不及開元中漁陽鼙鼓烟塵黑玉環妖血鞍韀紅君
看玉蹄三十二莫是披風逐電驥殘陽一片雨餘天芳
草何年牧窮地幽姿逸態汗血新風鬃霧鬛騰踏勻一
嘶一躍各有趣或行或止森同羣奚官控出塵飛動豈
是造父王毛仲麒麟雖在地上行光價合為天下重摩
空猛氣猶騰驤出世即論周與唐吾皇不受千里獻黃
金樂施涓人方駿兮駿兮渥洼種際會風雲擅才勇還
君此畫歌我辭玉勒長嘶毛髮竦
水竹居詩
高人結宇修篁裏軒戶玲瓏映流水庭皋月轉翠隂生
溪上風回青浪起翠隂青浪映窗扉曲徑臺深客到稀
林下移牀揮麈坐沙頭繫艇釣魚歸柴門無事臨流敞
高卧支頥聽清響千山暮雨石泉通一夜春雷籜龍長
几席清幽俗事疎波光盡日映圖書何年得遂辭塵坱
杖策相從此卜居
待月歌
天風吹桂香夜久露華結清興誰與同停杯待明月明
月須臾海上來青天一望無塵埃人看明月皎如昨月
照人間知幾回人生何用歎與嗟月本無心尚圓缺玉
兔搗藥能長生不管麻姑鬢如雪月既照我飲我且為
月歌舉杯勸月月亦喜清波歴亂揚金波願把紫鸞笙
雙吹向寥廓直上蓬萊第一峯坐聽霓裳奏仙樂
樵谷歌為雙峯饒子弘賦
金川南上佳山水翠壁丹崖相對起玉山三十六芙蓉
都入樵翁笑談裏藤蘿縛屋薜荔衣朝往青崖曛暮歸
松隂遺世時高枕谷口行歌日看棋昔年我作金門客
素衣半化緇塵黑當時拄笏望西山始信漁樵不輕得
今年奉勅又朝天手展詩囊索贈篇移文未許山靈誚
伐木終期友道全丈夫出處須知命軒冕山林總天定
他年我亦謝官歸遲爾長鑱綠蘿逕
三月望日與饒隱君子宏遊玉笥山
我懷謝康樂獨往遊名山身同雪舟繫心與浮雲閒清
風淡蕩灑六合令我興在雲松間玉山高與南斗齊雲
錦照耀廬山低三十六峯凌虹霓飛湍噴雪臨迴溪長
松挂月青猿啼上有梅仙採藥之幽棲下有蕭雲讀書
之故基洞天石扇杳莫測瑶草謾長三春荑我欲因之
覽八荒手拂青蘿眠石牀回飈吹散碧天霧清冥倒瀉
澄湖光作為玉山謠寄之雙峯客興來攜妓秋復春笑
殺東山謝安石
玉山謠贈時憲
我所思兮玉山之岧嶤粲芙蓉兮凌丹霄謫仙一去已
千載至今誰續廬山謠熊侯家住劍江側慣掃秋山之
黛色聞余此興為寫之彷彿梅仙舊時宅梅仙兮何在
邈清風兮滄海蹇夷猶兮孤舟弔遺跡於千載舟中所
載非凡流羌故人兮李與周按玉笙兮明月下黃鵠兮
清秋洞天兮石扇蒼崖兮路轉横余劍兮視八荒訪蓬
萊兮幾清淺張侯兮昂藏驂白鶴兮青霓裳窺玉梁之
寶笈醉石髓之瓊漿千岩萬轉路莫測酒酣一笑三山
窄待得君王賜鑑湖錦袍重訪山中客
輞川釣者圖
家住璜溪上金川似輞川凉風垂釣坐明月棹歌還綠
水雕胡飯金鱗縮項鯿鑑湖如可乞相與頌堯天
與謝伯大會宿石溪寺次日贈竹隱上人
高僧號竹隱開寺大江邊如意懸書室袈裟上釣船樓
臺開世界龍象接人天記得連牀處松風夜不眠
贈魯生師德東遊
羡子多才藝臨風感慨深琴彈别鶴操聲作老龍吟落
落平生志悠悠太古心東遊萬里道到處遇知音
贈郡庠張允真作蘭卷
楚楚張公子山林興甚長行舲思澧浦隨筆寫沅湘劍
戟青雲濕衣衫夕露凉伯英書法在奕葉繼遺芳
戲簡文儀歸郊居督工刈稻
丹桂映秋楓江村九月中思歸緣穫稻憂國願為農霜
薄蒹葭渚秋高鴻雁風齊眉如有饋應不媿梁鴻
周子林讀書樓
藏書貽矩誨僻地起高樓月露連書蓄星河拂檻流蘭
膏長照夜竹簟正宜秋忩迥伊吾遠簷高緯絡愁分隂
思積學暇日坐消憂
廷試作
天子臨軒策治安近臣如雨侍金鸞百年禮樂成周典
一代威儀陋漢官文氣夜連奎璧動龍光晴射斗牛寒
董生莫負天人策學術須期百世看
出試閣早朝
銀燭光中烏夜啼棘闈清撤候晨雞西窗聽雨妨清夢
上苑看花憶舊題王氣曉瞻雙闕上文星夜貫五雲西
明朝珂珮朝天去金殿春風玉筍齊
讀書臺
閒抱瑶琴訪百花上人還與論三車能分香積厨中飯
慣煑孤山雨後茶洗墨池荒秋草合讀書臺古夕陽斜
壁間正好題詩句留取他年護絳紗
小姑山
姑石嵯峨不可攀粧臺更在白雲間瓊林下壓龍蛇窟
鐵鎻高懸虎豹關使客未鳴蒼玉珮江妃先嚲綠雲鬟
江南莫道無形勢笋立天門第一班
送人之官
雨霽清流玉滿川錦衣携袂立沙邊旋沽南石橋頭酒
聊送東風江上船行色一枝春在柳去程千里水連天
待看考績歸來日細聽鶯聲奏管絃
牡丹為黃公器詠
不因紅紫競芳菲似與天公别有期金縷織成雲外錦
珊瑚長出海中枝一欄國色君須記滿袖天香我所思
陪賞喜同諸俊彦醉歌渾似洛陽時
淦江書屋為李宅賦
故人家住大江邊又踏鷗波已七年養鶴亭深栽竹地
讀書窗裊煑茶烟論交有道慚垂顧推轂無能與薦賢
莫道相從忘夙昔梅花冰雪歲寒天
乙丑三月訪子白兄于秦淮橋
五月南風水倒流秦淮橋下問扁舟穿花燕子羽毛濕
隔水人家門巷幽心憶庭闈瞻楚樹身陪冠冕侍瀛洲
吾兄歸去如相問衣綵終期慰白頭
近郭産瑞蓮二枝同鄒孟彰楊德顯何仕璉賦
羅襪香塵太液池凌波化作玉蓮枝始知秦虢承恩日
不似皇英望狩時翠袖相携誇窈窕銀屏雙倚鬭腰枝
明年獻頌甘泉裏朱草嘉禾未足期
賦得孟義科斗送監生楊仲文歸台州親迎
孤石巉岩出紫烟雲根遺墨尚依然文章豈在龜疇下
形質還存鳥跡前汲冡秋風思汗簡魯堂春雨閟韋編
郎君歸去和鳴後織作機中錦字傳
送周望往四川
駟馬橋邊秋水波郎君此去意如何衡陽雁陣驚寒早
巫峽猿啼入夜多一水東來通漢沔衆山西上接岷峨
少陵祠宇清溪曲為瀉瓊漿試一過
贈醫士習以質
藥爐丹火映晴霞見說桐林是習家衣拂松雲窺石髓
瓢分崖瀑飯胡麻豈無董奉林中杏亦有安期海上瓜
待我蟾宫通桂籍從君金液鍊金花
送人之京
天子龍飛辟俊才金灘江上錦帆開龍泉劍自豐城出
明月珠從合浦來王氣曉浮鳷鵲觀文章宵應鳳皇臺
錦袍公子仙丹侣金榜東風取火催
㶚陵樵牧為謝伯大賦
新築茒堂面翠微㶚陵風景更依稀拾薪路險莓苔滑
放犢林深笋蕨肥卜式肯將金換爵買臣安用錦為衣
他年斤斧相尋處牛角懸書候夕暉
郡庠胡子温以楊侯所題弓裘賦遂為書此
七寶雕弓鵲血紅使君高誼孰能同鼎湖猶憶封侯壯
蛟浦徒誇漢武雄空谷扣絃驚夜月上林飛箭待秋鴻
桑弧自有平生志未數麒麟第一功
解嘲
秋來逸興浩如雲閒拂霜華看劍紋莫怪風流謝安石
未應憔悴沈休文驊騮神駿寧論肉鵰鶚身輕更出羣
千載征南不穿札至今猶作晉元勲
送周子澄之歴城
難兄佐邑持風裁令弟辭家篤友于風雨幾年疎共被
關河千里轉征車天垂鉅野河流急秋迥江南木葉疎
他日到官煩問訊琴堂詩思夜何如
次答本素上舍
滿城車馬自相求高卧衡門四壁秋翡翠蘭苕嗟後識
蒹葭玉樹愧同游葛洪峯下雲連岫陶侃臺西月滿樓
不有故人能見問此中高處有誰儔
杏林書屋為姜思彦賦
萬卷堆牀樂有餘年來種杏繞階除開花每見蜂環屋
結實嘗聞虎守株窗下簡編勤肄習籠中藥物富收儲
朝廷政在需材急安用藏名好學居
寄曾得之
高鳥知還久倦飛分甘萬里邁王畿虎頭食肉侯何用
雞舌含香事已違博望尋源經月去長卿為蜀暫時歸
寄言玉笥雲中客終擬相從採蕨薇
洪武庚午元日試筆
扶桑日轉曉曈曈千樹梅花雪未融酌酒吟春瞻北極
升堂賀歲遇東風天垂華盖青雲近地接仙源玉澗通
二頃石田今廢盡獨持書劍望年豐
送淦城百花寺僧竹峯請度牒南歸
風入苕嶤紫禁長五雲垂影絢天光緇衣素識龍鸞氣
墨版新承雨露香杯渡海門秋渺渺錫飛淮甸月蒼蒼
賜還有待南歸日為訪支公卧石牀
早朝和友人徐子權韻
曈曈旭日上東山金鎻齊開虎豹關霧靄爐烟當鳳扆
風傳臚唱肅鵷班呈来八駿花前簇朝散千官柳外還
回望蓬萊猶咫尺薰絃奏撤五雲間
和韻答傅彦武
放逐南還孺子鄉扣舷誰與泛滄浪有懷採藥尋方士
無復聯班侍子皇夜雨桐花當戶落春風蘭茞隔簾香
讀書未了平生志深愧雲林卧石牀
罷直圖
草詔下金鑾宫槐白露寒紫騮驕不控明月在欄干
為百華寺竹峯上人題梅二首
粲粲珠璣服娟娟玉雪姿東風庾嶺路春色在南枝
勁節傲風霜出花粲瓊玉春滿九霞觴羅浮新酒熟
山水小景
玉笥諸峯翠逼天鶴汀鳬渚近相連老翁日暮不歸去
釣得槎頭縮項鯿
題墨梅
姑射山人玉佩環瓊簫和月上青鸞素衣不受緇塵染
留與江南歲晏看
郭子成入關詩卷
岳翁乘棹章江日曾約先人泊畫船若問周南留滯者
不才金匱守遺編
先人交契若雲烟最說君家外舅賢我有愁心似征雁
隨君千里到秦天
秋日作
水精簾動桂花風湘簟凉生八月中魄落西窗銀燭裏
烏絲雪蠒寄秋鴻
重午日答友人
青鳥新傳錦字詩高情非是故相違歌鐘滿坐風流客
不稱山人鶴氅衣
奉題匏菴所藏畫二首
鶴羽翛翛弄月明篔簹谷裏暮寒生憑誰截作參差玉
吹出伶倫嶰谷聲
百尺長松石上栽紫雲深護碧崔嵬綠蓑坐釣磐陀石
細雨斜風不肯回
題梅
月逢三五光纔滿梅遇陽回始着花禪定湛然忘色相
不知疎影上袈裟
又
老禪心跡本來空却與寒梅臭味同昨夜苦吟清不寐
雪花開徧月明中
石倉歴代詩選卷三百十六
