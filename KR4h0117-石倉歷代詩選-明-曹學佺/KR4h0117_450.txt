石倉歴代詩選卷四百五十
明曹學佺編
明詩次集八十四
黃相
秋懷二首
桂巖澹秋色蘆渚澄夕空醉来坐明月吟對城西峰輟
兹膝上琴睇彼雲間鴻烟霧滿衣袂不知清夜終
迢迢蘿逕口隠隠石溪灣秋風何處來木脫空青山人
家夕陽度鳥路晴雲還吾將訪高隠清風邈難攀
寒村
寒村晚喧静何處吹長笛樓上明月高吹衣風淅淅飜
動敗葉林琅玕下空碧極目望鄉關鄉關暮雲隔顧影
暫徘徊仰羨雙飛翼
題山水小景
江流帶遠村天際聳孤岫烟寒樹色昏石出苔痕瘦舟
行者何人不語手雙袖景靜心自閒咫尺羅宇宙
感歎
翠篠秀高原旁出槎牙棘雨露一霑濡行道每嗟惜適
逢好事者並取置宏宅固充吟賞具美惡居然識棘非
人所珍因篠遷為匹藉此蒼翠姿而亦蒙灌拭彼棘恃
險狀頑枝欲凌歴清標澹不較霜風守貞直
月夜懷友
晚凉憩庭戸華月超林端佳景豁幽思翛翛竹數竿高
人海東隅曠歲希交歡離懷不得寫援琴歌且彈白鶴
從天來迴林斂飛翰戛然鳴向我此情哀可觀盍簪在
何日引領興長歎
題五侯筆架峰圖
我昔曾到五侯峰五峰如指何巃嵸天生欲架如椽筆
白雲壓徧溪南松松梢有路通山頂松風吹人雙屐冷
仙掌高擎北斗杓筆峰倒抹銀河影孤村烟火三兩家
小橋流水抱村斜遠寺鐘聲雨初歇烟蓑雨笠未還家
别來彷彿十餘載明月清風不相待幾見桃花逐水流
洞中仙子今安在我今對畫心茫然丹青滿目飛雲烟
躋攀分寸不可到掀髯欲賦歸來篇
大風和伯固夏官
土囊之口無結束噫氣飄然萬籟作初聽愁傾北斗杓
久聞疑是南箕簸海水起立崑崙頽只有頑雲吹不破
想應萬里風斯下結陰黯黯漫空過不待霏霏暮雪深
閉戸袁安已僵卧
題張步兵懷椿壽萱卷
我向京師為客久寅月出門將及酉月明白露下庭柯
風振秋聲在高柳松楸雙壁雲鎖深節物驚心幾回首
凌晨有客來扣門懷椿夀萱卷在手乃是紫髯張步兵
索我題詩紀其後自云生孩七月父見遺苦辛撫摩獨
有母寂寥煦沬三十春兒頗成立母亦夀伶俜孤影曩
到今何怙籲天天知否淚痕不盡雨痕斑號聲迥出江
聲右反思白髮倚門人瓶罍相藉宜相守白魚青笋足
冬春祿養色愉沗升斗負郭石田二頃餘種秫年豐催
釀酒半澆三尺墳上茅半祝南山酌一卣遺書數卷不
忍觀和膽一丸長在口聞君此語重歎嗟幾家堂上雙
黃耉君猶得隴失蜀悲我似凡亡更何有
送林别駕之南康
匡廬之山朝雨歇萬壑千巖斂晴色芙蓉朵朵翠欲流
漠漠溪橋少行客白鹿古洞翳莓苔紫陽教規遺墨蹟
君今半刺此名區山川文獻兩清絶憶從太學誦君文
落地珠璣江動色吴門夢寐馳停雲燕臺杯酒共明月
明月高高還照人一從離合幾圓缺那知此會不可常僕夫
在門又言别是時江雲凝不飛凍雨霏霏半成雪玉樹
臨風不可扳琪花著草真堪折折贈難將一段情強寫
新詩手欲裂長材政理良不難佇聽佳聲滿城闕公暇
匡廬載酒過好景寄予壯心魄
秋夜與客飲酒桂花下
堂前老桂開清秋月光如晝凉颼飀對客忻然不能寐
一樽笑酌庭南幽昔日李謫仙獨飲春花前何如良夜
得佳友天香月色不用費一錢昨者中秋景雲月半成
暝今宵桂花下即在月宫飲花間置酒月照花酒盡花
間月又斜如此相逢若不醉花殘月缺空咨嗟
槿樹花歌
日出花始開日没花又落明日開花笑落花不知向暮
還如昨人間勢利自有時田竇相傾徒爾為獨不見東
陵瓜達人守分奚咨嗟聽我歌槿樹花
題耕讀軒
何處託幽棲齋居傍小溪坡青春放犢窗白夜聞雞倦
憩龐公隴光生太乙藜不教車馬迹點破落花泥
東坡遊赤壁圖
壯遊聊赤壁謫宦自承明山水相吞吐英雄幾戰爭夢
醒孤鶴曉江闊一舟横遺跡依然在披圖感慨生
和李司空寺夜對僧之作
三入招提境蕭條異昔年雲深雙樹雨門掩一壇烟客
去猿應送僧齋鶴尚眠東坡有遺事留偈法堂前
過武城
落日武城過春深野色多古城疎雉堞遺俗尚絃歌徑
路從人踐牛刀奈爾何登臨意難盡歸棹入烟波
題清隠卷
生来恬世味何處避塵諠曲澗通前浦孤峰落遠村汲
泉澆竹祖倚石操桐孫餘惠蘭坡上猶聞過客言
落花次見素先生韻
風飄萬點眼全驚曉日飜鴉人掃城身到漢宫輕點額
意傳羌笛久聞聲可憐碧草還春色却訝東風也世情
歴亂階前平鳥篆真看綠字錦苔生
遊金山寺
望入禪林日已曛六時鐘磬隔舟聞忘形魚鳥居相近
倒影樓臺畫未分萬頃洪濤天接水一簾飛雨閣留雲
老僧細話前朝事指點穹碑帶蘚文
壺隂太史寓慶夀寺林方齋太史以詩賀之因
次其韻
自昔蓬莱隔世塵先生清賞與時新偶從萬劫修来地
暫寄三生見在身樹泛鳥聲風度曲窗横梅影月傳神
卜隣元是他年志何幸追陪笑語頻
題醉翁亭
六一清風自古今瑯琊深處共追尋何人更續豐亭記
有客能傳沈氏琴半壁雲歸千樹暝兩峰泉瀉一泓深
莫言舊亊銷沈盡碑碣文章倚晚隂
次淝河
馬足泥深驛路遥聊從此地宿今宵溪流環抱三家市
春色平分獨板橋過雨波間雲影淡弄晴花底鳥聲嬌
休論草木為兵事落日高原散遠樵
送蘭泉叔還莆
遠山高處夕陽銜無那離情兩不堪一槖盂城過白下
扁舟天塹指閩南謝池春在應飛夢阮竹風高憶共談
到日故園多樂景芭蕉綠暗荔紅酣
送周尚岳義官
甬水西風倚短橈相逢真慰尺書招纔經閩嶺三春雨
又度錢塘八月潮醉後推篷看放鶴閒來欹枕聽吹簫
柳南新屋連樟坂早晚扶笻過石橋
寄林見素先生
思歸終日得真歸寸赤猶存鬢未絲世路幾迴探虎口
宫中自昔妬蛾眉慰情數盞陶潛酒憂國千篇杜甫詩
用舍行藏籌已定不勞詹尹揲枯蓍
賀王司徒先生平蠻次韻
老子胸中十萬兵赤心許國自平生日臨漢壘旌旗耀
風掃蠻烟羽扇清萬里鐃歌歸舊路幾人文武得全名
丸泥更待封函谷坐使乾坤息戰爭
謝廷柱(字闕雙長樂人有湖集)
涿郡張守四詠
涿人誇神奇往事耳曾習飛蝗方蔽空涿境獨不入匪
物為驅除如避不敢集么麽亦何知厥柄宜有執民曰
侯之功太守謝不及
右飛蝗避境
范陽産嘉禾一莖穗三四老農駭相告具目覩兹異至
和所薰蒸萃此耕穫地禎祥不徒來無乃表仁治借問
治為誰召父勞撫字
右嘉穀生郊
望霓民皇皇桔橰力已竭太守視四境憂恫如就爇祈
天深自咎臣職無乃缺至誠乃回天大雨漫原垤焦然
就槁苖勃爾生意茁
右夏禱甘霖
豐年古有占三白乃為理如何雪愆期侯心為憂瘁積
誠訴蒼天天亦監侯意紛紛戰玉龍敗甲灑寒吹遺蝗
入地深樂稔歌至治
右冬祈瑞雪
病中偶成
伏枕意無聊默默北窗晚庭柯長新綠頹照送餘暖方
欣春易回復歎歲難挽多病過從稀轉覺意疎懶三年
竊君祿循省每懷赧堂堂執法庭豈合容樗散岹嶢海
上峰蒼翠如在眼老親倚門望遊子何當返古道薄三
公歸駕豈應遠
東溪草堂為德望題
草堂景何勝東溪如抱環義溪合其流野水綠幾灣三
琅翠玉削石鼔蒼烟寒主人居草堂愛溪仍愛山抱膝
嘯雲壑撚鬚詠風瀾水近硯屏潤嵐深圖畫斑霜朝視
蠏箔月夜横釣竿賜書藏手澤枉駕萃儒冠興動浣花
曲身疑輞川間君子有霧隠哲人豈泥蟠吾意在山水
相思歌考槃剡溪雪載舫乘興未能還
十月七日同黃敬之宿源口舟中有懷謝行忠
上舍
好山能留人源口舟夜泊于時冬初交微雨曉來作推
篷稍露坐頓覺雙袖薄月上山影高溪寒水痕落澄波
浸疎星霜林出危閣且教息塵想豈但休倦脚會意有
敬之細話舉杯勺天空萬籟靜未覺景寂莫悠然發遐
想三華舊遊樂吾宗老上舍高韻比孤鶴載酒看青山
吟詩望寥廓幽亊難盡紆曠懷詎能度美人天一方使
我胸懷惡安得生羽翰飛來共清酌
過江郎山
連朝攬奇秀未可十拔五及觀江郎山髮竪償快覩睥
睨心靡寧描寫詞難吐想當開闢初巧斲費神斧或經
女媧煉五色精華聚突兀駭阿房矗立擬天柱海蜃結
樓臺驪龍撐角距風雷護階梯羆虎守門戸炎天或凝
冰白日常洒雨疑有神仙居過者不敢侮晦明異徵應
靈氣亘今古誰將磨其崖鐫頌比石鼔
水亭夜坐
今夜月上遲前夜月上早有月景固佳誰識無月好天
高衆星明凉意在庭草風輕螢照樹夜定魚躍藻毛髮
動蕭爽塵襟滌煩懆時序倏將代浮生嗟易老北鴈今
已南遊子在遠道昨夢江田村石林淨如掃獨坐望海
亭把酒看雙島
夜宿蔡村憶邦應弟弟時公幹通州八月十一
夜作是日雨晴月皎
聽雨楊村灣對月蔡村口隂晴誰主張蓐收權在手乾
坤蓄殘暑一掃不復有爽氣溢我舟白露濕高柳鈎簾
坐夜永甕倒江南酒節物感殊鄉棣萼欣聚首塞北鴻
鴈來望兄知已久潞水抱高城圓月照恭友吾曹聮朝
班祖澤應未朽但愧歲月淹積薪豈辭後鼎彛本何心
芹曝志難負區區匡時策儻可獻神后
題畫為張元膺上舍
江日初動色水烟微生寒輕舠恰兩隻細網行清瀾曉
出並浦口追隨過前灘歌聲時互答幽事亦共歡得魚
各提攜頃筐藉汀蘭不遊漁翁鼎却入富家盤何不學
大漁百尺横絲竿一掣六鼇起千載稱奇觀奚啻河濱
人家家飫其餐
贈黃宜中先生之任高州教授時在通城
九峰照離筵秀水滌我觴相見曾幾回送别是異鄉溪
含歲寒色人近桑榆光誰能不痛飲慰此百感腸金蘭
本同調松梢蘿帶長三華舊遊地回首三十霜江湖各
糜祿松菊應就荒君攜經笥腹去坐郡侯庠楚山雪初
霽越海天茫茫化雨固在兹條教或更張會聞嶺南士
丹鳳鳴高岡憲臣愧非才謬迷期有匡君行不可留子
懷在雲莊
嘉魚縣懷李都憲前軰
羣山枕江灣烟雲洗姿顔突然屏扆立我愛嘉魚山迴
溪澹而泚溪上生蘭芷入江化洪濤我愛嘉魚水愛山
思結廬愛水思釣魚懷哉千古人清談落衣裾扁舟宿
江驛山寒水容碧欲和甘棠篇勒彼溪上石
望洞庭
少陵乾坤句夢寐三十秋我來值歲暮水落露芳洲其
氣猶雄渾蒸鬱塞九州是日北風急浪勢如陵丘舟楫
未可濟君山青欲浮神物疑不蟄烟濤舞蒼虬萬魚紛
相從大者能吞舟觀久意未厭躊躇生遠愁會乘三春
漲坐看萬里流百怪莫敢匿羣龍爭戲遊高樓疾椎碎
一洗江湖憂
宿驛頭舖鄒家風雨達旦次韋蘇州郡齋韻
茅簷一夜雨歲暮千山客朝來涉前溪不見釣磯石僕
夫憂遠道野館謀今夕千丈飛霜崖風寒少行跡
至寧鄉縣
望邑得春色涉溪亂春流青驕新晴嶺綠滿芳杜洲市
井舉烟火夕陽隠林丘前騶出水上小吏立沙頭雖無
絃歌響稍已桑麻稠行衙面山開竹樹坐轉幽
茶園市伍家候大巡
微風散輕隂日色在雲裏出郭天氣佳遊衍心自喜肩
輿歴青原瀰瀰見溪水農家住林藪前山若屏几因話
田與桑欣然憶鄉里
夢蘭谷兄
桃花江上城白鹿山前屋夜半風雨來夢中見蘭谷只
云今猶生不記昨已哭胡為異平素默默意含蓄周旋
未須臾清淚已盈掬
吉府殿下置酒嶽麓書院命遊
官渡蹙細浪書堂罥垂蘿稍于城市隔便覺嵐氣多鉅
儒留遺跡瞻禮得屢過寂閴庭戸間風範真不磨賢王
愛敬客芳筵出岩阿竹色映飛斝泉聲雜清歌二疏戀
幽阻兩相凌嵯峨樹底捫翠壁岡頭見滄波追隨良巳
幸感慨將謂何
長沙送别王道地官
遷鶯鳴楚樹浮萍集湘水相依偶同枝飄浮忽千里潭
州城上樓孤絶不成倚岳頂生巉峭江波轉清駛何意
把離觴對此秋色裏秋色可奈何湖邊有蘭茝
九月六日早發新化
出郭問前路度溪望千峰曉雨送薄寒碧嶂迴秋容人
言秋思悲我愛山色濃歸興儻如此宦情渾已慵故園
黃菊花正及茱萸鍾佳節不負人江海愧浮蹤
夜宿金雞舖
水驛隔風雨湖天吹浪花湖南使君舫夜宿近漁家漁
家崩岸側疎籬逐江斜小艇昏黑歸網罟映寒沙寂莫
復寂莫屢問無酒賒
芒洲夜泊别陳生師魯
溪晚風力恬波面澹凝碧停橈向林皋繫纜傍磯石烟
汀隠幽草香氣飄几席隔水蒼翠多歸鳥三兩翼佳景
不獨賞得士欣拱璧風前共展卷露坐忘岸幘妙理自
心悟奇論驚出格吾道有骨肉好善豈為癖明日衡山
陽惆悵江天夕
過彭澤縣
掛帆過匡廬艤舟向江縣彭澤舊知名淵明今不見巖
松露沾蓋堤柳風拂面雖非當時物過客生愛戀公如
素玉姿不以緇湼變又如瑶臺鶴凡鳥亦知羨我欲賦
弔詞清詩公所擅我欲酹一觴薄酒不堪薦漲澤曉乘
舟秋濤夜馳傳區區葵藿心瑣瑣芹曝善因公懷昨非
歸里今得便
遊天池山
千山萬山招欲來龍翔虎躍青崔嵬突然拔地勢莫測
擎天一柱何雄哉崖傾石走駭神怪澗呼谷吼驅風雷
振衣絶頂縱雙目烟濤浩渺滄溟開帆檣參差戲鳬鴈
島嶼聮絡浮罌罍貯雲承露有三窟石泉寒浸千年苔
澄凝靜涵天日影更想星月光昭回探奇索怪不知倦
凌虚歴險遭顛頽烟村指顧辨桑梓兄弟三五同追陪
坐臨飛泉各分歷更籍磐石深徘徊自慚康樂山水癖
斯遊胸次何恢恢天下名山幾經過衡廬鴈宕徒驚猜
遠遊正欲學司馬龍門禹穴探奇瓌胸中一吐金石響
肯使萬卷徒兼該笑殺余生老環堵牀頭蠧簡空成堆
短歌草草識發軔劃然笑出烟霞隈
題溪山烟樹圖
遠山冥濛入烟霧近山參差頭角露園榆岸柳色不分
籬落村墟欲迷路鵓鳩布穀處處鳴野渡溪橋春水生
屋外青帘濕不舞萬家蠶事千家耕右丞之畫多妙思
畫中有詩無乃是忽然烟潤生高堂瑟瑟衣裾避空翠
鳳皇臺下春可憐閩客對景心茫然披圖不覺動野興
清宵有夢岊江田
題何喬年墨竹横
有客過我嵩東屋手裏琅玕開一幅何意瀟湘墮我前
幽軒十竹空搖綠想當兔穎翻墨池嫩葉新梢出片時
籠烟蓄雨飽潤色吟風弄月呈幽姿絶谷泉凝冰礪節
獨石崖枯霜鬭潔化龍老榦横葛陂栖鳳高枝拂丹穴
繁隂翠影久不收耳邊似聽鏘琳球開逕何須納裘仲
斸苔却笑種王猷湖州逸氣坡翁賞遺楮尺竿觀數丈
東吴少卿風格妍西番一枝金十兩古今能者曾幾人
心與竹契乃入神種竹漫山不解寫此君遺恨造物嗔
此圖傳自盱江曲少卿家法韻不俗披圖人對六平山
坐覺清風生嶰谷
杭東卿僉憲邀至西湖四賢堂小飲
前日遊湖詩壓船今日來遊無一篇巧匠傍觀我縮手
詩翁方聳雙吟肩須臾筆落如流泉驪龍之珠墮我前
燃犀牛渚萬怪走胸中雲夢飛雲烟巖風飄飄度鐵笛
江月皎皎聞湘絃湖波無風自擊撞兩高踴躍為爭姸
詩成朗誦驚四賢湖中無此三百年遊人正敗乃公意
一破孤寂皆辴然詩翁脉脉似未快淵泉萬斛來涓涓
直從湖中了公事盡吐險語人間傳
夜宿毘陵驛前
寒雨滴滴晴未晴狂飇夜深作雷鳴蓬窗衾裯凛慄生
客子不寐聽打更更長輾轉夢屢驚攬衣起坐坐復行
䑃朦月色河水明驛樓突兀城崢嶸悄然孤影詩自成
家僮正作鼾睡聲此時此夜難為情
題蒲萄圖
蒲萄漢代來西域移向凉州家徧植何人寫入此圖中
逼真妙手時難得初疑滄海躍驪龍明珠頷下光玲瓏
吐霧嘘雲猶帶濕揚鬚鼔鬛勢拏雄又如垂旒耀初日
紫艷顆顆聮綴密水晶馬乳品不同模寫總入畫工筆
烟藤漏日翠糾纏風葉含露青連綿高堂閱畫巳快意
何如結架齊簷前我欲走使遠截取賸得長條種兹土
秋風亂剪落筠筐釀熟千缸萬缸醹不羨雲安麯米春
何勞漢官桐馬乳凉州新釀屬閩南畫圖束閣不須覩
題松厓睡鶴
巔崖太古松忘老零露瀼瀼月杲杲高寒迥絶鳥不棲
上有千年雙鶴皜松枝無風鶴睡穏不夢黃梁夢蓬島
我將喚醒雙夢魂飛去仙壇啄瑶草瑶草長春可奈何
萬里松厓跡如掃
雪夜林翠庭惲東麓同飲岳陽樓
春堤急雪横撲面鏖空撇野為白戰岳陽樓上一大奇
洞庭浪花忽不見茫茫萬象歸虚無此時之景不可孤
安得奇胸吐雲夢盡寫連天雪裏湖雪湖雪湖奈何爾
瓊樓瑶閣城頭起乾坤清氣入詩腸此身已在冰壺裏
憑欄似泛銀河槎晃晃炫炫眼生花豈是驪龍初出穴
頷珠照夜無纖瑕樓上樽空各醉别獨卧衾裯冷如鐵
却愁七澤凍合成春風萬古吹不裂吕仙三人寄風流
此樓一别成千秋急將妙境報蓬島立待朗吟騎鶴遊
别蔡霞山
美人扁舟艤湘岸木落江寒驚歲晏相思千里忽相逢
清歌徹夜千杯空江梅細花照紅燭却疑身在羅浮屋
送君情應如三湘波深不洗離别腸悵望天南鶴一隻
安得垂風生羽翼
題魏尚默新亭
新亭方丈地到眼景偏奇魚沫衝花片荷珠瀉硯池坐
深忘世慮賞屢與朋期心遠居人境因思靖節詩
賞心頻有約勝境在鄰西竹下窺苔石花隂聽午雞微
軀空物役適意即岩栖坐對蟾光上瓶封屢折泥
次靜夫留行韻
歲暮辭詩社寒空激劒歌日高蒼島靜天闊碧山多世
事浮雲幻光陰健翼過長吟梁甫者天意竟如何
蘭谷兄同至源口舟中酌别
話别惟蘭谷芳樽出水村高榕遮斗柄新水動沙痕衰
病增離恨忠勤荷贈言倚篷回首處月色在江門
客路
倦客將投宿村家已吠厖溪烟初隠屋岩月半臨窗舉
盞聞山鳥憑欄看石淙此中有佳趣詩興浩難降
望京畿
微雲高北塞輕翠疊西山秋入烟霄路風生虎豹關滄
江人久卧丹陛客初還故舊知誰在馮唐鬢已斑
萬松書院次許啓衷韻
磴道堪時憩巖蘿記昔攀烟波浮海島丹碧染湖山石
洞歸雲濕松枝夢鶴閒遊人入仙境愁望市塵還
初宿湖亭口占
湖邊開小館池上試疎簾天鏡涵城靜峰蓮倚郭尖交
香花近席搖綠竹齊檐何用尋盤谷栖遲足養恬
東欄
野老全無事終朝獨倚欄千峰横晚翠五月避空寒魚
泳波先縠蜩鳴芡始盤一笻時或往澤畔采芳蘭
郭外
郭外炎埃隔軒窗午自凉湖光浮雉堞野色上魚梁客
轉池坳逕農歸谷口莊老貪稱隠逸乘夏製荷裳
西窗
年衰人少睡冬半夜初長欹枕聞更漏重衾覺曉霜鳥
聲来别島海色接扶桑何事喧嘩早樵夫上北岡
睡起
謝家莊上景籬落接湖塘枕畔聞林鳥窗間見野航日
高山紫翠雨過海蒼凉夏至三農慰田疇穗漸黃
月夜獨坐
夕陽初隠地人意喜新晴屋閣乘潮月簾飛度水螢波
平城突兀野靜漏分明一榻無三伏翛然夜氣清
少眠
人今過半宿詩每續殘篇譙鼔雙湖月僧鐘萬井烟官
清聞善政秋近慶豐年枕席心夷曠何妨夜少眠
晨起
海日盪晨暉湖邊尚掩扉梳頭臨竹檻盥手坐苔磯多
病梅爭瘦清齋瓠摘肥戴星馳驛路往事是耶非
春旱得雨
朝來何所喜時雨及春分湖面波光動橋頭澗響聞聽
鶯依水閣叱犢入溪雲賸有田家興初秋望策勲
小景山水
隠室傍山築衡門臨水開舟因問字至人有抱琴來鹿
友渾相狎鷗羣亦不猜久無軒冕夢歲月任悠哉
次韻答思泉妹夫并謝失迓
野居聊自適魚鳥欲相忘枕轉來山翠簾開得水光汀
花依鷺出堤草入秋長擬約豪吟客湖頭坐晚凉
舟泊德州枕上作(知州因黎鎮守取金五百不從徑去)
夜寒人少睡歲暮客思鄉犬吠三更月雞啼萬井霜老
知彭澤是憂作少陵狂聞說新州主飄然棄印章
夜過南望閘
坐問龍王廟眠聽水部更鏡懸霜月正練挂曉河傾鴐
鸛鳴湖岸龜鳧靜海城清風樓可倚醉眼定雙横
過濟寧懷李白
清風樓上客獨憶謫仙人海岳元無恙文章自有神傾
樽一弔古搔首幾迷津忽動乘槎興飄然徧八垠
夜泊石門甚寒
斜陽皂林驛暗月石門橋雨禁桑難葉烟封柳未條客
懷空耿耿春事竟寥寥今夜舟中夢閩山翠欲飄
淮河雨夜崦西同飲次韻
細斟秋露白共聽水村更海雨昏仍急湖風曉自生話
多匡世策詩切愛君情我有還家興因之夢不成
遊法華寺
烟水藏仙島天開佛刹幽鶴鳴長傍石僧出慣乘舟梵
罷銷香篆泉清試茗甌龍宫送微雨沼上且淹留
贈宗人
源流真有自閩楚各為生世代于今合江山與我盟孤
舟西泝念雙鴈北飛情黃鶴樓前水凄其動别聲
宿永峰不果踰十里宿桐林彭家
數程過百里天色已黃昏客問溪頭館農歸樹裏村雞
豚各籬落烟火幾柴門乘夜求安枕桐林上綠原
大荆驛途中
日行村落少烟火見新牆樹色當山觀溪風動野航二
蠶皆上箔新麥未登場北里多藏粟何人肯發倉
王才舖枕上作
肩輿下碧岑晚市隠青林雨過溪頭枕凉生夜半衾容
衰驚節換夢穏愛山深自笑匆匆客將求靜者心
弘治癸丑元日同實兄王仲廣何季周林廷吉
遊金山寺
客中元日試扁舟豈作尋常覽勝遊鼇極半空躋絶頂
龍門千丈泝驚流青山脉到波心出滄海潮來地勢浮
日暮梵音聽未了聊將醉墨壁間留
次韻答吴夢麒子玉才志超邁領鄉薦而不夀
予時在太學麒乃尊亞卿名原漳浦縣人
一腹便便六籍含古今名理恣沈酣九苞文彩鳴陽鳳
五色胸腸食錦蠶策擬河汾還自祕門深光範豈輕參
弱流未鼓凌風楫蓬闕巍巍接蔚藍
林宗諒先生徹講
先生歸興定何如欲向晴窗理蠧魚白社有人尋舊約
青山無恙候回車兒孫把酒供遲暮弟子修函問起居
頗憶藍田登眺迹詩筒莫遣往来疎
車盤驛次黃元續韻
北歸初盼最高峰石磴穿雲迤邐通村落暮烟遮嶼白
林皋霜葉映溪紅民勤絶類閩風美歲歉翻憐海邑窮
聞道諸公憂赤子那令轉徙歎飄蓬
將樂報恩寺次高五宜都憲壁間韻
牆角桃花報改年寺前耕犢試春鞭空山雨後雙溪漲
隔岸烟開萬瓦連借榻禪房談永夜歸朝官舸繫晴川
廿年旅寓今重過自喜叢林有宿緣
大安驛次黃源續内翰
雞犬千家入萬峰武陵幽絶劃然通春隂雲氣連村白
夜雨桃花滿澗紅試按方輿探地脉偶詢風俗念民窮
年來已覺經過數莫歎浮生迹類蓬
問安次謝方石先生韻
臣工瞻仰臘將殘問候金門立早寒望切鸞輿聞警蹕
喜傳天語得平安天申夀考同山岳運撫盈成擬石磐
垂拱穆清弘治化豈伊漢武慕神丹
蘭谷兄偕余邦應弟同遊天池時蘭谷新瘥予
登第後公幹歸省應弟會試初還庚申四月
九日
步盡郊原上碧岑掃開磐石憩幽林平沙斷島蒼茫外
疊嶂穹崖紫翠深過眼韶光仍夏景娛人清響有山禽
浮生至樂惟兄弟况是登高共醉吟
送平哲舅宰雩都
送君作宰雩都縣尚憶當年此地遊公館壺觴凝遠翠
人家窗戸瞰清流官閒休仗詩為課鄉近毋勞信置郵
須念遠人凋敝久勞心撫字緩徵收
送蕭逹夫之繁昌教諭
過江牛渚暫維舟先望浮丘紫翠流儒秩宜清山水邑
文風盛接帝王州晨厨薦綠秋蓴滑采石馳春臘蟻浮
遥想文章賢令尹閒吟時到泮池頭
過姚定之園亭不遇
暮春疲馬踏苔痕剝啄空敲竹下門高士亦知嗔俗客
塵蹤應愧負芳園偶依幽處聊澄慮忽對殘花欲斷魂
却憶春風紅紫爛名亭錦瑟倒金樽
竹墅
為嫌城市土如金徧種修篁遶碧岑蔣逕四時秋色裏
渭川千畝翠雲隂露零湘女凝珠淚月出仙人散佩音
一踏京塵嗟歲月故園烟雨望中深
答詹藎臣
寒窗斜月照流蘇寂對孤燈聽漏壺海上玉書期未定
雲中錦字到應無鄉心撩亂交遊懶病思闌珊案牘逋
小果神醫收本草啖君容貌欲加腴
白湖草亭
汀蒲岸柳翠相交方丈亭如太古巢垂釣月光浮水面
開窗山色在林梢飲逢野老容參席隣許漁翁少結茅
夢寐十年今一訪山靈無乃訝旗旓
送林貳尹赴靈山
楊花榆莢滿城東鄉思離情此日同萬里兼程趨八桂
幾時閒咏對雙松天涯雲白瞻親舍郭外春晴問土風
宦况好憑書一報明年翹首望飛鴻
送陳克用
筵開華月照迴廊共對秋光别意長晚市旋沽樽正綠
霜階薄采菊初黃雙飛鳬舄辭丹闕一點郎星照紫陽
别後佳音應洗耳明時有詔策循良
和答羅剛懦夫江西省掾善行楷書以孝行聞
盱汝交遊逸興長西江詩泒自今昌江天漠漠浮星彩
葭菼蕭蕭落鴈行薇省簿書烏哺喜桃封印綬棣花香
舟行正有臨池趣百幅煩君掃麥光
劉則和秋官索題西窗角韻賦答
方丈軒居竹作扉閒中歌詠舜垂衣農忙杖趁晨光出
社散詩隨暮色歸一水抱村涵倒影千峰圍屋逗晴暉
西窗樂趣無窮在誰羨雲臺赫有輝
送方文奎還盱江
勝遊動是十年違送子還家思欲飛映郭姑山迎客舫
到門盱水浸漁磯霜籬尚及黃花瘦冬饌無過紫蠏肥
遥想拜親樽綠滿萍蹤應笑向來非
金山次玉世賞大參韻
幾登絶頂縱雙眸亭外江雲去復留星斗翻從波面出
魚龍長在檻前遊青山愛客應投轄白髮憂時更倚樓
便擬此身辭世網未誇騎鶴上揚州
登雨花臺
閉門何處寫羇愁望遠登高此勝遊春晚花香如有待
谷深鶯語宛相求風光著臉紅生暈歲月欺人雪上頭
千古共推佳麗地年年歌舞幾時休
陪五溪遊平章池薛士仁作東
平章池館賞高賢盡日叨陪水上筵移舫芰荷香座席
停杯魚鳥躍吟箋烟横晚嶂人初醉海露冰輪境已仙
誰似東君能敬客詩成崖壁自磨鐫
今雨柬豐五溪
久靜庭階長綠苔曲欄池上獨徘徊地偏氣侯添晨爽
水闊烟霏向晝開野艇蘭橈蓮吐采隣家藜杖鶴攜來
晴簷鵲報詩筒至誰道吟壇待雨催
湖上
蒙莊谷裏幾旬逃多事閒窗應接勞甲馬夜鳴湖雨急
樓臺曉出海雲高鷗羣點雪歸唐律茝葉和烟入楚騷
為乏輞川詩畫手未遑標品署林皋
對月
亭在西湖第幾灣坐深魚鳥意俱閒荷香十里簾鈎上
月色千峰釣艇還天靜籟聲俄滿谷河傾積氣已彌山
悠然此味憑誰共骨爽神清枕簟間
挽秦士亨
交誼深期歲晚論誰期永訣哭聲吞竹圍磐石閒棋局
花發園林罷酒樽走馬風高東郭路相牛經委北山村
愴懷一段那堪寫落日西風獨過門
秋晴晚步
數到中秋恰十朝湖邊暑氣已潛消偶乘暮色搘藜杖
却為波光度石橋吟徧海天人灑灑踏殘汀月鬢蕭蕭
一襟自覺清如水聒耳寧容挂壁瓢
嘉靖丁亥西湖草堂成五溪先生惠律次韻答
謝
人間何處有仙臺轉眼流年七袠來鄉社未須扶杖往
書籖猶解向燈開窗前碧嶂秋添賦牆下黃花晚自栽
多謝先生相厚意却因頌語見雄才
寄蔡鶴峰文繼
鶴峰奇峭壓東瀛人住峰前似鶴清石磴竹光隨杖屨
洞門松翠落棋枰眠同華頂真成癖隠似終南不為名
一别三秋幾飛夢無由共眺快平生
寄文介表弟
只緣林下跡相同長望天池憶海翁石疊千巖雲出没
沙明十里玉玲瓏晨興放鶴横霞外日落歸牛過瀼東
更說新居多勝事窗前對酒撫絲桐
宋故大内
客懷惆悵問前朝地老天荒王氣銷壯士有心廻海浪
忠臣無計喚江潮龍蟠井幹居人汲草没銅駝野火燒
東望海門天渺渺夕陽無語立津橋
題春景畫
盡收春色此庭中飲具吟瓢未放空楊柳渡頭寒食雨
杏花村裏酒旗風瀑流半捲晴崖白仙觀都涵夕照紅
坐見樵歸山下路推篷對話一漁翁
遊西湖
曉舟呼酒看霜華活跳河魚始上义春好難銷羇客恨
梅香不是故園花巖邊雪霽將懸溜湖上雲蒸忽作霞
聊指城頭認歸路殘陽新水度横槎
贈西鏞陳時英
松蘿久别西鏞里萍梗相逢是浙江萬井潮聲人對榻
千林秋意月當窗玄談欲闖先天窟仙帙還披半夜缸
此去尋師東海上還將白璧贈吾雙
畫菜為新城陳大尹衮廷章題
生意常時滿菜畦桔槔閒却漢隂機頗疑董子窺園簡
莫笑樊遲學圃非素甲層層霜後脆紫團艷艷雨中肥
淡然風味丹青得擊節康侯世未稀
登釣龍臺次元人雅琥韻
江山氣槩識英雄靈爽千秋尚感通世代銷沈孤鳥外
乾坤悲慨短歌中島雲低壓觚稜重海霧濃蒸畫壁空
獨上高臺縱雙目却疑身在水晶宫
送林巡簡赴任河西務
河西烟火萬家村爭報新官到里門署入柳隂垂印綬
馬嘶江市耀櫜鞬策勲名徹高牙府肄武聲聞細草原
想見西山青在眼公餘應未負芳樽
送藍志學赴昌化縣
巨艦高帆到海城鯨波如鏡瘴山明春生蜑戸絃歌起
塵靜蠻方耒耜行枸醬露香稀吏牘芭蕉烟碧長詩聲
莫嗟此别天南北會見雙鳬萬里輕
三月廿七日飲餞姚中書之園亭林德緒陳允
默二秋官蘭谷兄竹泉弟咸在定之酒半更
道服勸飲甚歡
春風餞我帝城東一日名園四美同刺錦屏開黃玉朵
牡丹欄壓綵雲叢鶯聲高樹當筵綠棣萼繁枝映酒紅
鶴氅多情東道主江湖雖遠夢還通
過草萍驛次林見素壁間韻
濟時才力孰相當祇費官輿與驛航鬢雪為誰銷日短
嶺雲無意伴人忙靈山骨立因秋瘦懷玉姿生結暮蒼
故國眼中歸未得二疏風節愧堂堂
登惠憲副崇道水閣
未老如何便引年天容林下作閒仙時邀客上臨流閣
坐看農耕附郭田野色千村烟漠漠潮聲萬井月娟娟
鑑湖不向君王乞處處垂楊繫酒船
七夕寓湖州市吴汝美水亭沈集古楊宗漢攜
酒至
暑退溪亭客尚留銀河清淺度牽牛却疑雲物能知候
更怯霜髯易觸秋千里江山餘勝槩百年雞黍見交遊
兩高怪我常時别擬辦湖船宿戒騶
林翠庭憲副夀詩
藍袍學作綵衣娱臺柏新棲返哺烏菊節秋光澄夀域
鶴樓吟響徹方壺風清江漢聲千里春映階除玉幾株
最是同心懷慶忭霞觴俄隔洞庭湖
岳陽樓觀雪
紛紛飛雪渺天涯痛飲高樓酒屢賒忽見春山成玉笋
更誇晨浪湧瑶花沙邊立鷺應難見水底瀏魚漸可乂
最愛歸來光照夜醉揮吟筆近窗紗
次韻題計宗道覲親卷
巖松挺挺立秋霜海蚌輝輝放夜光柳種五株歸栗里
桃開千樹頌潘郎鸞章褒及循良政晝錦裁成戲舞裳
莫道雲山容耋老非熊應待夢周皇
湘潭分司詠桂
廣寒仙種下青雲秋色人間占幾分絶愛郗枝終日對
忽疑吴斧半空聞霜風微動高枝翠豸繡頻添細萼芬
却憶當年攀月窟不將丹(闕)獻華勲
大荆驛次壁間韻
詢風歴歴去途長民事初休稼穡場野寺楓林紅映水
驛亭蕉葉碧遮牆霜威一道星軺急秋雨千樹葛袂凉
七澤渺然天共遠風清處處是甘棠
至武岡
武岡疑是晉桃源過盡高山見廣原楚國版圖居上郡
洞酋戈弩作西藩殿庭棨戟天潢世鼓角旌旗武帥垣
聞說閭閻正憔悴誰將甘雨沛千村
過巖口分路入新化
巖口東行入亂山雪晴天氣露千鬟岡頭麥隴青猶淺
樹裏溪流碧更彎使節有時經澗底僧家隨意住雲間
寒宵偶托幽棲地鐘磬無聲客夢閒
送鄭廉憲弟姪還安肅
采芹佳客冀州來歸袖飄飄拂楚臺棣萼詩吟烏府被
竹林人醉鶴樓杯峴山雲近征車動漢水春隨畫鷁回
明歲帝京丹桂發遠遊方識子長才
發大荆
山路褰帷景寂寥詩魂懶慢未堪招高原細草春全淺
淡日微風雪半消柳色三分迷水市泉聲幾泒落溪橋
前驅夜喚金家渡炬列如星隔岸燒
安化十里舖宋知縣辭别
高樹鳴風客喜晴凍雲疎朗日華生溪頭小郭烟千竈
嶺上孤亭路一程澗壑有威冰皎潔江山無物氣澄清
民心趨舍關初政邑有絃歌是武城
宿橋頭鋪田家
風水蒼茫踰嶺涯橋頭蕭索問田家山寒草色憂疲馬
林晚風聲恐宿鴉愛客誰開村甕酒對床親撥地爐槎
野人滋味真便得但恨溪梅不見花
寄維介冬官差營榮府
欄干百尺倚瀟湘秋水蒹葭望一方鶯語有情依楚樹
鴈聲何事避湖霜陽春曲好軺車靜雲夢舟輕簜節光
欲候歸程投井轄鶴樓江色在壺觴
發褚塘
未明雞黍出山厨騎引林塘逕復迂屋角淡烟籠翠樹
村前新水漾青蒲巖雲起處鳩呼匹梅雨來時燕乳雛
電火光隂春又夏一身何補走長途
宿褚唐趙家
偶借山家作公館曾誇公館似山居酣眠且就藏春塢
静坐還憐漲綠渠問舍何方如栗里阜民無術擬華胥
趨程預作凌晨想回首高林思有餘
寧鄉之益陽道中
導騎迂回出澗濱青山曉雨細如塵摘茶塢口猶含冷
布榖枝頭欲送春處處桐林花片盡村村秧水綠針勻
湘中氣候難將息藥裹長隨作客身
發湘陰途中
五月湘隂歴萬峰偶因佳節憶閩風剥殘角黍羔肪白
摘下楊梅火齊紅蒲草嫩香浮竹葉海山脆玉出筠籠
臺江最是繁華地鼔吹喧闐夕照中
重九日寓安化分司懷蘭谷兄用潘邠老句
滿城風雨近重陽舉目江山是異鄉對景最傷尋菊伴
登高難醉泛萸觴霜侵鬢髮心空壯露下蒹葭道且長
海上南山秋正好向來三逕未應荒
樓上次西泉
五月山樓風透裳傾樽獨飲勝高陽吟當燕幕聲相和
坐對鷗波意兩忘放鶴自稱逋老宅聽鸝翻憶謝家莊
清時謾占幽閒地還見乘雲覲帝傍
晚抵湘隂
谷口新寒向晚深湖濱烟火望湘隂蕭疎遊子三秋鬢
寂莫騷人萬古心落木天風搖水郭翻波夕照入霜林
夜來夢遶黃花逕底用瑶琴覓賞音
寄趙緝之醫士
建溪深處是君家久住三山翫物華海上藥苖抽夜雨
城南杏萼散朝霞活人金匱開仙鑰愛客青錢落畫义
咫尺相思春欲暮一樽空負小園花
陪賀侍御登白雲寺次韻
計拙羞稱老范增登高作賦敢云能雲間偶值青驄馬
林下還尋碧眼僧籬菊花開金朵朵霜崖木落翠層層
觀風已暇仍觀稼怪底欄干去復憑
清隠山居
笑渠高價住名山城裏幽栖屋幾間豈有市聲聞竹逕
不教塵躅闖柴關石牀書卷蒼苔静草閣爐熏白日閒
鼓棹相從吾有意海棠洞口洗塵顔
贈黃世承兼寄益之貳尹
十載溪山兩地心賞音何處寄瑶琴盤中雞黍輕千里
階下松蘿過百尋雲路共觀先武近春江忽與别懷深
題詩為語西鏞叟平遠臺高足眺臨
贈上國賓守愚
陽關聲裏思屏營世講筵中老弟兄若數使車三度别
休辭餞酒百回傾千峰圖畫詩囊重十月陽和驛路晴
忽憶鶴樓波渺渺知君興在濯塵纓
陳天遊書白沙元夕詩見遺
坐看團月上簾鈎不夜春城是福州萬戸爆聲催上采
九衢花影伴行謳樓臺暖透紅蓮吐巖壑光涵紫霧浮
信是三山在人境蓬萊漫向海中求
贈榕江正郎
兼旬病思負秋光所謂伊人在一方見說著書為世業
曾聞議禮有封章江潮送櫓驚高枕海月尋詩到小堂
載酒攜琴須稍健擬將心事泝羲皇
西川一鶴為陳順慶題
專城政日清庭閒對孤鶴誰云蜀山深鳴聲徹寥廓
小景
蒼崖在天半茅屋傍溪口扁舟横釣竿疑是桐江叟
荷塘翡翠
荷塘生微風暑氣晚來退是中頗幽趣翡翠栖成對
過江
山影浮寒浪沙痕没早潮貪觀波面寺不動鏡中橈
小景為益之題
高岸經霜葉半紅菰蒲搖颺白蘋風秋江一幅新圖畫
薄暮扁舟載釣翁
仙臺松鶴
百尺高寒白玉臺三山半露小蓬萊長松盡作蒼龍態
誰許青田鶴往來
蒲石
異品曾書本草經服之有法可長生冰厓雪壑無人跡
香壓筠筐手自擎
颶初定
葉欹花仄惱蓮塘湖水新添二尺強莫笑詩翁清興减
晨興扶杖看滄浪
飲秋高亭
天藏仙境不知年新作高臺更鑿泉羅立秀峰三百里
一齊飛翠到芳筵
過飛霜崖
飛霜崖過霜臺客凍雨淋漓濕豸袍試向山頭立相對
崔嵬寒色欲爭高
石倉歴代詩選卷四百五十
