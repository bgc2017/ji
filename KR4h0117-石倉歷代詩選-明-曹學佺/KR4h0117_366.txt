石倉歴代詩選卷三百六十六
明曹學佺編
明詩初集八十六
釋大圭(字夢觀)
秋夕病中
夕雲歛中天月出萬象正九野聲影消平湖湛寒鏡驚
風着露草棲螢光不定感新喟時物金氣颯已應扶羸
捲前幔銷肌怯虚靜憂來復就枕蕭條發孤詠
趣上人蘿壁山房
我懷雲林居夐在蘿壁下幽花落窗扉秋藤覆櫩瓦
重巒紫翠深中有忘機者壁觀坐來久風骨更清灑
聲沈萬境寂妄遣百慮舍何事支道林區區猶愛
馬
偶地居為瑾師賦
有生如浮雲閒蹤本無着出門隨所之去住安可托茫
茫三界内百年同旅泊瑾師了空相偶地得餘樂去歲
辭東州今晨往南郭山褐秋風涼林鐘暮煙薄何處覓
禪棲孤笻徧前壑
虚亭秋月為實上人作
幽庭坐虚寂月出青松林流光入禪戶凉思滿衣襟六
根淨無垢萬境亦消沈蕩兹着有想快我遺世心浩歌
秋水篇聊續寒山吟
芥舟一首為謝敬明作
客有列仙儒揚言芥舟子朝發崐崘隅暮泊扶桑涘萬
象歸運載滄溟入杯水我欲從之遊可望不可邇浩蕩
青冥中時聞棹歌起
弘上人蓄秋山圖
萬峰霜晴翠如洗峰底行雲度流水西北高樓爽氣邊
江南落木秋聲裏蒹葭潮長魚在梁白鷗飛盡天茫茫
松根丈人讀書處時有疎鐘來上方仙槎影没銀漢遠
木末芙蓉為誰剪何處凉風送客船歸來似是東曹掾
東曹頗笑未識機挂帆直待鱸魚肥山川搖落已如此
不信草露沾人衣平生畫手不可遇坐閱新圖得真趣
題詩寄與沃洲僧吾亦買山從此去
東坡遊赤壁圖
大江東流浩無極神斧何年開赤壁西風吹盡戰船灰
翠疊嵯峨掃空碧秋清白露洗銀河水落空山見危石
何處扁舟載月行眉山學士黃州客黃州老客不世才
江漢波瀾深莫測自說前身盧道人謫向人間了文墨
平生顧義不顧害往往長遭貴人斥策題謗息詩案興
不免姓名歸黨籍何如斗酒魚十頭鼓櫂滄浪散胸臆
目斷天涯望美人此時此意誰能識
題任少監百馬圖
燉煌水涸龍駒伏未央廏前秋草綠驢駞負石玉門關
舊苑空餘三十六憶昔高皇馬百疋騊駼車府無監牧
只留太僕掌天閑不許田駑食民糓古來貴良不貴多
須信儉餘奢不足任監手畫百驊騮五色如雲散平陸
八月風高水草甘飲囓舒閒肆馳逐騅駓驪黃莫復辯
水葉風花亂人目任公生遭太平世結思驅毫逞神速
四海無虞百將閒無乃圖形華山麓吾聞善相東門京
坐閱羣龍眼如燭帛家口齒謝家鬃皎皎那容在空谷
争如下乘得休安骨相雖凡好毛肉杏花煙外柳隂中
靽絡無加飽芻粟嗚呼此畫世已稀徒有千金未輕鬻
老矣支郎俊氣銷撫卷空歌天馬曲
題温日觀葡萄次韻
龍扄失鑰十二重驪珠迸落鮫人宫鑌刀剪斷紫瓔珞
纍纍馬乳垂金風樹根吹火照殘墨冷雨松棚秋鬼哭
蔗丸嚼碎流沙冰鴨酒呼來漢江綠鐡削蚪藤劒三尺
雷梭怒宂陶家璧曇胡醉起面秋巖一索摩尼挂空壁
與衍斯道賦天平白雲泉
山君夜移東海水分得靈泉白雲底老禪卓錫住泉頭
坐看泉流與雲起湛湛寒光玉鏡圓波心照見蒼龍眠
半峰秋色漾晴雪五丈石影浮青蓮南岳枯湫何足數
惠山斷澣侵草莽幻人跑虎笑寰中何物品茶誇陸羽
真源下極滄溟深欲探其委誰能尋涇清渭濁那復辯
流行坎止俱無心我求范老讀書處遂向雲中問歸路
久嗟塵海混凡流細酌清泠得真趣臨池載拂焦尾桐
水雲彈徹瀟湘空會分一滴化甘露坐令萬國皆清風
為竹心道人賦綠猗堂
竹心老人心愛竹赤手栽成萬竿玉古色猗猗暎翠簾
金影䟽䟽墜秋屋滿天明月子喬笙半窗凉雨官奴燭
老人積書如積金竹邊每置三千牘開門日日問平安
呼酒時時飲新綠倚醉長歌淇澳篇驅愁不買玲瓏曲
大兒方辭吏部郎小兒未食官家禄傳家清事托吟編
閱世閒情付棋局媚人何物瑠璃缾披襟曬我琅玕腹
孤笻有客扣青扉一笑下階迎健足錦章爛出五色雲
快目不辭三過讀鐡翁仙遊艾翁老惆悵何由繼華躅
我本山林厭塵俗食笋也知勝食肉說盡眉山玉版禪
更待春雷動幽谷
題張一村畫山隂巖壑圖
張侯寫山工寫竒筆力可追王大癡鱸魚江頭一斗酒
墨花散作秋淋漓前峰崒嵂如束笋後峰盤拏來不盡
突馬方驚灔澦高啼猿忽覺蓬萊近水風離離開錦屛
峽泉歷歷鳴瑶筝幽葩自炫晨露㓗小草不奈繁霜零
兵餘僧舍總搖落何意空林見樓閣十年碌碌走湖城
重憶山隂舊巖壑秋來日日愁炎蒸觧衣思濯松風清
輕包錫杖從此去何處水邊無月明
題江濬遠晩翠堂卷
北風落木千山空海城偶見江文通自言老去才力减
文錦不與先時同胸中雅藴二三策雄論傞傞劒鋒白
抽簮早謝紫薇郎待詔懶為金馬客黃柑林中屋數桯
翠峰如削開南屛湖雲散盡歸鳥急夕陽滿山煙樹冥
明年欲鼓鄞江舵花外小舟須待我高堂重說歲寒期
團露枝頭看碩果
題無盡法師所蔵李白廬山觀瀑圖
九江西來廬山高飛流噴薄翻銀濤白日松頭雪花落
青天雨脚秋聲號眼前傾覆何草草世路不須驚蜀道
洗盡滛洼兩耳清拍手雲中招五老我懷謫仙歌浩歌
凉風萬里來天河杜陵有客更相憶頭白不歸將奈何
題溪山小隠圖
自我初陟浮丘峰十年往還如夢中向來朱顔今白髮
只有山色當時同青榿叢邊數間屋夜夜白雲檐下宿
道人心境雲共閒嘯傲雲林謝塵俗橋頭野客行遲遲
歸來似有東林期一聲清磬萬山暝知是上方禪定時
題方方壺畫
方壺老人年九十醉把金壺傾墨汁染得蓬萊左股青
煙霧空濛樹猶濕危橋過客徐徐行白石下見溪流清
仙家樓館在何處雲中彷彿聞雞聲古臺蒼蒼煙景暮
藥草春深滿山路招取吹笙兩玉童我欲凌風從此去
題趙希遠畫蟠松玉兔圖子昂趙公鑑記
天水王孫重毫素愛寫蟠根萬年樹上有徂徠五色雲
下有中山雙白兔清隂散作秋滿林咫尺高堂起煙霧
丹桂吹香野菊黃玉葉金枝亂無數迢迢錦水泛蒼鳬
漠漠青天飛雪鷺人間畫手非不多自是王孫得真趣
浮玉山人列仙侶雅與王孫同出處妙畫題來字字真
兵後收蔵乃竒遇宣和遺譜世莫傳艮岳荒凉風景暮
眼中人事已非前畫裏山川尚如故老我披圖一愴然
落日長歌弔南渡
蓬萊山人為鄒得中作
三山樓閣隔煙海清水黃塵渺何在瑶池幾度宴蟠桃
金母蒼然雲鬢改蓬萊山人滄海客綠髮童顔布衣窄
養成雞犬服丹砂曾向瑶池掌仙籍幻遊或在長安市
咫尺毫端移萬里有時舉步青冥中笑引吹笙兩童子
仙裳縹緲去復停風中環珮秋泠泠人間望之如列星
揚言自說山人名翻身下視鼇頭島一勺滄溟眼中小
揮手塵寰不可招風露無聲洞天曉
峨眉高一首奉蜀王令旨題峨眉山圖
峨眉高高插天百二十里煙雲連盤空鳥道千萬折竒
峰朵朵開青蓮黃金獅座聳岌岌白銀象駕來翩翩晨
鐘暮鼓何喧闐風林水鳥皆談玄十崖隂霧見玉佛六
時天樂朝金仙月輪挂樹光團團平羌影落秋波寒目
前勝境不可狀畫圖彷彿移巖巒吾王此地受封國大
法付囑從靈山願憶靈山當日語五十四州均化雨化
雨慈雲滿錦城佛刹王宫同按堵峨眉高高萬古
送戒定巖往中竺
天竺諸山天下雄支那勝處惟中峰玲瓏不假五丁鑿
飛來小朵金芙蓉懸厓嵌空不可上千歲神僧舒寶掌
杖頭靈骨去無回世外高風猶足仰浮漚道人蒲室孫
京都試藝新承恩三衣欲挂稽留石一錫初辭白下門
佛國迢迢松九里五月凉風清似水劫灰掃盡古巖前
樓閣重開白雲裏送君此日懷舊遊别情渺渺隨江流
月明何處寄相憶滿林風露天香秋
送瑄藴中住持處州南明禪刹
南風吹沙江雨晴道人挾錫辭神京金陵故舊走相送
柳枝折盡勞勞亭輕舟挂席二千里山落南明如畫屛
三平老禪獨跨虎谿頭撫掌來相迎老禪高行世所重
叢林草木皆知名高陽洞口洗鉢處石門日暮聞鐘聲
仙都勝境在咫尺鼎湖龍去仙山青龍髯隨地化碧草
服食壽與天齊傾道人此地重經營兵餘樓閣猶峥嶸
蘭燈粲月夜皎皎天花吹雨朝冥冥龍河倦客雙鬢星
作詩贈别難為情明朝悵望隔山岳少微一點雲邊明
送現蔵主往處州長樂
括蒼之山天下雄控引百粤横西東高城月出海蓮白
野亭鶯囀山花紅伍喬光芒暎南服知有高人住林麓
濛濛碧霧際江天冉冉閒雲蔽幽谷大峰嵯峨仙所都
軒轅上天遺鼎湖川水秋沈莫耶劒石龍夜吐摩尼珠
長樂山人樂禪寂捧檄東歸喜何劇江湖鷗鷺惜離羣
叢社象龍趨法席恩波浩蕩廣如天五雲迴首蓬萊邊
明年我亦訪遺逸獨騎白鶴來青田
賦得講經臺送石田禪師之虎丘
講經臺臺何高關中聖者說法處琪園白日天花飄千
年化迹精靈聚碧草不侵臺下土聽法遊仙去復回詩
魂夜夜啼秋雨青山削壁勢欲隤劒花照水芙蓉開覇
業如煙去無迹象龍還繞香雲堆君登講經臺我折白
門柳吴歌江上來不必陽關酒月明鐘鼓響空山白石
纍纍齊點首
送禄天然往東山
白門柳色青垂煙春風曉送龍江船四明南望二千里
十日卸帆鄞水邊丞相祠堂在何處花發東山今幾度
謝傅高風尚可扳振錫玲玲入山去金鵝峰前啓禪室
巨鼇夜戴三山出晨鐘吼徹寶谿霜粥魚催上滄溟日
此行何以報君恩天花吹雨來繽紛登臨稽首望金闕
晴空靄靄江東雲
送明照菴往江西北禪寺
大江西來山水雄臨川古郡多靈蹤青蓮梵宇柘岡下
五峰削出金芙蓉石門老著書處溪外茒堂依綠樹僧
史流傳三百年猶有山靈為呵護君今領薦向此行飄
然去住浮雲輕獨攜金錫度前嶺野花啼鳥争相迎凉
風蕭蕭吹客袂黃葉紛紛下庭際烹取當時露地牛好
與諸郎同守歲
送珂月屋還處州分得清風峽
巨靈何年移五嶽石扇中開兩崖削峽中六月清風寒
仰視青冥何漠漠碧溪泉脉海眼通白日雪花人面落
勾連石棧不可梯縹緲煙中見樓閣山人不歸今十年
幾度空林愁夜鶴帝城遊覽豈不嘉還念仙都舊巖壑
江淮雨過秋氣凉金錫玲玲度寥廓山川雖好毋久留
袈裟暫挂西巖角玻璃缾内浴香泉早向雙溪問婁約
題錢選畫
太峰青蓮高千仞苔壁古招提隔層雲孤逕入深塢鐘
鳴谷口風木落溪上雨何處夜猿啼歸帆下秋浦
文上人西麓圖
西崦幽居好新圖見巨然庭花妍露夕山果熟霜天路
隔王官谷人疑阿對泉何因營此地一榻寄安禪
寄揚州僧綱彛長老
秋來淮上夢幾度到江都綺閣真虚幻瓊花定有無海
田豐黍稷野水足菰蒲悵望天東月清光永夜孤
送管時敏
相見驚新歲論交感舊遊春風揚子宅明月庾公樓白
雪詞難並青雲志已酬别情何所似不盡楚江流
南池次王右軍韻
何處消長日池南景最閒卧看西嶺雪夢到沃洲山川
水流無返溪雲去復還陽春誰和却人在鳳池間
客山隂寄湖上諸友
蘭亭燕罷送羣賢獨客歸來閉戶眠夜壑有聲都是雨
春山無處不啼鵑放歌強挹浮丘袂乘興難迴剡曲船
因念少游平昔語孤燈相對益悽然
十七日謝恩奉天門
金殿重重護采霞天門賜坐擁袈裟尚方晨鉢分雲子
中使春杯獻乳花雉尾風清天咫尺螭頭香煖霧横斜
聖恩特許還山蚤官柳黃時喜到家
二月三日泊瓜洲渡與吴菴同賦
淮煙漠漠夕陽收楚樹昏昏翳客舟風度鐘聲來北固
帆將燈影過揚州雲銷碧海天無際波撼金山地欲浮
獨恨壯遊非昔日滿江風景夜如秋
舜江楊邦彦家扁二首次劉允若韻
揚舲東下望羣山翠掃巫陽十二鬟藥草春風迷客路
桃花流水異人間龍將白雨山腰起鶴帶青雲海上還
支許風流吾所羡相將策杖問潺湲
三月卄八日早渡浙江
塵事縈心不暫安天涯憂抱若為寬人因病久交游絶
士到名成出處難水國雞鳴催客渡山城花落送春殘
會當一壑忘情去得共雲松老歲寒
寄伯貞戴公
東望湘雲客思多故人歸計近如何江都夜月瓊花夢
海國蠻煙茘子歌落日麒麟猶草野滄江鷗鳥亦風波
碧桃窗下聽春雨誰肯金貂换綠蓑
題雲門翠微深處
溪閣重重翠崦遮無時雲氣濕袈裟千峰樹色蔵朝雨
六寺鐘聲送晩鴉筆塜天寒收柿葉香壇風落掃松花
倦遊每憶消閒地早晩扁舟向若耶
過何氏山林
十年海國厭風波地老天荒此地過白髮幾人江上老
青山無恙越中多社尋廬阜沙門遠詩愛揚州水部何
要看仙家棋局散不妨松下爛樵柯
答倪元鎮
禪榻清談屢有期茶煙想見鬢絲垂春風水榭停蘭槳
夜雨山房寫竹枝甲煎沈香都入夢新蒲細柳總堪悲
鸊鵜飛處重相憶擬和樊川五字詩
題張伯雨初陽臺倡和卷
笙管聲沈綵鳳飛朝陽出海散晴暉一時文物推延祐
五夜丹光起太微歲月無情詩卷在山川如故昔人非
秪應湖上梅花月照見荒臺獨鶴歸
送無竭赴開化
鳴榔浦口發長歌子去南鄕幾日過眼底雲山吾老矣
夢中煙雨夜如何斗城兵後居民少石鏡僧歸古刹多
重覓留題何處是功臣堂在碧山阿
四月九日與斯道衍公登虎丘
紺宫海涌碧崔嵬曾有秦王駐蹕來虎石半銷金氣盡
翠崖中斷劒池開巖僧掃月千峰净山鬼吟風萬壑哀
老我登臨春已晩落花吹徧講經臺
題耕隠為王子安作
讀殘書卷雨聲稀耕破春雲曉色微瓦缶自傾蒼术酒
金貂不換綠蓑衣江花未落秧針短隴草初深繭栗肥
翻笑義熙陶縣令田園荒後始知歸
次龍門韻并柬宋憲章鍾仲淵
雪後龍門步早春老禪風骨净無塵鵾絃白雪吟山鬼
蠒楮烏絲寫洛神天近可招牛渚客月明長送虎谿人
鍾繇宋玉工詞翰來往風流莫厭頻
二月二日早發湖口柬韓侯并似孫廣文
暖風初散隔江煙黃帽催呼早發船夜雨自添沙草色
春潮不動海鷗眠已間花縣良侯政更愛芹宫博士賢
生齒漸繁民俗化倦遊今日是歸年
賦雪堂用千松老人韻寄能仁大徹法師
雪屋高開似玉堂下看塵世沸如湯臨臯步屧人堪畫
剡曲迴舟興亦狂華散翠微朝講歇詩成白戰午茶香
冰牀翻憶先宗事一滴醍醐莫謾嘗
七月十八日重過何氏山林與張守約仝賦
南塢新秋穀正花步從真侣入煙霞山林重過將軍宅
天漢初回奉使槎滿地江湖身是客終宵風雨夢還家
十年為說燈前事却望青雲路轉賒
送方蔵主遊浙東
四明南望水雲寬振鍚都忘道路難潮白小江過九堰
天清大海望三韓頻伽聲落秋林晩舍利光騰古塔寒
佛地徧遊歸及蚤慈闈鶴髮久凭欄
五月卄四日受誥奉天門
薰風金殿曉生凉紫誥新頒出尚方傍日捧來雲欲動
自天題處墨猶香千年雨露沾華梵一代文章邁漢唐
報答君恩知有地函經惟祝夀無疆
送寧蔵主東歸
王謝溪山擅一州送君重感昔年遊白雲流水荒城晩
黃葉空林古寺秋歸路先經神禹穴舊題多在偃王州
却慚不及秦淮水去逐東行月夜舟
林叔平還松江次韻以餞
毳袍歸路北風寒白首趨朝懶拜官車上塵來天欲暝
船頭月落夜初闌故園舉目盤龍匯往事傷心唳鶴灘
留得墨莊春意在看花不必到長安
送楊知府之䕫州
使君清白舊傳家䕫府之官不憚賒蛇勢中流開八陣
猿聲午夜落三巴蒼童不治庭前草紫馬時看陌上花
戀闕丹心知更切定依南斗望京華
次韻答葉夷仲
大荒南去渺煙沙萬里曾乘奉使槎得句多留支遁室
蔵書未减鄴侯家風清曉殿陳三策日静秋庭判五花
惆悵西齋凉月夜山柈誰共薦槐芽
題惠師霞城清隠
雙闕嵯峨入畫屛躋攀彷彿記吾曾江流似帶東西繞
霞氣如雲日夜蒸華表未歸滄海鶴竹房還住翠微僧
題詩欲托新秋興却愧任翻兩度登
次韻答康郡馬
支許三生是舊遊遠征何必動新愁健兒跽進葡萄渌
宛馬驕嘶苜蓿秋雪外屯兵開鶴陣月中飛箭落旌頭
要知別後相思處但看長淮日夜流
次韻答靈隠禪師
沈沈蓮漏滴初乾忽忽天涯歲又闌貝葉讀殘香篆盡
梅花吹斷角聲寒舊文每許閒人錄新句寧容俗眼看
共喜太平林下客暮年生計托蒲團
送瞬上人還越
越城煙樹曉蒼蒼歲晏征車驛路長禹穴書存懷太史
曹娥碑斷弔中郎歸鴉半帶江雲黑佳菊都隨野草黃
正是叢林搖落際天台末葉好流芳
欽和御製賜全室季潭泐禪師詩韻
坐卧經行總是禪身閒不出寺門前諸般放下原無累
一念空來未有緣天上恩波深似海夢中塵業散如煙
白頭歸向京城老荒却槎峰種芋田
題冶城道士山林隠居
城市山林孰是非廛居能與世塵違函關紫氣青牛到
遼海秋風白鶴歸天鼓扣殘明月墮洞簫吹徹綵雲飛
誰知寂寞江天外長使人間望少微
送寫照陳中復還四明
四明南下水悠悠三月龍江送去舟折柳獨憐今日别
看花重憶少年遊病身自笑維摩詰圖象寧煩顧虎頭
應念皇都桑梓地故鄕那復戀并州
雪洞
玉戶玲瓏巧製裁冰壺皎潔絶纖埃千秋不觧崑崙凍
七日驚看混沌開花散瓊臺春不盡光浮銀海月初來
道人坐久心源净一水泠泠曉定回
題紹禪師清碧山房
近峰如黛接平沙蔀屋翛然道者家萬頃雪波魚散子
半簾山雨鳥銜花金燈夜照胡僧錫銀漢初回漢使槎
自古清江幽勝地會分禪室課楞伽
次韻答沈白雲
一自長干送别時幾看明月到巖扉黃金可就仙難學
白雪重歌和轉稀洗劒滄江龍氣濕步虚清夜珮聲微
誰能謝却人間事獨數留侯早見機
題高彦敬竹木圖
尚書縱筆寫新圖古木疎篁半有無厓雨未收泉散漫
山雲不斷雪模糊鳳鳴朝日來阿閣龍去秋木泣鼎湖
前代風流那復見幾回清夢繞燕都
送葉無傳住楓橋寒山寺
何處招提隔遠峰姑蘇城外有靈蹤雲埋虎阜千年石
月落楓橋半夜鐘寒雁呌殘沙漠漠昏鴉歸盡樹重重
泊船不見題詩客楚水吴煙自淡濃
遊膚獄
帆挂東風十幅蒲西行五日指匡膚柳垂湖口知彭澤
山落船頭見小姑白雨亂峰皆瀑布紫煙高處是香爐
兹行安得王摩詰為掃蓮花社客圖
題畫
積雨平原煙樹重翠厓千丈削芙蓉招提更在秋雲外
只許行人聽曉鐘
明皇小車圖
宫門日出乳鴉啼宫漏沈沈樹影低朝罷千官無一事
車聲又過壽陽西
墨菊
義熙嘉本久塵埃誰剪幽香染麝煤秋色不如前日好
晩風零落紫霞杯
遊白塔寺次伯温鎦先生韻
春草禪扄路欲迷白頭遺慨故宫西鐘聲送盡寒潮水
月落冬青杜宇啼
題日觀畫葡萄
短衣狂走至元僧醉唾驪珠十斛冰定起山樓寒月上
一窗風影寫秋藤
題黃鶴樓圖
仙樓縹緲隔蓬萊黃鶴西飛竟不回倚徧欄干秋水闊
征帆一葉漢陽來
鷺絲
雨聲瀝瀝瀉秋荷雪羽翩翩映綠莎莫倚前灘棲息穏
江湖一日幾風波
題太白少陵像二首
歌罷秦樓月滿闌天風兩袖錦袍寬花前莫草清平調
飛燕深宫不耐寒
關山雲冷笛聲秋一曲南征感舊遊滿地月明雙鬢雪
斷腸今夜望鄜州
題墨菊
陶家舊本徧林丘野草無端亦姓劉典午山河無寸土
籬邊分得一枝秋
題商學士畫蘭
商公握筆倚清酣愛寫風光蘂半含無限王孫芳草恨
盡隨煙雨入江南
題祥止菴畫潯陽雪意
我愛潯陽九疊屛芙蓉華盖望中青誰將司馬琵琶淚
灑作寒江雪滿汀
題華山圖
秋清仙掌净無塵露洗蓮花玉色新函谷雞鳴天下曉
雲中猶有醉眠人
釋方澤
遊頂少嶽南園看牡丹作
日暮天氣嘉言尋仲蔚家誰知蕭散地仍有豔陽花彩
眩千重錦香蒸一片霞道人空色相聊復惜年華
杪春同諸友赴彭比部南湖之遊遂眺煙雨樓
得開字
煙雨樓前霽景開乘風相與步虚來湖光倒寫雲天入
海氣平浮島㠘迴杯到欲辭花更舞春歸不盡鳥還催
蘭橈向晩歌聲發總是清朝白雪才
賦閏七夕牛女
星筵前月沸笙歌銀漢仍今帝女過烏鵲橋邊重駐輦
鳳凰機上復停梭香浮翠帳恩逾積羅結蛛絲巧更多
獨有空山雲卧者仙槎無路欲尋河
溪莊即事
寒逼西堂布被重江頭楓葉想應紅天明自起看霜色
不在江頭在鏡中
懷吴西洲
楓落吴江雁影斜燕京遊客未還家可能别有春風在
不怕秋霜兩鬢華
釋宗泐(字季潭)
空城雀
啾啾空城雀戀戀空城曲朝傍空城飛暮向空城宿草
窠乳子成𡋯土飜身浴不隨鳳凰遊不畏鷹鸇逐野田
豈無黍太倉豈無粟食粟遭羅網食黍傷箭鏃丁寧黃
口雛飲水懷止足歲晩雖苦飢全軀保微族
俠客行
平生重然諾意氣横素秋拔劒悲風吼上馬行報仇報
仇向何處堂堂九衢路突上秦王庭直入韓相府回身
視劒鍔血漬霜華薄敢持一片心為君摧五嶽五嶽即
可摧此心終不灰恥没兒女手完質歸泉臺
南雁詞
塞雁向南飛八月湘江道水清菰米香兩岸被紅蓼栖
息已自安飲啄良易飽不憂羅網危方矜羽毛好故鄉
窮漠陲歸夢空自杳蕭條古塞春雪深沙浩浩
寶訓堂
聖君體皇極建國封親王全蜀形勢地西南控戎羌劒
閣天下壯象馬稱瞿唐保障千萬祀崇德乃安康昭鑒
有嚴訓寶之靡或忘服御既有節出入亦有常上承宗
廟重下垂胤祚長開門看天宇白日行穹蒼中宵卷簾
坐仰視北斗光羹墻契王意一飯在斯堂
雜詩
少小薄世榮雲泉寄幽賞冉冉三十年誤身墮塵網流
形大化内萬古同羈鞅得中久已安遺外非所強但望
還山雲時時結遐想婆娑雙桂樹芳枝春正長
又
自我來涇川星歲已再周託兹山水勝謂可成遲留奈
何外物牽撫事心悠悠久知世道惡奚事仍夷猶璚林
有竒鶴未嘗識羅罦翩然覓靈鳳接翅昆侖丘
題五龍山房圖
剡中東南竒若人緇侶勝一住忽十年禪房得深静高
扉敞重巖脩橋入危磴林端識名香水際聞清磬微茫
度雲壑掩映披華逕長松支遁吟盤石曇猷定别來幾
夢思游塵生塵柄晨窗對新圖蕭條發孤咏
春雨吟
溪南有竒山不見二十日今朝雲忽去天高數峰出東
風晩生寒細雨又復密坐觀微霧昇化為白練羃側想
巖居人林卧頭不櫛崖滑徑且暗何由采芝术
病中作
此病從何生形容遽憔悴默默求其端體弱易為致始
受寒熱攻恍然若沈醉兀坐強自持倒卧終不寐朝聞
樹間蟬意覺秋風至夜窗月逾明悲蛩攪情思嘗窺衛
生術吐納運六氣呼童具杵舂稍復親藥餌今晨眼忽
明展書識文字起遶中庭行兩足如重膇况逢亢陽灾
高旻尚炎熾秔稻化為茆糲食恐不備一身固多患又
復念時事不到無生域空為有形累
冬夜憶清遠道初二兄
夜深霜氣寒窗月皎如燭鳴鴻尚遐征孤鸛亦驚宿念
我平生親悵然動心曲四明是何處苕溪如在目異方
詎能通遠道何由縮十年無一字信是如金玉白髮漸
欺人晤言安可卜
寓興
水草冬不死豈為寒所侵巖松風力勁歲暮青滿林念
彼苦節士艱難持素心雖存太古操惜哉無知音守中
固有道庶為君子欽
蘭窗詩為戴原忠賦
蘭生在深谷獨負幽貞姿一蒙君子賞遂與巖壑辭移
植南窗下靡靡生華滋綠葉承曉露微香散清颸美人
結新愛似遇深相知取適會良友怡情吐芳詞自登柏
臺選經歲忽若遺常恐霜霰侵復畏蔓草欺擷英欲為
佩青年阻良期異鄉不可見天長有餘思
辛亥新歲程處士見過常熟别墅臨别賦詩
獻歲春未迴風雨連十日荒村少朋歡窮巷絶人跡程
君泛扁舟茆齋破幽寂遠來見真情疑言忘永夕頋惟
艱難際出處各有役世紛日相纏誰能念疇昔因君尚
道誼臨别增太息獨棹去茫茫空瞻海虞碧
雜詩
落葉委通衢紛然無人掃但覩新行迹不見舊時道古
木依道傍亂藤絡其杪歲暮雖青青終非本容好世人
懷往途悟此豈不早振衣無後期來從漢隂老
樂樵
明時忘世士所樂在樵蘇自無鐘鼎念此心常晏如清
晨礪斧出孤雲引行裾薄暮負薪入明月照庭除新篘
已在甕鄰叟行可呼大瓢喜滿眼醉後歌嗚嗚青天若
覆盂白日無根株不見北邙道貴賤同丘墟
偶地居
偶地即吾廬絶勝林下宿不在千萬間安居心自足古
人三十年辛勤乃有屋我無一日勞何必較遲速燕坐
白日間青山常在目明月到牀前更深代明燭几有寒
山詩興來時一讀十日不出門滿階春草綠
蘿壁山房為趣上人作
石壁挂青蘿禪房在其下松枝栽作扉茆覆不用瓦若
人百忍忘襟懷自瀟灑行看塢雲生坐聽巖泉瀉怡然
朝復曛在已無取舍于中亦不存何有空與假
題畫
城居不見山披圖得佳趣茆茨隠石根槎橋入溪路欹
崖勢若飛半嶺開晴霧將非夢境中或是曾遊處如登
華頂峰稍識蔓菁渡振衣寧後期松華滿春樹
樵隠為江子瑜作
日出上山去日入負薪歸明月照茒屋凉風吹薜衣濁
醪在瓦缶大白兀自持嚶嚶春鳥鳴載歌伐木詩不羡
買臣貴不學犢牧悲軒車自高駕野雉從朝飛平生一
丘壑此志良弗違田竇門易軌不知誰是非
贈安古心還山中
子來能幾時遽有還山想長笑輕别離一策晨獨往舊
房青澗阿夜雨新泉響門前嘉樹林隂隂夏條長即此
人事絶遂爾長偃仰得句林花開彈琴山月上蕭散世
念疎澹泊道心朗白駒空谷中誰能復羈鞅何彼名利
人勞生在天壤
長安道
長安大道八逹分道傍甲第連青雲夜月長明七貴宅
春風偏在五侯門貴家勢熖不可炙烈火射天天亦赤
家僮盡衛明光宫侍史皆除二千石一朝盛衰忽顛倒
夜月春風亦相笑鳳笙龍管坐不來又向東家作新調
東家車馬日已多向來賓從無經過貴賤交情總如此
翟公何事歎張羅
風入松
高堂初宵山月明長松颯颯奏清聲清聲希微坐獨聽
援琴細意寫將成調絃轉軫聲方起忽覺松風生繞指
更深鬼哭巖前雲夜半龍吟潭中水一彈一奏聲緩促
有似松風時斷續含商流徵清復哀能使幽人聽不足
聽不足琴忽罷此時寂寂松無風明月滿天凉露下
西極天馬歌
天馬來自西極流汗溝朱蹄踏石眴目逕度流沙磧天
子見之心始降九州欲省民痍瘡宛王何人敢私有貳
師城堅亦難守等閒騎向瑶池前周家八駿争垂首天
閑飽秣玉山禾苜宿春來亦漸多感君意氣為君死一
日從君行萬里
交門歌
不其山頭月將午交門沈沈夜擊鼓博山火爇凝綘煙
霓裳導騎來容與玉顔綽約含春花向坐君前君自覩
君心有欲神不違側耳傾心聽好語雲收雨散意不傳
起望星河獨延佇茂陵新樹起哀風五桂宫中淚如雨
隴頭水
隴樹蒼蒼隴阪長征人隴上迴望鄉停車立馬不能去
况復隴水驚斷腸誰言此水源無極盡是征人淚流積
拔劒斫斷今不流莫教惹動征人愁水聲不斷愁還起
淚下還滴東流水封書和淚付東流為我殷勤逹鄉里
墓上華
墓上華開滿枝行人看花行為遲行人有恨花不知不
生名園使人愛却生墓上令人哀誰家此墓臨古道寒
食無人來祭掃莫是東君惜無主遣此閒花伴幽□聊
持一杯酒酧爾泉下客今日此花開正好但恐明日花
狼藉人生似花能幾時古人今人皆可悲
道傍屋
道傍誰家有古屋主人不在行人宿門戶蕭條四壁空
野草依然映階綠春燕歸來細相認遶屋促飛疑不定
徒令獨客久咨嗟無復高堂樂繁盛一從兵火照坤維
十家九家無孑遺願留此屋行人宿莫問主人歸不歸
烏啼曲
客舍門前古槐樹羣烏啞啞啼不去烏啼解知人意苦
遷客思親朝復暮五年生死無消息一聞烏啼淚沾臆
汴水東流白日飛老親在南兒在北南地靈鵲北地烏
烏啼報有平安書
送思上人還霅上
玄冬雨雪方載隂閉門黃葉和雲深重岡複嶺鳥不度
豈有遠客來相尋憐君兩屐無新齒足趼荒途五百里
捫蘿高陟麻姑壇斧冰亂涉琴高水為我巖居十日留
夜窗說盡東西州平生故人得消息既有新喜仍新愁
我方無以慰幽獨子來何遲去何速山川悠悠錫影孤
海闊天高一黃鵠謝君相知未深厚索我詩詞我何有
自嗟百挫英氣摧敢以文字誇人口君當盛年宜自強
美玉雕琢為珪璋明朝别後毋相忘水晶宫裏涇川傍
東臯老人歌
東臯老人七十餘眼明能讀細字書年來不肯城郭住
無事只愛東臯居東臯所居良不俗松竹榆桑翠圍屋
前畦後圃花相映滿眼兒孫美如玉老人心中樂閒曠
時時倚杖東臯上烏紗側裹酒半酣目送飛雲度青嶂
吾知老人與世違東臯幽處無是非吁嗟怵迫何所為
世間富貴多危機
墨竹行
平生不識雲心子墨妙通神有如此眼中何處脩竹林
湘水邊頭煙雨裏長林蔽虧天為隂鷓鴣啼斷江沈沈
六月南風晝不熱人家住在叢篁深九疑山帶蒼梧野
翩翩帝子雲中下鳳鸞飛舞蛟龍驤羽葆毶&KR0008;翠堪把
我昔曾行賞溪曲兩岸波光浸寒綠萬玉森森一逕遥
溪口晴隂到山麓今朝看圖政自憐畫圖身世俱茫然
雲心骨化丹陽土吁嗟墨妙何人傳
清源洞圖為潔上人作
泉南佛國天下少滿城香氣旃檀繞纏頭赤脚半蕃商
大舶高檣多海寶清源古洞尤絶竒花酒仙人顔色好
蛻骨巖連太碧霄晉代青松三四抱高攀南斗不滿尋
下視滄溟才一沼長年鐘磬度寥寥四月笙歌來擾擾
青厓不雨飛白泉紫澤未春生碧草鶴鳴洞口月蒼蒼
猿挂樹枝風裊裊上方精舍秋葉紅山人不歸蘿屋老
不須惆悵看畫圖去去長歌海天曉
戰城南
進兵龍城南轉戰天山道烽煙連平漠殺氣霾荒徼將
軍重爵位天子尚征討不辭鬭死多但恨生男少
江南曲
泛舟出晴溪溪迴抱山轉欲采芙蓉花亭亭秋水遠心
非檣上帆隨風起舒卷但得紅芳遲何辭歲年晩
喜清遠兄至以齊已詩長憶舊山日與君同住
沙十字為韻
一别動二紀累念山海長何期風雪裏來此溪上航乍
見如不識大喜忽欲狂燈花解人意今夕爛生光
其二
因亂阻殊邦及見消往憶始愛道貎清復驚鬢毛白論
新無少歡話舊有深惻坐久忽忘言芳梅照寒席
其三
良友平生親風塵散何許草莽或零落雲霄亦騫舉天
地日凄凉羣芳欲誰與所嗟芙蓉花白露下秋浦
其四
少年同室居聞君拂絲桐高齋日照席兩耳生松風當
時青雲士竒文詠空同往事春花歇江水今自東
其五
同遊賞溪曲清興浩無涯澄潭弄新綠芳溪踏晴莎緣
厓采秋菊搴林摘春茶留連此中意當期歲月賒
懷以仁講師入觀圖
旭日千萬峰白雲三四朵一笑山容開獨自松下坐瀑
流天上來花飛面前墮此時中觀成無物亦無我
送裕上人歸天台
我家赤城東不識華頂嶠遠道送君歸昨夜夢中到崖
泓有泉瓢竹室留茶竈珍重山人中拂衣願同調
梅詠
天寒清磵阿貞姿照冰雪幽賞衆莫同孤芳為誰發東
園桃李春簫鼓夕猶咽君子天一涯微香坐消歇
送銛上人省親
青山澹斜暉驚風在高樹行客起遐思雙親髮垂素雲
飛滄海遥雁下寒空暮老來惟夢歸隨君故鄉路
斸黃獨
雨歇林風凉草没澗西路荷鉏入深幽石邊欣一遇長
歌對白雲清風滿山樹向來垂涕人遥遥千載暮
酬張來儀見寄
東閣日無事能枉野人書坐想西巖菊寒花媚秋餘闐
闐車馬道赫赫王侯居寂寞揚子雲遊心在玄虚
風雪歸莊圖
山路獨歸翁手攜一壺酒千林雪正深扁舟在溪口茆
茨闞石根垂蘿穿戶牖江城看圖人幾迴興歎久
暮過賞溪
日暮衆鳥歸孤雲亦還山市人争渡息小舟沙際閒我
屋西峰下半出青林間鐘聲動深念無為尚塵寰
夜坐雜言次韻
老來百念忘外緣何用屛乘月坐更深和雲卧峰頂清
燈静照壁白髮垂到領尚懷分芋人寒巖甘息影
又
明月出東嶺照我窗牖間羣動夜方息白雲亦孤還緬
想支遁林沃洲曾買山遠公竟不出逸駕安可攀
夜宿陜州
烈風振林木中夜聞號呼重衾冷於水照壁青燈孤念
此苦寒月單車走長途明當度關去歲晏將何如
夢清遠兄
殘睡夜將晨分明見故人劇知情是妄翻說夢成真日
月容顔老池臺笑語新三年消息斷江漢尚風塵
送瀾法師歸雲門
故山從此去何日更相逢獨倚千峰閣閒聽六寺鐘石
林流水遶蘿逕落花封會有東歸興來尋雲外蹤
暑病作
暑病只思卧坐來頭目昏愛凉頻換簟畏日不開門穴
鼠窺人出林蟬入耳喧同袍來問疾相對默無言
陳簡校見過
何來鳳池侣着屐到巖阿溪雨曉欲歇山花開正多道
逢方外合詩愛静中哦寂寞禪房晩疎鐘出薜蘿
重答夏本心
有約何曾至無期却自來暖憐沙上石清愛竹邊梅山
鳥當琴几溪雲對茗杯桓公遺廟近乘興一追陪
閒行
林下可逍遥閒行意頗超幽花不礙路偃木自成橋度
嶺何須屐㪺泉豈用瓢無媒甘老去愛爾草蕭蕭
喜王子謙見過
積雨林居僻俄驚使節臨不因今日話争見古人心疎
磬青蘿外流鶯碧樹隂松門閒不掩此後更誰尋
西閣為脩師作
眷兹山閣小獨住一閒僧座冷浮青靄簷虚挂碧藤禽
翻寒鉢水鼠餂夜窗燈愛爾不能懶時時為一登
與徐伯廉再往南陵
又向南陵去招攜良友同人煙千嶂裏客路百花中雉
雊初晴日鶯啼滿樹風漸知精舍近清磬出林東
送玄極歸仙居三學寺兼寄固懷菴
昨夜共青燈今朝下碧層衣沾吴埜雪飰煮越溪冰鄉
寺居三學宗門尚一乘故人頭向白送爾思彌增
題漁樵圖
兩客此相遇百年天與閒艤舟臨碧岸吹笛對青山怪
樹依巖老幽花笑日殷畫圖誰不羡塵土自摧顔
登相國寺樓
冬日大梁城郊原四望平雲開太行碧霜落蔡河清欲
問征西路兼懷弔古情夷門名尚在無處覓侯嬴
題馬文德終南别業
别業終南下屯居異輞川豆生新雨後禾熟早秋天明
月池邊酌凉風樹下眠龔黃成底事青史舊空傳
南澗
攜友過南澗槎橋類斷虹鳥啼青嶂外麋卧綠隂中繒
笠迎秋雨樵歌落晩風謝公雙屐健獨往杏林東
深居
山崦入重重誅茆第幾峰四簷青樹合一徑白雲封夜
冷齊腰雪春隂破額松自來深處住樵客不相逢
題畫
良工奪化工隨物寫形容可怪一尺素忽生千萬峰塢
雲白冉冉巖樹碧重重忘却是圖畫出門攜短笻
過鳳翔
驅車過鳳翔驛路入汧陽地接戎羌遠山連蜀隴長平
川將盡處重谷轉荒凉明日關山道登高望帝鄉
兀坐
清曉澹無為空齋兀坐時百年惟有懶萬事不求知松
雨晴還滴茶煙起更垂何人共怡悅隨意獨支頣
巫山高
巫山高望不極十二危峰倚天碧陽臺神女徒盈盈豔
質妖容果誰識襄王荒怪不足徵宋玉微辭豈堪惜至
今雲雨自朝昏山鬼哀猿呌蒼壁
楚妃歎
宫城禁兵夜簇簇君王不返宫中宿戎車彭彭雲夢林
獵火煌煌漢臯曲章華臺前江水流君心如水無日休
虎狼勍敵却不憂草間狐兔為深讐
寄遠曲
美人别時春尚早清池坐見芙蓉老湘江水滿鷓鴣飛
夢中歴歴相逢道黃金可變石可移此心皎皎終不欺
雪舟圖為王公擇作
小船載雪月明裏一色溪山夜如水巖前哀狖噤無聲
沙上眠鷗驚不起引觴擊楫歌調清到門興盡非無情
丹青豈必圖千載王氏風流今尚在
姑蘇臺歌
姑蘇臺上麋鹿遊吴江水映西山秋館娃宫樹迥不見
落日荷花今古愁朅來豪客增樓櫓醉擁吴姬夜歌舞
齊雲易逐浮雲空鬼火三更照寒雨
墨竹歌
房山高侯愛寫竹一掃生綃數十幅風影翩翩此兩枝
湘君遺珮湘江曲兵戈十年翻地軸零落殘紈如斷玉
晴軒試挂驚老目素壁清飈蕩寒綠
度關隴
隴頭流水關山月月色凄凉水嗚咽今古征人盡斷腸
野客經過亦愁絶連林二月水不開猛虎一吼蒼厓裂
鸚鵡能言好寄書心事茫茫向誰說
淮之水一首送别
淮之水向東流水流只載行人舟舟行如飛水如射一
日可到吴江頭何不載此離情去擲向天涯不知處濠
梁有客今白頭望斷孤雲海天暮
回朝次韻
日華初轉萬年枝西武樓前賜坐時獨荷聖情親有問
敢言吾道獨無為寶爐嫋嫋天香細紫閣沈沈晝漏遲
歸路鍾山纔咫尺晩凉松下賦新詩
病中作
身老那堪病更纏小齋欹枕祗高眠階前秋雨連三日
籬下黃花自一年摩詰不知除病法嵇康空著養生篇
尚方再賜千金藥慚愧皇恩下九天
送羅斛使者郭元恭歸國
危檣鉅舶在津亭一曲商歌酒半醒新水滿江過北固
長風十日度南溟瘴雲起處桄榔黑毒霧開時島㠘青
使者應知隆禮待皇仁無外說朝廷
送詹承旨致仕還鄉
玉堂學士老歸田聖主垂情賜寶篇辟榖張良方遂志
散金䟽廣共稱賢晴江畫舫波濤穏秋圃黃花雨露偏
應夢榻生催草詔夜深宫使送金蓮
和程續古秋日見過兼次韻
上方高處古禪關一曲清溪萬疊山松樹不嫌僧共老
菊花應笑客能閒西風岸口孤帆轉落日林邊獨鳥還
一自兵餘行樂少且須今日盡歡顔
送王惠芳之金陵
凉風一棹送君初秋雨荒溪草樹疎十載丹陽舊遊地
數封燈下故人書已看有志能投筆豈謂無門可曳裾
後日天邊見鴻雁憑將消息問何如
錢塘懷古
欲識錢塘王氣徂紫宸宫殿入青蕪朔方鐵騎飛天塹
師相樓船宿裏湖白鴈不知南國破青山還傍海門孤
百年又見城池改多少英雄屈壯圖
送憲上人歸臨海龍華寺
菊花開日問歸舟三載錢塘已倦遊舊業池臺因夢去
異鄉風土為誰留白雲山寺楓林晩黃橘人家海岸秋
珍重而翁好懷抱幾時同倚夕佳樓
隋堤
搔首隋堤落日斜已無遺柳可棲鴉岸傍昔道牽龍艦
河上今來走犢車曾笑陳家歌玉樹都從后土看瓊花
四方正是無虞日誰信黎陽有鼓笳
送懷以仁歸雪竇
此日重歸乳竇峰笋輿十里度松風月明谷口聞猿嘯
雨過崖前見虎蹤下界任從滄海變舊房應計白雲封
暮年相送情何恨安得還山志願同
秋江夜泊圖
舊遊不省是何年曾向山隂夜泊船鐘磬遠來青嶂外
帆檣欹出碧灣前蘆洲月白雁初下竹屋燈紅客未眠
欲訪支郎無處覓至今清興尚悠然
次韻錢塘懷古
山川形勝說錢塘海接江流入混茫百五十年成底事
一丘衰草委斜陽
春江曲
春江沈沈春水滿柳條拂水蒲芽短鴛鴦睡美不畏人
日色遲遲素沙暖
銅雀臺
西陵樹色暮蒼蒼明日相將入御牀寂寞帳前歌舞歇
幾人含涕憶君王
長安少年行
日晩新豐醉酒迴玉鞭敲鐙萬人開綠槐馳道横穿過
不管金吾導騎來
秋日錢塘雜興
處士梅花千樹盡蘇公楊柳一株無向來畫舫今何處
落日西風埜水湖
訪胡守中不遇
入郭尋君不見君柴門閒對一溪雲空山積雪無行路
何處今朝有鹿羣
徽宗雪江獨棹圖
艮嶽秋深百草腓塞塵吹滿衮龍衣凄凉五國城邊路
得似寒江獨棹歸
山水圖
綠水青山茂苑西荷花開徧越來溪漁郎蕩漾灣頭去
五月深林謝豹啼
題徽宗山鵲圖
落日黃塵五國城中原迴首幾含情已無過雁傳家信
獨有松枝喜鵲鳴
觀吾子行仇山村詩作絶句弔之
吹簫人去竹房空海内猶憐學術工最是西泠橋畔路
淡煙疎柳夕陽中
題天台歸老圖
白頭天外未歸人江上看圖愧此身閒却溪頭半間屋
桃花流水幾經春
山水圖
危峰削玉出雲端仙館霜清古木寒記得匡廬秋雨後
彭郎湖口倚篷看
偶作
竹外茆齋橡下亭半池蓮葉半池菱匡牀曲几坐終日
萬疊青山一老僧
寄東軒
黃菊初開白露零淮河水落暮山青一聲雁度秋雲冷
坐到黃昏月滿庭
次白以中西塘即景
落日雞鳴埭何人射雉回北湖山月上相送暮鐘來
釋來復(字見心與宗泐齊名)
遊石湖蘭若
荷花蕩漾湖水深上有蘭若當高岑客吟時見猿鳥下
僧定不聞鐘磬音雨香秋林橘子熟雲落空磵棠棃隂
閒來掃石坐竹裏静與山人論素心
寄贈洞庭葉隠君
一舸南歸鬢欲華買山湖上卧煙霞樽如北海應多酒
園擬東陵亦種瓜丹壑泉舂雲碓藥橘林風掃石牀花
傳家自與鄰翁異見說蔵書有五車
西湖二首
芙蓉灣口綠隂斜吹笛何人隔彩霞驚起沙頭雙翠羽
銜魚飛上刺桐花
流觴亭子鳳山阿都護行春小隊過笑擲金錢花底醉
玉簮彈出白翎歌
釋妙聲(號九臯吴縣人)
題虎丘寺
有客題詩海湧峰高懷渺渺託冥鴻勾吴伯業荒煙外
梵塔觚陵杳靄中石坐千人亭可月劒埋三尺水還風
目前無限登臨意古木蒼藤呌郭公
釋良琦
趙王孫仲穆作看雲圖高士顧仲瑛索予同題
于苕溪之上
舊遊清苕上愛看弁峰雲稍將春雨度始見遠林分起
滅悟真理逍遥遺世紛於焉自怡悅永懷陶隠君
釋溥洽(字南洲山隂人洪武間僧錄司左善世)
應制題江東橋
西出都門見石橋虎城千雉共岧嶤浮黿曉渡江流穏
役鵲晴瞻漢影遥華表月明清露濕欄干日近彩雲飄
四方車騎多如雨舉目應思答聖朝
釋宗衍(字道原)
送樂子儀侍兄之京
祖帳閶門外送君江水濱關山深積雪蠻海尚飛塵獻
策思竒士觀光得上賓棣花行處好楊柳别時新解纜
占風色登程記月輪預期當到日猶可見殘春苜蓿能
肥馬蒲萄解醉人衣冠雲縹緲宫殿翠嶙峋地接煙霄
近天垂雨露頻如蒙前席問先願及吾民
石湖閒居
過懶愧前垢晨起亦已勤開門掃積葉苔色一何新不
知何夕雨餘濕未生塵初日照脩竹青山可憐人俯仰
衡門下誰知此意真
遣興
龍化不改鱗士逹不改身借問當路子如何棄賤貧仲
尼稱大聖原壤乃狂人光武有天下嚴陵實隠淪故舊
不可忘何况師友親嗚呼千載下此道如埃塵
獨坐
客至固足喜不至静亦佳柴門終日掩風過有時開豈
不念笑言輕易交成乖庭柯有好鳥衆音何喈喈晨征
暮來止乃與我心諧
東睪為陳隠君作
晨光散蒼凉灌木露未晞衆鳥各相命遲遲出林飛豈
不畏網羅所苦渴與飢人生有常業胡為不知歸東睪
春雨深地澤黍豆肥理荒朝荷鋤迫暮返荆扉筋力固
疲倦庶幸無禍機鹿臺多黃金首陽悲采薇且自食吾
力焉知彼是非
雜詩次俞伯陽韻
無營百慮省有作感愈多空林無客過寂寞類山阿果
熟風自落蛛絲當戶羅園蔬詎無根落木亦有柯所懷
願不獲抱恨將如何白雲悵悠悠回首聊詠歌
静趣軒
躁静失本性滯寂聖所訶不有止觀幻欲静動愈多道
人非避世偶此住山阿幽侣不到門况聞車馬過閒雲
謝冗跡止水無驚波山光明戶庭定起聊婆娑擾擾奔
競者聞風意如何
感興
兩榿當我門昔種不盈把十年各長大我屋在其下風
吹枝峥嶸壊我屋上瓦伐榿傷屋甚小過且容捨樵兒
驅之去不去反怒嗔豈不有曲直但念是比鄰
遣興
清晨啓重門童子净灑掃披衣視天宇野曠日杲杲憶
昨懷故園似遭青山惱一捐彼此念適意無不好我性
真坦率逢人輙傾倒非關渠我欺擺落自不早凉飈吹
衣裳溪色暎青稻飲水讀我書逍遥以終老
對菊有感
百草競春色惟菊以秋芳豈不涉寒暑本性自有常疾
風吹高林木落天雨霜誰知籬落間弱質懷剛腸不怨
歲月暝所悲迫新陽永歌歸去來此意不能忘
題韓畫馬圖
唐朝畫馬誰第一韓幹妙出曹將軍此圖無乃幹所作
世上有若真空羣雙瞳精熒兩耳立蘭筋束骨皮肉急
何年霹靂起龍池五花一團雲氣濕當年天子少馬騎
遠求烏孫詔寫之即今内廏多如蟻縱有騏驎畫者誰
中山堂為許隠君作
俗子居山不見山静者居廛山在眼請看東郭許隠君
中山之堂最蕭散堂前種竹堂後萱春深笋長萱花繁
大兒稱觴壽花下小兒讀書當竹根城中無山亦可樂
城中有虎仍戴角歸來不愁虎食人閉門日醉中山春
萱庭春意為胡景仁作
春庭種萱春日長春風吹衣春酒香閉門讀書母在堂
百畆之稻五畆桑萱能忘憂無憂可忘晨羹須調不須
鯉婦善奉姑姑自喜阿孫來來花下戲慎勿傷花失婆
意
晩凉懷故山
疎林生晩凉微日暎書幌南山澹相對幽磬時一響懷
歸見素心感舊發遐想稍待秋橘香風清蕩雙槳
浴罷
浴罷振輕袂潄齒汲石井木落歲已秋山深夜逾静細
詠餘幽響清心寄真境松門凉月隂挂杖一僧影
啄木
啄木江南飛螙蟲生上林江南亦有蠧不聞剥琢聲螙
種日以滋木病日以深啄木不啄螙孰慰鳳凰心
墨蘭
楚雪春已晴沅湘水初滿去年故葉長今年新葉短波
明碧沙净日照紫苔暖不見澤中人江南暝雲斷
遣興二首
凉風一葉落志士感其微豈但振爾木寒將裂我衣治
田去稂莠所憂稼穡稀君若不見察善類將安歸
紫蘭生幽林聊與衆草伍青蠅亦何物天乃傅其羽鴟
臬紛翺翔鳳鳥不一覩自古已云然今人況非古
楞伽寺得月屋
月出湖水湄清輝暎林屋山明秋樹静照見幽鳥宿開
門誰遣入俯磵近可掬道人猶未眠經聲出深竹
吴江晩泊
風槩三洲接江湖一水分虹消滄海雨日落洞庭雲客
意終難盡漁歌不厭聞長思陸魯望不出可忘君
野鷄毛羽好
野鷄毛羽好不如家鷄能報曉新人美如花不如舊人
能績麻績麻作衫郎得着郎見花開又花落
題川船出峽圖
瞿塘險為三峽門兩岸束急洪濤奔十丈江船萬斛力
一篙失勢原無根前船纔過後船出蜀商來往無虚日
君不見人間行路難咫尺風波永相失
題扁舟醉眠圖
江水蕭蕭江岸風泊舟不歸何處翁黿鼉出没浪如此
爾尚醉遊春夢中空山雲深白日静松聲如濤屋如艇
歸來歸來毋久留不歸恐君將覆舟
秋興
一别空山舊草亭衣裳五見點秋螢沙沈短艇餘菰米
苔卧長鑱老茯苓弱水蓬萊那可到瞿塘灔澦不須經
歸帆早晩吴波裏嫋嫋凉風望洞庭
題趙松雪墨蘭
湘江春日静輝輝蘭雪初消翡翠飛拂石似鳴蒼玉珮
御風還着六銖衣夜寒燕姞空多夢歲晩王孫尚不歸
千載畫圖勞點綴所思何處寄芳菲
錢塘懷古
鐡馬悲鳴汴水黃翠華南渡駐錢塘至今父老稱行在
往昔君臣認故鄉銀海雁飛虚夜月銅盤仙去只秋霜
乾坤離合寧非數詩罷長吟意渺茫
題仙山樓觀圖
琅玕珠樹隔煙霄仙子樓居積翠遥羽化夢憑玄鶴返
丹成身與白雲飄杖隨麋鹿山深淺釣掣鯨魚海動搖
想像虚無圖畫裏秦王漢武若為招
子熙兩和詩寄再用韻以答
梁甫吟餘自荷鉏南陽非復舊門閭春愁亂逐楊花起
秋興頻將柿葉書水落楚江尋瘞鶴草荒吴苑問蒸魚
遠遊憶母還歸省安得雲萍有定居
次韻瑛石室謝事雪竇歸吴江
草堂舊在吴江上江水江花照眼明久客歸來渾似夢
比鄰相見不知名蓴香笠澤思張翰瓜熟青門憶邵平
一夜西風吹白髮挑燈因自賦秋聲
次韻春日西湖懷古
當時翠輦此經過天馬玲瓏撼玉珂宴罷湖山芳草合
歸來風雨落花多子規夜半啼宫樹翁仲春深帶女蘿
自古興亡多有此不須惆悵問如何
又
錢塘父老眼看天國破尤能話昔年江草忽嘶關北馬
風帆不返海南船空陵落木無人掃廢苑餘花只自妍
此日西湖回白首功名若箇在凌煙
送友人遊温台
天台雁宕好林丘水竹風杉寺寺幽路轉山腰斜避石
渠通泉眼細分流經過遂欲留佳處險絶何須到上頭
八月錢塘望歸棹江潮如雪倚江樓
寄李太無
不見能詩李謫仙東湖吟望兩經年丹光迥出青雲上
紫氣長臨碧海邊擬對㯶衣論磵竹更留茆屋賦江蓮
疎鐘細磬匡山裏頭白歸來也自賢
輓王非隠
王衍風流絶世無璚林玉樹暎珊瑚夢回忽棄沈香枕
歌罷空餘玉唾壺杳杳緱山飛獨鶴漪漪白水没雙鳬
輞川池館煙花裏他日相思展畫圖
題小畫二首
山色明人眼江風冷鬢絲都將身外事拂石坐移時
秋高山氣佳木落江水静意固不在魚魚驚釣絲影
石菖蒲
露長纖纖葉春添細細根生涯惟水石幽意自乾坤
擷芳圖
憶行沅湘間采擷動盈把路遥莫致之想像為君寫
題懸崖蘭圖
居高貴能下值險在自持此石或可轉此根終不移
吴江晩泊
無數舟航共晩晴大星先見月初生背人白鳥雙飛去
隔水幽花一樹明
漁村夜歸
絲絲暖雨歇春潮雲落江流落澗橋欲訪桃花無路入
好風時度玉人簫
釋金西白
次韻李希顔同知登吴山有感
鳳舞龍飛運已更江流難挽幾傷情荒陵鳥雀聲如怨
故國風雲氣不平冠盖偶然尋勝地旌旗且莫指邊城
登高别醉黃花酒更擬重陽一日晴
乙已清明泊舟柳胥浦
柳胥浦上綠楊邊客裏清明繫客船莫遣桃花作紅雨
且看榆火散青煙笙歌謾說承平日耕稼深期大有年
邂逅農人即相慰軍儲無限望吴天
題梅竹雙清
孤山不見林君復借宅空懷王子猷愛爾雙清須賦詠
令人千古想風流縞衣春夢三更月翠葆凉聲幾度秋
莫把琅玕製成笛虚心應為落花愁
錦莊漁隱為醫士作
錦莊園林錦不如幽深彷彿神仙居舍南舍北賸栽杏
水落水生惟釣魚嚴陵終辭光武禄郭玉素受涪翁書
眼前生意日已廣桃源雞犬同村墟
詹文同學士奉詔求賢以詩見寄次韻答之
學士求賢親奉詔少微光動五雲深相如已出子虚賦
諸葛休為梁甫吟堂倚九重題白玉臺高百尺置黃金
此行入奏天顔喜紅錦袍成賜墨林
釋笑堂
秋日送二徒之京
客路逢秋意慘悽吴歌楚些聽如迷海天一色雁雙去
山月半窺猿自啼心動故園頻入夢詩因佳景易成題
孤霞落霧西風外更向何山去托棲
釋道超
追和本寺第五代南海珠和尚和永明禪師山
居詩二首
此界西方法一同西來東土總皆通少林密旨傳無盡
大蔵經文演不空剗草鋤雲為祖業敲牀拂竪振宗風
山中城裏皆名刹却是從前造化工
山巒青翠瑞雲濃雲散天清處處通此際安居千日會
昔時曾坐九年功庭前月朗通宵白窗外花開滿樹紅
衆鳥銜花無覓處牛頭一祖是真融
釋天祥(日本人)
寄南珍
上人居處僻心與石泉清道在偏違俗身閒不用名空
階松子落雨逕蘚花生怪得稀相見年來懶到城
題龍關水樓
此樓登眺好終日俯平湖葉盡村村樹花殘岸岸蘆漁
翁晴獨釣沙鳥晩相呼何處微鐘動雲蔵島寺孤
次韻惟心見寄
世間無住着林下且棲遲暎戶幽花發侵階亂竹垂老
年銷記性餘習未亡詩此意難為說西峰道者知
贈李生
異域無親友孤懷苦别離雨中春盡日湖外客歸時花
落青山路鶯啼綠樹枝從今分手後兩地可相思
送僧歸重慶
東西千萬里來去一身輕碧鳳山前别黃梅雨裏行江
長巴子國地入夜郎城昔我經過處困君動遠情
哭宋士熙
衆山搖落候那忍哭先生老眼非無淚深交最有情人
猶惜才調天可厭聰明書法幷詩律空留後世名
呈同社諸友
君住峰頭我水濆相思只隔一重雲夜燈影向空中見
晨磬聲從樹杪聞咫尺誰知多役夢尋常心似遠離羣
今朝偶過高棲處坐接微言到夕曛
夢裏湖山為孫懷玉作
杭城一别已多年夢裏湖山尚宛然三竺樓臺晴似畫
六橋楊柳晩如煙青雲鶴下梅邊墓白髮僧談石上緣
殘睡驚來倍惆悵可看身世老南滇
長安春日作
何事長安客春來思易迷樂遊原上草無日不萋萋
榆城聽角
十年遊子在天涯一夜秋風又憶家恨殺葉榆城上角
曉來吹入小梅花
暮春病懷
落花盈砌雨絲絲九十春光又别離行樂送春猶有恨
那堪多病過花時
釋機先(日本人)
長相思
長相思相思長有美人兮在扶桑手攀珊瑚酌霞氣口
誦太乙朝東皇鯨波摩天不可航矯首欲渡川無梁去
時遺我瓊瑶章蠻牋半幅雙鴛鴦鴛鴦不飛墨色改攬
涕一讀三斷腸前年寄書吴王臺西湖楊柳青如苔今
年東風楊柳動鴻雁一去何當回欲彈朱絃絃斷絶欲
放悲歌聲哽咽孤鸞夜舞南山雲花漬簾前杜鵑血思
君不如天上月夜夜飛從海東出月明長傍美人身美
人亦近明月輪褰衣把酒問明月中宵見月如見君長
相思長如許千種消愁愁不消亂絲零落多頭緒但將
淚寄東流波為我流入扶桑去
寄西山石隱
碧鷄山上雪想可埋巖房老僧凍不死燒葉生微陽我
欲往從之杳杳川無梁日落尚延佇心隨歸鳥翔
送别
天書召賈生匹馬出滇城白首相逢處青雲送别情山
經巫峽盡水到楚江平好獻治安策殷勤答聖明
挽逯光古先生
昨日來過我今朝去哭君那堪談笑際便作死生分曠
逹陶徵士蕭條鄭廣文猶憐埋骨處西北有孤雲
送僧歸石城
月照空山鶴在松夢中猶聽石城鐘今朝又向江頭别
目斷孤雲意萬重
釋守仁
送曹公北征
鼙鼓動春城王師向北庭長驅沙漠遠净掃戰塵腥青
海休傳箭燕山早勒銘先生勲業在麟閣耀丹青
送韓希魯之費縣丞
北闕拜新除南沂候使車山川壯齊魯河濟入青徐落
日牛羊散凉風草木疎哦松有佳句早寄白雲居
釋德祥
剪燭
風處搖金蛹煙時閃墨鴉寸心終不昧雙淚欲横斜漸
過分詩刻虚開報喜花剪聲初落指滿席散春霞
元夕
上國當元夜金吾不禁行笙歌喧甲第燈火燦王城萬
戶春同色千門月共明舉頭天路近不敢縱歌聲
圭禪師書至賦詩答之
姑蘇城下别兵前水北雲南事可憐一紙書來開不得
傷心猶恐說當年
釋懷讓
經廢花徑寺
畫壁暗塵凝蘿龕冷佛燈壞垣欹老樹古榻擁殘僧齋
斷禽長散樓傾客畏登生涯同幻泡興廢總難憑
登江心寺
古刹中流見孤高絶世氛談經聚螺女鳴磬起龍君江
闊涵青漢窗虚度白雲更看雙樹外花雨亂繽紛
自京師回至江寺聞梵
禪宫仙梵起泠泠一𣲖餘音隔翠屏亂逐怒濤翻海島
微隨落葉散林坰月明馴鹿銜花至晝静神龍擁座聽
十載功名塵土夢今朝却向此中醒
尋竹隱寺
聞鐘識寺遥小逕緣雲入日暮冒嵐歸秋衣不知濕
獨坐
悠悠佛境清擾擾衆喧歇閒持一卷經坐對千峰日
宫女讀書
院院燒香禮月星笙歌一𣲖隔銀屏垂簾正誦周南什
不省羊車過後庭
釋性空
書懷
古刹小江邊棲遲又幾年一從披壊衲便覺斷塵緣睡
鶴同秋夢孤猿伴夜禪還期扶短策遠上鷲峰巔
釋無言
登寶叔塔
樓臺高百尺氣壓勢岧嶤塔影斜侵漢鐘聲遠送潮崖
深蔵日月地迥絶塵囂即是清凉境何須問石橋
釋大啓
寄題虚上人禪室
一室千峰裏超然絶世氛遥知孤坐處長鎻半龕雲鉢
静看龍卧窗虚見鹿羣心期未能到佳境亦空聞
釋道乾
詠苔
翠色遥連薜茘隂紅塵一點未能侵沾泥曾上登山屐
帶雨常緣掛壁琴曲徑蝸蜒凝處濕閒庭鶴迹印來深
青錢滿地從教拾難當遊人貰酒金
釋智潤
登安國寺南樓
半生雲水恣遨遊覽勝重登百尺樓疊嶂遠排晴漢出
寒潮遥帶夕陽流鐘聲隱約聞吴越簾影依稀拂斗牛
喚起悲秋懷古恨斷鴻嘹嚦滿滄洲
喜表兄魏鴻臚見訪
長年静隱白雲深珂馬勞君遠見尋高誼肯留蘇子帶
閒情且聽穎師琴清泉白石供遊覽野鶴孤猿伴嘯吟
一自虎溪相送後文光贏得照禪林
釋惠榮
攬秀樓為陳思賦
危樓百尺倚青冥面面軒窗列畫屏海擁東南天倒白
山横西北地惟青半鈎簾幕宜聽雨獨倚闌干可摘星
幾度登臨瞻八表恍疑仙籟起泠泠
釋明秀
日暮
西閣日將夕川原生暮煙遠林歸倦鳥枯葉抱寒蟬野
岸漁罾外秋風戍壘前故人應念我定有尺書傳
田叟贈朱可麓
早起飯黃犢落花春水渾雨中青箬笠溪上白雲村食
力古莘野全生今鹿門不知城府外何處有桃源
寓杭得四兄訃
來書開不得落葉聽還驚病眼天涯淚寒門歲暮情朔
風吹斷雁斜日照荒荆哀痛兼時事東歸百感生
登相國寺樓
冬日大梁城郊原四望平雲開太行碧霜落蔡河清欲
問征西路兼懷弔古情夷門多尚在無處覓侯嬴
懷太白山人
階前黃葉堆欲滿湖上白雲閒自來千里秋風悲斷雁
兩峰寒日憶登臺未能明月同移棹想見黃花獨舉杯
吟徧長松千萬樹南屏落日寺門開
中秋汎澉漵湖
人物百年滄海上釣竿裊裊拂珊瑚前峰吹笛月在水
中流放歌秋滿湖夜静魚龍迴浦漵天低星宿動菰蒲
山川勝㮣自今昔天柱洞庭還有無
顧子重陳南賓沈懋學吴天澤九日勝果山登
高
越王臺上送長歌落日秋風感慨多草莽野煙諸寢殿
寺門黃葉舊山河半江舟楫來鴻雁絶頂罇罍上薜蘿
此日相逢總陶謝風流文采復如何
釋鈺
遇武夷九曲
洞府知君歲月深因朝上國此登臨人間九曲應能見
海上三山不用尋丹室香銷秋瑟瑟玉簫聲斷月沈沈
溪山有待歸來日琪樹花開春滿林
釋永彛
南屏道中
五月雨聲連六月南屏雲氣擁柴扉林巒有穴山精出
巖谷無人石燕飛詩句偶從行處得家鄉多在夢中歸
朝來杖策溪南路新水溶溶没釣磯
釋本中
送徐行正人材之京
鴻雁來時澤國秋西風潮落大江頭蒹葭楊柳東西岸
楓葉蘆花遠近洲鍾阜煙霞千嶂出蓬萊宫闕五雲浮
丈夫勲業青冥上莫為鄉思易動愁
和夏尚書登松江百尺樓
百尺危樓勢壓山上卿登覽倚朱欄海門樹色連天遠
江口潮聲帶雨寒塞雁幾行投晩渚沙鷗數點浴晴瀾
錦箋題得瓊瑶句身在青冥興未闌
釋智圓
送僧還四明
遠攜瓶錫秣陵城又逐秋風過四明白石清泉尋舊約
碧雲紅樹動離情路從朱雀橋邊去舟自丹陽郭裏行
惆悵客中頻送客更堪疎柳暮蟬聲
釋懷海
遊東山
雨餘徐步碧苔新老樹雲封認不真莫道東山大寥廓
年年不盡廣陵春
煉丹臺
白石蒼苔路不分頳霞紫霧晝氤氲爐中煙火渾無氣
都入蓬萊一片雲
磨劒石
江頭片石星霜老古昔曾經礪太阿可惜英雄收不得
年年風雨倩人磨
仙女洞
地骨鑿開雲屋冷阿姑曾此絶風塵自從月下鞭鸞去
瑶草空餘洞口春
釋魯山
訪張佩之不遇
幾度尋君不見君門前高樹掛斜曛踏春馬向誰家去
一鳥空啼滿地雲
寄王宗器
松下思君獨杖藜隴山遥望眼中迷書成欲付霜前雁
却恨南飛不向西
送馬公順
蘆溝南去路悠悠十月花冰拍岸流翹首太行山上月
又從今夜照離愁
石倉歷代詩卷三百六十六
