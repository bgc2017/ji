石倉歴代詩選卷五十八
明曹學佺編
中唐十二
孟郊(字東野湖州人)
送青陽上人遊越
秋風吹白髮微宦自蕭索江僧何用歎溪縣饒寂寞楚
思物皆清越山勝非薄時看鏡中月獨向衣上落多謝
入冥鴻笑余在籠鶴
聞砧
杜鶻聲不哀斷猿啼不切月下誰家砧一聲腸一絶杵
聲不為客客聞髮自白杵聲不為衣欲令遊子歸
離思
不寐亦不語片月秋梢舉孤鴻憶霜羣獨鶴呌雲侣怨
彼浮花心飄飄無定所高張繫繂帆遠過梅根渚迴織
别離字機聲亦酸楚
秋懷九首
孤骨夜難卧吟蟲相唧唧老泣無涕洟秋露為滴瀝去
壯暫如剪來衰紛似織觸緒無新心叢悲有餘憶詎忍
逐南帆江山踐往昔
秋月顔色冰老客志氣單冷露滴夢破峭風梳骨寒席
上印病文腸中轉愁盤疑懷無所憑虚聽多無端梧桐
枯峥嶸聲響如哀彈
秋至老更貧破屋無門扉一片月落牀四壁風入衣疎
夢不復遠弱心良易歸商葩將老綠繚繞争餘輝野步
賤事少病謀向物違幽幽草根蟲生意與我微
竹風相戛語幽閨暗中聞鬼神滿衰聽恍惚難自分商
葉隨乾雨秋衣卧單雲病骨可剸物酸呻亦成文瘦攅
如此枯壮落隨西曛裊裊一絲命徒言繫絪緼
老骨懼秋月秋月刀劒稜纖威不可干冷魄坐自凝羇
雌巢空鏡仙飈蕩浮冰驚步恐自翻病大不敢凌單牀
寤皎皎瘦卧心兢兢洗河不見水透濁為清澄詩壮昔
空說詩衰今何憑
老病多思慮朝夕非一心商蟲哭衰運繁響不可尋秋
草瘦如髮貞芳綴疎金晩鮮詎幾時馳景還易隂弱習
徒自耻暮知欲何任露才一見讒潛智早巳深防深不
防露此意古所箴
冷露多瘁索枯風饒吹嘘秋深月清苦蟲老聲粗疎頳
珠枝纍纍芳金蔓舒舒草木亦趣時寒榮似春餘自悲
零落生與我心何如
老人朝夕異生死每日中坐隨一啜安卧與萬景空視
短不到門聽澀詎逐風還如刻削形免有纖悉聡浪浪
謝初始皎皎幸歸終四時既相迫萬慮自然叢曩懷沈
遥江衰思結秋嵩鋤食難滿腹葉衣多醜躬塵纓不自
整苦吟將誰通
詈言不見血殺人何紛紛聲如窮家犬吠竇何誾誾詈
痛幽鬼哭詈侵黃金貧言詞豈用多憔悴在一聞古詈
舌不死至今書云云今人詠古書善惡宜自分秦火不
爇舌秦火空爇文所以詈更生至今横絪緼
與韓愈李翺張籍話别
朱絃奏離别華燈少光輝物色豈知異人心顧將違客
程殊未已歲華忽然微秋桐故葉下寒露新雁飛遠遊
起重恨送人念先歸夜集類羇鳥晨光失相依馬跡遶
川冰雁書還閨闈常恐親朋阻獨行知慮非
病起言懷
強行尋溪水洗却殘病姿花景晼晚盡麥風清泠吹交
道卧來見世情貧去知高閒思楚逸淺薄厭齊兒終伴
碧山侣結言青桂枝
西上經靈寶觀(觀即尹真人舊宅)
道士無白髮語音靈泉清青松多夀色白石恒夜明放
步霽霞起振衣華風生真文祕中頂寶氣浮四楹一片
古關路萬里今人行上仙不可見驅策徒西征
靖安寄居
寄静不寄譁愛兹嵽嵲居渴飲濁水泉飢食無名蔬敗
葉不查火補衣亦寫書古云儉成德今乃實起余戇叟
戇不足賢人賢有餘役生皆促促心境誰舒舒萬馬踏
風衢衆塵隨奔車高賓盡不見大道夜方虚卧有洞庭
夢坐無長安儲英髦空駮耳煙火獨微如厚念恐傷性
薄田竟親鋤承世不出力冬竹肯抽葅外物莫相誘約
心誓從初碧芳既似水日日詠歸歟
遊終南龍池寺
飛鳥不到處僧房終南巔龍在水長碧雨開山更鮮步
出白石上坐依清溪邊地寒松桂短石險道路偏晚磬
送歸客數聲落遥天
山老吟
不行山下地惟種山上田腰斧斫旅松手瓢汲家泉詎
知文字力莫記日月遷蟠木為我身始得全天年
遊子吟
慈母手中線遊子身上衣臨行密密縫意恐遲遲歸誰
言寸草心報得三春暉
折楊柳
楊柳多短枝短枝多别離贈遠累攀折柔條安得垂青
春定有節離别無定時但恐人别促不怨來遲遲莫言
短枝條中有長相思朱顔與綠楊併在别離期
旅次洛陽東水亭
水竹色相洗碧花動軒楹自然逍遥風蕩滌浮競情霜
落葉聲燥景寒人語清我來招隠亭衣上塵暫輕
出東門
餓馬骨亦聳獨驅出東門少年一日程衰叟十日奔寒
景不為我疾走落平原眇然荒草行恐懼夜魄翻一生
自組織千首大雅言道路如抽蠶宛轉羇腸繁
長安羇旅
聽樂别離中聲聲入幽腸曉淚滴楚瑟夜魄遶吴鄉幾
迴羈旅情夢覺殘燭光
初于洛中選
塵土日易沒驅馳力無餘青雲不我與白首方選書宦
途事非遠拙者取自疎終然戀皇邑誓以結吾廬帝城
富高門京路饒勝居碧水走龍狀蜿蜒遶庭除尋常異
方客過此亦踟蹰
春愁
春物與愁客遇時各有違故花辭新枝新淚落故衣日
暮兩寂寞飄然亦同歸
春集越州皇甫秀才山亭
嘉友在何處置亭春山巔顧余寂寞者謬厠芳菲筵視
聽日澄澈聲光坐連緜晴湖瀉峰嶂翠浪多萍蘚何以
逞高志為君吟秋天
汝州陸中丞席喜張從事至同賦
汝水無濁波汝山饒竒石大賢為此郡佳士來如積有
客乘白駒奉義惬所適清風蕩華館雅瑟泛瑶席芳醑
静無喧金樽光有滌縱情孰慮損聽論自招益願折若
木枝却彼曜靈夕貴賤一相接憂悰忽轉易會合勿言
輕别離古來惜請君駐征車良遇難再覿
蘇州崑山惠聚寺僧房
昨日到上方片雲挂石牀錫杖莓苔青袈裟松栢香晴
磬無短韻古燈含永光有時乞鶴歸還訪逍遥場
吴安西館贈從弟楚客
蒙蘢楊柳館中有南風生風生今為誰湘客多遠情孤
枕楚水夢獨帆楚江程覺來殘恨深尚與歸路并玉匣
五絃在請君時一鳴
桐廬山中贈李明府
静境無濁氛清雨零碧雲千山不隐響一葉動亦聞即
此佳志士精微誰相羣欲識楚章句袖中蘭茝薰
贈韓郎中愈
何以定交契贈君高山石何以保貞堅贈君青松色貧
居過此外無可相彩飾聞君碩鼠詩吟之淚空滴
憶周秀才素上人時聞各在一方
東西分我情魂夢豈能定野客雲作心高僧月為性浮
雲自高閒明月常空淨衣敝得古風居山無俗病吟聽
碧雲語手把青松柄羡爾欲寄書飛禽杳難倩
春夜憶蕭子真
半夜不成寐燈盡又無月獨向階前坐子規啼不歇况
我有金蘭忽爾為胡越争得明鏡中久長無白髮
送諫議十六叔至孝義渡後奉寄
曉渡明鏡中霞衣相飄颻浪鳬驚亦雙蓬客將誰僚别
飲孤易醒離憂壯難銷文清雖無敵儒貴不敢驕江吏
捧紫泥海旗剪紅蕉分明太守禮跨躡毗陵橋伊洛去
未迴遐矚空寂寥
答韓愈李觀别因獻張徐州
富别愁在顔貧别怨銷骨懶磨舊銅鏡畏見新白髮古
樹春無花子規啼有血離絃不堪聽一聽四五絶世途
非一險俗慮有千結何客步大方驅車獨迷轍故人韓
與李逸翰雙皎潔哀我摧折歸贈詞縱横設徐方國東
樞元戎天下傑禰生投刺遊王粲吟詩謁高情無遺照
朗抱開曉月欲識丈夫心曾將孤劒說
汝墳蒙從弟楚材見贈時郊將入秦楚材適楚
朝為主人心夕作行客吟汝水忽凄咽汝風流苦音北
闕秦門高南山楚石深分淚灑白日離腸繞青岑何以
寄遠懷黃鶴能相尋
送從弟郢東歸
爾去東南夜我無西北夢誰言貧别易貧别愁更重曉
色奪明月征人逐羣動秋風楚濤廣旅榜將誰共
送清遠上人歸楚山舊寺
波中出吴境霞際登楚岑山寺一别來雲蘿三改隂詩
誇碧雲句道證青蓮心應笑泛萍者不知松隠深
贈姚怤别
美人廢琴瑟不是無巧彈聞君郢中唱始覺知音難驚
蓬無還根馳水多分瀾倦客厭出門疲馬思觧鞍何以
寫此心贈君握中丹
感懷二首
秋氣悲萬物驚風振長道登高有所思寒雨傷百草平
生有親愛零落不相保五情今巳傷安得能自老
火雲流素月三五何明明光曜侵白日賢愚迷至精四
時更變化天道有虧盈常恐今巳沒須臾還復生
湘靈祠
南巡竟不返二妃怨逾積萬里喪蛾眉瀟湘水空碧冥
冥荒山下古廟收貞魄喬木深青春清光滿瑶席搴芳
徒有薦靈意殊脉脉玉佩不可親徘徊煙波夕
湖州取觧述情
霅水徒清深照影不照心白鶴未輕舉衆鳥争浮沈因
兹挂帆去遂作歸山吟
老退
退身何所食敗力不能閒種稻耕白水負薪斫青山衆
聽喜巴唱獨醒愁楚顔日暮静歸時幽幽扣松關
獨怨
前日遠别離昨日生白髮欲知萬里情曉卧半牀月常
恐百蟲鳴使我芳草歇
過分水嶺
山壯馬力短路行石齒中十步九舉轡迴環失西東溪
水變為雨懸厓隂濛濛客衣飄颻秋葛花零落風白日
捨我沒征途忽然窮
出門行
海風蕭蕭天雨霜窮愁獨坐夜何長驅車舊憶太行險
始知遊子悲故鄉美人相思隔天闕長望雲端不可越
手持琅玕欲有贈愛而不見心斷絶南山峩峩白石爛
碧海之波浩漫漫参辰出沒不相待我欲横天無羽翰
夷門雪贈主人
夷門貧士空吟雪夷門豪士皆飲酒酒聲歡閙入雪銷
雪聲激切悲枯朽悲歡不同歸去來萬里春風動江柳
傷春
兩河春草海水清十年征戰城郭腥亂兵殺兒將女去
二月三月花冥冥千里無人旋風起鶯啼燕語荒城裏
春色不㨂墓傍枝紅顔皓色逐春去春去春來那得知
今人看花古人墓令人惆悵山頭路
望夫石
望夫石夫不來兮江水碧行人悠悠朝與暮千年萬年
色如故
舟行書事寄杭州崔員外
張頥任口澆開眼信花燒舊國歸何滯新知别又遥夜
行篙觸石晚泊䌫依橋若未重相見無門觧寂寥
寄元緒上人
石窗紫蘚牆此世比清涼研露題詩潔消冰煮茗香閒
雲春影薄孤磬夜聲長何計休為吏從師老上方
折楊柳
樓上春風過風前楊柳歌枝疎緣别苦曲怨為年多花
驚燕地雪葉映楚池波誰堪别離此征戍在交河
送從舅端適楚地
歸情似泛空飄蕩楚波中羽扇埽輕汗布帆篩細風江
花折菡萏岸影泊梧桐元舅唱離别賤生愁不窮
送殷秀才南還
詩句滿離袂酒花薰别顔水程千里外岸泊幾宵間風
葉亂辭木雪猿清叫山南中多古事詠遍始應還
終南山下作
見此原野秀始知造化偏山村不假隂流水自雨田家
家梯碧峰門門鎖青煙因思蛻骨人化作飛桂仙
秋夕貧居述懷
卧冷無遠夢聽秋酸别情高枝低枝風千葉萬葉聲淺
井不共飲瘦田長廢耕今交非古交貧語聞皆輕
喜與長文上人宿李秀才小山池亭
燈盡語不盡主人庭砌幽柳枝星影曙蘭葉露華浮塊
嶺笑羣岫片池輕衆流更聞清淨子逸唱頗難酬
寄華州李中丞
毛女峰前郡煙霞氣轉清庭分靈掌影窗度瀑泉聲蘚
逕人稀到松齋藥自生常餐亦芝术閒坐是公卿看水
逢仙鶴登樓見帝城養生非酒病難隠是詩名省署常
連步江臯只獨耕偶題無六義聊以達微誠
送柳淳
青山臨黃河下有長安道世上名利人相逢不知老
歸信吟
淚墨灑為書將寄萬里親書去魂亦去兀然空一身
古怨
試妾與君淚兩處滴池水看取芙蓉花今年為誰死
閨怨
妾恨比斑竹下盤煩冤根有笋未出土中巳含淚痕
古意
河邊織女星河畔牽牛郎未得渡清淺相對遥相望
樂府戲贈陸大夫十二丈二首
蓮子不可得荷花生水中猶勝道傍柳無事蕩春風
蓮葉未開時苦心終日卷春水徒蕩漾荷花未開展
再下第
一夕九起嗟夢短不到家兩度長安陌空將淚見花
古别離
欲别牽郎衣郎今到何處不恨歸來遲莫向臨卭去
洛橋晚望
天津橋下冰初結洛陽陌上人行絶榆柳蕭疎樓閣閒
月明直見嵩山雪
歐陽詹(字行周晉江人)
自懷州却赴洛途中作
惆悵策疲馬孤蓬被風吹昨東今又西冉冉長路岐歲
晚樹無葉夜寒霜滿枝依人恒辛苦冥漠天不知
春日途中寄所親
客路越年行故園未云返悠悠去源水日日祗應遠始
歎秋葉零又看青草晚寄書南飛鴻相憶劇鄉串
初發太原途中寄太原所思
驅馬覺漸遠迴頭長路塵高城巳不見况復城中人去
意自未甘居情諒猶辛五原東北晉千里西南秦一屨
不出門一車無停輪流萍與繫匏早晩期相親
銅雀妓
蕭條登古臺迴首黃金屋落葉不歸林高陵永為谷妝
容徒自麗舞態閱誰目嗚咽&KR0008;帷前歌聲苦于哭
同諸公過福先寺律院宣上人房
律座下朝講晝門猶掩關叨同静者來正值高雲閒寂
爾方丈内瑩然虚白間千燈智慧心片玉清羸顔松色
落深井竹隂寒小山晤言流曦晚惆悵歸人寰
孟冬蒲津關河亭作
息駕非窮途未濟豈迷津獨立大河上北風來吹人雪
霜自兹始草木當更新嚴冬不肅殺何以見陽春
奉勅祭南嶽
皇家禮赤帝謬獲司風域致齋紫蓋下宿設祝融側鳴
澗驚宵寐清猿逓時刻澡潔事咸興簪佩思盡飾危壇
象岳趾秘殿翹翬翼登拜不遑顧酌獻皆累息贊道儀
匪繁祝史詞甚直忽覺心魂悸如有精靈逼漠漠雲氣
生森森杉栢黑風吹虚簫韻露洗寒玉色寂寞有至公
馨香在明德禮成謝邑吏駕言歸郡職憩桑訪蠶事遵
疇課農力所願風雨時迴首瞻南極
汝州行
汝濆春女蠶忙月朝起采桑日西沒輕綃裠露紅羅襪
半踏金梯倚枝歇空垂玉腕力不勝映葉朱唇似花發
相歡誰是冶遊郎蠶休不得岐路傍
道州春遊歐陽家林亭
道州城北歐陽家去郭一里占煙霞主人雖朴甚有思
觧留滿地紅桃花桃花成泥不須埽明朝更訪桃源老
政成興足須告歸門前便是家山道
上官昭容書樓歌
漢家婕妤唐昭容工詩能賦千載同自言才藝是天真
不服丈夫勝婦人歌闌舞罷閒無事縱恣優游弄文字
玉樓寶架中天居緘寄秘異萬卷餘水精編帙綠鈿軸
雲母搗紙黃金書風飄花露清旭時綺窗高掛紅綃帷
香囊盛煙繡結絡翠羽拂案青瑠璃吟披嘯卷終無巳
皎皎淵機破研理詞縈彩翰紫鸞迴思耿寥天碧雲起
碧雲起心悠哉境深轉苦坐自催金梯珠履聲一斷瑶
階日夜生青苔青苔秘丹闕曾比羣玉山神仙杳何許
遺跡滿人間君不見洛陽南市賣書肆有人買得研神
記紙上香多蠧不成昭容題處猶分明令人惆悵難為
情
早秋登慈恩寺塔
寶塔過千仞登臨盡四維毫端分馬頬墨點辨蛾眉地
迥風彌緊天長日久遲因高欲有賦遠意復誰知
荆南夏夜水樓懷昭丘直上人雲夢李莘
無機成旅逸中夜上江樓雲静月如練水涼風似秋鳬
聲聞夢澤黛色上昭丘不遠人情在良宵恨獨遊
旅次舟中對月寄姜公
中宵天色净片月出滄洲皎潔臨孤島嬋娟入亂流應
同故園夜獨起異鄉愁那得休蓬轉從君上庾樓
送文暢上人東遊
隨緣聊振鍚高步出東城水止無根地雲行不計程到
時為彼岸過處即前生今日臨岐别吾徒自有情
衡州送李十一兵曹赴浙東
慷慨視别劒淒涼泛離琴前程楚塞斷此恨洞庭深文
字久巳廢循良非所任期君碧雲上千里一揚音
春日遊郭駙馬大安亭子
戚里容閒客山泉若化城寄遊芳徑好借賞彩舟輕春
至花常滿年多水更清此中如傳舍但自立功名
衡州歲前合江亭見櫻蘂未坼因賦
山櫻先春發紅蕊滿霜枝幽處竟誰見芳心空自知似
分朝日照疑畏暖風吹欲問含彩意恐驚輕薄兒
道中秋夜南樓即事
誰念獨坐愁日暮此南樓雲去舜祠閉月明瀟水流猿
聲何處曉楓葉滿山秋不分匣中鏡少年看白頭
經河源軍漢村作
行行忽到舊河源城外千家作漢村樵採未侵征虜墓
耕耘還就破羌屯金湯天險長全設伏臘華風亦暗存
暫駐單車空下淚用心無力復何言
和嚴長官秋日登太原龍興寺閣野望
百丈化城樓君登最上頭九霄迴棧路八到視并州煙
火遺堯庶山河啓聖猷短垣齊介嶺片帛指汾流清鐸
中天籟哀鴻下界秋境閒知道勝心遠見名浮豈念乘
肥馬方應駕大牛自憐蓬逐吹不得與良遊
道州途中即事
零桂佳山水榮陽舊自同經途看不暇遇境說難窮疊
嶂青時合澄湘漫處空舟移明鏡裏路入畫屏中巖壑
千家接松蘿一徑通漁煙生縹渺犬吠隔籠葱戲馬留
餘翠幽花恡晚紅光翻沙瀨日香散橘園風信美非吾
土分憂屬賤躬守愚資地僻䘏隠望年豐且保心能静
那求政必工課終知免戾歸養洛城東
奉送范司空赴朔方
築壇登上將膝席委前籌虜滅南侵跡朝分北顧憂抗
旌迴廣莫撫劒動旄頭坐見黃雲暮行看白草秋山行
舊秦塞河繞古靈州善守知兵事惟應獵騎遊
鞏路感懷
馬嘶白石暮劒鳴秋氣來我心浩無際河上空徘徊
衡州早春二首
碧水何逶迤東風吹沙草煙波千萬曲不辨嵩陽道
病肺不飲酒傷心不看花惟驚望鄉處猶自隔長沙
石臼嶺寄嚴僕射
鳥企蛇盤地半天下窺千仞到浮煙因高迴望沾恩處
認得梁州落日邊
題延平劒潭
想象靈光欲見難通津一去水漫漫空餘昔日凌霜色
長與澄潭白晝寒
迴别業留别郭中諸公
千山江上背斜暉一徑中峰見所歸不信扁舟回在晩
宿雲先巳到柴扉
看渾中丞山桃花初有他客不通晚方得入因
有戲贈
朝來駐馬香街裏風度遥聞語笑聲無事閉門教日晚
山桃落盡不勝情
戲贈靈澈上人
僧家亦有芳春興自是心源無滯境君看池水湛然時
何曾不受花枝影
冬夜即事
百憂攅心起復卧夜長耿耿不可過風吹雪枝似花落
月照冰文如鏡破
道州郡齋卧病寄東舘諸賢
東池送客醉年華聞道風流勝習家獨卧郡齋寥落意
隔簾微雨濕梨花
讀小弟詩有感因以口號示之
憶君未冠賞年華二十年間在咄嗟今來羡汝看花歲
似汝追思昨日花
吕温(字叔和河中人)
吐蕃别館和周十一郎中楊七錄事望白水山
作
純精結竒狀皎皎天一涯玉嶂擁清氣蓬風開白花半
巖晦雲雪高頂澄煙霞朝昏對賓館隠映如仙家夙聞
藴孤尚終欲窮幽遐暫因役餘暇偶得志所嘉明時無
外戸勝境即中華况今舅甥國誰道隔流沙
同舍弟歲暮寄晉州李六協律
古人猶悲秋况復歲暮時急景迫流念窮隂結長悲陽
烏下西嶺寒鵲驚南枝攬衣步霜砌倚杖臨水池怳怳
若有失悄悄良獨悲忽聞晨起吟宛是同所思曲水杏
花雪香街青柳絲良時且暫歡樽酒聊共持閒過漆園
叟醉看五陵兒寄言思隠處不久來相追
贈友人
南山雙橋松擢本皆千尋夕流膏露津朝被青雲隂負
雪出深澗搖風倚高岑明堂久不構雲幹何森森匠意
方雕巧時情正夸滛生材會有用天地豈無心
古興
越歐百鍊時楚下三泣地希寶無人識千齡皆棄置空
巖起白虹古獄生紫氣安得命世客直來開奥秘劒任
拂鐘看玉從投火試必能絶疑惑然後論竒異
詠風
微風生青蘋習習出金塘輕搖深林翠静獵幽徑芳掩
抑時未來鴻毛亦無傷一朝乘嚴氣萬里號清霜北走
摧鄧林東去落扶桑埽却垂天雲澄清無私光悠然返
空寂晏海通舟航
冬日病中即事
墻下長安道囂塵咫尺間久牽身外役暫得病中閒背
喜朝陽滿心憐暮鳥還吾醫在何處南有白雲山
白雲起封中詩
封開白雲起漢帝坐齋宫望在泥金上疑生秘玉中攅
柯初繚繞布葉漸蒙籠日觀祥光合天門瑞氣通無心
以出岫有勢欲凌風儻遣成膏澤從兹徧大空
終南精舍月中聞磬聲詩
月峰禪室掩幽磬静昏氛思入空門妙聲從覺路聞泠
泠滿虚壑杳杳出寒雲天籟疑難辨霜鐘詎可分偶來
遊法界便欲謝人羣竟夕聽真響塵心自解紛
道中夏郡内北橋新亭書懷贈何元二處士
結構池梁上登臨日幾回晴空交密葉隂岸積蒼苔爽
氣中央滿清風四面來振衣生羽翰高枕出塵埃齊物
魚何樂忘機鳥不猜閒銷炎晝盡静勝火雲開僻遠宜
孱性優游頼廢材願為長泛梗莫作重燃灰守道窮非
過先時動是災寄言徐孺子賓榻且徘徊
道州敬訓何處士懷郡樓月夜之作
清質悠悠素彩融長山迥陸合為空佳人甚近山城閉
夏夜相望山鏡中
二月一日是貞元舊節有感絶句寄黔南竇三
洛陽盧七
同事先皇立玉墀中和舊節又支離今朝各自看花處
萬里遥知掩淚時
衡州早春偶遊黃溪口號
偶尋黃溪日欲沒早梅未盡山櫻發無事江城閉此身
不得坐待花間月
衡州夜後把火看花留客
紅芳暖落碧池頭把火遥看更少留半夜忽然風更起
明朝不復上南樓
石倉歴代詩選卷五十八
