石倉歷代詩選卷一百五十三
明曹學佺編
宋詩三十
秦觀
田居四首
雞號四鄰起結束赴中原戒婦預為黍呼兒隨掩門犂
鋤帶晨景道路更笑喧宿潦濯芒縷野芳簪髻根霽色
披窗靄春空正鱗繁辛夷茂横阜錦雉豔空園少壮欲
雲趨伶俜尚鴟蹲蟹黃金雨潤野馬從風犇村落次第
集隔塍致寒暄眷言月占好努力競晨昏
其二
入夏桑柘稠陰陰翳虚落新麥已登場餘蠶猶占箔隆
曦破曾陰霽靄收遠壑雌蜺卧淪漪鮮飈泛叢薄林深
鳥更鳴水漫魚知樂羸老厭煩歊解衣屢盤礴蔭樹濯
凉颸起行遺帶索冡婦餉初還丁男耘有託倒筒備青
錢鹽茗恐垂槖明日輸絹租鄰兒入城郭
其三
昔我蒔青秧廉纖屬梅雨及兹欲成穗已復頽星暑遲
暮易昏晨搖落多砧杵村迥少過從客來旋炊黍興廢
即杖藜未嘗先處所褰裳涉淺瀨矯首没孤羽叢祠土
鼓悲野埭鵾鷄舞雉子隨販夫老翁拜巫女辛勤稼穡
事惻愴田疇語得榖不敢儲催科吏旁午
其四
嚴冬百花枯鄰曲富休暇土井時一汲柴車久停駕寥
寥場圃空跕跕烏鳶下孤榜立横塘喧舂起旁舍田家
重農隙翁嫗相邀迓班坐釃酒醪一行三四謝陶盤奉
旨蓄竹筯羞雞蹠飲酣争獻酬語闋或悲咤悠悠燈火
暗刺刺風飈射客散静柴門星蟾耿寒夜
和孫莘老題召伯斗野亭
淮海破冬仲雪霜滋不平芰荷枯折盡積水寒更清輟
棹得佳觀湖天繞朱甍信美無與共濁醪聊自傾北眺
桑梓國悠然白雲生南望占阡溝滄波帶蕪城村墟翳
茅竹孤烟起晨烹簷間鳥聲落客子念當行攬衣視日
影薄陰漏微明何時復來遊春風發解榮
和遊金山
江流會揚子洶洶東南鶩海門劃前開金山&KR0034;中據鼓鐘
食萬指金䑾棲千柱夜庭遊月波曉觀摶香霧天清猿鳥
哀風暗魚龍怒雲物横古今濤波閱晨暮念昔憩精廬登
臨輙忘去汲新試團月飯素羹魁芋别來星暑換窹寐經
從處忽蒙珠璧投了與雲巒遇幽光烱肝肺爽氣生庭戶
區中多滯念方外饒竒趣寄語山阿人泠然行復御
同子瞻端午日遊諸寺賦得深字
太史抱孤韻暢懷在登臨别乘載鄒枚佳晨事幽尋參
差水石瘦窈窕房櫳深清磬發疎箔妙香横素襟復登
窣堵波環回矚嶔崟雙溪貫城郭暝色帶孤禽凉飈動
爽籟薄雨生微陰塵想澹清漣牢愁洗芳斟揮筆訂往
古援毫示來今愧無刻燭敏續此金玉音
同子瞻賦遊惠山
輟棹縱幽討籃輿入青蒼圓頂相邀迓&KR0999;檀燎深堂層
巒淡如洗傑閣森欲翔羣芳含雨滋岫日隔林光涓涓
續清溜靡靡傳幽香俯仰佳覽眺悠哉身世忘
次韻夏侯太冲秀才
儒官飽閒散室若僧房静北窗腹便便支枕看斗柄或
時得名酒停午猶中聖醒來復何事秉筆賦秋興焉知
懶是真但覺貧非病鐘鼎與山林人生各天性
泊吳興西觀音院
金刹負城闉閴然美棲止卞山直穹窿苕水相依倚霜
檜鬱冥冥海棕鮮薿薿廣除庇夏陰飛棟明朝晷溪光
鳬鶩邊天色菰蒲裏緒風傳晝焚璧月窺夜禮洩雲彗
層空規荷鑑幽沚艅艎烟際下鐘磬林端起聱牙戲清
深嶔崟撲空紫所遇信悠然此生如寄耳志士耻溝瀆
征夫念桑梓攬衣軒楹間嘯歌何窮已
司馬遷
子長少不羈發軔遍丘壑晩遭李陵禍憤悱思遠託高
辭振幽光直筆誅隱惡馳騁數千載貫穿百家作至今
青簡上文彩炳金䑾高才忽小疵難用常情度譬彼海
運鵬豈復顧繒繳區區班叔皮未易議疎略
春日雜詠
東方有美人容華茂春粲抱影守單棲含睇理哀彈聲
意一何切所觀邈雲漢徒然事膏沭孰與徂昏旦微誠
浪自持嘉月忽復晏巧轉度虛櫺飛紅觸幽幔歲歲芳
草滋夜夜明星爛合并會有時索居焉用歎
其二
寢瘵倦文史駕言從遨嬉颸風舉遥溆規日麗清漪含
桃粲朱實杜若懷碧滋娉娉弱絮堕圉圉文魴馳明霞
廓遠矚哀禽攪離思縟草天際合孤雲川上移寬閒絶
輪鞅重復多路岐信美難久佇歸歟從所治
春日雜興
飄忽星氣徂青陽迫遲暮鳴飛各有適赤白紛無數雨
砌堕危芳風軒納飛絮褰幃香霧横岸幘雲峯度林影
舞窗扉池光染衣履參差花鳥期蹭蹬琹觴趣撫事動
幽尋感時遺近慕秣馬膏余車行行不周路
其二
結髮謝外好僶俛希前修繆挾江海志耻為升斗謀齞
歴難刻畫賤貧多釁尤發軔背伊闕解驂憩䢴溝丹鉛
費永晷&KR0146;蘖歐深愁璧月鍳簾櫳珠星絡梧楸泯泯渠
水駛霏霏花霧浮公子悵何許撫膺徒離憂
和王通叟琵琶夢
鶗鴂鳴時衆芳歇草堂夢斷音容絶風驚玉露不成圓
一夜芙蕖泣秋月金紋捍面紫檀槽曾把花前送酒舠
庾郎江令費珠璧小砑紅牋揮兔毫風流雲散令人瘦
忍看麴塵昏錦綬楚水悠悠更不西上天破鑑空依舊
次韻子由題斗野亭
滿市花風起平堤漕水流不堪春解手更為晩停舟古
埭天連雁荒祠水蔽牛杖藜聊復爾轉眄夕烟浮
過六合水亭懷裴博士次韻
昔同裴博士酌酒俯庭柯晩岫潭潭碧風池瑟瑟波蒼
崖遺老没白首故人過轉盼成陳迹勞生可奈何
次韻答米元章
嗜好清無滓周旋粲有文揮毫春在手岸幘海生雲花
鳥空撩我蓴鱸正屬君惟應讀雌蜺差不愧王筠
次韻安州晩行寄傳師
投暮安州北蒼烟亂眼昏茅茨人外路砧杵月邊村野
水飛雲薄空林噪雀繁幾人堪此樂逢客莫輕論
次韻子由題摘星亭
崑崙左右兩招提中起孤高雉堞西不見燒香成宿霧
虚傳裁錦作障泥螢流花苑飛星亂蕪滿春城綠髮齊
長憶凭欄風雨後斷虹明處海天低
次韻謝李安上惠茶
故人早歲佩飛霞故遣長須致茗芽寒槖遽收諸品玉
午甌初試一團花著書懶復追鴻漸辨水時能效易牙
從此道山春困少黃書剩校兩三家
次韻公闢會蓬萊閣
林聲摵摵動秋風共躡丹梯上卧龍路隔西陵三兩水
門臨南鎮一千峯湖吞碧落詩争發塔湧青冥畫幾重
非是登高能賦客可憐猿鶴自相容
辨才法師嘗以詩見寄繼聞云示寂追次其韻
遥聞隻履去翛然詩翰纔收數月前江海盡頭人滅度
亂山深處塔孤圓憶登夜閣天連雁同看秋崖月破烟
尚有衆生未成佛肯超欲界入諸禪
題閻求仁虚樂亭
長官平昔嗜林丘曾與開亭待勝遊修竹回環扶碧瓦
小池方折轉清流春深鶗鴂催詩句夜静蟾蜍人釣舟
只恐政成留不得縣人空此憶常遊
其二
誰搆新亭近翠微似教陶令狎天機池光引月來簷廡
竹影䟽風到客衣愛酒有時擕玉斝無絃聊自拂金徽
人間此樂應能幾肯向良辰與物違
流觴亭并次韻
卧龍西畔北池頭水擘華堂瑟瑟流幾曲漪漣盤翠帶
一峯孤聳落蒼虬香囊近午清無汗素扇生凉爽入秋
待喚畫師來貌取圖成便是竹溪遊
遊龍瑞宫次程公韻次韻朱李二君見寄
東阡北陌坐淹時偶為高風振羽儀十丈蓮花開處遠
三年楮葉刻成遲鬢毛但速安仁老錢粟難輸曼倩饑
尚頼故人遥省憶發揮春色有新詩
睡足軒
數椽空屋俯清流一榻蕭然散百憂終日掩關塵境謝
有時開卷古人遊鳴鳩去後滄浪晩飛雨來初菡蓞秋
此處便令君睡足何須雲夢澤南州
次韻馬忠玉喜王定國還自賓州
淮海相逢一解顔紛紛歲月夢魂間初驚漁艇迷花去
忽認星槎拂斗還桂嶺暮登猿斷續槐堂春到鳥綿蠻
石渠舊議行當復未信佳時得自閒
别程公闢給事
人物風流推鎮東夕郎持節作元戎樽前倦客劉師命
月下清歌盛小叢裘敝黑貂霜正急書傳黃犬歲將窮
買舟江上辭公去迴首蓬萊夢寐通
與鄧慎思沐于啟聖遇李端叔
羸兵瘦馬犯黃塵自笑區區夢裡身不是對花能伏老
自緣無酒可澆春校書天禄陪羣彦晞髮陽阿遇故人
三百六旬如此少更添香火坐逡巡
春日
春禽葉底引圓吭臨罷黃庭日正長滿院柳花寒日後
旋鑽新火爇爐香
早春
黃金簌簌滿垂楊尚有春寒到畫堂酒力漸銷歌扇怯
入簾飛雪帶梅香
首夏
節物相催各自新癡心兒女挽留春芳菲過盡何須恨
夏木陰陰正可人
秋日
月團新碾㵸花甆飲罷呼兒課楚詞風定小軒無落葉
青蟲相對吐秋絲
還自廣陵
南北悠悠三十年謝公遺埭故依然欲論舊事無人共
卧聽鐘魚古寺邊
題郴陽古寺壁
哀歌巫女隔祠叢饑鼠相追在壁中北客念家渾不睡
荒山一夜雨吹風
題金華山寺壁
鸞鶴同為汗漫遊天風吹散下滄洲金華有路通元氣
水繞高寒不斷流
興國浴室院獨坐時兒子湛就試未出
滿城車馬没深泥院裏安閒總不知兒輩未來鈎箔坐
長春花上雨如絲
題務中壁
&KR0008;頭春酒響潺潺壚下黃翁寢正安夢入平陽舊池館
隔花螭口吐清寒
石倉歴代詩選卷一百五十三
