石倉歴代詩選卷一百十
明曹學佺編
方外七
釋脩睦
秋日閒居
是事不相關誰人似此閒捲簾當白晝移榻對青山野
鶴眠松上秋苔長雨間嶽僧頻有信昨日得書還
宿岳陽開元寺
竟夕憑虚檻何當興歎頻往來人自老今古月長新風
逆漁沈唱松疎鶴露身無眠鐘又動幾客在迷津
東林寺
欲去不忍去徘徊吟繞廊水光秋澹蕩僧好語尋常碑
古苔文疊山晴鐘韻長翻思南嶽上欠此白蓮香
寄貫休上人
淺語亦關詩常流安得知楚郊來未久吳地立多時玩
月無人近歸林有鶴隨所居渾不遠相識偶然遲
懷虚中上人
簷雨滴更殘思君安未安湘川聞不遠道路去尋難吟
髩霜應蝕禪衣雪漸寒倚松因獨立一鳥下江干
無悶
暮春送人
折柳亭邊手重攜江煙澹澹草萋萋杜鵑不顧離人意
更向落花枝上啼
寒林石屏
草堂無物伴身閒惟有屏風枕簟間本向他山求得石
仍于石上看他山
景雲
老僧
日照西山雪老僧門始開凍瓶粘柱礎宿火陷爐灰童
子病歸去鹿麋寒入來齋鐘知漸遠枝鳥下生臺
谿叟
谿翁居處靜谿鳥入門飛早起釣魚去夜深乘月歸露
香菰米熟煙暖荇絲肥瀟灑塵埃外扁舟一草衣
畫松
畫松一似真松樹且待尋思記得無曾在天台山上見
石橋南畔第三株
法振
病愈寄友
哀樂暗成疾卧中方月移西山有清士孤嘯不可追搗
藥晝林靜汲泉隂澗遲微蹤與麋鹿遠謝求羊知
送常大夫赴朔方
關山今不掩軍候鳥先知大漢嫖姚入烏孫部曲隨高
旌天外駐寒角月中吹歸到長安地花應再滿枝
送人遊越
不須行借問為爾話閩中海島春寒雨江帆日暮風道
遊玄度宅身寄朗陵公此别何傷遠如今關塞通
張舍人南溪别業
新田繞屋半春畊藜杖閒門引客行山翠自成微雨色
溪花不隱亂泉聲漁家遠到堪留興公府懸知亦厭名
入夜更宜明月滿雙童呼出解吹笙
月夜泛舟
西塞長雲盡南湖片月斜漾舟人不見卧入武陵花
送友人之上都
玉帛徵賢楚客稀猿啼相送武陵歸潮頭望入桃花去
一片春帆帶雨飛
栖白
送禪師宗極歸玉峰
背郭去歸宿頭陀意頗濃鶴爭栖遠樹猿鬭上孤峰夜
戍經霜月秋城過雨鐘由來無定止何處訪高蹤
尋山僧真勝上人不遇
松下禪栖所苔滋逕莫分青山春暮見流水夜深聞不
坐看山石應隨出定雲猿猱非可問巖谷日空曛
邊思
西北黃雲暮聲聲畫角愁隂山一夜雨白草四郊秋亂
岸鳴寒渡飛沙入廢樓何時番色盡此地見芳洲
送王鍊師歸嵩嶽
飄然綠毛節杳去洛城端隔水見秋嶽兼霜掃石壇一
溪松色古半夜鶴聲寒迴與人寰别勞生不可觀
送石秀才
正是歎羇遊知音拜楚侯何須辭遠道自可樂扁舟倚
棹江洲雨聞猿島岫秋謝家山水興終日待詩流
月夜懷劉秀才
獨夜相思但自勞阮生吟罷夢雲濤此時小定未禪寂
古塔月中松磬高
經廢宫
終日河聲咽暮空煙愁此地晝濛濛錦帆東去沙侵苑
玉輦西來樹滿宫魯客望津天欲雪朔鴻離岸葦生風
那堪獨立思前事回首殘陽雉堞紅
贈識古法師
重城深寺講初休却憶家山訪舊遊對月與君相送夜
聞蛩教我獨驚秋雲心杳杳難為别鶴性蕭蕭不可留
遥想孤舟清渭上飄然帆影起離愁
隠巒
牧童
牧童見人俱不會盡著芒鞋戴篛笠朝陽未出衆山晴
露滴蓑衣猶半濕二月三月時平原草初綠三箇五箇
騎羸牛前村後村來放牧笛聲纔一舉衆稚齊歌舞看
看白日向西斜各自騎牛又歸去
蜀中送人遊廬山
君遊正值芳春月蜀道千山皆秀發溪邊十里五里花
雲外三峰兩峰雪君上匡山我舊居松蘿抛擲十年餘
君行試到山前問山鳥只今相憶無
琴
七條絲上寄深意澗水松風生十指自乃知音猶尚稀
欲教更入何人耳
處默
題聖果寺
路自中峰上盤回出薜蘿到江吳地盡隔岸越山多古
木叢青靄遥天浸白波下方城郭近鐘磬雜笙歌
遠煙
靄靄前山上凝光滿薜蘿高風吹不盡遠樹得偏多翠
與晴雲合輕將淑氣和正堪流野目朱閣意如何
憶廬山舊居
粗衣糲食老煙霞免抱衰顔惜歲華獨鶴秪應山客伴
閒雲常在野僧家叢生嫩蕨粘松粉自落乾薪帶蘚花
明月清風舊相得十年歸恨可能賒
題栖霞寺僧房
名山不取買山錢任構花宫近碧巔松檜老依雲裏寺
樓臺深鎻洞中天風經險嶂回疎雨石倚危屏挂落泉
欲結茆庵體師住肯饒多少薜蘿煙
山中作
席簾高卷枕高欹門掩垂蘿蘸碧溪閒把史書眠一覺
起來山日過松西
卿雲
長安言懷寄沈彬侍郎
故園棃嶺下歸路接天涯生作長安草勝為邊地花雁
南飛不到書北寄來賒堪羨神仙客青雲早致家
送人遊塞
去去玉關路省君曾未行塞深多伏寇時靜亦屯兵雪
每先秋降花嘗近夏生閒陪射鵰將應到受降城
舊國里
舊居棃嶺下風景近炎方地暖生春早家貧覺歲長石
房雲過濕杉徑雨餘香日夕竟無事詩書聊自強
曇域
宿鄭諫議山居
堂開星斗邊大諫採薇還禽隠石中樹月生池上山涼
風吹詠思幽語隔禪關莫擬歸城計終妨此地閒
懷齊已
髩髯秋景兩蒼蒼靜對茅齋一炷香病後身心俱澹泊
老來朋友半凋傷峨&KR1453;山色侵雲直巫峽灘聲入夜長
猶喜深交有支遁時時音信到松房
雲表
寒食日
寒食悲看郭外春野田無處不傷神平原壘壘添新塚
半是去年來哭人
子蘭
登樓憶友
物象遠濛濛周迴極望中帶煙千井樹和磬一樓風月
色寒沈地波聲夜颺空登臨無限趣恨不與君同
華嚴寺望樊川
萬木葉初紅人家樹色中疎鐘搖雨脚秋水浸雲容雪
磧回寒雁村燈促夜舂舊山歸未得生計欲何從
與道侣同于水陸寺會宿
論道窮心少有朋此時清話昔年曾柿凋紅葉鋪寒井
鵠墜霜毛著定僧風逓遠聲秋澗水竹穿深色夜房燈
出門盡是勞生者只此長閒幾箇能
城上吟
古塜密于草新墳侵官道城外無閒地城中人又老
襄陽曲
為憶南遊人移家大堤住千帆萬帆來盡過門前去
蟬
獨蟬初唱古槐枝委曲悲涼斷續遲雨後忽聞誰最苦
異鄉孤館憶家時
長安早秋
風舞槐花落御溝終南山色入城秋門門走馬徵兵急
公子笙歌醉玉樓
懷楚
謝友人見訪留詩
軒車誰肯到泉石自相親暮雨凋殘寺秋風悵望人庭
新一片葉衣上十年塵賴有瑶華贈清吟愈病身
送新平故人
常聽倉庚思舊友又因蝴蝶夢生涯一千餘里河連郭
三十六峰寒到家隂島宜分東虢雁晴樓高入上陽鴉
姜原廟北與君别應笑薄寒悲落花
惠標
賦山
靈山藴麗名秀出寫蓬瀛香爐帶煙上紫蓋入霞生霧
卷蓮花碧巖開石鏡明定知丘壑裏併佇白雲情
又
峨眉信重險天目本仙居金華抱丹竈玉笥藴神書幽
人被薜荔怨妾採䕷蕪紫君無暮雨何時送故夫
詠水
曾添疎勒井經湧貳師營玉津花色亮銀溪錦磧明舟
如空裏泛人似鏡中行持將符上善利物動高情
可朋
桐花鳥
五色毛衣比鳳雛深花叢裏秪如無美人買得偏憐惜
移向金釵重幾株
懷浦
贈智舟三蔵
壯歲心難伏師心伏豈難尋常獨在院行坐不離壇嶽
雪當禪暝松風入咒寒更因文字外多把史書看
初冬旅舍蚤懷
枕上角聲微離情未息機夢回三楚寺寒入五更衣月
没棲禽動霜晴凍葉飛自慚行役早深與道相違
慕幽
酬友人見寄
家國各萬里同吟六七年可堪隨北雁迢逓向南天水
共行人遠山將落日連春淮有雙鯉莫忘尺書傳
三峽聞猿
誰向兹來不恨生聲聲都是斷腸聲七千里外一家住
十二峰前獨自行瘴雨晩蔵神女廟蠻煙寒鎖夜郎城
憑君且莫哀吟好會待青雲道路平
善生
送智光之南值雨
結束衣囊了炎州定去遊草堂方惜别山雨為相留又
得一宵話免生千里愁莫辭重卜日後會必經秋
旅中答喻軍事問客情
一自遊他國相逢少故人縱然為客樂爭似在家貧畜
恨霜侵髩摉詩病入神若非憐片善誰肯問風塵
尚顔
懷智栖上人
臨水登山自有期不同遊子暮何之閒眠默坐身堪賞
已去還來事可知林鳥隔雲飛一餉草蟲和雨呌多時
思君最易令人老倚檻空吟所寄詩
峽中酬荆南鄭凖
山齋西向蜀江濆四載安居復有羣風雁勢高猶可見
雪猿聲苦不堪聞新詩寫出難勝寳破衲行時却類雲
每喜泝流賓客說元瑜刀筆潤雄軍
贈村公
紬衣木突此鄉尊白盡鬚眉眼未昏醉舞神筵隨鼓笛
閒歌聖代和兒孫黍苗一頃垂秋日茅棟三間映古原
也笑長安名利處紅塵半是馬蹄翻
宿巴江
江聲五千里瀉碧急于絃不覺日又夜爭教人少年一
汀巫峽月兩岸子規天山影似相伴依依到客船
遊邊
邊雲四顧濃飢馬嗅枯叢萬里八九月一身西北風偷
營天正黑戰地雪多紅昨夜東歸夢桃花暖色中
居南嶽懷沈彬
石房開竹扉茗外獨支頥萬木還無葉百年能幾時隔
雲聞狖過截雨見虹垂因憶嶽南客晏眠吟好詩
南中懷友生
荔枝江下立望北幾思量隔海無書劄前年在漢陽瘴
村人起早銅柱象揩光居此成何事尋君過碧湘
理瑩
送戴三徵君還谷口舊居
巖穴多遺秀公車屢遠招周王尊渭叟潁客傲唐堯出
處天波洽關河地勢遥瞻星吳郡夜作霧華山朝清論
虚重席閒居掛一瓢漁歌思坐酌宸渥寵行軺春為荷
裳煖霜因葛履消層崖懸瀑溜萬壑振清飈谷鳥還遷
木場駒正食苗謝安何日起台鼎佇君調
玄寳
路
南北東西去茫茫萬古塵關河無盡處風雪有行人險
極山通蜀平多地入秦營營名利者來往豈辭頻
庾樓
郡樓名甚遠幾換見樓人庾亮魂應在清風到白蘋晴
軒分楚漢夜酒揖星辰何必匡山上獨言無世塵
寄華山司空圖
門徑放莎長往來投刺稀有時開御札特地掛朝衣嶽
信僧傳去仙香鶴帶歸他年二南化無復更衰微
石倉歴代詩選卷一百十
