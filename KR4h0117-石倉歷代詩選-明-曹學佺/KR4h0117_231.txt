石倉歴代詩選卷二百三十一
明曹學佺編
元詩一
元好問
登箕山作
千年箕山祠蘿逕深以悄桂樹不復見蒙密餘秋篠盤
盤盡絶頂石冢平木杪長風萬里來筋骸覺輕矯側身
望巖竇觧衣憩林表是時春夏交野色亂青縹川光乍
明滅地脉互縈繞岡巒蟻垤出井邑蜂衙擾紅塵洛陽
昏白雲太行曉元功信冥漠一覽疑可了悟彼東山人
胸中魯宜小
穎亭留别
故人重分擕臨流駐歸駕乾坤展清眺萬景若相借北
風三日雪太素秉元化九山鬱崢嶸了不受陵跨寒波
淡淡起白鳥悠悠下懷歸人自急物態本閒暇壺觴負
吟嘯塵土足悲咤廻首亭中人平林澹如畫
㶏亭
春物已清美客懷自幽獨危亭一徘徊翛然若新沭宿
雲淡野川元氣浮草木微茫盡楚尾平遠疑杜曲生平
遠遊賦吟諷心自足朅來着世網抑抑就邊幅人生要
適情無榮復何辱乾坤入望眼容我謝羈束一笑白鷗
前春波動新綠
雜著三首
禀氣寡所偕衣食固無端所業在農桑甘以辭華軒田
家豈不苦歲功聊可觀帶月荷鋤歸徘徊丘隴間曖曖
遠人村紛紛飛鳥還養真衡茅下庶無異患干遙謝荷
篠翁躬耕非所歎
守拙歸田園淹留自無成長吟掩柴門遂與塵事冥素
月出東嶺夜景湛虛明揮杯勸孤影杯盡壺自傾遙遙
望白雲千載有深情
榮叟老帶索原生納敝屨邈哉此前脩久而道彌著人
生少至百每懷足憂慮量力守故轍餘榮何足顧棲遲
固多娛幾人得其趣
送欽叔内翰并寄劉達卿郎中白文舉編脩
六月渡盟津十月行氾水風濤脱沈舟冰雪危堕指孝
子在中野永念負甘旨家貧親已老形瘵心欲死古稱
季路孝負米曾百里顧作鯉與魴寧當怨頳尾君歸不
可緩獻壽廹歲始遙知慈母心已為烏鵲喜
龍潭
層冰積浩蕩陵谷互呑吐窈窕轉幽壑突兀開淨宇回
頭山水縣亦復堕塵土孤雲鐡梁北宇宙一仰俯風景
初不殊川塗或脩阻寒潭海眼淨黯黑自終古蟄龍何
年卧萬國待零雨誰能裂蒼崖雷風視掀舉
龍門雜詩
石樓繞清伊塵土天所限人言無僧久草滿不復剗灘
聲激悲壯山意出高蹇當年香山老掛冠遂忘返高情
留詩軸清話入禪版誰言海山去蕭散仍在眼溪寒不
可涉倚杖西林晚
虞卿麻長官成趣園
蹉跎匡山遊爛漫彭澤酒慨然千載上懷我生平友夫
君負竒節劒氣鬱星斗為吏非所堪徑去如避走王官
唐代還寂冥蓋已久柴車君來隱清風動林藪至今溪
上詩往往在人口淵明不可作此士寕復有
鸛雀崖北龍潭
層崖閟頑隂水木深以阻湍聲半空落淘淘如怒虎風
生木葉脱魄動不敢語何年渾沌竅靈物此棲處初從
一綫溜開鑿到神禹雲雷鼓飛浪噴薄齊萬弩藏珠驪
龍頷百斛快一吐油油入無底細散不濡縷歸藏海有
穴汍溢愁下土南峰天一柱萬石鎮幽府江山有竒探
落景迫行旅多勉茹芝人終年看飛雨
五松平
竹港晨露白石門秋氣寒湍流落澗壑細路深茅菅江
平白石出竟日沿清灣四顧不見人山鳥時間關蒼崖
入地底烟靄青漫漫力盡不能過却坐空長歎青天白
雲閒可望不可攀虛名竟何得行路乃爾難
曉發石門渡湍水道中
疎星澹秋明隂霞絢朝映積雨成坐愁晨光動幽興石
門歸馭引湍浦漁刀竝曠蕩萬景新歸藏四山静平湖
風漪綠遠岸秋沙淨洋洋遊魚逝汎汎輕鷗泳隱顯乖
夙心感寓見真性倦遊徒自悼違已將安竟憂端從中
來茫茫發孤詠
黃公廟
羈客無恒居六月走長路清風黃公祠地古欣所遇劒
飛素靈哭龍躍雲雨赴堂堂文成君談笑取帝傅功名
要有命隂相知何預誰謂圯上人異事驚竹素河清不
可俟筋力疲世故袖間一編書塵埃歎遲暮
岳祠齋宫夜宿
煌煌德寧宫望秩年祠永唐來幾焚蕩規制仍峻整龍
旂嚴□座金罽散光烱嶽拜行自周偉觀竊欣幸青紅
留壊璧兵衞自馳騁木杪見龜趺雄筆映鐘鼎中和昔
喪亂已溺寕再拯有雁來門公赤手探虎鯁經營入惨
淡灑落出鋒穎凶竪竟自摧神鍳益彪炳青山閱人代
今古一炊頃摩挲盤根槐甲子誰記省朅來石門道煙
岫接雲嶺霄漢瞻上階濃碧插秋影青林雨聲集懸瀑
激奔猛森然心魄動冰雪凄以緊飄颻想僊袂飛下玉
蓮井昨夢知是非復此造真境妙香淨餘習灝氣發新
警鶴書來何遲素髮迫垂領元壇展衰步似欲逐幽屏
高柯月紛紛裴回惜清景
贈鶯
隣墻擁高樹深樾蔭衡宇山禽千百種晨夕所棲處獨
愛黃栗留婭&KR0008;如稚女笑啼俱不定宛轉工媚嫵伭窺
凝欲下轉盼忽驚舉花暗柳隂隂尚記兒時語詩家此
尤物名字喧樂府天真累絲竹客服仍楚楚宫額畫眉
闊黛黑林金縷恨不掌上看毛羽得細數山城無與樂
好鳥亦求侶時將貫珠來有唱當和汝
别李周卿
行路澀干棘单車望千山歌君歸雲曲清涕留餘澘六
年河朔州動輙得謗訕惟君篤高義日來欵柴關古交
松柏心今交桃李顔古人去不返古道挽不還相思一
樽酒幽恨寄山間
九日讀書山中
行帳適南下居人跼庭戶城中望青山一水不易渡今
朝川涂靜偶得展衰步蕩如脱囚拘廣莫開四顧半生
無根著筋力疲世故大似丁令威歸來歎墟墓鄉閭喪
亂久觸目異平素枌榆雖尚存歲晏多霜露
其二
今日復何日霜氣倏已凄登高有佳招山中古招提翩
翩劉公子玉田重相擕乾坤動詩興澗壑忘攀躋霍侯
家甚貧劣有酒與雞城居厭鼙鼓移家此幽棲世網不
易逃所向皆塵泥何以濯我纓林間有清溪
其三
山腰抱佛刹十里望家園亦有野人居層崖映柴門昔
我東巖君曾此避塵喧林泉留杖履歲月歸琴樽翁今
為飛仙過眼幾寒暄蒼蒼池上柳青衫見諸孫疎燈照
茅屋新月入頽垣依依覽陳迹惻愴不能言
棃花海棠
棃花如静女寂莫出春暮春工惜天真玉頰洗風露素
月澹相映蕭然見風度恨無塵外人為續雪香句孤芳
忌太潔莫遣凡卉妬
妍花紅粉粧意態工媚嫵窈窕春風前霞衣欲輕舉金
槃渺華屋國豔徒自許依依如有意脉脉不得語詩人
太冷落愁絶殘春雨
賦邢州鵲山
去時唐山道望望鵲山背今朝西北看竒秀益可爱蒼
茫失層疊鮮駮見縈帶浮雲自來去盡巧寧變壊吳粧
入小筆隱隱拂殘黛城隅静女人擁顰如有待
少林
雲林入清深禪房坐蕭爽澄泉潔餘習高鳥唤長往我
無元豹姿漫有紫霞想回首山中雲靈芝日應長
陽翟道中
長路伶俜裏羈懷莽蒼中千山分落照萬籟入秋風頻
見參旗縮虛傳朔幕空故園歸未得細問北來鴻
月觀追和鄧州相公席上韻
月觀知名舊池亭發興偏露凉驚夜鶴風細咽秋蟬綠
泛兵厨酒紅依幕府蓮無緣逐清景空羡飲中仙
送登封張令西上
罷縣人稱屈悠悠復此行渭城秋雁到秦嶺暮雲平道
路衣從典風塵劒己鳴山西多俠客莫說是書生
方城道中懷山中幽居
技拙違時用年飢與食謀江山貧士歎日月賈胡留楚
客頻招隱文園故倦遊衡門足幽事還我北窗秋
送曹吉甫兼及通甫
意氣羡君豪憐君屈騎曹安能事筆硯且復混弓刀風
雪貂裘暗關山馬骨高南飛見鴻雁應為惜哀勞
落魄
落魄宜多病艱危更百憂雨聲孤館夜草色故園秋行
行魚頳尾歸期烏白頭中州遂南北殘息付悠悠
陽泉棲雲道院
方外復方外翛然心迹清開窗納山影推枕得溪聲川
路遠誰到石田平可耕霜林不嫌客留看錦峥嶸
并州聞雁
八月并州雁清汾照旅羣一聲驚晚笛數點入秋雲滅
沒樓中見哀勞枕畔聞南來復北去無計得隨君
甲寅十二月四日出鎮陽寄宰魯伯
滹水曉光動㶚橋詩境同衝寒騎瘦馬認影識衰翁長
岸風聲外孤城雪意中回頭歌笑處凄絶意何窮
讀書山月夕
層崖多古木細路深莓苔柴門開曉日雲際青山來静
中有真趣孤賞何悠哉
西園
西園老樹搖清秋畫船載酒方華遊登山臨水祛煩憂
物色無端生暮愁百年此地㫋車發易水迢迢雁行沒
梁門回望繡成堆滿面黃沙哭燕月熒熒一炬殊可憐
膏血更變為灰烟富貴巳經春夢後典刑猶見靖康前
當時三山初奏功三山宫闕雲錦重璧月瓊枝春色裏
畫欄桂樹雨聲中秋山秋水今猶昔漠漠荒煙送斜日
銅人擕出露槃來人生無情淚沾臆麗川亭上看年芳
更為清歌盡此觴千古是非同一笑寧湏作賦擬阿房
送張君美往南中
南朝辭臣北朝客棲遲零落無顔色陽平城邊握君子
不似銅駞洛陽陌去年春風吹雁迴今年雁逐秋風來
春風秋風雁聲裏行人日暮心悠哉長江大浪金山下
吳兒舟船疾于馬西湖十月賞風煙想得新詩更瀟灑
過晉陽故城書事
惠遠祠前晉溪水翠葉銀花清見底水上西山如卧屏
鬱鬱蒼蒼三百里中原北門形勢雄想見城闕雲煙中
望川亭上閱今古但有麥浪搖春風君不見繫舟山頭
龍角秃白塔一摧城覆没薛王出降民不降屋瓦亂飛
如箭鏃汾流决入大夏門府治移著唐明村只從巨屏
失光彩河洛幾度風煙昏東闕蒼龍西玉虎金省觚稜
上雲雨不論民居與官府仙佛所廬餘百所鬼役天財
千萬古爭教一炬成焦土至今父老哭向天死恨河南
往來苦南人鬼巫好機祥萬夫畚鍤開連岡官街十字
改丁字釘破并州渠亦亡幾時却到承平了重看官家
築晉陽
雲巖
觀州倅武伯英崞縣人少日舉進士有詩名其賦剪
燭刀有啼殘瘦玉蘭心吐蹴落春紅燕尾香之句甚
為時軰所稱家故饒財第宅園亭為河東之冠貯書
有萬卷樓嘉花珍果悉自他州移植為人多伎巧山
水雜畫斵琴和墨皆極其工嘗得宣和湖石一窽竅
穿漏殆若神劖鬼鑿炷香其下則煙氣四起散布槃
水上濃澹霏拂有煙江疊嶂之韻吾鄉衣冠家法書
名畫及蔵書之多亦有伯英相上下者伯英獨恃寶
石以擅奇汾晉間耳興定末伯英殁于關中楊戶部
叔玉購石得之壬辰圍城中以示余且命作詩危急
存亡之際不暇及也乙已冬十一月來東平過聖與
張君之新軒而此石在焉聖與名之曰雲巖余問石
所從來聖與言夏津王帥得之汴梁泥塗中而以見
貽余因歎一物之微經歴世變遷徙南北乃復為
好事者之所寶玩似不偶然乃為詩道其故聖與
三世相家以文章名海内其才情風調不减前世
賀東山晏叔原故卒章以蕭閑明秀峰故事屬之
壺中九華玉孱顔紫烟著水往復還小窗虚明澹相對
不數漢宫銅博山會稽禹穴深無底寶石偷來定山鬼
一堆寒碧殊不凡滿谷春雲更堪喜阿欣秀發見眉宇
小杜才情淪骨髓摩挲不作几上看繚白紆青便千里
渾沌日鑿餘空嵌漏天蒸濕饒風嵐世外元無種香國
海南真有補陀巖觀州愛玩頻湔祓民部平生幾薰沭
藏舟夜壑未厭深竟作新軒坐中物一天星月入金樽
翠射娉婷自有人只欠宣和鄭先覺為君留寫五湖真
鹿泉新居
土門西邊井陘渡野日荒荒下汀樹榆關石嶺都幾程
客夢往往迷歸路塵埃風雨半生過儘着筋骸支世故
寧州假館又两年未保東來不西去山城百家家有山
覿面呈山誰一顧賣書買得吕氏園不謂全山舉相付
圯崖老作土灰色擁腫形模一夸父娟娟正有小娥嵋
却立不容親杖屨就中抱犢尤峭拔望見韓山即攀附
韓王砦頭四望闊全趙米如纔數聚眼中麾蓋天上來
泜水鼓旗紛偃仆漢家威靈萬萬古石子連岡猶虎距
夏秋衆壑會鹿泉浩浩湍聲瀉餘怒西南諸峰不知數
蕩海鯤鱷尻背露霏烟空翠有無中百態隂晴變朝暮
靈巖龍泉曾一到獨欠封龍展衰步學仙不愛徐童花
李相書龕心所慕生平懷抱向山盡老氣崔嵬如有助
巖居枯寂朝市喧喧寂兩間差有趣得行固願留不惡
流坎且當隨所遇何曾萬錢寧用許方丈有山容下筯
管城初無食肉相黃帽非供折腰具明年高築野史亭
天巳安排看山處多慙不及謝宣城標出敬亭天一柱
汎舟大明湖(待杜子不至)
長白山前繡江水展放荷花三十里看山水底山更佳
一堆蒼煙收不起山從陽㐀西來青一灣天公擲下半
玉環大明湖上一杯酒昨日繡江眉睫間晚凉一棹東
城渡水暗荷深若無路江妃不惜水芝香狼籍秋風與
秋露蘭襟鬱鬱散芳澤羅襪盈盈見微步晚晴一賦畫
不成枉着風標誇白鷺我時驂鸞追散仙但見金支翠
蕤相後先眼花耳熱不稱意高唱吳歌叩兩舷唤取樊
川搖醉筆風流聊與付他年
食榆莢
露葵滑寒羊蕨羶春榆作莢絶可憐榆令人瞑何暇計
田舍年例湏濃煎簫聲吹暖賣餳天家人鑽火分青煙
長鈎矮藍走童穉頃刻綠萍堆滿前炊飯雲子白剪韭
青玉圓一杯香美薦新味何必烹龍炮鳳誇肥鮮鼠肝
蟲臂萬化途神竒腐朽相推遷夢中鸜鵒亦大樂隨意
飲啄真飛仙先生捫腹一莞然此日何功食萬錢
天門引
秦王深居不得近從破衡成欲誰信白頭遊客困咸陽
憔悴黃金百斤盡海中仙人黃鵠舉大笑人間争腐鼠
丈夫何意作蘇秦六印才堪詫兒女古來多為虛名老
不見阿房淨如掃千年虎豹守天門一日牛羊卧秋草
秋風怨
碧瓦高梧響疎雨坐倚薰籠時獨語守宫一着死生休
狗走雞飛莫為女雲間簫鼓夜厭厭禁漏誰將海水添
一春門外羊車過又見秋風拂翠簾總把丹青怨延夀
不知猶有竹枝鹽
隋故宫行
渭川楊柳先得春二月鶯啼百囀新長春宫中千樹錦
暖日晴雲思煞人君王半醉唱吳歌絳仙起舞嚬翠蛾
吳兒謾說曾行樂三十六宮能幾多千秋萬古金銀闕
海沒三山一毫髮繁華夢覺人不知留得寒螿泣秋月
望歸吟
塞雲一抹平如截塞草離離卧榆葉長城窟深戰骨寒
萬古牛羊飲冤血少年錦帶佩吳鈎獨騎疋馬覓封侯
去時只道從軍樂不道關山空白頭北風吹沙雜飛雪
弓絃有聲凍欲折寒夜昨夜洛陽來腸斷空閨搗秋月
年年歲歲望還家此日歸期轉未涯誰與南州問消息
幾時重拜李輕車
九月七日夢中作詩續以末後一句
桃花紅深李花白昨日成團今日折歌聲滿耳何處來
楊柳青旗洛陽陌拊君背握君手朝鐘暮鼓無了期世
事于人竟何有青青鏡中髮忽忽成白首六國印何如
負郭一頃田千載名不及即時一杯酒
世宗御書田不伐望月婆羅門引先得楚字韻
瑤光樓前按歌舞桂樹秋香月三五白頭誰觧記開元
四海歡聲沸簫鼓兩都秋色皆喬木三月阿房已焦土
天上亦有别離情可是田郎心獨苦承平舊物霓裳譜
寳氣暉暉映千古銀橋望極竟不歸滅沒燕鴻下平楚
贈别孫德謙
津橋垂楊雪花白挽斷春衫苦留客西湖一雨春意濃
絶似銅駝洛陽陌湖亭轟醉卧春風到手金杯不放空
鵲山一帶傷心碧羡殺孫郎馬首東
王右丞雪霽捕魚圖
江雲滉滉隂晴半沙雪離離點江岸畫中不信有天機
細向樹林枯處看漁浦移家媿未能扁舟蕭散亦何曾
白頭歲月黃塵底笑殺高人王右丞
過劉子中新居
鄆州城隅兩茅屋市聲喧喧自幽獨春風吹盡山杏花
只有青青一叢竹先生愛畫如惜玉練鵲翔鸞餘百軸
大兒跟蹡挾書歸土銼疎烟纔一粥微官枉負半生閒
也着區區簿領間何時却與溪南老紫蓋山前共往還
湘夫人詠
木蘭芙蓉滿芳洲白雲飛來北渚遊千秋萬歲帝鄉遠
雲來雲去空悠悠秋風秋月沅江渡波上寒煙引輕素
九疑山高猿夜啼竹枝無語堕殘露
覓神霄道士古銅爵
雷章著土紛朱碧秋菌春蒲人不識若非儀狄墓中來
應自杜康祠下得古人我得酒之傳摸索飲器流饞涎
苟非其物吾何取他日酬君九府錢
贈休糧張練師
金砂霧散風雨疾點點黃金鑄秋橘中林宴坐人不知
野鹿啣花蜂課蜜富兒盤饌羅羶葷擾擾飛蠅復聚蚊
見說西山好薇蕨一枝青竹願隨君
高門關
高門關頭霜樹老細路千山萬山繞亂餘村落不見人
霰雪霏霏暗清曉莘川有里如掌平閒田滿眼人得耕
山中樹蓺亦不惡誰遣多田知姓名許李申楊竟何得
只今惟有石灘聲
歸舟怨
渡頭楊柳青復青閨中少婦動離情只從問得狂夫處
夜夜夢到洛陽城城南吹櫓聲北雁鳴嚶嚶江流望不
極相思春草生
春日
里社春盤巧欲争裁紅暈碧助春情忽驚此日仍為客
却想當年似隔生貧裏虀鹽憐節物亂來歌吹失歡聲
南舟剰有還鄉伴戎馬何時道路清
野菊座主閑閑公命作
柴桑人去已千年細菊斑斑也自圓共愛鮮明照秋色
争教狼籍卧疎煙荒畦斷壠新霜後瘦蝶寒螿晚景前
只恐春叢笑遲暮題詩端為發幽妍
葉縣雨中
春旱連延入麥秋今朝一雨散千憂龍公有力廻枯槁
客子何心歎滯留多稼即看連楚澤歸雲應亦到崧丘
兵塵浩蕩乾坤滿未厭明河拂地流
留别仲澤
避俗無機日見侵推貧不去巧相尋半生與世未嘗合
前日入山惟不深綠水紅蓮慚大府清泉白石識初心
相思命駕非君事能寄詩來或賞音
寄楊飛卿
客夢悠悠信轉蓬竹牀高卧動晨鐘西風白髮三千丈
故國青山一萬重沙水有情留過雁乾坤多事泣秋蟲
三間老屋知何處慚愧雲間陸士龍
㶏亭同麻知幾賦
零落棲遲復此遊一樽聊得散羈愁天圍平野莽無際
水遶孤城間不流柳意漸廻淮浦煖雁聲仍帶塞門秋
登高望遠令人起欲買煙波無釣舟
五月十一日樗軒老忌辰追懷
遺後交情老更傷每逢哀日倍難忘神光何處埋泉壤
落月無言滿屋梁秘閣圖書疑外府謝家蘭玉記諸郎
靈均謾倚騷經在宗國河山半夕陽
寄劉繼先
清霜茅屋耿無眠坐憶分擕一慨然楚客登臨動歸興
謝公哀樂感中年凄凉古驛人煙外迤邐荒山雪意邊
千樹春風水楊柳待君同繫晉溪船
惠崇蘆雁
江湖牢落太愁人同是天涯萬里身不似畫屏金孔雀
離離花影淡生春
早起
北舍南隣獨樂聲裌衣晨起覺秋清豆田待熟朝朝雨
喚殺雙鳩不肯晴
納凉張氏庄
小橋深竹午風便一道垂楊帶亂蝉山下行人遮日去
却從茅屋問瓜田
梁縣道中
青山簇簇樹重重人在春雲浩蕩中也是杏花無意况
一枝臨水卧殘紅
長夀山居元夕
微茫燈火共荒村黃葉漫山雪擁門三十九年何限事
只留孤影伴黃昏
夢中作
春泥滑滑滿春山慚愧幽禽唤客還安得便乘雙翼去
綠隂清晝伴君閒
濟南雜詩
砍來官樹午隂輕湖畔遊人怕晩晴一夜靈泉菴上宿
四山風露覺秋生
寄史同年
情話通宵慰别離殷勤釀酒趁花期沁南只道梅花早
猶較歸程十日遲
為衍聖孔公題張公佐湘江春早圖
黃陵祠下雨如繩老筆題詩想舊曾今日圖間見晴景
依然愁絶夜船燈
發南樓度雁門關
雞鳴未動發南樓澗水隨人向北流欲望讀書山遠近
雁門關上懶回頭
稜磳石磴倚高梯穹谷無人綠樹齊總為古來征戍苦
宿雲常傍塞垣低
岳山道中
野禾成穗石田黃山木無風雨氣凉流水平岡儘堪畫
數家村落更斜陽
雪岸鳴&KR0008;
離離殘雪點荒叢更着幽禽惨淡中笑殺畫簾雙燕子
秋千紅索海棠風
風柳鳴蝉
輕明雙翼曉風前一曲哀筝續斷絃移向别枝誰畫得
只留殘響客愁邊
石倉歴代詩選卷二百三十一
