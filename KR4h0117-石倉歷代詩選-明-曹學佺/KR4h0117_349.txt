石倉歴代詩選卷三百五十
明曹學佺編
明詩初集七十
曾棨(字子啓永豐人)
北斗篇
昔我住江南有斗維北懸及兹正幽薊如在北斗邊地
理雖異域象緯寧有遷感此夜無寤起行望青天仰視
北斗光珠璣燦相聯伊誰柄斯揭從容居帝前元氣妙
斟酌調和不容偏四時皆順序萬物安自然躊躇風露
下中情曷由宣天道本幽默誰能問穹玄
凉風篇
凉風日夕至商候凄以清逶迤起原陸散漫薄簷楹噫
氣忽奮激呼吸相鬭爭捲地瀉奔濤撼空轟怒霆如馳
昆陽騎若潰淮淝兵雲霧為之晦山岳若就傾豈伊長
養節遂與肅殺并草木自黃落鴻雁復南征顧兹動植
微感觸如有情起坐待明月援琴寫秋聲
癸巳三月十三日扈從之北京舟發石城門外
賦呈同行諸公
石城天設險虎踞壯皇州策馬出都城駕言從豫遊萬
乘宿嚴駕先期戒行舟龍驤載圖籍虎士羅戈矛日出
簫鼓鳴中流發棹謳兩京何巍巍山川鬱相繆陜雲邁
炎漢洛下嫓成周龍飛符景運龜食叶神謀煌煌萬世
業寶歷承天休顧慚樗散姿厠跡英俊流獻替諒無補
愧兹恩寵優鳴鑾濟汾水聯珮上瀛洲永言葵藿心庶
以揚徽猷
三月二十日舟次開河同胡祭酒鄒侍講登岸
散步長林曠野中桑麻蓊然因至田家各賦
一詩而去
芳晨靄新霽弭楫長河曲睠兹丘園趣褰裳涉平陸郊
原渺空曠佇望舒遠目村中夜來雨土脉膏且沃茆廬
雞犬靜日出煙樹綠牛羊放平野隔水見樵牧麥凉雉
初雊桑突蠶已浴老農多歡顔生事亦云足偶兹一留
憩幽境愜所欲僕夫戒前征迤邐出林麓緬懷塵外蹤
於焉恣遊矚
冬日扈從還南京隨駕出麗正門馬上作
朝隨六龍駕遠别黃金臺萬乘出都門旭日淨浮埃翠
華正飛揚玉輦從天回羽林列猛士夾道馳雲雷回首
望玉京城闕何壯哉海水向東流西山鬱崔嵬上有五
色雲垂輝映蓬萊壯遊愜周覽欲去仍遲回策馬天仗
間宿昔長追陪古來詞翰臣豈但鄒與枚至今百世下
聲譽揚九垓
車駕北征送右諭德金公扈從
煙雲慘淡邊城黑鐵騎憑陵在東北天兵帶甲八十萬
百里長驅如霹靂平邊下詔親出征二月龍輿發北京
東風關塞旌旗影落日沙場鼙鼓聲知君文彩金門宴
扈從恩榮總堪羡龍泉寶帶黑貂裘虎帳雕弓白羽箭
帳前獻俘報捷歸帳中草檄筆若飛狼煙乍起雪載路
羌笛横吹霜滿衣彗星夜墜氣蕭索席捲穹廬空大漠
横行絶域拓封疆直過窮荒收部落歸來意氣擅才雄
凱歌先進明光宫豈知折衝在帷幄世上空聞衞霍功
送兄復先還戍遼東
從兄少小辭鄉縣二十五年纔一見只今已是四十餘
平生涉歴艱難遍憶初伯父送兄行千里拏舟同入京
長安道上不忍别臨岐忍泣仍吞聲别來幾時伯父死
舊業盡遺與二姊大姊有家二姊亡一門骨肉今能幾
兄早從軍多苦辛漂泊天涯惟此身拜迎折腰事官長
顧盻回頭無室人去時同行多隊伍逃亡強半丁男補
十歲邊頭始問婚有子讀書今十五營中無事但耕鉏
輸官豈復求贏餘地寬買牛多種粟路遠念家難寄書
弟來北京己二載東去關山近遼海都門邂逅不相識
鄉音盡變顔容改塞上風沙凋敝裘說着故園雙淚流
挑燈細論征戍苦酌酒暫消離别愁匆匆相見何曾久
明日官橋又分手朔雪還連玉塞雲東風未發金臺柳
莫言碌碌軍籍中丈夫詎肯悲途窮不見汾陽起微賤
唐史猶傳第一功
天廐神馬歌
天廐名馬不易得鳳臆龍鬐秋兔色圉官厮養十載餘
云昔來自朝鮮國想當此馬初生時蛟龍降精雷雨垂
房星夜墜水盡赤雲霧下繞靈風吹雄姿逸態真神駿
腕健蹄高雙耳峻目光夾鏡烱方瞳汗血流珠膩紅暈
朝鮮得此不敢騎覆以黃氊獻赤墀廼知天廐盡龍種
如此萬疋皆權奇今晨鞲出迥殊絶扈從鑾輿自超越
朝趨遠蹴交河冰夕秣驕嘶薊城月君不見驊騮驌驦
古亦多老不一試將奈何駑駘無力枉蹀躞俗馬有肉
空嵯峨平生憐爾獨遭遇繡勒金鞍照瓊署相期慎保
不凡姿萬里長隨六龍馭
寒夜曲
銅山泣露宫虬咽魚鑰金寒烱微月十二樓臺凝夜光
青娥踏天作飛雪鮫人鑿冰出海底海闊冰堅愁墜指
風刀剪斷朔雲飛萬戸沈沈一泓水貂裘無煖紅燭滅
八尺青綾已如鐵蘭麝香銷冷畫屏夢破秦樓肌玉裂
龍鱗差差溝水繞銀牀無聲金井悄睥睨鴉啼曙色分
起聽瓊籖報天曉
銅爵瓦硯歌(臨江郡守得銅爵瓦硯以遺中舍吳君仲平吳君邀予賦之)
征西將軍蓋世雄睥睨漢鼎驕成功建安天子在掌握
車駕又徙轘轅東策勲定爵分茆土赤舄煌煌輝衮黼
鑄成銅爵起高臺繡戶珠房貯歌舞繁絃急管鳴未終
葛汁啖盡金樽空分香賣履恩愛畢西陵落日生悲風
三方鼎峙霸圖熄玉輦金輿已陳迹冷雨寒煙滿鄴中
惟見銅駞卧荆棘誰憐地老天亦荒宫瓦散落猶深藏
千年劫火煉不化至今出土生輝光草根纏繞苔蘚蝕
鄴中野人初未識臨江太守欣得之此物不應同瓦礫
殷勤拂拭重磨礲制作豈讓端州工鳳池先生真好古
寶此乃與瓊瑰同先生自昔稱才俊忽見珍奇豁方寸
龍香麝臍益光妍玉質金輝發清潤翻思淪埋塵土鄉
此日還登君子堂奇姿曾識奸雄面清翫宜親翰墨場
君不見漢家諸陵在荒野玉魚金盌無遺者早悟愚民
盗一坏不如燒作鴛鴦瓦
陳員外奉使西域周寺副席中道别長句
漢家郎官頭未白扈從初為兩京客忽逢天邊五色書
萬里翩翩向西域腰間寶劍七星文連旌大旆何繽紛
解鞍夜卧營中月攬轡朝看隴上雲黃沙斷磧千迴轉
玉關漸近長安遠輪臺霜重角聲寒蒲海風高弓力軟
兹行騎從歴諸蕃氊帳依微絶漠間殘煙古樹羌夷聚
遠火荒原獵騎還蕃酋出迎通漢語穹廬蒲萄酒如乳
舞女爭呈于闐粧歌辭盡協龜兹譜當筵半醉看吳鈎
上馬便着金貂裘山川遥認月支窟部落能知博望侯
草上風沙亂騷屑邊頭日暮悲笳咽行窮天盡始回轅
坐對雪深還仗節歸來雜遝宛馬羣立談可以收奇勲
却笑古來征戰苦邊人空說李將軍
薊門老婦行
薊門老婦歌且行一曲斷腸多苦聲時時掩面向人泣
泣罷從前道姓名自言少小顔如玉金縷羅襦鬭粧束
先朝丞相重清歌教得新翻太平曲雕房繡闥高嵯峨
五侯七貴時經過就中豔色自無數俛首低鬟聽我歌
行雲斷絶梁塵起滿座停杯驚且喜當筵一擲千黃金
翻惡管絃徒聒耳只言歡樂度青春不識人間賤與貧
向來風景一朝異翠鈿散落隨埃塵况今衰老轉蕭索
惟有茆廬傍西郭閒來還唱舊時歌不覺一聲雙淚落
人生豈得長少年一貧一賤皆自然銅山鑄錢終餓死
古往今來何足憐
姚少師所藏八駿圖歌
周家八駿如飛電夙昔傳聞今所見銳耳雙分秋竹批
拳毛一片桃花旋肉騣疊聳高崔嵬權奇如此真龍媒
霜蹄試踏層冰裂駿馬欲掉長颷迴瑶池宴罷歸來早
絡月羈金照京鎬紫鞚飛時逐落花雕鞍解處眠芳草
由來駿骨健且馴弄影驕嘶不動塵有時渴飲天津水
五花照見波粼粼圉官騎來難久駐飲向春流最深處
珠銜寶勒不敢疎直恐飛騰化龍去古來善畫韋與韓
此畫豈同凡馬看人間造次不可得苜蓿秋深煙雨寒
酒壚行
東家酒壚大道中百尺酒旗垂裊風少年兩姬何窈窕
當壚一笑顔花紅道傍過者頻回首駐馬停車便呼酒
壚頭酒薄渾不知笑勸相歡坐來久西家酒壚相向開
盈盤綺饌連金罍門前寂莫少行跡階面夜雨生青苔
由來酒徒多重色愛此紅顔在壚側暫時過眼寧盡歡
囊中有錢應不惜誰將此意報西隣坐中無客且莫嗔
東隣兩姬一朝去門前亦無呼酒人
邯鄲曲
邯鄲女兒貌如花手綰雙鬟盤作鴉窄襟小袖巧粧束
畫得秀娥雙黛綠娉娉嫋嫋十五餘自矜驕態誰得如
春眠不穩翠衾薄起向東風惜花落誰家寶帶繡鴛鴦
何處金屏開孔雀邯鄲城中多貴游投金寘璧紛相求
父憐母惜嫁時早比目連枝願終好芙蓉帳深紅錦幔
烹犢炮羊列華饌生來不識機杼聲身上羅襦幾回換
翻憐隣女嫁田家朝出採桑暮織麻年年辛苦事織作
嫁時衣裳老還着
題楊諭德所藏王孟瑞瀟湘萬竹圖
王郎畫竹何神奇落筆便覺清風吹蛟龍怒奔雷雨泣
滄溟倒捲雲淋漓有時氣酣索紙筆兔起鶻落誰能測
縱横滿眼金錯刀四座陰森冰雪色九疑峰高青入天
洞庭水與三江連霓旗翠羽半明滅至今遥拂蒼梧煙
玉堂之居迥蕭爽誰與此君同一賞關西美人襟抱清
對此翛然絶塵想我亦平生愛竹流乘興欲作瀟湘遊
何時汎舟弄明月推蓬却聽江南秋
樓山風木圖為山西僉憲余丈題
樓山有木風亂鳴南枝北枝多悲聲蕭颼乍疑崖籟發
洶湧忽訝波濤驚知君先墳在山麓忍聽墳頭風撼木
秋聲動地心欲摧夕響穿林淚盈掬翻思昔日奉慈親
甘旨未備家長貧只今得祿親已逝雖欲養志無由伸
繡衣驄馬外臺客光華滿路何輝赫寫得樓山風木圖
一度摩挲一凄惻看圖有盡意不窮樓山有木木有風
斯木可伐風可息惟有孝念無時終
車遥遥
車遥遥向何去耳邊猶聞聲轔轔望盡飛塵不知處妾
獨在空閨顰蛾對青春惟有一寸心萬里隨車輪願君
到家後車輪生四角不願歸時金滿堂君早歸家貧亦
樂
過劉伶宅
舊宅無人住荒墟有路岐一生渾是醉萬古復何悲白
髮銜杯處青山荷插時最憐獨醒者高塜亦纍纍
望岳
昔誦少陵詩今觀岱岳奇青連齊魯迥勢壓華嵩危雲
霧通三島乾坤繞四陲何時上高頂細讀漢唐碑
庚寅元夕午門侍宴觀燈
紫禁疏魚鑰彤庭結綺樓星河臨太液歌吹繞皇州皓
月明仙仗華燈映綵旒清時多樂事長得奉宸遊
二十一日發汶上馬驚失墜損傷有旨留濟寧
療病水路回京寓宿城東鐵塔寺消悶賦此
錄謝王蔣二太守明會上人
因病辭天仗行尋寶殿開六龍扶輦去五馬駕車來落
井多因酒沿流欲度杯承恩方療疾候吏為相催
其二
寂歴孤城外高樓戍鼓鳴葉聲霜後落鵲影鏡中行一
榻禪房靜孤燈客思清疎鐘一百八猶似上陽聲
淮南舟中
遠戍雞聲曉遥堤柳色濃斷雲京口樹殘月廣陵鐘簫
鼓官船發圖書御寶封朝臣多扈從冠佩日相逢
舟中雜興和王修撰時彦韻
野迥霏微靄川長澹落暉犢馴浮水過鷗狎近人飛暝
色迎官舫春寒到客衣時看林下叟荷篠月中歸
贈周崇晉省兄還家
新歲歸心切南船促去程誰憐風雨夜偏感弟兄情淑
景催鶯語離愁逐雁聲到家池草綠春夢幾回驚
維揚懷古和胡祭酒韻
廣陵城裏昔繁華煬帝行宫接紫霞玉樹歌殘猶有調
錦帆歸去已無家樓臺處處惟荒草風雨年年自落花
古往今來多少恨只將哀怨付啼鴉
中秋宴集
乘月歸來散玉珂又驚佳節客中過清光初上金鑾殿
素影先澄太液波萬里關河秋氣迥九秋風露夜凉多
廣寒有路知天近曾聽霓裳第一歌
同襄城伯李公被命先還南京舟中奉簡
曾于玉帳識先公此日乘舟李郭同兩葉金貂承雨露
三秋畫鷁駕天風謝玄瞻氣堪摧敵班勇軍聲屢破戎
自是將門多俊傑坐談韜略滿胸中
喜蕭時中狀元及第
繡衮曾掄寶殿魁廬陵文運喜初回九重天上承恩渥
八十人中識俊才蠧簡幾年窺夜雪龍門一日動春雷
行人若向青原望定有虹光燭上台
送道士歸桃源
霞佩何年别翠岑迢迢歸路武陵深種來白石皆成玉
煉就丹砂已化金陰洞靈符應尚在仙房瑞簡得重尋
桃花紅徧無人到風滿衣裳露滿簪
遊崇真萬壽宫因訪葛太常
崇真宫闕禁城東舊住真人向此中鳳去緱山虚夜月
鶴歸華表怨秋風飛花入戸丹房靜古木垂蘿碧殿空
此處忽逢勾漏令將因暇日問參同
螢
輝輝無熖復無煙腐草逢秋火獨然金井露寒光不滅
畫簾風靜影頻穿隋皇苑裏明珠翠車胤囊中映簡編
何事却驚羅扇撲夜凉飛過玉階前
殿試罷
曉開三殿降絲綸衮冕臨軒策小臣紅燭影催金闕曙
紫霞香泛玉壺春雲霄九萬扶搖近禮樂三千制作新
淺薄未能宣聖德祗歌棫樸播皇仁
鶴骨笛
華表雲歸蜕獨留裁成玉管韻悠悠數聲弄罷青田曉
一曲吹殘赤壁秋律吕乍調驚羽化宫商遥度想仙遊
揚州去後知音少且共桓伊更倚樓
謁文丞相廟
國事艱危屬秉鈞平生慷慨竟捐身百年社稷歸元土
萬古祠堂表宋臣已見高名垂宇宙遠瞻遺像肅冠紳
當時碧血生芳草留得清芬歲歲春
蓮花燈次胡庶子韻
綘蠟爭燒夜景新芙蕖何事獨先春恍疑金炬初歸院
不借清漣已絶塵光映若耶溪上女影隨太華井頭人
若教真可浮波去太乙乘舟便脱巾
車駕渡江
朱旗畫戟擁隄沙錦纜牙檣照浪花佳氣迥浮江北樹
曉光初絢海東霞雲中鸞鳳扶雕輦水底魚龍識翠華
不用臨流羡天塹祗今四海盡為家
扈從幸天壽山
祥雲五彩護長陵地志深符郭璞經千澗盡通滄海白
諸峰遥入薊門青星臨仙仗知天近雲擁鸞輿識地靈
此處經營時駐輦幾回清蹕到岩扃
得周編修書兼柬兩京諸同年
别離易久覺情疎旅舍幽閒歎索居遠客每勞千里夢
故人初寄一行書滿城山色晴雲外近海潮聲過雨餘
禁裏昔年同學者班揚文字竟何如
同李允周司諫遊天界寺和鄒侍講韻
獨愛山居在上方深幽渾似遠公房客留丈室同揮麈
僧飯胡麻獨據牀貝葉經翻頻說偈蓮花漏滴靜焚香
何時更約携琴去閒對青松坐晩凉
冬日扈從獵龍山同遊牛首山佛窟寺和胡學
士韻
數聲清磬遠微微始覺塵蹤到此稀僧向定時聞葉落
客從遊處見雲歸佛居華藏那營窟心會真乘即悟機
賜得宫袍新製錦未應還羡五銖衣
奉和胡祭酒雪竹之作
雪深庭竹曙光寒覆葉凝梢凍不乾清響入林搖玉珮
素花飄徑點琅玕未須鶴氅扶笻去已勝龍沙仗節看
莫向樽前栽玉笛梅花吹落滿長安
燭
曾于鴻寶識神方長送清輝入洞房心到成灰辭綺席
花如吐豔妬紅粧畫屏掩月兼秋冷紫陌朝天襍曙光
幾度似應憐遠别向人深夜淚成行
胡祭酒宅飲蒲萄酒席上作
蒲萄新釀出凉州對此還思博望侯馬乳香分銀甕暖
驪珠光瀉玉壺秋綺筵夜醉頻燒燭錦帳春生罷擁裘
翻笑老農耕作苦年年種秫滿西疇
瓊島春雲
自是蓬萊第一峯彩雲千疊映芙蓉隔窗暝鎖花枝濕
繞殿晴添柳色濃影度仙巖常帶雨光浮御苑盡成龍
絪緼不獨隨天仗更共祥煙護九重
西山雪霽
岧嶤遠岫倚蒼冥積素纔消擁畫屏雲影高連千嶂白
日華光映數峯青林藏玉氣樵人識冰雜流泉野客聽
正欲登臨窮絶巘餘寒猶恐在巖扄
南浦飛雲
悠悠片影楚江涯漠漠輕陰傍釣家乍逐渚煙籠草色
還隨灘月隠蘆花風吹暝靄收殘雨日絢晴暉帶落霞
幾度雁歸迷宿處數聲嘹唳隔寒沙
徐亭煙樹
東湖老樹拂晴雲樹裏空亭識聘君鶯囀綠陰初過雨
鴉啼凉影半斜曛誰懸木榻延高士空致生芻弔古墳
千載高風遺像在令人俛仰挹清芬
灌嬰城
章江南面有荒城千載猶傳漢將名狐宿斷垣春草合
鴉啼古堞暮煙生風雲暗想精靈聚茆土長垂竹帛榮
獨有離離霜後樹還如赤幟繞行營
繩金塔
地藏舍利隠金繩百尺浮屠試一憑雲裏高標驚過客
月中孤影伴殘僧風傳鈴鐸和朝梵星繞闌干雜夜燈
向夕始知臨眺久蒼蒼煙樹入鍾陵
浴仙池
不向瑶池醉錦筵却從下界戲清漣冰壺影浸芙蓉露
玉鏡香㴠翡翠煙白鶴已隨仙骨化青娥長得世人憐
春來水面浮萍發猶似靈風墜翠鈿
五月六日賜觀西湖
玉珂龍影出長楸詔許西湖攬轡遊雲氣連山常帶雨
風聲度壑迥疑秋樹含飛翠沾衣濕泉作垂虹遶澗流
中使淹留歸向晩水紋輕漾采蓮舟
送胡直方下第南歸
百戰詞場白髮生詞華五色世空驚貧來馮諼空彈鋏
歸去劉蕡久擅名柳外煙深籠馬色花邊日暖度鶯聲
青雲浩蕩非難遇天遣奇才獨晩成
正旦後送兵部尚書趙公還鎮
總戎司馬舊春官坐鎮邊陲衆自安雙闕朝元瞻斧扆
六州行部駐雕鞍履聲暫待金門漏旆影還衝玉塞寒
明到關城多暇日好將佳句寄朝端
送兵部尚書陳公叔遠鎮交阯
南交獻凱正論功司馬新除寵眷隆三受虎符參閫外
兩持龍節鎮蠻中蕭何經國曾供餉裴度臨邊暫總戎
已喜夷人歸版籍伏波銅柱謾爭雄
東華門内新館初成入直有作
東華樓觀鬱岧嶤高閣新成抗碧霄秘府圖書金作匱
御溝流水玉為橋草分翠色承殷輅鳥哢歌聲和舜韶
愧直幾回清坐久隔簾時有御香飄
禁中對雪
禁城飛雪向嚴冬積素凝華絢九重内苑蘢葱璚作樹
西山崷崪玉為峰光連紫陌迷朝騎色晃彤樓促曉鐘
欲向豐年歌此曲郢中詞客可能容
送陳司封使哈里
旌旆翩翩拂曉霞遠傳天語度流沙據鞍馬援心猶壯
投筆班超髮未華路出玉關朝仗節水通銀漢夜乘槎
西行正值蒲萄熟醉卧凉州第幾家
送羅貴赴南陽推官
早辭丹陛出承明捧檄爭傳佐郡榮高柳青煙隋苑路
荒村白水漢鄉名心持三尺無冤獄德被羣黎有頌聲
郭外行春頻借問卧龍遺業與誰耕
項羽廟
百戰休論蓋世功鴻門終宴伯圖空虞歌慷慨孤燈下
楚業銷沈一炬中露濕古墻秋蘚碧霜含老樹夕陽紅
英魂若到彭城路忍聽高臺唱大風
秋日扈從獵龍山遊牛山佛窟寺和胡學士韻
古鼎沈煙一縷微紺園寶地世塵稀風簷鳥避鈴聲過
石洞龍隨雨氣歸閒對佛燈知幻影偶聞僧語識禪機
祗因坐久天香度無數雲花亂點衣
海子橋
綠海遥通一水長滄波深處石為梁平鋪碧甃連馳道
倒瀉銀河入苑墻晴綠乍添垂柳色春流時泛落花香
微茫迥隔蓬萊島不放飛塵入建章
春思
鶯啼燕語畫樓東麗日輕雲護綺櫳香篆暖飄煙縷碧
花房晴滴露珠紅纏綿客思王孫草搖蕩春光少女風
暗想多情催落絮時時飛入翠簾中
已亥除夜作
年年客裏逢除夕此夕金臺歲又除爆竹屢喧清坐久
梅花初獻半酣餘春回薊北看新歷家在江南憶遠書
奏賦末能叨扈蹕獨憐多病似相如
居庸疊翠
重關深鎖白雲收天際諸峰黛色流北枕龍沙通絶漠
南臨鳳闕壯神州煙生睥睨千巖曉露濕芙蓉萬壑秋
王氣自應成五色龍雲長傍日邊浮
章江曉渡
月落西山欲曙天渡頭人語古城邊鐘聲杳靄臨江戍
帆影參差隔浦船幾處蘼蕪深夕露萬家楊柳嚲晴煙
年年過客頻來往誰向東流歎逝川
投書渚
爭傳皂蓋赴洪州錦字泥緘託去舟懶與世人通契闊
任隨流水自沈浮萬金杳杳淪波底一棹翩翩出石頭
却笑空函猶自達當時誰作置書郵
澹臺墓
聞道南遊竟不回城門題字有澹臺楚鄉耆舊留遺跡
魯國衣冠識俊才廟貌千年存爼豆旅墳三尺翳蒿萊
斬蛟毁璧真奇事青簡流傳莫謾猜
葛仙壇
片石空餘斷蘚青何年飛佩入蒼冥巖前花發春長在
澗底泉流洞不扄寶鼎紅光藏秘藥玉林龍氣護仙經
懸知此地修真者時掃寒雲夜禮星
美安州知州劉孟雍借掌龍谿
拜命曾聞領一州邑民今喜寇恂留楓宸候曉雙鳬去
花縣行春五馬遊山郭煙嵐長滿市海天風雨迥疑秋
懸知勸課耕桑日處處兒童識故侯
楊州東關和王修撰時彦韻
翠羣紅袖坐調笙一曲嬌歌萬里情二十四橋春水綠
蘭橈隨處傍花行
憶别
一家去住兩關情行李蕭然又出京記得别時寒食後
斷煙殘雨石頭城
酒家
酒幔臨津口壚頭勸客頻雲鬟當暮整别有泊舟人
湖上
儂家湖水上水綠照蛾眉自惜容華好年年怨别離
石倉歴代詩選卷三百五十
