石倉歴代詩選卷五百三
明曹學佺編
明詩次集一百三十七
繆璉
遊羅漢寺
溪南有禪寺此地古來幽未問三生話先尋半日遊山
林紅樹晩池水白蓮秋聊爾題詩句安能占上流
題獅藏精舍和黃文盛先生韻
旁搜遠紹究玄微馬帳高談夜卧遲金鐸聲揚多士化
瑤琴音奏少人知夢回鳳扆長驚遠吟對獅峰屢獻竒
滿眼交遊無限樂相看又過暮春時
送雲塘家兄之任臨高
聞說瓊臺好宦遊休言千里宦途修天門領鐸新承職
闕里辭家不暫留花底離情添别酒馬頭春色壯吟眸
鱣堂擬聽三台兆蚤寄音書置便郵
七夕夜酌别來寄雙峰黃先生
曾記相逢當七夕星河炯炯鵲成橋竹松軒下詩情好
瓜果庭中酒興饒寶篆焚香煙氣裊絳紗籠燭影光搖
别來愁思知多少琪樹西風葉亂飄
贈江夏黃文弼先生和韻二首
神武門前早掛冠爭如先巳卧江干竹窗酒醉春風暖
梅屋詩成夜月寒塵榻久緣徐穉設瑤琴長為子期彈
庸才欲結羣英會猶恐山樊雜蕙蘭
考槃甘許留泉石製錦何須問織縑滿院啼鸎驚着椀
一庭飛絮怕鈎簾玉堂風月心無慕茅舍煙霞志自厭
穆地故人何處是雙峰雲樹幾回瞻
雲塘别墅
獅山山下石泉清鑿得方塘一鑑平水面磨光雲影照
天心沉碧月華明龍魚夜聽風雷化花木春承雨露榮
佳致不同歌舞地藜牀燈火有書聲
送邑庠師劉先生致政歸浮梁
振鐸談經事可誇詞源洶湧浩無涯幽情恐負青山宅
歸興應懷黃菊花寒浦風高先解榻秋江潮上便乘槎
青氊事業休嗟冷苜蓿盤中道味賖
寄雲塘兄海南
曾記臨岐别雁行歲華猶換幾風光瓊山天遠難飛夢
姜被宵寒獨卧霜鱸鱠謾懷垂釣石鱣魚還集講經堂
榮歸林下知何日聊寫封書思渺茫
泮林春意和邑庠師李希賢先生韻
金闕紅雲曉正開除書榮捧八閩來長才已富三冬學
健翼曾冲萬里回夜雨青藜明綘帳春風吟屐印蒼苔
泮林剰得韶光趣池草詩成細品裁
雲霄回首倦飛黃鐸振黌宫聲已揚虛館久懸延士榻
寒氊長坐講經堂杏壇雨洽先生化槐市花期舉子忙
他日功成宜顯擢鏘鏘鸞佩列朝廊
數仞宮牆禮樂區洋洋儒教遍名都溪梅破玉年光換
庭草留芳春意敷酒興每邀花下月詩情多寄柳邊湖
堪誇一代斯文盛洙泗淵源有遠模
寄中山劉先生
迢遞中山碧海東煙波無處下孤篷鸎花易逐春光暮
雲樹空勞眼力窮流水音稀琴嬾奏致書郵遠雁難通
多情只有西樓月一色嬋娟兩地同
次郭栢庄先生見寄韻
小亭瀟洒晩凉天風遞荷香入酒筵流水琴音清奏曲
博山爐篆細騰煙青蒲綠笋常留客羽扇綸巾半學仙
世事到頭須自足休言騎鶴與腰纏
遊羅漢寺
咫尺招提久倦登今朝乘興訪名僧空庭過雨苔偏滑
老鉢藏龍水自澄雲伴鶴行松下露樵衝猿抱澗邊籐
留題泉石歸來晚踏破前山翠幾層
同寧德林柏山秀才家兄雲塘舍弟竹溪遊
羅漢寺分韻得羅字
春風衫子試香羅有客㩦壺别院過塵世得閒能幾日
溪南休把醉人呵
鄭鵬(字于漢閩縣人有編苕集)
寓鐔城寫懷
幽懷不成寐蟲聲苦喧啾披衣起待旦殘星屋西頭區
區一寸心耿耿千百憂飯牛歌憤抑試問人知不
題畫
流水盪白石浮雲礙青山亭臺倚蒼翠樓閣空濛間小
橋日已暝採芝人獨還臨流者何為似昔扁舟閒
題崆峒圖夀祝永明
吾聞崆峒山屼峍三萬丈星辰羅層顛雲霞罩蒼莽琪樹
競芬芳石室廓弘敞伊昔廣成子於兹抱玄養日月參輝
光天地同沆茫猗歟度關翁千載契心賞拂袖凌紫霄跨
鶴遥相訪欣然許相從無極恣來往祝君真仙姿襟懷多
倜儻長謝軒冕榮亦澹聲色想諒是長往人不待智者
奬慚予骨相凡齪齪墮塵網金光許共餐願言執鞭鞅
題醉漁圖
去住一葉舟卷舒一竿竹朝從柳岸過夜向蘆汀宿魚
多不賣錢村酒換盈斛鮮膾簇銀絲芳香雜野&KR0609;老妻
笑傾壺稚子歌擊筑醉來横短楫披襟坦便腹月明風
露淨籧然睡方熟隨流任所之自信穏於屋嗟彼塵世
間風波平地伏紱綬成拘攣車馬生跼蹙華亭鶴不聞
千秋傷二陸
遊東禪次楊部君謙韻
遊興殊未窮復此溪堂集焚香坐隠几塵心澹然戢輕
颸侵葛凉微雨灑花濕竹懶卧不醒山色秀可挹子雲
有高詠載賡慙掇拾歸騎晚駸駸長空飛鳥急
治平燕集與吳次明蔡九逵文徵仲錢孔周王
直夫湯子重王履吉
扁舟出横塘直度彩雲橋治平忽在眼雙松見高標開
筵照湖水放歌凌紫霄諸賢各有適局戲爭盧梟揚帆
指歸路斷鳥暮天遙倚篷有餘興明月不待招
題唐有懷畫扇
儒仙本絶俗筆下開丹丘雲霞敞竒勝松桂凌深秋羣
峰簇天外碧海芙蓉浮訊彼丘中人何當招我遊對之
清興發岸幘浮青州
仕宦不得意二首
仕宦不得意歸來出無車徒步義所安焉敢競馳驅一
枝古笻杖瘦硬蒼玉如持之置左右出入聊相須
仕宦不得意歸來食無魚平生黎蜆腸不羡甘與腴古
人曲肱樂疏食飲水餘肯為區區者頓使初心渝
題靖節圖
八旬彭澤令胡為賦歸來不為折腰勞亦豈為啣杯世
事與心違感之良可哀見幾苟不早屈辱終難排柴桑
五柳下茆屋荒蒼苔松菊喜猶存田園多草萊力耕課
僮僕衣食聊自媒生死等蜉蝣軒冕輕塵埃勸酬雜農
圃歡眤及孺孩意適輒有吟落筆忘敲推縱心信所如
澗曲山之隈衡門向夕啓孤舟正沿洄妻子笑將迎雞
犬亦喧豗乘化樂天命靡復縈所懷緬兹絶代人清風
動九垓廉頑與立懦身沒名不灰我生千載後仰止心
悠哉風簷讀公傳白日青天回
洗衣行
若耶溪中新水滿女郎澣濯溪邊晚微波蕩岸濕金蓮
返照侵衣明玉腕洗衣最恨啼痕多不洗啼痕將奈何
杵重心忙臂轉弱斑斑血淚難消磨徘徊指顧荷花語
妾愁莖内絲千縷摘來不斷復相聯誰識蓮中心更苦
洗衣洗衣復洗衣菰蒲風急鴛鴦飛鴛鴦雙飛看漸杳
何事人生不如鳥
秋江獨釣圖為許啓衷賦
穹林昨夜商颷起面面芙蓉削空紫洞口寒泉一𣲖垂
直瀉銀河數千里竹籬茅屋連山坡上方樓閣驚嵯峨
輕車細馬謝塵跡梵僧野老時相過漁翁獨泛扁舟小
百尺絲綸青嫋嫋松聲聒耳喧寒濤澹澹長空絶飛鳥
殘月孤雲幾醉醒蘋花洲渚蘆花汀君不見磻溪釣叟
年八十一顧成周有餘力
寄東庄老人
東庄老人巢許儔林泉高卧輕王侯半生畎畝有餘樂
牙籖萬軸堆牀頭興來時或枝短策高隴平溪恣登陟
狂吟長嘯煙雲間世上千端慮俱息有酒不惜呼隣翁
瓦盆滿注真珠紅山肴野&KR0609;羅飣餖陶然擊壤歌重瞳
空齋客去惟高枕曉日穿窗猶未醒覺來好鳥花間啼
坐對青山試新茗薜門蘿戶日長關笑看浮雲自往還
明月半輪臨綠綺薰風一曲破朱顔吾聞此老驚且喜
迢遞江山隔千里安得相從學弄丸一樽共醉東莊裏
題朱買臣負薪圖
噫嘻此是朱買臣貌來未識真不真夜窗展玩發長嘆
爾來四十誰相親凌晨引斧入山麓向晚出街來賣薪
書聲隨擔不輟響孔顔恍惚交形神此時敝衣兼破笠
他年紫綬輝朱輪庸儒奔走且駭汗舉頭悵望瞻車塵
乃知窮達有定命古來如此非君身會稽愚婦君莫嗔
于今更多白眼人
題元人畫
峰巒馳突如奔馬萬頃澄江練光瀉閒庭邃館掩清秋
嘉樹隂隂覆平野山椒寺隠見浮屠中流小艇懸輕蒲
桃源輞川無乃是興來欲狂忘披圖
窗前小桃盛開不獲宴賞
小桃春前疑無花幾回攀樹成咨嗟豈知時節自然到
千枝萬蘂紛如麻今朝照眼如雲錦正好一樽相對飲
無端塵事又相訪窗下無言欹倦枕
二蟲歎
蛛絲網飛蟲日日足充飽蠶絲濟民生一身不自保事
功大異報反施果物自為天梏之小人生全君子殪若
比二蟲無乃似此理欲詰嗟無由起拍闌干雙淚流
禽言三首
快快插禾清明榖雨天氣和田中水滿禾易長轉眼便
是人催科快快插禾
子歸子歸胡不歸田園既蕪屋成灰遲遲吾行當訴誰
王門鼓瑟不如抱竽吹鬚髮改變筋力衰不歸不歸更
何為
提葫蘆沽美酒三百青銅何處有桃花落盡杏花殘十
分春色今無九縱遇採樵人勒馬空回首况又多年失
孟光一斗憑誰藏既久忍聽提壺休飲酒
發衢城
晚發衢城外中宵宿遠岑亂雲迷客夢微雨碎鄉心犬
吠知村近泉鳴覺澗深凄凉無復寐起坐更沉吟
曉行
觸霧乘殘月肩輿趣曉程無林還鳥語非澗却流聲乳
雉冲人起耕犍帶犢行兹遊真孟浪慚媿棄繻生
次鄭繼之南湖舊居
使君湖上宅面面俯淪漪魚鳥馴相狎煙雲静興期畬
人供谷蝀漁父課鸕鷀一被塵纓縳悠然繫夢思
春郊候同遊不至
羇思寂無聊尋春過野橋草新兒馬逸柳穉乳鶯嬌俗
事終難遣良朋亦費招胷中多磊磈謾詫酒能澆
寄翁世衡
迎薰亭上景想見别來深庭竹添新玉園柑富晚金篆
煙清午夢古畫續高吟未得同幽賞空馳千里心
寄李尚賓
别院隔塵囂高懷未寂寥綠漪君子竹紅醉美人蕉湖
海閒心健朋儕樂事饒客窗風雨夕時復夢招邀
晚酌池上
碧月晚雲留清波細縠浮魚梭時一擲螢火忽雙流酒
盡鄰僧續詩成穉子謳蕭然天地裡忘却異鄉愁
蔡九逵文徵仲王履約湯子重王履吉諸知已
自吳來訪懽數日别去悵然增懷賦此奉寄
憶昔從諸彦真同弟與兄每躭文事樂時泛酒船行歲
月蹉跎意湖山感慨情今朝重把袂應笑二毛生
夜宿奔牛鎮感事
颯颯風號樹蕭蕭雨打篷暮林已歸鳥遠寺亦鳴鐘絲
盡傷貧女場空泣老農微官慚寄禄為爾輟朝饔
芝城除夕
薄宦遷移日江城歲暮天可憐新白髮還對舊青氊故
國餘千里浮生又一年東風翻巧勝吾意總蕭然
饒陽九日
此地逢重九蕭條倍往年愁深竹葉裏秋老菊花邊避
俗從元亮登高憶惠連西風欺短鬢一任葛巾偏
回舟
已達王門禮還登使者舟片帆開曉日高枕卧中流葭
葦迷荒渡鸕鷀立淺洲終年厭羈束聊此作清遊
哭王履吉
夢裡西川路分明舊石湖鴒原聲正急慈竹淚同枯川
嶽還靈氣風雲負壯圖一杯澆宿草何日到東吳
途中七十
行年當七十旅邸遇生朝蒲節過三日松醪醉一瓢市
朝空礰碌林壑好逍遙寄語王門客冥鴻不可招
月夜放舟追次蘇長公金山寺廻文詩韻
潮來湧浪觸堤傾遠覺村中火滅明橋峻駕空浮影曲
櫓新搖月呌聲清迢迢思繞青林暝拍拍懷舒綠野晴
遙寄好詩新恨洗碧雲凝處去鴻輕
天寧寺山房
山房鎮日伴僧閒景物依稀與意關絃管日教來好鳥
畫圖天為列青山池留芳草供佳句竹引清泉滌醉顔
勝事前林尤可賞鷺鷥朝去暮飛還
寄許黃門啓衷
一别年華又兩更望中雲樹總愁生激昂未信終無地
慰藉常懷最有情給舍長聞新諫草客窗還對舊書檠
祝君萬里身長健鄉國衣冠仗主盟
自遣(寓開化寺)
但得身閒好讀書不妨貧病似相如春花世事開仍落
秋雨人情密又疎窗外好山青入坐門前細水綠穿渠
令人翻憶磻溪老笑把長竿學釣魚
秋江寫望
睡起推篷望去津眼前文物動新吟紅酣樹杪斜陽墮
黛薄天邊遠岫沉雁落平沙秋野闊魚吹高浪暮江深
平生最是躭竒勝肯為飄零負此心
東軒曉起有懷陳德階
春寒簾幕護重重高卧東軒適性慵千里關山千里夢
五更風雨五更鐘情懷聊寄樽中酒歲月驚看鏡裏容
何處鶯聲頻到耳令人搔首憶元龍
寄林利正
愛君瀟灑寓金臺乘興追尋日幾回神女多情離楚峽
阮郎何事别天台也知壯志珍龍劍不管春愁損燕釵
回首綠隂青子密空教杜牧悵重來
宿宣風館和伯安王公韻
屋後青山過雨痕門前新水赴溪渾風聲偃稻翻平野
日脚穿雲射遠村世路多岐還委曲長懷最苦是黃昏
家鄉迢遞音書杳腸斷深林蜀帝魂
舟艤衡湘登石鼓書院
蒸湘到此雙流合石鼓朱陵日夜浮終古乾坤留勝槩
千年文藻仰前修平蕪落日漁歌晩遠漢西風雁字秋
徙倚危欄望南嶽恍然身世在瀛洲
宿靈川呈諸同事
偶來寄宿靈川城眼前野景宜野情白雲護山曉未起
蒼苔繡石秋還明獨行忽見碧潭影一曲儗荅滄浪聲
宦途流轉無定在翻憐聚散如浮萍
清明虎丘陪祀有作
虎阜名藍近古城年年陪祀及清明生公舊石莓苔老
陸羽香泉蝌蚪生劍氣已隨塵土沒霸圖惟見草煙横
古今何限興亡事不盡遊人感慨情
松江舟上
獨乘輕舸適雲間三月春光尚未還風雨昨宵仍陣陣
草花沿路正斑斑堪憐涸轍修鱗困不似危巢老鶻閒
笑我飄零成底事醉看長劍一開顔
送春
不見紅芳空綠隂臨階聊把一杯傾須知四序循環理
莫訝三更杜宇聲棗杏看看催火改園林處處有蟬鳴
王孫可恨歸來晚芳草凄凄萬里情
虎丘飲餞舟中書呈諸親友
畫舫夷猶野水濱異鄉相見轉相親岸傍灌木長含雨
樹裏啼鶯巧避人高閣平舒千里目浮生未定百年身
深杯到手休辭醉更與從容盡幾廵
九日懷姑蘇諸友因柬孔周
轉徙江湖底事忙空餘雙鬢髮蒼蒼休嗟不遇馮唐老
且學風流賀監狂稚子解歌秋水句美人偏阻菊花觴
伊誰此際偏相念獨倚闌干憶斐堂
和徐秋官用中雨夜愁醒韻
暮雲忽共再相期客舍凄凉就卧遲潤入琴書猶未覺
寒生枕簟已先知廟堂不見茆茨漏鐘鼎寧懷畎畝飢
廣厦萬間思大庇少陵忠愛寔吾師
過常山示兒輩
蝸角蠅頭底事勞高牙大纛愧英豪敝裘慣被青山笑
破帽頻將白髮搔忽見梅花驚歲暮強斟竹葉借顔醄
不才棄置應吾分出處方將戒爾曹
覽鏡二首
頗覺衰容倍昔年敢將飄泊怨皇天求齊應悔徒工瑟
作賦曾聞不值錢幽谷蘭荃長寂寞春風桃李易芳妍
羈懷正爾無聊賴何處聲聲叫杜鵑
九萬扶搖志已訛情如籠鳥自慵歌春風又見新桃李
鄉夢長懸舊薜蘿不事冶遊非興減尚躭微禄奈貧何
晨興盥櫛臨青鏡惟見蕭蕭白髮多
青雲樓
青雲樓上日徘徊風景平臨四面開宿霧每將城鎖斷
夕陽長送鳥飛回萬家煙火湖山裏千里帆檣浦溆隈
幾度輒興鄉國思援毫欲賦愧非才
殘菊
不忍臨階把酒鍾蕭條籬落淡煙中秋光轉眼渾如夢
色相從前本是空直以盛衰觀物理莫將成敗恨天工
明年儗辦今年醉只恐人如踏雪鴻
登平遠見亡友許啓衷書扁感而賦此
城市山林榜尚懸洞江居士久升仙忍過嵩嶽遷鶯地
愁憶燕臺對榻年詩草闌珊誰為輯酒籌零落竟無傳
古梅耆宿今俱朽俯仰乾坤一惘然
雨坐
元宵纔過又花朝美好光隂孟浪消屈指兼旬疎酒盞
苦心臨水送詩瓢簡編相與權支遣風雨生增更寂寥
小大乾坤咸自適鵾鵬何必哂鶴鷯
偶書
聰明不及前貧賤只如故感此惜流光援琴寫心素
水月亭
四徹澹空明清輝映寒玉欲將五十絃中夜彈一曲
湖山觀
樓閣搖清波亭臺隠孤嶼時聽笙簫聲雲端下仙侶
坐
樓外雨初收樓中人獨愁一聲何處雁驚破五湖秋
題文徵仲小景
竹橋横小澗泉響落空山惟有幽棲客扁舟恣往還
春行
一溪桃雨流紅去萬壑松風響翠來即景欲吟吟未得
春衫隨處坐莓苔
悼亡
獨倚江樓賦大招澘然雙淚落春潮潮聲和淚東流急
流到錢塘十五橋
送于光弟還閩
清貧宦邸嘆淹留又向吳門上去舟遙想西堂風雨夕
也應孤枕夢蘇州
昭君
黃金底事賂傳神未必丹青勝似真只道君王明萬里
寧知不識掖庭人
餘千道中
樹繞前灣水拍堤白雲極目遠天低春光己逐飛花盡
猶有多情鳥自啼
雨颺東風亂打篷聲聲都入客愁中一春閒却登山屐
且向江湖訪釣翁
石倉歴代詩選卷五百三
