石倉歴代詩選卷二百六十七
明曹學佺編
元詩三十七
劉永之
秋懷
白日行西陸氣候慘以悽沈沈夜未旦皎皎明月輝寒
蛩響隂砌羈鳥鳴高枝耿耿不能寐攬衣起徘徊天道
諒幽遠人理固多違命彼西方人喟然傷我懷翩翩梁
間燕矯矯雲中雁南翔復北逝時序倏已換駕言出西
郊登高縱游觀原野何蕭條流潦方漫漫萇楚有餘悲
下泉興永歎安得携美酒聊以娱今旦幽幽澗裏蘭娟
娟常自好秋風厲嚴威零落隨百草芬芳豈不美衰榮
順天道嗟我平生友離居心懆懆坐令鬢成素為歡當
及早晝夜相代更誰能置懷抱凉飈振庭樹浮雲結重
隂中情忽不樂拂几彈鳴琴泠泠多苦調零淚沾衣衿
遠懷東都士登彼北邙岑悵然望京洛五噫發哀吟悠
悠千載下誰識古人心
門有車馬客
門有車馬客駕言發西京備諳興廢事具識治亂情天
子既神武儲君復神明鐘鳴啓雙闕王侯方雁行要途
無貴戚密地有寒英懷柔建六典戡強用五兵西伐踰
葱嶺東征際滄溟北盼讋沙漠南顧定儋瓊金圖啓天
秘銀甕發地靈八表既蕩一九有悉來庭鄙人值陽九
嗟與厄運并慷慨携客歎矯首睎太平
翠屏山房為羅伯綱賦
結構依茂林開軒面青嶂浮嵐變朝采宿雨經池上春
陽正和煦生意日條暢徑草綠已繁臯蘭葉初放脩翰
摩煙霄游鱗泳清漲動息皆自然至理妙無象遺紛便
靜觀寂寞諧所尚偃仰丘壑間中情無得喪
秋林讀書圖為章光遠賦
疏雨稍侵竹輕颸已滿林山窗敞虚寂席戸映深沈蠨
蛸或陊几蝸牛時觸琴酌酒磐石上把卷高梧隂披覽
未終帙繁思浩盈衿羲皇倏已遠寂季逓荒滛懷哉魯
連子輕世有遐心願保金玉體遺以瑶華音行當拂塵
服就子碧山岑
舟行膠淺晩泊小橋期至豫章而别則咫尺矣
即事書懷簡何平子
偶遇乘槎侣因辭下澤車客程兼旦暮川路滯風沙石
碎愁鵝子汀長怯犬牙急湍騰雪馬淺溜蹙霜花聚舫
時連鷁攢篙若鬭蛇去留因地利漂泊任天涯洲指黃
牛近山瞻白鶴遐潭煙迷浦溆岸火識人家繫纜安樁
栻偎篷宿葦葭中宵漁響歇向曉雁聲譁忽憶别期促
還憐光景賒劒愁分紫氣酒喜酌彤霞坎壈身如寄蹉
跎鬢欲華相期何處好勾漏問丹砂
池閣獨坐懷周伯寧諸公
香閣林光合冰簾水霧銷虚池含碧鑑古甃疊青瑶境
托祗園迥泉分别圃遙雙桐隂覆地疏竹榦凌霄珍鳥
銜珠果金魚蔭翠苕輕颸次白紵凉露濕紅綃鸚鵡懷
深酌箜篌想緩調含情託柔翰幽賞憶清杓
題匡山石室
羣山爭盤紆衆壑盡奔放中峰最竒絶直立數千文危
構倚石壁面勢極弘敞心神坐超忽雲雨接惝怳山色
晩更佳泉聲靜逾響猶言最絶頂臨眺極所往欲窮千
里目更試九節杖
又
精廬極蕭爽乃在匡山涯鮮飈泛林木旭日生巖扉樵
路隔煙小鐘聲出林遲階前百尺樹倒挂枯藤枝中有
避喧者禪誦清四時挽蘿結幽佩紉葉為秋衣靜談遠
公傳東林迹已微怡然契玄理令我坐忘歸
方壺畫軒岐論道圖為道士何仲旭賦
彩筆發神祕仙山開畫圖靈文隱玉笈石扇啓金樞寤
寐軒岐術結交蘇董徒羽服繫蘿帶笻杖懸藥壺行當
謝塵服從子崑崙墟
綠錦池為定侯賦
官沼湛芳泉紅櫳照綺錢藻絲翻玉鯉柳葉曳金蟬日
護瑰文麗雲廻碧甃圓凌波乘洛佩向月映湘弦樹影
浮觴近花隂列籍連鑑湖賓客在共賦綠荷篇
野老看雲圖
文湍激幽澗白雲流遠山偃仰長松下延眺一怡顔清
風拂素服瑶花落樹間拾薪青煙際煮苓供晩飱躭此
丘中賞竟日未言還
楊弘中藥室
秉志慕冲澹息迹在丘園閒庭徧芳草高窗見遠山采
苓陟松逕煮术散榆煙董生垂往躅嵇子有遺編神宇
謝氛濁天倪諒斯全惟當振塵服與子共清言
題煙雲臺
祠宫儼肅穆靈貺赫然敷藻井垂珠實素壁繪金圖澗
長三花樹林栖九子烏遙峰隱殘照丹霞晩漸舒眇然
登雲駕誰謂古今殊
山亭宴坐懷西峰諸友
荒溪無來軌山亭迥且深清風左右至夏木靄繁隂飛
飛雙珍禽喈喈流好音懷君青霞珮歴亂朱絃琴惟應
西峰月可以喻同心
經采石望太白墓
采石多名酒苔磯水自香昔年李太白於此屢銜觴失
意長安道狂歌入楚邦雲煙揮翰墨宫錦製衣裳醉骨
埋青嶂荒祠帶夕陽余亦忘機者翩然辭帝鄉田園蕭
水上井邑葛山旁去去隨鷗鳥煙波正𦕈茫
新歲有感寄東席煥章胡居敬
積雪蒼茫裏寒山慘淡中艱難經日别漂泊此時同筋
力年非壯詩書道未通狼煙春戍火禽語夜溪風心似
西橋水滔滔日夕東
望香爐峰讀孟浩然詩因述
移棹望廬阜香爐舊識名鳥飛千嶂碧日淨片雲青垂
瀑長虹下深溪猛虎行松門通佛宇蘿逕遶簷楹業愛
遠公白詩欣孟子清余方謝羈束幸此共芳聲
雪峰詩為蜀人賦
岷峨鎮坤維上有太古雪寒光萬壑連皓采千峰列石
竇玉泉生琪樹瑶華結拄笏面嶙峋中懷共高結
山澗讀易軒
環環碧澗連靡靡蒼山屬初日照林端春餘鳴布榖松
深有去雲苔靜無來躅獨把一篇書時向窗間讀
海屋為蕭君賦
結屋青海上弄影滄江涯手持翡翠竿誤拂珊瑚枝龍
嘘春霧合鶴度曉雲垂弱流幾清淺為書報安期
題枯林蘭
猗蘭生遠壑葳蕤粲玉芳白露漙夕景光風轉朝陽吹
簫望澧浦鼓枻向沅湘何以貽遠者徘徊雙鳴璫
寓瀟洲田庄
暄風變時節春衣猶未換城郭日驅馳郊坰偶遊觀新
蕪望中綠飛花坐來滿濁酒聊自傾醉即眠山館
同劉伯高分韵得羽字
僧居謝煩燠蕭條對疎雨碧甃躍金鱗石梁散文羽水
氣暗浮窗林煙細縈樹忽憶掉&KR1553;船牽荷弄秋渚
贈友人之章貢
秋雨正冥冥秋風何淅淅對酒送行人憂思坐填積黃
鵠不可馴飛蓬易相識幾日對崆峒滄洲渺難極
畦樂園
郭南抱甕者久與世情疎砌長龍鬚草林開燕尾渠轆
轤花下轉萵苣雨中鋤蔗熟能相寄酬君薤葉書
咏荷葉
圓緘初出水規蓋已迎風色迷青鳥度蔭密戲魚通裁
衣偏覺爽酌酒乍如空向曉珠搖蕩時瀉玉盤中
黃士一為余作墨梅效隂何體
朝陽耀白雪微月照寒泉玉環承佩結明珠綴組連不
愁歌次闋已向畫圖傳詎是揚州郭偏蒙何遜憐
王若水山水
谷口寒潮上厓隂宿霧開石橋通窈窕金棧寄崔嵬樹
暗茅堂閉波明桂楫回山中花落盡為報豫章臺
溪山漁艇圖
夕陽延暮景秋色遠冥冥流水雙溪綠寒山九疊青石
樓依古木草逕接遙汀釣叟長年在何人問客星
和楊伯謙韵
酌酒長松下垂蘿拂酒杯異禽窺藥鼎乳鹿卧書臺澗
水穿林去山雲帶雨回相期同結屋不厭野人來
贈傅元賓兼謝梁徵士
百里訪柴荆秋原獨自行屐沾山雨滑衣染澗雲輕賣
卜應潛姓工詩不趁名故人枉書札煩為謝高情
玉峽潭陂山庄
歲杪涉風煙連村熟芋田路危楓葉斷石險柱根懸鹿
栅成山壘漁梁阻澗泉争心逐時化耕鑿喜安然
經湖口縣
古縣開湖口高檣集岸隈山從廬阜起江向武昌來近
水皆楊柳荒城半草萊客心元自速更遣曉風催
題方方壺畫仁智圖為道士王默囦賦
玉簡神仙記瓊臺羽士家軒窗明日月冠佩剪雲霞白
鶴窺殘奕青童掃落花憶曾訪丹術楓逕駐輕車
茅屋讀書圖
峨峨蒼山白雲冐之靈液深漉瀉為清漪帶我林薄環
我蓬茨春日載陽卉木華滋呦呦鳴鹿泛泛浮鷖樂此
幽獨理我琴册嗟彼聖賢遺我令則顧瞻周道零露在
草駕言從旃中心懆懆澗有蘭茝山有蕨薇逍遙卒歲
皓首為期
為潘仲翬題定使君所贈馬郎中畫鶴
郎中畫鶴稱第一江海十年多見之蘭皐明月照獨舞
雪影參差風倒吹滄洲玄圃三山上琪樹金芝日應長
萬里懷歸惜羽毛中宵怨别流孤響通泉素壁久漂零
忽見新圖百感并華亭舊歎傷心切赤壁扁舟入夢驚
綠錦池邊飼秋雨驃騎多情每同賦相思欲報故人知
為傳一札東飛去
田園幽隱圖
我家清江縣城北竹梁花埭環深宅隣屋分燈夜讀書
仙山借鹿春耕石蹤跡年來逐轉蓬萬事驚心舊業空
無錢買山惟愛畫坐對新圖如夢中柴門茂樹雅相向
野水山橋接空曠雨足沙田野犢閒風回茅屋荒雞唱
隔林炊黍起新煙接竹穿籬引澗泉旁隄楊柳皆新種
近舍松枝不記年
題傅商翁觀松瀑圖
山風蕭蕭晝寂歴長松落落倚絶壁紫煙乍留青蓋中
瀑布迸落蒼厓石山中之人形骨清幅巾藜杖時獨行
溪廻陡絶去無路坐撫瑶琴摸澗聲我亦平生慕真賞
十年誤落江湖上故山蕭條久不歸夜雨秋衾夢長往
人生適意無是非雲林久與幽人期九節預裁青竹杖
明朝試拂薜蘿衣
和席煥章韻
西窗山茶初作華屋角枯楊啼早鴉景物蒼茫歲年暮
自笑經年猶别家玉梁之山峽江上金洞瓊峰鬱相向
却憶幽人住澗隂寄我山中采薇唱昔者登臨訪紫煙
石幢題字不知年松杉老大堪圍帶橋水新生勝榜船
仙人瘞劒青山麓捫蘿下窺翳修竹服食爭求五色芝
咽泉誰試千秋菊于今局促少清閒夢著只在仙厓間
世事撩人心懆懆誦君新詩為解顔相親未厭相疏久
鳥鳴嚶嚶思我友曠懷寧訝山陽鍜任逹長躭步兵酒
獨愁無力濟時紛壯志銷沈老一邨自昔艱難仗豪杰
令人長憶李長原
送羅與敬歸西昌
石龍磯畔多芳草遊子憶家春已老水北楊花撲地飛
旁人謾道飛花好愛子不忍别送子到水濆青天孤影
飛黃鵠落日長風吹斷雲朝發銅塘津暮宿青泥渡帆
過孝通祠漸是西昌路金魚洲遠樹青青三顧浮煙生
杳冥石扶壊道通高閣水嚙危沙見古城君家正在一
方住獨有園廬俯江渚昨夜深閨夢遠人相思定倚櫻
桃樹
行路難
涉水多蛟龍跋山多猛虎荒城荆棘上參天大澤脩蛇
横草莽百里慘黯無人煙驅車暝行陷泥滓前車軸折
後車來行人不覺傍人哀眼前道路已如此何況太行
高崔嵬為君歌路難請君試一聽位高金多豈是貴擊
鐘鼎食何足榮東溝水流西溝涸昨日花開今日落世
事榮枯反覆手七尺之軀安所托古來賢逹人與時同
卷舒龐公鹿門隱馬生鄉曲居欵叚聊乘下澤車何用
終朝出畏途
題何武子所藏簡天碧松圖
蒼松偃蹇如短虬垂肘近人寒不收悲風蕭蕭生晝晦
古鬛陊水令人愁錦韀騎馬山隂道石黛空青拂衣好
萬里江湖隔壯游坐觀圖畫空山老
周所立江村草堂
將軍舊日曾分禄為結茅堂草覆簷過橋柳暗鳥爭樹
當戸花開燕入簾醉書江石嫌雲冷晩飯山苖帶露甜
之子多才空白首獨將詞賦擬江淹
雲卧山房為了上人賦
空山雲卧杳難尋惟許人間禮磬音龍起鉢中生片影
鶴歸山頂結輕隂化為法雨沾衣濕散作天花遶座深
去住了然無定著祗應猛虎識禪心
仙溪書院為何能舉賦
江海歸來兩鬢霜仙源深處築茅堂參差樹映春山遠
窈窕橋通碧澗長金櫃藏書遺鳥迹石田栽玉起虹光
只愁來往迷花嶼預擬藤隂問釣航
山居圖
世傳隱處祗空聞草斷行蹤路不分鬼谷樹深衣濕翠
鳳林芝煗石生雲寒泉疊響清琴調白雪飛花逐劒文
已約八公携手去青岑從此謝囂氛
淵明入社圖
空山樓觀遠蒼蒼路出深溪石磴長近瀑飛雲經樹濕
穿花流水過橋香高僧喜識桄榔杖稚子歡迎薜荔裳
入社幾時還出社松隂十里到柴桑
北澗春日二首
青松遶舍間幽篁白板扉高薜荔墻窗曉禽聲答人語
山春蘭氣雜梅香家留渝曲幽居僻草滿臨城舊業荒
坐憶交親半淪没不因鳴笛自沾裳
喔喔野雞鳴遠林瑶琴揮罷思愔愔寒陵山色難生態
春入溪雲易合隂畬隴夜燒諳土俗州城晝掩識邊心
芳臯杜若相將綠偏覺騷人幽怨深
重過何氏北澗
北堂宴罷倚微醺竹几燈花坐夜分再酌蘭樽浮綠醑
重拈綵筆寫清文山寒嵐氣朝成雨地濕松隂暮起雲
休訝野人留戀久十年江海厭離羣
寄淦川友人
廢郭浮煙見綠蕪茅茨星散縣樓孤江連戈舫鳴春鸛
樹對寒煙起夜烏古硯自磨銅雀瓦坐氊還疊罽賓瑜
市南美酒棃花白最憶青絲繫玉壺
送鎻子堅之袁城
雪色征袍拂曙飈宜陽西去思飄飄千峰靜對芙蓉幕
三峽遙連螮蝀橋棹得雀舟衝雨緩借來驄馬向春驕
青年書記相知久共接秦筝和玉簫
和楊允恭金明橋晩眺韻
楊烱多才愛碧流金明橋上對汀洲日沈水屋蒹葭晩
凉入山衣薜荔秋草色淺深行處合嵐光明滅望中浮
魚鳬零亂扁舟集渾似東湖釣石頭
題鄒惟中西樓
西樓遠對鼎山斜野客來尋駕鹿車竹嶼暝煙浮翠黛
石田秋雨潤銀沙清樽未酌心先醉往事重論鬢欲華
肯借溪南三畆宅從君學種邵平瓜
虞心山遷居隱仙寺奉柬一首
山房借得就新泥晏食隨僧拾澗菲隣甕酒香朝可貰
佛幢燈火夜堪依沙田紫蔗家家熟野逕丹楓處處飛
待約彭鏞去相覓哦詩寫徧竹間扉
次友人鍾陵眺望有感之作
萬堞參差啓四門滄江一望客消魂鳳迷吳女瓊軒月
蝶失滕王畫棟雲孤鳥飛空看漸滅連檣依淺坐成醺
獨愁交午歸來鶴謾有仙音忍重論
寄西峰李緯之
漢家仙吏駕雲螭遺跡空存碧蘚滋井底龍飛山客見
峰頭鹿過野人知芝田舊長千年藥石室新題五字詩
寄語山中李道士好將勤學慰深期
題宋能敏青壁軒
沓嶂層巒翠幾重神光動處有竒逢霧生深谷藏玄豹
泉落隂厓化玉龍丹篆曉書朱露濕碧窗晴對白雲封
何時携我青藜杖結屋來依五粒松
題雪林墨竹
望霓旌兮雲間吹參差兮湘沚靈雨兮朝飛衝風兮夕
起憶素手兮同携步捐瑤兮玉趾解翠佩兮明璫寄相
思兮千里
題趙子深山水
山蒼蒼兮嶔崟谷窈窈兮阻深木含滋兮競秀雲欲雨
兮晝隂蹇行人兮中流棹扁舟兮容與渺余懷兮曷從
望巖扃兮延佇
又
白露零兮中洲瑤草歇兮歲已遒吹洞簫兮建翠旂望
佳人兮澹忘歸九疑兮嵯峨衝風起兮水揚波嗟白石
兮晝晦思千里兮奈何
題綠野春隂圖
野色連青靄春流澹碧沄䕷蕪隨處綠離思滿南雲
子昂竹石
古研麝煤香書傳雨漏墻高齋對松雪隨意寫瀟湘
酬别宋贊善大夫景濂二首
諸老風流邈不聞誰携徤筆繼清芬南宫新賜郎官佩
東觀長留太史文
西閣垂簾坐夕隂每因朝退共論心文章千載知音少
獨立蒼茫感慨深
四時詞
蘭風吹煗度書幃桃雨烘晴映玉池鬼谷樹深衣濕翠
一簾花影碎瑠璃
翠竹庭深枕簟凉疎簾風度芰荷香覺來摛藻心如水
繭紙新題急就章
豫章訪曠逹不偶題壁
湖上青青萬柳條吹簫曾記醉相邀重來相覓不相遇
却駕柴車過市橋
庚戍正月僕有金陵之行而商翁將歸高安同
舟至湄湘留數日不能相違夜宿王氏甥西
齋吹簫酌酒為别夫傾盖相逢猶有分攜之
感況平生故人耶書此以見眷戀之情耳
鸞簫緩引酒重傾夜久燈花陊玉罌君向雲山我朝市
江城風雨倍傷情
題竹
溪藤潤帶空青色湘竹寒生琬琰文何處幽尋倍追憶
夜深山雨隔窗聞
題扇與羽士
縹緲樓居隔紫霞華陽真逸過君家金盤不薦賓筵實
自有玄洲五色瓜
聽琴圖為周易題
韋帶筠冠白㲲衣龍唇鶴足軫文犀試看十指風泉遶
曲裏時聞烏夜啼
題郭熙春山
紫霧春山綠樹齊水流花嶼亂鶯啼蹇驢烏帽歸來晚
恰似成都濯錦溪
題扇
烏絲細寫蠶頭篆白紵新裁燕尾衫雨過西軒苔色淨
澗中雲影似江帆
五粒松交九節蒲銅缾分水浸珊瑚小窗閒度遊仙曲
吹徧參差白玉竿
西風古道圖為寺僧賦
古道西風疋馬還數家茅屋住秋山只疑路近東林寺
遙聽鐘聲暮靄間
和曾郁文韻
古戍鳴笳起畫樓滿天凉月恨悠悠離人一夜思親夢
度盡巴江楚水秋
題竹
小窗新霽綠隂稠隨意揮毫倣薊丘老鶴陊翎回舞翮
洞簫吹徧石林秋
楚人江上竹枝歌風雨瀟瀟放櫂過翠黛含顰欲誰怨
九疑雲暗奈愁何
市裏仙人白兔公手持玉笛向秋風綵雲低度天如水
吹作龍吟山月中
讀書茅齋夏日長琅玕遶屋似瀟湘山風一夜吹疎雨
共愛西窗五月凉
題扇與何重容
溪南溪北水雲村茅屋書燈對掩門昨夜西風送微雨
荷花初落槿花繁
寄潔齋主人
高齋寂寞誰堪侣陶器單衾與素琴惟有空潭夜深月
一泓寒景照人心
題扇
金鳳洲頭倒玉壺銅塘浦口送飛艫他時若記分携處
花滿春城聞鷓鴣
北澗夏日
酒傾蘭勺石泉香衣剪荷盤露氣凉誰料十年江海興
閉門疎雨對横塘
夜宴定侯宅醉中口占
麾羽堂中畫燭明將軍夜醉水西營青樓小婦新承寵
彈得凉州第一聲
墨竹
石荷長梢雙鳳尾雷驚空谷九龍章高秋墜露濃如乳
瀉入金盤勝玉漿
為何彦修題懸厓古木圖
古木蒼蒼帶女蘿峰隂斜蘸石潭波十年不到屏風疊
夜雨茅簷幽夢多
與何重容
百尺長松不記年石牀欹帽午隂圓何郎茅屋相隣佳
為煮新茶汲澗泉
夜宴凝清軒
夜久燈花落酒缸綵牋題句更催觴今宵獨卧西窗月
惟有梅花入夢香
題青山白雲圖
蒼苔茅屋面春山飛翠浮嵐晻靄間一别漁磯成十載
羞將華髮對青灣
墨竹
白石蒼苔嶰谷秋疎篁古木共清幽折釵書法今誰繼
惆悵令人憶薊丘
春至黃陵江水生明璫翠珮不勝情微風淅淅聞鸞吹
疎雨瀟瀟濕雉旌
寫墨竹一枝
為君拈筆寫篔簹數尺新梢綠粉香持向西窗聽夜雨
高情渾似對瀟湘
為彭子弘題漁釣圖
彭郎磯畔小茅堂露滿秋林木葉黃石渚水生魚欲上
一江風雨夜鳴榔
題北澗精舍
石田流水繞生苔翠竹蒼松傍舍栽恰似輞川庄裏住
篳門斜對芰荷開
題蘭石一幅贈蕭伯輿憲史調閩中
武夷山中石如玉西澗無人瑤草青懸厓搴芳思獨往
香氣襲衣秋露零
和何平子韻
雪竹霜筠負所期寒雲飛雁影離離懸知磐石蒼苔上
猶有山陰道士詩
石倉歴代詩選卷二百六十七
