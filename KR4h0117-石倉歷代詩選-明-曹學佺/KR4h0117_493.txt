石倉歴代詩選卷四百九十三
明曹學佺編
明詩次集一百二十七
唐寅
短歌行
尊酒前陳欲舉不能感念疇昔氣結心冤日月悠悠我
生告遒民言無欺秉燭夜遊昏期在房蟋蟀登堂伐絲
比簧庶永憂傷憂來如絲紛不可治綸山布谷欲出無岐
熲熲若穴&KR0008;&KR0008;莫絶無言不疾鼠思泣血霜落飄颻鴉栖
無巢毛羽單薄雌伏雄號緣子素纓灑掃中庭躑躑躅躅
仰見華星來日苦少去日苦多民生安樂焉知其他
相逢行
相逢狹邪間車窒馬不旋雖言異鄉縣豈非往世緣脱
轂且卷鞭高揖問君廛女弟新承寵阿兄李延年何以
結歡愛渠盌出于闐女蘿與青松本是當纏綿
出塞
烽火照玄兔嫖姚召僕夫朱家薦逋虜刀閒出黥奴六
郡良家子三輔弛刑徒笳度烏啼曲旗參虎落圖寶刀
裝鞸琫名駒被鏤渠摐金出孤竹飛旗掩二榆妖雲壓
亡塞珥月照窮胡勤兵收日逐潜軍執骨都姑衍山重
禪燕然石再刳功成肆郊廟雄郡却分符
其二
烽火通麟殿嫖姚拜虎符馬聲分内廏旗影發前驅六
郡良家子三輔弛刑徒夜帳傳刁斗秋風感蟪蛄功成
築京觀萬里血糊塗
紫騮馬
紫騮垂素韁光輝照洛陽連錢裁璧玉障泥圖鳳皇夜
赴期門會朝逐羽林郎隂山烽火急展策願超驤
驄馬驅
悠悠驄馬驅道阻歲云晚豈無同裘士念子不能飯木
脱辭故枝去家日已遠鳴雞戒前道夕暝猶驅蹇筋力
已非舊淚下不可卷
俠客
俠客重功名西北請專征慣戰弓矢捷酬知性命輕孟
公好驚坐郭解始横行相將李都尉一夜出平城
隴頭
隴頭寒多風卒伍夜相驚轉戰隂山道暗度受降城百
萬安刀靶千金絡馬纓日晚塵沙合虜騎亂縱横
隴頭水
隴水分四注隴樹雜雲煙磨刀共歛甲飲馬並投錢朔
地風初合交河冰復堅寒禁不能語烏孫掠酒泉
白髮
清朝攬明鏡玄首有華絲愴然百感興雨泣忽成悲憂
思固逾度榮衛豈及衰夭壽不疑天功名須壯時凉風
中夜發皓月經天馳君子重言行努力以自私
履吉王君以長句見贈作此為答
歲月信言邁吾生已休焉春滋未淹晷暑退大火流灑
掃庭戶間整飾衣與裘玄鳥樂高蔭攀援聊淹留仲尼
悲執鞭富貴不可求楊朱泣路岐彷徨何所投
聞蛩
孟夏蟋蟀鳴白露零蔓草四峕序相代候物興何早游
子尚寒襦佇聽傷懷抱隙景無淹晷壯志坐衰老
夜中思親
玄序潜代運穠華不久鮮仰視鴻雁征俯悼丘中賢迅
駕杳難追庭止念周旋殺身良不惜顧乃二人憐嘉峕
羞芰棗涕泗徒留連
傷内
凄凄白露零百卉謝芬芳槿花易衰歇桂枝就銷亡迷
塗無生駕欵欵何從將曉月麗塵梁白日照春陽撫景
念疇昔肝裂魂飄揚
咏梅次楊廉夫韻
北風着面刮起霜蜡月何處尋紅芳瘦笻曳盡湘竹節
雙鞋踏倒江莎芒谿橋突兀田塍裂雪裏梅開梅勝雪
不妨地上有微冰且是江南好明月羅浮仙子麗風韻
廣平才人領花信胸中漫有銕石腸眼前且看鴉雛鬢
三更炙燈雁足缸十千沽酒螭頭觴折得隴頭逢驛使
先與天下頒春王衲衣結鶉何愁冷醉眼糢糊長不醒
遊遍西湖夜繼明休把東風負俄頃
題五王夜燕圖
積善坊中五王宅重樓複開輝金碧大衾長枕共春秋
鬭雞走狗連朝夕花萼樓前夜開燕沈水凝煙燈吐燄
列坐申王與岐薛讓皇降席同南面昆侖琵琶凉州歌
當時進御雜雲和宫聲不屬商聲暴琵聲起少琶聲多
獨有汝陽知律吕曾把流離諫明主他日回鑾蜀道中
不教審聽鈴淋雨
席上答王履吉
我觀古昔之英雄忼慨然諾杯酒中義重生輕死知已
所以與人成大功我觀今日之才彦交不以心惟以面
面前斟酒酒未寒面未變時心已變區區已作老邨莊
英雄才彦不敢當但恨今人不如古高歌伐木矢滄浪
感君稱我為竒士又言天下無相似庸庸碌碌我何竒
有酒與君斟酌之
七夕賦贈織女
神雲矯矯月離離帝子飄颻即故期銀臺極夜留魚鑰
珠殿繁更繞鳳旗靈津駕鵲將言就咸池沐髮會令晞
含情忍態辭文席七襄仍弄昨朝絲
江南春次倪元鎮韻
梅子墮花茭孕笋江南山郭朝暉静殘春鞵襪試東郊
綠池横浸紅橋影古人行處青苔冷館娃宫鎖西施井
低頭照井脱紗巾驚看白髮已如塵
人命促如光隂急淚痕漬酒青衫濕少年已去追不及
仰看烏沒天凝碧鑄鼎銘鐘封鬱邑功名讓與英雄立
浮生聚散是浮萍何須日夜苦蠅營
姑蘇八詠
天平之山何其高巖巖空兀凌青霄風回松壑煙濤綠
飛泉潄石穿平橋千峯萬峯如秉笏崚崚嶒嶒相壁立
范公祠前映夕暉盤空翠黛寒雲濕右天平山
高臺築近姑蘇城千年不改姑蘇名畫棟雕楹結羅綺
面面青山如翠屏吳姬窈窕稱絶色誰知一笑傾人國
可憐遺址俱荒凉空林落日寒煙織右姑蘇臺
昔傳洲上百花開吳王游樂乘春來落紅亂點溪流碧
歌喉舞袖相徘徊王孫一去春無主望帝春心歸杜宇
啼向空山不忍聞凄凄芳草迷煙雨右百花洲
花開爛漫滿邨塢風煙酷似桃源古千林映日鶯亂啼
萬樹圍春燕雙舞青山寥寂無煙埃劉郎一去不復來
此中應有避秦者何須遠去尋天台右桃花塢
繁花漫道當年甚舉目荒凉秋色凜寶瑟已斷鳳皇吟
碧井空留麋鹿飲響屧長廊故幾閒於今惟見草斑斑
山頭只有舊時月曾照吳王西子顔右響屧廊
金閶門外楓橋路萬家月色迷煙霧譙閣更殘角韻悲
客船夜半鐘聲度樹色高低混有無山光遠近成糢糊
霜華滿天人怯冷江城欲曙聞啼烏右寒山寺
長洲苑内饒春色潑黛巒光翠如濕銀鞍玉勒鬭香塵
多少遊人此中集薄暮山池風日和燕兒學舞鶯調歌
當年勝事空陳迹至今遺恨流滄波右長洲苑
具區浩蕩波無極萬頃湖光净凝碧青山點點望中微
寒空流浸連天白鴟夷一去經千年至今高韻人猶傳
吳越興亡付流水空留月照洞庭船右洞庭湖
花下酌酒歌
九十春光一擲梭花前酌酒唱高歌枝上花開能幾日
世上人生能幾何昨朝花勝今朝好今朝花落成秋草
花前人是去年身去年人比今年老今日花開又一枝
明日來看知是誰明年今日花開否今日明年誰得知
天時不測多風雨人事難量多齟齬天時人事兩不齊
莫把春光付流水
一年歌
一年三百六十日春夏秋冬各九十冬寒夏熱最難當
寒則如刀熱如炙春三秋九號温和天氣温和風雨多
一年細筭良辰少况且難逢美景何美景良辰儻遭遇
又有賞心并樂事不燒高燭照芳尊也是虚生在人世
古人有言逹矣哉勸人秉燭夜遊來春宵一刻千金價
我道千金買不回
一世歌
人生七十古來少前除幼年後除老中間光景不多時
又有炎霜與煩惱花前月下得高歌急須滿把金樽倒
世上錢多賺不盡朝裏官多做不了官大錢多心轉憂
落得自家頭白早春夏秋冬撚指間鐘送黃昏雞報曉
請君細點眼前人一年一度埋芳草草裏高低多少墳
一年一半無人掃
把酒對月歌
李白前時原有月惟有李白詩能說李白如今已仙去
月在青天幾圓缺今人猶歌李白詩明月還如李白時
我學孝白對明月月與李白安能知李白能詩復能酒
我今百杯復千首我媿雖無李白才料應月不嫌我醜
我也不登天子船我也不上長安眠姑蘇城外一茅屋
萬樹桃花月滿天
怡古歌
人心不古今非昨大雅所以久不作宣尼歎息觚不觚
良為真純日雕琢大禹寶鼎沉泥沙宣王石鼔已剝落
世間耳目狃時俗聞見安能免齷齪沛國劉君天下賢
形體則人心則天好尚獨與時俗異神游直出羲皇前
三王制作列鼎鼐四壁圖畫飛雲煙汗牛充棟不可計
怡然尊偃於其間君之此志無人識我將管蠡聊窺測
心期欲見古之人不見古人愛古物漢唐蕭曹與房杜
夏商殷周并契稷上下三千六百年與君同心復同德
妒花歌
昨夜海棠初着雨數朵輕盈嬌欲語佳人曉起出蘭房
折來對鏡比紅妝問郎花好奴顔好郎道不如花窈窕
佳人見語發嬌嗔不信殘花勝過人將花揉碎擲郎前
請郎今夜伴花眠
詠漁家樂
世泰時豐芻米賤買酒頗有青銅錢夕陽半落風浪舞
舟船入港無危顛烹鮮熱酒招知已滄浪迭唱仍扣舷
醉來舉盞酹明月自謂此樂能通仙遙望黃塵道中客
富貴於我如雲煙
悵悵詞
悵悵莫怪少時年百文游絲易惹牽何歲逢春不惆悵
何處逢情不可憐杜曲梨花杯上雪灞陵芳草夢中煙
前程兩袖黃金淚公案三生白骨禪老後思量應不悔
衲衣持盎院門前
七夕歌(右係宋張文潜詩原本誤入)
人間一葉梧桐飄蓐收行秋回斗杓神官召集役靈鵲
直渡銀河横作橋河東美人天帝子機杼年年勞玉指
織成雲霧紫綃衣辛苦無歡容不理帝憐獨居無與娛
河西嫁與牽牛夫自從嫁後廢織絍綠鬢雲鬟朝莫梳
貪歡不歸天帝怒責歸却踏來時路但令一歲一相見
七月七日橋邊渡别多會少如奈何却憶從前歡愛多
匆匆萬事說不盡玉龍已駕隨羲和河漢千官催曉發
令嚴不肯輕離别便將淚作雨滂沱淚痕有盡愁無歇
吾言織女君莫嘆天地無窮會相見猶勝姮娥不嫁人
夜夜孤眠廣寒殿
聽弹琴瑟
高厦列明燈展瑟復張琴柔絲亂弱指遞節赴繁音寶
雁難齊布金星合漫尋相逢且相樂不惜解羅襟
送王履約會試
雨雪關河晚風沙鴻雁來送君將寶劍携手上金臺錦
繡三千牘天人第一才揚雄新賦就聲價重蓬萊
遊焦山
亂流尋梵刹灑酒瀉襟期西北分天塹東南缺地維高
臺平落鶩清磬起潜螭千古基王業來遊有所思
桃花庵與祝希哲諸君同賦
茅茨新卜築山木野花中燕婢泥銜紫狙公葉獻紅梅
梢三鼔月柳絮一簾風匡廬與衡岳彷彿夢相通
其二
列座分高下桮盤集俊賢五陵通俠逸四姓號神仙春
月襟期好秋風卞射聯遙知文集處伐木有詩篇
其三
泉源深逶迤嘉樹亂芳妍地縮武陵脈軒開鬱藍天寄
情聊虴蜢隨手奏觥船别譔游仙調臨池促管絃
馬
天上飛龍廏關西犢鼻騧承恩披玉凳弄影浴金沙舞
獻甘泉酒驕嗛内苑花丹青流落處駑馬尚堪誇
送行
宰落三杯酒飄颻一葉舟行人還遠路寒色上貂裘此
日傷離别還家足唱酬蕭齋煩掃榻為我醉眠謀
題畫
鞋襪東城路清河四月時游姬香滿袖明月水平池畫
燭留餳市酸風颭酒旗少年行樂地不許衆人知
題谿山疊翠卷
春林通一徑野色此中分鶴跡松隂見泉聲竹裏聞草
青經宿雨山紫帶斜曛采藥知何處柴門掩白雲
詠春江花月夜
麝月重輪三五夜玉人聯槳出靈娥内家近製河汾曲
樂府新諧役鄧歌十里花香通綵殿萬枝燈焰照春波
不關仙客饒芳思晝短歡長奈樂何
登吳王郊臺
昔人築此不論程今日牛羊向上行吳兒越女齊聲唱
菱葉荷花無數生南山含雨眉俱潤西湖映日掌同平
本由萬感銷非易詎言哀樂過羣情
虎丘汎舟
朱明麗景屬炎州蘭橈桂檝遂娛遊逐蔭追飈暫容與
回波轉藻若夷猶日承綺扇釵光發山入仙桮酒氣柔
幸奉瑤麾論所願皓首期言伏此丘
遊金山
孤嶼崚嶒插水心亂流携酒試登臨人間道路江南北
地上風波世古今春日客途悲白髮給園兵燹廢黃金
闍黎肯借翻經榻煙雨來聽龍夜吟
焦山
鹿裘高士帝王師井竈猶存舊隠基日轉露臺明野溆
潮隨齋磬韻江湄天從西北開天塹地向東南缺地維
翹首三山何處所卻看身世使人悲
廬山
匡廬山高高幾重山雨山煙濃復濃移家未住屏風疊
騎驢來看香爐峯江上烏帽誰渡水岩際白衣人采松
古句留崖磨歲月讀之漫滅為修容
嚴灘
漢皇故人釣魚磯魚磯猶昔世人非青松滿山響樵斧
白舸落日曬客衣眠牛立馬誰家牧鸂䳵鸕鷀無數飛
嗟余漂泊隨饘粥渺渺江湖何所歸
觀鰲山四首
禁篽森嚴夜泬寥燈山忽見翠岧嶤六鰲並駕神仙府
雙鵲聯成帝子橋星振珠光鋪錦繡月分金影亂瓊瑤
顧身已自登緱嶺何必秦姬奏洞簫
金吾不禁夜三更寶斧修成月倍明鳳蹴燈枝開夜殿
龍銜火樹照春城蓮花捧上霓裳舞松葉纏成熱戲棚
杯進紫霞君正樂萬民齊口唱昇平
仙殿深嚴號太霞寶燈高下綴霛柤沉香連理三珠樹
結綵分行四照花水激葛陂龍化杖月明緱嶺鳳隨車
簫韶沸處開宫扇法仗當墀雁隊斜
上元佳節麗仙都内殿歡游愜睿圖壁際金錢銜鸑鷟
冰中銕網出珊瑚鼓將百戲分為埒燈把三山挈入壺
不是承恩參勝賞歌謠安得繼康衢
霜中望月悵然興懷
高天綠色静沈沈銀月飛光綵霧深來鴻去雁無留影
鳴機急杵動愁心色連太液珠迷海影照扶桑雪作林
不是王生悲異國自緣風物重霑衿
和沈石田落花詩
夕陽芳草笛悠悠春事驚看又轉頭淅瀝風光搖草樹
驂驔時節逐川流臨階忍數脂千片遶樹空煩繡半鈎
九十繁華梭脱手多情又作一番愁
谿水東流日轉西杏花零落草凄迷山翁既醒依然醉
野鳥如歌復似啼六代寢陵埋國媛五侯車馬鬭家㜎
隣東謝却看花伴陌上無心手共攜
春歸不得駐須臾花落仍知剰有無新草漫侵天際綠
衰顔仍改鏡中朱映門未遇偷香掾墜溷番成逐臭夫
無限傷心多少淚朝來枕上眼應枯
蟄燕還巢未定時山翁散社醉扶兒紛紛花事成無賴
默默春心怨所私雙臉胭脂開北地五更風雨葬西施
匡牀自拂眠青晝一縷茶煙颺鬢絲
天涯晻溘碧雲横春社園林紫燕輕桃葉參差誰問渡
杏花零落憶題名日高蘚雜蝸黏壁雨過鶯啼葉滿城
邀得大堤諸女伴踏歌何處和盈盈
節當寒食半隂晴花與蜉蝣共死生白日急隨流水去
青鞋空作踏莎行收燈院落雙飛燕細雨樓臺獨囀鶯
休向東風訴恩怨自來春夢不分明
紅塵拂面望春門綠草齊腰金谷園鶴篆遍書苔滿徑
犬聲遙在月明邨春風院院深籠鎖細雨紛紛欲斷魂
拾得殘紅忍抛却阿咸頭上伴銀旛
春來赫赫去匆匆刺眼繁華轉眼空杏子單衫初脱暖
梨花深院自多風燒燈坐盡千金夜對酒空思一點紅
倘是東君問魚雁心情說在雨聲中
舊酒新啼滿袖痕憐香惜玉竟難存鏡中紅粉春風面
燭下銀屏夜雨軒奔月已憑丹換骨墜樓端把死酬恩
長洲日暮生芳草消盡江淹黯黯魂
滿堂歡笑強相陪别有愁腸日九回時序又驚梁燕乳
年華偏愛隙駒催香消衣帶傷腰瘦夢斷遼陽沒信來
門掩黃昏花落盡牛酥且薦掌中杯
貌嬌命薄兩難全月暗花殘謝世緣年老盧姬悲晚嫁
日高黃鳥喚春眠人生自古稀七十斗酒何論價十千
痛惜穠纖又遲莫好燒銀燭覆&KR1553;船
花落花開總屬春開時休羡落休嗔好知青草骷髏塜
就是紅樓掩面人山屐已教休汎蠟柴車從此不須巾
仙塵拂却同歸盡墜處何須論厠茵
桃蹊李徑謝春榮斗酒芳心與夜争陌上新陽麯塵暗
墻頭圓月玉盤傾青帘巷陌無行跡繡褶腰肢覺瘦生
莫道無情何必爾自緣我輩正鍾情
惻惻悽悽憂自惔花枝零落鬢絲添週遮燕語春三月
蕩漾波紋日半簾病酒不堪朝轉劇聽風且喜晚來恬
綠楊影裏蒼苔上為惜殘紅手自拈
春朝何處默凭闌庭草驚看露已團花并淚絲飛點點
絮飛眼纈望漫漫書當無意開孤憤帶有何心綰合歡
且喜殘叢猶賸在好隨修竹報平安
桃花净盡杏花空開落年年約略同自是節臨三月暮
何須人恨五更風撲檐直破簾衣碧上砌如欺地錦紅
拾向砑羅方帕裏鴛鴦一對正當中
江南送春
細雨簾櫳復送春倦遊肌骨對愁人一番櫻筍江南節
九十光隂鏡裏塵夜與琴心争密燭酒和香篆送花神
東君類我皆行客萍水相逢又一巡
與朱彦明諸子同遊寶叔寺
箯輿銜尾試臨汀蘭若從頭遍扣扄晨唄香凝通殿霧
夜漁燈散滿湖星登高新酒傾鄼白弔古空山湧帝青
又算一番行樂處詩成吟與故人聽
西疇圖為王侍御作
銕冠仙史隠城隅西近平疇宅一區凖例公田多種秫
不教詩興敗催租秋成爛煑長腰米春作先驅兩髻奴
鼓腹年年歌帝力不須祈糓幸操壺
題畫
湖上仙山隔渺茫氛塵不上渡頭航白蘋開處藏漁市
紅葉中間放鹿場落日沈沙罾有影新霜着樹橘生香
遥聞逋老經行處芝草葳蕤滿路傍
題碧藻軒
畫堂基搆畫船通碧水漣漪碧藻叢波弄日光翻上棟
窗含煙景直浮空簾垂菡萏花開上魚戲闌干倒影中
試倩詩人略評品寧妨喚作水晶宫
正德己夘承沈徵德顧翰學置酌禪寺見招猥
鄙杯酒狼藉作此奉謝
陶公一飯期冥報杜老三杯欲托身今日給孤園共醉
古來文學士皆貧就拈律句題行跡更乞侯鯖賜美人
公道吾痴吾道樂要知朋友要情真
春日城西
衣試新裁襪試穿闔閭城外暮春天閒書朱墨鄉邨旆
互界青黃菜麥田食祿有方生樂土太平無象是豐年
兆民仰賴君王慶難報惟擎額上拳
散步
吳王城裏柳成畦齊女門前水拍堤賣酒當壚人嬝娜
落花流水路東西平頭衣襪和鞵試弄舌鈎輈繞樹啼
此是吾生行樂處若為詩句不留題
松陵晩泊
晚泊松陵繫短篷埠頭燈火集船叢人行煙靄長橋上
月出蒹葭漫水中自古三江稱禹跡新濤五夜起秋風
鱸魚味美邨醪賤放筯金盤不覺空
言懷二首
田衣稻衲擬終身彈指流年了四旬善亦嬾為何况惡
富非所願不憂貧山房一局金藤着野店三杯石凍春
只此便為吾事辦半生落魄太平人
笑舞狂歌五十年花中行樂月中眠漫勞海内傳名字
誰論腰間缺酒錢詩賦自慚稱作者衆人多道我神仙
閒時做得工夫處莫損心頭一寸天
别劉伯畊
一别光輝二十年中間消息兩茫然忽銜敕命來英苑
過訪貧家值暑天踏上青雲看鶚舉杯臨紅燭語蟬連
料知别後應相念書贈江東日暮煙
雨中小集即事
煙蓑風笠走輿臺邀取羣公赴社來蕉葉共聽窗下雨
蟹螯分弄手中杯能容緩步留夫子戲謔長眉老辯才
酒散不妨無月色夾堤燈火棹船回
漫興
十載鉛華夢一場都將心事付滄浪内圍歌舞黃金盡
南國飄零白髮長髀裏肉生悲老大斗間星暗誤文章
不才剩得腰堪把病對緋桃簡藥方
驅馳南北罨頭塵&KR0008;褸衣衫墊角巾萬點落花俱是恨
滿杯明月即忘貧香燈不起維摩病櫻笋難消糓雨春
鏡裏自看成一笑浮生傀儡局中人
春日寫懷
新春蹤跡轉飄篷春在鶯花野寺中昨日醉連今日醉
千燈風接一燈風苦拈險韻邀僧和煖簇薰籠與妓烘
寄問社中諸契友心情可與我相同
春江花月夜
嘉樹鬱婆娑燈花月色和春江流粉氣夜水濕裙羅
其二
夜霧沉花樹春江溢月輪歡來意不持樂極詞難陳
美人蕉
大葉偏鳴雨芳心又展風愛他新綠好上我小庭中
題畫
落日山逾碧孤亭景自幽蒼江寒更急客興自中流
馬
草軟沙平桃李開春光先到李陵臺雪中一陣烏鴉起
知是胡雛打獵來
題芭蕉仕女
獸額朱扉小院深綠窗含霧静愔愔有人獨對芭蕉坐
因為春愁不放心
題畫
青藜拄杖尋詩處多在平橋綠樹中紅葉沒鞵人不到
野棠花落一谿風
長夏山邨詩興幽趁凉多在碧泉頭松隂滿地凝空翠
肯逐朱門褦襶流
獨木橋邊倚樹根古藤隂裏嘯王孫白雲紅樹知多少
雞犬人家自一邨
綠隂清晝白猿啼三峽橋邊路欲迷賴得泉聲引歸路
幾回嗚咽認高低
端陽競渡楚江湄紈袴分曹唱健詞畫檝萬枝飛鷁送
珠簾十二映娥眉
雪壓江邨陣作寒園林俱是玉花攅急須沽酒澆清凍
亦有疎梅喚客看
鯉魚風急繫輕舟兩岸寒山宿雨收一抹斜陽歸雁盡
白蘋紅蓼野塘秋
空山春盡落花深雨過林隂綠玉新自汲山泉烹鳳餅
坐臨谿閣待幽人
草苫書齋石壘塘闌干委曲遶溪傍方牀石枕眠清晝
荷葉荷花互送香
送陳憲章
僧房酌酒送君行把臂西風無限情此際若為銷别恨
兩行紅粉囀春鶯
玉芝為王麗人作
玉芝仙子住瑤池池上多栽五色芝擣作千年合歡藥
客沾風味盡相思
風雨淹旬厨煙不繼滌硯吮毫蕭條若僧因成
絶句
荒邨風雨雜鳴雞燎釡朝厨愧老妻謀寫一枝新竹賣
市中笋價賤如泥
石倉歷代詩選卷四百九十三
