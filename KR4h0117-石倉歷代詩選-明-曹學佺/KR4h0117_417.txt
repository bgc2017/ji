石倉歴代詩選卷四百十七
明曹學佺編
明詩次集五十一
文洪
對菊
蓐收肅霜威草木咸凋瘁睠兹東籬叢孤芳可人意迎
風散竒芬浥露含幽思吾生抱孤僻兹焉獨云契醉誦
離騷經閒咏柴桑句外慕苟不羈蕭然有真味
三荒徑
種竹滿東原清隂接隣壤三逕未全荒秋風吹灌莽不
容車馬過幽人自來往
常關門
青苔滿蘿逕白雲護雙扉非關習性懶地偏人迹稀春
風翠簾捲惟有燕來歸
西疇舍
綠野佳雨霽芳條青鳥鳴東作念良日西疇課農耕丘
園無俗事隴畝有閒情
棹舟溪
清谿不可唾時時載輕舟鮮飇漾文裾弱槳依寒流禽
魚共翔泳日晩更夷猶
窈窕谿
平生謝幼輿寄情在一壑豈無治世才不易閒居樂酒
醒山月高松風自迴薄
宛轉歌
宛轉復宛轉宛轉情無斷郎情似車輪妾情似香篆車
停輪亦歇香盡篆亦滅郎情與妾情宛轉何時輟
友人陳君竹圃
主人自種千頭竹手洗長竿結為屋層層蒼翠作深幃
瑟瑟清風響寒玉湘雲一片蔽晴空卓午猶疑未晨旭
炎炎赤日燒空時涼隂四布無纖燠也知高興比王猷
終日臨軒面晴綠
村墅雜咏
春雨朝初霽居南似錦沙野猿窺落果林蝶戀殘花引
水斜穿沼編籬密護家何憑消永日欹枕讀南華
其二
納涼開北牖防雨覆西垣自得翻書趣渾忘對客言徑
隂螻蟻集林暝鵓鳩喧分得清溪水時時灌藥園
其三
楊柳津亭北幽軒瞰碧波綠鋪雲葉足紅落雨花多載
鶴湖中放看猿澗底過有時擕短策松下聽山歌
畫景
尺素山千頃雲多路更深人行巢鶴磴寺接掛猿林雨
過朝添磵霞生晚護岑江南舊風景時得畫中尋
出白土
晨興即長路曙色喜初分白土家家店青山處處墳虎
蹤當路見雞唱隔林聞遊子心中事悠然嶺上雲
書燈
小小銀缸短短檠紙屏風定煖浮馨春花一穗吐金粟
秋水半泓涵素星致用不宜筵上舞專功應廢案頭螢
他年肯作墻根棄傳與兒曹照一經
北行道中述懷
獨擕憔悴上京華行李三千北望賖親老誤將身許國
歲殘時有夢還家聲催落木風添信隂結層空雪弄花
客緒懨懨排不得坐籠紗帽自煎茶
高郵湖
參差城郭是高郵望望平湖不盡頭初日蒼涼波底湧
閒雲零亂水心浮平分烟樹藏村塢並立鸕鷀傍釣舟
一笑乘風馳百里片帆回首失揚州
自君之出矣
自君之出矣鸞鏡護常深留待君歸日持將照妾心
阻雨
偶尋君至得身閒十載情悰一笑間天意不教人劇别
斜風吹雨暗前山
宿遷夜行
雲籠新月映青霄坐啓孤篷促去橈積雪滿川風色緊
旅懷添得是今宵
漁歌
斜陽詩思繞寒汀何處秋風欸乃聲水渺蒹葭情不極
錦溪橋下白烟生
文林(字宗儒洪長子)
冬日感興
落木園林空方池水深碧物色垂澹蕩寂然屏人跡杖
藜撫孤松箕踞松下石西山入懷青寒鳥歛歸翮浩浩
宇宙間流光目相迫大化豈有終初陽潛地脉
永嘉縣齋寫懷
墨綬垂青絲銅符寵郎秩駕言謝班行出領滄海邑脉
脉辭親知依依去鄉國淛行共千里已在東南僻地遠
形勢殊年貧正艱食自顧書生愚疇堪付休戚流移已
懷慚征歛况余職平生跌宕懷雅志山水適及此東嘉
遊清真信靈域豈無康樂情坐有民社責歛板事承迎
鈎稽困文籍拂意不能歸自慚陶彭澤
答沈啓南
天運有盈虚人苦不自足已登九列階仍顧千鍾禄黃
鵠豈不高中路將焉宿所以柴桑翁無心適華屋瀚海
辭風波郊居夢花竹歛余百年身及此未危辱愧君先
機言一紙百過讀
家居小樓會客分得足字
宦遊本夙好負疴厭馳逐黽勉歸故園倦鳥今止宿朋
舊月一飲值我會再續摘蔬夜猶鮮漉酒冬巳熟薄言
讌樓居飽豈在粱肉白雲墮書几鳴鳩隔林屋過雨阻
新暑首夏氣清淑及兹風日佳泥飲勿辭足
首夏齋居即事
幽齋坐纖雨綠樹繚周垣青山在屋上好鳥如晤言一
官居野寺性本愛丘園松花飽日食沆瀣供朝飱遊神
羲皇上形槁心獨存緇塵暗岐路吾方掩柴門
與二弟汎舟遊吳氏東莊因寄匏菴
緣城畛流水榆柳綠蔭門艤舟信登陟忽得吳公園小
亭面高岡蘿徑隱可捫青山出墻頭白雲宿籬根歌鶯
滯池曲遊魚戲波渾繁景當首夏過雨氣微温老我獨
已樂偕有弟與昆清唱散林木起行歷郊原日斜亂人
影眷戀忘歸轅水木余夙好况兹故情敦主人方宦達
樂事誰與論室邇人則遐相思黯銷魂出處各有會一
笑傾餘樽
七里隆
青山慊吾意舟子莫余違言兹隆中遊兀坐敞舷扉須
臾來萬狀雲水鎮依依儼居方池中四面單翠幃偃仰
斷且續高下墮還飛插天蔽星斗伏地堪漁磯平平羅
几案整整列鼓旗大將坐横劍萬馬紛而馳呀然散不
收忽合如長圍如行圖畫中而罔筆墨畦平生跌宕懷
老大丘壑姿不圖行役地乃與勝境期惜哉南北人安
得久于斯
聞温州之命柬啓南
野人安隴畝方春亟農工誰傳一尺詔置我樊籠中緬
懷漢四皓亦有楚兩龔斯人咸肆志衰病顧登庸聖君
豈不憐萬里誰為通新詩特勸駕慚愧石田翁
博平春半述懷
土城半頽人十戸月出無烟望多樹樹枯自念天正寒
雪消忽計春將暮却憐青帝亦世情可奈東風不相顧
野老立庭言貌古漫呼爾汝忘官府府牒聯翩呵不辨
從吏木僵心益苦真性不揖督郵怒獨抱瑶琴調鶴舞
平生肯落塵網牽居然朗誦逍遥篇天地造化一鑪冶
萬物銷鑄猶銅鉛嫫母施朱西子醜松栢黯淡桃李鮮
浮雲富貴聊爾耳被酒北忩高枕眠不能作書上宰相
不能内徙如登仙不能飽和淵明詩不能遺愛受一錢
簿書往復祗押字官舍間寂如逃禪饑民且勿向我泣
我不謀遷歛爾急今年休怨役不均新來縣官難處分
張憲副山水障子
山高出雲在平地千村萬落連春水乾坤氤氲元氣濕
江湖滿地流瀰瀰糢糊雜樹綠滿眼毫末閒花紅半壘
忽見芳洲草濼間微露樓臺烟雨裏山家茅屋晝不關
背暄高閣深厓間山人對奕長不語客載小舟何時還
斜橋引出瀼西路欹岸直抵涇南渡開圖恍入洞庭遊
又似天台靈隱去耳邊汨汨聞溪聲堂上真疑結嵐霧
蓬萊閬苑想在此青鞋布襪宜相顧試問神仙結遊伴
却我冠裳塵土滿幾時置我圖畫中還似神仙更蕭散
留别滄州先生
東去清風滿淛帆東甌更在淛東南班行已失羣公隊
陋巷猶停長者驂中外于人何可擇卑微在我本來甘
平生學道求無愧此去親民况所耽疎遠漸勞京國夢
暌離偏惜故人談時名有忌愁多取宦業如禪且靜參
縣僻還聞山水勝地連粗喜土風諳遥應到日思君地
秋水凝神月滿潭
入雁蕩
山深斷車馬雞犬亦蕭疎澗道散蒼莽峰巒翔紫虚扳
援絶鳥道宛轉得僧廬不覺凌絶頂身寒雲滿裾
泰安靈巖寺
疋馬強支持長途入翠微山高日初上秋老樹還稀門
外一溪隔林中孤衲依虚堂雲臥冷似醉未能歸
永嘉縣齋懷沈石田
自古清暉地分官得永嘉秋深熱後雨霜薄樹猶花到
海江流盡帶山城郭斜乘船看脩竹疑是到君家
宿青陽驛
市冷人家靜途長客思增夜潮舟浸月寒渡水流冰破
驛沈高岸疎林見遠燈空囊寒食近瀚海一浮僧
濟寧
客棹一身渺歸程千里多寒雲挾疎雨秋水逝洪波亭
界短長道泉分南北河醉醒篷底坐何處起漁歌
靜海驛
深夜驛途靜長河瀚海通舟明沈水月燈暗落潮風暝
色浮烟外春光欲雨中年年苦行役蹤跡任飄蓬
對飲
行厨薄羅列僚友共徘徊心豁溪山淨酒酣風雨來長
林孤鳥没近寺一僧回倚杖看城市黃埃漫作堆
京口公館柬楊應寧
清明寂依舊旅館正思君春色計半去江聲來獨聞畏
寒猶宿火移坐盼斜曛咫尺暌離地悠悠隔暮雲
金華道中憶君謙
遠别輕千里經行歷萬山思君終夕坐出守幾時還隄
柳吹花盡溪雲過雨閒南峰著書處夢裏更躋攀
喜桑民懌至自吳門
奔走卑官歲再更江湖偏重别離情逢君怒罵為知已
顧我摧頽負此生細雨燈花銷午夜青山詩思繞孤城
自慚不是臨卭令潦倒安能重長卿
歲暮客錢塘邦彦徵君以詩招飲席間因次其
韻
隱君瀟灑有高齋徑造何煩折簡催雪砌宜人寒不掃
溪門待客夜還開離離燈火分春色奕奕梅花照酒杯
笑殺山隂王長史不逢安道為誰來
醉翁亭
翼翼丘亭倚磵濆亭前草樹澗前雲西南正據瑯琊勝
今古難追六一文客散依然禽鳥樂山空獨有水泉聞
蒼頭白髮聊能醉不是當時舊使君
答杜言符兼謝贈畫
老淹牧圉敢言清祗覺驅馳負此生流水宦情秋澹薄
碧山歸夢夜分明從前交誼誰能重眼底才名子不輕
珍重新圖先到我淡烟疎樹不勝情
寺中春
野寺沈深門半扄午忩慵起晩風輕雲開半壁夕陽出
花落一庭春草生鳥掠池中得魚去鶴歸雲外傍僧行
馬曹散吏真如隱咫尺山田帶雨耕
舟行與沈良臣相失
别我天津買畫船暮雲横射夕陽穿坐因有約常虚左
行為無心誤向前新雁呌空秋思集短篷驚雨夜燈懸
逢君夢裏分明語猶滯垂楊古渡邊
乙夘初度
五十一年真醉夢百年萬事亦空花江湖况味閒偏勝
桑梓情懷老漸嘉白髮于人無假借青山還我作生涯
不堪潦倒逢初度倦倚長林數夕鴉
停雲館初成
林西隙地舊生涯小室幽軒次第加久矣青山終老願
居然白板野人家百錢湖上輸竒石四季牆根樹雜花
儘有功名都置郤酒杯詩卷送年華
寄徵明
種菊庭中花有無小山松竹近何如痴抛獨樂了公事
悔拾浮名别故廬伏臘正懸歸老計經秋不得寄來書
眼昏頭白今如許料理而翁正在渠
答迓
父老欣欣向我親爭看當日宰官身依然平昔丹心在
只比從前白髮新行歷舊遊傷往事不忘遺愛愧斯民
春風二十年間夢却笑今來更任真
雁蕩
肩輿倒輓百丈強鳥道斗絶緣青蒼風撩瀑布雨噴面
天墮石梯雲滿裳谷中雞鳴萬籟寂澗底花發千巖香
自慚凡骨不可住落日悵望仙人鄉
自遣
從知假面類西涼未得逃名學楚狂坐受臺評非過論
行應老子避新郎心懸魏闕雲霄迥夢落吳松烟水長
細數不堪何止七彊顔一出愧嵇康
博平春日
春風淡淡釀輕寒九十光隂巳半殘記得故鄉今上已
畫船簫鼓薦春盤
借居龍泉庵
冷官門戸可張羅曲徑春深長薜蘿不道夜來風雨惡
松隂滿地落花多
寄石田
秋風聞雁思無聊故國懷人首重搔吳楚相望一千里
月明歸路不知遥
文森(字宗嚴洪次子)
王將軍樓船歌
江南古來傳綺語江南畫船如屋裏將軍總衛在江北
百乘高車馬千里五牙富貴地非宜雲海竹窩出新理
揚川駊騀十丈蓮飛艣擘空如迸矢兩頭簫鼓沸中流
兩岸行人看如市中間紗幕開暑風左邊設圖右邊史
將軍受用通南北坐泛西湖與杭比還須一笑擅風流
千古之中追郭李
登金山酌中冷泉
中冷之泉甲天下今度來遊當盛夏山僧知我有泉癖
忙汲深清緩傾瀉煎茶有法在吾手但恐世人知或寡
酒餘一吸除百疴從此人間賤杯斝更呼陸羽同參玄
凌風便欲飛上天下視江水空雲烟
沈啓南畫漁舟晚釣圖為毛貞夫同年題
新豐酒波堪濯足塵土紅汚酒波綠粗豪飲客下馬來
三觥五籌行促促何如並著春江船蒲茸紫立柳黃眠
船頭釣得縮項鯿賣之儘可供酒錢夕陽射眼拉柁轉
江光貼天孤鳥遠
憶西湖次韻
我昔西湖弄烟水日日湖邊常早起擕朋最喜當暑徂
得句每誇從醉裏昂頭崒嵂見高峰舟行那計西與東
荷花錦鋪香十里琳宫寶刹如迎逢望中更愛西天竺
千仞插空青削玉萬家鱗次俱傍湖箇箇長松齊出屋
别來屈指十五秋夢中往往時一遊蘇堤春色六橋酒
繁華自昔同蘇州山水娛人人盡好如此西湖豈難到
塵氛羈我嗟白頭江雲望斷空倚樓
送同年白鳳儀歸省
曲江初讌罷羨子采蘭歸驛路沾青纜江花落綵衣閒
居潘博士休沐謝玄暉他日徵才子相期入𤨏闈
見月
今宵初見月最喜獨分明宿鳥從驚起浮雲莫遣生疎
篁翻砌影寒雁落溪聲脉脉西堂下懷人百感生
九日登高
三載重陽菊開時不在家喜逢今日酒對此故園花野
曠雲連樹天寒雁聚沙登臨無限意何處望京華
宿毗陵驛
孤舟城下宿城漏滴寒更往亊無人問幽懷忽自驚春
星垂野動村火隔江明北雁無來耗篷忩夢不成
經張雨隱居
白日生烟霧青山隱瀑泉高名垂廣宇仙迹在遺編洞
古疑無路花深别有天衡門下雞犬人去不知年
登樓
闐闐擾擾晚來閒獨倚危樓一望間挈榼漫沽村市酒
開忩正對夕陽山月來虚館誰家笛風度疎鐘到竹關
只有漁翁無簡束扁舟搖曳白雲灣
書館坐雨
虚館坐來旬日雨紙忩深揜未曾開已知甲子全無准
却怪燈花不易猜帶濕懶拖牀下履破愁頻弄掌中杯
明朝雨散春還在擬向西山詠落梅
宿靈源寺
家城歲晩欲迴舟山寺擕衾作夜遊愛月不妨寒步影
岸冠微覺露濡頭蒲團對語僧圍燭菊宴分題客詠秋
怪是思清還廢寢鐘聲為破小堂幽
徵明姪薦授翰林兼修國史喜而賦詩
紅燭高燒夜着花阿咸聞薦入京華銀魚佩更通仙籍
紫閣趨時草制麻太史名傳司馬氏東山屐倒謝玄家
書來深慰家庭慶奕世恩光未有涯
送人還南康
清波左蠡分秀色東林接日射金芙蓉香爐晩明滅
題畫
石上收綸坐垂楊拂鬢絲閒情與幽思不復許人知
春日山行
勝事春來日日忙梅花纔褪杏花香莫愁此後芳菲少
又報東風到海棠
客夜聞蟲
露洗秋庭月滿天草根吟苦斷還連在家猶自難禁汝
客舍長宵况獨眠
乞歸
江上鱸魚秋正肥季鷹安得不思歸自憐青鬢朝來改
多病還應早拂衣
京師留别
宦遊無緒厭塵氛夜夜家山夢白雲來日潞河理歸棹
月明知我倍思君
遊西山歸泛石湖
春聲病起到山家落盡山中桃李花十日徧遊那得盡
村村塢塢焙山茶
臥病
閒居抱病怯微寒匣裏隂符耻更看中酒畏風眠不起
鳥啼花落又春殘
文氏家藏集略
淶水公洪字公大成化乙酉舉孝廉署直隸淶水縣教
諭公為人篤行勤學世稱醇儒雅好吟詠不事副墨興
至成篇輙復散去所藏括囊稿盖十之一二云温州公
林字宗儒淶水公之長子也成化壬辰進士博洽典籍
有經濟才宰永嘉博平二邑有聲行取至京先是東省
鎮守臣璫廉得博平産棃大如瓶重一觔以上歛取充
貢公恐害民令一夕伐去之璫怒行間欲危公幾不免
乃稍遷南京太僕寺丞移疾家居久之起為温州太守
卒於官中丞公森字宗嚴淶水公次子成化丁未進士
授直隸慶雲縣知縣賑飢開河俱有惠政擢監察御史
會冡宰缺有夤緣求進者公疏斥之且舉劉大夏周經
可用下詔獄上詧其無他特笞而不問後因逆瑾擅權
致仕再起陞南京太僕寺少卿考滿陞都察院僉都御
史有疾乞休卒於家公為詩往往口占不留笥故所存
僅百餘首
石倉歴代詩選卷四百十七
