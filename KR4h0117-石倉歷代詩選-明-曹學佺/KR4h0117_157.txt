石倉歴代詩選卷一百五十七
明曹學佺編
宋詩三十四
徐積
垓下歌
垓下將軍夜枕戈半夜忽然聞楚歌詞酸調苦不可聽
拔山力盡無如何將軍夜起帳中舞八千兒郎淚如雨
此時上馬復何言虞兮虞兮奈何汝
江南春
今年是處春風早江南地煖春逾好春風次第入江山
先入梅花既芳草芳草春深更有情直共江山到洞庭
落花流水武陵道湖中有山春更青斜陽西落一點明
少年莫上岳陽城
寄李道源
春風本是詩家友典却琴書也沽酒呼童去問紫霄翁
近來枕上吟詩否不醉不吟將奈何過却今年春已多
胷中壯氣吐不出看看又作送春歌
酬李道源彈琴之句
數尺焦桐常在手知子愛歌兼愛酒今朝已是二月三
梅花驛使曾來否古今多少無奈何古人慷慨良已多
為報陶潛且飲酒無絃琴上不須歌
贈查宣教
晩來閒共秋風約惟有黃花莫吹却有人懷抱似陶潛
待向東籬共花酌
和魯山感春
君看紛紛能幾時一翻情態隨光馳歡日常少戚日多
共君且趁春風歌莫學時人種花草不似山中松桂好
述懷寄吕師
試眺關西山壁立春雲突盡長空窄濃嵐滴去渭川寒
孤峰深入秦天碧白雲流水豈無情立馬吟詩定相憶
且倩東風先寄聲我整西裝期已迫吟到秋風放客歸
歸時待作瀟湘客
送王潛聖
公車待報凡幾年蕭生罷去心浩然鹽瀆野中尋舊隠
楊子江頭呼渡船太湖波浪濕秋天洞庭橘柚生紅煙
馬踏新霜吳嶺外猿啼小雪建溪邊關西夫子雖遲暮
行笑行吟正安步菑川海上牧羊兒解說公孫放豚去
送李昂長官
征南兵勢欲平蠻軍聲殺氣秋風寒南國此時霜霰早
八月草黃楓葉丹江有渚兮山有麓君向洞庭何處宿
四垂天幕亂波平九嶷山送愁嵐綠日斜葉落黃陵祠
月明風起清湘竹愁娥遠放峽雲來冤臣暮借江聲哭
雁號孤喙度蒼梧猿呌哀腸抱霜木此行正合風騷情
縣衙仍在衡山足
寄蔣大漕
大使莫憂淮上老無山可望梅花少梅花可種山奈何
日中枕上山更多豈無閒僧坐林下亦有樵子持斧柯
起來恍惚從萬里便買玄猿栽薜蘿人間流水寓之意
天外白雲來者歌
送陳長官赴衡陽
楚天搖落霜風早山色依依江渺渺洞庭水寒帆影孤
雁聲正在衡陽道君不見屈原憔悴賈生夭遺恨至今
猶未了日晩江頭船住時行人莫望江邊草
答范君錫
醉中數問風流掾酒價太高何日賤君將使我典衣沽
詩人未有春衫絹山陽才吏倪大夫煩君為我特致書
正月臘寒猶未去諸君吟坐待圍爐
楊柳枝
楊柳枝試向枝頭折楊柳舞罷青衫困垂手相如病思
最多情沈約才清更酣酒君看好鳥鳴枝間日與春風
問安否清明前後峭寒時好把香綿閒抖擻
漁者
縛竹編茅雜亂蓬四籬俱是野花叢莫道江湖山色好
籬落不禁秋後風秋後風從西北起身上蓑衣冷如水
夫妻却在釣船中兒孫走入蘆花裏夫妻不會作活計
辛苦賣魚沽酒費兒孫身上更貧窮白日無衣夜無被
昨日前村沽酒處今朝忽見無人住聞道江南地更煖
移舟急望江南去
釣者
有人口誦浮雲曲手把瀟湘一竿竹荻花洲上作茅庵
坐看江頭浪如屋
寄蘇子由
午日移陰後行人罷燕時路從西郭去船值北風吹夢
裏猶迴首心中欲附詩從來義如此兩意自相知
寄張景修
東南未回客行樂又經年吳市花朝酒松江月夜船窮
閻無屋住廣殿有詩傳若論平生事無如任自然
和孫元規資政遊園
禁煙娛樂且須頻二月風光特地新料得壺中無俗客
更聞歌者盡陽春酒來花下斟瓊液茶向松間碾玉塵
應笑謝安空寂寞東山終日為何人
其二
紅作簾帷翠作裀隨軒歌舞一時新未知醒者何如醉
且向樽前莫負春煙重柳梢寒蘸水日高花徑暖生塵
自從三月芳菲後誤入桃源又幾人
召汝弼
外府新讎校問君來不來春隨流水遠日被落花催煩
子神仙御盡余賢聖杯何時松徑下閒坐踏蒼苔
寄穎叔
南郭茶杯菊未香西簷老柳覺疎黃家無縣令雙鳬舄
夢有仙人五色羊梅信易傳來嶺北雁書難附過衡陽
定知遠俗懷公義若說威名背負芒
和路朝奉新君
世俗紛紛事總虚詩翁今作逸人居勤穿東地緣栽竹
喜占明窗為著書近市好賒春肆酒就淮仍買晩罾魚
忽撑小艇來西郭不問皆知訪仲車
君向瀟湘我向秦
我望秦關方整駕子浮湘水欲登舟馬嘶山塢誰家宿
纜繫江楓何處留壠上耕隨殘月去日邊帆帶落霞收
灞陵古恨騷人意歌向樽前不易酬
柳絮
君看青絲蘂開花便棄捐臨風競離别就地忽團圓孤
客正心亂浮雲來馬前㶚橋逢杜甫老泪更澘然
長條徒自重狂絮去何之禁籞穿花樹春江撲酒旗因
風無定意著物有閒時謝媪何為者深情在雪詩
敗荷
有客方笑歌誰人吟敗荷但言為秋惜不道礙船過折
柄刺芒在亂絲根本多江頭浪如屋今夜奈風何
貧女扇
妾有一尺絹已為身上衣自織清溪蒲團團手中持朝
尋麥壠去暮汲水泉歸傍人偷看妾不使見娥眉
宿山館
下馬開門日已沈回旋村路乞樵燈隔雲吠去誰家犬
踏月歸來何處僧潭上風生千嶂吼枕前泉落一牀冰
呼兒笑問今宵事身在危峰第幾層
文仙
紫微詔誥都經手東壁圖書盡在家何日再遊羣玉府
吟窗依舊鎖煙霞
富仙
碧霞樓上常先曉白玉宫中愛早寒亂玉甃成池浴鳳
渾金削就棟棲鸞
吟仙
金編誦處無人見玉洞題時有鳳知昨夜忽然何處去
月中吟就白雲詩
醉起仙
佩環聲動出金華鳳引鸞隨入絳霞行到瑤臺雲路窄
側身趨避玉妃車
地仙
瑤臺紫府都歸夢碧洞紅塵總是家蓬島有時來問信
桃源無處不開花
太平仙
誰知我是太平仙歌罷浮雲笑暮煙更倚玉樓吟樂府
斷虹消盡月明天
水仙
龍馭曾遊絳水霞回來却坐赤鯨車夜深正解雙珠珮
莫點犀燈照我家
題東軒
我有東軒景喜君為此行一如曠野外四面好風生但
見雲連樹不知山是城重來如有約秋水夕陽明
春雪
天上星榆一夜彫晨風吹落下層霄溪頭岸狹流應漲
簾外春寒到不消數騎急投村野宿幾人閒問酒家謠
登高望徧東城路又領詩兵戰寂寥
秋雲
淡似秋河水濃于春塢煙隴頭寒塞雁峽外晩江天忽
斷月華墮乍明虹影連西風休強住飛勢自翩翩
村家
階前生蔓草門外是多岐老叟行無伴兒童飽自嬉䲭
羣巢衆樹狐迹過疎籬不肯勤耕耨豐凶為有時
漁者
家住前村蘆葦中一生無事是漁翁眼看波浪如平地
身向江湖若斷蓬小艇醉眠寒夜雨短帆閒挂夕陽風
營營市井應相笑不道錐刀盡是空
雪
君看飛雪競翩翩雲將爭驅正著鞭人望已酬殘臘後
物華兼值早梅天招沽北掾輸平日走馬西州憶少年
漏屋旋消濡弊褐破窗穿過濕餘箋蹄涔易見真窪滿
糞土難辭偽色鮮席戶冷灰人削迹朱門熱灸客摩肩
紛紛萬事還如此寂寂幽懷盡舍旃流水明邊爭趁月
斷鴻深處獨藏仙誰家漁棹空聞笛何處樵村只見煙
最好耕農相賀了牛衣醉卧夕陽田
蘇子瞻挽詞
起起公終矣斯文將奈何新書傳異域舊隠寄東坡直
道謀身少孤忠為國多死生公論在高義出岷峨
石倉歴代詩選卷一百五十七
