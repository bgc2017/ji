石倉歴代詩選卷二百三
明曹學佺編
宋詩八十
李彌遜
自毗陵與兄弟避地南來約爲連江之歸中涂
各以事留遂成獨往念兹離亂易於隔絶作
詩
胡塵暗中原大駕廵江都春風送南渡百辟咸奔趨衣
冠困陵暴川陸紛舟輿微生本萍寄寧復安吾廬褰裳
犯深險顛仆妻與孥懷恩痛未報無路先貔驅巖穴多
遺賢天網固亦疏驊騮懼捐棄未數十家駑銜悲望君
門忍作永訣圖扁舟兄及弟去指東海隅夜榜亞脩舳
曉帆趁横蒲如何忽參商行止分半途怡怡風月夕來
若同隊魚慘慘霜露秋去如獨翔鳬歲晏道路長隻影
誰與俱但憂赤眉間能致黃耳無青燈攪寒夢起坐中
腸枯載歌鶺鴒詩引淚零襟裾
同天隐少章遊嵩山懷元明
秦公我輩士早踏翰墨場萬言若投石十年猶枯囊苦
欲泛江海有親在高堂牢落京華春門無一壺漿長鞭
策瘦馬送我古道傍憐我值險艱赤心寫摧傷鏗鏘五
字句勢與鵰鶚翔感此坐矯首星星鬢成蒼西風小搖
落雨洗煙嵐光嶂曉露孤秀野隂棲暗芳更擕鮑謝流
歴盡千巖霜搜竒得幽深訪古到渺茫月落潭影空清
吟殊未央緬懷紫芝宇百憂繞廻腸三歎巳晡食十起
中夜牀雲埋長安日魂夢不敢驤茂苑富山水結廬余
所嘗我欲放船下卜隣俯滄浪耦耕種秫田共掃三逕
荒頭白青山裏長歌樂歲觴
承天寺
宿雨洗蒼骨峰巒發新秀尋幽躡竒蹤騰踏衆山囿層
林鎖巖隈突兀見危構空高望浮黎静聖逼靈鷲我來
風雨秋白露欲昏晝但聞百川赴鳴玉瀉寒竇岳示閟
嵲峨路絶不得簉攀緣仰脇息坐石俯長溜帶露摘山
芎披榛覓仙酎山光晚逾清雲壑若相授終期爛漫遊
陽鳥欲回咮更約十日留之子緩蹄輳
法王東庵
吾宗丘壑資耿耿抱幽獨結構祗洹家縈廻轉巖腹前
川布黃金合嶂來蒼玉步出覺華天乘凌眩生目雲間
起層林林際懸高屋斷砌滴疎泉微蹤隠深木堂空貝
葉昏苔盛半階綠朱幡久不來哀猿響秋谷
五松寺
秋風吹客衣去路倚天碧躋攀一何苦政坐愛山癖人
言五松下曾是瞿曇宅至今梧竹隂列屋棲禪寂塵纓
得暫解俗駕聊可息怡顔巖間樹洗耳泉上石孤雲共
還往窈窕去無迹道人粲急流獨步少林席客來了不
言碧眼照庭栢希聲出鐘梵妙意生墻壁寒灰暗青燈
偶坐遂終夕歸來人境空缺月挂山額
次韻仲輔山中之作
崖隂坐清暝目爲山光注妙意不可名悠然與心晤疎
泉石中鳴落葉衣上住冷風起虚籟還向無中去三生
聽鐘魚偶失來時步佛屋倚秋風團團兩桂樹却疑此
境中曾是經行處
碧霄泉
山根出清泉云自九天落風潮帶江腥天黑魚龍泊何
當寸雲敷一灑徧寥廓滄浪勿復歌吾纓久巳濯
秋居雜詠
青春背我去白日不吾謀霜飈驚草木寒威戒衣裘寓
形復幾時四序忽一周世路伏劒戟中懷孕螟蟊營營
事長久頽齡如置郵丘園倘未卜悟悅心自休
其二
窮秋雜花遠眷此霜下傑明金委珞瓔寶璐綴環玦依
依風遞蘭皓皓日穿雪若無夭冶姿不受衆目悦銜觴
泛其英攬之腸爲結誰能踵高門持以浣中熱
其三
公園十畆餘日涉亦成趣浮隂未全收晴沙已勝步杖
藜相與行童稚雜冠屨枯魚泳微瀾悴菊飲晞露欣物
各有時撫懷偶軒慮安得三逕餘誅茆種瓜芋
晞陽軒
山高竹栢隂得之近亭午兹軒揖朝暾精色快先覩濛
濛勒花春十日九風雨羲和爲反旆照我衣上縷眩然
九陽遊誰云在環堵
次韻明甫西園之什
莫作原上紅寧爲徑中綠多花必早彫依依不如竹一
枝寄他林翛然傲華屋瑱饑飯秋英借健膏石斛坐斷
百懶身無心問雞足
暇日約諸友生飯於石泉以講貧居之策樞密
富丈欣然肯顧賓至者七人次方得順和貧
士韻人賦一章
崔嵬孔明栢結隂衆所依移根天衢上曾撫日月暉如
何去大厦却繞烏鵲飛終當煩萬牛挽取廊廟歸鄭公
澤既遠何以慰調饑公其踵前脩一洗貧士悲
歲戊戌秋舟行宿泗間有持小石售於市者取
而視之其大可置掌握峰巒鬱然若巖竇澗壑
水落月吐雲影渺冥若遠若近皆有自然之勢
乃以千金購之而為之名曰羣玉峰曰水月巖
曰遥岑曰碧澗置諸座隅卧興之對且余少時
南遊匡廬升紫霄以瞰九江東沿洙泗登泰山
而徜徉大伾道鄴歴趙及燕而還今年責官羅
城當走蜀問山於蜀人馮濟川每至佳處耳傾
心受恨不能一日千里也繼改命不得往遂自
鄭適洛以窮隋洧兩河之源歴覽二室之趣方
將踰淮浮江自放於世猶念深山大澤不能與
有足者皆至偶於圖畫對之未嘗不慨然興懷
今一旦得是數山坐眺四方之勝豈不幸歟吾
將寓形其間而與之俯仰上下不知我之在丘
壑丘壑之在我也好事者將以余為過耶姑從
而為之辭
羣玉峰
五城十二樓高下聳寒玉天空開翠微不受塵土觸半
生嗟環轅萬事驚轉轂寄語山中人爲占一峰綠
水月巖
明泉落巖隈滿月挂山額疎星淡河漢下與水光白了
然心境空炯炯照真宅鴻鳴夜更清欲卧巳終夕
遥岑
宿雨洗空闊出此方寸岑聯綿翠光浮妙巧不可尋飛
雲去未返慰我千里心誰爲具徽絃有酒聊自斟
碧澗
蒼崖高鬱盤下有千仞傾當時捐珮侣寄此琤琮聲坐
石風露晚心與秋月明滄浪若可濯毋負冠上纓
宿楊州城外
舟行遶城郭缺月疎林杪窈窕一溪深微茫衆星小忘
言對詩書適意親魚鳥幸此絶紛華行歌閱昏曉
和少章喜晴
日暮馬行疾峰巒過眼頻雨階長苦夜晴谷似逢春風
月起歸恨江天思故人機心渾巳盡惟有白頭新
發光林寺
朝發光林寺﨑嶇渡復攀摳衣緣翠濕側足下蒼頑急
雨欲平澗斷雲時見山祗應超勝地行路不知艱
久雨阻遊昭亭有作
浪迹隨方寄窮途觸事諳雨逢春甲子江滿地東南客
鬢霜前落詩情酒外酣上方愁獨往藜杖許同參
琴溪
竹色千鍾静溪光一鑑開巖隈宿風雨人迹老莓苔控
鯉定何在騎鯨今不來空餘泉上月與我共徘徊
春日雜詠
春到陵陽市人家泊翠微南亨甘入筯北戸暖生衣花
暗昭亭寺魚肥句水磯樂遊須結社倒著接籬歸
其二
幽棲足春事晴日苦相催屐齒穿沙稳笻鬚礙竹回光
風初轉蕙殘雪欲欺梅自是經過少柴門日日開
其三
役役炎凉態悠悠道路賖情懷知老大夢幻閱紛華攪
思雲邊樹供愁雨外花生涯書一束到處即爲家
其四
二月忽已破一春強半過提壺工喚客布榖巧當歌得
酒光愁盡惜花翻恨多逢辰不為樂眀日復如何
早入昭亭與同遊散步還僧舍飯
散策春岡曉樵蘇一徑長釣衣藤掛石斷路水浮塘山
静竹生韻池清蘭自香禪房得深憩漁鼔正鳴廊
再遊龍潭
密霧開深徑幽竒得重行水光沈樹色人語亂泉聲仙
去山容寂龍遊雨陣輕誰能築雲室千古共凄清
池亭待月
輕雷不成雨風砌旋搘牀山亂雲行曲樓高月路長柴
門非故國戎馬尚他鄉笳鼔悲清暝關河思不忘
散策
散策北崗路牛羊歸徑深水窮人小立山静客微吟點
點稻花雨團團榕葉隂田翁罷爭席明日共幽尋
次韻曾德明司理留題西山兼簡蘇宰
層軒無礙石支徑曲穿林竹密催山暮松搖亂客吟琴
書虚室冷鐘鼓静坊深誰謂溪坡遠能來杜與岑
夏日與妙現老堂二公晚步江皋露坐月下夜
分乃歸
胡牀興不淺未肯庾公賢山意知秋近江聲到寺前夜
凉新病後月色正愁邊可惜江南夢青燈照不眠
贈别竹西王彦升居士
參軍四壁生秋草鬢毛不似心已老終隨煙霞學巢由
一室安能事除掃竹西舊說青雲客詩思長留意無極
塵埃不見襄陽山賴有斯人吐消息赤心照日青眼明
與君一見輸生平君去摩天學孤鳳我今飲海盤長鯨
雲車&KR0008;兮風馬休呼兒乞取千金裘明朝有句道不得
黃葉滿庭無限秋
行路難
江心蟠石蒼虬立山激江流浪頭急風昏月暗魚龍愁
電掣雲奔鬼神入船頭星斗天爲低夜潮生寒洲渚移
鳴舷鼓枻驚楚子危檣遠纜號吳兒篙師咄咄自相語
明朝扁舟繫何許半月江行十日風寸步家山隔秦楚
黃衫年少金雕鞍日高華屋春夢殘插花走馬咸陽道
世上空嗟行路難
歲後三日與羅叔共二邵似表弟席上分梅花
年後多韻得多字刻燭成
春風一夜如鳴鼉殘香暗粉驚辭柯新春三日駒隙過
花前百罸寧辭多男兒莫遣兩鬢皤舉觴不飲理則那
酒酣不用吳姬歌短鬚尚足供吟哦坐中鮑謝偕隂何
語如韶濩參鳴珂鏗鏘入耳痊沈疴豈獨使我衰顔&KR0755;
我今官閒得婆娑遲明更上梅花坡
虞仲通判以溪聲名軒約同賦
山根出泉瀉鳴玉上有蒼崖擎佛屋無風水石自撞觸
不盡潮聲發寒谷宰官豈是雲間陸舊識南泉生處熟
當軒大榜與名目平地重翻偃溪曲曲中時轉三妙語
一一聲音談佛祖喧豗噫視十方鼓萬壑風雷送煙雨
此聲不屬聞中取六鑿相攘竟誰主後來紛紛何足數
五乳峰頭曾賺舉山翁有耳百不聞團蒲曲几窮朝昏
何時沿溪掬寒綠掃葉煎茶睡初足
客誦故人劉立道梅花詩有懷用其韻以寄之
桑柘如錢柳如雪南村北村欲蚤月老翁飯飽摩腹行
白鷗自隨閒換鐵攀花正恨顔色乾哦公七言毛骨寒
惜花不似愛詩苦即遣愁海回狂瀾公今爲郎尚黑髮
仕路不應嗟歇滅江國官閒來雁多莫使故人書斷絶
春風步馬芳蘭皋思如哀鴻獨求曹幾時懷抱相對盡
桂漿酌㪷供詩豪
遊龍潭
秦山破碎天上來女媧仙去空嵬崔中懸鳴玉三千尺
下有百仞青銅開居龍變化出嘘吸雨暗雲昏鬼神入
我來坐石秋水閒雲影扶疎落空濕浮丘容成不可俟
摩挲青壁着名字兩翁下遊會有時訪我鍾陵五松寺
次韻碩夫池亭賞蓮
胡牀塵尾揮長柄風和入座花容靚乍開還合晚照中
脩竹佳人倚春暝此間此景樂最深世路好惡君酌斟
下車何必笑馮婦投杼未免疑曾參江山信美來者稀
淵明獨與田父違誰云寧食艾三㪷不如杯行莫停手
黎道人自長沙入閩邂逅見之論易頗有所得
自言居醴陵山中有田廬養魚種竹可以卒
歲作取足庵義方堂優游其間藏書教子甚
樂也遽還求詩贈之
兩脚不踏咸陽塵兩眼不逐瀟湘春胸中乾坤照萬古
竒偶縱横何足數閉門有竹食有魚遺子有田家有書
一生可了心自足世上紛紛謾榮辱
山行遇雨
滄溟四乾青虬立碧雲摩霄高嶫岋六丁夜挽天河傾
石骨無塵露蒼濕長風吹雨不成絲飛鞚衝山帶煙入
羲和回馭還青冥布穀催耕喚春急
獨宿昭亭山寺
山寒六月飛霜雪樓殿夜深鐘鼔歇琅玕無風萬戟閒
屋角明河掛天闕龍牙七尺玉壺冰炯炯神清夢不成
可憐幽絶無人共卧看雲頭璧月生
與公序避暑石盎方晝欲寢聞林間禽鳴甚樂
因得小詩云
一林啼鳥不知名應怪山翁此地行化蝶與周俱是夢
遊魚知我久忘情胸中丘壑真餘事世上功名畏後生
但得盈樽供自酌何妨人境卧淵明
春近風日漸佳與似表弟開小戸縱步後庭
圍爐人散長寒煤暖日還催墐戸開春近郊原思夢蝶
雪殘池館見真梅客愁宛轉凌雙鬢歲律侵尋寄一杯
試繞小欄尋翠甲履痕猶占舊蒼苔
雲門道中晚步
層林疊巘暗東西山轉江回路更迷望與遊雲奔落日
步隨流水赴前溪樵歸野燒孤煙盡牛卧春犂小麥低
獨繞輞川圖畫裏醉扶黃髮杖青藜
渡横溪
百尺滄浪兩岸沙肩輿徒涉步欹斜溪聲猶帶夜來雨
山色漸分雲外霞岸曲斷林開鳥道水邊疎竹近人家
塵埃何處尋真境試逐寒流認落花
次韻學士兄富陽道中
長江送客静波瀾路入回溪第一灣石瀨横陳潮力減
風檣圜轉櫓聲閒驅除方寸無窮事領略平生未識山
自笑疎慵似中散政宜寥落水雲間
訪雪峰真歇禪師
紅塵白髮不相投來就僧房借板頭大士法中龍象貴
老翁心外水雲浮長蘆江静千山月枯木巖寒一葉秋
别後相逢重著語牧童横笛倒騎牛
次韻錢申伯山堂之詠
淨坊秋色老蒼顔簷額飛雲細可攀客夢偶隨疎雨斷
僧遊長帶暮鐘還似聞遺錫藏銀地親見高人住土山
愁絶寒江歸去路亂峰青處望雙鬟
和錢申伯遊東山聖泉
偶脫塵中一夢闌欲窮幽事徧尋山静憐人境雞䖝擾
老愜僧窗枕簟閒十里秋香隨屐齒四更山月上簾顔
登臨物色催詩興未信天于我輩慳
初到連江和林公曄先輩
投老身名信陸沈空將白髮寄遥岑賦詩未敢師彭澤
抱甕真堪友漢隂江回飛橋誇壯麗山腰卧石閟幽深
公才清絶參竒觀慰我長年去國心
和陳穎仲題劉鞠祠
山繞平湖綠四邊兩翁遺澤到今傳蘋風引釣魚隨艇
穀雨催耕水拍田敗壁丹青悲落日荒庭紳笏想流年
桐鄉不廢春秋祀簫鼓雞豚久更虔
和穎仲山行即事
平蕪新綠占封圻横路遊絲網落暉山徑人稀藏窈窕
禪扉春盡老芳菲緩行照水知魚樂隨意穿花見蝶飛
二子舁籃今夜月龍鍾猶勝杖藜歸
暇日遊石門用前韻
曉御欲隨風脚來報晴烏鵲入簷催松幢竹蓋寶坊近
石壁雲關塵境回山氣得春濃勝酒花光帶月冷過梅
却收眼力尋歸路惜取餘青莫浪開
久雨
榕根敗屋兩三椽客徑無人老更便地近東南多澤國
霖逢甲子少豐年徑須酣飲六十日安用取禾三百㕓
待得雲頭風力健梅花如雪月初圓
德甫知丞過筠莊谿亭爲待月之會戲呈席上
諸友
載酒何人過子雲傳呼雞犬亦驚奔門無車馬苔侵逕
坐近池臺竹覆樽好月邀人留晚照疾雷催雨過前村
獨醒楚子真多事共醉愚溪百尺渾
自連江赴守鄱陽黃原道中作
海角三年一夢成北來重聽偃溪聲凝雲帶雨留愁住
茂樹隨山送客行秔稻沿崖畦上下茆茨枕谷路縱横
莫從馬腹消雙髀此地真堪老此生
舟中對月
悠悠逐隊寄舟車與世真成一夢蘧苦憶曉更鼉報鼓
喜逢秋遠雁横書江山似與詩人助水月應知静者如
投老得歸隨處樂獨醒尤笑楚三閭
留别傅才孺
壯歲追隨鬢已蒼誰將勲業問行藏憐公錯莫雞羣鶴
顧我凌兢虎質羊敗柳亦工喧暮雨寒花直欲膩秋霜
更謀濁酒窮清夜明日山深木葉黃
再用葉碩夫韻
一丘一壑半生中旁舍小兒今老翁歸來賦就晚逕綠
醉時歌罷春燈紅壯心欲盡孤雲薄昨夢不留寒月空
茗碗粥盂能事畢四三朝暮付狙公
題福唐郡園清閟亭
公餘自種南階竹好事風流今未聞但得七人來結友
何須千畆比封君風梢不定微藏日雨葉初乾薄帶雲
自是甘棠人愛惜不憂寒谷遇樵斤
五言
醉帽迎風落春衣日徑斜花梢藏密路隠約見山家
其二
白玉千株暗青雲一徑斜從來少車馬恐是阿環家
遊梅坡席上雜酬
風約疎梅蘸石泉山涵弱柳借厨煙竹籬茆屋傾樽酒
坐看銀鈎上晚川
次韻學士兄秋初
何日刀頭水石間婆娑猶得一官閒杖藜早晚尋幽處
望斷秋空不見山
次韻林仲和筠莊
疊疊重重兩岸山鈎連秀色上琅玕孤亭四壁面煙雨
人與白鷗分暮寒
題趙幹江行初雪圖
瓜步西頭水拍天白鷗波上寄長年箇中認得江南手
十里黃蘆雪打船
次韻郎中弟見寄
筠溪岸上千竿竹夢想猶疑玉笋斑只欠吾家小居士
杖藜風雨亦來還
石倉歴代詩選卷二百三
