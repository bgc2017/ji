石倉歴代詩選卷三百四十四
明曹學佺編
明詩初集六十四
朱善(字一廉豐城人)
蘭竹操
美貞婦方氏也
冬蘭青青列于階庭風雪所撓不枯不榮
冬竹猗猗蔭于戶牖冰霜所摧不萎迺秀
彼美貞婦志潔行高煢煢朝夕不敢怨勞
有蘭之幽有竹之節守義不淪之死靡慝
夫也天只孰忍忘之子之幼矣誰其將之
夫也天只孰忍負之子之幼矣誰其顧之
適彼南畆言刈其麻我勤于績以定我家
適彼南圃言採其桑我勤于蠶以實我筐
爾筐既盈爾家既寧迺教爾子勤于六經
學業既優克忠克孝維子之賢繄母之教
載歌蘭竹續彼柏舟猗歟方氏共姜之儔
蘭則有馨竹則有筠嗟婦之貞永保令名
遠别辭送餘干令李謙山
風淅淅兮雲悠悠木葉落兮天宇秋君胡為兮不返嗟
客子兮淹留攬西山兮秀色泛東湖兮弄明月樂莫樂
兮新知心奚忍兮輕别山有虎兮湫有龍勞余思兮忡
忡渺餘干兮何許揮五絃兮送孤鴻寫桂棹兮蘭舟摻
子袪兮夷猶南州雖好兮不可以久處嗟子去兮何以
慰我之離愁
漁父還劍辭
日之將夕兮道阻馬罷波流浩渺兮孰拯其余毋可躋
兮亶也其時子今不度兮後悔可追爾劍雖寳兮余無
所用之豺狼在野兮水有蛟螭子持以往兮慎所歸履
信蹈義兮毋倒行而逆施吁嗟遠遁兮後將余思
望雲圖詩為廣州大使熊悦作
瞻彼西山麓白雲何悠悠吾親舍其下望之懷百憂浮
雲不可捲逝水不可返遊子悲故鄉别親日已遠雲飛
可逾嶺母老難辭家豈無甘旨具奈此道路賒昨日鄉
親來老母幸無恙殷勤附書去慰母倚門望阿母望兒
歸兒歸未有期願母加餐飯慰子長相思人言居官好
何似還鄉早他日乞身歸甘舞老萊衣
舟中書所見
五牛牽一車四牛曳一犂耕田不費力運物豈愁遲露
冷草枯候天寒稻熟時農家享快樂父子共熙熙
又
清河五百里觸目興悠然客用驢䭾物人驅牛曳船魚
鮮堪換粟棗熟不論錢安得移家住教兒學種田
客省使温田王西域人也載酒過翰林痛飲且
留詩因和其韻
金臺載酒詞林聚吟詩彷彿隂鏗句共是東西南北人
依然雲路還相遇君言我賦有金聲我亦憐君如玉樹
摛詞已喜錦生花屬思尤如繭抽緒且將綠蟻注清樽
莫遣烏鴉驚列炬夏宵苦短君意長忽覺雞鳴窗欲曙
請君上馬早朝天我亦束衣從此去
長短句
翁騎驢兒牽車童子荷擔相追隨風淅淅草淒淒阿兒
苦寒翁苦饑翁雖不語心傷悲吁嗟薄命當訴誰遼東
雖云樂不如早旋歸
九月初一日庚午出龍江驛
清晨辭鳳闕薄暮出龍江父子趨殊域詩書化異方楚
山雲渺渺遼海路茫茫但願身長健他鄉即故鄉
甲戌過桃源驛
迥與武陵異偶然名字同祇知迎驛使豈識問漁翁危
質慚蒲柳浮生愧梗蓬何由訪仙境不與世人通
八月丁丑至徐州城老妻病歿倉卒葬畢揮淚
登舟而去
病妻中道隕倉卒奈渠何老眼淚雖少中心痛已多椒
漿惟自奠薤露竟誰歌莫作他鄉鬼孤魂寄薜蘿
辛丑入安山湖
湖水渺無際篙工訴苦辛天風能送客川后不淹人風
浪排空闊雲山入望頻此生隨萬物何必獨傷神
庚寅入夀光縣界
淅淅風中黍蕭蕭露下桑始驚時物變轉覺道途長報
國心常赤思家鬢已蒼故鄉頻入夢煙雨暗前塘
辛夘趨稻田驛
涼風吹古道落月照空山雁過人開戶雞鳴客度關愁
多心緒亂身老鬢毛斑欲就君平卜兹行幾日還
聞雁
汝向江南度江南我故鄉雖無書達意却有淚成行淺
水浮蘋藻良田足稻粱秋來鷹眼疾去去亦須防
丁酉至蓬萊縣
兩年居禁苑一日至蓬萊海上煙波隔人間歲月催野
鷗從此泛仙鶴幾時回惟有王喬舄雙鳬數往來
廿九日戊戌别刑部從事仇文炳
累月陪歡笑君歸我獨行幾時重會面異國倍關情匹
馬回京遠扁舟過海輕故人來問訊憂喜轉相驚
望嗚呼島
五百田横士中心出至誠寧為同日死不苟一時生島
有嗚呼號人留慷慨名至今觀信史遺恨幾時平
至金州驛和軍中秀才柴景巖韻
邂逅金州驛蕭然一旅人身居滄海外家在大江濱酒
至愁先醉詩成覺有神相看兩不厭孰為主和賓
與金州張王二指揮同宿諸窩舖
海舟曾共濟山館復同眠榾柮燒新火氍毺解舊氊三
杯雖率爾一枕且恬然明日遼城路君應到在先
古廟松風
遺廟不知何代建蒼松還憶古人栽遙聞午夜風濤起
疑是半天風雨來
龍灣曉霧
龍灣之水何縈迴曉霧濛濛午未開應有蛟龍現神怪
向空嘘氣作樓臺
手山擎月
仙人已乘白雲去仙手猶擎孤月寒好拉洪崕同跨鶴
仍招子晉共乘鸞
蓮池垂釣
露冷風清池水秋蓮衣落盡藕絲柔誰人正把任公釣
豪客方眠太乙舟
附王佑詩(字子啟泰和人仕至廣西僉事)
夜泊采石懷李白酬酒邀月共酌
清夜宿采石浩歌懷謫仙海風吹明月飛上青天懸月
光宛如昨太白久不作呼酒坐船頭邀月共斟酌大江
如平天倒看明鏡圓水上皆白雪流光入余船當時豈
真醉捉月猶兒戲千載笑疎狂幾人會高致我今問嫦
娥百歲愁常多古月至今好今人如古何謫仙倘遇之
便好同樽酒明月成三人相逢足為友期君君不來輕
掉酒船迴但得天上月長在掌中杯
三山樵者歌為湖廣僉事王子正賦
福州城裏三山好聞爾採樵曾結廬每嘆為官出山早
何如習隠在山居山中喬木凌霜雪清廟明堂嗟未得
豈無松栢成棟梁亦有椅桐中琴瑟我修我斧持我斨
清曉出門行路長初涉寒流度前澗更攀危石上高崗
崗頭遙望扶桑日海底紅輪湧波碧照耀青天絶片雲
奔崕翠壁光相射黃鸝谷口鳴嚶嚶白石峰隂同坐行
辛苦不辭長食力幽栖已慣豈逃名大材當為時愛惜
朽樸由來足薪積許許寧知歌自悲丁丁遠聽聲何急
日斜樵伴邀同歸萬壑千巖行者稀薄靄餘霏昏竹徑
斜陽返照入荆扉當時自分貧亦足與世相違謝榮辱
玉局時來石上看青編夜照薪餘讀明時搜士徧丘園
束帛徵求忽到門金馬玉堂親召見繡衣鐵鉞遠旬宣
山中白雲隨共住甚欲還山不能去芳草應迷行徑蹤
綠蘿長覆栖閒處吁嗟窮達在人生俛仰興懷感慨并
傅說旁求從版築阿衡聘起自躬耕古來出處有如此
豈但于今應時起報效垂休竹帛間還歸重卧雲蘿裏
題蕭彦翀雲構
青霄萬餘仞白雲千百重不在太行九折坂不在匡廬
五老峰海東高人蕭彦翀紫髯如戟顔如童卜居不肯
向巖谷乃欲結構雲之中雲下来兮栖素櫩秀色可攬
光纖纖曉晴潤氣拂蕙帳暮冷清隂飛竹簾鳳臺之素
娥為吹紫簫曲曲罷青天高澄澄如碧玉露洗三更寒
煙飛一庭綠君家世躡青雲梯方厓鐵面秋霜飛繡衣
春當霄漢立勁翮凜凜凌虹霓子亦胸襟隘寰宇曾泛
靈槎訪牛渚好登雲路早從龍大濟蒼生作霖雨
題蕭雅言武山讀書處
武夷山容春更清員如仙髻方如屏中峰遙對章江水
松頂平臨大角星憶我山中尋武姥手招陶皮二仙侣
泉隂芝草春自香洞口琪花夜初吐武姥瑤壇凌紫霞
骨青髓綠顔如花謂言富貴等塵土授爾長生九轉砂
龍吟虎嘯綵鸞唱夜半烏飛曲江上山中留得煉丹泉
疑是銀河瀉千丈我祖前朝胄監還愛蘭諸老同栖山
武山福地金字額至今照耀雲林間聞君讀書隠巖石
笑我被徵去鄉邑手種巖前幾箇松應有清陰坐沾席
君今解組賦歸休我復乘槎事遠遊想得雲峰峰下石
待君高枕聽泉流涼風吹月從西度玉盤掛在長松樹
遙知夢覺石巖秋應憶朝迴辟雍署武姥雲端如可逢
江南為寄玉芙蓉倘得丹成天上去相從八極跨雙龍
自城陵遣阮庚上桂林候姪伯貞挈家過峽州
却圖入蜀追賦二首
遣爾迎妻子殘冬到峽州瀟湘俱便道灔澦正安流書
挈毋遺墜舟行莫滯留鶯花春二月相見錦城樓
又
念爾何時見相離七月餘如何千里道不寄一行書老
恐妻孥隔貧嗟骨肉疎錦城宜早到詞賦訪相如
松滋縣
乃爾松滋縣清妍似故鄉碧湖浮片月紅樹著新霜見
客征魚稅思兄憶雁行峽州知不遠雲際疊青蒼
雲安夜泊同子祺諸公分韻
今夜巴山雨蕭蕭江上聲短篷依岸宿遠火隔灘明巳
迎雲陽驛初辭䕫峽城中途仍擬别去住若為情歲月
愁顔改山川離恨并歸期雖未定畢竟共朝京
望湖亭
吴城高處望湖亭天影低垂入杳冥江合東西成巨浸
川分清濁會滄溟夜寒機杼鳴蛟室晩霽帆檣集雁汀
頗恨登臨情不盡廬山雲掩半邊青
小孤山
彭蠡東來一片山雙崕屹立水雲間乾坤開闢遺孤柱
江漢朝宗會此關春雨魚龍隨變化秋空猿狖怯躋攀
今來古往俱陳迹惟有潮頭到復還
過安慶弔余廷心
左轄當年鎮皖城江淮千里日交兵四方共倚雄藩在
一木孤撑大厦傾高節分明成蹈海竒才磊落見行營
至今書疏留遺恨丞相旌旗不遠征
夜宿臺中明朝拜封岳瀆詔
宫闕深沈夜氣寒月鈎初上碧雲端羽林侍衛羅千士
粉署趨朝宿百官銀鑰已横金鎖闥絳紗遙度玉闌干
明朝岳瀆頒封詔四海神人總奠安
過臨臯驛賦簡胡子祺
晩涼官驛過臨臯訪古遙瞻赤壁高粉堞浮雲生暝色
長江明月照秋毫洞簫吹落王喬舄宫錦裁成太白袍
便好與君沽美酒中流擊楫酬英豪
謁狄青廟
夜入崑崙破敵關長驅駐節望仙山兵威已振遐荒肅
寇首寧容大理還春雨蘋蘩遺廟在夕陽林木戰營閒
將軍千古平蠻績馬援真成伯仲間
贈别裴伯升
清江科第舊名家千里初乘出使槎離别可憐芳草色
淹留又過刺桐花香爐煙底晨趨珮畫角聲中暮散衙
歸到栢司還問信相思雲樹海天涯
潯州司中
青山積翠壓城頭四月高堂氣似秋藤峽西連猺洞險
牂江下合鬱林流茅茨繞郭炊煙起榕葉盈庭宿雨收
頫首歴階雙拜跪安南貢使入中州
舜廟
南海蒼梧萬里遙重華遺跡在山椒地靈尚憶迎龍鼓
天籟如聞奏鳳韶大禹玄圭功已告二妃斑竹恨難銷
小臣再拜瞻龍衮但覺薰風滿袖飄
御史孔希古送别
十八人中同受詔四千里外獨之官九重雨露雲霄迥
六月冰霜瘴海寒自是良材掄栝栢由來至寳數琅玕
天南日夜瞻金闕報主應同一寸丹
湘隂劉臯獨醒亭
乘舟四月過湘隂湘水沈沈湘樹深百里元非仇覽志
獨醒因續屈原吟清風洒落猗蘭浦細雨蕭疎斑竹林
數載相逢重會面洞庭無底是離心
謝劉子高惠冰
御井開冰賜近官故人馳贈出朝端天霜積塊承金盌
雨露融英薦玉盤受賜知君恩最重分嘗令我病先安
憶曾烏府居長夏近侍擎來滿座寒
登鳳臺
鐘山秀疊御屏風金闕端居紫翠中千里帝畿王地闊
萬年天塹大江雄員方圭璧親承祀華夏車書總會同
却笑嬴秦為計拙東南王氣本無窮
贈四明任思賢侍親還鄉
聖朝孝理待賢材羨爾辭官得放回千里白雲親舍在
一帆飛雨客船開板輿侍奉追潘岳綵服承歡作老萊
想得慈顔長夀考萱花堂上即天台
彭澤懷陶靖節
彭澤江臯五柳色維舟幾度憶高人孔明千載當為友
劉裕終身不得臣酒熟歸來從醉醒詩成贈荅到形神
當時笑傲東籬下秖許南山日夕親
湖口驛寄家書感懷
湖口垂楊古驛開西風重繫采舟迴月浮彭蠡玻瓈碧
雲擁廬山錦繡堆見雁謾題千里字買魚聊醉九江杯
故園三徑存松菊得似淵明歸去來
荆南舟中寄華容孫景賢臨湘黃允中
故人不見十年餘聞說華容早卜居湖上屢停千里棹
江南不寄一行書别來每恨知心少老去翻令會面疎
得句荆南煩去客芳春問信到茆廬
白帝故城為偽夏屯營之所我朝侯總兵駐大
旗山遣諜出瞿嵐渡據其上流射殺偽平章
鄒遂下瞿關今其營壘分兵守之即事
上將西征百萬艘大旗山下駐旌旄巴渝未下聲先振
瞿峽相持勢兩高間道便如持幟入緣崕不用裹氊勞
天兵四海俱臣妾恃險無知笑爾曹
先祖父諱日宿青城哀感
青城山縣懷先德萬里江南未得歸手澤至今存典籍
容顔無復見庭闈鄉塋宿草荒春雨蜀道疎林澹夕暉
兩袖東風歸騎遠傷心惟有淚沾衣
荻港值雨
白浪如山雪作堆淮雲將雨渡江來畫船撑入蘆花港
掩却篷窗半面開
夜過雷港驛換舟
月暗江天睡不知棹夫催起換船遲滿衣涼露扶殘夢
正是趨朝待漏時
暮過湓城
琵琶亭下換官船江漢秋來水接天莫問英雄千載事
湓城蘆荻鎖寒煙
石倉歴代詩選卷三百四十四
