石倉歴代詩選卷三百八十四
明曹學佺編
明詩次集十八
陳䞇
老將行
憶在羽林年少時飛鞚慣將生馬騎自憐生忝將門子
寧比長安狂狹兒二石雕弓不虚發幾從大將西出師
左挾蛇矛右龍劒斬除虜寇如蒿藜未數嫖姚功第一
奈何李廣數偏竒自儗勛名垂不朽蹭蹬豈知今皓首
丹青空復想圖形金印何時得懸肘投老歸耕南畆田
垂竿坐蔭前溪柳萋迷草色綠盈門冷落山光青入牖
數畦學種邵平瓜一巾自漉淵明酒平生膽氣壯凌雲
世事于今寂不聞桑柘斜陽荒巷裏無人識是故將軍
虎帳不談三略法龍泉深閟七星文昨來聞有沙場警
詔下三邊急募軍我雖矍鑠休相笑一戰猶堪策異勛
桃源行
雲山重疊溪水春漁舟遠去茫無津但見桃花萬千樹
寂寂何曾逢一人登岸縈紆遶山隩壑轉林開見原陸
忽聞雞犬隔煙蘿似有人家住深竹竹畔誰歟邂逅逢
衣冠不類今人服問知此地名桃源隂隂亦有桑麻園
自緣物外風光别不比人間塵俗喧東隣西舍須臾集
争向漁郎問鄉邑如今世上是何朝從來此地無人入
復云先世來此間子孫遂爾不知還三春處處桃花雨
四顧茫茫青黛山漁郎自念何曾見出山須當報州縣
身到仙家非偶然再儗來從此游衍歸途一一紀行蹤
不謂雲林即更變堪笑漁郎憶頗深重尋迷却舊山林
臨風何必空惆悵仙境由來不易尋
燉煌太守後庭歌
太守治郡人稱賢郡中無事時高眠近聞境内出異泉
甲兵不試人力田太守胸次何坦然到來燉煌將五年
譙樓角殘月在天後庭為我開錦筵紅粧翠袖豔且鮮
金翹插髩貼翠鈿翩翩舞向畫燭前嬌歌一曲歡無邊
明日欲行懶着鞭如此樂事直萬錢太守愛我情獨偏
古大梁行
大梁城外遶蓁莽繁華不見當年人信陵賓客散已久
魏王宫闕成埃塵何處往來車馬市斜陽枯柳鳴烏起
歌舞散為煙霧空衣冠變作蓬蒿里舊事凄涼何足論
古城壊堞至今存紛紛野鼠走穴外唧唧寒螿鳴草根
經過不覺傷懷抱疊謝層楹成蔓草屠中壯士安在哉
何處夷門古時道幾人富貴誇封侯空遺白骨葬山丘
年年只有黃河水還繞大梁城北流
寄宿田家
楊柳垂垂水滿陂田家茅屋住于兹每聞鳥語知春候
常聽蛙聲卜歲時雨過田間留虎跡泉鳴簷外落魚池
日暖機聲響蘿薜夜深燈影隔茅茨留人共酌樽中酒
邀我閒題壁上詩苦竹叢邊呌姑惡菰蒲汀畔集鸕鷀
解招陶令來同隠却笑楊朱枉泣岐今宵借宿情難盡
明日臨風那忍辭
代閨人答輕薄少年
綠波漾漾芙蓉池粉牆楊柳窣地垂自憐玉貎金閨裏
誤嫁五陵年少兒五陵年少多輕薄結交豪俠輕許諾
揚鞭紫陌競驅馳醉酒青樓恣酣樂擊鞠每來桃李園
或過韋曲借花看着處遨遊不回顧豈惜春閨花易闌
燕語鶯啼春欲晚走馬章臺竟忘返捲上珠簾顰翠蛾
草色青青望中遠
雁門邊人歌
雁門東去連幽燕回人家近雁門邊惟憑射獵給衣食
却笑漢兒空種田西風荒壘見殘燒夕陽古戍迷寒煙
葡萄酒對可敦飲日上穹廬猶醉眠
代賀拔今譽贈沈千運
别鄉歲久身幸存歸訪隣翁問子孫松楸落日多新塜
桑柘秋風減舊村田荒半是牛羊道雨過水流方浩浩
白鷺窺魚立苔石野鹿公然來食麥舊日居人在者稀
亦有飄零未歸客南北驅馳幾歲年白頭方得返林泉
逢君話舊沽村酒對酒傷懷各悵然
送人松滋
君不見巫山高入萬重雲繞山雲氣長氤氲不因日出
天清朗十二碧峰那可分神女行雲誰復來襄王空有
舊時臺君今去作巫山尉日聽啼猿知幾迴
古意
井梧蕭瑟秋月明轆轤高懸青絲索脉脉雙星隔綘河
寂寂孤螢流綺閣坐聞清漏咽銅龍銀塘玉露零芙蓉
魂夢悠悠向何處十二巫峯雲萬重
王昭君詞
丹青豈相誤難貎傾城人可憐漢宫嬌豔質去作穹廬
憔悴身泣上琱鞍向邊去蹙損嬌娥對誰語風沙蕭颯
塞草秋迴盼秦雲雙涕流未得君王一朝寵空寫琵琶
千古愁琵琶轉彈愁轉多玉顔博得天驕和至今塜上
青青草能使行人哀綺羅
銅雀臺
嬋娟綵雲裏高臺知幾層日日空歌舞含淚望西陵惆
悵君王無復來輦路東風生綠苔昔日繁華竟安在後
人過此空徘徊君不見遺令分香賣履時丁寧似有無
窮悲可憐漳水東流去芳草萋萋鄴城路花落鶯啼春
又歸不見望陵歌舞處
涼州行
四野黃沙何浩浩涼州城外往來道防秋半是他州兵
幾向窮邊增築城城頭一望雲漠漠不知何處是咸京
漢兒年來娶羌女羌兒能為漢言語雖資牧畜是生涯
近學耕鉏仍種黍雪花片片拂氊衣望見狼煙遠起時
將軍須臾急傳令滿營皆竪長旌旗月落嗚嗚吹畫角
帳中猶作龜兹樂
田家行
田家風景亦可悦人比城間語言别楊柳垂垂塘水清
茅屋時聞機杼聲籬邊綠綠禾苗長水際青青蘆笋生
隔岸好山如畫軸我偶過之看不足夕陽何處笛嗚嗚
牧童歸來跨黃犢田家莫嫌生計薄縣吏不來心便樂
賈客樂
向來賈客西江多江湖來往慣風波船䑸多泊下江口
白晝算緡夜飲酒吉日行程預有期同來船伴勿相離
解纜津頭秋雨歇落帆浦口夕陽遲行遇鄉人說鄉語
早晚當過雲夢渚黃鶴樓前住幾時醉酒倡家逢舊侣
荆南未已復江東歲歲年年羇旅中若論骨肉長相守
不及滄江垂釣翁
北邙行
洛陽城北往來道北邙山下迷煙草喪車前頭唱挽歌
丹旌素幰高嵯峨洛城日日喪車出城中車馬依然多
豪家墓碑百餘尺鑿徧北邙山下石纍纍古墓多無主
清明誰與增新土荒涼落日野烏啼蕭颯風吹白楊樹
人如欲免北邙愁除是驂鸞翳鳳遊
讌客詞
紫騮馬卸黃金羈玉壺勸酒客不違酒行到手即須飲
古稱七十人間稀主人有酒知幾石拍拍浮缸酒水碧
醉來起舞向花前顛倒婆娑裹烏幘明日與君分散去
黃鳥空啼綠楊樹
晚次樂鄉
關河歎迢遞疋馬遠徂征落日見荒店輕煙生古城鐘
聲知寺近溪漲與堤平山館孤吟夕清笳何處鳴
春夜别友人
庭樹夕浮煙花香入錦筵醉歌翻楚調遠道出秦川簾
影留殘月鐘聲促曙天他時各相憶記取愴離年
早春遊望
時光不待人又見物華新雲淡楚山曉雪消湘水春青
回孤戍柳綠轉一洲蘋鄉國經年别臨風獨岸巾
遊少林寺
步入招提境鐘聲出紺林逕鋪苔蘚滑龕隠薜蘿深嵐
靄初疑霧溪雲易作隂老禪供茗罷相對一閒吟
早發平昌島
泊舟孤嶼下解纜未明前浪影帶殘月山光浮曙煙微
霞初映海新漲漫迴川起向孤篷倚吟懷正浩然
夜宿七盤嶺
迢遞登危嶺煙林日巳西且投孤館宿遙見衆山低飛
瀑雲端響清猿月下啼羈人不成寐俄聽遠村雞
送東州李使君
羣峯高插天處處響啼鵑馬去登雲棧猿來飲澗泉税
商收藥品編戶足山田五袴歌謠起使君今更賢
送楊長史赴果州
逢君共杯酒征旆又西之想見馬行處正當雲起時吏
迎山半驛鼔響樹間祠後夜對明月那堪聞子規
送友人南歸
極目楚天迥南還趣不稀晚山殘雨歇春水片帆歸客
路鶯花老家林笋蕨肥故人㩦酒過為爾浣征衣
送丘為下第歸江東
杏園迷捷徑惆悵一番春馬踏落花去愁随芳草新碧
溪尋釣侣白鳥識詩人榮達休嗟晚山隂有買臣
歸嵩山作
嵩岳堪歸隠無能只願閒心随雲共遠身與鶴同還黃
菊閒秋徑丹楓映晚山地偏無俗轍終日掩柴關
山居即事
山家白板扉綠樹帶斜暉甘作漁樵侣從教車馬稀閒
吟蘿薜徑旋補芰荷衣童子去沽酒月明猶未歸
冬夜書懷
孤吟疎雨後寥落向深更殘燭獨相照清砧何處鳴客
懷祗自遣功業歎無成坐惜流年度鏡中華髮生
觀獵
清笳拂曉鳴獵騎出秋城鶻入雲中響鷹翻草際輕天
低遙合陣日暝各歸營所喜邊塵息三軍樂太平
南州有贈
南州一相見悵望此時心春去落花盡雨餘芳草深當
年同儤直今日共閒吟各有思鄉淚凄然滿客襟
留别友人
惆悵一樽酒惟君知此心試看流水去未抵别情深北
望家何在南還意莫任天涯對明月為爾一沾襟
臨江亭
凭欄對渚禽雲過半江隂蕭颯蒹葭雨蒼茫橘柚林問
津人已遠懷古意何深俯仰乾坤内誰能識此心
詠山泉
泉脉來何處山人未識名懸厓飄練影漱石韻琴聲暗
滴空潭響遙添澗曲平塵纓宜此濯心迹與誰清
與諸子登峴山
羊公殁已久殘碣尚留今如此江山在幾陪冠蓋臨碧
天連水闊白鳥入雲深往事從興感長歌豁素襟
秦中寄遠上人
歸來尋舊隠尚缺買山資幾度對明月令人懷遠師閉
門稀客過覽鏡覺容衰未解袪塵縛浮生益可悲
赴京途中遇雪
萬里巴川客驅馳笑此身關山逼殘臘雨雪正愁人柏
酒誰能獻蘭燈只自親明朝歲華改白髮鏡中新
遇故人莊
故人營别業農父作隣家山色當窗好溪流遶屋斜襟
懷付魚鳥生理在桑麻濁酒能留客東籬菊正花
虢宫送何丞市馬
野色迥蒼蒼歸鴉帶夕陽賓朋傾别酒騶從促行裝山
晚煙浮紫林秋葉墮黃好求千里駿持以奉君王
高官谷訪鄭鄠不遇
載酒遙相訪何期不遇君綠蘿深護雨碧樹淡籠雲隔
崦聞樵唱穿林散鳥羣躊躇歸路晚煙靄正絪緼
晚發五溪
巴川移短棹正值暮秋天客路猿聲裏鄉山雁影邊蒹
葭連晚渚䆉稏滿秋田風物雖堪戀其如歸思牽
舟泊盱眙
淮岸扁舟泊天空秋氣清漁燈明近渚霜月照孤城沙
際聞人語蘆間有雁鳴夜闌歸夢醒欹枕若為情
題慈恩寺振上人房
蘿逕穿雲入禪關倚澗開灑衣涼雨過抱子暝猿來磬
響翻經室香消施食臺支郎留下榻清話竟忘回
送李中丞
昔年曾受鉞萬里總王師虎帳談兵夜龍沙破敵時丹
衷明主識姓字遠人知今日湘江路扁舟何所之
雨中過袁稷巴陵山居
山中誰是伴雨過綠蘿垂今日來相慰明朝又别離林
疎多落葉菊老有殘枝咫尺洞庭水風波君不知
新年作
謫宦逢新歲孤吟思惘然驛梅開臘後岸柳得春先棹
倚清溪月猿啼碧岫煙天涯留滯客歸去是何年
松江獨宿
江上扁舟泊羈懷向月愁鄉關千里夢砧杵幾家秋漁
火明沙渚蟲聲近荻洲孤吟不成寐欹枕對眠鷗
途中送權曙
楚地久為客别君情更長歸心随去雁遠樹帶斜陽蘆
渚初飄雪楓林欲醉霜安能逐漁父鼔枻詠滄浪
送李中丞歸本道
鑾坡重拜命龍節又離秦義膽酬明主歡聲動遠人馬
嘶邊驛曙鶯囀舊營春早見歸廊廟如今息虜塵
仲夏江隂官舍寄裴明府
江郭雖卑濕心清身自安槐雲深院静梅雨小窗寒酒
熟還留客潮生可凭闌寄言彭澤宰休道嬾為官
送僧歸日東
神京往來久何事又東行路指扶桑迥杯浮碧海輕歸
心渺雲影靈唄襍濤聲後夜遙相念茫茫月共明
喜外弟盧綸見宿
茅屋少相隣君來不棄貧地偏無俗轍年老作閒人燈
下啼螿近窗前落葉頻對床因聽雨欵曲話情親
經廢寳慶寺
古寺何人到巖花只自開有時聞鳥哢無復見僧迴殘
碣埋荒草虚龕繡紫苔從來有興廢過此不須哀
送别錢大
風笛離亭上凄凉那忍聞心随流水去路過小橋分浦
樹含秋雨江帆入暮雲不知從此别何地更逢君
汴路水驛
泊舟依水驛堤樹晚含風魚躍翠萍裏鷺拳青草中人
家如潁上風景似江東杯酒自斟酌故人那得同
春日留别
江上草離離江頭折柳枝那堪别君日又是落花時飛
蝶随行李啼鵑惱夢思他時肯相過應不負幽期
宿江店
今宵宿江店門外有蘆花到縣無十里為隣只數家燈
明茅屋小月轉竹籬斜忽聽歌聲起漁舟傍淺沙
山中贈日南僧
此處結菴久故山天一涯遶簷閒數竹汲澗自澆花晨
擊香臺磬宵分石鼎茶雙峯已堪老無夢更思家
奉和聖製從蓬萊向興慶閣道中留春望之作
蹕道塵清入望賒秦川下遶漢宫斜霓旌曉拂江堤柳
雉扇晴迷苑樹花處處笙歌随御輦重重臺觀即仙家
職居獻納慚無補也得從容扈翠華
送少府貶柳州
憐君謫宦向邊庭對酒愁聞歌吹聲落日茫茫鄉思遠
滄江渺渺客帆輕楚猿嘯月過衡嶺越鳥啼煙傍柳城
賈傅投椷弔湘水至今流恨未能平
同温丹徒登高萬歲樓
望中雲樹遠依依傍水人家煙火微斜日海門潮欲上
西風江郭雁初飛鄉園迢遞音書隔旅泊蕭條故舊稀
惟有金焦山色好高依樓閣翠成圍
寄司勲盧員外
書劒年來寄洛陽幾迴吟賦不成章花前誰共金樽酒
月下空懷畫省郎欹枕客窗頻有夢鳴珂禁署憶含香
黃鸝最是多情鳥時哢春聲在綠楊
與仲弟兵曹讌集
索居誰與話襟期舍弟能來慰我思窗外花枝堪對酒
夢中池草易成詩正當綠樹鶯啼處待得清溪月上時
且盡金樽同一醉雲臺勲業未為遲
送陸澧倉曹西上
臨歧把袂思依依行役何時暫息機關樹微茫人去遠
鄉心迢遞雁來稀嗚珂早見趨楓陛載酒誰還欵竹扉
都下若逢相識問滄洲將老芰荷衣
别嚴士元
送君迢遞出江城啼鳥關關綠樹晴雨過滄洲春草色
日斜煙寺暮鐘聲湖南歸客應多夢天際孤帆不盡情
别後相思空對月一杯何處叙平生
賦得
車騎西征是幾年玉關迢遞路三千烏啼窗外日當午
角怨樓頭霜滿天錦織迴文空寄恨燭流殘淚未成眠
不堪倚徧闌干曲目斷黃雲益渺然
送馬秀才落第歸江南
臨歧勸酒莫辭頻相送東郊草色新馬上鷄聲函谷曙
天邊帆影洞庭春明年再結看花伴今日誰憐失意人
别後相思何處是南樓望月欲沾巾
青溪口送人歸岳州
青溪溪樹葉初飛野渡蕭條過客稀落日天邊孤鳥没
秋風江上片帆歸吟詩巳見添新稿把釣還須訪舊磯
我亦欲尋鷗鷺伴短篷煙雨綠蓑衣
晚次鄂州
客帆收處近江城偶遇鄉人問去程夢渚白蘋寒雁下
漢陽紅樹暮煙生故鄉又是經年别夜月空憐幾度明
吟倚篷窗思無限幾家砧杵散秋聲
送長沙李少府入蜀
路入瞿塘征棹遲此行應未卜歸期九秋雁影雲邊去
三峽猿聲月下悲桑落酒香江店日芙蓉花謝錦城時
夕陽樓上頻回首湘水巴山有所思
送友人遊江南
客程南去景偏新惆悵離歌起暮津綠樹紅橋沽酒市
清江白石浣紗人鐘催曉月過吳甸帆趁寒潮到富春
棋客詩僧相見好莫因吟賞滯歸秦
登柳州城樓寄漳汀封連四州
一上層樓望八荒鳥牽愁思入蒼茫西風邏騎巡蠻徼
落日啼鴉在女牆瘴雨來時凄客况夷歌起處斷人腸
遙憐彼此俱遷謫試問何年歸故鄉
南原望漢宫
漢宫猶有昔時名落日荒郊望去平白鳥遙從煙際沒
綠蕪多向雨中生川原不盡登臨意今古徒興感慨情
金殿玉樓俱寂莫青山依舊片雲横
夜投豐德寺謁海上人
香臺閒夜誦經聲偶遇山僧問姓名燈剪松窗留客話
月明蘿逕少人行茗甌飲罷心塵淨石榻眠來夢寐清
他日遠公容入社還從此處學無生
宿淮浦寄司空曙
客邊還仗酒消憂千里關河歎遠遊秋盡楚鄉逢落木
雨來淮浦駐扁舟流光冉冉人將老往事滔滔水共流
欹枕夜深偏不寐誰家吹笛岸西樓
送韓侍御歸山
乞身纔出五雲間笑脱朝簪一騎還在昔清風滿臺閣
如今歸興繞溪山家園霜果行當熟巖寺煙蘿幾度攀
啼鳥隔窗催睡起柴門無事不須關
送汀州元使君
暫離天仗君休惜共賀專城是顯官身佩竹符辭曉闕
吏迎蘭棹過秋灘行春或駐花邊馬賞月還凭竹外欄
見說好山當郡舍雨晴長是捲簾看
寄和州劉使君
郡人無訟官多暇春酒何妨瀉玉瓶車騎閒過楊柳陌
笙歌宜醉藕花亭江邊煙草鋪堤綠樓外雲山隔岸青
我有新詩遙寄與憑誰吟向使君聽
錦瑟
參差雁柱架朱絃綺席聽彈憶往年漢苑風恬飛乳燕
巴山月落訴啼鵑芙蓉碧沼涼含露楊柳芳堤暖颺煙
却笑江州老司馬琵琶一曲已潸然
行經華隂
西華山高近玉京芙蓉千疊畫難成白雲深處仙壇古
翠藹浮時嶽雨晴渭水波聲流去遠秦川草色望來平
棲巖多有燒丹侣應笑紅塵役此生
金陵懷古
結綺臨春事已終後庭玉樹舊歌空青山雲鎖梁朝寺
綠草煙荒晉代宫淮渚芙蓉零露曉冶城楊柳散春風
如今却值昇平世金碧樓臺霄漢中
伊州歌
何事遼西將經年未息兵遙憐荷殳者月黑夜移營
山中送别
别去空惆悵蕭然掩竹扉山中紫芝老君定幾時歸
鳥鳴磵
暝樹含蒼靄春雲散碧空如何幽磵鳥啼向月明中
木蘭砦
青山明夕陽白鷺立秋水忽聞漁笛吹令人思無巳
竹裏館
幽館萬竹中秋聲助吟嘯來此欲忘歸深林漏斜照
池萍
曉池雙白鳥飛去復飛回一片浮萍合輕橈撥不開
山中寄諸弟
城間多樂事獨此歎離羣倚杖看飛雁行行入楚雲
班婕妤二首
長信秋風早宫槐葉半疎凄凉泣團扇空復候鑾輿
玉階華露滋金輦來蹤絶凉吹拂羅幃飛螢自明滅
春江曲
玉樹綠沈沈流鶯啼滿林春波搖不定真可比郎心
洛陽道作獻吕四郎二首
洛城春雨餘夾道垂楊綠歌管綺樓人朝朝歡未足
挾彈冶遊子金丸手中把忽聽啼鳥聲勒住青驄馬
洛陽道
春日洛陽陌紛紛來往人落花如有意飛逐馬蹄塵
長干行
住近白門下浣紗淮水側背立向東風低頭怕人識
江南行
明妝蕩蘭槳兩兩度横塘忽聽歌聲起悠悠雲水鄉
江渚秋風起荷花漸覺稀小舟閒並看日暮未言歸
古意
玉階凄風起桂花落如雪羅幃銀燭微啼螿怨明月
流水曲
日晚潮初落白蘋花滿洲中流船渡急欲住苦無由
長信草
宫草寧無意先從静處生青青長自好玉輦不來行
采蓮
深入荷花裏紅妝映碧流香風傳笑語不見木蘭舟
采蓮曲
多情堤畔柳裊裊學纖腰日晚菱歌起歸舟趁落潮
送人還剡中舊居
短棹沿溪入煙村帶夕陽山中春雨過幾許藥苖長
同諸公有懷
為憶同袍友如今不在門只因為客久識得異鄉言
春草宫懷古
故宫芳草色寂莫幾經春草上雙胡蝶飛飛來近人
送張十八歸桐廬
臨流相送處暝色起煙村野艇随潮去更深想到門
送方外上人
錫影凌秋雲深入千峯住他日欲相尋清鐘響何處
聽彈琴
孤琴奏明月松泉夜生寒豈無古時調不堪今日彈
對殘燈
寒燈伴吟久夜深微欲滅孤客未成眠尚惜紅蕤結
同褒子秋霽獨宿
秋聲在何許瀟瀟一庭竹明月入疎櫺來照幽人宿
酬李益
憶昔去江東思君夢寐同紅顔容易老相見各成翁
贈别司空曙
話别秋堤畔寒蟬聲更悲夕陽孤棹去正是落潮時
江行無題
雲帆秋水闊煙樹晚村深閒倚孤篷久遙聞風外砧
宿洞口館
冷猿溪上嘯寒溜檻邊鳴此處往來少滿庭秋草生
登樓
飛甍侵碧漢人語半空間雲際横眉黛不知何處山
留别顧明府
滄江春雨餘離離汀樹濕樽酒不成歡東風去帆急
三閭廟
湘水流無盡江蘺煙雨深古祠人罕到鶗鴂怨春林
惜春
落花飛陣陣無計可留春酒到休辭滿啼鶯亦勸人
零陵早春
草色迴晴渚禽聲動曉原春風自此去幾日到家園
長沙驛前南樓感舊
此日成長别茫茫度幾秋湘潭今夜月惆悵獨登樓
野田
田荒盡秋草牛羊踐成道牧兒吹笛歸蕭蕭野棠老
宿雲亭
地偏人跡少亭子面山開最是秋簷外閒雲去復來
惜花
無奈花零落枝頭頓覺稀殘紅真可惜拾取袖中歸
岸花
溪上花如錦繁枝映柳條遊人最相惜來此久停橈
寄西峯僧
山溜細涓涓松庭夜鶴眠西峯殘月墮趺坐佛燈前
送别
東風江上柳絲絲此際分襟更覺悲後夜他鄉對明月
相思却念别離時
明妃詞
雪片紛紛帳外飛曉寒微透縷金衣漢宫迢遞知何處
只有清宵一夢歸
曉臨籹鏡默含悲還把琵琶寫怨詞玉貎可憐憔悴盡
如今不似漢宫時
涼州詞
哀笳遙起戍樓間少見平原多見山惆悵葫蘆河上客
立殘斜日望鄉關
西宫春怨
錦屏愁倚懶焚香寂莫西宫春晝長鳳輦不來庭草綠
隔溪啼鳥送斜陽
青樓怨
春深楊柳花拂樓閒理琵琶自寫愁惆悵玉關人去遠
珠簾不忍上銀鈎
采蓮曲
荷花紅似錦新裁碍着蘭橈撥不開湖上鴛鴦如有意
一雙飛近畫船來
重别李評事
酒盡離杯欲别難秖憑書札報平安明宵何處孤舟泊
露濕蒹葭月色寒
李倉曹宅夜飲
紫醖金罍共客歡獸爐紅處不知寒吳姬二八能歌舞
況是華堂燭下看
除夜
一燈相對不成眠坐數寒更意惘然惆悵故園歸未得
客窗明日是新年
塞上聞吹笛
探騎遙從大漠還誰吹羌管夕陽間梅花楊柳俱零落
一夜歸心遶故山
苜蓿嶺寄家人
塞外無花少見春故園迴首淚盈巾想應寂莫深閨裏
燈下縫衣寄遠人
送人
蕭蕭行李驛西頭一曲離歌唱未休君過汾川試回首
白雲黃葉滿山秋
楓橋夜泊
江風零落暮秋天月照孤篷客未眠一曲吳歌數聲櫓
不知何處夜歸舟
送裴郎中貶吉州
數聲風篴楚江頭把酒相看别淚流萬水千山明月夜
知君何處泊扁舟
贈崔九
長鋏彈時對酒歌青雲路遠欲如何黃金已覺牀頭少
白髮空憐鏡裏多
過鄭山人所居
東風桃李滿晴園策杖看花到水源蘿屋數椽雲樹裏
萋萋芳草舊柴門
寄别朱拾遺
十載滄浪垂釣者徵書遠召愧無能明朝江北思君處
雲樹重重是秣陵
尋盛禪師蘭若
葉堆荒徑草盈阡野寺鐘聲隔暮煙林下老僧頭似雪
焚香洗鉢度年年
滁州西澗
纔看潮落又潮生楊柳渡頭漁笛鳴綠草滿汀春雨過
青山隔岸暮煙横
寒食寄京師諸弟
杜陵寒食思諸弟京國笙歌不共聽獨坐小齋成寂莫
捲簾空對晚山青
休暇日訪王侍御不遇
尋君今日偶乘閒君向南莊久未還策馬欲歸仍駐馬
雪晴貪看隔溪山
登樓寄王卿
此時登覽恨難同楚水吳雲望不窮一簇帆檣秋浦外
幾家砧杵夕陽中
寒食
東風開徧滿城花車馬遨遊日未斜惟有草玄人寂莫
綠苔門巷似山家
聽隣家吹笙
玉笙聲度隔春霞疑是當年子晉家深瑣重門人寂寂
東風飄出粉牆花
栢林寺南望
日暮忽聞溪上鐘僧家樓閣出巖松偶來此處憑欄望
雲散層層見碧峯
江村即事
月落江村歇釣船歸來高枕綠蓑眠無端一夜西風起
吹向垂楊古渡邊
古詞
杏花窗外雨初乾繡幕低垂護曉寒欲畫雙蛾近時樣
每臨籹鏡却羞看
湘南即事
蘆荻花飄楊柳衰雲山望望隔京師湘南自古多離恨
况是猿啼雁呌時
旅次寄湘南張郎中
江上鷓鴣朝暮聲不堪汀月照人明春來此處無歸雁
誰寄音書到洛城
宿昭應
太乙空存漢武壇如今無復有祠官龍旂鳳輦知何處
松柏蕭蕭夜月寒
早發破訥沙
黃沙漠漠雁初飛昨夜天山探騎歸一曲哀笳吹曉月
征夫聽此盡沾衣
宫怨
銀缾寂莫不焚香簾捲梧桐又夕陽别院笙歌嫌夜短
長門無奈漏偏長
題明惠上人房
閒庭風細落藤花煙出山房飯煮麻頭白老僧初定起
一簾飛絮撲袈裟
汴州聞角
笛聲不似角聲悲舊曲新腔世罕知正是離人愁聽處
汴州樓上夜深吹
和練師索秀才楊柳
東風輕颺萬條絲不折長枝折短枝玉笛聲中無限意
幾迴曾向月中吹
柳州二月榕葉盡落偶題
山城春盡意凄凄迢遞秦關望去迷雨後滿庭榕葉落
不堪時聽越禽啼
銅魚使赴都寄親友
溪頭山色雨晴初村落人家曉趁墟邂逅相逢入京使
天涯含淚寄鄉書
夏晝偶作
薰人暑氣濃如酒時有清風入虚牖午夢如何驚覺來
花外丁東鳴藥臼
伏翼西洞送人
風暖碧桃花正開别君未久望君回世人不識桃源路
休引漁郎入洞來
上陽宫
廢宫春草正離離零落殘碑字可疑黃鳥若知舊時事
殷勤啼遶綠楊枝
綺繡宫
零落山花玉殿空殘碑猶記舊離宫綺羅盡逐浮雲散
惟有野鶯啼暖風
華清宫
華清樓閣勝仙家樹樹垂楊處處花浴殿泉香春正暖
清明時節已嘗瓜
送蜀客
月落山城聽曙雞歸途應過瀼東西錦江煙樹空濛際
何處聲聲謝豹啼
寄李&KR0958;
躑躅花開處處紅遙聞煙寺夕陽鐘想騎欵段青山下
吟看溪西雨後峯
蠻中
蠻溪雨過葉皆流落日猩猩啼樹頭高竹亂藤茅屋小
不知村落屬何州
閒行
老去盡將名利遣原南水北或閒過偶經昔日歌鐘地
秋草荒涼落葉多
城都西
濯錦江頭芳草綠成都新酒家家熟有錢且向酒家眠
勸君莫去臨卭宿
凉州詞
黃沙磧迥塞雲低苜蓿秋來長作齊何處戍樓羌笛奏
雁行驚起日將西
隴頭汨汨水長流白草黃雲總是秋月下征夫吹篳篥
曲中多半奏凉州
石頭城
石城依舊青山繞城下寒潮自往回記得秦淮泊舟處
雁聲啼向月中來
聽舊宫人穆氏歌
紫閣瓊樓拂絳河天風吹下玉人歌如今重聽貞元曲
空向樽前感慨多
竹枝詞
月落秭歸啼樹頭巴江日夜自東流百丈牽船上灘去
風波節節替郎愁
千重亂石萬重灘自古人稱蜀道難世有征夫堪懊惱
幾曾來往怯波瀾
東風開滿一山花茅屋柴門知幾家鼓響樹間朝賽社
煙飄林外早燒畬
正是儂心歎不平忽聞江上棹歌聲夕陽回首郎何處
水遠山長無限情
阿嬌怨
深宫寂寂度年華愁倚雲屛對落花欲把黃金買詞賦
誰能識得馬卿家
漢江
漢江漾漾如苔綠江上楊花點客衣流水不随人事改
遠帆長帶夕陽歸
泊秦淮
落日潮生没淺沙秦淮兩岸有人家當年江總門前柳
輕薄猶飛滿路花
秋夕
蘭燈微焰照金缾簾外飛來點點螢起向玉階閒立久
銀河依約渡雙星
宫怨
沈沈宫漏滴長門坐倚熏籠想舊恩多謝月華憐寂莫
梧桐窗外照黃昏
寄揚州韓綽判官
廣陵回首路迢迢堤柳秋聲尚未凋遙想竹西賓客散
小樓明月自吹簫
懷吳中馮秀才
苕花溪上柳蕭蕭西望閶門客路遙記得與君停棹處
夕陽漁笛小長橋
過楚宫
聞說襄王有故宫山頭斜日映丹楓陽臺應在雲深處
遙聽猿啼碧岫中
憶住一師
山月溪雲憶遠公一缾一錫住西峯何由得到安禪處
洗耳閒聽碧澗松
石倉歴代詩選卷三百八十四
