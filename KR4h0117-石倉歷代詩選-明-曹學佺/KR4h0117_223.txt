石倉歴代詩選卷二百二十三
明曹學佺編
宋詩一百
劉壎
補史十忠詩(并敘)
詩以厚倫美化爲本非曰諧俗寄情而巳卽千篇奚益
每思張許二顔同時死國名芳唐史與天長存近代死
節數公何愧往昔顧麥秀黍離無由倣柳州狀逸事上
太史庶幾不朽竊以慨念更後幾年遺老漸盡舊聞銷
歇將無知有斯人者悲夫哀哉死臣子職分古人常事
爾死矣寧顧其傳不傳乃亦不可無傳者為其係彝倫
關風教厲後代之臣子愧前日之不如數公者也採清
議得忠義臣十人史不書各賦十韻纂其實曰補史詩
知潭州湖南安撫使李公芾
三已甘退休十連起遲暮伊誰急求子流落乃不怒黑
雲來如山殺氣震平楚恭惟君父命封疆以身護闔門
義不辱呼卒汝善處飛魂隨劒光自已投火去天泣鬼
神愁地搖山嶽仆吾非莒柱厲敢以死醜主正自常事
耳命義逃安所冲遠誰與儔睢陽有張許
池州通判權州事趙公(卯發昌州人妻雍氏)
若人作何狀立節乃殊偉人言此蜀珍位卑名未起坐
分秋浦月攝此千里寄沙頭風色惡寒城凛弘峙吾聞
開關迎棄遁亦復耻兹惟城郭臣大義吾知已間道走
帛書灑血别玉季細君絶可人雙飛同一死南八彼男
兒此婦乃如此骨朽香不廢吾詩當清史
丞相都督信國公文公(天祥丙辰狀元)
時平輙棄置事迫甘前驅嗚呼忠義臣匪直科目儒江
寒朔吹急列城同一趨豈不寄便安綱常乃當扶移檄
倡諸鎮奮袂躬援枹川决莫我回萬險棲海隅天乎復
不濟道窮竟成俘一死事乃了吾頭任糢糊悠悠譏好
名責人無巳夫三衢有魁相投老作尚書(謂留夢炎)
參政行丞相事陸公秀夫
天地無託足海天同隰光明知復何爲不忍隳三綱裸
薦覬少延謳歌寧遠忘或者莒在齊聊且帝一方竭蹷
竟委頓臣謀非不臧運去天莫留力盡心彌強終不負
吾主名義天地長懷璽隨龍遊舉室水中央斯人文華
士乃爾百鍊剛機雲儻通譜應羞朝洛陽
前左丞相江文忠公萬里弟萬頃
匡廬雲錦屛鴻儒産其下風神儼如龍夭矯莫可駕卷
懷經濟具婆娑洛中社怪事玉牀搖清晝天忽夜突騎
從何來陰風飄屋瓦大臣義有死欲避吾不暇庭前環
止水萬事付一捨從容友靈均朝野動悲吒愍章極哀
榮汗簡誰記者倘有南熏書季方足堪亞
江西制置司都統密公侑
臣有置身義豈計官崇卑偏將知死忠不曰天下竒漢
節旣披靡失位趨江西閫帳駐臨汝招徠樂其歸雪寒
南浦愁羽檄蘄濟師一將奮風虎鼓行亟飈馳踰嶺疾
戰苦裹瘡呼健兒坐縳膝不屈伏鑕甘如飴小臣禆校
耳職也宜死綏廬州大將在白首竪降旗
淮東制置使知楊州李公庭芝
淮海接風塵胡乃似鐵壁卧護有天人十載藉福力重
來人未老愁絶事如昔苦戰孤城危痛哭天柱拆夢遊
三山上人倫浮海出突圍志南征吾欲重建極天弗鑒
臣忠冥冥墮叢棘先軫面如生萇弘血化碧臣死誰復
知臣忠終不易一將更大事嚼舌死罵敵
樞密閩廣宣撫使陳公(文龍戊辰狀元)
淳熙名宰孫比德粹如玉决科魁偉英駸駸薦冠肅䫫
田煩諫疏相嗔俄嗾逐補郡仍免歸黃流已漫陸天族
日光薄力疾支顛覆蹉跎南冠縶道病死不辱往昔五
峰堂傾蓋語䟦燭斯人眞妙人哀哉慳厚禄長揖丙辰
魁各天並黃鵠不有二忠存千古笑科目
少傅樞密使張公世傑
士有守節死豈以責武夫武夫尚能竒消得銀管書何
許熊虎英鐵面美髯鬚護寒久枕戈赶難甘殞軀金山
定活着志願嗟違初江心集羣策炎精回一嘘間關障
海嶺萬死存趙孤時也可奈何北風散檣烏漂漂竟何
之無乃膏鯨魚渭濱多貴將反笑斯人迂
四川制置使知重慶府張公珏
坤維拓提封形勝古天府血戰五十秋零落餘八柱江
南傳箭急誰暇此回顧落日古渝城杖鉞乃甚武天東
甑雖墮吾自強支拄渡瀘躬討逆歸來戰彌苦蕭條下
䕫門機穽伏中路咄咄快敵仇誰歟掩坏土哀哉關西
雄國亡猶不負同時督軍將腰金插雙虎
附劉麟瑞詩
忠義總管田公燧鳳守李公寔
天西戰士競銜枚乘會關夷路始開兩蜀金湯隨水逝
三秦烽火照天來鳳州文武渾無愧馬嶺英靈只自哀
後夜魂歸何處寓隴頭蕭索一枝梅
天水知軍時公當可西和總管陳公瑀
天水西和兩將強七書貯腹負剛腸魚麗陣布刀如雪
馬革屍空骨似霜廉藺昔存秦莫敵關張今敗蜀終亡
輕財得士人猶惜長想英風慨智囊
金州守臣和公彥威統制楊公興福
貔貅曾是守饒風扞拓金房未易攻十八谷開通徼外
五千兵勁入關中賀蘭不救睢陽敗諸葛猶存越巂功
當日更推楊統制馬傷軍没箭飛紅
同慶知府李公冲偕死節諸公
諸公耿耿抱精忠炎運將灰日不東北戍躐陵羣盗䘐
西陲震蕩列城空香凝燕寢榮何在鼎沸魚遊計巳窮
玉石俱焚天亦泣千年誰爲憶高風
援襄都統制張公貴
忠勇堂堂貫斗牛英雄端下愧兜鍪鹿門雲合張羅網
龍尾波翻化髑髏雙廟有靈開正祀孤城無援屹中流
由來死節男兒事却笑明年有客羞
守襄都統制牛公富范公天順
將軍志喜竪降幡偏將能知大義存頭觸危樓輕烈焰
脰經孤館凛忠魂聲沈刀斗摧城影塵掩干將滲血㾗
世遠事殊遺老盡更無人解說襄樊
沙洋堡裨將邊公居誼
兵威破竹列城驚誰信偏裨不肯迎兩箭離弦聲霹靂
二雄交斃氣崢嶸可憐侯服微臣在忍見人間大厦傾
萬木凋零風雪裏空餘鐵樹一花明
丞相江公萬里知府江公萬頃
名重天閽侍太微昔年南國秉樞機人歸綠野身猶徤
兵滿紅塵世已非止水亭前風淅淅鄱陽城外草依依
棣華相映人間瑞節惠隆名世所稀
宗室趙公崇源
南風不競慘悲聲幕燕泥牛總是驚玉牒名香時巳逝
金枝花悴本難榮身明六籍忠仍孝軍滿孤城死亦生
後度推敲明月夜江村村外寄幽情
端明招討使江公立信
如此竒才正可憐曾陳大計爲安邊天存廟社施籌策
地限籓籬老歲年獨眼明明尋趙地丹心耿耿向淮堧
江南寸土聯區脱慟哭高沙赴九泉
湖南安撫知潭州李公芾
平楚樓頭矢石驚焚香稽首别宸京盡殱妻子期全節
寧死封疆不忍生煙燄張空墮趙璧旌旗倒影下湘城
善刀人在同觀化名與澄江一樣清
江東運判趙公淮妾某氏
石頭城昔號金湯岌岌孤墉戰馬場西日突圍逃溧水
南冠荷校說維楊血凝漢節誇男子身寄秦淮藉女郎
千載妾身貞更潔仰天哭向水雲鄉
沙市監鎮司馬公夢求
荆水滔滔百尺渾何來淺縮漫潺湲木城聯岸風輪吼
沙磧屯雲火炬燔效死小臣懷綠綬偷生天閫愧朱轓
下官名姓君知否涑水先生七世孫
參政高公應松
腸斷吳山錦繡叢六更聲絶海潮空千門鎖月移行在
八駿乘風憩會同扈蹕孤臣慙主辱征鞍萬里哭途窮
兩宮緩緩趨朝陛回首天南獨死忠
蜀帥張公
玉壘雲浮五十秋關西虓將勇無儔三吳甑墮猶堅守
八柱唇亡不耐愁瀘水捷收勞腰褭䕫門機伏失兜鍪
吾君不負吾寧死遺恨誰憐快敵讐
儒士王公士敏
此行無復望生還留取哀吟宇宙間報國豈能恢漢土
遺民空自戀吳山清風勁節英靈在斜日沈輝歷數慳
寂寂圜扉終不悔忠魂莫恨左輪殷
嗣秀王與檡瑞安守臣方洪
𣲖接天潢本近親更生忠節古無倫千軍守禦來閩嶠
半歲勤王護宋民巷戰血流生不辱劒飛魂逝死能神
風流喜遇莆城友携手泉扄萬古春
樞密張公世禄
曾擁貔貅奏凱歌厓山雲暝竟蹉跎地空九有棲荒服
寨列千艘保海阿龍躍璽沈天若此鳥鳴矴絶事如何
鯨波沃日炎光熄凛凛英魂尚枕戈
江東制置使謝公枋得
草履麻衣謾蔽形十年賣卜慣零丁願從楚地師龔勝
欲向遼陽友管寧采石吟成期絶粒娥碑讀罷棄餘齡
一門盡節均無愧千載西山疊疊青
美人朱氏
給事中宮巳歴年蒙恩扈從赴幽燕名王索好緣難合
烈婦捐生節巳全日晏寢門疑鎖鑰宵長驛館泣嬋娟
同來小妮猶堪詫一樣清風兩地傳
附唐涇詩(字清父道州龍山人)
江南紀事
吳山一髮暮雲孤愁向湘纍訊故都鳳去只餘韶樂在
雁來還有帛書無杏壇有客陳孤注平隴何人復五銖
歌徹黍離風雨惡南山深處呌烏烏
閩亡徙東廣
逖泉巳矣又茹蕕半壁乾坤只恁休頻歲建杓移北斗
何人持節救東甌煙蜚檣艣風濤怒雲鎖樓臺日月愁
南望羊城天欲暮可堪回首問神州
廣亡徙海
箕冠如櫛擁茅旌誰執騂毛㰱晉盟遵海而南關氣數
渡江以北少功名火旗晻靄雲藏闕水陣周遭雪壓城
一榻不容人鼾睡那知霧島是神京
厓山亡
萬里與圖入朔方搖搖孤注海之陽石尤風惡雲藏軫
天駟星沈月掩房島上有人悲義士水濱無處問君王
羲和指着烏飛路去去虞淵暮色蒼
讀史懷友
羞登廣武議英雄匣却吳鈎弢却弓幕下清談王太尉
門前白馬禇司空一編衮斧風塵表千古綱常天壤中
說與華隂捫虱老何曾正朔在江東
附彭秋宇詩
乙亥紀聞
羽書朝暮漲氛埃天詔勤王起草萊塞上風高鷹颺去
江頭霧暗馬飛來諸賢忠愛謀安出四將英靈喚不回
漠漠雪天秋萬里飛鳴無數雁鴻哀
秋興
沙塵破褐客秋風落落親朋半老翁野曠有時聞嘯虎
天寬無處寄征鴻四方玉帛燕山北萬里帆檣海水東
回首可憐歌舞地芳花石礎樹陰中
其二
西風捲地送凄凉目斷歸帆落日黃雁過江天雲漠漠
龍遊滄海水茫茫故人入夢三更月近事驚心兩鬢霜
試把濁醪澆磊磈樽中猶帶芷蘭香
世事
茫茫世事等浮萍愁緒方濃醉又醒日月雙飛天不老
干戈百戰地常腥此時弓馬多秦戌何日衣冠見漢庭
宇宙西風愁不盡誰家門巷草青青
石倉歴代詩選卷二百二十三
