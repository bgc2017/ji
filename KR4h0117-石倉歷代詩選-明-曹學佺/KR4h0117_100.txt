石倉歴代詩選卷一百
明曹學佺編
晩唐二十七
趙嘏(字承祜山陽人)
書齋雪後
擁褐坐茅簷春晴喜初日微風入桃徑爽氣歸縹帙頻
時苦風雪就景理巾櫛樹暖高鳥來窗閒曙雲出鄉遙
路難越道蹇時易失欲静又不能東山負芝术
經無錫縣醉後吟
客過無名姓扁舟繫柳隂窮秋南國淚殘日故鄉心京
洛衣塵在江湖酒病深何須覓陶令乘醉自横琴
東歸道中二首
平生事行役今日始知非歲月老將至江湖春未歸傳
家有書籍主祭用儒衣何必勞知己無名亦息機
其二
未明喚僮僕江上憶殘春風雨落花夜山川驅馬人星
星一鏡髮草草百年身此日念前事滄洲情更親
旅次商山
役役依山水何曾似問津斷崕如避馬芳樹欲留人日
夕猿鳥伴古今京洛塵一枝甘已失惆悵故園春
贈越客
故國波濤隔明時心久留獻書雙闕晚看月五陵秋南
棹何當返西江憶共遊定知釣魚伴相望在汀洲
送友人鄭州歸覲
為有趨庭戀應忘道路賖風消滎澤凍雨静圃田沙古
陌人來遠遙天雁勢斜園林新到日春酒酌梨花
送權先軰歸覲信安
衣綵獨歸去一枝閒更香馬嘶芳草渡門掩百花塘野
色亭臺曉灘聲枕簟凉小齋松島上重拂讀書牀
洛中逢盧郢石歸覲
不堪俱失意相送出東周緣切倚門戀倍添為客愁春
山和雪静寒水帶冰流别後期君處靈原紫閣秋
宿靈巖寺
明月溪頭寺蟲聲滿橘洲倚欄香逕晩移石太湖秋樹
老雲歸盡臺荒水更流無人見惆悵獨上最高樓
越中寺居
遲客疎林下斜溪小艇通野橋連寺月高竹半樓風水
静魚吹浪枝閒鳥下空數峰相向綠日夕郡城東
長洲
扁舟殊不繫浩蕩路纔分范蠡湖中樹吳王苑外雲悲
心人望月獨夜雁離羣明發還驅馬關中見日曛
題昭應王明府溪亭
靖節何須彭澤逢菊洲松島水悠溶行人自折門前柳
高鳥不離溪畔峰曉渭度簷帆的的晩原含雨樹重重
軒車過盡無公事枕上一聲長樂鐘
題杜侍御别業
紫陌烟多不可尋南溪酒熟一披襟山當晝枕石常穩
泉落夜窗秋樹深白首逢人羞問計青雲何路覓知音
惟君懷抱閒如水終日門墻許醉吟
泊鳬磯江館
風雪晴來歲欲除孤舟晩下意何如月當軒色湖平後
雁斷雲聲夜起初傍曉管絃何處静犯寒楊柳遶津疎
三間茅屋東溪上歸去生涯竹與書
發剡中
正懷何謝俯長流更覽餘封識嵊州樹色老依官舍晩
溪聲凉傍客衣秋南樓氣爽横郛郭天姥雲晴拂寺樓
日暮不堪還上馬蓼花風起路悠悠
西峰即事獻沈大夫
松竹閒遊道路身衣襟落盡往來塵山連謝宅餘霞在
水映琴溪舊浪春拂榻從容今有地酬恩寂寞久無人
安知不及屠沽者曾對青萍淚滿巾
寄淮南幕中劉員外
郎官何遜最風流愛月憐山不下樓三佐戎旃換朱紱
一辭蘭省見清秋桂生巖石元瀟灑鶴到烟空更自由
休向西齋久閒卧滿朝傾蓋是依劉
淮信賀滕邁台州
凋瘵民思太古風上賢綏緝副宸衷舟移清鏡禹祠北
路轉翠屏天姥東旌旆影前横竹馬詠歌聲裏樂樵童
遙知到郡滄波晏三島離離一望中
寄潯陽趙校書
簾下秋江夜影空倚樓人在月明中不將行止問朝列
惟脫衣裳與釣翁幾處别巢悲去燕十年回首送歸鴻
那應更結廬山社見說心閒勝遠公
贈李從貴
白馬嘶風何處還鞭稍拂地看南山珠簾捲盡不回首
春色欲闌休閉關花外鳥歸殘雨暮竹邊人語夕陽閒
知君舊隱嵩雲下巖桂從今幾更攀
下第寄宣城幕中諸公
過眼寧愁五色迷暫陪歡笑醉如泥黃花李白墓前草
碧浪桓彛宅後溪九月霜中隨計吏十年江上灌春畦
莫言春盡不惆悵自在閒眠到日西
洞庭寄所思
目斷蘭臺空望歸錦衾香冷夢來稀書中空有刀頭約
天上頻看破鏡飛孤浪漫疑施粉黛輕雲忽似舞羅衣
遙知不語坐相憶寂寞洞房寒燭微
代人贈杜牧侍御
郎作東臺御史時妾長西望斂雙眉一從詔下人皆羡
豈料恩衰不自知高闕如天縈曉夢華筵似水隔秋期
坐來情態猶無限更向樓前舞柘枝
山陽即席獻裴中丞
早年天上見清塵今日樓中醉一春暫肯剖符臨水石
幾曾焚筆動星辰瓊臺雪映迢迢鶴蓬島波横浩浩津
好是仙家羽衣使欲教垂涕問何人
寄歸
三年踏盡化衣塵只在長安不見春馬過雪街天未曙
鄉迷關路淚空頻桃花塢接啼猿樹野竹庭通畫鷁津
早晩相酬身事了水邊歸去一閒人
和令狐補闕春日獨遊西街
左掖初辭近侍班馬嘶尋得過街閒映鞭柳色微遮水
迎步花枝欲礙山暖泛鳥聲來席上醉從詩句落人間
此時失意哀吟客更覺風流不可攀
答友人
詩家才子酒家仙遊宦曾依積水邊窗戶動搖三島樹
琴樽安穩五湖船羅浮道士分瓊液錦席佳人豔楚蓮
今日相逢朗吟罷滿城砧杵一燈前
九日陪越州元相宴龜山寺
佳晨何處泛花遊丞相筵開水上頭雙影旆搖山雨霽
一聲歌動寺雲秋林花静帶高城晩湖色寒分半檻流
共賀萬家逢此節可憐風物似荆州
李侍御歸山同宿華嚴寺
家有青山近玉京風流柱史早知名園林手植自含綠
霄漢眼看當去程處處白雲迷駐馬家家紅樹近流鶯
相逢一宿最高寺夜夜翠微泉落聲
旅館聞雁别友人
路遶秋塘首獨搔背羣燕雁正呼號故關何處重相失
碧落有雲終自高旅宿去緘他日恨單飛誰見此生勞
行衣濕盡千山雪腸斷金籠好羽毛
寒食新豐别友人
一百五日家未歸新豐雞犬獨依依滿樓春色傍人醉
夜半雨聲前計非繚繞溝塍含綠晩荒凉樹石向川微東
風吹淚對花落憔悴故交相見稀
送令狐郎中赴郢州
左幕才多始拜侯一門清賞動神州霜蹄曉駐秦雲斷
野旆晴翻郢樹秋幾處塵生隨候騎半江帆盡見分流
大馮罷相吟詩地莫惜頻登白雪樓
送張又新除温州
東晉江山稱永嘉莫辭紅旆向天涯凝絃夜醉松亭月
歇馬曉尋溪寺花地與剡川分水石鏡將蓬島共烟霞
却愁明詔徵非晩不得秋來見海槎
送剡客
兩重江外片帆斜數里林塘遶一家門掩右軍餘水石
路横諸謝舊烟霞扁舟幾處逢溪雪長笛何人思柳花
若到天台洞陽觀葛洪丹井在雲涯
送盧緘歸楊州
曾向雲塘寄掩扉荀家燈火有餘輝關河日暮望空極
楊柳渡頭人獨歸隋苑荒臺風褭褭灞陵殘雨夢依依
今年春色還相悞為我江邊謝釣磯
送李藴赴鄭州因獻盧郎中
僕射陂西想到時滿川晴色見旌旗馬融閒卧笛聲遠
王粲醉吟樓影移幾日賦詩秋水寺經年草詔白雲司
惟君此去人多羡却是恩深自不知
送韓綘歸淮南寄韓綽先軰
島上花枝繫釣船隋家宫畔水連天江帆自落鳥飛外
月觀静依春色邊門巷草生車轍在朝廷恩及雁行聮
相逢且問楊州事曾鼓莊盆對逝川
重遊楚國寺
往事飄然竟不回空餘山色在樓臺池塘風暖雁羣去
松檜樹高人獨來莊叟著書真逹者賈生揮涕信悠哉
老僧心地閒于水猶被流年白髮催
早發剡中法堂寺
暫息勞生一夕間平明世事又相關吟辭宿處烟霞古
身負秋來水石閒竹戶半開鐘未絶松枝微霽鶴初還
明朝一倍堪惆悵廻首塵中見此山
三像寺酬元秘書
官總芸香閣署崇可憐詩句落春風偶然侍坐水聲裏
還許醉吟松影中車馬照來紅樹合烟霞詠盡翠微空
不因高寺閒回首誰識飄零一塞翁
贈天卿寺神亮上人
幾看春盡此江濆花自飄零日自曛空有慈悲隨物念
已無縱跡在人羣迎秋日色簷前見入夜鐘聲竹外聞
笑指白蓮心自得世間煩惱是浮雲
題崇聖寺簡雲端僧錄
暮雲飄盡客愁長來扣禪關月滿廊宋玉逢秋空雪涕
淨名無地可容牀高雲覆檻千巖樹疎磬含風一夜霜
廻首故園紅葉外只將多病告醫王
越中寺居寄上主人
野寺初容訪静來晩晴江上見樓臺中林有路到花盡
一日無人看竹廻自曬詩書經雨後别留門戶為僧開
苦心若是酬恩事不敢吟春憶酒杯
送僧歸廬山
禪棲忽憶五峰遊去著方袍謝列侯花啓樓臺千葉曙
錫含風雨一枝秋題詩石峻侵雲在洗鉢泉香覆菊流
却憶前年别師處馬嘶殘月虎溪頭
降卒
廣武溪頭降卒稀一聲寒角怨金微河湟不在春風地
歌舞空裁雪夜衣鐡馬半嘶邊草去狼烟高映塞鴻飛
揚雄尚白相如吃今日何人從獵歸
長安晩秋
雲物凄凉拂曙流漢家宫關動高秋殘星幾點雁横塞
長笛一聲人倚樓紫艷半開籬菊静紅衣落盡渚蓮愁
鱸魚正美不歸去空戴南冠學楚囚
齊安早秋
流年堪惜又堪驚砧杵風來滿郡城高鳥過時秋色動
征帆落處暮雲平思家正羡江南景聽角仍含塞北情
此日沾襟念岐路不知何處是前程
東望
楚江横在草堂前楊柳洲邊載酒船兩見梨花歸不得
每逢寒食一澘然斜陽映閣山當寺微綠含風樹滿天
同郡故人攀桂盡把詩吟向泬寥天
長安月夜與友人話故山
宅邊秋水浸苔磯日日持竿去不歸楊柳風多潮未落
蒹葭霜在雁初飛重嘶疋馬吟紅葉却聽疎鐘憶翠微
今夜秦城滿樓月故人相見一沾衣
題横水驛雙峰縣松
故園溪上雪中別野館門前雲外逢白髮漸多何事苦
清隂長在好相容迎風幾拂朝天騎帶月猶含度嶺鐘
更憶葛洪丹井畔數株臨水欲成龍
登安陸西樓
樓上華筵日日開眼前人事秪堪哀征車自入紅塵去
遠水長穿綠樹來雲雨暗更歌舞伴山川不盡别離杯
無由併寫春風恨欲下鄖城首重回
經漢武泉
芙蓉苑裏起清秋漢武泉聲落御溝他日江山映蓬髩
二年楊柳别漁舟竹間駐馬題詩去物外何人識醉遊
盡把歸心付紅葉晩來隨水向東流
歲暮江軒寄盧端公
積水生高浪長風自北時萬艘俱擁棹上客獨吟詩路
以重湖阻心將小謝期渚雲愁正斷江雁重驚悲笑憶
遊星子歌尋罷貴池夢來孤島在醉醒百憂隨戍迥烟
生晩江寒鳥過遲問山樵者對經雨釣船移敢歎今留
滯猶勝曩别離醉從陶令得善必大人知道蹇才何取
恩深劒不疑此身同岸柳只待變寒枝
經郭汾陽宅
門前不改舊山河破敵曾經馬伏波今日獨經歌舞地
古槐疎影夕陽多
發青山館
鳬鷖聲煖野塘春鞍馬風高驛路塵一宿青山又須去
古來難得是閒人
山娥驛
谿上郵亭氣早秋樹邊溪色遶牀流行人亦羡郵亭吏
生向此中今白頭
江上晩泊
茫茫靄靄失西東柳浦桑村處處同戍鼓一聲帆影盡
水禽飛起夕陽中
度商山晩静
和如春暖静如秋五月商山是勝遊當晝火雲生不得
一溪分作萬重流
南亭
孤亭影出亂花中悵望無人此醉同聽盡暮鐘猶獨坐
水邊襟袖起春風
南園
雨過郊原綠尚微落花惆悵滿塵衣芳樽有酒無人共
日暮看山還獨歸
寄遠
禁鐘聲盡見棲禽關塞迢迢故國心無限春愁莫相問
落花流水洞房深
尋僧
溪戶無人百鳥飛石橋横木挂禪衣看雲日暮倚松立
野水亂鳴僧未歸
宫烏栖
宫烏栖處玉樓深微月生簷夜夜心香輦不回花自落
春來空佩辟寒金
長信宫
君恩已盡欲何歸猶有殘香在舞衣自恨身輕不如燕
春來長繞御簾飛
廣陵城
紅映高臺綠繞城城邊春草傍牆生隋家不向此中盡
汴水應無東去聲
冷日過驪山
冷日微烟渭水愁翠華宫樹不勝秋霓裳一曲千門鎖
白盡梨園弟子頭
下第後歸永樂里自題二首
無地無媒只一身歸來空拂滿牀塵尊前盡日誰相對
惟有南山佀故人
玄髮侵愁忽似翁㬉塵寒袖共東風公卿門戶不知處
立馬九衢春影中
出試日獨遊曲江
江莎漸映花邊綠樓日自開池上春雙鶴繞空來又去
不知臨水有愁人
題曹娥廟
青娥埋没此江濱江樹颼飀惨暮雲文字在碑碑已墮
波濤辜負色絲文
題段氏中臺
看山臺下水無塵碧篠前頭曲水春獨對一樽風雨夜
不知家有早朝人
華州座中獻盧給事
送迎皆到三峰下滿面烟霜滿馬塵自是追攀認知己
青雲不假送迎人
贈歙州妓
灩灩横波思有餘庾樓明月墮雲初揚州寒食春風寺
看徧花枝盡不如
贈王明府
五柳逢秋影漸微陶潛戀酒不知歸但存物外醉鄉在
誰向人間問是非
呂挍書雨中見訪
竹閣斜谿小檻明惟君來賞見山情馬嘶風雨又歸去
獨聽子規千萬聲
千秋嶺下
知有巖前萬樹桃未逢搖落思空勞年年盛發無人見
三十六谿春水高
重陽日寄韋舍人
節過重陽菊委塵江邊病起杖扶身不知此日龍山會
誰是風流落帽人
發新安後途中寄盧中丞
晩樹蕭蕭促織愁風簾似水滿牀秋千山不礙笙歌月
誰伴羊公上夜樓
贈五老韓尊師
有客齋心事玉晨對山鬚鬢綠無塵住山道士秊如鶴
應識當時五老人
石倉歴代詩選卷一百
