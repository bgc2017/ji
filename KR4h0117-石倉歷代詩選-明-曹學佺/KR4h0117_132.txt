石倉歴代詩選卷一百三十二上
明曹學佺編
宋詩九上
司馬光
昔别贈宋復古張景淳
昔别如飛蓬飄蕩隨所適那知十六載巵酒對今夕渺
然思舊遊間不容一息百年詎幾何會合難屢得復古
君子人志行重金錫皎如百鍊精不為燥濕易景淳氣
乃遒浩蕩誰與敵下筆驚雷霆龍蛇走屋壁居然器業
美但有富貴逼他時綰金印羈束愈愁寂須窮今日歡
快意浮大白勿辭簪弁傾頹然倒樽席
同錢君倚過梅聖俞
王畿天下樞簿領日填積自非奉朝請九衢未嘗識今
茲到東城胥靡暫逃役近指聖俞居安能不往覿一室
静蕭然昏碑帖古壁叩階讀新詩迷闇得指擿笑言殊
未足黯然日將夕呼馬涉歸塗燈火已歴歴又知幾何
時更有重來迹
邵不疑廳薜荔及竹
脩竹非俗物薜荔亦嘉草樹之君子庭人來見逾好侵
階鶴脛細緣壁龍鱗老紛披兩疎翠煙色宜秋早主人
日封植清風庶長保
噴玉泉
蒼崖雙起秋雲齊亂峯迸出如攢犀石稜澀不容馬蹄
下馬步入荆榛蹊瀑泉沃雪拖白霓落潭横引成清溪
老木長藤咫尺迷興闌欲出忘東西
神林谷
石下泉聲蔓草深石上露濃蒼蘚徧山禽驚起飛且鳴
葉墜空林人不見
八月十五日夜寄友人
故人音信絶對月動相思清露滴紅葉此懷當告誰秋
風廣陵郭正是望濤時
都下秋懷呈聶之美
愚疎強從仕趣尚與時乖朅來遊京邑榮願知誰諧王
國富英竒氣象標巖崖雲鴻送雙目攀援路可階秋風
轉枮葉颯颯繞寒齋出門無所之飛塵滿天涯夫君宦
未達猶得稱吾儕解衣換斗酒且盡平生懷
小雨
雲日互出沒數朝飛雨清曈曨似欲止廉纖還未晴映
空輕絲亂著物細珠明葉端危未落荷心重忽傾喜涼
高燕舞更濕羣蛙鳴于余亦有得藥畹胡麻生
八月十五日夜宿南園懷王君貺
昔公在洛師未嘗棄嘉節今宵秋半分空羡西園月天
色湛澄清風聲吟騷屑笑言不可親引領望金闕
秋意呈隣幾沖卿
新涼入閭巷舊暑何人掃筠籠賣紅蓮莎階墜丹棗蕉
衫日以疎紈扇安能好蟬悲西風樹燕亂斜陽草此意
屬淵明籬邊幾樽倒
楚宫行
楚王宫中夜未央清歌袐舞會華堂木蘭為柱桂為梁
隨珠和璧爛同光横吹乍鳴秋竹裂繁絃初度春雨歇
九微火樹垂垂滅羅衣紛紛玉纓絶滿朝冠劍東方明
宫門未啟君朝醒秦關日夜出竒兵武安君火照夷陵
夜意
清夜四無譁深嚴上帝家星翻珠網白斗挂玉樓斜風
静虚成韻霜輕未作花還疑漢津客浩蕩寄流槎
春塘冰
春塘含薄冰淅瀝隱隈曲晴日射寒芒柔風折哀玉草
樹曾未知波光已先綠
烟際鐘
蒼茫返照收羃䍥寒烟起前山黯同色不辨峯巒美獨
有遠來鐘悠揚翠微裏
漁洲火
漁翁繫葉舟遠映楓林宿手㩦雙白魚呼兒㸑山竹深
夜寂無人明滅寒江曲
寒溪石
穹石正嶄嵓寒流更清急霜飛敗葉擁波濺蒼苔濕谿
僧勿劇來沙鶴方孤立
幽谷泉
深谷窅無底空聞泉水哀時因秋日照微見碧縈回谷
裏非人境胡麻何處來
天外峯
飛鳥去不息長空黯何極疎峯帶夕暉點綴秋水碧禪
觀坐超然相望兩沈寂
寄題傅欽之濟源别業
縣郭遥相望脩篁百畆餘林間清濟水門外太行車道
勝隨宜足身閒與世疎何時容命駕采蕨釣肥魚
金山寺
香刹冠嵳峩松門掛薜蘿風高塵不到岸闊鳥難過欲
雨江容怒新晴海氣多停舟何所事回望隔烟波
寓泊鄭圃寄獻昌言舍人
旅食緇衣館飄蓬怳自迷樹横寒霧遠山隱古原低愁
暮空庭雀驚晨别墅雞故人何處在依約玉繩西
奉和始平公憶東平
相印東臨汶水陽兩看春葉與秋霜登山置酒延鄒湛
上馬回鞭問葛強谿竹低垂寒滴翠露荷相倚淨交香
宵衣深念長城固肯得從容傲醉鄉
和運使舍人北園餞别行憩三交僧舍冒雪宿
百井關見寄
驪駒北上雪孱顔䪍矢前驅度漢關僧室松杉清照眼
驛亭煙火迥依山馬銜邊草枯猶瘦雁怯胡雲冷未還
賤子不須回首問鬢毛蕭颯簿書間
和景仁西湖泛舟
滿船歌吹拂春灣天外晴霞水底斑誰信飛觴臨綺席
獨能回首望青山東門車馬匆匆别西洛風煙寂寂間
疊石溪頭應更好祗輸野叟坐林間
和君貺宴張氏梅臺
京洛春何早憑高種嶺梅紛披百株密爛漫一朝開青
女工黏綴霜娥巧翦裁崑山雲滿谷蓬渚浪成堆勢擁
樽前合香從席下來蜺旌羾天起練甲洗兵回不使光
風散曾無夜色催人稠衣馥郁地狹舞徘徊民服召公
化時推何遜才淹留文酒樂璧月上瑶臺
留别友生
墅際共為别客亭芳草新何心更戀酌滿目盡傷春今
古無窮路東西相背塵行行復回首不欲著鞭頻
和君貺清明與上巳日泛舟洛川十韻
繁華兩佳節邂逅適同時雅俗共為樂風光如有期曉
烟新里巷春服滿津涯已散漢宫燭仍浮洛水巵占花
分設席愛柳就張帷華轂爭門去輕簾夾路垂一川雲
錦爛四座玉山欹疊鼓傳遥吹輕橈破直漪清談何袞
袞和氣益熙熙相見周南俗當年播逸詩
寄唐州吳辨叔二兄
方城古稱險遠在豫州南近歲蒿萊闢新民秦晉參當
官誠近厚獲譴亦無慙但惜牆隂竹歸軒幾日驂
和宋復古小園書事
飽食復閒眠風清雨霽天葉深時墜果岸曲乍藏蓮波
面秋光淨林梢夕照鮮東家近亦富滿地布苔錢
閒居呈復古
閒居雖懶放未得便無營伐木添山色穿渠擘水聲經
霜收芋美帶雨接花成前日鄰翁至紫門掃葉迎
晩春病起呈擇之治臣
風日正和柔身輕喜病瘳懶抛殘蠧簡暖脱敝貂裘值
客開青眼逢花忘白頭家家好春色何處可同遊
和王安之題獨樂園
草濃初過雨林靜遠含烟鷰引新飛鷇荷承半墜蓮朋
來惟有月山見不須錢誰與同其樂壺中濁酒賢
酬宋叔達卜居洛城見寄
離羣四十一春風縱有相逄似夢中幸得遭逢作鄰舍
休嗟彼此是衰翁漢文前席人將去庾信誅茅槖未充
悵望金隄碧蕪闊杖藜㩦手幾時同
其夕宿獨樂園詰朝將歸賦詩
平曉何人汲井華轆轤聲發散春鵶開園更有四五日
映葉尚餘三兩花宿病岑岑猶帶酒無眠耿耿不禁茶
自嫌行樂妨年少遽索籃輿且向家
和邵興宗秋夜學舍宿直
直舍逍遥度清夜暫投逢掖解儒冠高樓影背星河轉
疎竹氣兼風露寒籬下黃花新蘂亂門邊碧柳舊株殘
折腰把板今無有勿似陶潛遂棄官
和吳仲卿病中偶書呈諸同舍光時亦卧疾
病來門不掃秋草翳吾廬棄置賢人酒蕭條長者車冥
迷牀鬭蟻潤溽篋生魚藥物從無繼簞瓢自有餘形神
寂可弔身世邈相疎何事文園客消中亦著書
會不疑家席上紀實
召客客俱來賞花花正開寒暄方得所風雨詎相催席
上柳飛雪門前車隱雷主人意仍厚安得不徘徊
酬安之謝光兄弟見過
平生一二日不見已相思况復閉關久杳無㩦手期清
談勝妙藥高韻敵涼颸愧乏機雲美虚承青眼知
和子駿約遊一二園亭看花遇雨而止
行樂及佳時官閒無所羈只知花正發不共雨為期淺
草碧無際濃雲冷四垂陪遊興未盡安得不相思
和邵堯夫年老逢春
年老逢春春莫咍朱顔不肯似春回酒因多病無心醉
花不解愁隨意開荒徑倦遊從碧草空庭慵掃自蒼苔
相如談笑猶能在坐待巾車陌上來
再和邵堯夫年老逢春
年老逢春猶解狂行歌南陌上東岡晴雲高鳥各自得
白日遊絲相與長草色無情盡眼綠花林多思襲人香
吾儕幸免簪裾累痛飲閒吟樂未央
和邵堯夫安樂窩中職事吟
靈臺無事日休休安樂從來不外求細雨寒風宜獨坐
暖天佳景即閒遊松篁亦足開青眼桃李何妨插白頭
我以著書為職業因君偷暇上高樓
酬邵堯夫見示安樂窩中吟
安樂窩中自在身猶嫌名字落紅塵醉吟終日不知老
經史滿堂誰道貧長掩柴荆避寒暑只將花卉記冬春
料非空處閒吟客乃是清朝避世人
和子華招潞公暑飲
朱門近在府園東杖屨過從跬步中避暑連翩投轄宴
析酲瀟洒滿襟風閒來高韻渾如鶴醉裏朱顔忽變童
剪燭添香歡未極但驚銅漏太匆匆
和伯常見寄
誅茅宋玉宅邊人知醉宜城幾甕春細雨短蓑漁向市
孤村極浦鼓迎神徧遊七澤身忘倦更賦千篇意轉新
不必滄浪美清泚曏來纓上已無塵
和留守相公九月八日與潞公宴趙令園有懷
去年與景仁秉國遊賞
今歲台星聚洛中甘棠前後兩隂濃英辭唱和詩千首
高宴遊陪禄萬鍾木末霜繁花欲落雲間字小鴈相從
西湖在望親朋遠節物那堪處處逢
春日思景仁
去歲洛城中嬉遊處處同從離崿嶺北常夢潩泉東草
遶春街碧花繁夕市紅臨風默惆悵想像白眉翁
送楊太祝忱知長洲縣
三吳佳縣首民物舊熙熙專用清談治非如俗吏為林
疎丹橘迥稻熟白芒欹宜使民無忘嚴修太伯祠
送趙書記衆之官華州
車馬出城外瀟瀟未有塵辭梁猶帶雪過洛漸生春幕
府斜依嶽關山四抱秦曩來弃繻者今日復何人
送華亭沈主簿
執袂青門道蕭蕭馬欲東暮雲零落翠遠樹淺深紅楚
澤吟聲裏吳山醉眼中相思杳何許野鶴唳高風
送何萬下第歸蜀
十上終無就才高定復論清時守儒術白首在丘園遠
樹隱殘日孤煙生暮村揚鞭萬里去幾許不銷魂
其二
失意流年老殘春對夕陽可堪臨遠道更復舉離觴花
柳已蕭索雲山復渺茫西風如有便音信勿相忘
送朱廉叔知濰州
東國連年水傷稼使君行部即為春茫茫四野潢汙竭
鬱鬱萬行桑柘新俗不好奢田器貴獄無留繫吏家貧
齊人忽怨歸朝速自得承明侍從臣
送僧聰歸蜀
翠柏老精舍紅塵倦帝城千山一錫遠萬里片雲輕江
棧紆還直天星縱復横聽猿應更喜還是故鄉聲
送史館任祠部顓河東轉運使
聞望簪紳舊恩華雨露重圖書周内史汾澮晉全封秀
發千尋壁寒生百鍊鋒歸時門有戟惜别更從容
送張寺丞覲知冨順縣
漢家五尺道置吏撫南夷欲使文翁教兼令孟獲知盤
羞蒟醬實歌雜竹枝辭取酒須勤醉鄉關不可思
送二同年使比
華纓下玉除天子寵匈奴雖復邊風陋猶知漢使殊夜
烽沈不舉秋柝寂無虞何必燕然刻蒼生肝腦塗
右吕濟叔
雲愁雪欲零四牡出郊坰古塞煙華紫寒沙日氣青金
門秘雞樹朱節燿龍庭幾夜天街北遥瞻漢使星
右李公業
送茹屯田孝標知無為軍
疊鼓鳴鐃迎候新軍牙孑孑倚淮津聊應衣繡過鄉曲
不作引章驚故人荻迸短芽淝水暖荷浮圓葉漅湖春
使君此去榮多少猶是當年書劍人
送王殿丞恪西京簽判
清白世風存王公復有孫挺生如玉樹湧論似淮源日
背嵩峯紫春添洛水喧幕中多勝友肯使負芳樽
送謝都官顗知光化軍
廐吏整車馬怱怱辦曉裝青緺出閶闔朱旆指滄浪野
店杏初發津亭柳已黃行行不可駐猶及勸耕桑
送劉觀察從廣知洺州
漢家英俊士袞袞出金閶久襲通侯籍新腰太守章畛
封連故趙廬井帶清漳春色迎鐃吹應忘道路長
送師道知長溪因歸覲省
羈旅帝城久逢人青眼稀聞君又當去使我益思歸佳
色隣鄉樹高堂望綵衣春流先自疾心出片帆飛
送皇甫寺丞穆知藍田縣
南山三輔劇百里古諸侯漫得絃歌趣不分宵旰憂煙
横輞川暝雲照武關秋安得無羈束尋君一縱遊
送李尉以監丞致仕歸閩
行行歌式微浩歎返荆扉却著登山屐盡焚趨府衣溪
清魚影亂竹闇筍芽肥應悔浮名誤空將白髮歸
送李祠部(復圭字審言)知滑州
東郡鯀隄古曏來烟火疎提封百里遠生齒萬家餘賢
守車纔下疲人意已紓行聞謠五袴京廩滿郊墟
送上雒王推官經臣
墨綬百里宰紅蕖幕府僚民淳無鬭辯地勝得逍遥日
上雲未散春深雪不消知音已交薦勿茹紫芝苖
送瀛州簽判蘇秘丞寀
高隂十萬兵幕府籍時英塞上風猶勁關南春未生投
壺邊柝静倚馬檄書成不忘塵中客征鴻可寄聲
送周寺丞略知洛南
太華指商於中間百里餘稍行山驛遠漸與世塵疎楚
塞參差接秦民錯雜居惜哉非肯綮不足試投虚
送章伯鎮知湖州
江外饒佳郡吳興天下稀蓴羹紫絲滑鱸膾雪花肥星
斗寒相照烟波碧四圍柳侯還作牧草樹轉清輝
送王伯初通判婺州
煜爚屏星駕迢遥婺女區嵐光晴向背溪溜暖縈紆萬
室鳴機杼千艘隘舶艫若逢耆舊問能說隱侯無
送張少卿學士子憲知洪州
相府典刑在朝閨望實高袖書榮史觀典樂重卿曹夷
路迎飛鞚桑林應奏刀家籝傳舊學廟鼎刻前勞袨服
屯千騎連檣閱萬艘劍芒衝夜氣閣影動秋濤風色傳
花信烟花拂酒膏使君專問俗無意在遊遨
送昭遠兄歸陜
種種親頭白帝城難少留倚門應有望列鼎本無求清
夜多歸夢紅塵厭久遊此行殊捧檄轅下五驊騮
送石昌言知宿州
煒煒離苻守中流簇鼓旗柳隂濃不斷舟勢激如飛魏
闕行歸奏承明秪暫違星軺晨夜度尺素勿令稀
送程端明戡知成都
高陽將幕開濯錦使旌來欲識關頭雪正如江上梅宵
衣矜遠俗霞冕寄良才豈待三年最修梧茂帝臺
郭氏園送張仲通刺棣州
名園送嘉客冠盖去傾朝小雨塵微歛輕寒酒易消鴈
歸春近塞日上海生潮北道平如掌東風五馬驕
送裴中舍士傑赴太原幕府
元戎台鼎舊大府節旄新邊候正無事賓筵斯得人山
寒太行曉水碧晉祠春乍釀葡萄熟飛觴不厭頻
送王書記(申字應辰)之官永興
白髮添新鑷紅塵滿敝衣人生適未值吾道豈云非鞏
洛風烟遠函秦草樹微長安春酒美行樂勿令稀
送李學士(及之字公遠)使北
征盖霜空迥飄飄迎塞鴻纛牙侵海角漢節下天中騎
咽隂山雪裘寒易水風邊聲不可聽歸思浩無窮
送魏寺丞廣赴辟秦州判官
征西大府開後乘得高才區脱烽烟静渠搜軄貢來隴
雲低玉帳羌舞奉金罍信美從軍樂寧煩王粲哀
送周密學沆真定安撫使
玉帳前茅舉銅魚左契分平生公望著期月政聲聞陌
上壺漿溢潭邊花氣曛遥知待新將民物兩欣欣
送燕諫議知潭州
長沙地饒美賈誼獨傷悲自古臨榮辱幾人無怨咨使
君擁符節大艦出江湄意氣陶然樂應無弔屈辭
送李益之侍郎致政歸廬山(益之好談禪故效其語)
儒業金章貴歸心白鶴孤江山依舊在軒冕曏來無嘯
詠誰當共登臨未索扶浩然知此樂迥與世人殊
送雷章秘丞知芮城
西伯昔斷訟令名存迄今南臨大河曲北倚首陽岑俗
被聖賢化人多禮讓心夫君老經術終日想鳴琴
相國祁正獻杜公衍挽辭
舟楫才猷大冰霜德操堅陶鈞成茂業書史樂高年瞻
望簪紳共吁嗟館舍捐舉時無異論方信令名全
其二
釣玉吳臺舊誅茅梁苑新位登華袞貴家似布衣貧直
道高當世清風遺後人千秋寒照目竹帛不棲塵
次韻和江鄰幾九月五日省直
羣騶布路散瘦馬解鞍迴雨闋蟲聲樂秋深菊意催圖
書紛自適僚友邈誰陪何以消寒夜殘醪不滿杯
寄題興州晁都官仲約東沼沼上有唐鄭都官
詩刻石
名郎遊勝地心跡繼風流昔為題詩著今因好事修四
山相照映五馬屢淹留相見波光淨依然一片秋
寄題宇文中允之邵所居
孤宦行直道栖栖良可悲誰能拂衣去不待掛冠期經
史乃吾友雲山為已知世間青紫貴盡付兩佳兒
山中早春
山木欣欣意春光次第催欹巾望歸鴈伏檻殷新雷岩
静聞冰坼巢空喜燕來澗花從寂寞亦向草堂開
華清宫
新豐雞犬稀薊北馬秋肥金殿翠華去玉階紅葉飛荒
林上路廢温谷舊流微嗟此非人事何須問是非
秋日登觀信亭
西風連夜雨草樹已蕭條宿靄稍零落寒山更寂寥林
紅猶帶日岸白欲生潮新雁來何處離離天際遥
客思
客思倦漂泊居然感物華關頭望紅葉馬上見黃花薄
宦終無定閒愁詎有涯今朝書至否幾夕夢還家
觀僧室畫山水
畫精禪室冷方暑久徘徊不盡林端雪長青石上苔心
閒對岩岫目淨失塵埃坐久清風至疑從翠潤來
雪霽登普賢閣
積雪明朝日山河坐可分嶄岩初解凍片段未歸雲直
望窮人境高尋俯鴈羣開門枝鳥散玉絮墜紛紛
松江
吳山黯黯江水清欲雨未雨傷交情扁舟蕩漾泊何處
紅蓼白蘋相映生
潮水
平江欲上潮古木自蕭蕭兩岸饒葭葦寒波浸泬寥
歸田
松菊陶潛宅蓬蒿仲蔚家行遊笻杖瘦嘯傲幅巾斜屋
小疎茅覆門深亂柳遮村童迎客至竹箒掃桃花
漢宫詞
苜蓿花猶短蒲萄葉未齊更衣過柏谷走馬宿棠棃逆
旅聊懷璽田間共鬭雞猶思飲雲露高舉出虹蜺
先春亭
園林近鈴閤旦夕被仁風自得芳菲早豈將疎遠同冰
開半塘綠雨借數枝紅會待韶光徧還應到野叢
塞上
節物正防秋關山落葉稠霜風壯金鼓霧氣濕貂裘未
得西羌滅終為大漢羞慙非班定遠棄筆取封侯
酪羹
軍廚重羊酪饗士舊風傳不數紫蓴滑徒誇素鮪鮮瓠
蠡煩挏取勺藥助烹煎莫與吳兒說還令笑茂先
寄陜西提刑江學士
明主矜庶獄選才從本朝鄼侯三尺律漢使一封軺郡
國清名滿關河古意饒凄涼乘障客華髮日蕭蕭
和樂道自河外南轅過宜芳雨晴和氣景物可
愛馬上偶成
京洛春應老河邊初解顔碧浮煙際卉翠滴雨餘山目
極搴帷外詩成攬轡間滿川桃李色共喜傳車還
晨發故關寄逢吉
畫戟衣中趨絳帳驛亭門外拂征鞍已嗟漂泊三年别
更負從容十日歡煖席未窮談笑樂陟岡相望滯留難
揚鞭策馬幾多意原上秋風作曉寒
次韻和仲卿中秋朧月
豈無錦幄翠簾垂匝樹明燈正赫曦共惜月華方滿夜
更當秋色中分時烏皮儿穩風侵鬢白玉樓高冷透肌
千里浮雲何處斷北來試問鴈應知
和始平公郡齋偶書
平安候火出雲間區脱無塵刁斗閒漢相威聲遥制敵
游兵遠迹夜開關赤松雅意思輕舉黃閣羣心望復還
玉帳牙旗空壯觀謝公高興在東山
和江鄰幾金鈴菊
何處見佳菊秋風汶水陽酒浮金鐸細露泛蜜房香不
謂紅塵地相逢君子堂依然故人意寧減舊芬芳
寄清逸魏處士
鄉樹幾搖落臨風歌式微徒嗟俗緣重端使素心違茅
閣杉松冷山園藥草肥不能如海燕歲歲一西飛
二月三十日與同舍宴李氏園晚歸馬上賦詩
門前蹀躞金羈滿座上連翩玉斝飛數尺遊絲留客醉
一行垂柳送人歸同邀勝友時難得再到名園花已稀
莫惜芳辰賸行樂無端風雨横相違
和吳省副(中復字仲庶)梅花半開招憑由張司封飲
(伯玉字公達)
帝鄉春色嶺頭梅高壓年華犯雪開正與嘉賓思共醉
不須芳物重相催從車貯酒傳呼出側弁簮花倒載迴
風雨難期王事劇未知休沐幾旬來
野菊
野菊未嘗種秋花何處來羞隨衆草沒故犯早霜開寒
蝶舞不去夜蛩吟更哀幽人自移席小摘泛青杯
秋夜
城上調秋角烟間發暝鐘風枝搖宿鳥霜草覆寒蛩久
負觀書樂端愁束帶恭暫因羣吏散還得遂幽慵
和范景仁聞蟬
春林滿巖綠誰信已鳴蟬葉上正多露山中別有天心
閒寧感物道合矧忘年坐聽生秋色何須膝上絃
六月十八日夜大暑
老柳蜩螗噪荒庭熠燿流人情正苦暑物態已驚秋月
下濯寒水風前梳白頭如何夜半客束帶謁公侯
送雲卿知衛州
汗簡成新今褰帷刺劇州韋平家法在邵杜治聲優野
竹交淇水秋瓜蔓帝丘三年歸奉計肯顧石渠遊
送羅郎中登管勾玉局觀
官名為玉局巳與俗塵疎鐘出寒松迥香疑古殿虚田
閭非甚遠俸禄豈無餘誰道神仙樂仙家恐不如
石倉歴代詩選卷一百三十二上
石倉歴代詩選卷一百三十二下
明曹學佺編
宋詩九下
余靖
遊韶石
世務常喧囂物外有真賞結友探勝槩放情諧素想韶
山南國鎮靈蹤傳自曩雙闕倚天秀一逕尋雲上長江
遠縈帶衆巒疑負襁千里眇平視萬形羅怪象日影避
崑崙鼇頭冠方丈青螺佛髻高羣玉仙都敞霞城晴煜
爚桃溪春浩蕩仰攀霄漢近俯瞰神魂怳澗深流如織
巖虚動成響造化與真質妙畫胡能倣賤子生海隅逢
辰辱朝奬靡成彛鼎勲甘從丘壑往驚禽戀故林因驥
畏羈鞅茲遊得幽深同懷樂清曠世言帝有虞朔南聲
教廣丹冥卜巡幸翠葉臨蒼莽簫韶曾此奏鍾石無遺
像但覺薰風存蕭然天籟爽姬公著治典歴代所遵仗
九野奠山川萬靈咸肸蠁醫閭與吳嶽半列戎夷壤四時
迎氣祠猶煩禮官掌况乃祝融區羣物資含養來儀威
鳳居樂育菁莪長膚寸起成霖崇高一方仰躋之佐衡
霍無慙公侯享
南齋新植牡丹初冬忽開數朵愛玩不已因而
感咏呈知郡中舍
嶠南足暄候秋葉不凋霜孤根自北來繡蘂忽葩張嗟
爾本國艷秀色含天香淑氣入春萼園苑生輝光豪家
走鈿車珠翠妍新粧貴門陳廣宴金碧開華堂惟恐風
雨至不羞歌舞狂意態占韶景衆媚曷能妨今茲植荒
圃空齋圍短墻節物寒蟬後林木野梅傍胡為吐竒卉
特此昧温涼秪知逢日暖豈測非春陽蜂蝶不爾採壊
欄啼夜螿伊予久杜門荆榛三徑荒獨酌難成醉徙倚
徒徬徨憐爾守常性幽叢不改芳
遊大峒山詩(并序)
予嘗恨遊觀山川皆前賢所稱圖籍所著者耳未能
索幽訪異輿音馬迹之外得古人所遺絶境一寓
目焉因狀其名物與好事者傳之無窮也韶之境
富于山水而佛刹占勝相望于野其名聲洽于四
方者無幾頃閒居里舍與上饒從事子元王君擷
其遺槩得大峒焉始自州治水行七十里得月華
山捨舟楫肩籃&KR1221;道樵徑又十五里乃至是山觀
其旁礴聳峭秀倚天際絶頂之上千里在目日浮
月沈雷驚虹斷隨方下睨晦明異壑則雖丘垤衆
山蚊蠓聚落不足喻其高也相與拂幽石翳脩林
澗聲泠泠清入毛骨真可遺世而絶俗豈獨攄憂賞
而巳耶各為詩以誌之自漢武帝元鼎六年庚午歲
始平越為郡縣凡一千七十年至皇朝建隆元年
庚申歲始有僧建刹而居之又七十九年始為什方
院又二祀康定元年庚辰歲始有衣冠遊者豈天
作地藏有所待哉王君暨同遊本郡布衣李訪月
華山羅浮達二禪師咸書名于長老習公方丈壁云
十里松檜風萬仞斗峭壁陽崖雷自奔隂壑雪猶積勢
爭衡霍雄地控楚越扼胡為千載間名未光圖籍物乃
因人彰聞人于在昔不逢巢由高箕山亦頑碧我今共
遊覽逍遥非俗格劇論窮古今玄談叩虚寂攀蘿躡孤
峯和雲坐幽石濯纓清泠泉留為不朽迹
留題龍潭
峭嶺盤遠郊幽泉生石罅沮洳成深潭神龍隱其下氣
昏雲霧朝光寒風雨夜絶境隣梵宫餘波沃農稼秋態
月色澄晴蛟虹影射勢非蛟室卑名將鳳池亞存身此
蟠蟄得時扶造化何當歲大旱移湫救函夏
觀釣
麯塵寒浦波桂子秋空月烟濕釣綸輕雨濺苔磯滑健
鯉吞香釣錦文紅鱍鱍將為沸鼎遊勢窮猶喣沬榰頥
閒悵望江湖晴蕩漾奮鬛就其深族類能相忘胡為貪
一餌委身刀机上寄言洗耳翁迯名真可尚
和伯恭殿丞遊西蓉山寺
休澣約過從寧論隘與恭溪光染醽渌山色秀芙蓉忽
霽千絲雨齊張萬盖松岫孤如欲遁逕曲似相逢共快
雲霞志還尋麋鹿蹤氅披吳國紵杖拄蜀郊笻隂谷鳴
歸鶴靈湫起應龍跳梁窺菓狖縹緲入花蜂磴滑并蘿
躡巖幽半蘚封竹間泉繚繞煙外草蒙茸有語嫌雙燕
無虞羡大槦歸來却回睇暮靄已重重
代贈
幽房寂寞時香散輕袿衣可憐夜永不成寐苦恨春殘
猶未歸歸來一見伸脩眉寶袿新聲逐調移多少相思
說不盡淚滿玉壺君自知
題白蓮庵
掩室昔宴居冥心遺萬化菡萏本無染紛華共高謝夜
禪杉月落晨齋庭鳥下棟間雲氣浮池面秋香詫演法
辭故棲幽蹤賁寒野蠟屐此同遊願結宗雷社
寄題田待制廣州西園
善政多脩舉增完池館清地含春氣早月映暮潮生石
有羣星象花多外國名與民同雉兔邀客醉蓬瀛積靄
藏樓閣馴鷗識旆旌甘棠留美蔭高倚越王城
寄題廣州田諫議頥堂
退食公堂暇應無俗慮侵簾開雙燕外吏散百花隂海
域逍遥境榮途澹泊心政成先養正惠愛及民深
送僧惠勤歸鄉
舊國起歸興三江一棹輕夜吟逢月白曉渡趁潮平楚
岸雲藏寺吳宫水繞城羡師塵外去何日濯吾纓
雙松
自古詠連理多為陽艷吟誰知抱高節生處亦同心風
至應交響禽棲得並隂歲寒當共守霜雪漫相侵
新息道中遇雪
寒深雪壓春去去祇傷神巢穴有歸鳥路岐無住人遠
光天共白夜色月相親獨酌不成醉翻嫌名利身
送海琳遊南海
觸目盡塵累如師真不羣圓明水中月去住嶺頭雲意
若乘風快名應過海聞翛然此高迹世網漫紛紛
留題龍光禪刹呈周長老
尋幽逢勝地方外趣無垠雙澗流寒月千峯鎖暮雲路
盤塵境斷世係祖燈分却愧留題處猶須說見聞
留題澄虚亭
湖光湛寒碧簾影拂莓苔魚戲應同樂鷗閒亦自來雨
餘輕靄合竹外雜花開久欲留詩去慚無綺靡才
靈樹喜長老屬疾見寄次韻酬之
鳴韶山下客多病似吾身每想彌天辯誰為問疾人泉
清偏照月松瘦不知春未遂尋高論遥遥一水濱
塞上
漢使重頒朔胡臣舊乞盟烽烟虚晝望刁斗絶雲驚虎
落雲空鎖龍堆月自明祁連山更北新築受降城
送李廷評知福清縣
世閥茂儒紳甌閩寵命新縣圖遥盡海鄉樹密藏春供
帳鶯聲老登車雉跡馴行聞趨召節舊美政如神
子規
一呌一春殘聲聲萬古冤疎烟明月樹微雨落花村易
墮將乾淚能傷欲斷魂名韁慚自束為爾憶家園
桂源早行
聞雞已行邁策馬更徘徊月色依山盡秋聲帶雨來自
堪悲玉璞誰復築金臺薄宦空羈束西齋長綠苔
山舘
野舘蕭條晩憑軒對竹扉樹藏秋色老禽帶夕陽歸遠
岫穿雲翠畬田得雨肥淵明誰送酒殘菊遶籬飛
曉至松門僧舍
日暮倦行役解鞍初息肩霧昏臨水寺風勁欲霜天蓼
浦初聞雁人家半在船思君正怊悵黃葉更翩翩
湘中送人
離謳方揭耳别緒已凄然草蔚湘纍浦花殘蜀魄天疑
山晴拂漢啼竹冷澄煙後夜思君意空歌皓月篇
慧照大師
已向南宗悟尤于外學精士林傳字法僧國主詩盟初
地形容占彌天語論清因嗤支遁軰徒擅養鷹名
遊水南寺
雙刹聳浮雲層軒絶世塵松溪千盖雨茶圃一旗春夜
梵龕燈暗朝香篆火新暫來猶永日堪羡白蓮人
暮春
草帶金鋪翠花房半墜紅農家榆莢雨江國鯉魚風堤
柳綿爭撲山櫻火共烘長安少年客不信有衰翁
宿山觀
孤枕秋宵永山寒夢不成殘燈背窗影急雨帶溪聲未
分山中老空思日下名區區如逆旅此際若為情
送岳師歸贑川
千里起歸思翛然物外身海山經處霧梅嶺到時春藥
更開新楮庭應長舊筠年衰重方術聊此送行人
題憩賢亭
虚亭遲嘉客登臨日相繼松篁夏吹寒煙霞暮江霽高
興山光遠急影波聲細區區榮利途扁舟暫時憩
山寺獨宿
柴車走縣封窮途秋耿耿急雨帶溪聲殘燈背窗影驅
馳下士身凄涼旅人景山寒夢不成愁多知夜永
送淩屯田知和州
粉署仙郎守一麾都門别岸柳依依定知春雨隨車到
且喜秋風破浪歸仁政便當聞虎渡歡聲猶在隔牛磯
儂今亦懇懷章請假道江鱸買正肥
謹吟五十六字攀送仲求殿丞之任贑川竊惟
嚴君國博掛冠歸閒而仲求兄弟為隣部守
倅其榮至矣誠欲賦述詞不逮意
一門纓組列西雝又見雙旌並訓農三釡親庭交禄養
夾河子舍接鄰封酒闌風雪催行色吟際江山助筆鋒
我亦思親求郡紱東湖南浦好過從
寄題宋職方翠樓
層樓幽趣稱登臨望遠憑高豁素襟棋酒等閒忘世慮
溪山最樂是家林松聲帶雨千峯外潭影涵虚落照深
此景為君珍賞甚起予歸興欲抽簪
謝蕭閤副惠茉莉花栽
素艷南方獨出羣只應瓊樹是前身自緣香劇宜晨露
忽謂開遲怨晩春欄檻故將賓榻近丹青重整畫圖新
移根得地無華裔從此飛觴不厭頻
謝祖太博見訪西園
初聞結駟訪幽齋拂曙呼童掃綠苔方愧蓬蒿開徑晩
已驚騶馭過江來林間載酒情偏厚席上吟詩雨漫催
交態于今易離合感君敦舊重徘徊
送劉學士知衡州
朱轓新命漢諸侯地扼荆湘占上游醽渌水聲侵古堞
祝融峯色入晴樓晝垂三組鄉邦過春擁雙旌嶽寺遊
番直星垣歸緩步謫仙通籍著瀛洲
和胡學士館中庭樹
仙材封植九重深苒苒何年别故林曉色半籠青瑣闥
春光長在玉山岑静臨高閣飜清吹坐見羈禽息密隂
休羡井梧能待鳳凌霜堅守歲寒心
送楊學士益州路轉運
芝函新命直仙蓬又見岷山叱馭忠玉佩曉班辭日下
水牛秋粟轉褒中花時井邑蠶叢富徼外人家棧道通
竒技刺文頻詔約此行應更變民風
思夀陽寓居高氏園亭
嘗借芳園石友家幽棲無復羡紛華敞扉氣爽雲生棟
卷箔香微露泫花桂向淮山分月魄桃從秦洞得仙葩
别來追想清閒境悔褫方巾走棧車
和邃卿張學士暑夕
危坐空齋暝色低三金才伏火將西煙濛細草流螢度
月上疎林倦鵲棲荃葛野裳交羽扇桔橰隣圃響蔬畦
中宵爽氣奪炎熱却笑班姬空慘悽
送舒太博通判眉州
通守方忻再命新東風疎雨拂行塵封疆遠入魚鳬國
岐路正逢蠶市春彭岫曉嵐迎畫隼錦江晴綠照朱輪
歸期不待更書至舊有清名在縉紳
送鄧秘丞知德安縣
里閈偕遊心久降越臺成政俗敦龐香爐山下重為縣
閶闔風高迥渡江且喜恩威長及物莫嫌功業未經邦
公聲更近淵明宅寄傲情應卧北窗
送張屯田通判益州
數載關中聞美名可憐隨調却西征天臺晚帳含香别
棧閣秋霖叱馭行杜曲尚逢樽酒樂回溪應望白雲生
相期勉力宣新政側耳民謠起少城
到寒後有懷青社詩今錄呈
初到營陵春始回泱泱風物接梧臺魚鹽利重通闤盛
箏瑟聲和讌席開天際膚雲連岱色海中靈藥慕仙才
早知未許身閒去悔捨堯山石磵來
九日賞池會上詶王職方
雅集高談思豁然齊山依約對疎煙江城泛菊逢佳節
禁苑聞韶憶去年久厭風波驚世路且同樽酒醉涼天
今來古往情何異弄水亭邊艤畫船
和董職方見示初到番禺詩
五方殊俗古難幷千載猶存故越城客聽潮雞迷早夜
人瞻颶母識隂晴波濤洶湧天邊闊犀象斕斒徼外生
太守不才當遠寄惟憂南畆廢農耕
落花
小園斜日照殘芳千里傷春意未忘金谷已空新步障
馬嵬徒見舊香囊鶯來似結啼鸞怨蝶散應知夢雨狂
清賞又成經歲别却歌團扇寄迴腸
遊應聖宫
驅羸乘興出嚴闉雲構祠宫絶世塵伴鶴不知龜甲子
斸山多見藥君臣雨昏仙穴丹砂井雲映樓居玉洞人
只待策勲書竹帛抽簪來此作比隣
西山
萬壑千巖鬭物華搘笻閒訪道生涯一壇星斗脩真館
數里雲煙斸藥家魚戲竹溪寒影碎路穿松塢翠隂斜
桃源自有神仙宅未信明河八月槎
再簡伯恭
十載京華九日期帝家園苑醉金巵今朝郭外尋僧話
坐聽寒泉遶竹籬
端午日事
江上何人弔屈平但聞風俗彩舟輕空齋無事同兒戲
學繫朱絲辟五兵
羅浮有五色雀各被方色非時不見若士大夫
將遊是山則先日羣翔寺僧以是為候某庚
辰歲謫官來遊將至之夕茲雀亦集感之成
詠云
五方純色儼衣冠應是山靈寄羽翰多謝相逢殊俗眼
謫官猶作貴人看
寄襲長老
三徑荆榛盡力開千株桃李手新栽慇懃莫怪尋嘉樹
又喜春風過嶺來
感舊
醉吟曾共倚江樓穠艷清香萬柄秋蕩子醉歸時已暮
暮鴻驚散水悠悠
附何耕
青羊宫
一再官錦城咫尺望琳宫未始得得來正望役役中今
朝弄晴雨策蹇隨春風頗愛意象古停驂小從容縹緲
百尺臺突起凌半空憑欄俯修竹决眥明孤鴻信哉神
仙宅不受塵垢蒙稽首五千言衆妙一以通静觀萬物
復豈假九轉功區區立訓詁亦哂河上公癡人慕羽化
心外求鴻濛要騎白鶴背往訪青羊蹤
雲溪賦雙流郭信可隱居詩
幽居定何如頗恨未見之主人向我言喜色融雙眉脩
篁流翠隂寒溪漾清漪領略非一狀幽妍發餘姿空濛
雨亦佳㶑灧晴更竒豈惟二江獨意恐兩蜀稀主人信
妙士得此固所宜天公閟好景授受各有時豈無多田
翁偃蹇逝莫隨素交懷老蒲秀句紛珠璣安得招歸來
為君賦清詩往者不可作後生欲何為
龍淵
門前大江何渺漫昔人飲牛水為乾水乾龍逝亦其理
近在咫尺聊泥蟠魚蝦玩侮獱獺笑縱有靈怪誰當看
德人問舍壓吾境便爾築室相遮欄坐令異類皆屏伏
恃有此耳差少安却紆朱紱去監郡遣我守舍良獨難
昨來過門恍如夢龍致此語催歸鞍先生不信反不笑
謂我饒舌狂豐干
虚舟
君不見江臯車馬紛相送巨艑峩峩船載重西南使者
解官歸水淺著沙牽不動如君材具豈多得合侍明光
參法從胡為淺瀨著虚舟頗肖胸中太空洞問君此意
竟安在欲說向人誰與共山林鐘鼎本同轍繫岸截江
隨所用八窗窅窅淨無塵一水泠泠清可弄何當抱被
過君眠分破江天幽夜夢
題龍華佛閣
西川鑿山三大像突兀皆在江之湄修覺九頂見略盡
獨此恨未瞻容儀朅來勝地了疇昔輕軒瘦馬相追隨
百尺金軀信雄傑三乘寶閣何瑰竒燃犀不用照幽鬼擊
鼓自合趨馮夷前人開創願力廣下與舟楫扶傾危六
月灘濤劇奔吼一分性命爭毫釐篙工落膽行者泣弹
指乞活天人師人心狎水水多禍佛力在人人不知慈
悲但作布施想江神雖怒將何為
普通山距府東十數里青州禪師洪杲道場也
自龍華歸過之棟宇頹落僧徒鄙野良為可
惜是夜雨大作因書所聞所見為長韻
錦城之東山培塿突起伽藍壓山口入門氣象頗不凡
在昔規模定非苟黃絹碑詞著眼看青州老衲知名久
自披榛徑結茅屋不剪霜華散蓬首市門有女奉巾盥
衣祴無花生穢垢至今一轉&KR1799;鴒語散作諸方師子吼
祖燈寂寞何人繼窣堵岧嶤惟鬼守法席草長深没膝
僧榻屋穿光見斗似聞占籍多衍沃合選名緇振頹朽
我來不覺三歎息眼底盡空諸所有自開麤席掃塵坌
聊寄閒眠憩奔走夢回中夜雨鳴簷臥聽東風寒入牖
明朝散步轉山脊好語相呼聞野叟抽芒已見麥飜浪
搗炒懸知香滿手須臾日影散林樾絢練春光被花柳
僕夫催歸屢不應景物殊佳寧忍負出山騎馬更躊躇
乘暇應須重載酒
忘機臺
太虚生微雲機事日夕繁兼忘豈不佳尚有忘者存稽
首老龐翁妙處希一言請觀臺上月萬古無昭昏
和光亭
枯木倚寒巖三冬無暖氣達人定汝笑胸中太涇渭不
妨聲色海徑造佛祖地所以亦樂翁花前時一醉
自合江亭過渡觀趙穆仲園亭
喚舟芳草渡繫馬綠楊隂步入莓苔徑門開花竹林王
孫隨蝶遠婺女隱雲深想見西南望悠悠空賞心
春日五首
聞道西樓下香風颺綺羅無錢沽酒得不醉奈愁何老
去春緣薄慵來睡興多閉門終一枕亦不夢南柯
寂寞城南寺三年寄索居折花脩佛供持鉢乞僧餘竟
日無車騎依時認鼓魚九衢塵一尺吾自有華胥
門前無俗物城上亦竒觀花浪東流穩雲山西望寒身
凌塵外遠目極意中寬最愛風標客晴沙里素翰
萬里橋邊水朝宗去入吳袞衣新歷數神筭舊規模四
海從心正諸公著力無際天東望眼渺渺但平蕪
唇齒輔車勢坤維井絡方只宜花柳盛莫遣鳥魚忙隴
麥無由食邊籌足可防出言還有禁忍淚不成行
題龍華山寺
傑閣山為佛精廬地布金水涵空闊淨路繞翠微深鳥
下窺齋鉢龍歸識梵音城中塵眯目那得此幽尋
浮翠橋
隔溪蒼翠各西東架竹為梁路始通缺月罅林凝淨綠
斷霞明水抹殘紅芒鞵步步幽深處藜杖聲聲屈曲中回
首忽驚橋已遠泠然身御圃田風
寒碧亭
憑欄日日俯清湍洗竹年年斬惡竿十頃瑠璃秋色静
一林竽籟曉聲寒涼風有意生天末明月無邊照水端
誰謂過清難久處愚溪元自不相安
遠色閣
小小樓居著散仙淵明真趣本幽然招呼雲月欄干曲
顧揖江山拄杖前獨鳥倦歸翻落日誰家晨㸑起疎煙
根塵應接無留礙笑殺胡僧面壁禪
龍華大像盖冀國夫人所作因成兩絶
慧性元從戒定薰百花潭水浣僧裙箇中力量真超絶
故老尚傳娘子軍
生男箇箇欲如狼婦女軍中氣不揚試問爭功嗔目士
幾人能敵浣花娘
假山
空庭幻出小嶙峋假外應須别有真只恐話頭成兩橛
若為融攝主和賓
蓮塘
色香無比出西方何物妖狐號六郎手折一枝聊供佛
前身定是老柴桑
蘭坡
蘭與高人臭味同含薰聊復待清風紛紛蕭艾毋相笑
爾輩敷榮轉眼空
段文昌讀書臺兩絶
段公曾此讀羣書讀破應須萬卷餘家禮一傳為雜爼
稗官收拾附虞初
隴麥漸漸滿意青只憂春早起蟊螟當年人誦禱而雨
合向茲山試乞靈
附楊甲
出東郭見山
二年不見山見之喜不休舉手三揖之山遠不頷頭疑
我墜塵土已與俗同儔稍稍望雲脚下見八九丘近前
與之笑顔色漸和柔迎我以松風與我相獻酬憐我不
識路導以溪水流豈其終愛予為此世所仇一官最下
策包裹辱與羞百年在平地亦有一日憂誰能無饑渴
往與青山謀
合江泛舟
莫踏街頭塵寧飲城東水江頭放船去葦間問漁子岸
深魚有家鳬雁在中沚得酒可以歌得樹可以檥年年
舟中客顔色不相似風波無前期遊者亦如此短篙醉
時策遠出卧後几老我不奈醒日落西風起
遊長松寺宿石門僧舍得露字
疾風吹輕衣駕我雲脊路人間一回首驚絶不敢顧鳥
投虚無底渺渺不知處蜂窠蟻丘垤與世同所騖試看
一蒼莽誰有不平慮尚憐野僧屋佛面荒苔蠧斷崖劃
呀吻洶洶崩石怒我來得竒觀拄杖叩巖樹青山有驕
色斯客不能句平生二三子慰我一相遇娟娟松間月
幽夕亦可度夜闌更小語風逼遺響去酌君無多酒繼
以木蘭露
宿安静觀
青山轉龍脊矯首西南天上有仙人祠臺殿飛後前下
見雲雨興樹色暗平川仙人兩黃鵠乍去無歸年向來
道上履人著幾何錢一朝聞羽化悵望空流涎却揮囊
中金瓦礫來投捐巖巖化金碧香火通雲煙人間萬事
爾旦暮有愚賢而况爭奪場轉手分媸妍仙人一回首
破隴與荒阡紛紛不足道哀此區中緣石泉瀉幽潔意
寂不肯喧夜聞松風露起坐心寥然
與客遊滄浪亭得一字
霧回林蒼黃漲落水寒碧西郊好風景曉霽千里色相
從二三子掃灑溪上石主人信愛客沽酒炊玉粒揮觴
一再行弄此竹間日跳波醉中舞野唱寒外急牛羊歸
匆匆鳬雁來一一頹然寄天放不受世褊迫永懷堂中
翁回首千歲跡豈無獨往願乃為饑凍逼霜空洞庭野
天闊雲夢澤欲窮扶桑枝尚掛滄海席何當從茲去旦
暮生羽翼
靈泉道中
荒雞不知林落日鳴鴉背山行曲折盡稍出喬木外前
峯近相向禿缺不可盖石泉微斷續渚澤亦多派牛羊
深墟落稚子翳蓬艾稻秧碧&KR1476;&KR1476;遮隴無疆界今年田
大喜飽飯我亦快猶慚食無功舉箸再三餲何當磨腰
鎌助爾芟䄺稗
寒食遊學射山
疾風吹沙天茫茫日落未落原野黃山空無人不碌碌
路長馬饑石齧足荒臺古林翳雲族何人刳嵓縛層屋
當時萬騎填山谷至今拾寶多遺鏃故國山川愁遠目
人世悲歡風雨速凌高舉酒天為蹙手攀嵓樹叩雲木
何人唱我凄涼曲興亡一眼冥冥綠野水平蕪飛雁鶩
臘日遊梅龍得樹字
年年看梅水西路白頭溪翁眼如故重來攀髯老不死
我亦風埃憶歸去酒酣百怪入我腸夜半恍惚與龍遇
醉騎一尾天上歸陳迹江頭不知處梅花勸汝一杯酒
千歲寒凝真旦暮欲將老大傲風雪穴蟻窠蟲已無數
成都萬事更竒古石笋猶疑卿相墓孔明廟前柏千尺
神物翛翛泣幽樹它時滅壊亦同歸人生誰能一長顧
庚寅再遊
霜頭馬郊鞭影西欲尋遠梅無舊蹊但聞草木皆有香
未到已識花前溪艤舟登岸入梅處竹樹煙火茅茨低
百年死樹蟲蘚暗鱗甲漠漠僵横霓老翁鼻祖頭雪白
下見兒女方勝笄數株無力已仆地強起放春花滿畦
瘦龍夭矯欲仙去脊尾一半埋沙泥雷公幾時獵幽蟄
夜半刀斧來刳刲野人往往多再拜疑有鬼物憑其栖
問樵訪牧不知歲齠齓已見今耄倪故人同遊六七輩
或似醉阮林中嵇遶樹覓花不識路東邊犬吠西號雞
榼中但有酒清濁寒具野擔勤提㩦誰言猶是蜀梅菀破
丘斷隴山蒿蔾種花滿地作癡計隨手變化空塵㙠只
餘老樹香不滅力戰風雨猶堅犀何時江村一曲路與
子共賦歸來兮
靈泉山中五首
小縣相籠合濛濛數百家果蔬爭晩市樵牧亂晴沙落
日平江迥青山細路賖偶居無事在隨意問桑麻
野邑山圍盡風煙更可憐客情牛鐸外農事藕花前聚
汲松根井寬愁石底泉寧須計升斗詩興亦超然
勝地仙靈宅微官也謫居焚香他日夢隱儿向來書小
睡便山雨長齋稱野蔬逢人問無恙滿意說樵漁
日下溪林薄芉芉肅晚暉閉門成石隱小水亦生肥醉
著溪藤杖歸來木葉衣狂歌有虎兕吾道只應非
何處長松寺雨花雲外臺山從百曲轉路入九關回老
檜成龍盡殘柯借鶴來人間斤斧亂風壑夜聲哀
靈泉山上晚望
野曠樹還亂林深煙更微天隨殘日盡雲掣斷山飛玉
壘風煙闊秦城草木非憑高無限事今夜客裳衣
又
遠目昏難盡青山闊展圍眼花隨處亂雲樹一時飛秋
至客愁遠路難心事違更憐人北望不見雁南飛
登待鶴亭
横峯亂嶺如奔蛇前者欲起後驅呵危亭獨立一回首
天罅雲隙皆收羅手攀落日意不盡目送孤鴻愁更多
愁風衣裳客未冷我欲飲酒君當何
石倉歴代詩選卷一百三十二下
