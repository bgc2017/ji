石倉歴代詩選卷一百十二
明曹學佺編
唐九十九
宫闈
長孫后(太宗后諡文德)
遊春曲
上苑杏花朝日明蘭閨豔妾動春情井上新桃偷而色
簷前嫩柳學身輕花中去來看舞蝶樹上長短聽流鶯
林下何須遠借問出衆風流舊有名
徐賢妃(名惠太宗妃湖州人)
秋風函谷關應詔
秋風起函谷朔氣動河山偃松千嶺上雜雨二陵間低
雲愁廣隰落日惨重關此時飄紫氣應念真人還
賦得北方有佳人
由來稱獨立本自號傾城柳葉眉間發桃花臉上生腕
搖金釧響步轉玉環鳴纖腰宜寶袜紅衫豔織成懸知
一顧重别覺舞腰輕
長門怨
舊愛栢梁臺新寵昭陽殿守分辭芳輦含情泣團扇一
朝歌舞榮夙昔詩書賤君恩誠已矣覆水難重薦
粧殿答太宗
朝來臨鏡臺粧罷暫徘徊千金始一笑一召詎能來
武則天(名曌高宗后文水人)
遣使宣詔幸上苑
明朝遊上苑火速報春知花須連夜發莫待曉風吹
同太平公主遊九龍潭
山窗遊玉女澗戸對瓊峯巖頂翔雙鳳潭心倒九龍酒
中浮竹葉杯上瀉芙蓉欲驗山家賞惟有入松風
如意娘
看朱成碧思紛紛憔悴支離為憶君不信别來長下淚
開箱驗取石榴裠
陪駕幸嵩山
陪鑾遊禁苑侍賞出蘭闈雲掩攢峯蓋霞低擁浪旂日
宫䟽澗戸月殿啟巖扉金輪轉金地香閣曳香衣鐸吟
輕吹發幡搖薄霧霏昔遇焚芝火山紅迎野飛花臺無
半影蓮塔有全輝寔賴能仁力攸資善世威慈緣興福
緒于此永皈依風枝不可静泣血竟何追
上官昭容(名婉兒中宗妃)
奉和聖製立春侍宴内殿出剪綵花應制
密葉因裁吐新花逐剪舒攀條雖不謬摘蘂詎知虛春
至由來發秋還未肯疎借問桃將李相亂欲何如
奉和九月九日登慈恩寺浮圖應制
帝里重陽節香園萬乘來却邪萸入佩獻壽菊傳杯塔
類承天湧門疑待佛開睿詞懸日月長侍御昭回
奉和三會寺應制
釋子談經處軒臣刻字留故臺遺老在殘簡聖君求駐
驆懷千古開襟望九州四山緣塞合三水夾城流宸翰
陪瞻仰天杯接獻酬太平詞藻盛長願紀鴻休
駕幸新豐温泉宫獻詩三首
三冬季月景新年萬乘觀風出灞川遥看電躍龍為馬
迴矚相原玉作田
其二
鸞旂掣曳拂空回羽騎驂驔躡景來隠隠驪山雲外聳
迢迢御帳日邊開
其三
翠幕珠闈敞月營金罍玉斝泛蘭英歲歲年年常扈蹕
長長久久樂昇平
綵書怨
葉下洞庭初思君萬里餘露濃香被冷月落錦屏虛欲
奏江南曲貪封薊北書書中無别意惟悵久離居
楊貴妃(玄宗妃)
贈張雲容舞
羅袖動香香不已紅蕖裊裊秋烟裏輕雲嶺上乍搖風
嫩柳池邊初拂水
江采蘋(玄宗妃莆田人)
謝賜珍珠
桂葉雙眉久不描殘粧和淚濕紅綃長門盡日無梳洗
何必珍珠慰寂寥
開元宫人
戰袍詩
沙場征戍客寒苦若為眠戰袍經手作知落阿誰邊留
意多添線含情更著綿今生已過也願結後生緣
天寶宫人
題梧葉
一入深宫裏年年不見春聊題一片葉寄與有情人
杏葉詩
一葉題詩出禁城誰人酬和獨含情自嗟不及波中葉
蕩漾乘春取次行
韓宫人(僖宗時)
題紅葉詩
流水何太急深宫盡日閒殷勤謝紅葉好去到人間
感懷詩
一聯佳句隨流水十載幽詩滿素懷今日却成鸞鳳友
方知紅葉是良媒
僖宗宫人
鎖袍詩
玉燭製袍衣金刀呵手裁鎖情寄千里鎖心終不開
宜芬公主(玄宗時)
題屏風詩
出嫁辭鄉國由來此别難聖恩愁遠道行路泣相看沙
塞容顔盡邊隅粉黛殘妾心何處斷他日望長安
武陵王蕭妃
夜夢
昨年夢君歸賤妾不鳴機極知意氣薄不著去時衣古
言如夢裏賴得雁書飛
龍城貴主
寄人詩
羞解鳴璫尋漢渚但憑春夢到天涯紅樓日暮鶯飛去
愁殺深宫落砌花
宋若昭(德宗妃貝州人)
奉和御製麟德殿燕百僚
垂衣臨八極肅穆四門通自是無為化非關輔相功修
文招隠伏尚武殄妖凶德立韶光熾恩沾雨露濃衣冠
陪御燕禮樂盛朝宗萬夀稱觴日千年信一同
宋若憲(德宗妃若昭妺)
奉和御製麟德殿燕百僚
端拱承休命時清荷聖皇四聰聞受諫五服遠朝王景
媚暄初轉春殘日正長御筵多濟濟盛樂復鏘鏘宴鎬
誰能敵横汾未可方願齊山岳夀福&KR0008;永無疆
嘲陸暢詩
十二層樓倚翠空鳳鸞相對立梧桐雙成走報監門衞
莫使吾歈入漢宫
鮑君徽(德宗妃字文姬)
奉和御製麟德殿宴百僚應制
睿澤光寰海功成展武韶戈鋋清外壘文物盛中朝聖
祚山河固宸章日月昭玉筵鸞鵠集仙管鳳皇調御柳
新堤綠宫鶯乍轉嬌願承億兆慶千祀奉神堯
東亭茶燕
閒朝向晩出簾櫳茗燕東亭四望通遠眺城池山色裏
俯聆絃管水聲中幽篁引沼新抽翠芳槿低簷欲吐紅
坐久此中無限興更憐團扇起清風
關山月
高高秋月明北照遼陽城寒回光初滿風多暈更生征
人望鄉思戰馬聞鼓驚朔風悲邊草胡沙暗虜營霜凝
匣中劍雲蔽原上旌早晚謁金闕不聞刁斗聲
惜春花
枝上花花下人可憐顔色俱青春昨日看花花灼灼今
日看花花欲落不如盡此花下歡莫待春風總吹却鶯
歌蝶舞媚韶光紅爐煮茗松花香粧成冷態恣遊樂獨
把花枝歸洞房
費氏(蜀孟昶妃號花蘂夫人)
宫詞
五雲樓閣鳳城間花木長新日月閒三十六宫連内苑
太平天子住崑山
會真殿廣約宫牆樓閣相扶倚太陽淨甃玉階横水岸
御爐香氣撲龍牀
龍池九曲遠相通楊柳絲牽兩岸風長似江南好風景
畫船來去碧波中
厨盤進食簇時新侍宴無非列近臣日午殿頭宣索膾
隔花催喚打魚人
離宫别院繞宫城金版輕敲合鳳笙夜夜月明花樹底
傍池長有按歌聲
御製新飜曲子成六宫纔唱未知名盡將觱篥來抄譜
先按君王玉篴聲
春風一面曉粒成偷折花枝傍水行却被内監遥覷見
故將紅豆打黃鶯
内人追逐采蓮時驚起沙鷗兩岸飛蘭棹把來齊拍水
並船相鬭濕羅衣
選進仙韶第一人才勝羅綺不勝春重教按舞桃花下
只踏&KR0714;紅作地茵
夜寒金屋篆烟飛燈燭分明在紫微漏永禁宫三十六
燕回争踏月輪歸
金井秋啼絡緯聲出花宫漏報嚴更不知誰是金鑾直
玉宇沈沈夜氣清
内庭秋燕玉池東香散荷花水殿風阿監采菱牽錦纜
月明猶在畫船中
翠華香重玉爐添雙鳳樓頭曉日暹扇掩紅鸞金殿悄
一聲清蹕捲珠簾
鬭草深宫玉檻前春蒲如箭荇如錢不知紅藥欄干曲
日暮何人落翠鈿
太液波清水殿涼畫船驚起宿鴛鴦翠眉不及池邊柳
取次飛花入建章
蕙炷香銷燭影&KR0714;御衣薰盡徹更闌歸來困頓眠紅帳
一枕西風夢裏寒
三清臺近苑牆東樓檻層層映水紅盡日綺羅人度曲
管絃聲在半天中
蜀順聖太后徐氏(徐耕女)
謁丈人觀先帝御容
千尋綠嶂夾流溪登眺因知海嶽低瀑布迸舂青石碎
輪茵横剪翠峯齊步粘苔蘚龍橋滑身閉烟蘿鳥徑迷
莫道穹天無路到此山逾是碧雲梯
題漢州三學山至夜看聖燈
虔禱遊靈境元妃夙志同玉香焚静夜銀燭炫遼空泉
潄雲根月鐘敲會杪風印金標聖迹飛石顯神功滿望
江淮極臨西日脚紅猿來齋室上僧集講筵中頓覺超
三界渾疑證六通願成脩偃事社稷保延洪
禱青城山回
周遊靈境散幽情千里江山暫得行所恨風光看未足
卻驅金翠入龜城
蜀翊聖太妃徐氏(太后妺)
謁丈人觀先帝御容
共謁御容儀還同在禁闈笙歌喧寶殿彩仗耀金徽清
淚沾羅袂紅霞拂赭衣九疑山水遠無路斷湘妃
題金華館
碧雲紅霧撲人衣宿露沾苔石逕危風巧解吹松上曲
蝶嬌頻采臉邊脂同尋僻徑思攜手暗指遥山學畫眉
好把身心清淨出角冠霞帔事希夷
題彭州陽平地
雲浮翠輦届陽平真似驂鸞到上清風起半厓聞虎嘯
雨來當面見龍行晚尋水澗尋松韻夜上星壇看月明
長恐前身居此境玉堂教向錦城生
題漢州三學山至夜看聖燈
聖燈千萬炬旋向碧雲生細雨濕不暗好風吹更明磬
敲金地響僧唱梵天聲若說無心法此光如有情
禱青城山回
翠驛江亭近玉亭夢魂猶是在青城比來出看江山景
却被江山看出行
李舜絃夫人
蜀宫應制
濃樹禁花開後庭飲筵中散酒醒醒濛濛雨草瑶階濕
鐘曉愁吟獨倚屏
釣魚不得
盡日池邊釣錦鱗芰荷香裏暗銷魂依稀縱有尋春餌
知是金鈎不肯呑
隨駕出遊青城
因隨八駿上仙山頓隔塵埃物象間只恐西追王母宴
却憂難得到人間
石宫闈詩初盛集内如徐賢妃上官昭容有已入選
者兹已成編稍重複一二云
石倉歴代詩選卷一百十二
