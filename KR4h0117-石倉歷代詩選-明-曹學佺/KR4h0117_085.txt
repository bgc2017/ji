石倉歴代詩選卷八十五
明曹學佺編
晩唐十二
吳融(字子華山陰人)
贈李長史歌(并序)
余客武康縣既旬日將去邑長相餞于溪亭座中
有李長史袖出蘆管自請聲以送客且言我業此
二十年年少時五陵豪俠無不與之遊棃園新聲
一聞之明日皆出我下洎巢賊腥穢宫闕逃難于東
江淮間非吾土又無樂音敝衣旅食雙鬢皓然風月
好時或亭臯送別必引滿自勸不能忘情一曲未終
泫然承睫越鳥胡馬之慼感動旁人羅進士隠初
遇金陵有贈詩尚能成誦在口余憫李之流落仰
羅之所感故贈之時光啓戊申歲清明月之八日
危樓壓溪溪澹碧翠褭紅飄鶯寂寂此日長亭愴別離
座中忽遇吹蘆客雙攘輕袖當高軒含商吐羽凌非煙
初疑瀑布一千尺八九月落香罏巔又似鮫人為客罷
迸淚成珠玉盤瀉碧珊瑚碎震澤中金銀鐺撼龜山下
鏗訇揭調初驚人幽咽細聲還感神紫鳳將雛呌山月
玄莬喪子啼江春咨嗟長史出人藝如何值此艱難際
可中長似承平基肯將此為閒人吹不是東城射雉處
即應南苑鬭雞時白櫻桃熟每先賞紅芍藥開長有時
賣珠曾被武皇問薰香不怕賈公知今来流落一何苦
江南江北幾寒暑翠華猶在囊泉中一曲梁州淚如雨
長史長史聽我語從来藝絶多失所羅君贈君兩首詩
半是悲君半自悲
古離别
紫鸞黃鵠雖别離一舉千里何難追猶聞啼風與呌月
流連斷續令人悲賦情更有深繾綣碧甃千尋尚為淺
蟾蜍正向清夜流蛺蝶須教墮絲罥莫道斷絲不可續
丹穴鳳凰膠不遠莫道流水不迴波海上兩潮長自返
太湖石歌
洞庭山下湖波碧波中萬古生幽石鐡索千尋取得来
竒形怪狀誰能識初疑朝家正人立又如戰士方狙擊
防風骨兮於菟額成人楓兮害癭柏雨過上停泓風来
中有隙想得沈潛水府時興雲出雨蟠蛟螭今来硉矹
林庭上長恐忽然生白浪用時應不稱蝸皇將去也堪
隨博望噫嘻爾石好憑依幸有方池并釣磯小山叢桂
且為伴鍾阜白雲長自歸何必豪家甲第裏玉闌干畔
争光輝一朝荆棘忽流落何異綺羅雲雨飛
雨後聞思歸樂
山禽連夜呌兼雨未嘗休儘道思鄉樂應多離别愁我
家方旅食故國在滄洲聞此不能寐青燈照屋幽
秋日渚宫即事
漠漠澹雲煙秋歸澤國天風高還促燕雨細未妨蟬静
引荒城望涼驚旅枕眠更堪憔悴裏欲泛洞庭船
荆州寓居書懷
一室四無隣荒郊接古津幽閒消俗態搖落露家貧絶
迹思浮海修書懶寄秦東西不復問翻笑泣岐人
和嚴諫議蕭山廟
澤國瞻遺廟雲韶仰舊名一隅連嶂影千仞落泉聲老
狖尋危棟秋蛇束畫楹自為遷客慣那復怨徂征
湖州溪樓書獻鄭員外
危檻等飛檣閒追晚際涼青林上雨色白鳥破溪光目
以高須極心因静更傷惟公舊相許早晚待長楊
途中
一棹歸何處蒼茫落照昏無媒應失路有路始知春湖
岸春耕廢江城戰鼓喧儒冠若相誤何日始乘軒
西陵夜居
寒潮落遠汀暝色入柴扃漏永沈沈静燈孤的的青林
風移宿鳥池雨定流螢盡夜成愁絶啼蛩莫近庭
題越州法華寺
寺在五峰隂穿緣一逕尋雲藏古殿闇石護小房深宿
鳥連僧定寒猿應客吟上方應見海月出試登臨
途中
柳弱風長在雲輕雨易休不勞芳草色更惹夕陽愁萬
里獨歸去五陵無與遊春心漸傷盡何處有高樓
雨夜
旅夕那禁雨梅天已思秋未明孤枕倦相弔一燈愁有
戀慚滄海無機奈白頭何人方睡穏溪上釣漁舟
送僧歸日夲國
滄滄分故國渺渺泛杯歸天盡終期到人生此别稀無
風亦駭浪未午已斜暉繫帛何須鴈金烏日日飛
夏夜有寄
月上簟如水軒高簾在鈎竹聲寒不夏蛩思静先秋偶
得青宵興方知白日愁所思何處遠斜漢欲低流
汴下晩泊
亭上風猶急橋邊月已斜柳寒難吐絮浪濁不成花岐
路春三月園林海一涯瀟然正無寐夜櫓莫咿啞
關東獻兵部劉員外
昨夜星辰動仙郎近漢關玳筵吟雪罷錦帳押春還巳
到青雲上應棲絳圃間臨邛有詞賦一為奏天顔
途次淮口
寒流萬頃碧南渡見煙光人向隋宫近山盤楚塞長有
村皆綠闇無逕不紅芳已帶傷春病如何更異鄉
登途懷友人
日落野原秀雨餘雲物閒清時正愁絶高處更躋攀京
洛遙天外江河戰鼓間孤懷欲誰寄應付塞鴻還
題豪家故園
歲久無泉引春来仰雨流萍乾粘朽檻沙淺露沈舟照
影人何在持竿客寄遊翛然興廢外回首謝眠鷗
酬僧
吾師既續惠休才況值高秋萬象開吟處遠峰横落照
定中黃葉下青苔雙林不見金蘭久丹楚空翻組繡来
聞說近郊寒尚綠登臨應待一追陪
登鸛雀樓
鳥在林梢脚底看夕陽無際戍煙殘凍開河水奔流急
雪洗條山錯落寒始為一名抛故國近因多難怕長安
祖鞭棹折徒為爾贏得雲溪負釣竿
次韻和王員外難遊四韻
一分難減亦難加得似溪頭浣越紗兩槳慣邀催去艇
七香曾占取来車黃昏忽墜當樓月清曉休開滿鏡花
誰見玉郎腸斷處露牀風簟半欹斜
書懷
傍巖依樹結簷楹夏物蕭疎景更清灘響忽高何處雨
松隂自轉一峰晴見多隣犬遙相認来慣幽禽近不驚
争得便誇饒勝事九衢塵裏免勞生
彭門用兵後經沛路
長門一望一徘徊千里關河百戰來細柳舊營猶鏁月
祈連新塚已封苔霜凋綠野愁無際燒接黃雲慘不開
若比江南更牢落子山詞賦莫興哀
其二
隋堤風物已凄涼堤下仍多舊戰場金簇有苔人拾得
蘆花無主鳥銜將秋聲暗促河聲急野色遙連日色黃
獨上寒城正愁絶戍鼙驚起鴈行行
憶釣舟
青山小隠枕潺湲一葉垂綸幾泝沿後浦春風隨興去
南塘秋雨有時眠慣衝曉霧驚羣鴈愛颭殘陽入亂煙
迴首無人寄惆悵九衢塵土困揚鞭
廢宅
風飄碧瓦雨摧垣却有隣人與鏁門幾樹好花空白晝
滿庭荒草易黃昏放魚池涸蛙争聚栖燕梁空雀自喧
不獨凄涼眼前事咸陽一火便成原
宋玉宅
草白煙寒半野陂臨江舊宅指遺基已懷湘浦招魂事
更憶高唐說夢時穿逕早曾聞客住登牆豈復見人窺
今朝送別還經此吟斷當年幾許悲
太保中書令軍前新樓
十二欄干壓錦城半空人語落灘聲風流近接平津閣
氣色高含細柳營盡日捲簾江草綠有時欹枕雪峰晴
不知捧詔朝天後誰此登臨看月明
送知古上人
昔年離別浙河東多難相逢舊楚宫振錫纔尋三逕草
登船忽挂一帆風幾程村飯添盂白何處山花照衲紅
不似投荒憔悴客滄浪無際問漁翁
金橋感事
太行和雪疊晴空二月春郊尚朔風飲馬早聞臨渭北
射鵰今欲過山東百年徒有伊川嘆五利寧無魏絳功
日暮長亭正愁絶哀笳一曲戍煙中
禁直偶書
玉皇新復五城居仙館詞臣在碧虚錦砌漸看翻芍藥
鎖窗還詠碧蟾蜍敢期林上靈烏語貪草雲間彩鳳書
争奈滄洲頻入夢白波無際落紅蕖
送弟東歸
偶持麟筆侍金閨夢想三年在故溪祖竹定期簷雪折
稚杉應拂凍雲齊謾勞筋力趍丹鳳可有文詞詠碧鷄
此别更無閒事囑北山高處謝猿啼
和張舍人
玉女盆邊雪未消正多春事莫無憀杏花向日紅勻臉
雲帶環山白繫腰鶯囀樹頭欹枕聽凍開泉眼杖藜挑
陵遷谷變如須問控鶴山人字子喬
送友赴闕
故人歸去指翔鸞樂帶離聲可有歡驛路兩行秋吹急
渭波千疊夕陽寒空郊已歎周禾熟舊苑應尋漢火殘
遙羨從公無一事探花先醉曲江干
秋日經别墅
别墅蕭條海上村偶期蘭菊與琴樽簷横碧嶂秋光近
樹帶閒潮晚色昏幸有白雲眠楚客不勞芳草思王孫
北山移去前文在無復教人歎曉猿
望嵩山
三十六峰危似冠晴樓百尺獨登看高凌鳥外青冥窄
翠落人間白晝寒不覺衡陽遮鴈過如何鍾阜指龍盤
始知萬歲聲長在只待東巡動玉鸞
憶猿
翠微雲斂日沈空呌徹青冥怨不窮連臂影垂秋色裏
斷腸聲盡月明中静飄煙峽凄凄雨高弄霜天嫋嫋風
猶有北山歸意在少驚佳樹近房櫳
新雁
湘浦春波始北歸玉關搖落又南飛數聲飄去和秋色
一字横来背晚暉紫閣高翻雲羃羃灞川低渡雨微微
莫從思婦臺邊過未得征人萬里衣
憶山泉
穿雲落石細湔湔盡日疑聞弄管絃千仞灑来寒碎玉
一泓深去碧涵天煙迷葉亂尋難見月好風清聽不眠
春雨正多歸未得只應流恨更潺湲
東歸望華山
碧蓮重疊在青冥落日垂鞭緩客程不奈春煙籠闇澹
可堪秋雨洗分明南邊已放三千馬北面猶標百二城
只怕仙人撫高掌年年相見是空行
葉落
紅影飄来翠影微一辭林表不知歸伴愁無色煙猶在
替恨成啼露未稀若逐水流應萬里莫因風起便孤飛
楚郊千樹秋聲急日暮紛紛惹客衣
春雨
霏霏漠漠暗和春羃翠凝紅色更新寒入膩裘濃曉睡
細隨油壁静香塵連雲似織休迷雁帶柳如啼好贈人
別有空階寂寞事綠苔狼藉落花頻
和陸拾遺題諫院松
落落孤松何處尋月華西畔結根深曉舍仙掌三清露
晚上宫牆百雉隂野鶴不歸應有怨白雲高去太無心
碧巖秋澗休相望捧日元須在禁林
題揚子津亭
揚子江津十四經紀行文字徧長亭驚人旅鬢漸新白
無事海門依舊青前路莫知霜凜凜故鄉何處雁冥冥
可憐不識生離者數點漁帆落暮汀
還俗尼(本是歌妓)
柳眉梅額倩時新笑脫袈裟得舊身三峡却為行雨客
九天曾是散花人空門付與悠悠夢寶帳迎回暗暗春
寄語江南徐老說一生長短託清塵
上陽宫辭
苑路青青半是苔翠華西去未知回景陽春漏無人報
太液秋波有鴈来素影可堪明月照紅顔無奈落花催
誰能賦得長門事不惜千金奉酒杯
春晩書懷
落盡紅芳春意闌綠蕪空鎖辟彊園嫦娥斷影霜輪冷
帝子無蹤露竹繁未達東林還絶想不勞南浦更消魂
晚来誰共殘鶯約争奈風凄又雨昏
寄楊侍郎
雲情鶴態莫誇慵正上仙樓十二重吟逸易沈鳷鵲月
夢長先斷景陽鐘竒文已刻金書券祕語看鐫玉簡封
何事春来待歸隠探知溪畔有風松
杏花
粉薄紅輕揜淚羞花中占斷得風流軟非因醉都無力
凝不成歌亦自愁獨照影時臨水畔最含情處出牆頭
徘徊盡日難成别更待黃昏對酒樓
分水嶺
兩𣲖潺湲不暫停嶺頭長瀉别離情南隨去馬通巴棧
北逐歸人達渭城澄處好窺雙黛影咽時堪寄斷腸聲
柴溪舊隠還如此清夜梁山月更明
滻水席上獻座主侍郎
暖泉宫裏告虔回略避紅塵小宴開落絮已隨流水去
啼鶯還傍夕陽来草能緣岸侵羅薦花不容枝蘸玉杯
莫訝諸生中獨醉感恩傷別正難裁
子規
舉國繁華委逝川羽毛飄蕩一年年他山呌處花成血
舊苑春来草似煙雨闇不離濃綠樹月斜長弔欲明天
湘江日暮聲凄切愁殺行人歸去船
春歸次金陵
春隂漠漠覆江城南國歸橈趁晚程水上驛流初過雨
樹籠堤處不離鶯迹疎冠蓋兼無夢地近鄉園自有情
便被東風動離思楊花千里雪中行
關西驛亭即事
晚霞零落雨初收關上危欄獨悵留千里好春聊極目
五陵無事莫回頭山猶帶雪霏霏恨柳未禁寒冉冉愁
直是無情也腸斷鳥歸帆没水空流
東歸次瀛上
暖煙輕澹草霏霏一片晴山襯夕暉水露淺沙無客泛
樹連疎苑有鶯飛自從身與滄浪別長被春教寂寞歸
回首青門不知處向人楊柳莫依依
偶書
青牛關畔寄孤村山當屏風石當門古樹綠隂連蔽芾
長河飛浪接崑崙苔田綠後蛙争聚麥隴黃時雀更喧
只此無心便無事避人何必武陵源
即事
抵鵲山前雲揜扉更甘終老脫朝衣曉窺清鏡千峰入
暮倚長松獨鶴歸雲裏引来泉脈細雨中移得藥苗肥
何須一筯鱸魚膾始挂孤帆問釣磯
槎
浪痕龍迹老欹危流落何時别故枝歲月空教苔蘚積
芳菲長倩薜蘿垂有文在朽人難識無蠧藏心鳥莫窺
家近滄浪從汎去碧天消息不參差
離岐下題西湖
送夏迎秋幾醉来不堪行色被蟬催身隨渭水看歸遠
夢挂秦雲約自迴雨細若為抛釣艇月明誰復上歌臺
千波萬浪西風急更與紅蕖把一杯
中秋陪熙用學士禁中翫月
月圓年十二秋半每多隂此夕無纖靄同君宿禁林未
高知海闊當午見宫深衣似繁霜濕身疑積水沈遭逢
陪侍輦歸去憶抽簪太液池南岸相期到曉吟
岐下聞杜鵑
化去蠻鄉北飛来渭水西為多亡國恨不忍故山啼怨
巳驚秦鳳靈應識漢鷄數聲煙漠漠餘思草萋萋樓迥
波無際林昏日又低如何不腸斷家近五雲溪
花村六韻
地勝非離郭花深故號村已憐梁雪重仍愧楚雲繁山
近當吟冷泉高入夢喧依稀小有洞邂逅武陵源月好
頻依座風輕莫閉門流鶯更多思百囀待黃昏
即席十韻
住處方窺宋平生未嫁盧暖金輕鑄骨寒玉細凝膚妬
蝶長成伴傷鸞耐得孤城堪迷下蔡臺合上姑蘇弄眼
難降柳含茸欲鬭蒲生涼雲母扇直夜博山罏翡翠交
粧鏡鴛鴦入畫圖無心同石轉有淚約泉枯猿渴應須
見鷹飢秖待呼銀河正清淺霓節過来無
古錦裾六韻
濯水經何日隨風故有人綠衣猶偪畫丹頂尚迷真闇
淡雲沈古青蒼蘚剥新映襟知惹淚侵韀尚縈塵掣曳
無由覩流傳久自珍武威應認得牽挽幾當春
御溝
一水終南下何年𣲖到溝穿城初北注過苑却東流激
石珠争碎縈堤練不收照花長樂曙泛菊建章秋影泫
金莖表光搖綺陌頭旁沾畫眉府斜入教簫樓有雨難
澄鏡無萍易擲鈎秖懷涇合慮不帶隴分愁自有朝宗
樂曾無潰穴憂不勞誇大漢清渭貫神州
和睦州盧中丞題茅堂十韻
有士當今重忘情自古稀獨開青嶂路閒掩白雲扉石
累千層險泉分一帶微棟危猿競下簷迥鳥争歸煙冷
茶鐺静波香蘭舸飛好移鐘阜蓼莫種首陽薇樹密含
輕霧川空漾薄暉芝泥看只捧蕙帶且休圍東郭隣穿
履西林近衲衣瓊瑤一百字千古見清機
敗簾六韻
有客編来久彌年斷不收那堪風作候豈復燕為讐盡
見三重閣難迷百尺樓伴燈微掩夢兼扇劣遮羞零落
亡珠綴殷勤謝玉鈎涼宵何必捲月自入軒流
玉堂種竹六韻
當砌植檀欒濃隂五月寒引風穿玉牖搖露滴金盤有
韻和宫漏無香雜畹蘭地凝雲鏁易日近雪封難静稱
圍棋會閒宜閣筆看他年終結實不羨樹棲鸞
和韓致光侍郎無題
綺閣臨初日銅臺拂暗塵鷾鴯偏報喜烏鶂慣驚晨魚
網裁書數鵾絃上曲新𢷬衣嫌獨杵分袂怨雙輪貝葉
教丹觜金刀寄赤鱗捲簾吟塞雪飛楫渡江春解識宜
名惠能歌合姓秦眼穿迴雁嶺魂斷飲牛津藥自偷来
絶香從竊去珍茗煎雲沫聚藥種玉苗勻草密應迷客
花繁好避人長干足風雨遙夜與誰隣
倒次元韻
南陌來尋伴東城去卜隣生憎無賴客死憶有情人似
束腰支細如描髮彩勻黃鸝裁帽貴紫燕刻釵珍身近
從淄石家元接觀津雨臺誰屬楚花洞不知秦淚滴空
牀冷粧濃滿鏡春枕涼欹琥珀簟潔展麒麟茂苑廊千
步昭陽殿九輪陽城迷處笑京兆畫時顰魚子封牋短
蠅頭學字真易判期已遠難諱事還新艇子愁衝夜驪
駒怕拂晨如何斷岐路免得見行塵
賦得欲曉看粧面
朧朧欲曙色隠隠辨殘粧月始雲中出花猶霧裏藏眉
邊全失翠額畔半留黃轉入金屏影隈侵角枕光有蟬
隳鬢樣無燕著釵行十二峰前夢如何不斷腸
野廟
古原荒廟揜莓苔何處喧喧鼔笛来日暮鳥歸人散盡
野風吹起紙錢灰
秋園
始憐春草細霏霏不覺秋来綠漸稀惆悵擷芳人散盡
滿園煙露蝶高飛
山居即事
小亭前面接青崖白石交加襯綠苔日暮松聲滿階砌
不關風雨鶴歸来
華清宫二首
四郊飛雪暗雲端惟此宫中落旋乾綠樹碧簷相掩映
無人知道外邊寒
長生秘殿倚青蒼擬敵金庭不死鄉無奈逝川東去急
秦陵松柏徧殘陽
金陵懷古
玉樹聲沈戰艦收萬家冠蓋入中洲秖應江令徧惆悵
頭白歸来是客遊
憶街西所居
衡門一别夢難稀人欲歸時不得歸長憶去年寒食夜
杏花零落雨霏霏
送杜鵑花
春紅始謝又秋紅息國亡来入楚宫應是蜀冤啼不盡
更憑顔色訴西風
楚事
悲秋應亦扺傷春屈宋當年並楚臣何事從来好時節
只將惆悵付詞人
旅館梅花
清香無以敵寒梅可愛他鄉獨看来為憶故溪千萬樹
幾年辜負雪中開
訓僧
玉堂全不限常朝卧待重城宿霧銷翻憶故山深雪裏
滿罏枯柏帶煙燒
秋色
染不成乾畫未銷霏霏拂拂又迢迢曾從建業城邊路
蔓草寒煙鎖六朝
秋聞子規
年年春恨化冤魂血染枝紅壓疊繁正是西風花落盡
不知何處認啼痕
憶事
去年花下把瓊巵曾賦楊花數句詩回首朱門閉荒草
如今愁到牡丹時
涼思
松間小檻接波平月澹煙沈暑氣清半夜水禽棲不定
綠荷風動露珠傾
鮫綃
雲供片段月供光貧女寒機枉自忙莫道不蠶能致此
海邊何事有扶桑
潮
暮去朝来無定期桑田長被此聲移蓬萊若探人間事
一日還應兩度知
雲
南北東西似客身遠峰高鳥自為隣清歌一曲猶能住
莫道無心勝得人
賣花翁
和煙和露一叢花擔入宫城許史家惆悵東風無處說
不教閒地著春華
自諷
世路升沈合自安故人何必苦相干途窮始解東歸去
莫過嚴陵七里灘
西京道中聞蛙
雨餘林外夕煙沈忽有蛙聲伴客吟莫怪聞時倍惆悵
稚圭蓬蓽在山隂
王母廟
鸞龍一夜降崑丘遺廟千年枕碧流賺得武皇心力盡
忍看煙草茂陵秋
送許校書
故人言别倍依依病裏班荆苦憶違明日柳亭門外路
不知誰賦送將歸
山僧
石臼山頭有一僧朝無香積夜無燈近嫌俗客知蹤跡
擬向中方斷石層
小徑
礙竹妨花一徑幽攀援可到玉峰頭若教須作康莊好
更有高車駟馬憂
聞提壺鳥
早于批鵊巧于鶯故國春林足此聲今在天涯别館裏
為君沽酒復何情
木筆花
嫩如新竹管初齊粉膩紅輕樣可攜誰與詩人偎檻看
好于牋墨併分題
薛能(字太拙汾州人)
柘枝詞
同營三十萬震鼔伐西羌戰血黏秋草征塵攪夕陽歸
来人不識帝里獨戎裝
懸軍征柘羯内地隔蕭關日色崑崙上風聲朔漠聞何
當千萬騎颯颯貳師還
和楊中丞早春即事
貴宅登臨地春来見物華遠江橋外色繁杏竹邊花戍
客烽樓迥文君酒幔斜新題好不極珠府未窮奢
寒食有懷
流落傷寒食登臨望歲華村毬高過索墳樹綠和花晉
聚應搜火秦喧定走車誰知恨榆柳風景似吾家
綿州城樓
溪邊女浣沙樓下海棠花極望非吾土多情擬置家前
山應象外此地已天涯未有銷憂賦梁王禮正奢
春早寓長安作
疎拙自沈昏長安似僻村春非閒客事花在五侯門道
拙仍憂禍詩深不敢論揚雄若有薦君聖合承恩
送馮温往河外
琴劍事行裝河關出北方秦音盡河内魏畫自黎陽野
日村苗熟秋霖館葉黃風沙問船處應得立清漳
送從兄之太原副使
少載琴書去須知暫佐軍初程見西嶽盡室渡横汾元
日何州住枯風宿館聞都門送行處青紫騎紛紛
送友人出塞
榆關到不可何況出榆關春草臨岐斷邊樓帶日閒人
歸穹帳外鳥亂廢營間此地秋堪想霜前作意還
贈隠者
自得高閒性平生向北栖月潭雲影短山葉雨聲齊庭
樹人書匝欄花鳥坐低相留永不忘夕宿話丹梯
贈禪師
夢想青山寺前年住此中夜堂吹竹雨春地落花風舊
句師曾見清齋我亦同浮生蹇莫問辛苦未成功
又贈隠者
門前雖有徑絶向世間行薙草因逢藥移花便得鶯甘
貧原是道苦學不為名莫怪蒼髭晚無機任世情
早春歸山中舊居
綠草閉閒院悄然花正開新年人未去戊日燕還来雨
地殘枯沫燈窗積舊煤歸田語不忘樗散料非材
凌雲寺
像閣與山齊何人致石梯萬煙生聚落一崦露招提霽
月人来上殘陽鴿去栖從邊亦已極烽火是沈黎
石溪寺
三面接漁樵前門向郡橋岸沙崩橘樹山逕入茶苗夜
擁軍煙合春浮妓舸邀此心無與醉花景莫相饒
三學山開照寺
盡室徧相將中方上下方夜聲枏樹遠春氣柏林香聖
迹留嵓險靈燈出混茫何因將惠劍割愛事空王
嘉泰驛
盡室可招魂蠻餘出蜀門雹涼隨雨氣江熱傍山根蠶
月繰絲路農時碌碡村干將磨欲盡無位可酬恩
分水嶺望靈寶峰
千尋萬仞峰靈寶號何從盛立同吾道貪程阻聖蹤嶺
竒應有藥壁峭盡無松那得歸休此蹉跎亦卧龍
襃斜道中
十驛褒斜到處慵眼前常似接靈蹤江遙旋入傍来水
山豁猶藏向後峰鳥逕惡時應立虎畬田閒日自燒松
行吟却笑公車役夜發星馳半不逢
清河泛舟
都人層立似山丘坐嘯將軍擁棹遊遶郭煙波浮泗水
一船絲竹載涼州城中覩望皆丹雘旗裏驚飛盡白鷗
儒將不須誇㕁榖未聞詩句解風流
新竹
柳營茅土捲麄材因向山家乞翠栽清露便教終夜滴
好風疑是故園来欄邊匠去朱猶濕溉後蟲浮穴暗開
他日會應威鳳至莫辭公府受塵埃
送李倍秀才
南朝才子尚途窮畢竟應須問葉公書劒伴身離泗上
雪風吹面立船中家園棗熟歸圭竇會府槐疎試射弓
相顧日偏留不得夜深聊欲一杯同
許州題觀察判官廳
三載從戎類繫匏重遊全許尚分茅劉郎别後無遺履
丁令歸来有舊巢冬暖井梧多未落夜寒窗竹自相敲
纖腰弟子知千恨笑與揚雄作解嘲
送李倍巡官歸永樂舊居
羨君歸去五峰前往往星河實見仙麥隴夏枯成廢地
棗枝秋赤近高天山泉飲犢流多變村酒經蠶味可憐
曾約道門終老住步虚聲裏寄閒眠
秋夜將離滑臺示所知
燈澀秋光静不眠葉聲峰影客窗前閒園露濕鳴蛩夕
急雨風吹落木天城見遠山應北嶽野多空地本南燕
明朝欲别忘言處愁把離杯聽管絃
秋夜旅舍寓懷
旅瑣荒蕪獨夜吟西風吹動故山心三秋木落半年客
滿地月明何處砧漁唱亂沿汀露合雁聲寒咽隴雲深
平生只有松堪對露浥霜欺不受侵
送同儒大德歸柏梯寺
柏梯還擬謝微官遙擬千峰送法蘭行逕未曾青石斷
拂牀終有白雲殘京塵濯後三衣潔山舍禪初萬象安
薇蕨縱多師莫踐我心猶欲畫圖看
送人歸上黨
燕臺基壊穴狐蛇計拙因循歲月賒兵革未銷王在鎬
桑蠶臨熟客還家霏微對岸漳邊雨堆阜隣疆薊北沙
若到長平戰場地為求遺鏃辟魔邪
并州
少年流落在并州裘脫文君取次遊攜挈共過芳草渡
登臨齊凭綠楊樓庭前蛱蝶春方好牀上摴蒱宿未收
坊號偃松人在否餅爐南畔曲西頭
早春書事
百蠻降伏奏三秦錦里風迴歲已新渠濫水泉花巷濕
日銷冰雪柳營春何年道勝蘇羣物盡室天涯是旅人
焚却蜀書宜不讀武侯無可律余身
春日書懷
伯牙絃絶豈求知往往情牽自有詩隴月正當寒食夜
春隂初過海棠時耽書未必酬良相斷酒惟堪作老師
多病不任衣更薄東風臺上莫相吹
晩春
惡憐風景極交親每恨年年作瘦人卧晚不曾抛好夜
情多惟欲哭殘春隂成杏葉纔通日雨著楊花已汚塵
無限後期知有在只愁煩作總戎身
牡丹
去年零落暮春時淚濕紅箋怨别詩常恐便隨巫峡散
何因重有武陵期傳情每向馨香得不語還應酩酊知
欲就欄邊安枕席夜深閒共說相思
華嶽
簇簇復亭亭三峰卓杳冥每思窮本末應合記圖經發
地連宫觀衝天接井星河微臨巨勢秦重載竒形太古
朝羣后中央擘巨靈隣州猶映檻幾樹恰當庭鶴毳壇
風亂龍漦洞水腥望遙通北極上徹見東溟客玩晴難
偶農祈雨必零度關無暑氣過路得愁醒羽客時應見
霜猿夜可聽頂懸飛瀑峻崦合白雲青混石猜良玉尋
苗得茯苓從官知側近悉俸致巖扃
中秋旅舍書懷
雲捲庭虚月逗空一方秋草亂鳴蛩是時兄弟正南北
黃葉滿庭来去風
邊柳
高出軍營遠映橋賊兵曾斫火曾燒風流性在終難改
依舊春来萬萬條
柳枝詞
西園高樹後庭根處處尋芳有折痕終憶我遊桃葉舍
一株斜映竹籬門
聖燈
莽莽空中稍稍燈坐看迷濁變清澄須知火盡煙無益
一夜欄邊說向僧
贈出塞客
出郊征騎逐風埃此别惟愁春未迴寒葉夕陽投宿意
蕭關門向遠河開
蒲中霽後晩望
河邊霽色無人見身帶春風立岸頭濁水茫茫有何意
日斜還向古蒲州
關中秋夕
簟濕秋庭嶽在煙露光明滑竹蒼然何人意緒還相似
鶴宿松枝月半天
贈韋氏歌人
一曲新聲慘畫堂可能心事憶周郎朝来為客頻開口
綻却桃花幾許香
折楊柳
華清高樹出離宫南陌柔條帶暖風誰見輕隂是良夜
瀑泉聲畔月明中
洛橋晴影覆江船羌笛秋聲濕塞煙閒想習池公宴罷
水蒲風絮夕陽天
和花煙樹九重城夹岸春隂十萬營惟向邊頭不堪望
一株憔悴少人行
吳姬
夜鏁重門晝亦監眼波嬌利瘦巖巖偏憐不怕傍人笑
自把春羅作舞衫
龍麝薰多骨亦香因經寒食好風光何人畫得天生態
枕破施朱隔宿妝
滴滴春霖透荔枝筆題牋動手中垂天隂不得君王召
嚬著青蛾作小詩
身是三千第一名内家叢裏獨分明芙蓉殿上中元日
水拍銀盤弄化生
山下偶作
零雨霑山百草香樹梢山頂盡斜陽横流巨石皆堪住
何事無僧有石房
秋溪獨坐
黃葉分飛砧上下白雲零落馬東西人生萬意正端坐
日暮水聲流出溪
宋氏林亭
地濕莎青雨後天桃花紅近竹林邊行人本是農桑客
記得春深欲種田
逢友人邊遊回
遊子新從絶塞迴自言曾上李陵臺樽前語盡北風起
秋色蕭條胡雁来
京中客舍聞筝
十二三絃共五音每聲如截遠人心當時向秀聞隣笛
不是離家歲月深
舟中酬楊中丞春早見寄
錦樓春望憶丹楹更遇高情說早鶯江上曉寒吟不得
温風梅雨滿船輕
石倉歴代詩選卷八十五
