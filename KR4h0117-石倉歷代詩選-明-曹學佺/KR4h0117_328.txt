石倉歴代詩選卷三百二十九
明曹學佺編
明詩初集四十九
華幼武(字彦清無錫人)
次韻金别駕
世故忽云變豈意身及之出門復入門大道登&KR0706;巇旌
旗捲風雨殺氣凌清夷遑遑失歸途遠避東海陲邑宰
吾舊戚留連琴水湄論文向春花酌酒刈夏葵悵然念
鄉故撫景徒增悲譬彼諸草木榮瘁各有時善保伯牙
琴終當逢子期永言敦舊好題詩寄相思
次朱子新韻
避難言子城潦倒無毁譽翩翩佳公子欣然兩相晤遂
結忘年交惟恨來何暮因謀歸田計扁扁復東去回首
望故鄉黃塵渺何處美人隔秋水文采珊瑚樹馳情若
東流日夕不能駐憂來誦君詩忽爾滌煩慮何時覩聲
色青天捲雲霧
編籬曲
編竹籬密密編朝禦雞犬入暮防豺虎穿交加聯綿互
相倚竹密藤纏堅莫比春風披拂百花開一片繁華如
錦綺君不見西家有籬編不密夜夜驚呼防盜賊願言
兄弟莫相疑明日齊心編竹籬
義兵行
風蕭蕭雨凄凄義兵起程行路迷腰刀手鎗耀光輝青
衫白帽行隊齊問渠遠行將何之官司召募征江西妻
兒父母夾道啼我今與汝生别離生别離不得已在家
出征同一死麥禾滿田穗將結皇天淫雨無時歇去年
秋旱號飢寒今年夏麥不得飱生為淛西農死為江西
卒回頭語妻兒何處收吾骨率土皆王民安敢辭苦役
但愧扶犂手疇能用矛戟願得將相俱賢才掃除盜賊
無纖埃義兵歸來舊田里賣刀買牛復生理
送三茒陳嗣師太虚還山
江南昔當全盛時君居虞山我梁溪相望百里如咫尺
時獲言笑相追随干戈滿地事非昨君住茒峰我漂泊
十年旅食古長洲鑿井耕田傍城郭去冬避兵到琴川
君亦歸來省墓田相逢一笑驚夢寐羨君飄逸真神仙
神仙自有長生術顔如渥丹髩如漆凌風跨鶴上青天
嘘氣成雲飛霹靂是邦太守賢且慈天久不雨憂民飢
請君默禱纔信宿飄翻馬鬛甘霖垂四郊沾足民悦懌
太守徵詩頌君德願君歸去奏茒君為瀉銀河洗兵革
蒼生處處霑恩澤
和文夀看木香花有感
百舌無聲楚鳩老餘花漫爛爭春好江頭一夜風雨寒
朱萼丹葩淨如掃三分春色水流東木香一架開天風
翡翠褰帷玉為幄氣薰龍麝日融融芳芬翦綴瓊琚屑
柔條偃蹇虬龍結石牀隂隂護碧雲瑶草紛紛墜香雪
白玉洞為君開夢魂不到黃金臺興來呼酒對花飲醉
豪搦筆書幽懷歌詩看花時已晚歎息流光逝無返何
如秉燭宴終宵落景從渠墜西巘
揩痒馬歌
魏公畫法擅天下時向玉堂閒畫馬龍媒貌得五花驄
放牧長秋沙苑中青絲暫解黃金鞅老樹槎牙恣揩痒
霜蹄蹴踏尾蕭騷奮鬛嬌嘶肉屈強畫中神妙無人語
直上曹韓不過許曹韓已矣魏公亡後來作者誰堪數
君不見不惜千金市駿骨此圖世間為第一
早發漕湖
漕湖東南大星起灧灧虛明浸湖水長髯搖櫓遡風行
浪花激船灑飛雨我時起坐推篷窗天地黯慘開鴻龐
扶桑日出東海沸船頭絢耀珊瑚光迴風轉帆舟子喜
一程唱歌三十里樓閣參差見城市
喜仲肅兄弟聯轡過訪
憶昨風塵際愁傷骨肉心清時重聚首濁酒且開襟棣
萼光還映鴒原誼更深底須辭暮雨相與對牀吟
宿蠡口
春風吹短棹迤邐望歸程楊柳溪邊戍旌旗野外城市
橋人迹少官路馬蹄平欲過東湖宿邊烽止夜行
題洞虚宫童鍊師房
高士時相見孤軒水竹清積隂秋暑淨倒景暮霞明坐
語俱忘倦行吟且放情向來酬俗倦隠逸愧莊生
過法喜寺
九里湖邊寺參差樓閣重空林初落月深殿已聞鐘門
遶溪流静橋分野色濃乍來生逸興遂欲削塵蹤
七夕戲占為子平先生悼亡
織女渡河秋文園生暮愁雙鴛慚比翼孤雁訴離儔有
藥誰能曬攤書祇倦收無端虚幌月空照曝衣樓
題秋江送别圖
送客滄江曲其如别意何疎林秋日薄遠岫白雲多盡
顧離筵酒寧煩鼓枻歌相思明月夜浩蕩隔煙波
雁來紅
百草將衰歇斕斑葉似花數聲雲過雁一片錦成霞翠
羽粘猩血丹砂煉日華誰將九秋色附足寄天涯
斑竹簾
湘妃淚灑碧琅玕剪織疎簾拭未乾細縷引風宜隔暑
濕痕含雨欲生寒燈前照耀瑠璃潔月下斕斑玳瑁看
直榦盡輸兵革用高堂舒卷莫摧殘
寄季充侄
華氏儒風久蕭索賴有汝輩張吾軍匡衡苦心不倦學
陸機自小能為文詠歌溪上共明月倚杖江邊愁暮雲
竹林之遊遲亦得少年冠蓋今紛紛
和黃敬之見寄韻
卜鄰結屋瀼西村春入柴荆鳥雀喧高柳繞門元亮宅
小桃臨水武陵源呼兄且種南山豆過客須傾北海樽
叔度不來生鄙塞新詩吟就共誰論
芭蕉
窗外芭蕉映碧油翠綃成幄覆清幽從添夜雨蕭蕭響
可愛晴雲冉冉浮學扇近人能却暑題詩留客不禁秋
高柯好護青青玉要使相輝竹外樓
百合
一枝高颭一花垂百葉如鱗取次齊玉蘂半含黃鵠咮
檀心初拆麝香臍未聞楚客留歌詠曾覩神農到品題
簾幕幽閒護清馥肯教零落委沙泥
五月菊
幽姿本自傲秋霜却迓薰風滿逕黃五日不知非九日
端陽錯認是重陽紛紛似有炎凉態落落終存晚節香
想得淵明多嗜酒故尋醒客弔沅湘
白牡丹
金縷杯承白玉盤涓涓擎露出瑶璮微風捲幔霓裳舞
皓月窺窗雪羽寒太潔不從脂粉汙孤芳寧許畫圖看
沈香亭北繁華夢妖血于今洗未乾
題梅莊圖
聞說幽棲甓社湖只栽梅樹繞儲胥枝横暮雪春回早
香滿寒庭月上初五柳門前元亮宅百花潭北少陵居
歲寒心事清無比寫入丹青意有餘
寄飛卿
獨羨城南張隠士髩髭如雪腹便便青燈有子能傳業
白日無人只醉眠溪郭畬田多種秫市橋鮭菜少論錢
相思不得常相見擬共歸來樂暮年
寄陶德和
昔謁行軒君未歸虚勞枉駕事多非燕鴻無意偶相避
雞黍有期寧敢違江上浮雲晴漠漠城南流水路依依
興來便欲乘舟去猶恐山隂晝掩扉
題陽山顧碧溪詩卷
聞說山中顧隠君幽居不與俗人羣愛看舞鶴護蒼蘚
净掃落花留白雲李愿已刊盤谷序穉圭休擬北山文
一溪春水連天碧肯著孤舟載月明
寒食感懷
寒食維舟江上村臨風西望黯銷魂花將春色歸流水
雲繫愁心入故園丘隴不知誰灑掃藤蘿應復閉晨昏
衰年尚作無家客只合當時住鹿門
和陸天游春暮感懷
江水淫淫日夜流江花點點亂鄉愁傷心白髮似春夢
滿眼青山非舊遊三月韶華空對酒百年身世獨登樓
不須俯仰懷今古一曲滄浪放釣舟
題天游畫
老龍騤騤隠雲間揮灑翰墨心神閒移來子真谷口樹
寫出米家江上山峨峨翠巘遠能致渺渺丹梯高可攀
白雲深處有仙于為求大藥駐朱顔
黃葵
秋葵一種異尋常獨殿西風逞素粧細葉疎疎剪雞距
輕葩淡淡染鵝黃含芳自有神仙態嗜潔不沾脂粉香
若使嫦娥見顔色也應輸却白霓裳
紅白鳳仙花
飛仙駕鳳偶成羣亂舞丹霞躡素雲浥粉露華呈玉頰
沾唇血色汙羅裠不随桃李爭春艷却繞階除弄夕曛
爛漫只教兒女愛指間籹點錦成紋
七夕天隂
七香車子夜相過天上人間事若何雲意故憐懷抱惡
不教揮淚見明河
題畫
春雲閣雨近清明一樹棃花剪玉英紫陌正堪同拾翠
莫教枝上錦鳩明
題畫
霜柯起凉飈苔石帶寒雨一片林壑姿翛然不知暑
附倪峻詩(字維嶽無錫人號静寄先生)
送楊宗浩之青州
都門二月春彌漫柳絲拂地蒼煙團清樽高館與君會
細風曉露生嫩寒君今奉命往何許云是傳經向東魯
到時羣芳次第呈泮水芹宫杏花吐嗟余潦倒忝同門
年來蹇滯無足論長安旅邸久寂寞慰我憐君似弟昆
弟昆情深那忍别鴻鵠高飛異跫蹷兹辰莫惜酒杯乾
後夜相思望明月
送王汝翼歸晉陵
官路雨新晴都門柳堪折送子歸故鄉情深詎能别驪
駒止復歌酒酣耳雙熱悵望不可攀徘徊竚江月
秋日即事
遠客傷秋思虚堂獨掩扉牆隂鳴落葉窗隙漏斜暉感
物題新句尋人補舊衣因思蘧伯玉簡點昔年非
送沈誠甫歸無錫
秦淮東望思依依一曲陽關送客歸吟愛曉風輕拂面
行從春雨細霑衣山廚竹裏新篘熟溪館花邊紫蕨肥
何日歸來同此樂醉眠芳草看雲飛
題畫
日斜雲斂樹毿毿天際青山露玉簪一棹歸來無長物
清風明月滿天南
黃鸝
東風吹暖入金衣飛上垂楊第一枝自是遷喬為求友
肯忘幽谷並棲時
附倪敬詩(字子敬静寄先生之孫)
趙太祖蹴踘圖
小苑垂楊弄晴碧萬幾餘暇同歡集錦毬交蹴往來頻
落花流水春無迹君王奮袂張虬鬚宛似驪龍夜戲明
月珠侍臣卻立一揮手仰抛紅日直上青雲衢宫靴撲
簌騰香霧紫鳳翻身彩鸞舞星移斗轉經幾時回首月
華過十五
過洞庭思范文正公岳陽樓記
長帆百里乘風舉巨浪茫茫灑荆楚自從混沌剖裂時
勢與乾坤互吞吐孤城遥見是巴陵城上危樓猶數層
江山都在闌干角懷古情深不忍登昔賢五色如杠筆
倒捲銀河翻几席先憂後樂此時心萬古中天懸白日
我亦江湖作遠遊寸心長繫百年憂三湘南去叫虞舜
蒼梧日落雲悠悠平洲芳草齊如剪長吟不作騷人怨
一聲風笛雁茫茫回首君山天際遠
題顧御史所藏梅花圖
我家遠在吳山住路入梅花最深處天香歲晚雪紛飛
繞屋寒香千萬樹花時日日醉花邊酒醒長吟花下眠
聽到翠禽啼斷處任教明月照青天自從游宦京華久
夢繞花前與花後故鄉花發想依然何遜才華已非舊
霜臺御史繡衣人藏得横斜水影真一幅齊紈裁皎潔
筆端渾是玉精神蕭蕭凍雨簷花落紙帳夜寒燈影薄
恍然相對似還家春信依稀生綠萼綠萼春生日漸多
山中歸興尚蹉跎玉堂日賜宫壺酒其奈梅花似雪何
何當催赴看花約莫待江天吹曉角詩成起向畫中題
酒熟還思花下酌
送過廷章茂丈
奉君蓬池之玉鱠郢水之香醪百金盤龍之寶劍五花
翔鸞之翠袍男兒拂衣出門外壯志上薄蒼旻高幾年
讀書在林壑相期事業䕫與臯故人天上盡知已佇看
鶚薦登青霄山中蘿月糾相抱夜半春禽啼寂寥
唐馬圖
厲精墜地雲氣黑龍媒貢自那耆國英風颯爽生天閑
白玉鳴珂紫金勒石闌干外草茸茸一聲嘶斷落花風
只今萬乘巡遊少立盡芭蕉日影紅
江南弄送張主事之南京
綠荷如茵刺煙素蘭蘋雨香眠白鷺青驪結駟天上來
鴨觜灘頭人喚渡槳聲軋軋水悠悠何處女郎歌棹謳
雙鴛踏水不成浴飛向芙蓉别渚秋芙蓉别渚紅雲裏
十二樓臺倚天起五陵年少爭豪奢獨有郎官心似水
送丘解元歸瓊州
柳絮吹香點客衣都門送别思依依三年射策期非晚
此日寧親喜乍歸花謝驛亭春荏苒潮生江浦晚依微
懸知視膳高堂上蠡肉紅鮮海蛤肥
竹雪齋
翡翠枝頭粉作團凍雲高覆細琅玕水精簾外鳴瓊珮
雲母窗前舞白鸞鶴氅光搖三徑曉洞簫聲散九天寒
主人勝賞敧紗帽酒力微時正倚欄
剪韮亭
種得嘉蔬近草堂園丁相報已堪嘗叢叢漫度黃金剪
葉葉齊盛紫竹筐一握風絲随手嫩千條露帶入廚香
杜陵風味曾同賞雨夜悠悠入醉鄉
暮春有懷鄒洪遠
好客當年孰與倫吟樽滿滿貯芳春生憎繡幄花無語
故倩雕籠鳥喚人歌扇雙揮金蛺蝶舞茵齊壓玉麒麟
鳳城回首韶光暮落絮遊絲别恨新
題牧牛圖
既飽原頭草還驅飲澗潯如何子民者不似牧童心
題竹奉寄詹寺丞先生
湘南萬里道何處更逢君無語倚修竹鷓鴣啼暮雲
寄李仲寧
一自攜書謁帝扉春山誰共拾靈芝蕭齋記得鵝湖上
敲落燈花夜半棋
題雨竹圖
鷓鴣啼斷雨毿毿獨倚闌干酒半酣威鳳不來秋已老
暮雲凝碧暗湘南
丁夘歲赴京會試宿茌平驛夢為詩二句既覺
足成一絶書之
銅鳬香冷起棲鴉疎雨閒庭落杏花記得夢中詩句好
起來和月寫窗紗
題畫
溪雲靄靄樹團團溪上幽亭六月寒日暮看山人己去
水禽飛上石闌干
附王達(字達善無錫人)
精衛操
海之水兮靡可量余之怨兮既綿且長志殊苦兮力日
傷西山木石有時盡海不枯兮愁不忘
前旌操
飛旌兮影單白刃兮光寒兄之去兮路漫漫弟之心兮
悲且酸天昭昭兮理實難兄生弟死兮心何安
後旌操
血湔湔兮載途嗟吾弟兮何辜弟之死兮實為吾不死
兮心愧諸失親所愛兮兒罪當誅
梁溪
微波皺綠迴輕風溪流直與南湖通人家兩岸幾興廢
鷗影蕭蕭夕照中孤橈欲發臨溪口澹煙寂歴明疎柳
水清月落正愁人鐘鳴况是僧歸後芙蓉隔溪十里多
白雲滿窗生薜蘿櫓聲咿軋剪寒月去去其如離思何
送友從軍
煙浦綠迢迢離人酒易消路分京口樹帆渡月中潮夜
静聞清柝風寒試黑貂漢家方討虜好事霍嫖姚
送時生
積水遥天萬里情獨騎羸馬送君行荒凉故國雙親在
牢落秋風一劍横江上路侵巫峽樹鴈邊雲遶漢陽城
孤舟别去還相憶後夜猿啼月正明
送茶陵劉槐庭
江雲漠漠路茫茫江上東風逐去航花落曉堤青草合
雨晴春渚綠蒲香一聲鼔角來邊壘萬點羣峰接故鄉
料得到家應有感舊栽松柏過人長
送僧歸石城
月照空山鶴在松夢中猶聽石城鐘今朝又向江頭别
目斷孤雲意萬重
題子昂畫
闕下歸來覓釣舟黃金帶重雪盈頭鯉魚風起芙蓉落
一縷絲懸玉鏡秋
附王紱(字孟端無錫人)
寫竹寄贈顧教授禄謹中
秋聲起巫峽暝色迷湘渚悵望千里遥佳人渺何許幽
期邈難値欲往復延佇中夜獨遐思西窗颯風雨
送楊德昂
我適桑乾歸君猶五溪去飄然若萍梗何由復相遇迢
迢江上山歷歷煙中樹後夜月明時相思渺何處
吳姬留客行
吳姬年少纔十六能抱琵琶唱新曲愁連山黛鎖青蛾
汗透霞綃濕香玉問郎今去宿誰家郎須聽妾彈琵琶
吳城有酒不肯住巴姬未必顔如花遲留那得情相與
芳心一一絃中語空江霜落叫征鴻孤棹風高響秋雨
須臾彷彿臨三湘切切哀猿堪斷腸巫陽雲暗楚臺曉
故山不見關山長彈到胡笳少三拍郎心欲去何匆迫
挽郎不住郎過船滿江月色秋潮白
題漁樂圖
遥天雨歇明殘霞凉風颯颯吹蒹葭晚來随處可棲泊
五湖煙水皆吾家得魚且覓秦橋酒旋采溪毛雜菱藕
除著沙鷗孰可親隔篷喚取鄰船叟生計年年一葉舟
全家不識别離愁婦能斫鱠兒行盞一笛横吹萬里秋
送張知縣
作宰麻陽去民風雜五溪世傳槃瓠後山接夜郎西臘
釀多藤酒春禽半竹雞到官應有便莫惜寄緘題
送魯府黃紀善歸莆田
送别秦淮上春潮沒淺沙寸心應戀闕千里暫還家客
路多芳草都門正落花徵書看又起未必久煙霞
登劍臺望京華作
一上高臺首重回五雲何處是蓬萊帆随鴈影天邊去
人共春光日下來淮甸煙消平似掌河流冰泮碧於苔
翠華行幸應非遠佳氣氤氲繞上台
題畫
汀洲潮落雨初晴獨坐蘭舟酒半醒欲采芙蓉過江去
迢迢秋水數峰青
題竹
宫樹棲鴉拜夕郎洞門煙靄竹蒼蒼珮聲搖曳歸來晚
香篆初消月到牀
石倉歷代詩選卷三百二十九
