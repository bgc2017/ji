石倉歴代詩選卷十九
明曹學佺編
初唐六
盧照鄰(字昇之范陽人)
結客少年場
長安重遊俠洛陽富才雄玉劎浮雲騎金鞭明月弓闘
雞過渭北走馬向關東孫賓遥見待郭觧暗相通不受
千金爵誰論萬里功將軍下天上虜騎入雲中烽火夜
似月兵氣曉成虹横行徇知已負羽遠從戎龍旌昏朔
霧鳥陣捲胡風追奔瀚海咽戰罷隂山空歸來謝天子
何如馬上翁
早渡分水嶺
丁年遊蜀道斑鬢向長安徒費周王粟空彈漢吏冠馬
蹄穿欲盡貂裘敝轉寒層冰横九折積石凌七盤重谿
既下漱峻峰亦上干隴頭聞戍鼔嶺外咽飛湍琴瑟松
風急蒼蒼山月團傳語後來者斯路誠獨難
三月曲水宴
風煙彭澤里山水仲長園由來棄銅墨本自重琴樽高
情邈不嗣雅道今復存有美光時彦養德坐山樊門開
芳杜徑室詎桃花源公子黃金勒仙人紫氣軒長懷去
城市高詠狎蘭蓀連沙飛白鷺孤嶼嘯玄猿日影巖前
落雲花江上翻興闌車馬散林塘夕鳥喧
和王奭秋夜有所思
寂寂南軒夜悠然懷所知長河落雁苑明月下鯨池鳳
臺有清曲此曲何人吹丹唇間玉齒妙響入雲涯窮巷
清風葉空庭寒露枝勞歌欲有和星鬢已將垂
至望喜矚目言懷貽劎外知已
聖圖夷九折神化掩三分緘愁赴蜀道題拙奉虞薰隐
轔度深谷遥裊上高雲碧流逓縈注青山互紏紛澗松
咽風緒巖花濯露文思北常依馭圖南每喪羣無由召
宣室何以答吾君
贈益府裴錄事
忽忽歲云暮相望限風煙長歌欲對酒危坐遂停弦停
弦變霜露對酒懷朋故朝看桂蟾晚夜聞鴻雁度鴻度
何時還桂晚不同攀浮雲映丹壑明月滿青山青山雲
路深丹壑月華臨耿耿離憂積空令星鬢侵
行路難
君不見長安城北渭橋邊枯木横槎臥古田昔日含紅
復含紫常時留霧亦留煙春景春風花似雪香車玉轝
恒闐咽若箇遊人不競攀若箇娼家不來折娼家寳袜
蛟龍帔公子銀鞍千萬騎黃鶯一一向花嬌青鳥雙雙
將子戲千尺長條百尺枝月桂星榆相蔽虧珊瑚葉上
鴛鴦鳥鳳凰巢裏雛鵷兒巢傾枝折鳳歸去條枯葉落
任風吹一朝憔悴無人問萬古摧殘君詎知人生貴賤
無終始倏忽湏臾難久恃誰家能駐西山日誰家能偃
東流水漢家陵樹滿秦川行來行去盡哀憐自昔公卿
二千石咸擬榮華一萬年不見朱唇將白貌惟聞青棘
與黃泉金貂有時湏換酒玉麈恒搖莫計錢寄言坐客
神仙署一生一死交情處蒼龍闕下君不留白鶴山頭
我應去雲間海上邈難期赤心會合在何時但願堯年
一百萬長作巢由也不辭
長安古意
長安大道連狹斜青牛白馬七香車玉輦縱横過主第
金鞭絡繹向侯家龍銜寳蓋承朝日鳳吐流蘇帶晚霞
百丈遊絲争繞樹一羣嬌鳥共啼花啼花戲蝶千門側
碧樹銀臺萬種色複道交忩作合歡雙闕連甍垂鳳翼
梁家畫閣天中起漢帝金莖雲外直樓前相望不相知
陌上相逢詎相識借問吹簫向紫煙曾經學舞度芳年
得成比目何辭死願作鴛鴦不羡仙比目鴛鴦真可羡
雙去雙來君不見生憎帳額繡孤鸞好取門簾帖雙燕
雙燕雙飛繞畫梁羅幃翠被鬱金香片片行雲着蟬鬢
纖纖初月上鴉黃鴉黃粉白車中出含嬌含態情非一
妖童寳馬鐡連錢娼婦盤龍金屈膝御史府中烏夜啼
廷尉門前雀欲棲隐隐朱城臨玉道遥遥翠幰沒金堤
挾彈飛鷹杜陵北探丸借客渭橋西俱邀俠客芙蓉劒
共宿娼家桃李蹊娼家日暮紫羅裙清歌一囀口氛氲
北堂夜夜人如月南陌朝朝騎似雲南陌北堂連北里
五劇三條控三市弱柳青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅襦寳帶為君觧
燕歌趙舞為君開别有豪華稱將相轉日回天不相讓
意氣由來排灌夫專權判不容蕭相專權意氣本豪雄
青虬紫燕坐春風自言歌舞長千載自謂驕奢凌五公
節物風光不相待桑田碧海湏臾改昔時金階白玉堂
即今惟見青松在寂寂寥寥楊子居年年歲歲一牀書
獨有南山桂花發飛來飛去襲人裾
劉生
劉生氣不平抱劎欲專征報恩為豪俠死難在横行翠
羽裝刀鞘黃金鏤馬纓但令一顧重不恡百身輕
隴頭水
隴板高無極征人一望鄉關河别去水沙塞斷歸腸馬
繫千年樹旌懸九月霜從來共嗚咽皆是為勤王
巫山高
巫山望不極望望下朝氛莫辨啼猿樹徒看神女雲驚
濤亂水脈驟雨暗峰文霑裳即此地况復遠思君
芳樹
芳樹本多竒年華復在斯結翠成新幄開紅滿故枝風
歸花歴亂日度影參差容色朝朝落思君君不知
雨雪曲
虜騎三秋入關雲萬里平雪似胡沙暗冰如漢月明高
闕銀為闕長城玉作城節旄零落盡天子不知名
昭君怨
合殿恩中絶交河使漸稀肝腸隨玉輦形影向金微漢
地草應綠胡庭沙正飛願逐三秋雁年年一度歸
折楊柳
倡樓啓曙扉楊柳正依依鶯啼知歲隔條變識春歸露
葉凝秋黛風花亂舞衣攀折將安寄軍中音信稀
梅花落
梅院花初發天山雪未開雪處疑花滿花邊似雪廻因
風入舞袖雜粉向妝臺匈奴幾萬里春至不知來
關山月
塞垣通碣石虜障抵祈連相思在萬里明月正孤懸影
移金岫北光斷玉門前寄言閨中婦時看鴻雁天
上之回
回中道路險蕭關烽候多五營屯北地萬乘出西河單
于拜玉璽天子按雕戈振旅汾川曲秋風横大歌
紫騮馬
騮馬照金鞍轉戰入臯蘭塞門風稍急長城水正寒雪
暗鳴珂重山長噴玉難不辭横絶漠流血幾時乾
戰城南
將軍出紫塞冒頓在烏貪笳喧雁門北陣翼龍城南琱
弓夜宛轉鐡騎曉驂驔應湏駐白日為待戰方酣
十五夜觀燈
錦里開芳宴蘭紅豔早年縟彩遥分地繁光遠綴天接
漢疑星落依樓似月懸别有千金笑來映九枝前
入秦川界
隴阪長無極蒼山望不窮石逕縈疑斷回流映似空花
開綠野霧鶯囀紫巖風春芳勿遽盡留賞故同人
文翁講堂
錦里淹中館岷山稷下亭空梁無燕雀古壁有丹青槐
落猶疑市苔深不辨銘良哉二千石江漢表遺靈
相如琴臺
聞有雍容地千年無四隣園院風煙古池臺松檟春雲
疑作賦客月似聽琴人寂寂啼鶯處空傷遊子神
石鏡寺
古墓芙蓉塔神銘松栢煙鸞沈仙鏡底花沒梵輪前銖
衣千古佛寳月兩重圓隐隐香臺夜鐘聲徹九天
辛法司宅觀妓
南國佳人至北堂羅薦開長裙隨鳳管促柱送鸞杯雲
光身後落雪態掌中廻到愁金谷晚不怪玉山頽
春晚山莊率題二首
顧步三春晚田園四望通遊絲横惹樹戲蝶亂依叢竹
懶偏宜水花狂不待風惟餘詩酒意當了一生中
田家無四隣獨坐一園春鶯啼非選樹魚戲不驚綸山
水彈琴盡風花酌酒頻年華巳可樂高興復留人
益州城西張超亭觀妓
落日明歌席行雲逐舞人江前飛暮雨梁上下輕塵冶
服看疑畫妝樓望似春高車勿遽返長袖欲相親
晚渡滹沱敬贈魏大
津谷朝行遠冰川夕望曛霞明深淺浪風捲去來雲澄
波泛月影激浪聚沙文誰忍仙舟上擕手獨思君
和吳侍御被使燕然
春歸龍塞北騎指雁門垂胡笳折楊柳漢使採燕支戍
城聊一望花雪幾參差關山有新曲應向笛中吹
七夕泛舟二首
河葭肅徂暑江樹起初凉水疑通織室舟似泛仙潢連
橈渡急響鳴棹下浮光日晚菱歌唱風煙滿夕陽
風杼秋期至鳬舟野望開微吟翠塘側延想白雲隈石
似支機罷槎疑犯宿來天潢殊漫漫日暮獨悠哉
大劒送别劉右史
金碧禺山遠關梁蜀道難相逢屬晚歲相送動征鞍地
咽綿川冷雪疑劒閣寒倘遇忠孝所為道憶長安
同臨津紀明府孤雁
三秋違北地萬里向南翔河洲花稍白關塞葉初黃避
繳風霜勁懷書道路長水流疑箭動月照似弓傷横天
無有陣度海不成行會刷能鳴羽還赴上林鄉
西使兼送孟學士南遊
地道巴陵北天山弱水東相看萬餘里共倚一征蓬零
雨悲王粲清樽别孔融徘徊聞夜鶴悵望待秋鴻骨肉
胡秦外風塵關塞中惟餘劒鋒在耿耿氣成虹
送鄭司倉入蜀
離人丹水北遊客錦城東别意還無已離憂自不窮隴
雲朝結陣江月夜臨空關塞疲征馬霜氛落早鴻潘年
三十外蜀道五千中送君秋水曲酌酒對秋風
綿州官池贈别
輶軒遵上國仙珮下靈關樽酒方無地聯綣喜暫攀離
言欲贈策高辯正連環野逕浮雲斷荒池春草斑殘花
落古樹度鳥入澄灣欲叙他鄉别幽谷有綿蠻
還赴蜀中貽示京邑遊好
籞宿花初滿章臺柳向飛如何正此日還望昔多違悵
别風期阻將乖雲會稀斂袵辭丹闕懸旗陟翠微野禽
喧戍鼓春草變征衣回顧長安道關山起夕霏
初夏日幽莊
聞有高蹤客耿介坐幽莊林壑人事少風煙鳥路長瀑
水含秋氣垂藤引夏凉苗深全覆隴荷上半侵塘釣渚
青鳥沒村田白鷺翔知君振竒藻還嗣海隅芳
山莊休沐
蘭署乘閒日蓬扉狎遁棲龍柯疎玉井鳳葉下金堤川
光搖水箭山氣上雲梯亭幽聞唳鶴忩曉聽鳴雞玉軫
臨風奏瓊漿映月擕田家自有樂誰肯謝青谿
山林休日田家
歸休乘暇日饁稼返秋場徑草疎王篲巖枝落帝桑耕
田虞訟寢鑿井漢機忘戎葵朝委露齊棗夜含霜南澗
泉初冽東籬菊正芳還思北忩下高臥偃羲皇
宴梓州南亭
二條開勝跡大隐叶冲規亭閣分危岫樓臺遶曲池長
薄秋煙起飛梁古蔓垂水鳥翻荷葉山蟲咬桂枝遊人
惜將晚公子愛忘疲願得廻三舍琴樽長若斯
首春貽京邑文士
寂寂罷將迎門無車馬聲横琴答山水披卷閱公卿忽
聞歲云晏倚杖出簷楹寒辭楊柳陌春滿鳳凰城梅花
扶院吐蘭葉繞階生覽鏡改容色藏書留姓名時來不
假問生死任交情
晚渡渭橋寄示京邑遊好
我行背城闕驅馬獨悠悠寥落百年事徘徊萬里憂途
遥日向夕時晚鬢將秋淊淊俯東逝耿耿泣西浮長虹
掩釣浦落雁下星洲草變黃山曲花飛清渭流一赴清
泥道空思玄㶚遊
羈臥山中
臥壑迷時代行歌任死生紅顔意氣盡白璧故交輕澗
戶無人跡山忩聽鳥聲春色緣巖上寒光入溜平雪盡
松帷暗雲開石路明夜伴饑鼯宿朝隨馴雉行度谿猶
憶處尋洞不知名紫書常日閱丹藥幾年成倘遇浮丘
鶴飄颻凌太清
過東山谷口
不知名利險辛苦滯皇州始覺飛塵倦歸來事綠疇桃
源迷處所桂樹可淹留跡異人間俗禽同海上鷗古苔
依井被新乳傍崖流野老堪成鶴山神或化鳩泉鳴碧
澗底花落紫巖幽日暮飡龜殼天寒御鹿裘不辨秦將
漢寕知春與秋多謝青谿客去去赤松遊
送幽州陳參軍赴任寄呈鄉曲父老
薊北三千里關西二十年馮唐猶在漢樂毅不歸燕人
同黃鶴遠鄉共白雲連郭隗池臺處昭王樽酒前故人
當已老舊壑幾成田西蜀橋應毁東周石尚全塞雲初
上雁庭樹欲銷蟬送君之舊國揮淚獨澘然
哭金部韋郎中
金曹初受拜玉地始含香翻同五日尹遽見一星亡賀
客猶扶路哀人遂上堂歌筵長寂寂哭位自蒼蒼歲時
賓徑斷朝暮雀羅張書留魏主閣魂掩漢家牀徒令永
平帝千載罷撞郎
登玉清
絶頂横臨日孤峰半倚天徘徊拜真老萬里見風煙
曲池荷
浮香繞曲岸圓影覆華池常恐秋風早飄零君不知
含風蟬
高情臨爽月急響逐秋風獨有危冠意還將衰鬢同
登封大酺歌
日觀仙雲隨鳳輦天門瑞雪照龍衣繁絃綺席方終夜
妙舞清歌歡未歸
九月九日登玄武山旅眺
九月九日眺山川歸心歸望積風煙他鄕共酌金花酒
萬里同悲鴻雁天
石倉歴代詩選卷十九
