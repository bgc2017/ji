石倉歴代詩選卷二百一
明曹學佺編
宋詩七十八
崔與之
夀邕州趙守
大夏開朱明物態豐且碩薰絃發新奏生意轉無極間
氣清而和融結賦有德碧梧挺幽榦曠度漫九澤富哉
學古胸仁義供服食渾璞希世珍外温而内直驊騮開
道路聲光日斯赫九關通籍初南來墜雙舄片心清徹
底杯水餞泥軾京兆入幕賓去天不盈尺佳最入聰纊
行行陟文石邕爲五管雄地控西南域專梱難其人弄
印無以易袖却經綸手天邊樹牙戟猩獠叢篁中深棲
而屏息夜月照銅柱警囊聲寂寂邊人解帶卧危地成
樂國屏風御墨鮮早晚來召驛愧我樸&KR0554;才潦霧甘遠
役題坐遇知已孤根費培植崧高生申旦好語諠井陌
碧油塞雲端阻莫陪賀客歌詠淇澳詩清修如圭璧他
年玉班頭蒼髯而赤黻
柴秘書分符章貢同舍餞别用蔡君謨世間萬
事皆塵土留取功名久遠看之句分韻賦詩
得世字
玉立蓬山巔聲望高一世清秋玉壺露耿耿無纖翳中
流屹砥柱愈激而愈厲平生學古胸非爲資身計中邊
事方殷命脈實關繫憂世危明王誰流洛陽涕直諫逆
披鱗言言皆獻贊胡爲厭承明退飛勇且銳有山鬱而
孤雄踞虎頭勢民貧困科擾椎剝巳無藝猩獠叢篁中
跳梁無虚歲弄印無以易要起百年弊西風吹馬耳新
凉雨初霽尺札聞先聲遠氓巳懷惠旌旗簇小隊畫戟
森兵衛一方覆盂安中原誰共濟顧我亦漫仕空山老
松桂勌海作歸夢乞身尚濡滯著鞭公巳先脂秣以相
繼
送䕫門丁帥赴召
議論方前席功名早上坡去帆瓜蔓水遺愛竹枝歌同
志星辰少孤愁暮雨多倚風窮望眼碧色渺平莎
送范漕赴召
獨汲千尋綆推開八面忩相逢俱氣許未語巳心降分
鎮中邊蜀歸途内外江禁林風雨夜應念鹿門龐
送時漕大卿淮西簡法
卿月高華照楚墟澄清雅意見登車星分屯壘雲中戍
風引艅艎塞下儲十二聚民行惠政三千議獄謹刑書
最聲烜赫流聰纊聖詔今朝下玉除
其二
十年宦海任飄零豈料光華伴使星落魄半生頭巳白
爬沙一見眼長青天涯明月方依樹淮上長風忽散萍
别淚誰能效兒女不堪官柳暗長亭
張進武善風鑒謂余豸骨日聳非晚入臺求詩
贈之
熒熒碧眼照人寒一别重逢歲又殘老去但求閒處樂
君來猶作向時看誰將伏豸夸顱骨我有盟鷗託肺肝
坎止流行隨所遇何須求夢到邯鄲
楊州官滿辭后土顯王立亭
天上人間一樹花五年於此駐高牙不隨紅藥矜春色
爲愛霜筠耐歲華四塞風沈天籟寂空庭月冷市塵賖
臨行更致平安祝一炷清香十萬家
嘉定甲戍正月以金部郎分閫東淮正當金人
棄巢南奔之時人不願往以君命不敢辭首
尾五年而不得代戊寅臘月以少篷召而病
且衰矣自知不堪世用决意南歸舟次豫章
三疏乞閒而不得請憣然東下艤棹南康重
湖閣夜夢人告之曰死於廬山之下覺而識
其事并以小詩謝山神
來到廬山日日隂斜風細雨亂雲深移舟夜壑人間世
荷鍤春郊物外心要把封疆安社稷誰教軒冕換山林
殷勤招隱知深意五老來朝露玉簪
寄黃州趙别駕庚辰入蜀舟次黃岡適趙倅
竒夫沿檄行邊不遇以詩寄之
銅梁玉壘碧雲端尺舸西風兩鬢殘世道多岐今巳慣
人生一見古來難丈夫不作謀身計巧匠那能袖手看
月白風清雪堂夢銀波萬頃卧龍寒
石倉歴代詩選卷二百一
