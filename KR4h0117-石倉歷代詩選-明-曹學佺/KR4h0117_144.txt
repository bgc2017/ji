石倉歴代詩選卷一百四十四
明曹學佺編
宋詩二十一
曾鞏
宿尊勝院
朝寒陟山砠宵雨集僧堂敝衣蓋苦短客卧夢不長雄
風樹間吼枯槁簸欲僵向來雪雲端葉下百仞隍起攀
蒼厓望正受萬慮戕歲運忽當爾我顔安得芳傳聞羨
門仙飛身憩蒼蒼誰能乞其靈相與超八方
苦雨
霧圍南山鬱冥冥狹谷荒風驅水聲秪疑日失黃道去
又見雨含滄海生如催病骨夜寒入似送客心衰思驚
揚州青銅不忍照應有白鬢添數莖
南軒
林端青崖軒慘淡寒日暮鳴鳩已安巢飛鵲尚求樹物
情限與奪兹理奚以據諒知巧者勞豈得違所賦久無
胸中憂頗識書上趣聖賢雖山丘相望心或庶
歎嗟
夜歎不為絺綌單晝嗟不為薇蕨少天弓不肯射妖星
攙搶久已纏朱鳥徐揚復憂羽蟲孽襄漢正病昭回杳
誰為肉食不知憂更看北極羣陰繞
山檻小飲
變秋長雲豪灑雨北風壯餘熇尚争威積晦頗異狀山
回攢楓顛屋立懸狖上飲檻聚石為歌筵注溪嘗歡言
久諠譁罷興一惆悵旅人正飄颻豈得諧放蕩
上翁嶺
放車秋厓望所得過舊聞初凝古軸畫山水秋毫分時
見厓下雨多從衣上雲八荒正搖落獨餘草木薰但覺
耳目勝未知筋力勤顛毛已種種世患方紛紛何當嘯
吟此日與樵蘇羣
寄舍弟
新霖洗窮臘東南始知寒驚我千里意覺汝征途難空
江挂風席扁舟與誰安羇旅費亦久槖衣豈無單我意
生惻惻為之却朝餐人生飄零内何處懷抱寬己期採
芝藥握手青霞端無令及門喜淹留雪霜殘
寫懷
荒城絶所之歲暮浩多思病眼對湖江孤吟寄天地用
心長者間己與兒女異況排千年非獨抱六經意終非
常情度豈補當世治幽懷但自信往事徒空議天昏繁
霜多節老寒日駛局促去朋友咄唶牽夢寐論道欲忘
筌豈必在文字
靖安幽谷亭
横江捨輕楫對面見青山行盡車馬塵豁見水石寰地
氣方以潔崖聲落潺潺誰為千家縣正在清華間風煙
凜人心世慮自可刪況無訟訴囂得有觴詠閒常疑此
中吏白首豈思還
江湖
江湖俗畏遠幽好自相宜論迹異驚衆辭囂如避時優
遊可以學薇蕨易為私胡然弃回櫂霜雪有驅馳
上人
金節横光馬珂閙瑞鶻宮袍腰玉繞煙沙轣轆高軒過
路上千人瞻羽纛瑤魁精彩浮蒼龍江城四面生春風
城中壞屋書籖碧有客苦吟連旦夕麻衣塵暗抱書泣
歲暮黃粱不供食白日曈曨望龍坂坐上一言寒口暖
西入天關灑霖雨須惜窮鱗在泥土
送陳商學士
柳黃半出年將破溪溜浸苔強萬箇溪頭蒲葦各萌芽
山梅最繁花己墮物色撩人思易狂況躋别館清何那
城東日晩公將去纛影未離愁四座公于萬事不彫鐫
心意恢恢無坎坷來從奎璧光鋩下笑倚樽筵成郡課
嗟余齪齪才性下棄置合守丘樊餓公持姓名動人主
袚飾寧嫌筆端挫從今清夜思江路夢送公船先北過
送僧晩容
飛光無停芳歲闌羣陽不行寒氣動疎篁有韻窗含雪
重幕無温筆棲凍蕭條山草葉始枯綽約江梅蘂先弄
無人為我取酒斟有客來前乞詩送多情為客不能已
捲紙連書筆鋒縱七言百字拙且卑俗眼方憎汝休重
遊瑯瑯山
飛光洗積雪南山露崔嵬長淮水未綠深塢花已開遠
聞山中泉隠若冰谷摧初誰愛蒼翠排空結樓臺䡾䡾
架梁棟輝輝刻瓊瑰先生鸞鳳姿未免燕雀猜飛鳴失
其所徘徊此山隈萬事于人身九州一浮埃所要挾道
德不愧丘與回
東津歸催吳秀才寄酒
荒城懶出門常掩春氣欲歸寒不歛東鄰咫尺猶不到
況乃傍溪潭石險風光得暖才幾日不覺溪山碧于染
欣然與客到西岸衣幘不避塵泥點谷花洲草盛萌芽
高下迸生如刻剡柳條前日尚憔悴時節與催還荏苒
沙禽翅羽亦已好争趁午暄浮翠㶑君厨山杏舊所識
速致百壺須灔灔心知萬事難刻畫惟有醉眠知不忝
預愁酩酊苦太熱己令灑屋鋪風簟
桐樹
棄地瓦礫間兹桐偶誰樹憶見擁西牆俄成劃煙霧得
時花葉鮮照影清泉助當軒蔽赤日對兹消百慮惜哉
稟受弱妄使鸞鳳顧商聲動猶微秀色觸己沮泫摧亂
繁條逼迫畏清露暄晴幸未闋飄落儻可拒噫號衝飈
回激射陰霰聚此勢復可言瞪觀空薄暮
聽鵲寄家人
鵲聲喳喳寧有知家人聽鵲占歸期物情固不等人事
爾意自驚思别離秋風粲粲正可愛黃菊芙蓉開滿枝
春風千樹變顔色遠水静照紅霞衣梧桐楊柳豈知數
沙步露冷銀牀欹新黃暗綠各自媚爛漫未減春風時
誰言秋物不可賞人意自移隨盛衰山田正冷酒味美
禾黍半收雞鶩肥霜棃野栗處處有雪蜜薦口清杳隨
鄉園物物可想見我意祗隨魂夢飛家人未用占鵲語
應到歸時春亦歸
麻姑山送南城尉羅君
麻姑之路摩青天蒼苔白石松風寒峭壁直上無攀援
懸磴十步九屈盤上有錦繡百頃之平田山中遺人耕
紫煙又有白玉萬仞之飛泉噴崖直瀉蛟龍淵豐堂廣
殿何言言階脚插入斗牛間樛枝古木不記年空槎呺
然卧道邊幽花自嬋娟林深為誰妍但見塵消境静翔
白鶴吟清猿鶵禽乳鹿往往嘷荒顛却視來徑如緣絙
千重萬疊窮崖巒下有荆吳粟粒之羣山又有甌閩一
髮之平川奕棋縱横遠近布城郭魚鱗參差高下分岡
原千竒萬異可意得墨筆盡秃誰能傳丈夫舒卷要宏
達世路俯仰多拘牽偶來到此醒心目便欲洗耳辭囂
喧羅夫子一日遠補東南官愛此層崖峻壑之秀發開
軒把酒可縱觀喜此披霄插漢之夐起出門舉足得往
還羅夫子一尉龍蛇方屈蟠此邦人人衣食足闔境年
年枹鼓閒几案剸裁得休暇山水登躡遺紛煩我行送
之思故園引領南望心長懸
明妃曲二首
明妃未出漢宫時秀色傾人人不知何況一身辭漢地
驅令萬里嫁番兒喧喧鐵騎方滿眼皎皎丹心欲語誰
延壽爾能私好惡令人不自保妍蚩丹青有迹尚如此
何況無形論是非黃雲塞路鄉國遠鴻鴈在天音信稀
幾成新曲無人聽彈向東風空淚垂
其二
蛾眉絶世不可尋能使花羞在上林自信無由汙白玉
向人不肯用黃金一辭椒屋風塵遠去託氊廬沙磧深
直欲論情通漢地獨能將恨寄胡琴但取當時能託意
不論何代有知音豈知泯泯沈煙霧獨有明妃傳至今
七月一日休假作
初秋尚苦暑歸沭乃君恩地閒少來客日晏猶閉門家
乏念藜藿開顔無一樽況復辭貌拙敢隨車馬奔盥濯
何所事讀書坐前軒豈堪當世用空味古人言頗喜市
朝内獨無塵土喧終年但如此真竊大官餐
李節推亭子
旴江郭東門江水湛虚碧東南望羣峯連延倚天壁長
林相蔽虧蒼翠浮日夕青冥窗戶寒居者非咫尺子初
得從誰有此煙霧宅燕坐遠世喧及門無塵客築亭更
求深緩帶聊自適時花笑婀娜山鳥吟格磔家釀熟新
樽歡言命良席故已輕華簪寧論珍拱璧我亦有菑田
相望在阡陌安得巾紫車過從佇三益
秋夜露坐
白雲飛尚低清露泫猶早風來亦依微濁暑焉得掃客
堂虚四楹灑水恨枯槁喜兹宵漏初露坐散襟抱河明
帶飛觀通遲月白道顧盼塵慮銷瓶泉謝頻倒恨無同
聲人詩義與探討踟躇拂方牀歸卧夢亦好
過介甫歸偶成
結交謂無嫌忠告期有補直道詎非難盡言竟多迕知
者尚復然悠悠誰可語
瞿秘校新授官還南豐
柳色映馳道水聲通御溝雖喜芳物盛未同故人遊叩
門忽去我躍馬振輕裘佩印自兹始過家當少留中園
何時到薇蕨亦己柔山翠入幽屐渚香浮迴舟阡陌有
還往壺觴時獻酬應笑子雲閣寂寥誰見求
南湖行
二月南湖春雨多春風蕩漾吹湖波著紅少年里中出
百金市上裁輕羅插花步步行看影手中掉旗唱吳歌
放船縱櫂鼓聲促蛟龍擘水争馳逐倏親忽遠誰可追
朝在西城暮南溪奪標得雋惟恐遲雷轟電激使人迷
紅簾彩舫觀者多美人坐上揚雙蛾斷瓶取酒飲如水
盤中白笋兼青螺生長江湖樂卑濕不信中州天氣和
其二
東南溪水來何長若耶清明宜靚粧南湖一吸三百里
古人已疑行鏡裏春風來吹不生波秀壁如奩四邊起
蒲芽荇蔓自相依躑躅夭桃開滿枝求羣白鳥映沙去
接翼黃鸝穿樹飛我坐荒城苦卑濕春至花開曾未知
蕩槳如從武陵入千花百草使人迷山回水轉不知遠
手中紅螺豈須勸輕舟短楫此溪人相要水上亦湔裙
家住横塘散時晩分明笑語隔溪聞
芙蓉臺
芙蓉花開秋水冷水面無風見花影飄香上下兩嬋娟
雲在巫山月在天清瀾素礫為庭戶羽蓋霓裳不知數
臺上遊人下流水柱脚亭亭插花裏闌干飲酒櫂女歌
臺北臺南花正多莫笑來時常著屐綠柳牆連使君宅
送李撰赴舉
湖水碧槐花黃山川搖落窗戶凉宿雲星稀日東出青
冥風高鴈南翔華堂昨夜讀書客疋馬今朝遊大梁風
鋩拂塵見飛影把握驚人持夜光康衢四闢通萬里天
駟得地方騰驤我留東山意頗卓屏棄外慮無毫芒子
能相從味冲漠捉箠勿暫遲歸裝
送陳郎中還京兼過九江新宅
艤舟金碧照溪沙帆上風吹五兩斜罷郡紫泥催向闕
過江紅旆引還家祗將舊社人攜酒應喜新林樹著花
莫作山齋久留意中臺虚位歴清華
遣興
青燈鬭鼠窺寒硯落月啼烏送迥笳江漢置身貧作客
溪山合眼夢還家百憂忽忽丹心破萬事悠悠兩鬢華
誰與建帆先度鳥更無留滯向天涯
盆池
環環清泚旱猶深柄柄芙蓉近可尋蒼壁巧藏雲影入
翠奩微帶蘚痕侵能供水石三秋興不負江湖萬里心
照影獨憐身老去日添華髮已盈簪
贈彈琴者
至音淡薄誰曾賞古意飄零自可憐不似秦箏能合意
滿堂傾耳十三絃
秋日感事示介甫
秋日氣已盛陰蟲朝暮聲煙雲斷溪樹風雨入山城沙
磧有遺虜旌旗多遠行生民苦未息吾黨恥論兵
詶材叔江西道中作
枉渚荒源百里間草根輕燒舊痕乾入陂野水冬來淺
對樹諸峯雪後寒塢笛最宜風外聽嶺松初得醉中看
行尋故友心無事不覺西遊道路難
送雙漸之漢陽
楚國封疆最上流夾江分袂兩諸侯何年南狩風檣出
六月西來雪浪浮夏口樓臺供夕望秦川風物待春遊
可能頻度漁陽曲不負當年鸚鵡洲
贈護仁監院
人貧舉世今為甚僧事新年始更多食糲衣穿雖擾擾
搆虚基險自峩峩誅茅改築君初有繫馬長吟我暫過
但覺滿山金碧洞不知誰到為煙蘿
西園席上
省閣名郎國羽儀瀛洲仙客衆蓍龜山溪向日花開早
海嶠經寒酒熟遲下榻笑談紅旆偃引觴醒醉玉釵隨
惟慙别乘疎頑甚滿足塵埃更有詩
過高士坊
一畝蕭然絶世喧抗懷那肯就籠樊功名晚更為餘事
菑異初嘗出至言郡閣已空徐孺榻里人猶識鄭公門
斯丈未喪如繇我後代當知李仲元
錢塘上元夜祥符寺陪咨臣郎中文燕席
月明如晝露華濃錦帳名郎笑語同金地夜寒消美酒
玉人春困倚東風紅雲燈火浮滄海碧水樓臺浸遠空
白髮蹉跎歡意少強顔猶入少年叢
酬王徽之汴中見贈
黃流渾渾來沙際佳氣葱葱近日邊河漢槎雖通遠客
蓬萊路未縱歸船山城劇飲銷紅燭水驛高吟擘彩殘
老去相逢情自密不關清賞合留連
雪後同徐秘丞皇甫節推孔教授北園晩步
沙草正黃瀕海意江梅還白故園情循除遠水春前急
郭繞春山雪後明林影易斜寒日短角聲吹去暮雲平
最慚佳客忘形契肯伴衰翁著屐行
早起行香
枕前吹落小梅花起見中庭月未斜微破宿雲猶度雁
欲深煙柳已藏鴉井轤聲急推寒玉籠燭光繁秉絳紗
行到市橋人語密馬頭依約對朝霞
和陳郎中
材薄安時甘寂寞身閒乘興喜登臨每尋香草牽狂思
曾向幽蘭費苦吟明月幾人非按劒高山從古少知音
數篇清絶賡歌意默見馮唐異俗心
閱武堂
五湖坏冶歸皇極萬里車書共太平胡馬不闚光禄塞
漢家常隸羽林兵柳間自詫投壺樂桑下方安佩犢行
高枕四封無一事腐儒何幸偶專城
鵲山亭
大亭孤起壓城顛屋角峩峩插紫煙濼水飛綃來野岸
鵲山浮黛入晴天少陵騷雅今誰和東海風流世謾傳
太守自吟還自笑歸時乘月尚留連
環波亭
水心還有拂雲堆日日應須把酒杯楊柳巧含煙景合
芙蓉争帶露華開城頭山色相圍出簷底波聲四面來
誰信瀛洲未歸去兩州俱得小蓬萊
水香亭
臨池飛構鬱岧嶤欞檻無風影自搖羣玉過林抽翠竹
雙虹垂雨跨平橋煩依美藻魚争餌清見寒沙水滿橈
莫問荷花開幾曲但知行處異香飄
静化堂
脩簷䡾䡾背成陰行盡松篁一徑深好鳥自飛還自下
白雲無事亦無心客來但飲平陽酒衙退常攜靖節琴
世路人情方擾擾兹遊須抵萬黃金
凝香齋
每覺西齋景最幽不知官是古諸侯一尊風月身無事
千里耕桑歲有秋雲水醒心鳴好鳥玉沙清耳漱寒流
沈煙細細臨黃卷疑在香爐最上頭
西湖納凉
問吾何處避炎蒸十頃西湖照眼明魚戲一篙新浪滿
鳥啼千步綠陰成虹腰隠隠危橋出鷁首峩峩畫舫行
最喜晩凉風月好紫荷香裏聽泉聲
酬強幾聖
俯仰林泉繞舍清經年閒卧濟南城山田雨足心無事
水榭花開眼更明新霽煙雲飛觀出晩凉歌吹畫橋横
寄聲裴令樽前客秪欠高談一座傾
甘露寺多景樓
欲收嘉景此樓中徙倚闌干四望通雲亂水光浮紫翠
天含山氣入青紅一川鐘唄淮南月萬里帆檣海外風
老去衣衿塵土在秪將心目羨冥鴻
雨中王駕部席上
鳩鳴連日始成陰薄雨聊寬望歲心浴鴈野塘新浪細
藏鴉宮柳嫰條深春寒巧放花遲發人老嗟辭酒滿斟
英雋並遊知最幸名園偷暇更追尋
送陳世脩
沙渚鴻飛入楚雲遠林樵爨宿煙昏娟娟野菊經秋澹
漠漠蒼江帶雨渾歸路賞心應駐節客亭離思暫開樽
莫嗟問俗淹翔久從此頻繁不次恩
峴山亭置酒
石磴縈迴入杳冥筠松高下簇虚亭春歸野路梅初白
雪盡沙田麥正青馬窟飛雲臨畫棟鳳林斜日照疎櫺
長年酒量殊山簡却上籃輿恨獨醒
遊東山
虞寄庵餘蘚徑通滿山臺殿出青紅難逢堆案文書少
偶見凭欄笑語同梅粉巧含溪上雪柳黃微破日邊風
從今準擬頻行樂日伴樽前白髮翁
聖泉寺
笑問并兒一舉鞭亦逢佳景暫留連清冥日抱山腰閣
碧野雲含石眼泉躡屐路通林北寺落帆門繫海東船
閩王舊事今何在惟有前村供佛田
出郊
葛葉催畊二月時斜橋曲岸馬行遲家家賣酒清明近
紅白花開一兩枝
壽聖院昌山主静軒
一峯瀟灑背城陰碧瓦新堂地布金花落禪衣松砌冷
日臨經帙紙窗深幽棲鳥得林中樂燕坐人存世外心
應似白蓮香火社不妨籃轝客追尋
和史館相公上元觀燈
九衢仙仗豫遊歸寶燭星繁換夕暉傳醆未斜清禁月
散花還拂侍臣衣天香暗度金虯煖宫扇雙開彩鳳飛
法曲世人聽未足却迎朱輦下端闈
集賢院春燕呈諸同舍
御爐風細麝煙浮法樂聲和酒味柔冠劒九重霄漢路
鶯花三月帝王州重廊四合盤龍幕當殿雙高彩鳳樓
歸去人人誇雨露總含歡喜躍驊騮
題饒君茂才葆光庵
適意藜羹與布裘結廬人境地還幽清談汝水孤猿夜
爽氣麻源一葉秋應有風騷歸健筆可無尊酒付扁舟
因君更起家園興夢寐思從几杖遊
石倉歴代詩選卷一百四十四
