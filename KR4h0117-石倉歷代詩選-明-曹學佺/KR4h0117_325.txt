石倉歴代詩選卷三百二十六
明曹學佺編
明詩初集四十六
孫炎
迎日詞
鳳炙兮麟脯瑶席兮桂俎樂萬舞兮如雲吹笙竽兮龍
二女千孑孑兮載以輿六蒼虬兮歴天衢雲霈霈兮夜
未艾執長轡兮久相待
題好溪圖送憲使王繼先
君乘馬望君來栝蒼下君乘舟望君來好溪頭好溪水
生玳瑁魚好溪水生明月珠好溪水生青珊瑚使君來
此月再樞惟飲此水無一需使君之清水不如臨别贈
君青絲轡隨君馬頭行萬里相思之心有如水
宛轉詞
流黃機響春閨織成幼時華綵衣玉為容水為瞳二十
嫁與梁家鴻妾鼓瑟郎鼓琴海枯石爛同一心雲母屏
夜向冥郎是明月妾是星鞭珊瑚障流蘇郎騎高馬妾
坐車女蘿枝延兔絲綿纏到老郎自知徑寸珠水中居
團圓到老妾不知
贈黃鍊師
留侯弟子有初平九歲從師住玉京天與數書皆鳥跡
家傳一劍是龍精瑶池桃實無消息海水桑田又淺清
我為紫芝歌此曲夜深相答洞蕭聲
龍灣城
龍灣城壯如鐵城下是長江城頭有明月月色照人心
不移江水長流無盡時
寶劍歌
寶劍光耿耿佩之可以當一龍直是隂山太古雪為誰
結此青芙蓉明珠為寶錦為帶三尺枯蛟出冰海自從
虎革裹干戈飛入芒碭育光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虛室我逢龍精不敢彈正氣
直貫青天塞還君持之獻明主若歲大旱為霖雨
哀孫炎夏允中
垂老戎馬間相知復何有幼與孫炎交于今俱白首炎
也雅好詩落魄惟躭酒醉中有神助不放持杯手才豪
不受羈焉肻事田畝精勤脱穎出盤錯迎刃剖浪迹帝
王州結交英俠藪喈喈朝陽桐濯濯新春柳南北暗兵
塵妖星下天狗我皇入金陵一見顔色厚高談天下計
響若洪鐘叩即拜丞相掾奉身事明后再分太守符兼
綰都官綬括蒼實重地豹虎白日吼皇曰汝孫炎其往
總制某再拜謝不敏寵命敢虚受一年風俗淳二年民
物阜三年遠人歸上表請官守文章曹劉亞政事龔黃
右舊歲過金華與炎適相偶寒燈夜半花春盤雪中韭
終宴竟忘疲落月斜半岫臨分各上馬攬轡復立久為
言有小女離家方襁負今來已五周見父能認否未必
到家期封書附姑舅置書篋笥間纔隔兩月後墨色尚
尚未乾語音猶在口胡為内變生哭我平生友復恐是
夢中仰天當戸牖斗柄昏建辰月魄夕在酉廼知真死
矣慟哭吞聲嘔復聞遇害時扞刀落雙肘奮怒髮衝冠
大罵血漂臼維時東南天彗出芒如帚淫淫苦雨愁曄
曄驚雷走魂兮早歸來空山不可狃我過誰與規我病
誰云灸春酒釀薔薇酹子墳山首西京七葉貂零落成
草莽既有千載名焉用百年夀峩峩馮公巖與子同不
朽
附劉叔讓(廣陵人)
憶弟
漂泊嗟吾老羈遲見汝難西風鴻鴈急落日鶺鴒寒渭
北書長絶滇南淚不乾朝思兼夕夢懷抱幾時寬
夜雨述懷
憶昔馳驅不自由山林猿鶴笑無謀十年世事渾如夢
一夜雨聲都是愁南詔羈栖傷短鬢東湖寥落憶扁舟
釣磯别後知無恙虚負同盟有鷺鷗
題鎮南門城樓
排空雉堞接層樓薄暮登臨萬古愁紅樹一村蒲甸晚
黃雲滿地僰田秋江通平緬蠻煙重山聳哀牢毒霧收
極目鄉關何處是西風衰草思悠悠
送吳素齋還淮安
誰識齋居託意深翛然不受一塵侵半窗晴旭閒觀易
滿座秋風靜鼓琴策馬已聞辭僰道揚舲還喜到淮隂
劉伶臺下多春色行樂應知稱素心
附逯昶(字光古覃懷人)
畫眉
妾欲畫短眉恐不合時伴妾欲畫長眉恐人笑疎散請
郎臨粧臺隨意畫長短
舟下淮水
伐鼓下淮津川光回暮色數峯雲外青一鳥沙上白悠
悠水驛浮颭颭風帆側舟人不敢停知我歸朝客
宿山中寺
山中有蘭若龍象輝金碧泉邊佳茗香竹下幽人迹堂
新瓦易茅砌古苔侵石喜為老僧留同坐風雨夕
德公院
翛然青蓮宇水遶山相向老僧不出門林下樂清曠今
日有誰來題詩在竹上
閨怨
露華粉濕啼清曉井梧凉思風嫋嫋朱簾不捲玉鈎垂
當窗𤨏語青禽小榴裙半皺睡新起臨鏡芙蓉裊秋水
侍兒為整綠雲鬟不使蘭膏汚纖指堂中寶瑟柱新移
一曲未終顰黛眉薄情自是遲歸得翻恨人間有别離
芙蓉辭
碧空零下露漙漙深院風回簾幕寒初日弄光曲池上
琉璃甃瑩雕闌干妖姬睡起淨粧洗顧影盈盈媚秋水
可憐傾國默含情下蔡陽城迷惑死一笑嫣然忽向人
胭脂肌肉綠羅裙相逢不忍遽相捨只恐飛歸化綵雲
使回沂州
穆陵關下路數騎復南歸雲氣來蒙羽人煙入海沂晚
田禾刈盡霜樹葉凋稀家擬明朝到吟鞭可緩揮
訪友人居
携書訪故人豈憚往來頻潭淨開天鏡山昏著霧巾林
居常掃葉石徑不吹塵幽僻宜淪隠時時得句新
郊墟池館
何人小池館閒得在郊墟花晚留棲蝶萍朝見躍魚山
墀滋蘚暈老竹帶蟲書自計無錢買憑誰可借居
晚宿王衡家
應役城中久何能得避喧登樓山遶縣出郭樹連村僧
舍竹松院人家瓜菜園晚來投舊館童子笑開門
遊廣東清遠峽山寺
寂寂長林下僧房鎻碧苔樹枝猿掛折花片鳥銜來池
溢流過水爐存爇後灰賦詩殊未就徙倚故遲回
登浪穹縣護民寺
浪穹西阜寺獨眺有餘情落日秋山色西風古樹聲征
衣憐舊敝客路喜新晴洗鉢焚香事誰能了此生
遊寺寄統有宗集仲祥
出郭獨閒行招提可散情雲來羣壑暗日下半川明靜
院莓苔色深林鳥雀聲新茶僧採得更汲澗泉烹
古淵房閒書和韻
禪房碧樹深坐久語幽禽葉罅日穿透林端雲過隂筆
新微蘸墨書故少生蟫僧有思鄉者時時效越吟
月堂室中閑題
清心投靜室童子啓雲關秋色老棲樹夕陽明在山高
崖泉落響遠漢鳥飛還擾擾紅塵裏無如僧最閒
簡澤雨田
花時曾惜别菊候又相逢落日深山道清風古寺鐘往
來非定迹彼此是衰容何日隨師去棲禪共竹松
呂氏水石居
可愛閒居事事幽隂森水石帶林丘風來觸樹花飄席
客到開窗山入樓獨鶴立當生蘚地雙鷗浮近采菱舟
怡怡兄弟同行樂更看詩篇日唱酬
江堤晚眺
江堤聊上適離情葭菼無窮一望平遠樹天邊歸鳥沒
孤村雨外夕陽明海門帆去衝秋色沙嘴潮來激怒聲
佇立南雲重回首依微尚見晉陵城
晚思
斜日下巖阿山家暗翠蘿杖藜臨水立啼鳥在林多溪
上無人渡秋風揚素波
涉溪
晝涉溪方淺暮臨溪忽深水猶如此急安可測人心
挽逯光古日本僧大用
氣宇真豪邁孤超傲世時冥鴻冲漢志野鶴出塵姿筆
勢雲煙起詩名草木知論交三十載死别抱深悲
石倉歴代詩選卷三百二十六
