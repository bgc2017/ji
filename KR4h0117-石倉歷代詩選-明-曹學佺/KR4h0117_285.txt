石倉歴代詩選卷二百八十五
明曹學佺編
明詩初集五
宋濓
雜詩
丹桃艷陽質移自武陵源柔風拂纖條鮮澤沃靈根吐
葩當春茂結實俟秋蕃盈盈大如斝有色極華丹衞之
不敢䙝期以奉君餐君餐發靈和神滋生玉顔無為升
玄化恭默即軒轅
又
竹死不變節蕙焚尚餘馨秉性有恒操墆物非至情左
崦結層構中園穿空冥井花遥上白嵐影時獻青築竈
試丹訣濡毫謄酒經一為纓笏累殊嗟神府扄事去慮
將澹感來心已醒
又
周庭體王國漢制建神區環極法北辰玄莢應羅圖綺
殿&KR1444;飈轉丹闕寶氣浮象魏壓輦道獸環銜金鋪宫花
錦隊展御柳翠鑾圍長生臨宇縣億載握皇符琛贄九
夷集梯航百蠻輸天開睿情懌道洽臣節孚奉觴鳷鵲
殿奏疏承明廬元功在獻替昌言列都俞殷勤宣大雅
持用補嘉謨
又
少年趨京洛京洛多繁華迅河日流駛崇芒鬱巍峩宛
馬游龍行文軒流水過晨夕騁般樂張筵陳綺羅觀褉
濯曾澗行酒上陽坡宛轉七盤舞縈環北里歌中有巖
棲士如同顔闔家尋雲因剪木飲竇却搴蘿時盼城闕
中流塵深如何自咤逸德殷頗興賢逹嗟及時不行樂
長有好容華
韶光將暮芳事未經托物念時濡毫成句
入春已三月不見曜陽葩有足限戶閾而能搴物華芳
林僅咫尺幰車日來過縞李惑明雪頳桃疑崇霞焱開
通鸎使暉媚促䗬衙要友具嘉游豈乏玉鼻騧鈎白出
川曲采綠向層阿行樂固云得將軍猶枕戈
憶山中
平生絶俗尚幽期在一壑銜巵周汜曲班坐蔭蘭薄日
嫣花欲笑風迅燕飛弱疏峯挺飛莖平楚下飢鶴厓傾
石似行澗折泉如約何時脫塵鞅賦歸躡㯶屩
浩懷
漆園欲齊物伯陽期守玄脩軌務絶絆冲志在潛淵夕
隂冥蕙幌晨陽暖石田外膠一以遣澹泊返自然五圖
非謬記九籥有真詮青青林間雨勃勃谷竇烟松華行
將熟采之釀紅泉
静室
静室似僧廬絶與紅塵隔引雀喜留黍惜苔懶穿屐有
時倚幽軒情境一何寂只有巖花飛隨風亦無迹
又
明月出東山照見西林明龍蛇布滿地欲步還自驚試
問夜何其鳥喧似知更誰探千載意寂默乃其情
始衰
四時相推斥行年五十過觸心苦無悰况復值春華良
節足游衍逝齡翻歎嗟蹙眉拭花露按愁聆禽歌氣弱
怯飈風顔凋仰流霞倚林思寝裀躧坡企行車志士惜
墜景達人傷逝波寧不動靈襟澘然下涕多人生大化
中飄蕭風中花百年終變滅感慨欲如何
遣興
鶉衣皆惡顔章紱無醜容容顔未嘗異人心自不同西
鄰起高樓妖冶銜春穠玳筵陳圓方朝暮雜歌鐘東家
席為門著書述軒農豈能望膏梁糠覈亦不充一門軒
盖集一門蟊罔空是非千載定奚恤達與窮
望鍾山作同周先輩
鍾山菀如沭綉巘孕春饒生黃歸灌棠駭綠亂陵苕谷
沸桃雀集飈廻川景嬌兹今愧畜軫宿昔憶聯鑣陟畯
鼻生火酣芳臉帶潮詩情霞間廻酒纈望中銷偏憐晴
蘿思長麗凉月宵文園病渴吻沈生减圍腰江表周公
子華采雙鳳翹逸興如遄舉相隨擷鞠苖
題方方壺畫鍾山隠居圖
飄飄方壺子本是仙者倫固多幻化術筆下生白雲白
雲縹緲間拔起青嶙峋似是朱湖洞笙鶴遥空聞豈無
許飛瓊烹芝噏華芬鍊師從何來面帶山水文相期守
規中結庵在雲村心游帝象先神棲太乙根我受上清
訣衞以龍虎君内涵玄命秘一氣中夜存行當去採藥
共入無窮門
答胡將軍
將軍去征蠻軍氣如鷹揚寶劍白玉璏銕馬青絲韁旌
甲帶高月笳簫激清商韓彭當後拒褒鄂作前行頋盻
多姿態出入生容光奮迅東海濱海水為騰驤定如漢
貳師去縳樓蘭王想見凱旋時横槊賦篇章椎牛饗壯
士歌之侑行觴功勲名鼎鼐永世不能忘
贈劉俊民先軰
劉君卓犖士出自詩書胄眉目儼如畫幽花眩晴晝踉
蹡忽來謁進退頗温茂自言宅偃師家昔千金富大父
名法從累累印懸綬文辭補元化求者輙奔走繼此簮
纓餘矜莊事雕鏤無食不鳬翠有衣總文繡蘭舟盟津
水蠟屐榖城岫或騎紫騮馬深林出從獸黃鬚少年兒
執矢列先後一發巧中肋驩聲溢郊囿狼兔懸寶鞍歸
來薦清酎燕姬白如雪時唱清角侑人意天上郎雌伏
不敢鴝一旦黃金盡其事乃大謬漁樵來争席傔媵㦯
昂脰憤來氣屢絶十起九顛仆折節去讀書攻苦分句
讀初如蛇入筒漸類鶵脫鷇把筆學為文衆色紛采就
又恐誤儒冠雜藝亦兼䆒雅琴辨宫商古文參篆籕六
物推休祥八卦占爻繇更參九箴法俞穴别膚腠圍棋
與握槊賭勝欲起鬭不覺疾聲呼有若熊虎吼最便結
風舞唯恐技難售偶逢玳筵張肴核列飣餖酒酣兩耳
熱徐起整衿袖文鸞側嚲翎皓鶴仰褰噣躡節盻盤鼓
廻旋逐音奏雖得諸工憐不博兩眉皺使者天上來會
合誠薢茩負書亟從之何翅杵投臼三河及幽并無地
不馳驟登高或弔古感時更懷舊恨無息影所若沈疴
待灸前年往龍漠氣序異常候八月雪即飛一夜三尺
厚今年度庾嶺熱氣甚蒸餾老梅雖未花銕幹倚雲瘦
欲俟喘息定隂厓聊宿留王虺長過竹矯首出嵌竇日
光夾明鏡鑠我汗如漚閉目但待噬有術不暇呪性命
鴻毛輕幾被山鬼蹂年來自懲創此險安可復俯思十
載間行事賤如畜徒然召悲辛寸禄焉能就即將巢雲
松終老友猿狖予聞心鼻酸宛若身在疚于時十月交
日月合龍&KR1280;霜風吹人急層衣悉穿漏百齡駒過隙胡
不重棲宿須知學踐形庶不慚載覆勺水當離尊贈詩
比糧糗歸歟勿久留吾言不□又
寄方編修以愚幷簡徐大年
方君足文史二十即决科州縣治繁劇史舘仍編摩湏
知軒冕榮莫換山水癖釣清一川舟攬翠千峯屐豈徒
糜歲月且復註春秋書法嚴衮斧箋記分薰蕕雖然落
江湖政自憶京輦雪盡馬蹄乾花簮貂帽淺十齡不能
見一旦忽竒逢楚澤蛟龍雨秦淮鵰鶚風紅燈夢未殘
明月家何處典衣沽酒别蹈雪騎驢去匆匆千里意沈
沈三月餘可憐天邊鴈不帶山中書懷人隔秋水題詩
寫山石若見徐徵君湏言共相憶
游仙篇贈鄧尊師
真人契玄冲翩翩冷風俱游行一氣中流耀周八區丹
雀銜白環來授寶秘圖内感炎靈方欲采三素腴鍊成
赤明液鬱華凝黍珠蒼龍為濯氛上玄來辟汙將期學
真侣度之升太虚自知滯塵凡何能應玄符頗聞琵琶
峯肉芝發瓊荂玉掌如嬰兒烈日暴不枯定當分刀圭
成此列仙儒
題李息齋竹
别駕聲名遠先生節行尊百年耆舊盡二老典刑存巳
返遼城鶴難招楚客䰟人間留翰墨不獨重璵璠
題李廣利伐宛圖
貳師城頭沙浩浩貳師城下多白草六千鉄騎隨將軍
風勁馬鳴高入雲師行千里不畏苦戰士難教食黃土
上書天子引兵還使者持不遮玉關鳥孫輪臺善窺伺
宛若不降輕漢使璽書昨夜下敦煌太白高高正吐芒
戌甲重徵十八萬居延少年最翹健殺氣漫漫日月昏
邊塵冉冉旌旗亂冰工决水未純流旄竿已揭宛王頭
執驅校尉青狐裘牝牡三千聚若㐀惜哉五原白日晚
郅居水急游魂返
題叚將軍征羌圖
西域都護多男兒護羌校尉仍出師生羌八種來寇塞
白劒欲接雙龍飛瓦亭山上血漂杵奢延澤中鬼應語
至今有花皆成丹疑是當年血未乾
題花門將軍遊宴圖
花門將軍七尺長廣顙穹鼻拳髮蒼身騎叱撥紫電光
射獵娑陵古塞傍一箭正中雙白狼勇氣百倍世莫當
胡天七月夜雨霜寒沙莽莽障日黃先零匈奴古黠羌
控弦鳴鏑時跳踉將軍怒甚烈火揚寶刀雙環新出房
麾却何翅驅牛羊平居不怯北風凉白氊為幄界翠行
銅龍壓脊雙角張綵䋲亘空若虹翔將軍中坐據胡床
熾炭炙肉泣流漿革囊桐酒蒲萄香駝蹄斜割勸客嘗
趙女如花二八強皮帽新裁繫錦纕低把琵琶彈鳳凰
半酣出視駝馬場五花作隊滿澗岡但道驩樂殊未央
題李太白觀瀑布圖
長庚煜煜天之章精英下化為酒狂匡廬五老森開張
銀河萬丈掛石梁下馬傲睨立欲僵聳肩袖手神揚揚
憶昔開元朝上皇宫中賜食七寶床淋漓醉墨蛟龍襄
人疑錦繡為肝腸麾斤力士如犬羊營營青蝇集於房
金鑾不復承龍光并州可識郭汾陽不可丹陽逢永王
大風吹沙日為黃俊倪哀啼聞夜郎蒼天欲使詩道昌
頓挫萬物歸奚囊何處更覓延年方北海天師八尺長
芙蓉作冠雲為裳授以蕊笈青琳瑯蓬萊屹起瀛海洋
羣仙遲汝相徊翔誰將粉墨圖縑緗顧我一見心倀倀
詩成仰視天蒼茫夜半太白生寒芒
望僊引
横塘風斷愁紅淺舊燕銜春春信滿鶴馭遥空不可攀
繡扆斜張香夢懶暖簫不到茱萸帳寶露空漙五雲盌
風前白鬢幾人悲萬里青蘋一時晚銅僊含淚辭青瑣
渺渺空嗟西日短弱川無力不勝航騎龍難到白雲鄊
玉棺琢成巳三載欲葬神仙歸北邙
凉夜曲
紅爵綠疏回曉光翠眉雪肌凝白肪蟬衫麟帶結寶璫
吳絲蜀桐啼鳳凰盤龍蘭鼎生煖香桃生豹枕展曲房
夫君不來凉夜長
陽翟新聲同朱定甫賦
别苑蘼蕪弄小花平洲頳蔗開輕芽春風如水極搖蕩
流入天涯不識家網軒棲塵遠凝紙青鳥不來紅樹死
雄鸞雌鵲此日分惜殺嬌魂過遥渚隔簾花影望微月
鸞橋似度龍綃韤倏無忽有情奈何淚灑杜鵑枝上血
碧簫曲歇粉㾗灰紅脚蛛絲結鏡臺望極官河斜雨外
時時疑是翠車回
又
黃雀風長雨洗枝丹魚出水赤光肥遥天寥海絶行跡
翠减紅銷知為誰曲閣香疑龍氣暖膩葉蟠胸帶雲淺
正是雙蛾巧喚愁欲斷應憑胡燕剪滴淚和泥封錦書
書中一字一行啼莫恨鯉魚紅尾短隨波好送到遼西
蹙䘐雞頭徒若沸紺房蓮子光細細折蓮寄遠被絲牽
舞鸞却識蓮中薏
又
鎮帷犀重鮮室温白天碎碎玉花紛窗開雲毋不知夜
帳結流蘇散錦文盈盈小妾被流黃抱琴升樓發浩倡
銅龍漏極曙光動驩絶竟忘寒夜長秪恐愁紅向春死
不死應湏探春髓龍刀切紙印冰花貼在九華頳壁裏
冉冉南光走冷圭梅含春影與雲齊青絲玉壺具傾瀉
井底生塵却解携
和王内翰見懷韻
帝德如天覆萬邦定期歸棹到龍江竒才不換金城百
寵命當簮白筆雙喜極欲持如意舞醉來應使軟輿扛
此情縱切何由遂吟對西南月滿忩
又
才名老去惬休官聖澤高深只自歡侍燕每容親繡衮
從遊偏許近和鑾久知琛贄來殊俗漸喜寰區洽治安
惟有張騫猶未返玉關秋早節毛寒
和鄭博士見贈韻
秋霜染得鬢成絲秪為烟霞勞夢思誰料杜陵垂白後
得同鄭老合襟期荷衣荇帶煩新製澗草巖花逞故知
便欲從君同點筆歸裁冰繭寫成詩
走筆送金賢良
飄零已覺二毛侵且向西風問苦吟蛋雨蠻烟十年夢
龍韜豹略一生心星垂鍾阜知天近水入秦淮似海深
不是秋帆連夜發典衣呼酒共登臨
思春辭
美人别我城南去幾見樓頭凉月生南浦沈書尋素鯉
東風將恨與新鶯丁香枝上同心結九曲燈前白髮明
花託芳魂隨鵲夢草移愁色上簾旌物華半老燕脂苑
春影輕籠翡翠城歌扇但疑遮月面舞衫猶記倚雲筝
因彈别鶴心如剪為妬文鴛繡懶成宫燭不啼偏有淚
湘桃無語自多情岩南樹密晨烏集江北潮回暮渚平
幸有夢中能聚首喚醒愁殺短簫聲
和鄭奉常先生讌集詩韻
我生空負月臨奎文學何曾遂昔期柳子未成非國語
匡衡徒患作人師探珠赤水欣同調結屋青蘿得所依
泉石要為中世托姓名那料九重知東西御饌嘗分賜
出入天門更不疑虎籞霜嚴威閃閃龍樓日轉影祁祁
年華自覺隨流水造化誰言類小兒别夢屢形分講席
歸田一似舊遊時常隨采蕊衣霑霧幾度尋花屨帶泥
投老幸知同臭味此生端不慕輕肥芳筵夜秩桮行數
絳燭春融客醉遲一代耆英都在坐百年文獻欲還誰
獨憐鄴下支離穸莫闘長安絶妙辭賴有西風吹酒醒
搔頭向月謾賡詩
和蘇編修游東明山詩
東明勝概實佳哉圖畫天然八面開雲影入簾紛似絮
嵐光染袂綠於苔學書猶憶臨池寫采藥曾經帶雨栽
秪為魚龍期變化致令猿鶴互驚猜數莖白髮雖侵鏡
百鍊丹心不作灰中使傳宣承顧問東朝進講每低徊
月移禁掖藏書署花壓瀛洲視草臺豈意衰齡霑異渥
兹因勝賞得重陪丁寧杉桂無竒句約束溪山屬駿才
倚杖指林尋故跡賜衣沾雨偣新焙名編逓玩叢如筍
嘉卉當筵粲若杯松鼠沿忩行且偃山禽窺客去仍來
但知笑齒時頻啟何事愁腸日九回寄語山靈休厭我
有花休待作詩催
和劉先軰憶山中韻
憶昔山中鍊九陽山頭旭日正蒼凉鳳笙吹暖雲中火
龍藥凝成鼎内霜靈戶啟扄森虎籞中房持戟混桃康
山分秋色侵玄氅蝸學天書篆敗墻五鳥花開呼鹿守
千齡桃熟逓僊嘗伐毛定欲追秦女歌鳳誰能笑椘狂
種得神瓜如盎大呼來瘦鶴似人長樓延虚顥殊庭上
樹蝕蒼霞曲瀨傍劍氣尚堪吞鬼伯詩魂端合起貛郎
但求脫粟三升飯肯負眠雲六尺床洞雪成漿烹日鑄
海苔為紙寫風將舉頭便覺三山近小大俱冥百慮忘
題送别圖
台星一點照閩關驛舍春濃酒易乾官柳似知離别意
故將金縷拂雕鞍
題隠居圖
樓臺倒影浸虚泓嘉樹擎寒不盡青何日過橋分半景
傍雲同築草玄亭
題長白山居圖
滿地雲林稱隠居燕泥汙我讀殘書五更風急鳥聲散
時有隔花來賣魚
宜興強如心避地而歸扁其居曰復初齋來徵
余詩
昔日攙搶照五兵今時喜見泰階平春風綠酒扶殘醉
斜立官橋聽早鶯
送葉明府之官郫縣
文章才子之官去見說郫筒酒正濃飲罷細觀循吏傳
莫緣山色憶芙蓉
石倉歴代詩選卷二百八十五
