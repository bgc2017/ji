石倉歷代詩選卷一百五十一
明曹學佺編
宋詩二十八
蘇轍
次韻子瞻太白山下早行題崇夀院
山下晨光晩林梢滴片冰峯門斜見月野市早明燈樹
暗猶藏鵲堂開已饌僧據鞍應夢我聯騎昔時曾
木山引水
引水穿墻接竹梢谷藏峯底大容瓢將流旋滴廬山瀑
已盡還來海上潮亂點落池驚睡覺半間含潤沃心焦
瓦盆一斛何勝滿溢去猶能浸菊苗
送道士楊見素南遊
黃河春漲入隨溝注意滄波日夜流萬里尋山如野鶴
一身浮水似輕鷗湖風送客那論驛嶽寺留人暗度秋
遲子北歸來見我擕琴委曲記深幽
和子瞻金山
長江欲盡闊無邊金山當中石一拳潮平風静日浮席
縹緲樓臺轉金碧瓜洲初見石頭城城下波濤與海平
中流轉柂疑無岸泊舟未定僧先迎山中岑寂恐未足
復將江水遶山麓四無鄰家羣動喧鐘聲鏗鍠答山谷
誰知江海多行舟遊人上下奪巖幽老僧雖爾身陪侍
眼慣浮雲心不二朝遊未厭夜未歸愛山如此如公稀
不待遊人盡歸去恐公未識山中趣
賦黃鶴樓贈李公擇
前年見君河之浦東風吹河沙似霧北潭楊柳強知春
樽酒相擕終日語君家東南風氣清謫官河壖不稱情
一麾夏口亦何有高樓黃鶴慰平生荆江洞庭春浪起
漢沔初來入江水岸頭南北不相知惟見風濤湧天地
巫峽瀟湘萬里船中流鼓楫四茫然高城枕山望如帶
華榱照日光流淵樓上騷人多古意坐忘朝市無窮事
誰道武昌岸下魚不如建業城邊水
次韻子瞻雨中督役夜宿水陸寺
雲氣連山雨瀉盆亟投僧舍欲關門暫時灑掃寬行役
終夕﨑嶇入夢魂煩熱暗消秋簟冷烝濡未解夜燈昏
二年遊宦多勞苦何日相從得細論
癸丑二月重到汝陰寄子瞻
憶赴錢塘九月秋同來潁尾一扁舟退居尚有三師在
好事須為十日留傾瀉向人懷抱盡忠誠為國始終憂
重來東閤皆塵土淚滴春風自不收
其二
百頃西湖十里源近依城郭帶川原古臺駊騀先臨水
野寺參差半掩門遠泛便成終日醉幽尋不盡數家園
錢塘未到能先說更著青山兩岸昏
次韻子瞻新城道中
春深溪路少人行時聽田間耒耜聲饑就野農分餉黍
喧嫌尉卒有逢迎閒花開盡香仍在白酒沽來壓未清
此味暫時猶覺勝問兄何日便歸耕
次韻子瞻遊富陽普照寺
塵埃日已遠抖擻更無餘寺到逢門入詩成信手書山
深僧自樂路遠客終疎訪盡前朝景他年一告余
次韻子瞻自普照入山獨遊二庵
披榛入山山路細鐘聲出寺門將閉石苔冉冉上芒鞋
草露溥溥著衣袂野人茅茨苫竹屋終身局促無生計
天公未省長困人春田米盡秋田繼老妻稚子亦自樂
野草山花還插髻長笑人間醉未醒終老辛勤漫欺世
次韻范景仁侍郎移竹
䨇檜生南戶叢筠種北牆交陰奉君子為伴老中堂露
洗秋階綠風含夏簟凉栽花知己誤新上一番霜
次韻子瞻賦雪
麥苗出土正纖纖春早寒官令尚嚴雲覆南山初半嶺
風乾東海盡成鹽來時瞬息平吞野積久欹危欲敗簷
強付酒樽判醉熟更尋詩句鬭新尖
初入南山
自我來濟南經年未嘗出不知西城外有路通石壁初
行澗谷淺漸遠峯巒積翠屏互舒卷耕耨隨欹側雲木
攢山阿逆旅時百室久遊自多念忽悟向所歷嘉陵萬
壑底棧道百迴屈崖巘遞峥嶸征夫時出没行李雖云
艱幽邃亦已劇坐緣斗升米被此塵土厄何年道褒斜
長嘯理輕策
四禪寺
山蹊容車箱深入遂有得古寺依巖根連峯轉相揖樵
蘇草木盡佛事亦蕭瑟居僧麋鹿人對客但羞澀䨇碑
立風雨八分存法則云昔義靖師萬里窮西域華嚴貝
多紙歸來手親譯蛻骨儼未移至今存石室遺文盡法
界廣大色萬億變化浩難名丹青畫京邑粲然共一理
眩晃莫有識末法漸衰微徒使真人泣
靈巖寺
青山何重重行盡土囊底巖高日氣薄秀色如新洗入
門塵慮息盥漱得清泚高堂見真人不覺首自稽祖師
古禪伯荆棘昔親啟人跡尚蕭條豺狼夜相觝白鶴導
清泉甘芳勝醇醴聲鳴青龍口光照白石陛尚可滿畦
塍豈惟濯蔬米居僧三百人飲食安四體一念但清凉
四方盡兄弟何言庇華屋食苦當如薺
巽堂
山前三秦道車馬未遑息日出紅塵生不見青山色峯
巒未嘗改往意自奔迫誰言幽堂居近在使者宅俯聽
辨江聲却立睨石壁藤蘿自太古松竹列新植暑簟卧
清風寒樽對佳客試問東行人誰能同此適
山齋
平地厭喧囂虛齋上山足蕭條遠城市坡陀富林麓簡
書日填委杖屨每幽獨豈無山中士高卧白茅屋逢人
默無語長嘯響巖谷此室庶可招夜月相從宿
閒燕亭
登山稍已高曠望良亦遠危亭在山腹物景行自變諸
峯宿露收草木朝陽絢盎盎雲出山溜溜泉垂坂徐行
得佳處永日遂忘返此樂只自知傍人任嫌懶
會景亭
亭高衆山下勝勢不自收岡巒向眼盡風籟與耳謀鳶
飛半嶺息雲起當空遊視身如乘風超然忘百憂暮歸
室中居惟見窗戶幽視聽隨物變恍誰識其由
蓼㠘
風高蓮欲衰霜重蓼初發會使此池中秋芳未嘗歇
霜筠亭
林高日氣薄竹色净如水寂歷斷人聲時有鳴禽起
溪光亭
溪亭新雨餘秋色明滉漾鳥渡夕陽中魚行白石上
菡萏軒
開花濁水中抱性一何潔朱檻月明時清香為誰發
陪子瞻遊百步洪
城東泗水平如席城頭遠山涵落日輕舟鳴㯭自生風
渺渺江湖動顔色中洲過盡石縱横南去清波頭盡白
岸邊怪状如牛馬銜尾舳艫誰敢下没人出没須臾間
却立沙頭手足乾客舟一葉久未上吳牛回首良間關
風波蕩潏未可觸歸來何事常艱難樓中吹角暮烟起
出城騎火催君還
同子瞻泛汴泗得漁酒
江湖性終在平地難久居渌水雨新漲扁舟意自如河
身縈匹素洪口轉千車願言棄城市長竿夜獨漁
李邦直出巡青州余不久將赴南都此歸不及
見矣作詩贈别
東道初來託故人南樓頻上泗河漘江山尚有留贒意
樽俎寧當厭客頻顧我及秋行不久問君驅熱道何因
西歸凉冷霜風後濁酒清詩誰與親
送顔復赴闕
簞瓢未改安貧性鳧繹猶傳直道餘不見失官愁慼慼
但聞高卧起徐徐居中舊厭軍容講補外仍遭城旦書
此去將身置何許秋風未免憶鱸魚
逍遥堂會宿
逍遥堂後千尋木長送中宵風雨聲誤喜對牀尋舊約
不知漂泊在彭城
其二
秋來東閣凉如水客去山公醉似泥困卧北窗呼不起
風吹松竹雨凄凄
吕希道少卿松局圖
溪回山石間蒼松立四五水深不可涉上有横橋渡溪
外無居人磐石平可住縱横遠山出隠見雲日暮下有
四老人對局不回顧石泉雜風松入耳如㬥雨不聞人
世喧自得山中趣何人昔相遇圖畫入紈素塵埃依古
壁永日奉樽俎隠居畏人知好事竟相誤我來再三嘆
空有飛鴻慕逝將從之遊不惜爛樵斧
次韻張恕春暮
秪言城市無佳趣亦有南湖幾度遊好雨晴時三月盡
啼鶯歇處落花愁老猿好飲常連臂野馬依人自絡頭
不許低回池上醉試看生滅水中漚
次韻王鞏見寄
日永官閒自在慵門前客到未曾通憐君避世都門裡
勸我忘憂酒盞中城下柳陰新過雨湖邊荷葉自翻風
早須命駕追清賞大字新詩事事工
同李倅鈞訪趙嗣恭留飲南園晩衙先歸
城南高樓出喬木下有方塘秋水足新霜未變草木鮮
晩日旋催棃棗熟雨荒松菊半榛蕪風老菰蒲初瑟縮
門前大路多塵土日中過客無留轂開門却埽如有待
下馬升堂真不速勸我一振衣上塵臨風共倒樽中渌
令人更愧東宫師眷戀溪山棄華屋
送李鈞郎中
君家毗陵本江南雖為浙西終未甘風流秀發自不減
氣質渾樸猶中含敲榜滿前但長嘯簿書堆案常清談
湖中往往載畫舫竹下小小開茅庵歌吟髣髴類騷雅
導引委曲師彭𥅆新茶發乳睡方覺渌酒傾杯酌復酣
一朝揮手去不顧使我把袂心難堪扁舟水涸費牽挽
瘦馬雪凍憂朝參一官來往似秋燕薄俸包裹如春蠶
東南乞麾尚可得白首誰念家無甔
春日耕者
陽氣先從土脉知老農宵起飼牛饑雨深一尺春耕早
日出三竿曉餉遲婦子同來偏嫵媚烏鳶飛下巧追隨
紛紜政令曾何補要取終年風雨時
自柘城還府上馬
春色無人見兹行偶衆先柳黃新過雨麥綠稍鋪田河
潤兼冰散禽聲向日圓城池高受霧濉渙暖生烟送客
情初惡還家意稍便旋聞天事起已過佛燈燃簿領何
時畢塵埃空自憐南湖漸可到早治木蘭船
方沼亭
池上茅簷覆水低早來秋雨尚虹霓敗荷折葦飛鴻下
正憶漁舟泊故溪
翠樾亭
一夜飛霜點綠苔曉庭黃葉掃成堆簷間翠樾彫疎盡
却放牆東好月來
次韻毛君山房即事
案牘稀疎意自開夜闌幽夢曉方回青苔紅葉騷人事
時見詩筒去又來
其二
蛩知秋候時鳴壁香礙蒲簾不出門隠几無言心自得
南窗晴日暖侵軒
其三
禽哢秋來不復圓桐陰霜後亦成穿黃花強欲招酣飲
白髮偏工報老年
其四
觸事隨緣不用多華堂玉食奈憂何美人未厭山阿陋
薜荔為裳帶女蘿
再和
歌舞留賓意自多華燈數問夜如何白頭病客無才思
慣卧茅簷長薜蘿
遊鐘山
江南四月如三伏北望鐘山萬松碧杖藜試上寶公龕
衆壑秋聲起相襲青峰回抱石城小白練前横大江直
石梯南下俯城闉松徑東蟠轉山谷喬林無風聲如雨
時見遊僧石上息行窮碧澗一庵巖坐弄清泉八功德
歸尋晩飯衆山底困卧定林依石壁朝遊不知澗谷遠
暮歸但覺穿䨇屐老僧一身泉上住十年掃盡人間迹
客到惟燒栢子香晨饑坐待山前粥丈夫濟時誠妄語
白首居山本良策茹蔬飯糗何足道純灰洗心聊自滌
失身處世足愆尤愧爾山僧少憂責
送姜司馬
七歲立談明主前江湖晩節弄漁船鬭鷄誰識城東老
喪馬方知塞上贒生計未成歸去詠草書時發醉中顛
當年不解看齊物氣湧如山誰見憐
次韻陳師仲主簿見寄
朽株難刻畫枮葉任凋零舊友頻相問村酤獨未醒山
芽收細茗江實得流萍頗似申屠子都忘足被刑
和王鞏見寄
南遷春及秋江湖未云半逮此歸路長始悟行日遠幽
憂脫沈痼清夢驚婉娩行行逢故人笑語雜悲泫
其二
江秋北風多歸帆未應駛天寒鴈南向家書空滿紙契
闊幸安平婚嫁須纓珥交遊何為者空復念君至
復次王鞏韻
滕王閣在誰攜手徐孺湖寬可放情楚客解書南國恨
秦筝助發上林鶯繫匏獨負杯中物擁鼻知逢洛下生
問得長鬚添夢想蓬窗燈火達天明
除夜
老去不自覺歲除空一驚深知無得喪久已罷經營黃
卷譏前失清樽借後生何年遂疎懶伏臘任躬耕
上元夜
新春收積雨明月澹微雲照水疎燈出因風遠樂聞天
涯仍有節人事竟何分薄宦真拘束何時一醉醺
次韻王適上元夜
宿雨初乾試火城端居無計伴遊行厭看門外繁星動
想見僧窗一點明老罷逢春無樂事夢回孤枕有鄉情
重因佳句思樊口一紙家書百鎰輕
王子立與遲等遊陳家園橋敗幾不成行晩自
酒務往見之明日雨作偶爾成詠
桃李城東近不遥偶聞花發喜相邀斷橋似欲妨佳思
好雨猶能借此朝隨分開樽依綠竹偶然信馬及餘瓢
重來莫道無閒暇紫燕黃鸝日漸嬌
曾子固舍人挽詞
少年漂泊馬光禄末路騫騰朱會稽儒術遠追齊稷下
文詞近比漢京西平生碑版無容繼此日銘詩誰為題
試數廬陵門下士十年零落曉星低
初到績溪聽事三日出城南謁二祠遊石照偶
成呈諸同官
行年五十治丘民初學催科愧廟神無限青山不容隠
却拚黃卷自憐貧雨餘嶺上雲披絮石淺溪頭水蹙鱗
指點縣城如掌大門前五柳正搖春
石門南出衆山顛沃壤清溪自一川老令舊諳田事樂
春耕正及雨晴天可憐鞭撻終無補早向叢祠乞有年
歸告仇梅省文字麥苗含穗任蠶眠
題都昌清隠禪院
北風江上落潮痕恨不乘舟便到門樓觀飛翔山斷際
松筠陰翳水來源升堂猿鳥晨窺坐乞食帆檣暮遶村
誰道谿巖許深處一番行草認元昆
豁然亭
南看城市北看山每到令人意豁然碧瓦千家新過雨
青松萬壑正生烟經秋卧病聞斤響此日登臨負酒船
徑請諸君作佳句壁間題我此詩先
題王詵都尉設色山卷後
還君横卷空長歎問我何年便退休欲借巖阿著茅屋
還當溪口泊漁舟經心蜀道雲生足上馬胡天雪滿裘
萬里還朝徑歸去江湖浩蕩一輕鷗
贈知雄州王崇拯
趙北燕南古戰場何年千里作方塘烟波坐覺邊塵遠
皮幣遥知國計長勝處舊聞荷覆水此行猶及蟹經霜
使君約我南來飲人日河橋柳正黃
古北口道中呈同事
獨卧繩牀已七年往來殊復少情緣魂歸故國鳥飛處
身在中原山盡邊梁市朝回塵滿馬蜀江春近水浮天
枉將眼界疑心界誰信逍遥物外篇
與趙侍郎二副使
笑語相從正四人不須嗟歎久離羣及春煮菜過邊郡
賜火煎茶約細君日暖山蹊冬未雪寒生胡月夜無雲
明朝對飲思鄉嶺夷漢封疆自此分
過楊無敵廟
行祠寂寞寄關門野草猶知避血痕一敗可憐非戰罪
太剛嗟獨畏人言馳驅本為中原役嘗享能令異域尊
我欲比君周子隠誅彤聊足慰忠魂
會仙館
北嶂南屏恰四周西山微缺放江流胡人置酒留連客
頗識峯巒是勝遊
惠州
孤城千室閉重闉蒼莽平川絶四鄰漢使塵來空極目
沙場雪重欲無春羞歸應有李都尉念舊可憐徐舍人
會逐單于渭橋下歡呼齊拜屬車塵
十日南歸馬上口占呈同事
南轅初喜去龍庭入塞猶須閱月行漢馬亦知歸意速
朝暘已作故人迎經冬舞雪長相避屈指新春旋復生
想見雄州饋生菜辛盤酪粥任縱横
春日寄内
春到燕山冰亦消歸驂迎日喜嫖姚久行邊地生華髮
初試東風脱弊貂插髻小幡應正爾點盤生菜為誰挑
附書勤掃東園雪到日青梅未滿條
渡桑乾
北渡桑乾冰欲結心畏穹廬三尺雪南渡桑乾風始和
冰開易水應生波穹廬雪落我未到到時堅白如盤陀
會同出入凡十日無惡草具不可食羊脩乳粥差便人
風隧沙場不宜客相攜走馬渡桑乾旌旆一返如招魂
北人送客不忍去久安和好依中原年年相送桑乾上
欲話白溝一惆悵
石倉歷代詩選卷一百五十一
