石倉歴代詩選卷三百二十三
明曹學佺編
明詩初集四十三
許繼
禱雨蓋蒼山龍湫時以邑宰命往
有秋望成稔中夏傷旱乾焚惔勢日殷烈若火燎原良
宰念農力憫惻心靡安天澤苟弗霈歲功復何觀推誠
契神慮幽感通巫言風雲倏冥晦會使天瓢翻奉言謁
龍府萬疊淩雲關所將慙匪德曷敢辭險艱仰彼庚桑
子惠兹畏壘山玄冥倘能格大穰行當還
夢友人
山河阻且長倏忽夢京師非關仕途念良由親友思嵯
峨黃金殿晃朗白玉墀武衛儼森列文班盛逶迤鳳吹
逐天風飄飄彩雲飛故人喜相遇瞻望同此時歡笑若
平昔誰言有暌離覺來山欲夜念之情轉悲庭空霜月
冷修竹吹凉颸感此寒暑變嗟彼音問稀歲晚守窮巷
中心君詎知
四明山道中
山行入微逕險絶不自安始盤幽谷底復出層巒巔左
倚千仞壁右瞰萬丈淵石棧翳雲木洞壑號風泉飛流
從空下飄灑如雲煙下視不可極目眩心茫然仰兹名
山秀靈境高中天虚明日月戸上與列宿連便當攬八
荒恍惚候飛仙躋攀力雖倦曠望意乃宣夜寒山月白
聊宿于公禪
述懷寄脩德
昔遊登四明回望天台峯蒼茫見遠色積翠浮遥空維
時凝雪霽石忩曉玲瓏高寒心骨清炫燿目力窮八表
降雲氣萬里來天風想像瓊臺觀杳在丹霞中歸來願
遊覧及此春花紅真源隔迷途曠絶不可通煙蘿冷秋
月夜雨鳴梧桐夢寐發幽感徒嗟塵累蒙王子吹笙侶
高情諒誰同清言契夙心奮策得所從振衣石梁上思
躡飛仙蹤飄颻從遐觀不必升華嵩佳遊復我愆有懷
鬱忡忡猶憐雙飛鶴來候巖前松
客居
客居半畝園葱舊連虚迥華池映危構光彩垂天影山
花開又落夏木變流景琴書含餘潤綠隂晝方永飄颻
清風來煥爛朱陽炳遥風際天末曠目時一騁玩物等
榮辱忘已齊喧靜閒將詠言適遠使塵累屛一為人事
感憂來豈殊境何如理荒畦相呼下煙嶺
述懷贈知己
驅車即長道棹舟越廣川悠悠欲何適自謂將登天飄
颻廣莫風浩蕩滄溟煙下上九萬里瞬息心茫然遠遊
良未遂於焉暫周旋空山積春雨萊草生石田矯首望
天末倦翮思孤騫
歲寒三友圖
孤標鬱深翠勁節挺寒綠復此雪後花娟娟瑩如玉風
霜慘陽林冰霰沍隂谷枯悴紛相藉於兹見高躅貞心
諒已同盟好在幽獨轉念繁華姿中道何反覆
夏日竹間獨坐
徘徊叢竹間竹深氣彌清微風引天籟飄灑何泠泠天
高白日午景徹朱夏明密蔭爰可託靜念娛幽貞遙空
望層巘遠黛積深清時見孤雲來復與飛鳥幷顧境已
遠世長嘯忽忘形惜無會心者共言千古情
秋夜
寒風吹疎林霜葉墜鳴雨懷思倦遥夜清夢了無與攬
衣起回惶人靜月在戸孤鴻亦念羣哀哀呌雲渚來者
方云至往者不可沮孰司槖籥機一氣奔寒暑天運無
始終人世有今古
中夜聞風雨滿林明旦即為重九情之所至輙
見乎辭
夢覺清夜分林塘響風雨虚懷怯病枕展轉心自語重
陽適兹日興感眷時序柔道方彙征嘉名固宜與嘹嘹
冥鴻翔摵摵凉葉委撫跡徒有悲抽思謾無緒登高候
明發新寒薄衡宇黃花滿山籬采采懷儔侶
立秋前作
雨止暑夕凉長河有秋意振衣風入谷顧影月滿地于
喁天籟虚凝靜池光媚清景晤深懷幽感已隨至平生
山澤謀終歲不一遂徒成守兔株安用屠龍技乾坤一
身渺日月百年駛長憐故山雲夜夜勞夢寐
雨望
蕭摵木葉聲慘淡山雲愁郊扉度清夏一雨驚凉秋茆
茨望不見蒼莽非舊丘羈情信怏怏世事良悠悠行人
夕已稀耘者方未休煙深語儔侶草上驅羊牛畚鍤豈
不勞志願無外求所以沮溺徒不為堯舜憂歲功歎已
矣慨然懷綠疇
自雙溪將還家月夜有懷作
月圓當今夕客還候明旦天空影自流道遠情猶間徘
徊清輝間喬木夏隂散凉亭螢暫歇隂沼蛙方亂匡牀
寢不寐病骨勞展轉青燈照愁心幽花為誰燦雞鳴起
促駕路出煙林畔半生羈旅蹤江山浩興歎
夜宿淨土寺
月上山牖白風來石牀冷山深氣如秋清景心獨領平
生塵外意幸遇人事屏誰令墜迷途趨喧乃違靜猿鳴
幽谷口鶴唳古松頂勝境難復留晨征度雲嶺
度銅巖嶺
鵑啼山月落旅枕鄉夢返迂途謝平臯首路指崇巘石
門天梯峻逕逐蒼崖轉谷樹碧雲深澗花紅露泫徘徊
望故隠我行亦未遠風景豈不佳羇懷自難展
九日
高風驅俗塵霜日麗寒素以兹幽曠懷可使佳辰度黃
花已在手樽酒故人遇廣野接平岡復得閒余步天空
目自遠景豁心已悟興盡即言還寧悲九秋暮
山行憩林下人家
暫登山上岡復憩林下扉入林坐苔石黃葉飄人衣窮
秋野色改遥隂際寒暉悠悠嶺煙孤飂飂谷風悲情來
欲何語興盡自言歸帶索老忽逢因思榮啟期
對雨
沈沈時雨積冥漠晦平莽卧起人事閒臨軒坐虚敞繁
林滴餘潤曲池散清響去家徒有思出門亦何往山深
亂雲合村暝孤煙上飛鳥望不還空愁結遥想
題紈扇
霜筠託冰練好合兩無忤白月當太虚團光溢寒素中
心抱明潔恥受炎塵汙顧盻風自生時哉豈徒遇為歡
殊未極秋凉入庭樹
山齋雜詠
幽谷吐靈氣清明凝上浮遥升羣峯頂薄空藹悠悠映
日光且潔因風捲欲收無心自搖曳寓跡寧滯留怡我
靜者妙聊用忘餘憂(右白雲)
碧霄静風露纖翳久已滅清輝滿瑶臺素影流銀闕蒼
茫九萬里皓若冰玉潔天步夜迢迢但見疎星列高懷
自無欲對此方洞徹(右霽月)
幽興何所極遠有天際山高空靜無滓秋入層峯間微
風掃煙黛薄雲籠曉鬟黛鬟不足惜何物乃相關誰言
是中意使我心獨閒(右遠山)
竹林王氏索題
神僧昔渡海覆舟耀靈蹤不隨滄溟去化作青芙蓉宿
雲晻曖深夜雨蒼翠重摶桑炫初旭輝耀在高峯(右覆)
(船曉日)
亭亭霜雪幹隠隠煙霞島孤絶幽勢多澄灣下相抱暝
光澹將夕霽色浮初曉時有遼東禽飛來海天窅(右松)
(嶼晴嵐)
溪山明且秀美景如越中投竿屬清夜扁舟若乘空波
流澄素光絲綸颺微風絶勝寒江上急雪欺孤篷(右剡)
(溪釣月)
石磴緣蒼蒼負薪下層峭歌聲相應發山木閃殘照近
驚幽谷響遠答清猿嘯欸乃江上音煙波豈同調(右下)
(嶺樵歌)
夜宿期王修德不至
城西挂纖月夜色回春逕出門候所思花露沾衣淨悠
悠醉餘意寂寂靜中聽燈暗清漏初煩愁亂孤興
春郊送别圖
長郊夜來雨物意有春色樹靄散晴暉川光汎空碧深
將一杯酒遠送千里客佳景念暌離恨隨芳草積
楊隠者宅觀菊
謀拙生事微安取沽酒錢佳辰恥虚爵黃花負秋妍歛
襟倚凉風舉首望遠山真意固有在薄俗漫相憐
其二
淵明雖一仕苦節無與對環堵何蕭條聊作歸田計高
情自天游縱浪塵物外懷古意徒深清風自千載
其三
百卉競春時誰言有秋菊凄然風霜候榮耀惟爾獨思
將慰孤芳斗酒苦不足盈盈抱冲襟寒香滿書屋
夏日雜言
炎暑寡出入幽室常懷人清風天外來澹然成主賓忘
言自諧意獨卧聊任真誰謂羲皇世乃屬柴桑民
又
濯濯思去垢不必江海流君看一勺泉淨涵千頃秋炎
風塵滿道胡乃從遠遊歸將散余髮笑卧雲林幽
曉起
曙扉豁清望華屋没雲間曈曨東方明漸見林外山人
喧已擾擾鳥聲亦關關白日上青天龍御不可攀徒言
暮能旦流景為誰還
水碓
臨湍設機械雲母終日舂不勞致精鑿無乃貪天功流
駛響逾急灑灑水面風村莊縱可隠誰復棲梁鴻
病中有懷
微風散時雨朱明氣猶淑林塘含餘清密隂凝衆綠幽
人望不見白雲護深谷何以舒病懷看書不成讀
自遣
卧疴人事違流景自如昔年年溪南村霜葉千樹赤既
為昇平民所好胡不得耕鑿給妻孥相看至頭白
晝寢
清夜常少眠病來晝亦寢詩書委塵篋事業付衾枕窗
明耿秋暉風氣覺先凛徒憐佳節來黃花勸人飲
雪
山花寒不開庭雪曉還積江南十日春東風未相識蕭
條新柳姿清淺故池色日晏啓荆扉迢迢遲來客
賦蛛網落葉
秋氣感木葉故林飄墜時不成棲蔓草還復綴蛛絲屢
舞凉風得高懸落照宜多情似留戀可奈已辭枝
送别
寒日照荒野驚風號遠林蕭條暮秋節眷戀故人心雲
起望馬首天清聞雁音更堪明月夜夢斷北城砧
田中作
野水靜涵碧暗凉生夕波耘夫出畦畛浴鳥上菱荷汎
汎青苗闊依依綠樹多遥知沮溺意無奈問津何
客中移居
一室遷居數溪山客思中琴書經曉露門巷入秋風解
榻非徐穉開樽有孔融相携看劍氣貫斗夜如虹
十七夜月
玉鑑重飛夜寒光落素扉山河空照影星漢久沉輝城
鼓催傳漏庭砧罷搗衣誰能清嘯裏長望不懷歸
自遣
獨坐還長眺高歌祗自聽雨中苗盡綠煙外樹重青病
久憐形瘦愁多畏酒醒芙蓉將爛漫采采憶江汀
述夢
宇宙人間世煙霞物外情神遊謝氛垢仙夢繞空明天
影滄溟闊雲光太華清時逢王子晉鶴上坐吹笙
除夜
風雪送殘臘春生除夜深往來寧少間消長自相尋無
術遣貧病有懷觀古今燈前兒女樂應未識予心
看梨花
玉顔吐香清夢回靜思相看渾欲迷夕寒初消夜月淡
暖風不起春雲低園亭寂寞謾無語桃李紛紜徒滿蹊
芳華轉眼易銷歇洗粧誰為酒重擕
七月十四夜作
山堂起坐攬秋衣窗竹翛翛月在扉音問每時煩故舊
夢魂終夜繞庭闈露華憶徧仙人掌蟲韻驚催織女機
感物悵然懷往事到今三十一年非
題翠竹
鳴鳳去不返湘江春自流鷓鴣煙雨暮翠袖不勝愁
蘭菊圖
九畹曾無舊日春都隨蕭艾混泥塵秋風冷淡山籬下
惟有黃花是故人
寄廣信二釋子
清泉山下白雲飛幾度行吟欵石扉每憶夜凉供話語
月明松露滴秋衣
懷歸
東風漠漠柳絲斜啼鳥聲聲隔綵霞人散客窗春色靜
獨將離思看飛花
病中雜言
忙裏身心病裏閒高眠長日對青山天邊飛雁將秋色
遠在微茫落照間
附林弼詩(字元凱福建龍溪人有登州集)
題周伯虎採蘭詩卷
光風泛崇蘭瑶芳散中林草木被餘薰山水發清音蕭
艾一何繁霜露日已深伊誰愛芳質於焉閒冲襟獨有
君子人皦皦同貞心采之未盈掬價重雙南金逝將紉
華佩遠鄙瓊與琛重將鼓遺操邈繼南風琴淳風未云
喪振古猶斯今
旅感
驅車秣吾馬萬里涉遠道遠道多險艱行子何草草晨
征夕未息川陸漫浩浩行役豺虎區此身不自保明當
脱塵羈優游以終老
題王佐山人畫
山光雜空翠雲影淡晴暉古渡舟誰繫虚齋人未歸石
苔秋雨積野樹晚風微便欲抛塵事垂綸柳外磯
題王廷珪畫
秋色晴山迥煙光野水連空林輞川外古樹草堂前天
地留詩卷江湖老釣船美人隔雲漢對此思悠然
題秦皇廟
往事悠悠逐海波荒祠寂寂寄巖阿三神山下仙舟遠
萬里城邊戰骨多東魯尚存周禮樂西秦空壯漢山河
早知一世能移祚崖石書功不用磨
送林鍊師歸武夷
三山樓觀倚雲開九曲溪山入夢來半夜丹光照林壑
常時劍氣動風雷幔亭峰頂霞杯進石鼓灘前月棹迴
吹徹玉簫空想憶故人今在鳳凰臺
送郭誠校官
武安邑小武城如三載人賢郭校書有酒齋郎能放鶴
得錢溪女或留魚沙場落日鴉飛急海國秋風雁過疎
南士祗今多奬用君行努力莫躊躇
西村隠居為饒城羅時用題
西村竹樹淨朝暉萬事閒來總息機一夜小溪春雨過
半篙新水白鷗飛草堂築就貲誰寄彭澤歸來願未違
最憶衡門凝望處平疇十里豆花肥
臨江
柳外樓臺入翠微水邊簫鼓蕩晴暉樟江雨漲魚新上
皂閣雲生鶴共飛諸老尚留詩卷在此身未逐釣船歸
篷窗吟罷還成醉蜜酒初香玉笋肥
送宋衡還金華(名璉景濓學士之子)
江花飛雪送殘年客思隨雲度遠天朱雀航頭膠凍草
金華洞腹貯蒼煙明經已踵章賢後對策應推賈誼先
無限故山松竹好平安為報玉堂仙
次韻偰都盟郡中翫月
見月令人寫百憂况逢良夜值中秋星河有路通蟾闕
玉海無波湧蜃樓老桂一枝容手折仙槎萬里漫神遊
清光莫照干戈地憂國詩人易白頭
覺初上人還永嘉江心寺
江心古寺金焦如滄波湧出青芙蕖千歲鶴歸作人語
九淵龍起聽梵書山屐重尋謝康樂丹砂試問陶隠居
自是初心得真覺閒身去去隨樵漁
題方壺子墨竹
方壺仙子御風還雲外珊珊響珮環吹徹鳳笙山月冷
參差玉管落人間
韶石
一曲南薰奏石隈餘音猶繞九成臺青山空灑懷人淚
雲暗蒼梧鳳不來
聽雨軒圖為王彥舉題
山窗酒醒夢魂清竹外松邊點點鳴蒲磵寺前千尺瀑
都隨黃葉作秋聲
畫紅梅為吳允思題
冰姿雪色自無塵香豔桃嬌偶借春一叚繁華幽寂意
題詩試問隴頭人
題安南陳内相雜畫二首
白石青蒲春水生夕陽毛羽照沙明戲拈畫筆知何處
柳外池塘艇子輕
隴頭春樹拂雲紅學語聲嫣弄晩風上國祗今辭遠貢
漫愁雙翮閉雕籠
題黎省之唐馬
嗅地低回欲滚塵玄雲散彩五花新蹴冰不識交河道
芻豆相從愧圉人
右林登州初名唐臣後更名弼自號梅雪道人生于
閩之龍溪元至正中進士仕為郡幕國初聘起預修
元史擢考功司主事使安南却其餽贐朝廷嘉之尋
命知豐城有善政轉判饒州既而謫戍未幾復留禮
部知登州卒此集乃大司徒馬鍾陽公所遺鍾陽意
重閩之文獻故采而刻之隆慶己巳錫山俞憲跋
石倉歴代詩選卷三百二十三
