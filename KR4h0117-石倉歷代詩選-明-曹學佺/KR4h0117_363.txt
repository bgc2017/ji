石倉歴代詩選卷三百六十三
明曹學佺編
明詩初集八十三
蘇平(字秉衡海昌人舉賢良方正不就有雪溪漁唱)
箕山操
箕之山可以樵箕之水可以遨爰洗我耳爰棄我瓢四
無人聲弗喧弗囂我友于巢弗臣于堯清風穆穆聊傲
世以逍遥
陋巷操
巍巍尼父兮吾得師之悠悠大道兮吾得窺之簞有食
兮適充吾飢瓢有飲兮聊觧渴為人不我堪兮吾樂孔
宜
精衛操
精衛禽怨長在西山有石東有海銜石填之良有待海
若塞乾恨迺釋口血離離羽毛濕
别鵠操
彼黃者鵠雌雄其侶既宛其頸復戢其羽汝不畜雛義
當去汝雌飛動哀鳴雄感别離苦不願烏生八九子但
願同巢共生死
艾而張
艾草莽張虞羅雀高飛離蓬窩入網少出網多野田啾
啾啄枯禾雀兮雀兮奈爾何
將進酒
君不見劉伯倫一飲一石陶天真又不見阮步兵沈酣
累月不暫醒百年三萬六千日世上幾人能滿百昨日
對明鏡鬢髮忽已白安得魯陽戈為我回羲和來日已
少去日多坐令豪傑成蹉跎我欲服食金光草神仙有
無何足道我欲挾策朝帝關九重崔嵬不可攀不如築
糟為臺玉為斗與君共樂無何有萬古虚傳身後名一
尊共盡生前酒
紫凰曲
銀蟾貼天流素光玉峰仙人吹紫凰紫凰離羣發清嘯
思入寒雲悲怨長餘音嘶風山石裂梅花飛春墮香雪
馮夷宫中龍夜愁鮫人學語聲幽修江波淡淡寒不流
七十二峯凝暮秋急管繁絃不須數轉羽移商調尤古
空山野人踏哮虎隔竹湘妃泣秋雨有時無聲似有聲
欲與彩鳳相和鳴秦皇女兒去不返碧海三山夢魂斷
五言雜咏
彼美南國姝婉孌貞且良青霞以為珮明月以為璫白
玉蓄光彩幽蘭含馨香日秉流黃機五彩成文章見者
為歎息不殊古姬姜世無蹇修氏玉帛不時將脉脉處
重闈何曾下中堂容顔豈不好覽鏡徒自傷但恐芙蓉
花搖落隨衆芳
寄金粟公子
中夜百憂集攬衣起徬徨明月揚素輝列宿互低昂耿
耿河漢流肅肅鴻雁翔念我同心人邈焉越一方昔為
雙游魚今為孤飛凰援琴不成寐展轉幽思長豈無蕙
蘭花為君掇其芳道遠莫致之撫懷徒自傷
寄逯頥正主事
猗猗蕙蘭花宛在水中央朝露沐華澤春陽汎崇光煜煜
合素姿盈盈婉清揚恥為桃李顔混彼蕭艾行川澤寂
無人翛然藹餘芳采之欲誰遺同心恨河梁引領空踟
蹰日暮幽思長
親蘭
盈盈九畹姿托根在沅湘朱華吐幽艷煜煜含朝陽湛
露濯其英光風揚芬芳蕭艾非所伍蕕菅詎為行媛㜻
不自媚無迺國之香泠泠尼父琴操之為悲傷德馨固
所重采以紉荷裳允哉親蘭心佩之期無忘願言慎初
服令聞日以彰
讀螺城集
末俗薄風雅幽懷鬱難任黃鐘久弗奏下里徒洼滛不
見涓與襄疇能宣我心誰知百世下始聞南風琴一彈
再三唱太古有遺音調遠意自適山高水瀰深孤鴻唳
遠漢翔鸞鳴高林聆罷復嘆息凉飈濯余襟
劉生
結客皆豪毅英風聞四方錦衣蒼玉珮白馬紫絲韁排
難死知已横行出邊疆君恩殊未報龍劒夜生光
銅雀妓
銅雀荒秋草羅衣不再薰淚流漳水恨雨散楚臺雲夜
月停歌扇春風罷舞裙西陵遥在眼脉脉倚斜曛
關山月
萬里看圓缺中天一氣浮光搖紗障夕影落玉關秋少
婦閨中見征人笛裏愁嫦娥知别苦偏照海西頭
王昭君
柔遠藉蛾眉承宣出禁闈玉顔輕畫史珠淚濕羅衣戀
主心徒在和親事已非相隨惟漢月萬里到金微
擬宋之問應梁王教宴龍泓
臺榭俯靈源風光似禁垣吹笙下緱嶺飛盖入西園鳥
逐歌聲斷花隨舞䄂翻慚非枚乘匹環珮侍金門
塞上曲
戰馬聞笳鼓横行出塞門陣雲凝隴黑殺氣入邊昏決
策平沙漠捐生報國恩猶慚漢公主萬里嫁烏孫
擬杜甫春夜宿左省
掖垣分夜直何必羡瀛洲象緯低龍闕河山繞鳳樓禁
鐘隨漏盡宫月向人流獻納明光裏能忘賈誼憂
長門怨
君恩殊未盡新寵一何深寶鏡留塵影瑶階斷履音病
容消白玉秋賦費黃金千古長門月那能照妾心
擬和太常韋主簿五郎寓目
謾說秦關百二重夕陽回首露臺空參差碧樹迷行殿
重疊青山繞故宫小苑啼鶯留醉客邊城遊騎獵元戎
當時獻納甘泉裏更有何人賦最工
擬積雨輞川庄
經旬煙雨暗東菑荷蓧空林路欲迷田畯乘春催布糓
山妻當午餉蒸棃桃花水滿鸕鷀下桑柘隂深戴勝啼
習静山中人跡少門前芳草綠應齊
擬過賈誼宅
楚鄕卑濕嘆殊方賦鵩人非宅已荒謾有長書憂漢室
空將哀些弔沅湘雨餘古井生秋草葉盡疎林見夕陽
過客不須頻太息咸陽宫殿亦凄凉
擬登余于城
楚鄕南上獨盤桓風景蕭蕭落葉乾百戰山河空寂寞
幾家耆舊半凋殘背人孤鳥蒼煙暝臨水荒城白日寒
回首弋陽溪畔路令人懷古思漫漫
擬宿淮浦寄司空曙
偶來淮海寄行蹤况復懷人嘆轉蓬千里雲山長在别
十年書劒不相逄孤舟凉雨隨風入極浦寒潮向夕通
惆悵楚天清夜月不知尊酒幾時同
擬蘇臺至望亭驛人家盡空悵然有作寄從弟
亂離征騎獨南還零落羇魂益慘然草色漸看侵驛路
客愁無復見人煙江村古木迷蒼靄野水平蕪際碧天
咫尺故園歸未得鼓鼙聲裏度新年
擬湘南懷古
江山搖落獨登臨草色湖南入望深萬古空留湘女恨
九歌誰識屈原心霜清楚畹蘭香歇雲暗巴陵雁影沈
正是客懷消不得竹枝聲裏斷猿吟
奉寄黃少保宗豫
不學留侯慕赤松急流能退幾人同四朝輔弼推元老
一代勲名列上公綠野放歌明月裏青山高卧白雲中
心懸北斗遥瞻仰誰似文章繼國風
奉寄金粟公子
回首雲霄憶舊遊鳳凰臺畔楚江頭西園久負花時席
東郭虚勞雪夜舟夢裏青山人更遠鏡中華髮歲空流
秋風不見南來雁煙樹蒼茫動别愁
贈孫大參子良
曾侍先皇沐寵輝白頭報國似君稀故山夜雨存黃菊
華省春風對紫薇方岳久霑申伯化鄕人争待潞公歸
青雲先逹知多少獨向天涯問布衣
寄劉源博蔣主忠金公瓚幷懷玉山知己
門徑無塵客到稀白雲流水淡忘機地經積雨殘花盡
鳥度空山夕照微賈誼有才猶未逹馬卿多病獨思歸
玉峰知己分擕久誰共林泉賦采薇
寄沈倥侗
林泉詩酒共忘機此别翻憐會面稀明月海天將夢遠
青雲軒冕與心違江城暮雨砧聲斷澤國秋風雁影微
獨立滄洲誰是伴白鷗煙水思依依
寄故園諸弟
京國從親歲月深遥憐諸弟隔家林思蓴久負秋風興
夢草空驚夜雨心鄕信楚江逄斷雁客愁梁苑度疎砧
何應得似彭城會尊酒相看共醉吟
寄金粟公子
逍遥林下淡忘機芳草寒塘獨掩扉明月心期天外迥
流年華髮鏡中稀白鷗滄海閒情遠黃葉青山舊業微
回首習家池上路重來清興未應違
酬弟秉中見寄
茆屋蕭蕭野水濱惟應魚鳥日相親閒庭暮雨驚黃葉
短棹西風釣白蘋曼倩飢來還自笑陶潛醉裏竟忌貧
惠連羣從詩偏好幾度西堂入夢頻
秋日書懷
十年京國敝貂裘百事無成已倦遊客裏青衫司馬淚
天涯明月杜陵愁秦淮煙暝砧聲夕楚澤雲深雁影秋
南望故園歸未得懶將詞賦獨登樓
寄錢允言
扁舟憶昔過吴門最喜君家古道存夜月獨懸徐孺榻
春風曾造辟彊園竹深啼鳥驚詩夢石上寒流醒醉魂
回首海山雲樹遠百年心事共誰論
酬醉雪松泉
一别青山會面稀望中煙樹轉依微閒庭暮雨林花落
老圃春香藥草肥鷗鳥忽隨流水去鶴羣長伴白雲飛
鼎湖久負蘭舟約幾度閒吟對夕暉
酬醉雪見訪
郭溪流水勝山隂獨棹扁舟物外尋孤館共聽今夜雨
青燈相對十年心雲迷雁影驚秋色露冷蛩聲助客吟
一曲瑶琴思無限幾人湖海是知音
送沈愚歸玉峰
皇州鶯囀柳條新客裏那堪此送君歸夢不離吴苑月
還家高卧玉峰雲江村貰酒逄寒食驛路看山對夕曛
最是臨歧分手處落花離思共紛紛
送駱泰入蜀省兄
回首鴒原感别離片帆遥度夜郎西雲深蜀魄呼名語
月冷巴猿向客啼諸葛祠堂春草没杜陵茆屋夕陽低
相思亦有南來雁莫道音書醉懶題
送劉參政參謀宣府
紫塞迢遥舊路微西風駟馬去騑騑山連勑勒沙場遠
草盡烏孫部落稀入幕陳琳能草檄防邊李牧觧乘機
平生報國存孤劒不斬樓蘭竟不歸
送人歸豫章
旅館思親動别愁鄕園回首是南州雲山向晩千峰出
汀樹經霜亂葉流斗酒高吟彭蠡月片帆遥度楚江秋
懸知獨坐蓬窗雨夜思千重戀舊遊
送張宗顯
西湖風景舊繁華家在青山去路賖萬里斷蓬驚客鬢
亂峰殘雪夢梅花帆投極浦寒煙積門掩孤城落日斜
惟有别離情不斷遠隨流水到天涯
送張景歸四明
萍水相逢此識君天涯蹤跡又離羣夢随海月鄕心遠
愁逐江流客路分極浦斷鴻驚暮雨亂山孤騎入寒雲
空齋别後門還掩詩酒何人話夕曛
送吕元素
采服寧親賦獨歸白雲何處是庭闈越南故國青山遠
江上寒潮舊路微千里共看明月在一尊終念故人違
洛陽年少才偏富霄漢誰當薦布衣
送葉景齡北上
共羡觀光上紫宸幾多冠盖望行塵孤舟流水離情遠
小店飛花送酒頻千里雲山淮甸夕萬家煙樹帝城春
承恩有待南歸日重向高堂戲綵新
和金粟公子韻
迢迢香徑入中林曾記春風此盍簮絶壑疎松雲度影
小山叢桂月生隂花邊啼鳥驚詩夢石上寒泉净客心
别後定知塵事少只應猿鶴伴鳴琴
和總戎尚志陳公韻
將軍韜略擅才雄赫赫聲名振海東沙浦晴煙秋減竈
天山明月夜張弓星搖佩劒龍光冷日射征袍獸錦紅
令肅轅門邊警息幾回談笑坐春風
劉阮入天台遇仙子
洞門煙景曉蒼蒼誰道神仙是渺茫銀甕流霞頻醉客
玉笙吹月慢調簧仙遊玄圃春偏好身入壺天日正長
只恐塵凡勞夢想此中無計更留郎
仙子送劉阮出天台
迢迢煙景接三台此别劉郎更不来夜色獨憐明月在
春風惟見碧桃開山中流水隨人去洞口閒雲伴鶴回
仙境塵寰元自隔空留遺跡印青苔
劉阮重到天台不復見諸仙
天台何處覓玄真今日重来迹已塵絶壑寒林惟有月
空山流水四無鄰不逢仙犬雲間宅謾說桃花洞裏春
惆悵此生那復見煙霞回首更愁人
遊鐵柱觀
高明宫殿鎻煙霞世隔仙凡一徑斜石甃有靈遺鐵柱
瑶臺無路問丹砂黃猿夜嘯孤峰月白鹿春眠一洞花
松下道人能愛客幾回留我飯胡麻
晩出南浦
獨倚篷窗望轉迷故園遥隔楚天西漁村寂寂孤煙遠
海嶼亭亭落日低歸路不堪春草綠思家況值暮猿啼
只應懷古無窮意幾處江山入品題
彭蠡舟中
江上西風逐去航驛程南下水茫茫思親客路看雲影
别弟天涯見雁行樹帶斷煙迷楚澤潮隨明月到潯陽
誰知萬里孤吟客獨對青燈憶故鄕
泊東湖
往來江漢久淹留蹤跡還同馬少游鄕思不堪逢斷雁
閒身那得似浮鷗疎燈映竹人家暝亂葦驚風野渚秋
今夜扁舟何處泊岸傍沽酒一消愁
長橋夜泊
艤棹垂虹近驛樓水晶宫裏夜深遊腥風隔浦吹漁網
遠火臨江映客舟萬頃煙波寒浸月一天星斗倒涵秋
酒醒共向篷窗坐歌罷滄浪起白鷗
李二尹敏陪遊惠山寺
花縣鳴琴訟簡時春風聯騎赴幽期雲浮曙色迷青嶂
雨過寒聲瀉碧池竹裏開軒僧供茗松間掃石客題詩
明朝依舊紅塵隔回首煙蘿入夢思
中秋宴城南兪氏館賞月
玉宇澄鮮一鏡流此身何必廣寒遊光搖河漢中天夜
影落關山萬里秋人醉霓裳雲外曲杯傳金谷海邊樓
詩成高卧吟壇上不覺凉生白苧裘
四皓圍棋圖
共將聲迹遁巖阿静裏看棋趣自多幾着消磨秦日月
一枰匡復漢山河溪邊夜雨生芳草谷口春風裊薜蘿
憶自寓形巴橘裏商於誰和采芝歌
蔡琰歸漢圖
中郎有女貌如花流落單于歲月賖北去千金勞漢使
南來萬里度龍沙哀吟調入邊笳慘歸路愁看塞雁斜
腸斷殊方分手處黃雲衰草隔天涯
江村秋暮圖
江鄕風物遠依微雲樹離離帶夕暉黃葉亂隨流水去
青山遥映白鷗飛一聲牧笛和煙暝幾處漁舟載月歸
有客年來簮組繫謾來清夢想柴扉
秋景圖
雙溪雨過夕流清萬頃煙波入望平兩岸碧峰凝暮色
一庭黃葉墮秋聲西風遠浦征帆小落日青山去鳥明
寄語讀書林下客莫因高卧謝時名
紫微山
紫微山色倚空青天外參差列畫屛佛國樓臺青嶂合
仙家洞府白雲扃松花雨過通泉脉芝草香生識地靈
日暮倚闌清興遠樵歌多在醉中聽
白鷺春波
鷺洲煙水渺無涯勢接龍江繞帝家風度暗香知杜若
浪浮春色見桃花雁迷凉雨連芳渚鷗帶寒潮浴淺沙
回首蓬萊天咫尺仙遊且擬泝靈槎
鼎湖夜月(湖心有禇无量讀書堆)
湖上娟娟月色浮無窮清景滿滄洲光搖波浪孤輪夜
影落山河一鏡秋寄跡書堆人已去乘槎銀漢客同遊
姮娥自是多情物時遣餘輝照綵舟
遊會稽
雞黍論心願不違孤舟南下思依依天連禹穴蠻雲遶
水滿耶溪越鳥飛風月多情詞客在江山有待故人稀
登臨慢憶蘭亭會衰草斜陽迹已非
石倉歷代詩選卷三百六十三
