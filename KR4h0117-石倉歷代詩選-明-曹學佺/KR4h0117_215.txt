石倉歴代詩選卷二百十五
明曹學佺編
宋詩九十二
王栢
赤松即景
平生百慮懶尚有丘壑心佳哉二三友同盟時幽尋壯
懷豁虚曠玄宫窮邃深時方釀薄暑萬綠漲雲岑新篁
疑粉翠日影篩碎金瘦笻扶野步羽扇搖清吟漱齒掬
清泚雪瀑開風襟脱巾挂琪樹露頂涵重陰山禽自在
語濁醪自在斟物外轉栖碧石險蒼苔侵何時侣麋鹿
結茅入深林
和葉聖予小桃源韻
二仙何如人夫豈古隠士道成遡泬寥羊卧不再起鸞
鶴舞松聲蕭騷快心耳金竈清塵生餘丹不輕委我來
桃源遊直窮路所止飛蘿搖春烟素雪噴清泚何時架
草堂深入此山裏翛然逃世慮鍊魄繼遐軌
送立齋入閩哭久軒
雙溪秋氣深送子臨古道古道如掌平四顧行人少行
行復行行何日度南嶠故人今巳矣轉憶平生好世事
浩無涯愁雲黯江表
送希夷之江西
小雨斂輕塵秋聲滿亭驛驅車過南浦别懷徒襞積世
道斯凌夷為善不自力一朝魯兩生為人作行色誰知
離索悲有甚萬鍾失
和寬居見懷韻
北望戲馬臺荆榛滿中路英氣一何多懷古渺難泝山
河腥日月虎豹沐雨露纍纍楚猴冠異哉天所賦豈無
濟川才淹留秋不暮清風從何來灑灑定吾故贈我金
琅玕鑿落雙魚素
秋熱
西風不力征老火未甘退蟬聲亂耳繁癡蚊健始最一
雨從天來不復有故態天序自分明人心其少耐
舟中和葉聖予
桐江波漸滑霽色午方開香火嚴蘭若烟霞老釣臺崖
高微徑險水轉萬山回欲訪先生裔相從買一坏
其二
江闊風帆急潮回沙露痕寒林無剰葉茅舍各成村鴈
落煙波渺鴉歸野色昏未知孤客棹今夜泊誰門
野興
文字飢難煑為農策最良興來鋤曉月倦後卧斜陽秋
稼連千頃春花醉幾場任他名利客車馬逐康莊
和趙師日韻
我生無燕頷四壁笑相如門巷堪羅雀燈忩且讀書老
來心事懶貧後故人疎尚有多情月時時到敝廬
蘭
早受樵人貢春蘭訪舊盟謝庭誇瑞物楚澤擷芳名蒼
玉裁圭影紫檀含露英奚奴培護巧苔蘚日菁菁
催雨
人世如居甑驕陽不可鉏未聞芻作狗安得夢維魚賦
斂民生槁干戈國計虚安危關一飽雨意莫躊躇
題定武蘭亭副本
玉華末命昭陵土蘭亭神蹟埋千古率更搨本入堅珉
鹽帝歸裝投定武薛家翻刻愚貴遊舊石宣和龕御府
胡塵横空飛渡河中原荆棘穴豺虎維揚蒼茫駕南轅
百年文物不堪補紛紛好事競新模傾敧醜俗亡遺矩
如今薛本亦罕見髣髴典刑猶媚嫵清歡盛會何足傳
右軍他帖以千數託言此筆不可再慨然陳迹興懷語
今昔相視無巳時手掩塵編對秋雨
適莊兄遊山
誰閣重陰一日晴清遊應是愜高情遥知雨後山光好
但想雲邊屐齒清素壁雖曾題舊字沈疴不許歃新盟
因知關吏留魚鑰謾遣奚奴候晚程
題山橋
北山之北兩山齊一逕蜿蜒石作梯腳力倦時山始好
芙蓉東畔赤松西
其二
石磴斜溪下水隈玉虹鎖雪掛崔嵬雖然只是泉三疊
滂湃聲搖萬壑雷
附劉迎詩
雲中君圖
衣若新沐蘭湯薰靈巫拜舞方迎神恍然相見帝者服
九歌昔詠雲中君畫史亦可人妙入造化域羽衣玉塵
美且閒此意不知何處得空明倏忽紛溟濛胡為眷眷
臨夀宫飄然來下復遠舉想像決去隨飛龍祠空人散
秋蕭瑟落日猿聲喚秋色湘天極目青茫茫憑高一望
無南北
梁忠信平遠山水
憶昔西遊大梁苑玉堂門閉花陰晚壁間曾見郭熙畫
江南秋山小平遠别來南北今十年塵埃滿目不見山
烏靴席帽動千里只慣馬蹄車轍間明忩短幅來何處
亂點依稀涴寒具煥然神明頓還我似向白玉堂中住
濛濛烟靄樹老蒼上方樓閣山夕陽一千頃碧照秋色
三十六峰凝曉光懸崖高居誰氏宅縹緲危欄蔭青樾
定知枕石高卧人常笑騎驢遠遊客當時畫史在上方
想見泉石成膏肓獨將妙意寄毫楮我愧雨立隨諸郎
此行真成幾州錯區區世路風波惡還家特作發願文
伴我山中老猿鶴
連日雪惡用聚星堂雪詩韻
朔風朝來放雲葉紛紛吹落籠沙雪山河大地同一如
變化須臾亦竒絶參天松頂老猶強搶地竹頭低欲折
亂飄書帙愛忩明狂入地爐驚火滅重衾方擁膚尚栗
凍筆將書肘先掣未容衰白點鬢華只許醉紅生面纈
何人清唱墮梁塵有客高吟霏鋸屑昔賢句法今尚在
故事歴劫徒能說是中聖處公會無一粒靈丹工點鐵
題十眉圖
寶箱拂塵金&KR1579;膝周昉丹青見真筆春風曾憶賦妖嬈
人共畫圖成十一燭奴香底花光凝錚錚鐵響聞三更
車聲雷動不通語眼態波横空送情蠻雲盤鶴遼天闊
犀玉依依對書札人生何處不相逢還醉武陵溪上月
郭熙秋山平遠用東坡韻
槐花忙過舉子閒舊遊憶在夷門山玉堂會見郭熙畫
拂拭縑素塵埃間楚天極目江天遠楓林渡頭秋思晚
烟中一葉認扁舟雨外數峰横翠巘淮安客宦踰三霜
雲夢澤連襄漢陽平生獨不見寫本慣飲山綠飱湖光
老來思歸真日日夢想林泉對華髮丹青安得此一流
畫我横笻水中石
海上
潮蹙三山島烟横萬里沙蜃樓春作市鼉鼓暮催衙一
曲水仙操片帆漁父家安期定何處試問棗如瓜
秋郊
秋水四五尺暮山三兩峰浮雲白毫相落日紫金容蓑
笠前村笛樓臺古寺鐘殷勤小平遠圖畫憶渠儂
代人憶舊
緩步素絲障微吟紫綺裘醉便風側帽歌愛月明樓犀
軸題春恨銅荷滴夜愁風流十年夢燈火漫揚州
題雪浦人歸圖
亂日寶花雨過眉斑竹笻拏音迎畫鷁喜態動烏龍水
鏡千江月風琴萬壑松遥知永今夕情話得從容
彦美生朝
壯日里閭俠臂彎雙角弓繡韀紅匼匝貂袖紫蒙茸雲
態自蒼狗玉輝猶白虹為君占夀骨綽起有清風
車轣轆
馬虺隤牛觳觫山行縈紆車轣轆路傍指點是官人老
矣一翁雙鬢白汝牛幸可耕汝馬幸可騎有此可載琴
書歸胡為奔走東西道白髮刁騷被人笑
沙漫漫
沙漫漫草斑斑南山北山相對看我行乃在山之間行
人仰不見飛鳥樹木足知邊塞少沙漫漫草斑斑我行
欲趁西風還僕夫汝莫愁衣單我但著衣思汝寒
寄題安嵓起官舍北溟
一軒高占鳳麟洲要作人間汗漫遊海國風煙自朝暮
洞天日月幾春秋夢魂欲拂三花樹生計聊隨一葉舟
待我丹成訪君去閬風佳處卜菟裘
莫州道中
楓林葉葉墮霜紅天末晴華一鏡空野曠微聞鳥烏樂
草寒時見馬牛風人生險阻艱難裏世事悲歌感慨中
白髮孀親倚門處夢魂千里付歸鴻
和人七夕韻
今古良宵此會同望窮雲物有無中人間鈿合三山隔
天上靈槎一水通鳷鵲樓空紈扇月鴛鴦機冷苧羅風
不須更乞蛛絲巧久矣人生百巧窮
題吳彦高詩集後
片雲蹤迹任飄然南北東西共一天萬里山川悲故國
十年風雪老窮邊名高驥北無全馬詩到西江别是禪
頗意米家書畫否夢魂應逐過江船
代王簿上梁孟容副公二首
妙年椽筆賦長楊一日聲名滿四方天上風流青瑣客
人間嘉慶綠衣郎錦囊看讀金花誥畫戟閒凝燕寢香
預恐政成趨急詔海沂無計駐王祥
自笑微官馬骨高十年霜鬢雪刁騷長林豐草未適性
尖帽短靴安得豪名宦真同一雞肋簿書空束兩牛腰
故園清興湖山裏歸去經營一把茅
清明前十日作
雨餘天氣動朝寒寒食都來數日間羯鼓催開小桃李
畫屏圍出好溪山塵埃老我真堪笑風物撩人欲破慳
梅雪巳殘春過半一樽何處與公閒
聞丘文晚集慶夀作詩戲之
桃李欲開風雨多花時猶得屢經過緩聽一曲玉連瑣
滿泛十分金卷荷紅燭影紗聞喚馬翠羅承襪見凌波
杜陵老矣孤春事奈此詩愁惱亂何
明日復會客普照繼呈此詩去及瓜不數日矣
室中呼起散花天來伴維摩到處禪百刻篆香消晝永
一番花雨破春妍雲山真欲追聱叟風腋何妨借玉川
他日相思共明月舊遊應說禁烟前
觀古作者梅詩戲成一章
翠袖佳人脩竹傍風姿綽約破湖光靜中慣識形神影
妙處誰知色味香觀想有靈通水月孤音無伴挾冰霜
故人愁絶今何許烟雨霏霏子半黃
上施内翰
十年不見建安公草木依然臭味同賴有酒樽煩北海
可無香瓣禮南豐天墀禮樂三千字海國鵾鵬九萬風
正以高軒肯相過免教書客感秋蓬
聞彦美服藥以詩問訊
耳邊塵事且無喧聽我歸耕郭外村賤子自藏蝸殼舍
故人誰並雀羅門書忩共作三年計樽酒相逢一笑温
不信家山不堪隠仇池今在古銅盆
次劉元直韻二首
秋來何事憶歸頻正以家無妬婦津未許桂枝招隠士
不妨桃葉贈行人夢魂歴歴千山遠客宦悠悠五斗貧
犀箸鸞刀許何日歸來舉案得紛綸
半年歸夢别離間只有音書鴈足還羅幕翠横秋掩冉
玉壺紅濕淚斕斑天明不作霧非霧月破可憐山復山
准擬春風對眉膴一樽相對洗愁顔
和曹次仲韻因以自感
自笑區區學道難未容香火訪名山因循憂患餘生裏
收斂光芒窘步間白社祝公今日始丹丘容我幾時還
相從願結翻經會共過壺中日月閒
陪諸友登三山亭
半濠清淺芰荷彫落日登臨未寂寥山色逼秋渾作市
海聲迎暮欲吞潮沙頭白鳥疑相熟木末青旗苦見招
不似常時對官府可無閒話及漁樵
次韻夜雨
海山何處是蓬瀛節物催人意自驚客裏厭逢今舊雨
夢餘愁聽短長更故園頗覺歸期緩老境難堪末段清
想得詩成正蕭瑟竹忩燈火夜微明
題歸去來圖
筆端竒處發天藏事遠懷人涕泗滂餘子風流追魏晉
上人談笑自羲皇折腰五斗幾錢直去國十年三徑荒
安得一堂重寫照為公桂酒瀉蕉黃
寄題孔德通東園
花木陰陰一畝宫平生高興與誰同樽罍北海無虚日
鄉里東家有故風先業固知衣缽在大門應惜槖奩空
襄陽耆舊今誰識尚喜風流見阿戎
昌邑道中
屋角雞號夜向晨客牀相對話悲辛流離僅脱噲等伍
老大空為濟上人却掃欲安無事貴累人猶說立錐貧
故山鄰里今安否歸去同尋笋蕨春
題仲山枝巢
鏡中青鬢入霜皤歲月從交落魄過物理不容人過分
生涯休歎我無多百年竟似蠅鑽紙萬事終同鼠飲河
秪恐徐公宿緣在東風時夢海棠窠
過關渡水圖
短車無復駕青牛散策方來對白鷗煙水從容許君獨
暫須分我一船秋
河橋
桃李香中八九家青旗高挂綠楊斜晚來風色渡頭急
滿地蕭蕭楊白花
石倉歴代詩選卷二百十五
