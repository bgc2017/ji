石倉歴代詩選卷二百五十五
明曹學佺編
元詩二十五
何中
墨梅
客携數尺紙手展墨色鮮江梅發疎花蕭然瞰清川淡
月掛寒枝孤幽弄芳妍豈非立凋後或是標春先日月
相往還何用悲歲年此花于兹時好脩乃獨賢處士窮
幽居羈臣懷左遷裁詩孤山雪擁屩羅浮煙我今亦何
恨仰視空青天世俗不貴真共把墨粉傳玄帝雖令嚴
此花不俱玄子何幻素質物性亦復然夢中如聞香殘
更悟醉眠
穆山山中
江南有丘壑我生良獨閒秋風二三友朅來遊兹山山
深不見寺但見飛泉寒蛇行兩山掖天風鳴珮環青煙
從何來堕我前林端未知有往否鐘磬猶未殘長歌萬
谷應仰見數峰攢紆餘緣澗入側步寒雲關豁然得空
曠聊復解破顏殿靜蘚花潤松危鶴聲乾僧寶烱數珠
相我盤礴觀大開雙白眼應接幾青鬟
遊燒香寺于道傍折桂而歸遂賦
欲捐世間憂徑尋林下寺古松工聽法幽鳥靜通慧鐘
傳靖國聲苔識先朝事山僮偵茶候道人玩香穟回看
爭奪區始了西來意無生安得滅有患非所致金仙一
何高淡然無可累茫茫壙大劫幽草供深翠出門見東
村孤吹隨風駛前林衆木竒醲薰隱幽桂飄揚滿虚空
狂逐浩無際冥參超欲仙持玩倏已逝
烏石山天王寺
天王小精廬山角臨城闉古稱藩服雄畢境環相陳塔
影六七枝瓦縫千萬鱗煙明南臺樹潮壯方山津老僧
肯前揖似余異人人指點壁間畫脩廡行逡巡觀音大
自在維摩妙悲顰蒼然古木陰寒山若可親板扉幾尊
者一一皆風神老僧太息言劫餘偶遺珍從今幾年算
此壁終成塵余笑謂老僧子意亦良勤適見俄已失當
悟無還真
雪中重過黃沙
環環磴屢折剡剡峰爭廻木陰與石浹梅花抱泉開長
思黃沙好每待春雪來陽和發坤厚寒霙失貞材引雲
賈餘勇阥飈行新媒重成一川雪步步當徘徊杉竹懸
明冰琚璵遞清哀叢石動溪響呌吭出林隈含欣耦孤
策迎賞刓蒼苔夙昔多親友兹焉起余懷
浴侯官湯泉
天氣稍清穆槳聲泊荒津湯泉冽山半取徑娛幽淪解
帶散疎髮掊漪澡閒身暢然肢體舒灑若襟懷新其下
多嘉樹細花落繽紛和風來樹間芳氣通微辛繁陰屢
移席我令鳴鳥親無爲急行邁殷勤謝舟人
閤皂山鳲水臺
兩山阨一峽幾丈落寒水蜀灘春濤壯吳江夜潮起靜
聽得天韻冥參洞玄理遽得還末能淹回成自喜幸兹
有臺亭綠蔭極清美霏霏林香生郁郁山光委本非塵
土胷偶此一流憩所聞盡心聞我耳毋煩洗
除日文江書懷
馳外心久息求安志恒違江受風雪壓帆從波浪飛眄
彼東山雲妄行已足非為誰餞殘臘蕩漾不知歸沈沈
州郭暝黯黯煙火稀流坎理多悟孤暌情自微
樟樹鎮五公寺
久幽厭拘維暫弛欣舒散近關得禪扉擇步歷蒼蘚沈
沈松陰重灧灧水光遠殘花起餘香乳禽響新囀虚廊
清晝長高僧坐談簡學空素所昧慮妄還自遣移晷始
知歸生煙滿林晚
戊子十一月二十四日拜疊山先生于雙桐驛
蓋先伯見山同丙辰理宗親擢也先生敘舊
好言同心焉明日中賦二詩為别
吳門白日落孤妾悲洞房徙倚無所歸朔風滿羅裳昔
為春柳陰今作秋菊黃芳景不速盡愁心與俱長逝者
魂魄在九京共徜徉粲粲河吐水蕭蕭天雨霜出門即
遠道死生永相望
遊芙蓉山
十里五里石一步一長嗟行行山轉高悠悠日將斜縈
折抵深谷直下十數家來往自成村桃柳映桑麻崖杉
老絳葉石㯶垂枯花陰凝四時雪陽燄一川霞誰令余
到此幽意浩無涯行將辨畚鍤來此耕山畬
其二
岧岧青芙蓉峻秀琢寒玉危流千丈飛鏗鍧石相觸幽
閟魚龍宮荒寒霧雨蓄凄神不可留前登散遐矚參差
雜花動香氣汎深谷日照丹霞開萬峰洗晴綠同心有
長鑱緩尋靈藥斸葛仙早見招庶得從所欲
其三
側足上翠微石磴八九折開盡滿崖花坐來羣香歇遊
目盡遠空亂數碧簪列草木頗葱蘢雲興復霞蔚不知
十日雨還長幾枝蕨山中無事業持用慰採擷盈筐歸
路遙忽見滿山月
其四
日月碧山去香草生還踏幽禽識履聲閒鳴故相狎意
行不知遠清嘯得虚答石上綠雲生巖下紫煙合莫負
今日晴聊折山花㰱
歲晩詠懷
陰風入空林玄雲羃平野薄帷負閟寒飛雪鳴古瓦抱
衾不成温孤懷浩難寫荒荒豺虎區三殤無遺者王風
不列國安得猶存雅黃竹聲久沈傷來淚盈把
又
天霜不停威寒韭日以槁厲飈竟吹脱未許依叢老南
山多白石終歲常皜皜乃知得至靜超然全所保妄盡
無非天心寧不違道凋落奚足懷鍾山有神草
松野即事
娛心仗老笻細數諸峰影微煙過前樹淡日在半嶺幽
鳥識歸宿遑恤雲路永冥鴻各有見日邊半行整出處
無定期是非諒難省
又
山窗一叢蕙脩葉吐紫蕤或云斷續花我亦豈敢疑楚
澤多芳草真偽奚難知浮俗尊虚明君子傷令姿博觀
貴自得清芬良在兹
秋日山行雜興
獨往非避俗散懷聊尋芳流風淡翠麓理策秋路長蒼
石含幽色樛木落寒香一片太古雲化為孤鳳翔忽然
歸紫霄蕩瀼不可望浩歌向夕霽敢事接輿狂
又
山回杉熛清崖傾花雨下詎知吾道非偶然適曠野磊
落寓隕星赴流飲奔馬風微葉時落磴寒雪自灑孤松
縈蘿轉幽峰抱嵐灺景晦良遇稀心異真賞寡舉手謝
時人巖陰栖古瓦
白馬篇
冥冥子規林蕭蕭綠楊路白馬誰家兒揚鞭西南去去
去知何為不辭還濘苦陰陽速相禪乾坤幾新故丈夫
慎馳騖出門已艱步悠悠獨鳥沒霧暗連村樹
文江夜舟
北斗一何渴下飲空江流南雁知何愁相喚不自休東
浦征人歸孤燈出籬幽西淵捕魚急飛火走一舟漢皇
極寬仁今年租稅憂有生亦擾擾吾道更悠悠
曉發辭夫磯時李洞溉之友先行
荻暗雞鳴村平臯下殘月參差隣舫語艣聲帶潮發露
華望中白蓬陰散秋髮沙鳥知曙鳴海雲上空滅念我
前行友青山已飛越遲爾及相携無嗟賞心歇
龍潭阻風夜興
水宿滯前期前津北風惡林寒燈影深莎雞滿籬落荒
忽寄孤迥凄清愧離索年光星河轉夜氣衣裘覺乍駭
勁翮翻俄驚大魚躍潮痕侵柳根移船避沙閣
早發東阿午經東平晚宿汶上是日雪
嚴裝齊地曉投館魯鄉暮天寒客心速雪下車聲去迷
獸出桑畦流人披野路淺靄須城山斜橋汶津樹前聖
有遺業惝惘經行處荷蓧與耦耕何其得深趣
南浦旅懷
鄉近歲已闌猶為候風客落霙蓋蓬深三日不知息浦
樹分城煙水明遠沙色滿筐紅燭枝渡人隔村夕久滯
妻孥望孤還友朋惜音形兩暌離情生自難抑
登九仙山
吾宗九仙人煉藥此山上渺渺嘉遯心披煙一相訪海
門葱蘢外山氣嵽嵲狀測日明遠潮歸霞委孤嶂塵緣
誤良契仙事敦夙尚何處乘鯉歸微風起清漾
早起
覺來日已升花梢衆禽語何許白浮萍池間散還聚起
見梅已空夜來幾更雨魚行春到水草暖香在露溪上
人語喧樵薪滿沙路
菊
我耕不半畆黃花列千叢蕭條變衰時一夕萬里風立
孤不作難英英異風骨君看墻東客夜寒步霜月
春風如少年效程漢翁
春風如少年狂逐無定處垂楊曲江堤細草東郊路秪
言今似昔不悟新非故流水何時歸殘鶯數聲暮
招仙觀
逶迤溪南路窅窕招仙谷空堂兩道人殘棋映深竹一
葉響疎籬雙鴉啼高屋出門隨歸人遠燒在山麓
發新淦金水亭
振衣上野航回首謝山阪日淡秋水空風清片帆遠沙
光侵岸發峰影隨人轉前渡煙火深離亭路今緬
登李白酒樓
當時謫仙人四海蜚英聲偶然此一醉遂有無窮名叔
世尊放曠中度翻為輕頽波浩難返憂思誰能平
述懷
文藻風流盡天機定偶然自憐有今日猶復望他年道
遠雲千里樓危雪滿川春還問消息好去落梅邊
淮安道中
鐘聲起前林悠悠向南客天垂大野高月淡行路白雞
犬淮上村雲霞海邊色舊時塞垣地來往人馳驛
朱方偶作
雪餘春水生日上暖雲泮杳靄松林中柴扉起樵㸑新
粧携童稚隣曲欣年換坎坎村鼓鳴沙頭酒聲亂
正月五日吾族諸老儒服縱遊
縱遊二十士遠賞物華新好是小蘭若一來中聖人桃
源在何處流水不勝春歸路狂歌甚欹斜烏角巾
幽尋
意適可幽尋天空晚氣沈鷗飛一川迥花落五雲深庾
子江南恨瓊奴柱下吟野風吹我老鴻雁有餘音
晚興
雁背霜花落吟悲興自如天虚鱗甲動山老鬢毛疎斷
隴暮歸客寒溪人自漁蒼茫閉籬落政爾緩羊車
春郊
湖海獨垂釣風雲入短蓑燕來春已去花少雨偏多一
飲捐愁却千杯奈醉何青山如有意對我獨高歌
又
試數亂離年傷情更惘然牛羊荒草樹天地老風煙白
骨蒼苔外山花野水邊幽禽未栖宿來往自翩翩
喜雨
雲葉來西北風聲乍疾徐冥冥天下雨湛湛圃中蔬書
傳堪經世乾坤且助鋤欲言無與領獨立看芙蕖
竒石
竒石爭迎立青杉互引前泠泠兩溪水淡淡一峰煙閒
作題巖字時逢採藥仙蒼崖忽陡絶松影亦颸然
山中
何處征徭急兹山水石竒鳥鳴新葉長磴仄斷雲移趺
坐天正碧起行風自遲徑穿松罅去巾袂罥蛛絲
南居寺
閉戶未從容出門誰適從聊隨碧溪轉忽與白鷗逢小
雨十數點淡煙三四峰幽尋趣未已山寺已鳴鐘
病中感懷
多病他鄉外孤懷始覺愁山圍雙鷺曉門閉一蟬秋遇
合馮生鋏勲名季子裘悠悠耦耕者端暇為人謀
陳家源
恐是仙源裏山從洞口開茅簷無客到稚子怪人來塘
綠魚迎日林清鳥啄苔欲令幽賞足石道泝縈迴
其二
翠霧斷崖側丹霞流水西竹從幽處密松自古來欹落
葉半蔵路清風時滿溪仙家元不遠未許衆人知
龍池寺蒲石
底列貪竒意吾行亦偶然尋泉經絶壑看石到幽禪鳥
語前林日雞聲曲巷煙偶逢樵客到共坐偃松邊
立秋夕作
但覺焦源苦何當沛澤流夕風微報響古木暗蔵秋末
事冥難測閒心遠作愁亂山高下碧煙靄澹浮浮
送人歸臨川
金河疎柳外去櫂響流澌為客有歸日送人愁别時寒
雲隨雁遠南雪到山遲舊隱書無態行蔵莫豫期
江中
掛席亂驚湍曾過此渡難潮歸揚子晚山入秣陵寒聽
語知鄉近忘年計日寬穩行隨夜泊煙火滿江干
鄱陽湖中除夕
除夕生能幾誰無骨肉親望鄉偏恨路在遠欲遺身湖
雪殘波岸船燈獨夜人淹旬須一刻珍重故園春
行樂
行樂當幽賞晴峰帶雪欹水香梅落處沙潤草生時事
識心仍累生添疾早衰深村紅葉路樵牧轉相知
辛亥元夕
頑坐故貪默忽行時自言寒沙梅影路微雪酒香村時
序鬢髮改人家童稚喧街頭試燈候不到郭西門
贈李仲元
曾逢偏意悟顔面費追思把酒忽相語計年深自悲亂
山蔵路遠秋水去城遲若到寒溪上教兒護菊籬
别唐仲謙
記名長似識相見始慚非每到極言罷却欣幽聽稀日
明山氣改江靜水痕歸添得今朝别城陰空掩扉
水口夜思
牢落不成寐荔陰寒石磯潮生灘響盡海近夜凉歸旅
思隨時改鄉音逐遞非燕南與粤北秪足費征衣
吳仲谷來喜雨
山居難適俗到縣動經年偶出成竒事相看各粲然酒
深孤匊外燈淡小樓偏草草荀陳夕他時倘有傳
除夕
歷歷諸除夕蘧廬是處安翻因歸路近始覺到家難浦
隔雁聲落篷孤燈影寒家人應共說賓閣尚盤桓
偶書
桐寒葉落風菊淨花開雨掩映半畦秋好竹三四五對
此憔悴人忽笑不復語
皈信寺近曾文照公墓次
綠柘茅舍村青山晩煙度何處櫂歌還直入深林去隔
阪數聲鐘鴉啼翰林墓
宿田家
村暗煙火生林深雞犬靜麥花如積雪月色淡相映隣
家夜汲歸寒蟲滿幽徑
漢宮春
君不見漢宮六六多佳麗露花半染雲裾翠少翁招得
夫人魂孤鸞夜啼月波堕趙家姊妹專風流雙蛾不識
人生愁芙蓉並蔕欹一朵西飛青鳥徒離憂飛龍翩翩
上天去雲幕椒房土花雨堕膩埋胭恨未消香魂尚寄
寒莖舞人間炎日焦衆芳肯隨葵藿來傾陽柔情幽怨
透地脉煙幃寂寞彊成粧誰吹舊曲緣雲切寸心婉婉
應愁絶綠羅幾疊御賜衣紅綃半點守宮血空留媚臉
栖餘妍遙憶羊車望幸年至今一片巫山雨化為飛泪
徒潜然故家陵苑孤雲外綠樹如雲草如海殷勤惟有
虞美人同向墻陰弄晴靄
春怨
洛人傾國賞牡丹東西繡轂家家園黃鸝紫燕新得意
柔雲如酥花迷魂遊人寂寂歸何處花亦年年占風雨
江南却遇李龜年蘇州空感楊開府誰吹玉笛斷人腸
斜橋淺淺流水香惟有千年老銅狄看盡人間幾夕陽
用歐陽文忠公神清洞韻題羅士鼎所蔵米元
暉神清洞圖
穎陽之山翠煙深仙人不見勞我心叢峰峩峩照空廓
白雲時飛石欲落此中不到人間客採藥歸來花滿石
想當飛舄堕層崖數聲清嘯驚瑤臺緱山蒼蒼今在眼
舉手招之殊未來穎陽之山夜鶴飛仙人不見歸何時
神清之洞有幽客應向洞中煮白石洞前巖下仙家春
幾片落花雜飛溜高下樓臺縹緲霞綠樹不老青山夀
王生邢子意殊勤恨我隔此浮空塵安得碧雲千萬疊
栖此人間謫堕身元暉昔作西江客夜飛墨花曉無跡
春風留此二百年幸是山中至人識有千黃金雙白璧
鵝溪白蠒纔數尺穎陽山高風露寒幾處高堂掛生色
塞野縱目
讀書萬卷不經濟懶境最佳工坐睡手持綠玉信步行
穿破麥花到林際縈廻空谷含休光隱映深松發清吹
北風掠野牧者誰牛影參差霜草悴一牛閒卧意方安
童子何知鞭已至回頭一望盡天南高下千峰灑濃翠
冲虚宫景真堂
怡山東麓堂靜深欲尋真景真難尋華鐘時發貞明韻
秀木遞懸天監陰天風飂飂吹余髮戲綰幽藤作條脫
騎鳳簫驚烏石雲降龍劒照鼓山月丹爐藥竈長周旋
六時采擷三芝鮮蓬萊書札失幽約幾度歸潮深碧煙
古秋夜長晴雨
雲浪流碧虚雨花散前除西風紅葉石欄曲盡併寒聲
歸綺疏回文讀罷雙蛾歛城上啼烏稀漏點東家嬌小
乍迎郞沈水銀篝殘晚粧燈裏鏡臺閒自照紅顔相似
夜偏長
高囦春冬歌
春風東來汎幽谷出門一笑人間綠新雨池塘柳帶鶯
嫩雲洲渚沙眠犢一蓑一笠東西村天高地下斯人存
歸來醉醒聊隨意翠樹無言花滿門
其二
寒鴉萬點落葉赤山風蕭蕭野日白池上梅花俱有情
林間茅舍元無客人言梅花知歲寒花亦偶然冰雪間
向來羣芳令欲盡蘭芽已動春將還
題江南煙雨騎驢圖
風發發雨瀟瀟渡船未度山相招騎驢不知前路遙前
路遙抵何處南山之南且穩住莫向長安街上去京尹
今無韓吏部
黃河道
黃河道漠漠黃沙覆枯草依然南北兩空堤堤上耕人
長桑棗人心百計當若為古來河水今南移平原縣前
好沽酒車夫鞭驢莫回首
由寶塘舟行至臨汝
盧鴻十志看不足愛雪貪行雪相逐晴風吹散北山寒
三十六陂水初綠黃洲拏得罩篷船松筠繚繞煙成淵
陂聲疊下灘聲惡鮑照却歌行路難
送李仲章遠遊
風笛無聲笑指空出門誰碍更求通一帆千里客何遠
王氣雄圖江自東赤壁驚烏飛夜月衡陽歸雁落秋風
人間興廢不須問詩在江潭柳影中
秋懷
萬壑東歸晝夜流人間自是本無愁不悲白骨塌秋井
尚恨華屋歸山丘此事直須一杯酒只今何用萬里侯
明朝且可尋黃獨荷鍤徑往西山秋
其二
采采蘋花可佩香依依橘柚未全黃人行塞北非征戍
雁過江南有稻梁短笛疎鐘來别浦亂鴉飛鶩共斜陽
西風擾擾知何似看見黃花滿地霜
雨中
雨滿寒空風滿林閉門十日長悲吟不知補袞從誰語
尚許傾陽見寸心書史軒窗雲氣潤蕙蘭蹊徑蘚花深
好風為我吹晴未欲釣清溪坐柳陰
其二
炎夏如秋氣已遷老天竒變亦多端山横北牗陰雲合
人對南山暮雨寒江海窮居無米易古今隨意得詩難
巖花落盡幽禽語坐擁千林俯碧欄
八月二十八日
黃竹哀歌世偶傳佳期應待後千年曲江宮外看蒲柳
凝碧池邊聽管絃古往今來人化鶴天長地久帝為鵑
蓬萊水淺應聞似徐福歸舟已失仙
夜立
冥冥無復辨秋毫天映諸峰湧翠濤萬里明河流眼去
三更獨雁倚風高南隣絺綌秋難貸隔舍歌呼夜更豪
只有殷勤木上坐共聽枯葉響蕭騷
曉晴
雨意將闌天自休頻穿詰曲聽鈎輈千山欲曙微霞吐
萬木含春濕翠浮孤塔遠知城尚近空江猶似古來流
遶汀花落白于雪掠地風來嚴似秋
次韻彭希爽吳景傳約遊穆山
穆山祗在白雲隈擘石為門任去來兩澗寒聲通法席
數峰秋影散香臺林蔵僧梵含風遠嶺隔山樵戴月回
此地能令高興别中秋時近桂初開
舟中
竦立去帆波渺渺深籠寒靄樹稀稀象牙潭上風初急
龍霧洲前雪亂飛山掩孤鐘分響到沙明叢雁逐行歸
雕房熾炭行時令阿那癡漁擁斷磯
答清江皮季賢見寄
古人千里夢相求咫尺翻增隔絶愁雲護牋題醒處墨
雨深樹色綠邊樓文章正法追前哲句律新功却俗流
為問幾時談到劇夀楓南畔菊花秋
送族弟元迪
老去逢人怯送行弟兄分手若為情明時難使高才隱
為客當令遠業成桂嶺寒煙通郢樹逍遙夜雨入彭城
明朝便自堪回首不待秋風過雁聲
題崔伯明詩卷
海底珊瑚不易收俄然在手醒雙眸媧皇煉石天無璺
織女機絲月共秋一草作花生自别三年刻楮巧堪羞
客窗燈影誰為伴雨響空欄徹夜流
由清江赤城觀至寶塔寺暮歸樟鎮
自笑野人多野思並村隨處意閒閒赤城觀裏折丹桂
寶塔寺前迎晚山隔水歸樵分路散衝嵐飛鳥認林還
秪言十里街頭近不計黃昏便掩關
酬揭曼碩贈别
來日君還在我前歸時我獨占君先冰寒斷道鳴駝外
雪暗空村落雁邊畫省諸公扶日月南州孤客記山川
松聲多處黃精好舉手青霞始學仙
任城南
自愛清遊自愴神五千里外獨歸身馬嘶平野呼鷹吏
犬吠寒沙射雁人直北關山初合凍近南氣候漸知春
蒼苔白石梅花路長憶驅車魯水濱
秋夜獨立有懷
秋老谿貧獨夜時卭枝移徧響蟲飛山城鼔疊月生海
林屋燈寒風動扉帶雪關河人别久隔天書札雁來稀
忘情每有難忘者黃葉一庭霜滿衣
偶成
初啼山鳥篆香斜荏苒明時翫歲華三日雨深春在水
一林煙濕暖生花尋盟舊卷鈎簾展開禁新醅隔竹賖
却憶去年歸漸近半篷殘雪上寒沙
陳虚一尊師山房雨後
一片閒心倚石壇千峰向背碧當軒海門雨氣懸虹影
洞府香風粲鶴言絶艷槿花深映戶生紅荔子密圍村
早知千里移家近久辦黃岡十畆園
得家信
俗尚難公不取諧木陰深處玩蒼苔身抛世累終相著
心怯鄉書重一開極目雲天鴉陣黑滿林風雨雁聲來
平生最有看花癖何處溪頭發早梅
新淦阪步作
松筠色潤翠成圍鵝鴨聲多水漸肥隔縣販人爭野路
迎年浣女試新衣暖煙黃柳知春到殘雪青山伴客歸
茅屋酒旗隨處有悠悠世事儘相違
閤皂山福地
兩崖松竹綠蕭蕭時聽巖陰響野樵鶴信蚤歸題籙客
蜂房分綴鍊丹寮晉時月在淦源淺粤國雲通勾漏遙
仙馭肯忘橋鼎地風笙清夜落璿霄
舟夜
拓去篷窗月滿襟蕭蕭驚雁堕哀音不知天意何倉卒
數疊寒雲萬里陰
海棠
冥鴻銜子錦川來嫋嫋柔紅無數開花睡未醒春未透
半空飛雨暗蒼苔
江行
悠悠行客漸黃昏隔浦人家已掩門誰與飛漚遊海上
亂鴉無數下西村
雪
天風搖動玉京移九野蒼茫竟大竒老樹細觀猶似昔
好山無處不堪疑
夕陽
斜陽盡入笛聲中兩岸樵漁一水通楊柳已疎楓漸落
黃花渾未識秋風
次史葯房池上即事韻
萬蘂蜚香百草芽簾旌不動柳陰斜幽禽還識欄邊客
曾立東風仗外花
秋原
稻花香裏聽潺湲路入高原犢草閒生長太平無所用
且隨殘照看秋山
初春
年華將去野梅知春色初來柳眼移偶到前村閒指點
數峰殘雪淡晴時
雨中遣興
萬里千巖夢寂寥飛淙落澗夜蕭蕭覺來忽聽兒童語
昨日榕陰在石橋
題瀟湘秋色圖
瑤瑟無聲水自流黃蘆紅葉滿汀洲蘋花欲採無尋處
一片閒情萬古愁
䢴溝
衰柳殘荷併慘然青山隔岸弄嬋娟多情惟有䢴溝水
長送江南過客船
微雨
一天微雨濕芳塵紅綠相依幾處春家在海棠花下住
傷心長是未歸人
放船
晩色重重放客舟輕風吹漾落潮流林巒盡異來時路
知是明朝到福州
豫章登舟作
城南無樹識神仙閒往閒來四十年西岸青山東岸塔
為誰相對老秋煙
象牙潭
水禽兩兩樹三三近浦遙峰隔嫩嵐新換一天秋色别
短篷行過象牙潭
自笑
世情多識事多諳長對雲山共笑談煮石採芝隨意足
憑君莫唱望江南
石倉歴代詩選卷二百五十五
