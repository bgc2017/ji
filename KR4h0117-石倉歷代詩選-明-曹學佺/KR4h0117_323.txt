石倉歴代詩選卷三百二十四
明曹學佺編
明詩初集四十四
夏原吉
題彭希益惜隂堂
星沙控荆湖屬邑十有二羅湘甲西北山水獨佳麗彭
君生其間鍾此山水異襟宇既軒豁丰儀逾清粹垂髫
被庭訓詩禮日講肄諄諄期有成勉勉冀無墜豈謂霜
露嚴苦令椿木瘁彷徨痛遺業感慨念先志乾乾仰居
諸耿耿忘食寐搆堂名惜隂于以自箴勵朝斯萬卷開
夕爾一篝繼探搜聖賢心玩索古今事清修日益勤閫
奥愈深詣願言慎終始毋使虧一簣行當馭長風扶搖
九天際功成銘鼎彛芳譽永無替
諭饑烏
饑烏來屋頭軒然振雙翼啞啞向我啼其意欲得食我
行顧我厨餘糗頗云積粲粲白如銀瑩瑩燥如灸足可療
烏饑盡與非所惜緣以目前人困乏動千億賑恤未有
方夙夜慨中赤况此所餘糗顆顆出民力我食尚懷愧
飼烏寧不惕饑烏勿此啼山林有榛栗
泉州次吳中書韻
區區南閩來蓂莢屢更易鞍馬厭道途風霜改絺綌豈
無林淵思民痍未痊革引睇桐城樓寒雲萬山白
武康縣
湖州武康縣僻在羣山中人稀官事少土沃禾稼豐蠶
時戶戶箔雞曉家家舂鮮菱采秋夏嫩笋庖春冬廛幽
商寡集溪曲舟艱通兒童拙市語父老高村容淳淳良
可尚擾擾希能同愧無邵杜吏重造朱陳風作詩慰我
民敦俗宜自隆
洪熙乙巳秋仲賜觀内苑珍禽竒獸應制賦詩
六龍初御乾坤肅玉燭和調民阜育爰開禁籞集廷臣
少肆餘閒閱竒蓄時維秋仲天氣清纖塵不起香風輕
虞官圉宰雜遝進珍禽瑞獸紛紜呈狻猊側踞真雄猛
鉤爪金毛睛烱烱彩毬戲罷拂霜髯百獸潛窺敢馳騁
須臾玄鹿來軒墀豐肌黭黮猶鳥犀若非食野霑煤雨
應是尋泉墮墨池雙羊繼出仍珍美腹若垂囊背如砥
煌煌玉轡輕籠頭軋軋朱輪低載尾花隂小大霜姿猿
金環約項聲隆然盤旋倏忽作人立寧殊雪洞飛來仙
又看千歲之神鹿毛質鮮龐實靈物羚羊緩步蒼苔邊
修角撑空亦竒獨柙中玉鼠潔且馴朱櫻貫目脂塗唇
想應竊餌瓊芝飽故着銀袍覲紫宸駝雞聳立誰其侶
駢趾青瞳高丈許或時振翼將如何志在冲霄學鵬舉
雕籠鸚鵡色更竒細觀熟玩心忘疲呈祥雖未啣圖瑞
調舌應能唱夀詞三三兩兩賓郎雀短喙珊瑚新琢削
飛翔寶檻恣喧呼似欲臨風脱金鑰多情尤有白畫眉
雙眉畫得天然殊從今京兆多才思對此應慚畫不如
題頥菴胡祭酒先生玉笥白雲圖卷
頥菴先生古君子德行文章當世美晨携玉笥白雲圖
訪我金臺官署裏自言先世多遺德卜居遠在金川側
金川何處最稱竒玉笥岧嶤插天極雲開幾朵芙蓉青
雨餘百道銀潢傾隂岩月冷玉龍蟄陽坡春煖金牛耕
蕭家峽口尤竒麗狀若飛鵝舞空際泥江堅抱伏虎形
瓦橋重展遊龍勢龍騰虎伏勢若何先隴正在山之阿
林烏泣雨下喬木野猿呌月懸春蘿時因宦轍方驅涉
未暇栖栖理家牒聊憑縑素寄遐思用詔兒孫知祖業
願君移孝忠吾皇致時熙皥超虞唐白頭稽首謝丹闕
清風一棹歸湖鄉晝看不厭夜復卧玉笥千古常蒼蒼
題祝少卿西山暮景圖
少卿卓犖人中英襟懷萬頃涵秋清早登啓事典郡牧
十年坐鎮滁陽城滁陽四面山如玉矗矗西山更竒獨
根盤九地駭潛龍勢入層霄遏飛鶩少卿閱罷天閑駒
簿書不撓公堂虚捲簾静對西山坐夕陽正在山之隅
紅光黯淡照岩谷翠色冥濛覆林麓林邊散亂樵人薪
岩畔縱横歸騎牧須臾牧去樵歌杳翠歛紅綃山靜悄
鳥旋松頂待歸雲雲護松窩邀宿鳥吁嗟此景世豈多
匡廬泰華徒嵯峨少卿游宦日瞻眺他時遷去情如何
一幅畫圖懸素壁相對醉翁時醉歌
乙酉八月二日吳江館遇京友惠斗酒為小童
所覆
故人遠自天上來惠我一斗蒲萄醅愛之不敢容易開
呼童捧出當庭階珊瑚擊碎紅泥堆珍珠迸入黃金杯
一行轉我腹中雷再行掃我眉間埃三行四行愁壘摧
五行六行春風回桃花朵朵紅生腮臙脂點點香凝頦
平原督郵走欲頽青州從事驚相猜客中有此真慰懷
更無夢到糟丘臺奈何童子劣且騃推壺仆地如翻淮
清光濕透爐邊灰餘香散入階前苔為之恥兮徒有罍
醉無成兮誰與推是知飲啄皆天裁毫分有素非人媒
毫分有素非人媒彼童子兮何尤哉
戲贈淨慈寺僧恬靜卷
我從前日辭蓬萊飄飄飛上姑蘇臺臺前桂魄照秋水
一碧萬頃無纖埃喜來遂發看山興擬度錢塘攬竒勝
片帆若被天風留一上雲居聽鐘磬雲居瀟洒雲飛飛
中峰去後渺莫追就中忽遇老禪客自云近日來淨慈
眉峯修修散晴雪性海澄澄湛秋月煑茶揮麈共我談
四座霏霏飛玉屑我觀不是尋常僧叢林當代應馳名
何當携取廬嶽去相邀修靜重尋盟坐看五老香爐氣
瀑布山中互晦明
烏夜啼
慈烏啞啞清夜啼飛來飛去無枝棲天空月冷聲慘切
更深夜永情悲悽東家織婦年二五良人萬里操干櫓
冬衣未寄春復臨機杼勞勞不勝苦耳邊忽聽慈烏聲
炎炎萬感焚中扃掀襟抆淚罷機杼披簾促步趨前庭
悲悲咽咽對烏說莫向清宵學啼血妾夫别去踰三年
魚雁迢迢至今絶願烏將妾相思情西飛啼向夫郎聽
夫能聽兮妾情達妾情達兮夫心寧夫寧豈欲終忘返
恩義須期兩無赧夫能努力樹功名白髮歸来未為晚
和祭酒胡公雨中獨坐
連朝風雨泥濘深幽人不見心沉沉想應齋居有餘暇
坐披卷籍窮古今過眼瀾翻五車熟却喜牀頭新酒綠
開樽勸飲是何人好似顏家小銀鹿載歌載酌三杯餘
新詩百首皆親書封題寄我意何厚恍如十二珊瑚株
欣然便欲馳車馬走送詩壇共誇詫出門未定復入門
無奈長空雨飛灑
經姑蘇
客路尚悠悠蘇臺暫繫舟酒旗迷柳岸商舶隘江流三
讓祠何古千人石更幽可憐城下水莫洗館娃愁
寄友
憶昔會皇州壺觴日勸酬一時同作客萬里各經秋湘
浦西風棹燕山夜月樓無窮蕭索意何處寫離憂
憶别
憶别金陵日春風二月時求朋鶯語急送客燕飛遲北
邸俄淹歲南歸未卜期遥遥天上友莫動暮雲思
東吳述懷
為客東吳郡秋過冬復深梅妝崑阜玉橘剪洞庭金顛
倒還家夢徘徊戀闕心何時了王事蘭棹起歸音
寓雲居菴次韻答聯上人
誰闢雲居境依稀古化城獅柑霜過熟鳳竹雨搖輕石
悟禪中語鐘收飯後聲我來臨絶頂一覽小蓬瀛
泊金沙洲
晚泊金沙洲言登洲上樓雲峰隨處好煙浪拍天浮掃
壁看遺墨憑欄數過舟家山應不遠此地且優游
登范公亭
偶上范公亭亭幽感慨生竹添今歲笋塵掩昔年檠老
蠧隨人化孤禽向客鳴欄傾不堪倚惆悵下階行
小江漁釣
小江江水綠如酒兩岸春風舞垂柳老漁落魄一事無
三尺綸竿長在手有時釣得縮項鯿隨緣沽酒供餘年
不圖星辰動天闕醉來即藉羊裘眠
汩羅懷古
五月五日天氣晴古羅士庶思屈平聲金伐鼔集畫艦
浩歌競渡招沉靈沉靈不歸知何往楚國蕭蕭空草莽
聊將一滴菖蒲漿灑向清波寄遐想
福禄曉鐘
四隣膠膠雞亂鳴叢林衲子聲寒鯨載遲載促一百八
松雲墮碧星河傾吁嗟人生能幾永一世無殊幻泡影
悵然聽此不能眠起坐幽窗發深省
和胡學士冬至後六日扈從獵龍山同蹇尚書
諸公遊牛首山佛窟寺詩韻
山寺迢迢一徑微山中景趣世應稀花飛澗水驚魚躍
風引松雲伴鶴歸朝士來遊無俗駕老僧留語總禪機
回鞭還從鸞輿後滿路天香暗襲衣
送禮部員外郎楊旭歸蜀省墓
京國長年振轡遊承恩今去省松楸上林鶯送春風酒
巫峽猿迎夜月舟題柱長卿堪並駕登樓王粲更何憂
孝思已展霜翎健蚤挾天飈覲冕旒
九日
去歲今朝侍北堂今年此日寓閩鄉紫萸黃菊故園好
綠水青山客路長對酒不堪成獨酌吟詩聊用寫清狂
明晨喔喔雞聲發何處登車復省方
題荷峯雲隠圖
萬仞荷峯插漢青當年嘉遁若為情田園無限幽閒趣
車馬不聞來往聲半榻松風雲卧冷一溪蘿月釣絲輕
只今聖主求賢急林下安能老釣耕
挽故文淵閣大學士胡公光大
黑頭濡翰侍宸旒奕奕才華眷顧優豈謂藏舟移夜壑
遽令行轍避西州人間名著黃金榜天上文懸白玉樓
此日臨風歌楚些不堪嗚咽淚横流
登武夷山
觀風偶入武夷行隨處登臨隨處情燒藥爐空無鶴守
讀書壇古有猿鳴峰雲隱隠三尖碧溪水盤盤九曲清
安得窮躋最高頂相尋仙子問長生
過采石
采石江頭夜艤舟攬衣乘興步江樓一天灝氣凝風露
萬頃寒波浸斗牛燒燭題詩陳往事倒囊沽酒滌新愁
錦袍學士知何在明月娟娟照古邱
福寧縣次吳中書韻
金飈刮地雨初晴使者飛颿至海城寶劒光搖秋水碧
繡衣香壓瘴煙清既從閭井詢民瘼復向屯營問戍情
地僻人淳無訟事但聞村老話昇平
和冬官尚書黃公見寄詩韻
昔年仗節撫南夷瘴雨炎風肻憚危每使篝燈籌國事
隨時焚草畏人知蠻方已喜標銅柱漢殿重看賜玉枝
恨乏堅珉付夷老為鐫德政去思詩
永樂辛卯將用兵于沙漠二月大閱于北京城
東時翰林金侍講有詩因次其韻
羽書飛召四方兵百萬貔貅集帝城赫赫氣横魚麗陣
柦桓威稱虎賁名鸞輿曉閱霜凝蓋鐵騎雲屯雨洗兵
此去欃槍應盡掃薇垣長見泰階平
和學士胡公扈從獵陽山詩韻
陽山遠在上林東原隰勻勻狩所同萬乘時田親閱騎
六師晨從競腰弓霜飛玉盾連營白日照龍旂夾仗紅
較藝場中誰最勝駕前英衛萬夫雄
送教諭李素改除浙江就祿養親
羅湘振鐸十餘年今又携書上越川梅玉一枝天上贈
蒲帆半幅月中懸好披彩服同萊子莫訝寒氊老鄭虔
他日彤廷重考績春風臺閣擬超遷
贈李真翁
八閩高士老𣆀孫結屋蕭蕭近水濆心遠更無金馬夢
身閒常對白鷗羣黃庭夜讀窗留月綠綺朝絃榻駐雲
何日移家傍翁舍細聆清論滌餘氛
次俞都御史韻與虎石道人
紛紛車馬走黃埃此地誰能日日來獨有豸冠因酒病
時尋虎石扣門開山中風月初相識江上煙波又促回
今我登臨亦何興謾看猿鶴舞徘徊
登吳興道場山
肩輿一上道場山遊覽都忘陟頓艱泉迸石渠存虎迹
峰名金蓋擁螺鬟木魚催飯鳴松杪野鶴窺巢過竹間
安得從今脱塵鞅此中相伴老僧閒
過吳江泗州寺訪僧留宿
行盡吳江逸思濃却從蕭寺訪瑄公未論石上三生約
且喜山中一宿同詩句新題蕉葉雨茶香熟送藕花風
明當百八蒲牢吼重整雲帆向五茸
和僧白鷳詩
雙頰彤彤點絳紗滿身霜拂更光華栖來晚樹煙籠葉
呌落春山雨濕花曾逐繡衣朝帝闕偶隨珠句到禪家
主人料得相看好不用昂頭羡野霞
瀟湘夜雨
二女南來正斷魂那堪風雨又黃昏瀟瀟無限相思淚
都作江邊竹上痕
隨侍太孫殿下回南京途中觀射雉
野雉驚飛入半空皇孫馳馬試琱弓一聲金鏑雲間響
五色離披墮曉風
吳中謾興
片帆二月過吳門眼底相看物物新惟有溪橋桃與李
着花渾似故園春
燕山寄弟原故
金陵别我去瀟湘三見春風舞綠楊此日燕山重相憶
碧桃仍吐小園芳
江上即事
江上何人學遠遊揚帆鼔浪去無休那知久歴風濤者
綠柳隂中穩繫舟
贈魯冕告老疾還湘
君家三徑未全荒何遽匆匆促去装豈是老來腰懶折
歸尋元亮學耕桑
梅竹雙禽
林木無聲雪色殘一枝晴玉倚琅玕雙禽何處棲來晚
重拂金衣度歲寒
石倉歴代詩選卷三百二十四
