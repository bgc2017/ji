石倉歴代詩選卷二百三十三
明曹學佺編
元詩三
劉因
燕平學僊臺
碣石際海隅西南奄全燕中有學僊臺燕平欲昇天燕
平骨已朽遺臺猶相傳雖復生青松歲久摧為烟極目
望海波不見三山巔三山巨鼇簪山人蟣蝨然使無不
足論信有亦可憐大塊與洪爐金石難久堅天地會有
盡何物為神僊空山無笙鶴落日下飢鳶今古非一臺
浩歎秋風前
黃金臺
燕山不改色易水無新聲誰知數尺臺中有萬古情區
區後世人猶愛黃金名黃金亦何物能為賢重輕德輝
照九仞鳳鳥才一鳴伊誰腐鼠棄坐見飢鳶爭周道日
東漸二老皆西行養民以致賢王業自此成黃金與山
平不捄兵縱横落目下荒臺山水有餘清
張燕公讀書堂
隂壁下寒泉陽崖隱深洞想像張幽州當年此絃誦遐
情納方寸灝露驚宵夢既有眞積功豈無致時用不然
起絶學猶當垂後統濟濟唐開元儒臣相伯仲文雖數
燕許名不並姚宋遂令百世下烟霞抱餘痛尋幽縱步
貪懷古清歌送緬思白鹿翁眼中見連棟兹山有道氣
會遇或天縱聊以永今朝白雲不可種
種松
萬牛來丘山大厦高崔嵬當年雖辛苦遺此千歲材手
持百松子與之俱傾頹殷勤嘱造物為護荒山隈今來
見豪末喜溢蒼烟堆十年望根立百年排風雷自此千
萬歲再見明堂開束家十年計戢戢千頭栽豈不早有
望求此良悠哉
和詠二疎
委質義有歸乞骸老當去豈無戀闕心難忘首丘趣在
禮此常典末世成高舉漢廷多公卿圖畫雨疎傳至今
秦中吟感歎東門路目覩霍將軍功高擅恩顧一朝産
危機千載損英譽仲翁幸及年安肯嬰世務聖主賜臣
金奉養行厥素造物佚我老餘齡今自悟田園付子孫
身後復無慮神交冥漠中樂境尚森著
和詠三良
江山錯如繡死與敝屣遺安用親愛人共此丘土微秦
人多尚氣宜無兒女私乃亦如當途區區戀衣帷因傷
秦政惡三嘆王綱虧殉人已可誅而况收良歸坐令百
夫特含恨與世違祗應墓前柏直幹千年希遙知作俑
戒為感詩人悲重吟黃鳥章淚下霑人衣
燕歌行
薊門來悲風易水生寒波雲物何改色遊子倡燕歌燕
歌在何處盤鬱西山阿武陽燕下都歲晩獨經過青丘
遙相連風雨墮嵯峨七十齊郡邑百二秦山河學術有
管樂道義無丘軻蚩蚩魚肉民誰與休干戈
遊雲水庵
乘春奮幽潛觀化登丘山哀淙聞遠壑息駕思雲關墾
石密松桂結屋深茅菅生烟紛漠漠激流散潺潺山石
浮壽色澗木榮歡顔覧物有眞意撫節驚循環悠然千
載情儼若盤石間眷焉欲晤語古人何當還
泛舟西溪
萬山倒滄浪一葉凌嵯峨嵯峨為飛舞翠影如婆娑輕
隂散雨足净綠生圓波人間碧海幻老眼青銅磨風雲
幾千古辦此雨中蓑溪南有幽人鼓棹前山阿烟深渺
無處月色浮松蘿
和九日閒居
深居忘晦朔好事惟侯生偶因菊酒至喜聞佳節名香
醪泛寥廓醉境還空明青夭凛危帽浩蕩空秋聲緬懷
長沙孫生氣流千齡乾坤一東籬南山久亦傾回看聲
利徒僅比秋花榮撫時感遺事可見萬古情
孤雲
孤雲生幾時冉冉何所適豈無崑華高路遠嗟獨力徘
徊天中央明月為顔色下有幽棲士歲晏倚青壁朝飲
下泉暮拂松間石相對澹忘情倒影寒潭碧
遊源泉
叢祠鬱蒼翠萬木藏清幽泠然石上足不逐蒼波流長
風索我御欲舉仍遲留白雲何山來相對亦悠悠
玉溪精廬
居然山四頽危檻俯晴春川氣生不極翠潤流衣巾林
隂起薄暮酒色生微醺歌聲忽落谷驚歸欲飛雲
白蓮
冰華謝風塵素質更深静灝露凝幽香皎月散清景誰
竝絶世姿淡然水中影青房正苦心秋風逼凉冷安得
同愛人共此良夜永
除夕
百歲三分一初心謾慨然空囊難避節青鏡不留年静
閱無窮世閒觀巳定天履端思後月四鼓未成眠
登武陽
朝遊樊子館晩上武陽城潮接滄溟近山從碣石生斷
虹雲淡日返照雨疎明且莫悲吟發樵歌已愴情
書堂旅夜
淹留已半載去住意何深月色一千里愁人方寸心秋
聲助搖落生理歎浮沈松桂清霜滿哀歌動故林
秋望
病骨秋偏早單衣露亦寒微雲生水際暝色起林端地
迥月遲下樓高山易殘輕風吹欲舉醉䄂拂層巒
重渡滹沱
遙臨滹水岸回望土門關秋色巉巗上川形拱抱間分
彊人自隘設險地誰慳欲問前朝渡江鷗故意閒
月下獨酌
佳月静可飲一天明水寒餘光泛不極徘徊尊俎間但
覺凉露下不知清夜闌醉眠吾有興君當下西山
潄霞巖
丹霞凌日觀餘津浩難收蒼凉蘇病骨醉暈浮巖幽萬
象春意融頽然得歸休擾擾路傍子無勞歌遠遊
經古城
我行常山尾高城下吾前按轡覧形勢依依見全燕易
水開前襟飛狐連右肩遙想豪傑場撫巳增慨然薪人
過我傍一笑如相憐指城前問余考古今幾年沈思未
及答行歌入蒼烟
飛泉亭
崦嵫多露草秋空挹飛泉胸中玉芙蓉滿意清泠淵火
食困煩鬱下顧心茫然何當分一杯灑落齊州烟
六華峰
入山採靈芝濯足東㵎濱白雲不可招丹霞有餘津長
風忽絶頂悠哉凌翠氛舉手問浮世此子何今人
秋日
山人久不出今朝天氣清秋光濃可掬草色翠相迎捫
蝨暮山碧敲門新筍生歸來重回首佳處未忘情
蜀葵
蜀葵落秋子已能成小叢如何同枝花隱隱纔含紅一
氣有先後萬物誰窮通伊誰歎遲暮來此樽酒同
重遊北溪
蒼黃淡野色草樹含清暉林居隱葱蒨晴嵐散霏微歸
雲有眞意鳴禽發天機勝處必深會輕觴豈虚揮
寒夜
肝膽了無寐襟懷誰與同更長頭可白燭暗火逾紅硯
滴冰生癭星流氣吐虹林鴉先我起鳴噪竟何功
送成從事
易水河梁夢回頭已十春相逢驚我老送别向君頻求
贈攀前例將詩認故人故山松菊在歸去未全貧
寄子東太守
一夕西山客頻年往事非黃塵驚我老青眼似君稀别
浦秋容静離亭草色微殷勤重寄謝後會不應違
哀郭勸農
才命不相偶如君良可嗟半生在人下一死更天涯三
歲同君里前年過我家相望巳塵迹零落舊烟霞
桃源行
六王埽地阿房起桃源與秦分一水小國寡民君所憐
賦役多慙負天子天家正朔不得知手種桃枝辨四時
遺風百世尚不泯俗無君長人熙熙漁舟載入人間世
却悔桃花露蹤跡曾聞父老說秦強不信而今觧亡國
畫圖曾識武陵溪飛鴉滅沒天之西但恨于今又千載
不聞再有漁人迷
明妃曲
初聞丹青寫明眸明妃私喜六宮羞再聞北使選絶色
六宮無慮明妃愁妾身只有愁可必萬里今從漢宮出
悔不别君未識時免使君心憐玉質君心有愛在遠方
寧恨妾身在椒房飛鴻不觧琵琶語秪帶離愁歸故鄉
續十二辰詩
飢鳶嚇鼠驚不起牛背高眠有如此江山虎踞千里來
才辨荆州兔穴爾魚龍人海浩無涯幻境等是杯中蛇
馬耳秋風去無跡羊腸蜀道早還家何必高門沭猴舞
豚穽雞栖皆樂土柴門狗吠報隣翁約買神猪謝風雨
清江曲
清江芙蓉玉可憐岸花汀草自年年來鴻去燕不相識
曉露無聲香暗泣江樓縹緲如花人望欲見之不可親
無限晴雲錦樹新愁眉只向遙山顰遙山一千里長在
愁眉底鏡裏繁華過眼空遙山鑄向青銅中遙山遙復
遙芙蕖霜早凋明日愁眉為誰掃月白江清天未曉
登雄州城樓
古戍寒雲接渺茫故鄉遊子動悲凉江山自古有佳客
煙雨為誰留太行野色分將愁外綠物華呈出夜來霜
海門何處秋聲急極目滄波空夕陽
新晴
小雨新晴草色蘇家園生理未全疎埋盆欲學魚千里
試地先栽芋一區時與老農談稼穡不因閒客罷琴書
乾坤妙處無人會卧看墻隂雀哺雛
夢鎮州潭園
昨夜分明是鎮州溪潭先子舊曾遊魂來千里太行碧
夢覺滿庭烟水秋古澹園林無限意登臨今昔幾人愁
當年猿鶴應無恙爭信書郎謾白頭
自適
久矣黃塵絶往還惟餘風月到柴關清霜烈日從渠畏
野鶴孤雲迥自閒天上銀河連碧落人間秋色對南山
高吟大醉堯天老只有豪誇不易删
老崖
老崖隂隂雲樹清柴門寂寂綠苔生空明萬象隨月出
水墨四山因雨成千古心期破茅屋百年人事短燈檠
道人不是悲秋客聽盡疎蛩夜夜聲
夏日即事
迂疎争笑近清狂多病筋骸可預防久乏園蔬因種藥
不留窗紙為抄方閒從鳥雀分晴晝静與蠜蛩共晩凉
莫道幽人好標致北窗從古有羲皇
夜雨
夢覺呼童問幾更未譍先作案頭鳴山深六月有秋意
夜静滿城惟雨聲四海虚名此身愧百年浮世寸心驚
誰教簷溜如愁思欲斷還連直到明
宋徽宗賜周準人馬圖
筆底金鞍自蕭爽誰云不博降王長汴梁門外若雲屯
畫本相看應自賞十載青衣夢故都經營惨淡欲何如
只除金粟呼風裊曾見昭陵鐡騎趨
宋高宗題李唐秋江圖
秋江吞天雲拍水濤借西風挾不起斷雲分雨入江村
回首龍沙幾千里澹菴老茟搖江聲髣髴阿唐惨淡情
千秋萬古青山恨不見歸舟一葉横
明河秋夕圖
明河澹澹縱復横行雲悠悠度疎星鳳媒不來鳥夜驚
瓊枝玉珮遲所託畫中隱隱聞機聲秋來秋去今猶古
此恨不隨天宇青崑崙西頭風浪平辨我一舟蓮葉輕
浩歌中流擊明月九原喚起嚴君平人間此水何時清
過徐橋
老岸石闌曙色分只疑身是入山雲十年往事不回顧
百里清泉如可聞人世誰教有長路坤靈終亦化塵氛
興亡更遣陂塘在幾欲悲歌酒正醺
秋郊
行過青林徑欲還誰家茅屋在林間雲初湧出半含雨
風漸吹開微露山世味嘗來知懶貴韶華老盡覺秋閒
天教勝境為詩敵未許幽人穩閉關
反垂柳短吟
偃蹇高松雪縵飛最憐憔悴綠楊枝青絲曾識鶯聲軟
黃葉俄驚馬足遲有分只偷春色早無心要結歲寒知
不應再得東風力更與行人管别離
明遠堂賞蓮醉賦
畫堂香遠凝清秋宛如坐我南湖舟主人愛客情亦重
謂我無語花應羞荷香繞筆詩自徤滿紙巳覺清江流
平生老氣回萬牛為君傾倒元龍樓舉杯喚起謝安石
我醉不省蒼生憂
遂城道中
鐡城秋色接西垣遠客還鄉易斷魂霸業可憐燕太子
戰樓誰弔漢公孫冷烟衰草千家塜流水斜陽一點村
慰眼西風猶有物太行依舊壓中原
右螺
碧筩和露捲晴霞錦浪隨鯨落晩沙風趁歌聲來弄葉
酒知人意要浮花胸中壁立三峰玉醉裏神遊太一家
明日清霜看紅翠人生容易鬢成華
遠山筆架得㾗字
何物能支筆萬鈞按頭依約遠山㾗燈横烟影隱猶見
秋入霜毫勢欲吞掌上三峰看太華人間一髮是中原
秘書未免從高閣不向林泉怨少恩
秋蓮空子
瘦影亭亭不自容淡香杳杳欲誰通不堪翠减紅銷際
更在清江冷月中擬欲青房全晩節那知白露巳秋風
盛衰老眼依然在莫放扁舟酒易空
村居雜詩
隣翁走相報隔窗呼我起數日不見山今朝翠如洗
白樂天琵琶行圖
翼馬嘶寒風逐臣念鄉國江浦聞哀絃長吟望南北
盆池
有月漸秋影無風生小波澄心一相對今夜興如何
史處士挽章
平昔未相識幾回曾寄聲今朝聞謝世便有故人情
臘盡
小雪初晴臘盡時無窮梅柳怨開遲人間不覺春來早
只有吾家布被知
抱陽南軒
下瞰懸崖老木稠輕風毛髮散凉秋蒼苔白石夢初覺
霽月疎雲山欲流
山行
西崦人家竹映溪山深雨暗到來遲行窮谷口水才見
流盡巖花春不知
銅雀瓦硯
諸侯負漢巳堪憐直筆何為亦魏編却愛曹瞞臺上瓦
至今猶屬建安年
春景
病餘身世淡無情但覺春來暖漸生送客出門花巳謝
問知前日是清明
新居
雪擁閒門儘未除小齋人道似禪居年來日歷無多事
只有求方與借書
山家
馬蹄踏水亂明霞醉䄂迎風受落花怪見溪童出門望
鵲聲先我到山家
溪上
坐久蒼苔如見侵携笻隨水就輕隂松風自厭灘聲小
雲影旋移山色深
春盡
草閣垂簾晝掩扉客來知我出門稀鳥鳴淡與人相對
花落方知春已歸
廢園
路傍雙石立崔嵬曾見遊人幾往來想得當年全盛日
好山横處盡樓臺
宋理宗南樓風月横披二首
試聽隂山勅勒歌朔風悲壯動山河南樓烟月無多景
緩步微吟奈爾何
物理興衰不可常每從氣韻見文章誰知萬古中天月
只辦南樓一夜凉
探春
遺邊殘雪護頽牆牆外柔絲露淺黃春色雖微已堪惜
輕寒休近柳梢傍
宿洪崖觀
雲山不受壯心降無限西風撼客窗應是夜深知月出
却收風雨入清江
中山道中
不許花開一日先征鞍過處及芳妍只應春暖山翁出
野店溪桃悵望邊
故園寒食
一坏新土寄餘哀故老相邀信步來行到水西村盡處
桃花無數未全開
霜落
霜落清江一夜秋覺來明月滿江樓酒醒人散夜將半
花上烏啼空自愁
石倉歴代詩選卷二百三十三
