石倉歴代詩選卷三百六十一
明曹學佺編
明詩初集八十一
梁寅
擬古
獨處衡門下慨然思九州我馬苦疲怯山川多阻修豐
草被長坂麋鹿或羣遊蔚彼嘉樹隂鳴禽自相求彼物
各有適而我何寡儔日月雙車輪恒恐不少留願與二
三友朝夕論王猷毋為自局促窮廬悲白頭
其二
名都少年子金多矜富強連雲起甲第峨峨擬侯王外
廐駢騏驥侍女羅姬姜豪貴相經過綺席飛瓊觴言辭
氣淩人歡樂殊未央嘲笑東隣士晏食惟糟糠豔豔桃
李花隨時逞妍芳豈知易零落榮華安可常
其三
昔常好名山五嶽期徧歴思見松與喬再拜問仙液微
生累妻孥常為饑涷役歎此血肉軀何以生羽翼諒非
金石固服食竟何益不如安我常百年順所適
其四
驅馬出東郭松林見高墳云是公侯葬華表千層雲歲
月既已遠朽石生荆榛虺蛇或内蟄狐狸當晝蹲芻兒
歌其上死者寧復聞感此長太息浮生若颷塵惟當宣
令德千載逝猶存
其五
我有太古琴千年妙音續七絃何泠泠聽之非促遫一
彈文王操再彈宣父曲聖人宛見之何由躡其躅大道
日以淪澆詭馳衆欲孰思障頽波九州反淳俗䕫龍為
股肱巢許遯巖谷窮通各有志於我奚不足
題印主事罷釣軒
曲池照林塢百尺懸蘿隂開軒坐垂釣水清如我心小
魚易傷生大魚或淵沈投竿為之惻于此悔悟深名區
縻好爵都市争黃金但戀鈎餌馨豈知憂患侵濯足南
澗流振衣北山岑既羞結網罟何必溉釡鬵物生免相
賊嗜欲常自禁嘉此古人意託之金石音
簡伯英伯筠見訪雨留信宿
谿谷雲晝合東林微雨來二友歘俱至一見紆中懷掃
我茆茨室為君緗帙開上言風雅醇下言豔歌諧何以
相淹留清醑不盈杯何以為遠贈愧無瓊與瑰煦風失
堅冰谿水流湝湝歸鴻正翺翔浮鷖散參差告我遽言
旋定省恒懼乖懿此孝友心令德善自培願為王國士
無愧北山萊
暇日過吳子亮寳藝齋偶賦
長安繁華子錦綺為衣裾千金歐冶劍百金大秦珠腰
帶玉麒麟馬鞭青珊瑚鬭鷄杜陵曲走馬黃山隅一朝
慕文學謝遣輕儇徒出市賣駿馬下帷事詩書落筆追
班揚開口論唐虞既膺丞相薦詔徵詣公車三十秘書
郎四十諫大夫不登金張門掉臂許史廬結知萬乘主
獻策九重居里閭共嗟嘆金玉竟何須六藝信為寳少
年莫自疎
寄阮謙仲
聞君江海士不减嗣宗賢酒共名流飲詩從野客傳登
山經楚甸踏雪上吳船急景心常惜冥搜思獨玄圖成
輞川上花憶浣溪邊窗戶山擎月樓臺樹接天珍藏太
史錄剩集小山篇何日參佳論臨流思渺然
李辰州黑首白馬歌
李侯名馬姿相别赤騮紫燕俱下列頭純黑色身徧白
一片隂雲兼積雪自言辰州初買時城門走試驚&KR0146;馳
少年旁觀皆歎息前者未聞今見之矯如玄龍躍春水
巨浪掀騰玉鱗起夜將金絡光可覩畫鞲銀鞍色相似
東還豫章今幾載黃金可市當十倍長鳴冀北羣已空
血戰隂山意常在吁嗟李侯才更賢虬鬚燕頷神凛然
披雲踏雪趨幽燕按轡飛鞚朝九天九重詔拜大都護
揚鬐願逐雙旌去
題龔氏皆山樓
我聞仙人十二樓乃在白雲之島丹霞之洲君家結樓
在人世何為祗戀山巖幽山中紫芝日堪茹亦有白石
可煮為珍羞八窗何玲瓏七星掛簷頭翩翩玄鶴度甡
甡蒼鹿遊千丈松間來遠飈萬年石上鳴寒流憑高聽
韻不知倦足以滌蕩人間之閒愁君家渝水南吾廬相
望不百里山樓閱世凢幾年今重搆之良有以昔聞飛
甍為瓦礫瓦礫再見飛甍起玉堂學士記果成南郭先
生詩更美日延賓客喜多暇誦文歌詩夜未已有時鈎
簾風翠入舉觴談詠烟霞裏嘈嘈天籟悅心耳石為豆
豋泉作醴樓上朝復朝山中年復年隠君之樂何陶然
金丹可遇不可求遣情以酒亦得仙春江花草可翫惜
秣陵風月宜招延心常愛此樓外之青山千峰萬壑森
復先醉翁之樂樂無極山中之人相與長周旋
西門行
出西門安所逢所逢皆少年稀見白頭翁人生如春花
朝競陽豔夕空叢百年流光能幾何幼而蚩蚩老歎蹉
跎歡日苦少愁日苦多勸君美酒聽我歌寧為貧賤之
娛樂無羡得意之奔波
車遙遙
車遥遥江上路知君心與江水東水可停流東不駐出
門望風沙碧雲在天涯少年萬里志那思早還家䟦涉
紛紛霑綺疏春來春去傷離居丈夫官幕執金吾敢云
冨貴非良圖託身自誤不自怨惟願羊腸九折無推車
大堤曲
大堤女兒顏如花穠粧綺服踏江沙折花鬭草歸來倦
小樓閒坐彈琵琶玉釵金蟬雲鬟整江水照見花枝影
舟中少年久凝望如飲春醪昏不醒焉知美人心險若
穽與機令爾黃金一朝揮魚向深淵藏鳥逐層雲飛勸
爾慎勿癡且惑縱有多金不如歸
楊白花
楊白花可憐白雪飛暮春文窗翠牖日方永楊花撲面
空惹人縈簾復度幕度幕復縈簾向夕春風起愁人愁
轉添願倩春風一吹去點郎繡衣暫回顧
黎明善同宿觀隂何詩因賦
桂館閱妍詠酌醑却杯深微寒風墜葉斜光月隠林鵲
定屢翻翅鴻遥尚流音誰知此夕意即是昔人心
夏曉
露歇曙雲涼命童耕烟草貪眠人起遲無憂鳥啼早土
著罕工商澗流沃秔稻樂此巖下居時康慰衰老
玉階怨
團扇久弃置夕氣涼轉添流螢點魚鑰隕葉近蝦簾羅
衣舊恩賜不令珠淚霑
何伯遜見訪贈詩和答
百里來尋水竹村鵲聲將喜報衡門山中白石聊同煮
世上黃金未足論詩似隂何思更苦跡追園綺道尤尊
貧家無物堪娛客一樹寒梅映雪軒
登吳山
樹繞青峰錦繡迴仙樓十二競崔崑雲飛滄海山無盡
潮撼長江雨併來吳相忠魂祠宇在宋皇行殿梵宫開
東南都會金城廢竟日湖船絲竹哀
次韻姜叔德冬雪
黃雲羃羃四山圍翻海隂風撼竹扉珠向美人簾下撒
花當歸客馬前飛夜窗銷燭增寒氣曉艇掀篷失翠微
豪俊不誇金帳飲新詩聫璧自生輝
都下將歸宿石城門外和李仲淵知縣晚過上
林之作
杜曲風光尺五天驕驄嘶過酒樓前龍輿陌路疎疎雨
鳳闕觚棱淡淡烟上相綵㫋歸柳外王孫金弹落花前
臨流有客題佳句不羡春風歌舞筵
抵豫章寄淡溪姜氏叔範叔德叔用叔謙
長羡姜侯兄弟賢幽人庭戶水雲邊花開舊樹觀生意
竹長新叢勝往年留客共尋垂釣侣愛孫仍蓄買書錢
相親少壯今華髮一念暌離一悵然
怨歌行二首
雲母屏風零露涼蒲萄錦衾殘月光羞看繡帳雙鴛帶
徒費薰衣百和香
寳釵頭上千黃金可憐墜井無復尋情如秋嶺朝朝峻
愁似春江日日深
京城橋南寓館雨寒詠懷
故園梅花想徧開京城日日苦寒催縱使還家將歲盡
也勝為客又春來
謝矩
寄文一姪
湖海老為客行行身獨单念汝久暌離十年應未還邈
哉漁陽城萬里程途難讀書不負志寧辭遠家山努力
踵遺芳庶可慰衰顏封詩遠寄將臨風淚潺潺
送劉孝廉省親
酌君西亭别離酒贈君陽關斷腸曲秋江落日芙蓉紅
不忍雙眸凝遠綠憶昔同窗話知已幾度芹宫看秋水
君今萬里奉晨昏好把辛勤事甘旨丈夫志氣本四方
政須念昔懸弧桑鴈聲後夜楚天碧倚樓我亦遥相望
舟行
朔雪釀嚴寒舟行午亦眠風狂帆自落堤遠纜須牽柳
線垂新歲梅花尚舊年相逢盡湖海一笑晚霞前
溪雲堂為陸進士賦
卜築向林泉雲深若洞天無心來遠岫有脉自深囦鶴
舞添晴影松鳴動壑絃道人名利淡對此足忘年
詠日本人
浮杯東渡海天外遠遊人席地還存古圓髗不尚巾結
跏翻貝葉合掌禮金身聖德如天大華夷囿一春
京口
六代風流地江南第一州東通吳會郡西接漢湘流鐵
甕城何壯金山寺更幽維舟試登覽今古若浮漚
答勇齋張先生見懷韻
伯兮清譽重丘山叔也今欣解組閒書屋三間雲掩映
江村一曲水迴環青雲羡爾人中傑白髮慚予鏡裏顏
逸興緬懷陶靖節東籬共採菊斕斒
擕李
嘉禾呈瑞表神州負海連江拱上流澤國風生太湖曉
華亭鶴唳九臯秋讀書堆廢空陳迹會景堂空感舊遊
自愧行人窮歴覽慨思今古不勝愁
金陵
六朝事迹盡灰飛千古江山自夕暉晉殿吳宫雲淡淡
宋陵梁墓草依依鷄籠館廢蹤還在玉樹庭空鶴已歸
龍虎依然有佳氣五雲深護帝王畿
淮隂
淮柳吹花風漫狂平郊凝望歎興亡劉伶臺下樽空酹
韓信祠前草已荒篤行王祥真孝友童年甘相妙文章
英賢逝矣知何在人物于今邁漢唐
嚴先生祠
碧水潺湲七里灘白雲縹緲冨春山玄纁自愛羊裘好
諫議何如釣叟閒星象已占驚御座故人猶自眇龍顏
君臣高大真竒遇千古芳名不可扳
袁安卧雪
雨雪霖霖行路難先生久矣困長安劍書不羡朱門貴
布被都忘白屋寒何意使君勞獨問由來人事不相干
孝廉名重當時舉未許終身賦考槃
次胡雲屋南湖韻
滕六呈祥散作花梵王宫殿玉為家林間漸見成銀樹
江上遥看盡白沙寒擁貂裘圍活火暖同綘帳酌流霞
老禪清致誰能比旋汲新泉為煮茶
客館次徐八見示韻
曉起園林萬玉加紛紛衮衮亂周遮冷凝岸柳難舒眼
寒壓江梅不放花銀浪開時漁舉網青烟濕處客烹茶
僑居喜遇徐公子好約歸乘剡水槎
西山亭
亭草萋萋一徑微升沈烏兔竟何歸客來拄笏風生爽
人醉鈎簾雨過稀逝水斜陽同一色落霞孤鶩每齊飛
浮雲冨貴非吾欲且向山中啖蕨薇
耕隠為胡拱辰賦
幽居人事絶紛紜俯仰深資寄耔耘桑柘影深成委巷
烟花開滿起清芬春風綠漲犂鋤雨秋日黃連黍稌雲
對此笑歌堪永歲況聞賢器静脩勤
次鹿苑珦講主韻
路入南湖步屧遲梵王宫闕每遐思已知惠遠許携酒
更愛已公能賦詩安静著身心地闢蘿雲覆地月隂移
相逢愧我羈塵網老大徒傷兩鬢絲
送鄭教授先生考滿之京
九載黌宫教雨施又看考績上京師驛亭竹葉香浮斝
官路梅花雪亞枝驥足升騰從此始鳳音書最復何疑
平安毋惜頻頻寄千里雲山有所思
椿庭夀日客中有感
去歲兹辰捧夀觴憐兄獨客在他鄉繭窩春到歌筵暖
竹屋風生綺席涼親友舉觴隆燕會兒孫拜舞列鵷行
今年却愧身為客回首家山欲斷腸
次姚江散人
車書一統聖皇恩至澤均霑四海濱作客遠看淮甸月
放舟賸載武林春傷心桃李隨流俗回首鄉關少故人
便欲乘舟賦歸去雲山依舊是比隣
離家
暮出闉闍賦遠遊乘風緩步到江頭舟維渡口待潮發
月滿沙邊生客愁良友論文欣裨益生涯隨分敢貪求
何時脱却江湖念歸老家園卜隱丘
鎮江晚泊
向吳亭下暮春晴揚子江頭晚汐平雲氣倒連嵐氣濕
水光上接月光明龍宫隠約金山寺雉堞參差鐵甕城
悶倚篷窗成永歎故鄉千里獨關情
病中書懷
一春苔徑絶行蹤耳目腰肢百病攻寫字讀書閒白日
落花啼鳥任東風老懷不向酕醄裏逸興都歸夢寐中
造物戲人何若此倚欄搔首思冲冲
山行
紵服芒鞋興趣長溪山登濯足徜徉翠巖雨過秋雲暝
蘭若風生夕沼涼遠浦漁歌來窈窕空崖樵唱起微茫
誅茒便欲來居此十畝園池一草堂
瓢樂齋為陳醫士賦用韻
陋巷簞瓢樂所居雅情真與世情疎杏村雨過春丸藥
竹戶晴開晝讀書
舟行
黃山門上早潮平風送樓船一羽輕鼓櫂江隂始亭午
謾開樽酒慰羈情
偶述
少年時節競繁華老大無成只歎嗟閒裏春光今又半
梅花落盡到楊花
酬戴竹所惠七觀石刻詩韻
舂容雅製一團春松雪精書八法新珍重摹來情更厚
小窗展玩憶前人
題推篷圖
扁舟曾記酌西湖笑倚東風醉莫扶酒醒不知天已暮
梅花枝上月輪孤
題小畫
撒罷絲綸漾小舟綠隂祗在水西頭得魚換酒尋常事
日暮歸來且暫休
次錢廣文感懷
茆齋清味自來甘飲伴吟哦日醉酣為問洛陽賢令尹
閉門風雨幾人諳
題雲山景
山杳雲深路更紆綠楊深處結吾廬春風淡蕩鳥聲寂
時有良朋訪起居
鄭元祐
題商德符贈周隱君圖
玉堂商公五色筆硯㘭能令海水立終南泰華春雲開
草木蘢䓤紫烟濕仙人樓觀山之阿中有采芝人歗歌
待渡者誰欲相過盤盤磴道開烟蘿吳下周君學仙久
與君素為方外友萬金持贈君不顧得此夜光衝戶牖
自公騎箕君亦老百靈與之護珍寳藏之名山同不朽
長有空歌下蓬島
宫詞
曲曲闌干水殿涼紅綃扇底芰荷香按歌誤觸鴛鴦起
玉漏今宵分外長
王蒙
林泉讀書圖
調古世寡和材疎自無羣種玉閟竒術還丹隠玄文披
裘負薪士拾金罕所聞雖無箕潁節亦不慕高勲石田
長芝草暮春自耕耘曲肱抱耒耜長歌至日曛所樂良
在兹没歲復何云
客中感懷
十年蹤跡厭紅塵功業無成白髮新夢裏不知身是客
覺來惟有影相親夕陽衰草梁園暮細雨閒花楚水春
馬足經行今幾度溪山應笑未歸人
宫詞
南風吹斷采菱歌夜雨新添太液波水殿雲廊三十六
不知何處月明多
荆溪懷古
太湖西畔樹離離故國溪山入夢思跨鶴未歸人世換
歲時誰祭斬蛟祠
錢維善
題杜子美像
四郊多壘未還鄉又别潼關謁鳳翔九廟君臣今避難
十年弟妹各殊方中興百戰洗兵甲萬里一身愁虎狼
寂寞羈懷嗟老瘦按歌懷古恨茫茫
西湖竹枝詞
阿姊住近段家橋山妒蛾眉柳妒腰黃龍洞前黑雲起
早回家去怕風潮
張昱
歌風臺
世間快意寧有此亭長還鄉作天子沛宫不樂復何為
諸母父兄知舊事酒酣起舞和兒歌眼中盡是漢山河
韓彭誅夷黥布戮且喜壯士今無多縱酒極歡留十日
感慨傷懷涕沾臆萬乘旌旗不自尊魂魄猶為故鄉惜
從來樂極易生哀泗水東流不再回萬歲千秋誰不念
古之帝王安在哉莓苔石刻今如許幾度秋風㶚陵雨
漢家社稷四百年荒臺猶在開基處
吕敏
書雲林圖
蔥蒨夏林綠高齋方夕曛幽花垂泫露遠岫歛歸雲停
箑風初至移樽酒半醺明朝憶佳賞回首念離羣
題幼文蜀山書舍圖
雲鎮蜀山秋重來佛慧遊含毫得詩句寫入畫中愁
鮑恂
次韻贈李煥章
輟棹鴛湖曲題詩竹寺幽濟時心事在為客歲時流逸
興横空隼閒情泛渚鷗聊歌白石爛或可慰淹留
顧協
行路難
鳥道狹且危羊腸細而曲長安大道如掌平紛紛冠蓋
相馳逐一朝豺虎恣縱横秋風滿道無人行驅車我欲
向西去落日曠野無州城行路難一何苦前有豺兮後
有虎人間大道不可行鳥道羊腸寧足數
茹湜
楊白花
楊白花身輕不由已一夕長風生飄飄渡江水江南處
處好繁華悠揚落地知誰家知誰家不復歸永巷春深
人迹稀悲歌連臂空腸斷回首長秋鴉亂飛
趙汸
贈唐宗魯
驚飈振原野草樹日已疎客子懷故林哀鴻雲外呼九
土人相食烟塵暗長途骨肉一分散東甌定勾吳側身
無津梁飛夢輕重湖荆璞時未珍所貴璉與瑚棠溪古
云利百鍊不受誣憂患啓明哲艱貞奮良圖熠熠草上
螢青青澗中蒲已感秋日短復悲冬夜徂陽光燭幽昧
隂壑羣生蘇歸舟泛春濤一觴酹伍胥
送陳子山博士遊黃山
浮丘說詩罷丹成忽為仙荒祠託靈谷瓦缶薦寒泉紛
紜秦漢間嘉遯良獨賢大雅久不聞支詞瀆真詮期君
發幽隠重以青瑶鐫(右浮丘祠)
軒后初制作崆峒閔蒸黎畫野定疆理無為異標枝荒
山有遺碣彷彿存蛟螭述德豈倚相論書陋秦斯期君
刊往牒稽首陳貞辭(右軒轅碑)
絶洞下深黑寒泉瀉巖隈中有玉蜿蜒不知何年來隠
顯與道俱泊然息風雷石林絢金碧洞府皆樓臺善保
至陽德春霖徧九垓(右白龍潭)
空巖蔭方池丹泉何氤氲炎火孰張設蒸&KR1582;泛春温疏
㵸得深潤浮游灌靈根外達美陽休内融反胚渾翩然
披紫綺五色明朝暾(右硃砂泉)
巖居觀物化掩卷獨無思空洞鐍重扄閟此孔壁遺朋
來二三子窈渺強吾詩商聲出金石草樹生涼颸過門
有佳客共賞雩風辭(右絃歌洞)
浹源瀑布
寒峽隠堂隍尋源觀飛布懸空下千尺飛鳥不敢度電
激山岳摧霆砰鬼神怒隂崖排積雪雨雹一時注崩騰
時斷續噴薄起烟霧隨風肆飄灑霡霂濕冠屨我來屬
時艱對此忘百慮塵襟欣一洗僮僕不忍去崇山限吳
楚僻遠誰能顧應有避秦人巖前覓微路
題米元暉江山小景
滄波浩無津揮手揚帆去迴顧江山上蒼蒼但烟樹結
茆傍洲渚豈少垂綸處終然塵迹近未極扁舟趣世運
如風飈朝新夕成故白雲何停停倏爾天際住寄謝山
中人奚為獨多慮
贈吕仲善之北平搜訪遺事
龍庭返騎如飛烟真人端拱收中原北平圖籍載連舸
挂一漏萬無完篇妖星夜半躔奎宿山川千載還清淑
國書不許外庭傳翰林青簡空如玉監殷監夏思前車
詔使羣儒當疾書皇家制作貴傳信未許太史徵無且
舊時遺文更搜訪狼籍幽燕藉君往五車上送更披陳
一代興亡如指掌
黃星行
八月十五夜未央中天皓月懸清光大星稀少小星没
出門四顧山蒼蒼我生不讀甘石書但見一星明且黃
今宵不見兒童怪應隨斗柄西山外石橋徙倚聞幽香
荷葉團團大如蓋黃星明夜應復來清露為酒荷為杯
舉杯漫與黃星夀自古昆明有劫灰
洛陽劍客歌為程景陽作
洛陽古稱豪傑窟竒材劍客尤超忽漢家三十六將軍
劇孟歸來如敵國争誇玉貝高拄頥曼胡短後供兒嬉
平生耻學一人敵胸中耿耿誰能知功名何必慚廉藺
排難解紛聲愈振白頭恨不當單于誤身竟坐封侯印
長安卿相真庸奴鬼妾鬼馬窮歡娛一朝萬事成瓦裂
金錢果為何人輸君不見洛陽劍客藏名久好盡中山
千石酒精靈變化會有時莫遣光芒射牛斗
登黃山煉丹峰尋昔人隠處
我遊黃山當嚴冬雪消日暖無天風欲求昔人棲隠處
發興况有高僧仝危矼側步目已眩絶壁下瞰心為忡
交流二澗瀉寒碧樵牧不來蘿逕窮嵯峨亂石大如屋
蹴踏豺虎登虬龍手披灌木出林杪仰從雲際窺竒峰
中高一柱揭南斗旁扶兩岫森寒松文楸萬本翠如織
宛宛内蓄何冲融仙靈窟宅景象異豈與下界同汚隆
名姓無傳年代遠只有藥臼留遺蹤摩挲考擊三歎息
悵不並世來相從因憐李白升絶頂空吟菡蓞金芙蓉
幾年戎馬暗南國眼前厭見旌旗紅脱身長往宿有願
把茆不用煩人工曹阮浮丘應好在山南山北會相逢
讀阮嗣宗詩
明月照北林孤鴻有哀音攬衣起坐弹鳴琴憂思徘徊
獨傷心可憐堂上生棘杞空自繁華粲桃李種瓜寂寞
青門外采薇悵望西山趾芒碭雲歸大澤空後五百歲
無英雄途窮慟哭誰知者沈湎狂言元自公
觀輿圖有感
朝雨茆茨濕披圖歎禹功山河一掌上宇宙九疇中水
性惟趨下民生本易窮腁胝豈無事大智與天通
其二
四履應難辨三河尚可尋功推城濮雋澤想召陵深問
鼎猶懷惡投龜肯易心向無微管歎孰憶到如今
丙申冬遊黃山
搜括山林盡誅求鳥雀悲力微思引避勢迫遂相夷誤
返屠羊肆空憂漆室葵浮丘如可覓携手訪安期
楊行密疑塜
荒郊石羊眠不起枯塜纍纍各相似海陵冤骨無人收
豈有兒孫來擘紙幾堆空土效曹瞞百戰江南帝徐李
龍山突兀表忠祠至今父老思錢氏
古箭渡夜談贈金元忠
相逢歲晩詩更誦燔盡枯槎談愈縱短茨低覆結冰花
寒壓溪雲不成夢竹帛烟消黔首愚紫芝一曲老商於
坑外竟逃真學士浮丘雅頌濟南書
送蔡齊賢參政行省福建兼簡王都尉
近臣持節鎮閩中藩府東南控制雄率土已歸新版籍
濟時還屬舊勲庸天開百粤蠻烟曉地接三山海日紅
聖主宵衣勤政理太平思與遠人同
送楊希武參政行省山西
嘉謨碩畫合居中出入宣勞屬望隆纔駕六軺居薊北
還飛雙旆去河東晉侯舊賜提封遠漢相新瞻秩望崇
廊廟待公歸補衮邊陲暫遣播皇風
題九龍菴新樓
樓觀憑虚倚玉臺遠涵空翠絶浮埃璿璣宵轉星辰近
沆瀣朝盈窗牖開雷劈蒼厓龍起立風翻碧海鶴飛迴
仙家自信春長好應笑胡僧辯劫灰
送汪朝宗參政行省陜西
清忠自合侍宸旒方嶽巡行寄遠猷西邁新聞分陜重
東歸共識相齊優藩垣勢合雄圖遂竹帛功成壯志酧
回首蓬萊雲海上金陵千古帝王州
隣翁
世亂人心薄年荒虎跡多隣翁近相戒日暮少經過
山居
高枝密葉一時空倚杖沈吟落木中亂後山居無紀㦄
偶來林下見秋風
汪克寬
題道士張湛然彈琴詩卷
空山白桐千年枝金星爛爛蛇蚹皮文光七軫藍田玉
冰絃細繞吳蠶絲丹山雲暖鳳凰語露草寒蛩訴秋雨
娥英泣灑湘筠斑遷客相逢話羈旅翠巖懸瀑鏘瓊瑶
春霆霹靂轟層霄瞥波細萍遊蕩漾擘空輕絮飛飄颻
仙林唳鶴驚離别老龍湫底吟寒月海門送上子胥潮
澎湃奔騰捲晴雪羽人瀟灑顏如仙憑虚來往黃山巔
古音淨洗筝琶耳何須更濯丹砂泉
題李營丘畫驪山老姥賜李密火星劍圖
蒲山銳額千牛客蒲韀跨犢行無跡挂角青編一束書
夢對重瞳意相得昆吾寳劍三尺水火星烱烱精光起
花冠仙姥授神竒拜起倉皇驚更喜鞏南歃血盟玉盤
龍舟錦纜誅疵瘢折簡唐公結昆弟戚凌六月嚴霜寒
豈知不學萬人敵雄才空覺乾坤窄九卿裂地藏琱弓
稠桑土蝕銅花碧岧嶤古樹蒼玉林丹厓慘澹霾輕隂
龍津歘忽風雲化未須感慨荆軻心
秋後雨
楚東五月天無雲日光流金百草焚南風吹山彭蠡涸
稻畦分坼占龜文木郎無神龍不起牲牢熏燎徒紛紛
梧桐一葉炎官老雷車轆轆天瓢倒陂池汎溢失高低
萬穟青黃發枯槁白髮田翁半憂喜却憐久雨禾生耳
磨鎌欲穫泥濺胸累日隂霾黑千里何時木德守三星
五風十雨歌昇平
和人郊行
山縣千峰疊閭閻雜嶮夷雨香魚撥剌風軟燕差池郭
外耕夫耦桑中穉子嬉絃歌聲教遠民俗變澆漓
周禮
五磊晴嵐
雨歇雲收山氣濃曉來遮徧翠芙蓉小僮門外驚相報
失却前村五磊峰
九灣紅雨
桃花灣口錦雲開片片隨風逐浪來吹向前溪作紅雨
却教劉阮問天台
秋水芙蓉
秋風隔岸木蓮開掩映紅粧玉鏡臺夜静月明環珮響
翠雲屏裏水仙來
斗室星臨
綘燭燒殘夜二更珮聲時雜步虚聲玉皇案下朝初罷
星漢無雲斗柄横
題白衣送酒圖
分田種秫釀新篘祗為無心見督郵若使白衣人不見
黃花孤負一年秋
李本
春日雜興
世途何險巇疇能兩心託囚楚竟懷沙美新亦投閣所
以巢許流韜光在巖壑麋鹿為比隣烟霞恣談謔富貴
等浮雲俯仰無愧怍峩峩富春山清風灑寥廓
題畫
青天際遠水落日明遥岑奮袖拂蒼石憩此長松隂涼
飈灑露頂正可絃吾琴古調詎自秘坐惜寡知音美人
隔秋水望望烟波深何當一晤語曠然諧素心
里人獲蒼鹿異之獻於官遂作南山鹿
南山鹿山頭有草林有木朝朝出遊暮歸宿文毛斕斑
聫錦錢歧角嶙峋拔青玉白日饑含洞口花清泉渴飲
巖邊谷胡為失脚落塵埃也逐牛羊食人粟牧兒驚見
兩角矗傳呼兩兩三三續析木為兵石為砲踰溝越隴
相馳逐一蹶倉皇折雙足持獻長官脯其肉呦呦不向
嘉賓鳴濯濯已辭靈囿伏只念深山學仙客誰與牽車
下山麓嗚呼汝鹿最有山林情汝乃何故喪其生寄言
雲中猿鶴友莫向人間借路行
送季温内兄從軍
四月五月南風狂大麥小麥相亞黃吳蠶成繭不及繅
慈母又縫遊子裳遊子從軍上京國賣犢粧刀助行色
西亭出祖柳正長駿馬驕嘶羈不得丈夫弧矢志四方
豈效兒女戀故鄉酒酣慷慨拔劍舞青天白日飛&KR3356;霜
聖皇開邊固無戰地盡西南置州縣獨憐殘胡喘息存
深竄窮荒逞兇悍君今名隸行伍中不用自誇兩石弓
胸中籌畫足制勝好坐帷幄參元戎馬銜山前刁斗月
龍捲河上旌旗風我武維揚號令肅呼邪日逐争來降
凱歌入奏明光宫從此朔南聲教同大開明堂議東封
君則長揖辭成功歸來聽我擊壤歌年豐
孤雁篇
秋高八月風力狂吹斷長空征雁行分飛漢月去影隻
呌入楚雲幽怨長獨夜愁迷荻浦雨五更夢斷蘆田霜
枯吻連朝不飲啄側身萬里遥相望相望萬里關塞隔
却憶平生長作客隨陽未飽稻粱謀遵渚常虞網羅厄
薊北江南三五羣秋涼春燠往來頻曾將捷書報邊使
更聫筝柱親佳人誰知中道兩相失漂泊天涯歸未得
開口敢出號天聲畏人且塌搏風翼錦水鴛鴦相並棲
畫梁燕子雙將雛誰憐獨有孤飛雁歲歲江湖别離歎
山居為柯定安
四百青山障俗氛數家鷄犬自相聞茆簷低礙巖前石
木榻高棲雨後雲晚徑樵歸憑鹿引秋林果熟與猿分
從來懶入桃源市自釀松花日半醺
送天童寺
青春廿里萬松關小白前瞻太白山度嶺路迷黃葉裏
隔溪人語白雲間海龍護法聽金磬野鹿參禪獻玉環
老衲相留成信宿浮生贏得此偷閒
經屠氏廢宅
桃源處士今何處花落東風尚未歸舊業盡隨芳草没
遊魂暗逐斷蓬飛月臺鳳去瓊簫咽烟水魚沈錦字稀
惟有畫橋橋畔柳春來依舊綠依依
月湖夜泊
卧聽鐘鼓隱層城一枕烟波月二更歸夢不知鄉樹遠
浮蹤暗逐浪花輕雲埋丞相藏書塢星落將軍種柳營
盡道此中陳迹易鷄鳴還有馬蹄聲
四蟲言余觀梅蘇諸老禽言皆無定名特以
聲之近似因寓意焉爾郊居玩物得羽鳴者
四亦若有謂然遂作蟲言云
蜂
翁翁復翁翁汝儔誰與同此翁不解世間事世間老賤
少為貴恨不鑷白還蒼童何用自口稱翁翁
蟬
遮了遮了主人屋破忙不補只愁秋來長苦雨南岡黃
茆亦易求何不剪取遮牀頭城中盡是樓上樓誰念中
宵沾濕愁
促織
快織快織兩日催成絹一疋嚴霜凍栢風斷機不辭深
夜了殘機便從燈下試刀尺寄到邊城猶怪遲
蜾蠃
類我類我休忘字卵聽我教誨勤願爾假作真恩同骨
肉長相親莫學人家放蕩兒少時父母長路歧
題畫馬
晚向天門立仗歸驕嘶誰與脱金鞿鑾輿近日希巡幸
閒放春堤苜蓿肥
題松鶴
長松風入潄雲濤老鶴離巢刷羽毛夜半道人騎過海
一輪秋月碧天高
題宋徽宗畫竹
宣和殿下碧琅玕月影風聲豈耐寒一自江南栽老檜
誰將消息報平安
題畫
溪頭春水碧粼粼溪上春山絶點塵不信白雲都占盡
也應茆屋有閒人
李悌謙
東門行
朝入東門城試作東門行東門小吏打道開馬前高喝
將軍來將軍馬上錦繡袍妙年三十纔向高自信勲勞
邁頗牧常將意氣淩蕭曹紫騮一疋天子賜新鞲金鞍
搖玉轡腰下長懸兩石弓腹中豈貯三千字清時校獵
城南隅旌旗蔽野人塞途一時蒼黃爪牙奮百里飛走
影響無歸來升堂設綺席列坐擊鼓吹笙竽金鳳釵横
翠翹起嬌娥雙雙顔色都藏&KR0848;呼取銀錯落按節舞蹈
紅氍毺蠟炬高燒白於晝樂事已徧清夜徂君不見窮
巷書生讀書苦一生身被儒冠誤不思學劍求出身閉
門猶擬長楊賦
擬古二首
驅車送君行送君長亭道落日照道周君行何草草結
交既已晚相去一何早世路多險巇君身詎能保别時
春草深于今已枯槁思君衣帶緩憶君容易老願為雙
鴻鵠翻飛入穹昊
盈盈樓上女皎皎揚青眉向天掩淚啼恨深人莫知我
本良家子誤適商人兒商人但趨利不識生别離前年
販茶去海角復天涯今年未有書歸期復何時
王淮
桃源行
武陵十里桃花水遥接仙家洞天裏桃花不隠洞中春
引得漁郎來問津洞中牆屋開村落石田沙田足耕鑿
隂連綠樹晝昏昏鳴鷄吠犬東西門漁郎相見驚相語
共問今朝是誰主秦家虐㷔逐飛烟司馬獨主江南天
尊前論罷長歎息醉掩松窗卧苔石明朝出洞歸故鄉
回首萬壑雲茫茫山中此景知無有千載詞人說盈口
我欲携書上釣船洞口去覓桃花源
秦女吹簫曲
翠鬟二八秦宫女學得吹簫作鸞語芙蓉帳暖護春香
十二樓頭弄雲雨簫聲飄飄度彩霞好風送上仙人家
仙人特遣雙鳳下載入秦宫看桂華桂華零落秦宫冷
十二樓頭空月影寒螿夜夜斷人腸雙鳳不來雲路長
清樂軒
無心涉是非水屋掩柴扉俯檻池魚躍開門野鷺飛松
花釀臘酒荷葉補秋衣向晚看山去孤笻步落暉
田家
流水遶柴門門前小逕村棘籬喧鳥雀桑野散鷄豚午
竈黃粱熟春缸白酒渾田翁無少事閒坐弄諸孫
雪中懷故人
丘壑誰為伴相携獨有君出門深雨雪極目限江雲白
髮空年邁青燈坐夜分歲闌相憶夢只在剡溪濱
元宵踏歌
梅花雪洗香塵陌柳淡官橋春一色家家對月賞元宵
火樹鼇山高百尺九街簫鼓沸春聲燈下女郎連袂行
唱盡開元太平曲月輪已過西樓楹
中秋懷吳廷珪
秋滿瑶臺夜未央美人何處醉傳觴烟霞城郭山光霽
風月樓臺水氣涼簾捲桂花香滿席屏開梧葉影侵牀
紫簫吹斷霓裳曲鶴在遥林夢正長
章珍
豔歌行
和風散晴靄冷露晞春陽步出閨中姝采捋陌上桑冶
容事窈窕穠豔飄芬芳髻擁黃金釵耳垂明月璫湘綺
以為衣紫羅以為裳使君愛青年下馬揖紅粧為言孤
鳳鳥欲效雙鴛鴦妾身名家女夫婿侍中郎豪氣萬人
上美軀七尺長朱門白玉階錦鞍青絲韁爾今在長坂
妻亦守空房游俠恐相繼能忍容為娼
良人
良人越關河歲月忽已久灼灼庭中花菀彼庭前柳春
陽被萬物芳草亦合歡如何遠别離長江路漫漫漫漫
江河長迢逓不可逾相思發長歎視我明月珠
贈所知效陶體
峩峩青山下小屋十餘間禾黍滿東臯桑麻翳後園日
出讀我書日入高枕眠相知無心曲惟此門前山好鳥
歸深林白雲宿層巔陶然得真趣悠悠樂吾年
擬唐陳伯玉度荆門望楚
亂峰前路迥旅况正紛紛落日荆門望青山楚國分孤
城連郢樹獨棹入蠻雲誰念天涯客西風見雁羣
擬曉發五溪
舟發川中路孤吟背夕曛秋聲巫峽水暝色夜郎雲野
店青山繞溪橋綠樹分採菱歌棹遠風静有時聞
劉生
不事魯儒文談兵動主君開弓學明月射雁落黃雲桃
葉迷歌扇榴花醉舞裠遨遊五陵地結納李將軍
懷張二璟
别後令人憶舊歡盍簪林下恣盤桓西風黃菊籬邊坐
落日青山屋後看鳥下閒庭秋草綠猿啼孤館曙鐘寒
所思只在溪南路尊酒論文會獨難
題山水圖
南山春雨晴西溪春水滿孤舟釣夕陽沙明綠蒲短
夜宿武陵南山懷張鳴玉
越客夜向山中宿風動竹枝鳴珮玉攬衣起坐不見人
江上月明江水綠
張憬
挽宋龍州先生
慄慄北風勁百草腓且僵白日失中舍慘澹寒無光漫
漫愁思多激烈歌聲長浮雲結重隂俛仰内自傷揮劍
出長坂我馬玄以黃川流移東溟葵藿傾太陽端居顧
安適誰能履周行崔崔玉山岡孤墳鬱蒼蒼猗猗蕙蘭
花千古含芬芳
秋日宴海昌硤石東山
東山此日會儒英霜落天高秋氣清風度鐘聲諸刹近
雲開日色兩峰晴葛洪井上烟霞古顧况臺前草樹平
臨眺不須論往事故鄉回首獨含情
聽鶯曲
默坐湘簾垂啼鶯在高枝初啼君已去再啼君不知
詹復禮
賦得鬱鬱園中柳送行人
鬱鬱園中柳芳姿藹晴曦春風動微和零落多華滋皎
皎揚素花濯濯垂繁枝同袍戒嚴裝奄忽與我違焉知
遠行邁欲好不終期攀條聊以贈悠悠起遐思
妾安所居
憶昔初嫁時人言妾有家修眉横遠山芳姿玉無瑕燕
婉誓偕老合歡良莫加胡為輕别離各在天一涯昔為
珠與玉今為泥與沙兔絲倚蓬草離離顏色好小物若
無情生榮死同槁君心不可知妾心無改移中途歸無
廬&KR1103;&KR1103;安所居
雨雪曲
朔方九月先雪飛旌旗慘淡無光輝沙場萬里杳無際
黃雲不動西風悲軍容肅肅壯前驅寒威冷冷生鐵衣
君恩未報敢忘死欃槍掃盡終當歸
余謚
送袁從事
西風送客大江邊興盡離杯沸管絃許國共懷蕭相業
乘時獨羡祖生鞭三秋驛路青山外萬國關河白雁前
此去功名須努力高堂華髮待流年
分詠華山送張伯仁之峽
太嶽峥嶸仰萬山憐君此去重躋攀烟霞長繞三峰外
日月平臨一掌間沙塞北來連漢畤河流東去帶秦關
洞中若有希夷在為我殷勤問大還
賦得金羈絡駿馬送周司務出使還京
君王舊賜五花驄金絡銀鞍氣象雄霧鬛飛揚開大道
霜蹄騰踏起長風九霄紅日天顏近萬里青雲輦路通
四牧歌闌恩賜後玉珂明月下南宫
大聖樂
聖皇御極開太平兩階樂奏中和聲拊然擊石誕文明
玉戚朱干昭武成九歌九德咸休徵百獸率舞殷神靈
盛時制作需股肱后䕫佇侍鈞天庭
周普
懷友
故人别去一春深地北天南魚雁沈夢逐蝶魂迷草色
愁憑鶯語訴花隂風回别徑蓂三落烟鎻閒門柳十尋
獨有離懷禁不得倚闌長對碧雲吟
滃洲王仲禮水竹居
新構華軒俯碧流萬竿脩竹共清幽濃隂覆處開棋局
疎雨晴時引釣舟隠隠月明湘浦夜蕭蕭風起渭川秋
於今聖代無遺逸未許林泉到白頭
秋思
露下蘭無香風高葉初墜空庭不見人落月照孤坐
洪性
擬古
青青巖畔松菀菀山上栢矯矯含貞姿交情固金石盈
盈苑中花灼灼誇顏色翩翩游俠兒看花滿街陌紛紛
豔綺羅輪蹄密如織高宴動歌鐘歡娛每終夕好花忽
凋零寂寞稀人迹願崇歲寒節矢心終不易
邊城出獵圖
白草秋高塞馬肥朔風捲地黃塵飛黃塵萬里暗金微
冰天白日寒無輝單于號令急傳箭指揮部落連長圍
旌旗列繞隂山側身騎駿馬交鳴鏑野獸成羣時正饒
擊狐射兔寧遑息霜氣寒嚴弓刀強&KR0802;絲仰落雲中翼
臂上蒼鷹初解縧勁秋六翮銛如刀鈎爪金眸意氣豪
横身縱擊摶空高桑乾水冷冰初合黃雲徧地層隂匝
老上急徵左右王列騎寒郊相會獵貂鼠黃羊鞍畔懸
歹辣酥香滿椑榼昭君馬上彈琵琶聲聲哀怨空思家
雙啼雨淚沾襟袖愁聞處處吹邊笳氊毳往來依水草
穉駒慣識居延道回頭北斗南方看牛酥馬酪塞門老
中原邊關昔脱扃漠南近地皆龍庭只今聖代昭文明
太平稀見塞外形此圖相傳二百載趙君妙蹟今猶在
羞聞紅粉去和戎坡圖一見翻成慨
題静閒房
松老真僧臘清居屋數間庭看芳草合門掩落花閒世
事隨流水禪心對遠山有時飛鍚去仍共白雲還
龍岡夜月
龍岡岡上月華明桂影星河入望清玉宇瓊樓秋萬頃
銀盤冰鑑月三更色添庾嶺登臨興光動袁宏歗詠情
迴望嫦娥天路遠乘槎直欲犯長庚
題蘭
楚苑光風暗轉魂江蘺從此怨王孫九歌不盡當時意
還向瑶琴曲裏論
宋恢
寄洪郎中
瓊林有鳴鶴皎皎霜雪姿飄飄奮遐舉雲程揚羽儀朝
飲玉池水夕啄玄圃芝音聲振千仞逸響聞天逵靈雛
善相和好爵心所縻安得晨風翼萬里恒追隨
訪楊維立進士留贈
虚齋坐岑寂幽懷曠難任美人久不諧紆鬱傷我心出
門愛春熙灌木鳴珍禽輕舟溯長川弭棹楓江潯高扉
俯流水山樹蔭成隂山堂惬良晤載聆金玉音韋布分
樗散幸兹挹華簪芳筵晃銀燭暢飲樂且躭悠然寫餘
興歗咏鑑璆琳啓戶夜何其天漢迴箕參職思慎毋荒
先哲有遺箴枕籍甫云覺晨鷄徹雲林
王潤
題畫
風景蒼茫地人家遠近烟雲低長礙樹江闊欲吞天白
日消棋局青山落釣船平生蕭散意對此轉堪憐
小艇
故人尋舊約小艇作行窩天影波千頃蘋香雨一蓑霞
明紅葉豔山近白雲多落日滄江曲離愁奈爾何
舟中
旅宿孤舟裏寒燈對客愁江山今夜月風露一天秋水
白蒹葭渚霜清杜若洲明朝尋舊約來此狎盟鷗
漁舟
時常出没不知秋半世生涯在碧流網曬斜陽紅蓼岸
篷推明月白蘋洲逍遥或傍嚴陵釣放浪還隨范蠡遊
借問箇中誰是伴沙鷗忘我我忘鷗
落葉有感
春風玉樹錦成機轉眼秋風葉已飛落日荒庭人不掃
相看搔首思依依
雁拖秋影動金飈隔樹鈎簾一葉飄身在河汾多少思
青山雲揜玉人遥
閨夢
燒殘銀燭繡房深簾外春寒入翠衾夢裏不知離别後
笑援雙帶結同心
涼沁紗幃菡蓞風簟紋斜印玉肌紅覺來淚滴鴛鴦錦
一段雲情似夢中
月過銀屏映象牀秋風微透越羅裳無端一枕相思夢
為雨為雲總斷腸
流蘇寳帳錦毸毰侍女添香夜幾迴孤夢豈知冰雪積
冐寒猶自過陽臺
題畫竹
曾見東籬立曉霜一枝巖傍拂溪光等閑得製伶倫管
吹落梅花幾夕陽
朱彦昌
松亭
窗戶通雲氣藤蘿補屋茆欲符丁固夢故結謫仙巢春
釀花為酒時飱葉作殽擬從風月夜共聽響生匏
桐江釣隱
富貴非吾願烟波足自娛西風雙鬢短夜月一身孤野
棹時時鼓村醪日日沽不知江海上曾有故人無
贈道會凃志清領職歸宜黃
羽衣來自五雲端敇賜黃麻墨未乾梅福南昌成吏隠
葛洪勾漏本仙官一聲白鶴横江夜三尺青蛇出袖寒
歸到鳳山春滿屋絳桃花發繞江干
楮被
一幅真純織不成寒波濯滌絶纖塵白雲影落茆簷夜
晴雪光涵斗帳春擁鼻想無天上夢禦寒偏濟世間貧
要知誰與同清苦窗外梅花是故人
題桃源圖
當時秦鹿走中原天下紛紛孰可論黔首已沾新雨露
白雲猶隔舊乾坤水流花謝長三月犬吠鷄鳴自一村
我昔荆湖詢往事茫茫烟浪幾黃昏
悼鶴
仙禽羽化入冥冥空想飛魂尚在隂赤壁江寒那有夢
青城天遠杳無音忍言骨骼堪為笛每動心情肯劈琴
愁殺山人眠蕙帳夜深誰伴野猿吟
陳週
寄長兒棖
汝昔洪塘别我去流鶯四囀庭前樹暌離浮世事多違
蕭颯高堂髮如素鴻雁南飛屢得書鵷行喜汝追雲衢
叨陪史館愧班馬須匡盛時如唐虞前年孫枝條驚折
百結愁腸淚交睫今年蘭玉未生香三復螽斯情内熱
田家荒頓農多事督耕畎畝聊婆娑席門時屈長者轍
拙書莫換山隂鵝爾家兄弟痴無匹躭睡日高事遊逸
徒誦淵明責子詩終起仲由風樹戚朅來欲挈爾妻孥
束裝將發仍躊躇已裁尺書寄雙鯉蚤看賜省歸庭除
寄尚幹林昌逹
惜子青山隂榮親志尤篤喬木幾多家孝友誰能復羡
君孝友人共賢禮門義路恒周旋垂帷不下董子志泣
血蚤悟高柴天邇來客到文峰下秀色森森自天瀉飛
瀑聲中魂欲銷哀猿啼處情堪寫此行亦作鹿門遊白
眼箕踞輕王侯閒雲獨樹氣晻曖綠蘿翠蓋風颼飀憶
昨相逢今幾載結交未盡平生愛長者車迴門巷稀鬢
毛已改丹心在祗今明詔徵巖阿衰麻卸却寧蹉跎君
不見東山謝安久不起歗傲可奈蒼生何
又
梅風吹雨亂山隂郤望山頭見客心繼業當傳麟史學
思親應廢蓼莪吟閒雲引水通蔬圃卜地誅茆傍石林
誰謂李生盤谷遠籃車早晚一登臨
陳栖
遊常思寺
興逐東風覽物華春遊隨步到禪家窗含疊嶂松留鶴
路入重林屋傍花聽法偶來尋杖鍚敲詩相與坐烟霞
山童知我遠來客燒竹炊烟正煮茶
棠棃畫眉
東風昨夜動微和一樹紅棃簇錦柯莫戀枝頭紅粉態
王孫挾彈醉來過
陳爟
和文厚弟除夜迎春韻
沈醉燈下歸春夜欲除夜要舉迎春巵瓦壺不堪瀉緬
彼荆樹枝臨霜未凋謝蘭玉生庭除書香豈應罷陽回
宇宙初雪響紗窗下青草生夜塘夢中倏驚訝感此惠
連詩千金重光價咫尺叙連枝相於脆霜蔗酴酥擁寒
爐莫忘舊同舍
題山水圖
築室武陵溪溪村綠樹迷人尋芝术去松借鶴猿棲問
訣維仙棹看山倚杖藜披圖豁心目吟度石橋西
送文用弟起取之京
同氣復同襟相看誼轉深顦鷯甘枳棘鸞鳳協韶音便
道斒斕好聫牀風雨霪舊時袍笏在還汝繼朝簪
重光堂為林元美太守題
青春入仕老歸田况復恩光擢暮年赤帶有花新進秩
虎符分竹舊推賢林間白髮懷多寵籬下黃花晚更妍
回首五雲何以報碧梧丹鳳正高騫
次韻送鄭文玉之春官
梧竹深叢彩鳳棲扶搖直上碧雲梯青樽祖帳開懷别
遠道河橋信筆題淮水晚風三疊浪棃關夜月數聲鷄
遥知獻罷天人策春滿瓊林醉似泥
平山懷古次林内翰韻
粤山深處赤龍遊國步艱難到此丘瘴雨愁雲迷舊壘
紫宸黃閣在孤舟昏昏海色銷王氣岌岌南冠學楚囚
却歎鼎湖龍去後萍蹤又逐水東流
遊後樂亭
一亭愧比子雲居為愛山泉引舊渠詩客坐留花下榻
茶烟吹起竹邊厨半簾涼影翻荷蓋幾樹濃隂隠木奴
安得元方歸晝繡共吟池草倒銀壺
寄文用節推
落葉愁分幾度秋懷人長夜上東樓潮陽浪說八千里
治化今推第一流瘴海烟消山有色黃堂春暖獄無囚
不知詩酒絃歌處還憶聫牀風雨不
文用擢南臺侍御用韻寄賀
東樓歡會付空言誼重連枝豈異根拜命恩隨驄馬客
鍾情目斷鶺鴒原清風帆掛清江浦白簡霜飛白下門
最是舊京人快覩豸冠三世太丘孫
竹坡
八面山前八畝坡若人種玉已成窠孫枝武接王猷興
霜操聲傳衛澳歌月色到簾鸞鳳起風光入座管絃多
他時雷雨湘江夜争看蒼龍躍海波
卜山草堂
卜山深愧午橋莊一曲江村一葦航每憶西軒話尊酒
故瞻北斗列文昌烟蘿石上春如昨桃李門前舊有香
最羡竹林留詠後草堂夜夜燭奎光
文用更新涵碧亭病起遊覽不遇
扶策重登涵碧亭繡衣更創郡侯銘一塘新水迴春草
萬古文峰列畫屏綠酒青尊珠履客光風霽月綺窗櫺
夜來夢得新詩句飛楫沙頭喚鶺鴒
詠文静東山别墅
惠連新構子雲居景占東山勝孟諸談謔四隣千畝稻
招尋羣從一溪魚丁丁谷口樵薪㸑乃乃林頭牛角書
取醉不須携妓樂壎箎叶奏更何如
水心亭四景為文用題
銀河倒瀉玉壺秋百道清泠晝夜流一曲小池通混混
濯纓人在鏡中遊
金鷄高奮九霄翰飛落人間岱頂山五色嵐光何處著
淡烟疎雨卷簾看
何代靈龜下石潭古藤疎竹小溪南清光倒浸玻瓈影
剰照霜前顆顆柑
上方層閣枕溪潯潮送鐘聲出梵林斜日半村僧定晚
高人從此滌塵心
中秋聞文用弟有浙江清戎之命喜而賦此
玉壺寒露耿清秋執法星搖屬馬周咫尺賓山樓上月
晴光照徹越吳州
谷宏
行經華隂
雲間太華倚三峰積翠遥連渭水東遠塞雁聲寒雨外
離宫草色暮烟中秦關日落行人少漢畤天隂古戍空
寂寞武皇巡幸處祠前木葉起秋風
石倉歴代詩選卷三百六十一
