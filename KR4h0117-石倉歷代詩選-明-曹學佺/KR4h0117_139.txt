石倉歷代詩選卷一百三十九
明曹學佺編
宋詩十六
蘇舜欽
永叔月石硯屏歌
日月行上天下照萬物根向之生榮背則死故為萬物
生死門東西兩交征晝夜不暫停胡為號山石留此皎
月痕常存桂樹散疎隂有若圖畫成永叔得之不能曉
作歌使我窮其源且疑月入此山中分此兩曜三處明
或云蟾蜍好溪山逃遁出月不可關浮波穴石恣所樂
常娥孤坐初不覺玉柝夜無聲無物來搗藥常娥驚推
輪下天自尋捉遶地掀江踏山岳二物驚奔不復見留
此玉輪之迹在青壁風雨不可剥此說亦詭異余知未
精確物有無情自相感不間幽微與高邈老蚌吸月月
降胎水犀望星星入角彤霞爍石變靈砂白虹貫巖生
美璞此乃西山石久為月照著歲久光不滅遂有團圓
月寒輝籠籠出輕霧坐對不復嗟殘缺蝦蟇從汝惡觜
吻可能食此清光沒玉川子若在見必喜不徹此雖石
中時有靈光發土怪山鬼不敢近照之僵仆肝腦裂有
如君上明下燭萬類無遁形光豔百世無虧盈
中秋松江新橋對月和柳令
月晃長江上下同畫橋横絶冷光中雲頭灔灔開金餅
水面沈沈卧綵虹佛氏解為銀世界仙家多住玉華宫
地雄景勝言難盡但欲追隨乘曉風
春睡
别院簾昏捲竹扉朝酲未解接春暉身如蟬蜕一榻上
夢似楊花千里飛㗳爾暫能離世網陶然直欲見天機
此中有德堪為頌絶勝人間較是非
覽含元殿基因想昔時朝會之盛且感其興廢
在昔朝元日千門動地來方隅正無事輔相復多才仗
下簪纓肅天中繖扇開皇威瞻斗極曙色辨崔嵬赤案
波光卷鳴鞭電尾回熊羆驅禁衛雨露覆蘭臺横賜傾
中帑窮奢役九垓只知營國用不畏屈民財翠輦還移
幸旻天未悔災羣心尊困獸回首變寒灰曾以安無慮
翻令世所哀行人看碧瓦獨鳥下蒼苔雖念陵為谷遥
知禍有胎青編遺跡在此地亦悠哉
田家詞
南風霏霏麥花落豆田漠漠初垂角山邊夜半一犂雨
田父高歌待收穫雨多蕭蕭蠶簇寒蠶婦低眉憂繭單
人生多求復多怨天公供爾良獨難
夏意
别院沈沈夏簟清石榴開徧透簾明樹隂滿地日停午
夢覺流鶯時一聲
泊舟
春隂垂野草青青時有幽花一樹明晩泊孤舟古祠下
滿川風雨看潮生
望太湖
杳杳波濤閱古今四邊無際莫知深潤通曉月為清露
氣入霜天作暝隂笠澤鱸肥人膾玉洞庭橘熟客分金
風烟觸目相招引聊為停橈一楚吟
附潘閬詩
敘吟
高吟見太平不恥老無成髮任莖莖白詩須字字清搜
疑滄海竭得恐鬼神驚此外非關念人間萬事輕
夏日宿西禪
此地絶炎蒸深疑到不能夜凉知有雨院静若無僧枕
潤連雲榻窗明照佛燈浮生賤骨役時日恐難勝
歲暮自桐廬歸錢塘晩泊漁浦
久客見華髮孤棹桐廬歸新月無朗照落日有餘輝漁
浦風浪急龍山煙火微時驚沙上雁一一背南飛
秋日題瑯琊山寺
巖下多幽景且無塵事喧鐘聲晴徹郭山色曉當門深
洞藏泉脉懸崖露樹根更期來此宿絶頂聽寒猿
落葉
片片復落落園林漸向空幾番經夜雨一半是秋風静
擁莎階下閒堆蘚徑中谷松與巖檜寧共此時同
渭上秋夕閒望
秋夕滿秦川登臨渭水邊殘陽初過雨何樹不鳴蟬極
浦涵秋月孤帆沒遠煙漁人空老盡誰似太公賢
陶弼
兵器
五代乏真主奸雄紛僭偽横磨闊刀劒白日相篡弑我
宋皇太祖潛德動天意神物既有歸乃即皇帝位不惠
兆民樂不怒諸侯畏顛倒執玉帛奔走恐後至獨有隂
山北時時寇邊地天子赫斯怒大警巡澶衛射殺古賢
王遂斷匈奴臂心歸帖然服結好同昆弟卒閒喜夜歌
將老貪春睡自此為太平恍逾三十歲戎昊乘我間南
馳賀蘭騎陽關久夜開樞朽不可閉陣雲起秦雍殺氣
横涇渭使臣股慄奏宰相嗔目議僉曰亟發兵豎子坑
甚易倉皇築邊壘未戰力先瘁逼邊開庫兵土蝕鋒鋩
脆防秋採舊屯推轂謀新寄舊屯老且死少者無實藝
良由不訓練手足迷擊刺新寄將家子從小生富貴六
韜未嘗讀口但知肉味師復從中御進退由閽寺權輕
號令冗兩戰無遺類曹公棄七軍晉人獲三帥吾兵自
此喪有詔新其製此器不預設一旦何從致朝廷急郡
縣郡縣急官吏官吏無他術下責蚩蚩輩耕牛拔筋角
飛鳥秃翎翅簳截會稽空鐵烹堇山碎供億稍後期鞭
朴異他罪愁氛擁太虚霽景晝冥晦我聞郭汾陽料敵
多奇異单箠諭突厥番酋膝雙墜又聞李西平臨戎有
英氣身著紅錦袍懷光肝膽碎是知用兵術在人不在
器君耳舜高聽君目舜明視願採謀略長勿倚干戈銳
公安縣
門沿大堤入路趁淺莎行樹短雲根拔山窮地勢傾孤
舟難泊岸遠水欲沈城半夜呼津口煙中荻火明
送趙樞寺丞宰虔化縣
路入虔雲去如何輕解攜人煙五嶺北星斗大江西暖
雪梅花樹晴雷贛石溪青衫欲無淚不奈鷓鴣啼
出嶺題石灰舖
馬渡嚴關口生歸喜復嗟天文離巷舌人影背含沙江
勢一再曲梅梢三四花登高休問路雲際是吾家
重到陽關
五管新多事輕車屢往還勤勞成白髮故舊是青山樹
色纔分楚江聲未出蠻自慚迎候少無惠及孤鰥
吟石(已下俱在欽州)
守邊無一事江上得閒吟醉囈歌微出狂書墨不深潮
痕沒高岸月色透疎林此意無人解宵分淚滿襟
東湖
寧越佳山水東湖帶郡城月天高寺影春雨一橋聲石
上青蒲合沙中白鳥横天涯正寥落獨往若為情
西湖
寧越佳山水西湖似浙城桂多天竺子潮欠海門聲路
向林梢轉天隨野色横從兹棲泊者無復渡江情
題霞溪驛(今屬全州)
歌聲野色中人樂歲時豐暑雨隂陽雜秋田早晩同嶺
雲無烈日江樹足凉風自指香山語前村有路通
登邕州南城臺
江國家書少秋臺閒草生無人來遠渡盡日上高城落
照懸漁市孤煙起戍營東籬故園菊又向酒中傾
登崑崙臺
落照古城隅邊風動隼旟久閒忘戰略多病熟醫書白
髮隨年短新情與世疎桃花春水起還釣舊溪魚
題陽朔縣舍
石壁高深遶縣衙不離牀袵自煙霞民耕紫芋為朝食
僧煮黃精代晩茶瀑布聲中窺案牘女蘿隂裏勸桑蔴
欲知言偃絃歌化水墨屏風數百家
天涯亭
雨色絲絲風色驕天涯亭上覺魂銷一家生意付秋瘴
萬里歸心隨暮潮兵送遠人還海界吏申遷客入津橋
山公對此聊酣飲怕見醒來兩鬢凋
途次葉縣覩千葉桃花
三月官桃滿上林花開千萼費春心葉公城外襄河北
一樹無人色更深
登潮月亭
渡頭人語知潮上下看南江東北流試引輕帆學歸去
茶山溪淺却回舟
對花有感
得莫欣欣失莫悲古今人事若花枝桃紅李白薔薇紫
問著春風自不知
石延年
瀑布
飛勢挂岳頂無時向此傾玉虹垂地色銀漢落天聲萬
丈寒雲濕千巖暑氣清滄浪何足羨就此濯塵纓
詠春
一氣回元運恩含萬物深隂陽造端數天地發生心有
信來還逝無私古到今和風激遺暢南轉入薰琴
曹太尉西師
仁者雖無敵王師尚有征獨乘金廄馬都領鐵林兵肅
氣關河暮屯煙部落晴旗光秋燒合甲色夜江横士喜
擊中鼓虜疑聞後鉦寒踰博望塞春宴隗囂城外使戎
心伏旁資帝道平公還如畫像為贊學班生
贈劉潛歸陶丘
丈夫未大用身與仁義閑可宜更聚散風塵摧厥顔君
今歸柯澤路出梁宋間芒碭有吾廬親老待我還羨子
先諧願思親頭鬢斑韶光苦不再溝水長潺湲
金鄉張氏園亭
亭館連城敵謝家四時園色鬭明霞窗迎西渭封侯竹
地接東陵隠士家樂意相關禽對語生香不斷樹交花
縱遊會約無留事醉待參横月落斜
秋夕北樓
秋霽露華清帶水月明天色白連河夜闌澄景生微動
瑟瑟層颸上下波
小桃
生色深紅綬帶長宫簾閒在井欄香母家昇上瑶池品
先得春風半面籹
劉敞
小孤山
驚波觸南崖反怒射北壁蒼山與相排所謂小孤石蟠
根萬仞淵聳角千丈碧祠堂豁精嚴行旅進粉澤或云
婦女神肹蠁頗有迹吾知定名意似欲旌介特流俗失
其真傳聞莫開釋先王秩山川禮典有廟食奈何媚於
竈屈已忘正直吾欲為小孤作書解行客復恐不見從
嗟哉世多惑
雜詩效玉川體
毁巢鳳不至竭澤龍不遊賢者有所歸得非龍鳳儔周
公下白屋聖德被九州趙禹謝賓客漢朝以為優澆淳
不相襲用舍何其繆苟徇一身利不為萬姓謀哀彼杕
杜詩死生遺道周
示張直温
築山必使高鑿井必使深百工戒淺近盛德羞浮沈焉
有尺寸枝能棲垂天禽焉有升斗泉能容横江鱘借茲
諭物理足以開君心隘在容不足弱在力不任大道如
路然固無古與今
雜詩
齊有梁丘據晉有樂王鮒據能愛晏嬰鮒欲殘叔譽二
臣嬖兩朝事君為悦豫景有尚賢志據逆以為助平失
宥善心鮒乃速其去毋以據為賢易地則同趣丈夫處
世間必有遇不遇豈無覺者乎正色君亦悟區區嬖幸
徒何忍就朋附
荒田行
大農弃田避征役小農挈家就兵籍良田茫茫少耕者
秋來雨止生荆棘縣官募兵有著令募兵如率官胥慶
從今無復官勸農還逐魚鹽作亡命
逐伯強詞
寶元二年余羈旅淮南醫來言曰今兹歲多疾
疫余因作文以逐伯強伯強厲也能為疫者故
逐之
皇皇上天兮后土浩浩厥生孫繁兮其施甚溥陶陶仲
夏兮草木蕃蕪鳥獸孳息兮我民樂胥我民孔靈兮上
帝是仁天子聖兮百工日新上無粃政兮下無悖人鄰
里其集兮樂哉欣欣伯強何為兮孰畀以政反世五福
兮持極以令我民不怡兮既爽其盛白黑眩瞀兮孰察
其正謂壽反天兮謂康反病仁義無益兮苟且為幸嗟
爾伯強兮其獨何必絶世和氣兮俾民不任上天孔神
兮大德曰生天不可長罔兮民不可久侵天誅誠加兮
安所避雷公驅兮風伯逝嗟爾伯強兮何所詣南有蠻
兮為寇為逋西羌戎兮恃艱自虞天子孔仁兮靡焉畢
屠伯強往兮代天伐誅嗟中國兮不可久留子不去兮
顛倒思予
漁翁
白頭老翁披敗蓑求魚終日罩淮波波深水闊望不絶
網目雖繁能幾何大魚鱣鱏入淵底小魚鯤鯢登網裏
手皸足趼吁可憐何不為網大如天
劉攽
上行書
仕不至二千石賈不至五百萬此事夸者憂而非志士
歎君不見下邳少年受書起幄中運籌制千里功成不
受二萬戶拂衣歸從赤松子君不見計倪半策誅強吳
鴟夷扁舟浮五湖三致千金不自擅至今籍籍宗陶朱
大賢富貴不為已心事邈與常人殊逢時致身如反手
雲蒸龍變無時無君勿愛上書獻賦稱賢豪刺繡倚市
相矜高丈夫昔曾笑徒勞商賈旦旦爭錐刀
茂陵徐生歌
茂陵徐生老且迂一心區區長信書拜章北闕三待報
意欲霍氏安無虞那知世主心不同積惡未極難為功
徙薪曲突事不爾壯侯幾人當受封高岸為谷丘淵移
魯酒之薄邯郸圍人生快已各以時舊意望君君不思
熙州行
自番請盟供貢職關西二紀剽兵革番人歲來受金帛
地雖國本番不惜帝家將軍勇無敵謀如轉圜心匪席
精誠動天天不隔鑿空借籌皆碩畫賈生屬國試五餌
買臣朔方發十策偏師倏然盡西海一月三捷猶餘力
百蠻解刀慕冠帶五郡掃地開城壁葱嶺陂陁蒲類深
回笑秦并與禹績尚書論功易等差御史行封自明白
武功貤爵十萬金徹侯印組丈二尺奮行過望理自爾
少從進熟來無極憶昔漢武開西域天下騷然苦征役
哀痛輪臺置肥美割弃造陽損斗僻豈知洮河宜種稻
此去涼州皆白麥女桑被野水泉甘吳兒力耕秦婦織
行子雖為萬里程居人坐盈九年食熙州歡娛軍事息
天王聖明丞相直
金陵懷古次韻
虎踞羣山帶遶江為誰興國為誰降高臺麋鹿看無數
廢苑鳬鷖去自雙萬事朝雲隨逝水百年西日照虚窗
白門酒美東風快笑數英雄盡一缸
春草
春草綿綿未有名水邊原上亂抽縈似嫌車馬繁華地
纔入城門便不生
詠史
自古邊功緣底事多因嬖倖欲封侯不如直與黃金印
惜取沙場白髑髏
絶句
青苔滿地初晴後綠樹無人晝夢餘惟有南風舊相識
徑關門戶又翻書
寄王荆公
青苖助役兩妨農天下嗷嗷怨相公惟有蝗虫知感德
却隨車騎過江東
題館壁
壁門金闕倚天開五見宫花落古槐明日扁舟江海去
却從雲氣望蓬萊
沈括
江南曲
新秋拂水無行跡夜夜隨潮過江北西風卷雨上半天
渡口微凉含曉碧城頭鼓響日脚垂天際籠煙鏁山色
高樓索莫臨長陌黃竹一聲無北客時平田苦少人耕
惟有蘆花滿江白
幽命
山木嘯兮雲幽幽秣我歸馬兮無為久留江鼯翔兮雨
漫漫回余車兮水漸幰仲何為兮中野澹將洋兮疎駕
目遊兮形留鬱逍遥兮日下瀉慕兮流觀舜節兮浩望
駟黃戾兮靡騁旋吾輪兮焉往不我虚兮斯辰思何為
兮鞅掌
潤州甘露寺
丞相高齋半草萊舊時風月滿亭臺地從日月生時見
眼到江山盡處回三國是非春夢斷六朝城闕野花開
心隨潮水漫漫去流向煙村半日來
歸計
住山人少說山多空只年年憶薜蘿不是自心應不信
眼前歸計又蹉跎
姑熟
新晴渡口百花香石子池頭鴨弄黃捲幔夕陽留不住
好風將雨過梅塘
仙都
苔封輦路上青山鶴馭遼天去不還惟有銀河秋夜月
鼎湖煙浪到人間
歎老
為覓少年心不得當時感舊已澘然情懷此日君休問
又老當時二十年
附晁端友詩(字君成无咎之父也)
登多景樓
樓上無窮景樓前正落暉開軒跨寥廓覽物極纖微雲
破孤峰出潮平兩槳飛東溟看月上西渡認僧歸木落
吳天遠江寒越舶稀魚龍隣海窟雞犬隔淮圻草色迷
千古波聲蕩四圍廢興懷霸業融結想天機浩浩羣流
會沈沈百怪依登臨真偉觀回首重㱆欷
甘露寺
北固山頭寺風煙昔縱觀卧亭秋石狠環舍海濤寒越
舶樓前聚江風戶外丹最宜清夜月虚閣憶盤桓
早行
馬上雞初唱天涯星未稀驚風時墜笠零露暗沾衣山
下疎鐘發林梢獨鳥飛遠峰煙靄澹迤邐見朝暉
馬處厚席上探得早梅
嶺梅何處早雪裏看芳菲北陸寒猶在南枝春已歸曉
妝初見妬殘角未成飛引我江頭夢清香憶滿衣
石倉歴代詩選卷一百三十九
