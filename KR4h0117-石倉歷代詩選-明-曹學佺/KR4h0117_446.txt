石倉歴代詩選卷四百四十六
明曹學佺編
明詩次集八十
許天錫
春日偕謝邦實邵仁溥遊烏石山浮觴浴鵶池
好春無勝遊烟景難再續眷我同心人遊衍紹芳躅南
尋烏石竒蘿逕窮委曲攀躋初陽峰悠然豁遐矚千山
收雨雲四澤漲春渌天地淨空明烏兔互出没落花輕
且閒點點浮紅玉流鶯縱嬌音細草展繁縟連袵俯天
光洗觴泛醽醁四事偶相宜一醉萬分足昔人哀須臾
夜遊秉長燭此意誰則知嘯歌山水綠
戸曹鄭汝美李夢陽見過
冰雪消未盡春陽猶作慳沈綿坐遲日曠廢羞清班琴
樽屏所愛安得有歡顔英曹鄭與李幸此慰間關道言
淡而馥芳襟偕秉簡回飇披庭樹暝色動遠山開情盡
杯勺向夕惜餘閒出門月皎皎上馬不可攀
君馬黃
君馬黃我馬騮白玉為轡勒黃金装轡頭腰間何所佩
珌琫䨇純鉤所期在遠道憩息崑崙邱美人恐遲暮駕
言指東路忽忽生别離踽踽何所遇我馬亦悲鳴十行
九回顧
休沐示同志
休沐盍同簪朱絃間清竹氛昏豁而開霏屑動盈掬廼
知静者心往往愛幽獨明月炯虚簷中宵未能宿吾生
苟有懷詹尹何用卜往者已如斯逝波詎可復脩途考
初終舊軌存傾覆惟應同心人此意籌已熟
題畫梅
洞江野客半枯槁只有梅花與傾倒蹇驢破帽過南村
不為梅花被誰惱交情冷淡無人知怪我凌寒起常早
江頭臘月正月間雲裏十枝九枝好自從作客向天涯
萬里風烟跡如掃是誰寫此斷腸魂坐對相思令人老
可憐兩度度春光不得香名入詩草今朝試筆為君題
清淚如絲灑元昊
雨晴邀林清夫飲
十日苦雨一尺泥野人不出甘鹽虀石上苔還太古色
階前草長如春荑念子長為江海客窮年不得同羹藜
邂逅歸來始一笑門前高馬碧玉蹄要路權家尚賓客
駞峰犀筋杯玻瓈前者京城惜君别古槐高柳秋凄凄
與子幸無一水隔相望何乃成乖暌人情世事多反覆
貧交還似糟糠妻晴明遲子過我飲只有斗酒兼黃雞
次喬選郎宇詠新竹韻
秋山暮雨收銀竹白巖軒前月可掬開軒見月弄清影
輙有新詩續淇澳翠筠縹節想停雲金薤銀枝知奪目
此君擇地托寸根雪擁霜培漸蕃育去年崛起纔二三
今歲旋添餘五六不隨凡卉竟滋蔓似識衰榮相倚伏
憶我江頭坐嘯時風雨瀟瀟拂茅屋别來幾度長兒孫
回首光隂一何速春城滿眼桃李顔如對宋朝親衛祝
渴心愛濯君子風幸接高林不須卜
題畫用楊京兆亘韻
滄江涵清渚沙白青天去山不盈尺誰傾河漢洗霄氛
千頃波流浸坤脈松下山人綠髮翁眼前霜根化為石
壺天曠蕩足棲遲枕穴須臾豈榮適不知楚漢已隨塵
自分烟霞久成癖一朝沆瀣充枯腸萬古乾坤信䨇屐
草木知春自覺秋日出為朝入還夕應憐世上夸毘子
按轡遲回礙行役不辭白首懷千金欲買青山愛䨇璧
我憶洞江烟水村高山為屏草鋪席豈無竹屋三兩間
亦有烟波舟一隻會須養疴歸去來悵望秋空暮雲碧
題鍾文選雲山圖歌
石屏山人過我遊手携羣峰挈滄洲買我如舟小齋裏
景象落落乾坤浮江聲撼瑶席山色懸清秋碧樹何渺
渺白雲空悠悠霏微烟嵐濕不收翠光欲上人衣裘洞
江先生起梳頭對之不覺宿疴瘳但見翠微人家疎復
稠石田茅屋莓苔幽小横橋澗風颼颼無人濯足寒磯
頭磯頭一葉小艋艇我欲乘之隨長流寧須騎鶴駕蒼
虬與君鼓枻訪丹丘餐霞飲瀣窮冥搜
余使交州得木山于僧寮峰巒䆗窱堅如巖石
用梅都官賦木假山韻
萬年木精化青牛瘦骨不朽沈江洲江州水激魚龍秋
神物始出隨廻流玲瓏嵂崒誰能鎪山僧得之溪洞酋
蠻方僻遠絶賞鑒木爾韜晦誰怨尤洞江先生好事者
邂逅願脫千金裘古來琴材出㸑下拔爾幸免為人槱
風厓雨谷偕我老無復夢想仍丹邱
楊白花
春宮深春晝長楊花飛舞春雲香隨風忽度江南去萬
紫千紅俱斷腸離魂渺渺如春水蕩渌楊花幾千里楊
花流落向天涯宮樹朝鴉復暮鴉
春日掖垣書感
遲日掖垣隂殷憂愧此心禦戎無上策撫事獨長吟花
柳青春好烟霄紫閣深悠悠空歲月衰白易相尋
往歲
皇華思往歲一騎入雲中笛裏愁人月霜前落葉風寒
川陶戰骨野火燎秋空聞道河西宼今來欲向東
居庸關
天設居庸險乾坤此北門山川通上郡形勢冠中原鐵
騎連三戍金城迫九閽萬方資阨塞永荷太平恩
月
關山秋夜月南客獨來看野迥金波闊風嚴玉兔寒不
堪聞戍鼓且未息征鞍孤寡空村裏何時涕泗乾
胡來
胡來青黍盡胡去幕南開日落單于口秋生李牧臺隂
風吹殺氣戰骨蝕蒼苔洒淚向千古斯人安在哉
九日
客舍黃花節今年花較遲清霜存晚意積雨滯芳時興
欲謀長醉狂來得好詩緬懷情不盡寥落忽成悲
下詔獄
落照犴門西槐風拂面凄夕葵行蟻散秋草露螀啼捧
日心還北看雲首復低居然動幽思何必故園栖
過德州
遲日虹川遠春風錦䌫長村明花幾樹河折柳重行漢
使昭星象周官列職方閒情觸佳景聊為寫詩章
舟中小飲
落日在魚梁逢人問水鄉飛花隨棹遠高柳過樽凉故
國春無及晴川興且長頻年詩酒約百倍未能償
過分水關
石磴上不盡青霄如可梯到關閩海近回首楚天低絶
巘愁飛鳥晴潭落斷霓尋詩聊午憩忽見日輪西
憩楓亭驛
楓閱他年世亭餘舊日名驅馳躭午寂林薄送秋聲書
卷行空載塵心夢未清侵晨猶遠役華髮奈愁生
大烟驛閒步即景
步屧緣沙岸牆雞忽亂號村貧茅屋矮驛古木綿高白
石堪垂釣青溪欲染袍漁人生理易䨇槳小銅槽
遊藕花居
五山皆佛國瀟灑藕花居水氣蒸樓潤山光入座虚香
牀松子落小逕竹風徐歲月纓微禄烟霞空敝廬
兀坐
兀坐如禪定空齋日又斜遊蜂窺硯水鬭雀落庭花世
事隨風馬年光赴壑蛇惟應倚脩竹高咏答韶華
望遠
望遠春還早思親日較長閉門疎世故抱病惜流光買
藥囊將罄呼朋酒已香江邊有草閣結綠自垂楊
送王永清之武陽
紫陌消殘雪青天帶晚霞䨇鳬辭北極一騎向中華風
拂金明水春生博浪沙知君為政日豈有席門家
重陽前一日柬余景文
三句違玉署一枕感秋蓬失譜琴忘操思家藥减功寒
烟衝去雁暮雨入飛䖝明日重陽酒煩君對菊叢
謁嚴子陵祠
一點微星炯䨇厓釣石存炎陵銷舊業過客酹清尊草
竹蔵碑碣漁樵問子孫羣英如耿鄧千載更誰論
立春前二日下茶洋
客路侵殘歲歸心勝急湍寒風吹落日徤櫓下層灘石
過黿鼉走山來劒戟攢華堂薦松韮能得預春盤
宿大楓嶺
一宿大楓嶺客懷殊未厭夢殘山鳥識衾薄野雲添淡
月窺幽戸寒泉近短簷奔馳百年内吏隠幾人兼
春日
春風憐病久分暖到忩紗雉堞朝無雪茅茨物有華驚
心惟節序快意自生涯南客今將發題書可問家
送人之燕
燕雲七千里之子去匆匆酒盡溪頭上春歸暮靄中桃
花不受雨榕葉易吟風莫此傷離别男兒欲豎功
戊午除夕泊建溪
守歲嚴城下維舟積水前春風吹短鬢夜雨送殘年獻
納成何事推敲秪自憐倦來成隠几飛夢五雲邊
宿桃源與同鄉簡主簿志飲
西日銜雲葉南風鼓浪花亭孤留宿鷁帆遠帶歸鴉歲
月驚為客兒童問到家他鄉逢簡簿又作醉生涯
題畫
漁家在何處松塢枕寒流况與上方近時聞清磬幽柴
門掩村霧小艇釣江秋因憶尋槎客無緣訪十洲
尋幽
尋幽無此地可以息塵紛藤絡懸崖石風迴出洞雲因
碁躭晚景待月續微醺興盡歸來路飄飄麋鹿羣
遊南岩寺抵葛仙洞留題
穿岩越壑訪遺蹤直度虹橋扣石鐘雲幕半籠青菡蓞
砂床長薦紫芙蓉仙翁化去名猶在穉子催歸興尚濃
欲借魯陽揮日劒一川烟水已高舂
飲陳侍御風節亭
纖塵飛不到霜臺風節亭前長綠苔石榻舊携明月坐
竹忩今為故人開客途只合添詩草時序都將付酒杯
回首蒼梧雲黯黯與君愁思望蓬萊
題張文獻公祠
何處思賢一繋舟芙容山下曲江頭忠誠貫日千秋鑑
風度凌雲百尺樓野草荒烟迷故宅紅蘅碧杜滿新洲
文章事業垂青史直與䨇溪萬古流
戲贈李參贊
帝邱居士負峥嶸老去猶為世網嬰幕府三年多釀黍
新詩一篋半言兵天驕自保豺狼穴朔漠空懷驃騎營
何日呼韓來稽顙更題長句贈花卿
新秋即事
九城疎雨洗蒸嵐獨上高樓看蔚藍馬挾秋聲馳塞外
雁將凉信到江南摩娑酒盞酬時節斟酌方書理宿痰
笑我豎儒糜寸禄安西車馬怯征衫
即事
小聚村墟入柳斜青帘紅檻兩三家插花少婦低臨水
藉草兒童亂掬沙莫論酒杯防藥餌還尋詩句答春華
清風自覺生䨇腋不待盧仝七椀茶
飲易妙山亭和司空琬韻
風磴逶迤到此亭掀髯長嘯駭山靈漸離故宅林楓暗
郭隗荒臺野蔓青白水一泓雲作液雜花三月錦為屏
醉來不話興亡事欲覓青鸞跨杳冥
謁陵
仙衛珠邱王氣深百靈朝護鬱森森風生虎谷調春律
雲起龍池結晝隂玉匣千年留劒舄金箱終夕動奎參
天潢正衍無窮澤萬國于今盡獻琛
政和舊徒陳生恪至詢及南峰讀書處
見說南峰舊竹林烟霞長為鎻清隂溪邊茶竈笋穿破
谷口吟窩花覆深無數青芝生石室千條白瀉下雲岑
于今苦被塵纓縛秪恐仙源莫再尋
寄鍊上人山房石上梅甚竒
一栗禪林傍古臺洞門長為鎻蒼苔山頭舊雨何人到
石上寒梅幾度開龕壁光知江月上塔輪鳴聽海風來
八千里外常飛夢疑我前身是萬回
送南光禄署丞徐麟
曾共西湖醉畫船鏡天花雨憶鳴絃清歌欲墜孤山月
浩氣真浮五色烟東省身同將倦鳥南都官是半閒仙
不堪明日河橋别相對秋堂畫燭偏
寄華亭博士傅鼎
酷憐仙跡舊蒼苔世網那能一面開十載塵埃人易老
五更風雨夢初回春花東閣垂垂樹明月西樓灔灔杯
何似雲間䨇白鶴數聲相和更歸來
楊京兆惠銀魚
朝來江渚鑿冰痕獻罷隨登七貴門幾處豆羹尊鮒鮇
誰家玉食厭羔豚霜腴入鼎愁仍解雪乳浮杯淡不繁
撫事獨傷千古意重卿今却貴魚餐
寄謝邦實
八年一夜梅溪口水悄沙寒晤語多兩地尚為愁伯道
半生長似病維摩狂非疇昔惟心在老易侵尋奈别何
熟計浮沈俱拂意碧山明月負春蘿
人日
人日晴明與物宜負暄忘却宿舂遲融和天地新調律
零落親朋舊寄詩千里客途蓬梗斷一年春事柳梢知
東風只解欺冰雪不奈霜華點鬢絲
送照磨潭還閩
紫薇幕府似仙家每憶過從早退衙覆地綠雲榕接葉
拂簷蒼雪荔交花詩成蝌蚪刊脩竹奕罷旗槍鬭細茶
京國相逢又相别不禁清興遶天涯
棃雲僧舍餞鄭希大
半年不到棃雲室送客偶然來賦詩緣息暫依香座息
好懷翻為别情移合歡明日非今日晤語新知向舊知
最是秋風易生感坐來梧葉落参差
曉望
清曉纔披舊黑貂門前物色便相招野塘柳待風光動
茅屋霜隨日影消聽鶴偶來松下逕看泉時倚竹邊橋
無營更覽能偕俗日被山僧酒伴邀
車盤驛道中
楊柳風柔蕩旅魂耳邊流水咽潺湲青山當面似無路
黃犢出林疑有村途路客懷聊自遣閭閻民瘼不堪言
長安萬里家千里鳥宿僧歸日又昏
憶江上草亭
每到芳春便憶歸夢中江國舊斜暉渚邊舴艋有時放
沙上鸕鷀無數飛野興頓從官後减封書更覺病來稀
年將半百堪惆悵鐘鼎山林意願違
次杭考功闕左池上
禁籞輕雲宿漸飛九重樓閣曙光微螭頭濡筆書言出
鷄舌含香啓事歸䨇闕曉風嘘爽氣一池秋水浸寒暉
令人却憶西征士已有新霜上鐵衣
題思親樓
樓前舊鶴返長松松想孤標鶴想容極目逝波千種恨
傷心殘夢五更鐘忩臨東郭當秋隴簾捲西風自夕舂
如此樓居仙所愛爽靈休上幔亭峰
春暮懷洞江草堂
近水茅堂舊樂饑此時時物正芳菲綠楊深巷黃鸝語
紅槿疎籬粉蝶飛春院野雲疑我在夜船江月照誰歸
十年京國成何事却被緇塵化素衣
送葉成夫還閩中
南征白雁呌秋旻送爾歸驂憶故人月旦有評慚許劭
婚姻不斷羡朱陳山間松葉他時醉洞口榴花幾度新
懷梓况逢多病後夢中魚鳥遞相親
大功德寺
第一湖山大布金當時松柏鬱森森月明高下樓臺影
風静東西鐘梵音苔上穹碑春寂寂草荒行殿晝沈沈
劫灰易見如彈指獨倚雕欄感慨深
寄南光禄卿楊公峻
千尋古柏出霜林萬里長風稱鶴心還櫝已完和氏璧
飾釵那用漢宮金春山不礙雲䨇屐曉鏡何妨雪一簪
聞說邱園多勝亊老來筋骨更能任
送鄭司訓歸玉山
三山之外小丹丘送客歸來半醉遊傾蓋無緣松下問
逢僧有茗草間留夕陽隠地千林暝皂筴生風五月秋
却憶鄭虔情更切茫茫雲水一孤舟
曉吟
千里關山呌斷鴻五更鐘鼓報西風酒杯病後如紈扇
詩興秋來似角弓努力不堪傷老大悲歌何處弔英雄
閒情無那成推枕又見東方海日紅
送潘司訓璋任海南
五羊城郭瞰環洲君去之官是勝遊碧玉香分蒲澗水
綠蘿隂合荔枝洲淵人慷慨來鮫室海氣依稀見蜃樓
勾引十年幽討意欲從仙子問浮邱
題李隠君山莊三首
春雲如幄蔭仙家千里尋君拂露華傍舍野籬牽藥蔓
過門流水帶桃花詩情借問誰題竹酒渴時聞客喚茶
長日未將高興盡忽驚林杪閙棲鴉
癡兒竟日了公家忽憶郊原物有華策馬獨來尋舊約
聽鶯何處覓殘花杜陵穉子能賖酒甫里先生解品茶
坐久不禁詩思攪向君東壁醉塗鴉
狂客惟思醉作家困臨池館挹光華青天蕩漾魚跳水
紅雨闌珊燕蹴花午餉偶留山客飯夕凉還赴野僧茶
明朝結束應官去鐘鼓長楊聽曉鴉
柬省寮故人
小村山館隔風塵卉服椰冠稱野人五粒寒松蒼石古
一旗春茗碧甌新非無剡曲堪乘興少有壺天足抱真
應悔鳴騶出空谷百年何日是閒身
十月八日雪與諸寮倡和
元冥初試發硎鋩屑玉鏤花散渺茫畫裏漁舟歸晩浦
吟邊風竹瀉寒塘忩涵明月三分白簾絶飛埃半點黃
却笑年來衰懶甚鎮龍羔袖鎻書倉
遊海珠寺
冠山浮動小金鼇擁出蓬壺控巨濤沙渚南來遺䜟在
海門東望暮潮高芳洲碧草連蒼靄上界青蓮吐白毫
醉卧中泠呼不起欲招王子奏雲璈
蒼梧閒眺
雲暗蒼梧曉正開獨舒懷抱向高臺千年劒在神光現
三足麋鳴使節來越雋西連山似戟桂江東注水如苔
登臨不盡雄豪興欲倒鯨川入酒杯
晚至平南憶别馬參戎澄
寒江落日背孤城海月沙頭又欲明千里家鄉殘夢斷
一川烟水暮愁生不辭椰子杯中醉生怕梅花笛裏聲
陡覺别來消瘦甚馬卿多病更多情
安博站偶成
跕鳶飛處水如苔一髮青山認寶臺壓架芙蒥更舊葉
穿林刺竹長新胎村庄野圃春初動瘴霧蠻烟午未開
自是皇恩天廣大平分雨露及蒿萊
過鬼門關
隔林啼鳥亂鳴春纔到山巔又水濱老樹蒼藤含霧雨
層巒疊嶂蔽星辰穿岩越壑驅車險伐木刊崖取道新
生過鬼門關下路客懷争得不傷神
安南王送贐金禮物辭以此詩
歌罷皇華賦式微春風披拂舊征衣菁茅又喜重苞貢
薏苡何須滿載歸國主儀文將贐意使臣朝暮對天威
不恭雖愧心如月留取清光照𤨏闈
征婦詞
明月團團出閨中夜夜看願隨明月影一照玉關寒
過姑蘇
遠山如黛接平蕪白鳥分飛裏外湖寶帶橋頭開醉眼
江南詩景在姑蘇
晚眺
暝色遥隨旅雁羣戍鼙聲動不堪聞可憐天畔登樓眼
不盡南飛一片雲
偶題
朝回困懶坐胡牀無亊可消春晝長尋詩不得欲合眼
啼鴂一聲花雨香
東津岸同沈太史何大行晩眺
青草黃蒿滿野田溪行盡日斷人烟落霞幾抺青螺小
此是潯南夕照天
柳花
無賴楊花終日飛穿簾入座落人衣須憐客子傷遲暮
莫更飛來點鬢絲
題畫
酒筒詩卷足生涯更愛茅齋傍水斜獨倚東風尋句好
一溪春渌漲桃花
題小景
三疊秋心萬里流蕭蕭黃葉滿汀洲籜冠芒屩詩翁瘦
併作江南一片秋
寄黃京兆澍
聞君伏枕在虚溝我亦經旬病裹頭一種黃花風雨裏
祗應不似故園秋
曉發張灣
黃鸝啼歇曉隂開兩岸垂楊蔭綠苔葉底輕花君不見
暖風吹入短蓬來
秋夜詞二首
七寶香臺倚素秋酒闌清切聽箜篌八千里外人如夢
月色經年不上樓
手弄䨇䨇交佩珠不知明月上庭梧秋來正望江南信
塞雁高飛過五湖
石倉歴代詩選卷四百四十六
