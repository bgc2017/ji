石倉歴代詩選卷三百九十九
明曹學佺編
明詩次集三十三
姚綸
夫子學師襄琴圖
周衰樂廢缺正聲幾湮沈苟無獨識者世遠將焉尋所
以孔夫子俛學師襄琴初彈猗蘭操再鼓文王音至和
格鳥獸蹌舞娛人心此圖寫遺意山高流水深披玩發
長嘅視古猶視今
春閨怨
春閨無人春日長鶯聲恰恰啼垂楊美人睡起倦梳洗
芳容嬌褪梅花香綠雲鬅鬙釵半軃蛾眉蹙處開愁鎖
繡奩塵掩秋月輝口脂紅淡櫻桃顆玉笙何處吹伊凉
紫騮驕嘶隔粉牆停針懶刺雙鴛鴦倚欄躊躇空斷腸
守宫點腕紅凝血一寸芳心萬愁結宜男正開郎不歸
東風滿地梨花雪
雪景
寒空飛雪滿天地玉壺中一色梨花月千家柳絮風山
童候虚牖吟客載孤篷試問陽春曲何如白戰工
畫馬
何年來駿骨畫史貌能真千里電一掣五花雲滿身香
塵金谷道青草玉關春獨立渾無侶長鳴似向人
華山高睡圖
白雲深似海長日睡瞢騰脫帽露雙髻支頥曲一肱聞
鵑時已定化蝶夢無憑惆悵華山頂無人得解登
題畫
風景蒼茫地人家遠近煙雲低長碍樹江闊欲浮天白
日消棋局青山落釣船平生蕭散意對此轉堪憐
紅白荷花
鏡底新粧扇底歌倚風無力舞婆娑醉來西子容偏媚
老去秋娘鬢已皤霞暖繡衾春夢雨雪香羅襪曉凌波
分明太液池頭見點染風流更覺多
城市山林為玄妙觀羽士賦
步入東關一徑深始知城市有山林黃梁不作塵中夢
白日長閒世外心鳳載紫簫吹落月鶴窺香靄聽鳴琴
人間只此為蓬島何用仙槎海上尋
雪洞
一室穹窿䨱地圓宜留小榻坐神仙鑿開繭甕渾無物
踏破冰壺別有天梅谷花香春似海棃雲夢穩夜如年
幾回酒醒燈殘後錯認璚樓深處眠
江湖勝覽卷
江湖隨處豁吟眸不滿詩囊卒未休日下風雲瞻魏闕
淮東歌舞認揚州一篷疎雨鷗邊晩千里殘霞鶩外秋
見說武昌城畔柳尚含青眼待重遊
竹石山房
山房種滿碧琅玕怪石相依更好看玉氣暖蒸雲五色
翠梢晴弄日三竿白羊未化長眠雨綵鳳雙棲不畏寒
補徧蒼天人不老清風日日報平安
聯璧卷
仙子瑤臺玉一雙碧桃紅杏遞生香綘裠拂地春同步
寶鏡開奩曉並粧織翠舞衫封蛺蝶泥金歌扇畫鴛鴦
卷中乍識春風面惱我題詩一斷腸
醉月樓
清夜何須秉燭遊且邀明月共觥籌口呑丹桂婆娑影
手掬金莖沆瀣秋天上無梯登兔窟人間有地築糟丘
醒來不記更深淺驚見東方白滿樓
秋閨怨
黃葉滿階秋巳闌征人千里隔長安年年怨殺西風雁
不送書來只送寒
脩竹仕女
瑤臺無信托青鸞一寸芳心思萬端莫向東風倚脩竹
翠衫禁得幾多寒
梅花小幅
貪看璧月挂梢頭幾向花前倚醉遊無柰翠禽啼處苦
不容清夢到羅浮
團扇仕女
濃黛消香淡兩蛾花隂試步學凌波專房自恃傾城色
不怕凉風入扇羅
姚綬
題湯公著都門話別
憶昨都門別雨雪正霏霏今我湖上逢春風吹羅衣故
里詎弗樂疎戚聚成圍藉草對山花羽觴急如飛一醉
萬事忘扁舟蕩斜暉天涯同氣人濡滯未得歸處世誰
足意相顧聊歔欷
為朱良貞題扇
考亭夫子安亭來愛我溪上紅蓮開手搖羽扇坐忘暑
戲折碧筒閒作杯碧筒杯寬任鯨吸却嫌玉童催飲急
李云處世若大夢杜曰舉觴須累十白日欲下清風徐
我懷與世同卷舒如何苦索題此扇大呼墨卿當醉餘
為君遙想白鹿洞那得武夷清景共還期月夕究參同
似此前脩足珍重
折枝芙蓉
芙蓉花隔江水美人盈盈幾千里何年濯錦墮新紅水
面西風吹不起我欲牽之在木末方舟翻愁江水闊何
如只去采芳蘭落日望見湘南山九疑重華招不還萬
竹灑淚空潸潸芙蓉花似人面柳眉不在秋時見墨池
為爾閒寫生鴛鴦鎖合長生殿重咨嗟芙蓉花擲筆浩
歌行踏沙
題畫為楊司訓作
煙光漾風青入樓立馬回望湖山頭遊絲飄颻幾千丈
不繫白日增人愁春愁大半行樂少渡口桃花鏡中老
勸君盡醉如杜陵莫待春歸怨啼鳥
桐村小隱
河流南入市逕路北通村新結草堂好舊栽桐樹繁兒
童知稼穡鷗鷺識琴樽有客問竒字乘舟直到門
遊虎丘
舟行忽到寺門前侵曉梳頭廢晏眠老去已閒題柱手
平生多結看山緣苔茵坐藉生公石茗枕湯分陸羽泉
如此深春如此樂還留餘興待明年
和靖觀梅
人人盡識林和靖不識平生隱者心老去喜無封禪藁
興來愁費愛山吟梅花香影依然在蔓草祠堂不可尋
今日匆匆書弗盡六橋斜日滿疎林
菩提寺與雨菴夜話
菩提絶似古招提兩屐行來自不迷舊伴閒雲歸竺國
新添流水入曹溪何人謾放雙鳬去老我還同一鶴栖
刻燭相看過夜半廿年心事重留題
奉寄荆門判俞君汝欽
解攜三度見秋殘開過黃花獨倚闌寄贈雖無青玉案
相期惟有紫宸班書從回雁來千里望繞荆門隔萬山
宣室求賢正如渴佇看明詔為催還
慈烏
昔烏巢我樹母在慈烏來無母今何恃惟增返哺哀
折花仕女
愛濯薔薇露凌晨試折來低鬟猶未插含笑傍粧臺
題竹寄内弟公操
憶共江南水竹居清風三逕黑甜餘而今對畫思兄弟
縱有雙魚莫寄書
常山道中
鳥未投林日未曛松頭野鶴自成羣肩輿歸去身強健
處處青山有白雲
為僧題畫
問渠何事懶參禪答我新來結懶緣窗外日高啼鳥亂
擁衾猶伴白雲眠
枯木竹石圖
秋風吹空古樹葉白雨壓低新竹枝淨掃石頭看霽色
滿襟凉影鬢絲絲
周鼎
代方文美送滎陽隂璽下第歸
與爾業同經同期虎㮄榮相看雖失意為别謾多情伐
木歌黃鳥看花倒玉觥驅車向宛洛吾棹亦南征
春日見楊花寄章文重
見說浮萍草前身是此花但因隨驛騎轉覺戀鷗沙宛
冉青春暮微茫落照斜憐予根蒂薄相值共天涯
赤壁圖
月出大江流鶴鳴天宇秋霸圖餘赤壁逐客自黃州頫
仰違金馬登臨命玉舟曹劉顧安在身世亦何求
淡菴
尋君秋色裏煙雨舊柴扉婦具盤蔬出童攜市酒歸彈
琴忘巧拙得句學陶韋笑指溪頭水交情似爾稀
怡榮
何以悦親顔兒從闕下還玉壺春酒綠金織舞衣斑愷
悌哦松外從容問膳間令人自興孝喜色滿家山
南浦煙篷
推篷南浦上煙雨淡離愁蕭瑟菰蒲晩微茫澤國秋魚
鹽通縣市蓑笠語隣舟無限林泉意凭軒下白鷗
水榭荷風
十頃澄波上何人為築臺藕花開自落鷗鳥去還來凉
吹飄飄入疎窗面面開煩襟淨如洗更進碧筒杯
送黃給事暉奉使滿剌國封王
遠國來王日深恩冊拜時璽書中禁出天語使臣知路
指諸蕃近山行四牡遲故人青鎖夢無限五雲思
其二
使節隨重譯皇仁被百蠻海天同日月風土異雲山驛
騎孤城外樓船疊浪間歸將慕華事敷奏悦龍顔
送僧歸崑山
乞食遍京畿春江一棹歸只留吟後槁不受施來衣物
外機應息塵中跡漸稀玉峰知到日花雨積巖扉
贈別
釃酒酹江波中流發浩歌孤舟天際遠芳草雨中多解
劒酬知己題詩贈舞娥人生百年爾為樂莫蹉跎
高郵阻風騎行至界首驛
策馬湖堤上來帆拂去鞍斷楂依浦溆衰柳映風湍軒
冕追隨易庭闈致養難年年好秋色多在異鄉看
答王公佩見寄
池上綠隂肥天涯客賦歸心隨流水遠跡與故人違千
里復萬里斑衣當錦衣終焉林下夢不逐五雲飛
留別張廷端
野亭芳樹下崖石大溪南客去閒秋色雲來作暮嵐誰
家留信宿何處倚清酣拾得琅玕竹時時寄一函
夜坐
不寐坐來久無家席屢移窗風書葉亂簷雨漏聲疑客
鬢驚秋早鄉心欲旦遲扁舟滄海上誰和竹枝詞
春懷吳天使
紫泥封詔下彤闈四牡騑騑出帝畿到處江山開霽色
隨車花柳映春暉鶯啼水驛人相憶茘熟炎鄉客正歸
珍重綈袍情戀戀此生慚與寸心違
寫懷
終日攤書懶下樓春來懷抱冷于秋未能栗里歸元亮
爭說新豐寓馬周兩屐青山應自遠半簾殘月為誰留
東風莫遣楊花落飄蕩年年可暫休
武林歸興
青山日日開圖畫住久山中亦厭看回首鄉園歸去好
惱情風雨別離難悠悠杯酒陶潛醉戀戀綈袍范叔寒
如此春光又啼鴂興來何必盡君歡
憩秦溪道院醉書壁間
徐福樓船去不回海門東下浪如雷青鸞自傍瑤臺舞
紅藥何須羯鼓催劫火凄凉化焦土重泉寂莫葬寒灰
神仙未隔人間世爛漫花前酒一杯
聞教諭見訪
故人風誼重丘山車騎遙臨巷陌間酌水也能留客醉
看山何必待官閒傳呼列炬春生屋指點嚴城夜啓關
記得鴛鴦湖上月為君三日未言還
賀美之見訪
賀家湖上看稽山影落芙蓉清鏡間天寶諸公同禍亂
四明狂客自高閒翠華南幸幾亡國紫氣西來欲滿關
今我逢君重弔古酒船明月且忘還
安亭朱良貞母節義
節于夫盡義于姑節義方能保二雛人隔古今名獨在
月分圓缺影同孤未忘一日心先死相見重泉淚始無
環燕紛紛爭入畫等閒曾有柏舟圖
陶耕學紅白荷花扇面
欲語還停隔扇羅主家池館晩凉多紅顔自得南薰意
皓齒偏能子夜歌忽憶綵雲湖上見恍疑瓊佩月中過
淡粧濃抹多相似回首耶溪渺渌波
登靈巖山訪張伯雨墓
飛神曾謁紫宸朝下上瑤天幾泬寥火宅已空誰墮甑
玉鈎初解自成橋千峰月色還相照萬古詩名耿不消
欲共山頭黃鶴語飈輪何日可予招
陳希夷
嶽蓮清入夢倦眼為誰開五季紛紛盡真成一覺來
武侯出師表
王業偏安日文章爾獨醇諄諄似伊訓初志亦耕莘
書
池水欲成墨古碑臨罷時閒從崖石上風雨挾蛟螭
畫
畫裏還看畫都成物外春雲山落吾手非贋亦非真
野興
鷗白野雲輕高雲缺樹明無人到湖上聽我唱歌聲
睡起
只為詩魔在昏昏眼倦開誰將春草色青入夢中來
晩坐
胡牀高柳下團扇入懷新笑指纖纖月蛾眉學未真
寄陳秋鴻
閒事莫輕涉困來思喫茶誰將雙蛺蝶管領野棠花
斑竹
聞道湘妃淚如何染得成多應春夜雨消盡又還生
楊妃醉歸圖
金鞍欲上更遲遲滿鐙春風擁侍兒一種餘酣消未得
漁陽醒眼却多時
楊妃醉仆
妖環不醉三郎醉銀燭高燒看海棠滿地閒雲扶不起
楚臺無夢夢漁陽
王母蟠桃
周王八駿不能留青鳥飛來漢殿秋自是桃花非一度
等閒三被朔兒偷
楊花
淡淡東風又落暉留春不住送春歸無人更上長亭飲
惟有楊花在客衣
宫詞
露下閒階華月明相呼女伴作雙行歸來小院閒相語
幾度庭闈夢不成
不敢殷勤拜露香滿衣凉月動輝光初時被選同年者
巳有升居在繡房
凖擬明當直曉班巧隨新樣學宫鬟笑渠鴟吻東邊月
也作西樓子夜彎
莫打流鶯宫樹隂鳥中惟此鳳韶音時時啼向房櫳近
免得春愁上妾心
蔡琰歸漢圖
縱多文思出天機贏得胡笳淚滿衣萬里歸來身再辱
不如青塜不言歸
子陵
竹帛勲名已有人可無能友不能臣一絲千古桐江月
多少清風激後塵
狄仁傑
殘局爭看一子留唐臣終不為周謀夢回鸚鵡誰能識
還倚雕籠說舊愁
唐太宗六驥
百戰功成四海安君王方念守成難驊騮盡入飛龍廐
時復牽來仗裏看
石倉歴代詩選卷三百九十九
