石倉歴代詩選卷二百三十二
明曹學佺編
元詩二
陳孚
出門别親友
停君漢水浮鴨之翠杓聽我嶧山栖鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來牧野白旄麾開炮烙煙桓圭朱芾侯青社
又不見南陽卧龍人不識一朝佐漢坐狠石羽扇輕搖
蛇鳥驚火精熖熖天西極旗亭四月柳如藍紫騮嘶風
黃金驂豈無叩牛歌亦有捫蝨談天生巉巗崒嵂骨蒿
萊槁死誰能甘我欲登泰山扶笻欵天關東溟若木如
可攀手弄日月青雲間我欲渡黃河赤脚凌秋波水仙
樓閣銀嵯峨徑叱海若笞蛟鼉停君翠杓聽我綠桐真
人開天六合同風騶虞鳳皇飛舞鎬宫有線五色獻于
重瞳補舜衣裳山龍華蟲虎豹九關兮不可以達吾則
脫冠歸來兮丹㐀之青峰長揖二三子目送西征鴻
黃河謠
長淮綠如苔飛下桐栢山黃河忽西來亂瀉長淮間馮
夷鼔狂浪崢嶸雪崖墮驚起無支祈腥涎沃鐵鏁兩雄
鬭不死大聲吼乾坤震撼山嶽骨磨蕩日月魂黃河無
停時淮水流不息東風吹海波萬里湧秋色秋色不可
掃青煙映蘆花白鳥亦四五長鳴下汀沙黃靈奠四瀆
各剖盤古髓千載今合流神明胡乃爾漁翁一鬢霜扁
舟依古樹隔浦欲叩之翩然凌波去
夜泊六和塔下
碧天如幕垂露濕星磊磊漁燈射寒沙萬點亂光彩壯
哉大江水浩浩東北滙西風捲潮來鐵馬擁萬鎧木落
煙嶂横鴟夷魄安在卧聞黃帽郎一曲歌欸乃扣舷起
和之逸興渺雲海
淮安州
孤帆下江北千里西風輕泊舟公路浦始見南昌亭青
天下白露亂葉凄以聲汀洲結海色冉冉孤月生殘鴉
感興廢斷腸悲飄零安得㩦美酒臺上呼劉伶百年一
箕踞六合皆螟蛉
洪贊井深有六七十丈者
洪贊山岧嶤勢如舞雙鳳大井千尺深窈然見空洞埜
人驅十牛汲以五石甕滴水如寶珠一甕十室共我生
海東頭漣漪飽清弄嘗聞惠山泉萬里驛騎送急呼茗
椀來試作清淨供
過鏡湖
鏡湖八百里水光如鏡明偶尋古寺坐便有清風生天
闊雁一點山空猿數聲老僧作茗供笑下孤舟輕
越上早行
青鞋三十里草露惹衣斑潮落曹娥渡雲昏夏禹山秋
聲黃葉裏天影白鷗間欲問錢塘路漁家半掩關
吳松江長橋
松江波萬頃橋倚碧雲端白鳥穿屏小青天落鏡寒夕
陽明佛塔秋色老漁竿無限凭欄意何時此掛冠
瓜州
煙際繫孤舟蘆花滿棹秋江空雙雁落天闊一星流急
鼓西津渡殘燈北固樓商人茅店下沽醖話揚州
真州
淮海三千里天開錦繡鄉煙濃楊柳重風淡芰荷香翠
戶妝營妓紅橋稅海商黃昏燈火閙塵麝撲衣裳
邳州
沂水碧潺潺汀沙白鳥間林邊剡子國煙際嶧陽山茅
屋秋先破荒城夜不關烹魚呼濁酒一笑夕陽間
夜泊濟河
十日淮沂上今朝渡濟河龜蒙秋燒闊鳬嶧夕陽多古
寺雲籠塔長亭柳映波魯邦無孔子何處聽絃歌
黃石公廟
穀城黃石廟古木白雲深黃石有存沒素書無古今老
𣆀三世夢孺子一生心日落祠門掩殘鴉又滿林
獻州
萬里天東北西風獨杖藜雁聲秋帶魏樹色晩浮齊野
闊青煙淡天空白日低人家在何處隱隱夜狐啼
煙寺晩鐘
山深不見寺藤陰鏁脩竹忽聞疎鐘聲白雲滿空谷老
僧汲水返松露墮衣綠鐘殘寺門掩山鳥自争宿
燕子樓
長相思久别離東風不暖殘燕支乳鴉困柔鸞悲櫻桃
泫紅膩蘼蕪凋綠滋牙床琥珀枕夢君君不知
吳宫子夜歌
紫貝樓闕鬱金香暖雲七十紅鴛鴦玉蟬笑擁霞綃裳
星河不堕宫點長綠樽灔灔麟髓泣露重花寒秋不濕
歈歌一聲驚怒濤海鯨夾陛如人立誰知淺顰蛾半掃
中有疎螢滿吳沼越兵曉跨西風來碧波一夜芙蓉老
三高祠
君不見洛陽記室雙鬢皤不忍荆棘埋銅駝西風忽念
鱸魚鱠歸來江上眠秋波又不見甫里先生心更苦河
朔生靈半黃土夕陽蓑笠二頃田口誦羲黃思太古二
君隱淪豈得已一生不及鴟夷子吳宫鹿走越山高脫
纓徑濯滄浪水丈夫此身繫乾坤豈甘便老菰蒲根古
今得失一巵酒我欲起酧汀鷗魂
銅雀臺
古臺百尺生野蒿誰其築此當塗高上有三千金步搖
滿陵寒栢圍鳳綃西飛燕子東伯勞塵間泉下路迢迢
龍帳銀筆紫檀槽怨入漳河翻夜濤人生過眼草上露
白骨何由見歌舞獨不念漢家長陵一抔土玉押珠襦
鎖秋雨
景州
聊攝之東一千里昔為青社太公履只今但有無棣溝
榆葉亂擁沙水流車行半夜草露濕路傍土堠如人立
丁當鐸搖馬不驚黑天倒垂參昴星吾生百年浪自苦
悲笳一聲殘月吐
雄州
燕南垂趙北際昔年巍城鐵可礪城上烽火明如彗只
今殘堞黃雲曀老榆半枯懸薜荔市翁叱馬聲嘒嘒叩
以瓦橋潛出涕英雄虎鬭空萬世北風吹沙秋鶴唳
盧溝曉月
長橋彎彎飲海鯨河水不濺冰峥嶸遠雞數聲燈火杳
殘蟾猶映長庚横道上征車鐸聲急霜花如錢馬鬛濕
忽驚沙際金影搖白鷗飛下黃蘆立
玉泉垂虹
雪波碧湧千崖高落花點點浮寒瑤日斜忽有五彩氣
飛上太空横作橋古寺鐘殘塔鈴語回首前村猶急雨
輕綃欲剪一幅秋更逐西風過南浦
金臺夕照
巍坡十二青雲梯老樹偃伏猶穹圭長裾已翳星辰去
殘陽空掛盧溝西召南六百年宗社一日黃金重天下
精纏寳氣夜不收又見殘霞明朔野
鄂渚晩眺
黃鶴樓前木葉黃白雲飛盡雁茫茫櫓聲搖月歸巫峽
燈影隨潮過漢陽庾令有塵汙簡册禰生無土蓋文章
闌干只有當年柳留與行人記武昌
馬平謁柳侯廟
詞華一代日星尊茶臼村童儼尚存山左竟令驅癘鬼
庭中巳悔乞天孫善和里隔生前淚文惠祠封死後魂
欲奠荔蕉不知處滿池榕葉擁朱門
史館暮春有感呈承旨野莊公
滿篋詩章未必傳微官束縳正堪憐蘼蕪滿院巳三月
苜蓿堆盤無一錢洛邑家書黃犬上巴山舊業子規前
夜聽兒女青燈話似覺朱顔老去年
與李子構讀開元天寳遺事
四十乾坤拱紫宸東風只屬倚闌人玉鳬波煗驪山曉
金犢烟横繡嶺春七夕有釵留羽客千秋無鏡泣孤臣
紅塵一騎君休笑中有漁陽萬騎塵
鳳凰山
浮屠百尺聳亭亭落日鴉啼野蔓青故國盡銷熊虎氣
荒山空帶鳳凰形金根輦路迎禪駕玉樹歌臺語梵鈴
惟有錢塘江上月年年隨雁過寒汀
平江
滄浪亭下望姑蘇千尺飛橋接太湖故里空傳吳稻蟹
寒祠猶記晉蓴鱸芙蓉夜月開天鏡楊柳春風擁畫圖
為問館娃歌舞處鶯花還似昔年無
常州
毗陵城西漁火紅家家夜香燒碧空荻花離離季子塜
楓葉索索春申宫雞聲人語三十里大船小船浪相倚
鸂鶒一雙飛上天人在舵樓弄秋水
京口
昔日巍樓倚北門朱欄空銷碧苔㾗金山風起水聲急
鐵甕雨來雲氣昏仙仗無靈花巳槁霸圖遺恨石猶存
漁舟只在滄浪上一笛斜陽斷客魂
金山寺
萬頃天光俯欲呑壺中别有小乾坤雲移塔影横江口
潮送鐘聲過海門僧榻夜隨蛟室湧佛燈秋隔蜃樓昏
年年只有中泠水不受人間浣汙㾗
湖上感舊
昔日珠樓擁翠鈿女牆猶在草芉芊東風第六橋邊柳
不見黃鸝見杜鵑
嘉興
簫鼓聲中十萬家垂楊淺映綠窗紗象梳兩兩蟬鬟女
笑擁紅橋買藕花
高郵軍
吳通上國巳千秋日日長淮送客舟一卷麟經孤燭下
夜深無語過䢴溝
文星已逐水西沈對客揮毫只此心今夜更遊臺上月
不堪重照古藤隂
漂母塜
英雄未遇亦堪羞一飯區區不自謀莫笑千金酬漂母
漢家更有頡羹侯
圯橋
履印青苔跡未消一編書佐聖明朝祖龍流毒如洪水
濟盡生靈是此橋
古宿遷
月落狐鳴野草黃雁飛無數水茫茫數星鬼火寒沙上
知是何年舊戰場
范增墓
七十衰翁兩鬢霜西來一笑火咸陽平生竒計無他事
只勸鴻門殺漢王
沛縣歌風臺
沛公一曲大風歌誰識尊前感慨多拔木揚沙濉水上
大風中有漢山河
原廟衣冠久巳灰斷碑無首卧蒼苔至今風起雲飛夜
猶想帝魂思沛來
呂仙翁廟
山形夭矯蒼精劔日氣曈曨紫磨丹度盡世人人不識
午煙濃處是邯鄲
磁州
漳水東流繞碧灣風蒲獵獵夕陽間帽簷不奈黃塵滿
賴有磁州數點山
靈川縣觀桂林山
碧波洗出萬雲鬟堆滿殘陽紫翠間三世眼根脩得到
天教盡見桂林山
自永福縣過八十里山
下山如井上如梯亂石嵯岈割馬蹄正是行人行不得
鷓鴣休在隔林啼
思明州
風吹蠻雨滴芭蕉杵臼敲殘夜寂寥留得孤燈床榻畔
思明州裏過元宵
刺竹叢叢苦筍生山禽無數不知名元宵已似春深後
龍眼花開蛤蚧鳴
迴衡山縣望南嶽呈御史完顔脩撰龐夷簡
雨洗松隂綠未乾今朝山下倚欄干一天露重月華濕
七十二峯生翠寒
其二
漠漠寒汀浮芰荷沈沈幽壑舞蛟鼉祝融峰頂定有雨
一夜瀟湘煙浪多
鵰窠道中
車外塵沙十丈黃車中客子黑貂裳拂雲堆上閒回首
無數征鴻帶夕陽
石倉歴代詩選卷二百三十二
