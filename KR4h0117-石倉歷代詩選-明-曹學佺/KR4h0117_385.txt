石倉歴代詩選卷三百八十五
明曹學佺編
明詩次集十九
何喬新
越王臺懷古次南谷韻
甌閩古建國釣龍有遺臺臺空龍已逝沕穆祠宇開劒
履掩虚幌丹青雜荒苔念兹句踐胄桓桓亦竒才援戈
逐秦鹿土宇日以恢䟽封受赤社組練咸陽回貢篚來
百粤威聲振九埃緬懷全盛日意氣亦雄哉至今奠椒
醑猶有遺民來魚燈巳黯黯馬鬛尚纍纍故宫渺禾黍
落日潮聲哀感此發長喟登臨為徘徊
潞城懷古
朝出上黨城晝抵嬰兒國民俗固質野原田亦磽瘠西
望荆卿墳蒼然閟榛棘衛公有遺祠繪事儼冠舄我懷
馮野王自少謹脩飭雖云世所賢衆枉紛忌直初焉斥
藩邦繼乃困徽纆積善云有慶伊人死讒慝天道良悠
悠古今同太息我欲訪松楸剪薙加培植空原渺無覩
悵望淚沾臆
懷郭汾陽
華清春晝長羯鼓聲方競鐵騎來漁陽翠華遽西幸郭
公真雄才仗鉞事戡定北征掃攙搶東討戮梟獍回鶻
請受盟吐蕃夜奔迸從容進退間順人且安命奸閹亦
革面灑涕起深敬汾陽啓茅土寵眷一何盛安危繫一
身夷虜知名姓中興多英賢福履誰能並茂績紀汗青
千秋尚輝映
陽諫議
晴壑凝黛色寒溪漾澄流睠昔陽諫議韜光此夷猶賢
聲徹黼座徵詔來林丘遂辭鹿豕羣去與鵷鷺遊謂公
當謇謇而公但悠悠青蠅忽止藩賢相投荒陬公乃叩
閣争累疏不自休精忠貫皎日勁氣凌清秋白麻不果
降憸佞恚且羞公殁數百歲士風日以偷旖旎荃與蕙
兹焉化為茅朝陽無鳴鳳立仗多驊騮思公不可見悵
然抱孤憂
文潞公
亭亭潞公軒膴膴翼城縣公昔宰縣時琴觴此游衍泉
石清且幽芳林亦䓗蒨一朝秉鈞軸德望膺殊眷建儲
耻言功被劾不自辯管鑰司北門旌麾靖東甸廟堂殊
雍容士庶自歡抃偉哉社稷臣百世能幾見平生仰高
風覽物增遐睠典刑邈難覿俯仰淚如霰
司馬温公
瑤臺何巍巍洓水亦瀰瀰我公獨何之空堂遺劒履念
昔熙寧初事事稽周禮新法紛如毛舊基寖以圮公時
居洛師容與花竹裏朝被嵩阜雲夕釣伊川水宣仁始
臨朝翻然為時起惓惓撫瘡痍汲汲除莠秕坐令憔悴
民復見雍熙理胡為厭氛濁溘然騎箕尾清忠與粹德
令聞傳不已嗟余生已晚高山夙仰止稽首遺像前酌
泉薦芳芷
昭君詞
昭君在掖庭皎皎冰玉姿絶色恒自負不肯賂畫師君
王不識面遠嫁與胡兒愛惡元有命不在妍與媸名花
委荒穢小草植軒墀古來盡如此悲歎亦奚為
真氏女
女乃文忠公之裔孫當元時仕為筦庫負官錢數
十萬鬻其女以償久之流落倡家女以堅貞自持
日隨其儕出惟歌雅詞吹洞簫而巳狎客不敢犯
姚牧庵為承旨嘗會客翰林院女以善歌往供奉
牧庵聞其作閩語詢知其故而憐之告于所司脱
其籍以嫁院吏黃逮逮後仕至顯官客有談其事
者予因賦詩以紀之
妾本相門女少小顔如玉阿爺負官錢鬻妾以自贖詩
書不復理學唱金縷衣當筵歌一曲贏得錦纏歸相君
名世儒聞歌忽驚訝詰問始知因矜憐重悲詫告官脱
妓籍禮送歸名家紗窗理舊業肯復歌淫哇昔為糞上
英今作閨中秀長安遊冶郎詎敢闚窗牖羅裠與象揥
淡然儒家粧良人詞苑吏不數羽林郎今宵復何宵三
星正當戶喜極忽成悲潸然淚如雨幽蘭植糞壤芳潔
常猗猗妾身猶處子郎君當自知
水碓
村居淡無營所需在粒食引泉運雙杵匪藉樵青力飇
輪駛若飛怒湍亦衝激月明響丁丁随風入寥泬精鑿
諒天成功利妙無迹却憶漢隂言赩然長太息
夏夜獨坐
炎宵苦煩燠燕坐綠樹隂凉颸天際來朗月照我襟幽
懷鬱未展忼慷撫鳴琴初彈龜山操再奏猗蘭吟曲盡
長太息悠悠孰知音俚耳厭苦淡新聲競哀淫懷哉荷
簣者猶識宣尼心
田家即事效陶彭澤
春至原草綠驅牛出東隄野麋避我走田家向我啼放
牛恣所適植杖采柔薇倦來卧松下松高暑氣微俯聽
流泉聒仰視浮雲飛日暮騎牛還穉子候柴扉濁醪聊
自慰相顧情依依但願長如此安知慕輕肥
秋感
方塘澹無波風起蹙文縠亭亭芙蓉花穠豔照晴綠顧
兹搖落時蘋蓼紛在目豈知窈窕姿寂莫寒江曲想應
厭紛華寄此媚幽獨我來當杪秋臨風挹寒馥但憂芳
歲晏月白霜華肅
其二
褰裳涉秋水言采芙蓉花采之欲誰遺所思在天涯念
與君别時春風茁蘭芽蘭枯秋露冷君行未還家豈與
一樽酒亦有筝與琶單居誰與歡俛仰增長嗟此花何
足愛遠寄比容華但恐去路遙零落同羣葩
涔陽道中
秋郊雨初霽駕言適涔陽炎氛淨如洗高樹含新凉蕙
草已歛色菊花正揚芳微風來遠壑衆綠紛披揚溪濱
暫税駕水石鳴琳琅渚沙粲如雪鸂鶒雙飛翔低迴翫
物理塵想頓消忘落景麗西嶠漁歌起滄浪蒼然暮色
至候騎紛道傍登眺興未窮悵然陟崇岡
送朱方伯
春郊雨初霽綠樹含華滋使君駕言邁雙旆風披披崤
函渺何許去路正逶遲且罄同袍歡飲餞江之湄開樽
酌芳醑授簡哦新詞賓從勸且酬不覺駛景移念兹長
安道年來困創夷窮邊吼豺虎孤戍屯熊羆君行殿藩
服一展胸中竒露檄諭䟽勒揮戈斬屠耆坐令三邊士
賣刀事鋤犁功成奏丹扆峻擢擁旌麾君車日巳遠會
晤當何時願言樹嘉績慰我渴與飢
齋居對雨懷惟孝
瑤臺雙靈鳥文采何葳蕤簫韶感清夢飛下丹山陲鳴
聲殷笙磬羣喙徒啞咿鵷鴻苦相妬况此鴉與鴟棲息
每非所羽毛日摧萎願言共高舉結巢碧梧枝養此五
采翎遠彼百鳥嗤
題明皇秉燭夜遊圖
沉香亭上烏飛速歌吹未終宫漏促歡娛不極可奈何
夜遊更秉西園燭銀盤萬炬照天紅恍如赤日行晴空
更將羯鼓催花柳共言聖主真天公太真娉婷奉巵酒
願上大家千萬夀隋家天子放流螢熠燿微光詎能久
伶官再拜前致詞祇合四海皆熙熙將有禄山相林甫
聖人不樂復何為念奴高歌八姨舞麟膾駝峰薦雕爼
明朝且放紫宸朝翠帳醒來晝方午金鷄帳裏卧猪龍
内寵不減花秦宫昏昏醉夢日復夜豈惜興衰在眼中
桃林一戰血沒踝薄暮不見平安火蒼茫西出馬嵬坡
驛舍無燈相枕卧斜谷鈴聲暮雨寒歸來無復舊時歡
霜凝煙瓦不成寐怨對孤燈夜未闌
題幼安濯足圖
當塗睥睨漢家鼎江左孫郎恣馳騁茫茫九域戰塵飛
潔身東適玄莵境黃雲黯黯炎精昏避地且復依公孫
公孫非有興漢志爼豆詩書聊共論誰云此地在東鄙
箕子舊邦風化美同遊不獨邴與王尚友欲追孤竹子
猘子猖狂事漸非扁舟浮海又西歸尚愁黃塵涴吾足
褰裳自濯滄浪溪
讀西臺慟哭記
北風怒撼龍舟覆十萬貔貅葬魚腹廬陵魁輔死燕山
頸血化為原草綠當時門下多俊材鳥散雲消那敢哭
裂冠毁冕彼何人俯首穹廬食讎粟轅門從事抱孤忠
芒屩潛行嚴瀨曲肯随留葉立新朝甘與方吳卧空谷
遡風直上千仞臺采采溪毛薦寒渌歌殘楚些招不來
蕭瑟寒飇振林木仰天長慟天亦愁山鬼驚啼猿躑躅
冬青樹下頻往還淚眼摩挲望天目鳳逝龍亡王氣
消日暮驚烏止誰屋褰裳幾度濯江潯尚恐胡塵涴
吾足帝曰巫陽汝下招促駕青虬歸玉局鐃歌騎吹
世空傳月表未成竟誰續毅魄雖埋神不没仙遊想在
文山麓相逢握手共欷歔細論興亡淚如掬浮雲倏忽
風中燭忠義千年有餘馥巋然荒塜釣臺東我欲乘風
奠&KR1641;醁
題隂厓舞鳳圖
畫船昨泛湘江曲江上蕭疎森紫玉天邊彩鳳忽飛來
羽毛猶帶湘雲綠隂崖曉霽暖煙消翠蕤飛舞風翛翛
九疑凝黛湘波静林間彷彿聞簫韶黃陵廟前春欲暮
鷓鴣啼斷斑斑雨好向虞廷覽德輝碧梧菶菶搏桑曙
題霜林孤鷹圖
霜林搖落秋天迥鷙鳥摩空風力勁大鵬却避狡兔愁
老樹無聲萬山静喬柯獨立何雄哉金眸玉爪非凢材
健翮孤鶱晴雪落老拳怒攫寒雲開荒城古社多狐鼠
閟翳荆榛嘯煙雨乘秋一掃妖穴空萬里寒霄看高翥
題單于出獵圖
隂山寒飇捲晴雪白草蕭蕭凍欲折名王校獵曉合圍
萬騎蹴冰如蹴鐵狐裘貂帽紫絨絛上凌大磧下深濠
驍騎咆哮聲震地毛羣無計可潛逃鴐鵝戛戛來何許
一片晴雲蔽天宇海青直上鷙且雄頃刻平蕪灑紅雨
紛飛鵾鸛與鶖鶬雨血風毛墮獵場羣騎獻獲名王笑
割鮮野食駝蹄香金輪半墜西山缺鐃管嘲轟向區脱
解鞍縶馬未肯眠笑擊黃獐飲其血白旂忽動斡難河
猛士更比金源多柴潭已涸蔡州破狡兔雖肥奈爾何
秋夜搗衣曲
高梧露墜銀牀泠宫漏沉沉夜初永碧落無雲月正中
樓臺滉漾玻璃影輕移芳屣下空庭未拂瑤砧已愴情
玉腕徐揮搗寒素丁東寫出斷腸聲非絲非竹亦非木
碎珮繁鈴斷還續壯如巫峽瀉春濤清似寒溪漱鳴玉
商聲嗚咽徵聲悲散入秋空遠更微公主辭唐嫁回紇
文姬歸漢别胡兒乍沉乍振聲尤苦顧影無言淚如雨
嚴陵臺上哭孤臣白傅舟中泣商婦砧聲轉急愁轉深
栖烏驚起啼霜林長風吹入征夫耳應識香閨悵望心
玉杓斜指天將曙停杵凄然倚庭樹却愛蓮塘水不波
雙鴛交頸眠香霧
題桃源圖
咸陽鹿走羣雄起河北山東多敵壘楚鄉耆舊獨知幾
避地移家阻煙水煙水茫茫别有天塵寰疑是地行仙
誅茅剪棘初為室引水開渠漸種田老翁侵晨放雞鶩
穉子乘春藝桑竹無刑無賦省追呼淳風自是羲皇俗
兒孫更抱日相親酒食時常會里隣桃花隔斷人間路
不識西風有戰塵漁郎鼔櫂來何許競引歸家具雞黍
當時祇記有秦皇此日方知為典午水流花謝路蓁蕪
誰把仙源託畫圖雲山有路如可訪便擬為隣德不孤
黃樓
黃樓西來坤軸折濁浪排空天欲裂彭城老穉哀哀啼
自分闔門作魚鼈仁明太守眉山翁誓以隻手障其衝
指麾徒旅荷畚輂長溪隠起如晴虹波恬浪静民安堵
共喜更生歌且舞九重下詔侈褒嘉拯溺禦災非小補
飛樓高壓城之東張筵會客何雍容後山作銘潁濱賦
筆力直與造化争瓌雄神遊八表知何處贏得穹碑照
今古當年舒李今何如羈鬼啾啾泣煙雨
文選樓(在襄陽)
漢江綠遶南雍州敗瓦頹垣江上頭蕘兒牧竪笑相語
云是昭明文選樓昭明好學無與比鬭雞肯效諸王戲
古今作者浩如煙欲選雄渾垂萬世旁搜陶謝曹劉詩
細閱班揚賈馬辭明珠溢目取照乘夷玉在序收懸黎
江蘺沅芷萃靈囿亦有殷彝及周卣誰云小兒強解事
作者藉之傳不朽江陵典籍亦已多七官文字勤搜羅
當年不作千秋計化作飛煙奈爾何
柴潭樓(在汝寧)
金源立國雄且武蹴宋殱遼跨中土豈知中葉漸陵夷
虓闞憑陵有蒙古燕京南遷到汴京花帽不守杏花營
黃河已失合達死猶欲假息懸瓠城懸瓠頟頟近荆楚
京湖亦有復仇舉長圍已合效魚麗癡心尚恃柴潭固
柴潭樓下碧漪漪上有伏弩下潛螭一朝決之入汝水
螭亡潭涸竟奚為幽蘭軒中苦復苦分取遺骸藏宋圄
當年忠烈冠華夷惟有忠臣忽斜虎
見燕憶兒來鳳
去年燕來時吾兒歡笑牽我衣口誦差池頡頏句婆娑
庭下看雙飛今年燕復至吾兒嗟已逝梁間空聽燕呢
喃不見兒來堂下戲燕兮秋去春復來吾兒一去不再
回沉思弱質今何在芳草寒煙翠作堆草色青更青我
心苦復苦不獨聞猿堪斷腸見燕傷心淚如雨
讀余玠遺愛碑
北風蕭蕭戰血腥殺氣晝壓蠶叢城將軍俯首送降表
況敢仰視攖其兵龍圖學士奮戈起隻手欲障横流水
冉家兄弟亦英雄獻策魚山築高壘連雲戰格控黔中
鐵馬金戈氣勢雄敵兵睥睨不敢近兩川再造伊誰功
青蠅紛飛點白璧臺諫承風競彈擊指忠為逆逆為忠
志士含冤氣填臆萬里長城忽自摧蜀中士女空悲哀
敵騎從此蹂吳甸金闕瓊樓起戰埃招賢亭館今何在
尚有殘碑紀遺愛欲持杯酒酹忠魂彷彿雲中見麾蓋
君不見馬伏波蠻兵未破謗巳多又不見岳武穆黃龍
未到家已覆功名自昔保全難鳥盡弓藏世共歎江頭
廢壘苔花紫千載英雄掩淚看
禽言六首
行不得也哥哥山有貙虎水有蛟鼉銛牙利爪競塞路
仗劒欲往誰敢過勸君歸來且高卧苦竹岡頭安樂多
不如歸去人生多被功名誤宦成名遂能知足自昔惟
推䟽太傅萊公再相老不歸可憐遠謫厓州戶
蘄州鬼讜論從來多逆耳有言逆耳奈若何罷官遠竄
南荒死當時䛕佞非不多端笏朝堂相天子
脱布袴杼軸已空那得布舊袴綻裂願脱之新袴家貧
誰與做剥膚椎髄何紛然循吏今無廉叔度
婆餅焦不逢樂歲逢玄枵囷倉久空兒索餅啼飢滿屋
聲嘵嘵馬糞火中且煨麵敢望當年煉火燒
提葫蘆相㩦共向黃公壚竹葉青兮秋露白問君所嗜
為君沽一杯一曲莫辭醉重來愁聽笛聲孤
遊鼔山次王一僉憲韻
花梵鐘聲遠莓臯石逕微山花晴墜几泉沬冷沾衣香
閣僧眠穏懸巖客到稀來遊愜清賞日暮未言歸
谷羊公館次尹亞參韻
石逕煙蕪綠行行思轉迷雲深田蛤吠雨歇竹雞啼流
水聲鏘玉横橋影似霓欲窮登覽興殘照墮林回
獅峯寺次景澄韻
象宇臨幽境猊峯竦異形松雲侵榻冷竹露墮衣青唳
鶴驚晨鼔啼鶯亂午鈴停車問民瘼凄楚不堪聽
宿普門寺
畫壁丹青古祇園竹樹深花香來别磵松翠墮危岑雲
暝龍歸鉢天空鶴度林老懷清似洗不愧古禪心
商王河亶甲廟
遷國啓雄圖遺靈食舊墟明禋來郡邑禱賽集樵漁德
業三宗後丹青百禩餘樂天嗟巳矣誰為補亡書
書天寧寺壁
聽訟來彰德星軺駐上方蒲團花雨潤石竈芋煙香古
塔棲秋鶻空階咽暮螿雙槐行坐處人說似甘棠
魯山曉發
曉發魯陽城城頭月正明花驄衝宿霧玉節映疎星茅
店客猶睡荒村雞乍鳴褰帷將問俗不為看山行
武寧關書事
奉詔遠行邊雙旌拂錦韀陣形魚麗法謀略豹韜篇草
滿蜚狐塞沙填飲馬泉功成何所願遺像畫凌煙
又
羣峯環拱處嶻&KR1110;峙關城北近戎王壘南連漢騎營風
高懸旆裂雪暗凍鼙鳴試數防邊將誰如李北平
歸田述懷
謝病離天仗山田自墾荒蛙聲占水旱雞骨卜災祥春
釀黃柑美晨羹紫蕨香閒居多樂事洗硯寫新章
偏頭關書事
金湯天設險形勝壯遐荒地控黃河阨山連紫塞長别
營貔虎卧分陣鸛鵝翔羽檄通西極烽煙接朔方降胡随
畜牧戍卒事耕桑土屋冬偏煖松棚夏獨涼樺林藏蟄
獸麋壠走羣狼雲暗金笳急風高鐵騎強承恩司管鑰
敷德輯戎羌聖化雖無外神州自有疆洗兵青海上秣
馬黑山陽誓斬樓蘭首銘功答聖皇
次文瑞僉憲遊鼓山韻
靈山何嶻&KR1110;高瞰弱流東萬井喧俱寂諸天路可通松
雲春黯黯花雨晝濛濛浴鳳池波冷潛龍石竇空祇園
珠作實梵刹玉為宫文物懷先哲胚胎想化工叨陪羣
彦後並駕此山中細草承香轂垂楊繫玉驄沉煙凝瑞
靄寶燄炫晴虹已喜朋簪盍還憐意味同繡衣來上客
華帨侍羣童對奕慚予拙論文羨子雄鶴随飛佩舞花
映醉顔紅緣業嗤禪伯風流仰謝公詩成鬼神護何必
羨紗籠
倒馬關
漢代飛狐道今朝倒馬關危峯臨晉甸秀色接燕山倦
翮飛難度羸驂去復還秋高笳吹急月冷柝聲閒路控
八盤阨溪流九折彎雞鳴紅樹裏人住白雲間牙帳衝
煙濕金戈過雨斑戍兵勞校閱樵徑厭躋攀烽火通荒
徼塵埃變壯顔何當歸報命玉陛簉鵷班
賓筵留詠
鑾坡退直共論文華館從容日已曛碧甕酒分仙掌露
紫檀香裊博山雲黃柑錦荔皆珍味玉麈緗編總異聞
鄙劣每慚知遇厚惟歌旣醉頌夫君
無題
綺窗香透桂花風夢遶披香别殿東仙島不容嬴使到
天河寧許漢槎通長蛾鎖恨微顰翠嬌靨傷春淺暈紅
惆悵别來憔悴甚鏡中羞見鬢如蓬
和高居正秋臺齋宿韻
親承天語下瑤臺齋閣同㩦襆被來茶瀹龍團閒嘯咏
香凝燕寢喜追陪起看紫極璿杓轉坐待彤庭玉鑰開
欲寫蕪詞賡絶倡慚非汝士軼羣才
陸君孟昭以元宵會客同寅高君居正即席賦
詩和者相屬余適以事不及往乃用居正韻
以謝
玄露香浮白玉巵相拚一醉對芳時銀河夜轉斗横柄
火樹春回花滿枝繡戶月明歌韻杳麗譙風細漏聲遲
慚余未得陪清賞吟對寒窗綠幕垂
金山曉鐘送陳巨源父南歸
浮玉山前曉駐舟鯨音隠隠吼林丘驚回幽壑潛蛟夢
喚醒孤舟倦客愁遠逐角聲聞鐵甕清兼漁唱落滄洲
分明夜半楓橋泊月色江聲滿目秋
擬唐人送宫人入道
金屋蹉跎雪滿顛官家有詔許求仙夜眠不作湘雲夢
曉誦應忘璧月篇好共采鸞遊漭沆休教飛鷰妬嬋娟
碧桃花底吹笙處猶似承恩侍御筵
擬送狀元歸畢姻
恩榮醉罷曲江春又詠桃夭出紫宸奠雁正當鳴雁候
乘龍元是化龍人金蓮影晃銀屏曉御酒香浮翠杓新
莫戀洞房鴛夢好須歸鳳閣掌絲綸
小軒夕坐思歸浩然
閱盡人間是與非鄉心戀戀北山薇坐憐黃菊霜前老
笑指閒雲雨後歸已學莊生齊得喪懶從詹尹卜從違
歸歟却袖屠龍手重向江頭訪釣磯
登岳陽樓
雲窗月牖俯清流滿目山川快壯遊誰在江湖懷北闕
謾誇樓閣冠南州朱絃夜鼔湘靈瑟錦纜春迴楚客舟
欲起靈均歌九辨澧蘭沅芷正颼颼
沅州
潭陽遠在夜郎西石逕縈紆路轉迷俗獷猶存盤瓠舊
林深惟聽鷓鴣啼茅簷彫敝哀三戶嵐靄氤氲接五谿
欲弔靈均何處是江頭蘭芷正凄凄
甘肅元旦次朱都憲韻
玉關晴雪絶狼煙殊勝呼韓欵塞年萬竈貔貅森列衛
兩班冠劒儼羣仙明珠翡翠來重譯卉服氊裘共一天
羽檄不飛刁斗静會看嘉績勒燕然
過長城
斷垣迤邐亘&KR1265;坪云是秦人舊築城折戟每因耕後出
斜蒿時向雨餘生甕門草滿鼪鼯嘯雉堞雲消鸛鶴鳴
東望狼村三舍近凄凄煙樹倍傷情
挽德安張都憲瓉
黃鶴磯頭醉别筵别來雲樹兩茫茫纔聞奏對趨三殿
忽訝音容隔九泉衰草晚煙平寇壘長堤春水餉兵船
欲尋斧屋溳川曲鼓子花殘落照邊
送李黃門孟暘使占城
金函頒詔出彤墀特命儒臣使島夷龍節遠稽周典禮
雞林重覩漢官儀海雲歛色迎丹仗水怪潛形避絳旗
路過越裳煩告諭皇家威德邁周時
和安道憲副潁陽元日述懷
行臺吏散晝無譁此處停驂即是家古柏每憐含晚翠
枯荄漸覺換春華夀杯香泛金莖露瑞雪寒凝玉樹花
却笑病軀偏冗迫晨興不待玉衡斜
宋玉宅
舊宅蕭條泮水隅騷人曾此託幽居荒臺日暮無行雨
廢圃春深有揭車茂樹櫹槮搖落後姱辭曭朗變風餘
巫陽歌罷秋天迥應有遺魂返故墟
樊城懷古
斷垣衰草古樊城勝國當年此戰争往事已随流水逝
空山猶倚暮雲平旛&KR1242;隠隠仁王寺葭菼蕭蕭虜將營
登眺悵然懷往哲烝民歌罷不勝情
謁賈太傅祠
經國材猷迥絶倫春秋以後見斯人誰知一代興王佐
遽作三湘放逐臣斜日坐隅來怪鳥寒煙江上弔靈均
須知窮達皆由命何用悲傷自殞身
山亭瑞香次宗源韻
翠袖珠翹吐異香不随羣卉競春陽名園臺榭今餘幾
得似山亭晚更芳
重過黛凝寺次景澄韻
三年四度訪禪家兩見凋零兩見花今日朱轓重駐此
綠隂彌望盡桑麻
石牛驛次南谷韻
苦雨炎風促去程此心那為世間名願將幾滴天瓢水
一洗閩山萬壑清
汀州行臺次易庵韻
榕隂垂綠暗閩溪蹀躞花驄去欲迷駐節行臺心獨喜
幽林無復怪禽啼
玉華洞次易庵韻
洞前琪樹倚雲栽洞裏瑤華映雪開一自飛軿遊碧落
月明空見鶴歸來
道傍李花為風雨所殘
縞袂珠襦白玉冠含悽無語怯春寒東風不為多情惜
無數殘鈿趁馬鞍
過斜頭遇雨
肩輿薄暮過斜頭風雨蕭蕭送旅愁太息人家生計盡
柴扉不掩野麋遊
行部上杭道過三洲館見白花生枳棘中芳潔
可愛而不知其名問之村民曰文壇花也予
哀其託根非所賦詩唁之又推花意而答賦
焉
雪彩冰姿傍棘叢那堪苦雨更斜風五侯亭館多閒地
何事凄凉向箇中
錄村氓語
行營昨夜運糧回今日還差送甲來道路奔馳何日已
石田強半是蒿萊
題梅竹卷
黎雲漠漠楚天低縞袂相逢思欲迷斗轉參横寒漏永
夢迴惟聽翠禽啼
姑射仙人冰雪姿珠冠瓊佩下瑤池湘江帝子元同調
翠袖相依歲晚時
題松
虬枝夭矯翠參天雨榦霜皮老更堅榱桷年來收拾盡
豈知梁棟在山巔
晉陽途次所見
苜蓿花開松粉飄貧家生計轉蕭條平原處處無牟麥
山鳥休呼婆餅焦
錄村嫗言
賣却嬌兒換豆歸那知種豆盡為萁空令骨肉東西散
不得杯羹療母飢
過故相第二首
門掩西風晝不開蛜蝛滿壁粉墻頹庭前乳犬休驚吠
無復懷金暮夜來
偃月堂空複道深薔薇零落棘成林楂楂喜鵲歸何處
不到人家送好音
白羊石
白石離離似白羊嶄然頭角徧沙場獨慚未學初平術
一任閒眠對夕陽
山居觀物偶成
雙燕應懷舊主人巡簷緝壘往來頻却嗟老圃春光暮
黃蝶紛飛過别隣
石倉歴代詩選卷三百八十五
