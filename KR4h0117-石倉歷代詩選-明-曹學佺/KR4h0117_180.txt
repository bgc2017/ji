石倉歴代詩選卷一百八十
明曹學佺編
宋詩五十七
朱松
題蘆雁屏
征鴻坐何事天遣南北飛蕭然如旅人無情自相依孤
葦吹欲折秋風不勝威冥冥一高雁空費弋者機寒聲
落煙渚相應不我違嗟余識此情納手空歎欷
於潜道中
山行厭犖确理策扶欹危綠野三兩家一息知可期冉
冉層林端炊煙裊晴暉其民豐且樂恐是太古遺那知
都邑間百索困鞭笞繁華今何有半作道傍羸
度芙蓉嶺
幽泉端為誰放溜雜琴筑山深春未老泛泛浪蘂馥娟
娟菖蒲花可玩不可觸枯根盤翠岸老作蛇蚓蹙褰裳
踏下流濯此塵土足何當餌香節淨洗心眼肉餘功到
方書萬卷不再讀晩歲窮名山靈苖縱穿劚
坐睡
坐久睡屢兀手失未了書清風脱然至心醒得我娛起
看孤隙光了不移錙銖云何短夢中萬境生須臾嗟彼
市朝子百巧營其軀安知非夢境過眼滅無餘
遊山光寺
寺藏兩山腹路轉百步陰登高試病脚掬冷清煩襟危
壁龕石刻歲月不可尋屋古困枝柱摧頹力難任何當
咄嗟辦嗣彼鐘梵音興衰豈吾預得酒且滿斟歸路有
溪月俛仰閱古今
效淵明
人生本無事况我麋鹿姿一堕世網中永與林壑辭此
行獨何事豈不為寒飢弱歲慕古人頗覺世好卑那知
齒髮邁終然此心違春風到山澤魚鳥亦知時吾行何
日休流目瞻長岐且用陶翁言一觴聊可揮
戲答胡汝能
我生苦中狹與世枘鑿乖平生素心人耿耿不滿懷汝
能伯始後遊世如嬰孩相逄握手語便作塤箎諧時時
笑謂我如子患未涯執古以稽今求合誠難哉涉世幸
未遠子車尚可回不見山巨源雍容居鼎台寥寥嵇中
散絶交良可哀
謁吳公路許借論衡復留一日戲作
幽獨不自得駕言欵齋廬殷勤主人意投轄恐回車世
途早已涉此去將焉如惟憂酒錢盡使我詩腸枯會合
曾幾何可復自為疎更當留一夕帳中摉異書
書窗對月
天公自厭雨一夕開寒晴霜風淨曠野搖落有餘聲飢
鴉得林靜霽月縈窗生故人千里餘濁壺誰與傾遙知
勸影醉共此通夕情明年溪上路來餉雨中耕
用退之韻賦新霽
春泥窘幽步苔上屐痕少新晴一褰衣綠葉藏啼鳥方
塘灔宿漲古鏡窺清曉華顚忽自笑綵羽堕驚矯瞻言
雲中叟所耕在縹緲歸把東臯犂此念何日了
送金確然歸弋陽
昔我雲溪居送子雲溪濆重來問何時笑指溪上雲一
别四周星坐此世故紛衰顏兩非昔華髮粲可耘我纏
風樹悲終日無一欣子乃水菽憂南北奔走勤對牀語
未終别意如絲棼歸夢尚隨子何當歎離羣
用前韻答翁子静
客心既岑寂節物亦倥偬幽籬菊初暗深壑梅已動松
喬節磊砢鶴老格清聳當知山澤臞誰羡將相種一官
戲人間叢書以自擁微言聞緒餘三歎手輙拱青天本
寥廓不受雲霧滃願言及清明茗盌不辭捧
微雨
端居身百憂况乃貧病俱天公頗相哀雨我蔬藥區曉
霽新青勻日薄生意蘇衛生固未必一飽行可圖故園
天一涯茆荆誰為鋤崢嶸歲云晩此念當何如
寄題叔父池亭
一壑久藏勝數椽忽開亭方塘蔭瓦影淨見魴鯉行主
人有嘉招轉枕失高城不知幾搖兀杙舟上崢嶸尊酒
酌芳淥園蔬煮柔青翩翩射鴨弓一笑飜綵翎那知海
陬役斗粟忘歸耕餘生信萍梗歸夢識林坰漲水有回波
故鄉豈無情一醉會兹日因之濯塵纓
春日與卓民表陳國器步出北郊
灼灼桃吐華濯濯柳垂縷芳菲挽人出春工乃如許嗟
余閉門久佳節過不數伴擬山陰勝詩作斜川語誰言
一尊酒妙指合千古歸來讀殘書耿耿霜月苦空餘流落
心三歎非吾土
和謝綽中觀瀾亭
方塘灔宿漲曲澗來飛湍光涵蔚藍天&KR1043;洞碧玉寬小
亭塵土外瓦影浮朱欄霜渚寫秋色煙林養漁竿佳人
秋霞衣皎皎明月冠欲濯且無塵隠几得妙觀海若眩
河伯等在蝸角端那知坳堂上杯水生濤瀾
寄題陳國器容膝齋
淵明乃畸人遊戲于塵寰南窗歸徙倚宇宙容膝間豈
不念斗米折腰諒匪安是非無今昨飛倦會須還之子
青雲姿逸志追孔鸞曲肱數椽底尚友千載前規摹琴
書室料理松菊緣要知丘壑志本出軒裳先瑣闥麗宸
居追飛詎云艱回車莫待遠泉石聞此言
答保安江師送米
不見道人久天涯歲云除朝來食指動忽接送米書念
師折脚鐺五合未省餘雖無覆餗禍尚有乞食逋云何
憐孤客日受飢火驅未曾貸監河矧肯索胡奴嗟余事
筆耕輕棄南畆鋤慁煩方外客此計良已疎何時事粗
了歸葺五畆居生涯寄緯竹豈即非良圖
梅花
山深春未動沙淺水欲冰玉梅于此時靚粧略無朋霜
蘂繁的皪月枝掛鬅鬙儼如江漢女可愛不可陵聊分
窺水影依我照字燈昔如夢中蝶今學桑下僧見此菩
提長勿詢曹溪能
久雨短句呈夢得
身閒書有味吏傲俗不親小窗據物表掃盡心眼塵令
尹垂珠玉敲門喚行春作意向芳物吾車曾未巾愁陰
入病骨鳩婦聲亦嗔冥冥三日雨桃李迹已陳眼中醉
鄉路風味良獨醇流光不容玩尺璧何足珍漓俗益可
厭願言勤問津
芭蕉
地鹵不敏樹珍植何由暢劚根移芭蕉美蔭跂可望芳
心日卷書翠葉忽張王偏工鳴秋雨疎密𦕈難狀霜風
一以厲狼籍坐惆悵誰言繿縷中秋子得佳餉緗嚢貯
瑞露厚味天所貺懷哉腊毒言節口畏生瘴
菖蒲
東山在眉宇未到心鬱紆流泉撞哀玉清冽生菖蒲聞
有嬋娟子棄家來結廬窈窕雲霧窗參差冰玉膚絶粒
&KR0008;香節仙姿清且腴邇來隠身去冷落愁臞儒靈方無
由乞石斗移根鬚相看意已消何必見子都
奉和胡德輝八月十四日夜翫月次韻
我夢故山月蘿影垂秋光誰言九衢曉莽莽吹塵黃羣
公直道山晤語清夜央飛轍轉空闊積暑蘇蒼凉哦詩
中天律流光惜堂堂新搴社酒熟狎宴何時忘
其二
亭亭月初高河漢坐可搴病餘久制酒灝氣兩争先振
衣萬里風歸袖何時翩懷哉故山友共此今夕圓離離
雲飛鴻何意影沈川觀心要如是出處直悠然
中秋夜雨
秋雲定何心忍翳今夕月尚嫌微點綴况乃都漫滅他
時任氛霾此際望清徹倦投衲子窗竹雨聽騷屑對牀
不成夢有酒那能設螢飛矜意氣蟲語轉幽咽心知層
陰表皎皎玉輪潔何當凌倒景徙倚玩飛轍
曉過吳縣
舟行有嚴程越國常曉發雙櫓兀殘夢起坐窺落月人
家岸野水霧雨籠邃闥遙憐瑣窗人欹枕聽甌軋
新秋
幽人無與娛耳中百不聞新米熟未知但覺市酒醇滄
洲散秋色山水逾清新一醉不忍獨念我存故人
道中得雨
我行田野際吁嗟連數村千山收宿雨溪水黃梅渾漸
看風葉底一洗龜坼痕餘功被行客稍壓車塵昏
秋懷六首
秋風未幾日我髮白已多千林了未覺奈此一葉何安
坐惜流光斜盼寄庭柯寒蟲獨何者唧唧夜自歌
月林疎愈明露草淨可拭飛飛螢逓照軋軋蟲自織移
燈檢書讀千載如經夕微言契夙心妙解失陳迹文章
事雕琢回視真兒劇世無揚子雲此理誰見直
林臯片葉脱静土最先知自我抱茲獨悠然星氣馳乾
坤一逆旅鼎鼎竟何為枯榮俯仰中兒輩浪自悲青雲
渺難必白髮不可辭得飽良己泰雨畦瓜芋肥
庭柯一葉失風挾凉氣歸湛湛陂中青芙蕖脱紅衣非
無岑寂士句法妙玄暉獨懷履霜戒德人貴知微
市朝富危機匹夫死憑河何如狎鷗子煙雨一滄波行
藏各有趣不在相詆訶我師陋巷人千古冠四科
穿堵超玉繩影倒夜窗寂火雲一洗空月露清欲滴幽
人負疴卧起坐三歎息歸同對牀第晤語永佳夕
次韻
掩關味詩書青簡亦已槁相携出東城及此風日好僧
簷覆谿淥共取一尊倒眷此松桂陰不接車馬道殷勤
玩流光齒髮行且老
五言
丹白春事了灌木忽暗園卷書護岑寂幽鳥時一喧起
携無事酒往扣常關門豈無素心人之子不可諼
巖桂花
開門驚積葉秋氣日以厲獨芳搖落中粲粲巖下桂幽
姿不自憐惆悵紛滿地未忍蹋殘英何以娛晩歲
解汳舟
上國經年客春流一棹波已醒離帳酒猶記客亭歌野
枕殘歸夢霜衾擁獨哦蓬窗橫落月作意傍人多
淮南道中微雪
密密雲陰合斜斜雪態妍似欺春力淺故傍客愁邊宿
鳥投村瞑寒梅抱蘂鮮無人命尊酒清絶裊茶煙
東陽社日泛舟觀競渡
誰喚思家客來為蕩槳嬉鬢華羞照水雨意解催詩叠
鼓飛文鷁香鬟出短籬醉歸真夢覺猶憶湔裙時
春晚五言寄夢得
美景殊可惜殘春猶不堪晩英餘燕蹴殘顆墜鸎含歲
月蓬雙鬢生涯粟一甔惟思對公瑾把酒話江南
辛亥中秋不見月
今夕九秋半心期負隔年勞生灰劫裏微雨客遊邊旅
泊正無酒陰雲遑怨天何時草堂月相對藉槽眠
飲梅花下贈客
憶挽梅花與君别終年夢掛南臺月天涯谿上一尊酒
依舊風枝舞香雪高情絶艷兩無言玉笛冰灘自幽咽
且當醉倒此花前猶勝相思寄愁絶
西湖泛舟
望湖樓下照衰顏羞見塵埃兩鬢斑風艇縱看山轉側
煙堤儘逐水回還喚人歸去城鐘急觸處相親嶺月彎
不用新詩摹絶境定知長到夢魂間
和人遊仙峰菴
千巖萬壑翠縈回一洗衰翁病眼開落日多情留别嶺
秋空無地着浮埃雲閒出岫那經意松老參天豈願材
我是散仙君記取莫鞭鸞鳳少徘徊
次劉彦仲傅茂先韻
強蹋府塵從傅子立談江閣識劉郎一樽此地見眉宇
十載相思成鬢霜秋燈煜煜照情話夜浪翻翻吹客牀
投名徑入農圃社老矣不夢天門翔
送藺廷彦之衡州
墻東新徑去年開二老扶笻便往來數面何曾三日别
離懷都寄十分杯客亭繫馬梅争落官舍裁書雁欲回
見說雲霄有知已那須卜築向蒿萊
竹齋
誰云山僧貧而有千椽玉幽眠豈無趣愛此晴窗綠
懷劉園作
一與劉園别春風到海隅墻陰草争綠留得屐痕無
太康道中
一色春勻萬樹紅坐愁吹作雪漫空誰知榆莢楊花意
只擬春殘卷地風
春晚二首
梅子生仁柳絮催春風塵迹只蒼苔繁華一夢年年事
長是初鶯為喚回
客路歸來芳節闌杖藜隨處小盤桓危紅數點藏深綠
須作春風爛漫看
遊妙峰菴二首
朝暖南岡一杖藜忽投深壑得禪栖共言伐翳通樵徑
後日重來路恐迷
手開茅棘養疎傭不着塵中車馬蹤只許幽人來别嶺
卧聽巖磴響枯笻
勻道人之玉山戲作兩小詩送之
道眼無塵萬景隨滄江秋色入新詩歸時人問江南好
只道君行到自知
頗憐胸次抱經緯半縷不上山龍衣誰知煙雨暗青笠
得意雲水春霏微
芍藥
已分春光冉冉過竒葩好去奈愁何誰令玉頰成紅點
如意痕深琥珀多
春日
夢和殘月兩朦朧饒舌幽禽苦喚儂若說五更春睡好
絶勝騎馬火城中
石倉歴代詩選卷一百八十
