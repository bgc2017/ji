石倉歴代詩選卷七
明曹學佺編
梁詩一
武帝(姓蕭氏諱衍字叔逹)
芳樹
綠樹始搖芳芳生非一葉一葉度春風芳華自相接雜
色亂參差衆花紛重疊重疊不可思思此誰能愜
有所思
誰言生離久適意與君别衣上芳猶在握裏書未滅腰
間雙綺帶夢為同心結常恐所思露瑤華未忍折
雍臺
日落登雍臺佳人殊未來綺窗蓮花掩網戸琉璃開䒠
葺臨紫桂蔓延交青苔月沒光隂盡望子獨悠哉
河中之水歌
河中之水向東流洛陽女兒名莫愁莫愁十三能織綺
十四採桑南陌頭十五嫁為盧家婦十六生兒字阿侯
盧家蘭室桂為梁中有鬱金蘇合香頭上金釵十二行
足下絲履五文章珊瑚掛鏡爛生光平頭奴子擎履箱
人生富貴何所望恨不早嫁東家王
東飛伯勞歌
東飛伯勞西飛燕黃姑織女時相見誰家兒女對門居
開顔發豔照里閭南忩北牖挂明光羅帷綺帳脂粉香
女兒年幾十五六窈窕無雙顔如玉三春已暮花從風
空留可憐誰與同
答任殿中宗記室王中書别
問我去何節光風正悠悠蘭華時未晏舉袂徒離憂緩
容承别酒鳴琴和好仇清宵一已曙藐爾泛長洲眷言
無歇緒深情附還流
首夏泛天池
薄遊朱明節泛漾天淵池舟楫互容與藻蘋相推移碧
沚紅菡萏白沙青漣漪新波拂舊石殘花落故枝葉軟
風易出草密路難披
登北顧樓
歇駕止行警迴輿暫游識清道廵丘壑緩步肆登陟雁
行上差池羊腸轉相逼歴覽窮天步矖矚盡地域南城
連地險北顧臨水側深潭下無底高岸長不測舊嶼石
若構新洲花如織
代蘇屬國婦
良人如我期不謂當過時秋風忽送節白露凝前基愴
愴獨涼枕慅慅孤月帷忽聽西北雁似從東海湄果銜
萬里書中有生離辭惟言長别矣不復道相思胡羊久
剽奪漢節故支持帛上看未終臉下淚如絲空懷之死
誓遠勞同穴詩
古意
飛鳥起離離驚散忽差池嗷嘈繞樹上翩翩集寒枝既
悲征役久偏傷壠上兒寄言閨中妾此心詎能知不見
松蘿上落葉恨不移
擣衣
駕言易水北送别河之陽沈思慘行鑣結夢在空牀既
寤丹綠謬始知紈素傷中州木葉下邊城應早霜隂蟲
日慘烈庭草復芸黃金風徂清夜明月懸洞房嫋嫋同
宫女助我理衣裳參差夕杵引哀怨秋砧揚輕羅飛玉
腕弱袖低紅妝朱顔日已興盼睇色增光擣以一匪石
文成雙鴛鴦制握斷金刀薰用如蘭芳佳期久不歸持
此寄寒鄉妾身誰與容思君苦入腸
織婦
送别出南軒離思沈幽室調梭輟寒夜鳴機罷秋日良
人在萬里誰與共成匹願得一迴光照此身與疾君情
倘未忘妾心長自畢
七夕
白露月下團秋風枝上鮮瑤臺含碧露羅幕生紫烟妙
會非綺節佳期乃涼年玉壺承夜急蘭膏依曉煎昔悲
漢難越今傷河易旋怨咽雙念斷悽悼兩情懸
邊戍
秋月出中天遠近無偏異共照一光輝各懷離别思
詠舞
腕弱復低舉身輕由迴縱可謂寫自歡方與心期共
昭明太子(諱統字德施武帝長子)
三婦豔
大婦舞輕巾中婦拂華茵小婦獨無事紅黛潤芳津
良人且高卧方欲薦梁塵
長相思
相思無終極長夜起嘆息徒見貌嬋娟寧知心有憶寸
心無以因願附歸飛翼
貽明山賓令曰明祭酒出撫大藩擁旄推轂
明金拖紫而恒事屢空聞構宇未成今送薄
助并貽以詩云
平仲古稱竒夷齊昔擅美令則挺伊賢東秦固多士築
室非道傍置宅歸仁里庚桑方有係原生今易擬必來
三徑人將招五經士
開善寺法會
栖烏猶未翔命駕出山莊詰屈登馬嶺迴互入羊腸稍
看原藹藹漸見岫蒼蒼落星埋遠樹新霧起朝陽隂池
宿早雁寒風催夜霜茲地信閒寂清曠惟道場玉樹琉
璃水羽帳鬱金牀紫柱珊瑚地神幢明月璫牽蘿下石
磴攀桂陟松梁澗斜日欲隱煙生樓半藏千祀終何邁
百代歸我皇神功照不極睿鏡湛無方法輪明暗室慧
海渡慈航塵根久未洗希霑垂露光
同泰僧正講
放光聞鷲岳金牒秘香城窮源絶有際離照歸無名若
人聆至寂寄說表真冥能令梵志遣亦使羣魔驚寳珠
分水相須彌會色形學徒均染疊遊士譬春英伊予寡
空智徒深愛怯情舒金起祇苑開筵慕肅成年鍾儵從
變弦朢聚舒盈今聞大林聚淨土接承明掖影連高塔
法鼓亂嚴更雷聲芳樹長月出地芝生已知法味樂復
悅玄言清何因動飛轡暫使塵勞輕
鍾山解講
清宵出望園詰晨届鍾嶺輪動文學乘笳鳴賓從静暾
出巖隱光月落林餘影糺紛八桂密坡陁再城永伊予
愛丘壑登高至節景迢逓覩千室迤邐觀萬頃即事已
如斯重兹遊勝境精理既已詳玄言亦兼逞方知蕙帶
人囂虚成易屏眺瞻情未終龍鏡忽遊騁非云樂逸遊
意欲識箕潁
玄圃講
白藏氣已暮玄英序方及稍覺螿聲悽轉聞鳴雁急穿
池狀浩汗築峰形嶫岋旰雲緣宇隂晚景乘軒入風來
幔影轉霜流樹條濕林際素羽翾漪間頳尾吸試欲遊
寳山庶攸信根立名利白巾談筆札劉王給兹樂踰笙
磬寧止消涓邑雖娱慧有三終寡聞知十
晚春
紫蘭初葉滿黃鶯弄始稀石蹲還似獸蘿長更勝衣水
曲文魚聚林暝雅烏飛渚蒲變新節巗桐長舊圍風花
落未已山齋開夜扉
林下作妓詩
炎光向夕斂徙宴臨前池泉將影相得花與面相宜管
聲如鳥弄舞袖寫風枝懽樂不知醉千秋長若斯
賦書帙
擢影兔園池抽莖淇水側朝映出嶺雲莫聚飛歸翼幸
雜緗囊用聊因班女織一合軒羲曲千齡如可即
簡文帝(諱綱字世纉武帝第三子)
上之回
前旆拂回中後車臨桂宫輕絲駐雲䍐春色繞川風桃
林方灼灼柳路日曈曈笳聲駭胡騎清磬讋山戎微臣
今拜手願帝永無窮
採桑
春色映空來先發院邊梅細萍重疊長新花歴亂開連
珂往淇上接幰至叢臺叢臺可憐妾當窗望飛蝶忌跌
行衫領熨斗成褫襵下牀著珠珮捉鏡安花鑷薄晚畏
蠶饑競採春桑葉寄語採桑伴訝今春日短枝高攀不
及葉細籠難滿年年將使君歴亂遣相聞欲知琴裏意
還贈錦中文何當照梁日還作入山雲重門皆已閉方
知留客袂可憐黃金絡複以青絲繋必也為人時誰令
畏夫婿
從軍行
貳師借善馬樓蘭貪漢財前年出右地今歲討輪臺魚
雲望旗聚龍沙隨陣開冰城朝浴鐵地道夜銜枚將軍
號令密天子璽書催何時反舊里遙見下機來
泛舟横大江
滄波白日暉遊子出王畿旁望重山轉前觀遠帆稀廣
水浮雲吹江風引夜衣旅雁同洲宿寒鳬夾浦飛行客
誰多病當念早旋歸
豔歌曲
雲楣桂成戶飛棟杏為梁斜窗通蕊氣細隙引塵光裁
衣魏后尺汲水淮南牀青驪暮當返預使羅裙香
和人以妾換馬
功名幸多種何事苦生離誰言似白玉定是媿青驪必
取匣中釧迴作飾金羈真成恨不已願得路傍兒
楚妃歎
幽閨情脉脉漏長宵寂寂草螢飛夜戶絲蟲繞秋壁薄
笑未為欣微歎還成戚金簮鬢下垂玉筯衣前滴
新成安樂宫
遙看雲霧中刻桷映丹紅珠簾通曉日金華拂夜風欲
知歌管處來過安樂宫
雙桐生空井
季月雙桐井新枝雜舊株晚葉藏棲鳳朝花拂曙烏還
看西子照銀牀繫轆轤
烏棲曲
浮雲似帳月如釣那能夜夜南陌頭宜城投泊今行熟
停鞍繫馬暫棲宿
青牛丹轂七香車可憐今夜宿倡家倡家高樹烏欲棲
羅帷翠帳向君低
織成屏風金屈膝朱脣玉面燈前出相看氣息望君憐
誰能含羞不自前
隴西行
邊秋胡馬肥雲中驚寇入勇氣特無侣輕兵救邊急沙
平不見虜嶂嶮還相及出塞豈成歌經川未遑汲烏孫
塗更阻康居路猶澁月暈抱龍城星流照馬邑長安路
遠書不還寧知征人獨佇立
侍遊新亭應令
神襟愍行邁岐路愴徘徊遙瞻十里陌傍望九城臺鳳
管流虚谷龍騎藉春荄曉光浮野映朝煙承日迴沙文
浪中積春隂江上來柳葉帶風轉桃花含雨開聖情藴
珠綺札命表英才顧憐碔砆質何以儷瓊瓌
登城
日影半東簷靖念空杼柚小堂倦縹書華池厭脩竹寂
寞既寡悰登城望原陸遙山半吐雲嚴飈時響谷靡靡
見虚煙森森視寒木落霞乍續斷晚浪時迴復遠矚旣
濡翰徒自勞心目短歌雖可裁緣情非霧縠
經琵琶峽
由來歴山川此地獨迴邅百嶺相紆蔽千崖共隱天横
峰時礙水斷岸或通川還瞻已迷向直去復疑前夕波
照孤月山枝斂夜烟此時愁緒密一夕魂九遷
旦出興業寺講詩
沐芳肅朝帶駕言扺净宫羽旗承去影鐃吹雜還風吴
戈夏服箭驥馬綠沈弓水照柳初碧烟含桃半紅由來
六塵縛宿昔五纏䑃見鶴徒知謬察象理難同方知恧
四辯奚用語三空
率爾成詠
借問仙將畫詎有此佳人傾城且傾國如雨復如神漢
后憐名燕周王重姓申挾瑟曾遊趙吹簫屢入秦玉階
遍望樹長廊每逐春約黃出意巧纏絃用法新迎風時
引袖避日暫披巾疎花映髻插細佩遶衫身誰知日欲
薄含羞不自陳
詠内人晝眠
北窗聊就枕南簷日未斜攀釣落綺障插淚舉琵琶夢
笑開嬌靨眠鬟壓落花簟文生玉腕香汗浸紅紗夫婿
恒相伴莫誤是倡家
守東華門開
脂車向馳道總轡息中華落關猶待漏交戟未通車薄
雲初啓雨曙色始成霞塹流鋪紫若城風泛橘花絃誦
終無取顧已自懷嗟
詠美人觀畫
殿上圖神女宫裏出佳人可憐俱是畫誰能辯偽真分
眀净眉眼一種細腰身所可特為異長有好精神
美人晨妝
北窗向朝鏡錦帳復斜縈嬌羞不肯出猶言妝未成散
黛隨眉廣臙脂逐臉生試將持出衆定得可憐名
七夕
秋期此時浹長夜徙河靈紫烟淩鳳羽紅光隨玉軿洛
陽疑劒氣成都怪客星天梭織來久方逢今夜停
詠鏡
四銖恒在側誰言覽鏡稀如冰不見水似扇長含輝全
開玳瑁匣併卷織成衣脫入相如手疑言趙璧歸
詠晚閨
珠簾向暮下妖姿不可追花風暗裏覺蘭燭帳中飛何
時玉窗裏夜夜更縫衣
曉思
晨禽争學囀朝花亂欲開爐烟入斗帳屏風隱鏡臺紅
妝幾盡淚蕩子何當來
愁閨照鏡
别來顦顇久他人怪容色只有匣中鏡還持自相識
夜遣内人還後舟
錦幔扶船列蘭橈拂浪浮去燭猶文水餘香尚滿舟
春情
蝶黃花紫燕相追楊低柳合露塵飛已見垂鈎挂綠樹
誠知淇水沾羅衣兩童夾車問不已五馬城南猶未歸
鶯啼春欲□無為空掩扉
元帝(諱繹字世誠武帝第七子)
巫山高
巫山高不窮迥出荆門中灘聲下濺石猿鳴上逐風樹
雜山如畫林暗澗疑空無因謝神女一為出房櫳
隴頭水
銜悲别隴頭關路漫悠悠故鄉迷遠近征人分去留沙
飛曉成幕海氣旦如樓欲識秦川處隴水向東流
關山月
朝望清波道夜上白登臺月中含桂樹流影自徘徊寒
沙逐風起春花犯雪開夜長無與晤衣單誰為裁
燕歌行
燕趙佳人本自多遼東少婦學春歌黃龍戍北花如錦
玄菟城前月似蛾如何此時别夫婿金羈翠眊往交河
還聞入漢去燕營怨妾愁心百恨生漫漫悠悠天未曉
遙遙夜夜聽寒更自從異縣同心别偏恨同時成異節
横波滿臉萬行啼翠眉暫臉千重結竝海連天合不開
那堪春日上春臺乍見遠舟如落葉復看遙舸似行杯
沙汀夜鶴嘯羇雌妾心無趣坐傷離翻嗟漢使音塵斷
空傷賤妾燕南陲
赴荆州泊三江口
涉江望行旅金鉦間綵斿水際含天色虹光入浪浮柳
條恒拂岸花氣盡薰舟叢林多故社單戍有危樓疊鼓
隨朱鷺長簫應紫騮蓮舟夾羽&KR0769;畫舸覆緹油榜歌殊
未息於此泛安流
和王僧辯從軍
寳劒飾龍淵長虹畫彩旃山虚和鐃管水淨寫樓船連
鷄隨火度燧象帶烽然洞庭晚風急瀟湘夜月圓荀令
多文藻臨戎賦雅篇
秋夜
秋夜九重空蕩子怨房櫳燈光入綺帷簾影穿屛風金
徽調玉軫兹夜撫離鴻
寒閨
烏鵲夜南飛良人行未歸池水浮明月寒風送𢷬衣願
織迴文錦因君寄武威
沈約(字休文吴興武康人)
昭君辭
朝發披香殿夕濟汾隂河於兹懷九逝自此斂雙蛾沾
妝疑湛露繞臆狀流波日見奔沙起稍覺轉蓬多胡風
犯肌骨非直傷綺羅銜涕試南望關山鬱嵯峨始作陽
春曲終成苦寒歌惟有三五夜明月暫經過
長歌行
連連舟壑改微微市朝變來功嗣往迹莫武徂升彦局
塗頓遠策留懽恨奔箭拊戚狀驚瀾循休擬回電歲去
芳願違年來苦心薦春貌既移紅秋林豈停蒨一倍茂
陵道寧思栢梁宴長戢兔園情永别金華殿聲徽無惑
簡丹青有餘絢幽籥且未調無使長歌倦
從軍行
惜哉征夫子憂恨良獨多浮天出鯷海束馬渡交河雪
縈九折嶝風卷萬里波維舟無夕島秣驥乏平莎凌濤
富驚沬援木闕垂蘿江颸鳴疊嶼流雲照層阿玄埃晦
朔馬白日照吴戈寢興動征怨寤寐起還歌晨裝豈輟
警夕壘詎淹和苦哉遠征人悲矣將如何
白馬篇
白馬紫金鞍停鑣過上蘭寄言狹斜子詎知隴道難赤
坂途三折龍堆路九盤冰生肌裏冷風起骨中寒功名
志所急日暮不遑餐長驅入石地輕舉出樓蘭直去已
垂涕寧可望長安匪期定遠封無羨輕車官惟見恩義
重豈覺衣裳單本持軀命答幸遇身名完
夜夜曲
河漢縱且横北斗横復直星漢空如此寧知心有憶孤
燈曖不明寒機曉猶織零淚向誰道鷄鳴徒嘆息
三日侍林光殿曲水宴應制
宴鎬鏘玉鑾遊汾舉仙軷榮光泛彩旄修風動芝蓋淑
氣婉登晨天行聳雲旆帳殿臨春籞帷宫繞芳薈漸席
周羽觴分墀引迴瀨穆穆玄化升濟濟皇階泰將御遺
風軫遠侍瑤臺會
遊鍾山詩應西陽王教五首
靈山紀地德地險資嶽靈終南表秦觀少室邇王城翠
鳳翔淮海衿帶遶神坰北阜何其峻林薄杳葱青
發地多竒嶺干雲非一狀合沓共隱天參差互相望鬱
嵂構丹巘崚嶒起青嶂勢隨九疑高氣與三山壯
即事既多美臨眺殊復竒南瞻儲胥觀西望昆明池山
中咸可悅賞逐四時移春光發隴首秋風生桂枝
多值息心侣結架山之足八解鳴澗流四禪隱巖曲窈
冥終不見蕭條無可欲所願從之遊寸心於此足
君王挺逸趣羽旆臨崇基白雲隨玉趾青霞雜桂旗淹
留訪五藥顧步佇三芝於焉仰鑣駕歲暮以為期
劉真人東山還
連峰竟無己積翠遠微微寥戾野風急芸黃秋草腓我
來歲云暮於此悵懷歸霜雪方共下寧止露霑衣待余
兩岐秀去去掩柴扉
新安江至清淺深見㡳貽京邑遊好
眷言訪舟客兹川信可珍洞徹隨清淺皎鏡無冬春千
仞寫喬樹百丈見遊鱗滄浪有時濁清濟涸無津豈若
乘斯去俯映石磷磷紛吾隔囂滓寧假濯衣巾願以潺
湲水霑君纓上塵
送别友人
君東我亦西銜悲涕如霰浮雲一南北何由展言晏方
作異鄉人贈子同心扇遙裔發海鴻連翻出簷燕春秋
更去來參差不相見
早發定山
風齡愛遠壑晚莅見竒山標峰綵虹外置嶺白雲間傾
壁忽斜竪絶頂復孤圓歸海流漫漫出浦水濺濺野棠
開未落山櫻發欲然忘歸屬蘭杜懷禄寄芳荃眷言採
三秀徘徊望九仙
和竟陵王遊仙詩二首
夭矯乘絳仙螭衣方陸離玉鑾隱雲霧溶溶紛上馳瑤
臺風不息赤水正漣漪峥嶸玄圃上聊攀瓊樹枝
朝止閶闔宫暮宴清都闕騰蓋隱奔星低鑾避行月九
疑紛相從虹旌乍升沒青鳥去復還高唐雲不歇若華
有餘照淹留且晞髮
華陽先生登樓不復下贈呈
側聞上士說尺木乃騰霄雲駢不展地仙居多麗譙卧
待三芝秀坐對百神朝銜書必青鳥佳客信龍鑣非止
靈桃實方見大椿凋
赤松澗
松子排煙去英靈眇難測惟有清澗流潺湲終不息神
丹在兹化雲軿於此陟願受金液方片言生羽翼渴就
華池飲饑向朝霞食何時當來還延佇青巖側
古意
挾瑟叢臺下徙倚愛容光佇立日已暮戚戚苦人腸露
葵已堪摘淇水未沾裳錦衾無獨暖羅衣空自香明月
雖外照寧知心内傷
直學省愁卧
秋風吹廣陌蕭瑟入南闈愁人掩軒卧高窗時動扉虚
館清隂滿神宇曖微微網蟲垂戸織夕鳥傍櫩飛纓珮
空為忝江海事多違山中有桂樹歲暮可言歸
宿東園
陳王鬭雞道安仁採樵路東郊豈異昔聊可閒余步野
徑既盤紆荒阡亦交附槿籬疎復密荆扉新且故樹頂
鳴風颷草根積霜露驚麏去不息征鳥時相顧茅棟嘯
愁鴟平岡走寒兔夕隂帶層阜長烟引輕素飛光忽我
遒豈止歲云暮若蒙西山藥頽齡倘能度
三月三日率爾成章
麗日屬元已年芳具在斯開花已匝樹流嚶復滿枝洛
陽繁華子長安輕薄兒東出千金堰西臨雁鶩陂遊絲
應空轉高楊拂地垂綠幘文照耀紫燕光陸離清晨戲
伊水薄暮宿蘭池象筵鳴寳瑟金瓶泛羽巵寧憶春蠶
起日暮桑欲萎長袂屢已拂彫胡方自炊愛而不可見
宿昔減容儀且當忘情去嘆息獨何為
織女贈牽牛
紅妆與明鏡二物本相親用持施點畫不照離居人往
秋雖一照一照復還塵塵生不復拂蓬首對河津冬夜
寒如此寧遽道陽春初商忽云至暫得奉衣巾施衿已
成故每聚忽如新
應王中丞思遠咏月
月華臨静夜夜静滅氛埃方暉竟戶入圓影隙中來高
樓切思婦西園遊上才網軒映珠綴應門照綠苔洞房
殊未曉清光信悠哉
詠雪應令
思鳥聚寒蘆蒼雲軫暮色夜雪合且離曉風驚復息嬋
娟入綺窗徘徊騖情極弱桂不勝枝輕飛屢低翼玉山
聊可望瑤池豈難即
泛永康江
長枝萌紫葉清源泛綠苔山光浮水至春色犯寒來臨
睨信永矣望美曖悠哉寄言幽閨妾羅袖勿空裁
餞謝文學離夜
漢池水如帶巫山雲似蓋瀄汨背吴潮潺湲横楚瀨一
望沮漳水寧思江海會以我徑寸心從君千里外
别范安成
生平少年日分手易前期及爾同衰暮非復别離時勿
言一樽酒明日難重持夢中不識路何以慰相思
初春
夾道覓陽春相將共攜手草色猶自腓林中都未有無
事逐梅花空教信楊柳且復共歸來含情寄杯酒
春思
楊柳亂如絲綺羅不自持春草黃復綠客心傷此時青
苔己結洧碧水復盈淇日華照趙瑟風色動燕姬襟前
萬行淚故是一相思
傷春
弱草半抽黃輕條未全綠年芳被禁籞烟花繞層曲寒
苔倦復舒冬泉斷方續早花散凝金初露泫成玉
領邊繡
纖手製新竒刺作可憐儀縈絲應鳳子結縷坐花兒不
聲如動吹無風自褭枝麗色儻未歇聊承雲鬢垂
脚下履
丹墀上颯沓玉殿下趨鏘逆轉珠珮響先表繡袿香裾
開臨舞席袖拂繞歌堂所嘆忘懷妾見委入羅牀
詠新荷應詔
勿言草卉賤幸宅天池中微根纔出浪短幹未搖風寧
知寸心裏蓄紫復含紅
六憶詩四首
憶來時灼灼上階墀勤勤叙别離慊慊道相思相看常
不足相見乃忘饑
憶坐時點點羅帳前或歌四五曲或弄兩三弦笑時應
無比嗔時更可憐
憶食時臨盤動容色欲坐復羞坐欲食復羞食含哺如
不饑擎甌似無力
憶眠時人眠彊未眠解羅不待勸就枕更須牽復恐傍
人見嬌羞在燭前
八詠詩
登臺望秋月
望秋月秋月光如練照曜三爵臺徘徊九華殿九華玳
瑁梁華榱與璧璫以兹雕麗色持照明月光凝華入黼
帳清輝懸洞房先過飛燕戶却映班姬牀桂宫裊裊落
桂枝早寒淒淒凝白露上林晚葉颯颯鳴雁門早鴻離
離度湛秀質兮似規委清光兮如素照愁軒之蓬髮影
金階之輕步居人臨此笑以歌别客對之傷且慕經衰
圃映寒叢凝清夜帶秋風隨庭雪以偕素與池荷而共
紅臨玉階之皎皎含霜靄之濛濛&KR1922;天衢而徙度轢長
漢而飛空隱巖崖而半出隔帷幌而纔通散朱庭之奕
奕入青瑣而玲瓏寒階悲寡鶴沙洲怨别鴻文姬泣胡
殿昭君思漢宫余亦何為者淹留此山東
會圃臨春風
臨春風春風起春樹遊絲曖如網落花雰似霧先泛天
淵池還過細柳枝蝶逢飛搖颺燕值羽差池揚桂旆動
芝盖開燕裾吹趙帶趙帶飛參差燕裾合且離迴簪復
轉黛顧步惜容儀容儀己灼灼春風復迴薄氛氲桃李
花青跗含素萼既為風所開復為風所落搖綠蔕抗紫
莖舞春雪雜流鶯曲房開兮金鋪響金鋪響兮妾思驚
梧臺未隂淇川始碧迎行雨於高唐送歸鴻於碣石經
洞房響紈素感幽閨思帷帟想芳園兮可以游念蘭翹
兮漸堪摘拂明鏡之冬塵解羅衣之秋襞既鏗鏘以動
佩又絪緼而流射始搖蕩以入閨終徘徊而緣隙鳴珠簾
於綉戸散芳塵於綺席是時悵思歸安能久行役佳人
不在兹春風誰為惜
歲暮愍衰草
愍衰草衰草無容色憔悴荒徑中寒荄不可識昔時兮
春日昔日兮春風銜花兮佩實垂綠兮散紅氛氲鳷鵲
右照曜望仙東送歸顧慕泣淇水嘉客淹留懷上宫巖
陬兮海岸冰多兮霰積爛漫兮崖根攅幽兮簾隟布綿
密於寒臯吐纖疎於危石既惆悵於君子倍傷心於行
役露縞枝於初旦霜紅夭於始夕彫芳卉之九衢霣靈
茅之三脊風急崤道難秋至客衣單既傷簷下菊復悲
池上蘭飄落逐風盡方知歲早寒流螢暗明燭雁聲斷
纔續委絶長信宫蕪穢丹墀曲霜奪莖上紫風銷葉中
綠山變兮青薇水折兮黃葦秋鴻兮疎引寒鳥兮聚飛
徑荒寒草合桐長舊巖圍園庭漸蕪没霜露日霑衣願
逐晨征鳥薄暮共西歸
霜來悲落桐
悲落桐落桐早霜露燕至葉未抽鴻來枝已素本出龍
門山長枝仰刺天上峰百丈絶下趾萬尋懸幽根未蟠
結孤株復危絶初日照光景終年負霜雪自顧無羽儀
不願生曲池芬芳本自乏華實無所施公子獨留盻王
孫少見知分取孤生枿徙置北堂陲宿莖抽晚幹新葉
生故枝故枝雖遼遠新葉頗離離春風一朝至榮華坐
如斯自惟良菲薄君恩徒照灼顧已非嘉樹空用憑阿
閣願作清廟琴為君舞玄鶴薜荔可為裳文杏堪作梁
勿言草木賤徒照君末光末光不徒照為君含噭咷陽
柯淥水絃隂枝苦寒調厚德非所任敢不虚其心若逢
陽春至吐綠照清潯
夕行聞夜鶴
聞夜鶴夜鶴呌南池對此孤明月臨風振羽儀伊吾人
之菲薄無賦命之天爵抱跼促之短懷隨冬春而哀樂
愍海上之驚鳬傷雲間之離鶴離鶴昔未離迴發天北
垂忽遇疾風起暫下昆明池復畏冬冰合水宿非所宜
欲棲不可往欲去飛已疲勢逐疾風舉求温向衡楚復
值南飛鴻參差共成侣海上多雲霧蒼茫失洲嶼自此
别故羣獨向瀟湘渚故羣不離散相依江海畔夜止羽
相切晝飛影相亂刷羽共浮沈湛澹泛清潯既不經離
别安知慕侣心九冬負霜雪六翮飛不任且養凌雲翅
俛仰弄清音所望浮丘子旦夕來相尋
晨征聽曉鴻
聽曉鴻曉鴻度將旦跨弱水之微瀾發成山之遠岸怵
春歸之未幾傷此歲之云半出海漲之蒼茫入雲途之
瀰漫無東西之可辨孰&KR1839;邇之能算微昔見於洲渚赴
秋期於江漢集勁風於弱軀負重雪於輕翰寒溪可以
飲荒臯可以竄溪水徒自清微容豈足玩秋蓬飛兮未
極塞草寒兮無色吴山高兮高難度越水深兮深不可
測羨明月之馳光顧征禽之駛翼伊余馬之屢懷知君
行之未極夜綿綿而難曉愁參差而盈臆望山川而無
似唯星河猶可識孤雁夜南飛客淚但沾衣春鴻旦暮
返客子方未歸歲去歡娱盡年來容貌衰攬袵形雖是
撫臆事多違青緺雖長復易解白雲誠遠詎難依
解佩去朝市
去朝市朝市深歸暮辭北纓而南徂浮東川而西顧逢
天地之降祥值日月之重光伊吾行之未己非余情之
信芳克待詔於金馬奉高宴於栢梁觀鬭獸於虎圈望
窈窕於披香游西園兮登銅雀攀青璅兮眺重陽講金
華兮議宣室晝武帳兮夕文昌佩甘泉兮屣五柞簮枍
栺兮黻承光託後車兮侍華幄游渤海兮泛清漳天道
有盈虧寒暑逓炎凉一朝賣玉碗眷眷惜餘香曲池無
復處桂枝亦銷亡清廟徒肅肅西陵久茫茫薄暮余多
幸嘉運重來昌忝稽郡之南尉典千里之光貴别北邙
於濁河戀横橋於清渭望前軒之早桐對南階之初卉
惟余情之屢傷豈兹焉之能慰眷昔日兮懷哉歲將暮
兮歸去來
被褐守山東
守山東山東萬嶺鬱青葱兩溪共一瀉水潔望如空岸
側青莎被巖間丹桂叢上瞻既隱軫下睇亦溟濛遠林
響咆獸近樹聒鳴蟲路出若溪右澗吐金華東萬仞倒
危石百丈注懸淙掣曳瀉流電奔飛似白虹洞井含清
氣漏穴吐飛風玉竇膏滴瀝石乳室空籠峭崿塗彌險
巖岨步纔通余捨平生之所愛歘暮年之此逢欲一去
而不還悵鄒衣之未褫揖林壑之清曠事氓俗之紛詭
幸帝德之方升值天綱之未毁既除舊而就新故化民
而俗徙播趙俗以南徂扇齊風以東靡乳雉方可馴流
蝗庶能弭清心矯世濁儉政救民侈秩滿撫白雲淹留
事芝髓
江淹(字文通濟陽考城人)
從冠軍行建平王登廬山香爐峰
廣成愛神鼎淮南好丹經此山具鸞鶴往來盡仙靈瑤
草正翕赩玉樹信蔥青絳氣下縈薄白雲上杳冥中
坐瞰蜿虹俛伏視流星不尋遐怪極則知耳目驚日落長
沙渚曾隂萬里生藉蘭素多意臨風默含情方學松栢
隱羞逐市井名幸承光誦末伏思託後旍
望荆山
奉義至江漢始知楚塞長南關繞桐栢西嶽出魯陽寒
郊無留影秋日懸清光悲風撓重林雲霞肅川漲歲晏
君如何零淚霑衣裳玉柱空掩露金樽坐含霜一聞苦
寒奏再使豔歌傷
步桐臺
客子畏霜雪憂至竟悠哉綺帷生網羅寳刀積塵埃思
君出漢北鞍馬登楚臺歲綵合雲光平原秋色來寂聽
積空意凝望信長懷蕙芬自有美光景詎徘徊山中忽
緩駕暮雪將盈階
渡西塞望江上諸山
南國多異山雜樹共冬榮潺湲夕澗急嘈嘈晨鵾鳴石
林上參錯流沫下縱横松氣鑑青藹霞光鑠丹英望古
一凝思留滯桂枝情結友愛遠岳採藥好長生當畏佳
人晚秋蘭傷紫莖海外果可學歲暮誦仙經
遊黃蘖山
長望竟何極閩雲連越邊南州饒竒怪赤縣多靈仙金
峰各虧日銅石共臨天陽岫照鸞采隂谿噴龍泉殘杌
千代木廧崒萬古烟禽鳴丹壁上猿嘯青崖間秦皇慕
隱淪漢武願長年皆負雄豪威棄劒為名山况我葵藿
志松木横眼前所若同遠好臨風載悠然
無錫縣歴山集
愁生白露日思起秋風年竊悲杜蘅暮擥涕弔空山落
葉下楚水别鶴噪吴田嵐氣隂不極日色半虧天酒至
情蕭瑟憑樽還惘然一聞清琴奏歔泣方留運况乃客
子念直置絲竹間
外兵舅夜集
丹林一葉舊碧草從此空烟花拂夜色華舟盪秋風斂
意悵何已極望情思中瑤瀾寂以晏若采能幾終暮心
亦誰寄江臯桂有叢
古離别
遠與君别者乃至雁門關黃雲蔽千里遊子何時還送
君如昨日簷前露已團不惜蕙草晚所悲道里寒君在
天一涯妾身長别離願一見顔色不異瓊樹枝兔絲及
水萍所寄終不移
李都尉陵從軍
樽酒送征人踟蹰在親宴日暮浮雲滋握手淚如霰悠
悠清水川嘉魴得所薦而我在萬里結友不相見袖中
有短書願寄雙飛燕
班婕妤詠扇
紈扇如團月出自機中素畫作秦王女乘鸞向烟霧彩
色世所重雖新不代故竊愁凉風至吹我玉階樹君子
恩未畢零落在中路
張司空華離情
秋月映簾櫳懸光入丹墀佳人撫鳴琴清夜守空帷蘭
徑少行迹玉臺生網絲庭樹發紅彩閨草含碧滋延佇
整綾綺萬里贈所思願垂湛露惠信我皎日期
謝僕射混遊覽
信矣勞物化憂襟未能整薄言遵郊衢總轡出臺省淒
淒節序高寥寥心悟永時菊耀巖阿雲霞冠秋嶺眷然
惜良辰徘徊踐落景卷舒雖萬緒動復歸有静曾是廹
桑榆歲暮從所秉丹壑不可攀亡歸寄匠郢
陶徵君潛田居
種苗在東臯苗生滿阡陌雖有荷鉏倦濁酒聊自適日
暮巾柴車路闇光已夕歸人望烟火稚子候簷隙問君
亦何為百年會有役但願桑麻成蠶月得妨績素心正
如此開徑望三益
謝光祿莊郊遊
肅舲出郊際徒樂逗江隂翠山方藹藹青浦正沈沈凉
葉照沙嶼秋榮冒水潯風散松架險雲鬱石道深静默
鏡緜野四睇亂層岑氣清知雁引露華識猨音雲裝信
解黻烟駕可辭金始整丹泉術終覿紫芳心行光自容
裔無使弱思侵
休上人怨别
西北秋風至楚客心悠哉日暮碧雲合佳人殊未來露
彩方泛豔月華始徘徊寳書為君掩瑤瑟詎能開相思
巫山渚悵望陽雲臺膏罏絶沈燎綺席生浮埃桂水日
千里因之平生懷
學魏文帝
西北有浮雲繚繞華隂山惜哉時不遇入夜值霜寒秋
風聒地起吹我至幽燕幽燕非我國窈窕為誰賢少年
歌且止歌聲斷客子
悼室人五首
佳人永暮矣隱憂遂歴兹寳燭夜無華金鏡晝恒微桐
葉生綠水霧天流碧滋蕙弱芳未空蘭深鳥思時湘醽
徒有酌意塞不能持
適見葉蕭條已復花罨鬱帳裏春風盪簷前還燕拂垂
涕視去景摧心向徂物今悲輒流涕昔歡常飄忽幽情
一不弭守嘆誰能慰
秋至𢷬羅紈淚滿未能開風光肅入戸月華為誰来結
眉向珠網瀝思視青苔鬢局將成葆帶減不須摧我心
若涵烟葐蒀滿中懷
忩塵歲時阻閨蕪日夜深流黃夕不織寧聞梭杼音凉
靄漂虚座清香盪空琴蜻引知寂寥蛾飛測幽隂乃抱
生死悼豈伊離别心
二妃麗瀟湘一有乍一無佳人承雲氣無下此幽都當
追帝女迹出入泛靈輿掩映金淵側遊豫碧山隅曖然
時將罷臨風返故居
范雲(字彦龍南鄉舞隂人)
有所思
如何有所思而無相見時宿昔夢顔色階庭尋履綦高
張更何已引滿終自持欲知憂能老爲視鏡中絲
貽何秀才
桂葉竟穿荷蒲心争出波有鷕驚蘋芰綿蠻弄藤蘿臨
花空相望對酒不能歌聞君饒綺思摛掞足為多布鼔
誠自鄙何事絶經過
送沈記室夜别
桂水澄夜氛楚山清曉雲秋風兩鄉怨秋月千里分寒
枝寧共採霜猿行獨聞捫蘿正憶我折桂方思君
丘遲(字希範烏程人)
侍宴樂遊苑送張徐州應詔詩
詰旦閶闔開馳道聞鳳吹輕荑承玉輦細草藉龍騎風
遲山尚響雨息雲猶漬巢空初鳥飛荇亂新魚戲實為
北門重匪親孰為寄參差别念舉肅穆恩波被小臣信
多幸投生豈酬義
早發漁浦潭
漁潭霧未開赤亭風已颺櫂歌發中流鳴鞞響沓嶂村
童忽相聚野老時一望詭怪石異象嶄絶峰殊狀森森
荒樹齊析析寒沙漲藤垂島易陟崖傾嶼難傍信是永
幽棲豈徒暫清曠坐嘯昔有委卧治今可尚
石倉歴代詩選卷七
