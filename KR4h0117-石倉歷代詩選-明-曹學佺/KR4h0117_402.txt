石倉歷代詩選卷四百二
明曹學佺編
明詩次集三十六
陳維裕
送何敬止之安慶
久別愁契闊一見情轉紓如何未幾月策馬復馳驅曉
出都門道和風吹長裾載酒雙玉壺酌君聊踟蹰好鳥
對離席垂楊發清渠把酒未成醉却憶相交初癸酉歲
大比就試來于于當時誇特達抱負期共攄荆山君獻
璞滄海我遺珠彼此或阻隔蹉跎音信疎君教錢塘上
巍然道自居湖蘇齊經學河汾播名譽我今忝登第乘
驄長安衢相逢話疇昔屈指十載餘公邸且為樂忽聞
降除書宦轍豈常聚仕途隨所如恪共各自勉離別安
足吁安慶俗齊魯諸生器璠璵到時正三月杏壇化日
舒臯比坐容與函丈爭摳趨師道素所講熟路馳輕車
長養九霄翥變化北溟魚倘因閒暇日尺書多寄予
同寅寄書以詩代答
有使自東來附書三兩封各有平安字捧至柏臺中開
緘是誰傳乃我平生友別來未幾時殷勤問安否友情
既具陳國事更諄諄誓欲誅奸宄何曾顧微身讀罷置
袖中引領深相憶小人重名利君子懷恥惜而我二三
人許國亦已深賢勞敢自任靖共持此心歎息猶未已
使者告歸去走筆題數言于以道情素
題九鷥圖
周人詠振鷺潔白與人比魯人詠振鷺舞者持其羽孰
謂彼微禽往往在所取而今畫圖中三三見栖止皎皎
毛羽鮮粲粲頂絲美玩之有深意可以勖君子
送副使鄧崇政
聖人御皇極治世躋虞唐天下皆鼓舞四夷盡來王夫
何有小醜邇者自荆襄弄兵敢稱亂嘯聚成猖狂郡邑
為騷動居民廢耕桑事聞上震怒愚民凟天常即日命
大將十乘先啓行又命大司馬同行總其綱師出在嚴
翼不可無預防汝端作御史汝往繩怠遑臣端拜稽首
感激懷忠良戮力仗天威同心靖一方凱旋論功賞陞
秩沭恩光荆南既已定西邊復擾攘豈曰聖明世屢見
叛封疆蠢爾亡命徒招呼聚山岡不知聖恩撫漸有牙
距張倚險肆剽掠邊人亦憂惶天子曰無恐一將足以
當蒞軍遣元帥機務屬都堂糾察命臣端汝有聞湖湘
汝行務敬戒毋使妄殺傷命下咸發憤車馬出煌煌荷
戈忘辛苦歷險經雪霜深入抵巢穴驅戮如犬羊渠魁
受拘縶餘衆無潛藏邊塵成晏堵中外皆樂康捷聞天
子喜有功當盡償次第見陞賞大小無遺忘汝端兩效
職與汝金腰黃陜右邇邊境汝曹多名望汝作臬府副
職任汝自強再拜受恩命吉日戒行裝舉手謝朝列馳
驅辭帝鄉七月時雨霽都門秋氣凉路㫄擁冠蓋祖道
陳壺觴相送不忍別攜手上河梁北風來拂拂河水流
湯湯斗酒傾未已旆帆風中颺共言當此去何以答聖
皇當知職分盡安肯負寸長皇皇夙夜際肅肅寅畏將
冤民頌定國奸貪避張綱殷勤同年友勸勉陳詩章
栢臺感興
晨坐栢臺上栢樹隂且濃羣鴉方蔽集曉日初曈曈風
吹栢樹枝玉露滴臺中臺下有芳葩朝來不禁風一動
盡披靡况能保隆冬於焉重有感使我德愈充若無歲
寒操對此亦何容
其二
南國有佳人安居在深闈貞靜備淑德婉孌多令姿中
饋素所諳女紅亦其宜奈何家貧薄良媒不相知桃夭
未見賦摽梅已愆期隣人為興歎彼心終不移嫁郎須
柯斧大節安可虧世間苟得者視之良忸怩
寄弟養志
別汝一載餘思汝心轉切不知汝在家所為何事業男
兒貴立身出處當豪傑汝志素云養汝性亦不拙勉勵
方成人優游總無益旦夕奉親餘無令廢書籍青春不
再至歲月莫虚擲有司取人才文章要矜式熟路馳輕
車任爾隨所適非我私杜譔乃我所親歷萬里寄汝言
為我銘胸臆
送金少卿尊甫致南安太守歸政
都門七月天氣凉榴花落盡楊葉黃送君載酒都門道
疋馬此時思舊鄉君家金陵江上住家世冠裳朝夕聚
蠧簡牙籖滿几牀芝蘭玉樹當庭戶自昔聰明夐不羣
讀書萬卷思匡君三策袖中未及獻一官贊務攄忠勤
九年出補南安守籍籍聲名滿人口列郡官僚不敢欺
繞村黎庶皆耕耨黎庶耕耘歲每登黃堂白晝清如冰
門無私謁心常泰獄少冤民訟不興邇來考績朝帝所
卧轍攀轅民父母共願眼前留寇恂毋令去後思何武
黃門有子久鳴珂遠來相見情如何人爭京國誇橋梓
君却還山慕薜蘿平明躍馬長安路綵繩玉壺酒如乳
遙波落木愴離情明月白雲引歸趣鳳皇山南白鷺洲
昔年別處今白頭秣陵風景常在目却羡長江天際流
送丘黃門甥林士元歸閩
南閩九月天尚熱北京九月寒將迫北居南人却憶家
一日梁橋幾人別君家舊住閩山陬柴門流水清且幽
薰風琴韻林間石清晝書聲松下樓黃門舅氏真儒者
每日相親情更雅春山載酒共追隨曲几新詩興來寫
一從去作青瑣郎螭頭載筆侍君王幾年會面不可得
萬里相思道路長相思萬里情無已跋涉擔簦遊帝里
都城城北忽相逢傾蓋論情一何喜朝回日日相歡娛
花下酌酒斟滿壺長安曉月隨吟步公邸春風拂坐裾
寸心乍伸歡未久又向都門惜分手滿天秋氣盡白雲
幾處微霜脆疎柳男兒讀書須成名看汝骨骼何崢嶸
相期折桂朝金闕還言似舅即賢甥
夜坐
公館歲將闌更深不覺寒宦情甘寂莫民隱苦艱難渡
近潮聲逼窗疎夜色殘何人沽美酒小酌暫成歡
題李叔玉太守園
不羡諸侯貴還尋畎畝春開軒臨綠野鑿沼養紅鱗橘
子經霜熟梅花近臘新興來多妙句倡和屬何人
寄表弟謝仲平
内弟吾鄉彦多才學亦優幾年客京國那肯謁諸侯齊
魯觀風過江湖覽勝遊琴樽今未共回首暮雲浮
又
為客江南地蹉跎兩見梅舊鄉殊在望家信數傳來晩
浪隨風急朝霜似雪堆良朋懷未巳悵望獨徘徊
送趙廷振令海豐
無諸城外逼初冬送客南行思不窮近岸蘆花飄淺素
平山楓葉墜殘紅地連百粤通閩嶠路出三陽是海豐
君去治民須德化蠻歌和處草從風
題李梅庵太守園亭
歸來林下自仙流結構茅亭事事幽二頃稻田春徧種
一區蔬圃熟堪收甕頭酒美臨池酌花下詩成與客酬
此外紅塵都不到何妨山水恣夷猶
曹南詠柳
雙河流水日悠悠曉際微濛片月幽色映石橋宜客坐
光搖蘆渚駭魚遊幾家砧杵聞前岸何處書聲起近樓
五馬觀風人早起也宜清興豁吟眸
又
桑柘成林一望遙長村景物此時饒初生細葉籠朝露
下長柔枝近野橋秋社散時人踏影春蠶眠起女攀條
從今民免無衣歎善政行看播頌謠
江田陳氏家傳云公諱維裕字饒初自幼力學通經
史善古文詞精于篆隸天順庚辰成進士廷試對策
稱旨擢河南道監察御史特旨凡天下大小官員不
法者得以便宜糾核公既承知遇慷慨直言章疏無
虚日居官廉介端勁執而不回遇事立斷人服其當
雖戚畹大臣一無所回互海内望其丰裁奉詔典試
兩京時曹石用事請託不阿仍抗章劾之曹石環泣
上前泥首訴冤不為之動云
石倉歷代詩選卷四百二
