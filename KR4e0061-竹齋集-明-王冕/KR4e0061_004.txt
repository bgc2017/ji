竹齋詩續集明王冕撰
按是稿初分為四遺失迨半七言律詩山樵
記臆默為手書五言絶七言絶一無從考於
梅之品題常多傳入畫中故不錄好事者傳
誦不少置因舉一二備夫缺略滄海遺珠光
彩終焉呈露適爾全藁可致尚當采而補入
諸甥暨陽駱居安等敬書
七言絶句
素梅
大庾嶺頭春似海不是尋常白玉堂昨夜護龍河上看
一天明月四簷霜
樹頭歴歴見明珠底用題詩問老逋且買金陵秋露白
小舟載月過西湖
江南雪消春漸回溪東溪西梅花開幽人作詩興不淺
時復杖藜携酒來
歲寒風致少能解野草安能識此情春到玉堂渾不覺
清香疎影自分明
五雲縹緲隔蓬萊仙子吹簫月下回轉首不知春幾許
霜花如雪滿瑶臺
江南十月春色早處處梅花當水開玉笛一聲霜不小
滿天明月鶴飛來
羅浮月白海無塵玉樹瓊林處處春半夜禹陵風雨作
屋梁飛動欲生鱗
銕石心腸滿面霜歲寒吾計未全荒相逢休問春何處
定是調羹到玉堂
不向羅浮問醉仙笑呼孤鶴下吳天春風吹散梅花雪
香滿西湖載酒船
玉雪玲瓏瘦影重不同桃李媚春風十分清致無人解
猶在舊家池館中
寒枝錯落凍不解隔水清香招得來午夜風停雪聲墮
梅花開盡不知寒
斷雲流水孤山路看得春風幾樹花騎鶴歸來城郭是
月明簫管起誰家
昨夜朔風吹倒人梅花枝上十分春老夫高卧石窗下
贏得清香入夢頻
朔風吹冷過山城巾子峰頭雪未晴十載西湖閒客夢
夜來山月最分明
羅浮山下雪三尺白玉堂前春幾分歲晏歸來詩思好
東風吹散一溪雲
疎花粲粲照寒水瑪瑙坡前春獨回却憶去年風雪裏
吹簫曾棹酒船來
天寒江國霜如雪草木無情盡摧折不知春意到江南
疎影横斜半窗月
春風處處競繁華桃李無言亦好花獨有高人愛高潔
肯衝冰雪到山家
平生固守冰霜操不與繁花一樣情歲晏溪頭春意足
是誰看得最分明
疎籬瀟洒綠烟寒老樹鱗皴艾葉攢昨夜天空明月白
一枝疎影隔窗看
春風一笑玉無垠雲散空窗見月痕半夜鶴歸詩思好
清香吹滿水南軒
月明曾過西湖路愛看横枝當水斜試問玉堂諸學士
幾時清夢到山家
明月滿天霜氣重梅花風韵更清妍鶴飛不帶簫聲遠
春過西泠第二船
霜花浮影月娟娟春色無痕上畫船轉首西湖風景異
不知誰識老逋仙
吹徹瑶笙鶴未還小橋流水碧潺潺夜深夢醒推窗看
白月無痕雪滿山
鵝州城東古梅樹鱗甲滿身如老龍冷霜極冷欺不得
春風吹作玉玲瓏
記得西泠春色歸珠星璧月景離離近來消息真堪笑
却說梅花不要詩
開遍南枝又北枝春風於我似相知酒邊漫說羅浮夢
忘却瑶臺月下時
十月中原風景别寒冰如地雪漫天相逢盡說江南好
處處梅花壓酒船
溪谷冰霜春到遲老夫長夜只吟詩憑誰說與中朝士
此是江南第一枝
瑪瑙坡前春未來幾番空棹酒船回西湖今日清如許
一樹梅花壓水開
瀟洒山林慣雪霜不同桃李競芬芳何緣作得春風夢
一夜吹香到玉堂
此心如銕藴陽和不得春風也自花何自高人愛瀟洒
夜深踏雪到山家
銕石心腸冰雪顔逢時亦有好花看玉堂可有青氊舊
不畏風霜入骨寒
千年萬年老梅樹三花五花無限春不比尋常野桃李
只將顔色媚時人
霜氣横空水滿川梅花枝上月娟娟却思前載孤山下
半夜吹簫上畫船
夜來漫踏前村雪雪裏梅花認得真回首中原天萬里
瓊林玉樹一般春
一樹横斜白玉條春風吹亂雪飄飄孤山老却林和靖
多載笙歌過六橋
瘦銕一枝横照水疎花點點耐清寒雪晴月白孤山下
幾度清香拄杖看
今日開門見遠山鍊師壇下列清班看來都是梅花樹
箇箇春風玉佩環
樹隂如屋霧如潮淺水流花落野橋忽憶去年秋八月
玉霄峰頂夜吹簫
仙子歸來夜未央瑞香風動翠羅裳月明無處韜清影
簫管迎春上玉堂
海雲初破月團團獨鶴歸來夜未闌一片笙簫湖水上
玉妃無語倚闌干
雲間古寺陸機宅草木蕭森鶴不來惟有溪頭老梅樹
霜花猶是舊時開
三月春風吹雪消湖南山色翠如澆一聲羌管何人見
無數梅花落野橋
閒花野草鬭青紅一着冰霜掃地空惟有老梅標致别
歲寒時節自春風
地老天荒儘可花不同桃李競繁華要知鼎鼐調羹味
須問舊時丞相家
和靖門前雪作堆多年積得滿身苔疎花箇箇團冰雪
羌笛吹他不下來
墨梅
老仙醉吸墨數斗吐出梅花箇箇真相見莫嫌顔色異
山林别是一般春
面皮如銕慣風霜焉肯托根桃李場轉首江南春似海
一聲簫管月蒼蒼
我家洗硯池頭樹箇箇花開淡墨痕不要人誇好顔色
只留清氣滿乾坤
莫厭緇塵染素衣山間林下自相宜玉堂多少閒風月
老子熟眠殊不知
紅梅
夢回詩思不可遏赤脚溪頭夜踏冰忽地風來明月動
彩鸞飛出碧雲層
顔色雖殊心不異漫随時俗混繁華清香吹散乾坤外
不是尋常桃杏花
老梅標致何瀟洒不與尋常草木同可笑燕山人事别
春風只看杏花紅
翠華影轉宜春苑苑裏紅梅一夜開學士賦詩承賜宴
内官傳道着緋來
和羹風致誰能解箇箇花開耐歲寒五月燕山木黃落
相逢只作畫圖看
白日遲遲照窗戶深院不知春幾許紫簫聲轉香風回
隔簾踏動燕脂雨
十二闌干一院花春風猶憶舊京華翠雲不隔西湖路
夢入咸平處士家
洞天窅窅無人到白日丹光出樹林仙子竟忘飡玉法
笑迎春色綠雲隂
彩鳳穿花啄石苔玉窗瓊戶紫烟開山人不說羅浮夢
却憶玄都觀裏來
桃杏漫山總粗俗舊家池館尚春風道人不作羅浮夢
坐看珊瑚海日紅
山林飬得寸心丹豈是清香不耐寒今日春風好顔色
任他自作杏花看
玉妃步月影毵毵宴罷瑶池酒正酣半夜不知香露冷
春風吹夢過江南
昭陽殿裏醉春風香隔瓊簾映淺紅翠袖擁雲扶不起
玉簫吹過小樓東
羅浮仙子醉春風玉骨冰肌暈淺紅一味清香消不盡
幾回飛夢錦雲中
仙子歸來逸興賖夢中猶說舊繁華春風轉首情何已
却向江南認杏花
仙子雲中駕鶴歸翩翩霧佩曉風吹玉肌輕染燕脂色
恰似羅浮夜醉時
滿湖水色净娟娟正是春風二月天醉後不知雲入屋
燕脂飛雨墮樓船
玉骨清癯怯素粧春風一醉九霞觴綠房午夜嬌雲煖
不夢梨花夢海棠
昔醉西湖處士家酒痕吹上水邊花東風蛺蝶迷香夢
一樹珊瑚月影斜
五言絶句
梅花
林下見清真草衣如野人開花冰雪裏豈是不知春
二
清苦良自持忘言飬高潔夜静月明多開門滿山雪
三
十月霜風寒山木俱摧折獨此冰玉姿照影清溪月
四
故人江海去相隔萬重雲歲晚思無己梅花可寄君
五
何處尋春信江南路渺漫夜深山月白疎影隔窗看
六
老幹漬清霜寒梢掛新月徐徐暗香來可是春機泄
七
疎枝照清淺一見興何饒記得春風夜題詩過斷橋
八
仙子步輕盈泠泠玉佩聲羅浮烟水遠詩夢不勝情
九
冷豔凝輕露清香度晚風如何冰玉質却學小桃紅
十
深院春無限香風吹綠漪玉妃清夢醒花雨落燕脂
十一
湖上春何在羅浮夢已空清香入書屋不是杏花風
十二
庭院春日遲風回翠鸞舞誰倚玉闌干搖動燕脂雨
十三
不作桃李態山林别是春但令心似銕何慮惹緇塵
十四
面墨已無情豈但心如銕昨宵疎影横空山半窗月
六言三首
肯同凡卉争妍自與高人索笑他年鼎鼐調和不改山
林節操
瀟洒托身溪谷清高不染紅塵數點幽花的皪包藏萬
斛陽春
不同楊柳争妍冷笑托根泉石歲寒寄語高人可問調
羹消息
七言長句
朔風吹撼處士廬凍雲隔月天糢糊無名草木混色界
廣平心事今何如梅花荒凉似無主好春不到江南土
羅浮山下蘼蕪烟瑪瑙坡前荆棘雨相逢可惜年少多
競賞桃李誇豪奢老夫欲語不忍語對梅獨坐長咨嗟
昨夜天寒孤月黑蘆花捲風吹不得髑髏夢老披蒙茸
黃河萬里無顔色老夫瀟洒歸巖阿自鋤白雪栽梅花
興酣擊劍長嘯歌不問世上官如麻疎枝錯落花燦爛
正似推蓬溪上看凍痕不剥五更霜蘚色猶存百年榦
孤山處士詩夢寒羅浮仙人酒興闌天荒地老行路難
誰傳春色來人間君不見江南物色今匪昔大谷長林
盡荆棘歲寒何處論襟期坐對雲山空歎息東樓女兒
白苧歌西樓美酒喚杏花總有高人愛高潔踏雪誰肯
來山家老我無能慣清苦寫梅種梅千萬樹霜清月白
夜更長每是狂歌不歸去只今潦倒霜髩垂世情恬澹
俱忘機讀書寫字兩眼眵斷白搔墮随花飛轉首江南
隔塵土白月流光雙鶴舞一聲羌管過南樓銕石心腸
亦悽楚安得喚起陳元龍長船滿載玻瓈紅浩歌拍拍
随春風大醉驚倒江南翁
又
江南十月天雨霜人間草木不敢芳獨有溪頭老梅樹
面皮如銕生光芒朔風吹寒珠蕾裂千花萬花開白雪
彷彿瑶臺羣玉妃夜深下踏羅浮月銀鐺泠然動清韻
海烟不隔羅浮信相逢漫說歲寒盟笑我飄流霜滿髩
君家白露秋滿缸放懷飲我千百觴氣酣脱穎恣盤礴
拍手大叫梅花王五更忩前博山冷么鳳飛鳴酒初醒
起來笑揖石丈人門外白雲三萬頃
又
朔風吹寒脱繁木石溜潺潺出空谷荒村野店少人行
獨有寒梅照寒渌玉質燦燦無纖埃春風不來花自開
平生清苦能自守焉肯改色趨樽罍我與梅花頗同調
相見相忘時索笑冰霜歲晚愈精神不比繁華易凋耗
長安多少騎馬郎尋芳競集桃李場東家買酒西家嘗
引得世間蜂蝶忙
又
昔年曾踏西湖路巢居閣上春無數雪晴月白影精神
瑪瑙坡前第三樹虬枝屈銕交碧苔疎花㬉送珍珠胎
初疑羣仙下廖廓瓊璫玉珮行瑶臺又疑幽人在空谷
滿面清霜髩華綠迎風冷笑桃杏花紅綠紛紛太麄俗
今年來看秦淮水路隔西湖一千里草堂上是白雲窩
夜半松風喚子起青山隔世無游塵雲根粉壁光如銀
長嘯一聲月入戶孤山處士來相親江南梅花自有主
休問當年何水部山僧對我默無語栢子無風墮青雨
梅先生傳
先生名華字魁不知何許人或謂出炎帝其先有以滋
味干商高宗乃召與語大悦曰若作和羹爾為鹽梅因
命食采于梅賜以為氏梅之有姓自此始至紂時梅伯
以直言諫妲己事被醢族遂隠迨周有摽有始出仕其
實行著於詩垂三十餘世漢成帝時梅福以文學補南
昌尉上書言朝廷事不納亦隠去變姓名為吳市門卒
云自是子孫散處不甚顯漢末綠林盗起避地大林大
將軍曹操行師失道軍士渴甚願見梅氏梅聚旋謀曰
老瞞垂涎漢鼎人不韙之吾家世清白慎勿與語竟匿
不出厥後累生葉葉生萼萼生蘂蘂生華是為先生先
生為人修潔灑落秀外瑩中玉立風塵表飄飄然真神
仙中人所居竹籬茅舍洒如也東西行者過其處必裵
徊指顧是梅先生之居勿剪勿除溪山風月其與之俱
乎先生雅與高人韻士遊徂徠十八公山隂此君輩皆
歲寒友何遜為揚州法曹掾虚東閣待先生先生遇之
甚厚相對移日留數詩而歸唐丞相宋璟平生銕心石
腸不輕為人題品獨為先生賦之其見重如此天寶大
歷間杜甫客秦山邂逅風雪中廵簷索笑遂為知心每
語人僕在遠道無可人與語得梅先生少慰焉甫為一
代詩宗心所賞好衆口翕然於是先生之名聞天下清
江成都羅浮庾嶺孤山石亭野橋溪路之濱山店水驛
江岸之側遇會心處輙婆娑久之好事者争攀挽過其
家甚至圖寫其象朝夕瞻玩或以油窗土屋屈致先生
將之射利先生亦為開心吐露人為先生嘆非其所先
生曰苟不盤根錯節安能以别利器知先生者敬愛愈
重錢塘林逋眉山蘇軾咸以詩歌美之盖凡欲以片言
行者必託先生藉口苟非先生之為容則語言無味百
世之下聞其風而高之王沂公曾居要路持魁柄高下
人物許在百花頭上繇是緋綠纍纍至于今不墜先生
性孤高不喜混榮貴以酸苦自守忽一夕聞高樓羌管
聲乃悽然有感吾不能學桃杏輩趨時故際窮年風饕
雪虐零落如此奚憾焉嗚呼梅自大林之後曠數百載
無聞人由唐至宋稍流𣲖蕃衍分南北兩支世傳南暖
北寒先生盖居於南者也先生諸子甚多長云實操行
堅固人謂有父風味異居南京犀浦者為黃姓其餘别
族具載石湖世譜太史公曰梅先生翩翩濁世之高士
也觀其清標雅韻有古君子之風焉彼華腴綺麗烏能
辱之哉以故天下人士景愛慕仰豈虚也耶
送僧住院
愛名山入剡便須擲銕錫高飛傳臨濟正宗底用着金
毛大吼佛至於今我輩何如嘆鳳凰不似鴟梟看欵段
貴於騏驥只合随緣去住無勞較論短長某雪月襟懷
據天寧第一産虎嘯風生遊湖上二十年到這裏張其
綱紀施于禮義豈在大小之殊自可等倫迥絶光輝
蓮社振作吾宗四時錯行有冬有夏日月代明有晝有
宵草堂昨夜雨初乾今日南山翠相亞葫蘆藤上忽結甜瓜韭菜
根頭新生苦&KR0034;有樹無花無花有果何者是真何者是
假草露水光電生石火你問何如我道恁麽咄鮎魚跳
上竹竿頭胡孫睡在崩崖下看他只是尋常惡
邵澤步渡船疏
泌浦湖納百川源流乃東南溪山之臟腑邵澤岸通三
江潮汐入西北水道之咽喉正當十字路頭豈比三家
村裏往來客子常懷不測之憂貧賤農人每起有餘之
念架飛梁難尋巨木造扁舟不費多錢富長者若用心
機小梢工何辭氣力白浪港中平地過底須問水淺水
深綠楊隂裏便撑來何必論天昏天曉
竹齋集卷續
