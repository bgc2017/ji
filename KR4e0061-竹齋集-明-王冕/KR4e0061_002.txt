竹齋集卷中明王冕撰
五言律
次申屠子廸韻
荒城餘古堞登眺喜新晴日淡山容静秋高海氣清孤
鳶隨鶴下飢兕近人行感物添惆悵誰能會此情
二
東南岩壑窅遊子欲何之野鳥驚飛疾溪船逆上遲放
懷須醉酒對景漫題詩王謝經行處蕭條似舊時
三
海國秋風勁江城暮雨昏浮雲低月峽戍鼓殷雷門芳
草何年歇青山亘古存光陰如過客吾道底須論
荅王聘君
門逕蕭條甚相知得往來人方戀升斗我獨撫尊罍故
國秋風惨荒城暮雨開閒中多樂意不在最深杯
二
平生無飲量難與醉鄉期老委青雲志空聽白紵辭寒
煙昏塞口殘月淡娥眉此際天涯客凄凉祗自知
次韻荅樊山
余生百計拙世事復何言得句閒題石忘機或灌園每
憐魚涸轍多見鶴乘軒薄暮山風急秋聲處處繁
二
功名多䟦涉貧賤得安閒坐石聽流水開樓見遠山報
衙蜂澒洞悦景鳥綿蠻更愛斜陽外游雲作陣還
三
山川今古在伯業已寥寥野霧迷花徑秋煙隔市橋溪
深新漲雨江濁暗生潮自喜茲行好翩翩遠市囂
四
市廛餘熱惱岩壑足清凉水静魚兒樂風微桂子香異
邦人苦雨故國雁啼霜秋晚何多事吟詩送客忙
次韻荅王敬助
小隠水南村喧譁不到門無言及名利適意在田園春
雨桑麻長秋風果蓏繁生涯有如此何用覓桃源
二
西圃餘薑蔗東臯足稻粱今年誠有望吾計未全荒倚
杖停吟久看雲引興長隣家新釀熟同醉菊花傍
三
慷慨登高罷風流入醉餘山田禾熟早海國鴈來初對
客無多論耽眠或廢書東南岩壑美時復命巾車
四
野雲依竹静霜葉近窗明對此清幽景都忘喧雜聲看
書庸有感與世竟無情但願添松竹期君結隠盟
五
豐年真可樂那慮髩邊霜新稻翻匙白香虀出甕黃相
逢宜脫略不必論炎凉多少清游夢無能到帝鄉
六
鄉鄰同社酒亦足敘幽情著作輕莊子悲哀笑賈生荒
林孤鳥沒遠浦夕陽明休問東陵後栽瓜即邵平
憶王子正
雨重楊花落春深杜宇悲交情惟有我朋友更言誰雲
冷東山屐塵埋北海碑夜來茅屋下酸淚為君垂
有感
三春多是雨四月不聞雷盡道龍宫閟誰掀蟄戶開郊
原豐草木城郭滿蒿萊我老為時慮無言思欲哀
中秋次韻荅太虚
江湖漂泊久髮白不知年世遠人何在天空月自圓山
河清有影草木净無煙誰恤蒼生苦移憂到酒邊
九日有懷
拊髀憐佳節多年不在家有親垂白髮無意對黃華懷
古餘情曠登高望眼賒南山荒靄合日暮亂歸鴉
吉祥草
得名良不惡瀟灑在山房生意無休息存心固久長風
霜空自老蜂蝶為誰忙歲晚何人問山空暮雨荒
觧悶四首
家園嗟寂寞客計轉疎迂事失非關酒身貧不為儒功
名餘破楮風雨漫長途對景成何用高談却壯圖
二
荒城驚歲晚風雪奈何人野火殊無侣江梅自得春停
杯吟思遠照鏡髩華新底事堪愁絶悲笳撼塞塵
三
風雨交殘夜郊關雞亂鳴青山頻入夢白髮不禁情舞
劍令人笑沽樽祗自傾忽思少年日騎馬漢江城
四
寒氣薄衣絮斜風雪亂飄山林俄失色江海不行潮塞
北氊車重江南甲騎驕草堂亦幽致冰凍滿詩瓢
歸來
歸來人境異故里是他鄉坐閱紅塵過愁多白髮長關
山雲渺渺江漢水茫茫世事何多感憑高又夕陽
二
某水某丘在杖藜隨處行窮幽那適興豈是未忘情契
彼漁樵樂扵吾勢利輕雲根老梅樹花發最分明
三
小齋塵不到寂寞野人家下榻來風韻看書度歲華已
忘巫峽月空惜武陵花欲問并州信故人天一涯
送雲屋僧
蘭若邊江次羇棲喜得鄰論交畱客夜對酒燭花春風
雨相過近交情且是真無端話離别把酒忽傷神
村居四首
辟世忘時勢茅廬傍小溪灌畦晴抱甕接樹濕封泥乳
鹿依花卧幽禽過竹啼新詩隨處得不用别求題
二
茅屋人看小我居殊覺寬雲開山滿座雨過草平闌古
意琴三疉清風竹萬竿養生無别具壁上破瓢簞
三
欲識吾居處屋前溪水流門交青薜荔籬蔓黑牽牛有
竹編書簡無花引釣舟生涯隨分已何用卜菟裘
四
英雄在何處氣槩屬山家蟻布出入陣蜂排早晚衙野
花團部伍溪樹擁旗牙抱膝長吟罷天邊日又斜
八盤嶺
路繞危垣上風高松檜鳴花飛殊失意草長不知名遊
客咨遺俗居民指舊京浮圖起天末瞻望忽傷情
村居
斷橋分野色曲逕入柴門五柳低藏屋三家自作村人
情同下里風俗異東屯我老無生計耕耘教子孫
二
綠槿作籬笆茅簷掛薜蘿馬車渾不到樵牧自相過卧
看歸田錄行聽擊壤歌優游只如此刀鋸奈吾何
三
人言村落僻我處頗清幽竹色侵衣冷江聲繞屋流歡
呼同社酒出入趁魚舟不用聞時事桑陰且飲牛
四
局厭廛中隠寬從野外居人情方密熟禮數覺生疎懸
榼空浮蟻陳編撲蠧魚客來縱談笑不必問吾廬
宋郊臺
蕩蕩南郊路金輿不復行古臺餘草色新樹自風聲寂
寞荒村景凄凉故國情遺民能道舊曾是御營兵
感慨
大道已淪謝世情那可論所經新傳舍多是故侯門路
險豺狼恣山空鳥雀喧餘生亦何幸注目合忘言
二
東南多勝概古跡漸難尋諸老題詩處繁陰蔽石林雲
團溪雨重水落野塘深感慨添餘思孤猿入暮吟
三
故國江南郡繁華舊不同衣冠移習氣鼓角動悲風柳
倚湖光碧花連野色紅放懷沽一醉世事委狙翁
四
昨訪三生石今登二老亭癡煙含樹黑野草滿山青歸
鳥還知倦悲笳不忍聽又聞龍臆馬趁逐豹文鼮
黃牛山
招提萬山底古屋蔽烟霞密竹先秋意長藤過夏花繁
陰沉雨脚清響潄雲牙老衲眉如雪相逢話作家
福勝山房
不作殊方去每因兹地畱湖山全勝概松竹秘清幽下
榻同聽雨開尊為解愁得君多道義從此可無求
次古詩韻五首
飛雲添遠思滛雨滯行期漸入老來景都非少壯時林
昏歸鳥疾溪急上船遲眼底元元弊何人念在兹
二
瀟灑衡茅下歲寒同此君幸遺山水窟得離虎狼羣有
酒懷元亮無才儗子雲寓形隨分已何用強求聞
三
湖映江城白山圍故國青感時花惨惨餘恨塔亭亭只
合從龐隠何須學楚醒歸來詩景勝蒼翠滿岩屏
四
蔽體可結葉充腸難飯沙風塵無日定朋友各天涯旣
有杯中物那愁髩上華古今歸一笑故曠是無家
五
屠沽慚壯士文繡貴山郎氣習蟲魚族風流雁鶩行從
時多俯仰弔古獨悲傷無奈連宵雨蝸牛上石牀
重過戴氏居
重過戴氏宅交游情味長乃翁敦德義諸子好文章濟
濟衣冠偉班班事業張看他流俗下不肻論炎凉
二
矮籬編綠槿小逕入青桑屋遶河流潤門開竹色凉課
兒書滿架畱客酒盈觴西沼芙蓉美南薰䆉稏香
三
琴書滿屋壁不下晉家聲湖海懷高義交遊閱古情宰
瓜緣暮景看竹喜新晴更約清高友山林結隠名
雨後
雨後千山净炊煙處處新世情殊不足風俗豈能淳老
棘餘生意槁花空悟春相逢非古意在我着烏巾
槿花
不與百花期多從桂子時低昂如有序紅白自相宜農
為編籬識蜂因課蜜知想渠根本盛未畏雪霜欺
客邊
微雨久不歇浸成留客天銜杯聊復爾彈鋏已蕭然落
葉饒秋恨鳴蛩减夜眠故園歸未得日日數行船
二
澤國秋雲重淮山夜雨深感時多得句懷古獨沾襟照
鏡憐新髮持螯息壯心知音無處問冷落七絃琴
三
飄蕩將何倚凄凉不自禁江湖千里夢風雨五更心遊
子黃金印幽人綠綺琴渠方汨朝市吾合老山林
四
不學養生術且為歸隠謀青山猶昨日白髮不禁秋適
興須村釀忘機狎海鷗夜來何所事欲上仲宣樓
五
世事朝朝異炎凉處處同江山千古在風月幾時窮采
菊思陶令登樓憶庾公客情消不得又聽北征鴻
次韻答申屠子廸府推
今日風光好梅花滿屋春年年長在客事事不如人道
路貂裘敝庭闈鶴髮新曉來看雨露小草亦精神
十二月三日對月
今夜初生月客中仍獨看遥憐吾老幼未解脫飢寒破
壁簞瓢壘疎梅霜雪團再思先子訓默默淚闌干
見雪
窮居忘節序見雪却憂寒漸漸山河失依依道路難故
人迷信息無客渡乾桑况爾西南地疲民夜不安
客况
為客少安睡終宵聽雨聲每因年歲晚不稱路途情貧
賤交遊少疎豪去就輕蕭蕭鬚髮改殊覺負平生
對酒
含笑看長劍開懷對酒樽江風生席面山雨濕雲根去
國愁征戍豐年荷聖恩莫辭情爛漫白首壯心存
送客
驪駒歌載道肯為簿書留顧我衰遲質不禁離别愁江
花緣客興春水便歸舟兹去青雲遠音書可寄不
寄友
寄語蓬萊客山寒松未花秪因好春雨不得到君家白
石通宵煮青萍忘歲華近來聾兩耳那得聽胡笳
夜坐
夜深山館冷風雨滿江城老客不成寐感懷無限情蠻
烟迷五嶺王氣屬三京休問泥塗事荆榛處處生
會友
蠟屐衝寒雨柴門啓曉雲相忘不問訊長久却論文煮
茗山泉活移花野色分城中甚喧雜此地寂無聞
送大機上白雲
水月池頭屋曾同聽雨來故緣經歲别又過幾花開且
爾酧詩債深慚乏茗杯明朝出西郭離思不堪裁
二
東郡雨不歇西湖水亦高上人今日去行李不辭勞傳
法燈無盡懸崖屋更牢交情如問訊謂我只囂囂
掩關
竟日掩柴門翛然無俗塵幽花殊得意老樹不知春風
月臨清夜江湖憶故人西房老禪伯瀟灑亦吾貧
寄存道崔隠君
有懷中默默舒嘯獨登樓月色不知夜江聲欲動秋寄
書空惹恨看劍若為羞何日乘清興山陰棹雪舟
旅次
露下竹風清孤樓恰二更天垂滄海極月轉大江横道
味窮時熟詩情旅次生飄流何所儗泰華一毛輕
對景
景勝詩懷曠愁圍酒力降地雷晴破石山雨夜翻江夢
遠蓬萊館香餘薜荔窗諒無封建蹟白首困南邦
漫興
流沙連竺國大磧間和寧雲合陰山黑天垂瀚海青穹
廬駢騕褭葩蓋建和鈴多少花門子相逢過北庭
二
屯聚皆羌屬蒼茫路轉西草深車跡淺霜重角聲低軍
馬行無數山林望欲迷老兵通漢語指點話征西
三
天時今亦異地醜古來非永夜惟消酒嚴寒未授衣一
時風色變萬里雪花飛小大持弓矢相呼出打圍
四
壯心殊未已望望盡黃沙韋帽籠鴉鶻氊囊載駱駝過
關南客少出塞北風多田牧俱荒廢空懷馬伏波
過水南
一到水南宅喧囂便不聞忩梅晴破雪庭樹暖凌雲閒
話經年别忘眠過夜分何時卜鄰住會老細論文
春晚客懷
春事已過半客懷何悵然鳥啼雲外樹花落雨餘田沽
酒不成醉解衣徒自憐五湖烟水遠未得問歸船
二
落落窮途客年年不在家寄眠聽夜雨借景看春華空
著三山帽難防兩鬢華清晨覽明鏡載笑復咨嗟
三
衣袖露兩肘難留俠客槌對山長發嘯得酒忽忘詩樹
濕吴雲重花殘越鳥悲酸辛甘自受襤褸愧妻兒
四
花落春城暮登臨思倍清買杯酬宿約聯句足餘情三
峽星河動九江風浪生吾儕似無用思與白鷗盟
五
雨暴溪流急雲低樹勢平山邊狐獨嘯林外鳥皆驚小
草添生意殘花减俗情明朝整巾舄飽飯竹間行
六
詩酒從時適功名委壯圖好山隨處有閒客近來無冠
蓋駢三輔烽塵暗四隅餘生營計拙且僦好樓居
七
賈誼治安策虚勞凟聖明人民正凋瘵豺虎恣縱横白
水沈南國青山沒上京吾儒無可奈老淚向天傾
世情
世情多曲折客况自堪憐聽雨愁如海懷人夜似年草
肥燕地馬花老蜀山鵑淡冷歸歟計蒼苔滿石田
竹冠
竹冠横五摺安用鐵絲旒斑積湘江雨清銜嶰谷秋自
然堅節在難與俗情侔相見無疑怪先生不姓劉
客情
幾日不啓戶庭前青草多故緣詩思澁不奈客情何貧
賤家無定英雄劍懶磨江山千萬里回首一長歌
歸家
我母本強健今年說眼昏顧憐為客子尤喜讀書孫事
業新燈火桑麻舊里村太平風俗美不用閉柴門
示師文
生涯猶未定歸去勿來遲故里雖云好吾家正及飢敬
尊須重禮對母說新詩梅竹平安否先書報我知
又
悵望倚門久月光清滿天念家情切切為客鬢娟娟細
草荒山徑遊雲過石田安能擕爾軰飽飯老林泉
執爨
執㸑那吾事非因媚竈來調和誠有道燔爇不遺材對
燎殊無愧不黔良可哀過從勿相笑破甑久塵埃
獨宿
獨宿輸吾慣石床苔蘚豐氣清神自固夢不與人同燈
焰懸空壁爐香裊細風如何紈綺軰服藥取竒功
種茄
種植便生地還宜去草萊所期羞膳具毋吝日滋培雨
露恩時及風霜氣莫摧且令根本固看爾實恢恢
訪舊遊
今日放輕舟令人憶舊遊看花穿水竹沽酒近江樓故
老論遺俗相知已白頭晚來鄉思切孤雁楚天秋
偶書
浮雲生遠樹落日動江波坐對青山好其如白髮何寄
詩憑問訊沽酒借顔酡忽憶平時節吴淞聽棹歌
二
聞雞何用舞對酒且高歌湖海情如故風霜老奈何相
交知己少入夢好山多玩世能成癖紛紛事已訛
獨坐
獨坐高樓暮凄凉何所聞亂山流凍雨荒樹接孤雲關
陜鴉成陣幽并馬不羣故人消息斷凋弊閔斯文
歸來
湖海飄零久歸來依舊貧顧無青眼友喜有白頭親籬
菊畱餘色庭梅奏早春溪翁密相訪杯酒接殷勤
石湖寺
略彴江煙外招提水氣中故人於此隠幽致得時同釀
酒來彭澤栽蓮接遠公浮生底須論談笑且春風
二
相憶懸清夢相過笑白頭不因吾道重安得為兹留翠
竹邊江雨黃花小院秋明年春水足凖擬泛扁舟
泊瓜洲
晚泊瓜洲渡秋風九月時野烟晴漠漠江樹綠離離客
思無人會鄉情有雁知斐才慚李杜對景亦題詩
二
落日大江秋凄凉覺底愁逆潮攻敗壘荒樹入沙洲險
固空遺跡清年且壯遊不須腰十萬明日上揚州
泗上
弔古心何壯憑高氣更雄大風秋野闊明月故鄉同瀟
灑繁霜髩凄凉獨老翁夜深沽斗酒不異在新豐
沽亭道中
野亭依柳樹水路出桑林問俗誰能解懷思自不禁遠
山歸眼小孤雁入雲深可笑西京客持杯學楚吟
二
方離三柳樹又出下沽亭客路從兹去人情轉不寧關
河孤雁沒齊魯衆山青處處黃河道吾將補水經
南陽閘下
十月黃河道舟行濁水泥今晨見清淺不覺散凄迷雲
轉山腰斷天連野色低可知茅屋近忽聽一聲雞
師家莊瞻繹亭正對繹山魯地諸峯皆見閘水
正合洙泗
綠水流洙泗青山出魯鄒憑高殊有興弔古不勝愁日
落江花重風生野樹秋掀髯一長笑不負壯年遊
閘上
舒嘯孤懷壯天風蕩杳冥草枯秦地白雲盡魯山青聞
道尊莊子沽杯候野亭平生辛苦事須信此行經
二
白霧都收盡青天無片雲候船車衮衮辭樹月紛紛紗
帽當壚婦兜鍪出塞軍不愁書寄少鴻雁動成羣
守閘
行船無十日守閘滯多時縱使心如鐵難忘髩若絲野
亭花淡淡沙岸草離離日暮聞征雁令人有所思
汶上舟行
賢聖久不作我行真可憐望歸黃柳外坐到碧山前老
馬知官道飢鷹集野田晚風吹急雪回首一茫然
新店道上
野水滔天去陰雲着地生沽來新店酒不洗異鄉情白
髮蕭蕭謝黃花粲粲明山川雖䟦涉道路却昇平
不飲
不飲非無量忘眠豈有謀赤心思報國白首願封侯界
紙題封事挑燈看蒯緱何時勲業就蕭散五湖遊
船上
迢遞三河路凄凉九月天遠山迷草木平野少人烟對
景情如醉浮居日似年壯懷消不得沽酒且陶然
汶上
汶水連洙泗源源有所歸聖賢誠可仰風俗自相違落
葉隨風舞孤鴻破雪飛紛紛名利客到此肯忘機
二
破夢聞金鼓關心望玉䋲只知時候别不覺夜寒增凍
雨成飛雪長河走大陵客情無可奈却借驛樓登
暝色
暝色沉孤嶼秋聲入遠林飛鴻頻顧影獨客易傷心相
識無知己交遊少信音未能酬壯志沽酒且長吟
客思
破衣懸軟毳短髮被秋風汶水長魚白滕州小米紅人
情今日異客路去年同萬里關山外孤鴻縹緲中
齷齪
齷齪寧堪處卑汙奈此逢看人騎白馬喚狗作烏龍濯
濯河邊柳青青澗底松待看天氣好應得露華濃
瀟灑
漸覺離鄉遠寧知出處迂風流看隊馬瀟灑入雙魚誰
解辭千乘無人說二䟽老吾情不怯漫讀古人書
次致和韻
方見雲山出忽然風雨來暴生三尺水推去一階苔古
意何能解新詩止自裁天時與人事歴歴不須猜
日晚
日晚風雲起城空草木悲蛟龍能自聖騏驥不容遲漢
婦通番語羌兒厭杜詩老夫瀟灑處定是少人知
慶夀寺(金時在城北野中今在城内劉太保為僧於此墳在盧溝)
寶刹都城内今朝曠野中浮圖瞻寶誌書記憶劉聰畫
屋烟花繞青松雨露濃徘徊增感慨歴落問英雄
二
書記去已久令人動慨慷但能成事業不解制綱常花
落重城晚雲沉大野荒盧溝三尺土春雨樹蒼蒼
渭河道中四首
平地連滄海孤城帶渭河行人俱漢語舟子半吴歌野
草驚秋短魴魚出水多只憐鄉國遠處處有胡笳
二
披霧青天近梳頭白髮明山河千古恨風雨五更情塞
北浮雲惨關中王氣清草廬諸葛在未得話平生
三
月出東溟白天垂北斗低礪兵思秣馬舞劍忽聞雞諸
葛猶存漢田横不辱齊英雄如有見瑣屑豈能迷
四
海氣團雲白江風吹浪寒飛鴻離塞遠獨鶴唳更闌慷
慨論時事羈栖笑楚冠蕭蕭黃葉下回首望長安
泊聊城
水宿聊城外忘眠聽漏聲浮烟連野白孤月近船明世
變山河在時移草木驚絶憐知己少感慨獨傷情
南歸
去歲離南去今年自北歸過淮渾酒賤出水白魚肥落
拓同誰語孤高與世違最憐譙國子潦倒說兵機
庚寅春二月三日甲子大雨雪
二月甲子雪霏花冷作圍乾坤移氣象草木轉光輝野
鳥渾無語邊塵濕不飛長安未歸客應是動心機
有感二首
絶國春風少荒村夜雨多可憐新草木不識舊山河世
事紛紛異人情轉轉訛老懷禁不得悵望一長歌
二
對鏡添惆悵憑誰論古今山河頻入夢風雨獨關心每
念蒼生苦能憐蕩子吟晚來愁更切青草落花深
雨過
雨過山光潤煙浮野色昏清泉流近砌黃葉擁衡門世
事憑誰論高情秪自存忽思浣花老又欲向東屯
二
歸來訪田里轉首憶關河黃葉階前滿白雲山上多人
情空爛漫世事儘差譌親愛子孫軰愁予兩髩皤
閏七月二十三夜記夢詩
歴歴青山出翩翩白雁來感時徒憤鬱弔古獨悲哀夜
雨凄庭草秋花老石苔客懷消不得悵望一徘徊
二
對鏡多新白懷人入遠思山河猶漢魏風俗想軒羲小
草銅駝恨荒陵玉雁悲平生伊吕志耕釣豈無為
舟中雜紀
水竹連平野人家帶夕陽道途忘險阻風景異尋常借
艇移行李持杯看步光英雄無所似堪笑老夫狂
二
舟行知牽稳恰得打頭風更喜青山出寧辭白髮窮江
楓緣岸赤河蓼雜煙紅回首東南景樓臺杳靄中
三
楊柳青雲合芙蓉錦幛開船從湖上過人在畫中來莫
問桓伊笛且傳袁紹杯明朝歸醉李舒嘯漫徘徊
四
泊舟枯柳下狹港喜無風水氣團煙暝嵐光帶雨濃竹
陰秋轉冷漁火夜深紅憶在山陽縣吟情與此同
五
蘆花蔵别浦柳樹隔柴扉野鳥行行下漁舟兩兩歸只
愁風俗變不慮世情違舊日經行處扵今轉覺非
六
秋茂喜禾壯官河帶野橋水光欺日白寒氣得風饒覓
火鄰船並沽醪市店遥傳聞征税急不忍見漁樵
七
九日今朝是凄凄多朔風黃葉渾未落烏桕最先紅對
景情何已懷人夢不通稻粱今歲薄無奈北征鴻
八
落日照船窗殘霞映碧江樹低蒼翠濕人雜語言哤貰
酒青衣獨歸山白鳥雙驅馳吾未已慚愧鹿門龐
九
野水連天碧秋花夾路黃順風船過疾落日鳥飛忙感
物徒惆悵逢時喜老蒼文章隨氣運不必論班揚
十
老樹轉斜暉人家水竹圍露深花氣冷霜降蟹膏肥沽
酒心何壯看山思欲飛操舟有吴女雙槳唱歌歸
元日示師文
骨格今年異衣裳舊日殊讀書當努力寫字莫糊塗白
水翻三峽青山出兩都老吾何所以賴爾得相須
遣興
破屋懸寒雨空窗度曉雲家貧無外慮身老厭多聞草
木隨時長蟲魚自作羣行吟聊遣興不必論功勲
二
直北黃河走江南白浪浮人民正飢渴官府急誅求處
處催兵器城城建火樓老吾頭已白忍死為君憂
三
老來百病出坐卧不能安稍得春風暖尋憂夜雨寒中
原人倥偬南國步艱難薇省分權重匡時自選官
四
旌旗明紫塞雲霧暗潼關盡說王師盛應知伯道艱東
風吹白草落日動青山羽檄飛邊報將軍信雅閒
水竹
水竹能瀟灑天然二尺強低枝均雨露直節慣風霜不
擬編書簡何時宿鳳凰幽人頗相得拂拭近茅堂
屋隅櫻桃伐去老幹而生新枝能實可愛
櫻桃元舊本根柢近西籬只為除枯幹翻令長嫩枝紅
嬌殊鶴頂甘美過蜂脾羞薦歸宗廟於今正及時
山葯
山葯依闌出分披受夏凉葉連黃獨瘦蔓引綠蘿長結
實終堪食開花近得香烹炰入盤饌不餽大官羊
漫興
詔布河流復其功說賈生豈因疏鑿費恰重戰争名軍
士雖然散農人尚未耕九州多禹跡何日與君評
二
燕趙官輸急江淮羽檄忙山崩雲惨惨河决水茫茫野
客愁無奈山翁老更狂塗傳軍士盛即日下襄陽
三
草木何搖撼工商已破家饒州沉白器勾漏伏丹砂吴
下難移粟江南不運茶朝廷政寬大應笑井中蛙
四
四川聽雨化三輔受風清但得公行道何勞苦用兵關
山無阻礙淮甸漸清平聞說招民義銜哀事遠征
五
一說妖氛起生民欲斷魂村墟空壁落市井變營屯盡
道無生計誰為奉至尊吾居更蕭索事業不須論
六
壬辰天意别春夏雨冥冥雲氣何時斂江聲未得停書
生憐白髮壯士喜青萍昨夜登西閣悲笳不忍聽
七
處處言離亂紛紛覓隠居山林增氣象城郭轉空虛俠
客思騎虎溪翁只釣魚諸生已星散那得論詩書
八
辟難人争出居家我獨癡况兼親已老無奈病相欺湖
海迷舟楫關山振鼓鼙忘機閒看竹得興漫題詩
九
密樹連雲濕荒村入逕斜山童分紫筍野老賣黃瓜忽
要千鈞弩尋求百姓家予生為計拙見景重咨嗟
十
撤幕愁歸燕頽垣警睡尨雨聲飛玉署花夢破璚窗紫
詔傳三省黃巾出兩江何時舞干羽盡使有苗降
十一
登高聊縱目懷古忽傷心北極星辰遠中原草木深天
寒羣雁叫夜静獨猿吟處處知音少塵埃綠綺琴
十二
干戈猶未定鼙鼓豈堪聞憂國心如醉還家夢似雲關
山千里遠吴楚一江分朋舊俱零落空嗟白鳥羣
十三
濕雲垂地重孤雁入天鳴到處干戈近何時海岱清孤
燈懸古壁寒漏落空城可羡商山老優游待太平
十四
深秋天氣好且喜病魔消對客論三史令人愧六朝山
河空板蕩民物競蕭條白首思無策甘心學野樵
十五
秋風清瘴癘明月照山河絶國干戈少空城鼓角多脱
巾憐短髮醉酒覺身和漫對黃花坐無勞白苧歌
十六
自笑青雲遠誰憐白髮孤艱難知道路瀟灑問江湖事
業留詩卷田園入畫圖清高過老杜囊底一錢無
十七
重陽今日是風雨滿空城白髮殊無賴黃花似有情山
寒孤樹老江净衆鷗明且願烽塵息謳歌樂太平
十八
雨阻龍山會雲荒戱馬臺且看黃菊放休待白衣來事
業書千卷功名水一杯登臨聊復爾吟嘯漫徘徊
十九
吟詩懷杜甫持酒看吴鈎落葉千林曉飛鴻萬里秋只
嫌風俗變不為别離愁向晚聞征鼓徘徊倚小樓
懷鄉
關西吾故里八代不能歸墳墓今何在門閭故已非清
秋愁燕去殘日望雲飛豈是桃源客虚無與世違
即事
雲黯山如醉風來樹若顛懷人多有夢憂國少安眠江
海浮鷗鳥山林叫杜鵑老生頭已白見景忽凄然
二
草逕無人到柴門盡日關脫巾垂白髮把酒對青山世
薄驚時異身貧得夢閒夜深明月下吟待鶴飛還
晚眺
密樹連江暗殘陽隔浦明不知秦塞遠殊覺楚天平故
國人何在荒城鳥亂鳴徘徊吟未已搔首忽傷神
二
雲騰山欲重雨過樹如新細路多行虎荒村不見人游
絲懸落日小草亂青春何處論知已過從白鳥親
秋吟
夜雨滋蔬圃秋風過草堂長歌追李杜高論入羲皇戲
水知魚樂尋羶看蟻忙兒童建勲業燈火得新凉
二
菜葉綠滿地菊枝青過闌有為遵古道無論及時官樹
影經秋减湖光入座寬門前舊磯石閒却釣魚竿
幽居次韻
城市居何僻山林境頗同竹窗風細細花榭日融融叠
石留雲卧開渠許溜通兒童雖解事不識五花驄
甲午年正月初四日得春
昨宵嫌凍雨今日喜春風野草浮新綠園花結小紅漸
將農事動無奈病魔攻向晚登高望江山杳靄中
春寒
春寒多雨水地僻少輪蹄濕氣連山暗孤梅近竹低林
空飢鳥集城冷野狐啼回首關河道風塵道路迷
山陰水村
有水無行路人家箇箇幽青山開障遠碧樹入村稠縱
是比隣屋相過亦用舟我來瀟灑甚處處見沙鷗
二
草閣憑江置江深入夏寒看山詩思遠對客酒杯寬風
景雖然别行蔵儘自安浮萍軒子好來往任槃桓
雪晴
起來敲石火正是雪晴時竹葉冰垂地梅花玉滿枝風
雲隨變滅山水轉清竒悵望長安道令人有所思
紙衾
楮衾能潔白孤卧得平安作客心如水纏身雪作團吴
綾爛花草蜀錦動螭鸞未必清如此那堪慰考槃
丙申元旦守母制因感而作
今日椒花頌無能獻老親自憐垂白髮不敢着烏巾牢
落田園興微茫海國春話言兒女軰清苦莫辭貧
寄申屠僉事(時避寇來越)
瀟灑樊山老年來亦可憐墨莊沉寇壘琴屋燼烽烟詩
好人能誦官清子得傳閒身隨所寓不必問歸田
山中雜興
去城懸九里夾地出雙溪傍水編茅屋移花近藥畦長
年無客到終日有猿啼利路何須問閒身儘可栖
二
因拜山農號生涯日日新帶泥移瘦竹和蘚擇枯薪時
酌山泉賞都無世俗塵烏鳶雖見忌麋鹿自相親
三
居山還有趣劚地本無謀相顧誰青眼同盟盡白頭豺
狼迷道路猨鳥傍林丘休問巢由樂吾心自可求
四
拄杖聽鳴鳩青山樹色稠雨寒雲不起沙亂水交流對
景堪垂涕無為亦動愁疲民正無奈誰解為君籌
五
散處身如寄幽棲屋似船江鳴風落雨山暗樹生煙架
有催詩簡囊無貰酒錢東鄰吴季子瀟灑亦堪憐
六
漂泊殊無定歸來得暫安不嫌知已少似覺傍人難梅
屋春風細松窗夜月寒交遊成契闊重檢舊書看
七
短策閒尋句長歌獨倚樓野雲迷客思花雨亂春愁論
事思王猛看書憶馬周老吾吾道在一一付滄洲
八
信是山中好春來物物豐石蠶生斷砌玉蕈出枯桐㬉
雨蒸花氣晴煙颺柳風眼前無限景詩句可能窮
九
趁㬉行山逕尋幽過野亭雨開雲氣白風動燒痕青桃
樹新生蘂梅心小結形倚闌閒縱目物物得娉婷
十
小艇横河過殘陽隔岸舂水聲清繞屋山氣冷侵忩卸
屐行花逕擕書坐石矼可知耕種好只擬鹿門龐
十一
細註歸田錄重脩種樹書自知身是客不嘆食無魚石
屋春雲重柴床夜月虚蕭條空四壁誰問馬相如
十二
眺望春光遠登臨夕照微野雲平細壘山鳥怪儒衣觸
處無高下何勞論是非寄言彭澤宰出仕不如歸
十三
山園無定式力作是生涯近水多栽竹依巖半種茶春
風低小草夜雨出新沙不必聞時事城中減大家
十四
溝塍通謝墅禹穴近龍宫兩水沿平地諸山在下風煙
霞時出沒日月互西東閒看桃源記吾將此意同
十五
石樓含曉色茅屋静春暉野水中間落雲山四面圍長
歌樵擔起短笛釣船歸景物隨時至詩成思欲飛
十六
貧居得幽僻世事不相關詩思多因雨閒情獨愛山落
花隨水去孤鶴望人還最喜神清健年來酒量慳
十七
家貧便食淡年老覺身癯細字憑兒看清樽待客沽惜
春嫌謝豹顧兔憶韓盧悵望青山曲點頭愧野夫
十八
卜宅近山阿柴門障薜蘿風清聞鶴唳日㬉聽樵歌密
樹懸青島平田浸白波村船乘暮景來往急如梭
十九
草徑如蛇綰茅廬比斗寬溪聲歸夜響山氣入春寒且
自師伊尹毋勞說謝安有時閒縱步長嘯白雲端
二十
寒雪滿空山出門行路難家人愁累重客子怯衣單寇
盗因時起乾坤尚未安吾農清苦甚今日净朝餐
玉笥山南入深塢人跡罕至真隠地也作詩紀
之
幽窅無人跡虛空見遠天雪深山氣伏崖斷樹根懸烏
鳥翻身入狐狸放膽眠老夫多脚力更欲上層巔
玉笥山麓有土阜高丈餘登眺可盡湖山之勝
友人好事許作亭於上余意其有成先闢址
以俟作詩紀之
基址經年定新亭幾日成望開吴地盡坐按楚天平野
色重重見山光面面迎可宜方處士千古紀清名
示師文
爾父旣清苦爾身何可言且宜修道德不必問田園花
落江城晚烟横野樹昏此時光景異只合住山村
寫懷
去載情無賴今年興頗幽自居茅草屋不想木蘭舟膏
土栽黃獨開渠引碧流溪翁來往熟相帥看沙鷗
安分
小逕入柴扉茆廬隠翠微土磽黃獨瘦溪㬉白魚肥夜
照明膏竹朝餐淨露薇人生安分已何必論雄飛
題青田山房
青田劉處士瀟灑好山房夜月移花磴春雲動石床書
聲通遠谷琴響應清商我欲相依住臨流築草堂
丁酉歲元日九里山中
授時無歷日獻歲喜天晴道路何艱阻山林似太平梅
香清海國柳色上江城且喜蘭臺近疲民稍慰情
立春八日
春雨洗殘雪春風輕布衣綠敷湖外草青動石根薇淮
海烽煙盛關山雁鶩飛山居頗瀟灑梅樹玉成圍
自詠
清苦誰能共孤高秪自憐為因知定分不解問歸田對
酒傷春思看書减夜眠信無朝賀表留病過新年
丁酉歲九月九日在慈溪是日小雨杜堯臣知
事擕酒過寓所
重陽今日是客邸忽凄愴樹葉驚風墮絺衣襲雨凉黃
花銜古色丹桂發天香珍重東屯社擕尊過草堂
有感
江湖成獨客風雨過重陽白髮懸明鏡青山隔草堂野
花留别恨籬菊静年芳聞說陶元亮凄凉五柳堂
二
黃花渾未放白雁最先來好景無人識新詩只自裁烽
塵迷玉壘烟草沒雲臺今古英雄事何如水一杯
三
慷慨看雙劍凄凉獨老翁不嫌天地窄殊覺路途窮茅
屋荒山雨麻衣曠野風人情只如此何必問英雄
四
依違思故里吟嘯倚闌干野水隨潮漲山雲帶雨寒歸
鴻悲别溆羇客困長安何日干戈息山林樂考槃
憶張彦威御史
挺挺張公子桓桓道氣充辭章驚世俗膂力攝英雄且
爾交遊好能堪仕宦窮如何風雨際埋沒亂離中
送太上人之四明
勝地稱三佛佳山指四明雁飛江雨歇龍蟄海潮平見
客無多論看雲或動情有人問梅叟為說似浮萍
對雨
憂國頻看劍懷人獨凭闌野雲秋共黑江雨晚生寒盗
賊紛然起軍民未得安相逢誰慷慨隨處說艱難
二
風雨秋冬接乾坤晝夜同正愁禾黍黑况奈羽旄紅吴
越民難處江淮路不通交遊無定在空想北歸鴻
三
百草雨中死羣烏天際飛風塵時變滅世事日乖違弘
景掛冠去少陵徒步歸丁寧劍歌叟得酒且忘機
四
知少慮亦少閒多病轉多干戈愁正切風雨恨如何華
屋迷青草玄門暗綠蘿凄凉無可奈感慨動悲歌
五
三秋多濕雨十月見黃花對景無情思令人起歎嗟聰
嫌床下蟻病惑酒中蛇又聽諸年少懷才儗賦瓜
竹圖
楚地秋風勁湘江夜雨深不看雙鳳舞恰聽老龍吟正
直崇高節歲寒同我心悠悠向京國轉轉憶山陰
懷人
懷人多有夢憂國竟忘眠野草皆成藥江雲半是烟悲
鴻聯陣下老鶴唳孤騫孰信殘陽外疲民問井田
愁重
慷慨添餘思交遊憶可人時危還有慮愁重不知春海
國迷歸棹關山擁戰塵黃公何所見終不事嬴秦
有感
白髮干戈際青山黯靄中沙蟲聯五馬(缺)襲三公東
海波濤黑中原草樹紅蕭條岩谷底誰信有春風
五言古體
感懷
松栢引藤蘿反被藤蘿繞剗草養禾苗禾苗不如草物
情有更變世事何足道君子小人交豈能長永好雲遊
本無定潦水空浩渺消涸固有時疇能見機早春風泛
紅綠造化太竒巧昨朝楊柳花今日浮萍草學佛不成
佛求仙豈能仙人生因有貪所以不自然秦皇既已矣
梁武亦可憐何如飯牛翁萬事付無言
四月卄五日堂前萱花試開時老母康健因喜
之
今朝風日好堂前萱草花持杯為母夀所喜無喧譁東
鄰已藤蔓西鄰但桑麻側聞義士招我輩髩已華世事
既如此不樂將奈何
偶書
今晨好風雨濕雲四邊馳落花爛作土潦水積成池疲
民在塗炭朝暮苦啼飢况兼時氣乖好肉生瘡痍方憂
舊田穢無奈新城欹世情甚促廹天意將焉為我生合
忘言感慨徒傷悲
梅花易洞為胡伏臣賦
梅花擁林屋瀟灑極静深清風散餘香皓月澄虚陰中
有學古人坐窺天地心神機一感動妙化不可尋持誠
問先民羲皇有餘音
蠶作繭
老蠶欲作繭吐絲净娟娟周密已變化去取隨人便有
為機中練有為琴上絃絃以和音律練以事寒暄其功
不為小其用豈為偏作詩寄蠶姑辛苦匪徒然
竹梅幽禽
梅花出修竹照影清溪深微風散寒香上有幽棲禽扁
舟載我來春色不用尋驅童貰村酒老瓦隨意斟興酣
岸烏巾大嘯喚老林明月在青天霜氣襲衣襟歸來草
堂静獨坐彈鳴琴
留題悠然閣
高閣潭空影開窗徹虚明依依楊柳陰微凉入床清原
田遠風交平林素煙横喜無車馬來而聽禽鳥聲境物
隨所適於心淡無營悠然會真趣得酒輙自傾客至竟
忘言坐對南山青
山中
雨過百溜鳴雲消衆山出鳥啼松逕深來往無車轍幽
居少人事足以養吾拙讀書故無用徒然較優劣辟世
豈云迂自與桃源别
南風熱
炎風來何狂似欲吹山倒狼籍樹底雲散漫屋上草赤
日熾大爐泥沙熱如炒東臯與西隴禾苗盡枯槁疲民
日苦飢性命未可保誰推至誠心懇致桑林禱願得甘
雨沛洗我煩熱惱
遣興
鑿井思所汲耕田期有秋人生豈無志每為飲食謀紛
紛路傍兒儻蕩思公侯風雲一轉折事業不可籌何如
澗底泉清清長自流
二
種禾莫存莠種樹莫引蘿引蘿苦其樹存莠傷其禾營
營百年内變滅成幾何結交苟不擇中道生怨窩可信
一寸水能起萬丈波
感懷十首
太極本一氣胡為兩儀分生生立名字萬彙遂紜紜洪
荒不足徵至精亦已淪蓩蕕茂佳景蔥蒨争葐蒕葐蒕
漫渚澤蒙蘢冒蘭蓀菲菲白日晚颯颯秋霜蘩華滋竟
蕭條芳情欲何言
二
蒙莊曠達士魯連倜儻生不徼一時利乃有千載名雎
澤務詭譎儀秦尚縱横反覆弄小技於道未為貞聖賢
久不作餘生復何營賴有白鷗鳥可與忘世情
三
寫字不適俗讀書難療飢蘧蘧塵網中遑遑欲何之仁
風靄原隰草樹發幽姿羣動正翕集遊雲未來歸懷哉
鶴上人徘徊感良時無以慰蹇劣樽酒聊自怡
四
傍溪種篁竹十年望成林不圖列貨殖願布九夏陰變
化期未至枝葉漸蕭森忽值桑田移根苗竟沈沈炙筠
無事書斷節少賞音東里已寂寞空持歲寒心
五
槲衣山中人短髮披襟領寸心雄萬夫片語重九鼎不
作好顔色遂與世俗迥始旦旭日明默默有深省上愧
飯牛戚下懷捫虱猛愾慷復愾慷照鏡可憐影
六
高樓古明月孤坐感凉夜云胡遠行客不悟歲年邁風
㬉百草芳露冷衆木瘵天地豈無情物色有榮謝人生
匪金石焉得不朽壊寄語茹芝翁細故奚蔕芥
七
浮生失故業窮歲無寧居朝行汧隴間暮止滄海隅淒
其風雨交飢寒困泥塗寥寥太古懷目擊誰與俱齊君
不好瑟嬴氏不愛儒舉世媚同塵出類為疏迂何如歸
去來且作耕田夫
八
紫霞結重蓋五城十二樓中有青眉仙翠織鱗花裘天
漿飯玉屑恣樂無停休自謂能長生可與造化遊悲風
一何來吹動人間秋瓊窗潄寒響深閨起離愁欲飛肘
無羽延頸望玄洲玄洲不可到始悔違前修
九
志士惜白日愁多感夜長夜長固無奈况復重凄凉昔
我同心友漂流在他鄉他鄉各異俗所習諒非常道路
阻且遠無由吐中腸俯聞流水聲仰歎明月光振衣風
泠泠矯首天茫茫
十
芳草擁幽翠嘉樹鬱層陰山光到窗戶禽鳥和好音閱
兹清景逾古懷獨沈吟沈吟奚以為攄情委鳴琴
秋懷十二首
悲風度古木吹我屋上茅茅去屋見底風聲尚蕭蕭人
心一何苦人情一何驕却將眼下淚散作炎上膏
二
明月下西窗窺我席東枕枕中夢忽破俄然轉凄凛美
人天一方相見猶拾瀋何時引金罍開懷笑歌飲
三
衆星晨離離孤月夜皓皓白露成野霜凋我窗下草人
無千歲期焉得不速老終當隨物化榮名亦何好
四
滾滾栢間露濕我征裳衣裳衣濕何苦故人中道違逝
水東北流杳杳無回期惟有天上月悠悠照相思
五
淅淅凉風起唧唧寒蛩鳴草木鬱氛祲兩曜銜暉明河
源失故道岱宗眇餘青憑虚發浩嘆遊子萬里情
六
驅驅上南國依約金張里舊日三重階風雨埋荆杞青
山故無恙流水猶未已幽幽樹底禽哀歌為誰起
七
朝行太行路夕渡巫峽水所至或相觸舟車竟摧毁人
生各異面方寸千萬里片語苟不符其險過於此
八
野蔓網叢棘下有幽蘭花緘春斂華滋古意良獨多霜
寒九十月蕭颯如枯莎但使本根在菅茅將奈何
九
青松生崇岡土淺松低徊顧兹歲寒質豈匪梁棟材無
奈牛羊牧鄙賤蒿與萊惟有溪上風清聲寄餘哀
十
東籬有佳菊不比春蘭芳繁霜毒萬枿敷榮自彌章云
胡靖節後古意俱茫茫但見三徑草寂寞凄餘香
十一
庭前碧梧樹上有幽棲禽養成五彩雛鳴動黃鍾音儗
之簫韶間叶彼聖賢心夫何失其所委置荆杞林
十二
酌彼澗下水彈此石上琴希聲應絃起幽幽孤鳳吟曲
中萬里意三嘆無知音豈但無知音終恐無知心
寓意十首次敬助韻
元龍湖海豪忘懷但高眠淵明辟世士素琴不張絃古
意各有適薄俗空媸妍所以武陵翁種桃竟忘年
二
白露下亭臯綠葉颯已槁弱質不自貴却怨秋風早嗈
嗈征雁鳴遊子在遠道如何鹿皮翁忘言對芳草
三
森森廊廟具蕭艾成長松蠢蠢川澤靈蛭蚓為游龍時
明在除祓世混姑相容忠義在草莽讒諂分提封擾擾
路傍兒仰面慙征鴻
四
荆軻上秦殿酈生下齊城斯須屬鼎鋸何如衛叔卿脱
身傲萬乘泰華鴻毛輕所謂達道人貴在機决明
五
青松歲寒物詎比蒲柳才冰霜雖剥蝕疎花應時開良
工豈不偶中心類寒灰却憐&KR1048;蕪草徧滿黃金臺
六
聖賢不浪出處士匪懷居孔明是何人高卧南陽廬躬
耕良自苦待時故躊蹰所為梁父吟豈比封禪書
七
蠻觸雜奔競蠅蚋紛争喧鸞鳳巢枳棘鴟鴞集琅玕風
雷久不作野露生微寒壯士萬里懷肯謝漂母餐古
來王佐才多在耕釣間
八
后地生虚雷天驚漏秋雨女媧死已久此鏬誰為補紛
紛讀書兒碌碌無可數古人今人心今人不如古
九
飄飄青𤨏郎翩翩祫綺衣媚媚紅樓春昏昏不知歸朝
覩綠髮潤暮驚白雪飛只有陶隠居頗能知此機
十
太行本無險黃河諒非深堂堂大丈夫恥為遊子吟俯
仰宇宙間寧無聖賢心何當五絃奏南風聽遺音
孤梅詠
孤梅在空谷瀟灑如幽人不同桃李花那知艷陽春冰
霜歲年晚苔蘚青滿身鼎鼐既不辱風味良自珍孰信
姚黃枝來作爨下薪
琴鶴二詩送賈治安同知
猗猗綠綺琴中秘雲和音一彈動鳴玉再彈鏘南金翩
翩玄鶴舞幽幽弧鳳吟嗟哉塵俗耳折楊聽哇淫淳源
日凋謝誰識雅與南願更南風奏以慰斯民心
二
皎皎華表鶴古質清且閒曠哉萬里懷皓月同蹁躚飢
啄芝田春渴飲瑶池泉一鳴九臯遠夢繞瓊華寒下視
寰中人誰識横江仙豈無王子喬相期青雲端
初夏閒興
支頥坐鴻濛隠隠窺太古我生尚無懷於焉事巢許兩
曜如過客萬彙皆逆旅寒去暑復來誰賓復誰主齊物
不足論有酒且容與推窗看遊雲山花墮紅雨
墨萱圖
粲粲萱草花羅生北堂下南風吹其心搖搖為誰吐慈
母倚門情遊子行路苦甘旨日以疎音問日以阻舉頭
望雲林愧聽慧鳥語
二
萱草生北堂顔色鮮且好對之有餘歡背之那可(缺)人
子孝順心豈在榮與槁昨宵天雨霜江空歲華老遊子
未能歸感慨心如搗
離别吟
寒風颯大野行子行河梁執手不忍棄遲遲復遑遑朋
友會面難慷慨熱中腸人生豈無家結交在路傍今晨
強綢繆明各天一方相見苦不早離别徒悲傷
讀五柳先生傳
淵明千載士志節尚苦清奈為五斗米受彼縣令名束
帶見督郵頗亦用下情當時豈無議以後何平評苟非
歸去來五柳傳不成
李侯事實諸儒先生序文詳矣然尭明之孝行
吾黨又可知者因作詩二章其一悼李侯之
未歸藏其二閔堯仁之行也
李侯世名仕譽重才德優清白樹嘉政藉藉載歌謳夫
何輓塵鞅幽幽滯南州游䰟未能歸永懷故園丘孤雲
落日淡驚濤大江秋匪以見者悲抑為聞者愁我亦陟
岵子忽覺涕淚流
二
李君瀟灑姿淪落在羇旅相見無長言潸然淚如雨一
身顧何為七喪未能舉江山隔中州遥遥望鄉土豈以
途路艱所值時節迕烏鳥有私情而人復何處行行望
蒼天那知此情苦郭范久不作此義孰為補
鸜鵒謠
鸜鵒謠者蓋即事而立名也春秋書鸜鵒來巢
紀其異耳浙間有妖術者余姓為全真居民多
受惑而館穀之其用術時人家女子婦人俱與
之通事暴受刑而去因作詩紀之以備觀民風
者察焉
鸜鵒入樹腹雎鳩亂關關妖氛扇幽邃幻惑成至歡漫
漫恣宵旰終永期無患凄雨苦何其餘花惨無顔風俗
陡衰毁教化委荆菅君子致遠慮隠憂增愾歎
江南人教獼猴舞郭郎街市小兒紛紛馳逐故
作詩戲之
獼猴本獸屬野性殊不常俄然脱穢垢冠蓋儒衣裳斂
醜著面具向人舞郭郎跳踉媚小兒時得梨棗嘗假彼
草木味換此蟣虱腸終然匪我類教養徒自傷不如奪
衣巾棄置山野傍
傷亭戶
清晨渡東關薄暮曹娥宿草床未成眠忽起西鄰哭敲
門問野老謂是鹽亭族大兒去採薪投身歸虎腹小兒
出起土衝惡入鬼籙課額日以增官吏日以酷不為公
所幹惟務私所欲田園供給盡鹺數屢不足前夜總催
罵昨日場胥辱今朝分運來鞭笞臾殘毒竈下無尺草
甕中無粒粟旦夕不可度久世亦何福夜永聲語冷幽
咽向古木天明風啓門僵屍掛荒屋
有感
江南有古客布衣狂而愚區區許何為竊比莘野夫養
素體良貴順適無覬覦宵旰覿黎民戢戢愁釡魚去古
歲已邁視今時已虛豈無聖賢心坐看爾軰痡方來上
下交一以利所趨開心論道義衆口尋胡盧齗齗君子
行蕩蕩成䟽迂尚志何栖栖忍為塵土汙簞瓢陋巷中
其樂頗自如不慮貧賤苦且喜父母俱寒至十月交雨
雪已載塗念彼遠戍卒羡此山澤癯雖無五鼎味那有
三族誅吁嗟路旁人何如賦歸歟
懷友
登樓復登樓古月缺復滿美人天一方眷眷衣帶緩沉
吟向空窗僴僴席不煖跬步隔千里夜冷愁夢短卷紙
難與伸廻腸終欲斷何當御飈輪相從事蕭散
自感
父母生我時愛如掌上珠襁褓辟寒暑乳哺隨所須周
歲會言語大小相引呼搖頭却梨栗行行不須扶三年
離懷抱已知親與疎相揖識進退應對無囁嚅五六漸
精爽氣貌與衆殊怡怡浴仁化喜聽論之乎八齡入小
學一一隨範模厭覩詭譎行不讀非聖書宗族驚我異
父母憫我孤賓客皆回頭指為汗血駒長大懷剛腸明
學循良圖碩畫决自必不以迂腐拘願秉忠義心致君
尚唐虞欲使天下民還淳洗囂虛聲施勒金石以顯父
母譽此志竟蕭條衣冠混泥塗蹭蹬三十秋靡靡如蠧
魚歸耕無寸田歸牧無尺芻羇逆泛萍梗望雲空歎吁
世俗鄙我微故舊嗤我愚賴有父母慈倚門復倚閭我
心苦悽戚我情痛鬱紆山林競蛇虺道路喧豺貙荒林
落日陰羞見反哺烏烏鳥有如此吾生當何如
送李德仁濟南鄉試
巖前有古桂鱗甲森蒼蒼吹凉洗綠煙永延清夜光郄
林既已榮燕山亦已芳於今贈君去願挹秋天香
二
江上有古柳搖颺絲依依容光照青眼薄妬紅樓眉玩
之益何喜攀之益何悲於今贈君去願染春風衣
畫貓圖
吾家老烏圓斑斑異今古抱負頗自竒不尚威與武坐
卧青氊傍優游度寒暑豈無尺寸功衛我書籍圃去年
我移家流離不寧處孤懷聚幽鬱覩爾心亦苦時序忽
代謝世事無足語花林蜂如梟禾田鼠如虎腥風正搖
撼利器安可舉形影自相弔卷舒忘爾汝尸素慎勿慙
策勲或逢怒
穎語次楊廉夫進士古聲韻
老穎冰滿頭不識宫妓口窮年豈無為棄置如敝帚玉
杯漸消磨含默甘老醜余生重其功悵然懷永久昔在
三墳前勇銳破繩紐叔世去籕法十鼓迷八九玄風變
復變欵識歸瓦缶春秋已獲麟大義孰為守紛紛雞雉
翰峥嶸出其右班生狂不事張生顛欲走空餘五色夢
幻入歌奴手世乏昌黎才誰能傳其後削纖管城封寂
寞中山胄所以胥吏徒刻覈嘲腐朽
申屠子廸試吏為山南江北道憲司掌書廵按
至夷陵缺文廟有曹操祠子廸毁之更立學
宫諸士夫作詩文頌美之僕居草澤中獲觀
其卷因贅之
仁風藹區宇聖道日月明膏澤育萬彙衣冠樂昇平夷
陵雖云僻豈無王化并奈何洙泗流不浹荆楚氓蠱惑
祠奸操聲教若掩扃樊山老文學執法開杳冥蕩滌衆
陋習魑魅不能攖巍巍魯靈光中天麗晶瑩一變風俗
美再變禮樂興允矣千載下勲業昭汗青
鳳凰臺
生長當盛世無家足遨遊行登鳳凰臺縱目萬景收山
川尚形勝故迹殊可求環滁起西南三峯翠相繆落日
淡天闕紅塵障層樓盈盈佳麗地每每風雨愁我老無
所為懷古心悠悠俯仰四十帝盤礴三百秋於今竟何
如草樹迷荒丘惟有大江水不改今古流徘徊發長謠
感慨追前修謫仙既已矣少陵安可留粲粲石上詩凛
凛霜氣浮書生往來頻抵用多唱酧且沽數斗酒醉倒
歸來休
對菊
世路多詰屈吾行已悠悠陶公歸去來此志良可求開
懷對黃花萬事一笑休得酒漫斟酌更為斜陽留人生
適意耳何用從遠遊五湖有閒棹三峽無安流所以曠
達士不為貧賤憂紛紛刀錐軰瑣屑非我儔
題凝雪水仙圖
出門大江横銀濤數千頃仙子御輕飈環珮搖虛影中
宵月無光天地冰壺净輕盈何所之飛夢西湖冷
雜吟
前日出東郭寒凍未解圍今朝開北牖青草已滿池飛
飛羣鳥歡老木長嫩枝馳書報幽人難得此良時休負
頭上巾有酒且自持
二
出門好山色况值風日暄依依楊柳莊鬱鬱桑柘村行
遊蹊路曲如在故林園白烟横遠嶼紅花粲晴原人生
豈無情欲語已忘言
三
巢父誠辟世許由真隠淪勢利既已忘天子不得臣栖
身碧山中洗耳清澗濱悠悠太古懷坐看花鳥春所以
後來者可望不可親
心遠軒
淵明賦歸去寓意在田園結廬襍人境喜無車馬喧秋
風菊采采春風柳娟娟人跡日已疎世事日已遷高卧
北窗下夢寐羲皇前蕭散萬慮空豈但琴無絃上人絶
遐想所適乃自然端居中澹寂不在地静偏緬懷千載
風所以名吾軒
畊讀軒
路逢誰家子背手牽黃犢犂鋤負在肩牛角書一束輙
耕且吟誦息陰坐喬木南山荳苗肥東臯雨新足凉氣
滿郊墟書聲出茆屋古來賢達人起身自耕牧買臣負
薪歌倪寬帶經讀寄語少年徒行當踵前躅
冀州道中
我行冀州路默想古帝都水土或匪昔禹貢書亦殊城
郭類村塢雨雪苦載塗叢薄聚凍禽狐狸嘯枯株寒雲
着我巾寒風裂我襦盱衡一吐氣凍凌滿髭鬚程程望
煙火道傍少人居小米無得買濁醪無得酤土房桑樹
根彷彿似酒罏徘徊問野老可否借我厨野老欣笑迎
近前挽我裾熱水温我手火坑暖我軀丁寧勿洗面洗
面破皮膚我知老意仁緩緩驅僕夫竊問老何族云是
奕世儒自從大朝來所習亮匪初民人籍征戍悉為弓
矢徒縱有好兒孫無異犬與豬至今成老翁不識一字
書典故無所考禮義何所拘論及祖父時痛入骨髓餘
我聞忽太息執手空躊蹰躊蹰向蒼天何時可能甦飲
泣不忍言拂袖西南隅
歴棗強縣
我生值數竒長年但奔走風霜苦侵凌焉得不白首前
日東阿城齷齪渾雞狗今朝棗強縣蹐跼隨人後凄凉
有誰知辛苦秪自受解凍燎枯槁屏寒貰黃酒驅奴問
程途炊粮借刁斗休言美其味且自餬其口膩垢不能
去面貌殊覺厚登頓過村落不復論妍醜或遇短髮嫗
或見長眉叟指點向人言此地荒凉久東住河西使西
居太原守高樓對甲第過眼成林藪更有好墳墓亦復
為田畝富貴生滅漚禍福翻覆手彼時與此時視吾何
所有我聽老叟言感慨欲吐嘔却羡陶淵明歸來種楊
柳
山中作寄城中諸友
山深無行蹤蹊路土華長白雲忽飛來令人起遐想松
間微風奏石鏬幽泉響坐久懷抱空悠然會清賞在山
雖無榮出山有何好清流混潢汙遠志成小草松柏本
貞固蒲柳易枯槁擾擾路旁兒知止不如鳥白雲開林
巒黑霧漫城郭出門道路違蠢蠢都不覺游蟻上枯槎
歸鳥隠叢薄寄語遠行人莫待風雨惡
自崔鎮至濟州人情風俗可嘆三十韻(排律)
天闕星河近關山道路長斷雲依野樹歸鳥傍斜陽弔
古添惆悵傷時重慨慷艱難衣帶緩辛苦髩毛蒼昨日
辭崔鎮今晨過吕梁躱船愁犖确打牽畏汪洋舟子招
呼急商人問信忙新州山頂上沛縣水中央古昔英雄
地蕭條戰鬭場歌風傳漢祖决勝信張良轉首風雲改
重瞻日月光喜看新社稷不問舊封疆魚鱉行官道狐
狸上廟堂凄凄黃葉浦漭漭白蘋鄉提挈何狼籍奔趨
適詐狂人倫俱喪失風俗盡凋傷白紵流吴曲紅花爛
楚芳禮儀從此廢廉恥竟何將戢戢哀流落糾糾俱暴
強郎官思卓魯牧守想龔黃鷹隼鋒稜勁豺狼氣勢張
撫綏徒文飾漁獵盡逃亡東魯書聲寂西秦客夢揚可
憐吾老大那忍見凄凉飢望家家火愁懸處處腸競穿
泥窟穴争覓草衣裳密雪團花大飛冰就木僵垂情徒
鬱鬱極目轉茫茫聖主春秋盛賢臣事業張願言宣德
化四海一陶唐
竹齋集卷中
