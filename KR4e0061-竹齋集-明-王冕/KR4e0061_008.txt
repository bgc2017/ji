(居安)等謹按外氏家世累膺武功顯擢迨及我外
曾祖父山農先生由儒發身奕葉相仍一畆之宅
清約自處集義養浩聲利一無動於心具載傳序
中俯念吾母極孝慈撫諭我兄弟嘗曰我先世竹
齋遺稿必將鐫刻酬我祖父志顧歲月于邁因循
何哉幸我堂上垂白之祖昔與我外祖父山樵先
生締交推及是心為心申命於下吾父厥志順承
(居安)日與諸弟(居敬居恭)校讀刊詳芳聲麗澤從
容乎其間樗散之木因山之高百尋可致顧(居安)
等學業無成揚名顯親徒切于懷又無從倣昔人
成其宅相之榮自勉自顯中焉忸怩詩分三卷從
遺藁編次未備者期之采補書板收藏來者時加
扃鑰勉旃工墨之費日廣其傳當與士君子共之
諸孫駱(居安)等百拜謹書
