竹齋集卷下明王冕撰
七言古體
葛仙翁移家圖
青山無雲白日遲仙翁移家何所之或以丹砂到勾漏
或為家累遭驅馳烏犍背上妻與兒顧盼未解知其歸
仙翁讀書自怡怡坐稳不覺路險巇牛羊猫狗先後随
老奴老婢俱忘機仙翁去就無不宜豈以偷生辛苦為
君不見風水洞前草離離淡烟寒雨愁凄迷又不見雲
門長松啼子規春風落花事已非神仙有無吾未知神
仙有無吾未知人生有酒且自持秦皇漢武徒爾為
孫元實春遊圖
先生讀書不閉戸坐閱鴻濛窺太古衣冠瀟洒武前修
禮樂從容出東魯文章光燄駕李杜李杜後來稱獨步
談辯風生四座春胸中别有天台賦相逢抵掌不露機
却說少年騎馬時春光澹沱随所之好山好水多賦詩
轉首東風吹馬耳猶記松陰調綠綺杖藜不憚步行遲
孰謂畫圖無乃是我生山野無所謀白日灌園夜飯牛
安得先生與之游買酒共上黃鶴樓
四牧圖戴嵩畫
牧兒小職奚以為力耕得暇則放之浴流飡青随所宜
豈同人牧潛危機重爵厚禄那自欺坐看敗肉加鞭笞
何如牧兒心坦夷出入自在無羇縻高林雨晴白日遲
平原春暖芳草肥牧兒樂事從可知釣魚吹笛怡怡而
牛犢茁壯長厥肥老我亦有豐年期披圖載頌四牧詩
龔黃召杜今是誰
夏節士
夏石巖雲間人浪遊得教授北方在郯邸伯
太師在相位郯受戮夏先生知其無罪而死
屢上言宰相宰相奏請于上昭雪郯罪復其
舊有夏不受官郯子年賜米幣若干兼與扁
舟一葉放遊湖海間名飛雲軒世稱節士揭
曼石作傳名賢多為賦詩
夏侯先生天下士風流倜儻忠義俱平生勲業能自知
腹内更有非常書浪遊不廢燈火讀騎馬兒郎空碌碌
王門講道三十年坐使窮荒移國俗浮雲蔽日客夢單
勇銳欲食奸臣肝徑持白事上天子不顧宰相與何官
沈冤昭雪清四海舊時枝葉生光彩至今長安諸小兒
拍手為之歌慷慨歸來弗受大官名五湖一葉扁舟輕
丹青徒寫蘇子卿黃花自友陶淵明老我論交苦不早
意氣相期且傾倒讀公佳傳誦公詩江南節士如公少
送沙德潤之鄢城
公昔新著進士衫道酣氣岸清且髯政事堂堂史冊載
威儀肅肅民具瞻光風回春靄芳草剰水殘山振枯槁
至今吾鄉諸父老去思劇口談公好當時進士幾百人
奔趨衮衮登要津時雍所溉聖澤厚仕宦未有如公貧
公之家世秉周禮伯叔兄弟官濟濟飲冰食蘗二十載
濁涇終不汙清渭而今四海樂太平太平天子堯聰明臺閣
諸老皆老成豈不與公書大名鄢城絃歌固非左逹以
長官無不可故人天上待公來繡衣白簡青驄馬
曹雲西畫山水圖
前年常見雲西畫今年始識雲西翁文章驚世世所重
筆力到老老更工流水涓涓石鑿鑿一嘯長才風雨作
豈云筆底有江山自是胷中藴丘壑昨日亭東白雲起
悵望吳松滿江水安得先生乘興來寫我江南雪千里
贈寫照陳肖堂
君不見鑑貎但鑑影寫貎難寫心霍光鄧禹在臺閣嚴
陵魏野居山林功名道德照千古不特肖貎傳至今固
知寫貎易心難狀之妍醜筆可得至理不在顔色間陳
君筆力異衆史相貎既同心亦似昨日㤀機入城市草
衣著我丹青裏氣爽神清誰比擬雪霽梅花映秋水黃
童白叟指點看此老不是儒生酸陳君陳君容我閒莫
教添上貂蟬冠
水仙圖
寒風蕭蕭夜入戸渺渺雲飛水仙府仙人一去不知所
池館荒凉似無主江城歲晚路途阻邂逅相看顔色古
環佩無聲翠裳舞低徊欲語情悽楚十二樓前問鸚鵡
滄海桑田眯塵土王孫不歸望湘浦芳草連天愁夜雨
棠梨白練圖
芙蓉香冷簫聲沓月淡烟青楚宫曉仙禽不語雪衣輕
相逢却恨秋風早土花翠淺霜露濛山棃小結丹砂紅
主人醉倒不知春夢回故苑寒雲濃
蘆花道人換被圖
高昌野人見幾早髮須不待秋風老脫身放浪烟水間
富貴功名盡除掃坐對漁翁交有道青綾何似蘆花好
從時拜賜蘆花人自云不讓今古貧高眠聽夢夢更真
白月滿船雲滿身起來拍手波𥻘𥻘欸乃撼動人間春
秋山圖
前年放船九江口秋風獵獵吹蒲柳買魚沽酒待月明
不知江上青山走三更吹笛欲喚人漙漙白露侵衣巾
故鄉遥遥書斷絶空見過雁如飛雲去年却下七里灘
秋水滿船秋月寒子陵先生釣魚處荒臺直起青雲端
先生不受漢庭官自與山水相槃桓至今高節敦廉頑
清風凛凛誰能攀泊舟登岸行復止小徑雙岐通草市石
林遠映樹青紅正與今年畫相似茅廬半住林木裏白
狗黃雞小如蟻翁媪無言童稚閒可是太平風俗美清
水初落魚蠏新東鄰釀熟呼西鄰相牽相把意思真親密
不異朱陳民李端筆力能巧妙寫我舊日經行到豈是
老夢眩水墨不覺掀髯發長嘯殷家大樓滄海頭留我
十日風雨秋觸景感動客邸愁便欲卜築山之幽斷橋
流水無人處添種梅花三百樹直待雪晴冰滿路騎驢
相逐尋詩去
送無咎遊金陵兼簡丁仲容隠君
長松撼空風怒號門前大水推斷橋山中坐雨六十日
不知野草如人高今晨出門天氣好眨眼忽驚春事老
楊花散作雪滿溪送客俄然動懷抱金陵六朝古帝都
古時風景今何如珊瑚無根土花碧露團玉樹生流珠
江山無人隔塵土丹鳳不來孤燕語上人脫洒無滯留
抵用登臨重懷古世人往往乘險機老我白髮無能為
道甫問訊丁令威有鳥有鳥何如歸
松雪畫馬圖
玉堂學士金閨彦磊落襟懷書萬卷等閒貎出天馬駒
鬃鬛蕭梢氣雄健蹄如削玉耳削筒目光炯炯磨青銅
五花連錢雲影動噴沫一嘯生長風我昔曾上桑乾嶺
帶甲騎來霜月冷只今潦倒巖谷間展卷令人動深省
江山漁隠圖
隔江青山青欲流江雲洗盡江風秋幽人小艇江上游
碧波萬頃無白鷗我知幽人愛瀟洒豈是機危鷗不下
浩歌喚酒來船頭笑殺桃源種桃者
送暨陽同知
我生山野毛髮古不是多時舊巢許松根坐卧忘歲年
足跡何曾入官府雨晴忽覺草添肥春來春去都不知
耕田鑿井亦足樂短歌長嘯随所之溪谷無塵人事少
縱有饑寒能自保花村月夜犬不驚可是太平風俗好
昨日柳花如雪飛今日作詩何所思我詩似質朴君政
從可推錦衣翩翩馬如練拜恩應到黃金殿他年皂盖
下蓬萊更與君侯作佳傳
錢塘紀行
廢苑荒凉官樹老春雨濛濛長芳草翠石玲瓏綰毒蛇
土花亂貼榆錢小猶憶建炎南渡時五雲護擁蛟龍旂
金輿玉輦事游幸名花不待東風吹紫霞蒲萄動春浪
腰鼓騰雷盤錦杖千官景從軒冕入歌聲婉轉青天上
閶闔新啟銅龍樓長江萬里為鴻溝中原北望草木秋
王孫不識山河愁垂衣東南成至治百五十年真夢寐
只今往事漫蒿萊文物衣冠俱掃地西湖水昏迷釣船
南屛月冷啼杜鵑咸平元祐事茫然梅花楊柳俱忘言
鄂州老將呼不起石塔如壺枕江尾行殿白日古燐飛
游子無言淚如水
漆樹行
東園漆樹三丈長綠葉花潤枝昂藏蟲蟻不食鳥不啄
皮膚破碎成痍瘡野人摩撫重太息受辱匪因臨道旁
九天降氣疏澁液大家小家來取將陶盆紙籠攅待滿
手中白刃磨秋霜况兼時令值肅殺苟無正性安敢當
所願天下盡光澤豈辭一身多損傷君不見西郊樗櫟
百尺強薜荔裹縛螻蟻房此物安可升廟廊
癸已春二月下澣客有過余草堂出示李
太守之詩余奉而誦之已而問曰太守何如也
客曰太守公平正大和易近民而民歸之蒞政
未朞月上官委守城郡帥吾民從之民之從有
如子之趨父事也迨今歴三時犯霜露與民同
勞苦城將完上官禮之鄉民德之歌頌之聲不
絶真有古賢人之心誠吾民之父母也余聞客
言喜而歎曰何斯世而有斯人也耶且今之輔
世長民行古之道者鮮矣以古之道化今之人
者為尤鮮吾太守有古人之心行古之道能
化今之人真可謂不世出之才矣余鄉民也
聞太守之風起敬起慕遂寫梅作歌以上雖
不能紀功德之萬一亦可以述鄉民頌公之
政云爾歌曰
草堂昨夜春風起萬樹梅花月如水相過誰解論襟期
吾州太守山東李太守自是文章公文章政事皆從容
長身玉立冰雪胸標致政與梅花同梅花清苦良自守
不逐尋常好花柳廣平心事抵須論太守自是調羹手
我知太守節義高混同版築非徒勞版築乃是宰相事
濟川舟楫随時操他日功成賦歸去溪山風月情如故
安得載酒草堂來歲寒同看梅花樹梅花别有天真趣
題申屠子廸篆刻卷(重刻繹山泰碑二石於紹興路學)
我昔聞諸太古初馮翊窅窅安可摸自從庖羲得龍馬
竒偶變化滋圖書結繩之政由此毁蝌蚪鳥跡紛紜起
後來大小二篆生周稱史籀秦誇李只今相去幾百年
字體散漫随雲烟岐陽石鼔土花蝕繹山之碑野火然
縱有秦銘刻岑石冰消雪剝無蹤迹書生好學何所窺
每展史編空歎息樊山先生東魯儒好古博雅耽成癯
八分小篆純古法鑿石置之東南隅白石光芒争照耀
滿城走看嗟神妙向來傳寫何足珍棗木空貽後人誚
徐公手摹烽火塵金陵近刻殊失真那如此本意態渟
丞相李斯下筆親申屠墨莊有傳授法度森嚴非苟苟
豈惟後學得所師萬世千秋垂不朽
雪中次韻荅劉提舉
朔風撼天雲黮黮雪花恰似楊花糝憑高無以辨青紅
四海九州同一覽枯腸頗怪酒力薄勁氣着人寒慘慘
痿痺不覺手足彊争戰俄驚牙齒喊上天下地無痕瑕
萬路千岐迷坎埳山林随處見梅花汀渚殊難認蘆菼
東郭先生氣宇清南征老將顔色黲蒙鞍誰剝猛虎皮
摘珠競探驪龍頷黃河鐡牛僵欲倒取而啖之吾豈敢
且將清夢托楮生焉用栖身重毳毯疎狂夜起不著巾
短髮正如童子髧開窗忽見四山入月色爛森銀菡蓞
玉壺凍結花漏澁戍鼓轉更聲紞紞此時忽想括蒼翁
應是清冰生肺膽興酣直上百尺樓天上星辰必親擥
平生自有澄清志要使齊民無穢埯殺奸除暴盡忠義
坐令豺鱷成虀醓夫何混雜草木中冰團沍合銜悽&KR0579;
不如買却金豪曹且置蒲萄千百坎君歌我和縱高情
痛掃華腴歸古淡無知笑殺楚三閭安用離騷寄悲感
江南婦
江南婦何辛苦田家淡泊時將暮敝衣零落面如土饁
彼南畆随夫郎夜間績麻不上床績麻成布抵官稅力
田得米歸官倉官輸未了憂枵腹門外又催私債促大
家揭帖出陳帳生榖十年還未足長兒五歲方離手小
女三周未能走社長呼名散戸由下季官鹽添兩口舅
姑老病毛骨枯忍饑忍寒蹲破廬殘年無物做慈孝對
面冷淚空流珠燕趙女兒顔如玉能撥琵琶調新曲珠
翠滿頭金滿臂日日春風嫌酒肉五侯七貴争取憐一
笑可得十萬錢歸來重藉錦繡眠羅帷暖擁沈麝烟
送人上燕
燕山三月風和柔海子酒船如畫樓丈夫固有四方志
壯年須作京華遊京華名花大似斗看花小兒競奔走
蒲萄瀲灧金叵羅羊尾駝峯膩人口知君慷慨非膏粱
生銅卧匣韜光芒出門一笑頗自許光範不用投文章
玉露紅門天尺五要為蒼生說辛苦得時便覓好官歸
行道當依聖明主我將細釀松花春明年此時當遲君
遲君不問宦途事要知伊傅何如人
陌上桑
陌上桑無人采入夏綠陰深似海行人來往得清凉借
問蠶姑無个在蠶姑不在在何處聞說官司要官布大
家小家都捉去豈許蠶姑獨能住日間績麻夜織機養
蠶種田俱失時田夫奔走受鞭笞饑苦無以供支持蠶
姑且將官布辦桑老田荒空自歎明朝相對淚滂沱米
粮絲稅將奈何
大醉歌
明月珠不可襦連城璧不可餔世間所有皆虚無百年
光景駒過隙功名富貴將焉如君不見北邙山石羊石
虎排無數舊時多有帝王墳今日纍纍蟄狐兔殘碑斷
碣為行路又不見秦漢都百二山河能險固舊時宫闕
亘雲霄今日原田但禾黍古恨新愁迷草樹不如且買
蒲萄醅携壺挈榼閒往來日日大醉春風臺何用感慨
生悲哀
江南民
江南民誠可憐疫癘更兼烽火然軍旅屯駐數百萬米
粟斗直三十千去年奔走不種田今年選丁差戍邊老
羸饑餓轉溝壑貧富徭役窮熬煎豺狼左右虎後先况
爾不肯行楮錢楮錢不行生禍愆官司立法各用權生
民自此多迍邅君不見海東風起浪拍天海中十載無
漁船又不見淮南格鬭血滿川淮北萬里無人烟通都
大邑盡變遷新鬼舊鬼皆銜冤今上聖明宰相賢政如日月
開堯天大布德澤清八埏百辟忠義何以言捐生棄死
非徒然我在畎畆心拳拳無能與爾扶顛連老眼迸淚
如飛泉
花驢兒
戊寅歲杭州有回回人牧花驢兒能解人意
能識省回回人語言人多觀之回人以此多
獲利焉
花驢兒渡江踏遍江南土正值江南無馬時驢兒得志
雄威武况是能解花門語江南滛雨二百日洪濤巨浪
掀天舞麻麥爛死秧苗無百姓吞聲苦饑苦驢兒啗粟
恬如故江南子弟不曉事擲金馳逐争先覩誇渠省得
人語言縱使能言亦何補花驢兒乃竒遇昨朝方上評事
廳今日又登丞相府哮吼縱横誰敢侮老夫平生不信
怪見此怪事欲嘔吐歸來十日不食飯扼腕攅眉淚如
雨
過山家
松風吹凉日將宴山家蒸梨作午飯阿翁引孫牽犢歸
破衣垂鶉不遮骭勾鐮插腰背負薪白頭半岸烏葛巾
喜渠胸次無經綸白石爛煑空山春見我忘機笑古怪
不學當時野樵拜自言無處著隠居僅得門前溪一派
好山兩岸如芙蕖可濯可漁白日力作夜讀書鄰家鄙
我迂而愚破瓶無粟妻子悶更采黃精作朝頓近來草
廬無卧龍世上英雄君莫問
宣和殿畫水仙鴝鵒圖
玉宇瓊樓天窅窅春融紫禁烟花繞龍光搖動五色雲
忽覺青蒲生野草河圖埋没龍馬藏上林桑穀一夜長
丹穴豈是無鳳凰鴝鵒乃來天子堂春秋筆削以為異
未必宣和知此意長白山下風蕭蕭吹暗沙塵塞天地
宫中仙子羅衣垂露傾金盞愁欲悲綠烟不開花夢冷
此時顔色非曩時轉首桑田變滄海景物凄凉畫圖在
江南江北不相知展卷令人空感慨
喜雨歌為宋太守賦
南州六月旱土赤炎官火&KR0987;行虛空田疇坼裂河海涸
萬物如在紅爐中桔橰不用計已梏農民踏踏愁歲凶
蓬萊太守民父母下顧赤子心忡忡罄竭精神扣天府
話語直與天神通須臾喚起龍井龍大㴻三日蘇罷癃
百姓喚作太守雨東臯西陌皆冲瀜禾苗陡覺充秀實
野草亦解回顔容吾儒能效束晳賦喜見屋底山雲濃
隣家父老走相報門前大水如奔洪妖氛積穢俱洗盡
此是太守造化功太守正與造化同百姓拍手歌年豐
歌年豐太守德澤垂無窮
送林叔大架閣上京
林君家世重詩禮冠盖東南官濟濟三年參幕小蓬萊
爛漫文章照山澨自公退食趣有餘好古博雅躭文儒
牙籖玉軸照窗几名花翠竹羅庭除開簾放春景物俱
湖山四面如畫圖掀髯長嘯塵事少神仙官府真吾居
轉首京華天尺五暫離堂前彩衣舞青驄馬嘯楊柳風
黃河水落桃花雨天上故人相笑迎碧蒲萄酒滿盞傾
忘形爾汝恣歡謔連床可話燈窗情省臺求賢張治具
知君快展青雲步有懷若問草堂翁門外梅花三百樹
題墨梅送宋太守山東運使
大唐丞相宋廣平文章事業昭汗青心腸耿耿磨鐡石
賦梅賦得梅花情嗟哉梅花太清苦不與杏桃同媚嫵
空山歲晚人迹稀縱有清香為誰吐蓬萊太守丞相孫
愛梅亦與梅為隣冰雪滿懷不染塵坐令隂谷回陽春
羅浮山遠雲水隔瑪瑙玻璃霜月白南枝瀟洒北枝清
野草閒花驚德色蓬萊太守詩夢回霜華點點飛瑶臺
玉堂早報消息好天子又喚調鹽梅
有感
春風花開洛陽縣此處與子初相見亂離相去五十秋
我髩星星子皺面莫言今日重凄凉且說當年與華宴
細腰皓齒供奉歡金鼎玉盤羞美饌尊前貴客覓大書
左右從官催進絹一時豪放無檢束人立下風争健羡
而今此興竟蕭條但見長江淨如練寒烟衰草蓬萊宫
冷月凄風廣寒殿喚鷹羌郎聲似雷騎馬小兒眼如電
總如無知癡騃子也逞虛威撚弓箭老儒有識何以為
空指雲山論文獻君不聞一從趙高作丞相吾道凋零
如韈線
題陳象賢竹素圖
君家竹素園異彼篔簹谷插架牙籖三萬軸卷藏東觀
吞天祿清風明月時往來紅塵不堕香芸堆蝌蚪鳥跡
一玉開懷幽抱密真竒哉炙汗不流珠光重信知龍種
皆書種黃鍾聲徹鳳皇嘯玉杯光燄麒麟動十年不下
君子堂燈火夜静聲琅琅歲寒節操固自常厭看花柳
争春忙金谷平泉暗烟雨兔麥狐葵無定主何如竹素
園簡編且容與玉振金聲千萬古
寄太素高士
我昔扁舟上耶溪尋君直過丹井西長松月冷啼子規
春風滿地芳草齊樓殿玲瓏金碧涌鐘雲不出松雲重
老猿掬澗山影亂翠禽啄露岩花動此時相見不作難
握手笑上松花壇壇下十萬青琅玕空陰漠漠常風寒
我對青山論今古青山茫茫無一語知其與我忘爾汝
石瓢酌我雲根亂冷然使我肝膽清飄裾欲度浮雲輕
千峰回影陷落日萬壑欲盡松風聲回首溪山忽成别
幾見江梅飛白雪洞庭湖上聽夜雨仲宣樓頭望明月
煢煢對景傷古情寸心欲吐書難憑何當相晤一抵掌
與君細看真蘭亭
寄昱東明
浮清閤上山如簇浮清閤下泉如玉浮清主人瘦如竹
襟懷卓犖無點俗相逢一笑不話禪自道住山三十年
石杯酌茗搜我枯石牀掃苔留我眠雲深不聽雞戒曉
山風落澗松花老歸來耕田忘歲時池塘幾度生青草君閒
一尺素我老雙鯉魚共此片月光各在天一隅昨夜扁
舟欲飛去雪雲凍隔耶溪路千巖萬壑不可尋夢魂空
繞長松樹
悲苦行
悲風吹沙堕空屋老烏號鳴屋上木誰家男子從遠征
父母妻孥相送哭哭聲嗚咽已别離道旁復對行人悲
去者一心事悲者百感随前年鬻大女去年賣小兒皆
因官稅廹非以饑所為布衣磨盡草衣折一冬幸喜無
霜雪今年老小不成羣賦稅未知何所出昨夜忽驚雷
破山北來暴雨如飛湍此時江南正六月酸風入骨生
苦寒東村西村無火色癡雲着地如墨黑瞶翁瞽嫗相
喚忙屋漏床床眠不得開門不敢大聲語門外磨牙多
猛虎自來住此十世餘古老未嘗罹此苦我感此情重
歎吁不覺淚下沾裳裾安得壯士挽天河一洗煩鬱清
九區坐令爾輩皆安居
猛虎行
去年江北多飛蟊今年江南多猛虎白日咆哮咋行人
人家不敢開門戸長林空谷風颼颼四郊食盡耕田牛
殘膏賸骨委丘壑髑髏嘯雨無人收老烏銜腸上枯樹
仰天烏烏為誰訴逋逃茫茫不見歸歸來又苦無家住
老翁老婦相對哭布被多年不成幅天明起火無粒粟
那更打門苛政酷折&KR0008;斷肘無全民我欲具陳難具陳
縱使移家向廛市破獍猰㺄喧成羣
勁草行
中原地古多勁草節如箭竹花如稻白露洒葉珠離離
十月霜風吹不倒萋萋不到王孫門青青不盖讒佞墳
游根直下土百尺枯榮暗抱忠臣魂我問忠臣為何死
元是漢家不降士白骨沉埋戰血深翠光㶑灧腥風起
山南雨暗蝴蝶飛山北雨冷麒麟悲寸心搖搖為誰道
道傍可許愁人知昨夜東風鳴羯鼔髑髏起作搖頭舞
寸田尺宅且勿論金馬銅駝淚如雨
贈蔣清隠
門外好山千萬重翠濤百頃羅雲松細水幽回雜花遠
三逕脩竹來秋風靈籟泠泠動清操世外紅塵飛不到
白月流光抱石臺高人瀟爽長吟嘯起居閒閒趣有餘
看山看水還看書木瓢滿酌示真率不知軒冕為何如
太華終南青未了北山移文為誰道君不見孤竹夷齊
久寂寥首陽薇蕨今荒草
送元本忠北上
天台有竒觀方廣石梁懸斷岸青天倒瀉瀑布寒五百
大士皆頑漢道人一出初無心手翻貝葉開珠林十載
湖山玩清淡白雲流水松風琴金策飛來鏡湖月大禹
山前看禹穴玉麈横揮簷蔔香石臺花雨如飛雪千山
竒怪總筆底妙語寫出山骨髓岩泉一勺不足留夢魂
飛渡魚龍海皇州三月花柳輝江南此時茶笋肥君行
已随心所向不嫌杜宇啼春歸玉堂故人知我有問信
向君應合手為言百事不能為舊時黑鬚今白首
有感
江南古客無寸田半尺破研輸租錢好山好水難夤緣
荃房日薄蒙荒烟囊中蝌蚪二百年大經大法垂幽玄
他人不知我自憐落花春暮啼杜鵑杜鵑啼苦山竹裂錦官
宫殿烟霏滅人間百鳥無處栖青蠅貝錦成行列北望
茫茫莎草黃葱河五月天雨霜岐陽不見眞鳳凰山鷄
野鶩争文章江南古客苦無計却向水中搴薜荔沙鷗
夢老蘋雨殘濕雲不動天如醉回觀蓬萊十二樓我曾
讀書樓上頭樓前平碧千頃秋白露暗洗芙蓉愁歲寒
歸來有誰在青松是兄梅是弟山中巢許不可尋却對
老嵇飡石髄
蝦蟆山(在海口石狀如蝦蟆前古傳言為太倉之耗令下鑿去石口其釁遂消然此怪)
(事非吾儒所道比興賦之以記時事云)
春風吹船着牛軛(牛軛潭在蝦蟆山下)扶藜直上山之脊山上老
石怪且頑皮膚皴皺苔花碧我來不知石有名拊摩怪
狀心亦驚野人指點為我說此物却是蝦蟆精古昔曾
偷太倉粟三百餘年耗中國天官燭其陰有毒勑丁破
口劙其足至今突兀留山丘雨淋日炙無人牧樹根穿
尻蛇入肚老鴉啄背狐糞頭牧童時時放野火耕夫怒
擊樵夫刴自從殘堕不能行見者唾之聞者罵蝦蟆蝦
蟆非令僕無功那竊天之禄如今蝦蟆處處有天官何
不夷其族致令驕氣吹臊腥千霄上食天眼睛百蟲啗
盡心未已假作鼔吹怡人情三月江南春水漲紆青拖
紫争跳浪漁父持竿不敢言獵夫布弩空惆悵黃童白
叟相引悲田中更有蝌蚪兒
金陵行送余局官
李白題詩舊遊處桃花楊柳春無數六代衣冠委草萊
千官事業随烟霧大江西下秦淮流石頭寂寞圍荒丘
原田每每盡禾黍青山不掩諸公羞高樓如天酒如海
觸景令人生感慨紅堕香愁燕子飛風流王謝今安在
我欲去尋朱雀橋淡烟落日風蕭蕭交疏結綺杳無跡
但見野草生新苗小兒紛紛競豪縱區區割據成何用
芙蓉水冷燕支消千古繁華同一夢傷今弔古如之何
頭上歲月空蹉跎君行喜有絲五紽宦情不似詩情多
江南故事可知否白雲霙霙變蒼狗休論平生錦機手
浩歌且醉金陵酒
天台行
東南海闊秋無烟天台山與天相連丹霞紫霧互吞吐
重岡複嶺青盤旋怪石長松磊磊兮落落神芝靈草綿綿
兮芊芊金堂玉室異人世桃花流水春娟娟送君此去
意何古幅巾颭颭衣翩翩檄書初開雲五色不嫌坐上
寒無氊我擬尋真拾瑶草在家作想三十年乘風幾欲
鼓舞去水流花謝難夤緣山空無塵明月冷時復夢裏
聞清猿君今登登玉霄近為我問訊丹丘僊丹丘僊人
如有在我欲往受長生篇爛煑白石松下眠
索笋長句寄傅隠居
春風吹起石底雲豐隆喚出蒼龍孫古苔初破土膏滑
露華淨洗龜筒痕先生愛笋如愛玉冷笑人間飫膏肉
我生無家懷此君十年未解求一束先生卜築江之干
軒窗蕭洒鳴風湍玉塵不揮秋颯颯翠佩欲動聲珊珊
高歌不覺凛毛髮坐令異境生清寒便欲契青奴謝彼
苜蓿盤先生若肯慰我之大嚼我亦為之披腹呈琅玕
望雨
狂風吹春無寸雨天地漫漫盡黃土病日韜光赤如血
千花萬花愁不語耕牛渴死野草枯農夫悲啼淚如珠
蠶胎在紙秧在榖未知何以供官輸道旁流民盡游鬼
十日不食一粒米唇焦口燥聲啾啾抱甕沿門求剩水
孰云綺席羅竒珍龍涎入鼎烟如雲笙歌滿耳珠翠擁
醉飽那識人間貧江北豺虎毒又見江南狼虎簇饑狐
日食餓死屍老烏夜叫逃亡屋峩冠腐儒空讀書騎馬
小兒真苟圖安得銀河傾澤我枯槁蘇坐令四海常晏
如
感竹吟
雲溪老竹持苦節玉質蕭森出巖穴蒼蒼古色誰為摩
凛凛清風自然别勁直不肯降雪霜瀟洒不肯栖鳳凰
願殺長身載經籍要為吾道垂休光誰信囂風滿漓俗
紅紫紛紛亂人目遂令此君受羇束荆棘凌夷刀鋸辱
青蟲網葉蠧食筠野老更欲鉏其根閉塞陽和絶土脉
絶之不許生兒孫東里先生有遺族午夜聞之皆痛哭
儗以餘音問伯夷首陽烟雨莓苔綠嗚呼老竹老愈竒
歲寒心事無人知孤梅在溪松在壑焉能與余論襟期
飄聲夜落山陰道欣賞多情愁欲倒固知遇合各有時
何必區區掛懷抱君不見窮陬荒草非所種開花猶解
供王貢那有此材無此用
結交行送武之文
江南野人毛髮古騎牛讀書無一侣白眼遥看泰華雲
赤脚冷濯滄浪雨長安小兒不足數論交忽有東平武
武君胸中氣峥嶸呼吸雲夢吞滄溟筆底春秋决王伯
坐探今古無餘情青春揚舲渡淮海江山秀色遥相待
雄文卷盡九江碧新詩寫出廬山翠西南五老青未了
倏忽騎雲過蓬島脫略不作公子行随我騎行踏芳草
人怪我顔何醜老自覺無人可同調梅花明月柳花雲
獨對青山發長嘯武君過我笑我癡話言時復投其機
柴床卧聽夜雨落草窗坐看秋螢飛凄凉飲盡客中味
君知我知誰復知今年丙子旱太苦江南萬里皆焦土
老羸餓死壯者逃碩鼠欺人暴如虎武君平生多抱負
對此如何可輕舉武君武君善調護慎勿輕身學巢許
秋風昨日吹大荒草木黃落雁南翔浩然歸興不可降
嚴君五馬一馬黃大兄亦授七品郎况是遷官歸故鄉
可知閭里生輝光我窮衣袖露兩肘回視囊中無一有
送君不勸陽關酒長歌但折江上柳丈夫有志當自持
不須重此生别離淚不為此生别滋天南天北同襟期
明年平原芳草綠試弓好射銜花鹿有懷若問山陰竹
中天亦有南飛鵠
謝友惠温生筆
春雲浮空山渺渺細雨飛花堕江草感時欲作寄遠書
凝思幾歎中書老東家小胥借已無西家但有長柄鉏
薛濤側理攤滿案無奈點作玄雲圖昨夜燈花懸紫粟
知有春風到茅屋清晨開戶得故人惠我温生雙落墨
赤鋒圓健光彩浮金花古牋封兩頭脫穎忽作霹靂響
龍跳虎躍山靈愁更看擔夫争道好塗鴉小兒驚絶倒
陶泓從此策竒勲扼腕凝神聽揮掃黑花颯颯鳴琳琅
野人辟易安敢藏為君貢之白玉堂黼黻華衮開天章
大書大義扶王綱
謝曹隠君惠扇歌
去年僦屋在山脚草居兩間如蠣殼六月七月無雨落
田野焦枯江海涸人間酷烈無處逃吾農忍氣嬰炰熬
編蒲緝羽不成扇尋松訪石空勞忉至今悒鬱未能雪
想到那時腸内熱先生何以知此情贈我齊紈比明月
番羅夾背紫竹把中有水墨新圖畫崩灘亂石奔驚湍
依約遠山左右攢輪囷老柏飽雪霜更有石丈依修篁
歲寒節操不可降未舉已覺生清凉山陰野人何磊落
笑引南薰歸掌握寒聲颯颯動巖壑不羡右軍題六角
轉手黃埃淨如掃便將獻君明大道置諸懷袖揚仁風
快與蒼生除熱惱
贈楊仲開畫圖引
楊君綽有隠者風鬚長骨瘦兩耳聾作詩作畫不作意
造化不與常人同前年眼健腕有力捉得老龍歸雪壁
墨雨淋漓天地黑茅山十日飛霹靂去年神固氣宇壯
長驅猛虎來堂上威雄哮吼萬夫栗滿屋生風洗蠻障
今年忽爾寫雁魚氣韻又與曩日殊平湖大澤無界限
黃蘆白水秋烟孤魚游不失倫鴈來不失序飛鳴泳躍
千萬狀立意俱由是為主嗇夫一見大義明無聲詩是
無文經今人幾許浪得名豈研古人之畫情楊君楊君
一笑起無奈賤目而貴耳宋人固以燕石竒夫差酷愛
西施美燕支牡丹荔子圖豪家割舍千金沽雲林雪巘
盡埋沒王吳荆李為何如安得我有絹萬丈聫成一片
青天障請君畫作風調雨順圖共樂太平歌擊壤
賈浪仙騎驢圖
雪花打帽風攪鬚寬衣破靴騎蹇驢先生自是山澤癯
瘦名之傳豈為虛窮吟苦思不覺老知音幸遇韓京兆
至今長安諸小兒拍手猶能為君道清聲千古在世間
好詩句句誇浪仙我恨後生五百年不得抵掌談微玄
形骸孤陋向巖壑竹冠草衣空卓犖披圖挹之嗟寂寞
斷橋流水梅花落
柯博士畫竹
湖州老丈久已矣近來墨竹詩二李紛紛後學争奪真
畫竹豈能知竹意奎章學士丹丘生力能與丈相抗衡
長縑大楮縱揮掃高堂六月驚秋聲人傳學士手有竹
我知學士琅玕腹去年長歌下溪谷見我忘形笑淇澳
我為愛竹足不閒十年走徧江南山今日披圖見新畫
乃知愛竹亦如我何當置我於其下竹冠草衣相對坐
坐嘯清風過長夏
秋夜雨
秋夜雨秋夜雨馬悲草死桑乾路㕍啼木落瀟湘浦聲
聲喚起故鄉情歴歴似與幽人語初來未信鬼啾唧坐
久忽覺神凄楚一時感慨壯心輕百斛蒲萄為誰舉山
林豈無豪放士江湖亦有饑寒旅凝愁擁鼻不成眠檠
孤焰短寒花吐秋夜雨秋夜雨今來古往愁無數謫仙
倦作夜郎行杜陵若為茅屋賦只今村落屋已無豈但
屋漏無乾處凋餘老稚匍匐走哭聲不出淚如注誰人
知有此情苦秋夜雨秋夜雨赤縣神州皆斥鹵長蛇封
豕恣縱横麟鳳龜龍失其所耕夫釣叟意何如夢入江
山毛髮豎余生聽慣本無事今乃云胡慘情緒排門四
望雲墨黑縱有空言亦何補秋夜雨秋夜雨何時住我
願掃開萬里雲日月光明天尺五
送章德遠教官自湘湖歸慈湖
我生不想圖凌烟草衣曲肱牛背眠早看紅日出海底
夜看素月懸中天陰陽推盪幾昏曉長嘯狂歌不知老
清泉白石自愉怡那信人間宦途好逍遥偶爾窮外觀
之子已在青雲端廣文坐上新彈冠蕭爽不作儒生酸
三年考績易官燭回首西風正黃菊白雲喜動故山秋
慈湖遥映湘湖綠君歸莫慮鐡研穿且力古道希聖賢
我歸不用君致言門前自有梅花田
送歐陽彦珍歸杭
金陵山勢如蟠龍金陵美酒玻璃紅對山酌酒却歌舞
坐笑前輩何英雄六朝遺跡漫烟霧鳳凰臺上秋無數
斜陽巷陌燕子飛秦淮西下長江去人生此會不偶然
眼前興廢何須言丈夫事業要磊落比較瑣屑非高賢
我知歐陽乃竒士喬木故家良有以文章五彩珊瑚鈎
肺腑肝腸盡經史盛時仕宦三十年東吳西楚情翩翩
解衣推食待豪傑氣義渾厚無雕鐫明朝乘興過南省
鶴背秋聲破秋溟紫薇花對明月高呼吸湖光數千頃
書生瀟洒未有家擬欲結屋青山阿故人若有歲寒約
為我載酒尋梅花
趙千里夜潮圖
去年夜渡西陵關待渡兀立江上灘灘頭潮水倒雪屋
海面月出行金盤水花箸人如撒霰過耳斜風快如箭
叫霜鴻鴈零亂飛政似今年畫中見寒烟漠漠天冥冥
展玩陡覺心神清便欲吹簫騎大鯨去看海上三山青
明上人畫蘭圖
吳興二趙俱已矣雪窗因以專其美不須百畆樹芳菲
霜毫掃動光風起大花哆唇如笑人小花斂媚如羞春
翠影飄飄舞輕浪正色不染湘江塵湘江雨冷暮烟寂
欲問三閭杳無迹愾慷不忍讀離騷目極飛雲楚天碧
古時歎
箕子奴而比干死屈原以葬湘江水痛哭書生不見歸
朱董何人呼得起深衣大老為腐儒紈袴小兒稱丈夫
學士時為八風舞將軍日醉千金壺人間赤子苦鉗釱
抱麟反袂空流涕嗚呼噫嘻不有祝鮀之佞宋朝之美
難乎免於今世矣
送汪用衡北上
去年送客西湖路芳草落花春已暮今年送客浦陽江
六月秋風吹柳樹年年送客為賦詩賦詩每以功名期
玉堂金馬等閒去朱衣紫綬笑取之歸來高卧良自鄙
此語云云成戱耳相如不是輕薄兒馬周終非窮途士
古人窮逹各有守今人枵然何所有百寳粧腰逞豪俊
千金買馬誇疾走春風笑看陌上花夜月醉眠蛾眉家
平生事業止于此旁人為爾何咨嗟汪君汪君拔其萃
讀書論道真我輩江山萬里在胷中洗却人間紈綺態
此行必奪錦袍歸腕頭更佩金纍纍若問今朝作詩者
竹冠草衣盤礴臝商歌飯牛松下坐
老柏圖為張心田賦
高堂素壁無纖埃上有老柏參天來銅柯旁奮龍爪出
密葉暗擁玄雲堆江千水落見白石小竹無聲弄秋碧
君不見劍峰低空絶行跡諸葛祠前二千尺霜皮溜雨
苔花蝕至今父老猶能識
雲麓漁舟圖
大山小山無寸青長江萬里如月明楚天不盡鳥飛絶
老樹欲動風無聲何人方舟順流下草衣箬笠俱瀟洒
蓬舟有兒能讀書不是尋常釣魚者玄真子陶朱翁避
世逃名俱已矣後來空自談高風我視功名等塵垢何
似忘言付杯酒武陵豈必皆神仙桃花流水人間有
對月
已夘八月十五夜天地萬里無雲烟明月忽自海底出
皎如玉鑑當空懸清輝㶑灧破幽溟山河倒浸無餘景
丹桂香消白兔愁玉宇瓊樓不禁冷南箕北斗潜光華
江漢無聲流素波老夫於此興不淺有月無酒將奈何
天上誰觀羽衣舞人間那得清虚府世情乖異每變更
月色何嘗有今古秋風飄飄度箜篌東家西家登大樓
相期翫賞醉終夕豈知别有窮途愁回首天涯故人少
白露凄凄下庭草欲持此意問嫦娥孤㕍一聲關塞曉
芙蓉山雉圖
錦屏重重錦官宫錦官宫苑多芙蓉芙蓉花開仙子容
滿城歌館延秋風秋風吹凉度江滸江上月明人笑語
舉頭無限是青山富貴繁華定何許風雲變滅事已非
西宫南苑殊曩時荒臺野草氣慘慘翠筠冷雨秋離離
日暮簫聲動霄漢山雞起舞雲零亂孤懷回首不勝情
對酒令人發長歎
題温日觀蔔萄
日觀大士道眼空佯狂自喚温相公浩然之氣塞天地
書法悟入蒲萄宫有時潑墨動江浦叱喝怒罵生風雨
草聖絶倒張伯英春蚓秋蛇何足數龍鬚倒捲鬼眼枯
枯藤脫落無根株多年明月喚不下爛葉搭架秋糢糊
流沙渡頭聽鼉鼔滄海桑田事非古大士於此不露機
示人落落離言語只今相去數十年看書看畫心茫然
安得美酒三百船與君大醉西湖天
息齋雙竹圖
李侯畫竹真是竹氣韻不下湖州牧墨波翻倒徂徠山
筆鋒移出篔簹谷千竿萬竿清影遠百丈十丈意自足就中
分取一兩枝别是山隂瀟洒族疎梢颯颯鳳毛顫修幹
隠隠虬龍伏憑軒忽若秋風來坐使傍人脫塵俗我生
愛竹太僻酷十載狂歌問淇澳歸來不得翠琅玕聽雨
冷眠溪上綠而今已斷那時想見景何緣動心目便欲
為園真致之相對空窗慰幽獨
題金禹瑞畫松圖
畢宏韋偃遠莫追畫松得名今是誰黃巖太守誇絶倒
休寧縣令争新竒蒼髯鐡甲風雷動浮雲散盡青天空
只因曾看讀碑圖至今多作營丘夢錢塘有道金隠君
風流不讓今古人文章學古畫師古落筆政似營丘親
前年為我畫松樹自然自有天真趣無人解識棟梁材
冷烟殘雨空山暮于今頽然老矣夫隔江不寄平安書
不得與之傾酒壺令人看畫長嗟吁
張御史西山雪堂
張君住近西山麓窗几虛明遠塵俗懸崖絶壁堆瓊瑶
疊嶂重巒隠青綠乾坤蕩蕩無痕瑕世上兒子何繁華
清高或作袁老夢標致不取陶家茶升高望遠忘世慮
寫字讀書皆有趣歲寒若以我為鄰與爾種梅千百樹
坐令此處春無數
司馬氏藏唐子華山水扇畫
近來山水畫郭熙江南獨數休寧令筆法精竒意態古
咫尺萬里開天鏡巖頭老樹如老龍隔湖喜見山重重
小橋依約野色遠茅廬隠映林影空門前礨磈石頭路
荒苔野草青無數往來不見車馬塵政似山翁舊居處
程伯休父司馬孫風流文彩垂青門平生愛書入骨髄
尺素寸楮無不存我生所好亦殊絶一見此圖狂欲跌
安得為招唐令來添我梅花千樹雪
題夏廸雙松圖
我昔曾上五老峯白雲盡處看青松中有兩樹如飛龍
正與夏廸畫者同夏廸畫松得松趣箇箇乃是廊廟具
貞固不特凌雪霜偃蹇猶能吐烟霧蒼髯獵獵如有聲
銕甲半掩苔花青六月七月炎火生對此似覺形神清
丈人兀坐誠有道豈比商山採芝皓有琴屏却不須彈
而今世上知音少
題魏仲遠筠深軒
君家住處多幽趣繞屋琅玕净無數蕭蕭清韻動天風
冉冉晴陰生綠霧湖山遠映蒼翠稠五月六月凉如秋
且開三徑待佳客抵用千畆論封侯况爾此君高節古
縱有雪霜那可侮平生正直少人知野草閒花徒媚嫵
知君古意同古賢脫略傲笑情翩翩我生愛竹比君癖
櫛風沐雨三十年投老歸來舊溪曲竹色荒凉芳草綠
歲寒無以慰孤懷只有梅花在空谷聞君有竹心遑遑
便欲逕造君子堂安能為我羅酒漿月明吹簫呼鳳凰
對景吟
濕雲不飛山雪滿越王城頭鼔聲短曉來溪上看梅花
虎跡新移大如椀老烏縮項如凍鷖呼羣強作嬰兒啼
紅桃翠柳眼欲迷舊時紈袴今塗泥淮南千里無烟火
淮東近日多軍馬寸薪粒粟不論錢行客相看淚盈把
如何五陵年少郎賣田去買青樓娼吳歌楚舞不知夜
歸來也學山翁狂明朝酒醒入官府方知不是城南杜
落花風急雨蕭蕭索寞無言面如土
衞生畫山水
國朝畫手不可數神妙獨數高尚書尚書意匠悟三昩
筆力固與常人殊林樹無根雲懵懂崑崙泰華雲中湧
山城野店不逢人碧波翠嶂淋漓動于今絶響三十年
尚書筆法誰能傳片藤尺青不易得使我感慨
心茫然吳興老趙薊丘李兩地清風俱委靡古人丹
青亦消毁後學紛紛無乃是衞生卓犖志有餘妙齡
聲譽馳江湖泛觀今昔意未足直與造化論錙銖
嗚呼安得有絹請君畫竹冠置我長松下坐看青山白
雲過
五馬圖
太僕濟濟唐衣冠五馬不著黃金鞍飲流繋樹各有適
未許便作駑駘看鬃鬛蕭蕭綠雲茸噴沫長鳴山嶽動
世無伯樂肉眼癡那識渥洼千里種官家去年搜駿良
有馬盡拘歸監坊遂令天下氣凋喪驢騾馲&KR2466;争騰驤
只今康衢無馬迹得見畫圖差可識畫圖畫圖奈爾何
撫几為之三歎息
吹簫出峽圖
巔崖峭絶撑碧空倒卧老松如老龍奔流落峽噴白雪
石角險過百丈洪我昔放舟從此出捩柂掛帆氣欲折
春風回首三十年至今認得山頭月草堂清晨看圖畫
畫裏之人閒似我波濤洶湧都不知横簫自向船中坐
酒壺茶具船上頭江山滿眼随處游安得更喚元丹丘
相携共上黃鶴樓
關河雪霽圖為金陵王與道題
飛沙拶人風堕幘老夫倦作關河客歸來松下結草廬
卧對寒流雪山白悠悠如此四十年世情脫略忘間關
今晨見畫忽有省平地咫尺行山川鳥道連雲出天險
玉樹瓊林光閃閃隂崖絶壑望欲迷冰花歴落風悽慘
枯槎側倒銀河開三巴春色随人來漁翁舟子相笑語
不覺已過洪濤堆溪回浦溆石齒齒溪上人家成草市
長林大谷猿鳥稀小步蹇驢如凍蟻西望太白日色寒
青天削出蛾眉山人生適意随所寓抵須歴涉窮躋攀
明朝攬鏡成白首春色又歸江上柳何如高堂掛此圖
浩歌且醉金陵酒
樊籠雀
野雀不向山林宿如何却傍人家屋山林怕遭羅網圍
人家又恐人驅逐飲啄頻驚殊不足辛苦營巢随養育
昨日雨狂風拔木人家屋倒巢亦覆雄悲雌泣無所施
堕地最苦黃口兒黃口羽濕不會飛啾啾草底啼渴饑
雄雌啄哺稍覺長無故又被樊籠羈雄雌劬劬繞籠飛
啄哺不異居巢時但恨不得身相依我感此情子細推
人之與物初無違安得開籠而縱之山林朝市俱無疑
廬山行送行
廬山根盤幾百里屏風九叠開畫圖浮嵐吐秀挹南斗
黛色眇眇來青湖山西石門翠如刷山東石鏡大如月
三梁倒掛銀河流六月飛花洒寒雪春風錦繡花玲瓏
彩雲盤結摩霄宫凉回紫極竹聲遠紅塵不到金芙蓉
我昔曾穿謝公屐散策曾尋謝公迹微風弄影松檜鳴
微雨弄晴瑶草碧重巒叠嶂烟凄迷剥苔掃碧尋古題
興闌回首不知處落花流水孤猿啼君作廬山遊攬結
廬山秀拂拭䨇瞳人細看蓮花漏轉首白雲如雪飛廬
山面目非當時歸來舊事不須問石田水暖菖蒲肥
孤松歎
孤松倚雲青亭亭故老謂是蒼龍精古苔無花護鐡甲
五月忽聽秋風聲幽人恐爾斧斤辱獨傍孤根結茅屋
月明喜看清影搖雪凍却愁梢尾秃昨夜飛霜下南海
山林草木無光彩起來摩挲屋上松顔色如常心不改
幽人盤桓重慨慷此物乃是真棟梁嗚呼既是真棟梁
天子何不用是扶明堂
痛哭行
雨淋日炙四海窮經綸可是真英雄岐豐禾黍泣寒露
咸陽草木來悲風京邦大官飫酒肉村落饑民無粒粟
東魯儒生徒步歸南州野老吞聲哭紛紛紅紫已亂朱
古時妾婦今丈夫有耳何曾聽韶武有舌不許論詩書
昨夜虚雷槌布鼓中天月破無人補休說城南有韋杜
白璧黃金天尺五
苦寒作
昨日風寒枯木折今日五更霜似雪河伯泉仙驚怪言
凍殺深潭三足鼈南海一平行大輿五尺之冰千古無
珊瑚樹死日色薄老翁破凍叉僵魚鳳凰不出鸜鵒語
秃鶖飛啼血如雨駝馬交馳入不毛兜鍪不憚饑寒苦
豺狼夾道狐兔驕白草萬里蠻烟焦紛紛赤子在炰炙
三士何緣争二桃君不見江南古客頗癡懶養得一雙
青白眼
送吳瑞卿歸武昌
古越古為山水府篁竹菁菁無嘯聚耕田鑿井各有為
文物衣冠比鄒魯玄風已散茫茫然幾回滄海成桑田
眼前飛走襍梟獍草木憔悴愁無天君來推讞洗煩毒
晝簾不動風肅肅荆花脫洒春攸揚一奩清透湖天綠
赤子欣欣行大道拍手争歌君政好明月冷浸甘棠隂
光風碧長圜扉草三載考績鷹脫韝解鞍出買江上舟
黃童白叟不可留山風慘澹江風愁十里長亭正花柳
綠波翻動蒲萄酒玉笙吹徹蓬萊雲西去青山如馬走
知君住處好神仙洞庭赤壁浮紫烟武昌樊口最幽絶
東坡曾為留五年君今歸去榮晝錦水色山光緣席枕
我亦欲寫巖壑圖掛君高堂對君飲
送黃叔源之甘肅州尹
江風飄飄楊柳青江烟漠漠花冥冥春光㶑灔動笙樂
潑醅弄影蒲萄傾客路迢迢平不頗應有兒童迎五馬
文章太守今幾人風流未有如今者中原地古風俗淳
君侯撫牧仁化新黃堂無訟白日静甘棠有隂芳草春
君侯考績髩未改虎竹銅符轉光彩功成早向江南來
江南有人遥相待
柯博士竹圖
先生元是丹丘僊迎風一笑春翩翩琅玕滿腹造化足
須臾筆底開渭川我家只在山隂曲修竹森森照溪綠
只今榛莽暗荒烟夢想清風到茅屋今朝看畫心茫茫
坐久不覺生清凉夜深明月入高堂吹簫喚來雙鳳凰
題畫蘭卷兼梅花
湘江雲盡湘山青秋蘭花開秋露零三閭已矣喚不起
蓩蕕蕭艾春娉婷冷飈吹香散郊坰山蜂野蝶何營營
幽人脫略境色外竟坐不讀離騷經西湖昨夜霜月明
梅花見我殊有情逋仙祠前塵土清老鶴彳亍如人行
天邊縹緲來鳳笙玉壺美酒顛倒傾酒闌興酣拔劍舞
忽覺海日東方生
喜雨歌贈姚鍊師
今年大旱值丙子赤土不止一萬里米珠薪桂水如汞
天下蒼生半游鬼南山北山雲不生白田如紙無人耕
吾生政坐溝壑嘆况有狼虎白日行大官小官人父母
殺犬屠牛事何苟南風日日吹太空旱魃徒勤城南婦
鍊師一出役萬靈綠章上扣天帝庭乞得秋隂三日雨
洗濯山澤回餘青老農額手喜復歎點點都是盤中飯
雨我公田及我私免得殘年坐塗炭老農所見愚又愚
拜師更乞天雨珠雨珠飲彼殘暴腹庶幾活我東南隅
我方熱惱岩壑底眨眼忽聽雷過耳起來發歌登大樓
長江大河都是水
白雲歌為李紫篔作
我歌謫仙白雲歌清風飄飄吹女蘿女蘿風飛白雲出
秦山楚山争嵯峩秦楚之山青欲舞白雲不向湖山住
忘機在我讀書窗要養貞姿歸太素滿山紅紫光陸離
白雲施施自無為奔騰洶湧作霖雨白雲悠悠若無侣
白雲在天不可呼白雲在地不可孤卷舒變滅了無意
粲粲不受纖塵汚我與白雲皆幻住白雲與我應同趣
孤飛感我庭闈情回首青山不知處我欲高飛洞庭船
賖月買酒邀謫仙為君喚雪梅花天握手一笑三千年
劍歌行次韻
先輩匣中三尺水斬蛟曾入吳潭裏提歸未肻策竒勲
軒冕泥塗真戲耳雞林削鐡不足比昆吾百鍊安可齒
淬花不瑩鸊鵜膏掉鞘却敲鸞鳳髓憶昔破敵如破竹
帶霜飛渡桑乾曲于今繡澁混鉛刀不遇何異荆山玉
驚雷夜作青龍哭血痕冷剥苔花綠野人一見駭心目
到手撫摩看不足雪花皎皎明闌干毛髮凛凛肝膽寒
老軍疲將長慨歎願欲置諸武庫間書生無用且掛壁
引杯時接殷勤歡天眼太高俗眼頑銳鍔宜許兒曹看
先生有志不在此出處每談徐孺子清高厭覓萬戸侯
笑引江山歸畫史我未四十髩已斑學劍學書俱廢弛
五更聞雞狂欲起何事英雄心未已
船上歌
草衣老子雙髩皤拍手夜唱滄浪歌浮生不信巢穴好
賣屋買船船作家明月滿天天在水别調新歌水中起
蕭散可同甫里翁逃名不比鴟夷子大兒船頭學讀書
小兒船尾學釣魚病妻未脫鄉井夢夢中猶慮輸官租
前年揚帆箕子國矯首扶桑看日浴蓬萊可望不可到
海浪翻空倒銀屋去年鼓枻遊瀟湘湘南雲盡山蒼蒼
靈均死處今尚在使我弔問空悽愴今年來往太湖曲
三萬頃波供濯足玉簫吹散魚龍腥七十二峯青入目
脱巾袒裸呼巨觥旁人睥睨笑我狂我狂忘勢亦忘利
坐視宇宙畀諸郎君不見江西年少習商賈能道國朝
蒙古語黃金散盡博大官騎馬歸來傲鄉故今日消磨
等塵霧又不見江南富翁多田園堆積米穀如丘山粉
白黛綠列間屋競習奢侈俱凋殘今日子女悲饑寒嗚
呼噫嘻何如尚志富曷足求貴曷足恃秦時李斯丞相
位漢家韓信封侯貴堂堂勲業亘乾坤赤族須臾無噍
類何如老子船上閒朝看白水暮青山艱險機忘随處
樂顧盼老小皆團圞且願殘年飽吃飯眼底是非都不
管興來移棹過前汀滿船白雪蘆花㬉
吳姬曲六首
吳姬美遠山淡淡横秋水玉纖軟轉綰青絲金鳳攅花
搖翠尾隔雲移步不動聲騎馬郎君欲飛起欲飛起樓
上閒人閙如市
吳姬來香花未動游塵開勾玉遲遲錦雲重百花掩媚
春裵裒王孫公子金無限為君一笑成飛埃
吳姬歌歌聲未轉歡情多飄然一曲入雲去簷前誰敢
呼琵琶珍羞如山酒如海餘聲襲人無奈何無奈何門
外春風題柳花
吳姬舞翠袖凌雲步輕舉笑回不覓錦纏頭四坐金錢
落如雨雲烟轉首無定期紫燕黃鸝對人語對人語明
年春風誰是主
吳姬醉對面接花作嬌態腰柔頸軟未成眠斜倚東風
說憔悴坐中狂客不勝情笑拍香肩呼小妹呼小妹明
日園林樹如盖
吳姬歸湖風吹冷日色微滿船筝鼔不敢動隔林恐攪
殘花飛湧金門外馬如練銀燈照水紅輝輝紅輝輝吳
姬上馬羅綺圍
村田樂祭社圖
春風吹晴杏花雨東村西村鳴社鼓長旂翩翩導前路
樂舞于于成隊伍冠帶郎君顔貌古插竹簮花相媚嫵
可是平生慣塵土不學時人靦面目髦髦童兒亦覼&KR4299;
騎牛老兒妄傴僂桑柘影斜山日暮醉飽歸來同笑語
田家之樂樂如許正是太平無事處孰知異世多官府
村樂荒凉無此舉大家役役如征戍小家戚戚驅兒女
白日康莊䝟貐多黔黎盡作逃亡戶雲林叢社能識取
撫綏寧信巔崖苦按圖閱景自悽楚誰是龔黃誰卓魯
紅梅翠竹山雉圖
游絲冉冉游雲暖翠石凝香土花短管絃不動白日遲
可是江南舊亭館湘簾隔竹翠雨濃王姬醉染胭脂紅
文章羽毛亦自好轉首似覺懷春風去年我過長洲苑
落日淡烟芳草淺滄浪池畔野景生姑蘇臺上離情遠
今年買櫂遊西湖西湖景物殊非初黃金白璧盡塵土
朱闌玉砌荒蘼蕪東園寂寞西園静梧桐葉落銀床冷
十二樓前蛛網絲見畫令人發深省
飯牛圖
君不見百里奚飯牛而牛肥胸中經緯無人知又不見
老甯戚時不時兮長嘆息偶爾君臣稱際會伯道相高
非盛德何如牧兒原野間埋名隠姓閒盤桓清晨騎牛
唱歌出日暮騎牛唱歌還随時力作了人事豈以世故
無相干也不知長安塵土暗天地也不知滄海風黑波
瀾翻三峽之險彼自險蜀道之難彼自難富貴無所惑
貧賤得自安但願歲年豐草滿牛可餐青山綠水足行
樂吟風嘯月無機關不問世上騎馬官
盤車圖
憶昔常過居庸關關中流水聲潺潺雪花飛寒大如席
白色粲爛西南山山家野店隠烟霧水榭雲樓有幽趣
漢家封侯已消磨秦時長城作行路天險不設南北通
風俗一混歸鴻蒙今人不解古時事使我感慨心忡忡
灤水城頭無苜蓿馬驢盡食江南粟八月九月朔風高
更有饑鷹啄人肉太平時節無烽塵金輿玉輦從時廵
關南關北草色新四海貢賦來相親大車連屬小車侶
雪地冰天無險阻玉帛穀粟取不窮誅求那信人民苦
書生潦倒家無儲凄凉忽見盤車圖側身悵望長嗟吁
天子亦念東南隅
壽張堂河東張仲舉作記堂乃韓子中父封壽
張尹故名子中居曹州中陶一日其父見井
泉流北即與諸子謀遷居云井水北流河必
北行乃去河六十里卜居高築其堂半年後
河果北流不遷者皆受害獨韓氏堂無恙是
歲子中奉恩封父因題之
廬陵曾記晝錦堂黼黻韓魏開忠良文章足以照千古
富貴豈止榮一鄉壽張新得河東記中陶乃是安陽裔
知幾不獨見井泉自是胸中有天地春風入簾春雨收
下堂不受黃河流綵衣諸郎舞新好奉恩歸拜髯參謀
衣冠文物能瀟洒不羡老裴居綠野山中自有宰相家
休問桃源種桃者
徙馬歎
君不見秦皇二世治天下趙高妄指鹿為馬遂令衆口
毁權竒異獸須臾滿高價東亭牡騾十萬錢西城牝驢
數百千駏驉馲&KR2466;入竒選犂犝賈勇穹廬前三十六郡
五百萬一旦驚風墮塗炭天閑雲散雨聲寒峻骨纍纍
秋草爛毳衣健兒牽狗車皮冒女郎随槖駝將軍怒斬
白鼻騧丞相唾逐獅子花獨留欵段在君側錦韂金鞍
青玉勒噴臊撼動赤墀風太僕御官愁失色痛憐物産
不偶時龍媒滅没其誰知况無古王同爾馳相逢徒作
窮途悲吾聞天馬出西極霜蹄蹴蹋飛霹靂當年堆壁
不敢沽豈料于今供啗食庖羲已矣古道蕪何時重見
榮河圖孫陽已作飯牛客非子去随牧羝奴嗚呼不獨
馬之委天下竒材亦如是
盆中樹
槖駝已矣樹多病後世誰能諭官政盤根錯節入盆盂
豈伊所生之本性童童結盖擁綠雲皮膚轉卷生蟲紋
幽人重之如重寳置諸座右同佳賓時時玩賞勤拂拭
要做人前好顔色自憐無路接春風慙愧荆榛得甘澤
人言此樹受恩愛我獨悲之受其害既無所資無所求
何故矯為阿媚態嗟哉木命既有虧其所玩者何為竒
君不見石家珊瑚高且貴今日根株在何地又不見李
家花木比異珍于今野草秋烟昏姚黃魏紫誇豔美看
到子孫能有幾人生所重重有德耳目之娛何足齒我
知萬物各有緣胡不聽之於自然平原太谷土無限樗
櫟能與天齊年此樹那宜此中種器小安能成大用願
君移向長林間他日將來作梁棟
幽蘭詠
光風吹香洗游塵蘭花隠芳蕕笑人翠露沉沉玉環冷
忘言坐視空山春幾回清夢度荆楚欲問三閭杳無所
空將幽意寄離騷暮雲凄堕湘臯雨古懷瀟洒千餘年
忠義漫作虚語傳人間蜂蝶何翩翩撫卷對花空自憐
宣和殿畫驢圖
海波激撞日月動瓊樓玉宇紅雲擁忠良不顧社稷搖
聖明忘却山河重太平將軍倦戍邊春風四海且上元
宣和殿上如市㕓黔驢直到君王前黔驢之技止於是
君王用意徒為爾轉頭朔漠邊塵圍騕褭驊騮盡羞死
寒冰朔雪徒步趨當時客夢知何如二百年後看畫圖
令人感惻長嗟吁
過蘭亭有感
東晉風流安在哉烟嵐漠漠山崔嵬衰蘭無苗土花盛
長松落雪孤猿哀滿地斜陽似無主昏風不獨黃鸝語
當時諸子已寂寥真本蘭亭在何許欹簷老樹緣女蘿
崩崖斷壁青相磨舊時觴詠行樂地今日魚鼓瞿曇家
荒林晝静響啄木曲水潺潺似山哭游人不來芳草多
習習餘風度空谷去年載酒誦古詩今年拄杖讀古碑
年年慷慨入清夢何事俯仰成傷悲故人不見天地老
千古溪山為誰好空亭回首獨凄凉山月無痕修竹小
有感吟
昨宵風雨多新愁亂無數洛陽城西富貴家舊時臺榭
今何處枯藤古樹棲老烏敗垣荒草藏狐兔好花不見
春風開落花盡逐春風去遊子意何如蕩子情何訴但
見金谷流映帶郵亭路三月四月杜鵑啼往來客旅心
悽迷落日淡孤雲低不如買取數斗酒浩飲長歌高拍
手一醉之後吾何有世事紛紛付芻狗
竹齋集卷下
