剰語卷下宋艾性撰
今體詩
杉樹牌晩憩
倦童呼不諾久客坐長嘆野色歸烟暝秋聲入雨寒閱
人江樹老經火路牌殘近郭魚羹飯招呼作晩餐
客歸
髮僧行脚倦歸計上心忙秋老蟬聲短江空鴈影長乾
坤無了日霜露感殊鄉遥想梅花未還家定雪香
過石泉寺
蘚壁作怪畫石泉操古琴藤多山木老僧瘦道根深白
鵠隨人飯青猿抱佛吟經過恨不數帶雨度遥岑
雪盡
雪盡孤峯瘦家貧老夢寒春鞭雙影動歲節五更殘努
力三餐飯滋身九轉丹時危從道喪不敢棄儒冠
吴種柳枉教輙復奉荅
天地窮東野江湖困子長逢人雙白眼衒俗小紅裳舊
句傳楓冷新吟帶柳香還能相料理亦足慰淒凉
平塘陶使君挽歌
今代平塘老前身靖節翁死知隨物化貧與不官同仕
國棠隂在休亭蕙帳空容人方竹馬楚些已西風
飯客
菜剪尭時韭羹羞晉代蓴家寒多食淡客好不嫌貧一
夜小窗雨百年華髮人明朝未須去老别最傷神
謝吕雲叔餉墨
蒼蒼烏玉笏歲歲到山翁君眼何曾白吾顔自覺紅一
生磨不死萬事寫成空回首柯山路凄凉不復東
丁亥冬大雪十數作鄧清曠以苦寒吟見寄
十雪勢未已一冬天積隂背風留更久入夜落偏深禾
稼連冰柱天花幻玉林遥憐五峯老尚寄苦寒吟
病中即事
支身惟首健隨事與心違病久藥為飯寒深火是衣矮
窗看日度遠夢傍雲飛可比梅花瘦呼童試折歸
正覺僧榻
贊公分半榻卧近竹西樓四壁寒蛩夜一山黃葉秋夢
隨三鼓動月尚半窗留零亂芭蕉影禪衣爛不收
哭林止菴
止菴諸老行今日九原人頭為談經白家因好客貧欲
銘貞曜墓來哭廣成真俯仰南湖月瑤琴鎻碧塵
日永
日永駒難過庭空雀亦無花招蜂出早草礙蟻行迂蕉
葉露臺掌水光天影圖下簾便道靜烟篆起茶爐
癸巳小至
舌在貧何害脾清瘦不妨天心半夜子道脉一分陽山
色春秋老梅花天地香半罏煨芋火意味頗悠長
盡日
盡日坐谷口看雲生嶺頭蟬聲偏占晩菊色欲專秋江
碧水心淡葉紅溪樹愁乾坤萬萬古流轉一虛舟
次韻秋心
短髮白巳盡寒花黃到今秋清山見骨年老樹留心獨
鶴離騷怨虛泉大雅音冥鴻不知處引睇暮雲深
秋隂
老蟬吟漸懶愁蚓思無窮數點菊花雨一溪茅屋風苔
衣秋井綠楓纈曉山紅急索鶉裘補寒先及老翁
番城晩眺
獨眺秋愈遠孤城日漸曛地平浮楚澤天闊見吳雲風
靜漁歌合波搖鴈影分未應陵谷變不得問番君
道中
共僧分晩供呼渡立橋東鴈背西風緊漁梁落照紅雲
添疎樹影葉補敗船篷舊日津亭酒黃壚蔓草中
覓宿村溪遠逢人面目生習移多佩犢氣怒鬭呼鷹天
闊秋隂重風高夜柝驚遲明懷宿飽股慄履春冰
有感
江漢亡維楫山林困蒺藜頭顱春雪重心緒晩雲低掛
樹蛇留蜕踰垣虎印蹄遥憐伯勞燕辟地各東西
謝吳子與惠詩
解后西風野菊黃别來冉冉歷三霜未償詩債如山重
曾結交盟引夢長老病終年親藥裹清談何日倒書囊
聞君讀罷多娛樂萱草春深棣萼芳
冬夜抄詩作
筆債窮年老髮僧硯寒還復夜敲冰西堂夢後無靈運
䕫府歸來有少陵諸老文章凡幾變千年風雅欠中興
矮窗燭暗成惆悵忽見梅花月一稜
送客至靈谷
僊林路細出山腰靈谷峯高入紫霄立石借為題字壁
倒松因作度溪橋雨花濕地人歸晩烟草迷川馬去遥
記得玄都種桃處黯然分袂各魂銷
重贈星翁陳跛子
拄拐蹣跚鬢雪明向來小范亦分羹十年不見疑先死
一旦相逢似再生儘亂亦收詩卷上長貧猶挾命書行
試言何物妖星照是處青山白骨横
舊廬毁於亂十年矣吾老他寓每不能再葺戊
子冬良異聚芸人之資自構小堂因以勉之
舊址相傳五世昌寒蕪忍墮十年荒老吾衰落空懷土
幸汝辛勤自肯堂袖裏莫忘無恤簡墻頭猶有孔明桑
地靈舊日鍾文氣且要扶持此脉長
桂花
秋樹婆娑風露凉老蟾落子種虛堂胚渾天地中央色
漏泄神仙上界香貧裏忽驚添粟滿老來不動買花狂
帶愁莫上黃樓去歸隱淮山興味長
酬隣僧惠古杭蘆管兔毫
黃蘆笠澤剪秋雨褐兔中山俘飽霜千里能隨雲衲遠
數君肯顧草廬荒無情書傳方高閣何處塵埃有畫墻
留與素翁修菊譜寒花吹入墨雲香
義馬冡
訴得冤仲意始休敝帷埋骨幾經秋獸心猶辦死報主
人面却甘生事讎作傳自應班豫讓論功何止及留侯
世間義字無人識寫在荒丘馬冡頭
題艾溪溪直嚴州學宫前余始祖實溪上人靖
康避地於撫溪尾為艾原方干為原中客賦
詩者此也
睦城西下柳隂隂以艾名溪古到今鼻祖桑弧蓬矢地
耳孫喬木故家心應無别姓爭墩住曾有高人對客吟
欲向原頭拜宗老西風落日暮雲深
與雪舟楊子圓十五年不相聞一日辱和猥句
更號皓隐因復奉寄
羞把長裾事走趨巳將身世混樵漁畏途咫尺如千里
老友多年欠一書最喜山人題皓隱莫教帝畫到幽居
欲尋載雪舟邊路來為槃翁賦遂初
寄清曠鄧隱夫
去年菊裏辱經過秋思蕭蕭又草坡兵火東南關氣數
交游湖海隔風波書緣辟亂經年少詩想憂時近日多
倘有鱗鴻幸相寄青燈無奈憶君何
次大五姪問移家韻(天覺)
投老移家僻塢來滿林秋露洗黃埃飯纔種麥須堪飽
衣旋培桑未可裁萬古乾坤如傳舍一生風雪嘆江梅
相看喜有青田鶴肯與詩筒日往回
移家寄諸丈
十弓荒圃百弓山縛草編茅屋兩間雞甕不知天廣大
鶴巢巳覺地寬閒勝心擾擾雙蝸角畏路巖巖九虎關
退一步行差得計野雲深處即商顔
再答諸丈見和二首
神龜為我作天山合住清泉白石間歲月短梭人易老
詩書高閣士方閑秋鴻社燕炎凉勢滄海桑田夢覺關
近屋虬松三百尺時時相對各蒼顔
肯為劉安賦小山幾時雞犬過雲間命窮無用三千字
蹄蹶難供十二閑薄酒程頭多隔縣故人蹤跡半陽關
何當共嚼西巖雪嗅取梅花一破顔
遊古汴趙氏溪園
不起樓臺作熱官小園回合抱溪灣露漙花靨春紅濕
烟護松髯晩翠寒已向掌中旋宇宙正須胷次着雲山
可能再為蒼生出鶴怨猿啼攪夜闌
次吳壽翁溪園韻寄題
營營誰肯卧滄洲喜有高人此枕流得水最多知地勝
種花無數欲春留圖傳笠澤三分畫夢繞黃淤十里秋
料得江楓吟未了載詩應汗謫仙牛
拜五世祖妣墓
敬脉人人似飲泉掃松羅拜喜爭先頌琴不朽終流慶
石仲相看莫計年滄海桑田誰料此秋風宰樹幸依然
五陵莫說驪山下愁絶求羊一穗烟
辟亂逢故人
亂裏相逢各自忙少依松影話凄凉古來尚有種桃處
今去當傳辟糓方馬蹴黃塵遮日暗鬼吹青燐隔林光
海田未必非天數空對西風老淚滂
題友人歸隱圖
買山長說欲棲身畫得圖成隱始真半枕虛堂生草夢
一溪流水種桃人但知樵客當辭漢莫與漁郎說避秦
早晩相從弄明月細聽喚鐵響蒼筠
意行
意行行到野人家門帶清溪石徑斜落日輕烟山可畫
短籬頽塹菊能花歸遲悞客頻敲竹坐久勞人再煑茶
那得寬閒無點事日搔短髮問桑麻
庚寅二月朔積雪初霽過和山見雪深堂瑞香盛
開回過烟雨村則庭中花更早亦未歇也得
數語錄似二花主人
烟雨庭前錦繖張一般穠郁雪深堂偶扶晴日孤笻出
連挹春風兩屋香供佛省燒蒼栢子薰書不藉綠芸囊
冰霜儘厄芳心在自與梅花是鴈行
廢貢院為米廩過之值盤厫
擔夫勇似踏槐忙衛卒嚴於夾棘防千古文章成畫餅
萬人場屋忽敖倉籍存尚或思班爵禮廢寧容併去羊
立盡斜陽還獨笑功名自古夢黃粱
示子良異
霜雪林頭又綠稠乾坤生意幾時休人情葵扇炎凉態
世路瞿塘上下舟鱉跛未輸蚿百足茅封不敵橘千頭
細看不似吾儒業一片書田或有秋
贈數學姜兄
向來塗抹趁春妍老去棲遲嘆雪顛一倍法靈君說數
三生緣定我隨天正須花外羈奔馬莫向橋南聽杜鵑
見說侯封容易覓紫茸靴袴錦鞍韉
贈談數陳改之
投老江南黃葉村菊花時節雨昏昏矮窗孤夢正欹枕
拄杖一聲誰打門三字頭銜康節數一編心易華山孫
吾年漸似璜溪老尚把靈光許獨存
謝惠楮衾
厚於布被擁公孫清似荷衣伴屈原捲送春雲香入夢
剪成秋水淡無痕五更葭琯嘘寒谷一榻梅花近雪村
直作黃紬紋錦看日高睡稳不開門
觀潮
按節波神逆水來魚龍掀舞鬭崔嵬浪高峯頂青天雪
風助江聲白晝雷勢欲上時掀海立怒無泄處觸山回
世間亡國知多少誰似靈胥恨未灰
悼亡
秋瑟凄凉忽斷絃自礱山石誌新阡稍閒即病身無福
竟死難醫命有天會績忍看燒燭淚遺簮聊抵買花錢
最慙誤看劉蕡策辜汝相依四十年
死生最怕墮危機亂世全身正自稀滿地干戈殊不定
盖棺丘隴未為非鹿門不共龐公隱鳳褐誰縫杜老衣
愁絶梧楸烟雨地藁砧百歲擬同歸
人名詩戲效王半山(此體權德輿巳有如半紀信不留齒髮良自愧之類)
(皆勉強湊合不渾成惟半山詩云莫嫌柳渾青終恨李太白之句過權遠甚但青字亦外)
(來似未純美耳)
重耳盈盈岸柳黃九齡冉冉澗松蒼梅開小白添新雪
鴉引童烏弄夕陽樵唱轉低春谷永鴈聲不斷暮雲長
奔泉渾作山濤響濺入懸巖百藥香
偶來安石坐林塘因得栖筠受晩凉歸鳥衝烟方陸續
寒花經雨尚黃香雲如仙客蹤無定風作山賓語自長
師古不成書謾讀樂天深結退居房
湖隂故人家
水痕落盡見晴沙步入湖隂處士家梅一兩花春尚小
鴈三五字日初斜百年耆舊多思洛五夜精魂半夢華
珍重瑶琴莫輕拂西風江上沸蘆笳
撚髭
細撚寒髭縷縷霜未須惆悵惜流光近山歸鷺分明白
過雨斜陽淺淡黃春入桑榆花影瘦門無車馬草心長
暮年一卷參同契覓得安神不老方
賦太和寺同根紅白梅
雪影蕭蕭帶晩霞胭脂灼灼傍鉛華孤山夜合連枝木
一樹春分二色花牛繼馬來幾換骨鶴乘鸞去忽通家
向來逋老題詩處曾有紅裙拂碧紗
滕王閣
木老江空鴈陣秋闌干倚盡思悠悠舞衫歌扇落春夢
山雨浦雲牽暮愁半壁夕陽千古在幾朝王氣一時休
獻陵無樹供寒雀信是勞生枉白頭
贈繩伎
絶藝當場萬目傾兩竿朽索半空横反提雙女摩肩過
仰射孤鴻信脚行膽似子龍身裏滿體如飛燕掌中輕
弄潮已嘆吳兒險更有人從死處生
日食
誰撤天門虎豹扄羣妖食日上青冥一眉不及黃昏月
萬目驚看白晝星絶響無人槌敗鼓洗光何地激滄溟
仰天凝注需陽復寂歷西風老淚零
穆陵大禮圖
丹青百丈鵝溪絹縹軸南郊大禮圖官隸威儀猶是漢
山河風景已非吳秋隂汾水年年鴈月黑連昌夜夜狐
輦路莫驚荒草暗鮧膏燈滅出金鳬
史氏鐵笛
蘄川老竹未為竒横截凉州黑玉枝陽燧無烟山鬼鑄
蓬壺乘月浪僊吹一聲響裂千崖石九曲亭標二老詩
俗耳從前聽不得壁塵蛛網故多時(武夷鐵笛亭胡致堂朱晦菴皆有詩)
苦雨喜晴早作散步
寂歷山房久杜門清晨踏碎碧苔紋池經宿雨添三尺
花怯春寒瘦一分滿地月凉翻竹露隔溪風細度松雲
近來生計隨緣足半畆荒畦手自耘
歸大五姪天覺硯(天覺得乃翁遺硯於火壤中如初有詩志喜併謁予銘銘)
(已就用其韻以歸之)
脉煖猶涵老蘚斑眼花仍帶淚痕澘厄於劫火元無恙
意在斯文豈苟完一片墨光留手澤渾家黃色上眉間
只消半滴冰蜍水漲起滿村烟雨寒(坡翁澄泥硯詩云經火尚含泉脉煖)
(硯譜云鴝眼昏者謂之淚姪所居號烟雨村子嘗為之記云)
留城
夜半遼東白鶴歸舊來巢處立多時門關落日千家靜
旗颭秋風萬馬嘶文堰石臺空有䜟畫堂翠幕更無詩
悠悠往事俱塵土只有寒流是古溪
題洪崖仙壇
樹精不死卧松關呵護仙翁舊禁壇天闊難尋騎去鶴
井香疑有煉成丹山如辟榖秋逾瘦屋尚凌虛夏亦寒
行遍蒼崖無石髓空和凉月倚闌干
寒食後
寒具油乾火已新流觴水暖酒初醺薔薇半樹花孤注
杜宇一聲春二分薄晚草心先浥露久晴山意欲生雲
老來尚費閒精力自種窗前辟蠧芸
簡敬軒何行叟覓墨
兵塵漠漠暗窮山零落難尋墮水丸見說陳玄老居士
獨留何遜舊詩壇快刀肯截烏龍角破硯猶存紫馬肝
一笑磨人磨未了曉窗搔首雪霜寒
老竹
蒼黃瘦硬立頽垣疑是栽時第一根早歲孤君惟二子
暮年千畝盡諸孫雨鞭老迸蒼龍骨霜節寒封古蘚痕
消得培滋號尊者把詩題作野人軒
題賤容
骨多肉少與梅同老向江南風雪中萬事羞稱司馬好
一生不送退之窮偶貪識字頭先白稍欲工竽面即紅
說與丹青莫饒筆肩山只合付何充
除夕感興
黔烏縞兔鬭飛梭春樹流年憶踏歌掃白了無燒藥法
守玄不及力田科人於淡處交情耐梅到枯時生意多
寂歷風簾捲山雪醉眠不問夜如何
枕上
畫蘭重補紙床屏支石横眠道氣清杜宇不啼春一半
落花如夢雨三更老心暗覓餘年健萬感偏從靜夜生
最憶寶蓮山下月照人扶醉聽吹笙
題古洪周君會梅閣(得梅境於洪因舍鄉而家焉)
此花不受俗人知為汝移家亦絶竒至冷淡中參古意
極高明處見南枝棟簾相望滕王屋風月重添水部詩
夢入棃雲香不斷有人擕笛倚闌吹
老梅
搖落荒村野水涯貌枯神澤骨槎牙一生知歷幾多雪
絶好只消三兩花萬木尊為諸老行孤根淡似道人家
兒時見汝今頭白正擬相看度歲華
哭菊存蕙山二兄
黃臺瓜蔓已淒凉五鴈飄零不着行一脉僅餘三老在
半年又哭兩兄亡菊園霜熟秋香寂蕙帳雲寒春夢長
愁絶吟魂招不得西樓風雨憶連床
哭環州先生
閒却秋洲野釣磯誰知遠出是危機一篙贑水虛舟急
千里詩魂半夜歸前月僕來書尚健一生志與命相違
親庭已老兒方幼最為先生淚滿衣
曾隨計吏上青霄折翅歸來困一瓢湖海十年烏繞樹
功名兩字鹿眠蕉山圖不及生前買詩板姑留死後雕
地下修文應未惡寒蛩虚舘雨蕭蕭
檢歷即事
古來繫日欠長繩節物相催老自驚歲裏春為花早計
蟄前雷是雪先聲移家燕子商量熟開國蜂王去就輕
最憶長安三月事有誰重賦麗人行
七夕對雨
門無轍跡草偏青屋帶秋山意轉清打夢易驚棋雹響
載愁不去酒船輕幸無簾幕妨雲影尚欠芭蕉贈雨聲
欲送星鸞過橋去夜深河漢未分明
重宿芳草渡
曾卧江樓聽雨聲蕭疎又似送歸程正如老馬倦行路
忽有鵓姑啼晩晴繞屋種花春爛漫隔窗無樹月分明
蒼頭不管人眠熟連報嚴城打五更
宿洪巖寺(寺貧敝甚而僧勤殊可語)
形枯面冷住山人彷彿錢塘老惠勤寺窶不充黃粟飯
佛寒添繡碧苔紋秋聲茆屋三間雨野色松巖幾樹雲
嚼菜薰香清語久一燈明滅夜將分
看鏡
自摩寒鏡看頭顱短髮蕭蕭不受梳天地風霜吾軰老
江湖烟雨故人疎道窮分命真如紙世亂功名不要書
縱有黃金難鑄錯一編殘易伴犂鉏
中齒忽折
老醜移形轉可吁凋零巳到骨之餘似因潄石磨成磷
幸免投梭折得疎根笋尚如兒齔短醫師欲實火田虛
喜無乾胏勞吾決含咀猶能味古書
除日立春(晚山危謙夫來訪)
歲如舊政方書滿春與故人同惠來白髮最愁新歷換
清談且博笑顔開屠蘇夘酒紅生暈細菜辛盤翠作堆
但覓年年各強健不妨日日小徘徊
竹杖
一枝九節稱身長扶得衰翁氣力強色點湘妃紅淚雨
骨凝王屋紫藤霜結交最與芒鞋密寄友應含蓽撥香
獨有探梅時節苦相隨江路雪茫茫
詠眠窩
獨榻孤扉木几雙小窩可受北風降帶霜楓葉寒供火
隨月梅梢瘦入窗夢熟不知衾似鐵睡醒何用酒盈缸
近山最有松聲好卧聽空潮上浙江
哭北谷羅先生
死到先生世道衰忍彈雙淚看銘碑動隨天去心無愧
視得官輕事敢為他日史書廉太守四方人哭老宗師
不知精爽歸何處定在梅花自在時(先生云無人描畫無人詠始是梅花)
(自在時盖自况也故及之)
凉棚
數柱伶俜不架椽密鋪松髮厚如氈御風難覓深蓬島
障日聊成矮木天肥瓠引藤高浥露閒花借蔭省澆泉
熱時搆汝凉時撤不是疎恩勢使然
郡樓九日
虹影初消雨脚收憑高聊復散牢愁烟横三市蜂房屋
塵掩重門燕子樓黃菊自隨陶令節白雲那管漢時秋
鴈飛不盡乾坤大安得相從汗漫遊
文節謝公挽歌
不甘搖尾乞人憐視死如歸氣浩然千古六經俱掃地
獨公一柱肯擎天乾坤萬劫英䧺盡文節雙高日月懸
惆悵老身空有淚玉亭無路薦寒泉
謝屏山吳顯父惠歙硯
蒼玉光寒篆紫烟重重封裹到梅邊得君一片歙溪石
即我終身綿上田少逹必穿維翰鐵儘窮共守子雲玄
老坡莫遣窮居後遠在茶坑鳳咮前
立春日雪
曉爐香劑已燒殘漫捲㯶簾倚藥欄鞭底土牛方轉燠
石邊鹽虎忽凝寒有人剪綵娛羔酒獨我煎茶續菜盤
冰沍硯池呵未泮東風到底入毫端
雪銷
紅日行天熨絳綃一番陽長便隂消青山又現本來面
瘦竹方伸久折腰枯沼暗通泉細細晴簷忽聽雨蕭蕭
獨憐點入吟翁鬢費盡東風不肯銷
糴踴感興
筆耕長餒拙生涯何用撐腸着五車甚欲療饑難煑字
可憐不飽費炊砂老慙乞米修竿牘貧欲休糧種棗瓜
夢裏不知時世換買珠猶自說京華
落梅
翠羽嘈嘈喚夢回羅浮峯下小徘徊霜風昨夜捲晴雪
山路今朝無碧苔尚有瘦香供玉笛不將餘片點粧臺
少須鼎實明人眼却帶江南烟雨來
歲菊(除夕正花故名)
不逐登高老孟嘉同來守歲阿戎家能將秋圃風霜骨
直作寒梅軰行花香稱屠蘇浮臘蟻色侵幡勝插雲鴉
老夫細把金英擷獨擬明朝早供茶
江上
江上春肥衰草生林梢烟煖乳鳩鳴青山與我一面雅
白鳥令人雙眼明雲淨有時看雨泣水平無處覓溪聲
折芳弄翠渾閒冗時與樵漁錯雜行
偶成
似是輪囷老蠧魚尚饒蘭露入銅蜍詩亡正恐魯無史
士賤豈容秦有書世味幾時回橄㰖秋山隨地著蘧廬
多情樵客能相問莫有餘閒賦子虛
即事
一片輕鴻度小坡半泓淺碧浸叢莎黑雲垂地雨聲急
黃葉滿林秋意多短髮未冬先有雪懶心如井不生波
孤砧已報寒消息欠問眠鷗覓芰荷
過長林書羅文恭公碑隂(水心先生作)
人家落落墮荒丘碑帶蒼苔獨自留博陸脊梁浮日月
中郎銘筆法春秋一抔誰下尋墳馬片石今供礪角牛
惟有斜陽閒照管肯和鴉影上螭頭
失題
格磔聲高午夢殘扊扅歌罷酒杯乾漫天飛去楊花亂
着雨歸來燕子寒世味淡如和蠟嚼春山好在帶雲看
近來習性渾成懶抄盡陶詩獨倚闌
深冬
凍透松邊屋兩間孤床盤礴數更闌無情風雪偏欺老
經亂衣裘不禦寒春意一爐紅榾柮故人兩坐綠蒲團
敲冰自換甆瓶水浸取梅花仔細看
安南貢象
錦韀寶勒度南雲到處叢觀暗驛塵人喜此生初見象
我憂今世不生麟半年傳舍勞供億德色中朝動搢紳
粉飾太平焉用此只消黃犢一犂春
贈廣信醫博士陳雲泉
見說雲泉深又深定知巢入海棠林君醫尚副窮時願
吾道全孤壯歲心藥籠有方玄白髮莧腸無分服黃金
近來覓得安身法諸老先生夜氣箴
郡中逢桐廬方冰鑑相士
七里灘頭曾識面五峯城裏又逢君人間一瞬白駒日
世事幾番蒼狗雲竒骨誰當侯萬里匹夫那可帥三軍
試憑冰鑑從頭問細雨青燈過夜分
觀放鸕鷀
烏鬼淋漓受指呼江魚終日為人敺扼吭不及能言鴨
哇肉幾同反哺烏暫滿空喉如癭大竟無半尾塞腸枯
少寬頸組方謀飽水冷沙寒日巳晡
臨汝書院落成諸公有詩用韻
魚躍鳶飛喜落成鵝湖鹿洞共崢嶸世無孔孟乾坤熄
學到周程日月明議論高虛終害道聖賢平實不爭名
光風霽月元無跡分付庭前草自生
追和晦庵先生十梅韻
貞姿抱冰雪粲粲楚江濱照水淡寒影寄人生遠春(江梅)
微吟水部詩欲續廣平賦須是鐵心人方識花妙處(賦梅)
一陽未嘘枯霜木醉夢裏照眼忽横枝令我折屐喜(早梅)
窮隂沍冰壑霜月耿夜殘中有羅浮仙洒洒風骨寒(寒梅)
蒼凉遯荒野交與桃李絶遠聘不肯來為君三磬折(野梅)
蒼根封古苔空腹餐凍雪老意暗生香丁寧勿輕折(枯梅)
天風開瘴烟獨立山椒雪神人藐姑射相對成二絶(嶺梅)
好花不必大骨瘦花自小一點春有餘萬古香不了(小梅)
蕭蕭三五花影落寒溪淺佳處不在多詩興孤山遠(疎梅)
東風捲晴雪山意頗空寂掃花歸作飯豫當調鼎實(落梅)
清趣
鴉叢桑椹紫蝶穴菜花黃水鴨眠依石竹鷄啼過墻
雨闌流水急風定落花遲一老臨溪釣雙童畫地棋
晩霽
天空虹滅影風定水無紋半樹掛殘日千巖吞濕雲
題四止菴(并序)
淵明詩云坐止高蔭下步止蓽門裏好味止
園蔬大歡止稚子四事適與予同因以四止
名吾之草廬而為之詠
團團青楓隂綽綽萬間屋下有避俗翁掃石疊兩足
松關深更迂中有安行路從渠馬上人笑我不出戶
本無食肉相每飯甘藜羹侯鯖豈不佳怯怯疑生兵
紅樓艷歌舞樂極還生哀欹枕看兒戲好懷終日開
聞鴈
枯樹淡秋影濕雲凛夕隂江天一聲鴈世事百年心
題素庵壁間六首
兩椅熨秋竹一簾捲霜藤山風長夜寒兀兀挑青燈
風麤或捲茅雨飽頗生草泓然老硯池照我髮縞縞
閒花淡心事不作春風妍野竹三五枝引凉吹晝眠
松影亂書簷鳥聲隔山屋有客抱琴來為彈芝田曲
霜崖白石髓火鼎黃金芽生疎不入夢飽飯煎江茶
紅塵野馬急老意饑蠶懶借取黃庭經時時漫遮眼
世言梅見外於離騷海棠不取於子美未有為
解嘲者因作二絶
不受春風半點塵骨寒花冷雪為羣桂椒不敢攀同傳
正是騷人獨敬君
態濃意遠骨肌勻睡起精神萃太真不用分明更題品
詩翁已自為傳神
月巖
不容天上妖蟇食却許山中狡兔眠兩日見巖成二絶
丫頭不老月長圓
大佛頭(古杭志云秦王繫䌫石刻成)
錦帆翠楫照吳川繫䌫猶存石巋然刻佛未靈山鬼過
西風吹動鮑魚船
淵明采菊圖
餐英人去已千年留與先生泛酒船昔日避䜛今避世
黃花獨識兩翁賢
不緣斗米掛朝衣自是知幾勇賦歸莫把秋英等閒看
商山芝草首陽薇
元旦
不管髼鬆雪滿顛筆床茶竈度年年窮愁博得長清健
多折梅花供老天
春溪二首
嬾溪晴稳麥風斜橋影欹傾水見沙十里荒陂自春色
一雙鸂鶒啑楊花
雨香雲嫩散朝暉細草初肥綠滿溪無數落花鶯背上
避人帶入柳隂啼
釣臺
不隨龍去只魚汀絶喜先生世累輕却把客星侵帝座
豈因忘世未忘名
自有諸公作帝師故人相與竟何辭可能密密同床話
不及周南第一詩
落第口號
萬里長風鷁退飛自澆澗水濺征衣滿身只有梅花影
不帶西湖柳色歸
輕柔楊柳挾春妍孤梗梅花結雪緣此是乾坤
大消息相逢切莫說流年此予三十年前贈
先見趙太史二絶之一予亦不復記憶矣後
三十五年太史訪予山中恨詩不存惟為予
誦此而亦忘其一竟莫省為何等語也既徵
補之且告予以五星之將聚因作二首奉笑
識字田夫雪滿簮種桃久矣入山深五星便是叢奎宿
不上黃花老圃心
太史談天術轉靈相看猶自眼青青步占若上清臺去
莫說江湖有客星
留城寄曠翁(翁時寓洪)
吾年七十入城府君更老吾仍出山早歲相期作深隐
至今頭白未能閒
六年不見雲巢老端擬此來消渴心花落鳥啼春事闊
不知何處倚闌吟
東溪水長船多上南浦草深人未回昨日君家問消息
書歸方索暑衣來
灌園
土渴羣蔬不肯青轆轤百轉汲深清山翁到老謀生拙
抱甕﨑嶇博一羹
二十四夜夢到何許植物多瑞香覺而賦此
春風吹我游仙夢夢到廬山頂上來不記花多與花少
怳然如步紫雲回
秋風
千巖萬壑吼虛鐘病葉吹黃樹樹空寄語天公莫多事
杜陵茅屋怕秋風
題龜峯僧閣
蘆竹叢高蔭石闌菩提香遠出林端鴈聲忽斷梧桐雨
草閣秋深倚暮寒
宣和御筆二扇面
紈扇輕盈寶月輪鶯花點染玉園春憑誰為障西風起
萬里黃塵竟汚人
黃蘆白鴈小汀洲奎藻香羅一片秋勝似紇干山下雀
凍飛不去使人愁
武陽渡
空濛水氣濕溪烟閃爍沙星照客船一片西風吹酒醒
秋容多在鴈雲邊
題四皓對奕瀹茶圖各一絶
疊足支頥落子遲松風冉冉動鬚眉斷蛇失鹿渾閒事
不直雲根半局棋
石乳雲腴撥不開春風㶑灔碧磁杯應無俗客煩敲臼
只恐東宫聘使來
山宇
一方湘竹卧春隂數卷唐詩醒老心俗客不來山宇靜
新鶯啼入杏花深
春晩
花風擺脱老紅去榖雨將迎稚綠來我類文園病消渴
曉忩和露咀青梅
觀棋
攙先岐路不容差形定心忙寂不譁仙客莫嫌春晝短
東風落盡海棠花
和靖祠與故宅皆無梅
得見梅花即見逋我來竟日覓梅無却於無處分明見
月滿孤山水滿湖
術有號莘野釣濱者求詩各與一絶
擷青日日飯疲牛識字耕夫巳白頭束帛不來山鬼笑
有人馬上覓封侯
意釣秋江不為魚六韜尚擬載徵車東南腥血方塗地
何用人間有此書
郡中玄都觀追和劉禹錫詩(二首)
為愛聽琴亦此來道香庭院得徘徊羽仙羞種桃花看
一味湘蘭遶屋栽
龜頭突兀未生苔讀罷新碑老眼開前度劉郎吟未了
溪翁為作後身來
守分
穿窬暴富竟餓死博塞得官終族誅不驚寵辱老瓦硯
粗了暑寒麄布襦
九日登抱螺峯呈同遊
莫放龍山舊醉豪西風輦路暗蓬蒿目窮千里應惆悵
頼得螺峯不甚高
補破為杜詩下轉語贈老婦
一寒誰復解綈袍百結重縫嘆汝勞莫遣海圖歸短褐
此身正自困風濤
石溪二梅佳甚翫索晩歸
山根短日墮寒影溪上亂風吹結衣自憐野性老尚癖
逢着梅花便不歸
書琵琶行後
兒女情懷易得憐悲傷容或涕漣漣獨疑遷客方淪落
猶著朝衣夜入船
蓮花市
春風十里蓮花市紅燭三更桃葉歌候館羇人眠不熟
梧桐窗下雨聲多
避夢
困熱依然夢不閒起蒙絮帽待更闌矮梅窗下清如水
淡月籠霜鴈影寒
書無悶寮
硎谷冬瓜幸未生尚堪松下抱遺經春秋斷爛無人讀
一點寒燈老眼青
風雪蕭蕭席作門奴星急把柳車焚臍中紅炷兩三日
塢裏黃金十萬斤
喧啾百鬼瞰高明寂歷朱門野草生斗大山中茅屋好
日長欹枕聽松聲
對客清談妙入神舌乾時與供先春東州米價北門鴈
一語不須來溷人
與林止菴葉半隐分賦郡中古跡得魯公祠右
軍墨池
遺像猶能立懦夫懸知生氣攝萑苻三郎阿堵知何用
只識營州阿犖奴
昏昏水氣吐玄雲自是先生筆有神不洗從來姿媚態
可憐北面衛夫人
孺子亭
斷草寒烟故宅荒高風千古映湖光獨憐漢帝徵車重
不及陳蕃八尺床
木芙蓉
露冷紅酥不帶愁湘蘭楚菊共清修靈均死去無人問
閒却滄江一片秋
漫興
支離矮屋護松隂半刻清閒直萬金蟋蟀叫回秋夢薄
一方凉月道人心
荒畦整整復斜斜不種春風兒女花却笑過墻蝴蝶亂
懶隨野老問桑麻
凍耳蕭蕭天欲霜冬深門巷意蒼凉一笻徑為梅花出
獨立斜陽影正長
富陽出陸
露漙芳草綠茸茸淡靄輕烟古畫中行盡葡萄三十里
海山青處日初紅
留客
㯶櫚葉碎風索索枇杷子熟烟冥冥黃鸝三請我未出
白酒一樽君小停
