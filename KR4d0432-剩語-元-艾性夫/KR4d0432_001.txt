剰語卷上宋艾性撰
古體詩
感物
中園植佳橘插棘爲儲胥橘根陽未萌棘枝巳扶疎終
年高且深勢盛凌橘孤豈以雨露偏良由習性殊非類
不可依橘其防厥初
老牧鞭羣羝長鳴度荒圃眈眈黃於菟怒攫連四五弱
肉強之食兹事由來古天地果好生生羊勿生虎
溪翁擷佳草日恐饑其魚霜枯野水落獱獺搜無餘翁
歸束藁人寘彼溪之隅責以警長夜翁計何其愚
有山莫栽桃有地宜種竹此竹豈不佳清隂蔽茆屋朝
有孤鳳翔暮有白鶴宿桃花艷春風蜂蝶趁麄俗花謝
不復來相媚一餉足
古意(六首)
折柳繫離船船行柳條短頼有枝上花飄泊隨君遠
采蓮莫采花采花損空房留房結青子種作明年香
匆匆采桑女花雨濕襜袖春風十二絃生世未觸手
浣衣輕浣布布縷不如絲絲堅猶易穿布弱從可知
佳人買明鏡意重輕千金結以䨇羅帶欲照蕩子心蕩
子渺不歸鏡影春雲深
賤妾燕子身銜泥巢君堂遊子黃鵠志辭家猶南翔采
花爲誰容襲蘭爲誰香安得小心風寄子䨇明璫
雜言
蒼梧閟弓劔阿閣無祥禽魯叟巳長喟矧敢求之今區
區蓮勺人伯氣方浸淫紀年侈嘉瑞作物誠何心隠顯
殆偶然豈必聞韶音黃河千丈渾歲月亦巳深矯首不
可俟角里芝山隂
勛華不並世揖遜無餘傳緬彼巢與津佳兵豈其天履
霜一何微坤冰一何堅誰謂知幾人尚俟觀伊川斧衮
了不公正閠雜紀年豈擬王仲淹而愧魯仲連
燕趙多佳人珠華衒天街鄭魯有游女折楊弄青梅春
風趁姿媚諧笑争徘徊幽閨有貧醜脩潔不自媒縫布
以爲裙斷荆以爲釵&KR2156;沙事機杼蓬沓蒙烟埃誰將好
德心爲爾停漸臺
枯桐斵山骨絃以冰蠶絲信指發孤調悠然造希夷揚
以寄吾歡抑以寫吾悲悲歡生我心無庸他人知我若
有黃金不鑄鍾子期寄語伯牙翁絶絃良可嗤
牧童
櫛髮吹松隂坦腹睨岩石細雨整短蓑斜陽擫長笛採
花艷兩髻挾草暖䨇腋欵欵跨牛歸蒼山暮烟碧
題東坡蔗滓窠石
空洞如虚拳擁腫類竒癭槎牙老樹身相依以爲命智
士能用屈榴皮勝毛穎先生倒㗖餘此正入佳境
憫盆松
物生天地間細大各有容偉哉霄漢姿厄此盆盎中嗟
吁爾槖駝局促吾蒼龍駞兮顧我笑可憫豈獨松
猫犬歎
飯猫奉魚肉憐惜同寝處飼犬雜糠籺呵斥出庭戶犬
行常低循猫坐輙箕踞愛憎了不同拘肆固其所虚堂
夜搜攪忽報犬得鼠問猫爾何之翻甕竊醢脯犬雖出
位終愛主猫兮素餐烏用汝
荅釋子問詩灋
汝家有子蘭詩體能入選爾后島可軰往往以律變選
律固無擇語意忌庸淺大音尚和平至味貴悠遠歸歟
事斯語妙理千萬變歐稱九僧今不見退之擬過紅樓
院
諸公賦東園兄銅雀硯甚夸余獨不然然蘇長
公詩銘梅都官長句皆爾如謂舉世争稱鄴
瓦堅一枚不换百金頒不及鴛鴦飛乃有科
斗情入用固爲貴論古難與并之類是巳敢
併爲之反騷
臨洮健兒衷甲衣曺家飬兒乘禍機匹夫妄作九錫夢
鬼蜮敢學神龍飛負鼎而趍不遄死築臺尚欲儲歌舞
但知銅雀望西陵不覺妖狐叫墟墓分香賣履吁可憐
所志止在兒女前竟令山陽奉稚子出爾反爾寧無天
陳留作賓向司馬包羞更出山陽下國亡臺廢天厭之
何事人猶拾殘瓦古來觀物當觀人虞琴周鼎絶世珍
區區陶甓出漢賊矧可使與斯文親歙溪龍尾誇子石
端州鴝眼真蒼璧好竒不惜買千金首惡寧容汙寸墨
書生落筆驅風雷要學魯史誅姦回請君唾去勿復用
銅雀猶在吾當摧
天下第二鐘歌鐘在弋陽真如寺破廡下其誌
天聖二年也劉石扁曰天下第二鐘旁書江
南徐鉉書筆力皆遒勁可愛不知第一竟在
何許而此又濱於埋沒可慨巳因歌以遺寺
僧使屋庇之
瀕江破寺如膠舟大鏞露立寒颼颼金繩鐡紐作斷綆
土花苔碧生欒頭我來摩挲攷歲月僂指落落三百秋
想當營度欲鼓火野鬼夜哭山精愁鑄之以紹威六州
之鐡釁之以景升千斤之牛載之以長河萬斛之艦貯
之以齊雲百尺之樓風高一撞撼天地世更幾變宜追
蠡眼中驚見巳無䨇天下才稱爲第二庚庚古扁磨蒼
珉徐郎妙墨吹玄雲聲光喑啞盡埋沒宇宙顛倒方紛
紜昭陵石馬化爲土于上蒲牢幸存古山僧作屋穏蓋
蔵他日岐陽求石鼓
題危見心所蔵陳常庵水月障及松鶴蘆鴈各
一首
陳郎筆勢并州剪十幅生綃秋綠遠老蟾欲作騎鯨遊
推堕玉盤波底轉謫仙濡袍窺采石東坡醉客歌赤壁
兩翁巳矣愛者誰我欲扁舟擫長笛
墨池幻出虬龍蟠徂徠山頭烟雨寒胎禽獨立衣縞縞
骨瘦西風拾瑶草靈根琥珀三千年紫皇勅賜青城仙
乘軒竊祿正自惡何似歸來一丘壑
風吹黃沙石磧冷霜葦無聲弄寒影兵塵隔斷衡陽雲
溪藤捲送瀟湘景蘆花雪老菰米秋芙蓉露下天悠悠
阿奴呼起字不斷寫出萬斛江南愁
贈福希範遊
伽棃點破長蘿綠瓣香問信黃梅熟笻雲笠雪霜色寒
法宇歸來詩滿腹春風破曉來打門行矣廬山與天竺
天空雲遠意未盡却上天台恣遊目吾聞天台石橋
滑如竹千僧萬僧畏涉足請師了此一大事一洗世間
凡眼肉浮杯試罷海風高歸就梅花結吟屋
贈后山僧謙自牧遊
爲僧不遊醯甕雞遊不名山沮澤龜見山無詩僧亦俗
詩不高古猶無詩吾謙年少鍾老氣髮根甫斷撥雲去
歸來笠雪兩肩寒巳覺嚢中有佳句一枝瘦杖萬里心
策策尚欲窮幽尋湖光山綠上下竺谷花溪月東西林
我亦愛山行不得把酒高歌壮行色爲語春風九里松
題詩野客今頭白
嘆屫詞
履穿無下嘆東郭桃椎尚欠居士屫是誰業屨捆秋芒
絶勝編㯶便行脚花泥溶溶草露滴山石齒齒苔烟碧
江南林壑天下竒不識春申珠履客
臨邛道士招䰟歌
錦襪生塵脱紅玉瓊蟾夜抱金娥哭芙蓉露瘦寒花鈿
鳷鵲樓空冷銀燭輕鸞小鳳横紫簫彩雲密漾青霞綃
桂心沁入鎻子骨蕊宫貝闕天都遥玉床夢斷心欲死
獨抱秋衾嚥香髓方瞳白羽青簡書駕月騎風渡瑶水
瓊樓碧戶翠霧香紫蘭結佩紅薇囊雲車仙子不可識
芳卿寄謝真荒唐蔗漿不飲啼寒淚不悟齊人少翁詭
安得天上蓬萊宫却着人間馬嵬鬼
別離詞
郎從江上買行舟妾對江楓生晩愁鴈雲不斷楚天碧
望郎怕上水邊樓
渡江桃葉郎莫歌巴西竹枝愁更多黃塵百丈水花黑
把酒勸郎無渡河
丫頭巖詩載墻壁間無慮數十百首形容盖有
盡之者矣輙復寄興以俟採詩者擇焉
色盛人自憐色衰人見棄人心不可憑女色焉足恃未
笄化爲石不願從夫壻厭華喜質如梁鴻布衣操臼當
相從君不見漢家天子劉文叔郭后容衰亦遭逐何如
山頭化石不嫁老亦足
女色無醜妍入宫皆見妬蛾眉等芻蛹嬉笑蔵刀鋸未
笄化爲石不願長門去國風直待歌螽斯委身事主妾
不辭君不見趙王如意今日死眀日佳人亦投厠何如
山頭化石千歲老無子
題曾逵臣草蟲
蝘蜓走昂頭螳蜋怒張臂走欲捕生怒欲制筆活能融
兩蟲意無人飯汝金砂紅糜肌粉肉牢守宫草間敢爾
誇豪雄捕蟬幸脱黃雀舌輕鬭懸知腰股折力微謹勿
當車轍
書馬使君所蔵草蟲
晉陵草蟲妙天下一幅千金不當價誰將此本送使君
蜂蝶數輩蔬一根此蔬雅淡無色香嗟汝蜂蝶空疎狂
人間桃李千萬樹有翅奈何不飛去
山谷跋楊妃齒痛圖謂多食側生致動搖其左
車是殆不然因爲翻案天寶遺事云時羅公
遠進藥眀皇自和飲妃故併及之
蜀帝化子規啼血思還家玉環苦微疢寄汝呼痛牙物
類相殊或相托悲鳴一夜梨花落三郎玉柙巳成塵半
匕金罌誰和藥紫駝翠釡不生兵何與涪南新側生人
間極寵皆禍兆莫把妖魂幻飛鳥平生誤識安祿山馬
嵬欲死先齒寒
鴈塔
君不見春初淮白魚秋深黃雀兒川潜山泊誰得知灾
身不幸甘且肥官饕弗渠赦竟作一網打頭顱千百奉
苞苴猩紅熊白風斯下吾生亦何好獨坐味頗厚急符
星火督虞人覆巣空類無遺噍寧逢江南射生手莫
遇鴈門饞太守
荷葉
愛蓮盡愛花而我獨愛葉水仙剪圓碧萬柄相倚疊風
掀翠釡舉露浥鮫珠曄不必滿川紅香氣自薰浹龜魚
蔭凉影鷺鷗憩別業潔可包龍城賈客之飯清可製三
閭修士之衣大可載太乙真人之卧高可蓋桐江神女
之歸醉仙捲作碧玉盞歌妓携來綠雲扇有時聽雨隔
忩眼湖聲十里錢塘晩
題葉氏分綠亭
山亭種花厭脂粉純種芭蕉三百本一心生意展不盡
四面蟠根培自穏捲舒風日閃流翠滉滉清隂浸忩戶
煩君淨拭湘竹床著我横眠聽秋雨
棠渡初雪
雪風吹凍冰人鬚老梅着花眀矮籬黃蘆蕭蕭白鴈
落野樹歷歷青猿啼旗亭有酒味苦短地爐濕薪烟粗煖
五陵狎客不下樓紅金火閣玻璃盌
古鏡詞
人生兩瞳子爛爛岩下電見盡天下人不見自巳面古
哉容成侯作我眼外眼我老得君照君老還我見蘚花
繞背字痕青彷彿陽冰八分篆神光一點未埋沒尤物
千年幾流轉君不見揚子江心水如練年年鑄入凝隂
殿後來血染江水渾至今端午人閉門
次韻曠翁四時村居樂
欲晴欲雨天溟濛林塘淡蕩搖春風遊絲落絮鬭飛舞
野花芳草爭青紅南園北園桑柘綠村前村後啼布穀
蠶姑把葉祝絲多田翁拜社祈年熟
藕花分房菱出角瓜實纍纍蔓籬落稻田水多翁不愁
日抱筠筐曬山藥清溪濯暑生布裳石薷煮透山泉香
涯南老屋頗宜夏草忩瓦枕松風凉
鴈雲漠漠梧桐秋風露颯颯生平疇芭蕉葉黃夜氣濕
老壁屈曲行蝸牛林外炊煙暗青樹墻頭凉月驚鳴杵
柴門犬吠人語多刈熟歸來碧天暮
黃雞懶啼霜月低青羽亂啄梅花飛烏犍怯寒不出圈
白犬耐凍時穿籬老松堕枝供武火枯蒲織蓆遮忩破
一窩容膝煖即休不問甕中天幾大
木綿布歌
吳姬織綾䨇鳳花越女製綺五色霞犀薰麝染脂粉氣
落落不到山人家蜀山橦老鵠銜子種我南園趁春雨
淺金花細亞黃葵綠玉苞肥壓青李吐成秋蠒不用繰
回看春箔真徒勞烏鏐笴滑脱茸核竹弓弦緊彈雲濤
挼挲玉筯光奪雪紡絡冰絲細如髮津津貧女得野蠶
軋軋寒機緯霜月布成奴視白㲲氈價重唾取青銅錢
何須致我爐火上便覺挾纊春風前衣無美惡煖則一
木棉裘敵天孫織飲散金山弄玉簫風流未遜揚州客
題雲錦劉從甫水竹雲山亭
玻璃冷浸清湘玉白衣暖護秋屏綠淮南公子有勝情
收拾四美歸吾亭問君亭中更何有解事家人頻送酒
客來醉賞不得歸拍闌朗誦亭中詩
解棋
兩雄相持機不發一着輸先智相軋退守皆虞虎穴空
通和不肯鴻溝割危枰巳屬墮甑裏巧勢爭看強弩末
疲思嘿嘿鬼神寂密運茫茫天地闊悍雞趁鬭不暇咮
駿馬爭馳各忘秣矰禽睥睨欲高舉罝兔迷離思遠脱
死中求生背水陣灰冷復焚餘燭跋白登倏報沛公走
閼與俄聞趙師活傍觀駭服算入妙對局虚驕氣方奪
人生勝負何可期生逹難欺死諸葛推枰一笑拍闌干
滿袖松風涼潑潑
題陳摶題壁圖
長松梢梢老煙霧瀑泉飛落千丈布樹精搖手不敢呵
雅是仙人熟眠處睡蛇未死驚起來風吹野服冠崔嵬
䨇髽窣窣磨老瓦墨汁湑湑翻莓苔一翁擁篲供掃壁
一翁聳膊觀落筆欲寫未寫方昂頭野趣含秋正蕭瑟
先生壮志神龍驤欲&KR1587;八表提天綱市衢呼酒沃俠客
豈肯老死蒼山傍忽來驢上聽鳴鏑中原王氣開皇極
心事西峯一首詩真人自在陳橋驛
酬春湖史履庸惠四皓圖
有客有客吾春湖踏霜打門呼老夫寒温粗了不暇坐
兩手奉我商山圖皓首龐眉髮如漆千古高人誰畫出
疎行大字各題詩頗類涪翁老年筆綺里季夏黃公
春風拍浮酒兩鍾仰天但覺宇宙窄麾麈一掃塵凡空
東園角里更蕭散石鼎茶瓢風日晚琵琶不作兒女悲
横琴静送飛鴻遠周家遺民方避秦留侯眼高識天人
翩翩小出奠危社落落高舉連青雲感君持贈慰枯槁
玉雪輝輝見諸老何當乘鶴參翶翔風露清凉咽瑶草
浣紗曲
浣紗如妾心皎然照冰雪秋聲入絡緯炯炯織霜月裁
衣嫁作梁鴻婦白髮相看如此布不學西施矜媚嫵粧
成欲覓君王顧忘却土城山下路貪向銅龍溪邊住眀
朝吳騎猛如虎獻入娃宫作俘虜含羞短製衣楚楚忍
學翩翩鶴翎舞(土城山西施浣紗處)
田家詞
大兒荷鍤去疏麻小兒提筐來採茶翁自決水灌秧芽
今年續食不可望一夜老風搖麥花
昭君出塞圖
長門寫遍泥金帖春風暗老如花靨臂紗尚護紅守宫
妾命君恩盡如葉一朝結束嫁荒陲一馬前導五馬隨
老奚並轡相笑語䨇袖自抱琵琶啼邊風吹碎心如夢
雲長只有孤鴻送早知氊帳是羊車却把黃金博青塜
向來玉鎻搖銅環咫尺不得窺天顔秪今墮在萬里外
日光那到祁連山女色自矜還自悞畫史欺君君莫怒
甘向匈奴作婦翁而翁首禍羞千古
與褾軸工鄭老
君不見世南人間行秘書撑腸拄腹搜不枯眼空千古
不留物更用芸香祛蠧魚又不見王家樓中五百車錦
奩玉軸籖紅牙夜生光怪射東壁神鬼錯愕相驚嗟無
形之書不復見有形之書今亦鮮吳儂鞭馬馳京塵何
曾著眼雞林人弓刀自帶封侯相黃金不博青藜杖請
翁少待三十年怕有米家書畫船
舊有歙硯雅宜墨鑱賤號于隂以亂亡去十餘
年矣忽見之村學堂中睨視間有艴然持之
却走者如恐予之取也因作此以遺硯
冰蠶吐絲寒玉蒼老龍磨角玄雲香半生食汝充饑腸
正爾悒悒傷弓亡一日到眼驚餘皇欲呼未見誰鬛長
庸奴自愧取不臧艴然持之走盖藏嗚呼得失安可常
我不善保遺渠殃苟能蔵之殃而祥但隨牛後失所當
枯竹尚作神龍驤安得石精變化飛墮桑君旁塞翁失
馬心清凉
雪吟效禁體并去一切熟事
羣仙碎剪眀河水須臾變换人間世重隂漠漠不分天
萬里茫茫更無地回飛慢舞忽交急清壑汙渠受平施
虚光眩轉混晝夜終日縦横絶聲氣埋深矮屋火無功
捲入空簷風挾勢無同那得羽相似怪見惟驚犬羣吠
調和稚子割蜜脾澁縮山翁鳴屐齒秃蒼捕雀花兩眼
戲客捏獅紅十指徑須醉賞臘前三紛紛盡是眀年米
題陳所翁爲葉半隠作全龍邀同賦
鴟夷飲江共曉汲麈尾拂屏翻墨汁密雲黯黯扶天來
黑風冥冥吹海立濤奔浪駭恣神怪驚起蒼龍九淵蟄
鬚髯怒插霜戟寒鱗甲光搖春雨濕身蟠遠勢欲萬里
吻渴滄溟歸一吸僧繇汗背葉公走秪合庸奴事供給
所翁湖海陳元龍小傍皇華在原隰酒酣作畫特餘事
大手能旋倚天笠只恐通神風雨急抉破天門夜飛入
眀日山翁倚屏泣
題趙大年奉議小景
江頭古樹片葉無槎牙老龍爪角枯風含雪意天欲晩
凍棲不動鴝鵒滿翩翩四翼來何遲睥睨欲泊無空枝
寫生貴活意獨到眀朝嘈雜聽渠噪
煎後山峯上人新茶
揀芽穰穰鷹爪黃活火濈濈魚眼湯掃花席地白日靜
穿簾透戶春風香喚醒松根渴睡漢五更清夢從渠短
泠泠灌頂欲通仙稽首法雲甘露椀
蒲蓆歌
君不見象床金縷黃龍鬚翠幃茸毯紅氍毹凝香燕寝
環瓊姝美物作惡常須臾能令王孫泣路隅富貴不到
山中臞霜空鴈落寒陵膚西溪女郎織春蒲作蓆眼眼
涵清腴髮僧方丈供横鋪蒼烟翠霧不可摹摩挲溫厚
便鶴軀高眠齁齁忘朝晡遠夢颯颯生江湖楮衾竹榻
蒲爲徒觀美不足安有餘更生九節壽老夫百年與爾
同卷舒清風傲兀超几蘧
嚴氏古琴
蒼梧弓劔俱塵土一片枯桐尚傳古有絃彈入碧虛寒
彩鳳應來獸應舞物真物贋不必論立名幸有古意存
南風不作民正慍我欲抱渠招帝魂
禱雨積煙山之龍潭有應
神鑱鬼鑿深無底誰敢然犀照秋水蒼生望霖龍不起
蠟丸箋心聒龍耳髯張尾戰珠脫腹仰天嘘氣陽侯哭
銅瓶偷湫未及屋黑雲崩山雨如竹
射虎行贈張生
深村落日啼寒烏中有十數黃於菟飽呑猘狗未足醉
時失行客驚相呼蒼髯老翁百夫勇蹶張強弩金僕姑
潜機夜半發乘矢黃髯白額殱其渠寝皮食肉爭賞快
入穴取子無留餘嗚呼山中猛虎今巳無人間苛虎誰
驅除老翁負弩先辟易此虎咆哮角而翼
題眀皇醉歸圖
金車山重牛難挽五花嘶出長春苑太官供䪺宴驪山
三郎沉醉歸來晩酩酊馬上扶者誰秀眉照眼兩國姨
紅香把臂手亦軟三馬相倚不敢馳黃門擁道盡端美
錦衫繡帽春風起解酲尚恐需餘尊捧把玉巵行復止
最後一馬壽王妃鸞扇夾侍䨇瓊姬酣酣嘿嘿意自遠
恨不醑我漁陽兒圖陳無逸今安有却作醉徒供畫手
昭陵百戰大山河凉州幾甕葡萄酒
兒餒嗔郎罷妻寒怨藁砧唐眉山詩也戲爲箋
之
父天不可嗔夫君不宜怨要知古聖賢貴在素貧賤父
常煑字不成飯夫常織文不成絹衣麤布衣齕藜莧去
耕原上田往種陌上桑穫雲秋穗重繰雪春絲長汝温
汝飽官征忙翁出校書爲汝償
賦壬一姪孫破硯
山翁手持青石骨疑是元賓瘞中物支牀搗練應不然
中裂何由半存沒冰池既決不可隄鏡面巳破那能規
逹人不必顧墮甑好事大率逢轟碑寒蟬飽飲供曉滴
盡了山中病磨墨太和磔裂三千年何處人間有完璧
與圖書工羅翁
木天荒寒風雨黑夜氣無人驗東壁天球大玉生土花
虞歌魯頌誰能刻翁持鐡筆不得用小試印材蒸栗色
我今白首正逃名運與黃楊俱受厄藏鋒少竢時或至
精藝終爲人愛惜固不必附名黨錮碑亦不必寄姓麻
姑石江湖詩板待翁來傳與鷄林讀書客
