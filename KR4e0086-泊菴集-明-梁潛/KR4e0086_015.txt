泊菴集卷十五
明梁潛撰
說
康惟中字說
龍泉康君秉恒惟中其字也其友胄監生李士志以其字求予
說發其義余以為恒之云者常也中又常理之所在焉夫過與
不及俱失中則失其理之常失其理之常則凡事倒行而逆施
皆不可知也父子之親君臣之義夫婦之别長幼之序以至于
萬事萬物之委曲微細非學問不足以致其知非誠敬不足以
篤其行此惟中所當勉也所當知之者也唐虞三代之盛君臣
世守之而不失故其治與教有不可及者周之衰孔子之徒守
之而其教猶未墜也及夫黃老之學行異端之說興而
民之耳目始有所溺矣方其未溺而導之也易為功及
其既溺而救之雖百倍其功亦難矣自孔子歿千五百
年至宋始得二三大儒區區講說其道既煥然矣然欲
推而措之於治與教終有所不能者以其溺之久惑之
固故也於乎此君子之責學者可不知所以盡其心哉
文詞利祿之苟且權謀術數之縦横是非詭誕之捭闔
理之失其常行之失其中病乎民而害乎道有不可勝
言者矣惟中篤厚静深有美質好聞君子之道則於是
固不可不察也因士志之請故備言夫恒之理中之道
非徒以告惟中又因以慨夫世之教且治者也
鍾九成字說
遂江鍾韶九成其字也其友太學生李君仕志以其字
求余發其說於乎韶之九成此舜之所以盛也舜之德
格于天地貫乎幽明延及于昆虫草木充周彌滿暢達
而無間故其發之於聲而為樂也搏拊考擊此感彼應
凡有形之類鼓舞踴躍各臻其極莊周所謂在谷滿谷
在阬滿阬塗卻守神以物為量者莊子好非詆聖人而
稱韶樂如此此其所以盡善盡美也相去千餘年孔子
在齊聞之猶為之忘味則在當時濟濟德讓者當何如
哉惜乎其世之愈遠制作之不復可知生乎百世之下
者徒想像其萬一焉耳然則吾何以復九成也余聞九
成恬漠安静無所求於時故亦無所累於心故常自得
也九成推其自得者充之於身行之于家以接乎鄉黨
州閭忠信慈良之發藹然如春和氣涵育暢達流行充
滿無不自得其為吾一身之樂何以尚哉程伯子見小
兒徐行恭謹曰韶樂作矣推此而言樂之本可知也九
成即是而求于其身得夫韶之功用焉將見芝草産于
岩谷祥雲被于其庭與夫九變而致物者無以異也尚
以予言測之
璜溪釣者說
孟璜之所居有溪冷然而清人以其孟璜所居也故謂
之璜溪而孟璜亦自愛其溪之勝也因號曰璜溪釣者
孟璜温厚而文信慎而敏以所學授徒于其鄉鄉之人
無與之忤者又安于貧不苟慕乎外此溪之所以得名
而託於釣者則其志之所在也或者謂孟璜曰子方壮
年誦詩書服古訓以明乎仁義之歸將必求聖賢之道
而寓意于深遠玩物理之微而潛心乎高明誠有得焉
則推之以行於時庶幾乎其志之得也此而不務乃屏
絶世事以擅夫山林之勝撫松篁於岩壑而觀魚鳥之
浮沉放身於閒逸以自託于耕釣之間此太平盛時仕
而倦歸者所以逸其老任其情以恬于退者之事也而
豈子之所宜為哉孟璜慨然嘆曰凡子之所言皆予心
所欲夫舍富貴之樂而即乎貧賤昧行已之方而志于
退蔵此豈人之情哉顧以為得于己者誠有命焉則安
于此者亦以俟乎命耳知其有命而不能安之此躁戾
而貪冒者所以可嫉而可憎也而子將為我願之耶或
者聞而喜曰君子哉孟璜也非所謂居易以俟命者耶
世有鄭公之谷召公之墩嚴陵之瀨皆以其人而見重
于無窮吾知璜溪之上清風悠然而可尚者不在于孟
璜者哉余聞之為著其說以貽孟璜孟璜姓劉氏其居
去余所居尚數十里鄉先生王伯洪其婦翁也先生于
余有通家之好潜心篤學然不及仕又早喪而無子有
婿如孟璜又不及見焉
曾與賢字說
與賢名啟與賢其字也其名其字安在哉盖取啓賢能
敬承之謂也一日徵予為說以自勵予與與賢同遊于
邑庠有文字好又累世通家其七世祖通判忠愍公其
配鍾氏實吾七世祖國子學錄公婿也方有宋盛時兩
家衣冠鼎鼎聲華至今在人耳目忠愍之死直義勁氣
踔厲俊偉自足以表暴百世激餘波而振頹俗與曾鷗
江蕭清節高風大節相上下歲時俎於鄉校貎似儼然
不可䙝雖樵童牧子武夫悍卒聞其事猶毛髮森然寒
竪况在後嗣子孫獨可不日淬月礪思趾美前聞人以
無忝其績而紹基其家乎况與賢丰資秀朗如渾金璞
玉一旦追而出之冶而煅之琢之以為珩玦瑚璉範之
以為豪曹湛盧剸犀兕而極天下之利薦郊廟而致神
明之歆迨他時之利器而今日之竒寳何其美哉無愧
於古人斯無愧于忠愍無愧于忠愍斯無負于鄉校矣
尚庶乎正志以昌其氣博取以宏其中慎其所尚無自
隳以随無止以不迪則續前人之耿光其名與實俱茂
矣是為說
泊菴集卷十五
