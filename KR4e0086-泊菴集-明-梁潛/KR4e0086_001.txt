泊菴集卷一
明梁潛撰
應制
騶虞詩(有序)
臣聞自古聖帝明王至治之極必有禎祥若麒麟鳳凰
醴泉甘露應時而産皆所以符聖徵彰至德者也乃永
樂二年秋八月皇帝冡弟周王畋于鈞州厥有異獸白
質黑章猊首虎軀其狀孔威不可廹視王俾部曲俟之
其性孔仁遂擾致之以詢之故老蓋古所謂騶虞者此
其是已夫惟人君有至信之德則見於是九月丁未王
率厥屬表獻闕下皇帝服皮弁服御奉天殿以觀不震
不動柔伏自然皇帝若曰厥為嘉瑞予罔敢知惟致自
昆弟之邦予其嘉焉於是太子太師淇國公臣丘福謹
率百官上千萬歲夀既而京師人士忻喜聚觀咸以為
聞自古昔見始今兹臣潛伏覩盛典不敢自默退而考
之騶虞咏於詩記於禮列於傳記或以為義獸或曰仁
獸或曰聖獸至以為嘉祥者則其言皆同也傳曰國家
將興必有禎祥洪惟皇帝紹登大寶率由舊章親親而
仁民恩沛而義洽萬方咸和以及乎庶類禾同穎於郊
蠶成繭於野文犀白象諸福之物抑之而愈臻却之而
復至何其盛也豈非上天以是昭至德哉臣潛忝職記
注苟不形之歌詠以垂示無窮厥為不職謹百拜稽首而
獻詩曰
於穆聖皇綏懷兆民端本自家篤於周親恩沛義洽如
煦春陽至和冲融發為禎祥禎祥伊何厥惟騶虞産於
王國惟皇德符王馴致之獻於帝庭素質玄章雲舒霧
凝帝乃觀焉爰戢其爪爰言究之踐非生草吁嗟騶虞
外何其威内何其仁匪苞而鳳匪角而麟吁嗟騶虞曷
為來哉王拜稽首皇則召之皇之仁民淪膚洽肌弘暢
旁達物以不疵皇之孝友本乎至性萬邦咸懷物以類
應皇帝日俞惟王信恭王乃麟趾奚必騶虞皇帝曰吁
凡百在位惟德召和匪物其瑞庶臣拜手皇帝萬夀慶
祥畢臻德音是懋
河清詩(有序)
維永樂二年十有二月十七日河水清自蒲津遡韓城
凡三百里其始也紺碧蒼玄五色融液混混未定越翼
日榮光上羃冥濛相蕩和氣郁然俯而視之則奔湍歛
息化為清泚淪漪粼粼楫而游者傳相告語遠近駢集
既明年正月有司詣闕下言狀羣臣皆頓首賀皆以謂
河清者太平之應也臣退而考之傳記自古禎祥之臻
必由乎人君功德宏普默符潛召而其徵應之大又莫
有過於河者是故般之頌美時周之命必曰允猶翕河
時邁之詩言懷柔百神必曰及河喬嶽蓋河之行乎地
中為四瀆之尊配乎五嶽河既率職則神無不歆而天
地萬物靡有不寧矣故河清為太平之兆非偶然者洪
惟我太祖高皇帝定天下紀元洪武之二年龍門磧下
河水清由是三十餘年天下晏然清明蓋其應也今皇
上入承大統河之清亦永樂紀元之明年於乎此豈人
力所能為哉是皆皇帝陛下功化之大克承克配充滿
天地奠及神人故上帝監觀發此禎祥肇基太平以同
符高帝而並美匹休古未嘗有也夫有周詩人之於河
嶽播之頌歌告之神明其盛大如此今河清之祥昭著
倬倬其可不形之歌詠垂示萬世以傳之無窮也哉臣
謹拜手稽首而獻詩曰
河流渾渾肇自古昔横亘萬里潢汙霆激觸乎崑崙踔
乎龍門震掉奔騰入乎無垠惟皇聖明百神效靈湯湯
蒲津河流載清始視其流混漾弗定若鑛在鎔五彩輝
映厥既清矣静影浮空榮光上燭煜乎溶溶若挹而注
若涵而蓄元氣默融太和潛漉纖滓弗滯淵乎若澄千
峯倒浸湛乎若凝蒲津之堧幾數萬里烏翔而廽魚駭
而逝屬時載暘楫而詠之祥颷慶雲盪潏無涯觀者如
堵聞於京師京師髦倪鼓舞孩嬉列章帝庭帝弗矜異
曰匪在兹益惟寅畏於惟河流為地之紀四瀆之宗五
行之始在昔皇祖戡定萬邦惟兹河流駿發其祥我皇
繼統舊章是則河之清矣如軌合轍河之既清萬民以
寧萬方畢來物以阜成顧兹河流念我皇德東漸西被
始自家國皇之弘化功邁三五如彼河流行地東注河
流浩浩孰非皇仁淪肌浹髓品物皆春河流洋洋皇帝
夀考於萬億年為民父母
瑞應詩(有序)
天命皇帝臨御萬方上下百神克享克祀越今五載嚴
恭靈承益虔弗懈乃永樂丙戌十一月庚申禋祀昊天
上帝於朝天神宫爰及九廟皇帝考妣壬戌上親奠薦
頫仰對越精神潛孚百靈昭格是時天宇澄穆慶雲祥
颷蕩摩上下松栢竹樹甘露布羃鸞鶴翔舞既去復還
既畢事越二日戊辰醴泉出於神樂觀惟厥地密邇異
香旁暢玉色湛凝神光騰吐下徹厚地醇和醖冽無異
甘醴既馳報闕下皇帝御大輅率近臣往觀揚之而愈
芬酌之而彌甘汲之而不竭乃取以薦宗廟遂徧賜羣
臣始飲之耳目視聽通泰明爽沾溉所及沈疴如脱又明
日復有甘露降於孝陵松柏之上枝條廹迮凝綴浮動
芬馨勃鬱物無比擬於是太子太師淇國公臣丘福謹
率百官上表稱賀皇帝御奉天殿乃詔曰朕纘承皇考
丕緒精享百神嘉瑞迭降匪朕之力惟皇考實啓佑後
人然自古有道之長禎祥之集益惟戒慎爾羣臣尚勉
輔予一人以弘膺兹休羣臣皆拜手稽首上千萬歲夀
於乎盛哉臣潛退而稽諸傳記聖人之德上及太清下
及大寧中及萬靈則甘露降而醴泉出又曰王者德至
在天則甘露降德及淵泉則醴泉出惟皇帝中和一德
蟠極天地貫通幽明故六合之内無物不遂無神不格
諸福畢臻譬之春陽既泰土脈咸奮百蟄昭蘇理之常
也然此之為瑞世所共知者至於我皇運此心之誠施
之萬幾庶務使四時迭行七緯順軌山川奠位雨露時
降五榖繁殖庶物充牣四夷向風斯為大瑞而億兆羣
黎所不識不知者也皇上雖謙抑弗及然美盛德告成
功曠古有不能自已者於是臣潛拜手稽首而獻詩曰
於惟聖皇克對於天靈承郊廟弗懈益虔弗懈益虔神
具歆止嘉符默貺爰集多祉神觀巍巍密邇郊祀有冽
者泉其甘如醴峩峩皇陵皇考是宫有蒼者松甘露濃
濃皎皎晨暾灼之弗晞肪疑玉綴其甘如飴布羃條柯
涵潤巖谷孰其降兹惟皇考嘉告有冽者泉澄深淵濚
酌之愈甘挹之弗濘有冽者泉凝寒弗沍虹光上騰下
徹后土峩峩神觀巍巍皇宫祥颷慶雲鬱乎冲冲孰醖
孰釀孰疏其源坤后帝神有開厥先乃薦宗廟乃錫廷
臣乃命往視填闉溢城既瞻既駭拜舞忻忻惟帝神聖
靈貺斯甄帝念皇考明禋精格嘉祥之來如響斯答皇
帝曰俞兹非予力惟爾耆舊靖恭乃職皇帝曰俞罔弛
于度爾尚相予益勤以惧臣拜稽首聖謨洋洋用永兹
休以垂無疆臣拜稽首皇帝萬歲永世無斁萬方來格
正月六日觀靈谷寺㙮影奉和御製詩二首
菩提正覺超玄間非空非有開禪關三乘頓悟是非塗
慧力高等崑崙山崑崙萬仞倚天起千派靈源走河水
一從釋迦辭王家當時如在化城裏念此羣生溺愛河
誰能隻手遏頹波化身千億入東土神光瑞氣昭彌羅
靈山遺跡久茫昧復此重來屬昭代端嚴真相妙如如
圓通法戒行在在定以生慧慧生空六根净盡空慧同
勝緣妙果悟聞見揮手可入堂奥中遍歴諸劫不能毁
緣此無始無本體執想想生見空花刹那之間萬紅紫
傍蹊巧趨易招惑如蠶吐絲自徽纆有目顧見佛日光
高照天下及萬國我皇化被極東西遐邇來貢無或迷
象犀虎豹日交致車渠火齊青玻璃醴泉甘露降巖谷
嘉禾瑞卉何煜煜皇心所眷不在兹德惟馨香自芳馥
頃聞浮屠現毫光大周八極細茫茫又看倒影入虚室
從一空中遍長廊諸相玲瓏僅盈尺陽烏隂兔會晨夕
走視稽顙衆顛仆千影俄散入千隙玉刻芙蓉金作臺
雕甍碧瓦無塵埃鸞輿降幸時往來龍章鳳彩雲間開
六丁守護百神繞虹光騰燭天皎皎由來佛法昌運符
旭日東升塵界曉
誰能觧此妙圓覺彈指可以超無學滄江俄頃息暴流
水底摩泥光灼爍旋來超至一事無緣生起滅空華如
若淪貪著出遂禊焉知自性同交蘆執持真妄不開演
渾似風煙相展轉自在那知獸踏沙綢繆甘作蠶成繭
尋常安得竟生身四法修行兩便因往來迅速無石壁
知慧善巧成陶輪眼中何人最勝子究竟真如微妙理
惟恐浮漚尼海觀空見雲騰烏飛起憶昔鹿苑道初成
大興慈誓悟羣生萬法無言寧可說十方有耳皆聞聲
靈山一去幾經劫多少無明成惑業聖凡由此分兩途
終始應知纏五叠世人何幸見如來祗園春暖曇花開
微心已入虚空藏揮手直上光明臺如來前身釋迦佛
說法曾住耆闍崛西涉恒河度渺茫東踰葱嶺凌超歘
三十二相具莊嚴一念清澄衆善兼五色金光晃千日
九秋玉鑑懸孤蟾每向招提演空法四百歡聞聲颯霅
不論燥濕與蠕蠢拔及升沉并鱗甲浮屠倒影光陸離
巍峩樓殿相參差多因攝受妙景出巧奪造化神工為
温温彧彧窗間度絢彩非煙亦非霧畫師縮手不敢圖
墨客操觚豈能賦春風淡蕩春日妍人間一界無諸天
生靈永樂普超濟翼我皇家萬萬年
神龜賦(有序)
永樂二年十月皇上思惟太祖高皇帝成功盛德將紀
功孝陵以告萬世既得碑求砆未獲獲神龜乃併得
砆焉臣潛百拜稽首而獻賦曰
若有神物兮輪輪囷囷晶晶熒熒弗坯而冶弗孕而形
不侈乎六目不矜乎三足背圓方腹肖乎隂陽昂首曳
尾若趨復止曾追琢兮是施微瑕疵兮可指是殆所謂
龜之神而賦質之特偉者耶想其冲氣陶鎔太和薰蒸
虚危晝煜瀣沆夜凝走衆怪馳百靈列地位羅天經耀
赤日射紫清玄鼉茹沫素蟾奪明&KR1962;朱鳥兮禠魄隠玄
武兮降精沁寒液兮沉瑩絡微蘚兮廻縈光離離兮黯
以著色黝黝兮蒼以頳含靈和兮暢内藴炳至文兮昭
竒英顧荆山之璞不可匹而磻溪之璜未足稱也然而
岡巒隠約榛莽蔽翳伏而弗彰孰藏之秘萬夫荷鍤孰
啓其志弗求而獲奚祥奚瑞蓋幾無感而不通物有竒
而非異於穆聖皇厥孝純備聿念皇考作配天地德超
乎百王功垂乎萬世文謨武烈奚可弗紀惟陵有碑琢
龜是負必珉與珷必完以固千崖矗矗靡中其度崇岡
漫漫靡究其所乃勤帝衷乃勞聖慮心忡忡兮潛擬目
睠睠兮遐顧結幽思兮渺岡巒疲逸想兮馳煙霧由是
鍾山之陽龍潭之側碧樹廽春紫芝耀日神氣歘忽祥
颷蕩潏諒皇心之感孚信帝命之昭格蓋將發真石之
幽蹤而先此神龜之是出也是以衆工助喜謳歌洋洋
虞衡馳報插羽飛章辭烟霞升明堂炫金鋪晞晨光觀
者如山怍愕徊徨稽首拜舞歡慶殊常景星爛其垂耀
威鳳雜其來翔薦寢廟歌樂章鼓萬舞聲喤喤文教敷
兮洽萬邦盡四海兮畢來王於千萬歲兮夀而昌
平安南頌有序
安南自漢為交趾九真等郡歴唐末五代始竊據其土
宋元因羈縻之我太祖高皇帝始定天下安南貢最先
高皇帝惠顧隆洽涵育浸潤幾四十年既久以安自為
禍孽其臣黎季犛擅其政柄樹黨立朋威自己出及高
帝升遐遂弑其主陳日煃建國改元揚言陳氏絶祀請
命於朝俄陳氏遺胤有脱至京師者黎賊愧懼乞迎返
國則又邀殺諸塗緣邊數郡深被其害狙詐日積厭於
聽聞皇上不得已乃布告中外永樂丙戌秋七月戊子
朔以成國公朱能為征夷將軍總諸將兵八十萬往討
之癸夘上送之江滸聖謨宏深告諭周密又一月師臨
其境别將自滇池直擣富良江賊勢大窘聯木為栅緣
江四百里為大舟絡置水上我師遣小艓趨出其上流因
大風夜焚其舟衆兵繼至大呼奮擊大敗遂平東都進
克西都不一月郡邑以次皆降附乃布告皇上所以弔
伐之意交民父老流涕感激以陳氏之殱於賊也乞舉
國内屬願世世勿為夷狄以外化唐虞皇上遂按漢故
事郡縣其地置官司如内屬郡凡黎賊所以威虐其民
者悉除之交民大悦臣謹按大司馬九伐之法黎賊之
弑主罔上蔑棄典常罪當殘滅不可以宥然其國遠在
萬里又自唐末至今五百餘年矣根蟠蒂固上襲下順
恬不自畏苟非皇上神略雄斷洞燭事幾高出百代曷
足以建立曠世殊功如此臣潛忝職史官次第其事頓
首百拜而獻頌曰
於惟聖皇統天建極肇此民彝以表四海際天極地無
有小大以生以育惟帝是頼曰廸於彛帝則受之厥惟
弗廸帝用糾之是曰天憲匪帝其私念彼交趾作貢南
土亦既有年以奠其所惟厥臣姦敢背厥常誑言盈廷
以幸冀康天鑒在兹惟帝服訓奉若天命以征弗順皇
皇聖謨百萬其師赳赳虎臣如熊如羆帝臨送之於江
之滸鳴笳沸天揮戈如雨皇帝曰吁來爾將臣汝弗究
武往弔乃民皇帝曰吁來爾統師參軍副將左右其宜
神機横海驃騎遊擊爰及鷹揚各率乃職浩浩江流桓
桓我旅有截其所有赫其武左江之西桂嶺之墟萬壘
雲屯萬馬電趨王師未來虎穴狼區蜃氣晝暝虺沫林
枯王師至止有風泠泠飛霜被野天開日晶堂堂之陣
道行無留徧將别趨乃斧其喉乃斫其寨颷飛火烈如
涉培塿何有嵽嵲富良之江有徒林立一炬宵投羣舸
如鴨大江失據連寨齊拔乃蕩其郛乃夷其城兩都既
平四郊遂寧按兵止戈宣我皇德乃詔庶鰥載欣載悦
有羊在牽有酒盈樽延頸促武拜手轅門交人既來乃
告乃謂曰予天氓皇乃遐棄皇之宏化如天浩浩曾謂
交民而不覆幬飛章帝闕帝憫且吁曰奠交民曷圖厥
初爰昔漢唐制内内地宋化失宣投之醜類今五百年
天運載旋朕惟機逢敢弗順天乃斷自衷乃擇俊乂立
之百司統以庶吏乃發洪音乃厲庶士交民困疲汝惠
鮮之母俾交民憂心孔懷於乎噫嘻聖澤洋洋自今其
始交民永康交人于于惟帝之謨交人來同惟帝之功
伐石泰山告功萬世億萬斯年永蹈成軌
瑞應麒麟贊(有序)
大海之西萬里外其國曰榜葛刺有麟生焉其王知其
瑞而不敢自有因望洋東北再拜而言曰兹惟海島蠻
夷之邦視在天地之内如九牛一毳其何以致此者斯
其為中國聖人宏化盛德之徵乎謹卜日遣使戒舟航
度絶島踰大洋獻之闕下于時聖情悦怡萬姓具瞻龍
顱而鳳頸麕身而龜文容與閒暇不驚不悚聲出其脰
若合乎鐘律其步趨又中乎規矩信乎其性之至仁而
有以賓服乎百獸者也於乎盛哉考之往諜禮稱四靈
麟蓋為之首而龍與鳳次焉詩詠歌文王之化其頌美
揄揚托意於麟者自趾而定而角不一言而已則麟者
誠聖世之上瑞也三代以上或在囿或在郊藪然皆以
聖世而出記曰中國有聖人焉則麟至而又以麟之應
為夷狄向化之兆者此特其一端耳然而漢武之世麟
見於雍而匈奴渾邪來降宣帝時九真國以麟來貢而
四夷莫不賓服則其言信然是皆見諸經史可考證不
誣者也洪惟皇帝陛下功德盛大仁恩宏暢始於家邦
充溢乎八表故薄海内外九夷八蠻之遠無不向風順
化蓋自三代以降中國之盛未有過於今日者也夫惟
陛下盛德充積之極故融而為醴泉渙而為甘露諸福
之祥無不畢至其積盛不已則又為麟之祥産於數萬
里外而後致之闕下豈非上天以是昭彰陛下漸磨萬
國柔遠能邇之化哉蓋自周成康至於今幾二千年麟
之見纔一二耳而臣獨得遭逢其時以快覩乎曠世希
有之瑞其為欣幸可勝道哉謹頓首百拜而述贊曰
於皇聖德兮如日方升被九有兮超八紘旁暢達兮感
至靈極西溟兮麟降禎嗟麟之降兮孔神以明五行粹
淑兮匪孕而生四靈合體兮匪育而形其性振振兮含
和包貞涉萬里兮登明廷嗟麟之來兮惟聖之徵龍顱
兮俅俅鳳領兮矯脩九門闢兮卿雲浮參紫鸞兮陪玉
虯賁聖文兮揚佳休千秋萬歲兮麟孰與儔麟孰與儔
兮聖澤汪汪龍遊宫沼兮鳳鳴朝陽酌丹穴之泉以為
醴揉玉山之禾以為糧擴至仁為囿兮禮以為防嗟維
爾麟兮永與翺翔後天不老兮聖夀彌昌
瑞應賦(并序)
永樂十五年十一月癸丑皇上營建北京宫殿瑞光頻
見輝映殿柱之間金水河太液池冰凝結衆像千態萬
狀竒巧精妙不可殫舉丙辰之日復有卿雲五色中見
瑞光團圓如日正當御座瑞光中燦五色天花已而騰
輝上升西度宫苑映照皇上所御殿庭浮彩氤氲終日
不收其時密雲來獻瑞冰如水晶含玉者凡七與金水
河所結無以異者工師執事之人萬衆共覩莫不歡忻
踴躍既而皇上命以示南京小大臣民瞻望咨嗟都城
人士駢肩累迹交相稱慶蓋前此未嘗有也於乎方宫
殿經營之始而上瑞疊臻此天意所在豈無所自而然
哉洪惟皇上功德盛大無與倫比至誠之道上契於天
聖謨之發動與天合由是三光全寒暑時四夷賓服五
榖咸登然後修禮樂明教化舉先王之道重彝倫之典
隆百神之祀惠施鰥寡之民使海隅邊徼日所出入之
地皆相安於無事熙然泰和充乎六合之間凡醴泉甘
露嘉禾瑞麥麒麟騶虞之瑞靡不畢至至於此而天地
之祥交應於上下蓋所謂以和召和者皇上盛大之德
誠有以來上天之降鑒而非偶然之故也於乎盛哉臣
覩兹盛美不勝欣踴之至謹百拜稽首而獻賦曰
欽惟聖皇御極兮乾清坤寧聿追豐鎬兮肇建兩京明
堂洞開兮玉墀彤庭煥黃居之巍巍兮凌紫府之冥冥
惟天篤眷兮屢錫嘉徵卿雲興兮郁郁紛紛變化輪囷
兮燦五色以成文祥光燁煜兮洞徹乎金門輝騰黼扆
兮儼奉獻於至尊惟體元以居正兮實歷數之方殷太
液兮淵冲金水兮沇溶冰凝結而疊起玉稜層以玲瓏
外成如意珪瓚中含瓔珞寶網竒竒怪怪殆有不假手
於良工蓋造化之自然所以符泰運之興隆神臯聖壤
兮所畜者久英猷睿斷兮所謀者深信天作地藏之有
待恢經營布制於聖心規模宏遠兮過周成之作洛歷
數綿延兮邁商湯之景亳於以奠安中原於以威鎮幽
朔煥乎大明麗天率土一照而不遺於丘壑也欽惟聖
皇其仁如天其智如神聰明文武統一聖真纉太祖鼎
新之業繼文王日昃之勤無一事不遵成憲無一念不
在生民曠六合以無外令四海以皆春際天極地悉主
悉臣興禮樂於中朝考制度以時廵熙治化兮三代返
風俗兮再淳天命兮諄諄聖子兮神孫萬萬年泰山不
拔之基萬萬年洪河久長之業衣裳垂乎紫宸之殿功
德鏤於白玉之牒巍巍隆隆天子之功頌曰惟聖作都
詢謀同兮惟天降祥符宸衷兮聿配豐鎬兆熙雍兮居
正體元日方中兮創業垂統益穹隆兮四方萬國長朝
宗兮
西域獻獅子賦(有序)
永樂十三年秋九月西域以獅子來獻雄姿詭狀傑然
殊常顧盼之間百獸悚伏前此未之見也於乎遠物之
來實由皇上德化廣被之所致非偶然者臣潛覩兹盛
美謹百拜稽首而獻賦曰
遐哉曠乎極金天之西陲厥有獸兮曰狻猊蒙蒙茸茸
勃其髯耏凛凛栗栗赫乎有威睒紺目兮星垂妥繡尾
兮霞披攬蓐收之精英禠太白之神竒稜稜乎猛氣獵
獵乎雄姿聲殷雷兮含咿咿齒利劍兮切差差憤冲膺
兮欲洩怒拂脰兮莫支於是捩文豹擘玄犀玃象兕刳
熊羆養由歛技而遠逝中黃扼腕而莫窺爾乃道西極
騰瑶池踰葱嶺涉月氐東望扶桑獻之京畿於時九門
既開明堂孔暘金昊載肅商颷微颺遊於彤墀煒乎煌
煌厥有老者椎髻而毳裳再拜稽首擎拳以奉將䬃沓
進退率舞而低昂曰皇至仁兮柔遠偉兹獸兮馴良見
者駭乎其未覩聞者想像而彷徨乃知遠物之來格實
由聖德之遐彰簫韶兮鏘鏘鼓鐘兮央央陪麟趾兮下
上隨騶虞兮翺翔協皇武兮符治康奠中土兮清四疆
皇風暢兮皇道昌聖夀萬億兮與天而俱長
瑞應麒麟篇(有序)
永樂十二年秋九月榜葛刺國遣使獻麒麟於朝明年
秋九月麻林國復以麟來獻其狀皆與詩書傳記所稱
無以異者臣惟麟仁獸也中國有聖人焉而後至今二
國皆西海萬里之外距一歲而麟兩至焉是皇上盛德
廣覆漸被所至非偶然者臣潛覩兹上瑞不敢以嘿輙
形之詠歌為麒麟篇一首百拜上獻辭曰
皇化敷萬國賓麟之降徵皇仁若木之西桂海濱玄枵
昱然降其神歘忽下為麒與麟龍其首麕其身負以龜
文燦彬彬行中規矩聲合韶鈞生草不折何振振瑞物
之生本同氣要當匹美貢紫宸神光皎皎射太白散作
矞雲成五色淋漓上與太微直駕樓船辭下國祥颷興
驚波息十洲三島相緲綿玄鰲紫虬俱辟易飄然遐舉
上神京神京大道如砥平峩峩雙鳳闕巍巍凌紫清璚
樓玉殿丹霞生麟之來皇化成兩兩翺翔繞丹陛遊聖
歸昌相和而應聲有如雌雄兩神劍萬里之遠還合并
麟之來符佳禎簫韶九奏鳳凰和鳴獅子貢西極騶虞
遊郊坰南畝之禾九穗而一莖皇之沛澤有如此萬國
涵濡皆滋榮麟之來景運昌伏靈囿偉煌煌舞堯階繹
蹡蹡餐以玄圃之芝房飲以瑶池之霞漿千秋萬歲承
寵光
泊菴集卷一
