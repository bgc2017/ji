泊菴集卷十四
明梁潛撰
銘
素菴銘
翰林侍講兼左春坊左中允鄒君仲熙名其所居之室曰素菴
今翰林學士胡公記之矣君謂日相與至其菴之勤者無過予
宜銘之蓋予與君處者十五年矣其能知君宜無有過於予者
君所居廣不盈丈軒楹戶牖之通非有雕刻藻繪之飾也盤盂
牀几器用之設非有瑰竒靡麗之製也朝夕飲食酒漿脯脩之
供又非有牛羊膳羞之冨山藏海出之珍也然而羅列&KR0869;致充
牣乎其中翻繹披玩而不以厭者皆六經諸子百籍之書以及
秦漢以来九州四海金石所刻之文怡然以自得傲然
以相忘日之夕而尤忘倦者又皆一時賢人志士與之
相往来講而求之之際不資之義理之精微則擇之文
字之奥雅不考之是非之得失則辨乎問學之純疵至
其坦徑簡直渾朴無文有觸於己即發諸口非有回曲
隠避之嫌而人不以為病者盖亦其任情之真而莫逆
于心之深者有以為之也君為人質素如此而所居又
不為華飾此其菴之所以名也而非予其孰能知之也
哉君始自南康星子縣學教官入教太學自太學擢翰
林侍講尋又兼侍青宫十五六年之間榮名寵祿之至
而常泊然以自安澹然而自足視其在太學如在南康
時其居從臣如在太學時始終一致未嘗少變然則所
謂素位而行不以富貴貧賤而動者君其庶幾乎哉宜
乎其居之陋而其心有以自適也君平生尤力于學公
退之暇手不停披日抄書嘗萬言其學既宏矣故其文
有得於古作者之意尤深乃述其所以名菴之意為銘
其菴曰太羹不和大圭不琢破觚斵璞古道斯遠相古
至人含和内暢發為至文輝照萬象我視斯菴渾朴不
文素琴無弦玄酒在尊以悦我躬以燕諸友文在兹乎
銘之不朽
崇德堂銘(并序)
淦有隠君子曰章厥謨其為人清修自守不汨于流俗
而好學篤志進于道者不倦翰林學士解公過而愛之
為名其堂曰崇德復書二大字俾揭之楣間使朝夕觀
覽以自警庶幾見其德之崇也予為銘曰惟道之修曰
惟崇德日進于高曰一簣是覆堂之孔幽潭潭渠渠豐
艸在階佳卉紛敷君子之樂敬兹明訓惟永永是若
敏求齋銘(并序)
夫古人之學固有以魯得之者然能敏以求之亦古之
人之所難也生乎今之世學今之學而不知以古之道
自勉望其為古人之歸鮮矣古筠王子堅學於古而能
敏者于是進士潛彦鵬為題其齋曰敏求彦鵬又屬予
為之銘曰聖賢之學義理精微惟敏求之乃得其幾動
静之際冲漠無朕其迹孔昭其幾至隠欲心滋熾道心
滋微雷奮霆决審其要歸弗牽于欲弗尼于私勇往弗
怠敬哉在兹
玩易齋銘為蕭棻題
有翼者齋亦孔之幽林木翳如春泉始流有翼者齋佳
卉環殖彼玩易君子于焉以息左圖右書簡帙紛披未
畫之前其幾莫窺曰誠無為曰静無欲天地之心庶乎
可復山川春涵雨露時施淵默霆奮孰測其幾魚躍于囦
鳴鶴在天既會厥理相忘於言素琴無絃尊則有酒薄
言酌之以介眉夀
柳溪梁氏鍾銘(并序)
潛以淺陋之才遭逢聖主竊官禁林兼侍青宫雖寵榮
之已至曾愧懼之敢忘家有老母一弟混又典教外郡
闔門食指之既繁仰事俯育之未遂於是念君親之恩
厚而報稱之未遑也凜乎其不能已而子弟輩猶或恃
其不可恃之身而恬不知戒可乎哉因鑄小鍾以警昕
夕而系之銘曰惟惰與傲予匪攸聞惟恭惟敬乃裕厥
身勿二其心師于仁人克念厥訓永保有家
蕭氏鍾銘(有序)
泰和城西柳溪之上為里人蕭玄輔之所居玄輔改築
其廬宏壯而高明乃冶鐵為鍾于家以祀于神明以警
于昏暮而謂鍾者八音之宗衆樂之祖可以和神人而
格上下乃謁予為之銘且使後世子孫知作之所由始
也玄輔為人和易而恭敬事其祖母與母甚謹兄弟五
人相友愛尤篤過其閭入于其家孝愛之聲相接也于
是為之銘曰有嚴渠渠有翼其楹有銑在懸喤喤厥聲
衆律之凖八音是則一考一擊百神来格鏗鍧震揚聲
聞于天何幽不即何隠不宣惟善之積氣乃至和氣感
聲應降祥孔多敬之弗怠延于孫子粤千百祀無有窮
已
泊菴集卷十四
