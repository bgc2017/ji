安陸集詞曲類一(詞集之屬)
提要
(臣)等謹案安陸集一卷宋張先撰考仁宗時
有兩張先皆字子野其一博州人樞密副使
張遜之孫天聖三年進士官至知亳州卒于
寶元二年歐陽修為作墓誌銘者是也其一
烏程人天聖八年進士官至都官郎中即作
此集者是也道山清話誤以博州張先為此
張先誤之甚矣張鐸湖州府志稱先有文集
一百卷惟樂府行子世宋史藝文志載先詩
集二十卷陳振孫十詠圖跋稱偶藏子野詩
一帙名安陸集舊京本也鄉守楊嗣翁見之
因取刻之郡齋云云(案此跋載周密齊東野語)則振孫時
其集尚存然振孫作直齋書錄解題乃惟載
張子野詞一卷而無其詩集殊不解其何故
也自明以來併其詞集亦不傳故毛晉刻六
十家詞獨不及先此本乃近時安邑葛鳴陽
所輯凡詩八首詞六十八首併以先事迹始
末及諸家贈答附錄于後其編次雖以詩列
詞前而為數無幾今從其多者為主錄之于
詞曲類中考蘇軾集有題張子野詩集後曰
子野詩筆老妙歌詞乃其餘技耳華州西溪
詩云浮萍破處見山影野艇歸時聞草聲(案石)
(林詩話瀛奎律髓草聲並誤作棹聲近時安邑葛氏刊本據漁隠叢話改正今從之)與
余和詩云愁似鰥魚知夜永懶同蝴蝶為春
忙若此之類皆可以追配古人而世俗但稱
其歌詞昔周昉畫人物皆入神品而世俗但
知有周昉仕女皆所謂未見好德如好色者
歟云云然軾所舉二聯皆涉纖巧自此二聯
外今所傳者惟吳江一首稍可觀然欲圖江
色不上筆静覓鳥聲深在蘆一聯亦有纖巧
之病平心而論要為詞勝于詩當時以張三
影得名殆非無故軾所題跋當由好為高論
未可據為定評也乾隆四十六年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
