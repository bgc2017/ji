北湖集卷一宋吳則禮撰
五言古
唐處厚邀同歐陽元老彭志南遊金鑾寺
秋老萬木脫浮雲暮連空落景不可挽冥冥有飛鴻偶
與二三友返轡釋子宫幽事固可喜逸興殊未窮更期
霜華隕黃菊開舊叢濁醪倘可載浩歌凌西風
春事
春事豈堪論桃花遽如許薄暮短墻頭已作廻風舞翛
然斷經過睡足南窗雨幽夢與誰言迢逓墮三楚
送曾公卷之汶陽
投策上前坂薄暮寒雲滋華轂不可停奈此長相思鴈
影正疾逝馬鳴一何悲歸期無淹留黃花殊未衰
次韓子蒼韻
一丘當快營五車要盡捐宿昔有足欣卿去我欲眠層
層江上峰頗欲窮其巔誰令雨冥冥復作雷填填不讀
離騷經罷參祖師禪獨奈執熱何西南有寒泉
次沈坦之簡周開祖韻
老夫藜糝債宿昔圭竇姿人或謂醜拙儂亦自笑之沈
侯江左士端肯相携持即時一杯酒到手慎莫遲
無著以東坡西湖觀月聽琴詩示予因次韻
白月在湖底脫冠睇微雲從來雍門恨世上惟有君往
時東坡老爲子持一樽東坡只飯豆未辦汁滓醺獨愛
三昩語昵昵出斷紋東坡拍手笑俗耳曾不聞延州亦
窮相坐睡徒昏昏都梁固高徹淮水元自渾
再用前韻
玉澗安在哉注目匡山雲都梁有竒特渠自能挽君伏
雌端可烹豈惟酒盈樽老子堪料理枯腸為之醺奕奕
弦上語大似機中紋白頭得勝妙歎咤初未聞更彈醉
翁操洗我蒲團昏且復瀹龍焙誰言淮水渾
次子仁贈永翁韻
脫我頭上巾星星復種種聊欲對可人洗此塵事冗歸
受一大錢知渠笑劉寵且當澆渴心長江岌翻動辦君
諸方脚擬尋小有洞黃帽與青鞋甘作五湖夢鴻飛強
冥冥姑以白眼送兒輩無足論急流未爲勇
次寄綠莎翁韻
劇談要且置麈尾寧用長從來一大事吾曹可稱量世
上有何好投身淨名坊老夫百不如摩腹魚稻鄉緬懷
眼中人跛跛豈易忘尚欲投羽扇無心問糟牀端笑說
拍浮疇昔取腐腸
次坦之韻
隠侯天下士早從北山遊至今華屋處淚眥嬰西州予
實老且病聞螘類鬭牛力不任毛穎况能佩吳鈎蟲鳴
夜復久試起商聲謳姑置鐵如意珊瑚爲君投
九日過宋遇雨呈曾元矩并先寄吕少馮
黃菊濕不鮮白鴈寒更哀何由穿雨屐一登宋王臺眷
予良友生南山安在哉行將北湖鬢投老炤清淮
向趙聖源請賦雲壑詩會余東去西來怱怱不
暇今追寄之
王孫我輩人著身一雲壑五斗炊官倉糟丘初不惡天
公亦好竒與著尋山屫大笑杜陵翁不嗔驢失脚一來
看都梁幾見胡鴈泊我昔邊頭歸淮南秋水落白魚能
許肥宿昔鱠葉薄棖香已思儂吳虀真可作誰言會面
初晤語如有昨丹青可盡年此事要商略
窺園
白露幾時下凉秋晩蕭蕭已辭尾涏涏况復聲咬咬捉
麈坐清樾扶藜經短橋雲邊有鳴鴈過去不可招
露生
纖雲卷窮秋天宇淨如洗輕飈入高梧策策鳴不已浩
歌步前楹俛仰多可喜暉夜如相親輝輝過書几
簡鮑欽止
劇談解人頤湖海鮑工部端能於口前截斷第二句瘦
藤尋上方住此鼓鐘暮快辦呼酒尊梅花已無數
過開寳謁田端彦
翛然策羸馬偶造釋子居欣與遯世士共閱瞿曇書脫
屐弄清泚曲肱翳扶疎鳥起短笻外鐘鳴幽夢餘高論
信絶俗磊落包六虚萬古纔一瞬天地真蘧廬逸興殊
未已恨彼白日徂詎覺厭塵滓徜徉方自娛
觀賈表之獵
軒軒大鷹腦落落饑鶻拳忽張六翮去勢拉淮南天賈
侯實老俊文字初著鞭平生坐高飛孤吟餞流年收身
事鞍馬未愛冕有蟬歸來對名妾含笑脫兩鞬能復飯
斗米白眼捉彘肩玩世今種種掉頭羞乞憐儂也飽憂
患慣視跕跕鳶澆寒一杯足撐腸謝三鱣惟樂不可過
快臂烏號還徑横鐵如意露頂催烹鮮
遣興
放船秋正佳日落鴈噭初晨炊儻無米寧尋謝胡奴督
郵端可揮從事良欲呼大是陶淵明且還讀我書
鮮鮮黃金花種種白髮人晩歲色不改宿昔情相親浪
因五斗米媿此流轉身我輩有能事大笑非伯倫
離淮南寄公卷
船頭看淮南去入蓮芡海九年窮不死魚鳥怪我在昨
日别友人鬢髮忽已改溥溥白露多初濕柂樓背
良辰
良辰入竒懷端欲挽我行幽花迎人笑欣然媚柴荆春
醪處處佳姑瀉濁與清好鳥何許來日暮獨一鳴江山
雨新洗坐使老眼明天公喑鵓鴣要作爛漫晴平生木
上坐莫逆惟有卿歸尋茅三間遙取烏几憑長腰雪不
如付兹腹彭亨短蔬勝肥肉甘哉北湖羹一飽便可足
此外豈所營莫語兒子輩吾儕寧要名
寄歐陽元老
耿耿坐不寐浩歌睇流雲寒商動清夜落木何紛紛幽
閨納華月宴几停餘薰聊復飲蘭露無因持寄君
悠然閣
吏抱簿書去聊兹駐屏星亦復喚名酒脫巾姑細傾慎
勿閉我門要著屐齒㾗悠然見南山疇昔初不言
將至泗上微雪快晴
僧伽憐我來娛我六出英又復憂我寒迎我以好晴何
以謝僧伽汲水添淨缾
贈泗州楊吉老
先生箇中人百骸一破甑端憎屐滿門姑現維摩病枕
邊黃帝書大笑毉多盧酬對雖種種而我初如如要喫
十方飯不擔叢林板久入無碍禪遂具通身眼客來據
胡床喚婢傳酒觴深藏世諦舌浩歌看屋梁孔兄掉頭
去寧復挽渠住未辦作癡兒戶樞以鐵鑄
發龜山先寄少馮亢之
貼貼淮不動翻翻雁能鳴強垂投老鬢又過盱眙城僧
伽飽知我大小身後名快作鼓考考要聽隨堂聲都梁
吕少馮維吾佳友生更招虞仲子共看金盆傾
泗州南山贈吕少馮
跛跛踐危磴行行把長蘿拊兹都梁岑睨彼淮水波花
木春嫵麗杖屨吾蹉跎輦轂端不遠舟檝今如何寒泉
聚隂竇落景輸陽坡求羣有頡頏捉臂無詆訶峯巒會
撩客腰脚強作魔送眺吳楚迥遐想江湖多情親故人
健齒脫老語訛拍手蒼翠上一笑忘負痾
朱涇寺
冀馬日馳突無地制奔放來爭天東南束手莫與抗我
航指四百去之迷所向十里望雲屋遠意屬崑閬尺五
跬步天丈六歡喜相更參船子師稽首問無恙平生客
江湖半世狎烟浪漁監選常登釣尹職不曠此手誤遮
日久矣翳塵妄願師賜金篦試與開眼障
登太行
君看太行高歷井安足道回頭看禹門砥柱一何小歇
鞍坐蒼崖九地俯飛鳥瑰詭平生無摧車亦復好白輝
作許竒梁宋紅未了兀然流轉軀甘與君王老
過紫巖寺
初辭戎馬邊紺宇忽如此突兀青巒几故作巖谷紫三
年夢招提一笑來脫屣天憐乘障歸勞之以竒詭門前
古澗流甘滑無與比衲僧初不知中有曹溪水
得黃濟川書
荆南黃濟川少小但兩屐長大身轉窮四壁只麽立書
來可憐人苦說遙相憶兒輩滿眼前吾髮何由黑幾時
打僧包爲子去得得要論十年夢已復話疇昔
至楚約諸人飯而聖功不來翌旦乃見過
前身坐衲僧積此葵莧債今朝偶烹鮮居士輒破戒摩
挲羇臣腹商略九州大平生折脚鐺箇裏有妙解關郎
作底忙使我一長喟明發得得來猶較些子在
法雲期曾存之不至
解鞍就塵榻聊與幽人期寒花受微雨清香散前墀箯
輿杳不來坐恨白日遲茗甌無復共何以慰相思
木平像吾友宣老所藏宣示寂久矣余因歸朱
方遇其徒慈俊乞得之喜而作此
布襪元不破霜雪遮頭顱政自要老醜肯剃頷底鬚經
卷聊關身帳座種種無安用古銅缾捉以高鼻奴草鞋
掛龍牀九州一蚍蜉如何是木平初落斤斧歟龐眉宣
道人緬想骨已枯舊炊玉粒飯洗鉢獨我呼跛跛遷臣
歸饑面黧且癯至今說法處井索纏轆轤唐時李衛公
鑄鐵爲浮圖此塔有壞滅是事端弗渝
北湖
北湖真大癡醜拙人共憎宿昔有鼻孔不穿牯牛䋲亭
亭僧伽塔要以兩脚登折腰怕督郵此事豈吾能
贈趙聖源
北湖河西來繫船清洛尾老眼便許竒日日南山紫脫
身戎馬間見此佳公子手捉有錦嚢胡牀教脫屣劇談
倚蒲團勝處輒啟齒非關偶追尋臭味有相似不知官
如何但說丘壑事俗子初未侵喚醒雲壑睡古圖開巨
然茗椀同料理落日望長空西風鴈行起
贈王子和
二年紫塞頭日日思都梁歸來向清淮白魚初飽霜走
馬脫轡頭搴旗向沙場不如把蠏螯欹帽呼酒觴要聽
阿燕歌頹然倚胡床姮娥一笑粲韻此九月凉緬懷去
從軍隻影天一方誰令投老夢猶咤登太行采采東籬
花其香何揚揚昭華喚驚鸞玉支况在傍自慚老不解
著句說小粧獨知折齒屐尚可追二王
贈董無求
董侯湖海俊短小精悍姿梁園固多士末至獨好辭相
逢要作語老語竟不竒飽知匡鼎來我曹無說詩
贈夷白介然
頃游古新秦打包過黃河跛跛登摧車白髮仍荷戈行
人十七八兒女載駱駞戍鼓已斷腸况乃有邊歌歸來
見二老壞衲夙昔磨舉頭僧伽塔便如到補陁軟語作
許甘耄矣所得多隨堂一鉢飯捫腹端無他度淮太早
生船鼓將鳴鼉且置茶鐺事誰獨相詆訶
再至山陽
北湖錐也無四海一兒子此生吾知之不過老病死五
斗一強謀要飽聊爾耳禿髮猶讀書盡勝種種事初解
行脚包問訊長淮水端欲洗枯腸相見輒歡喜將借官
屋居聊復置牀几更煮楚州糜尚欠淮南睡手中楞嚴
經咀嚼真有味姑降老鼻雷豈復論字義
田不伐遺披雲圖
田郎具眼人會遣披雲嘯翺也未絶參儼公初不笑聊
須論翰墨寧數金粟妙全體已見前大是頂門竅
過歐陽元老草堂
知子廊廟器誅茅楚江邊緬懷靖節意心遠地自偏綠
髮走關塞蹭蹬成華顛老益抱孤操冥鴻正翩翩草堂
足幽趣茗飲共留連新詩出錦囊火齊堆我前芙蕖頗
秀發灼灼初爭妍解衣俯方塘潑潑鮪與鱣屋角升赤
日長空隨飛鳶羽扇無停揮聒耳憚鳴蟬蠻簟敷龍牙
曲肱偶欹眠輕風灑梁棟爽氣回九天壁間湖灘圖百
仞懸驚泉詎復畏執熱况若聞潺湲時延遯世人坐鼓
薰風絃得意委萬類高軼象帝先惟兹霜露零黃菊輸
金鈿白眼望河漢雲收月娟娟濁酒可消憂况乃數擊
鮮聊持魚枕蕉脫屣秋水壖商略周八極落落遺簡編
誰言厭羇旅便欲終殘年
元老見過因誦新詩
西風動湖海木落蓬戶幽稍回長者車聊以銷我憂脫
巾哦新詩爽氣凌高秋蕭然漂轉餘文字慵雕鎪老驥
語尤壯屹屹孰與儔一笑曾莫逆未覺悲淹留歲晚餘
稉稻呼兒具肴羞蔬畦綠可擷濁酒供獻酬平生山林
姿絶意宫錦裘黃雞忽登俎豈羡烹全牛念昔佐帷幄
飲甘佩吳鈎滄波會入手此事非人謀羲和驅白日疾
遊無停輈散髮倚前檻江天雲自愁
買菊
偶煩孔方兄聘此高妙姿粲然顧我笑佳哉今何時維
摩初不病坐獲大竒勝便拈楖栗來祖師有律令
移菊
愛此秋氣凉捐書坐北戶黃花手自栽開花忽無數朔
風吹寒雲色映茅簷暮起立佇幽香泥衣有零露旋移
霜中花娛此羇旅人白髮圖一笑天公初不嗔平生飽
參鼻宿昔應供身老大無所著幽花如絶倫勝處那可
已聊復運意根漉彼汁滓酒澆兹葵莧唇憑君辦好語
與招江海魂端欲道逸想緬焉難具論
讀德操詩文
平生饒德操飽讀世上書坐斷諸方舌脊梁儂不如去
耕鄧州田要作青鞋錢忽然騎聖僧我子真天然胷中
姑一吐戲說無義語端有本分椎莫打老師鼓
王和鼎石銚甚佳以詩丐之
枵腹強自滿日愛幾合陳豆粥咄嗟辦豈是吾曹人故
應彭亨腹稱此病瘦身君從東海來便便作雲根我有
紫玉璧氣壓連城珍要渠作蟹眼一洗胷次塵王郎實
好竒宿昔飽幽事莫逆無與疇端以同臭味
即事
子規日日啼凋我兩鬢毛隣家洗甕盎漸欲見濁醪飽
聞荆江邊古柳繫酒船沙頭昨夜夢一笑水浮天
少馮約同趙伯山飲贈伯山
頃聞趙伯山亦復哦其詩今者得會面真能解人頥往
時黃宜州句法天下竒平生老婆相不救枯腸饑或架
屋下屋辛苦僅得皮君看趙伯山獨將聖僧騎維舟都
梁岸捉手那復疑歡然悅情話似有宿昔期吾友吕少
馮辦此一笑嬉莫論夜如何明發當語誰
招李漢臣飲與漢臣别九年相視癯然各已翁矣
平生三毛爾鬢髮眉與鬚奈何忽霜雪星星欲無餘手
中木上座枯槁正類渠而我方兩忘隠几者誰歟是身
那有堅寢飯姑如如舊持祖師令似守商君書老夫亦
耄矣戒律今全除惟兹笑及嗔二法元不殊獨當招故
人濁酒滿眼沽非徒洗離羣且復澆索居白魚良已佳
黃菊端未疎肯來共情話寧辭辦籃輿
比以補陁刻寄少馮有詩復答之并示楊吉老
釋介然
我以無作語刊彼月面背遣似吕南山未要餘子會平
生太玄雄猶有一語在只憐粥飯和已復不驚怪
送覺老住鹿門
平生作許竒三匝繞茅舍白髮右掖門朝參隨萬馬覺
也䥫脊梁兒子笑諸方時時容子美來過贊公房袖書
僕射府打包鹿門去獨有田恊律知渠逸羣句余方在
泥滓妄意水傳器他年著行纏一鉢有能事
入汴示坰
前年泝洛水楊花白如氊今年泝洛水青青未三眠猶
喫嵩福飯強尋梁宋船一笑真自喜蒲團媚癯仙
懷妙老
屋頭風雨交喚此耋老夢粥魚腹遽鳴來作枕中供底
處有可人齋鉢是日用時時要同盤穿雪菜甲動
代書寄淨明道人
淨明端可人日用一僧鉢覓句殊未休平生箇中活眷
我梁宋遊茗椀屢澆潑淮南霜露寒轉柂何由達
寄印老并招壁公
半生阿印竒不作俗子見罷說北固禪去喫長蘆飯堂
中壁道人大是一好漢遣意有或來誰云可招喚
永城道中
聊挾儒生書更打衲子包五斗亦何直老夫今二毛道
邊霜鬢翁煮茗澆我勞大笑陶淵明罷官緣折腰奴輩
不解事歎息腹屢枵歸來買大甑炊飯謝汝曹
閑居
阿堵安用多十年著一冠且作楚州夢從人憎鼻鼾柴
桑閑居詩讀罷始永歎鶬鶊幾時鳴眷此春事闌何以
韻今日朱絲發清彈大部華嚴經字字要飽觀鞭筍真
肥白媚我晨炊盤小君孟德耀老夫梁伯鸞端須如龐
公妻兒坐團欒好作竹漉籬未憂終歲餐濃煎飯後茶
箇中良可安宿昔逸羣句慰渠舉似看
巖齋
從來謝幼輿宜置丘壑中虎頭有妙理誰謂毛穎工﨑
﨑磊磊間聊復着此翁平生烏皮几不與兒曹同
