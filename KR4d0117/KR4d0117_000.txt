提要
北湖集五卷别集類二(宋)
(臣)等謹案北湖集五卷宋吳則禮撰則禮字
子副富川人以父御史中復廕入仕官至直
秘閣知虢州晚居豫章自號北湖居士其事
蹟略見陳振孫書錄解題而不甚詳備今考
集中所與唱和者若唐庚韓駒曾紆陳師道
諸人皆一時名士其李長者像序署銜則嘗
為軍器監主簿又續百憂集行有疇昔罪臣
投荆州之句則中間曾以事貶謫也又永樂
大典載有韓駒北湖集序題宣和壬寅而中
稱則禮卒於虢州之後一年其子坰綴輯詩
文云云則當終於宣和辛丑楊萬里誠齋詩
話乃稱尤袤賞其二絶句其一有華館相望
總使星長淮南北已休兵句乃似高宗時語
豈萬里偶傳訛乎駒序稱坰所編集為三十
卷書錄解題則作北湖集十卷長短句一卷
世久無傳未詳孰是今從永樂大典各韻中
裒輯編綴尚得詩三百餘首長短句二十餘
首雜文三十餘首謹校正訛舛釐為五卷則
禮詩格峭拔力求推陳出新雖間涉於頽唐
而逸趣環生正復不煩繩削近體好為生拗
筆力縱横愈臻遒上雜文雖寥寥數首而法
律嚴密具有典刑觀所作歐陽永叔集跋曾
子固大般若經抄序知其於古文一脉具有
淵源宜其折矩周規動符軌度固非渡江以
後頽唐汗漫之習所得而比並矣乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
豫章吳則禮字子副贈少師名中復公之初子公博古
雄贍仕仁廟朝居言路直言極諫聳聞五府上書文儒
鐵御史五字以褒榮之宜其有子克紹家學子副少習
賢良科未及設施而被賞延雖處富貴間紬繹書傳商
略古今罔有間斷著為文字發為詩文無一點脂粉氣
自巧至拙不少下於古人詩人謂窮乃工盖流離頓挫
有不得其平者故用心獨苦子副當憂患之際與夫平
居無事之時著述覓句淡然如一此又見其所養者厚
其間高妙不羣處不待舉似表見觀者當識之公既卒
於虢之正寢後一年其子坰綴緝詩文為三十卷公自
號北湖居士而以是行於世因名其集且乞叙於余余
與公厚善又樂附名於思友之遺編義不得辭輒特書
於卷首宣和壬寅清明日蜀人韓駒序
