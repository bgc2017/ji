







　　欽定四庫全書

　　秋聲集巻二　　　　　　宋　衛宗武　撰

　　七言古詩

　　和友人新陽韻

　　生機天地寧終藏剥極復反開新陽陽明漸進隂濁散
輝光萬象熏佳祥不必晷驗度合表不必風問來何方
朝廷有道雨暘若滿家五榖歌穰穰占年梅映臘雪瑞
囬暖栁拂春晝長願君多送錦繡句為我一洗氷炭腸

陽春一曲和蓋寡媿我蕪陋匪報章獨思愁嘆接田里
安得擊壤衢遊康

　　為徐進士天隱賦辟穀長吟

　　物盈宇宙皆有窮一氣先天常浩浩榮華富貴能幾何
百嵗光隂如電掃開闢由來莫幾年聖哲英雄骨俱槁
勲名盖世文瑞時豈若𤣥𤣥窮徼妙古仙率多山澤癯
方平通經後從老伯陽隠士著參同援述宣尼辭可考
人身口腹乃大患舉世凡夫為此惱厚味腊毒尤傷生

甘㫖肥醴偏害道學仙萬慮要屏除有累俱為方寸擾
希夷辟榖功始成抱朴休糧法宜效所以丹丘諸羽人
莫不餐松茹靈草誰云不食胃徒空入道門衢此為要
天隠良士工詞章經傳百家仍探討孰知抗志乃松喬
濁利浮榮非所好年當强仕舍壯圖勇辭館餐棲窈窱
欲仁仁至天所資道藏仙方過鴻寳衛生有藥可忘饑
不愁煮字那能飽一從易置氷玉腸不假青精顔色好
㑹驅乾馬及坤牛捕虎擒龍歸鼎竈易骨洗髓由此基

三島十洲輕可到縱未能嘗方朔桃亦須先致安期棗
世儒悉被客塵迷志在衣錦而食稻惟君髙蹈出凡流
見謂秋陽同皜皜

　　和埜渡賦雙竹松梅古風

　　挺然昂霄蟠澗阿彼美松者非凡槎千林揺落乃孤秀
舞春楊栁徒傞傞翛然照水溪一涯彼美梅者非凡葩
氷姿皎潔抱清獨漫山桃李徒繁華昔人品題信不茍
每以此木配此花伊誰挈置小盆盎髙標盤曲良可嗟

然雖矯揉失真性幽香貞色仍堪誇况分瑞竹與鼎立
嵗寒之侣何以加竹尤挺特過二者逸鞭吐秀如蘭芽
兩枝撐出露頭角一類襁褓髻未丫於中此更㧞其萃
似覺小異如孟嘉㑹從尺寸達尋丈摩拂穹漢生雲霞
可親雅與書帙稱相對慎勿肉食奢君之取友莫此尚
此友寧久留君家須知調鼎待佳實豈但水影誇横斜
須知大才作隆棟豈但古幹森虬蛇虛心勁節豈無用
寧在楚楚儀容佳為龍致雨行矣神變化轟雷掣電與

世驅姦邪

　　與卿寓登多景樓口占立成

　　世稱斯樓天下竒雨餘振履此逰適埋頭旅舍氣弗蘇
一見端能洗湮鬱連岡三面作襟袖洪流千里在履舄
俯窺萬井若棊布前閲千帆似梭擲銀濤湧出丹碧居
金焦兩山相對立羣隂解駮宿靄收放出脩眉數峯碧
景名多景名不虛似此江山何處覔凭欄一笑問波神
欲舉歸帆在何日


　　和張石山古風約郊行

　　乾坤空濶幾由旬仁氣坱圠熏為春郊原萬象列綺繡
華哉規令方施行舊年與花嘗有約肯倦携笻并躡屩
近來時事與花違一任自開還自落此時何地可維舟
難效山隂禊事修醉吟有様猶可法隨處可留無不留
欲縱清逰先䗶屐剰擬一造芝蘭室料應紅紫尚餘芳
但媿平章無健筆折簡支郎盟在前期弔野王今幾年
或行或止若有制人不自由殊可憐轉頭㸃㸃飛紅雨

美景良辰那忍負大篇短牘重招邀起徃從之其敢後
但嗟戴笠與乗車昔騎紫馬今無驢榮華消歇與春盡
寵辱不動心如如

　　和野渡為青溪賦

　　好士不論親與疎絶甘分少寧求餘孔程一見便傾盖
懽如故舊其非歟世多竒俊無南北平昔可曽致佳客
吾鄉良友無出君二仲之交猶欠一青溪人瑞名聞揚
劒氣上射牛斗光淋漓筆下走風雨其勢浩浩聲浪浪

雙鵠俱堪儕埜鶴宜與翺翔天地廓一為覊羽一仝巢
覊者飛來慰寥寞人生遇合天實為逺方朋來從爾思
但親益友非損友何間新知與舊知吾儕氣臭在投合
有來館粲須延納不妨北海常開樽豈但休源乃施榻
我家有竹門可欵植此不徒恱俗眼批風抹月待嘉賔
絶勝肉食供朝晚嵇吕交情雖似漆千里相遇難再得
何如耆俊里社仝時得親薫才學識

　　鶯花吟為良友作


　　羽族競繁聲倉庚尤善鳴喧啾百喙忽奏雅盡洗盈耳
筝竽音芬菲芳事畢木芍藥晚出於中姚魏更傾城掃
退目前赬紫色轉眼韶華便欲休恨無長繩繫春留一
春嫵媚在花鳥常恐易逐光隂流浮蕩誰家挾彈子飛
丸巧中俄摧翅封姨底事苦禁持飄摇欲使無完蔕可
嗟凡卉與凡禽遂情快意何紛紛不思物惡傷其類爾
形爾氣非同羣嵗購名葩不常遇日聽好音能幾度寄
與東君力遮䕶勿使凋零同臭腐不然辜負鶯花主


　　為徐太初友人陳府判賦梅居餞行

　　青鞋不踏孤山路辜負逋花今幾度那知别有姑射居
衆謂孤山未必如夙昔名傳尤願見渴想此仙難覿面
朋來滿口譽風神儼若眼底逢佳人枝間獨具先天易
惟有太初心黙識雅逰擬問古航船索笑相親須有縁
閒中積嵗玩風月虐甚祈寒飽霜雪此徃春浮雨露香
歸來萬玉爭輝光

　　墓松既夷所餘無幾方植松秧自賦


　　重來丙舍嵗三易翠巘挿空仍兀突喬林鬱蓊殱斧斨
一二僅存於百億參差歴落更孤秀不假依憑而挺立
宛如九老瑞唐朝又類耆英隆宋室合兹異代衆君子
仙去一朝於此集千夫束手何敢向萬牛囬首難容力
已芟嘉植勿復論夀此佺期不朽骨稚松匝地散新秧
頭角森森紛羽翼他年雨露飽沾濡滿鼻珠璣香習習
㑹須百尺長龍身仍復層林森鳯翼作詩聊記角弓章
子子孫孫永培植


　　和南塘詠梅

　　剥極大冶如死灰潛陽初動生意囬沖融一脉貫萬彚
物有清氣拂斗魁嘉植幾世培其栽孤芳欲折猶裴囬
此花消得酒百杯料君恥與紅紫偎祇應兩屐磨蒼苔
豪飲豈惜玉山頽醉中兩手敲復推句成不假擊鉢催
青皇襟量何恢恢任教殘臘偷春來暗香明艶無纎埃
俯視衆植為陪臺紛紛盆盎見古罍千花錦繡徒成堆
天然不假氷玉裁嵗嵗為渠青眼開


　　過𤓰洲

　　偉哉千里萬里流衮衮其來自巴蜀奔騰澎湃入尾閭
勢雄何啻吞百谷金焦對峙兩鰲浮千頃玻瓈浸其足
光生金碧殿閣湧氣蒸紫翠林叢沃附庸更有小陂陀
東晉詩仙卧其麓穹龜長蛇簸風雨鬼怪神竒不可觸
地靈設險莫此如此天所以限南北江山終古無變遷
世運如輪幾翻覆英雄滅没去不反人事紛輪轉相續
嗟予蟄處幾二紀殆類龜藏蝸局縮兹來雲夢氣可吞

浩蕩乾坤在吾目靴紋獵獵日流輝鬟黛葱葱雨初沐
沙禽雲鳥自徃來浪舶風帆互征逐埜芳零落舞殘紅
汀草蒙茸漲平緑爛然宇宙一丹青絶勝鵞溪千畫幅
歸舟那得大如川載取江頭春萬斛

　　和陸象翁以梅配竹

　　駢頭始生為籜龍森然而立列羣玉琮琤有韻天籟鳴
蓊鬱成隂雲氣簇楚楚少年來自河猗猗君子瞻彼澳
其實曽致雛鵷來其枝可留棲鳯宿月香水影猶更竒

彈壓春花千萬屬羞為西子事塗抹喜作道韞淡粧束
不居驛路即溪橋好傍巖腰與山腹謂宜作妃以相從
雅韵幽姿俱不俗此君何以待美人翠帷重重富羅縠
美人何以奉此君碎玉明珠不論斛於中更有無價香
迥勝龍涎與麝馥此君挺特氣不凡美人窈窕姿尤淑
執柯者友秦大夫不煩月老繩紆足且善為醪以合歡
味過蒲萄及醽醁梅之所見乃不然謂恐為人所指目
從來潔白不可溷每鄙仙人華萼緑彼固無慊為丈夫

予寧屈體而雌伏不如仍作嵗寒交永為貞女甘幽獨

　　自王園歸約諸友山行

　　天不憐我老且貧荒逕不可酬華春遂令東里互邀致
借之雙圃娯芳辰癡雲釀雨雨旋止霽日含輝更清美
花間盡晷得盤桓但費東君為料理歸來未久簷溜傾
乃信造物真有情十分淑景一分在但願從此天開明
一方一曲春有限芳菲未足舒老眼扁舟逺欲逐清華
錦繡山川窮勝賞維此林巒地雖窄聳秀流芳亦不惡

安得良友相追隨步屧生香徧行樂只恐囊無賀老詩
不愁屐費阮生蠟

　　五雲詩

　　千巖萬壑東南美中有一山尤秀偉伊誰衣被以佳名
非霧非烟騰瑞氣有人扵此曽課書出山能士為寫圖
風林泉石振清響佔畢吟誦聲難模聚為胷中綫五色
不補衣裳華衮黻迺作江湖漫浪逰奮藻揚葩肆吟筆
文為人瑞要瑞時時不與我文奚為何如抱書還舊隱

姑頌楚橘歌商芝吾衰一字不解作平生學殖嘆荒落
為儒無用擬修𤣥徒想仙人五雲宅

　　春歸

　　紅飛緑膩晴晝遲木香滿架柔條披芳菲過眼能幾日
娯樂常少多憂悲東君歸計何太早四序光隂如電掃
今年花謝復明年祇使看花人易老蕭然白髮朱顔蒼
競春肯學兒童狂不如坐對嵗寒木清談與客窮書囊

　　送龍孝梅過上海及見郊外巨室


　　宇宙清淑物絜齊春工告成青帝歸雲縫霧織翠萬幄
尤勝紅紫芳菲菲髙人出郊窮逺目一童兩屐隨所之
五茸三泖在指顧收攬萬象歸詩脾䄂中三尺貫牛斗
劒光到處神魂悲肘間更有不傳妙禍福隱奥能前知
髙門懸薄奚待徃候迎紫氣爭先馳此行直須訪海若
揮斥物怪搜珍竒連鰲自可赤手取何用釣犗五十為
十洲三島不難到御風騎氣從安期願君斯逰姑少遲
為我六月開南枝


　　和唐人惜花韵

　　一年最是花時好花開莫待鶯呼老有酒對花勿草草
清唱美人眉淡掃一觴一詠要相當櫂船喚取黄頭郎
川原紅紫相低昂載取十里春風香

　　新暑賦西軒竹

　　此君與我同襟期延致屋宅西南維涵濡雨露嵗未半
柯葉深茂華而滋恍疑神士萃庭宇旌&KR1242;羽盖紛交馳
非箏非竽發天籟不湍不瀬含風漪緑光到眼氷雪潑

頓令六月無炎威何須挹爽置象簟不假去熱施龍皮
挺然直節異凡植四時不改琳瑯姿翛然雅致滌萬慮
一塵不染珊瑚枝明蟾寫真銀散彩騰烏弄影金流輝
千林剥落氣愈勁更好雪壓并霜欹無山無水自幽勝
雨天霽景俱相宜方嗟此地翳草莽幻出臭腐為神竒
恨無與可圖作幛消得坡老模成詩中虛而靜有隱徳
妙氣獨有予心知年今七十諸妄屏久壓花本芳菲菲
締交惟汝與松栢嘯風吟月相追隨願言棲鳯同作伴

慎勿化龍隨所之武公勲業我所媿猶覬老壽幾耆頥

　　次韻憫雨

　　百榖仰雨而蕃滋乃穎乃苞乃成實鍤雲方喜髙下齊
大田俄報東南坼民窮至此噫亦甚無年餓死其無日
佛靈猶未致涓流人力焉能施寸尺况當十室九室空
可堪百里千里赤仰天無路扣彼蒼望雲自旦尋至黒
一嵗不稔百沴生所憂豈止人艱食聲嗟氣歎方載途
屈莫求伸枉莫直繇來有感則有應影響一機端可必

時遷事改理不移今日天工豈殊昔烹羊乃雨古語云
何假雷師起河伯調元贊化更有人怪魃螟蝝俱蟄跡
人心既恱天意從利澤須能致甘澤油然沛然苖勃興
奚用象龍施五色

　　賦竹深處

　　淇園既徃不足論渭川徒多未足貴森然玊立闢幽深
彌望恢恢有餘地何異東亭手親植遂使南陽日清閟
緑雲障日間弗容翠濤翻空杳無涘冥冥韓林靜而秀

窈窈蔣逕深且䆳洗清袢暑迥莫留截斷俗塵飛不至
何須層氷置几案自然凉氣生衣袂吟弄風月騷人徒
伯季松梅嵗寒味於斯二仲可論交誰為六逸宜邀致
何時徒步許直造著我其間同一醉祇恐君疑庾亮來
角巾豈免還私第

　　宣妙墳院古栢

　　古來喬木産墓宅新甫之儔匪凡質風梳雨沐三百年
聳壑昻霄過千尺孤標屹立獨擎天繁柯偏重常傾日

蒼皮剥落節理堅挺挺長虬初蛻骨我來屢見此崛竒
摩挲老眼増雙碧吁嗟松檟幾遷易拱者芟夷新者茁
青青惟此貫四時物換人非飽更歴栽培意有天地根
不然守䕶資神物須知碩果不徒存天佑吾宗當黙識
公侯復始此其符衮衮人英須輩出偉才未許萬牛挽
香葉擬留孤鳯集千秋要與此山存世世宗盟共封植

　　和新篁韻

　　竹君清絶潤於玊譜牒出自淇之澳移根分種置吾廬

纔隔樊墻即家塾塾之所有無非書師友摛文剪其蕪
此君兒郎趣亦雅駢頭相過紛鋪舒鮮鮮緑色照鄴架
駸駸宗祖可方駕鈎章題品得騷翁倍使新篁長光價
矛甲鏦鏦看擊雲未遜六千君子軍琅玕一一如椽大
此中更有風月存巨細何異公領孫低昂尤若主承賔
有賓如君誠可人西牕六月暑如焚㑹見為君滌除熱
惱來凉薫

　　墳院新篁


　　琅玕挺秀徑尺盈森森直上摩蒼冥封培保䕶猶重器
嵗餘二十林方成繩繩孫子更傑出逺過鼻祖尤輪囷
蔚然翠羽漸成葆稚者碧玉初抽簮泥塗甫見露頭角
意氣已欲生風雲繁枝㑹致鳯棲止修幹能作龍飛騰
我來其下避新暑洒若澗壑涵層氷清髙直亮異凡種
願言世與山長青緑漪豈但為目玩於焉觀徳知修身
吾宗叡聖所宜法如圭如璧揚休聲

　　用前韻


　　世更日月幾昃盈依然有谷中窈㝠脩筠夾道互經緯
宛如一機翠織成非繇培植得攬玩何異不稼而有囷
籜龍个个出頭角宻者櫛比疎猶簮嬋娟色媚已映月
團欒氣合行屯雲雨餘尋丈忽聳㧞其上速若鳶肩騰
中邊别種相間簉又類潤玉陪清氷我將於此事著述
編摩自足供殺青此君時對吐秀句榆境亦不孤閒身
涼床滑簟午睡足坐聽雅奏來風聲

　　夏秋積雨嵗用大祲長言紀實


　　四月五月滛澇積噬嚙丘垤吞原隰匪惟為沼蕩為陂
萬頃秧雲泯無跡攢鵶聨尾空飛翻化鰲為城難障塞
五湖三泖欲貫通浪接重江勢洄潏茅茨比屋何可存
穀麥千金不論直懦夫全室葬魚腹强者呼儔作蟊賊
閉糴成風牢莫回勸分有令徒無益間存壠畝䕶餘苗
曽不什一于千百旱赤堅粟刈未齊晚紅䆉稏苞欲實
饑農競喜新穀收一飽充腸云可必夫何八月天瓢傾
其來震蕩而飄忽勢如陣馬奔不停銀溜浪浪欲穿石

直疑羣龍翻九河小山摇撼大山兀須臾泛溢滿中庭
平地如淵深計尺明朝清野變白波浩浩湯湯彌甚昔
積隂為冷不堪收殆類鴻濛未開闢又如歴代政昏蒙
熏如宇宙成幽墨飈旋霧塞晝㝠㝠常俾蒼生氣湮鬰
簷間㸃滴無時乾猶幸滂沱間霂霡登場惟苦禾耳生
棲畝尚有禾頭出深虞衮衮傾盆來已壊垂成俱滅没
大家盖藏悉已空猶恐有司徵斂急若使租無斗斛收
卒嵗輸官何自給貧家薪桂米逾珠待哺嗸嗸併日食

若使粒價更湧騰寧不枕藉為溝瘠彼蒼亦必憫時艱
忍視斯民至斯極我念民窮作此歌歌此能令鬼神泣
鬼神為我訴之天天豈不惟民是恤似聞誥下驅六丁
翦夷水怪殱羣慝怒霆笑電悉屏除抉雲推上紅輪日
更願陽烏溥至仁大放光明照幽仄鬱者斯通枉者伸
頓蘇民氣舒民力洪波巻空九土晞多稼穰穰登黍稷
庶令千里免阻饑可反愁邦為樂國

　　立秋喜雨


　　炎炎老火燒太空熏灼萬類勢欲鎔髙田幅裂稼已腐
低壤釡沸禾生蟲金蛇飛走天皷震須臾散滅茫無踪
火輪烈烈揚熾熖夜鏡炯炯摩青銅老夫望嵗甚田叟
恨無神術驅羣龍平明披衣視雲氣霧靄四合何㝠濛
沾濡俄頃遂滂沛奔騰浩瀚猶崩洪雨珠雨玉何足貴
雨菽雨粟亦有窮涓流膏潤入秉穗穰穰九穀苞其中
良疇何啻萬萬頃一稔囷櫛過崇墉溢為懽聲沸比屋
洗空愁嘆蘇三農亦知誠感斯響答古佛之一真圓通

嗟吾年來生計蕩殆若枯葉隨飄風甌窶汙邪不應禱
凍餓真與窮民同繼今甘霔願時有皷腹擊壤歌年豐

　　用韻再作

　　一氣運行於虛空有形孰不歸陶鎔燠寒燥濕互為用
功被草木并昆蟲胡然陽亢乃作沴靊霳屏翳俱潛蹤
炎炎赫赫勢太甚烹煎萬有何殊銅田疇龜坼河港斷
水車不運骨掛龍俄驚片雲變反掌宇宙未剖猶鴻濛
初如綫溜氣纔應繼若瓴建聲何洪豈徒神力能致此

意者髙厚悲人窮豐凶由數亦匪數厥有造化行其中
年來五穀亦狼戾曽孫之庾髙於墉秖今户户嘆赤立
富者恨不為耕農要知千人萬人心心心黙與天相通
熙熙田畯爭薦喜烹葵剥棗追豳風更看十月場圃築
黄雞白酒村村仝但祈田祖去螟螣願如荆叟歌元豐

　　賡南塘桂吟

　　卉木摇落如齒牙紅紫淨盡無浮花秋芳俄從天上至
人世有香誰敢誇纍纍金粟疊為蕊風韵别自成一家

蔥蔥緑玉不改色嵗寒氣節何以加滋榮豈但壓衆植
纎巧直可凌春華一枝纔折聞四表芬敷發達其無涯
看花花好時亦好到眼不覺忘聲嗟君家喬木知幾載
世世封植今彌嘉來章璀璨耀珠璧行墨遒勁飛龍蛇
我營小圃富靈種丹犀列樹尤豪奢虛堂中夜忽生白
扶疎清影來牕紗世間萬事等塵土何苦閉縮如藏蝸
只今有酒爛醉廣寒下但恨無鼔可作漁陽撾

　　壽南塘八月生朝


　　一年最好八月月此月迥與尋常别君於厥月乃誕彌
天一之精所凝結涵精毓秀宜不凡神如秋水膚如雪
蜚英騰茂載宦途所至光明而煒曄一簾瑩徹照今古
妙凝夜氣氷霜潔芬芳滿腹貯天香吐出篇章更竒絶
所存者厚養者深晚嵗丰姿尤發越不知何物敢相干
屢月光華似消歇直疑蒼狗互掩蔽恨無長軀可手抉
又類妖蟇初啗餅恨無利劒可殱厥一朝天為掃妖邪
銀輪爛爛仍髙揭久嗟湮晦忽清明儼若身居廣寒闕

相將誕節紀祥弧連夕金波倍澄澈誰云弦望有盈虧
須知本體原無缺滿堂子女競稱觴比似常年更懽恱
月中自有藥長生不勞復問長生訣從今夜夜長輝光
年年月月無磨折刀圭無惜惠仝人使我頹齡起疲苶

　　和吟友月夜遇風雨不見薄蝕韻

　　麟經紀載浩嵗月天家妖祥互分别所書薄蝕三十六
獨於黒夜泯無說豈以為陽義所崇可畧者隂辭遂輟
曩年月蝕無風雨風雨胡為為月設三百六旬惟此宵

羞使望舒顔面缺第怪飛亷逞怒號擺撼廣寒枝欲折
海濤助勢捲地來萬户千門一時撤天目臲卼秦望摇
奚問區區小丘垤明朝揭日出虞淵疑是天工手親挈
羣隂散駮世清夷蛟螭那復為妖孽我欲作詩頌陽明
文思久枯筆屢掣但願合璧常光明年穀順成風雨節
中秋把酒對嫦娥處處團圓天下恱

　　喜晴

　　朅來古寺當初寒垂垂凍風不肯乾出門泥滓跬步艱

蟄處無異虬蛇蟠剪花呈瑞天破慳鑄出八九銀巑岏
使居城市那得看衒耀老眼真竒觀霅然陽明忽開張
俄復飛溜聲潺潺癡雲布濩封乾端㝠濛莫覩雙跳丸
噫氣夜號力撼山平明推上赤玉盤羣隂解駮宇宙寛
草木禽鳥俱懽顔金烏行空振羽翰揚輝散彩送我還
却憐殘蠟猶欠三日不屢數嵗欲殫盈尺為瑞俄頃間
天公變化應無難

　　和催雪


　　我欲問天天穹窿嵗卜其有於嵗終胡然𤣥律欲遒盡
燠乎一嵗融而沖凍膚未起玉樓粟寒力尚怯珠槽紅
臘前三見瑞盈尺九土斯農之望同沍寒雖以雲布濩
合影尚欠宵通朧梁園徒聚為賦客灞橋更誤能詩翁
倩誰剪下銀潢水六花人代天施工不必作威藉風伯
不必布勢勞豐隆預占多稼滿周畝首驗小麥連崆峒
嘗聞玊妃從者萬要看羽衛來仙宫未多劉子比西閬
抑陋衛人歌北風撐腸吐出氷雪句清輝交映彌寒空

列岑銀鑄増突兀千林楮刻森玲瓏瑶芝一望千萬頃
不辨田上田中中憶昔臘霙㸃予鬚至今皓首如飛蓬
自憐老朽難用世祇堪把耒勤農功行天須見度有馬
入地庶使潛無螽年豐常願頌秋報豈止擊壤歌三農

　　和雪吟

　　庖無美炙惟野䔩爨無積薪用勞軸夜半烹酒和雪吞
賸喜吾廬銀作屋須臾清氣散入脾不覺吟肩樓聳玊
映書更宜剔魚蠧擁被那肯作龜縮飽看衮衮來玉塵

搥璧斷圭隨所觸地凝瑞氣盈欲尺水剪飛霙出猶六
化工纎巧妙無倫春卉秋葩總成僕最欣嵗嵗為農祥
散作陽和徧雲谷去年一白兆年豐幸為民力舒窮蹙
今年將見臘前三欲為民生洗荼毒不思金帳飲羊羔
不思朱門厭酒肉目前多幸茍全生稍得伸眉猶勝哭
可憐赤子寒欲僵生理不遺升斗蓄憂時老杜徒詠嗟
破廬凍死寧令獨閉門猶喜得髙眠絶勝魯公書食粥

　　和家則堂韻贈髙教之北


　　别時欠折蘇堤栁西方美人無恙否子卿齧雪十九年
何似生前一杯酒麒麟胡可係而羈要使為祥在郊藪
當年誰擅西湖春公閭遺臭千載後但知金屋醉蛾眉
簸弄威權翻覆手徒勞吉士逺有行令人驕驕賦維莠
君今重整燕薊轅老子跫然欣得偶殷勤為我問平安
司馬深衣想如舊

　　贈范道人(道人以任子為庾臺幕官不受省府差符從道)

　　黄紙差符不肯留飄然願逐雲水逰紆朱拖紫不肯慕

甘著草衣披布素金珠斗量佩鳴珂所得懽華能幾何
形氣日隨情欲蠧曽不百嵗同臭腐學仙豈必便成仙
人世且結清淨縁𢎞景寧為軒冕錮子平未免婚嫁累
有田有廬誓弗歸有子有女棄若遺道成却徃愾城郭
化作千年令威鶴

　　舟囬自霅至黄橋風大作復反朱涇泊舟

　　芒鞵徧踏苕溪岡昌翔歸棹穿滄浪吾廬咫尺自可到
飛亷怒吼俄作狂濤頭掀舞勢欲立紛紛雨霰來何滂

河伯怙此賈其勇杯水幾至傾倉皇急呼轉柂依古刹
道場千載揚靈光我今七十僅三到更覺古檜蒼髯長
應為舩子笑寂寂老無聞達徒奔忙明朝風靜日欲杲
載欣衡宇升吾堂波濤盖有起平地覆車未必非康莊
人生夷險與利鈍惟有委順於旻蒼

　　為湖州趙村淨妙庵主僧賦

　　自披五戒如來佛十年面壁坐天目歸來滿袖唯白雲
徒得聲名喧世俗碧玉嶙峋煙霧堆鑿開混沌架突兀

不鞭而來爭獻助斬木指囷人不惜僧寮佛屋俱落成
撐空只欠塗金碧精廬不獨為安身海納諸方禪恱食
上人湛然一太虛真覺端由真淨得是心已證湼槃心
妙處豈容言語詰故於題扁發其機要使人人箇中覔
學徒釋侣有能然從兹作祖而成佛大展坐具闡道塲
勝地名山須卓錫法筵乃見龍象尊天池且作鵾鵬息
書來謂逮菊花期蓮社紳緌應畢集逺師如肯致淵明
亦擬袖香躋丈室










