







　　欽定四庫全書

　　秋聲集巻一　　　　　　宋　衛宗武　撰

　　五言古詩

　　理學

　　寥寥二千載道統幾欲墜濓洛暨關中浚源接洙泗乾
淳諸大儒流派何以異無極而太極性命發其秘先天
而後天理數稽其至四書共羣籍精微窮奥義五常與
異端辨析無遺㫖謂教以漸進謂功可直遂為説雖殊

科其歸同一揆踐修本誠敬講貫非口耳要在絶己私
渾然循天理啟鑰以抽闗發蒙而警聵後進有所宗絶
學得所繼作者蔑以加百世或可俟

　　君道

　　勲華相授受謨典所具述其要在厥中精一而允執惟
誠乃能精惟誠乃能一是以無黨偏是以臻正直三代
所共守百世不可易伯者假仁義戰國尚詐力漢唐非
無君文為事矯餙其能粹而王一指不可屈所以無善

治循襲至今日純誠而不襍惟皇斯立極斂敷錫庶民
懋建昭大徳治欲徃古如舍此他無術

　　伊周

　　誓征黜夏命武成有商邑惟王弗率祖沖人初嗣厯既
放奉歸亳已攝復明辟前此所未聞浮言曽罔恤二公
徳動天民亦歸其徳忠誠靡有他上下素孚格遂以直
道行觀聽自無惑吁嗟人不古後世幾新室

　　漢文帝


　　愷悌而愛人恭儉以持己府庫有餘財勿忍為己費田
租奉公上屢至為民賜不肯私嬖臣以存大臣體不敢
私貴戚以貽天下議澹乎無嗜好絶不尚功利斷刑嵗
數百煙火綿萬里禮樂雖未遑亦足為善治洪惟慶厯
君盛徳槩相類爰立俱名臣後元則無是

　　隋煬帝

　　方其為儲貳用智固已譎及夫據大器為謀抑何逆龍
舟及鳯䑽無嵗不遊適離宫與别殿快意事滛佚置酒

燕要荒㑹者三十國紫舌與黄支無所不臣服親駕兩
征遼方且肆窮黷羣盗遂蜂起土地日以蹙惛猶不知
悟愎諌輙誅戮肘腋俄變生兵刃交于目不肖孰甚焉
身亡而國覆

　　留侯

　　狙擊豈良圖命幾危博浪既受黄石書顛秦而蹶項報
韓志已酬興漢畫仍贊歴陳借箸計潜消刻印患定封謀
遂寝立嫡計莫尚轉危以為安其易猶反掌萬鍾誰不

懐裂土人所望何勃身亦繫韓彭國隨䘮駕言仙與遊
髙風巢許上

　　二疏

　　二君聳髙致今古知敬慕勇退人所難尤得所以去貴
戚舉愛弟將使噲為伍天子尚衷疑抗議非不許儻或
身久留寧免與時忤駕言盍知止幡然解印組歸來逸
老夀榮辱一無累鬻金廣田宅拒絶兒輩語多財益其
過富為衆怨府賢哉乎斯言奚止眀出處


　　孔眀

　　龍卧而長吟胷次抱竒偉立心不北向特為三顧起曹
瞞下荆州氣可吞權備奮袂為一出遂成鼎足勢忠誠
以輔國相業難擬議刑政能服人怨讎至感涕出師陳
悃欵訓誥相表裏南攻孟獲平北出張郃殪司馬亦嚴
憚甘受巾幗恥儻使先十年營星未殞墜興復其可期
中原安有魏

　　荀彧


　　曹公初見竒直以子房許制勝算無遺斃袁而誅吕意
見稍有乖幾欲置鼎俎朝端存正論九錫胡不取本初
固難依姦雄惡可輔初年殱徳祖繼又族文舉嗜殺其
如斯大夫可以去見幾奚不早一死昧所處既不為夷
齊又不為伊吕徒抱忠貞心遺憾亘千古

　　韓延之

　　劉公復晉祚功成萌異志網羅欲用才翦除不附己荆
州乃巨鎮肯容司馬氏家兒特小過親駕勤問罪延之

乃其客折東謂可致善乎為辭令伐君啖人利誓與臧
洪俱身殞遊九地啓緘示僚佐事人固當爾背主以從
讎自昔滔滔是儻使閲此書雖死有餘愧

　　顔魯公

　　人之生也直不直匪君子一從平原歸立朝更竒偉挺
挺盡孤忠蹇蹇陳正義初年忤元載晚節遇盧杞不為
時宰容乃作天子使正言眀順逆兇儔知敬畏未幾變
異生卒墮奸邪計羅浮寄逺音流傳渉疑似英烈天啟

之萬世凛生氣

　　知足

　　束髪至皓首雅意在林谷退閒十五年一官如脱梏抱
關尋故歩謬語不可贖投紱賦歸來幸不至迷復有田
可餉饑有園可寄目有屋枵然大其中無所蓄代歩跨
欵段課耕驅觳觫斗筲量易盈莵裘計已足嘅方際時
艱已幸免僇辱年豐喜洊臻我庾有新榖床頭酒一壺
架上書數束酒餘取書誦豈不勝絲竹水北與城南蒼

筠列萬玉更須倣元亮剰種松與菊招邀文字侣唫哦
日相屬自足了餘生此外復何欲

　　春懐

　　伊耆司化權與物何落落不見陽和敷但聞風雨惡柔
綠尚含滋水紅慳破萼動植久陵暴至仁同槖籥可使
令行冬寒威肆餘虐便須轉機栝曜靈俾灼爍芬芳千
萬林薰為紅紫幄庶俾競春徒薄有登臺樂

　　乾坤日以闢生意日以隘春風一披拂萬族競蘇快肖

翹與蠕動靡不忻坼解慶澤流光華垂榮到菅蒯山木
豈自冦孰翦而孰拜根榦儻有遺滋萌乃復在蒼籙溥
至仁何類不昭泰人為物之靈元化忍獨外氣運何日
囘嵗月易征邁

　　時來桃李姸春風乃知已時去桃李萎春華俱夢寐芳
菲氣不齊一一理猶是何如松與栢無榮亦無悴浮生
寄旅亭萬事若流水富貴等空花滅没無足紀身前茍
遺臭身後烏可洗我願為松栢不願為桃李長保千嵗

姿盤根澗阿底

　　春雨

　　青皇初布令大塊已流濕霏霏散沖融一一成膏液駸
尋夜漏分掀揚風箭疾孤燈月明眼漸覺簷花密滴瀝
聲既洪淋浪勢方集清響迸源泉美澤徧原隰甘腴滋
田毛浸灌融地脉蓋將兆稌黍豈但秀薺麥溪山鱗甲
長卉木攢新碧化工悦萬族生意浩無極茍惟本根在
孰不芽且坼未春雨非土見者自凄惻既春雨非玉聞

者何悦懌未能齊慘舒吾亦為物役英英梅粉露㸃㸃
桃紅入更喜釀芳菲催花居第一

　　立春出郊風急有作

　　意行出郊坰迎春二之日不聞條風鳴但見朔風急朔
風何太嚴厲物無洪纎旹方尚發育豈汝當行權試與
東皇說燠寒宜按節一氣鼓至和要令無夭閼(立春前數日尚
覺晴和至立春乃更凛冽)我老值途窮荷鍤今為農但願五時若鼓
腹歌豳風


　　次韻春

　　水行苦嚴厲萬彚喜得春解雷久忽震蟄户奮者殷根
芽沐膏雨暘暉復熹晨淑氣盎原埜鼎鼎來芳辰小車
度花隂遊芳浮麴塵少年争競春外誘何紛紛老矣蠲
其華寄賢而葆真多吟以為富猶恐道益貧

　　熙陽薫蓋壤麗景日以新婭姹花媚晝嚘嚶鳥鳴晨紛
華易消歇非久淪沙塵舉世競芳菲湎若嗜飲醇豈知
有至味澹然嚌道真試問金谷夫何如簞瓢人


　　物華來冉冉天氣宜温温浪浪但鳴雨浩浩常浮雲誰
知潤澤中厥有豐美存一朝日出杲絢爛赬紫羣川原
徧塗抹紛若粉黛陳芳菲出枯槁何異富易貧難并惟
樂事昔人嘗有云

　　方寸負竒偉自足排外紛樂哉曽子履翛然淵眀巾利
欲伐其性智識由是昬盛麗悦其目夢幻何足云不如
覷文字日月從轉輪飲芳而咀華四時無非春芸芸市
朝客孰識此味真


　　春山

　　青山四時好春至尤盛麗潤澤散冲融華滋出枯悴雲
根鱗甲動風柯羽旄曳羣芳間㸃染一碧互經緯組繡
列障陳繢畫崇屏倚嵬昂如帝尊黼黻儼衣被我老得
餘暇時來領勝事穿雲度舟楫披霧縱屐履㳙泉幽響
生鳴鳥繁聲脆天然成妙奏人籟惡可擬息游返靖廬
紛華以靜對獨坐勘古書冥觀參物理光景猶駒馳色
象亦蟬蛻至人善觀山夫豈恱浮靡懿此静秀姿萬古

挹清致

　　塾樓春集次日和兒輩韻

　　伊耆噓至和薫播彌大地有聲沸候禽有色衒名卉麗
景接川原浩萬歴嵗幾于時不行樂夫人自暴棄卑官
徒勞人憶昔續賔戱繼忝𨽻部曹厠迹於朝市未幾乘
漢鄣歸來從綺里誓當守衡茅不復問行李方開陶徑
荒遽驚周室燬時艱慨適&KR1134;身存良自喜築廬傍山棲
視家如客邸雖存蓬蓽居僅為燕雀芘兹辰薄遊衍携

友忘汝爾書樓舒逺眺林芳猶蛻委麥隴連蔬畦青黄
錯成綺埜色入杯棬山光浮屐底陽春艶欲流霽景浩
無際獻酬樂佳賔續廣頼吾子朝來補吟事粗不忝詩
禮顧余八十叟忘我亦忘世醺餘扶杖歸笑語喧童稚
斯遊固己適未足窮樂意九峯葦可杭相望在尺咫憂
先天下憂樂豈果在是憂樂存諸心尚堪追褉事

　　和野渡家園雜興

　　幽人非嗜石適意在嶙峋萬形何足多一巻未為貧山

奚必泰華水奚必海濵藏珠川乃媚韞玉璞足珍儻存
丘壑意可障世俗塵烟霞從此生自足怡性真

　　雅士酷愛竹無肉饑亦忍即之俗自祛對此酌宜引好
尚契子猷題詠邁元稹二友獨與交十客何敢竝丈夫
意氣豪少年精爽緊春至長子孫班班森玉笱

　　誰謂野燒生惡草不須薙為蕭易成叢滋蔓或布地不
别小人儔恐昧前賢意舞茵含晴曛經帶摇輕吹拂拂
來野香萋萋動幽思坐對一庭芳煮茶消午睡


　　綠稠紅欲盡架竹引酴醿葳㽔晴雪艶汗漫春風枝燕
鶯相見晚蜂蝶正忙時芳辰似歴塊樂事猶殘棊可憐
香骨銷但有綠鬢垂春歸恨難挽浮絮盈芳池

　　己卯雨後春興呈吟友

　　一氣散冲融生意溢羣動膏澤溜涓涓物華來總總孤
芳擅魁元衆卉遂賔從丹碧互鮮妍低昻相錯綜茵鋪
五茸稠斾接千林聳為媒想雉驕求友悦鶯哢絲蠒富
桑疇餅餌馨麥隴耕犁雨既肥荷鍤雲成滃花間車可

乘果下馬宜鞚駸尋光景流瀟洒日月送悦情書一編
舒憂琴四弄九仭功徒勞三逕歩莫縱空羡蘭亭遊惟
存草池夢郊原初駘蕩風塵息澒洞良辰悵易逾雅志
浩難控春吟料滿囊春釀香浮瓮春水玉交流春山翠
如涌樂事勿復論幽尋猶可共王謝何人斯吾將繼芳
踵

　　竹外海棠

　　我有三徑園今為牛馬皁傍家尋丈地昔未長荼蓼琅

玕數十挺新培嵗可考幻出一庭隂咫尺成深窈客來
可欵延友至或徑造于時正芳菲所欠花繚繞隔籬舊
封植一種媚而好巻翠䕶春姿嬌紅衒天巧折來侑清
尊嫣然為一笑絶勝歌舞羣聲容託幻𦕈久欲構小亭
為計恨不早金屋延阿嬌祇恐人易老此花擅春妍獨
恨易榮槁豈若對此君四時森羽葆不惟祛塵俗端可
助吟嘯良辰集朋簪杯柈慚草草於焉小徜徉即此是
幽討


　　寓蕭塘皆春堂偶成

　　紅雲逐水流春事隨飛揚昔嗟節序移今苦嵗月長洊
為蕭水遊物是人則亡西園得逍遥暫寄風雨床欒欒
荆棘中尚餘赬紫粧晚芳衒鮮妍婉娩春滿堂倚欄俯
澄碧浩蕩花藕塘夀栢虬龍姿古桂鴻鴈行幽禽三五
弄髣髴疑宫商林園豈不好惆悵辰匪良辰良其何時
世運安有常我欲把犁鋤老此桑麻鄉却虞逺城市物
怪尤披猖不如依墳壚結茅千仭岡寄𤣥而棲白抗志

於羲黄清泉碧嶂間殁則於斯藏

　　山行

　　携友行莫春山南復山北一川去縈紆層林互倚伏舍
舟上孱顔萬象咸在目埜花衒殘紅柔條曳新綠春巒
潤如酥春水流如玉芳草浩無涯好鳥鳴相續老閲幾
嵗華㸔山㸔不足凡物各有時時去時必復顧我豈物
如此生何能榖

　　將到霅隴


　　春巒如佳賔應接何敢暇我來日與對不覺廹初夏繁
林湧翠霧經綜密無罅鳴鳥間啼鶯鄭音忽奏雅萋萋
碧草間曄曄赬紫亞幽棲絶俗交燕坐陪僧話論事覈
古今談禪悟生化新茗瀹雲濤逈勝酒新醡嘉蔬煮玉
版可鄙食肉者時誦淵明詩萬慮足陶冩芳春背人去
歸舟行歩駕好山不可載冩入無聲畫

　　寄道友

　　憶昨君有行飄飄氣欲僊去作蘇門嘯不覺晚嵗年雲

采照髙秋盟言尚無愆逺音傳征鴻俄乃栖冷泉北山
有埜鶴長唳聲聞天髙人遊華胥豈不驚晝眠囊中寳
苑書香翰徒聮翩安得九靈光曄曄飛我前

　　自茶塢歸禾中墳庵賦

　　既雨俄喜晴既晴旋復雨老年困肩輿僕夫苦行路霏
霏霧氣收冉冉陽明吐乾端頓收豁物象各呈露晴巒
含春暉姢姢如靚女枯槁變華滋萬綠新織組澗花度
幽香谷鳥試新語勝槩未易窮可挹不可取我來事幽

討惟恐商羊舞願天衍霽期助我發吟趣歸來日未晡
一聲聞杜宇

　　錢竹深招泛西湖值雨即事

　　西湖成久别嵗月不可記竹君秩豆籩枌友集簪履放
船及中流烟靄𣺌無際宛類太極初混沌但一氣浩浩
雲常浮垂垂雨不止樓觀列畫圖黯淡微茫裏素粧姿
態妍於此見西子纔入西陵橋林巒得近似緩歩香月
堂循山歴其址逋僊去何之千古儼清致淋漓雨珠僊

一一浴未起粲然間紅粧臉霞淚如洗餘芳襲壺觴暗
馥散襟袂十里花柳堤六橋風月地瞑色壓舩舷遊屐
不可至昌翔度裏湖兩山濃滴翠中有白鳥閒翩翩自
遊戱幾年阻行樂謂有公閭第棟宇半蒼苔遺汙漬清
泚興亡成古今感愾重歔欷轉柁邇城隄觥籌猶未既
風生語笑髙雲遏歌聲曳斯遊屬晏隂樂事亦足紀何
時可重來風日待清美

　　對竹衍坡詩意


　　爾來食無肉所喜居有竹森森無千纛挺挺立羣玉嬋
姢而鮮潤偏悦隠者目茍使清可娯何妨飽不足小人
求屬厭君子肯為腹餘生復何為一事無足錄惟應對
此君細把坡詩讀

　　賦南墅竹

　　物得氣之清鍾秀莫如竹是謂東南美羣植可奴僕虛
心而獨立勁節不囘曲傍屋著數挺能洗塵萬斛截之
作鳯鳴雌雄相配六殺以為汗青奚啻十年讀有體兼

有用逈異凡草木騷人互題品國風嘗紀錄子有歩仭
丘殆類篔簹谷老筠依雲根錯出勝千陸矯䖍相長雄
髙下森立玉霏霏霧滴翠灔灔浪翻綠蟠根龍蛇走密
葉鸞鳯蹙林飈振微響環珮聲戛觸瑣碎流金輝霽曉
弄清旭熈陽發菁華婀娜舞桂纛滋萌長雲仍一一錦
䙀束火輪行長空炎歊暑方酷枕簞入幽深灑若寒露
沃秋月映嬋姢清影夜相屬嵗寒交勝友南枝花倚伏
四序景無涯風月任追逐人謂小渭川我忝共淇澳邀

朋對此君豈惜醉醽醁七賢迹已逺遺響猶可續冰雪
生襟袖雲烟散毫牘秖欠與可儔冩入鵝溪幅

　　賦西軒竹

　　種竹纔一畆便有千畆勢茍能㑹其趣何拘尋丈地其
氣偉丈夫其徳象君子瑩哉冰雪如潤與珪璋比中虛
而有容外直而不倚逈非凡植儔惟與喬松齒攬以入
吟篇引以近書几好之而樂之雅致要相似物清我亦
清相對乃無愧翛然静秀姿舉世所同嗜志趣有不侔

肝膽楚越異將以洗凡俗凡俗烏可洗綠猗喻武公金
璧侈歸美蕭瑟悦宣尼食肉至忘味有之而似之氣類
由黙契此君如有知噲伍亦所恥茍或冰炭然雖多亦
奚以

　　為僧賦竹泉詩

　　竹不可無水有水必有竹彼美槃澗阿碧鮮映澄綠漱
石戛鳴球拂雲森立玉茍得一以清而况二吾足上人
要心契毋但悦其目物我趣不侔亦恐難醫俗


　　初夏登北山

　　春山如佳人形色麗而秀兹來悵非時已入朱眀候片
紅飛不留萬綠新改舊接茵芳草蔓偃蓋古木茂黛鬟
臨水鏡一色淨無垢戛然鳴聲幽雅弄出禽口得閒此
夷猶不覺留滯久一葉泛澄川縈回歴農畝决渠散青秧
耕夫類成偶舍舟挾短笻﨑嶇度重阜埜芳氣如蘭冉
冉襲襟袖逶迤窮山椒寸懐納宇宙川原浩無涯萬象
皆我有滄溟杳渺間雲夢吞八九昌黎開衡雲羊公登

峴首顧我凡陋資視此亦培塿雖然形氣殊興趣無異
否獨嗟今昔殊人事有遷貿而我老無聞將與草木朽
陟巘復降原𤣥廬新結構伊傳不可懐松喬以為友不
死非所求姑以佚吾夀

　　屢月不見山胷次若逼窄舉棹逺相望已漬雙眸碧即
之清入神喜復遂良覿非但塵思浣頓覺餘疴失玉流
浸層巒縁雲抱幽石草木去浮誇秋容淨如拭我來誰
與儔一道兼一釋精廬既窈深靖宇尤邃密吟哦對青

嶂瀟洒娯白日奩香勘南華孰為寥天一

　　出郭望遥岑闒冗僅坏土何異龍蜿蜒或若鳯騰翥兩
岫更竒崛不肯與噲伍烟雲或凝散日月遞吞吐葱葱
氣佳哉景物此㑹府五茸三泖區南東淮海距帶接幾
百川盤亘千萬畆於中不著山勝槩將焉取繇兹鍾神
秀人物亦翹楚所以機雲輩落筆有竒語猶嫌氣節卑
未以勲業許何當地闡靈英賢更旁午如眉有翁季似
岳生申甫壯觀此九峯佳名昭萬古


　　小園避暑

　　六月畏酷熱簟枕依林塘古木同臭味幽鳥含宫商天
孫雲錦機丹碧交薦香晴瀾泛清薫襟袂生微凉巉巉萬
石間修筠間新篁羽葆列千挺灔灔浮綠光林飈一戛
擊環珮聲鏗鏘披衣獨危坐意氣超羲黄豈惟熱惱除
冰雪置我腸却愁林外人久苦炎威張天瓢忽傾倒旱
魃宜消亡是月已火流不日占金穰時雖厭兵革人或
飽稻粱此園僅如握無徑不就荒猶喜卉木存弗為斤

斧戕揚揚桂吐芬粲粲菊有芳清賞備四時花辰復青
陽太平本無象嗣歳或小康於焉盍朋簪一笑傳清觴

　　久晴喜雨詩

　　日夕庚暑袢無以祛熱惱甘霔從何來雷轟電光繞勢
如天潢翻滂流浹清曉六合開新宇一氣蘇羣稿凉颸
散窗户炎熇泯如掃從此協雨暘免使虞旱澇庶幾膴
膴原俱斂穰穰寳大東與小東民力差已耗天公匪憒
憒善應固有道未憂供百需且欲資一飽維魚行協占

焚尫頌有昊

　　立秋喜雨

　　天心本至仁生意豈有息粤從書夏五甘霔絶㸃滴涼
風自西來時送中夜濕田腹泯龜文屋角掛龍骨我稷
與我黍實穎而實栗屢豐固難望一飽或可必豈惟曽
孫庾如坻亦如櫛滯穗不斂穧可續窮民食但虞耗鼠
雀尤恐資螟螣願減漢民租少裕東南力

　　甲申過北山髙祖大夫墳庵見盆芝


　　我祖藏北山昔嘗産紫芝庵以此得名且將二百朞耳
聞非目接至老心猶疑一朝地闡靈枯槁生神竒曄曄
根幹間挺秀分三枝採者不善䕶猶惜其一遺移置盆
盎中赬黄互相輝豈殊子聞韶不圖樂至斯苐嗟魯獲
麟所出非其時吾年已如此斯祥將奚為獨思避世士
商嶺其在兹

　　是嵗之夏紫芝復生成叢大者徑七八寸

　　異物不易遇其出由地靈伊耆闡坤珍三秀既挺生賦

形雖恨小殊喜見未曽朱明復薦祥僊種茂叢莖小者
既敷腴大者尤輪囷周遭徑盈尺菌蠢疊成層團團盤
赤玉艶艶盃紫金霏烟氣葱鬱映日光晶熒神芝産冡
阜嵗久迹已陳不圖餘七裘一再見斯今有開必有先
休符不徒呈老矣百無欲弗願在其身所積顧不厚敢
覬及子孫惟冀福吾宗以洎邦之人皇穹其畀矜茂毓
賢與英出際風雲㑹為世建太平漢代歌芝房其事不
足云致君堯舜上朝埜沸頌聲復見祥蓂敷豈但朱草

榮散為天下瑞郁郁而紛紛

　　秋懐

　　秋空日澄霽秋氣日蕭瑟塞馬健嘶風候蟲悲弔夕卉
木斂華滋天地失顔色來鴻謀稻粱飛隼快摶擊人境
頓凄凉物情亦悽惻憂愁豈無端感歎繼韓筆

　　凉飈翦菑翳萬山縮鱗甲水鏡滓不留千尺見毛髪凄
風日以髙物華寖朘削機杼軋晨霜砧杵搗寒月孤暌
不成寐耿耿至明發何處一聲秋停雲吹欲裂


　　徃事挽不囘新愁推不去秋葉既辭柯滋榮春復吐榆
年逝如流顔色寧反古展書聖賢對援琴兒女語撫時
耿予懐聊以釋百慮餘生欲何為將隨草木腐

　　衰質蒲柳如日夕就枯槁徃夢桃李春其能幾日好志
業亦無成飄零逐衰草浮榮豈足懐妄念猶風掃陳言
亦刋落損學而促道誓當與世違山林以終老

　　秋至山愈竒獨不入凡目翳薈既掃除清峭如削玉剥
落千林空中有嵗寒木雪霜自凝沍柯葉不改綠猶夫

古君子凜不可榮辱貞心以自持烏肯混流俗

　　浩浩秋水生江河若放溜翳滓一洗清山川愈明秀惟
夫沮洳區朝滿夕已垢䟽滌曽幾何起穢復自臭何異
賤丈夫逐利日貿貿委志合羣汚氣類不改舊

　　屋隅一握地嵗久寖蕪穢兹晨命僕夫疏剔淨無翳洞
目増秋眀彌襟挹凉氣春葩已辭榮柯葉猶蔽芾晚芳
粲黄金新篁間幽桂欲幻小池亭西風幾凄厲只今欠
一死肯作百年計


　　秋山

　　秋山抱竒姿不肯事嫵媚猶夫塵外士飄然有仙氣霜
風肅宇宙林壤去菑翳皮毛剥落盡玉骨乃挺異獨存
嵗寒枝虬髯倚天翠我來一事無兀兀惟坐對挾策詠
聖涯援琴奏流水方寸如太虛物類無㸃綴但欠淵明
菊得酒莫與醉頼有坡仙竹無肉可忘味老懐藉陶冩
俗好非所嗜平生愛山癖每見如久契勿云丘垤如泰
華所眇視吾心與境融小大無異致行行陟其巔天地

特一指忽動九辨悲清愁飛海外

　　山行鄉友遺五言

　　一雨如膏沐秋山為我容誰云乏神秀遐想猶岱宗絶
無喜僅有疇列兹羣峯繚繞若仙城花但無芙蓉幽香
含桂菊積翠浮杉松生平嗜林谷不厭來轍重幾躡靈
運屐屢扶張騫笻鷺朋與鷗侣足為談笑供折簡不可
招欠致人中龍毫端具造化物象工陶鎔吟思方淵渟
風撓鳴淙淙佳章忽在前撩動此興濃君胡倦一出嘲

詠乃不傭且勤逺致饋與客叨飱饔

　　北山回櫂

　　髙風掃羣翳山色秀而静寒林隠虬龍幽徑行蛇蚓場
登䆉稏實水弄芙蓉影明發汛歸舟秋空更青逈

　　賞桂

　　駕言適東野聊以慰離索攝齊甫升堂開尊隨命酌芳
鮮羅果羞珍重如宿約主客成五人爽氣涵秋嶽風生
雄辯豪舂容笑語狎曲徑行委蛇幽亭恣盤礴團團駢

翠樹一一耀丹萼葳㽔花四出氤氲香徧逹方恨負清
賞不料此行樂有女嬌婭姹有子見頭角舉醆競屬賞
此情尤不薄英英晚節叢芳意滿籬落載酒儻重來應
無爽宿諾

　　約友秋賞

　　秋霖蕩殘暑林飈鳴策策乾坤灝氣浮萬象互清發望
舒散天葩拂拂餘芬落霽景行澄鮮三五圓素魄有園
那敢窺有友那敢約金吾不放夜孤此月華白鱸肥蟹

可持棗剥稻且穫黄雞與白酒樂事正參錯胡為抱空
悲常若逺行客靖節存髙風黄花漸斑駁吾儕于此時
何忍負杯酌東郊稱行樂鄰壤富林壑邀朋踐前盟須
造子雲宅

　　星夕前露坐觀行雲有作

　　一氣有聚散變化莫能測氤氲彌太虛膚寸繇觸石翕
如華蓋張紛若纎纊擘緝緝鯨布鱗翩翩鳯展翼祥或
旗為黄祲或珥為赤友風而子雨俄如翻墨汁白衣與

蒼狗怪狀殊不一露坐晚觀天旹近雙星夕靄靄從何
來於粲絢金碧突如怒濤湧屹若竒峯立黼黻盛彰施
文繡爛組織良由天孫巧匪自屏翳出我不為柳州去
拙有所乞我不效汾陽榮進占所得但願煥有章落筆
成五色毋使若貝錦胥䜛以作慝傷哉杼軸空民力敝
東國安得化為繒散漫浩萬匹衣被此一方羣黎徧爾
徳仍須語河鼓牽牛勤負軛勉耕左角田雨作蒸民粒
穰穰俱滿家庶以給冗食


　　為葉賔月賦

　　大乙涵中精凝聚為夜魄皎皎行長空髙圓競眀發流
輝大江湧散影千林刻騷人抱負竒一氣清相若有主
此有賔不勞折柬約悠然來几席玉色照肝膈對之啓
粲齒嘲弄不為虐纍纍噴珠璣華采互呈豁銀闕或未
完要君施斧鑿乘風到廣寒一笑翻成客

　　和人襍詠五首

　　幾年抱渴襟既見名副實擬為嵇阮交愧匪秦晉匹風

翮翔空㝠逺避弋與畢汙世待澄清其可事一室駕言
投吾簪終為清廟瑟

　　窮秋菊薦香小春梅破萼時卉互芳菲榮悴異今昨憶
昔競芳妍徴逐困唫酌老去厭浮華雅志在林壑浩歌
太冲章願赴招隠約

　　鐵研窮鑽研知君用心苦撑腸書五車何異羣玉府粲
然以成章雲錦工織組逸氣劘屈賈餘子何足數八詠
俄頃成落筆傾風雨


　　世榮易消歇猶嵗多旱澇又如紅紫芳焉得四時好豈
若潛窈深攷古而學道葆真育其龢英華發枯槁出處
明所宜慎勿為小草

　　矯矯鶴盤空&KR1523;&KR1523;雁鳴旭過雨沐遥岑一日浣塵俗久
欲抱琴書栖霞潄澄綠劉安鷄犬仙世豈無其術一笑
秋水横飛來雙白鵠

　　晴空擘絮雲殘雨收綫溜晨興咀落英風露入懐袖
逺水浮秋容吟墨冩難就碧山吾老友扁舟擬訪舊公

肯從我游茗飲烹乳竇

　　再和易後韻為前韻六首

　　多公苦嗜吟殆類書癡竇水火燥濕仝一見懽如舊七
歩未為敏百篇可立就咀嚼牙頰香氤氲滿襟袖渾渾
乎其來勢若瓴建溜

　　黒不待黔烏白不待浴鵠天分既超卓能消幾學術飄
飄霞外姿瞳方而髪綠滿腹貯古書咳唾可袪俗冲氣
以為和陽春散晴旭


　　妙語來翩翩賡句慚草草一鼓再則衰氣痿腸亦槁詩
不造風雅可觀徒小道書能破萬巻篇章自然好淺學
無根源易涸如潢潦

　　西風葉滿庭欹枕聽鳴雨悽然百感生愁緒未易數思
昔詠干旌良馬素絲組今為白屋夫低頭拜官府猶喜
七十公可免差科苦

　　懽猶程孔交來匪張范約豈但授館粲雅與同丘壑我
圃三徑荒幾年負杯酌秋葉與春花今幸復還昨園丁

報新陽早梅紅破萼

　　欲絶子期絃肯鼓齊門瑟諌官不足為孰可凂少室然
當展素藴佐主為召畢志在澤斯民思與鄒軻匹難作
遯世翁江梅有佳實

　　題張石山出行吟巻

　　峩峩章甫冠飄飄凌雲氣安肯欝欝居乃試逺遊履風
雲負壯圖川原窮雅志槐竹憩幽深草木仝臭味滄溟
浩八極呼吸入胸次物怪千萬狀參錯入吟思一篇復

一篇亹亹至百紙芳菲迷目睫璀璨照牕几展玩三過
讀殆類噉蔗美漸可造冲澹豈特衒巧麗章句亦何有
尚辭尤尚理風行自成文止於所宜止熟之而精之循
能造極致老我力已衰不復競吟事羡君年尚壯進進
殊未已駸駸班前修挺挺俯時輩豈但薊北傳可使雞
林至

　　雪晴

　　嵗窮候嚴沍木石凍欲折寒雲盡四垂乾坤清氣發僊

人唾珠玉瑣碎自天落神功忽収斂聲光隨息絶暮夜
風怒號飄泛動几格老夫巻書坐燈焰耿眀滅爐存火
已微缾罄酒莫索擁衾作龜縮毛骨冷於鐵皓色倐浮
窗疑雪復疑月推枕晨啟扉金烏已赫赫桃符即换嵗
椒盤行送臈誰其呼滕六為我作三白

　　北山遇雪

　　天公衒天巧三見臘之時似花還非花衮衮縱横飛㵼
竹振清香壓梅迷真蕤烏兔耿無光遁跡不敢馳雕鎪

各成形磊塊或作堆蔽空來若塵著物明於璣武騎當
此際縱獵方打圍森森紛甲刃爛爛光相輝豈若㶚橋
驢領此一叚竒今朝積數寸囘眎覺昨非比屋占農祥
津津喜上眉對書眀徹眼煮茗清入脾肯為袁安卧宜
賦劉义詩呼童掃松逕迎客扶桃枝

　　再遇雪

　　窮冬滯空山風雨何凄迷馮夷工剪水有技不肯施俄
於夜未分六出紛葳蕤但見草壤間疊疊生玉枝須臾

遂彌滿匼匝生四圍突兀千丈髙浩無膚寸遺寒林逺
暎帶一色相參差天工呈大巧幻出此段竒遂令翳薈
間瑣碎玉作姿安得借化冶烹錬如銀為勿使見晛消
有若朝露晞巨靈與夸娥負挾從我歸以此㡬嵳峩森
列置八維為民除熱惱盛夏袪炎威金石可流爍天瑞
無變移良宵著眀蟾遶以波琉璃四時照吟筆千古凝
清輝

　　所居遇雪


　　去年雪於臘見晛跡已滅今年天作花再白遂凝結鱗
鱗甍相接爛爛銀互疊平尺雖未盈皓若布層㲲洪纎
歸一覆髙下同至潔入夜更飄揚未久復匼匝打窗明
映書堆垣厚成堞披衣起推户勇不待明發庭間數十
挺葉葉如楮刻墻角南北枝艶艶疑花壓遥想幾青山
幻成玉□嶪郊原瑞色浮穹壤和氣浹豈但疵癘消可
卜豐穰協書生喜無寐但覺吻囁囁掬之滋唫觴石鐺
煮團月


　　北山值雪偶成

　　艮象涵萬有佳趣備四時此行屬寒沍喜遇臘雪飛琤
琤初集霰粲粲紛葳蕤奔騰漸成陣勢作龍鳯馳森森
千碧林縁飾如珠璣旋觀壓層嶺爛若銀成圍一天散和
氣萬境凝清輝飛揚到朽壤臭腐為神竒問山何幻怪
頃刻顔面非蒼蒼改正色皓皓浮鬚眉我來逢此瑞爽
塏流肝脾對之豈徒酒而可不以詩因詩探山意春信
横南枝


　　次嵗雪後作

　　伊耆令將行𤣥㝠車載轄玉律嵗肇新一白至再白三
冬望上瑞猶喜在窮臘霅然冲氣布潛可弭凶札積之
近盈尺豈但宜&KR0927;麥化工尤善幻散集縂竒特飛颺澷
天來龍鳯相擺擲萬殊無兩色大地總明㓗初疑散花
女空中碎裂帛俄成古佛居移下爛銀闕玲瓏千萬林
一一如玉刻梁園曽未春紛紛徧遊蝶飛鳥迷所栖狡
兎失其穴乾坤浄無塵川原互清發我輩當此時意氣

倍軒豁顧慚海上夫餒欲和旃齧濵死氣不衰挺挺抱
竒節且非邁古才閉門眠自若藏器以待用内藴經濟
業祇有健吟哦舍此無他説雅欲訪古梅一笑邀皓月
開樽約勝踐共對此三絶夫何見晛消非久即變滅是
固雪負予抑亦予負雪

　　冬留紫芝庵即事

　　𤣥冬適莽蒼霜宇更闃寂繫舟山下路窈窕松關入一
榻寄僧居幽雲生卧室明朝過東山千尋更矹硉丙舍

尤杳深寒林互盤屈孤楓綴餘丹萬竹錯叢碧天寒鳥
聲靜木落山骨出飲無客獻酬坐有僧分席一盃復一
盃不覺日之夕林鳥欲歸栖翩翩競翔集萬㸃布平田
有似坡仙奕此行為訪梅東尋復西覔俄見影横斜蕭
然倚山壁中有第一春緘藏何太密數日我重來要見
南枝白

　　天寒留滯山中即事

　　逾月留窮源不覺嵗云暮緒景寖凄凉重隂方固沍芳

叢菊殫殘丹楓葉飛舞䝉茸豐草萎剥落喬木古兹來
遂幽尋所恨乏勝侣釋友間徃還農父相爾汝索句課
唐吟繙經勘佛語肅肅繁霜零輝輝寒月吐夜氣消檠
燈凜威薄衣絮榾柮煨爐紅輪囷擁衾素嘘呵冷欲冰
拳攣宿如露老瓦補茅柴破釡煮栗芋烹鮮逺莫致擷
蔬美可茹氓㕓絶紛囂僧席割清苦頽然撫孤蹤樂哉
忘萬慮亡何歸興動適為物怪忤舉手謝白雲扁舟鳴
去艣


　　留墓松

　　青青冡上木夭矯摩太虛日夜之所息雨露之所濡其
來至髙曽奚啻五世儲偉哉廊廟材而受斤斧屠其間
鍾異質形氣與衆殊小者近十圍大者百尺軀九苞鳯
可巢千載苓可耡難以刀鋸加俾與玉石俱留為龍鸞
種要産駒與雛咨汝二十二結交猶朋徒共期松喬夀
以衛龍虎區子孫其保之慎勿使剪除毋傚發冡儒假
辭取珠襦羣栢既就殱所存能幾餘時哉能得已涕泣

而長吁

　　伐墓松

　　鬱鬱乎佳哉古松茂而秀封植難計年龍鸞相錯糾天
風動清籟洞庭喧雅奏䕶之珠玉如期以金石久夫何
從斧戕山木豈自冦衆咻謂宜然一諤固所否梯航方
勤逺斬刈或恐復衆巅已成童懐璧豈吾有欲為狂瀾障
無奈鑠金口幾世培梁棟一朝等薪槱壤樹其可芟不
覺眦飛溜惟思植萬本易新以補舊初如牛羊散漸見

蛟虬走庶保墓域安盤錯至不朽

　　嵗冬至唐村墳山掃松

　　憶昔入此山首夏接春季谷鳥正嚘嚶芬芳尤嫵媚青
青交道杉森鬱互參倚誰乎一叱咤斬艾如草薙遂令
墟墓間常抱斧斤恥僅存盤澗松綽有虬龍勢矯矯千
嵗姿昻霄猶舞翠我來省松檟適當谷之昧石齒咽殘
流鳴族息羣喙木石縮羽鱗風霜翦菑翳豁然眼界清
如至人境外意行步﨑嶇白雲生屐履林光漬欲流冉

冉濕衣袂僧來入畫圖人行絶氊毳風塵不可到心跡
兩無穢追尋得良儔清吟可相配不效互唱酬日與青
山對兹游擬暢情俄值風雨晦漸喜廹新陽天地寧久
閉屋角數㸃明冰花送春意

　　獨鶴

　　獨鶴來有年置彼三徑曲挈至此靖廬幽絶山林屋戛
然發長唳清亮振虛谷炳炳千嵗丹不受烏兎促乘之
雖有軒頗窘筋骸束寥廓萬里心夫豈在食粟一舉窮

紫清真境可洞矚奈何剪其翅殆類驥縶足然雖啄菢
恩變化乃迅速昻昻禽中仙未數昆明鵠

　　過茶塢子舍新塋

　　自閲管郭書風水好成癖維舟走霅嶠川谷幾徧歴晚
年乃得此於焉擬藏骨身謀適不偶命子為冡宅癡兒
好侈大治庵如考室豁然天地寛有若混沌闢層巒猶
連城一一互拱揖案後三竒峯參倚而特立端然顧其
穴宛類鳯展翼又似老泉翁二季侍其側啟户儼若臨

朝夕在几席囘頭㸔新月對面賓出日鬱乎氣佳哉秀
異鍾一窟神刲與鬼劃天授非人力一丘有如此萬金
買難覔羊眠協夢祥牛卧兆墓域地將發秘藏人已産
英特吾家顧未然貞符在種徳為善斯有慶積衰由作
慝素履或未純青囊惡可必要須法叡武粹如圭與璧
戒之而謹之箴儆毋我忽庶或生賢貴簪紱可世及不
然負此山山亦有慚色

　　和趙蓮奥琴


　　豈無五尺桐所貯徒百囊惟君匣中材古韻涵混茫髙
山與流水雅趣深可長古人寳清英今君豈殊揚鏘然
出金石振厲如歌商毋惜一運軫冰雪置我腸

　　和趙蓮奥劍

　　豈無三尺鐵巧事犀玉粧惟君匣中藏百錬侔步光小
試鋒莫當崖石中開張㑹須斬姦邪曄曄神光揚未遜
古佩刀公輔誇王祥斯物由天成匪但工之良

　　次韻酬李黄山


　　吾儒何所事讀書而挾策君才郄林枝靈根芳正發筆
下富詞藻雲錦自天落英英光嶽氣灑灑冰雪魄中秋
璧月圓宜赴廣寒約桂籍那未香天公無皂白學如禾
與稻既藝宜必穫于時誤儒冠孰不嗟鑄錯篇章來聮
翩有主此有客隋珠既璀璨和璞無蹖駁有文可與評
有酒可與酌長吟不淹宿㨗若蛇赴壑喜得羅庾儔吾
鄉宜卜宅

　　酬鄉友惠詩


　　乃翁不遐遺招邀至宅里芳馨秩俎豆聲歌列紈綺壽
色□庭椿天芬郄枝桂皤皤七十叟義方嚴教子大兒
書滿架心惟醉經史金朱非所樂飲食能知味篇章落
咳唾葩藻振竒麗月眼老増明三讀使予起小兒暨若
孫未遑試以藝具謂善吟哦抑亦工誦記庭蘭其在兹
芬芳殊未既

　　懐南塘朱省閲

　　我如蟄户居跬步不可移君有逺行役暑途方驅馳覘

知所如徃謂已杭雙溪人茍懐忠信蠻貊其行之平生
玉雪襟節行所素持督運奉省檄迨今已數期故牘出
袖間數不差毫釐皓皓其可汙皎若明鑑垂堂堂大司
存肯計銖與錙徃事等塵埃意者窮奸欺奸欺固莫逃
賞識必見竒豈惟憂責無可以歌嘯歸獨念行路難藴
隆丁斯時埜有暍死夫何以當炎曦越山未易登其上
號狐狸越水不可厲其下多蛟螭鬼魅常瞰人徃者來
者稀毋為巖壑娯返斾因遲遲粤從軫既東一日腸九

廻桂秋俄已近數日盼歸期

　　謝朱南塘借已田為易陸宅山建玉宸道宇

　　好山未易得况此不多山靡迤八九丘逺眎猶彈丸幾
載謀一區經營何其艱尺求而寸予徃徃人所慳丙舍
西復西一岑頗巑岏其坡委蛇垂宛若縈帶鞶又類立
大纛轉幟風飛翻其中似掌平可為宫與壇荷君割膏
腴易置為我懽斯舉昔罕聞豈但今所難得以奉帝尊
峻閣而危欄顧惟匪陶頓奚以役倕般蓋由心願欲寧

恤家殫殘于兹延真侣亦足化世頑報乏千鎰金感著
方寸丹每嗟𨽻黔首孰若儕黄冠惟弗叛宣尼何妨師
老𥅆斯宇儻落成屈致居其間𤣥𤣥五千言言言推其
端㸔生白室光相對清晝閒學道能造極何必三神巒

　　和葉埜渡易古銅瓶韻

　　此方而彼圓何異冰與炭彼工而此樸土簋眎玉瓚逹
人以道觀萬殊等一貫我有四耳尊自謂今之冠刻畫
盡精微光澤加璀璨流傳知幾年器不减周漢肯使居

水湄敬用如始盥殆類古罍洗盆盎不可亂以好易所
好在昔有公案張硯晉卿石坡老詩可按于以篤心盟
豈但榮目觀緬思古之人未嘗不三歎君家螭文壺相
去未能半癡兒厭家雞咄咄求互換四美欲其并片言
為之贊慨然湖海襟弗以錙銖算㨗于響斯答不寳已
所玩折簡墨未乾訂金言靡叛信云義易利殆類畊遜
畔將以舂容篇溢目珠璣粲捧持簪春花恨無雙玉腕
凡物各有匹以時而合散干將與莫邪蛟龍可水斷方

其埋豐城雌雄元未判神光射斗牛如烈山以爨方冊
紀載詳晉史稽所竄一謂歸張華一謂屬雷焕變化復
成偶奔逸不可絆嗟予欠義方所謂亦云謾求得既膺
銘負慚尤汗渙命之謹所藏珍重勿䙝翫子孫其永懐
豈但目前㸔

　　為雲侣天游賦

　　汗漫可以期列缺可以至豈不髙且逺未足詣超詣至
人悟重𤣥妙境此融㑹無聲亦無臭萬象於我備不必

八柱承不必二極繫曽城九重居儼若具乎内於焉以
伴奐其樂浩無際氣凝而神化舉歩六合外乘輪閬風
行税駕丹丘憩逍遥兮周流斯特跡之際混然吾太虛
遊是息於是

　　贈潘天游

　　乾以健而運如轂不停息周流徧六虛升降靡差忒故
能權四序而以轉萬物兹其氣之遊造化由是出一元
亘終古塵刼浩難詰人有貎以生於中具太極茍知法

天行折旋而闔闢浮游潛深淵外想不内入亦解長不
死夀與之為一

　　寄徐清溪

　　清溪溪上山九山山下水山水遥相望美人隔千里飛
鴻來逺音老鶴喜得類望履杳無從豈或尼而止採蘭
以為贈折梅以為寄芳馨匪常存懐想惡能已吾衰年
幾何嵗月猶川逝理奥欠析微書囊未窮底古杭可葦
航溪流迅如駛雖爽菊秋期花時更清美


　　次青溪後二章為别

　　季世思良士如抱渴與饑峩峩章甫冠瑞氣浮芝眉粹
然君子儒赴我同襟期凡林非鸞棲丹穴仍歸飛恨無
健羽翰所至相追隨懐歸宜莫留荆州那足依

　　今古多紛攘宇宙彌氛埃故友晨星然徃徃淪刼灰幸
得莫逆交子輿從子來道義本契合心跡無疑猜不徒
千斛舟置此㘭堂杯動静必與俱書林日徘徊一聞驪
駒駕黯然腸九廻從今子陵臺目睫常嵬嵬


　　劉錦山自衡州歸復書仍貽之詩

　　渺渺湘水波浩浩衡山雲悠悠我之思皎皎兮美人美
人不可見陵谷日遷變風塵方紛攘意者生死判鴈來
信可通豈若重㑹逢恨無健羽翮萬里飛相從腰下黄
金佩人間紫馬貴還疑衮繡身易奪丘園志鶴髪幾七
旬年與君為隣交至老彌篤恨弗時相親急流中勇退
一舸歸私第俄傳尺素書讀之喜不寐願堅如蘭心共
締松菊盟母貽林澗愧復動軒冕情皓首金石契何異

園與綺昔日良友朋今為老兄弟

　　過秀城

　　舟行過鄉城憶昨又三載鶴表人或非雉堞址仍在郊
郭幸茍完室廬俱可慨十年逺親友一見如有礙胡為
窮紀次際此逺行邁歸來椒栢新徳人年未艾

　　贈趙月麓之霅

　　乍合成乍離嵗月何飄忽重來吾愈老喜復遂良覿月
麓號新改簪裳亦殊昔議論羲皇前咳唾煙霞出囊中

詩一編語到不可及清圓粲珠璣雅正諧吕律新吟多
感慨能使鬼神泣洗耳聽談𤣥有言皆造極豁然啟其
䝉不覺膝欲屈一碧涵千峯呉興山水窟來辦結構資
丹砂鑄僊骨魯公千載祠已仆誰復植新宇儻落成端
莊厲忠直滔滔姦佞夫見使心怵惕雖為老氏徒未廢
儒者術我有招隠廬亦足以棲白安能挽之留共勘先
天易

　　送人


　　荆璞雖未琢須成圭璧珍嶧桐雖未弦須奏雲和音抱
此材質良識真豈無人薦進居禁嚴持美以效君永為
廊廟器陋彼瑚璉陳胡然久賢勞展驥滄海濵

　　送林松壑

　　彈鋏歸來乎蹔作蘇臺客昻昻嵗寒姿依然返故壑詩
巻浩千萬斗大室難著徃哉掣巨鰲肯戀華亭鶴

　　答野渡墊賔并其子和篇

　　唐人尚五言秀句推柳塘復有善鳴者鷄鳴傳逺商氏

名幾百載郁若蘭芷香詩來破餘暑如挹風露凉芬敷
富辭藻鮮碧逾叢篁鋪張几案間蔚為前修光讀之律
吕諧擊拊鳥聲鏘可踵翰林白未遜太史黄東屏斯文
主書傳撑滿腸固宜蘇門客而有晁與張豈但如昔人
風雅能補亡胷中千萬篇浩若五糓穰况復有小坡氣
習遺膏粱書林惟日渉藝圃無時荒内有芳潤融外蔑
聲色戕篇章雖後至巖菊擅晚芳又類秋芙蕖水鏡臨
夕陽顧惟糠粃揚凛負荆棘芒嘆予以詩隠貨藥猶韓

康何時天朗清共泛蘭亭觴

　　贈白湛囦

　　老窮蟄一室獨與聖賢對禰刺倐在前喜有佳士至此
客可曽有良覿今乃遂夫豈燥濕同未易折柬致鄉鄰
道不謀咫尺楚越異張范志茍合千里盟弗背蟠木何
假容猗蘭蓋仝味吟詠浩篇章口誦巻壓几湛然珠在
淵晨夜光明媚譜接唐人傳句與唐人儷滿貯風月襟
逈絶煙火氣筆下戲羣鴻尤跨虞薛輩樂哉得新交風

期從此契張鼓於越門聊為嵗月記

　　即席贈太陽山極圓上人

　　招提幾百載其來自唐室屢此繫扁舟過門不暇入豈
圖今之行招携叙舊室遂停欲歸櫂重整倦遊屐粤昔
有髙僧斯地曽卓錫湛然一方泉千嵗停寒碧古殿倚
太陽佛光含慧日巍巍屋上峯森森庭下栢禪房窈且
深竹樹尤靜密開尊具濁饌領客日至夕久要亦所難
此意豈易得探囊出詩章徃徃名勝筆誦詩所以名極

圓而圓極

　　錦山自杭來詩呈鄉曲共舉月集

　　嵗月易以邁羲娥不停旋憶昔聚嬉戱縞髪今盈顛日
徃而月來壯逝老至焉交情貴浹洽良辰忍棄捐簪舄
要時集尊俎宜相先聞風益所無議論攻其偏急難援
心勇友助勞斯宣里閭皆吾與疾苦母吝言惠利茍可
及念勿遺顛連杜門惟獨善此見恐未然良朋去七載
歸錦榮山川盟鷗思海上訪鶴來雲邊胷中五千巻筆

下琳琅篇尤當㑹以文雅好庶不愆真率月有集舊典
猶可㳂洛社多尚齒尚齒則未便何如倣修禊少長無
拘攣光風獵獵長萬象皆暄妍四時有佳致陵谷縱變
遷山巅或水際竹下并花前髙吟吐風月逸氣嘘雲烟
煩襟可洗除芳景宜留連母徒嗟百罹一笑觴互傳

　　贈龍虎山甘道士

　　袖携尺素書逺從上清至胷涵龍虎象語帶煙霞氣千
古夔牙音指下發其秘為皷桃源行桃源何處是


　　和南塘貽林丹巗古風時丹巖館郊外

　　丹巖今良士南塘古當時館餐未有適義圖以㫑之渠
渠推轂心終莫副所思遇合各有縁天只非人為裴囘
眀月枝乃在海一涯一字以㧞人我慚蔡子尼遂使文
字交逺邁為人師騷壇不可即比興安所施唱酬懐舊
章絢若辭藻摛細玩二君詠形神坐欲馳蹤跡有聚散
情意無盈虧非晚即簪盍寧久成訣離停雲思親友且
和淵明詩


　　夜坐待月次日補吟

　　瑶壇禮碧虛返次羽人坐引脰延月華吞吐隔翠嶞衆
吻盻流芳冉冉忽透過大規雖微虧猶喜鏡未破浮翳
從何來掩蔽仍不果連巒一色浄清輝千里播爽塏入
襟裾光明生咳唾詩翁於此時枯腸正無奈愧乏雲錦
章翻然乃髙卧斯辰悵有懐無語坐偷墮今夕冰輪升
不吟則不可預解素娥嘲免謂翁負我

　　再用韻答和者


　　依山搆靖廬雖陋亦可坐幽林隔塵囂邐迤八九墮時
來友高士一嵗知幾過埜花薰醉醒山鳥啼夢破何莫
匪真詮豈為崇小果頗喜仙侣稠可使𤣥風播道腴足
雋永世味等涕唾谷神儻不死造物何能奈多君從我
游白雲肯分卧苐嗟屋宅壊殆類甑已墮内煉悵莫成
服食其或可伯陽丹鼎餘刀圭分贈我

　　慰張石山㓜子亡

　　無子雖可悲有子未為喜斷以釋子言莫非假合耳杜

陵詠為麟瑞物能有幾昌黎謂之梟惡徳乃類是無之
恐無後有之亦為累茍非弗克肖曷若聽其逝顔路之
亡囘宣尼之䘮鯉此皆長而賢痛甚于㓜死夷甫雖嘗
云情鍾在我輩過哀亦奚為安有復生理子夏空失明
季札號知禮吾友方盛年何憂乏良嗣




