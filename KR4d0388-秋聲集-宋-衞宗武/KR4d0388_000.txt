







　　欽定四庫全書　　　　　集部四

　　提要

　　秋聲集六巻　　　　　别集類三(宋)

　　(臣)等謹案秋聲集六巻宋衛宗武撰宗武字
淇父自號九山華亭人淳祐間歴官尚書郎
出知常州罷歸閒居三十餘載以詩文自娱
据至元甲午張之翰所作集序稱九山墓宿
草已六白則宗武實卒扵至元二十六年己

丑在宋亡後十年故焦竑國史經籍志載秋
聲集八卷列入元人然宗武實未仕元仍當
從陶潜書晉例也集久失傳今從永樂大典
中採輯編次得詩詞四巻序記誌銘一巻雜
著一巻以畧存其概華亭衛氏自禮部侍郎
膚敏後資政殿學士涇直寳謨閣湜兄弟相
繼以學術著宗武世系雖無考而張之翰序
稱為喬木世臣後則當為涇湜之裔文采風

流不失故家遺範有自來矣其詩文根柢差
薄骨格亦未堅緻盖末造風㑹之所趍其事
與國運相隨非作者所能自主至於咏荀彧
一詩稱其徒抱忠貞遺恨千古其學識亦有
所未逮然核其全集大都氣韵冲澹有蕭然
自得之趣盖胸襟既别神致自殊品究在江
湖諸集上且眷懐故國匿跡窮居其志節深
有足取而宋遺民録諸書乃竟脱漏其姓名

録存是集以發潛徳之光亦足見

　　聖朝表章幽隠砥礪風教之義也乾隆四十六年二月

　　恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀





　　原序

　　始余為行臺御史道松江㑹九山衛公洎其子謙纔一
杯而别後十年來牧是郡訪九山墓宿草已六白矣謙
出公秋聲集求序許而未作又旬嵗屬者暇愈少請愈
力因思古今騷人多寓意秋聲中由宋玉九辨而下如
李太白有紫極宫何處聞秋聲詩劉禹錫歐陽永叔有
秋聲賦率皆悲時之易失嗟老之將至狀其凄清蕭瑟
而已今九山之集取名雖同而實又有所不同者昔在

淳祐間公起喬木世臣後班省闥鎮藩輔無施不可此
時不獨無此作亦未嘗有此聲也及時移物換以故侯
退處於家不求聞逹舍大篇短章何以自遣蓋心非言
不宣言非聲不傳是知聲之秋即心之秋心之秋即江
山之秋江山之秋即天地之秋也聲無窮秋亦無窮彼
觀是集讀是序見山谷所云末世詩似候蟲聲便謂誠
然正所謂癡人前不得説夢豈真知公者乎九原有靈
或聞斯言公諱宗武字淇父官至朝請大夫九山其自

號云至元甲午重九日張之翰序


















　　自序

　　鴻濛既判三才既奠斯文肇焉象緯森布雲漢昭囘形
而上者為天之文山川峙流草木華實形而下者為地
之文乾苞呈河坤符出洛聖作明述而化成天下者皆
人之文秀而為士繇方寸精微發為辭演為章又所以
題拂乎天地人之文者也學以本之識以充之才以融
之索之浩浩㝠㝠出無涯而入無淪其思也噓為風霆
震厲飄蕩而嵩華若可摇動其氣也怒濤驚湍一瞬千

里斂之則恬夷淵靜其勢也擢犀㧞象舉鼎盪舟而猶
有餘勇其力也雪月光潔雲烟綿聮疊嶂層巖衒竒競
秀其標度也若夫鵬運而無跡龍化而莫名毫端膚寸
可使上宇下宙庶類百為被其光彩膏潤此則至精入
神不可規尋之妙用也或正或竒或雅或麗或恢詭而
辨博或峻潔而幽深或宏衍而雄健其體不一而大要
不出於此數者善用之而造其極致則謂之藝成藝成
而逺邁衆流雄峙百代登文章之籙者漢魏而下能幾

人斯而率不免或者之譏評則文之為文不其難乎然
而昔之作者泯矣復有踵接者焉前之詞藻不可加矣
復有軼出者焉是故何歟蓋善割而中其肯綮斯無全
牛而甘苦疾徐得心應手於輪何有文亦猶是也經之
文以載道傳以眀道諸子詩集皆陳義以羽翼夫道者
也文而不根於道雖彫琢鍜鍊盡其工芬芳靡曼極其
華亦奚取此故曰文者貫道之器也士而言幾乎道其
庶矣乎夫予非能言之儔也而與世酬酢不能廢言事

物之來必假言以通其意發其義苐求辭逹而已非文
也坡翁謂辭逹則文不可勝用求物之妙了然得于心口
者難於捕風則又豈果能辭逹矣乎凡如此者十餘篇
姑附巻末讀先聖之書業先儒之業顧弗克以一語鳴
道化今而善俗垂後以行逺乃為是𤨏𤨏且慮其藁之
淪腐而欲與吟編並傳可憐也已豈惟自憐不為識者
鄙笑乎哉昔柳州病張燕公比興不能兼美而后山亦
謂太史散語非其所長予何人哉而欲得兼此漢人所

謂猶賢於無所用心焉耳觀者不曰是猶愈於無所用
心其不鄙笑而唾之者幾希
















