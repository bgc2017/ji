







　　欽定四庫全書

　　秋聲集巻六　　　　　　宋　衛宗武　撰

　　雜著

　　味書齋說

　　氣之為秋也澄空無翳一碧萬里寥乎泬然猶端人神
士夐出乎風塵之表而莫喻其清而逺山之為崖也巖
巖倚天斷壁千尺魁乎傑然猶偉人端士獨立乎儔類
之上而莫名其秀而奇劉君翔甫居十錦之鄉環屋皆

山嶄嶄崿崿劍拔圭削而其中洞豁涵灝灝無涯之境
于是合而名之以秋崖而復以自名即目之所覽契心
之所會表裏一致則為清逺為奇秀可知已惟其所存
若此故一無他好而惟書是耽于其藏修之所扁以味
書則夫朝吟暮誦手披目玩易之為廣大幽深詩之為
溫純敦厚百篇之雅奥二記之損益六典之事賅制備
四書之義精理融春秋之所以謹嚴三傳之所以富而
艶裁而辯清而婉研精覃思嚌嚅涵泳若太羮𤣥酒淡

乎自有正味以至諸子百家之純疵歴代信史之得失
屈宋以來操觚弄翰之辭之雅正蹖駁莫不博考詳究
沈浸醲郁若查梨橘柚之雜然各適其口及夫所得融
暢于中流溢于外敷而為言論為篇章滚滚乎源泉之
來艶艶乎葩花之發浥浥乎膏馥之薰蒸灌注一言一
詠無不自此中出則其胷中之所自得豈止芻豢之悅
我哉其視王公貴人窮珍極異列五鼎費萬錢丈食日
陳乎前不足辱吾之唾笑曾臭腐土苴之不若而吾之

所嗜則饜飫之而愈覺其淵然深悠然長也昔有賦思
游者云大道繇兮味琴書彼其昧熊魚之擇所樂不純
固異乎翔甫之所好矣然翔甫將與此書終泯泯于此
崖乎抑將出而有以用其書乎夫山之為崖豈但塊然
賦之形色而已哉蒸為雲濡為雨則可使庶類被潤澤
而至豐美氣之為秋豈但時其代謝而已哉零為露凝
為霜則可使斂華就實而陶萬寳于有成書亦猶是也
善用之而俾儒術之效行飲食日用徧為羣黎之德既

醉既飽人樂太平之時則是書之味沛為一時之膏澤
靡不沾被而所謂清而逺秀而奇者不為徒美無愧乎
秋崖之為名茍用之而違其方以之釣爵位媒軒冕惟
勢利之是徇至便辟側媚以求合而功無以及于世德
無以加于民知吾腹之可饗而不知亷恥之日餒知吾
家之可肥而不知道義之日喪則是書之味不過為一
已之糟粕而向之清而逺秀而奇者為汙濁為凡陋卑
淺而秋崖之美號孤矣豈不有負所學歟嘗有為秋崖

之說者矣而未及乎是也余故得以伸其説而為翔甫
勉

　　書案雲心擬斷憲司獄事藁

　　記曰刑者侀也一成而不變故君子盡心焉書曰服念
五六日至于旬時丕蔽要囚蓋刑獄非細事也古先垂
訓謹之重之雲心帳管佐部使者總臬事於一道論囚
定罪至成鉅編而小大以情纎悉無差上下所服重輕
適當所以悉其聰明致其忠愛諒亦至矣且用法不徒

泥法而綽乎詩書之餘味儒以飾吏固如是夫國有政
刑刑以輔政官有長有屬而屬以輔長也則當平反之
績侔於古人澄清之效播于右淛民到于今稱之良以
輔之者有其人也兒寛為讞掾以古義决獄而著名狄
梁公以天理斷刑至萬計而無枉當無遜焉展巻不覺
三歎

　　題畫册後

　　畫雖小技而宇宙間事事物物皆錯綜於胷次牢籠於

筆端逺可使近大可使小毫芒膚寸可使之廣博崇深
凡雄特秀麗天下之奇觀目所不接足所不及者皆掇
拾於氷紈繭素中前輩謂無聲之詩是也詩畫本一律
必靈秀者後能之故昔之縉紳游於藝多以此名世近
來能士絶少夏大夫珪畫院之應詔者耳而馳聲於時
今觀方尺之楮幻無涯之勝扶桑之出日蜀嶺之挐雲
層波浩淼猶具區彭蠡之廣飛瀑激湍有瞿塘谷簾之
勢與夫栁岸花塢雪境晴林攬之皆若近在儿席少陵

所謂咫尺萬里殆不是過亦奇筆也以其游戯之作姑
集為藁云爾使大放所蘊淋漓毫素必又有可觀者矣
使君襲藏此帙毎一展玩則天地形色之妙盡得於目
睫機動籟鳴發胷中之靈秀融為有聲之畫則奇偉又
豈止此與流俗之披玩圖册者異矣

　　跋讀書圖

　　世固多術業矣而莫尚乎為士為士莫先乎讀書故善
畫者寓意以著其形能言者屬辭以標其目大要欲其

謹從游防沈酗戒鬬狠而終之以無怠蓋三者皆得以
攻撓吾心蠧蝕吾書者也而非日孜孜則無以成為士
之業觀乎此則此所摹寫豈不足以警荒嬉息忿&KR1264;絶
酣飲而振偷惰歟其與區區衒丹青染毫楮以為耳目
情思之玩者有間矣雖然佔畢吟誦寸隂是惜書固不
可斯須廢也然經以載道子史百家以鳴道誦之而不
精其義以明夫道而徒務記覽工詞藝以媒進取則莫
知正心誠意為何事道德性命為何物雖多亦奚以為

當知書貴乎多讀而尤貴乎知所以讀知所以讀則不
茍讀而近於道矣不然紙上陳言未必非古人糟粕而
斯圖也非有得乎聲音形色之外是亦朽素誤墨耳挾
策者其思勉夫

　　徳夀頌為蓋行齋慶希年作

　　惟夫德人天格以夀夀豈爾私德惟我有百行之首莫
大奉親色難志養翼翼小心時靡有愆彌乆彌欽克恭
克友於族有睦塤篪迭奏陽呂隂律陶冶一和祥風愛

日廉以從政載于宦途謙以接物藹于里閭熈乎春和
粹然玉如窒而斯通剝而不耗莞簟以安室家是保俎
豆莘莘鐘鼓擊考德耀既賢寧馨克肖箕裘有傳琴瑟
偕老齒班洛英曰問曰燾身康以彊有積斯報未積未
滋其報未央匪袤為川匪崇為岡一門之慶諸福之祥
瓜瓞綿綿公侯挺生詩書流澤愈演愈長年高康老三
壽作朋彼蒼祐善曷其有極應復為感循環不忒何以
壽君曰攸好德


　　贊寄顔

　　貎臞而形尫氣直而行方我本平平蕩蕩人謂踽踽凉
凉德何有兮㳙流之澗文何有兮寸草之芳匪徒羨游
汗漫而過列缺蓋直欲超泰清而窮混茫必飄飄兮出
蠛蠓之甕盎肯戀戀兮競鷄鶩之粃糠儻一朝而聞道
可千古而不亡

　　又後贊

　　絳人甲子年過其一道不加進德不加益晩歲塵垢洗

清頓識本來形色凡物逆至順應此心渾然太極雖處
窮途如游化國平生好醜是非總付丹青一筆

　　次劉錦山和歸去來詞韻以贊其歸

　　問去來兮問君曷月其還歸林澗乆矣積愧猿鶴怨而
生悲羌廣受之已邁猶風流之可追慨裴張之嗜寵知
止足而則非縱裾瓊而珮玉異芰製而荷衣儻見高而
識逺庶吉先於動微甲刃樅樅車馳卒奔雖有金屋不
如蓽門所可樂者惟吾道存書左圖右土簋窪尊未抗

志於伊呂姑怡情於孔顔必義路之是遵匪仁宅而莫
安嚌道德之永味透名利之上關齊得喪於一致混榮
辱而並觀眎世故之紛綸類風埃之徃還方黍離之傷
周幸豐年之歌桓歸去來兮四十載之交遊邈千里之
嵇呂判二仲之羊求悵猗蘭之同臭那諼草之忘憂偉
經濟之大才固聖哲之可疇歸公有衮用汝作舟然顚
頤之失類戒拂經其于丘於滔滔而中砥母汎汎而乗
流清賀監之一曲悟司空之三休已矣乎懸車告老維

其時名雖足貴毁隨之達官鄙子諒高蹈思安期有負
郭之腴田宜以耘而以耔有排闥之錦嶂可或觴而或
詩亟膏車而秣馬投紱歸來夫奚疑

　　葉通判哀辭

　　嗚呼知生死之故兮固莫異夫有夜有晝何芝蕙之可
歎兮而蕭艾之獨茂何樗櫟之易久兮而杞梓之弗壽
惟文昌之有孫兮為吾邦之翹英德之粹不瑕之古璧
兮行之潔無滓之寒氷其氣溫乎可即兮所立卓爾不

羣贊會府而材器穎脫兮理劇邑而盤錯刃迎班振鷺
以高鶱兮期翳鳯而上征胡退鷁之斜飛兮倐展驥而
外更既别乗之三駕兮所至騰實而蜚聲非攬轡於一
道兮亦盍㦸列而香凝由當路之背公植私惠貪黜亷
兮才者賢者困抑而弗伸使阨窮至病且老兮竟巻藏
其奇蘊修能髮挺挺而欲立兮毎為此而不平曩天畀
其際逢兮忝銓闈之同登始霧披而識眉目之異兮倐
天合而為肺腑之姻氣臭若金蘭之無異兮契好若魚

水之相親當選海之汨没兮𣺌莫測其涯津賴塤篪之
迭和兮義毎篤於斷金借春風牙頰以汲引兮飛鶚表
而上騰一至再左推而右輓兮遂與諸彦而并升愧終
無所成名兮罔克補報其涓塵念占籍而雖同貫兮邈
地異而迹分恨履道之弗同坊兮莫親炙而親薰記司
鑰而上省闥兮獲邇典刑叙間闊而悅情話兮釀為之
傾俄如輪而如雲兮世寖殊而事殷各東馳而西騖兮
知孰死而孰生暨征斾之返自鄞兮喜全璧於一門許

拔宅於我館兮舉室為之歡欣奚日征而月邁兮竟弗
踐於此盟水之北有山兮架招隠之樓岑上棟下宇
兮惟竢時之落成邀佚駕以來遊兮共聽鶴唳而猿吟
抱此志而弗克遂兮俄聞疾起於逡巡屬去臘之上故
都兮汲汲乎為人事牽於衆兮其徃也不容稽程歲迫
乎除兮其歸也祀典欲循念念乎一問寢食兮卒莫造
夫閈閎豈料賢人之嗟兮果協乎龍蛇之辰遽飄飄其
仙去兮孰能反其氷雪之魄秋水之神吁嗟吾親洵美

仁兮式如玉式如金兮文墨議論不復可覩聞兮焄蒿
悽愴將何所窺尋兮一見之難為不盡吾力兮挹此恨
以終其身百罹之逢顧何有吾生兮恨不相從以反其
眞痛德人之千古兮惟長號而涙零莫躬奠於兩楹兮
寫哀愫於斯文

　　為丹嵓窆骨祝文

　　嗟嗟丹嵓士之翹楚學博行修辭藻相副於途之窮晚
乃値遇契好篤宻交若平素挽致閭塾冀淑子衿漸之

摩之小大有成甫及朞年遂以疾告醫禱弗靈隨以訃
報金石相期何逝之早玉宸瘞骨垂殁有言生於我館
死何靳焉爰卜左岡維辰之良奠酒一觴以窆以藏用
棲爾神俾後其昌傷哉二孤何恃維母母兮何依爰為
擇偶月有所給以育以鞠誨以塾師庶其成立惟靈鑒
之啜其有泣

　　奠常端明文

　　嗚呼凡囿形於溟涬兮等浮漚於生死前乎名世之既

徃後乎方來而未已徃者寥寥不可見兮猶逝川之莫
囘來者紛紛於目睫兮孰若皓月華星之有煒惟公克
繩其祖武兮考世家則實中興御史之名宗克肄其儒
業兮於先祠而襲吾郡宣公之芳趾舒翹揚英兮乃魁
别省而擢巍科蜚聲騰實兮乃登華途而歴膴仕漢符
方剖而司六察兮信近代之罕聞魏笏有光而揜前賢
兮視先烈而愈偉嗟直道之難行兮志莫伸於權臣曾
幾時而左遷兮夫豈容於易退爰予節而兼兩道兮儼

照臨於福星惟正身而肅百吏兮自澄清於浙水其論
思禁近兮則有異具臣其彌縫省闥兮則無忝宰士擬
昌黎以尹京兆兮乃力辭彈壓之尊出望之而守馮翊
兮莫不謂輔佐之器暨升資殿而次四府之聫將入廟
堂而宅百揆之位何運序兮推移俄陵谷兮易置遂與
世而相違兮倣淵明之閉關至没齒而絶交兮為漢人
之掃軌公之德兮大圭片玉之不瑕公之行兮寒氷萬
壑之難擬文如行雲流水之閒雅兮不為時花美女之

纎妍政如熈陽瑞露之煦濡兮不為繁霜烈日之嚴厲
内臺外節出藩入從之踐敭凡屢兮田惟洛陽之二頃
居惟河汾之敝廬其高風亷尚之足以障頽瀾而挽薄
俗兮又如此曰壽曰考而又耄兮夢奠楹而若先有知
全名節而以終兮事蓋棺而迄無所愧觀近世之尊崇
顯貴者固繁如先生之光明俊偉者能幾某雖匪聚廬
幸同州里顧以德而以年盍師從而兄事記宦轍之周
流兮遂良覿於泛紅依綠之邦涉歲月其幾何兮慨俯

仰有魚龍鵬鷃之異逮跛躄之復升兮甫獲綴班於文
鵷喜聲光之宻邇兮豈特希榮於附驥藥石之冀其熏
炙兮庶增益其未能輪雲之倐其紛綸兮竟莫酬於素
志聞公兮既脫荆榛喜公兮復還桑梓念杭葦而徃兮
擬造請於文堂奈出門苦礙兮卒莫至乎闕里詗牘遣
兮方僕夫之載馳訃書至兮歎哲人之俄逝登門牆之
為日淺兮毎惋恨其納交未深慕風節之與人殊兮爰
愛敬之不能自已逺致束芻而寓誠奠奉一觴而親酹兮

哀哉而靈兮鑒止

　　奠梵修主僧慧辯師文

　　夫惟天地絪縕二五妙凝鍾氣之秀為人之英超詣卓
絶者固不世有高潔清粹者亦所罕聞猶嘉禾與瑞草
不擇地而挺生嗟我至道擅美釋門雖僧猶士好脩喜
能其長篇短章奇峭婉麗疑摹倣乎燕本越淡其大書
小楷端重雅健似步驟乎智永懷仁若高山流水之趣
融深妙惜無昌黎之筆以寫穎師之琴好尚既雅識鑒

尤精通今博古物來則名又無遜昔人之能辨乎牛鐸
勞薪能使石鼓之鳴無廢不舉無舊不新僧居佛廬絢
爛嶙峋隨世酬酢則周百為而泛應曲當反視収聽則
刋落萬慮悟禪悅而獨究上乗雖未能作祖成佛亦庶
乎出類超羣與師為友幾二十春以道義合以氣臭親
交匪膠而匪漆而相得之味如飲醴泉甘露而自覺其
清醇方在疢也獲屢造乎文室至疾革也痛莫聞永訣
之音乃遺秋江泛月之圖軸後有清吟雅畫蔚然墨妙

而筆精毎手披而目注增悲感而涙零惟師之靈雖没
猶存吾老矣無望乎圓澤之期友人於再世而聞三生
石上之吟或者冀竺師之既逝復反而勉予以精修道
德而升躋神明萬事泡幻夫何足云薦芻苾以侑哀希
焄蒿之來歆





