







　　欽定四庫全書

　　秋聲集巻四　　　　　　宋　衞宗武　撰

　　五言絶句

　　春日

　　化工溥至仁生機運不停榮觀徧原野宇宙一丹青

　　望霽

　　隂陽互闔闢宇宙幾洪荒重明麗乎正萬象生輝光

　　覽古


　　治忽無常形今古無常勢必有非常人以制非常世

　　和黄山秋吟

　　有山靜而秀有水清且漪風霜空宿翳草木含幽姿

　　題畫軸巻後

　　列岫喬林平川别埜瑞天一色逺近映帶畢逋雲集
下上盤薄於寒空暮景間不假丹青而尺素之妙幻
出雪霽無涯之境謂非善筆不可也少游可作吾将
問之能寫寒鴉萬㸃流水孤村之句乎而詞不及雪

若附贅然雖然非雪與山則無以著清迥髙潔之趣
詞之意未足而此筆足之使少游寓目焉亦必為之
三歎主人好尚風雅屬予為辭而繫之以詩

　　林阜玉參差寒烏千萬斯直疑飛繞處錯認月明枝

　　蜘蛛

　　經緯智何多網張猶設羅但知為物穽更有物誰何

　　蜂

　　為巢倒懸樹竅竅自成房螫人雖有毒終為人所傷


　　蠅虎

　　狀有類蛛蝥見物常勇投奮身如虎猛所得亦蠅頭

　　詠蠅

　　營營止于棘或赤而或黒皓皓染成汙姦魂併佞魄

　　螢

　　本從腐草生聚為寒士燈一朝書課效功寧不汝矜

　　絶交

　　北山有鳴鴞不潔而嗤鳳宜下絶交書塤箎非伯仲


　　七言絶句

　　次韻賦蠟梅

　　將到窮冬寂寞鄉誰知花事未渠央㝡憐剪蠟翻新様
却笑燒鈆作素粧

　　能向早梅前獨秀何妨秋卉後纔香秖嫌一種開何晚
直待東風為發揚

　　和詠梅

　　獨占東風第一籌孤芳不與衆芳侔飄零猶待調金鼎

未逐凡花浪蘂休

　　㸃檢春工首到梅枝枝羞澀未全開試㸔詩句相料理
換得清香入夢來

　　年前疎秀明於雪年後芬敷蓊若雲有色有香尤耐乆
十分春事占三分

　　春日

　　天公要與物為春人事紛紛藹若雲錦繡山川誰管領
秖應魚鳥得平分


　　和海棠韻

　　鬢霧鬟雲襯臉紅嫣然一笑倚春風直疑傾國傾城魄
聚入此花顔色中

　　為慈上人賦雲溪

　　油然出岫擘晴綿㸃綴青空水接天心跡兩閒無俗累
静觀飛躍樂魚鳶

　　白衣蒼狗任從渠不礙波涵一太虗雅契髙僧方寸地
巻舒流止自如如


　　和象翁絶句

　　春花色色俱成夢夏實纍纍結滿枝獨有葵榴媚清晝
薰風時度五絃詩

　　恰好軒忩傍竹開絶勝舞榭與歌臺樅樅甲刃丈夫立
彈壓炎威不敢來

　　舟行必水陸行車此地無桑只種麻安得野蠶生活萬
化成絲繭徧家家

　　浮生一夢寄南柯烏兔䨇馳迅若梭世事如棊知幾變

捄時無著奈時何

　　和丹嵒

　　芳事從今鼎鼎來㸔㸔花片撲樓臺一和既盎寒如掃
錦繡香中圖畫開

　　玉女裁花撒碎瓊寒威凛凛壓山屏消殘猶自衒天巧
㸃綴裙腰一半青

　　絳帷深宻障嚴霜衿佩芬芳聚一堂竹外琅琅聽春誦
吚唔聲裏帶詩香


　　一片花飛未减春方來赬紫盖如雲新晴賸擬扶鳩杖
試探芳辰有幾分

　　餘寒威壓皚浮瓊粉黛羣空欠肉屏欲著春衫憶纎手
不勞陸展染青青

　　山行

　　曲波岸岸浮清嶼緑樹村村間野花一望川原春冉冉
斷霞殘照落栖鴉

　　埜芳未放青春去林鳥長隨白日閒山色殢人歸未得

杖藜日日扣松闗

　　麥畦桑隴夾蔬花逺水暉暉日欲斜一片埜光涵列岫
翠㣲深處有人家

　　古寺僧忩借榻眠桑柔栁暗乍晴天夢殘一枕春酲醒
木杪鐘聲破曉煙

　　樂天不廢空門友杜老猶交賛上人茶竈筆床時一到
研譚盡日與僧親

　　兩度來遊飽㸔山又囬雙槳遡晴瀾山光每恨舟難載

㸃染篇章作畫㸔

　　山横數里如鬟聳水界千疇似砥平花事已闌農事動
村村雨足一犂耕

　　紅紫飄零筍蕨抽一年芳事又成休榆錢萬疊春難買
落絮隨風萬㸃愁

　　開到茶䕷花事休婦桑男畆又從頭陽春有脚堂堂去
萬縷垂楊繫不留

　　亂擘晴綿清晝遲隂隂古木緑雲齊僧忩盡日無塵事

夢破一聲春鳥啼

　　和沾上人韻

　　易地開山闢廣居静中妙趣契真如自憐至老無聞達
抛却儒書讀化書

　　壑下墓松詩

　　聳壑松林逾百尺幾年培植至今存可憐一旦成薪槱
曾見曾髙長子孫

　　霅山和丹嵒晚春韻


　　疊疊青山疊疊林風松石澗自成琴箇中逈與世塵隔
試問入山深未深

　　宻依林谷逺風埃貞色幽姿不假裁九畹芳殘猶有蕙
光風拂拂轉香來

　　雨芽初試美於飴尤勝新醅出榨時坐對青山兩清絶
肝脾溢出百篇詩

　　窮源幾曲徑深長隱隱埜花時度香喬木森森走虬鳳
稚松疊疊散牛羊


　　二阮當年搃解詩夷吾父子亦能棊家庭粗有消閒樂
未似登山臨水時

　　十分花事九分隳開到木蘭春已漓惟有松筠助山色
青青不改歲寒枝

　　衆植惟推杞梓尊鄧林翹楚已無存誰家一樹花浮雪
猶喜刺桐花有孫

　　未許歸舩轉柁牙愛山猶戀自山家牡丹開盡春無幾
狼籍東風楊栁花


　　應接山光到夕陽候禽聒聒送春忙年華鼎鼎催人老
將見青青梅子黃

　　面面青山悦客情扶笻到處有雲生歸來瀹茗陪僧話
百尺喬松鶯數聲

　　宣妙寺偶成

　　翠玉光中藤拄杖緑雲叢裏竹提輿幽尋是處堪盤泊
絶勝當年五馬車

　　滿座清風來古木半窻斜日下危岑觀僧奕罷了無事

一枕凉生氷雪襟

　　喜晴

　　積澇初収喜氣浮三農不負稻粱謀臨流一望舒眵目
數疊青巒萬畆秋

　　和黄山秋吟

　　錚然梧葉響敲風凉月疎星秋正中萬頃水花渾老盡
一簮醉日倚殘紅

　　珠露瀼瀼金作風秋聲凄怨入焦桐駸駸碧樹霜痕染

那復宫題葉上紅

　　瀟瀟清思浩無涯紅蓼灘頭屋數家小艇尋秋縁葦去
紛紛雪絮訝楊花

　　從教日日把巫焚無補河流一尺渾甘霔要從方寸出
土龍芻狗不須論

　　何草青青不漸黄班姬悲扇語凄凉佳人笑别乘鸞女
相見毋嫌日尚長

　　氣序循環盛復衰花隨春老葉秋飛一年光景消磨半

又見羅衣換葛衣

　　雨中過秀城

　　萬井民廬接梵宫鼓聲悲壯麗譙雄人民郛郭渾如舊
煙雨冥迷黯淡中

　　山中新霽

　　宿雨初收曉日升晴川逺浸數峯青西風一洗林巒翳
收拾秋容入畫屏

　　賡沈賛府題二陸草堂


　　二俊書堂歴幾秋風雲壯志浩難収儻知蓴美過羊酪
應返故山尋勝遊

　　落木蕭蕭古寺秋翠屏如畫雨初收堂基千載書香在
誰為機雲記舊遊

　　聞桂

　　山光水色染秋容天際明霞一線紅冉冉有香來鼻觀
廣寒花氣散晴空

　　訪桂


　　行秋徧歷谷之陽粲粲巖花競晚芳僧宇盡成金粟界
天風處處散天香

　　和僧房巖桂

　　疊金綴粟映明霞移下蟾宫一樹花最好色香俱洗净
紛紛桂子落袈裟

　　近吟

　　泉石㳙㳙作玉鳴天寒林静鳥無聲松香一篆書横几
人與秋山一色清


　　歷歷疎林㸃暮鴉幽幽雨砌菊猶花浮雲巻盡四山碧
倚徧喬松待月華

　　七十三年老病身扁舟於此往來頻吳興故老消磨盡
却認青山作故人

　　晚年打透利名關十載尤欣老得閒擬約綺園為隱侣
却愁無處覔商山

　　墳庵棊罷對月

　　僧庵恰好傍山坳門外幽泉碎玉敲碁罷道人心似水

一鈎新月掛松梢

　　閱道書

　　穆穆皇皇九五居舍儒為政豈良圗不思濟世思超世
佞佛求僊總是愚

　　抱璞含和道俗同寥寥萬代想皇風後來賢智知多少
未似當年牧馬童

　　詩餘

　　水調歌頭(自適)


　　風雨捲春去緑紫搃無餘窈窕一川芳渚軟草接新蒲
楊栁垂垂飄絮桑柘隂隂成幄殷緑正棻敷遷木鶯呼
友營壘燕將雛　金蕉舉珠櫻累豆梅腴壽鄉歌舞樽
前暫得皺眉舒往事南柯印綬晚歲北山杖屨寂寞笑
今吾幸作耆年侣冩入洛英圖

　　摸魚兒(詠小園晚春)

　　小林巒一年芳事亂紅還又飛雨生香冉冉花隂轉雲
擘滿空晴絮遊燕處㸔樂意相關庭下胎仙舞歌聲緩

度任圓玉敲寒飛觴傳曉未許放春去　閒中趣明月
清風當戸莘莘容屋陳俎剪裁妙語頻賡唱巧勝郢斤
般斧心自許拚凋景頽齡為鶯儔燕侣同盟㑹取共花
下小車竹間三徑長作老賓主

　　前調(叠前韻)

　　見春來又將春盡狂風那更癡雨一畨芳徑催人老囬
首緑楊飄絮歡㑹處有小小亭池止欠妙歌舞光隂梭
度對草木幽姿候禽雅奏客至未應去　十年裏冷落

翟公庭戸朋來草草樽俎投閒贏得浮生樂肯羡油幢
繡斧春幾許任洛譜名葩留燕耆英侣浮榮競取縱帶
玉圍腰印金繫肘争似鶯花主

　　木蘭花慢(和埜渡賦菊)

　　聚林園芳景盡輸韓圃陶籬任雨虐風饕露凝霜壓叢
木離披正色幽香不减與冬蘭並秀結心知天賦花中
名節不教桃李同時　清竒秋後尤冝浮卉盡尚芬菲
稱處士庭除先生簡册聲續吾伊便好竹間松下擅晚

芳長伴歲寒姿懊恨擕尊已晩明年来把花枝

　　酹江月(山中霜寒有作)

　　露華凝聚夜更長寒壓一床衾重局縮龜藏燈幌悄明
滅銀釭欲凍鼻觀流珠肌紋浮粟欹枕難成夢明蟾交
映一窻清影梅㺯　曉見黄隕丹空但瓊華㸃綴萬梢
森聳橘柚香來分好景書後儘堪題送青女呈工玉妃
傳信漸六霙飛動瑞花盈盡㸔㸔疊嶂銀湧

　　前調(和友人催雪)


　　暮雲凝凍聳玉樓撚斷氷髯知㡬今歲天公慳破白未
放六霙呈瑞瘞馬發祥妖麋應禱終解從人意臘前三
白瑤光一瞬千里　便好剪刻漫空落花飛絮衮衮隨
風起莫待東皇催整駕㸃㸃消成春水巧思裁雲新詞
勝雪引動眉間喜欺梅壓竹㸔㸔還助吟醉

　　滿江紅(寓古杭和南塘詠欲雪詞)

　　屑玉飛霙正堪稱馮夷展布空㡬度癡雲凝聚狂風掀
舞㸃㸃抛揚珠作霰纎纎斷續絲垂雨借銀河剪刻六

花飄天應許　水漠漠斜橋度烟淡淡長亭路望寒莎
衰草總成愁緒坡老新堤須好在逋仙孤嶼猶堪去共
尋梅止欠雪雙清煩青女

　　前調(壽埜渡)

　　弧矢開祥喜從此旬兼九日新歲改椒盤獻頌齊頭七
十漸入唐人諸老畫可追洛社耆英集有陶潜三徑健
吟哦貧而適　摘仙桂探蟾窟斂洪藻歸麟筆總古先
傳記譏評得失不朽芬芳垂簡册浮榮土苴輕簮笏㸔

年如衛武粲成章詩傳抑

　　天仙子(前題)

　　搭宅亭園雖不大花木成隂難論價毫端㸃綴有珠璣
竹一帶梅一派明月清風何用買　子子孫孫紆壽綵
家慶成圗和藹藹更添三歲古來稀酒滿斝詩滿架直
到耆頤年未艾

　　水龍吟(和埜渡生朝)

　　桑蓬掃盡閒愁未應人比梅花瘦眉峰頓展恰如雲巻

北山九縈錦繡腸䄂絲綸手駸駸希有慱取巍科儒冠
於我何負　初度年來年去喜稱觴臈前還又安時委
命金魚玉帶儻來斯受傍屋林園撫松對竹共朋三壽
且逍遥安樂窩中歲歲進長生酒

　　金縷曲(賀南塘八月生朝)

　　強半秋澄穆半月弦南極躔髙壽星明煜今歲戸庭殊
舊歲洗盡閒愁千斛沸春夏懽聲相續蘭已種成香滿
砌更蕣華得偶顔如玉雙捧勸壽齊祝　郄枝芳映莊

椿緑覺這畨初度稱觴桂増芬馥生子生孫從此始賸
有人傳祖笏㸔八座青氊須復兩兩閨中俱秀質待子
平婚嫁人人足碧桃下跨青鹿






