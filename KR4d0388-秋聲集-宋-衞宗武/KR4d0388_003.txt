







　　欽定四庫全書

　　秋聲集巻三　　　　　　宋　衛宗武　撰

　　五言律詩

　　賦方寸春

　　小亭依緑水花竹自幽竒地止一方闊春無方寸虧粟
中蔵世界芥子納須彌萬象融心境寧為目睫欺

　　新陽前口占

　　初見草生池俄驚草又衰秋山縮鱗甲寒渚燭鬚眉花

露先春信林存傲歲枝新陽已潜動為報衆芳知

　　山中新霽

　　一雨喜還晴曉山青復青喬松清老眼啼鳥悦幽情與
客評詩巻看僧誦佛經更憐清絶處泉瀉佩琚聲

　　清眀行役過澱湖至吳

　　涉泖正清眀澱湖波更平雉媒空古蹟鶴唳動鄉情楊
栁家家挿桃花處處生青山俄在望咫尺見吳城

　　和埜渡詠梅


　　傍宅林園巧亭垂剪剪茅雪香藏冷艶月影浸疎梢桃
李陪臺等松筠道義交巡簷頻索笑應不厭推敲

　　紫荆花

　　穠艶壓春葩葩成葉始芽未張青羽斾先糁紫金砂譜
接三荆樹名齊連萼花移根向深谷寂寞愛繁奢

　　春山

　　新晴散佳麗列阜氣尤豪膩草翻風沃芳林映日髙殢
情醲似酒溢目湧如濤衆史應難畫吟將入彩毫


　　出郊

　　幾度擬郊行天公欠一晴水寒魚絶影林暝鳥蔵聲雲
斂天容淨雨餘山骨清津橋小盤薄梅有數枝横

　　訪山庵

　　彌月住山家晴天物色奢鶯遷對人語蜂聚報僧衙筍
老欲成竹蕙香開徧花清吟無箇事冉冉送春華

　　次韻幽居

　　柴荆長日閉一徑窈而深花竹四時趣簡編千古心户

庭無俗駕風月入騷吟種秫多為酒客來須共斟

　　張石山遷居

　　於我已渠渠遷喬喜得廬挈來三釡粟更有一床書叠
石境不俗得山名豈虛從今來問字門外列髙車

　　過安吉縣梅溪二首

　　壯年知幾到幽徑喜重尋異世桃源路暮春梅子林屏
山森秀色槃澗潄清音迤邐窮幽𣺌山行不厭深

　　縱步歴前村翛然幽趣深鳴鴻歸别渚倦鵲立寒林煙

樹逺横帶雲甍髙聳岑隨風數聲笛清絶似龍吟

　　題城山頂庵

　　高廣與城埒平夷似砥同舉頭瞻近日敵面怯東風千
嶂履屐下重湖几席中吾鄉那有此幾欲傲愚公

　　牡丹和韻二首

　　紅紫富輪囷京花非浪名相看仝國色獨酌愧耆英物
好能移老春歸更有情桑榆隂未徙尚擬續芳盟

　　似盤還似囷尊號擅芳名洛土分來種景星流作英紛

敷為絶色向背若含情别久喜相對開尊話舊盟

　　自桃嶺歴諸隴後返至唐村庵

　　扶杖穿桃嶺山行歴幾村嶔﨑窮絶巘旋折反窮源地
迥猶仙隠山多隔市喧層巒互將送不覺月黄昏

　　登多景樓口占立成

　　新霽登多景斯逰亦快哉雙尖浮殿塔千堞裹樓臺瀲
灎琉璃合微茫圖畫開江山仍似舊投紱慨重來

　　過墓隣僧寺


　　一見説交情僧醪為客斟溪山銜落照杉竹聚清隂日
對畫圖軸風生琴筑音意行行不足逸興對高吟

　　和文友催梅

　　日昴驗星躔陽和梅占先未教疑雪似早已奪春妍少緩
芳㽔放多令秀句傳輸君探山意日日醉花前

　　和南塘賦東軒春日即事

　　十分春過半穉緑已侵花又見拳抽蕨相將舌吐茶川
原美如畫卉木爛成霞紅斾思行樂黄紬憶放衙榆年

許憔悴芳景自紛華但有書為圃不妨涵聖涯

　　山行道間

　　行春行不足今日又眀朝平嶺上危嶺長橋過短橋殘
紅明石澗膩緑暗風條最是宜人聽遷鶯出谷嬌

　　聽鶯

　　羽族滿幽谷綿蠻聲更多翠林深萬緒金羽擲雙梭破
曉頻驚夢叫雲如解歌弓丸那可近鳴躍在高柯

　　山行舟囘


　　細雨弄晴暉舟行度翠微牧童臨水立埜鶩避人飛風
力偏欺酒山光欲染衣晩來雙槳發擬載碧雲歸

　　和青溪山行

　　北崦共幽尋森森萬緑新栁隂停雨棹栢逕岸風巾幸
有寛閒埜堪娱老病身祇憐人事異滄海亦揚塵

　　至上基祖墳

　　小逕入山村行行及墓門豐林俱易種古木失常尊重
悵松楸地多為荆棘原青青一坏土馬鬛喜猶存


　　木蘭花

　　頗費東君巧晩春纔有芳森森紫毫束艶艶粉嚢張凡
木難仝譜猗蘭祇有香花名傳樂府雅調更悠揚

　　春晩郊行

　　盎若陽和氣融融滿太空水涵春嶼碧林鏤夕陽紅過
盡桃花雨吹來楊栁風韶光晩尤媚遊興浩難窮

　　步&KR1231;出郊原家家春滿門斜陽芳草岸流水落花村露
葉梅蔵子雲根竹長孫東君老仍媚猶有埜芳存


　　東風吹不斷芳草正萋萋暗緑蔵禽語殘紅襯馬蹄莎
汀連葦岸麥隴間蔬畦徃歲行春路推敲認舊題

　　暮春

　　跨馬尋春去未容春便歸山浮天際色雲弄水中暉緑
長千林暗紅無一片飛茅茨籬落外惟有菜花肥

　　晩春

　　轉眼韶華老絮飄萍滿塘啼鶯求友急乳燕䕶雛忙春
晩犁鉏閙雨餘桑柘香清和猶好在未忍廢奚囊


　　再用韻

　　飛花迷栁岸小葉貼荷塘冉冉年増老匆匆春去忙候
禽喧巧哢野卉逗餘香盡日敲吟字詩慳類括囊

　　和張石山惜春韻

　　天涯芳草路幾度擬幽尋懐古空陳迹傷春徒苦心花
殘猶宿蝶栁暗已蔵禽天地年來别一春常是隂

　　滿眼物華媚芳辰與意違愁多何樂少昨是豈今非轉
蕙光風老流花過雨肥春來傳好事空又送春歸


　　宣妙寺即事

　　寺小經年久地偏人到稀山光含埜色泉脉出林霏老
樹蔵金粟繁枝長緑衣門前千歲栢長日映清暉

　　霅隴歸别庵僧

　　彌月分僧榻翛然與世違何妨隨地隠恨不載山歸跡
與風㠶逺秋隨春絮飛何當泉石畔歲歲得相依

　　自霅還登舟

　　日日上㠝岏吟邉飽看山筍輿穿嶺徧桂楫汎溪還芳

草垂楊際行雲流水間徃來身不繫未羨白鷗閒

　　僧庵

　　結屋倚巖隈日髙晨露晞開門放山入隠几看雲歸埜
老披白袷樵夫穿翠微僧居無箇事盡日客來稀

　　自霅和石山

　　扁舟汎清霅逰屐徧層巒幽討離家久新吟借客看槐
隂風轉夏梅子雨留寒不謂浮雲跡煩君上筆端

　　歸舟


　　囘艇臨塘路撁夫欣路平歸鴻千里近過鳥一身輕溪
派分頭去山光戀眼眀松江水雲際屈指不多程

　　初夏登北山

　　推篷數峯出野色弄新晴雷復陽初長雪消山更清
嶺坳孤塔露木杪片雲生何日塵縁了來尋猿鶴盟

　　北山晚步

　　逺岫煙光合天寒欲斂昏栖鴉依古木歸艇入前村岸
隔山蔵寺潮生水到門川原渾似舊竚立暗銷魂


　　重九

　　榆景轉凄凉逢秋更斷腸百年能幾日多嵗負重陽杜
釀慳浮白陶籬半㸃黄可嗟人事異花不减寒香

　　别陳玉峯

　　三載相親久臨分思黯然不堪蘭佩逺近在菊花前欲
買堯夫宅難移杜曲田臺山千萬疊書有鴈能傳

　　野步

　　清景浩無際天光接水光晴雲侵别嶼逺溆落殘陽巖

菊幽含馥岸花嬌衒粧田家競秋報社鼔樂村坊

　　野塘晩步

　　數畝涵空碧波光可染衣荷枯惟藕在荻老作花飛水
淨逰鱗見天寒過鴈稀十分清絶處秋月散明輝

　　錢園小隠

　　林園依岸曲小隠是誰家畫閣虛臨水緑筠深護花晴
川流皓月落景襯眀霞幻境無多地幽情未易涯

　　下嶺


　　下嶺望前村参差去路分數疇田接壠一穗爨生雲古
樹蔵山脅幽泉潄石齦巖居非不隠士馬亦紛紛

　　初秋夜雨

　　老火勢方張欣逢律轉商打窻風送溼襲袂夜生涼灑
若煩襟豁悠然清夢長流膏到原隰黍稷徧含香

　　過荻塘

　　煙火人村盛川途客旅稠荻塘三百里禹甸幾千疇綿
絡廬相接膏腴稼倍収經從少至老復此繫扁舟


　　月師西巖

　　靈山作巖骨清氣滌炎洲突兀挿萬古玲瓏涵九秋排
雲宿翳掃賔日曉光浮的的西來意宜於此處求

　　霅隴晩步

　　幽澗水縈迴深林路杳微僧居無客到樵徑有人歸歲
晩松孤秀天寒鳥倦飛一塵渾不到倚杖看斜暉

　　重到霅隴

　　重來知幾度行屐徧松楸白日惟催老黄花又送秋山

深林翳掃埜豁稻雲収盡説豐年樂田家更覺愁

　　少壯記曾逰茲來營首丘青山不改色白髪自多愁寂
寂千年晩蕭蕭風雨秋世縁何日了一笑問盟鷗

　　山行

　　晚芳開欲盡落葉滿林楸風色轉寒候雨聲鳴暮秋清
逰殊有碍歸興浩難収何日逢開霽天還解客愁

　　晚眺

　　一碧秋萬頃了無雲翳侵逺山醒病眼澄水瑩塵襟鴈

落浮寒渚烏棲認舊林臨流小盤薄飛鏡掛危岑

　　再用韻

　　病眸猶逺眺惟恨鬢霜侵稻色雲連畝桂香風滿襟埜
橋横落照晩磬出幽林牧笛數聲外眀霞襯碧岑

　　秋後郊行

　　水北水南村縈囘草徑深食蔬蟲篆葉宿樹鳥盤林岸
斷分支港雲開出逺岑意行無箇事斜日照孤吟

　　和詠雪二首


　　六出天施巧時哉更可人後庚三日至來復一陽新破
白祥開臘剪紅工勝春羊羔金帳飲宜富不宜貧

　　飛霙應冬候志喜屬詩人逺岫千尖没寒林一色新年
豐呈上瑞天巧占先春比屋銀成屋民貧豈療貧

　　喜晴

　　披霧出松關行行破曉寒﨑嶇忽平坦迤邐復㠝岏霜
沐林光沃山圍野色寛朝曦開霽景鳴鳥亦聲懽

　　之霅


　　小艇經從處村村盡掩扉山川今似舊城郭是耶非澤
竭魚龍困林空鳥雀稀天寒歳年晚蚤計盍知歸

　　津途風雨欲雪

　　宇宙忽凝合一元如未分天慳花剪水風潑墨成雲飢
鳥啄木理戱鳬生浪紋祁寒飛兩櫂行役為誰勤

　　和張菊存寄詩二首

　　江湖詩價滿競説弟兄難才壓曹劉短氣凌郊島寒騷
壇新領袖上國舊衣冠未見詩先得今人作古看


　　一紙飛雲端驪珠得所難句成春草夢香帶古梅寒願
見期傾盖逺游思整冠乗流問陶逕剩借菊唫看

　　過新豐村偶成

　　咫尺是江城欲前猶未能舟行尋宿泊村近問名稱愁
聚眉常斂吟窮思屢凝新豐舊逰地過騎免憑陵

　　唐村買杉為椁南潯買杉為棺戱作

　　一出四旬歸身謀喜不遺歌方想原壤䜟復合龜茲厚
薄惟求稱死生難預知桐棺三寸窆亦足矯茶毗


　　過菁山秀王墓

　　對案毬獅衮來岡陣馬驅䜟書曾昔驗王氣慨今無猶
喜王侯冡免遭詩禮儒蔥蔥餘壤樹柯葉尚紛敷

　　挽常蒲溪端眀二首

　　蘭省冠時英清華晩徧更有年尤有徳全節復全名世
襲烏臺譽身辭鵷閣榮平生敭歴地千古載㢘聲

　　異邑阻登門因風輙寄聲方馳咫尺牘已奠兩間楹模
倣楚人些摩挲白傅銘貞元朝士幾三嘆重傷情


　　挽南塘朱檢閲二首

　　傳笏自文昌身名克顯揚蜚聲騰宦路接武近鴛行㢘
尚氷霜㓗吟篇風露香晩年陶靖節松菊更凄凉

　　蚤歲篤盟婣交情晚更親耆英亡老友吟社欠同人氣
貌温温玉襟懐盎盎春北山期共隠臨窆重傷神

　　過秀城哭葉倅

　　一見負吾願人亡乃及門温乎容可即儼若像如存滿
擬朋三壽那知隔九原瓣香傾老淚竚立黯消魂


　　久矣致生芻斯行夫豈徒不惟哀一老亦欲識諸孤魏
笏期傳祖韋經在業儒子平仙去早萬事付長吁

　　挽儲華谷四首

　　吾里文華士平生湖海襟四書窮洛學五字逼唐吟多
識精能事諸公競賞音結交猶恨晩十載獨知心

　　處晦心常樂安貧節愈堅遺書訂無極妙藴發先天揚
子惟存宅龜䝉粗有田阨窮身至泯遺子獨青編

　　世慕長生術君尤早用功談𤣥徒至老養素竟成空身

已隨朝露神應到閬風清言那復接賴有注参同

　　歸來纔一見病已不能支擬作歲寒友俄成夜壑悲凄
風吹老淚落日照幽姿賡唱無從再酸心閲舊詩

　　挽悟悦師二章

　　耆宿已凋零如師亦曉星宗門僧巨棟梵宇世傳燈身
閲空花境心潜多業經悦禪方有悟六袠弔頽齡

　　契合豈前因交情淡愈真開緘疑晉帖賡句逼唐人髙
著棋空局清談案積塵滿襟揮老淚釋友更誰親


　　挽栁月澗

　　素履輩儒先居鄉行不愆五言唐句法千古宋吟編每
恨貧難療猶欣名可傳此生何所有老壽更希年

　　挽葉倅二章

　　八座家聲著居官政不迷典刑鄉黨敬節行古人稽展
驥空凡馬解牛猶割雞鴛行纔展武勇退倦攀躋

　　死别喜生反心親恨迹賒交情金可斷粹徳玉無瑕方
擬來聞鶴俄驚夢在蛇(己年春不在)歸蔵重悲感幸有子承

家

　　七言律詩

　　元日雪

　　曉來雲氣忽氤氲上瑞俄驚到眼頻隔得一宵猶帶臘
飛來萬㸃總成春方傳六琯葭灰動又報千林花事新
試向庭前披鶴氅却嫌標致怯前人

　　和野渡春雪

　　天教滕巽互驅馳令下東皇莫敢違雲擘碎綿迷眼界

山遮新黛抹腰圍衆芳被虐難争巧二麥呈祥不用祈
片片吹將入簷幕佳人錯認落梅飛

　　寄興

　　希年逾五歎無聞歲事從頭又一新徒得襄陽齒耆舊
却慚莊子號陳人垂垂榆景已侵耄冉冉花辰不减春
日涉丘園今已矣北山亦足了閒身

　　再用前韻

　　杜門世事不須聞一任如棊局自新多病不妨為壽考

餘生更喜作閒人居今野處黄冠日記昔郊行紅斾春
須識世榮俱土苴豈如有道善其身

　　春雨

　　幾朝霡霂不破塊通夕浪浪𫝑乃滂竹下森然騂角露
桑間沃若繭絲香田毛沾潤初含穗土脉流膏欲布秧
多謝化工成歲事從春節節為人忙

　　一自春來二月强連宵甘霔澤斯滂潤留根蔕梅桃實
清及萌芽黍稷香雀舌纎纎抽茗葉羊羣戢戢長松秧

農桑從此無虚日織婦耕夫處處忙

　　一自蒼精渙號揚如酥小雨釀春忙霏霏透入根荄脉
㸃㸃染成桃杏粧澤徧高深俱及物氣融枯槁亦生香
老夫那復問芳訊但願三時恊雨𤾉

　　和玉峯春吟

　　年來愁似海波深栢酒明朝試一斟那復蘇堤追勝賞
不妨楚澤效狂吟金旛曉賜夢何在紅斾春行步莫尋
料得宫花仍似舊應無墮珥與遺簮


　　首春同枌友携樽過埜渡訪梅即席

　　枌朋載酒子雲居何必孤山逺訪逋癯影参差濃復淡
古香傳送有還無朋龜賸喜如雲集汎螘何妨過日晡
索笑却嫌來較晩一林芳意太紛敷

　　訪梅尋友欵幽居俄見棲鴉已畢逋霽日幸同終日笑
春花有似此花無銜杯林下嫌來晩索句簷前秖恐晡
菲作不妨為玉引要看詞藻競芬敷

　　初春次文友韻


　　原郊稚緑未成蒼芽甲森森似蝟芒急景不堪烏兎躍
新年又見燕鶯忙看看地列千機錦冉冉風傳百和香
人事不如春事好芳菲徒自滿河陽

　　賡埜渡春集韻

　　紅紫春來獨擅塲銷魂人抱送春觴少嫌宴席聲歌短
晩覺書林氣味長列座燕毛成二老一畨花事付諸郎
吾儕到此無他好莫厭賡酬費錦腸

　　月集呼聲妓不至埜渡於觴末俾賦詩以紀初

集

　　真率盟齊喜有初崇觴載俎志交孚共披白帢俱霑醉
獨惜紅裙不受呼擬洛耆英宜有詠班唐九老可成圖
從今勝集循環舉歳歳毋令此意辜

　　清眀前有逺役呈埜渡

　　月集相期在後旬料應主席不寒盟方思北陸催行色
又為東風問客程皷楫欲隨芳草去傳杯須待緑隂成
姑蘇城外春光老還許同舟載友生


　　清眀前呈文几

　　此月纔過褉事修芳辰冉冉逝如流牡丹開了寒應盡
燕子歸來春又休衰鬢難將新緑染顰眉豈為落紅愁
勞生擾擾何時足已擬抛家理釣舟

　　清眀前呈南塘

　　晩景凄凉事事休與波上下任沉浮花辰歳歳惟添老
榆火春春不改愁幾曲畫屏新緑暗一川流玉落紅稠
出門有碍家無累水北山南負勝逰


　　次華谷詠梅韻

　　宜煙宜雨更宜晴竹底何妨枝帶横雅致恥隨春富貴
英姿不怕月分眀吟邊興動詩添韻醉裏香傳夢亦清
一自孤山題品後此花標格孰能名

　　次韻詠梅

　　直疑姑射地行僊綽約如臨几案前和竹半欹能去俗
與蘭並列盍饒先林間姿艶同霜潔窻下精神待月傳
剰欲栽培為老伴相親日日在吟邉


　　又和詠梅

　　逸氣飄飄似欲僊不論茅舎玉堂前衆芳無此風神秀
十友推為行輩先佳實尚堪為世用香名更喜有詩傳
蕭蕭白髪差同色也欲拈花上鬢邉

　　幾囘渇想此癯仙誰為招邀倐在前眀艶弗為諸垢染
孤標獨出衆芳先不矜顔色自竒絶綽有馨香秖暗傳
空想名園千樹發何時持酒向花邉

　　曉枕追記山梅


　　高眠紙帳思無塵祇憶氷花入夢頻斜倚溪山獨標致
眀分霜月倍精神瑞纔六出先呈臘香壓羣芳不敢春
今古騷翁題不盡孤山續筆屬何人

　　蟠梅

　　妙製成春春未知園工自出一家機折旋夭矯龍蛇勢
繚繞繽紛蛾蝶圍烟篆不生騰賸馥月㾗相倚衒清輝
西城纎巧仍如舊祇慨棃雲昨夢非

　　詠埜渡香片蟠梅


　　一瓣生香獨傲寒此梅難並衆梅看眀眸玉雪層層積
蛻骨蛟龍曲曲蟠巧若天成經歳逺移來地闊占春寛
老夫猶未識花面覔句含毫作是觀

　　為僧賦梅庭

　　竒絶生春五出花僧居著此境尤嘉一方寒月浸清影
幾度春風生素華何必江頭千樹暗未如屋角數枝斜
繙經覔句無塵事坐對尤宜雪煮茶

　　牡丹


　　淑景駸駸到牡丹探芳日日倚楹欄巧心吐出黄金縷
腴臉開成紫玉盤春晩有花飛欲盡山中此種得應難
便須收拾歸囊錦更酌清尊仔細看

　　巨室遺牡丹有作

　　幾年有負傾城艶慚愧今朝對洛花憶昔富文同勝集
慨今姚魏屬誰家賞心不作園林想過眼聊為几席華
囘首一年春又了緑隂芳草接天涯

　　殿春名譜壓羣葩汲水金銅滿貯花無地栽培娱老境

有風吹送到兒家嬌容粉薄雨含沐豐臉盃醺日絢華
花卒還榮人莫少芳辰來徃歳無涯

　　春晩郊行

　　細草平蕪接渚沙僧庵繫馬栢隂斜青山幾曲遶流水
啼鳥數聲隨落花芳景流連春富貴晴林浮動日光華
獨憐人事多非舊寂寞荒村㸃暮鴉

　　喜晴

　　梅雨成霖味已甘淋漓更久恐難堪風雷幾晝起平陸

星斗一宵移下潭萬畛針芒青曳曳千山鱗羽緑毶毶
老夫晴雨不闗念心醉青編維日酣

　　雨收宇宙喜清眀社舞村歌沸鼓鉦竹下蛛絲粘葉穏
栁間蝶粉綴綿輕班班逺岫髻鬟列灔灔平川衣帶横
候轉清和景尤勝翠林幽哢聽倉庚

　　雨後堅山行之約

　　水泛新堤蘸栁條郊行喜有可人招不堪白髪三千大
莫負青春九十朝鷗鷺何妨為伴侣鵾鵬一任詫扶搖

山靈久擬騷人到霽月光風不待邀

　　和友人秋懐

　　林藪髪枯山斂眉凜秋豈但楚臣悲翩翩鶯燕知何徃
獵獵鷹鸇正得時殘雨曉添衣氣潤新寒夜厭漏聲遲
悲風入調須頻奏妙趣惟應心自知

　　星節前戱成

　　依稀橋鵲布銀潢又見天孫作婦忙已向烟蘿深遁跡
不煩雲錦粲成章追思高㑹飲傳燭徒得清眠夢熟粱

却喜連朝天沛澤應為月姊釀秋芳

　　和象翁七夕吟

　　暗度雙星見者希那堪霧氣更霏霏為雲為雨觀如夢
一歳一宵來即歸𤣥鵲有靈勞翼負素娥含恨减腰圍
綵樓誤却穿針女玉宇銀潢欠發揮

　　菊秋曉枕偶成

　　希年七十又加零漸脱塵縁萬事輕冉冉壯心隨歳减
蕭蕭衰鬢與霜眀愁傾白墮嫌無量老對黄花更有情

欲寫秋容到寥廓却慚健筆欠縱横

　　菊秋呈南塘

　　凄凉時序每興嗟那復登高似孟嘉尚喜烏紗粘皓髪
猶存青眼對黄花百篇剰有詩堪索九日愁無酒可賖
采采緬懐元亮節不隨流俗競春華

　　赴埜渡招賞桂

　　幾年寥落負秋光剰喜朋簮列耐堂枌社重開真率集
桂華新薦廣寒香故交今日嗟無幾我輩晨星當自强

况有坐中名勝在携尊何待菊花黄

　　和埜渡招賞桂韻

　　挿架金英噴月光園中列樹更堂堂信從天上靈根出
染得古來詩句香今度花遲前度發三分秋占二分强
主人健筆供模寫壓倒當年蘇與黄

　　和象翁雪

　　欲把青空一色糊集先維霰作花踈寸餘凝積常年有
尺許堅牢自昔無粉陣成圍攅戱蝶鹽車疑覆失前驢

新吟便是有聲畫何必鵞溪寫作圖

　　剪水天為農發祥豈知寒卧欲成僵朱門快意酒肉㑹
墨客馳神詞翰塲梁苑集中呈賦手灞橋行處吐詩香
羊羔茗飲評清濁相去何殊千丈强

　　和野渡甲申雪吟

　　盈尺為祥須應占洪纎著物類形鹽幻成列阜鼉城湧
散作千林蝶陣粘清友不妨添玉骨蒼官俄怪變銀髯
秖憐歳歳催人老染盡華顛亦可嫌


　　三白先春花尺圍𤣥冥喜不遜伊耆葢深巖穴獸無迹
凍合林園鳥不飛金帳從教資侈泰銀城未必可憑依
巻懐經濟姑藏密閉户髙眠未必非

　　即席賡喜雪韻

　　崇巒九疊破天慳地逺塵囂隔幾關方恨重雲封皓月
俄驚半夜老青山莫嫌臘後欠三白且喜春前露一斑
幾度冬來逢上瑞更祈盈尺送舟還

　　次韻雪積即消


　　馮夷剪水抑何慳秖怕天工未許閒上瑞先春纔破白
屢豐卜歳已窺斑可憐俄頃消成水不怕眀朝失却山
金帳羊羔非我事汲清煮茗課奴蠻

　　和野渡雪消二律

　　雪晴吟弄句仍佳滿紙鮫珠屢拜嘉刻玉林林空楮葉
沾泥處處失楊花消成滴瀝原歸舊潤入根荄生有涯
賸洗缾罌儲此水待驅炎暑煮春茶

　　可親餘暇復奚為雪霽何妨剩賦詩應怪玉峯還翳薈

更憐銀屋變茅茨結成氷筍方連夜散作簷花特頃時
物物要知須返本氷仍歸水更何疑

　　寄賀陸翠庭遷居

　　翠庭欲到到非難覿面須當聽麈談未必移家似東野
料應有宅過羅含幽懐萬堞塵埃隔勝概兩湖風月涵
唐宋詩人多姓陸吟邉行逺可相參

　　賀南塘得孫詩

　　咎消无妄福來宜喜氣津津溢秀眉桂子昨方移别種

桐孫今見長新枝金章魚佩須傳祖玉果犀錢夢得兒
我欲去為湯餅客却慚未賦老坡詩

　　南塘歸自浙東

　　鼔枻歸來波浪平碧天如水月分明幾畨惡夢頻驚散
一片閒愁頓掃清桂子高風生逸思菊花老圃悦吟情
同盟約過淵眀宅載酒東籬莫厭傾

　　和南塘

　　歴徧崔嵬又涉川菊秋還見早梅天重來槁頂惟添老

屢對青山似有縁携友擬為深谷隠有僧可問小乘禪
臨風却憶南塘老便脱芒鞵棹去船

　　和丹嵒以青溪至有作

　　故人未到欠詩催纔到九山雲為開埜鶴正思尋老伴
盟鷗亦競喜朋來免教北隴慙空帳消得南山詠有臺
梅信已傳花信動直須領客待春囘

　　霅隴囘舟過湖城

　　起來雨氣掩朝陽俄喜天開正色蒼一道澄溪雲弄影

千峯霽景汎林光微茫煙外頺城露蓊欝山巔古寺蔵
踏遍層巒逰屐倦歸船欵乃艣聲忙

　　重到霅隴新阡

　　摸金郎久徧郊原冢域猶欣草木蕃松已髙年為老友
竹添新譜長仍孫四圍秀色山浮几一曲清溪水到門
莫恨牛眠無瑞應且欣老夀此身存

　　又題霅隴墳庵

　　斗大山庵歴幾春茂林豐草緑初勻青山繚繞猶列㦸

玉澗縈迴似曳紳新竹羽成雛鳯尾古松鱗長老龍身
吾年已邁嗟無用表道瀧岡尚欠人

　　南徐買舟將歸

　　風雨連朝思黯然山迷宿靄水迷煙一年春事少閒日
半月客程逢漏天喜渉鯨波返江國便思鶴唳買河船
修途徃復成何事姑了餘生未了縁

　　舟行分途次埜渡韻

　　同舟李郭喜相親盡日賡酬夜至分未信詩能窮我輩

不應天遽喪斯文相違雖判城西路有約同看嶺上雲
從此吟毫可停運祇疑風月未饒君

　　舟泊姑蘇

　　夜泊垂楊古渡頭片帆已喜到隣州經從城郭驚前夢
寂寞川途異舊遊近事能知惟語燕餘生何有付盟鷗
可堪人與春俱老落絮飛花㸃㸃愁

　　舟近吳興郡見山

　　一舸夷猶白浪間擡頭俄喜對青山平生每見便刮目

今日重來不改顔城郭衣冠應寂寂川原草木尚斑斑
餘齡未艾須時到健筆猶能記徃還

　　為謝氏賦流芳

　　斯文一脉可傳家囊帛籯金不足誇須信詩書涵潤澤
自今庭户發英華謝蘭輝映方生玉竇桂香含不斷花
不但種芳兼種徳百年之計此為嘉

　　七十生朝製坡帽

　　喜至生朝疾有瘳旋裁坡老帽䝉頭肖形雅稱氅披鶴

緩步何須杖策鳩皓首今為七十老黄花更有幾畨秋
眀年凖擬抛家宅水北山南狎埜鷗

　　借丹岩韻貽青溪

　　良朋有約著書催未到愁雲撥不開丹穴孤雲宜間見
青溪隻鶴喜重來有誰剖玉眀荆璞愧我無金築隗臺
鄭校子衿佻達久擬延尼父鑄顔囘

　　和丹岩述志

　　蠧簡鑚研眼欲穿讀書何似夏侯𤣥文傳可使紙增價

酒盡何妨尊屢眠唾落成珠皆至寶筆耕有粟勝良田
席珍儘足需時聘經史何勞手更編

　　室罄囊空氣不衰朶頥寧肯舎靈龜多金未羨陶朱富
淅玉姑為杜老炊煖客情難到貂䑕惠人智不及蒲葵
春風可笑隨流俗不長桃枝長棘枝

　　和丹岩入屋韻

　　得廬莫恨太婆娑繚以芳衡葺以荷徙舎借車家具少
架書充棟手編多且甘窮巷飲瓢樂須有文朋載酒過

他日不妨更爽塏詩人寧遜庾并羅

　　代餞行

　　比來長掾宰如君退食時惟儒士親編簡香中猶得味
簿書叢底不沾塵乍交秖恨過從淺每到須䝉問勞頻
多少清風留鶴國不堪折栁向西津

　　下車人已誦㢘平三載松江著令名敏則有功無滯事
惠而為政及疲氓班班可紀郡曹美去去先馳臺掾聲
騰實蜚英聞北闕佇看紫詔趣亨程


　　和戚秋澗遺詩

　　登金步玉信無縁二十年來喜服田肯羡鳴春為候鳥
自甘飲露作寒蟬嗜閒倦舉吟風筆歎老貧無釣月船
但得有錢供客醉絶勝名字掛凌煙

　　欲廢推敲幾歳華詩葩君至復萌芽吟章既富舊成帙
生計無多新載家胷著古今書拍塞墨行真草字横斜
年逾八十身方健高把松喬壽未涯

　　偶成


　　平生夢不遇邯鄲學道求仙興已闌旋改詩編入新刻
重尋琴譜發清彈不慚晩境為寒峻翻笑當年慕熱官
志業無成年及耄那知身反誤儒冠

　　為鄉人賦心田

　　方寸良疇人共有能耕能斂幾人知坦平非有山河界
存養何殊雨露滋盍剖藩籬忘彼我却明畦畛别公私
儘多隂隲於中種播穫當為百世菑

　　宣妙寺偶成


　　孤寺蕭然寄碧岑塵無半㸃到僧門風傳鐘鼓萬家縣
山遶犁鋤十里村一榻高眠慨今夕八窻洞達納乾坤
此行梅月孤良覿雨打寒林晩復昏

　　賦宣妙院古栢

　　飽經三百載風霜幾見林間古木僵修骨蛻龍鱗甲長
繁柯擎鳯羽毛蒼孤高獨與風雲㑹葱蒨深蔵雨露香
寄語山靈須愛䕶殷勤重賦角弓章

　　和南塘嘲謔


　　理存成壊與虧全人事悲懽莫不然梅帳道人新活計
栁枝歌妓舊因縁斷絃謾説鸞膠續剜肉難將獺髓填
更遣青裙並赤脚獨將琴冊寄餘年

　　過吳興城

　　兩溪浮玉浸晴空萬井樓臺一葦通舟過恍如蓬島客
人行疑在廣寒宫青山迎送猶佳友緑鬢徃來成老翁
遐想坡仙莘老輩邇來那復有遺風

　　過安吉城


　　一年兩到吳興郡夢想徃時雲錦鄉敗堞頺垣尚圍遶
雕梁畫棟總凄凉蕭蕭適際風寒候黯黯全無山水光
日暮樓頭鳴鼓角聲聲悲壯斷人腸

　　過荻塘次韻

　　平林歴歴曉雲迷津堠將迎客棹西千古興亡泰伯國
一川經緯狄公堤雨添栁色成蛾緑春剰花香散麝臍
去去苕城知不逺摩挲老眼看山溪

　　次韻荅柯提幹


　　年來人物慨凋零義重交盟嵩華輕一葦匪遙秋水隔
兩章相映夜光眀乾坤何日可還古風月於人無異情
姑把愁懐寄觴詠出門一笑九山横

　　和葉幹慶七袠詩

　　不圖聞逹老何求久矣甘為農服疇晚歳但知書甲子
希年徒自富春秋作朋何敢班耆父招隠猶堪共釣遊
寄語紛紛朝市客狐裘未必似羊裘

　　和王總幹韻


　　碑銘細讀識前人貽後無非舊典刑宦業傳家守清白
儒科繼祖播芳馨縶駒共歎淹場藿鳴鹿終當歌埜芩
千古斯文應不泯待將辭藻掞天庭

　　挽都務弟(己卯歳葬)

　　功名剰擬著先鞭永訣於今十九年地下那知多歳月
人間别是一乾坤生前桂籍身如在死後芸編子竝傳
已已歸蔵無欠事獨憐埋玉重凄然

　　襲舛承訛俗尚仝為謀所喜適吾從傷心幾載鴒原夢

灑淚今朝馬鬛封梁棟材嗟空故木珠璣香喜長新松
最忻壤樹首丘正祖壠葱葱佳氣鍾

　　挽林梅癯

　　晩擢亞科躋憲掾擬航選海竟無縁苦吟方與甫俱瘦
踈影俄隨逋已仙谷水吟編多手澤廣陵琴趣得心傳
年幾八袠身何憾老友凋零重愴然

　　挽王總幹父知縣

　　蜀溪名閥世為儒祖擢巍科子亦如從仕為民辭薦牘

移忠有後竟懸車一生氷蘗節愈厲兩度絃歌政可書
共擬瀧碑表親墓詎知簮笏化犁鋤
















