東漢文紀卷二十三明梅鼎祚編
蔡邕(五)
東鼎銘(水經注睢陽城北喬玄墓碑主記掾李友撰文碑隂有右鼎中鼎左鼎征鉞文)
(不云邕撰)
維建寧三年秋八月丁丑延公扵玉堂前廷乃制詔曰
其以大鴻臚橋玄為司空再拜稽首以讓帝曰俞往哉
三讓然後受命公乃虔恭夙夜帝采勤施八方旁作穆
穆以對揚天子丕顯休命越在先民毗于天子罔不著
其股肱畢其思心式率天行式昭德音公亦克紹厥猷
鑒于法罔敢不法憲于誡罔敢不誡用總是羣后保乂
帝家勲在方册民咸曰休哉惟帝念功越若來二月丁
丑遷于司徒
中鼎銘
維建寧四年三月丁丑延公登于玉堂前廷乃制詔曰
其以司空橋玄為司徒公拜稽首以讓帝曰俞往哉三
讓然後受命公允廸厥德宣力肆勤戰戰兢兢以役帝
事率夫百辟媚于天子天子曰都慎厥身修思永同寅
協恭以和天衷德則昭之違則塞之回乃不敢不弼枉
乃不敢不匡股肱之事既克三事之繇允備災𤯝作見
乃引其責曰凡庶徵不若彛倫不敘是惟臣之職祗以
疾告表越十月庚午記此
西鼎銘
維光和元年冬十二月丁已延公入崇德殿前乃制詔
曰其以光禄大夫玄為太尉公拜稽首曰臣聞之三讓
莫或克從臣不敢辭臣犬馬齒七十可以生可以死其
戮力閑私悉心在公以盡為臣之節于時侍從陛階與
聞公之昌言者莫不惕厲如履薄冰既乃碑表百代
黃鉞銘
孝桓之季年鮮卑入塞抄盜匈奴左部梁州叛羌逼廹
兵誅滛衍東夷高句麗&KR0008;子百固逆謀並發三垂騷然
為國憂念西府表橋公昔在凉州柔遠能邇不煩軍師
而車師克定及在上谷漢陽連在營郡膂力方剛明集
御衆徵拜度遼將軍始受旄鉞鉦鼓之任扞禦三垂公以
吏士頻年在外勤于奔命人馬疲羸撓鈍請且息州營
横發之役以補困憊朝廷許之于是儲廪豐饒室罄不
懸人逸馬同弓勁矢利而經用省息官有餘資執事無
放散之尤簿書有進入之嬴治兵示威戎士踊躍旌旗
耀日金鼔霆奮守有山嶽之固攻有必克之勢羌戎授
首于西疆百固冰散于東鄰鮮卑收迹烽燧不舉眎事
三年馬不帶鈌弓不受彄是用鏤石作兹征鉞軍鼓陳
之東階以昭公文武之勲焉銘曰
帝命將軍秉兹黃鉞威靈振耀如火之烈公之在位羣
狄斯柔齊斧罔設人士斯休
朱公叔鼎銘
忠文朱公名穆字公叔有殷之胄微子啟以帝乙元子
周武王封諸宋以奉成湯之祀至元子啟生公子朱其
孫氏焉後自沛遷于南陽之宛遂大于宋爵位相襲烈
祖尚書令肅宗之世守于臨淮考曰實為陳留太守乃
及忠文克慎明德以紹服祖襧之遺風悉心臣事用媚
天子顯允其勲蹟尋綜六藝契闊馳思所以啓前惑而
覺後疑者亹亹焉雖商偃其猶病諸初舉孝廉除郎中
尚書侍郎獨念運際存亡之要乃陳五事諫謀深切退
處畎畆以察天象驗應著焉孝順晏駕賊發江淮時辟
大將軍府實掌其事用拜宛陵令非其好也遂以疾辭
復辟大將軍再拜博士高第作侍御史明司國憲以齊
百寮矯枉董直罔肯阿順以黜其位潜于郎中羣公並
表乃遷議郎登于東觀纂業前史于時冀州凶荒年饉
民匱而貪婪之徒乘之為虐錫命作牧静其方隅乃攄
洪化奮靈武昭令德塞羣違貞良者封植殘戾者芟夷
去惡除盜無俾比而作慝用陷于非辜復徵拜議郎病
免官徵拜尚書清一以考其素正直以醇其德出納帝
命乃無不允雖龍作納言山甫喉舌靡以尚之享年六
十有四漢皇二十一世延熹六年夏四月乙巳卒于官
天子痛悼詔曰尚書朱穆立節忠亮世篤爾行虔恪機
任守死善道不幸而卒朝廷憫焉今使權謁者中郎楊
賁贈穆益州刺史印綬魂而有靈嘉其寵榮嗚呼哀哉
肆其孤用作兹寶鼎銘載休功俾後裔永用享祀以知
其先之德
九疑山銘
巖巖九疑峻極于天觸石膚合興播連雲時風嘉雨浸
潤下民芒芒南土實賴厥勲逮于虞舜聖德光明克諧
頑傲以孝蒸蒸師錫帝世堯乃授徵受終文祖璇璣是
承泰階以平人以有終遂葬九疑解體而升登此崔嵬
託靈神仙
樽銘
酒以成禮弗愆以滛德將無醉過則荒沈盈而不沖古
人所箴尚鑒兹器懋勖厥心(勖玉海作勉)
警枕銘
應龍蟠蟄潛德保靈制器象物示有其形哲人降鑒居
安慮傾(太平御覽)
衣箴
今人務在奢嚴志好美餙帛必薄細衣必輕煖或一朝
之宴再三易衣私居移坐不因故服
盤銘
華盤就用以享嘉賓内納其實外若玄真
祖德頌
昔文王始受命武王定禍亂至于成王太平乃洽祥
瑞畢降夫豈后德熙隆漸浸之所通也是以易嘉積善
有餘慶詩稱子孫保之非特王道然也賢人君子修仁
履德者亦其有焉昔我烈祖暨于予考世載孝友重以
明德率禮莫違是以靈祗降之休瑞兔擾馴以昭其仁
木連理以象其義斯乃祖禰之遺靈盛德之所貺也豈
我童蒙孤稚所克任哉乃為頌曰
穆穆我祖世篤其仁其德克明惟懿惟醇宣慈惠和無
競伊人巖巖我考蒞之以莊增崇丕顯克構其堂是用
祚之休徵惟光厥徵伊何於昭于今園有甘棠别榦同
心墳有擾兔宅我栢林神不可誣偽不可加析薪之業
畏不克荷矧貪靈貺以為己華惟予小子豈不是欲干
有先功匪榮伊辱
胡廣黃瓊頌(靈帝熹平六年圖畫太傅胡廣太尉黃瓊于省内詔議郎蔡邕為頌)
(見謝承書)
巖巖山嶽配天作輔降神有周生申及甫允兹漢室誕
育二后曰胡曰黃方軌齊武惟道之淵惟德之藪股肱
元首代作心膂天生蒸民有則有類我胡我黃鍾厥純
懿巍巍特進仍踐其位赫赫三事七佩其紱奕奕四牡
沃若六轡衮職龍章其文有蔚參曜乾台窮寵極貴功
加八荒羣生以遂超哉邈乎莫與為二
京兆樊惠渠頌
洪範八政一曰食周禮九職一曰農有生之本於是乎
出貨殖財用于是乎在九土上沃為大田多稔然而地
有埆塉川有墊下溉灌之便行趍不至明哲君子創業
農事因高卑之宜驅自行之勢以盡水利而富國饒人
自古有焉若夫西門起鄴鄭國行秦李冰在蜀信臣治
穰皆此道也陽陵縣東其地衍隩土氣辛螫嘉榖不植
草莱焦枯而涇水長流溉灌維首編戶齊氓庸力不供
牧人之吏謀不假給蓋常興役猶不克成光和五年京
兆尹樊君諱陵字德雲勤恤人隠悉心政事苟有可以
惠斯人者無聞而不行焉遂諮之郡吏申于政府僉以
為因其所利之事者不可已者也乃命方略大吏麴遂
令伍瓊揣度計利揆程經用以事上聞副在三府司農
遂取財于豪富借力于黎元樹柱累石委薪積土基跂
工堅體勢強壯折湍流欵曠陂會之于新渠疏水門通
窬瀆灑之于畎畆清流浸潤泥潦浮游昔日鹵田化為
甘壤粳黍稼穡之所入不可勝筭農民熙怡悅豫相與
謳談疆畔斐然成章謂之樊惠渠云其歌曰
我有長流莫或遏之我有溝澮莫或逹之田疇斥鹵莫
修莫釐饑饉困悴莫恤莫思乃有樊君作人父母立我
畎畆黃潦膏凝多稼茂止惠乃無疆如何勿喜我壤既
營我疆斯成泯泯我人既富且盈為酒為釀蒸彼祖靈
貽福惠君夀考且寧
樊陵頌序(後漢書注)
前漢戶五萬口有十七萬王莽後十不存一永初元年
羌戎作虐至光和領戸不盈四千園陵蕃衛粢盛之供
百役出焉民用匱乏不堪其事
陳留太守行小黃縣頌(藝文類聚集不載)
大顥為政建時春陽我君勸止戾兹小黃濟濟羣吏攝
齊升堂乃訓乃厲示之憲方原罪以心察獄以情欽于
刑濫惟務求輕有辜小罪放死從生玄化洽矣黔首用
寧惟以作頌式昭德聲
考城縣頌(藝文類聚)
曖曖玄路北至漢城勸兹穡民東作是營農桑之業為
國之經我君勤心德音邈成率爾苖民慎不敬聽女執
伊筐男執其耕申戒羣僚務在寬平罪人赦宥囹圄用
清
潁川太守王立頌(立義葬流民邕為頌)
哀此骼骴寬體孤魂遭水為泥逢風成塵殮以時服葬
以洛濱(北堂書抄)
五靈頌
大梁乘精白虎用生思叡信立繞于垣坰
麟頌
皇矣大角降生靈獸視明禮修麒麟來孚春秋既書
爾來告就庶士子鉏獲諸西狩
焦君贊
猗歟焦君常比玄墨衡門之下栖遲偃息泌之洋洋樂
以忘食鶴鳴九臯音亮帝側乃徵乃用將受衮職昊天
不弔賢人遘慝不獲一志并此四國如何穹蒼不照西
域惜哉朝廷喪兹舊德恨伊學士將何法則
太尉陳公贊
公在百里有西産之惠賜命方伯分陜餘慶餘慶伊何
兆民其觀少者是懷老者是安綱紀文王文王用平東
督京輦京輦用清乃登三事三事以寧契稷之佐具于
堯庭今則由古於穆誕成(藝文類聚竹贊云綠潤碧鮮紺文紫錢)
濟北相崔君夫人誄
維延熹四年故濟北相崔夫人卒嗚呼哀哉世喪母儀
宗殞憲師哀哀孝子靡所瞻依凡百赴弔至止增悲投
涕歔欷共敘赫姿乃為誄曰
清和有鑠時惟哲母令儀令色爰以資始塞淵其心淑
慎其止于母斯勤在子斯敏仰覽篇籍俯釐絲枲多才
多藝于何不有休譽邈焉允女之英乃及崔君惟德是
行其德伊何實粹實明虔恭事幾契闊中饋敦此婉順
疾彼攸遂思齊徽音晨興夜寢穆穆其猷莫之與二天
祚明德底之方榖於赫崔君膺兹祉禄夫人有胤翼此
清淑仁風温潤義惠優渥推恩中外施浹疏族食不兼
膳服不纖縠以儉為榮以奢為辱堂堂其胤惟世之良
于其令母受兹義方訓以柔和董以嚴剛怒不傷愛喜
不亂莊納之軌度終然允臧是用登隮享其寵光雖則
崇盛猶匪寧息同其婦子茂師其職服貴無荒尊不舍
力密勿不忘惟德之極昔在共姜陪臣之母勞謙紡績
仲尼是紀矧兹夫人帝室命婦猶日孜孜復禮克己人
亦有言仁者夀長宜登永年黃耉無疆昊天不弔降此
殘殃寢疾彌留精爽悴傷慘怛孝子惴惴其惶靡神不
舉無藥不將嗚呼哀哉于是孝子長叫氣絶復蘇號呼
告哀不知其辜昊天上帝忍弔遺孤尋想遊靈焉識所
徂嗚呼哀哉既殯神柩薄言于歸冡宰喪儀循禮無遺
切切喪主瘠羸哀哀情兮長慕涕兮無晞行旅揮涕千
里于咨乃謀卜筮言考其良建彼兆域于時翳藏冥冥
窀穸無時有陽燈燭既滅馬道納光形影不見定省何
望嗟其哀矣不可彌忘日月代序古有如喪由斯夫人
榮烈有章配彼哲彦既隆且昌顧景赫奕饋供孔將惟
以慰懷庶無永傷嗚呼哀㦲
弔屈原文
鸋鴦軒翥鸞鳳挫翮啄碎琬琰寶其瓴甋皇車奔而失
轄執轡忽而不顧卒壞覆而不振顧抱石其何補(藝文類聚)
(北堂書抄邕弔屈原文迥隔世而遙弔託白水而騰文)
釋誨(閒居翫古不交當世感東方客難及揚雄班固崔駰之徒設疑以自通乃斟酌羣言)
(韙其是而矯其非作釋誨以戒厲云爾)
有務世公子誨于華顚胡老曰蓋聞聖人之大寶曰位
故以仁守位以財聚人然則有位斯貴有財斯富行義
達道士之司也故伊摯有負鼎之衒仲尼設執鞭之言
寗子有清商之歌百里有豢牛之事夫如是則聖哲之
通趣古人之明志也夫子生清穆之世禀醇和之靈覃
思典籍韞櫝六經安貧樂賤與世無營沉精重淵抗志
高冥包括無外綜析無形其己久矣曾不能拔萃出羣
揚芳飛文登天庭序彛倫掃六合之穢慝清宇宙之埃
塵連光芒于白日屬炎氣于景雲時逝歲暮默而無聞
小子惑焉是以有云方今聖上寬明輔弼賢知崇英逸
偉不墜于地德弘者建宰相而裂土才羡者荷榮禄而
蒙賜盍亦回塗要至俛仰取容輯當世之利定不拔之
功榮家宗于此時遺不滅之令蹤夫獨未之思邪何為
守彼而不通此胡老慠然而笑曰若公子所謂覩曖昧
之利而忘昭晢之害專必成之功而忽蹉跌之敗者已
公子謖爾歛袂而興曰胡為其然也胡老曰居吾將釋
汝昔自太極君臣始基有羲皇之洪寧唐虞之至時三
代之隆亦有緝熙五伯扶微勤而撫之于斯已降天綱
縱人紘弛王塗壞太極陁君臣土崩上下瓦解于是智
者騁詐辯者馳說武夫奮略戰士講銳電駭風馳霧散雲
披變詐乖詭以合時宜或畫一策而綰萬金或談崇朝
而錫瑞珪連衡者六印磊落合縱者駢組陸離隆貴翕
習積富無涯據巧蹈機以忘其危夫華離蒂而萎條去
榦而枯女冶容而滛士背道而辜人毁其滿神疾其邪
利端始萌害漸亦芽速速方轂夭夭是加欲豐其屋乃
蔀其家是故天地否閉聖哲潜形石門守晨沮溺耦耕
顔歜抱璞蘧瑗保生齊人歸樂孔子斯征壅渠驂乘逝而
遺輕夫豈傲主而背國乎道不可以傾也且我聞之日
南至則黃鍾應融風動而魚上冰蕤賓統則微隂萌蒹
葭蒼而白露凝寒暑相推隂陽代興運極則化理亂相
承今大漢紹陶唐之洪烈盪四海之殘災隆隠天之高
拆絙地之基皇道惟融帝猷顯丕汦汦庶類含甘吮滋
檢六合之羣品躋之乎雍熙羣僚恭已于職司聖主垂
拱乎兩楹君臣穆穆守之以平濟濟多士端委縉綎鴻
漸盈階振鷺充庭譬猶鍾山之玉泗濱之石累圭璧不
為之盈採浮磬不為之索曩者洪源闢而四隩集武功
定而干戈戢玁狁攘而吉甫宴城濮捷而晉凱入故當
其有事也則蓑笠並載擐甲揚鋒不給于務當其無事
也則舒紳緩佩鳴玉以步綽有餘裕夫世臣閥子&KR0591;御
之族天隆其祐主豐其禄抱膺從容爵位自從攝須理
髯餘官委貴其進取也順傾轉圜不足以喻其便逡廵
放屣不足以况其易夫夫有逸羣之才人人有優贍之
智童子不問疑于老成瞳矇不稽謀于先生心恬澹于
守高意無為于持盈燦乎煌煌莫非華榮明哲泊焉不
失所寧狂滛振蕩乃亂其情貪夫徇財夸者死權瞻仰
此事體躁心煩闇謙盈之效迷損益之數騁駑駘于修
路慕騏驥而增驅卑俯乎外戚之門乞助乎近貴之譽
榮顯未副從而顚踣下獲熏胥之辜高受滅家之誅前
車已覆襲軌而騖曾不鑒禍以知畏懼予誰悼哉害其
若是天高地厚跼而踳之怨豈在明患生不思戰戰兢
兢必慎厥尤且用之則行聖訓也舍之則藏至順也九
河盈溢非一凷所防帶甲百萬非一勇所抗今子責匹
夫以清宇宙庸可以水旱而累堯湯乎懼煙炎之燬熸
何光芒之敢揚哉且夫地將震而樞星直井無景則日
隂食元首寬則望舒朓侯王肅則月側匿是以君子推
微達著尋端見緒履霜如冰踐露知暑時行則行時止
則止消息盈沖取諸天紀利用遭泰可與處否樂天知
命持神任已羣車方奔乎險路安能與之齊軌思危難
而自豫故在賤而不耻方將騁馳乎典籍之崇塗休息
乎仁義之淵藪盤旋乎周孔之庭宇揖儒墨而與為友
舒之足以光四表收之則莫能知其所有若乃丁千載
之運應神靈之符闓閶闔乘天衢擁華蓋奉皇樞納玄
策于聖德宣太平于中區計合謀從己之圖也勲績不
立予之辜也龜鳳山翳霧露不除踴躍草菜祗見其愚
不我知者將謂之迂修業思真棄此焉如静以俟命不
斁不渝百歲之後歸乎其居幸其獲稱天所誘也罕漫
而已非己咎也昔伯翳綜聲於鳥語葛盧辨音扵鳴牛
董父受氏於豢龍奚仲供德於衡輈倕氏興政于巧工
造父登御于驊騮非子享土扵善圉狼瞫取右于禽囚
弓父畢精于筋角佽飛明勇於赴流夀王創基扵格五
東方要幸扵談優上官效力扵執蓋弘羊據相于運籌
僕不能參跡于若人故抱璞而優游扵是公子俛首降
階忸怩而避胡老乃揚衡含笑援琴而歌歌曰
練予心兮浸太清滌穢濁兮存正靈和液暢兮神氣寧
情志泊兮心亭亭嗜欲息兮無由生踔宇宙而遺俗兮眇
翩翩而獨征
篆勢(唐張懷瓘書斷分載作大篆小篆贊)
字畫之始因于鳥跡蒼頡循聖作則制文體有六篆巧
妙入神或象龜文或比龍鱗紓體放尾長翅短身頡若
黍稷之垂潁藴若虫蛇之棼緼揚波振擊龍躍鳥震延
頸脅翼勢欲凌雲或輕舉内投微本濃末若絶若連似
水露緣絲凝垂下端從者如懸衡者如編杪者邪趣不
方不圓若行若飛岐岐翾翾遠而望之若鴻鵠羣遊絡
繹遷延廹而視之湍際不可得見指揮不可勝原研桑
不能數其詰屈離婁不能覩其隙間般倕揖讓而辭巧
籕誦拱手而韜翰處篇籍之首目粲粲彬彬其可觀摛
華豔于紈素為學藝之範閑嘉文德之弘懿藴作者之
莫刊思字體之俯仰舉大略而論旃(或象龜文二句書斷小篆贊又作龜)
(文鍼列櫛比龍鱗為學藝之範閑作為六藝之範先)
隸勢
鳥跡之變乃惟佐隸蠲彼繁文崇此簡易厥用既行體
象有度奐若星陣鬱若雲布其大徑尋細不容髮隨事
從宜靡有常制或穹窿恢廓或櫛比鍼列或砥䋲平直
或蜿蜒繆戾或長邪角趣或規旋矩折修短相副異體
同勢奮華輕舉離而不絶纖波濃點錯落其間若鍾簴
設張庭燎飛烟嶄嵓崔嵯高下屬連似崇臺重宇層雲
冠山遠而望之若飛龍在天近而察之心亂目眩竒姿
譎誕不可勝原研桑所不能計宰賜所不能言何草篆
之足筭而斯文之未宣豈體大之難覩將秘奥之不傳
聊佇思而詳觀舉大略而論旃
上原陵記(謝承後漢書)
建寧五年正月車駕上原陵蔡邕為司徒掾從公行到
陵見其儀愾然謂同坐者曰聞古不墓祭朝廷有上陵
之禮始為可損今見威儀察其本意乃知孝明皇帝至
孝惻隠不可易舊或曰本意云何昔京師在長安時其
禮不可盡得聞也光武即世始葬于此明帝嗣位踰年
羣臣朝正感先帝不復聞見此禮乃師公卿百寮就園
陵而創焉尚書陛西陛為神坐天子事亡如事存之意
苟先帝有瓜葛之屬男女畢會王矦大夫郡國計吏各
向神坐而言庶幾先帝神魂聞之今者日月久遠後生
非時人但見其禮不知其哀以明帝聖孝之心親服三
年久在園陵初興此儀仰察几筵下顧羣臣悲切之心
必不可堪邕見太傅胡廣曰國家禮有煩而不可省者
不知先帝用心周密之至于此也廣曰然子宜載之以
示學者邕退而記焉
述行賦序
延熹二年秋霖雨逾月是時梁冀新誅而徐璜左悺五
侯擅貴于其處又起顯明苑于城西人徒凍餓不得其
命者甚衆白馬令李雲以直言死鴻臚陳君以救雲抵
罪璜以余能鼓琴白朝廷敕陳留郡守遣余到偃師病
不前得歸心憤此事遂託所過述而成賦
筆賦序(初學記下並集不載)
昔蒼頡創業翰墨作用書契興焉夫制作上聖立憲者
莫先乎筆詳原其所由究察其成功鑠乎煥乎不可尚
矣(初學記御覽邕傷故栗賦序人有折蔡氏祠前故栗者故作斯賦)
連珠(北堂書抄)
道為知者設馬為御者良賢為聖者用辨為知者通
廣連珠(太平書抄)
臣聞目瞤耳鳴近夫小戒也狐鳴犬嘷家人小妖也猶
忌慎動作封鎮書符以防其禍是故天地示異災變横
起則人主恒恐懼而修政(又云參絲之絞以絃琴緩張則撓急張則絶)
九惟(此九惟之一)
人惟困乏憂心殷殷天之生我星宿值貧六極之厄獨
遭斯勤居處浮&KR1934;無以自任冬日栗栗上下同雲無衣
無褐何以自温六月徂暑炎赫來臻無絺無綌何以蔽
身無食不飽永離懽欣(古文苑)
女訓(太平御覽)
舅姑若命之鼓琴必正坐操琴而奏曲若問曲名則捨
琴興對曰某曲坐若近則琴聲必聞若遠左右必有贊
其言者凡鼓小曲五終則止大曲三終則止無數變曲
無多少尊者之聽未厭不敢早止若顧望視也則曲終
而後止亦無中曲而息也琴必常調尊者之前不更調
張私室若近舅姑則不敢鼓獨若絕遠聲音不聞鼓之
可也鼓琴之夜有姊妺之宴則可也
女誡(太平御覽)
心猶首面也是以甚致飾焉面一旦不修則塵垢穢之
心一朝不思善則邪惡入之咸知飾其面不修其心惑
矣夫面之不飾愚者謂之醜心之不修賢者謂之惡愚
者謂之醜猶可賢者謂之惡將何容焉故覽照拭面則
思其心之潔也傅脂則思其心之和也加粉則思其心之
鮮也澤髮則思其心之順也用櫛則思其心之理也立
髻則思其心之正也攝鬢則思其心之整也
禮女始行服纁纁綘也綘正色也紅紫不以為䙝服緗
綠不以為上服繒貴厚而色尚深為其堅紉也
勸學(藝文類聚)
螾無瓜牙輭弱不便穿穴洞地食塵飲泉
蔡邕畫像頌(東國宗敬邕不言名咸稱蔡君兖州陳留並圖畫形象而頌之曰)
文同三閭孝齊參騫(蔡邕别傳)
東漢文紀卷二十三
