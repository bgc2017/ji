東漢文紀卷十四明梅鼎祚編
史岑(字孝山范曄後漢書王莽末沛國史岑子孝以文章顯莽以為謁者章懷注云一字孝山)
(著出師頌李善注文選出師頌云文章志及集林今書七志皆載岑出師頌而流别集及集林)
(又載岑和熹鄧后頌計莽末訖和熹百有餘年又東觀漢記東平王蒼光武中興頌以為前世)
(史岑之比斯則莽末史岑不得為和熹頌明矣盖有二史岑字子孝者仕莽末字孝山者當和)
(熹之際也鼎按此誤乃自章懷注作一人曄書明言莽末為子孝而善引又誤以曄書史岑)
(字孝山則益混矣)
出師頌(鄧騭禹之孫女弟為和熹皇后安帝立騭為虎賁中郎將以帝舅封上蔡侯將)
(兵擊涼部叛羌西屯漢陽征西校尉任尚與羌戰大敗之拜騭為大將軍岑為出師頌伯)
(舅謂騭也)
茫茫上天降祚有漢兆基開業人神攸贊五曜霄映素
靈夜歎皇運來授萬寳增煥歴紀十二天命中易西零
不順東夷遘逆乃命上將授以雄戟桓桓上將實天所
啓允文允武明詩悦禮憲章百揆為世作楷昔在孟津
惟師尚父素旄一麾渾一區宇蒼生更始朔風變楚薄
伐獫狁至于太原詩人歌之猶歎其艱況我將軍窮城
極邊鼓無停響旗不暫褰澤霑遐荒功銘鼎鉉我出我
師于彼西疆天子餞我路車乘黃言念伯舅恩深渭陽
介珪既削列壤酬勲今我將軍啓土上郡傳子傳孫顯
顯令聞
李尤(字伯仁廣漢雒人賈逵薦尤有楊雄之才明帝詔為東觀辟雍德陽諸觀銘拜諫議大夫)
(著詩賦銘誄頌七欵哀典二十八篇)
孟津銘
洋洋河水赴宗於海經自中州龍圖所在黃函白神赤
符以信昔有周武集會孟津魚入王舟乃往克殷(赴水經注)
(作朝)
河銘
洋洋河水赴宗於海經自中州龍圖所在昔周武諸侯
會于孟津魚入王舟乃往尅殷大漢承緒懷附遐隣邦
事來濟各貢厥珍(赴一作朝)
洛銘
洛出熊耳東流會集夏禹導疏經于洛邑玄龜赤字漢
符是立帝都通路建國南鄉萬乘終濟造舟為梁三都
五州貢篚萬方廣視遠聽審任賢良元首昭明庶類是
康
鴻池陂銘(水經注)
鴻澤之陂聖王所規開水東注出自城池
井銘
井之所尚寒泉洌清法律取象不槩自平多取不損少
汲不盈執憲若斯何有邪傾
明堂銘
布政之室上圓下方體則天地在國正陽窗闥四設流
水洋洋順節行化各居其房春䘏幼孤夏進賢良秋屬
武人冬謹關梁
太學銘
漢遵禮典崇興六藝修周之理埽秦之弊褒建儒宫廣
置異記開延學者勸以爵位
辟雍銘
惟王所建方中圓外清流四匝蕩滌濁穢
東觀銘
周氏舊區皇漢實循房闥内布疏綺外陳升降三除貫
啓七門是謂東觀書籍林林列侯弘雅治掌藝文
永安宫銘
合歡黃堂中和是遵舊廬懷本新果暢春後臺集道俾
司星辰豐業廣德以協天人萬福來眇嘉娱永欣
德陽殿銘
皇穹垂象以示帝王紫微之則弘誕爾光大漢體天承
以德陽崇弘高麗苞受萬方内宗朝貢外示遐荒
高安館銘
巍巍高安明聖是修嶕嶢麗館窗闥列周長除臨起櫺
檻相承聖朝明察同保休徵
平樂館銘
乃興平樂弘敞麗光層樓通閣禁闥洞房棼梁照曜朱
華飾璫騁武舒秘以示幽荒如榮普覆然後來王
雲臺銘
周氏舊居惟漢襲因崇臺嶒峻上擬蒼雲垂示億載俾
率舊章人修其行而國其昌
武庫銘
摶噬爪牙鋒距之先毒螫芒刺矛矢以存聖人垂象五
兵已陳
闕銘
皇上尊嚴萬姓載依國都攸處建設端闈表樹兩觀雙
闕巍巍
門銘
門之設張為宅表會納善閉邪擊柝防害
平陽城門銘(雒陽城十二門)
平門督司午位處中外臨僚侍内達帝宫正陽南面炎
暑赫融(後漢書注平城司午厥位處中)
上西門銘
上西在季位月惟戍菊黃豹察號令嚴悉
雍城門銘
雍門處中位月惟酉盲風寒濁鷰歸山阜
廣陽門銘
廣陽惟孟厥月在申涼風從時白露已紛
津城門銘
津名自定位月在未温風欝暑鷹鳥習鷙
開陽城門銘
開陽在孟位月惟巳清明冠節太陽進起
旄城門銘(一作耗誤)
旄門値季位月在辰順陽布惠貧乏是振
中東門銘
中東處仲月值當卯倉庚有聲隼鷹匿爪除去桎梏獄
訟勿考
上東門銘
上東少陽厥位在寅條風動物月直孟春
穀城門銘
穀門北中位當於丑太隂主刑殺伐為首(為一作事丑後漢注作子)
夏城門銘
夏門值孟位月在亥不周用事玄冥幽晦隂陽不通蝃
蝀匿彩迎冬北壇從隂所在
室銘
室以安寧寢息幽閒室塞空隟遮遏風寒無曰寂寞屋
漏昭然(太平御覧)
楹銘
幹強體正雖重不移上下相安高而不危
牖銘
天設窗牖開光照隂施於明堂以象八風
堂銘
因邑制宅爰興殿堂夏屋渠渠高敞清涼家以師禮修
奉蒸嘗延賓西階主近東廂宴樂嘉客吹笙鼓簧
京師城門銘
天險匪登地險邱陵帝王設險乾坤是承
鞠城銘
圓鞠方墻傲象隂陽法月衡對二六相當建長立平其
例有常不以親疎不有阿私端心平意莫怨其非鞠政
由然況乎執機
函谷關銘
函谷險要襟帶喉咽尹從李老留作二篇孟嘗離秦奔
鶩東征夜造稽疑譎以雞鳴范雎將入自盛以囊元鼎
革移錯之新安舍彼西阻東即高原長墉重關閑固不
踰簡易易從與乾合符
竈銘
燧人造火竈龍以興五行接備隂陽相乘
漏刻銘(古文苑玉海摘昏明數句為晉李充銘注云藝文有後漢李尤銘又有李充)
(銘今考藝文兩載並作尤)
昔在先聖配天垂則仰釐七曜俯順坤德力建日官俾
立漏刻昏明既序景曜不&KR1135;唐命羲和敬授人時懸象
著明序以崇熙季末不虔德衰於兹挈壺失職刺流在
詩聖哲稽古帝則是欽尺璧非寳重此寸隂昧旦丕顯
敬聽漏音思我王度如玉如金
琴銘
琴之在音盪滌邪心雖有正性其感亦深存雅却鄭浮
侈是禁條暢和正樂而不淫
鍾簴銘
周因殷禮損益可知漢因於周猶若重規人因秦器事
有可施鴻鍾怒&KR1206;物得其宜聲揚遠聞文耀委迤
笛銘
出自西南流離浩蕩
經橈銘
瞻之在前忽焉在後進新習故不舍於口子在川上逝
者如斯及年廣學無問不知
讀書枕銘
聽政理事怠則覽書傾倚偃息隨體興居寤心起意由
愈宴娱
筆銘
筆之強志庶事分别七術雖衆猶可解說口無擇言駟
不及舌筆之過誤愆尤不滅
墨研銘
書契既造研墨乃陳烟石附筆以流以申篇籍永垂紀
志功勲
寳劍銘
五材並用誰能去兵龍淵耀竒太阿飛名陸斷犀兕水
截鯢鯨縉紳咸服翼宣儀刑豈徒振武義合金聲
錯佩刀銘
佩之有錯抑武揚文豈為麗好將戒其身
金馬書刀銘
巧冶煉剛金馬託形貢文錯鏤兼勒工名
弧矢銘
弦木為弧剡木為矢弧矢協并八極同紀
弩銘
放自近古發意所覩前聖制弓後世建弩機牙發矢執
破醜虜充獲雖屢猶不可常忘戰者危極武者傷
彈銘
昔之造彈起意弦木以丸為矢合竹為檏漆飾以霑不
用筋角丸彈之利以弋鳬鶩晉靈驕悖羣臣是彈樂其
如躍趨如避丸
盾銘
吴旗魯&KR0008;戎兵特須進則避刃爰以衛軀
鉦銘
申嚴號令誓飾師旅以肅紀律萬衆是聽
鎧銘
甲鎧之施扞禦鋒矢尚其堅剛或用犀兕内以存身外
不傷害有似仁人厥道廣大好德者寧好戰者危專智
恃力君子不為
鞍銘
駈騖馳逐騰躍覆被雖其捷習亦有顛沛井羸其瓶罔
不斯敗
轡銘
轡銜在手急緩必時賞罰在心中和是思馬知良銜進
取道里人知善政令行禁止
馬箠銘
御者箠策示有威怒東野之敗督責過度
印銘
赤紱在服非印不明棨傳符節非印不行龜鈕犢鼻用
爾作程
文履銘
乃製兹履文質武斌顯允名哲卑以牧身步此堤道絶
彼埃塵
書案銘
居則致樂承顔接賓承奉奏記通達詔刺尊上答下道
合仁義
冠幘銘
冠為元服幘為首服君子敬慎自強不忒
牀几銘(尤几銘序云黃帝軒轅仁智恭恕恐事之有闕作輿几之法)
虚左致賢設坐來賓筵牀對几盛養巳陳殽仁飯義枕
典席文道可醉飽何必清醇西伯善養二老來遊
卧牀銘
體之所安寢處和歡夕惕敬慎崇德遠奸(太平御覽)
屏風銘
舍則潛避用則設張立必端直處必廉方雍閼風邪霧
露是抗奉上蔽下不失其常
席銘
施席接賓士無賢愚值時所有何必羊肫
靈夀杖銘
亭亭竒幹實曰靈夀甘泉潤根清露流莖乃制為杖扶
危定傾既憑其實亦貴其名
鏡銘
鑄銅為鑑整飾容顔修爾法服正爾衣冠
舟楫銘
舟楫之利譬猶輿馬載重歴遠以濟天下相風視波窮
究川野安審懼慎終無不可
小車銘
圓盖象天方輿則地輪法隂陽動不相離合之嗛嘘疏
達開通兩輜障邪尊卑是從輗軛之用信義所同
天軿車銘(御覽作軺車)
奚氏本造後裔飾雍輪以代步屏以蔽容輪軿并合出
入周通追仁赴義惟禮是恭
鼎銘
五鼎大和滋味集具雖快其口損之為務
塵尾銘
撝成德柄言為訓辭鑒彼逸傲念兹在兹
薰爐銘
上似蓬萊吐氣委蛇芳烟布繞遥沖紫微
安哉銘(見高似孫緯略云雖是陶器未審其形製)
安哉令名甘旨是盛埏埴之巧甄陶所成食彼美珍思
此鹿鳴
盤銘
或以承觴或以受物既舉清觴又成口實
樽銘
樽設在堂以俟俊義三山共承雕琢錯帶
杯銘
小之為杯大之為聞杯聞之用無施不可以飲以享慎
斯得正周公之美驕吝為病
圍棋銘
詩人幽憶感物則思志之空閒翫弄遊竟局為憲矩棋
法隂陽道為經緯方錯列張
金羊燈銘
賢哲勉修惟日不足金羊載耀作明以續
羹魁銘
羊羹不徧駟馬長驅
豐侯銘
豐侯荒繆醉亂迷逸乃象其形為禮戒式後世傳之固
無止說
箕銘
神農植穀以養蒸民箕主簸揚糠粃及陳
權衡銘
夫審輕重莫若權衡欲正是非其唯賢明
匱匣銘
國有都邑家有匣匱貨賄之用我之利器(以上見李尤集後漢書注)
(水經注藝文類聚初學記太平御覽高似孫緯略)
七欵
竒宫閒館迴庭洞門井幹廣望重閣相因夏屋渠渠嵯
峩合連前臨都街後據流川梁王青黎盧橘是生白華
綠葉扶疎冬榮與時代序孰不墮零黃景炫炫眩林曜
封金衣素裏班白内充副以芋柘豐弘誕節纖液玉津
旨於飲蜜
蘇順(字孝山京兆霸陵人和安間以才學見稱仕郎中著賦論誄哀雜文十六篇)
和帝誄
天王徂登率土奄傷如何蒼穹奪我聖皇恩深累代乃
作銘章其辭曰恭惟大行配天建德陶元二化風流萬
國立我蒸民宜此儀則厥初生民三五作剛載籍之盛
著於虞唐恭惟大行爰同其光自昔何為欽明允塞恭
惟大行天覆地載無為而治冠斯往代往代﨑嶇諸夏
嬗命爰兹發號民樂其政奄有萬國民臣咸袟大孝備
矣閟宫有洫由昔姜嫄祖妣之室本枝百世神契惟一
彌留不豫道揚末命勞謙有終實惟其性衣不制新羣
玉遠屏履和而行威稜上古洪澤旁流茂化沾漙不憖
少留民斯何怙歔欷成雲泣涕成雨昊天不弔喪我慈
父
賈逵誄(初學記)
惟天生君繼孔之迹光明克哲果論至頥
崔瑗(字子玉駰之子為汲令遷濟北相)
張平子碑
河間相張君南陽西鄂人諱衡字平子其先出自張老
為晉大夫納規趙武而反其侈書傳美之君天姿叡哲
敏而好學如川之逝不舍晝夜是以道德漫流文章雲
浮數術窮天地制作侔造化瓌辭麗說竒技偉藝磊落
煥炳與神合契然而體性温良聲氣芬芳仁愛篤密與
世無傷可謂淑人君子者矣初舉孝廉為尚書侍郎遷
太史令實掌重黎歴紀之度亦能焞燿敦大天明地德
光照有漢遷公車司馬令侍中遂相河間政以禮成民
是用息遭命不永闇忽遷徂朝失良臣民隕令君天泯
斯道世喪斯文凡百君子靡不傷焉乃銘斯表以旌厥
門其辭曰
於維張君資質懿豐德茂材羨高明顯融焉所不學亦
何不師盈科而逝成章乃達一物不知實以為恥聞一
善言不勝其喜包羅品類禀授無形酌焉不竭沖而復
盈廪廩其庶亹亹其幾膺數命世紹聖作師苟華必實
令德惟恭柔嘉伊則孝友祗容允出在兹維帝念功往
才女諧化洽民雝愍而不弔降此咎兇哲人其萎罔不
時恫紀於銘勒永終譽兮死而不朽芳烈著兮
敘箴
昔揚子雲讀春秋傳虞人箴而善之於是作為九州及
二十五官箴(缺)規匡救言君德之所宜斯乃體國之宗
也
東觀箴
洋洋東觀古史之官三墳五典靡義不貫左書君行右
記其言辛尹顧訪文武明宣倚相見寳荆國以安何以
季世咆哮不虔在強奮矯而戮彼逄干衛巫監謗國莫
敢言狐突見斥淖齒見殘焚文坑儒嬴反為漢巫蠱之
毒殘者數萬嗟嗟後王曷不斯鑒是以明哲先識擇木
而處夏終殷摰周聃晉黍或笑或泣抱籍遁走三葉靖
公果喪厥緒宗廟隨夷遠之荆楚麥季之歌億載不腐
史臣司藝敢告待後
關都尉箴
茫茫九州規為關津唐堯積德三代修仁越季不軌爰
失厥人聖賢不用頑嚚是親漢潰武關項破函谷秦王
子嬰縊為禽僕尉臣司關敢告並轂
河隄謁者箴
伊昔鴻泉浩浩滔天有夏作空爰奠山川導河積石鑿
於龍門疏為砥柱率彼河滸大陸既礙播於北野濟漯
咸順沂泗從流江淮湯湯而冀宅乃州澹菑濺濺東歸
於海九野孔安四隩不殆爰及周衰夏績陵遲導非其
導堙非其堙八野填淤水高民居湓溢滂汨屢決金隄
瓠子潺湲宣房作歌使臣司水敢告執河
尚書箴(一作繁欽)
龍作納言帝命惟允山甫翼周實司喉吻赫赫禁臺萬
邦所庭無曰我平而慢爾衡無曰我審而怠爾明四岳
阿鯀績用不成虞登八元五教聿清舉以無私乃忝服
榮正直是與伊道之經先民匪懈永世流聲君子下問
敢告侍庭
北軍中候箴
赫赫將帥典總虎臣鷹揚旅武闞然奮震贅衣侍近常
伯之人怒如熊力角焉任均操兵左右百夫衞賓昔在
高祖草創伊神鴻門之會職多末陳或有劔舞賴有傾
身孔丘歴階文武定申以人士拜齊無其人秦政東遊
大盗輩羣期門不設施巧銳騎不在修員故圖遠秉機
事有殷勤殷勤在親親無常人忽情懈怠禍慢及君憲
臣司武敢告執軍
司隸校尉箴
煌煌古制分劃五服翼翼封畿四方之極牧監匡設是
謂王國大漢通變崇弘簡易吞舟之網以濟難阨自時
厥後或慢或遲繡衣四出禍起宫闈江充作亂辱於戾
園率隸掘蠱以詰其姦既定既寧爰遂其官俾督京甸
時惟鷹鸇必正必式國之司直乃回乃邪寔為䜛慝毁
於貞賢悔其何及昔唐虞晏晏庶績以熙蠃氏慘慘怨
毒用滋是故履上位者無云我貴苟任激訐平陽玄默
以式百辟畫一之歌豈猶遐逖使臣司隸敢告執役
座右銘
無道人之短無說已之長施人慎勿念受施慎勿忘俗
譽不足慕惟仁為紀綱隱身而後動謗議庸何傷無使
名過實守愚聖所臧柔弱生之徒老氏誡剛強在湼貴
不淄曖曖内含光硜硜鄙夫介悠悠故難量慎言節飲
食知足勝不祥行之苟有恒久久自芬芳
竇大將軍鼎銘
大禹鑄鼎象物百神享帝養賢命錫宗臣三距金鉉公
德配焉雉膏之美咸在擇人惟王建國分之彛器鼎為
元鼎君臣享位足勝其任鬻保寳器持盈若沖滿而不
溢黃耳不革玉鉉終吉禹鏤其鼎湯刻其盤紀功申戒
貽則後人
柏枕銘
元首云尊惟乾之精貽我良材玄冬再榮是用為枕爰
勒之銘
遺葛龔珮銘
禹湯罪已仲尼多誨盤盂有銘几杖有誡天為剛德猶
不干時君子妄怒厥亦生災晉厲好虐欒書作亂荀瑶
峻戾韓魏致難慷慨憤激動腸傷氣久生百疾歴年不
遂俯覽斯珮柔韋是貴
三珠釵銘
元正上日百福孔靈鬢髮如雲乃象衆星三珠璜釵攝
髮鑚靈
杖銘
乘危履險非杖不行年老力竭非杖不強諸蔗雖美猶
不可杖溺人悦已亦不可相
南陽文學頌
昔聖人制禮樂也將以統天理物經國序民立均出度
因其利而利之俾不失其性也故觀禮則體敬聽樂則
心和然後知反其性而正其身焉取律於天以和聲採
言於聖以成謀以和邦國以諧萬民以序賓旅以悦遠
人其觀威儀省禍福也出言視聽於是乎取之民生如
何導以禮樂乃修禮官奮其羽籥我國既淳我俗既敦
神樂民則嘉生乃繁無言不酬其德宜光先民既沒頼
兹舊章我禮既經我樂既馨三事不敘莫識其形
和帝誄
玄景寑曜雲物見徵馮相考妖遂當帝躬三載四海遏
密八音如喪考妣擗踴號吟大隧既啓乃徂玄宫永背
神器升遐皇穹長夜冥冥曷云其窮
竇貴人誄
若夫貴人天地之所留神造化之所殷懃華光曜乎日
月才志出乎浮雲然猶退讓未嘗專寵樂慶雲之普覆
悼時雨之不廣憂國念主不敢怠遑嗚呼哀哉惟以永
傷重曰
積善之家福慶長修身以壽道之常聖人之言義不虚
修身獲報效莫疏令問不忘身猶存貴人雖沒遺德尊
著於金石垂後昆
鮑德誄
乃司大事掌是六府三事允功乃修乃聚
草書勢(一作體瑗善章草詔瑗奏事皆作草上王子敬稱美以為功類張伯英杜度)
書契之興始自頡皇寫彼鳥跡以定文章爰暨末葉典
籍彌繁時之多僻政之多權官事荒蕪剿其墨翰惟作
佐隸舊字是刪草書之法盖又簡略應時諭指用於卒
迫兼功并用愛日省力絶險之變豈必古式觀其法象
俯仰有儀方不中矩圓不副規抑左揚右望之若﨑竦
企鳥峙志在飛移狡獸暴駭將奔未馳或&KR2298;&KR1677;點&KR1709;狀
似連珠絶而不離畜怒怫欝放逸生竒或凌邃而惴慓
若據槁而臨危旁點邪附似蜩螗而挶枝絶筆收勢餘
綖糾結若山蜂施毒看隙緣巇螣蛇赴穴頭沒尾垂是
故遠而望之&KR2844;焉若沮岑崩崖就而察之即一畫不可
移機微要妙臨時從宜略舉大較髣髴若斯(機一作纖時一作事)
與葛元甫書(葛龔字元甫在後漢書文苑傳尺牘作瑗與諸葛元甫誤)
今遣奉書錢千為勢并送許子十卷貧不及素但以紙
耳(藝文類聚)
又
僕在河北少他負罰以盗賊少(北堂書鈔)
上言孝廉疏(崔氏家傳)
臣聞孝廉皆限年三十乃得察舉恐失賢才之士也
臨終顧命
夫人稟天地之氣以生及其終也歸精於天還骨於地
何地不可藏形骸勿歸鄉里其賵贈之物羊豕之奠一
不得受
崔琦(字子瑋濟北相瑗之宗直忤梁冀)
外戚箴(琦初舉孝廉為郎河南尹梁冀聞其才請與交冀行多不軌琦作外戚箴戒之)
(復作白鵠賦風冀忤遣歸後除臨濟長不就為冀所捕殺)
赫赫外戚華寵煌煌昔在帝舜德隆英皇周興三母有
莘崇湯宣王宴起姜后脱簮齊桓好樂衞姬不音皆輔
王以禮扶君以仁達才進善以義濟身爰暨衰葉漸已
頽虧貫魚不敘九御差池晉國之難禍起於麗惟家之
索牝雞之晨專權擅愛顯已蔽人陵長間舊圯剝至親
並后匹嫡淫女斃陳匪賢是上番為司徒荷爵負乘采
食名都詩人是刺德用不憮暴辛惑婦拒諫自孤蝮蛇
其心縱毒不辜諸父是殺孕子是刳天怒地忿人謀鬼
圖甲子昧爽身首分離初為天子後為人螭非但耽色
母后尤然不相率以禮而競奬以權先笑後號卒以辱
殘家國泯絶宗廟燒燔妹嬉喪夏褒姒斃周妲己亡殷
趙靈沙邱戚姬人豕吕宗以敗陳后作巫卒死於外霍
欲鴆子身乃罹廢故曰無謂我貴天將爾摧無恃常好
色有歇微無怙常幸愛有陵遲無曰我能天人爾違患
生不德福有慎機日不常中月盈有虧履道者固仗埶
者危微臣司戚敢告在斯
七蠲
寒門邱子有疾玄野子謂之曰藍沼青池素波朱瀾金
鉤芳餌纖繳華竿緍沉魚浮薦以香蘭幽室洞房絶檻
垂軒紫閣青臺綺錯相連結實布葉與波邪傾從風離
合澹淡交并紫蔕黃葩翳水吐榮紅顔溢坐美目盈堂
姿踰春華操越秋霜從容微眄流曜吐芳巧笑在側顧
眄傾城玄野子曰爰有梧桐産乎玄谿傳根朽壤託隂
生危激水澡其下孤鳥集其枝罔雙偶而特立獨飄颻
而單離匠石摧肩公輸折首目眩肌戰制以為琴子野
調操鍾期聽音子能聽之乎(藝文類聚)
四皓頌序(北堂書鈔)
昔有南山四皓者盖甪里先生綺里季夏黃公東園公
是也秦世道滅德消坑黜儒術於是乃退而作歌曰漠
漠商洛深谷逶迤煜煜紫芝可以療饑皇虞邈遠吾將
安歸駟馬高盖其憂甚大富貴而畏人不如貧賤而輕
世
王逸(字叔師南郡宜城人為校書郎順帝時為侍中著楚辭章句及賦誄書論雜文二十一篇)
楚辭章句敘
敘曰昔者孔子叡聖明喆天生不王俾定經術乃刪詩
書正禮樂制作春秋以為後王之法門人三千罔不昭
達臨終之日則大義乖而微言絶其後周室衰微戰國
並争道德陵遲譎詐萌生於是楊墨鄒孟孫韓之徒各
以所知著造傳記或以述古或以明世而屈原履忠被
譛憂悲愁思獨依詩人之義而作離騷上以諷諫下以
自慰遭時暗亂不見省納不勝憤懣遂復作九歌以下
凢二十五篇楚人高其行義瑋其文采以相教傳至於
孝武帝恢廓道訓使淮南王安作離騷經章句則大義
粲然後世雄俊莫不瞻仰攄舒妙思纉述其詞逮至劉
向典校經書分以為十六卷孝章即位深弘道藝而班
固賈逵復以所見改易前疑各作離騷經章句其餘十
五卷闕而不說又以壯為狀義多乖異事不要撮今臣
復以所識所知稽之舊章合之經傳作十六卷章句雖
未能究其微妙然大指之趣略可見矣且人臣之義以
忠正為高以仗節為賢故有危言以存國殺身以成仁
是以伍子胥不恨於浮江比干不悔於剖心然後德立
而行成榮顯而名稱若夫懷道以迷國佯愚而不言顚
則不能扶危則不能安婉婉以順上逡巡以避患雖保
黃耉終夀百年盖志士之所恥愚夫之所賤也今若屈
原膺忠貞之質體清潔之性直若砥矢言若丹青進不
隱其謀退不顧其命此誠絶世之行俊彦之英也而班
固謂之露才揚已競於羣小之中怨恨懷王譏刺椒蘭
苟欲求進強非其人不見容納忿恚自沈是虧其高明
而損其清潔者也昔伯夷叔齊讓國守志不食周粟遂
餓而死豈可復謂有求於世而恨怨哉且詩人怨王刺
上曰嗚呼小子未知臧否匪面命之言提其耳風諫之
語於斯為切然仲尼論之以為大雅引此比彼屈原之
詞優游婉順寧以其君不知之故欲提携其耳乎而論
者以為露才揚已怨刺其上強非其人殆失厥中矣夫
離騷之文依託五經以立義焉帝高陽之苗裔則詩厥
初生民時惟姜嫄也紉秋蘭以為佩則將翺將翔佩玉
瓊琚也夕㩜洲之宿莽則易潛龍勿用也駟玉虬而乘
鷖則易時乘六龍以御天也就重華而敶詞則尚書咎
繇之謀謨也登崑崙而涉流沙則禹貢之敷土也故智
彌盛者其言博才益劭者其識遠屈原之詞誠博遠矣
自孔丘終後以來名儒博達之士著造詞賦莫不擬則
其儀表祖式其模範取其要妙竊其華藻所謂金相玉
質百歲無匹名垂罔極永不刊滅者也
離騷經章句
離騷經者屈原之所作也屈原與楚同姓仕於懷王為
三閭大夫三閭之職掌王族三姓曰昭屈景屈原序其
譜屬率其賢良以厲國士入則與王圖議政事決定嫌
疑出則監察羣下應對諸侯謀行職修王甚珍之同列
大夫上官靳尚妬害其能共譛毁之王乃疏屈原屈原
執履忠貞而被䜛衰憂心煩亂不知所愬乃作離騷經
離别也騷愁也經徑也言以放逐離别中心愁思猶陳
直徑以風諫君也故上述唐虞三后之制下序桀紂羿
澆之敗冀君覺悟及於正道而還巳也是時秦昭王使
張儀譎詐懷王令絶齊交又使誘楚請與俱會武關遂
脇與俱歸拘留不遣卒客死於秦其子襄王復用䜛言
遷屈原於江南而屈原放在山野復作九章援天引聖
以自證明終不見省不忍以清白久居濁世遂赴汨淵
自沉而死離騷之文依詩取興引類譬諭故善鳥香草
以配忠貞惡禽臭物以比䜛佞靈修美人以媲於君宓
妃佚女以譬賢臣虬龍鸞鳳以託君子飄風雲霓以為
小人其詞温而雅其義皎而朗凢百君子莫不慕其清
高嘉其文采哀其不遇而閔其志焉
九歌章句
九歌者屈原之所作也昔楚南郢之邑沅湘之間其俗
信鬼而好祀其祠必作樂鼓舞以樂諸神屈原放逐竄
伏其域懷憂苦毒愁思怫欝出見俗人祭祀之禮歌舞
之樂其詞鄙陋因為作九歌之曲上陳事神之敬下以
見已之冤結託之以風諫故其文意不同章句雜錯而
廣異義焉
天問章句
天問者屈原之所作也何不言問天天尊不可問故曰
天問也屈原放逐憂心愁悴彷徨山澤經歴陵陸嗟號
旻昊仰天嘆息見楚有先王之廟及公鄕祠堂圖畫天
地山川神靈琦瑋僪佹及古賢聖怪物行事周流罷倦
休息其下仰見圖畫因書其壁呵而問之以渫憤懣舒
瀉愁思楚人哀惜屈原因共論述故其文義不次敘云
敘曰昔屈原所作凢二十五篇世相教傳而莫能說天
問以文義不次又多竒怪之事自太史公口論道之多
所不逮至於劉向揚雄援引傳記以解說之亦不能詳
悉所闕者衆多無聞焉既有解說乃復多連蹇其文濛
澒其說故厥義不昭微指不晢自游覽者靡不苦之而
不能照也今則稽之舊章合之經傳以相發明為之符
驗章決句斷事事可曉俾後學者永無疑焉
九章章句
九章者屈原之所作也屈原於江南之壄思君念國憂
思罔極故復作九章章者著明也言已所陳忠信之道
甚著明也卒不見納委命自沉楚人惜而哀之世論其
詞以相傳焉
遠遊章句
遠遊者屈原之所作也屈原履方直之行不容於世上
為䜛佞所譛毁下為俗人所困極章皇山澤無所告訴
乃深惟元一修執恬漠思欲濟世則意中憤然文采季
發遂敘妙思託配仙人與俱遊戲周歴天地無所不到
然猶懷念楚國思慕舊故忠信之篤仁義之厚也是以
君子珍重其志而瑋其辭焉
卜居章句
卜居者屈原之所作也屈原履忠貞之性而見嫉妬念
䜛佞之臣承君順非而蒙富貴已執忠直而身放棄心
迷意惑不知所為乃往至太卜之家稽問神明決之蓍
龜卜巳居世何所宜行冀聞異策以定嫌疑故曰卜居
也
漁父章句
漁父者屈原之所作也屈原放逐在江湘之間憂愁嘆
吟儀容變易而漁父避世隱身釣漁江濱欣然自樂時
遇屈原川澤之域怪而問之遂相應答楚人思念屈原
因敘其辭以相傳焉
九辨章句
九辨者楚大夫宋玉之所作也辨者變也謂敶道德以
變說君也九者陽之數道之綱紀也故天有九星以正
機衡地有九州以成萬邦人有九竅以通精明屈原懷
忠貞之性而被䜛邪傷君闇蔽國將危亡乃援天地之
數列人形之要而作九歌九章之頌以諷諫懷王明已
所言與天地合度可履而行也宋玉者屈原弟子也閔
惜其師忠而放逐故作九辨以述其志至於漢興劉向
王褒之徒咸悲其文依而作詞故號為楚辭亦承其九
以立義焉
招魂章句
招魂者宋玉之所作也招者召也以手曰招以言曰召
魂者身之精也宋玉憐哀屈原忠而斥棄愁懣山澤魂
魄放佚厥命將落故作招魂欲以復其精神延其年夀
外陳四方之惡内崇楚國之美以諷諫懷王冀其覺悟
而還之也
大招章句
大招者屈原之所作也或曰景差疑不能明也屈原放
流九年憂思煩亂精神越散與形離别恐命將終所行
不遂故憤然大招其魂盛稱楚國之樂崇懷襄之德以
比三王能任用賢公卿明察能薦舉人宜輔佐之以興
至治因以風諫達已之志也
惜誓章句
惜誓者不知誰所作也或曰賈誼疑不能明也惜者哀
也誓者信也約也言哀惜懷王與已信約而復背之也
古者君臣將共為治必以信誓相約然後言乃從而身
以親也盖刺懷王有始無終也
招隱士章句
招隱士者淮南小山之所作也昔淮南王安博雅好古
招懷天下俊偉之士自八公之徒咸慕其德而歸其仁
各竭才智著作篇章分造辭賦以類相從故或稱小山
或稱大山其義猶詩有小雅大雅也小山之徒閔傷屈
原又怪其文昇天乘雲役使百神似若仙者雖身沉沒
名德顯聞與隱處山澤無異故作招隱士之賦以章其
志也
七諫章句
七諫者東方朔之所作也諫者正也謂陳法度以諫正
君也古者人臣三諫不從退而待放屈原與楚同姓無
相去之義故加為七諫慇勤之意忠厚之節也或曰七
諫者法天子有争臣七人也東方朔追閔屈原故作此
辭以述其志所以昭忠信矯曲朝也
哀時命章句
哀時命者嚴夫子之所作也夫子名忌與司馬相如俱
好辭賦客遊於梁梁孝王甚竒重之忌哀屈原受性忠
貞不遭明君而遇暗世斐然作辭嘆而述之故曰哀時
命也
九懷章句
九懷者諫議大夫王褒之所作也懷者思也言屈原雖
見放逐猶思念其君憂國傾危而不能忘也褒讀屈原
之文嘉其温雅藻采敷衍執握金玉委之汚瀆遭世溷
濁莫之能識追而愍之故作九懷以裨其詞史官錄第
遂列於篇
九歎章句
九歎者護左都水使者光禄大夫劉向之所作也向以
博古敏達典校經書辨章舊文追思屈原忠信之節故
作九歎歎者傷也息也言屈原放在山澤猶傷念君歎
息無已所謂讃賢以輔志騁詞以曜德者也
九思章句
九思者王逸之所作也自屈原終沒之後忠臣介士遊
覽學者讀離騷九章之文莫不愴然心為悲感高其節
行妙其麗雅至劉向王褒之徒咸嘉其義作賦騁辭以
讃其志則皆列於譜錄世世相傳逸與屈原同土共國
悼傷之情與凢有異竊慕向褒之風作頌一篇號曰九
思以裨其辭未有解說故聊訓誼焉
折武論(北堂書鈔)
苞含六藝游覽百家用道德為弓弩仁義為鎧甲(北堂書鈔)
(載王逸臨豫州教云舉遺逸於山藪黜奸邪於邦國)
王延夀(字文考一字子山逸之子有儁才年二十餘溺漢水死)
桐柏廟碑
延熹六年正月八日乙酉南陽太守中山盧奴張君處
正好禮尊神敬祀以淮出平氏始&KR0715;大復潛行地中見
於陽口立廟桐柏春秋宗奉災異告愬水旱請求位比
諸侯聖漢所尊受珪上帝大常定甲郡守奉祀䄢絜沈
祭從郭君以來卄餘年不復身至遣丞行事簡略不敬
明神弗歆災害以生五嶽四瀆與天合德仲尼慎祭常
若神在君准則大聖親之桐柏奉見廟祠﨑嶇逼狹開
柘神門立闕四達增廣壇場飭治華盖高大殿宇穹齊
傳館石獸表道靈龜十四衢廷弘敞宫廟嵩峻祖慎慶
祀一年再至躬進三牲執玉以沈為民祈福靈祗報祐
天地清和異祥昭格禽獸碩茂草木芬芳黎庶賴祉民
用作頌其辭曰
泫泫淮源聖禹所導湯湯其逝惟海是造疏穢濟遠柔
順其道弱而能強仁而能武聖賢立式明哲所取定為
四瀆與河合矩烈烈明府好古之則雯恭禮祀不愆其
德惟前廢㢮匪躬匪力災眚以興隂陽以忒陟彼高岡
臻兹廟側肅肅其敬靈祗降福雍雍其和民用悦報穰
穰其慶年穀豐殖望君輿駕扶老携集慕君塵軌犇走
忘食□君惠賜思君罔極於骨樂兮傳&KR0715;萬億
春侍祠官屬五官掾章陵劉訢功曹史安衆劉瑗主簿
蔡陽樂茂戸&KR1311;史宛任巽
秋五官掾新野梁懿功曹史酈周謙主簿安衆鄭嶷主
記史宛趙旻戸&KR1311;史宛謝綜
(洪适隸釋云桐柏淮源廟碑在唐州䄢絜字書無䄢字文意當為齋戒之齋此碑又有一正書者華盖誤)
(作萃豐晝夜誤作立式凢十數字案此碑鼎家有之隸額桐柏廟碑頗完好惟闕穹字報祐二字而隸釋)
(闕張字穹字又不同者異祥作嘉祥立式作晝夜上闕二字定為作實為悦報作悦服擕集作擕息犇作)
(□即奔字鄭嶷作鄧嶷然余本乃隸書非正書也惟報字似服為長考韻報字有轉注音赴者若劉之廣)
(文選楊之金石錄古文更多訛字矣惟穹字則見此二書祏即拓字)
魯靈光殿賦序
魯靈光殿者盖景帝程姬之子恭王餘之所立也初恭
王始都下國好治宫室遂因魯僖基兆而營焉遭漢中
微盗賊奔突自&KR1214;京未央建章之殿皆見隳壊而靈光
巋然獨存意者豈非神明依馮支持以保漢室者也然
其規矩制度上應星宿亦所以永安也予客自南鄙觀
藝於魯覩斯而眙曰嗟乎詩人之興感物而作故奚斯
頌僖謌其路寢而功績存乎辭德音昭乎聲物以賦顯
事以頌宣匪賦匪頌將何述焉
夢賦序
臣弱冠嘗夜寢見鬼物與臣戰臣遂得東方朔與臣作
罵鬼之書臣遂作賦一篇敘夢後人夢者讀誦數數有
驗臣不敢蔽
劉梁(字曼山一名岑東平寧陽人為北新城長儒化大行入拜尚書郎)
辯和同論
夫事有違而得道有順而失義有愛而為害有惡而為
美其故何也盖明智之所得闇偽之所失也是以君子
之於事也無適無莫必考之以義焉得由和興失由同
起故以可濟否謂之和好惡不殊謂之同春秋傳曰和
如羹焉酸苦以劑其味君子食之以平其心同如水焉
若以水濟水誰能食之琴瑟之專一誰能聽之是以君
子之行周而不比和而不同以救過為正以匡惡為忠
經曰將順其美匡救其惡則上下和睦能相親也昔楚
恭王有疾召其大夫曰不穀不德少主社稷失先君之
緒覆楚國之師不穀之罪也若以宗廟之靈得保首領
以歿請為靈若厲大夫許諸及其卒也子囊曰不然夫
事君者從其善不從其過赫赫楚國而君臨之撫正南
海訓及諸夏其寵大矣有是寵也而知其過可不謂恭
乎大夫從之此違而得道者也及靈王驕淫暴虐無度
芊尹申亥從王之欲以殯於乾谿殉之二女此順而失
義者也鄢陵之役晉楚對戰陽穀獻酒子反以斃此愛
而害之者也臧武仲曰孟孫之惡我藥石也季孫之愛
我美疢也疢毒滋厚石猶生我此惡而為美者也孔子
曰智之難也有臧武仲之智而不容於魯國抑有由也
作而不順施而不恕矣盖善其知義譏其違道也夫知
而為之偽也不知而失之闇也闇與偽焉其患一也患
之所在非徒在智之不及又在及而違之者矣故曰智
及之仁不能守之雖得之必失之也夏書曰念兹在兹
庶事恕施忠智之謂矣故君子之行動則思義不為利
回不為威疚進退周旋唯道是務苟失其道則兄弟不
阿苟得其義雖仇讐不廢故解狐蒙祁奚之薦二叔被
周公之害勃鞮以逆文為成傳瑕以順厲為敗管蘇以
憎忤取進申侯以愛從見退考之以義也故曰不在逆
順以義為斷不在憎愛以道為貴禮記曰愛而知其惡
憎而知其善考義之謂也
告新北城縣人(梁桓帝時舉孝廉除新北城長乃大作講舍延聚生徒)
昔文翁在蜀道著巴漢庚桑𤨏隸風移碨磥吾雖小宰
猶有社稷苟赴期會理文墨豈本志乎(並後漢書)
七舉
丹楹縹壁紫柱紅梁桷榱朱綠藻梲玄黃鏤以金碧雜
以夜光鴻臺百層干雲參差仰觀八極遊目無涯玉樹
青蔥鸞鸖並棲随珠明月照曜其陂(藝文類聚)
黼黻之服紗縠之裳繁飾參差微鮮若霜(北堂書鈔)
劉梁碑
(闕)君遷桂陽太守班序以正以仁為首以惠為先(北堂書鈔)
東漢文紀卷十四
