蘇魏公文集卷四十九
宋蘇頌撰
啟
謝知制誥
右臣蒙恩授前件職者驟塵清禁仰服華褒才不副時
愧無容處伏以王者審乎出令莫重訓辭儒臣職於代
言是為華選自百篇之義缺洎七制之主興代有裁成
之文形於播告之指述辭意則貴乎深厚而爾雅語詔
冊則欲其昭毅而和莊象夬揚庭言之文者行之遠演
絲成綍體之大者述之難必資起草之工以贊發中之
命右文在旦多士盈朝除書德音如常揚者時不乏言
語侍從比朔臯者未足多光輝簮槖之聯增峻陛廉之
等繼登兹選未易其人如某者才非有以絶羣學不足
以適道屬少孤之多難常苦節以自持不辭小官蓋竊
逮親之禄入望大利固無經國之謀幸當路之為言預
複門之試可進登書府涉歷歲華職有屢遷效無薄最
間奉召趨之一節入塵記史之二星載筆赤墀已玷從
官之末著篇黃閣遽膺寵典之優陞置掖垣典司渙令
矧右曹之清秩實先子之嘗僚深愧鯫生復仍故職坐
卧敢當於舊位翼成懼棄於後基世掌絲綸徒竊古人
之美習知臺閣誤先寒士之求此蓋伏遇某官恊贊聖
辰主平公論士無愚哲咸歸品目之明言有吁俞素啟
上聰之聽是令疎外辱在甄成敢不刻志始終匪躬朝
夕奉遵職禁道無替於守官圖報國恩心不忘於知已
亳州到任謝二府
右某蒙恩差知前件州已到任上訖者隳官責薄敢辭
遠守之勞易地恩優再竊近藩之寄適由便道遂此布
條叨幸居多悸惶曷已伏念某挺至愚之禀無適用之
才頃冐憲章上孤樂育一麾出守巳荷曲成之私六輔
陪京遽膺内徙之寵虔命始臨於位表銜恩豈在於他
門此蓋伏蒙某官推致大中之原輔成至治之極振滯
淹以廣賢路靡有遐遺棄疵眚以盡人材俾其自效良
慚懵昧復被甄收猥從僻陋之邦寖獲便安之地奉循
詔令當官彌念於匪躬追省愆尤勠力尚期於晚節
亳州到任謝兩省
右某近膺朝命易守輔藩方其莅事之初屬嬰多故惟
是奏書之緩深愧非儀姑勤企德之誠猶惕負恩之誚
伏念某早由孤宦誤擢近班不職稽違坐鐫西省之籍
至仁惻隱出假東陽之麾郡壤雖遥土風甚媺頒條暇
日但思追省於愆尤去國踰年不幸重罹於憂患旅懷
多感榮仕寖忘豈圖易地之優獲在陪京之列非惟出
於遠僻且復便於私營此蓋某官以直方之道致君以
忠恕之心格物外收棄置使有漸階自慚疵眚之餘未
副稱揚之惠寬其罪罟旣蒙觀過之知勤於吏資敢怠
當官之效心之蘄嚮言豈勝陳
賀昭文僕射相公
右某啟伏審某官筆述聖經書聞宸扆言綸誕告秩增
左相之崇台鉉兼華地進東臺之長式彰儒效永化人
文恭以某官生德自天潛心於古立言垂教若稽姬孔
之猷熙載奮庸無媿臯䕫之業閔學者之師誖欲聖人
之指明間奉淵謨講詳典籍之奥獨推卓見發明義理
之歸甫終汗簡之功盡革顓門之陋微言之緒復續於
當今大道之行可期於兹世宜服寵嘉之渥進居師長
之尊多士是依萬邦攸慶某拘嬰符鑰阻拜門藩涵泳
塵編常患迷塗而擿埴參評舊學將期發覆以開明竊
抃之誠喻言曷旣
回交代資政侍郎
右某啟伏承某官請麾便郡移節近圻尚稽緣鵠之謀
再遂左魚之適顧惟鄙陋夙忝從游慙無告政之能將
幸承顔之便雖嘗奏記巳愧後時豈圖公輔之尊曲徇
平懷之體遠紆教尺過著謙撝兩紙八行固親疎而有
意一日三復姑藏去以為榮伏況丹扆虚懷明庭佇告
豈止平生之交義久俟彈冠諒惟遐邇之人心咸思躍
冶郊迎有日股抃尤深更祈匽薄之餘益厚將綏之祉
乃情企嚮臨紙奚言
回知府經略密學
右某啟伏審顯膺褒詔進直内樞勲望益高輿情胥慰
某官器能閎博智略淵通早推望族之華復擅文場之
秀踐揚中外歴試劇煩制閫西陲進拓金湯之固斥疆
遐服盡收冠帶之民躐躋禁密之聯蓋示疇咨之漸方
欣異數遽枉華緘祗認眷私銘藏悃素
回知府内翰
右某伏念逷違門序第傾企嚮之懷恪守郡條時闕興
居之問敢期隆顧遠辱貽書銜眷良深增慙固甚竊惟
剸劇之裕無爽頤生之和伏以某官時棟上材聖門高
第文章國之經緯德業民之表儀自奮躍于天衢遂簡
知于黼座雍容禁複潤飾王猷不離侍從之聯總治浩
穰之地名威已振儒效益彰諒匪俟於累朝定進陞於
四輔暑躔加畏賓館尚賖伏冀精調庸副虔禱
回知府内翰
右某伏審某官寵膺朝制正尹都畿以文章侍從之才
治衆大劇煩之地未勞餘力巳副具瞻伏惟某官賢業
絶人忠言許國入當三册之問遂冠四方之豪黼座虚
懷待以公卿之器金坡進直演成謨訓之辭上方以吏
事而任三公時皆由選表而登二府今煩俊哲而為治
實頼威名而鎮時諒匪累朝遂登大任某久游材館方
假州符阻贄謁於賓閎但馳誠於天邑
回南京權府運使中允
右某此者叨膺制命獲守畱京自省庸虚有慚寄任竊
念某所憑不厚自視無竒徒用簡編之資漸階臺閣之
選未蠲謫籍復叙郊禧閱麗正之圖書再塵儒職委離
宫之筦鑰繼荷恩章矧近府之會衝豈非材之宜據顧
惟多幸得在提封奉行新書敢不悉心於庶務振舉大
要方將禀誨於外臺豈謂某官屈使範之威眷朋簪之
舊日圻千里俯勞臨涖之煩手札八行先枉勤渠之問
披尋辭意銘篆膺心佇趣辦嚴之期即修謁贄之禮自
餘悃欵靡俟究宣
回南京通判郎中
右某言念析符南服再越於歲朞易地近疆薦叨於恩
制適從便道遽此頒條企望藩封竊喜仁隣之援拘縈
官守無階晤語之期豈謂某官眷舊情深撝謙志篤特
遣行人之使首貽累幅之書褒以榮辭兹見相先之範
藏之私禇彌敦永好之隆坐阻風徽難宣感悃
回防禦太傅
右某啟伏審朝門覆實文躋科等之優英節超恩秩峻
州防之寄宗藩擢秀士論推高竊以國家系本仙源慶
流屬籍九族以睦廣帝堯文思之勛半楚而封盛炎漢
王公之制寵拜雖緣於世緒褒甄必校於藝能時有卓
爾特立之才上副褎然首舉之選恭以某官性資明敏
問學該通志外綺紈之華躬持韋布之行河間好古樂
與諸儒而並遊更生屬辭遂偕羣雋而進拔俄給上方
之札高中有司之程大對危言帝每篇而稱善通侯列
爵位不次以加榮匪惟冠映於懿親固亦輝華於多士
某欽聞時譽阻遘風期官守攸拘展慶儀而莫逮親賢
垂眷枉翰尺以先貽載觀掞藻之華但切靦顔之愧無
緣燕接益用銘銜
回河東都運諫議
右某啟伏審某官寵膺詔綍進擢諫坡仍畱將漕之權
且重撫封之寄素叨眷與竊抃鄙悰竊惟某官方正自
持清通不澆早服教忠之訓久彰應務之才贊劇治煩
風力稔聞於臺閣頒條刺郡聲猷夙簡於朝廷惟唐晉
之舊墟搤戎羌之衝地均輸所寄功最薦登坐收制勝
之謀就拜褒賢之典陟天子諍臣之列已峻近班繼大
門先德之榮益為盛事敢意謙光之重不遺棄置之餘
首貺牋封過敦禮範荷明哲久要之契銘著不忘祝公
台大用之期傾依有日乃誠虔企臨紙奚言
回瀛州安撫待制
右某啟伏審某官被發中之詔膺謀帥之權進班禁閣
之遊杖鉞瀛關之壤時登儁哲士有輝光伏惟某官以
奥學清文羽儀臺閣以英聲茂實簡在朝廷向自書林
之校文出分漕輓之將命兩淮川陸之會肅抗風稜二
史言動之司旋歸禁從方告猷於帝右復領使於朔陲
引錣運籌薦修農戰之備鑿門推轂遂有軍師之求寵
加荷槖之聯益重元戎之寄為光清世襲美德門緩帶
寢兵巳擅羊公之譽緇衣善職行歌鄭武之詩某早被
眷知久違英晤自聽撫邊之拜久稽奏記之儀何大雅
之謙撝不崇體貌顧並遊之冗外特貶緘書豈惟荷聲
氣之所同抑亦增茂悦之深慶在於欣激難悉條陳
杭州到任謝二府
右某蒙恩差知前件州已到任上訖者全吴故社寧海
雄藩異時禁近之巨公出為屏翰何意斥䟽之遠跡遂
許長臨適兹賦政之初深愧冒恩之厚伏念某器非閎
遠躬負愆尤絶覬榮塗止期禄食昨罷睢陽之筦入趨
魏闕之朝典領圖書幸與諸儒之踵武出入臺省得階
邇綴之班聯會江淮之薦饑煩宵旰之遐慮咨求良牧
偶擢匪才受命飲冰敢自營於私便之官便道即宣布
於上恩方事之叢以榮為懼此蓋某官道佐明主德施
遠方眷東南隅之民尚艱粒食擇二千石之吏俾乂海
邦再省孱虚奚堪責任敢不上體朝廷之意恪奉詔條
拊循家戶之人使安田里庶幾免過仰副至公
回越州知府大資
右某啟此者叨分朝寄獲假州符惟東南之要衝當熯
災之為沴宜求宿望出布上恩顧兹蹇躓之餘素乏循
良之譽誤膺咨牧來此長人受命飲冰姑夙宵而增愓
之官便道頒條詔以云初伏遇某官暫輟政機出臨藩
閫封疆千里幸依鄰國之光坯冶一陶更佇化工之賜
敢謂謙撝之德特紆欵密之書味藻思之彌高但銘丹
臆望翹材之甚邇阻侍清塵感嚮之誠敷陳無盡
回致政太傅侍中
右某伏念假使竹於一方跡縻江海望翹材於千里目
斷雲霄居慙走俗之勞遂闕問安之禮自惟簡怠宜取
悔尤豈謂某官陂量兼容台躔委照固燕居之多暇裁
尺素以見貽兩紙八行親枉鍾毫之妙片言一字意踰
魯筆之褒兼聆高蹈之間固有多祥之集非徒感誦并
用欣歡重念孱虛夙承奬拔離竒為器曲成特出於化
工連蹇違時棄置自甘於散地悵舊恩之莫報嗟末路
之攸拘慕赤松之遊無階企仰祝大椿之筭但極傾馳
上西川知府端明侍郎
右某伏念辱知素深去德滋久下邦假守顧簿領之攸
攖上館馳誠通記函而殆闕緬惟德履時擁天和伏以
某官道繫斯文名重當世立朝則蘧史之載直作鎮則
方召之告猷西南一都巳榮後拜之寵左右四輔佇繼
緇衣之詩尚阻趨隅倍祈良食孤羇之跡陶冶是期
上大孝昭文相公
右某啟伏以某官以不時出之才内輔朝政以大丞相
之重躬執親喪伏自倚廬西還灰籥屢變聖上惟同體
之義夙夜注懷士民思造物之仁邇遐延首諒典册之
前降期鑪冶之再開蓋本朝故事之當行況上公虛位
而佇復將兩全於忠孝宜俯就於情文某二紀荷知八
年受賜迹畱書館悵去德之踰時恩假州符盡提衡之
素惠限兹遥阻未獲瞻承中心欲陳萬一奚究
回登州知郡司封
右某啟向者某官奏南司之課膺中詔之褒進左曹於
省聯領奥藩於海裔蓋切循良之選爰咨端諒之能自
承擁傳之去東居悵拊塵之坐隔懷鉛自窘未遑緘候
之儀占牘不忘首辱惠存之問聆布條之伊始惟善俗
之有方政務多閒福基衆厚伏以某官奥學敏識峻節
孤風得古人之清通為來者之矩矱郡邑之政沛然謠
於民言臺閣之模凛乎肅於朝著方倚直繩之用遽膺
半竹之行昔者由御史而為省郎唐官謂之清望出諫
官而補郡守漢臣因以自陳矧惟碩哲之謨允恊前良
之美諒兹出守聊為外資詠中和之詩巳宣於主澤還
顧問之列行奉於帝俞榮據顯華之塗參為孤拙之芘
適臨歊暑坐遠清言願遵御於氣冲冀冥符於善禱乃
情依嚮䑛筆奚殫
回宿州知郡郎中
右某啟伏審某官出分使節巳布郡條頒仁政以便民
聽風謠之載道矧素推於才譽巳詳試於良能諒非瓜
戍之期即被璽書之寵别躋顯用乃協輿言某素偃聲
猷幸依隣壤方切餘輝之燭首貽尺牘之貽仰服謙撝
但深悚荷
賀樞密相公
右某伏審某官寵膺制册入冠樞庭賢哲在朝中外交
慶恭以某官謨資六德道贊九功二紀奮經綸之謨七
年當鈞冶之柄致君之慮逹於天淵許國之誠貫於金
石庶務由之清穆百度為之和平曩由陟屺之哀始正
居廬之禮三年之孝已著於儀刑羣辟之師再符於夢
卜惟新大政爰任舊人僉諧元老之尊特重本兵之地
山甫文武之憲式副簡求傅說鹽梅之和聿隆瞻望某
拘縈使竹阻造賓墀仰明命之誕揚倍常倫而懽抃
回告諭太保
右某近者伏承某官出諭帝宸之旨循行侯服之遥惟
是末封獲瞻茂範雖喜接辭之便且慙為禮之疎屬軒
旆之不畱恨風規之遽隔料惟登頓無爽粹和適兹疾
置之來首辱華牋之貺謙撝過厚感戢奚勝矧以聖政
惟新遣使就安於列壤時才被選抗旌允副於上心諒
竣事以還朝巳疇能而被寵清秋伊始閎館正遥冀眠
食以自珍慰夙宵之所禱在於傾嚮靡迨周陳
知府祠部先狀
右某伏審某官榮分漢節出鎮淮藩驅大旆以戒行歴
弊封而甫邇悠塗冒涉諒無爽於履祥近境將迎佇恭
投於典謁乃心所嚮須面殫陳
回觀察太尉
右某近審某官懇請州麾出觀藩政方布便時之治巳
騰來暮之謠朝寄值才士論歸美矧屬戚賢之望累更
中外之煩風績素隆柄任伊漸承偃藩之多暇傳占牘
之斯來仍顧鯫生均紆厚禮榮辭見假本由巽下之誠
高誼所臨永訂要言之好在於感惕萃乃悰襟當寒律
之正嚴諒神倪之益泰更勤輔養遲對寵嘉區區之心
喋喋無喻
回省副
右某言念縈縻麾守隔闊門闌雖傾嚮誼之誠久闕馳
郵之問敢期謙顧遠墜牋封諦味情文交輸愊臆忻承
副計之暇無虧養浩之方恭以某官道本直清志敦恬
裕逢辰奮於才美載世踐於顯華使節觀風宣四方而
著效計庭參畫通九府以收勲諒弗俟於累朝即别膺
於大任炎暉巳熾崇館方遥尚冀精調少副詹禱
上陵使相公
右某伏審某官暫違宫闕祇事寢園營萬世固安之橅
慰兩宫哀慕之志恭惟巳竣陵域歸止廟堂忘履跋之
為勞固神明之薦祉伏以某官清寧間氣道德元龜文
武憲乎四方謨猷宣乎九德昨者先皇厭世嗣聖承祧
綴衣在庭首當顧命之屬同軌至會躬案因山之儀方
大號之惟新頼庶綱之有寄熙帝之載邁虞書股肱之
歌王功曰勲紀周人彛鼎之器永光鴻業允副具瞻
回太原經略相公賀冬
右某啟伏以灰飛氣應歷推天統之元剛長朋來易著
乾陽之始伏惟某官任隆三事望重四朝輟端揆之彌
綸布藩宣之條教簡簡降福慶已協於迎長巖巖具瞻
民共歌於畫一敢期謙德遠貺華牋仰承眷與之私罙
積悚銘之素莫遑面叙愈劇心搖
回賀冬
右某伏以珠躔起歷竹律生音斗指子以平時氣萌泉
而仕物恭以某官公忠挺操幹敏馳聲適逢會於亨辰
將茂迎於蕃祉限拘麾守阻奉賓儀方結慶懷首蒙華
問祇佩眷勤之意但深悚企之私
蘇魏公文集卷四十九
