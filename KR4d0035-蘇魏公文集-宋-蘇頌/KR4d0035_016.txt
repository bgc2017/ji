蘇魏公文集卷十六
宋蘇頌撰
奏議
駮坐講議
翰林學士兼侍講吕公著王安石起居舍人兼
侍講同知諫院吳充等劄子請坐講
臣等竊尋故事侍講皆賜坐自乾興以來講者始立而
侍者皆坐聽臣等竊以謂侍者可使立而講者當賜坐
所以當賜坐者以傳先王之道故也伏惟陛下躬仁聖
之質將興堯舜之治扵傳道之際不宜因循有司一時
之失不正其禮欲乞以臣等所言付禮官考議奉聖旨
送太常禮院詳定聞奏
判寺韓維刁約禮官胡宗愈等議
臣等考尋故事天禧舊制侍臣皆賜坐講者别設本扵
前列坐而聽乾興以後皆先坐賜茶徹席立講講畢復
坐賜湯今來侍者皆坐講者獨立比之天禧舊制則講
者當坐而獨立較之乾興以後則侍者當立而坐臣等
竊謂臣侍君側古今之常或賜之坐蓋出優禮祖宗以
來講說之臣多賜坐者誠以其敷揚經義所以明先王
之道道之所存禮則加異太祖皇帝開寳中李穆薦王
昭素扵朝召對便殿賜坐令講易乾卦太宗皇帝端拱
中幸國子監升輦將出顧見講坐因召學官李覺令對
御說書覺曰陛下六飛在御臣何敢輒升高坐太宗為
之降輦令有司張㡩幕設列坐詔覺講易之泰卦今列
侍之臣尚得環坐執經而講者顧使獨立扵側事體之
間誠為未安臣等以為宜如天禧舊制以彰陛下稽古
重道之意
判太常寺蘇某龔鼎臣周孟陽禮官王汾劉攽
韓忠彦等議
臣等檢詳國朝會要天禧舊制侍臣皆賜坐講者别設
本扵前列坐而聽乾興以後侍臣先就坐賜茶訖徹席
立講講畢復坐賜湯近制當講讀者立扵上前餘皆退
坐並出一時特旨侍從之臣皆同此制非為侍講别設
殊禮也然則事出上恩雖微賤賜坐扵義無害即人主
不命而自請則為非禮矣今公著等議講者當坐臣等
以謂侍從之臣見扵天子若賜之坐有所顧問猶當避
席立語况執經人主之前本欲便扵指陳則立講為宜
若謂其傳道近扵為師則今侍講解詁舊儒章句之學
耳非有為師之實豈可專席安坐以自取重也又朝廷
班制以侍講居侍讀之下祖宗建官之本意重輕可知
矣今若使侍講輒坐其侍讀當從何禮若亦許之坐則
侍從之臣每遇進說皆當坐矣若不許侍讀之坐乃職
卑者禮厚而位高者禮薄輕重為不宜矣且自乾興以
來侍臣立講歴仁宗英宗兩朝行之僅五十年自可守
為定法豈可以為一旦有司之失而輕議變更乎今人
主之待侍臣由始見以及畢講皆賜之坐而從容焉其
尊德重道固巳厚扵三公矣尚何加焉昔仲尼之時人
臣拜君扵上仲尼嘗曰拜下禮也雖違衆吾從下仲尼
之正名重禮如此蓋尊君卑臣之分不可易也臣等敢
不以為法其講官侍立伏請仍舊施行
繳李定詞頭劄子
臣今月二十一日准中書劄子右諫議大夫知制誥宋
敏求奏今月十九日當直中書刑房送到前秀州軍州
事判官李定特除太子中允權監察御史裏行詞頭伏
以御史之官國朝以來其任頗重去歲驟用京官而選
之今又以幕職官便陞朝著而峻處紏繩之地臣恐弗
循官制之舊而未厭羣議所有詞頭未敢具草奉御批
速送别官命草臣伏以國朝近制進補臺官皆詔御史
中丞知雜與翰林學士更互扵太常博士以上中行員
外郎以下曾任通判官中奏舉充三院其未歴通判者
即須特旨方許薦為裏行倘非其人或至連坐所以慎
重臺閣之選也去歲詔旨專令中丞舉官雖不限資品
猶以京秩薦授緣巳有前詔故人無間言今定自支郡
幕職官入居朝廷紏繩之任超越資序近歲未有臣恐
有違官法無益治朝敏求所以惓惓而進言者納忠而
舉職也議者或曰唐世自諸侯幕府入登臺省者多矣
而定之此除豈為過耶臣以為不然在唐方鎮盛時有
奏辟郎官御史以充幕府者由此幕府連茹增重祖宗
深鍳此弊一切釐改州郡僚佐皆從朝廷補授大臣出
鎮或許辟官亦皆隨資注擬滿歲遷秩並循銓格非復
如唐世之比而今之三院事任又重扵昔時况定官未
終更非時召對不由銓考擢授朝列不緣御史之薦直
寘憲臺雖朝廷急扵用才度越常格然隳紊法制必致
人言所益者小所損者大再詳敏求前奏頗得允當所
有李定除官制未敢具草
又
臣今月二十三日准中書劄子節文尚書工部郎中知
制誥李大臨状所有李定除官制内有未便奉聖旨令
蘇某依前降指揮譔詞臣竊以官品有高下職事有閒
劇皆所以待才能之士擢授有資級保任有常法亦所
以抑奔競之途由古以來兹道不易祖宗之朝或有自
起孤遠而登顯要者蓋天下初定士或棄草萊而不用
故不得不廣搜揚之路自真宗仁宗以來每有除授雖
幽人異士亦不至超越資品蓋承平之代事有紀律故不
得不循用資品選授之法今朝廷清明俊乂並用進任
臺閣動有成規而定以遠州幕官非有積累之資明白
之效偶因召對一言稱旨便授臺官政府既已奉行有
司不能抗議使制命遂下四方聳聞仕進之間豈無觖
望况今天下之廣英豪之衆他日或更有非常之人又
過扵此夤緣進見奏對稱旨則復以何官處之寖漸不
巳誠恐高官要秩或可以岐路而致事有萬一不可不
防臣所以區區建言者上以遵朝廷之法制下以盡有
司之職業耳謹按六典中書舍人之職凡詔旨制勅皆
按典故而起草制勅既行有誤則奏而正之故前後舍
人論列差除用典故而蒙改正者非一今三院御史須
中丞學士薦舉朝臣乃典故也或不應此其敢無言去
歲以京官除授所以無言者以前有詔令故也今若先
立定制許扵幕職官中選擢三院則臣等復有何言而
敢違拒耶况定之此制前日敏求大臨洎臣皆知不應
近制是以各有論奏今再被詔旨若便奉行是臣故違
官守自作二三上累聖明孰任其責竊謂威福之柄人
主得以自專官守有責臣下得以固執若朝廷以定才
實非常則當特與改官别授職任隨資超用無所不可
不必棄越近制處之憲綱若臣上懼嚴誅靦顔起草誠
慮門下封駮不肯放過縱門下不舉則言事之臣必須
重有論列或定畏議固執不敢祗受是臣一廢職事而
致論議互起煩凟聖聽則臣之罪戾死有餘責所有李
定除官制未敢具草
内降條貫(同李奏)
檢會熙寧二年七月六日奉聖旨今後臺官有闕委御
史中丞奏舉不拘官職高下兼權如所舉非其人令言
事官覺察聞奏四月二十八日蘇某上殿面奉聖旨將
上件條貫赴舍人院商量草除李定官制者臣等尋將
上件條貫同共看詳稱今後臺官有闕委御史中丞奏
舉不拘官職高下令兼權如所舉非其人令言事官覺
察聞奏者蓋為從前臺官須得扵太常博士以上中行
員外郎以下奏舉充職後來為朝行中難得資序相當
之人故朝廷特開此制云不拘官職高下者只是不限
博士與中行員外郎耳即非謂選人亦許奏舉也所謂
兼權者如舊官資序不相當三丞以下未可為監察故
且令上權前行員外郎以上不可為侍御史故令下兼
詳此皆不為選人設文也若不拘官職高下并選人在
其間則是秀州判官亦可以權裏行不必更改中允也
以此言之選人不可超授臺官明矣至如程顥王子韶
等並巳先轉京官因中丞薦舉方蒙特遷中允上權監
察今李定是初等職官資序若特與改官只合轉大理
寺丞且選人特改京官已是優恩若更超授朝籍處之
憲臺恩命重疊陞擢非常先朝以來未有此比未知李
定有何所長而可當此殊命也臣等所以喋喋有言不
避斧鉞之誅者非他也但為愛惜朝廷之法制而遵守
有司之職業耳且爵禄賞罰進退黜陟皆陛下得以專
之無所不可者若事下有司則具有條例當官者須奉
行而固執也大抵條例戒扵妄開今日行之他日遂為
故事若有司因循漸致隳紊誠恐倖門一啓則士途奔
競之人皆有僥求希望不次之擢朝廷名器有限焉得
人人而滿其意哉前世所以慎重爵賞不以假人雖有
竒材異倫亦須試以職事俟有成效然後超擢者以此
也兼臣等前來論列雖不具記上條貫亦只指陳選人
超授臺官為過當耳如宋敏求言去歲驟用京官而遷
之又以幕職官便陞朝著而峻處糾繩之地竊恐弗循
官制之舊未厭羣議臣大臨言秀州判官除授監察御
史裏行不惟超越資序未厭羣言抑亦有乖國朝從來
法制臣某言去歲詔旨專令中丞舉官雖不限資品猶
以京秩薦授所以無言者以前有詔令故也詳此與今
來檢舉到不拘官職高下條詔亦不致違戾以此臣等
所以須至再三執守初議也臣等非不知再拒嚴旨獲
罪不輕但以意在盡公不敢自為反覆上誤朝廷耳至
於臣大臨昨日當草薛昌朝除官制初亦疑慮恐未得
允當既而思之昌朝雖非御史薦朝廷特除緣巳是京
官為有程顥王子韶近例所以不敢違拒非如李定選
人之比也欲望聖慈更賜詳察臣等惓惓之誠所有李
定除官制臣等未敢具草
又
臣今月二日准中書劄子節文李定除太子中允監察
御史裏行詞頭奉聖旨劄與蘇某所除李定係是特旨
不礙近條令疾速撰詞臣為詳自來本院凡有中書送
到詞頭並是當制舍人奉行唯是當制日曾封還詞頭
其詞頭再下若元封還之官却再當日即專送以次官
命詞昨日中書劄子送舍人院是臣當制所以獨具劄
子奏陳今日輪當李大臨直日上件劄子合是本官奉
行却專送臣處顯見不依得自來更直承受體例是同
一職事而差使有異臣豈敢越次承受若云因臣論列
除改不合條制便送臣處又緣上件論奏是與李大臨
一状同議事體不殊却不依常例送本院輪次承受其
劄子巳具状繳納中書門下伏乞依自來體例施行去
訖兼臣與大臨等前後論列李定差除未得允當蓋是
遵守朝廷之法制奉行有司之職業初等職官超授朝
列兼權御史不應近制所以未敢具草今來中書劄子
稱係是特旨除授不礙近降條制臣竊謂若果出聖意
拔擢即須是非常之人名聲顯聞扵時然後可以厭伏
羣議為朝廷美事不然則進用之路自有階漸耳昔馬
周為常何作奏條陳得失二十餘事皆當世切務唐太
宗拔扵布衣近世張知白上書言事論議卓越真宗皇
帝拔扵河陽職官此二臣者可謂有顯状矣逢時遇主
可謂非常矣然周猶召直門下省明年方用為御史裏
行知白召還奏對稱旨亦命試舍人院然後授以正言
非如定遠州職官素無聲稱偶因孫覺論薦一賜召對
便蒙超授縱有竒謀碩畫亦未顯著扵時豈足以上稱
不次之擢但用其言不試以實誠恐天下才辯之士聞
之皆思趨走勢要以希薦用此門一開未必為國家之
福也故前世用人之法必加詳試俟見成效然後陞擢
者亦所以防僥倖之路也今臣不避誅戮再貢瞽言者
誠見陛下容受直言雖堯舜三代之聖王未若此時也
羣臣遭逢此時安敢緘默不思獻納少冀裨補耶其李
定特旨除授欲望陛下更賜採聽羣議或詢近臣若謂
定之才果足以副陛下特旨之擢則臣自當受妄言之
罪萬一臣言不虚即乞再加詳酌或别授一官置之京
師俟他時見其實状進用未晩如此不惟臣等職事得
舉兼亦可以養成定之才資免詒異日之論議也臣不
勝夙夜惓惓納忠之至然臣巳是五次論列累拒詔命
罪應不赦戰懼待罪不敢遑寧
論省曹寺監法令繁密乞改從簡便
臣聞在昔帝王之發號出令也必因時而施宜視俗而
興化時朴野則濟之以文俗彫偽則示之以質隨變所
適使民宜之故能久扵其道而天下化成質文損益百
世可知也國朝剗五代之弊續有唐之緒累聖創制或
革或因其道粲然於是大備仁宗皇帝以承平日久事
多因循曠然有改作之志故開廣言路整緝治綱至扵
先皇帝遂大有為臺閣之務無所不舉然而事目寖廣
法令亦繁陛下臨御之初深知其故推原先志稍加裁
損數年之間講明備至而法令之煩尚未盡革何以言
之先皇帝改定官制本欲憲章百王歸扵簡要而奉行
之際羣臣不能究宣上旨各務便文事有未詳更復立
法積久不巳遂致滋彰故今日之弊良由關防傷扵太
密而畫一傷扵太煩則難扵通融蓋省臺寺監萬務所
萃置長立貳承之以僚屬所以裁處事務助成至治也
而官不任職每事立條事務日新欲以有司之文而盡
天下之務雖使臯陶制法蕭何造律勢不能遍况百司
所職條目不同而一司之間又有細務或通扵此而礙
扵彼故有求之人不能悉暁遂至紛争或經臺省投牒
披訴文移往復虚煩取會其可行者百無一二徒長奔
競無益風教夫關防密則有司執文重疊問難小或違
戾遂格而不行使有求者抑塞而不舒妄訴者牽制而
不斷近者陛下特軫宸衷將革其弊故丁酉詔書分命
近臣抽索文案看詳點檢内有拘文害事不近人情者
許并元條刪改詔意如此可謂察見事情大慰羣望然
而行移彌月取索甚多比至定奪上省竟以有礙他條
不能盡如詔書之意誠由關防太密之所致耳拘礙如
此亦可以謂之弊矣誠能少損其文致而濟之以忠厚
則三代循環之政亦不過此臣愚欲望聖慈特詔近臣
遍行取索應省曹寺監見用條制格式仍召集諸司官
吏使之反復詰問看詳定奪可删者刪之可改者改之
擇其要切者著為新令務從簡易使便扵施用其餘令
式所不能者小事則行省曹長官專决大事則禀扵朝
廷簿書期會悉付衆僚催督結絶若官司措置失當及
徇私廢公致有赴訴並委臺察紏案如得實状其當職
官吏次第書罰有涉欺妄亦行懲責如此則臺閣規模
有宏遠之致朝廷法度循簡易之規矣
蘇魏公文集卷十六
