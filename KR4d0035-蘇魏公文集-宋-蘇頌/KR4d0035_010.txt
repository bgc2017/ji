蘇魏公文集卷十
宋蘇頌撰
律詩
觀潮三首
海門雙峙隔滄溟潮汐飜波勢若傾萬疊銀山橫一線
千撾鼉鼓震重城來無源委逢秋盛信有盈虧應月生
今古循環曾不涸談天閎辯豈能名
嘗觀七發論濤篇比物侔形恨未妍聲入閭閻家十萬
勢陵組練甲三千馮夷海若憑深險種魄胥神竟後先
縦使風波能鼓怒終歸漩澓作澄淵
橫江白浪湧崔嵬應是波神羽衞來陛戟百重馳道遠
舳艫千里峭帆開緩如積雪飛霜路急似砯崖轉石雷
惟有東西爭渡者暮還朝往任相催
次韻和前漳守馬郎中三篇
遊山
西山高下極深幽十里清波一棹遊喜逐御風真造適
徧題僧壁更遲留松間覓徑因窮險亭際披雲盡露秋
却羡官閒無檢束徜徉何異五湖舟
碧波亭感事
華堂直北望雲烟勞遠勤歸此待賢下榻喜逢徐穉至
登舟常羡李膺仙知君將奉三年最感舊曾歌一夜憐
紅粉若能留客醉不辭飛盞共陶然(郎中屢話陶尚書奉使至此事迹)
續觀潮
江臯空闊見東溟兩訊潮隨遠近生夾岸炎天迷雪嶺
居人晴日駭雷聲客帆朝暮乘風去漁罟東西逐浪行
盡道波神久恬静應緣四海正清平
次韻錢塘周寺丞獄空
網疎由世教訟息偶年豐圜土無留繋黎氓識變風時
方還治古令欲訓民中宣布來千里興行自一同吏寧
嗟畫地書亦簡司空共對承平理惟思盡至公
和兖弟遊湖上諸寺二首
叢林四百見州經盡在錢塘舊縣坰十里湖光連北郭
千尋嵓翠遶南屏松間幽徑迎冠蓋竹裏飛泉入戶庭
勝境無因朝日到羨他禪伯老林扃
湖山不到每馳情與客逢迎暫駐旌鷲嶺飛來詢慧理
龍宫吟就續延清僧房有竹循門見磴道攀蘿盡日行
交臂晤言欣得侣上臺專使對仙瀛(韓君著作丘君節推皆被命專幹使)
(事與明州梁况之學士同會)
和兖弟與梁况之學士同作四絶句
南山到處待揮毫逸似凌雲羽翮飄好著碧紗籠寺壁
更將金刻置巖標
右紀况之學士題壁
偶陪嘉約出重闉自覺超然隔世塵若欲遍遊山下寺
直須經歲駐征輪
右呈况之常叔立之
湖上歸時暮氣侵松香花露拂巾簮萬家燈火沙河裏
月色相和廓暝隂
鄞江東望水連空越嶠明峰幾萬重誰識此行多樂事
揮毫一曲飲千鍾
右二首並和况之元韻
次韻兖弟忠懿王祠
五君相繼擅吳方坐視羣雄取亂亡侍子奔馳先入貢
隣邦旅拒獨勤王豈惟佛利傳遺像自有孫謀襲懿芳
應似竇融歸漢日功名累世到瓌章
漳州知郡郎中見示旅次感事輒次元韻
江干邂逅再經旬每挹清風歎絶塵鍊得輕軀同槁木
養來和氣勝陽春官閒不廢修金訣功滿終須禮玉宸
自顧衰殘多俗累何時方外去相親(郎中留意丹術有年矣)
次韻簽判同登介亭
紛紛塵事厭煩冥何處能令爽氣生簿領欲迷頭不舉
烟霞纔望眼偏明門臨滄海千重險地壓高丘一再成
若論三山方外境須將此地擬浮瀛
次韻和錢穆甫答簽判殿丞臨安道中作
吳越開基舊土疆鑑山仍是種瓜鄉七朝賜履加尊寵
五世苴茅奉憲章里社依然題晝錦昆雲不絶佩鞶囊
人懷餘德能封殖猶有當時似蓋桑(武肅起臨安并吳越嗣王歴五代迄)
(本朝皆加策命故宅為院至今宰木猶有存者)
次韻葉希虞秘校同遊天竺寺五絶句
蠟屐終朝踐石苔飛鳶不動絶塵埃片雲忽作人間雨
盡道靈山應禱來
鷲峰何代落山隈每到須清一世埃歎息俗緣常窘束
半年纔得兩回來
山半僧軒四面開下看城市一浮埃此間真趣誰能辨
飛鳥空中自往來
叢林澗水盡縈迴嵓室雲房不染埃若使此中容小隠
會須卜築賦歸來
檻前常有施生臺窗隙都無野馬埃掩室道人偏得意
經年未省入城來
和許秘校同遊雨天竺
柳浦重城忝建旟舊吳星分斗牛墟鷲峰遺跡竒難状
大士靈光應不虚遊伴偶陪賓結駟肴蔬深愧食無魚
(是日素膳)高談終日窮幽賞俗慮塵襟頓釋除
和簽判郡圃早梅
綠萼丹跗炫素光東園先見一枝芳凌晨霜點鉛胡粉
滿檻風飄水麝香味入和羹來傅野聲隨邊角動漁陽
山亭最好通宵賞微雪相輝映月廊
和安上弟遊湖山諸寺二首
四百僧居勝沃洲北連高嶺萬松稠似將天下江湖景
都作雲屏置一州
十里湖山遶四門遊人朝暮隘重闉樓臺遠近連郊郭
到處皆為水石隣
和梲弟矮松寺留題
曲幹隠騰蛇樛枝展翠華何年喬嶽種移植法王家得
地烟雲潤盤根歲月賒縱橫齊殿角偃蹇拂簷牙數粒
宜充釀收黃好代茶風生驚砌鶴日照亂城鴉墻仞高
藏節河津暗長芽息隂人接席題壁字如麻據類眠梧
隠攀疑摶獸拏宫槐低可並譙檜大無加雖異明堂柱
終同象載車殷勤與封殖莫使溷塵沙
和安上弟雨雪應禱絶句
霰雪為霖近浹旬江湖清氣壓冬溫應時豈是誠能感
作物宜同易畫坤
和安上弟雪中登介亭
滴瀝泉池亂蘃珠悠颺僧壁點赬糊登高偏見遠山好
萬瓦參差篆玉符
次韻姚倅正月三日遊山道中口占
車馬西郊踏曉光城隅一徑遶羊腸泉流帶雪添膏脉
山色逢春變鬱蒼雲外樓臺晴挂影風前松檜遠飄香
仁祠久禱蒙嘉應預慶農疇歲襲祥(是日彦聖禱上天竺)
次韻禱雪有感
終過元朝欲首春條風先度海東門寒凝一雨成飛雪
泰長三陽應上坤疵沴漸消和氣滿詠歌頻發味言溫
人情共喜年光好不向樽前未易論
次韻晁美叔遊山見寄
巳踐修塗到急流暫回俗駕喜同遊名為外物知難必
學悟無生信若浮(美叔近留心禪觀)騷雅深情追李杜林泉高
興拉巢由遲留更愛靈峰境青桂風來不待秋
奉使還至近畿先寄史院諸同舍
書林輕别紫雲邊(史院在燕殿南)軺傳重行北斗間正類子卿
悲異國不同太史訪名山(次道出相臺正仲子中禱衡盧安中謁告淮浙邦直案刑)
(京東雖經出入皆有山河之賞與使異域不類也)鞍韂騰踏雙腨重風日煎熬
兩鬢班待得使回繙舊藁只應新例又刊刪
其二
倏忽經冬又涉春年光冉冉暗催人要荒一去三千里
晦朔俄驚十二旬絶代方言空問俗蓬山直舍巳凝塵
汗青何日成書去頭白常慙竊祿頻
和宋次道戊午歲館中曝書畫
鴻都清集秘圖開徧閱真仙曁草萊(是日諸公觀畫尤愛梁令瓉題吳生)
(畫五星二十八宿真形又謂淳化豐稔村田娶婦圖曲盡田舍佚樂之意態)氣韻最竒知鹿
馬丹青一定見樓臺(韓幹馬東丹王千歲鹿荆浩山水屋木皆為精絶)宴觴更
盛華林會坐客咸推大厦才久事簿書抛翰墨文林何
幸許參陪
次韻孫莘老司諫見寄(來詩云聞有修史之命而作比至而予出守濠上矣)
雖非文史足三冬豈類無心但有胸曾讀丘墳叨典領
再分符竹荷矜容君恩欲報微螢爝親祿方營苟釡鍾
平日交情今楚越徒勞瞻望景山松
龍舒太守楊郎中示及諸公題咏洛陽新居見邀
同作輒依安樂先生首唱元韻繼和
仲長買宅近高山饒得羣芳不費錢地接伊渾宜水竹
門臨嵩室足雲烟未抛簮組真朝隠更有田園即世仙
滿篋新詩俱大筆鑿楹留待子孫傳(抱朴子有住世神仙)
次韻林次中九日都下感事二首
桃杏初開巳去家又逢蘭菊綻新花感時謾綴茱萸佩
惜别應憐棠棣華(次中是日别雄倅令弟歸)迢遞宦遊來日下悠揚
歸思遶天涯一尊重到平津閤惆悵文忩舊綠紗
登高能賦屬詩家况值嘉辰對菊花乍感商飈流素籥
故摛鴻藻豔春華邊關禮命行看至淮海歸期亦有涯
早晩霜寒侵旅榻又懸複帳換青紗
次韻致政華殿丞懷舊見寄
佩韘相從四紀前鯉庭論契荷㤀年文如潘陸傾江海
學造重黎絶地天簮紱棄來名巳厭鄉閭歸後樂應全
冥飛尚隠樊籠舊未副初心愧昔賢(天聖中先人宰無錫某生十二年矣)
(初為舉業與宣卿接陪硯席不以年輩遼隔論議無間蒙益尤多一自暌違南北深阻追懷平昔不覺愴然)
和孫節推雪
臘催時雪到江涯雲壓寒空凝不飛臺榭風光先有意
山川秀色遠相輝人懷姑射清難見詩似陽春和者稀
聞上高樓尋勝賞緬懷嘉尚重依依
又兩絶
江天慘淡物華新四望漫漫起玉塵但怪長衢已盈尺
豈知閉戸有高人
看雪宜臨廣路津年年光景見長新不知滋液功多少
且慰東臯首種人
又和十二月十一日雪
臘前寒雨巳為霖一夕皚皚變暝隂春圃暗驚花萼早
客舟偏覺漕渠深都無車馬塵過眼唯有尊罍酒愜心
共喜時和成美歲預知氛祲不能侵
方公說通直見示與小子京和荅棋詩四篇因次
本韻繼蒙寵惠前後凡十五篇牽強奉答
思湧如傾潮汐池才高早契聖明知(丞相荆公昔薦才美即時召對擢使)
(江西)省中一語開天意江表三年得吏師通舊辱投文舉
刺可人欣對費禕棋更觀麗句貽初學豈謝韓公薦士
詩
衰病常求飲上池藥投堅痞苦難知(某久苦腹癖漢晉方書以服藥應病)
(為知)閒揮綠綺歌三樂静玩韋編誦九師縱有文章憂瓿
醬劇無機智懶行棋(淮南子云行一棋不足以見智)愛君高唱多才思
撩摘羈懷入小詩
久從閒僻向滄池忽見嘉賓喜可知觸熱正煩思美廕
卧疴方苦遘良師欲留盡興時湏飲要取忘憂祗有棋
二者已欣陪造適解頤仍得鼎來詩
和前三篇
其一
孟郊篇什况咸池(唐人題孟郊三百篇為咸池集取退之作詩三百篇杳默咸池音之義)
夫子文章我所知豈特曹劉同品目固將蘇李是宗師
語如轉彈逢真賞(事見南史王筠傳)喻到鏖兵詫國棋所集若
攜歸闕下諸公應序盛山詩
其二
山公偏愛習家池每出遊時醉不知既見國僑如舊識
何須阮籍乃吾師亭邊菡萏鋪新錦水際閭閻近布棋
欲作宣城十日飲留連夢得似敦詩(劉禹錫赴歴陽崔羣在宣城以書招)
(云不十日飲不置子)
其三
百雉金城十仞池天聲遐憺遠戎知剖符但報三年政
推轂無勞六月師胡馬逸歸常見畫塞鴻征盡著殘棋
欲歌盛業𢋫周雅須假清風吉甫詩
再和三篇
其一
莫歎潛鱗久在池巳喧才譽滿朝知雄辭自可吞雲夢
博識應能對仲師(沈約問劉杳曰何承天纂文載張仲師長一丈二寸有何所出杳曰事見王充)
(論衡)榮辱早諳真采選競謙不校古儒棋(後魏游肇製奕法名曰儒棋云)
(以崇謙止競)使還即見金門召况有中和樂職詩
其二
聞君八法擅臨池擫押工夫世少知(陸希聲書法有擫押鈎格抵五法南)
(唐李後主又增導送二法)學者伏膺虞秘監時賢求範永禪師(某舊藏楊)
(師道帖稱智永書云欲求一二字範之)流傳異日須懸帳交質何人敢對
棋(近世士大夫多以書畫對奕)歛手薑芽柳家樣解嘲幾困老劉詩
(劉柳相戲絶句見子厚集)
其三
兵厨釀酒宅連池(龍堂池在州廨東不滿百步)為郡優悠每自知鈴
下文移歸幕府案前頤指走籖師(宋齊郡府史有典籖及籖師之名)農
桑課罷聊行樂朱墨閒來好序棋(柳子厚文序棋一篇其格以朱墨書貴賤)
(為勝負)飽食將何報豐祿歌時惟咏阜財詩
公說再和并前十五篇輙復課六章用足前篇之
闕
其一
汪汪雅量若陂池才略縦橫未易知振藻詞場無怯敵
游心藝苑有餘師獨醒繼日長辭酒坐稳閒時但校棋
塞北山河遍登覽吟哦馬上足新詩
其二
皇華幾月案鹽池鉤按從來未有知隠伏無由逃計最
勤勞長足儆官師事逢錯節皆投刃利析秋毫類算棋
他日朝廷詢北事講論風俗待陳詩
其三
欲養蛟龍謾鑿池惟應道術兩相知論年校德予慙老
強識多聞子可師監彼盈虚門若市明于取舍智猶棋
幹時已副寬民詔沈俊休吟詠史詩
其四
封境東連浴日池川源近盬四方知水官無事延年計
估客應求范蠡師樓閣嵯峨千里鑑田疇夷坦一枰棋
追尋燕友南皮會誰繼曹劉七子詩
其五
荷葉田田水滿池東堂真趣幾人知折華暇日尋園吏
競渡經春習棹師隨分命賓仍授簡不妨問易更看棋
(殷仲堪袁尼事見世說)歡懷既適從何見事事㤀言盡在詩
其六
莫笑凡龜戀澤池不蘄刳灼效前知親逢日月光華旦
勉慕淵源浸漸師義切仰山勤景行事迷當局戒貪棋
衰遲猶竊君侯祿深愧曹風伐輻詩
和孫節推寄羅發運
一瓢賢巷僻如山十部文移日滿前輟得閒時常命駕
和來新什已盈編交遊莫逆心相照出處雖殊道兩全
能使清風激頽俗世情誰得議高堅
又五言
道卷門常静心閒眼勌開忽聞賓榻掃為喜使車來世
事浮雲過時光暮雪催放懷何所係卒歲自游哉
元豐已未三院東閣作(十四首)
元豐戊午夏予尹京治陳氏獄言者以為推劾
不盡詔移大理而理官推迹陳氏姻黨干求府
政縦出重辟事下御史推求巳未歲予自濠梁赴
臺訊鞫卒不涉干求之迹而大理反有傅致之
状雖蒙辯正聽命久之不得出邑邑不巳作詩
十篇記一時事非欲傳之他人但以示子姪輩
使知仕宦之艱耳
防人不善自為謀對吏方知口起羞本為追胥寬逮繋
何期僚屬致增尤(初有司欲追太湖縣藥行人以證買藥予以為非切要道遠不追及被坐)
(獄官歸罪于予)溺灰竟欲焚安國書牘誰將念絳侯惟有丹誠
貫金石風波飄蕩任沈浮
搆虚為實盡枝辭直道公心自不欺衆口鑠金雖可畏
三人成虎我猶疑(軍廵官吏指予平日語言中甚有鄙俚之談予亦自疑何至云爾皆為承)
(之)忠邪所賴圓穹鑒通塞須憑大衍推况是聖神方燭
理深冤終有辨明時(予方自誣忽蒙辨正)
吏議推窮舊話言畏途迢遞冐風瀾兩詞罷對文移絶
一室常眠枕席寒鬱鬱久居人共歎皇皇求義我知難
誰將羑里匡陳事便作閒堂紫極看
平日論心友與親白頭臨事斗如新臝衣難喻疑金客
束緼應無乞火人三省行藏知有命十年流落困無津
物情世態經諳練不假虚詞問大鈞(御史推治平日語言有涉予親友者)
(移文訊之輒不承又有指為在禁妄引他人見治者而法不當坐)
飛語初騰觸細文廷中交搆更紛紜綱條既甚秋荼密
枉直何由束矢分御史皆稱素長者(初御史見訊干求之實云知公素長)
(者同列有属料不能免予曰無之不能自誣)府徒半識故將軍(院吏洎府史有府中舊輩)
(多致恭)却憐比戸吳興守詬辱通宵不忍聞(時蘇子瞻自湖守追赴臺)
(劾嘗為歌詩有非所宜言頗聞鑴詰之語)
縱出由來古有誅徇私無實荷寬紓已知公冶本非罪
免似鄒陽更上書刀筆任從文俗議風霜方識憲臺居
自慚衰拙將何用學術無堪政事疎
名絓臺章冐典刑聖仁無濫許原情尹京雖愧四方則
廷尉亦非天下平三已自知無慍色一㕓歸去碩為氓
君恩天地何由報九死鴻毛比尚輕
推治無期任猛寬苛留累月尚盤桓風霜幾日經摧挫
案牘踰旬未省觀失勢我如魚在網操權吏甚虎而冠
南班小吏猶知禮朝夕時來一問安(院中小吏頓姓者朝夕來就閤中問)
(安否)
秋杪拘留冬欲闌一旬參對累旬閒適逢御史俱釐務
(祖宗時不領他局專治臺事近歲三院並兼要職故不暇治獄)更值中朝久絶班(獄具御史)
(求對乃釋適遭國恤久無班次故淹留又踰月矣)壁觀無言休問祖坐㤀遺照
且晞顔是非榮辱知難必反覆須臾覺夢間
罷尹一年重置對去家千里涉寒溫青雲交友難傾蓋
白髮慈親正倚門目斷濠梁橫涕泗夢回京口役形魂
寬恩若未投諸裔好奉安輿葺故園
已未九月予赴鞫御史聞子瞻先已被繫予晝
居三院東閣而子瞻在知雜南廡才隔一垣不
得通音息因作詩四篇以為異日相遇一噱之
資耳
早年相值浙江邊多見新詩到處傳樓上金蛇驚妙句
卷中腰鼓伏長篇(子瞻觀雨望湖樓壁有電光時掣紫金蛇之句又示予近詩一軸首篇荅)
(鮮于郎中云有如琵琶絃常遭腰鼓閙前人未有此意)仳離歲月流如水抑鬱情
懷積似煙今日栢臺相望處隔垣音響莫由宣
詞源遠遠蜀江流風韻琅琅舜廟球擬策進歸中御府
文章傳過帶方州(前年高麗使者過餘杭求市子瞻集以歸)未歸綸閣時稱
滯再換銅符政並優歎惜鍾王行草筆却隨諸吏寫毛
頭
源流同是子卿孫公自多才我寡聞謬見推稱丈人行
應緣舊熟秘書君文章高絶誠難敵聲氣相求久益勤
莫為歌詩能數眯聖朝終要頌華勲
近年出處略相同十載邅迴我與公杭婺隣封遷謫後
湖濠繼踵縶維中詩人囁囁常多難儒者悽悽久諱窮
他日得歸江海去相期來訪蒜山東
蘇魏公文集卷十
