蘇魏公文集卷三十八
宋蘇頌撰
表
杭州謝上
臣某言昨奉勅差知杭州軍州事充兩浙西路兵馬鈐
轄已於四月初四日到任禮上訖者東南方面地實據
於上游左右省符詔俾分於半竹顧乏幹時之譽謬當
治劇之名涖職云初懷章有媿臣某中謝伏念臣素惟
寡陋早荷甄收自觸憲章坐鑴禁籍出麾良翰已涉歴
於歲時入覲嚴宸復進趨於臺閣一昨代還睢甸攝職
京司日奉内庭之朝預陪近著之列會江吳之闕守方
淮海之荐飢昃食宵衣上軫帝心之慮雄藩督府遽叨
使節之榮奉臨遣之丁寧重憂思之惕厲兼馳川陸達
除書所治之邦既見吏民布主上欲安之訓事叢有責
才薄難勝常自省思敢遑寧處此蓋伏遇皇帝陛下躬
臨庶政周慮萬方每惟致治之源莫重長人之寄謂此
一都之會素號要煩眷茲累久之勤因而任使臣敢不
悉心竭力求瘼恤菑以荒政之所宜為職事之先急農
桑衣食勸家戸以趨時期會簿書率掾丞而奉法少收
州郡之課上副聖神之懷臣無任
謝同修國史
臣某言伏奉勅命差臣同修仁宗皇帝英宗皇帝正史
者兩朝大典方經始於冊書太史諸僚遂擢收於疎外
祇膺明詔深負愧顔臣某中謝伏以載籍之司事言尤
重非宣尼之聖莫能斷唐虞之典謨有馬遷之才然後
成周漢之紀傳恭惟二聖之功烈超邁百王之規橅禮
樂文章經天而緯地賢能道義華國而熙朝惟其類例
之繁必假約修之善自非傑筆未易充員伏念臣薄祐
孤生謏聞淺識亦嘗學於舊史敢自托於無能久習吏
文寖忘緒業遠方隨牒姑安州郡之勤嚴召賜環忽被
絲綸之寵俾趣馳於軺傳俄入覲於宸庭脱沉迷簿領
之曹預筆削春秋之事職非其稱恩實不貲此蓋伏遇
皇帝陛下善述先猷繼繩遐武謂祖功之與宗德照臨
四紀之餘自天聖迄於治平備該萬事之統將欲垂之
不朽是用載於信書蒐擇衆材付畀重任臣謹當温尋
素學啟發前篇考古史之見聞助羣儒之論著片言一
字雖慙微婉之辭五志三科庶禆闕漏之目倘能卒業
無憚服勞臣無任
謝賜國史院開局銀絹
右臣伏蒙聖慈特降中使賜臣開局例物銀噐五十兩
絹五十匹者史官論譔之司初塵選用内府幣餘之式
均荷恩霑對渥澤之踰涯思職憂而罙甚伏念臣粤從
藩翰召置書筵閱二聖之冊書識諸凡之摠載懷鉛䑛
筆愧非叙事之才束帛兼金例拜匪頒之惠寵光所被
服用增慚此蓋伏遇皇帝陛下待遇儒臣祗嚴國典俯
記編摩之始溥推賚予之私遍及具僚不遺末至臣敢
不服勤早夜積思縑縢期少補於信書庶不孤於宸旨
謝賜筆墨紙
右臣伏蒙聖慈特賜臣開局筆共七十管墨五十挺二
十餅紙共一十三軸者摩研編削濫官太史之司授簡
抽毫獲識上方之品緣國書而假寵拜君賜以為榮伏
念臣誦數陋儒江湖遠守偶藉和鉛之舊擢登司籍之
聯閱東觀之典墳方尋類例給尚書之筆札繼荷恩頒
物皆中御之珍用非有司之稱此蓋伏遇皇帝陛下緝
熙世烈載述聖謨選求叙事之良特記開編之始輟象
管寳跗之副兼莵枝鵝素之竒三具惟精愧乏仲將之
敏手百家可法敢希班氏之立言圖報萬全誓勤一志
臣無任
謝復諫議大夫
臣某言伏奉告命復授右諫議大夫依前充集賢院學
士散官勲封如故已祇受訖者禋祀國之大事俯遘熙
成正諫朝之諍臣敢叨叙進濯僣狂之深咎還禁近之
通班榮渥所臨愧顔交集臣某中謝伏念臣本非遠噐
誤被上知無潤色之才濫司言綍有迂疎之累自絓刑
章流離外遷奔馳末路望之之試三輔日懼有聞中山
之責九年敢興滯念間起江湖之守召參筆削之司入
覲天光獲觀國典属備輶軒之使方走窮荒荐逢泰畤
之祠阻陪盛禮何言罪戾再預甄收執簡書林未責編
摩之效登坡掖省復塵清要之途内顧衰遲難勝寵拔
此蓋伏遇皇帝陛下體乾之粹報本於郊不專享於福
釐遂溥行於渙號振滯起廢推惻怛於聖衷量能授官
假名噐於蕞質載念孤愚之蔽擢從棄置之餘肆赦眚
灾恩所加者非一從事盡瘁義罙切於在三更當追省
前非往圖後效職雖專於鉛槧無敢越思力可效於股
肱猶期自奮益堅晩節少答鴻私臣無任
濠州謝上
臣某言伏奉告命降授秘書監依前充集賢院學士知
濠州軍州事巳於今月日到任禮上訖者治劇政乖坐
絓有司之議免官責薄特寬投裔之誅獲領左符出居
善地彷徨去國但追省於前非怵惕臨州固不遑於寧
處臣某中謝伏念臣昨由藩守入覲宸嚴每惟罪戾之
餘絶覬光華之望不圖寒迹尚記清衷繙二帝之經擢
參於史職宣四方之命備遣於使行俄會京尹之缺員
首荷帝俞之超用選掄誤及秋毫皆出於上恩蹇薄所
鍾弱質奚勝於重寄徒夙宵而盡瘁顧塵露以無禆加
以智有聾盲識無遠大事既失於不斷慮又闕於關防
内史宜彈壓於豪強而臣縱舍有罪長官當督察於僚
属而臣聽任匪謀累速人言上煩詔鞠獄辭既具國憲
寧逃豈謂伏遇皇帝陛下恢天地之蓋容廣山川之藏
納念嘗更於任使俯矜貸於庸昏削籍近班猶竊蘭臺
之舊秩假麾外服仍分淮浦之近封飲食足以奉偏親
之旨甘俸禄足以賙敝族於温飽豈伊黜謫遂此便安
實荷賜於君親更腆顔於民吏敢不刻心匪懈盡節不
渝雖股肱之力已衰無復期於遠到而朝廷之士貴治
忍自棄於末年誓勤宣布之謨仰答生成之造感深涕
隕言切魂飛臣無任
謝男駉賜進士出身
臣某言進奏院報今月日放進士榜男駉賜出身者計
偕羣彦並膺親策之榮勲廕晩生誤竊世科之寵方主
臣之負罪遘孺子之逢辰報自臚傳慶叢私室臣某中
謝伏以陛下發德音下明詔以求直言有司進真賢舉
實廉以奉大對革曩歲詞章之舊擢知經通博之才詢
事考言既以觀其術略因能任職又將究其施為蓋擇
之而惟艱加試之於已效得人之盛如古所稱其在朝
廷彬彬多文學之士見於事業凛凛幾德誼之風自非
挟經世之謀何以副揚廷之選伏念臣承家有禄教子
無功本惟樸學之傳妄厠諸生之列適會詔新於科制
因令時習於師言居處圜橋之門寖聞講議誦吟裘氏
之地竊服儒名濫隨賢書偶預奏籍方時俊獻明之際
難衒淺聞乘春霆振滯之辰遂叨賜第伏况臣一門在
仕三世决科逮於羣從之間繼有策名之美斯亦聖代
衣冠之榮觀不勝遠方父子之遭逢聞命兢惶舉宗榮
懼此蓋伏遇皇帝陛下表章六學損益百王收攬四方
之豪樂聞三道之要澤施無外允臻至治之期士生此
時固有非常之遇何兹賤息輙冒寵光雖無籯金遺子
之能而有桂林衣綵之喜但慙寡陋仰玷明揚臣謹當
飭厲其衷庶幾於道教之吏事則法令之文可師繩以
古人則忠孝之言具在倘毫分之可報雖糜粉以無辭
臣無任
滄州謝上
臣某言昨奉勅差知滄州軍州事巳於正月二十六日
到任禮上訖者滄海奥區朔陲近塞異時禦侮本求將
帥之才聖旦撫封參用文儒之士猥緣資籍得綰印章
涖止翰垣屹然丘乘之衆周視城塹隠若金湯之堅夫
何遠孤當是優寄濫官有靦懷懼兼常臣某中謝伏念
臣禀賦拙艱操修昧陋早荷聖神之眷擢躋禁近之聯
出屏藩宣入領臺閣日殫千慮識暗乃涉於迂疎每歴
一官寵過輒成於齟齬再干吏議動絓刑書罪大責輕
固常蒙於天幸恩深報寡寖已迫於年衰尚塵職秩之
榮坐貪祿食之厚姑安散地更省前非豈謂伏蒙皇帝
陛下德務在寬仁不遺舊運乾坤之造震發於枯荄委
日月之明照臨於幽蔀盪滌瑕垢歛收棄遺初析盟津
之符既容自免重假浮濱之節復出殊私逮於臨遣之
辰賜以清閒之對謂臣之數竒多難特軫淵衷勉臣以
直道自明屢形天語重念悔尤之久積親承訓敕之丁
寧豈止鞭策於疲駑欲圖後效固將灰粉於肌骨庸副
上知遂奔走以之官期夙宵而盡瘁矧惟此郡遠控殊
方久沐承平之風號為敦朴之俗吏謹繩墨民安里閭
外則邊候無聲内則河防有備竊居守長何所設施謹
當督責掾僚講修農戰旁宣主澤冀編齊皆一於中和
外振國威使夷落咸知於畏愛尚賴仁天之覆護少收
治課之毫分仰答生成罙堅亮節臣無任
滄州謝傳宣撫問
右臣今月日某官到州伏蒙聖慈傳宣撫問者邊城遠
守悵隔越於堯庭使馹載馳荷拊循於漢詔眷諸曹之
僚掾逮連壘之兵師咸聽敷言交深舞抃伏惟皇帝陛
下至仁丕冒盛德輝光獯戎悚戢於威懷郡國虔遵於
法令因皇華之上計曲賜周爰降清問以下臨不忘勤
恤仰天慈之寵被動民聽以欣榮臣叨假藩符坐糜塞
廩戎亭偃革無施横草之勞魏闕存心但極傾葵之志
益殫瘁節上答隆恩臣無任
謝復太中大夫
臣某言伏蒙告命特授太中大夫依前充集賢院學士
差遣散官封賜如故即時祗受訖者觸嚴科而去位歲
歴三周扳常憲以原官秩增四等省諐尤於既往荷渥
澤以罙優内積兢慙莫遑寧處臣某中謝伏念臣性鍾
樸鈍時遘亨嘉藉文史之久資被帝俞之誤奬入持簪
橐兩綴從官之聯出綰綬章嘗更尹正之任寵踰其量
悔積於躬衆毁所歸誠以處下流之故三已無愠但慙
孤上聖之知一昨滄海賜環中銓弄印遠臣去國敢言
歸覲之期内史贊方中格除書之目仰煩全度曲示棄
瑕仍委典章之司俾預討論之末属久從於吏役加寖
迫於衰年既貽嘖言固絶榮望豈謂清衷垂憫公議不
遺書未畢於汗青命再頒於言綍惟制祿貴階之品視
通閨近著之榮匪用次遷悉還舊貫自卑而叙上事固
異於常倫若没而復浮恩實均於再造此蓋伏遇皇帝
陛下以湯仁御衆以周典平刑温嚴如寒暑之時進退
靡膝淵之異式序儒行有議郎大夫之名振拔滯淹忘
一眚小疵之累顧臣愚分所蒙實多敢不百慮在公一
心圖報修其禮義稍異匹夫之愚加以忠精冀蹈古人
之節臣無任
謝吏部侍郎
臣某言伏奉制命蒙恩特授臣通議大夫守尚書吏部
侍郎者治典一新官儀大正簡求髦彦若時訓迪之謨
振舉滯遺遂及妄庸之迹仰膺殊渥載惕丹誠臣某中
謝竊惟在昔哲王並建衆職内則三公四輔翼贊於皇
猷外則六卿百司經營於世務有道揆法守之叙無言
厖事易之非故官得其人而庶政惟和事任其責而萬
目自舉致治之極何莫由斯後王狃於因循流品從而
雜揉臺省清崇之秩或假寵以叙遷中外典領之科因
漸增於别使朱紫無辨要領莫尋垂百數年宜有丕變
敝久必復聖斷惟精霈然發於德音將以覈其名實列
文階之等級所以革去虛稱據職事之劇閒所以裁為
中制稽於古則文而不僿騐於今則簡而易從炳焉三
代之規橅垂為百世之典則渙號之始僉言允諧周禮
太平之書方復行於聖旦尚書百官之本任尤重於選
曹銓綜人流助毗風化建正置貳使率属而有差因能
任官諒非賢而罔治伏念臣早緣孤進偶擢近班荏苒
歲時愧無塵露之益間關憂患寖傷齒髮之衰一昨誤
被甄收預聞制作迂儒曲學何補舊儀之遺近列清曹
并塵虚授之奬况具員之初備在首舉以尤艱恩以假
人用非有次勉臨所治益畏攸箴此蓋伏遇皇帝陛下
藴天縱之多能富日新之盛德步驟堯舜庶績凝於九
工跨越漢唐新書高於六典特隆異數式序羣才振鷺
充庭既集羽儀之盛疲駑伏櫪亦參仗衞之榮誰料衰
遲適遭際會敢不率循詔旨探練故常謹司籍之所藏
急古人之先務重念邅迴之久已甘棄置之中睿明素
審其無他枯朽屢蒙於再造超官賦祿皆清衷特達之
知揣分量能實望外踰涯之幸属限牽拘於嚴格無由
叙對於清閒感極涕零言殫喻拙姑自期於瘁盡庶不
累於聖明臣無任
謝賜對衣金帶
右臣伏蒙聖慈特賜臣衣一對金腰帶一條者華省備
官叨貳銓衡之政大庭賜服榮兼金艾之章祗荷寵光
内深震惕伏念臣譾才無取多難甫還載荷甄陞入塵
清要崇資峻職皆躐等以冒遷繁錫彛儀出特恩之優
異襲衣纖麗環帶輝華分頒踰商笥之榮佩服負梁鵜
之愧官有其責固宜殚夙夜之勤服文以容敢不念忠
純之守仰酬洪造誓罄一誠臣無任
謝正議大夫
臣某言伏奉勅命以臣曾預詳定官制特授正議大夫
臣以任職無補過叨寵擢尋具狀辭免乞賜寢停蒙降
詔書所請宜不允者治典更新方正名於庶位尸臣不
職謬增秩於班資竊揣分以難安因控章而避免仰紆
詔札輒拜言綸靦面目以增慙鏤心膺而萃感臣某中
謝竊於羲師黃紀治實本於建官唐典虞謨道莫先於
稽古欽惟睿聖之有作備該今昔之所宜三臺五省之
源流悉從訂正六職百工之鉅細咸有綱條煥乎一代
之憲章垂為萬世之法則取新去故事皆出於淵衷舉
要治煩功乃推於典領溥加奬錄遂逮庸虚伏念臣學
非夙成老將耄及向由簿領之任擢預討論之司議損
益之諸文則上遵於獨斷考冊書之故事則旁出於衆
僚顧臣充員迄無成效延引歲月當即罪誅豈意奉行
之初併霑優渥之澤天官小宰秩正二卿之聯文散貴
階位躐大夫之四寵靈特異捧對若驚内自省於冒塵
實夙遭於際會此蓋伏遇皇帝陛下聖由天縱性自誠
明躬萬務之幾微起百王之廢墜致治乎未亂以人而
代工謂周室之太平禮經具載嘉漢規之宏遠官簿尚
存將建極於中和首垂意於制作甫頒新令丕變周行
責實循名居官者必任以事等功第賞有勞者不遺其
能曾是瑣微荐膺殊選臣敢不恭承上意更勵末年倘
筋力之可支惟詔條之是守講朝廷之大議誠無以異
於衆人習臺閣之舊聞亦庶乎知之允蹈主恩欲報自
誓彌堅臣無任
蘇魏公文集卷三十八
