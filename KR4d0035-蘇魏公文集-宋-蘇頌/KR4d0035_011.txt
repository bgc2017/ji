蘇魏公文集卷十一
宋蘇頌撰
律詩
次韻楊立之見别
梁苑昔傾蓋膺門嘗贈鞭幾回留客舍四紀度星躔染
翰頻穿硯繙書屢絶編文章傳累世功業慕當年懷寳
思求售趨時輒遘邅宋忠徒問卜孟子本知天得喪時
難必窮通命使然半生淹貢部晩節困乘田事盬才非
稱歊喧性未便畏途嗟坎壈野思憶潺湲解紱無終競
同袍每共憐老來心更逸歸去樂應全鳳翮翔千仞鯢
蟠入九淵舊交尤惜别後學欲鑚堅湖嶠新營第河濱
促放船一經勤教子三徑往鄰賢顧我今耆艾投閒竚
冶甄何時江海上拂榻重相延
次韻敖姪書懷
傳家累世奉遺經竊祿清朝足代耕雖是丹心比葵藿
其如黧貌點冠纓時乎易失年加我來者安知畏後生
戒飭爾曹惟道術逢辰須用佐安平
次韻陽孝本遊翟家灣書院二首又一絶
淮上陂陁百畝岡誰言形勢占高強郊居擬卜東陽宅
屋壁將營闕里堂(予家三聖像將龕置於屋壁)四面松篁分種藝百
家圖籍待收藏何人欲課三冬學向此潜心事素王
翟市西傍一徑開偶攜親友陟崔嵬莫言第舍衡門陋
已有仙翁步屧來日欲銜山迴返照風還吹雨壓浮埃
纔歸便得詩盈軸氣猛才豪豈易陪
絶句
謾誇三島冠靈鼇咫尺龍岡去靡勞若使南陽人獨卧
風雲寧隔海山高
次韻陽行先遊招隠
古屋蕭森數十間禪扉幽寂叩常關少微處士遺塵遠
靈鷲高僧得地閒穿石到池泉滴滴磨崖生蘚字斑斑
山林真趣誰能辨乘興時來興盡還
又同敖姪韻
不見山翁住翠微空傳金刹自前齊曉猿夜鶴休驚恐
澤雉林烏自雊啼客到上方思寄傲僧攜素板乞留題
重尋黃鵠飛翔處盡日無人為指迷
次韻楊立之觀韻海
六學先聲病羣書欲備詳摛文資引據結字辨偏旁篆
楷顔毫妙編聯蜀紙光殘篇雖脱落猶可挹遺芳
次韻李希荀寄念七姪莊并用前韻和十七姪彀
送其行
初從童丱祝千春俄見騫騰祝更頻巳喜吏資能可問
又嘉文筆速如神室堂宜念承先搆鄉里須教號善人
我待兒曹上霄漢便歸林下岸仙巾
里閈相從秋復春矜憐幾類黨頻頻摛詞已識言浮物
學藝兼知義入神(莊姪治易)縱使聲名高世俗直須慈惠及
生人吾家自有青氊在豈羡林宗墊角巾
送滑道人遊廬山
康王觀裏採芝田董奉家邊種杏壇雙屩一笻行到處
應尋巖室養神丹
次韻曾子固舍人上元從駕遊幸
雪霽蓬萊瑞景新槐楓迎日麗重宸鐘殘長樂千門曉
輦過章街九陌春星列從官齊拱極風驅前蹕旋清塵
一篇未易歌鴻業三願還將祝聖人
讀楊文公集
文公名節冠當年沒世清風更凛然梁父舊廬空德里
西州華屋慟時賢平生奏御三千牘不朽文章二百篇
瀟灑建溪遺俗在至今弦誦滿山川
王宣徽見示延駐慧海長老詩因次其韻
南禪北祖亦何常足歴微塵自不傷病腦窮雖居一室
妙緣心巳應他方禽魚固欲求棲息鳬鶴寧須較短長
京府宰官頻問訊且將竿木戲逢場
次韻王正仲蒲傳正二月十五日奉祠高禖二首
視草名臣奉漢祠祝禖才勝長卿遲詩成雅類占宜芾
樂闋欣同夢射羆宫殿肄儀臨百子神明歆德薦三釐
凌晨拜胙歸天闕杲日煌煌照上枝
滌牢宫醴被禋時物吐華心睡景遲禁掖嘉祥開覆燕
祠官先兆應維羆陽郊類帝重封土(近禮官奏請增築禖壇)宣室
思賢正受釐天錫子孫千億報年年玉葉長新枝
留守太尉潞國文公寵示耆年會詩次韻繼和
四登台衮垂三紀(公慶歷丁亥春登台迨今三十六年)三鎮神崧第二春
會老特過丞相閣開筵仍具大官珍(漢侍臣五日一賜大官珍膳)追
尋故事圖形在喜遇承平笑語頻叙述須歸大手筆唱
酬俱是兩都賓貴如方岳虞咨牧清比西山晉列真(前韻)
(私稱不便借用此字)盛集古今應未有謾誇靈鷲會中人
和富公十二人中第二人絶句
再遷蟬冕官三事早上龍旂節一雙富貴兩㤀心不動
天魔如見亦歸降
和文太尉第一無雙絶句
未遂退休時望繋再煩居守主恩優自緣齒德高羣牧
須在山河最上流
次韻蹇侍郎天元殿門芝草
列聖儲靈貺坤珍應祀儀分葩對牟首觀瑞駐華芝毓
德繇皇始彰功在聖時早聞縈殿桷復見孕門楣自有
雲成蓋非因水聚脂黃英苞五德古字秀三枝戸牖瞻
丹幄簮裾從罽緌(乘輿佩綬以青罽蕤)畫圖稽大隗(黃帝受神仙芝圖于大隗)
(君)歌詠入咸池(孟郊詩號咸池集)九廟流光遠千齡復旦期將
書符命志寧比玉靈詩
又次王侍郎韻
禮藉標三瑞靈篇首五芝忽傳神草植高出廟垣楣物
色甘泉詔形容繆襲辭敷榮連刻桷滋液本華池運應
承平旦辰臨孟夏時階蓂符歷數豐芑協聲詩尊祖誠
斯洽稱觴禮所宜共知天輔德萬葉固皇枝
又次中書蔡相公韻
彼美三華瑞儲靈四大宫色分嵩谷外(抱朴子六黃芝生嵩山山谷中)
地近漢房中玉質榮同本蓮莖出並叢載形非博厚錫
羨自穹窿列賀馳文舄旁觀眩秀瞳(道書云仙人方瞳秀朗中規綠䈥)
珍符彰聖孝天應甚昭融
又和蹇侍郎七言四韻
金支燁燁映宣宫致福誠由上德崇九廟靈光流自遠
七明嘉種感潜通瑞圖丹采終難状藥譜神功未易通
更覽諸公賡和句方知漢祀曲非工
開府潞公太師得謝西歸謹賦七言四韻詩五首
拜送
幾夕華星動紫躔少微光入太微垣帝臨便座延公衮
人喜安車到國門懇叙官儀還漢節親承需宴酌堯樽
朝家貴老超三代惇史行看記善言
聖代登庸年獨少清時得謝齒尤高(國朝以來惟公四十三入相吕宫師)
(雖同而拜不在正月近年張太傅陳宫師致仕年最高亦未及七十九)官如中令躬無疾
文似司空思不勞(趙中令雖以太傅歸第時巳卧疾李司空素病心悸發輙彌歲自謂久任)
(文字職勞役思慮而致是耳皆不及公之壽康)玉座案經涓對日金壺加禮賜
春醪(公初至都門詔生餼外别賜御酒仍宣諭選擇剛日與公相見)祝公倍享靈椿算
長副吾君序燕毛
官崇真是帝王師八十歸休亦未遲不似孔光辭位日
早於姜望出封時儀形昔巳圖麟閣藁草今應集鳳池
(鄭畋集號鳳池藁草其間多是措置軍國大事)故府諸僚終有愧甘陵猶欠紀
功碑
君臣一德千齡際柱石三朝四紀中天下重輕常繋望
膝前謀議不言功位高少有名兼美體健方知福更隆
謾道汾陽貴且壽若論勲考亦慙公
久持邦柄擅斯文却掃丘園脱世紛巳用三篇作霖雨
回看萬事似浮雲何須棨戟榮歸路自有旂常載舊勲
欲别延英猶造膝老臣雖去不㤀君
三月二日奉詔赴西園曲宴席上賦呈致政開府
太師三首
幅巾私第巳歸休當宁虚懷更欵留避寵雖辭持節冊
送行猶用濟川舟城南舊圃扃花洞洛下新莊引御溝
詔諭兩京居密邇不妨乘興往還遊
邦人欽佇見儀刑詔使相望對寵靈位冠三公師尚父
(劉向云師之尚之父之故謂之師尚父)躬全五福壽康寧久留行色春過
半乍别天顔涕欲零誰識上心優老意從行仍許鯉趨
庭
昔美都門祖二䟽太冲篇咏貴良圖不聞賓主俱公鼎
未見篇章出寳跗河岳英靈添賦詠都人士女競歡娛
皆言元老歸休盛恩禮便蕃自古無
次韻開府太師留别諸公
經濟才謨沛有餘幡然高謝意何如青雲路盡尋歸鞅
綠野堂成憶舊廬漢苑宴遊聫魏丙鄴都賓客記應徐
(某頃年奉使過北都伏蒙留連累日早來請見亦嘗語及)他時若到城南第入副宸
衷對綺疎
次韻宋次道慶黃安中李邦直二舍人皆自史院
拜命
右垣更直寵新班便坐通名聽别宣詞訓巳高長慶代
事權不下永明年除官草罷諸番制執簡研餘萬歲煙
(史官例賜墨皆廷珪父子所製其法煤用黟縣萬歲古松煙)曾向蘭臺陪筆削喜聞
嚴近擢班遷
和王禹玉相公三月十八日皇子侍宴長句三首
紫雲樓外擁天香初見前星帝座旁庭樂聲長歌燕翼
朝簮色喜動明光仙巾縹緲尊三弁環帶玲瓏襲九章
遥聽相君稱賀語心傾堯日薦霞觴(是日公就班中口占致賀辭語)
又
從臣環極宴披香(唐高宗嘗宴近臣于披香殿)帝子趨庭揖在旁(皇子)
(侍宴初至位恩旨令揖左右臣僚)日御舒長延晝景星輝明潤照天光
沉沉殿幄三雲邃簇簇宫花五采章四曲漢歌齊祝聖
(東漢有日重光月重輪星重暉海重潤歌曲凡四解)九賓周衞盡班觴
又
奉宸班近殿中香(香案隸殿中省)人在金鑾日月旁(瀛州有金鑾觀刻火)
(齊水精為日月常有風雲在日月旁)魚藻君臣同愷樂露蕭遐邇荷龍光
巳聞幼海歌重潤更得清風誦十章(三省樞密皆再和凡十篇)嘉會
古今應罕遇未饒西母白雲觴(穆天子觴于瑶池西王母歌白雪謠)
次韻子瞻鎖院賜酒燭
暮召從容對浴堂歸來院吏寫宣忙郢醪獨賜尊常滿
龍燭初然淚有香起草才多封卷速把麻人衆引聲長
百官班裏聽恩制爭誦雄文出未央
次韻孔平仲學士詳定次口占
多士盈廷待指南老枚何幸接徐嚴子亭覆實參高議
時引清風拂畫簷
次韻孔學士密雲龍茶
精芽巧製自元豐漠漠飛雲繞戲龍北焙新成圓月樣
内廷初啓絳囊封先春入貢來千里中使傳宣下九重
自省何功蒙上賜青蒿應為倚長松
再次韻
上尊百倍勝新豐御茗珍兼大小龍頒賚併蒙中使䧏
捧持猶見守臣封露芽輕嫩研香馥雲朵纖濃印跡重
拜賜頻繁何以報惟堅名節比寒松
送周尹郎中守梓潼
曾攜佳句使淮隅離合差池二紀餘旋見豸冠三院貴
晩陪丹地一臺居涪城又領銅魚契錦里先馳駟馬車
况是論年俱老矣送君因復動歸與
王都尉示及吕丞相柳溪圖詩見邀同作走筆奉
呈
愛君圖寫柳溪遊想像濠梁問子休(正觀公私畫錄有射雉濠梁圖)漁
釣每懷班嗣壑煙波疑在志和舟(張志和自號煙波子作漁歌詩)清時
未易忘軒冕大隠何妨傲葛裘應笑龍鍾老朝士飛翔
高下似輕鷗
和題李公麟陽關圖二首
渭城悽咽不堪聽曾送征人萬里行今日玉關長不閉
誰將舊曲變新聲
三尺冰紈一絶詩翩翩車馬送行時尊前懷古閒開卷
見盡關山遠别離
次韻韓康公對雨即事有懷五弟
燕閒誰伴泛金焦注想鴒原望泬寥接客後堂聊造適
偃藩臨汝正逍遥齊名孟季須爰立一致夷𣆀異反招
筆札文章俱第一風流今不數三蕭
次韻韓康公和曾令綽范景仁喜五弟改知汝海
見寄之什
許汝相望畫戟深裴劉𢋫唱遞筩臨兩忘出處俱安節
不得親疎共照心幕府尚傳詩寡和(持國嘉祐中自史館告歸潁川與晏)
(公唱酬甚多)士林重誦斗攸斟(景仁省試北斗賦天下傳誦今復議詞賦士子爭求其本)
追思五紀詞場舊何日逢迎更盍簮(景祐慶歷間某與四公前後同場屋)
(至今五十餘年矣雖出處有異而老拙粗爾時得問訊亦云幸矣)
次韻李公擇送新賜龍團與黃學士三絶句
紅旗筠籠過銀臺赤印囊封貢茗來社後三旬頒近列
須知郵置疾奔雷
黃金芽嫩先春發紫碧團芳出焙來聞說採時爭節候
喊山聲動甚驚雷
團團龍鏡未磨開馥馥新香滿座來試酌靈泉看餑沫
(見丁公茶錄)猶疑盞底有風雷
次韻李公擇謝黃學士惠文潞公所送密雲小團
一絶
小團品外衆茶魁(杜牧詩云茶稱瑞草魁)宅相分從宰相來(魯直公擇)
(之甥)南省同僚得傳玩朵頤終日味山雷
諸公和雷字韻茶詩四絶句外復有繼作輒續二
篇
團膏纔就貢綱催度嶺踰江萬里來共看雲甌輕攪雪
還如春架動研雷(見李郢詩)
數杯茗飲沃羈懷消盡酲醲爽氣來若使伯倫知此味
寧誇酒後不聞雷
承示黃君詩再和韻
先春百品避東洄(兩溪名龍茶所出)曾按茶經較勝來除却黃
家雙井白其餘布鼓敢争雷
昨日納還公擇詩卷相次復示三篇不獨說茶曲
盡其妙加以敏捷不易追攀輒罄鄙言聊答嘉
貺
近聞朝客建溪回說得茶園次第來何事社前先厥篚
只緣春晚尚無雷(今歲驚蟄差晚兼復晴霽芽不暴長最為精妙)
昔年叨預通閨籍曾得紅囊貢茗來今日中臺重受賜
回頭巳度十春雷
吟君三絶重徘徊不復言詩為鼎來詠到茶中精絶處
猶如筆下役風雷
蘇魏公文集卷十一
