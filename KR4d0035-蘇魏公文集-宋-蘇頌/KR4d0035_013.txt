蘇魏公文集卷十三
宋蘇頌撰
前使遼詩
和國信張宗益少卿過潭州朝拜信武殿
朝著籌邊久文明運筭高三冬馳日御一夜隕星旄從
此通戎賂于今襲戰袍威靈瞻廟像列侍寫賢豪民獲
耕桑利時無斥堠勞金繒比干櫓未損一牛毛
和張少卿過德清憶郎中五弟
平昔知君兄弟名籍隨廉茂策通經(昆仲同舉進士至南宫請試明經)
巳傷荆木一枝折重過桐鄉雙淚零朝見鶺鴒詩思苦
夜聽鴻雁睡魂醒近聞阮巷有才子異日軒昂看拾青
和張仲巽過瀛州感舊
覽君關外感懷篇重到藩城倍愴然豈為宦遊無定止
却思世故易推遷流年忽復龍周紀(仲巽去高陽今十二年矣)急景
仍逢鴈去燕物是人非重惆悵空餘陳迹吏民傳(仲巽近悼)
(亡過此故吏迎候因語舊愴然懷念)
和安撫王臨騏驥見寄
十月河濱土未乾行人裘褐苦沾汗邊侯顧遇勞紆軫
驛舍留連暫憩鞍義貫雪霜松操古氣凌星斗劒光寒
待君早晚功名就重約虚齋論隠桓(大觀舊學春秋)
和王大觀寄張仲巽
内使名卿話昔遊高談術略氣橫秋邊亭一别嗟淹久
故眼相看重唱酬舊德朝端方見用(仲巽)清才關外苦難
留(大觀)腰間鞶綬頻加寵幾見新頭代故頭(大觀自順安守歲中移邊)
(撫再遷騏驥)
初過白溝北望燕山
青山如壁地如盤千里耕桑一望寬虞帝肇州疆域廣
漢家封國冊書完因循天寶興戎易痛惜雍熙出將難
今日聖朝恢遠略偃兵為義一隅安
和仲巽過古北口楊無敵廟
漢家飛將領熊羆死戰燕山護我師威信仇方名不滅
至今邊塞奉遺祠
和仲巽山行
天險限南北回環千里山客亭依斗絶邊地信偏慳伴
月驅行傳緣雲度故關林泉雖勝賞無奈霫奚間
和仲巽過度雲嶺
磴道青冥外躋攀劇箭飛朔風增凛冽寒日減清暉使
者手持節征人淚濕衣此時仁傑意心向白雲歸
奚山道中
山路縈回極險難才經深澗又高原順風衝激還吹面
灧水堅凝幾敗轅(山澗水流遇冰凍則横溢道上彼人謂之灔水險滑百状每為車馬之患)
巖下有時逢虎跡馬前頻聽異華言使行勞苦誠無憚
所喜殊方識漢恩
和仲巽奚山部落
千里封疆薊霫間時平忘戰馬牛閒居人處處營耕牧
盡室穹車往復還
過摘星嶺
路無斥堠惟看日嶺近雲霄可摘星握節偶來觀國俗
漢家恩厚一方寧
和宿牛山館
山深孤館迥部落不成城夜永人無寐冬温氣自清邊
方通夏楚漢地接平營恩信今無外邊庭肯背盟
又
孤村四望百重山使節相陪北度關休歎光隂懷往昔
且看巖石自斕斑
和題會仙石
雙石層稜倚翠巔相傳嘗此會羣仙繫風捕影誰能問
空見遺蹤尚巋然
和宿鹿兒館
邊城射獵取麑麛夭䴠仁心所不為鳴角秋山少閒日
標名郵館客慵窺
和冬至紫蒙館書事
泰畤迎長日殊方展慶杯關山厭沙磧星斗望昭回月
共寒更永風隨協氣來欲知王歷正候律應孳荄
和就日館
戎疆迢遞戴星行驛騎奔馳束火迎人向萬山峰外過
月從雙石嶺間生(館之東南有雙峰山行李將至見月初上)馬蹄看即三千
里客舍今踰四十程(十月五日出都迨今四十一日矣)每念皇華承命
重愧無才譽副羣情
和過神水沙磧
沙行未百里地險己萬状逢迎非長風狙擊殊博浪昔
聞今乃經既度愁復上幸無漲天災日月免遮障
和土河館遇小雪
薄雪悠揚朔氣清衝風吹拂毳裘輕人看滿路瓊瑶跡
盡道光華使者行
和檀香板
鏤檀芬馥貫縚衺擊玉敲金一串花自與麗妃親記曲
後來傳玩幾人家
和神水館逢齊葉二國信
幾旬馳傳困風埃忽聽南軺病眼開千里邊疆難際遇
一封京信况同來論情不異聲投谷適遇過於渴望梅
談笑未經催命駕歸心雖切且徘徊
使回蹉榆林侵夜至宿館(十二月十七日)
使還兼道趣南轅朝出沙陁暮水村雪嶺迢遥人自少
冰天凄慘日長昏鵶聞宿舍驚如閙馬識歸途去似奔
屈指開年到京闕夢魂先向九重閽
和使回過松子嶺
石徑縈紆甚七盤披榛策馬上煙巒回頭却見臨潢境
千里猶如指掌看
和遊中京鎮國寺
塔廟奚山麓乘軺偶共登青松如拱揖棟宇欲鶱騰邊
禮多依佛居人亦貴僧縱觀無限意紀述恨無能
和富谷館書事
迢迢歸馭指榆津日日西風起塞塵沙底暗冰頻踠馬
(道路冰凍多在沙底彼人謂之暗冰行馬艱險百状)嶺頭危徑罕逢人客心牢落
偏多感天意融怡漸發春珍重詩翁饒藻思剪裁風物
見長新
和奚山偃松
亂枝轇轕翠隂圓倚岫垂崖盡偃然不為深根生觸石
定應高幹上摩天
和過打造部落
邊人居落瞰重林背倚蒼崖面曲潯澗水逢春猶積凍
山雲無雨亦常隂田塍開墾隨高下樵路攀緣極險深
漢節經過人競看可能知得使臣心
新歲五十始覺衰悴因書長句奉呈仲巽少卿
始衰心事自堪嗟但覺光隂似轉車白傅開經五秩滿
仲尼學易數年加負薪筋力誠難強報國功名事轉賒
若問信書何所得樂天知命任生涯
後使遼詩(熙寧十年八月自國史院被命假龍圖閣直學士給事中充大遼生辰國信使十月)
(三日進發明年正月二十八日還闕道中率爾成詩以紀經見之事及歸錄之)
某奉使過北都奉陪司徒侍中潞國公雅集堂宴
會開懷縱談形于善謔因道魏收有逋峭難為
之語人多不知逋峭何謂宋元憲公云事見木
經盖梁上小柱名取有折勢之義耳文人多用
近語而未及此輒借斯語抒為短章以紀一席
之事繕寫獻呈
高燕初陪聽拊髀清譚仍許奉揮犀自知伯起難逋峭
不比淳于善滑稽舞奏未終花十八酒行先困玉東西
荷公德度容彺簡故敢忘懷去町畦
某向忝使遼于今十稔再過古北感事言懷奉呈
姚同事閣使(西上閤門使英州刺史姚麟)
曾到臨潢已十齡今朝復忝建旜行同持漢使雙符節
又過秦王萬里城盡日據鞍消髀肉通宵聞柝厭風聲
自非充國圖方略但致金繒慰遠甿
次行奚山
奚山繚繞百重深握節何妨馬上吟當路牛羊眠薦草
避人鳥鵲噪寒林羸肌己怯旜裘重衰鬢寧禁霜雪侵
獨愛潺湲溪澗水無人知此有清音
同事閤使見問奚國山水何如江鄉以詩答之
奚疆山水比東吳物色雖同土俗殊萬壑千巖南地有
扁舟短棹此間無因嗟好景當邊塞却動歸心憶具區
終待使還酬雅志左符重乞守江湖
早行新館道中
經旬霜雪倦晨征重到邊疆百感生日上東扶千嶂影
風來空谷萬號聲人心自覺悲殊土物色偏能動旅情
况是天恩懷景俗不妨遊覽趁嚴程
奚山道中(村店炊黍賣餳有如南土)
擁傳經過白霫東依稀村落有鄉風食飴宛類吹簫市
逆旅時逢煬竈翁漸使黔黎安畎畝方知雨露徧華戎
朝廷涵養恩多少歲歲軺車萬里通
過新館罕見居人
引弓風俗可傷嗟滿目清溪與白沙封域雖長編戶少
隔山才見兩山家
牛山道中(耕種甚廣牛羊遍谷問之皆漢人佃奚土甚苦輸役之重)
農人耕鑿遍奚疆部落連山復枕岡種粟一收饒地力
開門東向雜邊方田疇高下如棋布牛馬縱横似谷量
賦役百端閒日少可憐生事甚茫茫
發牛山(朝發牛山道路回遠終日南行至暮又北趨宿館)
山坂縈紆道阻長數程行處尚相望晨装方指南高外
(館南一峯最高彼人謂之南高山)宿館還趨北斗方既乏遠謀慙肉食
空將衰鬢冒寒霜却尋十載曾行地風物依然土境荒
奚山路(出奚山路入中京界道旁店舍頗多人物亦衆)
行盡奚山路更賒路旁時見百餘家風煙不改盧龍俗
(唐盧龍節度兼押契丹使)塵土猶兼瀚海沙朱版刻旗村賜食(食邸門掛)
(木刻朱旗)青氊通幰貴人車(貴族之家車屋通以青氊覆之)皇恩百歲加荒
景物俗依稀想夢華
中京紀事(十一月十六日到中京未經苦寒天氣溫煦幾類河朔行人皆知厚幸紀事書)
(呈同事閤使)
邊關本是苦寒地况復嚴冬入異鄉一帶土河猶未凍
數朝晴日但凝霜上心固已推恩信天意從兹變燠𤾉
最是使人知幸處輕裘不覺在殊方
過土河(中京北一山最高土人謂之長呌山此河過山之東才可漸車又北流百餘里則奔)
(注瀰漫至冬冰厚數尺可過車馬而冰底細流涓涓不絶)
長呌山旁一水源北流迢遞勢傾奔秋來注雨瀰郊野
冬後層冰度輻轅白草悠悠千嶂路青煙裊裊數家村
終朝跋涉無休歇遥指郵亭日已昏
贈同事閤使
山路盡陂陁行人陟險多風頭沙磧暗日上雪霜和草
淺飛鷹地冰流飲馬河平生畫圖見不料再經過
沙陁路(二十三日入沙陁路行馬頗艱)
上得陂陁路轉艱陷輪推馬苦難前風寒白日少飛鳥
地迥黃沙似漲川結草枝梢知里堠放牛墟落見人煙
從來天地分南朔今作通逵近百年
觀北人圍獵(北人以百騎飛放謂之羅草終日才獲兔數枚頗有愧色顧謂予曰道次)
(小圍不足觀常時千人已上為大圍則所獲甚多其樂無涯也)
莽莽寒郊晝起塵翩翩戎騎小圍分引弓上下人鳴鏑
羅草縱横獸軼羣畫馬今無胡待詔(世傳隂山七騎圖乃唐胡瓌創造後)
(人多模搨及别為變態然皆不及舊製)射鵰猶懼李將軍山川自是從禽
地一眼平蕪接暮雲
北人牧羊(羊以千百為羣縱其自就水草無復欄柵而生息極繁)
牧羊山下動成羣嚙草眠沙淺水濱自免觸藩羸角困
應無挾策讀書人氊裘冬獵千皮富湩酪朝中百品珍
生計不贏衣食足土風猶似茹毛純
某兩使遼塞俱值郊禮之歲今以至日到北帳感
事言懷寄呈同館諸公
兩忝臨潢使俱逢泰畤祠國陽隨仗日塞外抗旜時盛
禮羣公預丹心萬里馳周南歎留滯何似異方悲
初至廣平紀事言懷呈同事閤使
雙節同來朔漠邊三冬行盡雪霜天朝飱羶酪幾分飽
(同事嘗言修養法行路飲食不得飽過五分則諸病不生)夜擁貂狐數鼓眠(予平生少睡雖)
(三鼔就枕至五鼔亦不復瞑矣)光景不停如轉轂歸心難遏似流煙須
將薄宦同羈旅奔走何時是息肩
冬日北庭懷餘杭舊僚屬
曾約尋山春水間越江吳岫遍留連沙頭寺院看花日
湖上樓臺試茗天酒後歌呼常薄暮風流雲散忽經年
異方萬里相望處滿眼荒郊倍慘然
契丹馬(契丹馬羣動以千數每羣牧者才二三人而已縱其逐水草不復羈馵有役則旋驅)
(策而用終日馳驟而力不困乏彼諺云一分餵十分騎番漢人戶亦以牧養多少為高下視馬)
(之形皆不中法相蹄毛俱不剪剔云馬遂性則滋生益繁此養馬法也)
邊城養馬逐萊蒿棧皂都無出入勞用力已過東野稷
相形不待九方臯人知良御鄉評貴家有材駒事力豪
略問滋繁有何術風寒霜雪任蹄毛
北帳書事(到會同館晚夕大風沙塵蔽日倍覺苦寒赴行帳之辰厲風頓止晴和可愛)
北海蓬蓬氣怒號厲聲披拂晝兼宵百重沙漠連空暗
四向茅簷捲地飄與日過河流水涸行天畜物密雲遥
(北中久旱經冬無雨雪)輶軒使者偏蒙福夙駕隂霾斗頓消
離廣平(十二月十日離廣平一向晴霽天氣温暖北人皆云未嘗有之豈非南使和煦所致)
(耶)
歸騎駸駸踏去塵數朝晴日暖如春向陽漸喜聞南雁
炙背何妨問野人度漠兼程閒鼠褐據鞍濃睡側烏巾
窮冬荒景逢温煦自是皇家覆育仁
山路連日衝冒西風頗覺行役之勞
却到深山歲已殘西風連日作晴寒塵埃季子貂皮敝
憔悴休文革帶寬往復七旬人意怠﨑嶇千險馬行難
三關猶有燕山隔安得陵空縱羽翰
發柳河(十二月二十七日早發柳河蹉程山路險滑可懼因見舊遊宛然如昨)
清晨驅馬兩崖間霜重風高極險艱前日使人衝雪去
今朝歸客踏冰還道旁榛莽樵蘇少野外汙萊耒耨閒
(遼土甚沃而地寒不可種春深始耕秋熟即止)還似昔年經歷處下弦殘月插
東山
摘星嶺(二十八日過摘星嶺行人相慶云過此則路漸平坦更無登陟之勞矣)
昨日才離摸斗東今朝又過摘星峯(摸斗摘星二嶺名)疲軀坐
困千騎馬(一行二百餘騎)遠目平看萬嶺松絶塞阻長踰百舍
畏途經歷盡三冬出山漸識還家路騶御人人喜動容
(一云行行漸識還家路)
蘇魏公文集卷十三
