蘇魏公文集卷三
宋蘇頌撰
古詩
題畫草蟲扇子
蠉飛蠕動誠微物尺素輕盈誰畫出一朝君手將動摇
猶似吟風欲跳逸竹梢草際弄輕翰水墨淺深見&KR0655;質
昔人徒愛明月詩何似今看老師筆
清暉茅亭
山僧構亭山之麓旋結茅蓬架園竹千年巖樹怪枝虬
十畝龍池春水綠閒移賓榻向松軒一坐清風香馥郁
誰為潄石枕流人老此優游避喧俗
逢錢塘詩僧
把手忽相逢開談究詩義子雖浮屠流乃抱風騷志錢
塘佳山水一一助清思何處最堪懷飛來峯下寺
聞鼃
鼃黽何所恃喧喧矜善鳴不知穢汚質羣沸沼池清游
子得無淚羇人若為情華堂有絲竹皆厭爾虛聲
和林丘二君會程坦之家二詩
春晩寒不已節候差季孟木行怯初陽水官恣餘橫滂
沱連月雨愁歎斯民病已紊四時和更傷羣物性園花
半零落猶逞晨粧靚隴麥將痿摧况值風威勁我願天
地心慎舉陰陽柄十雨應太平時豐順睿聖庶令疵沴
消永保寒暑正無復三月中慘慘行冬令
天涯人未歸飄然江海上客心蓬任風歸路萍隨浪青
雲少知已白日多罹謗著書見窮愁倚門知骯髒皇皇
干名祿戚戚足羞讓豈特為身謀所懷慰親望昔人在
困躓寧復論得喪吾徒抱道義豈不保趣嚮勉希一簞
賢無慕千乘相卷舒各有時出處當自諒
奉陪府公賽雪橋公廟紀事兼呈倅幕諸君
北走出都門寒坰冒初雪言瞻漢三公嚴祠奉遺烈䄡
帷未行春首兹薦腥血念昨冬愆陽時風少凝冽長人
惜熯菑坐閤苦憂惙遣吏造靈宇精心致蕭焫冥感不
踰旬同雲寖融結甸畿千里間滋液徧農畷兆為豐年
祥倉箱行可閱報祈禮則然况乃人望觖前期告祝史
按令肄儀蕝俎豆載博肥尊罍泲芳飶朱轓朝啓行騎
從紛交列雍容幕府盛陪預愧蒙拙聯行趨閟宫就位
修罄折拜望巳告虔歎詠想竒節惟昔漢之季奸雄逞
權譎公初任州郡超然脱羈紲敢犯跋扈鋒終正狡吏
讞霽威遁世賢先覺安民傑舉當仇無避義在親則滅
入朝掌武事出塞受師孑烽塵息邊土蠻貊竄巢穴屢
進行惟危保終名不缺世閥著廟鼎庸勲刊冢碣清風
邈千載血祀豈嘗絶時其福善事鄉人每談說水旱或
禜雩響應甚昭晣神實依于人禱祀戒輕媟今兹罄誠
禮庶可消眚孽府公臺閣老家聲繼臯契都圻出居留
條令見施設芘民慈惠師事神粢盛潔威行肅羣豪政
成除一切貳車實邦英諸僚亦時哲儒雅資緣飾吏治
賴關決非才荷寬矜幸免事卑屑方欣盍簪得載詠嚶
鳴闋期會間亦希宴遊時豈輟嘉此歲事和樂哉民共
悦覽古極優游言歸日將昳
送趙君權中歸福唐兼呈陳季中
趙子抱經術儒林挺孤秀策足入上庠高誼諸生右秋
闈再程文懷寶不見售京師首善地翹然俊賢囿朝廷
舉新詔多士四方走主司搜擇艱有如羿張彀小善或
不遺寧當舍良茂豈非繩凖高刀尺下難就得喪不在
已自信非我疚歲窮感親心倚門方遠候都亭謝知已
飄飄拂歸袖樂彼閩中幽里中賢友舊且復從其游行
義益充厚道存貴有用獨善古所陋明時無滯才子行
當勉懋
送許當世職方通判泉州
仕宦遠故鄉古人之所譏懷祿去養親千鍾且為微當
世倅州行二美其庶幾符竹非不貴誠與雅志違獨駕
箳篁車東南去如飛所懷戀晨昏奚論官等威遥遥七
閩山喬木正芳菲駟馬過舊遊道路增光輝榮觀慰親
心佩綬紆銀緋上堂拜慶日喜氣生庭闈躬扶版輿去
徑入牙城扉潭潭公府盛華顯猶布韋膳羞盈其前酒
紅魚蠏肥人生苟適意富貴安所希况今邦伯賢早辭
尹王畿亦從北堂養再擁雙輪歸君欣舊知已復得相
親依守相同鄉州會遇時所稀純孝自感人遠近聞風
徽豈徒對交親誇詫晝錦衣
和胡俛學士游西池書事
皇都有滄池近在金商陌淵源控河汴襟帶引京索衆
派瀉寒光一鑑涵空碧晴明天垂幕隂靄地滋脈煙嵐
隘五湖氣象呑七澤漪漣十餘里縞練千萬尺樓殿起
參差門闉開岝峉人間識方壺古來慚太液美哉臺沼
名壯我帝王宅惟昔經始謀兹見神武迹非同泗淵濫
盖用昆夷策萬乘紆警蹕羣官扈鑾軛津頭駐翠華唐
中蒐赤籍水犀陳百旅畫鷁棹千隻時多吕梁人士有
中黃伯旋淵齊出没桅檣競跳躑鼓枻變魚麗飛江生
羽翮一時軍事嚴四表皇威赫承平垂百年聲教重九
譯朝惟講文物民亦厭金革樓戈無復用池籞因不易
年年春風暮處處褉筵闢曲堤柳交隂上苑花遍拆舟
師校艨衝樂佾鏘金石翔禽鼓輕翰潛鱗躍修額鳴鼉
促繁節陰獸盪精魄浮吹時往來綵標縱争獲魚龍隨
變態波浪相激射何妨試趫勇豈徒觀戲劇吾皇兹豫
順庶物遂闓懌靈囿無禁止都人任遊適輪蹄去若狂
錦繡委如積臨流錯杯盤列肆張幄帟金繒樂揮散采
翠亂狼藉嘉會此難逢良辰真可惜前日瀛洲仙顧謂
同舍客言此好時節豈當虛廢擲掩卷下直廬連鑣出
東掖郊原朋盍簪舲舸觴浮醳指顧集珍羞餖飣瞻肴
核暫喜解朝纓仍便(平)岸紗幘清波入平望嘉果富新
摘園竒插山丹水美鱠霜鯽諠呼少停樽眺覽閒信屐
畫橋躡虹蜺寶殿覘楹磶再見瓊林芳重思曲江席寵
恩徒欲報顓愚豈任責翩翩衆翹彦一一富才畫同時
致榮階云誰量遠蹠曰予孤陋姿本惟一逢掖無能拾
青紫有志厲冰蘖久事州縣勞已甘簿書役公卿廣收
揚文字誤掎摭得懷儒館鉛始識君門戟何乃英俊流
不以才地隔同登石渠閣共閱金匱册飽食任嬉遊縣
君奚補益所賴友賢能庶幾逭隳謫兹遊誠可樂何幸
謬見擇逮賦醉言歸都忘日之夕風雲一流散俛仰成
宿昔集賢冰廳郎雕章古風格感此意稠重足成言四
百記彼集間事有如丹在白初惟侈榮觀終乃發幽賾
分明指行藏礧砢見肝鬲諸賢繼佳篇仲吕和無射辭
源可渺瀰筆鋒俱砉騞彼美雙南金輝映連城璧樂事
子同賦聯編予有獲欽慕風雅情慰誨詩書癖滯思豁
以開遥襟聳然釋報投愧芻蕪叩虛漫紬繹多謝久要
言贈君歲寒栢
和胡俛學士紅絲桃
京都花品予嘗評夭桃僅有十數名含絲繁豔今始識
鮮苞長蘂彯紅纓春晴日暖助顔色灼灼一片朝霞輕
鮫綃剪碎旋裝綴虬須摘盡將紉縈因知化工巧難狀
偏于草木呈瑞精又疑華燈九光爛蜂蝶不敢來窺争
江南萱草易滋殖維揚芍藥初種成此花皆有紅絲號
恨不同時相合并君家數株發庭際愛玩常掛簾鈎瓊
有客風流欲寄目主人喜笑張筵迎飛觴灑翰偏得意
都緣尤物牽風情我雖多病不能飲猶思強舉花前觥
即席分韻送李才元學士守臨卭
君登石渠閣荏苒十過春編摩業既卒出入命已頻人
情歎榮滯雅意猶逡巡襟懷恬而曠鬢髮黳如新躬隨
省中籍念切堂上親前時動鄉思歸夢趍梁岷乞符去
故里拜䟽伏紫宸恩頒尺一詔寵駕雙朱輪朝為浮瀛
侣暮作臨卭賓誰言蜀道遠自喜家山隣歲晏風慘慘
行役心欣欣怊悵同舍友仳離照心人杯行莫辭滿分
攜只明晨
和諸君觀畫鬼拔河
關中古有拔河戲傳聞始盛隋唐世長絙百尺人兩朋
遞以勇力相牽制芳華樂府務誇大黎園公卿謾輕肆
拔山扛鼎烏足矜引繩排根非勝事當時好尚人競習
鬼物何為亦能是展吳畫格入神品陸法尤長寫靈異
蒲津古寺筆跡竒世疑二子之&KR0008;置旗門雙立衆鬼環
大石當中坐渠帥蓬頭圜目㸦奮踴植鼓揚桴各凌厲
東西挽引力若停賦彩自分傾奪勢畫來巳歴數百年
墻壁巋然今不廢觀風使者集賢翁每遊其下幾忘味
因令搨手裂齊紈橫卷傳看得形似精神氣韻信瓌詭
毫髮輕濃皆髣髴持來都下示朋僚一見飄然動詩思
諸公詩豪固難敵形容物象尤精緻氣完語健雋衆口
二子聲名轉增貴予觀昔之善畫者心手規橅無不至
窮竒極怪千萬端特出一時之用意鬼神冥漠不可詰
豈有便能人勇智仙官佛像亦如斯變態隨時轉竒麗
遂令來者信有說塔廟從而增侈費後賢雖欲究端倪
竟亦無由革頽弊因知怪誕一崇長漸靡成風滋巧偽
兹圖他日遂流傳更使人心惑魑魅
補和王深甫潁川西湖四篇
甘棠湖
為湖始何人人賢物亦久所以甘棠名百年猶不朽
宜遠橋
溪流去無窮路遠更難盡信步到橋邊望中千里近
竹間亭
青青林間竹有亭才袤丈林深隔囂塵人間見真尚
明月舫
明月照寒宵湖水白如晝縱覽泊中流清光應可就
刁景純學士寄示嘉篇述前後過潁遊覽之樂不
鄙虚陋曲蒙推奬感歎不足輒用本韻通成五
十仰答來貺
昔歲寓文館雅志慕藩屏嘗聞近畿州勝絶惟南潁十
年走京華官局苦閒冷欲求一麾去數奏囊章請適會
擇兹守乘時竊僥倖君相寵儒林念久貸諐眚旋蒙左
符賜上戴天恩併扁舟促行役洪渠逐奔猛飄然離塵
囂有若出機穽從容光景多歷覽江山迥去都時值秋
到官月逢寎此邦信名區民愿俗無警昔守皆巨公今
猶蒙鎮靖非才偶承乏繼治實多幸前賢有規模遇事
見要領因此頗閒暇得以探物景溪湖遶郡郭臺榭跨
岡嶺春媚花百名秋香荷十頃野色連莽蒼水容迷淥
淨虹駕逵路長鷁泛源流永幽尋窮勝處登陟疲足脛
適意自留連對人成詫逞是時汴流阻北客多過境景
純罷山陰前旆亦南騁予逢丈人行再拜肅襟袊君待
同舍生抗禮均儕等公齊薦具薄主席奉陪鼎饋以清
淮魚報我龍山茗西園復追從繼日承音謦胷懷坦而
夷不事畦與町杯盤命鐫簡絲竹煩正訂橫管教吹羌
新聲賞歌郢善謔劇笑諧盡歡忘醉醒自兹别經秋多
故值憂梗七月會同軌遠臣傷弔影交舊少經塗酒希
但虛皿兀然坐空閤何異蛙在井故人勤眷盼尺書詢
動静新詩三百言斵句露鋒穎念舊起悲傷曾遊皆記
省眷予沗疇曩被愛踰踵頂感嘅知已心中藏聊自儆
景純書閣老二紀酬申丙當年文雅譽久合登西省心
貪為郡樂旌旄屢操秉徊翔成淹留前輩今誰並復聞
乞淮藩早已飾歸艇南河如可棹北渡時引頸溪亭待
清掃賓具重消整還當揖前塵晤語慰懸耿
省中早出與同僚過譚文思西軒詠太湖石
洞庭山連震澤水怪石巉巗出波底誰言行遠莫致之
好事經營俄至此愛君小軒才袤丈滿地新芳雜紅紫
偶來憑檻見竒峯便有江湖秋思起
送朱郎中壽昌通判河中府
邶詩詠凱風以成孝子志鄭人復君母傳稱能錫類中
郎常有懷生不識所恃登朝雖厚祿當食每忘饋念昔
鞠育勞嗟今出處異倚門豈不待兩求終莫致乳烏思
反哺哀鳴自垂翅百草摇春暉寧無謝生意灑血向穹
壤解組出臺寺馳驅咸雍郊歷訪經行地至行感神明
精神通夢寐悠悠大道傍親息忽相值紫綬拜北堂白
頭歸長嗣悲忻叙契闊怳如隔生事四紀世路殊一朝
板輿侍兹事昔未有聞者共驚喟帥守為之言詔趣還
官次當年二千石寵名非所利仕或便鄉關安用竹符
使蒲中母家近自屈為倅貳受命慰慈顔騰裝愜歸思
既徇報德心亦安效官智觴以萬壽薦衣成五綵戲無
復興寒泉何須賦大隧令人及聖善孝慈兩不匱贈言
述高風庶用激忠義
寄題徐郎中鄱陽高居望雲臺
子牟在江海心存魏闕下君居雖遠方不忘朝廷者築
室負郊郭虛堂連廣厦浮梁江湖間風物最蕭灑官罷
得優閒一到休車馬開軒命賓客棋壺雜觴斝園亭助
登覽山川入騷雅霄漢不可跂惓惓誰能捨目睇西北
雲丹成此傾瀉出還擁旌旟歸復傲林野真得吏隱趣
豈累榮名假宦遊羈紲中適意如君寡
秀才石君予同年子也攜書見投重之以歌詩意
甚勤厚其歸也邀予言為贈因作五言以勉之
石生故人子袖書遠相過趨翔有父風步闊冠峩峩自
言少也孤奉親由江鄱區區營甘旨靡暇謀其他三十
未有成無門托絲蘿求知走四方慷慨成悲歌顧我舊
朝宷謂能激餘波多慙僻郡守局趣如生何空持贈我
句坐閤長吟哦方今紹唐虞詠歌繼卷阿舉世用經術
革去辭章訛詔書起遺逸草澤咸搜羅高爵待俊傑世
礪鈍以磨君子務藏器生其勤切磋乘時挾才策繼世
收賢科壯懷無自忽流年易蹉跎
石縫泉清輕而甘滑傳聞有年矣前此數欲疎引
入州治久不克就予至則命工人尋舊迹相地
架竹旬月而水懸聽事又析一支以給中堂一
支以入西閤其下流則釃出外廡往來取汲人
以為利因抒長篇以紀其功云
峩峩鳳凰山有泉出其腋初微才濫觴漸大乃穿石靈
苖蔭荼檟寶氣近金錫毖彼淵源長兹惟雲霧液人傳
煮茗竒味與中泠敵陸生不到此云誰能賞識牙城據
岡巒舊井皆滷瀉先時属經營曾未致點滴及此川谷
盈空為畎澮積我昨尋勝遊偶見為心惻料工度山原
舉步過門戟水道兹可行面勢正相直剪裁竹千竿接
聯筧萬尺派别起中阿架空踰下稷不及浹旬間已到
堂皇側吐溜始涓涓循除俄㶁㶁盈科殊未止過顙非
用激公堂及燕寢股引各疎脈何期南澗流近在使君
宅日用助烹爨歲儲供醴醳冬春雖暫竭秋夏多餘瀝
一支出橫廊通衢見勿幕衆器競挹㪺萬口得盥滌無
愧抱甕人幸寬挈壺役嘗聞武林都素號蓬瀛國非才
叨長臨愒日苦諠劇湖山空在望車馬難屢歴阻聽潺
湲聲謾憐蒼翠色自得飛泉來頓覺煩襟釋常時兩衙
退暫憩一軒息環流隨啓處玉音聞几席塵土汩以消
形容清可覿誰知簿領中有此山林適若非仕江鄉何
由見竒跡智者必樂水君子以觀德豈徒狎而玩寧嗟
渫不食良嘉上善功所至為利澤兹泉雖未大其用已
為益猶有膏潤資更期釃𨗳力來哲倘不遺庶幾成遠
績
蘇魏公文集卷三
