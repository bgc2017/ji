蘇魏公文集卷二十三
宋蘇頌撰
内制
賜新除門下侍郎劉摯辭免恩命不允詔
勅劉摯省所劄子奏辭免恩命事具悉卿敏識周才宣
力中外自預幾政屢告嘉謀南省西臺動為故事擢居
東掖時乃次遷惟兹喉舌之司益重腹心之寄亟就厥
位毋煩固辭所請宜不允故兹詔示想宜知悉
賜孫固辭免轉官知樞密院事不允詔
勅孫固省所劄子奏辭免恩命事具悉卿向在先朝嘗
搃幾宥委柄去位於兹累年暨處東臺又復踰歲老成
之德中外式瞻還長西樞乃原舊職本兵之政方竚遠
猷辭劇之言無煩至再所請宜不允故兹詔示想宜知
悉
賜新除中大夫守中書侍郎傅堯俞辭免恩命不
允詔
勅堯俞省所劄子奏辭免恩命事具悉卿德器人流久
推士論四朝綿歴荐著事功其在班聯最為耆舊朕高
選近輔預政西臺無若汝宜遂命以位剡章來上畏寵
為言已諒乃誠宜毋固避所請宜不允故兹詔示想宜
知悉
賜通議大夫新知亳州鄧温伯不許辭免龍圖閣
學士詔
勅温伯省所奏蒙恩授龍圖閣學士乞賜寢罷事具悉
卿文苑宿名禁林舊望服衰去位中禫終喪往分譙社
之符仍進羲圖之序始優耆哲均重輔藩遽上奏封過
自退託矧久勞於侍從固宜厚於寵章其即欽承以副
眷待所請宜不允故兹詔示想宜知悉冬寒卿比平安
好遣書指不多及
賜新除中大夫守中書侍郎傅堯俞辭免恩命不
允詔
勅堯俞省所再上剳子奏辭免恩命事具悉中書政本
大命所基自非通才莫稱斯任以卿有忠嘉之論士議
所歸使之預丞弼之謨僉言惟允奚自退託欲避寵榮
雖由爾衷殊昧朕意巳行之命宜即欽承所請宜不允
故兹詔示想宜知悉
賜殿前副都指揮使武康軍節度使劉昌祚奬諭
詔
勅昌祚樞密院奏勘會卿前任涇原路經略安撫使奏
請經營措置奉行朝旨專切置局根括打量到隴山一
帶及安化縣復置弓箭手地上并招刺印到人馬事眷
彼隴山控於平夏異時疆埸之警介在阸隘之衝卿向
以武才出按邊瑣圖上方略奉行新書封畛既明卒乘
斯復遂俾戎亭之境永無甌脫之虞繄爾有勞紓我西
略故兹奬諭想宜知悉
賜外任臣寮進奉謝恩馬詔
勅某省所進奉謝恩授某官并賜月俸公使馬共四匹
事具悉卿初拜恩綸言輸貢物惟是右牽之駿用將致
遠之誠再省忠勤不忘嘉歎故兹詔示想宜知悉冬寒
卿比平安好遣書指不多及
賜太師平章軍國重事文彦博四上劄子陳乞致
仕示諭詔
勅彦博省所四上劄子陳乞致仕事具悉朕纂服之初
任賢圖舊以卿躬富道德昔有勲勞輔相我祖宗位冠
羣后思見其風采召自别京尊以上公委之重務謀謨
四載終始一心方有賴於耆明乃屢辭於事任雖詔書
敦諭對見面言而不奪之諴久而彌篤浩然之志固難
必留屬以氣候凝寒道塗涉遠深虞偃薄靡遂便安姑
俟及於春和即議從於所欲尚宜勉強以副優隆故兹
詔示想宜知悉
又詔
勅彦博覽所四上劄子陳乞致仕事具悉卿仁祖之舊
相社稷之元臣位冠台司勲在王室功成謝事士望尤
高向特起於燕居俾輔成於初政忠言密議固多軍國
之謀請老告歸疊有封章之遡不轉之志其堅若山雖
駟馬安車當遂里閭之佚而增冰積雪尚艱道路之寒
須及中春議從所欲姑體至眷尚安厥居故兹詔示想
宜知悉
賜戸部尚書吕公孺乞致仕不允詔
勅公孺省所上表伏望檢會前奏乞致仕事具悉地官
之長省務尤繁爰擇時髦總領邦計卿朝之舊老世載
忠規尹正王畿早聞治效均節財用實竚猷為何遽引
年遂欲謝事士有致於為政雖嘉乃誠時方藉於耆明
難從所欲姑安職業用副眷毗所請宜不允故兹詔示
想宜知悉
不許詔
勅公孺覽所上表伏望檢會前奏許致仕具悉卿公卿
華胄經濟通才宣力四方藹然治績典司六職總彼邦
財心計有聞齒髮彌壯何屢陳於奏牘遂欲去於里閭
雖援據禮經良嘉止足而益埤王事方賴老成尚安厥
官以副予意所請宜不許故兹詔示想宜知悉
賜保寧軍節度使知大名府馮京上表乞致仕不
允詔
勅馮京省所上表為年七十陳乞致仕事具悉古者大
夫有還政傳家之禮時之元老乃同心一體之臣進退
之間豈限常格矧卿年耆德茂為近著之表儀位重任
隆守北門之管鑰顧惟都會之地方賴保釐之功何為
抗章遽欲謝事雖懷謙知止深嘉明哲之風而圖舊尚
賢未體朝廷之意惟勉遵於事守副委屬於予衷所請
宜不允故兹詔示想宜知悉春寒卿比平安好遣書指
不多及
不許詔
勅馮京覽所上表為年七十陳乞致仕事具悉卿擢甲
科於仁祖之世輔大政於先皇之朝文物典章載於臺
閣號令風采布於藩宣方提節制之師外委北門之管
年德兼茂體力素強何嫌而上封引禮而告老雖嘉知
止之分未副任賢之方尚專精神務近醫藥坐鎮樂俗
綏安遐邇克終遠猷時乃嘉績所請宜不許故兹詔示
想宜知悉春寒卿比平安好遣書指不多及
賜西蕃邈川首領河南軍節度使阿里骨進奉回
詔
勅阿里骨省所差人進奉事具悉卿保有封域作我翰
垣遠致風宜入充貢式言念傾輸之志良增眷奬之懷
卿所進生金乳香象牙䃃砂碼碯等各依例估價就整
回賜錢銀綵絹故兹詔示想宜知悉春寒卿比平安好
遣書指不多及
賜御史中丞梁燾辭免兼侍讀不允詔
勅梁燾省所奏蒙恩除兼侍讀伏望特寢誤恩事具悉
卿文館舊賢士林偉望立朝多補衮之益執憲有直䋲
之風朕登用耆儒入助講學闕疑資訪方延褚馬之才
俞往汝諧難徇桓彭之遜往祗成命傾竚嘉言所請宜
不允故兹詔示想宜知悉
賜知大名府馮京進奉興龍節馬并冬節馬詔
勅馮京省所進奉興龍節馬一十匹并冬節馬二匹事
具悉卿中鉉耆英北門重寄向屬天正之序繼臨星渚
之辰載擇材駒入充貢式嘉乃傾輸之意益深注想之
懷故兹詔示想宜知悉春暄卿比平安好遣書指不多
及
賜侍衛親軍步軍副都指揮使徐州觀察使知渭
州劉舜卿進奉賀冬節并賀正馬詔
勅舜卿省所進奉賀冬并賀正馬各一匹事具悉正至
稱觴邇遐效貢嘉乃帥垣之長載差地産之良遠致連
編益彰忠藎故兹詔示想宜知悉春暄卿比平安好遣
書指不多及
賜保寧軍節度使知大名府馮京再上表乞致仕
不允詔
勅馮京省所再上表陳乞致仕事具悉貴德尚齒先王
之令猷入輔出藩大臣之常職朕尊優耆哲委任事為
輟卿坐鎮於朔陲彼俗方安於善教何乃徇大夫之禮
必欲致為政而歸在進退之則然顧簡注之宜異難從
所守當體兹懷毋或重言以煩多訓所請宜不允故兹
詔示想宜知悉春寒卿比平安好遣書指不多及
不許詔
勅馮京覽所再上表陳乞致仕事具悉卿文學政事名
重於朝廷器識才謀功宣於巖廟方委北門之管總臨
中冀之區何遽厭於事權屢請還於印紱雖引年避位
良高止足之風而經遠殿邦兹賴耆明之望再披章牘
深亮冲謙宜體至懷尚安厥職所請宜不許故兹詔示
想宜知悉春暄卿比平安好遣書指不多及
賜保寧軍節度使知大名府馮京辭免加恩不允
詔
勅馮京省所上表辭免加恩事具悉昨者宗祀禮成神
釐施普惟卿先帝樞衡之舊方守北門管鑰之嚴雖不
在顯相侍祠之班而遠修公侯助祭之式加地進律固
宜先於庶工遜爵辭封何遽形於需奏時乃常典毋煩
多言其體至懷亟成服命所請宜不允故兹詔示想宜
知悉春暄卿比平安好遣書指不多及
不許詔
勅馮京覽所上表辭免加恩事具悉惟我弼臣為國良
翰九筵宗祀雖不與陪祠之勤四海職來抑亦有助祭
之貢禮成之慶恩數有常其在臣工咸均於况施矧卿
舊老何疑而遜辭毋持過謙其即祗命所請宜不許故
兹詔示想宜知悉春暄卿比平安好遣書指不多及
賜新除護國軍山南西道節度使守太師開府儀
同三司河中興元尹潞國公文彦博辭免兩鎮
恩命不允手詔
省所劄子奏辭免兩鎮恩命止以本官致仕事具悉卿
四朝重望七紀高年朝廷之所仰成夷夏之所蘄嚮浩
然歸志確乎莫留閔勞以幾政之煩俾遂其燕居之適
三公典册兩鎮節旄皆所以尊禮帝師褒顯耆哲雖非
外庭大臣之比抑有先朝念舊之恩矧卿謝事而歸佚
老宜異比之將相之任職固無權寵之為嫌何其過謙
乃欲辭避宜悉兹意亟對徽章所請宜不允付彦博
不許手詔
覽所劄子奏辭免兩鎮恩命止以本官致仕事具悉爵
位崇高在禮宜加於異數公師進退推恩抑有於隆名
矧卿德齒之尊職秩之重弼亮四世始終一心告老之
章凡數十上優賢之命恨無以加故以蒲梁之節旄俾
光伊洛之里第况有前比固非過私毋煩遜辭宜即膺
受所請宜不許付彦博
賜新除護國軍山南西道節度使守太師開府儀
同三司河中興元尹潞國公致仕文彦博辭免
冊禮允詔
勅彦博省所劄子奏今以舊官致仕乞免行册禮事具
悉名位不同禮亦異數上公之行册命盖有舊儀來奏
之辭寵章願如前請自非趣向之高遠渠能遜慤之再
三省閱之餘嘉歎無已所請宜允故兹詔示想宜知悉
許詔
勅彦博覽所劄子奏今以舊官致仕乞免行册禮事具
悉國家尊上公之秩為帝者之師命數有加册禮尤重
六登上衮三拜維垣再致為政而歸懇避臨軒之寵良
嘉謙德特徇至懷所請宜許故兹詔示想宜知悉
賜保寧軍節度使知大名府馮京三上表陳乞致
仕不允斷來章詔
勅馮京省所三上表陳乞致仕事具悉貴德尚齒帝王
所以禮高年尊賢任能朝廷所以圖舊德矧在耆哲時
方仰成致為臣而歸卿固欲潔去就之分煩官職之事
朕亦思得忠嘉之謨雖屢閱於封章必難從於雅志卿
其深體眷意勿忘公家保釐我朔都鎮綏我邊裔無輕
進退益茂猷為今差入内内侍省東頭供奉官勾當内
東門司馮世寧賜卿詔書及茶藥各一銀合至可領也
所請宜不允仍斷來章故兹詔示想宜知悉春暄卿比
平安好遣書指不多及
不許斷來章詔
勅馮京覽所三上表陳乞致仕事具悉公卿大臣中外
所屬進退之際去就非輕職閒無事則或許引年任重
有守則難言佚老矧卿年耆德茂名大位尊論舊則輔
翼於先朝語寄則居留於朔甸雖欲自便諒非所安三
復來章徒嘉致懇尚當體朝廷之意豈在言筋力之勞
勉安舊邦宜停後請今差入内内侍省東頭供奉官勾
當内東門司馮世寧賜卿詔書及茶藥各一銀合至可
領也所請宜不許仍斷來章故兹詔示想宜知悉春暄
卿比平安好遣書指不多及
賜皇弟賀禮畢荅詔
勅某王朕遵先王之舊章躬季秋之大享祗見上帝配
嚴禰宫方竣事於路朝遽披文於奏幅再嘉謹禮益喜
早成
賜在外公主賀禮畢荅詔
勅某人陽館親祠遂逆釐於神貺棨封上奏慶已事於
宗祈嘉彼懿親率由禮則披省之際褒歎在懷
賜内中公主賀禮畢荅詔
勅某公主朕即明堂布政之宫展嚴父配天之祀薦祼
斯畢神人以和汝適在幼齡習聞盛典露章稱慶率禮
良嘉
賜吳楚國安仁賢壽夫人張氏賀禮畢荅詔
勅某氏比者卜秋之季吉日惟辛並享帝親既燔牲玉
宫庭之舊儀典惟詳馳上慶函深嘉能事
賜貴妃苗氏以下賀禮畢荅詔
勅某氏早事先朝著表儀於宫禁逮兹宗祀載順美於
封章形於温縟之詞見乃恪恭之範省閱于再褒尚尤
多
賜内中慶國夫人竇氏以下賀禮畢荅詔
勅某氏奠玉合宫親展三年之祀貽彤内屬恪居衆職
之先遘此休成普同贊喜再披來奏益顯盡恭
賜内中左右直御侍郎君掌賓王氏已下賀禮畢
答詔
勅某氏等早序禁庭克勤内職宗祀方行於鉅典慶成
爰上於封章再披贊美之詞兹見恭勤之意
蘇魏公文集卷二十三
