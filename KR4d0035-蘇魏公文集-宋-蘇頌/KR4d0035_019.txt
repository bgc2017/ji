蘇魏公文集卷十九
宋蘇頌撰
奏議
奏請考校知縣縣令盗賊為殿最
臣伏覩條制約束捕盗官吏至為嚴密而鄉村盗賊未
甚衰息及不盡敗獲者蓋由賞罰止扵巡檢縣尉而不
及知縣縣令故也臣以為巡檢縣尉但能捕盗而不能
使民不為盗若知縣縣令則其職在按察所部無所不
統使之肅清一境勢不難也竊觀今天下縣邑有得人
處往往預為條教暗設方略既備之有素則姦兇無能
措手縱有竊發終亦為之擒擿其因循之人則不然見
責任所不及至有以盗賊為非已職事而不留意故奸
黨得以容隠重為鄉村之患者良為此爾臣謹按考課
令每年尚書省諸司得州牧刺史縣令盗賊多少並送
考司是古之長吏有考校盗賊之明文近世遂廢其法
甚無謂也况今州縣場務課額稍虧官佐猶不免累豈
良民罹剽劫之害而親民之吏獨不任其責乎臣欲乞
朝廷下審官院流内銓共加詳定自今知縣縣令任内
遇有強惡賊盗并獲與未獲並即時批上印紙歷子候
成考或罷任日校其殿最量立賞罰如此則當官之人
各知儆勸制盗之本斯亦一端
奏乞糶官米濟民
臣竊聞近日甚有近北灾傷人民流移往隣路州軍逐
熟尋有朝旨下諸路令州縣常切存恤恭惟聖恩溥施
靡所不逮然恐州縣拘文不能上副仁憫之意何則流
民所之惟是歲豐物賤便為安居之地今並淮諸郡雖
稍登稔若食口既多必致物價騰踴萬一將來秋成失
望漂泊之民未有歸業之期坐食貴榖便見失所彼時
須煩縣官賑救為惠差遲則其敝益甚矣臣以謂存恤
之法莫若先平物價欲物貨之平則莫若官為糶給使
之常食賤價之物則不覺轉移流徙之為患也臣欲望
特降朝旨應有流民所聚州縣權將上供或軍糧米斛
比見今在市實直量减分數估定價例將來更不得添
長專差強幹官一員置場出糶直候流民歸業日即罷
其約束事件並依昨來在京糶場施行收到價錢却委
轉運司和糴斛斗充數如此擘畫比之出粟賑濟所費
寡而所惠溥惟朝廷垂意幸甚
論東南不可弛備
臣伏以杭州東南要藩控壓江海鈐轄司總領一路兵
甲賊盗公事其間郡縣皆邊江湖雈苻嘯聚蓋常有之
而人情輕揚易為搖動當平居無事之日尚須隄防况
值歲時不易編戶失業者多盗賊乘間伺隙可不預為
之偹耶臣竊知向來有南京曹鄆州廂禁軍三五指揮
在彼駐泊前年盡巳抽歸將下未曾添填或聞近日亦
曾差撥前去猶未及元舊人數臣欲乞朝廷因此灾傷
盗賊稍多之際特賜掇那近郡廂禁軍三數全指揮往
彼駐泊委自鈐轄司常切體量本路如有羣黨盗賊州
縣力不能制者立便相度人數差撥應副協力捕捉免
致展轉結集騷動州縣
奏乞開修破藏口復三堂分殺黃河水
臣伏見河决小吳繇澶魏恩冀瀛滄諸州乾寧軍境内
北流至界河東折入扵海詔旨順水所居使為河道不
復修塞决口此誠治河之上策而千古之大利也竊聞
水官行郡縣圖方略但欲循水繕營防竭而未議下流
函納之利害臣詢諸道塗之言以謂向之東流自澶淵
至鹽山皆獨行不與諸水雜隄防甚遠猶或時有湓溢
之患今既北行則與御河胡盧滹沱并合其在恩冀之
間稍自成川則無復為害下至五遷渠數道皆合扵徒
駭俱入御河直注乾寧軍界只有木門樸樁劈地三處
通流界河而界河河道亦不甚廣闊既受衆水必須壅
遏難行見今滄州界御河增减不常時或逆行乃下法
不快之驗明矣即目未甚湍猛而乾寧軍巳告危急異
時萬一秋水暴至界河疏泄不迭則滄州御河亦恐泛
濫為患宜乎預為之慮也臣竊謂治河之急最在先度
下流之勢大禹釃二渠播九河是也漢之議者所謂多
穿漕渠以分殺水怒太宗朝案河使者劉錫趙孚等亦
曰治隄防不若分水勢近年興二股之論皆其例也今
濱滄州乾寧軍界乃古渤海之故地而大禹九河之下
流自漢迄今皆為大河所經歸海之路雖數移徙而不
離此境其勢使然也臣竊見滄州東北有三堂泊縱廣
皆百餘里下連海道地名黑龍港自來停滀濬流以為
塹限近歲隄防失完見巳淺涸但為汙瀦葭菼之地其
西與御河破藏口及范橋鎮相去不過三五十里可以
分引河流東注泊内既滿溢則由黑龍港以入海其勢
甚易臣在任内先曾差官相度方議奏請尋以解罷未
果上其事今若稍興工開治以為河道决水入泊緣泊
隄防有缺壊處更加增築以限積水此功一成不惟可
以紓滄州御河泛溢之患兼得塘泊瀰漫足壮北道之
形勝欲乞朝旨下水官相度可否施行
奏乞修疊京北驛路
臣近經過京北韋城長垣祥符等縣界多有積水衝注
道路五七步至百十步泥淖沮洳往來車馬阻滯甚多
蓋由官司拘文非時不敢輒差人夫是致因循如此臣
竊謂三代之時諸侯之國道有穢茀川無舟梁識者猶
以為譏方今封域萬里皇華四逹蠻夷面内藩方職貢
皆由此塗而出若使行李阻礙亦有司之失官也夏令
曰九月除道十月成梁皆所以便行旅而使無病涉也
近制秋夏稅賦輸納之際亦常舉行治道路修橋梁之
令此皆民事之先急當官者宜為之預慮也臣欲乞特
降朝旨下開封府界提點司指揮諸縣那官檢視道路
應有水積泥淖阻滯處並許量事差遣人夫如法修疊
須令高廣使往來者兩不相妨其係溝河通流舊有橋
道處即官中支破材植重别創造務要壮實可行車馬
候了畢日令佐常切提舉遇有損壊立便完葺其外處
州縣亦乞下諸路轉運司依此施行如此則四方載乘
負擔之人無不均受其賜也
奏乞重立不以赦降原免條約
臣伏覩不以赦降原减條勅因慶歷中殿前馬步軍司
并開封府奏請軍營家口作過將欲敗露便即逃走指
望赦恩即來陳首皆得原罪自此遂有雖會赦降不在
原减條臣昨知應天府日有宣毅軍人家口犯在登極
大赦前以百日限内不曾首後來改嫁又累經赦恩及
德音减降近方事發勘結成案有司拘文不敢斷放臣
與僚屬商議以其曾經大赦難為却科决十年前所犯
罪名尋已别作施行訖伏詳元起請本為倚赦作過之
人情涉蠧害須當戒勵及後來因事續降條勅亦多此
比臣愚竊度恐不謂再經赦宥或非時减降皆不得原
减且再經赦宥動須累年冒犯之人容其追改非時减
降豈可預期而指望釋放哉諸如此類若皆不與原减
是無知之人一時犯罪偶未發覺則畢生負累雖欲改
悔其路無由恐非朝廷原情立法之本意又慮法意當
然有司不能盡暁未免使人枉陷深文欲望聖慈許下
刑法寺重加詳明諸稱不以赦降原减條並謂犯事後
遇赦降自當依法施行若事發或未發間再經恩霈並
許依例原减如此則德澤所施蒙恩者廣愚民抵冐得
以自新
奏乞增修南京大内
臣伏以南京國之東門當吴楚閩越舟車走集之會蓋
周之寰内而周之北門也自建都迄今六十餘年人物
風流一時甚盛而宫殿城闕都未修崇惟大内正門以
真宗皇帝車駕廵幸曾駐蹕扵此肆赦觀酺因賜名重
熙頒慶樓當時雖稍完飾然猶是雙門不改列郡之制
内中只有御製詩碑亭子二座外更無屋宇俱是榛蕪
非所以尊藝祖肇基之邦慰都人徯望之志也臣伏覩
大中祥符七年建京制曰可陞應天府為南京正殿以
歸德為名即以牙城為大内尋降圖修造事雖頒下即
未施行天禧中知府王曾相度减省舍屋别具圖進呈
乞行營建景祐中知府夏竦韓億相繼奏請乞改内前
正街中隔城祥輝門及正南外城崇禮等門皆作三門
適值歲時不稔并以陜西事宜未暇及此然亦逐次降
朝旨令候豐熟日奏取指揮嘉祐中知府張方平亦曾
經畫得旨只是修葺過祥輝崇禮二門餘尚仍舊臣近
叨守鑰目覩其事闕門摧側棟宇隳頽蓋由守臣失扵
檢舉欲望聖慈頒命有司令討尋王曾等所奏再行相
度酌中制度修蓋歸德一殿并前後門四面軒廊仍改
正門為三門大約不過一百餘間度其所費亦不甚多
若自京師事材場八作司般輦事造了材木量差工匠
役兵等逐旋修蓋亦不至勞擾若謂間架稍多難為遽
辦即乞只降指揮應天府支破係省錢赴京西木場收
買材植先且修蓋内門令稍合闕廷制度候工畢日漸
次經營崇建殿宇等二三年間便可就緒庶幾興王舊
都稍為壮麗近圻别鑰得以尊嚴表式四方事體誠重
奏乞差防河將副
臣伏以南京府城兩縣一鎮正當汴路敖倉營壘官守
民居夾河萬家最為繁庶舊例每遇汴流泛漲即差府
縣就糧禁軍防河本處兵官自當總轄近以諸軍皆隸
將下兵官更不統領准條沿汴合差防河兵級逐將依
舊例權暫差撥即不言統領之官臣昨知本府日值汴
水泛漲尋牒逐將下差撥兵級上河而本將官以别條
非本職事不得差委勾當逐官亦不得承受本條又無
部領明文其差到兵級連夜在外將官皆不敢往前照
管竊緣府縣地分約二百餘里兩岸擺舖不下數千人
並無兵官管勾誠慮暁夕暴露失扵提振深為不便臣
欲乞今後如遇防河差出將下兵級許依賊發火起條
逐將下那將副一員上河往來廵覷所冀軍旅在外稍
得整肅臣所起請只是乞令將副廵轄差出防河兵級
即不衝改前後條貫亦不妨本處訓練等事
論制科取士乞加立策等增取人數
臣伏覩今年四月戊申及七月乙卯詔書復置賢良方
正能直言極諫科并立定策入三等四等次推恩條制
有以見陛下勤求俊良樂聞讜論士之抱術略懷憤懣
者當繼踵而赴詔矣然臣竊觀本朝故事制科程式太
嚴取人太窄自真宗以來每舉中第者多不過三人少
或一人至有全不收者使豪傑之士有老扵科舉而不
預甄擢恐非朝廷聽言求士之意臣謹按漢文二年始
詔舉賢良時對策者百人而晁錯為上第武帝元光五
年詔舉對策者亦百人而公孫弘為第一歴代沿襲廢
置不常至唐而特盛每遇親策賢良等科中第者常不
下一二十人建中元年姜公輔等二十五人貞元元年
韋執誼等一十七人四年崔元翰等一十七人十年裴
垍等一十七人元和三年牛僧孺等一十五人長慶元
年龐嚴等一十五人寶歷元年唐伸等一十九人太和
二年裴休等二十二人自餘幽素將相等幾數十科取
人亦衆其得士若蘇瓌蘇頲父子張說張九齡韓休裴
垍楊綰崔羣韋處厚姜公輔牛僧孺元稹裴休輩皆出
此選卒為輔弼名臣此外竒才博識之士垂名扵後者
不可勝數信乎制科親策可以收攬英俊有補扵治道
也而當時應詔之人或命州郡薦舉或許上書自陳被
召者徑赴御試其推恩等第則第三等中書門下超資
與處分第四優與處分第五等即與處分由是言之程
式蓋不甚嚴而推恩亦不甚厚至周顯德四年始詔逐
處州郡依貢舉人式例别試解送尚書吏部量試策論
三道共三千字内取文理俱優者方得解送上都本朝
之制又加以六論或試扵中書或試扵秘閣合格方得
赴御試其所試論題務求深奥每舉轉加艱難致合格
者少蓋以推恩過厚故取人益艱况國家承平日久天
下學士陶染風教競習藝文而應此科者尤號該洽其
程文縱非優長未合上等亦皆扵古今義理潜心有素
若蒙采收施之為政必須優扵專經之人不為無益扵
朝廷也臣竊謂今來既立定策等推恩有厚薄則所取
亦宜稍加人數臣愚欲望將來或請應人稍多即乞優
加分數如合格人少即乞更加第五等分為上下入此
等者只依進士第二甲第三甲注官亦不為徼倖若恐
更添入流之人即乞以進士諸科御試不合格人數留
充制科數目彼此通融俱無所礙如此則四方特起之
人咸有榮進之望聖世搜揚之路蔑有壅蔽之嗟矣
蘇魏公文集卷十九
