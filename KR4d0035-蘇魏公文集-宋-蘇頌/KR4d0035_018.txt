蘇魏公文集卷十八
宋蘇頌撰
奏議
請增葺尚書省稍復南宫故事
臣竊以今之尚書省古之天臺朝廷萬事之本皆由此
出其地莫重焉國朝因五季更置事歸三司者十六七
歸諸司者十二三自兹視文昌為閒地矣雖然官次置
位綱領猶存憲章典型規模可見曩者仁宗世嘗有大
臣建言請移審官院歸吏部三班院歸兵部審刑院歸
刑部庶幾稍近古制而當時議者不深維其本苟憚興
作卒不克行誠可惜也臣累曾主判本省閒曹備見其
事八座六行皆崇堂華構比其他官守最為雄麗但
以累年以來頻經霖潦棟宇隳頽不庇風雨縱或官中
檢舉支破材料修葺而本省並無都總監臨之人只憑
看守剰員及門卒等催趨以此動經歲月不得了畢切
緣其間官物庫屋固不為少又有吏兵刑禮諸部簿書
充積廊廡因此損壊散失者亦不可究知矣臣以謂向
之議論移置官司恐未暇及則欲乞朝廷再賜相度增
置朝臣或使臣兩員專令勾當本省公事及監門仍每
夜輪一人押宿三年一替與當親民任使應本省簿書
官物屋宇並令逐時點檢稍有損壊即供舉修葺仍便
臨督工匠及收支材料直至了畢如遇貢舉亦可以一
就充監貢院門所貴振舉綱維鈐束官物不至損失俟
其歲月浸久完葺有緒然後議移審官等三院還省則
南宫故事可舉而行一代典章扵斯為盛矣
請重修纂國朝所行五禮
臣竊惟方今聖治日新百度修舉其在朝政固無可措
言者然詔旨開納不容自嘿輒敢以平昔所懷一二狂
瞽仰塞明詔臣伏見國朝以來制作禮樂上采三代下
迄有唐損益節文簡冊具載而前後禮官纂集類無法
制或直載一時所行或雜案牘歲月條目相錯本末不
倫臣竊考之六經在禮有三種之别周官著有司典領
之事儀禮載升降隆殺之節戴記叙古今因革之文雖
聖賢作述之不同而語其歸趣實相為表裏也後世言
禮者皆不出此三體漢晉洎隋雖代有作者而苟簡一
時法制無取唐明皇命學士等因貞觀顯慶所修五禮
討論刪改集成一百五十卷是為大唐開元禮行扵累
朝設扵科舉傳其學者則有義鑑義羅之類比扵近代
之書最為詳悉故今世漢晉洎隋皆無傳而開元禮獨
不廢者以其法制存焉故也太祖皇帝特詔儒臣劉温
叟盧多遜扈蒙等祖述其書傅以今事仍加增損足
成二百卷是為開寶通禮又有義纂一百卷以發明其
旨要仍依開元禮設科取士逮今官司遵用斯為不刊
况之六經儀禮之别也然此特一經也在扵有司典領
之事古今沿革之文猶闕而不立故舉行之際尚或未
備自開寶以後百年之間累聖躬行聲明寖盛非有繼
述後世何觀嘉祐初太常歐陽修奏請編撰彼時臣任
博士職預纂修嘗以恭謝一門分為三目其一自降御
札公卿百司奉行辦備之事謂之有司其二自前期陳
設至祼獻禮畢謂之儀注其三采古今曲臺論議更創
之制謂之沿革以此一門為例他悉倣之修己議定具
草會臣罷禮官領他職復奏姚闢蘇洵繼掌其事闢洵
離析舊文更立新體撰成一百卷是為太常因革禮雖
號簡要幾同鈔節姑可以備有司之檢閱誠未足以發
揚聖朝制作之盛也臣伏覩陛下留意典章修舉廢墜
前歲詔命近臣詳定禮文自郊廟至扵羣臣朝會與夫
燕享器服之名數舞樂之形容考古揆今審定至當皆
三代之所放失漢唐之所闕遺斷自清衷舉行殆遍固
當著扵典訓與六經並行為萬世矜式也臣不勝願幸
欲望再命諸儒討論國朝以來自開寶通禮至近歲詳
定禮文以有司及儀注沿革依三禮隨類分門著為大
宋元豐新禮付之太常頒扵學官使博士弟子講習大
義或施之科舉則數歲之後必有詳練疏通之人上副
拔擢可以為朝廷講議之官庶幾天下向風皆知禮教
謙恭撙節不學而能於變時雍可跂而待也
請别定縣令考課及立鄉官
臣竊以國家恃以為治者民也使民敦本而趨善者縣
令也是以前世論政者莫不以此為首務曏者仁宗皇
帝深知其故始詔保任縣令歲復增考課之法其所以
責任求治之意至矣然而縣邑之間卓然以治理之效
聞者猶寡臣竊思之蓋以殿最之格不過校簿書案文
法而巳故簿書益密而編戶益擾文法彌具而治道彌
遠是豈朝廷任官責效之本意耶且古之治民勸導教
率無所不至故孝弟力田有優異之科三老廉吏有表
率之義由是農民衆而土田闢風俗厚而獄訟稀今則
不然民勤扵力苟致贍足則懼外遷第等遂有因循不
耕之患是力田者有累而惰遊者無罰也父子聚居丁
産稍多則懼差徭配率遂有離析異居之弊是孝弟無
所勸而奸惡未得止也鄉村但有耆壮巡察吏卒追捕
不聞以善道諭之者是教化無由至而獄訟不得息也
然則欲變其俗使稍敦本者亦在朝廷勸勉之而巳臣
欲望明詔戒勅自今考課以令長能用善道諭民勉末
游而歸本業致獄訟稀簡而盗賊衰息者為優等其能
校簿書均移稅賦發奸捕盗興利除害者為次等二者
咸無為下等優等望賜超擢次等再加激厲末等自當
降黜其田里之民亦許令長舉察州郡案覆立為科條
有能盡力畎畆開墾陂澤久遠為利扵衆者或羣居孝
友宗族敦睦為鄉黨所推者如此之類特與蠲除戶下
差役其復有明扵義理年高行著者即少加旌異或立
鄉官之號以賜之使人諭教化扵下相率而歸扵善道
如此則廉平之吏思盡所長禮義之風庶幾可致
奏乞初出官人乞不許差充簽判
臣伏見頃年累遣使者寬恤民力减定衙前人數此誠
朝廷惠綏元元之深意也而議者多謂自改定以來空
閒人戶甚蒙休養見役之人轉見困匱臣累受外任備
見其事蓋以衙前雖减而役事仍舊以二人之力舉三
人之事不待言而後知其勞矣且州縣色役固有常規
不可頓闕欲恤其困者莫若為之擇主轄之官也夫主
轄之官一非其人則差使優重不得均濟優重不得均
濟則有罄竭物産不能了一次色役者以此言之擇官
不可不慎也臣竊見近年以來補蔭官例合陳乞差遣
者雖初任及監當資序便得指射權注簽書州軍判官
公事其間或有全未歴事之人衙司條例既多不能一
一通暁利病大則奉上官頥指不敢違忤次則為姦吏
欺紿莫能窮究遂使鄉戶受敝無所控愬朝廷雖有惠
恤之恩何由下達耶臣欲乞今後初官或監當資叙之
人合該陳乞者只許指射本等優便差遣不得更乞權
注簽判親民之職及初受恩澤幕職官亦只得注授以
次職事官其簽判判官係主轄衙司者並令審官院并
流内銓選差經事有舉主之人注受此亦寬恤民力之
一端也
奏乞春夏不斷大辟
臣伏思國家以仁恩被冒天下祖宗慎用刑辟陛下丕
承謨烈憲章大備輕重得宜上自朝廷下及州縣遵守
條詔無有違者雖杖笞之責不合法令未嘗輒行其巳
斷之獄猶加審察官司縱出者坐罰深故者或至廢黜
而不用臣嘗謂自堯舜以來經史所著用刑詳慎未有
及我朝之仁恕平允者也惟論决重辟猶不以時而議
者未嘗及之誠恐亦為聖世當行之一事臣愚戇不識
大體故敢以前古之說言之傳曰賞以春夏刑以秋冬
是三代之時春夏未嘗行誅殺也史載秦世四時行刑
王莽盛夏殺人是皆譏其虐政也漢制斷獄報重常盡
三冬之月蓋不扵陽盛之時勦絶生類所以協天意助
人情也東漢以後或行或否近世遂廢而不舉其說蓋
患囚繫之淹久耳臣以謂獄官案鞫苟有連逮不以輕
重追呼參驗動涉歲時未嘗以淹久故釋而不問也臣
愚欲望聖慈參酌古義采用周漢詔天下獄囚自非惡
逆以上决不待時外其餘衆罪並俟秋冬論决免當温
煦之日而有愁痛之聲亦足以成聖朝仁恩之美也且
無知之民輕犯刑網殺之為可矜貸之為廢法萬一待
决踰時或遇恩降得從末减是陛下不廢法而全人命
者多矣恩威並行民知畏愛是當天心感召和氣誠太
平之高致也
奏乞京畿諸縣分屯禁軍(治平元年上)
臣伏以周制六軍蓋出六鄉之衆在王畿四郊之地唐
設十二衛軍亦散布輔畿郡縣又以關内諸府分隸之
皆所以臨制四方為上國藩衛也國朝禁兵多在京城
又畿内東南諸縣雖扵糧運供饋為便而西北兩面武
備或闕况中牟長垣兩縣直都門要衝之路二陲驛置
皆由此出而舊不屯兵至扵城守防轉居常乏人臣以
為各可創置三五指揮又東明考城兩縣界與東京州
縣相接素名聚寇之所雖有軍營其數甚少臣亦以為
各可添置十數指揮欲乞朝廷委所司相度扵京畿兵
多處以新近招揀補填未足軍分移屯逐縣其未足人
數候到彼處逐旋招填應營房所須土木材用即先委
本縣預行計置俟壁壘巳具然後移軍往彼其衣糧錢
帛除東明一縣自可扵廣濟河轉漕供給外中牟等三
縣即乞將隣州接縣夏秋稅賦自近及遠以次支移就
彼送納充贍取足或謂諸縣近經灾傷未宜遽起役事
即乞先且標置營地逐一指揮旋行修蓋不三二年亦
可辦集如此則不惟畿縣有備亦所以增上都四面之
形勢也
請重議加役流法
臣聞曩歲嘗有議者欲復肉刑將以寬减重辟而以此
法久廢難以猝行又聞頗患配隸之人轉徙遠方監驅
促廹經涉寒暑強者有奔亡之虞弱者有疲羸之困思
革其弊宜求厥中昔漢文帝感一女子之言而制髠鉗
代肉刑則有城旦鬼薪司寇之差唐太宗納裴洪獻之
議而立加役流代斬趾則有三歲居作之限今欲寬省
嚴誅又憫配隸轉徙之勞臣愚以謂莫如重議加役流
法取當黥代者依條斷罪髠髮鉗足晝則居作夜則置
之圜土實滿三歲然後釋之中間雖逢恩宥未滿歲則
不在原免之限其初釋放者仍送所居鄉貫譏察其出
入又三歲不犯故為之罪乃得聽從便其無鄉貫者隣
近州縣拘管譏察如前雖有兇頑之人而更三歲勞役
之苦且足以懲艾矣復有鄉保譏察之嚴又足以戒懼
也如其性實兇暴放釋之後不知悛改復為人患則誅
之可也投之四裔可也如此措置不惟省遠道奔亡之
患又足以開其自新之路化暴惡為良民使愚俗知教
化亦省刑止殺之一端也臣才識短淺不周世務姑奉
詔旨勉強罄竭所見如此非敢謂是然禮刑之論實繫
朝廷事體伏望聖慈寬其罪戾特賜裁擇庶幾塵露少
禆山海
奏乞今後衝改條貫並委法官詳定
臣竊以國家承平百年遺文墜典罔不修舉固巳跨越
漢唐規模宏遠矣而扵法令之間猶有所未盡者豈非
前後論議之臣不能推原其本苟徇一時之便遂著而
為令後之有司用之小或乖戾又復更易是致朝廷憲
章未得一定夫聖王之法欲其簡約而明白使人易避
而難犯然後垂之久遠為不刊之典如唐之十二律本
朝之刑統是也雖歴數百年其間勅條之更改者多矣
而二書獨不廢者以其得簡明之意故也自編勅之興
號為繁密而中間衝改率不過一二十年又復重定蓋
文繁則易攻事密則難悉只如嘉祐編勅頒行未數年
而續降散勅又增扵前日以此無知之民至有輕犯扵
法舞文之吏得以高下其手其弊蓋在乎更改不常耳
臣去歲任淮南轉運使日承准三司行下當年九月三
日中書劄子為據江西轉運司及江淮發運司起請虔
吉等州新船借装一運上京山東排岸司等處不得擅
行截撥條約一道計四千七百餘字臣看詳大抵只是
約束不得截撥新船往不係指定路分則編勅巳有留
納州府違之者自當嚴斷矣其添入兵梢等候合納處
朱鈔回歸梢工科違制兵士嚴斷若是創立上項刑名
只當扵本條下添入此一節可矣不必具載行遣使州
郡煩費抄錄若欲出榜暁示則數千餘言有司看覽尚
或不悉豈庸愚兵卒能盡暁耶以此言之備錄行遣徒
有惑亂都無所益臣欲乞今後應有臣寮等起請刑名
並委法寺及三司等處同共檢詳編勅果有未備即扵
門目内意相附近處添减裁定明言扵某條内添减計
若干字或是創立新條亦明言扵某條後添入一條計
若干字其衝改者即云某條自某字至某字計若干更
不行用然後奏請頒下諸路便令諸州軍扵編勅内添
入逐件事節訖奏其先行下自降嘉祐編勅以後續降
散勅亦乞委法官將逐件事節與編勅相參重行刪定
候了畢日依此頒行仍明言多少條件各合附在某門
目中或增减或衝改别立條目共計多少事件若干字
數分明别白頒降諸路使州郡用法知所適從免令法
吏檢坐之際有所隠漏致出入刑名其散勅即乞更不
行用所冀三尺之法無前後之差畫一之規載清静之
美寔治道之所先急者也
奏乞那移諸路有剰常平廣惠倉錢斛赴府界
臣伏見先朝置廣惠倉别貯天下戶絶田土夏秋租課
准備冬後救濟闕食貧民其仁恩至厚然天下土地有
肥瘠故所收錢斛多少不等以此多處常有餘而少處
常不足致朝廷之恩未得均遍臣訪聞江南東西淮南
兩浙等路州軍見在斛㪷多處每州至三二萬石並是
粳米仍有見錢在外兼逐年俵散數目不多契勘府界
諸縣戶絶租課昨准朝旨平估價例令人戶扵府司送
納見錢充濟四福田院貧子支用外去年十七縣廣惠
倉見在斛㪷共只有八千餘石仍多是榖豆雜色依常
平俵散亦有不足處况值昨來荒歉諸縣鎮鄉村凍餒
之民甚多見今官中散俵粥米日計不下數百石雖近
蒙朝廷降到空名祠部召僧行進納錢斛相兼賑濟故
目下貧民得以充哺稍不失所然而豐荒常數不可前
知萬一將來夏秋重罹不幸計今所餘必不能接濟誠
不可不預為准擬也臣欲乞朝廷特賜指揮江淮等四
路提點刑獄司契勘轄下諸州軍廣惠倉見在錢斛除
本路見有飢歉州軍須至那移應副賑濟并更約度量
留合要准備數目外其餘剰數錢斛並令擘畫附搭發
運司綱運般載上京委提點司俵散闕絶縣分收貯以
充廣惠之數或慮斛㪷重滯猝難般運即乞令逐州出
糶見錢附綱前來就近擘畫收糴斛㪷損彼有餘助此
不足則遠近之民無不畢被朝廷之惠也
奏乞體量放稅
臣伏見開封府界諸縣見有人戶披訴旱灾舊例本府
奏乞朝廷差官同本縣知佐依條親詣逐戶田段一一
檢覆臣累曾密切體訪得委是旱損苗稼甚多其低下
曾得雨處雖有薄熟亦所收無幾况鄉民見各候雨布
種秋田若更勾集祇應檢覆誠恐有妨農事畿甸之民
所宜朝廷倍加存恤臣欲乞特降指揮今來所差官許
令與當職官一員只扵諸縣逐鄉村體量蠲放苖稅更
不親詣逐戶田段所冀行遣簡便不至勞擾
蘇魏公文集卷十八
