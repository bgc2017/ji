蘇魏公文集卷二十九
宋蘇頌撰
外制
中書試制詔三道
御史中丞除河陽三城節度使制
門下中執法之官内以肅正于朝宷十連帥之任外以
揔馭于藩方非有浚明之良曷膺柬注之命出為屏翰
特竣寵章具官某姿度清夷學緼淵懿至言足以折衆
論閎略足以慮四方詳試事為寖觀明效頃擢才于禁
侍俾長正于臺端伏奏青蒲動協盡公之義繩違白簡
時推司直之風朕方綏御邇遐講求政實文武之道聖
賢嘗述于弛張將帥之臣漢世亦求于左右眷盟津之
壁壘控朔道之襟喉遂輟謨謀之賢往分節制之重授
以戎律殿兹捍城於戲正色立朝爾既得為儒之效出
封加等予方示注意之私論七德宜先于安民長萬夫
亦所以觀政祇服休命益圖懋勲可
中書舍人除夀州觀察使制
勑唐制觀察使統領一道廉案列邦亦古牧伯之任也
故大臣出鎮近侍剖符實更處焉其寄重矣近世以來
居是職者止視其秩而不綜其治權任雖異而恩數益
隆非得周才未嘗輕授具官某學洞幾先慮經世務頃
以文章之高第置諸清切之通班七制坦明良多潤色
之美諸儒論議咸服精通之才是用擢自禁塗出分方
任畀以夀春之牙節撫于淮右之封疆爾其省觀民風
勤求治效副予重外之寄佇乃宿官之成可
誡羣臣舉任必以賢詔
勑臯陶之謨于虞曰在知人在安民然則致治之原安
民為本欲黎民之安者非得其人而委之治則主澤靡
宣欲人材之叙者非選于衆而舉所知則治功莫建聖
賢相戒以為至難故前世天子任大臣大臣擇長吏長
吏辟属僚皆所以同寅協恭上下交濟使野無遺逸之
歎而朝有明良之詠治之至也朕甚慕焉頃者屢詔中
外之臣各舉賢能之士而進任雜遝愚哲混淆將何以副
朕寤寐之求為時楨幹之用重敷明訓使諭至懷自今
被命荐才當官任使宜各思于公舉且彙别于人流牧
民者必擇循良之方將領者務求精敢之類負學者須
通于貫變辦事者可試于劇煩果得其人悉宜上達朕
將試之以事觀其所長苟噐業之可嘉亦甄褒之何吝
倘靡諧于公議則具有于憲章昔鄼侯成功鄂秋被進封
之賞陳湯獲罪張勃蒙既死之誅治古若斯前規可監
咨爾有位勿忘盡公
皇族出官勑詞
牒奉勑自我祖宗惇叙邦族大則䟽封于爵土次則通
籍于閨臺並留京師參奉朝請然而世緒寖遠皇枝益
蕃属有親疎則恩有隆殺才有賢否則禄有重輕今而
一貫于周行是亦奚分于流别雖睦婣之道誠廣而德
施之義未周故廷臣數言宰司繼請謂宜定正限以等
彛朕惟親戚之間經史有訓漢唐之世典故具存或以
九族辨尊卑或以五宗紀遠近或聽推恩而分子弟或
許自試而效才能或宗子之賢得從科舉或諸王之女
自主婚姻盡前世之所行顧當今之未備况我朝制作
動法先王豈宗室等差乃無定著因俾羣公之合議將
為一代之通規載攬奏封具陳條目以謂祖宗昭穆宜
從世世之封王公子孫抑有親親之殺若乃服属之既
竭洎于才藝之並優在隨噐以甄揚使當官而勉懋至
于任子之令通婚之儀凡曰有司之常一用外官之法
僉言既允朕意何疑告于將來遂頒明命噫自義率祖
既殊升降之文因時制宜斯盡變通之利咨爾宗盟之
衆固多博識之倫奉承新書當體朕意
翰林侍讀學士尚書禮部侍郎集賢殿修撰范
鎮可依前官充翰林學士
勑學士職親地顯非他官之儗倫内則承宥命之權輿
外則預清閒之訪問向非明于國家之體與夫老于文
學之流疇克周旋副我優待以爾具官某識通器遠内
勁外和擢于儒林置在禁序書命西掖則辭訓已孚視
草北門則論思有助間嘗試以政事故使治于輔藩能
平易而近民賦中和而樂職不待滿歲召還近班眷久
侍于經闈且垂成于廟史衆譽厥善朕嘉乃勤復咨鴻
藻之華再入内庭之直夫惟號令之愼出獻納之資忠
言成筆端澤布天下兹儒者之榮遇皆爾鎮之踐更益
告猷為用符眷倚可
觀文殿學士吏部尚書趙槩可太子少師致仕
勑夫起儒者而仕公卿享高年而歸印綬功名寵禄輝
焕于一時好德康寧幾備于五福非夫吉履素茂聞望
特隆克全始終盖亦鮮矣以爾具官某躬秉一德用兼
數噐文章增典冊之美事業本經綸之才在仁祖英考
之朝已推宿哲預機庭宰軸之議屢告嘉謨逮予纂承
實輔初政方仰成而尊禮俄委柄而願閒作屏東州甫
就燕林之適為時大老尚期咨度之來而累章引年抗
志彌篤倘諉以事豈曰優賢東儲六傅之班上臺三公
之亞俾歸榮于里第且遂志于養頥彌嗇太和益嚮遐
夀兹朕所以勤勤于卿而不忘也可
侍御史張紀可司封員外郎
勑具官某御史紀綱之任治書謂之憲端南宫清要之
司左曹號為華選惟是踐更之美實均出入之資以爾
擢自文科屢登郡縣之最拔于遠守俾幹賦財之煩朕
嘉其納忠置于言地自參持于臺務能振整于事綱方
幅屢聞直繩無隠屬議言之應陟加閱實之既優移進
望郎之華且聮主爵之副宜欽承于渥命尚思告于謀
猷行佇遠圖以副甄用可
屯田郎中權發遣三司度支判官吳幾復可都官
郎中
勑具官某先皇帝嘗謂財計之司地要事叢艱于數易
故于劇部為擇佐僚且更久職之科以待不次之舉爾
幾復實以幹治應乎選求比聞坐曹最號辦職今有司
按閱謂爾頃倅邊州課登優格自改郎秩歲滿三期較
其在事之勤並應考功之令中都掌隸雖曰次遷支度
均財尚仍故守惟爾經術足以飾吏文敏足以治煩益
思遠猷用副甄擢可
都官郎中集賢校理吳彦先可司封郎中
勑具官某恭惟先帝留意藝文以謂養育賢材莫先儒
館因命丞弼並荐所知覆以文詞授之美職者盖亦衆
矣朕嗣位之始爾彦先應詔來上是用試爾内禁置于
書林皆所以成先帝之美也今有司又言爾正秩郎内
凡滿四期校其積勤甫應遷比是用畀爾主爵列于左
曹亦所以旌服職之勞也夫賢者之于國家豈待爵禄
而後勸惟兹叙進之法盖亦功令之常爾其休承益懋
遠業可
侍御史吕景可司封員外郎
勑昔有唐之世由御史而陞省郎者號為清選盖以居
紀綱之地則紏繩為煩贊喉舌之司則典領為重我得佳
士俾之迭居以爾具官某文雅清修端方勁正早仕州
郡廉能之譽聞于時其在朝廷獻納之言無所隠近召
從于州棨俾復踐于臺端方倚忠規之良遽上年庸之
最法當進秩寵以左曹所以厲風節之高而副清望之
擢也昔劉向有言忠臣雖在甽畝猶不忘君矧爾踐歴
清塗進榮華省尚思往訓無忘納忠可
岐王府記室參軍尚書度支員外郎直史館李育
可司封員外郎
勑具官某今夫仕郎官者以左曹為貴升文館者以太
史為先向非大雅博達之倫不在優遷兼直之比選任
之際良亦艱哉以爾早擢甲科荐游書府召從方守置
在王藩使吾親賢日聞道誼之益繄爾善識不懈討論
之勤攬攸司之議年嘉奏課之應格進聮主爵之副以
增望府之華漸履榮階益收後最可
翰林學士右諫議大夫知制誥滕甫可給事中充
翰林侍讀學士知瀛州
勅朕柬求時彦登置近班内則預基命之謀外則委折
衝之寄出處雖異眷遇實均方將詳試于事為是用優
加于寵數具官某文學足以濟時用論議足以輔朝猷
升之掖垣則詞訓擅其美擢于憲座則啟沃盡其誠洎
進直于複門益見推于善職朕以瀛關藩會之要朔野
灾震之餘謀帥惟難得爾良重趙張之治京劇已擅宿
名頗牧之在禁林宜膺閫寄對易金華之侍仍遷瑣闥
之聮俾綏定于一方且盡護于諸將夫牧民貴乎安輯
守邊務于威懷以爾敏明往必有裕佇聞職政之美用
副虚懷之咨可
右諫議大夫李肅之可依前官充天章閣待制權
知開封府
漢制以郡國二千石高第者入守京兆故彈治輦下常
為得人矧予近序之賢久歴雄藩之寄委之尹正必有
佳聲具官某生于名門素號敏達出將漕務入佐邦財
心計有餘治績尤著近以河濱地變朔土民騷爾職撫
邊疆日勤綏定繕完壁壘安輯民居曾不踰時克有成
績是用陞雲章秘近之列典王畿浩穰之都豈特旌寵
于事勞抑亦佇觀于才美往膺殊渥毋替後勤可
虞部郎中張兊可比部郎中
勅具官某朕沿大比之制考庶官之成錄其治能進以
秩等所以均恩于在位而示勸于至公也今有司以爾
有宿官之勤應考課之令宜叙遷于郎列仍故守于州
封往復休恩益圖後最可
前屯田郎中王覺前殿中丞袁庭芝前著作佐
郎侍其瑋可並舊官服闋
勅具官某等服勤效智早列周行銜恤去官近終喪紀
日月云邁縞纖巳除宜還簮紱之榮來就班聮之次秩
雖不改命則維新勉思移孝之方以竚揚名之效可
屯田員外郎李鑑可都官員外郎虞部員外郎
黃宋卿可比部員外郎
勅具官某等古之在官者久而不遷故有三歲大比之
法今之從政者間或無職故議增年考課之令雖責實
稍異而較勞則同以爾等夙以吏資置之朝序出敷民
政並著事功攬齎伐之應條命推恩而進秩勉圖來效
副我甄褒可
職方員外郎董公彦可屯田郎中比部員外郎馬
中庸可駕部員外郎屯田員外郎黎持正可都
官員外郎國子博士司卞盛和仲可並虞部員
外郎太子中舍張璯可殿中丞
勅具官某設官以等則衆職舉有勞者進則羣臣勸歴
古為治兹道實先以爾服在朝聮夙推幹裕歲月之效
甫臨比最之期閥閱之資亦應叙遷之典遞增美秩用
奬久勤益念修方以圖來效可
駕部員外郎李茂先可虞部郎中屯田員外郎馮
稹可都官員外郎虞部員外郎蔣僅可比部員
外郎
勅具官某等昔有虞之熙衆功也九載而能否别周官
之比羣吏也三年而治最陞夫授方任能效功書過久
則實已廢速則賞或僣四歲遷黜我得其中以爾等夙
以吏資仕于朝廷自登郎選屢試政條率職之勤訖無
曠事議年之課且應功書並進等于右曹示酬能于往
效尚思懋勉無忘欽承可
前石州方山縣令王佐可著作佐郎前泗州盱眙
縣令吳天常可睦州司法參軍前監温州在城商
税務傅燮可並大理寺丞
勅具官某等久從掾令之職咸有幹廉之稱使者交章
攸司覆實言爾最狀甫應遷科朕親御便廷訾相其質
可以才使因而叙遷進属上臺之聮益思良吏之守可
前權潤州觀察推官方仲謀前山南西道節度推
官郭子彦可並大理寺丞前權虢州軍事推官
譚仲衍可著作佐郎
勅具官某士之由選部而升京司者榮進之階漸也非計
最如格未嘗輕授今荐者以爾有幹蠱之譽而有司
又言應陟明之典臨引便坐擢為王官爾其益思登進之
艱終圖遠到之效副我甄任不亦休哉可
前賀州錄事參軍夏侯戡可太子中舍致仕
勅具官某方強而進不能則止盖仕者之常分也以爾
服官累久視履寡尤來集銓臺願還王事其進宫坊之
秩俾從鄉閈之居遂而宴休可謂光寵可
前秘書省校書郎胡行修可舊官服闋
勅具官某向從京省去執親喪當歲月之再期属縞纖
之畢祭宜還舊次式漸榮階倘懷報德之誠益念移忠
之效可
太常少卿李獻卿遺表男景真可試將作監主簿
勅某乃父任登朝列秩亞卿曹奄兹淪亡當有優恤以
爾保家之秀俾霑延世之恩益愼操修克承餘緒可
皇城使向寶可貴州刺史依舊皇城使内殿崇班
閤門祗候段充可内殿承制餘依舊
勅具官某等夫爵禄班等所以待有勞之臣勞而不圖
何以示勸爾等夙以精悍之質禦于疆候之衝能戢種
酋禀信威令攬元臣之列削述成效以良多爰嘉乃勤
遞增爾秩或視專城之守或承内著之聮俾以寵名益
重邊圉並為優異之典更佇撫綏之謀可
文思副使王慶可左藏庫使
勅具官某封疆之臣既勤撫輯歲月之勞宜有甄酬矧
帥略之上功顧恩書而豈吝以爾早從武弁寖服使聮
自擢守于邊城能悉心于戎務稔聞治最加有年勤就
陞内使之聮不易舊符之寄益思來效以答寵榮可
供備庫副使王諤可西京左藏庫副使
勅具官某内使之聮副介有等考課之序遷次惟優非
其累勞豈應明陟以爾夙以才武服于禁廷數臨外局
之繁方督中都之役校年庸而應最躐班等以陞華更
厲爾能以稱斯寵可
前内殿承制李從吉可舊官服闋
勅具官某早登勇爵嘗效邊勞俄服親喪既終祥祭奉
追書而來集還舊次以參榮服内著之聮無忘厥守展
四方之事佇集爾勞可
前隴州錄事參軍賈選可澶州别駕致仕
勅具官某服勞吏役歴職郡綱今以老而自言嘉其勤
之有素俾參州佐之秩以為鄉閭之榮既遂爾私是亦
優典可
涇州管内觀察使舒國公從式奏百姓醫人李詢
可試國子四門助教不理選限
勅具官某嘗學禁方能通診法近宗侯之苦疾訪高手
以視調属覧奏封具言爾力因其藥喜之應假以版授
之榮祇服新恩益勤善術可
回鶻進奉大使李延吉可右監門衛將軍
勅具官某代籍西安久陶于聲教職修方貢不替于忠
純涉疆候以良勤護琛珍而遠至嘉其誠欵霈以恩章
特陞環尹之聮俾重裔夷之觀罙思恭順以答寵嘉可
茭村族軍主李懷德可本族都軍主
勅具官某属者羌落内侵偏師外禦爾在捍邊之列自
陳折首之功守帥為言累勞可尚特推榮于命秩俾率
厲于戎豪祇服休恩弗忘忠藎可
蘇魏公文集卷二十九
