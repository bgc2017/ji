蘇魏公文集卷三十一
宋蘇頌撰
外制
右諫議大夫權御史中丞吕誨可落御史中丞依
前官知鄧州
勅御史之職所以表正朝位分判忠邪舉錯或違綱領
疇寄以爾具官某分卿華冑文學清流踐履閨臺休有
風力伏蒲抗論稔聞獻替之嘉冠豸在庭方竚猷為之
補而屢陳奏牘訾毁輔臣黨小人交構之言肆罔上無
根之說比令辨析遽服過差(四句係中添)朕雖務于含容爾
奚安于要近姑仍正諫之秩出擁南陽之麾噫正色立
朝固忠賢之所守言事失實在典憲之當行既觀過之
則然亦原情而非甚尚從薄責俾就外遷勉勵省循䆒
理自訟可
翰林學士兼侍讀學士寶文閣學士禮部侍郎吕
公著可守御史中丞
勑朕惟御史之任内承本朝之風化外為列位之表率
治古所尚官儀特崇諒非正人未易稱選以爾具官某
文章識度諸儒所宗論議風采中外推伏先帝置之經
幄複門掌于命書嘉謀屢告于膝前善政巳施于京劇
兼是數器可謂大臣惟爾一門公卿三朝侍從久宜登于
近用尚有避于當塗况朕方以至公待人不疑羣下豈以
弟兄之任事而廢朝廷之擢才矧在仁祖之時已格親嫌
之制臺端之拜無以易卿是用輟三學士之清班委中
執法之要地爾其深體至意言念匪躬無自拘于細文
亟往踐于厥位肅正朝宷敦厚時風竚觀猷為以輔台
德可
尚書刑部郎中判三司都理文憑由司秦玠可兵
部郎中
勑夫考功課吏之法雖不足以待非常之人然居官幹
職者歲久而不遷則不免夫賢愚同滯之累議年進秩
其可闕乎以爾具官某識用純明姿韻恬曠奉使稱最
治郡有聲正籍郎臺久擅宿官之效贊煩計部荐推應
務之才姑閱吏勞稍陞班等七兵華序實冠右曹三使
别司尚仍故守毋謂次遷之薄足為階漸之榮勉務欽
承式副登擢可
尚書屯田郎中諸王宫記室葉紓可都官郎中
勑具官某迺者參擇宿儒為僚宫邸使以經藝諭吾宗
親爾以學術之該通從邇臣之保任始專講勸復主文
書勤且歴年謹于率職攬攸司之上課在恩格以應遷
即其郎闈陞以班等茂對甄褒之命益思訓導之方且
俾藩侯樂于為善繄爾之能事也可不勉哉可
王銑可左衛將軍駙馬都尉
勑王姬下嫁詩美車服之隆主壻奉朝唐增階品之貴
矧惟先帝之子巳正藩侯之儀歴求士倫克對嘉禮以
爾具官某出于華胄茂乃素風蚤服習于詩書喜親近
于儒雅藹然令器見推舊門是用擢于環列之班參彼
副車之職台司視秩憲坐兼榮用光選尚之恩并示褒
優之命噫連姻帝室接武外朝寵冠一時望高三尉保
其禄位當務于矜修乂而室家更思于抑畏服我辭訓
無忘夙宵可
權濮州團練推官充吳王宫教授姜潜可大理寺
丞差遣如故
勅具官某先皇帝念宗室之衆多顧學校之廢缺並擇
時彦以為教官宜有勸率之條俾專講習之益以爾潜
高誼著于東國善誘聞于上庠選自成均置之國邸洎
傳經而涖職加閱歲之屢周教導有倫安恬可尚命遷
丞于卿属且旌善于藩僚爾其欽承訓我宗属且無忘先
帝之舉也可
都官員外郎權發遣三司都磨勘司兼主轄支收
拘收司公事杜訢可職方員外郎差遣如故
勅夫公卿子弟習聞朝廷之典故周知臺閣之儀範擢
處要任必有能稱盖有唐之舊事也以爾具官某出于
名門稔服忠教嘗主臺劾近更郡符號為廉平克紹前
烈向用邇臣之薦超備司計之員析利既精議年且久
姑緣考課之比稍進右曹之前爾其休承益思率厲大
爾門構副予寵章可
屯田郎中李杲卿可都官郎中
勑具官某朕遠攬周漢上法祖宗緣考功課吏之程著
議年增秩之令所以待有勞之士而嘉久職之人以爾
生于德門仕以科選稔聞吏治之譽方貳皇華之行積
有年庸應我恩格矧累更于郎列復進秩于中都雖曰
汎遷且酬善最尚仍煩使之舊益懋遠圖之休可
職方員外郎陳傳可屯田郎中虞部員外郎孫昱
可比部員外郎
勑具官某等考陟之典尚矣自有虞以來未之或廢盖
疇能比吏勸功賞善有國之法不可闕焉以爾等委質
策名居官任職民政有拊循之效郡綱藉關决之明稽
閱四期嘉事勞之可錄進班一等亦酬勸之所存服我
恩榮終期報稱可
都官員外郎新差通判南安軍劉炳可職方員外
郎差遣如故
勅具官某夫山澤之禁所以佐助大農通貨豐財待是
而出以爾朝宷之望幹器有聞頃仕嶠南專司地寶能
督兆人之役用資圜府之供績效甚明賞格斯在叙進
省曹之秩尚仍倅乘之行祇服恩榮勉勤職守可
虞部員外郎崔復可比部員外郎國子博士徐稹
李舜元可並虞部員外郎
勅具官某夫考功課吏之法雖不足以待非常之人然
士之懷能抱器雜進有司不有甄陞何用勸善以爾淹
歴朝序稔更歲成于法當遷進官有等爾其體我恩意
勤宣政事倘素緼于才用宜勉力于施為毋曰汎遷而
薄後最可
殿中丞致仕許弼可虞部員外郎致仕
勅具官某朝廷推慶賜之澤而不遺退休之人者所以
旌尚止足而示寵高年也以爾早階仕綴得謝盛辰兩
逄優渥之行未逮叙遷之比特緣往霈躐進華階南宫
右曹俾榮鄉閈爾其祇率益務保頥可
殿中丞賈忱可國子博士守衛尉寺丞侯可可守大
理寺丞
勅具官某廉能之選早列于仕階撫字之求方紆於邑
綬属攸司之比課謂滿歲以應條進以一官甄其累效
勉思勤儆往服恩榮可
大理寺丞晏祇德可右贊善大夫
勅具官某爾以丞相子仕隸京司能持謹循保守門法
試以幾征之局頗彰幹辦之稱克逭過尤有足嘉尚攬
攸司之會課属累久之當遷進陟春坊之僚使通朝著
之籍其思自勉益振緒風可
衛尉寺丞劉士劭可大理寺丞
勅具官某夫任職四歲有勤最而無悔尤不有遷叙則
士之沉滯者衆矣以爾為丞卿寺歴試吏條攸司類能
加秩有等其進理官之属益思政治之宜可
前權知雲安軍判官馮越石前華州下都縣令張
杲之可並著作佐郎集慶軍節度推官前知磁
州文城縣彭天麟可大理寺丞
勅具官某等士之由選調而陞京司者始用外官之保
任加復有司之視成最狀上聞便廷臨引貲相其質
敷納以言然後命之良亦艱矣惟爾閥閱之茂咸應斯
格有如辭章之美並由科級而仕擢以臺秩俾為王官
漸階通顯之塗益愼進趨之守可
袁州分宜縣主簿前虔州受納板木場兼監排岸
司劉最淮南節度推官前知鄆州中都縣事王
仲安可並大理寺丞劒南四川節度推官前知
梁山軍梁山縣事趙清可著作佐郎
勅具官某等或决科從仕或延賞入官並有廉能之資
綿更縣邑之課臺章言状銓筦條勞辦職者敏幹可稱
字民者拊循著效用擢京司之列兹為貴仕之階勉思
後勤勿渝素守可
前建州建安縣主簿監南劒州石牌場郭綱可大
理寺丞
勅具官某國家謹山澤之禁非惟專利公上抑亦止民
爭端官或有勞賞亦用勸以爾詞科進擢吏調淹回以
閩邑勾稽之員督丱人物地之役五歴年稔倍登貨程
特遷卿棘之聮盖示賞條之信爾其欽率思稱恩榮可
曹州南華縣尉王洎可太常寺奉禮郎
勅具官某朕以東畿積寇多出曹南故嚴設捕格之科
以除生聚之患以爾得調銓筦往專尉循能奮勇謀悉
擒兇黨擢爾京司之秩欲示信賞之行其益祇欽以對
光渥可
常州無錫縣尉扈大亮可杭州餘杭縣令
勅具官某夫萑蒲不戢則閭里靡寧賞典不行則儆勸
安在以爾調名銓筦為吏江湖謹于尉循號有方略属
彼寇攘之黨肆為戕賊之謀一舉成禽羣凶就戮嘉其
善職之效寵以長人之官其勉懋于遠圖善撫綏于美
俗副我甄擢無忘瘁勤可
皇叔前右監門衛大將軍克眷皇叔前右監門率
府率克迓克慕皇兄前右武衛大將軍榮州團
練使仲論可並舊官服闋
勒具官某孝子念親情何以極惟三年之中制盖天下
之通喪眷吾近宗動必由禮既畢居廬之慕宜還拱著
之榮以爾慶衍皇支位通閨籍向緣銜恤久去辨朝閔
寒暑之再離属縞纖之云釋俾仍舊次庸示新恩勉惇
信厚之風茂對休嘉之命可
前左藏庫副使曹誦西京左藏庫副使曹識可並
舊官服闋
勅具官某天下無事兵革不試仕武列者咸得喪親以
禮所以盡人子孝愛之情也以爾生于慶門早服義訓
銜恤去位釋&KR0941;從公斯得孝忠之全宜還位著之列欽
承新渥益勵後圖可
文思副使胡拱可左藏庫副使
勅具官某朕以累朝陵邑邈在澗瀍並建官司典領封
域爾向由内使祗事眞園職為寢郎累更歲稔朝夕起
居之奉無曠爾勞春秋荐告之儀亦參厥守比代還而
言状嘉往效之良勤稍還主帑之聮兹謂疇庸之命往
承優渥益務欽修可
文思副使李惟忠可左藏庫副使西京左藏庫副
使蘇信可文思副使供備庫副使李惟清可西
京左藏庫副使
勅具官某等内朝諸司參設使介所以待材武之士為
帥領之基惟謀勇兼資乃副超擢而課最應格亦得稍
遷爾等勤能守官才任禦侮積日累久之課既應陟書
歴階加等之榮寖居前列宜益圖于方略且無廢于事
勞服我訓言以永終譽可
左藏庫副使曹繼明可供備庫使西京左藏庫使
雍規可文思使内殿崇班閤門祇候王文郁可
内殿承制依舊閤門祇候内殿崇班韓見素可
内殿承制
勅具官某夫仕者久而不遷則才愚同滯進而不以其
效則流品弗甄今有司所以限年而校功循階而進秩
者由此道也爾以材武擢于治朝内外煩使之勞訖無
曠事歲月薦更之比已應陟書稍陞等于官聮且疇庸
于閥閱往承新渥無怠後勤可
前文思副使衛克明可舊官服闋
勅具官某列職禁庭早擅勤恪之裕服喪堊室已終縞
&KR0941;之期宜釋素冠超還舊著内司之介班等惟優勉遵
移孝之方無怠首公之志可
西京左藏庫副使蔚世長劉輔可並文思副使
勅具官某内朝諸司並置使介所以視典領之閒劇為
遷次之等差惟其職儀亦號通顯以爾仕以才武能輯
吏勤陞諸使聮荐更歲律齎閥來上有勞當遷稍增陛
級之榮庸示甄疇之渥承兹寵典厲乃公忠可
供備庫副使宋惟渥可西京左藏庫副使
勅具官某朕所以屢戒邊疆之臣不使生事夷狄者誠
欲慰安吾民綏靖殊俗也爾向以廷中之籍出監嶠外
之兵歴稔三周善撫師衆外虞無警成效可嘉俾遞進
于使聮示不私于賞格往服休命更勵後勤可
前内殿崇班康昺可舊官服闋
勅具官某任繇武弁服在朝行属時偃兵靡事衽革遘
家艱而銜恤遵禮式以行喪歲月其周縞&KR0941;云釋宜起
還于舊次當益念于教忠祇服訓言勉勤職業可
内殿承制王懷淳司允可並供備庫副使
勅具官某等武爵之選籍隸于樞府者是為朝班由此
而升諸司者又為優選雖議年而進秩亦寓令于擢才
爾等資適逄時官亦久次應是寵格叙躋使聮涖事局
者宜勵于廉勤護師屯者益思于訓輯祇服休命勉圖
後功可
右屯衛將軍致仕徐用文可右武衛將軍致仕
勅具官某朕初嗣鴻業大賚四方首覃慶恩靡限遐遠
惟彼引年之類例加增秩之榮以爾給事禁庭夙推勤
愿退居近甸克享夀康宜沾渙澤之優稍進衛環之列
祇服休寵益保餘齡可
内殿承制郭昭誨可供備庫副使
勅具官某夫武爵之設所以待材勇之人方無事時士
特以積日而進取然揔戎幹邊皆由此出授任之際良
亦難矣以爾克有幹力嘗試事勞較其年勤甫應遷格
進陞内使之貳漸履華塗之階無以易進而自安當念
遠謀之可致斯謂勤奬爾其欽承可
内殿崇班王世安可内殿承制
勅具官某夫考課之法議年有等並甄閥閱之最非有
文武之殊以爾早用材謀服勤官次淹歴巳久廉能可
稱且緣計最之程進陞班制之列褒遷之寵勉懋其承
可
東頭供奉官陳永齡可内殿承制
勅具官某南海百貨之所叢四方商賈之駢集惟其繁
富之會是亦剽盗之招以爾官守遐陬職在循警能殄
除于寇黨且安慰于民居成效既然推恩何恡往服内
朝之籍益思方略之圖可
東頭供奉官趙渥孫穆之可並内殿崇班
勅具官某等仕之隸三班者其任使特為冗而遷次又
復稽緩然由此而陞内著者盖積日已久而陳力且多
矣以爾服勤吏役能寡過尤應課攸司亦在最等命通
聮於殿籍斯漸履于榮階宜益矜修以稱甄錄可
東頭供奉官趙定可率府率致仕
勅具官某夫仕貴量力而進欲知止此士大夫之所美
也爾居武弁能蹈斯言壮而從官老而謝事是可嘉尚
所宜顯褒擢于儲禁之班俾從家居之秩保爾暮齒承
兹寵榮可
西頭供奉官郭右之可右清道率府率致仕左侍
禁李昭懿可左清道率府副率致仕
勅具官某早從職守充集吏勞洎列庭班亦更事任自
言耄及願獲歸休宜擢進于儲僚俾退居于里閈承兹
秩老之命慰爾暮塗之榮可
右侍禁吕嬰可左清道率府副率致仕
勅具官某爾以州郡之課得列仕階以歲月之勞屢陞
班等自言齒耋願謝官榮特遷宫率之聮俾遂家居之
佚可
守少府監致仕王山民男漸可守將作監主簿
勅某男某乃父仕宦三品年至告歸閔其久勤延以世
禄以爾早聞家訓克紹素風擢寘京司俾階榮路往承
新渥益懋爾思可
翰林醫學冨州龍平縣主簿潘務本可少府監主
簿餘如故
勅具官某爾以方技之能為王官之守向逄霈澤方役
遐陬歲滿言歸慶條具在擢預京司之秩且甄執藝之
勤服我休恩益精素業可
左諫議大夫知瀛州李肅之奏醫人孔世卿可試
國子四門助教不理選限
勅具官某方技專門診治有法給事帥邸服勤累年属
覽奏封之陳且援近侍之比寵以一命足為爾榮可
秦州東路弓門寨界蕃廵檢副都軍主張朴令狐
可銀酒監武充本族都軍主原州之安寨白家
族都虞候薛乞可銀酒監武充本族副軍主
勅某職于邊候號有才謀俾式遏于諸戎且無虞于外
境藩臣列奏寵命惟行進膺帥領之榮罙盡封陲之效
可
蘇魏公文集卷三十一
