蘇魏公文集卷三十七
宋蘇頌撰
表
謝改祠部員外郎
臣某言今月日進奏院逓到官告勅牒各一道伏蒙聖
恩特授臣尚書祠部員外郎依前充集賢校理散官勲
封賜如故已即時祇受訖者南宮地要左省資清由考
課而叙遷顧濫官而有愧寵光所被震惕兼常臣某中
謝伏念臣本乏異能惟耑樸學始以文詞而得仕寖階
儒雅之並游校石室之書未終編次綴金閨之籍久汚
周行間叨出守之行頗遂自營之便洊更内外靡效涓
塵徒殫累久之勤甫應攸司之比曲推天奬擢寘郎曹
仍因詞館之舊規得躐冰廳之近署仰承渥命實為非
次之榮俯揆庸材奚稱清班之選此蓋伏遇尊號皇帝
陛下推至公之厚德錄羣下之小勞發絲綸之言出而
彌大霈雨露之澤惠以無私曾是遠孤均蒙况施臣敢
不祇循謨訓益厲公忠州郡之政雖未優敢忘盡力朝
廷之恩得其報豈憚捐軀瞻望闕庭臣無任
謝改度支員外郎
臣某言進奏院逓到告勅各一道伏蒙聖慈特授臣尚
書度支員外郎依前充集賢校理散官勲封如故臣已
即時捧受訖者大明升照幽遐皆瞩於輝光麗澤周流
品物咸均於膏潤顧惟州郡之列外隔雲天之瞻例沐
朝禧叙陞官次對南宮之清選荷中詔之優除拜賜以
還措顔無所臣某中謝伏念臣僻儒陋學衰緒孤生始
充賦於有司遂策名於乙等脫巾從仕寖牽俗吏之為
給札試言俄玷文林之選既效刊讎之業復參典領之
司贊緝禮於奉常預紬書於天禄棲遲數職涉歴八朞
愧非博洽之能靡有發明之效每循涯分敢計淹通向
以私便而自陳蒙假近封而試守出頒條詔姑度時之
所宜上體朝廷惟恤民之是務徒内殫於心慮曾未效
於毫分昨者伏遇皇帝陛下纂紹丕圖發揮鴻業遵累
朝之成憲推大賚之殊私施命以誥四方仁無異遠猶
天之運一氣物悉由庚而臣恪守藩條親逢邦慶方切
傾陽之志遽叨增秩之文左省通班猥被殊常之擢下
邦冗守益知重外之榮揆省非才悸慙厚渥雖官仍古
號無職業之當遷而恩出宸慈顧寵名之難稱敢不恭
於授命勤以首公勉修政令之宜冀有㳙塵之補少收
薄最上報盛時臣無任
淮南轉運使謝上
臣某言臣昨自三司度支判官伏奉勅旨蒙恩擢充淮
南諸州水陸計度轉運使兼本路勸農使臣即以七月
十五日到本任交割職事管勾訖者贊畫甘泉久玷三
臺之末觀風淮甸驟陞數使之榮朝寄非輕地望兼重
愧非才選靡稱厥官姑謹詔期趣行所部寵靈所被畏
惕非常臣某中謝竊以州郡備官所以分釐於民務朝
廷遣使所以宣布於主恩付一道之事權用六條而舉
察賦輿出内俾以均輸吏治否臧責之薦黜自非綿更
於事任渠能振肅於治綱若臣者才不足以適時慮不
足以經遠偶緣資級之例得從選用之階始自書坊出
分使竹俄從寰服入佐計籌粗收歲月之勞蔑著毫分
之效豈謂伏遇皇帝陛下察庶工之任事矜久職之良
勤拔於省僚授以利柄矧惟淮海之部寔搤東南之衝
昔號奥區今逢樂歲五稼盈疇而遂茂四人勤力以厚
生料乎漕運之程無煩趣辦之急惟當敷宣惠澤通究
物情編齊之利病可更必求其本刑政之重輕或失當
適其中止期嘉靖少稱掄擇若乃事體貌以為風采盡
銖兩以歛民財顧在懦愚誠多闊略重念上慈天覆聖
治日新官無内外之殊事悉憂勤之繫昨臣受任之始
獲面於清光陛下臨遣之言曲加於勉諭自省最為於
疎遠何圖亦記於淵衷豈非以委任之優故特示拊循
之厚雖乾坤平施非報謝之可言而犬馬微生苐勤勞
而思奮倘馳驅之有用期終始以無渝瞻望闕庭臣無
任
潁州謝上
臣某言昨奉勑差知潁州軍州即以三月五日到本任
赴上訖者初蒙補郡遽忝近封内省非才奚堪優命始
受虔君之署即頒問事之條思職當優以榮為懼臣某
中謝伏念臣顓侗所禀識藴無竒承家學之緒餘冒詞
科之等次獲參仕綴甫狃吏文以小材積日之勞例遷
散秩預尚方給筆之召遂齒清流暨入直於文林亦更
塵於事局贊奉常之典禮講練非精定廣内之圖書繙
酬未究竊自營於私計因上丐於外官國體務寬詔恩
垂可析半符而付畀假便地以優容恭惟至治之辰方
重長人之吏惟良而與共此深軫清衷選賢而欲安之
訖臻善化矧汝陽之故壤控淮服之上游民承艱食之
餘朝舉救飢之政向非廉平之素著豈稱選俞顧慙空
薄之無聞謬膺寵寄此蓋伏遇尊號皇帝陛下高明委
鍳造化財成任官惟賢非有内外之異授人以政將觀
治理之能弗間孤愚均令任使臣敢不勤宣上德勞徠
斯民夙夜罄於一心躬親輯於庶務簿書細故必嚴期
會之程獄訟羣情當適重輕之典倘收薄最是答鴻私
瞻望闕庭臣無任
謝弟梲授秘閣校理
臣某言臣伏見今月二十三日詔勅蒙恩以臣弟尚書
虞部員外郎梲守本官充秘閣校理者振滯之舉實曠
世之罕逢遭時之榮顧一門而特盛父子相望於近序
弟兄繼踵於鴻都豈伊遠孤遘此殊遇臣某中謝伏以
校文中秘儒者美官預臺閣之漸階以鉛槧為職業朝
廷育材之地禮待之甚隆公卿薦士之科推擇之尤遴
載念臣之末緒梲也無聞姑用先臣之素資得通閨籍
而叙進粗承家學未策世科會英皇帝閔詞館之寖微
命政事府論士林之逸滯詎期柄弼輒以名聞時方困
簿領之迷疇敢覬圖書之選重明繼統前詔遂行收從
甸服之還許試複門之禁推恩特異予職過優以平進
常調之流陞名於天禄非大雅博達之士簉跡於俊躔
豈惟叔氏之冒塵抑亦臣愚之厚幸此蓋伏遇皇帝陛
下廣人文而致治遵聖考之成模搜揚巖穴之遺間用
衣冠之族布春澤之潤自葉以流根舉泰陽之征拔茅
而連茹使臣同氣之賤繼忝登瀛之游載世光華多士
稱詠臣敢不念教忠之訓戒異物之遷一心首公百為
盡節雖簡編之任未能酬天地之恩而手足相維庶可
展股肱之力用兹勉勵少答生成臣無任
謝知制誥
臣某言伏奉制命蒙恩特授依前守尚書工部郎中知
制誥告謝日仍面賜金紫章服者非常之命忽降於中
宸遠至之人驟陞於邇綴矧演綸之職峻顧發藻之才
微冒服寵靈深懷愧惕臣某中謝伏以王言所記寶訓
具存欽明濬哲之君有二典以載其道仁義公恕之主
因七制以見其心蓋君臣之吁俞或號令之宣布非言
無以盡戒敕之意非文無以揚鼓舞之功下更十代之
紛紜皆備一朝之制作其事則雅頌之各異其辭則體
要以為先惟是代言之司實專起草之事相沿往範罙
號要塗地親法從之聮官列近司之属分曹領乎六押
時預邇謀判事謂之五花間參疑議豈徒取揮翰之士
蓋亦藉幹時之良用人其難歴古所共肆我朝之致治
遭列聖之右文世有常楊之倫入居詔誥之任由是百
年之盛德遠追三代之高風興闡大猷雖本聖朝之獨
運潤色鴻業亦資儒雅之敷揚向非博達之流加有精
通之識高文大冊可以發揮治功忠言嘉謀可以禆助
聽斷則無以茂膺華選克繼前修如臣者衰緒微生寡
聞淺識少而好學竊慕聖賢之所存勞而無功遂以顓
愚而自守夤緣科級涉歴士階始課簿書之勤稍遷京
寺再叨翰墨之薦獲玷詞林亦嘗典禮曲臺校文中秘
假麾潁尾案治寰畿贊大農之計籌預商利筦持使者
之華節薦領事權奔馳未效於小勤趋走遽蒙於迅召
超從冗外入奉清閒對仗分班幸識侍臣之貴研螭記
事多慙良史之能每懷踰分之憂姑守宿官之願不圖
進拔特出睿衷命試可於公槐遂躐登於星掖拜恩之
始亟瞻省戸之光占謝之辰仍被服章之賜不日改士
倫之觀在臣為曠世之榮重念亡父先臣被遇仁宗嘗
登西閣歲月裁踰於二紀寵光復逮於孤臣識謝文饒
豈練朝廷之典故才非百藥猥居父子之世官徒驚後
拜之優莫繼先芬之善感極而涕隨言發愧深而汗浹
顔間將何以荷累聖之深恩對一門之盛事逢辰至幸
撫巳愈輕此蓋伏遇皇帝陛下摠攬權綱慎徽典則謂
祖宗之制皆可舉而行惟臺閣之模以得人為盛因掄
才於珥筆使贊命於出方靡由左右之容俯收積累之
效擢之清禁寘彼通班臣敢不厲志冰淵潛精簡冊早
暮百思於事守終始一志於公忠裁渙號之文慎於返
汗念謇臣之節期以匪躬冀成㳙露之勞少答高旻之
施臣無任
婺州謝上
臣某言昨奉勅差知婺州軍州事已於二月二十四日
到任訖者濯巳然之深咎推不次之優恩析以省符委
之州政彷徨去國徒結戀於軒墀黽勉之官良有愧於
民吏臣某中謝伏念臣賦材不厚學道甚迂偶肩羣俊
之彙征薦荷三朝之樂育典藩將漕校治迹以無稱載
筆演綸點榮塗而有日向緣職守輒議詔除蓋狃習於
故常致久格於成命稽違有禁合寘於嚴科在宥推仁
止鐫於近籍恭趨朝請甫越歲華属均宗祀之釐遂假
東陽之守川塗累月間關百憂敢辭遠道之勤實懼嚴
程之過適臨治所載惕愚衷祇服寵光罙深感涕此蓋
伏遇皇帝陛下堯仁天廣周澤海流躬摠攬於萬機思
慎用於八柄以庸制祿效雖薄而不遺觀過知仁情非
故而或捨顧臣無狀受賜實多始收擢於遠孤終含容
於狂妄率由洪造曲示矜全臣敢不祇省前愆勉思後
效奉六條之戒敕一禀新書使七邑之黎萌咸知上意
倘涓埃之可集在夷險而不渝
亳州謝上
臣某言昨知婺州伏奉勅命就差知亳州已於三月二
十七日到任訖者山城遠守方待罪以靡遑圻輔名封
忽蒙恩而内徙出南陬之卑陋從寰内之便安涖職之
初省躬無措臣某中謝伏念臣噐非閎達性本顓侗蚤
仕周行寖塵榮仕先朝寘之詞館粗歴中外之煩陛下
擢之掖垣久侍清閒之燕然以才微寵過效薄釁深果
積愆尤上繄含貸還省曹之舊秩日奉外朝剖使竹之
新符出為方郡甫周歲琯未著事勞不圖易地之優遂
竊維藩之重矧臨渦之奥壤連象日之中畿賦役平均
被周官輕近之惠詔條明備邁漢家畫一之規其在長
人之官足以循法而治豈兹棄置宜稱拊臨此蓋伏遇
皇帝陛下天地生成山川藏納念嘗任使猶齒錄於姓
名拔於遠孤就付畀於垣翰顧臣無狀寔惕優除惟當
上體朝廷一心政事勤訪生民之利病使知睿主之恩
仁冀桑榆之可收誓堅晩節倘塵露之有補豈吝微軀
謝集賢院學士
臣某言一去禁嚴再逢郊霈荷言綸之優奬進書殿之
華資追訟前愆震慚新寵臣某中謝伏念臣瑣材近噐
淺識寡聞偶由鉛槧之勞稍躐閨臺之序履歴中外不
離刀筆刑名之間拔擢顯華遂階言語侍從之列每念
逢辰之幸會常期盡瘁以匪躬當官而行竊效古人之
守不學無術尚拘流俗之為果自觸於嚴科坐鐫除於
近籍奉朝逾歲姑勤夙退之恭假守二藩已就外遷之
例不圖名姓尚簡纊旒未終更戍之期忽被召環之命
入趨嶢闕賜對便庭親承德音俯慰沉跡寒蟲蟄戸聞
震虩而知出幽潜宿草陳根煦春陽而復有生意俄獲
典司於武選所忻復望於清光退省已之昨非惟刻心
而自咎伏遇皇帝陛下躬圓丘之大報徧寰宇以均釐
刮垢滌瑕物沾再造之施振淹起廢人賴曲全之私夫
何釁累之餘荐沐生成之惠寘之儒職復以榮塗恭以
國家恢振治綱一新政體聲明紀律高出於百王文物
衣冠畢登於羣彦惟麗正圖書之府盛開元禮樂之司
宜得豪英為之領袖豈容蕞陋遂點品流重念臣早預
校讎殆周旋於二紀今叨選用復冠冒於諸儒雖淵衷
軫念舊之懷而有司亡辨等之比伏詳辭訓參質故常
在外館之地則為閒正學士之名則已重先朝著定或
自二府公台而踐更近歲例遷皆由兩省丞郎而兼領
陛下以臣因霈恩而甄叙故許用散秩以超除惟其恩
數之優當有官儀之别亦嘗自言於公府豈敢取必於
僉諧尋拜寵嘉載懷悸懼雲霄咫尺徒堅傾藿之心堂
陛等差限隔規蒲之禁謹當祇循上賜增激丹誠惟公
家之利是思非忠義之言弗道所領簿書之餘暇重講
習於舊聞異時典故之討論冀粗知於大略倘厚恩之
可報雖誓死以無辭臣無任
南京謝上
臣某言昨奉勅命差知應天府兼南京留守司已於今
月十一日到任訖者象日建畿地本興王之重刻符為
瑞寄分别鑰之優被旨趣行馳郵即路初涖虔君之表
愈懷存闕之誠臣某中謝伏念臣平進孤生腐儒曲學
荷累朝之樂育得厠羣英蒙陛下之采收擢登近列間
以敗官而罹責久從散秩以偷安去國三年屢涉江湖
之險長民二郡未施犬馬之勞俄賜覲於天臺繼備員
於武選再原郊霈復寘書林直廬方識於故棲近輔遽
叨於外補保釐東國固慙維屏之非才密邇中都茲幸
承流之易治此蓋伏遇皇帝陛下勛高上世澤浸多方
謂王政之所施必由近始顧吏能之可任不以遐遺豈
圖蹇躓之餘辱預甸圻之選重念冒恩之優異初蘄叙
懇於清閒屬廹官期特蠲陛對不得一瞻法座少侍威
顔口陳刑政之宜面稟聖神之訓望高門之地詎惟飛
騖於精魂頒明詔之恩敢不勉勤於夙夜誓竭始終之
節少酬覆露之仁臣無任
蘇魏公文集卷三十七
