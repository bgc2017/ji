蘇魏公文集卷六十三
宋蘇頌撰
行狀
朝請大夫太子少傅致仕贈太子太保孫公行狀
公諱抃字夢得其系出于富春蓋吳將武之後裔也七
世祖曰樸始徙富春籍于長安在唐宣武世舉進士宏
詞連取甲第大中五年從辟劍南西川節度使杜悰府
為掌書記其子曰長孺攝彭山縣令既以秩滿罷因家
眉山大治居處又構重樓以貯書日延四方豪彦講
學其間于時蜀人號為書樓孫家自爾子孫不復東歸
遂占眉山名數高曾以來歴五代喪亂晦遁不出力田
以自給取足而已不求贏蓄清白之範其來蓋遠矣公
初名實字某生五歲學為詩便有老成風格其警句往
往傳于人口未冠作祥符宮賦五千餘言成都尹凌策
聞其美才召至府與語甚奇之將薦于朝以其年少而
止其後累從進士乃更今諱天聖八年春再上拔鼎科
一命大理評事通判絳州軍州事初太師在蜀名知人
生五子待公獨異嘗謂曰爾器韻沈遠後當顯赫于時
但成名差晩吾不得一見為恨耳至是太師已薨謝而
公每因拜官則感涕愴慕累日痛不逮養明道初恭謝
推恩改著作佐郎未幾召試學士院進太常丞直集賢
院監左藏金銀絲綿疋帛庫以杞國太夫人喪去位公
在眉山為大族中外戚屬以百數而貧無依者又衆聞
公歸皆來取給公竭資以賙其費又為之娶婦嫁女者
數家服終還臺判尚書祠部擢為開封府推官賜緋衣
銀魚居歲餘府胥馮士元以姦贓敗窮治甚急事連前
後尹佐自二府至臺省者十餘人而公無分毫絓累由
是清慎之譽聞于時考課陞太常博士移判三司開拆
司兼提舉催驅公事同修起居注慶歷二年二月召試
中書換右正言知制誥占謝日賜金紫服判登聞檢院
權知審官院遷起居舍人兼判尚書刑部出疆為賀契
丹生辰國信使公為人端重不妄舉動言語與外服接
有問乃答外服尤加禮奉且謂人曰孫公真恬靜篤實
之士也使還判國子監權糾察在京刑獄五年二月召
入翰林為學士判太常寺兼禮儀事權判尚書都省磨
勘諸道轉運使提點刑獄課績充宗正寺修玉牒官六
年春權知貢舉再遷尚書禮部郎中遭所生母崇國太
夫人憂援近例願終三年喪優詔從之公除召還復舊
位提舉在京諸司庫務皇祐二年以大饗明堂恩轉吏
部明年兼侍讀學士權判流内銓知通進銀臺司兼門
下封駮事五年五月以右諫議大夫權御史中丞制下
諫官論奏公朴謹非糾繩才不當居此官公即日手疏
自訟曰臣觀方今士人趨進者多廉讓者少以善求事
為精神以能訐人為風采捷給若嗇夫者謂之有議論
刻深若酷吏者謂之有政事諫官所謂才者無乃謂是
乎若然臣誠不能也仁宗深察其言詔趣赴臺視事尋
差知審官院公辭以臺長不可兼事局恐于言責不得
專詔如其請仍著為永式再加給事中公踐兩禁十二
年朝廷得失天下利害事非所職者未嘗建言亦不與
人談議或誚其循嘿公曰事有分守豈可越職横說及
為中丞每聞朝廷有措置未合理者與人言有不厭者
及羣臣爭之未見聽者皆即時拜疏或請間言必再三
開陳得請而後已人由是知公韞積厚而操守固也是
時内侍王守忠以在事累久特恩遥領武寧軍節度使
公奏言自唐以來節度使為將領劇任專制軍事國家
安危成敗之所繫非中官所得處其任曩太宗世王繼
恩平劒南有大功當時論賞止于進順州防禦使别立
宣政之號以寵之況守忠無繼恩之功而輒居將帥之
任恐為四方非侮則國威沮矣朝廷卒為之追改成命
至和元年春貴妃張氏薨仁宗傷悼即日追冊為皇后
賜諡曰温成且有建陵立廟之議公言兹事體大宜命
近輔與禮官參講然後施行不當虧紊典禮又合諸言
事者共爭章至十餘上輒留中不報他日率同列進見
帝不為顧遂列拜于御座之側公獨伏不起久之帝乃
語因復得進言不可之狀而忤旨益甚左右股栗有欲
仆地者公凝立不懾帝亦為之改容而遣之當時雖不
盡用公等議然其後罷立忌去廟樂改園陵使為監護
葬事車駕幸奉先寺不入廟致奠皆公啓之也明年秋
丞相陳司徒女使死移開封檢視有瘡疻傳言嬖妾張
氏笞殺之事以聞上詔近侍置獄推劾追取證左皆不
至既而趣上案遂罷獄公十上疏論其悖謬曰大臣箠
殺女使事至微末然而詔獄廢置皆用執中之請此于
國體大有所損何則執中要行則朝廷雖近侍之臣亦
須遣去案問執中要罷則本家僕妾之類不容略行追
取挾恩怙權取必于上此而可恕則孰有不可容者司
徒卒緣是罷政事而公亦連上章求解臺秩出補外郡
優拜翰林學士承旨貼侍讀修撰之職仍領太常禮儀
都省兼提舉醴泉觀公事又遷尚書禮部侍郎兼判昭
文館再修玉牒公在臺滿二歲凡言朝廷天下事章數
十上大指以持紀綱厚風俗辨人材寬民力為先急未
嘗搜抉人之隱慝小過與不可明白之事其論大體若
言古渭州不可復置以失信于戎狄而啓其窺覦之心
凡邊防疆埸之事當令兩府通議議定然後奏禀施行
無令舊相守邊恐事體太重則番戎致猜藩方無得辟
通判官以全監郡故事方無事時宜預擇兵官則緩急
有警可用近邊土兵可因舊名而稍增其數則幹強而
枝附此其尤著者疏入多即施行或著為令其餘或行
或否或密疏不傳者不可悉知也其論人物若云楊畋
有文武幹州郡不足見其材宜擢近職置之湖嶺間藉
其威名以靖徼外張昷之清方有器識心計絶人宜召
對便座詢以時政得失及財計利害必有補于朝廷胡
瑗孫復博通經術可任以講勸之職趙瑜劉貽孫世授
兵法可委以邊防之寄盧士宏知漢州薛向知鄜州皆
有善狀或清介以得人心或幹敏能捍大患宜俱陞以
繁劇刑獄之任則廉吏知勸而才臣思效曩者王益柔
楊南仲陸經齊唐葛閎輩皆以纖芥之累久妨進用失
棄過奬善之義望與湔滌任用則清時無遺賢之誚是
數人者不久朝廷擢任幾盡時論咸稱其器識焉三年
春仁宗暴得風眩不豫罷朝禁門晏開者幾旬日雖執
政大臣亦不得進見但通名于内東門參候起居止于
中使宣諭聖躬漸安而已庭中惶惑莫測其端公時為
近臣班首因率同列就幕幄中見宰相曰主上違豫臣
子當朝夕省問今大臣隔絶不得見是上之安否虛實
未可知也事繫宗社諸公不宜坐以待命宰相即用公
言叩閽請入禁中侍疾由是中外之情稍安未幾詔兩
禁雜議𣙜磁湖鐵冶事議罷奏稿巳具而司諫吳及監
察沈起重取更定數字同列意二人者有所挾即時劾
奏其事吏持案白請名于公公曰二人者信有罪矣然
我輩從而舉劾不亦傷風誼乎及起卒坐是出補外官
後帝聞公嘗有是語曰老成人終不同嘉祐三年契丹
國主宗真卒遣使告哀公為館伴使先是宗真之使來
敘兩朝通好歲久請交䞇御容欲使子孫得識聖人形
表朝廷初不能奪其議既許之矣異時契丹使先以畫像
來未報䀻而宗真殂殁新主復遣泛使來請朝論以先主
時事欲却不與公遽至中書白曰國家懷柔遠方所仗
者信義而已且彼以好來求聖容既許而不予其失在
我不在彼矣或曰不許之意有人臣難言者直慮外服
厭詛不道耳公曰此特巫師女子之談非所以折衝銷
難者也況聖人應期運繫天命乃反有所畏耶且彼一
來不予至于三四極于十數朝廷度終能拒之乎其後
以使者再至乃予之如公之素公領太常前後幾十年
言禮事甚衆每有大議則使諸博士各陳所聞見然後
擇其合于義理者裁定而奏之大抵守經據古不欲輒
有更異初仁宗追憫故后郭氏以微過廢卒久無祠所
詔于景靈宮建神御殿歲時追享上封者言神御不當
建或曰當祔于廟詔并下禮官公與僚屬同執非是而
獻議曰先朝建立神御殿巳是非禮然由尊奉祖考不
失孝思之義今為后妃而置之其于失禮又甚倘陛下
追念郭氏殂謝況巳追復位號不若因而賜以諡冊祔
于皇后廟則恩意至而典禮存焉復下兩制合議久之
未決然卒罷神御不建四年詔將用十月祫享于太廟
羣臣有建言皇后廟四室先時每遇禘祫升于太室蓋
有司攝事失于尋討今皇上躬行盛禮義當革正又引
唐郊祀錄續曲臺禮為據請遣近臣致享如奉慈廟公
即與二三同列奏駮以為春秋傳所云未毀廟之主皆
升而合食于太祖有别祀事乎又曰祭從先祖后廟合
食自祖宗以來行之已久不宜用疑文偏說輕有更改
況天子甫欲齋戒固當奉承先憲正所謂有其舉之莫
敢廢也時論者紛然諸博士亦是上言者中旨用公等
奏為定合食如舊明年日蝕正月朔旦詔公禱祠于太
社公舉春秋經傳文止用幣而去牲又伐鼓以責隂氣
時宰稱其得禮公久在禁近主眷日厚每燕見有所問
必端簡而前曰天子所以享南面之尊延卜年之慶者
惟兢恪可以對上穹惟勤儉可以惠下民止此而巳未
嘗一語涉面諛朋比者至和中帝切于求治嘗問前代
之所以治與其所以亂公從容言曰臣以謂治亂之由
無他故惟在用人而巳得其人則治失其人則亂從古
然也帝曰今世非無賢又非不用然而治不及古何也
公曰有賢而不用與無同用而不盡其才與不用同惟
明主留意則賢無不用而世無不治也帝曰今之賢而
未用用之而未盡其才者謂誰乎公曰知臣莫若君此
必上簡天心非下臣所敢私論但願陛下不以一事不
效而遽去之則賢才無不為陛下用矣帝再三嘉納之
是後數進退大臣復用宿名重望已更任使者大厭羣
議帝由此益器重公遂有大用意是時程延州戡用臺
官言罷樞副宰臣進擬例以三司使御史中丞知開封
府一人補其員上曰朕思得舊人之久職者既而語及
公命即以本官充樞密副使同修樞密院時政記時嘉
祐五年四月也其十月知辰州竇舜卿以定彭氏蠻事
朝廷嘉其能議遷一官公曰唐開元中所以號太平者
以不賞邊功也今舜卿信有才他日進擢無所不可若
用蠻事遷官誠恐邊臣生事于邊方以希恩賞自此四
境不得安息也遂止降詔奬諭之上書者請嶠外增置
土軍為南寇備公曰苟取其知山川鄉導則州得百人
可矣如增廣其數徒糜稟庾費其實不足以待敵前日
智高之亂成功者乃陜西騎兵耳南軍何預焉卒仍舊
不復增置公為樞密不盡八月以本官參知政事同修
中書時政記都大提舉三館秘閣公事同譯經潤文一
日政府集廳議擢李參為三司使公時以故後至預聞
之徐曰方今民力困弊久矣宜得敦厚有學術之人使
主邦計庶幾可以寬民保衆苟急于趣辦應猝之才則
誅斂掊克無所不至如此民何所措手足乎前議遂格
明年御史窘公過失不當久在政事章入不報或有謂
公曰事起無名盍自辯于上公曰吾老矣退乃其分自
念平生不欲攻人之短今幸得備執政不能敦厚風俗
宜有愧矣而反欲與新進士競口舌于上前耶況知我
者君此曹其能洿我乎遂疏求罷帝益嘉之超拜觀文
殿學士兼翰林侍讀學士同羣牧制置使公在講筵前
後十三年故事凡進讀羣書前代亂亡忌諱之語皆掠
去不解公以為不然每至其處必再至敷衍且曰兹事
所以書之于策牘者示來代之明戒也苟臨文避諱則
書傳載之何用自是遂盡讀無避明年夏今上即位改
戶部侍郎治平元年二月以太子少傅致仕于是公年
方六十九將還政之前有語公曰禮七十老而傳人或
過之而不去公乃未至而告休斯不近于矯時乎公曰
強力而仕不能而止士君子之通義也奚必年至而後
去乎遂連上表得請以其年十一月初六日薨于某坊
之私第上聞訃為之罷朝垂拱一日制贈太子太保法
賻之外再遣中使賜黃金百兩以䘏其家恩錄其子孫
洎異姓若干人公為人内方外温動由至誠不喜矯飾
以邀取名譽然而端嚴謹重至老不懈雖少年強力之
人殆無以過與人無適莫亦不肯苟合端居似不能言
者及遇事則毅然自信不為高下易其心初在翰林當
至中書白事繫鞵登政事堂時陳司徒作相見之不悦
且責廳吏不以告公曰學士見宰相以客禮自有故事
況某以公事來若有私禱則足恭下顔所不憚矣司徒
不能平及為中丞司徒復冠台宰每裁處大事多出獨
見同列無敢抗者公屢言其失曰幸陛下以臣章示執
中使之凡事須衆論復熟然後奏白行下司徒見章益
不喜一日賜燕都亭驛坐席俯相近酒間司徒微語公
曰觀中丞日近封章意頗不見容老夫耄矣行當引去
因指其座曰此中丞即日之地幸無亟相侵也公俯首
不答退而語人曰陳公之言甘其心可見也未幾會詔
獄起卒用公言罷相及其薨也太常定諡博士以其當
國日奉行貴妃冊禮及不能正温成贈葬事請諡榮靈
公曰司徒端方剛勁素聞于時自為小官已有建儲預
政之策作相雖無謇諤之譽然其至公不黨亦近世少
及加以惡名誠為太過諡曰恭可也博士又曰諡者節
一惠美惡宜取其大者今司徒之過顯雖有疇昔之善
不能掩也公曰不然程丞相圖武后臨朝事以說章獻
此豈不獻耶而不失美諡司徒有是乎或曰公昔日屢
疏其短今而誄其善何前後之不類也公曰宰相越法
予為中丞言之職也死者美惡予在太常諡之當以至
公豈可挾一時之事而廢其平生之大節乎復持議如
前後請于朝覆議者數四卒以公言為定其持心平恕
如此臨事周慎謙畏又過人遠甚自歴兩禁至登二府
四方問訊有非時至者輙藏去不啓封曰此必有求于
我自度不能副其情不若勿發之完也亦不妄與人緘
牘或必須為之無高下親疎皆手書親襞雖疾病亦不
假請于人書體端楷嘗謂章草近于輕倨故不為也非
公事稀歴權要之門至于儕輩往返亦有時故在朝與
相親者無幾人一受人之知造次不忘于心初聞吏部
張文孝公薨哭之終日不巳子弟輩疑而問之答曰吾
自立朝未嘗有相推引者惟張公拜觀文學士日表我
自代此知我者也今其亡矣故至于傷慟耳于相知猶
爾于朝廷可知也性尚清簡自少惟讀書為文餘無他
好嗜音律棋射書畫之類無一留心者晩年亦稀復佔
畢文章論議則平昔所學皆自足用其所接賓客惟儒
生士人其外技藝緇褐卜祝輩無一及門者居無事時
獨坐一室移晷不出妻子亦罕見其面尤惡談人是非
有來言毁譽者則答以他語去乃指謂人曰巧佞之徒宜
禮而遠之慎不可聽其言也接人至簡約不事屑禮或
時供具酒不過七行家人以為不可公曰古人三爵吾
已過之何謂不可素不善治生産在貴近日久所得俸
賜甚厚隨入隨費婚姻葬祭外則以均贍宗舊故家無
餘貲室無玩好京城無善邸第後房無姬媵其所以奉
養之具宛若寒素或勉以為子孫計者公曰吾為子孫
計豈不足耶幼而教之詩書長而任以爵禄若而曹但
能忠于君孝于親義于宗族廉于公家不為姦欺憸險
之行守此足以保數世安佚矣及還政家居惟幅巾野
服與賓客談醫藥修餌之術不復語他事其風尚可見
矣公累階朝散大夫勲至柱國封爵為樂安郡公食邑
三千三百戶實封六百戶公仕宦過三十年未嘗有毫
髮玷議論多闊略細故務全體要所上章奏無冗長虛
飾之辭其言至質略而意主切當奏對語直而實故人
主以朴厚目之此以頗見信納前後八被詔慮囚徒開
引情實白于上前有自殊死而得末減者多矣平生喜
薦士得人最多其薦御史得今中丞唐公天章吳公皆
一時之傑自餘顯言密啓者蓋又多矣屬文簡重不務
刻摘章句于訓辭尤為得體慶歷初夏英公自蔡州以
樞密使召至闕諫官連疏其短追寢恩命移判亳社到
職上表自辨付學士答詔諸學士皆難其辭公即取筆
作草上之有弭謗言莫如盡忠勤之語諸公伏其切于
事情而英公銜之尤深至語所親曰予與孫公素無嫌
而批章見詆如此公聞之亦不以為悔其他大手筆則
有升祔獻懿二后赦文初進稿仁宗讀之至為天下母
育天下君不迨九重之承顔不及四海之致養言念一
至追慕增深為之歔欷稱歎者累日又奉詔撰寇萊公
旌忠碑丁文簡公崇儒碑敘事明白氣格渾厚自成一
家之體有文集若干卷藏于家公娶太原王氏封某郡
夫人同郡大姓也三姉皆適土豪生子者又相聘娶公
以儒者獨不得繼好及貴而三家者始來求婚公亦不
拒又為之保任其子及孫入仕者數人于是鄉人益稱
其長者少孤兄弟羣處惇睦尤至他日析居公盡推美
田宅與諸兄惟取其薄惡者曰數口之家得此足以奉
先人之宗祀矣與朋友交得喪休戚一以均之初舉進
士時善厚屬郡宋輔洎拔州解同時東上至長安輔以
疾不能興公亦留止為診醫藥過浹旬輔曰試日甫近
子當急往毋以我為累也公曰與君偕來義不得先君
若罷舉我亦與君俱西矣又數日輔疾愈遂俱行並擢
第此又見其内行之有素宜乎爵茂而寵優也子男子
四長曰珏國子博士次佑甫大理評事早亡次喆次林
並太常寺太祝女子四長適戎州僰道縣尉蒲獻卿早
亡次適太子中舍彭敏行次適尚書都官員外郎句諶
次適太常寺太祝宋奉國孫男子七人五為京司及試
銜官二未仕女子五人二已出適三尚幼男子皆謹厚
能守家法女子俱從名家仕族可謂有後也某獲游公
之門有年數矣人嘗辱稱薦于朝以恩舊故熟聞公之
緒言美行今又得其孤所錄遺事甚備謹紬次始末直
言以上有司謹狀
蘇魏公文集卷六十三
