蘇魏公文集卷六十七
宋蘇頌撰
序
送郭京評事序
康定二年春西宼犯渭城涇原守以聞天子閔然念邊
民之數被其患思謀永逸之計乃更命近臣往督師律
元戎偏帥奔走率職罔懈其勤居無幾何又詔吳興守
滕公爲刑曹副郎直集賢書殿往鎮涇陽維是涇原諸
軍皆隸焉滕公奉命馳至闕下進見之際荷聖主知遇
之厚思得竒瑋魁梧之人以助軍旅之畫乃言處士郭
君於上曰斯人博學而多謀重義而輕利一舉進士不
上第而退居九華蓋三十年遂亡仕進心若擢居戎幕
必能出竒吐謀以贊帷幄之論上曰是嘗一二臣爲吾
言之者行用之矣即日制誥池陽郡守給裝錢起生傳
赴京師至則特旨賜廷對口陳兵家成敗之策邊徼之
利&KR0675;攻戍之得失諸臣所未能言者悉爲之對可不可
皆合當世之務天子悅之乃以廷尉平命生往參謀陜
西軍事于是公卿相贊於朝廷士相慶於閭巷以謂天
子用處士矣自茲下情得以上通矣主恩得以下逹矣
草澤之賢者得以自進而議時政矣如此而不治者未
之有也或有謂生曰天子所以擢滕公滕公所以薦先
生於天子而幸用之而未聞先生所以論報主恩感遇
知巳之意先生曰吁是言也于我何有哉夫滕公自尚
書散郎陞名曹直書殿職由刺中州而任方鎮要衝兵
屯之地直匈奴之孔道國家倚之猶藩屏焉寵遷之若
是豈天子私其人而授之耶蓋知其才之可任而效之
可責耳天子用公之言而吾自布衣召見不由覆試而
授官蓋國家擇人而委任耳豈私于我一布衣哉彼旣
不以私而荐任豈可以私而言報耶雖然固當早夜思
之籌慮愊億期績用之可成焉某時聞生之言而内喜
且言曰是舉也可謂上下俱適其道耶誠使朝廷爲官
用人推擇信任皆若是之篤則何云上有曠官而下有
遺才乎使當時公卿百吏修職奉上皆若滕公之感遇
主知郭生之盡心公家則何云政事隳墮國聽壅塞耶
上舉之若彼之得下行之如此之善予將見俘匃渠于
藁街旋凱歌于京城休戈息兵拯人罷勞其斯舉矣不
曰美哉生之行也士大夫多以言贈予獨并敘其所嘗
道者以爲其規
送施龍圖赴延安序
自陜以西釐其州郡爲四道以建帥府而延安特據其
要隘日者興師被邊又嘗節制四府故其軍政雄重不
與他鎮侔膺推轂之任者非有文武經緯之才莫得以
處之自夏戎欵歸兵實内郡是四帥者各治一道不復
相權然延安之守猶重于他鎮蓋其封境與番戎交錯
外距羌邑弗十數郵每羌人來請皆先出于是由帥府
覈其事之當否而拒納之方用兵時内謹戰備講肄師
旅正合竒勝以誅弗順勢甚易也今朝廷方以德綏諸
戎不欲生事疆外羈縻之策專責方任急之則托辭以
生釁弛之則乘間以爲患則夫措置威懷在柅其微一
失所御姦萌滋啟是安平之守不亦難于禦侮之將乎
皇祐壬辰歲六月天子用前帥爲樞貳扞城之寄構
于後選乃以内閣施公頃者更使三邊又嘗秉安化之
鉞皆有能績聲重關内俾涖厥政僉曰宜之仍受棨戟
往護諸將復增美秩以寵其行制下之日士大夫咸以
謂邊藩得人西顧益無虞矣先是朝廷進公卿歴選于
衆多由閫闑之任上意若曰疆隅既寕人復忘戰且慮
夫左右之臣恬于文鋒而怠于武律也是以詳試其能
必先觀以軍旅之事而後付之政柄欲其勞于外而不
廢于内也故公之是行雖抗章懇辭卒不獲請茲所以
見朝廷之于公將有意大任乎惟公莊重淸方剛毅不
撓其臨郡也寬簡而果于斷其刺部也精敏而濟以和
觀是二者可謂周通之賢矣夫以周通之賢加之巳試
之效握節大府坐制一方寓令以治軍師持重以靖邊
警所務遠略不徼竒功守于平安在公不爲艱矣一日
上思舊勲使者持急宣召登公輔揔衆職附四裔盖練
達已稔聲名暴聞不時日而功業成于時士大夫又可
以慶廟堂之得人也
送楊該下第序
取士之柄不專于有司舊矣今天下之爲士而進取者
以萬計爲有司者旣不得素專其任而與察其能否也
一旦當大比間則雜遝羣至有司持尺度糊其名以較
其一日之藝苟用其言合規矩無甚高論者謂之中程
乃留以充選焉雖其素所弗能有司豈得而知之耶士
或持卓越之才不能委曲以盡一日之試小有疵累則
以尺度去之是昔之所恃者有司亦不得而采之也夫
有司所恃取士之柄不專若是將以罄天下之眞儒實
廉而舉之不亦戾乎雖然任其責者豈不欲進賢者而
退不能者耶而所取者非必盡賢所去者非必盡不能
何耶拘于尺度而不得素專其任以與察其能否之謂
也夫璠璵璗璆世皆知其爲難得之貨非䂥石瓦礫比
也及混而置之使皆能知其爲寶者辨而異之則眞僞
幾判焉雖甚疵釁不足爲累也異于是者必求其渾然
無瑕慝乃以爲眞如此物之果眞者鮮不棄矣又不幸
而以璠璆爲瓦石者有之矣幸而以瓦石爲璠璆者有
之矣彼物之精觕瑩然易别也而人之所取者猶若此
之患況乎英豪跅弛之士雜然並進有司不知其素之
能否其所舉者特一日之藝又求其渾然無累則進退
之間豈無幸不幸乎得明有司焉則于斯亦可幾夫不
失人矣故今士之于進取也不以得失厲于有司蓋知
其得失者係夫幸不幸若然可謂志于道而能自信乎
吾友楊君唐彦豈非斯人之徒歟唐彦前此嘗舉進士
于開封矣是歲四方之士畢集京師其多不與常比朝
廷選擢有司尤艱其人今紫微吳公實任其柄焉而唐
彦與丹楊邵興宗程文初中高第以疵累不合程式有
司用制格不得留又懼後之弗知者以謂不盡才也于
是首署二君名揭于道曰試考皆第一以聲病不預奏
名方是時試于公所者幾數千人仰公之鑒裁若龜鑑
焉以謂奏籍未上而是二人者首被優異雖名不在選
中而衆皆以爲必天下之士也其後興宗應詔科奉延
對又言邊兵得失擢居西州幕非所謂天下之士乎而
唐彦再舉進士復不預名當時之知者往往爲之傷惜
以爲有司之失人唐彦處之獨恬然無芥蔕之意復謂
人曰我之不逮邪有司豈不明邪不然則吾時之未至
也吾將泛舟而東游于吳會以就閒燕而惇勵吾志操
以俟吾時豈當戚戚於一得失哉士於是益知唐彦爲
志於道而自信者也吳公昔爲明有司而善鑒裁者也
而方今取士之制拘以聲病非爲能得人也後之爲有
司者不必爲不失賢也
東山長老語錄序
宣城太守史館刁公景純始闢東山寶惠佛寺爲禪居
䟽召海惠師居實以主之徇衆欲也師東陽右姓雙林
淨徒少遊諸方遍參知識最後得法於琅琊惠覺禪師
世所謂臨濟宗門而南院後裔者師其流也自涖叢林
宣揚佛道一音旣演四衆畢臻虚谷洪鍾有來斯應量
根器之深淺隨機緣而引導晨咨夕叩虚往實歸如是
累年大振宗旨雖道本無體非文字談說之可明而人
亦有言故應對酬酢之不一于是有升堂答問洎入郡
揭榜等語錄三卷傳焉其說曰庶品萬形同出一性無
古今遠近之别無高下細大之殊達其指歸則六合内
外不離乎方寸局於形器則一念起滅巳隔於多生至
人冥觀動與理會以爲獨善不若利人以心傳心其來
有自後之學者返本循元一悟眞空無復餘事如深夜
出曉迷塗得歸非敢默默不傳此無量善知識所以祖
述於玄綱而大資政南陽公所以不吝於言說也公以
文章器業翊亮三朝入輔出藩自蜀移越每經綸制置
之暇教條宣布之餘游心定慧之門得意言象之表於
是禪流輻輳爭望門庭迅機電激動形篇什其在劒南
則有與峨眉中白洎郡僚府佐往復抑揚及拈提古語
别爲兩集其在鎮東則有與法雲重喜唱和雜述幕府
紀錄鑱於豐碑秀句英辭播在人口叢林駕說之盛不
愧於昔賢宰官倡導之風復見於今日某忝隣對境稔
熟傳聞限有帶水之遥末由丈席之侍蒙寄墨本實會
初心未幾令姪先軰東来見過因語及此且曰嚮之兩
集有蜀州吴醇史君祕閣文與可作序印行今茲唱和
石刻之外復盈緗帙亦將鏤版見屬冠篇某游公之藩
蓋有年矣聆師之譽固無間然不見異人旣得書而啟
發以爲作者宜序事以著明大凢偈頌賡載揔若干首
其餘覿面高談隨機縱辯不立於文字者則不在焉昔
莊生之得惠施喜有忘言之對謝安之與支遁將期塵
外之狎賢德相値今古同風況公夙殖德基明見佛性
入游戲三昧超圓頓一乘闢稽山之道場付慧照之適
裔彼上人者難爲酬對得大檀越共爲證明異時揮麈
之間皆契投針之妙人境不奪照用同時賓主歴然言
語道斷自非涉異境自是巳家消搖以遊造次於是其
於道也不亦廣矣其於言也豈可巳乎門人某等以予
於景純有心照世交之契於實師爲道存目擊之知遠
詣京師見求序述予以謂宣城山水之郡古今故實之
傳賢守高人往往相値昔唐相裴休爲廉察嘗致黃蘖
運公於開元道場以談性理故有傳心法要休自序之
今景純作鎮又爲實師崇建法席以唱宗風復有茲錄
見屬鄙文予師心有年闢道來達披文游目茲見辨才
之不窮覽今懷昔良嘉名德之相遇姑用讃歎思有激
揚夫至理玄微見於言者巳爲粗迹一時對問序其事
者豈盡端倪兩皆虚談斯亦奚用然而空有互見語嘿
對持非因事而顯發孰見道之著明厠足致泉無用所
以爲用因蹄得兔忘言而後可言強爲摽題巳慙聲綴
默識之士願姑忘聽焉
趙大資與法雲長老唱和集序
見聞覺知出乎性哉而達識之士以之明本心動静語
默出乎情哉而知言之人以之觀要道自竺乾調御洎
諸方導師接物應機當人答問標揭新理旣有會元敷
暢微辭遂成章句或一字至于七字以有言對於無言
指事明心莫辯乎此故仲尼目擊於伯雪淨名杜口於
文殊形雖淵渟聲巳雷震給孤四句之偈等善法百千之
妙頌理有未盡言豈憚繁大用現高蹈於佛祖孰能探
賾於淵源三復牽珠粗見抽緒所期眞友知覺路之司
南聊書卷端爲寶月之標指云耳
明義大師集菩薩戒羯磨文序
繹經證義明義大師淸衍旣修正觀行遂杜門蕭寺依
古懴式建立道場晨夕加持歴十餘年未嘗一日廢也
薰修之外嘗閱藏典至菩薩戒案其科條疑有差舛三
復尋繹得其中文害於義者數事焉大槩以戒有大小
乘之别而行持之人有頓漸之異據其宗旨皆先佛所
說不離於藏教也行法經云古文惟請五師而今文所
引普賢觀經啟請六師藏典不載瑜伽大論本無次序
而今羯磨文依次受戒又唱相結界有内外之限受戒
和合失先後之旨是皆小乘下根之所持不可與上幾
解悟之人同日道也其所以混淸參錯若是非作者本
意由末學傳授引據非當故失其歸趣耳衍旣依義刊
削捨其細而從其大復集諸經律以訂正其非謬將令
學者開卷披文反本尋原悉見端緒譬夫觀水于海寧
顧於蹄涔逢歲有秋奚資于蟻粒宜乎大善知識留心
而不已也一日持書相示見屬叙事予嘗謂為佛者始
于戒而成于慧戒者所以持巳實萬行之本也蓋有能
持巳者外物無以撓其中而純明由是生焉然後遠覽
廣照拔昏拯迷濟物而不倦此佛之序也今衍之精進
如是吾知其非僻不可入於胷次也讀書求義而能正
數百年之舛訛非純明之效歟不獨明巳又將利於人
使修習之徒策入三聚棄凢趨聖共證無生之理蓋迦
文之所存也
蘇魏公文集卷六十七
