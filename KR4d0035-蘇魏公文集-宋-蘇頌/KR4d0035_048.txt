蘇魏公文集卷四十八
宋蘇頌撰
啟
謝館閣校勘
右某蒙恩充前件職者覆實胡門之禁觀藝非長寘名
渠閣之聯饕榮為甚異恩所被内省奚堪竊惟在昔承
平之隆崇右儒雅之選並建冊府内儲祕文時登翹又
之流以分繙於類例又擇該通之士以刊正於舛訛至
於讎對之員漸聞增置之目取人之路其任攸均逮祥
符好文廣鴻都之書副跡開元故事有麗正之官名中
經既充列職隨衆雖弗為通籍之貴方雜處寫宫之間
然而啟發篇章竄定朱墨並資殫洽之藴是正文字之
殊如匪直能誰云稱選伏念某才性弗敏識致本迂逄
辰亨嘉就士閒燕初聞家訓戒餘力以學文濅誦師言
務及時而進德旅從鄉賦僅策詞科得調三銓從事四
府卒因累日之課稍進列卿之丞刀筆為勞久奔馳於
外吏縑緗所志益愧負於初心希光英俊之游何階榮
進之望嚮者禁林為之列牘朝廷恤於孤臣料從隨牒
之卑收預試言之召愈慚陋學入賦嚴闈羣公尚蓋其
蕪辭假之優署上宰不遺於介善賜以甄成冐詔綍之
平除預書筵之亂綴磨硏編削頓離簿領之煩躐纓整
襟日接閨臺之彦省循其幸遭會有繇此蓋伏遇某官
協贊邦猶主平時論樂烝髦於皇寀思致治於賁文人
挾寸長靡聞於棄用士名一藝咸見於奬收是令眇微
亦玷掄柬眷所蒙之已厚期欲報以難輕固當負袠宿
官潛精志業考會字書之牾參訂於前篇詳求略錄之
餘更資於新簿冀成鉛槧之效弗累權衡之私
潁州到任謝二府
右某奉勑差知潁州軍州事已於今月日赴上訖者久
玷書林驟紆州組去閒就劇既懼且慚伏念某性本顓
侗學無師法常持是古之論未免詆譏進乏適時之才
自甘散滯荷承平之樂育獲儒館以優容濅歷歲躔亦
更事局間輙謀於私便因請補於外官校中五經之書
僅成編目假二千石之守俄被選俞自國而南潁為善
郡長人之寄時號優恩昔之偃息以作藩莫匪朝廷之
舊望豈伊孤進遂此一麾斯蓋伏遇某官至誠與賢平
施稱物贊化鈞之獨運甄人品之衆流特矜羈拙之蹤
見處便安之地誠為厚幸庸詎勝言方今民力尚艱邦
刑未厝屢煩温詔慎擇守臣自審庸愚方蒙任使敢不
度時所急思職當行察編齊疾苦之源副君相憂勞之
意少收課最上報生成
謝知府密學
右某近者得補汝隂待期江介望封圻而弗遠趨賓闥
以無由矧素荷於知憐但傾懷於風晤音幐闕禮簡曠
成愆恭承肇届春陽鎮綏民俗舍棠無訟考履多祥惟
簮橐之巨賢本股肱之同體公權台輔之望衆議翕然
弱翁治理之聲上知久矣諒俞音之匪晩佇歸節之權
趨某幸以世契之隆姑託陶成之賜騰裝有日去德罙
賖願勤遵養之方下副夙夜之禱
謝運使學士
右某去歲使旆過都嘗投謁䞇逮歸去國輕遠恩門每
懷奬與之私滋劇系馳之素此者叨從郡補獲隸使封
揆材質之非長加吏文之弗狃惟民師帥之任懼無以
稱於選掄頼部刺史之賢固足以振其愚短竊兹循省
良用欣榮伏以某官性與道俱才為世出奥學臻於聖
域高論愯於朝端步武中臺久躋清要之地案條近甸
暫倚詳明之才朝廷方佇於謨謀朝夕即登於要近發
乎經濟之緼惠彼蒼黔之民時乃舊游永依大庇屬方
涖事尚阻承顔願良以自珍副遥心之所祝
謝運使郎中
右某昨被朝俞叨從郡補屬布條之云始思裁牘之未
遑不圖信介之來俄拜篋封之辱味言滋溢懷愧則深
緬承副計之閑茂擁善祥之助恭以某官敏才經務冲
識鄰幾聲震仕途華登郎選蚤膺朝委已樹政於淛藩
俄柬上心從贊謀於澤節坐參調燮行集富饒併疇膚
使之勞入被近班之寵屬拘官守悵阻風期惟倍保於
清襟冀遠符於詹系
謝集賢相公
右某伏念郡組遐縈久隔門庭之侍台躔委照忽紆簡
牘之頒仰荷眷憐居深感畏恭承保綏吉履增集天倪
伏以某官鼎棟元臣蓍龜舊德儀泰階於三象歌巖石
於四方筌宰同寅已載股肱之詠乾坤交泰坐凝社稷
之功方屬炎歊未遑謁䞇伏望上副毗倚精調寢興
回謝集賢相公
右某伏念仰熒煌之座每切於依投拜欵密之函曲承
於眷記恭審調燮元化寶練生經神相是膺天和並集
伏以某官道符典則行著儀刑明識以通古今重德以
鎮風俗登翼惟新之政弼成可久之規四海之瞻久蒙
於利澤百年之化方見於治平候屬商秋地遥賓閣伏
惟上為宗社精調寢興
賀參政侍郎
右某伏審某官即拜言綸參持政柄被恩惟舊聞命胥
懽伏以某官鍾粹太和膺期盛旦奮材猷而入用契筌
宰以相求立朝盡諒直之誠賦政有將明之效繁機密
命昔參頼於贊襄冡宰近司今薦移於寵任已積彌綸
之效允諧中外之心佇進上階永毗至治某素慚懵學
最荷深知推轂使前顧重恩之未答守符於外修慶謁
以無由
賀樞密諫議
右某伏審某官寵膺制綍進貳天樞凡被眷私舉同抃
躍伏以某官五辰鍾秀九德兼謨繇大對而結主知歷
旬歲而更器任常楊掌誥為一代之詞宗趙張撥煩居
三輔之治最入陪帷幄參據廟堂誕掦經世之才佇正
秉均之拜某荷知惟舊聞命胥懽限州組之方拘企賓
階之莫及仰依陶冶徒結系馳
賀判府太尉相公
右某伏審某官拜恩典冊加數節旄坐移上相之庭就
委三城之鎮翰垣增重寰甸均休伏以某官道德元龜
朝廷隆棟入則順事於百揆出則宣力於四方勲業冠
時忠規簡上嚮自宰樞之均逸暫從輔屏以觀風謝有
善君固周邦之相慶虞咨州牧將柔遠以任能繼煩同
德之賢久殿折衝之地藩軍成績已遂請於魚符當扆
待賢佇再調於鵠鼎某早游翹館久去恩門欣聆前纛
之還尚歎行郵之遠限拘州印阻詣賓閎
回提刑度支
右某叨隸使封阻親燕晤敢謂謙光之眷特貽函教之
儀銜賜彌深增慚迨甚竊審詳廉之暇益全頤養之方
伏惟某官國棟宏姿寶珩粹禀負首公之大節宣應務
之劇才暫讞刑章允副寬平之望已聞召旨佇陞要近
之聯隆暑向繁高閎尚邈冀精葆衛下慰傾馳
賀安撫侍讀侍郎
右某伏蒙某官光膺中詔出鎮巨藩凡在提封舉深慶
抃恭以某官嶽符禀秀寶緯生才文窮述作之原識周
治亂之體奮掦世美顯服禁塗授將鉞以臨邊繼收豐
績侍殿帷而摘句屢告嘉謨懇辭京劇之煩請殿封圻
之近憩旌伊始坐閤攸安矧望在於廟堂豈久留於方
面佇聆迅召入副疇咨某被顧有年遡風尤切幸隸名
於使管阻執贄於賓閎心所嚮翹言非殫究
回知府觀察
右某伏念嚮預朝趨每瞻顔表洎承郡補益遠門隅寖
劇遡風之誠罕通執訊之問敢云貴要顧此冗閑紆翰
勒以為儀篤情文而示好言因喜溢固多虚奬之談志
以方回乃盡勞謙之意祗循惠好豈廢中藏伏以某官
生質粹純才資敏給席公候之餘慶簡睿聖之深知譽
洽士倫恩隆戚里廉車命秩誠德位之相先使竹臨民
矧政刑之允濟已從詳試即佇褒遷限封壤之正遥接
燕言而未遂願順生經之固少符善祀之勤系慕所深
究宣匪逮
賀知府龍圖
右某伏審光膺朝檢出布藩條凡荷眷知舉深抃躍恭
惟某官學窮精祲德富誠明繇邇閣之敷經踐禁塗之
持槖歷更典領益著謀猷間得請於黼帷遂均休於符
守初聆頓節已傳來暮之謠矧在鄰疆竊幸餘輝之庇
方修贄禮遽損占書載循喜溢之言第劇欽銜之素封
郵雖邇音旨坐遥佇聞召節之頒前慶近樞之拜炎威
如熾鈴閣方休冀眠食以自將副夙宵之所禱
回祥符知縣郎中
右某伏念符守拘縻標顔阻邈徒切遡風之想濅稽染
翰之儀遠貺華函曲敦重禮眷此晩生之無似奚堪舊
德之相先銜愧自中刻銘罔替伏惟某官士林孤秀朝
路通才試政事以甚詳藹聲猷而彌遠郎省時之清望
久爾踐掦赤縣國之要官重兹委用已著循良之效行
膺顯近之資姑冀護調少副勤企
回同年著作
右某伏審同年著作被諸府之薦能副三銓之覆實拜
恩槐陛進秩蘭臺素推應務之才兹實漸磐之始夙叨
朋好竊抃榮陞官次坐縻展慶儀而未逮謙撝遠篤紆
華幅以為先展味懿辭欽承重禮但感銜而不足遂藏
去以無㤀時方用才日遲登俊永言傾嚮匪假周談
賀留守相公辭太原再領西京
右某伏審某官光被贊書進崇命數推至誠而確讓止
褒冊之既行特帖後恩即移舊府義激周行之次歡騰
近甸之間伏以某官奥學際天元功冠世熙帝之載則
書叙九德之歌知幾其神則易稱萬夫之望自兩登於
魁柄皆弗處於盛名委政廟堂出藩畿甸邦國若否昔
頼山甫之將明輔相重輕今繋晉公之出入昨以虞州
咨牧漢冊圖勲坐移丞相之庭往殿太原之壤端揆崇
秩所以尊師長之賢尹正重名所以增方鎮之體矧枌
榆之故里佇旄纛之來歸而相公内樂安閑弗榮寵利
亟露章而懇叙務辭爵以彌堅宸扆為之動懷朝制因
而收汗止拜常山之節還臨洛宅之都俞命傳聞羣倫
愯歎竊謂筌宰相契上方有舊人共政之求㝢縣具瞻
下益思大鈞播物之惠雖暫諧於冲志諒即被於疇咨
三冠鼎槐抑有本朝之故事再開鑪冶將副率土之傾
心某早荷甄收方塵郡寄側聽保釐之始欣依臨照之
餘恪守印符莫獲修於慶謁傾馳懇素姑永託於生成
賀知府龍圖諫議
右某伏審茂膺恩渥易守藩宣伏惟慶慰恭以某官清
德藹躬懿文邁古逄會光華之旦徊翔清切之塗輟内
閣之論思均价人之委寄政成惠洽民詠朝咨再勞撫
俗之仁來綏近甸佇對馳軺之召亟進通班繼賢世之
令猷畢宗工之能事某忝分州節仰託使封恭聆坐閣
之初未遂趨隅之謁傾依盛德曷諭丹誠
謝二府
右某嚮以忝恩為郡便日布條循公式以謄書遡台庭
而露懇地有常尊之隔禮無宜答之文豈謂某官牧德
至虚降心小物乘政司之多暇紆記室之報章眷舊甚
勤特屈廟堂之範披文未既頓生州郡之輝惠賜不訾
感銘無盡恭審内贊邦家之務助宣天地之和六氣茂
康百祥叢集斯文未墜天方降任於哲人至治在辰上
且仰成於良輔敢冀勉遵於時令順護生經益副萬樞
之毗更增九鼎之固某限拘使竹㘴隔翹材竊深豫附
之情永頼陶成之賜
轉官謝二府
右某此者伏蒙制恩特授前官者攸司上課成命下頒
進位甚優省躬斯愧伏念某小才曲藝孤進晚生叙歷
朝閨浸塵儒館懷鉛雖久書未畢於汗青請郡既行詔
遂分於半竹凡更内外頗涉歲年屬大比之甫期乏寸
勞之報最公朝平施著令應遷擢聫三署之行仍躐左
曺之要異恩所被非服是慚此蓋伏遇某官陶冶百工
權衡衆職使士大夫各稱其任無賢不肖皆用其長心
推至公道弗異遠眷是顓愚之質薦蒙樂育之私增秩
留州荷深仁而已至悉心為政惟來效之是圖將論報
於生成敢殫勞於夙夜
轉官謝監司
右某此者叨膺制綍叙進郎曺寵渥所加庸虚靡稱伏
念某天資弗厚學術固疎仕歷朝閨職塵儒館内掌故
事於時無益於毫分出領近麾臨政未聞於善最屬攸
司之大比緣滿歲以應遷增秩甚優冐恩為愧此蓋伏
遇某官澄清使部振肅治綱羣吏臧否頼案廉而悉上
公朝黜陟俟贊啟而後行非才所蒙其姑繇此但益勤
於吏職期不累於已知
提刑轉運先狀
右某伏審某官差日登車便時行郡冐潦塗而匪易擁
茨福以無虧露檄諸城已禀行臺之範屬鞬近次佇修
列郡之儀瞻望風徽竊深悚抃
賀運使度支
右某伏審某官内膺制綍出領使權伏惟慶慰恭以某
官文懿學純德方氣直夙擅儒林之譽蚤登郎署之榮
司會佐籌朝用富彊之畫近畿案節上咨良直之謨行
觀風績之騰聞入副宸庭之顯用某適叨守郡獲事提
封第傾賀厦之誠尚阻承顔之願其於欣激曷諭端倪
賀知府侍郎
右某伏審光膺中詔榮鎮巨藩伏惟慶慰恭以某官秀
禀天元識探道奥蚤躋榮於顯路自結知於上衷屢分
圭竹之咨薦著循良之效撫綏方面坐期風教之凝進
拜樞衡式副巖瞻之詠春陽伊始使傳方勤願益保於
生經庶遠符於私禱
賀淮南運使
右某伏審顯膺詔檢榮緫使權伏惟慶慰恭以某官秀
禀天元識探道奥自結宸旒之眷爰陞郎署之華日著
聲光屢歷藩宣之委朝資經度緫司兵食之饒利毫坐
析於江淮風節聳驚於郡邑竚迎褒召别踐顯嚴豈惟
協輿議之歸故可展大賢之效某比拘班教尚阻承顔
冀順保於生經庶益符於私禱
回侍讀
右某言念奔馳吏職隔闊俊游嚮義雖深親賢未遂豈
云明哲之見顧貺以緘書而示情德盛禮恭有勞謙終
吉之美道同志合推相下不厭之心自惟薄才徒服高
誼恭承紬次於儀典方勤啟發於篇章累朝所行一旦
大備自非精思之敏曷究淵源之來勉冀護調將副咨
用區區所禱喋喋靡宣
回夀州知府到任
右某伏審某官出持使節已署郡條頒仁政以便民聽
風謠之載道矧素推於才譽已詳試於良能諒非瓜戌
之期即被璽書之寵别躋顯用乃協輿言某叨假便麾
幸依鄰壤方竊潤河之廕遽承占牘之貽欽佩多儀但
深於刻著𬗟懷懿範罙切於系馳姑願珍調少副勤祝
回知府内翰
右某伏以天府浩煩之地任峻時權複門演潤之司職
崇内著側聽恩俞之始實增抃蹈之誠恭惟知府内翰
奥學輔時懿文華國魁甲多士羽儀盛朝暢風教於近
藩備諮詢於法從龍荒結好生原隰之光輝鼇禁代言
增訓辭之深厚暫勞治劇即慶登庸敢意眷慈特貽手
問荷謙撝之有素激悚抃以逾深願勤導養之方少副
傾祈之素
回伴讀郎中
右某伏審趨召節之嚴已修陛見視宸闈之學爰涖官
儀裁慶問以未皇沐勞緘之猥及載惟謙厚增切悚銘
恭以某官直道被躬純誠許國謹信自任祕温樹而不
言清廉所高潛郎曺而為樂國藩初建聖慮攸先式顧
老成之風首膺進讀之任春陽在候燕晤未涯倍冀珍
頥用符誠禱
回廬州知府郎中
右某近者使艎過郡獲修贄見之儀征旆首塗旋愴風
期之遠辱華牋之猥及荷厚意之彌深竊承涓日惟良
布條伊始幸接瓜鄰之末實依河潤之餘恭惟某官植
操端方懷誠謇諤出被藩朝之委入分財計之司聿眷
耆明均休近輔矧淮淝之奥壤控南北之通逵英節之
臨實均於方任甘棠之愛佇見於詠歌春律載陽晤言
正阻倍祈保衛式副企瞻
回鈐轄
右某嚮叨共事幸親談燕之娛俄屬改轅遽悵聲容之
别方深企德猥辱占書竊承衝涉之勞無爽和倪之妙
恭以某官清規格物淑聞藹時蚤緣睿眷之隆薦領兵
防之寄謀惟可倚講練尤精諒匪俟於終更即别膺於
峻召披風正遠珍食是祈欽祝之誠旦夕以冀
回郢州知府學士
右某嚮者某官輟蓬山之直紆富水之章聆涓便辰即
署新政頒春庶俗已騰愷悌之謠講好它邦遽逮緘書
之禮自惟亡狀素辱與游相望隔於封疆馳神劇於歲
月恭承惠好增激感悰竊以某官修性淳明執道深固
學術足以表於士類政事足以達於民宜入觀石室之
書已大正於訛失出假竹符之守蓋暫試於才猷異時
從橐之求當首追鋒之召朋從之分企佇實勤惟善御
於沖和副祝祈於旦暮
上交代職方
右某伏審光膺綸檢就領州章伏惟慶慰恭以某官識
量淵淳風猷沈正屢更事任益著聲光薦仰副於朝咨
來暫分於州寄自慙前粃得忝交符佇臨滿戌之期併
叙與游之舊初炎在候珍食是祈行趨召節之嚴别踐
顯塗之峻
二府賀冬
右某伏以日御迎長斗繩維北地雷衍畫慶叢陽復之
亨鍾鼓布庭儀盛歲元之亞恭惟某官道躋民極德配
黃鍾宣曜三階之符參和六典之職信功順事有若虞
之臯䕫應變守文則為我之姚宋適履嘉辰之會方毗
至治之期益介夀祺永扶運祚某限持州節阻奉慶觴
傃翹館以馳誠託書筠而寡喻
外任兩省賀冬
右某伏以室琯升陽臺雲紀瑞輯朝圭而展慶獻紋履
以迎長伏惟某官性藴端方德猷純茂巳試大儒之效
自結明主之知蕃宣屏翰之勞四方稱誦輔弼疑丞之
任匪日登咨乘吉旦之嘉亨擁祥經而膍厚某限榮州
組坐隔賓軒祝望瞻依倍百常等
鄰郡賀冬
伏以天正開統日晷迎長挺柔荔以應時候飛葭而布
琯伏惟某官躬富才美治稱循良方開吉禄之榮益饗
純禧之茂各縻官次阻叙慶儀但勤致祝之誠莫究傾
思之意其於祝嚮曷既聲言
二府賀正
右某伏以七始推元三正建朔布典常於王闕會朝貢
於春庭榖旦惟新近司叢祉恭以某官天鍾全德體蹈
大方協期運之休明應階符之炳耀内總三事朝廷以
之尊榮外撫四夷方隅以之底定適屬履端之始允膺
畀夀之祥永輔熙平式光才美某守符於外䞇謁無階
瞻望門牆但馳誠素
外任兩省賀正
右某伏以履端於始史氏所以正三朝以正次王春秋
所以尊五始矧會得天之數見臨交泰之期恭惟某官
直道體和嘉猷濟衆緣飾真儒之事布宣明正之恩近
甸列藩被仁風之浹洽元正上日開福履以駢繁乘此
春祺行歸禁路某拘官有守叙慶無階禱嚮瞻依實倍
彛等
蘇魏公文集卷四十八
