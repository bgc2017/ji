蘇魏公文集卷四十
宋蘇頌撰
表
謝翰林學士承旨
臣某言今月日東頭供奉官充待詔董士隆至臣所居
奉宣聖旨召臣入院充學士承旨者綸出王言擢預内
廷之直星馳使指頓生陋巷之光惴栗於中彷徨靡措
伏以禁班親近莫如學士之榮密命對&KR0993;更優承旨之
貴自元和之置職逮聖世之右文常擇有年德可任用
之人使專大號令興廢置之事時則有若趙公之多聞
博洽鄭絪之小心兢謙崔羣識明治亂之分李絳言為
國家之利入贊基宥上副聖情乃如昧陋不肖之倫豈
稱疇咨曰俞之命伏念臣稟生不厚操術無奇姑緣門
業之傳預數文林之末歴四朝之久浸塵簮橐之聮荷
二聖之知置于喉舌之地以天官掌選之重兼金華進
讀之員内省至愚最為孤立每自憐於介特況巳迫於
衰遲向祈辭劇而引年再被發中之賜詔復遷延于省
部實出優容雖勉彊于簿書愈深惕厲豈謂伏蒙皇帝
陛下矜憐孤直曲賜生成因圖任于舊人俾奉行于别
旨望複門之秘邃怳若神遊念繼世之遭逢重為榮遇
惟先臣之昔仕被仁祖之深知再踐禁林常承于書訪
屢陳讜議每見於褒稱愴徂歲之如流偶遺孤之未殞
逮此非常之寵復叨罙厚之恩對捧紫泥感極而繼之
以泣仰酬渥澤力殫而豈敢愛生惟當夙夜在公靖共
爾位視甎花而直入始務恪勤問温木而不言益思毖
慎自餘謹職業之守罄傾輸之誠知無不為死而後已
臣無任
又
臣某言今月日東頭供奉官充待詔董士隆至臣所居
奉宣聖旨召臣入院充學士承旨者内廷進職方拜于
綸函使馹臨門復膺于召節恭聆宣語益集汗顔伏以
王者之言出為大號令學士之職入與上謨謀故李肇
謂樞機之慎微執誼以刀筆為餘事矧惟承旨之貴預
聞密畫之先職雖清閒事實要重往當兹選未易其人
必也忠言嘉謨可以動中于幾會隻簡片削可以風行
于邇遐見於事功乃為宜稱如臣者學如涉水愚甚守
株偶傳業于箕裘幸繼榮于軒冕越自仁皇之在御獲
參東觀之讎書周旋衆務之間歴更臺閣叨被兩宫之
眷擢在省曹自司寇之祥刑領天官之大選三經歲序
慚無吏課之優再荷帝俞入備經闈之侍而臣衰年巳
暮孤立于時嘗陳告老之誠未許容躬而去銓衡務重
久任則鑒裁易疲犬馬齒衰勉彊則顛隮是懼豈謂伏
蒙太皇太后陛下如天之無不覆用人而不求全眷履
歴之最深雖耄惛而不棄深嚴禁路蒙非次之優遷密
勿邇言俾居中而專受因對時之異渥動追往之至懷
言念先臣嘗更是職相望四紀顧陳迹以猶存再踐複
門愴遺孤之已老永思榮遇益念教忠固當佩服訓辭
勤修素業如或使定禁中之詔草當竭見聞固不敢恃
天子之私人輒踰分守誓堅此志論報畢生臣無任
謝入院襲衣鞍馬等
臣某言伏蒙聖慈以臣入院特賜衣一對腰帶一條金
鍍銀鞍轡馬一匹者仰對頒宣内深愧畏竊以給五時
之服自漢巳然賜三花之驄在唐為貴况復佩金校鈎
環之飾乘具装釘轡之華皆所以著朝廷之采章異名
器之等級茂惟聖世優待從官方内庭進拜之初有上
日對&KR0993;之寵自非才傑曷稱恩輝而臣誤被咨俞顧承
密命始踐朝門之禁遽叨内式之頒袍帶横金已集曳
婁之誚鞍馬照地兼貽負乘之羞此蓋伏遇皇帝陛下
甄别賢能憫憐耆舊擢繼世官之美優加異數之褒思
報上知誓殫晩節臣無任
又
臣某言伏蒙聖慈以臣入院特賜衣一對腰帶一條金
鍍銀鞍轡馬一匹者賜予優隆愧惶增積中謝竊以禁
林就職占謝在廷禮式循名加賜于下便蕃異數萃集
微軀伏念臣孤特寡儔顓愚自守忽膺選任直入凝嚴
翰苑玉堂始識蓬瀛之秘笥衣廏馬洊承雨露之私帶
環無寬急之譏駿足出上中之品粲然在目驟賁飾于
躬章沃若代勞用馳驅于朝路此蓋伏遇太皇太后陛
下任賢不貳隆禮有加何期一介之微併叨三賜之渥
仰圖報稱豈憚糜捐臣無任
乞致仕
臣某言臣聞四十強仕七十致事禮經之善言也壯即
馳驅老宜休息前哲之遺範也自非守經據古如貢禹
正色立朝如趙熹山濤之坐執銓衡柬之之躬任社稷
時方有賴義不得辭苟非其人固宜遵禮臣某中謝伏
念臣本惟孤進早遘休辰忝科第者四紀于兹歴臺閣
者三十餘載荷先朝之奬育玷近侍之登延每念遭逢
常思補報官三黜而復進恩萬分而未酬奔走四方濱
鄰九死終蒙許以直道遂獲脱于丹書陞貳天官遷延
星紀奄罹家難分委丘墦伏遇皇帝陛下纂嗣丕圖搜
揚遺老誤收朽質擢寘通班刑曹文部之煩洊司要劇
經幄複門之秘參侍清閒向以年逮傳家章言引紱仰
紆賜詔未即投閒雖上戴君仁寬矜彌厚而自量齒耄
勉強終難况獨直於禁嚴愈懷憂于曠弛間然自視耄
矣無能欲丐餘齡稍全晩節伏望皇帝陛下天恢全度
川納微誠閔臣之壮不如人未嘗營于私計在禮則老
有加惠莫若處于安閒惟曲軫于淵衷俾遂諧于宿願
聽還印綬退就里閭如此則春震秋坯同蟄戸之隨氣
候勞生佚老遊天均而善始終倘未至于填溝固不忘
于報國臣欲乞守本官致仕臣無任
又
臣某言臣聞忠以事君進退必由于禮典老而謝事彷
徨忍去于朝廷倘量力之不能雖戀軒而莫及矧乎年
政七十吏長子孫冒寵禄之既多顧筋骸之已憊誠宜
自訟罔避黷煩臣某中謝伏念臣猥以樸儒早竊科第
仁祖寘之館閣十有餘年英皇擢于省臺屢更煩使暨
神宗之初載自將漕以召還擢在從官典領名命每念
累遭于際會皆出聖衷常思自激于懦愚欲圖報效然
而才拙于用力不逮心自取顛隮久負釁累先帝察其
戇直收自外藩官制復于省曹任以左選歲華屢易家
難重嬰偶獲生存分甘棄置伏遇太皇太后陛下擁佑
嗣聖總覽政綱博求遺才誤及孱品官遷省座歴秋卿
文部之煩職列内朝兼經幄禁林之直深慚昧陋無益
毫分向以齒髮既衰封章叠遡雖懇祈于解組尋再被
於賜書又復強顔浸淫累月敢自期於晩節猶冒處于
内廷不惟舊學之荒疏無施潤色加以衰顔之憔悴有
點班聮儆以官箴恧于士論竊自為計亟欲就閒伏望
太皇太后陛下軒鑒察微堯雲覆物閔孤愚之久仕諒
悃愊之無他霈發德音聽還王事俾退歸于田里聊保
養于形軀雖疲曳餘年無以庶幾于先進而優游卒歲
尚能歌詠于太平冀于未殞之前獲果畢生之願臣欲
乞守本官致仕臣無任
辭免尚書左丞
臣某言伏奉制命蒙恩特授右光祿大夫守尚書左丞
者仰對綸言進參省務揣循叨冒進退彷徨臣某中謝
竊以聖政維新允資耆哲之輔治體所繫兼用儒雅之
流矧今丞轄之司實亞公台之位萬幾密勿論議得以
預聞六職典司得失由其糺正自非才周世務識照事
先言合嘉謨舉無遺策則何以上贊國論外協人言伏
念臣涉道非優瘝官寖久四朝樂育獲陪英俊之遊兩
禁踐&KR0993;空塵侍從之事以内廷番直之貴奉邇英晝接
之咨日望清光已極榮遇惟齒髮之遲暮禮在引年顧
簪橐之光華絶無進望詎期聖奬曲記舊人錄其寸長
委以重任雖由久故而見用自惟職秩之非輕輒抗遜
章仰煩諭詔伏惟皇帝陛下亶聰稽古則哲知人盡羣
下之智愚察孤忠之朽鈍拔登近輔將以責其施為揆
度寡聞無以稱于眷待伏望俛回睿鑒追寝誤恩息器
小任重之譏遂人欲天從之願顓蒙所守譴斥是虞臣
無任
又
臣某言伏奉制命蒙恩特授右光祿大夫守尚書左丞
者久塵法從無裨補于萬分進貳政樞敢覬覦於大任
忽被發中之詔驟加非次之榮自度瑣才豈堪冒處臣
某中謝竊以中臺議政蓋待天下之豪英近輔登賢實
贊人君之聽斷自非器識足以達大體論議足以折羣
疑素為時望之所歸豈副淵衷之虚竚如臣者齒髮衰
耗知識迂疎以積日累久之勞寖階華顯遘二聖重光
之運徒幸遭逢惟是斗筲之才固非廊廟之器敢圖隆
眷猥賜俞咨二轄紀綱俾之糺正萬幾密勿得以預聞
側聽恩除益增震悸封章雖罄于誠懇莫動天心名器
實假于孱虚懼貽物議伏惟太皇太后陛下凝神道奥
留意人才稽堯舜之建官法乾坤之造物修明治體方
期表正于庶邦圖任柄臣豈謂甄收于一介伏望曲回
睿鑒深諒丹誠許追寝于誤恩庶稍安于愚分誓堅晩
節少報鴻私臣無任
謝尚書左丞
臣某言伏奉制命蒙恩特授臣右光禄大夫守尚書左
丞累具辭免蒙降詔不允仍斷来章者進貳鼎司豈瑣
才之宜稱遜辭綸命荷中札之批還悃愊莫從寵光逾
渥臣某中謝伏以尚書百官之本二丞六職之先法天
運平猶北斗之為喉舌掌邦典憲處中臺而振紀綱恭
惟元豐之治官大復南宫之故事特陞省轄超亞公台
故每用久歴侍從之官參以更踐藩垣之守進聮揆路
預聞政機委任責成絶覬倫等必也素有時望顯著事
功列在近司乃厭羣議如臣者樸學無取老智益惛以
七十衰頽之年遘二聖重雍之運典衆職之務既不能
振舉于朝規侍清燕之閒又無以發明于聖學浸淫歲
月靦媿面顔亦嘗自訟以告歸猶念上恩之未報詎謂
聖神之圖任思用老成曲收簪橐之舊人使參大議自
惟昧陋曷副咨俞繼瀝懇以控陳終賜書而趣拜徬徨
受命進退惟艱此蓋伏遇皇帝陛下體天德之清明攬
治典之纖悉因任原省使人各盡其器能周爰咨詢舉
衆必求于公議何兹僉屬誤及孤愚雖禄厚官尊本淵
聰之虛竚而識迂才薄惟報稱之仰圖臣無任
謝賜生日羊酒米麫
臣某伏蒙聖慈以臣生日特遣中使降詔書賜臣羊
酒米麫者丞轄備官猥叨于器使弓蓬記日嗣辱于
匪頒荷飲賜之所加顧人流之非稱臣某中謝伏
念臣才非遠用仕遘亨辰守樸學以為資躐通班
而冐進荷囊就列久塵清切之塗陪幄宣謀初預
弼諧之寄所慚菲陋上誤咨俞適經載育之辰罙
切免懷之念豈謂伏蒙皇帝陛下太皇太后陛下
推隆盛禮假寵輔臣發詔璽以敷言豐燕肴而示
惠餼牽物腆廩稍數優對使馹之光華𢥠家庭之
榮觀雖親生劬瘁愴弗逮于承顔而君賜便蕃誓
益思于砥節仰酬鴻造敢愛微生臣無任
權樞密院謝傳宣入伏早下
臣某等伏蒙聖慈特降中使傳宣樞密院入伏值
無公事商量早下者金火相乘屬炎威之方熾絲
綸誕告念官守之服勤俾夙退以少休荷宸慈之
彌厚伏念臣等揆材無取被遇過優肉食寡謀空
預聞于國論臺居甚寵曾靡觸于歊蒸伏蒙皇帝
陛下道運乾行德恢天覆循累朝之典則順時令
之慘舒候屬藴隆恩周近輔堯雲在望共分美蔭
之仁樊衮無裨益切進思之效苟惟報稱敢憚捐
糜臣等無任
又
臣某等伏蒙聖慈特降中使傳宣樞密院入伏值
無公事商量早下者炎曦可畏適臨上伏之辰官
次恪居特軫清衷之慮屬當晝景俾遂燕休伏念
臣等猥以瑣材叨塵近列高官厚禄每懼素餐之
譏愛日視隂敢有獨賢之念伏蒙太皇太后陛下
恩霑動植禮遇臣鄰曲推扇暍之仁更廣濯風之
惠雖沿故事蓋出至慈黽勉在公方欣逢于化日
委蛇夙退當益念於匪躬庶效涓埃少酬覆育臣
等無任
乞致仕
臣某言臣聞時來則仕既階華顯之塗年至而
歸蓋重初終之分矧朝廷之故事在典禮之明文
義固當然辭非妄飾臣某中謝伏念臣本由平進
誤被上知居無閥閱之可稱每懼負乘之取累目
營耳剽顧雖勞而無功歲會日成謂有餘而不足
晚遭際會驟見甄收執讀代言常不離于帷幄贊
元經國復參筦于機衡幸逃逭于大何已侵尋于
暮齒送車祖帳敢希疏傅之榮良藥善言庶遂孟
詵之志伏望皇帝陛下仁同天覆恩遂物宜矜犬
馬之力疲許丘園之佚老桑榆晚景猶均化國之
暉松栢素心終守歲寒之操臣欲乞守本官致仕臣無
任
又
臣某言臣聞事君以義貴全進退之宜行已有方莫重
始終之節矧過傳家之歲難逃竊位之諐敢布懇誠仰
祈天鑒臣某中謝伏念臣性質甚戇胸臆無奇生遭累
聖之右文世守顓門之陋學居官任職自知無以過人
置散投閒固亦分之宜爾勤勞未效憂患相仍已迫衰
齡驟蒙殊用累踐更于朝禁遽擢貳于政司中臺綱轄
之權既叨典領内筦樞機之務復使預聞事無補于毫
分慮徒殫于千一容躬而去幾同車相之處中舉善而
成猶愧祁奚之請老伏望太皇太后陛下心推善貸仁
憫無能俾退伏于丘園許上還于印綬優游聖代尚陪
擊壤之民休佚餘年庶養負薪之疾臣欲乞守本官致
仕臣無任
第二表
臣某言臣近上表引年乞致仕伏蒙聖慈特賜批答不
允者抗章引分粗陳止足之誠出綍敷言更示優隆之
禮恩厚而莫知為報情迫而尚復有辭臣某中謝竊以
曰老而傳古有引年之制不能者止義當謝事之時自
非德業被于生民勳勞在于王室繫當時之輕重難自
遂於便安則何以既越挂車之期獨忘竊禄之咎在臣
愚慮實愧斯言念忠孝之規固無云補憫官職之事願
賜少休伏望皇帝陛下天縱至仁山藏不逮矜巳衰之
齒髮既久事于軒墀筋力無堪難處喉脣之地田園自
適冀從斑白之游倘或保全于天年尚能歌舞于聖治
臣欲乞守本官致仕臣無任
又
臣某言臣近上表引年乞致仕伏蒙聖慈特賜批答不
許者需牘輸誠緣犬馬之齒耄言綸示眷知天地之恩
深既迫衰殘尚難寝默臣某中謝竊以高位厚禄朝廷
所以待雋賢佚老全生古人所以善終始矧在孤愚之
分累遭際會之榮夙夜在公雖股肱之力是竭日月逾
邁顧桑榆之景已侵屬貪戀于熙辰久彷徨于近序浸
隳禮典益懼人言願還三徑之居避賢者路冀寓一㕓
之籍為聖人氓伏望太皇太后陛下洪造全功至仁從
欲憫年齡之遲暮俾閭里之安閒倘盛德有容得遂保
全於晩節則餘生未殞猶能陶泳于聖時敢忘頂踵之
恩永戴乾坤之施臣欲乞守本官致仕臣無任
蘇魏公文集卷四十
