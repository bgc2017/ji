蘇魏公文集卷六十九
宋蘇頌撰
劄子
辭免知河陽府
臣今月二十一日准閤門告報奉勑差臣知河陽軍府
事臣禀賦拙艱自取罪戾聖恩寬宥復委要藩殫竭愚
駑無以報塞伏念臣先臣翰林侍讀學士某慶歷中曾
知河陽在任亡殁臣今被命復忝臨州得繼世官雖爲
榮幸追念往昔實不遑安欲望聖慈持許别換近南一
州所冀少安愚分臣惟以軀命上答生成
辭免侍讀
臣准閤門告報伏蒙聖慈除臣兼侍讀聞命彷徨不知
所措伏念臣齒髮衰瘁學殖荒蕪方且充位省曹典領
衆職常懼不曁朝廷更令參侍經幄進讀羣書實恐寡
聞難備顧問伏惟皇帝陛下誠性天至登延俊哲敢期
衰朽預在選掄不待人言自知非稱伏望聖慈特矜至
懇追寢異恩庶使賤愚免貽罪戾干冒天聽
辭免承旨
臣今月三十日准閤門告報伏蒙聖慈特授臣翰林學
士承旨知制誥者聞命震驚不知所措竊以學士之職
朝選甚高非惟取文章翰墨之工盖亦有應對顧問之
責而況專承密命首冠近班寵待固異于常員事任尤
艱于虚授伏念臣短才極陋樸學甚迂遭遇四朝奬拔
之私叨塵六職銓衡之任歲月逾邁齒髮巳衰居常閱
簿領之書猶有不逮將使司典冊之任實謂非長自省
甚明實難堪處伏望皇帝陛下太皇太后陛下如天飬
物以器使人閔察丹誠許還成命庶安駑蹇之分不孤
覆幬之恩臣無任祈天俟命激切屏營之至所有告命
未敢祗受
辭免左丞
臣今月初八日准閤門告報巳降告命特受臣守尚書
左丞者聞命惴恐如蹈冰淵揣分揆能誠非所據竊以
出納王命本自天臺糾正治綱必由丞轄内則預聞于
朝政外則振舉于條章事任非輕簡注尤慎伏念臣孤
學無知自知甚明本惟議郎博士之才非有納言鳴玉
之望遭遇聖世仕階顯塗洎登翰墨之司寖廹桑榆之
景在禮固宜于謝事荷恩猶許于備官巳積厚顔敢希
妄進豈謂伏蒙皇帝陛下眷求宿舊收擢滯遺遂致孱
庸誤膺奬拔豈惟朽質負才不勝任之譏抑慮近司有
官非其人之累實係事體湏控懇誠伏望聖慈垂亮丹
愚收還前詔改授俊傑俾乂政樞庶幾衰遲獲安分守
所有告命不敢祇受
又
臣今月十月伏蒙聖慈特差中使齎降詔書一道以臣
辭免尚書左丞新命未賜俞允者恩出非次靡許避辭
理有未安罔憚僣瀆伏念臣福基甚薄識致無竒遭時
竊禄以尤多忨歲愒日而巳耄在朝無毫髮之補臨事
苦筋力之衰使之恪守一官尚虞墮敗若乃擢在四輔
益懼顚危況越等夷實踰儀典輒殫愚志上訴天聪伏
望皇帝陛下愼重名器之頒審察才愚之分憫憐不逮巳
合退藏追寢誤恩别除閒職誓勤晩節永戴生成
辭免立班
臣昨蒙聖恩除受守尚書左丞續准閤門告報奉聖旨
令臣立班在韓忠彦之上臣竊見近例同知樞密院與
尚書左右丞以除授先後為立班之序臣叨蒙進擢巳
荷聖眷至於序位躐次恩禮尤異在臣愚分實不遑安
欲望聖慈許依近例令臣立班在韓忠彦之下
辭免右僕射
臣伏覩制命授臣左光禄大夫守尚書右僕射兼中書
侍郎聞命震驚不遑寕處伏以宰輔之任海㝢所瞻職
贊萬機位崇三事内附百姓外鎮四夷同王體則況之
心膂股肱論材品則比之棟梁柱石用人當否係國重
輕伏念臣固陋之姿樸野之學詳試巳久績效無聞向
者太皇太后皇帝陛下拔自天官寘之詞禁未踰期月
擢列近司揔轄省綱預聞朝政謀謨寡效誅譴是虞敢
料聖知更加褒進陞揆路儀刑之地兼西臺基命之司
禮秩並崇責任罙重伏況臣才非穎特年巳耄荒處于
承助之間尚多曠事據乎端右之要益懼疾顚願寢異
恩俾安愚分所有除命伏望聖慈特賜追寢
待罪
臣伏覩内降侍御史楊畏彈奏昨差賈易知蘇州留滯
詔命二十餘日謂臣獨主其事乞施行者臣才識愚闇久
洿近司論議䟽違致有臺劾案其罪戾宜即嚴誅夙夜
戰兢不遑寕處臣已請朝假見歸私家待罪伏望聖慈
早賜施行
又
臣近以侍御史楊畏彈奏差賈易知蘇州留滯詔命私
家待罪伏蒙聖慈特賜詔書所請宜不允者聞命震惕
愈不遑安伏念臣識性至愚迂闊于事預聞幾政忽涉
三期以樗散之材荷棟隆之任常懼曠職上累清朝昨
議差除初謂奉行于故事未及奏覆遂致稽留于詔書
果取人言盍從吏議雖聖恩天覆察其本欲盡公而輿
論波騰乃謂專任獨見愆尤至此典憲寕逃伏望太皇
太后陛下皇帝陛下案用臺章早賜黜責庶幾修明法
令有罪必行警肅周行不才知懼
又
臣近以侍御史楊畏彈奏差除賈易知蘇州留滯詔命
事再具劄子奏乞早賜黜責伏蒙聖慈特賜詔書所請
宜不允者聖恩深厚仰戴曷勝孤迹兢危彷徨靡所竊
以宰輔大任表率百官人望所歸則議論行而必信物
情不與則名器輕而易搖而臣猥以樸愚誤蒙任使上
不能謨明國體以熙庶工下不能甄别人才以協衆望
誤朝有譴擢髮寕窮致招人言上凟天聽名一註于白
簡罪當寘于丹書雖二聖覆之如天未令投迹于四裔
而羣臣謂其失職豈宜包羞于近班是以屢貢封章冒
塵旒纊再紆中札曲諭宸衷捧詔驚惶重自思省本欲
便祈于歸老屬兹方負于罪辜倘布懇誠懼爲僣越在
臣進退之分敢計重輕于國廢置之間實關勸阻伏望
太皇太后陛下皇帝陛下矜憐甚戇本無他腸案舉嚴
科亟行幽黜一則安全于介拙尚保餘生一則厭息于
煩言遂淸朝路
辭免觀文殿大學士集禧觀使
臣今月初九日准閤門差人賜到官誥伏蒙聖恩特授
依前左光禄大夫充觀文殿大學士集禧觀使者方俟
譴投遽聞寵命跼天蹐地莫敢遑寕臣伏以仁宗皇帝
置大學士寵待師儒之官眞宗皇帝建宮觀使非見執
政未嘗兼領近年雖有除授前宰執之例皆時望宿德
然後授之而臣輔政無狀坐致臺劾聖恩寬大未忍加
誅許其善罷巳爲徼幸而又授以美職處之宴閒雖天
地生成之恩何以過此然念臣早以疲憊屢控懇誠乞
還印章願歸田里久未獲請深愧強顔反因赦過之私
并有非常之命懼玷名器不厭人言伏望太皇太后陛
下皇帝陛下矜憐戇愚收還新命許遂前請得飬餘齡
所有誥命巳牒閣門未敢祗受伏乞聖慈特賜俞允
又
臣今月十三日伏蒙聖慈以臣近上劄子辭免新除觀
文殿大學士集禧觀使恩命特降詔書不允者仁聖保
全非不知幸禮秩優異懼弗克堪伏念臣德薄位高犬
馬齒耄日積悔吝辜負厚恩自爲吏部尚書後來累曾
引年謝事比期便獲歸休敢謂二聖誤知擢預政事纔
踰再歲進位宰司雖木石疎頑豈不知報德之所倘可
自效不憚捐糜然以竊位偷安實愧公議受禄過量必
有後災故于春初再露前請重煩睿聖惇諭再三臣内
感眷知猶思強勉不敢固守一介之節以勇退爲高方
積冰淵之危果貽負乘之誚遽速罪戾招致人言謂當
必寘典刑豈敢復求安便今者伏蒙太皇太后陛下皇
帝陛下察見孤直本無他腸寵以職名使同善罷則臣
之素願尚可重陳伏望聖慈矜臣懇誠追寢新命許令
休退庶可以上全朝廷之大體曲盡寬恩下遂孤愚之
初心竟諧佚老再瀆宸聽伏俟嚴誅
又
臣近再具劄子乞追寢新命許令退休伏蒙聖慈再降
詔書不允者露章重叠盖出憂危被命優隆益深罪戾
尚有懇誠之未盡敢殫底裏以上陳屢瀆天聪難逃國
憲伏念臣顓愚一介遭遇四朝仕宦凡五十餘年實懷
止足荷恩非一二可紀未報毫分福過灾生老至耄及
累祈休退巳踰越于禮經尚此磐桓果招来于物論自
惟疎拙幾至顛隮荷聖造之曲全解政司之重務良懼
所蒙之厚固多徼幸之慚倘不踐于前言是自隳于素
守重念臣禀賦至薄年病交侵冬春以來内感寒壅之
疾朝謁之際常恐遲慢之愆近又失于飬調發則幾于
委頓雖欲貪冒于崇秩豈不取誚于衆觀況臣本是書
生粗聞義訓若材力猶堪于任使顧重禄而敢辭既精
神巳廹于耗昏雖門官而莫稱義之所激處亦難安伏
望太皇太后陛下皇帝陛下推天地生成之私察臣隣
誠慤之意閔憐孤特曲賜允俞許上印章俾還閭里遂
克完于晩節得涵泳于太平不殞天年莫非帝力
或恐謂故事以宰臣致政恩禮優異不當自請緣臣
巳蒙制命罷政事自與見任不同臣乃再三干冒伏
乞聖慈特賜矜察
乞依例赴朝朔望
臣伏奉今月二十一日詔書以臣三上劄子乞追寢新
命許上印章俾還閭里所請宜不允仍除大朝會外特
免朝會者禮恩優異非昧陋下臣所宜當受然以累辭
朝命屢承詔旨不敢再有陳乞已准閤門賜到官告即
時祇受訖見擇日入謝次伏念臣誤蒙任使久積愆尤
以老疾獲解近司荷聖眷尚塵重職雖腠理寒壅未遂
痊平然拜跪伏興尚能勉強居在城闕坐廢朝趨不惟
偃仰棲遲自招物議兼恐宴安酖毒必致天殃進退彷
徨莫敢遑處其免朝會指揮欲望聖慈特賜寢罷所冀
少安愚分不至顚危干冒天威不勝戰慄取進止
臣伏見前馮京任宫使之初猶朝朔望今臣便蒙優
禮深不遑安伏乞聖察
辭免知揚州
臣准閤門告報巳降勅命差臣知揚州軍州事者聞命
震驚不知所圖伏念臣齒髮衰殘智慮昏耗久玷近序
深負厚顔是以累上封章願歸田里天衷涵育未賜允
俞夙夜彷徨方懼罪戾忽蒙聖眷授以要藩雖朝廷進
退近臣務全事體而老成愒忨晩景常恐顛隮豈可更
冒寵榮不知止足力所不逮義實難安伏望聖慈察臣
欵誠本蘄閒退收還新命特賜哀矜聽用累章許令致
仕保飬餘息實自生成退處衡門敢忘報稱所有勅命
巳牒閤門未敢祇受
又
聖恩深厚眷禮敦隆臣雖至愚實知優異便合奔走承
命信次之官緣臣本以暮年懇求致政豈期異渥更授
要藩不惟朽瘁之餘難當寄任兼于進退之際殊失廉
隅反復省思未知所措是以不避僣瀆重布悃誠伏望
聖慈特賜矜察閔臣齒髮衰邁疾病浸淫若或更冒寵
光苟貪禄仕爵非德報諒譏議之難逃福過災生懼死
亡之無日仰冀聽卑之造俛推從欲之仁霈發德音許
遂前請倘未填于溝壑敢忘惠于乾坤夙夜彷徨恭俟
俞旨
又
屢奉德音伏深戰兢情有未盡義難自安仰瀆邃旒甘
從顯黜竊以東南都會揚爲巨藩平時長臨猶藉重望
豈兹老朽宜竊麾符況臣占數潤州境候相接糾恤親
屬展省松楸在臣之私至為榮幸但以遲暮之景精力
巳衰當此要衝恐不勝任是以内懷止足外懼傾危冒
詬控誠俟命累日彷徨顧慮愧惕兼深伏望聖慈察其
懇欵曲推洪造特賜允俞俾遂退閒免貽譏議稍還晩
節上報天恩
乞致仕
臣近以衰病告老累上封章伏蒙聖慈再降批答未賜
允俞仍斷來章進退彷徨不知所措伏念臣生質甚陋
才不踰人仕宦四朝竊禄五紀年加耆艾而無經緯本
末之能位在公台而有棲遲偃仰之誚固宜引分難久
冐榮加以自冬涉春寒壅遘厲晨夕趨務咳涕弗禁每
侍殿墀常虞委頓頗隳儀範深積諐尤雖二聖包荒務
全大體而萬幾有責豈可曠官是以叠控危悰上干宸
聽丐還印紱退處田廬待命累辰稽誅有日矧今朝廷
貴德俊傑在官去惑治煩固多善類守文應變尤藉通
才豈茲羸老之軀猶妨賢者之路伏望陛下矜臣不逮
察臣無它廣天地生成之恩任鳶飛魚躍之性許行前
奏使遂私誠如此則得請以還餘息皆由于上賜没齒
之後營魂猶荷于洪私廹切之誠殫竭于是取進止
又
臣近以老疾累上封章乞守本官致仕伏奉三月二十
六日詔書所乞宜不允仍斷來章臣拜捧之際荷戴天
恩貪戀聖辰不敢再有陳請姑欲勉強在官更俟年歲
懇祈休老不意旬月以來故疾頻發胷脘咳頓腰足拘
攣步履艱難膚革癯瘠閱視簿領不能勝任接對吏民
益自羞愧實緣衰暮每懷日昃何久之嗟稽諸訓言亦
有夜行不休之誡以此憂懼益不遑安重念臣今年七
十六歲仕宦五十四年歴事四朝遭逢五聖積日累久
遂致公台復忝通班出守藩郡冒榮尸禄又巳踰年陛
下寵待舊臣天覆地載不忍遽見棄遺恩禮稠重可謂
至矣臣愚叨竊可謂極矣所恨疲頓不堪驅策若更因
循自取殆辱非惟上負眷寵曉夕靡寕將恐遂至膏肓
漏刻難保是敢罄殫危廹之懇仰冒高明之聽倘上蒙
矜惻賜以餘齡雖退處草茅敢忘報效伏望特降聖旨
檢會臣前後奏章許守本官致仕臣無任祈天俟命激
切屏營之至取進止
臣實爲日近故疾頓有發動雖上體眷懷強親職事
然筋力有所不逮常恐顛仆玷辱近班伏望聖慈特
賜矜閔許令致仕倘得退就田里輔飬衰疾稍獲安
痊則朽質餘齡皆出陛下生成之造臣無任廹切之
至
又
臣近者累上封章乞守本官致仕伏蒙聖恩叠賜詔書
不允所請仍斷來章臣具劄子再控懇誠至今未奉朝
旨伏念臣齒髮衰耗疾病沉綿雖祇奉德音勉親職事
然而精神終是昏短筋力愈覺疲羸日對吏民嘗虞顚
仆非惟自取譏議抑恐上汚朝班伏望聖慈矜憐特降
指揮檢會前奏早賜施行所冀退就丘園稍獲安飬保
全終始實荷天恩臣無任旦夕彷徨俟命激切之至伏
取進止
蘇魏公文集卷六十九
