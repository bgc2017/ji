蘇魏公文集卷二十六
宋蘇頌撰
内制
撫問資政殿學士光禄大夫知定州張璪口宣
有勅卿頃避政機出臨邊閫適及嚴凝之序方勤宣布
之宜諒協綏康良深睠矚
撫問觀文殿學士知潁昌府范純仁口宣
有勅卿近辭柄弼出屏圻封鎮綏一方翕受多福特加
問勞式慰晤思
白溝驛賜大遼賀正旦人使御筵兼𫝊宣撫問口
宣
有勅卿等聘旃將命修塗方冒於風霜郵館迓賓式燕
少勤於行李諒惟安適深副眷懷
撫問知河南府李清臣知永興軍韓縝口宣
有勅卿輟自近班出分外寄歲聿云暮職思其憂宜慎
節宣以副眷矚
撫問陜西轉運使副兼涇原秦鳳熙河蘭岷路緣
邊臣寮及賜諸軍特支口宣
有勅(卿汝)等出司外服恪守官經職事少勞歲寒匪懈更
宜慎護副我眷懷
相州賜大遼賀興龍節使副御筵口宣
有勅卿等肅將使指嗣講隣歡衝冒風霜暫休傳舍特
頒燕衎少勞車徒
冬節就驛賜阿里骨進奉人御筵口宣
有勅汝等恭修方貢適憩都亭爰臨長至之辰宜集多
祥之慶就頒燕禮以示恩私
班荆館賜大遼賀興龍節人使到闕御筵口宣
有勅卿等使傳斯來都門少止念驅馳於郵置正匽薄
於風霜特賜燕肴聊勤徒御
班荆館賜大遼賀正旦人使到闕御筵口宣
有勅卿等肅將聘禮來慶歲元眷言行李之勤已及甸
圻之近特陳郊勞俾洽歡娛
相州賜大遼賀正旦人使回程御筵口宣
有勅卿等展幣元正巳終於使事回轅北道再歴於會
藩燕以示慈行宜少止
賜河北西路諸軍春季銀鞋兼傳宣撫問臣寮將
校口宣
有勅(卿汝)等封疆之守夙夜在公各效爾勞想無他苦以
時賜予示我眷懷
賜門下侍郎劉摯辭免恩命不允斷來章批荅口
宣
有勅卿邦之俊傑仕歴省臺黃闥論思政機委屬亟祗
成命以副僉言
賜知樞密院孫固辭免恩命不允斷來章批荅口
宣
有勅卿樞庭宿望復冠舊班言綍既行允副僉屬宜亟
就位毋或堅辭
賜新除中書侍郎傅堯俞辭免恩命不允斷來章
批荅口宣
有勅比圖時望登用雋良副貳西臺預聞大政毋煩多
避以副僉諧
瀛州賜大遼賀正旦人使回程御筵口宣
有勅卿等聘儀既巳方餙于歸鞍春律尚寒載馳於北
道少留徒御就錫燕歡
賜大遼賀興龍節使副銀䤬鑼等口宣
有勅卿等建旜來暨授館云初乃眷寢興之勤特加服
器之錫式將禮意用表恩私
賜皇伯嗣濮王宗暉以下罷散興龍節道場香酒
果口宣
有勅卿宗室近親朝班上列遘丹陵之誕日崇西竺之
勝因嘉乃精衷錫兹宴品
賜大遼賀興龍節人使辭訖酒果口宣
有勅卿等修聘成儀北轅有日言念道塗之邈良多槖
載之勞爰即賓郵少陳宴餞
班荆館賜大遼賀興龍節人使回程御筵口宣
有勅卿等使節遐征聘儀畢奏屬歸驂之戒旦聊供帳
以餞行宜即郊亭少留車馭
賜宰臣以下罷散興龍節道場尚書省御筵酒果
口宣
有勅簪纓昕集共慶誕辰觴豆旅陳式頒宴禮載加醪
果之賜用助獻酬之歡
玉津園賜大遼賀興龍節人使射弓例物口宣
有勅射以觀德既集賓筵樂且有儀必資器備爰加寵
賚用助和興
班荆館賜大遼賀興龍節人使回程酒果口宣
有勅卿等拭玉成儀回轅戒道屬冒遠衝寒之始備析
酲可口之珍聊用頒霑庶昭禮意
賜大遼賀興龍節人使内中酒果口宣
有勅卿等持節兹來授館既定屬風霜之加凛資飲餌
之輔和頒錫有加恩意斯厚
賜大遼賀興龍節人使内中酒果口宣
有勅使𫝊造朝巳達仁隣之好郵亭茇舍方休車從之
勞錫以珍甘助乎燕適
興龍節就驛賜阿里骨等進奉人御筵口宣
有勅汝等遠持歲貢慶我誕辰憩郵館以少休造王庭
而惟恪特頒宴飲用慰勤勞
賜大遼賀興龍節人使回朝辭訖歸驛御筵口宣
有勅卿等誕辰展慶巳導於隣歡使傳言歸載頒於燕
會少延行館冀肅多儀
班荆館賜大遼賀正旦人使到闕酒果口宣
有勅元正肆會隣聘通歡眷使乘之馳郵憩都亭而頓
節言頒尊豆少勞車徒
賜皇弟普寧郡王似生日禮物口宣
有勅卿予之介弟早席王封當載育之令辰有匪頒之
寵數膺兹惠渥集乃善祥
賜大遼賀正旦人使䤬鑼唾盂盂子錦被褥等口
宣
有勅卿等遠持聘幣來慶春朝方少憩於都亭宜有資
於器服特加頒錫用助寢興
皇帝御大慶殿受朝賀畢宣勞將士等口宣
有勅朕以元正協吉正宁受朝眷惟拱衛之聯咸預執
陳之列亦既竣事宜各番休將士等好在否
撫問成都府利州等路臣寮口宣
有勅(卿汝)等分寄藩方思憂職守逮此凝嚴之候想多夙
暮之勞宜各安強副我眷委
賜大遼賀正旦人使春幡勝口宣
有勅青陽司啓芳歲發春節物惟華風宜所紀特頒使
介俾襲時休
賜大遼賀正旦使副歲除日酒果口宣
有勅歲律峥嶸天時凛冽眷使華之授館講聘好以肄
儀錫以醴肴少資燕飲
正月三日賜大遼賀正旦使副内中酒果口宣
有勅春朝協吉隣使講儀既已事於聘珪宜分頒於燕
實少安攸館庶協多歡
送伴正旦使副沿路與北朝生辰正旦使副相見
傳宣撫問口宣
有勅卿等聘圭巳事夙駕言歸涉道路之悠長值風霜
之匽薄眷惟行役各協康休
玉津園賜大遼賀正旦人使射弓例物口宣
有勅宴以勞賓射以觀德既嘉弓矢之審固宜有器服
之匪頒豈特旌能亦將成禮
正旦日賜大遼賀正旦人使酒果口宣
有勅卿等慶臨元朔使講隣歡既夙退於館垣特分頒
於醴實况兹寒栗少助燕休
雄州賜大遼賀正旦人使回程御筵口宣
有勅卿等使事既畢歸轅巳遥將馳度於瓜亭宜少留
於星節特頒燕飲用慰道塗
正月六日賜大遼賀正旦人使朝辭訖歸驛御筵
口宣
有勅卿等拭圭展幣巳畢聘儀還軫辦嚴特頒餞禮惟
是燕餚之具少勤徒御之行
賜大遼賀正旦人使正月一日就驛御筵口宣
有勅元正節届鄰聘禮成眷使節之方休即館垣而延
竚佳辰共慶樂飲攸宜
賜大遼賀正旦使副朝辭酒果口宣
有勅卿等鄰聘已修陛辭云畢道途之役方促歸軒樽
豆之珍少資飲御
班荆館賜大遼賀正旦人使回程御筵口宣
有勅卿等三朝之慶巳道隣歡四牡之歸特頒餞禮少
延衎樂式示私恩
班荆館賜大遼賀正旦人使回程酒果口宣
有勅聘儀云畢使馭言歸歴近甸以戒行冒餘寒而涉
遠芳醪美實載用頒霑
外國書
皇帝達太皇太后回大遼皇帝賀坤成節書
七月日姪孫大宋皇帝謹致書於叔祖大遼聖文神武
全功大略聰仁睿孝天祐皇帝闕下執炬乘時遘親闈
之誕日占書講信欽隣國之彛儀巳恭達於慈顔俾復
修於報禮其為感懌未易敷宣今保静軍節度使蕭寅
等回專奉書陳謝不宣謹白
皇帝回大遼皇帝問候書
玉律回秋寶隣修好因乘軺之使介窺溢幅之書詞方
履初凉克綏繁祉更祈頥護用協願言
皇帝達太皇太后賀大遼皇帝正旦書
正月一日姪孫大宋皇帝謹致書於叔祖大遼聖文神
武全功大略聰仁睿孝天祐皇帝闕下履正歲之元遠
修於隣好禀慈闈之訓嗣講於慶儀使指於行幣將其
意冀迎福嘏式協願言今差右朝議大夫試右諫議大
夫柱國南陽縣開國子食邑五百戸賜紫金魚袋韓正
彦供備庫使兼閤門通事舍人上騎都尉金鄉縣開國
男食邑三百戸曹㬇充太皇太后正旦國信使副有少
禮物具諸别幅專奉書陳賀不宣
皇帝賀大遼皇帝正旦書
正月之吉繼敦睦於隣歡維春之初庶導迎於壽祉耑
馳使介往致幣儀欣祝惟深喻言靡罄
皇帝回大遼皇帝賀正旦書
正月日姪孫大宋皇帝謹致書於叔祖大遼聖文神武
全功大略聰仁睿孝天祐皇帝闕下歲更四氣之端禮
慶三朝之會隣邦講好載馳使乘之華函牘摛辭兼致
幣儀之厚緬惟眷睦苐切感欣今長寧軍節度使耶律
寬等回專奉書陳謝不宣謹白
皇帝達太皇太后回大遼皇帝賀正旦書
月正元日歲祥允集於春朝國寶善隣書問兼陳於慈
幄恭因省侍具達音辭感懌之懷言文㒺既
皇帝回大遼皇帝賀興龍節書
十二月日姪孫大宋皇帝謹致書於叔祖大遼聖文神
武全功大略聰仁睿孝天祐皇帝闕下星回周紀適臨
震夙之辰歲聘講儀繼沐仁鄰之問特紆使指彌厚世
歡欣感之深喻言莫究今奉國軍節度使耶律常等回
專奉書陳謝不宣謹白
皇帝達太皇太后回大遼皇帝問候書
誕節届期承遠馳於信使榮函示好兼致問於慈闈尋
因省侍之間具達講修之意永言感懌靡逮文陳
皇帝賜夏國主進奉賀正馬駝回詔
詔夏國主省所差人進奉賀正馬駝共一百頭匹事具
悉春朝講禮外服輸忠走專使以來庭縶良蹄而在御
風宜所尚歲貢靡愆省閱之餘嘉歎良厚今回賜銀絹
茶等具如别錄至可領也其差來人所賜物色亦具賜
目故兹詔示想宜知悉春寒比平安好否書指不多及
太皇太后賜夏國主進奉賀正馬駝回詔
詔夏國主覽所差人進奉賀正馬駝共一百頭匹事具
悉眷惟列土之邦世奉勤王之職載臨元朔遠效貢珍
羈地産之竒毛實天閑之外廏言觀備物益見輸忠今
回賜銀絹茶等具如别錄至可領也其差來人所賜物
色亦具賜目故兹詔示想宜知悉春寒比平安好否書
指不多及
賜夏國主歷日詔
詔夏國主迎日推策校疎密於一周欽象授時紀便程
於四序眷言侯服作我翰垣爰錫小正之書俾興嗣歲
之務布宣於下共襲其祥今賜卿元祐五年歷日一卷
至可領也故兹詔示想宜知悉冬寒比平安好否書指
不多及
蘇魏公文集卷二十六
