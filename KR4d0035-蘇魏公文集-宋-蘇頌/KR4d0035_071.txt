蘇魏公文集卷七十一
宋蘇頌撰
祭文
祭杜待制(代歐陽)
故慶州經略待制杜公之靈惟公之才時推佐王有文
有武萬夫之望頃自郎署使于南荒夷䝤震讋請命不
遑更鎮北地威懷西羌戎有犯命立寘斧戕邊陲晏然
帝稱其良如公之賢宜壽而臧胡爲不憗今也則亡秋
風蕭蕭汴流湯湯扁舟西來載公之喪故人守土逆于
河梁一奠致誠我心增傷尚享
祭李賓客
故留臺賓客李公之靈若夫三品通班五紀中壽惟公
享之福善之祐聞望在時清白遺後歸全美名殁且不
朽遠日啟塗素旌引柩一奠薦儀哀誠莫剖尚享
祭杜監簿
將作監主簿杜君之靈挺生慶門禀服義訓初仕卿屬
方廣家聲灼灼其華秀而不實割慈天性均愴路人薦
以菲儀達乎幽壤尚享
祭王秘校
嗚呼予與子直世篤朋契越在稚年游從講誼兩家情
親各有兄弟輦寺同館秋闈並試爱子襟懷脫落閎肆
嘉子文章俊雄雅麗謂如子才必用于世吾儕齪齪曾
莫跂至不見數年聲名益熾先後相望並收科第子尉
宛丘予職京師傳聞治聲民歌詠之竊私嘉歎有友如
斯子罷陜官予方忝麾承以疾苦相見無期既來汝隂
子以喪歸不見神鋒乃見裳帷興言愴慟涕洟交頥念
昔相從情彌眷眷二十餘年流離憂患同輩幾何會而
復散今乃與子生死間斷長年多感動增喟嘆況復懷
感心摧意亂邊城子居鯛陽子藏日月有期吉在仲商
幼子未立母兄治喪交友來吊撫事悲傷肴醴奠之詞
以侑觴
祭王侍御
惟公德業之茂資歴之美盖有朝廷辭命諸公状誌贊
之詳矣固非晩生末學所能稱述其彷彿也重念曩以
世契獲拜座隅復得與公諸子交游義同子姓是以蒙
顧之厚不與他比今兹守郡見公松楸感舊愴懷不能
無慟恭奠薄醴以薦丹誠
祭韓殿丞
夫以萬石承家累葉濟美能用優學仕于明朝振鷺在
庭早通于閨藉左魚為郡巳試于吏能方將凌厲亨衢
顯揚先構才用既適志局叵量降年弗長中道而畫相
君動猶子之戚士友傷秀林之摧輤旐將歸豆觴為奠
來歆菲薄用表信誠
祭故潁州通判鮮于都官
嗚呼君之立朝淑慎端純君之奄忽哀感路人藐爾諸
孤煢然老親頼君以生天胡不仁既奪其壽其居則貧
翩翩旌旐潁水之濆酒醪既酌薦爼交陳詞以寄哀聞
乎不聞
祭張職方
惟公行實内緼名爲衆聞學以干禄忠而事君孰謂中
道遽喪仁人公之季弟與余同第今又同官實敦厚契
聞公之亡澘然隕涕徒臨殯柩音容莫際魂其有靈歆
此誠意
祭外舅辛駕部
昔公守遼旌旆去國秋郊莽蒼愴離行色昨公罷郡還
朝有期日望西域車音何遲忽見公書情罙眷眷語以
疾革留于南甸初聞驚駭恨莫得見曾未旬朔遽罹禍
變人生契闊固不可量自昔别公膚體方強豈伊三載
乃發公喪一念及此百憂盈腸嗚呼哀哉公之業履清
方粹美孝稱閨門道信閭里人皆趨時我獨用巳甘節
令名始終無毁公之涖官嚴而不殘䋲吏以簡敺民以
恩柄臣薦之才宜治煩三郡風績遺爱猶存天于善人
慶常在後才不必貴賢不必壽古皆有死磨滅誰究惟
餘德澤殁在不朽公之世胄義烈相承忠獻之裔雜遝
簪纓晉國諸孫亦既顯榮朝閨郎舍弟聮兄繼公有令
子是詒是似伯也實才自爲良吏仲也多文足致名第
肅肅清風兹焉不墜某早以愚藐獲奉姻逑名非蕭咸
愛同張侯風期相許恩意綢繆追念平昔容音莫留帷
堂在望奠觴遥隔馳兹絮漿貳以肴核禮毋菲廢哀緣
情極魂鍳不忘歆此誠愊嗚呼哀哉
祭外姑高夫人
恭惟夫人之令德壽考柔聲懿範某巳紀銘于石傳告
來裔非兹詳言而後信也顧惟鄙陋叨預姻列蒙被厚
愛二紀于兹而以薄仕羈縶得侍几席者曾無幾時恭
聆訃音愴恨何巳又聞巳得吉卜合祔先兆復以匏繫
朝籍不獲躬陪執紼之末追念音容永隔泉壤恭託薄
酹用將微誠摧痛在心神其來享嗚呼哀哉
漏港灘祭男穎士
三十一郎穎士之靈汝生十年而警慧超特盖有過人
者誦書秉筆志趣已高承順親顔未嘗譴忤而又奉侍
太夫人朝夕不離左右衆人知汝為孝子矣應接中外
吾方有頼于汝吾遷東陽汝喜其行不幸道途遘迍遂
罹覆溺之患喪爾淑質時我之辜觸事冤摧痛徹五内
以爾之夙悟早成雖遭横夭必不至于為妖為厲使人
惡忌固宜證無生而入有生應變而現當為賢而為才
光顯將來不然桐山之高嚴臺之清可以游神接靈與
川岳並秀亦汝之素情也寄殯佛舍倍愴吾心拊棺致
誠一慟永訣
祭亡妹張氏五縣君
爾生有懿淑之質故先君僕射特鍾爱焉早孤不天予
主宗事為爾擇配久之始歸呂氏呂大宗也爾能恭順
協睦不失婦道未幾而喪其夫予以爾又歸張氏張志
士也爾能淡薄静專克成夫志不幸復失良人以子幼
未立來還吾家予方謫守東陽奉太夫人之官爾實在
親側晨昏就飬宜無慊于爾心也今者舟過漏灘忽有
覆溺之患實予薄祜致汝無辜冤痛號呼不能止抑爰
以吉日塗厝于新定佛舍惟是窀穸之事則張氏有墓
可以歸葬矣呂氏有子可以承祭矣冥識不昧必知所
依臨殯致哀心焉如割
祭甥張氏子念二郎獐老
爾父懿行清文士林之傑既不克施于時中道而隕神
理祐善謂宜鍾慶于爾躬未易量也方從母氏歸寧我
家且使就學以成爾善不幸道途罹覆舟之厄遂致不
救冤痛摧切我心如何權厝僧坊又從爾母氏之柩酹
以薄酒用寄悲懷
潁州謁廟
刺史奉天子命長臨一郡境内之祠禮當有事必修謁
而後敢治惟神福民祐善一境所依頼奠獻之數不敢
缺也
南都謁廟
伏以大火故墟興王奥宅建都立國主社與民明神是
依命祀攸謹致恭謁欵舉有常經某近忝授符爰兹守
鑰初臨署位君命斯虔越瞻嚴祀望祭惟舊敢用羞幣
祗薦懇誠所冀聰靈歆此菲薄誕格純嘏孚祐兹邦非
惟長人獨受其賜
又
某忝被朝命獲守郡疆肅瞻靈祠實奠奥壤適兹臨涖
之始敢薦吉蠲之誠仰欽明神大庇庶士惟時降福俾
民用康祗報鴻休敢怠常典
南郊禮畢祭諸廟
此者國家精禋太室配帝圓穹熙禮甫成大賚斯洽眷
靈祠之遺烈飭守吏以備儀祕薦苾芬庶陳昭報諒惟
神鑒歆此德馨儲福祉于生民息沴災于列境和平之
格遐邇願同
英宗皇帝即位祭諸廟
此者皇帝祗遹先猷嗣隆丕構霈宣大賚敷告多方
欽修三止之宗祗欵萬靈之奥勅守臣而致禮在祀典
以必虔爰罄吉蠲用嚴昭報仰祈聰鑒備享德馨相邦
祚于泰寕擁神休而錫羨唯誠所格雖遠必通
祭雙廟祈雨
唐故張許二公中丞之神自昔至德之初公以忠果殞
于睢陽後人感慕風誼祠而享之于今且三百載而嚴
奉如存者得非以公生旣有禦災捍患之功殁當有遺
芳餘烈福于生民宜乎歲時報祈載在祀典不為無益
也今涉秋閔雨將害粢盛某為長人惟兹是恤心雖深
念而力不能救是敢夙夜齋戒致禱于公公既血食此
邦惟民是依固宜享于潔誠應以甘澤使巳稔之稼槁
而復茂將耨之種時其稔登繄公之賜也公其鑒此
祭喬太尉廟祈雨
漢太尉喬公之神合宋之境古祠以十數其最為民所
向信者公之神也去歲冬旱某始齋祓請禱祠下未信
宿而獲雨雪之應于是歲時報賽未嘗懈于禮焉今年
自六月不雨至于仲秋禾菽既秀而將揠來麰巳種而
不入農疇咨閔某實念之不敢不再告于神惟神既嚮
受報于民固當恤此災沴復興雲雨潤澤一方使時無
艱食之嘆然後神享豐盛之祀益無媿也
祭喬太尉廟謝雨
惟公特起睢陽逮事漢室威名振于郡邑勲勞顯于朝
廷當官靡憚于權豪外學不懷于仇敵有知人之鑒則
時雄慕其德有息民之志則夷貉肅其強至于屈邦君
之尊以徇幽人之節可謂通矣割幼子之爱以除質劫
之患可謂果矣其懿績殊勲伯喈之銘見矣其令謨明
訓孟德之文備矣故去世千禩而英風凛焉梁碭之間
里名未改陵墓之側喬木猶新肇彼京都巍然廟貌春
秋奉享典令具存昨以急景窮冬愆陽為沴天澤差候
而弗作時令當寒而尚温顧惟長人莫遑寕處徧走羣
祀交薦令芳緬瞻故墟默致精禱以公生而利澤天下
殁而血食此邦必能顯如在之靈動至誠之感曾未經
于累日果獲應于其雱千里王畿畢流于滋液百嘉生
物咸逹于枯荄冥況如斯誠心敢怠是用躬率僚吏潔
滌牲牢咸造閟宮祗陳奠斝少通精意用答神休尚期
嗣歲之間更頼隂功之助冀風雨之時若俾粢盛之畢
登則夫賢傑之威靈亘古而不泯吏民之祈報以時而
益虔豈不偉哉
祈雪
歲云暮矣時宜固隂而天澤未臻冬温為沴地爽膏潤
民虞熯災封圻之間神靈斯主是用祗祓殽醴恭陳懇
誠冀隂隲之下通格至和而來應使同雲之瑞邑自府
以皆流則潔粢之心吏與民而敢怠至誠之望神其鑒
茲
謝雪
昨以候戒迎冬時愆膏澤爰陳嘉薦致禱嚴祠曾未浹
旬果獲冥應其雱之瑞巳洽于農疇休證之和抑由于
神造敢具芬馨之禮少陳報賽之勤冀與齊民共蒙隂
隲
祭喬太尉廟祈雪
向以涉冬愆亢編戶愁嗟不遑寕居是有齋禱今兹時
雪猶及天正萌甲稍滋均種不爽敢具嘉薦聿恭誠報
虔佇丕應嗣滂甘澤冀獲豐楙以康兆民昭事之勤敢
懈常禮
祭諸廟祈晴
封圻之境綿數百里生齒且億仰于嘉生今兹歲成水
潦洊降菽粟被野稔而未穫田萊既汙種將弗入而隂
曀彌月淫霖數來天灾之行實自人召幽有神化主宰
其間夫政事失時咎由守吏粢盛不告職在有司編戶
何辜反罹于害長人無狀當被其責敢用䟽瀹祗薦懇
誠惟神聰直為靈惨舒是任宜恤羣望收霽層隂使收
登不害于有秋播殖無妨于嗣歲豐和期報祲沴畢銷
民獲阜安繄乃有神之賜
又
雨之霖淫二麥垂害必有所以戾隂陽乎今天子聖神
惠慈以虔天命以仁下民宜無是得也傳稱宋大水公
曰孤實不肅天降之災今刺史古諸侯也千里蒙病咎
將誰執潁之人荐饑者累歲祭祀不豐禮節不舉此即
開霽尚大有年倘刑罰鮮中實歸守吏神其鑒之
祭張公龍王廟祈雪
祭于張公龍王之神伏以應龍之德神化無方静而淵
潜則其用莫見動而天飛則其利尤博故大易之所贊
三聖之所述其至德盛美豈虚也哉潁之近境地有靈
泉神物所蟠廟貌斯在風俗向信州邑報祈歲無饑凶
實頼神貺今亢陽為沴雨雪不時嘉種將枯民用咨怨
某受天子命作吏于兹惟民疾苦之是憂惟時災𤯝之
是恤所以夙夜惶懼將祈于神案俗舊儀挹彼源液惟
神昔嘗應化于是邦今則血食于一境必能奮起利用
隂運化工驅風召雲灑潤流澤使千里浹洽五稼滋茂
時格和平人叶康靖非獨守吏蒙其福釐抑所以延神
休于無窮豈不偉歟
祭張公龍王廟謝雪
近以冬暘為厲農畆愆澤徧走羣祀未獲嘉應粤瞻淮
壖盖有龍穴嘗顯異跡奠此一方爰徇民心遵用祠法
靈泉甫曁隂雲遂興雨雪其滂遠近告足恭惟龍德潛
用利見莫測豈守吏虚薄所能感動因荐肴醳昭報神
休冀無後艱以永賜貺
祭諸廟謝雨
向以自秋涉冬旱氣為虐並走羣望嘉應猶虚所以夙
夜祗懼不遑寕處念人事之未盡不敢歸之于天時恐
誠意之未孚不敢慢之于祈禱果蒙神鑒爰降甘澤田
疇稍蘇播種漸入廼㳙吉日用荐嘉牲昭報厚賜以光
靈德尚冀滂沛之惠無為後艱登成之祥亦冀冥助
祭張公龍王廟謝雨
向以常暘寖諐歴時不雨農疇罔闢播種後期雖徧請
于近祠尚有遲于嘉應俯因衆欲單竭至誠顧瞻靈湫
實惟龍宅挹兹泉液置彼淨方罄夙夜以致虔迨浹旬
而非懈隂雲甫集甘澤沛然長人之心少獲寕處千里
之廣頗遂膏蘇因荐醑肴昭報休惠光令名于不朽冀
丕祐于無窮
春祈嶽廟
惟帝作鎮岱宗奠居震位眷言兹土夙奉嚴祠仰憑威
神大庇生聚春陽戒序精意告虔式竚善祥普安氓俗
俾歲時之有獲庶瘥癘之潜銷遵奉鴻休益虔大報
春賽諸廟
伏以壤地千里畫為封疆必有神鑒隂為主宰惟是春
秋歲時祈報之事載于禮式守臣奉詔豈敢怠常惟神
歆此馨香賜以冥祐使歲時無水旱之沴疾疫之灾繄
乃有神之貺也
秋賽諸廟
伏以州壤千里山川之神禮有常祀為守土者當奉事
焉夫神者惟民是依民者惟神是庇今歲事登稔時無
凶災實由神之賜潔粢豐盛薦享不匱亦為民而報也
聰直之靈庶幾其聽之介以景福使無後艱實守吏之
幸矣
祭勾芒
惟神體配乾坤功施先稼條風啟發脉土震渝俶載有
期早晩宜示庶禳疵𤯝將獲豐登
祭土牛
爰出土牛示農早晩因兹肇序恭薦令芳教民有初抑
用敦本神其昭監佑以善祥災沴不生蠶稼登茂敢忘
毖祀用答純禧
又
條風解凍陽律兹始土牛著象以示農耕惟神協輔帝
功發育生類用是昭荐默祈純祐宵雪屡降壠苖既滋
庶蒙善祥克遂豐衍民食無害蕃禧所臨敢忘禋祀祗
答靈貺
祭魏武帝
帝肇興王業大庇生人血食此邦威靈如在式臨春序
虔奉祀儀冀錫繁禧垂祐羣品民所仰止神其格思
祭窮后
神官有世功廟食此土方春發育潔祀神靈虔奉國章
載陳牢醴冀蒙丕祐普及黎元以時降康慰民望歲報
功之典吏職敢忘
祭城隍
神奠守封疆實司水土惟城郭溝池之固頼聰明正直
之依式届仲春聿陳嚴祀冀曲垂于靈貺期永庇于民
居
祭牛龍
神以坤順之體協乾剛之靈瞻彼城隅奉兹廟貌仲春
戒序薄祭致虔冀霈澤之時行慰庶民之望歲
祭五龍
神四靈之長五方是司肇興風雲繁育稼穡適當春仲
用展祭儀冀時澤之不愆俾歲功而有獲
祭土地
神施生庶品大庇羣倫式瞻靈祀近奠公宇仲春戒
序薄具告虔敢祈及物之功曲降順時之祐
祭天王
神佐命上穹奠居北落護連營之勝氣夙仰威靈鎮堅
壁之嚴闉式遵虔奉仲春届序薄具致詞敢冀神聰洊
降時祉
蘇魏公文集卷七十一
