蘇魏公文集卷五十七
宋蘇頌撰
墓誌
夀州霍丘縣主簿宋君墓誌銘
宋氏世占開封蓋得姓授氏之邑也皇朝贈太子左清
道率府副率譓始居襄邑鄉里稱長者生内殿崇班良
起家為三班官出掌筦庫治軍旅並有善狀生衢州西
安縣令宏少治儒術學易于徂徠石守道授春秋于泰
山孫明復名重上庠擢進士丙科調亳州衛真縣主簿
上官薦其材宜治劇領邑以卒事跡具太學博士曾君
&KR0776;所敘銘誌予嘗觀其所學自經史百家黃老言至于
星歷五行占課象數兵家權謀之書皆貫穿浹洽無所
不通其書存者多手鈔蠅頭細字幾數十萬言又嘗以
其生之年月日時推考星緯參騐休咎自謂夀不得長
故造適任運不蘄苟進無幾何以使牒考試它州在道
遘水禍以歿士大夫聞者莫不嘆其志于道而安于命
也生夀州霍丘縣主簿拯拯字道濟幼歲以父死職事
推恩補郊社齋郎孝友惇愿善守家法予以女弟妻之
留于家且久知其強敏人也一從進士不中選益自奮
勵早夜誦習書傳課試文賦期于大成有志無命才滿
一官年止二十八以治平二年遘疾卒于京師僦舍生
三子曰育曰充曰高高亦早卒育充力學游場屋不墜
門業然自霍丘之亡子弟繼以淪謝二孤羈寓京口因
而著籍宋氏不絶如綫育每追念先世多艱率府而下
五世藁菆京畿久不得歸大墓已為世適當任其責而
單力不能反葬鄉里常抱終窮之痛因謀于親知曰墳
墓近所居則歲時展省不廢既而卜遷其兆亦從于是
裹糧西上干舟有司載其高曾大父母暨父叔季弟凡
十三喪以歸買地于京峴北原元豐壬戌六月辛酉既
襄事矣而相冢者曰山高遠地水與風逆神靈弗居育
復詢求他師徧求陵阪得今崇德里焦石山之東南原
地合葬範歲在乙丑月維丙子其日庚申厥利大舉乃
啓諸柩厝于新阡率府君位西向大穴崇班霍丘為二
昭西安為穆二從祖祖父三季父一幼弟别為二塋附
于東南隅同日掩六壙事無不及者師言山當巽隅外
如拱抱水出庚辛合流江海法曰亡者安而存者利宋
氏宜有後矣嗚呼育以孤童自立力貧舉事往返江淮
數千里負其親喪再歲卜遷卒得吉宅永錫爾類師言
其信乎銘曰
維家遘屯維子艱勤念所親乎生不逮養死不克葬懷
巨創乎五世之喪自汴之陽歸朱方乎始塋京峴山峻
水斷居匪善乎通吳之東若堂之封卜之從乎考易之
繇有子無咎福厥後乎
龍圖閣待制知揚州楊公墓誌銘
華陽楊氏自漢太尉震四世顯赫子孫散在河洛至唐
而益盛其居鄭州之滎澤者曰尚書左僕射於陵最貴
僕射之六世孫曰江州錄事參軍絳遭廣明喪亂因家
江表其子曰津事南唐以言不合去之南越劉鋹用為
尚書水部員外郎生太子中舍守慶入皇朝為坊州司
馬贈尚書右丞生翰林侍讀學士諱偕以文武亮直被
遇仁宗為時名臣其亡也天子思之特贈尚書兵部侍
郎侍讀生大理寺丞贈中散大夫諱忱與其弟大理評
事慥俱以經術文章名振一時中散生公公諱景略字
康功四歲用祖蔭守將作監主簿十四上書皇帝言天
下事又謁執政論所以言者丞相富文忠公尤竒愛之
初監咸平縣酒務已有能稱治平二年擢進士第知夀
州安豐縣年少領劇邑處之沛然民有賦租不以時入
者獨按其大姓與里胥它戶不督而自集里豪有倚富
冒法者以事召至庭下窮竟無罪得器服擬上方事立
寘于法一邑為之惴慄縣當水衝歲嘗病涉為之創巨
橋往來者遂無患因目其橋為楊公橋安豐代還監京
東竹木場兼三司主管權度支判官公事徙開封府推
官就遷判官方朝廷患獄瘉之弊公以謂護視不謹吏
當繩之以法診治有瘳毉當勸之以賞詔用其言著為
令接送遼使使者回澶淵例先馳二介以報其國時耶
律用政欲遣三介公執不可甚力卒用常例出提點兩
浙刑獄始至常州訊囚有縣學生具酒食設同舍而邑
令之子預會州鞫以贓罪證逮者百人公以法無飲食
坐贓事即日盡釋之杭州司理邵權騐囚小不如法已
州罰矣轉運使又劾奏以為不職詔公覆案公具本末
獨保證之權卒得免自是它州之冤獄滯訟得平反亟
決者多矣公居官勤勩不為苟簡法或未便即建明于
朝嘗言太學有歲月之限遠方寒士或以貧或以親不
能趨期者請州置學官如太學法以便科舉又言募官
管押諸州綱運給以道費本欲紓牙校破産之患而守
倅有應募者沿法自利為國羞辱莫甚于此請下按察
官不許押綱令又謂浙江網罟太密禽魚不得生息請
山澤謹其時禁死者不葬寄骸廬野久則暴露可傷謹
喪葬限以歲月其恕心恤隠多此類也閩寇廖恩剽掠
境上公出兵數百重立購賞上以為專命奪一官仍故
職滿歲移河北東路過都留為提點開封府界諸縣鎮
公事再領府判官管勾使院公事提舉三司帳句磨勘
司在府圻宣力居最坐遷局過限及遣官捕蝗再奪一
官未逾月以塞河勞復故制曰河溢原武隄塞輒平護
安居民繄爾能力除書之言若此其治效可知也元豐
六年右司闕員宰相薦者數人神宗曰楊某可稱其任
即拜尚書右司郎中上言尚書郎官有非才望者令長
官舉行不放上或門止故事未幾遷起居郎使高麗為
國王祭奠使上諭以此行多欲去者卿在所選也對曰
欲與不欲非為利即憚險耳臣知稟命而已公偉儀觀
善辭令至其國舉措辭受言語輕重皆有節適歸則能
道其土風人物禮儀繁略纖悉不遺深稱上旨就賜金
紫之服擢試中書舍人占謝日上曰卿文辭温潤雅宜
典誥近制舍人預押六曹公詳練典故每有大議多引
前代以為據故執政稱其有禆助明年避親嫌換龍圖
閣待制知揚州移蘇州復徙維揚元祐元年八月遘疾
丁未終于州寢享年四十七公為人樂易自喜外和而
内勁臨事果于行不為貴勢所屈待下盡禮周旋不懈
非意相忤不與校也自與當時名卿遊多見推挹薦舉
僚吏幾數百人而無一為累者豈至誠樂與而不能欺
者歟其為治嚴而不苛在郡公私未嘗以一毫撓民故
二州之政從容若無所事而民自悅服至蘇未數月獄
無繫者議者以為自孫冕在鎮日嘗獄空逮今八十年
復見楊公矣去之日吳人遮道泣涕及卒揚人思之不
已舉州為之設浮屠齋又建祠堂于龍興佛舍拜泣其
下雖古所謂遺愛不過是也幼有至性母靜安縣太君
盧夫人生公三年而卒後遇盧黨即涕泣眷慕如母存
焉賙其族人不間疎戚賴以存者甚衆尤喜讀書平居
佔畢之外無它玩好常以讎校得失為樂事所藏書萬
餘卷猶繕寫不輟又集周秦以來金石刻文至七千卷
用以考騐前史疏捂與夫放佚之事其辨博通洽抑有
資焉者文集十五卷西掖草二卷奏議三卷執政年表
一卷奉使句驪叢抄十二卷少林居士聞見錄十卷公
少以名家子有文學以自表志在推巳以及物中間屢
試權劇亦有所攄發矣兩奪官不以罪觀其過可以知
仁也晩遇主知方見任用而時為命奪不得盡如其志
然見于文者亦足以識其所存也夫人嘉興縣君韓氏
故太師周忠憲公諱億之孫今門下侍郎維之女賢慧
得其門法治辦家政無不如禮者子男子二曰允某官
曰崈某官皆向學有立女子二適宣義郎李持正承事
郎韓戢並當時望族初侍讀公卜地于河南洛陽縣以
葬其先君其後遂為洛陽人而子孫之亡者相繼祔于
其側今允崈奉公喪以歸用其年某月某日窆于某鄉
某里去祖塋幾里而近葬有日矣諸孤以沈誌見委予
惟載世名德其所紀述者前有歐陽文忠公誌在貳卿
之墓後則有王荆國公吳正憲公銘在中散理評之墓
顧鄙文不足以表彰遺德以繼三賢之後然四世通舊
其言行之美多平日之所親見聞者姑直書其事以成
孝嗣之志銘曰
楊氏之顯自震太尉繁衍至唐於陵端揆貳卿皇朝德
銘三世中散不偶内閣復貴内閣之貴天子所知屢試
其難事靡不為宣慰嵎夷光華遠而書贊名命宰司是
毗昔使東南有威有惠更殿大邦不勞而治西閣東臺
方竚公歸豈伊不淑命與時違時哲云亡士類嗟戚我
懷世歡其痛何極凡墓有銘著厥平生一言善志千古
英聲貳卿之葬文忠敘事中散理評師儒誌墓我述遺
德以續前詩雖非麗藻亦無愧辭
承議郎集賢校理蔡公墓誌銘
臨川蔡景繁諱承禧吾亡友濬沖諱元導之子休文諱
元翰之從子尚書職方員外郎知南劒州諱宗晏之孫
初天禧中我先人與職方公先後為宜州軍事推官實
相交承情好尤厚故濬沖兄弟以文章見知留處門館
使某同筆硯習六科景祐五年二君俱以茂材異等召
試秘閣時如格者衆遂不得預廷策其後屢試不捷休
文卒死布衣濬沖與景繁父子同中嘉祐二年進士第
濬沖終南劒州軍事推官景繁由太平州司理河南府
軍巡判官改大理寺丞知虔州雩都縣熙寧七年召對
便殿訪以時事極陳用人立法之弊擢太子中允監察
御史裏行滿二歲加集賢校理提點開封府縣鎮公事
入為開封府推官改判官管勾使院公事兼提舉三司
帳句磨勘司累遷太常博士官制換承議郎出為淮南
計度轉運副使以疾卒于泗州之行司元豐七年十二
月某日也景繁初為州掾時年尚少吏頗易之一日謫
其舞文鬻獄者上于州州為斥逐太守張伯方愛其剛
方有守數與議論不以僚掾禮待之其治雩都縣事無
細大皆自詳處胥吏畏縮無所措手溪水暴溢幾沒城
郭為之具枋篳以濟生聚而溺者獲出水遇艱食又出
常平粟以賑絶乏而飢者不流監司劾奏其擅發倉廩
詔釋不治當時論者以為景繁為小官已能任大責使
之遭時得位顧其設施豈易量耶及為御史論大臣之
任事怙權者拔用親黨遍布要路非國家之福章言廷
諍前後十數神宗悟為之罷免其黨輩者數人又論用
兵交趾不可與爭旦夕利所遣北軍難以深入及不宜
用中人主兵柄唐季之事可用鑒也凡此皆近臣之所
難言者人皆為之危而上獨稱其忠藎面賜緋衣銀魚
謂曰聊以旌卿讜直耳熙寧某年接伴遼使還獻治邊
十三事深愜上旨李復圭坐小法罷邊帥張商英以言
事黜官景繁連疏救解以謂二人者皆美材可用不當
留滯遠方開封府治中貴人獄得其閨門隂事連逮甚
衆尹與中人有恩舊遷延不訊景繁即合同僚辨爭累
日至論列上前尹辭詘坐貶官它日上又謂曰向覽卿
臺章甚合理道凡有聞見不可以不在其位而遂啽嘿
也景繁自以起疎遠遭知已之主苟有可禆益時政雖
逆鱗遻物終無所避就既而復上數十事多指摘時病
竟留中不出議者謂其必復言職俄而有使淮之命其
為使者務舉大體嚴而不苛吏有建征利之言者一切
不用權廬揚二州雖日月不久而民多能道其善狀大
概志在愛君拊民一聞忠義之語必力行而極言之未
嘗顧以利害不幸年止五十不得大施于時究極其緼
是可傷也自少時篤學力文博記善說進對上前亹亹
有緒故屢見稱奬居家教訓子弟講論道義常至夜分
善與人交不為炎涼改觀予家人官其部屬者至則薦
之人問其能否對曰吾先人所知其家人固多善士豈
必問也接物和裕侃侃不折雖恭上厚下而不可撓以
私周旋族中貧乏待以濟者甚衆尤喜興奬名教誘掖
後進雩都素少士人人未知學為之擇秀民以誨導之
勉以進取其後成就弟子若郭峻之徒相繼有登科第
者邑人懷德至祠而報之夫人何氏臨江著族克配君
子能成厥家封崇德縣君二子居厚居易四女二嫁青
州范世基撫州鄒璠二在室居厚嘗舉臨江進士同試
者千餘人首中鄉書以家艱不赴禮部居易八歲亦知
向學嗚呼景繁其不亡矣平生所為文章甚多未遑詮
次居厚裒而類之為三十五卷曰論語指歸十卷曰奏
議集十卷曰文集十五卷寶文閣待制何公正臣嘗稱
景繁至誠所發本于仁義忠信有遷固之辭有騷人之
諷諭有折檻引裾之忠謇聞何公之言可以知景繁之
心矣蔡氏出濟陽至唐弘文閣學士允恭始居長安子
孫家焉其後南唐清徽殿侍書士煜又居金陵煜之子
曰倚復徙臨川倚之孫曰為政皇朝贈尚書比部郎中
職方即其子也自倚至濬沖六世居臨川景繁嘗遊京
口見其山川而樂之曰吾老必歸此于是居厚用其遺
言擇地丹徒以元祐元年某月某日葬某鄉某里之西
南原因家于潤遂為潤人也居厚以予其世通舊求誌
其墓感今懷昔不得無言又繫之以銘銘曰
蔡出濟陽長安之系允恭仕唐祖煜避地始遷金陵以
書入侍再徙臨川服儒數世職方允文首中名第中司
薦才詘于不試徊翔外遷終老州寄二子褎然賢科赴
制仲氏差池殞于壯歲伯也及子同登進士先後祖孫
並時兄弟儒學一門時稱盛事蔚矣集賢幹時良器文
中御史簡在先帝繩糾不私權豪沮氣道直難進勢危
易躓出案甸圻清衷益記入佐京尹復摧寵貴帝曰爾
言不繫其位方竚嘉謀遽膺外使淮海百城征誅未乂
軺車一臨民寬吏惴惟其設施志在經濟千里脩塗未
半而逝平日有言京口吉地生居死藏存歿之利嘉哉
孝嗣命從其治果得佳城卒如素志
太常少卿致仕王公墓誌銘
太常少卿致仕王公諱田字介然開封人給事中同知
樞密院贈太師中書令諱博文之子贈太子太師諱士
安之孫作坊副使贈太子太傅諱諫之曾孫少以名家
子有學問所與游者多當世聞人故累舉進士鏁廳皆
拔高名後以父任為試秘書省校書郎許州臨潁尉再
廕補將作監主簿故相錢文僖公王沂文正公並薦其
才又上所為文章三萬餘言召試學士院賜及第四遷
太常博士歴尚書屯田度支兵部三員外工刑兵三部
郎中初領簽書鳳翔節度判官鄉民有得遺財于道者
遇捕卒拒不伏禽府尹周式曰此正謂盜而後強者將
寘于重辟公獨以為闌遺無強取法拒捕又不以仗執
不敢斷式曰吾為吏固先于若豈不曉法爾有異識何
不以狀來使吾按治耶公即上議狀式意為解止決杖
而釋之會中令尹歧徙鎮國軍未久求侍養還京師管
句左右廂店宅務視邸舍有不葺與民占冒無籍者請
官為繕完畫間架使增僦錢由是二歲中溢舊課四萬
緡用前勞陞知通利軍始至決滯獄數十人自是庭無
留事都轉運使楊偕孫祖德高覿相繼言其治狀以父
憂去職又服母喪通五年而除起監在京左藏庫前此
出納庫籍惟載正數其羨贏皆不會積久鉅萬主吏得
以轉移為姦公至則操簿書坐帑中鉤索隠漏得籍外
金帛及軍賞折直高下不當償者悉條其數上三司三
司更命它官按騐得實計其所收物直三十六萬七十
緡以其事聞于朝廷擢為羣牧判官滿歲制置使王祁
公奏公嘗出邢洺諸州治監牧水害有效請留再任又
一年權開封府判官出提點江東刑獄尋移江西皆自
陳不願行留判三司戶部句院拜京東轉運使又辭不
願行以使者秩移知襄州是歲飢歉山南尤甚公募豪
姓出粟萬餘斛造饘粥哺流民賴是全活者甚衆故中
書舍人胡旦旅殯在郡邸其子孫孱不能舉葬且三十
年矣公為作奏曰旦有大名嘗為先帝近臣朝廷宜厚
恤之詔以庫錢二十萬畀其家具葬公又命書記石温
主其事為之擇善地安厝如禮餘錢以給其孫郡人聞
之喜且嘆曰胡氏存歿獲濟矣在郡才五月召還復判
戶部勾院滿四歲當出補外官又自陳願領京師閒曹
徙判尚書倉部後五年以亞卿謝事又二年年七十五
卒于清和坊之私第卒後七月諸孤自京師奉其柩葬
于孟州汜水縣萬山原先塋之左次實治平二年十一
月甲子也公為人淳厚謙恭不自標置接人不盡誠禮
見親戚與賓客無少長貴賤皆局局然奉之不少墮語
言洞見底裏不為隠欺而人與之接者退而必曰真善
人也然而當官閱簿領持法律精密審詳雖甚細微亦
不敢忽慢故所歴十三官皆以勤事著稱而無毫毛過
失其中心慈不忍蓋出天性非強勉所至見人議法苟
有可以生出之路雖非已者亦從容為言及聞有所平
反則喜如出諸已少時數隨侍在官中令每閱案牘多
焚香過閣中情有疑者密以問公公對曰法重情輕不
如從輕中令深嘉納之自終親喪後不復主家事門内
之治一以委諸弟惟葺居第日往河外購良材歸則親
督工程頗務崇壯是時太夫人在堂見而召諸子語之
曰中令既棄捐若輩復安用此大屋乎公對曰王氏自
高祖以來由祁魏曹洛遷徙者數四靡所定處自先人
之來京師始得此第經營艱苦每患其庳陋數欲增大
之而未及就某等雖不肖所以盡力于此者將畢先志
耳及成室昆弟未嘗坐堂寢中雖待賓客亦就偏廡示
不敢據先君之正處也景祐中從祖睦卒官江西三孤
女貧不能自還中令方以為憂會病且革以屬公公即
冒江湖往返數千里提攜以歸嫁之輒得賢壻其後二
為大官一為朝士故翰林侍讀學士楊安國今龍圖閣
直學士韓贄駕部員外郎綦愿是也于時言家法者以
為美談公前後三娶皆顯族初配高氏秘書監志寧之
女次配許氏刑部郎中韓之女並早亡不及封今夫人
李氏亳州刺史周之女號金城縣君子男九人曰峋太
子贊善大夫曰岐曰岯曰崿京司官曰崌瀛州樂夀縣
尉曰嵎曰嶧曰嶠選補官曰岷未仕女八人一適工部
郎中集賢修撰知桂州陸詵一適衛尉少卿趙尚寬六
幼在室諸孫九人男皆傳其家學女必得佳士而歸之
可謂善治家矣初中令在近密公已為郡守後二十八
年亞弟疇復為樞密副使時公已得謝還第見其登用
士大夫來慶拜者日盈其門且推福于公及其葬也副
樞之喪又同舉事儀用三品而公柩在前州縣過喪亦
如常禮始卒哀榮其盛也如此豈非積善之報歟公素
無疾暨副樞之薨哀慟累日家人怪其傷悴過甚旁為
開譬公曰我非不知命也但念吾弟生二歲而失先夫
人吾嘗躬自復育又見貴顯一旦先我而逝感今懷昔
可遽解耶自是悒悒彌甚相距五十餘日而終嗚呼可
哀也葬有日諸孤以僕接公有年又僕之仲弟亦許氏
姻也用是累來請誌于壙既不得辭又為之銘曰
不矜其容不暴其終仕而行已惟義之從靜以遠悔明
以保躬吉人之履君子之終天錫多福惟享其厚好德
康寧考終以夀萬山公塋昭左穆右體魄既安慶鴻厥
後
蘇魏公文集卷五十七
