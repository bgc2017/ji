蘇魏公文集卷九
宋蘇頌撰
律詩
次韻林次中察院經過南都見寄
都府曾為入幕賓玉符重忝守藩臣幾年流落甘閒散
平日交遊半要津簿領沈迷千慮耗鬢頤衰颯二毛新
聖恩休養深知幸厚祿華堂許便親
次韻次中寄莘老學士
曾見臺烏朝夕飛尚稽雙鳳浴天池遠方隨牒應難久
同好彈冠即有期佐幕暫來光右席(莘老屈佐留幕)還家聊去
植芳籬(次中還吴葺居)睢陽老尹欽才望待看同升贊盛時
又和次中答莘老見招
近甸無辭暫駐車吳門雖好隔重湖且嘗竹苑迎霜兔
休憶松江上釣鱸老見交朋尤眷戀醉吟風月好躊躇
廣陵喜得賢賓客簮履光華勝瑇珠
次韻久雨言懷
久雨涔&KR2621;浹甸圻層雲晻曖壓城低沈灰將恐鼃生竈
負土深防蟻漏堤(汴流泛漲府官防河)避冷竹窗烘炭獸(今歲早寒九月)
(擁爐)禱晴琳館抗旌霓知君方欲行千里早晩殘霞却照
西
次韻奉和次中叙别
嘉句連篇惠好音媿無瓊玉報南金幾年漂泊離羣恨
此日逢迎話舊心氣類自應憐茂悦世情誰復擬高深
且將懷抱還尊酒莫為思歸動越吟
次韻劉莘老學士惜别言懷兼呈次中察院二首
梁園寒早雪霏微親友將分一棹歸客舍蕭條風送柳
離筵凄慘酒霑衣霜臺二妙君相繼幕府三端我所依
况是汴渠今不涸留連猶得奉音徽
再和
詩侣方逢夢與微(白公書呼元劉為夢微蓋相親之厚)攄懷未盡遽言歸
正思玉鱠將登俎應笑緇塵又染衣金石交情知不改
輔車形體自相依何時得遂江湖樂簿宦牽羈甚纆徽
次韻蔡資政荅朱寺丞惠千葉桃花菊
分得穠華質依然苦薏香繁紅如上苑(京師近多紅菊即此類也)密
蘃勝南陽不用尋根葉須留過雪霜殷勤送東閣聊薦
百年觴
送洞霄宫王文玉學士歸吳
仙都補吏向天涯歸棹南遊事事嘉冬課洞庭千戸橘
春嘗石縫一槍茶蓬山厭直抛鉛摘公府傷離念棣華
二紀編酬老朋伴何時相逐訪烟霞
林次中示及追和浙西三賢述夢詩其間叙衞公
事幾盡輒拾其遺逸再次前韻
曾覽三賢述吟哦日幾遭文章追李杜贈荅擬劉曹二
相逢辰早中山擅價高才華固相若光燄實難韜智决
推安邑超騰自髧髦武謀家府秘晉祝史君褒任重函
牛鼎投虚剸兕刀内庭纔視草同列便棲毫夷夏欣寧
謐揄揚頌戢櫜臺烏棲直舍廐馬借拳毛對數開宣室
忠逾諫館陶絲綸長慶制奴僕楚人騷雙節分千騎滄
波看六鼇帶垂金錯落服賜錦葡萄憂國常箴衮延賓
罕置醪韋平門素貴周邵職奚叨在鎮民除瘼還朝雨
潤膏星霜恩感舊休沐事㤀勞去蠧過蟊蠈防仇甚猘
獒躬仍主戎索手不釋書絛相以父年入權因主眷操
神鋒雖爽爽靈府亦忉忉烏嶺無遺鏃維城獨贈袍風
波消橫議枳棘奈羣豪既悟方城語何由别墅遨間言
多斐貝閒地少蹊桃世路山川險愁腸冰炭熬兩朝空
獻替萬里孰呼號都為尤權勢終令觸怒濤災屯疑是
馬朋敵目為牢伊昔來江海頻年泛棹篙再違文石陛
三擁浙西旄夢覺魂應斷詩成首重搔緘封寄僚友往
復走軺舠殘漏傳軍柝新流漲郡濠所懷存北闕有志
念東臯豈謂投荒裔從兹解袠弢平泉遂榛莽甘露漸
藜蒿像寄浮屠宇香焚過客艘依然見塵迹流恨水滔
滔
留臺蔡資政見示嘉章且有花時之約忽蒙除代
恨阻親依因抒鄙懷仍依元韻
清羸躬現疾出處道還周當軸諧人望謀邊緩主憂莊
環聊造適伊鼎待烹羞見約高齋會將行尚少留
和府推官冬菊
經冬寒菊巳離披梁苑殘英尚滿墀尊酒還思元亮醉
秋香又過子愚期尋芳意思人尤厚耐冷枝條土所宜
(睢陽土最宜菊)墨客有誰偏好事留將樂府著新辭
七言二首奉答簽判學士
兩篇華藻敵南金辱贈應憐舊賞音平日所知誰莫逆
老年于事巳無心雲霄路在看君上詩酒盟寒且共尋
屈指當時文學士誰知揚子思湛深
常愛君房言語妙仍欽叔度德名高受釐宣室行膺召
置酒梁園喜譽髦辯博方親談衮衮别離俄起恨勞勞
臨岐更辱殷勤句衰拙何勝異日褒
解秩西還夕次葛驛二通判與簽判學士留府諸
君遠出餞别情至禮勤輒成拙詩奉謝厚意
遠行車馬出西城風義相高一府傾留幕經年叨主諾
郵亭終夕困飛觥人烟數舍將歸路霜月三冬愴别情
政拙自慙無惠愛尚憑河潤慰羣氓
七言送林次中南歸
何事頻思江海間清時美彦未應閒襟懷舊貯縦橫術
獻納嘗開咫尺顔吏隠尚勞趨幕府郊居毋苦戀家山
蓴鱸正熟雖堪愛羔雁相催又北還
和次中雙廟感事
天寶黎民困賊庭杞城睢社勢相形四公百戰期殱虜
數載重圍不啓扃當日捐軀全土境至今遺貌載丹青
行人安得侵松檟樵採從來禁有刑
某忝命守餘杭楊元素内翰洎兩禁諸公出祖佛
寺席上探韻賦詩以寵其行某亦分得留字(時李)
(承之待制帥延安)
内閣臨邊貴鑾坡主席優賦詩嘉趙孟載酒餞韓侯何
幸江城守容陪禁序游烟霄慙久隔聲氣荷相求笑語
隨春煦歡酣永日留百分傳醆斝五熟薦包羞西望千
兵盛東歸兩槳浮感時嗟老病去國動離憂遂别青雲
友重為滄海州應憐舊簮履猶着故巾褠衮字榮褒寵
瓊琚乏報投惟將誇遠俗歌咏入吳謳
次韻奉酬簽判呂殿丞燕集西湖
江海為藩地絶塵湖山尋勝坐邀賓消除袢暑忘三伏
追憶曾遊隔五春極望林巒橫紫翠旋供肴核剥青皴
常時欲到喧囂阻偶得相陪似宿因(王沂公喜延賓客嘗與一道人清話)
(甚久公曰平居嘗苦少暇今得相陪終日無事亦似宿昔因緣耳)
走筆奉酬簽判殿丞遊思上人院
坐閤何時得少休羡君乘興喜尋幽每逢幕府文書簡
便作湖山佛寺遊巖畔揮毫傳麗句林間炊黍飫香羞
會須偷撥閒忙日更上高軒看碧流
次韻奉酬通判姚郎中宴望湖樓過昭慶院暮歸
偶作
山半樓臺遶曲堤水風當夏却炎威常思徧覽前朝迹
自恨勞生暇日稀偶到上方憑檻久怳如員嶠躡雲飛
白蓮舊社空遺址有幾人從此路歸
再次前韻
巋然華屋四開扉經搆初憑佛大威(元名看經樓)最是一州
孤絶處不因嘉客到應稀凌虚自覺雲梯近銷暑聊將
玉盞飛人士莫嗟山簡醉猶能倒著接䍦歸
再酬三次前韻
千里江山昔霸基百年文物憺皇威閭閻櫛比于今盛
塔寺鱗差自古稀極目烟霞時顯晦㤀情魚鳥自?飛
何須遠慕嵓居者乘興還來興盡歸
和簽判早秋見寄
滄海西垠淛水頭人生不到負吳謳剖符何幸來都會
坐閤俄驚陟夏秋每按吏條慙漢詔未豐民食念箕疇
所欣幕府多才彦樽俎時時接宴遊
次韻楊立之十一官府館二篇
固無政術效前賢又乏詩名繼樂天連歲出藩居善地
何時負郭有良田回風巳隔三山路講德難偕四子篇
滿目勝遊都未到且將圖畫與人傳(予到郡值災歉涉五月尚未暇遊山)
楚客登臨悲素秋感時風物自颼颼潦收遠水清堪鑑
雨過羣山翠欲浮月露往來羇旅恨倉箱千萬里民謳
鬢毛衰颯歡遊少珍重嘉篇寫我憂
次韻楊立之懷舊
秋卷昔觀賓同遊上苑春歸軒今取道共食浙江珍俛
仰周三紀文章了十人窮通不復問一以付天均(立之慶歷)
(初與予場屋相遇因留館敝居)
次韻楊立之贈京
小子方承學初心未見功雕蟲徒好賦舞象僅成童率
爾多慙路師哉遠慕雄顓侗如可教丈席冀趨風
和錢塘周寺丞遊南山
兩寺臨湖共一山名傳四五百年間臺前康樂飜千葉
井上仙翁鍊九還挂壁空存游客詠掩關都属野僧閒
欣同僚友尋幽趣嵓石雲蘿永日攀
和兖弟到郡先寄
雖非祿厚與官尊多幸名都遂出藩訪舊遍遊江北路
提封連接海西門六年往復頭先白四郡推遷席不溫
衰病早宜歸畎畝君恩未報自難言
蘇魏公文集卷九
