蘇魏公文集卷二十八
宋蘇頌撰
内制
正月一日皇帝御大慶殿受文武百寮朝賀行上
夀之儀樂章曲名
皇帝舉第一盞酒奏靈芝之曲
嘉端降靈應我皇德燁燁神芝不根而植春秋三秀晝
夜五色物播詩歌聲被金石
皇帝舉第二盞酒奏夀星之曲
倬彼見象於昭于天維南有極離丙之躔既明且大應
聖乘乾誕受景福億萬斯年
皇帝舉第三盞酒奏甘露之曲
泫泫零露雲英醴液和氣凝津流甘委白飴泛柈杯珠
聯竹栢天不愛道聖功允格
賀冬年節詞語
内中侍御已下賀皇帝冬至詞語
伏以日南遠極騐景至于地中斗北中繩候陽萌于物
種福釐均被寰海攸同伏惟皇帝陛下盛德膺期至仁
御宇堯雲在望上當書物之祥禹璧惟輕獨念惜隂之
貴宜民受禄羞耉惟君降兹有永之年嗣乃無疆之歷
妾等幸逄休運獲隸禁庭仰瞻咫尺之顔願介厖洪之
祚
太皇太后詞語
伏以八景朝元奉太微之遊宴五雲辨物占魯觀之禨
祥海㝢隆平宫闈泰豫伏惟太皇太后陛下功參化育
道契清寧神靈合謀與日還而斗轉晷景循度騐歲美
而物成默而應天地之和靜以待隂陽之定保邦基而
永固延福夀以無疆妾等備數宸闈聮榮婦職仰祝松
椿之筭但傾葵藿之心
皇太后詞語
伏以日候清臺景下盈于尺表陽生密室氣上應于飛
灰萬國同休六宫均慶伏惟皇太后殿下德隆軒曜道
應坤元躬孝養於東朝内隆隂教推慈儀於正宁益懋
聖功當七日來復之期膺萬夀無疆之慶妾等幸叨女
職祗事掖庭奉觴共罄于歡心頌履敢傾于善禱
内中侍御巳下賀太皇太后年節詞語
伏以獻歲發春肇三陽之交泰履端于始為萬物之權
輿恭惟太皇太后陛下繼善體仁正心率下布德行惠
順時令而罔愆知人安民固邦基于不拔肇履維新之
序更增有永之年妾等祗事宸闈幸逄聖治趨玉階
而致禱祈寶歷之無疆
皇帝詞語
伏以歲移木德會天運之更端歴用夏時候人正而謹
始恭惟皇帝陛下大明善照洪造無私不言而行四時
靡愆消長正本而理萬事自致中和方歲旦之荐祥宜
天休之協吉妾等幸叨嬪御獲隸宫庭仰瞻咫尺之顔
願祝靈長之祚
皇太后詞語
伏以太蔟迴律物萌震起之端招搖指寅時布寬和之
令恭惟皇太后殿下仁覆邦國德配乾坤徽音不忘克
嗣齊莊之美彤管有煒尤高貞静之風肇履端元倍迎
釐祚妾等叨聮禁掖獲事宫闈敢同九御之誠敬上萬
年之夀
春帖子
皇帝詞六首
五言
其一
乘震司春令先天布政經人時頒鳳歷農事視龍星
其二
光宅唐堯日暄和太昊春德如天溥愛性與帝同仁
其三
西昴昏當午諏訾旦在東聖君南面治常候四星中
七言
其四
律管已當人統月斗杓初建孟陬辰新修元祐萬年歷
今日纔開第五春
其五
五時讀令王春禮大駕臨朝晉室儀東作西成皆有序
欲民敦本使前知
其六
四時嘉節宴游稀盛德先從學士知每歲惟呈簇金帖
新春不和綵花詩
太皇太后閤六首
五言
其一
氣至風條達陽升土墳盈芸芸生物遂兩兩泰階平
其二
聖詔頒寬大天恩遍邇遐雷風孚號令草木動萌芽
其三
寶歷書推律春觴頌獻椒年年似今日三萬八千朝
七言
其四
冬後五旬逄歲朔臘前三白徧民田朝來淑氣先時至
又見春秋大有年
其五
荆楚牛人敺厲氣安豐棗腊祀蒼精聖朝雖舉前朝事
不為禳祈為勸耕
其六
上夀春朝覲外庭詔恩不許會公卿即時二史書謙德
只使羣官進姓名
皇太后閤六首
五言
其一
九扈方司啓潜陽已發春瑤觴進椒栢眉夀祝靈椿
其二
冬至四十六三陽生此辰帝令天下夀鑚燧教斯民
其三
晝景添宫漏慈闈念女功常時浴蠶日親到濯龍宫
七言
其四
東郊青幘拜春廻迎得陽和次第來風向烏竿千里應
氣隨魚鑰九重開
其五
蓬萊殿裏春開宴長樂宫中帝奉親婦順母慈流美化
萬方歌頌贊娥莘
其六
花影遲遲轉午隂漸聞宫柳變鳴禽休呈金綵矜工巧
但閱圖書鑒古今
皇太妃閤五首
五言
其一
愛敬承三殿慈柔化六宫常膺萬春祝永繼二南風
其二
甲觀翔雲覆新宫晝漏長柳條初弄色梅蘂巳飄香
七言
其三
聖皇欽翼孝心存宫閤深沉母道尊初慶新陽生嶰律
又聞清蹕過堯門
其四
天下太平今有象宫中行樂但迎新萬年枝上看春色
三素雲中望玉晨
其五
冰散瑤津波隠隠雪殘鳷鵲氣葱葱新春游豫祈民福
紅傘琱輿從兩宫
夫人閤四首
五言
其一
曉漏催銀燭新春趁賀朝御香煙馥郁宫佩影飄颻
其二
歲近寒風薄宫深愛日遲欲知春到處梅杏有新枝
七言
其三
良辰孟月長新陽和氣中宵徧未央不待望春宫轉漏
便趨崇慶殿稱觴
其四
君王崇儉化邦家禁掖承恩絶泰奢只擬討尋鉤盾籍
何曾雕刻上林花
教坊作語
坤成節集英殿宴教坊詞
教坊致語
臣聞日在鶉火當東朝誕慶之辰班集鷺庭奉聖主惠
慈之宴候凉風之始至望隂魄之初生鏘洋金奏之和
懇倒玉階之祝伏惟皇帝陛下繼天開統協帝重華休
承六聖之謨日視三宫之膳堯仁舜孝本天性之少成
禹度湯銘思日新而自戒伏惟太皇太后陛下乾坤合
德軒極儲神緫裁萬務之微保祐丕圖之固遐邇一于
正寒暑平而三辰全中和致其誠天地位而萬物育屬
千秋之啓瑞闢三殿以均恩鄰邦之使傳星馳絶域之
貢琛麕至韶奏九成之曲人神以和嵩呼萬歲之聲中
外同樂臣濫居法部參聽輿言上祝天休敢進口號
口號
首秋初望歛階蓂侍宴千官供大庭法部重翻慈夀曲
譯場初上貝多經寶鄰雙節遥馳傳玉塞重關盡撤扄
企望璇宫同祝聖天南已見老人星
勾合曲
凉風應律天地之氣正中廣樂充庭金石之音載協望
堯雲之布濩延羲轡以舒遲上悦天顔教坊合曲
勾小兒隊
龍墀赫昈敞平樂之都場雞唱紆餘上章溝之晝漏爰
命左觴之子恭陳右翟之儀上奉宸歡教坊小兒入隊
隊名
咸英調帝樂象勺舞童裳
問小兒隊
燕惠方宣皇歡允洽集沂童而在列聽舜樂以來庭並
當緫角之齡早肄結風之妙雖嘉儀矩未辨音辭進步
天階各言爾志
小兒致語
臣聞厥初生民頌邰室興周之美豈樂飲酒歌武王在
鎬之歡適遘慶辰盛陳燕禮伏惟皇帝陛下德侔穹厚
道繼羲軒豐宜日中萬物荷照臨之盛養以天下四方
形孝愛之風當辰火之西流近隂靈之中宿紀神符于
夢月錫嘉會于需雲擊玉摐金奏葛天之八闋望雲就
日祝崇慶之萬年臣等齠齒無知禁坊綴籍願進交竿
之藝預隨叠鼓之音未敢自專伏候進止
勾雜劇
鈞天廣樂方終萬舞之儀齊庭滑稽尚騁六章之辨瞻
采眉之兊說當玉殿之風清少停促節之繁式佇觀優
之樂徐𢋫雅韻雜劇來歟
放小兒隊
髧髦就列聽儀鳳之純音霓袖回風盡翥鴻之妙態偃
旌既畢投𬒮言歸再拜天階相將好去
勾女童隊
德能大于諸夏仰贊帝猷舞以行于八風佇觀樂節何
彼凌波之侣來陳曳繭之工上助宸歡兩軍女童入隊
隊名
簮纓三殿集干羽兩階陳
問女童
清商應律方歌既醉之太平長袖趨庭共獻無疆之萬
夀罄霞裙而霧集望蓂陛以葵傾必有剖陳一一敷奏
女童致語
妾聞祥雲入戶天開降聖之符湛露晞陽詩載燕賓之
義属金行之啓候瞻玉輦之臨軒肴醳旅陳君臣胥樂
伏惟皇帝陛下能哲而惠持盈守成廣庶績以釐工罄
九圍而式命日致其孝承顔靡怠于晨昏歲習其祥慶
節繼頒于宴衎嘉秋成之告稔應坤德之乘時觴禮九行
盡獻酬之厚意封人三請祝福夀之多祥妾等適在初
笄親逄盛際敢奏七盤之技交修八佾之行未敢自專伏
候進止
勾雜劇
輕裾應節已觀蹈厲之工前部獻能㸦進俳諧之戲宫
商徐引雜劇來歟
放女童隊
霓衣度曲隨戞敔以停音竿木逄場騁隠辭而畢奏宜
收逸綴用協多歡再拜天階相將好去
興龍節集英殿宴教坊詞
教坊致語
臣聞德水澄清表一人之命世需雲宴樂荐萬夀之無
疆仁鄰通二國之歡旦暮慶千齡之遇伏惟皇帝陛下
亶聪稽古繼體膺期廣列聖之休聲奉東朝之慈保兵
寢刑措邁帝王之高功地平天成契君臣之胥樂載臨
誕日躬御廣庭王公獻甘露之觴法部奏承雲之曲臣
技非矇瞽籍著工師聽立我蒸民之謠幸逄堯世有請
祝聖人之語竊效華封瞻望宸嚴謹進口號
口號
赤龍應世季冬初上八開祥電繞樞金石宣和韶九奏
乾坤薦夀嶽三呼善鄰兩使星軺集拱極千官蘂綬趨
共捧堯鍾歌既醉洋洋朝野正歡娱
勾合曲
八音克諧天地之和斯應百獸率舞人神之感攸同上
奉宸歡教坊合曲
勾小兒隊
九奏和聲已洽鏗鏘之韻兩髦侲子咸知蹈詠之儀上
奉宸顔教坊小兒入隊
隊名
子衿來鄭校長袖集虞階
問小兒隊
童裳兩兩初聞歌沛之音舞袂蹮蹮漸轉浴沂之態威
顔咫尺廣樂諧和必有獻陳一一敷奏
小兒致語
臣聞日在北陸會日月之初躔天生聖人將天地之交
泰適遘誕彌之旦恭宣贊祝之誠伏惟皇帝陛下睿智
有臨惇大成裕中昃每勤于聽政晨昏不懈于承顔學
有緝熙于古先神功日就文以經緯于邦國睿問川流
當九龍浴聖之辰覩萬玉盈庭之盛指南山而獻夀挹
北斗以稱觴臣緫角無竒執旌就列願效婆娑之技庶
形郁穆之風未敢自專伏候進止
勾雜劇
德音感人盛樂稍更于節奏笑言近道前書亦紀于優
辭方受景之初長奉宴慈而飾喜金絲徐韻雜劇來歟
放小兒隊
觀旅進于嚴塗式歌且舞既畢陳于衆技宜詠而歸再
拜天階相將好去
勾女童隊
分行颯沓飄然曳繭之姿應節紆餘儼若交竿之狀
羽旄在列鼓吹參和上奉皇歡兩軍女童入隊
隊名
七盤儀鳳集八佾綵鸞翔
問女童隊
麟殿深沉遐想鈞天之奏霓衣搖曳言觀激楚之工進
步宸庭悉陳來意
女童致語
妾聞瑶星虹渚啟皇王載誕之符金鏡露囊有臣庶交
歡之禮惟是歌詩之詠流為祝聖之詞伏惟皇帝陛下
凝命穆清儲神淵默體乾坤健順之德用致中和盡日
月照臨之區咸歸化育斗位建丑帝司執權嘉辰協慶
于冬成曼夀允符于地久妾猥聮綴兆擬贊睿神雖德與
天同詎發揚于仿彿而功由樂舞庶昭顯于毫分未
敢自專伏候進止
勾雜劇
舜樂既成尚少留于八列齊諧喜隠猶附益于三章望
天表之粹温奏伶工之獻笑再賡雅韻雜劇來歟
放女童隊
圓步方趨逐雅音而畢奏飈回風轉宜退旅以言歸再
拜彤墀相將好去
紫宸殿正旦宴教坊詞
教坊致語
臣聞氣和而天地應慶集三朝燕飲而福禄來禮稱萬
夀會仁隣之講好嘉使介之在庭享禮畢陳宸歡允洽
伏惟皇帝陛下膺圖御世稽古承天孝治形于家邦仁
風翔于海㝢馳王騖覇貫三代之質文游凱步元任羣
材之智勇凝成至治丕冐多方當春令之始和御廣庭
而肆會周魚在藻簪纓同愷樂之歌虞鳳儀韶金石播
克諧之奏臣猥緣末藝獲造彤墀聆鈞天九奏之音如
遊帝所效上林千人之唱竊抒蕪詞仰奉皇歡強進口
號
口號
敦牂開歲斗回杓共慶元正視朔朝仗下法官陳禹會
宴開平樂奏虞韶北邦膚使星持節近侍詞臣頌獻椒
共效華封人吉語勤勤三請祝唐堯
勾合曲
千官雜遝廣樂鏗鏘方羲馭之晝延望天顔之豫悦引
商刻羽擊玉摐金上奉宸慈教坊合曲
勾小兒隊
詩詠君德樂舞后功允属聖辰式資備物惟彼髫髦之
侣將陳蹈厲之儀上悦天顔教坊小兒入隊
隊名
簫韶虞氏樂歌舞沛中兒
問小兒隊
春陽駘蕩雅奏諧和彼觽韘之分行逐羽旄而應節初
如詠于沂水又若歌于沛風必有所陳盍言爾志
小兒致語
臣聞夏正孟月紀庶草之權輿漢會春朝受四海之圖
籍清蹕臨朝而置酒通班拱極以稱觴仰贊休辰式陳
盛樂伏惟皇帝陛下接千載之統題五精之期繩烈祖
之燕詒奉慈闈之謀訓陶鈞萬類物無疵厲之傷玉燭
四時氣恊中和之應荐臨元朔夙講鄰歡禮食以勞於
使人樂舞以飾乎燕喜臣等方當蒙穉欣遘泰辰雖童
子之何知亦能蹈抃歌太平之既醉欲效揄揚未敢自
專伏候進止
勾雜劇
聽咸英之音備聞雅正觀優孟之戲佇獻俳諧綴兆少
留金絲徐韻上資兊悦雜劇來歟
放小兒隊
日移昳稷樂闋承雲蹁蹮之態備陳獻笑之歡已畢徐
收霓袂還歛羽旌再拜天階相將好去
祭文
故美人陳氏祭文
維元祐四年歲次巳已七月巳已朔十九日丁亥皇帝
遣延福宫使寧國軍節度觀察留後入内内侍省副都
知張茂則致祭于故美人陳氏之靈惟靈早以柔淑充
尚宫闈禀賦不融痛傷何已奠以殽醴慰兹營魂尚享
故美人陳氏菆塗祭文
故美人陳氏之靈眷言柔範奄謝芳年爰即菆塗特陳
奠酌淑靈不昧尚或歆承尚享
故贈太師追封沂王曹佾啟殯祭文
維元祐四年歲次已已十月丁酉朔十三日已酉皇帝
遣中大夫試尚書吏部侍郎監護葬事范百禄等致祭
于故贈太師追封沂王曹佾之靈惟靈奕世勲賢外門
尊属襲重侯累將之貴享上公王爵之榮居富貴而能
謙處燕閒而自飬未登遐夀奄謝休辰將啟菆塗載深
感愴聊陳薄酹用寄哀懷尚享
舉靈祭文
維元祐四年歲次已已十月丁酉朔十八日甲寅皇帝
遣中大夫試尚書吏部侍郎監護葬事范百禄等致祭
於故贈太師追封沂王曹佾之靈惟靈親則舅家貴為
王爵四朝寵遇位極公侯三命謙恭福兼康夀遽收神
于太素俄卜兆于佳城祖載有期盡傷斯至奠以殽醴
慰兹營魂尚享
下事祭文
維元祐四年歲次巳已十月丁酉朔三十日丙寅皇帝
遣中大夫試尚書吏部侍郎監護葬事范百禄等致祭
于故贈太師追封沂王曹佾之靈惟靈外戚賢王上公
貴秩蕃朝出入克保令名富貴始終奄歸窀穸載涓良
日式啟隂堂夙設奠筵庶殫恩禮尚享
贈貴儀林氏祭文
維元祐五年歲次庚午二月丙申朔十八日癸丑皇帝
遣昭宣使康州防禦使入内内侍省副都知梁從吉
致祭于贈貴儀林氏之靈惟靈粤自先朝入充九御乃
眷良家特承恩顧詎謂嬪風奄先晨露將啟幽堂復增
遠慕尚享
殯日墳祭文
維元祐五年歲次庚午二月丙申朔十九日甲寅皇帝
遣昭宣使康州防禦使入内内侍省副都知梁從吉致
祭于贈貴儀林氏之靈惟靈婦德之茂世胄之華恩承
先眷慶集王家芳年奄謝德音不瑕殯宫設奠恤禮有
加尚享
故蔡國長公主權&KR1148;前一夕夜祭文
維元祐五年歲次庚午二月丙申朔十八日癸丑皇帝
遣昭宣使惠州刺史入内内侍省押班馮宗道致祭于
故蔡國長公主之靈有菀天孫承華椒掖粤在齠年遽
淪月魄愛篤靡忘音徽永隔奠以清觴慰兹厚穸尚享
故蔡國長公主墳祭文
維元祐五年歲次庚午二月丙申朔十九日甲寅皇帝
遣昭宣使惠州刺史入内内侍省押班馮宗道致祭于
故蔡國長公主之靈惟靈分輝寶婺毓質禁庭瓊瑤夙
茂蘭苕早零嗟我同氣遘兹促齡嚴塗既啟精魄攸寧
尚享
蘇魏公文集卷二十八
