







　　欽定四庫全書

　　洹詞巻九(休集)

　　明　崔銑　撰

　　松窻寤言

　　癸巳臘予屏迹靜居致觀復之功表姪李生棟遺
予古松一株若偃龍之狀曰閲歳十有五禩載列
窻側共守寒節是冬天氣和煦筆硯調適乃援筆
從談得八十一章取諸考槃寤言是命義不詮次

詞亡因襲粤若是非俟哲人正之崔銑識

　　學不志道乃㝠行也道不法聖乃曲涂也聖莫中於夫
子道在修其倫紀是故發諸孝弟主諸忠信出諸強恕
比諸文宻其節大其規逺其止待其定履而後博諸先
儒之言以盡叅驗之詳可矣

　　右一章

　　心學辯乎善惡而已矣功在硏幾善原其所為惡究其
所自明以申畫果以截植則善日茂而惡日消二者未

萌也敬以持之則發於惡者鮮矣是謂立本

　　右二章

　　孔門之教孝弟本也忠信基也躬行實也文以翼也信
而斯立立而斯行毋躐等毋𤣥言毋過論譬飲江河人
人足量

　　右三章

　　天予汝明而覆昏之天予汝徳而覆賊之天困汝窮而
強達之天困汝賤而強貴之尚足與言性命乎


　　右四章

　　漢唐銘墓之文簡宋則繁固曰秉筆者之辯亦由漢唐
行事宋人建白爾伊周書紀其御變張蕭史載其興邦
賈誼董相之策匡世可也相如揚雄之賦毋乃濫乎

　　右五章

　　日誦六經不力行則得其字爾心無定静之力則行乃
迹爾故孟子曰不著不察

　　右六章


　　修己者驗天理人欲之消長治國者審君子小人之進
退非徳之徳似忠之忠君子其早辯諸

　　右七章

　　士患見不髙髙或流於虚患行不果果或涉於麤言顧
其行無虚行履其平無麤大言者難與適道尚氣者難
與底功

　　右八章

　　大學其作聖之的乎莫先於本末之知莫急於誠欺之

辯是故知本之當先故推平天下者必原於格物知末
之當後故充格物者斯極於平天下約之皆修身也淇
澳烈文格物之序也仁敬孝慈信物之目也康誥諸文
徵諸古以列其次也新民而明明徳之體全矣挈古本
引淇澳以下置之誠意章之前格物致知之義煥然矣
實乎此者誠也岐乎此者欺也

　　右九章

　　古之好異者以明志今之好異者以昧心夫正物之謂

格至理之謂物今之異言也則心當何主而至善有别
名乎聖賢之道如日月五星定位次行若但㸃綴求異
而不求其可循與否祗以抗名譁民而已非昧其心與
孟子曰良知良能知能心之用也愛敬性之實也本諸
天故曰良今取以証其異刪良能而不挈非霸儒與

　　右十章

　　碑志盛而史贗矣唐詩興而教亡矣啓札具而友濫矣
表牋諛而君志驕矣制誥儷而臣報輕矣賄幣流而贄

禮失矣舉業專而經學淺矣登第易而全才蔑矣

　　右十一章

　　君子不幸而知於小人宜早決絶焉小人豈誠於好徳
者乎姑藉以厭羣論矜已黨焉爾易曰包承小人吉大
人否包者外相容也然内實異也故否君子小人非可
共事故薰蕕不同器比其暌而去之已汚身矣荀爽之
於董卓楊氏之於蔡京范相調停可喪邦也易曰介於
石不終日夫子賛曰萬夫之望


　　右十二章

　　子游曰喪致乎哀而止蓋言無所不用其情而後已是
故慟悼哀之發於心者也羸黑擗踊哀之發於容體者
也粥與水哀之發於飲食者也齊斬哀之發於衣服者
也苫凷哀之發於居處者也致云者推而極之也五者
一不至不可謂致欲短喪者何忍也然孝子之心曷窮
故曰有終身之喪或曰而止者不可毁以滅性也論者
因記禮之詞而譏其過髙者未然也


　　右十三章

　　棘子成曰君子質而已矣蓋老氏之論譏孔門修乎文
故子貢甚言無文之不可不如是莫能矯之譬諸黄以
去熱附之捄寒事有適當夫子亦曰禮與其奢也寧儉
蓋非平居之衡言也故前賢之義毋輕訾焉

　　右十四章

　　中年不怠可以寡過老而懋學謂之有終

　　右十五章


　　慎獨其學之樞邪口然而心違貌勉而志反事改於發
念義就於襲取皆慎之蠧也功如桓文詞如賈馬勇如
賁育𤣥如莊列如其心之駁何假之也外之也激之也
馳之也夫鑑非讐人而妍媸别衡非私物而輕重適大
氣普物而植者受洪冶内金而良者躍

　　右十六章

　　知之斯果行行之斯真知夫帝都之盛賢愚皆聞之問
諸人考諸圖參伍比量以求實不若身造而觀然後心

説其盛矣

　　右十七章

　　強入不如積感考辭不如玩意發事不如黙成動求不
如靜養

　　右十八章

　　明明徳之要其惟顧乎心常存則本性見靜也湛動也
照是故提撕之而已矣夫明目視之毫芒莫遯也瞑之
雖泰山在前闇如也瞑吾之顧者其怠與荒邪


　　右十九章

　　人心有邪思有妄念邪者貪也妄者覬也貪其所可致
覬其所難得愈動愈馳愈馳愈逺是故有之即思覺之
即截或澄心或究理或舉聖學久之則定矣

　　右二十章

　　學者改過追索其動念之故而除之斯不萌於再

　　右二十一章

　　學者有二病積學未厚而用之遽養徳未足而談有餘


　　右二十二章

　　讀經見之行事因事驗其經㫖是故卒至不駭可以御
變矣邇言不狎可以出令矣小物克慎可以舉大矣僕
婢服義可以使民矣

　　右二十三章

　　接凡夫聞俗論應乎黙乎擇其可應者推義而正言之
可也

　　右二十四章


　　心在焉謂之敬由中焉謂之誠循性焉謂之情合情焉
謂之恕發恕焉謂之忠

　　右二十五章

　　古無閒民士有定業兢業者實功也閒散者虚樂也學
記之教有七正容修職而誦説居其一今之士終身誦
説其下者習非法言也噫弊久矣

　　右二十六章

　　治世淳而尚行故士觀而善衰世漓而滕言故士起而

嘵古人一道徳則俗同矣修行之謂也要君者無上非
聖人者無法非孝者無親所以距辟行定民趨正天彞
也與後之辯故訓角字句者異矣

　　右二十七章

　　良心喪而民趨迷民趍迷而公論淆上無以御其下下
無所望於上則詩亡矣人之惡不見非於時議貽迹於
策書則大奸横而莫之忌人欲流而何所極乎夫子懼
為春秋明王道申周典别是非著勸戒也奈何亂於傳

註三家猶有準也自啖趙而下創未有之事(如季姬使鄫子來朝
之類)任獨知之見謂之實録則凡言陋筆以卑之謂之書
法則碎文苛例以浚之迄今未明也非後人之責與

　　右二十八章

　　曰㑹曰盟曰遇志私交也曰朝曰奔喪事王之禮廢也
翬俠彄無駭未易族也公子友而下生而氏矣凡以著
舊章之漸墜乎求聖學於典謨証憲則於周禮則諸侯
之罪明而夫子之志得矣


　　右二十九章

　　歸賵君氏考宫用佾皆紀仲子先君失禮再取臣子不
得追而議故協處以情閨門適妾之别治亂闗焉故詩
首闗雎春秋詳仲子夫申生齊昭及荼殺身亡國之禍
皆起於亂分焉爾

　　右三十章

　　求車錫命從伐逆后歸姬王室交於諸侯者此爾征伐
禮樂國自專之成宣而後無書者王室益卑而諸侯散

其勢必降為家人而已矣噫

　　右三十一章

　　罪莫大於弑君惡莫甚於魯桓隱公自處攝位事多遜
避實欲讓桓之心夫子書君氏卒見其真也但莫年遲
疑爾羽父與允疑有畜謀焉

　　右三十二章

　　桓公宣公皆書有年志民慶也是時大倫攸斁咎徵疊
見民若亡以生生乃得豐年非天右之乎故録以紀異

何異也人不恤民而天勤之也

　　右三十三章

　　祭公逆后志僅存之禮猶不去告朔之羊也天子内后
我主昏則書傳者責祭公貶天王非季女何深刻與或
曰紀紀事也齊欲無紀天子不能存之爾

　　右三十四章

　　王敗不書諸侯以自奔為文存大分也若曰臣某逐某
侯何以為訓後世之史幾乎詈矣春秋立詞謹嚴意實

温厚若天育萬物任其生成不驟不滯故曰春秋者性
命之文後之言正統者僣竊之君臣必書死年必分註
事事貶削其忿懥之用邪

　　右三十五章

　　單伯送王姬秋築王姬之館於外王姬久在魯矣齊以
弑桓之故夫人且遜異邦襄公敢偃然造其國邪故為
築館於外左氏事詳而義鄙公穀明道而情踈

　　右三十六章


　　紀侯大去其國大其名也但書去國異於奔者不加大
以為異穀梁曰不遺一人之詞侯未必得人心之協蓋
若太王去邠㩦其親屬若曰儀章器物則去國皆不暇
理況舎社稷人民之重而計是區區者哉太王居西裔
有空土可遷紀侯居中原蜂屯星布邦各有主故先主
孔明止圖西蜀春秋傷王綱墜而弱小受亡一遺媵且
屢書之興滅國繼絶世固夫子之道與

　　右三十七章


　　管子荀子謂子糾為兄韓宣子以桓為僖之子伐齊内
子糾則為齊公子明矣小白不係之齊則不知何人書
法自爾非為當立子糾小白皆庶公子莫適立也小白
賢國髙與國人迎而立之大亂之後非才不辦屯而建
侯邦興難解夫子之所予也宋襄伐齊不書内昭蔽罪
於桓公著其廢内修之積爾

　　右三十八章

　　文姜書卒與小君同猶桓宣之書即位也夫以如是之

惡備禮以終臣子不忠而天討之廢久矣是以哀姜再
亂行父内賂意如逐公晉人庇賊春秋不修民彞之存
者幾何

　　右三十九章

　　齊桓之伯佚宋萬慶父之誅若討二賊則不待諭而人
紀明良心奮功邁於伐楚夫知攘夷而忽於正中國知
存亡國而忽於存人心失本末矣

　　右四十章


　　春秋於公子入爭國則書子糾小白展輿去疾也辯倫
則書荼及陽生也齊昭蔽罪桓公夷吾重耳各入故略
春秋别嫌疑辯同異

　　右四十一章

　　處父進趙盾射姑殺處父趙盾逐射姑君卒而臣自黨
強家之相軋也宋之華向齊之崔慶衞之孫寗魯之歸
父三家晉私家紛若矣卒皆覆其國蓋久筦樞機比周
朋儔譽而附之者進忤而逺之者不誅則斥游説者為

之辭政事者立之基家積泰山之安邦如累卵之危根
據難移燎原莫撲故曰雖有善者亦莫如之何矣如三
傳之言則處父選任而告君忠矣惡得為罪

　　右四十二章

　　晉弑其君州蒲蓋弑君者當國亡能以名赴者故稱國
趙盾非董狐不能書弑崔杼非太史不敢書弑盾當國
而求名杼宗彊而無政故二子尚可遂其直盾奸也杼
横也書偃益暴狠而據衆鼓怒晉厲去偪而挈權道也

顧戾而失中晉厲徳薄而多功慮淺而數得志故敗傳
者何深疑而過求乎夫君父其天也豈臣子可得而角
得失邪宋昭無道晉厲名惡至今學者習言之子鮑有
宋書偃專晉厥黨為之辭分惡殺恥夫君不君若蔡般
陳平國齊光極矣春秋從恒稱晉悼之賢書偃佚罰畏
其勢之不可也噫晉無臣甚矣(何粹夫曰弑君稱國當國大臣之罪而國人有
同謀者舊訓為長)

　　右四十三章


　　齊桓戮哀姜晉文内王晉悼討魚石乃定伯之柄乎人
倫稍明紀綱麤立所謂假之也與是故儒學王道修彞
倫而已矣

　　右四十四章

　　戍虎牢説曰責鄭之不能有也夫晉之名伯以攘楚也
楚之猾夏以得鄭也鄭能守虎牢則楚不能攘而亂中
國矣其可乎不可乎王道來逺晉君臣不知其由然亦
非力之所逮也姑計一時之安則兹戍之功大矣


　　右四十五章

　　世道不終窮故春秋以獲麟終夫隆冬之陰沍而生陽
木榦童葉凋而根萌芽穀苗灰燼而生意傳之實世雖
大亂而天仁民開治之道不泯擾者定湛者見翳者盡
明者發其獲麟之謂乎聖人録焉啓志來哲故曰生生
之謂易吁淵矣哉

　　右四十六章

　　去序而言詩背左氏而言春秋益荒謬矣蓋道可以知

窮事必以實著況千載之下乎大序淵粹非卜子不能
作當丘明時諸家並興非窺聖道信鄉不如是之篤非
見國史本末不如是之詳但所采太博妄評議爾自獲
麟至滅智氏疑後人之續與

　　右四十七章

　　文王之詩謂之雅則非天下之故文王未王也謂之風
則夷於列國王業之由基也夷之則卑也尊之非實也
故異其稱曰南小雅曰以雅以南其皆治世之音乎


　　右四十八章

　　周之王業太王基之文王康之武王成之周公永之周
公人臣而有天子之功故其詩自為一國曰豳不得於
君故為變夫子序詩首二南曰始基之矣終豳曰既成
而昌之矣是故反十二國之變慰檜曹之思開小雅之
治非公孰能之

　　右四十九章

　　夫子存緑衣以下四詩於首變以驗二南之化非為録

怨女而已是故周得后妃而致二南衞失莊姜而召狄
禍故詩首國風本性命而正人倫也禮始冠昏明基兆
而防未變也

　　右五十章

　　衞自莊姜不荅宣公不父宣姜不貞遂成衞之淫風鶉
奔先定中著其所以亡木𤓰為殿著其所以存齊桓之
功也載馳曰控於大邦其真㡭&KR1247;之良策乎

　　右五十一章


　　録桑中衞之淫昭矣録溱洧鄭之淫昭矣必定諸篇皆
淫風也夫子胡為而累載之風之亂莫大乎衞鄭次則
王陳衞自内嬖鄭由莊公不兄不父王自平王不子幽
王不夫陳自太姬好游皆曰三綱之斁爾夫袵席之私
自一念之邪禍及於妻子毒延於邦家侮召於夷狄穢
傳於後世故君子必慎其獨也

　　右五十二章

　　風及檜曹昭先王之澤也亂極思治人之良心不泯矣

夫子傷周室大衰無以副天下之望也夫小國利有王
大國惡之封建廢而諸侯恣也是故諸侯横王室微伯
圖興王澤熄大夫强公室卑君子防乎利之道者

　　右五十三章

　　古者封建之法諸侯各據其土而有其民其勢易分而
難合天子獨立於上千里之畿豈足制萬邦之命哉惟
徳以柔之兢業明作自治日嚴世享歳覲歸服日篤禹
有塗山之㑹成王六服之承史載策書以耀來世昭王

困於水濱穆王荒服不至夷王下堂而朝故宣王㑹東
都封申伯命山甫錫韓侯赫赫乎歌盛績矣

　　右五十四章

　　魯其頌之變乎頌歌諸廟魯奏諸朝頌嗣祭其先魯臣
禱其君頌美其成徳魯願其開治頌以祭魯以燕是故
魯頌氣溢而詞夸周文之極弊也不繼以商幾滅質矣
夫檜曹無豳則人望絶春秋不書獲麟則天道竭一經
聖筆神工大化妙矣淵哉


　　右五十五章

　　夫子定書終於秦定詩終于商商之質變周之文秦之
伯兆王之熄夫周上承乎商下訖於秦也

　　右五十六章

　　詩桑柔狀小人之惡三涼言刻薄也盜言貪黷也競言
強禦也易解狀小人之情四狐言媚惑也乗言僭竊也
拇言依附也隼言悍鷙也

　　右五十七章


　　荀卿其傑儒哉衆晦而獨明之也難羣倡而往和之也
易戰國何時也荀子宗孔氏談王道解蔽言心不墮空
寂屢困而不易守先儒疾其性惡之憤言乃右揚雄非
決衡之論乎

　　右五十八章

　　横渠撤皋比幾於亡我後人爭氣屢變以求長真若閔
道衞聖然徒熾其勝心而不悟也噫

　　右五十九章


　　程子之徒其劉絢之平正尹焞之強毅乎確守聖經異
端不得而惑之尹子庶乎富貴不淫威武不屈者論者
謂其無用豈有别見與

　　右六十章

　　許魯齋實行之儒劉靜修志道之儒吳草廬博聞之儒
草廬精於考索而雜正反乎象山直以同撫産而右之
爾元人謂之陸學非借譽邪

　　右六十一章


　　管幼安之避魏存漢也陶靖節之不仕存晉也生於漢
代奈何乘亂而佐奸臣以覆之況毁裂冠冕身為晉室
功臣之裔而腆顔以事二姓乎劉静修曰夷吾霸業漢
武雄才幼安黙如也亦民無得而稱焉者乎

　　右六十二章

　　劉子閔元伐宋乃賦渡江其徒申之曰哀之也題梅曰
西風吹落戰塵沙夢想西湖處士家曰恐江南春減猶
夫賦也或譏其為元或尊曰病宋許子不陳伐宋之謀

欲修徳以來之(見歐陽𤣥碑文)丘仲深亦有責言昧稽實而肆
臆貶不亦寃乎

　　右六十三章

　　嗟嗟今之士何全才之鮮乎蓋業之易能不假深造少
而易仕不俟大成傑而興者迂辯麗文虚談溺心費日
故也考學記之法守曲禮之節(人生幼學一章)業由行成事因
年易未仕者無躁進已仕者守定資其庶乎

　　右六十四章


　　世有大室宇侈服用肆欺誕結權要規禄位植交黨皆
自明曰道也豈其愚邪將無所忌而然哉古之奸人盜
名狷夫守隘亦厲節固窮而章吁何士習之益下也

　　右六十五章

　　賀醫閭欽篤行淵雅確乎不移亦管幼安之流亞與教
人惟主小學達序矣陳白沙謂其無所見勸讀佛書豈
名教之外猶有别傳乎

　　右六十六章


　　陳御史茂烈莆田人棄官養母灌園蓺蔬太守閔其勞
遣二力助汲閲三日往白守曰是使野人添事而溢口
食也還之論者曰孝亷詣極矣先倅吉安明允公恕民
立祠歳享云

　　右六十七章

　　月川曹端之敦篤介菴李錦之清固學皆守朱氏識或
未逮沿襲之近也荒陋之中卓然自興今士習改民偽
滋安得斯人矯之哉


　　右六十八章

　　王虎谷雲鳯之節介豈非強哉巳乃甘張綵之臨受劉
瑾之包與瑾嬖人孫聰交不終矣古云一薰一蕕十年
猶有臭雖臨難當劇猶不可輕予況平時邪彼人何心
也欲共之興學乎今翰林成均秩文而清士好文者慕
得之鄙臺省為吏夫樹節績言豈限於官守庾折刑何
勤非忠計外階而喪内守甚哉其不思也

　　右六十九章


　　孔子以襄公二十一年己酉冬十月二十一日庚子生
夏八月也哀公十六年壬戌夏四月十八日乙丑卒夏
二月也年七十有四生從穀梁卒從左氏移庚子於十
月改已丑為乙丑長厯可據也傳經之家師次相授況
二氏去孔子之世近生又同地乎馬遷後時而踈陋吾
無徵乎爾宋濓謂周不改時月春秋截子丑二月於前
歳夫史乃紀實難以已意紛亂君即位於歳首周則子
月也春秋正月書即位亦夫子移之邪丘明周人也正

乃其所歴夫改月周之謬也必為聖人掩之則大輅樂
舞夫子胡為乎虞商之從哉

　　右七十章

　　至哉夫子之教也相其明而廓之扶其武而誘之子路
欲共車裘於友顔子辭善勞於已子路重意氣顔子達
性分猶有人已之判子進之曰老者安之朋友信之少
者懷之人已兩忘矣我無可施彼無可受四時行百物
生天果無言哉


　　右七十一章

　　人食五味以養五氣疾則扞味而氣消藥以去之凡使
味之得暢也人之道也君臣父子以相生桑麻穀粟以
相養有暴民生焉侵弱犯尊反厥民常故刑以正之甚
者合黨盛與逆厥上罰故兵以克之暴者服而人道通
矣無疾則藥不可試也暴者泯則省刑戢兵可也夫甘
味肥膏過食之且傷氣況於藥乎而況於舛施者乎

　　右七十二章


　　修禮以同民徳刪浮文以絶邪趨治之二要與禮者因
人道之常而品節之使不流於僻非強人以所難也不
能無配昏禮有六放茍同而止私誘也不能無聚飲禮
百拜而酒三行防淫湎而消酗禍也為禮者其心惕然
如不勝其容匑然如不足彼繁文拘貌其嚴之失與學
則有見見必有言而倡誕言飭麗詞抗髙論衍裨談無
益人生之用不放之其不費覽者之日亂蒙士之志哉

　　右七十三章


　　開屯田以省軍供禁市酤以減穀靡削樂籍以全婦貞
申里選以翼設科均田以止貪并㩁商以抑末作尚儉
以厚本業定制以遏奢僭簡器以絶淫巧則民尚一而
生理遂良心發雖賞之不奸矣然後寺觀自毁而僧道
無徒也韓子曰疲癃殘疾者有養凡僧道多無業者求
生無路而後甘心為之故書曰不虐無告斯萬邦咸寧
矣

　　右七十四章


　　文王化行是故游女變為喬木夫子為魯司㓂是故公
慎氏出其妻凡天下之民咸君之子也父母於子無不
願其貞後世乃聽民為樂籍人其衣裳犬羊其溷雖名
臣節士亦累聲妓放而為良何其仁與

　　右七十五章

　　堯舜之用心得人也夫子病學者無用心之所寧博弈
也大學之正心憂好忿懼也孟子之存心仁禮也雖横
逆自反也與夫面壁杜門絶念與意者異也


　　右七十六章

　　賢士大夫始厲節而終喪名且以亂邦其由四失乎急
論議則畧已而傷人爭名勢則致飾而敗友尚同黨則
叢欺而蔽主務欲速則開徑而蠧事

　　右七十七章

　　名與利其因而生交而益者乎名髙則利巨得利則羣
附而譽日延無以是為心宅於道斯可適矣韓子曰莫
為之先雖美弗章莫為之後雖盛弗傳其相脅以釣名

利之游談乎自古國家之壞起於人臣患失之心是故
佞以奉上恭以合朋引以植黨卒之私萃而政弊政弊
而民離斯禍及其躬而不可解自得適以自失自厚適
以自伐愚矣夫

　　右七十八章

　　良金美玉見者珍焉白日朗晝盲者説焉炫鉛石而晴
昏霧也將誰欺乎士強交以求名基下以抗髙闇其理
而妄通之逺其實而安居之不亦恥乎是故君子蔵辯

於訥置有於無有不動動則孚矣

　　右七十九章

　　名是實非其天下之大害乎小人其心君子其飾故張
商英忤蔡京溷黨籍矣異端其學聖賢其名故張無垢
師宗杲厠儒林矣後之視今其有類是者乎奸人已得
富貴故立一節以自異偶以幸遇而竊名者蓋多有之
夫儒必宗聖人聖人之道載於經未嘗令人求之博文
約禮之外曾氏子思傳之道在日用愚者與能邪説曰

博即約也道不可以言傳夫睿智如聖偉傑如賢過今
人逺矣必曰文行邪説曰求之吾心而已俟其忽悟斯
可是自處聖人之上矣夫經何為而作也聖人自思其
身之不存無能淑來世故筆之書猶父祖籍家積以貽
子孫子孫棄而不守固罪矣以籍為贅而索其積於茫
昧其可乎哉

　　右八十章

　　陸象山有言自顔子殁而夫子之傳亡近時學者述之

夫古今風氣有淳漓而學術有難易顔子和厚純美資
稟髙矣少依夫子無一行之誤由一言之迂繹也自程
子朱子且出入老釋泛濫諸家比之反正歸約心力已
竭蓋道喪學迷羣咻衆喧揀金於沙幸而獲之文王之
徳先儒曰似堯舜舜承堯治恭已而成文王五十年卑
服即功朝夕不遑暇食而衞邦未化虐主尤恣則士生
衰世之下艱學已哉陸氏之謂傳乃釋氏之頓悟視夫
子博約之教其華貊矣


　　右八十一章

　　寤言成授子汲使蔵之汲請曰大人之書平實矣
然道貴含𢎞詞尚微婉今摘人之疵抉偽之隱毋
乃太直而急論議與予曰聖賢汲汲然闢邪豈讐
彼哉蓋定已之志而防民之流也古之楊墨之徒
正名蹈迹自處以異端聖賢猶惡其塞仁義之塗
使見後人混禪於儒誣道惑民者黙焉而已乎汲
請曰朱子云晉尚清談實愛官職彼有假存心以

蓋行之不檢倡糟粕之贅以揜其學之不精又何
必費詞予莞然笑曰予真多言哉嘉靖甲午春正
月己未少石老人續書





　　洹詞巻九

