







　　欽定四庫全書

　　洹詞巻八(休集)

　　明　崔銑　撰

　　史論十首

　　魯莊公論

　　崔子曰春秋志文姜之惡極矣莊公擅一國之命帖然
從之古未之有也論者失其情而衍於辭且欲制其僕
從胡得為篤論哉夫季友之祥慶父之才皆可君魯也

文姜失行國人恥之故敝笱諸刺興焉齊襄立莊以示
徳莊公藉舅以自固文姜挾宗國以愚其子懾其下彼
淫邪之迷不惜其夫之弑奚有於子之廢是故狩禚圍
郕伐衞歸俘待齊女之長主王姬之昏僕僕焉甘役於
齊蓋襄公之威重矣文姜之術狡矣尚何僕從之制哉
夫篤於義者利害不較其等全其仁者存亡不酌其取
一其重者昵戚不槩於中如莊公者痛父復讐而已他
無所忌焉是故居文姜而餼其養責襄公而絶其使枕

戈袵干衣衰食糲號泣於王求助於與國明大義於魯
之臣庶治兵畜鋭觀釁而東以身委之天下之惡一也
寧無惻我之不幸者乎彼楚旅一言士如挾纊秦紿懷
王項羽猶得而假之況乎父子君臣之相為實人心之
不容已者哉惜乎莊公既幼而愚又無石碏子犯之臣
庶公子者方觀變而徐圖其利幸其小安忘其大怨悲
夫(右上篇)崔子曰魯桓公孰弑之文姜弑之也桓公謫
夫人之淫夫人以告齊襄而公薨於車蓋夫人與謀也

魯桓弑兄而立每自危焉結昏於齊歸田於鄭成亂於
宋汲汲焉授三強以自固尤屬望者齊也其受凌於夫
人久矣故曰弑君非一朝一夕之故也公薨夫人孫於
齊畏魯人討之也當是時魯有良臣以其君義無利國
之心人思奮戈而為之刃讐則夫人戢其恣齊襄失其
挾矣母子雖至恩也然文姜大惡無所容於天地之間
子不得母臣不得君聲斯大義夫人終孫於齊矣不然
寘諸别宫俟其自謀可也魯方幸安佚賊夫人何憚焉

如齊如莒宣淫於衆而無恧容是相安而習獸行莊之
家政泯如也夫藉人以利者害斯隨之怙強以立者削
斯及之彼見利而後利我彼有取而後強我茍其力之
足致者毋弗飫也般卒閔弑魯再罹婦禍也殺惡立接
齊三成魯亂也其不亡者幸耳故循義為利者不窒強
禮以立者無敵詩曰自求多福大國何與力之有(右下
篇)

　　申生論


　　崔子曰孟子有言有求全之毁豈不信哉予讀左氏至
申生以讒見誅未嘗不垂涕也及見後人責過申生則
又低囘太息而深閔其不幸嗟乎昏如幽王故襃姒得
以逐宜臼庸愚如衞靈故南子得以奔蒯聵彼晉獻公
者實奸人之雄也紿虞伐虢一舉而就如制雞犬齊桓
公信義布政於列國不能致其一來豈一姬之知所能
欺而使之邪蓋耽於邪嬖廢適立孽之謀内決久矣金
玦之佩偏衣之衣二伐之役國人咸知世子之將危姬

告優施曰君許我殺太子立奚齊矣申生已踐東朝之
位國之屬望而歸心者也重耳夷吾庶公子也莫適主
國故二公子能亡申生存則晉終非二孽有也故獻公
之必殺之也申生如被惡名以出獻公猶欲甘心焉為
宋馮之受伐為長萬之賂獲父惡愈著身死為逆孰若
受命自裁之恭且安乎夫反常之禍辭難明也快心之
忿情難什也世子之慮審矣其心純乎仁未可以輕訾
也


　　里克論

　　崔子曰里克弑二君春秋於奚齊曰其君之子於卓子
曰其君何也夫獻公嬖淫妾寵邪庶必殺太子奔二公
子而後傳位奚齊雖父子至性耆俊忠言一切藐之矣
曰君之子見國人莫與也獨獻公欲之耳及奚齊被弑
晉無先君之命可承易邪反正廢狡立徳非當國大臣
之責與獻公將殺申生獨難里克施優説之克中立而
後難成奚齊就殺國無謫言則克之才與權觀晉矣當

是時因民之憤藉秦之力迎重耳立之如齊迎小白魯
友翼僖則晉即定也顧狥荀息之愚立卓子意將絶亂
源而啓後圖夫君何物也而可移手嘗計哉才足以明
賢權足以訖事而緩貳其圖誰之罪與是卓子者乃克
君之也嗟乎事當兩難有義㑹之勢當叢逼有幾樞之
執義宜申戒乎猶見幾宜豫戒乎岐微乎微乎藏於顯
形危乎危乎變於立談其易也轉圜其難也倒海其是
也生重泰山其非也死賤微蟻晉再亂而君再弑息就

死而克亦戮是故大臣國之寄也義為臣榦知為政君
斷乃節輔需乃事賊遲疑計待而勢更矣奈之何哉

　　趙盾論

　　崔子曰昔儒之罪盾詳矣然而有遺論焉夫盾之將難
皆遇死徒以免靈公之弑亡一節臣盾之疑君越矣晉
襄卒迎雍於秦已遭穆嬴之迫不得已而立靈公是置
君在盾也靈公少志不在伯盾㑹君伐國穿亦侵崇然
則公之欲除盾得非年長慮易畏其逼與盾非手弑君

者情狀深閟又名賢大夫故董史及夫子指其迹以誅
其心婉諷微指嚴乎斧鉞夫果忠君慮邦諫不用去爾
越諸異國如宋哀魯羈誰得以弑逆加之夫因難而逃
陽若避然陰假手於其黨已即返國執政首惡何辭故
曰亡不越境又曰越境乃免盾之權富強宗豈能棄而
不返哉盾固心服董筆矣嗟乎柄臣不可固權中才不
可世政昔魯亂矣季友忠而僖公立及意如逐君矣晉
亂矣趙衰文而文公伯及盾弑君矣其始也託臣賢而

政攸歸其久也豐私家而權不復賢而貽患於國況其
他者嗟乎御臣之節承家之忠固不易能哉

　　季札論

　　崔子曰更至者事也準權者義也不察其勢望以所難
居不量其後處以所近安戾愈積而義全損矣蓋後人
迂泥之僻焉爾季子春秋之哲人也不以愛子傷其性
不因寳物違其心聞樂知徳覘國知終如此其哲也曾
謂於其宗國而忍付之顛越哉夫立適者常取賢者權

常則一夫可由權則衆賢斯舉以禹之聖不能襲堯舜之
讓蓋順時宜民之道非已可得而強違焉季子逆見其
國俗既狡而王僚暨光又皆喜亂而多才攫國攘位後
必有之吾既莫之何也已吾潔已以勿始禍自靖可獻
於先王雖廢先君之命姑全其義蓋叔齊之流也後人
議者曰季子非中庸季子實禍呉國故春秋書名以貶
夫季子聘魯已三十年而後光亂作聖人之仁不如是
之深險也春秋即此事以著義比見事以較情乃豫舉

其人失中之行而貶之且甚逖也春秋有是例與楚椒
秦術復將何以為義邪故五經之失學莫甚於春秋

　　魏徵論

　　崔子曰語曰有一言而喪邦者其魏𤣥成之謂乎自漢
之亡也戕於董卓列為三國殱於五胡刼于簒奪分為
南北竭於奢隋中間民命邦倫泯乎碎矣唐秦王負神
武之畧亶聰明之實五年而天下定兵氛清徵輔建成
乃日以殺秦王為事果遂此謀則彼建成元吉之昏狡

必不足以荷大業宿讐悍將並起亡唐生民之難伊始
論者曰王魏事太宗猶管仲於桓公先罪後功殆不其
然夫齊襄不道子紏小白皆庶公子無君國之分其傅
輔之為旅避害襄公被弑齊臣逺慮協輿情而迎桓公
夫定亂以賢勿以次受立以衆勿以黨變之正也建成
則命太子也固異雖然論徵者舎其喪邦之大而訾其
事讐之細何居秦王斯世是寄亦豈可坐視宗社之滅
哉但𤣥武之舉遂斁綱常惜乎其無需也嗟乎知莫大

乎擇主忠莫大乎壽國義莫先於居身徵也知建成之
莫可輔而早去之復佐太宗可也拳拳然思安庸儲之
位然殺秦王討黑闥之外忠言長策無聞焉或曰徵負
伯王之器欲輔建成有為而以王猛自處也不識建成
其苻堅乎益彰其闇也已

　　宋復讐論

　　崔子曰痛乎宋髙宗之南也父兄縶矣母妻擄矣守險
而險失恃兵而兵散夫取天下者乗人心而已矣宋自

王安石用事繼以惇京小人之害古未有也窬避而佯
退圖利而援經倡邪而任道其讐君子也殞其生又伐
其死排其猶又滅其學誣其罪又載諸石揚於朝一工
之末垂涕而畏公議易曰包无魚起凶无民而濟有是
理邪然則宋不復興與孟子曰雖有知慧不如乗勢方
金之下汴亡帝中國之志而民初遭蹂躪思敺而去之
金人立昌及豫旋師大漠髙宗若能政任李綱兵授宗
澤貳以韓岳紏兩河之忠義讐可復也是曰順人岳飛

朱僊之捷敵懾民恱髙宗若能内任趙鼎㕘用諫爭招
㩦惠服明罰正典讐可復也是曰乗勝夫何汪黄間其
交秦檜脅其主臣身弗保何助於國已而金謀既成逆
豫再廢策士材臣効能宣力中原之勝豈易窺哉且夫
興滅振頽復土拓國必有定規以包之實徳以充之言
其下者子産相鄭孔明立蜀王朴興周皆功運帷闥而
効收逺荒宋之君臣任人也忽邪忽正修事也忽暗忽
明議制也昨是今非雖有一二臣然而張浚失之㒺陳

俊卿失之懦趙汝愚失之䟽其他末乎無足賴也奸人
賊相甫罷即作譬之延藟叢棘蔓引根滋莫克剪伐儒
者迂辯疑學角勝成敵小人遂因之立禁以排異已宋
亡而後止然諸臣猶眣目而非和議攘臂而任復讐徒
為簡牘之贅已爾

　　岳飛論

　　議者曰忠武之屯朱僊也中原咸思附之蓋違詔而復
舊京棄小諒成大績不亦茂乎崔子曰不然易否之觀

曰有命无咎臣之事臣無貳適國之遭難須共濟理反
直者諌可也拒則止事隳成者請可也專則悖吾既逆
命矣何以責下之順哉髙宗孱主也親見父兄母妻之
辱甘於竄伏而不敢奮蓋畏金人獷悍難以綿薄之力
與角也故檜之言與之投使忠武抗而北也或罪其違
詔而叛名之將何以伐狄乎語曰同力度徳自王安石
用事以來宋失民乆矣彼烏珠者非折箠可下也且勝
負之幾大智難料郭李嘗敗於思明矣況力十於思明

者乎夫民之苦虐者投仁以生也厭勞者望我以佚也
斯二者忠武豈得而遂哉檜小人之雄也彼小人者吝
於謀國而捷於蹙國拙於用才而巧於壞才人將有為
也掣之曵之必窮以促使自失其據而兼喪其名以實
其言卒亡國而後已忠武果北檜之甘心快忿者一端
而已夫至此復安歸乎夫帝王捄亂之道二曰徳曰相
將其末焉耳是故附衆以仁招㩦以徳迷方無悔者始
討之而弔其民故徳九而兵一管仲范蠡佐伯者耳齊

作内政而後攘楚越生養教訓而後報呉蓋本搖者枝
披其心防隙者水毁其成兵戈往來之忽固非鄰國之
守然彼君相如此徒責功於一將不然之甚者唐李光
弼一不朝乃至憤死非代宗同難故㡬不庇其宗是故
忠武臣節周矣若夫成功則天也君子無費辭焉

　　朋黨論

　　崔子曰王者之政公與平而已是故以通民之志以定
民之趨無以激之嘅不生無所鬱之勢不渙故曰無有

作好遵王之道無有作惡遵王之路夫水至静也觸於
石則其聲鍧鍧然木至植也盪於風則其枝搖搖然故
不公必生異心之民不平必成告訩之習三代而下漢
有鈎黨唐有牛李之黨宋有洛蜀朔之黨皆起於季世
闇君政陂命亂焉爾方其盛也君相明忠風化渾朴賢
必上佞必下道所共由怨亡自作其衰也反是用舎惟
其我便刑賞决乎衡準賢則斥則柏舟起歎佞咸升則
尹氏被刺上猶不之省乃朋小人以與下讐於是一薰

一蕕各因類聚或掎或角皆尚力競漢之黨基於和安
之代竇憲梁冀之敢僭楊震李固之受戮君子私憂邦
殄思以直躬清議而存之唐之黨積於徳憲之際陸贄
裴度之外延齡鎛吉之寵小人闚視權利立交傾軋宋
之黨出於熙寧元祐之承安石惠卿之售奸諸賢之投
劾而遯學者護守業術摧量勝負宦豎憸臣各乗鷸蚌
之持以肆漁人之取夫漢之君子忠而昧於時所謂知
進而不知退也唐小人貪而忘其軀所謂安危而利菑

也謂漢為黨是㒺之也謂唐為黨是譽之也小人利成
則爭賊其肺腑而恬何黨之有宋諸臣如洛之道朔之
節可觀世矣蓋若獨大其有以服乎人者之心也易曰
同人於宗吝其可得免乎夫達於天命之謂徳推而通
之之謂道舉而措之民而宜之之謂功異裁同制之謂
教曲涂隘港求遄輿楫強能獨知期合契符未之或濟
也黨碑樹止金人蹂之逮其南渡兹風愈煽士議未一
宋社已屋夫忘國之大讐字訓是辯舎吾之固有師承

是專卒流於空談靡考於實績孔孟之道猶老莊虚無
之誕嗟乎政之偏也始於快已終焉喪天下學之偏也
原於任已終焉誤國小人之害不與是可不懼哉可不
戒哉

　　許衡論

　　崔子曰聖人胡為而貴中國也禮義存焉爾胡為而賤
四裔也棄禮義焉爾中國而棄是斯退之四裔而知慕
是斯進之是故楚乃春秋之深誅絶者也然桓文任伯

皆緩佚弑君之賊而楚旅能討徵舒春秋畧其假而予
之故曰禮失而求諸野不愈於大放乎昔中夏䧟於金
國百年而後元興許子之鄉為金域而自其先已臣金
矣兵之虐也日甚民之存者如髪仁人者忍坐視而弗
救哉世祖知許子於潛尊其道以隆禮故階之以救亂
可也雖然許子未嘗以其君帝也召以議道則往召以
制官則往召以立教則往召以作厯則往舎是無往焉
是故儲師不尊則辭禮不繼權臣不誅則辭鄉教有敕

則不宣問伐宋則不對居元之朝未嘗久淹也故程氏
朱氏之學禁於宋而元興之儒者之道晦於金而衡起
之若夫化亂為治如古王世斯變通之徳不同久專之
積迺致矣或曰劉因之隱非與曰元取劉子於名劉子
出則為臣於元是故各守其志任道則行徒禄則違可
也尊徳則就具臣則避可也

　　政議十篇　(均田　覈舉　重輔　簡侍　省官師田　本末　修禮　訂學　通議)

　　崔子曰三代而上井田封建其民固故道易行三

代而下阡陌郡縣其民散故道難成況沿而下趍
至今日乎然性之善感乎心未或異也顧係乎主
者予三農之暇作政議十篇制遵今道循古合之
人心不激不隨期之可久

　　均田

　　田之不均生自二豪貴宦多賂富室多財顓肥饒之區
擅山澤之利富民又以餘田竄仕籍業貧民仕者優力
役貧者代輸租諺謂富人家穀貧者官粟者也富則曵

絲席綺侈以相競貧者衣食下同犬彘牛馬痛哉近者
有司立法均田畫丘計畝三品徵税惜其付之吏胥髙
下任其心衆口稍喧尤為二豪扇搖欲壞而罷之曠代
而舉事偶噎而輟餐惜乎夫田均則事均事均則業均
無甚富甚貧之家則俗自淳古使民不過三日今厨傳
之供騶從之煩百倍於往州郡一下吏出乗輿列騎擁
於衢術隳制度夷等威視而泛常宜倣古限田先禁兼
并召集每丘田主共辯肥瘠髙田宜潦下田宜旱互乗

除之然乃定等分租凡臣非將命母得乗傳洪武制官
人從有定數各嚴立罰以懲不遵夫水旱之虐聖王遭
之秦廢溝洫杜撰阡陌漢以來良吏鑿渠致富吾相自
磁至湯纔越百里有大川四滏漳洹湯秋潦之溢壞禾
萬畆榻側竈陘悉變沮洳古所開十二渠俱湮推之他
方可知已前元勸農法良史臣稱曰王道去今不逺可
稽而舉夫斂薄則用足力餘則農修水泉之漑督勸之
警又出山澤使貧者得業如此十年家可使給是故禮

教興而頌聲作矣

　　覈舉

　　今之士學校教之舉業科目取之文詞非古也然不可
廢焉昔成周每夫受田百畆死徙不出同井聨之以比
黨教之以鄉大夫正之師氏升之司徒六徳為本六藝
以翼是故亡饑寒空其身亡竒衺岐其心處服孝弟出
效忠順迨乎徳衰臣叛民失業士失學國則諼力是先
士則投好宅心孫呉以兵售李悝以農售蘇秦張儀止

掉三寸嚮動七國弁髦其王葅醢其民四豪養客乃至
甘為雞鳴狗盜者向使有田生之有學拘之有科目進
之不至是也蘇秦固曰使早有負郭田豈能佩六國相
印哉國家造士純用經術然士誦之求仕鮮以禔身舊
法里老保其行試而升之學再保其行試而考之省此
里選之遺奈久已棄之況民各散居遷移靡常同城而
不識面閭巷細人之見無出財勢長吏不四五年非以
微勞遷即因小瑕黜是以止慿科舉曰付之公道故試

而得人若博之中呼也試而非人若博之遭負也何也
非有㕘驗之詳而觀察之可賴也自設官督學有司以
事有專職委而不治督學者㡬歳始一至事煩日少無
裕施教故士益荒從今宜歳令縣令察舉民生十五以
上能通四書及占一經性淳行謹者上之守而登於學
其輕狡者雖才不取考校黜升責之太守督學官間歳
驗其當否以施懲奬士得第銓司精選其才斯量授之
任嚴考於課必堅守其法間有幸舉者不延矣夫養士

在乎學董學慎其人成化中提學御史孫鼎之貞孝陳
選之清方士奮其修正徳末御史蕭鳴鳳懲惡嚴雖才
不貸副使魏校敦行急受欺不悔二君皆遭搆去嗚呼
學校何由而正哉

　　重輔

　　周禮冢宰貳王而治天下春秋列國之興亦相一卿夫
求才必於世取善必於衆挈綱必於一一則和洽而亡
戾爭和乃太平之階也戾則荒亂之媒也我皇祖賦睿

聖而起布衣運制六合創出神造羣臣雖劉基之知宋
濂之博通俛伏受成嗣主莅政咨詢是急六部分𨽻各
勝厥掌故皇祖廢左右相設六部神宗建内閣㕘機務
豈非相時通變之道乎永樂初以翰林史官直閣後必
俟其尊顯而方登簡平章之寄儼若周宰國卿是故削
相之號收相之益任愈於前當用慎於今養望於素堅
操於誳表能於試顯㧞於萃特崇於禮流品非可限歴
考不足稽矣英皇復辟親擢三賢(薛瑄岳正李賢)正徳中逆瑾

竊政囚戍元老奴僕端揆猶尊内閣劉文靖謝文正之
怨止於禠秩顧近世之選者惟曰淳厚寛詳守故習常
是特婦女之柙躬鄉氓之寡尤豈勝大受者哉是故約
已讓善如唐懷慎是之謂徳忘死殉國如宋君實是之
謂忠防細圖大如漢張良是之謂才不然鄙於人主賤
於六曹隳國綱靡士風昔文帝固寵鄧通必展申屠之
直錢若水感昌言之見薄即辟位而去夫有君之篤託
有臣之自重胡患於不治邪


　　簡侍

　　伊尹曰任官惟賢才左右惟其人官者言其宰畫丞弼
是也左右者言其比近侍從是也丞弼君畏之侍從君
親之畏者匡徳於顯明親者翼善於燕閒今翰林諸臣
講經帝幄懋學儲貳侍從之最也往年論治者欲舉祖
宗故典令其分畨入直以備顧問承望顔㫖宜入警勸
予聞王端毅公曰此多新進年少兼有輕才憸徳啓君
多事亂君用舎者不若止行章奏下諸外廷則邪正辯

白易於捄彌此或一論也未究厥原人主孤處於内宦
妾巧黠蠱心移志者何限夫有玉者瓏&KR0999;有刀者錯&KR0999;
不養才而恨亡良未成器而歎不利末之何矣今制進
士及第之外選其才行者曰吉士讀書中秘三年而直
史館顧教之文詞聲律之靡啓其校試髙下之爭厥名
伊美考效蔑然宜擇廷臣知道立徳者為之師亡則求
諸山澤耆宿與之講服聖人存心行已之道乃切劘治
體㕘酌古今之宜要之必行無弊候成而官之詩曰有

馮有翼有孝有徳以引以翼庶乎收承辟之功而免於
端毅之譏矣

　　省官

　　皇祖設官分六部以萬務兩諫拂其愆違責郡縣以六
事按察究其汚濫自大夫以下必三考乃進二階是故
官簡而該事約而舉功久而就自宣徳至今額外添設
奚啻累百不督之勤工乃為之分責不亦謬乎況乎下
多彚進之才人懷速化之望添官則缺廣廣缺則易轉

倖門聿啓居亡固志事至限守而逃難事成爭知而讓
過夫一人而牧十羊則戢一羊而用二牧則騫夫子譏
官事之攝老子著烹鮮之喻此今所以士節不厲獄要
不結役煩而民憊也故集其文案則束牛腰稽其實績
僅同蚊翅姑言外服賦税學校捕宼治訟充伍百工之
技郡縣所理使縣精其成府可逸矣使府精其成省臬
可逸矣故省臬之職别勤惰覈㢘貪予能翼純而已事
連兩郡而不相下害出大豪而難摧則省臬當之今守

巡之外别立數銜彼髙坐司署止以行移相羈維屬吏
不奉談小民不知名正徳癸酉予奉使大梁過汲郡兩
監司嘖有煩言治兵者厚其卒僉用富户盡蠲泛役曰
胡有責人於死而恡其輕者乎治民者曰卒止捕賊非
戰也率優其富者貧何以勝役哉予謂之曰銑請以醫
喻有人外瘍而中瘵疾醫曰用温補虚藥之而瘍熾瘍
醫曰用涼殺毒藥之而瘵劇不若使其人自酌其虚實
緩急而調攝之監司皆服推之他可知已是故遵皇祖

之制革内外員之贅事核其真斯信之工核其緻斯器
之才核其藴斯舉之譽核其直斯襃之毁核其迹斯下
之毋賞私勞毋尚虚名毋宥纖惡毋承巨勢功行表卓
即陟大位如西漢故事是故一核執於上萬真積於下
矣

　　師田

　　國家有漢之全盛亡其彊亡宋之茍安類其弱蓋由士
業草略登仕太易鮮治經世之學官多牽制遷代太數

不予專斷之權弛而亡支莫甚於兵往者薊賊劉七穿
窬小醜蔓延萬人朝廷遣官命將費三省之財調兩鎮
之軍但尾之而行莫能設伏出竒一鼓取績至狼山為
風所覆然猶獻俘勒銘上下胥慶舊制縣僉民壯即古
土兵近年増減靡定且户各分門畨更月易多以傭奴
充之但可具役使之擒賊如驅羊而入屠門也宜制大
縣四百人次三百人又次二百人兩户醵出一人分為
兩班閭中多有便射精技多力喜鬬之徒令之顧代不

足則兩户抽一揀拔悍勁授習武事登其材武者為隊
長直者守城緝盜休者力田樹桑鄉立保伍五鄉一長
平居譏察逋衺小警團結以守夫貧民為小盜應倡而
聚然後大每鄉嚴則縣靖每縣嚴則府靖推之天下皆
然嘉靖癸未盜王堂起山東轉掠河南予守侍讀在朝
大司馬彭公咨於銑曰非調邊兵不除銑問賊中有邊
人乎公曰無銑曰賊恃一刃能驅民從之朝廷賞罰明
重乃不如一賊之刼乎前中原及蜀盜咸用邊軍彼知

内之弱而致輕今又資藉之萬一恃功恣求後難控御
土兵未歴戰氣索而怯如調保定達舎在前土兵在後
總之一將古云習貫如自然既可平賊我兵亦練彭公
如銑策奏行不月王堂平明年甲申秋大同變

　　本末

　　治有三要曰重農曰抑商曰道儉夫農苦以獲粟商坐
而取贏農業布野商藏財笥故一切之徴農靡孑遺商
若㒺知非挈商積以敵農産而均之天下趍商矣民既

厭農工必鹵莽食則不足即有連數郡之荒忽然數千
百甲兵之餽于胡取辦唐徳宗父子寄命韓滉之貢是
時有珠山銀海奚濟乎夫貴難得之貨來遐方之珍羣
飲之生博麗娼之濫志斯商重而多故矣夫家衍一口
日供三飯比歳當千軍一餐之直向令一人共之無不
駭而走也今官多濫征既有馬丁而又應驛既輸官税
而又領户既充𨽻而又薪銀既取户金而又醵甲錢司
空徵料有司興造㩁貨抽分曷可殫記豪右之擅官守

之漁不與是夫宦貴民富爭侈競巧轉移風尚澆淳散
樸論者往往病之恤令禁㫖徒賁璧爾昔齊侯惡紫而
國人不復服其價乃大減宋仁宗抑珠價亦然於乎茍
非上下以忠信惻怛之心臨之誠文已哉誠文已哉

　　修禮

　　孟子曰遵先王之法而過者未之有也今可信者典謨
洪範無逸立政詩數十篇而已然多舉槩究本制度詳
於三禮儀禮精義而繁文周禮大規而猥事戴記博識

而鮮效或曰周禮周公未成之書或曰成而未用固哉
斯言聖人履即道發即憲豈如後人揣摩編綴乎若曰
未行則刑措鳴鳥何由致之蓋周末妨列國之僭者禮
也故皆去其籍孟子已不聞其詳鄒魯之儒蒐獵故典
采合舊聞為書精糲真贗兼而存之今宏綱切領似周
之章餘鄙屑冗瑣必東遷列國之異政也如今之例豈
皆皇祖之創乎禮者人心之理也協之以同然百世可
通也今王祭無樂大臣無廟仕者不奔祖父母之喪無

功緦之假冠婚任俗飲射故事民無定止而渙士異學
而莫正伶人道流秉禮司頌齊民下賤踰限犯分雖有
洪武制而廢夫國無禮猶水無防人無禮猶室無基衝
嚙圮毁有極哉宜詔徵四方明道奥學者萃於京師準
以典誥案以三禮㕘以詩之詠孔氏之遺言皆比以今
之法寧要毋繁寧徑毋易裁成明典行天下垂後代俗
同徳一邦其永延于休矣

　　訂學


　　孔門之才嘗列四科此計成之辭非教使然也自先聖
殁立教靡準人就其資之所便遂有篤行而闇敏聞而
鮮守者夫先王之禮六徳六行六蓺以端蹈迪以周泛
應春秋教以禮樂冬夏教以詩書所謂餘力學文也兩
漢學者力於孝弟忠信謹於貧富進退及宋禪氏行元
老鴻儒向溺空教混而入於儒鄙謹禮為嚼木病堅操
為滯著雖程氏之徒亦曰先静坐求未發之中夫中庸
之教慎獨者存性也自忠恕以往至於九經孰用非性

孰功非慎本立道生則操存始中乃徳成之狀夫誠意
而後正心無欲而後静虚固有倫序今人未能立而先
擬濟翔得乎其言似該而偏其工似宻而踈溢於陸氏
濫於楊簡徐霖認心之靈覺為性汪洋淩躐肆厥詡語
輕六經曰註脚斥論語支離黜大學非經謂聖賢有不
勝誅之罪達磨賢於孔顔矣夫先聖存則人亡則書後
賢躬行有得言之翼聖奈何迷者誤用擿尋章句剽舊
㫖而撰今辭繼考亭而興者標此為的深穿力鑿靡不

極乎易主箕子曰荄滋書改治忽曰始詠春秋爭婼舎
周禮湊司空衍太極置卦畫白紛丘殉無濟生人豪芒
之用其異道靡詞禆談野記之文發於諼致術包強脅
之政不與是今秘閣之儲書肆之板士夫好古之傳寫
積則充棟載則汗牛學者如入武庫如遊富市淺麗易
悦深淡難知炫目濫聰道真遂蔽甚者崇虚趨邁鮮可
檢實夫舎梁肉而甘蜆蛤惡識正味哉昔丘墳索典煩
難夫子刪定而垂永矣今宜祖述孔氏憲章顔孟論証

程朱循大學論語曰工止諸孔顔曰師芟非聖之詭剪
汗漫之浮火異端之蠧雖大儒所作亦㕘伍去其複篇
存其章章存其句句存其意簡斯精精斯達矣

　　通議

　　客曰田不畫井而均士不里選而舉或者未知本與荅
曰事久墜非日奮之興道未明豈𡨕投之襲今田有定
業業有重直奪彼予此誰其甘心夫介溝洫立夫遂别
等異非十年不可令如卓茂守如龔遂未考已代誰與

竟緒古者蕞爾之國必有賢哲尋常相語亦稱先王雖
朝顛公道而鄉尚清議今士夫結援植交薦已難據況
細民乎此非可卒議也夫治七年之病不追致原不養
生氣雖得三年之艾蒸骨瘢肉奚濟乎中庸謂性者天
命也率性者道也教以修之上古邈矣堯舜乃可得而
稽焉曰人心惟危道心惟微惟精惟一允執厥中斯統
與父子有親君臣有義夫婦長幼有别與序朋友有信
斯目與直而温寛而栗剛而無虐簡而無傲斯功與是

時士有田可生有業可修有友可觀囂囂焉求盡其分
安於終身一旦為臣治人止推其心立政乃出其素昔
稷契臯䕫皆聖儔然各治一職老而不易同志協徳天
下安而我不與焉譬之御人口叱目視手調足踐共行
一車譬之舟子或棹或柁或帆或綆共流一航一人一
心也衆人亦一心也自是代則降而道永傳民或衺而
賢不乏商周之際事出創生無古可范是故太王之授
泰伯之遜王季之友文王之臣三仁之生死伯夷叔齊

之逃周公召奭之佐自靖各獻咸中天則故曰天下同
歸而殊途一致而百慮自孔氏殁至教星垂士趍下武
後世曲學伸志假霸捄時猶曰及人號曰學孔氏周覽
暗舉以為博組華織繒以為文溷老釋為真傳名是昌
而利是窬間有樸行勤幹者出相率而鄙為腫木疣肉
嗚呼今太學賢士之闗立教之由始擇有道為師仰法
二典定矩孔顔修積分之法止撥正歴養之專且久斯
可大成然後上其優者于吏部使分掌州邑之學隆其

遇禮増其禄稟使各擇里士教之成則又使分掌黨序
之學每三年上其成者試于鄉昔許仲平氏在祭酒舉
其弟子姚燧耶律有尚為屬蓋恐異言小道之敗成也
周子曰師道立則善人多斯朝廷正而天下治矣




　　洹詞巻八

