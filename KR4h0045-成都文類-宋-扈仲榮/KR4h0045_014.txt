







　　欽定四庫全書

　　成都文類巻十四

　　宋　扈仲榮等　編

　　詩

　　遭田父泥飲美嚴中丞　　　唐杜甫

　　歩屧隨春風村村自花栁田翁逼社日邀我嘗春酒酒
酣誇新尹畜眼未見有迴頭指大男渠是弓弩手名在飛騎
籍長番歳時久前日放營農辛苦救衰朽差科死則已誓不

舉家走今年大作社拾遺能住否呌婦開大瓶盆中為吾取感
此氣揚揚須知風化首語多雖雜亂説尹終在口朝來偶然
出自卯將及酉久客惜人情如何拒鄰叟高聲索果栗欲起
時被肘指麾過無禮未覺村野醜月出遮我留仍嗔問升㪷

　　宿府　　　　　　　　　　　　前人

　　清秋幕府井梧寒獨宿江城蠟炬殘永夜角聲悲自語
中天月色好誰看風塵荏苒音書絶關塞蕭條行路難
已忍伶俜十年事强移棲息一枝安


　　進艇　　　　　　　　　　　前人

　　南京乆客耕南畆北望傷神卧北窓晝引老妻乘小艇
晴看稚子浴清江俱飛蛺蝶元相逐並蔕芙蓉本自雙
茗飲蔗漿携所有瓷罌無謝玉為缸

　　賔至　　　　　　　　　　　前人

　　患氣經時乆臨江卜宅新喧卑方避俗踈快頗宜人有
客過茅宇呼児正葛巾自鋤稀菜甲小摘為情親

　　出郭　　　　　　　　　　　前人


　　霜落曉凄凄髙天逐望低逺煙鹽井上斜景雪峰西故
國猶兵馬他鄉亦鼓鼙江城今夜客還與舊烏啼

　　野老　　　　　　　　　　　前人

　　野老籬前江岸囬柴門不正逐江開漁人網集澄潭下
賈客舩隨返照来長路關心悲劍閣片雲何意傍琴䑓
王師未報収東郡城闕秋生畫角哀(南京同兩府得云城闕也)

　　為農　　　　　　　　　　　前人

　　錦里煙塵外江村八九家圓荷浮小葉細麥落輕花卜

宅従兹老為農去國賖逺慚勾漏令不得問丹砂

　　過故斛斯校書莊二首　　　　前人

　　此老已云殁鄰人嗟亦休竟無宣室召徒有茂陵求妻
子寄他食林園非昔逰空餘繐帷在淅淅野風秋

　　燕入非傍舍鷗歸秪故池斷橋無復版卧桞自生枝遂
有山陽作多慚鮑叔知素交零落盡白首涙雙垂

　　絶句六首　　　　　　　　　前人

　　日出籬東水雲生舍北泥竹髙鳴翡翠沙僻舞鵾雞


　　藹藹花蘂亂飛飛蜂蝶多幽棲身懶動客至欲如何

　　鑿井交㯶葉開渠斷竹根扁舟輕裊䌫小逕曲通村

　　急雨梢溪足斜暉轉樹腰隔巢黄鳥並飜藻白魚跳

　　舍下筍穿壁庭中藤刺簷地晴絲冉冉江白草纖纎

　　江動月移石溪虚雲傍花鳥棲知故道帆過宿誰家

　　狂夫　　　　　　　　　　　前人

　　萬里橋西一草堂百花潭水即滄浪風含翠篠娟娟静
雨裛紅渠冉冉香厚禄故人書絶斷恒飢稚子色凄涼

欲填溝壑唯踈放自笑狂夫老更狂

　　絶句四首　　　　　　　　　前人

　　堂西長筍别開門塹北行椒却背村梅熟許同朱老喫
松髙擬對阮生論(朱阮劍外相知)

　　欲作魚梁雲覆湍因驚四月雨聲寒清溪先有蛟龍窟
竹石如山不敢安

　　兩個黄鸝鳴翠桞一行白鷺上青天牕含西嶺千秋雪
門泊東吳萬里船(西山白雪四時不消)


　　藥條藥甲潤青青色過棕亭入草亭苗滿空山慙取譽
根居隙地怯成形

　　所思　　　　　　　　　　　前人

　　苦憶荆州醉司馬(崔吏部)謫官樽爼定常開九江日落醒
何處一柱觀頭眠幾囬可憐懐抱向人盡欲問平安無
使来故凴錦水将雙涙好過瞿塘灔澦堆

　　屏跡　　　　　　　　　　　前人

　　用拙存吾道幽居近物情桑麻深雨露燕雀半生成村

皷時時急漁舟箇箇輕杖藜従白首心跡喜雙清

　　晚起家何事無營地轉幽竹光圍野色舍影漾江流失
學従兒懶長貧任婦愁百年渾得醉一月不梳頭

　　有客　　　　　　　　　　　前人

　　幽棲地僻經過少老病人扶再拜難豈有文章驚海内
澷勞車馬駐江干竟日淹留佳客坐百年麤糲腐儒飡
不嫌野外無供給乗興還来看藥欄

　　遣興　　　　　　　　　　　前人


　　干戈猶未定弟妹各何之拭涙霑襟血梳頭滿靣絲地
卑荒野大天逺暮江遲衰疾那能乆應無見汝時

　　三絶句　　　　　　　　　　前人

　　楸樹馨香倚釣磯斬新花蘂未應飛不如醉裏風吹盡
可忍醒時雨打稀

　　門外鸕鶿乆不来沙頭忽見眼相猜自今已後知人意
一日須来一百廻

　　無數春筍滿林生柴門宻掩斷人行㑹須上番看成竹

客至従嗔不出迎

　　散愁二首　　　　　　　　　前人

　　乆客宜旋斾興王未息戈蜀星隂見少江雨夜聞多百
萬傳深入寰區望匪他司徒下燕趙収取舊山河

　　聞道并州鎮尚書訓士齊幾時通薊北當日報關西戀
闕丹心破霑衣皓首啼老魂招不得歸路恐長迷

　　客至　　　　　　　　　　　前人

　　舍南舍北皆春水但見羣鷗日日来花徑不曽縁客掃

蓬門今始為君開盤飱市逺無兼味樽酒家貧只舊醅
肯與鄰翁相對飲隔籬呼取盡餘盃

　　遣意二首　　　　　　　　　前人

　　囀枝黄鳥近泛渚白鷗輕一徑野花落孤村春水生衰
年催醸黍細雨更移橙漸喜交逰絶幽居不用名

　　簷影微微落津流脉脉斜野船明細火宿㕍聚圓沙雲
掩初弦月香傳小樹花鄰人有羙酒稚子夜(一作色)能賖

　　漫成二首　　　　　　　　　前人


　　野日荒荒白春流泯泯清渚蒲隨地有村徑逐門成只
作披衣慣常従漉酒生眼邉無俗物多病也身輕

　　江臯已仲夏花下復清晨仰面貪看鳥囬頭錯應人讀
書難字過對酒滿壺頻近識峩眉老知余懶是真

　　村夜　　　　　　　　　　　前人

　　蕭蕭風色暮江頭人不行村舂雨外急鄰火夜深明胡
羯何多難樵漁寄此生中原有兄弟萬里正含情

　　早起　　　　　　　　　　　前人


　　春来常早起幽事頗相關帖石防隤岸開林出逺山一
丘藏曲折緩歩有躋攀童僕来城市缾中得酒還

　　畏人　　　　　　　　　　　前人

　　早花隨䖏發春鳥異方啼萬里清江上三年落日低畏
人成小築褊性合幽棲門徑從榛草無心走馬蹄

　　逺遊　　　　　　　　　　　前人

　　賤子何人記迷方著處家竹風連野色江沫擁春沙種
藥扶衰病吟詩解歎嗟似聞胡騎走失喜問京華


　　問斛斯六官未歸　　　　　　前人

　　故人南郡去去索作碑錢本賣文為活飜令室倒懸荆
扉深蔓草土銼冷踈烟老罷休無賴歸来省醉眠(蜀人呼釜
為銼)

　　絶句漫興九首　　　　　　　前人

　　隔户楊桞弱嫋嫋恰似十五女児腰誰為朝来不作意
狂風挽斷最長條

　　眼見客愁愁不醒無賴春色到江亭即遣花開深造次

便教鶯語太丁寧

　　手種桃李非無主野老墙低還是家恰似春風相欺得
夜来吹折數枝花

　　熟知茅齋絶低小江上燕子故来頻啣泥㸃汚琴書内
更接飛蟲打著人

　　二月已破三月来漸老逢春能㡬廻莫思身外無窮事
且盡生前有限杯

　　腸斷春江欲盡頭杖藜徐歩立芳洲顛狂栁絮隨風舞

輕薄桃花逐水流

　　懶慢無堪不出村呼児日在掩柴門蒼苔濁酒林中静
碧水春風野外昏

　　糝徑楊花鋪白氊㸃溪荷葉叠青錢筍根稚子無人見
沙上鳬雛傍母眠

　　舍西柔桑葉可拈江畔細麥復纎纎人生㡬何春已夏
不放香醪如蜜甜

　　歸來　　　　　　　　　　　前人


　　客裏有所過歸来知路難開門野䑕走散帙壁魚乾洗
杓開新醖低頭拭小盤凴誰給麴蘖細酌老江干

　　破船　　　　　　　　　　　前人

　　平生江海心宿昔具扁舟豈唯青溪上日傍柴門逰蒼
惶避亂兵緬邈懐舊丘鄰人亦已非野竹獨修修舩舷
不重扣埋沒已經秋仰看西飛翼下愧東逝流故者或
可掘新者亦易求所悲數奔竄白屋難乆留

　　到村　　　　　　　　　　　前人


　　碧澗雖多雨秋沙亦少泥蛟龍引子過荷芰逐花低老
去叅戎幕歸来散馬蹄稲粱須就列榛草即相迷蓄積
思江漢頑踈惑町畦蹔酬知己分還入故林棲

　　揚旗(二年夏六月成都尹鄭公置酒公堂觀騎士試新旗幟)前人

　　江雨颯長夏府中有餘清我公㑹賔客肅肅有異聲初
筵閲軍装羅列照廣庭庭空六馬入駊騀揚旗旌廻廻
偃飛盖熠熠迸流星来纒風飈急去擘山嶽傾材歸俯
身盡妙取略地平虹霓就掌握舒巻隨人輕三州䧟犬

戎但見西嶺青公来練猛士欲奪天邉城此堂不易升
庸蜀日已寧吾徒且加飱休適蠻與荆

　　去蜀　　　　　　　　　　　前人

　　五載客蜀郡一年居梓州如何關塞阻轉作瀟湘逰萬
事已黄髪殘生隨白鷗安危大臣在不必涙長流

　　八哀詩　　　　　　　　　　前人

　　鄭公瑚璉器華岳金天晶昔在童子日已聞老成名嶷
然大賢後復見秀骨清(嚴武傳武中書侍郎挺之子神氣雋爽敏于聞見㓜有成人讀

書不究精義渉獵而已大賢謂嚴子陵歟)開口取将相小心事友生(甫與武世契也
嘗醉登武床呼其其父名而武不忤)閲書百紙盡落筆四座驚歴職匪父任嫉
邪常力争(武弱冠以門䕃䇿名哥舒翰奏充判官至徳初肅宗初靖難大収才傑武杖節赴行在宰
相房琯素重之及是首薦才畧可稱累遷給事中)漢儀尚整肅(時武為侍御史)胡騎忽
縦横(禄山之亂也)飛傳自河隴逢人問公卿不知萬乘出雪
涕風悲鳴受詞劍閣道謁帝蕭關城(河隴劍閣蕭關城事新舊二史皆不
載)寂寞雲䑓仗飄颻沙塞旌江山少使者笳皷凝皇情
壮士血相視忠臣氣不平宻論正觀體揮發岐陽征(時肅

宗理兵鳳翔)感激動四極聨翩収二京(二京長安東都也二史皆不載武収復功)
西郊牛酒再原廟丹青明匡汲俄寵辱衞霍竟哀榮四
登㑹府地(既収長安以武為京兆少尹兼御史中丞時年二十三後又還京兆尹兼御史大夫)三掌
華陽兵(華陽成都也武以史思明阻兵不之官優㳺京師頗自矜大出為綿州刺史遷劍南東川節度
使後奉上皇誥以劍南兩川合為一道拜武成都尹充劍南節度使入復求為方面拜成都尹在蜀累年肆志
逞慾行猛政威振一方)京兆空桞色尚書無履聲羣烏自朝夕白
馬休横行諸葛蜀人愛文翁儒化成公来雪山重公去
雪山輕記室得何遜韜鈐延子荆四郊失壁壘(失壁壘言無出

戍也此羙武能鎮静也)虚館開逢迎堂上指圖畫軍中吹玉笙豈
無成都酒憂國只細傾時觀錦水釣問俗終相并意待
犬戎滅人藏紅粟盈以兹報主願庻或禆世程炯炯一
心在沉沉二竪嬰顔回竟短折賈誼徒忠身飛旐出江
漢孤舟轉荆衡虚無馬融笛悵望龍驤塋空餘老賓客
身上媿簮纓

　　杜工部蜀中離筵　　　　唐李商隱

　　人生何處不離羣世路干戈惜蹔分雪嶺未歸天外使

松州猶駐殿前軍座中醉客延醒客江上晴雲雜雨雲
羙酒成都堪送老當壚仍是卓文君

　　和蜀縣段明甫秋城望歸朝　唐錢起

　　製錦蜀江静飛鳬漢闕遥一兹風靡草再視露盈條旅
望多愁思秋天更泬寥河陽傳麗藻清韻入歌謡

　　蜀國偶題　　　　　　　　唐錢珝

　　忽憶明皇西幸時暗傷潜恨竟誰知佩蘭應語宫臣道
莫向金盤進荔枝


　　成都為客作　　　　　　　唐田澄

　　蜀郡将知逺城南萬里橋衣縁鄉涙濕貌以客愁銷地富
魚為米山芳桂是樵旅逰惟得酒今日過明朝

　　蜀人為南蠻俘虜四首　　　　唐雍陶

　　但見城池還漢将豈知佳麗屬蠻兵錦江南渡聞遥哭
盡是離家别國聲

　　大渡河邉蠻亦愁漢人将渡盡回頭此中郵寄思鄉涙
南去應無水北流


　　越嶲城南無難地傷心従此便為蠻寃聲一慟悲風起
雲暗青天日下山

　　雲南路出䧟河西毒草長青瘴色低漸近蠻城誰敢哭
一時収涙羡猿啼

　　蜀中戰後感事　　　　　　　前人

　　蜀國英靈地山重水又囬文章四子盛道路五丁開詞
客題橋去忠臣叱馭来卧龍同駭浪躍馬比浮埃已與
無妖土那知有禍胎蕃兵依漢桞蠻斾指江梅戰後悲

逢血燒餘更見灰空留犀猒怪無復酒除災歲積長洪
怨春深杜宇哀家貧移未得愁上望鄉䑓

　　蜀中經蠻後寄雍陶　　　　唐馬乂

　　酋馬渡瀘水北来如鳥輕㡬年期鳳闕一日破龜城此
地有征戰誰家無死生人悲還舊里鳥喜下空營弟姪
意初定交朋心尚驚自従經難後吟苦似猿聲

　　獨愁　　　　　　　　　　唐李崇

　　聞道成都酒無錢亦可求不知将㡬許銷得此来愁


　　郭震蜀人賦東郊詩因走京師言蜀將亂後果
有李順之變

　　今日出東郊東郊好春色青青原上草莫教征馬食

　　將歸二首　　　　　　　　　宋祁

　　逺假西南守三逢梅桞新衰令宦情薄老惜歲華頻郫
醸工銷日巴禽巧喚春離家何所恨雁後作歸人(隋薛道衡
云人歸落雁後)

　　雲棧短長亭今兹重作經卭崃叱殘馭蜀分使囬星旅

鬢雙垂雪羇懐一泛萍驪駒在門久此曲若為聽

　　思賢閣圖予真愧而成詠　　　前人

　　忝中二千石罷去輙圖真揆予本完士早䝉善養仁執
笏班華位飛綏侍邃宸如何金紫服乃裹丘壑身西南
一面重朅来駕朱輪牽拙嵗再朞初無徳在民形象安
足紀崖略聊自陳質陋眸子瞭志泰眉宇伸誰謂彼已
子而傳阿堵神爵里三十八(自參預吕公而下凡四十一人雷太尉張尚書程樞
副皆再至)赫赫多名臣瞻前謝前哲垂彼慙後人


　　梵安寺内浣溪四老唱和詩(并序)楊咸章

　　伏覩益之奉議尊兄欲於浣花梵安寺之普賢約
漢公子臧作三老㑹又築堂繪榜曰三老誠蜀中
之盛事咸章方調官武信敢卜謝事少陪雅集輙
更為四老因賦拙詩上凂清覧

　　聞説懸車三老儒約為繪象訪僧居蠏螯杯酒歡無極
鼎足韜裘樂有餘暑簟共觀岷嶺雪春盤同膾蜀江魚
歸來一榻如相許湏信逍遥倍二疎


　　宗弟晦之通直有詩陳武信三老歸簉三老之
後損之喜繼元韻以勉之　　　楊損之

　　未抛名利尚區區方卜榮遷武信居思簉林泉三老後
已經年紀七旬餘且来在野同逰&KR0951;莫學臨淵却羡魚
子羙堂鄰願為約免教朋友舊情踈

　　傑衰朽無取辱益之見招同諸友為四老㑹晦
之承議有詩傑謹次元韻　　　任傑

　　夫子關西出衆儒肯来尋我卜幽居(子羙詩肯来尋一老)忘憂棋

局真佳趣投老詩篇是緒餘故舊已蒙吟伐木太平只恐
罩嘉魚主人醉指前溪路采菊清涼月影踈

　　武仲伏承益之奉議轉示晦之佳什謹依元韻
次和　　　　　　　　　　楊武仲

　　素髪厖眉一陋儒常陪龍友到禪居我隨益者誠多幸
人歎賢哉愧有餘座上共飛純玉斝腰間齊佩白銀魚
髙吟清論長終日㑹數朋情信不踈

　　昨日漢公承議見召與三老友談笑大醉退而

作詩少謝勤意　　　　　　　吕陶

　　六十年前里巷遊北歸重此接交儔據鞍矍鑠誇朱紱
把酒殷勤勸白頭况是三春逢美景何妨一笑斷多愁
閒中歳月非難遣須得新詩事唱酬

　　傑伏䝉知府給事寵示佳章謹依元韻和呈

　　任傑

　　險阻艱難自徧遊歸來尋訪老交儔七年弦頌嗟分袂
二月鶯花喜聚頭美酒十分須共醉勞生一夢更何愁

况君富貴功名在從此男兒志可酬

　　謹次元韻呈嚴鈞給事　　　楊損之

　　萬里歸陪老叜遊燦然雅什遺朋儔雲咸響亮清盈耳
霜雪繽紛白滿頭三益畫開禆古意(是日有三益畫)千鍾酒飲
破春愁勸君莫倦桑榆景未得為霖志未酬

　　承漢公承議頒示佳章謹次元韻　楊武仲

　　當年臺閣仰英逰此日還鄉接舊儔共喜故人攀鳯翼
佇膺新詔覲螭頭清歡且盡三春樂閒飲能消五載愁

夸聽郢中歌白雪敢将巴曲强論酬

　　廣都道中作　　　　　　　　李新

　　萬花織籬凡幾曲繡幈處處圍茒屋家貧張日無羅幕
東風吹開莫吹落居人應笑行客癡春去春歸殊不知

　　多病簡出偶成呈郫令張盤公大夫

　　楊天惠

　　相従一笑忘蹉跎三過秋風錦水波逰子依人仰眉睫
令兄愛客費絃歌思歸仙鶴方驚露欲起病鳬還避羅

共感烏紗能愛老長長遮䕶兩蒼皤(君義老兄常指其中戯曰吾儕當感
渠)

　　出游　　　　　　　　　　劉望之

　　漫有㳺隨意何曾語展眉琴䑓悲犬子江路憶熊児修
竹蕭蕭寺平蕪淺淺陂年来底事業訪古但饒詩

　　發成都　　　　　　　　　　前人

　　落拓平生載酒行如今憔悴鬢絲生無金得買青樓笑
空負閑愁出錦城


　　欲洗羇愁只自醒郫筒酒好信虚名江陽春色論千户
價比西州却未輕

　　一夜孤舟浪打頭不容客夢到滄洲誰言江上煙波急
末抵歸心一半流

　　久留少城　　　　　　　　　前人

　　好去相羊烏角巾却来躪踏軟紅塵酒因覔睡方成醉
金為収書更覺貧屢入草堂難下語少留藥市恐逢人
可憐弔古凄涼意只向揚家往返頻(子雲故居不復来逰矣)


　　成都即事　　　　　　　　　何耕

　　零落紅成陣扶踈綠結幃簡書留客住風雨巻春歸是
處羇懐悪浮生樂事希錦江拚盡醉欲典却無衣

　　正月二十七日侍二老人出萬里橋游寳歴寺
謁五丈天王至合江亭登小舟往來江中日晚
出舟憇卧柳亭以歸記所見　　前人

　　城中少樂事日日走塵土因循嘉節過春物遽如許駕
言逰近郊及此新過雨棃花雪飄零麥脚浪掀舞傷心

梅已葉慰眼杏初吐荒涼入古寺迢逓行兩廡耽耽巨
入閣擐甲碩且武出門詣支徑信馬踏江滸小舟呼未
至危亭憇方午長江𣺌無際逺岫明可數舟中更竒絶
一視隘天宇深流風浩蕩淺岸石齟齬水鳬貞自適修
竹不知主揺揺打魚艇丁丁造船斧林踈見官道路轉
失前浦竒觀非一状四面皆可取斗酒不妄傾佳處輙
自舉杯盤漸狼藉野蓛旋燒煑夷猶興未盡落日挂村
塢歸塗遶城隈醉眼迷處所卧桞乆知名敗屋費撑拄

(此亭敝甚)輕盈楚宫様何事腰傴僂臨風發浩歎空響荅人
語吾親俱老矣君羮未嘗覩聊為半日樂少慰一生苦
餘年願長健綵服看兒女此外吾何求窮通任天與

　　九月十九日衙教囬留大將及幕屬飲清心堂
觀晚菊分韻得譟字　　　　范成大

　　甲光射層雲雨脚不敢到西山明古雪秋日一竿照先
偏井絡宻後拒參旗掉分弓滴博平鳴劍伊吾小君看
天山箭狐兔何足了開邉吾豈敢自治有余巧歸来翠

帷巻聊共黄花笑雖無落帽風亦復接籬倒余閑校筆
陣刻燭龍蛇掃毛錐乃更勇我亦鼓旗譟

　　曉起　　　　　　　　　　　前人

　　黠䑕縁鈐索飢鵶喙井欄不眠秋漏近多病曉屏寒咄
咄渠何怪休休我自䦨牙門朝日上簫鼓報平安

　　舫齋晚憇　　　　　　　　　前人

　　心作萬縁起境生千刼忙誰同油幕静獨對篆烟長有
盡天魔力無窮海印光雨餘弦月上塵界本清涼


　　秋雨快晴靜勝堂席上　　　　前人

　　一笑憧憧雁鶩行簿書堆裏賦秋陽心如墜絮沾泥住
身似飛泉潄石忙雨後蹲䲭先稲熟霜前浮蟻鬪餦香
天涯節物遮愁眼且復隨鄉便入鄉

　　秋老四境雨已沛然晚坐籌邉樓方議祈晴樓
下忽有東界農民數十人訴山田却要雨須長
吏致禱感之作詩　　　　　　前人

　　歲晚羇懐有所思秋来病骨最先知鏡中公案已甘老

紙上課程休諱癡西堰頗聞江漲急東山猶説雨来遲
錦城樂事知多少憂旱憂霖蹙盡眉

　　西樓夜坐　　　　　　　　　前人

　　抗塵懐抱若為寛繞屋蛙聲亦在官巖桂無香秋遂晚
江鱸有約歲将寒文書散亂嘲癡絶燈火凄清語夜䦨
病倦百骸非復我但思禪板與蒲團

　　明日分弓亭按閱再用西樓韻　前人

　　眼看白露㸃蒼苔歲月流光首屢囬老去讀書隨忘却

醉中得句若飛来聞雞午夜猶能舞射雉西郊不用媒
自笑支離聊復爾丹心元未十分灰

　　海雲囬按驍騎於城北原時有吐蕃出没大渡
河上　　　　　　　　　　　前人

　　古道風沙巻夕霏小江煙浪皺春漪天扵麥隴猶慳雪
人向梅梢大欠詩頓轡青驪飛脫兎離弦白羽歗寒鴟
牙門列校俱剽銳檄與河邉秃髮知

　　病中聞西園新花已茂及竹逕皆成而海棠亦

未過　　　　　　　　　　　前人

　　梅塢桃煙研竹初三旬髙卧信音踈春雖與病無交渉
雨莫将花便破除祗合蘧蘧隨夢去何須咄咄向空書
頗聞蜀錦猶相待去歲今朝已雪如

　　春晚卧病故事都廢聞西門種栁已成而燕官
海棠亦爛漫矣　　　　　　　前人

　　軒牕深窈似禪房竟日虚明裊斷香詩債無邉春已老
睡魔有約晝初長市橋煙雨應官桞墟苑池䑓自海棠

㳺騎行歌莫相笑鰲頭六結已龜藏

　　病起初見賔僚時上疏丐祠未報　前人

　　浪将冠服衣猿狙因病偷閑稍自如時有好懐誇得句
略無情話怕囬書邉城晏閉稀傳箭村巷春逰未荷鋤
過此良辰公事少天恩儻許賦歸歟

　　訪古　　　　　　　　　　　房偉

　　訪古城西話刼灰子雲相如安在哉成都萬事變亦盡
惟有石笋雙崔嵬


　　紀申提學高行(郫人)　　　　孫松夀

　　憶昔兒童飽棃栗斑衣偃伏先君側每聞正色說我翁
口口竒竒長太息先君墓草今芊芊尚想遺言過庭日
恨無佳傳掬芳馨洗我肝心百非僻一朝幽鐫晃入手
刓忍如懐夜光璧男兒大節要竒偉一日成就天所錫
我翁當年鸞鸖雛一别舊巢無處覔桑弧射處掩蓬蒿
獨把窅窊飛俊翮楊宗不絶僅如線大義欲歸歸不得
凝香夜半禱靈空願楊有子歸宫室果然天助兩飛鴻

翁喜當興子雲宅絳霄囬首擬歸来撫我恩深重嗟惜
棄官十載營㫖甘送死養生無一失寸心安矣指白雲
百拜雙親淚濡席茅簷雖陋生處所此心不以萬鍾易
幾年夜淚濕衾裯今作兒啼情自適登堂悲喜動行人
里巷喧呼手加額珠還合浦已無憾老蚌沙泥忍遺逸
窮簷忽見相抱持孺慕丹心始云畢一子来歸詠白華
三家孝愛融春色雍容去就良可觀無乃扶持有神物
始知造化惜頺波畀以難能令一出玉堂丈人風教手

一日得之幾折屐何不薦之陛下聖蜀有孝子聲藉藉
竒人異行感至尊鳳詔褒華寵其實人間一日傳萬口
坐使澆風四方激僉謀方欲置廊廟病卧王州嗟易簀
短生夢幻何足悲此念未隨生死隔百身莫贖歎朝露
端合天公任其責真人慨念録其孤椽筆大書光史䇿
丈夫乃爾亦何憾鬼哭人號空怨憶蕭蕭綠野長安道
萬里羈魂動行客只今四海歸宗議字字秋霜凛寒日
一言我欲招翁魂香骨有靈冝可格聖朝當今以孝治

好樹豐碑旌㓗白磨崖百丈置巖阿當有山靈夜呵詰
諸郎况是足風規請叩帝閽為此䇿長使千秋孝子碑
屹與岷峩對翁室

　　靈泉道中　　　　　　　　　楊申

　　荒雞不知林落日鳴鳽背山行曲折盡稍出&KR1324;木外前
峯近相向秃缺不可盖石泉微斷續渚澤亦多𣲖牛羊
深墟落稚子翳蓬艾稲秧碧剡剡遮隴無疆界今年田
夫喜飽飯我亦快猶慚食無功舉箸再三餲何當磨腰

鎌助爾芟䄺稗

　　逰山上廢寺有段文昌種松石刻云乾坤毁則
無以見寺寺不可毁四松其逺乎寺今廢木亦
亡矣感而賦之　　　　　　　前人

　　木落石出荒山䑓上有佛寺孤崔嵬斷椽折瓦無四壁
古佛已倒何人推野蜂占窠挾肩背山䑕出穴衘髯䰄
老僧見我欲愁哭野葛蔽路官能来文昌種松有斷刻
石柱半裂荒莓苔老翁鼻祖無一在獨樹晚出非耆鮐

乾坤未變已先滅㡬見賊火翻狂雷至今野叟鑿山破
石窟尚有龍筋骸當時手種意已逺欲與草木為渠魁

　　成都學舍遣興五首　　　　　李燾

　　乆客堕塵土幽居懐翠微只餘清夜夢長作故山歸菊
已開三徑松應長十圍晨鐘忽驚覺猶有露霑衣

　　寂寞三秋節凄涼萬里風關河盡形勝人物㡬英雄秦
葉隨流水周禾滿故宫此心懸魏闕夢遶浙西東

　　壮矣府中縣索如城外村墨池今掃迹石筍舊餘根風

急漢絃斷雨多秦鏡昏新秋一懐古情緒若為論

　　雨意忽如此客愁将奈何出門誰可詣掩巻獨髙歌塵
世兎三穴古人蓬一窠區區奚足道黙黙幸無它

　　長憶在家好已知従仕難紛紛猶嚇䑕悄悄政棲鸞忘
意躡髙位敢言卑小官世途真甚隘懐抱要須寛

　　游海雲山　　　　　　　　喻汝礪

　　𣺌𣺌天宇初便復有此山清辰及兹㳺遐想有代前来
者㡬何人當時各為歡淑質揚妙舞哀絲逓清彈樂事

坐如昨芳歲已屢殫向来所㳺人落葉不復還逈然散
逺目感之為長歎竹遥舊所落巢豈昔時眠念誰當乆
存而不住所縁破涕聊一怡山川却萋妍未知後世士
誰復當来旋

　　錦江思　　　　　　　　　　前人

　　獨詠滄浪古岸邉牽風桞帶綠凝煙得魚且斫金絲鱠
醉折桃花倚釣船

　　成都文類巻十四

