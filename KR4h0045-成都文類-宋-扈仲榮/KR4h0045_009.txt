







　　欽定四庫全書

　　成都文類巻九

　　宋　扈仲榮等　編

　　詩

　　時序(故事　宴集)

　　嵗暮　　　　　　　　　　唐杜甫

　　嵗暮逺為客邊隅還用兵煙塵犯雪嶺皷角動江城天
地日流血朝廷誰請纓濟時敢愛死寂寞壯心驚


　　春歸　　　　　　　　　　　前人

　　苔徑臨江竹茅簷覆地花别來頻甲子歸到忽春華倚
杖看孤石傾壺就淺沙逺鷗浮水靜輕燕受風斜世路
雖多梗吾生亦有涯此身醒復醉乘興即為家

　　後至　　　　　　　　　　　前人

　　冬至至後日初長逺在劍南思洛陽青袍白馬有何意
金谷銅駞非故鄉梅花欲開不自覺棣萼一别永相望
愁極本憑詩遣興詩成吟咏轉凄涼


　　寒食　　　　　　　　　　　前人

　　寒食江村路風花髙下飛汀煙輕冉冉竹日淨暉暉田
父要皆去鄰家問不違地偏相識盡鷄犬亦忘歸

　　立秋日雨院中有作　　　　　前人

　　山雲行絶塞大火復西流飛雨動華屋蕭蕭梁棟秋窮
途愧知己暮齒借前籌已費清晨謁那成長者謀解衣
開北戸髙枕對南樓樹濕風涼進江喧水氣浮禮寛心
有適節爽病微瘳主將歸調鼎吾還訪舊丘


　　秋盡　　　　　　　　　　　前人

　　秋盡東行且未廻茅齋寄在少陵隈籬邊老却陶潜菊
江上徒逢袁紹盃雪嶺獨看西日落劍門猶阻北人來
不辭萬里長為客懷抱何時得好開

　　正月三日歸溪上有作因簡院内諸公

　　前人

　　野外堂依竹籬邊水向城蟻浮仍臘味鷗汎已春聲藥
許鄰人斸書從稚子擎白頭趨幕府深學負平生


　　中秋夜聴歌聫句　　　　唐武元衡

　　元衡在蜀淡於接物而開府極一時選公綽
為少尹正壹觀察判官備度支判官裴度掌
書記盧士玫觀察支使李虚中觀察推官楊
嗣復節度推官

　　此夕來奔月何時去上天(備)雲環方自照玉腕更呈鮮
(度)嬿婉人間意飄颻物外縁(公綽上相公)詩裁眀月扇歌索
想夫憐(元衡奉盧侍御)暗染荀香久長随楚夢偏(放)㑹當來彩

鳯髣髴逐神仙(士玫)

　　早秋西亭宴徐員外　　　　　前人

　　鼎鉉辭台座麾幢領益州曲池連月曉横笛滿城秋有
美皇華使曽同白社逰今來重相見偏覺艷歌愁

　　二月初二日萬里橋小逰江宴集詩

　　張詠

　　春逰千萬家美女顔如花三三兩兩映花立飄飄似欲
乘煙霞我身豈此浮逰輩蜀地重來治凋瘵見人非理

即傷嗟見人觀樂生慈爱昔賢孜孜戒驕蕩猖狂不是
風流様但使家肥在禮譲嵗嵗春光好逰賞

　　成都遨樂詩　　　　　　　　田况

　　四方成傳蜀人好㳺娭無時予始亦信然之
逮沗命守益柅轅隃月即及春㳺每與民共
樂則作一詩以紀其事自嵗元徂景至止得
古律長調短韻共二十一章其間上元燈夕
清眀重九七夕嵗至之類又皆天下之所共

豈曰無時哉傳之者過矣蜀之士君子欲予
詩聞於四方使知其俗故復序以見懷

　　元日登安福寺塔　　　　　　前人

　　嵗厯啟新元錦里春意早詰旦㑹朋寀羣㳺儼騶導像
塔倚中霄翬檐結重橑随俗縱危步超若薄清昊千里
如指掌萬象可窮討野濶山勢逈寒餘林色老遨賞空
閭巷朅來諠稚耄人物事多閒車馬擁行道顧此懽娱
俗良慰羇逺抱第憂民政踈無庸答宸造


　　二日出城　　　　　　　　　前人

　　初嵗二之日言出東城闉緹騎隘重郛㳺車坌行塵原
野信滋腴景物争光新青疇隠遥埧弱栁垂芳津邏卒
具威械祭墦列重茵俗尚各有時孝思情則均歸途喧
皷饒聚觀無冨貧坤隅地力狹百業常苦辛設微行樂
事何由裕斯民守侯其勉㫋亦足彰吾仁

　　五日州南門蠶　　　　　　　前人

　　齊民聚百貨貿鬻貴及時乘此耕桑前以助農績資物

品何其夥碎𤨏皆不遺編䉲列箱筥飭木柄鎡錤備用
誠為急舍器工曷施名花藴天艷靈藥昌壽栱根萌漸
開發蔂載相參差㳺人衒識賞善價求珍竒予真徇俗
者行觀亦忘疲日暮宴觴罷衆皆云適宜

　　上元燈夕　　　　　　　　　前人

　　予嘗觀四方無不樂嬉㳺惟兹全蜀區民物繁他州春
宵寳燈然錦里煙香浮連城悉奔騖千里窮邊陬衯裶
合繡袂轣轆馳香輈人聲震雷逺火樹華星稠皷吹匝

地喧月光斜漢流懽多無永漏坐久凭髙樓民心感上
恩釋唄歌神猷齊音祝東北帝壽長嵩丘

　　二十三日聖壽寺前蠶市　　　前人

　　龍斷争趨利仁園敞邃深經年儲百貨有意亨千金器
用先農事人聲混樂音蠶叢故祠在致祝順民心

　　二十八日謁生祿祠逰浄衆寺　前人

　　千騎出重闉嚴祠浄宇鄰映林沽酒斾迎馬献花人艷
日披江霧香飇起路塵韶華特眀媚不似逺方春


　　二月二日㳺江㑹寳厯寺　　　前人

　　昔日張復之(詠字也)來乘冦亂餘三春雖宴賞四野猶艱
虞遂移踏青㑹登舟恣㳺娱戎備漸解弛人情悉安舒
垂兹五十年材哲不敢踰愚來再更朔遽及中春初綵
斾列城隈畵舡滿江隅輕橈下奔瀬縱輿臨精廬因思
賢守事所作民乃孚兹惠未為大大者其忘諸

　　八日大慈寺前蠶市　　　　　前人

　　蜀雖云樂土民勤過四方寸壌不容隟僅能充嵗糧間

或客墮孏曷能備㓙痒所以農桑具市易時相望野氓
集廣鄽衆賈趨寳坊惇夲誠急務戒其靡愆常兹㑹良
足喜後賢無忽忘

　　寒食出城　　　　　　　　　前人

　　郊外融和景濃於城市中歌聲留客醉花意盡春紅㳺
人一何樂歸馭莫怱怱

　　開西園　　　　　　　　　　前人

　　春風寒食節夜雨晝晴天日氣薫花色韶光徧錦川臨

流飛鑿落倚榭立鞦韆檻外㳺人滿林間飲帳鮮衆音
方雜遝餘景更留連座客無辭醉芳菲又一年

　　三月三日登學射山　　　　　前人

　　麗日照芳春良㑹重元已陽濵修祓除華林程射技所
尚或不同兹俗亦足喜門外盛車徒山半列鄽市彩堋
飛鏑逺醉席歌聲起回頭望城郭煙靄相表裏秀色滿
郊原遥景落川涘目倦意猶遲思餘情未已登髙貴能
賦感物暢幽㫖宜哉賢大夫田斯見材美


　　九日大慈寺前蠶市　　　　　前人

　　髙閣長廊門四開新晴市井絶纎埃老農肯信憂民意
又見笙歌入寺來

　　二十一日㳺海雲山　　　　　前人

　　春山縹翠一谿清滿路㳺人語笑聲自媿非才無異績
止随風俗順民情

　　三月十四日大慈寺建道塲　　前人

　　赤精流景鑠朱夏向清和紺宇修祠盛華封祝慶多簮

裳千載遇鐘梵五天歌逺俗尤熈泰皇猷信不頗

　　乾元節　　　　　　　　　　前人

　　感帝開鴻緒薫風正阜生億年逢景運萬國賛丕平瑞
靄承龍闕晨曦啟鳯城臚賔趨陛墄樂佾備韶英譯導
來珍貢酺懽洽頌聲曼齡均慶祝闓澤慰羣情地有捫
參逺人懷就日誠願將民共樂聊以報皇眀

　　四月十九日汎浣花谿　　　　前人

　　浣花谿上春風後節物正宜行樂時十里綺羅青盖宻

萬家歌吹綠楊垂畵舡疊鼓臨芳溆綵閣淩波汎羽巵
霞景漸曛歸櫂促滿城懽醉待旌旗

　　伏日㑹江瀆池　　　　　　　前人

　　長空赤日真可畏三庾遇火氣伏蔵温風淟涊鬱不開
流背汗洽思清涼江瀆祠前有流水灌注蓄泄為池塘
沈沈隆厦壓平㟁好樹䕃亞芙蕖香登舟命酒賔朋集
逃水大飲冝滿觴絲竹聒耳非自樂肆望觀者如堵墻
吾儕未能免俗索近日頗困炎景長今晨縱㳺不覺暮

形為外役暑亦忘豈如髙齋滌百慮危坐自造逍遥鄉

　　七月六日晚登大慈寺閣觀夜市　前人

　　萬里銀横貫紫虚橋邊螭轡待星姝年年巧若從人乞
未省靈恩徧得無

　　七月十八日大慈寺觀施盂蘭盆　前人

　　飛閣穹窿軼翠煙盂蘭盛㑹衆喧闐且欣酷暑從兹減
漸有涼風快夕眠(京洛間俗言過盂蘭盆則暑退)

　　重陽日州南門藥市　　　　　前人


　　岷峨旁礴天西南靈滋秀氣中潛含草木瓌富百藥具
山民採捋知辛甘成都府門重陽市逺近湊集爭齎檐
市人譎獪亦射利頗覺良惡相追參旁觀有叟意氣古
肌面皯&KR0034;毛䰐鬖賣藥數種人罕識單衣結縷和隂嵐
成都處士足傳記勸戒之外多竒談或言毎歳重陽市
屢有仙迹交塵凡俗流聞此動非覬不識妙理徒規貪
惟期幸遇化金術未肯投足棲雲嵓予於神仙無所求
一離常道非所躭但喜山民藥貨售歸助農業増耞芟


　　冬至朝拜天慶觀㑹大慈寺　　前人

　　景至履佳辰朝祖著國令黄宫啟潛萌紫宇晨䕃映陽
徳比君子吾道實可慶矧丁皇運亨遇主堯舜聖坤維
最逺方拙者此尸政雅俗舊儒文民牒少訟争幸足宣
上恩惟恐盭物性良時不易得行樂未為併髙㑹縱嬉
遨豐歳愈繁盛與衆助驩欣寄情於俚詠

　　次韻和李長學士正月二十八日出郊見寄之
什　　　　　　　　　　　　宋祁


　　雅俗傳祠日年華重宴辰初陽澹江霧小雨破街塵
客盖浮輕吹齋刀儼後陳林芳催兔目原色換龍鱗
壤路歌聲雜褠倡舞疊新持盃徧酬客惟欠眼中人

　　二月十八日席上方億季長未還不同斯樂
欲作寄之㑹使者來已有新章今牽聯成篇
并呈上　　　　　　　　　　前人

　　煙壓西郊雨曲津滿城歌吹為芳辰江形左右衣留帶
栁色髙低趨與塵暖逼園花迎望宻曉催林鳥每啼新

知君貪擁光華節未肯樽前共惜春

　　九日宴射　　　　　　　　　前人

　　佳節憑髙駐綵旗亭臯霧罷轉晨曦堋間羽集號猿後
䑓外塵飛戲馬時芳菊治痾爭汎蘂丹茰辟惡徧傳枝
眀年此㑹知何處醉玉頽山不用辭

　　十里宴江瀆亭　　　　　　　前人

　　節去歡猶在賔來賞更延悠揚初短日凄𦂳乍寒天霽
沼元非漲秋花自少妍蟻留新獻討蕙續不殘煙戲鰋

衝餘藻㳺龜避折蓮流芳真可惜從此遂凋年

　　重陽不見菊二首　　　　　　前人

　　戲馬佳辰菊未黄有人惆悵獨持觴心知不作怱怱意
故欲凌寒定早霜

　　蜀地秋髙未擬寒翠苞如粒露華乾重陽已過君休恨
留取金英晚節看

　　九日藥市作　　　　　　　　前人

　　陽九恊嘉神期人始多暇五藥㑹廣㕓㳺肩閙相駕靈

品羅賈區仙芬冒闉舎擷露來山阿斸煙去巖罅係道
雜提攜盈襜更薦籍乘時物無賤投乏利能射饔芩互
作主參齊交相假(音架)曹植謹贗令韓康無二價西南嵗
多癘卑濕連春夏佳劑止刀圭千金厚相謝刺吏主求
瘼萬室繫吾化顧賴惡石功捫矜重慙唶

　　奉和鄭公軍城早秋　　　　　前人

　　秋風嫋嫋動髙旌玉帳分弓射虜營已收滴傳雲間戌
欲奪蓬婆雪外城


　　遊鴻慶寺　　　　　　　　　韓絳

　　乆旱雨初足樂遊春正深喧闐觀士女清曠入山林佛
界雲成寳僧園地布金方塘探子石(舊俗池中探石以賣呼之云子)髙
閣㑹賔簮沙水通溪白松筠逐徑隂紛華從滿目幽寂
自虚心印組端為累巖扄得暫尋晚風吹緑野歸騎已
駸駸

　　和韻　　　　　　　　　　　吴師孟

　　十里東郊道兹遊嵗月深參僚從行府髙㑹適叢林穉

子喧沽玉春姬笑孑金咳珠僧䕶寳醉弁客遺簮天賜
連霄澤民歡畢晝隂(前此二日甘雨應祈至足隂凉薄暮士庶謂韓公福惠感召)分
眀造物手自在出塵心非相雖無住殘芳尚可尋都人
望旋斾車馬又駸駸

　　㳺海雲山　　　　　　　　　趙抃

　　縹緲齊雲閣喧闐模石池物華春已盛人意樂無涯羅
綺一山徧旌旗十里随遨棚夾歸路驍騎看星馳

　　和韻　　　　　　　　　　　蘇寀


　　笙歌掲虚閣帷幕匝春池且與民同樂都忘天一涯舊
逰嗟倐忽故步喜追随陌上人如堵歸鞍莫載馳

　　和韻　　　　　　　　　　邢夢臣

　　使旌駈近郭民宴列芳池洩洩春臺上沉沉暮海涯鴻
驚人宛轉電激騎追随此㑹經年至湏防日似馳

　　和韻　　　　　　　　　　　霍交

　　山深蔵古寺旁枕舊芳池皷響掲雲外石探從水涯使
旌遊不倦瑞麥獻相随事簡民同樂歸心莫競馳


　　㳺海雲寺唱和詩

　　成都風俗嵗以三月二十一日遊城東海雲
寺摸石於池中以為求子之祥太守出郊建
髙旟鳴笳皷作馳騎之戲大讌賔從以主民
樂觀者夾道百里飛盖蔽山野讙謳嬉笑之
聲雖田野間如市井其盛如此渤海吴公下
車期月簡肅無事從容髙㑹于海雲酒既中
顧謂寮屬曰一觴一詠古人之樂事也首作

七言詩以寫勝賞席客亦有以詩獻者更相
酬和得一十三篇廼命幕下吏㑹稽王霽為
之序霽斐薄不能文恐愧勉從公命夫俳倡
絃竹其樂外也吟詠性情其樂内也充諸内
則能遺外之樂流於外則内有所喪今公既
推内之樂以樂賔人盡外之樂以樂民可謂
得其樂矣　　　　　　　吴中復

　　錦里風光勝别州海雲寺枕碧江頭連郊瑞麥青黄秀

遶路鳴泉深淺流彩石池邊成故事荗林坡上憶前遊
(予昔嘗陪樞宻田公遊此)緑罇好伴衰翁醉十日殘春不少留

　　和韻　　　　　　　　　　范純仁

　　東郊行樂冠西州古寺岧嶤翠嶺頭化俗文翁傳愷悌
尋山謝傅繼風流天涯罇酒欣相遇劎外三春得共遊
雅興直湏窮勝賞年光難使隙駒留

　　和韻　　　　　　　　　　韓宗道

　　茂林脩竹翠煙收寺枕清江江上頭好鳥啼春知客恨

落花浮水近入流政閒不廢登臨賞意適真成汗漫遊
紫陌紅塵歸路逺夕陽回首重遲留

　　和韻　　　　　　　　　　　張湍

　　海雲真賞甲刀州十里春光拂馬頭花酒價髙分宴樂
綺羅人好助風流出郊行斾從編俗摸石居民事勝遊
斜日懽心猶未足藩侯歸轡為遲留

　　和韻　　　　　　　　　　楊希元

　　三春行樂盛刀州况是春光欲盡頭使節在郊觀似堵

香輪争道去如流正逢鈐閣多開日肯對花時負勝逰
㑹得公心惜歡意欲歸猶自儘遲留

　　和韻　　　　　　　　　　勾士良

　　佛土依山福逺州春行繡騎上雲頭補天彩石盈池在
朝海清江繞寺流四國仰煩郇伯勞羣生翹望謝安遊
早知為礪為霖意惟有西民欲暫留

　　和韻　　　　　　　　　　　馮介

　　及時行樂慰刀州曉背重城信馬頭彩石散随香被去

芳塵紛逐鈿車流忩忩曲水當年㑹草草東山舊日逰
不似海雲今獨勝清風長共好詩留

　　和韻　　　　　　　　　　　吕陶

　　玊節重來鎮此州暫驅千騎上峯頭春闌好為良辰惜
俗樂誰知急景流山色也疑今日盛物華渾勝頃年逰
登臨賦詠應難再持語鄉人早借留

　　和韻　　　　　　　　　　　薛繗

　　寺占靈峯更近州喧闐騶從錦纒頭歌鐘乍奏晴雷殷

戈甲急趨春水流㡬處醉眠方枕藉一城謡俗重嬉遊
賢侯惠意民知否㡬刻嚴闉為爾留

　　和韻　　　　　　　　　　　王霽

　　大帥新謡十五州殘春摸石是遨頭氲氲喜氣随民遍
冉冉風光盡日流野俗只知觀讌賞主人非獨為嬉遊
晚廻都騎簫鼙引觀稼郊原亦暫留

　　和韻　　　　　　　　　　　黄元

　　海雲春賞冠西州醉㡌花枝半壓頭笳鼓不徒同俗樂

篇章還許綴詩流秪應勝事多前日長恐無人繼後逰
台鼎行聞虚席召此歡湏少為民留

　　續和僉判太愽逰海雲　　　吴中復

　　海雲摸石近東城莽蒼春郊去路平遶寺溪光照金絡
夾堤栁色混青旌榴花新醸盈樽渌玉柄髙談照座清
上客西州勝京口給鮮牛炙旋供烹

　　踏青　　　　　　　　　　　梅摯

　　綺埸紛紛十里賖望中煙景半春華人逰寳厯青絲騎

路隘土橋金犢車緑襯鳯頭垂逕草紅攅鷁首照汀花
夕陽敲鐙餘歡在不惜鸘裘認酒家

　　自和　　　　　　　　　　　前人

　　龜堞春遊土著奢青青踏去冒煙華翠停舴艋客尋寺
紅卸羃罹人上車亭落五重沽卓酒釵行十二步潘花
乘歡醉盡髙陽侣倒戴歸來不認家

　　丁酉重九藥市呈坐客　　　范成大

　　(余於南北西三方皆走萬里皆遇重九每作水調一闋燕山首句萬里漢宫使桂林首句

萬里漢都護成都首句萬里橋邊客今嵗倦㳺甚矣不復再和前曲仍作此詩以自戲)

　　莫向登臨怨落暉自縁羇宦阻歸期年來厭把三邊酒
此去休哦萬里詩烏㡌不辭欹短髮黄花終是欠東籬
若無合坐揮毫徤誰嗣西風楚客悲

　　鹿鳴燕　　　　　　　　　　前人

　　岷峨鍾秀蜀多珍坐上儒冠更逸羣墨沼不憂經覆瓿
琴臺重有賦凌雲文章小技聊干祿道學初心擬致君
富貴功名今發軔願看稽古策髙勲


　　㑹慶節大慈寺茶酒　　　　　前人

　　霜暉催曉五雲鮮萬國懽呼共一天淡淡暖紅旗轉日
浮浮寒碧瓦收煙銜盃樂勝千秋節擊皷迎冬大有年
忽憶捧觴供玉座不知身在雪山邊

　　冬至日天慶觀朝拜雲日晴麗遥想郊禋慶成
作歡喜口號　　　　　　　　前人

　　淅淅霜風不滿旗紫煙黄氣捧朝曦五更貫索埋光後
萬里鈎陳放仗時留滯周南無舊事布宣漢徳有新詩

豐年四海皆温暖願把驩心壽玉巵

　　十一月日海雲賞山茶　　　　前人

　　門户懽呼十里村臘前風物已知春兩年池上經行處
萬里天邊未去人客鬢花身俱嵗晚粧光酒色且時新
海雲橋下溪如鏡休把冠巾照路塵

　　丁酉正月二日東郊故事　　　前人

　　椒盤宿酒未全醒擾擾金鞍逐畵軿春雨一犂随處緑
栁煙千縷㡬時青客愁舊嵗連新嵗歸路長亭間短亭

萬里松椒雙淚墮風前安得諱飄零

　　清眀日試新火作牡丹㑹　　　前人

　　(蜀人以洛中千葉種為京花單者為川花)

　　再鑚巴火尚浮家去國年多客路賖那得青煙穿御栁
且將銀燭照京花香鬟半醉斜枝重病眼全昏瘴霧遮
錦地綉天春不散任教簷雨巻泥沙

　　十二月十八日海雲賞山茶　　前人

　　追趂新晴管物華馬蹄鬆快㡌簷斜天南臘盡風晞雪

氷下春來水漱沙已報主林催市栁仍從掌故問山茶
豐年自是驩聲沸更着牙前畫皷撾

　　鞭春微雨　　　　　　　　　前人

　　旛勝絲絲雨笙歌步步塵一年新樂事萬里未歸人雲
薄竟慳雪酒濃先受春送寒東作近漸愧耦耕身

　　丙申元日安福寺禮塔　　　　前人

　　(成都一嵗故事始於此塔士女大集拜塔下燃香掛旛禳兵火之災)

　　嶺梅蜀栁笑人忙嵗嵗椒盤各異方耳畔逢人無魯語

(蜀人鄉音極難解其為京洛音輙謂之虜語或是僣偽時以中國自居循習至今不改也既又諱之改作魯語
尤可笑姑就用其字)鬢邊随我是吴霜新年後飲酴酥酒故事先
然窣堵香石笋新街好行樂與民同處旦逢場(余新甃石笋街)

　　初三日出東郊碑樓院　　　　前人

　　(故事祭東君因宴此院蜀人皆以此日掃墓)

　　逺栁新晴暝紫煙小江吹凍舞清漣紅塵一閧人歸後
跕跕飢鳶蹙紙錢

　　郊外閱驍騎剪栁　　　　　　前人


　　千騎同瞻白羽揮驚塵一閧響金機不知掣電彎弓過
但覺栁梢随箭飛

　　再去東郊　　　　　　　　　前人

　　晚境増年慣官身作客諳大都縁偶熟豈是性能堪昔
者開三徑他時老一龕越溪新種竹芸緑想毿毿

　　三月二日北門馬上　　　　　前人

　　新街如拭過鳴騶芍藥酴醿競滿頭十里珠簾都巻上
少城風物似揚州(少城張儀所築子城也土甚堅横木皆朽皆有穿眼土相着不解散)


　　上巳前一日學射山萬嵗池故事

　　前人

　　北鄰征路記前廻三尺驚塵馬踏開新漲忽眀多病眼
好風如把及時盃青黄麥隴平平去踈宻榿林整整來
㳺騎不知都㡬許長堤十里轉輕雷

　　上巳日萬嵗池坐上呈提刑程詠之

　　前人

　　降春酒暖絳煙霏漲水天平雪浪遲緑岸飜鷗如北渚

紅塵躍馬似西池麥苖剪剪甞新麪梅子雙雙帶折枝
試比長安水邊景祇無飢客為題詩

　　三月二十三日海雲摸石　　　前人

　　勸耕亭上徃來頻四海萍浮老病身亂挿山茶猶昨夢
重尋池石已殘春驚心嵗月東流水過眼人情一閧塵
賴有貽牟堪飽飰道逢田畯且眉伸

　　四月十日出郊　　　　　　　前人

　　約束南風徹曉忙收雲捲雨一川涼漲江混混無聲緑

熟麥騷騷有意黄吏卒逺時閑信馬田園佳處忽思鄉
隣翁萬里應相念春晚不歸同挿秧

　　春日五首　　　　　　　　　何耕

　　聞道西樓下香風颺綺羅無錢沽酒得不醉奈愁何老
去春縁薄慵來睡興多閉門終一枕亦不夢南柯

　　寂寞城南寺三年寄索居折花修佛供持鉢乞僧余竟
日無車騎依時認皷魚九衢塵一尺吾自有華胥

　　門前無俗物城上亦竒觀花浪東流稳雲山西望寒身

凌塵外逺目極意中寛最愛風標客晴沙理素翰

　　萬里橋邊水朝宗入去吴衮衣新歴數神算舊規模四
海從心正諸公着力無際天冬望眼𣺌𣺌但平蕪

　　唇齒輔車勢坤維井絡方只宜花栁盛莫遣鳥魚忙隴
麥無由食邊籌足可防出言還有禁忍淚不成行












　　成都文類巻九

