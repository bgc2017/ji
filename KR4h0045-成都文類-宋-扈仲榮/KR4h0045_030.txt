







　　欽定四庫全書

　　成都文類巻三十

　　宋　扈仲榮等　編

　　記

　　府縣學一

　　殿柱記　　　　　　　　　　缺名

　　漢初平五年倉龍甲戌旻(闕)季月修舊築周公禮殿始
自文翁應期鑿度開建頖宫立堂布觀廟門相鈎(闕)司

幔延公辟相承至于甲午故府梓潼文君増造吏寺二
百餘間四百年之際變異蠭起旋機離常玉衡失統强
桀并兼人懐僥幸戰兵雷合民散失命烈火飛炎一都
之舎官民寺室同日一朝合為灰炭獨留文翁石室廟
門之兩觀禮樂崩塌風俗混亂誦讀已絶倚席離散夫
禮興則國化郡將陳留髙君節符興境迄斯十有三載
㑹(闕)複亂(闕)慮匡救濟民塗炭閔斯(闕)虚(闕)　　冠學
者表儀(闕)　　　大小推誠興復第舘八音克諧鬼方

來觀為後昌基(闕)神不(闕)

　　進士題名記　　　　　　　　田况

　　蜀自西漢教化流而文雅盛相如追肩屈宋揚雄㕘駕
孟荀其辭其道皆為天下之所宗式故學者相繼謂與
齊魯同俗然世有治亂化有隆薄士之出處貴賤實繫
於此唐季五代政紀昏㣲斯文與人幾至墜絶國家之
起海内統一堯文舜明寖昌以大其設科攷士擢取之
多則前王之所未有益州自太平興國以來登進士第

者接踵而出天聖景祐中其數益倍至慶厯六年一牓
得十八人皇祐元年得二十四人它州來學而登第者
復在數外其盛也如此豈非世化治隆人随而興乎主
學者議建榮名堂於宣聖殿之東北盡題皇朝及第進
士名刻於石柱以示來者予喜聞而遂其請又為之序
時皇祐二年五月一日也

　　經史閣記　　　　　　　　　吕陶

　　蜀學之盛冠天下而垂無窮者其具有三一曰文翁之

石室二曰髙公之禮殿三曰石壁之九經盖自周道衰
㣲鄉校廢壊歴秦之暴至漢景武間典章風化稍稍復
講時文翁為蜀郡守起學於市减少府用度以遺博士
遣諸生受業京師招子弟為除繇且以補吏或與之行
縣民用向化幾比齊魯自爾郡國皆立學實文翁倡之
所謂石室者存焉至東漢之季四海板蕩兵火相仍災
及校舎絃誦寂絶儒俗不正興平中郡將陳留髙䀢脩
舊補廢作為廟堂模制閎偉名號一新所謂禮殿者見

焉及五代之亂疆宇割裂孟氏苟有劍南百度草創猶
能取易詩書春秋周禮禮記刻於石以資學者吾朝皇
祐中樞宻直學士京兆田公加意文治附以儀禮公羊
穀梁傳所謂九經者備焉始漢景末距今凡十六代千
二百四十餘年崩離變革理勢不常而三事之盛莫易
其故然則冠天下而垂無窮非夸説也考實以議也惟
經史閣之成基勢崇大棟宇雄奥下視衆屋匪隘即陋
聚書萬巻寳藏其間斯亦近類三事傳千百年而不可

廢者乎龍圖閣直學士濮陽吴公因其成也㑹僚佐與
蜀之士大夫及其講師徒弟凡若干人飲酒以落之徳
風洋洋頌聲愉愉布宣於一方有若闕里弟子集雩壇
之下歌詠先王道徳而歸諸聖門又若魯侯至泮水之
上國人望其車旂和鸞而樂見之視其顔色笑語而有
感恩向化之意嗚呼其威矣哉公純誠好善治有本末
所至以勸學為先見一士可以語道誘進之常若不及
乃詩人所謂能長育人才則天下喜樂之也陶於是推

明公意而言焉夫治性脩身以及國家天下大略本之
仁義其文莫詳於經監見古之人注措發施正邪粹駁
與其生民幸不幸其迹莫著於史世之學者不矜誦數
而率履其言不競多聞而慎擇其是則為有得亦庶幾
善學歟初閣之營建皆幕府太常博士王君霽為之謀
君脩潔有文嘗典吴興郡學挈其規範來遺諸生匪獨
施諸閣也

　　元祐府學給田記　　　　　　彭戢


　　成都府門之外有通衢二焉一直門之東西一直門之
南北衢因孟氏僣踰之迹廣背九軌治平間部刺史有
因民所利者俾之廬之以為列肆而斂其䊻布輸之學
官嵗不减七八百緍而生徒廪給半賴於是公私利之
元豐七年冬十一月九日居民夜火延逮公門倉卒之
間調兵工數百僅能撲滅而計事者圖深慮逺以謂重
城之間官府所止兵甲所聚帑藏所積圖牒所存必慎
其㣲而後可以忘大患且所去小而所存大所害㣲而

所利博者智者之所必為也乃盡徹其屋廬徙其居民
而㕓里之征一旦失之由是學官嵗入遂减其半而厨
廪始蕭然矣元祐改元之初運使章公楶運判孫公亞
夫患其不給乃上章懇請損公田以補之而有司拘文
莫之得章再上其詞懇切有詔以公田千畝賜焉恭惟
國家熈寜更化之初建學校置師儒新經術列三舎之
法以造士而道徳性命之學擴新學者之見聞其教養
之術自三代以還未之聞也聖主嗣服開導化源以謂

治必本於教化而教化之行必本諸學校故増置學官
棊布海内其保養潤澤之仁足以逺繼菁莪之樂育矣
向非二公告嘉謀導皇澤使學校之間非徒存養士之
名而有養士之實則後之學者豈能飫天恩泳聖澤樂
先王之道為邦家永永之光哉竊嘗謂聖人之養士也
務養其志氣而不止於養其身士君子之自養也務養
其大體而不志於口腹然身逸而後可以責其志氣之
完口腹充而後可以求其大體之備故易曰天地養萬

物聖人養賢以及萬民夫豈徒養之固將用之用之以
及萬民而志氣不完大體不備則事至而不惑物來而
能名者鮮矣豈聖人養賢之意哉然則居學校之間者
當以學古之道為心而不以餔啜為意志其大者而略
其小者使異日登公相作百僚智足以辦事材足以任
官名足以成身禄足以及親忠足以事君然後上有以
稱朝廷樂育之誠下有以副二公勤勤於學者之意也
戢尸職師儒術業無聞不足以輔學者之聰明然美二

公之有以廣朝廷賜也於是紀之於石因以勉従學之
士云

　　給田記　　　　　　　　　　缺名

　　聖人以聖養賢賢人以賢養賢五常六順所以綱萬世
而不綫而天下之治所従而出也養賢有本末唯君子
為能盡養之之術而本末具焉六經粹醇誼誼仁仁養
之之業真儒大師委委蛇蛇養之之職髙堂邃宫顯顯
隆隆養之之地粻膳虀䀋潔潔嚴嚴養之之食四者不

可以闕一有其一而無其三有其三而無其一與有其
二無其二皆不足乎養也學非其師則所謂經者有時
而不明居非其資則所謂學者有時而不乆既欲其明
又欲其乆非上之人為之深圖則明與乆矣繇而得全
乎西州之校官其為居顯隆極矣而資者不腆龍圖諫
議吴公樂於養賢誨訓不倦諸生之集者殆八百人㑹
詔㫖凡州郡新命學官者畀以十夫之地公乃按成都
犀浦二邑所籍入之田五百六十晦有竒以益舊田為

十夫於是二臺皆通賢樂公之謀協然成之而今而後
學者有以為資而少寛於日費優㳺乎名教涵泳乎徳
業持是而出則皆名臣持是處則皆巨人其賜自今始
漙用公誤薦竊職庠舍目是田之所自給因書其事若
夫步畮疆畛粢稲斂輸之數則鑱石之隂觀者可求諸
彼

　　御書大成殿額記　　　　　　席益

　　紹興六年十一月左廸功郎新成都府府學教授范仲

殳言臣所任成都府府學大成殿建於東漢初平間天
下棟宇之古無過此者而未有題牓願陛下萬機之間
親御翰墨掲之殿額以示人文化成流道徳之富覃及
逺方之意上可其請即命仲殳乘傳以賜次年九月辛
巳仲殳至自輦轂下臣益備位牧守率籲僚佐出迎於
郊拜受於先聖祠下圜冠方領之士濟濟翔翔閭巷阡
陌黧老黄㓜聳觀讙呼咸用欣戴天子闡融文教遐不
作人之盛徳罔不奮勵感激興于禮義嗚呼懿哉晉丞

相王導有言方今戎虜煽熾國恥未雪忠臣義夫所共
扼腕撫心宜正人倫設庠序使爼豆之事幽而更彰以
著淳風流徳化天子不以蜀之遐濶僻陋越在裔壌肆
頒宸筆光裕黌宇烟扉露結之形鸞翔鳳翥之勢煥乎
如日月麗天雲漢昭回可謂甚盛舉矣昔苖民逆命虞
舜舞干羽于兩階七旬而來格宣王興衰撥亂命召公
平淮夷其詩曰矢其文徳洽此四國臣雖駑劣敢不推
廣上意聳勸蜀之士大夫悦禮樂敦詩書和衆安民慎

固封守以仰禆中興之業追蹤前古無忝聖神樂育之
恵臣益頓首幸甚紹興七年十月十日記

　　府學石經堂圖籍記　　　　　前人

　　蜀儒文章冠天下其學校之盛漢稱石室禮殿近世則
石九經今皆存焉自孝景帝時太守文翁始作石室至
東漢興平元年太守髙䀢作周公禮殿于石室東圖畵
邃古以來君臣聖賢然亦有魏晉名流以故世傳西晉
太康中刺史張收始畵非也殿有畵自髙䀢始殆收嘗

増益之今壁間又有東晉人士蓋收之後繼有畵者不
知誰氏也齊永明十年刺史劉悛益以禮家器服制度
偽蜀廣政七年其相母昭裔按雍都舊本九經命平泉
令張徳釗書而刻諸石本朝因禮殿以祀孔子為宫其
旁置學官弟子講習傳授故蜀帥尚書右丞胡公宗愈
作堂於殿之東南隅以貯石經益之先人鎮蜀奏秩髙
翁髙䀢於祀典又請樂工於朝教士以雅聲而後頖宫
之禮樂文物粹然近古自國家三雍之外無與比者向

者外域荐食上國惟蜀賴天子神聖威武得保生聚邑
屋而吏視軍賦為急春秋釋奠守者不親行敕下吏攝
事以故風雨鳥䑕之虞不免黌舎盖自東漢興平元年
嵗在甲戌始作禮殿逮我宋紹興六年丙辰歴年六百
七十有三其間偽蜀刻石經之嵗是為晋開運甲辰至
是一百九十三年矣益實受命盡䕶全蜀兼行太守事
兹歳八月諏日在丁率僚属及諸生釋菜於學見藏經
之堂已就傾圮爰鳩工庀材鼎而新之非飭觀瞻庶幾

俾石經圖籍不虞風雨之剥蝕而學官弟子得以講習
傳授經明行修為國家儲其材也夫詩書可以格頑爼
豆可以化暴誠使文教昌明雖垂軒皇之衣裳舞有虞之
干羽自當功成於疆外如其不然則伏湛行鄉射於東
京征伐之間王導興學校於江左草創之始是真迂濶
矣或者聞此而猶未喻吾將賦子矜之三章悲原氏之
將落也尚有君子者知此心哉紹興七年記

　　修成都府府學記　　　　　　馮時行


　　紹興二十八年冬天子命中書舍人鄱陽王公出鎮全
蜀明年四月至成都下車謁孔子廟顧見學宫圮毁不
治喟然而嘆且言皇上撥亂反正易干戈為俎豆開立
政化純用儒術常以萬幾餘閒手抄六經論語孝經孟
子戰國樂毅晉羊祜列傳及圖孔子與門弟子七十二
人像躬為叙賛頒之郡國藏之學宫以示惇勸以幸斯
文徳至渥也成都西南大府當時學校薦祭無位肄習
無所其何以仰承聖明休徳亟命度材計工涓吉肇事

力不民役費不民取易腐敗而新之與新作而補其闕
凡四百楹皆敞豁覩深精堅嚴賁公來視成諸生東自
荆䕫西極梁洋坌集廡下歡喜鼓舞咸願記載傳之將
來公以命其屬部沈黎守吏縉雲馮某俾叙其興作之
由且繫以辭公名某字某其治蜀純用儒術其有得於
經術者豈弟樂易之政無愧於前人詞曰梗楠於山魚
龍於囦物生有元彬彬學宫蓄儲其中登為卿公聖神
宅尊滌除妖氛煥以堯文夏校周庠達於四方聲教洋

洋皇曰岷蜀詩書之俗誰歟其屬振其殫竭孕其俊傑
繄於近列西南巨屏綿絡參井惟公是命皇曰往哉惟
撫惟懐實惟汝諧漢有文翁千載吏宗汝惟其同公拜
于庭皇亟其行虎熊旂旌公來祈祈致其肅祗先聖先
師顧瞻頽傾心經目營亟命鼎新刋山浮川巨桴雲連
徒旅闐闐己夘仲冬日旦氐中涓吉嘯工千趾俱升趨
之烝烝各奮而登翔然其成煥然其明杳然其深公其
省其邦人従之岌岌嶷嶷公升于堂而色而康嘉言孔

揚諄復誨語如父如母邦人鼓舞歡傳萬口父兄師友
更相進誘一日二日化行洋溢如風之疾惟皇作極貴
儒尚徳百王之式惟公之賢受命于藩皇澤遐宣斡旋
樞機皇曰來歸蜀人其思樂石峩峩矢詩不多千古不
磨謹記

　　進士題名續記　　　　　　王剛中

　　國家三嵗大比以進士題名寘貢闈盖唐曲江之遺制
也自皇祐五年田宣簡公知成都取太平興國五年成

都進士田望之已下姓名復刻于府學石室東廂之石
柱所以紀西蜀文物之盛且表示學者而使知勉焉聖
上中興駐蹕吴㑹建炎元年詔川陜去在所逺廼分省
額就蜀置院考校以合格姓名奏于朝自是成都登科
者益衆矣然自皇祐剏制迄紹興甲戌凡一百五年環
柱刻之既士一再舉無以自列殊失勸勵之意於是攻
石為柱而繼刻之以補前人之闕使來者睨柱而書亦
將盡而有繼云紹興三十年十一月初一日記


　　大成井記　　　　　　　　　李石

　　外學吏李石作二井于成都先筮得巽揲之六☴☴九
而老之坎☷焉曰此井祥也陽揺其精陽開其明水湛
乎深土溢乎津順所汲以免於險吾井其濟乎乃闕甃
三尋有咫得食焉分東西為亭以大成名据象詞也嵗
大荒落日清明大余一十二小余一千七百七十一銘
曰一竒而精六偶而盈此天地合水所未形我浚其原
如海之溟𣲖挹華滋分注以清我則不驟待其淵渟有

綆之脩此險之行爾汲爾學無敗厥成

　　増贍學田記　　　　　　　　梁介

　　上即位之年冬十有一月命吴興沈公出鎮全蜀明年
夏五月至治所布宣教條刔剔蠹敝風聲所暨不嚴而
肅未浹日詣學宫延訪諸生考察藝能升堂者五百餘
濟濟誾誾公顧之喜問所仰以為養者皆曰一嵗之入
不周於用至謁之臺府不能拒也勉以其遺餘及之明
日又告乏矣求者既憚其勞應者亦厭其數則拱手端

坐使士自引去莫獲究其業此豈特貽學校之羞職在
風化者亦與厚顔矣公於是慊然求所以滋殖之逾年
廼濟有田千五百四十九畝屋十有六區廣狹之度多
寡之入私有契劵官有版籍皆命付之學官計所増益
視曩者又倍焉公曰是足以傳逺矣而不足供一時之
急則又舉庫錢四千緍充之方邉陲多事征調數起蕞
爾蜀罷於供億在位者督簿書赴期㑹朝不謀夕其視
勸學養士迂濶弗切何啻虚文而公注意之深用力之

顓經營特乆若負大責迄用有成非本儒術以出治道
孰肯顧省於此哉賈誼謂移風易俗使天下回心嚮道
類非俗吏之所能為夫移風易俗其為事也若緩而甚
急若易而甚難能之者無近名不能者無近罰此宜世
俗之所共忽也然不有其具亦莫見其效曰教曰育則
其具也作而豐之不匱不陋起人之所廢嚴人之所慢
則公胷懐本趣可見矣公名介字徳和治蜀政成被㫖
入對士蒙公之休勤者以飭惰者以愧且念公去此而

弗克傳也乃請刻之石

　　修學記　　　　　　　　　　楊甲

　　成都學宫自漢至今千餘嵗祠殿講室巋然獨存其西
屬延三百楹壮麗廓大是為崇寜新學而嵗乆弊漏汚
甚蜀連帥所統治繁夥月率一入學見諸生為故常講
席徹即上車去不暇按行或有意苴補破敗吏縁為姦
厚費府廪圬墁枝撑目所及以誣不察故雖數加葺亦
易壊淳熈二年六月敷文閣待制范公自桂林移鎮全

蜀始至謁先聖率諸生列拜庭下覽古歎息顧見屋室
陊剥木老石腐則慨然欲興廢於是諏畫講度核經費
虚實選吏程督刮絶蟊蠧自禮殿石室與今學官講誦
之舍師儒之堂黝闇缺落風雨入而鳥䑕宅者皆徹新
之盖踰年而役休沈沈翼翼嚴靚宏固為西南冠公來
新學延見多士與耆儒宿師考難疑義訓誨熟復自左
右序生與四方之觀㳺若弟若子望公辭氣容色揚厲
奮發願識嘉績顯刻以毋忘公徳公使甲記載本末甲

辭不獲命則具著公惇本勸學委訓示後與蜀人所欲
聲公無窮者為詞綴語下公名成大字至能吴郡人以
儒長者治蜀有大惠利及民然其政發源實始興學其
辭曰逺哉兹學循吏所作鋤荒鑄頑爰初維囏築室考
宫誘民其間被之書詩惠我後人聖有廟祀士有攸宇
相其喬木曰此千載孰傾不扶以雨以風掃除壊汙起
自今公斥財鳩工左規右程執斤従之役徒蒸蒸廼崇
乃治毋有庳腐廓焉新宫以就爾士士曰樂哉其來翼

翼誦歌講讀金石屋壁公往眎成弁服在門揖之畢升
進退齊平公曰士子吾敬誨汝聖作斯學惟汝擇取蓋
古有訓自本自根餘力則文以華其身滔滔利聲則非
我徒毋堕爾修媿此學廬士拜稽首載銘公言敢有斁
遺公參在前井絡之區槁乾既濡民以順賴士勸毋怠
公歸廟堂我思維勩毋壊于成以詔來者

　　新修四齋記　　　　　　　　李燾

　　蜀郡文學掾李浩蘇詵具書告丹稜李燾曰成都學者

日増統帥陳侯懼學宫不足以容廼即公堂之左右更
築崇寜廢址新為屋二十八楹分為四齋疏為四十八
牕髙爽靖深學者益趨焉總其費為錢一萬九千緡有
竒經始於去冬落成於今春而秋毫弗以煩民此美事
也諸生咸願有所紀述敢以告燾再郤而再至已廼喟
然歎曰營繕齋屋事固甚美雖勿記豈不粲然陳前而
燾私切有感焉則不可不為諸生評之盖聞古之士皆
自學學必有講習之處在家曰塾其曰庠曰序曰校盖

各因所處而立之名初未嘗有大小陞降之殊也嵗時
朋萃羣集有司於是取賢斂才推而上之其不率教者
屏之夫推而上之亦必有講習之處焉斯總名曰大學
大學惟王者之都得有是名非王都則名曰學而已故
鄉黨莫不有學謂國廼有學固已失之且庠序及校皆
所以明其講習之處云爾未始訂某處為序某處為校
也亦未始曰庠不得名序序不得名校校不得名庠也
昔孔子射矍相之圃盖以魯君之命致衆而論士然則

圃亦學矣豈必曰庠曰序曰校而後為學云乎哉若孔
子固未嘗言庠序其言庠序則自吾孟氏始孟氏雖列
三代學名而其義則専在養教及射修吾孝弟忠信而
已故曰學則三代共之皆所以明人倫也又曷嘗分東
北西南上下左右或在廟或在國或在郊春秋冬夏所
居各異詩書禮樂所教亦不同如大小戴所記鄭康成
蔡伯喈輩所箋註紛然交加雖巧辨曲通言之成理考
正求定終湏掊擊况又増以成均米廪瞽宗辟雍膠謝

與夫三靈五府别號異辭叢脞雜遝混為一條不可致
詰先儒悟其齟齬難以位置則従而為之説曰周兼四
代之制蓋一處並建四學非四學各為四處也然其説
要未允當姑置周勿問彼區區之魯而亦兼四代之制
乎泮水詩今且存米廩瞽宗辟廱膠謝不少㮣見不知
漢儒何所依慿而公倡異端疆入它類疑誤學者盖其
甚病在溺心以博未識古書之正偽更怵世資傅㑹緯
説錯亂經言遂使後世人主惑其名而不究夫學之實

籠絡牽聮惟恐漏落崇侈土木贅聚冠履於孝弟忠信
所當修者則未始致意焉其言豈不諄諄特其意倜倜
然逺耳漢孝武幸従董仲舒等議立大學置五經博士
舉孝廉増弟子員或獻雅樂則對三雍當時抑亦可謂
彬彬矣然孝武實急功利士之精通秀頴者皆不肯㳺
學游學者特章句之儒初無益於成敗之數也逮孝昭
欲救民間疾苦更召天下賢良文學以訪之則其所養
竟非所用此不究實之害也光武剏業未及五載於傾

側擾攘之間亟立大學雖不免以䜟决事而崇尚儒術
有意其推本之也孝明孝章是承是繼其後稍怠學舍
鞠為蔬園永建六年更造黌宇開拓房室舉郡國明經
者儒以充入之大將軍下至六百石悉遣子弟游學逮
本初之元編牒數踰三萬郭林宗申屠子龍雖髙尚其
事亦復周旋是間奨拔人物扶樹道教為諸生倡范孟
博等與聞國政深議不諱自公卿以下皆折節下之假
託如黄子艾晉文經稱疾卧家士大夫請見弗許三府

辟召輙加詢咨随其臧否以為予奪當時儻非假託得
不謂盛乎要不可與先漢同日語曽無㡬何旋遭鉤黨
之禍議者反歸過於大學若是則學終無益於政秪有
損爾是不然學之為王者事乆矣化民成俗匪學莫繇
顧用之何若後漢之學是猶近古及其末造聲教廢於
上風俗清乎下百餘年間亂而不亡匪學之力歟若郭
有道名冠大學而超然塵垢之外不為好爵所縻正言
直節嶤嶤獨全彼子艾文經終賴符偉明及林宗輩排

斥詐不得售禍(闕)發(闕)鉤黨大學何與也惜漢儒但指
經術為禄利之路而不推本於孝弟忠信俾人自進修
所用者狹爾本朝徧天下立學肇於慶厯極於崇寜其
得失之速有目共覩而三舎陞降月書季考之法纎悉
備具大率誘以禄利故未見豪傑之士卓然自大學興
起者此則士所共歎也夫脩其天爵而人爵従之又何
俟於誘若誘之空激令躁競不安命分是不耘苖而又
揠之長者也獨明道景祐間胡翼之治湖州學其規摹

去古差近弟子往來常數百人莫不以仁義禮樂為學
其出辭氣動容色人忽遇之不問可知其師為翼之也
磨礲浸灌之功多矣慶厯更新大學有司請下湖州取
翼之法以為大學法焉抑嘗聞翼之弟子各以經相傳
授又别置齋舎榜曰治道凡欲明治道者肄業於兹如
治民治兵治溝洫治筭數之類咸因其性而肄業焉劉
彛蓋治溝洫者至今猶以水利著夫豈苟然純用科舉
為學哉及元祐欲革元豐三舍詆訐苛繞之敝初命程

正叔與顧子(大上御名)孫莘老同更定學制三人議别置尊
賢堂及待賔吏師等齋實用翼之故事㑹胡元夫與正
叔異趣事不果行今天下立學皆徧師生相與言惟作
大義詩賦論䇿爾是猶曰不給而况敢及科舉外事且
徒飲食之而不於是取賢斂才無怪乎自怠自棄者之
多也今多有是説欲减鄉舉十二三以其額畀郡國之
學使學者繇是發身其得人未必不愈於三嵗驟舉於
其鄉者是或一道也而朝廷憚於改絃易調然好學者

亦豈因是而遂輟其所好乎燾鄉侍講席嘗從容焉
上言乞稍變試文體格無若今之猥釀孰爛庶幾豪
傑有以自見上甚鄉納趣令就直廬條具既得㫖湏再
試即行㑹燾去位事亦随寢若試文體格不變又不於
是取賢斂才則郡國之學誠徒立爾必不得已翼之故
事尚可倣依而馳騁使學者不妨課試如式復於科舉
外專精讀書且有以自食無復營求擾亂優㳺厭飫日
知其所亡月無忘其所能比及成就則自當與古為徒

謂學果無補於當世吾不信也昔文翁初起學宫於成
都市及元朔五年詔天下郡國皆立學官盖天下郡國
學官實自成都倡之後之為成都者於學官不敢不致
力雖迷國誤朝若崇寧宰相其致力尤甚異時縱不説
學亦必枝拄邪傾圬墁赤白盖虚矜偽以干縫掖之譽
今陳侯獨能躬行節儉削浮冗之費罷誇詡之燕日積
月累剏成大夏其視文翁减省少府用度以成就蜀諸
生無不及焉其為徳厚矣諸生盍亦思所以報之乎司

馬相如雖文章冠天下然弗張四維似非吾黨楊子雲
金口木舌真漢大儒而出處之際未免跋疐彼嚴君平
李仲元沈潛自遂莫我縶維廼可敬仰爾嗚呼繇文翁
以來仕而顯者固多矣何君公趙志伯謙温等雖登三
公君子弗貴也惟范景仁起寳元終元祐其進退雍容
實光於嚴李若景仁斯不負玉堂石室云燾無徳之齒
猥杖于鄉稱道不亂則燾何敢其私竊有感焉者盖具
此姑以復諸生其尚交儆我哉


　　重修剏府學記　　　　　　　楊輔

　　成都自崇寜改建學宫厥初取具觀美不暇乆逺計以
故繕治無寜嵗淳熈初輔教授府學九年夏復以事至
成都所目擊者七八年間已兩更大剏葺皆刻石紀事
則其餘盖可以類見上踐祚之嵗敷文閣待制豫章京
公自工部侍郎來牧全蜀夏四月始至成都即學延見
諸生閲實具得其狀則歎曰屋大而幹弱是愈葺愈弊
若損十年之費撤而新之可得大治且持乆而不敗於

是决意庀事風雨奮發役不累月而就由東序而入者
旁行復為兩序序為齋廬者四由西序而入者亦如之
而又通廡以達其徃來盧亭以遂其燕適庖厨以具公
養而退有煬竈牖户以安講習而居有几榻浴有室井
有亭潔汚燥濕各遂其處凡屋之以間計者一百三十
有六而一椽一杙不仍其故是嵗輔待罪茶馬事其冬
始至治所明年正月朔旦從公謁拜先聖退行新學顧
見木石魁磊棟宇軒豁而匠製緻宻顯敞突奥至無一

可憾蓋為之眩動愕眙非復異時耳目之所接者既又
斥其餘力易壊増缺合新故屋五百八十有五楹無不
端峙行列引繩可度崇寜所剏至是撤去殆盡而新學
於是大備其嘗經行四方者以為舉天下郡國所無有
嗚呼可謂盛矣惟成都學宫逺有所自今西蜀之士千
里畢赴嵗二月待試而入逆旅無餘舘則舍於旁民居
者多至數千計當此時而學宫圯弊不飭聚焉而無所
託其何以崇示賢方伯風厲儒學之意則公之所以未

及下車大建新學誠可謂治蜀之當務輔嘗觀徃者學
校盛時賢儒相望由諸生而起者名卿巨公落落間出
下焉者猶掇緝聞見决取仕進以知名當世而近嵗則
有可深歎者矣今公為是新學慮深而意廣髙明可以
豁滯固靚深可以息浮靡潔蠲可以厲操尚而宏達可
以逺鄙倍凡所以尊其居移其氣者豈徒為是輪焉奐
焉使過其下者咨嗟歎息而已哉嗚呼學者其尚勉焉
流以源深華以質榮反是而呫呫誾誾以重貽學校之

媿則其責在士既簡其修亦導其趨反是而蕩决而後
為之禁則其責在師氏公行造朝白發其議願益重師
席之選使長如公在蜀示有表勸如是而後公之新學
本末先後始得以無憾輔職事有間幸従公㳺者踰年
被命董餉西師將别公命以記新學輔固謝詞陋不足
以表盛大㑹公且召去度不可已則勉書其事期與學
者㴠泳封植以益無忘公之賜公名鏜字仲逺博大明
敏治蜀四年如始至其治以安静為本遇有所建立類

宏偉如公為人而學宫特其一爾蜀人徳公既深他日
仰公之事業思而不可得見則於新學然而觀之猶足
以想其規模風烈之㮣也














　　成都文類巻三十

