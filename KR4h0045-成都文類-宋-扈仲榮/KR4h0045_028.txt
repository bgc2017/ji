







　　欽定四庫全書

　　成都文類卷二十八

　　宋　扈仲榮等　編

　　記

　　官宇三　(茶馬司　轉運司　鈐轄㕔)

　　都大茶馬司新建簽㕔架閤記

　　楊天恵

　　茶之入以息計者凡二百萬馬之入以尾數者凡若干

而其竒嬴其孳息溢于常數者不在是焉每歳以其入
分實塞下又以其課登詔王府故自階文龍茂並塞之
區以及洮岷湟鄯窮邊之徼凡兵若民咸指日望賜待
我而後出入食飲其為利害不博且大哉利如是然其
取於民者民未嘗怨而市於羌者羌未嘗厭也蓋其法
市茶以平估估馬以優直惟其所便一切捐以與之故
來者滋勸已則募健卒僦餘夫畨休逓行輕騖而疾驅
不涉月逹秦隴則固以享十倍之獲矣其所取既不苛

而所獲乃不貲如此故由元豐歴元祐更紹聖時事數
化國是屢變至於此法莫之能改也非不欲改也是誠
有不可改也已然使者所統地大以遠故使事之繁常
稱之事鉅以繁故文書之夥亦如之凡縣官之所裁可
而行下者途無曠郵凡郡邑之所闗决而須報者庭無
虛跡日者有司嘗慮其多而易逸乆而必亡也悉總為
書而類次之復闢故屋而别蔵之然而因陋就痺規模
褊小下潰旁束黝昧不爽文牘後至者或無所容之而

幕府治事之㕔尤為褊廹羣吏晨趨肩&KR2385;豗掎蹀跡側
睨需次乃進前此蓋有病者矣而未遑改作之功今使
者黄公實始命揭而新焉度地若干尋為屋為若干楹
其廣若干其深若干經始於元符己卯之秋落成於明
年庚辰之冬視其中則大軸山峙方籖雲委望其表則
綺疏華煥門序峻整赤白烱發觀者増氣時彰明縣令
楊某聞而竊言曰夫金糓乾沒之弊根於胥史緣絶之
奸萌於圖書之逸亡此吏治之常蠧尚非其大者也夫

惟朝沒其一焉遺其凡暮絶其一焉闕其月積日引乆
遺亡猥衆則其成法與存者幾何是其為蠧不既大矣
乎今黄公為是顧欲與成法為無窮計此其念慮深遠
矣是固不可不書也乃沐浴而書告於公而刻之

　　都大茶馬司新建燕堂記　　楊天恵

　　出國門而西道伊洛經陜華度雍岐抵梁益凡為路若
干為州若干而茶馬所産與所聚與所從出入皆總於
都大使司任要且重故常選一時才能知名之士為提

舉或管勾分領其事間以禁從貴臣出帥秦中者兼制
置之任以重其權其一寄治秦中其一則治成都常歳
以其所部中分之循行亷問各以時往雖窮堡遐壘必
轍環而節撫之外薄滇笮中貫褒斜横絶壠坻沐霜露
櫛風雨蓐食而星馳窮日力而後即安既以周歳廵之
數矣其外又有氓俗之疾苦自當諏訪官吏之良慝自
當究切與夫朝廷之詔令自當以意風告於下者皆不
可以諉人則凡州縣蓋有一再至者焉歳終則又理文

書戒徒御奏計於天子山行水宿踰月而後至已事而
退又歴時而後還其任雖顯其為勤亦劇矣夫人勤而
時有所息則其勤可以乆息而時有所娯則其息可以
安今吾使者以終歳之勤幸一日之息既至而無以為
樂則人心或有所不釋雖靖恭君子初不以是為較然
朝廷所以通顯使者之意豈適然邪而使者所以遠而
有光華者固宜爾邪於是朝奉大夫黄公總職之二年
嘗築錦堂於使居之西復築新堂於錦堂之西相址揆

日定計於功先賦材料工取成於慮始而極隆然而奥
窈然而隅翼然而色斐然髙明偉麗後先翔起以其與
錦堂近故别其名榜之曰燕以為吾將燕休於斯云爾
也夫以公之治最聞天下而省府虛位十常三四朝廷
用才寧當以公為後而公亦自以才力精壯樂為時而
出之寧鬱鬱乆留於此然則兹堂之設决非為一身娯
意者要以一日必葺不肯苟居而止耳公之心儻出於
此歟嗟夫兹堂締構之壯悅可於人則夫人而見之矣

乃如公締構之意獨運於心則或者殆未之見也某不
佞竊以憒憒之詞而發焉庻幾能見其端以為識者先
也

　　運判㕔讌思堂記　　　　　　文同

　　天下之事物常相與宜稱則文理順而制度得或鉅細
輕重一有未合率病之以為不當然遂起衆論矣區宇
之大吾宋盡有之四指之極幅員萬里旁裁直製界為
諸道其置使以轉運為名者常慎選注攸服其職㡳財

賦察僚吏宣布威恵顓假之柄其所與蓋已重矣惟劍
南西川原懋淄沃甿庻豐夥金繒紵絮天洒地發裝餽
日報舟浮輦走以給中府以贍諸塞號居大農所調之
半縣官倚之固以為寳藪珍蔵云其所謂佐者既非齪
齪絫循歳月者之所能得其所止亦當崇大閎顯與主
者儀形無欹缺始云其可矣今其所謂佐者之居舊嘗
一切置之尋廢既復亦政襲往制回曲癉狹不足以視
清曠講燕休餘基蓊然蔽沒蓬藋嚮所涖者未嘗營之

職方員外郎愛侯以經行明修所赴宜賴將漕之貳實
以才擢既至攷究内外静煩首劇隐繆革悛潜利宣章
列城信畏俯伏觀望不煩告諭自底恬肅惟是居處厭
不如事思有以増易之使夫文理制度一與事物相表
襮矣龍圖閤直學士趙公昔總外計其已詳此今復仗
節臨鎮於是聞侯之議志與侯恊乃規斥其地墻為一
圃集材於羡命工於隙合諸意慮授以程品築隆址植
巨厦曽不累月匠以成告危譙支空廣廇延廕衡攔擁

衛牕户通潔若翔而尚矯將蟠而復振竒巒秀巘發遠
思於其上鮮蘤珍木悅真賞于其下寬衺可以觴賓侣
靖密可以籌金糓壯哉雄乎誠大邦之崇構而外臺之
偉觀也既落之侯謂廣漢郡尉文同曰是乃昔之所可
指處今已化為佳境爾磨石以載疑事之闕將以屬子
子其謂何同曰諾退自念昔韓退之為王南昌紀滕王
閣柳子厚與楊長沙叙戴氏堂皆部吏也同今奉侯命
而紀此職正宜矣其敢以不敏辭乃次其畧刻置宇下

以夸示永乆然慙不文

　　轉運司聿修堂記　　　　　　孫抃

　　仁廟朝興國呉公中復為殿中侍御史於至和初彈奏
宰相梁公適貪黷怙權逮嘉祐初又論宰相劉公沆挾
私出臺官補外二相皆由是去於是天下想聞其風采
帝用嘉之特飛帛大書鐡御史三字旌其直繼以文儒
二字錫之然以盡言卒不大用其後熈寧四年乃以龍
圖閣直學士來帥西蜀先是皇考屯田君亦嘗來為成

都令矣恵愛在民民思之乆而未忘也至是公下車則
皆感激驚喜更相告曰斯其屯田之子也邪抑嘗宰徳
陽宰犍為作紅桑荔支紫竹之詩以蠲民瘼而人至今
徳之者邪何父子之美也其為我蜀之賜不既多乎公
於是知軍民之愛信也已即以簡易為政數月之間令
行禁止闔境稱治時適議以永康軍為縣者公曰此地
控扼威茂不可廢也又繼言曰昔王君之亂特出於戍
兵之所為非蜀兵為之也議减戍卒而益蜀兵識者韙

之越明年而報政遷知長安今蜀之父老子弟思其流
風餘烈與夫望見其畫像則莫不咨嗟仰慕以為後來
者鮮儷焉於虖可謂賢也已公以熈寧壬子去蜀距紹
興辛未蓋八十年而有孫名桐以直徽猷閤來領成都
漕計初入境士民復相告曰是屢嘗以籓鎮更使指所
至有聲者邪乃今知屯田之澤固未艾也夫周人之思
召公也愛其甘棠况其子孫乎故益稱龍圖父子之遺
愛而喜徽猷之來必能率祖考攸行施大恵以庇於遠

民如魯人喜齊髙子之來盟也公聞之悚然曰我家奕
世載徳今予不佞幸䝉餘慶優恩不墮先訓得繼承於
曽大父大父以在此其或不力則何以増九原之光慰
斯人之望也哉乃即公廨作聿修堂退而燕休取詩所
謂無念爾祖聿修厥徳之義以自志焉而屬某書其事
以為坤維故實辭不獲命試妄言之昔唐李勣謂房𤣥
齡杜如晦辛苦立門户亦望貽後悉為不肖子敗之故
臨終戒其子孫曰毋令後之笑吾猶吾笑房杜也然身沒

未乆其孫舉兵覆宗卒不免取笑於後何哉蓋勣當少
主房帷易奪之際顧望一言俾武氏奮而唐之宗屬幾
殱焉奈何獨幾其子孫能保門閥乎由此觀之天之報
施於其人其去取可知矣是以魏鄭公犯顏進諫勸其
君行仁義而有五世孫謩以剛正復相宣宗桞公綽歴
五院御史未嘗以私喜怒加於人而諸孫中有玭以清
直復為御史大夫議者謂龍圖逢時休明知無不言似
鄭公而輔相不在其身當在其子孫御史臺諫出入中

外似公綽而平昔周人之急自宜有後矧由屯田以來
世濟其美今徽猷懋徳不怠用克昭于顯祖獨不得為
謩玭乎傳曰有為者亦若是公何辭焉

　　轉運司爽西樓記　　　　　　李石

　　岷為蜀山之傑俯瞰井絡於天西維者皆平川也環山
四麓凡府寺州廨丘里之室郊遂之居得以審勢高下
隨方廣狹敞樓觀鑿户牖延空光揖秀色如植如負如
飛如騖熈而陽肅而隂四時朝暮開闔晦明者皆&KR2144;山

雲氣往來日月吐吞也成都官治多勝處端倚此山向
背為重異時名輩接武於此往往貪得擷取為懷䄂几
硯間物神明之所激妙竒異之所鍾萃浩乎廓然文章
事業不論其人胷府氣象可知也頃以邊圉多事要塗
貴人尚不得緩帶為治而金糓計筭跼踧糾纒求如曩
者燕笑豈弟於俎豆升降以無負西山之勝非曰不能
有所未暇况俾之一日之葺兹豈其時使者潼川任公
將漕西蜀方有司吝出納以幸集事獨能以約致詳以

靜制動視族庖缺折於大軱一割者處之裕如先是有
堂名讌思層堂作樓而未名大抵歳乆支撐懔懔若將
壓焉者棟墨塵蝕斷碑卧草讀之則趙清獻公之經始
而文湖州為之記審矣可以躋可以宴可以憇息昔之
所在誰續誰似官如客寄屋如亭傳風雨鳥䑕不經人
意且公則壞之私則營之豈人情哉於是即舊圖新用
力不煩芟荒撥穢程績為多因以爽西名樓并繪清獻
湖州二像於壁曰吾非敢作也自有此山以來如湛輩

未問至於景行無窮斯人斯文與&KR2144;之三十六峯巍峩
於目者可磨也哉石竊謂開物成務此學也妙之於道
任重道遠此才也寓之於仁固有以媚世為學淺粗與
農圃同役以適俗為才競走與蒲博爭路智跨力攘終
為菑人不知君子曰道曰仁將以澤物庇民而刻意細
技有不足呈盍亦蔵之於無所思慮毓之於清曠粹夷
放之於虚明爽塏窅爾心化倐爾神運而天道已行矣
公所以嘯咏一室以風示吾儒仁義忠厚之實且因蜀

山慘舒為吾民休戚之占非特登臨觀美而已雖然斯
未足以窺公之盡㑹公有㫖召東去落成登樓之賦客
有未具若乃歳月大㮣俾來者有考似不可無籍

　　轉運司緑雲樓記　　　　　劉徳秀

　　成都漕臺之右有樓屹然榜曰緑雲今使者栝蒼盧公
所徙建也樓之始為堂於臺治之前鹿園而冠樓其上
堂曰燕思而樓未名則治平中霍公交實為之堂敝中
葺併樓以新堂仍舊名而樓曰爽西則乾道初任公慥

實為之其建置命名之義有文湖州與可若李方舟知
機之記在其山川登覧之勝賓客燕游之適前創尚可
追見而後葺者固在冝無所事更矣何徙焉樓之地厥
初營主管文字公廨其上實聨屬臺治一嬉笑動息必
聞於理勢俱弗順前後病之睨莫能易及是朽敝甚主
管文字司馬逢謁于公規徙其廨於鹿園而以讌思爽
西者置其地且曰清獻趙公嘗為斯堂顔篆儻徙此適
與琴鶴堂相峙於事冝為稱公黙揣漕計歳入有齊限

且環一道郡十餘卒有水旱羡補不足將不給顧安所
取嬴資以事兹役間閱籍得自䕫漕移此時僦舟費若
他道之饋遺總為緡二千九百有竒皆前至不用而蔵
之官帑曰吾於是乎有資矣即兩撤而新之程工度材
毫計縷㑹費不佗取而用適足既成上樓下堂視前不
侈揆今不陋堂顔存舊示不忘始樓面勢直名不得仍
故四顧茂林修竹蓊然環翠則取太白錦城散花詩飛
梯緑雲中之句易以今名且屬徳秀記始末徳秀聞能

勤小物者然後能成天下之務小之不圖大於何積公
於一樓之費不苟取以&KR0008;漕計其勤小物者歟又聞能
審取舎廢置者然後能盡用物之智今公儲所不當用
之財以適所用其審取舎廢置者歟若是而成天下之
務盡用物之智不難矣使公繼自今得一行其勤小物
之志盡籠天下大計其取舎廢置有萬萬於斯樓者則
其利天下豈有既耶是可書也雖然亦有懼焉人之情
於物得之孔易則視不甚惜後之人其毋以斯樓也不

病吾財而取諸無用或者傾弗支漏弗補以隳公之志
也夫其抑思此以自警也夫公名彦徳字國華亷正仁
信人也其為治如其為人樓之徙建以淳熈己酉十一
月之二十五日斷手以十二月之三十日後一歳記

　　重修東鈐轄㕔記　　　　　孫直言

　　益州占輿鬼之分為劍南一都㑹朝廷選賢鎮守以兵
鈐統制兩路復用武臣二員副之兵農之便宜刑獄之
輕重撫柔措置得以關預權劇任寵賞格不次非諸路

比自咸平中掃清冦難之後垂六十年民編乆寧不識
戈革上方精究治本圖安鍳危故鈐統之官益艱其授
皇祐四年端明殿學士楊公治州政成汾陽公由作坊
使領戎事下車逾年罔不修舉官舎頺圮經葺未遑公
從容請於楊公曰㕔事將壓不足以庇風雨署表不嚴
非所以䖍君命於是㳙辰始擬改作自庀事至訖役能
使人以悅道材工之費亡秋毫及民公本以儒學登科
而器用適變其規模制度審曲面勢雖梓人獻狀大率

出公之心匠焉萬瓦鮮鱗祛囂即新可以饗軍可以序
賓夫人之處湫陋則情竇煩宅清曠則神機王情煩則
耳目不得不怠神王則思慮不得不審兹必然之論也
識者謂公之構是宇豈特奉身而逸居専為宴豆之地
蓋將有所思焉所思者何國恩殊優思有以報之軍政
未便思有以更之使坤維阜安長見豐樂主上無西顧
意得非心之存乎以是而言則公之用心何如與夫侈
飾亭觀不急之尚可同年而語邪昔房琯所在繕理廨

宇乃著能名前史稱之今徹壞起廢廣帡幪之䕃軒豁
壯觀宜無愧於古君子直言辱命俾文諸石謹提筆以
誌歳月

　　鈐轄㕔重建報忠堂記　　　　朱輅

　　唐自天寳以後置使劍南道為西川節度治成都而五
季之亂不一姓宋興藝祖受命首發畿甸兵畨大戍蜀
而内選侍從執政望人為守帥置二䕶軍掌尺籍五符
以與府帥聨職而鈞其任建東西二寺以處之號東西

鈐轄而故老相傳號兩衙自建隆至靖康閱百七十年
而規模建置如初日西鈐之居舊有堂榜曰報忠蓋大
觀初高侯偉所治實創名之而以轉運判官周侯燾之
文志其事及其作堂落成之歳月而磨石書刻而碑之
建炎中朝廷始命樞臣奉使宣撫四川號處置而聽其
以便宜黜陟於是加府帥安撫而省西鈐之員所居之
官既不復嗣其前而堂之棟宇榱題僅存於荒園廢址
之間逮今二十有三年而閭井皂𨽻樵蘇牧圍蹂躪出

入游居參錯於其下紹興丙寅之歳劉侯光輔始以右
武大夫涖其職於東鈐之公舘考其官職存廢而惜其
堂之寢以壞也乃度地鳩材更築於所治而徙置碑石
於堂中悉所得舊材徹去腐敗而易以新竹以箇木之
棟楹梁衰者以枚椽以枝合三千五百九十甎之大而
磨者以方狹者以條瓦以半合二萬三千三百堂之深
三丈八尺而廣加二十之一工以日計者合役夫七百
五十二起於紹興丁卯正月以丙戍而訖於三月之戊

子而役以成其經理營度皆侯意所自出而數十年將
壞之屋鼎新於一日侯之說曰鈐兵之官一職而二員
一廢一存而職不改其舊况其名報忠而光輔之來猶
不異於建官之初而使前人之志泯沒而不傳乎且光
輔世將家出入宿衛扈從邊陲為扞禦䝉寵遇於朝者
不一世上幸不棄録其薄効微勞使治兵蜀土以禄其
家日夜思自奮勵願効尺寸副恩奬新斯堂也追維昔
人名堂之意朝夕而思之以無忘吾家世事君許國之

初心豈其游觀燕享之適哉是宜書侯居官無所苟自始
至至且去嗇衣節食收理其遺棄材植葺其樓亭齋閤
堂宇敝陋者十有四而樓之四周増屋亦二十間又惜
公宇歳乆將仆者相繼余所經歴率匠意區處將次第
營理之期必葺乃已而於兹堂之役尤致意焉其知為
臣之義也與紹興十六年記

　　東園記　　　　　　　　　李良臣

　　山林泉石之勝閒曠靜深與人跡相絶如亷夫節士冲

澹髙簡孑立塵外使人一見之名利之心都忘雖平時
貪黷忿躁胷次熖熖未易撲滅者亦復念慮灰凍得大
自在於一息之頃然亷夫節士多滓蛻埃壤自放乎山
顛水涯披莽蒼而耕横清冷而漁甘守枯寂不可䙝邇
而山林泉石之勝常宅乎幽巖絶壑﨑嶇阻遠之地非
離世遁俗捐妻子情愛棄富貴利逹長往而不返者莫
得以享其樂也成都西南大都㑹素號繁麗萬井雲錯
百貨川委髙車大馬决驟乎通逵層樓複閤蕩摩乎半

空綺縠晝容絃索夜聲倡優歌舞娥媌靡曼裾聨袂屬
竒物異産瑰琦錯落列肆而班市黄塵漲天東西㝠㝠
窮朝極夕顛迷醉昏此成都所有也跂而望山林泉石
不啻楚越之隔曽得而夢見之哉益州路兵馬鈐轄种
侯治其後圃為池亭臺榭植佳華蓺美木舘宇星陳欄
檻翼翼於闤闠鼎沸之中而有清流翠䕃蕭寥傲睨之
適易喧而寂變劇而閒易其所難而致其所不可致兹
不亦異乎惟舊有池泉竇堙塞涸為枯泥偶新泉破地

而出從而導之則故泉繼發觱沸衍溢滙為澄瀾因築
堂其北命之曰雙泉挾以二軒曰錦屏以海棠名曰武
陵以桃溪名梁池而南為亭曰寒香以梅名後為茅亭
曰幽芳以蘭蕙名池東為大亭曰三雨以桃杏棃名池
南兩亭東西對峙曰緑凈曰連碧雙泉之北有老栢數
十株巨幹屹立為亭其中曰翠隂復樓其東曰朝爽西
因垣而山曰五峯下曰五峯洞前為山舘水繞環之宛
如山間也於是來游者舎轡而入門則塵容俗狀如風

卷去俯清泉弄明月睇層巒之峩峩悅鳴禽之嘲哲風
露浩然煙雲滿衣主賓相視仰天大笑初不知其身之
在錦官城中也嗟乎侯之才力智思亦髙且深哉埏埴
風物吐吞光景來清游於萬里收成功於指顧然則推
之以撥亂解紛舉瘡痍疲瘵之俗而登之華胥之國吾
知其不難也已抑又有說焉僕守簡池連歳以檄程四
川進士試文凡一再至少城至必謁侯侯輒具宴爼以
相酬酢視其後圃荒茀不治無異村疃侯其意者以國

步方艱未暇有以自樂也今年春解紱陽安來謝諸臺
距前時不越數月耳而土木一新恍如幻出不覺失聲
驚嘆曰是何神且速也蓋隣境交歡太母來歸遠近内
外和氣充塞今者不樂將何時而樂乎於戯若侯者可
謂能與國同其休戚矣是皆僕之所喜書而不得辭者
也侯名湘字楚源豹林隐君之後浮休居士之外孫說
禮樂而敦詩書有古元帥之風云

　　成都文類卷二十八

