







　　欽定四庫全書

　　成都文類巻七

　　宋　扈仲榮䓁　編

　　詩

　　亭館(一)

　　草堂　　　　　　　　　　唐杜甫

　　昔我去草堂蠻夷塞成都今我歸草堂成都適無虞請
陳初亂時反覆乃須臾大將赴朝廷羣小起異圖中宵

斬白馬盟歃氣已麄西取卭南兵北斷劍閣隅布衣數
十人亦擁專城居其勢不兩大始聞蕃漢殊西卒却倒
戈賊臣互相誅焉知肘腋禍自及梟獍徒義士皆痛憤
紀綱亂相踰一國實三公萬人欲為魚唱和作威福孰
肯辨無辜眼前列杻械背後吹笙竽談笑行殺戮濺血
滿長衢到今用鉞地風雨聞號呼鬼妾與鬼馬色悲充
爾娱國家法令在此又足驚吁賤子且奔走三年望東
吴弧矢暗江海難為遊五湖不忍竟舍此復來薙榛蕪

入門四松在步屧萬竹踈舊犬喜我歸低徊入衣裾隣
舍喜我歸沽酒攜胡蘆大官喜我來遣騎問所湏城郭
喜我來賓客隘村墟天下尚未寧健兒勝腐儒飄飄風
塵際何地置老夫於時見疣贅骨髓幸未枯飲啄媿殘
生食薇不敢餘

　　寄題江外草堂(梓州作寄成都故居)　　　前人

　　我生性放誕難欲逃自然嗜酒愛風竹卜居此林泉遭
亂到蜀江臥疴遣所便誅茅初一畝廣地方連延經營

上元始斷手寳應年敢謀土木麗自覺面勢堅㙜亭随
髙下敞豁當清川雖有㑹心侣數能問釣船千戈未偃
息安得酣歌眠蛟龍無定窟黄鵠摩蒼天古來達士志
寧受外物牽顧惟魯鈍姿豈識悔吝先偶攜老妻去慘
澹陵風煙事迹無固必幽身愧雙全尚念四小松蔓草
易拘纒霜骨不甚長永為隣里憐

　　卜居　　　　　　　　　　　前人

　　浣花流水水西頭主人為卜林塘幽已知出郭少塵事

更有澄江銷客愁無數蜻蜓齊上下一雙鸂䳵對沉浮
東行萬里堪乘興湏向山隂上小舟

　　一室　　　　　　　　　　　前人

　　一室他鄉逺(一作老)空林暮景懸正愁聞塞笛獨立見江
船巴蜀來多病荆蠻去㡬年應同王粲宅留井峴山前

　　王十五司馬弟出郭相訪兼遺營茅屋貲

　　前人

　　客裏何遷次江邊正寂寥肯來尋一老愁破是今朝憂

我營茅棟攜錢過野橋他鄉唯表弟還徃莫辭遥

　　王録事許修草堂貲不到聊小詰　前人

　　為嗔王録事不寄草堂貲昨屬愁春雨能忘欲漏時

　　草堂即事　　　　　　　　　前人

　　荒村建子月獨樹老夫家雪裏江船渡風前徑竹斜寒
魚依宻藻宿鷺起圓沙蜀酒禁愁得無錢何處賖

　　王十七侍御棆許攜酒重至草堂奉寄此時便
請邀髙三十五使君同到　　　前人


　　老夫臥稳朝慵起白屋寒多暖始開江鸛巧當幽徑浴
鄰雞還過短牆來繡衣屢許攜家醖皁盖能忘折野梅
戲假霜威促山簡湏成一醉習池廻

　　王竟攜酒髙亦同過共用寒字　前人

　　臥疾荒郊逺通行小徑難故人能領客攜酒重相看自
愧無鮭菜空煩卸馬鞍移時勸山簡頭白恐風寒

　　水檻遣心二首　　　　　　　前人

　　去郭軒楹敞無村眺望賖澄江平少㟁幽樹晚多花細

雨魚兒出微風燕子斜城中十萬戸此地兩三家

　　蜀天常夜雨江檻已朝晴葉潤林塘宻衣乾枕席清不
堪祇老病何得尚浮名淺把㳙㳙酒深憑送此生

　　嚴中丞枉駕見過(嚴自東川除西川勅令兩川都節制)

　　前人

　　元戎小隊出郊坰問栁尋花到野亭川合東西瞻使節
地分南北任流萍扁舟不獨如張翰白㡌應兼似管寧
寂寞江天雲霧裏何人道有少微星


　　南鄰　　　　　　　　　　　前人

　　錦里先生烏角巾園收芋粟不全貧慣看賓客兒童喜
得食階除鳥雀馴秋水才深四五尺野航恰受兩三人
白沙翠竹江村暮相對柴門月色新

　　北鄰　　　　　　　　　　　前人

　　眀府豈辭滿蔵身方告勞青錢買野竹白幘對江臯愛
酒晉山簡能詩何水曹時來訪老疾步屧到蓬蒿

　　水檻　　　　　　　　　　　前人


　　蒼江多風飇雲雨晝夜飛茅軒駕巨浪焉得不低垂遊
子久在外門戸無人持髙岸尚如谷何傷浮柱欹扶顛
有勸誡恐貽識者嗤既殊大厦傾可以一木支臨川視
萬里何必欄檻為人生感故物慷慨有餘悲

　　江亭　　　　　　　　　　　前人

　　坦腹江亭暖長吟野望時水流心不競雲在意俱遲寂
寂春將晚欣欣物自私故林歸未得排悶强裁詩

　　茅屋為秋風所破歌　　　　　前人


　　八月秋髙風怒號巻我屋上三重茅茅飛度江灑江郊
髙者挂罥長林梢下者飄轉沉塘坳南村羣童欺我老
無力忍能對面為盗賊公然抱茅入竹去脣燋口燥呼
不得歸來倚杖自歎息俄頃風定雲墨色秋天漠漠向
昏黒布衾多年冷似鐵嬌兒惡臥踏裏裂牀牀屋漏無
乾處雨脚如麻未斷絶自經䘮亂少睡眠長夜沾濕何
由徹安得廣厦千萬間大庇天下寒士俱歡顔風雨不
動安如山嗚呼何時眼前突兀見此屋吾廬獨破受凍

死亦足

　　院中晚晴懷西郭茅舍　　　　前人

　　幕府秋風日夜清澹雲踈雨過髙城葉心朱實看時落
階面青苔先自生復有樓䑓銜景暮不勞鐘皷報新晴
浣花溪裏花饒笑肯信吾兼吏隠名

　　舍弟占歸草堂檢校聊示此詩　前人

　　久客應吾道相随爾獨來孰知江路近頻為草堂廻鵝
鴨宜長數柴荆莫浪開東林竹影薄臘月更湏栽


　　營屋　　　　　　　　　　　前人

　　我有隂江竹能令朱夏寒隂通積水内髙入浮雲端甚
疑鬼物憑不顧翦伐殘東偏若面勢户牖可永安愛惜
已六載兹辰去千竿蕭蕭見白日洶洶開奔湍度堂匪
華麗養拙異考槃草茅雖薙葺衰疾亦少寛洗然順所
適此足代加餐寂無斤斧響庶遂憩息權

　　奉酬嚴公寄題野亭之作　　　前人

　　拾遺曽奏數行書懶性從來水竹居奉引濫騎沙苑馬

幽棲真釣錦江魚謝安不倦登臨費阮籍焉知禮法踈
枉沐旌麾出城府草茅無徑欲教鋤

　　堂成　　　　　　　　　　　前人

　　背郭堂成䕃白茅縁江路熟俯青郊榿林礙日吟風葉
籠竹和煙滴露梢暫止飛烏將數子頻來語燕定新巢
旁人錯比揚雄宅嬾惰無心作解嘲

　　西郊　　　　　　　　　　　前人

　　時出碧雞坊西郊向草堂市橋官栁細江路野梅香傍

架齊書帙看題檢藥囊無人競來徃踈懶意何長

　　田舍　　　　　　　　　　　前人

　　田舍清江曲柴門古道傍草深迷市井地僻嬾衣裳櫸
栁枝枝弱枇杷樹樹香鸕鷀西日照曬翅滿漁梁

　　懷錦水居止二首　　　　　　前人

　　軍旅西征僻風塵戰伐多猶聞蜀父老不忘舜謳歌天
際終難立柴門豈重過朝朝巫峽水逺逗錦江波

　　萬里橋南宅百花潭北莊層軒皆面水老樹飽經霜雪

嶺界天白錦城曛日黄惜哉形勝地回首一茫茫

　　嚴公仲夏枉駕草堂兼攜酒饌　前人

　　竹裏行厨洗玉盤花邊立馬簇金鞍非關使者徴求急
自識將軍禮數寛百年地僻柴門逈五月江深草閣寒
看弄漁舟移白日老農何有罄交歡

　　過南鄰朱山人水亭　　　　　前人

　　相近竹參差相過人不知幽花欹滿樹小水細通池歸
客村非逺殘樽席更移看君多道氣從此數追随


　　琴臺　　　　　　　　　　　前人

　　茂陵多病後尚愛卓文君酒肆人間世琴臺日暮雲野
花留寳靨蔓草見羅裙歸鳯求皇意寥寥不復聞

　　同羣公秋登琴臺　　　　　唐髙適

　　古跡使人感琴臺空寂寥静然顧遺塵千載如昨朝臨
眺自兹始羣賢久相邀徳與形神髙孰知天地遥四時
何倐忽六月鳴秋蜩萬象歸白帝平川横赤霄猶是對
夏伏㡬時有涼飇燕雀滿簷楹鴻鵠搏扶揺物性各自

得我心在漁樵兀然還復醉尚握罇中瓢

　　寄題杜二錦江野亭　　　　唐嚴武

　　漫向江頭把釣竿懶眠沙草愛風湍莫倚善題鸚鵡賦
何湏不着鵕䴊冠(侍中)腹中書籍幽時曬肘後醫方静處
看興發㑹能馳駿馬終湏重到使君灘

　　清隂館種楠　　　　　　　　蔣堂

　　手植楩楠二千樹時當慶厯五年春還期莫道空歸去
留得清隂與後人


　　東齋　　　　　　　　　　　前人

　　守土無留事休居有静齋文纔化僻陋術未迨乖崖古
帙書參畫秋隂竹間槐西人安枕外聊此息筋骸

　　府衙新書堂(并序)　　　　　　張俞

　　虢略楊保臣由將作屬官随侍于益府新闢
書堂延二儒者日講文藝俞善其作不類乎
亭觀之事因作新書堂詩以贈之

　　志士營道日築室養賢名鋤荒出幽邃掃室廻虚眀山

嶽凌牆壁谿塘瀉窗楹蘭蘅露景晚松桂秋風生琴瑟
閑古奏樽罍湛寒清黙意馳萬象遊心覽八紘羣經牙
粲粲百氏紛營營禮樂立制作文章懸凖程唐虞化已
逺周禮道尚行師友得正士詘論無俗聲邪哆不可入
紛華固難傾修辭力工巧勵學逾農耕天爵既自後人
文取其榮元侯方作鎮列士爭献誠學校溢都市謳吟
遍黎氓寧同稷下議飽食談縱横

　　題琴臺　　　　　　　　　　田况


　　西漢文章世所知相如閎麗冠當時游人不賞凌雲賦
只說琴臺是故基

　　揚子雲墨池(即草𤣥所)　　　　宋祁

　　宅廢經池在人亡墨溜乾蟾蜍兼滴破科斗共書殘蠧
罷芸猶翠蒸餘竹自寒它揚無可問撫物費長歎

　　集江瀆池亭　　　　　　　　前人

　　五月追涼地滄江剰素漣林煙昏岸日樓影壓池天篠
宻工迷徑荷欹巧避船機忘更何事魚鳥亦留連


　　江瀆亭　　　　　　　　　　前人

　　一翬掀翅壓溪隅吏事初閒此宴居斷岸有時通略彴
輕風盡日戰栟櫚雲鴻送目揮絃後客板看山拄頰餘
芰碧蒲青來更數江人多識使君旟

　　夏日江瀆亭小飲　　　　　　前人

　　飛檻枕溪光歡言客徧觴暫雲消樹影驟雨發荷香辛
臼橙韲熟庖刀膾縷長蘋風如有意盈祍借浮涼

　　司馬相如琴臺　　　　　　　前人


　　故臺千古恨猶對舊家山半夜鸞凰去它年駟馬還死
憂封禪晚生愛茂陵間惟有飄飄氣仍存天地間

　　錦亭晚矚　　　　　　　　　前人

　　長夏宜髙眀緩帶散煩窘憑軒一超然目與天共盡山
從雲端現日就林外隠風來草樹披煙生井閭近自公
况多暇冲臆無留藴即此可宴居何湏事游軫

　　髙亭駐眺招宫苑張端臣　　　前人

　　蜀天向臘寒未極倚檻綿睇亭臯分一萍團紅江上日

數盖淡白樓頭雲杯中竹葉與誰舉笛裏梅花那忍聞
願君枉步數相勞他時離緒徒紛紛

　　和浣花亭　　　　　　　　　葛琳

　　琳啟伏覩運使學士留紀浣花亭詩謹齋沐
繼和拜呈俯揆蕪淺卑衷無任震惕之至

　　井絡西南區成都號佳麗錦城十里外物景居然異傍
縈浣花溪中開布金地杜宅巋遺址任祠載經祀(按蜀記梵
安寺乃杜甫舊宅在浣花去城十里大厯中節度使崔寧妻任氏亦居之後舍為寺人為立廟於其中毎嵗四

月十九凡三日衆遨樂於此)自昔嵗一遊有亭久摧廢將期汎舟㑹
先此留旌騎弗基矧肯構後人莫予嗣冠盖或戾止風
雨亡所庇我公至之初行樂徇人意柅車集賔組幕天
陳燕器苟弗謀髙眀胡為革媮敝鳩工度材用奢儉求
中制舉從縣官給下靡秋毫費巍然大厦成甚於折枝
易藩條息偃暇時律清和際落成及休辰夙駕忻重詣
羣嬉逐使榖雜處同蠶市棟宇美可觀席筵陳有次芳
樽既罷撤綵舲爰登憩夾岸布緹㡩中流喧皷吹沂㳂

煙靄間禽鳥共翔戲都人與士女疊足連帷被弄珠疑
漢曲浮觴均洛禊晻晻日將暮熈熈衆皆醉况入武陵
源却返塵寰世自是畢遨賞始復專民事農耕士就學
商販工居肆蜀邦生齒繁衣食良囏匱三時急耕播寸
壤無遺棄兹焉俾暇逸所以慰勤瘁上頼天子心慎重
坤維寄既擇邇臣德來秉諸侯瑞且命太史賢出攬澄
清轡第務廣教育孜孜布仁惠匪圖亟聚歛規規
奉邦計和氣斯涵濡羣生皆茂遂乃躋富夀域共樂

升平治不才備屬僚罔補公家利廕宇幸焉依雅聲
慙善繼願比召南篇永歌棠蔽芾

　　題琴䑓　　　　　　　　　　王素

　　長卿才調世間無拘監君前奏子虚自有賦詞能諷諌
不湏更著茂陵書

　　同前　　　　　　　　　　吕公弼

　　煙樹重城側琴臺千古餘早為梁苑客晚向茂陵居賦
給尚書筆歸乘使者車清風覿舊隠長日聳鄉閭


　　同前　　　　　　　　　　　韓絳

　　車騎擁客安在哉綺琴何事有遺臺當時卒困臨卭辱
異日寧知諭蜀才園令官間多病後茂陵書奏侈心開
文章光燄留千古陳迹猶存尚可哀(琴心事不足傳而誰名此臺使不冺
其文章足以覆過獨無遺跡如墨池者良可哀也)

　　九河張公二月二日始㳺江以集觀者子華韓
公創樂俗亭為駐車登舟之所抃輙爾賦成一
首　　　　　　　　　　　　趙抃


　　長橋東畔&KR2475;朱輪畫棟雕欄錦水濵子美浮槎傳大句
乖崖乘櫂看芳春酒罇汎汎留佳客皷吹喧喧樂逺人
夾岸香風十餘里晚随和氣入城闉(韓公嘗逰於此故卒章及之)

　　㳺琴臺墨池　　　　　　　吴中復

　　尋春景物乍晴暄連月餘寒花未繁犬子琴臺餘古寺
揚雄墨沼但空園池邊宿草交加綠林外鳴禽相鬬喧
秀麥漸漸揺暖日㡬重蒼翠滿郊原

　　西園十詠(并序)　　　　　　　前人


　　成都西國樓榭亭池庵洞最勝者凡十所又
於其間絶勝者西樓賞皓月眺岷山衆熈臨
清池濯錦水志殊土之産有方物快䕃樾之
風有竹洞雜花異卉四時遞開翠幹茂林蔽
映軒戸足以㑹賔僚資燕息因題十詠以見
登覽之盛也

　　西樓

　　信美他鄉地登臨有故樓清風破大暑眀月轉髙秋朝

暮岷山秀東西錦水流賔朋逢好景把酒為遲留

　　衆熈亭

　　亭枕方塘上軒開四照新花涵清露曉風巻緑波春日
暖眠汀鷺荷翻躍錦鱗熈熈逰宴地行樂慰西人

　　竹洞

　　隂森過百步屈曲鎻莓苔翠色寒無改清風時自來葉
籠蒼玉幹路入碧雲堆吏散無公事支笻到㡬回

　　方物亭


　　草木蟲魚部披尋自古無飛沉天産異生植土風殊物
色随心匠形容記繢圖虚亭玩真意浩思滿江湖

　　翠柏亭

　　衆木墜黄葉皴皮抱翠枝自然根性在不為雪霜移靈
潤承多露清隂貫四時婆娑嵗寒意每到坐遲遲

　　圓通庵

　　坐對圓通境陶然勝靜齋觀空無物我扣寂外形骸燕
坐埋遺照虚名莫疚懷人間憂樂地所䘮甚山崖


　　琴壇(閲道參政所建)

　　瀟灑琴壇上賢侯養道情無今亦無古求意不求聲林
邃風初靜雲收月乍眀拂絃成一弄塵思浩然清

　　流杯亭

　　結客乘公暇流觴逐浩歌亂峯晴倒影曲水宛廻波小
海逢元已蘭亭記永和西州行樂事應比晉賢多

　　喬柟亭

　　古木西園勝亭延上客過色無花卉妬堅為雪霜多幹

育千年秀根含一氣和眀堂求厚棟可得老巖阿

　　錦亭

　　簾幕臨彫檻窗踈照爛霞園林初過雨風日猛催花香
入遊人袖紅堆刺史家四時俱好景終不似春華

　　華陽縣求瘼亭　　　　　　　范鎮

　　繁劇尚餘暇幽亭昔創成亷聲風竹逺政事月池清巻
箔客常至臨階禽不驚當年危坐意求瘼在髙情

　　題曹山人墅居　　　　　　　前人


　　溪接浣花饒勝致山人髙隠在其中一江絲竹喧天沸
爭及松篁半日風

　　留題張少愚屋壁　　　　　　前人

　　髙隠郫城下平時仍徃還門開值冠盖簾巻為江山沛
雨人間待片雲天外閒泥封詔不起朝夕奉慈顔

　　西園辨蘭亭　　　　　　　吕大防

　　手種叢蘭對小亭辛勤為訪正嘉名終身服佩騷人宅
舉國傳香楚子城削玉紫芽凌臘雪貫珠紅露綴春英

若非郢客相開市㡬被方言誤一生

　　和　　　　　　　　　　　李大臨

　　沙石香叢葉葉青却因聲誤得蟬名騷人佩處惟荆渚
識者知來徧蜀城消得作亭滋九畹便當入室異羣英
非逢至鑒分眀説汨没人間過此生

　　和　　　　　　　　　　　李之純

　　綠葉纎長間紫莖蜀人未始以蘭名有時只恠香盈室
此日方傳譽滿城恩意和風揚馥郁光榮灝露滴清英

庭階若不逢精覽何異深林静處生

　　萬里橋西有僧居曰聖果後瀬錦江有脩竹數
千竿僧辯作亭於竹中予與諸公自橋乘舟泝
流過之因名亭曰萬里盖取其發源注海與橋
名同而實異因作小詩識之　吕大防

　　萬里橋西萬里亭錦江春漲與堤平拏舟直入脩篁裏
坐聴風湍徹骨清

　　運司園亭詩(并序)　　　　　　章楶


　　成都轉運司園亭盖偽蜀時權臣故宅也清
曠幽靜随處皆有可樂者輙為十詩粗記領
略以備他日遺忘庶㡬讀其詩足以省憶髣
髴云爾

　　西園

　　古木鬱參天蒼苔下封路幽花無時歇醜石終朝踞水
竹散清潤煙雲變晨暮何必憶山林直有山林趣

　　玉谿堂


　　堂因水得名方沼當其後漪瀾蕩欀桶窗戸挹花栁蟲
魚不避人鷗鷺若相友半枕夏簟涼此樂亦奚有

　　雪峯樓

　　曽構壓池塘不僣亦不偪影浮綠水静寒逗雪山色撫
檻接脩竹連簷引蒼柏注目望長安無奈濃雲隔

　　海棠軒

　　珍葩寄幽島正對孤軒植優柔自俯仰紅緑若組織春
酣晴日曛坐久濃香逼池面浄可監朝霞罩澄碧


　　月臺

　　蜀地饒夜雨輕隂多蔽天見月月無㡬築臺待嬋姢髙
凝桂影近俯視雲屋連顧盼已塵外欲挹瑶宫仙

　　翠錦亭

　　楩楠百尺餘排列拱簷際畏日自成隂隆冬寧滅翠虚
曠得寂理懶癖資濃睡誰知官府中獲此冲寞味

　　潺玉亭

　　傍砌釃小渠回環是流水石蜃吐珠涎清響醒人耳風

微竹影碎月皎波光起䬃爽無塵囂靜適心所喜

　　茅庵

　　竹間構圓菴所向自蕭灑珍禽弄巧舌宛是居山野嘿
坐見真心萬縁盡虚假勿陋尋尺地兹焉息意馬

　　水閣

　　架木浮水中略彴通孤島扶踈花影倒鱍剌跳魚小風
月所得多經營信云巧隠几寂無人朱蘭萃幽鳥

　　小亭


　　花邉二小亭雙跨清渠上規摹雖甚隘幽僻良可賞幸
依佳木隂未羡大厦廣不足延賞朋攜笻常獨徃

　　同前　　　　　　　　　　　許將

　　髙牙負北郭芳園路西轉鳥鳴戀故木蘭茁歸新畹(質夫
新得真蘭植之)坐延花景深行倚笻枝稳翳然想林水㑹心不
在逺

　　朱堂俯玉谿玉谿清且幽從公暫息偃撫景空夷猶浮
雲冠貟島白日回方流秪此有光碧何必崑崙洲


　　重樓起城隂乘髙望西極列峯横青天飛雪千里積疑
是空素山冬夏海中白莫恠頻東向上有思歸客

　　海棠冠蜀花此軒花尤冠紅雲簇蘂細綠水照葉嫰倚
粧宫粉聚疊綺霞光散雨淚㸃春風應懷上林怨

　　蜀地山四維益州平如掌累臺鬱臨風坐看月宵上稍
出叢木末始發衆籟爽兹焉蹔逰日一攬天地廣

　　闌干竇溜長䆗窱空埃靜修林宻總翠盡得錦城景雲
舒青青色風散搔搔影未為夜行人共此晝夜永


　　引泉注清渠潺潺漱寒玉側出閬風遲驟驚江雨速飛
瀬乍揚白樛木細涵緑晝夜聲不止肯効楚人哭

　　茨茅以為菴環顧蕭然虚内樂苟自足容文即有余旁
依修竹宻上翳青松踈勿言此中陋中有君子居

　　飛閣出方池脩曲見空莽保臨花塢近平覺春波長反
景澄余暉夕隂帶浮爽從容觀魚樂不減逰壕上

　　扁然溝上亭左右相映帶修柟列翠幄長松偃髙盖地
褊景逾寛處約志彌泰誰知坐嘯間心逰萬物外


　　同前　　　　　　　　　　　豐稷

　　仙花二十四境逺難遍探錦城史君園雅與雲洞參廻
光試一覽紫翠絶西南池映金波淨花霑玉露甘

　　一水從何來應是崑山頂釃成綠玉池虚堂逗清影公
退冷然賞了非心外境魚泳陽光動鳥啼春晝永

　　雪峯在何許樓倚青霄端每來注心目不覺生羽翰終
籍好風力雲散銀闕櫕隻履西歸客應笑空倚欄

　　文錦初動機晨霞欲敷照香傳雪樓濃影落玉谿倒子

美不能賦春工一何妙維有賞心人相逢秖寒笑

　　石印魚在屏犀透星入角廼知眀月光日用人不覺陟
此百尺臺余念坐消剥洞曉弦望機仙丹兹可學

　　簷外列修木凛凛正人氣有徳必有文爛兮五色備豈
同夭韻花㺯春張繡被湏信輪囷財堪為萬乘器

　　金糓計浩穰山水志濶契晴空倚危樓獨對西山雪胷
中浩氣充物外囂塵絶無何重一吟逺岫窗中列

　　髙軒瞰方池澄波隔鎻窗中島植竒花紫鱗躍錦江水

府集羣仙紅雲羃翠幢畫圖入禁庭榮耀知無雙(内璫使蜀
畫圖以進)

　　俗流嗜喧卑世才務髙潔築臺僅踰尋清夜延眀月四
垂天幕低千里蟾光發美人抒竒才裁賦何清絶

　　森森棟梁材駢空翥鸞鳯危亭構其間曽不礙欀棟簷
隂織翠紋砌溜諧清弄此間宜晝眠一枕華胥夢

　　囬環引細泉泉聲潄簷底美哉智者心清通樂(去聲)流水
琤琮戛鳴球淅瀝泛緑綺塵慮無由得何湏洗雙耳


　　結茅作襌菴不卑亦不廣地占官府雄盤基才衺丈几
席供燕閒松筠坐簫爽座有逍遥公虚中息塵想

　　小閣連雪峯憑欄憙幽玩紅接海棠洲緑對篔簹岸有
時開罇罍波影侵几案何湏架長虹然後冲雲漢

　　養源在西山如玉抱精白引之落錦渠歴耳不可擇風
雨雜鳴球珠璣冩雲液恰似偃谿聲醒悟迷途客

　　覆以潔白茅環以琅玕竹天籟旁鼔笙月沼對鋪玉借
問清坐翁此外更何欲笑指博山鑪香飛柏子緑


　　長虹臥松江一葦航大河豈如此安稳無復畏風波幽
香萃花島魚藻㫖且多徙倚小欄曲月色透薜蘿

　　東西對孤鶱杖履可幽歇容光日月來矧此眀四徹鱗
木張幄翠蜃泉飛玉潔徃徃得意時宛在廣寒闕

　　同前　　　　　　　　　　　孫(闕名)

　　外臺富園池兹焉甲西南異花間棠梅良木森楩楠飄
飄壺中仙亹亹物外談聨毫賦詩題刻石留翠龕

　　華堂殿(去聲)方池雅名題玉谿南榮翠樾陰北望花島低

時聞細泉鳴間或幽鳥啼深宜世外人冥坐窺天倪

　　蕭森玉谿南小亭屹相向使華雙軺車禪境二方丈固
將物理齊室隘志自廣松竹周四簷足以備幽賞

　　同前　　　　　　　　　　吴師孟

　　十紀權臣第修城外臺宅喬木不知秋名花數逾百逺
如山林幽近與塵埃隔惠政裕一方民猶以為窄

　　華構枕方塘使臺寂佳致二色真楠材輪奂極精緻花
木四面圍如立復如侍一道仰澄清此是澄清地


　　西北有髙樓梁棟雲常起簷牙挂連蜷欄影揺清泚爽
氣雪山來一瞬極千里但欲攄逺懷無憂可銷弭

　　花溆對髙軒如用丹青彯錦水一匳紅玉臺千面笑松
篁兩翠幄常䕶東西照子細看韶妍方知化工妙

　　雅意待蟾光煩襟期爽快無雲㸃太清逺覽周色界天
光淨琉璃露下真沆瀣勤渠諗後人宜葺不宜壞

　　東閣治臺政西堂備燕飲介於二堂間華構饒花品紅
紫鎮長春四時如活錦公暇一繩牀上有通中枕


　　至人泉石心俚耳便絲竹釃渠逗清泠朝夕淙寒玉試
聴自然聲不減雲璈曲却返倒聞機五音常自足

　　結茅為圜屋環堵不開牖齋居如鴈堂廣長纔六肘深
蔵子猷竹不植陶潜栁勿起滅定心宴坐空諸有

　　形制似方橋島岸相連屬春和逗涼颸晝影浮淨綠佳
人羅韈輕花時相步續澄瀾忽生暈下有雙鳬浴

　　尺水走庭除花木皆周匝雙亭正相值僅能容一榻公
餘時獨來隠几聊嘘㗳典謁或通名東榮有賔閤


　　同前　　　　　　　　　　　楊怡

　　池臺宻相望曽是故侯宅賞心知㡬人喬木已百尺低
花拂烏㡌古蘚駮蒼石欲問昔豪華秋風掃無迹

　　虚堂已深窈那復要營室使君寂無事閉閤臥終日臨
池狎清泚養竹聴簫瑟不為省春耕軺車肯輕出

　　翛翛樓下竹㶁㶁竹間水樓髙雖不見清響長在耳晨
光露西崦積玉照窗紙崑閬亦何人當從跨金鯉

　　花如窈窕人宛在水中沚當軒有餘妍終日玩芳蘤池

清藻壓枝波動魚争蘂錦帳想含春歸心浩然起

　　嘉木宻交隂月夕苦薈蘙髙臺出林杪逺目望天際不
厭清露寒秪恐輕雲蔽可但少陵翁能思研仙桂

　　峩峩碧油幢矗矗羽葆盖燕居不廢嚴環竦布亭外穠
隂生晝寒微吹發天籟隠几對凝香衣冠嗒如蛻

　　使君漱流心官府未始忘亭下玉谿水撲碎白玉璫清
耳不待洗髙懷自滄浪安得援瑶琴寫此聲琅琅

　　緝茅如蝸廬容膝纔一丈規圓無四隅空廓含萬象繩

牀每宴坐不與物俯仰惟許嵗寒君虚心環几杖

　　小閣平池陽危橋屬花嶼杖履樂幽閒龜魚䕃深阻刻
柱記新漲㺯水滌煩暑物我久相忘珍禽近人語

　　方亭惟四柱對峙花竹間下有雪嶺水淙流日潺潺宛
如雙綵舸䌫向春波灣欲起江湖心而奈風濤艱

　　同前　　　　　　　　　　杜敏求

　　潭潭刺史府宛在城市中誰知園亭勝似與山林同幽
鳥語晴晝好花嬌春風物情如有待賦詠屬詩翁


　　堂前對花栁堂後瞰沼沚賢有堂中人虚心湛如水煩
暑當風窗中宵隠月几作詩紀勝㮣詩與水清泚

　　西山最髙峯積雪連四季登樓試寓目八國有故地烽
候雖久息武經思豫備文饒昔籌邊公意今無媿

　　東風開百花獨有海棠勝猩血染珠璣㸃綴枝條䞉日
暖錦段新雨餘燕脂凝何待東閣梅方能動詩興

　　眀從海上來皎皎入我牖何如登髙臺對月把尊酒問
月月無言浩歌詩千首㡬人知此樂此樂公所有


　　材大難為用嘗誇古柏篇亭前老楩楠黛色亦參天夏
暑借清隂秋籟得自然有如愛庭楸朝暮東西偏

　　林亭幽且深砌下玉谿水淙琤環珮聲曉夕清心耳使
君性所樂愛玩不少已方持利物心黙坐窮至理

　　深深竹林下圓菴最幽僻髙懷夲恬曠野趣坐閒適衆
人奔名徒浮世縈物役豈知菴中樂道勝心自逸

　　方池導流水横閣上尋丈晨曦夜月光罩影相滉漾㳺
魚時出没飛鷗亦下上終朝倚欄干不見有風浪


　　二亭雖云小好在泉石間白石自齒齒清泉亦潺潺公
府無留事暫來寄餘閒笻杖烏角巾一日㡬徃還






　　成都文類巻七

