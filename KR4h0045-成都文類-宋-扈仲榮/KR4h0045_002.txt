







　　欽定四庫全書

　　成都文類巻二

　　宋　扈仲榮等　編

　　詩

　　詩亾久矣漢宣帝神爵五鳯之間數有嘉應頗作歌
詩蜀人王褒始為益州刺史王襄作中和樂職宣布
詩依鹿鳴之聲歌之其義存而辭亾惜哉今取凢詩
緣成都而作者載之其類十有四扵類之中又有别

焉若其人則以世先後為序其在前代者并記國號
在本朝者止書氏名兹其凢也

　　都邑　(城郭　宫苑　樓閣)

　　蜀道難　　　　　　　　梁劉孝威

　　嵎山金碧有光輝遷停車馬正輕肥彌思王褒擁節去
復憶相如乘傳歸君平子雲寂不嗣江漢英靈已信稀

　　同前　　　　　　　　　　陳陰鏗

　　王尊奉漢朝靈闗不憚遥髙長有雪嶺隴棧已經燒輪

摧九折路騎阻七星橋蜀道難如此㓛名詎可要

　　賦得蜀都　　　　　　　　唐禇亮

　　列宿光輿井分土跨梁岷沉犀對江浦駟馬入城闉英
圗多霸跡厯選有名臣連騎簮纓滿含章詞賦新得上
僊槎路無待訪嚴遵

　　成都府　　　　　　　　　唐杜甫

　　翳翳桑榆日照我征衣裳我行山川異忽在天一方但
逢新人民未卜見故鄉大江東流去遊子去日長曽城

填華屋季冬樹木蒼喧然名都㑹吹簫間笙簧信美無
與適側身望川梁鳥雀夜各歸中原杳茫茫初月出不
髙衆星尚爭光自古有覊旅我何苦哀傷

　　蜀道難　　　　　　　　　唐李白

　　噫吁嚱危乎髙哉蜀道之難難於上青天蠶叢及魚鳬
開國何茫然爾来四萬八千嵗不(一作迺)與秦塞通人煙
西當太白有鳥道可以横絶峨眉巔地崩山摧壮士死
然後天梯石棧方(一作相)鉤連上有六龍回日之髙標(一作

横河斷海之浮雲)下有衝波逆折之回川黄鶴之飛尚不得過
猿猱欲度愁攀援(一作牽)青泥何盤盤百步九折縈巗
巒捫參歴井仰脅息以手撫膺坐長歎問君西逰何時
還畏途巉巗不可攀但見悲烏號古木雄飛雌從遶林
間又聞子規啼夜月愁空山蜀道之難難於上青天使
人聽此凋朱顔連峯去天不盈尺(一作入煙幾千戸)枯松倒挂
倚絶壁飛湍瀑流爭喧豗砯崖轉石萬壑雷其險也若
此嗟爾逺道之人胡為乎来哉劒閣崢嶸而崔嵬一夫

當闗萬人(一作夫)莫開所守或匪親(一作人)化為狼與豺朝
避猛虎夕避長蛇磨牙吮血殺人如麻錦城雖云樂不
如早還家蜀道之難難於上青天側身西望長咨嗟(一作
令人嗟)

　　右詩諷章仇兼瓊也或以為斥嚴武陸暢雅
為韋臯所厚乃作蜀道易以美臯云蜀道易
易扵履平地

　　上皇西廵南京十首　　　　　前人


　　邊塵輕拂建章臺聖主西廵蜀道来劒壁門髙五千尺
石為樓閣九天開

　　九天開出一成都萬户千門入畫圗草樹雲山如錦繡
秦川得及此間無

　　徳陽春樹號新豐行入新都若舊宫栁色未饒秦地綠
花光不减上林紅

　　誰道君王行路難六龍西幸萬人歡地轉錦江成渭水
天迴玉壘作長安


　　萬國同風共一時錦江何謝曲江池石鏡更名天上月
後宫親(一作新)得照娥眉

　　濯錦清江萬里流雲㠶龍舸下揚州北地雖誇上林苑
南京還有散花樓

　　錦水東流照錦城星橋北挂象天星四海此中朝聖主
峨眉山上(一作下)列仙庭

　　秦開蜀道置金牛漢水元通星漢流天子一行遺聖跡
錦城長作帝王州


　　水淥天青不起塵風光和暖勝三秦萬國煙花隨玉輦
西来添作錦江春

　　劒閣重闗蜀北門上皇歸馬若雲屯少帝長安開紫極
雙懸日月照乾坤

　　征蜀聨句(憲宗元和元年正月詔髙崇文征蜀九月擒劉闢以獻聮句當是蜀平後
作)　　　　　　　　　唐韓愈孟郊

　　日王忿違慠有命事誅㧞蜀險豁闗防秦師縱横猾(愈)
風旗帀地揚雷鼔轟天殺竹兵彼皴脆鐵刃我鎗䶪(郊)

刑神咤犛旄陰焰颭犀札飜霓紛偃蹇塞野澒坱圠(愈)
生獰競掣跌癡突爭填軋渇□信豗呶噉姦何噢嗗(郊)
更呼相簸蕩交斫雙缺齾火發激鋩腥血漂騰足滑(愈)
飛猱無整陣翩鶻有邪戛江倒沸鯨鯤山揺潰&KR1236;猰(郊)
中離分二三外變迷七八逆頸盡徽索仇頭恣髠鬝怒
鬚猶鬇鬡斷擘仍&KR2367;&KR2524;(愈)石潜設奇伏穴覷騁精察中
矢類妖㺑跳鋒状驚豽蹋翻聚林嶺斗起成埃圿(郊)斾
亾多空杠軸折鮮聮轄剟膚浹瘡痍敗靣碎剠㓤渾奔

肆狂勷捷竄脱趫黠巖鉤踔狙猿水漉雜鱣螖投奅閙
䃔䃧填湟&KR2236;㑻傄(愈)强晴死不閉獷眼困逾䀣爇堞熇
歊熺抉門呀拗䦪天刀封未坼酋膽懾前揠跧梁排郁
縮闖竇揳窋窡迫脅聞雜驅咿呦呌寃&KR1960;(郊)窮區指清
夷兇部坐雕鎩卬文裁斐亹巴豔收婠妠椎肥牛呼牟
載實駝鳴&KR1387;聖靈閔頑嚚燾養均草䕓下書遏雄虓觧
罪吊攣瞎(愈)戰血時銷洗劔霜夜清刮漢棧罷囂闐獠
江息澎汃戍寒絶朝乘刃暗歇宵詧始去杏飛蜂及歸

栁嘶&KR1578;廟獻繁馘級樂聲洞椌楬(郊)臺圖煥丹𤣥郊告儼
匏稭念齒慰黴黧視傷悼瘢痆休輸任訛寝報力厚麩
秳公歡鐘晨撞室宴絲曉扴盃盂酬酒醪箱箧饋巾帓
小臣昧戎經維用賛勲劼(愈)

　　成都曲　　　　　　　　　唐張籍

　　錦江近西煙水綠新雨山頭荔枝熟萬里橋邉多酒家
遊人愛向誰家宿

　　井絡　　　　　　　　　唐李義山


　　井絡天彭一掌中澷誇天設劍為峰陣圗東聚燕江口
邉柝西懸雪嶺松堪歎故君成杜宇可能先主是真龍
将来為報姦雄輩莫向金牛訪舊蹤

　　中元甲子以辛丑駕幸蜀　　唐羅隠

　　邪氣奔屯瑞氣移清平過盡到艱危縱饒犬彘迷常理
不奈豺狼幸此時九廟有靈思李令三川悲憶恨張儀
不憐一曲還京樂重對紅蕉教蜀兒

　　蜀中三首　　　　　　　　唐鄭谷


　　馬頭春向鹿頭闗逺樹平蕪一望䦨雪下文君沽酒市
雲藏李白讀書山江樓酒恨黄梅後村落人歌紫芋間
堤月橋煙好時景漢庭無事不經蠻

　　夜多無雨曉生塵草色巒光日日新䝉頂茶畦千㸃露
浣花牋紙一溪春揚雄宅在唯喬木杜甫臺荒絶舊隣
却共海棠花有約數年留滯不歸人

　　清逺江清碧簟紋小桃花繞薛濤墳朱橋直指金門路
粉堞髙連玉壘雲牕下斵琴翹鳯足波中濯錦散鷗羣

子規夜夜啼巴樹不並吳鄉楚國聞

　　悼蜀詩　　　　　　　　　　張詠

　　至道紀號元祀春正月為審官院考績引對
天子曰天厭西蜀嵗薦饑饉任失其人枉政
殘剥民興怨嗟搆孽肆暴授命虎旅殄滅兇
逆矧彼黔首不聊其生官人安民朕意㒺怠
寛則育姦猛則殘俗得夫濟者實難其人爾
惟方直厯政有蹟卭僰幽遐往理其俗克畏

克愛汝其欽哉祗奉厥命乘軺西征夏四月
二十有八日供厥職噫謀術庸陋㒺敢怠忽
豪猾抑之賦歛乃息存恤窮困招綏流亾杜
厥剝削宣揚皇風間一嵗而民弗克安非郡
縣之罪偏将之罪也有聽者孰不知民心上
畏王師之剽剠下畏草孽之强暴乎良家困
弊漸復從賊庶賒其死深可忿也天子逺九
重孤賤者憚權豪而不敢言嗚呼雖采詩之

官闋之久矣然歌詠諷刺亦不可寂然(詠)敢
作悼蜀古風詩四十韻書於視政之㕔有識
君子幸勿以狂瞽為罪

　　蜀國富且庶風俗矜浮薄奢僣極珠貝狂佚務娯樂虹
橋吐飛泉煙栁閉朱閣燭影逐星沉歌聲和月落鬬雞
破百萬呼盧縱大噱逰女白玉璫驕馬黄金絡酒肆夜
不扄花市春慚怍禾稼暮雲連紈繡淑氣錯熈熈三十
年光景倐如昨天道本惡盈侈極禍必作當時布政者

罔思救民瘼不能宣淳化移風復儉約情性非方直多
為聲色著從欲竊虚譽隨俗縱貪攫蠶食生靈飢作威
恣暴虐佞㒺天子聽所利唯剝削一方忿恨興千里攘
臂躍火氣烘寒空雪彩揮蓮鍔無人能却敵何暇施擊
柝害物黷貨輩皆為白刃爍瓦礫積臺榭荆棘迷城郭
里第鏁苔蕪庭軒喧鷰雀斗粟金帛市束芻羅綺愽悲
夫驕奢民不能飽葵藿朝廷命元戎帥師盪兇惡虎旅
一以至梟巢一何弱燎毛焰晶熒破竹鋒熠爚兵驕不

可戢殺人如戲謔悼耄皆罹誅玉石何所度未能剪强
暴爭先謀剽剠良民生計空賖死心殞穫四野搆豺狼
五畞孰耕鑿出師不以律餘孽何由却俾夫熾蜂蠆寡
術能籠絡邉陲未肅清胡顔食天爵世方尚奔競誰復
振謇諤黄屋逺萬里九重髙寥廓時稱多英雄才豈無
衛霍近聞命良臣拭目觀奇略

　　成都書事百韻詩(并序)　　　　薛田

　　金躔奥壤玉壘名區風物尚饒曠古稱最僕

守兹職任五年載至初則木牛流馬馳八使
以均財次則皂盖朱轓奉一麾而作鎮厯覽
勝異慷慨興懐古人曰非感發不可以言詩
非聲詩不可以導志故言成志激流為美談
偶因公退輙作成都書事七言一百韻止陳
乎益都事蹟㒺暇以外景加諸庶㡬謬發扵
斐然詎敢芳揚扵作者其詩曰

　　混茫丕變造西阡物象熈熈被一川易覺錦城銷白日

難歌蜀道上青天雲敷牧野耕桑雨栁拂旗亭市井煙
院鎻玉溪留好景坊題金馬促繁絃風流鋪席堆紅豆
瀟灑門庭映碧鮮表狀屢言同頴穂敇書頻奨並生蓮
旋科杞樹炊香稻剰種豌巢沃晚田仁宅不隳由政立
議闈無取任情遷民知禮遜蠶叢後俗尚奢華邃古先
遶郭波濤来浩浩歸朝岐路去綿綿乍回黑水將成道
潜到青羊恐遇僊靚女各攻翻様繡袨商兼製呀紋牋
壚邉泛蟻張裙幄江上嗚鼉簇綵船石筍崚嶒衙對峙

琴臺恢濶寺相連羣葩艶裏珍禽語百草香中瑞獸眠
喜處必臻尤佇望勝逰爭倦更遷延早荷葉底蹲鴟伏
㯶樹梢頭亂蝶穿鹺發牢盆渾棄鹵鐵資圜法免鉟鉛
豐饒物態寧殊越美麗姝姬酷類燕西海號雄彰傳紀
南康辭健積銘䥴良工手技髙容學妙隠丹方秘不傳
倚劒靈闗凌絶頂夢刀孤壘削危巔金華巷陌遺三品
石鏡伽藍露一拳信落荆州隨鼓枻檢頒芝闕聽揺鞭
若量内地寒暄異且在遐陬水陸全渝舞舊云傳樂府

巴談誰曰繫言詮九包綰就佳人髻三閙装成子弟韀
欲辨坤維尋地理纔臨益部認郊㕓文翁室暗封苔蘚
葛亮祠荒享豆籩貨出軍儲推賑濟轉行交子頌輕便
氣蒸蒟蒻根鬚潤日罩楩楠樹影圎藥市風光蟲蟄外
花潭遨樂鵙鳴前聚源待擬求鳬氏貯怨那能雪杜鵑
藂植森榮還蓊蔚夾流湍迅逈潺湲鮮明機杼知無算
細碎錐刀不啻千合伴鵶鬟齊窈窕對陪霓袖競翩翾
五門冷映岷峨雪千里爰䟽灌堋泉茂盛八弦宜得最

膏腴十道比俱偏袁滋不到生無分叚相重來宿有縁
欵召相如登兎苑驟遷太白歩花甎葳蕤草木時為瑞
竒秀江山代産賢曉後細風紅灼灼夜中㣲雨碧芊芊
錦亭熖燭明欹障繡閣香毬煖熨氊寳塔徘徊停隼旟
觀街雜沓擁輜軿酴醿引架家家郁躑躅攀條處處妍
重愛魯儒提徳柄威降曺将董戎旃歡謡少負賨人勇
長講多經楚客禪似簇綺羅偏煥耀如流車馬倍喧闐
搘機顯綽名堪録題柱芬芳事莫捐李特鋒鋩徒恃險

張儀規畫自持顛鷹揚器業成悠乆烏合姦䧺敗轉旋
漫向鼎分澄覇道却當龜化驗都鄽强貪楚滅悲傾轍
廣洽堯詢喜慕羶側弁猖狂抛玉斚歸鞍酩酊墜金鈿
氛埃屏息雲常覆稼穡繁滋澤靡愆睿聖宵衣垂廼睠
貴臣馳日每傳宣石牛邁路加歆饗江瀆隆區助潔蠲
避暑亭臺珍簟設縱閒池沼釣絲牽遮蠻帶礪長能固
捍蜀金湯逺益堅何武甲科曽繼踵嚴遵卜兆罕差肩
讐書競印諸家集博識咸修百氏箋紙碓暮舂臨岸滸

水樽春注截河壖華嚴像閣凉堪愛凈衆松溪僻可憐
學射崔嵬横菴靄放生寛廣媚漪漣蘚庭嫩筍青篸篸
風檻新荷綠扇扇守戍貔貅千萬騎采葑簮笏兩三員
清江㵼埶方流㢲大面盤形正壓乾電掃谷風藏虎嘯
雷瞋宫樹灑龍涎郃占逖應星舒彩欒噀端聆火撲燃
令範式驅民缺缺咨謀疇倚道平平性寒甘蔗猱偷齧
體膩芭蕉蠧莫沿誌讀備興重掩巻史看唐幸懶終篇
雕盤姹女呈酥作水巷癡童颺紙鳶初下鹿頭迷鄠杜

暫来犀浦誤伊瀍變秦言語生皆㑹變土情懐死不悛
結厦斧斤宗簡易入神丹雘厲精專栁堤夜月珠簾捲
花市春風繡幕褰十縣版圗分户籍一城牌肆係民編
受辛滋味饒薑蒜劇饌盤飡足鮪鱣月季冐霜秋肯挫
荔支衝瘴夏宜然㡬畨藂菁鳴虛籟是箇園林噪懶蟬
蠢動乘時先養育菁英届候别陶甄地丁葉嫩和嵐採
天蓼牙新入粉煎平代啟闈聞繼笈監軍慿軾見劉焉
蕙蘭馥裛幽蹊畔菱芡交鋪曲島邉繒網晚晴誇蹴踘

畫繩寒食戲鞦韆氤氲紫霧濛都邑縹渺彤霞聚偓佺
螭伏自然銷劒㦸螻翻㡬度起戈鋋宦遊止歎音塵闕
鄉飲何驚嵗月遄靈夀桃枝奇共結金砂銀鑠貴相聨
埋輪昔按均輸命叱馭今分太守權徒為行春飛皂盖
詎能許國報青錢政經旋考尤多僻民瘼深求尚未痊
雖愧袴襦非叔度且期毫墨有馮涓僶遵亷察思從訓
克謹操修敢好畋南市醉過攅幟隊西樓歡坐列瓊筵
煩囂謹畏傷淳厚恵黠周防近巧諞重祿省心宜致冦

薄材荘貎若臨淵扶危頗異巢居幕勸善還同矢在弦
叨莅一麾康逺俗等閒光景又三年

　　成都　　　　　　　　　　　宋祁

　　風物繁雄古奥區十年傖父巧論都雲藏海客星間石
(成都有一石人傳嚴君平所辨星石今在嚴真觀)花識文君酒處壚兩劍作闗
屏對繞二江聮𣲖練平鋪此時全盛超西漢還有淵雲
抒頌無

　　城郭


　　奉和嚴中丞西城晚眺　　　唐杜甫

　　汲黯匡君切亷頗出将頻直辭才不世雄畧動如神政
簡移風速詩清立意新層城臨暇景絶域望餘春旗尾
蛟龍㑹樓頭鷰雀馴地平江動蜀天濶樹浮秦帝念深
分閫軍湏逺算緡花羅封蛺蝶瑞錦送麒麟辭第輸髙
義觀圖憶古人征南多興緒事業暗相親

　　錦城曲　　　　　　　　唐温庭筠

　　蜀山攅黛留晴雪&KR0034;笋蕨牙縈九折江風吹巧剪霞綃

花上千枝杜鵑血杜鵑飛入巖下藂夜呌思歸山月中
巴水漾情情不盡文君織得春機紅怨魄未歸芳草死
江頭學種相思子樹成寄與望鄉人白帝荒城五千里

　　蜀城春望　　　　　　　　唐崔塗

　　天涯憔悴身一望一帖巾在處有芳草滿城無故人懐
材皆得路失計自傷春清鏡不堪照鬚毛愁更新

　　覽蜀宫故城作　　　　　　　宋祁

　　國破江山老人亾岸谷推鴛飛今日瓦鹿聚向時臺故

苑猶霏雪荒池但劫灰頳遺糊處壤闔記數殘枚恨月
窺林下悲風覔隴来依城狐獨宿失厦鷰裴回廢社纔
存樹陰垣自上苔有情惟杜宇長為故王哀

　　觀古魚鳬城(在温江縣北十五里有小院)　孫松夀

　　野寺依脩竹魚鳬迹半存髙城歸野壠故國靄荒村古
意凴誰問行人謾苦論眼前興廢事煙水又黄昏

　　宫院

　　宣華苑宫詞　　　　　　　蜀王衍


　　輝輝赫赫浮玉雲宣華池上月華春月華如水浸宫殿
有酒不醉真癡人

　　晚步宣華舊苑　　　　　　范成大

　　喬木如山廢苑西古溝臨水靜鳴池吏兵悉率更畨後
樓閣崔嵬欲暝時有路冷螢猶照草無風驚鵲自遷枝
歸来更了程書債目眚昏花燭穂垂

　　樓閣

　　登成都白蒐樓　　　　　　晉張載


　　重城結曲阿飛宇起層樓累棟出雲表嶢櫱臨太虚髙
軒啟朱扉迴望暢八隅西瞻岷山嶺嵳峩似荆巫蹲鴟
蔽地生原隰植嘉蔬雖遇堯湯世民食恒有餘鬰鬰小
城中岌岌百族居街術紛綺錯髙甍夹長衢借問揚子
舍想見長卿廬

　　登樓　　　　　　　　　　唐杜甫

　　花近髙樓傷客心萬方多難此登臨錦江春色来天地
玉壘浮雲變古今北極朝廷終不改西山冦盗莫相侵

可憐後主還祠廟日暮聊為梁父吟

　　登錦城散花樓　　　　　　唐李白

　　日照錦城頭朝光散花樓金牎夹繡户珠箔懸瓊鉤飛
梯綠雲中極目散我憂(一作愁)暮雨向三峡春江繞雙流
今来一登望如上九天遊

　　晚夏登張儀樓呈院中諸公　唐叚文昌

　　重樓牎户開四望劍煙埃逺岫林端出清波城下迴乍
疑蟬韻促稍覺雪風来併起鄉闗思銷憂在酒杯


　　同前　　　　　　　　　　唐姚向

　　秦相架羣材登臨契上台槎從銀漢落江自雪山来儷
曲親流火凌風洽小杯帝鄉如在目欲下盡徘徊

　　同前　　　　　　　　　　唐温㑹

　　危軒重叠開訪古上徘徊有舌嗟秦策飛梁認楚材雲
霄隨鳯到物象為詩来欲和闗山意巴歌調更哀

　　同前　　　　　　　　　唐楊汝士

　　從公城上来秋近絶纖埃樓古秦規在江分蜀望開逺

山標宿雪末席本寒灰陪賞今為忝臨歡敢訴杯

　　同前　　　　　　　　　唐李敬伯

　　層屋架城隈賓筵此日開文鋒摧八韻星分應三台望
雪煩襟釋當歡逺思来披雲霄漢近蹔覺出塵埃

　　同前　　　　　　　　　　唐姚康

　　登覽值晴開詩從野思来蜀川新草木秦日舊樓臺池
影揺中座山光接上台近秋宜晚景極目斷浮埃

　　散花樓　　　　　　　　　唐張祜


　　錦江城外錦江頭迴望秦川上軫憂正值血魂来夢裏
杜鵑聲在散花樓

　　北樓　　　　　　　　　　　宋祁

　　少城西北之髙樓此地蒼茫天意秋驚風白日忽已晚
落日長年相與愁極塞雲物自慘澹趨林鳥雀時啁啾
纓上朔塵久不洗安得手弄滄江流

　　西樓夕坐　　　　　　　　　前人

　　炎氛隨日入岑寂坐遥帷倦鶩昏投浦驚蟬夜去枝桂

華兼月破槎影帶星移珍重窻風好羲皇即此時

　　陪孫之翰大博登成都樓　　　張俞

　　齪齪古之人傷心廣陵廢遂絃蕪城歌半夜一揮涕蕙
紈隨草衰藻黼歸塵翳䰟石歛丘封歌堂從水逝薰光
杳沈滅吞恨徒千嵗我懐呉蜀國旤亂若符契目覽䑓
殿心感君王墟世干戈日馳逐狼虎爭吞噬山河寳天
塹城闕巍地肺霸力不久炎倐忽如焚薙空餘萬雉城
岌倚寒雲際麋鹿玩苹隂狐狸棲棘衛江漢含嗚咽&KR2144;

峩抱迢逓荒村烟火遥落日寒風厲因知市朝人自古
悲興替

　　散花樓　　　　　　　　　喻汝礪

　　濯錦江邉莎草濃散花樓畔夭芙蓉蜀山疊疊修門逺
誰把丹心問李鄘(唐討淮蔡李鄘籍帑藏以獻田是諸道皆助軍費自鄘倡之)

　　西樓秋晚　　　　　　　　范成大

　　樓前處處長秋苔俯仰璿杓又欲回殘暑已隨凉燕去
小春應為海棠来客愁天逺思無託吏案山横睡有媒

晴日滿窻鳬鶩散巴童来按鴨爐灰

　　冬至日銅壺閣落成　　　　　前人

　　走徧人間行路難異鄉風物雜悲懽三年北户梅邉暖
萬里西樓雪外寒已辦鬢霜供嵗籥仍拚髀骨了征鞍
故園雲物知何似試上東樓直北㸔

　　西樓獨上　　　　　　　　　前人

　　竹日駐㣲暑松風生早秋閒尋来處路獨倚靜中樓老
景驅雙轂鄉心挽萬牛相隨木上坐腳底亦雲浮









　　成都文類巻二

