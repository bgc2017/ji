







　　欽定四庫全書　　　　　集部八

　　成都文類　　　　　　　總集類

　　提要

　　(臣)等謹案成都文類五十巻諸家著録皆稱
宋袁説友編説友字起巖建安人隆興元年
進士嘉泰中官至同知樞宻院參知政事是
編前有説友序葢其慶元五年為四川安撫
使時所作然巻首别有題名一頁稱迪功郎

監永康軍崇徳廟扈仲榮迪功郎新差充利
州州學教授楊汝明從事郎廣安軍軍學教
授費士威從亊郎前成都府府學教授何惪
固文林郎山南西道節度掌書記宋徳之文
林郎前利州東路安撫司幹辦公亊趙震宣
教郎新奏辟知綿州魏城縣主管勸農公事
徐景望奉議郎新雲安軍使兼知䕫州雲安
縣主管勸農公事借緋程遇孫編集而不列

説友之名説友序中亦但云爰屬僚士摭諸
方䇿裒諸碑識而無自為裁定之語然則此
集之編出説友之意此集之成則出八人之
手當時舊本題識本明後人以序出説友遂
併此書而歸之非其實也所録凡賦一巻詩
歌十四巻文三十五巻上起西漢下迄孝宗
淳熙間凡一千篇有竒分為十有一門各以
文體相從故曰文類每類之中又各有子目

頗傷繁碎然昭明文選已創是例宋人編杜
甫蘇軾詩亦徃徃如斯當時風尚使然不足
怪也以楊慎全蜀蓺文志校之所載不免於
挂漏然此集剏始難工而慎書踵事而增則
易於為力固不能一例視之且使先無此書
則逸篇遺什慎必有不能盡考者此書蒐輯
之功固亦未可盡没矣乾隆四十五年十一
月恭校上


　　總纂官(臣)紀昀(臣)陸錫熊(臣)孫士毅

　　總　校　官　　(臣)　陸　費　墀

















　　成都文類序

　　天地之祕蔵發而為名山大川山川之秀靈斂而為文章
華藻二者相為頡頏而光明焉也兩京三都之賦摹寫天
地繪繡山川絢道徳掞天庭潤金石諧韶濩與乾坤造
化周流盛大於宇宙之間千百萬世下而知有兩京三
都者以此文也然則天地山川而可無此文哉而可以
不傳此文哉益古大都㑹也有江山之雄有文物之盛
竒觀絶景仙㳺神跡一草一木一丘一壑名公才士騷

人墨客窺竒吐芳聲流文暢散落人間何可一二數也
凡此者予來三年亦既略睹矣或曰兩京三都以賦而
傳使無傳焉斯文泯矣然則繇漢以來其文以益而作
者今獨無傳可乎有益都斯有此文此文傳益都亦傳
矣爰屬寮士摭諸方策裒諸碑識流傳之所膾炙友士
之所見聞大篇雄章英詞綺語折法度極眩耀其以益
而文者悉登載而彚輯焉斷自漢以下迄於淳熙其文
篇凡一千有竒類為十一目釐為五十巻益之文兹備

矣嗟乎後世之士豈無浮沅湘由巴蜀(闕)　　如司馬
子長者乎豈無上瞿唐過䕫梓賦雪錦如杜少陵者乎
又豈無自西蜀歴荆楚棲遲山水間如田㳺巖者乎倘
復得如二三公者而訪斯益擥斯文焉則知清寧闔闢
至大至廣之内而有所謂蜀蜀六十州亘五千里之内
而有所謂益益都無量江漢炳靈之内而有所謂文者
其不在此書乎是書也而有傳焉庶幾乎無負於益慶
元五年二月望日寶文閣學士通議大夫四川安撫制

度使兼知成都軍府事建安袁説友謹序









　　成都文類題名

　　迪功郎監永康軍崇徳　廟扈仲榮

　　迪功郎新差充利州州學教授楊汝明

　　從亊郎廣安軍軍學教授費士威

　　從事郎前成都府府學教授何真固

　　文林郎山南西道節度掌書記宋徳之

　　文林郎前利州東路安撫司幹辦公亊趙　震

　　宣教郎新奏辟知綿州魏城縣主管勸農公事徐景望


　　︵字位過密　無法显示︶　　　　　程遇孫編集








