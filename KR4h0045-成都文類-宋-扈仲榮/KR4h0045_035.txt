







　　欽定四庫全書

　　成都文類巻三十五

　　宋　扈仲榮等　編

　　記

　　祠堂二

　　張忠定公祠堂記　　　　　楊天惠

　　故贈尚書左僕射濮陽張公為政於蜀乆矣然蜀人奉
事如新行䑓畏愛如隔信宿葢由今崇寧之乙丑距前

淳化之甲午逆數甲子已一百一十有三年維是城闕
之衣冠與市區之翁媪凡幾換易雖其當時駕竹小兒
常及公行奉折轅車者亦已翳滅飄為煨塵至於脫漏
一二遺子弱孫亦復衰落跂跂向盡然後生孺子嵗時
念公乃如公初辦嚴欲離軍府時事至比其大父與髙
曾行禮意勤渠反更過之此非人情榮古上鬼喜以所
聞為勝不覿為神抑亦公之盛徳有所膠固令人不可
懈於心故自公在事吏民固已竊圖容表共祠於家飲

食必祝蘄無棄我然而比公去治歴年引乆乃未有築
宇爼豆之者及樞宻直學士王公始為廟室附祠典如
典禮而龍圖閣學士劉公又從而潔完之庀事益光已
而星霜流易木石老憊月支嵗柱危就傾仆於是今大
尹前户部尚書虞公過而恠焉曰此蜀召奭也奈何乎
忘之言未既有號於衆者曰信也後之矣宜乎公以我
為忘也我則非人其又奚言旦日則相與頓首伏府門
下因鈐史具言所以慙負狀願假期日自效虞公遣吏

勞苦罷之亟下令華陽如其請且以知縣事李君孟侯
董匠事凡葺屋七十楹度堂十几竭作十旬百堵用成
寢宫閟清牆户鮮整氣色明喜靈觀忽還又以虞公之
徳為與公合也輙繪生祠而置堂中央并取同時部使
者一二大人像離列其次於是東蜀楊某聞而竊言曰
甚矣蜀人之愛張公也其好語故事者徃徃旁掇茫昧
為神異之傳學士大夫多疑之故弗論特論公始所以
平治亂紛終所以輯羙風俗大抵氣决嚴重如汲黯而

不强塞拊循安和如倪寛而不濡懦操制英發如趙廣
漢而不輕急治體綿宻如召信臣而不寒儉故内修政
刑外靖羗夷皆有度程不失尺寸下至米鹽估直燕㳺
在所講若紀律不可輙易昔黄覇居潁川葢八年功乃
成公鎮西南亦七嵗治益顯然覇微縁飾為竒恠辭畔
異路鳳凰神爵疑與上計之奏鶡雀之謬無以異乃公
所為則無有是獨就理法為乆逺規緻膏味嗛足後人
嗚呼所謂盛德必百世祀非公所謂耶故論之以告遺

民且為迎神詩曲授覡巫俾歌舞焉而并刻之詩曰若有
人兮濮上告外趣駕兮焉徃朝嵩洛兮蓐食晡咸
柰兮共張蹇颷飛兮電掣即參井兮一歇坌劒扉
兮俄葢呵力丁兮扶轍倚鹿頭兮徜徉指其下兮
餘鄉水油油兮雲委天與地沓兮耕桑靈既集兮
安止休後乘兮山趾父老羅拜兮勤歸問何闊兮
音㫖歩從容兮新宫仰桂楣兮叢叢睇垣廡兮四
繚紛采飾兮青紅靈顔愉兮康樂御圓方兮綺錯

進巴歌兮歈舞神已汰兮不惡西玉壘兮微㝠臨
岷水兮不驚南靈關兮窈眇與雪山兮為扃靈之懽
兮澹蕩更千秋兮一餉決祥液兮天門浸吾人兮泱
漭謂君公兮良勞起我壓兮崇朝公行歸兮三府視
此赤白兮中霄

　　華陽趙侯祠堂記　　　　　　前人

　　吾里有仁焉銅山趙侯純祐名申鍚本故家子有羙才
數試吏以能聞於人繇州縣三陟奉議郎知華陽縣華

陽𨽻成都其治直府城中央户版夥繁訟筩紛委固倍
餘邑又與尹廷四五行臺纚連錯峙勢相關制難於專
逹趙侯獨富風力敏功緒遇聱涊事尤喜為之縣故有
沙坎堰不知起於何人凡溉田三萬七百九十畝頗沃
羙然嵗月猥深官不時省堰浸堙缺江流亦遷去田因
以廢夷在草間雖世業者尚棄弗顧而浮客尤輕亡徙
不可留以故公祖嵗閣一千餘緡省賦嵗閣四百餘緡
而私獲之失不在嵗侯至則喟曰曩輸入而今不入曩

穫羙而今無余豈終不可為耶為而新之豈不在我由
是訪遺迹按故道㕘校圖籙訂以耆舊遂相地宜築堤
故處髙二十五尺長四百四十尺其址之闊如髙之數
用木五百章揵竹二萬箇役夫五萬指不浹旬功告就
水即赴溝支分脉别油油宛宛釃灌如初時願復故業
者願就新㕓者挾牘自言唯恐人先銍耒交起塍壠飭
治土膏和美秔稻奮張於是草萊畢溉而洫有䞉流人
曰是非水泉之利也侯實利之賦租迄入而私有衍藏

人曰是非田租之賜也侯實賜我乃即堰側搆(古候切)新
堂乃圖侯像於其中曰使世世子孫無侯忘也間走人
過余求為之記余觀魏史起論西門豹不能羙鄴田為
不仁不知引漳水為不智豹賢令也其治鄴使人不敢
欺當時無及焉者亶以一不圖此䝉不仁不智之名後
世不以為過及起繼之卒能化舄鹵生稻粱為鄴人所
歌誠賢於豹逺甚今侯風力如是功緒如是假令與豹
易地與起並時吾知河内之續不在起在侯無疑也非

直賢於豹而已頃者侯治㕔廡得繼碑壁下葢前令趙
世長種栁詩也其自叙嘗從乖崖行栁安轡昇遷橋上
随而觀者數千人乖崖號曰此趙公手植也宜呼曰趙
公栁人咸應曰諾侯讀之及半忽驚寤髣髴類其疇昔
所為遽拓本示余且言當復種此以竟趙公故事然侯
方從辟書佐漕幕栁之種否未可知余欲寄聲父老幸
為侯植五株堂旁勿翦勿伐以永侯愛思宜有益父老
其聽余言母忽政和元年記


　　韓忠憲公祠堂記　　　　　　閻灝

　　自侯國為郡縣傳記始有列循吏者固須凛德讓風迹
清邵所居民富所去見思生有榮號殁得奉祀則其章
明與日月恭光而無窮已也漢元始詔書祀百辟卿士
有益於民者蜀郡以文翁九江以召父應詔嵗時郡二
千石率官屬行禮而南陽亦為信臣立祠昭然史筞増
徽其後此典一墜昧沒千載然而有碩德傑望矜式薦
紳厚澤英績周洽民俗丕咺瑰偉自與禮之法施於民

以勞定國者合而輿心稱願以祈薦饗則此甚盛事可得
已耶宋天聖中韓忠憲公以樞宻學士諫議大夫鎮成
都威靖仁涵内外誠盡方嚴正直動迹儀矩中心樂易
以教化為首務俗尚悛革安趨夷逵始日官以蜀當有
兵變或大沴為言者朝廷憂之公於陛辭之日二宫諭
以占說公俯伏曰願以屬臣既至蜀果大旱炎暘午熾
狼顧駭駭素寡儲峙生意潜奪公齎咨惻憂形見顔色
遽發它廪粟及令富室造饘粥以賑救餓殍日自循徃

按涖之撫慰噢咻率繇淵誠頼以獲全者不翅千萬始
議救災也僚有請限節米價者公曰不可物始翔踊居
蓄者固靳嗇以射利祈倍稱之息此令一出環千里之
粟閉不至矣姑待之不浹日諸郡之輦餽大至價遂少
損公嘗於中夕端肅衣冠祈請帝神霔雨如斯焦槁以
蘇斥絶宴嬉還集疲瘵捐瘠完好武斷縮慄易荒為穰
化擾為寧或言張乖崖嵗出米萬斛估於民頗漁庾實
白請减之公曰此朝廷所以濡澤逺人為最急者豈可

輕議耶因前期倍數以給價之且刻石置廥中示後為
不可革之意驕亢寖乆府江幾涸蒔稼將瘁溝澮填閼
提封暵然澆潤靡及公遂遣官行視江流訪故老得堰
曰九外口未始䟽導即命新釃為渠以注之水行徑便
均溉諸邑後常修决倚為滋植而利甚豐博蜀之戍兵
舊比食淡公損鹽估差等而鬻予之著為定令新繁彭
益之交舊匿姦㓂賊有閃地黄之號公行剽殺䝉隠逾
時公廉知之鉤發逮捕情得罪具誅竄渠支清洗胠篋

至今新繁無盗公敦尚儒雅平日誘進文士以倡教育
㑹詔秋貢士公戒有司務公其選躬祝精覈擢章君陳
為舉首章遂登甲科後立朝為聞人餘悉時之髦彦接
武以取名第西南文章基此而盛藩㑹讌饗徃皆趨佛
宫廡下蕝具湫底庖宰擾雜公飭材於廣庭為㕔事以
宏豐鎬之地逺去封割表掲瞻望方隅偉之踰再期㑹
以御史中丞召還蜀民慊悁如失慈哺公歸朝尚以卭
部蠻馬嵗來鬻於永康經踐山川知道途險夷為蜀後

日虞建言願徙即沈黎朝廷從之居以杜覘伺之便嗚
呼何於蜀之恩始終隆隆耶踰三十年袴襦之頌歌不
衰天福於遐世象其賢上復用公第三子端明殿學士
翰林侍讀學士尚書禮部侍郎公繼治之追功席休踐
修厥猷紹㕘神明今昔相照官榮家範古所未有德威
亶白嵗時太和於是耋耆善良㑹千百數擁棨㦸門道
前世祀事謂忠憲公之祠不修為蜀之愧願即文翁廟
之南宇為一室繪犀日之表而以端明公侍其旁庻西

南人事之無窮以大朝廷用世徳之盛其不可辭端明
公曰衆之請至矣矧利義無疑遂許之而止其圖已像
堂序樸嚴繪事莊潔毅如嶽鎮煥如星辰慿慿威靈萬
世瞻仰既已邦人士大夫謂灝竊頖宫之㳺日與諸生
道古今盛羙宜實其紀從金石刻灝再拜受命而系以
詩曰惟宋受命繼古聖聖弼臣臯䕫世載德
盛嚴嚴韓公有倬其道方國碩望朝廷元老天
聖之末蜀人荐饑公竭惠慈營營百為厚恩春

暘凛威秋霜善惡判明納民安康始三十年世象
其賢公功愈昭斗奎於天蜀之父老百拜庭下願
修公祠以永瞻慕岷盤坤維江紀南國公祠之嚴
相與無極漢之文翁宋之韓公邦人永懐穆然清
風

　　丞相張公祠堂記　　　　　唐文若

　　丞相無盡公既薨之五年淵聖皇帝嗣位詔特贈公太
保今天子紹興八年復命有司訪其家連狀公行將賜謚

與碑以申淵聖前日之意以昭公遺烈且從人望故也
先是靖康亂虜入中國有見公繪像者輙拜曰使丞相
在吾不復南矣荆湖間羣盗起暴甚毒過公墓每咨嗟
泣涕相戒勿犯或為之封植致奠乃去近世之宰相死
人有稱思獨故温國司馬公次未有如今之盛也惟國
朝之治自熈寧及崇觀異同之論再起至公為相復罷
去國事自是紛然矣始公以一身任天下之責抗後世
之患殷然惟正言直道處羣邪交擊間其為助甚寡其

為力甚難終之寧其身退出不肯屈一語以負天下其
有功於人甚大公既死天下之禍作世之士大夫猶㳂
襲委靡或為妖孽以負國無毫髪顧藉於其身天下愈
追慕公之賢知其向之為力之難而服其誠恨其見用
之不盡而歎其已死猶幸世復有如公者起而力振其
禍乆而未之見也則反以思而公之名由此日益尊烏
乎天生公以遺世而用捨存亡輕重如何也公初被遇
於神廟擢用於泰陵晚相徽考天下指日謂慶厯嘉祐

之治可復不幸羣姦切齒公以三十年耆德不獲一日
安相位顧其所施設曾未及十一而身退且不幸死矣
然公為丞相也潁濵黄門嘗語人曰張公早嵗以論諍
得直聲老夫容有間然晚節誠心愛民民喜之老夫亦
喜之因論孟軻格君心之非曰此大人事也意以是屬
公公聞而頷之原公自布衣起西南卒位政府中更元
祐熈豐之異末流競成黨與公獨無所附麗大略以正
君愛民為己任將庶幾孟軻所謂大人者公既罷政居

荆取天下言宰相者不以甲乙有來於南者争先問公
起居狀有鬻公章奏於市即駢首聚聽且傒公之歸如
是者十餘年間其意不少衰烏乎此殆非以智力驅之
使然也公嘗嗜浮圖學謂其要與孔孟合凡古今聖賢
相授受悉本於此其廹而應於世者非公得已也其何
有於天下後世邪彼區區揚已取名瞭然使户曉抑亦
公之細而天下之不幸爾故予嘗論之昔唐天寶之亂
明皇幸蜀歎張九齡不用遣使度嶺弔祭與公今日之

事政相類大抵賢人君子用捨存亡於其身固無憾而
世之所係葢如此顧異時挾邪醜正以姦佞攘奪為得志
者深可以為戒此又朝廷褒贈忠烈風示天下之意不
可不論是嵗公之子右承議郎直龍圖閣荗適自楚還
蜀來謁於文若曰先公起蜀人蜀人為宰相自先公始
而蜀故未有繪象既無以彰大君賜而後生何所瞻仰
乎其敬反出夷狄盗賊等下今將建祠於大慈寺白馬
院之東南隅雖蕞爾一室不足以俎豆先德亦姑以塞

責而已子曷為我記之文若曰昔先君無盡公客也公
之大節施於朝廷見於史册播於天下者聽聞之甚熟
然固未易輙述述之且未暇請獨著其嘗所歎述與近
事之卓然者叙於嵗月之前以付寺僧而告之曰昔在
徽考有賢宰相張姓而複名既沒天下思之號無盡公
而不以云者斯其衣冠也來者必飭焉紹興八年記

　　張忠定公祠堂記　　　　　王剛中

　　謹按禮經曰有功德於民則祀之又曰盛德至善民之

不能忘信哉是言也藝祖受命四方僣叛以次削平乾
德中一舉下蜀首命㕘政吕公餘慶知成都越三十餘
年更十二政而得尚書張公以繼之又五年再至率成
考續其為治大抵以嚴猛奮厲制其暴以精明果斷擿
其姦以公平信義善其俗訟至於庭據案一决悉中其
隠百姓驚歎以為神明而不敢犯及受代而去宻令冩
真封以授僧希白戒之曰後十年即可開及期視之公
適化去而訃至矣於是蜀人慟哭罷市置公畫像於天

慶觀之仙逰閣建大齋㑹事之如生嵗嵗不絶迄嘉祐
己亥府帥侍讀王公素始大建祠於府治之東落成之
日人無㓜艾爭捧牢酒或喜或泣列拜於庭雖周人之
思召公襄人之思羊叔子無以加焉既又取公治蜀斷
語可謂後法者凡百三十首圖於壁烏虖公之治可為
有功德於蜀人而蜀人懷公德善亦可謂不忘者矣剛
中猥以庸陋被命帥蜀兼治成都距公又百六十餘年
遐想風績卓乎莫及嘗奠祠下徘徊周覽惜其歴嵗滋

多而堂宇且弊乃命即其榱椽梁柱之撓弱而不支者
瓴甓堦礎之缺斷而不承者髙甍隆棟風雨之所飄剥
者長廊巨壁丹青之已漫滅者悉舉而更新之仍於祠
後增接兩廊建堂三間築垣墉以周之而稍植花木於
堂北以為士大夫謁祠逰息之所且以稱邦人嚴奉之
意繼自今以徃若時加修飭俾勿壊則為政者有所矜
式而吏民亦悅服而易治是真有補於風教者其可不
書以告後之人


　　司馬温公祠堂記　　　　　張行成

　　故諫議大夫司馬君池以某年作尉郫邑越明年某月
生公於官廨字之曰岷以山稱也是嵗諫議君手植松
柟各一本於庭迨今凡若而年自諫議之死骨已朽矣
公相繼殂落靈亦歸矣而二木之中其一松者亦枯摧
矣唯是茲楠蒼蒼猶在邦人依之尚可想見公初生時
也公之遺德在天下名在後世行事在國史固一代偉
人也當其道未合之初天子敬之而不用權臣憚之而

不親天下仰之而不濟不獨其身見黜於朝廷波及遺
言亦見抑於死後者凡數十載則松之不愛而楠之不
録固其宜也邇來世道頓革士風漸回上自朝廷下逮
黎庻咸知公議之不可破而公之言為不可抑於是朝
廷旌其家學士誦其書後生想像其風采而不可得則
又丹青肖形以冩瞻慕者無室不有公之道葢大眀於
天下矣思其人愛其樹又理之必然者於是邑丞李公
作堂以嚴公之祭䕶木以永公之思葢從人望者柟之

青青公生在兹邦人是榮祠之翼翼公像在兹後生是
式公之道彰矣不假於一柟而兹柟實託公以不朽公
之道傳矣不私於一邑而兹邑實頼公以不辱柟之喬
斤焉而雕惟公之道磨天地而不銷柟之節斧焉而缺
惟公之道涸河海而不竭則兹堂之建非以嚴公也乃
以為䕶柟之標榜兹柟之愛非以榮公也乃以榮邑之
冠冕堂之毁公不毁也柟則毁矣柟之辱公不辱也郫
則辱矣嗟乎郫之民郫之吏繼今而後者其善護兹木

乎

　　㓂萊公祠堂記　　　　　　　鄭銓

　　府城之東有廟曰見報司者故太子太師萊國冦忠愍
公之祠堂也廟初本澄覺院治平二年賜名正覺勑書
存焉院初為十方有禪師曰可居自雲頂來住持因塑
公像與雲頂山之神曰利國王者並祠於院之東偏嵗
既乆鄉人事之頗著靈異民相與質其曲直報輙如響
遂呼為見報司今雖有僧居之而院實廢為廟矣見報

司之說頗不經而傳之既乆有不能廢然為善為惡使
民知有所報則存之足以示勸戒亦不必廢也紹興甲
子廟將壊鄉人徐復與院僧圓證率好事者再新之改
前日之佛宫為萊公之祠堂公始正離明之位前為兩
廡其東廡開一位以祠利國主其西一位亦塑神像以
居之祠堂之後為齋㕔乃徃時之法堂又改方丈為妙
音堂以備僧徒道場僧房齋庖皆備視前日規模不復
然矣復恐嵗月寖乆人弗知興起之由屬予記之予既

為誌其詳矣按成都古今記正覺院與見報司俱不載
惟前記祭祀門有王者八而利國王在焉有公者十而
冦萊公在焉前記乃趙清獻公所集當時既載祀典則
廟與院不宜俱失續記乃王公時亨所修而廟宇寺院
門亦不録故鮮有得其詳者春秋之祀官並祭萊公與
利國王甚乆又未知自何人始也今述其重修之因以
貽來者若萊公之遺德則有國史在兹不復出也然則
生而聰明正直有功德於民死而祀之固宜况事有可

以起人之敬而生其良心亦何嫌而不書之哉
















　　成都文類巻三十五

