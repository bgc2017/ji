







　　欽定四庫全書

　　成都文類巻十三

　　宋　扈仲榮等　編

　　詩

　　贈送二

　　送張忠定知益州(并序)　　　　　李至

　　太宗朝天下始一定無反側嚮之磊砢魁傑之士奮首
草莱磨痕濯汚競飾羽儀來服冠佩争宣才謀上輔神

聖鸞凰之集於丹山而珠貝之聚於紫淵也二盗虐蜀上
以乖崖張公詠為樞宻直學士守成都以經略之是時
朝廷文學諸彦盡賀西南之得人悉發詠歌道此榮選
英國李公至以尚書左丞侍章聖於儲邸亦以二章紀其
行其詞清麗典則最為絶唱歳久矣人不能完誦之後
七十年其孫駕部郎中復来倅府事因自家集得之將鏤
石於乖崖祠中以永其存且俾同叙厥事同竊謂二公並
以器業閎博被兩朝眷遇之厚而乖崖治蜀之術實天

出而神行之矣人到於今但服其功利而無所得其迹者
者英國之詩有續文翁政聲之語孰謂其言之徒云者
哉噫賢知賢也是不可以不傳於後世以為一時之偉論
若郎中之所志也豈不曰宜且當耶為載其略文同述

　　蜀客應曾認使星三刀佳夢甚分明懸書闕下人争送
濯錦江邉吏逺迎山望峨眉天末見禽聽杜宇劍西行
料君不久歸黄閣暫為文翁續政聲

　　聖君思泰錦城民特輟甘泉侍從臣將使盛時呈相業

先教公論洽朝倫僮穿叠嶂經秦路馬踏殘陽入蜀塵
即看頌聲聞帝里便徴黄霸秉陶鈞

　　寄金繩院正因大師　　　　　　薛奎

　　僧中憶藝本超羣釋氏蒙求見討論(師著釋氏䝉求已傳印於蜀中也)
儒行合為文暢侣(昌黎先生送文暢師序云墨名而儒行)詩名雅作貫休
孫(金䋲即貫休舊院藻即休之法系也)心燈久已傳宗意命服仍嘗錫帝
恩宴坐栴檀消篆字眼前闤闠任囂喧

　　送鈐轄館使王公　　　　　　　程戡


　　歸騎翩翩去路賖鬰䓗佳氣望天涯艱危劍閣三千里
恵愛刀州十萬家龍尾道邉瞻日彩鹿頭關外別春華
金明扈從宸㳺處休憶連年泛浣花

　　同前　　　　　　　　　　　田瑜

　　閫外膺宸寄坤維握虎兵真純逾璞玉方重敵長城肯
搆詩名著(先令公有塞垣詩集輔臣尤長萹詠)承家将略明四年凝茂績
一節促歸程水際旌旗影風前鼓吹聲西州懐恵愛北
闕被恩榮䕶衞親嚴近雍容侍穆清分携暫銷黯良會

在神京

　　同前　　　　　　　　　　　靳宗

　　再任坤維報政成紫泥恩詔下神京揺鞭有客添歸興
折桞何人不愴情杜宇江山經鳥道海棠池館憶龜城
罇前執手難収淚投分従来比弟兄

　　同前　　　　　　　　　　髙惟幾

　　㳺宦俱為關外人與君五看海棠春園林選勝聨鑣徧
風月相思命駕頻大斾先時辭蜀道短轅何日見京塵

子牟又起離羣恨欲操行袪重愴神

　　同前　　　　　　　　　　　王景

　　四稔緫兵鈐輕裘叔子慙抗稜遐徼伏敦信逺民諳赴
召薫風布離襟臘酒酣吾皇思将帥有意在燕南

　　同前　　　　　　　　　　　李畋

　　郄縠詩書奕世傳西人歌徳別戎旃三朝功業標勲府
四稔恩綏播蜀川耦射隔花聞破帖分題臨沼間中筵
歸朝聖㫖俞僉望畿内封侯養重權


　　同前　　　　　　　　　　　解程

　　武帳推恩詔十行雍容鳴玉覲清光四年愛日民謡浹
五月炎風驛路長劍閣烟雲迷去斾桞營笳鼓慘離觴
浣花紙貴傳新集留得詩名繼許昌

　　同前　　　　　　　　　　　張靖

　　保塞昔年嘗閉壘甘陵今歲又勞師将軍鎮蜀功多少
不見干戈出虎皮

　　又　　　　　　　　　　　　前人


　　玉勒嘶風出錦城山光野色助離情行行莫倦神華逺
芳草連雲伴去程

　　同前　　　　　　　　　　　姚渙

　　家傳勲力世能賢四載坤維領帥權南詔酋豪彌欵附
西州士庻頼蕃宣輸忠感慨由誠府接下恩勤自意筌
月夕過従多命席花時酬唱旋成編雅歌餘暇軍容肅
陟状升聞帝顧延馳驛遽趨三召節執圭俄覲九重天
漢廷儀衞咸祗若蜀郡朋僚共黯然賜對定應留晷刻

疇庸當便進班聮聖神倚注期蕃錫宥宻崇髙待九遷
下客塵勞遇知己願言攀附跂英躔

　　同前　　　　　　　　　　　范鎮

　　西南一都㑹事簡復人和列户如安堵中軍只雅歌召
音嚴信節歸思趣鳴珂欲識斯民愛當途涕若沱

　　同前　　　　　　　　　　　黄垍

　　四年軍法表巴卭歸騎俄乘紫漢風家緒舊傳三棨貴
将材元藴萬人雄錦城離思雲容歛山國行章斾影紅

到日定知新渥重主寮今是黒頭公

　　送成都護戎韓舍人　　　　　何泳

　　戎符重析引絲言慎簡長才䕶外藩三㦸傳榮存北第
二城分職俯南原嚴墀宻侍親中扆危棧前驅屬左鞬
江泊夜聲頻度枕山行晴碧互迎軒歌驪暫愴朋逰逺
叱馭都忘暑氣煩仄席正求詩禮帥詔歸非乆俟東轅

　　同前　　　　　　　　　　　范祥

　　全蜀兵符重霄宸注念勞臨戎號人傑分組得時髦軍

府威名播齋壇世閥髙歴橋題駟馬揚斾啓三刀矍鑠
前謀大澄清此志豪忠臣希子貢民頌繼王襃臘市繁
千盖春江漲萬艘浣溪雲粉薄公暇廢援毫

　　程宻學知益州　　　　　　　宋祁

　　墀塗晝對別堯蓂細札芝泥襲綬馨三蜀舊䑓呼輻寵
十連新府夢刀靈雲梯霽日明鈎棧雨閣蒼苔蝕劍銘
只恐廉襦歌未厭熒煌歸應六符星

　　贈楞嚴舒公上人　　　　　　前人


　　丈室錦城隈庭閑地徧苔飯従香積取花續少林開講
晝經殘葉禪宵燭委煤無嫌一時學要是暮雲才

　　九河尚書祠堂詩(并序)　　　　趙抃

　　嘉祐中翰林侍讀學士太原王公牧成都以乖崖之
昔守扵益也豐功茂烈浸灌其下祖傳嫗授世世稱
述乃謂其僚曰漢文翁始以學校化斯民民既被文
采識倫理皆徳之立石室以祠未嘗輙廢至今唐韋
南康駐節乆之圉捍蕃詔虐不及内元元䝉休繪容

植宫無户無矣竭誠薦潔稱盡所報二公者利既恵
於蜀人而蜀人奉二公之威靈亦已深矣惟我文定
公當二宗之付畀其西南也整輯破碎為立矩法除
殘解弊安養喣咻度越四紀爛然風跡近世凡将舉
良吏之首者其誰先之而曾未若二公者得以廟居
享祀事下必有以慊然而為其上者豈不謂陋扵従
民之欲者乎遂卜地營宇壮偉宏麗他日列部編邑
扶老提穉鷄豚薫幣山擁川集争獻廷下歎伏欣喜

来者漫漫無有虚日是時今大尹龍圖趙公以彈察
之職緫轉輸之任景賢樂善重此建置乃抒已之意
緝民之聲形扵詠歌以侈厥事太原公與按憲蘇侯
咸屬其韻流扵里巷萬口騰習後五年龍圖公復此
鎮臨蘇侯亦繼領将漕間問前句失扵紀刻追誦搜
録宛然盡在圖鏤堅礎以寘諸壁頋屬吏同使序其
略同既鋪列所事復系之以歌曰巋爾之祠兮鏗然
之詩兮乃民之冝兮千萬年之思兮噫後之人瞻扵

是讀扵是能不如召伯之棠愛之而不忍去羊公之
碑覧之而涕無従者耶

　　来欵祠堂意謂何乖崖才業造中和三千里外留恩煦
六十年来播頌歌絶俗清名光竹帛平生髙節聳岷峩
公今治葺追賢範更使西州受賜多

　　同前　　　　　　　　　　　王素

　　閣中遺像若星羅獨向乖崖仰恵和後政人人作師表
萬民口口是謳歌恩如流水常融漫徳似髙山鎮岌峩

欲識欽崇興廟貌兩川無限去思多

　　同前　　　　　　　　　　　蘇寀

　　僕射真堂此日過毅然風貌藴天和孤忠不到巖廊用
遺愛空令逺俗歌行比雪霜仍潔白名髙嵩華更巍峩
明公特與新祠宇羙事扵今得最多

　　教授秘書見示學館唱酬詩稿輒書累句以謝

　　韓絳

　　兊恱無如會友朋况多吟咏思飛騰塤箎雅正無它間

孔翠光華不自勝好事僮児歌已逺争傳牋紙價還增
羣居豈弟吾儒行鄒魯風流喜重興

　　奉酬宋君見詒之作　　　　　前人

　　非才衰晚玷恩榮假節西来鎮錦城逺慕文翁興舊學
竊希何武見諸生銀袍冉冉朝先聖玉樹森森識衆英
傳道喜将師席正尚稱官閥禮為輕

　　蜀道篇送别府尹吳龍圖　　郭祥正

　　長吟李白蜀道難蜀道之難難扵上青天長蛇并猛虎

殺人吮血毒氣何腥膻錦城雖樂不可到側身西望泣
涕空漣漣其辭辛酸語勢險有如曲折頓挫萬丈之洪
泉世人不識寳玉璞每欲酬價齊刀鈆求之往古疑未
有惜哉不經孔子之手加鑱鐫公今易節帥蜀國為公
重吟蜀道篇旌旗翻空度劍閣甲花照雪參林顛雲鼍
連椎谷聲碎畫角慢引斜陽懸竹馬争迎舊令尹指公
長髯皓素非往年蜀道何坦然和氣拂拂囬星躔長蛇
深潜猛虎伏但愛雄飛呼雌響亮調朱絃時乎樂哉公

之往也九重深拱堯舜聖廟堂論道丘軻賢撫綏斯民
頼良守平平政化公能宣束兵興學有源本何必早夜
開華筵嘗聞家家賣釵釧只待看舞青春前此風不革
乆愈薄稔歲往往成凶年噫吁嘻今我無匹馬安得従
公逰盡書政績来中州獻之明堂付太史陛下請捐西
顧憂

　　贈琴臺副正永大師　　　　　趙抃

　　寺古若郊坰門無車馬聲我来聞衆說人少到師清錦

水千波静銀蟾一指明幽琴徐抑按真不負䑓名

　　新繁縣秘藏院留别鄉知　　　　梅摯

　　佛住三朝恐愛生人歸一歲豈無情鄉親鄉友銷魂地
岷水分為隴水聲

　　寄甘露舒公上人　　　　　　雷簡夫

　　成都多少寺梵學競推能到老不破戒滿城唯此僧池
龍聽夜講海客施年燈别後空相憶塵勞正可憎

　　得賢詩　　　　　　　　　　范鎮


　　搢紳先生耆老大夫倚輈而嘻共㳺一涂鎮趨而過
之顧且言曰昔王褒為部刺史作中和樂職宣布之
詩大猷闡扵往初餘光照扵来今漢之聲明已是著
矣今神宋垂統興仁闡化䟽恩漏寵海隅蒼生㒺不
丕冐禔福天子念西州之逺重刺史之任故昌黎公
之来也寛大以布詔書簡肅以濟治具仁風淳流徳
羙充格意其自漢變巴之俗易蜀之報鉅公實儒妥綏
是邦上下千載間金聲而玉振正在扵此辰乎上方

議天下大器羣生重畜置之禮樂敺之仁夀故下節
以召公鎮列在左右生親炙顯列豈可使王褒専羙
有漢鎮怳然覺悟退而為得賢詩章以獻

　　宋御㝢内垂八十載蜀當坤維為一都㑹昔我公来坤
維既泰今我公歸㝢内䝉賚

　　和成都吳仲庶見寄五首　　　前人

　　歲華今緩昔如流舊日樊籠新自由官事了来無盡極
人生安處且閑休愚忠皎皎丹心老歸思綿綿兩鬢秋

縦使海棠時節過急行須及浣花逰

　　濯錦江深恵澤流西人都未究蹤由耕疇擁耒春還動
織户鳴機夜不休講徳定應勞四子冨民須合用千秋
鳳凰池上需賢乆却恐龜城作暫逰

　　抖擻塵衣若褉流要求煩惱亦無由身從退後平生足
心到閑来萬事休學舍喜看諸子課農郊欣見大田秋
(府畿去秋大稔冬又多宿雪)吾王輿馬聲音好時願金明一豫逰(予家
城西去池頗近)


　　山横雙劍水雙流棲北巢南去未由三尺素琴彈浩浩一爐丹
藥詠休休白巖霜重紅棃曉銀礫煙深紫芋秋(白巖棃比鳳棲差小
而其味過之銀礫村芋圎而味佳與他處不侔村在西浦)每夜夢魂歸處路只應明月見神遊
懶将心事學時流深悟軒裳不自由睡去了然知夢穏
飯来非復待公休只聞天上無朝暮那記人間有夏秋
吾祖傳家有餘緒扁舟何日五湖逰

　　送羅勝卿同年提舉玉局觀　　前人

　　疋馬西歸去知君得意偏人情重鄉里官職更神仙曉

後無衙喏旬頭有俸錢何須駕白鸖辛苦上青天

　　送羅郎中登管勾玉局觀　　　前人

　　五門門裏觀松檜日蕭踈道話忘心境仙歌作歩虗壇
塲髙突兀廊廡四紆餘世事多紛擾君心定了如

　　送程端明再鎮成都　　　　　前人

　　成都一都㑹千里帯坤維自昔公坐嘯至今人去思朝
廷慎東注方靣要安綏遂爾重藩屏因之職殿帷龍光
出劍外謳頌走江湄曉雪離都馭春風入境旗壺漿故

父老竹馬舊僮児疊足相歡躍同心仰福禧邦人顧若
此邑子更何其㑹講中和化重為樂職詩

　　酬贈杜山人依韵　　　　　　前人

　　素志嘗聞善攝生岷山初别到龜城閑居清世隠還逸
貧樂白衣公與卿火養丹爐長固濟客来簾肆喜逢迎
佳章遺我如珠玉酬唱空慙拙性情

　　送二江宰王水部罷任歸　　　前人

　　治邑纔經載誰能知此由教民無異子疾惡緫如讎古

道長在志天恩弗忍尤去思何處見公論滿田疇

　　韓太丞同守成都三首　　　　前人

　　盛府佳招貴嚴宸雅寄深輿題仲舉坐闕掛子牟心漢
竹分新契潘花過舊隂當年百里驥方此試駸駸

　　近境連桑陌先逰盛竹林(大阮郎中嘗任西蜀)併将懐舊意持作
恵時心藻思春生筆清機月滿襟成風錦江曲廻上玉
山岑

　　春色草将深春寒栁未隂青天指行棧渌水蕩離襟後

乘何為託前旌喻此心南枝倦飛翼凴為寄歸音

　　寄成都吳龍圖同年　　　　司馬光

　　照席燭花煖隨車劍騎寒江山資秀句風月助清歡政
簡坤維静仁深井絡安行歌與獨酌豈得並閒官

　　仲庶同年兄自成都移長安以詩寄賀　前人

　　蠶叢龜印解鶉野隼旟新借問錦江樂何如興慶春驪
歌遮去轍竹馬望行塵惠政如膏雨遥知彼此均

　　送趙殿丞(象字子輿)歸成都(祀明堂禮畢子輿新升朝以恩官其父大理評

事賜誥歸寧得其除書以俱二三同舍為詩以紀其美僕得回字)　　前人

　　蜀棧錦衣來高堂綬笥開恩輝同日至喜色共春回駟
馬過鄰社朝裾捧夀杯吾生無此樂空使寸心摧

　　送程端明戡知成都　　　　　前人

　　高陽將幕開濯錦使旌來欲識闗頭雪正如江上梅霄
衣矜逺俗雲冕寄良才豈待三年最修梧茂帝臺

　　送羅郎中登管勾玉局觀　　　前人

　　官名為玉局已與俗塵疎鐘出寒松迥香疑古殿虚鄉

閭非甚逺俸禄豈無餘誰道神仙樂神仙恐不如

　　送家安國教授歸成都　　　　蘇軾

　　别君二十載坐失兩髩青吾道雖艱難斯文終典刑屢
作退飛鷁羞看乾死螢一落戎馬間五見霜葉零夜談
空説劍春夢猶横經新科復舊貫童子方乞靈須煩凌
雲手去作入蜀星蒼苔髙朕室古柏文翁庭初聞編簡
香稍覺鋒鏑腥岷峩有雛鳳梧竹養修翎嗚呼應嶰律
飛舞集虞廷吾儕便歸老亦足慰餘齡


　　送家安國赴成都教授三絶　　蘇轍

　　城西社下老劉君春服舞雩今幾人白髪弟兄驚我在
喜君遊宦亦天倫(微之先生門人惟僕與子瞻兄復禮與退翁兄皆仕耳)

　　垂白相逢四十年猖狂情味老俱䦨論兵頓似前賢語
莫作當年故目看

　　石室多年款誌平新書乆溷里中生遣師今見朝廷意
文律還應似兩京

　　送髙士敦赴成都兵鈐　　　　前人


　　揚雄老病乆思歸家在成都更向西邂逅王孫停驛騎
叮嚀父老問耕犂禪房何處不行樂壁像君家有舊題
徳厚不妨三世将時平空見萬夫齊

　　送知府吳龍圖　　　　　　　文同

　　國初已来治蜀者處置盡自乖崕公當時奏使便宜敇
不與天下州府同行之已及八十載姦宄消伏誰之功
因循至此漸杌敝有未曉者時相攻鞭笞小罪亦檢察
不許略出常科中下民知之頗不懼州縣往往藏羣兇

側身歛足未動者實以累朝恩澤隆公之初来蜀人喜
慈愛舊熟民情通衆心歡然恥犯法救藥浮薄還淳風
公歸朝廷問誰代當使間作如笙鏞遂求元老得青社
其人廊廟之宗工往年鎮撫有異績大斾再遣來於東
公今與之合符去到必奉詔參䕫龍英資舊德固無慮
剖判自出其心胷所憂厥後嗣之者忠定良法還如空
養頑活狡作淵藪不免剪殄煩興戎同之憤懣久鎮臆
言賤不得通九重願公上殿起居罷第一用此聞宸聰


　　贈廣都寓舍賢婦二喻詩　　　頓起

　　嘗聞趙清獻恤孤慰亡友至今西蜀人談羙不容口二
喻出儒家清貧一無有零丁依老姑破屋僧堂後相對
誦詩書未嘗窺户牖圭折玉彌方山寒松更茂縣宰初
聞名咨嗟為之乆従容語其配夫人曽見否長者二十
三次亦十八九青裾長蔽膝&KR0878;簮短在首我欲効清獻
言不為人取近扵吾邑中選婿得豪右夫人相宰意魚
蔬薦罇酒屈致二喻来呼名老與夀(長曰安夀次曰安老)女子當

有行詩稱逺父母饑寒日月長蓬蓽風雨漏大喻前致
詞灑淚濕衣袖荷徳固已深緘情亦須剖上言親未塟
心欲土自負下述妹未笄&KR1137;&KR1137;無傅姆還家復獻書自
叙貧且陋鈆華世所恱銅臭非吾偶肯効閭閈間碌碌
逐雞狗世無梁伯鸞應嫌孟光醜孔明若再生承女甘
箕箒陳義一何髙夫人驚拊手至今書藁在光輝射星
斗董子慕髙風喜曰真吾婦吾親雙白髪吾弟室未授
睠言姊妺賢可以相先後五兩幣雖輕意則千金厚輜

軒雙造門觀者競奔走女子尚能爾男児宜自守重聘
或不来豈欲終畎畆畜徳尚未充髙位亦虚受寄語事
君者慎勿輕去就

　　上席帥　　　　　　　　　喻汝礪

　　先公御吏如御兵迎刅而邂如庖丁掀髯一笑黠吏走
蜀中草木知威名伯兄渠渠天下士嵩髙少室之英靈
妙齡提書噭閶闔谹議可以諧韶韺昨年兩作益州牧
西南惡少不敢行後来繼者有季弟潭潭大度涵滄溟

指麾萬事不作意决眥雨電風煙雲南望娥眉西玉壘
逸氣夜與銀河傾幅巾笻杖過何許閑邀仲元訪君平
小蓬董寳夜吹笙往往笑倒長庚星㧞劍起舞者誰子
杜陵老翁醉不醒生年入眼無俗物胡為見我眼自青
武侯廟前有古柏風吟雨歗蛟龍聲我来正欲刳爾腹
琢作巨屋丹其楹琢作巨屋丹其楹繪此落落三名卿
尚使千載知儀刑喻子作詩如鼎銘

　　送孫正忠臣移成都小漕　　　楊天恵


　　升平芝菌效神竒况乃賢豪用世資人物熙寧中興日
風流荆國適同時起家便作三公客乘傳何為九折馳
少府但分新賜節石渠猶借舊官儀素心乆辦經綸計
妙意前知遇合期聊與西南成勝事暫将清獻續良規
橋横萬里重開府水接雙流共去思怊悵叅卿無限意
道旁索筆强題詩

　　送吏部尚書張公帥成都詩　　　朱翌

　　己未九月有㫖謀成都帥三省具所除人以聞皆不

計止命選在廷従臣以往衆未及對上曰得一人矣吏
部尚書張燾明練端方可當一靣付以便宜勿従中
覆且命退與公議公見宰相願行不辭乃以十月六
日制下吳蜀相望一萬里水遡瞿塘灧澦陸走䕫峡
極天下之險有為公言者公曰上用我何逺之辭何
險之畏退理舟楫行日甚近於是士大夫不問識與
不識皆謂公宜在朝廷不必往成都成都可他擇才
朝廷不可無公也御史中丞具以輿言白上夫内重

乆矣一命以上皆以不得仕朝廷為恨公卿出典方
面類若不得已者其進退用捨士大夫亦不甚留意
今公欣然承命無一毫難色而又得士論如此此行
有光矣蜀有兩張太守太宗時乖崕公仁宗時文定
公兩公名重一時為人君所倚信在蜀最有恵愛蜀
人至今祠之今公姓同徳又同名重一時為天子所
倚又同恵愛所加能使人乆而不忘懸知其必同也
既行祖道西湖上朝士咸為賦詩翌従公㳺将三十

年䝉公之最深故為詩千字叙公出處大㮣且使蜀
人知公不減前兩張太守也紹興九年十月二十五
日序

　　一代亨衢上明公逸歩超河東書具作圮下老相邀海
闊雲垂翼天清斗壓杓三人前鼎甲千佛仰孤飈弟子
師尊董諸儒稱述蕭西崑収俊乂東壁絶塵囂别乘将
離汴輕舟徑指苕湖山縦清羙家國正飄揺慟哭天傾
柱歸情户見蛸奉祠投里閈招隠向山椒竝海屯千衞

披榛拱百僚囬鑾須故國負靮且今朝光列哀烏位星
馳封馬軺賢裾来接武隂沴自潜消香案依丹陛螭坳
立紫霄飛鴻九天去歸鸖一聲嘹主上思圖舊王人促
見招起居還左史議論鄙南朝大吕聲揚逺元圭質匪
雕掖垣裁詔宻禁路賜纓彯滅澆圖興夏廵方首従姚
自南瞻析木直北望𤣥枵玉海千尋浪江南五色鷂壮
哉還掣虎凛若在秋雕去國還追信刓章豈易堯光華
司馬甲整頓路車鞗國事煩參决廷詢得具條乘時笑

乾沒許國敢輕佻河洛腥羶裏陵原草木焦青春深使
節乆雨更乘橇取道先轅楚揚旌轉(闕)　　　　　　世
九廟正三佋遂使儀如漢将令樂奏韶路迷彪過迹澗涸
夜生潮去日春仍淺歸期暑正熇君王喜不寐天下首
方翹䟽奏中無隠臣生苦不聊戴天那忍共得地豈宜
驕内治今當亟髙名(闕)　　　　真有託啓事復何遼
道直咸推汲謀深肯計(闕)　　　　　寧要挿蟬貂褒
貶書方舉姦諛骨合銷懐開真坦坦(闕)　自夭夭當宁

西南顧常懐參井迢徧詢醫國効立遣愈民痟文武資
兼禀詩書帥欲驍衆皆可郤縠一以委張昭除日凌晨
下行装即日撩被携猶刺刺渉逺乃翛翛帆影三江水
車聲萬里橋丈人峯嵂屼神女峽岧嶤石室畫闇淡草
堂人寂寥山圍玉壘峻水減石犀遥石表筍雙立銅青
柏未凋錦江喧士女藥市混農樵刼堕乾坤壊流横海
岳漂惟兹井絡外依舊角弓弨自昔三刀夢多傳五袴
謡威餘嚴僕射功說李文饒文定棠尤羙乖崖福可徼

事今難悉數公亦豈其苗秦地新通棧瞿塘穏泛橈虎
貔環外閫耒耜得(闕)穮正可供壺奕隨冝列皷簫蒲鞭束
髙閣竹馬戯垂髫好閲相如賦終閑李廣刁奎文天象
轉延閣士林標此去(闕)無愈行聞衆選陶付之樞極運
咸仰泰階霄賤子無三徑平生有一瓢老将書蠧稿時
作草蟲喓大笑玉三刖不(闕)銀十腰古今同閲宙南北
縦吹薸已類蜂粘網真成鹿覆蕉屢經多盗境幾至獨
身跳何處地堪避知誰戰敢挑月明三匝鵲巢卜一枝

鷯釣瀬長烹鯉窮山飽聽鴞臨書池盡黒就局博嫌么
臂有七賢把丹亡九轉燒唯堪貫薜荔未肯摋崇囂賣
藥難争價為農或可劭稍能羞野葛初未識江珧已罷
尋蛩岠欣聞退猲獢誰憐人為米敢有意遷喬過我深
披藋追涼薄曳綃狐裘憐晏子縞帶與公僑挽引煩推
轂陶甄為置窰清時容潦倒册府着蒭蕘憶昨西湖上
隨公羽盖飄青山迎晉屐緑水泛吳&KR0657;上相尊仍羙将
軍饍亦嬌道争棋屢覆壺響箭呈梟茶乳晴尤發香雲

静更翲晚花棲嫩菊近岸俯㳺鰷西望天連水羣簮玉
及瑶政親連榻坐倐見賜戈琱良月霜楓冷佳晴雪霰
睄留公已無策鼎食望加調

　　成都西南大都㑹承平分閫之重與河東北等元祐
初潞文公平章軍國重事三省議其目而成都除帥
預焉艱難以来獨此方兵旤不作封陲自固東捍秦
南蔽呉楚選帥之慎十倍疇昔冝也紹興已未詔以
吏部尚書番陽張公出鎮朝士之文者咸賦詩送行

中書舍人朱公時在册府既以長篇述公出處大致
典麗閎逺且為序數百言載上親擢之本㫖尤謹且
備讀者曉然見廟堂西顧逺外為之謀帥其宻勿従
容盖如此居無何朱公貽書於公曰曷刻之以尉邦
人異日甘棠之思乎扵是蜀士夫咸恱而誦之且請
伐石志之而屬公之客僊井譚篆䟦之

　　送浩姪成都學官　　　　　　李石

　　憶昔官博士所得英俊多斥去典蜀學蜀士煩搜羅一

井轉轆轤猶能挹餘波袍子白紛紛有如鏡重磨愛汝似
二父此地曽經過分職有十師聖門嚴四科儻非一萬
巻難取二百禾我有十詠詩考古煩吟哦皷鐘樂髙文
羽翼崇雄軻似聞禮殿柏乆已尋斧柯古物天為惜蒸
新鬼所呵堂堂公議地歲月窮羲娥忍此恣横說後来
敢誰何我集四庫書琬琰藏洛河此外有石經參酌正
舛訛熟讀懋汝學師友相切磋汝有屋三間竹墅連松
坡日夜望汝成門户髙嵯峨我貧自有道一竿釣漁簑

後生問老子守死山之阿

　　晁子西寄詩謝酒自言其家數有逝者詞意悲
甚次韵解之具以建茶同往　范成大

　　我讀晁子詩十語九慨傷長川日夜逰髩髪空滄浪君
家出世學無生亦無亡卿謂法幢立何乃槁木僵起滅
不滿笑古来共楸行豈其提目華解翳海印光我酒愧
薄薄未能暖愁腸申以春風芽一瀹萬慮忘慧刀儻未
割㑹且掀禪床錦里有逄迎謹避舍盖堂居然足音跫

好在故意長啁耳念一洗遲君鳳鳴岡







　　成都文類巻十三

