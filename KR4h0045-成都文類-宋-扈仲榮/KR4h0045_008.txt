







　　欽定四庫全書

　　成都文類巻八

　　宋　扈仲榮等　編

　　詩

　　亭館(二)

　　暑雪軒　　　　　　　　　　吴拭

　　呪土臺頭寺披襟笑語閒千年雲抱石六月雪彌山酒
熟篘嘗外茶新輾試間要湏時㸃筆來此賦躋攀


　　和　　　　　　　　　　　　周燾

　　崇臺窮石照氣味樂偷閒南陸朱眀馭西闌白雪山茶
甌回舌夲塵尾落談間欲綴風煙句彌髙不可攀

　　和　　　　　　　　　　　　田望

　　聖福軒重敞偶來心地閒因談丁士冡知是武擔山人
在氷壺裏天垂玉壘間賡歌白雪句巴客强追攀

　　和　　　　　　　　　　　　孫竢

　　地僻宜逃暑官曹幸頗閒虚傳力士擔始信蜀妃山嶺

雪青霄畔城煙宻樹間清談容欵接妙句獨難攀

　　和　　　　　　　　　　　　王澧

　　望處疑蓬島天長碧海閒雲霞收玉宇煙浪湧銀山茶
入清談裏風生兩腋間詩成似西嶺髙嶮不容攀

　　再賦暑雪軒　　　　　　　　田望

　　灑落全無酷暑侵望中氷雪列遥岑潜通爽氣生虚室
盡道宜人似桂林不與白雲分界限自期紅日作知音
年年煩燠無逃處頼有清凉此解襟


　　和　　　　　　　　　　　　吴拭

　　石照臺髙暑不侵雪横天際蜀西岑但知賦客如梁苑
那得參徒似少林月上便成銀色界風生兼作海潮音
可憐火宅人空老誰解跏趺一解襟

　　和　　　　　　　　　　　　王澧

　　層軒髙棟與雲侵照眼嵳峩雪滿岑寒入欄干欺畏日
煙横圖盡失遥林雍容樽俎開金地模寫風光要玉音
萬里岷峨今更重太平藩翰作喉襟


　　和　　　　　　　　　　　　孫竢

　　懶性難堪俗事侵倚空欄檻列青岑雲端白雪凝髙嶺
郭外長江繞茂林踈曠幸陪文字飲喧棲安用管絃音
此窗一枕羲皇夢却快微微風動襟

　　合江亭　　　　　　　　　　周燾

　　共思赤脚踏層氷聊適江臯興自清昨夜雨雲驅濁暑
曉來煙水快新晴山疑九疊張雲勢灘激千巖落布聲
巾履從來在丘壑願陪間日此間行


　　又　　　　　　　　　　　　前人

　　却暑追随水上亭東郊乘曉戴殘星餘歌咽筦來幽浦
薄霧踈煙入畫舲興發江湖馳象魏情鍾原隰詠飛令
故溪何日垂綸去天末遥岑寸寸青

　　和　　　　　　　　　　　　田望

　　六月期分午簟氷合江亭上逼人清紅雲影落知香沼
少女風廻自晝晴出郭偶然成至樂聨鑣那更得同聲
登臨觸目俱無礙真率何妨酒數行


　　又　　　　　　　　　　　　前人

　　翩翩飛盖出東城自笑無堪厠徳星㡬段綺霞烘白日
一江文練繞踈舲論詩心屈囊中句求友情均原上令
坐欠惠連空注想池塘春草謾青青

　　和　　　　　　　　　　　　孫竢

　　炎夏江風冷欲氷坐陪袁謝有餘清舊聞蜀地四時雨
今快岷山千里晴旋切銀絲嘗鱠味聊欹玉枕聴灘聲
晚來忽起扁舟興更傍中流看月行


　　又　　　　　　　　　　　　前人

　　西南都㑹錦官城持節來尋漢客星去國謾追千里馬
(竢後公數日出京)還家擬泛一帆舲公才磊落宜方面我病荒
踈冐使令未許東山同笑傲勝逰聊可上丹青

　　和　　　　　　　　　　　　王澧

　　膚使中心若飲氷合江宴集更思清涼風輕拂來幽戸
暑雨乍收新霽晴蕭洒虚亭迎野色玲瓏逺水漱溪聲
公餘自得髙吟賞還轡雍容帶月行


　　又　　　　　　　　　　　　前人

　　錦水洋洋照岸亭坤維使者聚華星雨清沙路聨飛盖
風動蘭舟啟畫舲坐客何湏聞管吹邦人渾似喜盧令
帥元吟詠添嘉致子美堂前草愈青

　　和　　　　　　　　　　　　吴拭

　　使者風流照錦城東郊攬轡更澄清春江合處煙凝曉
秀嶺横邊日弄晴石鼎煑茶濃有味金鐘注酒釃無聲
何時却信橋南步細讀詩人古柏行


　　聞公載酒合江亭要使邦人識使星宿雨乍晴聊信馬
曉風初熟更揚舲賦成不是縁鸚鵡詩就當和為脊令
只欠湘靈來皷瑟漁歌聲斷數峯青

　　賦新繁周表權如詔亭　　　　趙抃

　　誥出義方語亭更如詔名為郎拜天寵有子擅家聲健
羡鄉評美光輝野史榮綵衣官亦重門外擁雙旌

　　同前　　　　　　　　　　吴中復

　　君構義方亭人知善教成恩封新誥命詞合舊題名承

襲詩庭訓輝光里閈榮如今綵衣養藹藹振家聲

　　同前　　　　　　　　　　鮮于侁

　　楹宇當年惟教育榜題今日侈恩章詩書有道傳家法
綸綍無私及義方肯構新基人共羡舊趍子舍自生光
喧闐里閈容千騎盡看承顔拜壽觴

　　同前　　　　　　　　　　劉孝孫

　　義方曽榜舊亭名子已為郎典要城身服上恩今日顯
詔符前語是人驚正如伯起鱣堂兆(鱣郭璞音知然反)兼勝于

公駟閥榮試問繁江諸父老詩書何以寳金籝

　　同前　　　　　　　　　　張商英

　　烏犀解軸黄金裝吴綾蜀錦鸞鳯翔歐虞飛毫灑中詔
帝曰咨汝田曹郎汝能教子以義方濟濟來仕吾國光
賁汝爵秩及身章潜徳晦耀吾豈忘田曹有亭在繁上
舊以義方掲亭榜安知教子三千年契合前言被天奬
翰林為易如詔名春入丘園添氣象里老來觀歸責兒
急尋字解治王詩綵衣朱旙典便郡簡池太守真汝師


　　同前　　　　　　　　　　　文同

　　繁上先生教子時義方髙榜貼亭楣當年此地開師席
今日其言入制詞鄉里共傳為盛事鬼神相助使前知
後人若續成都記第一祥書不可遺

　　同前　　　　　　　　　　　李琮

　　家愛兒孫國愛臣無邪慈教本來均非因積善能傳慶
安見天心語合人席擁詩書纔是樂門多車馬别成春
榜亭豈獨榮樽俎意欲推餘勸里民


　　同前　　　　　　　　　　　任伋

　　盡道君家教育深義方髙作靄儒林綵衣已是真郎貴
紫詔方旌昔日心鯉每趨庭惟獨立鶴常和子自鳴隂
此之能事人方信勝積籝中十萬金

　　同前　　　　　　　　　　　錢詠

　　選構人皆事宴逢獨君教子襲良弓因聞詩禮家題舊
及寵絲綸語命同几杖已尊賢老外龜魚爭焕綵衣中
新來更喜増榮觀青鏁才臣贈古風(益師吴給事近有寄題此亭詩)


　　同前　　　　　　　　　　李慎修

　　昔年曽見鯉趨庭締構開基敞燕楹教子義方居可法
褒賢恩詔榜為名人知一玉能成器家鄙千金任滿籝
從此里閭為盛事握蘭華省有才英

　　同前　　　　　　　　　　馮彭年

　　先生教子作通儒詩禮親闈伯鯉趨亭構義方名昔著
詔頒封爵語今符榮因慈孝家聲振黙契絲綸寵數殊
善慶誰能肩懿躅賢哉奮逹美相湏


　　同前　　　　　　　　　　　羅登

　　詩禮當年學此亭先生題作義方名豈知天詔加褒美
冥合君言被寵榮銀組郎曹新進秩綵衣子舍貴專城
一門忠孝誰能繼官䕃恩先及弟兄

　　同前　　　　　　　　　　黎持正

　　義教名亭梗㮣存要將詩禮及雲孫當年偶出嚴君意
後日冥符内使言座釂撥醅披茜綬人觀新榜駐髙軒
汝南盛事誰能得未獨于公納駟門


　　同前　　　　　　　　　　　白贄

　　亭名詔語宻相沿湏信從來教義全肯構甞探詩禮業
出綸特表父師賢早安素履知文富晚服朱衣稱賞筵
不是韋家專講學豈聞旛㦸到門前

　　同前　　　　　　　　　　　陳昂

　　封典寵巖穴褒言華日星其誰盡如詔何暇更名亭公
昔善教子家傳惟治經當年雲榜掲今日璽書形籍已
貴同省坐應嘗隔屏(思道都官郎中先生都官外郎)公餘禠簮綍綵服

戯家庭

　　同前　　　　　　　　　　李惇元

　　甲第連薨構此亭翰林題榜得佳名詩書舊業傳芳久
綸綍新恩耀俗榮蘭省才華推子舍鯉庭義訓是家聲
他年容駟髙門盛豈獨于公大慶閎

　　同前　　　　　　　　　　　閻灝

　　承家愛以義能誨仕之忠故里推全徳先生有古風中
郎銀組白刺史錦衣紅浩矣無窮樂春熈醉笑中


　　右詩十七篇同一石刻范純仁為亭記若分類
世次則不相屬因牽聨載之

　　逰彌牟王氏園　　　　　　　文同

　　短彴踈籬入野扄竹煙松露滿襟清奔湍激險飛寒響
弱蔓穿深掛晚英惜去更觀曽畫壁記來重注舊題名
門前便是紅塵道誰肯同過洗俗纓

　　秋日㳺合江戯題之亭上　　　郭思

　　秋風錦水樂無涯獨上亭軒四望嘉橘子滿林金作塊

蘆梢拂岸雪飛花酒旗髙掛芙蓉港漁棹斜趨菡蓞家
描入畫圖收取去故人相對飲流霞

　　子雲墨池　　　　　　　　喻汝礪

　　讀書豈不好憂憤還自兹書中見古人隠閔惻餘思遇
險理有激尋分意多随姢姢感姱容戚戚念幽棲曽是
無間然孰焉愜所宜覽之不自聊悵焉起遥悲不如撥
置之濁酒聊一持先生頗多事斯心昧前知亦復坐竒
字慘戚亡所歸


　　晚泛浣花遂宿草堂　　　　　前人

　　扣橈泛澄虗濯流睇幽芳晚霙襯竒樹夕霏媚踈篁歸
鳥亦暫閒夜魄動初涼忽焉衆星微天髙月舒光昔也
杜陵子澹然此茅堂客至酒自斟句得意已忘云何常
念飢零落在道旁古來技入神一飯豈所望吾輩天所
窮慨歌淚霑裳

　　㳺琴臺　　　　　　　　　　前人

　　臯朔語類俳上頗倡優之嚴君數預事慘懍失所棲慨

彼猜忌姿公卿命如絲夫子廼謁閒翩翩富丰儀眷言
彼妹子深情結幽期浩露泛酒甕輕雲思琴徽撫絃視
八荒頗覺秦岫低紛紛漢諸子悟解良獨遲一朝不自
保頸血霑裳衣公豈不烱介應禍盖已微汚已逈前識
達生邁天倪濶哉昭曠情豈屑後代嗤

　　草堂詩十二首　　　　　　　前人

　　燦燦詩翁錦里西只縁詩好合窮棲竹鋪冷色雲連寺
栁漾輕絲鳥過溪凝怨不禁關樹暗駐情應恨蜀山低

離人苦怕春歸盡可忍紅英半着泥

　　閒把烟光次第陳岷峨風物見精神飜成錦綉千般様
供與江山㡬度春深屋長河元老大蛾眉曼綠却逡廵
從公乞取無邊手免作詩中半箇人

　　從交日日敞窗扉嫌怕風光入眼遲剩買芒鞋供看竹
趂乘春雨去栽榿苦無賔客僧來後薄有生涯鶴下時
聞道隣翁酒初熟新篘一酌莫相遺

　　逺嶼曲洲縱復横沙邊繁鳥㺯簫笙一軒簷冷松隂合

十里林香藥草生路轉斷槎逢石坐風移深竹見僧行
晚來冲抱更清曠時有幽人帶月耕

　　亂後飄零歇此身風光無頼更清新客懷易感酒添病
詩思苦慳花減春南枝北枝鸎舌巧前村後村雨脚勻
暫借溪邊老為客花心栁眼莫撩人

　　翠木揺艶溪之灣㳺子失氣生愁酸誇力摶虎筯骨絶
雙流迸巘道路難布衾多年窘夜雨土銼無火啼夜餐
一生忠義老寂寞旋燒竹葉供春寒


　　詩人以來誰者工建安元嘉無此翁維摩壁畔不到處
伽棃角邊無限風孟郊空敖但彭越何景片甲非虬龍
先生住處在何許我亦不知西北東

　　朝元閣邊瑶草芳惟君之故遥相望人歸後雁關塞阻
思入南鳬離夢長懸知同心兩相憶䞉欲共看千里光
金輿玉輦不復見膓斷華清雲樹蒼

　　竹外清踈浸碧溪溪邊竹澹煙雨霏閒看雪嶺題詩罷
醉罷西郊信馬歸霄漢直愁雙闕逈夢魂長着五陵飛

故園秀木又春色只恐歸去池臺非

　　錦官城西春草芳杜陵客子憂思長浴晴晚樹淡浮渌
臥水幽花深度香交情憫憫言燕阻舊國迤迤雲山蒼
白蘋洲渚落日晚眀邊正銜歸雁行

　　浣花四月天氣和綵舟翠旂樂莫過離人千里起遥怨
緩棹一曲浮靈波惠風曇曇泛衡杜流望演演逾關河
終然有懷春復夏歸去㶚滻眠汀莎

　　支䇿翳然林水間蕭踈神韻淡風烟滄浪亭畔各分手

杜宇聲中恰一年自昔風人裁一骨于今捫郯亦么絃
試看堂上百千海餘子浮漚却未全

　　琴臺(蜀事補亡)　　　　　　　宋京

　　君不見成都郭西有琴臺長卿遺跡埋黄埃千年乃為
狐兔窟化作佛廟空崔嵬黄鬚老人猶記得昔時荒破
樵蘇入鉏犂畏淺牛脚勻古甕耕開數逾十乃知昔人
用意深甕下取聲元為琴人琴不見甕已掘唯有鳥雀
來悲吟一朝風流随手盡况復千年何所訊安得雄辭

弔汝魂寂寞秋蕪耿寒燐

　　墨池(蜀事補亡)　　　　　　　前人

　　君不見子雲草𤣥西郭門一逕秋草閒朝昏何湏筆塜
髙百尺池墨黯黯今猶存童烏侯巴竟零落𤣥學無人
終寂寞漢家執㦸知㡬年垂老身沒天祿閣俗兒紛紛
重劉向思苦言艱動嘲謗漢已中天雄亦亡不較空文
從覆醬如今却作給孤園吐鳯亭前池水寒安得斯人
尚可作㑹有竒字令君看


　　書臺(蜀事補亡)　　　　　　　前人

　　君不見孔眀書臺遺廟旁古書不見臺荒涼臥龍未起
蜀天逺茅廬日日空南陽赤符光寒白水涸秣陵王氣
猶能作璋若嬰兒操虎狼脱去荆州殊不惡十倍竒才
安用書此臺昔時知有無蜀人思君識古處未若江水
存兵圖黄冠所居門第改秖有坊名今尚在安得臺邊
見古人秋草重生類書帶

　　草堂(蜀事補亡)　　　　　　　前人


　　君不見少陵草堂背西郭浣花溪水流堂脚竹寒沙白
自凄涼莫問四松霜草薄入門好在烏皮几公去不歸
换鄰里西嶺千秋雪未消舍北泥融飛燕子祇今榿木
平橋路籠竹和煙雜江霧野僧作屋號草堂不是柴門
舊時處詩壇今古誰能將艷艷文章光萬丈安得英才
擅品量當使公居摩詰上

　　草堂　　　　　　　　　　劉望之

　　風月蔵詩骨流離賦病骸不禁一飽死空遺百生懷樹

秀天通隴山嬌客語淮壁間無半偈無乃望君厓

　　子雲故居　　　　　　　　　前人

　　殺却王章愛孔光舉朝誰復説興亡未能免俗歌新美
豈不懷歸念楚狂㪷酒只今猶寂寞小池元舊已荒凉
秋風細雨催人去似恐徘徊費感傷

　　新都驛逺平軒　　　　　　　前人

　　霜晴木落送歸鞍䄂手微吟此慰顔䞉欲憑欄招白鳥
更煩剪樹出青山晚悲薄祿非三釡頼許清詩見一斑

(軒有外氏周次元帥蜀時詩)看到逺平纔得恨我寧歸臥尺椽間

　　宿靈泉無我軒懷次山　　　　蒲瀛

　　幽軒着無我居此合何人聞道東山隠當時此地親心
源將止水世事甚浮雲今日尋遺跡空餘淡墨春(壁間有次
山題字)

　　揚子雲墨池　　　　　　　　前人

　　寂寞一區宅沈冥千載豪人輕執㦸賤誰識草𤣥髙蝌
蚪猶翻墨提壺欲載醪著書端有意不必反離騷


　　王氏碧雞園六詠　　　　　　王灼

　　露香亭

　　北渚一帝子洛川一宓妃池有千種蓮平生所見稀纎
穠各態度紅白争光輝我來亭上飲夜久未忍歸翁家
採香人伹愛香滿衣豈知清露濕圓荷㵼珠璣

　　鈍菴

　　俗子如錐利達士如椎鈍乘除付造物多智反自困君
看菴中翁漫浪出方寸臥聴松聲老行觸蘭芳嫩謀身

固未快事過了無恨今人豈辨此勸翁慎勿論

　　清室

　　碧鷄古名坊奔騰車馬塵那知小洞天清絶欲無鄰一
室對林樾四時禽語新焚香讀周易意得氣自伸眀月
落盃酒冷氣弄衣巾寄語朝市客聲利恐汙人

　　鑑泉

　　分來何處泉注此團欒池有如大圓鑑玉匣初開時瑩
然絶纎埃萬象見毫釐主人湖海士曵杖日娱嬉應照

兩侍女新粧弄妍姿亦復照主人鬢髮白絲絲

　　涼榭

　　窈窕林影深澹澹波光冷異哉濁惡世有此清涼境側
身朱欄上風煙得㡬頃嘯聲出竒響疑在蘇門嶺荷香
遞遥馥如窺太華井要須從翁逰岸巾開日永

　　層蘭

　　仙翁有蘭癖肆意搜林坰負墻累為臺移此萬紫青九
畹與九層異世皆可銘收拾衆妙香逍遥醉魄醒隠几

光風度開簾皎月停門前勿通客翁續離騷經

　　題司馬相如琴臺　　　　　　邵博

　　長卿夲豪傑禮法安可處手彈南風琴心調東隣女雜
身庸保中初不忌笑侮大者固己立下此皆可補三賦
爭日星一書起今古其餘不自秘輙為人所取何當盡
見之真是文章祖凛然千載下英氣猶可覩兒曹爾何
知杯酒那可汙故臺已丘墟勝絶誰敢據我來訪遺跡
低佪不忍去詩成欲呌君雲車隔煙霧


　　楊子雲宅　　　　　　　　　前人

　　自負天人學甘居寂寞濵却憐載酒客似識草𤣥人三
世官應拙一區宅更貧千年尋故里感涕獨沾巾

　　同楊元澈逰杜子美草堂　　　前人

　　萬里橋西路幽居今尚存共來披草逕逺去問江村冉
冉花扶屋蕭蕭竹映門斯人隔今古此意與誰論

　　信相院水月亭　　　　　　馮時行

　　青天行月地行水水月相去八萬里天公大力誰能移

月在水中天作底我心與月眀作兩月行本在青天上
雖云佛説我别説恐落衆生顛倒想少城城隈佛宫闕
客哦水月僧饒舌三峽水寒梅花時起予對月賡此詩

　　又　　　　　　　　　　　　李燾

　　水中之月不可取收攬結成湖上亭天光沉沉射虚白
夜色耿耿含空青朅來窮冬所見異但有破塊黏枯萍
吾心皎潔竟何似本自無物誰當銘

　　遊盤溪園亭二首　　　　　　白麟


　　割忙載酒把寒來指㸃盤溪花未開撼動東風湏好句
掃除積雪放春回

　　愛梅愛竹愛溪山可惜天公未放閒待學盤溪溪上老
松門雖設日常關

　　盤溪之遊前一日知㡬太博行矣同令君梅下
清飲不無悵然吾人㑹合之難再賦絶句

　　前人

　　君去我來吟賞地盤溪環遶翠微中溪人似祕驚人語

不許從容一醉同

　　騎&KR1706;人去醉吟來公子風流尊為開笑問竹間梅淡泊
何如筵上舞低回

　　新作官梅荘移植大梅數十本繞之

　　范成大

　　臘前催唤主林神玉樹飛來不動塵契闊西湖慙處士
飄零東閣似詩人一天午夢雲容碎滿地春愁日影新
掃淨宣華藜藿逕他年誰記石湖濵


　　種竹了題愛山亭　　　　　　前人

　　洒掃宣華舍此君煙中月下緑生塵他年葉葉清風滿
莫忘今年借宅人

　　題錦亭　　　　　　　　　　前人

　　手開花逕錦成窠浩蕩春風載酒過來嵗遊人應解笑
甘棠終少海棠多

　　新作錦亭程詠之賦詩次其韻二首

　　前人


　　飛鴻銜子謾紛紛萬里西遊始識真不管吴霜微㸃鬢
來看蜀錦爛争春倚欄定有司花女秉燭仍留主夜神
異縣賞心誰與共故人新作坐中賔

　　小築聊鋤草棘荒遊人錯比召南棠花邊霧鬢風鬟滿
酒畔雲衣月扇香燦爛吟牋煩索句淋漓醉墨自成行
報章遲鈍吾衰矣終日冥搜謾七襄

　　賦雙流郭信可隠居詩十首　　何耕

　　雲溪


　　幽居定何如頗恨未見之主人向我言喜色融雙眉脩
篁流翠隂寒溪漾清漪領畧非一狀幽妍發餘姿空濛
雨亦佳㶑灧晴更竒豈惟二江獨意恐兩蜀稀主人信
妙士得此固所宜天公閟好景授受各有時豈無多田
翁偃蹇逝莫随素交懷老蒲秀句紛珠璣安得招歸來
為君賦清詩往者不可作後生欲何為(公與蒲大受為平生詩友)

　　浮翠橋

　　隔溪蒼翠各西東架竹為梁路始通缺月鏬林凝浄緑

斷霞眀水抺殘紅芒鞋步步幽深處藜杖聲聲屈曲中
回首忽驚橋已逺冷然身御圃田風

　　寒碧亭

　　憑欄日日俯清湍洗竹年年斬惡竿十頃琉璃秋色静
一林竽籟曉聲寒涼風有意生天末眀月無邊照水端
誰謂過清難久處愚溪元自不相安

　　逺色閭

　　小小樓居着散仙淵眀真趣本悠然招呼雲月欄干曲

顧楫江山柱杖前獨鳥倦歸翻落日誰家晨㸑起踈煙
根塵應接無留礙笑殺胡僧面壁禪

　　假山

　　空庭幻出小嶙峋假外應湏別有真只恐話頭成兩橛
若為融攝主和賔

　　蓮塘

　　色香無比出西方何物妖狐號六郎手折一枝聊供佛
前身定是老柴桑(劉遺民為柴桑令在逺法師蓮社中)


　　龍淵

　　門前大江何𣺌漫昔人飲牛水為乾水乾龍逝亦其理
近在咫尺聊泥蟠魚蝦玩侮獱獺笑縱有靈怪誰當看
徳人問舍壓吾境便爾築室相遮欄坐令異類皆屏伏
恃有此耳差少安却紆朱紱去監郡遣我守舍良獨難
昨來過門恍如夢龍致此語催歸鞍先生不信反不笑
謂我饒舌狂豐干

　　虚舟


　　君不見江臯車馬紛相送巨艑峩峩舡載重西南使者
解官歸水淺着沙牽不動如君材具豈多得合侍眀光
參法從胡為淺瀬著虚舟頗肖胸中太空洞問君此意
竟安在欲説向人誰與共山林鐘鼎夲同轍繫岸截江
随所用八窗窅窅净無塵一水冷冷清可㺯何當抱被
過君眠分破江天幽夜夢

　　忘機臺

　　太虚生微雲機事日夕繁兼忘豈不佳尚有忘者存稽

首老龎翁妙處希一言請觀臺上月萬古無昭昏

　　和光亭

　　枯木倚寒巖三冬無暖氣達人定汝笑胸中太涇渭不
妨聲色海徑造佛祖地所以亦樂翁花前時一醉(公自號亦
樂居士)

　　段文昌讀書臺兩絶句　　　　前人

　　段公曽此讀羣書讀破應湏萬巻餘家禮一傳為雜組
稗官收採附虞初


　　隴麥漸漸滿意青只憂春早起蟊螟當年人誦禱而雨
合向兹山試乞靈(是時正憫雨故云)

　　自合江亭過渡觀趙穆仲園亭　前人

　　喚舟芳草渡繫馬綠楊隂步入莓苔徑門開花竹林王
孫随牒逺婺女隠雲深(穆仲宗室子今通守婺州)想見西南望悠悠
空賞心

　　從何使君父子逰墨池分韻得名字

　　李燾


　　蜀學擅天下馬王先得名簧如巧言語於道盖小成子
雲最後出振䇿思遐征斯文大一統歘使聖域清富貴
盡在我紱絶非所榮旁皇天祿閣聊亦觀我生懷哉不
能歸舊宅荒榛荆寂寞竟誰顧正路今莫行使君蓬萊
仙弭節歸赤城門無俗賔客家有賢父兄慨念此耆老
不登漢公卿臨池一尊酒尚友千載英并呼嚴與李月
旦共細評區區可無憾彼重適我輕朅來成都市塵土
汚冠纓古人不可見見此眼自眀請為懷古詩玉振而

金聲

　　逰東郭趙氏園　　　　　　　陸㳺

　　清晨呼馬出馭吏請所之錦城浩如海我亦無與期有
花即入門莫問主人誰下馬據胡牀傲睨忘訶譏人言
白頭翁胡為尚兒癡老翁故不癡借花發吾詩詩句帶
花香東風不敢吹徘徊雙蛺蝶許汝鼻端知

　　過張白雲先生故居　　　　孫松壽

　　世外煙霞未易期可人平野淡秋曦籃輿出郭夢差好

竹杖臨流意共遲已覺此懷飛縹𣺌不湏眀月問盈虧
仙翁騎鶴歸來否舊隠林髙綠更竒

　　賦成都張氏蜀錦園　　　　　前人

　　池南池北蜀宫春紅濕花枝壓錦城袖手縱觀花似笑
相看一脉話尤情

　　乾坤開闢記王春劍閣崢嶸拱帝城不許此花歸閬苑
錦臺南畔古今情

　　過子美草堂　　　　　　　　馬俌


　　棲遲九月錦水行獨過草堂西出城村樹苒苒秋照白
水花漪漪江水眀溪邊三重結茅屋松蘿翳踈晚雨清
徃來沽酒且有客胡為奔走不自停四海紛然霾曀多
我憂豈但白馬盟藜藿未足飽我腹况又一頃供耕耘
只今騎驢望八極終日飄飄浪如許可堪顔色太癯生
憂愁盡入篇章苦信眉一笑古復作却似韓宣適東魯
此生蕩漾胡能留雨脚風塵奚所休此道滄浪付一漚
唤之千古與爾謀吾亦徃矣作春秋


　　水月亭　　　　　　　　　　前人

　　陽來中坤坎波翻月本於地仍東還誰為聚之古祗柏
涵碧湛湛琉璃盤珊瑚晶瑛澈凝湍西風晚來覺秋寛
海蕩冰碎天飛旋瞿曇指心以探襌魄死澤困與爾言
夜㳺倚聲霓裳讙捉影或墮不可援幻癡益多吾懔然
眀河繞衣吹珮環毛髪飄蕭亂空寒頗欲乘槎此窮源
脱屣濁世搏林騫采華食葉為玉仙

　　題新繁勾氏盤溪　　　　　勾昌泰


　　黄塵没車轂平地得林丘花木風光早陂池煙雨秋不
彈長劍鋏甘賦大刀頭九軌利名痼逢君應少瘳

　　從容鮮所得九年中一毛强牽麋鹿性要學豹龍韜野
服顔常好晴窗首自搔向來誤應聘塵土汙吾袍

　　客至輙命酌為言花已開青山長委䯻白骨舊生苔不
飲固癡絶能詩宜數來頗憂眀日雨紅紫落成堆

　　勝簮不肯黒浮頰故能紅心寄塵埃外春歸杖屨中徑
松青謖謖庭草碧茸茸無術繫白日年光如轉蓬


　　登待鶴亭

　　横峯亂嶺如奔蛇前者欲起後驅呼危亭獨立一回首
天罅雲隙皆收羅手攀落日意不盡目送孤鴻愁更多
愁風衣裳客未冷我欲飲酒君當何

　　與客逰滄浪亭以萬里橋西一草堂為韻得一
字　　　　　　　　　　　　前人

　　霧回林蒼黄漲落水寒碧西郊好風景曉霽千里色相
從二三子掃洒溪上石主人亦愛客沽酒炊玉粒年荒

酒味薄相勸取吻濕同光與共景㺯此竹間日沄沄憂
端來落落險語出穽機誰復設骫脾各自適跳波醉中
舞野唱寒外急牛羊歸匆匆鳬雁來一一觸行豈不好
酒盡歸亦得頽然寄夫放未愛世褊廹永懷堂中翁回
首千嵗跡豈無獨徃願冉冉饑凍逼霜空洞庭野天闊
雲夢澤欲窮扶桑枝尚掛滄海席何當從今去一夜生
羽翼










　　成都文類巻八

