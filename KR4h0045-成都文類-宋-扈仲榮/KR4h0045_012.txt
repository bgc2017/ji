







　　欽定四庫全書

　　成都文類巻十二

　　宋　扈仲榮等　編

　　詩

　　贈送一

　　贈袁天綱　　　　　　　　唐杜淹

　　伊吕深可慕松喬定是虚繋風終不得脱屣欲安如且
珍紈素美當與薜蘿疎既逢楊得意非復乆閒居


　　送吳七逰蜀　　　　　　唐駱賓王

　　日觀分齊壤星橋抵蜀門桃花嘶别路竹葉潟離罇夏
盡蘭猶茂秋新栁尚繁霧銷山望逈風髙野聽喧勞歌
徒欲奏贈别竟無言唯有當秋月空照野人園

　　送宋休逺之蜀　　　　　　唐張説

　　求友殊損益行道異窮申綴我平生氣吐贈薄逰人結
恩事明主忍愛逺辭親色麗成都俗膏腴蜀水濱如何
從宦子堅白共緇磷日月千齡旦河山萬族春懷鉛書

瑞府横草事邊塵不及安人吏能令王化淳

　　入奏行(贈西山檢察使竇侍御)　　　　唐杜甫

　　竇侍御驥之子鳳之鶵年未三十忠義俱骨鯁絶代無
烱如一段清氷出萬壑置在迎風寒露之玉壺蔗漿歸
厨金盌凍洗滌煩熱足以寧君軀政用踈通合典則戚
聨豪貴躭文儒兵革未息人未蘇天子亦念西南隅吐
蕃憑陵氣頗麤竇氏檢察應時須運糧繩橋壯士喜斬
木火井窮猿呼八州刺史思一戰三城守邊却可圖此

行入奏計未小宻奉聖㫖恩冝殊繡衣春當霄漢立綵
服日向庭闈趨省郎京尹必俯拾江花未落還成都肯
訪浣花老翁無為君酤酒滿眼酤與奴白飯馬青蒭

　　將赴成都草堂途中有作先寄嚴鄭公五首

　　前人

　　得歸茅屋赴成都直為文翁再剖符但使閭閻還揖讓
敢論松竹乆荒蕪魚知丙穴由來美酒憶郫筒不用酤
五馬舊曾諳小徑幾回書劄待潛夫


　　處處青江帶白蘋故園猶得見殘春雪山斥堠無兵馬
錦里逢迎有主人休怪兒童延俗客不教鵝鴨惱比鄰
習池未覺風流盡况復荆州賞更新

　　竹寒沙碧浣花溪菱刺藤梢咫尺迷過容徑須愁出入
居人不自解東西書籖藥裹封蛛網野店山橋送馬蹄
肯藉荒庭春草色先拚一飲醉如泥

　　常苦沙崩損藥欄也從江檻落風湍新松恨不髙千尺
惡竹應須斬萬竿生理秪憑黄閣老衰顔欲付紫金丹

三年奔走空皮骨信有人間行路難

　　錦官城西生事㣲烏皮几在還思歸昔去為憂亂兵入
今來已恐鄰人非側身天地更懷古回首風塵甘息機
共説摠戎雲鳥陣不妨逰子芰荷衣

　　贈王二十四侍御契四十韻　　前人

　　往往雖相見飄飄愧此身不關輕紱冕俱是避風塵一
别星橋夜三移斗柄春敗亡非赤壁奔走為黄巾子去
何蕭灑余藏異隠淪書成無過鴈衣故有懸鶉恐懼行

裝數伶俜卧疾頻曉鶯工迸淚秋月解傷神㑹面嗟黧
黑含悽話苦辛接輿還入楚王粲不歸秦錦里殘丹竈
花溪得釣綸消中祗自惜晚起索誰親伏柱聞周史乘
槎似漢臣鴛鴻不易狎龍虎未宜馴客即掛冠至交非傾
蓋新由來意氣合直取性情真浪跡同生死無心恥賤
貧偶然存蔗芋幸各對松筠麤飰依他日窮愁怪此辰
女長裁褐穏男大巻書勻漰口江如練蠶崖雪似銀名
園當翠巘野棹没青蘋屢喜王侯宅時邀江海人追隨

不覺晚欵曲動彌旬但使芝蘭秀何須棟宇鄰山陽無
俗物鄭驛正留賓出入竝鞍馬光輝㕘席珍重逰先主
廟更歴少城闉石鏡通幽魄琴臺隠絳唇送終惟糞土
結愛獨荆榛置酒髙林下觀棊積水濱區區甘累趼稍
稍息勞筋網聚粘圎鯽絲繁煑細蓴長歌敲栁癭小睡
凭藤輪農月須知課田家敢忘勤浮生難去食良㑹惜
清晨列國兵戈暗今王德教淳要聞除猰㺄休作畫麒
麟洗眼看輕薄虚懷任屈伸莫令膠漆地萬古重雷陳


　　奉送嚴公入朝十韻　　　　　前人

　　鼎湖瞻望逺象闕憲章新四海猶多難中原憶舊臣與
時安反側自昔有經綸感激張天步從容靜塞塵南圖
回羽翮北極捧星辰漏鼓還思晝宫鶯罷轉春空留玉
帳術愁殺錦城人閣道通丹地江潭隠白蘋此生那老
蜀不死㑹歸秦公若登台輔臨危莫愛身

　　送韋郎司直歸成都　　　　　前人

　　竄身來蜀地同病得韋郎天下兵戈滿江邊嵗月長别

筵花欲暮春日鬢俱蒼為問南溪竹抽梢合過牆

　　公安送李二十九弟晉肅入蜀余下沔鄂

　　前人

　　正解柴桑䌫仍看蜀道行檣烏相背發塞鴈一行鳴南
紀連銅柱西江接錦城憑將百錢卜飄泊問君平

　　送竇九歸成都　　　　　　　前人

　　文章亦不盡竇子才縱横非爾更持節何人符大名讀
書雲閣觀問絹錦官城我有浣花竹題詩須一行


　　遣悶奉呈嚴公二十韻　　　　前人

　　白水魚竿客清秋鶴髪翁胡為來幕下祗合在舟中黄
巻真如律青袍也自公老妻憂坐痺幼女問頭風平地
專欹倒分曹失異同禮甘衰力就義忝上官通疇昔論
詩早光輝杖鉞雄寛容存性拙剪拂念途窮露裛思藤
架煙霏想桂叢信然龜觸網直作鳥窺籠西嶺紆村北
南江繞舎東竹皮寒舊翠椒實雨新紅浪簸舡應拆杯
乾甕即空藩籬生野徑斤斧任樵童束縛酬知已蹉跎

効小忠周防期稍稍太簡遂怱怱曉入朱扉啓昏歸畫
角終不成尋别業未敢息㣲躬烏鵲愁銀漢駑駘怕錦
幪㑹希全物色時放倚梧桐

　　贈蜀僧閭丘師兄(太常博士均之孫)　　前人

　　大師銅梁秀籍籍名家孫嗚呼先博士炳靈精氣奔惟
昔武皇后臨軒御乾坤多士盡儒冠墨客靄雲屯當時
上紫殿不獨卿相尊世傳閭丘筆峻極逾崑崙鳳藏丹
霄暮龍去白水渾青熒雪嶺東碑碣舊製存斯文散都

邑髙價越璵璠晚看作者意妙絶與誰論吾祖詩冠古
同年䝉主恩豫章夾日月嵗乆空深根小子思疎闊豈
能達辭門窮愁一揮涙相遇即諸昆我在錦官城兄居
祇樹園地近慰旅愁往來當丘樊天涯歇滯雨粳稻卧
不翻漂然薄遊倦始與道侣敦景晏步脩廊而無車馬
喧夜闌接軟語落月如金盆漠漠世界黑區區爭奪繁
唯有摩尼珠可照濁水源

　　戲作花卿歌　　　　　　　　前人


　　成都猛將有花卿學語小兒知姓名用如快鶻風火生
見賊唯多身始輕綿州副使著柘黄我卿掃除即日平
子章髑髏血模糊手提擲還崔大夫李侯重有此節度
人道我卿絶世無既稱絶世無天子何不喚取守京都

　　寄卭州崔録事　　　　　　　前人

　　卭州崔録事聞在果園坊(坊名在成都)乆待無消息終朝有
底忙應愁江樹逺怯見野亭荒浩蕩風烟外誰知酒熟
香


　　得廣州張判官叔卿書使還以詩代意

　　前人

　　鄉闗胡騎逺宇宙蜀城偏忽得炎州信遙從月峽傳雲
深驃騎幕夜隔孝廉船却寄雙愁眼相思淚㸃懸

　　送段功曹歸廣州　　　　　　前人

　　南海春天外功曹幾月程峽雲籠樹小湖日落船明交
趾丹砂重韶州白葛輕幸君因賈客時寄錦官城

　　中丞嚴公雨中垂寄見憶一絶奉答二絶


　　前人

　　雨映行宫辱贈詩元戎肯赴野人期江邊老病雖無力
強擬晴天理釣絲

　　何日雨晴雲出谿白沙青石先無泥只須伐竹開荒徑
拄杖穿花聽馬嘶

　　酬髙使君相贈　　　　　　　前人

　　古寺僧牢落空房客寓居故人供禄米鄰舎與園蔬雙
樹容聽法三車肯載書草𤣥吾豈敢賦或似相如


　　别唐十五誡因寄禮部賈侍郎　前人

　　九載一相逢百年能幾何復為萬里别送子山之阿白
鶴乆同林潛魚本同河未知棲集期衰老強髙歌歌罷
兩悽惻六龍忽蹉跎相視髮皓白况難駐羲和胡星墜
燕地漢將仍横戈蕭條四海内人少豺虎多少人慎莫
投多虎信所過飢有易子食獸猶畏虞羅子負經濟才
天門鬱嵯峨飄颻適東周來往若崩波南宫吾故人白
馬金盤陀雄筆映千古見賢心靡他念子善師事嵗寒

守舊柯為吾謝賈公病胏卧江沲

　　赴青城縣出成都寄陶王兩少尹

　　前人

　　老被樊籠役(一云老耻妻孥笑)貧嗟出入勞客情投異縣詩態
憶吾曹東郭蒼江(一云滄浪)合西山白雪髙文章差底病迴
首興滔滔

　　敬簡王明府　　　　　　　　前人

　　葉縣郎官宰周南太史公神仙才有數流落意無窮驥

病思偏秣鷹愁怕苦籠看君用髙義恥與萬人同

　　重簡王明府　　　　　　　　前人

　　甲子西南異冬來只薄寒江雲何夜盡蜀雨㡬時乾行
李須相問窮愁豈自寛君聽鴻鴈響恐致稻梁難

　　寄贈王十將軍承俊　　　　　前人

　　將軍膽氣雄臂懸兩角弓纒結青驄馬出入錦城中時
危未受鉞勢屈難為功賓客滿堂上何人髙義同

　　贈花卿　　　　　　　　　　前人


　　錦城絲管日紛紛半入江風半入雲此曲秪應天上有
人間能得幾回聞

　　寄杜位(位京中宅近西曲江詩尾有述)　　　　前人

　　近聞寛法離新州想見懷歸尚百憂逐客雖皆萬里去
悲君已是十年流干戈况復塵隨眼鬢髪還應雪滿頭
玉壘題書心緒亂何時更得曲江逰

　　送裴五赴東川　　　　　　　前人

　　故人亦流落髙義動乾坤何日通燕塞相看老蜀門東

行應暫别北望苦銷䰟凛凛悲秋意非君誰與論

　　贈别何邕　　　　　　　　　前人

　　生死論交地何由見一人悲君隨鷰雀薄宦走風塵綿
谷元通漢沱江不向秦五陵花滿眼傳語故鄉春

　　贈别鄭鍊赴襄陽　　　　　　前人

　　戎馬交馳際柴門老病身把君詩過日念此别驚神地
闊峨眉晚天髙峴首春為於耆舊内試覔姓龐人

　　魏十四侍御就弊廬相别　　　前人


　　有客騎驄馬江邊問草堂逺尋留藥價惜别到文場入
幕旌旗動歸軒錦繡香時應念衰疾書跡及滄浪

　　徐九少尹見過　　　　　　　前人

　　晚景孤村僻行軍數騎來交新徒有喜禮厚媿無才賞
靜連雲竹忘歸步月臺何當看花蘂欲發照江梅

　　范貟外吴侍御特枉駕闕展待聊寄此

　　前人

　　暫往比鄰去空聞二妙歸幽棲誠簡略衰白已光輝野

外貧家逺村中好客稀論文或不愧肯重款柴扉

　　送路六侍御入朝　　　　　　前人

　　童稚情親四十年中間消息兩茫然更為後㑹知何地
忽漫相逢是别筵不分桃花紅勝錦生憎栁絮白於綿
劍南春色還無賴觸忤愁人到酒邊

　　戲題寄上漢中王三首(時王在梓州初至斷酒不飲篇有戲述)

　　前人

　　西漢親王子成都老客星百年雙白鬢一别五秋螢忍

斷盃中物祗看座右銘不能隨皂蓋自醉逐浮萍

　　䇿杖時能出王門異昔遊已知嗟不起未許醉相留蜀
酒濃無敵江魚美可求終思一酩酊淨掃硯池頭

　　羣盜無歸路衰顔㑹逺方尚憐詩警䇿猶記酒顔狂魯
衛彌尊重徐陳略喪亡空餘枚叟在應念早升堂

　　贈别賀蘭銛　　　　　　　　前人

　　黄雀飽野粟羣飛動荆榛今君抱何恨寂寞向時人老
驥倦驤首蒼鷹愁易馴髙賢世未識固合嬰飢貧國步

初返正乾坤尚風塵悲歌鬢髪白逺赴湘吳春我戀岷
下芋君思千里蓴生離與死别自古鼻酸辛

　　奉寄髙常侍　　　　　　　　前人

　　汶上相逢年頗多飛騰無那故人何摠戎楚蜀應全未
方駕曹劉不啻過今日朝廷須汲黯中原將帥憶廉頗
天涯春色催遲暮别淚遙添錦水波

　　投簡成華兩縣諸子　　　　　前人

　　赤縣官曹擁材傑軟裘快馬當氷雪長安苦寒誰獨悲

杜陵野老骨欲折南山豆苗早荒穢青門瓜地新凍裂
鄉里兒童項領成朝廷故舊禮數絶自然棄擲與時異
况乃疎頑臨事拙飢卧動即向一旬弊裘何啻聨百結
君不見空牆日色晚此老無聲淚垂血

　　弊廬遣興奉寄嚴公　　　　　前人

　　野水平橋路春沙映竹村風輕粉蝶喜花暖蜜蜂喧把
酒宜深酌題詩好細論府中瞻暇日江上憶詞源跡忝
朝廷舊情依節制尊還思長者轍恐避席為門


　　送友人入蜀　　　　　　　唐李白

　　見説蠶叢路崎嶇不易行山從人面起雲傍馬頭生芳
樹籠秦棧春流遶蜀城升沉應已定不必訪君平

　　人日寄杜二拾遺　　　　　唐髙適

　　人日題詩寄草堂遙憐故人思故鄉栁條㺯色不忍見
梅花滿枝空斷腸身在南蕃無所預心懷百憂復千慮
今年人日空相憶明年人日知何處一卧東山三十春
豈知書劒與風塵龍鍾還忝二千石愧爾東西南北人


　　贈杜二拾遺　　　　　　　　前人

　　傳道招提客詩書自討論佛香時入院僧飯屢過門聽
法還應難尋經剩欲飜草𤣥今已畢此後更何言

　　送裴頔侍御使蜀　　　　　唐錢起

　　柱史纔年四十強鬢髯𤣥髪美清揚朝天繡服承恩貴
出使星軺滿路光錦水繁花添麗藻峨嵋明月引飛觴
多才自有雲霄望計日應追鵷鷺行

　　送成都李宰　　　　　　　　前人


　　安人發廟算此邑寄英髦何以報知已平生一寳刀自
憐切玉利寧憚割雞勞願子立清政氷壺照緼袍惠慈
蘇疾苦禮義待賢豪錦水與文絢岷山將德髙舉能無
(闕)　當路(闕)

　　送友人入蜀　　　　　　　　前人

　　逺路接天末憐君與我違客塵千嶂裏鳥道片雲飛樹
色連青漢泉聲出翠㣲錦城花月下才子定忘歸

　　送栁震歸蜀　　　　　　唐司空曙


　　白日雙流靜西看蜀國春桐花能乳鳥竹節競祠神蹇
步徒相望先鞭不可親知從江僕射登榻更何人

　　送宻秀才吏部駮放後歸蜀

　　唐權德輿

　　蜀國本多士雄文似相如之子西南秀名在賢能書薄
禄且未及故山念歸歟迢迢三千里返駕一羸車玉壘
長路盡錦江春物餘此行無愠色知爾戀休廬

　　送栁侍御裴起居　　　　唐武元衡


　　沱江水渌波喧鳥去喬柯南浦别離處東風蘭麝多長
亭春婉娩層漢路蹉跎㑹有歸期日班超奈老何

　　送蜀客　　　　　　　　　唐張籍

　　蜀客南行聽碧雞木綿花發錦江西山橋日晚行人少
時見猩猩樹上啼

　　送客遊蜀　　　　　　　　　　前人

　　行盡青山到益州錦城樓下二江流杜家曾向此中住
為到浣花溪水頭


　　寄薛濤　　　　　　　　　唐元稹

　　錦江滑膩峨眉秀生得文君與薛濤言語巧偷鸚鵡舌
文章分得鳳凰毛紛紛詞客多停筆箇箇君侯欲夢刀
别後相思隔煙水菖蒲花發五雲髙

　　貽蜀五首(并序)　　　　　　　　前人

　　元和九年蜀從事韋臧文告别蜀多朋舊稹性
懶為寒温書因賦代懷五章而贈行亦在其數
病馬詩寄上李尚書


　　萬里長鳴望蜀門病身猶帶舊瘡痕遙看雲路心空在
乆服鹽車力漸煩尚有髙懸雙鏡眼何由並駕兩朱轓
唯應夜識深山道忽遇君侯一報恩

　　李中丞表臣

　　韋門同是舊親賓獨恨潘床簟有塵十里花谿錦城麗
五年沙尾白頭新倅戎何事勞專席老掾甘心逐衆人
却待文星上天去少分光影照沉淪

　　盧評事


　　為我殷勤盧子䝉近來無復昔時同懶成積疹推難動
禪盡狂心鍊到空老愛早眠虚夜月病妨盃酒負春風
唯公兩弟閒相訪往往澘然一望公

　　張校書元夫

　　未面西川張校書書來稠疊頗相於我聞聲價金應敵
衆道風姿玉不如逺處從人復謹慎少年為事要舒徐
勸君便是酬君愛莫比尋常贈鯉魚

　　韋兵曹臧文


　　處處侯門可曳裾人人爭事蜀尚書摩天氣直山曾拔
澈底心清水共虚鵬翼已翻君好去烏頭未變我何如
殷勤為話深相感不學馮諼待食魚

　　贈薛濤　　　　　　　　　　前人

　　詩篇調態人皆有細膩風光我獨知月夜詠花憐暗澹
雨朝題栁為欹垂長教碧玉藏深處揔向紅牋冩自隨
老大不能收拾得與君閒似好男兒

　　送武士曹歸蜀(士曹即武中丞兄)　唐白居易


　　花落鳥嚶嚶南歸稱野情月冝秦嶺宿春好蜀江行鄉
路通雲棧郊扉近錦城烏臺陟崗送人羨别時榮

　　送友人遊蜀　　　　　　　唐賈島

　　萬岑深積翠路向此中難欲暮多羇思因髙莫逺看卓
家人寂寞楊子業凋殘唯有岷江水悠悠帶月寒

　　送朱休歸劒南　　　　　　　前人

　　劒南歸受賀太學賦聲雄小路長江岸朝陽十月中牙
新抽雪茗枝重集猿楓卓氏琴臺廢深蕪想徑通


　　送李評事使蜀　　　　　　唐王建

　　勸酒不依廵明朝萬里人轉江雲棧細近驛板橋新石
冷啼猿影松香戯鹿塵少年為客好况是益州春

　　上武元衡相公　　　　　　　前人

　　旌旗坐鎮蜀江雄帝命重開舊閤崇褒貶唐書天厯上
捧持堯日慶雲中孤情逈出鸞皇逺徤思潛搜海岳空
長得蕭何為國相自西流水盡朝宗

　　寄蜀中薛濤校書　　　　　　前人


　　萬里橋邊女校書枇杷花裏閉門居掃眉才子無多少
管領春風摠不如

　　酬西川尚書李德裕　　　　唐王播

　　昔年獻賦去江湄今日行春到始悲三徑尚存新竹樹
四鄰惟見舊孫兒壁間潛認偷光處川上寧忘結網時
更見橋邊記名字始知題柱免人嗤

　　寄王播侍御求蜀箋　　　　唐鮑溶

　　蜀川箋紙綵雲初聞説王家最有餘野客思將池上學

石楠紅葉不堪書

　　送馬向遊蜀　　　　　　　唐徐凝

　　遊子去咸京巴山萬里程白雲連鳥道青壁逓猿聲雨
露經泥坂煙花望錦城工文人共計應記蜀中行

　　送雍陶遊蜀　　　　　　　唐姚合

　　春色三千里愁人意未開木梢穿棧出雨勢隔江來荒
館因花宿深山羨客迴相如何物在應只有琴臺

　　送任尊師歸蜀覲親　　　　　前人


　　白雲修道者偶去春風前玉簡通仙籍金丹駐少年錦
文江一色蜀道路三千衆説君平死真師易義全

　　送友人遊蜀　　　　　　　　前人

　　送君一壺酒相别野庭邊馬上過秋色舟中到錦川峽
猿啼夜雨蜀鳥噪晨煙莫便不迴首風光促幾年

　　送林立歸蜀　　　　　　　　前人

　　迢遞三千里西南是去程杜陵家已盡蜀國客重行雪
照巴江色風吹棧閣聲馬嘶山稍暖人語店初明旅夢

心多感孤吟意不平誰為李白後為訪錦官城

　　送任畹及弟歸蜀中覲親　　　前人

　　子規啼欲死君聽固無愁闕下聲名出鄉中意氣遊東
行横劒閣南斗近刀州神聖題前字千人看不休

　　送崔珏往西川　　　　　唐李商隱

　　年少因何有旅愁欲為東下更西遊一條雪浪吼巫峽
千里火雲燒益州卜肆至今多寂寞酒壚從古擅風流
浣花牋紙桃花色好好題詩詠玉鈎


　　寄成都髙苗二從事　　　　　前人

　　家近紅渠曲水濱全家羅襪起秋塵莫將越客千絲網
網得西施别贈人

　　寄成都髙苗二從事是時二公從事商隠坐主
府　　　　　　　　　　　　前人

　　紅蓮幕下紫棃新命斷湘南病渇人今日問君能寄否
二江風水接天津

　　尋龍華山廣宣上人　　　唐段文昌


　　十里惟聞松桂風江山忽轉見龍宫正與休師方話舊
嵐煙幾度入樓中

　　贈段文昌　　　　　　　　　無名

　　文昌字墨卿有别業在廣都縣之南龍華山
甞杜門力學于此俗謂之段公讀書臺長慶
初朝議文昌少在西蜀諳詳利病詔授劒南
節度使有邑人贈詩曰

　　昔日騎驢學忍飢今朝忽著錦衣歸等閒畫虎驅紅斾

可畏登龍入紫㣲富貴不由翁祖致文章生得羽毛飛
廣都再去應惆悵猶有江邊舊釣磯

　　送蜀客　　　　　　　　　唐張祐

　　楚國去岷江西南指天末平生不達意萬里船一發行
行三峽夜十二峯頂月哀猿别曽林忽忽聲斷咽嘉陵
水初漲巖嶺耗積雪不妨髙唐雲却籍宋玉説峨眉逺
凝黛脚底谷洞穴錦城晝氲氲錦水春活活成都滯遊
地酒客須醉殺莫戀卓家壚相如已屑屑


　　贈蜀將一首(蠻入成都頻著功勞)　　唐温庭筠

　　十年分散劒關秋萬事皆隨錦水流心氣已曽明漢節
功名猶自滯呉鈎鵰邊認箭寒雲重馬上聽笳塞草愁
今日逢君倍惆悵灌嬰韓信盡封侯

　　奉和門下相公送西川相公兼領相印出鎮全
蜀詩十八韻　　　　　　　唐杜牧

　　盛業冠伊唐台階翊戴光無私天雨露有截舜衣裳蜀
輟新衡鏡池留舊鳳凰同心真石友冩恨蔑河梁虎騎

搖風斾貂冠韻水蒼彤弓隨武庫金印逐文房棧壓嘉
陵咽峯横劒閣長前驅二星去開險五丁忙迴首崢嶸
盡連天草樹芳丹心懸魏闕往事愴甘棠治化輕諸葛
威聲懾夜郎君平教説卦犬子召升堂塞接西山雪橋
維萬里檣奪霞江錦爛撲地酒壚香忝逐三千客曽依
數仞牆滯頑堪白屋攀附亦周行肉管伶倫曲簫韶清
廟章唱髙知和寡小子斐然狂

　　送人入蜀　　　　　　　　唐李逺


　　蜀客本多愁君今是勝遊碧藏雲外樹紅壓驛邊樓杜
宇呼名語巴江學字流不知煙雨夜何處夢刀州

　　賀裴庭裕登第　　　　　　唐李摶

　　銅梁千里曙雲開仙籙新從紫府來天上已張新羽翼
世間無復舊塵埃嘉禎果中君平卜賀喜須斟卓氏盃
應笑戎籓刀筆吏至今泥滓曝魚顋

　　又戯贈裴庭裕　　　　　　　前人

　　曾隨風水化凡鱗安上門前一字新聞道蜀江風景好

不知何似杏園春

　　答李摶　　　　　　　　唐裴庭裕

　　何勞問我成都事亦報君知便納降蜀栁籠堤煙矗矗
海棠當户鷰雙雙富春不並窮師子濯錦全勝旱曲江
髙捲絳紗揚氏宅(時主文寓揚子巻故有此句)半垂紅袖薛濤窻浣
花泛鷁詩千首靜衆尋梅酒百缸若説絃歌與風景主
人兼是碧油幢

　　成都文類巻十二

