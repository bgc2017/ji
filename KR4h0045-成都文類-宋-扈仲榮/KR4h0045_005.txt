







　　欽定四庫全書

　　成都文類巻五

　　宋　扈仲榮等　編

　　詩

　　寺觀

　　暮登四安寺鐘樓寄裴十　　唐杜甫

　　暮倚髙樓對雪峯僧來不語自鳴鐘孤城返照紅將斂
近市浮煙翠且重多病獨愁常閴寂故人相見未從客

知君苦思縁詩瘦大向交逰萬事慵

　　題武檐寺西䑓詩　　　　唐叚文昌

　　秋天如鏡空樓閣盡玲瓏水暗餘霞外山明落照中鳥
行看漸逺松韵聽難窮今日登臨地多歡語笑同

　　同前　　　　　　　　　　唐姚向

　　開閤錦城中餘間訪梵宫九層連晝景萬象冩秋空天
半將身到江長與海通提携出塵土曾是穆清風

　　同前　　　　　　　　　　唐温和


　　桑門煙樹中䑓榭造雲空眺聽逢秋興篇辭變國風坐
愁髙鳥起笑指逺人同始媿才情薄躋攀繼韵窮

　　同前　　　　　　　　　唐楊汝士

　　清浄此道宫層䑓復倚空偶時三伏外列席九霄中平
視雲端路髙臨樹杪風自憐榮末座前日别池籠

　　同前　　　　　　　　　唐李敬伯

　　䑓上起凉風乘閑覧歳功自隨台席貴盡許羽觴同樓
殿斜暉照江山極望通賦詩思共樂俱得詠時豐


　　同前　　　　　　　　　　唐姚康

　　松逕引清風登䑓古寺中江平沙岸白日下錦川紅踈
樹山根淨深雲鳥跡窮自慚陪末席便與九霄通

　　西蜀淨衆寺松溪八韵兼寄小筆崔處士

　　唐鄭谷

　　松因溪得名溪吹答松聲繚繞能穿寺幽奇不在城寒
烟齋後散春雨夜中平染岸蒼苔古翹沙白鳥明澄分
僧影瘦光徹客心清帶梵侵雲響和鐘擊石鳴淡烹新

茗爽暖泛落花輕此景吟難盡慿君畫入京

　　聖母山祈雨詩(并序)　　　　　潘洞

　　靈池縣東山下有朱真人洞洞北岡嶺連属
逾二十里得褚聖女祠化跡尤異民咸事之
予出宰之次月邑中苦旱於是絜誠薦禱希
恩於二像之前曽未三日甘雨大澍民欣其
應式歌且抃仰荷明靈之垂祐作詩以紀之

　　錦里城東邑髙原十六鄉江流分不到天雨降為常(益部

十縣多引江水溉田咸為沃壤唯靈池䟽决不到湏俟天雨俗詔之雷鳴田)節及三春後晴
逾兩月强龍乖尋穴蟄魚困入泥藏樹影全虧緑苗姿
半吐黄耕夫皆慘戚市戸亦蒼茫潜慮寃無雪深疑政
有傷推恩慙睿主引咎謝虚皇罄折真人宇星奔聖女
堂先時蠲玉饌隔夜浴蘭湯洞口焚香逺山椒作梵長
幽誠期必達𤣥應果旋彰雷振南峯下雲飛北嶺傍聲
稠喧竹塢勢迫㵼銀潢飃灑連三晝霶&KR0034;遍一方稻畦
煙漠漠蓮沼水泱泱物態涵優渥民情遂樂康洪施周

庻品餘潤浹他疆稔歳還堪待隂功詎可㤀明靈何以
報奮藻紀遺芳

　　留題郫縣西禪院古調詩　　徐仲謀

　　郫縣七十寺碁布于郊坰景徳當道衢寶塔騰青𠖇其
間西禪院地勝景物靈何以使索然中有大藏經自從
没官來巻帙何零丁府民納其直將遷離梵庭奇哉陳
氏子覩此而涕零謂寺無九部何以重佛僧如人去五
臟何以主神形捨財百萬餘贖之俾安寜蘭若皆修飾

貝葉重芳馨籖函列金玉堂殿揮丹青永以鎮福地實
可壮禪扄命僧開寶藏煌煌如日星讀誦香烟裏音響
何泠泠聞者與見者如醉而得醒豈不獲洪福深逺於
滄溟几人冨金帛安能延百齡唯有好善道聲譽喧雷
霆髙吟二百言長使郫民聽

　　集海雲鴻慶院　　　　　　　宋祈

　　地勝祠仍古春餘物徧華山雲時抱石佛雨不萎花嶺
挾樓梯峻巖牽殿墄斜淙谿雜環珮怪蔓走龍蛇供(去聲)

坐僧飛鉢香園客戯沙吾游真草草深意在青霞

　　再㳺海雲寺作　　　　　　　前人

　　十里雲邊寺重驅千騎來天形欹野盡江勢譲山回園
木濃成性樓鐘近殷雷斜陽歸鞅促飛盖冐輕埃

　　題信相院黙庵　　　　　　　前人

　　對言方有黙因黙乃名庵庵留黙不遣一物遂為三龜
掃泥中㾗正恐力弗堪自問呵黙者了然成妄談

　　信相院慧燈　　　　　　　　范鎮


　　行樂到蕭寺像殿殿煌煌僧年過九十細話燈燄長方
憶齠齡時初離父母鄉是時循舊跡晝夜不暫忘自事
膏火來日就與月將始卒未嘗暗眉髪皆如霜禦風設
綘紗求福兼異香洪誇本化我我心飜悲傷寒村㑹績
女借餘坐如筐陋巷苦志士鑿壁偷隣光太息日已暮
百結忡忡膓類此事億萬聊書成短章

　　遊昭覺寺　　　　　　　　　前人

　　炎蒸無處避此地忽如寒松砌行無際石房禪自安鴛

鴦秋沼漲蝙蝠晚庭寛登眺見田舍衡茅半不完

　　淨衆寺新禪院　　　　　　　前人

　　金地西郊外一來煩慮攄凡逢似仙境鮮不属僧居岸
緑見翹鷺溪清無隠魚殘陽已周覧欲去幾躊躇

　　和閻寺丞海雲寺　　　　　　前人

　　春日金田驩且譁始因民俗好紛奢管絃齊奏喧聞野
鸎鷰髙飛不在花雕楹凭時見城郭逥廊行處有煙霞
方塘靈石從来信不獨當年太守誇(景徳中太守任宻諫獲石得嗣特奏

院額)

　　登崇聖閣　　　　　　　　前人

　　金地環迴半錦城累年斤斧不停聲逺村民舍煙未起
滿寺僧筵鐘盡鳴(又云百院)欄檻髙低資眺覧市㕓言語尚
分明阿房昔日徒虚語壮麗應虧此畫楹

　　嚴真觀　　　　　　　　　吕公弼

　　卜肆垂簾地依然門徑開沈冥時已往思慕客猶来鳥
啄虚簷壊狐穿古井摧空餘舊磯石嵗嵗長春苔


　　新繁縣顯曜院　　　　　　　梅摯

　　繡地縈回寳勢長遍逰寜倦徙胡床禪齋不顧幡風影
講席亂飛花雨香苔陣暗連僧榻古蕉旗低映佛窻凉
我来懶上東臺上目送霜楸感北堂(妣親松檟在院東一里故云)

　　和韻　　　　　　　　　　　王益

　　梵宇蕭條白日長苦空譚塵接藤床雲章酷愛休詩麗
蓮柄慵思逺社香石髪雨梳雞苑寂風梭春織鷲山涼
刼鹿心火銷平盡又聴鐘聲下講堂


　　留題重光寺羅漢院贈憲上人　梅摰

　　人盡遊方證佛心師心無着外三乘連花結社新吟逺
玉紙抄經舊價騰藥杵半和鈴索響茶煙輕共衲雲蒸
我來與話髙僧事冷笑支公學養鷹

　　和　　　　　　　　　　　　王益

　　曉剃吟髭雪半零海窻曽况鉢龍醒蚤同西竺能持法
應笑南僧不㑹經雲氣晝閑侵塵柄蘚痕春老上銅瓶
近來禪觀都無語手指餘花滿寺庭


　　留題清凉院　　　　　　　　王益

　　背倚青峯面枕溪濡毫新向壁間題善根不撓金蓮合
淨界無塵水月齊㑹啓苾蒭真樂境花開簷蔔逺香畦
因思祖塔嘗遊處更在龍盤虎踞西(金陵有龍盤虎踞城西偏)

　　和　　　　　　　　　　　　梅摰

　　一水明如罨畫溪清凉佳勝古標題香隨講雨天花爛
聲入幡風地籟齊暫到已能知覺路縱遊何必理禪畦
謝公公退多行樂五里鳴騶出縣西


　　送戴䝉赴成都玉局觀將老焉　蘓軾

　　拾遺被酒行歌處野梅官栁西郊路聞道華陽版籍中
至今尚有城南杜我欲歸尋萬里橋水花葉葉暮蕭蕭
芋魁徑尺誰能盡榿木三年已足燒百歳風狂定何有
羡君今作峩睂酒縱未家生執㦸郎也應世出埋輪守
莫欺老病未歸身玉局他年第㡬人㑹待子猷清興發
還須雪夜去尋君

　　䕶國寺詩　　　　　　　　張天覺


　　薄宦區區可歎嗟寂寥寒館過村家神錐豈向嚢中出
寶劔聊慿醉後誇就禄勉持毛義檄讀書空滿恵生車
掩闗不識青春好一夜狂風已落花

　　外大父丞相初登科為雒縣主簿經攝垍窰鎮
稅官留詩䕶國寺中令狐監征録以見寄謹再
拜追和而記其後　　　　　　何麟

　　傳翁遺墨䞉咨嗟四海當年尚一家大老不為今日用
小詩徒遣後人誇興來思跨巴滇馬歸去方乘下澤車

燕麥兎葵僧舍裏何如夣得訪桃花(此篇以和韻故附見不以世次為序)

　　題雙流保國觀古栢　　　　胡宗師

　　孔明廟前古栢奇此木氣象猶過之幹東髣髴煙熖起
鐡龍空駕焚一枝真人丹誠何所適世傳乘鶴冲天飛
求詩道士心彌堅試聼一誦工曹詩

　　清晚坐四天王院　　　　　喻汝礪

　　杳杳天宇凉月墮星亦稀朝輝下簷隙逺色開林扉寂
坐無物役隠几或在斯曠焉耳目清擬覺形神歸混世

迹若近抱冲心獨微故殿今㡬年何人所摹規當時亦
姱哉作者良已罷快意取一好於身亮何私不知壮觀
地徒使來者悲坐頃又成昔安知今是非

　　登正法宫塔　　　　　　　　前人

　　踈雨洗空闊髙標揷青𠖇携笻一來登長笑謝所攖清
芳翔逺江丹氣舒翠岷雪嶺浮夏白海雲亦逺青孤花要
危芳初篁羅新榮手容五十里颯杳為我陳陵坻漭變
遷物状㡬屈信念徃思自逺感來屢彌臻傷哉千里心

嗟爾百代人胡為軫其徳戚戚勞所營吾謂以此辭歸
來嵓下耕

　　游西䑓院暑雪軒觀石鏡　　　前人

　　城中苦伊欝兹軒獨髙褰連甍動參差錯畦横阡眠雪
嶠政孤峙若與我周旋逺翠浮蕩瀁輕鷗下聮軒宻竹
罥幽逕新蒲澹清漣初遊愜餘懐旣乆幽念攅慨彼泉
下人灼灼夸令顔忽焉墮榛莽窈窕不可援一鏡空復
情况乃塊石頑哀哉彼愚子婉孌情所牽差勝茂陵公

更訹方士言

　　游嚴真觀支機石而璧有記古鼎丹砂茅事

　　前人

　　古木共幽意長廓亦蕭如於焉聊逍遥且復散衣裾塵
慮颯已空道心頗閎舒不知度世人去此歳㡬徂云何
有丹砂尚爾留庭隅支磯亦悠哉誰復訂有無我知此
公意慨彼元鼎初繼之五鳳間斯民斃刀踞聊欲謝世
網欻以道自娱抱獨理自會曠懐遺所据初匪逃世人

而世自我踈含黙念斯人起我憂患餘

　　登西樓呈桑彦周　　　　　　李新

　　獨自行藏莫倚欄市塵野色不相干是中門户也羅雀
何處身心更夢棺錦水背人朝暮去雪山隨我乆長寒
一生著作驚磨滅欲借君家鐡硯㸔

　　馮城開元寺留題　　　　　　張深

　　本自無涯宦海遊如何杖䇿訪田疇太平豈是渾無象
兩兩耕夫話有秋


　　次韻龐茶使郫縣塔　　　　楊天恵

　　平生閱巨麗兹塔咤何雄因地如無地平空不礙空寧
從佛土徙㡬歴刼灰窮落趾鷄闗北明標玉疊東經營
本龍象負輓僦煙虹畚築纔驅石觚稜欻倚風妙髙分
絶域峻極倒中嵩已幻花䑓巧并規鷲嶺嵸仰窻平月
殿横級俯蛟宫未覺諸天隔惟㸔一氣融恒沙寸眸攝
多寡片心通澒洞遺凡界虚踈徹外幪身邊揖先聖眼
外洗塵雺井直參連壤秦開漢拓功真乘對時出休運

與天崇締構雖人力扶持亦化工長生老西崦諸葛死
南隆但了薰香灺姑儲㲲布筒狂歌留白日醉舞屬𠖇
鴻莫漫百年事空成一秃翁

　　次韻吳帥題保福壁二首　　　前人

　　淨瓶猶貯近頒氷拄杖還扶舊醉藤遮莫簮花倩天女
未妨燕坐折談僧

　　由來世諦即菩提吾道元東祖自西恰似蒼圓好頭相
可容破裂作阿棃


　　玉局(蜀事補亡)　　　　　　　宋京

　　君不見青陽老人飛下天口宣至道朝群仙地中神人
捧玉局異事祕恠于今傳龜城坤隅地有穴俗説西與
岷山連嵯峨古觀森偉像老栢慘澹含風煙令威已去
城郭在人物自改名依然毫州宫庭煥星斗真皇行幸
祥符年所託得地近京邑此獨隠晦遐方偏安得老人
洗此心還我澹泊同古先

　　嚴真(蜀事補亡)　　　　　　　前人


　　君不得莊遵賣卜成都市市中仙隠無人值百錢度日
復何求猶冇沉真見文字不因問着牛女星下士安能
知姓名雲中鷄犬拔家去舊宅寂寞秋蕪平榰機石在
年年長藥鼎空留閉黄壤前時發掘篆籕新明水神丹
光滉瀁金鴈橋邊臺觀存神仙遺事𣺌難論安得先生
為我卜俗骨庻可遺天閽

　　㳺呪土寺西　　　　　　　　蒲&KR0801;

　　偶到城西寺人言呪土墳夕陽臺半出秋草徑才分地

下無紅粉天邊有碧雲徘徊追徃事風急葉紛紛

　　東臺　　　　　　　　　　　前人

　　城郭層臺迥祇園細路通小亭虚白日老樹足秋風閱
世年年改傷心䖏處同黄巢魂在否紅粉亦成空

　　夏日過莊嚴寺僧索詩為留三絶拉舍弟同賦

　　晁公休

　　十里溪橋梵宇新那知陌上漲紅塵老僧苦要題名姓
不道林泉皆故人


　　病起支離倚瘦笻幅巾芒屩竹隂中聞蟬未有驚人句
且就禪床一榻風

　　機杼聲中禾稻肥疇𤓰區芋緑成畦田家樂事今如許
何日邉城息鼓鼙

　　又　　　　　　　　　　晁公武

　　松筠窈窕隠禪房茗椀熏爐白晝長門外塵埃生&KR0827;惱
誰知林下自清凉

　　笑脱塵衫樸軟紅杖藜徙倚水光中最憐林葉深深處

遮盡斜陽不礙風

　　出門散䇿烟棲樹歸路扶輿月蛻痕十里江村入圖畫
野橋沙路杳難分

　　留隠庵老住碧蘆軒　　　　何耕

　　庵中之人不見形两脚不住以隠名此行有似風過海
模索不著聞其聲浣花江頭萬僧市抵掌笑談兒輩驚
一軒碧蘆佛手種霜葉戚戚如詩鳴此間謂是留鳳處
但恐還作𠖇鴻征巻衣我亦逐師去分取半庵栖月明


　　題長松二首　　　　　　　　前人

　　老檜揺風萬壑聲棃花着雨四山明龕中大士好看客
排遣雲隂作晚晴

　　路窮山百轉雲擁木千章蕞爾人間世蕭然古道場龍
神森拱衛旱魃走祈禳地逺齋厨薄重來剩裹糧

　　題龍華佛閣　　　　　　　　前人

　　西川鑿山三大像突兀皆在山之湄修覺九頂見略盡
獨此恨未瞻容儀朅來勝地了疇昔輕軒瘦馬相追隨

百尺金軀信雄傑三乘寶閣何瑰奇然犀不用照幽鬼
擊鼓自合趨馮夷前人開創願力廣下與舟楫扶傾危
六月灘濤劇奔吼一分性命爭毫釐篙工落膽行者泣
彈指乞活天人師人心狎水水多禍佛力在人人不知
年來蜀産坐朘削夜半有力真能移軻峩大艑去不絶
綵蠲破浪風揚旗佛慈只作布施想江神將怒將何為

　　題龍華山寺　　　　　　　　前人

　　傑閣山為佛精廬地布金水涵空闊淨路繞翠微深鳥

下窺齋鉢龍歸識梵音城中塵眯目那得此幽尋

　　龍華大像盖冀國夫人所作因成二絶

　　慧性元從戒定薫百花鐔水浣僧裙箇中力量真超絶
故老尚傳娘子軍

　　生男箇箇欲如狼婦女軍中氣不揚試問争功嗔目士
㡬人能敵浣花娘

　　普通山距府東十數里青州禪師洪杲道場也
自龍華歸過之棟宇頽落僧&KR1131;鄙野良為可惜

是夜雨大作因書所聞所見為長韵

　　前人

　　錦城之東山培螻突起伽藍壓山口入門氣象頗不凡
在昔規模定非苟黄絹碑詞著眼㸔(侯溥作碑記本末頗詳)青州
老衲知名乆自披榛徑結茅屋不剪霜鬢散蓬首市門
有女奉巾盥衣裓無花生穢垢(府昌道玉從師落髪人或譛之於王建建鞠之
竟無他)至今一轉鶺鴒語(蜀人呼鶺鴒為連㸃七有問師者云如何是連點七師云屈指
數不及地上無蹤跡故云)散作諸方師子吼祖燈寂寞何人繼窣堵

岧嶤惟鬼守法席草長深没膝僧人屋穿光見斗似聞
占籍多衍沃(此山寺常住田聞亦不薄)舍選名錙振頽汚我來不覺
三歎息眼底盡空諸所有自開麤席掃塵坌不寄閑眠
憇奔走夢回中夜雨鳴簷臥聽東風寒入牖明朝散歩
轉山脊好語相呼聞野叟抽芒已見麥飜浪搗麨懸知
香滿手湏臾日影散林樾絢練春光被花柳僕夫催歸
屢不應景物殊佳寧忍負出山騎馬叟躊躇乘暇應湏
重載酒


　　青羊宫(按道閡道成都記載宫乃老子乘青羊降其地今冇䑓存焉)

　　前人

　　一再官錦城咫尺望琳宫未始得得來正堕役役中今
朝弄晴雨䇿蹇隨春風頗愛意象古停驂小從容縹緲
百尺臺突起凌半空慿欄俯脩竹决㫮明孤鴻信哉神
仙宅不受塵垢䝉稽首五千言衆妙一以通静觀萬物
復豈假九轉功區區立訓詁亦哂河上公癡人慕羽化
心外求鴻濛要騎白鶴背徃訪青羊蹤


　　暇日與陳楚材游四天王寺見五髻文殊畫像
于廡下剥落可惜遂以告羅宗約參議遷之正
法禪院俾長老恵公龕而祠之為詩十四韻書

　　其事　　　　　　　　　　　前人

　　陳侯招我古寺行破掾老瓦煩支撑丹青巨壁置廡下
大士五髻彯華纓旁風上雨塵土集意象落莫無光晶
近前諦視乃名筆妙處不减本與瓊(成都名畫多張南本范瓊之筆)惜
哉此地非所託走卒嘈雜兒童輕西鄰塔廟頗雄偉彌

天老恵新主盟撞鐘擊鼔飯千指分坐豈無三尺楹何
人堪作不請友參謀行觧俱圓明從容試以語二士曰
此甚易非難成便從游戯出三昧各借一臂相扶擎騰
空似赴逺公約散花如入維摩城都人改觀香火肅雨
淚膜拜争投誠主人更在好㸔客永為道伴終生平莫
言有我不湏你留取眉毛遮眼晴

　　曉詣三井觀　　　　　　　范成大

　　路轉市聲逺寛閑古城東適從紅塵來忽入蒼烟叢槿

心傾濃露芋葉飜微風秋陽澹籬落殘暑不必攻野老
&KR0827;睡起日髙首如蓬官身騎官馬君應笑龍鐘

　　遊三井觀　　　　　　　　陸游

　　三井乆知名暇日偶一訪棟宇壊欲盡基趾尚閎壮畫
墻皆國工烟雲儼天仗旌旄亞戈㦸佩玉雜弓韔太古
實傑作筆落九天上吳生名擅世睥睨未肯譲規模逺
有考意象毫不放最竒老癯僊骨立神愈王石格雖少
恠用筆亦跌宕兩姝淡蛾眉非復火食状塵埃乆侵蝕

風雨無蓋障好事未易逢寧能乆亡恙雍洛刼灰餘妙
迹盡凋䘮斯逰恐難繼佇立増悄愴

　　飯昭覺寺抵暮乃歸　　　　　前人

　　自墮黄塵每慨然擕兒蕭散亦前縁聊憑方外巾盂淨
一洗人間匕箸羶静院春風傳浴鼓畫廓晚雨濕茶烟
潜光寮裏明窻下借我逍遥過十年

　　飯保福　　　　　　　　　　前人

　　簁雨雲低未放晴閉門作病憶閑行攝衣文室參耆宿

曳杖長廊喚弟兄飽飯即知吾事了免官初覺此身輕
歸來更欲誇妻子學煮雲堂芋糝羮

　　雨中登安福寺塔(俗謂之黑塔)　　　前人

　　平生喜登髙醉眼無疆界北頋極幽并南望際海岱喟
然撫手歎從古幾成敗英雄如過鳥城郭但遺塊今朝
上黒塔千里曠無礙忽驚風霆掣坐覺天地晦急雨挾
龍腥溽暑為摧壊皇天念蟠欝今宵寄一快那知書生
狂自倚心眼大更思駐潼闗黄河㸔如帶


　　遊圜覺乾明祥符三院至暮　　前人

　　成都再見春事殘雖名閒官實不閒門前車馬閙如市
案上文檄髙於山有時投罅輙徑出略似齊客偷秦闗
日斜僕夫已整駕頋景欲駐愁嘲訕豈知今朝有此樂
放浪一笑開衰顔抽身黄塵烏㡌底得意翠木清泉間
搴裳危磴窮犖确洗耳古澗聽淙潺豈惟頓覺宇宙廣
政爾一散腰脚頑似聞青峩縹緲處待我歸綴仙官班
俊鷹觧絛即萬里豈比倦翼方知還


　　觀華嚴閣萬僧㑹齋　　　　　前人

　　拂劔當年氣吐虹喑鳴坐覺朔庭空早知壮志成癡絶
悔不藏名萬衲中

　　過淨名院觸目都似曾到問訊乃非也戯題絶
句　　　　　　　　　　　　李薫

　　入門彷彿記曾來問訊山僧始此囬却覔舊逰無是處
只應形似遣人猜

　　世間形似巧迷人揔是安排底處真縱復非真猶足喜

得來聊寄夢中身

　　丙寅歳秋再抵長松奉等慈師入城作詩記一
時事　　　　　　　　　　　前人

　　前來送師歸今日迎師去送迎我何勞師乃困行路天
公將歸誰尤耗斁此下土一水禍未忘旱勢復如許小
民惟怨咨&KR0579;莫知其故徑湏慿佛力庻可回帝怒自憐操
持約一念寄香縷氤氲才上徹雲色暗窻戸數聲跳珠
急忽已忘處所老僧咲謂我水旱要有數徳非與天通

造請輒違拒官豈真徳人天意遽相與更㸔鞭雷公滂
沛逐飛馭定身固如如未始間行住抗走不少停政恐
塵埃汚傾心太平日十五一風雨官既罷迎送師亦得
安處我聞低頭謝勤爾相誨語作詩書長松來者尚有
取

　　從薛元法㑹食保福意軒得徑字

　　前人

　　春愁醉人心灑面呼不醒出門却入門兀兀度晨瞑昨

遊欣有得水鏡謝磨瑩豈惟勝紛華頗復造禪定君㸔
青雲士窘歩爭捷徑鏗爾詎舍瑟硜乎方擊磬何曽頃
刻閑通夕不遑瞑彼應疾此固我亦惡夫侫人生出處
耳山林與朝廷遲遲岐路間去就湏審訂寜為龜曵涂
勿作馬旋濘義馭靡容勒風船猶可矴但令尊不空敢
憚室垂罄更結汗漫逰後期君速聽

　　十五日同登大慈寺樓得逺字

　　前人


　　重樓得雲氣深穏戸牖誰能發闗鍵樓下輪蹄渙散馳
行人一頋不容返好逰獨是我輩閒褰衣直上相推挽
層軒危檻倚欲偏更假胡床同息偃西南繁㑹惟此都
昔號冨饒今已損填城華屋故依然孰為君王愛基本
茫茫八表聊縱目情知日近長安逺白雲浩蕩飛鳥没
玉笙凄凉紅紛晚梁王吹䑓得李杜黄公酒壚醉嵇阮
髙峯千載凛莫攀與世相濁徒混混荷衣蕙帶芙蓉裳
野服猶堪敵華衮去梯&KR0827;復共君謀殺馬毁車從此遁


　　三月四日逰大雲寺分韻得三字佛龕多題名
韋獨抗段文昌李景讓鄭愚四人者可考王文穆
吕正閔治平嘉祐間過此亦有筆迹因以詩記

　　前人

　　野寺依絶壁化身滿諸龕後前莽難測千億紛相參妙
斵謝斤斧髙樓軼烟嵐旁行栗危棧俯瞰驚深潭歳月浸
荒老苔蘚争封函亦有好事者増飭施朱藍經營定自
圖諜雅奚未暗欵識或可辨上下試與探逺徵固寂寞

近取才二三開元韋庶子剖符劍之南咄嗟檀施開
至今為美談墨卿少覊窶節旄晚毿毿樂和盛家法國
垢猶包含鄭氏雖世儒蠻禍竟莫戡舊相粤冀級經從
各停驂翰林寵則多御史徳豈慙數公方盛壯厥聲實
訏覃紛華竟安在人壽無彭𣆀彼石尚云朽吾生諒何
堪華前一笑粲現此優波曇稽首識歸處徑欲投佩簮
蠢蠢誰汝縛竊食如春蠶祓除偶辰已風景清且酣相
引着勝地佛日况可貪敢誇一醉富庻觧憂心惔因歌

以記之放筆書僧菴

　　遊長松寺宿石門僧舍以石門霜露白為韻得
露字　　　　　　　　　　　楊申

　　疾風吹輕衣駕我雲脊路人間一回首驚絶不敢頋鳥
投虚無底渺渺不知處蜂窠蟻丘蛭與世同所鶩試㸔
一蒼莽誰有不平慮尚憐野僧屋佛面荒苔蠧斷崖劃
呀唿洶洶崩石怒我來得奇觀拄杖叩巖樹青山有驕
色斯客不能句平生二三子慰我一相遇娟娟松間月

幽夕亦可度夜闌更小語風逼遺響去酌君無多酒繼
以木蘭露

　　登安福浮屠以髙標跨蒼天為韵得跨字

　　前人

　　誰能于虚空千仭擢脩架層梯髙寥寥可歴不可跨疑
從地上踴幻手聊一化飛龍送千柱雷雨天一借巍巍
大勝妙突兀此其亞道人豈澄觀佛事了間暇指揮三
百尺斤斧隨叱咤當時奮赤手意闊已遭罵後來見奇

特世眼一驚詫塹山作平地海闊梁可駕哀哉耳目陋
未信猶疑嚇凌髙更回首落日在雲鏬蒼蒼野浮樹漢
漠水分汊悲凉豪傑窟野冡埋王伯百年眼前是俯仰
閱榮謝惟當快飲酒醉聽風鈴夜

　　宿安静觀　　　　　　　　　前人

　　青山轉龍脊矯首西南天上有仙人祠䑓殿飛後前下
見雲雨興樹色暗平州仙人两黄鵠一去無歸年向來
道上屨人着㡬何錢一朝聞羽化帳望空流涎却揮囊

中金瓦礫來投捐巖巖化金碧香火通雲烟人間萬亊
爾旦暮有愚賢而况爭奪場轉手分媸妍仙人一回首破
隴與荒阡紛紛不足道哀此區中縁石泉㵼幽潔意寂
不肯喧夜聞松風露起坐心寥然

　　朱真人祠　　　　　　　　　前人

　　一濯巖下溪再拜巖中庭清風蕭然來吹我衣上腥仙
人芙蓉冠乘月下雲軿山空雜佩響静夜朝百靈似聞
客欲去小語猶丁寧肅肅上松柏急以兩耳聽寂寥古

壇外但掛斗與星天明恐是夢恍惚遺心形去飲石上
水再讀幽人銘青山無行迹霧雨松𠖇𠖇















　　成都文類巻五

