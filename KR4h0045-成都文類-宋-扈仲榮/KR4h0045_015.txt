







　　欽定四庫全書

　　成都文類巻十五

　　宋　扈仲榮等　編

　　詩

　　道釋

　　前蜀楊勛好道術後主以其妖怪戮之西市臨
刑有詩言後主失國

　　聖主何曾識仲都可憐社稷在須臾市西便是神仙窟

何必乘槎泛五湖

　　偽蜀丁元和詩

　　九重城裏人中貴五等諸侯閫外尊争似布衣雲水客
不將名利挂乾坤

　　爾朱先生還丹歌贈偽蜀醫藥院判官胡德榮

　　欲究丹砂訣幽𤣥無處尋不離鈆與汞無出水中金金欲制
時須得水水遇土兮終不起但知火候不參差自得還丹微
妙理人世分明知有死剛只留心戀朱紫豈知光景片時間

將為人生長似此何不回心師至道免逐年光虚自老臨樽
只覺醉醺酣對鏡不知漸枯槁二郎二郎聽我語仙鄉咫尺
無寒暑與君説盡只如斯莫戀驕奢不肯去感君恩義言方
苦火急迴心求出路吟成數句贈君詞不覺便成今與古

　　蘇幕遮(紹興間)　　　　　　韓仙姑

　　不憂貧不戀富大悟之人開着波羅鋪内有真如無價
寳欲識真如正照菩提路貪愛心須除去清净法身直
是堪凴據忍辱波羅為妙藥服了一圎萬病都新愈


　　歌謡

　　亷叔度歌

　　後漢書曰㢘范字叔度建初中為蜀郡太守成都
民物豐衍邑宇逼側舊制禁民夜作以防火災而
更相隠蔽燒者日屬范乃毁削先令但嚴使儲水
而已百姓為便乃歌之云

　　㢘叔度来何暮不禁火民安作平生無襦今五袴

　　後漢時蜀中童謡


　　後漢書五行志曰世祖建武六年蜀中童謡是時
公孫述僣號於蜀時人竊言王莾稱黄述欲繼之
故稱白五銖漢家貨明當復也述遂誅滅

　　黄牛白腹五銖當復

　　唐咸通末成都童謡

　　新唐書五行志曰咸通十四年成都有童謡是歲
歲隂在巳明年在午巳蛇也午馬也

　　咸通癸巳出無所之蛇去馬来道路稍開頭無片瓦地

有殘灰

　　梁太祖時蜀中謡

　　五代史曰劉知俊初事梁太祖後奔蜀王建雖加
寵待然亦忌之常謂近侍曰劉知俊非爾輩能駕
馭不如早為之所有嫉之者扵里巷間作此謡知
俊色黔丑生㯶䋲者王氏子孫皆以宗承為名故
以此猜疑之遂見殺扵成都

　　黒牛在圏㯶䋲斷


　　無題

　　五五復五五五五逾重數浮世若浮雲真石一如故與
君相見時杳杳非今土

　　右詩見扵羅城北門壊碑上有乾符三年髙駢名
衘餘字斷缺莫知其為何詩也辭隠義閟故附見
民謡之末

　　宫詞

　　蜀花蘂夫人者本青城費氏以才色嬖于後主嘗

效王建作宫詞百首國亡入後宫太祖聞之召使
陳詩誦其國亡詩云君王城上揭降旗妾在深宫
那得知十四萬人齊解甲寧無一個是男見太祖
恱蓋蜀兵十四萬耳此陳無已所書也王平甫在
崇文院録其宫詞十數篇因叙之曰熈寧五年臣
安國奉詔定蜀民楚民秦民三家所獻書可入三
館者令令史李希顔料理之其書多剥脫而得一
敝紙所書花蘂夫人詩筆書乃出扵花蘂手而詞

甚竒與王建宫詞無異建詞自唐至今誦者不絶
口而此獨遺弃不見取前受詔定三家書者又斥
去之甚可惜也臣令令史郭祥繕寫入三館而歸
口誦數篇扵丞相安石明日與中書語及之而王
珪馮京願傳其本扵是盛行扵時花蘂者偽蜀孟
昶侍人事在國史平甫所叙云爾平甫稱花蘂事
見國史今國史乃無花蘂事不知平甫何所見也
宫詞才二十八首今附左方亦以見當時㳺衍僣

侈云

　　五雲樓閣鳳城間花木長新日月閒三十六宫連内苑
太平天子坐崑山

　　㑹真廣殿約宫墙樓閣相扶倚太陽浄甃玉階横水岸
御爐香氣撲龍床

　　龍池九曲逺相通楊桞絲牽兩岸風長似江南好春景
畫船来去碧波中

　　東内斜陽紫禁通龍池鳳苑夾城中曉鐘聲斷嚴粧罷

院院紗牕海日紅

　　殿名新立號重光島上亭䑓盡改張但是一人行幸處
黄金閣子鎻牙床

　　安排諸院接行廊水檻周囬十里強青錦地衣紅錦毯
盡鋪龍腦鬰金香

　　夾城門與内門通朝罷廵逰到苑中每日日髙祗候處
滿堤紅艷立春風

　　厨船進食簇時新侍坐無非列近臣日午殿頭宣索鱠

隔花催喚打魚人

　　立春日進内園花紅蘂輕輕嫩淺霞跪到玉階猶帶露
一時宣賜與宫娃

　　三面宫城盡夾墙苑中池水白茫茫亦従獅子門前入
旋見亭䑓逺㟁傍

　　離宫别院繞宫城金板輕敲合鳳笙夜夜月明花榭底
傍池長有按歌聲

　　御製新翻曲子成六宫纔唱未知名盡将觱篥来抄譜

先按君王玉笛聲

　　旋移紅樹斵青苔宣使龍池再鑿開展得綵波寛似海
水心樓殿勝蓬莱

　　太虚髙閣凌波殿背倚城墙面枕池諸院各分娘子位
羊車到處不教知

　　修儀承寵住龍池掃地焚香日午時等候大家來院裏
看教鸚鵡念新詩

　　才人出入每相隨筆硯将行遶曲池能向彩牋書大字

忽防御製寫新詩

　　六宫官職捴新除宫女安排入畫圖二十四司分六局
御前相見錯相呼

　　春風一面晚粧成偷折花枝傍水行却被内㜮遥覷見
故将紅豆打黄鸚

　　黎園弟子簇池頭小樂携来候燕逰旋炙銀笙先按拍
海棠花下合梁州

　　殿前排燕賞花開宫女侵晨探㡬囬斜望花開遥舉袖

傳聲先喚近臣来

　　小毬場近曲池頭宣喚勲臣試打毬先向畫廊排御幄
管絃聲動立浮油

　　供奉頭籌不敢争上棚專喚近臣名内人酌酒纔宣賜
馬上齊呼萬嵗聲

　　殿前宫女捴纎腰初學乘騎怯又嬌上得馬来纔似走
㡬囬抛鞚把鞍橋

　　自教宫娥學打毬玉鞍初跨桞腰柔上棚知是官家認

遍遍長贏第一籌

　　翔鸞閣外夕陽天木影花光水接連望見内家来往處
水門斜過罨樓舡

　　内人追逐採蓮時驚起沙鷗兩岸飛蘭棹把来齊拍水
並船相闘濕羅衣

　　新秋女伴各相逢罨畫船飛别浦中旋折荷花半歌舞
夕陽斜照滿衣紅

　　月頭支給買花錢滿殿宫娥近數千遇著唱名多不應

含羞急過御床前

　　吳曾能改齋漫録云徐匡璋納女于孟昶拜貴妃
别號花蘂夫人意花不足擬其色似花蘂翾輕也
又升號慧妃以號如其性也王師下蜀太祖聞其
名命别䕶送途中作詞自解曰初離蜀道心将碎
離恨綿綿春日如年馬上時時聞杜鵑三千宫女
皆花貌妾最嬋娟此去朝天只恐君王寵愛偏陳
無已以夫人姓費誤也


　　罰赴邊有懷上韋相公　　　唐薛濤

　　聞道邉城苦而今到始知却将門下曲唱與隴頭見

　　薛濤本長安良家女父鄖因官寓蜀而卒濤以能
詩聞後韋臯鎮蜀召令侍酒議以校書郎奏請之
䕶軍曰不可乃止濤出入幕府自臯及李徳裕凡
歴事十一鎮以詩與濤唱和者元稹白居易牛僧
儒令狐楚裴度嚴綬張籍杜牧劉禹錫吳武陵張
祐餘皆名士凡二十一人濤詩不傳獨得此四句

故附見宫詞之後

　　鬼謡

　　髙駢築羅城多發掘古冢取甎甃城有滄州守禦
指揮使姜知古者當掘一冢夜有鬼嘯扵冢上因
獻一書詞㫖哀切其書曰𠖇司趙&KR2934;謹以幽昧致
書扵守禦指揮端公閣下竊以趙氏之寃搏膺入
夢良夫之枉被髪呌天是以有怨必讎無道則見
此則流扵往史載在前文如&KR2934;也一介逰魂九泉

罔象徳不勝饗禱不勝人無廟貌扵世間遂湮沉
扵泉壤自䝉天譴使掌𠖇司雖叨正直之官未逹
聦明之理未嘗以威服衆唯知以禮依人頃至本
朝叨為上相不無濫徳敢有害盈今者伏審渤海
髙公令君毁&KR2934;墳闕况&KR2934;謫居幽府天賜佳城平
生無戰伐之讎邂逅起誅夷之疊得不撫銘旌而
憤志託觚染以申懐伏希端公俯念無依逈垂有
鑒特扵萬雉免此一坏儻全馬鬣之封敢忘龍頭

之庇謹吟五言四句詩一章後幅上聞不勝望徳
之至謹白詩曰

　　我昔勝君昔君今勝我今人生一世事何用苦相侵

　　楊藴中以罪入成都獄夜夢一婦人曰吾薛濤之
流也頃幽死此室乃贈藴中一絶句

　　玉漏深長燈耿耿東墙西墙時見影月明窓外子規啼
忍使孤魂良夜永

　　陳甲字升父隆州人紹興間為蜀帥李公璆之客

館扵雙竹齋夜見數婦笑語有吟兩絶句者因忽
不見

　　晚雨廉纎梅子黄晚雲巻雨月侵廊樹隂把酒不成飲
説着無情更斷腸

　　舊時衣服盡雲霞不到迎仙不是家今日樓䑓渾不識
秪因古木記宣華


　　成都文類巻十五

