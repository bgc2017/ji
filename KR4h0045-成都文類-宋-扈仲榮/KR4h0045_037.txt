







　　欽定四庫全書

　　成都文類巻三十七

　　宋　扈仲榮等　編

　　記

　　寺觀二

　　金繩院記　　　　　　　　　楊億

　　夫西竺之教被于震旦而像運千嵗塔廟之制勃興東
井之絡主於益部而沃壤千里禮俗之化歸厚蠶叢古

之建國銅梁天之設險帶二江之流為一都之㑹四民
州處萬商成淵稽河圖之文惟福基之憑固擬雞園之
舍邈壯棟以迭隆金繩禪院者舊號龍華院唐天復有
禪月大師貫休者通内外之學為道俗所宗風什研精
名聲籍甚當土徳之季戎車競逐侯王起於無種雲雷
以之遘屯拊劒顧盻以稱豪專閫福威而自出燕開碣
石之館市駿骨以翹林秦築逍遥之園演貝文而重道
纁玉更薦簦笈四臻而師方游所洎久寓荆渚藩牧致

禮邑子傾向時王氏掩據蜀土將為西帝延致千里之
客彌豐四時之供師乃遐冒重阻往干典謁叩以空寂
之理嗣以篇題之贄虞卿既見殆䝉白璧之頒湯沭能
詩迥繼碧雲之妙錫之紫服待以賓友請住兹院極其
禮遇師自壬戌游蜀至丙寅定居比壬申入滅凡歳星
一周於天矣上足恵光大師曇域克紹遺䠱弗忘肯搆
其後有正覺法忍法寳演教四大師繼承世系無廢先
烈今住持賜紫釋恵聰者自咸平辛丑始掌院事迥悟

宗諦煥發覺明願力攸資信施彌博遠者來而邇者悦
輸貨沓臻即其舊而圖其新胥宇尤盛凡作佛殿齋㕔
僧堂浴室及衆舍二百五十餘間礱密石以化材丁丁
畢取側紫金而布地昈昈有華侔天界之莊嚴為衆園
之依止香象蹴踏並輳霞裓之修禪靈鷲飛翔無異果
脣之住世大中祥符之祀詔賜今名揭彫榜於楣門燭
霄輝於海㑹陳跮有煥名香歇而復熏恵命増延祖燄
續而無盡善利之績疇可儗哉聰師藉子虛名謂窺秘

典丐詞紀實遠不及讓蜀冥煩之未袪頗滅裂而為愧
耳

　　覺城禪院記　　　　　　　　王曙

　　後學以像設者有為也滯於名相禪般者無心也曽是
空寂著空棄相此既失矣從無入有彼何得哉我佛所
以啓頓漸之門示悟修之路頓則頓悟言語文字之俱
非漸則漸修六度萬行之不捨權實交映理事互融無
一物不是於真如盡十方皆歸於已用大千世界猶若

浮漚無餘湼□有同昨夢蓋達觀之上者豈常談之得
乎益州覺城禪院昔李唐明皇奄宅函夏有詔郡國各
建伽藍並以開元為名皆一時之壯麗迨中和俶擾守
臣負固頭㑹箕斂惟利是視草創竊㺯未遑寧居擅茗
荈之兼贏據隧肆而墆鬻以兹寺庭宇密邇市㕓因而
有之莫我肯顧雲徒海衆曽何足以少留寳落琁題杳
不知其處所陶籬僅隔顔巷潛通若金石之聞乃止不
壞何神明所祐巋然得存今此院者即開元之址也孟

氏廣政中出女侍為尼俾居其間號延福院後棄而去
復為僧坊爰有閬中鐵幢長老擁錫來游載營載葺衆
號鐵幢院又有神操紹續紀綱操授道信道信授秦人
微禪師微師歸闗中道信荐主僧務風雨攸蔽禪頌漸
興今傳法沙門元信禪師俗姓昝氏本郡華陽人也幼
齡頴悟脱落囂塵辭親出家尋師訪道不遠千里行詣
百城飄然沅澧之間遍遊江漢之域聿來舊楚乃契宿
縁得法於郢州芭蕉恵情禪師情嗣南塔南塔嗣先仰

山先仰山嗣溈山溈山嗣百丈百丈嗣江西江西嗣南
嶽南嶽嗣曹溪即禪師於曹溪為八代嫡嗣於釋迦如
來為四十一代法孫師機縁既契更不他之有願還鄉
卜居演化言旋舊里求叶初心道信喜師之歸延請入
室密以傳授且俾興修師音容粹和戒行髙潔慈悲喜
捨而為事行住坐卧以相應由是法衆歸心士庶仰懷
乃謀締搆乃募檀般卓鄭隆富之家輿金而布地闤闠
伎巧之族運斤而承風朴斵九挻雜沓坌並人悦來而

不絶材襞積而居多遂量工程考廣袤易竒衺為方正
變湫隘為平夷自經始於辛卯告成於戊午凡歳星再
周天矣壇宇顯敞正殿翬飛户牖重深禪堂岑寂丈室
清閑而奥秘僧房䆗窱以虛徐齋㕔來苾蒭之流㕑庫
有蒲塞之饌廣博嚴靜盈二百間供具&KR0008;㩼約數千事
又為轉輪寳藏繕寫十二部經珠交露縵彌覆其上金
姿髹彩錯落其間實福祥之淵源雄都㑹之瞻矚今知
樞密院刑部侍郎樂安任公昔鎮藩服仰師道行且以

受佛付囑悉心護持以延福舊稱乃僣偽所署露章上
請俞詔下臨特賜今名彌光列刹仍錫隙地乃南其門
芝撿賁於藂林雲篆揭其摽牓而師宴坐一食應病與
藥載離寒暑不出户庭初廬帥雷公特奏命服亟請開
堂師問荅隨機扣擊無滯故遠近道俗多所歸依前後
王臣靡不欽重曙雅遊苦早悟道滋晚被聖明之優渥
寄刺舉之聲政遽傳而至燭理未康雖嚮師之名莫造
師之室偶餘日之怡蕩一欵闗以從容即席而境閑忘

言而機契風幡揺颺直指仁者之心庭柏青葱自識西
來之意師既而曰夫示有作為方便也撥無因果斷滅
也方便即濟人無量斷滅則末法疇依惟兹院之紹隆
懼後時之堙漫且礱石之斯久願為辭以見紀贊希有
事出和雅音胡其幸焉安敢讓矣一來廬阜即是遠公
之社人永鎮頭陀欲刻簡栖之碑字

　　聞思三法資修記　　　　　　晁迥

　　予自少及老以儒學求仕進之外而志於道也久矣非

謂分别名相有所偏局但汎觀鼎峙之教歸趣符合者
隨意采録實為心要蓋知同歸于善而三聖之書以其
方言類例各有文質隠顯詳畧深淺耳緜歴以來逮今
衰朽而崇尚彌切豈非宿習之然乎古先章句其利極
博而散在經綸孰能和㑹而發明哉自好涉獵援據推
而廣之别致曲成之用抑亦事必師古唯以立意為宗
不以能文為本區區之誠不自揆也如此予思往嵗嘗
接今御史中執法秋曹貳卿晏公清談偶及南華真經

予記公盛稱之語凡三句包含微㫖其句云其動若水
其靜若鑑其應若響予退歸撿閲此語出於莊列二子
之書大約述至人體用之狀而微密難曉莊子之注太
簡於此三句之下都注之云常無情也列子之注稍備
各解之云順物而動故若水也應而不唱故若響也予
素聞大人先生之論云敏於事者唯變所適滯於物者
未可與權是以每遇見聞得一善則拳拳服膺弗忍遐
棄姑務㸃化入助道品譬如範良金琢美玉以成器而

為利也所愛此三句之語凡十二字深思祖述而下筆
惟艱暨乎引年致政獲捿息乎京邑之舊廬闔扉隠几
久於恬宴乘興揮翰追叙前志剖析搆綴䐇然相參不
分内外經典之語混為心法而已處世出世皆可足用
今始辨其名理焉其動若水蓋表至人周流無擇物大
委順也此合乎隱君子書中上善之理竊謂學大道者
在乎無可無不可外順世間法虛縁而葆真當如此矣
可目之日無礙法門其靜若鑑葢表至人洞照無遁形

大明徹也此合乎古先生書中寂照之理竊謂内習之
證唯靜而明物來斯應心無主宰當如此矣可目之曰
無意法門其應若響蓋表至人虛應無留閡大曠達也
此合乎黄帝書中谷神之理竊謂觸事而夷物情難著
既應即止勿復存餘當如此矣可目之曰無住法門此
三法者上根圓智精修密詣之妙門也輒杼軸于懷而
未有作者庶乎導揚前列後迪後來可以智窮其理不
可以言盡其意夫勤行之士若能黙識馴致殆所謂曲

盡其妙乃至中根以上聞而信重加之善誘自他俱利
法施洪福未易可量願三復以無煩知百一之有補深
愧狂簡幸不以人廢言也天聖七年記

　　重修昭覺寺記　　　　　　　李畋

　　妙色非相有相則尊真諦無言有言則大矧夫法身普
現帝綱交映寳月破昏於濁際靜刹植福於沙界肅五
藴之紛擾具十善之莊嚴恵照倒迷無一遺者斯相之
尊也法音讚運羣動無妄大雲秘藏千貝闕師子敷座

于紺宇攝四大之種性歸一如之㧾持解脱障纒無一
悖者斯言之大也既尊且大則有為之教興無涯之利
顯在乎人天寅奉王臣護持塵刼不遷是曰常住其斯
之謂歟昭覺寺成都福地在震之隅先是眉州司馬董
常宅舊名建元其締搆招嗣之由具蕭相國遘碑悉之
矣唐乾符丁酉嵗為了覺大禪師宴居之所禪師法號
休夢姓韓氏京兆萬年人時宣宗興復象教乃應詔誦
經對御落采配終南山之捧日寺具大戒於律師神佑

悟技若於石霜慶諸參法要於百丈懷海契心印於洞
仙俍价初至洞山洞山問近離何處曰湖南又問途中
還見異人否曰若是異人不涉途中价深器之後領㫖
寓蜀始立一大事闢甘露門開堂日僧問淨名大士入
不二法門㫖趣如何曰山僧未敢舉明又問若如是即
事理不分荅云扁舟已過洞庭湖凡言峻機晤以復如
是時劔南節度使崔公安漸奏改建元勅賜今額仍給
紫衣一襲式光宗教未幾僖宗出狩駐蹕西州召禪師

説無上乘若麟徳殿故事由是開沷聖慮握乾綱而不
動運輸神力迴天步而高引玉鑾反正而帝眷彌深賜
禪師紫磨納衣三事龍鳳氍毹毯一榻寳器盛辟攴佛
牙一函布展義之澤也越明年王氏建節制兩川於禪
師申尊叔之禮奏錫師號曰了覺大師及王氏開國而
禪師滅度享年八十一僧臘五十一門人洪福等建窣
堵於當寺後庵以令身歸之謚曰真隱之塔爾後宗派
傳襲真風炳然至今住持大徳延美上人以了覺大禪

師為五代祖陽安郡平泉人姓杜氏禮本寺懷進大徳
為出家師依彦通律師授具足戒性惟真實體本虛靜
開口無機化不言而鷗狎虛懷善應施不求而谷盈禪
林果熟薝蔔彌香覺苑地靈黄金爭布作大利益須非
常人美公之謂歟兹寺有常住沷土三百㕓滌場歛穧
歳入千耦併歸寺廩與衆共之有舟航大賈輸流水之
錢山澤豪族捨金宂之利五銖一縷悉歸寺府無一私
者由是搆樸斵之材較班輸之技而興修之議於是集

矣寺之殿宇舊且百間今廣而増者三百建正殿塑金
釋迦像一軀為黒白扳足之地修經藏挾唱梵之堂四
&KR0146;為權實轉輪之所廣方丈之室傳達摩心備水陸之
儀宣梁武教及羅漢六祖翊善大悲各列一堂又分千
部經為東西龕續建紀天列宿堂一所仍加壯麗以至
安毳侣供公庖局次有叙㕑倉寮庫齋㕔浴室重門挾
屋啟閉以時上縫瓦以如鱗下密磚而若砥左瞻右顧
俱是道場一起一居無非佛事寺之舊址復於頹垣鞠

為茂草僅百年矣以至悖蹊樊圃可畏其鄰認牛忘羊
莫分其主美公一旦竪版築以繩之興百堵軫舊封葺
牆五百餘間周匝園圃而諸鄰相讓無一違者凡供食
之豐潔法席之華煥時一大㑹朝飰千衆累茵敷坐如
升虛邑未有一物爰假外求寺之勝跡有僖宗幸蜀放
隨駕進士三牓題名記陳太師塑六祖像蕭相國文建
寺碑㑹稽孫位畫行道天王浮丘先生松竹張南本畫水
月觀音翰林待詔(失名氏今寺額始自長安降到)摸昭覺寺額俱經亂不亡

為唐故事斯皆化感利捨護持之力也自大中祥符戊
申嵗承領住持迨三十有餘載矣惟食不兼味衣不重
繭言必諦信故人無間言行必總持故身無擇行深入
無礙物我不二經云雖説種種道其實為佛乘吾見其
人矣然能為愛河之舟擑不住中流開覺路之康莊俾
求諸道故入其門者如遜般若之岸似升毗尼之室樹
繞七重塵無一㸃信花界之勝果錦江之福田者焉尚
能韜光愈晦功成不居耳聞讚揚口稱慙愧是謂常住

不住所得非得者乎今門人賜紫沙門人遜謂布施迴
向嘆未曽有者典教宗尚寧可闕歟遂(闕兩字)覺禪師誥
勑三通修寺行狀數紙訪畋請紀茂實畋且念景徳初
與今岳陽牧張都官逵肄業于兹倐爾嵗寒永言夢寐
山隂都講曽栽揮塵之松衣錦相(闕三字)偷光之壁及乎
嘗醍醐之味目琉璃之色為日久矣徳我既深固不牢
讓大哉開羣迷之眼俾矚乎大明象設之請也安(闕)動
之心俾諧乎一法言教之謂(闕四字)相則尊所以袪其幼

相有言則大由是辯其魔言令蠢動廓然見種種性曰
實曰㩁歸乎一揆付諸佛子歴刼奉持非師釋氏之雄
者其孰能與於斯文

　　天慶觀五嶽真君殿記　　　　彭乘

　　大象無體萬物應化其體也至人藏用萬法感通其用
也稽乃體用强為之名無有本源自内而出孰為衆妙
由外而來非(闕)精沖寂曠乎虛極不見皦昧冥於自然
者詎能與於此乎自然其祌含凝真一無方無物無本

住法㑹無涉有散殊萬類清寧於高厚誠明於性稟氣
秀嶽降得其純粹含虚寂照生與道妙繇是精練至行
濟導含識行充功格昇列真籍或於清浮濁滓間統名
山福地洞宫靈府至若善惡祥應感召報况率由主宰
故尸赤城者瀛洲仙伯職句曲曰紫陽真人赤城洞天
則龍蹻寗先生所治也先生嘗為陶官通神幽隱或蹈
履烈熖隨煙上下黄帝順風禮問受龍蹻經得御飛雲
術遂封五嶽丈人佩三庭印開元中感夢宸極因立祠

於山趾嚴飾真像冠蓋天服朱光春秋崇祀祺祥杳示
中和初再封希夷真君坤維奥區峯嶺連屬標靈跡者
青城為勝道書云世間有十大洞天此其一也星根月
頂風容雲骨寫影浮翠表裏森秀彌數百里鍾竒毓異
蕃靈藪怪寔真仙所宅焉宜其保祐生聚奠兹方鎮仰
洪䕃報神貺崇廟貌盛祠薦綿世不輟國家所以望秩
精意存真飛眷軺傳旁午苾芬䖍潔祈裭黔庶介福攸
酢益州天慶觀天寳院真君殿者道正明真大師文王

正締構也師稟粹清淵熙真妙域誠志劼毖神韻凝靖
持符負甲常存備守破環截帶夙謹傳授三一潛運兩
半無染咸平中嘗主青城山觀奉詔加崇飾師勤力事
任寔有成績故邑屋歸仰言動響効載懷道庇鑒寐䖍
潔如在之想思有所寄凝精心於輪奐存真相於殊好
絳臺琳室霄階紫陛鳳構標勝陽華寫制遂於本院齋
宫南創建真殿五間及兩掖廊廡憲太微之殊裁壯明
霞之寳勢重欒雲蔓夷庭砥闢崢嶸棟宇靚深博敞彩

緻間錯延瞰眩目高閑洞啟寳座中峙即邑人楊昌義
造施真君像及左右掖侍涂髹羃紵鋪金飾彩四規雙
理日簪霞䯻伏晨偃月蹲龍躍鳳異相具足瞻仰増肅
殿内粉堵圖五嶽帝君四瀆公衮山川總領神仙部屬
環周複宇若趨而暨皆錦江逸士李懐衮善筆里中宿
儒王中吉夔州助教袁琪新安耆艾俞進光華陽信士
楊元正佑財底績也星紀周運衆功迄備其經始也欲
造潛山司命廬嶽使者以居右至是潛山容相已備而

廬嶽模範尚闕葢坤維九江西南重阻繪事匪肖曽莫
髣髴適募能者復議姿狀㑹有黄冠李茂臯至自廬阜
囊圖簡記來詣師室事與誠契㝠應昭倬至是方具制
度成兹志願焉且夫道者道也萬物由之而有深賾不
可際擬議莫能盡失其㫖則恢誕詭異無所不至聖人
所以極深研幾㑹其歸趣虛無恍惚存乎妙淳元本始
歸乎模名跡器象繫乎物感通變化㝠乎神好惡用舍
屬乎性彌綸範圍之謂教率性順理清淨無為教之用

也君師禮樂制度名物教之跡也施用以涉跡循跡以
宗本故天地社稷郊廟祭祀示有宗也彼祠宇像設范
金稙土香臺法几繕寫刻繪者蓋託以寄心存乎歸嚮
而底於化也禮曰法施生民以勞定國能禦大災捍大
患則祀之猗歟其施厚者其報美至道統天地至人化
育於天地間其施厚也故后辟臣庶際極溥率必罄宗
奉者以此師以能績汔濟誠願載協條其事狀匄文紀
實旌善申美宜識嵗月故為疏舉第愧汎略云耳嘉佑

四年七月二十六日記

　　集真觀記　　　　　　　　　吕陶

　　佛老之術與吾儒並驅爭騖於中國歴千百年源深流
長津際渺漫徒類益滋氣勢益壯自國都郡邑至鄉閭
黨巷之聚率置廟貌以䖍祀事學六經者謂其戾去吾
教有駁出掃蕩之志為言與力舉能勇也若乃信嚮堅
慤崇奉切至則乃愧彼焉走郡城而南瀕江流而東田
壤四平而積腴園林百秀而交隂遺址舊棘屹然其間

者集真老子祠也唐天寳中以金星玉芝之祥始命建
創榜曰真符皇朝祥符六年又賜今額前府尹宋公祁
俾青城山道士黄方中居之府民羅布廣多出緡錢以
善葺乃崇門屋乃翼廡序乃嚴神位乃闢壇宇惡儉鄙
侈得虛寂清淨之勝焉夫天寳距治平踰三百年治亂
不常兵戈間作民廬官舍多若陵谷之變獨此老廟雖
圯不壞後有居者日能完治惟仲尼之徳覆被四海義
均社稷血食無愧自天子達於庶人咸有北面尊師之

禮著在祀典大不可忽而州邑之廟傾敗不屋十常二
三慶厯中詔天下興學多士靡然嚮風識絃誦之地未
幾議者舛馳學亦有廢豈吾儒信嚮崇奉其道不若彼
徒之堅慤切至耶抑禍福之理近則易諭仁義之功逺
而難知也記集真

　　崇道觀道藏記　　　　　　　范鎮

　　太史公論道家之言而曰使人精神專一動合無形贍
足萬物指約而易守事少而功多至於為史記則以韓

非申不害與老子同傳豈非後世多事必於有為以至
於無為乎班固所志才三十七家九百九十三篇而伊
尹太公辛甲鬻熊管子之書在焉至隋乃分經戒餌服
房中符籙凡四種合三百七十七部千二百一十六巻
而不著其目唐有道家類又合以釋氏而得百三十七
家七十四部千二百四十巻以著於録而管子列於法
家所謂伊尹太公辛甲者皆不傳獨鬻熊之書存自明
皇後不以著録者又百五十八家千三百八十三巻則

其溢於漢者千五百八十五巻矣噫老子著書五千言
以為盡天地事物之理後世學者寖廣而其書至於如
此其多豈以其事虛無其辭難知必支離而後至於簡
易如太史公所謂乎宋典祥符天禧中始崇起其教而
玉清昭應宫景靈宫㑹靈觀祥源觀皆置使典領又命
其徒與諸儒裒其書訂正謬訛繕寫以藏於其處而以
其餘賜天下宫觀以廣其傳獨劒南一道未皇暇焉嘉
佑初成都府郫縣道士姚若谷梓州飛烏縣道士朱知

善慨然欲盡也其書而莫由得也於是東走於鳳翔府
之上清太平宫慶成軍之太寧宫又東至於毫州之太
清宫明道宫凡得書二千餘巻太清宫者老子所生所
謂厲鄉者也有九井有古檜有丹竈於是縱觀焉又覽
唐開元及祥符中行幸故處以歸治平元年今天子既
即位若谷又與其徒仇宗正鄧自和列言於府曰釋氏
書徧滿州縣而道家所録獨散落不完願至京師得官
本以足其傳於是端明殿學士兼翰林侍讀學士尚書

户部侍郎韓公知府事以其狀聞且言蜀之名山秘洞
勝景為多而道家書不完無以奉揚清淨之風有詔即
建隆觀給官本以足其傳凡得五百帙四千五百卷溢
於唐者又千九百二十二卷可謂完且備矣若谷宗正
自和且將益其書為五本藏於成都之天慶觀郫縣之
崇道觀青城山之丈人觀梓州飛烏縣之洞靈觀綿州
之洪徳觀使學者優柔以求其所謂清虚自然之要而
至乎其師之道如太史公所謂者顧不偉歟若谷飛烏

以後徙於郫宗正青城人自和綿州人三人者持操堅
至而皆有功於其教者後之人觀其勤勞而不輕其守
則其書之傳為無窮矣治平二年十二月日記

　　新建五符幢記　　　　　　　文同

　　事有絓於荒忽茫昧之中繇曠古及下世無俗書以傳
凡智䪥狹漭不能究度至詆忌蔽人令弗通思慮所該
外物語者率謂狂矞罔誕非輕見乃用擯咲不講録是
皆䝉塞自淺豈寥然壹盡大方之理者歟其有導神幾

宣靈謀混淪焉行於亡形以鎮養乎元元使怪厲不作
消祓摧殄不得撗[泳-永+旱]以肆其姦是術也凡王侯保土社
芘羣品當知嚮服而尊高之渠可嫚忽邪其所謂蓋太
上洞真靈寳五老赤書云按元始至真肇探於太樸之
先凝神火庭尋詳曲折煥譯妙勢為天奥寳告瑞發應
秀映靈都神杖封固長依跬息大道君玉帝諸真懇請
恭受反復難遴傾倒切至始賜矜諭敇詣紫微居齋九
旬後肯付畀然猶戒禁勿得布下是天所貴重若此不

記從何刼運漏墜人世有聖研極鑴胎剖魄識其倪緒
取安諸隅廣寓泰寧傳云東京桓永壽時正一道陵患
魑魅恣雜闢人鬼使異行植幢㟭山誓刻嚴毒自是判
然幽明不殽至黄唐文缺重瑑置昭慶道祠嵗久巋然
頗剝爛㡬泐無所考宋五世天子英文明睿陞用賢俊
命侍臣趙公抃鎮蜀公致治未朞民物宜順暘潤孔時
川隰生楙蠶饒穀登體腹温飫薔訛勃疫淪伏不起冦
兵弭消寂無纎譁頌公平循聲辭邕邕公固以為未然

復訪悠遠安保方域俾無虞戾之深計顯效休功件已
設施事可託神亦圖崇修原掾陳汝玉學廣知博告公
具前躬模秘符解鈲論辯公得且喜告下趣輯迺相玉
局衍基絜為靈場築垣繕宫就完種勝初伐石西山&KR1208;
地深窅材洪執鉅輓致殊力工徒愁嗟求策迷所一時
暴洚涌發漂䃂下磵出道平夷遂可筏行既止正晝矞
雲叢飛滃然下覆天光明麗景氣晏悦晻藹高真颯若
來况都人觀繞驚歎喜蹈回頸望公祝若父母云護我

等亭育撫燾心精神䖍祥報昭露明日授匠矩尺礱為
觚榦恭肖神畫鑱勒其上科禁周具供所祈納大坤之
維永永䝉佑噫大霄妙章上靈祕篆何此羣兆幸焉遘
覿常為投依以挹厥休千萬億年公恵無泯一日公戒
部吏文同使紀其事同謹再拜撰辭以獻復類而為詩
以與蜀人使長言之無窮其辭曰

　　於未物前有氣混茫廓無耑崖滉漭汪洋中函神胞孕
此威章靈鋩決分飄青墮黄布照大空流精發光乃時

玉符獲于元皇自然祕文盤葩屈芒支交歧聯蜿䊸結
張皇執焉嘻練于洞陽瑩煥九霄瑞應蔚彰書簡刻金
輝燭焜煌太陽靈洞俛仰是將惟時諸真嘯命以蹡詣
皇咨觀祈必願償命入太空九光華房廓開金扃動抉
雲囊戒勿下傳上館乃當何刼墜流降奠五方桓志末
朝幻獝肆狂虎冠道師得焉其祥植石摹形大㟭之傍
隂怪震驚掃滅伏藏後多歴年復治於唐迄今巍如鏤
蹟劣亡治平之君堯舜禹湯詔用趙公付之蜀畺公來

民宜齧暴呴尫大和熏烝百體具康肌燠羸襦腹果衍
糧境殄雚蒲獄朽桁楊沸舌頌公壽福熾昌願公光華
衮衣繡裳移蜀之為天下以滂公聞曰嘻是志曷荒有
及後人乃利也長或告真文本先圓蒼可圖營之福招
禍攘流䕃西南被賴無央公喜趣為日不暇遑牙譙西
禺玉宇是望高宫翼如彩枅繪梁覆幢其間崪然百常
先時堪輿與公効祥水媵雲幪異孰爾量蜀人其承永
鬲害殃公徳之深萬世曷忘抄哉末兮峴碑陜棠治平

四年二月記







　　成都文類巻三十七

