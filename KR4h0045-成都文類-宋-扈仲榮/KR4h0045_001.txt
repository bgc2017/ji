







　　欽定四庫全書

　　成都文類巻一

　　宋　扈仲榮等　編

　　賦

　　蜀都賦　　　　　　　　　漢揚雄

　　蜀都之地古曰梁州禹治其江亭皋彌望欝乎青䓤丹
青玲瓏石䲛水螭扵近則有瑕英菌芝玉石江珠扵逺
則有銀鈆鍚碧馬犀象僰西有塩泉鐡冶橘林銅陵其

傍則有期牛兕旄金馬碧雞其竹則宗生族攅俊茂豐
美夾江縁山尋卒而起其深則有猵獺沉鱓水豹蛟蛇
其都門二九四百餘閭兩江珥其市九橋帶其流苴竹
浮流龜鼈磧石風胎雨鷇衆物駭目百華投春隆隐芳
芬螭燭若揮錦布繡望芒芒兮無幅其布則筩中黄潤
一端數金雕鏤釦器百技千工上乃使有伊之徒調夫
五味甘甜之和勺藥之羹江東鮐鮑隴西牛羊五肉七
菜朦猒腥臊若其吉日嘉㑹期扵送春之陰迎夏之陽

置酒扵榮川之閒宅設坐於華都之髙堂延帷揚幕接
帳連崗郄公之徒相與如乎陽&KR0008;臣詔羅車百乘期㑹
投宿觀者方防行船競逐也

　　右篇得之藝文類聚疑非全文自郄公之徒以下
字義若不相聨屬按左思蜀都賦注云揚雄賦曰
若其漁弋郤公之徒相與如乎巨野羅車百乘觀
者万隄意臣野訛為臣詔万隄訛為方防云

　　蜀都賦　　　　　　　　　晉左思


　　有西蜀公子者言於東吴王孫曰盖聞天以日月為綱
地以四海為紀九土星分萬國錯跱崤函有帝皇之宅
河洛為王者之里吾子豈亦曽聞蜀都之事歟請為左
右揚㩁而陳之夫蜀都者盖兆基扵上世開國扵中古
廓靈闗以為門包玉壘而為宇帶二江之雙流抗峨嵋
之重阻水陸所湊兼六合而交會焉豐蔚所盛茂八區
而菴藹焉扵前則跨躡犍䍧枕倚交趾經途所亘五千
餘里山阜相屬含谿懐谷岡巒糾紛觸石吐雲欝葐蒀

以翠㣲崫巍巍以峨峨干青霄而秀出舒丹氣以為霞
龍池&KR1565;瀑濆其隈漏江洑流潰其阿汨若湯谷之揚濤
沛若濛汜之涌波扵是乎卭竹緣嶺菌桂臨崖旁挺龍
目側生荔枝布綠葉之萋萋結朱實之離離迎隆冬而
不彫常曄曄而猗猗孔翠羣翔犀象競馳白雉朝雊猩
猩夜啼金馬騁光而絶影碧雞倐忽而曜儀火井沈熒
扵幽泉髙焰飛煽扵天垂其間則有虎魄丹青江珠瑕
英金砂銀鑠符采彪炳暉麗灼爍扵後則却背華容北

指崑崙緣以劍閣阻以石門流漢湯湯驚浪雷奔望之
天逈即之雲昏水物殊品鱗介異族或藏蛟螭或隠碧
玉嘉魚出扵丙穴良木攅扵褒谷其樹則有木蘭梫桂
杞櫹椅桐㯶枒楔樅楩楠幽藹扵谷底松柏蓊欝扵山
峰擢脩榦竦長條扇飛雲拂輕霄羲和假道扵峻岐陽
烏迴翼乎髙標巢居栖翔聿兼鄧林穴宅竒獸窠宿異
禽熊羆咆其陽鵰鶚鴪其陰猨狖騰希而競㨗虎豹長
嘯而永吟扵東則左緜巴中百濮所充外負銅梁扵宕

渠内函要害扵膏腴其中則有巴菽巴㦸靈夀桃枝樊
以蒩圃濱以鹽池&KR2599;蛦山棲黿龜水處潜龍蟠扵沮澤
應鳴鼔而興雨丹沙赩熾出其坂蜜房郁毓被其阜山
圗采而得道赤斧服而不朽若乃剛悍生其方風謡尚
其武奮之則賨旅翫之則渝舞鋭氣剽扵中葉蹻容世
於樂府扵西則右挾岷山湧瀆發川陪以白狼夷歌成
章坰野草昧林麓黝儵交讓所植蹲鴟所伏百藥灌叢
寒卉冬馥異類衆夥于何不育其中則有青珠黄環碧

砮芒硝或豐緑荑或蕃丹椒蘪蕪布濩扵中阿風連莚
蔓於蘭臯紅葩紫飾柯葉漸苞敷蘂葳㽔落英飄颻神
農是嘗盧跗是料芳追氣邪味蠲癘痟其封域之内則
有原隰墳衍通望彌博演以潜沫浸以緜洛溝洫脉散
疆里綺錯黍稷油油稉稻莫莫指渠口以為雲門灑滮
池而為淕澤雖星畢之滂沲尚未齊其膏液爾乃邑居
隠賑夾江傍山棟宇相望桑梓接連家有塩泉之井户
有橘柚之園其園則有林檎枇杷橙柿梬楟榹桃函列

梅李羅生百果甲宅異色同榮朱櫻春熟素柰夏成若
乃大火流凉風厲白露凝㣲霜結紫梨津潤樼栗罅發
蒲桃亂潰石榴競裂甘至自零芬芳酷烈其圃則有蒟
蒻茱茰𤓰疇芋區甘蔗辛薑陽蓲陰敷日往菲㣲月来
扶䟱任土所麗衆獻而儲其沃瀛則有攅蒋叢蒲綠菱
紅蓮雜以藴藻糅以蘋蘩揔莖柅柅裛葉蓁蓁蕡實時
味王公羞焉其中則有鴻儔鵠侣䳲鷺鵜鶘晨鳬旦至
候雁銜蘆木落南翔冰泮北徂雲飛水宿哢吭清渠其

深則有白黿命鼈𤣥獺上祭鱣鮪鱒魴鮷鱧鯊鱨差鱗
次色錦質報章躍濤戲瀬中流相忘扵是乎金城石郭
兼市中區既麗且崇實號成都闢二九之通門畫方軌
之廣塗營新宫於爽塏擬承明而起廬結陽城之延閣
飛觀榭乎雲中開髙軒以臨山列綺窓而瞰江内則議
殿爵堂武義虎威宣化之闥崇禮之闈華闕雙邈重門
洞開金鋪交映玉題相輝外則軌躅八逹里閈對出比
屋連甍千廡萬室亦有甲第當衢向術壇宇顯敞髙門

納駟庭扣鐘磬堂撫琴瑟匪葛匪姜疇能是恤亞以少
城接乎其西市鄽所㑹萬商之淵列隧百重羅肆巨千
賄貨山積纎麗星繁都人士女袨服靚妆賈貿墆鬻舛
錯縦横異物詭譎竒於八方布有橦華麫有桄榔卭竹
傳節於大夏之邑蒟醤流味於畨禺之鄉輿輦雜沓冠
帶混并累轂疊跡叛衍相傾諠譁鼎沸則哤聒宇宙嚻
塵張天則埃壒曜靈闤闠之裏伎巧之家百室離房機
杼相和貝錦斐成濯色江波黄潤比筒籯金所過侈侈

隆富卓鄭埒名公擅山川貨殖私庭藏鏹巨萬鈲槻兼
呈亦以財雄翕習邊城三蜀之豪時來時徃飬交都邑
結儔附黨劇談戯論扼腕抵掌出則連騎歸從百兩若
其舊俗終冬始春吉日良辰置酒髙堂以御嘉賓金罍
中坐肴核四陳觴以清醥鮮以紫鱗羽爵旣競絲竹乃
發巴姬弹絃漢女擊節起西音於促柱歌江上之&KR2397;厲
紆長䄂而屢舞翩躚躚以裔裔合尊促席引滿相罸樂
飲今夕一醉累月若夫王孫之属郤公之倫従禽於外

巷無居人並乘驥子俱服魚文𤣥黄異校結駟繽紛西
踰金隄東越玉津朔别期晦匪日匪旬蹵蹈䝉籠渉獵
寥廓鷹犬倐眒罻羅絡幕毛羣陸離羽族紛泊翕響
揮霍中網林薄屠麖麋剪旄塵帶文虵跨彫虎志未騁
時欲晚追輕翼赴絶逺出彭門之闕馳九折之坂經三峽
之峥嶸躡五屼之蹇産㦸食鐡之獸射噬毒之鹿拍貙
氓於葽草彈言鳥於森木拔象齒戻犀角鳥鎩翮獸廢
足殆而朅來相與第如滇池集乎江洲試水客漾輕舟

娉江妃與神㳺罨翡翠釣鰋鮋下髙鵠出潛虯吹洞簫
發櫂謳感鱏魚動陽侯騰波沸涌珠貝汜浮若雲漢含
星而光耀洪流將饗獠者張帟幕㑹平原酌清酤割芳
鮮飲御酣賔旅旋車馬雷駭轟轟闐闐若風流雨散漫
乎數百里之間斯盖宅土之所安樂觀聴之所踊躍也
焉獨三川為世朝市若乃卓犖奇譎倜儻罔已一經神
怪一緯人理逺則岷山之精上為井絡天帝運期而㑹
昌景福肹蠁而興作碧出萇𢎞之血鳥生杜宇之魄妄

變化而非常嗟見偉於疇昔近則江漢炳靈世載其英
欝若相如皭若君平王褒暐曄而發秀揚雄含章而挺
生幽思絢道徳摛藻掞天庭考四海而為雋當中葉而
擅名是故㳺談者以為美造作者以為程也至乎臨谷為
塞因山為障峻阻塍埒長城豁險吞若巨防一人守隘
萬夫莫向公孫躍馬而稱帝劉宗下輦而自王由此言
之天下孰尚故雖兼諸夏之富有猶未若兹都之無量
也


　　辨蜀都賦　　　　　　　　　　王騰

　　人物習性有忠有邪有智有愚出於才行而不由
土産自趙諗狂圖好事者類指以疵蜀人蜀之衣
冠含笑强顔無與辯之者余嘗切齒焉及讀左思
賦見其薄蜀陋吴謟魏以䛕晋之君臣苟售一時
之聲價而㓕天下之忠義晋之公卿一口稱譽風
俗頽矣士無特操以䧟西朝於五胡卒貽萬世之
愧夫魏者漢之賊也原思之詞似欲尊正統而黜

偏方然不顧正氣之淪溺乃知蜀之横被枉抑其
所由來者乆矣故作辨蜀都賦以申蜀人之憤氣
其商略土風採摭人物不該乎治亂興廢之變邪
正是非之理者不在鋪布之限非若前輩之詞主
於類聚山川毛羽動植以煥文彩之美觀悦讀誦
之利口而已

　　辨疑先生核理儲思(平)欲析蜀都未繹其辭客有東方
者過而問之曰昔者太冲構十稔之意搜三都之奇文

成示人張華見推士安序焉盛傳于時豈其猶有未盡
而夫子欲糾其所違先生曰嘻子未之知也吾蜀立極
之初域民之始井邑山川之秀人物風俗之美是則左
思備言之矣然而論列人才詳明士類苐言文藻之華
掞不及蜀人之忠義遂與吴俗例加抑忌非特没其實
美且沮之以横議川靈為之扼腕嶽鎮為之憤氣吾以
此為有遺恨故申言其所以夫品物流形九土分敷惟
有蜀為極險之區羊腸繞其垠鍔鳥道駕於至虚行者

却履以視棧乘者投䋲而鈎車驗太白之所賦盖未髣
其錙銖實天限而地隔故山峭而川迂宜若與中夏否
閉而不通其車書也然而朝宗之水浩浩而南傾内附
之山峨峩而東蹙口呀雙劔若邠岐虎㗖之吻尾拽二
南乃咸雍金城之麓以其有所附属而不能自立故命
名者號之曰蜀自西而東昔本無途金牛詐言五丁是
除吾人由之既艱且虞一夫舉足十夫荷儲食黄白以
骨立臥氷藜而裂膚蜀士逺於進取蜀民疲於轉輸嘆

天閽之已邈望秦隴以長吁然且連綱之運應聲穿領
之牛係路陟長阪以猶及繞大江而不悞指日而物不
緩期按籍而民無逋户邊餉以需上供有裕悉陸海之
攸産飽神囷之所聚五季之阨王朴獻謀謀先取蜀以
阜兵餱餱足兵强乃征方州時乏逺御朴言不酬及我
太祖算如朴䇿蜀定國富次平諸國蜀於是時興王有
力嚮者孟氏撫循矜憐恵愛其人捐租五年及我王師
宣威三川卒無一夫東嚮而控弦盖傾心於正統眎私

恩猶缺然是使偽命牽羊偏方啣璧顧旌纛以涕泗仆
逵衢而畏積感恩之意則誠効順之心自直豈若他邦
之惷悍怒螳臂於車軋由古而來可得而聞李雄劉闢
季連公孫因仍世難割據坤靈盗蜀而王踵起而霸類
非蜀人三國之際異方鼎峙若南若北輔呉崇魏惟我
蜀人不私非類雖輔璋戴備以自國猶謂吾君之子而
卒臣劉氏晉宋而下南北風馬南欝屈以逰魂北陸梁
而騁駕衣冠稽首於左袵濟洛順風於氐霸惟此西土

爰歸南化豈赴弱以背强盖惡夷而即夏迨蕭紀之不
令泝岷江而僭正梁人召㓂以救亂魏氏懐姦而託信
彼實包藏此惟附順逆施不恵於宜都内潰爰從於遲
迴豈瞻顧於北風盖欽恭於王命不惟蜀人不盗蜀都
歴代以來亂離間起在内在外為姦為宄董卓桓氏元
載朱泚龐勛劉闢樊崇韓遂懐兇扇亂言不詳紀試考
譜牒按其閭里苟揮羿浞之戈悉匪岷嶓之士在唐中
弱齊蔡幽并諧結諸隣唇齒相因叛主之帥逐帥之黥

陸梁百年不為王臣是亦何嘗連吾蜀民帝室内訌孽
牙匪彛震動萬乘再狩于西民與其帥開闗迓之天王
蒞止百官六師國用告乏衆艱于飢與其吏民縑粟輸
之比其還歸恬不知危兹盖處平則率理以奉京邑之
靈遭變則自完以待中原之睦欲携之則難叛欲一之
則易服豈特文有餘而武不足耶亦其天資正順而敦
孰近者趙諗圖結巴渠包藏歴年困於無徒爰及吳儔
妖謀是趨蜀人白發遄服其誅由是言之蜀何負於君

王歟思徒見其隣於西夷逺於上國誚丘壑之險鄙方
隅之僻但分中外之質麗不决正邪之名實胡所據耶
成周之盛四海同風冠帶所加古無比隆淮徐連齊魯
之軫而有夷伊洛按豐鎬之都而有戎方春秋之尊夏
視吳楚如貉蟲大周宗伯而不數抑又矧於閩中雖今
俊乂之所出在昔語言之不通是則與我均為逺服安
得妄論其異同然而自差觀之華陽黒水别封畛於堯
籍岷山導江歴經營於禹跡秦氏剖符李氷擁節五政

七賦被自古昔而四載所至南止荆揚之域荆揚之民
島夷卉服矧又過此以徃耶百粤之取始自漢武郡國
雖叛衣冠未楚所謂粤人無用章甫常衮化之士乃文
舉然則論淺深之時較乆近之序烏可與蜀同日而語
王莽元舅霍山冡勲遺愛帝壻林甫王孫許李聫堦於
黼座封裴接棟於楓宸既同心於肺腑亦託體於親隣
逞螟&KR0008;之毒噬為虺蝮於君親是則勢疎者未必孽惡
地近者未必誠純我雖逺於國而忠則邇也髙下既别

一凸一凹太行成臯三門二殽或壮帝王之形勢或資
姦盜之咆烋或王路之攸梗或伏兵之所交正用之則
亦在徳枳邪慿之則遂為冦巢吾人之心如砥吾人之
行如螘結羶美於一心捐崎嶇於萬里申韓生於中土
不免為僻學鄭衛作於中州不免為僻樂九野同列於
地何獨非梁益之墟四隅無私於天曷常戾西南之角
况乎江行地脉鮮决掃而敗岸星直天狼工弭姦而觸
惡肖此正氣挺吾先覺節以遇立文非苟作王褒明君

臣之合何武憤福威之削張綱扼腕於跋扈揚子甘心
於寂寞相如不數子昻見却謂誦述以阿䛕恐吾徒之
貽怍才髙則委靡面靦氣直則回邪膽落彼徒嫉於西
子殊不慚其鄭璞不意兒曹懵其志行之僻反以居處
僻我也且圃植蕙而菜育畦毓禾而莠生梟倫鳳族蜓
肖龍蟠君子小人常溷其間古何邦而無佞亦何地而
無賢龜䝉孔孟之悠宅冀北唐虞之所營冝丘門之不
雜何蹠黨之横行鯀為父而禹子蔡為弟而旦兄導挺

節而敦逆奕推忠而杞姦彼為同属以行異况指一方
而㮣言吾請與子姑置逺近之殊而摭正邪之辨晉取
之魏魏取之漢功非定亂位實圖簒思誠晉人言諛而
辯辭抑蜀以黜吳志借魏而佞晉魏為髙廟之㓂賊蜀
實中山之宗姓不然何故進亂世之姦雄而沮先王之
枝屬乎况蜀以得賢而王失賢而亡魏以已簒而張以
人簒而戕彼賦魏事徒言刑罰之清平胡不言文若之
殞命也彼言忠良之聚㑹胡不言三馬之食槽也詞未

及已客奮而起獲聞髙義欽服厥㫖嘆草澤之空言不
能廷辨於天子

　　畫桐花鳯扇賦　　　　　唐李徳裕

　　成都夾岷江磯岸多植紫桐每至暮春有靈禽五
色小於𤣥鳥來集桐花以飲朝露及華落則煙飛
雨散不知其所徃有名工繪於素扇以償稚子余
因作小賦書於扇上

　　桐始華兮緑江曙粲鮮葩兮泫朝露樹曄曄兮霞舒鳥

爛爛兮星布彼嘉桐兮貞且猗當暮春兮發英㽔豈鵷
鶵之珍族又棲託乎瓊林彼零露兮甘且白涵曉月兮
洒鮮澤豈青鳥之靈儔常飲吮乎玉液有嘉榖而不啄
有喬松而不適獨美露而愛桐非人間之羽翮逮花落
而春歸忽雨散而川寂悵丹穴之何逺想瑶池而已隔
爰有妙工圖其麗容宛宛兮若餐珠于芳蕊飄飄兮疑
振羽于光風感班姬之素扇空皎潔兮如霰亦有美人
増華㸃絢雀伺蟬而輕騖(南朝畫扇九重蟬雀)女乘鸞而微眄未

若繪斯禽於珍箑動凉風於羅薦非欲發長袂之清香
掩短歌之孤轉庻玉女之提擕列崑墟之瑶宴乃為歌
曰

　　青春晚兮芳節闌敷紫華兮䕃碧湍美斯鳥兮類鵷鸞
具體微兮容色丹彼飛翔于霄漢此藻繢於氷紈雖清
秋之已至常愛玩而㤀飡

　　茅茨賦　　　　　　　　唐朱桃椎

　　若夫虚寂之士不以世務為榮隠遁之流乃以閒居為

樂故孔子達士仍遭桀溺之譏叔夜髙人廼被孫登之
笑况復尋山翫水散志娛神隠臥茅茨之間志想青雲之
外逸世上之無為亦處物之髙致若乃覩兹庵室終諸
陋質野外孤標山旁逈出壁則崩剥而通風簷則摧頽
而冩日是故閒居晚思景媚青春逃斯澗谷委此心
神削野藜而作杖巻竹葉而為巾不以聲名為貴不以
珠玉為珎風前引嘯月下髙眠庭惟三逕琴置一絃散
誕池䑓之上逍遥巖谷之間逍遥兮無所託志意兮還

自樂枕明月而彈琴對清風而緩酌望嶺上之青松聴
雲間之白鶴用山水而為心翫琴書而取樂谷裏偏覺
鳥聲髙聲髙韻盡相調見許毛衣真亂錦聴渠聲韵宛
如歌調絃乍緩急向我茅茨集時逢雙燕來屢值遊蜂
入氷開緑水更應流草長階前還復濕吾意不欲世人
交我意不欲功名立名立也不湏髙㧾知世事盡徒勞
未㑹昔時三箇士無故將身殞二桃

　　先生知足離居盤桓口無二價日惟一飡築土為

室巻葉為冠斵輪之妙齊扁同觀

　　憫相如賦　　　　　　　　楊天恵

　　祖重黎之洪懿兮系中山之蟬聮食岷峨之舊徳兮飲
江漢之靈源皇既私卿以多技能兮卿又附益之以師
友之傳招湘君使侍書兮麾藺卿為我驂綜藝文之要
妙兮申劔術之雄妍載而之四方吾將鼓行諸公之間
視騎郎之多冗兮義不辱於周旋頋嚴鄒之差强人意
兮聊歩武於梁垣惟才髙之寡合兮以其遭遇之難靡

歳月於官學兮嗟不耦而空還徑千里而一歇兮跂喬
木於故山殆而朅來第如臨卭兮存故人之間闗起握
手相勞苦兮意氣與之拳拳彼汚令之體苛兮矜縟禮
之闌單慨非余心之所悦兮矧駔儈之與同盤强要卿
以俱行兮卿固已薄其所以然摽使者於門兮出告之
以不閒何隆初而殺終兮卒俛首而從㫋彼遷虜何為
者兮竊東向於肆筵紛臭䖏之逼人兮笑言呀以更讙
于意卿食不下咽兮奚宴安乎末歡酒參半而奏音兮

四座寂以無喧嗟輦下之遺直兮固淟涊而不鮮嫮冶
容而亡賴兮猥自成乎哀彈懿長離之文章兮非鸞凰
其誰匹曷伻鴆以為媒兮即㳺梟而接翼棄朝陽之顯
敞兮集此榛莽之䝉宻也吐竹梧之芬馨兮爭羶腥之
餘啄也度将鶵以授意兮吾固不審卿之所謂也卿縱
懐彼梟以好音兮吾恐彼梟之終弗類也既么麽又不
材兮曽何足以溷箕帚之役决帷簿而夜奔兮毁恱褵
而不入卿胡偭然不自喜兮安受此蠱蝕豈其不禁柸

杓兮怳沈𠖇而不自克寜卿意之易敗兮移氣體於終
食人固醉而悞醒而悔兮庸何傷於好徳恠卿初弗定
此計兮後又狂鶩而不復入不慙鄉杖者之善罵兮出
不羞賢牧伯之餘澤厭儒衣之巨麗兮襲𨽻人之䙝服
雖雜作而忘劬兮蔽泥水以為飾悵遷虜猶不堪其憤
兮卿獨何施於眉目始吾嘉卿之好音兮殆將以禮乎自
持進有虞之雅操兮紹尼父之聲詩胡中道自絶于前
修兮乃䧟而入扵桑濮之為終吾偉卿之能賦兮工

譎諫而不怒攝侈汰之瀾飜兮卒歸之於王度唁卿躬
之不蚤正兮尚何以禁切於人主嗟乎操行之不得兮
躪終古而増汚挽天河以自湔兮吾恐垢氛之不能去
亂曰卭山迤邐卭水悠兮日跳月踔郵千秋兮巋然遺
宇庇沈湫兮浮魂蟄魄尚想遊兮我欲堙井剗梧楸兮
死者可作庻無尤兮孰是人斯而有是醜兮尚俾來者
毋罹此垢兮

　　憫相如賦　　　　　　　　鄭少微


　　韙長卿之絶塵邈下眎於屈宋思眇眇以入微辭蔚跂
而易貢騖八紘之津涯括動植而錯綜擢篆籕於重泉
斡形聲而磬控當其奮翼巴庸前無古人拾阨灰之斷
簡搜屈璧之遺文紛齊魯之老師徒騁辯於説鈴蜕筆
土梗鼻端運斤專免園之右席麾鄒枚於嚬呻頋天西
之櫟社悵夜錦之未晨念絃歌之石友暢落魄於情親
夫何嫠人之艷艷兮感熠燿之宵光矚綺疏以託誠兮
佩徽音而曷㤀嗟父母之不聦兮昧彼都之丰臧盻星

河之照闈兮徑遡洄而往從縉紳先生而為此歟凉徳
汙行既不勝誅誾誾烈女世未乏諸足不下堂歩中瑀
琚紉幽蘭以為裳兮鈿美玉以為車豈無泳漢之㳺女
兮亦有采桑之秋胡秉周禮以律身兮諒氷雪之難渝
禆化國之隂敎兮飾家道之權輿爾弗安于正吉兮䝉
惡聲於簡書訪舊壚於故老莽榛蕪之離離眢井乃貪
泉之戒修梧寔曲木之規渴者勿汲暍者勿栖噫嘻余
觸類取譬操觚黙惟滔滔儒服相逺幾希摟處子者迷

忠義之大閑窺鄰墻者闇富貴之危機斥鴈幣之聘媒
妁之辭墦間之夫河間之婦等亡羊耳未容勝負又奚
獨料理十日卜之與典午邪

　　苦櫻賦(并序)　　　　　　　　何耕

　　余承乏成都郡丞官居舫齋之東有櫻樹焉本大
實小其熟猥多鮮紅可愛而苦不可食雖鳥雀
亦棄之感而賦之

　　始余至於官居盼兹樹之特奇榦擁腫以上達條扶踈

而下披䕃露井其有餘知封植之㡬時或告予以含桃
出饞涎而流頥意薦廟之珎果必甘滋之若飴幸一熟
之得嘗指麦秋以為期忽春事之已晚訝子結之獨遲
初𤨏碎以破蕾漸緐稠而着枝聊攀摘以適口乃苦澁
而顰睂類置膽於越國異如薺於周詩謝芳液之津
津空殷紅之纍纍誤來集之衆鳥誑無知之羣兒感人
亊之大謬為累欷而齎咨或名美而實乖或表盛而裏
虧或色厲而内荏或迹公而情私鷙翰假扵鳯鳴羊質

䝉於虎皮佞似聖以疇測姦託儒而莫窺莽恭儉以竊國
夘博辯以僵尸談仁義其可樂視所履而舛馳儼衣冠
於民上為賈竪之不為方滔滔以皆是奚一木之足悲














　　成都文類巻一

