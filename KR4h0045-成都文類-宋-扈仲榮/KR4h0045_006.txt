







　　欽定四庫全書

　　成都文類巻六

　　宋　扈仲榮等　編

　　詩

　　陵廟

　　謁先主廟　　　　　　　　唐杜甫

　　慘澹風雲㑹乘時各有人力侔分社稷志屈偃經綸復
漢留長策中原仗老臣雜耕心未已歐血事酸辛霸氣

西南歇雄圖厯數屯錦江元過楚劍閣復通秦舊俗存
祠廟空山泣鬼神虚簷交鳥道枯木半龍鱗竹送青溪
月苔移玉座春閭閻兒女換歌舞嵗時新絶域歸舟逺
荒城繫馬頻如何對揺落况乃久風塵孰與關張並功
臨耿鄧親應天才不小得士契無鄰遲暮堪帷幄飄零
且釣緍向來憂國淚寂寂洒衣巾

　　蜀相　　　　　　　　　　前　人

　　丞相祠堂何處尋錦官城外栢森森映堦碧草自春色

隔葉黄鸝空好音三顧頻煩天下計兩朝開濟老臣心
出師未捷身先死長使英雄淚滿襟

　　蜀先主廟(漢末謡黄牛白腹五銖當復)　唐劉禹鍚

　　天下英雄氣千秋尚凛然勢分三足鼎業復五銖錢得
相能開國生兒不象賢凄涼蜀故妓來舞魏宫前

　　謁先主廟絶句三首　　　　唐張儼

　　抆順繼皇業并吞勢由己天命屈雄圖誰歌大風起

　　得股肱賢眀能以奇用兵何事傷客情何人居帝京


　　雄名垂竹帛荒陵壓阡陌終古更何聞悲風入松栢

　　武侯廟　　　　　　　　唐武少儀

　　執簡焚香入廟門武侯神像儼如存因機定蜀延衰漢
以計連吴振弱孫欲盡智能傾僣盗善持忠節輔庸昏
宣王請戰貽巾幗始見才吞亦氣吞

　　祠祭畢題臨淮公舊碑　　唐楊嗣復

　　臨淮公武元衡也元和初元衡鎮蜀嗣復為
節度推官後二十七年嗣復鎮蜀時太和九

年也汝士為東川節度使故相唱和汝士曾
為蜀帥段文昌掌管也

　　齋莊修祀事旌斾出郊闉薙草軒墀狹塗墻赭堊新謀
猷期作聖風俗奉為神酹酒成坳澤持兵列偶人非才
膺寵任異代揖芳塵况是平津客碑前淚滿巾

　　和　　　　　　　　　　唐楊汝士

　　古栢森然地修嚴蜀相祠一過榮異代三顧盛當時功
徳流何逺馨香薦未衰敬名探國志飾像慰甿思昔謁

從征盖今聞擁信旗固宜光寵下有淚刻前碑

　　武侯祠　　　　　　　　　　陳薦

　　建安綱紀如綫微髙光基業春氷危姦豪拔劍將羣盗
駈龍控虎争雄雌武侯當日臥南陽韜稜晦角隂營為
髙吟梁甫比管樂胸中造化無人知東吴北魏至强大
不肯逆徳為其師先主欻聞元直語三徃咨求當世宜
勤勤陳說扶漢室慷慨感義許驅馳一說孫權敗曹操
劉氏遂肇中興基申眀號令皷雷電朂勵士卒獰蛟螭

分留猛將控荆渚翼載昭烈來坤維献皇遘害首勸進
應天嗣位開羣疑本謀憑藉蜀富庶養威用作并吞資
大勲未集昭烈崩遵守顧命如周伊均平賞罰重恩信
比屋道路皆熈熈七擒孟獲除後患至今南詔崇靈祠
(今諸蠻聚落中皆立武侯祠)東征直據五丈原欲復咸鎬綏華夷上
成先帝創業意下副四海蒼生思推忠仗氣順百倍俯
視敵衆真嬰兒流星落帳芒角惡暴然不起軍如癡仲
達雖走漢終失人謀不可違天時精魂埋沒已千嵗奈

無英傑齊髙䂓朔方男子過廟下秋天寥落霜風悲林
梢脱葉響䬃䬃煙頭暮雨寒絲絲妖狐怪兔穴壞壁飢
鵶餓鵲啼枯枝樵兒敲斵段尹石苔蘚斕斑裴相碑手
植勁栢尚蒼翠疑有神靈潛護持睟容昏剥堂廡陋龍
祠神廟窮珍竒吾心切切慕風概洒淚踟蹰成此詩

　　武侯廟栢　　　　　　　　　范鎮

　　滿葉是清霜培根無沃土恥作秦皇松寧為憑異樹英
靈自有風䕃蔚長如雨可憐青青姿不知人事古


　　謁諸葛廟　　　　　　　　喻汝礪

　　孤雲何其髙眀月不可繫灼灼抱此心與世自涇渭釋
來從所歡感亂亦虚欷咨惟今之人竊國未云恥匕首
入吾市秋風動燕水區區袁與曹等是刺客耳而我於
其間秉義不敢墜哀音回衡飇清義動幽邃天心固難
亮吾獨信所履溶溶日間雲漠漠苔㸃砌飢鼯墮蒼瓦
澹薄公所憇静然想英姿孤懷亦差尉

　　過武侯廟　　　　　　　　　陳古


　　羣雄角逐自驅除邂逅真龍起畏途材並管蕭非亞匹
氣吞曹馬直庸奴兩朝冠盖尊元逺千載風雲屈壯圖
天欲鼎分終割據可憐憂國竟捐軀

　　謁江瀆廟　　　　　　　　喻汝礪

　　坤軸東南傾大江日夜注前驅下洛洙餘濤略吴楚任
勢不期勞得意縁所遇水也初無營神哉亮誰主芳蘭
沉清華碧藻舒翠縷晨鵠戲野岸春鳬集深渚均是得
所安而神豈私汝古來㡬精魄拾此迷所處淫游不知

還沙村失煙樹而我後千載悠然在江滸抱嗇貴無
競矜名忌多取𡨕𡨕罨岸風滛滛打舡雨舞雪窺洪濤
開蘋渡前浦再拜謝神况聊復随所住

　　題先主廟　　　　　　　　晁公遡

　　天地收霸氣丘原余閟宫野人相指似旁有若堂封當
時大耳兒甚似隆準公夫豈忘故都﨑嶇巴蜀中劃然
成三分正爾阨兩雄武侯抱遺恨秦隴竟莫通獨怜晉
昌眀千載時始逢坐看五胡亂蕭條河洛空


　　拜張忠定公詞二十韻　　　　陸㳺

　　張公世外人與蜀偶有縁天將靖蜀亂生公在人間厥
初大盗興樂禍迭相延天子輟玉食貴臣擁戎㫋生殺
出喜怒死者常差肩公曰此何哉從之吾欺天河流觸
地軸砥柱屹不遷脅從盡縱捨飛章交帝前上意竟開
悟至仁勝兇殘貴臣不極賞追還黜其權安危關社稷
豈惟蜀民全後來有阿童握兵事開邊晚䇿睦州功上
公珥金蟬勢張不可禦北鄉挑幽燕神京遂丘墟迄今

天步艱時無忠定公孰能折其姦我來拜遺祠喬木含
蒼煙死者不可作愀然衰涕澘憤切感虜禍慷慨思公
賢春秋送迎神誰為歌此篇














　　成都文類巻六

