







　　欽定四庫全書

　　成都文類巻十一

　　宋　扈仲榮等　編

　　詩

　　題詠二

　　與宋景文公唱酬牡丹詩　　朱公綽

　　仁帥安全蜀祥葩育至和地寒開既晚春曙力終多翠
幕遮蜂蝶朱欄隔綺羅殷勤憑驛使光景易蹉跎


　　答　　　　　　　　　　　　宋祁

　　珍蘤分清賞飛郵附翠籠蹄金㸃鬢宻璋玉鏤跗紅香
惜持來逺春應摘後空玩詩仍把酒恨不與君同

　　和提刑海棠　　　　　　　　范鎮

　　不知真宰是誰專生得韶光此樹偏吟筆偶遺工部意
賦詞今識翰林權風飜翠幕晨香入霞照危墻夕影連
移植上園如得地芳名應在紫薇先

　　蜀先主廟古栢　　　　　　裴士禹


　　武侯翊漢嗣始欲大神器天命固有常雲雷極屯否流
星墮武帳萬卒摧鋭氣孤負卧龍心三顧君臣意廟貌
今寂寥握節空垂涙興廢事徒然無以窮往志陵前古
栢樹千丈起平地根大壓巨鼇心虚藏野燧風動虬龍
枝雷雨隨聲至疑是虚空間神明專擁庇不爾千萬年
突兀無枯瘁觀栢又慘然念侯功業熾功業亘無窮與
栢共蒼翠

　　聽運使閲道殿院撫琴　　　　王素


　　中臺御史誰得名卓然閱道持直聲首冠豸角身衣繡
端想正色霜稜稜上書言亊語激切表率百辟有典刑
前年乞守桐廬去衆口稱屈嗟沉英朝家惜才久難滯
東西兩漕來誇榮銅梁巨屏實都㑹邉禦蠻夷州養兵
生齒繁盛版賦錯嵗餘百萬輸王庭賢哉閱道不聚歛
抑暴損重咸使輕山園好茶甚北苑佳釀珍果豪相矜
皇皇州縣交贈遺途路馳走常縱横供須勞擾擔負苦
㒺䘏民力無時停呵守責宰悉廢罷嚴於軍令威連營

人人歡聲雜和氣晝夕遍覆全蜀城姦夫貪吏縮手脚
一道震懾今澄清我與閱道略識靣傾蓋若舊都忘形
士之忠義共所守必能感格惟至誠切磋博約日䝉益
迭相遜避無已能閱道志節極勁挺表裏瑩徹冬壺氷
舉族萍寓甬橋上騰裝單騎趨此行雷琴一張龜一隻
唯將二物娱幽情耽耽公屏大道左閴如隠者真禪扄
聮鏕曉入淨衆寺烟雲収拾初開晴青松脩竹緑隂合
其間瀟灑誰構亭從容取琴撫琴㺯歛襟拱手斜耳聽

數按慢舉别得法盡出意外皆研精曲名流水本宫調
碧溜潄玉寒琤琤坐中五月汗似雨忽覺桐葉秋風生
閱道學琴有高趣心惡鄭衞方鏗鋐惜滋南薰存舊譜
千載之下由分明欲禆吾君踵舜德追鑒古曲歸升平

　　和知府仲儀聽琴詩　　　　　趙抃

　　洪惟至樂生太初一鼔萬類和以蘇咸章杳黙不再得
南風解愠歌有虞霈恩恊氣塞天下推心置腹充肌膚
四門恱豫比屋化至今法度存諸書嗟哉道逺朴散漫

遺音寂寞俄榛蕪文侯聽古唯恐卧仲尼嫉世倡優誅
伯牙絶絃遂空黙季札審樂徒嘻吁諠譁焦殺雜然起
非音僻調衆耳娱夭絲促柱日誇尚正聲順氣誰持扶
天心厭物窮且變澆醇欲判如秦呉本根直使鬼神䕶
嶧陽茂育寒桐孤鳴泉怪石竝左右敲風撼雪孫枝踈
老雷一顧落斤斧絃朱軫玉徽珊瑚形模三尺韻鐘磬
價髙直恐連城無兹琴得傳數百載弊囊古匣藏吾廬
携之造次不暫捨兩川萬里隨單車自憐指下得古趣

古人不見如合符不知誰人達公聽招琴曉出遊浮圖
松筠䬃灑塵壒絶羣喧屏息堂廡虚更張疾徐鼓流水
清風瀝瀝生襟裾曲終四座悄無語賞音公獨勤諮諏
公歸三嘆意未已大句落落投瓊珠遂令巾衍益氣燄
况是黼繡增名譽愚今以琴比公治得之輿頌非敢誣
公來西州未五月教條一出民歡呼善人得路惡失穴
飢者稻梁寒袴襦竄排冦姦抑僥倖損削浮費清庖厨
平刑决獄甚破竹以身率下如氷壺公政中和召協氣

斯民樂易琴與俱報言坤維永安堵九重西顧何憂乎

　　登普賢閣觀桄榔樹留小詩　　梅摰

　　壯年薄宦守西甌一瞬流光三十秋今見桄榔兩嘉樹
恍如重到海邉逰

　　和　　　　　　　　　　　　王素

　　聞説桄榔南海頭移來西蜀屢經秋自緣賦得詩情苦
不覺攀條憶舊遊

　　和　　　　　　　　　　　　蘇寀


　　粵商移植到西州枝榦輪囷知幾秋晝繡榮歸為吟賞
再來應並赤松逰

　　新繁縣法要院孫太古壁畫羅漢

　　梅摰

　　絶藝知君少誰憐太古蹤佳名吾黨出逸格彼蒼鍾山
狖遙偷菓田衣半剥茸鄉人當保此此畫世無重

　　留别新繁縣靈慶院僧智公　　前人

　　粉里歸來十二春憐師心似我心淳他時行滿重相見

兠率天人第㡬人

　　觀舊題再書　　　　　　　　前人

　　方丈前詩映後詩更無塵㸃碧紗圍老僧相頋應相笑
不似揚州刺史歸

　　二十年前扣寺閽粉墻題記墨猶存重來樹老無花處
又見闍梨白首孫

　　新繁縣東湖瑞蓮歌　　　　　王益

　　火雲爍盡天幕醒水光弄碧凉無聲荷華千柄拂煙際

傑然秀榦駢雙英天敕少昊偏滋榮宵零仙露饒金莖
嫋嫋飄風起天末綠華璫珮來琤琤觥觴式宴資擊賞
何人掞藻飛筆精越國亭亭八百里木蘭泛詠稱明媚
爭如錦水派繁江孤根擢翠葩分膩紫清合曜流霞暉
楚臺無夢朝雲飛韓虢佳人新侍寵温泉宫裏賜霞衣
赫赫曦陽在東井珍房萃作皇家慶流火初晨復毓靈
連璧更疑唐傑盛眇觀熈政集元和嘉穀重榮田野歌
髙宗昔慶劉仁表五色卿雲世其少我今取喻進德流

優哉祥蓮出池沼草萊泥滓俱棄捐致君事業殊商皓
歸作臯䕫稷卨臣同心一德翊華勲

　　和　　　　　　　　　　　　梅摰

　　東湖七月湖水平鱗波暗織簫籟聲中有植蓮一萬本
紅漪相照摛繁英地靈氣粹不我測雙葩倐如同一莖
黄姑織女渡銀漢蜺旗鳯葆羅空青又認英皇立湘渚
翠華不返凝怨慕五十哀絃頓曉聲駢首低昂泣珠露
是時主人集宴喜湖光浸筵霞脚膩朋簪峩峩盡才子

椽筆交輝雲藻麗酒酣倚欄惜紅暉烟素徘徊縈不飛
魏宫甄后晝方寢髣髴有人持玉衣此邑古來無異政
室家瘡痏何由慶三年鼠竊例皆然以薪救火火彌盛
自公柅車政克和載途鼓腹騰謳歌歌公用心同日皎
不獨于今古應少因感珍芳兩兩開玉貫珠聮當縣沼
况我與公高適道芝歌肯迹商山皓嘉謀嘉猷思大陳
願將此美歸華勲

　　蜀牋二軸獻太傅同年葉兄　司馬光


　　西來萬里浣花牋舒巻雲霞照手鮮書笥久藏無可稱
願投詩客助新篇

　　望日與諸公㑹扵大慈聞海雲山茶合江梅花
開遂相邀同賞雖無歌舞實有清歡因成拙詩
奉呈　　　　　　　　　　　王覿

　　野寺山茶昨夜開江亭初報一枝梅旋邀座上逍遙客
同醉花前㶑灔盃秀色霜濃方潤澤暗香風靜更徘徊
仙姿莫遣常情妬不帯東山妓女來


　　和　　　　　　　　　　　胡宗師

　　錦水黄金宻印開東南時望滯塩梅得隨劍外同為客
幸逐花前醉倒盃白玉蘂高枝瘦碧臙脂萼嫩葉低徊
綺羅不識清詩骨須趂春風摸石來

　　和　　　　　　　　　　　劉(闕名)

　　百卉嚴寒未放開山茶映發獨江梅解顔况有花經眼
取醉寧辭酒滿盃照日亂紅光爛漫漾流輕素影徘徊
罇前已得春消息不待江南驛使來


　　和　　　　　　　　　　　徐彦孚

　　萬蘂山茶傍臘開一畨春信入江梅追㳺共按黄金轡
縱賞還傾白玉盃濃豔迎風香斷續疎枝横月影徘徊
隼旟不負登臨興更約携朋載酒來

　　和　　　　　　　　　　　呉師孟

　　何處珍叢最早開海雲山茗合江梅忽傳詩帥邀膚使
不用歌姬侍宴盃曉豔鮮明供綺靡晚粧清淡奉徘徊
此時文酒風流事豈似臨江放蕩來


　　二色芙蓉　　　　　　　　　文同

　　蜀國芙蓉名二色重陽前後始盈枝畫調粉筆分粧處
繡引紅針間刺時落晚自憐窺露沼忍寒誰念倚霜籬
主人日有西園客得爾方於歡酒宜

　　玉局洞石恪畫天仙四壁　　喻汝礪

　　真人何年下紫清目睛飄墮如流星至今玉洞通窈冥
蕭然紫室之威靈杖履而來六月望赤旱裂石風凄冷
歘然四壁呀欲動神怪夭蟜目喪睛道與之貌非丹青

馭風而行誰使令雲飛電掣集帝所超然得意皆夭人
異哉石子偉丈夫胷中磊磊怪所儲𤣥圃之山帝所居
子㳺其間墮雙鳬不然安知天上有此樂禿筆一掃淩
方壺細看毛骨分錙銖偉形傑狀人人殊古來列真誰
所摹前稱闗同後張圖近之豪者郭忠恕落筆拂戾如
奔諸兩公軼蕩不拘束筆力磊砢相&KR0008;扶我來憑欄聊
一呼隨翁聮軒上清都

　　合江探梅　　　　　　　　　白麟


　　艇子飃揺唤不回半溪清影様疎梅有人隔岸頻招手
和月和霜剪取來

　　銅馬歌　　　　　　　　　　王灼

　　郫城村民鑿古墓遂得一銅馬高三尺許制
作精妙前簡池守景季淵取以歸中宵風雨
輙聞嘶聲怪之不敢留移送佛寺紹興丙子
予以事至成都黄伯淵見索作銅馬歌

　　君不見武皇逸志凌九垓追風躡影思龍媒魯班門外

立銅馬天廐萬疋皆塵埃又不見伏波將軍破交賊歸
來殿前獻馬式據鞍習氣殊未衰想見老子真矍鑠兩
京飜覆知幾秋只有山河供客愁孤烟落日蠶叢國出
此神物於荒丘千年黄壤誰作主猶把歸心泣風雨但
恐一朝去無蹤有似豐城寳劍化雙龍

　　古栢(并序)　　　　　　　　劉望之

　　雙流縣保國觀古栢其大連九臂乃合較孔
明廟中栢正一倍也異時震霆焚其一幹人

以為異人伏丹其下嵗久丹飛去云耳蓋嘗
有雙鶴棲其上云

　　草木長生亦偶然不須聞此便談仙燒枝競說丹飛日
舉世寧知手種年雙鶴不歸秋自冷萬牛回首句空傳
相逄一飲清隂下與子前生定有緣(坐客四人)

　　次韻袁升之逰海雲寺鴻慶院山茶之什六首

　　蒲瀛

　　山茶兩本上連空疊葉棲枝占佛宫雀尾有金輸紺碧

鸖頭無火讓殷紅優於峽茗稱呼異劣與梅花氣候同
誰識諸天雨花外道人宴坐雪霜中

　　年年花葉炫虛空嵗月循環十二宫對植霜天無頼碧
特開金地可憐紅長春比並何妨别宻雪交加有底同
不必傳神呼趙老君詩元在典刑中

　　花開似火半燒空熒惑飛來失故宫但見洛人誇魏紫
誰知蜀國産真紅肯隨月季無時節應怪梅花有異同
逺挈一罇誰伴我還從山裏望城中


　　對境那能問色空山茶花發映蓮宫攻餘瑟瑟風揺緑
刑盡猩猩日曬紅大雪迷漫元斗異千林揺落不雷同
何須誑汝老迦葉分付闍黎一笑中

　　臘月寒氷火滿空𤣥冥移種祝融宫雪霜底事論堅白
兒女何知愛軟紅金鼎轉丹應有異玉沙洗水若為同
細思造物元無物顛到繁華掌握中

　　花發今年喜不空遨頭肅客上蕭宫雪殘千嶂猶連白
風引雙旌欲闘紅他日勲名三事在先春和氣萬家同

等閒草木䝉湔袚况入尋常顧盼中

　　彌牟鎮孔明八陣圖詩　　　王剛中

　　我稽八陣圖規模載方冊朅來鎮西蜀䕫門觀疊石賦
詩百數字字字究來歴進陟漢川西彌牟鎮之北平原
列堆阜灘石同一式細思作者意孔明有深䇿高岸或
為谷灘石存遺跡江海變桑田平原猶可覔故今兩處
存千載必一得再歌遂成篇當有智者識

　　華亭山房象山　　　　　　黃大輿


　　客㳺厭城市僧房見嵓壑偉石羅衆峯寒砂結層堮為
谷旣窈窕置嶺復緜邈溪源互相注花草紛已錯空聞
先王夣徒觀楚臣作行雲在俯仰北渚應酬酢天機契
如幻意匠起冥漠周流屬多豫寤寐欣所託有懐山中
人從爾芳杜若

　　梅林分韻詩(有序)

　　紹興庚辰十二月既望縉雲馮時行從諸朋
舊凡十有五人携酒具出西梅林林本王建

梅苑樹老其大可庇一畝中間風雨剥裂仆
地上屈盤如龍孫枝叢生直上尤怪古者凡
三四酒行以舊時愛酒陶彭澤今作梅花樹
下僧為韻分題賦詩客既占韻立者倚樹行
者環繞仰者承薌頫者拾英吟態不一皆可
圖畫是行也余被命造朝行亊薄遽重以大
府衣冠謁報主人饋勞酬對犇馳形神為之
俱敝諸公導以斯㳺江流如碧玉平野秀潤

竹塢桑疇連延彌望民家十十五五籬落鷄
犬比閭相親不愁不嗟余散䇿其間盖不知
向之疲苶猒苦所在也昔人謀于野則獲閒
暇清曠有爽扵精神思慮㳺不可廢如此哉
又况所與㳺皆西州名俊憙事者耶詩成次
第不以長少以所得韻之後先聮成軸客十
有五韻止十四吕義父别以詩字為韻又有
首昡詩不成者缺樹字一韻余過沉犀樊允

南監鎮稅語允南補之諸公又屬時行為之
序十五人者成都楊仲約施子一吕周輔義
父智父澤父宇文徳濟吕黙夫杜少訥房仕
成楊舜舉綿竹李無變潼川于伯永正法寳
印老縉雲馮當可

　　得舊字　　　　　　　　　　闕名

　　竹村喜紆徐江雲迷昏晝踟蹰馬上語嫩寒入衣褏天
公惜梅花破臈開未就端待使君來春風本依舊一鐏

既相屬勿辭作詩瘦明年用和羮請為使君壽

　　得時字　　　　　　　　　李流謙

　　巾冠墮城府桔橰無停時&KR0909;脾貯黄埃非復林壑姿涎
流方外勝秦人望軒羲萬金買閒日駕言一舒眉冒踏
衆俊場更從百代師食魚得河魴熊蹯佐其滋靉靉烟
雨村霜條出氷㽔烏鵲噪寒暝玉立山差差置尊扶疎
下老幹虬蛟馳落蘂不動塵初無犀駭雞羞我木石資
鬬公瓊琚詞深酌起自勸滕莒吾封圻公行對宣温雲

霧生攀躋能來玩墟落疋馬却蓋麾蟠胷萬螮蝀區寰
眇毫絲以兹接羣動白羽坐指撝笑彼豢外者組紱為
之鞿它年駟馬還梅花當十圍識此黄公壚下車挽客
衣未覺邈山河一醉也大竒

　　得愛字　　　　　　　　　吕及之

　　去城十里南郊外突兀老梅余十輩玉雪為骨氷為䰟
氣象不與凡木對我來窮冬烟雨晦把酒從公對公酹
人言此實升廟堂埋沒荒村今幾嵗清芳不為無人改

捐棄何妨本根在瑰章妙語今得公國色天香真有待
歸路從公巾倒戴俗物汚人非所愛我公行向日邉歸
此段風流入圖繪

　　得酒字　　　　　　　　宇文師獻

　　平生慕英㳺望公真山斗一見開心誠已落他人後龍
門豈甄擇大小俱容受聮轡尋勝踐春風倚尊酒惟公
對江梅端若同志友玉色洗塵沙幽姿出藜莠命客花
下坐相與沃醇酎非公無此客譬諸草木臭向晚入深

巷蒼根欹甕牖始知水西頭卧梅勝卧栁有客三歎息
此樹警老醜一笑客誠癡萬法要經久竒卉如尤物過
眼不必有惠我終日香重來香在否但從此理悟那復
長搔首念公捧召節脩名當不朽艤舟未忍去招尋訪
林藪中心甚虗明外慕厭紛糾杖屨循古岸細話猶開
誘再拜誦公詩一洗芻豢口

　　得陶字　　　　　　　　　楊大光

　　蟠根寄荒絶擢幹空橚槮鄉來聞妙語剪拂到兒曹垂

老猶叵堪開落幾徒勞不謂勤杖屨惠然排蓬蒿尚能
領諸生相就醉澄醪真頼旁輝映併覺標韻高酒䦨興
未已分韻看揮毫籍湜俱可人冥搜爭過褒乃知天地
間一等為賢豪撗飛與陸沉亦各係所遭再煩起窮邉
國柄行當操盡期如此花曉夕幸甄陶得備和羮用寧
不出伊咎百年幾春風勿令心忉忉

　　得彭字　　　　　　　　　　于格

　　庭柯卧蒼龍閱世如耼彭朔風破檀蘂零露滋玉英江

空人響絶影落千丈清今代文章籙縉雲主齊盟躍馬
覘春色觴客江上亭三嗅韻勝華霜霰飽曽經及時剥
其實可用佐大烹幸因輶軒使錫貢充廣庭王明儻予
燭和羮登簋鉶

　　得澤字　　　　　　　　　僧寳印

　　江路嵗崢嶸酸風更蕭瑟發興訪梅花主盟得詩伯孤
芳有餘妍初不帯脂澤香度竹籬短影揺溪水碧同時
飲中仙着我林下客春槽沸滴紅滿坐喧舉白澆胷獨

茗盌臭味曽不隔公今日邉去陛下正前席請看枝頭
春中有和羮實反騷試與提不礙心鐡石

　　得今字　　　　　　　　　杜舜舉

　　蘭亭久陳迹脩竹空自隂龍山亦凄凉鮮花誰與簪英
㳺曠千載盛事新梅林四海馮黎州未妨鐡石心提携
到諸子徧賞江之潯亭亭姑射仙玉立何森森謝氏六
君子對飲香滿襟西陵訪老龍竒怪尤可欽宛然如先
生高卧嵗月侵從兹飽薰風佳實共鼎&KR1092;正味恱天下

妙用無古今去去好着鞭江南春已深

　　得作字　　　　　　　　　吕商隠

　　一樹知獨秀十里方出郭江流浩清冷露氣凝凄薄胡
為此行色疲馬外踴躍𤣥冥正擅令植物困揺落身心
縱未改佳意久已惡喜見南北枝粲然秀氷壑千林色
輝映百畝香旁礴首破春風荒獨傲清雪虐坐令芳信
傳芬菲到羣萼如一君子信茹連俱有託相期飲此意
浩蕩放杯酌更應䕶攀折嘉實須若若終収調鼎功傅

巖真可作持問縉雲老一樽笑相酢

　　得梅字　　　　　　　　　馮時行

　　霜朝馬蹄無纎埃錦城城西江之隈金蘭合沓俱朋來
白沙鱗鱗江水洄梅花傍江髙崔嵬人言猶是王建栽
豪華過眼浮雲哉下馬酌酒聊徘徊飛英送香來酒杯
酒酣疾呼竹籬開走尋屋角如龍梅梅龍雖多此其魁
睡龍屈盤肘承胲風皴雨皵封蒼苔孫枝迸出誰胚胎
天公撫摩春為回慎勿變化隨風雷年年開花照尊罍

我欲結茅買芋煨與梅周旋送衰頽

　　得花字　　　　　　　　　吕凝之

　　出郭豈憚逺滿城無此花新枝開玉雪老樹卧龍蛇臨
水互葱蒨傍籬忽横斜詩聲冩竒怪畫本出槎牙老子
晉彭澤諸公賈長沙不尋龍李盟來嗅霜露華杖屨穿
茒舍壺觴倩酒家饑飡香馥郁醉藉影參差月白鴈成
字江清魚可义風流一時勝野意十倍加秪恐天上去
迹陳錦江涯歸來馬蹄疾驚飛滿林鵶


　　沈黎使君與客飲王建梅林分韻作詩過沉犀
以詩相示闕樹字令漢廣補之樊漢廣

　　墻頭冉冉新陽露忽作玲瓏玉千樹老蛟偃蹇獨避人
巻回飛雪江臯暮何處鳴禽來好音四月枝垂起黄霧
摧折霜餘初不懼笑看春光等閒度百年夢幻欲無言
吹落吹開豈風故時來薦鼎真偶爾小住疎籬非不遇
我知天意絶茫茫無為展轉獨多慮為花悽斷却回頭
爾亦㣲酸苦難茹


　　得下字　　　　　　　　　施晉卿

　　郊原宿雨餘雪重雲垂野春信初動揺欲徃豈無駕使
君早着鞭問路逢耕者深尋烟雨村共作詩酒社庭荒
六老樹氣象自儼雅一笑呼酒來大盆注老瓦最後看
枯株何意當大厦夭矯待風雲有年天實假須知羮鼎
調嘉實係用舍我欲壽使君罇罍更傾㵼明朝得楚騷
健甚無屈賈君今有錫環詔落九天下蜀江雪浪來棹
趂舡人把留滯以諸生斯文要陶冶惟應郢中歌倡絶

和自寡更聞督熊兒夜賦燭餘灺它年看無雙聲譽出
江夏却笑昌黎公阿買字能寫

　　馮先生訪梅于成都西郊同㳺十五人分韻哦
詩而積不與翊日先生分僧字屬積作之

　　張積

　　春回九地陽潛升南枝破臘如酥凝踈籬度香竹梢短
寒沙倒影溪流澄魁然老株忽駭目雪鱗矯矯雙龍騰
天公一叱困仆地掀髯弄爪高曲肱長林望斷千百株

奮首直欲青雲凌黎州太守和羮手十里徃看車呼登
西江破曉郊路凈合簪者誰金蘭朋懽笑藉草飛大白
行厨載酒多扵澠風花飄搖落杯面漱齒澆胷如嚼冰
湘流之清峴山瘦千古邂逅一笑興却踏東風急回首
侵夜霜月寒生稜入門未坐亟相詫曰今見之生未曾
成都勝事多四蜀我欲問津雲水僧先生功成早匄身
未老重來醉倚籐

　　得詩字　　　　　　　　　吕宜之


　　寒梅如高人氷雪凛風期霜威凌萬木孤芳綴疎枝古
來嵗寒心肯與時節移家家浣溪南横斜映疎籬老樹
更崛竒矯矯蛟龍姿中有調鼎味幾年江之湄征衫十
里寒霜蹄快追隨先生羊叔子到處英名垂對花有妙
想豪氣無百巵興來屬湛輩同出春容詩

　　十二月二十四日西樓觀雪　范成大

　　一夜珠簾不下鈎徹明隨雪上西樓瑤池萬頃崑崙近
玉壘千峯滴博収已報春回南畝潤從教寒勒北枝愁

四筵更為豐年醉録事何須較酒籌

　　寳相花　　　　　　　　　　前人

　　誰把柔條夾砌栽壓枝萬朶一時開為君也着詩収拾
題作西樓錦綉堆

　　雨後東郭排岸司申梅開及三分戲書小絶令
一靣開燕　　　　　　　　　前人

　　雨入南枝玉蘂皴合江雲冷凍芳塵司花好事相邀勒
不着笙歌不肯春


　　立秋夜月　　　　　　　　　前人

　　已放新凉入簞紋更驅餘溽避爐熏穿雲竹月時時見
咽露莎蛩院院聞稍喜雪山無斥堠但虞烟驛有移文
行藏且付蘧蘧夢明發還親鴈騖羣

　　前堂觀月　　　　　　　　　前人

　　箕踞繩床正自豪逺逰何暇讀離騷蕭森萬竹秋逾瘦
突兀雙楠夜更高東郭風喧三鼓市西城石洶二江濤
色塵聲界如如現本自無禪不用逃


　　太平瑞聖花　　　　　　　　前人

　　雪外捫參嶺烟中濯錦洲宻攢文杏蘂高結綵雲毬百
世嘉名重三登瑞氣浮挽春同住下看到火西流

　　合江亭隔江望瑤林莊梅盛開過江訪之馬上
哦此　　　　　　　　　　　前人

　　何處春能早踈籬浪激湍竹間煙雪逈馬上晚香寒唤
渡聊相覔廵簷得細看極知含雨意未許日烘殘

　　垂絲海棠　　　　　　　　　前人


　　春工葉葉與絲絲怕日嫌風不自持曉鏡為誰粧未辦
沁㾗猶自宿燕脂

　　西郊尋梅　　　　　　　　　前人

　　西郊梅花矜絶豔走馬獨來看不厭似羞流落䝉市塵
寧墮荒寒傍茅店翛然自是世外人過去生中差一念
淺顰常鄙桃李學獨立不容鶯蝶覘山樊水仙晚角出
大是春秋吴楚僭餘花豈無好顔色病在一俗無由砭
朱欄玉砌渠有命斷橋流水君何欠嗟予相與頗同調

身客劒南家在剡凄凉萬里歸無日蕭颯二毛衰有漸
尚能作意晚相從爛醉不辭杯㶑灩

　　初四日東郊觀麥苗　　　　　前人

　　去嵗秋霖麥下遲臘殘一雪潤無泥相將飽喫滹沱飰
來聽林間快活啼

　　海棠一首(范希元園)　　　　　陸游

　　誰道名花獨故宫(謂故蜀燕王宫)東城盛麗足爭雄横陳錦障
闌干外盡吸紅雲酒醆中貪看不辭持夜燭倚狂直欲

擅春風拾遺舊詠悲零落瘦損腰圍擬未工(老杜不應無海棠詩
意其失傳云)

　　嘉祐院觀壁間文湖州墨竹　　前人

　　石室先生筆有神我來拂拭一酸辛敗墻慘澹欲無色
老氣森嚴猶逼人慣閲氷霜元耐乆恥隨兒女更爭春
紛紛可笑空摹擬爾輩毫端萬斛塵

　　賦成都碧雞坊李氏石君(事見成都古今記中蓋湖石之最大而奇
者著名舊矣)　　　　　　　　　孫松夀


　　造化小兒斲山骨幾年流落蛟龍窟太湖一碧浸玻璃
瀾吞浪吐窮奔突瑰奇未許困泥沙漂出江臯空㟮屼
清寒偃蹇如髙人肯向蓬蒿念埋没曩聞上苑饒奇珍
千形萬狀髙嶙峋當年搜索困山海氊包席裹車轔轔
規模豈但肖五嶽氣象直欲凌三神一朝胡馬窺城下
例隨矢石荒荆榛憐君分落幽人手不逐爾輩汙塵垢
首陽寂寞伯夷清瀟湘冷落三閭瘦李侯胷中飽雲夢
得君不用斯瓊玖館之舊隠與周旋竹士松賓三益友

相看一洗名利心眉宇更清元徳秀君今幾世德未衰
霜寒玉立癯而夀咄嗟世眼多嗜好玩形忘理十八九
奇章所蓄森琅玕名標甲乙空紛然到溉奇礓髙崒嵂
一擲徒為負進錢石君於汝非不厚較其所得無何有
願公世濟此君為不朽

　　賦張白雲先生故居溪上菊　　前人

　　金衣緑裳僊不齅春風餘飄搖清江練服佩𤣥圃珠欲
驂冲霄鸞鞭起横海魚(是夜遊魚躍出因廣此意)天遊浩無際妙寄

良可娱(借遷為喻寄此清賞)

　　賦蘧仙觀古楠(犀浦鎮蘧真人舊隠有四大楠甚古其事已經見成都記)前人

　　風雨縱横八面看巍然此柱欲擎天壯心已與雲龍㑹
彈指消摩八百年

　　十月過昭覺庭梅蕭然已動人意因作二十八
字　　　　　　　　　　　　李燾

　　厭逐遊人藥市行蹔來心迹喜雙清踈風細雨荒庭菊
便覺梅花暗有情


　　觀施氏芍藥呈同遊者　　　　前人

　　怪底吹殘萬㸃紅餘妍都在此花中攀枝未許風流盡
振袂還知結習空杳杳人誰贈南國菲菲身恐墮仙宫
乞將新雨醻佳麗始信青春不負公

　　成都施氏園海棠方盛時覔酒徑醉二月九日

　　前人

　　染根著色謝天公破睡猶禁一再風為此徑須浮大白
老夫元自愛深紅


　　臘日游梅龍以雪後園林纔半樹為韻得樹字

　　楊甲

　　年年看梅水西路白頭溪翁眼如故重來笑龍老不死
我亦風埃憶歸去酒酣百怪入我腸夜半恍惚與龍遇
醉騎一尾天上歸陳迹江頭不知處梅花勸汝一杯酒
千嵗一寒真旦暮欲將老大要風雪穴蟻窠虫已無數
成都萬事更奇古石笋猶疑卿相墓孔明廟前柏千尺
神物翛翛泣幽樹它時滅壞亦同趣人生誰能一長頋

浮雲天地不須論但願人間有詩句

　　庚寅再遊　　　　　　　　　前人

　　霜頭馬郊鞭影西欲尋逺梅無舊蹊但聞草木皆有香
未到已識花前溪艤舟登岸入梅處竹樹煙火茅茨低
百年死樹虫蘚暗鱗甲漠漠僵横霓老翁鼻祖頭雪白
下見兒女方勝笄數株無力已仆地強起放春花滿畦
瘦龍夭矯欲仙去脊尾一半埋沙泥雷公幾時獵幽蟄
夜半刀斧來刳刲野人往往多再拜疑有鬼物憑其栖

問樵訪牧不知嵗齠齓已見今髦倪故人同遊六七輩
或似醉阮林中嵇遶樹覔花不識路東邊犬吠西號雞
榼中但有酒清濁寒具野檐勤携齎引之各各坐香樹
醉中採擷欲滿提誰言猶是蜀梅苑破丘斷壟山蒿藜
種花滿地作癡計隨手變化空塵㙠只餘老樹香不滅
力戰風雨猶堅犀云何身槁心尚在花氣鬱鬱連雲霓
但印此香可飲酒笑取身世如稗稊竹寒沙碧夜來語
囬首千載餘幽題榮枯過眼如一夢世網忽掛如牢狴

何時江村一曲路與子共賦歸來兮







　　成都文類巻十一

