







　　欽定四庫全書

　　成都文類巻十八

　　宋　扈仲榮等　編

　　表　䟽　笏記

　　上漢帝表　　　　　　　　漢先主

　　臣以具臣之才荷上將之任董督三軍奉辭於外不能
掃除寇難靖匡王室久使陛下聖教陵遲六合之内否
而未泰惟憂反側疢如疾首曩者董卓造為亂階自是

之後羣兇縱横殘剥海内頼陛下聖德威靈人臣同應
或忠義奮討或上天降罰暴逆並殪以漸冰消惟獨曹
操久未梟除侵擅國權恣心極亂臣昔與車騎將軍董
承圗謀討操機事不宻承見陷害臣播越失㨿忠義不
果遂得使操窮㓙極逆主后戮殺皇子鳩鴆雖糾合同
盟念在奮力懦弱不武歴年未効常恐殞沒孤負國恩
寤寐永歎夕惕若厲今臣羣寮以為在昔虞書敦叙九
族庶明厲翼五帝損益此道不廢周監二代並建諸姬

實頼晋鄭夾輔之福髙祖龍興尊王子弟大啓九國卒
斬諸呂以安大宗今操惡正醜直實繁有徒包藏禍心
簒盗已顯既宗室微弱帝族無位斟酌古式依假權宜
上臣大司馬漢中王臣伏自三省受國厚恩荷任一方
陳力未效所獲已過不宜復忝髙位以重罪謗羣僚見
逼迫臣以義臣退惟寇賊不梟國難未已宗廟傾危社
稷將墜誠臣憂責碎首之負若應權通變以寕靖聖朝
雖赴水火所不得辭敢慮常宜以防後悔輙順衆議拜

受印璽以崇國威仰惟爵號位髙寵厚俯思報效憂深
責重驚怖累息如臨於谷盡力輸誠奨厲六師卒齊羣
義應天順時撲討㓙逆以寕社稷以報萬分謹拜章因
驛上還所假左將軍宜城亭侯印綬

　　諫劉先主不稱尊號䟽　　　漢費詩

　　羣臣議欲推漢中王稱尊號詩上䟽曰

　　殿下以曹操父子偪主簒位故乃羇旅萬里紏合士衆
將以討賊今大敵未克而先自立恐人心疑惑昔髙祖

與楚約先破秦者王及屠咸陽獲子嬰猶懐推譲况今
殿下未出門庭便欲自立邪愚臣誠不為殿下取也

　　辭先主表　　　　　　　　蜀孟達

　　伏惟殿下將建伊呂之業追桓文之功大事草創假勢
吴楚是以有為之士深覩歸趣臣委質已來愆戾山積
臣猶自知况於君乎今王朝以興英俊鱗集臣内無輔
佐之器外無將領之才列次功臣誠自醜也臣聞范蠡
識微浮於五湖咎犯謝罪逡廵於河上夫際㑹之間請

命乞身何則欲㓗去就之分也况臣卑鄙無元功臣勲
自繋於時竊慕前賢早思逺恥昔申生至孝見疑於親
子胥至忠見誅於君蒙恬拓境而被大刑樂毅破齊而
遭讒佞臣每讀其書未嘗不慷慨流涕而親當其事益
以傷絶何者荆州覆敗大失臣節百無一還惟臣尋事
自致房陵上庸而復乞身自放於外伏想殿下聖恩感
悟愍臣之心悼臣之舉臣誠小人不能始終知而為之
敢謂非罪臣每聞交絶無惡聲去臣無怨辭臣過奉教

於君子願君王勉之也

　　臨發漢中上後主䟽　　　漢諸葛亮

　　先帝創業未半而中道崩殂今天下三分益州疲弊此
誠危急存亡之秋也然侍衛之臣不解於内忠志之士
忘身於外者盖追先帝之殊遇欲報之於陛下也誠宜
開張聖聼以光先帝遺德恢𢎞志士之氣不宜妄自菲
薄引喻失義以塞忠諫之路也宫中府中俱為一體陟
罰臧否不宜異同若有作奸犯科及為忠善者宜付有

司論其刑賞以昭陛下平明之理不宜偏私使内外異
法也侍中侍郎郭攸之費褘董允等此皆良實志慮忠
純是以先帝簡拔以遺陛下愚以為宫中之事事無大
小悉以咨之然後施行必能禆補闕漏有所廣益將軍
向寵性行淑均曉暢軍事試用於昔日先帝稱之曰能
是以衆議舉寵為督愚以為營中之事悉以咨之必能
使行陣和睦優劣得所親賢臣逺小人此先漢所以興
隆也親小人逺賢臣此後漢所以傾頺也先帝在時每

與臣論此事未嘗不歎息痛恨於桓靈也侍中尚書長
史参軍此悉身良死節之臣願陛下親之信之則漢室
之隆可計日而待也臣本布衣躬耕於南陽苟全性命
於亂世不求聞達於諸侯先帝不以臣卑鄙猥自枉屈
三顧臣於草廬之中諮臣以當世之事由是感激遂許
先帝以馳驅後值傾覆受任於敗軍之際奉命於危難
之間爾來二十有一年矣先帝知臣謹慎故臨崩寄臣
以大事也受命以來夙夜憂歎恐託付不效以傷先帝

之明故五月渡瀘深入不毛今南方已定兵甲已足當
奨率三軍北定中原庶竭駑鈍攘除奸㓙興復漢室還
於舊都此臣所以報先帝而忠陛下之職分也至於斟
酌損益進盡忠言則攸之褘允之任也願陛下託臣以
討賊興復之效不效則治臣之罪以告先帝之靈責攸
之褘允等之慢以彰其咎陛下亦宜自謀以諮諏善道
察納雅言深追先帝遺詔臣不勝受恩感激今當逺離
臨表涕零不知所言


　　乞伐魏䟽　　　　　　　　　前人

　　先帝慮漢賊不兩立王業不偏安故託臣以討賊也以
先帝之明量臣之才故知臣伐賊才弱敵强也然不伐
賊王業亦亡惟坐待亡孰與伐之是故託臣而弗疑也
臣受命之日寢不安席食不甘味思惟北征宜先入南
故五月渡瀘深入不毛并日而食臣非不自惜也顧王
業不可得偏全於蜀都故冒危難以奉先帝之遺意也
而議者謂為非計今賊適疲於西又務於東兵法乘勞

此進趨之時也謹陳其事如左髙帝明並日月謀臣淵
深危然後安今陛下未及髙帝謀臣不如良平而欲以
長計取勝坐定天下此臣之未解一也劉繇王朗各據
州郡論安言計動引聖人羣疑滿腹衆難塞胸今歳不
戰明年不征使孫策坐大遂并江東此臣之未觧二也
曹操智計殊絶於人其用兵也髣髴孫吴然困於南陽
險於烏巢危於祁連逼於黎陽幾敗伯山殆死潼關然
後偽定一時耳况臣才弱而欲以不危而定之此臣之

未解三也曹操五攻昌覇不下四越巢湖不成任用李
服而李服圗之委夏侯而夏侯敗亡先帝每稱操為能
猶有此失况臣駑下何能必勝此臣之未解四也自臣
到漢中中間朞年耳然喪趙雲陽羣馬玉閻芝丁立白
夀劉郃鄧銅等及曲長屯將七十餘人突將無前賨叟
青羌散騎一千餘人此皆数十年之内所糾合四方之
精鋭非一州之所有若復数年則損三分之二也當何
以圗敵此臣之未解五也今民窮兵疲而事不可息事

不可息則住與行勞費正等而不及今圗之欲以一州
之地與賊持久此臣之未觧六也夫難平者事也昔先
帝敗軍於楚當此時曹操拊手謂天下已定然後先帝
東連吴越西取巴蜀舉兵北征夏侯授首此操之失計
而漢事將成也然後吴更違盟關羽毁敗稊歸蹉跌曹
丕稱帝凡事如是難可逆見臣鞠躬盡力死而後已至
於成敗利鈍非臣之明所能逆覩也

　　廢李平表　　　　　　　　　前人


　　自先帝崩後平所在治家尚為小惠安身求名無憂國
之事臣當北出欲得平兵以鎮漢中平窮難縱横無有
來意而求以五郡為邑州刺史去年臣欲西征欲令平
主督漢中平説司馬懿等開府辟召臣知平鄙情欲因
行之際偪臣取利也是以表平子豐督主江州隆崇其
遇以取一時之務平至之日都委諸事羣臣上下皆怪
臣待平之厚也正以大事未定漢室傾危伐平之短莫
若褒之然謂平情在於榮利而已不意平心顛倒乃爾

若事稽留將致禍敗是臣不敏言多增咎

　　乞立諸葛亮廟表　　　　　蜀督隆

　　臣聞周人懐召伯之德甘棠為之不伐越王思范蠡之
功鑄金以存其像自漢興以來小善小德而圖形立廟
者多矣况亮德範遐邇勲盖季世興王室之不壊實斯
人是頼而烝嘗止於私門廟像闕而莫立使百姓巷祭
戎夷野祀非所以存德念功述追在昔者也今若盡順
民心則凟而無典建之京師又偪宗廟此聖懐所以懐

疑也臣愚以為宜因近其墓立之於沔陽使所親屬以
時賜祭凢其臣故吏欲奉祠者皆限至廟㫁其私祀以
崇正禮

　　上襲魏䟽　　　　　　　　蜀蔣琬

　　芟穢弭難臣職是掌自臣奉辭漢中已經六年臣既闇
弱如嬰疾疢規方無成夙夜憂惨今魏跨帶九州根蔕
滋蔓平除未易若東西并力首尾掎角雖未能速得如
志且當分裂蠶食先摧其支黨然吴期二三連不克果

俯仰惟艱實忘寢食輙與費禕等議以凉州胡塞之要
進退有資賊之所惜且羌胡乃心思漢如渇又昔偏軍
入羌郭淮破走筭其長短以為事首宜以姜維為凉州
刺史若維征行御持河右臣當帥軍為維鎮繼今涪水
陸四通惟急是應若東北有虞赴之不難

　　諫後主䟽　　　　　　　　蜀譙周

　　昔王莽之敗豪傑並起跨州據郡欲弄神器於是賢才
智士思望所歸未必以其勢之廣狹惟其德之薄厚也

是故於時更始公孫述及諸有大衆者多已廣大然莫
不快情恣欲怠於為善㳺獵飲食不恤民物世祖初入
河北馮異等勸之日當行人所不能為遂務理寃獄節
儉飲食動遵法度故北州歌歎聲布四逺於是鄧禹自
南陽追之吴漢寇恂未識世祖遥聞德行遂以權計舉
漁陽上谷突騎迎於廣阿其餘望風慕德者邳肜耿純
劉植之徒至於輿病齎棺襁負而至者不可勝数故能
以弱為强屠王郎吞銅馬折赤眉而成帝業也及在洛

陽嘗欲小出車駕已御銚期諫曰天下未寕臣誠不願
陛下細行数出即時還車及征隗囂潁川盗起世祖還
洛陽但遣寇恂徃恂曰潁川以陛下逺征故姦猾起叛
未知陛下還恐不時降陛下自臨潁川賊必即降遂至
潁川竟如恂言故非急務欲小出不敢至於急務欲自
安不為故帝者之欲善也如此故傳曰百姓不徒附誠
以德先之也今漢遭厄運天下三分雄哲之士思望之
時也陛下天姿至孝喪踰三年言及隕涕雖曾閔不過

也敬賢任才使之盡力有踰成康故國内和一大小戮
力臣所不能陳然臣不勝大願願復廣人所不能者夫
輓大重者其用力苦不衆拔大艱者其善術苦不廣且
承事宗廟者非徒求福祐所以率民尊上也至於四時
之祀或有不臨池苑之觀或有仍出臣之愚滯私不自
安夫憂責在身者不暇盡樂先帝之志堂構未成誠非
盡樂之時願省減樂官後宫所增造但奉修先帝所施
下為子孫節儉之教


　　進諸葛氏集表　　　　　　晋陳夀

　　臣夀等言臣前在著作郎侍中領中書監濟北侯臣荀
朂中書令關内侯臣和嶠奏使臣定故蜀丞相諸葛亮
故事亮毗佐危國負阻不賓然猶存録其言恥善有遺
誠是大晋光明至德澤被無疆自古以來未之有倫也
輙删除複重隨類相從凢為二十四篇篇名如右亮少
有逸羣之才英覇之器身長八尺容貌甚偉時人異焉
遭漢末擾亂隨叔父𤣥避難荆州躬耕於野不求聞達

時左將軍劉備以亮有殊量乃三顧亮於草廬之中亮
深謂備雄姿傑出遂解帶寫誠厚相結納及魏武帝南
征荆州劉琮舉州委質而備失勢衆寡無立錐之地亮
時年二十七乃建竒䇿身使孫權求援吴㑹權既宿服
仰備又覩亮竒雅甚敬重之即遣兵三萬人以助備備
得用與武帝交戰大破其軍乘勝克㨗江南悉平後備
又西取益州益州既定以亮為軍師將軍備稱尊號拜
亮為丞相錄尚書事及備殂沒嗣子幼弱事無巨細亮

皆專之於是外連東吴内平南越立法施度整理戎旅
工械技巧物究其極科教嚴明賞罰必信無惡不懲無
善不顯至於吏不容奸人懐自厲道不拾遺强不侵弱
風化肅然也當此之時亮之素志進欲龍驤虎視包括
四海退欲跨陵邉疆震蕩宇内又自以為無身之日則
未有能蹈涉中原抗衡上國者是以用兵不戢屡耀其
武然亮才於治戎為長竒謀為短理民之幹優於將略
而所與對敵或值人傑加衆寡不侔攻守異體故雖連

年動衆未能有克昔蕭何薦韓信管仲舉王子城父皆
忖已之長未能兼有也亮之器能政理抑亦管蕭之亞
匹也而時之名將無城父韓信故功業陵遲大義不及
耶盖天命有歸不可以智力争也青龍二年春亮帥衆
出武功分兵屯田為久駐之基其秋病卒黎庶追思以
為口實至今梁益之民咨述亮者言猶在耳雖甘棠之
詠召公鄭人之歌子産足以逺譬也孟軻有云以逸道
使民雖勞不怨以生道殺人雖死不怨殺信矣論者或

怪亮文彩不豔而過於丁寕周至臣愚以為咎繇大賢
也周公聖人也考之尚書咎繇之謨略而雅周公之誥
煩而悉何則咎繇與舜禹共謨周公與羣下矢誓故也
亮所與言盡衆人凢士故其文指不及得逺也然其聲
教遺言皆經事綜物公誠之心形於文墨足以知其人
之意理而有補於當世伏惟陛下邁蹤古聖蕩然無忌
故雖敵國誹謗之言咸肆其辭而無所革諱所以明大
通之道也


　　謝政刑箴表　　　　　　　唐韋臯

　　辰象在天睿文昭煥體𢎞述作義著箴規發揮刑政之
源黻藻皇王之道况理包繋象詞正典謨豈惟炯誡心
靈實乃化成天下伏以刑清則功濟茂育政治則俗致
和平大哉聖言允叶天聼臣職守方鎮宣揚教化仰觀
睿藻伏荷時休思欲紀在盤盂周旋被服不若懸之日
月垂範將來是用課率柔翰形於傳冩刋於琬琰之上
表於府署之門示文武之楷模為古今之殊觀其碑刋

刻已畢見立屋宇謹令修装三本隨狀奉進臣藝能薄
劣筆札無功貴竭臣子之誠式揚君父之德輕塵旒扆
伏用兢惶

　　批答

　　朕以為理之本繫乎政刑頃因退朝偶有製述用鍚人
極庶叶時中聊以自規豈能逮意卿道賛元化志宣大
猷爰勒貞珉躬自染翰克盡事君之節益嘉將順之心
省閲再三歎賞無已


　　代李侍郎賀收成都府表　　唐呂温

　　臣某言臣伏見髙崇文奏某月日官軍入成都府逆賊
劉闢走出見勒兵追捕者臣聞夏震秋落乃觀成物之
功善陳有征方見勝殘之理然則殺之所以生之也動
之所以綏之也氣和則嵗功早就德盛則廟筭先期無
遺鏃而巨寇窮奔不血刄而全蜀底定奔走夷裔鼓舞
生靈騰瑞氣而躍祥風披慶雲而捧白日伏以陛下纂
臨宸極惟新庶政拓跡開統之始作法定制之初而賊

闢敢犯天威首干大紀恃險與逺窮兇極暴雖禍滛助
順誠天道之必然而制勝舉全皆聖謀之自出諸軍既
集鋒鏑争先陛下以為方暑用兵觸冒害氣與勦人而
欲速寕全衆以功遲遂令緩蝼蟻之誅抑貔貅之鋭休
養磨礪以湏秋期由是感恩而思奮者萬心如一又髙
崇文嫉惡太甚殺傷小過陛下推弔伐之義𢎞覆燾之
仁兹寇是誅吾民何罪遂令逐北者生致為上脅從者
獲則捨之且諭鴻私仍加安慰由是飲澤而向化者十

室而九加以聖慈曲被大信有孚當挾纊之時賜戰士
悉出内府開食椹之路賞降者曽不踰辰遂使昏迷革
心義勇増氣江山自拔雷雨長驅渠魁假息而逃威士
衆順風而捨杖市不易肆巷無驚犬人蒙肉骨戸觧倒
懸旌旗導長養之風金皷發生成之氣然後知至化能
殺睿略無方大典用彰神武可畏全包形器之内有罪
必誅旁行天地之間無思不服臣謬膺重寄親奉昌期
坐觀氛祲之清目覩鯨鯢之戮手舞足蹈倍萬常情無

任慶抃感躍之至

　　請築羅城表　　　　　　　唐髙駢

　　乾符二年夏六月公以蜀土自咸通十一年并十五
年兩遭蠻寇攻圍子城迫窄遂具聞奏請築羅城
星月戊辰上表曰

　　臣聞仗鉞擁旄顯受專征之寄殿邦守土必遵共理之
規冀勵節以輸忠湏興利而除害伏以臣當道山河雖
嶮城壘未寕秦張儀收蜀之時已曾板築隋楊秀守藩

之日亦更增修堅牢雖壮於一隅周匝不過於八里自
咸通十年以後两遭蠻寇攻圍数萬戸人填咽共處池
泉皆竭熱氣相蒸其苦可哀斯弊可恤臣前年赴任之
日纔過劍門料蠻賊奔逃不敢廻顧先遣走馬入府放
出城内戸人莫不懽呼稱見蘇息臣今欲與民防患為
國逺圖廣築羅城以示雄閫將謀永逺豈憚暫勞臣深
受國恩實思忠藎儻允所奏乞宣付宰臣僉議

　　又表


　　西川境邑南詔比隣頻遭蠻蜒之侵凌盖以墻垣之湫
隘寇來而士庶投竄只有子城圍而閭井焚燒更無遺
堵且百萬衆類多少人家萃集子城可知危弊井泉既
竭溝池亦乾人氣相蒸死生共處官僚暴露老幼飢恓
但言牢城敢出戰貨財而豈能般輦商旅而空懐怨嗟
兼是戎兵同行剽刼賊路不能控扼軍營罕習干戈遂
使蒸黎枉遭塗炭臣初到統押便與經營平夷鎮之隄
防焉能跋涉大渡河之把截誰敢過從然須更議逺圖

以防後患嚴設武備廣築羅城雄壯三川保安千載使
寇孽遮圍而不遍軍戎隈倚而無疑旋奉詔書令臣参
酌許興版築冀盛蕃維遂乃相度地形揣摩物力不思
費耗只繫安危迢十縣之人丁抽八州之將校分其地
界授以城基運土囊而子來持石杵而雲集大興畚鍤
廣備資糧五千堵之周廻川中捍蔽百萬人之築起空
裏巍峩日居月諸功成事立金湯既設鐡甕如堅控地
道之莫能徒云入寇縱雲梯之强立無計登陴白露屋

之凌空躋攀莫及青城山之對峙形勢不如擁門之扄
鐍堅牢曲角之規模周宻壕深莫跨壁峻難攻外邉睥
睨之崇髙内靣欄干而固護獸頭帖出雁翅排成覆瓦
烟青甃塼苔碧縱蠻再至無計重圖此皆仗陛下之睿
謀使微臣之剏制鬼神扶助社稷庇庥臣限以守鎮不
獲奔詣闕庭無任踴躍屏營之至謹画圖差副使中散
大夫内謁賜紫金魚袋楊德章節度判官朝議郎檢校
尚書兵部郎兼御史中丞賜紫金魚袋裴峴等奉進以

聞

　　為蜀王建草斬陳敬瑄田令孜表

　　唐馮涓

　　開匣出虎孔宣父不責他人當路斬蛇孫叔敖非因利
已專殺不行於閫外先機恐失於彀中臣輙行閫制處
斬訖

　　上王建䟽　　　　　　　　　前人

　　古之用兵非以逞威暴而肆殺戮盖以安民為先豐財

為本湯武無忿怒之師髙光有魚水之士故能應天順
人弔民伐罪今自土德下衰朱梁逞虐雍都洛邑盡是
荆榛江南山東各有割據鬪力則人各有力用兵則人
各有兵陛下欲以一方之强舉萬全之策臣恐陛下之
憂不在於秦雍而在於肘腋之下也

　　上災異䟽　　　　　　　蜀李道安

　　倉廩者國之本糧食者人之命固其本則邦寕重其命
則人富今粒食中皆生蜂蠆切疑在位貪鄙奪民農時

戕害人命故天生災異以為警告又蟲皆曵米而行恐
邉鄙不寕干戈忽起饋挽相繼人不堪命伏願少精聖
慮與大臣恐懼修省兾消災異

　　上蜀主表　　　　　　　蜀宋光葆

　　晋王攻滅朱梁紹唐稱制冒李氏之苖裔以鄭王為逺
祖遣使西來侮慢尤甚輕蔑我國必將交惡宜勵兵選
將執戈待寇請於秦州屯兵萬人鳯州三千人控扼要
害命大將帥兵萬人戍威武城應援秦鳯萬人戍興元

應援金州及駱谷萬人屯利州應援文州及安逺城二
千戍文扶州為秦鳯掎角命渠果州管下蠻酋各聚兵
裹糧專聼帥期昔成汭據山陵養兵五萬皆仰給雲安
請擇安州刺史充峽路招討副使改𣙜鹽法以廣財用
嘉眉二州增治戰艦募舟師五千下峽出江陵步騎出
㐮陽大兵急攻秦雍東據河潼北以厚利㗖胡廣利則
進師退則分據峽口及散關以固吾國可以伐敵之心

　　諫醉粧䟽　　　　　　　　蜀劉纂


　　下之從上如風偃草以仁義理法化之則為謹愿之行
以驕奢滛佚化之則為狂薄之俗今一國之人皆效醉
粧臣恐邦基頺然如人之醉而不可支持也

　　諫王衍䟽　　　　　　　蜀蒲禹卿

　　先帝艱難創業欲傳之萬世陛下少長富貴荒色惑酒
秦州人雜蕃戎地多瘴癘萬衆困於奔馳郡縣罷於供
億鳯翔久為仇讎必生釁隙唐國方通歡好恐懐疑貳
先皇未嘗無故盤遊陛下率意頻離宫闕秦皇東狩鑾

駕不還煬帝南廵龍舟不返蜀都强盛雄視鄰邦邉庭
無烽火之虞境内有腹心之疾百姓失業盗賊公行昔
李勢屈於桓温劉禪降於鄧艾山河險固不足慿恃

　　賀江神移堰牋　　　　　蜀杜光庭

　　伏覩導江縣令黄璟奏六月二十六日江神移堰事伏
以大禹濬江發洪源於龍冡李冰創堰分白浪於龜城
導彼靈津資乎民用而涸脛泛肩之誓表則有常若懐
山沃日之多崩騰難制立虞墊溺必害蒸黎昨者夏潦

渤興狂波未息顧岷江之下瀬便逼帝都當灌口之上
㳺遽彰神力於是震霆嶪地白雨通宵驅隂兵而鼔譟
連天簇靈炬而熒煌達曙廻山轉石巨堰俄成浸滛頓
減於京江奔蹙盡移於峽路仰由聖感仍假英威見天
地之合符睹神明之致祐編於簡册冠彼古今叨奉奬
私彌增抃躍謹奉牋陳賀以聞

　　笏記　　　　　　　　　後唐李嚴

　　咸通六年遣翰林學士歐陽彬通聘洛京迴莊宗

皇帝遣客省使李嚴來修好嚴朝見笏記曰

　　伏自朱温肆逆運屬昭宗三年痛别於西秦一旦逼遷
於東洛誅殘宗黨焚爇宫闈雖列藩悉是於唐臣無一
處不從其偽命繇是大唐中興皇帝念髙祖太宗之業
倐爾隳弛憤朱温崔相之徒同謀簒弑遂乃神機逈發
心鼎獨然掘滄溟而誓戮鯨鯢芟林莽而决除虎兕十
年對壘萬陣交鋒慮久困於生靈而再逃其死士纔過
汾水縛王鐡槍於馬前施及夷門斬朱友貞於樓下劍

霜未匣槍雪猶輝段凝弦八萬雄師倒戈伏死趙嚴知
一人應運引頸待誅遂使賊將寒心謨夫拱手取乾坤
只勞於八月救塗炭遂定於四方備振皇威咸遵帝力
今則秦庭貢表两浙稱臣淮南陳負拜之儀回紇備朝
天之禮纔安宇宙便息干戈既盡梟殘方議除剪豈謂
大蜀皇帝柔逺懐邇居安慮危喜我帝祚中興羣妖悉
滅特遣蘇張之士來追唐蜀之懽吾皇逈感於蜀皇復
禮逺酬於厚禮臣則叨承𤣥造獲奉皇華載馳得靣於

天顔戰汗不任於跼地臣無任感恩荷聖踴躍屏營之
至

　　王衍降表

　　臣先人受鉞坤維作藩屏唐室一開土宇垂四十年屬
梁孽挺災皇綱觧紐不能助逆遂至從權勉狥輿情正
王三蜀逮臣纂紹罔敢怠遑自保二疆以安生聚陛下
嗣唐虞之業興湯武之師廓定中區奄征不譓梯航畢
集文軌大同臣方議改圖便期納欵遽聞致討實抱驚

危今則委千里封疆盡為王土冀萬家臣妾皆沐皇恩
輿櫬有歸負荆竢罪望廻日月之照特寛斧鉞之誅顒
佇德音以安反側

　　諫用兵䟽　　　　　　　　　田淳

　　伏見三年以來民頗怨嗟謂陛下求賢失道為政不平
重纂組奪女工貴雕鏤損農事法令不信賞罰無誠納
諫之心微自滿假馭朽之念漸乖始卒載舟覆舟不可
不懼而况北有大敵方藉支禦若失人心其何以濟臣

又見頻發士卒逺戍邉庭人心動揺莫測其故家構異
議如臨湯火人且憂駭將何撫寕若夫舉衆興師須明
利害况關大事豈可容易必若金皷一鳴前鋒稍接一
敗一成疾如反掌願陛下先事而計無貽後患今之動
静頗涉因循臣不知所發之兵為防邉乎為赴敵乎若
云防邉不當驟有徴發若云赴敵則須先决便宜師出
無名三軍必怨三軍既怨何以成功以我朝之甲兵擬
柴氏之士馬以我朝之將領比柴氏之師帥以我朝之

帑藏比柴氏之囷廩至於法律刑名聲明文物彼長此
大差牙不同須用權竒以謀拒捍若二國交鬪恐未十
全况我天府之邦用武之地一夫守隘萬旅無前假使
柴師能於野戰攻城奪壘利在平川儻在隘途如無手
足願陛下以短兵自固扼塞要衝分布腹心把㫁細徑
精加號令老彼敵師縱柴氏親來未敢便謀深入以日
繼月以時繼年敵勢自羸我師彌鋭不折一㦸不失一
卒而柴氏自疲信所謂彼竭我盈以逸待困此為上計

符合天機

　　上皇太子稱呼䟽　　　　　　李昊

　　按漢書諸侯王上䟽稱陛下應劭釋云陛者升堂之陛
王者必有執兵陳於陛階之側羣臣與至尊言不敢指
斥故呼在陛下者而告之因卑以達尊之義若今呼殿
下閣下侍者足下執事之類是也臣等以為凢上牋皇
太子合連殿下呼之若等候起居合稱皇太子萬福其
前導者亦祗稱皇太子來不宜呼殿下來詳殿下陛下

之稱顯是指陛殿之下他人也今若言殿下來即是他
人來請百官起居祗稱皇太子萬福前導者呼皇太子
來

　　孟昶降表

　　臣生自并門長於蜀土幸以先臣之基構得從幼嵗以
纂承只知四序之推移不識三靈之改卜伏自皇帝陛
下大明出震聖德居尊聲教被於遐荒慶澤流於中夏
當凝旒正殿虧以小事大之儀及告類圜丘曠執贄奉

琛之禮盖蜀地居遐僻路阻闕庭已慙先見之明因有
後時之責今則皇威電赫聖略風馳干戈所指而無前
&KR0911;皷纔臨而自潰山河郡縣半入於提封將卒倉儲盡
歸於圖籍但念臣中外骨肉二百餘人髙堂有親七十
非逺弱齡奉侍只在庭闈日承訓撫之恩粗勤孝養之
道實願克終甘㫖保此衰年其次得子孫之團圓守血
食之祭祀伏乞皇帝陛下容之如地盖之如天特軫仁
慈以寛危辱臣復輙徴故事上黷嚴聰竊念劉禪有安

樂之封叔寳有長城之號皆因歸欵盡獲全生顧眇昩
之餘魂得保家而為幸庶使先臣寢廟不為樵採之場
老母庭除尚有問安之所見今保全府庫廵遏軍城不
使毁傷將期臨照臣昶謹率文武見任官望闕上表歸
命

　　玉局祥光出現表　　　　　　凌策

　　祥符七年六月十八日申時玉局化光混元上徳皇帝
太上老君洞中忽有五色光出見髙三丈已來移

時方散䇿畫圖具表進呈

　　竊以方崇靈境遽發祥光示混元休應之徴彰睿聖尊
崇之德臣聞光浮洛水表宗周卜世之期彩耀竹宫煥
炎漢無窮之運盖至誠之所奉何嘉瑞之不臻矧屬休
明能無感召伏惟皇帝陛下道臻清浄化及幽遐握老
氏之真樞踵羲皇之髙躅粹容寳籙既昭格於禁闈率
土溥天俾崇修於靈跡是致清都錫祉佳氣儲祥容與
徘徊相髙於飛霧輪囷蕭灑實無異於卿雲歡動方隅

美歸宸極臣叨司逺郡獲覩佳祥贊樂職之詩前修寕
媿貢瑞圖之象殊事有聞















　　成都文類巻十八

