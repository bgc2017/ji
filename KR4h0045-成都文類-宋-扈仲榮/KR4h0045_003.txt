







　　欽定四庫全書

　　成都文類巻三

　　宋　扈仲榮等　編

　　詩

　　江山　(池沼　堤堰　橋梁)

　　江漲　　　　　　　　　　唐杜甫

　　江發蠻夷漲山添雨雪流大聲吹地轉髙浪蹴天浮魚
鼈為人得蛟龍不自謀輕帆好去便吾道付滄洲


　　江漲　　　　　　　　　　　前人

　　江漲柴門外兒童報急流下床髙數尺倚杖沒中洲細
動迎風鷰輕揺逐浪鷗漁人縈小楫容易拔船頭江上值水如海勢聊短述　　　前人

　　為人性僻耽佳句語不驚人死不休老去詩篇渾漫興
春来花鳥莫深愁新添水檻供垂釣故著浮槎替入舟
焉得思如陶謝手令渠述作與同逰

　　江村　　　　　　　　　　　前人


　　清江一曲抱村流長夏江村事事幽自去自来梁上鷰
相親相近水中鷗老妻畫紙為棊局稚子敲鍼作釣鈎
多病所需唯藥物㣲軀此外更何求

　　春日江村五首　　　　　　　前人

　　農務村村急春流岸岸深乾坤萬里眼時序百年心茅
屋還堪賦桃源自可尋艱難昩生理飄泊到如今

　　迢逓来三蜀蹉跎又六年客身逢故舊發興自林泉過
懶從衣結頻遊任履穿藩籬頗無限恣意向江天


　　種竹交加翠栽桃爛熳紅經心石鏡月到面雪山風赤
管隨王命銀章付老翁豈知牙齒落名玷薦賢中

　　扶病垂朱紱歸休步紫苔郊扉存晚計幕府媿羣材燕
外晴絲巻鷗邉水葉開鄰家送魚鼈問我數能来

　　郡盗哀王粲中年召賈生登樓初有作前席竟為榮宅
入先賢傳才髙處士名異時懐二子春日復含情

　　泛溪　　　　　　　　　　　前人

　　落景下髙堂進舟泛迴溪誰謂築居小未盡喬木西逺

郊信荒僻秋色有餘淒練練峯上雪纎纎雲表霓童戲
左右岸罟弋畢提携翻倒荷芰亂指揮徑路迷得魚已
割鱗採藕不洗泥人情逐鮮美物賤事已暌吾村靄㝠
姿異舍鷄亦棲蕭條欲何適出處無可齊衣上見新月
霜中登故畦濁醪自初熟東城多鼔鼙

　　春水生二絶　　　　　　　　前人

　　二月六夜春水生門前小灘渾欲平鸕鷀鸂鶒莫漫喜
吾與汝曹俱眼明


　　又　　　　　　　　　　　　前人

　　一夜水髙二尺强數日不可更禁當南市津頭有船賣
無錢即買繫籬傍

　　春水　　　　　　　　　　　前人

　　三月桃花浪江流復舊痕朝来沒沙尾碧色動柴門接
縷垂芳餌連筒灌小園已添無數鳥爭浴故相喧

　　溪漲　　　　　　　　　　　前人

　　當時浣花橋溪水纔尺餘白石明可把水中有行車秋

夏忽泛溢豈唯入吾廬蛟龍亦狼狽况是鼈與魚兹晨
已半落歸路跬步踈馬嘶未敢動前有深填淤青青屋
東麻散亂床上書不意逺山雨夜来復何如我逰都市
間晚憇必村墟乃知久行客終日思其居

　　荆門浮舟望蜀江　　　　　唐李白

　　春水月峡来浮舟望安極正見桃花流依然錦江色紅
色淥且明茫茫與天平逶迤巴山盡遥曳楚雲行雪照
聚沙雁花飛出谷鸎芳洲却已轉碧樹森森迎流目浦

煙夕揚帆海月生江陵識遥火應到渚宫城

　　野望　　　　　　　　　　　前人

　　西山白雪三城戍南浦清江萬里橋海内風塵諸弟隔
天涯涕淚一身遥唯将遲暮供多病未有㳙埃答聖朝
跨馬出郊時極目不堪人事日蕭條

　　野望因過常少仙　　　　　　前人

　　野橋齊度馬秋望轉悠哉竹覆青城合江從灌口来入
村樵徑引嘗果栗皴開落盡髙天日幽人遣未迴


　　晚秋陪嚴鄭公摩訶池泛舟得溪字

　　前人

　　湍駃風醒酒船回霧起隄髙城秋自落雜樹晚相迷坐
觸鴛鴦起巢傾翡翠低莫須驚白鷺為伴宿青溪

　　陪鄭公秋晚北池臨晀　　　　前人

　　北池雲水閣華館闢秋風獨鶴元依渚衰荷且映空采
菱寒刺上踏藕野泥中素檝分曹徃金盤小徑通萋萋
露草碧片片晚旗紅盃酒霑津吏衣裳與釣翁異方初

艶菊故里亦髙桐揺落闗山思淹留戰伐功嚴城殊未
掩清宴已知終何補參軍乏歡娱到薄躬

　　雲山　　　　　　　　　　　前人

　　京洛雲山外音書靜不来神交作賦客力盡望鄉臺衰
疾江邉卧親朋日暮迴白鷗原水宿何亊有餘哀

　　偶宴西蜀摩訶池　　　　　唐暢甫

　　珎木鬱清池風荷左右披淺觴寜及醉慢舸不知移蔭
林簟光冷照流簮影欹胡為獨覊者雪涕向連漪


　　晦日益州北池陪宴　　　唐司空曙

　　臨泛從公日僊舟翠幕張七橋通碧水雙樹接花塘玉
燭收寒氣金波隠夕光野聞歌管思水靜綺羅香遊騎
縈林逺飛橈截岸長郊原懐灞滻陂漾冩江黄常侍傳
花詔偏裨同羽觴豈令南峴首千載播餘芳

　　昇僊橋　　　　　　　　　唐羅隠

　　危梁枕路岐駐馬問前時價自友朋得名因婦女知直
須論運命不得逞文詞執㦸君鄉里榮華竟若為


　　題龍華山　　　　　　　　唐郭震

　　昔年曾到此山迴百鳥聲中酒一杯最好寺邉開眼處
叚文昌有讀書臺(出古今詩話)

　　過摩訶池二首　　　　　　　宋祁

　　十頃隋家舊鑿池池平樹盡但回隄清塵滿道君知否
半是當年濁水泥

　　池邉不見帛䦨船麥壠連雲樹繞天百歳興衰已如此
爭教東海不為田


　　春日出浣花　　　　　　　　前人

　　側盖天長蕩曉霏暖風才滿使君旗水通江渚容魚樂
草徧山梁報雉時場雨滅塵盤馬疾樓雲礙曲進觴遲
少陵宅畔吟聲歇(杜子美宅在浣花溪上)栁碧梅青欲向誰

　　憶浣花泛舟　　　　　　　　前人

　　早夏清和在晴江沿泝時岸風揺鼓吹波日亂旌旗醉
帟牽湘蔓游鬟撲綠蕤樹来驚浦進山失悟舟移雅俗
西南盛歸軺東北馳此歡郍復得抛恨寄天涯


　　避暑江瀆池　　　　　　　　前人

　　溪淺容槁短舟移覺㟁長煙稠芰荷葉霞熱荔支房枝
疊參檛鼓柸寒十饋漿便成逃暑醉官事底相妨

　　江瀆泛舟　　　　　　　　呉中復

　　曉来一兩過池塘江瀆祠前館宇凉翠水細風飜晝浪
紅蕖微露浥秋香欲停畫舫收船檝旋折圎荷當羽觴
逃暑豈須河朔飲遲留車馬到斜陽

　　和　　　　　　　　　　　張唐民


　　雨餘雲重晝陰長水漲風塘氣味涼菡萏入舟風旋破
襟裾明日汗尤香忽生勝趣都忘事不待交醻自引觴
碧玉琉璃大如㪷吾徒真不謝髙陽

　　和　　　　　　　　　　　雍方知

　　火老金柔尚伏藏快風收雨送新涼人隨竹馬來方盛
酒入蓮筩特地香春草與誰占夢句白雲空自頌觥觴
欲知此日公之樂正喜西城息亢陽

　　和　　　　　　　　　　　韓宗道


　　綠錦池塘藻荇芳拏舟清泛水風涼千珠翠颭圎荷雨
百和交銷寶篆香暫駐旌麾開燕豆只慿談笑樂柸觴
留連晚景殊多適無柰黄昏送夕陽

　　和　　　　　　　　　　　謝景初

　　雨飛暑館變秋堂息駕林祠意緒長筍脱萬苞風韻玉
蓮開百畞水浮香楸盤力戰碁㤀味筠簟清吟扇逓凉
心惜吏閒文酒樂雅歡未既即離觴

　　和　　　　　　　　　　　韓宗道


　　蕭洒叢祠古道傍偶来乘興興何長珊珊翠竹寒成韻
苒苒紅渠細度香雲暗塵頭雲雨急風来水面葛衣涼
天涯一笑良難得預借驤歌送别觴

　　昇遷　　　　　　　　　　　范鎮

　　去用文章結主知出銜恩旨諭皇威相如終古成輕詫
橋上空題駟馬歸

　　仲逺龍圗見邀學射之遊先寄五十六言

　　前人


　　㡬年魂夢寄西州春晚歸逢學射逰十里香風塵不動
半山晴日雨初收指撝武弁呈飛騎次第紅粧數勝籌
(故事往来皆呈馬騎設射堋衆賓皆射遣官妓記籌)夹道綺羅瞻望處管絃旌斾
擁遨頭

　　自和

　　古来西蜀夢刀州太守因民作勝逰千里聞風皆逺至
一春饒雨定秋收詩篇迭唱無停筆酒盞頻行不記籌
老退歸逢出郊㑹路人應笑雪盈頭


　　武擔(蜀事補士)　　　　　　　宋京

　　君不見蜀王妃子墓突兀成都城中若山積墓頭寒鏡
澁無光妬月欺煙化為石鴻荒無根憑野史直謂山妖
化妃子臨終未免懐首丘運土山中𦵏於此山名武擔
錦江邉用是得名千萬年如今佛閣倚空翠老木盤鬱
摩蒼天晴雲入穴西山出捲簾坐見嵐光滴安得文如
汲冢書免使後人疑往昔

　　龜化(蜀事補士)　　　　　　　前人


　　君不見秦時張儀築少城土惡易敗還顛傾力疲智竭
築未就神龜為爾開其靈龜行所至城不圯板築之㓛
以此已功成隠去智且賢城下於今祗流水殷勤髙謝
余且網不夢元君寧自放儀兮儀兮奈爾何口舌縱横
飾欺妄天使神龜籠爾術不言而行功自畢安得人靈
若爾靈照見百為心遐逸

　　游海雲山　　　　　　　　喻汝礪

　　渺渺天宇初便復有此山清辰及兹游遐想百代前来

者幾何人當時各為歡淑質揚妙舞哀終逓清彈樂事
坐如昨芳嵗已屢殫向来所游人落葉不復還迥然散
逺目感之為長歎竹林舊所適鵲巢豈昔眠念誰當久
存而不住所緣破涕聊一怡山川却萋妍未知後世士
誰復當来旋

　　錦江思　　　　　　　　　　李新

　　獨詠滄浪古岸邉牽風栁帯綠凝烟得魚且斫金絲鱠
醉折桃花倚釣船


　　合江舟中作　　　　　　　眺公遡

　　雲氣昏江樹春流沒釣磯如何連夜漲似欲送人歸亂
石水聲急片帆風力微舟師且停櫓白鷺畏人飛

　　沱江

　　尚勝三年謫終慙萬里馴極知行路澁可忍在家貧嵗
晚沱江綠雲深錦樹新相思肯如月夜夜只隨人

　　學射山相傳蜀後主劉禪習射於此因以得名
有感二作　　　　　　　　　何耕


　　苦無雄畧但兒嬉尚想山頭學射時忽報陰平魚貫入
可憐一鏃不能施

　　脩明國政保闗山豈在馳驅縱送間空使流人登劔閣
向風長喟笑庸孱

　　摩訶池　　　　　　　　　　陸游

　　摩訶古池苑一過一消魂春水生新漲煙蕪沒舊痕年
光走車轂人事轉萍根猶有宫梁燕銜泥入水門(蜀宫中舊
泛舟入此池曲折十餘里今府後門雖已為平陸然猶號水門)


　　夏日過摩訶池

　　烏㡌翩翩白紵輕摩訶池上試閒行淙潺野水鳴空苑
寂厯斜陽下廢城縱轡迎凉看馬影袖鞭尋句聽蟬聲
白頭散吏原無事却為興亡一愴情

　　浣花溪　　　　　　　　　　馮俌

　　浣花溪邉濯錦裳百花滿潭溪水香寶奩散盡有霜㦸
草秣匹馬不可當當時濯衣只偶爾豈似取履張子房
烈烈遽見蔽此蜀䘮亂懐爾徒悲傷年年春風媚楊栁

綵纜㛪姌雲霞張溪邉遊冶紅粉娘了不識字空悠颺
採花蕩槳不歸去暮隔煙水眠幽芳

　　游侍郎堤　　　　　　　　　陸游

　　曉從北郭過西城十里沙堤似席平澹日向人供㡌影
微風傍馬助鞭聲歡情寂寂隨年减俗事紛紛逐日生
到處毎求佳水竹晚途牢落念歸耕

　　行武檐西南村落有感　　　　前人

　　騎馬悠然欲斷䰟春愁滿眼與誰論市朝遷變歸蕪沒

磵谷&KR1947;牙互吐吞一徑松楠遥見寺數家雞犬自成村
最憐髙冢臨官道細細煙莎遍燒痕(有大冢髙數丈旁又一冢差小莫知
何代人也俗號太子墓)

　　逰學觀射次壁間詩韻　　　　前人

　　走徧人間鬢尚青爾来樂事滿餘齡傍潭秋爽鉏甘菊
登嶽春暄采茯苓閒倚松蘿論劔術靜臨窻几勘丹經
嚴光本是逃名者安用天文動客星

　　三月二十日出郊泛舟西津得予字


　　李燾

　　春日行郊坰南風初唱予相携出城郭著意買江湖句
好從兒覔杯乾任客呼長年足詩酒此外復何須

　　山東郭見山　　　　　　　　楊甲

　　二年不見山見之喜不休舉手三揖之山逺不頷頭疑
我墮塵土已與俗同儔羣峰次苐走狼怒不可收稍稍
望雲脚下見八九丘近前與之笑顔色漸和柔迎我以
松風與我相獻酬憐我不識路道以溪水流豈其終愛

予為此世所仇却之實不忍儻有緩急投一官最下策
包裹辱與羞百年在平地亦有一日憂誰能無飢渴往
與青山謀

　　靈泉山中　　　　　　　　　前人

　　小縣相籠合濛濛數百家菓蔬爭晚市樵牧亂晴沙落
日平沙迥青山細路賖偶居無事在隨意問桑麻

　　野邑山圍盡風煙更可憐客情牛鐸外農事藕花前聚
汲松根井寛愁石底泉雲安湏斗水詩興亦超然


　　勝地僊靈宅㣲官也謫居焚香他日夢隠几向臺書小
睡便山雨長齊稱野蔬逢人問無恙滿意説樵漁

　　日下溪林薄芊芊肅晚暉閉門成隠飲小水亦生肥醉
著溪籐杖歸来木葉衣狂歌有虎兕吾道只應非

　　何處長松寺雨花雲外臺山從百曲轉路入九闗迴老
檜成龍盡殘柯借鸖来人間斤斧亂風壑夜聲哀

　　靈泉山上晚望　　　　　　　前人

　　野曠樹還亂林深煙更微天隨殘日盡雲掣斷山飛玉

壘風煙濶秦城草木非慿髙千萬事今夜客裳衣

　　逺目昏難盡青山濶展圍眼花隨處亂雲樹一時飛秋
至客愁逺路難心事違更憐人北望不見雁南飛

　　合江泛舟　　　　　　　　　前人

　　莫踏街頭塵寜飲城東水江頭放船去葦間問漁子㟁
深魚有家鳬雁在中沚得酒可以歌得樹可以檥年年
舟中客顔色不相似風波無前期遊者亦如此短篙醉
時筞逺山醉時几我老不奈醒日落西風起


　　寒食遊學射山　　　　　　　前人

　　疾風吹沙天茫茫日落未落原野黄山空無人不碌碌
路長馬饑石齧足荒臺古林翳雲族何人刳嵒縛層屋
當時萬騎填山谷至今拾寶多遺鏃故國山川愁逺目
人世悲歡風雨速凌髙舉酒天為蹙手攀巖木扣雲木
何人唱我凄凉曲興亡一取冥冥綠野水平蕪飛鴈鶩











　　成都文類巻三

