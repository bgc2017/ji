







　　欽定四庫全書

　　成都文類巻四

　　宋　扈仲榮等　編

　　詩

　　學校

　　題石室　　　　　　　　　唐裴鉶

　　文翁石室有儀形庠序千秋播徳馨古柏尚留今日翠
髙岷猶藹舊時青人心未肯抛氊蟻弟子依前學聚螢

更歎沱江無限水爭流祗願到滄溟

　　益州州學聖訓堂詩　　　　　何郯

　　益為藩捍西南隅物衆地大稱名都擇守來頒兹土政
治人頗與他邦殊差跌一有戾條教便宜皆得行黥誅
羣姦帖息不敢動無復弄兵覬穿窬任威或謂一時事
立政恐非長世圖豈無達識究是否重在改作徒嗟呼
仲翁(文翁字)裔孫有偉度敢决不以常文拘當官勇欲除
弊法伊憂内惻仁心孚視人無異逺方意威刑恵政還

相須始時嵗荒力賑救坐使餓殍成完膚既而為俗思
根本其在立學陳師謨大開儒庠務誨導秀民聳慕紛
来趨遂言謂署鴻生職使演經傳傳諸徒奏函纔上聞
法座詔劄即日来諧俞詔云信汝辦治蜀緩任威罰先
文儒公心感激侈上賜刻在金石尊神謨覆之大厦牓
美稱日久傳著期無渝邦人承風為盛事觀者填道来
于于嗟嗟多士其聽命勿即邪經安夷涂師無訿聖生
率教信尚姬孔尊唐虞施之鄉黨勵雅俗仁誼得以相

持扶漢王初始盛文學起自蜀國行中區本朝教化視
三代建元安可為齊驅吾君訓辭諭萬里義均盤誥兹
宣敷吾守教本樹一國學盛洙泗相涵濡臣謀君從協
大義聖哲倡和真同符欲歌盛節示萬古才不逮志嗟
其愚

　　復修府學故事　　　　　　　韓絳

　　文翁石室已千秋世有興衰化自流賢嶲相望承學粹
朝廷繇此得人優(蜀中名士布在顯要)太平典禮當傳習盛際文

章正講求師友琢磨期不勌岷峩秀氣與雲浮

　　禮殿(蜀事補亾)　　　　　　　宋京

　　君不見漢人制作禮殿存法度嚴廣分卑尊秪今年數
不可攷列畫古帝丹青昏晉人遺書刻柱邉字劃刓决
骨氣全衣冠真不異闕里事業直笑銘燕然鏘鏘似有
環珮聲七十二子羅簮纓閉藏濁世如有待開眼今日
觀文眀陳倉石鼓歸辟雍大成門閥何穹崇安得兒取
禮殿制太學西有宣尼宫


　　石室(蜀事補亾)　　　　　　　前人

　　君不見西漢文翁為蜀守蜀學不居齊魯後諸生競欲
保翁名石室鎸磨貴難朽東漢髙公又㡬時為作石室
還如兹至今二室堅且久文公髙公名不衰世間可傳
唯鐵石石終可泐鐵終蝕古人好事留其名石室存亾
竟何益漢水沉碑知在不叔子名存空峴首安得眼看
石室銷要知二子名終有

　　過府學遂謁文公堂　　　　喻汝礪


　　綠荻負幽隠髙槐泛輕凉各姱一時好披風互低昻詎
知五月中微陰䬍催黄我行魯侯宫獨謁文公堂若人
骨已朽道在斯不亡遂令蜀文章照耀日月傍世事俱
腐臭斯文真久長靡顔能㡬時蕭條翳墟荒富貴豈不
好千載同一傷三歎過泮宫撫已涕自滂

　　府學十詠　　　　　　　　　李石

　　禮殿

　　漢人祀周公為先師故鍾㑹記云周公禮

殿范蜀公鎮云屋制甚古非近世所為秦
漢以來有也内翰王素云其屋制絶異今
制後之葺者惜其古不敢改作

　　蜀侯作頖錦水湄先聖先師同此室巍然夫子據此座
殿以周公名自昔聖人兩兩如一家均是周人先後出
東家想見中夜夢猶與公孫同袞舄斯文授受乃闗天
不為漢唐加損益我時来視爼豆事重是漢人斤斧迹
漢宫制度九天上散落人間此其一多因豐屋起戎心

獨此數椽綿嵗厯規模&KR3093;嵲東魯似氣象縹緲西岷敵
竹松猶是斯干詩風雨方知棟隆吉雖然漢獻来至今
閲時已多駒過隙中間豈無鳥䑕慮妙斵不知難輒易
工師不揆亂如麻敢向殿門言匠石詩書譬彼尚闕文
後學如何補遺逸祖龍非意竊登牀科斗有心来壞壁
舊章僅在命如絲誰勒吾詩勝丹漆

　　石室

　　漢孝景時太守文翁始作石室西為文翁

稍南為髙朕比文翁石室差大皆有石像
朕或為勝宋温之璋洗石以辨之乃朕字
也(詩禀切)蜀守席旦奏秩文翁髙朕扵祀典
竊疑二室者蜀人所以祠二公之意非必
自作

　　来為人所愛去為人所思若㸔文與髙慈恵蜀之師至
今窟中像凛凛建立時知非伯有室定是同鄉時蜀人
愛二公逺與千載期其間幾灰刼付與一炬炊保此嵗

崢嶸不動山四維東家好鄰里豈任惡少窺祠前二古
柏外乾中不萎勿作剪伐想恐是神明遺可憐墻壁間
峩冠劍拄頥烈士不平氣好在淮西碑

　　殿柱記

　　范蜀公云其柱鍾會𨽻書刻其上按會與
鄧艾同入蜀在咸熈元年甲申距漢獻興
平元年甲戍凡七十一年矣艾蓋追文翁
髙君之美而書也


　　蒼龍甲戍嵗修築周公殿文翁至髙君學校已再變順
考興平年實紀漢之獻或云鍾㑹書入木字隠見自獻
而至㑹朔厯斗杓轉會初入蜀時意不止弱禪有如猿
猱繫百巧欲伺便殺女不作難機鋒劇刀箭㑹書固出
繇家法素所善至學艾筆迹暮夜走郵傅老昭豈易欺
真偽猝難辨欺昭爾尚可蜀士多秀彦當其下筆時寜
不愧顔面雖䝉黼藻文不揜糞土賤周公儻有靈白日
下雷電(鍾㑹善學人筆迹學艾書以誑司馬昭昭遂殺艾)


　　左右生題名(或云江陽寜蜀遂寧晉原以晉志攷之江陽蜀置此郡寜蜀遂
寧晉原皆是宣武平蜀後置)

　　范蜀公云西漢時諸生姓名文學祭酒典
學從事各一人司儀主事各一人左生七
十三人右生三十人可考者僅百許人亦
載於歐陽文忠公集古録

　　蜀地雖逺天之涯蜀人只隔一水巴自從文翁建此學
此俗化為齊魯家頖林春風桑椹熟集鼔坎坎聞晨撾

諸生堂奥分左右相比以立如排衙九牧之金充嵗貢
抉出金鑛遺其沙卿雲褒武皆蜀秀虎豹各自雄鬚牙
兩京得人廣數路忍使丘中留于嗟不然題名百許輩
無一顯者何謂耶我亦典學老從事試向坐中尋孟嘉
(庾亮版孟嘉為勸學從事亮正旦大㑹人士率多時彦禇裒問亮江州有孟嘉其人何在亮云在坐卿且自覔
今左右生有典學從事意亦嘉所官也)

　　禮殿晉人畫

　　耆舊傳云西晉太康中益州刺史張收畫

而東晉王右軍已有書問蜀中事知有漢
時講堂在知畫三皇五帝以来人物精妙
畫文欲因摹取得廣異聞則疑非收輩所
畫耳然畫之後前既無可攷則當以收為
正嘉祐中王素命摹寫為七巻總一百五
十五人為成都禮殿聖賢圗蜀守席益又
嘗摹其容貌名位可别識者一百六十八
人于石經堂(乂按元豐郭若虚圗畫見聞誌云漢文翁學堂在益州昔

經頺廢髙朕復繕立圗畫古人聖賢之像及瑞物扵壁未知孰是則與耆舊傳小異)

　　成都名畫窟所至妙宫墻風流五代餘軌躅㕘隋唐其
間禮殿晉畫為鼻祖未數後来鴻鴈行畫者果誰歟或
云名收人姓張右軍問蜀守墨帖来縑緗乃知前輩人
不愛時世粧范瓊杜措李懐衮僊荒佛怪驅喝雷電筆
意窺渺茫不若收所畫上自皮羽之服下至垂衣裳盤
古衆支𣲖帝霸皇與王君臣分聖賢有如虎豹龍鳯殊
文章視之若有見日月星象空中垂耿光聽之如有聞

衝牙玉佩鳴以鏘三古以降厯今世視聽所感猶一堂
乃知此畫自神品碌碌餘子非所望吾道久已屈二氏
争頡頑豈唯收也見絀餘子下尚有公議老我雙鬢蒼

　　齊人畫禮器

　　齊永明十年刺史劉悛畫殿壁器服如三
禮圗席益摹本扵石經堂(惔或作悛或云劉悛弟填之茟
今亾矣)

　　漆器侈初俗長䄂喧都城如何古遽殿天開垂日星奇

奇奇與怪怪戃恍不識名我嘗閲此畫肇自齊永明人
間無備物未易窮丹青一作因郊丘盛禮嚴天庭器服
各異數扵此集大成仰瞻萬乘聖逺想三代英蟣蝨容
著足鴛鷺參結綪西歸放天梅鈞天夢初醒心焉感此
畫眼角泣欲零所見恐未夥蜀都問君平

　　黄筌畫屏

　　屏已失其左右二扇獨中一山水屏在耳
石到官騐問所失月日申府盖紹興三十

年三月二十九日府下兵馬司捕賊不獲

　　阿筌千頃本胷中學道分眀畫手同筆削来追麟獲後
丹青為洗馬羣空登堂欲與修遺履穴戸何由返大弓
尚有滄溟垂素璧且阻蠅誤汚屏風

　　古柏二首

　　東坡先生送家安國教授成都云蒼苔髙
朕室古柏文翁亭事具成都古今記趙次
公詳其事于東坡詩注有妄庸人請扵府

恐壊屋欲去之石曰屋壊不修伐此柏不
可復且祠廟古迹林木條禁甚明併舉東
坡柏堂詩爭之得全

　　驕容落盡雪霜浮偃蹇空貽社櫟羞濡沫東家雖借潤
風煙西爽亦宜秋皮災已覺神明露心在猶懐剪伐憂
鐵鏁何當絆龍脚夜深雷雨巻潭湫(石欲作鐵索絆之以防風雨之暴未
果僅能累石作籠固其足)

　　思人誰復念婆娑窟室崖陰未易磨四十圍間㸔溜雨

三千年後數恒河不堪與世供狙&KR0891;尚許遺民占鳥窠
從此便名夫子樹康人斤斧奈予何(監者王朝辨進士年八十餘矣學官
憫其老不忍易之)

　　秦城二絶

　　張儀司馬錯所築自錯入蜀秦恵公乙已
嵗至皇宋紹興壬午一千四百七十八年
雖頺屺所存如崖壁峭立亦學舍一奇觀
也


　　泮林堂後面崢嶸不道詩書恨未平𤓰蔓沉坑餘鬼哭
此間學校倚秦城

　　壍成雉堞繞蠶叢漢棧分明蜀徼通只説金牛能誑客
已輸巴粟到闗中

　　石經室

　　偽蜀廣政七年其相母丘裔按雍都舊本
九經命平泉令張徳釗書而刻諸石是嵗
實晉開運甲辰也蜀守胡宗愈作堂以貯

石經席益増葺為記

　　我来一登石經堂從以諸生行兩廡諸生讀經半頭白
問以始終箝不語我聞此經昔中都中郎所𨽻乃其祖
邇来離亂已忘失楷本僅能傳蜀土蜀土閏位供掃除
獨此仍為盛時取為将嚴鐍守重扃䕶以繚垣崇邃宇
列之學官豈無意豈但闕文存夏五大開明鏡别妍&KR1126;
時扣洪鍾諧律吕後生不復事丹鉛抵死唯知守籐楮
字音隨口妄蜺霓㸃畫分毫謬魚魯日月當天空委照

盲俗相欺紛莫睹石經雖古奈爾何人競傳今不傳古
行行矧肯捩眼覷蘚剝苔封費撑拄堅鑱僅免飽鐔魚
隘道爭来宅狐䑕此間鄒人儻借問為問石經誰是主
一昨敵門肆訶斥㡬度向墻誇傴僂登登閣閣隠金搥
聒耳散空垂雹雨蠟薰煤染連作巻玉軸錦装如束杵
豈無一物媚權豪㡬紙才堪愽圭組爾之所得固么麽
我則何由寛搏拊一搥只作一字訛訛至萬千那復數
石經之害此其大縱有鬼神莫可禦憶昔嘗為博士官

首善堂中容接武心知不是世間書雲漢森然城百堵
恢恢帝所有餘地忍使石經留外府便當連舸下矍塘
飛上三山如挿羽縑緗舛謬鍾鼎暗天罅豈容無一補
巍巍玉帝殿中央河洛東西翼龍虎雖然斯文屬興廢
帝既有心天亦許作詩未用擬韓公考篆庶㡬追古鼔












　　成都文類巻四

