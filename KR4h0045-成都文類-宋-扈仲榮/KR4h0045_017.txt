







　　欽定四庫全書

　　成都文類巻十七

　　宋　扈仲榮等　編

　　詔敕　制

　　藝祖皇帝納降蜀主敕

　　敕蜀主省上表率文武見任官望闕瀝懇歸命事具悉
朕自皇天睠命率土樂推將期德服萬方不恃威加四
海乃睠益部僻處一隅苟黎庶之獲安非經營之在意

一昨災纒蜀地釁自并門既興王者之師遂授將軍之
鉞事非獲已須至用兵我且直詞彼衆自敗下劍門而
賈勇指井絡而長驅中宵喟然兆庶何罪徑馳馹騎嚴
誡前鋒廣宣來者之懐遍諭弔民之意果能率官屬而
効順拜表䟽以祈恩託我慈親述乃寢廟封府庫而待
命保生聚而輸誠朕方示信懐柔不逼人險保無他慮
當體優隆國有舊章不違前請所宜悉也春寒想比清
休書指不多及


　　曲赦蜀川詔

　　門下伐罪弔民所以昭宣王畧𤯝災肆赦所以盪滌羣
非徴有國之舊章盡哲王之能事朕飛龍撫運躍馬興
邦雖禹别九州盡為王土而蜀川一境獨隔華風天兵
飛度於劍門蜀主哀號而納欵念其生聚曲為保全宜
覃曠蕩之恩用慰傷殘之俗易苛政以平恕革重歛以
輕徭用舉宏綱貞我王度正月二十四日昩爽已前應
偽蜀管内罪無輕重常赦所不原者咸赦除之放今年

夏税及㳂徴諸雜物色等一半人戸食鹽偽蜀估定每
斤一百六十文足今每斤特减六十文足今後只徴一
百文足其偽蜀内外文武臣僚能奉所主歸我大朝念
兹通變之方宜預旌酬之寵各令分析名銜申奏當與
加恩乃睠劍南北為内地自累朝之艱否㨿千里之江
山豈無沉滯之人宜下徴求之詔所在州郡及山林有
懐才負藝未霑寸禄者委長吏聞奏先賢丘隴不得樵
採古來廟宇咸與脩崇其餘節婦義夫順孫孝子有堪

旌賁當議舉明官吏軍民各勤職業樂予景運當慶新
恩告示一方感知朕意

　　封蜀降王孟昶為秦國公制

　　門下伯禹導川黑水本梁州之域河圖括象岷山真井
絡之墟考職方之地圖壯劍南之徼道屬中原多事逺
服未賔山河既限於侯封車服遂踰於王制朕削平㝢
縣重正皇綱復周漢之舊疆寵綏羣后採唐虞之大訓
協和萬邦六載于兹百揆時序禮樂征伐之柄出自朕

躬蠻夷戎狄之鄉咸脩職貢今去順先庾而受律法時
雨以興師舜干暫舞於两階湯網豁開於三靣弔民伐
罪朕無愧焉咨爾偽蜀主孟昶挺生公族禀慶侯門值
唐朝將季之辰襲蜀王已成之業撫彼郡邑久歴歲華
而能察天地之惡盈知人神之助順盡率羣吏來降大
君望北闕以拜章指南陔而請命得不開懐禮遇撫弱
流恩官班特越於彛章保䕶彌光於大信豈比夫魏封
劉禅特昇驃騎之班隋待蕭琮唯列莒公之號今兹示

寵以欲從人命作帝師俾榮開府策漢相專車之貴列
秦川萬戸之封併而授之斯為異数仍加祿俸用表優
隆爾宜思前代之命官體我朝之加等勉荷非常之澤
無忘匪懈之心佩服恩光徃踐厥位可封秦國公

　　授孟𤣥喆兖州節度制

　　門下朕聞魏將降蜀君臣俱列於散官隋帝平陳子弟
不聞於封爵皇家順景風而行賞同時雨以濟師當敵
境未賔霆霹下戒嚴之令暨再拜請命慶雲垂利澤之

恩矧復降婁古封掌武崇秩曲阜是伯禽之國太尉乃
周勃之官山河距九州之雄紱冕冠三公之貴舉為賞
典斯實異恩偽國長子孟𤣥喆禮法矜莊神彩英秀騁
脩途於早歲播令問於蜀川正朔未同列國而人稱世
子車書既混大朝而自是良臣以爾昔在三川常居二
職賛厥父之効順保祖母之髙年予嘉乃心豈限彛制
是命陟將壇於東夏整武事於南宫憲秩封侯用光殊
渥將表臨戎之寄更增光祿之勛爾其分天子之憂勤

出將軍之法令與其改弦而易調不若從俗以安民布
政頒條予誠有望榮家奉國爾宜勉之

　　逆賊王均平降德音

　　咸平三年春正月益州軍亂推神衛都虞候王均為
首八月知益州兼川陜招安使雷有終敗賊黨復益
州追斬王均於富順監詔川陜路繋囚雜犯罪以上
並原之四年十二月丁未詔曰

　　門下朕臨萬㝢德覆兆民執大象以御時應上元而為

理何嘗不慈恕在念旰昃為心思保大和用敷至化昨
者王均包藏逆態辜負國恩嘯聚危城驚騷逺土逮乎
撲滅尋至梟懸支黨已除詿誤之民反側未已宜令西
川除亡命徒伴見追捕外餘釋不問敢有訛言動衆情
切害者斬訖以聞

　　賜程琳收獲刼盗逃兵奬諭詔

　　敕程琳省益州路轉運司奏(云　云)卿居樞近之司揔翰
垣之政因逋逃之為患縱盗掠而累年宻遣追胥盡擒

隠伏既誥誅於醜類致肅静於鄉閭翳乃忠勤副予寄
任攸司上奏宣力可嘉故兹奬諭想宜知悉

　　賜王鬷父老借留奬諭詔

　　敕主鬷省益州路轉運司奏(云　云)眷兹右蜀素號名藩
委任非輕事權尤劇卿問望兼著中外荐更爰自近班
出分重寄奉揚寛大之詔茂宣愷悌之風洽威惠於吏
民載歌謠於道路輿情胥悦列奏爰來减予宵旰之憂
稱乃循良之選其在嘉歎不忘于懐故兹奨諭想宜知

悉夏熱卿比平安好遣書指不多及

　　國家眷輿鬼之分梁益之區拒上國千里之遥為西蜀
一都之㑹控制蠻獠撫遏邊陲利害所生安危是繫非
道積廊廟名髙搢紳萬里隠乎金城五兵森乎武庫長
謀足以經遠厚德可以鎮浮文有緯俗之方武有安民
之略者不得預焉今府尹樞宻直學士太原王公負經
濟之才挺誠明之性運沉幾而察物韞清識以照微髙
表竦乎百尋雅量汪其萬頃按刑梓部黎庶於是不寃

掌憲栢䑓佞倖因之知懼自兹紫宸選賢若雲之從龍
丹陛告猷如石之投水暨参延閣之貴屡膺出境之命
皇上嘉其亮節惠彼逺方亟陞宥宻之嚴施委藩方之
寄公飲氷祗命叱馭遵途過劍山而物得陽春涉錦水
而歲逄甘雨暨黄堂布政彤禧問俗始乃明教化示詔
條逖揚愷悌之風誕變輕浮之俗次則恤民隠革吏姦
訟清而叢棘常空令正而寒霜自凛終則誡浮情戢兵
師力田而曠土皆耕以律而私門不犯然又招延秀異

旌勸良平殄奸宄之徒苖之去莠籍孤惸之戸網之舉
綱已而董之以威示之以信懐之以德綏之以仁導之
以詩書訓之以禮讓迄至羣心帖泰庶物休和多稼豐
登連甍富夀两川安堵固無夜戸之虞千里嚮風盡有
春䑓之樂一旦乃有十邑之叟四郭之彦惜鳯書之將
至恐熊軾之斯邁乃與瀝誠於外計奏功於中扆列牘
初上當宁稱歎廼降璽書以勞之示聖主得賢而逺方
受賜也宸章昭晰睿㫖淵冲煥乎日月之麗天皦如金

石之薦廟宣揚兌澤誡告神方仰觀惟睿之辭實勸事
君之節既而闔府衙校耆耋緇黄等諏曰聖主示十行
之札形一字之褒雖聞紀勒郡齋庶傳於不朽豈若標
題仙觀用勸於後來而又罔棄顓䝉懇求紀述然念叙
賢人之事業雖學之於師察聖后之刑章幸居之於職
復乃得實狀寕假飾辭時景祐三年冬十月二十日益
州路提刑李定記

　　賜程戡修城池奬諭詔


　　敕程戡省益州路轉運司髙良夫奏(云　云)蜀自漢唐以
來國之西屏控臨撫理專用材用器望者處之卿徃嘗
屬任復當眷付下教如昨布政猶新矧乃恤戎略以安
邉憺威名而寕逺繕完壁壘經度溝池謀不踰時士皆
罄力訖能集事人匪告勞刺部提封剡章指狀備虞暇
豫允頼毗維申念勤庸弗忘嘉寵故兹奨諭想宜知悉

　　賜張方平父老借留奬諭詔

　　敕方平省益州轉運使髙良夫奏(云　云)坤維一隅二蜀

為大慎擇良守時謂才難卿廼者輟宸朝祕寵之班委
寰輔宻陪之鎮特更近屏專及逺邦此朕意欲撫御彈
壓以寛西頋果能厚政化以懐和孚教條而悦穆甄善
疾非而人愛其舉發姦擿伏而吏畏其神㕓壌告登里
封去盗内無繫獄外無繁訟恩育惸獨惠康窮乏而乃
郷居獻狀刺部奏陳或以奏計之期預希一借或以解
歸之次願畢三周惟漢有文翁亷范飭勵之規惟唐有
德裕元衡約束之略詳觀休績何愧前脩勉樹令圗以

光來譽省循嘉歎彌切眷懐故兹奨諭想宜知悉

　　賜趙抃父老借留奬諭詔

　　敕趙抃省成都府路轉運提刑司奏(云　云)蜀逺在西南
最要部也朕常患吏不能究宣德澤以被于逺民故其
擇守非慈良簡重者不以命之卿在蜀甫踰年而使者
以其治迹尤異上于朝廷夫吏所以治民也能盡其治
民頼之豈不汝嘉乎故兹奬諭想宜知悉秋熱卿比平
安好遣書指不多及


　　龍圗閣直學士天水公治蜀甫閲嵗府之黎老士民舉
千百数伏使者車言曰蜀之壤陋衆夥俛首輸賦風尚
孅靡怯不鷙立自公問俗布政闊略法禁緒正綱目坐
格醇茂仁義道德衍為教化徭賦均節俗本生業人人
自愛以重犯法風雨時若粒米狼戾民惕然懼朝廷之
召遷而父母去我矣願上書借公留語聞上上以手迹
細札奬朂褒嘉之都人頓首伏讀欣喜蹈舞㳟惟天詔
有慈良簡重治迹尤異之稱公恕物以仁約已以禮表

俗以信鎮浮以德故上知公之深如此漢膠東相成潁
川守覇皆有璽書勉勵異等効著在篇簡今公之拜休
寵者當有以掲金石刻永傳無窮而為西南藩維之光
華也書不云乎敢對揚天子之休命詩云虎拜稽首天
子萬年盖報上歸美所宜侈大也治平二年九月一日
秘書丞閻灝謹序

　　賜王剛中訓諭詔

　　朕軫念坤維逺在一方德意雖深利澤未究故臨遣詞

臣徃分閫寄卿其深體至懐務先惠養民間有疾苦官
吏有貪殘悉以上聞夫涖政在寛寛宜有制足用在儉
儉宜中禮撫馭將士先之以和肅寕邊陲鎮之以静則
朕無西顧之憂矣佇聞報政嗣有寵嘉

　　紹興二十八年秋九月蜀以闕帥聞皇帝陛下諭㫖遣
從臣出鎮臣是時方代匱詞掖庚辰以臣制置四川兼
治成都臣聞命震恐固辭不獲越十月庚寅引對便殿
上宣諭四川利病至悉臣退而謹書之甲午正謝蒙恩

賜臣御寳帶象笏併賜行貲庚子朝辭復蒙宣賜御筆
訓諭詔書臣伏觀雲漢之章奎筆之畫心目悸眩大懼
無以承盛德稱明詔者竊嘗謂自古人君如漢光武命
帥以詔敕從事徒見於征討艱難之日而唐太宗賜羣
臣御書又皆燕閒無益之辭豈若皇帝陛下軫念坤維
去朝廷數千里將使利澤周浹於六十一城之廣肆親
灑宸翰訓敕微臣察民間之疾苦糾官吏之貪殘涖政
尚寛猛之中足用制禮儉之節與夫撫和將士肅静邊

陲皆閫寄之大方吏治之至要而臣起自諸生驟膺委
寄内揆庸淺實無他長惟當夙夜奉行詔㫖庶幾有補
一方不負聖神所以㧞擢臨遣之意臣載惟堯言布於
天下而舜詔岳牧辭列典謨臣既到官是用敢刻諸堅
珉昭示德意垂範無窮臣王剛中拜手稽首謹記

　　賜晁公武奬諭詔

　　敕公武朕聞蜀漢沃野有蔬食果實之饒民食稻魚亡
凶年憂而比歲以來榖糴常貴民有飢色故易以為盗

豈民不務本吏苛刻之所致耶朕甚憫焉卿服在從班
習知德意乃能裁公帑之餘行平糴之政以復天聖守
臣之舊蹟其用心亦勤矣夫廣蓄積以實倉廩備水旱
此郡國之所先務也卿能知此朕復何憂載攬奏封良
深嘉歎故兹奬諭想宜知悉冬寒卿比平安好遣書指
不多及

　　賜范成大奬諭

　　卿逺鎮坤維兼緫戎律究心夙夜朕甚嘉之所進内教

將兵外修堡寨團結土丁三説皆善更益勉旃務在必
行早見成效以副朕倚注之意

　　臣不肖日者待罪桂林蒙恩徙鎮蜀道次於荆州詔問
西南邉事臣愚無識知嘗試妄論大要練兵丁繕保障
儻事力弗給可若何行及廣漢則昧死上其説制下尚
書其朌劍南西川度牒五百為緍錢三十五萬八千有
竒以贍工費而賜臣八月二十五日璽書如前臣謹拜
手稽首言曰昔堯舜之於羣臣聞其言善則俞之必有

訓敕之辭繼之曰懋哉曰徃欽哉二典之書是已今陛
下過聼擇於蒭蕘又勉之以底績此堯舜之法二典之
所以書也臣何足以得此雖貪天子之命以為已榮而
一介齷齪狗馬蚤衰罷軟不自勝恐終無尺寸補益縣
官且奸大何以隕越于下兹榮也祗所以為懼哉敬奉
賜書被之琬琰以旦夕瞻仰於前其敢侈臣之榮識臣
之懼而已

　　賜范成大措置和糴戒諭詔


　　蜀為西南屏蔽兵民庶務尤當平允宜相度諸處民之
豐約措置以均和糴之數及不得令在職官捨已所任
避難就易營攝别職以便私計其屯戍兵將官占䕶軍
人不分曲直唯務已勝將量罪輕重必罰無赦詳此戒
諭其毋怠忽

　　淳熈二年七月詔復四川制置司以成都府路安撫制
置使臣成大攝使事臣辭弗獲命奉印章唯謹於兵民
之政莫敢有所罷行厥十一月皇帝親御翰墨賜臣戒

諭雲章自天光被草莽昭囬震耀不可櫝藏謹昧死立
石與羣有司共之切惟井絡之區最逺天極吏之逸勤
民之戚休軍政之否臧不能以時上聞蜀父老病之久
矣陛下明見萬里無隠弗燭一札十行有德有刑雷風
鼓舞咫尺在上若見若聞靡不兢慄臣冒閫外之寄才
薄望輕不能先事舉職致煩威命之辱臣捄過且不暇
其何能奉宣大律以肅官政猶日夜引領庶幾萬一者
惟陛下亟命重臣俾大此官講明憲度罔有廢格則䑓

家長無西顧之憂臣誠大幸卒蒙全覆歸伏田畆以終
免於戾臣之願也非所敢望也

　　賜范成大措置和糴詔

　　關外四州每歳和糴之擾計其米數止十萬碩若以全
蜀之力措置充代其數如何卿可疾速條具聞奏

　　臣竊惟秦隴宿兵數十年饟道囘逺者仰哺於糴此公
私俱贍之法吏亡狀猥以賤賈取盈於民弊久滋益至
有倍蓰常賦什以上者愁歎之聲徹於聼聞皇帝若曰

民惟邦本本固邦寕矧兹遐甿奈何重困之且何以震
疊醜類懐徠舊俗故自淳熈二年以來詔㫖為和糴而
下者亡慮八九惟階成和鳯四郡最並邊發政施仁宜
自今始既蠲糴一年又下璽書賜臣使講求餘財以代
民力臣駑闇乏㑹計才久之莫知所出姑請増賈九之
一勿收頭子錢罷盤量檢察官若朘削本錢苛斗靣之
弊一切禁絶詔可是歳關外小旱而四州菽粟顧狼戾
三家之市皆熈如春䑓充代之榮猶未能盡如聖訓而

覿德之應其㨗固已如此愚心了然見王道之易易也
敬奉奎畫被之琬琰以照臨西土使凢有司咸喻天子
德意志慮且以見仁義之得民誠有速於置郵承流宣
化者其可以不勉













　　成都文類巻十七

