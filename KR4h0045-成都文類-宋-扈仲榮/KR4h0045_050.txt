







　　欽定四庫全書

　　成都文類巻五十

　　宋　扈仲榮等　編

　　誄

　　白雲張先生誄　　　　　　　蒲氏

　　按國史其妻蒲氏芝為之誄

　　髙視往古哲士實殷施及秦漢餘烈氤氲挺生英傑卓
爾逸羣孰謂今世亦有其人其人伊何白雲隠君嘗曰

丈夫趋世不偶仕非其志禄不可苟營營末途非吾所
守吾生有涯少實多艱窮亦自固困亦不顛不貴人爵
知命樂天脱簮散髪眠雲聴泉有峯千仞有溪數曲廣
成遺址吾欣髙躅䟽石通逕依林架屋麋鹿同羣晝遊
夜息嶺月破雲秋霖洒竹清意何窮真心自得放言遺
慮何榮何辱孟春感疾閉戸不出豈期遂往英標永隔
抒詞哽噎揮涕汍瀾人誰無死惜乎材賢已乎吾人嗚
乎哀哉


　　樂善郭先生誄　　　　　　楊天惠

　　孟子論士以為入而獨善其身則仁義忠信樂善不倦
出而私淑諸人則孝悌忠信誨人不倦如此人者盖古
之所謂天之君子而今之所謂鄊先生者也以余觀於
樂善先生豈其人耶先生諱某字長孺自言本虢叔後
虢與郭聲相似故轉為郭其遷徙入蜀初莫詳也今為
成都人曽祖諱某大父諱某世以晦徳相先迨皇考益
力學為文詞知名於鄊先生㓜讀父書盡傳其學皇考

蚤世先生執喪如成人喪除猶有餘戚奉母夫人極謹
身率妻子約衣觕食操井臼以飬無懈時間遇親疾輙
憂恐緼火結帯晨夕侍不去疾平乃已先生家居陋甚
然徒歩出入里閭人望之常辟易其耆壽以先生篤於
親故多遣子弟持脯幣助給太夫人滫瀡裘葛費先生
得之不以一錢私妻子悉歸親所數奉甘脆羙好物親
欲必供未嘗以有亡為解親没先生哀毁骨立畚土成
墓廬其旁三年遂菜食終身先生鮮兄弟獨從兄存尤

困憊先生輟食飲饋之比其疾革有老父稺女在先生
趨告之曰兄母憂某能為兄身任之即日迎館於家既
辦喪與𦵏竟奉其父如父已殁送如禮撫女如子已長
嫁以時異時先生從祖父母及叔父母皆無後委棺客
土先生傾所有舉四喪𦵏髙原春秋奠享必及無闕舅
有孤兒體下不立先生携歸教畜為娶婦有子母黨之
祀頼以無絶先生氣體夷粹呐呐似不能言遇人無貴
賤磬折下之然其中端挺不倚終日劇談無駮雜慢戲

半語故鄉人之善者親附其不競者尊憚之平生惟好
書無他嗜丹鉛㸃勘筆不去手自經史百代之書浮屠
黄老之教下暨隂陽地理醫卜之藝吐納煆煉之術皆
研盡其妙有易解十巻書解七巻老子道徳經解二巻
三教合轍論二巻蔬食譜一巻歌詩雜文十巻以為立
身揚名莫如孝作孝行圖守節髙蹈莫如隠作髙逸圖
善惡之應猶影響作隂徳雜證圖各為之論述傳於其
徒時朝廷設八行科求篤實尤異之士鄉老喜相語曰

吾里有人矣於是合千百人状先生羙行於縣於府以
十數府縣以禮延置鄉校将薦諸朝㑹先生病卒年若
干實某年月日也娶張氏生一子某登上舍第二女未
嫁以某年月日𦵏某鄉里其友人楊匯曰自古賢者没
有易名請謚曰樂善先生而東蜀楊天惠誄之以文凢
先生之獲於人者其斯而已矣頋不已薄哉然以聖可
為子而疆為善頗能自将要必能起其家者則天之報
先生其亦奚薄哉誄曰


　　嗚呼先生肫肫於食貧而安矻矻於為善而樂若猶
可及然至其所以用貧以養親以裕子以博施於人
而物我皆無憾焉是不可及已弱無固壯無專老無
在死無餘此元次山所以哀紫芝者顧某於先生亦
云嗚呼先生其果可以戒塗之淫佞也夫其真可以
配古之卓行也夫

　　房季文誄　　　　　　　　　前人

　　季文房氏名彪曽祖諱某父諱某偕以邁徳為成都聞

家日予假館於其家園季文從予學文最開敏有精識
然不樂效書生作應用之詞尤羞與鄉校少年伍予曰
子親之髪垂領矣日望子速化叵若何季文蹷然起為
一再試學官皆異等後三年訪予於郫文益工行益峻
潔又二年從予府城之客舍則勝言翛翛逼人予曰子
何自得此季文曰彪比師耆而友謙之二子皆大士也
請介以交於先生予曰固願之然恐難致耳季文曰彪
能致之居有間二子不來予問故於原父原父曰前一

日季文死矣某拊髀嘑失涕實某年月日也於是其母
若兄将以是歳月日𦵏之某鄉某里而乞銘於予予弗
忍銘也姑誄之以遺之季文妻某幾嵗誄曰

　　予頃疑仲尼聖之盛也頗遺恥於少賤旣老而後集
成又經怪子雲賢之尤也仍竊悔於少作葢晚而後
覃經顧顔子廼交臂於壯齒而童烏驟談𤣥於稚齡
斯已竒矣然造物者胡不既其實而司命者忍復隕
其英吁嗟季文子予無以唁若矣請問諸泱漭之庭

哀詞

　　寧䰟　　　　　　　　　　張商英

　　熈寧元年六月壬戍有星隕於張氏之宅是夕也予兄
殿中侍御史次功卒明年三月乙酉𦵏於雙流縣之(闕)
泉鄊從父塋禮也兄敏悟出於天禀十歳通五經善綴
文是時祿寺府君自三江之新穿徙居於江原之金馬
有鄉先生號為碩儒次功就學歲餘曰才有餘而道不
足不可以為吾學府君異之以一壥土購書千餘巻資

其讀次功閉户刻苦力學或半歳不識肉味年十八鄉
書送至禮部後五年為解頭遂釋褐調南平决曹掾非
其志也乃歎曰大丈夫進無竹素之功退無千古之名
何以出人益發憤而大窮古人之道胷中所藴&KR0008;淪滃
渤而不能自禁於是溢為文彩頃刻千字感㮣以吐其
憤浩蕩以快其思曠逹以踈其情清苦以歛其氣至於
時之理亂民之利病曉然洞見其本末而計謀識慮常
在人意之表前後封章十餘上諸公聞其名以賢良方

正科薦者五六人以臺諌館閣薦者數十人自南平更
典秭歸獄遷襄州穀城縣令改東觀郎監閬州税遷秘
省丞太常博士今上即位遷田曹外郎以近臣薦其鯁
正有先識之明擢為殿中侍御史正色言事不顧時忌
方將大出所有以澤當世不幸以憂去職感疾而卒嗚
呼次功之名暴於天下之耳目播於多士之詠歌記録
其章疏議論蔵於秘府其文章流落溢於好事者之巾
箱其始終大㮣具於予之行狀今其𦵏也内不瘞志而

外不掲表次功之名亦可以萬世矣故為詞以寧其
魂詞曰

　　遵邑門以西出兮蓊莽乎甘泉之野甓九壤而為室
兮閴宻乎黝無晝夜慨俊邁之永息兮逐霜筌而奄
謝遺紛垢以探元兮杳末窮夫上下歛清氣以歸蔵
兮賁轜車而曉駕感湔流之噫咽兮抱遺恨而東瀉
鴻靈&KR1043;其罔物兮逓有無以更化惋人世之飄游兮
孰悲咷之自暇砥才刅以反戕兮彎智弧以郤射甘

大患而役形兮髙不覩夫太華脩途邈其無隩兮驥
足憊而莫跨大空蕩其亡隈兮鴻羽摧而已下既明
哲之是卑兮胡壽年之弗假䀌凉宗之薄祐兮踤百
罹以予嫁蠧五内以寸裂兮涕浪浪而横灑涕與血
盡兮可奈之何伊人徃矣兮遺我實多犖犖伊人兮
其儀峨峨冠姬服孔兮躪雄蹈軻安貧力學兮一志
無他晨炊不紹兮恬事絃歌鸞鶱鶴翥兮匪鴐匪鴚
躟馳䂄眎兮弗䁲(莫佳切)弗蹉&KR0008;劊譎詭兮敓相謬訛

栖停浩氣兮㪺斟太和舎塿躋衡兮去潢泳河鏜韶
嗄鄭兮搯蘅&KR1951;莪雄文煥爛兮乾象森羅武庫抽鐍
兮霜寒萬戈突為層崕兮漲為巨波呼號蕩海兮獰
蛟戰鼉堂堂勁氣兮不撓不阿孤篁挺節兮危松擢
柯狒脣狐貌兮毅然詆訶豪熖浡浡兮青穹上摩妙
齡升冠兮俯陟賢科扼居下僚兮珠潜於蠃嗤誚彼
已兮胡食其禾捐生取義兮感歎汨羅忠憤自許兮
沽求則那皂封瀝血兮志念時疴議論端確兮不磷

於磨如廣指的兮如桑診瘥名擅海内兮價重鑾坡
晁劉大對兮勇過廉頗安能俛首兮塵壒媻娑熈寧
之主兮軒道虞徳寤寐正人兮心虚席側濯濯羣公
兮推挽先識僉俞允諧兮超寘言職霜簡稜稜兮豸
冠觺觺言行俱危兮不訐不愎綱愔髙造兮曩謂司
直髙歩跨右兮烈無難色抉開肺腑兮揠出丹臆寧
同江葦兮漩止濤逼渾首可殊兮語不可黙一軀胡
恤兮誓於報國囊裝靡釋兮日傒南殛虎嘯於山兮

貆匿於棘皂鵰戞雲兮鴞鵂擸翼旦聫寳珂兮伏覲
宸極一言感悟兮天哀太息隆棟鉅礎兮行睨厥力
謂可近侍兮獻替失得奫奫素畜兮皋䕫益稷匪徒
藻翰兮鈒&KR0008;紩織方圓設施兮太噦悃愊如丹伏蒲
兮如藩批敇嘘吸淳風兮薰沐動植挹清浣汗兮拄
强㩍踣布序萬曜兮躔南舎北昴暈潜白兮衝妖喪
黒㥾忸勍膚兮扱衽匍匐没煙為疆兮朱耶就纒志
遼器邈兮皎皎不惑車轂輠搉兮蘭燔香熄笑言在

耳兮音容恍惑於庭於墻兮誕漫莫測嗚呼哀哉母
垂白兮子勝裳死者佚兮生者傷惨聚首兮號素堂
哀聲苦兮白晝黄魯而存兮智而亡天乎何故兮遘
此不祥感神祗之不妥兮畏山岳之摧岡駟黄螭以
仚舉兮愬予懐乎彼蒼蒼秘其冥造兮愍予心之搶
攘假宵夢以諄諭兮漏靈機之𣺌茫呀九閎以洞闢
兮進予趾乎玉廂曰地行之泯懵兮徒紜紜其吾殃
三才剖而殊體兮吾獨宰乎隂陽蒸和融潤兮噴煥

呵凉六氣欲叶兮三辰欲光元精遺以墮世兮孰吾
弼而還相豈而世之寳才兮吾固亦珍乎畯良忽形
開以寤興兮諒神理之不荒苟詰施於善惡兮奚顔
短而跖長嗚呼哀哉維昔吾考兮志操逸羣顛沛於
善兮革家以文質衣而餼賔客兮市田而購典墳門
惟蓬茅而賢轍常滿兮廪乏儋石而義聲四聞肆吾
兄之肯構兮為時卿雲擥芳桂以飄纓兮釋南畆之
耕耘嗟人事之反覆兮何變故之糾紛天澤方連於

星驛兮薤聲已咽於鄊枌悲予才之短耗疎促兮其
曷以就先志而嗣清芬念獲終於正命兮予又烏能
效宋玉之招魂嗚呼哀哉世衰俗薄兮仁義不施機
巧競騖兮化為澆漓已乎長往兮蜕去如遺歸無返
寂兮又奚其悲戢收精爽兮隠於大儀嫓元朴以長
存兮縦陵谷之改移勿降而為賢人哲士兮憂患生
乎有知勿瑞而為騶虞鸑鷟兮嗥豺狼而噪鳶鴟勿
秀而為紫芝朱草兮山草占春以離離勿堅而為黄

金白璧兮繞指耀鋼而眩功矜竒嗚呼噫戯兮萬古
有畸不知其人兮視此哀詞

　　祭文

　　祭王岐公文　　　　　　　　范鎮

　　維鎮與公官事多同若一臂交常相依從公進於朝鎮
退居窮罙十六年公譽日充方遂平生奄忽以終自予
退居人事疏絶侍従常僚不復通謁惟公毎嵗遇上元
節置酒開罇笙歌間設樂道舊故窮歡極悦自顧耄耋

年七十八苟在人世能幾歳月今公此行豈為永訣所
恨老劣不能酧别

　　祭李舍人文(大臨)　　　　　　前人

　　惟靈諒直果敢著於平生於朝盡忠於人盡誠伊余與
公自㓜相從粤景祐中朅來之東同年登科四紀於今
白首一節金玉其心近自去冬詩筒見貽三老唱酬歡
如塤箎江山之興共得其時余雖勉和計方覽窺㐫訃
之來肝腸摧悲潁昌寓居道逺人疲遣致薄奠公其鑒

之

　　祭范蜀公文　　　　　　　　蘇軾

　　嗚呼仁宗在位四十二年畦而種之有得皆賢既歴三
世悉為名臣今如晨星存者幾人孰如我公碩大光明
導日而昇燦焉長庚死生契闊公獨壽考天實耆之以
殿諸老二聖嗣位仁義是施公昔所言略行無遺維樂
未和公寝不寧樂成而薨公往則瞑凡百君子願公無
極胡不萬年以重王國責難之忠愛莫助之嗟我後來

誰復似之吾先君子秉徳不耀與公弟兄一日之少窮
逹不齊歡則無間豈以閭里忠義則然先君之終公時
在陳宵夢告行晨起訃聞先友盡矣我亦白髪聞公之
喪方食哽噎堂堂我公豈其云亡望公凛然猶舉我觴

　　又　　　　　　　　　　　　前人

　　公之少年初以賦鳴挾䇿以東氣和而平㣲見角圭人
人自驚宋氏伯仲與司衆盟見公所為屣履以迎自毁
其文以致公名士滿太學莫之敢争公之中歳始以諫

起堯老将傳未有立子羣公欲言以目相視公獨發之
自詭以死帝知其忠始怒終喜復有繼者實蹈公軌公
亦自信卒老言事公之末年終以節聞國有蟊賊當之
以身力言不從遂致為臣開門接士不怨不憤羣枉既
消衆屈當伸有欲援之同撫我民公笑稱病誓不復振
凡世之人有一於是翹然自名足以為貴自有其三豈
不卓偉位雖顯融有不盡忠崧隗之間頴潩之側有廬
可安有田可食顧惟平生篤志鍾律樂成既上疾亦告

革嗚呼昔我先人公蚤知之白首相歡往事莫追軾方
在朝公舉諫官卒以獲罪初無一言轍來自東復館於
門曽患之不恤而惟義是敦今其云亡無復斯人

　　代趙端明祭范蜀公文　　　　馮山

　　大賢於人景星鳳凰不出則已出則為王者之嘉祥有
目者争先覩之為快及其不復見也識與不識共惜乎
人之云亡方公妙齡起於華陽風流文彩相如子昂及
為從官而慷慨議論揚雄李固不足以比方使中州之

豪傑視蜀青衿之子而不敢詒慢者由公為之主張白
首玉堂而不自知聊卒歳而徜徉先請老者七年遂濯
纓於滄浪踵越相之遺風輕二踈以粃糠方元祐之訪
落登耆明而賛襄凢天下之大老雜遝至於廟堂詔書
旁午而不起乃引禮以抗章完始終而無虧孤髙岌如
太行衮繡在前而弗之顧獨友乎仲元與蜀荘嗚呼未
老而歸二十年流輦零落者殆盡而公方傲睨乎林泉
忽新樂之方上梁木壊於壁田乾坤倐其安往騎箕尾

而上天其不發為卿雲甘露以輝潤乎萬物則将結為
精金羙玉而發見於山川悲夫自昔登門属居某後束
書從師公則誘誨義兼姻婭子舍維友宦遊窮年去徳
滋乆謂言於公當享上壽杖履從公志或可就云何一
别遂不我有我欲哭之天髙地厚人亡師表國失耆舊
江漢竭靈岷峨隕秀千里致奠豆餚巵酒言出涕随公
其聞否

　　代許内翰祭李待制文　　　　前人


　　惟公金馬碧雞西南之珍奮起江漢儷蹤淵雲秉筆立
朝嫓詞皇墳熈寧之初英彦鳬藻孰不紆餘以自襮褾
公獨守官不少低繞拂衣西還便欲請老岷山之前有
田一㕓圖史自適樂全乎天嗟予鼎來冀獲親賢須公
疾間當奉周旋云何不淑館舍是捐嗚呼性命之理在
公已通昔生非有去亦無從公雖偃然人則懐公一罇
一奠聊與人同

　　祭寳月大師宗兄文　　　　　蘇轍


　　轍方志學從先君子東遊故都覽觀藥市解鞅精舍時
始見兄頎然如鵠介而善鳴宗黨之故情若舊識屈信
臂頃閲歳四十性直且剛纎惡不容與人盡言口如病
風惟我兄弟不見瑕玼行有利病勢有隆汙始終一意
不為薄厚交遊之間葢未始有昔我之東師則有言遊
宦如寄非可乆安意適忘歸憂患所由亟還於鄉泉石
可求我志師言未返而顛師亦不待與化俱遷遣舟與
榮萬里來訃開紙失聲悔恨無所彈指西望卯㙮既成

臨絶之言求我以銘自我竄逐憂病相襲緝綴清風得
一忘十追懐曩好徒有此心心則不忘而病未能収淚
語舟歸酌流水一生一死誠則無已





　　成都文類巻五十

