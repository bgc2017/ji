







　　欽定四庫全書

　　成都文類巻四十八

　　宋　扈仲榮等　編

　　箴

　　益州箴　　　　　　　　　漢揚雄

　　巖巖岷山古曰梁州華陽西極黒水南流秦作無道三
方潰叛義兵征暴遂國於漢拓開疆宇恢梁之野列為
十二光羡虞夏牧臣司梁是職是圖經營盛衰敢告士

夫

　　著官箴　　　　　　　　僞蜀孟㫤

　　朕念赤子旰食宵衣託之令長撫飬安綏政在三異道
在七絲驅雞為理留犢為規寛猛得所風俗可移無令
侵削無使瘡痍下民易虐上天難欺賦輿是切軍國是
資朕之爵賞固不踰時爾俸爾禄民膏民脂為民父母
罔不仁慈勉爾為戒體朕深思

　　講堂箴　　　　　　　　　　韓絳


　　嗚呼天地之道逺乎哉聖人之心異乎哉動而任於
理則天道是已純然得其性則聖心是已吾謂通其
説者必以三才之原未始不出乎一也人之七情中
焉而未發也則粹徳内融豈不曰天下之大本歟及
其發而皆中節也則和理外著豈不曰天下之逹道
歟中者性也寂然而有容則與天道合焉和者情也
澹乎其若忘則與聖心㑹焉所以八卦九章推明天
人相與之際而著為吉㐫休咎之符者非三才一原

之效邪自古教化之迹或因或殊然而未始不本諸
性情而納之皇極者矣貴賤以之位父子以之親兄
弟以之友夫婦以之順此皆不待學而後知直出於
性理之常分爾况乎學斯學者宜如何哉惟不獨私
乎其身而已為能推而大之包乎四海而不外詡乎
羣物而不遺使六沴弗得作諸福莫不至是豈非休
吉之符歟彼有肆情縱欲暴蔑禮義父子之不保兄
弟之不咸矧肯仁於親戚鄊黨乎矧肯憂於鰥寡孤

獨乎是皆不知反求諸躬自滅天理違所以飬命之
道以取禍敗顯則有金木訊之甚則有鬼神譴之是
豈非咎㐫之符歟夫學校之法所以飬士使適是道
而後飬乎蚩蚩之氓者也豈徒華言詞以自矜飾聲
名以自髙希寵利以自封哉惟知其本者無取於彼
而三者亦兼而有之矣成都之學郡國莫先焉士人
之衆四方鮮擬者其講堂舊庳隘不足以容諸生僉
謂予曰蒋侯嘗建西學後輙毁撤其基尚存盍興築

焉因相其所圖構廣厦為十有三筵度深稱是以甲
辰歲三月庚申落成耆㓜縱觀咸曰時當於其旦則
先生正衣冠帥諸生羣萃於是以習揖讓周旋之儀
相與衍聖經以明乎天道治性情以全乎中庸使父
父子子兄兄弟弟夫夫婦婦老老㓜㓜一之乎大順
故伸而上之以事其君則誠節於是乎立推而下之
以庇其民則事業於是乎成不自徳而徳随之不自
功而功與之使風化之盛不其廪廪乎然則學校之

設将以講求三極之道沈浸先生之澤盡在是矣豈
曰無用之地不急之務哉予慮是堂異時或若西學
之廢輙為之箴以告當御

　　休哉天民有物有則弗完厥中自肆戕賊聖哀其愚化
奚由黙圖惟敷施明用俊徳學校之興教育有經賢率
不肖胥及羣氓豈伊異術一本爾情情之不極淪以蹈
刑止邪未發将保爾生靡戢靡正瀆性之靈自禽自弃
烏足與齒師生其難思廸於禮在昔有若去座為耻賜

不受命萬世攸鄙矧過是者言行之偽敢登此堂寧無
内愧斯庭燕閒斯宇閎邃揖讓威儀講聞道義下士背
馳君子來視毋或壊隳永錫爾類

　　觀政閣箴　　　　　　　　吕大防

　　成都圖開寳以來牧守之像於大慈寺閣徒記其爵
位名氏與其在官嵗月而不録其政事之羙惡豈居
是邑不非其大夫邦人之禮宜如是歟然不足以申
勸戒為後來者法余輙采秦漢至於唐領太守刺史

節度使之職有政迹可攷而畵像存焉者得二十有
八人别圖於它閣而名其榜曰觀政葢觀其善足以
勸觀其不善足以戒其政事雖可攷而像不存者舍
之像雖存而僣竊不軌或闇庸無聞者黜之此觀者
不可不知也寺僧求文余以謂古者官有箴為作箴
以授之其詞曰

　　蜀於禹貢是為梁州華陽黒水處坤之陬其山四塞氣
鬰以遒人矜其技物産其尤牧野之師有功宗周秦始

列郡置吏罷侯守冰殖利渠田肇修肆彼一方無衣食
憂文翁處後教民文章多士化之傑出馬揚張堪廉惠
去而益張五倫清約人監允臧廉范便民警之所當种
暠繩姦不以勢妨李膺修設善飾其身髙朕勸學其迹
猶新飬士之利愈乆愈存賢哉孔明討魏扶漢思清以
宻徳順而徤其功不克天未厭亂王濬豪俊知略不羣
畫策平呉卒頼其勤髙儉循吏為唐元臣象先廷碩嗣
美且文嚴武暴厲忿欲並申天寳政紊廼以牧民崔寧

繼之以昬易昬壮哉南康横身扞難種羗方熾力弭其
患中朝以安浮議可歎崇文貪殘得不償失元衡静安
飾以儒術文昌更事逺俗清謐敏哉文饒裕蠱治詳擾
弊之後補敗藥傷外禦其侮内教有方嗣復悰謩遵故
守成叢孜秕政民無以生駢乎多罪禍積釁盈寃女呼
天虐及孤惸瓌瑄信盗俾民卒瘏燼及邦家可不慎歟
自秦以還鎮守之臣政有良窳存乎其人牧臣司梁敢
告執巾


　　銘

　　座右銘　　　　　　　　漢嚴君平

　　夫疾形不能遁影大音不能掩響黙然託䕃則影響無
因常體卑弱則禍患無萌口舌者禍患之門滅身之斧
言語者天命之屬形骸之部出失則患入言失則亡
身是以聖人當言而懐發言而憂如赴水火履危臨深
有不得已當而後言嗜慾者潰腹之矛貨利者䘮身之
仇嫉妬者亡驅之害䜛佞者刎頸之兵殘酷者絶世之

殃䧟害者滅嗣之塲滛戯者殫家之壍嗜酒者窮餧之
藪忠孝者富貴之門節儉者不竭之源吾日三省傳告
後嗣萬世勿遺

　　䝉軒銘　　　　　　　　　　趙抃

　　顔淵聖徒終日如愚伯陽亦云深藏若虛彼無演子少
師佛圖翹翹秀整籍籍名譽下筆文采開口詩書大乘
探賾頓教諮諏将墜之勢我持我扶有軒孰名以䝉命
諸䝉乆則亨䝉飬以需如砂中金如蚌中珠或取或捨

聖人凡夫䝉乎䝉乎寧已矣乎

　　石室銘　　　　　　　　　宋右仁

　　昔夏禹定九州貢法明三壤同異山川草木鳥獸戎
狄土地所生財賦所出聲教所暨咸悉載之無一遺
者至於天下人性賢愚民心善惡之所係則闕而不
載焉三代而下史䇿所存者咸能著之圖籍而志其
地理迹其記録則於天下人民所係之性亦略而無
聞焉聖賢之述作亦有所闕乎豈聖賢之志将有所

藴乎意者謂人性之上下不常於世隨其教化而移
易也故上之教行則民興善上之令嚴則民興暴皆
從其上之所為爾語曰如風之偃草又曰若泥之在
鈞者豈虚言哉此聖賢所以不可不筆之而傳後世
者矣且蜀之開國地逺中夏民性怯懦而多浮侈迨
文翁之為守立學校造講堂石室以備其制度遣俊
乂之士東受七經還以教授於是風教大行而岷絡
之地比於齊魯厥後相如既没而淵雲之徒森然繼

出兩漢之際舉不乏賢得人之稱迨今攸盛於戱蜀
始以僻陋險隘人民夸誑古謂難治暨文翁以儒學
教𨗳之則其人莘莘然嚮慕於文學而見用於當世
者得非上之教化移易於人民若是哉覽之前記尤
美其事觀夫遺迹則石室猶存雖前賢有銘其徽烈
者大率言立學興儒而以石室琱琢取學者磨礱之
意又欲樹功於不朽也觀其言詞似有未盡賢守教
化之深意因復廣而銘之曰


　　地有常形民無常性繇上之化所從而正維蜀之郡在
天一隅俗尚浮侈人希服儒賢哉文翁來牧兹土爰立
石室始興庠序俾此岷絡儒風大行於以兩漢英賢踵
生降及我朝得人侔古家慕淵雲學隆鄒魯政教下格
文才上通迨今蜀人詠歌徳風

　　丞相張公祠堂銘　　　　　　田楙

　　大丞相文忠張公以治平三年春初仕為雒縣簿其
年冬十有二月來攝華陽縣衡山鎮之征官越明年

秋八月丁内艱而去迄今凢九十年鎮之䕶國寺有
堂舊刻公之遺詩紹興乙亥楙來獲觀景想風烈良
用慨然廼新椽礎以繪公像從公之孫新叙南通守
講究家傳記其年月嗟夫公之大節在史官文章在
天下勲徳在生民是區區者亦何加損於公哉詩云
髙山仰止景行行止意其在兹銘曰

　　天為斯民挺生賢哲誰為厲階梗而莫合偉哉文忠岷
峨之英瑞為鳯皇聲為雷霆熈豐元祐迄於崇觀世故

多矣金石不變晚而來歸舜韶一䕫豈不能從愛莫助
之抱關擊柝我初不屑粲然珠璣散落遺碣貂衮誾誾
凌煙功勲豈真公耶天壤至文噫天何時復生此老浮
遊汗漫固有不朽

　　有斐閣銘　　　　　　　　　王賞

　　温江蘇國士企先於東郊别墅創為小閣前有脩竹
後有流水予名之曰有斐而為之銘銘曰

　　淇水湯湯綠竹漪漪武公之徳託興在兹圭璧之質琢

磨成器願子百年惟公是似

　　主一齋銘　　　　　　　　　張栻

　　成都范文叔以主一名齋予嘉其志為銘以勉之

　　人之心抑何危紛百慮走千岐惟君子克自持正衣冠
攝威儀澹以整儼若思主於一復何之事物來審其機
應以專匪可移理在我寧彼隨積之乆昭厥㣲静不偏
動靡違嗟勉哉自邇卑惟勿替日在兹

　　賛


　　石室賛　　　　　　　　　鄭藏休

　　自張儀諷蜀劒路攸通何者魚鳬未知蠶藂詩書㒺設
禮樂誰崇征伐不休城池屢空爰暨有漢是生文翁符
守此邦欝為儒宗大開庠序匪我童䝉誦以八索歌之
九功化流南蠻徳伏西戎豈曰滇筰亦惟巴賨其後相
如傳之揚雄岷峨孕靈川瀆氣融石室猶在金聲無窮
南鄰孔門北接玉宫千齡萬古永播餘風

　　太原王公冩真賛　　　　　　彭乘


　　報政而圖像民懐也因而書之彰善也樞宻學士太
原公理益部心清智恬謹身帥先惇重以鎮靖信厚
以飭厲懋學振道以樹風教劭農勸分以重民本謹
約條詔簡䘏訟繫以循憲度示惠昭信申令嚴禁以
馭戎旅風教洽則民歸厚而禮讓興農時務則五稼
登而敓&KR1817;弭刑罰中則物性全而明慎至師律正則
驕暴戢而屯戍肅然後羣吏檢畏僚屬恪奉上下齊
一雖事劇浩穰而决流抑隊之易葢理適其道也優

政簡洽物情𨗳逹民樂融洩而感通為恊氣為豐年
比屋熈熈率知其所自情發乎中形於外含淳泳徳
嗟嘆詠謌之不足思欲播弦誦鏤金石圖儀形以永
惠愛以存瞻仰若狄祠召樹有所傾嚮垂諸無窮於
是相與籲心恊志景從響効徧擇靈勝得大慶觀仙
遊閣彗雲寳勢岡連嶺屬乃増綵緻乃潔粉堵爰訪
善工以傳竒相筆精像肖和氣秀骨雋鋒淵角聳㧞
風塵之表自鈞漕鈐戎同時僚屬悉圖於右肅肅然

寥寥然秋雲歛空景物澄霽纎靄不泛青天在矚來
者竦躍欵睇騖望䖍鞏拊抃徘徊移晷於是耆老大
夫薦紳先生相慶於前且議曰岷峨生聚被聲教者
七十禩諸侯守土僅更三十然文軌所至重鎮寔夥
奚此方切軫宸睠得非帝閣遼邈山川重複形束壤
制天設其峻阻帯脅羗夷犬牙荆漢田野豐沃邑居
隠賑六合之交㑹萬商所淵聚舟車委而底貢是仰
乎復以連仍嘯聚人困於俶擾倍儲兵以擬備要在

整戢焉安危反掌屬於授任自偽主歸覲凢守兹土
必東望實以鎮寧匪輟倚衡之用即仗心膂之寄葢
慎重也逮乎經乆兹選稍怠傳瑞西至者罕材諸位
或刀筆烝用或綺紈假授昧道放利背馳政體紛更
繩凖寛猛失中理絲彌棼揠苖反瘁俗陶至化而富
庻寧乆兵革櫜戢人莫知為用兇醜潜伺二㓂繼其
孽肆毒境土荐及凋瘵殘殞疲役勞費靡極抑由擇
用匪良速兹姦宄俾斯民罹其暴也物不終否故受

於泰鑒前軌以選才傑寛裕綏靖逺俗以之康阜迭
政嗣理汔今一致民亦復其樂我公詳酌損益正以
應物竒衺黷濫望風畏弭從容中道坤維千里率從
心化用格靖理蚩蚩俞俞被賜深極故有是報也則
知政之興廢不繫於時而繫於人信矣哉夫致異類
者莫洞乎誠㑹萬殊者莫正夫一故誠於物飛走無
異心通其方夷貊同善教葢動乎所感而信著於外
也火炎水潤物性之著者其信於人必矣矧君子精

純篤實履乎大中施於有政又何所不至哉乗孤陋
者也預公誠契有日矣心冥道義跡泯窮逹才懿業
履固所詳悉屬服䘮里閈當公作鎮耳聆和聲目覩
能事身寧善政里人輿誦得以諷采游揚紀列第從
衆志賛曰

　　五靈翔游應和而至人或圖之仰為嘉瑞豈若懐賢傳
諸繪事矧我君侯教行信被隨俗雅化浸仁沐義豈弟
君子方隅受賜靈關之右千里從風天矚共理民情感

通原田膴膴圄犴空空有聲皆誦無襦不重欲報之徳
恭圖睟容貽厥來裔睎蹤景鍾飛閣彗雲依稀崑閬器
質嚴肅神鋒秀爽望衢罕窺鎔金莫状陶然徳煇邈乎
宇量大蔡靈府長城巨防翼翼嵩神堂堂漢相岷山千
岑岷江萬潯期公惠愛等極髙深文希炳蔚思竭深沈
蟾滴濡翰龜趺鏤金式旌賢業洞冩民心流芳永乆共
美棠隂

　　張尚書冩真賛　　　　　　　田况


　　九河張公(詠)淳化咸平中兩被帝選以全蜀安危付
之時冦孽之餘民皆傷痍散流生不自保軍帥復恃
功横驁部下剽脅善良禍甚於㓂公賞戮明果復以
其事宻聞於朝既而易帥旋師民漸安輯以至於治
徳功茂於蜀表噫當救患庇民時小為媮合畏顧則
亂未涯也非賢者處之何以取濟哉逮今諱日遺老
善士尚齋集於天慶觀奠拜畫像之前公嘗自為真
賛俾蜀人圖於觀之仙遊閣其首云乖則違衆崖不

利物遂自目為乖崖公雖外示貶損而内有所激故
卒云欲明此心罪之無斁此其歸也世人随而稱之
豈考其實耶予恐英聲異績乆而湮曖故作真後賛
并公之自賛刋石觀中以永蜀人之思時皇祐元年
十二月一日序

　　自賛

　　乖則違衆崖不利物乖崖之名聊以表徳徒勞丹青繪
冩凡質欲明此心罪之無斁


　　後賛

　　乖不離正崖弗厲公名雖自貶有激於衷衆随而稱孰
知其功敢明公心以馳無窮

　　府學文翁畫像十賛　　　　　宋祁

　　按呉曽能改齋漫録云蒋堂字希魯宜興人仁宗時
以樞宻直學士知成都嘗召髙才碩生㑹試府事親
較才等勸成學者於學之側别建西學以廣諸生齋
室迄成而公移蒲中其後轉運使毁之以増廨舍既

而常山宋公尚書至府聞其事嘆惜乆之且欲成公
意乃即其舊址建文翁祠祠之内圖嚴君平鄭子真
司馬相如揚子雲蜀士先賢凡九及公之像而十常
山公為之賛

　　漢蜀郡太守廬江文公賛

　　天挺耆俊有徳有文漢天子命公往撫蜀人蜀始樸䝉
公不謂然選士詣學歸相教言一年而業二年而儒五
年大成家詩户書以勤相矜以惰相耻出有教父入有

順子文如馬揚節如嚴李由公教之聲塞天地蜀戴公
仁世世奉祠千五百年惟公之思

　　司馬相如字長卿賛

　　蜀有巨人曰司馬氏在漢六葉為文章倡始言必故訓
革戰國之弊斵彫混茫從神取秘摛發厥章日星佐華
封禪遺篇意竭詞奢武用東之紹七十二家行雖小訾
後帝賢嗟

　　王褒字子淵賛


　　子淵軒軒洵羙有文小雅鹿鳴帝用攸聞此盛徳事讓
不克堪頌聖得賢戒松喬是耽以諫大夫數從幸廵受
詔作賦持節迎神未克告猷少謝良臣

　　嚴遵字君平賛

　　君平沈冥賣卜肆中子以孝言臣以告忠日足百錢閉
門著書十餘萬言黄老其徒李彊牧州喜欲吏君揖風
而慙噤語於脣還謂子雲子誠知人九十壽終聲㮣髙
旻


　　張寛賛

　　惟武嗣位而有荒志厥徳靡升神不妥祀婐然靈援止
乎渭濵帝使走咨何所而人媛告七車能為我言君稽
首對吾祀弗蠲帝用謝愆改香厥薦天人之交自我而
見

　　李仲元賛

　　髙也絶俗雖介不通卑也汙俗雖順不恭淵哉仲元内
粹外渾衆不我知揚子識其賢其賢奈何在通恭之間

可器有名非行至完彼顯在人吾晦與天天而不人萬
世其傳

　　何武字君公賛

　　汜鄉為人鯁固清明嫉惡比周直鞅安行先問儒官已
乃事事望侈徳充晚相天子天子倚之奸臣内憎天喪
道消卒為賊乗玉折不撓身没名升

　　揚雄字子雲賛

　　卓哉子雲為漢儒師准易論語同聖是非百家懘滛我

獨正聲譎怪縮藏孔道光明歆也致訾謂抵醤䝉惟譚
有言必傳無窮劇秦詭詞恨死新時曰漢中天果不吾
欺

　　後漢蜀郡太守髙朕賛

　　顯顯若人有政自律摘民耳目尊右儒術晚漢多艱校
屋蕩焚經生㒺依弦誦不聞君大紹興新堂及廡繪帝
皇以還冠服所祖大掖翔翔坐復鄒魯與文偶祠血食
千古


　　宋蒋堂字希魯賛

　　蒋侯挺挺天與嚴方徤而文明不逢不将始治蜀人政
未及孚纎者嫉侯膏吻騰誣侯政已孚蜀人熈熈侯坐
徙官逺近驚咨侯始興學紹文之餘百堵増増大度厥
居髦俊聿來晝經夜史盎然西南號多君子侯既去州
右區即毁侯惠在人已膚而髄子産相鄭先謗後歌來
世視之謂侯如何

　　宋尚書畫像賛　　　　　　呉師孟


　　至和三年蜀守将更前數月宰議推擇一二侍從臣
列名以聞上謂宋祁伯仲名世非特文藝為國華采
抑政事精明可任方靣於是公自定武改轅而西蜀
人積聞公名舉欣欣然東鄊以徯唯恐公車之徐也
其士人遲公之來也尤甚至各厲其道業與其所屬
詞章繕録贄獻願得一言質是否而為進退之决者
公始至部先即學官以道義訓諸生而第其所獻蓺
業拔諸翹然者次補生員掌其政令自是西州士人

知向方矣然後設教以束姦吏裕農政而厚本業民
獄平反而不縱戎謹嚴而不殘春澤秋霜膏潤震肅
諸理節適㒺有缺漏行之歳餘風化大洽始於户庭
而周於列郡民益帖泰訟益衰熄上下晏然表裏悦
穆廷中清静日日無事圜數千里以妥以安再朞召
還民庻遮迾襁幼掖老隨數十百里而後返道拜大
司㑹移病固辭且以親嫌得請守輔郡未幾上意必
欲任用召冠北門不幸沈痾國毉㒺效捐舘之日朝

野䀌傷訃及西州士民相弔官吏緇白爭詣佛詞營
齋薦嚴涕泣追慕治蜀之效於是可知噫屏翰之臣
慘舒所繫奉法循理式是一方使數十郡守長環視
以律其身百萬口生齒安堵以樂其業願得治世長
如此時朝廷紓&KR0972;然之憂者其亦可以為吏師矣先
是邦人畫像以式瞻伐石以篆徳石既礱矣乆而未
刋一日龍圖諫議東平公見而愀然曰吾聞子京以
仁惠為政民有去思殁而益甚雖古之遺愛何以尚

此失今不紀善治幾廢子為我識其所以然俾前人
恩政之所被者子孫得以覽觀焉師孟謹承命直書
賛云

　　信彼南山儲神㑹粹篤生宋公佐天子之治帝念坤維
命公來尸我澤既渥民安而嬉教化所先文翁是式殁
有餘思如武子之徳形容可傳襟靈曷宣霧巻喬嶽月
沉深淵惠淪人心歌在人耳鍠然舂容無有窮已

　　聖興寺冩真賛　　　　　　　范鎮


　　三公公裳我獨道㡌介然中間太甚簡傲服雖有異其
心則同其同伊何惟公與忠

　　昭覺寺冩真賛　　　　　　　前人

　　皤然一叟鬢白眉秀羣從在前諸子在後壁間丹青其
傳安乆惟善嗣之埀世不朽

　　蜀三賢畫像賛　　　　　　　張俞

　　益州中興寺有墨池院院有前漢揚子雲嚴君平李
仲元三賢畫像因各賛之來者觀像讀賛則知三賢

之道至焉

　　揚子雲

　　子雲潜真與聖合神龍隠其徳鳳耀其文譔灋著𤣥統
貫天人道徳之首譚稱絶倫

　　嚴君平

　　淵淵蜀荘至人之貎心通蓍龜言必慈孝推道衍徳窮
神入妙子雲之師孰洞其照

　　李仲元


　　仲元何如貎人心天出方其隠黙愈於言道兼夷惠質
妙雲淵屈伸猶龍物無累焉

　　寳月大師簡公畫像賛　　　黄庭堅

　　簡公僧臘六十五以佛法度為一姓者若子若孫若
曽孫亡慮二十人萬里走惠州求東坡銘簡之塔歸
而走戎州求山谷賛簡之畫像者法舟也其走惠州
也冐蛟鼉虎豹蟲蛇之險而不悔其走戎州也於余
無一日之雅又不求左右為之先容舟之於簡可謂

能曽孫矣簡雖賢由曽孫而赫赫簡與舟俱不朽矣

　　不戒而六(闕)和敬不禪而十方清浄不學而文理井井
不吏而施於有政壽八十餘閲人三世孝於塔廟勤力
勤禮百室崇成檀者亹亹齋始如終薪窮於指耋老而
精明豐肉而神清和同而不濁退屈而不陵是謂大雅
之士惜乎其不發諸朝廷

　　頌

　　浮屠頌　　　　　　　　唐閭丘均


　　灋定寺浮屠者先徳僧琮始起立周一甲(闕)今而北
傾宰君太原王公諱瓌鑒操清能善營福道每聼臨
必覩惜乎時墜勉督清衆速於扶持主僧釋處真實
膺堪任及咊流經乆致法加心柱上出與金輪相依
累虧則全新巧便措岷城此製驚壮多有考量兹模
曽不得匹焉處真聪英上士談方等章句辯才見稱
大勲可嗟夫頌之而已

　　靈哉浮屠岌嶫凌踊十一其級千楹萬栱形比孤峭勢

如飛動赤霞晨開金光晝擁清哀縣樂音響百種暫昇
精周欻髙神恐真分中閟燈花長奉

　　重宣此義而作頌云　　　　唐李廵

　　崇構邈矣層甍巋然嶷如岳立黕若雲連仰顔滿月危
踐中天上摽銀牓下列金僊扶持有助陵谷無遷

　　續為頌　　　　　　　　唐釋履空

　　浮屠寳飾靈所依兮龍山扶䕶儼瞻歸兮檐楹嶤嶷欲
驚飛兮金輪珠火烜赫輝兮大唐景龍三年嵗次已酉

題記

　　至道聖徳頌　　　　　　　　劉錫

　　臣聞惟王建國闢天下以為家問罪弔民執征伐而
自出禮樂興而車書混風雨順而隂陽和敷大信以
被豚魚霑至仁而及草木耕田鑿井且帝力以何知
里詠途歌唯家給而自樂斯為有道之朝也我后握
圖御宇下武承祧契壓紐之禎祥叶垂衣之厯數萬
方景附百蠻子來邉隅之禍亂已平武庫之干戈不

用觀書乙夜思政未央備窺得䘮之由咸得歩驟之
理躬親庶政宵旰忘勞得士則昌所以崇四科而拔
俊造知人則哲所以設十銓而較賢能英雄盡入於
彀中寒苦詎遺於巖穴輪轅適用管庫皆甄白駒之
詠不聞維鵜之刺靡作其有霜稜肅物直氣凛人負
謇諤之通才蓄縱横之逸辯諫油衣而作瓦止鑾輅
以從橋若此者俾居諫署雕龍茂異比鶚聲華杳㝠
傳江氏之毫寤寐得丘遲之錦賦就而文無加㸃詩

成而鉢未銷聲若此者司於文翰黙識頴悟周才博
通指天上之石麟咸欽異表問省中之温樹不對家
人若此者擢賛樞務籌謀兼濟宇量淵深一言可以
興邦九功斯焉惟序乘隂未革言從可陟於周師箭
漏纔移行合堪登於漢輔若此者升之於廊廟百職
舉而萬務簡六籍興而五教修至若勇冠三軍謀深
百勝藴孫呉之妙略懐頗牧之沉機箭落酒樽王覇
端居而不動君臨細柳亞夫上請以徐行有竇嬰濟

衆之心擅景舍讓功之美劒刺而飛泉湧出戈揮而
太陽再中識洞風雲誠感天地者命之為上将則文
王能官人漢髙善将将未可同年而語耶粤以二聖
重熈垂四十載邇安逺肅時和氣清桂海氷天皆同
尉候鶼林鰈水盡入提封四郊無多壘之虞重門罷
擊柝之備刑措而不用化洽於大同睠彼坤維是為
益部星分井鬼地接荆揚列肆雲羅珠貝熒煌於三
市居人櫛比酋豪繁盛於五陵俗尚嬉遊家多宴樂

犬子揚雄之故里文翁石室以猶存所以時有才名
好藏文籍勸分務穡俗乆返於淳和説禮敦詩門競
成於鄒魯既富且庶役寡賦輕古為奥區今尤壮觀
我后常矜逺服偏示優恩擇循吏以撫綏去貪人之
刻削熈然無事迄今小康儻軍旅尚多則仰給斯費
徵歛及下咨怨必興擾我蒸民曷為父母所以减其
戍卒用泰兩川務安黎庶之心兾免侵漁之弊不謂
灾纒分野盗起窺覦乘虚輙搆於奸謀恃險僣稱於

大號聚徒作梗揭耒為干駈脅我編甿䖍劉我郡邑
謂長安日逺劒棧天髙竊料王師焉能立至稍阻𤓰
時之約克成割據之謀遂令不逞之徒分誘順非之
輩數逾百萬毒甚豺狼先廹龜城恣行犬噬守臣敗
職共治乖方復衆寡以相懸遂金湯而失險使我一
城生聚䧟塗炭以何辜三峽揚波躍鯨魚而害物使
車入奏宸聼俄聞憤兹蜂蠆之㣲玷我承平之化雷
霆赫怒貔虎徵師先擇統帥之臣能荷腹心之寄授

受之際艱難責成頋謂宣政使王繼恩曰汝乆侍冕
旒常親帷幄執大節而不奪謁忠誠而可嘉屢從龔
行備知韜略今以蜀民失馭蟻聚為祅若火燎原湏
行撲滅如湯沃雪暫枉師徒必以謀臣逹於閫制識
董戎之體知應變之方僉曰汝諧祗膺朕命繇是宻
承睿筭寅奉宸嚴諭之以盪定之期誨之以懐柔之
略倐離景從夙駕星軺仗玉節以身先㑹虎賁於關
右分萬乗憂勤之意解一隅俶擾之危莫不倍道兼

行次於昭武登山臨水車殆馬煩察彼輿情斯亦勞
止俾之休憩逮於浹旬皆知秣利之方盡禀甲庚之
令遽以簟醪饗卒十乗啓行龍躍崩雲雨施届路朱
旗爍野霜矛凛空士一其心人百其勇過孟陽之劔
閣易若轉丸下王濬之刀州疾如返掌賊首李順閉
關設拒坐甲因有魚游沸鼎之中莫知攸濟梟處危
巢之上猶唳惡音王繼恩大陣俄臨中軍悉至親揮
白羽竟務先登萬旅齊駈排闥而入短兵接刃一以

當千交鋒靡遺應弦皆斃類鷹鸇之逐鳥雀若鴻毛
之遇順風李順力屈勢窮蔵於羣㓂亂兵所害横屍
莫知既免載於檻車亦幸逃於梟首自辰至午拯危
就安巢穴砥平淑慝精辨苟非我后神機獨㫁睿選
當仁遵出口入耳之言副臨事制宜之㫖曷以立除
大憝罄剪羣兇波靜錦川雲集闤闠百姓胥悦三軍
肅然禁暴戢兵府庫秋毫而不犯矜孤恤寡閭閻老
㓜以知歸氛祲廓而和氣生祅逆除而皇風扇㨗書

纔奏曲赦屢加什一之征併從蠲宥筦𣙜之利取便
人民小大之罪皆除逋欠之徒盡釋雷雨作解咸與
惟新於是闔境緇黄一川士庶扶老携㓜攀長吏之
轅言發涕零感大君之惠日昨以頑愚背誕偷竊亂
常上黷四聰逺勞七萃誠合瀦宫汚地易貫移鄊或
置於魑魅之陬或遷於成周之邑豈謂乾坤厚施雨
露深恩免玉石以俱焚俾涇渭之分别匿瑕含垢以
欲從人生者安懐土之情殁者遂首丘之志下哀痛

泣辜之詔申禹湯罪已之言地處要荒再荷堯天之
覆年當蒲柳重觀舜日之光願立豐碑請頌聖徳知
州樞宻直學士張詠樂成盛事遂其所陳以臣漕運
從軍備覿戡定具以衆懇請頌徽猷然而天地貞觀
之仁日月髙明之道豈以雕蟲末伎半豹謏聞能歌
造化之功可紀照臨之徳井視星而無幾螺測海以
非多内省庸虚夫何叙致忝為臣子不敢讓辭惡殺
好生雖裨竈焉知於天道歌虞頌魯而王襃粗曉於

人倫梗概直書謹為頌曰

　　我后繼明膺乾御宇道冠百王功髙萬古越契踰繩登
三邁五天下一家千年真主化臻清浄用急賢良夷兇
定難論道經邦往無弗剋謀無不臧左右前後得人而
昌覆載之中霜露所委法則衣冠混一書軌牛馬歸牧
劒㦸銷毁萬國咸寧四郊絶壘西南益部羣盗狂搔謂
地之險謂天之髙亂常作梗慿阻興祅窮兇極惡自孽
難逃聲聞於天王赫斯怒親選帥臣即時届路羽檄徵

師函關西度十萬貔貅㑹集雲霧元戎貞律盡禀神謀
平趍劒閣直入成都烏合蟻衆席巻風駈一日而定百
姓重蘇渠魁既殱脅從皆釋宣諭安存閭閻萬億不獲
已而亂是用殛班白感泣兒童悦懌蠢兹巨逆黷我一
方民罹㸃汚帝用䀌傷恩宥稠沓愍念凋戕視人如子
降福穰穰中外緇黄遐邇耆艾泣告長吏鄙俗罪大比
屋可誅聖恩全貸施重嵩衡命輕草芥請頌聖徳刋在
貞珉朝夕瞻企蹈詠聖神如依日月若拜君親長遵忠

孝用誡曽雲

　　黙庵頌　　　　　　　　　　宋祁

　　對言方有黙因黙乃名庵庵留黙不遣一物遂為三龜
掃泥中㾗正恐力弗堪自問呵黙者了然成妄談

　　成都府學講堂頌　　　　　　張俞

　　今上嗣位之年昌黎公守蜀之五月修文翁講學之
事乃治學舘就與諸生講習禮文又三月遂大作講
堂明年三月甲子乃㑹僚佐及學官生徒等三百人

行講禮于堂上是日府縣士民及四方之客殆萬人
咸來觀聼且謂蜀之學逺矣肇興於漢歴晉唐至於
五代世世弦誦不衰所謂周公禮殿文翁石室越千
餘載而巋然猶存今昌黎公復作講堂而穹隆痝鴻
侈於漢之殿室自闕里及三都四方之講堂未有壮
乎此也觀乎岌岌煌煌蔚有休光其為教化之本歟
乃颺言而頌之曰

　　維蜀學宫肈於漢初用倡庠學盛於八區八區洋洋絃

誦復興周法孔經是纉是承宋炳文章與漢同風五世
寖昌乃學之功文武韓侯撫我蜀都教我子弟一歸於
儒乃嚴學官乃崇講堂山岌洞闢巋然靈光儒師學徒
翼翼羣居升堂接武講考詩書所講維何十哲四科若
金在礪若圭在磨匪經弗習匪聖弗師羣言淆亂乃聖
之疵伊昔魯堂有游有夏蜀學之興亦有揚馬韓侯作
藩文以化下揚天之聲爛於周雅

　　明道二年公父太師由樞宻直學士諫議大夫守益

州崇學尚文振禮讓之聲召拜御史中丞遂參知國
政號為名卿公嘗自諫院遷知制誥入翰林充學士
亦拜諫大夫為中丞以亮直不廻改侍讀學士為環
慶路大帥就加端明殿學士移守成都又遷給事清
徳懿文陶化舊俗凛然穆然聲流江漢父老咸謂賢
父賢子先後出入相繼其遺化紹功近世未有其倫
者昔鄭正公之鎮興元創立儒宫開設學校其子宣
公復居其位繼成前烈殆将三百年江漢之人誦其

遺風若前日事今韓氏亦再世鎮蜀能懋其功比於
二鄭之賢古今相照羙哉予故書其事以俟其子孫
復有臨此都者得以觀焉

　　西園圓通頌　　　　　　　　趙抃

　　成都府西樓之西北隅有庵曰圓通中奉觀音大士
之像廼治平初今史館相韓公之所建也庵左右前
後寒泉曲沼終日潺湲佳木脩篁四時瀟灑予再守
蜀之明年以其庵廬編竹覆茅歳凡一葺完不能乆

屢為風雨所挫於是命工用楩楠瓦甓易而新之又
増飾其像而尊安之作圓通頌六首得和者一十八
篇因刻石於其右甲寅五月一日序

　　常現宰官身肉眼何曽識刀頭劒刃上運出慈悲力

　　妙音觀世音不可以識識量等大千界始見圓通力

　　唐相造華林親逢善知識虎退提數珠念彼觀音力

　　問對朕者誰祖師云不識大士已渡江勞他誌公力

　　世間何為苦衆生有業識聞聲悉解脱方便神通力


　　凢夫具足法迷悞隨六識一入自在門不費纎毫力

　　和　　　　　　　　　　　周直孺

　　宰官説法時定有何人識一物不隨身從來知省力

　　如何是妙音知有人方識雙眼不曽眨自有擎天力

　　華林有二虎裴公自不識更向數珠求情知空費力

　　少林靣壁人梁帝安能識廓然無聖語至今不得力

　　祖師昔有言皆由心意識應湏浄五眼然後得五力

　　凢夫與聖同一塵具衆識得到無為處摩訶般若力


　　和　　　　　　　　　　　呉師孟

　　世間有幾人見到第八識應現無量身方信圓通力

　　一切衆生心皆有佛見識聞聲得圓通豈是耳根力

　　有物等虚空問人多不識特地納湏彌何嘗用氣力

　　鎮日在眼前昧者無緣識欲轉大法輪要湏慿十力

　　自己妙明心却問人求識討迹逐飛禽奔馳徒費力

　　圓通作用時常被真如識日轉一藏經却得無言力

　　和　　　　　　　　　　　　侯溥


　　人人有圓通人人不自識但能觀自在無勞運心力

　　觀音十九身顯現無人識三千大千中具足神通力

　　比丘垢疥多三藏不能識直待傳心經方識觀音力

　　千眼觀世音正眼如何識能向此中㑹還因明眼力

　　無色聲香味乃知無意識忽然得超越觀音妙智力

　　言圓亦强名言通未真識無圓復無通是大圓通力

　　嘉祐油水頌　　　　　　　　蘇軾

　　熈寧元年七月二十八日元叔設食嘉祐院見召謁

長老觀佛牙趙郡蘇軾書

　　水在油中見火則起油水相搏水去油住湛然光明不
知有火在火能定油水盡故若不經火油水同定非真
定故見火則起

　　僕嘗與子瞻學士㑹食於嘉祐長老紀公之丈室子
瞻識其行於壁又書水去真定之喻十二言於其所
謂禪版者紀曰壁有時以圯版有時以蠧不幸而及
於此則吾之所寳去矣我将寳其真筆而摹其字於

石垂之緜緜使觀者知大賢之所存熈寧四年八月
九日河南侯溥書

　　贈成都六祖沙彌文信頌　　黄庭堅

　　塵是文信界是沙彌積塵成世界析界作㣲塵界喻人
天果塵為有漏因塵因因不實界果果非真因果皆如
幻堂堂出世人

　　温江縣二瑞頌　　　　　　楊天惠

　　温江故𨽻成都逺王畿三千幾百里有竒葢西南偏

邑也政和二年夏六月有嘉禾産於嚴氏之圃凡二
本是歳十二月復有甘露降於學官之柏凡三日鄉
以白縣縣以白府府遣從事即縣覈状皆有實可復
不誣輙具書若圖上尚書省以聞詔下其副尚書禮
部藏焉於是前縣令臣宗道馳書諭假彭山丞臣天
惠曰盍頌諸臣越北闕而奏頌曰

　　於皇御極百志惟叙曰農而農曰士而士爾安廼宫爾
寧廼畒恩詔數下仁滂徳膴農飽以歌士喜式舞恊氣

從之祥嘏如雨廼産嘉禾以慶農扈廼降甘露以幸士
子其慶伊何珠穗紛舉俾爾甌寠户有億秭其幸伊何
雲液醲湑俾爾膏馥濡及嬰孺維明明后博臨下土相
彼多禾均此靈露道拜稽首誕告奔走惠拜稽首盱衡
語語敢獻稗官以賛矇瞽

　　寂照庵頌　　　　　　　　　張浚

　　信相禪老顯公頗通易學㫖要其鄊閭宗族為卜庵
居予名之曰寂照又系之以銘


　　太極混成全體不露象數既分塵塵畢舉夫惟寂然乃
能通故一以知萬一亦莫覩寂然如斯作佛作祖















　　成都文類巻四十八

