







　　欽定四庫全書

　　成都文類巻三十四

　　宋　扈仲榮等　編

　　記

　　祠堂一

　　諸葛武侯祠堂記　　　　　唐裴度

　　度嘗讀漢史詳求徃哲或秉事君之節無開國之才得
立身之道無治人之術四者備矣兼而行之則蜀丞相

諸葛公亮其人也公本系在簡册大名葢天地不復以
云當漢祚衰陵人心競逐取威定覇者求賢如不及藏
噐在身者擇主而後動公是時也躬耕南陽自比管樂
我未從虎時稱卧龍詩曰潜雖伏矣亦孔之炤荆州平
心與𤣥徳神交洎乎三顧而許以馳驅一言而定其機
勢於是翼扶劉氏纉承舊服結吳抗魏擁蜀稱漢政刑
逹於荒外道化行乎域中誰謂阻深殷為强國誰謂輕
脆勵為勁兵則知地無常形人無常性自我而作若金

在鎔故九州之地魏有其七我無其一由僻陋而啓雄
圖出封疆而延大敵則用足而不曰浚我以生干戈動
而不曰殘人以逞其底定南方也不以力制而取其心
服震懾諸夏也不敢角其勝負而止候其存亡法加於
人也雖死而無怨德及於人也雖奕葉而見思此所以
謂精義入神自誠而明者矣若其人存其政舉則四海
可平五服可傾而陳夀之評未極其能事崔浩之說又
詰其成功此皆以變詐之畧論節制之師以進取之方

語化成之道不其謬歟夫委棄荆州不能遂有三郡此
乃務増徳以吞宇宙不黷武以争尋常及出斜谷㨿武
功分兵屯田謀乆駐之計與敵對壘待可勝之期雜乎
居人如適虛邑彼則喪氣我方養威若天假之年則繼
大漢之祀成先主之智不難矣且權傾一國威震八紘
上下無異辭始終無愧色苟非運膺五百道冠生知曷
以臻於此乎故𤣥徳知人之明者倚仗曰魚之有水仲
逹姧人之雄者嗟稱曰天下竒才度每迹其行事度其

逺心願奮短䄂以排羣議而文字蚩鄙智願未果元和
二年冬十月聖上以西南奥區㓂亂餘孽罷甿未息汚
俗未清輟我股肱為之父母乃詔相國臨淮公由秉鈞
之重承推轂之寄戎軒乃降藩服乃理將明帝道陬落
綏懷溥暢仁風閭閻滋殖府中無留事宇下無棄才人
知嚮方我有餘地則諸葛公在昔之治與相國當今之
政異代而同法矣度謬以庸薄獲叅管計随旌旄而爰
止望祠宇而修謁有儀可象以赫厥靈雖徽烈不忘而

碑表未立古者或拳拳一善或師長一誠尚留斯文以
示來裔况如在之歎終古不絶其可闕乎乃刻貞石庻
此都之人存必拜之感云爾銘曰昔在先主思啓疆宇
擾攘靡依英雄無輔爰得武侯先定蜀土道徳城池
禮義干櫓煦物如春化人如神勞而不怨用之有倫
柔服蠻落鋪敦渭濵攝跡畏威雜居懷仁中原旰食
不測不克以待可勝允臻其極天未悔禍公命不果
漢祚其亡將星中墮反旗鳴鼓猶走司馬死而可作

當小天下尚父作周阿衡佐商兼齊管晏總漢蕭張
易代而生易代而理遭遇豐約亦皆然矣烏虖竒謀
奮發美智夭遏于嗟平立咸受謫罰聞之痛之或泣
或絶甘棠勿翦駢邑斯奪繇是而言殊途共轍本於
忠恕孰不感悦苟非誠慤徒云固結古栢森森遺廟
沈沈不殄禋祀以迄於今靡不駿奔若有照臨蜀國
之風蜀人之心錦江清波玉壘峻岑入海際天知公
德音元和四年記


　　縻棗堰劉公祠堂記　　　　　何渉

　　益居三蜀中地廣衍䟽衆流以沃民田以塹都邑由是
得川名故時汶江跳波刮午門南東注治有子城而無
郛郭唐丞相髙公駢之作牧也懲蠻詔張吻擇腴而噬
且謂走集宜險因度髙域其外周數十里開包槖以容
居民築堤鄣江號糜棗堰折湍勢匯於新城北以休養
生聚護此土不然(句)五代遘屯靡皇西畧兩僣相繼弗
恤弗備皇朝乾徳四載秋七月西山積霖江水騰漲拂

鬱暴怒潰堰蹙西閶樓址以入排故道漫莽兩壖汹汹
趨下墊廬舍㕓閈浩乎若尾閭横决傍無厓漘思次之
旌與交易之質劑離聨渾沄雜百物資儲蔽波而逝獨
用畫故民得不為魚開寶改號之初天子輟端明殿學
士尚書兵部侍郎劉公熈古帥州始大修是堰約去訖
民害招置防河健卒列營便地伺壞隙輙補以故連絶
水虞比屋䝉仁多繪像而拜恩之與乖崖等自時厥後
緜祀八十功忽而嵗輕事乆而日遺言言巨防朘薙隤

毁陞髙遐望江之端頫城大齧如餒鷙焉恬而弗圖可
為駭歎慶厯乙酉朝議曩霄歸歎西邉粗定回顧井絡
宜得良帥遂自隴右加今知府文公樞直改轅而來畀
厥飢羸使安業乳哺公力勤才敏不以髙簡自飾視劇
穴若坦解牛若石運斤幽隂阬蹊燭露夷易巨細䟽宻
莫不曲到一日嘗從僚吏詣所謂縻棗堰者左右臨顧
推本利害而曰非中山公成都其瀦乎昔者勤勞何謂
後者解施何謂將利近易知害逺難究哉以吾為尹於

兹誠不可遺西人它日戒懼由是大營工揵益庳附薄
為數十百年計盤據廣袤罔分隖屬湯湯洪波演漾徐
轉堰脊舊有神宇榜曰龍堂俚而且巫義不足訓公以
為思人愛樹國風所由著羙今中山之徳入人深如是
而廟貎弗建實前所闕因易新制敞劉公祠堂其上為
里禜水旱報豐穰之所矧自經始公發之既作公廵之
已成公落之可謂惠訓不倦功施於民君子矣越踰月
渉承檄至府下公具道首尾仍命縷其事將金石刻涉

按祭法能禦大菑則祀若劉公者築堰以除民害其禦
大菑者與春秋常事不書非常書公增修兹為無窮利
其非常者與衆皆曰然遂列言以獻慶厯六年記

　　張忠定公祠堂記　　　　　　缺名

　　我國家天命開基藝祖以聖功神武烜赫寰海初㧞上
黨取維揚納髙氏復長沙乃議伐蜀一日召諸將於便
殿出川峽地圖指示方畧靈旗西展劍南悉平元元仰
首始見白日非發於淵衷授以成筭疇能若此之速也

自乾徳三年距嘉祐四年守是邦者三十九人皆巨公
碩望政孚惠洽鎮安逺俗誠有頼焉惟清河尚書張公
乘狂㓂之餘負濟時之術制權臣平亂階庸蜀底定吾
民汔康恩淪骨髓而不竭信堅金石而不變一言一話
談之者以為美一舉一動守之者不敢踰何其徳之重
才之傑也如此書曰民心無常惟惠之懐詩曰愷悌君
子民之父母公之有焉天子知公政成發節促召吏民
叩庭而告願留儀形得慰去思智不自滿拒而弗許嘗

留書一幅遺僧希白題曰後十年方開公捐舘宛丘希
白聞訃持以趨府言如所期啓封歛觀乃公畫表自號
乖崖公命繪於天慶觀之仙逰閣今年春素承乏來益
始謁諸廟見公之容愀然歎曰張公勲業在人祠尚未
立闕孰甚焉因諭從事興起之㑹鈐轄營東署材具而
待嵗月之便至和中增廵檢司廢而不居合二宇而成
之不掊民力不奪農時無可得而譏也遂集寮宩整衣
冠潔籩豆嚴奠獻是日州人無幼艾捧牢酒或喜或泣

拜於堂下衆懷感慕如公復生昔周人之思召公愛其
甘棠勿翦勿伐今此舉也予何愧焉繼此守者升公之
堂見公之像畏之如神明尊之若師表勉當重寄無忝
前良使賢躅羙政亘燿千古不其偉歟嘉祐四年記

　　文翁祠堂記　　　　　　　　缺名

　　蜀之廟食千五百年不絶者秦李公氷漢文公翁兩祠
而祀氷為蜀鑿離&KR1374;逐捍水以溉民田溉所常及無旱
年西人徳之因言氷身與水恠鬪不勝死自是江無暴

流蛟蜃怖藏人恬以生故侈大房殿嵗擊羊豕雉魚伐
鼓笑籥傾數十州之人人得侍祠奔走鼓舞以娱悅神
祝已傳嘏而後敢安公之治蜀開學校以詩書教人澡
刷故俗長長少少尊尊親親百姓順頼其後司馬相如
王褒揚雄以文章倡張寛以博聞顯莊遵李仲元以有
道稱何武入為三公漢家號令典章赫然與三代等蜀
有儒自翁始班固言之既詳矣初公為禮殿以舍孔子
及七十二子之像殿右廡作石室舍公像於中晚漢學

焚有守曰髙䀢能興完之後人又作䀢像進偶公室嵗
時長吏率掾屬諸生奉籩豆饔醪薦於前䖍跽謹潔一
再奠而退辭無不敢信焉氷以功翁以德功易見德難
知故祠雖偕而優狹異焉嘉祐二年予知益州徃欵公
祠至則區位湫湢埃蝕垢䝉不稱所聞大懼禮益懈忽
神弗臨享其明年乃占學宫之西攻位鴆工弗亟弗遲
作堂三楹張左右序及獻廡大抵若干間布尋以度堂
累常以度庭䟽窻以快顯壯闔以嚴閉采有青丹陛有

級夷瓦宻棟强若棘若飛乃省公像於宁間繪相如等
於東西壁本古學之復莫若□本今學之盛莫若古樞
宻直學士蔣公堂故繪二公於宦漏皆配祠焉於是擇
日告成於神揖而升簠斝果酒脯修紛羅而有容可以
造䖍趨而降罍罇巾洗度燎並施而不慁可以盡儀相
者循循任者舒舒禮生於嚴廣靈妥於閒寂故也噫自
公以來蜀之人自視若鄒魯宋興名臣巨公踵相逮於
朝先帝時巨盗再作亂弄庫兵争劒閣是時蜀豪英無

一汙賊者羣頑愁窘不容啄而滅非人知忠家知
孝使然耶所使然者不自公歟傳曰非此族也不
在祠典公在之矣則是祠之作願自余而古無俾
外息云祠之興同尚之賢則轉運使趙抃及提㸃
刑獄使者凡三人賢輔之勤自通判軍州事祝諮
以降六人營董之勞自兵馬都監毛求保而下二
人咸畫像於西廂列官里於石陰銘曰公二千石
兮守大邦冠峩峩兮紱斯皇出有瑞節兮車騎羅

石室孔卑兮人謂何新堂翼翼兮耽耽庭廣直兮
序巖巖吏奉神兮不譁神來此徒兮此其家儼羣
賢兮並陳公所教兮如其仁庖魚挺兮爼肉鮮神
來享兮憺寃延公教在人兮無有頗蜀賢不乏兮
才日多俗祥順兮考慈公祀百世兮庸可知治平
四年記

　　學射山仙祠記　　　　　　　文同

　　龍圖閣直學士趙公抃治平二年夏四月被詔守蜀明

年春三上巳來逰學射山主民樂也故事有張栢子者
嘗居此學道以是日成得上帝詔駕赤文於莬薾雲衢
羾天闕以去爾後凡其時兩蜀之人如以戒令約不赴
而有所誅責者犇走㑹其上詣通真觀禱其神從道士
受秘籙以歸一年禍福率指此曰惰與恭之所招致也
自昔語如此人益起敬逮今逺近以期而至者愈無鞅
數成都燕集用一春為常三日不修巳云逺甚然各有
定處惟此山之會最極盛矣太守與其屬候城以出鐘

鼓旗斾緜二十里無少缺都人士女被珠貝服繒錦藻
繢巗麓映照原埜浩如飜江曄如凝霞上下立列窮極
繁麗倘佯徙倚直暮而入公既至喜逰人之遝然復愛
其地距城不一舍而孤嶺横出夷陸景氣殊曠絶但謂
宫室獨與物不比稱明日召知縣事李君弼賢語之曰
此𨽻治下載籍譜實號勝處而模矩制量諸不如所說
奈何議者不咎將屬之於守宰歟予與君其欲對人不
媿中在謀其完矣遂授之宜所以當然者君曰諾公所

命弼賢能為之乃調匠度材悉以良法不煩公不傷私
未逾時而已云事畢矣為三清殿為張先生祠堂為道
宫齋舘為燕宇便室與凡所以可為之事者一一無不
有亡慮三十楹開咍延連輝顯華昈兀於雲際動於林
表誠棲真秘厦而合宴之佳觀也自是曰有來者嗟頌
顧矚聚吻而談曰此地不知化為榛墟者凡幾年一日
為賢者所經慮芟舊而掲新之詎偶然耶豈神靈所居
不可廢待其人而後俾興之邪不然何歴嵗滋乆而無

一有所問者耶盍延其傳以附於地志宜矣公因使文
同為之紀其觕四年記

　　范文正公祠堂記　　　　　家安國

　　公嘗曰周漢之興天下為福為夀數百年當時致君者
功可知矣周漢之衰天下為血為肉數百年當時致君
者罪可知矣考公之時朝廷致君之人喜功畏罪者尤
多惟公之望節若南山貴名之起掲如日月亘諸夏之
廣盡九夷之陋凡有舌者皆恥不談希文何耶好善優

於天下而已矣善人天地之紀也政教之本也其所以
優於天下者能思天下之所不思能為天下之所不為
先天下之憂而憂後天下之樂而樂也然知為可憂則
先王之澤無不備於世矣知為可樂則一夫之生無不
獲其所矣公之憂如是而竟無以觧其憂公之樂如是
而竟不得享其樂豈成功則天歟公䟽上夀儀以正君
諫楊太妃不可稱制以立母儀述張華事西晉以諷宰
相此天下所不能思也公㕘大政首請天下興學取士

先徳行不專文詞减任子以除冗官此天下所不能為
也上百官圖以任人材舉縣令擇郡守以固邦本保直
臣斥佞人以明國聽復㳺散去冗僣以厚民力此天下
之憂而公先之也西民禍兵以龍圖閣直學士帥延慶
横山靈武勢如腐槁朝廷乃以邠州管内觀察使授公
公曰漢御史出案二千石唐御史節度使以軍禮見本
朝學士丞郎出臨戎閫節度諸將望風禀律皆由朝廷
之重也居内朝近侍之職有彌縫闕失之道若貪厚禄

換此外帥體當承迎朝廷指縱無復議論廟筭得失矣
况西華之人知有龍圖老子不知有太尉也竟辭元昊
以書窺伺朝廷公惡其僣號斥不為奏自答其說諭以
逆順禍福之理元昊卒伏公言稱臣請和此國强民息
天下知其樂也然則所謂優於天下者舉是耶於事則
顯功也於善則麄迹也上臣之善莫大於禮樂世有不
得其門而入雖房杜之羙其如不能何庠序者禮樂之
門也得其門知其文矣知其文逹其情矣情文備則致

君挈國之功言不下帯而禮化行如神矣吾宋聖治迨
慶厯僅百年太平之效以文致實景徳祥符之風不减
三代而功成治定未暇制作天下之人望禮樂之門不
得而入公闢其門使天下由之雍泮之水洗天下之心
後進之君子先進之野人㕘軌結轍可以論述制作者
與時軰出然考積徳之年天實有所興也成都學宫西
南觀教之地二漢以降非善人之迹不存近世宏堂列
像迨逾百人皆所遵德㬌行熈寧初公仲子丞相純仁

漕蜀西南之人始請公像圖之經史閣西廡諸生嵗時
謁欵於前以筵戺未稱積愧甚乆元祐戊辰寶文閣直
學士李公尹蜀誠於應物樂於為善凡可以成法者皆
欲舉之客有告曰蜀有學自文公始本朝郡邑有學自
范文正公始天下之為烈者先王之所不遺法施於民
者世主之所必報不遺之所以顯仁必報之所以立義
事有惻然之仁孑然之義一及於蟲魚草木雖曠代異
古且猶不忘况赫赫耳目之前明德輔世及於士民乎

願正公祠使天下為善者勸李公樂其請命工成之於
禮殿之東與石室對峙焉客喜而歌曰岷山之靈㑹公
之英千歳之聲非雷非霆道德之澤以保我後生明
哲之誠禮義之經百世之廟如日之星教化之功地
平而天成

　　郫縣何公祠堂記　　　　　　侯溥

　　君子治亦仁亂亦仁治亂殊時而君子之仁一也孔子
曰殷有三仁焉其以異於迹而同於心乎微子之去無

以異乎箕子之留而囚辱也箕子之囚辱無以異乎比
干之諫而剖剔也先王廟貎去則祀否則絶微子不敢
留先王大法生則傳否則亡箕子不敢死先王忠義死
則得否則喪比干不敢生各有所當然爾漢德中缺而
大盗作方此之時蜀郡有二仁焉生焉而仁其唯揚子
雲乎死焉而仁其唯何君公乎子雲於漢為給事黄門
三世不徙其官其受禄也輕其任事也微一日遭新莽
之變而責子雲以死國是不知道者也詩曰既明且哲

以保其身子雲之謂乎君公起諸生而位三公爵通侯
主在與在主亡與亡固其職矣姦憝搆誣率以隕生詩
云之死矢靡它之死矢靡慝其君公之謂乎子雲不死
而大𤣥法言垂之萬世猶箕子之有洪範也君公不生
而髙名大節千古凛凛猶比干之諫而死也使子雲有
君公之位而君公居子雲之地則亦彼死而此生矣生
者以文傳而死者以忠傳文可日見忠隨世異是以子
雲之詞盛於蜀而君公獨未聞焉君公葬於郫綿東漢

閱劉蜀歴二晉以至於唐至於五代至於今葢亦乆矣
宅兆四周化為畦塍貧夫力耕殆至穿夷所頼以知者
特二石柱爾知府大資政趙公聞之惻然曰君公之忠
可以摩激萬祀今也食不得以血於廟墓不得以鬛於
田殆非所以揚厲名教乃籲有司移告於郫俾治厥封
俾建厥祠於是著作佐郎趙濬以縣令實職其事先是
嘉祐中邑儒何昌禹嘗憤居民耰此墓之四周而末如
之何因其賣之也而市之至是其姪邁獻其地三百歩

有進士宋誠倡邑之學者復市二百歩以獻昔墓且毁
今築以修昔廟未建今宇以祠乃礲石柱鑱識年月乃
殖嘉木表正疆畛功既集大資政命溥為之記溥伏觀
古之君子立身行已太上立天下之所不能立行天下
之所不能行其次立所難立而行所難行其次立所當
立而行所當行如君公者葢竊以為得其上焉者矣封
其墓建其祠其誰曰不然熈寧六年記

　　成都文類巻三十四

