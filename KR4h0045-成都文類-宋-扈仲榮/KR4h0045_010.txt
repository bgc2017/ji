







　　欽定四庫全書

　　成都文類巻十

　　宋　扈仲榮等　編

　　詩

　　題詠(書畫　器物　雨雪風月　草木　䖝魚)

　　琴歌二首　　　　　　漢司馬相如

　　鳳兮鳳兮歸故鄉遨遊四海求其凰時未遇兮無所將
何悟今夕升斯堂有豔淑女在閨房室邇人遐毒我腸

何緣交頸為鴛鴦胡頡頏兮共翺翔

　　鳳兮鳳兮從我栖得託孳尾永為妃交情通體心和偕
中夜相從知者誰雙翼俱起翻髙飛無感我思使余悲

　　蜀國絃　　　　　　　　梁簡文帝

　　銅梁指斜谷劒道望中區通星上分野作固下為都雅
歌因良守妙舞自巴渝陽城嬉樂盛劒騎鬱相趨五婦
行難至百兩好遊娱牲祈望帝祀酒酹蜀侯誅江妃納
重聘卓女愛將雛停絃時繫爪息吹治脣朱脱衫湔錦

浪回扇避陽烏聞君握節返賤妾下城隅

　　同前　　　　　　　　　隋盧思道

　　西蜀稱天府由來擅沃饒雲浮玉壘夕日映錦城朝南
尋九折路東上七星橋琴心若易解令客豈難要

　　送姚評事入蜀各賦一物得卜肆

　　唐張九齡

　　蜀嚴化已乆沉冥空所思甞聞賣卜處猶憶下簾時驅
傳應經此懷賢儻問之歸來説往事歴歴偶心期


　　奉觀嚴鄭公㕔事岷山沲江畫圖十韻

　　唐杜甫

　　沲水臨中座岷山到北堂白波吹粉壁青嶂挿雕梁直
訝杉松冷兼疑菱荇香雪雲虚㸃綴沙草得微茫嶺鴈
隨毫末川蜺飲練光霏紅洲蘂亂拂黛石蘿長暗谷非
闗雨丹楓不為霜秋成𤣥圃外景物洞庭傍繪事功殊
絶幽襟興激昻從來謝太傅丘壑道難忘

　　石鏡　　　　　　　　　　　前人


　　蜀王將此鏡送死至空山冥寞憐香骨提携近玉顔衆
妃無復歎千騎亦虚還獨有傷心石埋輪月宇間

　　嚴公㕔宴同詠蜀道畫圖　　　前人

　　日臨公館靜畫列地圖雄劒閣星橋北松州雪嶺東華
夷山不斷吴蜀水相通興與烟霞㑹清樽幸不空

　　謝嚴中丞送青城山道士乳酒一瓶

　　前人

　　山瓶乳酒下青雲氣味濃香幸見分鳴鞭走送憐漁父

洗盞開甞對馬軍

　　梅雨　　　　　　　　　　　前人

　　南京犀浦道四月熟黄梅湛湛長江去冥冥細雨來茅
茨踈易濕雲霧宻難開竟日蛟龍喜盤渦與岸回

　　蕭八明府實處覔桃栽一百　　前人

　　奉乞桃栽一百根春前為送浣花村河陽縣裏雖無數
濯錦江邊未滿園

　　憑何十一少府邕覔榿木數百栽


　　前人

　　草堂塹西無樹林非子誰復見幽心飽聞榿木三年大
與致溪邊十畝隂

　　嚴鄭公堦下新松(得霑字)　　　前人

　　弱質豈自負移根方爾瞻細聲聞玉帳疎翠近珠簾未
見紫煙集虚䝉清露霑何當一百丈欹盖擁髙簷

　　石犀行　　　　　　　　　　前人

　　君不見秦時蜀太守刻石立作三犀牛自古雖有厭勝

法天生江水向東流蜀人矜誇一千載泛溢不近張儀
樓今年灌口損戸口此事或恐為神羞終藉隄防出衆
力髙擁木石當清秋先王作法皆正道詭怪何得㕘人
謀嗟爾三犀不經濟鈌訛只與長川逝但見雲氣常調
和自免洪濤恣彫瘵安得壯士提天綱再平水土犀奔
茫

　　石笋行　　　　　　　　　　前人

　　君不見益州城西門陌上石笋雙髙蹲古來相傳是海

眼苔蘚蝕盡波濤痕雨多往往得琴瑟此事恍惚難明
論恐是昔時卿相墓立石為表今仍存惜哉俗態好䝉
蔽亦如小臣媚至尊政化錯迕失大體坐看傾危受厚
恩嗟爾石笋擅虚名後來未識猶駿奔安得壯士擲天
外使人不疑見本根

　　古栢行　　　　　　　　　　前人

　　孔明廟前有老栢柯如青銅根如石霜皮溜雨四十圍
黛色參天二千尺君臣已與時際㑹樹木猶為人愛惜

雲來氣接巫峽長月出寒通雪山白憶昨路繞錦亭東
先主武侯同閟宫崔嵬枝榦郊原古窈窕丹青户牖空
落落盤踞雖得地冥冥孤髙多烈風扶持自是神明力
正直元因造化功大厦如傾要梁棟萬牛迴首丘山重
不露文章世已驚未辭剪伐誰能送苦心豈免容螻蟻
香葉終經宿鸞鳳志士幽人莫怨嗟古來材大難為用

　　大雨　　　　　　　　　　　前人

　　西蜀冬不雪春農尚嗷嗷上天回哀眷朱夏雲鬱陶執

熱乃沸鼎纎絺成緼袍風雷颯萬里霈澤施蓬蒿敢辭
茅葦漏已喜黍豆髙三日無行人二江聲怒號流惡邑
里清矧兹逺江皐荒庭步鸛鶴隠几望波濤沉痾聚藥
餌頓忘所進勞則知潤物功可以貸不毛隂色靜壠畝
勸耕自官曹四鄰出耒耜何必吾家操

　　四松　　　　　　　　　　　前人

　　四松初移時大抵三尺強别來忽三嵗離立如人長㑹
看根不拔莫計枝凋傷幽色幸秀發疎柯亦昻藏所挿

小藩籬本亦有隄防終然棖撥損得愧千葉黄敢為故
林主黎庶猶未康避賊今始歸春草滿空堂覽物歎衰
謝及兹慰凄凉清風為我起洒面若微霜足以送老姿
聊待偃盖張我生無根蒂配爾亦茫茫有情且賦詩事
迹兩可忘勿矜千載後慘澹蟠穹蒼

　　枯㯶　　　　　　　　　　　前人

　　蜀門多㯶櫚髙者十八九其皮割剥甚雖衆亦易朽徒
布如雲葉青黄嵗寒後交横集斧斤凋喪先蒲栁傷時

苦軍乏一物官盡取嗟爾江漢人生成復何有有同枯
㯶木使我沉歎久死者即已休生者何自守啾啾黄雀
啅側見寒蓬走念爾形影乾摧殘没藜莠

　　柟樹為風雨所拔歎　　　　　前人

　　倚江柟樹草堂前故老相傳二百年誅茅卜居摠為此
五月髣髴聞寒蟬東南飄風動地至江飜石走流雲氣
幹排雷雨猶力爭根斷泉源豈天意滄波老樹性所愛
浦上童童一青盖野客頻留懼雪霜行人不過聽竽籟

虎倒龍顛委榛棘淚痕血㸃垂胷臆我有新詩何處吟
草堂自此無顔色

　　杜鵑　　　　　　　　　　　前人

　　西川有杜鵑東川無杜鵑涪萬無杜鵑雲安有杜鵑我
昔遊錦城結廬錦水邊有竹一頃餘喬木上參天杜鵑
暮春至哀哀呌其間我見常再拜重是古帝魂生子百
鳥巢百鳥不敢嗔仍為餧其子禮若奉至尊鴻鴈及羔
羊有禮太古前行飛與跪乳識序又知恩聖賢吾法則

付之後世傳君看禽鳥情猶解事杜鵑今忽暮春間值
我病經年身病不能拜淚下如迸泉

　　杜鵑　　　　　　　　　　　前人

　　君不見昔日蜀天子化作杜鵑似老烏寄巢生子不自
啄羣鳥至今與哺雛雖同君臣有舊禮骨肉滿眼身羇
孤業工竄伏深樹裏四月五月偏號呼其聲哀痛口流
血所許何事常區區爾豈摧殘始發憤羞帶羽翮傷形
愚蒼天變化誰料得萬事反覆何所無豈憶當殿羣臣

趨

　　從韋二明府續處覔綿竹三數叢

　　前人

　　華軒藹藹他年到綿竹亭亭出縣髙江上舎前無此物
幸分蒼翠拂波濤

　　憑韋少府覔松樹子　　　　　前人

　　落落出羣非櫸栁青青不朽豈楊梅欲存老盖千年意
為覔霜根數十來


　　又於韋處乞大邑瓷盆　　　　前人

　　大邑燒瓷輕且堅扣如哀玉錦城傳君家白盌勝霜雪
急送茅齋也可憐

　　詣徐卿覔果栽　　　　　　　前人

　　草堂少花今欲栽不問綠李與黄梅石筍街中却歸去
果園坊裏為求來

　　春夜喜雨　　　　　　　　　前人

　　好雨知時節當春乃發生隨風潛入夜潤物細無聲野

徑雲俱黑江船火獨明曉看紅濕處花重錦官城

　　江畔獨步尋花七絶句　　　　前人

　　江上被花惱不徹無處告訴只顛狂走覔南鄰愛酒伴
經旬出飲獨空牀

　　稠花亂蘂裹江濱行步欹危實怕春詩酒尚堪驅使在
未須料理白頭人

　　江深竹靜兩三家多事紅花映白花報答春光知有處
應須美酒送生涯


　　東望少城花滿煙百花髙樓更可憐誰能載酒開金盞
喚取佳人舞繡筵

　　黄師塔前江水東春光懶困倚㣲風桃花一簇開無主
可愛深紅映淺紅

　　黄四娘家花滿蹊千朶萬朶壓枝低留連戲蝶時時舞
自在嬌鶯恰恰啼

　　不是愛花即欲死只恐花盡老相催繁枝容易紛紛落
嫩葉商量細細開


　　病柏　　　　　　　　　　　前人

　　有栢生崇崗童童狀青盖偃蹇龍虎姿主當風雲㑹神
明依正直故老多再拜豈知千年根中路顔色壞出非
不得地蟠據亦髙大嵗寒忽無憑日夜柯葉改丹鳳領
九雛哀鳴翔其外鴟鴞志意滿養子穿穴内客從何鄉
來佇立乆吁怪靜求元精理浩蕩難倚賴

　　病橘　　　　　　　　　　　前人

　　羣橘少生意雖多亦奚為惜哉結實小酸澁如棠棃剖

之盡蠧蟲采掇爽其宜紛然不適口豈止存其皮蕭蕭
半死葉未忍别故枝𤣥冬霜雪積况乃迴風吹嘗聞蓬
萊殿羅列瀟湘姿此物嵗不稔玉食失光輝寇盗尚憑
陵當君減膳時汝病是天意吾諗罪有司憶昔南海使
奔騰獻荔枝百馬死山谷到今耆舊悲

　　枯柟　　　　　　　　　　　前人

　　楩柟枯崢嶸鄉黨皆莫記不知幾百嵗慘慘無生意上
枝摩皇天下根蟠厚地巨圍雷霆坼萬孔蟲蟻萃凍雨

落流膠衝風奪佳氣白鵠遂不來天雞為愁思猶含棟
梁具無復霄漢志良工古昔少識者出涕涙種榆水中
央成長何容易截承金露盤裊裊不自畏

　　髙柟　　　　　　　　　　　前人

　　柟樹色冥冥江邊一盖青近根開藥圃接葉製茅亭落
景隂猶合㣲風韻可聽尋常絶醉困卧此片時醒

　　落日　　　　　　　　　　　前人

　　落日在簾鈎溪邉春事幽芳菲緣岸圃樵㸑倚灘舟啅

雀爭枝墜飛蟲滿院逰濁醪誰造汝酌罷散千憂

　　朝雨　　　　　　　　　　　前人

　　凉氣晚蕭蕭江雲亂眼飄風鴛藏近渚雨鷰集深條黄
綺終辭漢巢由不見堯草堂樽酒在幸得過清朝

　　野人　　　　　　　　　　　前人

　　西蜀櫻桃也自紅野人相贈滿筠籠數回細冩愁仍破
萬顆勻圓訝許同憶昨賜霑門下省退朝擎出大明宫
金盤玉筯無消息此日甞新任轉蓬


　　江頭五詠　　　　　　　　　前人

　　丁香

　　丁香體柔弱亂結枝猶墊細葉帶浮毛疎花披素豔深
栽小齋後庶近幽人占晚壓蘭麝中休懷粉身念

　　麗春

　　百草競春華麗春應最勝少須好顔色多漫枝條剰紛
紛桃李枝處處揔能移如何貴此重却怕有人知

　　梔子


　　梔子比衆木人間誠未多於身色有用與道氣傷和紅
取風霜實青看雨露柯無情移得汝貴在映紅波

　　鸂鶒

　　故使籠寛織須知動損毛看雲莫恨望失水任呼號六
翮曽經翦孤飛卒未髙且無鷹隼慮留滯莫辭勞

　　花鴨

　　花鴨無泥滓堦前每緩行羽毛知獨立黑白太分明不
覺羣心妬休牽衆眼驚稻梁霑汝在作意莫先鳴


　　嚴鄭公宅同詠竹(得㕿字)　　　前人

　　緑竹半含&KR0034;新梢纔出墻色侵書帙晚隂過酒罇凉雨
洗姢姢靜風吹細細香但令無翦伐㑹見拂雲長

　　中秋夜錦樓望月　　　　唐武元衡

　　玉輪初滿空逈出錦城東相向秦樓境分飛碣石鴻桂
香隨窈窕珠綴隔玲瓏不及前秋見團圓鳳沼中

　　同前得清字　　　　　　唐王良㑹

　　德星搖北夜珥月滿重城香靄煙氣色飃䬙砧杵聲令

行秋氣爽樂感素風輕共賞千年聖長歌四海清

　　同前得濃字　　　　　　唐栁公綽

　　此夜年年月偏冝此地逢近看江水淺遙辨雪山重萬
井金花肅千林玉露濃不唯樓上思飛盖亦陪從

　　同前得蒼字　　　　　　唐張正壹

　　髙秋今夜月皓皓正蒼蒼逺水澄如練孤鴻逈帶霜旅
人方積思繁宿稍沉光朱檻叨陪賞尤冝清漏長

　　同前得來字　　　　　　　唐徐放


　　玉露中秋夜金波碧落開鵲驚初泛濫鴻思共徘徊逺
目清光徧髙空爽氣來此時陪永望更得上燕臺

　　同前(得前字秋字二篇)　　　唐崔備

　　清景同千里寒光盡一年竟天多鴈過通夕少人眠照
别江樓上添愁野帳前隋侯恩未報猶有夜珠圓

　　四時皆有月一夜獨當秋照曜初含露徘徊正滿樓遥
連雪山凈逈入錦江流願以清光末年年許從㳺

　　蜀國絃　　　　　　　　　唐李賀


　　楓香晚華靜錦水南山影驚石墜猿哀竹雲愁半嶺凉
月生秋浦玉沙鱗鱗光誰家紅淚客不忍過瞿塘

　　錦官門西石婦詩　　　　唐白居易

　　道傍一石婦無記復無銘傳是此鄉女為婦孝且貞十
五嫁邑人十六夫征行夫行二十載婦獨守孤㷀其夫
有父母老病不安寧其婦執婦道一一如禮經晨昏如
起居恭順發心誠藥餌自調節膳羞必甘馨夫行竟不
歸婦德轉光明後人髙其節刻石像婦形儼然整衣巾

若立在閨庭似見舅姑禮如聞環佩聲至今為婦者見
此孝心生不比山頭石空有望夫名

　　司馬相如琴歌　　　　　　唐張祐

　　鳳兮鳳兮非無凰山重水闊不可量梧桐結隂在朝陽
濯羽弱水鳴髙翔

　　織錦曲　　　　　　　　　唐王建

　　大女身為織錦戸名在縣家供進簿長頭起様呈作官
聞道官家中苦難回花側葉與人别唯恐秋天絲線乾

紅縷葳㽔紫茸軟蝶飛參差花宛轉一梭聲盡重一梭
玉腕不停羅袖巻窻中夜乆睡髻偏横釵欲墜垂著肩
合衣卧時參没後停燈起在雞鳴前一匹千金亦不賣
限日未成官裏怪錦江水涸貢轉多宫中盡著單絲羅
莫言山積無盡日百尺髙樓一曲歌

　　過嚴君平古井　　　　　唐鄭世翼

　　嚴平本髙尚逺蹈古人風賣卜成都市流名大漢中舊
井改人世寒泉乆不通年多既罷汲無禽乃遂空如何

屬秋氣唯見雙井桐

　　露青竹枝歌　　　　　　　唐顧况

　　鮮于仲通正當年章仇兼瓊在蜀川約束蜀兒採馬鞭
蜀兒採鞭不敢眠横截斜飛飛鳥邊繩橋夜上層崖巔
頭挿白雲跨飛泉採得馬鞭長且堅浮漚丁子珠聨聨
灰煑蠟楷光爛然章仇兼瓊持上天上天雨露何其偏
飛龍閑厩馬數千朝飲吳江夕秣燕紅塵撲轡汗濕韀
獅子麒麟聊比肩曲江昆明洗刷牽四蹄蹋浪頭枿天

蛟龍稽顙河伯䖍拓羯胡鶵脚手鮮陳閎韓幹丹青妍
欲貌未貌眼欲穿金鞍玉勒錦連乾騎入桃花楊栁煙
十二樓中奏管絃樓中美人奪神仙爭愛大家把此鞭
禄山入闗闗破年忽見揚州北邸前祗有人還千一錢
亭亭筆直無皴節磨將形相一條鐵市頭自是無人别
江海賤臣不拘絏垂鞘挂影西窻缺稚子覔衣挑仰穴
家僮拾薪幾拗折玉潤猶霑玉壘雪碧鮮似染萇𢎞血
蜀帝祠邉子規咽相如橋上文君絶徃年策馬降至尊

七盤九折横劍門穆王八駿超崐崘安用冉冉孤生根
聖人不貴難得貨金玉珊瑚誰買恩

　　詠海棠　　　　　　　　　唐鄭谷

　　濃澹方春滿蜀鄉半隨風雨斷鶯腸浣花溪上堪惆悵
子美無心為發揚(杜工部老扵西蜀詩集中無海棠之題)

　　蜀中春雨　　　　　　　　　前人

　　海棠風外獨沾巾襟袖無端惹蜀塵和暖又逢挑菜日
寂寥未是探花人不嫌蟻酒衝愁肺却憶漁蓑覆病身

何事晚來㣲雨後錦江春學曲江春

　　倚檻大慈寺樓詠落葉　　唐侯繼圖

　　拭翠歛悲蛾為鬱心中事搦管下庭除書成相思字此
字不書石此字不書紙書向秋葉上願逐秋風起天下
負心人盡觧相思死

　　武侯廟古栢　　　　　　唐李商隱

　　蜀相階前栢龍蛇捧閟宫隂成外江畔老向惠陵東大
樹思馮異甘棠憶召公葉彫湘燕雨枝拆海鵬風玉壘

經綸逺金刀厯數終誰將出師表一為問昭融

　　錦二首　　　　　　　　　唐鄭谷

　　布素豪家定不看若無文彩入時難紅迷天子帆邊日
紫奪星郎帳外蘭春水濯來雲鴈活夜機挑處雨燈寒
舞衣轉轉求新様不問亂離桑柘殘

　　文君手裏曙霞生美號仍聞借蜀城奪得始知袍更貴
着歸方覺晝偏榮宫花顔色開時麗池鳯毛衣浴後明
禮部郎官人所重省中别占好窠名


　　題風箏　　　　　　　　　唐髙駢

　　駢鎮蜀日以南詔侵暴築羅城四十里朝廷
雖加恩賞亦疑其固䕶忽一日聞奏樂聲知
有改移乃題風箏寄意旬日報到移鎮渚宫

　　夜靜絃聲響碧空宫商信任徃來風依稀似曲才堪聽
又被移將别調中

　　芙蓉花　　　　　　　　偽蜀張立

　　孟後主扵羅城上多種芙蓉每至秋時如鋪

錦繡高下相照作詩以刺之

　　四十里城花發時錦囊高下照坤維雖粧蜀國三秋色
難入豳風七月詩

　　去年今日到成都城上芙蓉錦繡舒今日重來舊㳺處
此花憔悴不如初

　　蜀牋寄弟洎　　　　　　　　韓浦

　　十様蠻牋出益州寄來新自浣溪頭繩樞草舎渾無用
助爾添修五鳯樓


　　蜀牋　　　　　　　　　　文彦博

　　素牋明潤如温玉新様飜傳號冷金逺寄南都豈無意
緣公揮翰似山隂

　　華陽巾(俗謂之隠士㡌)　　　　　　　前人

　　華陽山相遺巾法蜀國烏紗學製成公厭貂裘今已乆
定知野服稱髙情

　　蜀地海棠繁媚有思加膩幹豐條苒弱可愛北
方所未見諸公作詩流播西人予素好玩不能

自黙然所道皆在前人陳跡中如國風申章亦
無愧云　　　　　　　　　　宋祁

　　蜀國天餘煦珍葩地所冝濃芳不隠葉併豔欲然枝襞
綵分羣萼均霞㸃萬㽔回文錦城後夾煎燎烘時蜂蘂
迎銜宻鸎梢向坐危淺深雙絶態啼笑兩妍姿絳節排
煙竦丹缸落帶垂童容疑畏薄便面到邊遲

　　讓木(木即楠也其生直上柯葉不相妨蜀人號讓木)　　前人

　　葉葉枝枝相避繁攀枝庇葉獨怡顔無人為借天公力

移植方根虞芮間

　　海㯶　　　　　　　　　　　前人

　　哆熾風葉張囷皴雨皮厚叢橑列盖端攅旄注旗首物
以稀見珍材緣怪忘醜

　　枇杷　　　　　　　　　　　前人

　　有果産西裔作花凌早寒樹繁碧玉葉柯疊黄金丸上
都不可寄咀味獨長歎

　　漱玉齋前雜卉皆龍圖王至之所植各賦一章

凡得八物或賞或否亦應乎至之意歟遂寫寄
至之　　　　　　　　　　　前人

　　萱草

　　脩莛無附葉繁萼攅莛首每欲問詩人定得忘憂否

　　淡紅石榴

　　移植自西南色淺無媚質不競灼灼華而效離離實

　　芍藥

　　有名見鄭風今賞異疇日采花當采根可能治民疾


　　蜀葵

　　紅白相嗣繁色鈍香亦淺相對庭户間俗尚焉能免

　　竹

　　脩脩捎出類辭卑不肯叢有節天容直無心道與空

　　牡丹

　　采采照中堂玩花復持酒美質貴自成打剥終煩手(洛陽
花皆藉打剥乃成花)

　　菊


　　纎莖寒時宻秀葉晚逾滋芳意君須識羣葩揺落時

　　芭蕉

　　不枝惟葉茂無幹信中空所以免摧折為依君子風





　　成都文類巻十

