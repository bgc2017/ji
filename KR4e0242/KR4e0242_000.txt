申忠愍詩集别集類五(明)
提要
(臣)等謹案申忠愍詩集六卷明申佳允撰佳
允字孔嘉永年人崇禎辛未進士官至太僕
寺丞甲申殉流寇之難
國朝賜諡忠愍佳允為杞縣知縣時死守孤城
卒擊破流寇掃地王其經濟有足稱者官考
功時以舉劾公正忤温體仁至于降謫及官
寺丞方出巡牧場而李自成圍京師勢可避
匿或勸之弗入佳允流涕曰固知京師必不
守然我君在焉安危共之何所逃避卒以甲
申三月十二日﨑嶇還京十九日死于國難
其氣節亦震耀千古是集為其子涵光所編
涵光有家傳稱其于詩好稱李夢陽何景明
今觀所作與何李頗不相似大抵直抒胸臆
如其為人但體格尚未成就且不免浸淫明
末纖仄之習然凛然剛正之氣足使後人起
敬不敢復以詩格繩之言以人重烏可沒也
舊本首載孟津王鐸序不著年月核其所述
蓋作于崇禎初佳允官杞縣時後人重刻此
集仍錄以冠首然鐸何如人乃操筆弁冕佳
允詩今特削之俾無為佳允辱焉乾隆四十
六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
