仁山文集卷一元金履祥撰
四言詩
北山之高夀北山先生(北山之高美咸淳天子也天子能繼志師賢而)
(聘何夫子焉)
北山之高表我東底惟山降神生何夫子維何夫子文
公是祖是師黃父以振我緒翼翼夫子令德在躬道廣
心平不外以衷北山之陽盤溪之將以處以安不驕不
亢昔在理宗維道之崇既表程朱亦躋吕張謂爾夫子
纉程朱緒卿士率連百辟咸譽咨爾夫子設教於鄉即
命於家長此泮宫夫子曰辭辭是好爵玉几𨗳揚燕翼
是託明明天子丕承皇考曰求多聞曰咨有道天子曰
都咨爾夫子為世宗儒来游来歌東觀石渠夫子曰止
臣非索隠士各有志亦既耄只天子曰猷咨爾夫子汝
予交修講殿維帷爾優爾游夫子曰道惟帝之蹈臣何
容力亦聿既耄天子曰吁鴻飛冥冥罔終棄予凛于宫
祠寓我渠渠夫子由由匪詭匪隨匪傲匪求云受奚為
孑孑干旌侯伯是將鳳皇于飛亦集爰止北山之陽優
優夷夷盤溪之流可以樂飢明明天子肇彼四海樂學
師賢有永無怠巖巖北山其高極天障此東南利欲之
瀾敢拜稽首天子萬年充保四海好德之端敢拜夫子
眉夀無愆金玉爾音以永斯文
右北山之高十二章二章八句四章四句三章九
句二章八句一章十二句
華之高夀魯齋先生七十(華之高美王子也于是子王子七十而獻)
(是詩也)
金華之高其色蒼蒼維華降神生何及王維王及何文
公孫子天子是師斯文之紀翼翼王子教行於東思樂
東州舞雩之風東人之子其来秩秩是追是琢是進是
服有車班班有来自東子曰予耄落此新宫新宫巖巖
佩玉翩翩毋曰予耄而將閉關自古在昔聖賢有作七
十之齡德烈方恪于時阿衡一德之書于時尚父猶蟠
之居于時宣尼從心不踰六籍是正三千其徒百里何
為亦顯其君武公九十懿戒維新屹屹王子三夀作朋
視彼霸侯曾是足論嵬嵬王子我人所宗維北有斗維
岱在東亹亹王子毋遏来學是潔是進亦審亦度毋信
其言省其退私毋晦其明而左右咨明明天子宅此四
國寤寐幽人旌旄幣帛北山之陽其及王子毋然遁思
孤我帝祉帝心孔翼帝民孔棘盍濬其源而沛其澤穆
穆王子毋靳爾猷以永斯文邦家之休吉甫作頌其詩
孔陋相彼兕觥以介眉夀
右華之高十九章章四句
鄭北山之元孫扁其樓王適莊為書北山之英
四字求跋為作詩(北山之英吉甫美鄭公也因以勉其子孫焉)
北山之高屹屹南州北山之英爾公爾侯誕此鄭公維
國之器有偉其才有竒其氣不屑以潔不震以強權不
離義鍜不柔剛戎始歸疆人喜公慮謂戎未覺亟固我
圉既藩既宣左秦右川北仇方睦西戎獨嚴壯兹遠猷
卓兹偉志一時之英而不大試高牙大纛虎節銅符東
將寬民乃公所餘相維權奸公以才忌瀕死荒陲非公
所悸孰是叔季而有斯人孰是北山而落其英嗟我思
公去之百歲思莫見之見其後裔維公之英育多聞孫
尚繼其志而世其聲亦有適莊景爾家世北山之英表
此大字北山之英鄭公之人仰止攸同矧其後昆吉甫
作頌勉爾聞孫鄭公是似北山之英
右北山之高十四章章四句
五言古詩
送金簿解官歸天台五首
崑崙派南條東走欲無極海氣薄回巒清淑轉鬱積嵬
嵬天台山東表千萬尺其上有仙靈其下有英特伊人
天一方從往恨未即渺渺隔蒼山跂予三嘆息
昔歲在東壁紫氣踰蒼山金君初筮晉趙侯亦開藩下
有蓮幕友上有師師賢渾然和氣中砥柱屹流湍使我
千里民賦政兩清安益知天台高楚波浩無邊一朝别
流泳先後俱東轅邦民一何孤天意一何慳舟流安底
止郡政將改弦嗟我千里民生意復茫然
自從夫君来劍氣躔須女遊刃肯綮間淬鋒滄浪浦直
氣浩難容才名世所妬枳棘豈棲鸞百里非賢路善刀
謹自蔵大烹鼎可負
自從夫君来二惠亦驂乘天台本多賢君門獨何盛大
兒十四齡神氣極凝瑩温然荆山璆可續虞磬韻小兒
年十一磊朗益自俊壯氣已食牛風蹄期奮迅兩載辱
交從一朝随歸鐙相見復何時相别涕其隕美質不可
恃學問無窮盡少小日易逾德業須自竟執手獨徊徨
愧無珠玉贈歸哉各努力教忠家有訓
白雲蒼山東歸驂邁長道采采斑斕衣怡怡華萼耀俯
仰浩無怍歸来豈不好正疑稅駕初已有徵車召努力
崇明德勲庸良自保我亦志四方匪伊瞻旗纛
景定甲子九月九日舍弟麟至何公權晜弟繼
来定登高之約東行再約南仲元質二賢族子
同登三峰初至山下策杖以登木石藤蔓之間
尋徑甚微出其上始夷坦可得循隴而登則巉
巖壁立氣象雄偉因捫蘿而上摩挲舊題又上
重巖石臼在焉再上懸崖之間忽東峰有山行
者三人遥相呼應指示洞處舊聞山下人言天
將雨則是洞必先有雲氣越危石又數重始至
巔間其上有古瓦不知其初何以有此何公謹
由中峰隂崖而下呼之久而後應諸兄有息於
山腰者上下相望恍如登仙四顧浩然若有得
也歸来因記其事
九月天氣清高飈掃虚碧山色日嶙峋山意亦寥閴有
来二三友勸我振雙屐問道始委蛇陟巘轉深密犖确
礙微徑藤蔓絆行色岡阜出坡陁重險更崷嵂絶壁詫
天造石笋疑人立上上復扳援嵬嵬亦恂慄摩蘚追舊
題捫蘿着新&KR0008;佝僂度﨑巖盤薄踞危石誰鑿丹臼深
碧瓦孰摶埴云何半空中有此千載迹中峰函劔氣幽
洞飛靈液霏霏人間雨往往此中出隂崖採芝人東岡
並遊客虚谷遠應聲重崦近成隔而我獨油然振衣来
千尺川流一以眺蒼莽浩無息長風拂巾袂太清可嘘
吸乃知艱險餘始有高明極益知身轉高冥然氣超逸
登天信有基昇仙豈無術何當躡飛煙高舉振長翮倒
景凌三光遠觀天地窄
遠遊篇夀立齋(時立齋在廬陵)
我歌遠遊篇西望心悠然孰能為此遊渺渺重山川和
鸞車班班珩佩聲珊珊塊視幾邱陵帶視幾流泉正氣
凝陽剛端操凌雲煙猶將徑天地奚獨此江山黃鵠以
為御鸞鳳以為參雲旗何揚揚八龍亦蜿蜿一舉衆山
小再馳天地寬三駕跨八極高馳閶闔間正陽以為糧
六氣以為餐金丹毓天和玉色頩晚顔俯視世蚊䖟起
滅甕盎邊高超凌太初達觀真後天願言膏吾車執鞭
隨兩驂
題釣臺(并序)
咸淳乙丑之春買舟東下過富陽之東嚴先生之
祠在焉因書其壁曰西望先生舊釣臺無窮山色
鎖崔嵬閒歸故國耕春雨遂起頽風生暮雷萬事
盡隨江水去千年寧幾客星来北山今有何夫子
不入經筵亦草莱是歲之夏復如京師艤舟江干
祗謁祠下登兩臺之巔因念往来北山魯齋二先
生之門講明嚴夫子之心事蓋審魯齋先生嘗曰
子陵懷仁輔義之言深得聖賢之旨而世之知先
生者殊淺也因系以詩
誰云孟氏死吾道久無傳我讀子陵書仁義獨兩言仁
為本心德義乃制事權懷輔存體用治亂生死關迺知
嚴先生優到聖賢邊歸来釣清江夫豈長往人漢道終
雜霸文叔徒幾沈何如對青山俯仰日油然我来一瓣
香敬為先生拈陟彼崔嵬岡想此仁義心儼若羊裘翁
縹緲暮雲深(一作如見羊裘翁此道無古今)
龍井(并序)
嚴陵北高峰之上臨崖有井其實因崖有泉叠石
而止之甃以為井耳今山僧謂其開山祖師善導
和尚講經致龍抉石為井蓋附會以神其法也
高峰餘洞氣石竇通靈液發源已太孤臨崖千萬尺井
甃回飛湍修綆收澄碧一飲清風生膚寸寒雲出山僧
語似竒老龍事無迹我来翠微巔得此寒泉食東望子
陵臺連峰對崷嵂下有十九泉趾此相仲伯因哦招隐
詩凭高三歎息
七言古詩
和王希夷廬陵觀梅(有小序)
希夷西遊廬陵觀梅郡圃興山中友朋之感如履
祥者固山中之一人也讀之慨然因次韻
歲寒堂前桂樹秋秋風浩蕩君西遊羨君充此四方志
望塵何異登瀛洲人生難得心相識況君與我心相得
君心誰似惟梅花雪霜不改馨香德顧我思君日幾尋
歲寒又見梅花春見梅不見故人面空詠梅花如故人
月明千里雖同致疇昔追隨今少異始信燈窗朝暮同
此會人生良匪易噫吁嘻安得彼此長似歲寒枝清芬
處處同襟期
唐丈命玉澗僧畫金華三洞為圖障夀母玉澗
有詩約和其韻
金華高哉幾千丈翠壁重巒不可上上下飛潛靈液通
朝暮煙雲姿萬狀我聞元女蟠金鼎至今遺粒猶可餉
又聞仙姑駕銀鹿至今瑶田印層嶂金華本是東南竒
未數劒門天下壯有時笙簫響青雲猶疑幢節迎仙仗
自古長生端有術飄颻羣仙尚無恙祗今洞天雙龍飛
何處華表聲清喨誰將此山真面目盡收竒偉歸圖障
居然岡阜北堂前未須屣履勤敖放
代張起巖和清塘詩
清塘佳哉上有横霄映漢之卿雲下有通川入海之流
泉不舍晝夜揚清清清流迴環山奔迎暮雨層波綠朝
暉山氣新呼吸溪光飲山渌人人冰玉若為貧我欲買
山居其間嚢中不靳金滿籝明月清風對高士絲桐一
張酒五經俯看塵世幾蚊蚋須臾起滅敗與成炎涼僅
昕夕晦朔分枯榮眼前突兀徒駭俗死後滅没杳無聞
孰若此地多君子純孝千古留風聲天光浮動映松柏
地望流傳光邱林太鈞播羣品生靈本一心何況古人
傑由来毓地靈欲為混沌鑿七竅須凴天工揮五丁窮
為樂善之君子逹為廟社之元勲於此地靈有媿無鄙
人敢此問諸君
五言律詩
題城南塔院
佳境城南勝浮屠占十分魚釣船依竹僧齋鉢薦芹夜
窗雙港月日曉九峰雲不随人世改千古瀫波紋
登嚴州北高峰用韻
雄蟠古睦東俯視翠重重白塔清涼界烏龍伯仲峰雲
連天勢近石釀井泉濃更上最高處扳躋意勿慵
輓北山子何子三首
道自朱黃逝人多名利趨獨傳真統緒惟下實工夫粹
德兩朝慕清風四海孤斯文端未喪千古起廉隅
昔年夫子在已慮曉星稀氣運嗟辰歲天文動少微素
幃兄並殯丹旐子同歸總是堪傷處瑶琴聲更稀
每侍圖書右令人俗慮空隠憂惟世變卧病亦春融聖
處一言敬天然萬理中音容今永巳哀痛隔幽宫
九月初吉永嘉蘇太古同遊金華洞夜宿鹿田
寺用杜陵山館詩韻以贈
攜手登山處山高風露寒共来巖壑裏别去海雲端意
重言難足更深語未闌相期最高處志見兩俱安
七言律詩
奉和魯齋先生涵古齋詩二首
圓融無際大無餘萬象森然本不癯百聖淵源端有在
六經芳潤幾曾枯人於心上知涵處古在書中非遠圖
會到一源惟太極包羲原不與今殊
陋巷深居世已疎書齋幽雅更清癯神徂聖伏人何在
古往今来迹易枯太極運行常自若羲皇向上可潛圖
渾涵妙處皆全體大用周流自不殊
和王妙虚道士詩
我愛高人巧卜居林煙深處着精廬煎茶石鼎客當酒
斸笋竹籬自荷鋤隐几要同吾喪我鑿池戲問子非魚
高山流水知音少欲去頻聽輒駕車
裝解卷魯齋先生置酒出詩就坐占和
功名人事巧推遷誰信此心即此天三軸文章秪借徑
萬人優劣謾争先豈惟科目一時重要使勲庸後世傳
此意自期尤自信端如穮蓘有豐年
代簡汪明卿(横山人)
聞道君居向紫巖為渠征役未遑安從来古語貧為累
豈謂今時富亦難六十里間無一字幾多心事付三歎
秋来好着新鞭策要把規模遠大看
和陳復之韻
元化機緘未易知此心之外更關誰題名本自非千佛
造物休言是小兒得失天心如契鑰古今人事等花枝
看来勲業皆吾分何用諄諄詫一時
奉復魯齋先生上蔡書院圖詩二首
生平杖履未東湖喜自師門見畫圖堤貫横橋分半水
規方盈尺已全模衣冠上蔡存遺緒絃誦濂溪可合符
此地先生開道脉尚遲從往我非夫
臨海關東水滿湖書堂新上赤城圖地居郊左宜芹藻
天錫奎章示楷模王謝後前傳正印東南鄒魯定同符
誰終濺起平湖水雨我公田幾萬夫
景定甲子夏五三日王希夷兄有弄璋之慶是
時希夷尚在歲寒堂報至以歷推之日在參月
在東井火在天西北魯齋先生曰此卿相之命
也越七日希夷煮餅歲寒諸朋友與焉桐陽金
履祥吉甫為詩以賀
七日已叨湯餅客幾時親賞寧馨兒有崇佛子于今見
王氏多佳自古竒培養慶源惟一善流傳家學有餘師
異時才氣須名世莫負先生卿相期
題富陽嚴先生祠耕春堂
西望先生舊釣臺無窮山色鎖崔嵬閒歸故國耕春雨
遂起頽風生暮雷萬事盡随江水去千年寧幾客星来
北山今有何夫子不入經筵亦草萊
都下會安吉姚學林作詩奉勉
客裏相逢豈偶然羨君爽氣浩無邊世間固是少英物
吾輩當期不負天撑起元龍湖海氣撩来坡老短長篇
化工不盡斯文在莫學餘人學聖賢
後數日姚學林用前韻言别因别奉
聚散雲萍有是言與君相遇帝城邊共吟黃卷東風裏
相對青燈夜雨天養此俊明真大器發予沉痼有佳篇
贈言歸别勤渠意别後重哦即見賢
三月十六日為某初度十九日又趙寅仲誕辰
俱在歲寒堂王先生皆為之設湯餅寅仲欲往
三衢雷雨大作諸兄留行置酒為夀作詩以賀
帝遣銀潢一派来日長春老起風雷誰知年少貴公子
儼若儒先老秀才共作師門湯餅客早期庭下綵衣萊
明朝又上柯山去更問長生要術回
王子可欲夀趙寅仲思成出薲嚚閩兟瞤五字
令賦詩
操似青松潔似薲頌言忠信匪為嚚水分銀漢浸江浙
城擁天台控粤閩人向少時宜娓娓德于進處更兟兟
聊翁聞有侯鯖味昨夜宵人已目瞤
進退格送蘇金華解官東歸
勇學淵明賦歸去豈隨巧宦效脂韋居官但飲雙溪水
問圃寧無三徑資碧落競騰鵰鶚興秋風獨憶鱠魚肥
吾皇側席思賢德會有徵書下赤墀
九日書懷
欲買山園種菊花此心荏苒負年華幾時三徑成歸計
今日重陽轉憶家落帽已驚微雪早登樓為望白雲斜
詩成捲起悲秋意天闊風高未易涯
立齋静佳樓和王吉州韻
層樓新扁表新功箇裏工夫自不同儼若思時居此敬
寂然静處感而通山窺南北浮嵐小月轉西東灝氣充
更植樓前佳玉樹君家槐蔭比車攻(立齋故相家時門前又新種槐)
和徐山甫初秋韻
衆口嗷然望有秋炎威何事燦林邱原田處處成焦土
江水源源亦斷流連月更無甘雨應長空惟有火雲浮
如今幸喜金風到會瀉銀河洗衆憂
七月三日和徐山甫喜雨(時陳守罷去趙推觧旆闕而雨)
饑穰誰道盡由天治國須知類小鮮貪吏班車方立立
雷神振鼓已闐闐宏羊既往民無事旱魃不来書有年
自此皇家歌樂歲魚麗天保永無愆
題王立齋矩軒記後
以矩名軒義已諧方方尋丈自恢恢勿侵四壁藩籬限
不費一天風日来學者毋欺惟暗室聖門所樂只靈臺
盍朋但讀立齋記誰謂顔居曰陋哉
釋弟
我生半世尚茫茫西既隔谷東如湯衆責今方四面至
百為盡要一身當仲兄摘實瓜幾少伯氏刈葵根已傷
康叔周公本相睦休兹俗見積參商
棲真紀勝贈立公二首
高真棲處在山阿古寺山靈久護訶三洞竒峰踞龍虎
千秋喬木長藤蘿泉流清澈天池近石竇巃嵸雲氣多
一片飛来山更好飛来端的自岷峩(上中下靈洞亦名三洞又一洞名千)
(秋一石屏名飛来峰)
閒闖秋高強入山棲真勝地極高寒契泉水下人間去
靈洞雲從天半看麗澤先生留姓字穎濱元子蛻衣冠
典刑尚在山深處為宿心香不敢灌(板壁上有吕成公諸老留題歲月寺)
(側有蘇侍郎墓)
夀徐山甫(三月十三時在書館)
三春芳意徧羣葩今日崧高肇錫嘉西館暫為湯餅會
北堂長奉彩衣華秪今喜有莵裘約此去仍標桂籍花
吉甫重歌山甫誦由来補衮是君家
夀張南坡(并引仕庚寅生登郎)
恭遇瑞節初臨玉書裁度明年解又明年省即躋
強仕之期千歲春而千歲秋長奉慈親之夀某外
叨末屬中切贊欣漫課唐詩少申華祝仰祈尊愛
俯賜粲存
綠袖斑斕上慶庭鶯鶯燕燕競新聲庚寅初度踰三紀
丁卯秋来快一鳴十九春光清晝永百千歲頌夀星明
願君高舉紉蘭佩自古悠長是令名
輓王易巖
石笋孫枝萃衆芳少推夙慧映諸郎故家文獻典刑在
前輩風流氣脉長誤把一編黃紙冊未沾數寸綠袍香
同雲慘澹西原路頼有遺編死不亡
輓劉南坡(名漢英以理宗升遐發臨感疾而殁)
憶昔端平轉化弦公時輸委為安邊鼎成龍御方賓帝
弓墮烏號亦蛻仙漫仕此情初已薄愛君一念世逾堅
典刑今與丹旌去空些哀詞咽澗泉
輓徐居士二首
昔年澇旱苦頻仍南北郊關自越秦東浙于時猶道殣
嚴邦此地況山民能回涸轍西江水頓起翳桑寒谷春
神理因推居上坐壓他持秉(音柄)剖符人
積善由来屬慶門如公積善衆推尊至於垂死片言頃
猶是賙饑一念存有子巳登天子學無人不感德人恩
霜風慘淡禾塘路繼志揚名在後昆
輓蓮塘吳孺人
北風吹恨入佳城忍聽依依薤露吟家世百年忠厚意
夫人一點惠慈心橋横蘭渚隂功遠山遶蓮塘地脉深
記取秪今埋玉處他時青紫映邱林
仁山文集卷一
