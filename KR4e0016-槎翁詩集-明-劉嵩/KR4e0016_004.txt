槎翁詩集卷四
明劉嵩撰
七言古詩
題龔本立所藏燕文貴雲岫圖歌
豫章龔郎好文雅錦軸牙籖滿書架示我春雲出岫圖
云是燕公之所畫高堂慘淡開林丘青峰赤谷爛不收
長風浩浩起天末萬壑青雲如水流松根石頭伏羊虎
松頂垂蘿綠如雨伊誰濯足望青天絶似東歸孔巢父
匡廬巫峽相渺緜三湘七澤俱可憐冥鴻蕭條洲渚斷
風帆杳杳歸何年吁嗟燕公真絶筆好手當時稱第一
殘縑猶帶汴京愁墨色蒼茫映寒日城樓六月烟塵黃
我亦看雲懷故鄉思君如憶圖中景應過水西尋姥岡
題邊長文所畫山水圖歌為常伯敬賦
五月炎風扇長夏黃埃撲面湖隄下山水娛人未擬歸
擷蘭軒裡看圖畫中峰九疊開芙蓉春雲盤盤上高松
苔逕未逢秋雨屐石樓似聽霜晨鐘飛鴻指點向何處
彷彿經行舊時路懸巖瑤草不知名隔水桃花自千樹
問君此圖作者誰甬東邊郎風格竒丹巖綠水照白雪
高興如在鍾山時鍾山岧嶤夾雲起六代繁華付流水
芳草長懷北固遊啼鶯曾識東山妓當時二謝聲價同
登臨到處遺高風釣魚衝雪寒江上騎馬踏雲空翠中
只今南遊歸未得日日臨圖看山色鳳凰一去來何時
落日荒臺暮江北
題邊長文為黃子邕畫雪舫齋圖
簫峰隠者黃子邕綠眉秀頰雙青瞳雪中曾踏溪南石
坐聽簫聲雲霧中懸崖路轉愁獨往結屋溪邊小於舫
絶似山隂王子猷夜半乘流入虛朗朝歌綠水憐芳春
暮歌黃竹哀時人長風遠從海上至劃見六合無纖塵
新城往年兵革起林杪高軒化荆杞東湖湖上遇邊郎
為寫幽居雪山裏千崖凍合凝夕光江鳥不飛沙岸長
别浦維舟初罷釣深簷卷幕更傳觴簫峰遠在青天外
玉樹蕭森澹相對疑有飛軿駕白虬飄搖下與羣仙會
仙人一去不可呼此境欲往愁荒蕪炎埃六月何由濯
日倚湖隂看畫圖
題余仲揚畫山水圖為余自安賦
金華仙人余仲揚筆墨蕭疎開老蒼昨看新圖湖上宅
烟霧白日生高堂層峰上蟠石皜皜絶島下瞰江茫茫
長松並立各千尺間以灌木相低昂松下上人坐碧草
秋影欲落衣巾涼囊琴未發絃未奏已覺流水聲洋洋
赤城霞氣通雁蕩巫峽雨色來瀟湘誰能千里坐致此
欲往久歎河無梁風塵漲天蔽吳楚六年悵望神慘傷
玄猨苦啼巖北樹白雁不到江南鄉赭山焚林絶人迹
如此山水非尋常此圖本為自安寫亦感同姓悲殊方
幽軒素壁泉聲動對此令我心為狂何由捫蘿逐麋鹿
振衣直上雲中岡登臨一寫漂泊恨長嘯清風生八荒
林森山水圖歌
清江何人畫山水西村無傳稚川死林生後出更清逸
筆法遠師閩浙士深林大樹交鐵柯遠峰近巘分陂陀
青天層峽見棧閣落日平湖聞棹歌水邊之亭絶瀟灑
更看平橋度羸馬千崖小徑雪邊分百道飛泉雨中瀉
自言筆法由心運墨色重敷看深潤碧海春雲動杳冥
泰華秋空入雄峻昨者相逢湖水上聞築幽居傍漁榜
為君先賦采菱篇答我新圖迥幽曠圖中好山千萬重
還似閩中似浙中祇今欲往河梁絶指點天末窺冥鴻
我家茆屋珠林底武姥仙壇兩相峙何時為寫看雲亭
盡染西原雪華紙
梁孝子
梁孝子早孤而鰥惟養母有兄從軍棄兒女廢姊寡居
養無所孝子念母情所鍾迎姊就養來家中更攜二姪
共哺食令母弄孫嬉笑同市嘗大雪薪炭絶起析舂具
就爐爇不令母知母心悦亂餘時果貴且珍出買菱實
先獻新母食甘之忘其貧梁孝子行孝義只不讀書寧
識字天性真醇有如此吁嗟今之人禄食往往肥其身
同氣乃異趨肝膽如越秦孝子誠愧之吁嗟今之人
題屏岫幽居圖為萬砯賦
秋屏列岫之間乃有萬氏之圃幽人之居門前青柳日
繫馬池上紫菱時釣魚前年塵起龍沙北萬氏林居總
蕭瑟楊君好事惜竒勝為寫池亭寄秋色兩松落落千
尺長高雲不動江風涼誰能低頭事權勢便思濯足歌
滄浪東南連年困兵革人生安居那可得向來華屋今
誰在忽憶舊遊心慘惻君不聞王維别業孟城隅亦有
亭館臨欹湖當時勝迹逐雲往至今傳得輞川圖
題常伯敬擷蘭軒歌
高人好幽棲志不在華轂嘯歌擷蘭軒俯仰無不足湖
之水兮湘之山悵余昔遊始東還澧有蘭兮沅有芷言
擷秋芳渡江水蒼梧黯慘浮雲重帝子遺廟丹青空長
洲極浦落日外坐見千里生蒿蓬靈氛掩淚歌九歌夫
君不來愁奈何薋菉充幬艾盈佩玉玦捐棄江之沱江
沱隔絶秋風早綠葉青青紫莖好露華香撲芙蓉裳佩
服從君可終老我有猗蘭操塵土混濁久不聞為君彈
一曲要使六合揚清芬揚清芬覲九嶷舞干羽三苗來
洞庭無波春草香却棹木蘭遊三湘毋使下女徒悲傷
題沙村江樓歌為劉方東賦
朝遊雲亭夕憩鳳岡河水浩浩山蒼蒼白虹東來盤九
曲日出霞明見秋綠雕甍碧瓦歘飛翻百尺層樓起林
麓樓中仙人烏角巾調笑日與雲山親滿筵歌舞客如
霧中有萬斛江南春昨來登臨九月暮落雁横江隠霜
樹錦袍夜冷燭花殘北斗欹斜挂瓊戸我欲援君綠綺
琴為君一鼓清愁心白沙翠竹自江路金谷銅駞非故
林吁嗟昔賢困羈旅仲宣能賦終懷土何如對此日高
歌手挽松蘿看烟雨東南豺虎日紛紛幾時書劍罷從
軍鵝鼻峰頭望明月雞栖潭上釣寒雲
賦白紵詞賦贈曠伯逵歸豫章
吳姬十五鬟初結白紵新裁光照雪手折芙蓉上彩舲
自唱吳歌送行客玉盤饌列魚與鳬美酒絲絡黃金壺
江寒月出懽未極城上霜飛啼曉烏唱吳歌歌白紵拂
袖當筵為君舞井闌絡緯方悲啼還念寒機織成苦京
城錦繡段名都金縷衣一時服飾豈不華歲晏漂落當
何歸朔風吹塵撲人面斂袂褰裳淚如霰君行莫忘當
别時妾心皎皎難自持
題山水圖贈興國高多營將黃進賢
遠山亭亭削蒼玉近山盤盤出平麓林生作此最竒絶
白日高堂坐空谷谷中出雲雲上天深林曲澗迴清妍
綠蘿初挂紫巖雨碧樹盡含秋浦烟北屯將軍舊知己
看畫尋幽心獨喜為卷空間一片雲送君更渡藍陂水
藍陂山前霜葉黃亂峰刺天如劍鋩何當盡掃豺虎穴
與子巢雲歌鳳凰
題胡典史所藏簡天碧西山南浦圖
草堂高人好竒古手卷畫圖横尺五云是簡君之所為
歴歴西山與南浦雁原鶴嶺紛孱顔春水亂入螺螄灣
章江楊柳綠如霧滕閣正在蒼茫間冥冥官舫北來遠
風力漸紓帆漸捲天低白浪驛亭孤雲捩黃牛柂樓轉
城中酒樓喧管絃歌女能舞花如烟菰蒲落日鳬雁晚
風浪杳渺嗟何年反思往時寇圍急列艦旌旗半江赤
官軍血戰龍沙屯東北人家半荆棘為君指點尋舊蹤
我思簡君安得同高堂酌酒歲云暮如見積雪明東峰
只今風塵尚蒙翳對此酣歌一歔欷豐城龍劒今有無
亦欲看雲望竒氣
贈楊抱一煉師短歌
道人昔在白鶴山羽服朝真居上班道人今居蛟湖口
雨褐雲巾事林畝東南連年飛戰塵羌獨遠引棲其神
天地清寧本於一得此以抱寧非真吁嗟世之人跨馬
而逐鹿衮衮馳風波僛僛觸巖谷豈知靜者為有餘不
矜不競遊玄虛攀花行吟石上雪掃葉坐看林間書白
家橋東水如練幾度相尋不相見珠林月出聽簫聲松
尾天燈落瑤殿我有遠意千萬重會騎竹枝雙青龍明
年洞口桃花發與子踏雲潭上峰
促促歌
彈刀作歌聲促促深林雀子黃鸇肉紅船打泊大江心
口唱山前團陣曲短襦盡著婦人衣彯纓如血凌風飛
自矜主將重驍勇扶醉當筵騎馬歸水營小軍舊推奬
昨日新陞萬夫長掠地還牽農父牛殺人更請官中賞
帳前歌舞日紛紛坐看隔江羊犬羣傳說山前多警報
無人說着大將軍
送别傅奏差督軍儲却歸吳都事水寨
傅郎青雲彦文彩粲華組身騎五色馬出入將軍府將
軍控扼水上城連艫列艦如屯營昨朝令下急征餉科
帖星火來南平南平頻年困供給小麥秋荒禾未實私
家何以辦公輸流血呻吟更捐瘠兵儲有程不敢稽君
獨憫之增慘悽艤舟浦口坐荒寂落日忍聽饑烏啼五
月香醪得傾瀉席上香蒲綠堪把過雨天低白浪中隔
江雲出青山下豪來起舞情未終為君感激歌秋風東
南烽火萬里赤此樂茫茫安得同我慚栖遁相逢少鬱
鬱沉憂更昏曉别君三歎拂吳鈎注目雲天決飛鳥
巢雲歌為張彦昇賦
君從匡廬來歗歌白雲鄉白雲千疊可攬結九江秀色
何蒼蒼雲之來兮茫洋雲之去兮不可以將觸石而起
隨風飄揚問君結巢向何許洞門遙架三石梁薜荔為
藉蘭為房明月為佩青霓裳飄然遠在天中央手招雲
中君為我吹笙簧朝日射五色爛然成天章將西息乎
崑崙之墟南憩乎天台之陽於以臥八極遊四方錦屏
倒照秋水光雪片吹落瑤花香俯視六合中烟塵浩茫
茫泰山忽破碎海水成枯桑燕鴻越鳥無定栖鳳凰麒
麟安可常我欲呼謫仙拾瓊芳援斗杓酌桂漿却上匡
廬望三湘湘水深九嶷長雲之巢安可忘
送張知事之廬陵
忽不樂兮心慘悽聞君移家當遠暌手牽稚子候慈母
路出龍洲鶯亂啼江烟冥冥江水綠綵鷁班班照春服
落花到處蕩迴風楊柳人家並沙麓問君此别來何時
南平父老多遺思亂離欲定乃去此念昔艱危親見之
茫茫江海悲遊子抱劍何因報知己狂心欲逐北飛雲
夜下神岡渡江水江水深深愁人心憶君安得窮登臨
我家茆屋珠浦曲薜蘿紫霧屯秋隂憶在竹林西迴船
聽江雨載酒看花醉不歸十里芙蓉爛晴嶼浮雲飄忽
東北來昔者嬉遊安在哉豈知今年復遠别使我歎息
青霞杯君持青霞杯聽我歌古調歌聲激烈君不聞手
撚琪花向天笑向天笑送飛鴻我還山南君向東出處
悠悠安得同明日看君螺子浦思君却上引龍峰
題鍾元卿東臯讀書處山水新圖
聞君築室在東臯十年讀書心目勞簡編浩瀚照夜雪
歌聲灑浙凌秋濤嗟哉古人不可作行事心術照毫毛
桓公徒聞理鹽筴輪扁豈識粕與糟唐虞制作爛如日
昧者何以識䕫臯統傳洙泗迨關洛如繹獨繭絶復繰
厥今文勝道且熄武弁側目嗤蓬蒿何如酣飲事歌舞
而不車馬馳輕豪胡為俛促事澹泊豈有至樂堪陶陶
飄吟一字至萬卷上薄文典旁風騷我時抱琴一來過
春色晴滿城東濠堂前綵服候甘旨座上巍冠延俊髦
感君同歲復同志飫我至理如餔醪我從前年返故里
投筆荷耒思遁逃昨觀壁間畫圖好此景可致車宜膏
慎毋布衣事獻納恐有使者來旌旄古云識字憂患始
孰謂椎魯非吾曹山林便可謝塵滓白雲悠悠東望高
經武山下望虎鼻峰愛其峭拔賦詩一首過南
溪柬蕭鵬舉
我行武山南向西岡巒迴伏當武溪孤標上撐出虎鼻
落日東射雲中霓武山勢高如臥几後巘前峰互盤峙
浮雲獨抗九千丈異縣相望百餘里金華越臺方殿奔
大小尖星安足論武仙綠髮挂瓊樹手挹太白開天門
亂來尋山苦嫌淺石室何年閟苔蘚明日南溪訪故人
定接飛蘿上層巘
題花竹脊令圖
石崖春隂覆花竹二鳥飛鳴以相逐人生兄弟乃類此
莫君寫之最精熟吁嗟人為萬物靈急難相感非頑冥
王風既遠常棣廢尺布之謠安可聽
題溪山春曉圖寄贈蕭翀
土山戴石石角傾偃樹雜出如幢旌青天微茫曉色動
雨氣合沓千峰晴野橋西邊有村路之子鳴鞘踏雲去
重巖花發似聞香隔水鶯啼不知處東南連年飛戰塵
如此山水何清新石田到處長荆棘豈有荷耒春耕人
我昨西遊登武姥手抉雲霞望仙府把酒忽逢東海生
醉臥溪南紫蘿雨紫蘿隂隂覆巖扉十日尋幽行未歸
雲峰流泉半空落六月飛雪沾人衣拂衣歸隠知何日
却對畫圖心若失不聞流水渡溪還時見浮雲向山出
懷哉桃花修竹林江海秋高烟霧深豈無耕釣在田野
誰識悠悠沮溺心
莫君寫鷹圖
莫君寫鷹如寫生毛翮嘴爪皆天成軒然縑素出竒骨
眼光上掣層雲驚狠如猛士赴敵場烱如愁胡望八荒
屹如虎將坐戎閫歘如雷電驅干將皂鵰最大木鷂小
老鶻兩翅森開張角鷹戴角下廖廓海風颯颯天飛霜
當時見畫畫搏擊突過陡捩捎平岡山禽塌翼雉碎首
仁者見之心慘傷知君才名重江海攻畫苦心三十載
楚公絶筆見孤騫太華峰尖見精采只今隂山誰復過
鳴鶻獵騎方森羅江南萬里芳草綠奈爾鷹隼飛揚何
寄曾郁文短歌
澄江水向東流流向東昌江上頭我有故人在江上十
年不見增煩憂白沙水聲寒活活黃巖雲氣凝清秋豈
無沙棠枻吳女謳可以載酒同遨遊狂風吹山波浪惡
使我不得迴輕舟翩翩雲中雙飛燕銜書寄我頻留戀
書中展轉道深情但恨相思不相見春燕飛來秋復歸
報書不遣壯心違碧蘭紫蕙何由採即恐蕭條霜露稀
奉答彭進士晉懷祖詩(有序)
彭氏之先曰登仕郎自號秋雨翁當宋亡元興間
與鄉人張君養直倡和詩凡十有一章今年夏其
孫晉於故藏中得其遺詩讀而感之乃復屬和以
寄於予且曰去今八十年矣而手澤如新前朝事
變先翁情實凄其在目人心天理固有曠百世而
符同者覽者能無感乎楚以鄉里晚生又才識淺
蔑不敢瀆和謹摭其大槩而更賦之因子所蕭兄
以復於君且以識余之同感也晉字起予為乙亥
進士後以乙科為萬安教諭云
故人示我懷祖詩文字鬱鬱含深悲昔賢遺恨骨已朽
前代風流誰見之云有張彭二老者隠處乃在瀘之湄
當時忠義並感激豈但詞翰相追隨蒼茫甲子義熙後
寂寞朝士貞元時豈知清河已陳迹彭氏孫子多文詞
明經繼以甲乙薦反顧已覺卑羣兒春秋岩岩距邪詖
俎豆秩秩崇光儀傷哉時危事返駕道在舒卷安其宜
且辭青雲臥碧草更調白雪鳴朱絲壁藏似有鬼物護
先廬正在南山陲遺詩十首更餘一事變怳惚傳於斯
風驚電滅八十載君獨感愴垂涕洟賡吟寄我歘滿紙
淺才乏報空嗟咨吾宗珠林重三傑作者已遠傷頽隳
故篋飄零澹菴帖荒塜剝蝕平園碑承先未能欲誰過
有孫如子真吾師只今風塵哀仳離泉麓來遊嗟已遲
蕭郎東遊定相見為我道謝聲吾私
題王楚臯墨梅歌
江西寫梅誰最豪近年亦數王楚臯一枝半蕊忽落紙
已覺酒興生風濤醉來據案急揮掃欹樹崩崖雜枯槁
乃翁白髮苦吟詩自是長沙風格老君藏此圖何清竒
昔所未逢今見之横梢欲挂明月佩冷蕊盡亞青瓊枝
是時七月苦炎熱恍惚當忩濯飛雪長疑素質夢中見
便擬臨風向之折吁嗟王郎今已無江南萬木愁凋枯
忽呼斗酒酬清賞莫負當年冰玉圖
别從兄本泉教授之南陽
我家兄弟猶聯琚四十年前無異居西頭下市日來往
掃石共讀林間書長成離隔風雨過骨肉憂患何紛如
老人大父忽已遠後者忽昧戚與疏南城府君子所祖
舊宅江上遺荒墟兄從往年住城郭早有二子應門閭
往從廣西起薦辟上隆職教騰清譽公侯子孫必復始
喜見仕版開其初衡州太守見旌節設醴賓筵類左虛
荆衡東南忽破碎間道潛歸驚嶮㠊淒涼諸侯舊賓客
刺口論事從欷歔蛟湖流水清繞屋灌溉可以勤菑畬
寒風吹衣霜霰厲子復南上辭林廬潮陽更在萬里外
我欲遮道牽其裾安得鄉園復聚處帶經跨犢隨耕鋤
向來總角今老大愧我寂寞如棲苴送行無酒不得醉
懷抱鬱鬱無能攄潮水有蛟山有虎慎爾鞭策無驅車
夜出羅村
蛇矛捎雲烟滿溪火光照山聞馬嘶暴兒夜半打平寨
陽村峴頭江路大夢中驚竄迷東西十步九踣傷淤泥
母號女哭不相顧冥冥驅牛入山去
題曾郁文所藏山水小景
隔溪望見林間屋沙漵隂隂俯羣木溪流合處一橋孤
春雨来時萬山綠江南此景真可憐米家筆意誰能傳
却憶故廬珠浦上短籬長繫釣魚船
庚子行
庚子二月廿四日欲午日有重環大盈堵居民驚走婦
女怪不敢喧傳到官府一環赤黑暈日角三環側連白
光絡白光貫日日色慘陽烏塌翼愁衝薄念此日是太
陽精昏祲重重竟安作吾聞古有日重光明帝得之漢
道昌長安非近日豈遠仰視低頭淚如泫
題春江送别圖贈謝可用歸寧都
我欲留君遊武山君不肯住從東還貢江盤迴三百里
南望政在飛雲間飛雲岧嶤蔚霞綺似向金精洞前起
老翁白髮動春風夜夜悲歌夢遊子君從何時辭故家
江國颯沓愁風沙西里霜凋碧梧樹南國雨落青桃花
知君慣作公侯客五色文章振高翮南平江上一相逢
十日題詩楚王宅豈無東山屐攜子遊雲中錦袍飄然
不可挽驚雨夜逐南飛鴻江烟微茫江水綠陳帝祠南
樹如簇畫船東下雙艫鳴岸轉沙迴見林麓圖畫不可
盡送君從此歸石苔已迷舊行迹山色自滿幽巖扉我
登武山雲君弄貢江月重逢何處躡飛仙却望青天白
雲闕
賦澄江月送别
澄江江水清且深明月下照愁人心浮瀾淺浪驚不定
當空湧出千黃金此時使客宴高閣坐愛流光入簾幕
牛磯風定翠旗翻蛟窟天寒寶珠落長洲菁菁杜若生
送君東下歌揚舲題詩若過舊遊處月色江聲無限情
戲為友人干魚苗
聞君鑿池種魚子遠注潯陽一泓水春風昨夜化靈苗
中有十萬横波尾我慚枯涸生事疎分致安得涔蹄餘
風雷倘復化龍去猶得江湖傳尺書
夜宴王召南席上觀黑厮旋舞胡缾歌
綺筵燭艷歌停哢春酒凝香碧霞重蕃童旋舞忽當前
頭戴銀缾高不動銀缾花爛雪色新俯仰之間如有神
豈知頭容自正直欹側愁殺旁觀人拳毛蒙茸襯缾底
宛轉低徊舒四體眼看明月下崑崙一片黑雲飛不起
使君好客酒漏巵傳令更舞君莫辭手中匕箸猶有失
頭上銀缾高一尺
贈别鍾舉善遊贛遂之汀州歌
彈哀絲噴雙竹四座佳人美如玉鍾郎半醉起就别杯
行苦遲聲轉促高堂列筵當翠微惜别更舞青蘿衣雲
開日色酒中墮風觸歌塵梁上飛君行贛灘十八重臨
眺可以登崆峒萬山如浪壓城郭鬱孤正瞰江流東兩
江盤盤石爭長東行入閩西入廣鹽花雪白荔子丹天
際船來海風響君家娟娟好弟兄況有詞翰齊清名出
門相送一為别感我無限幽居情山中香秫秋熟時苦
竹作笋池魚肥我在南溪小樓上調歌醱酒待君歸
題蕭鵬舉所藏草蟲雜圖
鬼車團春米囊拆萱竹緗桃紅迫迮牽牛花碧露初墜
枸杞子紅秋可摘青菘赤芥碧玉葱攢英濯本當蒿蓬
羽衣淒切自絡緯蝸角低昂方戰攻蜻蜓頭圓赤色尾
亦有纖纖綠羅袂草行蜥蜴金背爛升竹盤拏更貪噬
青蛙支頤目睅瞠黑甲推車車倒行螳螂怒臂乃當轍
蜂螘君臣誰敢爭愁來對客看圖畫似向芸窗箋爾雅
丹青婉孌歸動植風日晴和到田野吾聞夏后德所形
昆蟲草木皆清寧苕華芸黃星在霤卷畫歌詩雙淚零
題雲山圖歌為武山胡煉師賦
山中之人兮雲為徒飄搖太虛中其迹安可拘朝溶溶
兮山巔夕洩洩兮山隅長風吹度山海上遙見樓閣青
糢糊憶登武姥之高岡遇仙人兮白霓裳方瞳綠鬢顔
雪色自挾鳳竽吹洞章凌空欲度三石梁中天北斗何
蒼蒼俯視六合驚塵黃金華玉華相渺茫浮雲滿地飛
不起但見白石磊磊如驅羊永豐劉郎稱畫手為寫仙
山傳不朽高堂白晝起烟霧指點林巒辨窗牖圖中如
此兩古松歲久乘雲應化龍弱水東浮會相見長歌手
把玉芙蓉
題幽居讀書圖為蕭翀賦
吁嗟乎中谷把吾書以歸來兮於焉以讀谷之陽兮雲
之麓峯盤盤兮石如玉我居孔幽兮翳彼嘉木遐思古
人兮言抽其櫝載詠載歌以悦我心白雲在天清風滿
林世昧昧以去古兮禮樂散而莫尋探禹穴之窅窅兮
望龍門之高深林有鳥兮溪有魚爾飛爾潜兮我讀我
書以卷兮以舒樂哉弗諼兮山中之居
題抱琴聽泉圖為蕭翀賦
吁嗟乎空山抱余琴以來歸兮吾將以彈山之窪兮石
之端我其聽之兮以寫猗蘭按余徽兮作復止風冷冷
兮觸宫徵泉之流兮雲中潄鳴玉兮聲淙淙忽幽咽以
下愴兮匪絲匪桐啼秋猿之嫋嫋兮下南飛之雙鴻山
中之人兮不可遇余徘徊兮中路九嶷蔚兮隔烟霧我
思南風兮噫其遲暮
贈吳生九成(攸州石橋人避地廬陵)
吳郎去亂八載強求友讀書心不忘偶臨白鷺看流水
却望紫鱗思故鄉故鄉湘南百餘里明月千村照荆杞
石橋山北多園田花開會見歸來年
安成王子文寶持其祖遺書與古今名公詩文
於喪亂中甚不易也文廷劉先生哀其志為之
叙其事因附以詩
金田王郎行蹙蹙獨抱遺書如寶玉往時奔竄亡一紙
十日山中望天哭王郎苦心真可憐與書同食仍同眠
如何浮薄心不古世業棄捐如糞土
題劉孟文雲林圖
洩洩野服峩峩雲冠飄然而往安可呼我欲致之青雲
端青雲忽其渺緜行深林兮望秋天撫瑤琴以歎息拾
春蘭之紫鮮嗟哉若人志鴻鵠伊誰寫之在空谷向來
腰間兩龍劍至今光截藍田玉昨朝遇我城西曲縱飲
流霞動千斛醉歌李白董糟丘三日驚風撼其屋我行
駕鹿車南游訪名山絶頂見長松世人安可攀水東天
姥青孱顔遙見洞巖烟霧間春風為報桃花發與子其
中叩石關
奉和王誠夫短歌一首
王君精神秋水清作詩鏘鏘鸞鳳鳴昨朝遺我長句好
感我無限滄洲情我從亂來少相見闊絶朋游恍生面
烟濤浩洶驚暝作風葉縱橫颯交戰人間富貴多煩愁
海上神仙安可求不如高樓飲美酒明日萬事方悠悠
羨君才名三十載夕露黃花向誰采荒城滿目尚荆榛
落日登臨一長慨愁來忽聽南山歌裊裊歸心懸綠蘿
江上月明今夜發為君擊楫舞泉阿
題竹石圖歌奉贈周思廉思忠伯仲
周郎伯仲美且温乃是南渡丞相之玄孫三朝書詔爛
盈篋舊物歴世能俱存伯也從容端好文仲也英氣干
青雲芝蘭晏歲在空谷風露早已揚清芬吁嗟昔人邈
千載平園草木春先改衮繡坊前舊宅空恩褒寺裡遺
祠在極知令德世所鍾矯如雙鳳騫雲中為君揮翰寫
竹石況有風節能相同嗟哉雙鳳世所竒路遠崑崙誰
致之何如栖琅玕食竹實乘清風翔八極爛文章兮耀
雲日毋使山中之人空歎息
築城歎
君不見吉安城中十萬戶往年築城極辛苦城加百尺
環兩濠日日程量深與高官長有號令畚鍤各自操纍
然夫丁不敢告勞一朝樓船江上來大開城門引旌旄
城之石高磝磝濠之水何滔滔今日之日為誰險牢愧
爾饑雀飛鳴嗷嗷
有虎行
有虎有虎白額張穴巢養子南山陽十年饑嘯望城市
不食近山牛與羊鄉民不知攫噬苦叩首相呼拜神虎
通衢白書虎出入從此鄉民少防護一朝南行挾虎羣
搖尾梢梢高入雲長驅百里入城郭神虎經過人不聞
忽然憑怒風慘悽赤手搏人如搏麑飲血血成河啗肉
肉作泥飫酣三日虎乃去猶負犬豕歸其栖可憐李將
軍有弓不敢射却驅殘卒守空城更築新圍高百尺
雪中對酒短歌為蕭翀賦
南溪三日霰雪飛千巖萬壑含清暉蕭郎掃雪闢虛館
置酒張筵當翠微筵前翕翕香風起金盤雪獅坐横尾
嶷然顧盼色不動眼光寒注清尊裡清尊行酒如流虹
鑿冰出魚魚尾紅主人好客客盡樂自撾大鼓聲逢逢
鼓聲逢逢間鳴鐲亂來學得軍中樂雙吹龍管引吳歌
座上紛紛雪花落我不能擁雄劍鳴鐵衣馳入邊城搴
取五丈之長旗又不能挾大弓乘青驪暮獵隂山赤手
搏取虎與羆扁舟乘興無所適高臥閒門徒爾為何如
爛醉千鍾酒更與迎春唱楊柳少年懽會能幾時莫遣
朱顔成皓首願攜九節青玉笻徑上絶頂登雲峰手招
陶皮拾瑤草却望三山銀闕重
遷壇曲
鼓鼕鼕角嗚嗚銅鉦錚錚趨小巫小巫僛僛大巫舞陳
席開壇作神所壇前指畫起樓殿隂役鬼功人不見神
來龍陂自有程神馬只向空中行大巫短袍紅抹額手
攜紙錢歌嘖嘖攅兵鑿門分五方置鞭坐壇横竹鎗牲
肥酒香神盡樂更聚童男捉牛角喝右即右左即左旋
轉如風神降坐田禾好收牲畜多官府不擾人安和主
人再拜占珓卜擲得中平喜如簇盡驅癘鬼置獄牀收
兵回洞安此堂竹鎗衅血神送遠新歲闔門如所願干
戈早罷國無殤年年遷壇神降祥
醉歌行贈曾舉正
歲云逝矣不可留空谷羣木寒颼颼此時高堂對尊酒
非子何以寬離憂溪山蒼茫延清望瑤樹瓊林儼相向
殘雪初消薜茘牆晴雲忽擁芙蓉嶂杯行苦急歌轉催
鼓聲浩蕩如春雷亂離飄散少懽聚慎莫負此黃金罍
平生結交徧江郡晚得蕭翀喜清俊人生最樂在知心
況爾才華更風韻當筵起舞相低昂為子一飲空千觴
功名富貴等腐鼠底用齪齪空愁腸蛟龍何時起寒蟄
溪南昨夜春風入春風花開巖谷紅期子來遊歌笑同
高霄武姥好泉石題詩却徧白雲中
賦澄江贈友人别
澄江之水清如油春瀾漫漫光欲流微風忽動白鷗渚
明月正上金漁洲洲前美人綵舟發起唱吳歌踏江月
别愁深淺君自知江流不斷長相思
春宴曲
大鼓作鼉鳴美人花間相對行忽聞横吹座中起吹出
雙雙鸞鳳聲鳳聲微茫作復止飛入青天綵雲裡當筵
盛酒金屈巵酌酒勸君君莫辭不見堂前桃李樹昨日
花發今空枝東家作官閙車馬西隣從軍能騎射一生
長客邊塞間芳時不在鄉國下何如載酒鳴雲和手折
山花行唱歌少年有酒不痛飲白髮滿頭君奈何
啄木鳥
啄木鳥嘴長翼短栖木杪空山時時聞一聲木皮剝落
非爾情此鳥不肥莫彈射木中有蠧無人識
胡思齊逃酒潜歸陷於淖中蕭翀遣人追之不
及而返賦此戲贈
胡君竒氣不可束掉頭只怕杯中醁南溪三日醉如泥
昨夜潛奔似驚鹿横行衝雨踏麥畦縱有絶足何由追
歸來主人怒罵僕愁殺春衣泥漉漉
風箏曲
緝麻合線長百丈要繫風箏待晴放有風須及清明前
作得鮎魚愛新樣全身糊紙竹縛匡兩旗横張垂尾長
手中緩放莫教卷風力漸舒風漸遠猶嫌平隴去不高
走上山頭如掣鼇盤空一點正搖曳欲墜更舉何滔滔
時人勿用旁驚睨質薄材輕等兒戲乘時容易上雲霄
失勢終然在平地明日落花花雨寒過却清明風力闌
蕭條斷線挂虛壁溝中破紙無人拾
布穀啼
布穀啼三月暮麥老秧深時田頭不見人耕布家家丁
壯起從軍更有中男築城去布穀鳥聽我語城中無田
有官府莫向城市啼官中人怒汝
題趙子深秋山風雨圖
趙君大醉始作畫昔在清江常見之此圖爛漫倒墨汁
木石滿眼何瑰竒高堂蒼茫風雨集虎穴龍湫恍深入
目斷東南生遠愁雁鴻塌翼行雲濕
掘塜歌
富田築城令期急創起高圍防外敵南山有石採鑿難
盡掘墳塋取磚甓千夫萬卒騰山丘大斧長鑱隳墓頭
子孫飲泣草間望白骨縱横誰敢收高標木牌書姓字
只禁文家舊墳地將軍為生不顧死十日四門要城起
石纍纍城矗矗昔錮黃泉深今見白日速城中人讙城
外鬼哭哭聲寄語城中人爾移我居當作鄰
虎食鴨謠
虎婪饞口嗒呷夜入深山中食人雞與鴨念此雞鴨非
野生人家經年養育成重簷月黑遽搪突抉籠咥之良
可驚十雞寧滿頤百鴨不填口羸瘠無脂羽毛厚長項
細肋奚足取南山多犂牛北山足麋鹿大者千斤小如
轂血如流泉肉盈谷爾能攫之胡不足奈何長獸為山
君而乃下奪狐狸之食以充腹鴨能自呼雞曉啼上天
訴汝魂不迷帝勅六丁拔爾牙解爾皮搗爾窟穴焚爾
栖絶爾醜類為塵泥深山莫生藿與藜依然萬民中咿
咿喔喔鴨與雞
南鄉怨歌
我家承平住城郭自從亂來徙村落朝朝臨河望烽火
只怕江船向南泊今年李寇打南鄉五更馬蹄踏月光
小船載軍大船馬旗頭直擣珠林下鄉夫捲地散如烟
哨馬已過前山巔盡殺丁男擄婦女手麾牛羊雨中去
前軍出營後軍續昏夜抽刀草間宿縛人先問窖中金
放火還燒隴頭粟先鋒最說姚府軍火伴却是州城人
全裝盡作姚家扮面目雖馴誰敢嗔人家兵過無遺物
萬落千村總蕭瑟室廬灰燼盆盎空只有田園將不得
君不聞東鄰一老叟向來家業餘升斗不論賤價賣花
銀又向城中贖生口
採野菜
採野菜行且顧野田雨深泥沒路稚男小女挈筐籠清
晨各向田中去茫茫四野烟火絶去年秋旱今年雪草
根凍死無寸青却攬苦荄淚流血水邊蒲荇未作芽甘
薺出泥先放花長條大葉瘦且老得似家園菘韮好枯
腸暫滿終易饑酸苦螫人還自知採野菜行且哭貧家
食菜苦不足寨軍掠人還食肉
二月十八夜辭屋歎
城狐暝嘷烏啄木主人驚呼夜辭屋忽聞官軍破城府
號令新傳大都督火燒排柵照夜光饒軍奔潰人馬傷
快船直上春水發明日軍來安可當貧家無時走軍馬
少在家居多在野斷垣未補棘遮門敗壁無泥雨飄瓦
去年同行三十人今年一妻兼病身弟兄飄散兒女喪
投杖欲往還逡巡人生辛勤理門戸暫去那能不回顧
開花不得待人看憤殺牆東舊桃樹
東家嘆
東家盛時厭卑促拓地四鄰起高屋亂來怕見門戸大
還撤屋材作薪賣憶昔東家全盛時伐材作屋窮工竒
上捎雲霞起觚角下斵山石開垣基椎牛釃酒萬夫集
華館重樓事雕飾粧成明鏡動春雲宴罷珠簾夜光入
當階血色射錦茵門前駿馬驕嘶春強奴悍豎擁軒蓋
過客俛首方逡巡一朝亂離俱散走大屋空令别人守
近圃偷殘舊種花南池伐盡新栽柳風椽雨壁何披離
綺戶白日横蛛絲昔人強作金石計此日謾同螻蟻悲
全家遠去無遺屧日落鼪鼯嘯飛葉離離烟草門巷空
時有鄰兒拾簷鐵
燕嘍嘍
燕嘍嘍羽褵徙飛來飛去無休時主家門戸已零落泊
向門前枯樹枝枯樹枝落多風雨欲止還驚不能住一
身投迹無所托百口銜泥竟何補燕嘍嘍羽撲&KR0609;朝出
愁飛暮愁宿杏梁暗逐綵雲空翠幕珠簾夢相逐社日
欲過桃花稀百鳥爭巢春食肥池南華屋餘青草落日
時來掠地飛
告天鳥
江南有小鳥羣飛上天入天杪黃茆嶺頭拾蟲蟻聲聲
告天鳴不了山前山後春雨晴啾啾千聲連萬聲瞥然
飛出不可見失勢一落猶哀鳴鳳凰南飛顧之笑何不
遠引為娛嬉謂爾軀體陋羽毛無鮮竒徑寸之茆可以
營爾栖一粒之粟可以充爾饑胡為躑躅苦抱憤奮首
上訴鳴聲悲勸爾勿多言多言生間危吻弊吭絶徒爾
為天門九重深不知
虎逐狼
野狼據山作巢穴連年呼羣食人血一朝猛虎入山來
虎自憑陵狼跡絶山中久厭狼害人乍得猛虎驚良馴
豈知殘毒乃本性鼓吻磨牙更雄騁一鳥死百鳥哀一
狼逐十虎來山藏澤藪胡為哉吾聞周公驅猛獸不用
長戈併勁弩政教修德施溥人民欣欣樂含哺麒麟來
遊鳳凰舞上天甚明民甚苦更萬萬古莫生豺與虎
後掘塜歌
峴岡西北龕村路近郭家家葬墳墓富家盡栽松柏林
葬時裝斂帛與金百年太平人事好時時子孫來拜掃
祭餘列宴畫亭深細馬香車入青草墓門碑石高崢嶸
界水連山誰敢爭枯枝墮地無人拾牧豎驅牛山下行
亂兵西來人散走青野荒荒絶雞狗坵墳已見遭掘伐
棺槨還聞被椎剖錦衾繡袂顔色新玉珥金環光照人
千年幽鬼窖中物去作誰家富貴春
養牛歎
田家養牛如養子愛惜皮毛少鞭箠一冬霜雪無青草
還餧鹽羹齕糠粃全家性命繫一牛牛肥即喜瘦即愁
木闌土屋護乾煖出入更防人夜偷亂來買牛如買馬
典盡春衣酬買價寸田尺土未得耕軍來牽牛誰敢爭
攔街號哭送牛去青草空餘舊眠處君看新來山寨軍
前日亦是耕鋤人即今打糧不耕土身着牛皮食牛脯
莫逐燕
莫逐燕莫逐燕燕子清高不寒賤一生自在食飛蟲不
啄稻梁看人面常年托巢城市中文杏梁深楊柳風亂
來華屋已塵土還訪茆簷新主翁主翁村居事耕作種
樹繞廬延鳥雀朝朝驅燕出門去怕見銜泥座中落燕
子驅去還復來嘍嘍告訴聲低迴巢成不礙主門戸年
年去來解相顧不如林間雀與鳥養成衆雛劇如鼠食
汝場上禾與黍
剝苧詞
江南人家多種苧燒土壅畬築圍護老苗刈盡還再生
一歲收成看三度東家女兒顔貌稀愛織白苧裁春衣
侵晨入園捎亂葉採剝蒼皮連抱歸歸來臨池濯苔髮
輕管圓刀事攏戛修蛇委蜕鱗鬛翻入手春雲驚膩滑
一月績成催上機官中科布星火飛恤寒敢計皮與肉
伐骨猶堪代明燭
寄贈陳侯短歌併柬項性高陳宗舜二進士
陳侯昔尹興國時為政喜尚清而夷訟庭無人山鳥下
蒲鞭日挂甘棠枝聞君佳譽喧兩耳玉樹亭亭照秋水
至今父老稱誦之滿縣春風散桃李錦袍羽箭烏角弓
身騎官馬如飛龍只今出入宰相府帳下貔虎皆驍雄
羨君多才仍好武輕騎能衝陣如雨酒酣肝膽向人傾
起拂吳鈎坐中舞我有狂客陳村民為言昔者長相親
幕賓況有項文學安得一見清心塵瀲江沙晴秋草綠
却望崆峒歌伐木王郎定棹酒船過我行不歸將奈何
題馬元善所藏松菴墨菊歌
松菴道人寫墨菊幽興宛在山巖中軒然蒼石立苔蘚
枝葉掩冉生秋風石傍扶疎出三本土潤根肥氣深穏
彤霞匝地鑄黃金白露漙空濕香粉馬君好古天趣真
昔年省郎吾故人升堂把酒對圖畫使我意與南山親
君家舊宅龍沙北荒圃經年歸未得何當斸地種千株
日倚湖亭看秋色
贈别彭伯圻由興國歸贛郡長歌
瑤草不可折良友不可别握手出東門商歌動淒切問
君此别何當逢異縣去留安得同錦江諸峰列烟霧雲
日正射晴芙蓉君才英英美於玉誰遣東遊向空谷邑
中令尹舊知名折屐開筵夜停轂孟嘗好客安在哉麋
鹿亦上黃金臺清風滿庭絲竹動使我感激空愁懷唱
吳歌催趙舞擊筑迴觴淚成雨十年下邑困風塵肝膽
輪囷向誰吐世無魯連子誰能談笑却秦軍夷門日出
客如霧豈識監者非常人我慚學書晚聞道憔悴衡門
落秋草片言合意山嶽輕況爾多才足傾倒聞君有古
劍血色斑駁青蛇鱗幾時出匣試鋒鍔手抉雲翳開星
辰言苦不可盡君行安得留江中横石如臥兕彩鷁下
照空潭秋君歸暫向崆峒住我亦南還匡嶺去山中見
月定相思愁殺啼猿滿烟樹
題薛克恭金陵竹西堂
若有人兮懷竹西乃在鍾山之下秦淮之湄十年道阻
風浪惡東望但恨歸來遲當時種竹堂西畔新綠扶疎
出忩半手招鸞鶴下風雲日送蛟龍上霄漢豫章南遊
消息疎却眺鍾山思舊居女牆月昏潮水落萬玉濯濯
今何如憐君清修好風格漂落經年歸未得安得相攜
招八公載酒來遊竹西宅上元周禎吾故人别來五見
桃花春昨朝卷中誦題句使我感慨懷清真我家珠林
小江口棄置頻年事奔走亂餘斬伐叢竹廢敗屋空餘
數株柳聞君竹堂心眼開陶令何時歸去來清泉白石
有貞操六代繁華安在哉
五月十八日挈家避兵由里良入西阬作猛虎
吟
猛虎前嘯毒蛇後驅烈火被原荆榛塞途悲風摵摵日
欲晡山石摧裂魑魅呼令我有足不得趨蹷竭頻踣猶
在罦嗟嗟我人曾不如青天之飛禽局促木石底而多
畏心傷哉唐虞遠干戈苦侵尋云胡有生適丁斯今口
不能言淚下沾襟
道逢老叟行
道逢老叟行且泣背項罹傷血沾腋全家骨肉散風烟
眼暗腸枯少筋力自言生長太平多州縣不到無徵科
老去常促鄰里會醉來還唱古時歌粤從東南兵亂起
鄉井流離經一紀不似今年亂較長九十日來竄荆杞
贛兵自沮北軍強大船如山攅白檣水南東岸十餘里
列開七府屯兵場七府兵來擄生口一旗入山萬夫走
跳溪越塹劇猿猱獵草搜林到雞狗最後招安尤可憐
中道要奪何紛然攘牽牛羊掠囊襆殺戮老醜俘少年
我從出山被抄擄一室俄分兩三部大男山中草縛行
幼女城邊馬䭾去孫男呼母婦哭夫風驚雨散何須臾
分飛忽作異枝鳥離逝還同别水魚男健勝犢女如玉
全換新衣與裝束湖南轉賣得金多主人無金不能贖
近聞州尹收遺民毒癘死者無晡晨獨行三日迷所向
不見當時鄉里人茫茫荒草江南路歸已無家死無所
山背時時夜捉人城中又報新招戸
出自東門(有序)
乙巳正月十一日寇拔古城圍始出東門渡江遇
爭橋者幾陷於水既渡賦此
出自東門言越廣阡颯彼驚風鬱其飛烟鏘金鐵兮晝
鳴市無人兮草芊芊後有摩牙鼓吻之虎狼前有衝波
百折之奔川上茫茫兮不能附烏鳶之飛騫下淵淵兮
懼蛟龍之糾纏纍然踧踖不可以徑度況有白刃揮霍
交其前龍頭兮濺濺佛原兮緜聯雨冥冥兮雷闐闐羌
獨後濟此兮嗟蒼天
題牛熙百猿圖歌
石崖盤空截飛嵐萬木叢薄秋風酣野猿呼羣出山南
什什伍伍旁交參黑毛黃毳長毶毶白面碧眼很以躭
聯拳躑躅睨且含接足照影垂虛潭去君相逐聚若談
背側俯仰意各貪或行或据或引探抱者六七懸者三
攀枝挾蔓緣松楠危不畏險乃所湛蜀門峽隂雲水涵
啼霜呌月客不甘三聲已覺生憂惔如此三百寧能堪
嗟哉牛熙筆如錟苦心貌此何精覃瑤池飄忽空八驂
君子所化乃不慚
題湯子敏松石山房歌
蒼蒼雲松磊磊白石層岡盤盤二水隔君從何年此卜
宅茆茨窈窕通柴關屋前正對宣華山蒼苔滿地人迹
絶但見羣木紫翠交其間禾川西來抱山脚主簿潭空
日光薄石面青烟薜帶垂葉間晴雪松花落採山釣水
皆清風胡為汨沒塵埃中看君有子如玉樹覺我憔悴
成衰翁愁來頗亦躭幽趣安得攜家就君住憶在花隂
把卷時黃鸝啼滿青楸樹江魚秋肥山果紅有酒莫放
金尊空人生適意在深隠富貴時來安所蒙
石火篇為蕭樵葬母作
石火與草露人命恒若斯昨朝言笑坐高堂奄忽斂衽
閟靈輀哀歌出中野浮雲慘且馳鄰里來引紼親戚各
銜悲念此柩中人生存孝其姑生兒九歲父不顧此母
鞠之勞且劬禄養乃弗逮壽不登百年倉皇兵戈中子
能負土營墳阡送者莫歎息自古運盡歸黃泉惟有令
德名永傳孟母豈不死世人至今誦其賢寄言後來者
視此石火篇
題進馬圖
拳毛赤騧初來進西人自控中官引虎氣深騰紫禁門
龍光暗掣青絲靷玉鞭金鐙調馬時天子親御和鸞宜
香街十二柳如霧太液宫前花滿枝神物飛騰那可測
電掃風馳周四極時來顧影只長嘶太僕圉人騎不得
墨竹短歌為蕭志行賦
羃羃歴歴生崇岡灑灑淅淅含秋霜平生念子抱素節
感慨寫此當高堂釣臺仙潭憶所歴石洞雲垂翠光滴
夜寒月白聽龍吟瘦影離離上虛壁
兩相惜行贈别吳仲倫歸白沙併柬曾自升
江上霾雪隂雨積野徑荒荒斷行迹故人東來忽過我
把臂驚呼兩相惜十年東南兵甲頻豪傑往往淪風塵
軀幹軒昂力如虎觀子豈是尋常人憶曾同作匡山客
醉上層峰看秋色流水空明龍子潭碧桃盡繞仙人宅
中壇欲上心力摧驚風怒雹從空來却攜短劍問卜筴
乘槎徑欲窺蓬萊時移事異髦鬢改白璧泥沙閟光彩
青鳥高飛竟不回消息微茫墮雲海君從何年墮白沙
我亦歸種珠林瓜青山閉戸宜落日一水只隔城東霞
感君遠來當此夕露牖風燈暗虛席一杯濁酒千斟感
忽憶原嘗淚沾臆由來變化紛龍魚老我無成空學書
西行定遇曾文學為問朗溪石笋今何如
牛虎行
田家牧牛野田裏虎來伺牛草間起騰躍騎牛撲牛耳
虎上嚙牛牛下奔戴虎直過前山村牧童驚散人呌吼
遂虎救牛牛更走虎驚勢迫還棄牛牽牛歸來血滿頭
可憐踉蹡空四足有角峨峨不得觸裂皮絶頂那可續
田夫抱牛頓足哭猛虎還山食人肉
今日行二月十四日賦
今日何日天氣清江干雨晴花柳明清晨手持一杯酒
再拜有淚如何傾我不及庭前烏朝夕返哺鳴嗚嗚又
不如墳上草霜露結根永相保一從南郡飛旌旗頻年
死徙傷流離先疇荒棄稂莠集故宅蕩析風烟悲小時
開口詠詩句投果傾堂動諸父豈知長大罹百凶事緒
茫如墮烟霧只今四十逾八年有子孩癡方可憐霜蓬
漸入明鏡裏菽水不到黃泉邊我家一門聯桂籍四十
年餘聲赫奕每慚末路向人低獨抱遺書竟奚適姆源
之山高入雲鍾嶺亦有慈親墳清明欲近風雨惡野鳥
啼春安可聞大兄今年會昌去季也雩陽更流寓山齋
此日倍相思却恨從前少懽聚東家西家燕子飛桃花
亂落撲人衣明朝何處尋芳去腸斷故園消息稀
江上對月歌
明月初出雲間時炯如金盆光陸離駐影疑遮青桂樹
飛光直射碧桃枝枝間爛爛花如雪風力高寒吹欲折
便持玉案紫瓊杯還酹青天白銀闕白銀闕幾千文九
州四海遙相望一年十二度圓缺惟有春時最和朗我
從抱病滯故園十夕九雨增憂煩此時朋游少懽聚誰
與共倒林中尊只今翫月流江滸却憶兄行弟遊處湘
水天青路口雲雩山雪照羅岩樹獨不見兮心慘傷舉
頭看月憐異鄉華山老鶴歘起舞龍門流水横秋霜人
生富貴復何有笑折花枝勸行酒未須秉燭向西園更
與迴尊唱楊柳
題楊郎所製五采匹箋歌贈自明楊徵士
楊郎手持一匹牋邀我放筆題長篇自言新製三百幅
忍貧不博黃金錢浣花濯錦何絢爛湘淥凝春起波瀾
晶熒色奪赤石髓膩滑光浮青玉案人言楊郎此箋真
可傳豈知綵筆煉墨尤精堅雲窗朝拔霜兔穎石室夜
掃松花烟一生攻苦事文墨長恨科名收不得窮年白
髮侍甘旨負米升堂更愉色楊郎楊郎莫漫沽古人豈
必今人殊由來絶藝可名世況爾世葉當文儒益州十
樣今復見糜角松紋炯成片蒼龍騰霧起勺水紫鳳銜
圖出深殿我慚世好百不諧學書局促空寒齋霜餘柿
葉不可拾但覺枯硯在塵埃感君孝養憐君苦會且蜚
聲羣玉府自掞玄雲答遠情江風颯颯鳴秋雨
寄答夏仲寅
宜春才子清時望精神峭緊才疎放野服不遊城市間
扁舟秖在江湖上往年訪我珠林灣草屋榛溪相往還
是時八月十五夜明月東上仙槎山君船政繫灣頭樹
玉瓶雙倒金陵酒滿洲風露聽歌呼水面寒光碎星斗
别來鴻燕邈相疎宋郎忽寄雲中書碧箋麗句細作字
秋水掩冉生芙蕖東南轉戰幾千里白雲在山招不起
使者空尋顔闔廬神仙還入東吳市今年五月勞遠尋
快閣磯頭江水深手持輕箑忽贈我使我披拂清煩襟
如何相逢即相别回首音塵忽超越松桂早已見清貞
雲月何由比高潔知君慣作汗漫遊揚帆鼓枻春江流
重湖烟雨葭菼綠我亦飄颻隨白鷗
秋日承陳子相寄示送别詩併錄登武山及往
年武溪相憶之作比興清遠兼有思致所以愛
我者深矣能無報乎輒賦長歌以答遠意併柬
南溪蕭翀諸子
西登宣華東眺武山崪其孤青邈矣難攀虎鼻岋嶫戴
石何班班風門宛開雙翠鬟雲峰上出九千仞六月飛
瀑聲潺潺我有故人冰玉顔欲往從之路險艱長松吹
雨日色冷曾倒綠醑夜醉溪亭間别來幾時秋樹殷寄
我好句錯落明月連金環搖光發彩蕩心目使我歎息
開昏頑憶昔與數子乘月相往還泛舟曉出越臺下吹
笛夜渡青泥灣每思黃虞世禮樂日以瘝仲尼浮海去
已遠古詩三千誰與删曹危檜偪黍離廢乃有哀怨興
荆蠻後來作者百四五魚目蝘蜓愁嘲訕石巖夜寒不
可且落葉如雨驚栖鷴感君高誼朗如月愧我綠鬢今
成斑君才磊砢世所稀高價豈止千萬鍰由來天馬絶
御轡豈有芝蘭低草菅秖今黃塵浩浩彌人寰長弓犀
角紛馳彎金洞老仙臥烟草顧我清淚流澘澘九天崇
嚴烟霧杳中有玉色都而閒待余服食金光草來扣清
都龍門關
會亭山歌為安成周孝廉賦
吾聞會亭之山高插天上有千章森欎之喬林下有百
頃雲霧之芝田伊誰築室青山前云是周氏有子孝且
賢十年亂定還鄉土奉母安居仍守墓池魚供饌冬笋
白把酒升堂更懽舞時登半山亭却望山上墳手攀墳
樹撫馴鹿淚灑深谷不斷之飛雲我願種桃繞其室瑤
池花開照雲日此母應能食其實由來和氣兆物先水
生連理山出泉會亭有石良可鐫母慈子孝俱千年
贈泉上人彈琴
慈恩上人好彈琴昨者相遇龍門隂琅然為我拂蒼玉
寫作幽澗寒泉吟奔騰千丈瀑布落忽轉巖坳潄松壑
流聲漸遠人莫聞颯颯天風起寥廓
題華陽彭玄明所畫秋山圖
我不識華陽彭煉師見畫雲山想句曲數峰暝色入遙
浦六月泉聲動虛谷紫霞觀樓當落日似有幡幢出林
木海邊鼇首戴雲紅天際峨眉拂秋綠昔聞天台雁蕩
相鈎連雲氣來往駕飛仙斷橋溪澗路如棘嗟爾策蹇
歸何年秋風湖曲波如烟我思東泛吳江船買魚沽酒
綠荷渚吹笛夜下松門前便尋煉師覓玄鶴却訪華陽
窺洞天
奉題墨竹為西陽蕭先生賦
西陽先生風節高蚤以文翰馳英豪興來為之寫蒼玉
便覺滿紙生風濤長身勁氣欲千丈復有孫枝儼相向
曾聞鸞鳳下雲霄會見蛟龍起春浪先生靜掩林中居
眼明秋水箋蟲魚他年東海訪竒古定載小車求竹書
流江八景歌
望龍門渺飛雪皎若三山白雲闕仙人踏巖石石上迹
欲滅恍惚重樓珠幢夜騰結北風吹沙江水裂望西山
愁暮雨青屏冥冥龍出舞真僧入定石臥虎遙見絶壁
中開露祗樹邅予遊兮江之南月皎皎兮浸汪涵素娥
抱玉騎紫蟾馮夷縮手不敢探但見光采爛爛千丈搖
虛潭招予舟兮石浦春濤浩兮不可以渡風轟鏗兮雷
怒忽中流以迴顧聞闐闐之戍鼓宣華屹其雲中天雞
鳴兮咽霜鐘耿疎星之光曙見十二之青峰復忽兮將
夕落景飛兮亂山赤眺長洲兮汎珠湖棹木蘭兮拾明
珠山有松柏兮水有芙蕖高可樵兮深可漁樂哉江南
兮伊美人之所居
登王氏承慶樓歌
誰能白日騎鶴緱山頭誰能赤手釣鼇滄海陬長空千
里望不極愛此江上縹緲之飛樓樓成宛在河中洲排
軼霧雨盤深幽後有白塘百疊之丹崖前有石浦萬丈
之龍湫炎霄飛雪灑棟藻清曉落月窺簾鉤可以招飛
仙延浮丘龍門宣華鬱相繆手翻天瓢倒海水一洗萬
古興亡愁昂藏溪南翁颯沓紫綺裘平生友愛無與儔
倚欄思共梅川遊驚風吹雁去不返徒使猨猱弔月鳴
啾啾梅川神遊不可見喜見令子如琳璆前年入山伐
羣木構此徑欲追前修三槐當戸青不休兩江之水何
瀏瀏晚烟近渚栖釣石春雨滿臯看綠疇已聞萬卷積
書史況有坐客皆公侯憶我重來停小舟門前綠波飛
白鷗喬林倚天萬竹稠下有馴鹿聲呦呦雲陽老仙翰
林伯十日坐此成淹留醉搖綵筆發竒思雄文鉅篇凌
高秋至今光怪動斗牛四壁恍愴騰蛟虯林花如錦爛
不收猗蘭娟娟春葉抽何不載酒相勸酬為君滿酌黃
金甌起招秦娥作妙舞更換越女迴清謳洞霞絢爛可
以列錦屏澗水嘈雜可以鳴箜篌但期天河遠抱石不
記海屋曾添籌功名時來安可求過眼何異春雲浮誰
能東山問安石我欲剡中從子猷
題葛洪移家圖
前行白羊四角羸誰騎驅者鬅鬙兒猙獰一犬嘷而馳
舉鞭護羊呵止之背有囊琴結墨絁嫗後負畫策以追
少婦馳牛牛步遲兩兒共載兀不欹大者坐擁斑文貍
小者索乳方孩嬉母笑不嗔還哢咿復有鬅者肩童羈
引手向翁如反僛蹇驢嘷地行欲疲兩耳逆竪愁風吹
老翁龐眉方頷頤顧瞻妻子色孔怡似語前行路向夷
爾兄在前爾勿痴汝母正念爾弟饑高幘髯奚荷且持
藥瓢囊襆何垂垂有捄者柄相參差傍有二卷一解披
趁行苦忙奚不知我觀此畫喜復疑問翁為誰莫可推
或云葛令之官時移家勾漏乃若兹人生多累在侈靡
如此行李胡不宜骨肉在眼無餘資非有道者焉能為
陳巖作圖真畫師筆跡縹緲如飛絲中有妙意世莫窺
我吟將為仕者規如不見畫當求詩
美人撚緜線歌
吳姬坐捲芙蓉裙玉纖參差挼白雲綺忩日高花氣熏
搖光弄影何紛紜春蠶蠒尾雪花白澼得吳緜愛柔澤
殷勤罥挂珊瑚枝一挽瓊絲落千尺寶璫下鎮懸飛瓊
宛轉不聞繰絡聲春風吹花撲簾入倦倚象牀還歎息
願因雙織紫鴛鴦與郎被服生輝光郎心百年終綰結
莫學柔絲中道絶
題桃花珍禽圖
山桃花開紅滿枝珍禽啄花光陸離嫋嫋欲立不自持
吳隄十里錦作帷憶昔半醉倒接䍦走馬挾彈歸來時
還見踏翻紅雪飛
賦金精山寄贈王使君
金精之山高入雲丹崖黑石相糾紛靈泉千尺天上落
仙樂縹緲空中聞我昔南遊出其下池上蓮花已堪把
使君訪古此尋幽洞口雲蘿繫驄馬激清流坐高林排
白石鳴清琴石以擬君之壯節泉以比君之素心愛而
不見心惻惻雲岑歴亂烟波深題詩遠向山中去木鶴
西飛憑寄音
石潭漁者歌
吾慕東海生垂釣潭上石潭水颺春風桃花艷雲日知
君遠志不在魚濯足時時還讀書秖應豹隠藏深霧肯
學鷹揚載後車
題賦金銀山送蕭茂才之遂江併柬周用性
金銀兩山蔚參差我昔西遊曾見之石臺照耀落日紫
下映流水光離離干戈蒼茫隔烟霧清秋送子山中去
淪落同悲雁塔人登臨更賦龍門句水北山人鬚髩蒼
十年寄書不得將君去相尋定相得却望兩山心惻惻
題王若水畫松石高人圖
盤松如龍石如虎傍有高人鬚髮古千年海上憶安期
一日山中見巢父龍變乘雲虎可騎四海逍遙隨所之
桃花源裏有路到莫遣時人先得知
題帖監縣所藏唐人畫馬圖
髯奚並控天閑馬迴鞭齊立垂楊下毛骨疑從漢苑来
衣冠自是唐人畫東南百戰良馬空安得致此真驍雄
為君電掃清八極歸來立仗明光宫
和答謝子方
東昌高人謝子方前日寄我新詩章文章變化合經緯
律吕開闔含宫商亂來正音邈寂寞令我把誦坐仍作
獨不見之情慘傷雲月娟娟上江閣
四斤桃子歌
四斤桃子世所珍雕盤獻客誇輪囷海霞紅點王母頰
玉團中涵秋水色東方嬌兒偷不得美人惜香笑懷核
由來物性繫所宜荃茆橘枳安可期種成三年蒼玉枝
開花結實君始知
東園有梅一株為野棘蒙罥有年未有竒之者
暇日因命童豎刊除之賦長短句一首
東園有梅蜷不直茨蔓羅生錯如織東風歲歲滿園青
不見梅花見荆棘横叢惡棘何紛然蒙密離纚將十年
坐令盤窣不得展縱有花開誰與憐我昨買東園愛為
此梅主忿然嫉狂横急集斤與斧先誅惡根次伐幹揮
拉剔攘到全樹便教風疏舒彼鬱要令雪袪起其俯此
時老梅筋力甦手足輕旋眉目都枝如取璧相如頭上
直指髮柯如歸漢蘇卿手中落旄節色如買臣棄薪懷
綬上會稽氣如望之入見堂堂謝挾持豁如晉公掀淖
出泥塗矯如淮隂釋縛當萬夫兀如蕭何脱械佩劒趨
勃如范叔出簀載秦車異材終離魑魅宅正氣似有神
明扶下視茨棘無遺餘斬伐割截靡完膚蹴踏狼藉泥
土俱或焚爇之罪不逋遂有過者側目驚相顧寒鳥遊
蜂亦來聚清風濯濯羣萼敷晴日鮮鮮萬枝露極知摧
惡植善天所嘉從有此卉木分正邪野夫窮年不出家
但攜凍筆煮苦茶日日來看東園梅樹花
鸕鷀曲
蘆花斷港腥風起鸕鷀船來泊沙嘴聯翩滿艓黑如雲
載入寒江獵潭水漁家自來養鸕鷀不畜網罟兼緡絲
年深馴狎識情性舉手呼名相應隨船頭鳴榔雜喧閧
黔喙玄裳歘飛哢亂石深掀錦鬛翻驚波暗掣金鱗動
忽然抛擲向空中銜戴巨魚爭力雄漁郎驚救誇敏捷
承絡义挺無遺功小魚倒吞森似束終然入口不到腹
充胡塞吭却歸飛吐向蓬忩動盈斛歡呼攜負入城府
委玉傾銀賤於土飽同水鳥沙上眠醉共海鷗月中舞
雌雄生小常相依得食後人偏得肥楊柳磯頭時聚立
桃花潭上却翻飛往年布種沔湖裏近日船中亦生子
不惜今年教養成死時却葬沙頭地我憐此鳥義且馴
供養漁家秋復春鳥中豈無鵜鴣與白鷺一飽貪饞便
飛去形貌雖竒焉足數
石炭行
君不見廬陵周原上山兀草木無根盡童突何年下掘
得石炭劫灰死凝黑龍骨十年兵興鑄鍊多千包萬秤
嚴征科鄉夫如鬼入地道鞭血哭淚交滂沱斸深掘遠
不知返土囊砑空忽崩反十人同入幾人歸接綆篝燈
出牽挽舟輸擔負入公家連屋委積如泥沙霞蒸風吼
入爐韛但見刀戟鋒鏃烈燄閃閃飛銀花我願天公憫
民苦盡勅石煤化為土隨穴湮填永無取便令四海歌
升平燒山鑄鎛銷甲兵民絶横死無苛征
石膏行
君不見太和鍾步江水邊土山&KR1041;嵔相鉤連何年下鑿
石膏出黃壤深蟠白龍骨篝燈掘隧不計深前者方壓
後復尋問之此人何為爾皆云得之可牟利自從嶺外
南鹽通糅煉和之顔色同販夫重多不較味舟車四走
如奔風晨輸夜挽盡筋力官有禁刑私不息蒸&KR1566;藥食
能幾何十有八九歸馘鹺我歎天公生此亦何補掘盡
終當變為土又愁地脈鬱積還更生萬古奸利滋不平
安得神人蹴之盡崩潰民樂真淳永無害
鐵十字歌
廬陵江邊鐵十字不知何代何歲年何人作之孰置此
何名何用何宛然形模交横出四角三尺嵯牙偃錐槊
雨淋日炙黑色滑土中鮀鱗見斑駁人言南唐竹木場
所都鑄此罥硾筏與桴一沉江中一路隅是耶非耶焉
得虞或云此古厭勝法水怪奔衝賴排壓雌雄相顧走
光芒神物護呵誰畚鍤所以往代鼓鑄虔州城此物千
載為英精舁鐵過之銅乃成精化氣感理莫明世人往
往疑根植下觸每愁風雨殛近時暴卒破盲惑掘地出
之誇膽力終然棄置不敢匿我時見之考其式赤烏之
年乃妄飾吾聞天生五行中惟金可革亦可從何不為
刀為錯通商工為耜為鎛利九農斬犀刺虎為劍鋒不
然行雨極變化為蛟龍胡獨汨沒在泥滓斷甓遺株等
淪棄銅仙不來秦鐻廢坐閱興亡一流涕
長短句
不涉風波亭歌為糜朝英賦
烈烈北風湯湯横波大船乘危小船覆公獨不涉留山
阿赤鰌鬐黑龍尾長鯨峩峩撐白齒偶一觸之命如紙
灧澦雲深自有堆海門黑月元無底我昔見公南浦之
龍沙知公作亭非不華上礱翠石鑿戸牖下列琴策開
烟霞客如流雲酒如海棗已如瓜菊堪採醉歌白雪揚
清風獨立東南三十載歴觀古賢達孰不戀閒居後有
栗里之陶氏前有東門之二疏公乎公乎又何羨乎鼎
食而禄秩駟馬而高車登公亭酌公酒風波於公果何
有酌公酒聽我歌風波風波奈我何
黃蜀葵歌
君不見園中黃蜀葵去年一尺長今年始作花即見傾
太陽朝朝與暮暮東西逐飛光天清白露下秋氣忽已
涼蠨蛸籬落瓠葉黃支離委絶同秋霜蔭根衞足野人
語豈知物性本有常空山無人日色薄能不念子增煩
傷中天北斗何蒼蒼千秋萬歲臨冀方清夜起瞻夜未
央車輪确确迴中腸
林之烏美建昌黃節婦
林之烏尾畢逋雌雄在樹聲相呼一朝雄死雌不去銜
食自哺巢中雛雛成生羽翼教之慎出入出巢不似依
巢安上有鷹鸇下沾濕林隂隂風颵颵東家火起焚其
巢巢空葉枯霜露冷覆翼其子鳴咬咬雛今老蒼自飛
止慈烏端居為雛喜銜草作巢巢更高白頭未遍慈烏
死見者共歎息羨爾林之烏婦中貞節誰與俱獨不見
海昏羅田都黃氏一子之母旌門閭
贈袁鍊師彈琴
袁鍊師好彈琴不作江南曲解琴中古音七軫削玉徽
裁金焦桐黑尾朱絃心對之如大賓寶之甚璆琳時來
為予肅危襟拂拭顧盼愁不禁六月一鼓之秋風颼颼
起雲林十月一再撫凌厲白雲開重隂老君壇高夜色
迥神人下聽寒蕭森口中六律祇自和頭上三花誰與
簪忽起抱琴去振衣度遙岑手援北斗為我斟獨不樂
兮憂駸駸蒼梧虞舜不復返帝子珮沈湘水深不盡千
古意别君清夜吟遙想相思江之潯
送孫伯剛之儀真
孫侯廟廊具特達古豪俊十年出禁闥往往事州郡蒼
髯玉立秋風高南浮烟海東雲濤中朝更化重守令似
爾簡擢非賢勞淮東諸郡臨淮道共說儀真風物好萬
家歌吹動春雲十里樓船壓江島海有鹽錯水有魚白
露紅霞春滿壺候人出郭鳴馬集日望使君來下車豈
無窮困民所重民父母税賦出鞭笞伊誰肆苛虎長淮
之水何悠悠行矣不可以久留便令南陽得召父坐見
淮水迴清流願持萬古心送君以千里由來賢達士感
激在知己篔簹谷金精山吾獨胡為淹留於其間雲霄
浩蕩白日近飛翰冥冥倘可攀
己亥三月歌
己亥三月尾大麥小麥黃欲起風從北來雨不止野雀
漫天水漫地高田雀飛可網羅低田水來將奈何
水嚙古墓歌
河水嚙高丘丘中墓門崩作洲可憐墓中人不見河水
向南流
題青陽行樂圖歌為黃允中賦别
使君臨湘人舊住青陽里一從遊宦之江郡長憶青陽
好山水梅池之水深瀰瀰晴綠釀漲青玻瓈蛟龍夜擘
山石裂下注湘水衮衮而東馳羣山插天削寒碧大雲
嵯峨幾千尺蒼烟盡覆紫芝巖日光却射青蘿壁圖中
茸帽紫綺裘使君行樂何風流長松過雨曉色淨抱琴
來此吟清秋琴中有聲傳太古振羽流商動林莽淳風
已變知者寡却望蒼梧歎脩阻我欲起掃石上苔為君
更置青螺杯手攀瓊枝拂明月騎取白鶴徑欲歸蓬萊
蓬萊微茫不可以度嗟我民昔捐瘠兮孰遺以哺民今
有子兮穫有稌挽之不留兮君盍予顧思使君兮不可
忘泛澄江兮望臨湘臨湘山高兮水長允懷使君兮樂
哉青陽
題江村秋興圖為蕭性存賦
我昔棹船過横月醉唱吳歌夜中發鵝公嶺頭月東出
百尺清潭寫毛髮買魚溪口燒荻烟回首舊遊今惘然
蕭君此圖自新製風物何得猶當年兩松童童立江滸
松下人家好樓宇雁沈極浦秋水闊僧入遊峰晚鐘度
伊誰閉戶事書史白髮滿頭心未巳豈知揚雄老執戟
萬言不如一杯水幅巾美髯行者誰瀟灑似有巖壑姿
便思攜酒共佐酌更約入山尋紫芝
漁棲辭(有序)
劉子過螺川聞有歌於澤中者異而聽之曰此漁
者也迹之不可得乃倣其音而節之為漁棲辭
蒼林兮碧溪我漁兮我栖朝鳴榔於中澤兮夕余濟於
澨西波洄㳂兮不可以倏迷路窈窕兮風淒淒反予遵
兮故蹊雲鱗鱗兮不可以隮潄白石兮藉芳荑悄空谷
其無人兮見翩翩之鳬鷖志逸而嬉兮得喪以齊綸不
必施兮彼笭箵又焉足齎樂哉洋洋兮吾烏知爾之為
鰷鱨為鯨鯢
五言律詩
至贛入西江
奉詔趨南越乘舟上贛津脩程兼水石晴景際冬春海
食人多詐山行馬有神誰能輕陸賈吾已愧涓人
出蒲嶺晚投鍾寨
亂石閟巖扃蒼烟擁翠屏稻田宜晚赤山木自冬青客
去衝蠻霧人來覩使星秪慚過冀北猶擬泛滄溟
南海逢蕭氏妹
流落憐吾妹艱難在海隅偶然餘見日早已絶歸途日
落蒼波闊天寒碧嶼孤失羣兼委羽忍淚更相呼
包公井
止飲端州水猶為鑿地謀在官真不負於世果何尤光
抱一泓月清涵萬古秋塵懷思一滌欲去復遲留
渡繡水取道赴高州
日出城烏起風高驛馬鳴山從雲際起人在樹間行溪
罟窮深捕畬刀廢薄耕見人茆屋好渾欲愧平生
憩金雞驛亭
緣雲上驛亭春色正冥冥千樹棠梨白滿山蕉葉青碧
潭開匣鏡秀壁擁帷屏尚說客州遠舟行未可停
下馬
下馬度嶔崟千溪復萬林含沙疑鬼箭飛草畏蜞針火
種通猺俗山歌襍獠音逢迎暫投息起坐劇愁心
出雷陽初渡東洋溝
南出雷陽郭東洋第一溝氣蒸通海潤味苦雜潮流蜃
堊塗舟徧蒲茅覆屋稠還聞颶風起飄卷到城樓
至沓磊驛初見海水
南海天光白東洋水氣昏汐潮通浦口濤浪潄山根浩
淼涵千古虛明匯衆源平生萬里志臨眺豁飛翻
瓊府與廣東僉憲潘牧戸部主事元伯常相見
於瓊臺驛作此奉柬
元子經邦賦潘郎執法公寧知萬里外相見一亭中潮
退沙痕白春還海氣紅願言各努力歸奏大明宫
題陳贊府山水畫贈蕭伯循
憶在清江上開軒望遠林鶯啼雙樹綠人靜一忩深遠
道勞行役芳期阻嘯吟如何垂釣者萬事不關心
題釣魚圖
瀟灑玄真子超遙好容顔放船烟樹下把釣水雲灣魚
沒萍翻石鳥啼花滿山惟應江月上遙聽棹歌還
題雪景山水畫
萬木皆冰樹千崖盡玉山精神添去馬毛羽失棲鷴客
路微茫外人家烟水間憶曾登虎鼻徒步月中還
題毛澤民雲山圖
水國通吳會茆堂背楚臯樹含春雨潤雲挾晚風高幽
想栖文豹深疑呌綠猱誰能招小隠吾欲棹輕舠
題方壺寄黃郎中渭雲紅樹圖併書
春樹重重綠江雲冉冉生圖傳龍虎客書寄鳳凰城花
底趨瓊珮松隂奏玉笙何時騎兩鶴方駕上蓬瀛
題挾彈圖
駿馬青絲絡聯翩挾彈來山疑經洛浦路似出章臺鳥
散紅花落鶯啼碧樹開啼時端聽汝好在莫相猜
題趙鳴所畫林下看雲圖
何地好幽棲青林帶碧溪藤垂猿共挂葉暗鳥頻啼避
俗還衣褐看雲只杖藜幾時真不負歸問武山西
題山水畫軸
瀑布雙垂下屏風九疊張波光混彭蠡山勢似潯陽松
塢棲茆屋楓林帶石梁扁舟如可具吾意在滄浪
題古木蒼鷹圖
曠野澄秋氣雄姿肅武威林端方攫立雲外已驚飛秉
政乘金令摧奸順殺機喜聞阿閣上鳴鳳際春暉
贈松江周道士
自得遊仙術偏多濟世才檄龍行雨去呼鶴下天來功
熟黃金鼎名登綠玉臺還聞從此别入海訪蓬萊
十月一日至臨濠點驛將歸南京賦此奉酬德
瑜蕭虞部
淮水遶濠城東流不盡情秋光餘客路雲氣滿神京下
馬逢仙堠迴舟問水程遙憐一尊酒持此向誰傾
題畫扇
雪裂齊紈素天開楚甸圖丹崖禪閣並紅渚釣船孤亭
晚連松桂沙明問柳蒲短琴如可抱清醑得頻沽
十四夜對月柬子彦有懷子中兄
月出白楊端烏啼清夜闌絺衣初淅淅草露已溥溥共
喜燈花密寧辭酒盞乾有兄懷二弟應自倚樓看
夜坐二首
葉落風連樹烏啼月滿庭把書雙鬢白呼酒一燈青霜
露驚殘歲關河憶舊經職思方在圉未敢歎飄零
其二
更聲引迢遞海氣合空濛烏鵲枝枝月青楊葉葉風山
河百戰後城闕五雲東往事成炊黍吾生獨轉蓬
寄酬長興知縣蕭德瑜四首
有美長興宰曾為工部郎冶金精範器製錦動成章客
鬢何曾白鄉心故自長永懷明月夜送酒過濠梁
其二
山澤通虞部圖書限職方向來嗟共事此别更殊鄉羸
馬燕山遠紅船霅水長各言思奮勵未可惜參商
其三
近見湖洲客因傳三月書關河千里外霜露九秋餘作
縣能知事攜家想定居幾時苕霅上相見採芙蕖
其四
五十今逾四驚添白髮多遭逢嗟已盛報答欲如何邊
月明山驛沙冰帶塞河遠憑南鄉雁一寄北行歌
觀北平城陌栽樹有感
本是山中物移來近市塵分根煩野客留蔭待行人意
接風烟遠光承雨露新閭閻小兒女攀弄亦何頻
退食
退食還西舍單居少四隣入門驚落葉振席愧流塵獰
犬偏嘷客饑猫亦戀人自憐仍自慰俯仰向誰陳
東園秋雨野莧旅生日採供廚喜而成韻
旅莧無人種生來自滿畦童童承曉露濯濯迸秋泥瓜
蔓蟲偏食茄科草共齊欣然供採摘亦足慰羹虀
西館積雨
西館門長掩青樗自滿林土垣秋後塌泥濘雨中深案
檢秋巡牘囊餘月俸金君親恩未報搔首一長吟
雨歇感事
雨歇孤城曉風驚萬葉秋晴忩走蝎虎隂壁上蝸牛撫
事慚疎闊承恩歎謬悠若為禆海嶽未敢問林丘
即事
吏牘常堆案官居不近鄰階庭歸去晚雞兔坐來親市
酒何曾醉囊詩未是貧秖慚公禄厚猶恐負儒巾
感俗
衮衮牛車急紛紛鮒甕頻井鹹知苦水風惡駭奔塵土
炕炊烟舊坭頭送酒新總憐邊俗惡牢落異鄉人
北平十二咏
胡桃
碧露枝枝重青苞顆顆勻葉深初覆夏花弱不禁春核
隠龜筒小漿凝密枳新向來誰致汝吾欲恨平津
榛子
君國充籩實閨門重贄儀物微將禮意名重著歌詩錯
落雞頭小晶熒鬼目竒欲嘗憐病齒把玩獨多時
馬藺子
藺草何人種叢生故近蘭葉長書帶小根瘦彗芒乾牛
馬何曾食樵蘇自不干遙憐南郡客更作水仙看
香水梨
香水傳嘉號輪囷碧玉團刀場慚誤擬飣坐喜同歡崖
蜜清心潤壺冰濺齒寒宣城空斗大氣味敢同看
紅瓤瓜
皮綠何曾别瓤紅故異常晶熒丹玉片滴瀝紫霞漿雲
落盤杅冷冰餘齒頰香青門誇五色見此不能忘
御黃子
本是中園李多因杏接成喜傳希世味因錫御黃名圓
瑩含秋色甘香注露英只今玉食儉遠物未曾徵
盤松
最愛青松樹盤盤偃勢竒一擎張羽蓋四面走虬枝引
手探巢鶴低頭觸兔絲尋常三尺裡赤日未曾知
偃槐
勃窣撐孤柱婆娑偃一株長條垂帶厲細葉挂流蘇暮
鵲從爭起秋蜩秪謾呼移牀憐美蔭何止蔽千夫
巴丹
自是山桃子蕃名故爾殊皮膚憐外腊香味愛中腴磊
落珠盤石修圓碧海珠南歸思種汝土性恐難迂
韭黃
都人賣韭黃臘月破春光土室芳根暖冰盤嫩葉香十
金酬好價一筯愜初嘗何以江南種青青雪裡長
慈烏
塞北慈烏好羣飛長子孫爭巢偏挾勢反哺獨知恩秋
樹霜前遶寒枝月下蹲往來隨候雁此理竟誰論
黃鼬
黃鼬雄於鼠蕭騷散尾毛窺簷林雀噪出穴屋雞號攘
攘緣高樹踆踆伏淺蒿惟餘管成子猶得利霜毫
防微館
高館人難到層階草漫生野蒿深沒馬高樹靜啼鶯問
俗時詢野防微早計程自無塵土近況有柏風清
七夕次吕僉憲韻
華月麗秋天寒光瑩若泉星移銀漢節花合綺樓烟鵲
影浮珠貝蛛絲罥藕蓮人間與天上安得兩團圓
心清一首奉柬吕徐二僉憲
心清餘白日地迥隔紅塵馬渴時窺井烏馴不畏人衣
冠更異俗書律在同寅遼海通東北應知服化淳
獨歸
吏散獨歸遲西庭欲暮時猫戲風捲葉雞坐雨横枝白
雪誰能和清觴謾自持故園秋色早回首意兼悲
曉起
樓笳低塞雁鄰火起庭鴉城歇征人柝門喧過客車風
枝塗白露霜葉覆黃沙底事邊隅夢經時不到家
題李居中山水畫二首為孟彦忠掾史賦
日出清江迥雲生翠壑重樓臺山上下車馬路西東松
瀑晴崖雨茆茨古木風向來度橋處曾見抱琴翁
又
山崦朝隂薄野橋秋水深人家住不遠杖策去相尋水
口分危石山腰控遠林蒼茫何處景迢逓故園心
紀俗
古來燕趙地遺俗至今存麯和膏糜冷烟燒土炕温主
賓通坐臥婿女異卑尊四海今同化移風在所敦
銅城驛遇雪
晨起驅雙犢前行挾兩輈偶衝寒雪去如駕玉麟遊草
樹千章列川原一色浮幾時還入覲趨拜鳳凰樓
再賦
慘淡暗長空低迴逐急風榆林珠錯落蓬草玉瓏鬆野
屋無炊火川原有去鴻遙憐異鄉客枯坐小車中
過沛縣水驛
水驛前年到歸船復此過人家住來久岸柳種成多泗
水通遙海碭山隔大河千年陳迹在回首颯悲歌
守凍二首立春後二日
風霧捲驚塵河冰限去津客程方守凍天意欲爭春去
雁鳴猶急浮鷗近若馴香醪如可問吾欲酹江神
又
風急牽檣澁冰堅下檝難一程殘雪裡三日大江干近
渚時登眺遙山只坐看到京猶十驛誰與送飛翰
夜雪
黃昏初淅淅深夜故翩翩野白驚連水忩明覺滿船天
低寒月下河斷北風前旅泊成淹滯孤檣未可牽
舟次遇賣獐者
野獵賣山獐提攜趁客航山林便性逸羅網墮機張價
索青錢足膏凝白玉香平生藜藿味對此不能忘
夜夢亡兄中翁以家事相語覺而感泣因追賦
二詩以寄予衷
老去頻年别書來百感非痛心須一見皓首竟先歸夜
冷姜肱被天寒康伯衣只今嗟莫及惟有淚長揮
又
晚歲家居日逢人憶弟時誰知萬里意竟作九原悲苦
惜分符遠尤嗟上冡遲惟餘清夢在欵欵慰深思
青陽店曉泊憶往年點水驛過此
寂歴臨流岸蒼茫向暮天關河淹遠客風雪送殘年宿
雁時驚火饑烏欲趁船昔年來往地回首一茫然
遣悶
舟子呼不起高眠烟浪中苦云愁積雪猶欲候天風倥
偬羈懷劇蕭條歲事窮幾時東夾道騎馬聽晨鐘
歲暮舟中有感
歲紀聿云暮客程殊未央大風吹曠野積雪滿河梁城
遠難沽酒缾空欲問糧何當轉晴景長嘯下山陽
夜宿宿遷
城霧初明火江風只撼船春還猶有雪夜過欲無眠來
往憐吾老登臨記昔年桃源如可問乘月下前川
除夕
凍雪初晴夜殘年欲盡時居人競節物行客信程期酒
重屠蘇感詩深棠棣悲團圞兒女坐應說鬢成絲
夜宿棗林閘聞雁
迢逓來何處蒼茫叫此時夜深猶去遠春近獨歸遲江
上烟波闊山前塞月低十年來往地回首意兼悲
題李時畫山水圖寄贈羅修已
雪擁蓮花嶂霞明楓樹林江侵沙嶼闊泉落洞門深柳
色催移棹松隂帶抱琴新亭無限好何日共登臨
過桃源縣别黃仲箎
野市栖民舍河隄帶縣衙長年對流水無處問桃花舊
别三年久新愁兩鬢華相逢那可住風雪滿星槎
十月朔日蒙御史臺頒至洪武九年歷日十六
喜而有賦
洪武九年春儀臺寶歷新遠從烏府送如見鳳圖陳萬
國同正朔千官仰北辰彤廷先進早猶憶侍班晨
吕梁洪
飛瀑過雙磧横梁亘一洲時清自失險石出更安流客
棹依洄洑人家帶坌丘為誰含怨怒嗚咽下邳州
河上農家
河上居人少兵前草樹繁牛羊還識路雞犬自成村衣
夾緜花絮盤分苜蓿飱可能無長物容易足晨昏
答吳生仲琰來韻
英英吳氏彦文采動儒紳不憚荒山晚遠投佳句新雲
天開意氣秋水瑩精神勵志勤修業終當繼古人
和子與王徵君中秋律詩一首
對月憐今夕看雲憶往年秋光連武姥詩興在禾川花
底吹簫坐松根枕石眠如何繼清好高詠賞團圓
題畊樂亭
園圃帶城居知君樂有餘韭菘連疃綠柿橘映忩虛自
釀澆花酒閒觀種樹書如何車馬客憂患日相於
題唐人馬圖
天馬何年貢遠從西北來月支回漢使風骨走龍媒白
日軒墀近青雲道路開高秋看圖畫歘使壯心哀
題陳敬則書室
一室梧桐下秋隂覆近簷古琴蛇腹斷新竹鳳毛鮮酒
熟從人醉詩成衹自編月明溪水綠更擬泛漁船
過丹塘訪雲從羅隠君不遇
綠竹溪流外丹山夕照邊入門雙桂古繞屋數峰圓烟
暖吹藜閣雲寒穫稻田如何不相見悵望故悽然
出雞鳴嶺憩白竹院將入雙仙省先墓
曉出雞鳴嶺東望馬田山噴薄流淙下回環紫翠間地
幽千竹淨院古一僧閒鬱鬱松楸暮歸遲秪厚顔
望白竹巖
窈窕緣苔澗逶迤帶草堂松橋通石徑竹柵間山塘遠
樹晴烟白落花春水香幾時遊白竹應踏石為梁
清明對酒
榆火報清明雲天霽景澄麥花愁夜雨桑葉愛春晴燕
說興亡恨蛙占水旱聲可能忘世慮呼酒聽流鶯
題山水畫四首
隔水問樵童青山深幾重巖歌聞雪瀑谷轉見雲松野
服乘秋製山田力歲供徒令塵土客揮汗仰高蹤
右韓昌黎送李愿序
馳策長林下停舟野水潯旌旄行處路罇俎别時心山
晚松隂薄江晴柳色深殷勤言贈意千古重官箴
右柳子厚送薛存義序
羣木颯蕭蕭虛堂坐寂寥秋聲方永夜月色自中宵目
倦青編過眠遲絳蠟消平生江海志及此歎飄搖
右歐陽永叔秋聲賦
清夜放船好長江正渺如風行流水上月出遠山初飛
鶴盤空迥潛蛟隠浪虛英雄有遺恨臨泛獨躊躇
右蘇子曕赤壁賦
和子與王先生夏日途中望武山二首
日高南澗午雲度北巖隂坐石依行樹聽泉醒渴心遙
望西華觀微聞鐘磬音烟霞石磴晚誰與共清吟
又
野寺臨溪古方橋駕石牢雲車停遠蓋風樹隠虛濤赤
日南天迥青巖北斗高却思燕地冷雪椀送冰桃
七月十四日同王徵君蕭國錄遊雲峰寺觀壁
間舊畫墨龍有感
梵宇憑虛構僧房隠樹開忩間時見虎山下或聞雷路
繞巖腰上泉通石骨來淒涼餘畫壁風雨半莓苔
西華望月和竹庭韻二首
山遠絶紛華天虛引望賒南風當戸正北斗傍巖斜路
轉風泉合巖分霧樹遮若非聞玉磬誰信在仙家
又
秋清深谷裡月照大江濱此夜同遊客當時遠别人白
髮催年老青燈照夜頻陶皮如可問遊此欲尋真
問胡山人墳
偶尋康道士因問故人墳滿地生秋草何年閟白雲松
樓秋夢斷竹浦夜吟分狂飲猶憐我㪺泉擬酹君
宿西華有懷蕭鵬舉并柬同遊者
山光上寥閴海氣接鴻龐月近全當戸天垂半入江買
泉蒼石洞送酒白雲窗却憶滁陽客東遊滯短艭
項烈婦唐氏挽詩
寇截新林渡風驚下瀨船死能同母逝生或媿身全抱
石雲漂海沈珠月在淵義門重光烈千古照龍泉
贈廖山人月山
問訊青囊客來遊衣錦鄉幾年寓禾水何日過茆堂古
墓沉鳬海高門散鹿場平生雙短屐登覽意何長
過小孤山
萬丈臨無地蒼然不可攀九江爭赴海一柱獨當關水
族朝珠闕仙娥擁翠鬟平生登覽興及此慰南還
入湖口喜見廬山
鄱陽湖上路來往願多違往事那能問今年始是歸鄉
田新夢熟京國舊遊稀稚子能攜酒應先候竹扉
阻風坐湖陰石上
江石平如砥江蕪散若絲偶來臨水坐渾似在山時月
上涵金鏡風来弄綠漪那無一樽酒來此共幽期
學釣
偶有臨流興因之駐木蘭呼兒供釣餌問客覓魚竿小
立憐幽樹深投愛弱湍惟應待明月長嘯下前灘
過南昌有懷曠伯逵知事
生來虞亂極身後見時清每歎多才累翻憐一死輕慷
慨論交契沈酣託酒名至今江草綠猶似别時情
過新淦樟口欲訪檢校謝叔賓不果賦此遙謝
五月辭京闕曾期共泛舟蹉跎嗟後至悵望失前遊樟
口風湍急山中雲木稠寄書謝猿鶴欲往惜淹留
憶舍弟子彦相望
前月辭京闕因風問桂枝秖緣書到早應怪客行遲失
學憐宗武迎門想阿宜林塘新釀熟爛醉不須疑
過峽江
鄉路猶三驛逢人問水程晝愁江上住涼愛月中行白
髮思鄉里青燈憶弟兄那能即相見把酒慰深情
秋日讌集鍾氏西樓鵬舉有詩依韻奉答仍示
啓晦
望月上西樓纖纖白玉鈎晚山簷外出秋水席邊流還
鄉初握手戀闕屢回頭竟夕成歡讌感激詎云休
往遊流江坐溪南追憶如川隠君感賦三首
尚憶京城别旋聞旅櫬歸寧知垂老際翻覺故人稀江
晚沙鷗集庭春海燕飛佳兒如玉樹相顧爛生輝
又
蘭玉照庭除松楸掩墓墟人猶思挂劒孫已解攤書獨
往青山在重來白髮疎平生知己恨下馬更踟蹰
又
白白新梅樹青青舊桂林碧雲幽巷晚殘雪小齋深客
去猶懸榻人亡欲絶琴淒涼風雨夕燈影照華簪
和蕭用文寒夜聞風之作
洶洶松濤合潺潺竹溜分已憐寒夜入況是客窗聞月
黑烏號子天高雁失羣淒凉江海意對酒正思君
宫體四時詞答和歐陽原之
春色滿長楊花枝出建章鶯啼知禁苑輦過識天香度
曲調鸚䳇吹笙引鳳凰可憐庭草色渾欲上羅裳
又
太液清無暑承恩得泛船飛帷緣綠水團扇夾晴烟日
暮猶移輦風来欲上仙池邊荷葉小箇箇似青鈿
又
金屋秋風起銅盤夕露深水花紅冉冉宫樹碧沉沉却
望鸞旌影微聞鳳吹音月明瑤殿冷香夢杳難尋
又
曉色凍銅池寒光上玉墀天低九重闕雪滿萬年枝閣
道垂簾密宫門放鑰遲春風别殿早若箇畫蛾眉
登石華山遇雨
西候浮丘伯東瞻石華峰林陰初歇馬雲氣已乘龍急
雨沾崖谷長風下檜松殷勤兩仙女持贈玉芙蓉
夏日同謝可用丁文甫黃立本丁昌祖戴伯淵
宴集西園池亭
今日南園好超然懽笑同誰知林塘幽有此路徑通脱
巾芳樹下行酒青草中既飲亦徑醉高歌答林風
題周伯寧梅谿圖
月出青溪上雲生翠壁間流輝方繞澗散影已騰山聞
有梅初發兼懷桂可攀悵言尋芳者曳杖不知還
賦水作玉虹流送子啓之贛
贛江不可極雙注碧雲中出峽幾千文青天垂玉虹繫
船沙磧雨挂席石潭風八月尋源去相思秋樹紅
再賦嵐氣昏晨樹
晨光曖衆壑嵐氣嘘重霧遙聞山下鐘微辨岩前樹花
落空復春鳥啼不知處木末帶飛帆行人望中去
寒夜感興和廖子所二首
浦月初沈後林霜欲下時空餘清夜永不盡故園思旅
雁驚寒慘鄰雞戒曉遲牀帷憐稚子此意未能知
又
未賦潘安興仍懷宋玉悲溪山百里道雨雪暮年期儒
術真何濟農書竟不知臨晨增感激一謝故人思
次胡琴所韻
旅舍生芳草書帷映古槐共憐春意入況值客愁開隔
嶼花如霧哄堂笑似雷杯行嫌太緩故遣短歌催
送人赴南安推官
横浦西江上君行駕短艭客程花拂帽官舍鳥窺窗遠
别輕千里高名重一邦輝輝東海日偏照畫旗杠
復出東原寓舍
漸喜故園近況聞征旅稀草間尋舊逕江上問柴扉曉
霽泥沾屐春寒雪滿衣東臯須種豆從此荷鋤歸
戲題釣臺石
拳石立崔嵬何年控鑿開險應非灧澦竒欲似離堆雲
氣纏高蔓波光漾紫苔長竿吾欲試歎息棹歌回
秋暮候家僮不至
少日疎狂慣中年感慨同夢啼驚淚雨坐久怯頭風把
酒嗔浮蟻看書惜過鴻故園歸漸近憑問菊花藂
達上麓訪吳孟勤不遇二首
杳杳天河路蒼蒼暮色寒千峰引雲樹孤棹入風湍舊
别嗟誰在新詩憶共看憐君好毛羽何處覓琅玕
又
憶過山中路都無半日程如何不相見從此又南征江
海時舟楫邊隅尚甲兵相思搖落景回首颯心驚
張氏溪亭雜興四首
草閣經秋淨柴扉近水開霜林收橘柚風磴坐莓苔釣
艇寒初放樵歌晚獨回城南車馬地欲往更徘徊
又
水落沈菰米亭深暗女蘿捲簾秋霧薄倚杖白雲多點
點流螢下翩翩宿鳥過秋高搖落近幽興欲如何
又
寒霧依山斂晴沙與岸頽林塘無路入忩戸有時開野
客抄書去鄰翁送酒來幽期在蘿薜莫遣暮鐘催
又
鳥徑緣沙小魚梁疊石高細流通亂嶼襍樹帶平臯白
鷺怡心性青禽惜羽毛由來林下客偃仰愧塵勞
題陽靈洞二首
窅窅青牛峽荒荒白鶴壇石山元少樹隂洞故多寒帝
子非秦女將軍自漢官乘雲知不返歎息萬人看
又
仙宇何年闢靈泉盡日聞石門通别殿木棧倚高雲鸞
鳳時來下獼猴近作羣春風城郭暮烟霧正紛紛
下蒼山西麓將問道過金精是日趙伯友與客
先赴山中聞已出谷口相候喜賦
上馬愁將夕題詩念友生蒼茫驚獨往迢逓媿相迎崖
湧青蓮色溪流碧玉聲登臨餘我輩應不負高情
伯友夜半酒醒戲舉一首
對酒不能飲高人方醉眠衣裳侵石冷冠幘掛雲偏地
迥星聯戸風澄露滿天冥冥清夜過驚起問初筵
題雪景畫
山閣雪初暝石牀天正寒亦愁江上聽秪益坐中看竹
樹低仍壓茅茨濕未乾誰能添小艓來把釣魚竿
送夏定夫歸進賢
從師勞遠涉歸興及清秋即此催還覲相看動别愁天
垂陰洞碧雲入暮山稠猶憶談經夜松亭月色幽
賦石龍山
柳氏堂前石嶄岩故似龍泥沙排異質烟霧失竒蹤檻
竹秋隂覆階苔夕雨封鼇溪未能往凝想最高峰
淮甸
淮甸今焚掠紛紛日異聞遠侵三楚地近隔九江雲鄰
省圍邊將親王進衞軍由来王國内不在策竒勲
又
始報修城障仍聞鑄甲兵關河原阻滯宇宙劃經營不
謂時當爾終然法再更邊圉豈忘備萬一嚮清平
題米元暉山水小景
江上見青峰亭亭三四重雨沾金翡翠雲擁玉芙蓉桂
嶼閒秋館楓林隠暮鐘蒼茫圖畫意欲賞惜無從
賦碧梧
庭前碧梧葉秋至總離離不記遠移處忽驚初落時色
分雲際石影亂月中池鳳鳥幾時至淒凉青玉枝
杏園觀赤文挹射弓
公子杏園中邀人射角弓張弦驚滿月鳴鏑應長風力
倚千鈞重心期一中工清秋鞍馬健莫謾擬飛鴻
晚出西關
戈戟重門固風塵過客稀飛禽愁戰格屯卒怪儒衣野
曠北風勁天高西日微蒼茫愁滿眼欲往惜心違
江閣晚望次嚴煥韻
落日明秋燧江空生夕波閣前歌吹少城下戰船多望
眼懸飛檄愁心倚太阿王師猶駐馬誰遣問如何
賦戰旗得營字
疾風吹大旗西出洛陽城鳶鳥互飛動熊虎歘縱横披
拂中軍帳飄揚别騎營萬人回首處太白獨分明
奉同孔元月赤文挹王子啓嚴煥讌集聞公房
得新字
跨牛菴下路秋日往來頻何處無芳草多應有故人座
分禪榻舊門擁戟旗新且復臨尊酒微吟遠世塵
夜坐
江浦低雲雁墀階起露螢一燈寒炯炯亂葉夜冥冥城
迥聞征柝簷虛見落星時來對尊酒亦足慰飄零
登易氏山後小亭
亂石危峰下孤亭衆木間藤蘿深結絡闌檻極躋攀啼
鳥青烟隔遊絲白日閒風塵滿城市悵望不知還
紅纓白帽
白帽綴紅纓軍容喜稱情兜鍪知較古貝胄比還輕上
馬秋風動歸營夜雪明少年趍幕府岸幘儘談兵
示劉生
林塘子故物風景最宜詩暫去還相見閒吟亦自竒冰
霜驚歲晏戎馬惜時危雅道今如此古人端可師
快閣春望次王子啓
使者徵兵去居民避地回南風猶鼓角北岸自樓臺白
水晴雲動青山暮雨來百年舊城郭臨眺獨興哀
坐子啓竹林
愛爾幽棲處門前青竹林石牀三伏冷池水一春深野
鳥來窺戶溪魚出聽琴無因謝羈束攜酒日相尋
六月十六日觀内省使臣傳詔到州
聞道京華使南從海上來丁寧深激義沈痛欲興哀遠
道經年達華筵盡日開靈槎萬里外飄泊幾時回
美梁太守總兵大洲
太守威名重中軍節制專城池百戰裏藩屏數州先兵
帳江雲動戈船野霧連時危仗經濟感激萬人傳
戲柬子啓
高懷清似鶴誰遣謾多憂藥裹家人問詩篇過客求江
連王子宅山入仲宣樓且復臨尊酒高歌慰遠遊
答項可成懷遂江故宅
亭館西南勝清含山水姿偶因看詩處却憶舊遊時落
日千峰隔孤城百戰危相逢江海暮回首意兼悲
題山水畫
數騎隂崖雪孤帆碧嶼風行人萬里意遠在杳茫中雁
下雪湍急烏啼霜樹空遙山青一點疑是洞庭東
送友人還贛
南國猶防寇春城尚鼓鼙亂山愁落日積水畏横霓失
木猿呼子巢林燕擇栖送君增感慨花發贛江西
感事二首
何地駐王師南驅定幾時疲氓思一戰妖寇倚羣疑江
漢三年急雲霄萬里思孤城烟霧裏慘淡望旌旗
又
野戰曾無賴民生遂不支倉皇輕反側狼藉尚傾危夕
路豺狼横春山鳥雀悲時時瞻北極光耀注南陲
兵亂二首
兵亂連三載年荒餘幾家久聞人食草仍報盜如麻憂
國愁心死傷時淚眼斜平田棲白骨千里見飛鴉
又
羣盜猶相煽官軍且未來四山烟霧塞一水道途開近
郭多豺虎春田半草萊時時消息異嗚咽壯心哀
奉和梅南劉府推題蕭氏隠居
野雉晴初雊溪魚凍可义山中好風物洞口是仙家竹
逕空流水茆堂侣浣花他年記行役林下見兵衙
寄范實夫主廩贛先賢書院三首
亂後今誰在愁來想鬢華公侯能好客風土足為家翠
玉春攜酒廉泉夜煮茶相思一回首烽火暗天涯
又
贛水來天上江邊足定居夢尋疑有路恨别竟無書坐
石調琴處臨池弄墨餘清才與殊調空憶舊遊疎
又
楊子舊精舍全侯新學宫百年遺往躅一旦振高風日
月冠裳會春秋俎豆崇游歌未能往歎息羨飛鴻
寄曠知事伯逵四首
昔别已千里新愁復四年風塵不可見江海一淒然才
想羣公薦名因過客傳東南藩鎮重獨覺省郎賢
又
抱檄訴鄰饑開關破賊圍近隨兵帳出遠送米船歸吳
水波濤惡西山草樹稀艱危知共濟莫遣壯心違
又
聞說移居地還依孺子亭對門湖共白一路柳長青仕
已沾恩露庭應聚德星誰能遠車馬況不異郊坰
又
郡邑溪山在風塵寇盜餘長懷管寧去未卜屈原居計
拙憂虞劇閒多禮法疎柴門春草滿驚捧故人書
即事
此日螺山下春深草謾多官船依近郭寇壘隔長河市
缺新年酒田荒舊種禾憂危仍寂寞回首颯悲歌
槎翁詩集卷四
