槎翁詩集卷八
明劉嵩撰
七言絶句
晚遊興福寺奉和從兄本泉韻
童童飛蓋出松蘿公子多情奈晚何灘下綠波濃似酒
月明更擬棹船歌
過普覺寺訪青原定上人不遇
初聞伐竹登山去復道燒香渡嶺行晚入禪關渾不見
雨華堂上檜風清
聞聞子與池魚為水所漂賦此以寬其意
忽聞秋水發龍灣野浪平翻竹沼間莫怪巨魚罾不得
便隨龍去若為攀
登白石塘高峯三首
西北羣峰勢最雄雲霞倒影落塘中幾年却上岩前石
坐看匡山出日紅
其二
仙人手可接飛鴻落日長天惨淡中贑水直流三百里
越王臺下却如弓
其三
金華金華相望高城中秋樹見毫毛武山雲氣長來往
只駕仙人皮與陶
題歐陽氏仲元墨梅
寫梅近說歐陽氏中有蘭亭筆意存昨日張家亭上見
令人忘却水東村
題梅圖為萬砯賦
千載梅仙不可招南昌宮觀草蕭蕭歲寒圖畫今初見
依舊清風灑雪標
題文溪道院四首
白石蒼苔一逕荒鳥啼仙館落花香新來抽得西林笋
更比琅玕數尺長
其二
雨過池南綠漲肥水沉香裊午風微閒來自拾青松子
驚起梢頭獨鶴飛
其三
桂花風定暮雲閒夜靜江聲鶴未還天上月明秋似水
時聞玉佩出松關
其四
門對龍灣雪未消亂山寒日思迢迢道人神氣如春酒
自倚梅花品玉簫
題萱草葵花圖
綠葉朱英春正稠丹心何事復忘憂西風别有葵花在
猶戀餘暉照暮秋
承王子與伯仲枉顧敝廬不果迎候奉次留題
二首
汛掃柴門出候君春泥野草綠紛紛寧知夜半山隂雪
翻作江東日暮雲
其二
春日尋芳偶未回不知江上故人來歸來驚見留題處
踏破林隂一片苔
題墨蘭
誰擢幽蘭寘道傍紫蕤綠葉迥蒼蒼托根不是渾無地
已分真心到苑香
題散蘭圖花葉狼藉若採而棄之者有松枝竹
葉雜之蓋戲墨也進士劉仲炯以示余因為賦
此
曾向深山採蕙蘭佩紉未試忽春殘飄零亦有同心者
莫作尋常鬪草看
偶閱胡思齋詩追憶故友范實夫李子翀
曾共雲邊看晚晴芙蓉峯下聽灘聲當時范李今何在
愁向詩中見姓名
三月十日承辛侯好禮南赴臨汀艤舟寄詩而
去
辛侯三月赴閩中細雨輕帆颺北風快閣磯頭不相見
獨留詩句上崆峒
題曾道士嶺後退居
雞栖茅屋青苔上犬吠白雲流水邊白髮老仙人不識
草衣自種嶺西田
出西岩下寄蕭翀
雲岩西麓石林開便擬從君□築來亂後有田誰種得
好山過盡首空回
和答陳宜山居寄示四首
横江清吹發參差無奈秋風寄遠思誰似高情閒不厭
半年三度寄新詩
其二
石門細草落松花磊磊圓峯削翠瓜夜久風泉聽不盡
獨看明月嚥流霞
其三
山人出洞歸來晚月上東厓一丈高貪着臨流看清影
不知風露濕絺袍
其四
青山何日許為鄰愧爾東南漂泊人縱有桃源堪避世
已無漁子解知津
和鍾廷方韻贈其弟廷享南歸
白羊南雞山木幽二十年前曾此遊東渡廻溪三十六
亂山元自不通舟
其二
知君伯仲舊名家學海新瀾未有涯歸到岩前春酒熟
滿庭風雨看梅花
夜宿城西聞雨有懷新堂瓦覆尚缺感賦二絶
草堂新構瓦難求白日輝輝座上流世亂苦無王錄事
夜來聞雨不勝愁
其二
架上殘書亂不收短琴亦掛壁東頭直愁沾濕無泥滓
尤恐堂㘭作水流
墨鷹
秋風海上初來日霜曉林梢獨立時鵬鶚雲霄終自得
軒楹絛鏇未須期
其二
霜落丹崖木葉稀翩翩勁翮斂寒晞五原殺氣憑陵急
林下鷦鷯只謾飛
余兄弟因避亂山中復有衾枕團欒之樂喜而
賦詩
幼小長歌棠棣詩長城江海惜分離誰知中歲團欒樂
正在深山避亂時
癸夘歲日者推閏二月或傳閏三月
閏月推移定幾時花晨上巳兩持疑六年民物遭聾瞽
天地茫茫竟莫知
舟出流江
乘流清夜下芒洲盡敞篷窗看月鈎灘面忽驚波轉急
青山無數泊船頭
入峽潭
水上石山森劔鋩水中石屋是魚房秋來水落月未出
魚眼射波如火光
聞劉友文病起二首
詩帙不來春又過藥瓢應是日相親無因為報池南柳
長得新條長過人
其二
俗李粗桃故近人也應無處避埃塵春風看盡亭前水
惟有鷗鳧不厭頻
題墨竹
羽衣何處采仙茆海上蓬山紫翠交帝子欲來風露冷
月中遥見綠雲稍
題墨雀
乍逐微風度柳槐又隨斜日噪樓臺晴沙如雪江村路
何處飛來啄雨苔
三月五日同鵬舉蕭茂材白水道人遊三華未
至留宿山下袁氏明日雨作望三華在咫尺不
能至乃冐雨步歸袁君追至山外不果留途中
因賦柬同遊者
三華山在亂雲間晴日尋春雨却還想見飛橋轉樓閣
碧桃花下水潺潺
過柳溪道院
岸上誰家掩素扉鳥啼渾似惜春暉日斜深巷無人過
時見梨花一片飛
過江南高城訪孫景賢知事途中有作因錄奉
柬
屋角桃花深淺開臨溪欲過復徘徊誰知不是尋春者
自為山人看竹來
其二
渡江一望一咨嗟水繞田園逕路斜多謝野人相指引
青松嶺外第三家
其三
家在松蘿杳靄間屋西流水並沙灣可憐萬里懷鄉意
日上高城望北山
題雲松圖
何事㩦琴更載書青山深處是幽居白雲日日岩前起
松下茯苓應可鋤
下北岩適舉正鵬舉自溪上來迎道中賦此
步出北岩望平野石角垂蘿青可把多謝蕭鍾兩故人
相迎直過青山下
五月二十二日晚來南溪諸友過武山避暑
曉上西華愛日凉松風如雪洒衣裳夕陽欲沒月初上
亂石滿山疑臥羊
題墨鷹
霜毛劒翮耀星瞳獨立高林勁氣雄青鳥低飛空側目
平原一擊待秋風
白雲
一片白雲東去微千片萬片相隨飛野人望殺田頭雨
空逐逍遙神女歸
雨來
雨來風葉亂蕭蕭雲散青天轉寂寥知有秋霖千萬斛
若為忍死待枯苗
月落
月落荒村夢自驚隔忩人靜一燈明狂風忽起樓西樹
聽得枯枝墜瓦聲
題山水畫
遥峯隱隱白雲層喬木春陰落紫藤野客欲歸茅店晚
赤欄橋外見魚罾
其二
江上山根帶石盤長松箇箇挾風湍飛雲又向山中起
閒倚茅亭只靜看
題墨蒲萄為古心上人賦
移根何日渡流沙萬顆神珠燭綘霞岩底月明初入定
驪龍弄影落袈裟
其二
龍髯飛動綠雲中寒影扶疎出梵宫數罷念珠心似水
幡幡貝葉動秋風
題竹石棘圖
山石确犖行路微苦竹叢棘相因依草根露寒蟋蟀語
有客秋暮懷當歸
題折枝葵花梔子畫
山梔蜀葵何日栽春深常是共時開微風池館清無暑
曾看佳人並折來
承蕭翀相過不遇留詩而去次韻奉答先時翀
避地羅團聞已歸南溪
憶在南溪看武山相攜常是月中還自從西北兵塵起
望殺盈盈一水間
其二
霜壓驚塵月滿山雲中雞犬又東還幾時踏雪㩦青玉
來訪仙人石室間
武溪道中望武山
虎峯龍洞互綿聯常是高低落照邊最愛武溪溪上看
錦屛一片倚青天
數日風雪不見武山稍霽出溪上見雲氣鬱然
喜賦一絶
武山秀色盡長松曾宿泉亭夜聽鐘溪上閉門三日雪
不知雲氣滿西峰
題雪中歸獵圖
鷹犬蕭蕭得雋回獨騎瘦馬下崔嵬南山風雪黃斑出
不見將軍縱獵來
竹笛
仙人夜半吹短笛嗚咽角聲長更微雲鴈繞空愁不下
清霜稍稍傍人飛
題風雨歸舟畫
狂風横雨滿江天縱有高帆未可前别浦寬閒湏暫住
莫教吹却釣魚船
蘭舟詞(有序)
有嫁女渡牛吼灘而溺死者作蘭舟詞以悼之
風蕩蘭舟觸石磯白波如雪卷羅衣香魂只在春江上
化作鴛鴦獨自飛
以風雪不果遊龍門承故人羅允道寄詩相問
依韻奉答
雪滿空山不可行懷人幽興一時清高堂正隔黃泥港
短屐難移冷水坑
題秋江小景畫
美人鳴絃思瀟湘斜飛金鴈不成行夜深彈徹烏栖曲
月照寒江萬樹霜
石橋道中
一樹棠梨溪水頭飛花片片逐溪流行人過盡斜陽暮
何處飛來雙錦鳩
訪胡隱君山居
屋後青山亂入雲屋前春樹綠紛紛松窗曬藥無人到
時見西岩過鹿羣
蕭翀常早起讀書畜鳴鷄於樓上以為候為賦
一絶
高樓籠鷄聽早鳴夜長愁誤讀書程不道州城烽火後
更聲常是不分明
度三華飛仙橋因憶往年同遊者
步轉危橋入紫烟曾登絶頂望飛仙五人同賞今誰在
試數重來十五年
題桃源仙隱
昔人築此事朝真鑿谷開林結構新亂後已無桃李樹
惟餘松柏欵青春
書山中老人語
山下新亡惡少兒林間挾彈少來時昨朝鸛鶴爭飛過
定結春巢向近枝
戲題蕭子所書舍
尋山衝雨過甘溪欲訪蕭郎路轉迷閒殺門前春水綠
釣竿還在栗原西
雨中見杜鵑花
去年曾看杜鵑花醉出春林日已斜今日北岩山下路
獨衝烟雨過僧家
送客
九客俱辭一客留出門相送問重遊夜來共對西樓月
不道今朝有别愁
蒼石硤中見道人庵居隔水山花盛開
蒼石硤中花藥欄舊時草屋傍岩安道人去後松橋斷
縱有花開隔水看
石塘山家
隴麥高低逕路斜小池楊柳帶人家東菑午餉柴門静
一犬籬根臥落花
玉隆山晚望
山路初晴槲葉香青林赤磧帶横岡玉隆山後平田少
柳下人家是石塘
題墨鷂
風翮霜毛勁氣多清秋一點過新羅飛栖不定還驚顧
奈爾山田野雀何
春晝
池南欹柳燕將雛門巷新晴轉綠蕪花隔小忩人不到
一簾香霧鬭摴蒱
聞吹笛柬蕭翀
武山曾共賦仙遊按節傳觴夜不休恨殺春寒花雨濕
時時吹笛上西樓
見城西有撤民居為城濠者
昔人城裏築基牢撤屋新來又作濠濠底土為城上土
到頭誰下復誰高
中酒
銀燭頻燒夜宴遲晨光忽覺轉簷枝幽人欲起還中酒
臥聽西齋讀杜詩
題觀泉圖
披圖如見錦袍仙正詠銀河落九天百疉雲屛烟霧裏
石梁聽雪定何年
題折枝梨花
最憶梨花白雪香春深千樹鎖昭陽畫圖驚見東風面
獨擁紅綃試淺粧
重過高城孫景賢寓舍
孫公墩在水南村亂後重來已閉門壁上殘詩猶可讀
令人還憶醉時尊
題雙竹
天星墮地氣如虹深映蕭蕭玉一叢草滿漢宫秋露冷
金莖雙出月明中
題鄧尚詩藁
經旬不見鄧郎過入手新詩意氣多政是珠林秋雨過
水清沙白見微波
題盧仝煑茶圖
沙泥搨額最堪悲紗帽籠頭又一時可憐畫史尋常意
不寫當年月蝕詩
重過義山堂憶蕭晉兄弟與清江劉仲修同飲
園空室中今十年矣感念存殁為之黯然
溪泉依舊石泉通故舊飄零土室空却憶清江劉處士
曾同絶頂坐松風
王山蕭氏館中感舊(館中嘗畜白鴈今已燬惟一杏樹存耳)
金粟莊前白鴈翔十年嶷嶷見諸郎重來往事那堪賦
依舊當門杏葉黃
入山登絶頂望珠林故里
十載安危此地分豺狼一旦自成羣烽烟江上愁回首
只向深山望白雲
入深山度嶺聞故人劉方東寓里良寺喜有相
因之地
萬折千縈度遠山舉家筋力盡躋攀喜聞故友山中近
却望前峯一解顔
聞東鄉婦女為亂兵驅掠南上甚衆
華屋娉婷步履輕亂來幾日竄荆榛官兵驅入牛羊隊
直過江南聞哭聲
其二
朝火南村暮北村千家今有幾家存君看道路纍纍者
總是承平長育恩
見山中結草為舍者
結草為寮石作床和雲和月卷衣裳秋風華屋成塵土
却望青山是故鄉
其二
己挽卑枝當屋椽更班枯草作寒氊從今莫彈南飛鳥
客土安巢未有年
夜驚
雞喧犬嘷牛夜鳴空村月落旅魂驚何人敲竹爭防虎
坐聽山風過五更
出村
偶沿流水出孤村遙見人家欲斷魂屋上野狐嘷不去
土垣插棘半無門
過老虎口
負嵎妥尾兩蹄蹲秋草斑斑見石根雞犬已空人散久
猶張饞吻向荒村
憶家藏舊書
萬卷家藏史與經翻床毁櫝總飄零可憐閒殺箋題手
無復林間拾露螢
聞思庵中有羅漢柏二株一花一實或以為有
雌雄云
團團異柏名羅漢來往山中忽見之東樹作花西樹子
從教枝葉定雄雌
余憂憤中戲作墨龍于報恩寺之西壁明日余
兄子中復圖於東壁有高視闊步之意或請余
弟子彦贊之子彦笑而不言因賦一絶以見意
東壁圖龍勢最雄氣連西壁雨雲通葛陂一杖無人識
雙劒飛來野寺中
感懷寄友人二首
十年離亂今年甚盡室飄零秋雨時百里荒山行欲暮
望人烟火望晨炊
其二
八月南奔未授衣忽驚霜露滿柴扉敝裘已落他人手
憔悴蘇秦未得歸
西隣
門前紅葉寒初落窗下青烟濕不飛頼得西隣老翁健
荆薪長日送柴扉
病中喜蕭翀送買鹽錢一百
四隣寂寂晝無烟一榻寒風擁被眠十日開門驚剝啄
故人還送買鹽錢
題墨竹贈楊煉師
瀟洒高標早出塵歲寒空谷見斯人紫霞洞裏吹簫處
閒殺桃花萬樹春
題歐陽仲元所寫墨梅
最愛同年歐進士寫梅筆意自成家君看半幅横枝景
猶是春前雪後花
得舍弟子彦贑州消息
衝雪殘年事遠行若為留滯過新正室家零落田廬廢
一紙書來萬感生
夜宿闊塘與陳有慶别
夜宿塘西山館中可憐愁雨又愁風一瓢春酒千行淚
明日行人獨向東
山樓偶題
東南爭戰定何如二月農民少定居獨上西樓坐寥閴
四山烟雨一床書
尋春
顛雲横雨挾風塵終日尋春不見春雞犬已空桑柘廢
清明誰是踏青人
入山
二月㩦家又入山紛紛爭戰往來間草堂落盡梨花雪
過却清明未擬還
見種松苖者
少壯從軍事戰征東南十載廢春耕老翁遠作諸孫計
閒種松苖待太平
春望
荒城人散草如烟豺虎西來望市廛腸斷城南望城北
春深無計得歸田
南園
南園桃李舊凋傷作意迎春向豔陽十日寒風三日雨
翻成狼藉送年光
癸卯兵亂吾州文廟祭器樂器散逸無遺
百年禮樂化齊民孔廟彬彬器數陳籩豆飄零鐘磬毁
逾河蹈海更無人
題三岡寺
石橋流水帶人家紫殿春隂閣岸沙啼鳥數聲山雨歇
門前落盡白桐花
石鼓坑田舍
松林日暮雨凄凄十里陂田五里泥一月離家歸未得
桐花落盡子規啼
望仙壇嶺
東望仙壇第一峯倚天秀色盡寒松春來山下多風雨
黃土潭深有臥龍
夜聞布榖
夜半山中布榖啼離人歸路夢中迷深鄉三月青苖老
猶有荒田未得犁
觀插秧
村北村南春雨多千聲布榖奈君何稚子不知征戰苦
把秧猶唱太平歌
聞歐陽仲元入南門山
路入南門曉看山金鐘石下轉松關溪深惡木多蒙密
却採芹花日暮還
田舍早起
東林鳥鳴風蕭蕭西林月落星寥寥老翁開門飯牛起
綠苖滿田白水搖
雨晴
三月雨晴風日侵山下田田流水深稻苗一片青如織
花鴨來時無處尋
田家謠
伐木修城更運糧科銅採箭又徵鎗畊牛掠盡丁男死
不信官田不解荒
重遊里良感賦
寺後青峯梵閣隂寺前流水稻苖深重尋稚子牽衣處
栗葉青青雨滿林
題泰源堂壁上墨龍蕭煉師畫
白鶴仙人劒氣雄蜿蜒鱗甲動秋風何年飛上精藍壁
海藏神珠徹夜紅
題牧牛圖
牧子食牛牛性馴一鞭斜日過平津如何躍馬金鞍客
不及逍遥壠上人
題枯蓮水禽圖
綠房秋老驪珠黑青篛霜餘翠羽乾歌罷採蓮人不見
雪姑飛去水雲寒
題子昂趙公竹石圖
叢竹娟娟露葉翻高情長是憶王孫喜從石上看書法
不獨墻隂見雨痕
題秋江晚渡小景
滿山黃葉亂秋晴風款横江一棹輕老屋溪南歸未得
十年風雨最關情
題竹石圖
雲根雪骨立崢嶸誰種琅玕綠乍成安得長竿三百丈
為君横海掣飛鯨
題石上鶺鴒圖
石盤鱗鱗水溪急鶺鴒飛來水中立前飛回首定相呼
寒枝月明愁影隻
題馬圖
霜蹄霧鬛聳權竒乍摘金鞍汗血垂海外貢來偏愛惜
監官引過不教騎
題江天小景
斷岸遥山翠欲漫冥鴻飛去楚天寬何年結屋長松下
坐聽江聲五月寒
出長逕藍陂
行人三五度回溪亂後人家井竈迷蒼耳黃蒿無路入
斷垣細雨鵓鳩啼
度嶺
蘆葉蕭蕭亂壓頭石攅山擁路如鈎隂沉不見天邊日
鳥自喧啾水自流
茆坪
斷壠荒岡少樹林翩翩何許一幽禽欲栖不定還飛去
白葦黃茆秋正深
小莊
老虎廟前溪水長白羊坪下晚山蒼到家尚遠心先近
指點行人問小莊
猪龍潭(有序)
石上有虎與人迹或傳伏虎禪師騎虎至潭口逐
一猪入水化為石人疑為龍云
猪龍已化潭中石石上空餘人虎迹老僧騎虎不曾歸
溪水潺潺山葉碧
老兵
丁男戰死籍名存主將呼名更點屯白髮滿頭筋力盡
却教隨伴守營門
與郭約别
火燒橋畔草離離野水寒山日暮時已渡前溪更回首
知君獨立尚歸遲
東原對月
土屋無風尚不關屋前遙見兩青山瓦盆盛酒茆鋪席
何日柴門望月還
寄湛上人
當時曾共北沙遊把酒哦詩賞素秋十載故人零落盡
東山依舊說湯休
流江春日
山遶平原屋遶山兩溪流水結迴環綠楊如畫花如錦
長日鳥啼烟霧間
過郎湖
山中春鳥夜相呼岸上誰家酒可沽風露滿船眠不得
長歌乘月過郎湖
酒醒
野人亂後無歸處惟有尊前似故鄉昨夜流江水亭上
五更酒醒月如霜
紀夢
風雨瀟瀟雞亂啼去年春夢使人迷環波亭下東湖路
依舊荷花水滿堤
題上元周伯寧所贈僧惟善山水小圖
北苑南宮意所親早於揮洒見天真僧郎前月金陵去
卷得淮山一片春
出水口望牛頭諸峯不見
萬壑千林掩翠岑出山自淺入山深桃源未必真無路
正恐重來自莫尋
早次楠木塘
月隱前峯霧不開杉林十里路縈迴多情楠木塘邊水
相送行人出嶺來
過山塘坂
山塘坂上路如弓步入巉岩曲折中野鳥亂啼寒日暮
滿山紅葉動秋風
題竹石贈王伯初
知君高節抱幽貞為寫修篁石上生却憶瑶琹清奏罷
滿天風露聽秋聲
觀野燒
歴歴烈烈風火飛前山後山相映輝春來雨打黑灰落
山下麥田應解肥
題石泉山人隱居
閒尋隱者憶重論路遶荒田水遶園何日山中收藥去
滿林脩竹不開門
題李復中所畫髯龍圖
海外飛騰地軸傾五雲雷電遶神京鼎湖天遠人難見
彷彿龍髯下太清
覽鏡初見白髮
悠悠四十六年春覽鏡驚看白髮新已分逍遥酧日月
東風何用妒閒人
二月二十日述懷
别時曾賦落梅花江上風寒燕子斜過却清明三日雨
荼䕷亭上客思家
望横塘諸山懷玉性蕭先輩
白髮曾聞一老翁巍科當日仰高風鄉人遥指讀書處
多在林間野寺中
端午月夕
蒲觴飲罷不成歌閒步林陰愛綠莎記取長塘初五夜
月明偏傍屋西多
絶句
水蛾撲撲飛烟暝田狗荒荒吠月明綘帳十圍人半醉
青燈一點夜三更
食楊梅
去年南富楊梅熟曾折青枝露顆垂今夜長塘燈下醉
獨看紅顆憶青枝
夜過南溪聽吹夏笛
依舊當年一笛吹山寒雲破月光遲滿堂賓客今誰在
無限傷心只自知
憶平原
瀟瀟山雨夜鳴雞夢裏懷歸意轉迷林下今年寒更早
誰拈黃葉止兒啼
送劉海鵬之金陵三絶
鳳凰飛集五雲間送爾長歌入楚關明日駕帆淮水上
便從雲氣望鍾山
其二
宫亭水落鴈南飛寒日蕭蕭錦樹稀二月東風江浦綠
却攀楊柳待君歸
其三
荷葉陂頭流水聲月華霜氣兩凄清自憐委翅蓬蒿底
不得相從赴遠征
初入荷葉陂看月
十年䟦足走風塵到處青山是主賓武姥岩前前夜月
多情何事苦隨人
十一月十四日入葉坑
山下泉車盡日聞山頭茶樹綠成雲幾時荷葉陂頭住
學種山茶四十斤
十二月十日出金原道中
水南羇客望春歸日暮茗園野燒稀知有陂塘應不遠
一雙野鶴傍山飛
題瘦馬圖(有序)
余友大梁辛好禮題云曾奮沙場朔漠功病毛如
蝟氣如虹一株官柳西風下猶紀當年百戰中乃
其暮年由贑赴汀時於王府推坐中醉時所賦也
余悲其辭因追和以傷悼之
當年毛骨聳竒雄曾奮沙場百戰功萬里渥洼歸未得
却將憔悴托秋風
同王伯圻諸弟登眺宅後林谷茂鬱可愛因題
谷中松竹二首
離離四五百竿竹落落二三千尺松深結秋隂應憩鶴
高蟠雲氣欲成龍
其二
碧嶺穹林相倚傾隔溪啼鳥喚春晴松間石上堪題句
怕有人來識姓名
寄家書
匆匆濡墨寫憂端憑仗東風寄便翰政使書回春未暮
也應無處倩人看
蝶
花間撩亂作團飛草際悠揚獨自歸惱殺吳姬描不就
忽隨扇影上春衣
題宣和鸂鶒畫
汴水西頭鼙鼓聲寶箋香翰尚娛情可憐鸂䳵空毛羽
不解傳書到北京
春日謾興柬鄒使君
暖風疎雨淨塵埃林下幽居鎖綠苔昨日桃花渾落盡
去年燕子却飛來
題楊自明萱草鶺鴒圖
鶺鴒相顧復相依萱草花開滿石磯不似秋來沙上鴈
天涯風雨更分飛
入苦竹潭聞笛
江上何人吹笛聲水雲風樹兩淒清幾時載取禾川酒
苦竹潭心看月明
入天河
日落狹潭風湧波汎舟從此入天河虛疑天上無人到
百叠青山路更多
墨潺山中聞鴈
千山萬山雲霧堆一聲何處鴈飛來盤迴欲下還驚起
月照寒潭一線開
藥湖書所見
石根寒沼時時落嶺上荒田寸寸鋤已圍蕎麥防飢鹿
更插杉條護凍魚
其二
敗葉草荒餘箭眼殘兵衣秃見刀瘢蕭條香火楓林靜
散漫人烟草閣寒
題古城畊釣圖為王子讓賦
兩角黃牛一釣竿古城幽處足盤桓亂來稅水仍輸秸
留取溪山畫裏看
題松竹居士集(有序)
居士姓王氏名世澤廬陵宣溪人為靖州太守之
令弟其詩類有唐人風韻其諸孫禮以示余因題
絶句于後而歸之
靖州令弟蚤稱賢小隱哦詩數百篇松竹已荒文采在
清名留與後人傳
余留宣溪曠氏幾半月于别也承惟寧惟南伯
仲率諸客送余江滸停舟賦詩眷眷有留戀之
意明日到流江書此寄謝
十人送行一人去船頭舉手沙頭語船開山轉水急流
白雲杳杳知何處
其二
停舟不發更歌詩歌未成章意已悲注目滄波相别處
斷腸荒隴獨歸時
雨坐候故人不至
冬青葉上雨瀟瀟虚館山寒坐寂寥還說南村收穫去
可能留客待明朝
燈花
閉門坐待月光斜應念行人未到家好是客窗殘酒醒
一簾風露看燈花
重遊洞玄壇
河水西邊萬木羣三間茆屋祀真君仙家閴靜無塵榻
自掃青苔坐白雲
題墨竹贈同升
郎石溪頭君故家前朝文物自清華幾回想踏橋邊石
翠竹瀟瀟覆白沙
題明皇優戲圖
臂袒紅衫側皂冠翩躚跌舞樂初攅笛聲一片宮前起
應說秋風蜀道難
寄示楊生元哲
昨見王郎問吾子山居鍊得好詩材青年未必仍多病
却怕風寒不出來
其二
我到流江一月餘相思長把案頭書門前幾樹垂楊柳
比似别時今更疎
見池上梨花
梨花一樹照清池煖雪晴風二月時忽憶小園曾種得
今年應發兩三枝
春日見豫樟落葉有感
豫樟凝綠雪霜中何事春來一轉蓬自是新條更舊葉
不關搖落是東風
題宣和墨禽
君王無那汴宮春八寶箋明墨羽新寂寞金輿灤水外
繡禽楊柳入邊塵
金沙盛開
金沙花發繞亭東萬朵籠鬆滿障紅安得移樽喚歌舞
為君醉倒錦屛中
春夜論詩和王子讓三首
明年期看上林花烽火中原起嘆嗟舊業可堪淪草莽
高懷元不累塵沙
其二
江草青青江水生故人相見總憐情雲來雨去青天裏
一日隂晴幾變更
其三
古今作者自聯綿白首窮愁也可憐湏信乾坤同照耀
肯教光景付流連
夜雨
一夜山中聽雨眠重簷深院燭花偏珠湖灘下水三尺
不知流却木蘭船
寄羅惠卿
園西翠韭千畦密屋後紅椒萬本疎日晏荷鋤歸未得
林風吹亂讀殘書
戲咏紅錦帳
紅錦帳子薄於紗四壁清風汎綵霞昨夜月明春夢熟
誤吹長笛入桃花
偶見
槐樹隂隂雨滿池晚風灔灔綠生漪槎頭出水纔三尺
便有蜻蜓立許時
池上偶賦
畫欄碧樹午隂斜小扇微風拂帽紗最憐一時春水綠
不教五月看荷花
溪上晚眺
槿花蓬門處處同行人橋外各西東荒原斜日牛羊下
一路西風蒴藋紅
珠湖
珠湖湖裏蚌生珠野老傳言定有無昨夜月明湖上望
一川寒色秀菰蒲
初聞木樨
老桂初開試一枝吹香時有外人知深林盡日何當見
自是秋風不敢私
其二
連雲長愛綠團團一片清隂九夏寒自有秋香三萬斛
何人更向月中看
秋夜送伯衢别
山風吹落桂花枝江上停杯欲别遲半夜酒醒柔櫓發
一篷烟雨過平陂
出石門灘舟行書所見七首
石門灘下浪如雷西岸人家夕照催亂石滿江灘路淺
唱歌踏水負薪來
其二
石潭秋水漾清萍兩岸青山夾去津鈎箭纏絲挾長弩
柳隂時見射魚人
其三
龍福渡頭灘最高斷橋崩石鼓秋濤小船不敢當江下
獨傍洲灣送短篙
其四
秋雨生苔綠正肥江心石面暗浮衣漁人網罟應難下
野鴨鸕鷀滿釣磯
其五
馬頰廟前江水長馬頭石下綠潭光出山估客來求卜
抛紙放船澆酒香
其六
沙岸崩時惟見石江流曲處却逢山荒林野屋元星散
古路行人自往還
其七
放船出峽遇回風石角參差盡向東貪看好山如走馬
不知波浪入船中
過平陂望南平王廟
陽臺石下水離離夢閣猶傳故老知千載神遊竟何往
滿江明月照荒祠
題溫日觀蒲萄
老人醉墨走蛇虬風露瀟瀟數葉秋無復駞囊盛馬乳
却教圖畫憶凉州
五嶽道士㩦至故人梁仲聞詩因和奉答
朝眞壇上月明時白鶴歸來見好詩三月青塘芳草路
十年風雨最相思
題雪竹
篔簹谷中三日雪深林無人鳥飛絶翩翩翠䄂出岩阿
路轉風迴聞珮玦
題雨竹
滄波石面晚隂涼翠篠娟娟過雨香何許鷓鴣啼不斷
黃陵祠下是三湘
題石竹
翠葉枝低雨過時釣臺石上影離離記得月明江浦夜
舟人解唱竹枝詞
題墨竹
石邊修竹兩三竿渭水蕭森暮色寒會見秋風吹結實
鳳皇吹下五雲端
為郭吟所題竹
長豐隠者年八十種竹滿林皆老蒼莫將翠玉輕裁管
留取長竿釣渭陽
賦南園敧笋
穠花嫩蕊各爭春乳燕鳴鳩亦惱人偃蹇南園敧竹笋
獨依榛藋蔽閒身
題伯衢扇
華山收雨兩江晴夏竹屯雲一徑清門外綠隂眠野鹿
隔簾時聽打棋聲
題扇畫
玉露凋傷赤岸楓寒江月落鴈呼風誰知茅屋荒山夜
亦有長吟抱膝翁
聞鶯
霧雨初晴萬竹低鶯聲彷彿度前溪忽然飛去無人見
却在綠楊深處啼
觀禾川新漲
勝鄉三日雨如秋兩江新水拍山流長杉短筏不敢下
怕有蛟龍乘夜游
江上聞鶯
宣華西上是敖城江水弓彎復鏡平五月行人西嶺下
滿山青樹只聞鶯
謾題
為謝高陽舊酒徒相逢從此莫言酤野鳥不知官禁苦
向人猶自說提壺
奉和吟所翁二首
蒼顔皓首一癯翁談笑衣冠有晉風昨夜卷書燈下看
眼明猶自辨魚蟲
其二
林間淨掃白雲眠蕭散寧為外物憐自說東華年少夢
千金歌舞看花前
松棚
高架松棚蔭綠苔忽看片影上層臺可緣畏日翻嫌月
倂隔清光不入來
湖上曲
湖隂微雨裛新粧隔浦風來水氣香閒凭船舷不歸去
綠荷花底看鴛鴦
其二
綠荷繚繞水為城十里紅雲照眼明不知昨夜花開滿
清曉船來不可行
其三
郎船夜傍隔溪雲清曉看花不見君自撥蘭橈唱歌去
却嫌荷葉混羅裙
其四
新蓮乍出卽昂頭葉底紅菱不解浮菱角沉泥終暗老
蓮花落盡卽漂流
其五
鸂䳵雙飛亂綠蘋畫船終日倚湖濱泥中踏藕何由得
水上看花惱殺人
其六
自入花叢擘翠房散抛蓮菂水中央秋來無奈相思苦
心苦愁多不敢嘗
其七
淡淡紅粧慢慢歌畫船如月蔭高荷雨來不怕羅裙濕
貪看湖光舞翠娥
其八
獨自沿流出浦遲迴船何事不相期滿房蓮子誰心苦
落盡秋花君始知
夜半
風滿松林水滿池幽人看月未歸時山禽夜半啼如鬼
童子熟眠渾未知
訪杜巡檢不遇留題早禾官舍
早禾渡頭不相遇青山岩前還獨歸想見它山逐狐兔
蒼鷹掠地馬如飛
其二
候吏庭閒散綠苔銀鞍何處未歸來寒塘九月風烟淨
惟見芙蓉一樹開
石鼻潭
清潭百尺綠渟渟潭上青山立翠屛安得扣舷明月下
放歌垂足踏寒星
和溪道中
深深黃竹兩三家丘隴高低徑路斜犬吠柴門楓葉下
一籬寒日蔓絲瓜
雨坐讀史記憶子中兄茆堂已開北渠賦此奉
呈三絶
中園風雨一茆茨土壁沾濡嘆地卑昨日開渠北簷下
已通流水過南池
其二
嬌兒忍冷戱牀前貪笑癡啼也可憐烏桕林空紅葉濕
蕭蕭烟火對愁眠
其三
雞犬蕭條少四鄰孤村風雨自荆榛愁來愛讀平原傳
濁世翩翩一偉人
溪上晨起承舉善鍾茂才書自白馬源來問近
作因賦二絶
山鳥一聲當翠微野人初啓竹間扉日輪欲上天東角
滿地白烟皆倒飛
其二
入山方恨故人疎喜得朝來一紙書十日閉門仍斷酒
誰憐多病馬相如
過東門故居廢址感賦
快閣東頭是故家兒時插竹更移花只今門巷無尋處
半落江流半岸沙
蔣崦道中
寒江水落鴈團沙碧嶂霜餘樹隠霞行客忽驚冬欲盡
道傍初見報春花
和蕭翀江上紀别二絶
霜落烏啼知夜長驅車欲别更徬徨明年何處來相覓
楊柳青青馬跡塘
其二
北岩雲氣上岧嶤却望歸雲度野橋誰在西樓吹夏笛
鴈飛不盡海天遥
望月吟
一二初三眉黛横佳人夜夜望瓊英無端數到團圓後
圓不多時缺又生
聞百舌
此去風光日尚微已聞百舌弄春暉江南二月多冰雪
塌翼垂頭何處飛
大寒雨
隂雨先晨作大寒東歸道路恐難乾故園梅樹花開未
猶擬春前十日看
遇周道士
洞玄道士周方外昨到宣華絶頂回岩上欲尋山橄欖
忽逢虎迹却歸來
早朝七首
奉天門外唱班齊霧隠迴廊月正西警蹕傳聲團扇出
文樓撾鼓報雞啼
其二
禁樹晨霜欲下時垂鞭馬上怯先知午門月落聞金柝
城上風迴見畫旗
其三
曉日曈曨射赤墀侍臣奏事退班遲龍旂鳳扇參差出
又是彤墀下直時
其四
聖主潛心古帝王武樓降輦步長廊壁間不遣丹青涴
盡揭先儒衍義章
其五
警蹕初傳夜未央朱衣當殿簇班行忽宣内使移宮炬
分照儒臣讀奏章
其六
東苑金河水慢流水邊芳草弄輕柔晚涼小蓋諸王出
爭控雕弓試紫騮
其七
天設皇居象紫庭文昌執法粲羣星午門東北紅雲起
遥見鍾山萬丈青
英德江上
臘月炎州霜霰稀清江白日燕交飛四千餘里金陵路
何日征人度嶺歸
廣州雜韻
垂根榕樹三千尺結子芭蕉百萬頭異味薦盤隨地有
繁隂壓屋半天浮
其二
趨蹌木屐兒童慣織作蕉絲婦女能老去只疑鹽是雪
寒來不信水成冰
其三
峒商販米籠千頭結竹浮江下廣州擊鼓燒香南海廟
買羊沽酒市街樓
其四
炎州果木人難識詰問慚為口腹勞滋味却緣相濟好
也拈柑橘食羊桃
其五
天邊日出霧難收海上潮來水逆流一自征夫下番去
南風日日誤登樓
其六
筯竹長篙鐵木船兩檣夾立引藤牽越童狎水仍輕悍
蕩漿踏歌驚晝眠
其七
越王臺榭已成原漢殿空餘鐵柱存莫倚兵戈憑海嶠
好勤忠孝荅乾坤
宜陽里過雷家寨
五指山前落日黃雷家寨下野田荒時平村堡無防警
緣水人家自繞墻
甘棠里遇山人粟千鍾見道傍奇峯問其名舉
無知者戲贈一絶
行盡翁源山萬重高人喜遇粟千鍾可憐老却觀書眼
不識雲間一箇峯
下人陽烏石二瀧初聞猿聲二絶
萬石崩騰互犬牙兩山盤沓欲横遮瀧流直下三千尺
不見船頭見浪花
其二
白日青崖烟霧生深林絶磵少人行殘年烏石瀧頭路
聽得山猿第一聲
過德慶憶萬戶劉公衡
錦裹石前江水流故人曾此戍康州當年旌節隨雲散
尚對山花識舊遊
過梧州懷廣西僉憲王子啓胡子祺時分按各
州
蒼梧浦口暫停舟聞在潯州與賀州無限好山雲霧裏
為君惆悵一回頭
至容州將赴北流聞陸川道梗題綉江亭
都嶠山前望北流丹砂勾漏若為求陸川更在浮雲外
落日旌旗生遠愁
宿胡塘村
南上荒原路欲迷數家茆屋背清溪夜深月落千峯暗
時有山禽樹上啼
粉壁道中
樹杪高崖盡插天岩腰墜石半侵田火燒山木斷平路
騎馬亂行江水邊
入高州界値雨
路入高州石徑微紫崖崩處黑雲飛行人初發青山下
盡折芭蕉作雨衣
化州聞戍卒夜歌
化州城上月如秋聽着歈歌人自愁何日歸帆向東去
陵羅江上正西流
題遂溪同由驛
山晚鴉啼木柵城征人暫駐馬前旌荒原漠漠風沙晚
猶隔雷陽二月程
望海
獨上高原望海堤黃雲白浪使人迷無端路近青銅港
流水三條盡向西
過雷陽有懷永年相倉使奉寄二絶
去年與子南京别知領鹽倉白石場萬里相尋不相見
獨騎官馬過雷陽
其二
欽廉西望路悠悠海角亭中足勝遊聖化只今無遠邇
嶺南風土是中州
題鵪鶉圖為都事李鴻漸賦
鶉居鷇食見天機躑躅蓬茆顧影稀長憶野田秋日晚
馬頭驚起一雙飛
吳司令友云於磨勘公廨隙地鑿兩池以種蓮
而植柳其上五月過之見柳隂荷花盛開既恨
不能久留又歎不能數往因賦二絶奉寄
小小池陂兩斛泉也教插柳着春烟粉墻過午新隂合
時有清風一洒然
其二
聞有高荷相次開綠雲深護紫霞杯公曹清切人難到
自繞池邊去復來
題沈子仁青山白雲圖
野橋流水亂浮花深巷垂楊淺蔭沙祗恨小船呼不應
隔江茆屋似吾家
題推篷觀梅圖
憶昔推篷泛雪漪一花半蕊見横枝誰知天上春消息
不在清江爛漫時
題扇
清溪綠漲岸西東五月荷花似錦紅安得水亭楊柳畔
疎簾小扇坐薰風
偶賦
内官宣進瑞瓜詞閶闔門深晝影移東苑紅橋楊柳下
曾因待詔立多時
漁村圖
湛湛長江上有楓偶然相遇兩漁翁明日何由問蹤跡
五湖烟浪杳茫中
九日寓因勝寺有懷晚上人渡江未歸
上人九月過開沙門掩虛庭白日斜好是重陽最相憶
隔墻無路看黃花
題日觀墨蒲萄為東山泰上人賦
巨然山水校毫毛靈徹詩歌費煉陶何似老禪三昧手
雲飛風卷幻蒲萄
十月十五日早離鎮江
禪林聞有諸方勝吏事慚無半日閒京口五更雞唱亂
又衝殘月過金山
題墨梅為省掾郭尚文賦
曾向花前倒酒巵茆堂雪月澹相宜一從省掖看圖畫
長憶故園花發時
墨梅為掾史梅季和賦
仙人粲粲雪肌膚風格天然韻更殊月落嶺南啼翠羽
春深洛浦弄明珠
其二
昔年禹廟閟神功遺榦槎枒自一叢彷彿蒼龍鱗甲動
倒翻雲影下晴空
正月元旦陪車駕蒋山寺祠佛夜歸追賦二絶
内官飛騎入松林寺裏華鐘吼法音五百高僧齊上殿
紅袈裟裏間泥金
其二
香臺百尺擁雕櫺一朵青蓮出紫庭龍輦先登開善塔
鸞旗猶駐翠微亭
題雲閒圖為高員外賦
影落松林初散漫隂浮野水暫稀微時來天上從龍去
五色祥光夾日飛
題山水圖奉别沈都事彥祥之廣西
海上風清入桂林好山何處一登臨都門四月相㩦别
不盡長江望遠心
題司丞張孟兼白石山房圖
太常天上綴清班家在金華紫翠間昨日朝回見圖畫
雙松正對石門山
題墨梅贈友人歸毗陵
一枝寒影弄芳菲無數幽香上客衣好似水邊晴雪後
醉吹玉笛送春歸
題秋江垂釣圖
湛湛長江上有楓江平日落見飛鴻安得酒船三百斛
荷花蕩裏釣秋風
題雪山飛瀑圖
釣船閒倚落星灣飛瀑高懸紫翠間風雨不來雲氣淨
絶勝湖裏看廬山
宗啓劉君由泰和知縣入為工部侍郎先時縣
丞陳舉善為作山水圖以識别及會京師劉屬
題詩其上余邑子也故云
贊府澄江送别時曾揮健筆寫淋漓只今西掖看圖畫
江雨山雲總去思
題墨菊圖為楊員外公輔賦
道人滴露調香墨寫出秋花一兩枝愁絶淵明愁未醒
短籬沽酒月明時
題練帶桃花扇面為都府斷事官韓敬明賦
仙鳥飛來練帶斜踏翻雲影碧桃花誰令天上傳消息
春到瑤池阿母家
題甘溪歸養圖為蕭國錄子所賦
先生歸隠甘溪日七&KR1030;高堂雪滿簮不待鼎珍陳至禮
便如飲水也應甘
文登縣
海島沙寒倦馬嘶風潮雪暗水禽啼去京已是三千里
家比京城更在西
自濟南堰頭開舟溯黃河西上
小清河入大清河混混船頭湧濁波已過回灣五十里
華山猶自鬱嵯峨
其二
東望華山西碏山河流奔放兩山間岸沙疏惡居人少
時見魚罾占一灣
東河道中
北上桐城日未斜人烟蕭瑟半風沙客懷千里愁冰雪
三月東河見柳芽
茌平縣
山東征客幾時歸榆莢成錢草似衣政自羇愁無着處
馬頭忽見雉雙飛
清明日所見
初日榆林聽鳥鳴微風拂面曉烟輕紙錢麥飯誰家子
忽憶清明上塜行
其二
毶毶榆柳帶烟蘿落日荒原狐兔多斷港已無流水過
行人猶說古黃河
高唐州
三月春光欲暮時故園回首意兼悲道傍楊柳心枯盡
猶有青青到遠枝
癸丑除夕口號柬古英上人
燕山城裏逢除夕子自無家我亦僧一種鄉心難與說
閉門各自對青燈
正月二十六日得表弟梁遠南京消息且云比
江西來者皆未有書感而賦此
書發南京已歲徂開緘驚喜忽長吁誰知路比燕山近
更說新來一字無
余自去冬閏十一月遣人還泰和迎候舍弟子
彦與家人偕來今經九十餘日矣未知果來否
偶燈下獨酌有懷愴然援筆題此俟余弟至而
共讀之時正月二十七日夜也
南北相望路七千南風只有賣鹽船故鄉消息何時發
縱得書來是半年
其二
稚子家人俱可憐江南烟水路綿綿開船好是燒燈後
下馬何由醉眼前
其三
轉覺别來俱老大四年不見奈愁何直須燈下狂呼酒
比較何人白髮多
其四
昨日通州好語傳淩開已見上河船船中怕有南來客
直遣相迎河水邊
其五
更憶舍南篁竹邊長公相對結茅椽有時躡屐窺園去
長日抛書枕石眠
其六
自起牀頭數俸錢倩人買秫釀冰泉牡丹開日應須到
淨掃西軒待醉眠
其七
羣烏亂鳴蒼柏顚南窗對酒一悽然不知今夜燕臺月
何處荒江照客船
偶書
不見梅花思黯然蕭蕭塵土入新年白楊枝上垂纓絡
正是燕城二月天
題李兵曹竹石圖奉寄中翁長公
自捲新圖寄長公幽篁古木兩三叢燕城六月塵如海
得似南窗臥竹風
題江亭秋望圖
江亭秋望渺衡湘碕岸楓林帶夕陽欲採蘋花愁遠客
白鷗飛去水茫茫
題春江載酒圖
錦石瓊沙不涴塵桃花楊柳滿江春畫船載酒遊何處
絶似風流賀季眞
過萬歲山下
海子空涵萬歲山廣寒殿在碧雲間岩前無數長松樹
惟有飛鴉日暮還
初晴
微雨初晴不作泥牡丹花發石欄西公庭過午文書静
坐聽林鳩自在啼
核桃樹
葉底青絲乍委纕枝頭碧子漸含漿燕南山北家家種
不比齊東棗栗場
庭下牡丹盛開感賦二首憶徐呂二僉憲分巡
未還
十年不見夀安紅三月燕城霧雨中未省何人舊栽得
斬新雨露鬪春風
其二
紺芽翠葉藹離離喜見新年發數枝無酒無朋難獨賞
每來花畔立多時
觀城外練兵
年少粗豪喜戰功短袍新賜錦重重對箭戳鎗誇得雋
驏騎官馬去如龍
種柳
繞城密密插垂楊近水仍添四五行莫遣行人來繫馬
更教遮護起藩墻
海子橋晚眺
海上青山山上雲空青錦繡自成文廣寒西下紅橋晚
兩岸荷花一逕分
題黃淵靜替禮墨竹紈扇
瀟洒頌臺贊禮郎手持紈扇白於霜只今寫得篔簹竹
清晝無風也自凉
秋日燕城雜賦五首
南城土垣故不塌西宮渠水自相通野蘆花侶楊花白
蕊木葉如楓葉紅
其二
菜根磊磊紅蘿蔔草子嶃嶃白蒺藜東薊直通齊化外
南城更在順承西
其三
長帘賣酒誇江米小檻分魚說海鮮羊市角頭逢賈豎
蓬萊坊裏問神仙
其四
城中十井九苦水城外四圍三面山俠客已無多伎倆
燕姬那得好容顔
其五
官馬清晨去打圍馬前鷹犬去如飛平原日落烟塵起
野兔山鷄倒載歸
秋雨口號
滿城風雨冷凄凄白楊葉飛鳥亂啼馬蹄暗踏十街水
車轂深埋一尺泥
其二
直北風來厲作威吹沙挾雨半空飛行人不慣張油蓋
茸帽氊衫信馬歸
命童子買酒看後庭晚菊
自數青錢送酒家瓦瓶細細注流霞牡丹芍藥從渠有
莫負庭前瘦菊花
何日
楊葉落盡桑葉稀烏鵲夜啼風掩扉長年塞北風霜早
何日江南遊子歸
秋意
簾外纖塵寂不驚滿庭秋意坐來清閒門白日無人過
犬吠階前落葉聲
十月對菊
杏梨三月鬪芳華不見深冬梅與茶欲識幽燕風景異
菊花開後更無花
狂風
陟頓風來刮地吹排窗推戶更掀帷居民土壁圍烟火
暖坑敧眠自不知
寒夜
馬齕枯荄寒夜長風如箭鏃射隂房不知門外三更雪
誤起開門看月光
歲暮戲柬天英上人
殘年寄食尚天涯風裂禪衣面撲沙還憶故山晴雪裏
閒拖錫杖看梅花
題棧閣晴峯圖
曾聞劒閣上青天棧道縈紆路幾千更過隴頭聽流水
白雲西下自秦川
題畫
九華日照綠楊川三峽雲深瀑布泉安得草衣騎白鹿
碧桃花底訪神仙
四月承叔銘僉憲二絶句問西廳牡丹開未倂
寄罌粟令予種之以娛目因戲用韻以荅之
惆悵乘驄客未回杏花落盡牡丹開西廳吏散文書静
幾向花隂立紫苔
其二
囊盛罌粟寄來遲種得花開定幾時賴有戎葵高一丈
淺紅深綠總宜詩
旣四月末予西軒牡丹一枝最後開與戎葵掩
映特盛時叔銘適自保定歸隠若有相待之意
因命酌快賞叔銘再用前絶句韻為寄興不能
已仍用韻奉荅倂憶呂本拙僉憲按事中山未
還歸日當共一笑云
戎葵花早牡丹遲剛値先生下馬時不便破除千斛酒
也應勾引數篇詩
其二
有客邯鄲久未回西廳無奈好花開當筵縱賞何由共
日日開軒掃翠苔
叔銘以紈扇索予題詩因戲作叢竹于上仍繫
以詩
家住江南青竹林别來無日不關心偶然寫向齊紈上
便欲移床坐綠隂
題古木幽篁圖
瓊枝翠葉靜為鄰秀色娟娟絶點塵日暮天寒羅袖薄
可憐空谷有佳人
秋日見鴈有感
居庸關前秋草新桑乾河畔是通津可憐無數沙場鴈
箇箇南飛背着人
送别叔銘僉憲出順承門
送客出城秋已凉太行南上楚天長順承門外斜陽裏
蕎麥花開似故鄉
題晦庵先生書畊雲釣月四大字墨本為王敬
之知事賦
十角黃牛兩具犁山南山北趁幽栖杏花開後菖蒲出
春雨鵓鳩相應啼
其二
獨移蘭棹釣滄灣風細波澄夜景閒却渡九溪歌九曲
不知月上浸亭山
七月一日得大兄去年九月寄書來其午魏直
夫來自京師聞大兄哀訃而未領家問是夕燈
下且信且疑輒賦絶句以寫悲愴
西風和雨入長楊的的青燈伴夜長一紙鄉書三四讀
不知清淚濕衣裳
夜宿雄縣東館會文學李秀士自云嘗從游圭
齋歐陽文公過臨川曾子固清江胡居敬二先
輩之門其風流醖藉有足觀者於是予去鄉七
年矣為之慨然明日書此識别
瓦橋東館晚停驂喜遇幽人慰盍簮間說從游往年事
滿庭霜月夢江南
出雄縣望西山賦一絶寄呂繼道僉憲
順承關外酒闌時駐馬相看各自悲多謝青山三百里
送人直過易河西
望漢獻王陵
單家橋下雪横冰草樹連雲掠凍鷹漢業已荒河水在
行人遥指獻王陵
夜宿逯家店
柴門下馬日平低葦席蓬窗壁乍泥寒夜老翁看客慣
青錢問酒過村西
入德州界
霜結沙塵凍不飛榆林風定日熹微客程已入山東境
漸喜居人識面稀
過茌平懷馬賓王
昔賢經濟未軒張末路低回祗自傷斗酒新豊聊濯足
令人長憶馬賓王
高唐州道中
北風吹沙官道長兩傍楊柳間榆桑何時走馬重來此
要看清隂六月凉
碌獨
碌獨雙輪至日斜北風竟日捲黃沙已添衣上塵三斗
誰料胸中書五車
觀野燒
牧童敲火枯柳根青烟獵獵起荒原回風吹入蓬科去
燒却東家桑棗園
野老
野老當門喜客來旋燒新炕斫桑柴自言土惡無甜水
五里分泉夜部回
至甜水舖夜宿水惡不可飲早起趨高唐州
驅車甜水舖前宿燎火夜乾衣上霜忍渴不眠愁水苦
五更乘月過高唐
入東平渡北關外長橋見採樵冰上者
橋跨平湖一境開羣鷗欲下正徘徊蕭蕭蘆葦層冰上
猶有樵人踏雪來
出東平南關始聞周侍郎賓自京還家而不及
相見賦此寄意
聯桂坊前君故里匆匆車過不曾知逢人相問憑相謝
正是南關大雪時
東平道中問酒不可得
寒鴉啄雪行且飛東平道上行人稀炕頭黃酒那得買
冰下鯉魚空自肥
夜宿司徒舖以送徒喧雜鍋釜不空童僕不及
炊爨而去因憶嶺南舊事謾賦
憶從繡水入高州篁竹蕭蕭萬嶺秋道上行人敲石火
截筒炊飯也風流
余自北平赴京十二月五日道出濟寧會伯高
齊君於公館君本唐縣人素擅顧吳之妙草草
為予點眞觀者咸以為肖而余獨覺其老醜也
臨别賦絶句三首奉答倂柬趙晉卿夏時佐曹
伯仁三先生
慶都山人齊伯高袖有五色之仙毫李白樓前忽相遇
便呼銀甕出蒲萄
其二
我本山林麋鹿姿多君點染出清奇不知老去愁多少
但覺秋霜滿髩絲
其三
昨夜南關對月時客心如水向南馳京城此去猶千里
歲晏還家未有期
夜宿城南天井閘候水憶孟鄰王貳守時許為
余寫弄琴小像未至賦此以寄幷柬府公趙大
參秉彛
京國南還水路遥城隂復此駐蘭橈可憐關外重重閘
不放河流過魯橋
其二
目送飛鴻手撫絃十年幽事已茫然誰知昨夜南歸夢
猶在雲山野水邊
出趙村閘為魏鑑題墨梅一首
憶在江南處士家每從雪裏見横斜北來十月燕山下
却憶梅花似雪花
南陽河口曉望
北風打頭船進遲南陽河口正流澌玉皇廟前楊柳樹
行人却望憶來時
過谷亭二首
小龍渦接大龍渦谷亭閘口水穿波寄語南船緩來上
北船東下正如梭
其二
谷亭亭子大河邊赤鯉黃魚不論錢水上浮淩高一尺
朝來阻住北來船
過黃河見隄岸有古墓雙石表感賦
河隄石表古來存知為誰家守墓門舊塚已墟人世換
年年烏鳥當兒孫
題鷄鳴臺
鷄鳴臺下水禽啼韓信城邊雪滿堤千里行人愁夜半
一船明月過河西
卽事
水禽如雪憩浮澌流下前灘漫不知岸轉舟迴忽驚起
口中銜得錦鱗魚
黃河道中
一河盤注兩隄間十里應多北曲灣南艦經年載鹽去
北船盡日送軍還
沙河閘
數家茆屋是沙河廢閘當河亂石多大船東下好扶舵
泗水西流當奈何
過留城
荒城如斗半蒿藜千古全功孰與齊須信君恩本天道
如何自挾請封齊
過恭城望九里山
滿河冰片挾舟行洲渚參差互送行九里山晴春意動
買魚酤酒過彭城
將至徐州見人種樹者
舟下徐洪凍已開故園遠在贑江隈家家春近栽楊柳
江上行人且未回
臘月十五日夜徐州洪對月
徐州洪上月團團浪打孤舟客影寒料得人家今夕語
一年十二度相看
泊徐州洪鄉人有㩦酒相餉者喜而賦此
碧甕盛來琥珀光感君遠意不能忘情知歲近歸期遠
且對尊前說故鄉
雪中見鴛鴦感賦
白頭鴛鴦飛且號雙雙衝雪下江臯吳娃不省風波苦
只想花門繡羽毛
淮安舟中夜聞吳歌戲作二絶
淮安城下霜月明淮河船上唱歌聲誰遣此歌今夜唱
聲聲却是怨郎行
其二
望郎歸近怨郎行一步閨門萬里情辛苦寄書河北去
人言却在武昌城
觀鑿冰捕魚者
湖淀野人工捕魚隔冰見魚冰下居持斧鑿冰刺魚去
鑿根團團井不如
題關山秋霽圖
關門迢逓通何處野寺依稀記昔年未擬爐峯看瀑布
直疑劒閣上青天
由邳州入房村
沙薄霜乾草不深蕭蕭楡柳冷無隂村園門巷皆雞犬
比似江南少竹林
其二
層冰兩岸戲龍鱗先放河心一道春借問驛船行得未
南京楊柳待歸人
過南陸山中
鳥過平原霜草齊雉飛兔走各東西何由掣取腰間劍
細割肥鮮酒自㩦
馬上望泰山口號
古色蒼寒倚太空旁無附麗屹當中要知獨拄東南角
不是人間培塿雄
入濟南城
步入齊城見石麟荒凉莎草欲無春北風着意如相識
吹雪花來候遠人
鳳村阻雪贈曲秀才
欲度成山泛海槎鳳村夜半雪飛花何由倒捲滄溟水
淨洗扶桑看日華
其二
北海東逢曲秀才鳳皇聞到此山來春風好種梧桐樹
早晚飛鳴上紫臺
河上謠
青楊溝下是黃河三月春深風浪多河中石子白磊磊
河水自渾君奈何
其二
河流曲曲是盤鈎東北西南不定流何佀客行西北去
回頭一向望南州
其三
馬家淺上船難泊徐州洪下好相尋水急莫嗔郎性惡
灘淺不如人意深
其四
家住黃河相見灣灣頭道路古來難十度船來九度見
郎行自隔萬重山
其五
河上丈人河上居楊柳青青三月初少年挾箭去射鴈
婦女踏罾能網魚
其六
臨河照影插花枝莫道渾濁不相宜試把郎心比河水
顧盼分明當自知
過邵伯得風喜賦
長洲短岸去匆匆坐看雲霞西復東最愛歸船勝走馬
不煩鞭策只乘風
其二
南上河裏三百里買魚沽酒二三程小篷短棹泛敧側
臥聽風聲與水聲
聯句雜體(附)
遊金精夜宿桃閣余與鄭同夫張燈置酒且飲
且吟命田仲穎書之余二人飲益豪吟益奇趙
伯友從旁醉臥聞喧笑聲忽躍起大呼好句好
句仲穎亦時時瞌睡不譍羅孟文從旁大笑不
已道士姜近竹以繼燭不給先退矣迨明綴之
得五十韻
木落秋容淨天高旦氣清乾坤澄玉色雲霧豁金精招
隠懷藂桂(劉)尋幽想茯苓委蛇緣澗壑(鄭)迢遞出郊坰
赤嶺酣朝旭(劉)青峯帶曙星篔簹交石崦(鄭)蘿薜蔭林
亭峽口聞清唱(劉)崖隂見耦耕洞猿啼石裂(鄭)山鶻掠
雲平(劉)瑶草迷玄圃琪花藹赤城(鄭)老君岩崱屴(劉)仙
女沼泓澄(鄭)玉几栖崖穏(劉)金床映戶熒仙桃寧有種
(鄭)石鼓自無聲蓮墜飄銀漢(劉)松蟠偃翠櫺緣簷風鐸
亂(鄭)挂壁雨瓢輕木鶴遥占斗(劉)銅龍並拱衡殿標唐
歲月(鄭)地擁漢精靈鳳詔雲霞煥(劉)龍章日月精搴帷
瞻綽約鄭隔水望娉婷(劉)奕奕青霞服飄飄赤羽旍(鄭)
采鸞朝解佩騎虎夜吹笙縹渺何由遇(劉)荒唐孰可名
悲歌傳下土(鄭)遺迹渺飛輧(劉)王紀長沙系兵行百粤
征鄭委禽懷戀戀鑿石感錚錚(劉)仙偶眞難匹師昏竟
莫成斷雲空有望鄭流水故無情已矣遺祠廟蒼然肅
殿楹(劉)莓苔沾玉座塵網拂珠纓(鄭)明鏡沈秋澗殘棋
委石枰(劉)尋眞憐夢窈撫字覺心驚(鄭)映日蠶崖瘦緣
雲鳥道横(劉)躋攀愁獨坐歌嘯混同行(鄭)剪燭當清漏
移尊近翠屛(劉)絶襟從客醉移席任渠爭(鄭)酧唱兼諧
謔登臨任送迎(劉)孟文頻絶倒仲穎故沈冥(鄭)思苦心
應嘔眠遲眼屢瞠(劉)吟教劉楚啞聯到趙壎醒(鄭)月冷
茶烹栗霜寒瓜剖瓊(劉)風從鐘後息泉共醉時聽(鄭)磨
石湏題姓(劉)臨池欲寫經(鄭)繼膏愁道士授簡愧諸生
(劉)林鳥寒初定岩扉夜不扄(鄭)栟櫚高瑟瑟黃竹亂琤
琤(劉)天地眞㵳泬朋遊此合并(鄭)百年成過鳥一夕感
浮萍(劉)野迥參初轉(鄭)庭空露向零(劉)長吟倚空闊吾
欲訪蓬瀛(鄭)
露坐南城石橋與鄭同夫羅孟文聯句
雲遞月微明(羅)月澄露初泫(劉)川容淡水物荷氣㳂階
蘚(鄭)更深喧漸息慮滌情自遣(劉)宿鳥寒不飛(羅)流星
下遥巘(鄭)
湖亭午宴與曠伯逵歐陽銘蕭曙聯句三十韻
林館衆綠淨微風濯煩歊(曠)眷言集羣彦清讌永崇朝
(歐)禮尚匏樽儉懽逾錦瑟調(蕭)初筵陳旅語雅韻接仙
韶磊落高懷瀉疎狂逸興飄(劉)炙鮮香溢鼎注玉色翻
瓢(曠)斟酌煩童豎歌呼狎友僚(歐)楊梅紅欲滴山韭翠
初挑(蕭)坐倦輕絺解吟酣小扇搖(劉)雲窗塵不到雪椀
暑全消(曠)憩渚仙禽迥穿簷海燕嬌飛飛渾不定(歐)矯
矯詎能招(蕭)慈竹秋隂近宫槐暮色遥(劉)居便人事簡
貧愛客情饒閉戶仍投轄㩦壺更解貂(曠)習池寧足戀
謝墅故難邀(歐)自撫便便腹誰呼嫋嫋腰(蕭)青雲期放
曠白髮任飄蕭(劉)楚也泥途迹銘乎玉雪標(曠)那能終
隠逸端可上雲霄(歐)萍梗嗟良會蓬蒿托聖朝(蕭)赤心
元皎潔丹禁自岧嶤(劉)伏劒青蒲切趨班玉筍超(曠)雞
鳴天闕道龍躍海門潮(歐)結駟陪官署聯鑣出使軺(蕭)
北遊尚塵土幽事且漁樵(劉)勝會寧辭數狂歌故不驕
(曠)杯行湏泛泛瓶罄莫寥寥(歐)蘇圃連花塢徐亭帶柳
橋(蕭)它年留雅韻應得繼風謠(劉)
湖上聯句
次公不解飲越石最能詩(讓)短句從誰賦空觴祗自持
(楚)晴雲低過雨斜日上高枝(劉)近寺鐘聲起歸鞍未可
期(蕭)
湖上聯句同常允讓黃肅伍理
疎雨湖邊過(讓)涼風柳下來(肅)隔堤漁網出(理)别浦酒
船回(楚)遠樹來江闊(讓)殘雲帶暝開(理)層臺歌吹發猶
恐暮鐘催(楚)
池上聯句
池館月初上幽人時獨行(楚)焉知竹林下有此木屐聲
(霜)
白雲軒聯句(有序)
至正丁酉夏五月二十有二日大梁常允讓盱江
黃肅邀余訪伍理於東湖之上時暑雨初霽綠隂
正繁坐白雲軒中酌酒論文情興洽甚允讓嘆時
事之方殷感朋遊之不偶乃相屬聯句得十二韻
宛轉成篇音韻諧適仍命曾泝就景為圖圖成錄
詩其上非敢以誇時彦於方來亦將以識嘉會於
斯日也
瀟洒青雲彦幽居隔柳樊(常)湖隂通曲徑苔色上高垣
簾捲南薰入窗含夏蔭繁(劉)脫巾投玉麈移席倒匏樽
(黃)涼雨荷香度晴雲樹色屯芙蓉交翠葉(伍)薜茘引芳
根(常)雪蠒烏絲細霜毫玉筯完(劉)籠鵝從換帖愛鶴敢
乘軒(黃)休日欣良覿高懷得細論(伍)堆盤朱實潤溢砌
紫蘭翻屬坐儀如鳳揮觚徤勝猿(常)雄文三峽水壯志
九溟鵾(劉)酒暈開愁頰茶香醒滯魂(黃)風塵江海暗戎
馬道途喧杜子無家久張君有舌存丹心依魏闕(伍)清
夢繞天閽寥落悲時事飄零愧弟昆(常)盍簮萍梗日曳
履縉紳門(劉)句壓彌明鼎宴同桃李園(黃)銀屛酣坐穏
鸚鵡可鯨吞(伍)
晚涼同常伯敬黃子邕過楊伯謙湖上書舍値
伯謙出未歸子邕買酒小酌聯句
酌酒湖隂晚(劉)移床竹逕涼(黃)高荷凌水碧(常)幽草入
林香(劉)問字過從數(常)聯詩嘆語長(黃)却懷楊憲史騎
馬出東坊(劉)
同禮部主事張孟兼國錄蕭子所焚香夜坐同
賦線香聯句二十韻
齋居澹心情分火試香縷(張)纖纖五綵纏烱烱衆星吐
(劉)初聞疑襲芳細辨湏按譜(張)千條揉金枝百和雜瓊
乳(劉)本非龍涎收豈與雞舌伍(張)烟聯玉䋲直霧裊金
莖古(劉)月斜忽逶迤風度自飄舞(張)氤氲起絲髮宛轉
散毛羽(劉)眩眸訝窺管拂鼻欲停麈(張)麝臍遠近發狼
燧高下舉(劉)繰車不可收蓍草遠堪取(張)焰含&KR0988;鎗殳
燼過惜紃組(劉)焦頭恍莫救燃指粲可數(張)蕭莖引初
&KR0778;艾劑消微炷(劉)袖㩦憶朝回灺落驚夜午(張)蘭膏旣
異資庭燎亦殊炬(劉)唫長搜韻險坐久攪懷苦(張)雲冷
博山空(劉)城樓已三鼓(蕭)
玉兔泉(有引)
洪武五年秋九月十又五日日入酉余與仲子璲
過張錄事孟兼於成均秉燭對坐孟兼方命侍史
汲玉兔泉瀹茗俄熊參軍鼎劉職方崧周虞部子
諒皆集相與談詩至愜心處輒抵掌笑譁呂太常
仲善聞之亦驩然來會既啜茗已孟兼出新造玉
兔泉銘諷之且曰今夕何夕勝友如雲不可無以
為娛請舉泉聯詩何如衆皆曰然余年有一日之
長俾題其首句餘則以次而續闘險據勝閧閧弗
能休至二鼓詩成各擁枕就榻逮雞再號風雨凄
迷載途官事有程皆不告而去余亦騎驢去朝天
矣明日孟兼將屬璲作小楷繫詩於銘左徵予為
之引於戲人事聚散如風中飛花其迴旋飄泊曷
嘗有一定之迹今幸得與二三君子岸幘詠詩囅
然而一笑豈非天哉然此七人之中楚産者大半
獨余父子與孟兼居越西相距僅半舍它時或抽
先後簪而歸支九節笻訪孟兼白石山房遡咏諸
賢立霄漢上欲一見不可得取此卷閱之恍如聚
首成均時寧不有慰於寂寥之鄉耶孟兼子諒仲
善皆以字名熊君字伯穎劉君字子高余則南都
散吏金華宋景濂也
成均地何靈聖澤資灌沃(濂)兔奔兆奇徵井渫發新斸
(鼎)自非三窟深孰湛一泓綠(孟兼)儲精本從金生色絶勝
玉(子諒)霜唇蘸寒飲雪毳翻夜浴(崧)釀冽補酒經沐丹驗
仙籙(仲善)杵舂蟾宮棄珠噴鱣堂觸(璲)朵月生隂津觀天
漏晴旭(濂)水澄毛骨豎鑑徹須眉燭(鼎)㕙名徒自奇檜
行穢難贖(孟兼)雖涵東郭狡難洗上蔡辱(子諒)引滿瓶未嬴
探幽綆頻續(崧)流甖滲銀床出竇濺瓊粟(仲善)醉沃日暈
花凍吸指連瘃(璲)濡毫乃自潤照影從人欲(濂)光沈天
上魄祥啓地中躅(鼎)摛辭挹餘清盥薦侑佳告(子諒)劒刺
非貳師池移豈身毒(孟兼)燕支愧淫陳鹽鹵鄙富蜀(崧)不
動疑雪窪長搖笑風纛(仲善)天光一眼開雲影片鱗束(璲)
劇燕覺瘮&KR0146;蹷足想彳亍(濂)觱沸虎爪跑㪺吸猿臂曲
(鼎)潔士濯冠纓渴卒卸刀韣(子諒)精當卯君降液或井宿
督(孟兼)誰知鍾阜分脈與伊洛屬(崧)錫名爾固佳戰句吾
何局(仲善)聯將指鼎比疾勝擊鉢促(璲)驚風落燈燼斜月
墜檐曲(濂)靈源詎能窮短詠聊可錄(鼎)
北園池上聯句
池上月涼秋佀洗(逵)城頭漏轉夜如年(佑)枳林不動風
初定(諶)草葉低垂露正圓(楚)移席偶臨流水坐(逵)鈎簾
還對落星眠(佑)幾時吹笛芙蓉底更向龍灣棹酒船(楚)
聞黃子邕數日出飲不歸因與劉鼎子鉉張智
子明聯句戲柬之倂寄楊憲史伯謙
三日不見黃子邕使我茆塞于心胸(鼎)書床虛連竹色
淨酒斝間覆柳隂濃(楚)每於月下重相憶何事湖邊獨
不逢(智)急欲移書楊憲史山房湏遣白雲封(楚)
南園聯句同王佑曠逵劉霖蕭諶
絡緯聲如勸飲(佑)篔簹青好題詩(逵)風轉銀燈不動(楚)
月來瑶席頻移(諶)草色亭西晚逕(佑)水聲籬外秋池(霖)
此夕龍灣佳會南樓千載襟期(楚)
槎翁詩集卷八
