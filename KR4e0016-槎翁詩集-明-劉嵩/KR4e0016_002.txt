槎翁詩集卷二
明劉嵩撰
五言古詩
登三顧山次王子啟
聞子避地日南登三顧峯長吟白雲裏笑拂青芙蓉芙
蓉何亭亭秀色相倚疊仙人坐中頂氣與元始接俯眎
白下城纍然若蓬丘淦水不可涉西山焉得游誰能擁
長篲蜂蟻罄一掃莫遣秋風塵驚飛汚瑤草瑤草萋以
綠繁華誰敢爭永懷東海客身隱揚令名拂衣本餘事
終亦戀冀闕獻納倘未酧從君卧蘿月
南園灌隱詩
寇盜未殄東南騷然吾友王子啟方集隱城隙灌
畦以供具其志節可尚已因賦詩以道之
苦無千丈流沃此萬里焦獨尋南園隱灌畦以逍遙亢
夏天勢高鑿地不見水鑿深地骨出常恐見骨髓朝抱
一甕出暮抱一甕歸草間行道微茨蔓沾人衣良苗灌
難蘇惡草苦不死一日灌十畦采之不盈篚懽然對藜
藿似欲忘朝饑雨露自天澤勞生須有期
題淵明像寄劉仲脩
斯人管樂儔而分山澤槁豈無園中菊念此霜露早衡
門卧日晏幽徑時自掃芳晨有旨酒客至即傾倒兹言
樂游衍春服麗輕縞古道少人行杖藜入秋草神閒韵
自適意遠色逾好鼎鼎百世師遺榮以為寶
朝采南園栗
朝采南園栗暮捧賢能書賢書豈不榮食力意有餘念
昔事先訓讀書本菑畬時危乃弗殖竟與耕鑿疎昨者
出充賦黽勉應里胥擢秀或偶然揣分良惕如置筐忽
嘆息我奚以自抒風塵蔽江海戈甲滿州閭再拜謝鄉
老返我林下居行已貴實踐徇人俱虚譽惻惻念時序
悠悠隨卷舒
題練江漁釣圖為鄭伯威賦
練江白如練千丈峽中流客有槎上仙歗歌在扁舟風
吹石楠樹沙浪蹙微雪潭影見垂蘿懸猿弄明月東望
七里灘蒼蒼雲霧間尋源不知遠時聽棹歌還
采蔆篇為林森賦
朝采湖上蔆蔆實何離離浮葉當雨亂低華映日欹清
流苦難肥濁水乃易滋水面方羃䍥泥間已委垂中含
白雪質外襲頳玉皮游魚畏芒刺不敢揚其鬐采采盈
傾篚皎皎吳中兒密愁垂釣澁深怯蕩舟遲忽聞歌采
蔆借問歌者誰褰裳往從之烟水浩兩涯懷德貴自充
中心諒無疵永言託嘉好及此秋風時
遠游篇為黃子邕賦
聞君有遠游請賦遠游篇上陳道里遙下感時序遷茫
茫九州外歴歴秦漢前山行豈無車水汎亦有船豺虎
忽縱横蛟龍方糾纏井邑化為灰墟里但荒烟人生非
鴻鵠何以周八埏君行忽踟蹰惜此全盛年寶劍珠玉
匣結駟青連錢談辨三軍帳笑歌五侯筵會合鄙毛遂
功成羞魯連落日臨廣陌迴風激繁絃此别誠艱虞忍
為離緒牽不見里巷兒封侯起關邊毋為北郭叟白首
事太玄
八月十日同王睿劉霖曠逵蕭諶歐陽銘鍾哲
焦瑜王佑燕集王氏南園賦詩有圖有序
南園淡將夕北渚復已秋欣言屬游詠千里會良儔乘
月歌窈窕臨觴結綢繆高情諒無極庶用慰離憂
同蕭諶曠逵諸君子夜集蟠溪王新書舍得竹
字
涉溪蛩始鳴帶暝度原陸及門會凉風月下照林屋夜
深露華集衆葉淨如沐曲徑罥垂蘿虚簷響疎竹周迴
丈席間坐者四與六張燈接諧讌分韻酬翰牘居當惜
盍簪行勿念脂軸親情正欵洽夕氣稍澄穆明星乍稀
微羣鳥各已宿明發詠白駒悵然邈空谷
題羅濬詩藁
遠有萬古調寫之聲詩間長吟不自已哀響連秋山問
君何爾為蕭瑟多苦顏抱志悲徂年頹波不東還古有
大聖人製作垂定删清廟繼者誰王風竟間關悵言百
世下蹇獨傷時艱祥鳳伏䲭鶚猗蘭化草菅感此坐嘆
息窮栖在寬閒矯矯孤飛鴻冥冥安可攀
題高人汎舟圖為鐵柱左煉師賦
刺篙度廻渚解帶會微風仰視青天高浩歌秋水中滄
江渺空碧嘉樹發霜紅玄境有至樂伊人若鳬翁遐思
青玉佩應過紫霞宮
悼嚴煥
舊宅已蕪没城烏終夕啼新墳亦宿土秋草還萋萋誰
為荓螫蜂永痛觸網&KR0034;老母抱弱孫投跡向山谿新愁
不可道往事焉得追故交半零落夢寐增慘悽對酒憶
同醉檢書看故題茫茫風中塵汨汨山下泥維南三顧
在誰與重登躋
過南圳訪友同王子與羅子理分韵得滿字
連阜衍平臯深林閟虚館揚襟暢遐思散帙延清欵溪
蓴花羃羃田黍實纂纂逕迴阡彌永水落澗初滿載欣
秋稼登矧愜人事罕欲往悲曠途言歸理脩疃
題劉韶書屋
蕭蕭水楊樹葉脱秋澗小知是幽人居聲歌出林表啟
窗挹風袂散帙驚山鳥即興已復遲空傷晤時少
陪蕭諶歐陽銘陳宜鄒吉泰諸君子晚宴興福
寺汎舟夜歸三德院明日分韵得口字
時危昧經濟適興在林藪屏居甘事農遠顧欣得友初
翺珠樹林暮景颯高柳復憩金塔園清宵坐行酒蕭蕭
風露集莽莽波瀾走輕舟亂寒星夜下秋江口撫時增
歎息延論恣擊剖披烟入林扉列燭光照牖感激懽會
難聞鐘坐逾久
送歐陽孔述歸安城
晨出西昌門北望鹽水岡岡巒互迴伏寒日慘其光君
行將所親逝此返故鄉故鄉豈在遠昔為豺虎場田廬
既蕪没歲月復茫茫隣里存者誰童稚各已長念此不
遑寐夜拂衣上霜驅車入寒雪永望梓與桑黽勉事生
理艱危安可忘
貧居二首
種瓜苦不實閒草各已花抱鋤忍朝饑對之以長嗟蓬
門晝長掩游釜亦有蝸破屋乃無茆雨來安可遮聊持
手中卷展玩至日斜榮枯與得喪來往寧有涯悠然達
其會憂戚焉能加
其二
種麥在高丘丘長草生滿秋餘乃無雨秀色遂枯短朝
行壠間蹊暮息林下疃荷鋤待春風時至諒不遠東鄰
桃李花終歲實纂纂生理寧獨艱如何樂疎散
園居雜興八首
啟窗面脩竹下蔭方池幽兹晨微雨至其氣颯以秋芳
時如佳人徂矣安可畱草木性已定禽魚狎其儔披襟
納良風掩卷睇崇丘所欣城郭遙歸哉此優游
其二
幽居寡人事日晏門未開誰歟剝啄聲謂有好客來呼
兒出洒掃謝客無嫌猜蓬室陋且卑風雨生莓苔起摘
園中菜自滌窗下杯清風忽南至好鳥鳴高槐幽懷諒
無遽日夕方徘徊
其三
北園蒔嘉蔬生長各以時入夏風雨多衆草叢没之夕
花豈不榮晨蔓亦自滋終然因採掇濯濯餘空枝我貧
本食力澹淡固其宜拔本懼有違植善非自私
其四
種桃在牆隂枝幹數尺長今年始作花秋實已可嘗北
園豈無李西塢亦有桑勉為衣食貲畊種安可忘里胥
昨相過錄我桑菓場新令有嚴課民生固其常相送里
胥去悲歌念時康
其五
種菊春樹下樹蔭菊不榮豈無雨露滋蔽隔傷其生嘉
樹自芬敷蔚然誰與爭上延好鳥栖下雜秋蛩鳴風霜
坐飄忽搖落何縱横終然保令姿獨立揚秋英
其六
荷鋤出東臯我黍忽已苗苗短不自持百草勢轉驕良
苗異本根蕪穢乃獨超敢辭&KR1573;耘勤永媿雨露饒周雅
永思古王風竟頽凋人生重所務豈獨在夕朝
其七
藝麻本欲疎本疎乃繁殖小人務多種偪側傷天瘠離
離葉間花畟畟雨中實秋陽勢方烈日夜蕃所息寡欲
而務滋吾將食其力
其八
南鄰有老翁所居止茆屋屋中兩夫婦作息遂所欲朝
耘夫在前夕稼婦相逐同心向白首終歲無不足如何
西鄰子早歲傷局促抱瑟守中房空悲艷陽曲
晨興
晨興理短髮日晏聞兒咿老妻向我言何以具晨炊畦
蔬委霜雪採摭無餘遺年豐乏儲粟矧此喪亂時忽聞
剝啄聲謂有好客來棄置出迎客兀坐方哦詩中有至
樂者相視亦解頥烏能累妻子戚戚憂寒饑
尋雲陟累榭送嚴子善之上猶
尋雲陟累榭遐覽以舒憂皛皛天宇清矗矗欄楹幽靜
賞撫危構浩歌睇崇丘君子有遠行佳期誰與儔餞言
以遵路延佇更臨流
養牛
養牛事春畊春去畊苦遲扶犂向牛嘆我饑力已疲宿
草交舊阡嘉苗蔚新菑鋤荒豈不勤稼事良在兹無食
乃勞生有營常後時所以驅牛行不忍鞭朴之窮達諒
有定放牛安所為
春畊
春畊恒苦遲夏旱乃獨早青青田中稼忽忽同秋草雨
露久消歇泉源亦枯槁天高多驚風赤日行杲杲微生
恒寡欲衣食宜有道勞力冀所資遘凶豈云好古人九
年備捐瘠得善保孰能澹無營飲水以終老
憫旱
我貧無儲粟我稼早已萎朝夕懼不充矧此歲月滋朝
飲南澗泉暮採北山藜苟焉免饑渴庶無罹嶮巇西里
有高門連囷積如茨露溢到雞犬烹炰窮歲時乃知凶
旱年徒為志士饑
出門
出門見遙山翠色紛在眼不知所到處更隔幾丘坂烟
雲何蒼蒼道途方坦坦策駕屬所之悵然念時晚
述懷
我有二畝田力薄耕不勝分田籍農父所冀得斗升豐
年本狼藉薄俗乃侵陵一日凶旱來顆粒遂不登我廩
既莫實公租方急徵嘆息謝農父此豈人所能天時一
何常盈歉古相乘寧為斂者嗔毋為貧者憎
過劉氏廢圃阮生攜酒共酌
晨興念良友駕言向南坰良友喜我來相邀坐高亭兹
亭豈無華疏井交碧青云是豪盛時昔人所營經綺羅
日高會花卉揚芳馨十載事乃非蔓草縈前櫺獨攜一
尊酒言笑得暫停緬思昔人意光采如流星曷不適眞
趣超然外骸形如何累土木徒使嘆凋零
造田父
清晨造田父設饌當前廬呼兒出揖客汛地先掃除懽
客啜糝羹年荒無旨蔬物薄禮乃豐情親心已舒感此
坐復起一飽不顧餘誰云賤可鄙秖覺貴自疎不見閭
里間坐食常晏如如何肉食者闊絶嚴追胥
歲暮南歸留别蕭翀諸友
旅寐不能旦披衣坐床帷屋角曉色動鳥鳴已多時起
坐出庭際雲物正華滋殘雪未盡消羣山鬱參差即此
念故園焉得不懷思豈曰無尊酒足以懽相持矧屬歲
運周返駕固其宜理策望前路揖君從此辭窮簷有稚
子但訝歸來遲
和答蕭翀春雨過林居之作
林居滯昏雨不知白日西窈窈窮巷隂客至雞亂啼舊
梅既粲野新柳復盈堤感此歲序遷中情忽如迷簮盍
慰遠勤尊酒懽相攜古交今則稀世道方塗泥立善固
所欣企賢貴思齊笑咏且永夕勿辭此幽栖
辛丑正月廿二日述志
經年掩扉卧迹與城市遙誰為拔茹意乃以仕見招本
昧平生素敢勞中道要公檄臨我門戒命在夕朝九江
今雄州邁往方迢迢有母誰與居念之中心焦起揖謝
來客我何希市朝澹然一室内燕坐風寥寥
廿七日書懷
夙稟栖遁性雅懷在丘樊三十謝城市高歌返田園田
園非有餘衣食固其源投筆且依仁掩扉聊避喧具飡
適豐儉酌酒任清渾力微願不奢志愜情自敦所嗟茆
茨下老母抱弱孫暮年饜藜藿俛仰終寒温賤貧非有
餘至樂諒斯存誰能靦面顏日枉豪盛門
春日遊武山柬同遊者
攜酒陟層巘披榛趁幽途眷言賓友集樂此山水娛烟
巒既合沓風磴復盤紆濟濟麗服偕洋洋清奏俱維時
春氣暄谷鳥鳴相呼叢柯自交葉花萼方承跗始登天
寶壇稍瞰北巖隅丹井注紫霞雲峯耀玄珠龍洞闢南
巔層宫儼清都縱目領衆竒游心周八區相勸各懽飲
擊鼓吹笙竽立監視行觴更僕佐傾壺舒懷或同笑憤
志亦獨吁所欣契誼齊幸免禮法拘言歸已向夕落日
相攜扶奕奕花間燈餘輝爛星湖豈曰恣沈湎庶用彌
憂虞寄言城市子此樂今恐無
獵犬篇
晨起同出獵跳梁相叫嘷歲久識主情指顧能周遭山
石穿我蹄荆棘罥我毛為主逐肥鮮不辭奔走勞窮深
抉幽險狂狡焉得逃咂血不顧餘一飽隨所遭主人獲
雋歸意氣方盛豪纍然妥其尾偃卧牆東蒿
二月八日對酒
對此春日酒高堂樂未央客從州城來懷牒促我裝問
客今何為求賢寘周行麾觴忽嘆息我豈時所良少小
適情眞窮栖戀閒荒譬彼蓬下鷦敢懷雲中翔岐路今
已多素絲烏可常念之不成歡展轉中懷傷
登北巖眺望因投巨石宛轉為戲
自愛北巖秀緣雲窮翠微迴見大江流獨立一振衣崖
表人迹絶燒餘寒草稀繞澗聆暗泉攀蘿憩危磯投石
轉隂&KR0676;霆擊星火飛竒探恣游衍興愜忘嶮﨑日暝思
更尋逍遙望月歸
遊三華山
龍門兩峯圓一水下迴繞蒼峽忽中開飛橋出林杪盤
盤石磴引羃羃松林窅危欄正西挂層閣復東繚樹暗
盡含雲花明忽聞鳥懸崖旁架棧鑿石潜通穾早聞三
仙人栖化迹已杳常疑雲月上顏色覿清皎丹井舊時
深朝真亂來少荒壇翳霜葉虚館閟叢篠凝神觀衆妙
屏迹謝羣擾懷賢嘅重憩振翼思遠矯佳境能娛人何
因致清醥
晚出溪上將登武山不果
理筴邁前路將言陟高岑中途阻且艱忽復至夕隂林
木鬱蕭森烟霧亦何深不見好鳥翔但聞哀猿唫重明
曷由際悵望此嶔崟恒恐歲年暮遂為霜雪侵惻愴不
能言泪下忽沾襟
數日無酒飲
數日無酒飲閒居誰與娛豈惟情懷惡頗覺文字枯乃
知古賢達飲酒恒有道陶然乘運化混混忘機巧舉世
桃李花松栢摧為薪泰華忽破碎梟獍稱鸞麟如何今
之人有酒不肯飲顰蹙終其身豈不愚亦甚
陪陳尹飲江上雨過夜歸明日賦此
渡江雲斷橋把酒風振袂芳園遂幽尋良友適遠至諧
談且云懽酬勸忽已醉一雨洗塵襟千山拂涼翠柘林
既迴薄蘭渚復延企月轉城東門蕭蕭送歸騎
别羅倫
日暮出九洲相送蓮塘下林深歸路黑虎出須可怕雙
塘青松山山近有茆舍今夜鷓鴣啼思君山月低
題竹石圖
何以秉貞節而多抱苦心幽情曠前古高誼式如金飄
搖青霓澗凌厲白雲岑願裁伶倫管遠諧鳳儀音
會飲泮亭柬郭存敬
泮隂弭軒蓋游詠集高臺感我平生友中懷豁以開穆
穆涼颷振翳翳流景頽崇雲向空起飛雨從東來即賞
心不違懷古意悠哉誰憐臨岐者返顧方徘徊
别焦瑜
故人異縣至晨欵林下茨感此喪亂餘會面非有期土
銼寒無烟木榻壊不支坐起謝再三艱難方在兹遠懷
若為浣宴勞禮則宜隣酒忽告罄虚觴但空持孌孌秋
菊花蓬茆翳幽姿君子惕馳騖庶以善自怡天長遠山
沒日晏寒江遲送子出門去悵然從此辭大哉天地間
委順復奚疑
宿沓壠柬胡敬蕭翀鍾祥
夜宿沓壠西衡茆蔭平麓起視虎鼻峯岧嶤月中綠懸
巖引列宿積水帶横陸山鳥時一鳴迴風應虚谷庭寒
翳華燈露下響叢竹朋情遂歡洽世事傷否蹙清游契
寤寐往事成昔宿北巖有竒石東園饒佳木明當扣蘿
扄振舄騁遐矚復恐驚塵飛幽栖未能卜
夜宿下郛
我行一山遠雲逐一山近山山雲相逐何處得幽靜向
來草木深行者自有徑古稱武陵津或者亦謾興止止
吾且休冥冥付天定
登大庄高山
登山望風烟四向烈焰紅遑遑一身窮且如罝網中白
日行青天明明照下土下土深幾重不鑒生人苦生者
良不易殺之獨何心萬古一哀痛青山應陸沈
兵後過故里
種荳向南隴秇禾滿東菑不辭終歲勤食力在所期維
時失總御疆土有侵移戎馬無定交彼此更戕之稇載
已不遺征責方在兹三農舍之去離析當告誰念昔勸
墾闢里胥費言辭如何場圃間滿目但蒿藜
晨興
露氣旦彌肅况在山谷裏秋高草木滋羃䍥浩如洗微
茫破雲霧日色上蒼翠乍寒感時序向曉念行李禽棲
尚斂翼客起方振袂風動池上枝時時聽清墜
送湯子敏王伯衢由水口暫出流江
二友忽言别孤懷易成惋秋高北風急日薄衆山晚遲
回各抗手越歴猶在眼前旌轉崇林後騎擁脩坂庭間
怯初散路緬驚漸遠離離雲樹合泯泯溪流漫斯違諒
匪遐同車冀遄返
田家
田家住山曲兩兩結茅茨雞豚互來往桑麻當蔽虧言
笑情則均動息理無遺渾然天之真豈以物自私日入
負薪還斗酒懽相持醉卧衡門下營營非所知
水口山居襍興六首
夙好慕山水幽尋每忘疲兹晨遂栖止乃在山之陲維
時屬秋杪萬壑斂寒姿烟巒既合沓風磴亦紛披窈窕
幽谷隂秀木自成帷俯聽流泉響仰看浮雲馳夐與人
世遠允契遯者期永言適所性庶以靜自怡便當謝城
市去去從此辭
其二
登樓望危岑愛此珍木林上有好鳥巢下有垂蘿隂清
風日披拂可以滌煩襟人言此迴遠溪水汩以深隂壑
多龍蛇山石自嶔崟終然未能往撫檻獨沈唫
其三
山上一茆屋知是何人居時時白雲中閒讀古人書古
人去已遠言論乃有餘清風颯然至佳木周四除蒿卧
以終日不知庭戶虚斯人可相見此樂當何如
其四
秋氣日以厲霜露日以繁草木各變色松桂何軒軒物
生有本性天運恒不言自非閉塞候焉識春夏温乃知
天地間盛衰同一源乘時夸毗子皦皦安足論
其五
霜降休百工將以戒寒服翩翩蜉蝣羽時至亦矜束我
無一株桑又乏輕騎足衣褐何由充蕭條歲年促
其六
野人省秋稼引鍤決渠水秋高稉稻熟芒穗各垂委翩
翩山鳥羣啄食秋田裏驅去還復來嗷嗷詎能止彼饑
豈無涯我稼自兹始一飽諒所同如何較人已
病瘧述懷六百字
我行兵亂途遠以唁所舊遭罹竊自傷漂落懼莫偶今
夏入閬川七月出南富秋中上流江深入窮水口是中
何岧嶤山密林亦茂隂風常夜寒毒霧或晝瞀砭人甚
刀鏃襲體驚激透當途草木交壓眼崖石凑怪禽啼嘔
&KR2374;蝮蛇結繆糾其風襍頑戾土物恣所取力作忘春冬
忻忻自雞狗惟我賢所主好客情則厚授衣候寒温設
席墐蓬蔀豈知體素弱易與氣為構起居陟秋冬焉得
免疎漏昨來遘寒疾猝至紛莫救始由欠伸得更歴驚
顫久夤緣膂脊升洒淅肌理奏洶洶波濤翻岌岌山嶽
輳初萌沍嚴凝挾纊欲蒙首中更翕炎赫撤被更露肘
噤寒顫齒齦熾燎薰耳竇厭煩將懷冰恨薄思曝晝拳
聯久僵伏呼叫忽狂走亭亭髮上指屹屹骨交鬭口咽
失常嗜情性昧初守飽疑傷粟粒渴欲嚥河溜縮如蚕
赴繭噞若魚聚笱困如虎喪乙慼若鳥緘咮氣蒸床屢
撼汗漉衣每透暫蘇驚脱鞲久縶疑被扭時來如有期
忽去若恐後窘迫猶仇讐纏綿共婚媾朋來勉加飯客
至止陳酒醫師劇攻剿巫祝妄稱咒或教潜隙地或誘
祭三牡腊蛇謾時佩畫獅空日覯逢人畏詢問進食忘
腥臭何由究情狀且復述粗苟人生天地間六氣等蟊
寇隄防一失所顛倒竟誰咎譬之朝廷治綱紀在明懋
昏邪倘蒙錮賞罰遂糾繆周衰始幽厲商覆由受紂夭
淫既内訌狂惡復外揉藥言苦乖違國脈焉得壽余生
三遘厲此日傷衰醜炎荒苦奔竄木石並黧瘦矧兹中
年際盛氣難猝復客居苟甦息故里孰偵候老妻感霜
雪單薄恒在疚幼子額如玉差差髮初覆饑寒本吾事
緩急欲誰扣指期傷遠涉撫事怨寒陋豈知道途者方
此困馳驟看雲憤重掩望月愁初彀蕭蕭風鳴葉揭揭
天挂斗羸軀既艱植愁緒焉得剖荒村悄寒日斷岸空
殘柳戎馬又塞途歸期向何首
乙巳正月九日大雪避抄兵由王山將入富田
至洞口與家兄相失
驚塵颯南至妻子哭道周出門四山雲欲止安得留嚴
風裂我肌行潦凍不流入洞怪嶮巇度嶺傷阻修風波
一相失咫尺生愁尤大哉乾坤内性命若雲浮譬彼孤
飛鴻冥冥安所投嗒然向西望泪下不可收
兵退由佛原出南富
曉發龍頭江江險絶危逕躋攀出深窈曙色破孤迥人
歸聞野哭雪霽見崖脛泯泯泥潦交稍稍林壑靜出傷
投遽遠返覺行逾近稚子識柴扉相呼入烟暝
眎西園作
叢篁久刊落穠李遂摧仆芳椒既垂萎嘉橘亦含蠧凄
凄襍寒烟泫泫浩零露荒哉中林迹寞矣西園路蕪穢
獨傷新榮滋重懷故抽茨感時曠植杖勤所務豈不戒
栽培睠焉念遲暮
憶弟作
永夜不能寐披衣起彷徨念我骨肉親三年辭故鄉故
鄉不得歸越絶虎與狼婉孌抱弱子遠滯湘水傍湘水
自東來不見征鴻翔念昔遘難初進退何倉皇既興悼
亡嘆旋賦遠遊章田園捨之去秋草俱已荒念子抱耿
介敝褐凋風霜心危慮鮮舍鬢落恐易蒼徒聞篇翰積
矧嬰貧病傷維時春澤敷羣卉各揚芳翳我手足情淪
落天一方載歌常棣篇具邇固其常逝言事堂構庶以
永樂康毋徒事游衍闊絶勞相望
傷兄子解辭
植木懼傷枝枝傷木易衰念我猶子逝主器當為誰鞠
育二十年學植方在兹一朝隕竒疾負絶恩與私汝母
骨已朽汝妹久流離而父理埋葬念爾銜深悲汝有兩
從弟季也方孩嬉仲也别三載客游應未知先廬故蕩
析舊書誰與持傷哉珠樹林失此喬特姿春風倘重至
見汝當何時
贈别嚴吾敬
客有欵我廬謂言平生親倒屣起揖之纍然翳其巾問
客此何來惻愴不能陳田園久荒落道路多風塵舊家
南山下存者今何人春風入我里繞屋但荆榛念子十
年别喪亂長苦辛豈無一尊酒相與叙斯晨良田有豐
歲盛時無棄民賤貧不可厭願子勤書紳
寄題金精山凌雲亭為王太守賦
仙女謝塵匹歗歌雲霧間一朝乘雲去笙鶴渺空山山
山翠石盤澗澗飛泉響誰鑿洞門開峰前見仙掌虚圓
若剖瓜中抱玉清家秋風石巖頂吹下碧桃花桃花不
到地化作雲飛去紫殿十二重重重映琪樹太守騎馬
來解鞍憩青屏馮虚斵山翠特起凌雲亭亭中秋氣高
濯雪嗽丹井遙空明月上歘見孤鸞影露下白石床滿
林金橘香綠髮垂千丈秪今餘幾長憶同姜煉師載酒
躋靈域手把女蘿衣題名向東壁仙人久相待重往當
何時為君掃苔石更寫凌雲詩
奉酧夏仲寅秋日枉顧見貽之作
早歲去城市思為山澤遊茫茫宇宙間俯視若雲浮飄
搖風塵際斂蹟此林丘古道日榛蕪悵然念東周鳴鳥
乃不聞禾黍颯以秋登高渺四望誰為千載憂客有從
東來盛年著芳猷入林踐枉顧維舟成羈留貽我麗藻
篇釋我心煩愁名誼良可尚榮華安足求江湖有箕潁
企子承光休
六月自流江返林居
始我去家日温風臨緒春兹還大火中草木浩發新念
昔罹兵來廬井屢摧湮琴書委泥潦桑菓蕩為薪悄無
雞犬喧焉得晤舊鄰人生豈無營返故各有因譬彼南
飛鳥戀巢心所親永懷事栖止此里俗固淳言笑撫弱
子息偃謝朝紳誰為物外嬰而使憂患臻天道諒不遠
吾行當力遵所欣簷間雀不厭今年貧
續悼亡篇
寒暑迭更代晝夜苦環循斯人赴冥漠一往不可晨依
依抱惻愴耿耿銜悲辛褰帷怯孤影入室驚凝塵稚子
啼不聞親戚至莫因中庭掩徒舊虚位設已新念昔婚
媾初干戈日踆踆荏苒彌一紀傷哉仍食貧昔歸恒恨
遲兹感憂患臻殘月照我膝凄風復傷神彷徨見雞犬
感嘆動比鄰婉孌閨中秀今為泉下人鼎鼎百年内誰
為平生親如何西阡下一夕生叢榛
續止酒篇
吾恒賦止酒所止寓言耳今日止自公焉得不遂止古
人止伊何所止非一指止戈戒殘暴止水戒淫圯止言
恐傷佞止得恐傷侈所止止非僻未聞止醪醴此止蓋
有由止之以資理止酤可蠲費止釀可餘米止飲可繕
性止酗可循理鬭暴與沈溺便佞而侈靡苟不遂止之
禍將甚於此抑聞古崇祀燕饗備嘉旨明禋本精意德
將在誠已尊卑式隆殺撙節有定紀此時百禮成止不
待刑弭止此時則然尊罍未遑恥肺腸謝薰灼清醒從
此始苟無憂患嬰飲水亦足喜寄謝沈湎徒吾今真止
矣
丙午二月一日同仲弟子彥道士陳允寧遊金
華諸峯
早抱林壑想而多嬰垢氛閒來武山下高挹金華雲層
岡既龍蟠斷壠復瓜分一嶺忽岧嶤千巖盡繽紛維時
二月初淑氣澄氤氲江上日華動空中仙語聞樓臺映
海色泉石超人羣風含青松響雨蒸赤霞文撫我芳桂
枝兼把芙蓉裙願從廣成子再拜浮丘君俯眎塵濁區
擾擾蚋與蛟高風激六合逝此楊清芬
言懷
處貴恒多懼居富恒苦憂富貴本在天憂懼日相仇煌
煌將萬金赫赫封五侯一朝將傾戮徒為雞犬羞逝者
何滔滔鑒之良悠悠所以高鶱士超然謝機謀日食止
藜糗所依止林丘閒來閱書史時至事園疇允矣聊自
嬉庶無愆與尤縱心南山雲濯足清江流豈曰昧聞道
四十忽已遒庶幾後來日復此成優游
移竹舍南
閒居罕人事植幹在丘樊誰為斧斤禍傷哉林木繁舊
宅已凋落蓬茅暫依存苦無蒙翳資何以周籬藩兹晨
春氣達荷鍤出前村不惜微雨滋遠移脩竹根新萌且
卷曲故葉自欹翻始分一枝竒終異千幹蕃植木既有
托發生良不言我慙遺世好於爾情孔敦明當振蒼翠
蔭我西南軒
感舊
我里經喪亂親故存者稀昨來尋舊溪徑路各已非石
底塌枯井草間遺敗扉因仍十載餘蕩覆兵與饑但聞
相攜去不見一人歸寒日下荒原山水澹不輝往事焉
得詰泪下忽沾衣獨尋古道還時逢山鳥飛
寄湯子敏
芳序倏已判卉木榮且偕念我同年友愴然動中懷昔
别冬始厲波流咽喈喈兹遊春日妍顧瞻藐雲崖操弦
歎離索抱璞悲沈埋惻愴不成歡偃息在東齋理契聊
自遣憂來安可排人生重合并時亦暫違乖勿以參商
故終當金石諧
贈子元龍貢士别併柬劉雲章
畸人昧達識閒居緬良時感我平生友賁然發幽思昔
别愴徂冬兹來遂前期交交中林鳥濯濯垂柳枝光儀
蔚以都流響一何悲運移惕年邁契合欣道夷豈曰鬱
冲抱寫之在相知誰為緇磷尤式秉金玉資苦志諒所
存高風寧獨隳執手不忍别揚塵正交岐巖構足自栖
食場焉可維大江抱羣山流波浩東馳曠野日載陽微
隂復凝滋人生有顯晦寧受外物移寄言謝同志永以
慎於斯
題筠雪齋
我昔遊雲中愛此萬筠綠蕭蕭錦江滸亭亭鳳山澳友
有宋子者卜居俯平陸虚庭帶深窈蒼簳擁森肅時維
玄冬厲大雪遍原谷脩條與佳卉狼藉向摧蹙維筠於
此時挺拔各在目氣清神益旺心遠意愈足澹然一室
間對此樂真獨寒光射簷隙縞素被林麓凄凄歲云暮
昞昞情内屬閉門有高卧敝履無往躅高潔良可希貧
困聊自淑
題贈巢雲子
古有巢雲子構栖山木中淳貞既凋喪土木窮人工一
為侈心移簪紱思華躬積寵乃傾危瑤臺成蒿蓬所以
避世士永希巢雲翁浮雲本無方我居寧有終凌厲六
合間飄飄若冥鴻回眎下土方埃塵方濛濛青山幾千
仞攬結甘所同安得往從之邈焉仰高風
風從窗隙來
風從窗隙來竽籟聲甚揚忽起坐聽之宛轉諧宫商至
器本自然誰能執其方天機一振觸止作自成章寄謝
纖纖手毋勞更鼓簧
秋興四首
中夜畏煩促起坐愛涼風明月在東壁流輝當井桐翩
翩林鳥翔喔喔鄰雞起感時不復寐短髮聊自理
其二
韶華不再返春去夏亦徂玄鳥逝安之草木浩欲枯風
高豺狼横日入禽鳥呼獨有一尊酒空山誰與娛
其三
秋至倏十日客歸定何時傷哉搖落風已復鳴高枝海
水不識寒穴居乃知雨觸事苦遲徊憂端共誰語
其四
少小事文翰結交盡時髦浮雲一飄散寂寂淪江臯存
没今則殊寵辱巧所遭誰能返初服永以善自韜
見樹上浮查
浮查罥高枝仰眎欲數丈乃知春時水更出喬木上奔
流一赴海寂寞遙相望落日餘悲風蕭蕭語寒浪
觀岸上人放船下水
造舟向平陸欲動難為功一朝集千夫挽寘大水中漂
流既無滯運轉寧有終始知水力大可以載虚空
酧蕭翀懷别見貽之作
久闊易成晚獨居難為懽如何天壤間有此憂患端永
念昔别日春花始資繁一往落秋風空閨餘蕙蘭芳年
坐超忽故物俱摧殘海水亦已冰飛霜中夜寒沈吟顧
儔侣傷哉涕汍瀾素絲寧獨持抱璞恥相干感子問遠
動志願得少殫馳音發孤詠擊節欣衆歎白日照空谷
玄雲起崇巒苟懷合并誠道路諒匪難眷言慎初服黽
勉同加飡
挽楊子將因亂客袁州後暫還鄉復往寓所而
卒
昔歸已傷遲再往乃不返雲萍忽散迹玉樹猶在眼高
堂念夙昔羣季軋歌筦嘉穀森特菀華星粲孤皖凄凄
去干戈窅窅隔丘坂至今念行李何日候還輚寡妻負
孩稚弱弟拾遺簡獨不見斯人誰能不悲&KR1008;
題春山樓觀圖
川光媚春陽巖溜含夕響林花間欲飛江草晴方長迢
逓樓觀隂峰迴見仙掌
胡侯五子詩(益津縣人字彥美)
胡侯有五子祜禧禮裕祺五子名各殊稱宗以同辭暨
乎所命字實自授經師謙誠讓誼詳申以伯冠之宗以
正其系伯以重其儀長字而幼名立德端在兹吾恒登
侯堂見侯鬢如絲呼兒出拜客磊落羣熙熙祺也年最
幼束髮方參差見人遠相揖學語聲嚅唲裕也長於幼
不好弄與嬉踉蹡講論語光彩浮脩眉宗祜最居長冠
裾鳴珮觹應門肅賓客進退何逶迤中子禧與禮充體
而豐頥粲然玉雪質並是麒麟兒方今重賢良少壯咸
登咨有子如五男奚以多懼為子也思順親和樂恒孔
宜因名以求實循字以反思多福貴自求所脩慎操持
天材實國用授爾百職司胡侯有淳政子孫利其慈允
為淳政告視此五子詩
贈田觀
田觀頗淳朴精神秋水清往居西山下師事凌先生先
生授之學心眼豁開明苦攻文字間誓先諸子鳴林居
涉寒暑閉戶聞書聲起卧斗室内超然澹無營一朝辭
親去出門人盡驚遠從鄭文學司計寧都黌跋涉七百
里所冀禄養榮升堂揖多士冠帶何崢嶸太守見之喜
重是瑤林英征租信出入考稽緩其程觀也益周慎戒
私甚防兵被服大布衣餟食不糝羹閱歴三星霜拮据
殆無寧山田本磽确廩積乃見贏所以春秋祀明明奉
粢盛憲司覈其綱大府會其成議聞升縣吏檄下思返
征再拜謝官長遠役非所營願求靖安近得伸孝子情
蒼茫十八灘灘澁水不平渾流雜哀怨何以濯子纓夜
來秋雨過羣星正縱横念子獨不樂起坐搖心旌兹晨
别我去奮袂身欲輕豈知失羣者憂思方日盈祝子服
明訓望子矜疲氓萬勿為酷辛庶以善自鳴
宴客池亭(有序)
秋夜陪劉守帥宴客池亭以尊禁圖行令無算同
其樂者同夫鄭學正伯友趙教諭也
飲酒有至樂樂極不可湛願奉尊禁圖為君警其貪斯
盤本規制文理粲梓楠闔闢恒虚中隆址而穹弇中畫
五十行令條雜周參行尾各承竅運珠隨所函司令迭
進之盤動珠走龕怡然信所値啟眎紛雄眈旅酧斯欵
欵大爵何潭潭杜觶且浮二漢酺乃行三問奇懼乖應
别類愁誤探秉燭卜晝夜飛觴徧東南交酢賓主歡對
酒騶從慙揖讓忽致敬吟哦遂忘餤交傳意孔均自卜
情乃甘飲或與其免量仍隨所堪豈不重酧勸終焉戒
沈酣山城淡月夕尊俎浮飛嵐劉侯愛敬客持以慰盍
簮常思賓筵悔童羖恐酗談孰知尊禁嚴防衛甚鎧䤴
祭遵昔投壺坐不擁戈錟歌詠肅邊境豈在多殺戡顧
我羈旅中局促傷憂惔懽然及數子契合如神鐔下懷
將軍仁上感聖澤覃乃知太平世禮樂歸濡涵
出贑灘讀伯友趙君知非藁命同李以莊進士
韻題其後
正冠坐方舟晨誦趙子詩風湍忽盪激感此危苦辭古
人去已遠來者知為誰正音墮空闊遺響何差差桂枝
豈不華天霜肅嚴威春風在中澤日長蒿與藜乘休不
得奮吐氣千丈霓徒令文字間勃鬱含憤悲兹晨歲云
暮矧當違遠時且復對尊酒高歌送寒曦歌竟不重陳
潜心以為期
送孫伯起之鎮江司理
昔在朐山尹為政聲甚揚朝廷重青籍銓擢有耿光永
念赤子愚罪罟罹披猖讞覆苟非人終焉阽危亡東南
有大郡地廣濱海洋豈不繁獄訟擢尹推丹陽維時大
火中暑熾日正長上吉祖東門瀝觴理行裝候吏千里
至得諏民俗康矧兹服先聲惡伏善且彰政方實多岐
所先在慈祥庶見囹圄空秋蕪卧桁楊惟君伯仲間濟
濟充周行卓彼儀真守飄飄雲錦裳搖搖江上波兩兩
發征航邦人共嗟訝符綬相輝煌汀雲槐柳深夕雨菰
蒲凉仕邦乃相望何異家與鄉永念幽谷士抱書邁年
芳送行重言贈敢以誠自將舞文戒吏胥操縱成條章
無刑乃至理庶用登虞唐
自興國過寧都度黃竿竹嶺險甚
客行青塘巖却望黃竿嶺陂陁緣大麓嵽嵲陟孤頂蹲
身事潜行俯仰立梯井灌叢方截轅巨石忽樹屛冥冥
日脚昏瑟瑟風力緊但聞隂壑呼不見行雲影僕夫筋
力盡悽愴助悲哽荆棘罥手足跬步不得騁虎狼恐奔
突魑魅或驕逞怪禽當我啼毛髮竪寒㾕常時山下民
攘劫玩官警殺人委溪洞椎宰肆庖鼎時平向置砦恃
險益頑狠反思二水上道路何昞昞坐貧昧艱危欲速
煩慮省但傷遊子魂日夕更憂怲安得剗高崖連山豁
畦町
答贈王子啟
晨得故人書握髮再三讀纏綿數百言肝膽豁傾覆上
承起居問下感進脩勖雖勞鴻燕思且慰泥塗辱去年
所寄詩徵我當和復謭材本遲鈍往報愧不速置書懷
袖間汗出顏靦恧永懷通家好先世輯婣睦嗚呼我大
父文雅動季叔追惟所自出實本王氏族風流齊閥閱
情誼均骨肉兔絲附長松柔弱易摧蹙矧我後生輩疎
略坐拘束饑寒役道路時序少攀屬緬思老成會光景
同轉燭每過城西隅低回愴心目時尋賢者居邈在&KR0008;
灣曲方畦帶寒蔬斜徑出脩竹升堂奉甘旨宴客湑醽
醁委蛇伯仲間顏色何婉郁往時客南浦公館蕃樂育
學子來趨風簦笈奮遠躅襜襜講帷側濟濟森立玉敷
揚六義旨駢疊雅頌錄詠歌逾金石剖析見絲粟似聞
厭塵鞅欲訪匡廬麓重湖涉深渺把卷面飛瀑雲林固
深窈問學傷寡獨豈必遠人羣終然起巖谷賤子罕所
諧微陋等樸&KR0554;偶從將軍幕未决詹尹卜老親困痺疾
稚子抱寒瘃内顧環堵空何以甘藿菽筠陽近留滯風
土漸諳熟錦水流郡西閭閻散平陸長雲亘浮梁車馬
競馳逐風激仙洞涼江浮鳳山綠蘇揚遺賦詠草木含
清淑至今民俗淳守業不出屋反思好游子奔走何碌
碌故園久蕪穢荷耒思穜稑軒裳苦乖違農圃豈汙瀆
勉意慰所親志願在昔夙感君同心言義重秋蘭馥抽
辭酧遠意焉得不醇篤敭矣合并期悲歌睇鴻鵠
題西山五仙圖
西山多仙靈往往宅幽阻飄然不可招作者焉得數昔
在漢晉間凌厲出梅許偉哉忘機士冺迹事納吐千載
仰高風誰能究其緒披圖覿古像先後得四五蒼茫越
王山颯杳文繡虎陳陶終市藥伊業解歌舞把卷識肩
吾曳杖知藴古神情各冲逸簮褐雜襦裋觀其英邁姿
宇宙一仰俯超遙雲中物安得繫纓組佯狂或玩世精
鍊得無補終然委大化豈必事矯舉吾恒登鶴嶺覽勝
睇玄圃長松夾皓月隂壑振清羽藥廬與丹井一一恒
歴覩獨不逢若人高懷竟誰語
奉答丁克誠擬古四首併各因其首句云
昨者去如箭去者焉得追今晨復不念無乃甘棄遺孳
孳孔尼父老至忽不知贊易著自強昭若星日垂泉流
當達海落葉寧返枝聖狂本一念所異公與私永言惜
去日鑒此川上辭
其二
誰將寶瑟彈逸響故超絶得心應之手有口焉得說宫
商諧律吕高下本定列至音不自發假器以舒泄徇名
而求聲惉懘乃乖劣懷哉葛天民為我陳一闋
其三
秋月白且涼金風豁森爽錚然高林葉墜地不復響感
君平生言慰我清夜想攬衣起彷徨秉燭增歎賞允懷
江海觀敢怠泰華仰古人在當日政亦企前往末予疲
鈍資焉得中脱鞅
其四
幽蘭湛秋露遠繫君子思繁華逐飄風乃以色見知春
陽無悴容冰雪有令姿感物固貧賤反躬服芳菲鹿鳴
咏好我永謝貽令辭願言慰離别勖德此其時
題筠軒
修竹夏向深層軒晝逾靜沈沈幽蔭交洒洒衆綠淨微
風枕簟入落日琴尊並攬枝發清嘯撫節延孤咏悵望
生夕霏幽期在蘿逕
題枯林墨蘭
山中石纍纍百草寒不芳猗蘭如高人跡隠名愈揚我
欲采其英繫之芙蓉裳林深路迴窈竚立以彷徨
題蘭雪齋
隂巖凍欲斂芳穎寒初破迴風汎纖綠時見白粉墮援
琴不復鼓委佩空沈吟掇此花上雪比君塵外心
壬辰感事六首
生長承平日亂離非所知垂髫讀史書痛彼艱危辭儒
紳謝徭役生理固云夷雖無二頃田亦不蒙寒饑歲時
洽親故聊厚相娛嬉出門不賫糧四達隨所之萬里若
戸庭道路方伾伾牛羊被原野桑麻翳邊陲四方絶爭
鬭兵寢城亦隳積薪而厝火治道乃日虧理亂自相乘
誰歟啟猖披
其二
猖披者誰子昉自邪說興香火崇幻教肇彼有髮僧其
源始涓瀝弗遏終沸騰宜陽一倡亂和者紛駕乘赭巾
忽充道殺戮相憑陵蔑法恃妖䜟江淮竟先登古來心
腹地廣衍昔所稱乃知為厲階不在憑丘陵
其三
汝穎始媒蘖徐沛乃蠭起浸淫及荆湘浩蕩入彭蠡風
搖草木動殺氣薄炎紀倉皇九江守血戰扼孤壘海門
白日暝烈士先鬭死雄波失天塹北舸竟南艤我師豈
不銳勢奮易披靡歎息江之流艱危欲誰倚
其四
豫章屹孤城出戰當水背退移石頭渡橋絶偶奔潰紅
塵蔽江水白晝驚慘昧呼號振淵魚山石忽破碎桓桓
章將軍勇銳百夫倍登城一指麾奮擊出前隊戈船久
遮列堅壁方擁對隄防蓼洲急控扼龍沙會自斷忽縱
燎危哉岋蓬塊斯人盛經濟兵略衆所戴肘腋將弗支
誰從振其匱
其五
寇移石頭渡南掠烏山驛新吳與修水變起何絡繹長
驅逼筠陽守者亦堅壁連雲忽傾陷烈焰半天赤猖狂
府中坐慘酷肆臠磔豔媚婦女羣爛漫金帛積倒倉散
游惰奪印援兇逆坐令荷耒民反戈半紅幘人情苦惶
惑王事方否隔摧廓諒匪難煌煌濟危策
其六
廬陵古名郡繁盛何雄哉井邑十萬家一炬同飛灰寇
來背南岑豕突勢莫摧白晝呼市中城門四邊開居民
望南走千步不一回官馬如流星絶橋竄山隈府中方
繕兵填委粟與財我糧寇之資我兵寇之媒一罅弗自
謹致此千丈頽向來闤闠區赤地生莓苔慎勿東望之
茫然使心哀
出南門
送客出南門客行苦躊躇前有血流地暴尸臨路衢借
問守關兵云是妖賊徒往者東西鄉嘯聚如羣狙跳梁
恃山谷根結未易鋤潜行巧闞伺動與鬼蜮俱官中急
召募搗穴將掃除往往禽捕之束縛來獻俘械繫置庭
下詰問非枉誣每戮三審之仁哉賢大夫豈不憤彼逆
終然惻其愚先時獲游諜揭竿梟首顱州人食其肉刌
剔無完膚嘉禾化稂莠紅紫竟亂朱下為人所忍上干
天所誅吾聞聖人教伐惡仁之符一姦伏刀躓萬姓安
其居官軍北來近此輩溝壑餘行者勿愴惻黽勉慎所
趨
賦白馬祠送曾照磨領兵防龍泉寇
將軍騎白馬朝出西門道初日射旂竿秋風動原草問
君此何之鞍馬甚光儀新承大夫命去逐紅巾兒笳鳴
武溪曲鞭指石州路手持白羽箭却射林間虎深行五
十里提卒三千人定摧中軍帳獨清西北塵丈夫誓殺
賊老劍耀如雪簫鼓城南樓歸來宴明月送君白馬祠
因吟白馬篇殷勤折楊柳贈比珊瑚鞭
和全參政别王照磨至剛
慘惻壯士别哽咽止復說妖塵汚后土臣子憤所切揚
威激驍勇振義戢頑劣差差戰飛霜屹屹壁立鐵崆峒
兀危倚章水不可越舳艫亘縹疾旌旆森側疊熊羆方
蓄銳蛇虺政蟠結由來國中士當作天下傑軒軒掃霾
霧炳炳揭日月側聞王師至冠蓋相填接雙江波濤急
浩蕩壯心折往者靖四隅屢戰非小捷何由濯炎酷萬
里洒飛雪永慰塗炭民呻吟化欣悦
陪王珊克温薛益伯謙王睿王佑嚴煥夜宴焦
瑜宅看薛舞劍分韻得深字
高樹涼風下叢蘭夕露深賓客集高館遙憐當别心起
舞出古劍迴歌罷瑤琴焉知夜寥閴清賞豁煩襟
贈州掾李復亨
李君青原英早辟此州掾遭時極艱虞酬酢周萬變軒
昂七尺軀磊砢出羣彥攄詞猶轉丸制勝若激電以兹
悟賢侯允矣獲深眷請從去年說從事實展轉寇興自
淮河焚劫徧㝢縣倉惶蹙大府聞者驚戰眩我侯力區
畫建義急防援戈矛首奮勇城壁次修繕眎民勿驚畏
出入兼守戰當時籌帷幄裨益總優衍慅慅西土氓嘯
聚鬱相煽侯曰往靖之君時實在遣高冠晨簮筆輕騎
夕鞬箭落日猿狖號石門路如線摧兇意已决擁槊身
獨先我兵偶失利蛇虺紛糾纏憤呼突重圍脱兔不可
罥生還趨進討汛掃何捷便矧懷疾惡心直道昭爛炫
姦攘速夷戮仇獄謝賄眩温温自盈拱鑿鑿眞百鍊從
容就三考著績偉自見或同文子升偶遇于公薦青雲
一攀附騰趠超紫燕漢史徵循良終言托佳傳
承鄧子益黃樹之作依韻奉答
客愁如浮雲沓至不可掃日聞寇盜急戰士何草草豈
無鷹揚勇未奮鼠穴擣經年數避地貴賤淪醜好嗟嗟
鄧孝廉盡室竄鳥道天寒拾橡栗日晏攬蘋藻頭額謝
焦爛裳衣劇顚倒百年侍郎宅故物粲可寶烈焰白晝
飛伊誰得探討庭前花竹區漫與瓦礫槁昨投柘黃村
母子慎完保低頭狎樵牧徒跣接猺獠晝行巖下蹊夕
宿溪上島荒山少鄰並木石藉圍堡春隂蛇虺出簸蕩
汨行潦鷹鸇苦未擊雲霓蔽晴昊平生忠義槩知子是
素抱驚承黃樹作再誦豁憂惱東歸定何日漂泊傷潦
倒正士懼摧殘如何問穹昊
答曾同升見語
沿崖入深谷羣木羅秋隂泉響一何幽巖栖有鳴琴已
欣人蹟遙恒恐塵慮侵願持白雲操一寫高世心驊騮
厄鹽車局促上峻坂長鳴悲風生惜此白日晚時哉一
縱轡造父未能挽蕩蕩軼浮埃天門望中遠
凶年民有棄子於江者詩以寄哀
骨肉豈不親無食難為恩抱子棄水中哭聲吐復吞母
饑骨髓枯兒饑眼眶出終然兩存難何以共憂恤歲月
不相貸恩愛從此分我死尚可忍兒啼那復聞兒啼那
復聞江水流浩浩不忍回視之銜悲入秋草
送孫景賢歸江東
客有敬亭思春愁何渺然謝公樓前月已照江西船船
頭花亂飛釃酒發鳴鼓四顧不成懽悲歌淚如雨壯遊
南海上曾著從事衫騘馬青連錢馳突開巉巖南歸阻
寇亂寄食贑江側多謝尚書公看客好顏色高筵列綺
饌賓客如流雲舞劍萬人卻談兵四座聞年華逐流水
五見楊柳綠夜夜夢故山浮雲滿巖曲兹行未可住却
望江東還人散井邑空鳥啼烟樹間殷勤候高堂次第
訪鄰里山栗與木瓜離離照烟紫放舟弄明月躡屐凌
紫微春風久相待吹老薜蘿衣南平三月暮惆悵忽成
别把臂重論心知君有奇節東遊我所願遠作秋風期
却攜采石酒高詠敬亭詩
送蕭一誠赴萬安教諭
聞君戒行裝去領萬安學征舸已載書離筵更行酌春
還野色迥日入川光薄悠悠水上鳬矯矯天際鶴寇壘
尚連戈邊防正鳴柝千村少烟火百里到縣郭古來重
庠序亂後餘殿閣綠野一榛蕪青衿半荒落師承豈無
待教立將有托山水舜祠深端期聽韶作
贈醫師任光顯
我非金石資敢與寒暑俱豈不慎所愛苦以貧見驅晝
行冐炎赫暮宿蒙沾濡短褐不自温藜藿兼秕稃外邪
或乘間内扄焉得虞乃者春夏交伏暍卧衡廬俯仰一
日間氣候乃頓殊厝火憤惔烈抱冰增鬱紆對案不能
飡嘔噦聞喑嗚親友來問疾藥物審所須交辭贊其賢
里有任大夫祖孫已再世診候明機樞入門即聞望審
療窮錙銖藥液製鍊精再啜氣已蘇詰朝謝枕席體胖
心孔愉怡憂古所戒懲創以嗟吁永懷藥有神如以水
沃枯至人豈銜報感德在我徒毒癘濟不仁瘡痏困夷
誅安得四海間皆君起羸痡
贈畫師劉宗海
寇盜餘五年山林一憔悴劉君最英發筆墨有生氣蒼
然祁鄭間見此喪亂際拔足自踰塵師門本羅氏聪明
破溟涬飛動入玄契總角解揮塗老成兀超異高堂敞
軒豁圖畫入蒼翠紛披烟霧舒晃朗城邑麗霜禽晚更
淨水木寒不墜翩翻毛翮分的皪花果碎江沙隠舟楫
山雪帶遠騎瀟湘乍微茫衡霍忽叢萃冥冥開古色漠
漠浮遠勢東南半天下屏障光溢視遂令購求者尺璧
不敢貴相逢苦漂泊澤國春正媚口誦名詩文磊落傾
腹笥窮途偶羈客絶藝終名世豈必懷古人艱難發深喟
殺蛇篇(有序)
曠氏庭有蛇赤質黑章出叢薄間伯逵早作遇之
見蛇獲黑蟾方據以嚙未死也亟命操挺往擊之
家人驚告曰此為神蛇第縱之勿擊君曰是毒人
戕物者神果有是乎蟾壤食而草宿無害於人而
彼殘之宜必殺卒擊殺之蛇斃蟾得脱見蟾傷腹
且潰將納而紉之以完其生童子出棄蛇湖水中
君曰未可以毒飲者盍埋之童子返蟾逸不見劉
楚聞而嘆曰去害不惑智也除害必勇義也全善
於既危慮患於既斃仁也一舉而獲三善焉是可
書已因賦殺蛇篇其詞曰
蛇虺各有穴合在巖谷陬明明庭宇間豈爾之所遊靈
蟾無爪牙草宿甚優游爾乃攫食之吞噬不少休嗟爾
毒螫性吐燄若火抽潜乘夜色暝巧伺人迹幽觸草或
盡死殺人甚戈矛惻惻仁者心嫉之若仇讐奮挺往擊
之妖言焉得留首斃文錦裂鉤尾委不收觀者憤稍抒
蟾脱金背浮呼童出棄此轉置湖水頭猶恐毒流波瘞
之向崇丘念昔大禹治驅蛇菹澤投叔敖患兩首隂德
躋公侯聖哲忽已遠草木塞道周紛紛蛇蜮交毒癘徧
九州養虎方刲豚食狼乃刳牛彼哉獨何心良善生怨
尤我歌殺蛇篇歌竟淚自流為此乃曠逵古人誰與儔
賦青簡所送鄧憲史南臺
肅肅青簡所粉署若秋霜聞君將去此遠赴栢臺郎驅
車臨廣陌沈憂結離觴青雲正岧嶤黃鵠方高翔還念
同居者湖隂看月光
奉和右丞廉惠山凱牙喜雨詩
亢陽閟時澤赫欲槁衆綠台衡憂民心惴惴甚集木一
朝注甘澍允矣生百榖堂邑歌既零南山咏沾足向來
擊鳴鼓望祀走巫祝孰云豐年遲永念誠感速廣陂潤
方流酷炎勢已蹙省署揚清風薇花濯紅玉民情洽和
暢天意劃清肅庶草徵則同時哉念蕃育
題太古齋為劉政卿賦
士有希古者端居在衡茅鳴琴既無譜酌酒亦用匏氣
淳語言樸其俗自不澆誓將木石俱永謝時世交垂裳
可為理游麟方在郊獨往思見之悵然歌有巢
曠伯逵移花竹石盆(有序)
數日暑酷甚伯逵晨興課家童移階下所植雜花
竹石盆盎盡置庭中穠青纖碧高下隠映洒然坐
林泉而聞清吹也伯逵亟命茗甌酧此清賞余因
賦詩以寄興則壺觴之集將不在兹乎
慈竹綠而貞慎草青以潤披紛瑞香蟠糾屈梔子韌蓬
然出衆美生意各欣振虚庭蔭深廣烈日光不瞬泉石
涵清妍盎盆陟崇峻移床坐其側涼吹颯兩鬢重門掩
苔蘚塵跡戒蹂蹸賞幽君子心席地頻洒汛茗甌既己
陳酒醆焉得擯高情寄林壑樂此樂無竟我慙去田園
畏暑劇焚燼抱甕息林隂還思問田畯
贈曾沂畫山水詩(有序)
曾沂字以文廬陵人自少攻畫尤篤意於王輞川
董北苑米南宫家法僦居東湖淨掃一室娛弄翰
墨而已故其落墨深穏敷色明潤規臨古作時出
新意位置情態高深平遠咸臻其極故有山巔水
涯之遐思有金閨瓊館之逸興有青雲白雪之雅
懷觀者得之烏可掩哉錢塘王君若水上元周禎
伯寧皆以翰墨名品重當世生咸及門而受益焉
宜其學益進趣日高而聲光之日大也方束髮時
嘗執經從伯逵游已時時點墨作山石林木人物
狀好之不能禁也今所就果若此豈非天性然歟
至正丁酉夏余游豫章將赴春官不果思歸珠林
以畊牧焉林下有求志亭生為余圖之頗合余意
因作詩以贈生而引其事如上
山水有雅趣絶藝固難名翩翩沂水生皦皦高世情觀
其筆墨間穎悟契天成况復師名哲揮洒欲縱横我有
林壑興迴車謝遐征悵言事求志結好在柴荆戀戀返
桑梓依依尋耦耕驅牛涉晚澗坐石聞春鸎茅簷有濁
酒思就野老傾風塵正蕭瑟念此心頻驚感君作圖意
慰我南征程卷之懷袖間離思浩方盈贈言匪諛溢願
子垂休聲
過順流口尋歸舟不見留寄曠伯逵
居人惜離别行子念歸路牽衣苦徘徊酧酢乃煩屢豈
知風力便徒侣惜遲暮孤帆竟先發江永不可渡登高
望前灣欲往復回顧令我行躑躅感君鬱情愫去翼安
可招蒼蒼但昏霧
題帶經亭為曠伯逵賦
時雨度原陸我俶事耦耕晨興荷鋤出於道非所營古
人邈以遠遺言粲昭明豈不念周覽力穡自有程攜書
徂畛間卷舒契深情息偃林樾下放歌激商聲皤皤東
鄰叟來問所讀名作者安在哉所為竟何成誰能舍耒
耜坐致倉廪盈掩卷謝鄰叟此道久榛荆聖哲本不死
我寧昧所生且復具尊酒相對得共傾陶然亦徑醉春
鳥方和鳴
贈蕭自愚煉師
填海銜木石移山開路衢既憐精衛苦復笑愚公愚擾
擾六合間機械紛奔趨豈知大智者斂之寂若無緬彼
白鶴仙昂藏一丈夫冲抱龍虎氣清含山澤癯煉藥入
紫霞吹笙上玄都逍遙青天中湛寂以自娛我欲躡其
躅飄然安可呼永懷伯陽翁握此玄化樞毋為事辯巧
取愧斯人徒
所聞
客談所聞者我亦聞所聞翕忽片言間源委焉得分當
時初聞時心緒相紛紜洶如春江濤汎若秋空雲肝膽
不自持反復貽戚欣豈知無聞者兀兀窮朝曛起揖謝
上客慎勿云所云我心久冥漠無以置斧斤
避寇宿嶺下田家
攘攘忽超嶺冥冥遂投村不知來遠近但見行者奔風
起草木動牛鳴人語喧妻子跼道隅淚下聲吐吞老翁
牆頭看為我啟重門掬泉沃煩熱坐我林竹根稍覺顏
色定豈知心魂翻兹行寔倉卒感君言貌温平生親與
友此日焉足論
過周宜冲林居
幽人繫遐思散策欣往即圳南秋水落行踏澗中石離
離數青松遠蔭林下宅落日在柴門清風滿蒲席
送謝君壽歸豫章
謝君芝蘭秀玉立含春温昨從鍾陵來過我江上軒臨
流一解佩坐石倒芳樽時序浩若流霜露忽已繁悵然
念歸路孤鴈同翩翻城西昔栖隠舊宅今不存採藥度
沙嶼懸壺當市門隔水望西山翠屏矗雲根逝此安可
覿清風懷笑言
述懷一首别表兄嚴允升之興國
我始束髮時出居城東郛兄從濠上來青裾如短鳬父
母共愛惜兩兩相擕扶讀書本不多頗好弄墨朱暮拾
草上螢晨探花間雛綴文暗矜衒學字繆擬摹登床奪
硯筆入室窺庖厨詬怒或暫違歡欣復同娛時來飲美
酒終不事樗蒲俱為鄉黨憐自許如聯珠稍長各辭家
東西趨道塗饑寒兩契闊千里長睢盱論心愴無夢攬
鏡覺有鬚歲時骨肉聚俯仰親情俱我父寔爾舅爾母
為我姑十年逓傾逝顧影憐羈孤嗟爾前年春妻子復
殞徂空庭閟白日苔蘚生簷樞爾兄亦早喪有子居僧
廬削髮豈高士承宗寔良圖去年避兵難聞竄五嶺隅
歸來見顏色竊喜雉脱罦昨聆遘寒疾服食幸少蘇所
依弱妹存亦苦貧病拘如何便訣絶孑孑復遠趨山雨
晴少泥林華正紛敷紫燕亦高飛春城沸笙竽我慙識
字來竒蹇多憂虞所以遯幽谷遠從耕釣徒兹晨悵言
别有酒得更沽感激少小懷臨分重蹰踟五月蒲艾香
九月有菊萸故園恐蕪沒歸候焉得逾武姥泉石嘉遠
駕尚可紆庶慰同心契慎保千金軀
題山水畫
羣峰矗青屏邈在雲霧中逶迤臨廣川杳矯凌高空太
陽旭朝升霞彩爛青紅草木石上生流淙挂寒虹突若
汎水鼇背負蓬萊宫我欲登覽之雲深路難通恍然對
圖畫思訪商山翁躡屐行紫苔艤船並青楓憑高思無
極引咏送飛鴻
見家鴨浴於堂㘭感賦
鳬鷖浮江湖萬里可適意㘭涔濡家鴨振洒空作勢人
生天地間窮達同一世悠哉賦命初豈不繫所値
夏日同歐陽仲元羅子理鄧崇志會飲林屋得
紫字
幽居帶林臯烟草共墟里兩日不相承鳥啼春竹紫川
平雨初集日落風更起悵望城市遙青山隔流水
懷萬德躬
萬生江海士蚤志在經術賢網失雄竒低垂向蓬蓽豪
吟高李間盛世宜作述光華豐城劒洋溢清廟瑟霄漢
未有期風波乃相失今年赴大庾華髮映初秩名高乃
為累退伏懼讒嫉維時三月初上道戒吉日江發南雲
長帆開北風疾停舟一相過取别傷草率豈不念平生
衷懷詎能詰維南苦凋瘵民情甚回遹治棼古有戒何
以布章律秋風渺鳴鴈贊佐在軫恤妻孥隔異縣歲晏
悲蟋蟀微生且漂泊吾道在否塞懷哉南川隠千載竟
誰匹
六月晦日山下觀稼歸
東日出未熹我興事晨稼莽莽逾廣阡悠悠至山下良
苗各已實載穫紛䆉稏流泉蔭餘畝束穧歸南舍柴門
日向夕鳥雀喧已罷老翁攜壺至言笑相慰藉春作幸
有成明當戒秋社
題錢氏貞節堂
織素傷斷絲汲井傷短綆百年不偕待逝者悲耿耿空
閨凝芳塵白日驚寒景獨攜嫁時鏡坐照孤鸞影孤鸞
鏡中老雛鳳方和吟何以慰母勤山海匪高深蒼蒼千
古石爛爛百鍊金惟應諸源水鑒此貞節心
早行霧中過田家失道
我行烟霧中不復辨原陸幽幽聞雞犬隠隠見松竹田
家迷遠近阪路有﨑曲已覺瞻望勞誰云往來熟
感時和王以方
霧雨晦平陸窮林翳清秋衆鳥各喧囂孤鴻獨懷憂矰
繳方可虞稻粱焉得謀塌翼墮中流泛然若遺舟屯雲
蔽白日澤國生暮愁飄飄竟何適莽莽奚所求且復斂
蹤跡栖遁此林丘時哉周周遇可以銜羽不(疑)
題嚴氏東園
里有嚴氏族昔維孝友門大厦連高雲江波下流奔我
識秘書孫令質何温温行年踰六&KR1030;蒼鬢雪不翻冠裾
肅其儀恒以誠自存族處三百年清風望彌尊燕游有
别墅近在城東園永念昔賢居樂此竹與萱兹晨天氣
佳風日麗崇軒秩秩叙賓友怡怡從弟昆圖畫既羅列
醪醴亦滿樽至樂恒未央世事焉足論眷惟此流慶宜
爾但高言羣翁有述作來者宜勿諼
憶鄧子益(有序)
冬月憶廬陵鄧子益時乃兄子明攜其祖侍郎中
齋先生故所撰海上遺藁獻之史館因留京師未
歸悵然賦此
翔風振層岡日出林鴉散故人不可見對酒發長嘆昔
别驚蒼茫新愁復零亂栖遲豈淪逸才美宜卓冠傷哉
歲年暮之子實國幹有兄承家學足以資考讃泣把海
上書去年入東觀秋霜肅羣木萬里消息斷念彼孤飛
鴻淒然度雲漢遥知當此夕沈吟出虚館上堂候甘旨
綵服故明爛江亭春風遠水澁冰未泮中州烟霧集羣
宿起鳴鸛我懷實悁結徙倚至夜半仰視天宇高明星
復東粲況兹當遠征展轉遂達旦
送邢秀才之南海
驊騮躡層雲振鬛可千里豈有賢達人低頭戀妻子買
臣未返越季子終去秦上策干君王撫劎清風塵英英
邢茂才三十淪草莽長笑别中原驅車事南往梅關積
雪白大海瘴霧深窮冬在遠道念子多苦心維南峙藩
城五嶺樹旌節得子先羣英清風濯炎熱我留山縣久
感此霜露餘遥遥不可攀羨爾南飛魚
病起理髮
卧病七十日我髮如毡茵沈綿曠時理卷鬱乃不伸徒
蒙垢膩積蟣虱來相親噆咂無遺膚搔之反紛繽兹辰
風日佳隠几支羸身梳櫛試翦摘洒洒開風塵蓬然滿
其梳易若振槁榛恒恐自兹始種種空輪菌傍有笑且
言子何昧所因四序一氣爾榮悴若環循凋零豈不秋
萌蘖方復春不見栢與松相承為舊新矧子屬壯強盛
氣方嚮晨六淫戒侵慝所養貴得均膚革苟充盈寧傷
發生仁兹言頗有契我志豈遂淪被衣衡門下反視怡
心神微風從南來且復正葛巾晞之跂陽阿庶以怡天
真
賦龍沙贈友人别
朝出城北門遥見城下沙&KR0609;&KR0609;鳴北風蕭蕭入人家坡
陁浩如雪漫漫不可越水落黃金澄天晴紫烟滅别君
沙下亭逝此歌揚舲春來倘相憶芳草是中青
檢故篋中得亡兒觭所服藥裹賦以致悼
汝葬已在野汝藥尚在笥當時閟神功事往一流涕神
仙豈不死海上多竒方俯仰猶昨朝嗚呼今則亡
題牧牛圖
清晨跨牛出日暮吹笛歸草野不逢人田烏相逐飛山
中有風雨蓑笠莫教遲
賦别南澗諸友人
歲杪無淹晷歸人滯山居兹晨復不發明日當歲除宴
會良已勤愁思獨不舒願回投轄意一解送行車
舍弟往三㘭嶺尋觶子日夕未歸坐候林下
西林已雞栖北澗復蟲響沈沈四山暝寥寥一星上時
危劇鍾情期逝勞紆想悵立此溪陰欲休未能往
分韻得一字餞别張彦昌赴豫章
君行赴豫章燕餞在兹日短劎出匣雙輕舟泛江一峽
深霜猿苦天闊雲鴈集酒盡不成歡南瞻恍如失
和答蕭伯璵
客有鶴上侣巢雲松桂林秋風夜中發相思烟水深青
鳥從東來惠我瑶華音援琴不成嘆徒勞千里心
題黃氏三餘齋
天地有明晦陰陽互始終人心藴至理妙運焉可窮端
居淡無營肄業肆旁通陶以典籍富積之道義充春作
肇有嚴夙興在省躬日入未遑息歲周方底功良辰風
日妍游咏從冠童矧當陰雨交而敢怠擊蒙混混循化
機淵淵湛天衷及時戒自嬉樹德務永崇潜心董生業
紹迹曼倩翁三餘寧有期百歲將無同勖哉黃氏居庶
以厲頹風
題吳氏宗夏所作秋林高館圖
江臯秋氣澄林屋帶幽夐霜餘羣木斂日落衆山静浟
浟舟泛葉湛湛水涵鏡歸鳥愁暝啼飛鴻淡遙映市朝
從兹遠輪鞅焉得競釣懷渭濱叟耕憶谷口鄭彼美孰
與期援琴發孤咏
吳太守將赴韶陽西昌浮屠周師以九鷺圖為
别邑人劉荆生復為詩以系之
九鷺何娟娟翔集在中沚感此秋氣澄森然欲飛起差
差白羽分皦皦皓翼比臨深既羣簉憩淺復危跱流音
振林薄顧影下清泚落日楓岸遙風迴篠溪駛誰為霜
雪標墨素得其似悠悠嶺海邁肅肅鵷鸞止悵懷將遠
違持以貺君子迹幽同九臯心遠向千里舞翿登清庭
翳車列天軌眷言羽儀盛振振自兹始
江干草居
江干愜幽屏草扉亦常關晚途斷歸人虚市見寒山林
木變冬候繁綠忽已殷鳴鳥相因依孤雲時去還唐虞
既云遠慨此時獨艱四體豈不勤我髮日已斑翺遊千
載上偃仰一室間樂詠古人詩庶幾無靦顔
戲題訪戴圖
大雪滿天地高興何悠哉終然不相見獨棹月中回人
言越溪春酒熟山花開此時風日好何事不能來
田父邀嘗酒感賦
客有攜壺來酌我盈觴酒自云秋糯熟醖釀滿盆缶莫
嫌山野俗盤饌本無有園蔬襍蒸芼甘脆幸可口喪亂
二十年蓬蒿徧田畝誰能厭糟糠何意問升斗我時適
歸田枯腹餘皓首感此慰勞勤比酒覺逾厚陶然就徑
醉高卧北窗晝門外清風來颯然在高柳
題劉誠本畫綠隂静釣圖
綠渚淨秋波蒼林含夕景之子坐垂綸冥冥釣深冷歸
鳥背林梢游鱗漾文荇扁舟有餘閒庶以怡日永斷岸
不逢人虚明見清影
答陳畊閒見貽之作
微生本田野志豈希廟堂採掇乃不遺徒為仁者傷煌
煌大明宫四海皆來王圭璋映冠冕光寵安可忘而我
叨其逢能無重憂惶駑駘匪逸足樸&KR0554;乏遠揚擯斥固
其宜低迴返山房幸有二三子絃歌以徜徉感君篤所
貽韻語清琅琅逝言托晏歲江海侔深長
題淵然劉煉師崆峒訪道圖
至人若浮雲會遇何有常有偉淵然子早師趙元陽西
遊崆峒山心迹兩超越朝飡赤城霞夜弄瀛海月瀛海
幾清淺鯨波隔人烟樓船送童女白日迷秦天伊誰秘
靈機顛倒鑿玄竅相視乃無為不言亦不笑問君此何
之顔色如桃花穀城訪黃石勾漏求丹砂我從崑崙歸
秋鬢忽已雪安得騎青龍相從叩真訣
和鵬舉赴滁陽道中述懷見寄二首
聞君赴滁陽前月過秋浦輕蓬去如葉列嶼若浮俎思
親念方永懷友心亦苦清宵發孤咏餘響應柔艣盈虚
諒誰卜忠槩傷自許君心正懸旌我髮已垂縷苦無太
古調何以襲宫羽
其二
峨峨北巖山上軼雨與雲下有蕙與蘭芃芃揚秋芬君
子在遠道懷思極憂勤睠言感時澤亦復傷暌分念兹
愷惠性化者將同薰由來金玉姿不如蕭艾羣逝將嫓
貞美庶以怡朝曛
晚出登前岡候王徵君不至
出門候親知引望欣往即崇林既前登修坂亦屢陟浮
雲正東馳餘景忽西匿漠漠烟散霏稍稍昏向極驅車
來何遲遠近誰與測行非多岐累鞅豈中道息幽期寧
獨違沖想竟難抑欲留感淒冥更往念艱棘簮盍諒勿
疑憂紛已盈臆鴪彼晨風翔何日倩飛翼
和答蕭國錄八月十一夜對月有懷之作
林塘澹清華庭宇豁虚朗露井波澄輝風林葉交響高
言倡令德孤吟振遐想亭亭江上月肅肅雲鴈往美人
浩前期令節延遠望池魚既堪綸旨酒亦可釀永懷契
天游庶以會心賞宇宙本達觀如何較銖兩
月夜舟中
泝舟忽淹逾日入愁將夕江流星斗迴月出洲渚白飄
飄風中蓬渺渺槎上客利涉吾豈貪歸哉問林宅
題胡子敷朝陽軒
晨起罷盥&KR0808;初日光離離晃然幽軒上坐見扶桑枝揖
客正几席咏歌理絃絲高梧已結蔭鳴鳳當來儀
題郁傑觀泉圖
我昔負疎散放為出澤遊自躡兩蠟屐時操一輕舟陟
險或窮日探竒遂忘秋行與雲水俱坐與木石儔吐詞
輒吟咏得酒即獻酬自謂長若斯不復懷隱憂中年遘
淪蕩世路傷阻脩兀兀感時邁栖栖愧身謀反思膂力
初豈乏十角牛誰令惰四體而不營西疇又如規什一
利可等封侯胡乃忽彼賤忍貧事墳丘工而昧執藝卒
也拙操矛徒以落魄資重貽親故羞屬兹際明盛草野
咸登諏慢游幸免罰識字偶見收上叨命秩崇下感祿
奉優補報慚尠稱劻勷懼多尤雞鳴事趨謁日晏研書
籌譬彼策駑鈍喘汗焉得休誰為泉石居偃息得優游
冠服如古賢琴書粲琳球不圖忽見此如病頓獲瘳池
魚戀圉圉羈鹿懷呦呦山林豈在遠至性不可廋郁郎
自超逸臺閣方見求鬢髮幸未白功績宜力裒蕭蕭松
桂幽爾豈能淹留致此倘有道吾將詰其由
五月十九日夜同蔣起居注楊主事宋給事中
宴劉起居千步廊之寓直
步廊向寥閴衞士傳呼呌壺觴夜初集刀戟燈相照風
迴閶闔迥月上觚稜峭起坐驚向晨束衣待明詔
偶題
一室秘炎暑煩歊苦難禁安得天際雲油然起層陰願
持白團扇步入青竹林却坐林下石開襟以鳴琴奈何
限清禁可望不可尋且復此静息聊以清吾心
送婁徵士叔真歸金華曾侍郎邀賦
祖帳出都門鴉啼掖垣曙春從天上歸人望山中去離
亭烟柳變極浦風帆暮亦欲把蘿衣空傷别瓊樹
蘭雪軒詩
聞君好幽蘭羅植層軒隂青青在人境意不殊深林光
風澹容與拂披動冲襟佳時聿云邁衆卉忽消沈重隂
既凌厲凛冽乃見侵念爾宛自持將將式如金亮不渝
芳潔芳潔良可諶願掇花上雪比君塵外心
題觀泉圖
野客愛清溪翛然淨心迹仰聆松上風俯見潭底石雲
林興無遠魚鳥懽自適坐待山月高鳴琴送遙夕
題米元暉山水畫為郭掾吏賦
米侯竒崛士作畫有家法墨色運華滋毫端散輕霎攤
平布汀渚立險出岩峽峰轉路盤紆林欹樹交夾隂疑
神鬼會幽與魚鳥狎野屋架深冥溪橋跨危狹嶔崟負
灊霍滉漾注苕霅花醲雨初膏草徤風可&KR1869;藤垂怯猿
把藻漾信鳬唼層烟千嶂合積雪萬石壓釣鮮憶鬵溉
采菽思衽扱斯人世己庚此筆品宜甲高情爛初放正
氣浩不乏燦燦珠吐盤輝輝劒排匣兵曹坐拘束吏牘
煩撿押槐雲屯故幄梅雨潤新袷探竒卷時啟歴勝懷
始洽何以謝朝紳歸哉荷農鍤
青蘿山房詩為金華宋先生賦
我有塵外想長懸山水間昨逢金華客因問青蘿山青
蘿幾千仞翠色淨如洗江上見數峰分明紫霞裏緬慕
宋夫子高栖在丘樊扣舷沿桂溆翻帙上松門幽尋聆
澗淙靜坐看庭綠著書三徑荒飲水一瓢足昔在山中
住聲名天下聞一朝被徵起長笑下秋雲官聯玉堂署
詔入金鑾殿元史公是非雄文掞雷電今年謝山縣稽
禮移春官並結芙蓉綬仍飡苜蓿盤翩翩霞上鸞皎皎
雪中鶴振珮朝天衢迴車睇雲壑自從出山遠芳草滿
岩扄弟子感時雨里人瞻德星豈無京華樂秪念山房
好恒恐歸來遲青蘿笑人老仙岩勘靈笈禹穴探古辭
此意在千載世人安得知
贈歐陽濟可主簿自金陵復歸濟寧府
兵曹限清切退食釐所務趨庭有來謁乃是長清簿攬
衣聞鄉語出袖驚柬素自云歐陽氏文物乃吾故家藏
兩誥命上代崇公祖紫錦絢春雲回鸞掞玄霧每啟必
三盥兢兢懼沾汚維時有侍講𣲖别長沙住兄持往訪
之題贈得佳句羣公繼揮發浩瀚倒詞賦後來兄入海
緹襲甚完具持攜遂不返旅殯石龍寓蒼皇兇燄起燔
烈劇毛羽至今夢寐間恍惚見題署兹從山東來王事
屬馳騖永懷家室墜毒若心火炷偶賴記誦存手筆得
繕註惟君尚友誼每恨缺告訴便當乞一言庶以償企
慕言已復愴然淚雨紛懸注我慙縻廪祿學殖成廢圃
先訓既莫承壁藏乃漂蠧感子重彛倫矧復執義固勿
傷昔賢遠勿嘆來者暮驊騮苟縱轡千里起尺步古人
重收族桑梓恭愛護孝忠可特立榮顯非倖遇千年兖
公傳星日煥昭布烟塵暫紛紜得喪奚足懼似聞四𣲖
緒凋落少聯屬振先近捐世南𣲖亦微斁潁上存者稀
廬陵盛宗聚維時秋氣肅圻樹颯涼露别子秦淮湄明
當發前路驛馬向悲鳴河水恐凝沍還官覲慎保世澤
常衍裕亂餘丘壠荒樵牧方交瘉何當望南歸一省瀧
岡墓
椒園詩為台州楊子賦
海陬有東麓天台所遺餘其下五畝園幽人之所居幽
人志事親行不出里閭升堂既問候入室還讀書園中
何所有椒樹蔚扶疎露芳或晨採秋穢亦自鋤持此釀
春酒氣和心孔舒東鄰豈無牲北里亦有魚所貴在力
勤旨甘將樂胥苾馨重胡考蕃衍咏聊且慎旃志潔白
庶以承厥初
陪陶尚書宋太史夜宿齋宫分韻得萬字
鳴鸞莅陽郊陪祀服明憲旂常擁圓壝幕帟蔽脩甸天
高風泠泠露白星爛爛尊罍秩斯舉簴業樅以建凝神
向澄肅秉德方恪愿調笙思肄三振羽將舞萬張筵盛
布設陳幣昭奠獻聽漏促晨興嚴衣戒宵偃駿奔尚齊
遫慎簡慚碩曼感孚豈殊徵恭事式同勸
贈蕭忻
蕭忻辭我行有淚迸若雨倉惶奉旅殯躑躅望鄉宇主
家隔萬里生死托童豎恒焉感恩義誓不避艱苦路人
為歎息來與陳酒脯古有不反虆忻能瘞其主無子未
足悲有子焉足數作詩贈蕭忻庶以厲忠矩
題黃筌百禽圖
百禽百聲音一動一情性誰歟寫羽族萃此一奩鏡況
有水與石山桃竹相並物類巧紛薄&KR1086;態颯飛競掩卷
冥所觀吾將契虛静
送趙可立來北平省其兄可久參政却歸處州
華省張離筵驪駒陳苦詞北風吹曠野歸鴈何參差弟
也懷故鄉兄以王事羈高秋一為别霜露忽已滋驅車
抗前旌執手安得辭君看並蒂菂不獨連理枝眷言此
持贈以慰長相思
送趙參政赴召還京分韻得風字
凜凛歲云暮轔轔車徂東簡書屬嚴召君子懷盡忠外
勞既旬宣内弼方奏功豈曰擇所事簡知在宸衷念昔
歷曹署朝趨接珩璁北來雖異寀幸以義見同庭栢寒
始青垣薇春向紅歡會不終歲忽如萍與蓬俯慚轅下
駒仰羨天邊鴻灤水方凝澌燕山屹崇墉暌離會有時
精感理則通撡持宜努力蹇直在匪躬敢希仁者言永
勵國士風
布履篇答舍弟
季有雙布履攜來自家鄉見兄赤兩足奉以慰踉蹌此
履豈有華素質而白章縫紉出新製絇綦已莫詳念兹
苦寒地九月露成霜上馬攬敝裘入室坐匡床誰為手
足念寒瘃驚劻勷一朝被温柔步履便且康足受慙黃
石踵决謝卜商不忍踐荒穢恐為明潔傷俯眎物有類
愴然感中腸冠緌既成兩鳬鴈亦雙翔如何弟與兄闊
别遙相望
題陳原初掾郎所藏古澗幽人圖
端居謝塵鞅濯足行澗湄青山既盤紆流水亦逶迤四
顧何寥寥林隂亦紛披乍興舞雩咏亦軫濠梁思仰觀
浮雲翔俯挹祥飈吹春意屬駘蕩我心方懌夷永言觀
象妙庶以靜者期
反哺詩
嘗聞林間鳥反食哺其母母衰塌翼坐供養急銜取今
晨觀所哺匪獨矜老醜方其駢立次情亦均左右有如
雌伏時局促拳兩肘雄亦念其饑出營含滿口歸飛闖巢
戶彼此欣接覯振翼而張頥嗷嗷類初鷇辛勤拾䖝蟻甘
忍不下咮豈不猶已饑分食貴先後有時通勞逸雌出
雄更伏母子夫婦間出入更助守義恩重酬報此意竟
誰嗾圓顱異羽族反目多鬩鬭靦焉不顧養荒悖事博
酒一體較銖錙親親乃殊搆我吟反哺詩庶以祛俗蔀
自述
叨祿向六載北遊且三秋臬司謬所寄官服當何酬朗
朗日月行滔滔江漢流孰云倖所致良以遠見收有靦
吹竽濫徒勞負山憂秉志誓金矢持身期玉甌奈何歲
年邁鬢雪忽已稠勉策疲鈍資悠哉企前脩
夜坐
閉門鼓初斷振鐸兵已邏風高羣烏號月黑一犬卧命
罇乍舒懷抽牘更娛坐稍稍空葉飛庭虛覺霜墮
暮歸二首
馴犬聞我歸起迎出前階饑猫如嬌兒奮躍入我懷閒
居感物理豈以形自乖攘攘殊趨者孰云真我儕
其二
日暮騎馬歸驚踏天上雪北風吹寒沙高樹低欲折誰
憐牛車行來往同一轍
朝抱一印出
朝抱一印出暮抱一印歸公家有嚴程出入焉敢違吏
曹方劻勷文牘正填委力弱驚任隆勞微愧恩私
十月十三日燕相府知印張觀復從江西來承
大兄六月八日家問捧誦之餘悲喜交集因賦
五言長歌一首奉報匪敢言詩姑述懷耳
張生江西來手持家問至剝封未及讀先訊伯與季書
題八月寫上有平安字孟冬始獲承道遠良不易首云
念我病邇只復何似中陳困書社驅勒亂遷次末述兒
子頑芻牧荒誦肄又云先塋木里横肆戕毁官府呼不
聞樵䜿劇跳戲次云今夏旱坐食困顦顇私儲乏擔石
何以供卒歲仲兄往黃陂迎女别子壻季弟石臺館游
從盛脩贄阿鸞締姻早諸侄亦勤勩抒詞良激切苦語
雜瑣僿如聆丁寧教如獲左右侍始慚終作惡撲簌紛
灑淚我本疎野資遭時誤登試事兄且未能從政安足
齒往者被徵迫欲走不得避倉皇赴京闕慘戚去田里
渺如蛙望海茫若蠓發甀春官書題目冡宰叩言議拜
命黃金門親題職方氏天顔正温穆諭旨極諄緻退朝
感恩隆際遇荷明世從兹謬通籍出入清要地含香大明
殿賜食光祿寺廟庭嚴奉瓉壇壝恭執幣厚禄既寵叨
宫衣亦沾被遲回歷初考艱險嘗百事前年調北平濫
擢憲府貳言議久疎儒條章昉師吏山河八府輳遼海三
陲寄土風混戎俗吏治尚沈鷙貪婪乃蠶食剽掠更狼
戾論當慮乖違擬步恐顛躓憂多變容髮務冗廢寢寐
倦禽困長雲羸馬傷促轡離居形弔影鞅掌矇接瞶得
書暫慰莞撫已重唏喟違離路五千契闊彌六祀事生
與追遠俯仰兩蒙愧歸休期莫竟追贈仰朝制華紛倘
歡聚泉壤亦榮賁君恩未能報私願焉得遂乾坤等籧
篨今古一奔駟勿憂時事艱勿以外物累消閒且時教
娛老宜日醉中情更誰諭此責當我致由來紫荆樹一
氣共榮悴豈以連理枝同根乃殊植世機紛倚伏強悍
焉足恃要當戒盈溢奚必較鈍利蜉蝣常撼樹蝜蝂亦
排礩永念珠浦源緜延本仁義滋培藉先德振拓屬來
嗣天意苟從欲此志終可覬作詩報兄前庶以見微意
紀夢(正月初四夕)
夜夢歸故里見我平生親升堂具杯酌懇欵話所因問
我歸何遲憐我白髮新恍忽一室内酬獻相主賓東鄰
粲新疃南舍儼舊鄰稚子笑相即老翁言諄諄似亦謝
前倨敬我今縉紳我心本無滓敢勞深意陳喔喔雞鳴
曙悠悠天向晨蒼茫枕席間委曲所歷真悵然不可訊
惻愴徒傷神
槎翁詩集卷二
