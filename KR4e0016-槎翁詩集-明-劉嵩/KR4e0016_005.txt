槎翁詩集卷五
明劉嵩撰
五言律詩
承曾子碩自洪歸贑道次太和以故人曠伯逵
書問見及臨别悵然詩以送之
閣下帆初落江干雨正疎感君千里意遠致一封書舊
宅蓬蒿遍新愁瘴癘餘冥冥更南上烟浪滿寒虚
過王氏南園看竹劉以和㩦酒至共酌林間
王子時相見劉郎晚共攜邀人竹林下沽酒石橋西林
絢甜椔發畦深苦藚齊徘徊未能飲着意鳥頻啼
又
禁得南園筍新成數百竿何年通一徑長有客來看露
葉沾重席煙梢拂小冠風湍聽不定況復近江干
又
磊磊蒼苔石娟娟翠篠林圃畦分曉色隣屋借秋隂日
轉游絲細天寒聚雀深獨無三畝地種汝伴清吟
又
節下題詩遍林間送酒遲亦愁春雨裏共愛晚晴時斬
玉嗔初見移根任所為長令掃苔石來此赴幽期
次顔用行留别韻二首
昔避烏仙洞歸來又六年鄊園各奔散寇盜竟纏連愁
共將零葉身如不繫船艱危驚再見未有買山錢
又
歎息瀘源上何時宼盜平淒凉驚往事浩蕩怯孤征世
亂歡娛少時危出處輕送行頻惜别落日最傷情
仲秋八日赴洪都應試夜宿鹽堆頭
花石耀寒星鹽頭隠暮汀風沙開漠漠烟浪入冥冥戰
鼓秋初急羈愁夜不醒故園西嶺外漸隔兩長亭
桐江
殘壘帶江沙荒祠集暮鴉客行桐水市人採木綿花山
掩飛煙直江浮落日斜舊遊那可問依約見人家
闌泊口
一岸危於削羣山隠似圍豺狼前日盛市井近來非古
屋蓬蒿徧荒村鳥雀稀還聞覆巢日烈火照天飛
新淦
亂山淦水上雨氣白如烝古塔遺孤表荒壖散百層賈
船初放槳魚屋稍懸罾近有官軍守科征恐未能
過峽江
石峽閟蒼烟江流似昔年戈船猶自守草市稍相連白
骨青山下黃蒿古道邊石橋攜酒處風雨一凄然
題春山煙雨圖
崖溜下林陂春雲帶雨垂不知村遠近惟見樹參差柳
巷聞鶯早桃溪放犢遲亂餘寧有此愁絶輞川詩
送張子明歸武夷
東去渡沙關寧辭道里艱雲連閩海郡家近武夷山臘
酒鵝兒碧春衣稚子斑徘徊南浦上别恨不能攀
題雲林别墅圖為黃子邕賦
雲薄黎川水月明蕭曲峰寒沙聞落葉絶頂見長松别
墅攜壺興深林躡屐蹤秋江愁不渡誰共採芙蓉
再賦
種樹蕭峰下結茅黎水濱疎星澹將夕衆草忽已春遭
亂去故里臨圖憶高人悵言赴歸日從子理荒榛
送省掾劉宗弼之嶺南買官馬
烽火暗崇江官船發豫章千金求駿馬萬里入南荒倚
劒看明月停杯問故鄊相臣憂國意注目倚騰驤
十五夜賦
素月流天外華燈出樹間美人吹鳳管秋水落龍灣清
露緣蘿墜凉風傍竹還遠懷當此夕載酒過西山
沙村道中
隔水望東綿看雲憶閬川人行秋草裏鴈落夕陽邊敗
屋猶依砦荒村少種田征徭渾未已野哭更凄然
九日感事三首
山寇能騎馬官軍解掠人徒然縻國賦何以淨邊塵周
雅歌三捷苗頑格七旬又聞寬詔下誰忍負深仁
又
鍾步時傳警新安久被圍鄊山孤壘在戍卒幾人歸夜
月喧鳴柝秋霜裂戰衣艱危依主將羽檄夜頻飛
又
聞道瀘江破傷心却復疑六年猶力抗羣盜竟猖披壮
士乘危數官軍出援遲幾人全骨肉夜走哭荒陂
虞檢校奉省相命南迓王御史十月舟過珠林
承寄佳作依韻奉答
瓜熟東湖日長懷别故人忽傳舟楫近先寄墨題新遠
候輕千里幽居少四隣幾時持使節來賞菊花春
畫鷹
自是飛騰物仍兼畫作殊英姿風颯爽蒼翮錦糢糊雲
霧終當擊軒楹未可呼海天秋萬里回首獨躊蹰
吕煥文挽詩
歎息瑶岡下斯人不可尋故牀芸帙在新塚蔓叢深有
弟求哀誄無人續苦吟寧知風雪夜回首獨沾襟
題彭氏背郭茆堂圖
日薄金華嶺雲深白石塘茆茨元背郭水竹自成鄊圖
畫看逾好登臨興不忘門前雙杏樹葉葉是秋霜
送雩都吳文學
長憶吳文學居官近十年俗隨風土變詩入瘴鄉傳曉
郭尋山屐春江出峽船亂離愁復别况是落花天
暮歸至江口無舟投宿洲上田家
野渡初維楫林居早閉門陂塍交白水燈火向黃昏問
客安行李呼兒具酒樽艱難昧生理深愧老翁言
出郭
出郭念農事渡江仍涉溪城邊愁落日林下趁幽栖紫
椹交蘿逕紅花間豆畦學耕心未已衝雨看鋤犁
江口汎舟得船字
凉露青天下繁星白水邊歌呼仍勸酒起坐忽欹船喧
已非塵境清疑是水仙沙頭燈火起飛鷺亦翩翩
過龍灣五王閣訪友人不遇
野橋秋水落江閣冥煙微白日又欲午高人猶未歸青
林依石塔虚館淨柴扉坐久思題字翻憐柿葉稀
聞贑已被圍而東固大坑又欲兵攻興國有懷
伯氏子中寓贑縣之禮原阻亂不得歸
歎息荆花樹今年好遠遊路從兵後斷書是亂前收漂
泊從誰問艱危信自謀時時驚夢見不解說離愁
又
江口移兵日山中散砦時一家俱念爾孤客定依誰秋
早衣裳薄時危去住疑故園久殘落猶恐未全知
懷王子啓寓贑在兵圍中已兼月矣
南上記乘濤千峰一郡高共言堅可托詎想戰頻鏖危
急輸羣策艱虞倚二豪亦知城有竇柴也若為逃
又
行李今何在兵圍颯暮秋定依故人住誰慰老親憂遠
道乖魚素孤城抗虎頭傷心對明月莫謾賦鄜州
再懷伯兄子中時有同客興國者從間道先歸
兄以道阻後期不果
貧賤輕離别艱危昧死生獨違同里伴仍阻異鄊程愛
想深山憩愁聞間道行幾時秋樹下慰此淚縱横
送醫士歸豫章
落葉滿城隅南歸感歲徂海邊曾種玉市上憶懸壺山
近煙嵐薄江寒島嶼孤惜無黃犢賣從子住東湖
題真上人幽居圖
豈有人知處千峰擁翠嵐背林通藥逕隔水見茆菴說
法魚應聽栖禪鶴共參經秋忘出戶落葉滿岩龕
寓翁
問翁何所寓非寓亦非真落落林泉迹悠悠天地身彈
琴忘雅俗飲酒信醨醇千載蒙莊叟相看意獨親
夜宿道德壇柬胡山人袁煉師蕭鵬舉
月色下金鑾雞鳴出紫壇不眠驚地迥相語向更闌酒
過憐初醒琴疎憶再彈永懷栖遁樂亦欲挂吾冠
又
解劔旌陽宅吹笙蕭史臺驚看龍躍出疑有鳳飛來窗
曙浮青桂庭深散紫苔翛然心迹静誰更問蓬萊
送友人入韶口山中
問客買烏犍去耕韶口田地饒無惡草山近有流泉過
雨聽春鳥尋墟望曉烟野人應避席莫遣識遺賢
賦清江送廖子謙之臨江
清江清見底千尺下沈沈白鳥晴飛遠石龍雲卧深遥
知在泮樂好聽濯纓吟念此登臨地因之見夙心
春日次蕭鵬舉二首
野客愁無頼春來常晏眠有時攜美酒獨酌向青天種
豆珠林下看花石屋前故人不可見佳句乃聯翩
又
聞說南溪上亂餘春可憐花開愁落日草長記流年賦
擬傳金谷茶應記玉川尋常西郭路思爾隔風煙
玉華山
翠巘千峯合丹崕一逕通樓臺上雲氣草木動天風野
曠行人外江平落鴈中傷心俯城郭煙雨正冥濛
題達監州草菴在金華之左
雲氣隨軒盖飄飄日往來茆茨元自葺窗戶有誰開棠
茇歌仍在桐鄊事可哀星袍五花馬猶想月中回
賦秋水送友人之豫章
秋水碧盈盈無波似鏡平渚雲低不渡江月照偏明色
映羣鷗淨光涵一鴈横望中征棹發應過豫章城
送宋國賓往寧都求父喪
野哭求親塜南循貢水濆招魂當落日負骨出寒雲馴
鹿穿崖送慈烏隠樹聞殘年候歸楫風雪定紛紛
舟夜次杳口柬蕭鵬舉
扁舟㳂綠嶼雙櫓拆蒼波秋氣水邊早月明江上多魚
龍今夜冷鴻鴈幾時過去住關幽興欹眠聽棹歌
觸目
到處草離離重城秋暮時荒園交兔逕殘屋帶荆籬自
倚城如鐡誰憐命若絲誅求方未已富庶定何期
南澗夜雪懷子啓前東塘雪中寄詩未答
昨夜南溪雪故人安可期欲尋行處履長憶寄來詩龍
蟄滄江水烏啼凍樹枝武山千丈玉思爾共遊時
題墨鷹
莫氏寫翎毛精神故自豪軒然蒼隼立鬱彼北林高急
想追星火輕疑掣鏇絛向來飛動意感激使心勞
憶蕭翀
聞爾去南溪移船駐水西家人應共載書帙得同攜道
在隆汙定時危去住齊風塵嗟兩地何處覓封題
哭七弟
季也傷愚戅林間第七枝生嘗勞父訓死竟重兄悲縛
兔工何益囊螢計已遲虎兒應邁爾教養待來兹
題田舍壁
門巷帶青楓村西有路通鳥鳴高竹上水落亂藤中耕
鑿常時慣招遊舊俗同寄言城市客未可薄田翁
題山水小景
倚石羣松秀横江五柳繁水侵陶令宅山掩謝公村浴
鷺依晴槳啼鶯近晚尊亂餘寧復此展卷一消魂
寄周伯寧二首
交友今誰在東遊最憶君清尊澄夜月綵筆動春雲楚
甸烽煙合秦淮樹色分相思愁日暮花落正紛紛
又
江雨何時歇淮雲盡日飛誰知千里别還作故園歸露
草侵棋局風花上釣磯徒令南浦上山水憶清輝
經亡友故宅
草沒門前路葵荒井畔園亂泉通廢沼敗屋露頽垣已
覺雞豚散空餘鳥雀喧欲行還復止寒日向黃昏
舟次樟鎮
匝地閭閻盛緣江霧雨稠舟航通百粤征稅出南州故
里誰從問修程且自由攜壺初問酒移棹已驚秋
聞蕭尚志抱病次韻奉寄
山路兼泥潦其如悵望何浮雲低近樹細雨暗長河城
晚烏鳶少沙寒鴈鷺多似聞抱微恙來問愧蹉跎
題竹石圖
為愛篔簹竹蒼苔節節封低枝兼雨重密葉與烟濃丹
穴終棲鳳滄溟未化龍幾時裁紫玉吹上白雲峰
奉寄孔監縣
寶匣動龍泉綸巾拂紫煙酣歌明月下起舞落花前野
雉紅襦短溪魚白錦鮮亦憐春似海安得酒盈船
贈别李子翀之金陵七首
之子金陵去秋風颯暮江西維流大火南紀奠雄邦魚
落波濤市鳥啼煙霧忩登臨聞伐木未得此心降
又
南北舟車會公侯地宅多百年新雨露六代舊山河夜
月銅駝陌秋風玉樹歌昔人遺感嘅不必問如何
又
鳳凰去千載城曲尚崇臺落日臺前下長江天際來錦
袍隨夢遠玉笛與秋哀定有騎黃鶴憑高日往廻
又
龍蟠梵王宅鍾阜出南東一水天光限諸峰霧氣通幡
幢低晚樹鐘磬下晴空茆屋如堪賦能忘訊已公
又
獨往堪誰語沈歌秪自憐才名三十著詩律幾人傳凉
幕驚巢燕炎波看站鳶荆南有劉表把劔故凄然
又
往昔廬陵掾監倉出萬安白魚供日饌紅腐足朝盤雲
暝千峯雨江喧十月灘向來棲息地三見菊花殘
又
相知仍少聚即别轉多懷用世悲才忌乘時貴俗諧江
聲通巨蜀雲氣盡長淮亦有南淮志何由與子偕
送蕭同可之肇慶
端州蕭幕府五十老能文命秩鄉人羡詩名朝士聞石
門明夜雪銅鼔暗春雲暫爾鯤鵬運終然鵷鷺羣
楊待制挽詩
諱景行字賢可延祐乙夘初科以易登進士第授
贑州路會昌府判官再調永新州丁内艱去官改
江西省照磨官轉宜黃縣尹撫州推官湖州歸安
縣尹年七十授翰林待制朝列大夫致仕公平居
和厚自持為政剛敏摧擊豪横不避權勢屹然不
可干以私所至畏憚及去而見思有立祠刻石者
凡三為江浙湖廣考官多得名士一時在清要者
皆其同年公未嘗以私謁之其剛正如此年七十
四以病終于家
郡邑徵循吏詞林憶侍臣青雲嗟濩落白首見清真論
秀終禆國鋤姦肯避人百年文物盡愁絶故山春
楊州判挽詩
公諱衢字升雲為待制公之從姪孫蚤以材學受
知江西左丞郝天挺以茂才授瑞州路儒學正明
年以易登泰定甲子進士第授信州貴溪縣丞始
至官即以逋賦事侵辱天師府天師銜之嗾當道
以贓黜公非其罪也改授陜西鈔庫官再調臨江
新喻州判官以病歸卒於家公問學該博下筆為
文嘗衮衮千言不休然豪宕不羈卒蹭蹬以歿君
子惜之
浩蕩孤飛迥從容萬敵麾仕方覘命達清已畏人知白
璧泥塗近朱絃雅奏遲春風江海思蕭艾故離離
又
萬里秦中役前年渝上官長才淪判牘多病促歸鞍山
雨孤墳暝江風十月寒蕭條前輩遠雙淚落汍瀾
戲呈廬陵李司曹
羡爾城隂屋居來頗類村竹枝斜點地松樹直當門稚
子青衣短慈親白髮繁客愁仍滿眼騎馬雨昏昏
泊蓼州登岸尋曠氏館
江雨冷蕭蕭維舟近畫橋不愁春爛漫故恐浪漂搖溆
口明花樹城隂散柳條故人高館近未覺旅䰟銷
贈趙錄判之九江兼柬孫伯虞
上日之官去東門祖帳開青雲明淑景朱紱稱清才花
亂雛鶯囀江晴旅鴈回倘逢孫學諭為報寄書來
渡江
二月風濤壯渡江愁遠人舟航那可恃童僕轉須親日
射黃牛渚天低石馬津向來臨眺地及此故傷情
送靖安教諭王賢卿歸南安
千里王文學南尋庾嶺歸諸生供祖帳吾道有光輝野
樹重重合林花日日飛茆堂漳水近莫遣信音稀
溪上
溪路出南港野林依古原偶行桑樹曲頗似桃花源茅
屋居人徧晴灘稚子喧依依耦耕者相對已忘言
贈葛希亮
豐城龍化遠湛湛墨池深每愛葛希亮親承鄧蔚林紫
雲騰瀚海香霧襲書林膠法親前輩清貞見爾心
千葉黃楊
黃楊一尺許千葉更千枝秪益階庭玩能忘雲漢思雨
荒承碧蘚風定注遊絲傷極偏多感南歸得共移
齋前黃棠棣生於山茶兩株之間春花夏條扶
疎可愛兹始及秋而萎黃日見矧後此霜霰交
積之時乎感賦一首
弱質不自植扶疎故滿林繁英春後盡病葉雨中深斬
伐非吾意匡持見夙心山茶亦何事晏歲足清隂
秋夕懷大兄及四舍弟時俱客興國縣山川阻
修音問邈然
豈謂無家别三人各遠方已嗟甘旨薄翻作道塗長㶑
水風湍白瑤岡霧樹蒼書來定早晚莫遣鴈相將
又
好在程溪上月高愁掩扉也應念行客獨自對清輝細
草露初白高河雲正稀庭前紫荆樹歸夢故依依
七月得廖子所書聞目疾復作感懷奉寄
闢館延青佩升堂奉綵輿羡君能養志愧我在離居入
夏愁新漲過時得遠書秋風決明發目疾定何如
寄李子翀
之子青雲器頻年困縣曹能令官長愛未覺簿書勞委
璧寧終棄鳴弦且學操何時倚長釣滄海掣鯨鰲
過李黃羅茅堂五首柬克正茂才
幽居仍近郭高隐即深山草逕經年合茅堂盡日閒檢
書青竹映倚杖白雲還遠愧南遊客逢人秪厚顔
又
茅堂子故物歸意定何如學道親先輩清心遠俗書藤
稍垂石亂瓠葉上簷虚日有南溪叟能來送鯉魚
又
水碓時時急秋山岸岸隂偶來看野客渾欲托雲林烏
石寒松暝香田雨稻深幽棲寧避世暫去已關心
又
何年遠城市來此寄高情客有求書札誰從隠姓名茅
茨寒更濕花竹晚初成江海尊前意依依見弟兄
又
伏雨日瀟瀟寒風斷柳條居然懷契闊何以謝招邀把
酒銷銀燭披圖出綘綃由來文物異况乃自前朝
蜀人師季則自臨川來靖安省其姑於李氏歲
暮將歸辱貽銅刻賦此答贈
有美趨庭服來尋李氏姑終然思㝢縣復此戒長塗篆
刻銅章古精神玉樹孤峨眉煙霧隔何日上成都
對月
落盡東門柳辭家又一年浮雲千里外明月九秋前席
近花香潤樓當桂影偏思鄉意未已鴻鴈已翩翩
贈帖有道進士自成都之官舒城
進士之官去真成萬里遊白雲淮水暮紅葉薊門秋瓜
戍隨春入公田按月收殷勤念民隠外秩近來優
訪周叔用不遇
歸近意不懌獨行尋故人歲年渾欲暮心迹轉相親水
入蒼葭亂霜侵碧樹勻終然不可見但訝往來頻
題舒君彦幽居
自有幽居趣人來不厭頻叩門過日晏移坐見情親涉
圃從沾屐穿林屢折巾尋常混塵俗到此澹心神
柬舒中立
城僻蒼山古天寒落葉稀細流通石澗斜日帶林扉柳
外青鳬亂松隂白鳥微看君攜稚子把酒惜牽衣
送友人南歸
歲晏各言别君還先賦歸悠悠遵道路渺渺問庭闈江
闊行舟遠天寒過鴈稀城南風雪裏惆悵把征衣
訪廉泉亭拜趙清獻蘇文忠胡忠簡三先賢遺
像
古寺青蕪裡東風夕照餘階除流水過井甃白雲虚遺
跡今何似清心只自如高亭烟霧色慘淡昔人書
夜宿曾氏館賦贈子元子碩昆季
嫋嫋藂蘭秀娟娟雙鳳雛馨香元是早毛羽固應殊夕
雨沾書帙春風散酒壺承家仍好客於我惜歡娛
雨坐江亭候寧都船不至
不見南帆上凄然對水忩疾風吹大木積雨暗横江遠
道何由達愁心苦未降徒聞鳴鸛起東渡正雙雙
晚次雩都縣
寂歴春江上城門對縣安人家依水竹雲塔倚風湍問
酒林花落維舟浦樹寒欲眠愁向夕漁火下長灘
月出
月出光初發客行煙水中船頭當北斗竿尾信南風蛟
室侵崖黑漁燈照島紅飄飄今夕纜何處繫青楓
雷鳴磜上對雪
誰能思更往暝入楚江空捲席聽春雪移船避北風依
人汀樹綠着意渚桃紅觸景成孤寂悠悠去住同
黃坊
風色愁將夕離人欲斷魂雲深知積水煙淡識孤村釣
艇遥相並沙鷗故不喧忽思攜稚子踏雪過南園
送羅尚德之贑州
此日垂楊樹維舟惜遠行水生羊角渡春盡虎頭城學
律寧無術飛書早有聲十年趨幕府憔悴愧高情
五日池亭燕集
草閣飛雨集高人清讌同壺觴且終日襌袷已驚風客
舍清林下故園芳草中榴花亦何好爛漫向人紅
齋前青蒿特盛或請薅除之惜其生意森蔚青
翠可玩也謾賦一首
向來誰種汝入夏總青青幸不妨禾稼猶能映戶庭驚
風縈亂蝶微雨下流螢自是幽棲物隨時任悴零
復酌呈鄭同夫是夕宿李舍
復酌臨清夜幽懷故不羣高林風鵲定暗壁露蛩聞把
燭嗔殘炬移尊惜半醺不眠看月上松檜白紛紛
對月
海月三更白江風七月寒久知行客慣強作故園看菜
疃依壖闢茆亭傍水安蕭條南戍裡獨自戴儒冠
寄曠伯逵
一月三寄書故人湖上居浮沈知不定報答竟何如楊
柳清風弱蒹葭白露疎槎頭秋水落誰釣九江魚
題山水畫
旅遊常見畫偏愛浙江山日上雲霞動天清紫翠閒秋
林時自落春鴈不知還隠者茆廬好何年此扣關
十一月二十八日晚予與趙伯友登舟將歸既
夜舟未開忽將軍送詩至舟次則劉侯惜别之
作因與伯友奉和一章以答其意
放船驚雨過下馬報詩成不擬當深夜猶能念别情夢
隨書帳遠寒入緼袍輕明發辭灘口乘危敢計程
贈陳野仙相士
旅懷仍病酒那有好容顔感子遠來意罷書相對閒風
澄梅澗水雨過石華山惆悵昔賢遠修名誰可攀
寧都曾三省自京師得危應奉為作其先人埋
銘一通歸以示予敬題其後
寂寂先人宅煌煌太史銘飛霜中夜白宿草隔年青未
試干時策空傳相地經傷心行役者萬里哭蒼冥
送别高安黃宰
春日賓曹盛驪歌發縣關眼看朱紱去心折畫轅攀壠
麥連雲細江花過雨斑筠陽真大郡猶遲一年還
贈藍山趙教諭
聞說藍山縣宫墀暗薜蘿頻年虞盜寇長日罷絃歌使
者先馳檄諸生暫負戈終然陳俎豆失喜問如何
題平洲小景圖
錦水西流遠滄洲逸興長晚晴楊柳暗春雨杜蘅香沙
渚通鳬鶴江潭集鱮魴幾時攜短棹載酒問茆堂
近聞三首
近聞河上卒掘地未通流何以酬飢渴終然起怨讐干
戈應滿地畚鍤漫成丘禹跡誰能復悠悠遠大謀
又
近聞淮海地寇盜各縱横城邑傳新破舟車絶遠行朝
廷初問將閫府漸移兵思見欃槍息秋來江漢清
又
近聞楊主簿翰墨上京都徵責緣新令馳驅戒遠途炎
蒸猶未濯寇盗若為虞即此傷多難山林未可迂
奉和崔州判仁卿山長克誠夏日同遊開善寺
路轉溪仍合沙平水屢侵放船思極浦下馬得高林却
望煙霞色微聞鐘磬音虚堂白日静於此見初心
李知事廉輔得竒石如雪因命名雪石
西嶺千秋白山隂六月寒終然天外遠宜爾座中看映
日光相射含雲氣獨完惟餘苔蘚色彷彿似青巒
送鄒明道歸吉水
令尹方興學先生乃賦歸清秋辭俎豆白首望庭闈雲
薄千峰出江深一鴈飛溶溶墨潭日偏照老萊衣
感賦七首
閃閃一星赤西林夜色高乾坤自空闊景物故蕭騷庭
迥栖凉葉門深翳雨蒿狐狸渾不見竟夕向人嘷
又
中郡秋防寇邊亭夜築關遥聞大軍出定向幾時還粟
仰南船運弓從北騎彎侵尋寒落景何處問溪山
又
島嶼通羣盗風塵動六州蒼茫淮海暮搖落楚荆秋城
壘從墮廢弓刀竟隠收向來經國意徒重腐儒憂
又
傳聞南寇盛慣捷海中船兵甲今如此風濤正渺然魚
龍秋氣外貔虎暮雲邊自倚皇威震誰為赤子憐
又
壮士今忘戰愚民乃弄兵風霜工殺戮雨露惜生成未
掃屯雲蟻猶遺拔海鯨閭閻思倚伏回首歘心驚
又
白髮前朝叟偏傷喪亂頻泣逢南上卒驚問北來人老
大心情異艱危世變新眼前憐稚子蕭颯向風塵
又
飛檄時時急防邊事事虞度關頻閱騐鳴柝遞傳呼干
羽終來格豺狼得盡誅皇恩自遠溢何以慰民痡
九月九日將赴豫章夜發瑞州城下二首
天末雲霞暝城隅煙水深維舟呼不見漁火坐相侵夜
下芙蓉渚秋高橘子林不眠催解纜鳴柝正沈沈
又
未卜西昌返還尋南浦行清秋千里外永夜一舟輕風
急高河動星浮積水明蒼蒼江霧合起坐悵心驚
過松湖聞熊氏往時有花圃特盛
寂歴松湖市人家際水煙平沙皆種樹枯港不通船舊
隠真堪托名園已盛傳青春花竹麗載酒定何年
過鄭氏隐居承二子之純之紀留宿賦贈一首
流水西山麓層軒夏木凉昔聞書帶草今過鄭公鄉展
席傳詩帙張燈列酒漿佳兒真好客傾倒意何長
寓鐡柱怡真堂柬左德昭
自有幽棲志長嫌俗境喧喜尋高士宅得共故人論古
井波圍柱深簷石作垣焚香足危坐清咏五千言
題隠臯亭
晚樹連虚壁秋花隠畫簷林交風瑟瑟池迥雨纖纖把
酒頻移席翻書欲近簾由來有真趣出處若為兼
早泊蓼洲時徵乃顔將軍赴淮夜捉送途者
微火明高磧危檣倚近城舟人驚暝竄戎卒問晨征牢
落聞雞犬喧呼度甲兵江淮方警急行客倍含情
送堯舉監稅赴進賢
送爾司征去江干秋雨餘由來設關市不在筭舟車客
路通城邑人煙集里墟西風搖落近回首獨踟躇
送友人之贑州司幕
江合城樓迥秋高幕府清之官寧憚遠論法正須平寒
瀨鳴砂淺晴嵐隠石横凄凉為客處浩蕩送君情
歸次楊林
汀樹重重轉江船稍稍移淺沙驚欲盪逆浪故相欺風
起占鴉浴雲飛信馬蹄鳳山明月好應怪客歸遲
題空翠樓為東山湛上人賦
碧嶂飛甍合青林畫栱高晴天引蒼翠凉月見纖毫木
榻飄金磬春壺淨玉醪東山有支遁臨眺使心勞
春山伐木圖
伐木春山裡千峰復萬峰蛟龍廻别澗麋鹿引行蹤風
落崇岡桂雲開絶壁松懷人咏鳴鳥欲往愧無從
題山水畫二首
遠樹層層出高崖面面開谷深雲欲動江白雨初來楚
佩遺仙浦吳航近釣臺故人渾不見秋暮思悠哉
又
絶壁芙蓉秀懸崖薜茘高天清聞夕籟木落見秋毫仙
賞誰能繼榮名自可逃時來倚圖畫悵爾渺煙濤
寄贈翠岩泰上人
蘭若倚西岡年深松桂長似聞葛洪井還近贊公房挂
衲雲林淨翻經石榻涼下方一回首烟霧日蒼蒼
旅夕
鄉夢燈初破寒忩雨漸疎已愁秋向夕况苦鴈無書異
郡危新戰滄江倚舊廬老親應散疾藜杖到階除
十月
十月驚雷動千林急雨來民情欣利澤春令恐為灾暄
日猶催杏清霜不殺荄王師渡淮浦定遣幾時回
南溪
溪樹綠隂隂林居夏向深青山謝朓宅流水伯牙琴採
藥懷孤往看花惜共吟北岩如可問於此息塵心
題松下行吟圖
松下行吟者翛然不可呼影臨秋水迥興與暮雲孤石
角栖書帙花隂散酒壺青山招隠去應是笑泥塗
題蕭伯高西岡讀書處在唐杜審言故居之右
蕭子讀書處昔年曾一過郭外西原好門前修竹多雪
深猶獨卧日晏亦高歌況近參軍宅清明奈爾何
定上人屢約遊山不果近承寄示送孫景賢詩
未及和答因劉進士仲炯遊青原山賦此奉寄
孫宰遊山日僧房賦别時有詩還念我何處定逢師雲
甃蟲書葉霜林鶴滿枝來遊知不厭空負數幽期
又
送客青原路思君白下城雨花曾聽法貝葉舊知名學
道躭幽趣憂時累俗情蓮峰幾百丈霜月想泉聲
宿東山下
夜宿東山下人家隔板橋泉聲霜下起霧氣月中飄芋
子兼皮煮松枝帶節燒老翁年九十起坐說前朝
送李掾還吉水
霜草馬蹄寒晨趨别上官吏推文牘簡民憶會期寬水
淺魚梁出沙晴鴈磧乾青雲冠盖盛似爾惜才難
和答楊公平題具翕堂
故里荒蕪地新堂燕鵲羣昔人如昨日此意向誰論樽
酒欣時具歌詩惜夜分雄文兼雅韻感激愧諸昆
令公岩送鍾庭亨歸興國
令公讀書處歸去又殘冬潭冷魚依石岩深鶴護松穿
雲窮望眼踏雪記行蹤明日平川道相思隔萬峰
溪上
渡溪日已暮回首見青峰風起岩前樹霞明天際松佳
人期未果幽徑偶相逢語語投寒暝孤村起夕舂
遊臨溪寺和鍾學正韻
澗束西流水門臨北向山渡橋驚鳥散掃石愛僧閒霧
薄林花紫春深石笋斑雲峰如可問杖策未須還
承郭奉奎夜過溪上言北岩杜鵑花盛開手數
枝相贈明日賦此為别
故人夜相贈手折杜鵑花掩冉帶華月參差出絳霞來
從仙嶺路分贈野人家我有遊山興因之起嘆嗟
廖伯容自南溪别余將栖于武山之雲峰寺明
日寄此
子愛雲峰寺幽棲得自便朝吟還對石夜坐更聽泉久
住應忘客無言或近禪時時採藥去長嘯白雲邊
夏旱
五月那無雨今年豈有秋傷時思乏食失路竟還憂圭
璧聞周祀尫巫笑野謀亦憐生事拙不見滿甌窶
看雨
慘淡連遙嶺蕭條入近林隨風初作勢度水忽成隂壠
穗占新沐池荷掩舊沈西樓濯冰雪暫爾豁煩襟
挽鍾謹獨先生
揮淚過東門懷哉德義尊新阡哀櫬出舊屋古書存修
竹仍深巷幽花自小園儒林有知己好在立真言
谷雲
冉冉復離離秋雲出谷時偶然隨雨散忽謾被風吹岩
潤龍先覺林隂鶴未知何人為招隱吟斷小山詩
山茶
聞說真常觀山茶兀老蒼根盤千古盛幹拔五枝長翠
羽圑秋色丹砂注夜光神仙誰種此又見海成桑
仙竹
壇上竹珊珊秋風六七竿至今含雨色長夏拂雲寒神
女金絲佩仙翁錦籜冠建標應有待曾此下青鸞
石仙
仙子何年化空餘石像存沈淪時已異堅樸道彌尊雲
舄飛難去風裾冷不翻何如致雲雨從此洗乾坤
牡丹
千葉鶴翎紅仙姿自不同名傳李唐後根托帝壇中霞
佩分王母金盤送玉童異香留不得長是逐天風
題溪南幽異圖
誰寫溪南景幽深隔翠微釣船沙際出楊柳雨中稀倚
竹翻書坐穿花載酒歸故人渾不至苔色滿林扉
十九日至二十二日雪作不止客有言是雪十
餘年不見者固可喜也因賦五言一律
莽莽初横野涔涔忽滿城低迷渾欲暗空闊固能明積
水蛟鼉伏荒山鳥雀驚十年愁不見北望正含情
雪中會飲分韻得花字
洗醆注晴霞張燈散暮鴉殘年今夕會遠道故人家春
入山中樹雪吹天上花當筵有長袖醉舞看欹斜
山礬
本自托山谷年年春暮開野人不愛惜折送滿城來皓
雪千枝積香風十里廻故人墳上路見爾獨興哀
渡江
莽莽出輕艘紛紛竟渡江天寧殘樂土人欲憤遺邦豺
虎方雄鬭蛟龍正怒撞南村愁岌岌何處望旌幢
兵破江口途趨東原挈妻子入山道次相失復
聚
倉卒還相失艱危獨後來亂山當日暮長路入風埃攘
攘從誰問沈沈只自摧逢迎忽驚喜相顧歘興哀
尋人家至石嶺下衝雨入大村夜宿羅坑
石嶺重攀躋羅坑及暝栖不辭衝暮雨政恐踏秋泥親
老愁多病兒癡睡更啼艱虞戒前路不敢候鳴雞
午憩石鼓坑嚴復亨寓舍問米過灌塘尋康氏
姊
書在餘三策錢空罄一囊問人求食米隨客度山莊影
怯飛鴻後啼驚猛虎旁遠尋康氏姊感激意何長
憶故廬消息
故里何人到野堂今是非毁傷寧壁立焚蕩恐灰飛書
帙從人把囊琴只謾揮誰憐失巢者飄散欲何依
秋旱井涸致水為勞有浚而得泉者喜而賦詩
井涸仍秋旱徒勞抱甕人偶緣淘得淨但訝汲傷頻欹
石盤根古寒泉積渫新渴心端頼爾回首颯風塵
南岳祠前古松
偃蹇何年種青蒼暮色酣半身猶直上全勢欲傾南古
壁龍鱗合空巢鶴影參歲寒終見爾霜雪老能堪
出社下嶺望九洲流陂稻田可愛
渡嶺望平田人家隠翠煙村墟自雞犬風物似神仙晚
樹依沙立秋粳帶水眠幾時驅兩犢投迹此安㕓
初遊長興寺
一路縈紆入羣峰迤邐開樹連山路合溪帶石橋回煙
火依農屋雲霞隱佛臺如何千載下不見一人來
入百記望王嶺諸峰
何許龍移宅猶傳鶴駐驂山連王子洞水落聖官潭結
屋蟠虚壁燒畬上翠嵐十年厭奔走吾意托東南
山中
豈有人知處白雲連上層入深疑遇虎愛淨欲依僧風
磴鳴樵斧岩煙翳佛燈如何江浦上殺氣苦憑陵
蒲磵奉次長兄子中韻
蒲磵來何處鳴聲應谷虚清宜和野飯翠可織仙裾隴
近秋常灌潭空夜不漁毋令洗塵耳吾意戀溪居
再遊蒲磵與子中子彦題名于澗右之嵌壁因
賦詩而歸
自掃磵邊葉閒通石上泉綠蒲向深處幽響忽琤然題
字捫青壁長歌入紫烟日長山更静來此弄潺湲
觀蜜房
戴主心無二趨朝度必三一衙兵衛肅萬鼔戰聲酣事
夥還分濟功成始共甘伊誰失維繫蕩蕩縱殘貪
九月三日由長坑入南山寺將過里良暫憩合
龍寺聞饒兵已逼新安二日矣
三宿那容戀孤征自可驚已聞虎穴鬭復道烏巢傾戰
鼓寒初急烽烟晚更明問程投野寺日暮最含情
至里良之明日聞抄兵已入長興因賦以自慰
誰遣飄然去真成率爾來吾寧工避地天似解憐才行
李從蕭瑟飄蓬任轉回時時看短劍心折未全灰
感事五首
已聞新安破復道富田圍力抗猶隳逐全收果是非主
將嬰城急居民在野稀徒勞淦水上羽檄夜頻飛
又
兵老匡山北師移贑水濱一行寧助桀三戶或亡秦氣
壓長蛇陣魂消戰馬塵紛紛猶殺掠誰與弔遺民
又
聞說虔兵下前茅次九洲一烽深照夜羣馬颯驚秋勁
氣方全蓄沉機豈共謀似傳終左次失喜敢忘憂
又
主將何時出行人此日歸退盟驚左次迎附識先機四
野何煩掠孤城不再圍文山青萬丈回首一沾衣
又
義戰今誰有完師衆所安從容隳&KR1005;嵲談笑卻兇殘攘
攘持牛酒紛紛躍馬鞍東南餘赤地萬一慰饑寒
得舅氏消息
親戚今誰在兵戈卒未休忽傳消息異徒重别離憂老
大原多病飄零誰見收依依夢中路淚洒石江頭
雨坐下郛田舍閱案上道書
臨澗一茆亭連山萬竹青微風閒聽鳥細雨坐看經憤
極思吳劍饑來憶楚萍野人能好客猶足慰飄零
晚興次珪上人韻
何地可幽尋南方多翠岑水流村磵遠樹擁石門深事
感升沉迹愁牽去住心終然戀禪寂十日坐林隂
離里良别寺僧則師
羈旅諳空寂高秋感去留誰能棄妻子世已換王侯故
里腸朝斷荒山血夜流敢違桑下戒誓作海東遊
聞江上兵退挈家稍出村至三坳嶺適從弟懋
和亦自藍田陂歸同門久離喜遂復聚
即返非吾計相逢幸汝歸山中茅屋在江上故園非淚
應啼猿落心隨斷鴈飛十年傷骨肉飄散復相依
悼女姪端
已謂生還遂誰知死病仇畏途攜共遠故室返無由弄
果啼時擲遺䙀葬後收重泉應見母汝父正多憂
謝李克貞送鹽
食淡憐吾病分鹽感子情解苞驚落雪進飯惜含英遠
道楓初隕閒門草屢生艱難愧滋味幽興在藜羹
遭亂
遭亂無完物還家有病軀夜眠愁枕席晚食愧盤盂敗
壁狐狸入虚簷鳥雀呼猶傳征斂急倚杖一長吁
食無菜
豈有膏粱想仍無食菜緣饉荒寧絶物枯旱已經年青
憶冰盤送香懷雪椀傳喜聞春意動薺麥滿山田
聞贑兵已駐萬安
自有重灘險還屯外邑兵江春舟楫便城晚旆旌明蟻
聚方連勢鯨吞竟敗盟悠悠岐路嘆萬一慰民情
社日
社日那無酒時危不見春閉門防過卒燒紙賽田神已
嘆耕鋤廢終傷殺掠頻雞豚久蕭索未敢怨風塵
重遊長興寺
重到長興寺青山四面同鳥啼花竹暗人散戶庭空蒲
磵千年雨松門午夜風舊遊悲往日回首各西東
哭元卿
南郡連烽火連臯掩素扉猶聞避地去不見渡江歸家
廢藏書散山深弔客稀同庚幾人在空遣淚沾衣
哭韋纉
一死嗟誰托餘生苦自憐已悲形弔影竟覺夜如年野
哭沉山月新墳閟隴煙杳無重見日徒有淚澘然
劉氏西樓小集和吕仲善韻
清風緣幔起疎雨傍城過酒急禁愁得樓高奈暑何卷
書思共隠學劔愧殊科且可捐秋珮無勞問曉珂
重過梁塘訪郭與恭
一水鳴蒼峽千峰引白雲時危還作客歲晏却尋君事
往詩仍在愁來酒易醺野橋寒日下霜雁遠初聞
題彭伯圻芹寓
采采芳芹去溶溶泮水濱長歌心不厭偶寓跡非真吾
道傷羈旅鄉山落戰塵十年戎馬際獨立見斯人
聞鷓鴣
爾本越中鳥何年來此啼羽毛渾自媚言語使人迷隠
隠穿松障蕭蕭渡竹溪斷腸聽不得歸路日平西
題劉誠本為子彦弟作山水圖
畫者有遠意寓之山水間野航當晚急江閣與秋閒嘉
樹團丹壑幽花照綠灣何年謝塵鞅杖策此中還
由雀兒嶺入閬川青梁尾
歴險非吾意臨危信此生一家微命在百里畏途輕草
屋憐蜂聚松崖愧蟻行喧喧豺虎急向晚慎前征
又
路折千灣水天垂四面山野人初問戰過客乍投關地
僻燒畬遍溪深采葛閒時時聽鼙鼓悵望不知還
夜渡溪水見月憶流江諸友
片月出東嶺野禽相應啼歸人愛清景亂月渡平溪草
露忽已集洞霞猶未隮流江向西遠歸夢使人迷
對月
今年十五夜看月在流江誰遣遺鄉邑猶疑接澒瀧水
光浮戰艦山翠隠蓬忩傾影那能寂含悽對酒缸
嘗山藥
誰種山中玉修圓故自勻野人尋得慣帶雨劚來新味
益丹田暖香凝石髓春商芝亦何事空負白頭人
山樓即事
樓出青峰上簷栖碧樹端雨忩晨易白雲榻夜多寒微
醉時欹枕閒愁獨倚欄紛紛猶戰奪托跡敢求安
晚望
山氣碧氤氲深林帶夕曛人歸孤嶂晚犬吠隔溪雲杉
竹何年種烟塵此地分桃源寧異此猶恐世人聞
寄蕭翀
九十九頓嶺歸來又幾時時危愁不見歲晏最相思天
遠驚鴻斷山空病鶴饑長懷霜月夜一笛向人吹
奉次吳縣丞兵後見寄韻
長愁憐杜子多病愧相如避地風塵裏還家瘴癘餘春
隨南國鴈書滯北溟魚故里勞相問于今未定居
夜晏次王伯衢
王氏多才彦青雲玉樹林金尊瑤席滿銀燭畫堂深風
雨殘年夢江湖千里心感君情似海欲醉且停斟
宣溪餞李提舉一初席中和王子讓韻
客有東歸思維舟向浦橋江聲翻石面雲氣擁岩腰悵
飲淹泥潦歸程問野樵驪歌莫催發晴景在明朝
西嶺
西嶺往來疎茆茨散漫居月明人逐虎水暗獺偷魚萬
木風霜裡千村戰伐餘昔年桑柘地雞犬滿村墟
和蕭漢高歸省水東
雪意滿鄉山寧親復此還臘前見梅蘂江上候柴關入
饌鮮魚白升堂舞袖斑别君增永感飄泊愧愁顔
雙溪
春風西嶺下表裡愛雙溪江雨時時落山禽夜夜啼薔
薇花欲亂櫸柳葉初齊南陌誰相問愁來路欲迷
四月苦雨次郭吟翁
羃羃雲粘水厭厭雨斷林千山尚寒色四月更春隂望
怯舟航絶居愁井竈沉如何開霽景空有濟時心
九月一日泛舟赴上麓擬簡劉子琚
初日輕舟發高秋訪友行雲沙低石浦風露滿山城物
外看豪俊尊前憶老成菊花應共把還得慰高情
過仙女釣臺石
仙女一片石九郎江水邊何年此持釣遺跡尚依然綠
髮明秋渚長竿拂紫烟仙期如可托引手接飛軿
郎湖
何年秋望遠落日曉粧新垂釣聞仙女廻舟見石人青
烟松嶂晚紅葉柿林春獨覺容華變空傷羇旅頻
見有畜鷀&KR3410;於庭者因賦一首
自有雲霄迹那虞羅網機鳴聲猶自厲羽翮未全揮檻
逼廻翔窄庭荒啄食稀低頭羞燕雀容易往來飛
家犬為虎所斃詩以致悼
聞說於蒐横羣行不畏驅公然入江市半夜取韓盧委
肉憐輕敵防奸憶應呼忠良死殘暴悲恨若為圖
聞子規
羽族爾無竒南飛怨别離殷勤如向我漂泊定依誰絶
岸雲深處空林月落時到今車馬客穰穰不曾知
酬友人見問
野人初識面舊友漸忘名長日惟窺圃經年不到城借
書山路遠洗藥石泉清近喜林間鳥相看故不驚
詠金鴨爐
鑄得黃金鴨焚蘭伴夕眠中心灰未得煖火自生烟獨
立思浮海雙飛欲上天那能長拂鬱吐出向君前
送吳太守之韶陽
已報新移郡猶聞不下堂買舟辭快閣度嶺問韶陽晚
驛江雲白寒潮海日黃使君行五馬南徼有輝光
又
白下東門柳當年手種成行行當别路葉葉是離情解
纜驚秋雨揚鑣送晚晴春風榕館静好在聽啼鶯
水精葱
芳烈齊山茗清名重水精生成推土物誇大著鄉評鳴
齒冰丸脆通神雪汁清茗甌端有助疎淺愧吾生
憶平原
在昔提攜慣于今學語喧未能覓鄰果已解到盤飱歲
弱憐吾老時危幸汝存誰從托詩禮亦欲信乾坤
哭胡思齊
野戰日紛紛飄零最念君故園知不返客路竟長分道
士來看病鄰人為起墳百年精爽在應化武山雲
憶蕭一誠
萬里潮陽道經年獨爾思海邊為客久兵後到家遲戀
闕心猶割傷時髮欲絲荆南非舊日剰賦七哀詩
贈黃孝子庭端
南陔嗟久廢素韠幸猶存風變干戈際人稱孝友門雲
山蔵舊宅烟草翳寒原誰續黃香傳當為薄俗敦
荅龍北池求詩
古劍千金得還丹九轉成天寧輕至寶人苦累虚名避
俗聊栽菊鋤荒欲刈荆詩來問題墨展轉愧高情
寒日
寒日閉門早荒村落木齊昆蟲霜後蟄豺虎草間啼碧
海終難涉青雲未可梯鹿門早晚去妻子定相攜
寄青原福上人
聞說靖居寺蓮花峰最竒幾年增悵望何日是來時曉
刹蟠丹壁春泉注玉墀塔前荆樹好應長向南枝
九日雨離流江
何意今朝雨偏傷遠客情黃花低徑濕白鳥渡江輕吾
道成漂泊天機戒滿盈林居有餘地聊欲任浮生
詠早禾溪水
聞有王相洞龍潭決石開遠從高磧下盡繞亂山來續
續筒車灌喧喧槳筏催海門如可到東赴敢遲廻
夜宿東原同子彦弟食楂梨示姪觶
東原山館夜燈下食楂梨共看團圓子因懷連理枝軒
昂憐汝大辛苦愧吾癡歴歴嬉遊事于今鬢欲絲
覽鏡
頗恨青銅鏡能添白髮絲不知歲年換猶憶丱童時戎
馬驚塵暗風波惜世危仙山有靈藥老去欲誰師
遇鄰人道舊
廢井生新草荒村失舊隣獨行迷遠道相見益酸辛逐
戍餘千里還家止一身終然未可住投杖颯沾巾
題楚地山川圖
落日二妃浦青天五老峯蓮華深鬱鬱草色淨溶溶去
鴈低寒樹歸人帶暝松向來水西寺欲往似聞鐘
南溪山上賞月
凉露經秋白華筵向夕開笛聲山上起月色海邊來花
隠千峯合松排一逕廻直愁星漢曙莫遣醉歌催
至日
為客何時了迎長此日同江湖戰伐裏歲月往來中鴈
斷沾沙雨蟲鳴落葉風書雲從太史曝日且南翁
秋懷七首
百里漁樵外頻年戰鬭餘感時聊作客乘興即安居碧
澗横松几青林映竹書避人吾豈敢樂性此何如
其二
大村江忽轉西嶺路俱迷山木隂隂合沙橖冉冉齊魚
潛知舊穴虎跡見新泥此日荆榛裡何年桃李蹊
其三
日下田田草霜餘岸岸沙江喧聞激磑烟白望燒畬畊
鑿寧無術徵科苦未涯吾寧甘食蕨子莫戀栽茶
其四
羇愁長少睡墟落自多虞里布晨輸稅江船夜送徒曙
星寒共照野鳥暗相呼王事誰能卻年華浩欲徂
其五
溪筏乘流駛山棚隱石高樹交藤共絡峽轉浪争號夜
雨洗山骨秋霜落澗毛桃源如可問蓬海徑湏邀
其六
把卷臨溪溜開帷俯石林浮烟通市白斜日半庭隂卉
服頻催裂松醪暫廢斟孤懷傷斷梗寒影愧栖禽
其七
石壁湖邊路蒲田江口村亂餘通草市愁破憶柴門屐
許鄰翁借書憐稚子翻因思兩梅樹花發滿東園
賦壁煤
忩下煮茶久烟煤半壁生君看太玄者此豈一朝成光
可敵玈玉堅疑鑄鐵城未黔嗟孔突戀戀愧吾情
十二月十日晚同吟所郭光輩奉陪溪南隱君
與其諸郎羣從觀舍傍蔬畦仍出山後臨眺江
上周覽林麓追念舊遊撫余羇懷益深感慕因
賦五言近體六詩柬同遊諸君亦以識嘉會也
背嶺溪流合穿林石路高連甍依嵽嵲百堵見周遭掃
葉看畦韭搴蘿出澗桃極知幽興熟來往未云勞
又
林下戲秋千中流奏管絃看花還舊賞撫樹惜流年白
髮金臺客青雲玉署賢後來文物盛此事會俱傳
又
古廟依蒼麓窮林俯綠潭石臺交野祭畫壁擁朝參雲
送千林雨烟飛隔水嵐向聞燈火夕歌吹足沉酣
又
喜有連雲樹仍多近水村偶來隨杖屨渾欲托丘樊山
暝寒初落灘低水自喧終然遠城市何用覓桃源
又
日落風猶起江寒魚正肥鸕鷀下水急舴艋出灘稀旅
食勞行李歸栖念采薇已驚殘歲廹猶恐壯心違
又
欹樹共維楫高崖可構亭沙呈橋外白山漾水中青别
洞通仙境何年閟地靈時來及登眺亦足慰飄零
題曠子西山讀書圖
曠子耽幽僻西山住五年讀書秋樹下躡屐亂峰前酒
憶鄰僧送詩從野客傳臨圖懷往事丘壑故清妍
五言排律
贈定參政自南海抽分還省三十韻
天塹山河壮皇圖日月開鵷鱗登漢闕玉帛上燕臺民
賦中邦出蠻艘海外來貨源恒混混禁網自恢恢粉署
參元佐金閨著彦才江湖資保障臺閣挺竒瑰鳳詔優
南徙鵬風得遠培節分東廣會春動海南隈厲瘴驅山
霧驚潮隠地雷水光浮溟涬寶氣出蓬萊機杼鮫綃結
樓臺蜃氣摧鯨鯢謝唐突鵰鶚且徘徊衆水通洪滙三
山據絶垓雪艫銜浩淼雲舸駕崔嵬錯落青鼉甲彎環
紫鰐腮珊瑚紅的皪孔雀翠毰毸花角裁犀定明珠割
蚌胎荔漿翻翠杓蔗瀋凍螺杯壓軸龍香重崇箱海錯
該牙籌勞永夜鞭筭積微埃市價曾無貳寬征信有推
夷商歌豈弟硐獠慕嬉孩河漢張騫入江淮劉晏回幾
時淹去佩及此送歸桅寥落山城暮微茫水驛洄野人
瞻衮繡中使擁鞍&KR0008;早應雲間瑞行膺日下催賞褒增
玉秩迎勞錫瓊醅禹服終成賦虞廷可阜財明堂掄柱
石元鼎頼鹽梅
大官供宿膳分韻送友人中書掾
紫閤趨朝夕彤庭直禁時内官調玉饌中使奉珍竒綘
節傳宣近雕盤餽食遲星河聯繡戶雲月上芝楣夜入
華燈轉春隨刻漏移露晞應待旦獻納好陳詩
挽楊學錄安吾先生
遭亂臨川郡歸來已二年清羸驚病後哀些落兵前刻
表新阡出蔵書舊業傳清心懸夜月直氣掩寒烟谷迥
松聲合庭虚桂影偏修文從閣老應數仲容賢
題劉善初草意亭十二韻
庶草含生意高人秉性靈十全推藥物千古重圖經畦
掩霜芽紺林團霧葉青蒼根蟠石罅柔蔓絡岩扄煖火
時蒸术長鑱亦斵苓香浮蘇井橘甘絶楚江萍飲聖諳
殊味傳竒識異形遠應探北嶽幽合泛南溟遼&KR1509;同三
島芳鮮自一庭懸壺花底市搗臼竹間&KR0905;瞑眩懷祛疾
從容冀引齡早甦民瘵劇兼慰客愁醒
乙巳閏十月十五日聞永新破諸兇就戮無遺
喜賦三十二韻
鼓亂雄諸郡憑兇跨十年荆湖延毒霧漢沔注妖躔鳥
獸寧殊類龍蛇自一川羽毛初景附苞蘖忽根連掠野
時乘間攻城亦破堅踐攘螻蟻甚累係犬羊然里錄
先鋒籍家亡世業田鯨吞那有間席卷欲無前割奪封
疆盛依乘節制專公侯凄喪狗奴隸歘登仙白日驚雷
破炎天積雪懸存亡覘貨賄喜怒信刀鋋誅責窮糠粃
需求到甓甎寡妻牽雨筏尫子負冰椽徭役家家急科
徵處處煎田廬久焚落衣履極窮穿慘矣生民禍居然
爵土煽積金明别塢陳粟閟荒烟列地朱甍壮層城畫
堞鮮椎牛釃玉醴躍馬鑄金鞭事楚終懷譎盟邾或撓
權郊端兵屢挫城下檄虚傳苟不罹勍敵能無感彼天
假名徒虎負就縳竟蟬聯夜諜披心膂晨登奪旆旃刳
腸劇狐鼠啄腦任烏鳶崛強嗟何在繁華總棄捐掃除
應假手覆敗已駢肩野昔畊無犢民今坐有氊飛霜收
殺氣清旭麗居㕓禾水春前綠屛山雪後妍遺氓喜相
勞早晚賦東旋
觀漲二十四韻
積雨隂滛日雙溪曉漲初冥冥低鼓浪灔灔細通渠觸
岸聲齊鬭盤山勢漸攄微茫穿窈窕浩蕩入空虚石抉
漂岩鼠防崩潰沼魚掉頭堤柳曲破面渚萍疎荇泛紆
殘綬蘆漂偃敗旟二儀看動盪八表聽吹嘘蛭蚓無安
穴蛟龍有定居深疑掀巨壑猛欲撼盤岨出峽喧雷鼔
經天浸日車凝光淨羅縠跳沬碎珩琚涌屋初浮棟循
階忽闖除人疑歌瓠子世欲祀鶢鶋禾步偏愁決三江
未可疏臯田淪細麥場圃溷嘉蔬升屋呼號急登臨盼
望如雲猶浮井邑烟已斷林廬遠想天河落空懷黃埧
瀦龍門&KR0978;廹迮梅演混舒徐昏靄迷行筏凄風冷客袪
沉浮驚浴鳥漂轉嘆棲苴滙想經彭蠡朝終赴尾閭扁
舟如可具吾欲理畋魚
陪溪南隠君入山玩竹十二韻
涉溪弄芳鮮臨岸得嘉蔭始緣一逕微稍入萬壑深建
戈直如刺攅幄密方絍殺青脫工削鑱笋出庖禁翠憐
秋雨洗碧愛寒水浸草柔地堪席苔淨石宜枕沉沉驚
瞑合洒洒覺凉沁歌風便鳥憩垂露愜蟬飲鳴笙虚可
竅扶老堅足任延秋思縱攬占地欲豪賃一區聊有營
千畝得無甚願從此君詠請斥俗士闖
鄒母蕭夫人挽詩
白馬引塗車青鸞護板輿霞明丹旐遠霧暗𤨏窗虚苦
味思丸膽珍鮭憶饋魚荒原移旅櫬凍雨洒靈裾玉樹
春雲表瑤華夕露初他年徵顯秩命服賁泉居
奉和孫真州伯剛南軒種竹十二韻
聞種南軒竹親攜劚地童覆根深宿土護葉背驚風籊
籊看雙幹瀟瀟自一藂雨愁崖響挫晴愛樹隂籠低映
横忩北深連别塢東春林期盡植秋逕得傍通散帙琅
玕潤移尊翠黛空商音凉瑟瑟海氣夜濛濛習隠兼松
菊攄材並梓桐清懷二子上名混七賢中自附幽棲興
能㤀長養功終言拂霄漢高節倘齊同
賦玉笥山送楊主簿公望之清江
主簿才名盛之官萬里遙登臨當别地感慨欲行朝稍
離金華界還瞻玉笥標天光浮嶻嶪雲氣上岧嶤紫盖
麒麟府青蓮翡翠翹覆箱看雪積法樂聽風飄近侍丹
臺聳尊居綘節朝彤霞秋閃閃太白夜迢迢漢帝傳金
籙秦娥奏玉簫子真元自隠公遠更誰招夕霧栖寒谷
春風動泬寥烟雲千壑轉宇宙一岑超此去期應及來
遊趣自饒避人騎瘦馬留客解金貂山术宜秋煮爐丹
足夜燒題詩黃葉嶂攜手白雲椒静倚迎晨旭長歌激
暮飈終言睠官府未可狎漁樵野迥齊桃葉沙晴暗柳
條賦題驚草率餞邁愧萍薸疎雨沾行李飛雲逐去橈
清江百里外東望極旻霄
送況吏目歸西山
南郡城如鐵西山翠作屏六年佐州幕千里望親庭簿
領仍相絆干戈苦未停曉衙衝暗曙夕騎戴明星故里
烟塵隔澄江風浪寧賦歸花苒苒送别柳青青斷港移
蘭槳晴沙注玉瓶東南烽火後幾處短長亭
題江亭春望圖為劉仲章賦
山暖錦雲香江晴翠黛光烟林交翡翠風檻舞鴛鴦路
轉川原迥潮通浦溆長落花沿石溜芳草限河梁離客
廻蘭槳幽人結蕙纕年年望遠意春色滿衡湘
陪練伯上同飲王氏南園櫻桃花下得巾字
斜日櫻桃下高亭野水濱草生遥浦暗花發近林春移
席無餘地停車有故人登山攜謝屐漉酒問陶巾芝嶺
元通漢桃源自隔秦莫辭終夕醉世已淨風塵
題雪菴
濁世塵千劫高人雪一菴風烟飛不到冰柱矻相參鶴
映水光潤龍騰劍氣酣題詩霜拂穎載酒月浮驂宇宙
澄元氣溪山失瘴嵐由來高潔士不獨重東南
臘月朔日紀懷十八韻
衮衮閒愁集堂堂急景遷殘冬惟一月旅寓向三年霜
入絲蓴美風掀錦樹鮮義山通鳥道禾水漲蛟涎雨泣
鳴蛩地雲愁過鴈天川光寒不動兵氣慘相纏海上霞
生燧城邊月應弦瘡痍渾未息疾癘恐相煽隴畝遲三
白山林負一㕓感時何及矣撫事獨凄然瞻落傳新令
家貧食舊編依人慙野燕戀子劇饑鳶席破門懸雨庖
空井閟煙種山仍畏虎踳地秪憐蚿出感關途梗居愁
賦調煎鹿門那可問桃水徑須沿未必弦真絶虚疑筆
可捐東風如解凍南客且棲玄
冬日同諸友訪蕭國錄登西樓復會宿山房分
韻得連字因懷往昔夜過監學訪蕭國錄會宋
學士周員外諸公賦詩舊事明日賦柬鵬南伯
仲并分韻諸作者
昔在兵曹日長懷胄監賢退朝先解珮扣戶即登筵沽
酒尊頻倒移燈句共聯白頭推翰相綵筆會蓬仙醉奪
青綾被寒分白㲲氈聞雞愁夜雨騎馬愛春天改秩俄
南北還家乃後先西樓初看竹南澗復聽泉神劍驚重
合蠙珠得再連莫辭燒燭坐且復對床眠窺戶來雛鶴
蹲枝嘯凍鳶忩虚風淅淅簷迥雪翩翩舊賞隨雲散新
愁共月懸清才属羣彦高詠信殘年
八月三日晚聖駕夕月清凉山上陪祀禮成喜
賦
丹禁天光切重城夕景饒太常陳祀秩御史肅官僚自
北移天仗從西望斗杓神麾齊秉翿仙路儼揚鑣風磴
傳宣近雲林駐蹕遙方垓開地埒圓帳翼山椒初月澄
娟媚青天湛泬寥光浮金魄應影動玉娥飄彩旆排飛
虎峩冠映珥貂異香初焫鼎雅奏已鳴韶獻奠羅尊斝
周旋協琫瑤禮徵周典序文軼漢儀迢虎踞嚴更柝龍
驤引夕軺望舒呈朗素玉燭度豐調
進甘露詩十六韻(有序)
洪武五年壬子十月十一日甲申甘露降于宫苑
之松樹乙酉時享太廟上命採之以薦是日復降
於鍾山上命侍臣分採之既午上御奉天殿門出
所得甘露盛以金盤羃以黃帕徧示庭臣仍有旨
賜百官假一日往觀焉越明日大駕晨發羣臣雲
從躋攀林崖採覽如脂如餳甘美芳潤信瑞應之
大者也又明日禮部尚書陶凱而下三十有五人
咸進頌賦小臣兵部職方郎中崧謹頓首并拜獻
長律一首
甘露從天降由來集帝垣霏微先禁苑散漫徧郊園乳
結虬枝重膏凝翠葉繁泬寥澄夜氣璀璨耀晨暾味比
香飴滑光疑霽雪翻侍臣分碧盌内使出金盆丹陛傳
天語千官肅駿奔草堂聯珮綬鍾阜擁蹄轅引蔓驚
初見修條喜共捫緣崖收沆瀣採玉上崑崙醲澤流芳
甸嘉祥溢厚坤策書嚴薦廟頌獻藹臨軒不待金莖得
徒聞寶甕存願言歌蓼湑四海錫便蕃
楮巢詩為彜仲賦
豪貴金為埓高人楮作巢一區通&KR0772;窱四壁絶&KR0034;坳煖
愛風威隔寒驚雪色交調琴延舞鶴揮筆看騰蛟逕小
緣松入門幽傍竹敲寄言塵土跡未可漫相淆
詠雪
飄忽來何處紛紜勢不齊漫空翻上下著地遍東西凍
合松林重聲聞竹屋低嶔崟緣石壁爛漫布山谿曲直
循繩矩方圓應璧圭寒輝偏照戶素質不沾泥附垤俄
驚厚填窪迥覺澌伴吟栖近閣隨舞入青閨獵往蹤先
得樵歸路欲迷谷深愁側入橋滑怯危躋林暝蹲千鵠
沙寒散萬羝綴衣儕玦瑀集樹混梅梨隄港增新堰田
園失舊畦馬馳驚逸轍兔過識奔蹄行客重装襺居人
縮擁烓積簷朝未掃壓軸晚猶&KR1290;賞勝思圖畫驅寒問
酒椑凍僵憐野狖光眩誤鄰雞晏歲應多遇嚴程未可
稽停鞭呵凍筆聊與寄新題
七言律詩
大赦恩詔和李子翀二首
清朝祀事崇三禮絶域衣冠走百蠻鹵簿曉移通紫禁
箾韶春奏下彤關爐烟欲動螭頭暗旗影斜開豹尾閒
自是郊壇敦漢典誰論玉檢上秦山
又
紫泥朝下五雲端朝野懽呼動百官養老已沾周德厚
賜租仍沐漢恩寬邊庭天遠頒龍節臺閣風清肅豸冠
草野小臣何以報遠懷河頌愧艱難
題畫松
巫峽荆門不可尋坐憐孤嶂動雲林夜寒或與蛟龍鬭
秋暝應聞虎豹吟千歲茯苓山下老一時絲蔓雨中深
野橋寂寞雲根冷最憶停驂弄晚隂
送王石泉之金陵
金陵千古帝王州送爾東南萬里遊賣藥有時來海市
燒丹何處覓神丘鍾山日落廻龍虎淮水天清入斗牛
石底黃精能駐景重來短鑱定相求
題快閣和萬德躬
快閣西南引興長高城落日晚蒼涼江通牛吼疑巴峽
山入龍門似太行季子敝裘終相國長卿駟馬未還鄊
登臨日對芳樽酒莫遣秋風近綠楊
寄萬德躬
日暮山風吹女蘿故人舟楫定如何呂仙祠下寒砧急
帝子閣前秋水多閩海風塵鳴戍鼓江湖烟雨暗漁簔
何時醉把黃花酒聽爾南征長短歌
送周德剛歸九江併柬其兄仲常
君家伯仲才名盛賤子東南道路窮往昔永懷千里别
秪今謾想一尊同蒼葭水驛青鳬雨落木山城白鴈風
歲晏林居定相憶九江消息若為通
承家兄自石城南歸消息述賦五首
書來展轉見艱危南望徒令涕泗垂六縣久聞殘戍長
一州猶遲進王師潛依舍主驚相失寄食野僧恒苦饑
正是草間愁落日石崖那更嘯熊羆
又
荒村日日不逢人上砦依人愁遠身猺獠潜通南嶺路
官軍誤信北風塵餱糧給餉山車困牛酒祈安野廟神
敢恨兵戈殘赤子極知帷幄有忠臣
又
稍出藍田見暮烟徐坊迤邐下雩川防夫夜築緣山寨
邏卒時遮下水船風急妖塵侵嶺外日斜戍鼓起樓前
出灘行李從蕭索愧爾長年剩一錢
又
出嶺喜離豺虎羣下灘驚觸怒龍齦浪抛飛雪船頭見
石挾奔霆柂底聞心折已迷前日路神消徒望故山雲
舟人相弔還相賀南上征帆半是軍
又
風塵面目困支離奔走歸來已後期且慰家人烏鵲喜
徒勞汝弟&KR1799;鴒悲簷花深夜頻沾席瓠葉清秋謾遶籬
直待南征搗巢穴林臯種豆儘相宜
秋林圖題贈曠伯逵
廻風蕭蕭吹北林行雲冉冉生夕隂天寒鴈去洲渚淨
秋雨龍吟波浪深飄泊共憐今日興畫圖因見古人心
幾時螺子青楓下深結茆堂更遠尋
次韻一首奉寄孟浩彦弘二友
縣北諸峰秀不羣橋南二水劃中分寒星夜動蛟龍窟
斜日春明翡翠文照眼溪花渾爛漫呼名山鳥自殷勤
長懷弔古空多感荒草離離太史墳
對雨有賦柬蕭箎
梔子經年未着花飄飄風雨到山家當樓烟薄鎖不斷
隔竹風高吹更斜村巷門深低宿草石窠盆小漲微沙
下帷不出愁泥潦江上何人駐小車
憶廖氏池亭牡丹因寄文英友兄併約同餞范
實夫
憶昔池亭同嘯咏秪今扶病少過從石闌花好幾時發
林逕苔深盡日封轉覺春風愁見鴈可堪夜雨坐聞鐘
豫章歸客能來别乘取東城柳色濃
寄范實夫
細雨柴門生遠愁向來詩帙若為酬林花落處頻中酒
海燕飛時獨倚樓北郭晚晴山更遠南塘春盡水争流
可能相别還相憶莫遣楊花笑白頭
寄題黃氏竹所
聞說山人種竹多秋風蕭颯意如何浮雲不盡夏西谷
落日遥連淇上波起舞蛟龍金錯落飛來丹鳳錦婆娑
何時白日清江路乞與漁竿理釣簔
寄贈馬良卿歸九江
尚憶臨仙琪樹秋故人經歲獨淹留千峰雨色侵林屋
十里灘聲遶縣樓王粲早應懷北返馬卿未必困南遊
江亭楊柳青如染誰遣朝來重别愁
次韻奉寄孟浩彦弘二友
幽人共愛溪邊住舍北舍南春水聲開徑不嫌時獨往
到城應許日同行亂雲長共青山黑白鳥偏依綠樹明
無限客愁誰斷送攜壺長擬就君傾
舒君彦許送菊未至
故人許送南園菊可趁重陽十日開謾擬客愁能暫醒
豈緣秋雨故遲來山含霧氣通書幌雲湧川光落酒杯
寂寞西齋林下路新詩惆悵為君裁
寄贈周德剛自萬安歸九江
惶恐灘聲日夕哀故人令弟獨能來嶺南盗寇經時出
江上舟&KR0657;幾日回客路西風桑葉落故園細雨菊花開
縣公留别應相惜白藕黃橙照酒罍
贈黃近賢自宜春過青原上贑州訪周錄事
京國曾為萬里遊祗將書劔謁王侯天門曉氣瞻龍虎
銀漢秋槎近斗牛賈傅才華終濟世庾郎詞賦獨驚秋
斷腸異縣風烟晚亂石孤帆入贑州
又
即遣北風吹上灘且令飛雪壓回瀾沙頭走馬醒午醉
石裡買魚供曉餐傳籖亭長迎水鷁擊槳巴童歌木蘭
故人青眼望吾子晏歲莫辭行路難
又
東風好在鬱孤臺二月乘流又下來江上啼鶯留客醉
嶺南征鴈逐人回故交天府音書絶田父鄰庄農事催
題徧虔州山水勝他時南土著雄才
題曾氏筠西小隠
城西亭子筠竹幽竹光草色净人愁一簾山雨當白晝
五月水風吹早秋款段行穿楊柳逕鷓鴣啼近木蘭舟
青原南望隔烟霧令我日夕懷林丘
五月十日雨讌集周氏亭子適溪水暴至不得
歸因留夜宴樂甚後數日叔用將之豫章次韻
贈答以識感也
楊柳河橋維客舟送君此去憶重遊青霄雙闕連雲起
五月滄江帶雪流嶺外簡書前日至湘南兵革幾時收
羇懷早已無聊頼憑寄新詩過石頭
又
憶昨過從思灑然南溪亭子石橋邊荷花解語偏宜醉
蒲葉堪書漸可編歌罷綵雲疎雨外坐看流水畫堂前
可能清夜仍留客入饌溪魚箇箇鮮
寄曠伯逵
豫章市南風日清樓隂轇轕俯層城孔融意氣偏多客
司馬文章豈近名候鴈不來天正遠鰣魚欲上雨初晴
無因夜醉湖堤酒不放芳尊臥月明
又
吳憩峰前看夕陽浮雲東渡思茫茫雙林春入烟霞古
百谷波廻霧雨黃草色經年侵客舍鶯聲長夏滿垂楊
亭西見月遥相憶五月南風早已涼
晚興
高館沉沉當翠微晚凉幽興莫相違亂螢出草光不定
獨鳥渡溪風乍稀北港泉聲喧野碓東家月色淨柴扉
遥憐兒女當忩小憶我經年行未歸
寄王希顔二首
故人哭母南歸後聞在雲居湖水西綵服凄凉悲日暮
素冠欹側任風低山中馴鹿時時見林上慈烏夜夜啼
丘壠舊栽松樹子秋來應得與人齊
其二
靖安縣北望修江尺素無因寄鯉雙對月謾勞清夢遠
看雲未得壮心降青春花發芙蓉嶂白日烏啼烟霧窗
待取秋高沙渚淨便將艇子下晴瀧
聞贑江泛溢衝決金魚寺有懷敝廬感賦
五月水生牛口磯客子獨憐行未歸蕩決已聞衝野寺
漂流故恐失柴扉魚蝦小市舟航集雞犬深林烟火稀
且可登樓避泥潦無由縮地問庭闈
棲霞觀
青湖嶺下入棲霞縹緲玉清仙子家宫殿春移九芝盖
雲烟晝下五華車冥冥古栢含溪雨短短青蒲隠岸沙
藥臼丹瓢那可問高原殘日散桑麻
寄贈旴江郡教劉公稷
十年不見劉文學白髮新來幾許長官舍曉清槐葉暗
泮林春雨杏花香聽泉定過麻姑洞看月還尋華子岡
山屐酒壺從倒載昔賢高詠故難忘
秋夕
月出烏啼城上臺臺前梧竹淨塵埃凉風夜發星辰動
白露秋垂河漢廻在戶莎雞終日聽隨陽鴻鴈幾時來
絳衣八月南隣曲拚對寒燈送酒杯
憶鄧子益
城北高樓子所居百年文物此何如清秋對酒看題畫
細雨升堂聞讀書短褐猶勞慈母線閒門偏枉故人車
臨風玉樹何時倚悵望南天白鴈初
九月卄二日承鍾元卿六月二十日書且有卜
鄰之約未知能遂否也賦答意
九月初承六月書過時不敢問何如故園早已黃花後
南國相將白鴈初直以親情能數問可緣貧賤轉相疎
卜隣預喜過從近遠媿江湖未定居
贈别屈悠然歸豫章二首
雲松軒館淨林扉十日尋幽且未歸坐對清秋桑落酒
行褰高樹薜蘿衣石欄度曲凉風動竹屋吹燈夕漏微
自是使君能好客故人何事苦相違
又
山堠雞鳴出翠烟蒼蒼北斗縣樓邊一年為客歲將暮
此日别君殊可憐數里楓林過驛路誰家橘柚照歸船
綵衣蓉褥看多喜坐想江雲亂管弦
送脱因州判之新淦
陶母祠前山郭西臨流官舍似幽棲平原樟樹通南鎮
流水桃花隔故溪春入華筵承宴早日高畫鼓報衙齊
時清無復勞廵警隨意東風散馬蹄
承瑞州萬戶劉公衡移鎮寧都道出南平枉顧
敝廬以故人書問邀致其塾賦贈一首
將軍出鎮上虔州江閤喧傳駐綵舟陋巷已煩紆轡入
不才敢辱致書求花邊玉節明銅虎戶外金鞍簇紫騮
勿訝承平勞遠戍極知文雅足懷柔
過萬安憩達觀寺坐對水西芙蓉諸峯與客談
舊遊久之是日得風船先上灘因步至神潭登
舟
達觀寺前春水深維舟汀樹一登臨坐憐舊日經行路
愁絶新年悵望心蒼峽雨聲寒㶁㶁白沙雲氣暮沉沉
不緣南上風帆急猶擬憑高挹翠岑
大蓼灘
向午上灘當北風揚帆絶險似驚鴻青山亂出雲日下
黑石漫浸波濤中欹眠估客耳目眩捎撇櫂郎心胆雄
江流噴薄不自極人生艱難安可窮
登鬱孤臺
石面層灘似虎牢盤渦束峽見周遭背城二水合流遠
隔岸五峯相對高神闕紫烟棲鸛雀浮梁白日偃鯨鰲
來遊最愛西洲上千樹東風散碧桃
謁古石固祠因觀宋高宗御賜遺物
亂山盤束五龍堆萬木蕭森一逕開白澗灘聲兼地動
崆峒雲氣度江來柘袍鸞鳳輝寒日寶帶山河拱上台
古廟丹青猶赫奕百年遺物使人哀
將發舟承曾自道留宿舟中臨别賦贈
一上南船獨愴神感君留宿見情親城頭桃李春愁客
水上星河夜近人自古文章關氣運祗今道路昧風塵
從知即别頻回首烟樹雞鳴已達晨
由會昌江口分路之寧都賦别五弟
湘水梅州共路分東風杳杳惜離羣扁舟逆上幾時到
獨鴈哀鳴何處聞積雨已生三峽浪亂山仍隔萬重雲
眼前漂泊誰能奈猶恐親庭念遠勤
又
青山黃葉幾時歸南上獨憐音信稀老大庭闈終在念
艱難弟妹且相依荒凉野日行人淚縹緲山風遊子衣
力學承家應頼汝暫時分手莫相違
題山水畫
山岡盤盤多樹林江水湛湛愁人心赤雲樓觀落日外
白日溪澗長松隂啼猿虚疑近翠壁飛鳥劇恐廻高岑
野亭春色苦無頼忽憶故人思遠尋
春日奉次羅肇簡鄭同夫
不見故人心惘然也應無頼枕書眠閒尋碧草日又暮
落盡桃花春可憐雲隔雙峰歸鴈後水生三峽亂帆前
客懷慰藉思傾倒衝雨能來白馬韀
齋前隙地列三石峰因植叢竹其下小雨隠映
可愛
南園舊竹困支離移過墻隂雨更宜落落出羣看兩个
蕭蕭交翠待千枝荒苔古石清閒地細草虚庭隠士詩
即此儘堪消永日鳴騶陌上欲何為
自京師歸至家園春欲暮矣晨興登一樂亭喟
然有感漫成一律
解罷朝衫及暮齡閒拈竹杖過茅亭山明隔岸騰初日
霧下高林帶落星萱草葉齊春冉冉紫荆花發曉冥冥
向來萬里京華夢猶記吹笙踏鳳翎
南山寺夜憩柬鄭同夫羅孟文
南山寺前夏已凉北斗天半夜相將樓臺參錯臨高市
鐘磬蕭條出上方獨宿屢移林鵲影雙飛初散水螢光
客情物態渾無那暫息塵喧亦不忘
又
南城城樓高且雄下有長壕水氣通次第荷花先着露
無多楊柳最宜風府中能事稱羅掾馬上酣吟愛鄭公
自是南遊相見好疎狂祗覺愧飛蓬
感懷四首寄呈李子翀鄧子益
異縣南歸憶舊年瀟瀟風雨楚江船相看一别成愁絶
可待相逢已惘然巴蜀偶依嚴武去成都未報長卿還
川途日有經行便何事音書不漫傳
又
鄧郎心性蚤聰明李子才華更老成應着綵衣奉慈母
還看鴻雁憶難兄遺書獨抱誰相問佳句新題人盡驚
自合騫騰齊遠舉敢將憔悴托高情
又
將軍屯戍落秋風客子離思逐暮鴻書劍遠投烟瘴外
鼔笳凄斷月明中野猿引子溪藤綠山麝眠香石竹紅
凉氣蕭森盤兩峽直愁華露隕高楓
又
繡谷峰前濯冷泉金精洞口望飛仙東南奔走祗自厭
歲月飄零誰與憐風細柳營秋瑟瑟日高花館露娟娟
短衣荷鍤應吾事欲向隣村種石田
寄韓希說
磊落旴江韓掾史十年不調滯江城登山短屐自意遠
近水小樓偏眼明梧桐深巷圍金井楊柳小忩調玉笙
且可林泉投野逸莫持文采動公卿
奉和劉侯對月一首
深沉鼓角動重關迢逓星河近暮山卧匣寶刀鷴尾白
懸門弓䩨虎文斑石林寒落鞲鷹急原草秋肥廐馬閒
忽憶海天南討日月中飛箭下黎蠻
至谷口亭下聞伯友久候不至復歸山中矣再
賦
兩岸參差當赤曛走馬直度千溪雲入門不見趙公子
過峽還同鄭廣文桃林地湧金銀氣仙掌霞明錦繡文
鐵鏁高攀定何處玉簫疑向夜深聞
寄贈廣昌盛縣尹
郡邑勞勞困繭絲喜聞令尹政平夷中朝奏最宜增秩
南國觀風定采詩百里不知持牘吏三年祗似下車時
微生敢恨循廉遠搖落秋山有所思
贈戴武子
曾騎官馬下青雲又駕仙鸞戲紫氛朝客總稱竒道士
野人猶識舊將軍城門賣卜時相見石室談玄世罕聞
中夜起瞻華盖近五雲何處是奎文
秋日燕集鄭廣文呈趙伯友
直誼清名夙所聞亂山深處一逢君寒莎蟋蟀謾相語
碧梧鳳凰終不羣南浦他年書共寄西城此夜席頻分
相逢更有關情甚又擬河橋别廣文
答劉誠本寄畫
故人昔别能相憶遠寄新城水墨圖木葉盡含春雨潤
石根猶帶晚雲孤啼猿遠過盤陀嶺歸鴈忽沉彭蠡湖
已辦鵝溪玉色絹南歸問子寫蓬壺
贈鄭子素迎父東歸
鄭郎身着五綵衣千里將車迎父歸不愁江浦寒楓落
即恐林園秋菊稀令弟已能官邑校高才終見拔經闈
到家調饍趨庭後坐想書聲出翠微
題引翠樓簡元善張兄
盡道樓居思不羣滿樓山色翠紛紛高崖斜日含丹霧
碧嶂清秋起暮雲江上捲簾通雨氣月中看劍動星文
來遊定覓張公子載酒題詩過夜分
張仲良燕餞鄭子素於黃竹逕之梵閤時天氣
暖甚桃花盛開後四日為重九矣得㩦字
行客繫船黃竹西江晴石出少沙泥背崖李子寒初落
近水桃花暖欲迷何日登樓思共倚清秋載酒惜分攜
接䍦倒着從人笑直過南街散馬蹄
曾氏蕙花
聞說新安處士家蕭蕭蘭蕙照晴沙翠交庭戶三千本
玉立風霜一萬花帝子帶纕承白露仙人旌旆散晴霞
為君細讀靈均賦安得攜壺載小車
孫景武從趙伯友先生遊寧都茲歸省豫章詩
以贈之併柬知己者
渝州進士才名盛此地相逢願不違喜子能隨青佩至
思親還望白雲歸長風出峽衣裳薄亂石横灘舟楫稀
亦有故園秋草裡旅魂空逐斷鴻飛
又
豫章城頭山色青深烟疎雨晝冥冥謾懷把酒當飛閣
誰與題詩上翠屛雲外仙人無舊宅湖邊高士有新亭
故交相見應相問為說漂流愧轉萍
贈董宗文歸樂安
董生讀書赤嶺西尋常閉戶足幽棲雲中沙鴈驚寒落
江上野禽愁暝啼為養何由沾禄秩旅遊終日媿塗泥
老翁望子行不至日日看雲攜杖藜
贈魏伯諒歸豫章
十月清霜逐鴈飛旅遊空復嘆多違野林寒色催黃落
石室秋隂近翠微聚散總憐今日異登臨徒感故人稀
將軍宴客偏愁别更換歌辭看舞衣
送吳德茂歸崇仁
黃州城西子所家春來楊柳滿汀沙幾時載酒出東郭
到處看山行小車解拄仙人九節杖去覓安期五色瓜
雲中華盖可攬結遲子歸來飡夕霞
送詹守仁歸樂安
感子抱書還故丘丁丁伐木念相求不愁此别當炎夏
即恐重逢是異州絶澗雨深垂蝃蝀亂山日落呌鉤輈
南歸定足三冬學聽爾鳴鞭賦遠遊
贈慧上人
仙楂江口楂溪寺幾度停舟訪未能頗恨頻年為遠客
喜從異郡識高僧雲霞色動禪房衲星月光涵古殿燈
何日却飛真錫返故山蒼木翳寒藤
送曾茂文歸樂安併柬其兄祥文
秋風落葉思紛紛北固橋南一送君行李又從今日别
寄書定向幾時聞長亭月白雞鳴曙絶嶂天清鴈入雲
最憶難兄工賦咏即看競爽振斯文
送董國賢歸樂安
董家伯仲總明經仲也蕭閒似管寧暇日過從南北巷
窮年送餞短長亭金精橘子霜前赤華盖芙蓉雨後青
此地愴然成一别沉浮江海信流萍
過度門寺訪隠上人
度門寺前溪最幽亦有羣木依崇丘時時清磬落雲鴈
箇箇輕舟並水鷗已公茆屋真堪賦季子郭田那可求
眼前即恐易為别安得杖藜時一遊
題唐氏蒼然亭
蒼然之亭湖水西青松萬個與雲齊秋聲慘淡霧雨集
夜氣蕭森牛斗低野人問字每載酒老翁哦詩還杖藜
南歸感子不盡意上有慈烏終夕啼
送慧上人之九頓嶺
九頓嶺頭愁夕曛高人南去禮寒雲白牛露地秪自見
玄鶴出林終不羣神錫行空風瑟瑟鉢衣掛樹月紛紛
松崖總是經行路出定哀猿何處聞
送杜九臯之金華
公子華年思遠征浙山千里入脩程筵開候館林花落
柂轉官河春水生健馬長風朝挾箭驚鴻凉月夜鳴筝
舊遊寂寞筠陽道芳草離離寄遠情
奉次王子啓寄叙春初别時事
憶我城南春可憐湖山長近别愁邊扣門驚見漏將夕
把炬送行江滿烟遽喜春深傳秀句能㤀歲晏接歸船
向來風雨河橋路腸斷楊花白似綿
送王監生以就試歸浙未獲薦仍赴太學
東吳鄊貢昔多賢太學諸生最少年董子尚遲三策對
夏侯終見一經傳宫花晴覆金河水御柳春浮紫禁烟
遥想橋門冠帶盛時時聽講出宫筵
送喻仲淵歸省東吳
明秀樓前雨滿沙石榴花發客思家水通赤岸西流淺
路入青山北向斜歸省可能㤀夏凊傳經還解惜年華
尋幽若過雙溪去為覓秋風舊釣槎
劉元善彈琴詩(元善真定人嘗游臨川為虞學士彈琴於天藻亭中學士為賦)
(詩贈之故云)
憶爾彈琴天藻亭秋風颯颯近帷屛仙人飛珮去不遠
學士杖藜來細聽蘭葉臨池驚墜露松枝出石帶流星
只今遺意誰能賦猶想鈞天奏洞庭
贈劉元善
故人東去維揚日學士親題送别詩一代風流嗟已矣
十年漂泊更何之久傳大府承簮筆猶滯滄江理釣絲
寂寞舊遊臨汝曲秋風鵰鶚起遐思
送胡明初自西磵歸省柳山
秋雨蕭蕭度翠微西南無數白雲飛極知衣綵趨庭樂
況是從師學道歸江浦星流雞呌早石林霜遠鴈來稀
送君不盡丘園思獨倚城樓看落暉
戍樓燕集呈熊子莊常子中岳維高併懷公衡
萬戶
戍樓百尺跨崔嵬公子華筵向晚開城上秋風低鼓角
江間烟浪入樽罍登臨謾作懷鄊賦感慨深憐濟世才
自是將軍勤結構海天旌節幾時回
送何天碧歸龍虎山
道人九月江東去二十四岩烟霧深落日横峰看鴈度
清霜碧樹聽猿吟山中紫术堪為酒竈底丹砂可化金
淮海風塵愁復别重尋還許托雲林
舟次樵墩憶故人鄭文學同夫
浦口維舟日欲晡柳村桑塢帶縈紆獨尋古道黃埃滿
忽憶故人秋興孤螺蚌儘供溪女拾雞豚偏稱野人呼
西山隔水青如玉誰與題詩送酒壺
春同曠伯逵周叔用徐仲孺登秋屏閣是日聞
淮郡有警風沙黯然賦呈萬德躬孫伯虞諸君
子
古刹蕭條隠石根荒城高下帶沙墩斷雲南鴈日初出
曠野北風天正昏羽檄屢傳淮甸急龍艘猶滯海門屯
湖山不盡登臨興回首鄊園獨愴魂
羅廵檢一中由袁府告糴於贑道阻留西昌久
之將歸袁州詩以為别
快閣西偏寺最幽江風渚月淨如秋竹間久挂將軍劍
柳外初回使者舟痛哭秦庭驚晏歲獨持漢節望南州
日斜戍鼓連山急杳杳冥鴻慎所投
送劉掾歸贑
王事勞勞信有餘時危經濟定何如兵戈未報東南息
倉廩遙憐郡邑虚荒草斷城春寂寂落花歸騎雨疎疎
野人實少干時策猶掩衡門學著書
次項可臣感懷
玉華峰下碧溪流曾向南城賞素秋明月遠從湘右出
好山如在越中遊傷心喪亂雲千變過眼韶華水一漚
此日飄零豺虎外為君愁倚仲宣樓
匡山砦中奉和梅南劉府推韻呈公望楊主簿
萬里旌旗在眼中千崖寒色待春風愁來自少登臨樂
亂定誰論戰伐功桂嶺天長雲似馬槎灘波淨月如弓
白頭幕府憂時切此日題詩感慨同
春日過薛益書舍小酌得春字
二月飛花獨愴神幾家歸燕不逢人偶因看竹尋幽徑
愧爾移尊出近鄰赤地蒹葭淮甸雨畫船楊柳楚江春
薛華歌調從來好愁絶新聲淚滿巾
雲亭蕭氏園池雜興次韻四首
日日西園載酒來好花深映洞門開水涵香霧空青濕
山擁晴雲紫翠堆林逕微風看燕度石橋細雨聽鶯回
酣歌却望雙峰近落日松聲萬壑哀
其二
竹底雛鶯盡日啼水風凉動小池西麝香眠起殘花落
蛺蝶飛來碧草齊二水風鳴湘佩合三山雲壓楚鬟低
冰盤宴客晴隂裡次第詩成石上題
其三
小小忩軒溪水頭石門古路轉斜丘野林丹碧風初起
山橘青黃露未收鳥下平原飛雨夕猿啼孤嶂斷雲秋
讀書臺近招提境思見當年隠者流
其四
露下庭臯錦樹殘霜融溪路白沙乾浮雲萬壑天光暝
流水孤村暮色寒有客求魚朝擁棹何人載酒夜停鞍
風流最好梁園賦擬向山中對雪看
送丁惟中棄家入五峯脩道
五峰山上曉鐘聲羡子中年出世情有髮總緣諸相幻
無家始悟一身輕溪邊洗鉢魚初識林下傳經鹿共行
遙想神螺光徹夜幾時來聽說無生
憶鼎兒
鼎子别來忽復春可緣多病少精神最憐得飽坐終日
更鮮牽衣啼向人長大他年從涉世艱難此日莫辭貧
重闈憐汝應長健白髮時來引笑頻
晚集舒氏山樓有戲予不飲者賦此寄懷
近郭青山故滿樓登臨猶及送清秋干時虚擬揚雄賦
對酒真成王粲愁水國冥鴻寒歴歴林梢白鷺晚悠悠
謾將強飲酬清賞已覺歸心屈壯遊
三月會宴城南花圃分賦石榴
城南花圃誰頻到幾樹石榴亭子西三月未看花亂發
叢柯偏愛葉初齊舞裾尚憶佳人醉使節還憐遠客迷
一色深林烟霧裡黃鶯故意近前啼
寄贈瑞金曾尹
縣城深隠亂山圍令尹能官願不違硐客輸租前月至
郵胥報事近時稀庭邊花發幽禽下壠上桑隂野雉飛
早見循良歸漢記窮荒猶得借餘輝
題古木幽篁圖
山中古木無春冬根結怪石相盤衝烟雲有時伏玄莵
風雨盡日唫蒼龍幽篁出澗倚寒玉細草臨坡被紫茸
不是畫圖當戶見丈人巾屨久相從
送陳仲寶之南雄府掾
山城細雨熟蒲萄公館題詩送郡曹總喜風雲培健翮
誰憐法令析秋毫水生東浦臨江近路入南荒庾嶺高
亦擬乘槎望滄海還思投筆釣神鰲
同可用文甫孟文昌祖過連氏池亭觀網魚復
酌丁氏别墅
連家庭榭倚溪隂七月林塘秋意深已覺經時違眺望
獨將暇日費追尋尊移别墅黃花近網集寒潭翠荇沉
今夜酒醒山上月可堪鳴角間清砧
贈天與熊煉師歸閣皂山
閣皂高居好煉真清秋何日下嶙峋金丹夜氣成龍虎
寶錄玄文動鬼神蘭蕙深懸青組珮芙蓉斜拂紫綸巾
南歸定住仙岩側自掃寒雲禮玉宸
至正乙未秋九月憲司潘郎以廵歴來吉省掾
馬郎以徵糴過贑於其歸各賦贈一首
水驛蒼茫道路開州人争看憲郎來簡書消息通江海
車馬光華注草萊晏歲王程傷遠涉時危幕府見竒才
繡衣坐鎮東南郡日望新年報政回
又
何日南州寇盗平省臣經濟最關情年荒外郡仍移粟
歲晏中原更調兵落日荒林餘鳥道青山白骨少人畊
風帆歴歴經行處萬一諮諏慰遠氓
喜水退過南園問勞子與伯仲兼懷水東别業
城隅水落兩溝渾猶見泥痕上井垣昨日豈無魚入市
今朝始有客敲門芙蓉别港船初渡篔竹深林榻謾存
禾黍未收沙壠沒無端愁殺水東村
早春寄譚若驥時寓居桐林
珠林南上是桐林愁絶閒居悵望心蚤歲風濤嗟獨往
殘年雨雪憶相尋鳥啼獨樹荒村晚鴈度重雲極浦隂
石上梅花飄欲盡擬攜尊酒答春吟
西樓晚興
獨上西樓看夕陽遙峰暮色正蒼蒼原邊落葉秋風早
城上歸人古道荒流水只今通漢沔白雲何處望荆㐮
麗譙依舊滄江上笳鼓凄清獨斷腸
訪羅允道值出城晚歸
已出三華離蕊宫還過栗里訪陶公尋幽獨恨芳春暮
對酒空懷此日同蒲柳廻塘新雨綠松杉横閣晚霞紅
可能城市歸來早猶及酣吟紫翠中
寄曠伯逵
謝相園西石逕斜知君習隠暫為家有時出郭行芳草
長日臨池看落花春去能忘詩共賦客來應是酒頻賖
五年不見西山色悵望浮雲隠落霞
又
亂餘城郭怕經過到處閒門長薜蘿用世空悲聞道淺
入山偏喜識僧多醉歸花徑雲生屐樵罷松岩雪滿蓑
石上幽期春又暮何時載酒聽高歌
十月二日假館下逕羅氏莊予兄弟所寓相距
若東西家喜賦一首柬子中子彦
畏途暫喜出深山僻地初便候野關逖矣風塵千嶂外
依然兄弟一堂間共尋絶磵樵薪去相望空村負米還
斜日頻來看稚子滿庭霜樹葉斑斑
過清節先生故居廢址遇野老談舊事
雲亭小逕青山下清節當年故址存野老尚能收譜牒
隣人還解識田園喬林鶴去枝柯改古井龍移窟穴翻
千載高風知不冺拳拳經辯著王尊
卧病山中承如川王侯寄贈青綾被
勞君遠寄青綾被愧我仍烹紫术湯已幸甘香分藥裹
復經温暖到藜床鄊園搖落黃花雨江海飄零白鴈霜
歸日病軀堪料理便迎錦障送飛觴
贈别龍非池
黃岐龍氏多才俊喜見長沙舊校官鄊國十年猶客舍
風塵四海只儒冠山中採藥無人識石上題詩有客看
西望禾峰青萬丈為君長嘯送飛翰
書所懷
二月欲半風日清林居幽事總關情椒條舊翦愁先蠧
竹笋新栽想亂生承霤若為防夜雨荷鋤應及趁春晴
誰將稚子花前戲幾誤閒車出戶迎
舟中與葉堯有丘弘道同載和韻一首
秋入天河雨滿津水光山色共清新船頭楊柳參差晚
木末芙蓉掩冉春又向異鄉尋遠客可緣同載得高人
似聞下邑喧豺虎猶擬垂綸寂寞濱
感興次劉以和二首
烟火清明有幾家楚天三日雨黃沙城南鶯燕青春暮
江上旌旂白日斜征馬蕭蕭愁積雨客帆隠隠送飛霞
絶憐憔悴鄉園裡江海經年眺望賒
又
溪上偶尋楊子宅雨中還過習家池那無勝地堪攜酒
喜有同宗足詠詩江草青青愁遠别林花寂寂笑歸遲
白鷗自是忘機物莫遣南隣野叟知
答王孟極過訪荷山書館不遇之作
王氏才華擅世傳臨潨文物故依然山中夜雪明書帙
溪上春雲壓釣船深港鳥啼花似雨平原人去草如烟
荷峰亭館能來數悵望高車落照邊
送李敬之赴廣西帥府
帥府西開控百蠻故人捧檄上遙關春回桂海雲垂地
夜入榆溪月滿山客路獨行青嶂外人家多在白雲間
南征定有詩千首憑寄秋來驛使還
七月十一夜宿蓼洲
衆星撒沙爛欲墮北斗西挂獨分明征帆暗落水邊驛
更柝静鳴江上城風低岸草露螢急月出浦林沙鳥驚
羈棲復此當深夜漂泊誰能斷此生
槎翁詩集卷五
