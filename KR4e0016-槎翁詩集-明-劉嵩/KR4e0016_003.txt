槎翁詩集卷三
明劉嵩撰
七言古詩
題朱知事雲樵圖
使君昔隱灊川曲慣逐山樵伐雲木一從去作憲幕賓
長憶灊川好林谷灊川之東山插天中有峭壁何嶃然
寒光夜接九華雪秀色日射峨眉烟褚君妙筆世稀有
為寫兹圖傳不朽山氣清含五粒松江光綠浸三春柳
長裾曳杖為何人從以樵斧方逡巡層峰正隔秋浦水
仙境似與柯山鄰山迴峰轉愁欲暮斸藥攜琴更深去
林路時衝虎豹過湍崖暗激蛟龍怒此圖此景何清竒
疑是當年親見之採芝南嶺去已遠濯足東澗來何遲
只今却上青霄立斬伐芟夷乃其職卷曲宜刊惡木枝
喬修要簡良材植人生窮達焉可期雲中樵者非君誰
會稽太守自結駟王屋山人方看棋功名時來信所遇
伐木丁丁為君賦他年持斧繡衣行還憶灊川卧雲處
秋夜南溪席上聽鄔和卿胡琴歌時和卿留袁
城將歸西昌
空山無雲風葉静酒行高堂燭垂燼鄔郎起控二絃琴
一曲新聲發孤咏泠泠滴滴絃初調欲語乍吞聲忽飄
龍頭宛曲轉秋玉馬尾振蕩迴春嬌縈紆往復騰嫋嫋
宫換商移破清悄綵鸞笑侣出花間斷鴈呼羣入雲杪
滿堂賓客慘不譁側耳如到仙人家乃知胡中歌勅勒
不獨馬上傳琵琶我從往年客燕薊羌笛戎歌亂人意
歸來華髮暎清尊坐感商音一流涕鄔郎好手早得名
豈可久滯宜陽城太常此去徵絶藝會奏法曲升天行
夜宴富灘郭氏西庭和荅九洲蕭徵士併柬履
理履祥於淵賢伯仲
升筵月高花影長我當起舞君行觴丈夫志氣傾海嶽
一笑已覺形俱忘雕盤饌香切寒玉酒波搖紅蕩人目
題山中歸隱圖為蕭與靖賦
高人霞裾青玉笻徑行自挾雙青童飄然獨往不可挽
逸氣矯矯如飛鴻峰迴澗折流淙怒彷彿崖隂見行路
雲間桃洞如可尋亦欲從君度橋去
鏡岩歌為鏡方彭及予賦
君不見南山山前一片石嶄然壁立當流泉皎如千年
青銅鏡挂在萬仞高崖巔泉流日衝激烟雲相蕩摩魚
龍過之不敢睨如有神物嚴撝呵夜深月明從東來但
見五色燦爛寒光開掃空婆娑黑雲影照見海上金銀
臺我從武姥來却望嵩華去道逢老籛鏗盛說岩中趣
東風拂澗桃花飛愛此山水含清輝放歌誰和碧玉調
起舞更攬青蘿衣我憐老仙極清越顔色如童髮如雪
便從石上引芳尊夜夜岩前醉明月
題秋江待渡圖為蕭學士賦
小航衝風岸將及行人下馬沙頭立水闊雲深野渡閒
天寒日暮歸心急人生行役安可休到江路盡還通舟
誰能裹足山中老不識風沙一日愁
和子與王徵君中秋短歌一首
玉繩差差月澄曙銀漢西流天盡處晃朗驚浮玉井蓮
空明似見婆娑樹澄曙光連宿鷺翻關山影逐行人去
誰似溪頭王子猷一庭竹色耽吟趣
翁源行
大蠟嶺小蠟嶺東南相望兩尖頂千崖無人野蕉綠一
澗緣山石泉冷伊誰置縣當僻源井邑人廢餘荒村後
來分隸曲江縣偏與豹狼生子孫荒山亘連二百里六
寨獠兵連歲起韶州號令不知聞勢力憑凌自傾傂一
從洪武初設官路啔旌旂笳鼓喧蓮塘鎮裏立廨宇父
老歡呼來聚看往時養馬如養牛騰踔山谷夸豪酋只
今買牛還賣馬棄擲弓刀事耕稼今年我從英德來攀
岩歴壑何艱哉路窮蒲嶺見空豁白晝隂霾渾不開隂
風鬼號荒古道嗟爾遺民真再造男不事詩書女不理
蠶桑草衣蕉布無冬夏蓬首垢足畏客如麏麞食儲歲
飽一千戶餘四百石輸官糧自言老死不出鄉官事不
生衣食強三朝作社共殺牲十室納稼同囷倉開畬燒
土任耕作引水激機舂稻粱榛栗遍秋嶺旨蓄足冬藏
月上叱牛日入畢營求易足本天性耳目不移非外物
况聞畏法如畏虎道路不遺門不拄雞豚日出散如烟
米粟年登賤于土我憐渾朴若可親豈有毒厲興妖神
由來仁化感木石宜以禮義開真淳君不見銅場惡溪
流赤水八月禾花瘴烟起秖言北客少生還寧信土人
長不死我歌翁源行聽者莫傷情丈夫正氣易水土薄
俗可敦渾可清便騎黃犢入山去閒與洞民歌太平
錦裹石行
錦裹石何蒼蒼我行入封川問之江上郎云昔有辯士
往說南越王道傍見山石指天誓不忘謂苟得意歸不
獨衣錦還故鄉要使兹山之石同輝光一朝緩頰下南
荒車馬千駟金滿裝便令製錦百萬匹盡裹山石榮鋪
張至今岩阿草木昭煌煌獸不得憩鳥不敢翔爛然雲
霞彩下照江中央我欲登其巔窺海略扶桑掇此五色
文獻之紫虚皇有志願莫遂却立增慨慷吾聞陸賈去
漢室乃有賈生流涕論帝傍惜此文繡被屋墻丈夫未
遇焉可量衣或帶索食粃糠偶然會遇亦其常奈何暴
殄恣所償胡不衣被沾四方不曰爰居徒勞鏗鏘匪悼
爾石兮惟狂之傷
題堵炳所畫扇面山水為李鴻漸賦
紫崖碧嶂連雲樹白石青莎並江路採樵客去洞門深
出郭人歸烟水暮兩崖之間高且虚有亭翼然誰所居
山花當戶可載酒芳草滿庭宜讀書
題山水畫
大山隆然如釡鍾小山嶄然如劒鋒隂崖直上見猿影
幽徑獨尋麋鹿蹤野人似厭門前路移家又入雲深處
雲深更隔水千重却望桃花滿山樹
題松下丈人圖
丹崖白石之間有松屹立當林關伊誰槃礴坐其下矯
首似看雲中山白雲自飛山自遠神氣冲逸清而閒自
非服鍊不老藥安得有此冰玉之芳顔石門蒼蒼閟烟
霧東風開遍桃花樹花底相尋定何處兔絲百尺空中
舉松根茯苓應可煮就君却向山中住
題魏氏見山樓陶秘書邀賦
秘書陶君清且賢家住越南山水邊為言魏氏樓居好
邀我共賦山樓篇憶我在山時長與山相見自從入城
府少見青山面我雖未曾遊上虞聞君誦詩心已娛龍
山蜿蜒走西北下赴平陸開澄湖湖天灔灔涵秋練菱
葉荷花兩青茜千章霞綺動晴波百疊雲屏落秋巘東
南諸峰何宛然惟有夏蓋亭亭高插天寒光交射明月
見秀色飛入春風筵他年載酒湖邊去却訪青山起樓
處樓前好鳥自啼春源上繁桃定迷路此時共酌陶秘
書酣飲不下山樓居手招黃鶴凌紫虚更問伯陽符契
今何如
題崑丘山水圖為李德昌賦
姑蘇好山名崑丘玉作芙蓉凌九秋至今珤氣伏光彩
白石磊磊皆琳球問君何年宅其下桂館芳堂極瀟洒
籬月當窗爛不收松風掃屋聲如瀉山林真樂安可忘
時援綠綺歌清商自來南京直大省長對新圖懷故鄉
圖中雲壑更窈窕雙塔參差出林杪花開何處望長洲
日落遥空送飛鳥道逢兩翁如松喬我欲從之安可招
便當携酒上絶頂與子共看滄江潮
題米元暉雲山萬里圖為倪郎中賦
遠山如眉近山如茨洲渚盤互林木紛披雲濃濃以凝
宇烟淡淡而凌陂望佳人兮極浦傷暮春其多離意怫
鬱以終夕心低迴而獨悲瞻彼長江兮浩浩其馳我無
舟楫兮將安所施
椿萱圖為會稽胡郎中賦
越中山水稱雄秀越中胡家稱孝友父母怡愉在一堂
六十齊年健相守人言積善深且長早有令子登賢良
今年徵召入朝省白衣超拜尚書郎會稽岧嶤白雲裏
江船南來向千里鑑湖風起藕花秋子念親恩親念子
午門曉開東日紅萬國干官朝九重方慚孤蹇昧補報
何幸奏對相追從吁嗟胡君我今恨如海禄雖有餘親
不待願君愛日保禎祥忠孝一心長不改人生窮達安
可量事親之樂真無央矧君妙年當盛際似此具慶非
尋常願萱忘憂椿介夀綠葉朱華照鸞綬眼看升堂棒
誥書衣錦歸來獻春酒
白雲書舍圖為掾史褚德剛賦
褚君本是河南褚家在卧龍山下住一從辟椽入中書
長憶龍山讀書處山中白雲相卷舒褚君卧雲方讀書
清池有魚林有笋甘旨升堂時起居在家不知事親樂
游宦還應念城郭山頭日望白雲飛鴻鴈離離向空落
丘郎自是同鄉人念子遠游情最親為拈彩筆寫幽思
物色正與秦山隣問君何年辭别墅蘿月松烟淡如許
山猶擁石護遺書雲已從龍作甘雨人生重是君親恩
田園荒蕪安足論由來榮養須食禄孝子忠臣同一門
宫墻樹(有序)
宫墻樹哀黃府史也壬辰之亂府史死廬陵郡庠
栢樹下事載劉永之所為傳府史之子載以傳示
余而其言甚悲因作宫墻樹以哀之
宫墻樹乃是青青栢勁直由來氣拂雲堅剛况復心如
鐵枝間豈少王裒淚土中定有萇弘血事往空遺國士
悲年深尚記鄉人說宫墻栢何青青千古萬古遺精靈
宫墻若傾栢樹折府君之名應不滅
都門柳送熊主事歸豐城
都門柳青青一似腰間綬千葉皆含雨露恩一枝偏入
行人手行人初辭丹鳳臺買船龍灣明日開到家好種
青青柳還念都門送别來
贈吳伯武併柬劉起居
永豐范蕭之峰有墳隆然而新封問之父老墳者誰云
是劉家兄死弟葬之兄行萬里死毒厲家有婺婦無孤
兒弟也來葬之涕淚如雨垂捧土營成墳挽棺聲酸悲
山頭茫茫石與土誰歟卜者吳伯武酬之十金揮弗取
鄉人稱之不容語弟從去年入南都簮筆趨朝官起居
得禄不待養為我一語三嗟吁所嗟當時事急天莫呼
非吳卜之誰與圖昨來徵文盛揚揄吳君高誼真不誣
起居衷誠不可孤我詩字字如璚珠更後千歲當不渝
願持荅劉兼報吳
題垂釣圖
石礧磈兮溪則有潯山嶔崟兮岸則有林我釣我游兮
曷溉之鬵彼滔滔者孰知予心
送潘郎中迪允謝病歸山隂
兵曹潘郎美如玉紗帽錦袍銀帶束去年春秋纔廿六
起家早食郎官禄才資簡静推醖藉精爽開明夸敏速
潘為駕部我職方聯事兵曹頗雍陸喜君妙顔方向盛
覺我秋鬢已先秃人生聰慧豈外取靈秀端在兩耳目
云胡竒疾忽攻剽有耳如塗翻不足闐闐莫悟桴應鼓
轆轆都忘車轉轂傳言錯悞歎朋友問字驚呼駭童僕
時來内訌疏啖食十日僵眠戰寒燠文移相府怪沈滯
奏入天墀許歸復我慚遲鈍百無補兩耳雖聞竟何屬
豈如君以沈聵故退就休閒非譴逐談經作賦未足病
觧綬投簮竟何促都門官柳青欲染江驛小桃紅正蹙
此行先喜拜家慶次第升堂會姻族巵&KR1250;懇欵視時饌
巾履逍遥試春服鑑曲時歌采采蓮柯亭更訪青青竹
古來辭榮出昏眊此日歸休見清淑客懷戚戚感睽合
世態茫茫嗟倚伏床隂牛闘安足省夜半雞鳴竟奚卜
不如萬事俱不聞且與痛飲樽中醁
題嵩高雲氣圖為工部王子邕賦
潁川陽城之間乃有雲氣鬱然而干天中峰拔地九千
丈三面側疊開青蓮云是嵩高之層巔捫柳掠井當星
躔往往白日朝羣仙復有東西二石室洞穴窈窕相鈎
連天風吹雨不到地石髓如泥流紫烟但見瑤林琪樹
紛百千朱樓綺閣丹碧懸美人綠髮垂兩肩手持玄文
駕飛軿欲往從之嗟渺綿似聽流水㶁㶁鳴絲絃仙遊
杳漠今幾年清夢忽墮新圖前玉光下起崖石底松頂
上出飛鴻邊山中古路廣以平秦車漢騎何翩翩徒聞
金丹閟石檢塵土世人安得傳
趙江寧鳴玉為余寫武山雲氣圖賦此奉酬
趙江寧才且清烱如白露凝金莖鳴絃佐政重京邑瀟
洒獨懷遺世情人言江寧好文彩越土王孫著前代乃
翁舊圖八駿馬電影風行破雲海江寧好畫水與山意
比八駿尤高閒近追高公遠董氏神氣正在蒼茫間伯
兄侍郎我同事邂逅兵曹見高致偶攜雪楮問鄉山便
寫嵳峩出雲勢朝懷武山景暮看武山圖披林指澗憶
所歴雲中似有人相呼我昔游山時秋風落松子泉瀉
洞門青霞翻石屏紫北岩千丈高且虚騎虎曾到仙人
居菖蒲石上看殘奕柿葉林中聞讀書一從南京來奔
走愧塵鞅鍾山只在城東北日日見之未能往都門楊
柳青入雲黃鸎亂啼終日聞秦淮樓高花似錦安得爛
醉江寧君江寧欲别當奈何乘興更與揮雲蘿他年載
酒鑑湖上却唱武山歸隱歌
雉朝飛一曲題雙雉圖
雉朝飛雄飛雌隨聲喔咿山晴草暖風日遲繡襦錦翼
何褵䙕或登木而號或據石而栖一步一飲啄步步不
相離所以賈氏女御射有獲方笑嘻物生自有性配匹
亦有時嗟爾牧犢子七十而娶將奚為
漁家樂題漁樂圖為曾朝佐郎中賦
漁家樂船裏為家無土著朝朝日日大江邊長汀短汊
從灣泊醉眠飽食托烟波却笑傍人事耕作月明蓬上
蘆花飛雨打船頭楓葉落蘆花飛出水鱖魚秋正肥侵
晨相喚提網去薄暮放歌收釣歸夫妻白首長相聚有
脚何曾踏山路教兒打網莫種田長江有水無荒年
鴻鴈來奉題張嗣宗鴈圖
鴻鴈來秋風起江北江南幾千里渺渺初離紫塞雲瀟
瀟忽度平湖水平湖水淺沙渚長欲落未落紛低昂蓼
花過雨紅更白荷葉著霜秋已黃可憐分飛毛翼冷亂
入蒹葭唼蒲荇羣叫遥傳空外聲獨宿頻驚月中影江
南地暖風土殊彭蠡瀟湘從爾居只今塞外無菉草沙
磧苦寒愁夜呼由來有序本天性飲啄飛鳴遠相應我
慚飄泊未能歸見爾憂傷淚如綆茫茫江河多風波柰
此繒繳危機何為君卷畫三歎息高飛冥冥安可極
松泉撡為姜縣丞作
松颼颼兮以風泉鏘鏘兮鳴石澹雲生兮北林悄月上
兮東壁崇構在丘鳴琴布席我歌和之式詠以繹升高
四顧逝將安適兮鳥飛冥冥不見其迹兮聊息蔭以焉
依誠予衷之所懌兮苟循物而多憂吾寧不以易兮
題畊讀軒為吏部主事顧碩賦
我從前年改初服冒榮坐請公家粟尋章摘字勘科律
壓几堆床披案牘文深有害心愈惕食飽無功顔自恧
常懷戰慄趨府署豈有游歌到庠塾實憂慵惰饑欲死
復恐荒嬉昧所屬今晨覽君田廬咏往日嗟余去從卜
君才特達當廟堂我志依微漸樸&KR0554;何由放斥遂歸休
扶耒朝畊仍夜讀
陶氏三節婦詩
往年兵入台州府劫掠州人盡荼苦陶家一婦偕二女
捐命俱能保真素孟也夫亡十八年姑死未葬有柩停
堂前日夜號泣相棄捐忽然被執發怒罵寧死白刃駢
首地下從姑還季也嫁夫纔一月走陷淤泥信顛蹶香
裾未許汙妖塵騰入深池竟淪沒婦本名淑身姓王心
知事急有子不得將抱兒屬姆還夫壻被髮狂走茫無
方一朝見夢嫁時婢我在南隣井中斃井中亦有簮與
珥陶君求之果如識婦人英爽乃如此丈夫靦顔胡不
爾我為此詩良有以一歌陶家女再歌陶家婦一門貞
節世所稀信是名家足賢姱君不見金華宋太史特筆
作傳藏天府要使清風激千古
送臧主事哲新除兵馬指揮後承詔賜鞍馬白
金歸山東寧親
朝鞬長弓入兵馬買船暮出龍江下問君行色何爾忙
詔許東歸問親舍去年辭親謁金鑾入參禮幕陪春官
昨朝却換兜鍪服健卒馬前刀劒簇奉天詔下朝班時
拜舞謝恩當赤墀青年如玉衣絢錦喜氣得得浮修眉
賜金在案馬在道千里歸寧拜親好好念君恩似海深
歲暮還朝須及早
紫髯使君歌為本拙吕僉憲賦
紫髯使君顔雪色八尺長身鬢光黑前年奉詔出承明
萬里觀風來薊北肅政堂前喜遇君共持使節登青雲
君乘鐵驄踏霜月燕南渤海皆澄氛憶我兵曹初釋屩
看君兩歴中書幕已從秋貳拜天官復報司常奉祠禴
殿庭奏對先六曹春花如錦映宫袍象牙牌促中使急
玉笋班出璚林高當時追趨赤墀下彩帉雜佩光相射
寧知此地復相逢三見鴻飛送秋社朝隨升堂坐暮逐
騎馬歸林間日上烏鵲喜井上花落黃鸝飛花開花落
春風起雲去雲來山色裏怡然不笑亦不嗔手把芙蓉
看秋水向來車馬都城道甲第高門跡如掃題詩愛贈
吕仙人惟有黃州玉堂老我慚塵土得暫親豈有風采
稱朝紳青山對面雨愁客白髮滿頭花笑人嗟君自是
真仙骨廊廟才華正英發好從雙闕覲紅雲却上三山
弄明月君家舊住淮河湄投簮共載當何時春申臺前
沽美酒爛柯山下看殘棋
題赤松山房歌為張思讓賦
吾聞古有赤松子云是神農之雨師後來留侯從之游
汗漫恍惚安可期金華北山秀且竒或云仙人游於斯
盤雲捎霧幾千文奔騰直下蘭江湄蘭江美人晳而頎
風骨不殊仙者姿時來山中攀桂枝架岩鑿谷臨灣碕
靈湫洞黑蟠蛟螭流水下注為淵池前開層峰出渺瀰
丹霞浴海騰金支雲中老仙方頷頤手攜錦軸綠玉詞
導以玉女載兩旗從東而來復西馳欲近忽遠不可追
千巖萬壑絶人跡但覺浩浩天風吹佇立却望成逶迤
回身太息冥所思左引紫霞觴右彈冰玉絲山空月白
秋似水老鶴夜下要人騎問兹山房誰所為留侯子孫
非君誰只今從軍傷遠離萬里幕府隨旌麾燕山馬上
昨見之山水秀色浮修眉仙人之徒真不疑我慚漸老
才力衰何以報爾游仙詩南望武山胡不歸山下亦有
金華祠聞君佳致欲往隨便來南遊拂雲衣憩青蘿兮
咏雙溪萬一赤松尋不見從君先訪牧羊兒
楚酒苦如蘗歌
楚酒苦如蘗燕酒毒有灰自能螫喉吻何以寬心懷不
如江南有美酒香如芙蓉色如柳小瓶浮蟻信宿成大
甕沈醅十年久飲之不鷙亦不獰温温如春和且平丹
田微蒸香露溢着面已覺頳霞生當時放意事杯酌倒
海迴山恣行樂有時醉倒黃公壚卧看山花酒中落一
從遠遊楚與燕苦麯黃米無甘泉刮腸嘔胃甚荼蓼使
我顰蹙清樽前何時南歸事林畝鄰曲招尋二三友呼
兒多與種秫田日日花前飲春酒
風蓬歎
野蓬團團大如斗生來輕捷隨風走四傍枝葉共輪囷
流轉須臾遍原藪秋風平地吹來時十科百科相逐飛
東家小兒誇健足十步一蹶何由追蓬生不是無根葉
脆軟何能堅著地霜枯雪悴少筋骨材質輕浮等淪棄
無端飄入流水中猶復衮衮旋西東可憐一落坑塹裏
縱有春風吹不起
獲熊(有序)
秋七月順承門外教場獲熊衆禆以獻捷於兵閫
是日開宴承太傅魏國公副將軍曹國公即席命
題謹賦以識喜
山北獰熊色深黑蹂谷攀林恣趫捷一朝冐霧出郊坰
不待虞網遠搜獵嗟哉爾獸真途窮白日授首轅門中
誰知狂狡無餘技只在將軍一箭功
題張京尹所獻嘉瓜圖歌
南京五年夏六月京尹獻瓜狀殊絶駢瓞雙承雕玉槃
連包並進黃金闕尹言産自句容縣野老田夫駭初見
一葉連蜷引渾淪兩壺磊砢連葱蒨是日君王御武樓
徵問吏牒趨公侯星聯翠影落丹扆日射神光浮冕旒
勅令捧至乾清殿永擬先嘗須廟荐詞臣上頌美真竒
畫史圖形著蕃衍盛哉聖恩浩如天民勤物阜宜豐年
小臣作詩紀嘉應願繼大雅歌綿綿
題溪居圖為余經歴賦
高人愛傍清江住草屋松林帶烟霧書帙閒栖案上雲
釣竿静倚門前樹樹枝蜷曲交棠梨上有古藤縈結之
屋頭黃葉落如雨此老宴坐方吟詩人生幽居有如此
何必驅車踏城市誰知出處自有時諸葛終然拂衣起
青雲騰踔方遠期江海茫茫勞夢思他年獻納成功去
却借沙頭一鶴騎
題碧潭圖送王聞喜主簿之官陽榖
王郎作縣之陽榖北望黃河冰凍蹙金陵呼酒别行裝
示我碧潭圖一幅碧潭之水綠且深風不能揚塵不得
侵嗟哉王郎子勖我湛湛之清心
三峯樵者歌為宗原張員外賦
若有樵者清且閒遊栖乃在三峯山雨餘濯足深澗底
日高伐木喬林間人生出處若雲變買臣會稽君不見
秖今懷綬作員郎却望三峯思故鄉
題劉一清清溪圖歌
我家昔住清溪曲五月柴門漾寒綠望仙門外石橋灣
百折蒼波轉林麓老藤修竹翳兩涯茅屋高下連桑麻
江魚出躍青荇葉水禽啼上碧桃花悠悠三十年來往
却别清溪事游蕩東園有客種狸瓜北渚何人繫漁榜
兹晨覽君圖畫工作者乃是清溪翁清溪自住渝水上
名稱偶爾能相同長汀短棹遡雲水絶壁喬林澹霞綺
烏鵲散漫夕陽邊樓閣依微空翠裏伊誰手攜九節笻
從以童子囊孤桐至音雅調不易識深山古木號天風
我今欲歸歸未得時時夢繞溪南北釣槎欹石雨邊青
菱角沈泥雨中黑問君何從得此本強擬鄉園寄幽遯
避名惟恐世人聞撫景應悲歲華晚三山磯白鷺洲京
國相逢俱勝遊請君更棹酒百斛相與爛醉秦淮樓
送别石泉縣丞鍾尚賢以公役赴京却還成都
府
送君西還酌君酒更出都門折楊柳憐君自是同鄉人
上馬欲别愁回首風帆五月上瞿塘却望石泉如故鄉
啼猿峽裏見明月萬里相思應斷腸
題山水畫(堵文明)
小山削玉搏空青大山錯繡開帷屏劃然千文崖壁立
下有流水當高亭亭中幽人顔色好城市何年迹如掃
長江日落澹浮雲極浦春回滿芳草深林窈窕仙路遥
谷口雪明雙板橋便攜綠玉上絶頂閒聽松風吹洞簫
題堵郎中畫湘漢秋色圖
兵曹簿領困填委忽見雲山落塵几問君何意貌此圖
湘漢蕭蕭秋色裏長峯巨壑相參差彷彿江行曾見之
雲中樹色三百里峽裏猿聲十二時古人今人不相見
江水依然淨如練魚鳬窈窕接山川雲雨荒荒出臺殿
岸迴路轉楓林青丹崖紺壁秋冥冥山童出掃澗上葉
客意已到松間亭登高望遠心獨苦江闊霜清鴈如雨
九天飛瀑下香爐萬里歸帆到鸚鵡我從前年來帝京
偶離蔬屩峩冠纓故園畊釣歸未得對此佳致空含情
茅堂遠在珠林下安得從君問圖寫九衢塵動五更風
又趁雞鳴逐朝馬
題都府俞溥經歴所持山水畫扇
俞君手持一尺練水色山光坐來見烟林嘉樹蔚森爽
雲磴寒泉颯飛濺茅亭蘿逕青石床松風洒衣如雪霜
便從花底抱琴去閒聽漁父歌滄浪
題許霍州如圭所畫譽溪圖送張秉文徵士還
山中
許侯作畫如作字點綴清妍極風致此圖偶為張君寫
雪蠒參差出空翠張君於我同鄉人每對畫山情更親
就中大似爵譽景遥見武姥青嶙峋我欲披雲捫絶頂
手招陶皮潄丹井千年石室望來深六月松風坐中冷
山原草荒行者稀伊誰讀書方掩扉如此林隂兩茅屋
安得與子長相依禾溪向東石橋路猶憶往年攜酒處
春風幾落杜鵑花歸夢微茫隔烟霧許侯今在太行西
君亦南還尋故棲卷圖相送一腸斷烟柳滿河鶯亂啼
題雪山行旅圖
野橋路迷雪初集行旅蕭蕭騎行急北風吹面鬚髯寒
茸帽駝裘半沾濕木皮石角冰粼粼十步九却何苦辛
安知道傍茅屋底不有閉門高卧人
樵隱詩為北平檢校書吏朱廷玉賦
上虞朱郎美如玉昔隱負樵今食禄抽毫晨趨北省署
歸夢夜繞東山麓朝廷徵賢圖治康岩穴搜剔無遺良
雲山縱有千萬疊似子風格何由藏垂綸鼓刀自前古
功業終須致圭組願君長憶負薪時莫羡輕肥忘勤苦
題柳坡圖歌
楊君軀幹長九尺力挽長弓過三石櫻桃園裏舊名家
楊柳坡前新列戟往從開府大將軍北定燕薊收竒勛
鐵衣夜度居庸雪虎旗晝掩盧溝雲歸來殿前拜天子
寶帶金符耀秋水寵承恩命五色誥分控邊庭九千里
今年我從南京來幕府忽逢心眼開清筵雅咏狎文士
號令倉卒生風雷昨朝視我圖一握云是楊繩之所作
江堤窈窕出翠室亭榭參差帶丘壑中有騎者從一童
錦衣挾彈行春風向非自寓行樂意安得景趣超然同
君今拓邊方報國却望江鄉歸未得黃鸝啼處綠隂多
時展畫圖看春色我歌此曲聲嗚嗚願君逐虜成長驅
欲知此去功多少栽遍沙場柳萬株
薊丘墨竹歌為克雋李兵曹賦
薊丘墨竹妙天下海國中州重聲價事往雲流五十年
孫子兵曹更瀟洒昨來相見渾河東身騎官馬行匆匆
從君早懷壯士志將命綽有前賢風當家譜竹精形類
傾軼湖州出清致縑絹磊落動千古翰墨晶熒照三世
自云真跡世已訛後來作者俱不多空庭月落見修影
絶壁秋風聞振珂我家江南竹林裏與竹同遊同卧起
一從北向感飛蓬却愛横梢寫生紙劃紙落筆生蕭騷
秀色娟娟真鳳毛薊丘風節慎操勵看爾騰踔青雲高
竹石圖(有序)
省郎中堵君文明作石兵曹李君克雋作竹共成
一圖以歸於大參唐君信二美也予為之賦
東吳妙手不可得省郎山石兵曹竹唐侯座上偶相逢
併寫秋光歸一幅叢篁擢玉分彎環怪石立鐵支孱顔
筆鋒揮霍斬絶外意匠回斡蒼茫間物情境態精描貌
紫蔓青苔見班駁鳳雛濯濯散毛羽稚子差差露頭角
人生會遇安可常一時合景如干將千年崖谷注明月
九夏庭館寒飛霜唐侯特達參朝政兩君高致誰能並
嗟哉竒絶真二難此石此竹誰當看
慈烏嘆
臺前栢樹八九株樹上百千啼老烏烏能返哺本孝鳥
奈何朝夕争喧呼夕眠晝坐不得息有時奮疾試一驅
東枝乍起西枝落去不能遠仍旋趨豈無弓與繳爾獨
不我虞嗟哉慈烏尾畢逋借爾栢樹生汝雛雛成報汝
勞與劬便當歸飛東海隅海隅有山從爾居憫爾至孝
惜爾愚慎爾利口毋趦趄
次周所安寄短歌
周郎春興醲如酒繞屋陂塘種楊柳憶曾相過賞東風
手引流霞㪺北斗當時不省生遠愁花下起舞回高秋
長松挂月出石嶺清夜醉倒東溪頭别來幾度秋風發
却怪音書望中絶行人馬上念鄉關九月居庸洒飛雪
羡君一門如棣花石室舊藏書五車昨來寄我三百字
字墨矯矯猶翻鴉我慚衰邁成漂泊釣水耕山負前約
山林嘯傲方日長慎勿白首悲馮唐
題春舡出峽圖為劉彦祥作
春舡出峽聲嗷嘈衆工力險齊所撡兩崖牙角不可觸
直指洄洑乘虚濤瞥然勢脱千丈落萬疊青山去如掠
海門東望正滔滔便駕雲帆縱寥廓
題晴峯雙澗圖寄故里劉存大秀才
一峯巉巖白雲中雙澗下出蟠西東湍撞石鬭雷電激
白日虚谷迴松風風聲浩洶泉聲合飛蔓樛枝青匝沓
岩深路暗不逢人似有呼猿在相答此圖此景真絶竒
彷彿夢中曾見之手招仙人赤松子照影太乙蓮花池
只今懷禄未能往日日憑高增悵怏故山更在彭蠡外
武姥仙壇儼相向仙壇樓閣開岧嶤流水百折通溪橋
我家草堂小河口白沙翠竹寒蕭蕭瓜畦桑塢帶原陸
五月柴門映江綠田翁稚子笑相迎醉折山花唱村曲
緬思此樂安得同萬里愁絶孤飛鴻卷圖却寄山中客
他日來尋黃綺公
寄題凌雲亭
吾鄉山水何處好石臺溪上桃源堡蘭陵公子氣凌雲
故結新亭傍林島亭前地勢深迴環落花細草晴班班
垂楊盡拂烟際水好鳥啼破雲中山我昔東尋雪山頂
憶過溪南踏松影開軒酌我紫霞杯三日東風吹不醒
就中二老難弟兄階庭秀發皆璚瑛向非前朝進士宅
安得喬木排高閎仙壇峩峩峙亭左雲氣飛來交四座
月明吹笛泛靈槎定有仙人夜相過人間車馬塵紛紛
羨君清逸能超羣題詩先寄亭中友他日相攜玩白雲
題錢舜舉凌波仙子圖
若有人兮美而鬈冠切雲兮衣翩翾粲然獨立青山前
褰裳流盼凝娟娟乘雲而行兮從風而旋態莊色正合
自然矯如翔鸞凌紫烟朗如明月行青天山之石兮駢
闐山之松兮連蜷下有瑶草紛交連素華綠葉何芊芊
不言不笑意已宣風骨乃是凌波仙金華老人惜㛹嬛
友于聯屬成三妍其來無方往無邊世人不見將千年
誰其畫者錢塘錢我歌欲繼湘江篇張君好古宜寶旃
此畫此歌毋浪傳
題華川樵逸圖(有序)
前監察御史徐叔明為余道其里祝彦良者佳士
也業醫而寓意於樵其拯危赴急類有古道所居
當山水之勝曰華川因出華川樵逸圖邀賦詩以
贈之予不識彦良猶識其猶子伯華於北平清修
整飭是可以觀家教矣故喜而為賦七言長句一
首因叔明以寄樵逸異時東游浙江相尋松隂石
室中當相視一笑云
三衢御史風霜筆高誼飄飄張雲日手把新圖出華川
邀我題詩寄樵逸自言樵者非真樵托隱早赴山人招
爛柯不顧岩下斧采藥曾度雲中橋屋頭青峰千萬疊
流水當門清可涉柳磯風起漾魚竿松塢天寒掃霜葉
當家羣從孰最竒華也英俊真佳兒兩年北平曠定省
指點山水懷歸期浙山盤迴烟霧鎖静養性靈奚不可
馴虎來尋賣杏林野鶴為守燒丹火川南春來花滿坻
黃精酒熟杯行遲醉吹鐵笛花下坐是仙是逸誰能知
我慚竊禄驅馳早貪看圖中似蓬島何日相攜持斧翁
共入華山拾瑶草
題摩癢散馬圖
駿馬玉削蹄八尺昂藏汗血姿星流電掣見精采鞭勒
不施誰許騎一朝貢入金門去五花屹立當前墀珮以
白玉珂被之黃金羈欲鳴不敢嘶欲進不敢馳和鸞清
道肅羽儀中官執鞚調御之君不見南山楸櫪大十圍
節目皴作蛟鼉皮六月其下隂凄凄風鬃霧鬛相紛披
還憶閒來摩癢時
日西落行
日西落月東生烏鴉繞天飛且鳴鴉飛來宿府中樹府
官坐衙不歸去暮歸獨宿公房西柰爾啞啞中夜啼五
更鴉鳴月未墮披衣又向衙中坐
贈北平都指揮胡昭勇歌
憶昔出使南海頭將軍開府當雄州樓船戈甲三千萬
海波不動魚龍愁越王臺前東風起我復乘潮上湞水
木綿花發照天紅正月鶯啼榕樹裏將軍宴客華筵開
碧幢畫鼓聲如雷起傾荔漿酌椰斗問我此别何時來
明朝驅馬還東去長憶虎頭相别處清夢時隨海月回
狂心遠逐秋鴻度君從東歸省墓田闕下重逢心惘然
豈知移鎮出海嶠握手乃在渾河邊渾河十月冰如堵
白日飛沙暗椿莽雪中千騎出居庸手挽雕弓射彪虎
君陪上將臨邊防我握憲節凌清霜看君驍勇有如此
安得攬轡同飛揚山後諸州數千里拓地横行正未已
為君擬頌勒燕山盡掃狼居報天子
聞山西楊使君孟載作霽雪軒於公署之東慨
想高致兼懷舊别因風叙情有作奉寄
使君清嚴重風紀名是東吳舊才子前年持節太行西
霆激霜飛二千里憶昔京闕初相逢承詔作樂調笙鏞
彤闈椿樹集鸞鳳畫省秋水開芙蓉江西徵還入司馬
天上兵曹動聲價明光曉入奏封章日射金莖露如瀉
是時我從燕薊來下馬重逢心眼開龍江風雨催去棹
不得傾倒黃金罍驅車復渡黃河北故舊飄零悲惻惻
知君十月向并州長日看雲望山色陳昂作者來汾河
錦軸遠傳佳製多横江醉騎白鶴下愛爾黃鶴樓前歌
古來富貴同湮沒老去才華眼中盡當家詞翰真不羣
風雅孤鶱見秋隼北平九月霜草黃大風吹沙人馬僵
臺前古栢八九樹烏鳥日夕争喧翔聞君官居最清絶
掃地開軒題霽雪一簾芳草凝清香四座光輝攬明月
六出花開應復春何因對酒咏清新山隂夜半遙相憶
愁絶扁舟乘興人
題燕侍圖為山東馬希孟御史賦
竹萌車迸魚冰躍高堂鼎裀盛帷幕弄雛索果笑牽衣
人生無如奉親樂長成倏復成蹉跎禄養不干將奈何
去家仗劒事明主始覺此志相違多泰山西北長清縣
馬氏家風故多善一門夀考天所錫二子興隆人共羡
孟也問學真賢良往昔徵入文華堂承恩屢使江海上
反顧只憶庭闈傍去秋冠豸來燕薊自說違離過三歲
愁心嫋嫋逐飛雲驚夢時時問供饋槀城李君名畫師
感此純孝勞傷悲忻然拂素運丹墨為寫燕侍歡娛時
青峰遶屋花連院千里親庭坐中見酡顔白髮映青春
一日相思一舒卷勸君勤事勿憂虞由來忠孝同一途
他日捧詔歸榮日更寫衣冠家慶圖
題秋色平遠圖贈汪孟謙歸四明
我家住在澄江畔村北村南去山遠春風桑柘連麥畦
秋雨菰蒲隔松坂幾回欲起看山樓未成忽作神京遊
至今夢落珠浦曲如見秀色天中浮昨來驅馬趨燕北
霜草風沙緫悽惻汪郎為寫平遠圖恍似江南帶秋色
横坡斷岸向灣涯危石臨水如蹲犀松隂二客茅屋底
無乃相對方吟詩我欲呼之從此起便踏漁舟弄烟水
月明吹篴下平川卧看青天千萬里情不得遂將奈何
忽復秋霜雙鬢皤歸田已知生計晚濫禄頗覺憂虞多
君歸四明滄海上惜别臨圖倍惆悵他年載酒看荷花
賀監湖邊定相訪
吕性之汲井得魚(有序)
夀陽吕性之孝謹人也以父母蚤喪莫報之德每
旦焚香汲井拜獻於露堂之上一日出汲獲三魚
於井中衆咸異之以為孝感云其子繼道由太常
卿為北平僉憲為予道其事因賦短句以紀之
前人鑿井後人汲一壺下井三魚入泣竹常疑地有靈
奉親已恨時無及吕翁誠孝天所省異事流傳徧淮潁
至今父老夀陽城指點高門說遺井翁今跨鶴遊仙去
子亦攀龍翔九衢祥開兆應良有以看取玉帶懸金魚
椎冰行
裏河冰堅厚如掌揚州北去船難上船頭持火照椎冰
萬杵千篙動清響冰開一步進一程三日不到高郵城
夜寒月黑北風急舟人獨擁冰椎泣
烏庄曲(有序)
舊膠河之東有單氏所居林木蔚然烏鴉争巢其
上與人甚狎若是者蓋三世矣鄉人呼為老鴉單
氏客有以烏庄易其名者余赴萊州過之見烏之
集其庭殆不可以數計有老人字顯卿者年七十
餘蓋淳厚長者也因為賦焉
烏庄之烏黑撲撲烏庄老人住茅屋屋前膠河後林木
一樹十巢十栖宿長枝踏低短枝曲烏來哺雛尾交簇
童子下窺不忍觸矧敢向之加勁鏃老人行坐烏與隨
三世淳朴烏不疑啼啞啞飛提提願翁孫子如烏慈不
嗔不惡樂孔宜四海咸誦烏庄詩
大清河
大清河渾漉漉南黃河清淯淯今河不與古名同自是
河流有反覆君不見安山直下栗阿時一斛之水數斗
泥徐州吕梁走下邳可以照見人鬚眉清河北河入北
海黃河入淮東入海彼此争流不相待兩水清濁各自
流終然到海同一漚東流北流君莫愁
田横砦
田横砦乃在北海之湄蓬萊之隂波濤下潄石齒齒雲
雨正軼天沈沈田横古強族北海亦齊地王侯富貴本
自致豢養於人豈良計田横不返北海頭假王亦亡雲
夢游剰基沙門高屹屹五百義魂海中泣丈夫一死百
世雄至今海市神憤切褰旗躍馬行空中
登成山
登成山望出日不知其下海水深幾尺夜半雞聲喔喔
鳴但見五色金蓮花滉漾捧之向空出當年祖龍望拜
時上山特立日主祠六神升天駕奕奕餘輝却射山頭
石神人鞭石功不成至今海水流血腥豈知陽精著懸
象乃欲度海觀其形昔時日主祠今日祖龍廟祖龍親
構鮀魚知海若望之向西笑頌碣摧落蔓草中李斯何
述秦何功一時霾霧妖怪合千載堯日方曈曈
雙堠曲
雙堠迎人來單堠送人去五里十里有定程萬水千山
無盡處我欲登高堠東南望故鄉故鄉不可見日落野
茫茫野茫茫風浩浩馬頭一見一傷心多少征人是中
老
題萬里望雲圖為台州經歴謝伯敬賦
登天台望桂林桂林邈在千里外有母不見使我三歲
嫋嫋懸歸心山海兮冥冥桂林兮青青安得身為雲從
風上下兮日往來乎親庭
吳江水美王貞婦為婁主事賦
吳江水清泚泚吳門山高孱顔彼高兮或騫而崩彼清
兮或渾而騰不如婁家嫠婦心堅不得移潔不得涅嗟
哉嫠婦兮女中之烈
磨劎歌
我行四方如飄風袖有古劒蒼精龍何年塵土凝不滅
苔花繡澁青芙蓉往者提攜訪嵩嶽手抉飛泉向空落
劃然掣斷青絲懸直恐乘流遂騰躍青天白日交風霆
我方赤手試發硎隂紋差差吐寒月碧縵隱隱排疎星
搖拽千仞崖動蕩九澤水腥浪迴天倒海流陽侯夜哭
魚龍死歸來䍡&KR2014;青玉函紫雲為束黃金緘不願輕汚
佞臣血千年萬年保冰雪
韶石歌贈鍾文學赴詔州
古有虞帝奏韶之遺石乃在庾嶺之南曲江之側盤盤
兀兀三十六秋霞流紅雪凝白重華一去不復來落花
流水空蒼苔晴雲照天紫鳳沒明月繞樹猿聲哀送君
韶陽去因作韶石歌君今南上登嵯峨諸生環珮鳴相
摩振皇風兮返淳和我思虞帝感慨多安得御氣游其
阿南望蒼梧弔湘波為君日夕攀雲蘿山遙水遠不可
極韶石韶石奈爾何
題李子翀所藏羅小舟青松障子歌
羅君畫松竒且雄兩株屹立青天中已愁白晝結寒雨
更覺素壁吹長風横梢屈鐵蒼皮健恍惚垂雲青一片
若非巫峽道中逢定向華山峰頂見深林無人日色昏
蕭瑟似有孤啼猿蒼根下走岩石裂清響暝與溪流喧
古來志士淪野草每見良材歎枯槁何如此樹保天真
千歲高堂奉君老
所思曲寄曠伯逵
我所思兮西山之美人愛而不見勞我心美人娟娟隔
雲林昔别遺我雙南金東風吹行雲飄忽在遠道綠髮
青蛾眉念此顔色好秋風八月芙蓉開憶君寄書南浦
來芙蓉寒死十月露忽復寄書重相催我行十八灘灘
水流浩浩青天急雪亂迴風白日驚雷撼崇島上有嫋
嫋之綠蘿下有汎汎之迴波玄猿暝啼江月出獨不見
之愁奈何愁奈何風瀟瀟山中歲晏不可以遠招鴈鴻
茫茫隔烟水楊柳颯颯悲河橋願攜雙綺羅贈此遠别
者新愁渺如霧千里不得寫早晚下南津預將書報君
江空日暮不可見望望西山多白雲
遊白沙廟歌(有序)
廟在萬安黃公灘下廟下有墓舊傳江漲時有二
屍漂至岸下漁者徙至他所詰旦輒復至因以夢
告曰余墨姓兄弟不幸溺死幸葬我於此將廟食
焉今沙墓即漁者所葬也後以捍災禦患循致王
封亦山川之靈也歟至正癸未冬豫章孫伯虞與
客汎舟遊祠下既而扣舷放流飲酒懽甚慨歌朗
吟飄飄獨立殆不復知有人間世也客有鄒吾浩
尤善醉歌余因為之賦其事云
青青芙蓉峰可望不可招我本山中人因之憶歸樵朝
朝看山五雲上劃見長江落危嶂黃公灘險昔所聞白
沙祠古今誰訪乃有好竒卓越之孫郎弔古往往探窮
荒重憐沙下白雲塜為買江上秋風航洑灘奔迅萬馬
疾凉霧吹霜石屏出躋攀甕口未分寸倒截魚梁已尋
尺長篙戛石鏗有聲神潭在望難為情青天高懸鴻鵠
遠落日下照魚龍驚童童青松枝矯矯出雲嶠彩鳳騰
輝瑣闥重寒螭竦鬛觚稜峭艤舟祠下風搖搖纜以垂
蔓防驚漂撞鐘撾鼓告祭酒紙灰飛雪寒飄蕭玉冠雙
峩形貎古蛛網虫絲閟靈戶精靈尚想入夢寐漂溺終
能托墟墓極知孝友天所藏墨家孫子今何鄉山川有
時出雲雨朝家自昔隆封王羣鴉飛鳴日欲暮天際微
茫起烟霧楓林竹樹何蕭颼風佩霓旌自來去亂山四
合如游龍贑水百折争朝東漁郎敲火青葦外賈客駕
舶蒼烟中長風送人下山址猿狖悲號靈籟起半痕明
月上遙汀一片青天入流水流水不可極夜色寒更深
船頭酌酒船尾吟鯉魚饌列雙黃金就中賓客皆豪俊
鄒子神情更清夐擲帽狂歌不顧人奪杯放飲先成醉
人生會合自有時此日不樂將奚為飛仙早傳赤壁賦
錦袍更賦郎官詩津亭邊石盤路歸騎翩翩失來處燈
火低迷下遠樓星河璀璨飛寒露我有磊磈不盡之心
懷棹船載酒須重來酒醒書閤梅花冷月落江城畫角
哀
萬安旅次承子彦弟自上猶歸迂途問勞臨别
感賦
有弟有弟瘦且長短衣百里來相覓山城深夜絶來往
怪爾行遲扣門急主人驚報汝弟來移燈出戶喜復猜
近聞虎豹出縣郭况乃霜露沾草萊夜闌凄切更秉燭
憐汝南遊困窮谷瘴餘面目少光澤歲暮隂陽苦凋促
憶汝昔在垂髫時倚床哭母銜深悲提攜實頼大母健
植立早慰諸兄期祇今何能較雄長江海頻年空怏怏
一身有望在事育二十無成慚俯仰今年母黨重可吁
十日兩聞哀訃書歲時飄零禮數失骨肉凋謝親情疎
天寒草短日色暮長揖辭兄從此去汝歸先我勿憚遠
東入荒山慎前路朔風吹衣寒冥冥過鴈哀鳴那忍聽
紫袍舖下一回首躑躅已覺涕淚零大兄到家憑致辭
縣税莫教輸納遲歸來重闈奉杯酌父醉兒扶亦真樂
織女吟贈黃進賢
憶昔束髮初嬌倚雲錦機折花事戲劇笑詫身上衣一
從十五時學向機中織絲短愁苦長梭緩心轉急永夜
蘭燈懸洞房門前梧葉零秋霜霜寒手凍絲緒亂絡緯
悲啼金井床春花更疊黃金縷花底青鸞蹴烟霧東風
何日天上來擬奉瑶池宴歌舞十日滿匹恒苦遲一夕
停梭生網絲持刀沈吟翦秋水粉淚欲落愁風吹遠懷
素心人邈在千里道何因托交懽持此永相保東鄰小
姬昔同年至今盛飾為母憐幾回月高鳴杼軸正是他
家夜彈曲
雙桂歌為楊彦初作
楊郎庭前雙桂樹我一見之消百憂亭亭車蓋立清晝
瑟瑟霧雨含清秋東偏一株極偃蹇苔蘚半面青相樛
西偏一株亦慘淡雲中倒掛珊瑚鈎青蛟曉蛻腥雨濕黑
蜧夜鬭蒼烟愁開軒宴我坐其下上有鳴鳥聲和柔沈隂
滿地不見日石池之冰光瀏瀏清霄葉落玄鶴舞八月花
發山翁留我慚學仙苦不早安得御子崐崘丘便當吹
笛明月底坐看玉宇寒颼颼人間雙桂有如此氣節豈
肯卑微休嗚呼氣節豈肯卑微休小山之隱兮毋相求
歎息行贈别胡思齋
歎息復歎息志士恒苦辛少日不得意暮年愧其身前
有尊酒清且旨酌酒奉君君莫止人生最樂在相知莫徇
虚名輕跅弛市中屠販還封侯揚雄草玄空白頭浮雲不
盡萬里意白日長懸千古愁南山之隂多洞府十年不
歸歎修阻綠蘿芳草淡風烟君獨胡為在塵土五雲館
前花滿津紫騮蹀躞驕青春春時禽鳥各自適燕子低
徊還附人江風蕭蕭吹水急江寺鐘殘野鳥集口中吟
咏眼看山細雨蒼茫愁獨立鄧溪漉漉秋水泥見爾令
我懽相攜酒酣燕坐石盤嶺明月正在松林西近聞烟
塵起閩廣官軍驅馳日南上郡邑無人豺虎行道路蕭
條竟安往我思舊遊湖水東昔者登臨今不同常年九
月章浦淨吳霜夜落青芙蓉芙蓉花開日欲暮美人娟
娟隔烟霧一叚愁心化綵雲至今飛繞河橋樹今夕果
何夕别君還憶君古來賢達常坎坷慎爾出處超其羣
讀范太史詩賦長歌一首以識感慕之私
麒麟鳳凰不世出我思美人寧有終飄然一去不可挽
徒令四海歌清風慷慨范夫子行高身益窮讀書白雲
下養母青山中大布之衣烏角巾於世不牾亦不同時
來清江弄明月瀟洒絶似商山翁中年徒步謁京國一
鶚矯矯飛南東羣龍方滿朝怪爾獨來晚豈無五色線
可補舜華衮當時作者楊與虞倡和往往諧笙竽藍田
共擬雪色玉滄海獨攜明月珠一朝低徊去臺閣騎馬
南入閩中幕幕中三士總知名江海高風動寥廓蹇予
束髮弄筆時已解竊寫早朝詩獨憐生晚墮荒僻每誦
製作增漣洏峩峩百丈遺靈阜安得披榛薦巵豆兹晨
再讀海康槀玉立疎髯恍神覯嗟哉老成今不存筝笛
滿耳愁喧喧百年氣運有屯復月落江南空斷魂
觀鄧侍郎石磬歌(有序)
侍郎諱光薦字中甫廬陵人宋季以禮部侍郎從衞
王海上事亟率妻子投海為大軍鉤致不死張元帥
弘範異之待以賓禮過淮河漁父家見盆盎上置曲
石命滌視之有銘文焉則磬也漁父云得之淮水中
公以粟易之持歸其文理精緻聲極清越寶藏之
將百年矣至正丁亥春余過公故宅其孫謙出以
示余為之泫然以悲因賦七言歌行一首紀其事
水中古磬世莫識扣之能鳴人始驚前朝文物最博雅
廬陵侍郎先得名淮河東遊色惆悵忍使至寶成凋喪
蒼茫何代出泥沙憔悴當時雜盆盎歸來設虡當特懸
扣擊往往遺音傳竒文漫滅科斗跡雨氣纏結蛟龍涎
是時周廟朝殷冔師襄南踰歎修阻海門風起商聲哀
萬里孤臣淚如雨鳳鳥一去不可聞宜爾孫子多才文
高堂出此坐歎息暝色猶帶崖山雲便令敬之慎勿䙝
此物宜與天球列百年隱顯自有時藴德含和竟誰泄
嗚呼賢哲今不存對之使我傷心魂虞庭可登獸可舞
此石不毁應能言
武溪獲大木歌
大材用世不可測每自淪落升高隆君看武溪蟄古木
一朝遠致黃堂中黃堂舊梁危嶷嶷久待瑰竒更蠧蝕
武溪父老不自私為言水中有鉅植根節槎枒良可識
太守遣吏往視之陳牲釃酒先告祠踏泥直恐龍奮躍
抉石猶疑天倒垂伐之錚錚金鐵鳴黑洳漬入霜皮頳
千夫挽綆土竅裂迅雷走雨溪靈驚歸來繩削騰高架
藻繪風生動清夏何年汨沒泥滓餘一日州民拜其下
人生出處安可常苦心未朽終騰驤君不聞豐城地底
劒萇弘土中血千年化碧安可縻亦有龍光斗牛掣
題馬圖
天馬西來掠西極君門萬里踏雲入紫塞秋迴玉頰明
黃河夜渡拳毛濕高冠圉人不敢騎拄策却立當前墀
半垂絲韁齕青草明日銀鞍趁班早
南山謠
淮西流民望南徙掠財晝入南山裏裹槍負挺八十人
拒敵鄉民四人死流民只說江西熟得食仍嗔食無肉
扶傷救死官不聞鄉民還對流民哭東家擊豕西家牛
撤屋燒火當街頭自言性命如糞土一死不異淮西州
鄉民不怕逢豺虎共承只怕流民怒老翁夜出燒紙錢
祈神夜送流民去從今莫願多豐年第一莫旱淮西田
流民不來貧亦好雞犬全家永相保
寄西山鄭子綱自邵武校官歸
五月雙溪上垂楊千萬枝春風碧水遠旦旦鳴黃鸝黃
鸝驚飛日欲暮念家却在南平住林塘高館一逢君千
里羈愁散烟霧聞子昔者居西山把書曰在青松間新
移苓术且未斸舊種薜蘿應可攀武陽校官歸未久瘴
癘還聞古來有紅窗鸚鵡喚客名青葉檳榔勸人酒尋
幽憶過東平來丹山碧霞仙掌開武夷山人住九曲柴
門不出生青苔中軒松竹題詩徧寧許時流漫相見名
姓先承紫鳳書褐冠不上金鑾殿時來空谷行采薇石
田草生秋林稀往來物色不可得使者空向江南歸我
慚羈窮少顔色聞此傷情豈終極芳筵置酒清夜半月
出登樓動悽惻蕭蕭水氣浮南湖繁星麗漢光有無梧
桐葉高白露下起舞為子聽啼烏君家兄弟才名早幢
憧冠蓋閩湘道芳年苦志思奮勵莫遣秋風動原草由
來聚散日紛紛此别音書何處聞百丈嶺前應念我象
牙潭上却尋君
謁靖安昭靈廟賦柬袁茂才
昭靈古祠蔚森爽祠下流波日奔蕩啼鴉枯柳當兩楹
落日青峯照銀牓秭歸西阻蜀江口雲蓋風輿自來往
常時釃酒擊鳴鼓輒有靈風動虚幌楚王宫殿久寂寞
萬里晴雲色蒼怳神龍自合晦淵潜鳳鳥胡為在羅網
此邦祠宇出何代恍惚湘楚同風壤石竹叢深山鬼愁
江籬花落文魚上清秋旅懷百憂集感子追遊慰遐賞
明時禮樂徧寰宇肯使幽忠滯榛莽享儀每詔縣官給
祀典猶聞宗伯掌捍菑禦患光故國憤義終能肅羣仰
湘南屯戍苦未休長笑因之起悲愴
七月十四日夜紀夢
美人遺我雲錦書問自何所吾故居章江千里波浪闊
七月舟楫來何如書中字字光凌亂一讀中腸一回轉
青鳥西飛不可招凉月斜風動河漢
奉題鍾隱君東臯幽居圖
微雨楓林青高堂見圖畫幽人讀書處宛在東臯下東
臯窈窕綠磵隂藤蘿縛門門轉深是中松檜各千尺飛
鳥不度寒蕭森山原之居可終日莘野斯人皆儔匹清
宵甕牖出燈火白石匡牀散方帙尋仙學道思不窮水
邊林下皆清風畫師天趣亦偶爾形迹安可求其同白
下城東門清溪頗迴抱君家庭前景豈遜圖中好年年
二月梅始芳亦有楊柳當高墻重簷修竹啼鳥静落花
如雪青苔香東鄰踏歌鳴急管南舍列筵愁夜短空將
白髮笑寒迂豈識高情在疎散先生布袍烏角巾泠然
自是神仙人二郎早已擅場屋孫子亦能歌雅豳磽磽
頭角秀而雅總是高門忠孝者他年朱紫出清朝翁但
築堂看綠野我曹失學百可憐聞公高誼心凛然秋風
江浦破茅屋悔不歸墾山中田秖今東遊興未已亦欲
攜書尋故里便從竹底拾流螢來聽先生誦秋水
寄贈萬德躬時在清江
文章名世自有神詩家之秀今何人豫章特達邁先輩
一出已絶江西塵乾坤悠悠入清曠歎息斯人欲誰向
清秋鷹隼破陡絶白日驊騮動悲壯時攜寶玦青珊瑚
看花調笑當壚姝結交老蒼五六輩議論已逼東西都
功名不來心獨苦却望美人思遥浦月中吹笛上丹丘
烟際飛帆拂天姥浩然弔古登高臺誰能酌子黃金罍
石橋聽雨青楓合海門望日丹霞開縣中許令高閒者
聞子悲歌在林野自躡雙履行相迎手攀碧蘿郤鞍馬
秋風九月吹吳關復忽鼓棹從東還匡廬雲錦九千仞
片片飛落新詩間獨攜稚子憐遠别草堂臨流故幽絶
少年吐氣成紫霓攬髮何堪半如雪却從帥幕坐談兵
直以精采空鯢鯨樓船東下海波淨劒光夜出清江城
由來壯志在裋褐空谷亭亭老柟栝亦知揚子奈長貧
豈識相如故多達長安冠蓋日紛紛有詔徵賢安得聞
白沙翠竹自江島隔水卧看西山雲我自來西山城中
跡如掃誰家楊柳鳴黃鸝忽見秋霜落園棗雙溪之水
東北流上有繡谷青綢繆長松遙挂海底月眼明照見
樽中愁愁心復幾何舒卷風中霧落日斷雲飛令人思
玄度人生富貴須何時莫謾窮愁傷汨之君行可逐白
鷗侣一棹酒船遊會稽
贈寫真孫君德
廬陵寫真誰最良昔有昌叔今孫郎風流未覺前輩遠
遠有意氣能專揚家臨官道青山下白日垂簾絶瀟洒
灘口頻回使客舟綠楊慣繫行人馬人言精藝自有神
下筆可奪形容真吾常按圖究所貎神爽豈是尋常人
清如春蘭茁芳谷潤如秋波出寒玉壯如泰華倚石檜
勁如篔簹濯霜竹少年紅頰桃花枝老人白髮春蠶絲
心同衡鑒見機穎功與造化窮銖錙吾家祖母年八袠
老父前年逾五十當時寫置慈夀堂老稚來看動趨揖
喜君絶藝感君情作歌贈君當遠行清朝奮志寫褒鄂
會且見子趨承明
歲暮自靖安縣將歸南平留别袁明誠茂才
昔我始客豫章城衆中識君顔色清十年異縣風雨隔
芳草滿園啼早鶯寧知此别墮千里與子溪南同濯纓
春華過眼葉秋脱思之可使神魂驚讀書濟勝恒有道
辭家作客寧無營亦知雲中鴻鴈急豈有地上麒麟行
清秋門巷三日雨已覺滿眼牽愁生高林凉日白慘淡
幽谷細霧寒峥嶸尋常撫事念鄉邑見爾不殊親弟兄
豈但過從慰寂寞喜可縱談開老成芙蓉作花露始白
擬以斗酒邀同傾此時高堂念遊子舉杯欲飲難為情
肥牲不如東鄰菽且可力養毋干榮逝兹晏歲返故里
恐有寒草荒柴荆稚子啼饑亦可念幾日江上先相迎
便從早晚出溪口與子共賞西山晴石頭買船待明發
風吹北斗天中横峽江見月定相憶此意不盡東流聲
臨碧亭歌
誰能築亭向青山我欲憩之開苦顔誰能築亭面流水
我欲因之洗塵耳江南萬里秋冥冥往有勝處無佳亭
畫船神消越湖白快馬目斷淮雲青筠州之山蔚霞綺
碧落仙人洞天裏羅君家住碧落西百尺修亭水邊起
我行歎息思見之人言此亭多勝竒鳬鷖不隔紫荷葉
翡翠只在青楊枝秋來七八月月出鳳山時坐石弄清
景調笙咏新詩時來憑高一起舞劍影下射青玻瓈又
如三月春有風從東來紅花照綠水白雪飛蒼苔酒酣
四顧仰空笑但見紫翠紛崔嵬城中匝地誇豪富複閤
重甍閟烟霧誰能載酒日論詩學似君家築亭住我家
寄在快閣傍門前江水春雲長綠蘿間維艓子静蓬蒿
不翦柴門荒聞君臨碧亭喜賦碧落歌故園寂寞不歸
去奈爾臨碧秋風何
寄贈元善張茂才
昔有姑蘇張將軍百戰起家身立勲太平老死筠州戍
孫子往往清而文繼也芳年色白晢未試征行已無敵
論兵慷慨動風雨揮筆從容謝鋒鏑將軍戰袍今尚存
猶汚當時腥血痕猛思祖烈意未已臨風三歎消精魂
高堂峩峩樹長戟堂下雙槐高百尺清隂如水動秋雲
密葉長枝總堪惜傳家舊藏金虎符佩之可以專千夫
獨推餘澤讓諸弟自喜閒適非其迂低頭却騎欵段馬
長日行歌在林野已驚孝友動戎行况復詞華振風雅
雲有飛羽水有鱗思欲一見嗟無因故人羅肇風格好
向我語子頻殷勤海隅昨者南征急詔下還聞烽警息
將門纉武必英雄似爾竒才豈終極我生長大不識兵
憂時漫使心潜驚但願相逢日無事與子把酒歌昇平
送焦廷璋之洪
玄冬山谷寒崔嵬北風吹雪從天來居人屏縮不出戶
子有遠行良苦哉道路蒼茫歲云暮甚欲留君不能住
仙槎江口石潭深南望不見青楓樹送行却過東城頭
更上橋西沽酒樓樓前無數白雲闕磊落如對三神洲
當歌置酒忽不樂少小無成總蕭索長轅短棹日紛紜
山雨江雲謾如昨聞昔爾祖出牧時我家大父而翁師
清尊畫戟照白髮二老風流如見之舊家文物今何在
霜露荒荒歲年改珠林孫子真可憐羡爾承宗振光采
君家巷北我巷南古藤秋樹寒交參賤貧奔走少相聚
總有至樂何由堪昨者誦君新句好於我還能慰枯槁
雪消南浦柂樓高憶爾離愁滿秋草
贈李庚自萬安迎侍祖母之廬陵就養
憶我始來萬安日遠道依人附鳴鳦我方兄禮事爾父
見爾深憐好姿質束髮雙垂僅及肩攝衣趨拜纔過膝芝
蘭玉樹未足貴麒麟鳳雛差可匹慷慨常聞爾父言二
十生兒寡童妷往客廬陵困縣曹攜持又以司倉出未
能郭外荷短鑱已解床頭散方帙衣食艱難謾足憂門
戶荒涼復何恤後來遣爾至館下庭訓私閑頗周悉聰
明日造開壅蔽疑惑時能就咨詰讀書先後羣弟子委
靡之中見飄逸今年我留鄧溪上念爾遠來業當卒擔
簦輯屨走百里風雨泥塗忘沐櫛嘗從憤悱得旨趣每
以雍容謝呵叱盛年粲粲衣綵裾玉雪娟娟佩刀珌早
憐頭角向嶄絶行看英華就充實近來爾父復司掾見
爾令我心内怵當家詞翰追作者東南才名今第一極
知暫屈在孝養豈直辛勤為家室此行此意爾未知汝
往應門勿私昵灘頭水落石齒齒上日放船北風疾汀
雲冉冉送歸鴈江樹離離襍柑橘白頭大母柂樓底羞
膳三時候安佚青原雪消日在望後夜抵城應可必天
寒送子不盡意蹇獨荒山愧投筆窮年古書隱蟫蠧坐
榻寒氊沾蟣蝨好為人師古所戒於汝深情豈容失遠
懷河南王廉者勤學潜心稍精密又如豐城毛德廣規
矩承家亦循率汝才警敏或過之早已媿汝年十七白
圭三復懼玷缺欹器中藏戒傾溢由來進簣達賢哲慎
勿他岐累儒術矧聞特達可預卜汝祖活人有隂隲終
當鵰鶚上雲霄豈有珪璋在蓬蓽升堂再拜首問候為
說故人總蕭瑟齎糧晏歲當遠尋剩有俸錢催釀秫世
情泊如冰在水友道庶以膠投漆城樓宫背草堂幽先
爾持書具稱述
孫太守伯剛許送趙吳興墨竹圖賦短歌以促
之
孫侯高堂竹石圖筆意迥與尋常殊山城五月困炎暑
坐我如對寒冰壺侯言此圖不易得吳興趙公好風格
昔者親逢落筆時蠒紙寒翻雪花色竹叢隱石石作堆
海氣亂拂秋雲開夫人當坐共歎息松雪齋前風雨來
承平館閣日多暇承制文章此其亞往事蒼茫四十年
萬里江南見遺畫當時亦有隴西公直以健筆争相雄
豈知書法自無敵况爾勲閥誰能同楚也懷賢心未已
束髮臨池費千紙可憐生晚墮窮荒不見中朝盛才美
昨朝會宴池南亭臨圖慷慨思吳興停杯憐我重真蹟
許以捲贈無難形吁嗟吳興不可作孫侯高誼猶堪托
便令清曉送瓊枝即掃茅屋看金錯
醉歌行贈周仲常歸九江兼柬許天啟湯又新
二山長
奉君千斛酒不盡萬古情但令日日事狂醉何用身後
留空名漢家當時重公卿天子亦復稱聖明相如徒為
茂陵槀賈誼終作長沙行聽我歌奉君酒顛倒英雄古
來有朝客新豐暮帝庭昨日負薪今結綬我懷磊塊固
不平為爾作歌翻苦聲世無千金賞詞賦安得三顧求
躬耕君才特達吾所惜暫客風塵未為失海鴈南飛羽
翮高宛馬西來汗毛赤君家自是山東人將相所萃皆
竒珍著書未獻明光殿移家早住潯陽濱山東迢迢隔
千里不如潯陽好山水九江翠色天邊來百疊雲屏霧
中起山有谷兮水有湫昔人舊遊今人愁風湍雲木石
壁下猿猱抱月鳴啾啾登高眺古頻惆悵壯心飛揚而
浩蕩青山不及蒼梧東碧海遙連洞庭上秋風落葉何
茫然鼓棹直汎章江船黃公灘頭醉明月吹笛絶似洪
厓仙我留異縣歲華晚客路遭逢謝青眼浮雲相别好
相憶白日西飛未能挽吳鉤錯落紫綺裘放歌醉舞雲
中樓向來不盡萬古意寄君遠挂匡山頭君不見鍾陵
湯茂才又不見宜春許文學十年留滯困江城一日飛
騰動寥廓昔者之别今何如景星夜粲東南隅君行何
以慰寂寞南帆一致湓江魚
贈睡仙觀魏煉師歸豫章并柬黎鐵峰仙者
我忽不樂思西山浮雲孤飛道里艱睡仙之宫隔秋水
縹緲半落青霞間何年流火如隕石鬱攸煽天斗牛赤
朱鬛蒼龍天上飛金甲神人露中泣當時煉師事遠遊
噀酒不到西江頭歸來三日哭灰燼玄猿弔月寒啾啾
復獨乘雲翳鸞鳳贑水南邊謁林洞千章喬木閟烟霧
逝此伐之作梁棟空山留滯今幾年斷礎荒甓凄寒烟
堂中老仙髮如雪吹笛日望南歸船南平監州最惜别
手挽瓊珂弄明月誓將綠簡授玄秘恨不攜之覲瑤闕
鐵柱仙人鐵峰老鬚眉飄蕭顔色好一徑清風掃落花
千巖碧霧畊瑤草昔曾暫宿清隱宫石爐夜看燒丹紅
煩君乞與換骨藥明當跨鶴長相從
冬日聞百舌
臘月二日凍雨晴百舌飛來庭樹鳴鳴聲不已自唱和
一出飛時人盡驚我憐此鳥在林谷羽族之中能晦明
常年畏寒音語滯思之不見疑化生青門雲屯春正遠
何得先至江南城由來氣類兆微物無乃陽動潜滿盈
南園桃李花亂發北岸垂楊青載萌苦無堅冰與積雪
厲氣方此疵窮氓書生怪此坐歎息安得挾彈驅不平
聖王在上律吕協爕理况有臯䕫英鳳凰千仞覽德下
雝喈或繼簫韶聲肯使凡鳥漫縱横
題枯木圖為王子啓作
高堂展圖颯寒景古檜峩峩出蒼頂坐上疑聞啄木聲
空中忽落蛟龍影幹株偃蹇勢迴薄梢節盤撑氣深猛
尋常岩壑真有此六月炎風為之冷密葉中含雷雨垂
危標上逼雲霄迥懸猿清秋怯倒上饑鳶落日愁相並
浦口回舟望北林原頭立馬瞻西嶺劉郎此圖昔所畫
物色筆勢生雄騁王君得此綺繡重玉立階墀見清挺
經年烽火萬山赤赭伐還聞到條梗天寒荒野霜露白
蕭瑟隂風助悲哽豈無千尺棟梁具摧絶泥沙竟誰省
深山大澤龍虎死慘淡相看愁不醒海波萬一解經天
亦欲乘槎掠參井
題春江憶别圖(有序)
往渝川黃子雅與豫章范實夫相别於青原後子
雅歸渝川追作春江憶别圖以寄范而范則尚留
青原未歸也今年將東歸臨别以圖示予悵然賦
此題其左右
渝川故人黃子雅天機深沈好揮洒往與范君别螺川
寫圖遠寄螺川下螺川東偏呀石矼呼吸萬里之長江
江流不返客行遠何以使我愁心降是時春風散楊柳
十里啼鶯勸人酒腸斷逢君復送君買船夜下渝川口
雙鳬俱飛今獨還為子一賦河梁篇向來照見惜别恨
惟有明月留青天斷磯側島秋毫杪肯信離愁是中少
水生浦溆萬舸集日落天涯數峰小故人别來今幾秋
落葉夜滿城南樓至今展卷憶舊别對之如見春江流
嗟君久别何能返霜雪驚心歲年晚一春塵土暗沾衣
千里松楸終在眼功名富貴復幾時林下閒人相見稀
飛鴻遠征碧海外春至亦復思南歸人生離别豈云暫
我亦臨圖傷梗汎便將高誼謝陳雷從此深情見黃范
河之水贈草亭狄隱君歸京城
河之水瀰而黃十月北風吹大霜送子欲往愁無梁斵
冰嵳峩凍地裂鴰鶬呼寒墮其翮單車匹馬從南來踣
鐵交蹄五花白北渡河流望燕月初月剪剪如彎眉征
夫道上愁别離青峰石壁猿夜啼橡粟寒落林頭枝
何年結亭海子隅亭成祇愛西山住閒歌白石看秋雲
却卧紫蘿聽暮雨門前十二楊柳株可以坐釣秋江鱸
畫船絲髮照碧水風骨自是仙人徒人言京國求官好君
獨辭官事幽討西山白雪深於雲期子飡之以終老
寄贈張隱君
仙人身著紫綺裘昨者來自南陵州南陵之山高百尺
中有疊嶂之危樓烟光湧翠當碧落石瀑飛嶂鳴清秋
庾公謝朓招不起至今山水令人愁飄然戲笙鶴南過
三湘去落日下洞庭長歌攬巫楚楚王臺榭杳靄間青
鳥飛去何時還三十六天朱陵洞七十二峰南嶽山娟
娟綠蘿裳嫋嫋臨流女倏忽如飄風白波愁日暮重華
之琴不復鼓靈瑟年年泣秋雨仙人自是留侯徒口誦
黃石相傳書左按鈞天之廣樂右接竒肱之飛車魚龍
掀舞明月下坐使千古成須臾我思仙人碧雲裏再拜
揚言慚仰視瑤草春香石洞霞白榆夜浸天河水天河
水流無盡時織女秋鬢應成絲若過扶桑定相待我欲
乘槎浮東海
胡郎奪賊馬歌
往年宼逼西昌門寇來愈近人愈奔胡郎憤擁長戈出
三人同行一人逸賊馳高馬先入城胡郎撲賊絶馬纓
大呼陳郎急縛賊自奪賊馬歸行營行營主將氣如虎
獻馬俘囚萬夫舞陳郎受賞胡郎辭誓立竒功報官府
時平事遠名空存主將身沒功誰論猖狂扼腕詆時事
有身雖貧寧畏死武山落日金鉦紅至今殺氣蟠秋空
東家得官金滿帶歎息胡郎打牌賣
寄贈曾文祥
十年不見故人面秋風吹雲隔山縣當時相遇㶑江亭
感子哀吟淚如霰山川莽莽生風塵道路東西長苦辛
鬢毛蕭索易成老肝膽輪囷空向人金精洞前偶相訪
一讀新詩一惆悵短章孤韻破岑寂長句雄辭入悲壯
杜陵布衣日煩憂閭閻小兒狐白裘文章有神足自托
富貴無分吾何求平原信陵骨已朽折節好賢竟誰有
蒼苔茅屋雙短屐落葉離亭一樽酒丈夫意氣未可摧
臨汝田園須早回成名豈必在朝市自古雲林多異才
詹君行
易君本姓詹舊是宜春人父因避禍竄本姓市藥海上
終其身君獨懷鄉心未改萬里從親衣斑綵東遊曾過
金精山最愛峰巒蔚神采後來父死南海頭負骨返葬
山之坵墳前螺石雲五色下有江水相交流結廬廬墓
霜露宿採山更築城西屋娶婦生男鄉井同二十年來
變音俗故藏只有岐黃書種藥南園時自鋤刀圭白晝
攝龍虎燈火深夜箋虫魚長沙不作醫絶響金匱玉函
竟誰倣臨川學士青城仙感子鉤玄重嗟賞我聞葛洪
好鍊丹海内名山多往還似君心性本清逸服御元氣
良非艱大冠長衣玉雪質豈以尋常混蹤跡清秋乘月
倒芳尊却話當年淚沾臆我歌詹君行歌短難為情昔
人憂患勿復道宜爾子孫歌太平
譚驤病目累日王以文進藥愈之因詩柬譚仍
以美王云
城西譚驤詩最工骨格瘦緊精神充&KR0885;&KR0885;六月暑竟夕
燒燭讀書雙眼紅迎風眵淚時&KR0609;&KR0609;隔花烟霧方濛濛
科頭顰蹙謝過客十日枯坐幽房中王君聞之惜英俊
走馬來問為憂忡探囊試藥啓羞澁懼彼白翳侵其瞳
冷然沃以寒冰雪眉睫洒洒生清風朝行猶眩階下蟻
暮出已辨天邊鴻只今豪吟飲大酒青白顧盼何英雄
吁嗟王君習静者精藝乃爾能神通卜商張籍苦不遇
枉使千載稱盲翁速令沽酒市肥羜往謝昔者開明功
譚驤譚驤慎爾明與聰王君之德無終窮
曾君育駿馬歌
曾君好馬有馬癖昔買駿馬千金直一從徵刷上天衢
每見流星想行跡今年得馬勝前馬八尺垂鉤汗流赭
落花風細草如烟時控青絲出原野官中多馬勞馳驅
得似此馬閑且都朝行疑逐飛鳥沒晝浴恐與神龍趨
逝兹太平麟鳳從此馬自在此林中幾人相馬識神駿
骨骼卓犖真竒雄溪崖泥盤石角濺戒爾圉人勿輕賤
清芻黑豆未渠飽錦障金羈竟誰薦君不聞幽并馬羣
五色俱北客長驅愁遠途南來往往凋喪盡似此駿骨
一匹無似此駿骨一匹無臨風為爾增嗟吁
同張士敬姚超白炳文南宗上人饑别張懷德
千戶於大愚寺之松林賦柬諸君子
張侯早負熊虎姿文雅羇窮人共知凌晨調笑出東郭
健步不煩鞍馬騎茭塘蒲港明如畫風日蕭蕭動初夏
寺門還抱碧溪流石橋正度叢林下高原過雨不作泥
晚色乃爾寒凄凄草間移席僧共至松下傳杯鶯正啼
姚君玉立長九尺諧謔傾筵鬚奮赤曠懷亦有張與白
總是君侯好賓客酒酣浩歌激清商却望浮雲思帝鄉
松花落雪愁日暮拔劒起舞空徬徨知君襲武坐文癖
敗壁有書無寸戟猶滯泥沙未得伸在於楚也空嗟惜
明朝聞買淮河舟聚散萍蓬那可由即看丹鳳樓前醉
還憶沙羅門外遊
題李遵道石林秋思圖為劉元善賦
李侯昔牧黃巖州騎馬日向黃巖遊黃巖山下多水竹
五月海氣凌清秋李侯為政百不憂濯纓日尋南澗流
興來往往揮翰墨點染毫末成滄洲此圖精妙不易得
非子好懷誰見收卷舒不窮尋丈間豈止百里盤綢繆
青山欲盡亂石出赤岸正隔重沙幽星芒墮地覺書立
玉氣穿林疑夜浮楓柟偃蹇皮半蝕叢灌苯尊枝相樛
長松或擁翡翠幰曲蔓亦罥珊瑚鈎深岩欲雨雷電入
古路無人魑魅愁峰迴坂折見修竹萬籜搖動寒蕭颼
仙娥鼓瑟環珮合壯士臨軒戈戟遒雲巢隱隱出猿狖
雨葉渺渺啼鉤輈天台鴈蕩日落外湘水蒼梧天盡頭
風烟滿眼入慘淡霜露在野行夷猶乃知托興屬幽遠
苦心拂鬱奮獨抽當家父子風格好似此更以神情優
只今海内重寸紙光價豈止琳與璆平生愛畫少真跡
見此令我消煩憂秘書内府那得致願子慎藏思薊丘
乾坤浩蕩文物遠嗚呼李侯今罕儔
宴集洞山寺分韻得見字奉柬丁克誠顔中行
王敬仲詹德裕枯林上人
洞山之隂鬱䓤蒨上日開筵集羣彦入門已覺禪境曠
放懷且慰書傭倦石林秋風晚更急山城野色寒初變
長松挺拔各千尺墮葉飛來時一片雨垂弱蔓當井角
泉引青苔入階面移床曳屣各散漫接句行杯自流轉
交挂卑枝白紵衣疊欹細草輕紈扇雲開絶壁霞隱明
風度危梢露驚濺楸梧莽蒼誰氏塜(寺雷樞密所建有先塜在焉)金
碧輝煌梵王殿百年荒廢自足惜昔者榮華竟誰羡田
園閒日思把耒淮海經時尚傳箭共嗟寇盜困徵發深
幸羇窮及談讌感君相與重意氣使我頓欲忘貧賤天
外清風似流水林端落日如紅茜豈知驅車復為别願
得載酒頻相見醉醒聚散安可常悲吟悵望西飛燕
陪劉公權登戍樓(有序)
秋日奉陪劉公權登戍樓觀其祖伯泉將軍舊藏
芙蓉畫時公權之兄公衡出征嶺南未歸
鳳山東偏錦水頭獨立縹緲之戍樓登樓覽古意不極
芙蓉雙軸懸清秋將軍國初鎮吉州投戈論道皆清流
藏書蓄畫幾千卷縹帙紫錦珊瑚鉤郭熙山水韓幹馬
生色芙蓉更瀟洒霜涵雨浥姿態發往往時人未能寫
筠州移鎮七十年遺物猶存今所寡看花把酒臨秋風
我思將軍安得同蒼茫共惜千載意磊落已見諸孫雄
近者提兵入南中號令不減前人風蛟魚出沒江海暮
一麾盡掃烟濤空
聽左鍊師吹簫短歌
左師本是吹簫客慣作浮雲出洞聲臨川學士所最喜
華蓋山中曾共聽昨夜宫前看月明玉簫零落難為情
含宫引羽自倡和蹙口吹作嗚嗚聲迴飇劃然飛霧入
王母旗翻羽車集蛟龍倚柱亦潜聽鴻鴈盤空更飛急
古來樂府音調殊師獨得之心口俱何人喧閧襍蛙黽
急管狂歌增鬱紆
題常棣鶺鴒圖短歌為曠伯逵賦
曠郎示我鶺鴒常棣圖冰石盤激花芬敷尋常林澤總
慣見何以令我增嗟吁知君有弟在鄉邑少小别離憂
患集經年不省瘠與肥却望南雲淚沾臆曾不如常棣
花榮悴開落同根枝又不如鶺鴒鳥飛鳴行搖侣相隨
我思古之人無若周公旦安寧與急難往往寓悲歎君
獨奚為長道途胡不來歸兄弟俱籩豆滿筵酒滿壺兄
醉弟舞歌嗚嗚歌嗚嗚樂無央堂前花開常棣香鶺鴒
來巢春日長
題唐子華江干幽居圖為余子芳賦
山風不作衆壑静江雨初飛入寒暝綠浦迢迢碧草交
丹崖窈窈青林並金牛石前螺子岡子行何時歸故鄉
野航把釣秋水迥江亭讀書春晝長
顔明德自全椒避亂歸安成道過瑞陽賦别
鳳山山頭日欲暮北望風塵暗行路喜君近向全椒來
别我將返青原去倉皇面目帶風日顛倒衣裳襍霜露
投身幸從異境脱執手且慰同鄉聚比聞衝斥劇豺虎
汝潁徵兵急救捕繻符嚴詰千里道戈甲紛填九江戍
主人念客苦留别立馬不發空愁顧歸心早逐匡山雲
愁思空迷錦江樹驅車南出清江曲三日風帆快馳遡
遠遊無方古所戒菽水怡親竊終慕我貧未歸不得意
感子於我今相遇未能呼酒一澆滌秖以軟語相温煦
空山落葉慎行李極浦蒼葭但烟霧殘年舊隱如可尋
思君更詠閒居賦
送李元忠歸彭田歌
自為筠州客喜識同鄉人顔君高邁楊子淳李也俊逸
迥絶塵令我一日思再親見之歘然愁恨深水邊行吟
月下坐意度往往清而真昨者相攜登鳳山酒樓正對
桃花灣錦江西來春波碧乃有鵁鶄鸂䳵蕩漾當其間
此時與子初為客笑指青山歸未得有約殘年共汎舟
要看三洲雪花白雪花未飛冬又春子行車馬何轔轔
姑蘇公子自好客况是東南賢主賓惜君掉頭不肯住
送君却望城南路江霧寒深橘子林吳霜夜滿丹楓樹
今日何日朔風吹衣子不我思翩其先歸河梁攜手行
依依筠州故人從此稀黃塵出沒烏帽遠寒鴈杳杳隨
人飛鴈飛南北安可期客行最憶重逢時高梅始花已
爛漫對酒不飲將奚為君不見古人抱才或未遇亦復
低徊歎遲暮不乘駟馬獨西歸豈信相如好詞賦君才
衮衮不可嬰毋以離别傷其情匣中干莫時時顧即恐
飛騰雷電驚
題平川雪霽圖為張用可縣丞賦
南天北風暗吹雪川上遙峰互明滅雲隂欲墮曉光迷
河流不動層冰結魚龍下蟄深澤冷鴻鵠啼饑眼流血
千村萬落連蒼莽驚沙枯樹相凄切行人稍出皴手足
悵望林居總愁絶我家邈在武山東屋前石岸多青楓
野橋渡溪沙路遠皆與此圖風景同窮年念此政欲返
寒色恍入虚庭中長鑱斸藥崖谷滑短褐負薪環堵空
閉門且爾暫投息會見日出光曨曨
題楊竒琛所藏山水圖歌
我本白雲人愛住青山下五嶽尋幽未憶歸穿巖歴壑
窮秋夏曾看絶壁明高霞秀色照耀金蓮花洞前遠訪
丹泉井谷口時逢白鹿車鹿車東渡溪流淺瑤草春香
綠如剪海門日出天雞鳴手接飛蘿上層巘是時笙鶴
從天來徑欲浮海觀蓬萊雲路微茫波浪闊使我歎息
空徘徊十年汩沒塵埃裏却看丹青心獨喜問君何處
得此圖彷彿林巒烟霧起雖無秀絶凌衡岷點染亦復
窮其真深林修竹草亭静似是水邊修禊人蒼苔白石
臨流路亦欲相呼抱琴去晴天指點北飛鴻應識雲中
舊行處
送别楊竒琛歸洞江歌
朝别李元忠暮别楊竒琛各言故鄉久離别使我歴亂
空愁心愁心忽如江上風不可憑御誰能窮南行浩蕩
一千里吹雪徑度青原峰我生少小輕鄉井獨以羈窮
寄形影經時負米未能歸何待他年愧裀鼎閒來思種
東村田青山欲買羞無錢攜書強聒附童稚客中相顧
誰相憐楊郎楊郎本同郡文水鍾竒故才俊芳年初發
春江長勁氣已逼秋崖峻讀書東家不下樓手寫細字
如蠅頭長懷丹闕陳三策獨抱遺經窮九丘春風二月
驚初見伯勞東飛遇西燕鳳山祠下月如眉明繡樓前
水如練看花把酒能幾時念子還鄉從此辭城頭烏啼
北斗曙飛霜已落青梧枝桐江東南符山嶺聞子幽居
好林景千年古劒合神機光射玄潭黑風冷子歸何時
當再逢即恐睽隔勞憂忡江外風塵眯人目我欲遠尋
麋鹿蹤
題吳教授所藏黃大癡畫松江送别圖
是何山莽莽以横雲水浩浩而生風天低江迥日欲落
别意乃在蒼茫中問君此圖作者誰浙東老人黃大癡
松江先生舊知已眼明為寫秋江姿重坡欹岸東南遠
木末參差見層巘蒼浦遙連楚澤深石林盡帶吳堤轉
是時先生從此歸把釣欲拂雲中磯長風過雨蒲葦淨
水色淡沲沾人衣只今又作筠州客惆悵松江渺雲隔
離思猶迷鴈蕩烟歸心已歴洪崖石我思大癡焉得從
筆墨往往遣竒蹤草衣騎牛髮如雪吹笛憶過天台峰
平生一筆不輕許傲睨王侯笑塵土展圖坐對鳳山青
却想高情動千古君不聞功名利達能幾何長安離别
日日多㶚陵亭前春草碧㶚陵亭下春風波
盧仙壇歌
我思昔人有盧仙冥栖乃在三顧巔後來乘雲去不返
荒壇委絶成千年壇角峩峩石色古上隔青天應尺五
飇車笙鶴時下來白日松梢度飛羽雲霞東南五色開
當時舊宅安在哉林間馴虎去已久池底神魚呼不來
我慚學仙苦局促十日尋幽憩林麓月中縹緲見乘鸞
示我玄文不成讀中峰積翠凌紫冥下有流水聲泠泠
丹崖千仞不可陟黃葉滿山秋露零
題紈扇畫景贈易茂才
故人高興蟠雲林門對三山之碧岑却憶秋風相過日
溪口繫船黃葉深石潭買魚雨羃羃松岡躍馬烟沈沈
翠屏千尺天上落十日縹緲窮登臨當時感激戀岑寂
常恐寇盜相凌侵落霞遙憐烽火赤白雲獨擁高崖隂
復忽山城五月暑思挹風露清煩襟偶持紈素寫秋樹
已覺幽思迴蕭森天清遙見寒澤鴈日落如聞秋岸砧
寄君重寫千里意感我惜别多愁心交交林間雙鳴禽
臨風忽來遺好音青松白石可娛老從爾倡和山中吟
憶昔行美達監州
聖王端居總四夷黃河妥帖東南馳明明政化若流水
禍亂之梗誰階基咄哉事變異往昔簧鼓邪說非寒饑
囂然挾兵起田里誅殺長吏為妖魑絳繒烈火照山谷
摧陷焚劫何紛披絶淮渡江徇荆楚千里一槩同傾危
漢江宫樹三月赤黃鶴低逐南飛鴟達官貴人履霜露
寶玦夜墮珊瑚枝荒山日落騏驥病極浦天寒鴻鴈悲
南平百里據平衍豈有險阻當城池紅塵一騎傳警急
白日萬口悲流離我侯世臣之子孫出監兹郡貞而慈
憤呼歘起艱危際揮斥義勇如家兒指天出誓肝膽露
颯爽風吹玄武旗内防外拒張籌策恩義結民民感之
鼓聲徹雲戰鬭出往有死志無生期坐開黃堂受俘馘
太守自擁將軍麾風霆氣震隨闔闢泰華壁立無偏欹
旗旄不動晚色淨刀劒錯出天光垂帳前眈眈立虎兕
府中矯矯趨熊羆蒼茫殺氣薄雲漢鷹隼奮擊當其時
龍洲沙平萬馬集草中白骨高於坻窮冬霰雪自摧厲
晴日柳梅俱華滋此邦不隨風景異闔郡實荷賢侯私
上連崆峒倚南極下決淦水開東陲風塵豈止廿四郡
平原義士真吾師褒功會蒙天子詔頌德早見邦人祠
我瞻四方何蹙蹙經濟允藉英雄姿時平撫事增太息
再歌憶昔陳苦詞意長歌短不自己太史萬一觀民詩
戰敖原美周公瑾
寇初來戰宜田烈火夜飛光照天青山躍馬壯士出一
鼓轉戰清炎烟寇復來戰周嶺馬上秋風動旗影重圍
突破散如雲部曲歸來自雄整問之此戰誰第一吉水
周郎本無敵報國寧論萬死功蕩家笑却千金璧君不
聞敖原之戰尤所無最後制勝真良圖草間麾呼伏兵
起數萬賊徒同日死
題曾氏所藏歴代青微法師像圖
素陽真人仙者徒示我列仙之畫圖霞冠雲氅玉雪膚
一一神采浮雙矑充如天府琳球腴清如逸世山澤癯
儼如佩玉當朝趨矯如跨鶴凌天衢周流天地超有無
顔色不動精神俱最後幅巾疏眉鬚云是真人昔者之
所摹上窮元始下玄都一本萬派同而殊形隨粉黑窮
錙銖氣與風霆行八區我慚生晚墮儒迂學道不觧凌
蓬壺擬從真人乞靈符高飛願逐雲中鳬前有作者邈
已踰欲往從之云何盱青城天台西南隅雲日光射金
芙蕖三十六管吹笙竽非君和之誰與娛
羅明遠殺賊歌
至正壬辰閏三月寇入廬陵肆猖獗城中火炎三日紅
街市填屍港流血羅君聞之佯負薪入城遇賊賊不嗔
潜覘赤幘府中坐烏合鳥散何踆踆歸來裂衣揭竿尾
大呼殺賊招鄰里麾前勇士忽如雲盡奪紅幡逐妖子
滿城黑霧晝不開大酋忽捲宜春來前鋒出鬭白旗合
列陣鼓噪如春雷廟前格戰勢轉逼援兵不來騎圍急
瞑目含創死不僵猶擁長戈負墻立吁嗟羅君真可憐
壯節獨在千人先骨枯血化功未錄有子食力家無錢
廬陵忠義古無匹太史他年有專筆紛紛躍馬為何人
羅君倡義誰當陳
送劉子偉入贑謁參政
拔劒擊流水浮雲劃中開長嘯别親故悲風從天來問
之行路誰為此趙州太守賢孫子祖孫殺賊守瀘江父
獨先驅陣前死幾年倡義不顧身一日失援淪風塵家
鄉殘蕩骨肉散空作窮途憔悴人至今悲憤肝膽裂夢
裏驚呼寶刀折北風吹火亂山紅却望瀘江淚成血趙
州故人四海同兵部卓有前賢風開筵倒履下竒士豪
傑奔走如游龍崆峒十月飛霜露亦知青眼憐遲暮弓
騎何時入羽林勛名自合登天府贑江東流十八灘灘
石下激聲潺潺忠臣孝子有苦志為報飛書投九關
送顔用行歸吉水併柬康隱君宗武
文昌進士顔夫子昔在筠陽最知已春風攜酒上坊樓
秋雨題詩洞山寺當時結交翰墨場共言意氣傾侯王
豈知風塵各驚散此地不得同翺翔君今只在瀘源上
我亦南還竄林莽舊交零落海雲空夢裏驚呼色悽愴
往者山寇攻瀘源義門百口今誰存况聞親庭抱永痛
妻子夜哭沙田村欲歸無家出無僕兩年訪我城東屋
長林春暝風雨交此日窮居轉愁蹙柴門苦竹惟鳥啼
流水繞屋生春泥苦無一錢沽酒飲坐據寂寞如枯藜
鼓笳連江清夜永短燭孤帷弔形影野麥陵陂老鴈饑
寒風動竹枯螢冷知君豪宕輕黃金感時亦復憂沈沈
青雲若負壯士志白日難照愁人心誰能短衣事騎射
空遣悲歌淚盈把却望文昌從此歸東行定過匡山下
匡山先生髮如絲十年不出真吾師便須晏歲荷短鍤
共來山中尋紫芝
寄贈劉仲修
我昔東游紫瑤峰手攜仙人九節笻天寧講師好静者
邀坐絶頂看雲松是時君從槎溪來石室相逢心眼開
題詩忽滿雪色壁仙藥晝下蓮花臺石橋流水聽猿處
絶似天台赤城路不見山中王子喬吹笙自入浮雲去
感君萍蓬無定居幾回寄我雲中書緘藏懷袖不忍發
愁心炯炯明寒虚東南喪亂乘五載昔者交游竟誰在
清江碧嶂落日外修竹啼鶯久相待往聞親庭阻歸舟
書來可以寬離憂官船何日出川口早晚相迎金鳳洲
鳳洲蕭條歸未得經年寄食江邊宅早春艤棹憶曾過
行踏江沙雨中别君從二月來南平我復鼓枻從東征
城西王郎竹林下懷我無限滄洲情如何相尋不相遇
空使愁心結烟霧春風吹盡碧蘭花愁滿西軒綠筠樹
昨者臨流别遠人忽憶舊遊心更親便當買船載歌舞
從爾爛醉江南春
馬將軍歌
將軍西北之英豪二十飛騎能弓刀一官推廕恩獨早
五載防邊功最高廬陵緱山據岩洞往者妖民歘驚閧
將軍出捕虎就縛坐遣犬牙歸制控去年殺賊文水灣
馳馬猝遇深林間隂風吹沙白日暮誓不返轡圖生還
督兵圍寇寇窮蹙逆箭飛來集其目據鞍顧盼色不動
拔箭目中遺斷鏃含創飲痛更發矢淚眼糢糊血蒙指
紅旗倒曳鼓聲乾格鬭猶衝十餘里歸來元戎親問疾
部曲驚嗟勇無敵障塞争傳烈士名轅門早進中軍秩
君不聞將軍事武仍好文忠義持身真絶羣烏東嶺外
寇如雨南來只怕馬將軍
古松歌為瀘江曠氏賦
曠君屋前古松樹亭亭上出青天外百年元氣結雲烟
十里行人望車蓋君家舊物惟此松誰其植者漁樵翁
精神獨立萬文雪枝葉猶含前古風東家主人好種柳
去年鬱鬱今年朽種花種柳事繁華得似蒼松屹孤秀
我願曠氏之子孫戒爾斬伐勤培滋朝看松樹礪氣節
暮倚松樹哦詩書瀧山青青永無期還念前人初種時
將歸南平賦别羅斗明
五月辭滕閣南船遇北風故人一相見乃在太湖東湖
東無數垂楊柳執手殊鄉驚忽聚迴舸沽酒豫章樓且
復維舟為君住憶我往年遊㶑川城南日出花如煙龍
王潭上釣秋水太傅岩前聽瀑泉洞門盤盤萬松引更
愛靈山石如筍當時題句最思君南海雲濤隔飛隼何
年海上却東歸栖息瑤岡掩素扉春雨歌殘紫芝曲秋
風吹老綠蘿衣南州蕭瑟風塵起躍馬提兵從此始野
狐不敢向南號寶石峰前陣如蟻知君卓犖負竒才離
亂相逢心眼開繡衣使者入閩海攬轡定覓君同來龍
沙吹雪日欲落旌陽仙居久寂寞人生富貴徒爾為須
把高懷付酣酌我有古劒青芙蓉起舞莫惜千鍾空明
日開帆上江去思君却望水西峰
槎翁詩集卷三
