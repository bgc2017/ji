唐甫里先生文集卷之十四
笠澤陸龜蒙字魯望
賦
春寒
宋玉雲夢侍從賦成酒闌君王慘憺顧曰
春寒王少追曰大王之國三分水居其一
大王之宫後庭女子充溢洪波浮其空幽
怨積其中不得不雨不得不風風横雨斜
天地溟濛寒之中人有異於嚴冬其来也
低迷其状也惆悵理難辨而詞作色雖莊
而意蕩明以薰鑪留連繡帳相逢置酒則
少&KR0755;顔獨自登樓則偏凌遠望臨窗戸遶
池塘絲輕畏逼花怯愁當遊蜂為之絶跡
好鳥為之深蔵齊紈失色越絮騰光掩抑
兮幽襟更遠連牽兮别緒彌長芳神失職
隂御争強朝耕犢戰暮箔𧖟僵民病如此
君何勿傷襄王於是下席稱謝撤燕戲省
嬪嬙以黃金爲玉夀然後返駕扵高唐
後虱(并序)
余讀玉溪生虱賦有就顔避師之歎似
未知虱賦以矯之
衣緇守白髮華守黑不爲物遷是有常德
小人趨時必變顔色弃瘠逐腴乃虱之賦
杞菊(并序)
天随子宅荒少牆屋多隙地著圖書所
前後皆樹以杞菊春苗恣肥日得以採
擷之以供左右杯案及夏五月枝葉老
硬氣味苦澁旦暮猶責兒童拾掇不已
人或歎曰千乘之邑非無好事者家日
欲擊鮮為其以飽君者多矣君獨閉關
不出率空腸貯古聖賢道德言語何自
苦如此生笑曰我幾年来忍飢誦經豈
不知屠沽兒有酒食耶退而作杞菊賦
以自廣云
惟杞惟菊包寒互綠或穎或苕煙披雨沭
我衣敗綈我飯脫粟羞慙齒牙苟且梁肉
蔓延駢羅其生寔多爾杞未棘爾菊未莎
其如予何其如予何
苔(并序)
江文通嘗著青苔賦置苔之狀則有之
勸之道雅未聞也如此則化下風上之
旨廢因復為之以嗣其聲云
天地閉風雨積門徑秋莓苔植離方抱圓
累紫疊碧始分封於危亭之下終絡地於
荒畦之側侵竹塢而縦步占蘭疇而盈尺
麗色何似嘉名孰為高有瓦松卑有澤葵
散巖竇者石髮𥙷空田者垣衣在屋曰昔
邪在藥曰陟釐(音黎)質被綠錢之美香聞艾
納之竒或藫(徒合切)或(珍)或蘚或菭(丈苔反)諒含
姿而是類斯感物以随時則有衛霍天姻
金張世族侯以恩澤拜舘以形勝築壁僣
塗椒階緣摵玉牀丹徼之象盡帳蒼梧之
翠秃謂爵禄不必仁守英髦可以力服行
叶四凶身圖五福一日盈滿中年顚覆斯
苔也染婕妤之篲追晚偏青封廷尉之門
經秋更綠彼失寵以亡家者鮮不慟哭則
有林塘疎薄衡泌蕭條茅茨上古机格(巳各)
南朝晝偃則書淫畫聖晡歸則婦餉兒樵
溝通壞壍路隔危橋雨霽而魚驚沫聚霜
乾則鶴刷領飄浪求名而蠖屈虛卜命而
龜焦窗欹癭枕樹挂風瓢山無價買隐有
詞招斯苔也周内史宿酒壷邊烟翍思起
屈大夫搗衣砧上黛點情饒彼遺形而放
志者能無獨謠謠曰苔之生兮自若人有
哀兮有樂哀者貴兮樂者賤貴者危兮賤
者宴噫哀樂兮何時止貴賤循環兮而後
已
𧖟(并序)
荀卿子有𧖟賦楊泉亦爲之皆言𧖟有
功扵世不斥其禍扵民也余激而賦之
極言其不可能無意乎詩人碩鼠之刺
於是乎在
古民之衣或羽或皮無得無喪其游熙熙
藝麻績纑官初喜窺十奪四五民心乃離
逮𧖟之生繭厚絲美機杼經緯龍鸞葩卉
官誕益嚵盡取後已嗚呼旣豢而烹𧖟竇
病此伐桑滅𧖟民下凍死
自怜(并序)
余抱病三年扵衡泌之下醫甚庸而氣
益盛藥非良而價倍高每一把臂一下
杵未嘗不解衣輟食而後致也其爲窮
且否亦已至矣聖人云五福六極之數
曰夀田冨曰康寕曰貧曰疾曰憂既貧
且疾能無憂乎憂既盈矣能無傷乎人
既傷矣能不奪夀乎是不蒙五福偏被
六極者也誰其怜之作自怜賦
噫天地兮何德以生予付遂古之道兮惠
而行諸聖人耕吾亦耕聖人漁吾亦漁聖
人窮或過于是聖人逹曾不依於既不獲
築說莘伊委身而理天下又不及箕巢穎
許散髮而類鶉居率幽憂之情抱將退伏
扵林廬謂之積兮繁其䟽搜羅以虛謂之
枵兮輔其儲涵潢乃瀦旁無垠兮上無初
退不足兮進有餘光寒束縮後燠敷舒首
蓬鬆以半散支棘瘠而枯疎中躁兮&KR1106;炮
之蟹外撓兮冠帶之狙凌兢兮上坂之馬
帖捻兮撗沙之魚行則左人而右杖卧則
夕擁而晨祛冐忌者即席奮擊責功者越
月紆徐痿寕忘起憤亦懷攄天難致問道
竟何如孟子之言得矣盡信不如無書雖
武成取其三二策而已又焉知是歟非歟
臯繇瘖師曠瞽予則視瞻而言語郄子跛
行父秃予則趨蹌而&KR0808;沐幸固陋而或全
豈乖離乎素躅敢諫鼓不陳進善旌不理
布衣之說無由自通乎天子丞相府不開
平津閤不立布衣之說無由自通乎宰執
苟吾君吾相不聞天下之名言則蒼生何
由㢮械而去縶傳云垂之空言不若存之
扵事業易曰未繘井嬴其缾凶歎水德之
莫及哀吾材之不試徒抱影以中泣一蠋
在木兮柯瘍葉痿寒暑三病兮吾寕禦衰
服猛鷙兮捕龍螭吾無力支大舜禹兮張
孔姬吾其庶幾託斯文之赴愬冀君子之
攸宜苟家聾戸塞之弗寤老死空山兮巳
而
田舍
江上有田田中有廬屋以菰蔣扉以籧篨
笆籬揵微方竇虚疎簷卑欹而立傴僂戶
偪側而行趑趄蝸旋頂隆龜拆旁塗夕次
入面朝陽曝膚左有牛棲右有雞居將行
瞪遮未起啼驅宜從野逸反若囚拘天隨
子愀然而吁復自諫曰禄以代耕如無禄
歟無祿禄無耕為工商歟有沮溺之賢
以仁易農乎有輪扁之道以仕易工乎有
弦高之義以仕易商乎今則不然能無說
焉蓋仕不愧禄而揣政咸率人以奉已使
農工之泊商民弃其守而趨仕農之仕堕
扵力而希歲工之仕巧於文而幸貴商之
仕射其肥而㗖利所以國靡凶荒之儲家
乏完堅之噐人闕有無之備莫不由是加
以上多而下寡不勝剥喪之苦轉徒盗聚
而充熾焉嗚呼吾丁此時何以逭之將提
新書抱野史上干天子之有司如怒鼃之
跳梁扵風雨自謂登乎龍籍不其遠而遠
而有牛角角有田棋棋不值歲惡未嘗孔
飢今則陽亢而驕苗渴而萎十穗百粒穫
夫涕洟饘於是粥於是信夫鼎銘之我欺
彼為聖人儉者茅茨勞者腁胝顧余懦夫
勤陋何疑有鰥在下者舉舜之德母惟汝
諧者授禹之辭不舉不授雖聖明為乃維
而為詩道不可不若天不可不樂謹爾溝
塍利我錢鏄聊以卒歲更俟東作
孔子曰求志(并序)
吾志在春秋予以求聖人之志莫
尚乎春秋得文通陸先生所纂之書伏
而誦之作求志賦
語稱人之所好必舉嗜慾以為志余之生
也百無一厚者唯古學庶幾乎可媚嗚呼
師道之不存安能盡識乎疑義樂夫子之
春秋病三家之若讎得郯趙䟽鑿之與損
益然後知微旨之可求乃服膺而誦之見
聖人之逮猷長風廓其羣翳赫日臨乎大
幽又似車堅馬良善御者涉乎康莊高驃
臣舟工泛者順其安流如魚之就貫如繭
之獲抽伊尹和齊於五鼎箕子區分乎九
疇酌大中扵萬古偉聖心之獨斷宜乎沮
齊使扵夾谷斬正卯扵兩觀溝公墓以淹
廢逐隳私城而防僣亂用千載之遺法發
一辭而可判况先生之指歸屹波濤而畔
岸雖戇昧而不開亦思之而過半范武子
曰君子之於春秋也沒身而已矣吾謂斯
言之不誕
㮋李花(乹符三年作)
試問花翁得㮋李之春叢移來砌下出自
山中長霑澗雨迥灑巖風曾不得次玉堂
而展低豔承畫閣而逞微紅虚在芳菲之
數徒干造化之功弱植欹危繁梢襞積一
枝上能萬其虜萼一萼中自參其丹白互
桃以夭而蕣以華芍藥爲贈兮芙蓉可嘉
誰爲剪緗綺碎明霞鳳葆璁瓏扵水殿霓
襟掩苒扵雲車静倚庭楹徐飄蕊氣落幽
閨怨别之夢寫空谷遺榮之思初侍東陵
聖母冶態嫣妍近辭北燭僊人愁客委墜
嗟其結莓苔之地抱林麓之姿蝶善舞而
相略鶯能言而見欺香憐墜少蔕戀飄遲
當杯者不顧守道老應知請看嵇康高士
傳莫信長安輕薄兒
微凉(戊戌七月作)
椒梧旣謝(越椒閒梧)屈原增傷菱先鴈敗柳徇
蟬荒日落深宫十四等皆為䴡絶雲愁大
澤九百里盡欲飛揚暑退宵長未長傍寶
階(一作曲檻)以尋冷當綺䟽而薦香飄飄拂拂悄
悄悵悵省圍扇以搖清泥瑶琴而泛雅石
穏將卧笻輕欲把沈尹見王筠佳詠不覺
書之謝傅感栢伊哀筝無端涕下單栖悟
早共賞情多應從遠壑定降明河病樹一
枝度日空懷越奏輕帆十幅乘秋好唱湘
歌殷浩休談楊弘自舞粉初漬而題媚塵
適消而盡古正在安榴館裏寂寞饒潘暫
登酸棗臺時凄凉付庾潜生翠被暗着金
楼銖銖减癖斛斛量愁草玄者逐貧無暇梯
附者結客而游暮兩陵邊有魏主常聞之
楽夕陽池上有蔡姬曾蕩之舟恨鎻疎煙
衿披遠水露桂方澹風篁或倚鄂侯之餘
冷猶在江令之宿酲初起道氣全衰離情
遍駛許玉斧神超碧落仰接應難成花君
怨别青宫追傷未巳
中酒
書編百氏病載千名將有濱扵九死諒無
敵扵餘酲窗間落月枕上賤更意欲問而
無閒夢將成而不成心悄悄目瞠瞠愛靜
中而人且語愁曙後而雞已嗚才遭轥轢
適别恩情屈大夫之獨醒應難共語阮校
尉之連醉不可同行氣縷支綿神離色沮
前歡己誓於抛擲往事空經乎思慮有馘
卓擒靈(與伶同)之伍我願先登有殛狄放杜之
君臣能執御筆疑當拔酒樹平麴封培仲
榼碎尭鐘先刊美禄次削真龍編虎鬢者
寕教畔去持蟹螯者不要相逢欲倚還眠
將詞又默深窮寂寞之境别有凄凉之域
黃昏細而迷途而不到長亭白晝繁華失
意而初歸故國背枕求穏牽幃就黑愁應
平子分與渴是相如傳得感物逾嗟懷仁
又惻謝月鏡共王清去去不乏風流杜蘭
香别張碩來來更無消息冠纓不御杯按
空陳徒殱鷰鷰之髀漫費猩猩之唇牛心
表異㷱掌稱珍剪雲夢䔇(豈)採泮宫芹周
子之菘向晚庾郎之薤初春加以歐川桂
蠹穎谷榆人雖馳心扵䔍品且忘味扵兹
辰莫話三年誰云五斗從齊奴車騎如水
任阿寗風姿似柳仙莫得而媒豔何能而
有麟毫簾近遮雲母不足驚心琥珀釧將
還玉兒未能廽首或乃強迎賓友力答牋
書落魄不啻厭伊有餘䄡䄖猶嬾整解散
固傭梳卞士蔚專諷蝦蟇誡堪竊笑莊周
子化為蝴蝶實是憑虚客曰雖鯖鮓能珍
微風可析豈比夫榴花竹葉之味酃水之
清中山之碧必能醺骨&KR0755;顔潜消暗釋况
前覆乃後車之警獨行為衆人之僻不然
吾將受教於聖賢敢忘歡伯
