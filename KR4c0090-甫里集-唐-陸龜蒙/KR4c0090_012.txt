唐甫里先生文集卷之十二
笠澤陸龜蒙字魯
七言絶句詩
和友人許惠酒以詩徵之
凍醪初漉嫰如春輕蟻漂漂雜蘂塵得伴
方平同一醉明朝應作蔡經身
圓載上人挾儒書歸日本國
九流三蔵一時傾萬軸光凌渤澥聲從此
遺編東去後却應荒外有諸生
聞吟
閒吟料得三更盡始把孤燈背竹牎一夜
西風高浪起不教歸夢過寒江
秘色越噐
九秋風露越寒開奪得千峯翠色来好向
中宵盛沆瀣共嵇中散鬪遺杯
景陽宫井
古堞煙埋宫井樹陳主吳姬墮泉處舜没
蒼梧萬里雲却不聞將二妃去
江南二首
便風船尾香秔熟細雨&KR0699;頭赤鯉跳待得
江飱閒望足日斜方動木蘭橈
村邊紫荳花垂次岸上紅梨葉戰初莫怪
煙中重回首酒家青紵一行書
溪思雨中
雨映前山萬絇絲艣聲衝破似鳴機無端
織得愁成段堪作騷人酒病衣
江城夜泊
漏移寒箭丁丁急月掛虚弓藹藹明此夜
離䰟堪射斷更須江笛兩三聲
宫人斜
草着愁煙似不春晚鶯哀怨問行人湏知
一種埋香骨猶勝昭君作虜塵
送棋客
滿目山川似勢棋况當秋鴈正斜飛金門
若召羊玄保賭取江東太守歸
漢宫詞
招靈閣上霓旌絶梁栢臺中珠翠稠一身
三十六宫夜露滴玉盤青桂秋
上清
玉林風露寂寥清仙妃對月閒吹笙新篁
冷澀曲未盡細拂雲枝棲鳳驚
秋荷
蒲茸承露有佳色茭葉束煙如效顰盈盈
一水不得渡冷翠遺香愁向人
有别二首
且將絲䋏繫蘭舟醉下煙汀减去愁江上
有樓君莫上落花随浪正東流
池上已看鶯舌默雲間應即鴈翰開唯愁
别後當風立萬樹將秋入恨來
病中暁思
月隨霜西竹井寒轆轤絲凍下瓶難幽人
病久渾成渴愁見龍書一鼎乾
逆友之湖上
故人溪上有漁舟竿倚風蘋夜不收欲寄
一凾聊問訊洪喬寕作置書郵
寒日逢僧
瘦脛高褰𣑽屧輕野塘風勁錫環鳴如何
不向深山裏坐擁閒雲過一生
冬柳
柳汀斜對野人牎零落衰條傍暁江正是
霜風飄断處寒鷗驚起一雙雙
寄友
敬亭寒夜溪聲裏同聽先生講太玄上得
雲梯不回首釣竿猶在五湖邊
㠀樹
波濤漱苦盤根淺風雨飄多着葉遅迥出
孤煙殘照裏鷺鷥相對立高枝
頭陀僧
萬峯圍繞一峯深向此長脩苦行心自掃
雪中歸鹿跡天明恐被獵人尋
晚渡
半波風雨半波晴漁曲飄秋野調清各樣
蓮船逗村去笠簷蓑𬒮有殘聲
贈老僧二首
枯皃自同霜裏木餘生唯指佛前灯少時
寫得坐禪影今見問人何處僧
自有家山供衲線不離溪曲取庵茅舊曾
聞說林中鳥定後長来頂上巢
憶山泉
一夜寒聲来夢裏平明着屐到聲邊心期
盛夏重過此脫却荷衣石上眠
白芙蓉
澹然相對却成勞月染風裁箇箇高似說
玉皇親謫墮至今猶着水霜袍
嚴光釣臺
片帆竿外揖清風石立雲孤萬古中不是
狂奴為故態仲華争得黑頭公
讀陳拾遺集
蓬顆何時與恨平蜀江衣帶蜀山輕尋聞
騎士梟黃祖自是無人祭禰衡
吳宫懷古
香徑長洲盡棘叢奢雲豔雨秖悲風吳王
事事湏亡國未必西施勝六宫
送琴客之建康
蕙風杉露共泠泠三峽寒泉漱玉清君到
南朝訪遺事柳家雙鎻舊知名
閨怨
白拾行人又遠遊日斜空上映花樓愁絲
堕絮相逢着絆惹春風卒未休
丁香
江上悠悠人不問十年雲外醉中身殷勤
解却丁香結縦放繁枝散誕春
種蒲
杜若溪邊手自移旋抽煙劔碧參差何時
織得孤帆去懸向秋風訪所思
范蠡
平吳專越禍胎深豈是功成有去心句踐
不知嫌鳥喙歸來猶自鑄良金
山僧二首
山蘚幾重生草履澗泉長自滿銅缾時將
如意敲眠虎遣向林間坐聽經
一夏不離蒼㠀上秋来頻話石城南思歸
瀑布聲前坐却把松枝拂舊庵
上雲樂
青絲作筰桂爲船白兔擣藥蝦蟇丸便浮
天漢泊星渚回首笑君承露盤
眠
一簟臨牎薤葉秋小簾風蕩半離鈎䰟清
雨急夢難到身在五湖波上頭
行
尋人直到月塢北覓鶴便過雲峯西只今
猶有疎野調但繞莓苔風雨畦
倚
橘下凝情香染巾竹邊留思露搖身背煙
垂手盡日立憶得山中無事人
吟
憶山搖膝石上晚懷古掉頭溪畔凉有時
得句一聲發驚起鷺鷥和夕陽
食
日午空齊帶睡痕水𬞞山藥薦盤飱林烏
信我無機事長到而今下石盆
坐
偶避蟬聲來隙地忽随鴻影入遼天閒僧
不會寂寥意道學西方人坐禪
新沙
渤澥聲中漲小隄官家知後海鷗知蓬萊
有路教人到應亦年年稅紫芝
鄴官詞二首
魏武平生不好香楓膠蕙炷㓗宫房可知
遺令非前事却有餘薰在繡囊
花飛蝶駭不愁人水殿雲廊别置春曉日
靚粧千騎女白櫻桃下紫綸巾
古别
僊人左手把長箭欲射日烏烏不棲何事
離情畏明發一心唯恨汝南雞
高道士
峨眉道士風骨峻手把玉皇書一通東遊
借得琴高鯉騎入蓬莱清淺中
𬞞食
孔融不要留殘膾庾悅無端恡子鵝香稻
熟来秋菜嫰伴僧飱了聽云何
寄遠
縹梨花謝鶯口吃黃犢少年牛未歸畫扇
紅絃相揜映獨看斜月下簾衣
山中僧
手關一室翠微裏日暮白雲棲半間白雲
朝出天際去若比老僧猶未閒
洞宫秋
濃霜打葉落地聲南溪石泉細泠泠洞宮
寂寞人不寐坐見月生雲母屏
連昌宫詞二首
門
金鋪零落獸鐶空斜揜雙扉細草中日暮
鳥歸宫樹綠不聞鴉軋閉春風
階
草没苔封疊翠斜墜紅千葉擁殘霞年年
直為秋霖苦滴䧟青珉隠起花
懷宛陵舊遊
陵陽佳地昔年遊謝眺青山李白樓惟有
日斜溪上思酒旗風影落春流
松石暁景圖
霜骨雲根慘澹愁宿煙封着未全收將歸
與說文通後寫得松江岸上秋
釣車
小輪輕線妙無雙曾伴幽人酒一缸洛客
見時如有問輾煙衝雨過桐江
漉酒巾
靖節高風不可攀此巾猶墜凍醪間偏宜
雪夜山中戴認取時情與醉顔
華陽中
蓮花峯下得佳名雲褐相兼上鶴翎須是
古壇秋霽後静焚香炷禮寒星
方響
擊霜寒玉亂丁丁花底秋風拂坐生王母
閒看漢天子滿猗蘭殿珮環聲
白鷺
雪然飛下立蒼苔應伴江鷗拒我來見欲
扁舟搖蕩去倩君先作水雲媒
溪行
晚天寒雨上灘時他巳揚舲我尚遲自是
檣低帆幅少溪風終不兩般吹
太湖叟
細漿輕船買石歸酒痕狼藉徧苔衣攻車
戰艦繁如織不肯回頭問是非
答友
荆卿雄骨化為塵燕市應無共飲人能脫
鷫鸘来換酒五湖賖與一年春
偶作
酒信巧為繰病緒花音長作嫁愁媒也知
愁病堪回避争柰流鶯喚起来
春思二首
竹外麥煙愁漠漠短翅啼禽飛魄魄此時
憶着千里人獨坐支頥看花落
江南酒熟清明天高高綠旆當風懸誰家
無事少年子滿面落花猶醉眠
訪僧不遇
掉倚東林欲問禪遠公飛錫未應還蒙莊
弟子相看笑何事空門亦有關
謝山泉
決決春泉出洞霞石壜封寄野人家草堂
盡日留僧坐自向前溪摘茗芽
洞宫夕
月午山空桂花落華陽道士雲衣薄石壇
香散步虚聲杉雲清泠滴栖鶴
峽客行
萬仞峰排千劔束孤舟夜繫峰頭宿蠻溪
雪壞蜀江傾灔澦朝來大如屋
江邊
江邊日晚潮煙上樹裏鴉鴉桔槹嚮無因
得似灌園翁十畒春𬞞一藜杖
簾
枕映疎容晚向欹秋煙脉脉雨微微逆風
障燕尋常事不學人前當妓衣
開元
玉龍子
何代竒工碾玉英細髯纖角盡雕成煙乾
霧悄君心苦風雨長随一擲聲
照夜白
雪蚪輕駿步如飛一練騰光透月旗應笑
穆王抛萬乘踏風鞭露向瑶池
舞馬
月窟龍孫四百蹄驕驤輕步應金鞞曲終
似要君王寵回望紅樓不敢嘶
雜伎
拜象馴犀角觝豪星丸霜劒出花高六宫
争近乘輿望珠翠三千擁赭袍
雪衣女
嫰紅鈎曲雪花攅月殿棲時片影殘自說
夜来春夢悪學持金偈玉欄干
繡嶺宫
繡嶺花殘翠倚空碧牎瑶砌舊行宫閒乘
小駟濃隂下時舉金鞭半䄂風
湯泉
煖殿流湯數十間玉渠香細浪回環上皇
初解雲衣浴珠棹時敲瑟瑟山
荆溪早景題杜秀才水亭
暁和風露立晴煙秪恐腥魂涴洞天雲肆
有龍君若買便敲初日鑄金錢
翠碧
紅襟翠翰兩參差徑拂煙華上細枝春水
漸生魚易得莫辭風雨坐多時
