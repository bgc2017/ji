唐甫里先生文集卷之九
笠澤陸龜蒙家魯望
七言八句詩
襲美以紗巾見惠因次韻詶謝
薄如蟬翅背斜陽不稱春前贈咼(女減反)郎初
覺頂寒生遠吹預憂頭白透新霜堪窺水
檻澄波影好拂花墻亞蘂香知有芙蓉留
自戴(桐柏真人戴芙蓉冠也)欲峩煙霧訪黃房
聞襲美有親迎之期因以寄賀
梁鴻夫婦欲雙飛細雨輕寒拂雉衣初下
雪牎應眷戀次乘煙幰柰光輝參差扇影
分華月斷續簫聲落翠微見說春風偏有
賀露花千朵照庭闈
襲美以巨魚之半見分因以詶謝
誰與春江上信魚可憐霜刃截来初鱗隳
似撤騷人屋腹断疑傷遠客書避網幾跳
山影破逆風曾蹙浪花虛今朝最是家童
喜免泥荒畦掇野𬞞
和館娃宫懷古韻
&KR0866;楣消落濯春雨蒼翠無言空断崖草碧
未能忘帝女燕輕猶自識宫釵江山秖有
愁容在劒珮應和愧色理頼有伍員騷思
少吳王纔免似荆懷
同襲美遊北禪院(院即故司勲陸郎中舊宅)
連延花蔓映風廊岸幘披襟到竹房居士
秖今開𣑽處先生曾是草玄堂清樽林下
看香印遠岫䆫中挂鉢囊今日有情消未
得欲將名理問思光
襲美以紫石硯見贈以詩迎之
霞骨堅来玉自愁琢成飛燕古釵頭澄沙
脆弱聞應伏青鐡沈埋見亦羞最稱風亭
批碧簡好將雲竇漬流君能把贈閒吟客
徧寫江南物象酬
和孫發百篇將遊天台請詩贈行
直應天授與詩情百詠唯消一日成去把
彩豪揮下國歸參黃綬别春卿閒窺碧落
懷煙霧暫向金庭隠姓名珍重興公徒有
賦石梁深處是君行
和開元寺筍園寄章上人
春龍爭地養檀欒况是雙林雨後看迸出
似毫當垤㙞孤生如恨倚欄干凌虚勢欲
齊金刹折贈光宜照玉盤更待錦苞零落
後粉環高下挶煙寒
薔薇
倚墻當戸自横陳致得貧家似不貧外布
芳菲雖笑日中含芒刺欲傷人清香往往
生遥吹狂蔓看看及四鄰遇有客来堪玩
處一端晴綺照煙新
和詠開元寺佛鉢
空王初受逞神功四鉢須臾現一重(至今鉢緣有四重也)
持次想添香積飯覆時應帶步羅鍾光寒
好照金毛鹿嚮静堪白耳龍從此寶函香
裏見不煩西去詣靈峯
詶襲美夏首病愈見招韻
雨多青合是垣衣一幅蠻牋夜款扉葱帶
又聞寬沈約茅齋猶自憶王微方靈秖在
君臣正篆古須抛點晝肥除却伴談秋水
外野鷗何處更忘機
新夏東郊閒泛有懷襲美
遲於春日好於秋野客相携上釣舟經略
彴時冠暫亞佩笭箵後帶頻搊兼葭鷺起
波搖笠村落𧖟眠樹挂鈎料得秖君能愛
此不争煙水似封侯
四月十五日道室書事寄襲美
烏飯新炊&KR3909;&KR0796;香道家齊日以為常月苗
杯舉存三洞雲蘂函開叩九章一掬陽泉
堪作雨𢾗銖秋石欲成霜可中值著雷平
信為覓閒眠苦竹床
看壓新醅寄懷襲美
暁壓糟牀漸有聲旋如荒澗野泉清身前
古態燻應出世上愁痕滴合平飲啄断年
同鶴儉風波終日看人争樽中若使常能
渌兩綬通侯揔強名
和登初陽楼寄懷北平郎中
遠䆫浮檻亦成年幾伴楊公晝筵日暖煙
花曾撲地氣和星象却歸天閒將水石侵
軍壘醉引笙歌上釣船無限恩波猶在目
東風吹起細漪漣
和夏初襲美見訪題小齋韻
四隣多是老農家百樹維桑半頃麻盡趁
睛明修網架每和煙雨掉繰車啼鸎偶坐
身藏葉餉婦歸来鬢帶花不是對君吟復
醉更將何事送年華
和襲美所居首夏適然有作韻
柿隂成列薬花空却憶桐江下釣筒亦以
魚鰕供熟鷺近緣櫻筍識隣翁閒分酒劑
多還少自記書籖白間紅更愛夜来風月
好轉思玄度對支公
和題逹上人藥圃二首
薬味多從遠客賫旋添花譜旋成畦三椏
舊種根應異九節初移葉尚低山莢便和
幽澗石水芝須帶本池泥從今直到清秋
日又有香苗幾番齊
又
淨名無語示清嬴藥草搜来喻更微一雨
一風皆遂性花開花落盡忘機教疎兔縷
金絃亂(兔絲别名)自擁龍芻紫永肥莫怪獨親幽
圃坐病容銷盡欲依歸
和懷華陽潤卿博士三首
幾降眞官授隱書洛公曾到夢中無眉間
入静三辰影肘後通靈五嶽圖北洞樹形
如曲蓋東凹山色似熏爐金墟福地能容
否頋作岡前蔣負芻
又
火景應難到洞宫蕭閒堂冷任天風談玄
塵尾抛雲底服散龍胎在酒中有路還將
赤城接無泉不共紫河通竒編早晚敖傳
授免以神僊問葛洪
又
終日焚香禮洞雲更思琪樹轉勞神曾尋
下泊(宫名)常經月不到中峯又累春仙道最
高黃玉籙暑天偏稱白綸巾清齋若見茅
司命乞取朱兒十二斤
以竹夾膝寄贈襲美
截得篔簹冷似龍翠光横在暑天中堪臨
薤簟閒憑月好向松䆫卧跋風持贈敢齊
青玉案醉吟偏稱碧荷筒添君雅具教多
著為著西齋譜一通
和夏景無事因懷章来二上人韻
簷外青陽有二梅折来堪下凍醪杯(離騷注云盛夏)
(以醇酒置冰上)高杉自欲生龍腦小弁誰能寄鹿胎
麗事肯教飽沈謝談微何必減宗雷還聞
擬結東林社爭柰淵明醉不来
又
怱憶高僧坐夏堂厭泉聲閙笑雲忙山重
海澹懷中印月冷風微宿上方病後書求
嵩少藥定廽衣染貝多香何時更問逍遥
義(道林有逍遥遊别義)五粒松隂半石牀
桐江得一釣車以襲美樂煙波
之思因出以為玩俄辱三篇復
杼詶答
旋屈金鈎劈翠筠手中盤作釣魚輪忘情
不效孤醒客有意閒窺百丈鱗雨似輕埃
時一起雲如高蓋強相親任他華轂低頭
笑此地終無覆敗人
曾招漁侣下清潯獨蠒初隨一錘深细輾
煙華無轍跡靜含風力有車音相呼野飯
依芳草迭和山歌逗遠林得失任渠但(平)
取楽不曾生箇是非心
病来懸著脆緡絲獨喜高情為我持𢾗輻
尚凝煙雨態三篇能賦蕙蘭詞雲深石淨
閒眠穏月上江平放溜遲第一莫教諸此
境倚天功業待君為
和吳中書事寄漢南裴尚書
風清地右帶前朝遺事紛紛未寂寥三泖
凉波漁蕝動(遠祖士衡對晉武帝以三泖冬温夏凉)五茸春草雉媒嬌
(五茸吳王獵所茸各有名)雲藏野寺分金刹月在江楼倚玉簫
不用懷歸忘此景吳王看即奉弓招
和夏景冲澹偶作二首韻
蝉雀參差在扇紗竹襟輕利籜冠斜壚中
有酒文園會琴上無絃靖節家芝畹煙霞
全覆穗橘洲風浪半浮花閒思兩地忘名
者不信人間髮解華
秖於池曲象山幽便是瀟湘浸石樓斜拂
芡盤輕鶩下細穿菱線小鯢遊閒𨳩茗焙
嘗須徧醉撥書帷卧始休莫道仙家無好
爵方詣還拜碧琳侯
和送李明府之任南海
春盡之官直到秋嶺雲處凭瀧楼居人愛
近沈珠浦候吏多来拾翠洲賨稅盡應輸
紫具蠻童多學佩金鈎知君不戀南枝久
抛却經冬白罽裘
和寄題羅浮軒轅先生所居
鼎成仙馭入崆峒百世猶傳至道風暫應
青詞為穴鳳却思丹徼伴冥鴻金公的的
生爐際瓊刃時到夢中預恐浮山歸有日
載將雲室十洲東
和寄瓊州楊舍人
明時非罪謫何偏鵩鳥巢南更數千酒滿
椰杯消毒霧風隨蕉扇下瀧船入多薬戸
行狂蠱吏有珠官出俸錢秖以直誠天自
信不勞詩句詠貪泉
和宿報恩寺水閣
峯抱池光曲岸平月臨虚檻夜何清僧穿
小檜纔分影魚擲高荷漸有聲因憶故山
吟易苦各横秋簟夢難成周顒不用裁書
勸自得凉天證道情
和醉中偶作見寄韻
海鶴飄飄韻莫儕在公猶與俗情乖初呈
酒務求專判合禱山祠請自差永夜譚玄
侵罔象一生交態忘形骸憐君醉墨風流
甚幾度題詩小謝齊
和寄滑州李副使員外
洛生閒詠正抽毫忽傍旌旗着戰袍檄下
連營皆破膽劔離孤匣欲吹毛清秋月色
臨軍壘半夜淮聲入賊壕除却征南為上
將平徐功業更誰高
和吳中言懷寄南海二同年
曾見淩風上赤霄盡將華藻赴嘉招城連
虎踞山圖麗路入龍編海舶遥江客漁歌
衝白荇野禽人語映紅蕉庭中必有君遷
樹莫向空臺望漢朝(交州記云有君遷樹有朝臺尉他望漢所築)
和傷史拱山人
曾說山西欲去尋豈知霜骨葬寒林常依
淨住師冥目兼事容成學筭心(史斈浮圖兼善筭術)逋客
預齋還𣑽唱老猿窺祭亦悲吟唯君獨在
江雲外誰誄孤貞置峴岑
白鷗(并序)
楽安任君嘗為涇尉居吳城中地纔數
畒而不佩俗物有池池中有㠀嶼池之
南西北邊合三亭脩篁嘉木掩隱隈奥
處其一不見其二也君好竒楽異喜文
學名理之士所得皆清散凝瑩襲美知
而偕詣旣坐有白鷗翩然馴於砌下因
請浮而翫之主人曰池中之族老矣每
以豪據有鷗之始浮輒逐而害之今畏
不敢入吁昔人之心蓄機事猶或舞而
不下况害之哉且羽族麗于水者多矣
獨鷗為閒睱其致不高耶一旦水有鯨
鯢之患陸有狐狸之憂儔侣不得命嘯
塵埃不得澡刷雖蒙人之流賞亦天地
之窮鳥也感而為詩邀襲美同作
慣向溪頭漾淺沙薄煙微雨是生涯時時
失伴沈山影往往爭飛雜浪花晚樹清凉
還&KR2141;鳿舊巢零落寄兼葭池塘信美應難
戀針在魚脣劔在鰕
懷楊台文楊鼎文二秀才
秋早相逢待得春崇蘭清露小山雲(崇蘭小山郡中二堂)
寒花獨自愁中見曙角多同醒後聞釣具
每隨輕舸去詩題閒上小樓分重思醉墨
縦横甚書破羊欣白練裙
和襲美謝友人惠人參
五葉初成椴樹隂紫團峯外即雞林名參
鬼蓋須難見材似人形不可尋品第已聞
懷楊台文楊鼎文二秀才
秋早相逢待得春崇蘭清露小山雲(崇蘭小山郡中二堂)
寒花獨自愁中見曙角多同醒後聞釣具
每隨輕舸去詩題閒上小樓分重思醉墨
縦横甚書破羊欣白練裙
和襲美謝友人惠人參
五葉初成椴樹隂紫團峯外即雞林名參
鬼蓋須難見材似人形不可尋品第已聞
升碧簡槜持應合重黃金慇懃潤取相如
肺封禪書成動帝心
嚴子重以詩遊於名勝間不幸
且沒襲美作詩序而弔之余和
每值江南日落春十年詩酒愛逢君芙蓉
湖上吟船倚翡翠巖前醉馬分秖有汀洲
連舊業豈無章䟽動遺文猶憐未卜佳城處
更斸要離冢畔雲
筭山
水繞蒼山固護來當時盤踞實雄才周郎
計策清宵定曹氏楼舡白晝灰五十八年
爭虎視三千餘騎騁龍媒何如今曰家天
下閶闔門臨萬國開
寄茅山何威儀二首
大小三峯次九華靈蹤今盡屬何家漢時
仙上雲巔鶴蜀地春開洞底花閒傍積嵐
尋瀑眼便凌殘雪探芝芽年來已奉黃庭
教夕鍊腥魂暁吸霞
曾向人間拜節旄乍疑因夢到仙曹身輕
曳羽霞襟狹䯻聳峩煙鹿幘高山暖不葷
峯上薤水寒仍落洞中桃從聞此日搜竒
話轉覺魂飛夜夜勞
