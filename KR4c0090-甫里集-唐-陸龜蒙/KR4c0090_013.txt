唐甫里先生文集卷之十三
笠澤陸龜蒙字魯望
雜體詩
水國
水國不堪旱斯民生甚微直至葭菼少敢
言魚蟹肥我到荒村無食㗖對案又非謝
梁覧况是乾苗結子疎歸時秖得藜羔糝
井上桐
美人傷别離汲井常待暁愁因轆轤轉驚
起雙棲鳥獨立傍銀牀碧桐風嫋嫋
門前路
門前向城路一直復一曲曲去日中還直
行日暮宿何必日中還曲塗荆棘間
彼農(四言二首)
世路巇險淳風蕩除彼農家流猶存厥初
藁焉而席茨焉而居首亂如葆形枯若腒
大耋既鮐童子未(音魚)以負以載悉薅悉
鉏我慕聖道我躭古書小倦扵學時遊汝
廬有飯一盛莫鹽莫𬞞有繻一緹不襟不
祛所謂飢寒汝何逭歟
又
禹貢厥田上下各異善人為邦民受其賜
去年西成野有遺穗今夏南畒旱氣赤地
遭其豐凶槩歛無二退輸弗供進訴弗視
號于旻天以血為淚孟子有言王無罪歲
詩之窮辭以嫉悍吏
曉起即事因成廻文寄襲美
平波落月吟閑景暗幌浮烟思起人清露
暁垂花謝半遠風微動蕙抽新城荒上處
樵童小石蘚分來宿鷺馴晴寺野尋同去
好古碑苔字細書勻
回文
静煙臨碧樹殘雪背晴樓冷天侵極戍寒
月對行舟
奉詶苦雨見寄
松篁交加午隂黑别是江南煙靄國頑雲
猛雨更相欺聲似虓號色如墨茅茨裛爛
簷生衣夜夜化爲瑩火飛螢飛漸多屋漸
薄一注愁霖當面落愁霖愁霖爾何錯滅
頂扵余奚所作旣不能賦似陳思王又不
能詩似謝康樂(曹有愁霖賦謝有愁霖詩)昔年嘗過杜子美
亦得高歌破印紙慣曾掀攪大筆多為我
才情也如此高揖愁霖詞未已披文忽自
皮夫子哀絃怨柱合為吟㤞我窮棲蓬藋
裏初悲濕翼何由起末欲牋天叩天耳其
如玉女正投壷笑電霏霏作天喜我本曾
無一稜去田平生嘯傲空漁舡有時赤脚
弄明月踏破五湖光底天去歲王師東下
急輸兵粟盡民相泣伊余不戰不耕人敢
怨烝黎無糝粒不然受性圓如親千姿萬
態分毫氂唾壷虎子盡能執䑛痔折枝無
所辭有頭強方心強直撑柱頽風不量力
自愛垂名野史中寕論抱困荒城側唯君
浩歎非庸人分衣輟飲来相親横眠木榻
忘華薦對食露葵輕八珍欲窮玄鳳未白
欲懷仙鯨尚隔不如驅入醉鄉中只恐醉
鄕田地窄
夏日閒居作四聲詩寄襲美
平聲
荒池菰蒲深閑階莓苔平江邊松篁多人
家簾櫳清為書凌遺編調絃夸新聲求懽
雖殊途探幽聊怡情
平上聲
朝烟涵樓臺晚雨染㠀嶼漁童驚狂歌艇
子喜野語山容堪停杯柳影好隱暑年華
如飛鴻斗酒幸且舉
平去聲
新開窗猶偏自種蕙未遍書籖風摇聞鈎
榭霧破見耕耘閑之資嘯詠性最便希夷
全天眞詎要問貴賤
平入聲
端居愁無涯一夕髮欲白因為鸞章吟忽
憶鶴骨客手披丹臺文脚着赤玉舄如蒙
清音詶若渴吸月液
詶苦雨四聲重寄三十二句
平聲
幽棲眠疎窗豪居憑高樓浮漚驚跳丸寒
聲思重裘牀前垂文竿巢邊登輕舟雖無
東臯田還生魚乎憂
平上聲
層雲愁天低久雨倚檻冷絲禽蔵荷香錦
鯉遶㠀影心將時人乖道與隱者静桐隂
無深泉所以逞短綆
平去聲
烏蟾俱沈光晝夜恨暗度何當乘雲螭面
見上帝愬臣言隂靈欺詔用利劔付廽車
誅羣姦自散萬籟怒
平入聲
危簷仍空階十日滴不歇青莎看成狂白
菊即欲沒吳王荒金樽越妾挾玉瑟當時
雖愁霖亦若惜落月
疊韻雙聲二首
疊韻山中吟
瓊英輕明生石脉滴瀝碧玄鉛仙偏憐白
幘客亦惜
雙聲溪上思
溪空唯客雲木密不隕雨迎漁隱㫙間安
問謳鴉艣
疊韻吳宫詞二首
膚愉吳都姝眷戀便殿宴逡廵新春人轉
面見戰箭
又
紅櫳通東風翠珥醉易墜平明兵盈城弃
置遂至地
惜花
人夀期滿百花開唯一春其間風雨至旦
夕旋為塵若使花解愁愁扵看花人
和胥口即事(六言二首)
雨後山容若動天寒樹色如消目送廻汀
隱隠心随挂鹿搖搖白蔣知秋露裛青楓
欲暮烟饒莫問吳趨行樂酒旗竿倚河橋
把釣絲随浪遠采蓮衣染香濃綠倒紅飄
欲盡風斜雨細相逢断岸沈略(約略二首魚網也)隣
村送客&KR2556;&KR1956;即是清霜刮野乘閒莫厭來
重
聮句詩
寒夜
靜境揖神凝寒華射林缺(龜蒙)清知思緒断
爽覺心源澈(日休)高唱戞金奏㓪詠鏗玉節
(龜蒙)我思方沈寥君詞復凄切(日休)况聞風篁
上擺落殘凍雪(龜蒙)寂爾萬籟清皎然諸靄
滅(日休)西牎客無夢南浦波應結(龜蒙)河光正
如劔月魄方似玦(日休)短燼不禁挑冷毫看
欲折(龜蒙)何夕重相期濁醪還為設(日休)
關元寺樓看雨
海上風雨來掀轟雜飛電登樓一凭檻滿
眼蛟龍戰(龜蒙)須臾造化慘倏忽堪與變萬
戸響戈鋋千家披組練(日休)羣飛抛輪石雜
下攻城箭點急似摧胷行斜如中面(龜蒙)細
灑䰟空冷横飄目能眩垂&KR0585;珂珮喧㩧瓦
珠璣濺(日休)無言九陔遠瞬息馳應遍密處
正垂絙微時又懸綫(龜蒙)寫作玉界破吹為
羽林旋翻傷列缺勞却怕豐隆倦(日休)遥瞻
山露色漸覺雲成片遠樹欲鳴蟬深簷尚
蔵燕(龜蒙)殘雷隱轔盡反照依微見天光絜
似磨湖彩熟於練(日休)疎帆退前渚晚磬分
涼殿接思強揮毫窺詞幾焚硯(龜蒙)佶栗烏
皮几輕明白羽扇畢景好疎吟餘凉可清
宴(日休)君携下高登僧引還深院駮蘚淨鋪
筵低松濕垂鬋(龜蒙)齋明乍虚豁林霽逾葱
蒨早晚重登臨欲去多離戀(日休)
北禪院避暑(院昔為戴顒宅後司勲陸郎中居之)
歊蒸何處避來入戴顒宅逍遥脫單絞放
曠抛輕策爬搔林下風偃仰澗中石(日休)殘
蟬煙外響野鶴沙中跡到此失煩襟蕭然
揖禪伯藤懸疊霜蛻桂倚支雲錫(龜蒙)清隂
竪毛髮爽氣舒筋脉逐幽随竹書選勝鋪
苮席魚跳上紫芡蝶化緣青壁(日休)心是玉
蓮徒耳為金磬敵吾宗昔高尚志在羲皇
易豈獨断韋編幾將刓䥫擿(龜蒙)天書旣屡
降野抱難自適一入承明廬盱衡論今昔
流光不容寸斯道甘枉尺(日休)旣起謝儒玄
亦翻商羽翼封章帷幄遍夢寐江湖白擺
落函谷塵高欹華陽幘(龜蒙)詔去雲無信歸
來鶴相識半病奪牛公全慵捕魚客少微
光一點落此芒磔索(日休)釋子問池塘門人
廢幽頥堪悲東序寶忽變西方籍不見步
兵詩空懷康樂屐(龜蒙)高名不可效勝境徒
堪惜墨沼轉疎蕪玄齊踰闐寂遲遅不能
去凉颸滿杉栢(日休)日下洲㠀清煙生苾芻
碧俱懷出塵想共有吟詩癖終與净名遊
還来雪山覓(龜蒙)
寂上人院
癭床空默坐清景不知斜暗數菩提子間
看薜荔花(日休)有情唯墨客無語是禪家背
日聊依桂嘗泉欲試茶(龜蒙)石形蹲玉虎池
影閃金蛇經笥安巖匼缾囊挂樹椏(日休)傳
滄海外龕寄白雲涯竹色寒凌箔燈光静
隔紗(龜蒙)趁幽翻小品逐勝講南華莎彩融
黃露蓮衣染素霞(日休)水堪傷聚沫風合落
天葩若許傳心印何辭古堞賖(龜蒙)
開元寺避暑懷魯望
煩暑雖難避僧家自有期泉甘於馬乳苔
滑似龍漦(日休)任誕襟全散臨幽榻旋移松
行將雅拜篁陣欲交麾(龜蒙)望塔青&KR1076;識登
樓白鴿知石經森欲動珠像儼將恰筠簟
臨杉穗紗巾透雨絲静譚蟬噪少凉步鶴
隨遅(日休)煙重廻蕉扇風輕拂桂帷對碑吳
地說開卷𣑽天詞積水魚梁壊殘花病枕
欹懷君蕭灑處孤夢繞罘罳(龜蒙)
藥名
為待防風餅湏添薏苡杯(張賁)香燃栢子後
罇泛菊花來(日休)石耳泉能流垣衣雨為裁
(龜蒙)從容犀局静断續玉琴哀(賁)白芷寒猶
採青箱醉尚開(日休)馬銜衰草卧鳥啄蠧根
廻(龜蒙)雨過蘭芳好霜多桂末摧(賁)朱兒應
作粉雲母詎成灰(日休)藝可屠龍膽家曾近
鷰胎(龜蒙)墻高牽薜荔障軟撼玫瑰(賁)鸓鼠
啼書戸蝸牛上硯臺(日休)誰能將藁木封與
玉泉才(龜蒙)
寒夜文宴
文星今夜聚應在斗牛間(日休)載石人方至
乘槎客未還(賁)送觴繁露曲微句白雲顔
(龜蒙)節奏唯聽竹從容只話山(日休)理窮傾秘
蔵論猛折玄關(賁)酃酒分中綠巴牋擘處
殷(龜蒙)清言聞後醒強韻壓來艱(日休)&KR1608;柄當
風揖瓊枝向月攀(賁)松吟方㗫㗫泉夢憶
潺潺(龜蒙)一會文章草昭明不可刪(日休)
報恩寺南池(时穰秀才嵩起同作)
古岸涵碧落(龜蒙)虛軒明素波坐來魚陣變
(日休)吟久菊多秋草分杉露(嵩起)危橋下竹
坡遠峯青髻並(龜蒙)髯和趙論寒仍講(日休)
支硎僻亦過齋心曾養鶴(嵩起)揮翰好邀鵝
(南峯院即故相國裴公書額)倚石收竒藥(龜蒙)臨溪藉淺莎桂花
晴似拭(日休)荷鏡暁如磨翠出牛頭聳(嵩起)苔
深馬跡跛(石上有支公馬跡)傘欹從野醉(龜蒙)巾側任田
歌跁跒松形矮(日休)般跚檜樾矬香飛僧印
火(嵩起)泉急使鑣珂菱鈿真堪帖(龜蒙)蓴絲亦
好拖幾時無一事(日休)相伴着煙蘿(嵩起)
夜會問答十首
寒夜清(日休問鲁望)簾外迢迢星斗明况有蕭間洞
中客吟爲紫鳳呼凰聲(時華陽廣文先生在焉)
癭木杯(龜蒙問襲美)杉贅楠瘤刳得来莫怪家人
畔邊笑渠心秖愛黃金罍
落霞琴(日休問潤卿)寥寥山水揚清音玉皇仙馭碧
雲遠空使松風終日吟
蓮花燭(賁問襲美)亭亭嫰蘂生紅玉不知含淚怨
何人欲問無由得心曲
金火障(日休問魯望)紅獸飛来射羅幌夜来斜展
掩深爐半睡芙蓉香蕩漾
憶山月(龜蒙問潤卿)前溪後溪清復絶看看又及
桂花時空寄子規啼處血
錦鯨薦(賁問襲美)碧香紅膩承君宴幾度閒眠却
覺来彩鱗飛出雲濤面
懷溪雲(日休問魯望)漠漠閑籠鷗鷺羣有時日暮
碧將合還被漁舟来觸分
霜中笛(龜蒙問襲美)落梅一曲瑶華滴不知青女
是何人三奏未終頭已白
月下橋(日休問魯望)風外拂殘衰柳條倚欄干處
獨自立青翰何人吹玉簫
