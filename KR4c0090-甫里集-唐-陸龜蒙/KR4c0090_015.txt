唐甫里先生文集卷之十五
笠澤陸龜蒙字魯望
賦
幽居(并序)
陸子居全吳東距長洲故苑一里闔關
不通人事且欲吟詠情性曰燕居則仲
尼有之矣曰卜居則屈原有之矣曰閒
居則潘岳有之矣郊居則沈約有之矣
既抱幽憂之疾復為低下之居乃作幽
居賦其序云
余少學窮立早持堅白其生也懸贅附
疣其材也戴癭銜瘤居無飬拙之資出
有倦游之歎初張蓬矢嘗逞志扵四方
末佩敢違仁扵一日雖家風未泯
而卋德全衰門等韋平材兼魏邴激清
芬而鎮俗追雅望扵圖形荀勖乃天下
表儀裴秀為朝端領䄂朱輪十乘紫誥
千篇炳若星辰煥乎竹帛俯觀圖諜謬
辱孫謀五鼎蕭條賜書零落&KR0238;工酒保
幾欲沈淪故栗空桑屡瞻摧折劉起劉
毅俱無儋石之儲許邁許詢但有山林
之志思鑿坏而遁聊倚樹而吟師道氣
扵龜腸扣兵鈐於魚腹窮年學劒不遇
白猿隔日伏痁未逢黃鷁止則葭墻艾
席行則葛屨柴車仲宣方翫於碁枰叔
夜還眠於鍜竈旣知草知晦朔木譲榮
枯因推墨别為三始悟儒分至八何晏
之言道德不及王生鄭玄之注春秋才
同伏氏初陳梗槩漸入精微探栢範之
智嚢掘張憑之理窟遺其耳目然復為
之聦明差若毫氂焉足言乎大小加以
病惟闕蟻力止戡蟬簾幃非翡翠之榮
鍾鼓豈鶢鶋所樂退惟衡泌(毗必切)聊以
棲遲建一畒之宫忝稱儒者置十金之
産雅叶中人晏子以囂塵可容曹公以
泥水自蔽羅含(宋玉)常苦出於荆蠻薦相
武侯亦潜居於僻陋楊德祖家惟弱柳
殷忡文庭只枯槐馮列薑辛繁欽蕙碧
精脩竹乃生雲母潘岳館裏嘗聞柰素
瓜甘度信園中亦話棗酸梨酢(且故切)切
觀留詠惟尚清風今古攸同聖賢何遠
武仲游扵沛澤伊尹耕扵有華子欲無
言回不願仕神交六位方為賣卜之人
歌動五噫始作賃舂之客况布縚綸帽
尚足朝昏羽扇貂裘猶堪寒暑得以書
抽虎僕射用牛螉自理茶租閒披釣褐
經稱小品還下二百籖賦謂名都略點
八十處下問得犂塗之義涂聽聞愬怒
之詩旣已逢原遂成摛翰非因授簡初
擬遺鞭不能粉飾大猷且用玄黃稗說
貽扵好事希從得意而傳責以壯夫甘
受子雲之笑賦云
泰伯勾吳通侯舊里地接虎丘門臨鶴市
比顔巷兮非陋方賜墻兮猶峙楽令有名
教之楽必以仁行莊生乃道家者流咸從
逹起彼既得矣余何謝焉欲神游扵浩氣
法天隱扵遺編魯仲孫衣止七升之布欒
武子食無一卒之田賤不容憂貧惟可賀
冥心而姑務蔵疾卷舌而誰能擊惰爭先
敢脫乎牛車自給方營扵馬磨噫秦時亡
命競作帝師吁漢末遺臣皆稱王佐吾焉
用此僕病未能藝合歡求解表之力餌陟
釐明攻冷之懲悲少歌扵趙壹喜長嘯扵
孫登萬古騷人遠追乎橘浦百金䱷事近
出扵松陵亦慕偷桃還怜嗜艾(芰)何悲尺
蠖之屈未損丈夫之志投簮隱几聊思夷
甫談玄搦札彈毫聊效文通奏記夫静者
躁之君名者實之賓進不參扵多士退宜
追乎逸人頌厥土之三壤託高風之四鄰
纔袪燥濕稍遠囂塵以日繫時且復窮扵
魯穿池種樹正欲類扵齊民室乏崇壇墉
非縮板因坎宿以爲洫謝蒙籠而表限孟
介無是非之心阮通能青白之眼龜牀鹿
幘訝將隱兮何遲橡飯菁羔笑謀生之太
簡是知名安可釣筆不堪耕有白鳳之才
乃先為贅客有雕龍之辯然後為狂生雄
自投而幾死禰流慟而將行外嬖方施孟
子虛陳乎仁義中䜛既勝韓非徒恃其從
横况復文離壹鬱尫陋蹇吃才甚微而寡
文體素嬴而多疾隂鏗藥銚披曉幌以皆
來徐邈酒鎗擁寒爐而必出自然忘物我
混窮通將大宗師理叶與眞宰情同優
游塞馬脫落冥鴻竊慕王晞眷戀扵芳辰
美景深符謝眺留連扵明月清風得不分
碕岸而飾荒臺輟金錢而貿佳樹蓴絲兮
欲流千里草帶兮初圍十步頽垣抱碧無
非海髮山衣暗座飄香盡是松肪桂蠹加
以籬邊種菊後堂生萱覆林之新桐乍引
臨窗之舊竹猶存花妨過帽柳礙移門夢
去而雲遮絶洞樵歸而水遶孤村遇境逍
遥就魚鳥之性楽開襟散誕見羲皇之道
尊卑濯玄泉屢游庭苑憂廢度而將落懼
無文而不遠豿管閒窺羊岐忘返搜束晢
之亡缺𥙷陳農之遺遁梁世祖府充名畫
或得竒蹤任敬子家聚羣書率多異本何
嘗髣髴莫究分毫徒羡玉杯珠柱(上書名下琴名)之
號美象格犀簮之態高寕容朴野不稱蓬
蒿悵殘編之未構奚雅具之爲勞况乎栖
平蕪古木之地壯披褐擁篇之事宜其稡
合巾箱藤交餅笥炊粃粺以爲食割瓠瓢
而作噐荷蓧而行㩀梧而睡妖寕勝德休
占賈誼乘塵醉可全真但舞王戎如意其
間豁爾此外蕭然姜肱則惟眠一被江革
則還留夾氊望夫子之門墻仍過數仞顧
先生之履襪不啻雙穿敢驚時而獨行聊
收視而返聽豈可浪發志關虚搖譚柄夜
將半而誰客月每旦而誰評(去声)清言不屈
孫劉減扵中軍善講無窮支許那輕扵小
令或抽易軸(或叩)玄端演精微扵簡易甘淡
泊扵危難澄如止水畟(音測)若長竿與(去声)牛
心者赴敵持塵尾者登壇交衡而矛戟初
利頓挫而風霜正寒興公雅韻忡祖旁觀
始信何才當指地扵丞相方知習健抗彌
天之道安彼濩落而無容且蕭條而高寄
兼耳目以咸外曷丘園之足賁幸春物之
向榮列天姿而見遺隂者負而陽者勝謂
兩儀瘠者緩而腴者先奚云一氣真宰難
問洪釣肯留人間未適象表何求縦使陶
煙霞而傲睨騎日月以嬉遊乘剛直上躡
景冥搜縦横兮四海飛揚兮十洲閱仙苑
之琅書安能解愠傾洛公之金醴幾得銷
憂不假大招寧馳别國悲故鄕之何在望
平原之無極(陸卿在平原乃遠祖所封之地)歎鍾鼎之沈光向漁
樵而騁力庚桑有道猶居㟪㠥之顔接輿
佯狂亦取杶(音樁)櫨之食徐誇下舍陶愛吾
廬上法於陵之畦圃旁分建業之村墟時
牽殗殜自把渠䟽友乏惠施莫觧連環之
義醫無文摯誰知方寸之虛存其道而或
通失其居而或旅才將命兮分坎窞性與
時兮甘齟齬閒游廣澤願斈弋於蒲且(弋或作戈)
終蹈滄溟更移家於苧嶼夫動以勞吾身
静以沭吾神苟能推於用捨自足究乎天
人思任誕於窮檐何辭井&KR0875;不求容於側
徑何患荆榛湛(音沈)冥者朴素之源毀譽者
浮華之轍蓍名聚雪仍招死草之譏琴號
落霞亦被枯桐之說值聖則幽贊成功逢
賢則雅音攸發同於德者大亦宜然殷宗
命相於嵓下周武迎師於渭邊有東山北
郭之風纔能養素有左車右侯之計未足
圖王嗟浩嘆而哀吟畏蘭雕而蕙歇清罇
方灔於瑶水寶瑟坐凝於華月歸田少接
猶疑斥鷃追飛羽獵相逢可謂蕪菁唐突
採葯(并序)
葯白芷也香草美人得此比之君子定
情屬思聊爲賦云
日上融冷春歸飾荒覩一時之流恨撫萬
古之遺香問人則不屈不宋說地則非瀟
非相搴其榮煙携而動色擢其體雪挺而
騰光諷畔牢愁子雲於焉華皓吟衰時命
曼倩由是摧藏清思矜年慵情畏晚胡繩
繫晷以難駐曷車載春而不返陋君折楊
柳須爲送行陋君採芙蓉仍勞贈遠豈如
隂晴互出稚豔相迎隈回鳳喜怨盼鴻驚
侍笑者青琴作號頋喟疑者碧玉為名偷
襞積競縈盈目斜河而水怯鬢疊葉而雲
争蘭在口以時聞嬌如連瑣蕙牽心而不
定飄若懸旌契叩難申融怡自許石能潜
遁以求偶山亦浮來而命侣誓不為巖阿
竹冉冉孤生誓不為澗底松亭亭獨處於
是欺皓本掩緗蕤房紅者自破帶縹者誰
披望懷沙之浦詠遺襟之詞煙分而麝墨
猶濕綺斷而龍刀合知只言長信長門年
年可恨未必傾國箇箇生悲臨階躑躅以
虚徐當戶薔薇兮綽約(一作約弱)蜂咋葉西先盡
鶯踶枝而易落未若北堂公子樹芳草忘
憂南國佳人佩生香辟惡露茁煙冶風條
翠謔不知海傍之期遠不信人間之命薄
休為上計掾空尋寳釵聊作侍中郎且乘
金絡别有廬江小吏屬(一作蜀)郡長卿或支離
而築恨或調笑以囊情不同乎禀簮裾而
霧悄秉礼義以霜明鄭交甫則江邊珮解
萼綠華刻席上詩成彼怡神而致問皆護
節而含貞竦懼趨前(一作竦擢自持)雖陳辭而往愬
遷延却立終結抱而难平淚滴堪穿腸廻
好繫蟲絲織怨以成叚象酒蠲愁而判劑
江僕射之孤灯向壁不少凄迷張記室之
少婦當壚還應細麗景方駘蕩思已低摧
酒疲於子建爲使花困於靈均作媒何庶
物之相負痛妍華而未廻莫與心傷瑶圃
從驚鵜鴂(弟桂二音)如防膽怯空屏宜畫魁堆(獸名也)
剰欲追尋徒嗟𬗟邈杯形連理而終在扇
樣合歡而可斈若遇劉公伯雅夢亦沈沈
如逢(一有西字)王母少兒書还數數
書帶草
彼碧者草云書帶名先儒旣沒後代還生
有味非甘莫共三山芝校無香可媚難將
九畹蘭爭叨詞林畔種在經苑中榮翠影
臨波恐被芙蓉見鄙貞&KR1086;傍砌愁為芍薬
相輕發葉(一作地)抽英因天授性紛稚圭池上
之宅拂仲蔚門前之徑不省教施異術安
得返魂未嘗輙入明廷何當指佞幾臨寒
日幸到青春莎蘂未傳扵漁父蒲葺竊詠
扵詩人霜亦曾霑潘令偏知白薤風常遍
𧺫宋生惟道青蘋栽培只倚扵賢隣搴擷
長憂乎雉戲出慙無用舒還有異當琴操
發伯牙山水之情值儒編動鑿齒陽秋之
思敢曰求友寕忘慕義吳娃楫上空羡苔
滋魏主帷中惟通蕙氣或乃蘭熒越徼堇
茂周原幽搜莫及興詠徒存此則對仲舉
蕭疎之室處子山搖落之園不識深宫豈
是曾為帝女非侵遠道誰言能憶王孫徒
愛其歛疎煙披暁露弱可攬結勻能布護
蕭蕭而不計榮枯漠漠而何干好惡金燈
照灼尚驚秦帝之焚粉蝶留連眞謂羽陵
之蠹爾乃高推籬菊瑞許階&KR1396;我則惟親
志士每聚流螢豈便離蒿萊於隙地希杜
若扵遥汀儻遇翰林主人之一顧庶長保
於青青
秋蟲
敗壁秋立昆蟲夜鳴蠆者角者旁行却行
一不知其詭狀空太息扵繁聲俱霑品彙
共費生成穴隂階而負固抱枯蘚以圖榮
退無力役進不爭名體肖翹而易動音嗚
咽而難平深宫淚迸逆旅䰟驚香殘漏永
月昊樓明謝臨川行楽微呤應侵古調劉
越石登陴坐嘯更裊餘清唧噴懷䜛悽嘶
往愬縷急如斷絃么欲怒或自竒而不屈
或相先而並妬亦有騷客裁錄詞人暫賦
已矜床下之光輝遽笑草間之霜露悲夫
病枕潜移愁屏屢顧耿耿宵夢悠悠遠趣
朱雲没後方知直氣無前馮衍歸來始嘆
高才不遇
麈尾
謝文静栢靈武王東亭郄北府相與叩易
論古驅今駕古散入神明之賾中稽道德
之祖理窟未窮詞源漸吐支上人者浮圖
其形左擁竹杖右提山銘於焉就坐引若
潜聽俄而齧缺風行逍遥義立不足稱異
纔能企及公等盡矚當仁咸云俯拾道材
乃攝艾納而精爽捉犀柄以禪揖天機發
而萬目張大壑流而百川入嗟乎世路﨑
衰藏訛掩瑕陽矜莊而静嘿暗奔競而喧
嘩貞襟柴棘奥旨泥沙雖然絶代清談客
置此聊同王謝家
