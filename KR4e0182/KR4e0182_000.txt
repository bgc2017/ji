天馬山房遺稿别集類五(明)
提要
(臣)等謹案天馬山房遺稿八卷明朱淛撰淛
字必東號損庵莆田人嘉靖癸未進士授湖
廣道監察御史會興國太后誕節詔命婦朝
賀而慈夀太后誕節轉不令命婦朝賀淛上
疏爭之廷杖斥歸終于家事迹具明史本傳
其詩文不事鉛華獨抒懷抱朱彛尊靜志居
詩話亦稱其詩無俗韻誦之想見其人盖澤
畔行吟沉淪沒世而未嘗有一窮鬱怨尤之
語是謂難也至家居三十餘年於民生國計
切切不忘集中所載南洋水利之議山寇海
寇之防皆指陳利病斟酌時宜委曲以告當
事不以罷黜而膜視抑又難矣其爭誕節朝
賀疏史僅刪存大略集中尚載其完本用以
壓卷盖自議禮諸臣獲罪後舉朝皆附新局
淛與馬明衡獨惓惓故君尤其一生大節故
編錄遺文者别為一卷弁于集首云乾隆四
十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
