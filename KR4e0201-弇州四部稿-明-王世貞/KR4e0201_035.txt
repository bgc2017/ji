弇州四部稿卷三十五
明王世貞撰
詩部
七言律九十六首
送張肖甫徵金嶺西道便道還蜀
薊門擐甲待邊烽海内軍須不自供赤羽去看新使者
黃金歸隸大司農界標銅柱天垂盡人過蒼梧瘴幾重
聞道壮游仍衣錦春來車馬醉臨卭
其二
沽酒斜陽雙玉缾佩刀寒色映都亭相論白雪無先後
一别青春有醉醒南去風烟仍泯泯北來天地漸冥冥
即看十道衣冠使回首何人哭漢庭
于鱗貽詩見懷云上計非遠率爾志喜
美人贈我珊瑚鈎十五方城趙璧愁睥睨雄風生鹿野
縱横藝苑割鴻溝白虹寒貫中原日赤幟高懸大鹵秋
豈謂吾曹能氣象稍聞車馬發邢州
秋日登毘盧閣
上方臺殿白雲深處處旃檀有布金法座嘘烟盤寶樹
香池浴日滿祗林憑欄一氣河山合振鐸諸天帝釋臨
搖落登高吾不恨已從初地變塵心
于鱗至分韻得鳴字
把酒千門朔思生太行高雪照天京道傍燕石晝俱隕
匣裏并刀風自鳴遂有羣靈開黯淡即看五馬頓崢嶸
相違歲月無勞數屈指人間幾大名
又得冰字
自擬僊舟問李膺濤聲寒壓九河冰愀然嘯日思雄劒
忽爾垂天至大鵬過客傳書成詛楚(客方傳于鱗絶謝榛書)逢予
頌酒尚如澠請看寂寞華陽館海内何人有代興
除夜于鱗明卿子與見集分韻得齊字
辛盤栢酒故人攜醉裏無愁白日低歲序風塵俱自失
吾曹天地豈堪齊吟探萬象春誰在把照千門夜不迷
詰旦如聞周太史何來雲物帝城西
明卿席上贈别于鱗分韻
疊鼓鳴笳出薊門停驂回首視中原病餘丘壑吾仍在
别後風塵爾更尊豈為衣冠成落魄向來詞賦失銷魂
何人泣對陵陽石車馬紛紛未可論
被命省獄畿郡有述
春草翩翩使者軒高從北極俯中原寧勞繡斧誇三輔
自有金鷄下九閽車轉普天思禹泣網開何地屈湯恩
僅知刀筆文無害敢向清朝借不冤
子相席上别諸子分韻
醉爾春風金屈巵忽看山嶽坐來移停鞭欲盡幽州色
立馬愁聽出塞辭我自青雲甘薄宦誰當白雪問相思
向來天地躭烽火搖首人間未可期
香山晚眺
千峰擁黛出憑欄涿鹿蒼蒼指掌看落日徐收天地色
飛泉不斷古今寒坐來清梵彌三界行盡丹梯隠百盤
便欲舍身從此住漢家車馬動長安
宿香山寺
白雲深鎖上方幽躡屐無勞問惠休竹裏布金千月至
松間鳴玉片泉流談經石聽蟾蜍轉卓錫天迴罔象愁
坐久忽驚心地淨向來西竺在南州
李兵使蓁邀游密雲城樓
麗譙高擁白雲愁多暇相攜此壮游萬馬春齊新制府
千山日靜古檀州河邊享士投醪足幕裏論兵借箸籌
君自大夫諳故事却從王粲問登樓
高司農趙憲使共游崆峒山二首
並馬崆峒天地懸薊門樓堞漸蒼然千峰北斷祁連色
萬井東迴碣石烟倚杖白雲窺檻外振衣明月墜松巔
頻誇斥堠無烽火屈指單于出塞年
其二
搔首狂吟破渺茫坐當雲色據胡床風迴鼓吹填哀壑
日擁旌旗颭大荒息甲晝閒都尉府飛芻春滿度支章
毋輕北望投杯意使者長纓請未央
于鱗還郡後未有遷命賦此寄之
揮手東風滿客裾薊門青草立踟蹰何讒季布仍為守
未病虞卿好著書别去雲霄摧骯髒愁來天地借吹嘘
還應濟上千秋月已照邢州五馬車
盤山
恒嶽投荒杳不迴帝令盤嶺鎮燕臺層巒不盡青天去
亂瀑雄爭大壑來共指丹梯安薜茘還扶蠟屐破莓苔
銀河只在微茫裏欲取寒杓作酒杯
其二
千盤歷盡更茫然回首中原暝色前峽轉琳宫藏皓月
峰排紫劒插遥天雲根檜坼龍鱗起磴道泉歸玉乳懸
深夜不須驚鼓吹看予箕坐嘯風烟
漁陽道中有懷子相考功却寄
回首招提擁傳初北風吹盡故人裾燕京裘馬安危外
薊苑關河戰伐餘聞道酒狂緣病減也應詩態畏名除
抽簮漸入山公計中散翻慚有絶書
過故張職方有贈
春風使者出長楊斗酒相過夜未央爾自歸來愁醉尉
誰將名姓問降王絲綸不盡青雲偃漁獵頻輸白日長
聞道普天猶戰鬭可能無意向明光
贈薊州周都督
當年突騎滿漁陽幕府寧空赤白嚢一自軍容開細柳
能令烽色避長楊揮鞭坐畫樓煩地鳴鏑遥飛瀚海霜
馬上鐃歌平寇日好翻新曲顧周郎
答茂秦
漳河雪色捲飛濤來往雙魚尺素勞大國可能忘醴酒
故人猶自感綈袍虚名歲月容詩損薄禄風塵倚醉逃
莫問薊門驅傳事不如湖海卧能高
贈别陳信可比部使閩便道還吴時兩地俱有島
寇之警
馬首春星雙玉珂五陵花發奈君何俱稱使者朝天去
獨有樓船駕海過野戍峰烟諸粤滿人家雨色八閩多
歸逢父老無相難好請長纓繫尉佗
土木驛
夜色蕭條鐡騎重曾驚燐火散千峰蛾眉幸不歌黃鵠
魚服愁仍困白龍地闊金甌元浩蕩天迴玉輦轉從容
因揮二晉千秋淚于石真成勒景鍾
鷄鳴山響水舖
金文靖北征記唐文皇征遼駐蹕此山鷄鳴故
云成祖北征亦駐此
峡擘沙平莽蒼迴唐文東討此登臺旌旗尚閃千巖日
鼓角猶驅萬壑雷龍起風雲寬自護鷄鳴天地劃初開
六飛重見中興主不數燕然一將才
度居庸關
代北平沙萬馬羣率然山勢擁氤氲層關不閉中原日
絶壁長留太古雲地脉誰憐秦内史天驕應辟李將軍
千盤轉見媯川水遥夜悲笳未可聞
其二
七陵佳氣鬱葱哉睥睨寒烽北極開車轉天門通箭括
水排坤軸建瓴來書生絶質無中策大將犂庭有異才
邊馬莫移青海帳漢家曾記白登臺
上谷督撫諸公修諸邊有感
漢家車騎數移屯烽火何當慰至尊實有諸侯城上谷
虚勞萬馬粟中原朝廷豈問于䰄詠使者寧為鞅掌言
北望王庭今咫尺國殤零落畏招魂
答李侍御
鳴笳落日氣蕭哉睥睨寥天首重迴何地霜停驄馬色
孤城春自帛書來層關歲月猶遺險大漠風塵未易才
方略故應饒起草建章宵几待君開
五月五日李侍御以詩見邀走筆有答
空堂卧起倦流鶯郢雪篇來始自驚競渡可應非我意
獨醒還見古人情尊前續縷忘為客塞上探符有辟兵
聞道侍臣偏賜扇憐君白羽滯孤城
與朱憲懋學夜訪保安沈子鍊有作
結駟翩翩過酒徒何妨犢鼻對當壚荒城燧色生春晩
野戍砧聲並月孤為問上書勞謁者那如結客取單于
觸櫩東堕長庚色猶自狂吟擊唾壺
塞外得李伯承比部見寄詩有感
薊門春草易臨岐回首風塵始自悲鴻鴈書來明月戍
故人吟罷白雲司曲中楊柳知相憶别後刀環未可期
聞道朱絃多悵望莫將流水受人疑
繇塞外歸夜宿城西遇子相有作
大漠風塵使者迴片虹秋色故人來高歌驟立荆卿髮
萬事都深阮籍杯聞道江湖新逐客却論天地故憐才
誇君並馬邢㐮道彩筆參差太麓開
行部高陽遇河决不浸三板遂成二首
投馬虚疑楗石成射蛟或恐海神驚陸沈玄圃千峰細
天倒黃河萬堞平漸老中原魚沸鬱欲歸南極虎縱横
濁醪誰是高陽侣遥夜窮愁白髮生
其二
急雨驕風萬穴穿古隄殘壘散秋烟雪山横捲城闉入
銀海高從樹杪懸將為漢年趨瓠子豈應吾世失桑田
天門欲叩驚真宰未許乘槎向斗邊
遇于鱗人云當上計臺使留為代報喜而有作
驊騮宛轉又朝天驛使遥將借寇傳漸有少年刀筆近
豈因三輔璽書偏石門相贈青山色太守秋題紫塞烟
在昔詞人虚領郡當令揚馬愧先賢
過故人趙參議飲時以病歸
當年紫馬去長安豈謂風塵早挂冠叢桂長謠明月夜
據梧清枕白雲寒共思河朔諸賢飲還問平原十日驩
我醉欲為歌伏櫪恐令如意碎琅玕
惲光世過于鱗邢州見懷出示有答
使者邢㐮擁傳遲遥從玉樹寄相思省中華月秋誰在
曲裏高山晩自疑豈謂中原仍握手又從吾世見論詩
憐君北走幽州道易水浮雲片片垂
秋日過于鱗郡齋分賦十二體得河字
飛傳霜横九塞戈為君風雨又滹沱相憐白璧燕關盡
未有黃金漢詔過坐客尊醪初北海郡人經術似西河
不知清羽頻移調蕭颯城頭落木多
于鱗邀登郡樓分韻得秋字
使君杯酒一登樓倚檻蕭條木葉愁不盡天風吹大陸
何來嶽色滿邢州匣中星動雙龍夜柝裏寒生萬馬秋
為問郡曹諸記室幾人能並李膺游
其二(得雲字)
迴轉丹梯入斗文岧嶤飛閣頫氤氲尊前樹裊漳河色
檻外鵰盤大鹵雲矯首風塵驅混合撫膺天地劃中分
狂來被髮歌相和清角人間未可聞
送盧次楩游建康因謁故濬令陸君陸嘗出次楩
獄
虚左侯生未可呼短裘仍脱酒家胡自矜然諾青雲少
不盡衣冠紫氣孤垂老中原迷抱玉故人滄海問銜珠
石頭高並燕臺起詞客何當誦兩都
月夜發大名謝茂秦顧季狂追會衛河舟中作
月擁層城萬堞開天垂極浦片帆來如霞獨賞長康語
似練還驚謝朓才拂袖中原堪落拓曳裾公等重徘徊
亦知為侠輕分手明夜誰同酒一杯
喜于鱗視關中學因寄二首
側目其如鄴下名談經仍貴濟南生天迴太華風前色
地坼黃河雨後聲遂有璽書高北斗欲令詞筆重西京
毋論王貢彈冠事即使漁樵氣亦平
其二
矯首邢襄秋色迴大河雄劒莽風雷人龍自起中原卧
天馬爭從西極來所至儀封應為請重過關尹未須猜
搴帷落日僊人掌好寄芙蓉露一杯
送徐汝思參議之山東
散帙明燈至故人焚魚酌醴坐相親未論開府諸侯貴
且數游燕萬事新說劒寒星高北斗褰帷春雪滿東秦
憐予莫歎薪從積留得朝來爨下身
通州署中雜興四首
潞城高望白雲翔濁酒殘花興未央總道除書同逐客
何妨抱案且為郎鬼神元自饒宣室魑魅那曾止瘴鄕
散地陸沈無不可于今孤匣捲秋霜
其二
隠隠鳴笳萬木秋聊從騁望一登樓野夫獨坐且青眼
何物窮途能白頭睥睨西山寒塞色帆檣北斗挂河流
誰言尺五瞻天處極目浮雲迥自愁
其三
似聞天地厭縱横幕府秋閒白羽聲一嘯玉關迴萬馬
長驅滄海失千鯨清時豈少安危計薄禄誰論去就名
好買吴船春水發向來農圃未須輕
其四
疎風故裊挑燈坐落月猶窺擁被吟不謂文章真貴汝
自緣容鬢轉關心千秋未肯随揚馬五嶽那能訪向禽
稍待著書辭禄後細分殘日與叢林
答兵憲汪丈伯陽(君時以却敵功不錄)
春風粉署並含香矯首秦天散渺茫乍有雙魚論故舊
始知千騎領東方功成介子恩元薄書就虞卿去不妨
我自拂衣秋色裏期君可在五湖傍
寄子與
荒城濁酒駐寒驂霜老楓林萬木酣薄宦詩名空海内
故人秋興滿江南書來破塚仍無恙别後單衣轉不堪
肯道草玄偏寂寞看君他日勝桓譚
獨酌
孤城轍跡自來稀濁酒青燈暫掩扉敢謂雲霄他日異
豈應風雨故人非時名且助潘生拙宦業誰憐邴氏微
回首東山俱小草可堪蘿薜問初衣
夢明卿棄官歸醒而有寄
夢爾秋風出豫章還如陶令赴柴桑折腰手板青雲外
回首巾車大道傍自是江湖新氣象豈令辭賦獨輝光
覺來孤枕山城裏愁望吴雲萬里翔
被青州命後得伯承寄詩率爾有答
立馬寒雲擁塞迴蕭條西望一鴻來故人青玉吟為案
上國黃金别起臺海岱長懸開府色風塵倘許佩刀才
知君豈少高陽侣被髮狂歌轉自哀
送汪丈伯陽兵憲謝病歸
幕中談策擬穣苴可向明時賦卜居卧病白雲生劒履
歸來秋色滿琴書自言司馬游多倦無那原思憊不如
他日相逢花裏醉知君弟子有籃輿
其二
開府秋霜棨戟新能令萬馬肅駪駪虎頭班氏非難相
龍性嵇生未易馴還向五湖論日月自因千古厭風塵
拂衣吾更慚吾語倘許珊瑚並釣綸
赴青任曉行滄州道中
喔喔荒雞啼不休城頭擊鼓導鳴騶自憐岐路幾時盡
即厭衣簮何處投舉目風雲還一哂褰帷星斗忽羣流
何人為致新豐酒賸有詩篇緩客愁
立春前一日過尹汝漁副使飲
東走齊河冰雪開鬱葱佳氣近樓臺相逢臘向尊前盡
敢道春從使者來落日千門過鴈色黃雲一騎按鵰迴
知君且住袁絲里陸博酣歌未易才
丁巳春余以青臬朝衡王賜宴殿中大雪有述
使者朝逢玉樹留君王設醴殿東頭鱗鱗積素分鴛甃
片片飛花點翠裘上客無慚梁苑對何人不羨雪宫游
酡顔緩傍雕欄出欲唱陽春自寡酧
發青州兵有感
聞道司空初奏凱似傳天子又推輪人間白羽兵符峻
海上黃金劒氣新待發臨淄七萬戶横行即墨五千人
不知誰是封侯骨矯首中原涕淚頻
真珠泉宴賞
嘉泉靈沼向齊稱百道清淙地底騰炯炯驪珠迴夜色
盈盈鮫淚奪秋澄初疑碧漢飜金粟忽憶明河寫玉繩
最是沾恩歌湛露賜來尊酒又如澠
泉亭春夜汎舟
離宫疊島象瀛洲飛蓋仍追鄴下游樹裏晴雲迷畫舫
城邊春月吐朱樓鯨鬐漸隠千年石龍首新疏九折流
莫怪仲宣先辟席諸君賦豈減應劉
贈殿卿遷德相
麈尾羣賢客薊門還容許掾擅清言如何三輔憑熊軾
却向諸侯乞兔園傲吏白雲眠海岱新詩秋色滿中原
無疑席右頻推簡自是相如賦最尊
春夜飲李伯華少卿
今夕何夕春風前銀燈照醉炯不眠牙籖縱横十萬卷
肉譜上下三千年曲中白雪調誰和屏裏青山神與傳
為數名園奇木石不知若個譲平泉
還過李伯華里不及訪
駐馬春城落日斜城闉恰近子雲家寧因刺史開三徑
敢向中郎乞五車入坐登龍應自許過門題鳳欲誰誇
何時更接懸河口好借寒波漱齒牙
張丈久不調戲惱之
憐君日日探除目不見長安奈爾何齊客祇知緣木易
漢家元自積薪多飛花歲月淹高枕濁酒風塵起浩歌
問道板輿堪就飬莫將潘賦怨蹉跎
答黃文選德兆
漢京冠蓋自如虹高枕青山道未窮一吐雄談傾稷下
數成新語附齊東科頭偃蹇天風合倚杖蒼茫岱色空
往往中興名士傳知君江夏舊黃童
其二
曾辭藻鑑卧烟霞桃李青春尚自花四海衣冠新啓事
百年書卷舊生涯歌風乍許吴人識和雪誰將郢調誇
聞道里中多載酒倘容玄草付侯芭
讀大復先生詩因遺其甥袁將軍
舍人罷視西京草寂寞空城付野蒿海上虚憐騕䮍骨
人間尚有鳳凰毛河盤砥柱千流轉天入中原二曜高
聞道將軍成宅相不妨詩卷屬弓櫜
萊州道中與汝思望海有作
攜君躍馬最高峰海色蒼然盡漢封落日層波明玳瑁
青天孤嶼削芙蓉洲邊大核僊人種浦外靈槎使者逢
指看白雲殊夭矯不知何事但從龍
送張彰德入為兵部郎(張嘗為庶吉士御史)
回首埋輪哭漢墀主恩愈重賜環時漳流不入長沙遠
宣室何煩賈傅悲中秘舊傳黃石法入朝新拜縉雲司
留君待對紆三表莫怪單于繫組遲
喜吳峻伯來視山東學寄
清朝詞客白雲司不減風流鄴下時一别瑶琴長自掩
經年尺素轉相思除書曉動燕山色握手秋迴太嶽姿
為道黃金酬汗血敢將青鏡悔蛾眉
其二
為報故人吳季子璽書何日下山東天門瑶草春相待
海上僊槎夜擬同過魯好傳周室禮入齊還問太公風
欲知郎舍期君意孤劒時時但吐虹
提兵安東海上大閱二首
親提千騎向東方劒客材官盡束装桃葉初銜珠勒馬
梨花半吐綠沈槍拍天濤擁軍聲合駕海雲扶陣色揚
莫笑書生無燕頷斗來金印出明光
其二
虚聞淮海鬭長鯨十二關河迥不驚鳴柝夜傳千竈火
建牙朝列五家兵城邊星斗崢嶸出馬首風雲指顧生
不似南征諸將帥羽書時共槖縱横
袁將軍邀飲蓬萊閣和汝思作
懸梯閣道倚蓬萊地盡天空鴻鴈迴日似海人珠捧出
山疑秦帝策驅來千秋未假徐生藥六月長留袁紹杯
為問異時陵陸改始知塵世有僊才
送馬太史封衡藩還朝
初見從天六傳臨為開青社剖黃金齊風未敢誇東海
漢使能無誦上林把袂千家生岱色談詩孤月破城隂
故人還有如澠酒翹首雲霄不可尋
賊退後答黃德兆先生談兵
淮海帆檣破浪舒幾家新月怨離居綠林自是無殊相
黃石今逢有秘書屈指風塵榮寵後側身天地戰爭餘
知君早晩吟梁甫抱膝誰堪問草廬
送周郎中守大同
誰言春色漢關窮漢使乘春有畫熊為問馮唐淹省署
何如魏尚守雲中嚴城月靜千烽出嘯閣風迴萬馬空
保障自來明主意不須長劒掃崆峒
送吴博士為齊藩相地還朝
十二關河氣鬱芊誰將漢節御風烟自來玄鳥能司正
况復青烏與秘傳彌海車旂雲夢對如天鐘鼓雪宫懸
何當又厭王門醴欲向螭頭報有年
答張仲舉
十年曾識鳳凰毛回首風烟夢寐勞書到關河雙玉案
賦成湖海一綈袍握中明月誰相貴曲裏青山且自高
聞道漢廷推仲蔚莫令秋思滿蓬蒿
馬太史負圖過園亭作
梁園脩竹賦誰傳總為相如席更前萬里關河秋月共
十年湖海歲星偏吟蟬露葉時孤抱坐鵲風枝忽對懸
來往深杯應莫拒舊游回首各茫然
博興止宿即景
下博城空生晩烟黃茅白葦秋茫然魚鷹獵水貪不定
鴈奴踐更窮可憐豈無西郊乾走馬亦有東陂寬放船
醉人眼鼻捩軒冕耐可杖頭挑百錢
即事
文皇卜鼎古燕中三見明堂象魏崇禳火新開屬玉觀
祠釐别起甘泉宫楚江雲擁千章下蜀嶺天排萬樹空
未論岧嶤迴北斗即防搖曳動秋風
其二
未央雙闕尚逶迤誰誦班生賦裏辭今日天心懸北極
向來民力盡西垂通侯繢幣貧難薦少府黃金横不支
擬助曼容殊薄禄將從卜式鮮高貲
春日閒居雜懷十首
據梧空館暫婆娑回首殘花夢寐過末路逃名吾計晩
青春逐客故人多詩篇不獨疑冠蓋燧色猶聞隠薜蘿
去就至今無一可漸令華髮怨蹉跎
其二
十載諸賢侍法垣一麾東海更銜恩亦知丞相多開閣
無那書生畏掃門歲暮風雲偏有態春迴天地竟何言
饒他坐客輸文舉自插繁花傍酒尊
其三
開府春來乞五湖璽書舟楫寄深圖誰依日月裁龍衮
獨向星霜握虎符軍事祇憑雙鬢識主憂還借一身扶
那堪欲下楊彪淚矯首青雲阮籍途
其四
有弟經年客薊城愁看棣萼劇縱横艱危漸往書難盡
涕淚仍枯意未平自惜空言終付汝莫令他事亦如兄
漢家循吏黃金貴牢落儒林誤此生
其五
推案空庭意悄然偶緣行飯向花前雲門午色來高坐
海國春寒攪獨眠千石已慚過邴奉二毛應惜到潘年
縱因疎誕妨知己惆悵何人為守玄
其六
漢省委蛇白玉琚即看高議主恩虚何人北海憐精衛
有客東門類爰居事往交游工變態時平偶語畏詩書
亦知身世俱萍梗泛泛江湖恣所如
其七
紫氣函關客過迎誰堪起舞應鷄鳴千年泰華東西色
萬里江河日夜聲自是文章生骯髒豈容吾輩聚崢嶸
尤憐奉使還徐幹金馬何心老帝京
其八
閩嶠除書問莫悲豫章遷客正相思但令懷璧俱堪罪
何用投珠始見疑天外風流名士盡鄴中星散舊游知
祇緣吾在能株累漁海樵山並所之
其九
故人相慰檄書稀又見徵兵解越圍敢向東方誇賜履
可因南國賦無衣家家砧杵鳴春月處處戈船繫夕暉
聞道封侯須徤手羽林生長自輕肥
其十
小石疎筠興未闌坐攜詩卷對盤桓折腰吾道差無恙
銷骨人言轉自寬張摯敢傳廷尉業阮生寧戀步兵官
吴門萬頃滄浪在好傍深林選釣竿
弇州四部稿卷三十五
