弇州四部稿卷九十九
明王世貞撰
文部
行狀一首
楊忠愍公行狀
楊忠愍公者諱繼盛字仲芳其先小興州人也當洪武
中小興州數中寇有詔盡徙其民内地而公之始祖百
源者得保定之容城遂家焉百源有子述又三世為公
王父青青生封兵部公富為公父富有子三人公其季
也始兵部公娶於曹而生公兄繼昌矣已復媵陳女生
仲繼美久之曹復舉公公始就襁褓有竒質兵部公居
恒謂人曰日者言吾門當驟大豈是子也耶然公僅七
歲而母曹竟捐館陳女妬日夷公於豎使牧公飯牛牛
肥踰年從牧所以間往里塾覩里中兒誦讀揖遜而心
好之歸謂兄請得受里塾學兄曰若幼何學公艴然曰
夫幼者任牧牛乃不任學兄言於兵部公竒而聽之學
公竟學然不廢牧也十餘歲而兵部公亦捐館久之兄
坐邑賦踐更公遂往代踐更至十三而從師受經為舉
子業漸有聲十八補邑諸生踰冠讀書於邑寺僧舍自
勵刻苦恒讀至夜分燈且盡瞑坐而思屬文義會寒無
下襦遶屋行且温誦日所憶令脛以上微暖得稍假寐
五鼓起汲水手凍屬於綆呵之乃解其明年春諸僧病
疫且甚同舍生俱亡去公獨曰吾去僧誰為治湯藥者
乃吾死僧矣則為之親㸑事問醫調藥餌僧以次愈而
兄病疫亦作報至公於是奔波歸日夜不解衣而扶侍
亦愈時人異之為語曰疫無鬼以為不信視楊子公既
為諸生數從有司薦不利家益貧然益以勤苦其術業
益進遂舉庚子鄉試明年辛丑下第歸當入太學公兄
繼昌計以入太學當捐貲為負笈費不可則乘公出而
強公婦以八石榖廢著居曰毋溷乃公為也公游太學
再試居首為名高故薦紳大夫遞館榖之稍稍具槖中
裝而婦治農有天幸輒歲公竟事歸為酒召其姻族奉
兄觴曰始弟所以默而從廢著者懼不勝負笈費為兄
累今幸有餘鏹足佐兄朝夕請得復從宇下㸑可乎兄
愧然許會復當計偕有司以三十金為公費公悉推兄
使輸邊獲散官級曰吾道近可徒也甲辰復下第再入
太學時祭酒華亭徐公異公材為指授經義甚悉公遂
以又明年之丁未舉進士高第授南京吏部驗封司主
事及與考功郎鄭公曉游鄭公者素負鑒以裁一世士
而獨愛重公謂人曰夫夫非吾所及也因為公語古今
成敗得失與國家章典大者公主事驗封而郎中以缺
告驗封掌諸郡邑吏入肄事者公已夙鉤得其弊乃為
嚴登籍定序先後革冒替精誰何其試吏毋得假手上
下翕然稱服公既以曹事簡稍用其力詞章久而厭之
而是時關西韓公邦竒為兵部尚書韓公大儒公始從
之而受樂三月而得其數乃謂韓公曰樂體於理而用
於聲者也有器而後有聲夫器理所寄也乃構桐竹絲
漆手製管和矣已製琴已瑟若簫笙塤篪之類諧而合
奏之若一以復韓公公大悅曰技更進是乎姬吾語汝
吾欲制十二律之管管各備五音七聲而成一調何如
公退而凝思廢食寢者三日夢大舜坐投公以金鐘使
之擊而謂之曰此黃鐘也公醒而汗怳若悟者起篝燈
促復製管至明而成者六已而十二管成韓公撫膺高
蹈曰得之矣始吾輯志樂成而九鶴飛舞於庭其應乃
在子耶韓公既歸老語公樂不止以盡子吾為子悉吾
天文地理太乙六壬竒門兵陣之書而授子公乃徧習
焉而會諸僚有講聖門之學者公又從講學人或謂此
曹子什伍賣聲譽奈何中之公不顧曰道在人志耳子
不聞夫商丘中誘而投火以得寶者耶庚戌秋敵大舉
躪京師而南南中議發兵入援嚄唶當往者公奮曰主
辱臣死即無一兵從我丈夫獨身取單于耳會敵退之
明年公滿三載考道由山東謁曲阜孔顔氏廟徘徊於
俎豆之間久之登泰山絶頂望雲氣慨然歎天體之不
盡益有志於學以明年辛亥春抵吏部甫見即遷為兵
部車駕司員外郎時咸寧侯仇鸞以雲中騎勤王驟得
兵政天子虚已聽之而侯鸞驕且内畏敵敵請於二邊
互市市馬侯鸞主之奉以中國幣帛議遣使公乃上疏
條論其十不可五謬大略謂互市市馬者和親别名也
敵踐躪我陵寢虔劉我赤子而先之和忘天下之大讐
其不可者一矣往北伐之詔下天下曉然知聖意日夜
輸其兵食以助京師而忽更之曰和失天下之大信其
不可二矣以天朝堂堂而乃為開邊互市紀綱倒置損
國家之重威其不可三矣天下豪傑日夜磨厲其長技
以待試而甘心於敵今謂國家厭兵無所用之隳豪傑
效用之志其不可四矣庚戌之變天下頗講習兵事無
故以和弛之使邊鎮美衣媮食而自肆懈天下飭武
之志其不可五矣往者邊臣私通敵吏猶得以法裁之
今導之使通其不勾結而危社稷者幾希開邊方通敵
之門其不可六矣伏羌之莽在在有之往者厭國威不
敢肆今謂縣官慴而奉敵乃爾其何有於我開百姓不
靖之漸其不可者七矣敵昨深入時我雖不敢逆一矢
然彼知我無備也備之已半歲而互市終之彼謂我尚有
人乎長敵人輕中國之心其不可者八矣敵狡詐出沒
叵測我竭財力而輦之邊敵負約不至未可知也因互
市而伏兵若吐蕃清水之盟未可知也或互市畢即入
寇入寇矣而駕諉他部我既無所攝問之未可知也或
以下馬索上價或責我以他賞或望我以苛禮未可知
也墮敵人狡詐之計其不可九矣大約歲帛數十萬得
馬數萬疋十年之後敵馬少而我帛亦不繼將何以善
其後不為國家深長之計其不可十矣凡為謬說者有
五不過曰吾外假馬市以羈縻之而内寬吾以脩武備
夫敵至無饜也至無恥也吾安能一一而應之是終兆
釁也且吾果欲脩武備而何所藉於羈縻此一謬也曰
吾乏馬吾藉此以資吾軍則又非也既和矣無事戰矣
得馬將焉用之且敵安肯捐其壯馬而予我此二謬也
曰互市不已彼且朝貢夫至於朝貢而中國之捐貲以
奉敵益大矣此三謬也曰敵既利我必不失信又非也
夫中國之所開市者能盡給其衆乎不給則不得無入
掠此四謬也曰兵危道也佳兵不祥夫敵加於已而應
之胡佳也人身四肢皆癰疽毒日内攻而憚用藥石可
乎此五謬也夫此十不可五謬非唯公卿大臣知之三
尺童子皆知之然而有為陛下主其事者盖其人内迫
於國家之深恩而外慴敵之重勢内迫國家之深恩則
圖倖目前之安以見效外慴敵之重勢則務中彼之欲
以求寬然公卿大臣知而莫為一言止之者止則身任
其責而危開則人任其責而安陛下宜振獨斷發明詔
悉按言開市者選將練兵聲罪致討不出十年臣請得
為陛下勒燕然之巔懸諳達之首于藁街以示天下萬
世疏奏上壯之下相嵩等八臣議咸唯唯侯鸞恌憤曰
豎子目不知敵宜其易之乃密疏云云上意遂中變下
公錦衣獄就置訊公持論侃侃不屈獄具貶狄道縣典
史狄道在陜西之臨洮山中其民不畏法而狄道令嚴
重公不敢煩以事公請曰余典史也不敢有他請請得
從典史事令賢其意而許之公務益共敬其職冬月受
請讞竟莫弗倦臨洮民翕然稱楊公神明即監司以難
獄猶豫者輙問楊典史云何不以及令也公少暇則進
邑諸生為講說文義大指諸生人人得意恨見公晩而
公損俸禄益之束贄買東山超然臺剪棘立書院以居
諸生祀伏羲而下至周孔配以濓洛關閩諸賢狄道之
旁地故多回夷其子弟悉習梵典公召而約束焉為立
二經師而身誨其稍異者三十人諸生日益衆無所取
食公乃集邑吏搜飛灑者伏糧得三十石而鬻所乘馬
及婦張夫人服裝買民間最重賦地二千畝白於府以
伏糧子之乃倣故井田意割授諸生父兄使畝入粟以
給筆札及婚喪之費又買城西廢圃使茹蔬而引洮河
之水灌溉之地益以肥饒給諸生勝讀矣邑故有煤山
生番制之不能開而仰給薪於二百里外公挾衛指揮
單騎往召生番諭之咸服曰楊公即須吾穹廬且舍而
况此煤山耶邑遂不苦薪時有稱巡按御史使下邑責
鬻褐者公持其人曰御史無責褐也責褐即御史吾且
得請之其人大窘郡守尉為旁解乃得脫去自是無來
責邑褐者矣公之為典史狄道將三年其吏民愛之呼
楊父諸生或稱關西夫子而敵數敗約入寇侯鸞奸復
露罪至族公言大讎天子思之稍遷山東諸城令之諸
城月餘即遷南京戸部主事之南戶部三日而遷刑部
湖廣司員外郎道復調兵部武選當是時相嵩最用事
惡侯鸞刺骨而善公策以不得立貴之為恨然天下之
惡相嵩甚於惡侯鸞公始遷刑部即欲移疾歸既復調
兵部則中夜起坐自詫曰天子遇我厚矣我何以報塞
張夫人從傍笑曰公休矣且歸耳公曰何謂也張夫人
曰夫一侯鸞而困公幾死今相嵩父子百鸞也公何以
報為休矣且歸耳公霍然大悟曰吾乃今而知所以報
也於是日夜密具疏謀論相嵩抵任之十二日而疏成
為癸丑元日將上之會上方怒諸給事所行遣公已抵
闕門矣趨出更十五日而齋齋三日乃上疏其辭曰臣
先因阻馬市罪應下獄逆鸞威屬問官鍛鍊必欲置臣
於死陛下特寬其罰不二年間復至今職夫以孤直罪
臣天地隆恩不死逆鸞之手而又遷轉如此之速則自
今已往之年皆陛下再賜之年而臣身亦陛下再生之
身也臣夙夜祗懼思所以捨身圖報盖未有急于請誅
賊臣者方今在外之賊惟邊寇為急在内之賊惟嚴嵩
為最賊有内外攻宜有先後未有内賊不去而可以除
外賊者故臣請誅賊嵩當在剿絶邊寇之先且嵩之罪
惡貫盈神人共憤徐學詩沈鍊王宗茂等常劾之矣然
止皆言嵩貪汚之小而未嘗發其僣竊之罪嵩之姦佞
又善為摭飾之巧而足以反誣言者之非陛下之仁恕
又冀嵩之感恩而歸於正故嵩猶得竊位至今為嵩者
乃日懼言者之多而益密其彌縫幸於得陛下之留而
愈無忌憚衆惡俱備四端已絶幸賴陛下誠敬格于皇
天天心仁愛屢示災變以警去年春雷久不聲占云大
臣專政夫大臣而專政孰有過於嵩者又冬日下有赤
色占云下有叛臣凡心不在君而背之者皆叛也夫人
臣而背君又孰有過於嵩者如各處地震與夫日月交
食之變其災皆當應賊嵩之身乃日侍左右而不覺上
天仁愛警告之心亦恐怠且孤矣不意陛下聰明剛斷
乃甘受嵩欺人言不見信雖上天示警亦不省悟以至
於此也臣敢以嵩之專政叛君十大罪為陛下陳之我
太祖高皇帝詔天下罷中書丞相而立五府九卿分理
庶政殿閣之臣惟備顧問視制草故載諸祖訓有曰以
後子孫作皇帝時臣下有建言設立丞相者本人凌遲
全家處死此其為聖子神孫計至深遠也及嵩為輔臣
儼然以丞相自居挾陛下之權侵百司之事凡府部題
覆先面禀而後敢起稿嵩之直房百官奔走如市府部
堂司嵩指使絡繹不絶一或少違顯禍立見及至失事
又駕罪于人是嵩雖無丞相之名而有丞相之權有丞
相之權而無丞相之責天下知有嵩而不知有陛下此
壊祖宗之成法一大罪也權者人君所以統馭天下之
具不可一日下移臣下亦不可毫髮踰僣嵩一以票本
自任遂竊威福之權陛下用一人嵩即先謂之曰我薦
之也及黜一人嵩又號於衆曰此人非我所親故罷之
陛下宥一人嵩即謂之曰我救之也及陛下罰一人嵩
又號于衆曰此得罪於我故報之嵩竊陛下之喜以市
已之恩假陛下之怒以彰已之威所以羣臣感嵩甚於
感陛下畏嵩甚於畏陛下臣不意陛下之明斷乃假權
於賊手如此此竊君上之大權二大罪也善則稱君過
則歸已人臣事君之忠也書曰爾有嘉謨嘉猷則入告
爾后于内爾乃順之于外曰斯謨斯猷惟我后之德人
臣不敢彰已之能以與君爭功如此陛下苟有一善嵩
必令子世蕃傳于人曰上故無此意我議而成之又將
聖諭及嵩所進揭帖刻板刊行為書名曰嘉靖疏議欲
使天下後世謂陛下所行之善盡出於彼而後已也人
臣善則稱君之忠果若此乎此掩君上之治功三大罪
也陛下之令嵩票本盖取君逸臣勞義也嵩何所取而
令子世蕃代票又何所取而約諸義子趙文華等羣會
而票擬屢更數手機密豈不漏泄所以題疏方上滿朝
紛然已知天語既下前講若合符契如錦衣衛經歴沈
鍊劾嵩疏陛下發大學士李某票擬某即使所善問世
蕃乃同趙文華擬票停當令文華袖入封進此人所共
知也即劾嵩之疏世蕃猶得票擬餘可知矣是嵩既以
臣而竊君之權世蕃復以子而弄父之柄百官孰敢不
服天下孰敢不畏故今京師有大丞相小丞相之謠此
縱姦子之僣竊四大罪也邊事之廢壊皆原於功罪賞
罰之不明嵩為輔臣乃為壟斷之計欲令孫冒功於兩
廣故先置伊表姪歐陽必進為總督姻親平江伯陳圭
為總兵御史黃如桂為廵按朋姦比黨譸張為幻先將
長孫嚴效忠冒兩廣奏捷功陞所鎮撫又冒瓊州一人
自斬七首級功造冊繳部效忠告病乃令次孫嚴鵠襲
替鵠又告併前效忠七首級功加陞錦衣衛千戶令任
職管事效忠嚴鵠皆世蕃豢養乳臭子也何嘗一日離
左右而至軍即至軍亦豈能一人自斬七首級而假報
戰功濫竊官爵以故歐陽必進得入為工部尚書陳圭
托疾得掌後府黃如桂得驟遷太僕寺少卿是嵩既竊
陛下爵賞之權以官其子孫又以子孫之故顯拔其私
黨此俑既作倣效成風蔣應奎等令子冒功杖死遣戍
皆嵩有以倡之也夫均一冒功也在蔣應奎等貪冒科
道則劾之在嵩貪冒人所共知科道乃不敢劾嵩積威
足以箝天下之口可知矣此冒朝廷之軍功五大罪也
逆賊仇鸞總兵甘肅貪虐論革嘉靖二十九年大同帥
張達等敗沒正強敵竊伺之時使嵩少有為國家之心
豈肯用此債帥以寄干城而世蕃乃受鸞銀三千兩指
逼兵部薦為大將及鸞冒哈札爾軍功世蕃亦藉以陞
廕嵩父子於時嘗自誇以為有薦鸞之功矣及鸞勢出
嵩上反肆凌侮故嵩嘗自歎以為引虎遺患後又知陛
下有疑鸞之心恐其敗露連累始互相誹謗以冺初黨
之跡以陛下之明然不知始而逆鸞之所以敢肆者恃
有嵩在終而嵩與逆鸞之所以相反者知陛下有疑鸞
之心故耳是勾敵背逆者皆鸞也而受賄引用鸞者嵩
與世蕃也進賢受上賞進不肖受顯戮嵩之罪惡又出
鸞之上矣此引背逆之姦臣六大罪也前套酋犯内地
深入經時兵法擊其惰歸此一大機也而兵部尚書丁
汝䕫問計於嵩嵩乃曰京邊不同勢敗於邊可掩也敗
於京不可掩也且敵飽自退耳故汝夔傳令不戰及陛
下逮治汝夔求救於嵩嵩又曰無恐也吾為密疏保若
及汝夔臨刑而後知為嵩所紿乃大呼曰嚴嵩誤我矣
是嵩以不戰紿國而以死紿汝夔也此誤國家之軍機
七大罪也黜陟者人君之大權非臣下可得專且私也
刑部郎中徐學詩以論劾嵩與世蕃革任為民矣嵩於
考察京官之時逼令吏部將學詩兄中書舍人徐應豐
罷黜荷蒙聖明洞察留用夫應豐乃陛下供事内廷之
臣嵩猶敢肆其報復之私則在外之臣遭其毒手者又
何可勝數耶戶科都給事中厲汝進以論劾嵩與世蕃
降為典史矣嵩於考察外官之時復逼吏部將汝進罷
黜汝進言官也縱言不當陛下旣降其官矣其為典史
則無過可指也嵩乃以私怨罷黜之則在外之臣被其
中傷陷害者又何可勝數耶夫考察大典也陛下持之
以激勵天下之人心賊嵩竊之中傷天下之善類此專
黜陟之大柄八大罪也今府部之權皆撓於嵩矣而吏
兵二部大利所在尤其所專主者嵩於文武之遷陞不
論人之賢否惟論銀之多寡各官之任亦通不以報國
為心惟日以賄嵩為事將官既納賄於嵩不得不剥削
乎軍士所以軍士多至失所有司既納賄於嵩不得不
濫取於百姓所以百姓多至流離利歸一人毒徧於天
下人人思亂皆欲食嵩之肉皇上雖屢加撫䘏之恩豈
足以當嵩殘虐之害哉如是臣恐天下之患不在邊鄙
而在域中此失天下之人心九大罪也先朝風俗淳厚
近古自逆瑾用事始一少變至嵩為輔臣諂諛欺君貪
汚率下通賄慇懃者貪如盜蹠而亦薦用奔競疎拙者
廉如夷齊而亦罷黜守法度者以為固滯巧彌縫者以
為有才勵節介者以為矯激善奔走者以為練事卑汚
成套牢不可破雖英雄豪傑亦入套中從古風俗之壊
未有甚於此時者究其本源嵩先好利天下所以皆尚
乎貪嵩先好諛天下所以皆尚乎諂源之不潔流何以
清風俗不正而欲望天下之治得乎此壊天下之風俗
十大罪也嵩有十大罪昭人耳目以陛下之聰明而若
不知者陛下待臣子之心出于至誠賊嵩事陛下之姦
入於至神以至神之姦而欺至誠之心無怪乎墮其術
中而不覺也臣請更以嵩之五姦言之知陛下之意向
者莫過於左右侍從嵩欲托之以伺察聖意先用重賄
結納於陛下一言一動無不報嵩報則酬以重賞凡聖
意所愛憎舉措嵩皆預知故得遂其逢迎之巧以悅陛
下之心陛下悅嵩之能盡合而謂之才不知其先有人
以通之也是陛下之左右皆賊嵩之間諜其姦一也通
政司納言之官嵩欲阻塞天下言路故令義子趙文華
為通政使凡疏到文華必將副本送嵩與世蕃先閱而
後進疏内情節嵩皆預知少有干涉即為彌縫聞御史
王宗茂劾嵩之疏文華停留五日方上故嵩得以展轉
摭飾是陛下之納言乃賊嵩之警犬其姦二也嵩既内
外彌縫周密所畏者厰衛衙門緝訪之也嵩則令世蕃
將厰衛官籠絡迫結姻親夫既與之親又豈忍發露其
惡不然嵩籍江西去京四千餘里而結親於此欲何為
哉不過假婚姻之好以遂其掩飾之計耳陛下試詰嵩
諸孫所娶者誰女立可見矣是陛下之爪牙乃賊嵩之
瓜葛其姦三也厰衛既已親矣所畏者科道言之也嵩
於進士之初非私屬不得與中書行人之選知縣推官
非通賄不得與給事御史之列考選之時又擇熟輭圓
融出自門下者方補科道既選之後或入拜則留其飲
酒或出差則為之餞贐或心有所愛憎則授之論刺為
嵩使令至五六年無所建白即陞京堂方面夫受嵩之
恩既如此附嵩之效又如彼以故科道諸臣寧忍於負
陛下而不敢忤於權臣也是陛下之耳目皆賊嵩之奴
僕其姦四也科道雖入其籠絡而部臣如徐學詩之類
亦可懼也嵩又令子世蕃將各部之有才望者俱網羅
門下或援之鄉里或托之親識或結為兄弟或招為門
客凡部中有事欲行者先報世蕃故嵩得預為之布置
各官少有怨望者亦先報世蕃故嵩得早為之斥逐連
絡蟠結深根固蒂合為一黨互相倚附各部堂司大半
皆嵩心腹陛下自思左右心腹之人果為誰乎此真可
為流涕者也是陛下之臣工多賊嵩之心腹其姦五也
夫嵩之十罪賴此五姦以彌縫之五姦一破則十罪立
見陛下何不忍割愛一賊臣顧忍百萬蒼生之塗炭乎
臣前諫阻馬市謫官邊方往返萬五千餘里道途艱苦
妻子流離宗族賤惡家業零落幸復今官僅將一月臣
雖至愚非不知與時浮沉可圖報於他日而顧履危冒
險攻難去之臣覬難成之功取必至之禍哉顧陛下以
再生之恩賜臣臣安忍不捨再生之身以報陛下况臣
狂直成性忠義鬱結每恨壊天下之事者惟逆鸞與嵩
鸞已殛死獨嵩尚在嵩之姦惡又倍於鸞將來為禍更
甚舍此不言更無可以報陛下者陛下聽臣之言察嵩
之姦或召問二王令其面陳嵩惡或詢諸閣臣諭以勿
畏嵩威重則置之憲典以正國法輕則諭令致仕以全
國體賊臣既去豪傑必出賞罰既明軍威自振邊寇畏
陛下之聖斷知中國之有人將不戰而奪其氣聞風而
喪其膽矣内賊去外患除其致天下之太平何有疏奏
上恚公戅而相嵩方以他事得上意搆公復下錦衣獄
詰公何自引二王公對曰非二王疇不懾嵩者且王家
事渠寧不憂為嵩敗耶獄具詔杖至百有遺公蚺蛇膽
謂服之可以禦杖公笑曰吾自有膽何蚺蛇為却之第
飲一巵酒畢受杖送司寇獄公創甚至夜半而蘇獄吏
内畏嵩屏去藥食公碎甆盌手破諸腐肉血稍稍起司
寇當公詐傳親王令旨絞中外駭且怪以人臣阿私侮
三尺不宜至此而郎史君坐稍持獄謫矣佐重公辟者
侍郎王學益遷矣公以冬月行論從容讀書不輟且曰
丈夫會有死死分耳天得無稔嵩而後僇之耶將奈國
體何是時海内士大夫隂傳錄公疏至紙為貴而公當
出朝審諸中貴人夾道指目公勞以酒肉袖白金而遺
之至枳道不得發公悉謝不受或謂中貴人是不齮齕
若曹者曰楊公天下義士今得見之幸也即齮齕固當
而又竊指公三木歎曰奈何不以囊相嵩而囊楊公也
上意且惜公欲免之居二歲而獄有失律逮冬月行盡
人籍籍謂公且不免司業王先生子難謁相嵩請曰公
不憂萬世耶相嵩曰吾行當為救之且卜之王先生復
前說曰卜之鬼乎人乎夫人則奚卜也而卿胡某鄢懋
卿曰不可公不覩夫養虎者耶乃自遺患相嵩者頷之
已更有蜚語聞上竟以十月朔論死公臨當赴義出所
著年譜授其子應尾曰後十年可開也復為詩二章其
一曰浩氣迎太虚丹心照萬古生前未了事留與後人
補其二曰天王自聖明制作高千古生平未報恩留作
忠魂補盖慷慨曼聲長嘯以沒公沒之七年而相嵩姦
狀大露上采御史鄒君應龍言逐之歸戍其子世蕃又
二年而御史林君潤白發世蕃大逆狀論棄市籍其家
貲巨萬萬嵩削籍寄食於人以死又三年而天子崩遺
詔褒錄諸死諫者吏部以公名居首贈太常少卿賜錄
一子太學生無何用給事陳君瓚言賜公諡諡忠愍用
御史郝君杰言賜祠公於保定額曰旌忠嗚呼國家之
所以為楊公者足矣當公再上疏再得罪以死天下稱
公之忠痛公之冤而不知公之功實在社稷天下知先
帝之怒公至僇其身而不知再用公之言以格鸞嵩之
奸於後天下知今上仁聖數用言官言褒䘏公而不知
其隂體先帝之遺意嗚呼公可以含笑地下矣公生於
正德丙子五月十七日歿於乙卯之九月晦春秋四十
配張夫人胡村處士梁女婉㜻有志操嘗上書請代公
死報聞丈夫子二長即應尾太學生娶訓導李君某女
次應某娶都御史王君遴女王君盖為兵部時聞公下
獄慨然以女許聘者也而又有嘗許公婚而自悔匿避
弗顧去者令其人在不重悔涊然下汗耶天子旌公之
明年而應尾謀改葬公持公所自著年譜徒步冰雪中
八百里而謁世貞曰先子之沒嚮者實藁葬焉而未有
志銘也將渡江以請於少師華亭相公而藉吾子之狀
為先容不佞謝弗文應尾泣曰先子之遺意也不佞重
謝弗敢盖忠愍之沒相嵩實怒不佞而嫁於先君子有
至痛焉應尾重泣曰不得子之狀無以辭於少師公也
先子即死且不瞑既而王君以書來曰子為狀而乞志
銘於鉅公大賢忠愍公意也不佞不獲已為著狀而淚
涔滛流弗已至於序錄公遇難事則大慟幾絶投筆者
三矣其辭之不能次固宜也公所上劾相嵩疏傳人人
國史記之不佞故直書其文而稍去其浮漫者如右
弇州四部稿卷九十九
