弇州續稿卷一百五十三
明王世貞撰
文部
祭文
祭凌侍郎夫婦二代文
維太素翁媪葉嫓之若鴻得光葆真藴醇為德必潛源
深流長篤石林公廣心大度易直子良惟陳夫人惠行
淑姿以順承剛詩書之業久而不替其用始昌厥穴既
丹鳳產三焉彩羽煌煌伯巢阿閣造化奪之弗究其祥
仲也葳蕤賁于丘園僅若孟皇天篤季君縱之九苞永
言翶翔敡歴臬藩遂長三臺以綏四方帝眷南顧五嶺
大憝恣其披猖汝將明威飭率武吏材官挽彊六道並
進覆彼穴巢斷膂披腸彊寇十萬倏忽掃除若烈日霜
爰立城郭爰布斥堠爰分土疆帝嘉厥勞俾領司空留
政是綱疇昔之歲若王父父外内覃慶綸綍自天屬有
征行欎而未揚季拜稽首敬宣德音以賁幽藏百里而
内守令上冢牛酒相望世講之契實篤小子逮我鴈行
敢薦蕪辭逝者若生存者毋忘尚饗
祭胡侍御文
嗚呼胡君抗疏批鱗以贊國均時稱直臣干星迴辰歸
而食貧練衣葛巾以游隠淪時稱逸民茹蔬采薪匪名
之徇要以成仁夔夔在親藹藹在鄰太丘樹惇林宗人
倫集客雖麕定交必掄其愛肫肫其象誾誾客以為茵
巳乃懸鶉客以為囷巳釜生塵失無入顰得不及唇惟
酒藏身亦能和神時吸厥醇四候自春如琴其橁如箭
其筠豹文而堙龍性而馴爾車既巾爾席既珍周序登
垠魯郊損鱗不為王人遽稱帝賓世路竟屯奪君經綸
君復何論翛然返真慧麓嶙峋慧泉漣奫君年露晨君
名大椿往跡巳陳風采如新溪芼澗蘋為我逡巡
祭太師徐文貞公文
嗚呼君攬治綱相參治權弘治之末孝皇籲天天之答
之公實產焉嘉靖之初世皇臨軒公之答之射策褎然
入擅三長出試百艱晩握大斗與天周旋盡塞倖穴獨
留化源彌留一詔雷雨九埏浴日麗空轉坤旋乾遜序
成歸凡十六年如裴如冨徜徉洛城樹表遠邇繫時重
輕公所損益今猶國經公所樹培今猶國楨始奉帝命
惠我黔蒸九九為期功圓行成毋念人世人世濁腥鞭
虹馭箕以還玉京公之勳德王言是馮國史藏媺口碑
流馨不腆壽言余小子貞比於華封差信而徵今之酹
公可以無贅始貞弱冠謁公旅次笑語從容傍及六藝
尋覩貞文未允公意胡乃屈詰辭逹為貴余謝不敏各
行所是迨執三尺而抗緹騎其帥斷斷奮欲相噬公默
調解毋使狼狽先君之思托葭莩契惟我先君積忤敗
類貝錦愈織鎔毁方熾霆霹紛如莫可控避公力既竭
公心恒惴惟貞兄弟扶服歸東寒灰覆盆沒齒長終豈
無尺書莫適為通公捧翔陽以挨屯蒙貞乃伏闕疏詆
奸兇朝拜夕下三臺景從而何數竒厄彼狡童公如弗
聞宛曲從容雪先君冤錄其舊庸獲改卿服安即幽宫
天雄之節濫及小子公謂延祖可以起矣移部吳興拜
公梓里筐篚不施一刺而巳公不自德我何敢齒公與
深談听然而喜參伍章程錯綜名理以及兵事如針芥
水逮於敝帚亦復莞爾貞之叙公文明以止風行水上
匪渙而賁往猶感恩晩乃知巳我宦小達公喜弗勝中
遘流言公仇青蠅我之嗜飲公憂如酲我之甚口公耳
如懲歲一造公肝腑為傾拏舟送我徙倚怦營自貞鑿
坏甘從道氓公貽尺書始置宦情兒子甫薦公眼復青
勉以祖武期之再鳴貞也凉德與世哫斯語及先君臆
淚自垂下石何衆拯溺者誰骯髒七尺不受人知歸而
顧影何所吐竒以是感公思一報之豈無賢喆姱節美
志矯然獨立翛然遺世世名趣焉以公有累公任其難
彼任其易等彼雲逵寧如雨施以是報公冀伸兹意三
載蝸廬穴蟄淵沈兩造公庭匪閻匪壬自守木义敢薦
鮮禽藿豆漿壺聊以表忱公於此時不堕中隂或享鈞
天或栖寶林肯游人間俯為我歆不盡者辭不冺者心
嗚呼哀哉
祭太師李文定公文
嗚呼昌期五百儲精嶽瀆蒸黎馮生以迨國籙天乃與
之大人之福畏途樹棘旃席之上弗茹弗吐以成家相
天乃與之大人之量公產維揚金相玉暎發為文章陸
離彪炳垂登彊仕始乃獻靖遂魁大廷徊翔玉堂祠釐
竹宫和歌栢梁僅逾十朞而步巖廊既參銓部晉領宗
伯北扉視草西宫曝直孤卿七命康侯三錫始貳魏公
寬猶弱翁既受蕭規畫一以終車門寂如無金可通台
席既移公當輔首六卿志行乃絶指授匪月幾望匹亡
旡咎悍佐見侵澹乎若忘薄有菟裘䢴溝之陽介不終
日匪舍而藏帝褒温綸以寵其歸肅肅宵征上介導之
䮍蹄兼金冰紈黼絲公登於堂有母若父有季翼如厥
綬亦組子及孫曾為世者五追惟錫第黔鬢朱顔王父
無恙世數亦然請告以歸稱觴膝前自有父子自有君
臣疇如我公完福備倫續廩給扶衎衎畢身為良赤松
為度綠野耆英之會光於洛杜位則潞公德乃司馬清
商一部足以長娛何必雲母然後快乎天期既迫不得
須臾大江北南有兩德星歲隕其一公與文貞左輔右
宰並躋玉京昔余先公鳴鹿偕肄小子不類南宫附驥
余曰叔父公乃弟視丁卯伏闕偕懋上書以雪覆盆公
為拮据泉臺之照藉而獲蘇懋晚登朝望公雲霄公乃
藹藹毋忘下交與公主器復忝同曹忽聞流訃相嚮摧
咽南州之誼千里奔謁而我何為病足如紲絮酒炙雞
侑以蕪詞公賓帝所寧復我思江雲黯結未往神馳嗚
呼哀哉
祭太師張文忠公文
嗚呼有君以來恭巳垂裳以勞付臣孰如我皇有臣以
來盡瘁代終以逸歸君孰如我公公秉化樞垂及一紀
盡掃骩骳與民更始槖鑰含機太阿養光嘘為春風拂
為秋霜百辟洗心夙夜乃職有蠧必洗靡吐敢匿片紙
萬里一嚬千憂精神響應疾於置郵如日麗空何幽不
顯譬彼景風何草不偃河漕萬艘先期委輸武騎千羣
無煩秣餔大農白粲少府緡錢其崇若山其深踰淵百
粤九邊士飽馬騰滙為湯池欎則金城屬國貢琛越裳
重譯黃屋之尊與天曷極遂超太傅真拜太師上冠三
台下總百揆詔書不名猶曰子房彼鄼彼留亦莫敢望
公有家嚴貴並師臣生死九命榮哀一身公有慈幃通
籍兩宫月鮮虚賜食必上供九有趣宗八荒駢軌如何
一木萬事長巳嗚呼浴日補天挽化迴元簡自帝心播
自王言顯融昭明光大寵靈載之椽史勒之口銘世有
頌聲曰周曰伊我弗敢從汙不至私在唐贊皇復為元
之才惟戡難勳表救時惟余跅弛世一長物公汰衆毁
俾寄戎鉞拙於避言竟成鑠金或弃或收雅非公心噏
訾之口妬我壑丘賴公保全無礙薰修我實憂公食少
事煩歲抄微辭以當報恩公亦自謂疲於津梁褰裳欲
從限天一方其言在耳其人不作大斗辭垣喬峰隕嶽
人亦有言算遠造促雖鞭之長不及馬腹嗚呼寄軫岩
廊埋魄山阿森森象賢為陟者多帝曜長輝國威恒振
公神行天夫復奚恨
祭俞仲蔚文
維萬歷七年巳卯秋八月癸酉朔越三日丙子俞仲蔚
先生卒其又六日癸未友人王某始能以酒炙羹飯往
奠而哭之曰嗚呼仲蔚天與之隠俾辟世塵天與之文
隠不就淪天與之貧俾滌世態天與之德貧不見憊天
與之藝輔文而行天與之友翼德以稱凡子之贏皆受
之天其不知者以為嗇焉有子而痼有媪而衰有孫而
孩有女而嫠人所言嗇嗇于目前吾所謂贏則千萬年
在漢恬冲無若叔度微言蔑聞胡以殆庶在晉藻雅玄
晏先生未究八法墨池隤聲子之於詩上窺建安盡洗
色澤天骨巉岏其於他文單辭輒工衍為賦誄亦表舂
容子之於書愈小愈妙柳骨褚姿鑿山隂竅稍縱而行
襄陽米顛強弩斫陳兒駒嘶烟與子劇談耳不盡酬稍
出片辭確乎陽秋入子斗室春風藹然雖邇闤闠心遠
地偏子之閭左干旄時溢及乎公庭夐絶子跡皂帽蒙
頭隠嚢庇肘手綴目營圖左書右徐㵸清荈時進甘果
調鸚聽鶯日以自課六合之外子或冥思一室之外子
不與知營衛精堅可永無敗如何一疾遽爾長夜嗚呼
仲蔚吾昔進子以交子與自是三人遂成爾汝徐生汎
愛惟子是篤慇勤分槖訾亹推轂徐之不禄子後我先
入霅痛哭拊棺一言窀穸之期為樹豐碑我文子書曾
未移時子亦告逝誰為終此二子之責俱在後死月晦
叩門子病向&KR1205;回眸眄睞托我以臆誰謂一暌地老天
荒遺骸在木遺文在牀他所不能能使不朽所不終事
有如此酒嗚呼哀哉
祭沈修撰君典文
萬歷之辛巳七月故翰林國史修撰沈先生君典儼然
而來玄都謁羣真尋與錫爵世貞繾綣者久之而後别
明年壬午之二月其友青浦令屠君隆遣書來謂君典
且治裝北首矣亡何君典亦以書告别矣又一月所而
有傳君典病者矣又一月所而有傳君典死者矣其傳
者落魄亡豎參互不倫以故錫爵等怪而絀之且謂君
典年僅踰不惑不當死氣清骨勁髓實而精完不當死
重節槩信然諾急人後已而中寬然長者不當死自墳
典丘索百家衆流射馭音聲支離覆逆靡所不博綜其
精神實有以攝之不當死生負竒兆感異夢又為師真
之所注挹不當死而亡何青浦以訃至矣乃定死矣嗚
呼今者亡暇論君典不當死乃又有不可死者以天子
之臨軒收天下士褎然而舉為第一人將望之以異日
寄宗社之大事不可死天下以是期君典不可死君典
少喜談兵走塞外指撝形勢思以勒跡於燕然不可死
士俗蔑典禮而力欲樹一赤幟於茅靡之地不可死文
雖高而未成一家言學雖博而未究其歸不可死今定
死矣君典之死耶豈唯吾二人惜之天下之人能惜之
而吾二人之所臆結而不能吐者念君典志度世而不
久世口無生而中伐生上不能報師真而下無以慰知
己耳然以君典之秀異廓落即死其神豈遽冺冺者苐
業己圜居不能走水陸絮酒炙脯而躬哭君典謹叙其
事使奴某告之殯所而系以辭曰嗚呼君典為死為非
如鳳翀霄而鎩羽儀八極初朗而即屯夷桂酒椒漿奠
子一巵子之未生此身為誰子之既歿子將安歸以字
呼子子當應之應我者誰子當自知竺乾先生手珠牟
尼冥冥之中豈無子師而我沈淪雖生何為嗚呼哀哉
祭沈封君鐡山文
嗚呼天不可必以公明德而上有令父為公啓家為公
作則公有令子叢蘭握璧其二顯者中外列宿炳焉華
國謂天可必以公明德而綸封甫頒鼎養未極歌者在
堂哭者在室凡此二端循環莫測七十之年世所夸挧
於人為贏於公為嗇嗚呼波岫眉睩冰雪膚緻瑩如姑
射輕則若士非骨而仙則養所致彼二豎子何能公□
神與天游六鑿自避妖哇既遠穠醇罕嗜坦蕩朗洞虚
和夷粹適巳内足不求不忮與疽何與而發於背仁心
為質汎愛親賢䘏沒存孤生死一言任到慙交張范差
肩環沈之里惠慈藹然我廩我帑資之若源排難息諍
乃有居閒雖行冨德毋侵吏權造化何忌而奪公年公
之夙悰托於吟咏近師香山遣適吾興公之餘事舒為
草聖遠慕山隂天然欲勝沾沾自喜娓娓必應虹霓繚
戾龍蛇拏競夏敦商彛漆書壁經揚扢金石傍逮丹青
黃衣小吏白馬豎生亦復搜采以破沈冥千載目前使
余神醒惟余小子托交三世所謂令父淵渟嶽峙所謂
令子鸞翔鷟逝而公其間或喬而竦或梓而企無憂作
述尤欣志事少憾者壽難測者天獨我莊叟笑曰不然
貴至阿衡壽極彭籛乘此業識苟娛目前當其盡時誰
能不憐嗚呼有身有患無生無滅區區五福么麽瑣屑
真宰戲爾摶作一物擲而還之如鳥籠脱自兹以往誰
笯誰括縱横大年調笑日月公其首肯為我一醊尚饗
祭沈封君硎山文
不佞始而誦公之祖水西先生白簡之文則知其練事
扶義編鬚批鱗盖嘉靖間一直臣也既而接公之父守
西先生於庚午之春則知其淹洋辨潤博解人倫盖隆
慶間一通人也又既而與公之伯子游又一飲仲子於
吳江之濱則見其鸞停鵠峙玉琢蘭芬宛然衛叔子杜
弘治之儔而藹乎其可親也不佞既幸而知公之祖父
與公之子伯仲君然與公僅一見所依稀者公之貌而
所聆者數語之寒温苐以公之父而意公為令子以公
之祖而意公為聞孫以伯仲君而公義方之訓奕奕乎
其有聞既又久之而公慤亮之度雅素之風漸得之月
旦之真公甫踰彊而伯子貴甫及艾而仲子顯下大夫
之服與天官部之典即身致之者不以為晚而公鬒鬢
朱顔與諸耄耋之封公周旋於文酒之社而無少倦豈
意服政之年而遽膺賓帝之選嗚呼川盈日升衆以擬
公福之無疆弄月吟風衆以擬公樂之未央舉人間世
之所羨忽一旦而奪之而歸於烏有之鄉豈非凡之慶
不易必者取之若寄而福善之理最可必者倏焉而無
常雖然公有名爵生不為徒公有令子歿不為亡公又
安得不夷然而舉不佞之一觴也耶
祭黎惟敬少參文
嗚呼丙辰之春胥會招提余使而東于鱗乃西宗徐並
鑣觴榼提擕明卿繼之若鳥逐栖却誤伯承改轍幾迷
君甫畢試其頰猶釐竭蹷而趨式燕以嘻余戲謂君生
黎熟黎君笑而答生熟均半&KR0679;其褏中乃多篇翰虬龍
欝屈虹霞煥爛二京可嗣五嶺推冠余時吐舌口不及
讚改席卜夜清吹妙彈遏雲停空呼斗插漢君獨頽然
樂靡及亂庶幾新沓不作中散曾未何日南北各天君
椽鑾坡余耕甫田世之棄余如一敗旃公獨寶之若狐
白焉倦羽赬鱗銀鈎燦然愧無玉案以報瓊篇散若蓬
飛聚則絲牽余部吳興君為不速顛倒裳衣酒炙相屬
遂登峴山探討松竹顔公窪樽磨蘚以讀放舟碧浪改
席浮玉明月飛鏡皎潔天目高山激絃逥波流曲名畫
法書恣君品錄屈指千載此勝疇續其後五歲余領冏
卿君佐兩制出入承明休沐之暇余或逢迎欵段繫門
鑿落細傾僅火再鑚乃西鄖征君唱驪駒餘音裊旌丙
子之冬納節歸耕君時起告訪我園亭短屐輕刀一二
友生躡披㠝岏覽擷葱青賓主東南勝事頗并粤嶠之
南烱焉文星知君得老懸車羊城鱗羽雖艱音郵互繼
君健飲噉百年可致有友楨伯書及家弟豫章片石刻
君夢記謂一羽流矯矯其袂致音元美君為我使醒而
筆之三日忽逝若醉若寐又若蟬蜕非君仙遊則我鬼
趣君有令昆亦有哲嗣併君其三俱拜天曹縉紳之閥
孰與君高雅量冲襟恬進潔操千頃宏陂静不為濤千
仞層崕陟不令勞廣文之絶供奉之豪君實兼之所享
獨饒有宫易僊鬱乎岧嶤二子栖焉服餌逍遥信君所
夢君必與遨逝者奚憾存者奚忉
祭余德甫憲副文
萬歷癸未之冬十一月而鄉人姚匡叔自南昌來言德
甫憲副余丈七十矣余恍然而悟曰幾忘之為排律一
章及錄所撰再補五子篇一章侑以不腆之幣寓匡叔
壽之未報而為今年甲申之春三月上巳吳明卿自武
昌過我酒甫洽而曰德甫以人日化矣不覺黯然低徊
淚涔涔下也居一月而始能為文又一月而寓薌帛絮
酒於君之鄉人喻邦相酹而告之曰嗚呼昔在燕中偕
歴下李誰其和者宗吳徐子君最晩入而與李齒踞坐
飛觴逓握牛耳我之少君且週一紀有所彈射君必披
靡我以君兄君不我弟我困家難浮繫于燕君時自閩
捧鏡堯天僂行見慰為我槖饘分手倏忽二十五年我
之起家君賦歸田去鯉來鴻歲必一傳彼參此商同輝
異躔松栢者操萍蓬者緣追維曩者甲乙之歲歴下一
書傲睨流軰謂獨德甫差強人意障彭蠡瀾立豫章幟
探驪龍寶益女牛氣浩蕩九派不屬三事余亦云爾萬
古居寄仲氏宦歸沾沾自論得尚孺子奚忝陳蕃數君
之跡不及國門亟訪衡廬遂傾瓦盆釣泳烹伏見子逮
孫事事清真語語直温惆悵野别殷勤醉言余乃憮然
感念沒存重詠五子君實首焉憶在冬仲余時忽忽客
有姚生謂君七袠始草新詩侑以廷實佇君和音共保
元吉明卿來訪禊飲未畢云不憗遺君逝人日朗照黯
淡迴風蕭瑟沈鶩若夢徊徨如失追惟我君野鶴雞羣
風骨戍削凌霜遏雲材既楩梓德亦蘭薰與物無營凝
神不分畏壘之里雞犬忻忻臘不必殘日不至曛真宰
何為忌彼斯文我之薄劣學道靡獲生胡可戀死胡足
惜乃為君痛亦復何益君神行天莫可揣測千里生芻
絮酒雞炙豈必君饗聊表余臆嗚呼哀哉萬古斯夕
祭太子太保嚴文靖公文
維萬歷之十二年八月十二日乙卯光禄大夫太子太
保吏部尚書武英殿大學士養齋嚴公以壽考終正寢
越十日而始訃聞於其年家子南京刑部右侍郎王世
貞時以疾在假又十八日而為九月之初十日癸未始
能扶擕至公第以玄醴素羞酹几筵而告之曰嗚呼士
挟册而詣公車有終其身不獲售者而公不三舉而登
甲第士之登甲第者以玉堂為妙選而公不再試而入
中秘其入者苦為資簿所持往往有馮公之歎而公不
二十年而至鼎貴其貴者以學士為榮汲汲有重金之
羨而公自侍讀一轉而踐其地大臣之不能兩得者密
勿之與統均而公由太宰而稱輔臣昔聖門之賢喆尚
不能無風木之悲而公乃兼得之於其二親在世廟之
操切數以吏事誅斥三公而公無纖芥之適以及身世
之所最難調者臺諫少年之口而於公獨不能致其狺
狺乃至天子之所錫賚褒予則有三臡九醖以供宴饗
之樂而象龍雕玉以為在笥之珍盖日三接而月三錫
其數不可以具陳公終不以鼎釜易菽水而飄然自放
於東海之濱及其歸也晨興而問美寢移舂而問美食
稍間而虞之山琴之水無往而不寄吾杖屨之跡盖觸
耳無噫聲感目鮮悴色嗚呼此世法之最勝而人倫之
極則也乃公終不以其一時之樂而廢其憂翼翼小心
唯患是虞亦不以其七命之貴而加於賤匹夫匹婦或
能勝予盖九里之滋實本於河潤而四時之氣獨得其
春敷貌而出者以為鼎席之貴語而處者則意其環堵
之儒於釋氏之慈悲雖避其名而居其實若老子之三
寶實採其精而食其腴以公之盛德當何恙之不除豈
人事之猶有憾奉天期而不得須臾嗚呼宗戚哭於堂
臧獲哭於庭中鄰里哭於巷諸生哭於學宫田父罷耒
織婦罷紅其哀同矣天子為輟朝而議後事宗伯治祭
司空治竁司封議贈太常議諡國有史家有志其榮備
矣若通家之小子寧容一喙以致辭唯先民有言上為
天下惜而下以惜吾私其庶幾耶嗚呼哀哉尚饗
祭張起潜憲副文
嗚呼張君仁以義用行不愧影寢不愧夢和若徇俗介
若矯衆徐而考之靡所不衷昔為諸生數寄食貧有父
及昆取資一身雖至纖芥不以累人無雕而樸無漓而
醇及筮司理若驥辭皂而騁康衢靡所不造其齒則少
其吏何老收銳葆精以慈為寶晉列臺端匪霜而寒甫
埋綱輪遽褫武冠(武張武也冠惠文冠)浮沈外僚我心則殫寧以
枳棘而厭厥官入署留銓冰壺玉衡出領劇郡匠石庖
丁護持煢單慈如哺嬰化誨冥頑專如祝蛉君貴廉吏
如貴鸞凰其惡貪殘如惡虎狼伏機倒射弛柙見傷失
職當誅天王聖明白簡愛我角巾私第耕則長沮居則
畏壘怡怡從兄娓娓訓子漿酒藿肉甘心沒齒大明當
陽魑魅伏藏尺一起君俾牧錢唐番番黃耈厥角若崩
父我母我約我周行君之劬勞徇知感恩君之疾疚食
少事煩再命甫被二豎見援胡惠于杭而嗇于温嗚呼
久屈而伸天若使然旋予而奪則又疑天白璧當碎疇
能使全奚取造物奚堪百年民之多蹶况彼末路誰為
縣官牧養黎庶曰蟊曰蜮狙竊蟹步攝君正色使彼歛
懼俗薄下趨如水走坂鄉之黃口甫登仕版矯虔批根
甚口睅眼藉君醇德相與推挽而皆己矣靡可復冀長
淮涸流亨霄塌翅媺行良德消之一淚宏略遠算束之
一槥客有蒙莊弔而見嗤萬蟻紛紜粒粟徇之墨突不
黔志在救時盡若我曹雖存何為念君生平食不再味
是以奠君鮭炙亦贅恒頫苦節文量匡濟爼豆其側知
必無愧嗚呼哀哉尚饗
祭徐魯菴給事文
嗚呼公起孤生取高第入木天誦中秘拜夕垣贊國議
天下豔而稱之然挂仕籍者逾三紀而立朝者不四歲
其試南宫而獲儁丁未也舒徐内觀凡再愆期而後射
策金馬天下高公之難進而不知其有漆雕未信之志
其為給事也淹詳外觀凡再徙官而再乞歸里天下高
公之易退而不知其有王陽必迴之馭公之歸也逢掖
其衣環堵其宫邑人而不邑居野居而不以家從天下
意公有方外之樂而不知其睢于於方之内以終造物
優公無累之晷而公焚膏以繼之若蠧魚之蝕羣編若
牛毛而蠶絲天下意公有不朽之圖而不知其聊以取
足而自怡余欲以詞賦擬公於正則而公不為怨以訓
故擬公於季長而公不為侈以宦薄擬公於曼容而彼
不足者鮮著述以自見以沈思擬公於子雲而彼不足
者負美新之餘恥然則兹日酹椒漿而告公也情也異
時祀考亭之宫而配公也禮也嗚呼公其吐之哉
祭張瀛峰中丞文
嗚呼公甫冠弱巳歌鹿鳴誰其頡頏余少二齡並薦公
車並翶帝京東署西曹聯驅分直邊塵冠天我留公謫
蔽茇甘棠所至輒植余解青臬公始領郡雖則需遲亡
隕厥問南旬羅施北領三晉握手燕中甲戌之春余髮
種種而公甚鬒為德雖舊為聲則新其又五載公開大
纛以帥桂嶺余起京兆練川昕夕清尊傾倒歲寒之盟
世路清夷或厄物情或困天期我不成行公不成歸與
公定交垂四十載掃石遲公公竟不待孤櫬雖返旅魂
安在嗚呼哀哉嶺右之師馘訊執醜露布雖馳竹茅未
剖天子惜公胡不生授威掃夷苗身侮魑魅樞庭之席
乃成虛俟縉紳惜公靡資大計公之里居其猶畏壘公
之禔身尚若處子公之室廬中人而己不為微言&KR0679;&KR0008;
元精不為竒節獵較譽名不為捷足蠅襲世榮公實長
者詎惟數端物情所便真宰所寬胡不下壽遽遘兇殘
盖棺之餘皇澤霈霪乃有恩綸錫之釡鬵乃宏竁兆以
象桂林乃申崇贈乃延世賞麟趾在庭䮍蹄在帑天乎
若遠福善不爽余抱癖疾栖止禪宫與世緣乖長謝吉
凶惟此一觴椷淚酹公嗚呼哀哉
祭姜師文
嗚呼公老而吾里之稱前軰長者盖落落若晨星矣公
歿而所謂晨星者若將就日而益零矣風妬喬柯霜摧
暮莖既無老成何資典型嗟乎悲哉仁禮禔躬孝友成
性求之口無諾責省其私靡窳行盖人倫之師表而前
哲之皎鏡也吾州之文采則有之而躬行日且不競矣
公之一宰邑而朱陵之阯其棠隂是繁再司諭再主試
而晉楚之間桃李多在門然公欿然若不與至成蹊而
竟無言方半刺之書最忽投簮而乞去迨全臺之挽留
竟掉首而靡顧視巨源則尚少擬靖節而差裕知者賞
其廉恬而不知者以為迂固嗚呼桑榆之晷其晷偏長
松栢之枯其枯愈芳履坦而行履坦而藏委順以存委
順以亡公固溘焉而令存者傷昔公在諸生屈為童子
師貞不識公公未余竒迨公里居始納節歸杖屨過從
山顛水涯我師四公有望九而不及三者及八而踰之
三者有望八而不及三者及七而踰之三者相去各五
歲則廣推之駱與公及司諭之朱觀察使之季也或齒
尊鄉國或望重朝野邇將舉一觴於祗林之下丰標峻
而冠服雅鬚眉皓然貞以老門生侍側而行酒炙使繪
工肖之庶幾香山洛下之社而今己矣姑飲泣而奠一
觴公其享我也耶尚饗
同鄉祭贈詹事學士王公焚黃文
於赫東海孕英為公肥遯丘園賁不于躬乃篤令子祥
麟漸鴻乃篤聞孫雙鳳二龍公既全歸久而顯融國有
大慶爰自兩宫聖孝所覃庶尹羣工惟公父子歿贈存
封鶴禁鑾坡冰銜再重煌煌天章華衮並崇寂寂佳城
頓回鬱葱宫詹拜前後者秩宗守令牛酒鼉鼓逢逢竭
蹷田父讙謼兒童公辭玉京驂虬旆虹何以徵假肅然
靈風
祭華明伯廣文文
嗚呼昔我秋官公不近名而為善不責報而後施其富
若傾邑而其仁重於天下後世顧自賢其子以先生必
能暢不盡之蓄而光其聲於來杞乃先生官不能隃一
命名不獲沾一第余固己惜先生之遘而閔其志夫先
生之於文枝葉於廬陵眉山而根柢於濓洛洙泗夫豈
惟質古而有合抑亦通今而不悖矣其學自九流百家
三倉八法以至於齊諧之所識述皆能略筆其辭事矣
宦雖不及逹然亦優游廣文自足乎青氊之味矣產雖
稍勞落然亦從容素封不至為樂饑之泌矣雖恭默不
言而義方之訓自行於子弟矣雖箠楚不施而内外之
節肅然於閨第矣晚而杜門息交絶贄不識者以為恡
若簡而識者以為於陵之不取不予季路之不求不忮
矣盖造物之於先生故有豐而有嗇而先生之所凝承
亦有通而有蔽通者固周旋於禮法而蔽者尚不失為
仁義其嗇者不過人世之浮榮而其豐者絳縣之甲子
矍乎其善飯謝庭之蘭玉森然其有繼吾翁若翁固托
驥於疇昔而子吾女復倚玉於兹契余少於先生十五
年髮且種種矣夫何羨於後死亦何憾於前逝敢酹楚
客之漿聊以當雍門之涕惟靈爽之如在庶不我乎遐
棄嗚呼哀哉尚饗
祭張聽泉文
嗚呼公年七十九矣而後終其終也人猶惜之盖以百
歲期翁也有子成進士為循吏矣而後終其終也人更
惜之盖惜公之未封也然是七十九年之中衣取足體
食取足口而已未嘗一日而慕乎外之豐别味被色按
宫調徵所以熙春陽而娛子夜者未嘗一日告憊而嗟
窮人見其恂恂乎似不能言而不知其制行之信果見
其貌退乎若不勝衣而不知其精明之内融是故為翁
之鄉後進者推翁之誠慤而謂其為王彦方之伍為翁
子之邑吏民者感翁之義方而謂其有萬石君之風然
則壽何必百歲而饗何必萬鍾人固戚然悼翁舍白日
而就長夜翁則怡然謝塵累而游乎太空雖然老成漸
凋藉壯為雄忠信漸薄倚嚚為訌既不能起翁於九原
而回淳古當從孝廉於里間以厚道而日相礱有酒匪
醲有肴匪崇薦此悃誠為我從容嗚呼哀哉尚饗
弇州續稿卷一百五十三
