弇州續稿卷十六
明王世貞撰
詩部
七言律
九月閉關謝筆硯而千里故人訊問不絶又多以
詩及者遂成此二律志苦且代荅
小徑衡門鳥雀餘祗因才盡愛閒居諸緣暫息交猶在
一病雖輕懶未除玉案有無知莫較銀鈎早晩竟難虛
于今却羡桓司馬博得空函省報書
其二
不盡秋風至羽翰報書猶可報詩難半生失計甘鷄口
此日冥心任鼠肝柿葉懶題空自積梅花從折負它寒
於今却笑陶都水才鬼誰能具眼看
齋室初成有勸多栽花竹者走筆示之
一室緣溪斷俗塵翛然吾自愛吾真澆花怕結春時業
種竹防驚夢裏神梧葉到秋無那病芭蕉過暑不堪貧
何如且放空庭在月色風光好近人
夜聽印師禮誦走筆偶成
街鼔初停香篆寒唄聲那為雨聲闌彌陀界遠疑城近
慈氏宫深外院寬正念可爭無念好非心還較即心難
道人别有安身處未必清晨叩懶殘
送仲氏敬美視關中學政時皈心道門兹行染指
而已
新裁絳帳擁朱輪沃野天開萬象春它日扶風多弟子
早時函谷辨真人梁丘代是能傳易賈誼年來不過秦
莫訝文無將贈别祗今猶作自由身
其二
念爾長誇太華尊褰帷秋色許重論可猶無恙金天掌
應否居然玉女盆紫邏春添新句色青柯雲護舊題痕
漫道濟南詩紀絶至今猶自閟真源
其三
閱罷晴原蟻戰酣還憑綵筆恣游探沿陂騎吹飜春漲
入嶽星河挂曉驂間有壯心憐渭北定無佳處勝終南
欲知西笑緣何意來與維摩共一龕
其四
别酒䨇壼且細傾中年兄弟不關情何必諸生推北斗
那須故紙覓西京雲開白嶽峥嶸態雪净黃河黯淡聲
縱有奚囊都放却逄人但可話無生
寄李本寧提學索其秦中文字
關西衆說楊夫子(謂應寧也)供奉吾憐李翰林(謂本寧也)即使人
才饒棫樸可無詞賦慰蕭森秦風雅有同仇好郢雪其
如寡和音老去閉門無一字許公方外别論心
寄陜西右方伯徐公公近以吾郡兵憲遷
别筵霜色惠文冠遺愛偏留淚眼看今日棠隂歸右伯
古時薇省在長安傳來素翮隨陽易寫就銀鈎度遠難
珍重兒童一致語時時竹馬大河千
空山首座托鉢參方因調其師館
緣師棒底少知音一鉢飄然辭故林是處可登三昧地
何須忽起四摩心離山梅子從生熟探水茱萸自淺深
歸到浴時須遣却佛堂牢閉不容針
辛已元日試筆
一室歸來類僦居不欣添歲不愁除庭空爆竹如相借
戶小屠蘇頓有餘少為含飴淹孺子依然抱影愛寒廬
新年處處交堪絶祗許梅花未盡疎
華幼圜以古隸見貽賦此報謝仍乞書國風
鳥翮山頭王次仲鴻都門下蔡中郎似分晉季鵝池墨
流作梁清練水香柿葉過霜紅滿地芭蕉含雨碧堆牀
二南須為縱横寫老去風人有面墻
甫爾逍遥偶得陸司空與䋲數行坐客因舉吳門
詩語一笑賦此
數弓甌脫一蝸廬老去生涯自有餘但飽何須香積飯
得閒能厭惠陁書師教忍辱波羅蜜代有同生蔑戾車
却是山僧多伎倆此身聾瞽不妨渠
題宗良王孫摩尼菴
君家齋頭十九首一首一顆珠光流平陵頗梨吐五色
欲與舍利俱千秋驪龍有頷那可採罔象無心翻見投
爝火自來難鬭日豐城䨇劒黯然愁
題匡南王孫爽臺
蘭臺高詠杳難攀滕閣鳴鑾迥不還忽有露莖超象外
能令天籟滿人間披襟快自君王腋酌斗清廻帝子顔
無那阿猷稱盡興憑誰拄笏看西山
同年彭比部輅貽游仙近體見懷漫成一律荅之
神武門頭厭世塵挂冠天地許沈淪彭籛久矣君前代
子晉那應我後身白石兩堪貧歲計碧雲孤憶賞心人
縣知未賈扁舟興小有桃花可問津
送憲副王公家馭督視河南學政先是長公以春
秋魁天下而公繼之
聖朝多士滿東周况爾工師棫樸收萬古圖書更河洛
八方文軌自中州洪都石佚還堪訪虎觀經殘可再讐
倘向青囊探秘策第云南史有春秋
閬中陳子韶憲使以二詩及書附賈舶見寄聊爾
次荅
萬里橋東賈客航曾携明月到吳閶清猿響挾三巴俊
赤鯉心紆九派長終古塤箎還並協此生旗鼓不相當
夫君自有䕫州調刺史能無治草堂
其二
射洪零落有家聲中散傀俄無世情書到絶交堪自老
詩題感遇不須名逃禪别愛聲聞酒任俠能爭竹素衡
今日一編天外至老夫差不負生平
宗人汝康都運端陽舉孫乞詩為贈
淮水湯湯無盡期琅玕又見吐孫枝石麒麟送在兹夕
蠟鳳凰成應幾時眼中不置阿堵物膝下所以寧馨兒
蒲觴角黍最初會它日三千客是誰(孟嘗君以端陽日生故云)
感事
白簡彷徨尋所之入山不深復何辭世人煑鶴寧一事
而我雕䖝亦少時多聞比邱結未斷求名菩薩緣當遲
怨生轉作善知識咀口讖却波羅夷
吳母六十夀言母長齋三十年有子富而好道築
淨樂宫七真堂於齊雲巗頂進士李元涇索句
夀之
瑶島蟠桃熟太遲潘園諸種果無竒何如别創朱明館
取劚新榮碧玉芝此日蘇躭唯母供它年盱孟有兒隨
豪家水陸應何限不貸西山景向移
與敬美弟初出郭宿故墅
歲晏冥鴻憶序歸秋深老檜冒霜肥居然北郭䨇藍轝
對是南山一布衣田父酒深能見狎貴人交淺任相非
柴門促膝藜羹好不為高陽舊侣稀
其二
稚子猶能指二王那知小令更清狂頭顱不傍世人老
骨肉無如昆弟長豈為池塘生好句已勝風雨對匡牀
中宵錯訝塤篪奏次苐黃庭誦未央
荅贈皇甫子循先生
小徑鋤來秋草縈新詩忽爾到柴荆誰能綵筆長無恙
何處青雲不忌名失馬古猶傳塞父行金那可問莊生
(范少伯事)莫疑禪客幽棲意總為人間百不平
孝豐吳稼竳故中丞峻伯子也弱冠而才以詩見
投云還憑文舉通家刺去問留侯辟榖方生之
從祖大參君老於是中必有秘密相授僕何能
為效因抒贈荅一章聊見情耳
衡門忽啓為吳均片語崢嶸意象新今日鳳毛真見汝
向來龍腹定何人葛翁丹竈存應否王氏青箱久漸淪
出世心期經世業少年才子自由身
有上人閉關居作此贈之
愛爾高居息衆緣沿階忍草任芉綿牀頭卧虎難為客
頂上巢烏不計年天鼔自鳴朝梵後地肥爭發午齋前
翻嫌慧遠生多事苦役僧雛種白蓮
贈馮咸甫先軰咸甫能文章其祖侍御公父京兆
君以忠孝著節云
汝向玄都禮赤文吾從彩筆覩青雲漁歌不惜齊南鋏
驄步終空冀北羣諫院世傳真御史陪京人頌大馮君
亦知忠孝而家事可但詞場第一勲
大中丞陳公自楚南服貽詩見懷賦此為謝
曾向陳家識季方參差玉樹凛冰霜行臺對聳中丞栢
賜履重依右伯堂(公繼伯氏大司馬撫楚楚又公舊按部地也)萬里素書來
燕外十年丹禁接鵷行虚勞姓字占朝籍已賣殘軀事
藥王
同元馭學士及家弟敬美會李惟楨使君冰玉堂
出沈啟南先生畫見示命作
陳榻懸來總為誰忝成三益共追隨已誇冰玉壺中客
更愛丹青筆底詩畫戟清香吾郡事朱門蓬戶古心期
興來指點虚無處便踏芒鞋去不疑
題贈安雅主人
安雅主人希長物道書數卷竹千竿不煩醫俗方為雅
無可徵心始較安薛氏雙輪歸計晚劉家三爵酒腸寬
若逢恬淡齋頭客猶作人間白眼看
家元馭提學甫校士河南投劾徑歸詩以志羡
纔渡漳河興已闌北風吹岸惠文冠何人更許全三樂
此地今看有二難忽憶淮南青桂色從它梁苑絳帷寒
莫言小弟茅衷晚鬒髩雙顴似渥丹
壬午元日與敬美祝聖少飲即事
參差蘭玉暎階新雙引金緋祝紫宸少選便尋居士服
爾時聊現宰官身三分栢酒誇婪尾千樹梅花鬭早春
弟勸兄酬休惜醉眼前俱是太平人
張肖甫司馬特膺簡命督撫全浙賦此贈之得二
首
親捧兵符下九霄風旗獵獵馬蕭蕭度遼大將仍持節
横海諸軍不得驕見有副車廻塞柳可煩強弩射江潮
經行總是甘棠地早晩追鋒趣入朝
其二
脫巾愁聽自錢塘推轂欣聞出建章六傳忽從周太尉
舉軍爭隸郭汾陽温言纊挾三冬日肅令鋒廻九夏霜
飛捷不妨清夜報宵衣天顧正南荒
留葉茂長小飲聞將有西南游歌以贈之
解道衡門絶世緣愛才猶獲葉生顚青鞋信足從它破
白眼看人轉自憐詩好詫增緗素價酒狂思益布衣權
西南岳牧誰黃射鸚鵡雖題莫浪傳
大中丞孫公貽書示按部期久不至聊爾奉訊
父老河干睇望頻孫郎江左欲行春單車立破千妖膽
一䟽能舒萬姓顰稍覺前茅旌色動爭傳細柳甲光新
野夫亦傍花溪立為雨為雲忽未真
讀穆敬甫所選明詩七言律有感盖時軰之作在
焉又多猥及余云
十年龍卧大河湄磊塊時時一吐竒共許使齊能論樂
何言返魯便刪詩摶秋片羽風斯下媚夜繁星月竝垂
白雪祗今多並駕不須惆悵不同時
以近况報敬甫亦小有所規也
久自沈冥遠世情虚勞琬琰表西京須彌頂上無文字
林慮山中有姓名咫尺蒲團天樣闊些微匣鏡月同明
未論真得三漿味染指能令萬事輕
胡憲使歸自滇中年六十
三朝循吏贊昇平一疏歸來萬事輕隼幰尚沾滇僰淚
漁舠先結㟙湖盟青山甲子從仍數丹穴鵷鶵有嗣名
他日胡威蒙召對定知能讓乃公清(時元瑞將上春官)
賀大中丞晉臺秩撫蜀
璽書今旦出燕京吳蜀恩波去住平牛女星移益部邑
岷峨雪作大江聲寧唯遺愛如何武遮莫前身是孔明
(用韋臯事)開府西川多拜相即看紅燭引雙旌
得騏兒領解南都報書此寄勉
齋房寂寂篆煙微忽有泥金叩竹扉一日看花傾白下
千秋奕葉振烏衣彈將流水方成是刖後連城始悟稀
最好鹿鳴歌宴罷莫教恬澹與心違
其二
鏡裏蛾眉歎不逢承恩今際易為容一毛吾自先慙鳳
五彩而寧僅似龍阿閣紛驚初日擁鍾山瞥見慶雲從
莫矜家世青箱業賸有餘忠報九重
送張侍御予告還蜀
南牀白簡一時傳忽荷君恩賜沐偏建業秋霜無避馬
雲安春雪有啼鵑歸心已度千盤棧起色重呼萬里船
負弩雖榮知不愛相如今是著書年
送傅吳縣入覲以善治民聞而山甫子予軰謂其
負仙骨精禪理因賦此為餞
吳門匹練貫三台為是朝天彩鷁開葉縣仙人飛舄去
東陽大士應身來君王别對重雲殿元會曾沾萬歲杯
莫笑深山諸老宿也騎竹馬候江隈
送徐少卿册封魯諸王便道歸夀大父太師公八
十還朝兼簡其弟元普中翰
即從東兖下東楊羔鴈紛紛簇錦堂家慶百觴師尚父
公餘一賦魯靈光孫枝玉樹堪誰並仙掌金莖待爾嘗
欲識先朝真肺腑闔門符璽侍君王
其二
雲門喬木鬱相望誰似徐卿慶澤長兩世四為符節令
三朝五錫太師章朱顔綠髩明郵傳玉册金書出尚方
寄與鳳池難弟道好裁新賦獻長楊
送毛豹孫天池寺檢藏寺為僧久據爭之力而後
得之
知君逸思倦周旋愛結天池寺裏緣寺憶東亭初施日
池誇康樂再開年唄聲時出歸雲外梵夾初收落月前
即使頓飜三藏徧不如離欲近初襌
題春草馳情卷寄答孔炎宗侯
胎簮秀色滿罘罳父子風流豈異時臨得宛陵離後帖
(張長史宛陵帖一曰春草帖)裁將康樂夢廻詩王孫不斷蘼蕪恨天
馬長銜苜蓿悲若問吳臺眠起處一羣麋鹿眼迷離
子厚第三書孤憤之懷極矣男子要自有出世事
毋論浮榮即不朽亦第二義也賦此廣之
雙鴻不獨問加餐筆底縱横意萬端總為難呼中散駕
可能無恨遠游冠枋榆社日吾寧老桐栢春源爾自看
記取緱山明月夜玉笙鸞背莫辭寒
其二
朱邸朱絃響競新少年都美出風塵從誇郢里傳孤調
耻向南陽問貴人七子有文身似葉八公無藥髩如銀
懸知出世男兒事笑殺難陀戀轉輪
壬午初冬忽傳明卿有非常耗者得書喜劇因成
一律情見乎辭
矯首南雲眼劇穿銀鈎乍展獨欣然人驚罔象珠仍得
我識隨侯月故圓久自千秋歸大雅何妨七日宴鈞天
病夫粗了區中事進爾同皈第四禪
沈太史請告歸嘉禾走筆問之
戰勝歸來定不臞可應腰帶沈郎如金陵水鑑掄才後
檇李湖舠起色餘聞說尚方多請劒近來南史著何書
知公自有泠然馭倘逐春風過草廬
元日過敬美小酌試筆
獻歲家園倚杖過劇歡兒軰奈衰何寒貪棣萼連枝暖
病怯屠蘇半戶多白屋千家同慘淡黃冠一老自婆娑
長安日有維新詔不必春風到薜蘿
送余教授歸天台兼簡應在明
拂袖高歌歸去來春深採藥卧天台即探仙洞桃花色
可似公門絳帳開滄海煙波寬釣艇赤城霞氣近樓臺
還聞舊社劉郎在好共胡麻飯一杯
仲氏力辭浙學之命得請志喜
一疏陳情抗帝顔薜蘿仍碧籜仍斑但知洛下東西屋
終作何家大小山澹圃築來隨願老驚帆收得到頭閒
(弟有收帆之夢)諸生縱有春風思無那歸雲為掩關
其二
若為袪得古今愁金紫榮身脫便休世事清朝多稷契
天容遯野有巢由從誇大隠官猶戀倘遇東林酒亦留
伯氏黃冠雖不惡總緣人棄覓滄洲
曾子澄談禪轉甚而自詑其詩工且時時露壯心
賦此
投杼當年似愛公絲綸却捲向隆中生來燕頷誇飛將
老去牛頭事懶融百鍊雄心猶未死五言新句傍誰工
莫嫌行逕山人别僅曉人間色是空
周公瑕先生夀言
江左烏巾世所宗墨花飛灑勝游龍家家拂席延何點
處處磨碑待李邕止酒不煩壺作隠著書爭羡筆為農
晚菘新韭周郎味倘許山人作歲供
輓康山人裕卿
結客翩翩滿二京雅聞然諾重康生歸來樂志粗欲就
老去潜夫猶未成幸自故人收俠骨誰從遺草問詩名
寡妻弱子能無恙知有當年范巨卿(謂王陽德大參也)
寄贈大名魏侍御
主聖臣身迥自輕皭然霜色在臺抨向時河北推三鳳
今日朝陽讓一鳴遷客幾曾仇絳灌相門誰不愛韋平
毋憐枳棘羈棲晩勸爾聊收循吏名
贈劉長洲應召入諫垣
喜見尚書尺一眞驚聞父老擁徵輪中吳處處推循吏
全魏年年晉直臣馴雉甘棠歌正起青蒲白馬事仍新
杜陵野老迂愚甚但道臨危莫愛身
題大痴老人畫山大痴此畫甚佳而後有楊廉夫
題一律險諢都不切事至末句云海上呼龍須
有約鏌耶笛子許君聽尤可笑諸君毋不步其
韻者余亦戲步之將使後人而復笑後人也
大痴老人時一醒幻出疊疊芙蓉屏客驚咫尺萬仞勢
天割東南千古青擬將卜築探地肺便足指點稱山經
鐵龍未曉畫中理縱作龍吟不可聽
寄題鄒孚如舍人讀書草堂
鄒君新卜漢江居帶草緣階墨染渠雪滿梁園堪就賦
天廻碣石易成書陽春里近高誰和大酉山連勝有餘
衰病轉憐竒字少不煩蹤跡子雲廬
錢塘陳師太守以二詩書扇寄題弇山園索和及
手書筆甚古云欲梓之集中勉抒近况以答
一卷殘編遣歲華數拳竒石割煙霞那知西子湖頭客
翻憶東陵圃内瓜名倦抛珠還罔象意長篝火伴毘邪
憐君誤損銀鈎寄博得薑芽未可誇
肖甫兄治浙師功成召拜御史大夫行左司馬事
道過吳門輕舟入訪弇中賦此贈别得二章
虚堂跋燭且從容十載吳門憶景從脫贈祥刀猶似電
佩來華劍已成龍三臺執法新推長八座論兵舊折衝
醉語似狂君不厭莫因台鼎便中庸
其二
君王不愛徹侯章大將仍分副相牀攀臥萬人闐檇李
參差兩地滿甘棠家家尸祝煩巫史字字謳謠上太常
今日表公文士用頓令毫翰有輝光
汪仲嘉見訪有贈
已自三星聚草堂桃花潭畔更汪郎時從禹跡探科斗
(君好古迹故云)間擬秦聲引鳳凰(君以詩見投)文筆好傳司馬法酒
杯毋學次公狂相思莫畏江鱗阻水到錢塘便一鄉
陳太常謫官不赴十五年矣精修梵行與世塵絶
聖主求舊一月三遷勉赴留省之命聊成二章
以抒鄙素
言公祠畔水曾流楓冷紅飛建業舟一出不教猿鶴怨
千秋重覩鳳凰游清曹總是阿蘭若净行依然老比立
見說護持功業就靈山佛會未曾收
其二
羡爾幡然了宿因秣陵秋色引徵輪賜環今日無同軰
請劍當年有直臣此去但修居士業何妨重現宰官身
病夫伎倆消除盡莫向明時及隠淪
沈純甫丈歸自嶺南屢遷九列濡遲未上移舟訪
余弇中有贈
入門左顧藹生輝寕似佺期嶺外歸自有諫書明竹素
肯將詩句博牙緋鱷因佛骨能前徙鱸為鄉心且暫肥
一月三遷恩不薄可能猶戀薜蘿衣
純甫丈與元馭兄弟及仲氏敬美善見訪投贈俱
有四王之目既感且慙聊此答謝
江東閥閱僅相望二耦才名吾敢當久向蜀州輸五短
祇如京兆數三王何山自顯人安在慧地初更姓亦忘
况擬歲朝焚筆硯可餘新論報中郎
僕近有五子篇擬魏懋權似不欲以文士名也用
贈長兄韻答我因再成一章倚韻見志僕亦且
謝筆硯矣
有重能令事事輕知君不愛汝南評鯤從六月稱長息
鳥向千秋始善鳴高嶺逼天翻更遠衡波到海自然平
道人併杜蘇門口悔遣嵇康識姓名
唐人有畫葛稚川移居圖者與婦各騎一觠角牛
前後五白羊從之一赤脚擔裝又一少女從之
手携束書且行且讀婦所乘牛背大襆一嬰兒
在焉其用筆頗雅勁山谷老人書七言律于尾
似不能悉稚川事故為補題一首
勾漏歸來里舍亡山中丹井未全荒騎將老子雙青犢
叱得初平五白羊宅相嬰兒似南海徒行少婦學東方
刀圭縱有難從乞祗要姑姑艾一囊
觀一上人將往五臺禮文殊出行卷索贈
一錫初開行脚緣五臺高擁佛螺煙聞師欲訪金剛窟
誤却文殊鼻孔邊過耳便成獅子吼安心莫堕野狐禪
從遭寂老揶揄後不傍人間七百年
南昌龍沙輔國輓章
聖朝江介數親賢屈指俄成劒化年不雨西山愁自暝
隕星南斗氣空懸淮王丹竈宛猶在子政青藜寒更燃
(予夀公嘗以此二事為擬)眉夀似公何所恨祗應惆悵石函篇(公好仙術)
(取石函記中語以龍沙自號云)
題馮南江廷尉水西臺
欲識先朝馮野王高臺宛宛水中央為憐游鳳金陵地
猶帶栖烏御史霜起傍北辰瞻北闕望依南斗憶南荒
請看喬木連雲處不似蓬池多慨慷
再用廷尉之子京兆君韻西臺又曰馮臺
卜築初成萬象開高風不譲景夷臺九峯雲氣時時合
三泖波光面面來共道將軍人似樹宛然仙尉市名梅
瀾狂柱屹當年事感舊懷賢首重廻(梅字押最無味僅得此一押耳)
閉關
虚自羣喧草大還不多青眼畏塵寰由他國士誰謀國
若箇山人肯往山長病醫方無勝嬾漸貧生計莫如慳
地罏榾柮煨生芋風雨蕭蕭且閉關
邢子愿侍御枉駕弇園二章
星郎南代大家廵海國東停使者輪繡斧寧為暴公子
朱顔妬殺尹夫人篝燈疏草三吳淚隠箧芸編萬古身
怪得弇園霜色薄尊前笑語盡陽春
其二
一叟沾沾喜自論浣花全勝百花邨停驄衆訝桓君轡
羅雀吾驕翟尉門樹暝忽廻春雪照臺孤迥見法星尊
即能傾盖輸肝膽無那初筵黯别魂
復陪子愿侍御過家弟敬美澹圃作
皎然冰玉見風姿况有新篇鬭色絲不盡弇園仍澹圃
為探周鼎復秦碑談温草樹寒從破坐久星河莽下垂
唯有隴梅尤氣色似聞先卜早春期
其二
三徑衡門有荷蓑野情能不避雙呵使君文逼東西漢
處士山連大小何偷暖地棠殘紫在狎寒天竹亂紅多
莫疑車騎邢侯簡為恐霜威惱薜蘿
餞李惟楨使君遷浙江行省參政領金華諸郡
仙官去領金華部迂叟頻翻玉屈巵三載潤叨時雨足
五更愁覩德星稀飛帆隠隠棠千樹别曲依依麥兩岐
無那鄭公遷鎮後浣花花事與誰期
其二
離筵父老莫長嗟吳越春風共歲華久自幸參元禮御
疇能不挽細侯車開簾幾道銅沙水擁閣千尋菡蓞花
若遇初平須借問此君兄弟勝王家
余以己巳正月渡江訪會家弟於天界寺雪阻五
宿今年臘月寺僧訪余曇陽菴留宿雪復大作
因成一律寄之
昔年五宿天界寺今日重逢天界僧傍看無髮勝有髮
此事吾能汝不能聽講雨花還更否聞鐘乞食記誰曾
雪鴻指爪何勞荅且共龐公坐一燈
弇州續稿卷十六
