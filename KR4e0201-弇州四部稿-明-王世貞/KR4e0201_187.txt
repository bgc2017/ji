弇州續稿卷十三
明王世貞撰
詩部
五言律
題靈椿圖夀卓澂甫光禄五十
君不甘小草人能頌大椿年希知命域齒是噉名人跡
與藍輿舊才從彩筆新猶聞上苑色絶勝武林春
十五年前與宋國李子定交於尊君前渠先生席
上冬月走二千里見訪乞先生志銘夜談不勝
感慨賦此為别
虚擬龍門在詩書業已荒無名借北海有淚灑山陽燭
為清言短杯從舊事長汝才終世用不礙鬢滄浪
封詹事王公葬詞四章
塵世雖堪戀鈞天已借留神孫化玉局令子覆金甌帝
日懸碑首卿雲挂壠頭此時華表上應有鶴來投
其二
送車傾海嶠上塜盡公卿風逓蘇躭哭天廻子晉笙芻
靈俱氣象槐蔭轉峥嶸更是沙堤就如龍傍夜城
其三
舄奕綸褒下縱横節使來一時叢慶弔四海讓榮哀樹
玉深俱棟階蘭隠漸荄人間事略備誰與報泉臺
其四
室縱滕公舊棺誇葉令良寧如天語錫更表國恩長斗
漢垂丹旐風雲護白楊似聞墦祭後爼豆已宫墻
藏經閣西偏俯小罨畫溪
紺宇藏經閣春雲罨畫溪隔花催小艇落日在招提彼
岸如相引真源自不迷老夫繙閱罷隨意步東西
爾雅樓下頫墨池
小閣才踰丈千秋併在兹芸香鄴侯架花雨右軍池蠹
與身同老魚將硯獨窺漸來能所盡終日但支頥
贈丘文學
爾信丘遲子吾幾失後生清冰知外氏白雪是家聲偶
作依劉計因成御李名齊安好三徑秋菊未辭英
秋空上人練水講席未竟歸問之
初聞師子座高下天花飛何事楗椎響悠然托鉢歸道
高魔事嬈心淨世緣微却顧生公石雖頑知是非
報劉玄子先軰
七百四十字一字一珠圓江左青萍色中原紫氣傳小
遲叔夜駕忍斷伯牙絃撲滿將充報平津射策年
其二
尚憶玄湖墅清流似浣花驚綸躍神鯉歸炬散栖鴉報
爾弇園勝猶憐剡棹賖竒人復竒地今古恨天涯
練川篇四首贈朱嘉定入覲
練川雖鍳髮寧比令君明不淺緇衣好偏深白屋情萬
人紛雨泣孤舄受風輕我欲攄銀管誰同循吏名
其二
愛汝朝天艗飄颻凌紫氛都無壓載石但有送窮文竹
馬能相候歌驪詎忍聞練川雖徹底清定不如君
其三
練川九里潤猶讓令君仁去作千家淚來為萬井春官
安道州拙客誦莱蕪貧眼底諸黃綬疇無愧古人
其四
府主無何我朝賢一任疎此行仍上考聖帝必親除具
以春秋對毋煩城旦書練川多詰曲直恐未君如
登金澤寺後小山
突兀數拳石興來思振衣刹連波色動帆帶夕陽歸樹
老猿窺易僧貧鳥下稀毋勞感衰替宗社已全非
生日於泖塔避客作
六十尋常有紛余舊念牽莫談弧矢(闕)蓼莪篇白
社堪投老青山不計年祗應逄此月長喚泖湖船
誕辰次日解齋自嘲
縱減塵中累猶殘物外名從人稱下夀而我愛無生僧
輟鐘時飯船餘網後羹陶觴與何肉雖有不關情
夀伯融王孫五十時以除夕生
及君知命境况復覧揆辰王國生楨後明堂布魏新桑
蓬送殘臘湯餅向初春留得添籌客同為守歲人
龍司理君善得量移之命自徽過訪有贈得六首
為尉不凌守居官能近民煙霞行部足鳥雀訟庭馴賞
自膠東厚讒仍即墨新明堂大計吏聖主獨勞神
其二
被襆何其易轅攀出且遲賜環它日在投抒片時疑我
狎風波事君投山水辭朱絃毋遽絶世故有鍾期
其三
長沙不弔屈絳灌乃徒勞小恨無封事何煩更反騷久
應明長者窮好近吾曹所以馬新息終推龍伯高
其四
轍跡春泥少誰來惱薜蘿不嫌詩社累仍傍酒人過一
字官堪薄千秋仲孰多武陵花正發歸計莫蹉跎
其五
七尺豐碑在千人涕淚餘差聞董狐筆能勝樂羊書(伯玉)
(為作三碑)惠澤溪同遠清心玉不如旌旄倘重過竹馬也軒
渠
其六
萬事吾難解孤懷可易開即今毋貴少能不小憐才濁
霧霾文苑雌風冷嘯臺新知尋老别悲喜逓相催
送丁先生試廻再赴太湖縣學廣文
此日公車對誰憐博士才三鱣伯起席一鶴令威來白
水為供帳青山是講臺太湖名偶爾莫逐釣船廻
金山上人苦行頭陀行若一切無涉者得劉子威
贈言數百字而猶乞余詩未已為子威所廹勉
成一律老夫其尤罪魁也哉
劉郎才滚滚贈汝若干言是否西來意將非不二門細
應探業識難是鏟名根我更沉淪者羣經空自飜
友人潘景升文成而屈於試慷慨將游北雍余以
詩壯之且招之
自草西征就何人不問潘諸生爭避席六藝許登壇邸
近平津暖臺空易水寒朱絃雖可貴留向伯牙彈
其二
藴結長沙涕追隨鄴下遊舉頭皆絳灌何處著應劉虎
觀雖堪美鴻都莫浪投菰蘆天一曲虛却李膺舟
贈柳陳父
吾愛柳夷曠相逄輸素襟紫髯傖父相白雪郢人音未
辦買山橐誰憐避地心世情杯酒似處處可浮沉
贈王吏部之子太學元禎
先朝論吏部簡要有王戎今日郎君長居然乃父風束
書遊太學起草擅江東似過襄陽里時時口習公
鄧孺孝雅士也出新詩數十章䞇余飲之酒贈之
詩
新詩不在廣晚交難便輕一諾了傾盖五言足長城醉
指弇中色何煩世上名他日良常頂與君聽松聲
覽古感時偶成十古律
知已世不易知人吾亦然方共東山隠甚謂安石賢物
議善翻覆時情多變遷何如飲清泌高咏白駒篇
其二
右軍本清貴暮年厭時私偶聞遠游訊遂結良常期崢
嶸破羌帖掩抑誓墓辭朝賢未應悉惟許藍田知
其三
阿游踞東閣贛君談坐隅小生乃相吏苟出當非夫感
慨事已往功名人自愚縱甘嗟來食念此非窮途
其四
東京昔云季賢哲亦憧憧少猶慕黨錮晩則趨中庸吾
愛黃叔度世矜郭林宗攬輝固威鳳無悶乃潜龍
其五
何由貢禹冠寂寂向空彈薇蕨儘堪飽薜蘿殊未寒將
無弋腐鼠謂欲餌鵷鸞見侮乃如此雄心胡不殘
其六
元王溷大歷矯矯獨楊公所以白麻下弇然素絲風騶
呵京兆削粉黛汾陽空雖憐奪之早高名翻得終
其七
冬寒衣一稱朝饑酒再廵老叨兒女惠粗足漁樵身幼
安恬遯野子魚慚要津苟無青雲望何必登故人
其八
少日不知佞老來寧貢諛念君當爾爾聊此布區區廊
廟既已聖山林安自愚忘機獨鷗鳥或可與之俱
其九
朝事不入耳入恐滯眉端君子自為敵小人能即安牛
李横角觝洛蜀競崩湍未必深山内聞歌行路難
其十
鄉書不入眼入恐翳雙眸閭井有封豕衣冠多沐猴東
家易新主西田非故疇欲借空門宿闍黎訟比丘
為張幼于婦題墓碣
汝佩九光去誰徵三秀辭為深潘詠感留表謝廷思埋
玉眠牛地生金幼婦碑忘情余久矣聊與一傳竒
袁抑之大宗伯考最暫還里寄問之
閶門楊柳春負弩候征輪寧知休汝者居然臥雪人問
菊無三徑移牀礙四鄰猶言故里好嬾作帝鄉臣
小軒新構枕白蓮池即碧蓮也一丘巋然池上三
方皆竹閒居偶成四章
壁畫白蓮社池種白蓮花清梵既已畢濁醪徐當賖遠
公故不禁陶令亦無他從此西方路還應置酒家
其二
前林綠篠潤後沼碧蓮芳介爾一丘上翛然三伏凉偶
凭扶老去聊喚索郎嘗除却香山叟誰能共我狂
其三
軒中何所有秋蘭碧葳蕤鈎簾落花入圍棋清晝移何
以荅韶景偶然咏新詩不涉人間境人間那得知
其四
佛書置不讀玄言誰與酬惟將嗒然意來坐兹軒幽紅
萼總飛盡黃鶯猶滯留不知春色好那得送春愁
題軒中靈璧石
有石高僅尺宛爾巫山同許借從吾弟移來仗小童雨
垂青欲滴雲過碧爭雄安得壺公引輕身住此中
栖賢别墅
一噉栖賢笋能令齒舌芬籜龍留付雨梢鳳盡干雲念
欲同清隠誰能無此君長鑱白木柄自與鹿麛羣
漁山别業
此山非漁藪此漁偏在山羊裘那肯著鰕菜或時慳不
得亦不賣長饑故長閒誰逢海樵子高論白雲間
贈醫者張生
吾憐張仲景賣藥不論錢白屋人偏起青囊手自編獺
從針底失蛇向壁間懸欲識倉公姓還憑太史篇
柳陳父再來出其詩尤勝因得徵其兩館平津事
且有悼亡之戚煢然一身而其尊人為湖南小
官方捐橐為餉感而贈之
重來詩更好稍稍露行藏却問平津邸何如谷口莊鋏
彈寧為腹絃斷别縈腸薄禄湖南地瞻雲淚萬行
陸大夫奏最推贈乃考武東翁及妣胡宜人寄以
二律
漢代嘉循吏黃金爾賜偏乃增潁川秩特起南陽阡紫
誥鸞雙捧玄宫日對圓好將光顯意一慰蓼莪篇
其二
奏最傳東觀旌書下建章平添華表麗轉見帝恩長中
散新移品修文舊拜郎人間與天上同是一輝光
輓李近樗士牧為余畫三壁竒偉甚方欲要之别
作而死矣惜之痛之遂成一律
西林三畫壁三吐胷中竒往往有生氣時時留去思交
游旦夕冷妻子歲時悲賣酒泉臺肆唯應李白知(君以酒病)
(卒李白詩云夜臺無李白沽酒與何人)
後芳素軒四首
夏隂無不可飾我軒中容枕簟漸相媚琴書時自慵萍
間尺咫月竹隙兩三峰更有會心處招提來夕鐘
其二
剥啄都不應飯餘貪晝眠卿仍卿禮法我與我周旋偶
適魚鳥性漸諧花竹緣揮毫得小語不解喚詩篇
其三
興來呼蠟屐去踏雨餘山戀此槍榆境仍楗薜茘關浮
雲時一憩倦鳥復相還觴咏信云美猶然妨我閒
其四
欲謀高枕路聊引一編書乍可為蝴蝶那能老蠹魚竹
隂侵徑合蕉影入忩疎却笑遑遑者何煩責宰予
為姚卞山題臨雲閣
知君是姚合小詠滿菰城飛閣千山表流雲四面生時
時潤几席往往臥簷楹莫學通明恡相為貯一鎗
愛上人自天台還襄陽福嚴寺送之
爾傍天台宿能揚智顗風襄陽好名刹耆宿有安公楚
越浮蹤並人天慧眼空莫將無住意容易問龐翁
俞比部拏舟跡予過滸墅同陟慧山投詩見贈輒
爾倚答
第許同舟在何論傾蓋遲久知饒節槩况爾吐心期水
作絃中語山為畫裏詩莫疑深繾綣眼底待看誰
顔廷愉執弟子禮過余而不飲酒得一律送之
生無束修䞇愧爾號門人巵酒不肯御形神安得親衰
輸噉名客病愛乞骸身五彩行當就扶搖摶九旻
唐子兩司錫學前後八年矣遷教授岳州以行錫
諸生碑之以志去思
聊携杏壇席去上洞庭船碑灑陽城淚官深夏禹年名
緣却䞇重詩為解頥傳一問君山酒何如第二泉
送林司諭教授廣信
藉甚林夫子移官與衆同乍新青雀舫依舊素王宮才
吐牛刀割文爭斗劒雄時偕柳常侍一咏白蘋風(柳惲嘗令)
(其地)
太宰袁公抑之同訪虎丘得二首
偶逢袁粲屧重訪王珣廬並老偏余甚長貧不子如叨
為啓事客終愧絶交書搔首斜陽下蕭蕭兩鬢疎
其二
栩栩同仙舫遥遥指佛廬尋常一醉地三十五年餘和
靖臺頻圮生公石自如人生幾堅脆罷酒更踟蹰(與公劇醉)
(此山三十五年矣)
再呈袁公二首
一時同被命兩䟽各祈歸白髮寧論是青山可見非看
君眠處稳愧我戰餘肥何物酬知已傾筐有蕨薇
其二
長者先投客鯫生敢自禁拂衣吾軰事推轂古人心何
胤辭偏巧樊英隠未深三山名勝地或謂可浮沉
曉從北門舟發入弇園即事
小艇傍江城紞紞過五更朝光澹月色人語雜鷄聲不
寐神偏爽無營思轉清松關一啓鑰禪坐與經行
李本建鄉進士以其兄本寧大參之狀來請銘其
母匡得五言一律贈之
衝寒孝廉舫來問議郎碑密竹輝彤管新文愧色絲俱
憐五鳳曲同作一烏悲絶勝周侯母唯餘義慶知
得何仁仲遠訊且以蜀箋索采芳洲新詠為作數
語
芳洲生杜若楚畹滋幽蘭采摘不辭早馨香虞漸闌美
人侑縑素密意比琅玕若語吳王徑千秋蝶夢殘
送僧遊五臺
見說中臺北長飛六月霜諸天盡煩熱此地獨清凉處
處金剛窟人人妙吉祥老夫在方内高枕亦羲皇
題攝山舍利塔
昔我問阿育驅神作道場如何震旦國重見鐵輪王變
幻從僧語依微盡佛光那堪事勢盡千古但蒼凉
千佛巖
仲璋感先志諸王貪夙因雕鎪慚伎倆刊削減嶙峋千
佛本非佛一身猶幻身雲門拈出後黃面少精神
龍潭驛即事
欲尋龍起處正值雨來時天地陡然合江山相鬭竒興
高那畏濕心遠任登危呼得宜城酒呻吟且咏詩
清明日謁孝陵步屧而下稍就肩輿抵觀音門即
事作
不盡鍾山紫能令步屧便濤聲栢樹杪曉色桃花前嬌
女怯上冢貧家輕禁煙後湖如練白第少橛頭船
觀音閣諸公餞别袁抑之太宰
萬仞削不盡千秋留至今長江天地帶清梵海潮生豈
以皈依念能銷悵别心扁舟夕陽外巢許意何深
月夜小閣同陸公與䋲宿奉呈一首
寂爾對孤月翛然餘兩翁乍驚天眼闊怳覩色身空不
飲從醒好無言與悟同由他暫時路也是一家風
侍御荆使君邀登北固作
京口借名鎮兹游良壯哉六朝天北顧萬古水西來潮
壓金鰲小雲低鐵甕開亦知饒感慨吾豈大夫才(北固舊名)
(北顧)
其二
為挹三山紫聊陪一馬驄峰竒向背日江闊往來風雨
色將衣重霜威付酒融誰言識荆晩不負白頭翁
同諸公游高坐寺登雨花臺
此地昔高坐諸天盡雨花我來當落日萬壑競蒸霞小
供維摩飯時呼陽羡茶不須頻豎義睥睨有歸鴉
與諸公過瓦官寺作食
一徑新蘭若千秋古佛場晨鐘梵綱肅午飯茵陳香游
興偶然洽塵勞應暫償翻嫌二碑在能益老僧忙
曹子晉有狹邪之游以余一言而絶扁舟特造白
下見謝壯其意留之十日乃去身心家國之感
别自有之不以子晉也
末路解䋲跡少年多俠遊生能學周處吾豈厭曹丘十
日丹陽酒三江白版舟故園無限淚黯淡不成收
奉送大司徒王公入賀萬夀
嵩嶽將傳響明河可問津錦帆懸日月朱履躡星辰陛
下唐虞主司農社稷臣倘陳金鑑錄須及繭絲民
黃生季文論詩有贈
憐生初負笈業已厭儒冠莫謂成風易須知和雪難一
吟頭可白九轉竈方丹但有千秋在何煩世眼看
陸成叔出新詩儁麗甚然多平康巷中語走筆戲
贈且以為風
煙月清溪里風流白苧辭玉臺編後出銀字管中吹六
代才難盡三山景尚竒毋令小謝後寂寞使人悲
齊王孫仲望邀游清凉寺因成一律兼簡陸生
淮桂偏招隠齊門不愛竽鹿裘行處是龍種看來殊並
躡東山屐雙傾從事壺高齋足幽賞携得士衡無
友雅堂為省亭宗侯題
不以朱絃貴悠然山水期千秋餘尚友二雅乃吾師夙
有文堪會都無俗可醫自憐非長者轍跡廢追隨
其二
大雅久不作知君夙尚深屏除阿堵物清得刹那心有
地非金埒無絃祗素琴正平未牢落北海晚知音
哭從子一鳴茂才
竹林無小阮老淚獨澘然貧與生相守愁從死暫捐肆
多賒酒劵囊少賣文錢哭逝人皆有啼饑更可憐
王承父雨夜過我高齋貽詩頗致鴒原之感聊爾
奉酬
一片鍾山雨能令旅思驚邊鴻方唳影谷鳥偶嚶鳴已
自乖兄弟能無藉友生相留小時住收我淚縱横
黃山人說仲故文毅公大宗伯石龍公後也投詩示
余别去依此為贈
司空通德里宗伯右文朝自爾毛仍彩能令木轉喬虹
為滄海釣霞是赤城標此日黃金錯投余愧報瑶
雲間徐生故同年少司宼公之少子也挾其藝應
試南都乞余詩贈之
孺子南州彦徐卿第幾雛家聲仍鴈塔國藝向鴻都西
弄花堪摘長干酒可沽如過爽鳩署能記履聲無
夀陳醫箕仲父也
家是朱陳里名同秦越人談詩身外業頌酒性中真客
種佘山杏僮收泖水蓴有兒何必問孺子豈長貧
慰吳翁晉失利
春官日討論本意欲還醇文苑翻成厄儒林未覩真家
聲三禮舊詩法五言新莫以楊朱淚輕沾建業塵
馬從甫别六年矣以詩投贈余詩轉佳而復不第
走筆慰之
别汝六年強居然荷芰裳虬髯生自赤鯨力句逾蒼納
履烏衣巷呼舟朱雀桁(即航)公孫無厭苦垂老始賢良
乞骸待命於長至不能行禮自嘲
漫勞宫監詰何病不朝天奉寢生來懶拈粧祗自憐妬
應無可妬妍則幾時妍任有羊車夢那從到枕邊
亡弟大事皆頼曹氏甥子念今來視我金陵無何
告别垂泣送之
衰年無限淚握手便縱横玉折兄憐弟珠聯舅愧甥欲
教輕作别除是學無生一片秦淮月還懸亞字城
其二
生憐石頭水大似渭陽波誼以窮交重詩從外氏多酬
恩唯有淚當泣且為歌亦解金陵好如吾不住何
送故人汪禹乂之子堯卿謁寧國尹使君
禹乂以窮死寄悰風與騷諸兒盡舒儼孽子是枚臯小
賦不堪飽薄游空自勞非君貺金錯那得剪蓬蒿
偶得桃花塢而竹逾勝遂成一律
不知何氏塢花竹事仍偏半嶺綠於染千村紅欲然任
呼司馬醉翻得長官憐咫尺漁人地毋妨與世傳
於江頭送别少司寇李公時公合撫楚弼刑之績
凡六年矣
送君重報政為我盡離觴不競薪從積無名草更芳豸
冠三楚日鷞署九秋霜唯有聯班者沾衣惜鴈行
同大司馬吳公少宗伯李公飲桃花塢分韻得花
字
綺作王孫障金為帝里家何如韋曲地只種武陵花暝
奪村村曉晴蒸樹樹霞明朝寫團扇桃葉未堪誇
再同二公登雨花臺仍用花字
高坐同支許清言勝永嘉忽穠平野色猶似講壇花岸
幘和風狎移牀返照斜將何消酩酊乞得老僧茶
莆田林茂才遠哭太常亡弟訪我金陵書行卷贈
之
閩天萬里棹來叩婁江潯封樹門人淚生芻國士心汝
能存墓劒吾自感人琴為語酬知地春風在上林
送廷尉王公聽調還濟寧
吳公拜廷尉治行漢臣欽何自中山篋能移慈母心避
言臣節苦休沐主恩深我亦栖栖者聊為澤畔吟
同鄉楊太宰吾宗少廷尉路戶部沈比部袁參軍
王司訓會飲趙中貴園亭分韻得風字
樓倚仍吾土筵開傍帝宫鶯花二月半蝦菜一尊同獲
侍關西震叨為吳下蒙吾家阿咸軰大有竹林風
送路起部考績北上
龍文舒鬱浡鶴骨挺昂藏使節冰霜勁留垣日月長倉
曹人物志國計度支郎早晩山公啓高名滿建章
陳季廸先軰失第歸遣信相問賦此慰之
夫君抱玉琴宛爾千秋心舉世稱復古何人真賞音從
他和雪寡且莫還山深不見金陵子翩翩賦上林
送何司農靜吾遷尚寶丞
廿載鵷鸞侣三朝骨鯁臣賜環寬雨露尚璽切星辰虎
口憑誰脫羊腸肯自論莫將黃髮意輕傍少年人
送陳博士擢貳汀府
可知丁字水能迓使君船案牘成風手功名半刺年庭
饒書帶草閣長廣文氊識得絃歌意新蒲不作鞭
送喻少極參軍遷長北中軍幕
而父龍為友今君鶴在羣箕裘漢司馬禮樂晉中軍衛
府芙蓉幕吳鈎菡蓞文一尊相送罷惆悵隔江雲
沈孺休感曹生仲行高誼乞余詩以報得五言二
章與之
曹丘寧任俠其意乃憐才得士風塵裏怳然雲霧開浮
沉不改諾緩急豈論財所以千秋墓猶傳羊角哀
其二
貧士易為德窮途難報恩將予片言贈擬作千金論逐
客驚新詔歸人怯故園唯應五噫客偃蹇伯通門
馬將軍海鹽之役以力戰殉節特詔進世官二階
賜祠春秋饗祀弗絶其子總戎君建勲持重廉
惠有大將風可謂世美矣因併及之
一代馬新息英風颯至今能將裹革事了却據鞍心樂
府歌都護孤兒備羽林清源務持重不愛肘間金
送張儀部僉蜀憲
未泊東吳棹先占益部星文章留白下斧鉞動青冥好
踐刀州夢還期劒閣銘聊將竹枝曲一與使君聽
侍御黃仁甫以厥考新溪公之贈與母熊太孺人
之封也扁其堂曰皆恩而不佞系之詩
北堂多媚日西壠有悲風忽覩青鸞誥雙飛下紫宫榮
枯人理别生死帝恩同欲識移忠意南牀白簡中
風阻瓜步辱李季宣先軰破浪過訪與飲過揚州
始别
雪疊千尋浪風横一葉舟我慚羊叔子君似郭遐周久
不逢泥飲翻令愛石尤欲將無頼意相與問揚州
舒司馬要飲天妃宫後橋亭水月佳甚暢而有作
淮水寬餘浸丹橋抱古亭雙虹横斷續一鷺立空冥高
論時相藉輕觴不肯停從他明月色難掩使君星
其二
地主能延客天妃亦讓宫廣陂偏受月積水自成風感
舊深杯後憂時細語中黑頭勲業在慎莫問藏弓
送李無錫入為儀部郎教習駙馬
傅粉何都尉含香漢省郎禮曹新日御戚里自風光花
邑留馴雉笙樓引鳳皇唯餘邑父老選石慧山忙
郭太史美命先生貽詩見投奉和僅得二章
策士董江都騷人屈左徒名高自張楚才大欲吞吳一
字心堪死千秋意未孤好將疏越調結鯉向姑蘇
其二
吾憐郭景純新賦美無倫官閣紬青史師門得素臣去
裁郢里雪歸問武陵春莫結王生襪虛名恐未真
正月八日即事
榖日距元日風雨正迷離日色何曾見天心未可窺骨
銷朋黨論心折夏侯辭早晚林深處咿咿有子規
瀫陽公入佐天官兼領翰學賦此送之
且莫疑清世居然表直臣已煩司藻鑑還復贊絲綸起
色江湖濁封章歲月新須公一砥柱吾意已沉淪
寒食於官舍私薦感痛有述
曉知寒食節灑淚薦清酤歲歲悲新鬼時時恨大巫庭
幃兩世盡天地一身孤似有君王詔青山著老夫(四疏乞休)
(以聞見故)
送林茂才以材之澧州赴華陽王館
調笑辭蠻語歌呼慕楚狂青箱從建業朱邸有華陽醴
是賢王寵蘭為大國香浮山與繡水聽汝貯奚囊
故人周士昌以宗伯董公書來視余值方倦奕乞
一詩而歸
機心老欲盡對客厭圍碁汝挾孤山授唯容太傅知春
堤幾兩屐秋省一篇詩便是饒歸計從人笑數竒
陳廷尉追送棲霞同叩逹上人詩别陳公
江淹不怨别陶令欲披襟為接遠公話俱生無住心林
枝却飛盖澗溜寫鳴琴從此猿鳥跡翛然不可尋
贈王學士碧水橋
太史藏書所西林古渡頭橋通千嶂碧溪抱一村幽小
徑有時合落花隨意流柳梢維不住身是濟川舟
寄龍君善博士
空自三才絶時違不得驕官仍廣文冷地覺永嘉遥所
至寬遊目何妨且折腰黃柑三百顆好趁越江潮
六言律
贈海上人參五臺
比丘擬參室利乞我一詩證明久矣毘邪杜口其柰菩
薩求名清凉自心自造煩惱不滅不生畢竟都無可贈
别有繻傳西行
弇州續稿卷十三
