弇州四部稿卷四十九
明王世貞撰
詩部
七言絶句一百一十五首
蓬萊閣後六絶
東望鼉磯插漢高坐來峯嶼小秋毫不知雲霧連波長
漫道任公已釣鰲
其二
高城鐘鼓喚蒼茫海若鎔波浴太陽綺色中天徐散盡
空青一點是扶桑
其三
初月弓彎碧海秋亂峯如鏃礙雲流鮫人只訝秦皇至
使者還疑肅慎留
其四
不盡滄波返照紅千尋霞錦蹙回風中流忽迸真珠起
知是垂天飲白虹
其五
漢兵飛度下朝鮮十萬旌旗鴨綠懸烽戍祗今寒月色
可聞楊僕將樓船
其六
杖底秋風憶舊游題詩應在閣東頭長令風雨千山合
不逐星辰五夜收
寄致仕尚書山隂何公
嵇山别墅倚雲開新放尚書天上回客至不妨碁局賭
主恩還乞鑑湖來
戲為登州歌四章
空令小婦怨遼陽只隔風煙一水長不道天河纔咫尺
雙星夜夜永相望
其二
十三嬌小學搊筝搊得筝如鸞鳳鳴却問秦王何處去
不教童女訪蓬瀛
其三
約伴燒香海廟行就中商婦獨含情由來海市惟看影
恰似狂夫枉得名
其四
彈子渦畔水争流小石星星滑似油不惜紅裙裹將去
與郎花下鬭藏鈎
單家橋贈楊柳
十五年前楊柳條輕隂綠遍單家橋而今髠盡如僧老
却怪行人鬢早彫
代楊柳荅
秋來憔悴不關情客鬢霜華枉見輕一夜東風對吹却
請看何處綠還生
夜發盧溝有感
鷄鳴只傍五更長瘦馬陵兢影自傷一樣盧溝橋上月
不知南去便如霜
客談庚戍事
紅顔宛轉馬蹄間玉筯雙垂别漢關無限春風抛塞北
不教青塚徧隂山
晚春
漠漠殘花獨閉門斜陽偏惹淚珠㾗閨人莫怨秋宵永
春日何曾不斷魂
聞王明輔將游趙
卧病聞君鄴下行披衣推枕不勝情漳河只作西來水
慷慨何人變羽聲
其二
梁王詞客有鄒枚苑雪千金一宴開何似蘭臺新賦就
碧天無際大風來(謂謝鄭)
荅李于鱗
鵲湖春雨暗青山流水桃花相對閒共道閉門無外事
不知清淚落人間
贈吏部張大夫助甫
紅羅綷䌨不勝春昨夜承恩雨露新行過桂宫休却扇
怕教愁殺尹夫人
其二
使者僊槎切太虛長憐鮫室有人居自將清淚酬知已
不為君王十二車
秋思
庭梧一葉鴈初飛無那金河信轉稀夜夜銀燈機裏盡
狂夫猶着去時衣
苦熱
今年毒熱不可過中夜狂走無時閒即防蒸波徙漢浦
未有寒熖燒燕山
其二
北牎低庳不足眠河朔逃暑亦虛傳酒徒零落今已盡
即使相過無酒錢
其三
故知書齋如斗大青蠅白鳥仍相參便論齮嘬不足惱
徑欲點汚令人堪
其四
交河層冰九千丈隂山積雪一萬年只今大地多暍死
汝休枉妬天公權
其五
青山一線接天門天坼銀河日夜奔千疊火雲低不度
野夫今夜夢崐崙
其六
欲隂不隂雲脚微安得横吹海水飛共道驕龍會行雨
看他身向熱沙歸
其七
石家門前金欲流石家别館如深秋度盡清涼臺上月
玉人歌舞不教收
贈張二茂才(助甫弟)
度門高枕避京塵驚見秋風玉樹新最愛謝家池草句
不知君是夢中人
荅徐汝厚惠桑落酒
幾年罷郡無從事今日逄君有索郎爛醉高眠秋色裏
不知清夜傍誰長
漫興八首
海内猶傳何李詩三吴少年多廋辭莫將新調欺前輩
弘治中天白日垂
其二
冥搜碧海珊瑚老細琢青春玉葉過只自人間無白雪
不知天上有黃河
其三
古人已往俱吞聲眼底辭人縱復横何處衣冠無大歴
即論臺閣勝西京
其四
北地鹵莽不足傳濟南拮据殊可憐女曹輕薄莫相笑
回首西京落日懸
其五
世人魄奪宗生竒武昌自誇節制師解道孫吴祗水上
不愁難插漢旌旗
其六
少年書不破萬卷往往開口論千秋終南二華未挂眼
枉殺崑崙天盡頭
其七
野夫興就不復刪大海迴風生紫瀾欲問濟南竒絶處
蛾眉天半雪中看
其八
十年名挂齒牙間驅使風雲太不閒此日冥心還造化
他時只好施青山
荅史秀才臣紀見寄
一掬陵陽淚未乾投將明月畏途看還應捨放荆溪上
夜夜青天北斗寒
訪邵子弁是日以友人王太史聘入京不遇
蕭蕭寒雨叩柴關匹馬衝泥去不還倘遇故人留禁直
莫將詩句乞青山
為馮生走筆贈别楊都督二絶
早聞楊僕領樓船十萬旌旗曉色鮮南粤東夷俱授首
斗來金印出甘泉
其二
大江春祖甲光寒匣裏吴鈎醉裏彈幕下三千文武士
可無書記禮馮讙
走筆呈王使君
開府樓船十萬師旌旗搖曳海天移風清月墮蓮香夜
唯有漁舟一葉知
其二
飽飯松風任意眠晚涼移枕聽新蟬江州鹵簿時時過
懶向人間乞酒錢
題李于鱗贈子與守汝南序後
風雨千林劒色分中原吾黨漸離羣莫言天上無推轂
總向青山領白雲
其二
曾將僊籍問三山次第安期與大還惟有吴郎渾未得
至今蹤跡在人間
贈長興鍾生
千金欲盡一身輕緩頬浮雲共此生醉裏論交醒後失
不妨秋色卧菰城
顧尚書有示山僧偈曰着意尋空未是空僧強余
和韻仍更為一轉語問僧不了吾義吾偈固空了
吾義吾偈又不空乎僧無語
着意尋空空未得若論空外本無空從教了却真空義
干樹桃花自在紅
重九日登高懷故人
頻年摇落伴風塵回首連枝淚滿巾今朝兄弟茱萸酒
却向天涯憶遠人
為謝道士題蘭卷
離離九畹暗香來讀罷玄經手自栽莫倚謝家庭内物
不知新種在蓬萊
客談李于鱗事有感
衡門秋色遠京塵畏客時時稱採薪莫為問竒容載酒
近來年少易窺人
寄張廣平助甫六首
自甘愚谷五經春無限天涯草色新縱有除書應懶讀
廣平還是折腰人
其二
當年宣室受釐開絳灌如聞也愛才三輔去天今尺五
何人解放賈生回
其三
蛾眉蕭颯不禁寒青鏡流年懶自看大有叢臺歌舞在
莫將行步怨邯郸
其四
可隨桃李恨春風曾是春風掌握中千尺喬松萬年雪
不知天地為誰功
其五
愁聞平子賦歸田半刺翺翔亦可憐老病束書黃犢角
不煩重數好文年
其六
雨色丹楓半掩扉交游尺素漸來稀無端最是隨陽鳥
只作青雲一處飛
題賓竹山房為李煉師作
千挺琅玕秋色新清泉白石自為隣阿猷元解吾家語
但過何須問主人
偶成
骨肉都盧業海中偶然相聚便生風何如學取龐居士
了却無生事事空
其二
三載寒廬夢不成悔將餘債伴殘生南樓酒力初微後
依舊蕭蕭夜雨聲
楊都督將解鎮賦二絶迎之
馬伏波書誰不惜杜征南傳世何知自從身掃鯨鯢後
湖海春風徧酒旗
其二
忽雷駁散紫花文明月弓弢青海雲莫向㶚陵愁醉尉
何人不道李將軍
夏日村居雜興十絶
罷翻遺刻上烏絲且捲湘簾看奕碁猶覺閑身多此事
石牀眠受午風吹
其二
數卷殘編了不親科頭閒作水邊身怪來終日無煩暑
應趁人間得意人
其三
曉風微剪綠隂稠剥啄柴門懶應酬卿自衣冠用卿法
野人經月不梳頭
其四
風塵十載倦歸田始向山僧學坐禪此日和禪都不管
醒時呼酒醉時眠
其五
臛鳬蒸餅甕頭春且喜農家事事真論雨論晴天欲暝
柳梢初破月華新
其六
斷絶人間千萬緣尚留篇什伴殘年欲知詩思今來懶
祇乞成都減樣箋
其七
草屩撈鰕寄此生早潮初退晩潮平真成一夢真成覺
不博區區世上名
其八
落拓隗俄醉後真子嵩應的是前身自緣躭酒慵開卷
翻道莊生不異人
其九
日脚初低樹色高晩涼微動鬢蕭騷烏頭作風白頭雨
處處歡聲停桔橰
其十
池上疎星浴曙波偶聽蛩響在青蘿亦知殘暑將為客
其柰秋風感慨多
題竹贈沈山人
小徑初抽碧玉枝澹烟零雨揔相宜知君欲寫江湖色
懶向梁王賦夾池
病後承伴松虛白二上人以法語見示輙成三絶
奉報
病起空庭秋色新翛然一榻净無塵欲知不二門中語
應有朝來問疾人
其二
病來渾似墮尼連病去俄成自在天為語報身俱是幻
不知真境在誰邊
其三
勞師指示安心法欲覓心安總未能夜半披衣時自起
一庭殘月浸觚稜
題王子裕僉憲詩畫冊後
江東再見王摩詰寶界山頭即輞川一自丹青句題後
白雲秋色重蒼然
嘲梁伯龍
吳閶白面冶游兒争唱梁郎雪艷詞七尺昂藏心未保
異時翻欲傍要離
酒品前後二十絶
内法酒出大官者嘗四叨燕賜及諸大璫所釀
亦近之雖似清美但或甘或冽多未得平飲之
令人熱及好渴不堪醉也
黃封銀甕出當筵側弁須防執法前何似家園紅友在
一瓿相藉柳風眠
桑落酒出關中名最古色白鮮旨殊甚味宛轉
舌端不窮以甘故不可多飲
銀缾初瀉玉生香風味由來擅索郎若比美人何所似
太眞柔膩出蘭湯
襄陵酒出平陽襄陵縣色黃白香釅而所致者
多過甘不堪釂獨趙兵巡齎兩瓿味極殊絶累
白不厭以無甘味故也
㳙然甘露布松梢似玉如飴味更饒尚有碧霄真沆瀣
無將一滴貯天瓢
羊羔酒出山西汾州孝義諸縣白色瑩徹如冰
清美饒風味遠出襄陵之上小挾羶氣耳
清心玉映五銖衣可是朱顔有愠羝為道皋蘭秋月下
流蘇帳底見明妃
蒲州酒清冽芬旨與羊羔並而不羶遠出桑落
襄陵之上特以遠故不易得
屑瓊為酒露為漿超出人間色味香應從帝女傳遺法
不向河東羨索郎(傳云儀狄帝女也禹時都蒲坂)
太原酒頗清醇而不甚釅難醉易醒余嘗取其
初熟者以汾州羊羔劑半嘗之寫水晶杯不復
辨色清美為天下冠一時諸公嘖嘖轟飲至醉
未應誇詡和羹手偶向尊前壓獻酬他日邯鄲解圍後
與官求作醉鄉侯
潞州鮮紅酒蓋燒酒也入口味稍美易進而作
劇吻咽間如刺或云即蒲萄酒遺法也
潞州城中酒價高胭脂滴出小檀槽華胥一去不易返
漢使何煩種葡萄
薊州薏苡仁酒周氏第一成氏次之近得三屯營帥
司所造當更勝絶盖清冽秀美有出色香味之表者
清芬一段出冰壺為問天漿似也無莫怪死抛新息印
至今猶自勝明珠(後十年嘗之大不如矣)
秋露白出山東藩司甘而釅色白性熱余絶不
喜之臬司因有改造終不能佳也惟德府王親
薛生者收蓮花露釀之清芬特甚第不可多得
耳
玉露凝雲在半空銀槽虛自泣秋紅薛家新樣蓮花色
好把清尊傍碧筒
章丘酒去濟南不百里清味雋永自是名勝而
人乃傳秋露何也謝少溪侍郎者佳
玉缸春色暖融融一點清泠便不同肯向邯鄲鬭穠艷
自誇林下謝家風
金盤露出處州佳在南品之上亦以不甘為難耳
空傳僊掌擘清霄可似真珠寫小槽白露白雲都不要
温柔鄉裏探春醪
金華酒色如金味甘而性純食之令人懣懣即
佳者十杯後舌底津流旖旎不可耐余尤惡之
欲沽春釀解春愁爛漫華胥境裏游無柰平原伴愁住
令人長自憶青州
高郵五加皮酒五加皮草藥能去風濕高郵人採
以釀酒因名有絶佳者然不可多得大抵亦病甘
甓湖酒綠如寒烟與君甕頭三日眠即使病酲不忍卻
況乃去病復延年
淮安酒有一種差佳曰苦蒿味近苦而冽世人
往往重甘良可笑也
漕河兩岸碧欄杆瀉出春缸琥珀寒任道儂家勝崖蜜
爭如橄欖有回甘
成都刺麻酒其法連糟置甕中中插一蘆管使
客遞吸之淺則加水至酒盡滿甕皆水也味不
能佳然往往令客至醉盖眩於新奇耳
甕頭嘈嘈泣淚紅吸来應喚小郫筒何如換取蓮花柄
千載風流屬鄭公
麻姑酒出建章味多甘以穠郁為主尤在金華下
郵使遠將亦可憐怪来瑟縮空流涎麻姑縦有丹砂術
不作人間第一泉
池州酒色深而味甘且釅土人極重貴之余絶
不喜飲
池州酒釅真如油重碧穠甘瀉不流故人要我酒家去
野夫自愛千金裘
蕩口酒范氏華氏以鵝肫蕩水釀絶如菉竹色
而清旨爽冽釂之涼風生齒咽間美而不酲南
酒第一也余嘗過其地醉者兩日
波如竹色酒如波勸客仍傾翡翠螺縦醉欲抛抛不得
教人無柰憶時何
顧氏三白酒出吳中大約用蕩口法小變之盖
取米白水白麯白也其味清而冽視蕩口稍有
力亦佳酒也
顧家酒如顧家婦玉映清心劇可憐嗣宗得醉縦須醉
未許狼籍春風眠
靠壁清白酒出自家鄉以草藥釀成者斗米得
三十甌瓿置壁前一月後出之味極鮮冽甘美
酒母啾啾怨夜闌朝来玉液已堪搏黃雞紫蟹仍肥美
與汝相將保歲寒
省坐無賴閱雜冊花草禽鳥凡十六色各成一絶
漫題其後
凌霄花
枝牽蔓轉葉紛紛數朵蔫紅學出羣盤石托根君莫笑
只言身自致青雲
金錢花
日落千緡散漫垂華清初浴太真兒請看師相城西邸
應是河陽滿縣時
楊花
六代愁深金粉詞一溪春漲麯塵絲柔條已是無拘管
慚愧東風特地吹
薜荔
一片蒼崕萬古秋高天翠色晩俱浮自從謝傅東山别
未許交情到白頭
萍
洞庭天闊月横斜浪打風驚自嘆嗟少日風光君莫問
至今情性似楊花
虞美人草
纔聽歌聲舞不休楚宫猶記舊風流相逄莫奏烏騅曲
腸斷秋江萬古愁
百舌
千廽睍睆復鸎丁不向東風自一鳴何似儂家卑脚鳥
此生長技自呼名
山鷄
莫怪殷勤學鳳皇祇因毛羽有文章騶虞已自新頒朔
平慮于今復拜郎
鵲
早過長信報平安晩向昭陽效合歡天上只誇頻送喜
不知雙翅落金丸
子規
絡緯喚織朝從暮布穀催耕雨復晴汝道不如歸去好
可將耕織了平生
鶴
引吭長鳴動九霄丹砂冠頂白雲翹自從名喚僊禽後
鰍鱔吞聲恨不消
白頭翁
嚴霜種種映顛毛莫更嫌人賦老饕處處珍苞渾欲盡
可辭羅網入蓬蒿
鷓鴣
西山罝網彌天去北極蒼鷹掠地來日夜怨啼行不得
雄心一片已成灰
燕
曾逐東風入紫微晩抛江海滯烏衣空誇萬里封侯頷
還傍人家門戶飛
八哥
偶聽春聲牆外枝雕籠惆悵立多時分明細語傳鸚鵡
摠為聪明欲怨誰
啄木
空林長日自敲訇一掃千章蠧盡清聞道柏臺烏更好
不知何事但吞聲
弇州四部稿卷四十九
