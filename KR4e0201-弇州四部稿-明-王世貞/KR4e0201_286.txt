弇州續稿卷一百十二
眀王世貞撰
文部
墓誌銘
眀故中憲大夫福建按察副使午渠余公墓誌銘
嗚呼此眀故福建按察副使余公之墓而世貞為志且
銘之公故名應舉用以成進士為其不雅而更之曰曰
德遂字德甫公之先豫章士族祖泰父敘俱以尚書教
授里中亦負隠德敘用公貴封尚書刑部郎是曰刑部
公公之生其母萬安人及刑部公先後感異夢遂大器
愛公公少而慧敏總角受舉子業即超然神解稍長從
父授經於武昌朱御史廷立館朱公嘗督畿學政目中
無全士見公文而𢥠然曰是子國器也砥礪之且數歲
歸就試適郡試甫畢守歎無可以當首者續試公大竒
之遂以公應學使者竒公幾如郡遂補博士弟子屢試
輙冠居萬安人喪以孝聞服除應其省鄉試中式名稍
後朱公入為御史中丞道遇試目閱首簡不得公名抵
之地曰余生數竒乃爾耶夫人從地拾之起簡窮而公
名見朱公為張宴相賀公偕計至南宫不第朱公初弗
使歸曰生強為我游太學太學賢士藪也遂游太學屢
試復冠時王襄敏公以旂為兵部尚書謀子師於朱公
以公應遂躬造辟焉王公一見禮異公所揚扢自文事
外諸國家大筴亡弗籌者曾襄愍公銑為陜西三邊帥
請大舉摉河套有旨褒賞下部議王公亦以為便密咨
公公對曰吾聞兹事實夏相主之夏相驕嚴相險而中
為敵曾公且不自保何暇成功名乎哉亡何上果罷夏相
尋逮曾公而猝命王公代之王公大服公欲以公偕往
公念離刑部公久迫欲歸王公留之不得乃謂眀日當
餞於郊至則公卿大臣畢集王公攝衣而門迎公且徧
以贊諸大臣曰微余生教之吾殆不知死所且謂余生
異日公輩人也於是諸大臣爭造請公公竟不顧返其
又明年乃成進士使於豫章邸却其饋一絲不以入槖
鄉先生故太宰熊公浹聞之曰鄉後進不乏人眀年還
朝至冬始授刑部貴州司主事公精比詳於法亡所刻
縱尚書稱之時歴下李于鱗與世貞相劘琢為古文辭
而吴興徐子與南海梁公實寔同舍郎趙人謝茂秦自
布衣揚人宗子相自吏部楚人吴明卿自兩制入與朋
焉亡何梁生死謝生解而公與司農郎蜀人張肖甫繼
入公最名晩合然年最長而其事于鱗最恭于于鱗詩
所涵嚌最深至公長身疎瘦眉目清朗不多食酒雅談
笑然簡遠有凖時眀卿好狎侮以加子相輒不肯受加
子與則受公翛然其間亡所加即加之公亦夷然不屑
也楊忠愍公繼盛以直言相嚴罪下獄論死嚴之鄉人
皆掩耳不欲聞楊公名公時訊問亡所避遷河南司員
外郎尋遷四川司郎中亡何出讞浙江諸郡刑獄浙俗
獷巧善麗辟然深文吏往往惡其情法時不蔽公平亭
之其得出者咸自慶慰恨見余公晩大司寇亦無所駁
異還理其司未幾擢福建按察副使公至閩值子相理
學政而子與守汀喜甚詩筒還往不絶俄而子相病且
死矣無子公哀傷之躬為視含斂使其子棐絰而受弔
以其喪歸入賀萬夀還任時倭警雖少寬而羣盜乘時
蝟起延平徐子堅者劇盜也聚其黨踰千人欲南連張
璉以自固臺屬公捕之公選守令而下敢力深入者分
兵為四路據險以待而多縱反間擕其衆為一鼓而薄
之即陣斬酋首五十餘級賊遂大奔潰悉為四路兵所
縛凢四十餘人斬及溺死者三百餘人聽撫者五百餘
人前是張璉起大捕殺掠江右閩郡縣然不至延平而
延平公所治也天子方震怒下大司馬俾奪三司守巡
俸誤及公公不自眀而至是公以功大當贖念不欲張
侈其事力辭之臺人尤以為難嘗按部抵建寧臺檄還
署司篆己發矣會山賊反攻屬邑之政和夀寧郡守一
鶚間行報公公曰亟返郡當與守共之安敢以司篆解
既而與守謀二邑無城必不守彼且乘勝而見凌我與
守約兵弗精當坐我餉不足當坐汝賊果入二邑覘公
師整而暇相守四十餘日援兵至合而殱之臺按功簿
且上而會興化潰於倭而止閩大比士公入棘監之所
取知名士如趙秉忠田一儁黃鳳翔楊束輩後田君會
試第一人黃君廷試第二人餘多顯者公復入賀萬夀
大司馬見公而知公所蒞延平非失守地也己又能自
匿功弗列賢之為疏請還其俸有白金彩幣之賜公道
豫章里省侍刑部公甚適也而閩御史某之白簡上矣
始公為故嚴相里人然心薄之絶跡不造門及審讞浙
偕諸曹郎辭謁入嚴出揖公曰余郎余郎鄉人耶非今
日吾幾不識郎故鄭端簡公知而紀其事於文公以讞
大藩勞得遷資不過蚤半歲耳而相嚴敗人以公其閭
左間批根語及之識者不謂然閩御史某公同年進士
也疎不諳法公微規之御史陽謝公中頗不懌而邵武
之司理與守搆公意直守御史乃復入司理間遂指擿
公冀以快忌者中丞譚公綸為解救不及而例且會疏
因稍異其辭業當得勘銓部中亦有欲為公道地者而
旨報罷矣公雖終不能無小慨然以得長奉刑部公甚
快公出入中外十餘年未嘗一日廢詩而至是乃益刻
勵自于鱗而上以至於古之作者亡所不究極于鱗慎
許可其寘公於七子中恒猶憒憒至是貽書世貞曰大
江以西余生一人而己而豫章里中人鮮治詩亦不閑
古調公墨墨不自得獨國將用晦能為古調公折行與
證爾汝交相倡酧亡倦久之名益盛海内操觚之士多
納履請益者公居官廉無餘槖又以淫書故不暇治家
人産市文之羨得少甘毳以奉刑部公及繼母蔣孺人
而其後刑部公卒公時巳逾耳順哀毁踰禮其喪蔣哀
亦稱之先後中丞直指干旌過從問政談藝俱以公為
指南而語及公出處則深惜其才而扼腕於例低回久
之獨中丞凌公雲翼滿而薦公一時翕然以凌公能知
人不俗而太宰張公瀚者公故交也人謂且用公其與
公善者至為畫筴願得一書致張公必有以報公謝曰
客休矣張公不知我故不用我知我亦不用我且我一
山澤人亡世意久矣何至勞君方寸客愧去盜有窺公
者亡所得發憤於公所蔵書爇之井其廬俱燼公嘯傲
自若於是公之子棐謀築室於負郭之隙地居直東湖
北枕澹臺南望徐稚西接蘇雲卿三高士祠公意樂之
時時指謂棐曰是了不異人意用晦以其與芙蓉園隣
也數召公吟哦其間不别賓主詩成俾世貞敘之曰芙
蓉社吟稿當公之壯時僅一子棐李夫人憂之為置媵
送之閩公聞其衣冠子也却而不責其直汪司馬伯玉
為作却姬傳晩節稍有所置多子然貧益甚人風公不
為是曹饘粥計耶公曰棐在吾何憂即凍餒不至死既
老倦客客至不辦為具徙居武陽里課農自給城府之
跡可數也吾弟敬美屏騶從過公雞黍浹夕蓋用于鱗
留余白雪樓故事癸未春公年七十飲客而語忽澁步
蹇飾巾待期至臘月四日猶與客論文不倦罷客後端
坐悶兊不言棐驚而問之亦不答氣微微從口鼻出又
四日而逝時萬歷之癸未也娶即李夫人有五子長即
棐太學生李夫人出娶於羅次槃聘於甘槩聘於魏果
聘於何集聘於胡俱庶出女二一適諸生萬戩卿李夫
人出一字太學生鍾允升亦庶出孫男二長欽燿聘楊
欽&KR0008;幼未聘孫女一適喻應臯公卒之眀年而棐始属
狀於用晦又三年而狀成其文踰萬言最為詳媺棐携
以來且請曰猶未歸土也其卜在武陽南瞭芳灣之觀
音山敢蘄子之一言以慰於幽余不忍辭嗟乎當吾曹
之相率為詩頗跌宕自放若不可一世人而世亦無有
能見容者獨公斤斤制行不苟與人必以誠信文彩無
所露洩見而知其長者吾曹每屈指卿相必首公巳公
佐大省臬無害而予與于鱗早拂衣子相補外子與眀
卿肖甫謫若小驗然未久而歸者出外補及謫者遷肖
甫遂進保傅為國柱石而公以一訾之故終其身丘壑
不復振豈非天哉雖然公詩成矣其又有進於詩者天
乎人也固不得而以世法軒輊也
銘曰大江以西有𣲖其詩作者實繁背風雅馳余公一
人起而振之力去陳言而古是軌遂超羊腸以陟熊耳
俯視塵世轍亂旗靡位不蔽德文士之恒繁後而賢補
之以贏嗚呼余公即安而宅我辭苟行過者必式
承德郎温州府通判淞涯潘公墓誌銘
當隆慶萬歷間故御史大夫上海潘恭定公偕其仲氏温
倅公叔氏比部公季氏光禄公咸以篤老致其官歸恭
定公築堂於别圃名之曰四老約以佳時相過從而諸
子今學憲方伯都事汀倅監事諸君咸盛衣冠治醪糗
執子弟之業四老人隗俄其間雅歌投壺談笑甚適也
海内艷稱之以為唐宋二洛社不必出一姓魏之楊氏
雖號為雍睦然刺促官守不敢以愉樂顯眀之毘陵近
之矣而不必貴兼之者獨潘哉蓋十餘歲而恭定公卒
巳而比部亦卒温倅公惘惘涼涼悲思牢騷四老堂之
跡遂絶而又五載公亦卒矣公之初不豫也時汀倅君
方之郡便道省侍而學憲方伯皆里居公忽顧而泫然
曰我潘之先累世為德而鍾我兄以有若二子而德不
裒今者乃聞諸子姓有妷惰奓肆日將隳其先而噤不
一勖之非所望於賢者也因汎瀾久之眀日語益慘且
加絮泣數行下學憲怪語方伯此何祥也屬元正公當
從之公庭祝釐以病辭越二日為公誕辰舉家慶者亦
以病辭蓋七日而竟不起時萬歷丙戌之正月十日也
公夀八十有五小於恭定公二歲耳德亦鴈行唯是少
不得志於科第屈為小官然亦有以自樹顯不苟徒焉
己也公之先為邑名族其詳見恭定公狀志中公生而
警穎端重異常兒稍長通經術能文章會其父贈公罷
項城尉歸倦於家且宦薄而公獨顓其絀以共贈公夫
婦朝夕而寬恭定公及比部於學既恭定公成進士久
之比部亦舉鄉薦公乃補博士弟子以例升太學上舍
謁選吏部得為光禄寺大官署署丞大官雖名為一署
於他署劇且總其凡公精心為之持以廉節時卿黃公
養蒙少卿冀公鍊事取公而决歲所省上供費以萬計
中貴人請偹一夕之需為歡公知其欲見嘗也遜謝之
自是不敢有所干於公時恭定公自大司寇領臺事公
杜門謝絶記吏還往有臺獄白而推恭定公感者以百
金酧公公大驚麾出之咄咄楗門牡尋奉命頒殿工於
江南諸郡自常廩外饋遺亡所受務隠約折節恭謹若
不知有恭定公者還朝考三載績階徵仕郎尋奉本署
正眀年請急還里巳復除故官當莊皇帝之初即位諸
郊祀時享宴賞大典所取辦不貲且事久曠廢公沛然
應之有餘執事殿陛中薦爵奉胙進止雍容是都上亦
目屬之故事官散廩粟往往用新而置陳陳者至腐不
可食公請於卿自陳而新以歲差次著為甲令自是廩
粟無留腐者公所更定甚多諸宿弊若掃官吏洗手而
治遷温州倅温名郡也近而饒公念恭定公己得請便
道還里依依不欲往恭定公強之乃往甫踰月而竟投
劾歸臺使監司羣挽之不聽曰吾奈何以一倅易吾兄
弟哉公歸所以奉事恭定公篤愛肫肫其字叔季如之
四老堂所繇築也公讀書通曉大義然於孝弟忠信自
其性得之不以名閥年行矜人雖单煢後進來謁未嘗
不自抑與講敵禮也尤仁慈諱稱殘刻事與人語煦煦
惟恐其忤之然至誨戒子義方斬斬矣居恒謂天道福
謙人情忌滿儉嗇保家慈讓養德知言哉公歸後以次
子汀倅滿光禄考進階承德郎勅辭褒予甚至而元配
王亦自孺人進安人王有賢行先公卒公感而不復娶
恭定公嘗為銘其葬丈夫子四允脩太學生亦先公卒
娶趙繼宋允徵光禄寺掌鹽署監事娶趙繼何復繼趙
允逹所謂封公者也汀州府通判娶顧封孺人俱王出
允光太學生娶倪側室張出女二長適太學生張所毅
側室朱出次適瞿弘詞而夭亦張出孫男六士彦太學
生娶楊雲杰邑諸生娶顧雲棐太學生娶張雲章娶俞
繼芳邑諸生娶張雲皋聘陸孫女一字石長芬曾孫男
五眀屏聘鈫眀翰聘支眀錫眀暘眀藩尚幼曾孫女六
一字張氏子一字徐氏子餘幼末字允徵聞訃還偕允
逹等卜葬公於肇溪之原啟王安人之兆而合焉以學
憲君狀而請志銘於余學憲君名允哲與余為兒女姻
而余故莊恭定公不敢辭
銘曰樂有三而公得其二福有五而獨公之備乃猶贏
其一曰有繁喆嗣夫不知公者以公之兄不知公詳者
以公從子之狀而余之志與銘余言若新公亦若生
曹母陸孺人墓誌銘
曹母陸孺人者其先吾州之雙鳳里人也父某工為醫
母曰龐孺人婉嫕有志行善女紅未笄而歸故憲副曹
公逵公時為御史以直道謫名聲重一時其所儷顧夫
人有子曰巽學成鄉薦矣公猶自念其嗣单故復娶孺
人其後更有所置曰某顧夫人嚴不易事孺人宛曲供
奉之遂得其懽心而撫某若娣姒然以故公益重之其
守嶺南移守滇己副滇憲孺人俱從生二子官舍長曰
晉學次曰益學公宦先後皆饒地孺人斤斤職漿&KR0755;慎
門牡而巳他無所染指公性素儉既歸愈拮据生理孺
人一切承之以勤約奉顧夫人益恭及其卒而所以侍
湯藥含歛亡弗誠信也公老而康強無疾開八袠以終
孺人猶大慟欲死殉之不獲乃撫二子曰吾所以不遂
從公地下者為而輩未成長耳遂長齋斷葷味二子泣
請曰疇昔之事公為政母幾不得再肉而今者頗有餘
槖以共母胡自苦乃爾孺人竟不許當二子之在髫齔
時孺人督課之讀書甚苦至是乃益苦曰而不任負荷
使我何以見而父地下於是二子立矣游太學補上舍
矣晉學娶封少宗伯王夢祥女益學娶太學生王懋學
女而俱良矣孺人乃歎曰自吾事公以逮為母逾五十
年未嘗見日而起不丙夜而宿也亦未嘗先諸傭飽後
諸傭休也吾今者有托矣衰且不任矣始分就二子養
月一過從掩關誦經敇毋得以家溷若媪始孺人之事
公得一錢輒授撲滿不輕出至是稍稍以贍窶戚繕橋
梁施槥掩骼有假貸者至併其母錢負之亦不甚較曰
吾夙世逋也陸翁與龐皆老孺人手以寬樂終而禮葬
之恤其二孤至今今年丁亥正月孺人年六十九矣忽
感末疾不良行二子侍湯藥漸有瘳忽謂晉學曰吾欲
及我之目而若冠帶也且若婦之母王太夫人在燕中
念若甚可一往見之謂益學汝姑在我側晉學勉行謁
吏部選得鴻臚寺序班俄心動辭王太夫人以歸則孺人
以六月十五日寖劇不起矣晉學道聞喪匍匐哭甚哀
己謀之益學將以九月之三日拊公兆而請狀於龍溪
令沈君俾世貞效志銘於墓中之石余故嘗有所效於
公且從二子遊而尤與益學善其何能辭孺人女一適
太學生歸道傳孫男五接武聘南太宰袁公洪愈之子
某女雲武聘諸生王應賓女賡武聘太學生周秉文女
英武步武皆幼女二一許字周進士玄暐子公縝一尚
幼皆晉學出餘詳公誌銘中
銘曰公所謂儉師之畢身稍散以施則取吾仁教二子
成用以報公是曰地道無成有終
中大夫山西等處行太僕寺卿巖泉徐公暨元配
吴孺人合葬誌銘
當萬歷丙戌之九月而徐公以吴孺人地下之辭來請
曰是婦也而賢且有德於不榖故敢以溷子然徐公病
矣墨而柴瘠薆語不相屬余私怪公獨不為己地下計
乎居無何公病寖劇俄而卒時十一月之十五日也眀
年七月其孤之長者曰遵禮手公事狀率其弟來拜且
泣曰葬有日矣以下執事之不忍於吾母也將必不忍
於吾父也其均惠之一言以慰死者余與公同年契厚
無可辭按狀公諱爌字眀宇家世受耕讀至父溪軒公
奎舉公而公少儁朗多異徵季父東林公槃時未有子
抱而育之以至長則風骨遒勁能讀書属文有竒氣燁
燁東林公生如公者四矣而愛公甚不忍歸溪軒公遂
為之擇配得吴孺人年十九而適公公時年十八眀年
公試於臺為第一遂補博士弟子員公於文益有聲婁
試輒冠教授弟子多顯者凡十年舉鄉試又十年成進
士釋褐湖廣長沙府推官公故貧知小人依而又在公
車久晳於事故任不能數月而輒負察廉聲尋丁東林
公憂歸念不能以禄養報痛至毁服除補武昌府推官
武昌一大都會也其劇倍於長沙時而又屬大侵萑葦
之盜蝟起公精心為之察冤理滯而又能佐其長以機
權購募盜多就法其署興國州州有子殺父者以巧匿
之有非盜而見誣者拘成案弗獲理公皆鉤得其狀所
操縱若神民大快服暇則延見諸生與談經術課文藝
彬彬矣以卓異徵為四川道御史亡何溪軒公亦卒或
疑其服公曰吾所後父在也則壓而弗敢舉吾嚮者巳
盡之矣今乃行吾哀耳遂奔歸其毁如喪東林公滿三
載改補山東道督視兩淮鹺政前是有大相之嬖曰中
丞鄢懋卿取其指横增鹺課至數十萬緡商困甚以次
破産至有雉經死者公得其狀上書萬餘言請悉蠲之
報可公為諸生時所治經取當心己不帖帖章句學而
會得王文成公守仁傳習錄讀而服膺之曰道在是矣
是為善言程朱者而公所稱即文成亦不一一步趣其
說識者曰是善言文成者公乃出故著四書初問大集
諸生親為部解俾轉相誦習而今少司寇耿公定向方
督視學政與公往復下上聲籍籍流聞京師後相徐文
貞公階方以講學鼓舞一世故用蠲鹺䟽器公而益竒
之公遂改督北直隸學政公外嚴而内寬取士不拘泥
成說亦不采宿譽而能得之驪黃牝牡之外以故所識
拔數多取科第為時聞人京兆諸生擊濫籍者事聞上
以屬公公念古不禁游學即非負私自匿請一切寬之
使得還故里校報可以三載最贈東林公如公官而封
母楊太孺人尋遷按察副使督江西學政公所張說約
略如直隸時而法加詳其得士尤盛公之督鹺兩淮也
漕中丞故嘗守吾蘇而公預薦及是欲責公弟子禮公
以方共事不之應中丞内䘖之後三遷為大夫總臺事
而又入他流言數貲公遷為山西行太僕寺卿實左之
也公之官未幾大夫復司察遂孽公歸公以盛年雅望
一旦中单辭見罷親故亡不扼腕不平者而公坦然不
為動唯轉徙鄉落與吴孺人僇力課耕織稍得歲即以
其羨益拓南畆而己非公事未嘗輒入城府其足跡可
數而計也吴孺人者性沈毅有識慮其始佐公於困一
廛之室逼市囂而處夜則機杼聲與囂聲雜而奪公書
聲公恒笑謂此一部鼓吹也簮珥之餘時時輒以共東
林公夫婦甘脆不後他妯娌矣為公生二子鳴國鳴陽
皆未冠應諸生試有聲以一時夭公時有淮役痛之極
不肯行孺人斂泣而寬公曰數也且上恩未報二尊人
未霑一命奈何以小孺子故弁髦之公為強治行則曰商
&KR1205;矣商&KR1205;國亦&KR1205;如何及其兩視學政也則復戒之曰
賢才國之楨也善護持之勿輕挫也公皆納其言而會
有給事中者以蜚語論劾公恚甚應之方具草孺人曰
毋以甚也上當自悉公且夫人臣以辨為名而效尤焉
毋乃不可公為削草之半及䟽上果以給事輕率而公
忿戾俱鐫禄二月公始改容謝孺人吾三用若言而騐
一不盡用若言而悔若吾益友也孺人為公寘側曰張
凡四載生遵禮孺人喜劇抱而謂之曰而來何遲也其
乳哺加於鳴國三載遵道生視如遵禮又三載遵德生
視如遵道孺人念張之三舉男子也又甚恭而練事也
漸以家秉委之公是以益賢重孺人既殁而哀之深也
公天才警拔其為詩及古文皆匠心而言縱横䟤跋電
擊風驅使人不敢正目而盻兩視學名地賢士大夫干
旌造請餉遺慰存無虚月贄幣而乞言者時時有之以
故晩節不大落莫獨吾東南儒生以藻麗相煦沫毋講
學者公默默不自得亦毋繇一吐其藴蓄然至所著書
亦足以自見矣公秩不過三品敡歴僅五政不能盡其
用於國然淮鹺一䟽為縣官經久計歲完數百千家又
能棫樸兩名地之瓌材以資天下器孺人為公舉兩子
而失之亦不能盡其用於家然能躬操儉勤以植公産
長顧紆思以良公官二父二母均養有終以成公孝而
所樹媵貳培之沃之以昌公後公與孺人用於外内不
同其合於上臣以人事君之義一也嗚呼休哉公既喪
吴孺人忽忽鮮生趣以至病病劇且死迺呼童子口占
五歌使書之皆言去逆旅而歸故鄉又樂其得所而中
間敘致逍遙倘徉之狀瀟洒自得有蟬蛻汙濁駒隙千
古之意其辭多不錄錄其大較云公以正德乙亥生以
萬歷丙戌卒夀七十二孺人以正德甲戌生萬歷癸未
卒壽七十所著即四書初問及太極測定性釋徐氏殘
編南還日紀琢玉新聲若干卷子五鳴國娶項鳴陽娶
時遵禮太學生娶魏遵道娶吕遵德娶趙其詳見前女
二適太醫吏目王三綱浙江布政司經歴朱世昌皆前
卒獨壻存墓在鹽鉄塘之某字圩
銘曰驟予公而奪之者膴仕耶驟奪公而予之者今子
耶將無奪者數而予者理耶則夫公之學或彰而或晦
者要亦若此爾公止矣俟之而巳
處士雙溪顔翁墓誌銘
復聖顔子之後裔有一人曰禎字廷用其人生長閭閈
不能誦臆其先之遺訓而天賦龐茂於義質信成有闇
合而不至背馳者然生業頗温厚年九十一多賢貴子
孫以樂夀終視簞瓢之天蓋三倍其年矣造物者為有
意耶為無意耶末季之天日以漓有能完而不盡琢者
固其所獨私也復聖之夀在萬世而顔翁之夀僅在一
時雖然亦不愧其為後裔矣當復聖之後多有以文學
忠節顯者至宋而為尚書左丞岐扈高宗渡江居檇李
之石門鎮能間關抱其五世主不失名其所居村曰陋
巷以志不忘本其後族益蕃居石門者有東西顔而最
後遘蒙古之難轉徙上虞為衙後顔慈谿為顔家葑顔
而陋巷村之顔自如曰瑫者翁之王父也曰嵩者翁之
父也王父娶於金而夭金能矢節至老被旌撫育子姓
以耕桑起家及翁而益饒少奪於父母不獲竟經生業
然慷慨有大志居恒謂其子大化曰家自復聖公五十世世
受儒何自中絶哉吾居則慙吾姓祀則慚吾先孺子勉
之自是大化負笈而受諸經賓於學宫矣翁天性孝友
其積財能以義散之仲氏祥贅於沈受沈槖不貲矣或
謂法不當復割顔産翁弗較也而身居其瘠及仲之殁
而二子孱寖削則又為之經紀之從子楠窶突無烟翁
曰吾為燠若突也仁至欲溺其女翁曰吾為女若女也
以次衣食其宗黨姻戚他待翁而室家者指不可屈計
而翁忘之不以為德嘗出錢百千緡於肆里中兒善胠
篋者數憎焉以資飲博家人司其狀語翁翁曰謹避之
耳吾何忍輕被里中兒盜名以是咸服翁長者而黠客
緣而挾詐貸翁錢翁許之或曰是不可許必併失母翁
曰俠士許人以身尚殉之母錢之幾何而市吾信卒授
之弗歸弗較也當眀之世檇李為桐鄉屬有島警議城
焉翁首捐帑金三百助工費且分功畚鍤間以倡諸役
者城成之十年而島寇至不可破大化舉於鄉矣翁用
是得發舒邑令禮翁為大賓歲歲不廢然翁為之一二
赴不數數也又以例推翁夀官予冠帶公亦不時御至
大化婁不利於公車謁選得楚之黃岡令調蜀開縣後
先五年問有所遺翁若絁帛者翁猶詰之曰月俸來耶
毋令脂汙吾目開令良於官偶有所不懌移疾歸意翁
必見誚翁殊喜謂開令曰勞苦三峽怒湍天殆更賜我
一兒翁素強無疾大耋之辰舉白進炙無筭眀年忽奄
然而逝將屬纊執化手曰毋厚葬毋以車為槨傷我先
復聖風得賢者一言如曾氏之稱先友足矣翁娶沈繼
賈子一即開令娶亦沈繼項女二適王九思丘應兆孫男
四長學詩光禄寺良醖署丞娶顧次學易如兄官娶沈
次學文邑諸生娶沈次學禮邑諸生娶沈孫女二適諸
生錢夢衡張世卿蓋翁卒而開令亦己老且用毁&KR1205;不
任行乃手具事狀以書屬其子學道介文學蔡某拜而
請誌銘以終翁之治命蔡某余故所知也學道美而才
余所賞也夫是以不辭
銘曰猗我聖亞庶乎屢空不幸短命命乃無疆有後於
斯樸茂且龐冨夀而康子孫載昌唯德之良爼豆其傍
弗忝厥祊
弇州續稿卷一百十二
