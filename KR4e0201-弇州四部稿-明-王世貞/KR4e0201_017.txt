弇州四部稿卷十七
明王世貞撰
詩部
七言古體三十八首
觀李于鱗射歌
李侯手挽三石強左射右射勢莫當飲羽猶然動逸勁
白日迥接星飛芒綵旌亂馳鼓人震徐插繁弱神揚揚
江南野夫不肯降氣挾岱嶽超扶桑乍騰手勢身亦轉
矢落不見東西颺道傍兒女相走笑比着束手無餘長
主人玉杯競前醉李侯頗欲誇其技自云昔者師劉燾
罷看詩書馳獵騎珊瑚僕姑千金裝戎錦韎韐五花隊
燾也逡廵獨前出指顧萬象俱辟易皎如宵月横控弦
颯爾秋霜見鳴鏑衆看雲中一片白宛轉血墜摩空翼
猿猱呌號麋鹿竄袒跣手割分肩肋精能遠出都護右
猛志坐奪材官色風塵將相在一身往見主攬甘泉策
劉子慷慨欣握符李侯沉冥困執戟非但折節攻三餘
亦逐時人理簿書雄心隠隠見眉睫世事忽忽甘籧篨
英雄善藏須莫識辱國之藝何欷歔我醉為歌平原下
青霾森森日色亞安得一箭萬里空野夫飽飯看君射
短歌自嘲
我不能六翮飛上天又不能摧眉折腰貴人前為郎五
載偃蹇不遷訊牘再過心茫然但曉月費司農錢移書
考功令願賜歸田考功笑謂汝猶鬚眉在人面留之何
益去不全西山山色青刺眼為我擁鼻賦一篇廼公調
笑亦常事有酒且逐東風顛
送盧生還吳
盧生善詩逸者流百結鷫鸘安足愁囅然一笑别我去
春花落盡胡姬樓欲留不能意彌惻衆中誰憐好顔色
短裘倘過邯鄲道青草已沒平原宅吳趍小娃迎問郎
北遊滿地塵茫茫采菱深處唱一曲豈若蘆笳能斷腸
刁斗篇
匈奴鐡騎動妖氛大漢金城上屬雲始隸西宫程衛尉
還從驃騎霍將軍將軍令嚴鼓聲急轅門夜寒刁斗發
淅瀝頻敲萬古霜凄清坐轉三更月剥剥啄啄如有情
丁丁鍧鍧咽復鳴初疑玉漏傳籌響忽憶銀砧搗練聲
六邊徤兒好身手中夜聞之氣盈肘匹馬横度祁連道
彎弓射得單于首絶塞唯言奏凱歌中原不復聽刁斗
城南少婦欎金香織却流黃不下堂願得憑風試吹去
要知此聲能斷腸
題周翁畫雲槎圖贈張隠君
昔有博望侯鑿空訪河源歸謂中國人青天半崑崙黃
河捲地軸日夜東南奔何如海上槎逢此方外客飄然
犯銀漢白榆寒歷歷織女笑解裝槖中支磯石兩竒不相
遭萬古疑其神周翁貌此圖無乃為解紛嵯牙老龍浪
所斤一紀一貫秋空輪乘槎之客今姓張飄鬚渥丹雙
眼方燕頷不取黃金章泠泠腋風助徜徉白雲如繭天
茫茫衝波萬穎玉不定空青一點銜扶桑道逢扶桑君
挽之不肯住我欲馮虛叩廣寒高扃璚宇無眠處褰裳
訪織女怪謂汝曹好傳天語令汝徘徊不得去倘過酒
星煩致聲人間尚有王先生天瓢沆瀣如未熟笙鶴何
年醉太清
落花歎
歎落花花落何飄零狂風如剪刀越羅綷縩不勝情蹀
躞㶚陵陌瀠洄御溝水落花欲有陳狂風殊未已歎落
花掩淚辭故枝枝枝同根蒂片片各分離只今蹤跡無
處所憶昨容華能幾時歌落花莫咨嗟請說上苑千條
綺請說河陽萬樹霞七寶儲胥金平脱九華步障玉辟
邪標題琬琰雙牌小承日流蘇八字斜誰不暫緩青絲
絡誰不暫駐七香車香車絲絡春相待弄態流嬌宛如
在只道朱顔日更新那知轉盼恩仍改歌落花君歌未
闋攢我顰昭陽婕妤漢侍者邯鄲厮養趙才人空將今
日今年舊難擬來年來日新東鄰小娃纔十五恰似芳
苞未曾吐已饒花落不關愁又道花開為誰嫵還逢路
唱落花歌蕭颯寒烟掃翠蛾惆悵不堪臨鏡意自憐三
月夢中過
乙卯病後遇生日獨酌至醉漫歌
東風吹酒星倏忽辭青天自墮吳江湄一住三十年十
年抱案尚書前腰腹半已成杯棬歸來覽鏡忽大笑笑
汝低眉為俸錢忽逢蕭相營未央雖有月請歸朝堂酒
腸唧唧如欲訴且向文君乞鷫鸘陽昌罏頭春酒香白
眼瞪視天茫茫杜曲梨花飛㶚陵楊花落不愁花落無
處歸只恐長條坐蕭索以兹日作爛漫遊妻嘲女諫安
足酬汝曹骨肉偶相合世間萬事俱蜉蝣君不見王元
美昨者病欲死眼前七尺無奈何胸中萬卷長已矣只
今幸逐春陽蘇那不盡倒白玉壺當時倘便騎鯨去北
斗南箕未可沽
獨酌
懶癖如斗安吾胸應門有刺勿復通小婦行炙大婦酒
囅然不辭雙頰紅兒能跳地作虎子汝乃賦橡隨徂公
嗚呼得不笑若翁
坐有石季倫金谷圖事因與于鱗共賦新體一章
石家金谷鬭繁華春風占盡河陽花連雲錦帳五十里
壓角流蘇玉辟邪瑩蹄快犢夜光銜平頭小奴火浣衫
君王珊瑚敵不得七尺神柯産日南回巒别起清凉臺
綺楯交䟽面面開芙蕖千頃映朝日日炙風掀香氣來
楊柳低纖姹女支琵琶小按明君辭九齊芳塵驗履跡
舞罷珍珠第賞遲急管繁絃響清漢酒闌金鈿自凌亂
小婢收將處仲衣胡姬解拾安仁彈翾風退房泣秋草
綠珠轉眩青春好回眸一盼光彩生八百蛾眉盡如掃
長安使者白鼻騧升堂左顧何矜誇連枝分折秋霜手
不入侯門映綘紗何人白首咏同歸倏忽豪華事已非
唯有殘霞零落處至今猶是墜樓時
題松贈沈大夫郎中科父
沈大夫與汝遊兮泰山登天門日觀之高峯其上有五
千年松樛蟠挺屈撑虬龍鱗文剥蝕自成理白日變態
濤洶洶胡為強顔秦哉封松根茯苓雪似脂山靈下閟
神不馳竒者或臂為嬰兒沈大夫烹食之肌髮鬒澤雙
瞳方下招松間鶴八極同遨翔君不見秋霜夜飛摧萬
卉香飄色墮俱泥滓七十二主猶眼前泰山五株青不
死大夫者何赤松子
送袁抑之給事監兵北伐
雙垂韎韐繡鸂鶒金羈馬頭雪花白秋星乍稀承明廬
慷慨遺策長安陌城社已見狐鼠空關山要令豺狼辟
今為頗牧出中禁豈但汲衛誇揖客飛書再看魯仲連
奏記不數崔亭伯匈奴祭馬秋欲動連峯蔽天朔塞赤
六郡材官三十萬一一翹關袵金革期門募士身若飛
屬國降番鬛如磔此軰自昔稱英強見敵雖多慣跼蹐
時時大官出銀幣往往宿將甘巾幗嗚呼主上恩不薄
忍使驕敵猶充斥君行帥府青天高揮檄霜寒净沙磧
安得一騎馳王庭為君預掃燕然石
結交行寄贈于鱗諸子
自從管鮑不復見天下黃金鬭膠&KR0238;往者吾過翟公門
其雀可羅樹蕭瑟時來肯怕貧賤譏勢去還將姓名失
吾儕此聚若有神驪珠熒熒夜光溢但憶論文碣石空
寧知鑿竅高天嫉即今偪側荒城畔殘月猶明夢廻室
饑鳶凍鴟慰相語丹鳳哀呼問其匹淮南萬木迎風愁
浮雲淡沲寒不收憑高四顧乏羽翼要使黃河西北流
淮隂侯廟歌
咸陽傾城葬祖龍嬪嬙掩泣千花紅十二金人銷不盡
揭竿斬木飄於風是時韓生業釣者其志固已無山東
轅門執戟重瞳子巴蜀為壇隆凖公白帝雄圖久成滅
烏江獨馬非為功歸來故鄉高築宫黃金如山一日空
齊趙諸侯在指掌俛仰宇内無英雄三奪軍權再被縛
束手不待如發蒙廼知天授豈人力代相之約何匆匆
當時幸不烹蒯通嗚呼餘子焉足數往往鐵劵埋膏斧
驪山刑客布乎王長安徹侯噲等伍微時猶營萬家墓
貴日翻慳一坏土尚令黃河羞漢帶日夜崩濤奪鉦鼓
乍可吾徒設瓣香莫令兒軰陳牲酤荒階突兀見老檜
乾坤熒熒日漸吐五陵王氣横亘天亦復寂寞成今古
從軍篇
君不見匈奴遊獵犯邊疆復從朝那入漁陽孤軍慘淡
秋看月萬馬奔騰夜踏霜促詔元戎屯細柳還聞烽火
接長楊金符電發徵車騎玉劔星移下窒皇博士持和
令守障牧兒助費拜為郎横行盡選六郡士轉餉俱齎
百日糧六郡良家俠少年從來結客不論錢生將猿臂
能穿葉鑄得龍泉獨吐蓮去逐輕車馳騕褭還要劇孟
睹嬋娟雙層鐡鏁桃花甲三尺絨緣瑪瑙鞭自道青雲
能立上復誇黃石有真傳機頭少婦悲相向親黨臨岐
重惆悵太白三杯醉不辭凉州一曲歌偏壯海内常埋
甲胄塵人間自少公侯相新投主帥霍嫖姚長揖轅門
意氣饒别將晨驅玄菟塞竒兵多斷白狼橋行逢使者
曾書鴈捕着番兒慣射鵰䟽勒西來通帝朔居延北望
絶天驕酡酥酒進閼氏捧夷樂傳教敕勒調燕然刻石
名居首漢殿頒恩世稀有已賜甲第高入雲更懸金印
大如斗功成莫傲機頭婦燈寒月沉君知否
送黎唯敬還南海因懷梁子
海内自與黎生左躡履竟入羅浮山羅浮璇房七十二
往往僊跡非人寰天門上逹勾曲領石臼碓沫飛潺湲
濛晴零雨净峯色一一麻姑呈翠鬟近者余與二三子
被髮行歌燕市間黃金突兀差快意那得久駐塵沙顔
衆中聞生不相識余亦夷門抱關卒倘過石室採黃精
其畔或有梁公實
松樓歌
東陽周先生今長洲君父也殆古所謂獨行隠
君子歟築樓松間因以自號王子聞而歌之
金華真人列僊丈叱石初成氣愈王自云神仙好樓居
結巢百尺松之上黯淡曾廻日月光屈蟠盡作虬龍狀
樓中之人鬢蕭騷岸幘獨卧青天高窗間數下千年鶴
障裡常飛六月濤不學秦封汙嶽觀欲同莊社混蓬蒿
松脂夜明茯苓白手持長鑱劚其側飽吸清泉九咽寒
更倚欄干嘯秋色
擣衣篇
驚烏撲速起空林轔轔雕輪過漸沉此時何處青樓女
此際無限塞垣心青樓小女字莫愁織得流黃錦並頭
記别狂夫辭故里昨傳書信在凉州機頭金剪三四轉
燈下玉筯一雙流熒熒青燈軋軋機還理狂夫篋中衣
宛轉涕淚新㾗積約莫腰肢舊帶非杵影高低尚自雙
煢然賤妾伴空房搗成白練渾如雪愁得蛾眉已似霜
規月蒼黃低落鴈商颷悉律和鳴螗意怯腕弱夜還賒
誰能聞罷禁咨嗟疑是梁州砧響絶十年零落不思家
夢遊虞山拂水巖
虞山拂水巖勝聞吳中往常熟令王君邀予遊
之時久旱泉涸使山僧别㪺井數斛從高下飄
起若沫忽已盡竟不能待虞山雨而歸八月予
北上度沛阻淺夜宿夢若從山左而上巖石萬
疊削立雲際惝怳舊觀狀益加勝俄雲滃然彌
挂松表甘雨如注泉流淙淙雨霽已東南風大
作逆吹泉數十丈巨若貫珠細若飄塵蹙拂捷
起遠日乍照晶濙玲瓏四顧嵐彩倏忽萬狀顧
謂童子安所得酒乎坐盤石歌一章響振林木
尋醒語若在口意象倏忽飄墮渺茫追數舊遊
並為夢境第其累遇後當夐絶燒燭命子墨客
卿為長篇記之文不加點
虞山近鄉國今隔二千里我攀元氣躡怳忽一夜飛度
大江水大江雲渺瀰為我送置虞山側千林鳥啼尚不
斷倏然已坐顛岩石下有隂壑流潺湲罡風倒吹飛滿
山怳若神人散天花噴流瑟瑟明秋霞中間一道或如
練上注銀河星斗斜洪濤洶洶谿谷谽谺擘拆老檜屈
蟠龍蛇鱗甲隠起紏紛拏濛隂黯淡不辨色西看茫茫
大江碧欲招李白天姥顛䟦浪鯨魚竟難測誰㪺清泉
洗余耳下視濁世俱浮螘長嘯歸來始自驚猶疑几席
嵐烟起往者王使君邀余上客華陽巾酒酣劔門峽手
弄茲山雲轉頭不見秋霏霏但餘香霧沾人衣昨來夢
境更竒絶試問莊生誰是非
寄贈李順德于鱗
昨秋送我薊門側天日黯作琉璃碧強以雄心揮别淚
俯視萬象俱堪擲千言昵昵未肯盡片語倉皇各深惜
高艑長驅不斷風被髮悲歌向震澤道逢北使行相問
生其果厭承明席鉅鹿西馳七百里扶風秩中二千石
黃金横帶歷下過里門高車排畫戟海内但不書生窮
大笑便出長安陌何能毫末見文章乍可沉淪就時格
貞也高陽一狂客英雄草莾成莫逆杯酒浮沉到處非
寸心炯炯留生識昔者擊鹿過徐卿匕首忽奮珊瑚驚
立談秋風搏鵰鶚縱飲滄海吞鯢鯨生獨嶷然攝神氣
太華千疊雲峥嶸須臾瞪目竒句發獨掃滿座無留行
更為擊筑變清羽起視河漢西北傾生騎羸馬出秋曙
一榻已下相予迎每尋知已必往古倘示新篇非世名
今予北來更牢落眼中徐卿漸有情拂褏低回望牛斗
掩耳刺促愁蠅聲勉㫋與生各自愛胡為跼蹐多哀鳴
請看日月豈相比萬古不廢東西明
謝許殿卿寄中山酒歌
酒如金波臘不流誰其贈余許趙州罏頭一傾千日醉
頓掃抑塞磊磈之窮愁且為莫脱青貂裘趙州生平未
相見英雄肝膽寧謀面古人不作今人稀醉語蒼黃鬭
誰健
人日同魏順甫過子與分韻棗字
薊門車塵白浩浩乍有餘青着荒草銀燈漸爛明月高
光輝徧逐行人好徐卿邀予中山醖稚子烹葵婦剥棗
箕踞高歌若有神魏生擊節為予道去歲茲日過何門
相逢總握靈蛇寶雖無蜀州零落態汝軰突兀峙穹昊
風濤微茫散倏忽海内今看誰自保往事俱從酒闌得
孤懷轉向清時抱嗚呼此語鬱未伸李守難呼謝榛老
送大司寇顧公還山歌
孝皇賓天五十載海内喁喁想顔色曾傳策士籲真才
往往覩接䕫龍席嗚呼此意蒼茫竟誰答一老巋然峙
南極日月長懸魏闕心波濤竟展渑池翼自從拂袖離
夫椒安石強折蒼生腰十年再壓銅柱磧兩都重肅金
天颷巍如大衡懸東序聳若喬木干層霄珊瑚欲枯滄
海釣雲母隔坐天門朝誰其青驄繡為袍望公崔嵬不
得驕片言出口捩眼鼻一䟽脱屣甘漁樵菰城社者劉
司空嘯作鼓吹驚鴻濛輕舟握手慰勞苦苕水盡發桃
花紅青山無言忽兩翁為公萋菲意良厚時有時才任
奔走隂森狐狸固城社潦落麟鳳沈郊藪不堪屈指孝
皇年試論更得如公否
長歌送徐子與
日予别諸君杖節淮南天羽聲浮雲立四座俱茫然掛
帆沛流歌大風調笑當時隆凖公淮隂祠前雙眼白嚄
唶豎子非英雄怒濤西來厚坤坼突兀金焦峙拳石天
令片語破鴻濛祜軰豈得施顔色吾家菟裘近震澤桃
花欲飄不自惜故國鯨鯢恣吞噬長安馬蹄甘跼蹐平
生之交李與徐徐卿自握靈蛇珠暢如金尊濯醽醁煜
若鐵網擎珊瑚傍徨祗憂吾道絶偃蹇肯受時名趨建
安七子總詞客開元八仙多酒徒只今齷齪吳子軰為
汝跋扈開雄圖華陽碣石俱糢糊短裘數付黃公罏卿
今揖予何為乎使旌不驚乾象改匕首忽逝秋虹孤君
不見河之滸津人如雲棹人鼓前迎王生後迎汝桂枝
叢叢蚌輝吐彩毫一飛真宰失廹脇江山傲千古
為吳舍人題匈奴出獵圖
誰為舍人畫此圖高堂日落秋洶洶細看乃是單于獵
白草黃雲骨俱悚馬如遊龍戲溟渤人即饑烏暗霜壟
無論衆馬姿態雄飲齕雖異驕心同嘶鳴欲追青海日
蹴踏亂起祁連風魋結健兒鞭寒空中間畫纛摩雙熊
一矢奔傳號令出霹靂盡響烏號弓蒼鷹脱韝乍有神
撇捩羊角盤車輪迥如流星漸不辨白羽散墜飄紅塵
小奴拍馬呼聲頻奪將頭鵝任衆嗔臂鷹矁目逞絶呌
百鳥骨折顛高旻草中狐兔眠難穏盧鵲何甘讓秋隼
一線光銜尾初及千林越遍心逾緊豈無狡捷勝東郭
年命今衰氣力盡哀魄黯䨴歸荒烟肩稍袒割太劇顛
櫜聲小擊萬馬斂羣奴笑立穹廬前黃金犀比上功賞
妻子改色懽相延此時單于醉何有極目茫茫失飛走
鵾絃教上叱撥調酡酥列捧閼氏手天留大鹵任長驅
莫作欃槍犯南斗漢家天子獵甘泉頭白揚雄罷草玄
煩君好手圖王會為是呼韓欵塞年
千秋行再贈殿卿
許生少小青門客一日交遊滿東國鵰鶚秋盤九塞雲
驊騮氣壓千羣色夭矯長虹挂銀漢浩蕩高風來碣石
是時歷下李攀龍往往道汝文章伯貞也乾坤昧夙昔
飛書莾蒼神相識薊門紅塵萬楊柳五馬初停趙州守
酒徒零落聲華盡且復低眉事奔走乍看恐失許趙州
胡為刺促不能休要知肝膽酒邊露還是當年荆聶儔
清霜片片壓羽曲北斗插地河西流有足肯躡朱門履
獨棹南天破盤水未容魑魅快時人尚有頭顱辨山鬼
擕手慷慨河梁篇丈夫微名安足憐眼前離合差挂意
此軰豈與千秋權
短歌行二章送江少卿冕之長沙
土伯九約嶷其角陸海崢嶸咨吞啄方壺之仙訴天帝
欲掃么麽還碧落霹靂衡驅白日變此軰精靈坐銷鑠
帝關虎豹羞其羣仙人去逐三湘雲仰天大笑跨黃鶴
九辨清商如不聞
其二
憶昨天子明光宫誰其莢者字文通黃金骨起駿馬色
白羽手却妖狐風往日百身不相借此時尺地難為容
洛陽少年漢廷客一忤綘灌虛前席宣室雖多問鬼神
願君莫忘長太息
孫思邈受龍宫方歌
白龍子混魚服遨遊於江湖焉為躑躅羅網間力不能
任諸奴風雲變化落人手滄海萬里天糢糊何者一翁
素髮渥顔而飄鬚觧衣贈龍子行放之洪濤噴沫八千
尺怳忽萬象同歡娛雙旌吸虹鼓鳴鼉蜃關蛟窟長鯨
殳琉璃奪目龍所都老龍抱其子泣致辭誰為救爾答
言一翁素髮渥顔而飃鬚此翁昔吞太白精調鑄六氣
成昆吾區區報恩一寸膽老龍自與凡鱗殊河伯使者
飛朱符倏然翁來下霓車龍子色踊騰相趨雕盤八角
垂流蘇蟾蜍手捧明月珠海人金缻坼珊瑚瑰瑋錯落
不可名猜衆水辟易三光徘徊翁如不見此何為哉曾
聞秘方三千首帝遣玄冥毒龍守投誠贈翁不得辭么
麽失據雷霆吼大柄翻迴真宰前隂功肯落岐農後此
翁拂衣朝紫真龍亦鼓鬛嬉青旻乃知草昧未可忽雖
在泥塗或有神
放歌送王明佐
漢代梁伯鸞揮手出秦關五噫滿天地其人闤闠間千
秋王生亦如此北遊黯淡風塵裡海上珊瑚屬銀漢匣
裡蓮花欎秋水傲骨長横骯&KR1507;寒雄心肯受泥塗死侯
門馬勃空見收燕市狗屠無不遊黃金自兀國士舘黑
貂且付胡姬樓天子方祠太乙神甘泉賦客争前陳豈
無蜀人揚得意相如不救成都貧薊門駃騠雪花白臨
别殷勤繞朝策病夫竟逐車塵歸偃蹇衣冠失顔色掉
頭汝誇五嶽盟鞭抶萬象無留行眼前歲星人未識何
用區區變姓名
醉歌贈明卿
吳生吾為若楚歌若為吾楚舞吾歌若舞不易得窈窕
青冥下雷雨馮夷鼓怒萬靈奮真宰倉皇向誰主么麽
碣石溟海外黯淡齊州一坏土建安七子開元客其人
往往何足數昔賢躑躅襄陵轍今賢齷齪邯鄲武安得
神鰲斷足立四極燭龍銜光導玄府羲和鞭巨靈斧王
子借爾揮千古邢州太守朝天來日日相過問吾汝曰
大兒孔文舉小兒楊德祖嗚呼吳生勿輕吐
金吾行贈戴錦衣
金吾緹騎不可當迥若饑鶻搏大荒碧瓦雕甍戰崷屼
貂裘玉勒紛輝光但令奚雛剪頭至赤手卧奪黃金章
人間陸海天茫茫豈無英雄遂俛首戴子不肯誇身強
邀我坐我堂中牀葡萄暖發茵陳香羽聲春激白帝霜
五侯七貴他自足要令名姓登詞場嗚呼戴子一洗金
吾色野人愧殺尚書郎
解嘲三章答明佐
長安酒旗紅刺日少年半死邯鄲瑟三月飛花何太疾
慶卿被髮悲且歌故人相遇不盡飲明日單車愁奈何
其二
鄉里小兒愛兒戲丈夫胡為亦如此頭顱四十可知矣
銅池池上南風微庾公無金但袖手何人贖取太真歸
其三
劉郎壁立無擔石少年場中逞顔色袒跣豪呼衆辟易
彭城有客亦摴蒱乾坤一擲分梟盧區區百萬何為乎
戲題
落魄不休衰自驚學書學劔俱無成壺中有酒君且傾
男兒七尺何所用借汝一駐千秋名
其二
長安日落俱蒼然炎風大雪天無權醉來得語醒不傳
鄙夫五斗不敢厭與賊共著吳中田
其三
何來赭衣青犢車昨者玉帶黃金魚先生此時卧讀書
閨中小婦不解事問爾刺促終何如
明月篇
仲默歌行明月為勝同時王子衡為之錯雜不
馴無復致語余乃以間次焉不敢他援奥僻以
風人之義固耳其論則略備仲默引中
長安月團團薄太清初見扶光浴東海俄看垂象滿西
京東海一輪承日起西京萬戶廻光裏葉葉墜雲衣溶
溶飄露蕊露蕊雲衣濕奈何三衢九陌勝偏多鳷鵲觀
頭銀作棟鳳皇池内玉為波誰家冶女能閒坐若箇遊
人不嘯歌此時漢帝發長揚白馬鳴珂返建章羣烏争
宿玫瑰樹雙燕元棲玳瑁梁甲帳全鋪雲母潤湘牀欲
透水晶凉亭亭綽約還旖旎宛宛參差更頡頏小解羅
褵交菡萏回看碧瓦甃鴛鴦别有愁規永巷中輕寒如
水浸房櫳葳𬎼盡澁朱門鎻䬃瑟偏歸玉井桐陳后黃
金買夜色班姬紈扇篋秋風千年羿嬪長生藥百鍊秦
王照膽銅搗兔分輝渾不羡棲鸞顧影半成空分輝顧
影愁無已天上人間略堪擬先驅蹀躞富平家後引鞦
韆冠軍里琥珀千鍾寫不寒珊瑚七尺看逾紫吹簫弄
玉醉樓頭奪篦秦宫卧花底為道難忘復易知結願同
生便同死東家羈婦望刀環西隣棄妾守釵鈿織成霞
綺愁難寫搗盡霜砧響不傳熠燿熹微時自沒絡緯刺
促觧相煎明添密障銀燈恨暗促芳機玉筯懸玉筯銀
燈耿沾臆龍城一去無消息軍前刁斗鬱邊聲匣裡芙
蓉煉玄魄片片精光應太隂聲聲凄調中無射候滿俱
驚似璧圓臨流忽映如絲白托夢還鄉未有期馳輝見
君渾不得初二三夕展蛾眉四五明蟾已蔽虧君聽樂
府關山月只向征人唱别離
弇州四部稿卷十七
