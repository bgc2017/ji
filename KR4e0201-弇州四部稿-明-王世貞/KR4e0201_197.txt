弇州續稿卷二十三
明王世貞撰
詩部
七言絶句
七年前為在明賦此十絶句今春在明遇余吴閶
復出卷索書之時余二人各挂冠久矣因題二
七言絶於後
當年楚館咏江籬忽戴宫花集鳳池何限幽芳領秋意
于今方是屬君時
其二
才談訪舊便欣然更怯長江浪拍天十絶新題挂君壁
似應翻勝子猷船
沈嘉則屠長卿相約為古樂府雜題二十絶句索
和余以言激之謂長卿之高華嘉則之雄渾信
是當家若情事或須讓老夫一步兩日内便能
成此二君得無笑其語之不讐也
湘妃竹
幾點苔痕上翠筠千秋長見淚痕新從他帝子誇江渚
不是蒼梧望裏人
吴王試劍石
㸌爾青天一電流山頭白虎迥驚愁不辭頑質長刳剖
相國功多也屬鏤
秦女捲衣
秦女吴妝玉不如捲衣猶在五更初休疑雨露無多點
關内離宫二百餘
高帝斬蛇劍
大澤雲腥碧血侵芙蓉猶在匣中吟天教武庫穿雲去
負盡殘年斬馬心(穿雲事見西京雜記漢有斬馬劍謂司馬氏也)
賈佩蘭出為叚儒妻
愁向人間說漢宫春歌字字咽春風空憐透指金彄美
不及秦家照膽銅
探丸
月黑牀頭風雨鳴五陵西去漏三更賊曹休怪探丸事
自是人間有不平
藏鈎
花前彄戲巧爭新無奈些娘道便真總為怯輸渾不展
依然鈎弋趙夫人(其戲起自傚趙夫人也)
蹴鞠
油場光軟似凝脂結社分弸各露奇子政自誇新樣好
宫中原不愛彈碁(劉子政以蹴鞠勞神為彈碁之戲進帝得青羔裘紫絲履之賜)
鞦韆
柔荑弱柳競風流蕩漾顚狂不自由却似儂家新孔雀
學飛横上樹梢頭
春日獨當壚
纖玉徐量琥珀巵杏紅衫子任風吹公然觧贈金條脫
頼是傍無犢鼻兒(謂相如也)
七寶避風臺
七寶粧成百尺臺怯風閶闔不曾開縱令吹着雙飛去
還觧雙含禍水來
薛夜來
空勞國色更針神雨露恩移别院新記取蒲生塘上曲
九泉差勝姓甄人
清夜游西園
夜凉清吹夾車來䓿蓞秋蘭水陸開何限風光何限月
有誰能嗣建安才
愛妾換馬
燕頷風雲切大荒雕鞍新熱冷紅粧權奇到底應須盡
其奈蛾眉也是霜
採蓮曲
玉腕交加摘露房生憎孟姥妬檀郎榜來蘭檝吹令遠
引去蓮歌咽不揚
若耶溪
步&KR1231;尋春傍若耶雙環白足洗輕紗興來莫踏雲門寺
處處青帘賣酒家
北風吹裙帶
嫋嫋婷婷驕上春狂風搖蕩不由身君王莫問吹多少
可是吴郎畫裏人(眀皇問太真任吹多少吴帶當風謂道子畫也)
宫蠶
摘來桑葉餧蠶肥繅得流黃夜上機愁說上方初進御
君王别選越羅衣
燕姬墮馬
墮馬胡姬不動塵飛鞍一躍轉如神莫輕乘自侯門過
惹得梁家髻樣新
春閨怨
何曾鵲印在龍荒止許雙蛾鎻洞房秋夜縱長猶有夢
無情無思對斜陽
送李德宣之蕭山司訓二絶
蕭山竹箭美於玉湘湖蓴菜綠勝絲任是廣文官舍冷
未應翻作季鷹思
其二
八月晴江響怒雷西陵渡口趁潮開船頭赤鯉如人立
知是龍湫帶雨來
徐大光祿奉使江西淮邸見顧贈之再得四絶句
擁傳初從尚食歸天香細細染宫衣欲知明主興居事
可謂韓休疏不肥
其二
淮王上客總能文誰似風流徐少君彩筆寫將芝嶺色
錦囊收盡蠡湖雲
其三
豫章何限豫章材蔽日干雲夹道開君去試看梁棟具
阿誰非是相公栽
其四
高秋伏枕罷絃時一曲聊將贈子期若向洪都朱邸聽
有人能譜右丞詩
偶題
一縷沈烟裊碧虚五千言是讀殘書亦知終日無凡事
祗恐凡情未破除
贈孫章甫
午壇烟煖日遲遲玉洞羣真禮法師最是黃庭湏早熟
莫教符力不相隨
其二
游戲人間事事工何人不愛葛仙翁那堪一片桃花水
鎻住蓬萊未許通
初入道史氏婦病死詩以傷之
石湖橋畔土千堆送客魂消黯自回唯有師真曾授記
寸心猶暖未成灰
其二
初將七魄試重泉同學羣姑盡惘然不信已生忉利界
散花先到世尊前
過新第
壓簾銀蒜玉鈎斜數縷沈烟裊絳紗曾向此中投一宿
不知端的是誰家
過弇園
平泉花木四時春抛作朱崖萬里身爭似弇園三五步
盡將春色付游人
仲冬望乍晴風横甚而窗月破夢有成
霽月疎窗分外眀狂風無奈海潮聲誰能忍冷孤峰宿
坐看沈波洗太清
極寒撥罏中灰得小火遂成
榾柮灰殘冷更新撥深微火似魚鱗雖然撥得無些子
少選能為滿屋春
穆考功敬甫早歲乞休惟以讀書苦吟為事今年
擬少陵秋興八首使其子光胤習右軍書書之
見寄走筆為謝得四絶句
遲鴻臺畔擅三餘良冶為箕也不疎欲識自相師友意
少陵秋興右軍書
其二
誰道扶風近帝都繞臺千匝盡江湖南荒豈少同游侣
踏徧春風聞鷓鴣
其三
縱横彩筆寫雲霞其奈山人行徑賒綺語䜟来無一事
偶然微雪警窗紗
其四
羊家小婢學夫人到底悲歡不屬身爭似娙娥粧洗盡
自然冰玉離風塵
正月六日送舍弟河口即事偶成
青絲忽散木蘭舟疊鼓揚舲可自由欲試離心無處覓
一灣新月乍當頭
其二
三千里外是西秦五步東頭故里闉誰信一杯分手後
便為函谷聽雞人
其三
過船仍戴紫陽巾鼓吹旌旗閙殺人了得去留無碍意
不論居士宰官身
其四
道人巾裹比丘衣炊黍烹葵儘觧肥無石可留初起牧
有乘專待世親歸
其五
經年不踏水西門也似城居也似村拂面東風猶未識
偶然微綠現籬根
其六
翻因愛弟有離筵羣從兒孫滿目前總是現来阿閦國
一燈還傍佛龕懸
夢後席上口占
偶然夢作朝官好醒後依然一道人却憶景陽鐘底夢
五湖佳處便垂綸
其二
春来大作縱横夢夢裏頭頭記却無猶勝日長無外事
時從故紙問葫蘆
送里人金大從軍兼簡方記室景武
雙鞲結束氣如雲亞子城西酒半醺欲向故人歌出塞
近来王粲倦從軍
其二
薊門芳草殢雕鞍下馬胡姬酒未闌金印不關眀主惜
春來質子徧長安
送曹子念文學游閩還訪天台
曇陽觀頭夜香焚裊作輪囷三素雲若到幔亭應少住
為余持贈武夷君
其二
武夷九曲青不足還向天台訪石梁為是橐輕難壓載
盡收山色付奚囊
其三
冰盤不肯薦楊梅五月閩天錦作堆日啖紅香三百顆
可應單為荔枝来
其四
虬髯鐵面太崢嶸看爾菰蘆意氣生莫為外家誇宅相
近来文苑已除名
郊行
滿村浮綠數枝紅也觧愁儂也殢儂欲覓二端無處着
翛然自在版輿中
折簡要家馭提學同長公學士看地棠花
弇園千樹錦横斜雨妬風欺一任他唯愛君家兄弟好
就中留得地棠花
小病愆花期唯牡丹在耳次公將有豫州之行更
成一絶句
飄盡棠梨見牡丹折花行酒莫留殘洛陽春事知尤少
無那明年兩地看
元馭學士於新觀種花挑野菜前後戲呈得十二
首
白白紅紅幾樹斜清溪一曲水如霞不須牙版標名字
看著應呼學士花
其二
一蕊鬚頭一佛圓供時長在梵王前遠公未曉西歸意
親鑿方池種白蓮(元馭手種白蓮)
其三
仲冬朔日僊蜕廻叢桂凌霜特地開莫笑净名居士病
前身金粟老如来(元馭時有微疾故云)
其四
墻陰馬鬛秃於童眼看桃花樹樹紅春色縱歸猶未辨
與君相對試霜風
其五
舞蝶雙縈小玉團殿他春事耐他殘道人香色元無住
偶爾聞呼綠牡丹
其六
三月行盡春光微欲覓飛花無可飛高下川原諸草樹
也能將綠染人衣
其七
野菜經春百味新長鑱一柄便周身首陽薇蕨元何限
始觧夷齊未盡貧
其八
一叢新竹迸龍鱗微雨仍驚玉菌新乞得維摩香積飯
午齋先供兩閒人
其九
五月五日坐東籬忽有黃花抽數枝呼杯恐失醒纍意
不飲生教醉令嗤
其十
曇陽庵東積水多僧来商略種新荷雞頭菱角亦堪可
奈此一碧玻璃何
其十一
六月十八陽侯狂老樹草偃蛙窺牀老夫擁被卧三夕
竟有紅日翔扶桑
其十二
瀼瀼湛露栢間垂色勝醍醐味勝飴見說華池元自有
可煩天上借璚枝
為僧題雲林卷
曉樹蒼蒼徑未分數聲清梵隔林聞莫欺罏底旃檀
燼也觧蒸為寶燄雲
為章仲玉題保竹卷
龍鐘數挺不辭殘把送奚囊耐歲寒絶勝洛陽西邸内
勞人日日報平安
題畫
古樹精籃杳靄間輕帆吹過碧灣環道人雙屐何曾
繫猶自貪看畫裏山
喻蘭溪邦相為四絶句貽我頗致青蠅之感且以
名酒二瓿見餉其落句云萬事從教醉裏銷
次第和答
勞君五嶽起雙眉老病無能學羼提祗是憐他善星
輩惡風吹送下泥犂
其二
金華洞洞有仙官叱石為羊也不難總為漢家羅網急
雙鳬莫遣問長安
其三
潘郎可是懶栽花一賦能當萬樹霞却笑爾時勾漏
令不從身内覓丹砂
其四
蘭溪新酒碧扵泉一斗真堪價十千我醉聲聞渾不要
使君公暇好逃禪
送潘大憲副視關中學政
雍容冠旆入燕京經術江東舊著名不似公家潘散騎
僅將行色賦西征
其二
三輔青衿拜下風就中三禮更推公似聞伯仲金華省
曾奏先朝白虎通
偶閱楞嚴作
十年難弟未知音七處徵心可見心何似捲堂聊散去
任他魚鳥各飛沉
其二
蓮花採去覓淤泥覿面張拳轉更迷了得本来無染意
眼前何境不菩提
其三
毋勞九品憶蓮臺也莫棲棲代世哀一念不生真體淨
圓通大士應聲来
其四
莫把塵心惹世塵阿私十格尚沉淪那知梵釋諸天位
原是靈山九地人
夀魏鴻臚七袠
詩酒絃歌寄此生風流重見顧家瑛(君居為阿瑛遺址)不湏屈
指量貧富七十年中擅太平
其二
庭前木蘭何太奇千朵萬朵白迷離争似中堂雙玉
樹對飜華萼吐孫枝(君庭玉蘭之盛甲吴中)
其三
牙緋艾綠擁朋尊可愛君家好弟昆猶有雍容詩禮
在令人長憶魏陽元(君之伯父也)
其四
賓筵弁側半傀俄猶戴烏紗檢白波不為一官能戀戀
少年辛苦讀書多
周三儁郎時誦道書辭其舅學士公游南太學
得絶句二首
十里珠簾出曉妝長干春色待周郎從他誤曲毋勞顧
留得齋心奉紫皇
其二
袖裏南華與舅論翻從玉潤愛冰神晩菘早韭山中味
慎莫誇他肉食人
戲為櫻桃題二絶句
葡萄賜紫那同貴金橘堆黃剰是酸何似琢圓千靺
鞨深紅透出水晶盤
其二
含桃一薦栢梁新偷入新詩郭舍人笑殺上林村令句
李梅争似囓妃脣
送張蘭谿公除補選
迢迢单舫上天京單父當年政已成五月南薰無限意
彈琴莫道不成聲
其二
曾傳八詠在東陽可借雙鳬下未央溪邊小兒騎竹馬
洞口僊人呼石羊
襄國王飛教千里歲一慰存野人無以仰酬惟祝
麟趾之慶而已敬成四絶情見乎辭
老龍隄畔彩雲開千乘旌旗射獵来蔽日鵬雛渾不管
掌中貪捧一珠廻
其二
渚宫春雪一登壇宋玉文成最耐看十二巫峯盡磐石
莫容雲雨夢中殘
其三
六月金盤安石榴榴房忽綻玉漿流欲知太母嘗新意
親遣高王問魏收
其四
老病蒙莊五畆陰年年孤負楚王金雖然曳尾泥塗樂
未少銜珠一片心
陳道復寫牡丹徵仲題句以徐熙擬之戲步於後
誰將野逸擬徐熙一種妖紅暈玉肌應是陳閎被宣召
沈香亭畔寫楊妃
答沈嘉則
風流翻入步虚詞南國人稱沈亞之不信緱山辛苦意
只言笙鶴便相隨
其二
才從苦海脫沈淪兩鬢蕭疎已似銀君是謫仙寧不觧
玉京那有半殘人
同州王先生賜紱依曇陽菴脩西方業以俟師
真盻蠁少子某迎之不可於其歸也代先生
送之
阿翁非為遠公留為覓金篦淨土游十萬八千猶未是
可應西向憶同州
其二
莫因離别淚闌干老子冰心徹底寒會得西歸真意後
不妨兒女話團圞
同州二先輩以書迎其父令公歸不得作二絶慰
之
雪山行道不辭辛車匿空歸羅㬋嗔以此深心奉塵刹
古来方是報恩人
其二
朝聞丹訣暮西還不踏江南處處山但使郎君如尹
喜可容真氣誤函關
題楓谷卷為杭州喻邦相
春至能青秋更丹山深不共荻花寒武林官道知多少
總與行人醉面看(香山有楓葉荻花秋瑟瑟之句)
其二
庭葵嚮陽知故赤谷楓背日亦成丹總令心事各有寄
誰解霜風領歲寒(少陵有背日丹楓萬木凋之句)
贈錢效拙六袠夀言二絶句
錢翁長余星一週十年先著鹿皮裘如逢海上添籌客
為我聊呼第二籌(君居海上而好著隠士巾服)
其二
魯連乍覓東海住安期復從海東来飲君夀酒君試
問為是僊才說客才(君有縱横才而二仙皆嘗作說客故云)
贈黃鵠
道子麄豪故有神精微仍數李公麟何當掃盡鉛華態
貎得乾坤萬古真
其二
誓墓歸来老病身無心去逐世間塵與君轟飲君猶恨
不寫人間第一人
寄贈吳大倕倩
十載吳郎已大名青山依舊楚諸生似聞老蚌蹉跎意
欲遣雙珠入帝城
寄贈吳二臯倩
酒態傀俄兄不如弄船釣得武昌魚青藜忽破高齋
色醒後吾伊讀父書
和張肖甫司馬題王陽德使君陽湖别墅十詠
知樂軒
鯨口初分玉澗餘金鱗點點躍青渠欲知魚樂無如子
曾向澄江夢作魚(君嘗令靖江故以令事戲之)
清涼界
從他赤日也清凉室利南来是道場不似石家金谷地
熱心偏向綠珠忙(五臺有清凉界金谷亦有清凉臺)
紆青閣
小閣疎簾面面開不知何處送青来佛螺欲傍斜陽斂
那有珠絲繫得迴
紅雨蹊
天花争墜不黏身下作東林紅錦裀却恨酒醒眠起後
悄然無計一留春
浮碧臺
千尋碧皺倚空濛湖眼山眉態不窮錯訝樓臺緣蜃氣
中天湧出化人宫
金粟嶺
紛紛金粟萬如來移自西方七寶臺笑殺中秋靈隱夜
總令收得不堪栽
穿雲峡
有時峡坼流雲逗有時雲薄峯尖透主人躡屐傴僂歸
剪得氤緼滿雙袖
超然臺
暘湖千頃白雲流百尺隗俄在上頭欲語超然無可道
不牽塵世一絲愁
筠阿館
萬條青玉逼雲寒餘籜猶堪剪作冠張廌莫跨居處好
王家亦自有琅玕
暑香亭
才歌白苧水生凉脉脉柔風送暗香記取鄭公三伏日
碧筒徐吸紫霞漿
偶題
抛却功名事上真名根猶自惹凡塵怪来人鳥宫中客
多是羲皇向上人
其二
平生不擬作裴休見有遺書好撥愁撥得一行黃蘖字
何須更訪赤松游
蔡文學曼倩求書其贈大父九十四翁及父孝廉
詩因題一絶於後
九十四翁歸道鄉孝廉花萼日相望(時館於吾弟所)看君三世
催身老不是誇君大父行
弇州續稿卷二十三
