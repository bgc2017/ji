弇州續稿卷一百六十二
明王世貞撰
文部
墨蹟跋
趙松雪書千文
右趙承旨千字文不言是何年書當是至元以後延祐
以前無疑也蓋其功力既完精神正王故於腕指間從
容變化各極其致中有疎而密者柔而勁者生而熟者
緩而緊者出山隂入大令傍及虞禇不露蹊逕正以博
綜勝耳文待詔乃謂師李北海吾未敢薦也三十年所
見千文真蹟多矣紹興董氏智永真草從規矩出風度
當為第一本三辰顧氏懷素草從風度覓規矩當為第
二本此卷折衷二僧間具體而微不免屈居第三若趙
模時代雖古而韻不足鮮于樞骨力雖強而氣不清四
五之間尚為幸矣敬美試覈之不謂楚盲師強辨璞否
又
今年六月有故人以趙文敏公千文來售者初閱之則
潦草酬應厭勌筆墨之意可掬為再三過時時得佳字
重翫之則搆結波策有不容言之妙覺右軍父子出入
腕指間文休承謂生平見公草書僅二本此本尤佳絶
蓋公以至治二年壬戌四月廿八日書以六月辛巳捐
館中間閏五月十八日曾跋子敬十三行洛神賦謂老
疾不能作跋雨後稍凉書此蓋去書千文僅二十日耳
是宜其有厭勌色而老手斵輪運斤成風之勢故不容
掩然公自是翰墨緣且盡矣余置書畫緣亦於今日盡
臨紙黯然低回久之望日曬書題
趙松雪書歸去來辭
趙吳興書歸去來辭極多獨此為第一本妙在藏鋒不
但取態往往筆盡意不盡與余所寶枯樹賦結法相甲
乙余生平見蘇長公鮮于伯機及公書此辭不少然見
輒愧之自己夘冬決筴不出明年棄家作道民稍堪一
舒卷然陶公好酒乏酒貲余好酒酒貲頗不乏而年來
厭謝杯勺以此竟輸公一籌人間世貴人嗜書畫若渴
獨此辭以見諱得免近始屬吾弟敬美敬美倦游且歸
矣歸則遠出吾上再能作趙公書步陶公辭第畏酒一
籌亦恐不免輸却因戲題於後
又
彭澤天隱人作此天隱文字一絶也以吳興書書之二
絶也以吳興畫畫彭澤像三絶也吳興稱右軍蘭亭能
乘退筆之勢而用之此書正是退筆疎密師意不墮貞
伯奴書誚四絶也吳興此畫尤出塵跌宕道元伯時間
獨得彭澤風氣五絶也跋者柯敬仲黃子久諸名儁深
於二家理六絶也幸不入長安朱門為吳興里人姚生
所得不減彛齋之寶定武七絶也觀者吾弟敬美近棄
秦中紱彷彿柴桑栗里之致而吾與元馭學士以兩道
人從旁臾之八絶也去重九不四日天高氣澄大是展
卷候九絶也恬淡觀中焚香閱之髯枝四垂籬英欲舒
居然松菊三徑十絶也題此後吳興固為我絶倒彭澤
當亦不免作虎溪笑如何
趙松雪書歸田賦
趙吳興子昂書張平子歸田賦有以為類宋人者當是
見其取態謂米襄陽見其藏鋒謂薛河東耳不知結法
自二王來而大令分數獨勝其視二子居然有閉門造
車開門合轍之妙與余家所藏天馬圖贊雜詩蹟正同
大較高處在肉不沒骨筋不外透雖姿韻溢發而波瀾
老成譬之豐肌玉環作霓裳舞誰不心醉平子此賦殆
是解太史令五年内作聊以寓其蕭散跌宕意耳春秋
至六十三尚作尚書典樞要豈若淵明之真能咏歸去
來者史固稱其少工屬文貫六藝善機巧以後身之蔡
中郎始究八法而兼綜之千載而得吳興其才技風流
大有相賞契者而豐生老誖不學僅取歸田之名而恣
其甚口於宋王孫寧非所謂蜉蝣撼大樹耶且吳興卒
於至治二年年六十九而今謂延祐以後七十餘時筆
結法妙脫蹊逕非祝希哲十九首略近之而嗤其頽筆
老態遇殺風景人無可奈何因附志於此
趙松雪行書唐詩
余嘗評吳興作北海書往往刻意求肖似勝而不及獨
此數詩筆以自然發之風骨秀逸天機爛漫佻而能緊
真有出藍之媺六觀堂藏趙書無不佳者隂符經枯樹
賦及此而三今皆為九友齋中物矣書此以志沾沾
趙松雪墨蹟
趙吳興擬古五首尖利遒逸出入李北海所謂本色書
也趙有本色書猶沈啓南有本色畫第非最上乘耳然
結法無一筆失度要之極真無可疑者末一札稍自放
逸以不經意故佳耳書辭却可笑稱無等僧錄吾兒無
等者僧字也然前後自署名唯謹至吾兒二字輒提上
蓋公篤於佞佛其夫人管氏致書中峰和尚稱女弟子
而公所度墳庵僧即拜公為義父以故書辭中皆僧俗
兩家事使世眼人見之鮮不以為贋者第果膺筆却不
作此理外稱謂也
趙松雪洛神賦
趙吳興洛神賦乃中年筆不甚經意而時時有法外賞
十行後姿態溢出宛然驚鴻游龍也歎賞之餘為題其
後
趙松雪手書十五詩後
趙吳興自謂此十五首不讓唐人中間致語如北來風
俗猶存古南渡衣冠不及前白鷗自信無機事玄鳥猶
知有歲華平生能着幾緉屐負郭何須二頃田白露已
零秋草綠斜陽雖好暮雲稠南渡君臣輕社稷中原父
老望旌旗故國金人泣辭漢當年玉馬去朝周其用意
使事間出唐人表所以不及唐人亦坐此若書法則密
不掩態媚不勝骨上可以入大令室下亦踞北海客右
矣據題延祐五年書付從子玠是公為翰林學士承旨
最承恩日也蓋六十有四歲矣以故書法入化境如此
䟦尾子俊者玠父也公集中有倡和詩其書如王謝家
子弟雖散髮躡屐亦自有貴門風
趙松雪書秋聲賦
趙承旨此書英標勁骨謖謖有松風意要當與秋聲鬭
雄而行間茂密丰容縟婉春氣融融波拂間故賦所不
能兼有也承旨書與歐陽少師文皆中古而後最鮮令
標舉者惜不能脫本來面目盡脫之何必減羊中散褚
愛州
趙吳興管夫人仲穆三札
趙承旨與婦魏國管夫人子仲穆總管各有寄中峰禪
師書一通吾弟敬美得而寶之又為志之計中峰所得
趙公家竿尺故不止此公行狀稱元延祐帝及太后愛
公翰墨有應制則命管夫人與仲穆副其體而藏之秘
閣曰令後世知子昂父子夫婦皆工八法也人王法王
後先欲得公筆作藏寶第公一瓣心香則寓幻住庵久
矣逃虛老人何用復嘵嘵為空門飾蛇足然老人書亦
自遒婉堪與幻住守衣鉢惜署尾失計稱青宮少師
鮮于伯機游高亭巖詩記
鮮于困學氏博學負材氣貌偉而髯類河朔傖父余見
其行草往往以骨力勝而乏姿態略如其人以故聲稱
漸不敵趙吳興人謂吳興以己書三紙易困學一紙焚
之恐未必爾也此游高亭巖記及詩凡一千六百五十
六字見鐵網珊瑚中字兼正行體大小如宣示而備有
禇柳筆法其文亦典贍可喜獨所紀淨師草聖以為錢
唐人家所收王逸老合作皆其筆却大誤逸老名升别
號羔羊居士宣和中嘗獻草書稱旨得官至紹興時年
八十餘乃終楊用修著墨池璅錄謂逸老南唐人名文
&KR1367;又誤也逸老不合狂擬右軍兩見誣作僧俗人可發
一笑
鮮于伯機雜詩
開卷數行疑以為文徵仲正德間書以後結法稍不類
然不敢斷為鮮于伯機筆也伯機行草頗縱而有骨然
不能盡除河朔氣此書極有風度結字似疎而實密波
拂之際姿媚横生比之他筆猶更楚楚跋尾困學翁為
去矜書去矜字必仁伯機子也蓋用右軍與子敬例伯
機卒時年四十六其稱困學翁亦以去矜故云
趙吳興詩蹟
趙吳興詩落句云梅花心似鐵此老恐未渠能爾然閱
其句法之遒徤與結筆之勁挺恐不如也陳生強我題
真佛頭抛糞赧然久之
吳興擘窠行草遒逸飛動似米顛而骨勝之然不可更
過過則班彦功矣落句云白鳥忽飛來青天一片雲殊
稱是
元名人墨蹟
右元名人墨蹟余後先所遴凡二十五紙擬以配宋賢
者其人稍不敵其書法不啻如之聊為敘次如左趙孟
頫字子昂吳興人以薦累官翰林學士承旨贈江浙行
省平章魏國公諡文敏公於八法無所不精詣而尺牘
尤舉舉得二王三昧此書雖造次亦自有風度不可及
也書辭謂年已耳順又云有召命使臣在門當是皇慶
癸丑以集賢講學上冢歸召為翰林講學耳雪菴者僧
也溥光其名元暉其字李其俗姓累拜昭文館大學士
賜號玄悟大師善擘窠正書元時宮殿榜署皆其筆此
紙乃與門雛者故草草耳然亦自有誠懸骨内所云太
后臨寫五臺碑文名額此亦一證鮮于西溪者名樞字
伯機西溪其號也又號困學氏漁陽人以太常典簿終
此一詞藁耳而陳樞者藏之二十年而又記之書法遒
美不可言正與余藏高亭巖記詩同一結搆鄧文原字
善之錦州人徙家錢唐累官翰林侍講學士出為湖南
廉訪使贈浙江行省參政諡文肅公書名雁行吳興而
不及也此一札乃報人志墓者獨遒逸可愛胡長孺字
汲仲婺人博學而貧耿介自命趙文敏極重之仕不顯
以長山鹽司丞卒戴表元字帥初慶元人以文行稱為
信州教授歸兩用翰林修撰集賢博士召不起二君不
忝文學隱逸者流所題皆范文正伯夷頌詩語平平正
得伯平而已庫庫字子山喀爾氏累官學士承旨提調
宣文閣崇文館後以江浙平章召天子且倚以相而遽
卒然僅賜銀五鎰以葬而贈諡皆不及不可曉也史稱
其得晉人筆意單牘片紙人爭寶之書家者流至引以
抗衡吳興而此跋殊草草不稱虞集字伯生蜀人以薦
累官奎章閣侍書學士贈江西行省參政仁壽郡公諡
文靖此詩乃貽白雲閒公者自稱無住菴主計其時目
且𤯝矣而老筆紛披可念揭傒斯字曼碩富州人累官
奎章閣供奉學士以侍講學士總三史卒年七十二贈
豫章郡公諡文安史稱其文嚴整簡當詩尤清麗善正
行書今此送遠上人序於書法文體見一斑而浮屠語
則未也顧安字定之仕為泉州路總管府判官善墨竹
有與可風此札與天啓僧者行筆亦圓熟吾衍字子行
太末人游寓錢塘好古博學負氣尤精篆籀理自謂出
李陽冰徐騎省上偶以微絓自恨沈死宋承旨濂嘗傳
之此五詩僅去俗以書法擁尰不稱令人興索喬簣成
字仲山攷元史皆不載僅見之右軍干嘔帖朱巨川告
跋書法不能佳而攷據頗精洽據此詩尾謂早歲苦吏
事叢脞不為詩當亦是一州邑官也張伯淳字師道杭
之崇德人舉童子科再舉進士累遷翰林侍講學士其
書所謂序乃送一校官者結法美而圓亦名筆也杜本
字伯原清江人博學工文能繕性人主徵之不起數賜
金幣上尊最後以翰林待制召竟不起學者皆稱清碧
先生余嘗見其一碑書極清麗似吳興第少弱耳致此
札乃不甚離俗李簡字士廉廬陵人移居吾崑山不仕
能工詩尤精於堪輿家言此詩雖不佳而小涉禪理後
有和韻名植者不知何許人也張天雨即伯雨也師吳
閑閑度為道士自號貞居又號句曲外史善詩及書書
尤遒勁有風骨重虞揭諸公間此札多言雅事楚楚可
念汪澤民字叔志婺源人累官禮部尚書致仕賊破宣
州不屈死之贈浙江行省左丞譙郡公諡文節台哈布哈
字兼善巴約特氏舉其榜第一人以翰林侍讀學士出
為江東道宣慰使都元帥台州路逹嚕噶齊死慶元方
氏難贈浙江行省平章魏國公諡忠節以工篆隸名二
公所題亦伯夷頌讀其辭其能仗節死義不偶也鄭元
祐字明德浙之遂昌人仕至浙江儒學提舉此君以右
手脫骱任左第書法潤而有度無左一筆伯温者周伯
琦字饒人也以崇文太監出為陜西行臺廉訪使晉江
南行省左丞治吳見縻張士誠不能死高皇帝薄其罪
得老牖下幸也伯温精篆籕隸古其所書九日詩似是
流寓筆楊維禎字廉夫會稽人號鐵史又號鐵篴道人
博學豪詩歌自謂不減晉氏風流仕元為浙江儒學提
舉高帝召修勝朝史不受官歸以老死此贈寫真陳伯
玉歌歌與詩豪縱之氣可掬二君聲實不相下晩而薰
蕕故不必蓋棺也郳瓉即倪瓉字元鎮無錫人别號雲
林居士又自稱懶瓉至國朝始卒君以畫名世而書亦
得大令法此詩頗能去俗饒介字介之番陽人號華蓋
山樵自翰林應奉僉江浙廉訪張氏承制以為淮南行
省參政頗用事諸文士趣之入明以不良死此札清麗
流放覽之洒然王蒙字叔明號黃鶴山樵趙吳興甥所
謂承平公子有故態文敏外孫多異書者是也洪武初
起家泰安州守坐法死叔明以畫重勝朝號四大家而
書亦遒駿此尺牘家人語故佳其外又有陸緒者不得
其人以詞翰故留之元自趙文敏倡臨池一時士大夫
慕習其學是二十五人即不以書名者書靡不合作即
強半以詩文名詩文多不成語真足愾歎嗟夫安得令
文敏伯機子山輩不必書已作而盡寫馬致遠王實夫
鄭德輝關漢卿搊語雖雅鄭不倫亦足表氊裘之盛為
一時快哉
虞伯生賜碑贊
道園先生正書八分俱入能品此卷為柯九思博士作
賜碑贊用筆若草草而中自遒勁有古挑截法其文辭
尤雅淨可誦雖然令舜華一經意亦自到也(王舜華求跋似是其)
(筆故云)
虞道園詩
道園先生書法可甲乙庫庫趙此書筆雖遒而結法小疎
詩語亦不任經意獨結尾使事押韻皆狙駿可喜耳
虞貫二學士詩蹟
右奎章閣侍書學士虞集伯生翰林侍講學士貫雲石
海涯墨蹟合一卷雲石西域人其文不能如伯生而材
器磊落志行卓詭亦一代竒品也伯生詩起語頷聯殊
不類生平唯一結稍疎俊耳書亦稱是雲石四時宮詞
差温麗可咏縱書渴筆蒼然而皆不免幽燕氣所謂康
崑崙琵琶手也須叚師印證之乃得一淨洗
柯敬仲十九首
柯丹丘敬仲於四體八法俱能起雅去俗此以古隸書
古選宜其合作也十九首中多歎榮華之不久人命之
難期敬仲始受知人主司書畫考功晩途骯髒流落江
左蓋於篇中有深慨焉是以波拂雖古雅而不無圉圉
意昔人謂右軍書告誓則情怫鬱柯生殆近之矣
張伯雨書諸公贈言
昔懷素師有自敘帖與夢英石刻皆諸名士大夫詩今
句曲外史復手錄松雪道園海粟諸公尺牘豈方袍鶴
氅人例不能忘一切有為跡耶第此稿紙不經意而結
法極遒俊得晉諸賢意留之後人作山家清翫乃佳耳
趙吳興真草千文後
永禪師書真草千文後先散施江左僧寺蓋千餘年而
余於會稽董文玉侍郎家覩八百本中之一本自恨此
生如值阿閦國一見不再見今年在敬美弟處獲覩趙
吳興此紙所謂煥如神明頓還舊觀者非耶其結法遒
緊圓潤工力悉敵而波磔之際往往鋒鎩中發異趣酸
餡之氣為之一洗跋尾皆國初名士如宋承旨父子王
待制胡山長蘇太史吳殿學名腕中有眼者然不肯作
僕此狂語僕老矣後必有以為知言者
俞和張伯雨真蹟
紫芝生俞和書法秀潤圓熟真得吳興三昩不敢謂之
出藍要亦在堂室之間若句曲外史張伯雨不拘拘八
法而遒挺有生氣要不可以方内目之此卷紫芝所臨
樂毅論當令楚王大驚其抵掌故不至婢作夫人也句
曲游天平山記及八絶句皆吳中勝事尤可披賞此書
本作深山道士觀或進以散僧入聖純甫謂為何如
楊鐵崖真蹟
楊廉夫作湘竹龍吟辭贈老伶杜清清蓋出所藏鷓鴣
文簫壽楊而侑以其伎又命小娃歌楊所作鐵龍引倚
而和之故賦此為贈題云老鐵醉筆末又有馮以默七
言律邵思文長歌不知名竹西者絶句其結法小異而
墨色正同疑皆即席之和也余謂老銕心腸如銕腕如
䥫正為小娃一歌軟却耳彼老伶手三尺竹何能動之
然味其調要須銅將軍銕拍板乃稱耳又豈區區小娃
所能按也
明唐宋二子墨蹟
唐應奉文筆在金華二太史雁行而不以書名今所書
山隂樵者敘極端勁有顔平原朱巨川告體宋南宫今
隸及章草三紙皆古論書三昧語其結法從力命表出
師頌來入眼若疎野而實秀密筋骨横溢要不可以蹊
逕求之嘉則跌宕墨池四十年不離豫章一步今得此
當軼塵而奔矣其善有之勿謂齊中少年所掩也
宋克書張良史筆意
宋仲温作今隸多間以章草然未有如此卷者結法極
精緊而波法又甚秀逸令人有溢目趣吳文定王文恪
二公跋尤更朗朗特以余家藏張長史筆意善本校之
中間大有漏誤如使知是道落一是字豈得任感戴衍
一得字從行誤作促行其謂誤作謂其書之未能誤作
求能末以成畫誤作成書及後巧謂布置稱謂大小二
條總論一篇皆不錄蓋勝國時此書行世甚少仲温似
未見全本故漏誤因之以吳王二公之博雅而不能辨
何也友人俞仲蔚於書法尤妙因托令補之而為拈出
所以不然後有董&KR1225;黃伯思紛紛置喙矣
吳中諸帖
右吳文定公寬一紙歌行古選各一紙倣眉山太欹斜
當令長公見之攅眉耳祝京兆允明文待詔徵明各二
紙王徵士寵一紙皆尺牘京兆最草草而最有致陳太
學道復二紙其後一紙楷書行題名不辨為道復也乃
知此君晩退耳今輟以贈張長輿而題其後長輿日臨
池不知小可得力否
損本三君法書
前一紙為天全先生送景寅參政聯句三十韻行體遒
美雜有褚米法跋尾始自放天真爛然而至後一紙水
龍吟慢則筋骨姿態種種横逸或鋒利若錯刀或虬健
如鐵絲最合作書也又范菴先生錢塘三律縱筆自喜
神采奕奕射人此翁極誚人奴書而亦不免有豫章吳
興意然至曩時所謂院體一掃盡之又西涯先生楊子
洞庭二律為陸水村公書未及畢而以酒至解是時陸
尚為御史未幾先生大拜陸遂不敢請而跋其事跋今
在名賢遺墨中余後先四得之合為一卷以便批覽蓋
天全西涯二公名位相敵而范菴以風節翺翔其間不
肯下一當合也天全書固自有飛動勢二公尚法而此
特縱遂皆為生平極意筆二當合也為詩三為詞一而
首皆缺有二字者有二韻者有小半闋者三當合也夜
光之璧不以損而減朗況予所得皆照乘者哉因題之
曰損本三君法書
李西涯詩
李西涯先生最得意此岳陽樓二律故輒為人書之而
書筆亦遒逸横放可喜雖然誰能為䜟悔此二障也
諸賢雜墨
此卷乃李范庵先生家藏物内有李文正公吳文定公
各二紙張東海沈石田各一紙皆尺牘之與先生者祝
枝山一紙尺牘文衡山二紙一詩一尺牘都南濠二紙
俱詩則與先生之子元復者又先生與子家書一紙按
文定後二紙皆及亡友周原已身後事詳懇隱惻至不
忍讀范庵先生與子所謂諸事便當如我死一貧正不
要人知讀之令人悚然前輩風格往往如此吾每得吳
中諸名蹟好以歸其後人嘗歸汗漫游卷於許太僕初
歸祝京兆貽欵鶴書於王吏部榖祥歸李文正都事節
義序於其外孫陸秀才圉獨李氏後無可歸者記而俟
之
三吳諸名士筆札
諸名士筆札吳文定原博祝京兆希哲王太學履吉陳
太學道復各得二紙沈山人啓南李太僕貞伯顧尚書
華玉金先輩元玉陸詹事子淵王中丞履約王吏部禄
之彭山人孔嘉各一紙又有名承舉者號癡翁者皆白
下人攷其筆意似亦隱君子也吳公後不完札與希哲
後談瑣事一札道復小詩筆意俱更遒美華玉結搆清
密子淵尤雅俊而不能無意元王履吉翩翩自快履約
行邊時書寄履吉者所及時事縷縷其謂江陜二省程
文冠諸省蓋一時郎署名手也禄之與履約札謂舉筆
目眩閏之則成雙筆且屬不可聞衡翁語劇可笑蓋是
時衡翁踰八袠尚能作蠅頭楷故也禄之自是草草吳
興如一束枯枿而已孔嘉虎丘詩既不俗而書筆流利
不作眉山體驟看之未有不以為文氏者
題陸氏藏交游翰墨
吾州先逹陸式齋公以文學節概名一時尤有經世才
而其官浙藩時中萋菲不獲展公為尚書兵部郎最久
所與交無非當世知名士若卷中吳文定李文正李文
安三公陳克勤陸鼎儀李貞伯張亨父張汝弼文宗儒
六先生皆其人也陸公有子曰安甫博學而文安甫二
子曰肖孫象孫肖孫子曰昌孺象孫子曰吉孺吉孺死
象孫遂絶然皆世世受經術以修辭顯而昌孺復能手
葺諸賢之蹟成卷以示余且謂此所存者千百之一二
耳吾饘粥之業廢而姑以此併吾身與吾廬而僅為三
也雖然若鼎儀若亨父亦皆吾州人鼎儀之後衣裾尚
有存者第不能守其先人之典籍而亨父則為若敖之
餒久矣昌孺其猶賢乎哉余故為詳識之以勉其後人
之世守者若以乞它人不直一飽飯也
李貞伯書古選祝希哲音釋後
咏諸詩怳若與曹劉潘陸三謝周旋及再覽貞伯太僕
希哲京兆大小楷筆又似彦輔叔寶冰清玉潤相倚暎
也雖病眼眵昏不能不為之乍青
又
目疾小愈復從廷韓處借閱一過覺英玄頓朗太僕生
平楷筆余見之亦不少往往不無佐史歎獨此書精密
秀勁與余所藏鍾成侯薦季直表跋皆妙品也第此老
畫法磔法皆自虞永興來而大罵人奴書所不可曉孔
嘉不待題印能懸定之許具一隻眼若希哲草草批乙
亦堪散僧入聖不難辨也余方選集三吳楷法幾欲奪
之以義不可而止因識於後
李貞伯游滁陽山水記
李貞伯先生記游滁陽諸山水數千言其文詞宛悉穠
至有周益公范大資陸秘監風攷其時為成化癸巳以
中翰謁告歸與宜興靜怡翁者偕至滁訪翁之子太僕
丞瑞卿相與游而作者也靜怡不知其姓名當是有齒
爵者李先生記成之十五年餘而為南太僕貳卿署於
滁按記而游游而作歲月當無復遺憾矣先生以書開
吳中墨池其腕法甚勁結體甚密而不取師古往往誚
趙吳興以為奴書故其玉潤亦不盡滿之余所見數十
本大抵小楷不能十一又不無佐史之歎獨此記於勁
密中發古雅俗骨換盡天然嫵媚當為目中第一兒曹
其善藏之
姜立綱書
故姜太僕立綱書此四子全文句讀各有圈甚精當是
先朝春宮進讀本也結法圓熟端勁妙不可言初見絶
以為沈度學士書徐覺其波磔處小露鋒鎩乃敢定為
姜筆噫嘻今兩制諸君不復能辦此矣
先大父交游尺牘
尺牘一卷皆弘正間名臣所與王父司馬公者為大宗
伯章文懿公懋少保彭襄毅公澤中丞毛公珵大司空
孟公鳳御史大夫周公季鳳大司徒李公瓉少司馬任
公漢大司成陳公霽御史中丞王公崇文大司寇周公
倫光禄卿劉公乾太宰夏公邦謨凡十二人共十四章
一稱臧尚未復姓故也章公前輩彭公為總帥雖令人
代書而字殊細辭亦精謹其它有不盡爾者王公為先
郎中公同年子年事亦遼邈而後一紙縱筆自快周公
鄉里科第相去二十三年夏公部人相去至三十三年
而書法亦廓落講禮如敵蓋一為御史一為吏部郎當
其時風習已不甚古矣後十一札則皆蜀中舊寮其人
聲實不大顯而頗能詳其時藍鄢兵事故附存之此卷
舊在伯父房仲氏處賤直償博進今年偶見之於鄉人
陳生所以二金贖得裝潢付兒輩此卷在它人所如靈
武告身不能博一醉若在吾家則雖敗角如意亦青箱
中物留之勿復償博進也
武氏藏交游翰墨
吾太倉之未為州而城居者陸參政孟昭太常鼎彛參
政文量以政術文學顯天下稱之為三陸先生而萬戸
武侯號矢庵者後先與之友以詩相倡和侯之孫曰勲
復為文量館甥勲之孫字周卿領衛事最賢而能死難
周卿之孫憲卿謁余而出三陸先生所與矢菴酬和詩
而龔大司空弘胡司徒璉王司寇鼎桑通判悅之作附
焉蓋一時名政術文學人也則亦相酬和者也夫吾州
之為衛者二諸萬戸不下數十人然多以紈袴敗其世
風屈指不易數蓋至問其故居且不可得而況於其前
人所還往與酬和之遺蹟乎哉今獨武氏之故第巋然
其木日以喬而甘泉之井尚無恙又能守其先世所酬
和名卿大夫之詩而帙之其為善守而勿替何如也後
人事事不能如前人獨於詩毋和韻毋聯句以此不落
笑海中
弇州續稿卷一百六十二
