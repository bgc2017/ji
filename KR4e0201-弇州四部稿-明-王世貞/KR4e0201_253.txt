弇州續稿卷七十九
明王世貞撰
文部
傳
胡觀察傳
觀察胡公僖者字伯安一字子祥胡之先為宋國子直
講瑗所謂安定先生者始家湖州其後避元季亂徙蘭
溪遂為蘭溪人五傳而至公父贈儀部郎中富贈公以
忠信治賈業旁落計無所之欲委公於醫以紓家困時
甫丱已悉讀素問靈樞和扁諸家言矣一日忽自奮曰
醫毋論不如秦越人即所治必自吾手能幾何孰與夫
大丈夫大則宰天下小亦一方少徊慮而起數百千人
死哉亟改治儒贈公竒其意而許之治儒之未幾即以
屬文冠其儕補博士弟子故太宰唐文㐮公龍養母里
居聞而召見公公時䄈褐躡屩以進然神彩秀澈英英
照四坐坐客盡傾文㐮公顧謂客曰何物寧馨兒國器
也有弱息必以歸之文㐮母誶文㐮擇壻而得賈人子
乃又窶耶文㐮意奪然歲時問遺公無虛日當是時學
使者少傅雷公禮試公文居首而閩學使者太子太保
朱公衡道過之雷公雜公文於它卷以嘗朱公朱公獨
拔公文曰鷄羣鶴也何必仰吭鼓翼而辨雷公大咲語
公姓名以相矜賞唐公與雷朱二公世所稱人士模楷
者也是歲公遂舉鄉薦在公車者十載所而後成進士
公故貧進士禄薄而迎贈公及母鄭邸舍中日治二缶
一缶市白粲鮭炙以薦而一缶所與婦共脱粟苦蕒而
已俄鄭病篤公晝宿泣而籲天尋不起毁瘠骨立奉喪
與贈公歸服除補禮部儀制主事提調會試爬搔其弊
得便宜十事將上而報贈公訃公痛不及視含毁逾於
喪母鄭時公先後治喪貧甚勉自力而已不以毫髮煩
有司再補精膳主事遷祠祭員外郎遂為主客郎中值
諳達請欵塞衆難之不欲許公獨是許款者於是諸頒
賞典册俱以屬主客事悉辦竟諳達世無害政府乃大
才公調儀制郎中亡何上崩莊皇帝登極時朝儀久曠
絶事取公裁與諸覃恩賜赦山陵經筵幾務旁午公應
之沛然且當有九列除而慶王襲封之事起慶王者薨
無後諸郡王於支遠不當襲而近者乃中尉賤例不封
中尉故富行萬金中常侍恫喝公公固持不可則以謂
尚書急乃藉口公於是取中旨特予中尉王而公出為
湖廣右參議治稅糧時大水獨荆㐮灾甚公旦夕行部
精心區畫其賦得减省十之四民以大悦而其地故悍
相籍也父及諸弟在焉公平視之每行部無加禮有子
試武昌公如弗聞也以是失悍相心頥指漕使論公督
漕綱不稱職公視他道獨先期亡可訾者顧鐫秩得雲
南按察僉事其治兼督瀾滄金齒騰衝兵廵與緬甸隣
緬酋強而貪念大理饒欲割之而宣撫刁某父死兄弟
爭立兄自度庶子不得立則媾緬人將舉兵合而窺大
理公請於臺為文檄之其略謂而自恃強不過明一荒
郡耳且不聞而之先以三十萬衆殱西平侯手無噍類
耶即不量送死螳螂之斧見我車轍立靡矣緬人得之
氣懾不復吐乃以单車馳刁氏所中分其地咸觧散如
約臺使大悦上書稱公仁勇有安民略遂復故官再遷
按察副使凡三政皆不離淇中拊循其吏民若赤子所
經歴雖深山窮谷能識公曰胡佛子蓋以其慈悲善度
人故也然公務持大體不為一切迎合臺往往目攝之
不顧而同列之文深意忌者見以為枘鑿不相容屬大
計臺䟽以不及論然尚謂公滿腔皆赤子公咲曰彼以
其鷹鸇易我鸞鳳耶吾用赤子歸矣遂致仕百城吏與
其老弱牽衣填道曰公毋棄我則又泣曰公果棄我矣
公歸而悉出其餘俸置酒宴親戚閭里不為差殺然後
以次周恤之衣者食者鰥弗室者死弗歛葬者亡不滿
欲而去然益自卑卑人所為德唯恐其忘之所為德於
人惟恐其不忘也性尤惡殺生當省試時謀徙僻地得
潘氏圃蟻羣聚於室以數十萬計童子構火欲焚之公
蹙額曰以我一夕安而輕數十萬命吾謹避之耳亟返
故居暨入試窘三書義至乙夜矣甫就而螘戢戢筆端
不可逐久之始别構四經義思忽坌溢如泉湧螘亦絶
不見既高薦司試者迎謂公四經義殆神助耶公心知
為螘報益謹於物命所全活龜鼈螺蚌不可訾數嘗有
遺公鴛鴦者公意放之水濱則復落罟師手棹而至湖
心遇風舟幾覆客咲之公亦不悔遇早朝即盥潄熟水
亦必躬藴火手盎自給恒謂朝我職也而勞人不可馭
三尺童必從禮信絶不施鞭朴間一詈數小過輙自悔
何以使彼勝也其視所部若家視部衆若家人人亦不
忍欺公以故所蒞官事治公雖温然長者然遇不可必
激而遂其志以故公易於下而難於上論者擬公孝謹
類石建平恕類劉寬直節類汲黯雅量類陸象先止殺
類白居易其鄉人則曰吾不識所擬諸賢第公乃里中
章尚書耳尚書者文懿公懋也公少羸自念以身貽二
大人憂甫強仕即絶房室今六十有幾矣貌頰膩白而
髮鬒視聽飲食步履不衰倦如四十許公為詩文宏壯
滚滚數千言若建瓴然不自名諸人取自適而已至子
應麟而始以詩負海内稱
弇州生曰士有不愛其身以成其是者次亦砥節飭行
能自樹見不冺冺其下乃掉三寸舌操七寸管雌黃月
旦標顕而羣趨之即不佞還願為之執鞭孔子曰文莫
吾猶人也躬行君子則吾未之有得夫躬行君子舍胡
先生奚屬哉仁心為質禮行巽成事不趣名語不徼識
雖非宦所由顯然於國家之元氣深矣
趙烈婦尤氏傳
趙烈婦者尤氏崑之名家女也王父宜春令敷父曰某
烈婦生而淑美善女紅通曉大義少字諸生趙一鳳一
鳳父曰鄉進士鏞讀書嗜酒不别生産以至卒而一鳳
其第四子貧不能授室脱身贅於尤時烈婦甫十六耳
即日夜機杼間以佐一鳳讀遂補博士弟子有㒞聲然
三試而三不利竟邑邑病死烈婦將殉之既而強食曰
棄君之二孺子而以從君君寧與我亡何二孺子殤烈
婦益大悲痛曰可以從吾君矣既而復曰君猶未葬也
吾忍暴吾君骨則徙之墓所視治土方中日夜拊棺慟
哭行者聞之為咨嗟隕涕而諸中乃有利烈婦之嫁以
其聘槖者謂人曰彼姝少且艾誰能容彼久也則又訾
其目曰彼盻美而流烏能久也烈婦聞之大歎咤曰吾
何知色人乃以色疑我而又目我夜就工所取石灰合
許手挼久之血出漬灰立枯矣利烈婦嫁者大愧悔無
地而烈婦目楚痛益劇度必死寘一棺自隨可歲許視
一鳳葬畢即自縊有抱而解之者復觸石額裂且死乃
仰卧棺中喉喀喀已而死矣當烈婦之目枯時呻吟小
息輙自謂吾楚痛劇矣而中甚安然則烈婦之死也其
中當更甚安耶烈婦死數年御史使祀五貞祠而為上
書天子旌其門曰烈婦
弇州生曰始劉子政傳列女而范氏因之然於媺行嘉言
無所不談若列傳之例云而後世乃有婦而稱節者若烈
者女而稱烈者不知所由始亦不知節烈所從辨揆之周
公諡法本文未盡當也大要節則終一烈乃能殉一者恒
也殉者變也恒則以殉為一變則以一為殉若趙婦者無
所不兼詣者也說者又謂吳於土為天下沃而崑居冠焉
以故不能盡被周南純白之化今得一趙婦足以洗及采
風者之疏上而天子之詔下嗚呼沃自是不為累哉
沈贈公傳
沈贈公者諱武字某其先自汝南徙而吳為吳人者千
餘年而子孫散處其豪曰漁隱公屬元季以軍興責富
人貲漁隱公逃之洞庭兩山間高皇帝定三吳始隸籍
嘉禾為嘉禾人凡五傳而至贈公贈公之父曰茂才公
某者娶太守姜公某女未有子置媵周以弘治庚申正
月舉伯子而庶姜以二月舉贈公太守憐愛贈公撫而
延師教之伯子乃緣以朝夕侍茂才公得公懽公盡捐
其槖於伯子而委贈公使贅吳吳南湖之著族也其儁
曰壽官公某無子晩有女其母嘗夢青鸞集於幃而生
壽官公鍾愛之謂贈公淳敏有度請於茂才公曰而子
吾子也然吳孺人不以家挾贈公贈公不以贅故小折
節閨門之間肅如雝如也久之茂才公卒贈公奔哭如
禮不問産人謂汝非沈嫡耶誰敢居贏贈公曰吾人贅
也且恐傷逝者心卒弗問産而壽官公亦老死公請於
族得所當後者而徙箸於白苧鄉曰吳自有後吾壻也
且吾耻言贅人乃稱贈公譲伯氏産則名贅譲外家産
則不名贅以是益服贈公然業益薄贈公雖不獲用儒
顕而好讀詩禮二經及郡國志史兵漕錢谷諸書精心
計縱横握筭不爽邑有均田役推擇贈公賦曹事立辦
入從事大寮得冠帶需選贈公嘆曰髮種種矣安能持
資簿受役升斗而會有子今郡大夫堯中少穎工屬文
贈公延明師塾而誨之因併誨其從子常熟令某時吳
孺人以儉勤佐贈公為束修費尚不給稍稍鬻廬産以
供客謂姑廢塾贈公曰吾急塾甚於息廬産而大夫之
學成已舉鄉薦贈公乃喜謝客廬産幸當無恙居恒戒
大夫吾德於人則忘之人德於我勿忘也又曰吾不能
治城旦家言若于公以高門俟汝雖然吾不敢愧冥冥
蓋贈公慈於物毋論蠕喙即一枝卉不忍折所市禽魚
可活者則活之前後不可勝紀竟以老壽終吳孺人不
以耄廢毁也泣而語大夫從汝父地下易耳顧老人無
殉者會服除設奠聞大夫哭聲亦哭氣遂絶孺人之卒
後贈公三年得壽俱七十有五大夫竟孺人服上春官
高第授南陵令政聲為一時冠天子推本贈公與孺人
之教而錫之璽書其辭稱贈公曰孝友禔躬詩書廸子
孺人曰相夫以正玉子於成皆實錄也於是贈公秩如
南陵令而孺人有今稱云南陵令今為吾郡同守故曰
沈大夫
弇州生曰沈大夫談贈公之為德不可更僕數矣而大
要蔽之曰譲曰慈慈不必情譲不必名斯所以為至乎
哉乃吳孺人之為相而沈大夫之為繼至厪人主褒蓋
孝友柔嘉之聲隆隆焉是故我觀於沈而後君臣夫婦
父子之道備也
沈淑媛陳傳
余既已為沈大夫傳其贈公若吳孺人矣大夫稽顙蒲
伏泣且謝既謝而泣猶涔涔未已也曰始也不穀不敢
以吾私先吾尊既也不忍以吾尊竟廢吾私也曰不穀
之奏南陵令最也天子以考功法覈之信錫贈公及先
孺人璽書矣已而錫吾亡室陳其稱亦如吾先孺人而
秩視不糓其辭所謂敬順承尊儉勤治内莒筐㐮饋絲
枲佐讀諄諱乎其言之也夫亡室陳以匹婦之微厪天
子褒奬洞見纖悉不榖寧復有它覬抑不穀聞之綸綍
之辭貴巖穴之辭徵敢以徵累吾子余唯唯大夫又曰
亡室陳者故訓導寰女也生而喪母育於外王父吕水
部穆家少即以柔婉稱矣其裝槖亦不薄既歸不穀而
吾贈公中挫産已漸老陳乃悉槖而共二尊人之養行
且盡則晝夜勤女紅佐之不穀中歲以經術行教授歸
得少修脯資以授陳陳不為私置蓋吾夫婦相對藜藿
也而司堂上之甘毳充豆矣衣恒一布𥜗裙不曳地嘗
試問之不有嫁時服耶則曰為諸生婦當如是即二尊
人被輕暖不逾於適吾體哉然以舉孺子不育強不穀
蓄媵妾雖脫簮珥不恡也而竟先不穀病死矣不穀之
令南陵也差有禄而不及饗其被錫也不以封而以贈
今之嗣者賢間與之語若雖儉不二簋然有肉矣不重
珥然時時御冠珮矣雖勤不至鷄鳴而治羞饋矣為臧
獲稱貴人矣為子稱母矣陳有一乎哉嗟嗟弇州生曰
余嘗讀河陽令悼亡章而歎夫婦之篤也然猶為情役
耳讀北地氏結腸篇而得婦功焉得夫道焉今覩沈大
夫所稱何以異哉為作沈淑媛陳傳不言孺人者貴德
也
山東左參政贈中大夫太僕寺卿馮公傳
馮公者其官山東布政使司左參政也而治漕事卒而
贈太僕寺卿予誥封尋以公滿參政考贈祖父大中太
夫亦予大夫誥參政法不當贈贈法不當得誥而今得
贈及予誥者漕河甫告成天子大推恩任事臣獨公最
久而前後功又最高以卒故惜之甚其被恩澤有大臣
所不敢望者嗚呼馮公可謂遇矣公諱敏功字元卿其
先居海塩之大易里改隸平湖已而徙郭中遂為平湖
人王父遂平令俊父汝弼舉進士授行人擢工科給事
中以直諫謫婁更大邑令晉守吾太倉再管楊州同守
中单辭罷以公考最封按察副使得贈如公階者也公
生而明穎通古今文集十六補邑諸生十八從其父太
倉與諸生儁異若凌尚書雲翼徐太僕爌憲副敦張憲
副大韶相切劘為制科業而不佞貞忝公同齒參其末
公是時秀眉美姿馳筆而長騖毋能當者還為諸生試
輙冠其曹偶廪學宮然大試輙不利時楊州公已謝事
歸而治生又以其羡贍宗黨公一切佐之三十始舉其
鄉第三人上公車報罷亡何島寇來廹平湖前是平湖
城矣往往多公資力而至是復佐其令憑城為備禦計
甚詳寇去而有援兵乘間為虔劉者令以為倭也懼甚
公授甲家衆夜坐立睥睨間質明而辦兵乃愧退鄉人
避亂爭入城城人虞不給時臬使方按部衆謬傳且逐
之羣咻使所公聞而往以片言折之解當是時微公幾
叵測凡三上公車乃見收射策高第明年授禮部祠祭
主事詔選良家子充後宫公在行獨不擾座主拜相者
所親道士以公役騷擾道路公伺其歸而責笞之相怒
甚召公詬曰若不知我門下客而笞者何也公正色曰
笞横道士耳不笞師門下客也即笞師門下客而為師
少懲横者以為弟子罪未敢聞命相頰盡赤然竟未有
以中也尋進主客員外郎奉莊皇帝即位詔而南道遷
其司郎中還遷江西布政司右參議分守南康九江部
公行部至南豐而浙兵調者以餉不足將大掠公召其
長好謂曰而與我鄉人也故為而言一反手間名為賊
天子檄大軍至虀粉矣餉不足吾為若治餉其長悦公
乃料倉粟庫鏹次第屬於舟而使一郡僚導之選精勇
尾之咸攝不敢動屬方議均田而公所部多山高下饒
瘠異狀公使善計筭者周行阡陌間計畆受稅毋得伏
匿又為之平亭其役留籍南康未三歲以才舉拜山東
按察副使飭徐州兵備兼治漕河甫至而河决睢寧由
白浪淺而入青陽决者六皆巨新安左右决者七差小
其水不制睢寧之陸滙為湖曹口而上故河百餘里以
南盡為陸淤泥半之漕艘之阻者數千計漂廬舍人畜
無筭公甫至受計大吏調士民晝夜併作與其下分功
任難無何决塞各就緒漕舟漸通而大風雨彌旬水瀑
漲諸塞盡潰湖與河一來攻邳公時按部邳下令土其
門水勢重不能禦公即解衣帬𥜗嚢沙而塞之諸從官
吏卒市人爭效公闉沙皆滿水逡廵解公乃行視諸决
口皆就塞僅月餘而水復漲敗閻家口以西半戈山左
右堤百餘丈公又築之自是隄土漸堅實不受侵矣會
徐州靈璧諸州邑舊堤潰公又受計大吏所獨治者南
自曲頭抵青田八十里北自陸灣至呂梁四十里所與
監司曹郎合治者直河以下南岸凡九千丈又自茶城
踰華戚山曹築單堤一百六十里以遥衛漕河之閘者
諸經畫版築楗木薪土之費與護視斥堠約束唯公行
之最精監司曹郎咸取則焉公素莊盛當其治河時往
來寒暑無間黧瘠腁胝見者莫可辨識始遷河南左參
政公於職不專治河而其地與事亦故相關撫按臣聞
而喜曰吾可高枕矣而少年喜事者欲從泇口穿葛墟
微赤良城等山抵南北大湖中界兩長堤為運道以示
竒徵公與議且屬之公念諸山道約二百餘里多磐石
礓砂不易鑿大湖相連十四不易隄民力之幾何而虐
用之持不可乃寢而喜事者意未已别欲繇海通膠河
其視漕稍極而中皆高嶺巨石東土瘠人疲不勝役甫
舉事而驚潰者再矣乃移公山東公議以膠功不易興
且不易竟即竟亦終塞縣官故不乏金錢柰何悉捐以
填無用而勤此數十萬人力也撫按臣采公議以聞時
柄相獨擅國前後授指於喜事者怒而下書切責人或
為公危曰内意堅且實才公以治河顯而弗以治河終
之祻且及公公歎曰吾豈不念禍為國家計重耳度必
不可已始就役尋具如公言費至十三萬金而無尺寸
利柄相稍恧沮用廷議罷之然猶謂人馮參沮泇今又
沮膠者何也豈懲昔鞅掌故倦耶公尋歸職職所治稅
糧時久已困不給為平亭其額募墾荒土流民占籍者
萬計已而念揚州公老病乞休歸朝夕侍湯藥楊州公
得公而喜為加飡無何竟卒始公失其母屠淑人戚不
廢易已失繼母徐淑人易不廢戚然皆在壯時體猶為
之柴瘦而楊州公用老壽被服金紫極園池亭榭之樂
其卒也公親視含歛虞祭當葬日送舟千艘人以為無
憾而公業五十餘矣孺慕益篤雞骨支牀幾不起服除
久之薦者相屬乃從田間起仍故官改佐漕運公時苦
宿痾未平人或難之公奮曰頼上恩得治私今不以為
不肖而屬之大寄吾何忍負且嚮者親身也親已背矣
身當為朝廷有遂冐暑抵淮淮之南故有邵伯寶應高
郵三湖相連為巨浸漕舟過者往往多漂溺因議濬内
河通之御史大夫王公廷䟽上得請而公至即任其艱
巨者與北部羅君共治公於河事故心通而役者皆習
公能工以大集公益不愛其精力水陸奔走且旁治賦
訟覽訊牒至丙夜不休五鼓即起以為恒尋馳督漕舟
自徐而濟凡七晝夜遂昏瞶不復省已而稍蘇還進醫
藥微效復出勉治事病寢劇見其婦曹與子相對泣猶
呵曰人孰無死吾幸獲以勤事死何恨叩之家事張目
不荅而趣羅君至曰内河成於國計甚利第太逼湖湖
善潰而隄薄萬一如瓠子數百里魚鼈矣幸為别創堤
衛之已而顧其子曰吾死死必有賻汝却而歸諸官羅
君色惨沮謂公堤吾職也毋足多慮若子幼盍以語我
我為任之公徐曰有家弟在羅君别而公以季夏望日
之午整衣冠端坐而逝春秋甫六十子一即伯禮補邑
諸生以秇文著公性孝友揚州公嘗卒遘盗公已脱冐
鋒刃而出之愛其弟敏效尤篤事相師産相譲也與揚
州公俱善治生而至饒乃能以義散施不吝平湖之人
至今感稱公父子
弇州生曰馮公所謂能捍大灾禦大患者非耶淮之人
相率而祠祀之也公於居官他功績甚多不志志其治
河者於國不為利則抗悍相棄其官而不之惜利則鞠
躬盡瘁至死而不為已真純臣哉玄冥之勤官而水死
何以異也乃國家之報勞臣厚於汲昌而薄於王延世
蓋衷之矣
陸贈君傳
陸贈君者諱鍷字子器蘇之長洲人也祖父家長洲里
中而父敏饒隱德當其歿時贈君甫弱冠而兩弟鏜鈜
業在襁褓母沈痛不能生贈君之治喪以哀毁稱而旦
夕歛色為母曲慰解務得其意相之撫育二孺子皆成
立而鏜天無子贈君心念鉉且長不能自博一官悉帑
而資之游太學後仕為常山丞贈君家居以養母為樂
雖小滫瀡亦必微探所嗜而進之歲時行園草木之實
新不薦不敢嘗也病則時時為洗衵服牏厠然迄不使
(闕)贈君負母出之鄰家或謂不虞槖
耶贈君謝曰(闕)論槖而母沈竟以寬樂終贈君
髮且種種矣其哀毁亡異失父時均其産於常山丞曰
吾不敢薄先人體訾稍贏則時損以貸施鄉戚之乏者
生養死歸往往見藉曰吾不敢私先人有丈夫子二曰
濱曰汴贈君度其質可進延名師誨之課之經術曰吾
不獲顯而王父矣而曹勉之於是二子咸感奮力學然
公竟不能待而卒卒之年六十有五贈君既以孝友好
施予聞乃其忠信篤敬又有獨至者人不能舉其詳長
洲文學掌故俞先生獨知贈君為載之邑乘後濱汴俱
補博士弟子而會贈君之嫓馬以明婉勤約佐起贈公
家又能代父職尋亦卒汴服除舉於鄉謀葬贈君夫婦
走之學士申公汝默所乞言以銘其幽几十餘年而汴
成進士拜南京刑部主事奏三載最制詔贈君如主事
官其辭謂贈君行誼端良性資樸茂馬從贈君品為安
人蓋亦有淑德慈儀之訓云或曰贈君固賢然閭閻之
行耳夫安人者跡不能閫以外也何自使天子知之或
曰銘贈君夫婦者申公也當是時申公實以首揆視草
夫天子以申公銘故褒贈君夫婦申公以俞先生邑乘
故銘贈君夫婦即不獲生有其饗殁而遇稱之偉哉汴
今以吏部司勲員外郎予告歸誌銘邑乘之後有表有
記有序
弇州生曰贈君以一閭閻見知聖主賢明相足死矣司
勲之復益以諸君若表若記若序何居也豈亦以廟廊
之華衮與巖穴相藉而重耶抑閭閻之跡不易竒而托
之文言則有任其不朽者耶是不必盡然乃司勲之所
以為其親者篤矣
汪山人傳
當萬歷之七年予里居數稱病謝客而客有蹐門者自
稱新都男子汪某願一見有所言見之宣髮矣而具裝
為山人服徵之則故太學上舍生久次佹得官者也曰
我不知太學生徽俗故重賈問亦賈乎曰我不習為賈
俗故又重族問汪故甲族乎曰我不習稱族已而出一
編曰賈與族在是矣雖然吾非以名也願得子之一言
而折衷余竒其志美其才而許之文成顧不能無傍刺
於俗所重者山人歸以詫社中人則社中人哫訾我因
及山人山人夷然弗屑也然絶不復相聞而乂八年矣
一日有衰服而來謁者纍纍然孤也蓋山人之孽子元
勲來言山人死矣出其集則叙之者又有汪司馬伯玉
劉侍御子威與其鄉人吳瑞穀子威多澹辭以匿其所
未滿母論伯玉謂山人於九歌二雅六義五音無所不
闚於屈宋蘇李韋枚曹劉王謝盛唐諸家無所不入於
音節景嚮意象風神倡和轉移捭闔飛動無所不得於
樂府古風長句近體無所不工渢渢矣泱泱矣然而不
守一隅不由一徑或得之心或寓之目或動之情調調
刁刁衆竅畢作猶之大塊噫氣吹萬不同瑞穀之稱稍
約謂山人五言得之王孟芳姿在掬七言舂和婉鬯春
色依樹多以趣勝弇州生曰余衷於二君子而知余嚮
者之叙之無當也夫既已叙之而二君子又申稱之余
又何贅哉元勲拜而泣數行下欲得余傳夫余何以能
傳山人也與之坐問所以不肯稱太學生故曰山人少
治經術有聲補博士弟子及再試得第一廪學宮久之
邑司行鄉飲禮有以子貴躐賓席先其賢長者山人預
執事前曰所以稱鄉飲尚齒貴德耳不聞以子貴稱祭
酒抑使下其人恚謀以事中山人山人乃去之入太學
欝欝有㒞聲而婁試不利最後錯血於試所歎曰吾以
吾身而博身外物何悖謬也遂焚繻遨游名山水山人
故好詩至是益治詩詩成矣而念其邑居前軰名能詩
而冺冺者歎曰吾不可以先諸前軰傳悉戢其詩為家
者一百六十四而梓之然後去謁王先生當是時王先
生呼之山人應太學生則不應問何以不習為賈曰山
人之先將軍某其始小賈也轉販瓜李轉息盬鹽起家
至傾邑貴為昭勇將軍嘗脱冤死者數十曹又構大石
梁以濟涉者死贏金巨萬計山人悉以推伯氏脱身闤
闠間受鄒魯之業以詩自娛終其身是故不習為賈也
其不習稱族何居徽以族相豪而山人之先越國忠顯
公華擁六州而儲胥之子孫之麗不億至官太宰司馬
中丞者肩比而宋有大儒四友公凡十餘傳而至山人
諸豪族屈指至汪則首為頫而山人獨自謂族以人重
未聞人以族重也即崔盧李鄭何與焉是故不習稱族
元勲又云山人性慈悌負廉節既已推貲伯氏一子疹
發甚厲時山人有二子矣日夜肉祖告於先祠願以次
子代俄而次子果夭而兄之子獲全邑築城禦倭多發
民間塚胔盡露山人白邑禁止之且瘞其露者客有寓
千金山人所而盗夜入盡掠其資裝客之金幸亡恙人
謂匿之便山人罵曰客以不貪托我爾乃以貪餌我悉
歸客乂嘗直僮奴之誣其主者於郡大夫不聽則禠幘
投地以去悟而卒直之部使者應詔辟山林材行士有
司以山人應羔幣交於門謝弗納也而山人竟老病嘗
自為銘其辭甚愴與其友金上父者時時坐一室校讐
所為詩又有金彩芳者為之梓甫成而上父死無後山
人為視含歛立後已而大慟曰知己已矣誰與我生趣
病益甚且易簀為詩十餘語則甚逹至月朔與子弟期
之三日果卒山人名淮字禹乂别號羅山子
贊曰元勲之叙述山人云爾余徵之徽人信徽人又謂
山人娶於程舉懋孝己置貳某舉功復舉學功德最後
嬖外婦方得元勲山人遂與方獨處而元勲長能詩又
善事山人山人愛之以見諸鄉先生鄉先生亦多愛元
勲者其配程遂偕處無間也山人卒而諸兄迸元勲不
以為子數苫塊無所容足蓋煢煢然者久之念無以效
於山人扶服而來請傳也於乎枚臯非孽子也耶即繼
枚叔而父子翺翔於藝墨之林者寧以嫡哉元勲力自
勉以而父有聞於後是不在傳則在若而已
吳宜人傳
宜人姓屠氏諱睦檇李大司寇康僖公之女孫也康僖
公有子曰諭德公應埈娶於項實生宜人項則大司馬
襄毅公子參知公經女也嘉靖戊子冢宰吳公與諭德
公同宦長安而冢宰生尋甸太守小泉君諭德生宜人
都人士以牛酒賀兩家遂締盟焉十七而歸太守再封
為宜人宜人内外門地甲於江以南而端方慈儉若出
素族至於天性至孝使具鬚眉則古曾閔之流亞乎冢
宰之廉於官也督學滇南不能治萬里裝以妃戴夫人
留而太守方治諸生業宜人勤女紅充饔飱費不給則
脫簪珥佐之迨太守之參軍於燕也宜人臾其移南為
置貳以行遂終事戴夫人戴夫人安之忘其老而失明
也而宜人因得晨夕起居母項矣冢宰薨夫人繼之哀
感骨立十指甲盡脱輔太守居喪士族以觀禮焉宜人
素有心悸疾以貳俞産難所致至是益甚年六十而母
項病值大寒冰雪日夜擁之不受代憊劇忽顚仆榻際
兄弟泣辭曰幸不乏子若孫及使令者奈何令姊氏至
此宜人亦泣不忍歸凡再仆再甦始就輿返第竟先項
三日卒實死孝也宜人雖處富貴乎而身謝紈綺手親
菅蒯居常不具二簋待姻黨未嘗有矜色冢宰方鼎貴
而相成以清白也里居而競業於意外之變也未嘗一
日而宴安也有子太學生惟貞嬰時抱危疾蔬果食飲
必手衡而授之然香計時不令先後十年許始愈督令
就外傅内設重衾外設重關以一老蒼頭與居洎有室
生孫稍自慰曰今而後吾可稱人母矣其撫庶易學不
異於太學惟貞忘其所自出太守亦忘易學所自出也
讀書通大義兼明佛理獨不喜巫媪比丘尼出入房闥
日誦心經一卷間書佛偈隨命侍婢火之曰不宜以手
跡示人也作家纖嗇不厭𤨏屑辨色而出手葳蕤之鑰
指撝臧獲咸盡其才力而間有重負者則歸之宿因以
自解惟里中貧乏死喪周之傾槖不復恡以故生有懿
聞卒之日䟽戚貴賤亡不為霣涕者
弇山人曰士有百行孝實始之載藉所稱五十而慕者
有虞氏之後無聞焉至婦人女子遇人之艱難則念及
父母未有富而貴而壽猶以劬勞報所生繼之以死者
也彼緹縈曹娥皆慷慨一時而流譽千載視宜人何如
哉宜人内行純僃余獨重其孝昔蔡中郎云生平作碑
文惟於郭有道無愧色余於宜人亦云爾矣
弇州續稿卷七十九
