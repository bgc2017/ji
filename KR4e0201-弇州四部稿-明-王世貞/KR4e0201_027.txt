弇州四部稿卷二十七
明王世貞撰
詩部
五言律一百二十首
泰安戲呈徐張二使君索會
不有清尊在何當慰折腰倦来時自哂狂至欲誰驕岱
色家家飽嵐雲日日饒豈無逃暑會乘興未須招
其二
高卧成吾懶閒居任物情開門稀候吏隱几至啼鶯仗
酒為公事裁詩問友生城南富修竹何處可題名
夏日陪段侍御游靈巖寺作
羣峯抱蘭若孤塔界晴空未沐菩提雨時聞薝蔔風使
星聊一駐佛日暫相同倘借支公馬長陪鮑氏驄
陪段侍御登靈巖絶頂
徑折全疑盡峯廻陡自開蒼然萬山色忽擁岱宗来碧
澗傳僧梵青天落酒杯雄風别有賦不羡楚蘭臺
春日行園
使君聊一出物色自争誇小雨飽桑葉輕隂寒杏花官
厨棗兒酒鄉信榖前茶不必蓴鱸在吾生固未涯
殿卿慰予哭子有答
千崖送落日愁思滿齊山非爾一貽好何人為破顔月
疑庭玉在星作掌珠還卷罷新詩去依然秋閉關
醉後
遷官非不好衰態暗相催草色將袍去霜華擬鬢来罷
衙無長牘呼酒有餘杯且了今朝事浮生次第裁
其二
誰道長安近山城信自稀隔秋除目到罷覽故人非久
不關吾事頻須理客衣明年官不解妻子也應歸
寄王丈道立登魁選
十載揚雄賦諸生伏氏書下帷多講授搖筆自吹嘘價
奪連城外鋒全百戰餘還將短瞿問狗監爾何如
弟姪俱薦賦此寄之
磊落吾宗彦参差萬里翰東南自金錫王謝有琅玕癡
叔殊能健狂兄未許難將無杏園色人擬竹林看
答助甫吏部八首
選極王裴重交仍嵇阮偏懷人倡白雪矯首向高天水
鑑千秋在風流一代專新詩大自好虛借野夫權
其二
屈指青雲士誰知張長公孤吟破秋色萬木避天風吾
黨殊能作乾坤不可窮毋論廣武歎豎子未英雄
其三
跌宕尚書省文章日更新星辰仍長物天地獨私人霧
豹看從晦雲龍矯莫馴南山有松栢把臂問沈淪
其四
牢落詩如故浮沉了不關無人自流水余志在名山忽
辱隋珠引能容趙璧還相期各努力名姓墮人間
其五
不獨宗吳輩人今未可量名多爾自失身在欲誰強斗
劔懸中嶽霜鵰擊大荒還聞有餘勇䟤跋少年場
其六
赤日浴滄海青天横岱宗漢家兩司馬吾世一攀龍病
起千年態徘徊絶代容齊稱君誤矣寥廓或雲從
其七
碣石諸侯館中原五子名高秋白馬辨下士蒼蝇聲風
雨歸何處萍蓬托此生使君仍鷩起毋乃太縱横
其八
莫作呼開府衣冠一野人幾逢滄海雪三遠薊門春失
計貧彈鋏從心老斵輪齊風如稍稍拂袖大江濱
寄答張幼于下第
玉是連城價蘭為大國香無言依正則有淚待陵陽白
雪元堪寡青雲祇自荒總應名就日留滯亦文章
贈别中表丈史鴻臚還吳
上客含雞貴中朝結駟難家貧郎自免身在酒相寬草
色營丘雨潮聲揚子寒毋論兩地隔只羡一枝安
其二
少住為佳耳親朋盡歲孤官厨饒脱粟鄊味有蒸壺魯
酒能嘗不齊謳可聽無自然留不得秋興滿蓴鱸
端午日長山署有懷
孤城逢此日還憶去年期只自饒三韭那能辨五絲欲
眠須引卷觸熱未呼巵醒醉元同意寥寥識者誰
其二
昨歲還今日追歡得似無兒偏愛蹋草女亦解傾蒲儵
忽浮生過凄凉萬事孤擲他長命縷不作繫雙珠
得舍弟試文喜其必第走筆寄之
文章家不乏今爾更縱横海上鴻鴈色秋空鵰鶚鳴此
時漢京兆下榻吳諸生無限人間事區區一第名
寄顧聖少
乾坤亦有意縱汝向中原只益新詩好那扶游客尊拂
衣緣躄者垂涕過夷門數盡人間事能如知已恩
病卧東禪乞休未報殿卿相國馳騎相訪書此為
别
擬作輕離别如君来去何諸天忽示態初地欲生魔白
社風流少青林月色多留將煩惱意廻問病維摩
再别殿卿時余方有家難
河流如易水日夜蕩秋旻不作登車去能無戀故人霜
仍飛六月虹未入三秦一掬中原淚難從握手論
難後答和于鱗舊貽四首
燕臺一掬淚歸灑大江湄天地蔵身小風塵厭世遲生
寧如李志死敢傍要離寒雨松楸夕那堪讀汝詩
其二
屈指人間世名成豈偶然中原方軌在畏路拂衣偏病
色高千古窮愁自一天可無沮溺耒難並汶陽田
其三
偶誦招魂語驚心往事多蹉跎吾計失憔悴此生過隱
跡羞叢桂詩章畏蓼莪湘江暮烟色愁絶意如何
其四
何限乾坤事歸来汝自酬振衣滄海月搖筆岱雲秋一
字堪金石孤城各斗牛報書知健在不必淚潜流
答于鱗立春日齋居對雪見懷
春雪覆江干江城春未闌洩雲千雉合迎日萬花殘鴈
色懸秋曙雞聲破夢寒如聞郢中調祇為和人難
答于鱗慰哭子二首
謝庭三秀草此夕九秋霜埋玉丼憔悴探環竟杳茫寸
腸存屢折孤客鬭誰強為語西河淚情今未可忘
其二
擬作東門達那堪復泫然壮慚兒女態窮入故人憐歲
月危看影乾坤怯問年此身真瓠落飄泊向誰邊
雨泊崑成遣信要仲蔚
三載抱寒影茲辰聊出游春風澹疎雨渺渺獨行舟瞑
色動城雉炊烟散林鳩呼童洗茶盌君解過儂否
余以幽憂久廢吟詠至八月十二日夜忽夢扵停
雲館餞人北還得二句云中原垂鳥道久客自鶉
衣尋改賦古體八句覺後悉記之不知其何說也
留君日何短别君日何長中原鳥道路游子鶉衣裳悲
風夜騷屑白雲寒蒼茫盡此一杯酒踟蹰空斷腸
過莫公遠草堂有作
流水欲盡處見君白雲堂誰云四立壁解有雙脩篁開
卷動秋色談詩過夕陽出門一長嘯迥爾高天蒼
題沈道士竹洲館
道人滄洲館擁徑千琅玕竟日碧雲合有時明月殘玄
心澹相映秀色净堪餐忽憶青蓮句秋聲萬古寒
徐子與解郡過吴門司淳父輩出視分韻得彈字
白髮歸人問青山傲吏看簮從今日盍冠復幾時彈海
内詩仍在吾徒酒自寬浮家苕霅裏来往莫辭難
過邵元化飲不醉戲作
田父過能數書生具頗艱大都鮭菜美遮莫酒杯慳鼓
腹松風外科頭樹影間近知醒亦好歸步不蹣跚
幼于見過分韻
小徑苔從破清尊雨乍過亦知高枕是其奈故人何懶
但安吾有狂今較孰多近躭貧賤理慎莫厭松蘿
其二
踟蹰酒不醉起見明星闌片語數相苦千秋敢獨安青
山蠟屐在白雪高齋寒傲豈吾曹意時名君自看
寄泉守周先生
為得閩中耗愀然幾廢耕有家俱中虜無地不尋兵此
際干城在應專保障名寄言麟閣上早晩着書生
夏日飲煦上人房
野人無一事愛爾雲牀眠緩帶松風集開樽江月懸僧
仍解中聖客亦喜逃禪欲問西来意難從醒者傳
其二
藜杖欲何適清溪扶興長煦公茅屋底時有松醪香青
菜久成甲紅蓮初離房謂予餐禪悅此味詎能忘
題林布政墓誌後為其孫司訓請
殘編未忍讀為憶泰陵時績是中興紀文如有道碑已
看埋玉樹還復長蘭枝大有棠隂在王孫知不知
長興諸友生送别道上即事
今朝霅川路且作武陵看蘿色分樵斧萍隂入釣竿水
憐衣帶近山憶畫圖寬劇有浮家興離觴莫厭殘
義士李國卿歸骨長山哭以送之
生死銜恩在間關病骨遥刀頭空自卜(生告歸矣病弗果行)匕首
為誰驕風色田横館寒雲豫讓橋豈無心一寸魂斷竟
難招
劉僉憲罷官
偶一聞朝事君今又乞身世情工射影吾道合垂綸歲
月終何事江湖漸有人素衣知尚在不染洛陽塵
戲贈導引者吴生
池湧青蓮坐天垂白玉棺暫留為說法欲去亦無難爾
今習熊鳥便欲喚鵷鸞三尺齊門鋏將從紫府彈
包子以參軍集見遺有答
忽展參軍集殊兼鮑照長篇章自吴越今古共齊梁才
豈人間盡名容我輩狂歸来亦有作不擬喚柴桑
除夕
江村寒轉寂桑柘欲生烟竟日懸孤榻有時手一編疎
燈逗餘夜小雨作殘年唯有牢愁念時時不類禪
其二
誰憐抱影意吾卧已經旬晻冉難留日支離向晩身任
他新甲子不解守庚申(新歲為甲子)惟有尊中物能令隔歲
春
榖日雪作
霰雪飄何甚因風裊更斜臘遲偏為榖春潤未疑花曙
色開銀甃寒光入絳紗牀頭社酒熟扶醉到隣家
晦日園行初見紅梅一樹作
孟春行已盡入眼但紅梅破雪寒相假含風曉暗催蕭
條初辨色爛漫不禁才且莫論遲暮陶然酒一杯
袁魯望見過分韻四首
懶草玄經罷開門春草平交游随宦失物態與年生懸
榻寧雙下呼樽始一驚對君今日飲差不悔虛名(得驚字)
其二
盤飱無别味好為野人留菜甲春畦熟河魨曉市收白
分燕玉暖青擘越絲柔却笑張公子蓴鱸奪宦游(得游字)
其三
小有求羊徑能無為爾開凍偏初徙竹春勒未舒梅少
住因青眼何營但醁醅不須論興盡歸舫或堪陪(得梅字)
其四
渺渺孤帆去江頭此送君風光催岸柳潮影洩春雲縱
飲時相壓狂歌好自聞亦知分手易將老畏離羣(得雲字)
席上探贈得魯望
春風木蘭楫遇爾闔閭城西出横塘曉寒花千樹明經
營多酒事飛動各詩名獨有分擕處依然黃鳥聲
過徐徵君作
城處無遠矚念君亭館幽窺簾竹色動隱几松隂流道
書久不讀清言時一酬還能開徑否吾敢擬羊求
子與病後見貽新詩六章次答
高枕抗烟蘿春光奈病何誰堪胍季子我解問維摩丈
室諸天在千秋一瞬過加飱更有語晩計莫蹉跎
其二
善病胡為爾清齋藥餌催潮憐枚叔對露惜馬卿才湖
海身偏靳文章老自猜還將嘔心句次第為君裁
其三
遥憐伏枕處咄咄向何人春色從教負朋情轉自真鶯
花若下酒烟雨霅溪綸不獨能憎達窮来妬汝身
其四
病色堅高卧生涯淺卜居莫疑杯外影須却枕中書(子與)
(病以服食得)陶墅偏宜秫潘園好藝𬞞殘年幸猶在随我狎
樵漁
其五
亦有清狂疾饒君善酒尊物情雙藥褁吾道一衡門伏
櫪人俱老衝星劔尚存此生終海嶽不死任乾坤
其六
蕭條一書札新自霅中来憊與貧争長愁將老暗催詩
魔應稍退酒債未全開了却無生後春風幾百廻
法空上人虎丘翻經
大有摩尼在將從智者探天花凡幾點貝葉到何函千
日懸龍蔵孤燈隱佛龕欲知翻後境曉色空寒潭
法上人還石湖
一鉢本無住孤雲時自依蒼然石湖色似愛遠公歸忍
草吐新帶香蓮辭故衣唯應乞食後秋雨對柴扉
寄答明卿二首
閩海迢遥路柴門放逐身雙魚不自意五馬更何人舊
態俄能發窮交轉向真相逢未可定佳句眼堪新
其二
側目中原並游蹤晩路偏一麾仍領郡萬死及歸田宦
在何妨薄詩成祇共憐高鵬與低鷃天地亦茫然
寄黃生舒華
及爾書来日行藏更可憐一官詩自罷萬態酒堪捐老
豈時人力窮餘異代權何當具瓢笠握手太湖烟
舟次辱華存叔見示投贈之作有荅
不為風塵色吾廬卧自深時名雙屈指物態一驚心姓
字勞波及文章久陸沈相看布衣在飛動不能禁
其二
莫問援琴意惟憐執手時新詩過草速疎燭受花遲歲
月吾初有乾坤爾自知春波正遼闊未敢定前期
答沈山人嘉則二首
滿眼交游態相過意獨深醉来扶任侠老去急知音零
落家人産縱横國士心未須論往事嗚咽對沾襟
其二
兄弟逢家難倉皇並挂冠莫言歸計早猶作畏途看蘿
薜褰愁入松杉掩淚殘唯應獄中劔虹色為君寒
為張茂才贈張將軍時治艘南京
客言保障地無復使君賢禮樂原蒐貴樓船漢將專令
嚴朱桁月烽淨白門烟更有平原館銜恩國士偏
尤子求嘗自言其手畫蘇長公後赤壁賦甚精索
余書賦其尾未果今年冬子求忽使阿獠擕此卷
来乞二金為臘夕之資余如數與之還其卷為書
賦且題一五言律子求可付虎兒善藏之勿售非
其人也
只倚曹韓貴窮来泥所如真成乞米帖吾豈換鵝書筆
底青山在燈前白髮疎吴門有長鋏慎莫歎無魚
觀夜獵醉作
老分窮愁在歸堪一事狂由来學劔晩肯為著書忙花
徑朝浮白霜天夜走黃衰顔且塗抹闌入少年場
與舍弟郊行訪舊作
風日江鄊好連翩並所如門人兩籃轝貧舊一茅廬時
見青烟遠因知黃葉疎悠然淺酌罷随意狎樵漁
寄陸考功與繩
自起東山駕蒼生果不虛舜門懸水鏡堯日滿公車契
合孤忠後窮分一氣餘久安遺世略不草絶交書
贈陸生
自貪林下日生計未全疎時展滑稽傳間窺玄素書因
君獲二妙顧我罷三餘儘可扶衰病青山恣所如
過故凌京兆汝成墓有感
初日松楸地相過倍黯然古今杯酒得生死諫書傳舊
客西州淚(羊曇事)新題京兆阡(曹事)向来同病者老誦獨醒
篇
馬鞍山陸氏園送别子與得新字
送君冰雪地梅意獨含春晩更憐山色窮能戀故人篘
来社酒煖獵罷野厨新昵昵深杯後俱誇未死身
其二
出處關何事因君偶試論一官今轉拙十口未全貧白
雪銜知舊青山惜别新自安丘與壑終不傍風塵
除夕偶憶杜詩四十明朝是語有感作
四十明朝是愁来酒易醺流年杯後得緒景句中分寒
勒孤村雪春生大海雲浮名殊自苦吾意欲無聞
其二
四十明朝是抽簮歲屢更自貪田父日誰妬野人名臘
肉来鄉社春醪有弟兄不教兒輩酌知會減歡情
皇甫司勲宅逢故九江守王丈王扵先君同年其
来也為其尊大夫乞皇甫志墓因贈五言三章
把袂吴閭里含香漢署游風塵二千石湖海一孤舟門
刺通文舉碑辭識太丘歲星無物色随地足沈浮
其二
客間疑鬢髮天上見文章以爾丈人行當時童子郎霜
風鳴蒯鋏春雨澁荷裳莫作窮途慟烟霞許並狂
其三
試問西京日終童更有無青雲流輩盡白雪和人孤布
帽時堪擲籃輿少給扶威明殊偃蹇倒屣為王符
答殷無美問疾
欲悉春来況頭顱漸不如泔魚吾事晩羅雀故人疎懶
廢雖堪病窮愁可罷書(殷詩有肺病春来劇新書且絶編)唯餘止酒意
為爾尚躊躇
余忝青社日陸叟挟岐黃之術游余門既罷歸訪
余江上素髮被領童顔不衰云且北游余謂叟術
固神能治余狂疾乎因為一詩贈之叟笑不答
十年仍一老不改酡顔春身作齊魯客名同秦越人採
苓山月晩種杏江風新獨有清狂疾饒君術自神
端午里中飲時甫有海上之捷
莫以獨醒意生疎舊酒徒煖香初寫玉寒碧旋添蒲柳
插從巾墮花催到手無海波知稍戢為有辟兵符
曉行即事
小轝涼能進荒雞遠互求無妨戴星去仍作御風游卵
色天徐坼眉纖月迥愁泠泠桔橰水随意到前疇
贈徐使君之徐州憲作
彭城徐子地柱後漢臣冠地挟黃河峻冠凌白雪寒風
流千騎擁祖道萬人看自有攀轅淚時平借寇難
奉送彭崑山特徵
忽報天書下秋星引去輪吾方傳循吏君可願良臣水
憶朱絃在霜催白簡新草莱無限色仗爾達楓宸
題東洋卷
為厭人間小滄波倘可尋扶桑催日動碣石抱雲沉未
晩圖南翼長懸立極心乘桴吾道在對爾欲沾襟
徐徵君示灌園諸作率爾奉答
一叟漢隂興新詩大歷才才寧随老盡詩可傍窮来歷
落秋聲樹青熒曉色苔衡門知久寂肯為抱琴開
飲鄉人桂樹下作
桂樹扶秋老藜笻引興長短墻過秀色小徑裊幽香客
自歌招隠人殊勝辟疆前身是金粟米汁但何妨
贈廣東袁生
山川知粤盡風物到吴新舊業餘孤隱時名傍此身酒
旗随處是詩卷未全貧為語袁宏道誰堪賦裏人
贈楊茂才楊之父别駕君則先子嘗受業焉楊又
館扵族孫進忠其行也乞詩為别
談經而父業門館盡時髦未竟銜鱣瑞依然見鳳毛青
箱王氏得絳帳馬融高欲悉通家意臨岐有佩刀
寄贈劉子(劉以鴻臚序班歸隱)
漢殿辭新月吴山理舊雲官初拜典客人自號徵君松
塢苓從長芝田鶴自羣憐余亦世棄消息倘相聞
謝邵都閫惠荔枝
朝来逢驛騎香色滿雙函野老慙推食將軍為絶甘瓤
看澄露寫枝憶紫雲酣寂寞華清在何人走劔南
送張敉之白下分得長干里
君是張星裔偏歌玉樹花儂家楊柳色應接白門鴉别
淚銷金粉新篇掞彩霞長干六代地今昔擅豪華
又賦得石頭城
君今何處去飛棹石頭城一塹分天闊千山拱堞平宅
猶龍虎氣臺憶鳳凰名好是張平子還能賦兩京
虛白上人出關後走筆問之
朝来啟蘭若啁唽鳥聲驕見爾定中出知無覺路遥白
雲初捲衲寒月尚依瓢莫作深山住禪心處處調
哭周憲副叔夜二首
忽得雲間信沈淪世所嗟百年循吏傳十口孝廉家落
日窺詩草嚴霜負鬢華不知門弟子若個是侯芭
其二
十載三為别那堪此别遥劔星飛後象梁月夢回標名
尚山濤啟(叔夜卒後遷官)魂先宋玉招未應絃便絶流水覺蕭
條
董生善丹青欲為邵武吴使君作小像走筆嘲邵
武
不必閩天去吴郎已大都撫膺雙睥睨抵掌一侏儒腰
帶金嫌闊頭毛藥漸扶唯餘酒間態念汝貌能無
呈華明伯(華時有家訟)
得失區區事相看彈指中無論塞翁馬況是楚人弓萬
態浮雲變寸心明月空延陵何限色西去有遺宫
王水部祠古栢
宋祠王水部庭栢歲能深老狎冰霜色寒窺天地心夜
根廻虎攫秋牝發龍吟莫作明堂思餘生恐見侵
邵將軍亡鶴
秋来雙病羽無夢再乘軒已驗浮丘相難招丁令魂白
雲遺響斷脩竹敗翎存一片華陽石千年意可論
慰邵將軍孤鶴
緱山一羽化故侣杳難尋獨立清秋色孤鳴碧漢心死
生交誼盡飲啄主恩深莫作低回態人誰支道林
答張助甫三首
吾家兄弟好猶戀舊綈袍迢逓赬魚尾参差彩鳳毛世
寧寬此道天未厭吾曹若作求羊訪吴山處處高
其二
褰帷何處是雲雨暗衡巫嶽色雲堪借江聲雨自扶一
官知長物千古失窮途倘及漁樵侣飛揚意不無
其三
物態工流落時才負隱淪星能為處士雪許和遷人自
愛藏名手遥憐折節身古来文苑客強半在風塵
寒食志感示兒輩
六度逢寒食肝腸寸寸灰豈無懸日月難擬到泉臺歲
每慚新鬼春從冷舊醅兒曹須老大莫忘介山哀
小疾偶成
事違難喜事身退轉憐身酒盞從他負醫方稍自親偶
穿苔際屐時倚竹邊綸書縱同袁豹那能便古人
題雲隱庵募緣卷
劫雨頽朱刹慈雲演法輪但餘飛錫地未少布金人一
念城能化多生里不貧毋將小果對阿育是何因
病中答張大
逃暑真宜懶經旬但掩扉自憐狂與瘦不解勝能肥身
在猶堪病名衰好受譏新詩似秋色吹我思翻飛
弇州四部稿卷二十七
