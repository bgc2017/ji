弇州續稿卷八十四
明王世貞撰
文部
史傳
韓宋潁三國公傳
李善長者濠之定遠人少有志計讀書粗持文墨而以
筴事稱里中事推為祭酒元末劇盗起汝潁間淮南北
俱大震善長欲從雄未果而會高帝為濠帥子興大校
以計得元横澗山兵二萬餘略滁陽善長被書生服道
謁上問其為里中長者禮之與語取天下大計合遂收
以為掌書記而從容謂之曰若知羣雄之所以敗乎曰
不知也上曰大帥與諸校不能相肺腑而中藉持牘者
為關通顧往往市權而行怨使下不得上心上不得下
力以至敗皮之不存毛又安傅哉且夫今持牘之得存
者誰也善長頓首曰命之矣尋遷為參謀自是益專精
朝夕為上謀筴諸將有来歸者善長與語察其材言之
上復為上布欵誠皆使得自安而中有以事力相角觝
者委曲為調護俾不至齟齬善長聲稱聞子興時子興
中流言内疑上稍稍奪其兵又欲奪善長善長謝弗肯
往上曰主帥吾父也而安得辭善長固謝弗肯往子興
亦不復強也尋子興死上代總其兵鎮和陽而元衆猶
盛王子托卜堅樞密班珠爾等分營相侵軼上屢破之時出
復雞籠山寨留少兵佐善長曰敵至謹自保而已上悉
俘取其寨歸而元諜知和陽守兵少亟来襲善長設伏
大敗之捷聞上大悦曰誰謂而厪厪握算令執戈者屈
矣因欲謀渡江善長曰我兵衆而食少舟檝不備不足
以争江左利姑小竢之而巢湖將俞通海廖永安等以
舟師萬餘粮數萬石請降善長乃說上曰天贊我也渡
江此其時矣既破曼濟哈雅兵長驅汎牛渚拔采石遂
乘勝取太平上之發采石也與善長謀置榜諭士卒有
虜略者必斬太平下即懸之五父逵肅然無敢犯上稱
太平興國翼大元帥以善長為元帥府都事亡何從克
建康東取鎮江先日上徉怒諸當行者以不能戢下欲
悉置之法善長力救乃解鎮江下民不知有兵善長乃
與諸將謀奉上為吳國公置江南行中書省上以右丞
相領省事而善長拜參議與宋思顔李夢庚郭景祥陶
安等俱為省僚而軍機進止章程賞罰十九取善長處
分上益禮任之凡師行善長必留守轉調兵餉無乏陳
友諒既克我江州約張士誠夾攻我上與善長謀使持
友諒所知康茂才書誘之来許内應而伏兵欲取之善
長曰方患之何為更誘之上曰友諒躁而果雖與張士
誠約不能待也小緩則士誠合而我兩受敵矣友諒果
至遂大敗其衆殱焉改樞密院為大都督府善長兼領
其府司馬進中書省參知政事時平章左右丞皆有兵
行善長以參政寔長省事高帝之克江州兩平洪都援
安豐討廬州下武昌善長皆居守將吏帖服居民安堵
尋奉上為吳王超拜善長右相國時猶仍元制尚右故
偽漢平善長等稱賀列上彭蠡死事將臣丁普郎等三
十五人祀於康郎山復祀平章趙德勝等十四人於洪
都始善長請㩁兩淮鹽立茶法既復制錢法於洪都設
三局湖廣開鐡冶定魚税諸利孔雖若煩悉而裁取有
衷民不以為困而國用益饒上與諸將計討張士誠善
長請緩之上不聽語見徐達傳善長乃力請上即帝位
曰殿下提三尺劒不階尺土而成大業比肩之孽剗削
且盡不以兹時正位號何以慰海内心上曰吾居恒笑
陳友諒甫得一隅而黃屋左纛卒以畀我若棄屣我安
能復效之令後人笑也天命果在我自有時毋庸汲汲
大將軍達已破平士誠上猶以善長有轉餉勞召見戟
門封宣國公賚賜如大將軍更百官制始尚左上從容
謂羣臣吾以布衣起兵時李相國里居最密邇徐相國
及他大將遠不過百里寧自望貴今者賴諸公力一旦
而舉天下大半雖然中原未平焦勞之日豈能坐守一
方而忘遠慮乎於是善長與大將軍謀北伐及徇東南
諸州郡上之初渡江頗用重典一日謂善長法有連坐
三條不巳甚乎善長因請除之既而命與御史中丞劉
基等悉裁定律令成賞賚有差善長乃復率羣臣勸進
凡三表乃許以即位儀上之上御新宫告于上帝皇祗
稱帝賜英賢為臣之輔盖歸德善長達等既即位禮畢
奉四代考妣為帝躬上冊寶于太廟尋立妃馬氏為皇
后封皇太子諸王善長皆充大禮始改中書左丞相善
長請緣元舊以皇太子領中書令上不許曰非典禮也
毋狃於近戾於古且令吾子尊師傅習經傳通古今識
達事宜他日軍國機務皆令啓聞何中書令也于是議
置東宫官屬以善長兼太子少師授銀青榮禄大夫上
柱國錄軍國重事餘如故已率禮官進議郊社宗廟禮
上幸汴梁善長居守者三月一切聽便宜行事尋奏定
六部尚書以下官制議官民喪服三師朝賀東宫儀朝
臣大小服色俸賜天下嶽瀆神祗名號封建藩國功臣
爵賞事無鉅細悉委善長俾謀之中丞基右丞楊憲而
行之命監纂元史史成賞賚有差時大將軍方與副將
軍遇春等將兵大者定中原小者亦取閩越州郡善長
居中雍容無所見績然上自知之三年大封賞謂善長
雖鮮汗馬勞然事朕年久給足軍食其功甚大因進封
韓國公授開國輔運推誠守正文臣特進光禄大夫左
柱國太師參軍國事歲禄四千石子孫世世勿絶賜鐡
劵仍免二死子免一死告辭謂東征西伐日不暇給爾
獨守國轉運粮儲供給器仗未嘗缺乏剸繁治劇和輯
軍民各靡怨謠昔漢有蕭何比之於爾未必過也賚文
綺帛百匹時大將軍達為元功位猶在善長下善長雖
寬博有器略然意忌不能專平參議李飲冰楊希聖恣
而稍侵善長權善長按其罪奏黜之又與中丞基争法
而訽基不自安請告歸上所寵任者張㫤楊憲汪廣洋
胡惟庸㫤憲以事誅廣洋亦數譴而善長事寄如故既
貴富極意稍溢而勌上始微厭之明年引疾乞解任賜
臨濠地若干頃佃戶稱是復為置守冢百五十守仗士
二十家與魏公等隃年病良巳命督吏士建臨濠宫殿
既數月上念善長行役久以牢醴茗粲賜之復謂善長
臨濠吾豐沛地數苦流移蕪莱不治今徙江南冨民十
有四萬田其地公為我經略毋使失所自是留臨濠者
數年上推恩擢善長弟存義為太僕丞二子伸佑皆為
羣牧所官尋以長女臨安公主歸其子祺拜駙馬都尉
初定婚禮公主修婦道甚偹光寵赫奕時人艷稱之居
一月而御史大夫汪廣洋陳寧疏糺太師善長自子祺
尚主狎寵自恣陛下病不視朝幾及旬而不知問候駙
馬都尉祺六日不朝宣至前殿又不施禮大不敬請付
所司論法善長父子免冠請罪上赦之又踰月而特勅
追數善長過削其禄歲一千八百石善長自是意忽忽
不自得尋起與曹國公文忠議軍國凡中書省大都督
府御史臺有大事悉聽裁審而後奏行督南郊圜丘工
洪武十三年御史中丞凃節告左丞相胡惟庸等反狀
上親臨鞫獄具謂惟庸嘗以女兄妻善長弟存義子佑
相表裏為威福其定遠故里第水中忽生石筍水溢數
尺三世塚皆夜有光怪燭天而數以事見督上遂起邪
謀誘吉安侯陸仲亨平凉侯費聚使出招士馬為外應
間與存義謀始圖之善長善長大驚曰爾言何為者寧
欲盡滅九族耶存義懼不敢應居旬日惟庸復謂存義
苟事成盡捐淮西地王太師以語善長善長心動乃歎
息起曰吾老矣惟爾等所為又旬日惟庸謂善長延之
東西嚮坐屏左右欵語良久人不得聞但遥見頷首而
已惟庸自是與倭通俾以精兵寓貢舶挾詐害上而掠
庫兵入海上乃賜惟庸與御史大夫陳寧死時費聚已
前死羣臣請併誅善長與吉安侯上謂吾年二十七而
識善長于兵間善長年四十一所言多合遂命掌簿書
贊計畫為功臣爵以上公女女其子陸仲亨年十七父
母兄弟俱亡以一升麥藏草間朕見而呼之曰来遂從
朕長育以功封侯此吾微時股肱腹心其勿問遂止誅
存義併赦佑時左大夫陳寧伏法死右大夫安然罷歸
復命善長理臺事其歲天夀節善長率羣臣請朝賀不
許再請乃許遣征南將軍下滇南議自善長巳賀平滇
南又預議文臣贈封蔭叙例復請老而祺亦自以能有
所任使洪武之二十一年肅清逆黨榜列勲臣猶前善
長又二年所善長年七十七矣耄不能檢飭其下嘗欲
營第宅從信國公和假衞卒三百人役和探得上旨攘
臂曰太師敢擅發兵耶密以聞而復有謂坐惟庸株累
當徙邊者皆豪而善長私之數以給其親上惡之會有
言星變其占當移大臣于是御史上書論劾善長上復
為捕存義之子佑伸置獄具謂惟庸初為寧國令善長
薦之超為太常少卿以黃金三百兩謝及惟庸反謀定
善長遣家奴耿子忠等四十人從皆厚得其金帛而惟
庸復以西域古劒白玉壺玉刻交龍蟠桃杯酬善長羣
臣奏請誅善長不許仍手詔慰諭之召詣奉天門與語
開創艱難為流涕至右順門謂羣臣太師老矣吾欲曲
宥佑伸死以慰太師心羣臣固言善長反狀明甚三尺
法非陛下所得私上曰法如是奈何善長大慟曰臣誠
負陛下恩無面目見羣臣歸而自經死佑伸及吉安侯
皆坐棄市特赦諸子弗誅以禮葬善長䘏其家都尉祺
後數年卒有二子以公主推恩芳為留守中衞指揮次
茂旗手衞鎮撫後罷世襲善長死之明年而御史解縉
代虞部郎中王國用為稱冤言善長與陛下同心出萬
死以取天下勲臣第一生封公死封王男尚公主親戚
拜官人臣之分極矣富貴無復加矣藉令欲自圖不軌
未可知而今謂其欲佐胡惟庸者則大謬不然夫人情
愛其子必甚于兄弟之子安享萬全之富貴者必不僥
倖萬一之富貴善長于胡惟庸則猶子耳于陛下則親
子女也使善長佐胡惟庸成不過勲臣第一而巳矣太
師國公封王而巳矣尚主納妃而已矣寧復有加于今
日且善長豈不知天下之不可倖取取天下之百危當
元之季欲為此者何限莫不身為虀粉覆宗絶祀能保
首領者幾何人哉善長胡乃身見之而以衰倦之年身
蹈之也凡為此者必有深讐激變大不得已父子之間
或至相挾以求脱禍今善長之子祺備陛下骨肉之親
無纖芥之嫌何苦而忽為此若謂天象大臣當災則尤
不可天下聞之孰不解體臣亦知善長巳死言之無益
所願陛下作戒將来耳上雖不能用亦不罪也
贊曰高帝神武所斷决皆自臆而善長奉行之即善長
功胡能比蕭鄼侯哉爵為上公位至太師贈王之約同
于帶礪其班先徐武寧恩數百劉文成而中不恧人亦
不異議者帝固有以心知之也人臣無將將必誅身從
逆而再屈法以寬之必不得己而聽其自盡以禮葬䘏
帝之恩德不亦深厚加諸公萬萬哉雖然其初獄抑何
瞹昧少證也隠之十年而後發發之後一獄辭視初十
年而加詳者寧能使善長瞑也嗟乎王國用之疏可味
也巳
馮勝者初名國勝更名宗異最後名勝其先世繇泗徙
光州再徙濠之定遠遂為定遠人父文質有三子長曰
國用季曰勝皆驍勇饒智略國用貌都雅動止舉舉而
勝長軀偉面磊落慷慨生時黑氣滿舍若煙霧經日不
散里中異之淮南兵大起國用與勝從惡少年數百人
立砦以自固屬高帝以兵略地至妙山國用舍衆来謁
上顧國用儒服謂曰若書生耶試為我計安出國用曰
建康龍蟠虎踞帝王都會自古記之幸而近我其帥懦
弱不任兵宜急擊下其城踞以號召四方事倣仁義勿
貪子女玉帛若羣䜿子者天下不難定也上大悦曰此
吾心也遂召致左右俾預進止機宜當李善長亞而有
所攻戰輙擐甲直前奮擊時國用已進勝上尤愛異之
兄弟俱備宿衞從克滁州三汊河之戰國用手獲其帥
與勝偕攻和之板門寨先登又敗雞籠山寇上謀渡江
國用與李善長請待舟楫而後濟會得巢湖水寨兵遂
贊上拔采石取太平上大破陳額森兵盡覆其衆獲之
赦額森與盟插血而嘔國用曰其人必叛叛形見矣額
森果叛而為其下所殺子兆蘇復擁大衆據方山與中
丞曼濟哈雅分水陸而軍以相救衆各數十萬國用等
從攻破哈雅已大破降兆蘇盡得其衆上選降卒之驍
勇者五百人為宿衞獨國用與勝擐甲侍帳中上寢息
自如五百人皆感服上即以屬國用勝將而攻金陵先
登復從取鎮江俱授萬戶復從取寧國定泰興宜興俱
進大元帥國用尋擢帳前親兵都指揮使專侍謀議從
征金華進平紹興功最多屬疾卒上親臨奠哭之慟賜
葬江寧贈郢國公明年勝代為都指揮使陳友諒䧟太
平進逼我龍灣上禦之大戰于石灰山未决勝率宿衞
士直擣其中堅遂大破之溺死者數萬俘七千人窮追
至采石復敗之遂復太平師旋再從上討友諒掩其安
慶水兵長驅至江州友諒倉皇走武昌江州平進親軍
都護張士誠以兵圍安豐丞相劉福通請救上帥師援
之福通已敗見殺安豐且下勝從解其圍第功多遷同
知樞密院事從下武昌克廬州走元將左君弼移兵取
江西諸郡復同相國達平章常遇春合兵下淮東尋以
勝圍高郵下之語見達世家尋取淮安安豐從討張士
誠下吳興破執其將吕珍遂進圍蘇州踰八月始破之
論功次平章遇春進銀青榮禄大夫都督府右都督尋
從大將軍北討下徐宿青兖濟南凡得郡國十餘立皇
太子以功臣&KR0640;宫宷勝領詹事俄坐小法奪一官為都
督同知總諸衞兵取樂安守將俞勝遁獲其將右丞别
部兵溯黃河會取汴梁河南二郡西趣潼關其將張德
欽等来逆戰大敗之遂奪潼關守焉復西下華州旋顧
汴梁謁上于行在上慰勞之拜征西右副將軍命守汴
梁還從大將軍達下山西從武涉取懷慶踰太行克碗
子城取澤州遂取潞州轉戰平陽敗其左丞田保保徐
伯昌于絳州獲之平陽絳州平制詔右副將軍勝居遇
春下偏將軍湯和居勝下偏將軍楊璟居和下渡河發
陜西取鳳翔李思齊走臨洮獲其大將薛平章等遂度
隴克鞏昌降其總帥汪凌沁布進兵逼臨洮還從大將
軍攻圍慶陽執叛將張良臣全陜平前是上諭達大軍
已下慶陽右副將軍權鎮之節制諸路兵馬而大將軍
與偏將軍和先還京議功賞達遂還達還之五十餘日
而勝亦至上責之曰將軍不奉詔耶吾欲將軍外遏敵
内鎮撫關内所寄豈淺鮮而一旦弁髦之何也勝頓首
請死上以其功高弗忍下吏至定賞頗列其事金幣不
能當大將軍半俄復為右都督再以征西右副將軍同
大將軍出西安擣定西大破王巴拜之師鹵其士馬數
萬王巴拜即庫庫特穆爾也分兵自秦州南一百八渡
徇略陽禽元平章蔡琳遂入沔州又遣别將由鳳翔入
連雲棧合攻興元克之蜀地大震移兵平西薄征哨極
于西北凱還論功授開國輔運推誠宣力武臣特進榮
禄大夫右柱國同參軍國事封宋國公食禄三千石賜
劵予告以勝兄弟親同骨肉痛切肢體又謂勝十餘年
間内則除肘腋之患外則建爪牙之功平定中原佐成
混一所以稱揚甚至賜文綺帛八十疋明年宋公勝按
陜西脩城隍簡士馬又明年大發兵出塞勝以征西將
軍率五萬騎由西路出金蘭取甘肅以疑敵且分其勢
勝至蘭州遣右副將軍傅友德以驍騎五千為前鋒連
戰敗敵遂定甘肅進至伊濟鼐路降其守將巴延特穆
爾次别篤山口岐王多爾濟巴勒走獲其平章昌嘉努等
及馬駞牛羊十餘萬時大將軍達兵不利左副將軍文
忠所失得相當獨勝以捷聞而有言其匿所獲槖駞馬
者賞不行自是連以將軍印練兵臨清北平繼往大同
復自大同討元諸將繖巴喇等還鎮陜西改河南冊其
女為周王橚妃夫人何氏卒于京上賜璽書慰藉加餐
夫人身後吾已任之即欲南從容委事于偏將而後行
與議葬畢復之鎮董建周王宫府成民不告勞大將軍
北討伊爾布哈勝以征西將軍練兵河南待發數賜書
慰勉時大將軍達左副將軍文忠皆前卒而元丞相納
克楚擁大衆由金山數窺伺為邊患上乃拜宋公勝征
西大將軍穎國公友德永昌侯藍玉左右副將軍率參
將南庸侯趙庸等以步騎二十萬乘之鄭國公常茂曹
國公李景隆申國公鄧鎮并子侯等皆從軍上復遣故
所獲納克楚部將鼐喇固奉璽書諭之降勝等至通州
諜敵有屯慶州者遣永昌侯玉以輕騎乘大雪掩之殺
其平章多喇大獲士馬而還勝出松亭分築大寧寬河
等四城遂駐大寧踰兩月留兵五萬守大寧以全師壓
金山納克楚見鼐喇固而驚曰爾尚在乎鼐喇固頗為
述上恩德且示以富貴納克楚喜即遣其左丞特默齊
等至勝軍獻馬且窺虚實勝己隃金山至女直奎騰降
納克楚之將慶國公衮通初納克楚分其衆為四一曰
榆林一曰養鵝莊一曰龍安一曰秃河其人畜輜重富
于元主不肯預朝會召之亦不往勝大軍直前逼納克
楚度不敵乃因鼐喇固請降勝使藍玉以輕兵往受之
納克楚覘知明兵盛乃指天嘖嘖曰不復與我有此衆
矣遂率數百騎詣玉約降玉大喜出酒與飲甚洽納克
楚别酌所携酎醻玉玉譲之先納克楚即先飲復酌醻
玉玉解衣衣之曰請衣此而後飲納克楚譲弗肯衣玉
亦持弗飲久之納克楚取酒澆地顧其下咄咄語鄭國
公茂者勝子壻也時在坐勇而疎勝故欲兒子畜之茂
不受且迫欲自見而其部將趙指揮解方言謂茂此且
欲遁也茂遽前搏之納克楚驚起欲就馬茂拔佩刀砍
之傷臂不得去都督耿忠遂以兵擁納克楚馳而見勝
其將士妻子凡十餘萬在松花河者聞而驚潰勝遣降
將衮通往諭之亦降凡四萬騎并得其各愛馬所部凡
二十餘萬羊馬驢駞車服至百餘里勝以禮宴待納克
楚令耿忠與同寢食遣使奏捷罪狀鄭國公班師次亦
迷河獲遺車四萬五千輛馬數千匹傷痍及老弱二萬
四干餘上聞大悦使使諭勝等所以勞賜納克楚玉帶
龍衣及其部曲金幣無算械鄭公茂至京會有言勝娶
于元及受良馬無算者又失其殿都督濮英三千騎而
茂亦自陳所以搏納克楚故且訐勝過上乃命收大將
軍印勝還京命歸鳳陽里第奉朝請而諸將士亦無封
賞者茂削爵安置嶺右勝自是不復將大兵有所任使
如調東昌等處番兵下雲南按行永寧戍僉山西平陽
諸郡邑兵大同屯牧還即上事仍奉朝請久之加太子
太師時列勲臣望重者八人勝仍居第三賞賜黃金至
三百兩白金二千兩鈔萬錠上春秋高多所猜忌而勝
號為雄勇又時時失上意洪武二十八年暴卒諸子皆
不得封而國用之子誠積戰功雲南累官至中軍都督
府左都督
贊曰馮國用不死其在韓公岐陽伯仲乎勝有大將材
積戰功久而其中不能無欲且又時時見驁桀焉能免
乎金山之役璽書凡三下以中山開平二王為喻始而
勉之中而戒之終而愧焉雖然勝功大罪不能相掩讁
廢可也嫌死不可也不王可也不侯不可也今世知六
王不知六王之為韓宋二公而後不王者作李善長馮
勝傳
傅友德者宿州人也少驍勇多力擊刺騎射冠絶一時
元季避亂潁川碭山中為大盗李喜喜所得從破山東
焚燒上都宫闕&KR1011;關隴轉剽入蜀常為軍鋒冠李喜喜
敗歸明玉珍玉珍疑之不能用走武昌從陳友諒為别
將忽忽無所展聞高帝舟師伐江州而歎曰此吾主也
以所部謁見于小孤山上竒之俾為别將屬常遇春從
援安豐掠廬州還從逆擊陳友諒于鄱陽湖友德操輕
舟盪其鋒身被數創戰益力手殺數百人復與諸將徼
之涇江口友諒死師旋第功最復從上親征圍武昌城
東南有高冠山下瞰城中上顧諸將誰能奪此山者賞
友德即率萬人先登一鼓而奪之流矢中頰鏃出腦後
復洞脇不為沮武昌平超授雄武衞指揮使復從徐達
下廬州西取夷陵略衡州襄陽安陸俱取之與元守兵
戰身被九創破擒其將任亮還師淮東克秦州進逼淮
安破張士誠援兵于馬驢港獲戰艘千復大破元將珠
展于安豐所過焚其積聚上即吳王之元年而友德守
彭城而王保保之大將李二来寇勢張甚友德度兵寡
不敵詗其衆方肆掠率步騎二千自吕梁渡直趣擊之
李二有驍將曰韓乙者出戰友德單騎奮槊刺之墜馬
師乘而進遂敗之友德度賊且復至開城門陣于野使
皆卧槍以待聞鼔即起李二果盛兵至輕我師寡競而
囂友德鼓之士騰躍搏賊遂敗之縛李二以獻上大悦
召友德還建康進江淮行省參政命以麾蓋鼔吹送歸
第翌日復命中書參議李飲冰楊希聖携音聲伎人一
部就友德飲飲冰等裸而酣上怒皆黥之而喻友德曰
若擐甲胄出百死一懽之固當而彼士人何為者吾不
而咎也明年大將北征上所褒勉不四五人而獨謂參
政友德與右丞薛顯勇略冠諸軍可授之選鋒當一面
復召喻友德曰漢高帝角項羽而彭越别從山東始汝
其努力友德遂從大將軍破沂州斬其將王宣下青州
元丞相伊蘇率數萬騎来争大將軍設伏友德以輕騎
五百為誘師敵追至伏而迴師擊之伏盡發伊蘇敗走
遂取萊陽明年從取東昌棣州樂安復從克汴梁河南
及收諸山寨復從渡河取衞輝彰德遂東取廣東臨清
滄德進克元都以精騎偵邏古北諸隘掩其殘卒獲馬
千六百疋牛羊八千頭車二百五十輛略大同而還從
徇保定中山真定皆下略平定州遂克太原王保保自
保安以大衆来援兵未交萬騎突至友德帥死士五百
拒却之因與大將軍謀夜伏兵掩其營王保保乘驏馬
以十八騎走友德追至土門關弗及盡獲其士馬四萬
餘復敗賀宗哲于石州擊四大王逐珠展至宣府敗圖
魯卜友德功最多復從大將軍西入關走張思道于鹿
臺逼臨洮降其大帥李思齊大將軍圍慶陽友德以驍
騎扼其走路慶陽下關陜悉平預賜白金文綺從上典
又明年復從大將軍擣定西大破王保保收其士馬輜
重移兵伐蜀友德領前鋒出秦州奪略陽關虜其平章
蔡琳遂入沔分兵由鳳翔入連雲棧合攻漢中克之以
饋運不繼還軍西安蜀將吴友仁謀復漢中兵大至守
臣告急友德以精騎三千攻斗山寨夜令人人持十炬
列山上蜀兵驚遁凱還大封功臣授開國輔運推誠宣
力武臣榮禄大夫柱國潁川侯食禄千五百石尋進同
知大都督府事是歲冬議伐蜀征西將軍湯和副將軍
廖永忠由瞿塘以舟師趣重慶友德為征西副將軍由
秦隴以步騎趣成都既受命上復密諭友德謂蜀人聞
我西伐必悉其精銳東守瞿塘北阻金牛以抗我師若
出其意外直擣階文門戶既隳腹心自潰兵貴神速不
在巧遲勉之友德疾馳之陜集諸軍揚聲出金牛而潛
使人覘階文守禦果單弱因引兵出陳倉攀援巖谷晝
夜兼行抵階州守將丁世珍倉皇拒戰擊走之階州下
遂趨文州蜀人斷白龍江橋自固友德督兵脩橋以渡
拔五里關遂拔文州渡白水江所至皆不戰而潰進拔
綿州漢水漲乃伐山造百艦而以木牌數千書克階文
綿州日月投漢水順流而下郡邑見之皆解體艦成遂
渡圍漢州其丞相戴夀太尉吴友仁等撤瞿塘之守兵
以援漢州至則友德已大破其守將向大亨兵謂將士
曰援師至不憂也破大亨奪其膽矣親督勁兵迎擊大
破戴夀夀走遂拔漢州進圍成都夀等出戰以巨象載
甲士前列友德勒強弩挾火器衝之象皆却走夀兵躪
籍死者亡數而會副將軍永忠得木牌書率所部直前
破扼江渚進逼重慶其偽主明昇降夀等聞之乃籍府
庫倉廩反縛詣軍門得士馬三萬分兵徇州邑之未下
者克保寧執吳友仁送京師上大悦曰潁川侯友德冐
越險阻首克階文破綿漢成都保寧諸郡功最大賜白
金二百五十兩文綺二十表裏人猶以為薄未厭云是
時故誠意伯劉基上平蜀頌上不自居推勞諸將臣别
為文首褒揚友德而永忠次之征西將軍不與焉明年
副征西將軍馮勝由西路出金蘭友德先率驍勇五千
騎馳趣西京遇元將實勒們突戰敗之至永昌又敗其
將多爾濟巴勒獲其馬牛羊十餘萬進略甘肅手射殺平章
布哈降太尉索諾爾等獲馬萬匹至瓜沙州破其守將
獲金印三馬牛羊二萬是時師出三道獨友德獲全勝
而以主將勝坐小法不被賞踰年大軍復出鴈門西北
廵長城外友德為前鋒敵聞之絶漠徙去追獲其平章
鄧博囉特穆爾等還軍鎮平北上疏言便宜五事其一
謂漕粟須轉般至長蘆則河間之卒運而抵通州北平
之卒運之入省永平之民自雅洪橋陸而運北平者道
頗遠為通清河涞水故道便其二流民越境為邊患不
淺宜招撫安輯給以種具復三年便其三古北等隘舊
以民守一夫應役二夫給之費夥而不收實效宜發兵
千人代之戍便其四關外新附丁口貧宜給衣粮厚䘏
之便其五北平郡歲供億大軍久宜有以紓之便上報
曰將軍言是其下所司悉從將軍尋召還扈皇太子諸
王講武荆山下與諸徹侯俱增歲禄千石同中山侯和
發兵駐延安以備巴延特穆爾偽請和上乃陽召和還
而留友德以誘之巴延特穆爾果入寇友德設伏縱擊
大破之獲其士馬輜重無算其衆縛以降上將下雲南
命友德廵行川蜀永寧雅播等處修城郭繕關梁因兵
威撫納金筑普定等諸土夷皆納欵還獻馬五百匹上
别選内廐良馬十五匹賜之當濟勒布哈寇邊復以征
夷右副將軍從大將軍達出塞抵北黃河夜覆其灰山
寨獲士馬以千計洪武之十四年命友德為征南將軍
率左副將軍藍玉右副將軍沭英諸徹侯大將步騎三
十萬討雲南軍行上親餞之龍江而命之曰朕不能親
至其地然嘗覽輿圖詢彼地豪傑而得其阨塞取之之
計當自永寧先遣驍將别將一軍向烏撒大軍繼自辰
沅入普定分據要害乃進兵曲靖彼所必守地下曲靖
三將軍以一軍趣烏撒應永寧之師大軍直擣雲南彼
此牽制破之必矣下雲南大理必次下餘郡邑部落可
撫而有也友德并急傳二十日而至湖廣分遣都督胡
海洋等選精卒五萬由永寧趣鳥撒而自率大軍由辰
沅取貴州道進攻普定克羅鬼犵狫諸苗望風降至普
安復攻下之遂進兵曲靖梁王把咱爾斡爾密遣其司
徒達爾瑪来拒戰友德用右副將軍英筴勒兵至白石
江與相拒揚聲欲渡而别遣將以精卒數千潛從下流
掩其背衆亂友德乃麾衆畢渡悉師薄之右副將軍馳
鐡騎擣其中堅下流之師表裏合擊遂大破擒達爾瑪
俘其衆以萬計友德縦之歸農讙聲聞遠邇友德遂自
率衆數萬搗烏撒而遣兩將軍趣雲南梁王走死雲南
平兩將軍遣徹侯曹震等分道徇雲南友德兵已抵烏
撒欲通胡海洋兵循格孤山而南諸蠻皆遁遂城烏撒
工甫集蠻復大至友德故持重不戰以老之士踴躍思
奮乃前為陣蠻麋集友德鼔士騰赴遂大破其衆斬首
三千餘級蠻遁遂城烏撒得七星關以通畢節又克可
渡河于是東川烏蒙芒部俱請降威楚曲靖中慶澂江
武定及諸路亦降左副將軍藍玉等復進兵下大理虜
其帥段世分兵取鶴慶略麗江蕩金齒俄而烏撒諸蠻
復叛友德討之斬首三萬餘獲馬牛羊十餘萬縱兵搜
山谷亡脱者其強首靄翠亦降雲南悉平時上前後下
璽書友德等凡數十懸斷萬里外委曲中窽友德等所
以奉行不敢爽諸因土俗定租賦興學校瘞戰骨廣屯
田遠邇畏悦以是遂大定乃詔友德玉等還京而右副
將軍英以數萬衆留鎮之友德入見所以宴勞有加進
封潁國公食禄歲三千石予告及鐡劵子孫世襲錫錦
綺帛二十表裏鈔百錠再賜米千五百石以皇女歸其
子忠尋以征西左副將軍同大將軍勝北襲元將納噶
楚于金山盡降其衆大將軍以譴召歸留友德撫降衆
尋亦召還率辰沅貴州諸衞兵討平廣西之部落反者
東川蠻復叛據烏蠻山道路友德復以征南將軍率諸
軍往討之且討越州之叛酋阿咱爾道築平夷千戶所進
擊阿咱爾破之斬首千餘級阿咱爾請降遂平平越諸叛苗
詔還軍駐沅州尋召還京為征夷前將軍率副將軍趙
庸曹興王弼孫恪等赴北平練卒從燕王出古北口襲
元太尉鼐爾布哈丞相耀珠等降之悉收其部落駝馬
輜重詔友德以諸降將還朝尋命援信國公和例還鄉
賜黃金三百兩白金二千兩鈔三千錠文綺三十匹綾
十疋加賜鈔五百錠給兵百二十人為衞再以征夷將
軍率定遠侯王弼武定侯郭英等于淮北山東北平諸
屬衞選練精卒備邊賜白金二百兩鈔二百錠尋從燕
王捕諸番將阿實哩等復命同宋公勝凉公玉往陜西
練將士未久召還嘗請懷遠田千畝上曰爾不聞公儀
休事耶禄賜不薄矣而復侵民利何居友德慙而退復
出理山西諸衞兵巳副宋國公總山西河南兵馬屯田
公侯在事者悉聽節制還進兼太子太師尋復與宋公
勝往北平山西備邊聽宋燕二王節制自藍玉敗友德
與宋公相繼暴卒子孫不得襲封云
贊曰友德之顯以敢力戰也然十餘次失身冐百死而
無一足稱及其遇真主虎變龍從刅不虛下筴不虚畫
以至列通侯進上公嗚呼天哉當時持重善將將無如
中山王至喑嗚跳盪獨開平王而友德差次之稱二虎
將開平死大封之後友德始益展而有方面勲取巴蜀
定滇笮其昱昱蓋庶幾中山矣後友德公者為凉公藍
玉其戰功亞友德至上寵任之友德弗如也然卒以謀
反死
藍玉者鳳陽定遠人開平王之婦弟也長身頳面有勇
略從開平王之麾下每戰先登䧟陣所當無前開平王
數稱于高帝帝亦以王故寵異之初授管軍鎮撫進武
德衞千戸改親軍千戶累轉武德衞指揮使皆自積戰
功超為都督僉事十一年同西平侯沐英討西番擒其
酋癭脖子鹵斬以千計獲馬二萬餘匹牛羊十餘萬還
封永昌侯久之以征南左副將軍同潁川侯討雲南轉
戰平之事見潁川侯傳增禄五百石再以征夷右副將
軍同宋國公襲金山納噶楚降之并降其衆十餘萬遂
即軍中拜征夷大將軍代宋國公踰年諜元主特古斯
穆特爾在捕兒海率勁騎十餘萬自慶州間道襲之用
定遠侯王弼謀戒諸軍皆穴地而㸑毋使見烟火距其
營八十里遂直前薄之敵方整衆北行不虞我軍至大
驚其太尉曼濟輕来逆破而僇之衆遂潰皆請降元帝
與其太子天保努丞相實勒們知院納恰等數十騎遁
去玉遣精騎追之不及獲其次子地保努后妃宫主百
三十餘人吳王多爾濟等將相官校三千人男女七萬
七千餘口馬四萬七千匹駝四千八百頭牛羊十餘萬
車二千餘輛并得其傳國璽寶玉金印聚其鎧仗而焚
之復破降其太師哈喇章獲將士萬五千八百人馬駞
四萬八千餘匹捷聞上大悦使使齎敕諭玉比之衞青
李靖玉傲而淫私元主后事露后自縊死凱旋上特賜
玉白金二千兩鈔一千錠文綺五十匹然猶面責數之
擬封梁國公嚄唶且久乃改封凉國公而鐫其過于鐡
劵尋討平散毛峒擒土酋刺惹等萬餘人置大水田千
戸所進平施南忠建二宣撫司叛蠻還增歲禄五百石
賜鈔千錠尋詔還鄉錫金帛給兵如潁國公尋與魏曹
二公措置陜西邊事至蘭州墜馬微傷上手詔慰勞之
比于中山開平二王尋召還賜米千五百石復出理蘭
州莊浪等七衞兵玉追捕逃寇祁者孫遂略西番罕東
之地玉兵入罕東欲大掠番衆皆遠遁而會蜀故降將
伊埒特穆爾反使玉移師討之至則禆將瞿能等巳大
破其衆伊埓特穆爾走栢興玉以計誘縛其父子送京
師斬之而盡降其餘黨便宜請增設諸衞且請籍民人
為兵上報設諸衞而不許籍民遂班師定東宫官屬玉
兼太子太傅意不樂居宋潁二公下詬曰我乃不堪太
師耶玉故恃上寵多蓄莊奴假子數千人常占東昌民
田民訟之御史為置獄玉執御史笞而逐之度喜峯關
關吏以夜不時納玉大怒縱兵毁關入上聞之不善也
玉間有奏請不盡聽退而謂所親上疑我矣遂謀反為
錦衣指揮蔣瓛所告獄具磔于市夷三族榜其狀示天
下玉之誅徹侯功臣文武大吏以至偏禆將卒坐黨謀
死者可二萬人勝友德用材武且名位極雖不入蜚語
亦皆不良死又四年而上崩燕師稱靖難宿將皆盡無
與抗者
弇州續稿卷八十四
