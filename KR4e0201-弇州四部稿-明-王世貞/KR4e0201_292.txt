弇州續稿卷一百十八
明王世貞撰
文部
墓誌銘
南京守備掌中軍都督府事魏國公徐少軒公墓
誌銘
高皇帝滌宇宙之塵氛而日月之其功掩干帝王而故
太傅魏國公中山武寧王為佐命元臣能以盛德終保
其功名而完其身有三子其顯者嗣公輝祖殉節以明
志而次子定公增夀沈幾以啓祚蓋對秉戎政於兩都
為東第諸侯冠者二百餘年而不替噫嘻盛矣識者謂
武寧王之烈非酇絳平陽諸徹侯比也而兩嗣公之後
所以滋大樹惇毋隤其家聲者亦豈諸子侯所可同日
語哉余今者復於魏國少軒公見之公武寧王之七世
孫而太保公鵬舉之冢子也諱邦瑞字廷祥其自稱少
軒則以太保公號篤軒故公生而醇茂隆凖盎背肌體
瑩晳疎眉目悦書惇禮太保公享國踰五十年其御閫
嚴諸兒過庭廪廪如也而公尤沈默削鋒距至於應對
趨走則膚敏便捷太保公有所幸意幾移公處其間泊
如也久之始齒太學冑子公進退揖讓與矩度合而貌
又嫻雅諸生目相攝此大將種也而胡以若冕而佩玉
狀又胡以不挟貴也太保公薨公業四十餘慟而毁治
喪葬皆以禮入朝嗣先爵屬國家有鼎革之事公以元
臣率百官祗迎今上御大寳有紅綺錦繡之錫時人奓
其遇宿衛甫一載上疏請歸養其母童太夫人太夫人
者公生母也嘗夢月入懷而公生公既已得請則改治
官舍盛供張女奴操絃管以共太夫人所以娛悦之者
萬方明年特命主孝陵祀祀孝陵非肺腑戚臣不得與
而仁孝文皇后武寧王女也故婁以屬公父祖至是復
屬公尋僉書南京中軍都督府事公貴甚法不當復佐
府而意安之每當祀則先期薰浴更衣坐齋室却御女
罷酒四鼓抵陵所候門啓而入稽首肅拜秩如也蓋三
載而領其府事奉敕守備留京兵民大小以魏公為家
宇自太保公卒而忽忽若靡所依公拜命之日爭加額
相賀公亦自砥礪欲有所為居二載而病脾且𠻳矣且
疏懇謝得俞旨而主祀如故久之病良已公於第西因
故圃益以竒石異花日尚羊其間飲醇擊鮮甚適也天
子微知公健飯状即家復起守備領中都督府事公遜
辭有旨留都守備重任宜用心供職再辭再有旨留都
重任卿宜遵近旨用心供職公猶未露起色三辭三有
旨留都守備重任卿以世爵首臣新荷簡命宜盡心供
職公始奮曰邦瑞一介武夫耳上徒以先世故寵靈之
我何敢避衰而偃蹇國恩遂強起視事比歲數困水旱
而丁亥水益為厲以至戊子遂大侵米斛將萬錢民亡
所得食相率假神語為妖以賈衆亂公與大司馬隂公
謀請預給六軍兩月糧以時糴糶價為減而推得首妖
者囊之三木衆心稍稍定時殣莩道相藉而鳳臺安德
兩鄉暴尸原野間乘暑蒸鬱為癘公割其私帑市隙地
瘞之復覈故漏澤園之侵於豪者還之官俾續其瘞自
是野無遺胔矣公念太保公留守之日長數更夷險卒
以無它及身之日未幾而罹此侵萬一有卒然變其身
之不恤如世聲何邑邑不樂家宴聲伎十省八九自是
故疾復發而會七月朔強自力陵祀事竣疾益甚公素
習方書好服餌而至是盡屏弗御既革召三子訓之曰
不穀所以有今日者高皇帝之賜而先中山王之遺也
蓋旦夕兢兢焉今而後可以見先王地下矣若曹勉之
強為善而已又曰即葬我必大司寇陸公為狀而少司
馬王公志銘之陸公久能悉我遂薨時戊子之九月朔
也距其生戊子之四月得年六十一啓元配魏國夫人
沐氏之竁合焉夫人黔國公沐紹勛女也先卒有丈夫
子五長維志錦衣勲衛當襲娶故彰武伯楊炳女次維
新娶戚里張守矩女早卒次維叙亦早卒次維學娶錦
衣指揮使高鳳女次維明娶清浪參將梁高女女一適
武定侯郭大誠孫男三弘基聘臨淮侯李言恭女弘謨
俱維志出弘業聘新建伯王承勲女維學出孫女二尚
幼嗟乎公享國雖僅十八年然已逾下夀再領股肱寄
無公私纖髮譴卒保元吉以終雖武寧王之澤大且永
而公敬承之其道可冺冺哉詩云抑抑威儀維德之隅
公三子有焉其保家之主也麟之趾振振公子則諸孫
當之矣竊復有聞嗣公輝祖殉節六世而未敢白今天
子始下詔褒顯之特祠金陵為建文忠臣冠而實當公
有國時以此下見九京不亦大快哉公爲人寡言笑而
内和不與物忤即下寮寒畯必與講敵禮服御無所紛
華歲入常禄及賜田租取家祀及共給而已不復較贏
積性不喜談人過有犯者寬然容之然至檢飭其下則
精明族衆數千指不聞有魚肉於民若灌氏者家衆數
千指不覩鮮衣怒馬若刁氏者余嘗過大功坊公之門
若水也公薨蓋惋而稱無天者傾里矣維志等奉陸公
狀来請誌銘余辭不佞謂大司寇狀之我何敢加三子
曰治命也余衰老深於公及大司馬隂公然兩月之間
而哭隂公與公又皆為之誌銘噫余又安能久處此也
葬在武寧王賜墓之隂天子為之下大宗伯發少府金
錢治兆域賜祭十六壇一如太保公銘曰
赫赫聖祖闢滌萬方疇為元勛唯武寧王嗣公承之首
植臣綱保世滋大至公益光左準右繩如圭如璋夙夜
敬恭大祀是襄衮服煌煌八鸞鏘鏘虎旅十萬從公于
行頤指以麾疇敢跳梁粥汝瘞汝毋憾于荒黃屋加崇
東第從昌公族八百雍容祼將家衆萬指如驥服箱螓
首蛾眉吹笙鼓簧不染不離尚羊頽唐樹玉於庭叢蘭
在堂胡所弗懌正直平康坦然天期乘雲以翔歸魂何
所鍾山之旁少府金錢東園黃腸侍我先君永扈高皇
天闕峩峩大江湯湯史蘇占之奕世以長
中順大夫廣東提刑按察副使西華王公墓誌銘
永嘉故多賢士大夫然無有如王氏若忠丞之為惠而
給事之為節故自足烺烺而王氏之賢而著者則無如
西華公父子兄弟西華公之父東涯公澈有帷幄密勿
勲敡歴中外晩而好行其德於鄉且備享人間之樂以
終公於成進士不為晩為郎縉雲參名藩不為拙甫染
指而去之超然物表暘谷公叔杲始從容出應世以繼
公之志於仕宦之日久其歸亦稍後然皆能自操其出
處之衡不為世法所繩束而世之望二公若太少二室
之對峙攝其巍峩而猶冀其蒸雲雨二公者訖乎莫之
應也今年三月公以夀考終其子鄉進士光藴等卜以
明年葬於石壇山之原而戒書幣以状請曰唯先生素
知吾父敢以誌銘請暘谷公亦寓書曰唯先生之知吾
兄以不榖故敢申請暘谷公故嘗以大參飭治吳中軍
事余得朝夕焉而用以悉公者也公諱叔果字育德其
先世瑯琊與余同始至晉而徙山隂唐有大理少卿從
德者轉徙黃巖及宋有惠者復徙永嘉遂定為永嘉人
凡十餘傳而為贈通政公鉦即公王父也有二子東涯
公仕至福建布政使司右參議而仲子激至國子祭酒
其通政贈則以祭酒貴云東涯公娶潘恭人年四十餘
未舉子得異夢始舉即公公生而英異甫七歲工儷語
十三工屬文既長恂恂如也美鬚眉季晳體若不勝衣
補博士弟子學使者合五郡諸弟子試之擢公第一遂
赫然有聲薦鄉書復高等明年罷會試歸讀書山中其
學益邃時東涯公方樹先祠輯世譜飭宗法公佐其成
而詳為之說世所傳王氏約者也尋與暘谷公同遊南
太學時程文恭公文德為祭酒而歐陽文莊公德爲太
常卿皆以講學名一時致公兄弟為都肄長而稱揚之
公以益有聲凡十載始成進士高等時所謂中丞者族
父同榜同邸舍日從事時政比詳之業以使事歸覲東
涯公稱觴上夀里人豔之亡何東涯公卒哀毁逾禮既
服除栖遲冢舍者又四載而始謁選授兵部職方主事
明年與視西内工有金幣之賜復以使事歸省墓而倭
事起族父所謂給事德者從義兵與角不勝死之族鳥
獸竄公與暘谷公謀曰不早為儲胥將無族矣亟還朝
上書願以家槖為城堡以捍賊而完其族報可時暘谷
公猶在公車不復詣請與公捐槖而躬畚鍤之役堡成
賊有䁵睨而已至今頼之尋遷其司員外郎聘同考會
試所得多名士而大司空王廷瞻少司寇張岳李江其
最著者遂遷郎中出閱視薊鎮兵時諸鎮既有帥而昌
平復設一總帥臨之名位相頡頏不能有所控御而煩
費夥且不支公疏請從革所省以萬計有請修戎政志
者例以史官充之大司馬楊襄毅公請以屬公書成進
之曰京營紀改武選郎中武選最為猥雜號吏藪公至
當注選與諸寮精覈而次第之吏不得有所侮宿弊若
洗滿六載旅謁分宜相相前揖之曰故人子耶蓋為東
涯公有故僚誼也公卒不私往以是僅遷湖廣布政司
右參議過里上疏乞骸骨不許公所治荆西為承天德
安二郡承天上故邸也有先皇之陵在而德安為景恭
王初封國兩地中貴戚畹争挾重魚肉赤子為業公一
切引之以禮不聽則裁之以法竟公任相戒無敢犯者
詔脩興都志俾公具草上太史公既上而曰此獻皇帝
紀也如志何屬同年高長史岱以志體别創而資其楮
筆繕寫之費書成郡始有文獻矣地故有郢梁岐三絶
王墳中貴之守者歲私其媷脩費以千計公悉清裁之
應山災公授煮粥法以啖餓者又爲繕豐樂驛前後割
私帑以贍不煩縣官公念謁陵者䴢至其夫餼皆責之
鍾祥歎曰鍾祥之民盡矣爲請於撫臣俾疏酌道里遠
近如兩京中都以爲謁陵節數多所减郵驛少息肩而
會分宜相敗吏部以公舊資重甫一載餘擢廣東按察
副使時廣數中倭劫劫兵計大帥吳司馬以公羸弱恐
不任軍旅而重其文疏請以内地學政處之吏部知其
指覆公歸里聽用公喜曰司馬知我唯太宰亦知我遂
杜門不復出部移亟下監司守令勸駕傍午公悉謝絶
之家世奉東里公遺素饒而公雅不問産聽子弟息之
至傾郡公了不知也日食不能時二簋實以蔬筍間一
咀䐹魚乾脯衣僅布素或三澣破則襚之姬妾粉黛一
不以入目過亦如無曰生不曉名儉寧論奢公府鄉里
之讌不恒設設亦取成禮而已性介慎不妄取予然至
義施亦不廢如飭先祠置外塾廣墓田以教養宗姓之
類公有創而暘谷公成之暘谷公有創公頷而屬其子
光藴成之公居故所城堡而暘谷公家於郡公之郡則
郡歲徵蜡賓而已暘谷公時時過從公相與談笑寢處
無間十餘年來友于之風藹如也公一&KR0704;無所嗜顧獨
嗜書無一日不開卷於子史百家下及稗官黃衣之說
靡所不浹第其所專精者六經理性之學居恒謂儒者
類以陸子静先生言爲近禪不知其非禪也頗取朱元
晦先生晩年之說而合之其創故自程學士敏政然其
所評括加精深而又以王伯安先生心之良知是為聖
欲學者惺惺不昧以通乎晝夜之道而知若朱陸之稱
性善求放心其作用雖少殊而出於孟氏者則一性善
故知良求放心故自惺惺不昧三君子之單提直入本
非有二端也當是時泰和胡觀察直大名申考功&KR0008;黃
安耿御史大夫定向皆論篤君子頗推公以爲得實際
云然公誨光藴必誠意盡倫砥行毋徒區區口耳爲也
暘谷公治別墅於陽湖窮極山水之勝其偉麗爲江東
冠而公亦於山半故讀書處頗增飭庭宇剔洞壑開陂
塘間從子姓游一觴一咏陶然自適而已暘谷公不飲
而邀客游必甲夜徵聲奏伎客亦豔稱之兩人意各自
得也東涯公開大耋至歿而公猶作孺子慕伏臘享奠
悲不自勝既謝朝事稱不任然至聞一賢者用未嘗不
津津見眉字也一賢者退不賢者進蹙然有憂色矣故
少羸然以斷欲久神轉王談論夙昔不示倦既感脾疾
猶強起具衣冠及&KR1205;始就枕謂光藴兄弟曰夫人生而
膠膠擾者夢也吾夢且醒矣復何言問體中得勝否不
答已而曰願天生賢者自是戒内子毋得挾婦女入謁
已呼粥粥至猶能盡一甌已復就枕若寐熟者撼之逝
矣公生以正德丙子得年七十有三始公病時宗黨數
百人禱於宗祠及卒奔哭於殯里人哭於門皆盡哀娶
林安人以德偕老有丈夫子三長即光藴鄉貢進士次
光薦仕爲光禄寺署丞次光普國子生孫男八至元至
充邑庠生至齊至章至亮至褒至兗孫女五所著有永
嘉縣志(闕)卷半山藏稿二十卷光藴之狀公行累數千
言余不能盡志志其大者銘曰
不點染於欲不琢雕其璞應世之跡若風而連過即湛然
斂其後天以還先天幾不盡秘乃有文言談道者以為混沌
之䝱而談藝者以為大年之權叩之公公俱舍旃
朝列大夫貴州承宣布政使司左參議雲嶽汪公
墓誌銘
萬歷丁亥故貴州布政使司左參議汪公卒於家其子
銂以病在苫俾其子諸生淑訓將命而托吾同年友故
唐相國袁君履善紹介而來請曰先參議之有事於閩
也先大司馬公實臨之舉而登諸剡蓋先人之林卧三
十年間念大司馬如一日也而其論文則亟稱歴下江
東以爲畢生不可及蓋所稱江東者公也是先人用大
司馬爲知己而以知己效公公能無報之一言乎已出
履善之狀曰是所藉以志墓中之石者也履善亦汪公
同年也刻深於辭當不妄據而志之公諱垍字仲弘故
越國公華之後也至宋而有志高者遷休寧之旌城至
元而有德璞者復遷其邑之雙溪雙溪去白嶽三十里而
近公嘗讀書其址觀雲而樂之因號雲嶽山人明興郡守
庭輝始起家甲第而其季志寶生武貴武貴生百歲翁
齊天子異之賜爵公乘有司立坊於其里百歲翁子曰
昱起明經司訓饒州後封戶部主事封公有三子仲爲
公繼配戴安人出也始封公夢侍其父游木瓜山獲獸
若豸者而生公公少生而美秀瞳子炯然目四歲能以
智術得盗食者人異之屬偶對立應十三善屬文既娶
補博士弟子多以目疾不恒視書而冥坐默解間出獨
行溪山間意豁如也居恒歎曰六經註我寧我註六經
封公聞而怪之以爲何所自與陳公甫之語契又見公
文竒進詰之曰若得無所襲耶公對曰宇宙判而代相
襲久矣欲無襲者其在泰始前乎封公不能難已從之
饒與饒之名士汪栢歐陽杲輩遊歸試輒高等久之薦
於應天又七載成進士餉邊歸省時百歲翁猶健無恙
也綵而服者三世里黨榮之還朝授戶部主事無何當
督昌平諸軍餉時敵報傍午諸邊兵悉集以數萬計餉
且不給公至夜漏下矣方且赴撫臣宴而召州三老問
車牛可得若干乘曰千五百喜曰吾計足矣草兩檄使
募民車移餉以就軍而邇者移軍以就餉既發而後赴
宴撫臣謂計安出公對曰頼公之誨不乏興也蓋以次
悉給矣撫臣大歎咤謂古所稱飛輓其以是耶時議以
陵卒衞諸陵者用他屯例請行粮公謂陵卒不徙屯也
且歲餼之謂何而又益之持之至上疏竟弗許公還以
曉暢爲大司農所悉屬脩會典而十三曹所隸悉以委
公纂送史局尋遷員外郎出為福建按察僉事倭卒起
議置軍咸請駐於大州邑以便食公獨謂大州邑去海
遠使寇得登陸而後攻之是彼爲主我爲客也不若移
戍沿海要害便議遂定時寇且犯同安甚廹公料見卒
粗備而無當鋒者有死罪囚陳嘉任等七人在獄黠勇
可將也召賜洗沐與飲食諭以討賊贖死咸感泣思奮
郡守童君爭之謂必且走公曰吾保七人不走即縱七
人死而爲千萬人生計非盩也於是大出兵徼賊而七
人為軍鋒遂大破之斬首三十擒七十二人事聞七人
者咸貸死相率立祠祠公公以嚴制嚚以明禦劇一切
治理流聞久之乃始有先大司馬薦而御史沈君之薦
語尤異尋擢今官公念封公老而道阻遠不便養上疏
乞休報聞公之官所操舍約略如閩時而閩人有起家
當大柄者家居時以公斤斤三尺弗善也至是中公考
功法罷公公不知所繇坐歸而奉親訓子削去一切尤
怨凢十餘年而戴安人卒又五年而封公始卒顧謂公
若以章服貴我以音聲人娛我竟我日無不適者又何
言然公不以二尊人之令終而裁其戚蓋哀慕若孺子
也家居三十年時時以目𤯝謝客郡邑之跡可數林御
史潤嘗疏薦公郡守移文尊稱甚至咸無所報謝其治
家務遵禮法婦子歲時上夀具衣履毋得絁帛食毋重
味宴毋累席室人衣毋曳地公故有心計其較財貨出
入能析秋毫每語客使我得長國計者當不徒矣而又
能以節儉自裁至課田産無所增加於舊蓋不欲與齊
民争刀錐絶不通居間賕謝諸子姓食指日衆歲時伏
臘取毋乏而已讀書未終卷輒罷去不欲窮目力故然
於子史靡所不淹通尤好讀易居恒謂文王我師也夫
子豈欺我哉嘗遇異人受大還時時語子孫吾不幸染
世法今往往陽神不勝識神元氣不勝習氣於冲舉邈
矣雖然吾自有究竟非而曹所知也雖不恒作文間一
命筆滚滚數千言不竭時自謂取師意而已焉能不憂
樂而效人顰笑六十時有以文夀者悉郤之唯領汪司
馬伯玉一叙七十則并謝絶唯草自儆文一首謂封公
七十而侍百歲翁傷已之不逮養也可念矣素強無病
至七十七而病病方仲春甚劇忽復蘇神色加王逾於
前至孟秋復委頓不復語而喉間時咿嚘不可辨徐察
之易與參同契語也寢逾日而卒爲萬歴之丁亥十四
日始娶王繼娶張贈封皆安人三子長銂仕爲賓州判
官王出也次鈦太學生錄邑諸生張出也女二適太學
生戴傳芳張應元孫男十四湯誥先公卒淑訓皆邑諸
生來請余文者也淳誕清議傳諮杭孺武孺憲孺悉銂
出泗論汝詢沂詠汝革淮生悉鈦出臘孺錄出女八曾
孫男九肖老賓老三老觀老重老六老彭老八老九老
女王任嫁娶者皆名族銘曰
祖百歲而禰及躬皆開八袠以令逝有子三而孫十四
曾孫九女亦稱是仕而金紫不為不貴生而祭酒於學
歿而鄉先生於祀噫疇能媲之
明中順大夫辰州府知府石峯程公墓誌銘
當嘉萬間士大夫多輕就而難於去夫輕就難去此亦
人情之恒然使柄事者得窺見之而操其去就之權以
爲籠絡以故士氣日茅靡而不振有一人焉其材足以
用而未究其格可以復出而不之顧終其身隱約寂寞
而其氣常浩然在易漸之上九曰鴻漸於陸其羽可用
爲儀吉非其人也耶其人爲誰辰州守休寧程公策也
公於兄弟間爲仲厥考封主事公益興母曰孫安人嘗
感異夢而生公公少穎俊異凢兒四歲欲從兄入里社
學父禁之則大哭泣乃異而口授之孝經古詩輒誦五
歲習書又習數法父戲之曰兒長欲据握算從市魁作
鄙耶公對曰大司農錢穀豈亦鄙也父不能難稍長受
師禮經改受易其於禮習如故屬文有竒聲至年十四
用易應郡試時學士廖公道南謫判徽見其少而難之
以時義四篇公不屬草頃刻而就廖公大驚賞曰咄咄
程生非而家克勤侍郎復生耶以竒童薦於提學御史
聞人銓銓曰兒固竒毋使早泄不爲偉器自是公屢試
於郡邑往往高第獨不得志於提學所且冠膚色若凝
脂目若點漆秀眉而鬒鬢出入暎帶數人人咸目屬之
而公傍習聲韻之學又善天文數好博奕蹴踘吹簫調
絃度曲爲新聲所過狎邪諸俠少亡不推挹者而一旦
自悔折節益讀書爲深沈之思然其材亡所發抒父愛
而任之遂能出其槖施棺槥於死者山寇發公以兵法
約束里中少年禦却之脩其先忠壯公廟次及宗祠又
次及道路橋亭屬大水漂屍蔽溪而下公從家蒼頭悉
收瘞之爲文以奠其辭哀壯懇惻識者以爲勝古祭冥
漠君文遠甚公又著讀易纂言經世大略二書其學益
邃用世之具益周遂中鄉試高等連舉進士肄業工部
以使歸省覲當夜分有隕星之異公感其事遂著星官
筆記一編往往有洛下閎郭守敬所未發者還朝遇聯
舟汪進士暴死悉帑而賻之又以藥起其里人吳益程
守堅病且爲助其貲費二人皆得官拜公而泣曰此官
公所遺也尋授戶部山西司主事先後奉使職咸稱出
督餉大同至甕城驛而敵大入勢且廹時無險峻可乘
公約束吏卒掘塹而守之痛抶一指揮之欲竄者謂其
家人此地吾死所凢三日而敵不至徐致餉歸人咸服
其膽勇還佐司事因議用商税給民兵公頗言養兵之
費而謀所以練兵而足食者其筴大詳然不見錄而其
偕中貴人監庫藏也一以身先之於出納大有所裁節
中貴人不以怨而曰使我緣而得廉中人名亦程君賜
也已出督江西漕事畢會丁母夫人憂歸而父封公亦
卒以孝稱小間輙為義已作中星圖視筆記加精服闋
謁選於吏部未即補著三才萃見凡十二卷合十餘萬
言其言天人之理備矣補陜西司主事監大通槁運已
監大倉庫皆有廉能稱進廣東司員外郎遂進陜西司
郎中尚書雅重公凡所建白悉以委之兼署廣西司復
署山東司已署廣東司遂并署三司諸用兵之地需餉
而濟者公為料理皆給公所覆章疏前後數十上而其
大者革耗銀亭關中官吏禄奉搜監收糧解宿弊持長
獻景三陵子粒舊規議稽邊儲請出内庫黃蠟油漆硃
靛付外而蠲民門之供勒有司積穀約束秦韓慶肅四
藩之競禄者行之皆有味獨其止山東營田見若以爲
畏事而其後營田卒不成而大爲民擾公又上邊務五
事若預催徵以增歲課嚴開納以通鹽法清耗蠧以足
軍實核屯戍以省輸費廣積儲以防調發識者曰此晁
賈遺意也公既以才重尚書而僅用久次遷知辰州府
至則下教諸邑凡十條又析高皇帝聖諭約束之毋論
山峒苖咸踆踆趨事矣已復申明鄉約平市儈法繕庫
藏勸農桑處郵傳禁妖巫請停調永保苗兵罷造河梁
蠲免香稻米臺使監司皆欣然行之乃以間飭學宫按
閱諸生與講經術又勒兵徼取叛酋黃中平土夷争地
俱謂公彬彬質有文武辰故兩隸楚貴陽貴陽偏近悉
公治狀以故薦剡亟騰而楚稍闊遠撫臣以喪去有所
望於公遂劾公多文飾而少實用宜調簡僻報可公歎
曰天下郡固有簡於辰者僻則魯衞耳何改調為且使
我仍故武而事爲之上者又當調使我遽改武而媚爲
之上者我有所不能已矣丈夫安能再辱遂即日單車
歸公歸杜門課子讀書不恒出出則傾都聚而相率迎
詫以爲非人間人其褎然者則羣聚而尊師之談論經
術揚扢今古毋不飽往而公亦不徒出一切好行其德
所表章先誼尤著如定世祠置圭田其傍已記始祖東
密公遺蹟已復攷臨溪祖墓而樹之石遂為臨溪社又
爲其顯者御史中丞都知兵馬使澐國子祭酒都知兵
馬使淘顯佑侯旭等若干人立勲賢種德二坊最後乃
始誅茅成志樂園廣袤不能當司馬公獨樂之半曰吾
取容膝而已人亦以獨樂擬之公既久卧不起尚書尺
一下趣之行監司守令勸駕者跡相踵公悉謝絶不應
人意公遂忘世矣然至移臺議貢賦議民兵議治安皆
鑿鑿可見之行要之竟莫能窺其際也公好著述自天性
而尤長於國家大典策議論高竒而不詭道其在郎署
中則已謂獻皇帝不當祔太廟祀建文紀年不可廢壬
午死事諸臣不可不錄景帝不可不稱宗爲一編欲上
之不果蓋後二十年而繼公以請者至再三或報聞或
報可然天下莫不以爲的然之論而不知公固先之也
郎時所撰三才萃見日益之晩年始成合百餘卷又撰
六都黔考用六壬數以占無弗騐者蓋終其身著述不
休以至卒僅年五十有七耳公字子揚學者稱之為石
峯先生公有四子曰潞曰澳曰㳙曰淳澳早夭淳出後
於公弟潞涓為諸生而㳙以文章世其業欲求所以慰
公於地下者難其人乃約程之子姓習公者譜為年表
以俟凡十有一年而遊太學乃走謁余於白下而出其表
請據而志且銘之余故嘗耳公一二至是咨於公之郡
人方司徒弘静里人詹吏部景鳳皆曰公之才未盡究
於用其學宏䆳不能測所詣至脱屣軒冕蟬蛻汙濁者
所見一人而已乃志其行而繫以銘其辭曰
贏於天而畸於人不悲其畸不盡其贏翛然返真識者
謂之不以爲身而為子孫世系子姓婚娶具左方
弇州續稿卷一百十八
