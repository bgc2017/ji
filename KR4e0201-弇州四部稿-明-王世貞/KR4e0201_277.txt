弇州續稿卷一百三
明王世貞撰
文部
墓誌銘
故醴陵令古愚胡君暨配江孺人合葬誌銘
余里居數從州學正胡子大雅遊一日而胡子敝服束
贄以謁也怪詰之悴其色久而始對曰唯先令君之棄
諸孤也不肖弱未有立而族之子刑部郎公廉為傳之
比者郡乘復傳之即縉紳先生以二傳故辱齒先令君
而墓之石顧未有誌若銘也盖四十七年於今矣即不
肖異日何以藉手地下唯公惠之一言逝者且不朽唯
不肖之子孫亦且不朽余盖悲其意云夫家乘詳也郡
乘公也為衷其事以誌胡之先自汴避難徙蘭溪明興
徙湯溪之青陽遂定為湯溪人而其後有處士德仁者
能以義讓起其家自是世世受經術通顯而君父孟都
公獨不仕君生而穎敏絶世九歲能績文學使者試而
奇之以屬博士為弟子時章文懿公懋倡理學東南下
帷教授恒數百人孟都公率君納束脯焉甫試而與其
從子大司空拯相甲乙諸生莫敢望君自是業益進號
通明儒文懿公老矣其臯比將授君君弟子亦益進遂
舉於鄕試禮部不利歸而聞有傳王文成公學者君擔
簦往謁以所得文懿公之學證之王公莫能難也為備
賓主禮而别然君退未嘗不推王公以篤信其師說故
不欲他受而引翼噓借所為聖道意深矣為舉子之十
二年而謁吏部選得醴陵令醴陵居棘道民罷徭役吏
因而槖君至剔之且令民得更代資力相劑歲當輸絹
千匹其羨十二悉省罷之持楚政者故别為科以上供
稱君集父老諭之曰吾有去耳奈何以汝曹媚人竟拒
弗應民藉是稍稍蘇而君遂用其間飭學宫崇麗譙諸
雉堞坊宇橋道無不赫然一新其明年旱君詛於神以
幽明相質責且請代民死遂㴻雨歲稔其又明年蝗大
饑君請庾榖賑之不待報即發民不厲歲君於邑政一
切以辨治聞而所重尤在節義若孝婦之曰丁張者旌
其門復之民有母訟子者君感以天性相悔泣歸而以
慈孝終君令醴陵之六歲薦牒屢上當遷而一日忽移
書臺使者乞骸骨歸士民驚莫知所謂相與攀遮於郭
門之外而君竟去不顧跡其槖枵然空也君為人孝誠
自天事父母極志物之養殁而柴毁又能為禮鄕人化
之嘗念其先墓遭播遷有湮弗知處者篳路剪棘窮日
力以訪得一石而洗其文則八世祖季七窆也自是不
為若敖餒矣貌温媺於交游中最為和坦所至藹然春
風而稍涉非誼則侃然見色人亦竟莫敢以狎進也因
自號曰古愚以見志云君歸之僅逾歲而卒為嘉靖辛
夘七月一日距其生成化巳亥十一月廿六日春秋五
十有三配江氏蘭溪之垂岡令族也以篤孝慤共著閫
内聲君卒而稱母誨諸子總齊家樞者又四十二年而
以隆慶壬申終距其生成化辛丑夀最高為九十四歲
子四長大臨娶張氏次大順繇貢補太學生次即大雅
亦以貢選人高等得襄陽通判母喪服除補彰德坐公
累讁今官學行政術蔚然有聲稱娶董氏次大醇今為
清浦丞娶龔氏女二適諸生金華徐清蘭溪郭堯用孫
男十四文明文熙大臨出也諸生文輝諸生文耀文冕
大順出也諸生文忠太學生文恕諸生文愈諸生文懋
太學生文志文憲大雅出也文謨文學諸生文兆大醇
出也葬在青陽之何家橋隂余既巳誌之而三復歎曰
胡君賢者也乃官不二命齒不下夀則何以瞑哉雖然
君殁而玉立者丈夫子四君所知也又四十餘年而江
孺人以大歸見而語曰幸不辱夫子之托是四子也成
而三在仕籍矣君所不知者四子之子十有四而將齒
籍者又什八也君可瞑矣胡孺人君齊也而又代君終
穀而穴是以附書之銘曰
為儒而醇為吏而循循不近榮醇不近名稱之曰古愚先生
永城知縣張君暨配趙孺人合葬誌銘
永城令張君之葬於某也而御史大夫潘公誌且銘之
矣居十有五年而趙孺人卒其孤汝明將啟君之兆而
合焉泣謂其子所敬曰母女也而賢是不可冺冺也夫
女德亡專也是又不可以遺我先君惟汝幸得事王先
生夫以王先生之言天下莫不知今以若之故而徼惠
於一辭以毋冺冺母而起十五年之枯而榮施之即孤
死且不朽於是力疾強起屬事狀併以潘公之誌銘而
所敬來伏謁固請余故巳悲其意而讀之則驚歎曰夫
永城令也而何人吾先大夫之所同舉於鄕者也令曰
張君大魯字子守父教授公武母朱有丈夫子五君其
仲也生而敏悟能受諸博士家言巳遂屬為文醇鬯有
典則當是時家黃浦西而浦東大姓趙翁節者婦曰馬
媪舉僅一女是為趙孺人婉嫕有志操翁内賢之且不
欲遠嫁驟見君曰是子材可依也請於教授公館之然
君業為博士弟子又不忍離父母晨以浦西而夕浦東
者二載而諸所共束贄膏油之費孺人手裁之矣一旦
復謂君何自苦日試兩險為吾能得之父母請偕子歸
教授公素薄而又困儒不能問家人産君治於外而孺
人治於内家稍稍起會教授公巳致仕其客日進君與
孺人務飭酒漿脯&KR1246;之類以待之教授公居恒詫吾取
頥指而已不復問酒所自來巳而曰微仲氏誰予適也
然君不以養故廢讀孺人亦不以養故廢資君讀君用
是試輙高等至辛夘遂成鄕薦然計偕上南宫輙報罷
中持教授公與母朱喪易戚偕至時人稱之君既以儒
起家諸昆季所倚不忍析而孺人力佐之以是且數年
會有所不能己乃竟析而君第取其瘠者孺人得稍移
居近趙翁馬媪而趙翁且老無子孺人謀為置貳馬媪
意難之孺人徐說曰女幸奉二大人遺體然不知女之
子何姓女既不獲稱大人後所為後者異父母孰與夫
一父者即異母可飽饗也媪稍悟其貳果舉一子趙翁
謂孺人曰是兒女所舉也吾老矣復為我父之於是夷
其第於汝明名之曰汝修而冒張姓孺人之撫愛之過
汝明也君既七試七不利乃仰天歎曰命矣夫吾姑借
以酧吾志謁選歸德之永城甫二月而寇師尚詔反所
攻剽城邑逆奔潰汴宋大震尚詔擁衆而南揚言曰吾
得鳳陽一宗人佐之以定天下既逼永城而宗人以逮
錮鳳陽者事急叩城請入衆竊難曰是不延敵耶君曰
使賊得之憂且大趣内之而編吏士授兵立睥睨間使
弱者供饋為立束約申賞罰賊環城而攻者十餘匝三
晝夜不休矢石蝟集君褒衣行巡示以整暇賊知不可
拔乃解去君散驍悍尾之頗有斬獲而賊以逗遛故為
大兵所跡立破論功詔賜帑金君乃察夷傷召流散課
耕均役民忘其勞亡何有治河中丞之使者至而横恚
君簡之中以飛語君不辯移疾歸永城父老泣留君君
笑曰志寧能盡酧耶巳矣孺人迎勞君謂坐南榮擇虱
何如夜行圍城時也君有所進客中饋之事益飭乃自
喜謂幾希先教授公矣自君之卒而孺人益勤操内秉
汝明巳長則顓勵汝修於學而汝明之子所敬亦勝學
則又齒於汝修俾互師友焉孺人篝燈而課之不夜分
不寢也汝修以是取鄕薦所敬亦彬彬邑諸生云孺人
性絶工巧諸裁剪刺綉奇麗一過目即能之温慈儉勤
自少至老如一日君得夀六十有一孺人七十而又五
子一即汝明入太學為鴻臚序班娶於陶孫男三長即
所敬娶於唐次所藴娶於潘次所效尚幼孫女三適太
學生王潤劉光祚趙一辛曾孫男女各一尚幼志狀之
略云爾余乃言曰師氏反余時守尚書郎聞之其破歸
德盖甲者出堂隍中立殺一署郡僚而諸屬城皆膽裂
矣張君以一書生甫下車鼓不教之民而與之角賊不
獲進用是遂破敗君之功豈淺小哉藉令君不遽罷異
時開府西北間何患強敵也張孺人不私其外家有以
婉啓趙後以慈保趙孤抑何久至也哉故為誌而又銘
之其辭曰
君子謂張也郎而大臣謂趙也婦而丈夫非以其才戡難
而智立孤耶其合也生氣猶凜凜而不為塚中之枯於戲
承德郎禮部主客司主事浮山梁公暨配楊安人
合葬誌銘
主客公以萬歷癸酉卒卒之明年而葬葬而中丞龐公
尚鵬志且銘之矣又二年所而子紹績上書乞錄故大
王父文康公蔭不報滯留京師久之為萬歷巳夘公之
配張安人復卒其明年二月不佞里居以病謝客而紹
績苴杖來謁請曰是將合我先安人之兆於主客公也
敢以不朽請夫主客公之事則龐中丞巳詳之雖然公
余友也嚮者嘗一會於江都與吳舍人國倫浮白論心
者數日而後别當是時公内薄任子不肯就而南憩吳
閶出其秇贄故翰林待詔文徵仲文君大奇之謂詩書
畫三絶非子也耶行且無我因盡出其門下知名士與
游而公用是名籍籍矣後數年竟以任子得中書舍人
一時任子得中書舍人借家聲飾騶怒馬用安成臨汝
之勝相高而公王父文康公以少師居端揆者一紀餘
皇考驃騎公次攄握閫政公負文武勲閥顧獨折節為
雅馴而又性好客客至則談談久則酒酒半則詩詩成
則書書所不盡則畫公畫出董北苑吳仲主雜得文氏
三之一書法會稽若吳興文氏中上錯詩取達意合者
人以為有唐風而酒德尤温洽即丙夜靡倦色談及國
家典故前輩文獻纚纚若按譜時畫地而筴世務蹙額
訴民間癏疚靡所不深味也乃至行酒籌顧誤曲風流
藹如矣以故益得士大夫聲三事以下咸敬愛之而公
繇是稍發舒乃葺故文康公祠墓從三館得其遺疏併
詩文梓之以傳公雖居間曹無所表見而其任職強力
逾於前後數公諸請誥勅軸雖冗散貧悴者公以次給
之毋令胥吏得上下緩急而其再奉使留都若雲間所
至以文彩照映一方中間入司會試簾以外事有敏辦
聲再用考最及登極恩封母卜自太孺人而贈為太安
人張安人亦再封如卜最後滿考進禮部主事仍行中
書舍人事尋使山東復道吳閶迂百里而過余弇州園
握手汍瀾久之盖是時别而僅以聲聞者二十年矣因
相與卜夜弄舟分韻酧唱歡然甚樂也巳而又泫然如
初公甚肥而勇於進匕箸然察其舌本澁有若痰悶者
歸未幾果屬末疾稍間會所攜牡丹數種盛花喜召客
飲疾復發遂卒嶺南故無牡丹即有所移植亦不花花
而不利其主者數矣公弗信也暨公卒而凡再屬主其
主輙死異哉盖紹績與公之客張復云公卒之年六十
有五張安人少於公一歲故丞相曲江公後也公以讀
書幹家蠱幾殆安人兢兢治湯藥旦夕籲天請代曰寧
無我無夫是無梁氏也公竟起而奉其嫡母鄭太夫人
生母卜太安人皆以孝聞事葬如禮則安人相之客過
公為具咄嗟而辦毋論不時盖毋令罍恥則安人司之
公每置貳安人輙為酒賀毋使虞於抱衾舉一子女安
人輙子女之以故公有丈夫子六為貳舉者五有女六
為貳舉者一婚嫁皆名族諸倩中有官御史者盖公之
多子女則安人成之安人後公六年卒得夀六十公别
號羅浮山人人稱之曰浮山其先世名代子女孫曾之
詳具龐中丞誌中銘曰
太師赫赫佐昌隆誰其後之主客公主客嶽嶽司絲綸誰為之内
張安人大羅之岡鬱纍纍公率其偶朝太師而室而穴榖則宜
承德郎廣西太平府通判王君墓誌銘
當甲戌之冬仲余以家返儀真别而西治鄖與故曹太
史大章飲王氏圃王之長而儁者曰太平通判君汝奇
不及會而圃傍居人頗能稱其好行德有鄉政盖六年
而為庚辰之夏仲而王君之三子來謁則君以丙子四
月死矣是且葬而介同年苑馬卿韓公子允之書與狀
請曰嚮者卒卒亡一面然未嘗湏臾不自悔不得事公
也而巳矣其幸以誌銘慰地下而坐有曾將軍清者曰
吾故嘗識王君王君參閩閫甚賢而才幕府嘗嘉之欲
薦以郡丞攝治軍而會君自得太平去故不果余善韓
公與曾將軍而臆圃傍居人語迺許之王君之為王自
瑯琊實與余共始而其别為宋學士禹偁至元為御史
中丞關後讁豐城令老焉而遂為豐城之槎溪里人其
别復為二而皆稱甲至君之大父威商儀真以信義著
其地而迪功郎仕繼而益廓大之遂復稱儀真甲迪功
者君父也君少穎敏工屬文歸省墓豐城補其郡博士
弟子巳還儀真例進太學上舍時南海倫公以訓為祭
酒試君而異之置高等自是每試輙高等而其應應天
試則北中間嘗與名矣會應天尹有所進太學之數屈
而君放罷仰天歎曰丈夫乃為三尺棘地困哉且身在
何虞官盖七試而就吏部選人復以高等得閩之都司
斷事斷事不恒隸都司諸曹長皆得委署而君以才故
受署獨劇嘗辨鎮東衛將與長樂丞誣獄臺使諸曹長
益才君時屬邑婁闕令而鳬寇充斥君遂出署懷安己
署連江君所至增陴浚湟簡募士什伍彌縫多設覆鄕
落間以待寇聞之逡巡遁去而連江之魁曰山菩老釋
&KR0008;&KR0008;者雖己遁然不能亡出没君跡其所遣諜誘而縛
之幕府下書旌君遂移填和平戍和平故近潮其民易
為盜鈔君多設條教誘示之使為良而縛其黠前後三
十七人咸置之理盖曾將軍云幕府所欲薦君者以此
而君至太平則假守事太平地絶遠諸屬州都結萬承
全茗他陵思同皆土夷鷙而醟利狡焉思啟封疆相尋
於戈盾君謂毋恣臆三尺閣女頸不貸女有所部按情
實立剖諸酋吏惴惴赴府受約束曰是假守也而真即
真守將奈我何君乃以間修功令創馬貢議折賦清編
册郡人歌之曰天畀使君以蘇我人胡不即真然君竟
念其父母年且老再移疾乞歸幕府臺司固留之不得
君歸而迪功公與母况孺人尚無恙當是時諸弟汝章
拜民爵汝彦倅岳汝立監事光禄君偕與踆踆北面上
食酒漿諸孫皆相率為共謹鄕人謂君家於萬石君亡
異當繇秩少孫耳詔舉異材有司欲以君名上不果而
會况孺人卒君痛毁骨立當葬天大雨君號哭扶服行
泥中感疾五日而絶距其生正德丁丑春秋六十君背
迪功公之踰年而迪功公亦卒初娶於敖無子繼饒孺
人舉四子朝寵娶劉舉孫曰道淳朝宣娶胡舉孫曰道
潤道淵俱太學生朝宜娶饒朝寀娶裴俱邑諸生而俱
朗秀有聲實朝寵朝宣朝宷來乞余文者也君字薦甫
别號劔溪汝奇其諱邑之西四十里岳家山其墓銘曰
縣官不女格而夭女容何必減黃次公雖然循吏嶺右
柳柳州風六十死孝郎中建同椿兮蘐兮高朗令終棣
萼叢叢芝蘭芃芃疇儷女豐其即安而宫
文林郎寧陵知縣秦君墓誌銘
王子曰余盖讀寧陵令狀三太息焉夫士居平佔畢家
塾中目不有身外事而一旦廷諍逆乳虎怒以冀脱其
親於死彼固知有親而己垂死而脱之乃垂脱而竟不
免於死何也則天也明格非得進士不成宦寧陵令之
在公車也其氣豪視進士將取諸槖而竟尼之至頫首
而就選人格彼豈以一令沾沾誠有所感慨於法吏思
欲矯而用焉甫為令而即稱良甫為良而即奪之以死
何也則又天也天之欲篤人材易易耳顧獨於寧陵令
若甚難者又何也寧陵令者秦君霑也秦之為秦自學
士觀葬於錫山下其處者望於錫而其别望於華亭於
上海於崑山上海之秦世業農居九團鎮遠祖曰知微
而宗人裕伯以才略聞高皇帝手書徵之為翰林待制
自是在上海者盖重知微之子曰大成又五傳而為君
父閒雲公奎娶於王卒亡子再娶復為王而舉二子君
其仲也生而頎晳疎眉目少長穎敏端重儒步詳視有
大人度故詹事陸公深驟見異之謂閒雲公是子也必
亢而宗君年十二而閒雲公負俠躁為義念多忤且及
禍俾君依崑山之族兄東城氏以居遂大肆力問學屬
文矯勁有氣力居恒謂文不根理胡以文學不能治心
胡以學而其隃舞勺補博士弟子試輙嶷然前列矣閒
雲公亦來稱崑山人而崑之宗狡隂中以法展轉成大
獄獄益急君投諜訴御史御史巳有所入怒君趣大杖
格之十五君挺立侃侃縷辨不少挫御史不能君何擯
之出而召郡獄吏移閒雲公深獄且為日置之死君度
事巳急則伺吏且入府探衵衣得病狀而閒雲公姓名
在焉君拳之蹴之與俱入哭白太守曰父中讐非法也
而今又不死法而死吏意將快讐何太守問而憐之入
為君謝御史稍露其冤得移輕獄久之君復白於决獄
使者已解而閒雲公病困死矣君痛甚欲從死不得骨
立而治喪滿三載復補博士弟子君自父獄起逮喪首
尾七載家與書俱且廢而其試有司益利名日益高下
帷講誦諸生束脩足以養母王矣尋舉鄕試明年下第
歸君之婁下第則以文太奇故而是時相國華亭公故
與君有連歎曰奈何猥以三百人前此子也使人謂君
毋戀此佔畢幸為我就一官吾能任之君謝不敢盖華
亭公致其事之數年而君始逡巡選人其令為閩之德
化時民久中倭多流徙君至則首覈戸冊均徭稅毋使
勢姦得籍窟而其治秋賦一以誠號之民輸賦恐後且
謂不及君受力後誰為寬我者而君於積穀訓士繕陴
不為一切苟簡以徼口譽學宫僻且毁久矣師生無所
於肄止意君必且新之而疑其眘於興難發言君乃慨
然召邑豪長者諭之故為捐奉先之豪長者爭自奮僅
踰歲而學徙於吉壤鉅麗倍昔君宦聲方隆隆起而母
王以疾聞君憂之甚即日解印綬移文兩臺乞休兩臺
意惜之不即許而訃至矣君歸毁痛幾滅性喪葬以禮
服除復就選人得今寧陵寧陵故汴宋間饒邑也以媚
事令得一假色為幸君乃前立束曰非公務而入邑門
者以非時請面者毋論尺縷升粟三木嚢女自是竟令
任毋私謁而邑有大盜剽攻掘冡得富人屍以要其家
弗遂則磔而暴之野更兩令不能得公授方略立捕僇
之一時翕然稱神明君既以材諝獲上下心而獨屯田
僉事某者隂風君為公歛饋君謂人曰令不識歛亦不
識饋竟不應而睢陽衛來欲侵邑民地君恚曰蕞爾邑
而令衛共之且吾民詎堪受老兵役把耒耶移書辨於
上咸直君而獨僉事某以銜故兩持之君邑邑不樂俄
得疾猶理事如平時後先所遇他務理剖立斷獨至獄
而重持之不己曰嚮者吾父之獄起吾仰視堂上人以
為人耶而狼虎國家奈何以民命付狼虎為今吾坐堂
上庸詎知堂下之不狼虎我也且我一忮萌而其家已
哭矣以故君所至負嚴明聲而不殘君病之踰月而卒
不起始君之去德化也蹩蹩徒步郭門德化士大夫吏
民哭而送之填道歸與其長者謀尸君而祝之及其去
寧陵戢一棺廣柳車其士大夫吏民哭填道有加歸而
與其長者謀則屋巳棟矣且合而祠諸臺矣王子曰吾
見夫令而拜尺一召者以京朝官行者則道哭生祀有
之未聞以施喪歸者也即喪歸有之未聞以施逝者也
有之自秦君始可以觀秦君矣且夫君不能得之天乃
能得之二邑人夫狀君者君子伯寅也伯寅又言君倜
儻急人難逾於己其在公車時所排解重於當路而不
責報閒雲公卒推其業悉以讓其伯子筠峰君又嘗念
食於東城氏而亡後也捐槖葬之且祔諸家廟云君於
學好象山陽明二先生於文好莊周左氏司馬遷於政
術好陸贄夫士有此三好而未覩厥詣也惜哉君字光
甫改字起仁最後字君甫别號曰恒山最後號觀恒道
人娶於張為興業令詔女子男三伯洪娶龔冲女繼娶
鄔之章女伯寅娶詹事府錄事王定鼎女俱博士弟子
仲默娶諸生顧允燾女女二適諸生王泰亨太學生潘
允升孫男一德茂為伯洪出君卒以萬歷戊寅六月十
二日距其生正德己夘得年六十葬以戊辰某月邑三
十保宇字之新阡銘曰
再為令而稱良能使其人尸而頌諸以為達則不足以
為不達則有餘
從兄詹事府主簿振菴府君暨配虞孺人合葬誌銘
余兄詹簿君之卒也盖後虞孺人九歲云而孺人未克
葬也其孤一夔苴杖而拜且哭曰嚮者謀葬母而不得
之先君子之命兹者得之先君子之治命曰其改卜壤
於是改卜壤兆而治外柙且有日矣敢以二逝者之不
朽請嗚呼余兄有大人志而弗及逞余嫂有婦德而弗
及闡則余小子隠怛焉昔余王父之獻司馬績也法當
得任子以屬君父父固辭曰癖佚不能事君長君以嫡
孫受之九歲入太學自君之少時則用強有力聞能馭
惡囓馬馳回中陿道骨騰肉飛觀者辟易未幾折節讀
書為文日數紙居恒謂丈夫當自致青雲奈何藉父兄
得官即冠而沐㺅寧不愧耶而竟以文過奇故十上秋
試輙不利最後始強就選人拜南京詹事府主簿詹簿
居假而資清貴亡公讁可以坐取金紫公顧不樂也會
倭大入江以東所至糜爛公乃再上書極詆諸用事者
養寇狀請得改戎弁分大司馬一餘皇任必手馘酋首
鯨波間諸公陽壯君而迂之行留部試君頗不讐君念
且見廢與禮部郎沈君相約搆大藥黃金可立就而又
不讐遂棄其官歸當是時君父静菴先生與龔孺人方
東西走避倭不暇問産而君計所受産為腴田二千𤱔
悉以上之官佐軍興費兩臺交旌之而君父意大窘會
予之先君子方在事乃走謀以解居恒謂君有官而故
失之吾老矣忍死以待一命之褒而乃爾寂寂雖不盡
露於君君亦微覺之益怏怏不樂會君父母相繼老夀
死君既葬乃歎曰丈夫身自有耳吾欲以七寸管博一
公車名不得及欲以重吾父母不得受大父所予官欲
自見以少報大父不得屬盜鼎沸吹簫子往往萬戸侯
而老我所讀書欲覓少武功爵不得沈郎詭吾且冲舉
而罏間一刀匕不得竟安用此身為於是益薄先業田
宅苑沼花木聲伎之屬皆漫為不訾省而性伉直輕樹
矛戟筆札間黠族重起獄相窘以是益大困君不喜衣
綺麗其食或起麵餅麥飯冷淘至斗許要以取足而已
為古文辭捉筆輙就矻矻有氣骨然不甚好之其好獨
圍碁相馬以是終其身君諱世德字求美始署其室曰
紹堂凡數更而最後復曰振菴盖深寓意焉嗚呼君所
謂有大人志而弗及逞者也孺人虞姓諱某字順卿虞
與王族抗甲而王父少參公與余王父同年相善因以
字君孺人婉嫕修内行其於經史子說諸家靡不曉尤
閑女紅中饋之事君既剛矯自好孺人善調之能因事
為功尤能得舅姑意和聲色而薦之所接遇妯娌姊姒
及所不悦於君見孺人則解曰吾不難齕此子獨奈賢
婦何其弱者曰吾幸而遘孺人安敢復修君怨也臧獲
大小即為君所勞苦得孺人一言曰吾再願為孺人死
而何勞苦計為盖終孺人身君寡内外郄己孺人用冢
婦承家秉歲時義莊墓祭合饗牷腯漿旨性好施予即
槖恒枵然而王之族所匄亡弗遂者虞之族亡弗潤者
以至尺帛斗粟三尺之童取之若寄帑或不給則脱簮
珥質庫繼之矣日者君嘗歎咤語余妻亡而後知有妻
也天乎天乎此所謂有婦德而弗及闡者也盖君之亡
以萬歷戊寅夀七十孺人亡以隆慶己己夀六十一而生皆以正
德己已子一曰一夔太學生娶張氏廣平令擢秀女孫男
一纓孫女二長適顧大慶餘尚幼一夔有才性自具狀草累數千
言且讀且酸鼻弗忍竟乃稍衷其溢而志之仍銘之銘曰
抱德以潛女則宜含志以殁男之悲夔狀余銘毋朽之
以慰九幽則汝夔
例授指揮僉事一川于君墓誌銘
盖金壇多貴族于為甲而于有郡丞公本者死國事世
世祀檇李遂復以義稱弟處士閏凡三傳而為契玄公
鎰由鄕薦釋褐令萬載以卒善談名理著中說成一家
言契玄公有丈夫子七皆材而獨器其第五子一川君
曰是兒類我當盡以篋中書授之而君果用明經補博
士弟子工制科業有聲稱進補太學上舍然數試輙不
利諸子中伯為御史中丞能贈契玄公及公父如其官
仲有子拜侍御史封亦如之餘皆仕州邑要職而君獨
困公車久不得意然能授奇筴幹獲傍拓舍𤱔與千戸
侯埒會大司馬以軍興法勒所部入粟補官君粟滿千
石得指揮僉事服金紫出入張盖騎從甚都人或以為
中丞也者而辟之既乃謂曰第五何必減驃騎竟驃騎
耶君尚意緣此杖一策南埽倭北守邊陲而尋知其名
假之因稍稍厭勌不復好而顧愈好客客過即呼酒酒
必令醉飛籌益籩燭跋斗闌而罍不聽恥纓舄交道與
粉黛錯君周還其間秩如也當君傾意食客時客亦自
意極以為必報君而語鮮讐乃至中有叛而他客者君
若不聞也顧又好施予嘗積責券金至干度不能償則
焚之隣人丁濟者老而貧君贍遺至數四亡倦其人亦
視君以為囷廩不啻也屬歲侵君大出藏鏹粟衣食其
里棺死者邑上之臺臺為樹表曰尚義又當城邑而君
所任板築十之五君雖用奇筴起家操母權然闊略不
把筭而又以急義故中落意豁如也踰艾尚未有子則
顧影自語曰如迺公偉而獨者耶巳舉今太學生秉有
文試不利則又自語曰如迺公之子才而終不利者耶
盖君長身闊膺方頥豐背人望之以為福德人即所樹
負亦爾其生也弘治庚申至萬歷已夘而卒得八十娶
於范亡子舉一女適太學生虞立道貳蔡舉一子二女
子即秉娶王氏推官納言女女二長適諸生王維坦次適戸
科給事中史繼辰張雲南祥鳶之狀云爾吾聞之君故汎
食客然其所推賢必天下長者白下則鄒祭酒守益蔡
侍郎汝楠里居則王給事煜馬司業一龍皆與君善以
故君跌宕膏腴間無染態所謂從子侍御者名業與余
同年友固不辭秉之請而為之誌若銘其辭曰
朱其門堊其室儒其腹武其飾游俠其節長者其德
八十考終以即真宅將無蟬蜕紈袴而螘觀貨殖者耶
弇州續稿卷一百三
