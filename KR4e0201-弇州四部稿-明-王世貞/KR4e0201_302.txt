弇州續稿卷一百二十八
明王世貞撰
文部
墓表
封禮部員外郎穆太公墓表
當隆慶改元而余飭兵趙魏則雅已聞東明穆君文熙
棄官而全其友拱辰於㮄箠血肉中義而請納贄焉其
又七年而拱辰為廷尉丞則文熙用吏部郎出竒筴以
間捍幸臣不勝外遷去矣拱辰間過余酒酣輒垂涕曰
吾何以報穆生吾拜杖而創以前活我者穆生也吾創
以後道活我者生之父太公也始穆生之藥我醪肉我
蓋盡捐其賣宅之金而屈指舟車費且不給已而太公
至撫不佞曰男子哉不愛死以存志又謂文熙吾兒哉
不愛帑以存友因悉出其餘鏹治拱辰裝文熙已决筴
歸而傳有東宫恩當封太公者小難之太公覺而怒曰
若以一官足榮我不念給事父猶布素也趣以給事歸
吾三人共此五畆耳當是時不佞兩股且立骨矣太公
起而加之肉以有兹日不佞何敢忘不佞感其意乃稍
次第其語授拱辰為太公壽繇是海内頗以不佞一言
知太公而深知太公者亦遂以太公故知及不佞又十
四年而拱辰貴至大司空文熙卧里中自如臺諫有薦
文熙者僅報聞而太公登八十矣世貞強起金陵得拱
辰一函書中為哭太公文始而大駭既讀之酸鼻不忍
竟拱辰之言曰穆太公業不幸第幸而以公文有聞於
海内公如終惠之乎使太公有聞於世世則豈唯文熙
某之感亦世世也而劉侍御君者以文熙所草太公之
狀來請曰文熙所忍死而待公者以公之能終惠太公
也語與拱辰合世貞乃為之表其墓蓋太公少嘗業儒
為文有竒藻十五六時試有司輒居首十七而父卒以
治喪葬幹家蠱奪之然公亦厭薄博士家言而意乃篤
好左氏太史公及兩漢以後諸史益習發而為雄竒之
談奮髯抵几若决九河而下客莫能抗也是時拱辰僅
弱冠公引與談喜謂文熙是少年足當吾一勁敵也而
亦命文熙談文熙不敢難公公笑曰是書不足耳悉胠
篋中藏授之讀自是談遂進文熙言公談出諸書生意
表者多不能記獨記其謂晉人逆公子于秦趙盾不當
背而擊之韓起求玉環於鄭子産竟弗予為兩是蔡澤
徒步入奪應侯相印大有功於應侯公子郢辭靈公之
命退而耕於野為有季札風四皓避高祖而就太子聘
不得為四皓韓信不反齊而反一奉朝請侯不得為韓
信總之冤信而疑皓事非實文熙每自謂不及也即諸
生聞者亦人人謂不及也公又謂留侯義烈於始而與
范少伯俱以智終尤推稱少伯以不愛上卿而愛富欲
以保身而行德故中年強自厲課農耕歸其獲於十一
之息僮奴百餘人作使行賈皆稱其才力而性又好客
及施予客時時滿席施予傾囷而産不挫文熙既中讒
歸念公且不懌公迎謂之曰固也吾知若必不容文熙
之一用最再用國恩封公如其官為二命命服進之公
笑曰吾嚮者以拱辰歸汝急我以我不能待也御之無
得意色萬歷之丁亥公年七十九而屬歲饑公謂文熙
吾所蓄云何而不以兹時義散傾槖而數之得千金亟
以上有司計口而給活可萬人事聞詔特賜棹禊旌其
門公素強無疾健匕著至是漸憊矣明年饑益甚公疾
益亟復謂文熙吾所活者安在得無填溝壑乎吾德不
終甚恥之顧槖中裝餘幾屈指得千金復上之有司文
熙以畢事告公欣然動眉色曰吾願足矣蓋終始不失
范少伯意如此且屬纊命布席於榻前東北向加額謝
天次謝君父次與友朋訣從容而絶語不及私公又有
人倫鑒故嘗識趙參政國璧俾與文熙同筆研又拔崔
渭南某於貧時俾拱辰傳之夷於孫光胤二子貴而感
公不己公為人美姿容大音聲嘗出次於郊登臺而呼
文熙自城中審其無它也輕捷便騎周行田野寒暑六
十年如一日有一馬常乘前歲餘忽斃公悵然曰得非
欲從我乎亡何而公卒人以為知命云不佞嘗讀古傳
記於俠節獨行之士心慕說之然怪其舉生平而徇一
念之好以委其身雖用此有聞然陋矣而任史筆者乃
悉其力以發抒其一念而盡廢其它蓋不能無嗛志焉
假非不佞深文熙與得太公於易簀之後天下囚不佞
序而求太公於偏至者不幾於陿乎公之仁心為質博
識超見廣度竒略游戲生死非余竟表之而誰也過公
墓者可以式矣公諱陳實字某餘詳狀志中
登仕郎鴻臚寺序班百泉歸君暨配郁孺人墓表
歸君壻於吾外家郁視余為大父行而齒不甚遠又余
謬先點宦籍以故時相過從而君最賢而有文閭黨所
推重以為真長者而郁孺人輔為德於是其重併及孺
人而久之君卒又十年孺人亦卒君之卒故大司空徐
公拭志其墓而卜之不兆不葬也至孺人卒且四載卜
始兆而其叔子道傳始以其弟學周所撰孺人之狀來
云幸表我先君之行敢徼惠於郁得附孺人而勒之七
尺之石以示為歸後者歸之先自唐宣公父子皆顯貴
至尚書而宣公封崑山男遂家崑山至宋有湖州判官
仁者授其支子榮四産於常熟徙為常熟人幾十傳而
為君父素琴公某後徙常熟之白茒能廓大其家遠近
稱之君為諸生以貲游太學為司業王䋲武所知賞謁
選得鴻臚序班用勤慎稱嘗扈天子幸太學當遷矣遽
予告歸始素琴公家於縣東鄙居恒邑邑謂君曰里多
豪未易拓也行相地至白茆得九淛不治之産而市之
河流涓涓一衣帶水而已不受溉君請於父大出鏹募
貧人授以畚鍤俾廣諸渠多為陂池引渠而瀦之水以
備旱凢三歲未有秋君意不小沮最後乃大稔自是連
稔傍畆益斥而它力田慕從者相櫛比九淛之間遂改
色稱腴區煙火相望矣君喜曰廢丘之瘠也今乃成鄠
杜乎君不好與商賈爭什一諸積著趣時之技昏昏若
無辨者至於耕獨心通曰本富上也吾非獨捷給於此
屬有倭警常熟令議城城君當其最重者其高堅為他
墉冠未幾倭來薄城君又以家衆當其最衝者賊不獲
逞以去邑令旌君謂兩為吾民禦圉矣君又謀於父謂
白茒之民多聚而依我曷不從北地法築堡以衛之乎
會有詔許所在得保聚亟捐帑築城其制卑於邑而堅
勝之上樹樓櫓列旌幟甲兵甚盛倭望而自解去邑令
自是益賢君有大興必致與謀君所以陰益不淺然不
自任德以故無能名君功而亦鮮有怨者性素孝謹佐
其父應中外井井而事必禀命踧踖如不容父歿則聽
命於母諸所以養生喪死亡不飭至也然不欲市孝名
性好客客恒滿坐君周旋其間亡所不得意然不欲市
俠名性又好施予五服之内外環君而廬者責廪如歲
賦以緩急請無不應然不欲市惠名善尺牘小詩尤善
繪事花鳥種種生色然不欲市藝名以故薦紳先生亦
不能以一端名君而益信其為長者郁孺人者故常熟
人其族析而為太倉最稱詩禮著姓君之父聞孺人之
賢而委禽焉孺人之事舅姑與君俱以恭慎著節又能
以慈明御下盖君父之闢草萊起家素封成之自君而
君之所以得成其父繇孺人也當君之飲客必致歡孺
人取指咄嗟立辦而至於延師誨諸子嫁女娶婦塾帑
之共亡所不隆備毋俟君矣君於歲稍入必取廉孺人
不敢加於施予必取厚孺人不敢削君欲推父母之帑
以豐姊妹之出嫁者未及言而孺人先之曰所受大人
産足矣幸以周同氣云何君意遂决及君卒而孺人專
為政諸子聽之家日以益起孺人於君行事靡所不合
轍獨孺人好佛君不好佛君不好之其澹泊檀施有默
契者而孺人之好之亦獨好其理而已於文繡土木飯
僧膜拜祝釐之教亦不數數君壽僅六十有四孺人乃
得七十三四子伯太醫院吏目學(闕)仲太學生學程叔
即道傳亦太學生而季則邑庠生學周也它子女婚嫁
具志中嗟乎俗漓而衰即不及貴仕而能守齊民之業
者不挾權竒馮勢力以蠶食其儕即靡靡視肉若蝟之
仰而受鵲啄焉能振也君時操其贏而與幾合不露其
巧不雕其朴務惇於行而以文飭之卒用寬裕終殆所
謂人之君子而不為天之小人者耶是宜表郁孺人宜
附書
楚君子鄒贈君墓表
鄒贈君之葬也則今少傳許公為志而銘之矣其冢子
吏部郎孚如既服除而猶邑邑曰奈何以名世之文昭
我先君之潜德而閟之地下乎蓋八年一日矣孤聞之
古墓有表夫表者標也標而勒諸七尺之珉使過者見
之許公而外尚猶有王先生乎欲走吳門以請病不果
既余佐夏官白下乃具書千餘言以狀來曰先生幸憐
而賜之表逝者且不朽孤亦不朽嗟乎孝子之永其慕
一至此哉君之先故麻城人明興以徙完改實雲夢遂
為雲夢人凢數傳而至處士公鵬以行誼重於鄉七賓
鄉飲用老壽終有二子贈君其仲也處士公貧而好施
予嘗脱衣以活飢者而貧益甚既贈君明穎工屬文十
九而補博士諸生人乃指相目此為處士報乎贈君好
讀書其書五車乃至稗官野語璧藏冢瘞之簡亡不淹
通而尤粹于經術若邵氏經世蔡氏啟蒙談數而歸理
者君自謂能抉其妙而致之用其名稍稍著前後邑大
夫郭君黃君聞而賓之師塾君能抗顔上坐講授琅琅
所䧳黃弟子業亡少諱避黃君者心賢之然欲以觀其
微偶大雪兩墀下積至尺不可行獨中道差不沮洳乃
先去而使吏風贈君可繇也君固辭徒行墀下踸踸雪
至膝矣黃君乃撫掌歎曰篤慎者一至此哉君與人語
必依忠孝出入造次必以禮常念雲夢之俗野其祭以
寢而又不備節君始築祠室具四代主歲時烝嘗皆按
禮經遺而行之每當忌輟素冠服雨泣伏地它於婚冠
慶弔之類俱不苟理俗至舉以為笑曰鄒生貧士也何
自苦乃爾然而識者已相率儀之矣居展史傳忠臣誼
夫則擊節而誦之至為之贊若頌以信其執鞭之慕若
壬人憸士切齒唾詈為之歌若論曰吾以是當鈇鉞也
間有所非是於鄉里士人亦不能廢其實而為遷傅往
往使當之者面赤然君於善善長人知其無它不怨也
曰鄒君之與我曹酬酢譬觀史耳常聞古有以黑白圈
誌其善惡念者慕而效之始猶半錯也久而黑不勝白
又久之不覩所謂黑矣孚如少慧十一補博士諸生十
九以禮經魁其省皆得之自君教君有恒言稱兒時者
必曰有大人度及稱大人者必曰不失赤子之心夫赤
子而大人易大人而赤子難今兒且貴矣其赤子在乎
不然反之而已及三上而孚如成進士君復貽書相勖
曰賀者言吾雲夢自程御史成進士後百八年而始有
若山川為之生色汝謂一進士能生山川色也大者致
君澤民次亦好脩潔行令天下後世因汝而知其所自
産曰某山某川則庶幾爾不然為不肖而以進士行之
勢必遂恐重為山川辱孚如拜受教既授中書舍人君
益矯健與客游履名勝痛飲殊暢且謀與其媍某孺人
行視孚如京邸而病病無何竟卒前一夕夢儒衣冠而
武者自通曰仲由贈君詩獨記其二語至將屬纊乃捉
筆書邵雍程顥二詩畢遂暝人以君剛毅類仲氏瀟洒
超詣得之二先生多也君病之日其鄉人相與狂走聚
於祠卒之日則相與狂走哭於門而其賢者次其行聚
謀於學宮而附之鄉先生社蓋君雖貧而好施不倦有
凍將死者解裘而衣之且以要其友友意不欲陽誶謂
是人天所罰也奈何違之君不顧又有偽苴杖而哭過
君者曰遠方書生父客死不能歸為賻之又歛所知賻
之已而其偽露人亦以誚君君曰寧售彼偽無沮吾不
忍兄夢魚病於外舍不能歸君朝夕不解帶而視醫藥
及卒悉其槖為治歛而䘏其孤其哭母如其父事繼母
如其母嘗欲置義倉以贍其鄉而力不足歎曰力苟足
吾終不以家故而後其鄉君貌偉麗意氣軒朗望而知
其為鉅公長者為詩文有氣不事雕琢而往往合古既
久困場屋豁如也人莫能窺其際然所謂牢騷不平者
間一發之於詩初名夢龍字叔見别號春淵既而更名
字曰勿用别號潜論噫指亦可識矣所著書集數萬言
大學中庸說易解家禮圖族譜俱藏於家有四子長即
孚如名觀光以行高推擇吏部郎婁更三曹小有所不
合稱疾卧於里其為西京大歷之業略就而以非其至
欲求太上至於思致其不朽於贈君而伸其無已之思
則謂莫若文章而乂謂文章莫若世貞者何也世貞既
高先生之節而嘉孚如孝為采其狀之所載大者叙而
表之石曰楚君子鄒贈君之墓
廣東南雄府照磨封登仕佐郎刑部司務旌表孝
子何公墓表
余於萬歷戊子始識戶部郎中何君以尚於金陵當何
君之在嘉靖末其同舍郎故海忠介公瑞嘗上書指斥
世宗皇帝觸天怒繫獄論死何君明其愚直無它意請
寬之亦得繫杖至百其創甚於海公而海公緣以不即
死穆廟初海公出為尚寳丞以至御史大夫何君為光
禄丞復疏論新鄭相後見中以考功法讁郡司理卧家
垂二十年而始起遷今官天下之薦紳先生亡問遠邇
咸知何君為忠臣而余與何君善乃得覩君所草孝子
公狀而始知君之先人為孝子公也人有恒言求忠臣
必於孝子之門余始聞之今見其人孝子公者諱世錦
字伯絅世為廣西興業人父曰高年公以行誼學術稱
應賓飲遇詔例充壽官幾八十而終母梁孺人有賢行
年九十三理家秉如少年公其仲也在提抱即曙受敬
四歲侍王母食得甘果即選其大者以進而自取小者
稍長侍高年公行農圃荷鍤執經竟日無慢色已受其
從兄鄉進士公經而得其所傳湛原明先生學即慨然
慕為聖賢不專舉子義矣十九補博士弟子數試高等
然不能得志於場屋屬高年公瘡瘍久不愈公日侍湯
藥會小間而學使者按部隣邑公當往試戀戀不欲行
高年公自飾而強之曰我故無恙毋弁髦巾裾而傷我
心及公行而高年公疾驟發不起矣聞訃驚絶久之乃
蘇跣而馳百二十里抱屍大慟復幾絶三載伏草土内
不至室外不至戶裁餘息而已學使者微而優異之語
甚媺公自是共養母益篤尋膺歲貢游太學為吏部選
人然念母益老不忍行母強之或過三舍所輒返語所
知曰吾嚮者為高年公所強試然僅比壤耳而不獲躬
侍瞑至今恨之今太夫人加耄而令我遠遊五千里外
寧能得一安寢母聞而怒曰若不覩我踸踔勝若婦耶
而何以不祥待我且不見汝作官人我何以生為遂不
食公乃強之選得南雄府照磨之任甫三日即移文督
府乞歸養不許乃得請以解軍餉便歸里具冠服拜母
堂下母喜迎謂曰老婦願滿矣雖然尚不獲饗汝斗釜
禄也居數月復強公行公勉強還任而會始興闕令檄
公攝之邑人以公自郡幕往頗見易公攝以威信積獄
立判省役寬徭民大悦服甫兩月真令至公解事還幕
吏民遮送有泣下者公自是移文力請乞終養三臺念
其懇誠許之賜金為道里費公歸出金以壽母欣欣如
也而以尚為建昌司諭主蜀試次子以執舉鄉薦以式
以德俱廪學宮矣公前是嘗戒其四子曰若曹異日拜
一命但為天子官勿為私家官但為庶民官勿為子孫
官盖名語也公侍母之三閱月而母竟以病不起公號
噭動閭里居喪三歲猶依依孺子慕一切據朱先生禮
不為弔客設酒他宴盡廢自後服除遇親忌素冠服伏
泣家祠所至明日始設奠率子孫餕胙而已誕辰亦如
之諸子欲置觴豆者公嗚咽止之曰但知有而父耶不
知而父父母也我何忍樂憂於是有朱御史者疏公孝
行於朝且旌而以尚抗疏下獄得杖之耗聞闔門洶洶
叵測公獨夷然曰天祐忠義我兒必不死即死故不死
何以戚為因賦詩志喜感其辭壯而不激天下傳之莊
皇帝初即位出以尚于獄復刑部司務遇例貤封公如
其官及以尚之以光禄丞奉使歸省以公所被璽書其
語有承家節操澡行詩書宏猷末試終養歸休教子以
孝而作之忠公大喜曰若固忠矣我何敢當孝已而汎
瀾久之謂以尚我不能效若之榮吾親也我何心獨榮
方議欲立睦族賑饑二倉蓄榖以待施而病矣病而以
尚兄弟皇迫延醫治之公笑曰若不聞乎命乃在天雖
和扁何益既而曰姑為汝一致醫醫至請進藥弗許既
而又曰姑為汝一進藥弗效輒覆之念以尚等憂甚強
慰曰我未死也死而得侍高年公地下甚快整襟危坐
而逝壽六十有四有子四人諸孫十七人始公為諸生
時有盜耕牛數頭而去者公廉得其狀呼詰之盜色變
吐實曰牛幸在請以還幸毋聞官也公頷之使去俗尚
鬼數賽社為酒食醵男女無所别歛賄不訾民有喪當
葬前一夕宗戚羣聚其家劇飲歌呼至大醉而後發中
戶以下多焚尸而收骨於瓿者公先後以禮義誨止之
其俗遂變最後以念鬱林貢細葛值貴端至二十餘金
公力請於當道裁其直十之八九而民不至破産又嘗
演高皇帝教民六事為鄉約斷義上之御史湏行之於
是訟博之黠減矣倡其鄉人築石為谿路者十餘里行
旅不困雨盖公仕宦之日少而宦又薄卑故于德不能
大有所顯見若其德于鄉者十之六德于家者十之四
則皆公孝行之餘潤也以尚忠自公啟之公之孝則自
以尚發之盖公卒之二歲所而天子始下詔旌其門曰
孝義又一歲有司舉祀學宮嗟乎閭閻之節何限而見
旌者乃寥寥也惟其發之也是故曰以尚亦孝子也當
以尚之抗天怒夫豈不以髮膚為虞而公欣然賦詩者
然則何公亦忠臣也姑用以其大者表公之墓餘詳姜
宗伯志中
郢君子孫贈公墓
孫贈公諱赳字志文别號琴山其先有興宗者自江西
徙而為楚之京山人代治儒業四傳而始顯為萬安令
衡五傳而為蒙城令良弼有丈夫子六皆賢伯越以子
鳴世貴封兵部主事季武義丞&KR3192;最少者國典儀趫餘
皆邑諸生而公則其叔也有丈夫子二曰鳴治鳴教以
鳴治考惠州府推官最贈如其官階文林郎鳴治今為
監察御史鳴教亦繼起為某府推官而今為曲安守公
不及見矣公生而明敏有異質於蒙城公最愛其游南
太學携公而教之十五出應試有司著聲矣已而蒙城
公忽奪之俾理家秉即敏練工治生有權貴人齮齕蒙
城公而頌繫者公委身其間以計得白蒙城公益才公
挾與俱之蒙城取籌策官中官事不廢蒙城公既宦薄
授産於公無加槖而公當月具供饋甚豐蒙城公止之
弗得也每謂人使我慚於陸大夫蒙城公老死而公治
喪以戚易聞又能共奉父妾終身不衰孫之先塋在羊
亭村者密樹青楊以藩水在七寳村者高堅其墉毋得
闌入松楸日蕃翳公之力獨居多事伯仲謹撫二弟厚
諸子姓憲使鳴世南和令鳴時峨眉簿鳴環彭澤簿鳴
暘光禄監事鳴和太學諸生鳴謙鳴珂等十餘曹或資
或誨咸賴公成立羣從中有翅者蕩其産而鬻女於市
人公捐槖金贖之為歸一士子安福劉應霖其父故公
友也薄游京山以文贄公公憐之前後資數十金為泮
宮計雖以異籍不果然獲免於垂槖其赴急去恡類若
此公故室於胡夭亡子繼室周則中歲矣而尚未有兆
意憂之人謂公饒陰德未遽斬也已而舉侍御及司理
周卒則有後室殷貳曰黃舉諸生鳴塤曰王舉諸生鳴
虞於是諸孫枝䋲䋲振振矣公嘗以貲郎補與王國膳
謝弗往以晚舉侍御司理愛之甚然課責不廢既先後
薦於鄉意稍發舒乃樹栢亭於池傍時呼僮駕小刀網
魚佐酒陶陶如也又構一亭於松山之陰頗麗薦紳先
生扁之曰來鶴而公别為扁曰樂志志適也又曰棲鳳
窩志諸子所棲也邑大夫以公年德漸高郡肅書請鄉
飲為大賓辭甚脩然公亦不恒應素習養生家言一日
忽危坐而顧諸子曰吾死矣諸子驚泣問故公第曰吾
屈於生而可伸於死何泣為遂逝鼻垂液交於膝乃悟
公所謂伸於死者殆仙去不死耶公葬若干年而侍御
君乞大宗伯姜公銘其幽又撮其行之著者而屬世貞
表之京山故郢地也公為德不顯而昌厥後未論仙去
不死能全其真以還造化可謂賢矣敬表其墓道之石
曰郢君子孫贈公之墓
新野恭簡王繼妃太邢墓表
太邢者故新野恭簡王之繼配而今鎮國中尉碩勲之
高王母也父曰南陽護衛指揮邢山母曰常恭人年十
六而恭簡王之元妃李薨奉詔以太邢為繼太邢長大
白晳端重偉然丈夫子也才亦稱丈夫子而性更柔婉
和淑曙於劉中壘曹大家内傳諸書是時李元妃以賢
聞妃一遵奉其遺則肅然閫以内也恭簡王之母曰悼
僖王妃是為太莊蚤寡能律恭簡王以禮而成其令名
然頗嚴不易事太邢晨暮朝䕫䕫齋慄也太莊喜謂左
右吾不覺失李氏婦新婦殆又勝之當是時恭簡王之
邸圯未復而它治羊山寢園工弗贍太邢籌歲禄之八
千石而贏曰此天子所以食王者舍而奉先王之寢園
可也奉邑厨役若干其直歲八千緡而贏曰以充治邸
費可也其它漿脯衣屨烝嘗賓宴之費妾請節縮它入
資之凡太邢之所御獲無游足臧無袖指以晝夜勤共
其職不四年而二鉅功鼎新帑亦漸充矣恭簡王既蚤
孤其於家雖繼而若創諸歲時烝嘗祠宇牲器之屬多
弗備太邢請於太莊下僚屬之知禮者議而衷之王用
是以善為儀聞國中太邢之始歸也元妃之遺胤曰宣
懿王彌鎬時甫脱襁褓太邢愛而撫之有加已自有子
曰鎮國將軍彌鈃太邢御之嚴不使其抗宣懿也宣懿
生而多病恭簡王意弗懌欲傳位於鎮國曰均嫡也太
邢固辭吾子安得與先元妃子比乃寢恭簡王廣置媵
媵多舉子太邢撫之均於已也有王姬者美而妒最能
當王意頗虐諸姬子太邢陰為保護之王姬恚時時侵
太邢太邢寬然弗與校也俄而恭簡王薨太邢之哭欲
絶者數矣誓以死殉唐憲王聞而驚止之曰毋遽也若
而地下誰與安地上者謂王姬若當殉姬窘自投太邢
太邢曰我不死而乃使若死耶無畏王姬卒免國人咸
謂太邢長者而以王姬幸生為不平宣懿王既嗣位時
時稱疾不任朝會而鎮國美風儀舉止楚楚憲王謂而
兄不任執圭而可代理府事歸以白太邢太邢曰彼與
汝俱嫡也而彼長乃使之擁虚器而汝越爼耶鎮國具
以辭憲王乃復寢太邢既在位久所奉太莊復前薨國
連有大喪而宣懿王鎮國夫婦亦偕不禄太邢上致禮
而下致哀所以撫宣懿王之子榮僖王宇滬及輔國將
軍宇浹如二子也宇浹瞽而材榮僖稱冡孫矣而所以
奉太邢不能備嘗執撻其侍人唐成王聞而欲持以宗
正法太邢陽驚曰嫠不知也殆瞽兒誤傳之耶王乃止
益心儀太邢聞迎入宮與王妃用家人上壽語語稱伯
母别敕女奴數十人襜軨行别苑吹樂娛游且授紀善
白震以彤管傳其懿行椊之朱邸為式太邢辭謝謂未
亡人安敢以不幸幸也自恭簡而宣懿而榮僖凢三王
矣太邢相之母之增廓其業而鎮國輔國親其子孫太
邢俾以其恒禄自給不損王家尺帛斗粟曰吾知有世
嗣而已年七十六以疾薨成王率國文武臨其長治葬
祔於恭簡王之窆而躬為志其壙輔國能文章口授其
子奉國將軍宙松别狀之而奉國之子鎮國中尉碩勲
孫宗正器封咸以文顯重不忍太邢之冺冺為祖德詩
述而走使二千里乞余表寢園之石嗚呼克順克恭太
莊忘亡可不謂孝乎相其夫王王業以昌可不謂才乎
諸子均育而先嫡長可不謂慈乎茹其妬姬而庚覆露
之可不謂寬乎後其所出不蓄私帑可不謂義乎為婦
者二世而母五世矣國主儀之國人師之可不謂賢乎
即太邢所習劉中壘曹大家言能有如其純白全備者
是宜表
文林郎宛平縣丞古愚吳君墓表
故宛平丞歙人吳君卒於萬歷戊寅所不足七十者一
年耳其葬也左司馬汪公伯玉銘之為之嗣若太學生
勉學者可以稱孝矣而猶未已也蓋又十二年而謁余
金陵以謝茂才少廉介紹而請曰先人之墓木拱矣而
石未樹也是十二年之耿耿如一日而今始得先生敢
以其表累記室余故善少廉而嚴左司馬之辭許之已
而胠篋發㪉藁則嘗君之父故處士公榮讓墓處士公
之葬也亦左司馬銘之處士公有二子伯為君而仲則
鴻臚仁仲君之生處士猶在約其少長俾厭藜藿而受
博士家言處士迎故父之柩於襄陽最後乃得之君年
十六而從父徒跣行二千里復從歸葬踵為皸瘃時人
稱焉已而業成從博士補弟子處士公業益饒始以君
進補國子上舍是時馬文簡公汝驥為祭酒而李太僕
舜臣為司業二公斤斤許可顧材君以為利器也然試
輒不利以久次吏部選人得宛平丞丞於格雖卑而宛
平為赤縣其秩第七品顧最為勞劇所供億縣官非時
之責百萃君一切用敏慎承之上時為粥以食餓者事
在君君輒未明往人風之曰不過早乎君謝曰吾腹實
而往彼腹枵而待我且以為晚也民負税而繫者且數
十人其負可三百緡君摉槖而償之數足皆釋去人又
風之曰槖可恒繼乎君又謝曰非所及也吾姑行吾所
不忍而已宛平二丞君職税其一丞職馬馬丞桀而驁
數侵君任君遜謝弗與較馬丞久而愧之按使者咸多
君治狀婁下旌奬三載當遷君以念處士公老上章乞
歸亡何仁仲亦謝鴻臚丞歸處士果以家秉委之而身
猶總其綱處士所以擘畫出入務當於父之意而外拓
其德處士公好為義舉若建先祠置祀田創義塾治津
梁甓道路皆君與仁仲成之恒衣大布進惡草具不恒
置胾而所以奉二尊人柔脆濃鮮不關處士公與其婦
偕八十以令終君猶毁瘠不廢孺子慕也既益為政其
綜理大較如處士公而為義亦不衰居平舉處士公訓
以示子姓曰大人有言勤而不儉猶之乎漏巵也儉而
不勤猶之乎石田也歙人附之計然之書君無子以仁
仲之第三子即勉學為子或又風君以君長者必有後
且幸未耄衰盍廣媵哉君笑曰吾弟之子非子也乎且
智者不為子而輕其子之父其他明識多類此君諱正
已字身之嘗自號古愚其言曰吾故甘吾愚所以系之
古者非敢自居直也特以去吾詐而已矣是故題其石
曰宛平丞古愚吳君之墓君始娶於汪汪亦名族也淑
而孝能以儉勤佐君起家而以義成君子德先君卒法
得附書
弇州續稿卷一百二十八
