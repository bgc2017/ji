弇州續稿卷一百六十八
明王世貞撰
文部
畫跋
蕭翼賺蘭亭圖
余嘗聞趙太史用賢有楊儀憲副舊藏蕭翼賺蘭亭圖
後為文徵明待詔所書吳說傅朋䟦偶借閱之太史遂
舉以見贈深愧其意悉輟年來酒鎗茶具之類為報此
圖向去已千載雖絹墨就渝而神采猶王毋論老比丘
與潦倒書生體態曲盡雖蒼頭小妓捧卷執役無不種
種臻妙所見古賢名蹟多矣未有能過此者第傅朋䟦
内云翼詣辨才朝暮還往性意習洽一日因論右軍筆
蹟悉以所携御府諸帖示辨才相與反覆折難真贋優
劣以激發之辨才乃出右軍蘭亭相示翼既見之即出
太宗詔札以字軸寘懷袖間閻立本所圖蓋狀此一段
事書生意氣揚揚有自得之色老僧口呿有失志之態
此恐未為實錄攷何延之記乃是見蘭亭卷後辨才不
復安梁檻上并翼所携二王諸帖竝借臨寘於几案間
後辨才出赴人齋翼遂私至辨才房取得之便赴驛長
凌愬報都督齊善行使人召才示詔驚倒欲絶何嘗於
初見時即奪取也且老僧跌坐一牀諸執役者浣杯噓
咈自若賓主從容寧有爭理口呿不合正為蕭生指擿
蘭亭瑕疵不能無甚口耳何傅朋之不審如是其謂出
閻右相竊又有疑此畫大抵根抵延之記辭當右相時
恐未著聞即有之是文皇所諱寧敢著筆又安知不為
陳閎周昉也攷宣和畫譜載御府有吳侁畫賺蘭亭圖
今本無御題璽記又稱顧德謙在江南時以畫名偽唐
李氏云前有愷之後有德謙其最異者蕭翼取蘭亭圖
風格特異但流落未見此本豈即德謙筆耶傅朋語多
孟浪獨所記收藏承傳甚明在宋世推重己若是今當
何如待詔楷法尤精絶便足稱山隂嫡嗣余仍乞待詔
子休承補書何延之記於後休承年己八十餘雖時時
見拙筆未隤家聲楊氏尚有定武一帖審其非恪為去
之余自有真定武及禇摹帖柳誠懸書羣賢詩孫綽後
序庶幾蘭亭之事備矣
夫子杏壇圖後
大廷尉陳公玉叔寳藏其父憲使公所貽夫子杏壇圖
出入必奉以偕至蜀而教鐸所振與文翁相後先此圖
出則石室弟子皆披靡矣今年宦游金陵携以就世貞
得一恭展吾夫子據磐石坐而鼓琴有穆然深思之度
七十二子或環聽或追趨雖各自為態而左凖右規不
失誾誾侃侃意其行筆精緊設色古雅品在神與妙之
間獨程鉅夫䟦謂為吳道玄則吾未之敢從道玄生平
以神氣勝運筆衣縷若菰條所謂吳帶當風者與此絶
不類或出陳閎李思訓手聲價何必減道玄鉅夫元初
為大官嘗廉訪江南者也不當在裴晉公前第晉公遺
墨吾故嘗見之元和八年公方自舍人為中丞何暇辦
此蝇頭楷宣和御押繇來在書畫贉首今書之䟦尾與
印文皆譌玉叔苟能割愛去之余當用海岳菴例改題
曰唐名人畫杏壇圖元程鉅夫䟦玉叔許之否
晉公子重耳出亡圖
少保銅梁張公卒而其子錦衣君某某輩來請志銘所
贄玉帶重錦悉歸之獨收此一卷乃晉公子重耳出亡
圖據䟦或以為李伯時則駁之者以行筆粗細不類或
以為趙子昂則有思陵小璽在二者俱所未論獨徐察
其筆力精緊遒密不事鉛華而自具一種生氣乃至馳
騁追逐轉盼耳語之狀無有絲髮遺恨當是北宋以前
第一手余所蓄古人物畫多矣獨閻立本蕭翼賺蘭亭
周昉聽阮與此三絶可寳也所惜者此圖當有二十餘
幀今存者十幀耳而三皆不可考其可考者僅重耳之
出蒲僖負羈之私謁與齊桓公具賓主而多從馬齊女
與舅犯謀醉公子寘之車而出之秦宗女之來納者五
人既渡河舅犯辭而投璧於河介子推中流舷立而笑
之及以車旂冕服返晉而已諸圖故當大有致惜乎其
不為完璧也雖然比之吉光片羽不為奢哉公子之事
偉矣返晉之後其納王破楚召狩盟國錫命之事尤偉
恨不更作一圖如周家王會以明得志而獨紀此𤨏尾
流離之狀蓋其所謂不得志乃所以為得志張本也
宋徽宗雪江歸棹圖
宣和主人花鳥鴈行黃易不以山水人物名世而此圖
遂超丹青蹊徑直闖右丞堂奥下亦不讓郭河中宋復
古其同雲遠水下上一色小艇戴白出沒於淡煙平靄
間若輕鷗數點水窮驟得積玉之島古樹槎蘗皆少室
三花快哉觀也度宸游之跡不能過黃河艮嶽一舍許
何所得此景豈秘閣萬軸一展玩間即曉本來面目耶
後有蔡楚公元長䟦雖沓拖不成文而行筆極楚楚與
余所藏題聽阮圖同結搆一時君臣於翰墨中作俊事
乃爾令人思藝祖韓王椎朴狀
又
據蔡楚公題有四圖此當是最後景耳題之十又六年
而帝以雪時避狄幸江南雖黃麾紫仗斐亹於璚浪瑶
島中而白羽旁午更有羡於一披簔之漁翁而不可得
又二年而北竄五國大雪沒駞足縮身穹廬與飱氊子
卿伍吾嘗記其渡黃河一小詞有云孟婆孟婆你做箇
方便吹箇船兒倒轉於戲風景殺且盡矣視雪江歸棹
中王子猷何啻天壤題畢不覺三歎
宋名人山水人物畫册
雜宋名人山水人物畫一册有曰趙大年雲山者峰勢
出沒罨靄中草樹暎帶下為清流白石不減南宫父子
有曰李唐春江不老者古松據大石欲攫峽口崩流匯
為怒濤陵岸直上百步未己於諸畫中最為師子吼有
曰劉松年溪隱者山田者翠屏削立雲表孤莊枕清漣
平疇交遠風各極其致曰馬遠觀梅者老挺疎枝秀出
物表對題御書一絶句沓拖不成語復不成字休承定
以為宋高宗筆余謂高宗必不落夾乃爾當是光寧所
題也遠又有曰松下揮翰者一老人據案絶似猶龍公
但不知定否五千言耳覺天骨與天機並秀遠又曰觀
瀑者不敢當棲賢三峽或於天竺六橋間雨後得此微
尚有曰夏珪遠浦歸帆者三樹掩暎斐亹天際一帆斷
岫明滅自足好致有曰趙千里水閣納凉者當是狀其
邸中景耳六月閱此薰風自來饒令人忘暑有曰金谷
園者寫五十里錦障宛然在目以無名欵屈署此殆不
減陳閎李思訓有曰柳洲者以二月間輞川小沜西湖
麯塵拂拂恨少青帘點綴曰高閣觀潮者則錢塘一曲
耳都不見伍大夫拍堤勢有曰寒山拾得者偃蹇自恣
可掬想為世尊作貴輔疲津梁不得不托魚服以逃有
曰閻次平小景者嵐頂&KR0766;&KR0766;當作叔明鼻祖其它綠樹
豐縟甚近自然有曰次平松溪别業者尤精勁可愛乃
知唐伯虎周臣於此取之不盡有曰李嵩内苑圖者或
光堯德壽宫冷泉小景耶若以擬宣和延福諸位則大
寂寥有曰松下鼓琴者大具悠然自得意内不見署名
而人物冠服都雅恐是馬和之有曰松間醉卧者忽忽
幕天席地時其阮嗣宗耶劉伯倫耶不知有吾身此樂
最為甚令人作糟丘侯想有曰雪閣者險而瘠絶惟小
具暖帽足曲肱耳便不煩洛陽令剥啄有曰霞嶺扁舟
者宛然孤鶩齊飛境漁舟欸乃入高柳夕陽中老子於
此興復不淺有曰風雨泊舟者雖&KR0034;晦霡霂而不作陽
侯怒舷底足濁醪便不妨倚枕聽敲篷滴瀝有曰採蓮
圖者殆若耶溪蓮女耶獨不能貌笑隔荷花共人語耳
有曰柳隂放棹者意甚佳而小恨剥落有曰劉阮天台
者大類前金谷而自然勝之天台石梁今漸坦陁可涉
而求欲界仙都一尺地不得矣劉阮事當不誣其謂半
歲而當人間數世不敢以為然也有曰高閣燕息者麗
敞靜好而不作五侯炎色其晉公午橋白傅履道甲乙
耶署名不能雅或休承别有據聊因之右為幀凡二十
有七其可考者僅八人趙大年名令穰宋宗室也官(闕)
州觀察使千里名伯駒南渡後宗室也至浙東兵馬鈐
轄李唐河陽三城人有名徽宗朝閻次平待詔仲子有
名孝宗朝李嵩夏珪劉松年俱錢塘人馬遠河中人俱
有名光寧朝後先祗候翰林賜金紫是八人者雖不敢
望李成范寬北苑西臺之盛而跌宕殘山剰水間亦無
有與之執鞭弭而周旋者後二幀則空繡其一是滕王
閣景右嚮而虛其左填以王子安詩序其可辨字百之
一二其一亦當是閣景左嚮而虛其右所繡字尤細若
蚊睫令少年離朱於晴窗下辨之不能得十餘字以攷
韓退之所為記復不合竟不知其何文也畫品精工之
極與書俱不可望蹊徑况敢雌黃雖然昔人稱薛夜來
為針神而唐季女仙有盧眉娘者於一尺生絹繡法華
經七卷今此三寸絹僅得七百字唐文似亦不足多詫
也列子謂宋人刻沐猴棘端紀昌以燕角之弓搠蓬之
箭射虱貫心而懸不絶噫吾向者以為寓言耳世固不
乏此手與此眼哉
宋人雜花鳥册
右宋人雜花鳥一册凡二十八幀為竹鶴一為松鹿一
為梅月雙雉一為桃花遊蜂一為梅竹幽鳥三為梅竹
雙鳥一為雙榴幽鳥一為白頭冬青一為梅花小鳥一
為杏花白練一為碧桃瓦雀一為枇杷青鳥一為翠禽
香柑一為白榴小鳥一為鶺鴒之在雪樹者一枯柳者
一雪灘者一為蘆渚九鷺者一為來禽黃頷者一為蒼
鵝之在梅花下而理羽者一浴者一為鵪鶉者二為魚
虎之立蓮房者一立枯荷者一為遊蜂墨蕙者一其渲
染生色窮態極變與真宰爭勝毫楮間往往能奪之惜
廢題欵不顯畫人名而所可辨者僅趙昌馬遠吳伯毛
和吳珪及宗室彛齋孟堅而己昌品在神妙間遠次之
子固亦有士風不俗其它於畫史不甚琅琅而致佳乃
爾藉令李後主宣和帝用宋明圍碁例作大中正而徐
熙黃筌邊鸞易元吉佐進退丹鉛間不知其妙又當何
如也耶然余此本是汰數十本中得者當為眼底第一
宋畫香山九老圖
家弟自秦中歸手一卷相示云得之朱大參孟震者攷
之似是香山九老圖多正統以後不知名人䟦僅有咸
淳時一僧復誤裝於後而雪齋老人者至目為趙大年
筆大年長山水小景汀洲蘆鴈不言作人物及界畫樓
臺也畫史稱劉松年有九老圖此豈其筆耶樂天自歸
洛六十八而得風疾乞骸以刑部尚書致仕至七十而
愈乃會故懷州司馬胡杲年八十九衛尉卿吉旼年八
十六右龍武軍長史鄭據年八十四益州長史劉真年
八十二前侍御史内供奉盧真年七十八前永州刺史
張渾亦年七十而秘書監狄兼謩河南尹盧貞以未七
十雖與會而不及列合之得九人飲於履道里之居第
皆有歌詩紀之而樂天自叙其事所謂洛社耆英會也
一曰香山九老者樂天時時遊香山之龍門寺故名而
是圖所謂有亭有船有叟白鬚飄然若依稀乎履道里
者然攷池上篇水五之一竹九之一島樹間之而今水
與樹勝而竹太不勝又無中高橋石罇紅蓮折腰菱華
亭鶴紅綃紫綃蠻腰素口之屬而分配琴奕書畫以綴
其寂寞不知松年旁礴時當爾耶第其絹素之精與位
置結搆之勻整往往有宣政間應制風範吾生平雅慕
樂天自納節來頗治弇山園以希十五年後耆英之盛
而今復厭且棄之矣兹與吾弟約異時肖吾貌必不為
樂天如不為僧贊寧者當為百三十六歲之李元爽哉
題惠崇江南春意
惠崇詩僧也畫品不能當荆關半而今所覩平湖小嶼
汀花水禽漁舟茅舍便娟映帶種種天趣故非南渡後
人所及者老米謂五季以來畫江南景稍清遠者輙為
王摩詰而實非使不作惠崇題識將無以為摩詰耶此
卷自楊先生應寧而歸之陳從訓從訓亦京口人也春
時喚小刀焦山北固間出圖而歌張志和桃花流水按
之當與江山俱響應矣
醉道士圖
此圖文休承司諭鍳定以為李檢法公麟所作叙其家
世收藏甚詳且謂張僧繇曾作醉僧圖傳於世懷素有
詩云人人送酒不曾沽終日松間繫一壺草聖欲成狂
便發真堪畫入醉僧圖道士每以此嘲僧羣僧於是聚
鏹數十萬求閻立本作醉道士圖並傳於代於是范長
壽亦為之而公麟繼焉攷郭若虛圖畫見聞志及坡公
所臨懷素絶句信然然求其所謂為公麟不可得也後
閱坡公外集嘗題一圖云僕素不喜酒觀正父醉道士
圖甚畏執杯持耳翁也章子厚題其後云僕觀醉道士
圖展卷末諸君題名至子瞻所題發噱絶倒坡公再題
云熙寧元年十二月二十九日再過長安會正父於毋
清臣家再觀醉道士圖見子厚所題知其為予噱也持
耳翁余固畏之若子厚乃求其持而不可得者他日再
見復當一噱子厚復題云酒中固多味恨知之者寡耳
若持耳翁已大苛矣子瞻性好山水尚不肯渡仙游潭
况於此而知味乎宜其畏也按仙游潭事别見一小說
所謂拚命能殺人者二公一好酒一不能飲而又俱工
謔故爾然譬之兩訟師子厚尤嚚也此圖所載道士(闕)
者二十矣從而醉者十有七為醉之事稱之曲盡潦倒
落魄情狀而獨少執杯持耳翁亦大缺典余故補二公
相謔語記之以為壺史一段佳話也
李龍眠理帛圖
此圖精工古雅之極據馮海粟倪雲林定以為理帛圖
然縫紉亦有之又定以為李龍眠即周昉不是過也海
粟歌爽朗有竒致結法疎野正是真跡雲林與鄧文肅
皆負墨池聲孔炎其善寳之
李伯時姑射仙圖
列子稱藐姑射之山有神人焉肌膚若冰雪綽約如處
子然不言其乘龍御氣而此李伯時所貌與遜功帝所
題謂為姑射仙像攷宣和畫譜亦有之當不誤也後有
紹興圖記及賜朱勝非四字當是以故相領宫觀侍講
席沾此葛楚輔䟦筆意殊遒美第稱紹熙二年尚書左
僕射按公以四年始自元樞稱右丞相而此云左僕射
僕射之不為僕射者十六年矣楊廉夫陳道復後先鑒
定以為真跡二公之筆或老而勁或放而雅更的然可
寳也桑慎等三䟦亦佳故為題其後
題劉松年大歷十才子圖
潘子過余示此卷乃劉松年繪大歷十才子其樹石琴
阮茶竈之類皆精密得五季隨意而人物尤妍雅有韻
與此君所圖西園雅集頗埒毋論真跡臨本翩翩伯時
子昂季孟間矣十才子為錢左司劉隨州郎員外獨孤
常州盧郎中孫舍人崔集賢之屬其詩名膾炙人口不
已而流溢丹青致足羡也雖然名者造物所忌詩以陶
寫性靈抒紀志事而已要不必有此名即無論鄴中淪
謝而是十才子無一登三事者豈所遘人人綘灌耶追
昔撫今不覺&KR0719;然因而墨池一泓生小鱗甲也題後行
自悔矣
趙千里畫大禹治水圖
秋日馬用昭參軍出趙千里寫大禹治水圖見示命題
百榖畫家董狐以為得周文矩筆非千里所能辦而吾
弟敬美自陜歸嘗縱觀砥柱辨其治龍門三峽時事余
不善鑒畫又不獲觀砥柱之勝唯有歎賞驚絶而已吾
家夷甫論人物以經阿平品目則不復措意今有兩阿
平在予復何言
又
䟦後復從馬君索閱一過其人物古雅之甚真有非趙
千里所能辦者千里秀麗而小綿弱去此尚在尋丈外
此北宋以前人作但不必周文矩耳
廬陵五公像
沈純甫藏廬陵五君子像出示余俾題尾歐陽少師以
文冠宋氏而周丞相楊秘監亦窺藩焉其博識則皆出
藍矣承相雖不甚矯矯然天下信其為長者秘監難進
易退超然不滓於韓史之手人尤高之楊通判之死難
胡侍郎之抗疏遂皦然與日月爭光所謂一擲得盧者
廬陵山邑獲有之為千古文獻嚆矢盛哉純甫彈事不
減胡公而一時遘禍尤烈其文辭已駸駸在丞相秘監
前異時勿令歐陽獨步可也秘監之子東山先生代著
廉勁聲而文信公收宋三百年正氣恨不覩其像為此
卷小闕䧟䟦尾劉須溪真逸民不俗也
張端衡山水
此二畫以少陵二語為題系各兩韻不能佳書亦沓拖
平平耳後有一詩云端衡寫作無聲詩留與拙堂伴幽
獨書體出眉山而不能去俗欵曰次仲印識又曰司馬
當是温國孫或司馬才仲弟也攷畫史端衡張姓京口
人舉進士調句容尉以丹青名此圖穠淡斐亹中有遒
勁飛逸氣風樹澗溜絶得郭河陽筆雲嶺墨韻間似僧
巨然今人見懵董山便歸之襄陽父子以故有題作米
元暉馬端衡者乃至以為司馬君實及老章此尤癡人
前說夢大可笑也且書法似出一手而強作三四體蹊
逕宛然欽之宜急去此蛇足僅留次仲一䟦縱不能超
宋復古燕穆之亦豈出南渡殘山剰水下哉
古十八學士圖
彭茂才出示此圖其人物器飾臺榭工緻古雅之甚是
五代北宋人筆無疑文待詔徵仲䟦其後云損益周文
矩文會圖而加精者也或云是十八學士圖曾見仇英
臨本不舛然以余所摹兵科藏本勘之亦不甚合第圖
止十六人而前有毁損小幀許故當是十八人也内貴
人幘皆長耳直領衫腰束帶或繫絲帛或有方團而垂
撻尾賤者幘皆短耳盤領衫窄帶似飾銅鐡攷之晉唐
二史輿臺奴隸皆束銅鐡帶第云幘裹進賢冠則長耳
惠文冠則短耳初不以貴賤分此却不可曉樂有笙笛
箏瑟阮之屬中一歌者凡六人皆地坐据斑文褥一人
僂立持樂句所謂部頭也此最近古或人云徵仲䟦是
其伯子壽承筆然翩翩有父風彭子要余題尾因略記
之以表一代之制且為異時玉堂高會張本云
再題十八學士卷
每閱卷中蘇世長状䫉為之絶倒因記其在隋二事其
一大業中為都水使者煬帝嘗謂之曰卿面何類病驢
世長再拜嗚呼以手據地蹙項敗面作病驢狀羣臣掩
口而笑帝大悦賜帛百尺其一在陜里邑犯法不能禁
乃引咎自撻於㕓伍伯疾其詭鞭之流血不勝痛呼謈
而走因戲書卷後再閱之寧不再為絶倒也史稱其有
機辨嗜酒簡率無威儀蓋宛然矣第其仕唐能直諫又
有子良嗣為通明相神堯數賞其直而數調誚之當亦
以此
摹古畫後
右集古畫摹四本合一卷其一為顧凱之女史箴内當
熊一叚顧本乃是五代人摹筆余嘗于丁卯秋都門外
蕭寺中見之獨愛所畫當熊事元帝貌竒偉有帝王度
額上壯髮如昭儀傳語熊勢直上可畏偼伃挺往而意
舒徐兩宫監交戟熊宛然若生後聞在嘉興項元汴所
未及摹先乞陳方伯子兼略節本傳數語以俟今年秋
始得請於元汴之兄少參子信足其事其二為閻立本
蕭翼賺蘭亭圖是唐人絶高手周昉李昭道之流然非
立本也畫潦倒書生及老僧張口爭辨從者揚湯止沸
狀皆妙絶千古後吳說傳朋記此圖流傳乃文待詔所
書者咄咄逼黃庭余既已獲之趙太史不忍數展亦摹
之而乞休承臨待詔書休承長於待詔書時五歲宛爾
箕裘也其三周昉擘阮圖真跡得之陸司空與繩其畫
擘者聽者雖耳指間皆有生趣丹青之能事極矣本挂
幅今摹作行卷後有宣和題押蔡元長詩今俱乞公瑕
書之其四王摩詰奕碁圖有宣和題識而不甚真似是
畫院筆然亦工緻此卷舊藏陸太宰全卿轉入崑山顧
氏後復為袁繩之憲副所得余别見摩詰所為序及與
其弟縉裴廸三詩意甚愛之因從繩之借摹而乞俞仲
蔚小楷題敘詩於後蓋明日而仲蔚病且死矣蓋絕筆
也摹出仇實夫之子以故大都得十之八九譬之禊帖
不減歐禇臨跡也余每見畫苑諸家盛推唐以前畫多
神妙品不敢盡信今觀此摹本毋論仇實夫即使趙吳
興畢力為之亦不敢望其藩籬何况下者蓋精工古雅
之跡可尋而生峭流動之氣難學故也近代吳子輩才
得元人一二筆輙目中無北宋以前故為拈出之
豳風圖畫
此卷為豳風圖五幀林子煥作子煥於書畫史俱不載
而畫筆頗遒緊可鴈行馬和之小篆系詩尤淳雅可重
解大紳每章以行草釋而後䟦之神采奕奕動人大紳
所謂吏部侍郎許公者攷其時則吾郡叔雝先生也叔
雝名思温佐長陵以靖難顯名取大官而能寳此其亦
思王業艱難之所自乎今以語介胄紈袴之士知者鮮
矣
清明上河圖别本
張擇端清明上河圖有真贗本余俱獲寓目真本人物
舟車橋道宫室皆細於髮而絶老勁有力初落墨相家
尋籍入天府為穆廟所愛飾以丹青贗本乃吳人黃彪
造或云得擇端藁本加刪潤然與真本殊不相類而亦
自工緻可念所乏腕指間力耳今在家弟所此卷以為
擇端藁本似未見擇端本者其所云於禁煙光景亦不
似第筆勢遒逸驚人雖小麄率要非近代人所能辦蓋
與擇端同時畫院祗候各圖汴河之勝而有甲乙者也
吾鄉好事人遂定為真藁本而謁彭孔嘉小楷李文正
公記文徵仲蘇書吳文定公䟦其張著楊凖二䟦則壽
承休承以小行代之豈惟出藍而最後王禄之陸子傅
題字尤精楚陸於逗漏處毫髮貶駁殆盡然不能斷其
非擇端筆也使畫家有黃長睿那得爾
又
按擇端在宣政間不甚著陶九疇纂圖繪寶鑑搜括殆
盡而亦不載其人昔人謂遜功帝以丹青自負諸祗候
有所畫皆取上旨裁定畫成進御或少增損上時時草
創下諸祗候補景設色皆稱御筆以故不得自顯見然
是時馬賁周曾郭思郭信之流亦不至泯泯如擇端也
而清明上河一圖歴四百年而大顯至勞權相出死搆
再損千金之直而後得嘻亦已甚矣擇端他畫余見之
殊不稱聊附筆於此
梁楷參禪圖
圖中毖芻為宰官說法大有態第未見的然為梁楷筆
攷灤城公集亦不見此三偈而結法秀逸瀟洒(闕)同叔
欹傾沓拖體全不類偈辭讀之便堪拍碎金面碁盤是
徑山石頭本色亦非此公所辦也縫篆乃柯奎章家物
印文眉山蘇氏云云恐蘇後人收藏私識耳伯起多米
顛伎倆強標之曰梁楷畫同叔書欲博余新集兩部而
休承復依違其間但令佳足矣何必真同叔梁楷哉
題馬遠山月彈琴圖
馬河中畫筆意殊楚楚秀骨天發不墮蹊逕所小恨者
若孫虔禮之於書耳此圖一道人焚香鼓琴於山月清
泉間尤自超絶孔炎王孫走使二千里索余題鑒余方
清齋謝客拈筆為作數語試於夾池讀之此琴或能與
衆山皆響也
閱古堂石刻馬
閱古堂馬石刻不言是何人筆長僅尺咫而為馬四十
餘其驕嘶逸馳雄爭野適之狀種種神絕當是長康道
碩筆非曹韓而下所能辦也堂在韓平原南園平原藏
書畫傾天府刻此於石蓋亦寶愛之極後為勝國諸名
士凡十九人歌詩各極馳騁而不能得少陵丹青引一
句令人慨然興才難之歎
蘇黃小像
舊傳蘇長公為五祖戒後身黃豫章為涪州學佛女子
後身及讀其詩覺長公瑰麗而稍沓拖類吳興富兒郎
豫章矯勁麄澁不耐軟欵絶無支公顧婦姿態今觀二
遺像而得其臞然嫣然者乃信所傳之非妄也孔炎以
為何如
二趙書畫歸去來辭
余生平好靖節之為人而不能忍饑又不任負耒中間
強顏一出蓋望而愧之獨於其文章雖愧之而不能釋
手今年春得此卷於幼于以為二趙名筆謂千里畫子
昂書也畫中草樹俱秀發而人物尤精雅有生趣當是
北宋筆何止千里若子昂則紛披縱放老手出入北海
不復尋山隂門逕矣署尾稱延祐七年八月書於杭州
鹽橋寓舍考之傳公以六年自學士承旨予告還還三
年而卒其時蓋六十七亦可以書此辭惜小晩耳題筆
重為撫然
又
家有陶靖節歸去來辭趙千里畫子昂書以為三絶故
將軍曾子澄走二千里來訪我海上慷慨語合適槖恥
無以佐行色因輟贈之且以銀裝吳鉤侑焉子澄百戰
取將印一失口而見敓歸畊汝陽山中蘧蒢之舍蟹螺
之畆與柴桑無異其濁酒清歌放浪自快亦不減靖節
翁第人謂吳鉤侑歸去來卷非分將無冐老子韓非同
傳譏乎是不然靖節咏荆卿亦豈嘿嘿遂忘世者有如
子澄提此鉤斷北單于首博斗大通侯印乘四望車却
以歸去來卷手持擲還王大夫亦豈不快事哉丈夫為
龍為蠖何所不可因書此以俟
趙松雪畫山水
趙承旨書畫垂三百年賞鑒家愈寶購之以其能集大
成也此圖布景設色極精密而時時有象外意不作殘
山剰水一筆當於輞川營丘間求之評者稍有墨渝之
惜是不見邢娙何敝衣曳帚裴令君麄服亂頭態耳何
足寘眥喙其後
趙吳興畫兩馬
吳興畫兩馬其前馬從容細步與前人顧盻呼侣之意
後人攀鞍欲上不得後馬搐尾頓蹄欲馳而後隱忍態
描寫殆盡偶一開卷宛然若生故不必以龍䰇鳳臆嘶
風逐電為快也
題黃大癡畫
大癡老人黃子久作此圖菴靄戍削各極其致而秀潤
蒼古之氣自出塵表蓋自荆關中來而微采馬夏者也
余故游錢塘桐廬諸山大都類是披卷怳如見故人便
欲卜一㕓其間而不可得故於詩三致意焉詩韻本鐵
篴道人楊廉夫欲以竒勝故取險諢而遂無一語合作
步之者王逢姚公綬輩皆名手亦為韻所牽塞白而已
余能笑之而復步之將使後人復笑後人也第廉夫名
壓勝國東南半壁天書法亦自老勁一時耳鑒之士至
忌大癡而爭趨鐵篴余謂顧子其姑無論鐵篴而寳大
癡可也顧子字汝善故相文康公諸孫以文學世其家
錢舜舉畫陶徵君歸去來辭後
吳興錢選舜舉畫陶元亮歸去來辭獨多余所見凡數
本而此卷最古雅翩翩有龍眠松雪遺意第少却僮僕
歡迎稚子候門三徑就荒松菊猶存一叚柴桑景當是
兵燹時不免破鏡耳宋南宫仲温以章法書此辭遒密
勁媚却堪作三絶也錢太宰溥謝少宗伯宇馬太常紹
榮竭蹷而趨仲温尚不至邯鄲步馬初冐周姓後始復
故余病痁初起值小凉䟦此忽憶南史載元亮與彭城
劉遺民雁門周續之同隱匡廬傍時謂之潯陽三隱元
亮任真樂天冥跡隱顯故當推為龍首遺民跡挂塵外
而栖心淨土猶涉趣舍聊屈稱腹續之金華之學著聲
九重竟接萬乘雖不膺蟬冕而移止鍾山以殁猶恐不
稱尾耳今世三尺兒知有元亮而無能舉遺民續之者
故附志於此
題古畫王昭君圖
余覩王昭君出塞圖後先凡三本頗具漢家威儀而呼
韓邪來迓則極騎吹駝毼氊車弓槊之盛賓主初覿懽
情與肅容兩稱而此圖則僅導者數胡騎亦有漢兒一
以琵琶後隨一槖駝載服裝而已雖復低眉掩抑作怯
寒狀而&KR0591;御皆寬然暇逸意是出塞以後事䟦尾當有
題識今失之不辨何人與何代然其用筆殊精密而番
馬猶有䟤䟦驕嘶之致宛然胡瓌張戡家風似非南渡
以後供奉手所辦也昭君以良家子困掖庭不勝牢慅
憤鬱慨然請遠適又用其俗配呼韓邪子生二女此與
張元吳昊何異而書生弄筆往往深憐而重與之獨渠
宗介夫得其情與事曰漢恩自淺胡自深人生樂在相
知心雖然坐此二語令人勘破其方寸不待許馮瀛王
而後惡其不純也則可笑已
題王叔明湖山清曉圖
叔明成文敏宅相故於丹青獨妙冠一時余所見多矣
其向背出没皴點分理小不無虔禮之恨獨此卷最為
超絶曉色初動湖翠山紫直撲人眼睫間其樹皆作白
蓮社中法尤見古雅非近峰數拳斷以為摩詰不亦公
麐矣嘆賞之不足故歌之而仍題其後
水亭圖
此水亭圖乃永嘉王朋梅為吾吳朱澤民寫者攷圖繪
寶鑑王振鵬字朋梅得幸元仁宗賜號孤雲處士舊吳
志澤民以文學為趙承旨薦授國史編修遷鎮東儒學
提舉再起浙省參謀攝守長興以終按朋梅於字義無
取恐亦别號而孤雲則仁宗所特賜也䟦語俱稱征東
提舉元故無此官鎮東或路名然亦不可攷矣朱之後
若憲副公尚書公能大其宗世世奕葉無事喬木而為
之子孫者再失再復愈寶而愛之求諸名公詩什以侈
大其事宋時郡有秘校者其樂圃之勝聞東南然冄易
代而不可究跡至讀元少保盧賓客諸咏而若新即畫
力亦僅五百年耳所托以不朽者文也勖之哉
梅竹雙清卷
梅獨為百花魁而竹能離卉木而别自成高品者以其
精得天地間一種清真氣故也竹自文湖州蘇端明後
有梅道人吳仲圭以至近代王孟端而梅則楊補之外
獨推山農王元章然吳子輩謂其命旨涉淺為境易窮
而往往下其品幾於無處生活今年六月信陽王太史
祖嫡以元章梅仲圭竹合一卷寄余開卷時令人鼻端
拂拂有玉清蓬萊想遂乞休承諸君為詩歌美之而余
繼焉或謂戴凱之范致能所撰二譜至數百千種且以
大庾萬樹渭濱千畆而此寥寥一枝胡取也是不然正
復以簡貴勝耳卷首為沈民則學士題元章仲圭各有
詩弁尾而梅前有一歌亦自麄豪周疑舫伯器䟦第賞
其語不能辨其人攷印章有所謂會稽外史似楊維禎
而詞氣亦類之第不聞其别號竹齋闕疑可也卷後收
藏有東吳文學世家印豈故為吳中物太史偶得之耶
似有不偶者故附記於後
美人調鸚圖
此圖不知誰作有坦坦者題作梅邊美人圖又有題為
杏花者最後陸子淵詹事鑒定為周昉美人調鸚圖蓋
畫中紅杏一樹枝上一鸚鵡美人倚磐石挼小花引之
當以子淵題為正坦坦不知何許人有玉堂學士章記
洪武中劉三吾學士别號坦坦翁當即此公而九十翁
沈夢麟元官入國朝不仕而三典鄉試其他若顧博士
曹子文輩皆國初名士也劉學士詞翰俱已耄不辨其
為杏花固當畫筆是五季宋初之絶精工者雖靡周昉
題識斷非後人所能辦也
趙承旨畫陶靖節事
趙承旨好圖陶靖節高逸事及歸去來辭余先所覩凡
十本皆不能如此圖之妙其工力與李伯時抗衡而曲
盡瀟灑夷穆之度令人宛然有北窗羲皇上人想所貌
王檀二江州龐參軍皆極意模寫唯貌顏始安延之作
豐肥而髯為不得沐猴態疑承旨未見世說一叚語耳
標署書亦甚緊密是中年筆故聖教十七北海僅十三
管將軍藏之家二百年矣一日於海颶震撼戈甲戞札
中袖以示余相為歎賞者久之因語將軍一飯斗米秤
肉挂五兩乘長風破萬里浪安用此物為將軍笑曰不
然尉遲鄂公一部清商送老韓蘄王策蹇衛西湖六橋
何必減柴桑風致審爾題尾者當亦不甚愧承旨
沈公濟畫
吾郡沈啓南以丹青妙天下而賞鑒家如王百谷輩謂
不如啓南之父公濟獨推以為神品吾生平所見啓南
盡大小餘三百品公濟僅二卷耳此其一也遒勁縟密
遠近斐亹使人應接不暇賴有印識可辨不則以為王
叔明戴文進矣世眼迷離知有啓南不知有公濟而好
竒如百谷遂至伸公濟而抑啓南皆不得為確論
題沈石田畫册後
沈啓南先生此八幀掩暎綿羃遂為吾吳地傳神或猶
以書法疑之蓋少來精謹尚守渠家民則法未及作雙
井老態故也
錢舜舉畫李白觀瀑圖
右錢選舜舉寫李青蓮觀開先瀑布圖毋論此君神采
欲飛動即一騎一從亦見生色唯兩瀑不甚雄之直下
三千尺勢當由小窘邊幅耳圖後綴舜舉一詩不免蛇
足又有劉文成宋文憲胡文穆三詩皆名手而首則解
大紳印記及小楷五字絶佳當時劉宋題後歸大紳而
文穆始題之耳後為上海朱太學邦憲家物邦憲余故
人也白晳美姿容酒態絶出青蓮上詩亦鴈行殁可二
十年矣嗣子上林家教舉以遺余噫在人間世作太白
觀在上林所作邦憲觀亦可也余何所與為成二歌題
後還之上林聊寓雪鴻之跡而已
孔炎所藏古牛車圖
秦漢之世鬭國騖於騎戰故七萃之馬不給而天子或
乘牛車其後更以為美而加飾之至王君夫苟道將之
所尚極矣第使羣豪衣火浣御油碧而角偏轅之技於
邙洛大道間猶足以暢此車所載輜重耳而諸老㹀疲
頓吁喘之狀有何可賞而勞厲歸真輩極意描寫之吾
弟張助甫李本寧又競作才語于後其可笑也已
弇州續稿卷一百六十八
