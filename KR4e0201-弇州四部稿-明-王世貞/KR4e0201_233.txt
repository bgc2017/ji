弇州續稿卷五十九
明王世貞撰
文部
記
弇山園記一
自大橋稍南皆闤闠可半里而殺其西忽得徑曰鐵猫
弄頗猥鄙循而西三百步許弄窮稍折而南復西不及
弄之半為隆福寺其前有方池延袤二十畝左右舊圃
夾之池渺渺受煙月令人有苕霅間想寺之右即吾弇
山園也亦名弇州園前横清溪甚狹而夾岸皆植垂柳
蔭枝樛互如一本溪南張氏腴田數畝至麥寒禾暖之
日黃雲鋪野時時作餅餌香令人有炊宜城飯想園之
西為宗氏墓古松柏十餘株其又西則漢壽亭侯廟碧
瓦雕甍崷崪雲表此皆輔吾園之勝者也園之中為山
者三為嶺者一為佛閣者二為樓者五為堂者三為書
室者四為軒者一為亭者十為脩廊者一為橋之石者
二木者六為石梁者五為洞者為灘若瀨者各四為流
杯者二諸巖磴澗壑不可以指計竹木卉草香藥之類
不可以勾股計此吾園之有也園畝七十而贏土石得
十之四水三之室廬二之竹樹一之此吾園之槩也宜
花花高下點綴如錯繡游者過焉芬色殢眼鼻而不忍
去宜月可汎可陟月所被石若益而古水若益而秀恍
然若憩廣寒清虛府宜雪登高而望萬堞千甍與園之
峰樹高下凹凸皆瑤玉目境為醒宜雨濛濛霏霏濃澹
深淺各極其致縠波自文鯈魚飛躍宜風碧篁白楊琮
琤成韻使人忘倦宜暑灌木崇軒不見畏日輕涼四襲
逗弗肻去此吾園之勝也吾自納鄖節即栖託於此晨
起承初陽聽醒鳥晩宿弄夕照聽倦鳥或躡短屐或呼
小舠相知過從不迓不送清酒時進釣溪腴以佐之黃
粱欲熟摘野鮮以導之平頭小奴枕簟後隨我醉欲眠
客可且去此吾居園之樂也守相達官干旄過從勢不
可郤攝衣冠而從之呵殿之聲風景為殺性畏烹宰盤
筵餖飣竟夕不休此吾居園之苦也園所以名弇山又
曰弇州者何始余誦南華而至所謂大荒之西弇州之
北意慕之而了不知其處及考山海西經有云弇州之
山五彩之鳥仰天名曰鳴鳥爰有百樂歌儛之風有軒
轅之國南棲為吉不夀者乃八百歲不覺爽然而神飛
仙仙傞傞旋起旋止曰吾何敢望是始以名吾園名吾
所譔集以寄其思而已乃不意從上真游屏家室栖於
一茅宇之下偶展穆天子傳得其事曰天子觴西王母
於瑤池之上天子遂驅升於弇山乃紀其跡于弇山之
石而樹之槐眉曰西王母之山則是弇山者帝嫗之樂
邦而羣真之琬琰也景純先生乃僅以為弇兹日入地
夫奄兹在鳥鼠西南三百六十里其中多砥礪固可刻
而去隴首不遠二傳皆先生筆遂忘之耶則不佞所名
園與名所撰集者雖瞿然愧亦竊幸其於古文闇合矣
自余園之以鉅麗聞諸與園鄰者游以日數他友生以
旬數而今計余跡歲不能五六過則余且去而為客乃
猶竊弇山之號而又重之以記得無尚有所係耶夫志
大乘者不貪帝釋宫苑藉令從穆滿後以登弇山之巔
吾且一寓目而過之而況區區數十畝宫也且吾向者
有百樂不能勝一苦而今者幸而併所謂苦與樂而盡
付之烏有之鄉我又何係也夫山河大地皆幻也吾姑
以幻語志吾幻而已
記二
自隆福寺而西小溪渺渺垂柳交蔭而吾園實枕之扁
其門曰弇州語具前記中入門則皆織竹為高垣傍蔓
紅白蔷薇荼䕷月季丁香之屬花時雕繢滿眼左右叢
發不颸而馥取岑嘉州語名之曰惹香逕逕至西而既
得平橋曰知津取弇山堂道也高垣之左方以步武計
雜植榆柳枇杷數株藩之以栖鶴始有饋余兹禽者後
先六頭每交吭羣唳聲徹雲表以鮮食裁之留其二名
之曰清音柵靜夜所時得也右方除地為小圃以甽計
皆種柑橘土不能如洞庭名之曰楚頌取蘇子瞻語也
逕之陽有墻隔之中通一門顔之曰小祗林始之闢是
地也中建一閣以奉佛經耳小祗林所由名也既益之
以道經又輔之以島榭臺館之屬余志日侈勝日益廓
而去兹名遠矣顔之志始也入門而有亭翼然前列美
竹左右及後三方悉環之數其名將十種亭之飾皆碧
以承竹暎而名之曰此君取吾家子猷語也其左竹中
闢為路客游至此倦少憩所謂夏不見畏日輕涼四襲
逗不肯去者此亦其一也轉而為竹之背一喬峰獨立
而頫其首若有聽者以與經閣相望也名之曰點頭石
取生公傳語也去峰之十武得石橋廣而平可布十席
嚮者往往於此候月今以他勝處奪之不能恒矣名之
曰梵生取釋迦於忉利天說法還王舍語也蓋至此而
目境忽若闢者高榆古松與閣爭麗美蔭不減竹中而
不為呌窱深黝友人文夀承過此而樂之古隸大書曰
清涼界甚怪偉勒石立於橋之陽右方循橋直上可數
丈得閣其左右室藏佛道經扁其左曰法寳右曰玄珠
畏客之餘輒闖入其中以息&KR0997;汰濁而已不能徧幡閱
也啟北窗則中島及西山巒色峰勢森然競出飛舞挐
攫遠者窮目逕邇者撲眉睫閣之下亦寬厰四壁令尤
老以水墨貌佛境宗風列榻其間隨意偃息軒後植數
碧梧自此而北水隔之路遂窮閣之左有隙地與中島
對踞水為華屋三楹以竢遊客過者歴歴若鏡中花木
禽魚自來親人名之曰會心處前植梨栗來禽數十本
右則鹿室以棲三鹿與園丁共之此吾園景之一也
記三
知津橋者跨小罨畫溪北亘數十百丈溪盡而兩山之
趾出步之則皆在望以其類吳興之罨畫而小也故以
名其西臨水五楹中為門張中丞肖甫榜曰城市山林
前有垣障之稍折而南復西則廓然一廣除欲截五洞
庭樹之作五老峰力未能也姑藩而種含桃含桃成歲
得一解饞花亦足飽目其左方種如之俱曰含桃塢堂
五楹翼然名之曰弇山語具前記其陽曠朗為平臺可
以收全月左右各植玉蘭五株花時交暎如雪山瓊島
采而入煎噉之芳脆激齒堂之北海棠棠梨各二株大
可兩拱餘繁卉妖豔種種獻媚又北枕蓮池東西可七
丈許南北半之每春時坐二種棠樹下不酒而醉長夏
醉而臨池不茗而醒游客每徙倚其地輒詫謂余此何
必減王衛軍芙蓉池也余謝不敢當而會吾鄉有從廢
圃下得一石刻曰芙蓉渚是開元古隸或云范石湖家
物因樹之池右池從南得小溝宛轉以與後溪合傍皆
紅白木芙蓉環之蓋亦不偶云循堂左而東沿小罨畫
溪一石坊限之扁曰始有其右坊扁曰雖設稱雖設者
以阻水故度始有門則左溪而右池循池而南其隂皆
竹藩之曰瓊瑤塢塢内皆種紅白縹梅四色桃百本李
僅二十之一瓊言紅瑤言白也更西得小平橋名之曰
小有取别入山道也自是復折而北溝十步一曲黃石
為砌清流灣環可鑑名之曰磬折溝緣溝皆木芙蓉即
芙蓉渚立石處也道左既梅塢而竹所不能藩者傍出
侵道其稍厰梅益繁名之曰香雪徑又厰則為一亭前
阻溪水溪即磬折溝所入也隔岸始得西弇山怪石竒
樹高下起伏若坐若立若舞若騫日飽於兹亭之中而
遊人往往過而忽之故名其亭曰飽山復折而東數十
武則徑之事窮得萃勝橋
記四
萃勝橋者踞諸山之口吾欲於其陽立一綽楔扁之曰
海上三山而力未能也橋以石頗壯麗其下則諸溪之
水皆會焉其上可以北盡西弇山東北盡中島東南取
佛閣花竹之半又以其&KR0658;得文漪堂之勝所不能及者
東山耳故名之曰萃勝度橋始入山路一石卧道如虎
南北皆嶺南卑而北雄北嶺之東南嚮者一峰獨尊突
兀雲表名之曰簪雲其首類獅微頫又曰伏獅右一峰
稍亞若從者曰侍兒又右一峰更壯而頷中穿若的曰
射的南嶺諸峰皆前嚮此僅得其背耳由飽山亭望之
可指數一類古碑文曰禹篆餘不載路折而北得一灘
羣石怒起最雄怪為獅為虬為眠牛為躑躅羊者不可
勝數總而名之曰突星瀨瀨之右皆嶺其據嶺而頫徑
者曰岝㠋峰曰楚腰峰皆以狀也一石屏色若玉而坦
&KR0008;可愛曰白雲屏瀨之源為蜿蜒澗宛轉數十折入天
鏡潭其一支穿縹緲樓下以入潛虬洞與潭會中多竒
石可紀大抵前抱縹緲而後枕諸山迴伏皆因之所以
名蜿蜒也去白雲屏之亡何逕忽斷兩石所不接者尺
許其下澗水湛湛通小龍湫小龍湫者頂螺旋如覆敦
三方皆竒石㟒嶙而下積水深窈游客過之駭謂若有
物其中故以名湫之西南一線道傴僂而上可以闖小
雪嶺余嘗游西洞庭石公之風弄頗似之名之曰石公
弄更十武許得一巖坐磐石其中倦可息也曰息巖自
是俯逕之峰其拙者曰似傲巧者曰殘萼曰碎衲拙而
大者曰大樸屏石之似白雲而稍蒼者曰蒼玉幾盡而
得一磴可十級上余戲名之曰誤游磴所以稱誤游者
其脈自芙蓉池之西北度小有橋崇&KR0034;若馬脊皆植桂
凡數十百樹曰金粟嶺自此復夷緣磬折溝溝盡而得
石磴十級以上有亭一可以觀田中穫名之曰省穫其
又坦上十步許一茅亭踞之故文博士壽承嘗為余古
隸乾坤一草亭結法甚佳因扁之抵此則西原之野色
盡矣亭隂即小龍湫頂度而稍西北折有白石數峰因
名之曰小雪嶺循而至誤游磴所謂似傲太樸諸峰皆
道傍物也客沿澗得磴便陟迤邐以出忽不知其至小
有橋為故道始悟嚮者陟之誤也由誤游磴復西俯澗
之石有曰黑雲堆者有曰千年菌者以竒甚故名他可
名峰石殊衆倦不能署筆矣尋得一洞入夷而出險洞
中石傾﨑崕隤如相角者名之曰陬牙取高唐賦語也
東南攀躡而上得平臺即洞頂傍植靈楸玉蘭胡桃之
屬一峰南嚮曰翫客稍東南數武一峰曰指迷自是大
青石梁横亘之最雄麗名之曰青虹循青虹復西而下
入洞屋其上則縹緲樓也南壁皆巧石堆擁絶類飛來
峰下有小懸崕適得舊刻石米元章所題畫布袋和尚
像巖其中名之曰契此巖契此和尚名也北則設連牀
半出簷外可以盡承南嶺之勝余每春盡坐此北風吹
落花滿巾幘依依不忍去右折梯木而上忽眼境豁然
蓋縹緲樓之前廣除嚮入山所得簪雲三峰皆在焉左
錦川一峰森秀真蜀錦也名之曰浣花自此遂陟縹緲
樓取少陵城尖徑仄獨立飛樓語又以洞庭西山嶺名
名之尺鷃逍遙不自知其非九萬也此樓是三弇最高
處毋論收一園鏡中啟東戶則萬井鱗次碧瓦雕甍纖
悉莫遁啟西戶更上三級得臺下木上石環以朱欄西
望婁水如練馬鞍山三十里而遙木落自露北望虞山
百里而近天日晴美一抹弄碧名之曰大觀臺又曰眥
虞榭眥不及馬鞍者志遠也他美略矣樓之下左降得
方臺砥平懸崕而下距天鏡潭數十尺收西山之勝最
切而攝月最先坐此令人意自遠名之曰超然臺一峰
多嵌空而不能透曰逗雲一峰儼若垂紳者曰端士一
石若面首而椎者曰巫髻皆臺飾也樓南稍東得石磴
十級而下白雲門又東北十級而下有門曰隔凡則吾
三弇之第一洞天也空中靚潔或明或晦乳竇涔涔欲
滴巉巗巘﨑若囓若搏其水左與天鏡潭合然上皆怪
石覆之北取蜿蜒澗渺渺而入俯窺之若一星以其窈
窕不易測也故名之曰潛虬而亦會我先師曇陽子籠
靈蛇於是不二時而失之旬日而見於徐墓其義蓋亦
脗云洞中石磴凡再斷游者過之必魚貫以手乃其足
猶踸踔也出洞則復曠朗稍南為枕流灘以其阯汚時
侵水也傍多美石曰鷹喙曰小玲瓏者更北過小石梁
正值青虹之下與相暎帶因名之曰雌霓復入陬牙洞
轉登故臺少西得一亭桂樹環之曰叢桂尋返抵臺則
取中弇道矣臺雖庳以其綰三弇之轂也名之曰綰竒
由綰竒而下數級後諸峰匯之稍有石傍出於水可以
釣名之曰忘魚磯取王弘之語意也磯傍有一石坌出
驤首欲奮曰鰲頭已復折而上四周皆峰石石&KR0658;雜植
紅白梅白者十八一亭亭焉曰環玉傍有錦劈二峰劈
峰獨擘雲而上曰獨秀小轉抵月波橋而西弇之事窮
記五
西弇之事窮而得水與中弇隔頗遠為橋以導其水兩
山相夾故小得風輒波乘月過之溶漾瑣碎可玩適有
遺蔡君謨萬安橋記者中月波二字甚偉因摹以顔橋
楔之楣度橋一峰骨立當之宛然陸叔平所貌也名之
曰古廉前為壺公樓西壁右則饒峰石之屬轉西南皆
踞水鬱律磈䃬嵌空虚中各出其態以媚游舫稍出水
則甚竒有若雙舉肘者曰擁袖若昂首而飲者曰渴猊
有若尾渴猊而小者曰猊兒有若飄舉者曰凌波若憔
悴將溺者曰憫相餘故不辦枚舉也不數武為率然洞
其上下平而左右饒石骨以其脩且谽&KR0008;也類若為率
然所中穿者故名洞且盡兩石夾之儼然兩閽人左高
而瘦右卑而古總名之曰司閽石其西南折而下有磐
石臥水亦釣磯也以其距藏經閣小邇為喚渡處名之
曰西歸津復循洞口東轉度清波梁其下穿漱珠澗口
自此踞水之峰有類白玉者有類蒼璧者皆古而多穿
漏其蒼者尤竒名之曰天骨白者曰楚琢小轉而南兩
壁上陿一石臥之曰小雲門自此轉而入峽矣峽兩傍
有怪石呌窱隂沍仰不見日緣澗而轉委曲泝沿兩相
翼為勝嘗謂峽高不能三尋許而有蜀夔府岷峨勢澗
傍穿不過數尺而乍使靈威丈人探之當必有縮足不
前者此中弇第一境也峽將窮得一石扣之其聲泠泠
然若搏磬家弟過而樂之名其峽曰磬玉余名其澗曰
漱珠要以不能盡發其美為恨由罄玉峽再轉可十五
級而得石欄翼然啟左扉而入抵中樓凡三楹其前則
為石壁壁色蒼黑最古似英又似靈璧&KR1713;砑搏攫饒種
種變態而不露堆疊跡錢塘紫陽菴一二處彷彿近之
曰紫陽壁客謂余世之目真山巧者曰似假目假之渾
成者曰似真此壁不知作何目也壁之頂皆栽括子松
高不過六尺而大可把翠色殷紅殊麗啟北窗呀然忽
一人間世矣漣漪泱漭與天下上朱栱鱗比文窗綺樓
極目無際東弇西崦以朝夕鬭勝顔之曰壺公謂所入
陿而得境廣也左正值東弇之小嶺皆緋桃中一白者
尤佳適與敬美春盡過之尚爛漫刺眼因名之曰借芬
右室於冬時遥睇縹緲雪色甚快名之曰含雪樓之下
前後所獲境與樓埒稍東承簷溜處産芝已三閱歲矣
每産時其阯不雨而潤上有紫氣受日晶熒因名之曰
榮芝所自含雪之前廊可三級轉而南一室世尊坐蓮
花儼然名之曰梵音閣借紫陽壁頂松風名也出閣右
盤而上三級則為絶頂曰紅繚峰又曰玉玲瓏亭亭霧
表是洞庭第一佳者其左稍次曰漏月峰更次曰盤陀
峰右次錦石一曰衲霞峰復左盤而下時時得佳石獨
錦峰一尤精麗是蜀品第一佳者名之曰青玉筍自此
穿一石梁其下即罄玉峽名之曰鰲背度鰲背有亭亘
焉入亭無他竒而澗峽之卉時時入戶與壺公樓步武
客候樓鐍不時啟於此小憩名之曰徙倚自徙倚亭而
南折下數級得東泠橋而中弇之事窮始余失筴為愚
公其治山獨兹弇最先就緒而所徙乃吾麋涇故業最
饒美石皆數百年物即山足可峰也所徙即非石而樹
山礬矮松一尺九節虬屈擁腫他桃梅棠栝之屬若慕
之而爭為竒者峽仄澗迫枝葉樛翳游人過之墜帽鈎
袂相踵接而益稱快然吾意未已復有東西弇故曰愚
公也
記六
度東泠橋一峰當之曰窈窕峰自此而南有二峰一高
梧數桃樹甚茂又南為舫屋然皆非取東泠道也折而
北一斧劈峰曰青峭又一峰曰拙叟東轉皆曲逕逶迤
而上數十武一峰斜睨若貧姥頰曰碧皺遂得亭北嚮
其左茂樹深澗幽閴可人蓋至亭而東弇之勝始顯自
此分二道以出故名之曰分勝亭陽道由正北穿小石
門微闢右方一高峰文理皴皴若裂名之曰百衲其次
而庳者亦如之曰小百衲類僧與其雛偶語者稍西一
峰最崇而兩尖相嚮山師名之曰蟹螯或以其俗請易
之余謂此晉畢吏部語也使我得君山酒滿地似此佐
飲何快如是遂不易東北斜上三級得廣臺是流杯處
其臺鑿石為芙蓉屏石西面脩可五尺餘廣倍之曰雲
根嶂得水則杯汎汎由嶂下竇穿芙蓉度客爭取之至
濕衣屨不顧也石芙蓉之水東注一峰下瀉於池怒激
狂舞儼然小栖賢也名之曰飛練峽徐凝詩故惡二字
却殊不惡耳然飛練蟹螯二勝皆以汎舟始出之餘不
能爾繇流觴所十餘級而下始為大灘迴顧一峰北嚮
若首肯灘景狀曰挹清峰灘勢直下往往不能收足第
最寬廣狠石四列垂柳緋梅蜀棠交蔭憩之則池與南
榮畫棟兩崦嵐壑昏旦晦明之趣盡入阿堵讀康樂清
暉娱人語真足忘歸也因目之曰娱暉灘左望一石甚
麗曰錦雲屏已從東南探逕竇側足而上為雲根障之
背雙井肩並有轆轤蓋汲水以流杯處俯瞰沈沈若虎
丘劒池復東數級而下得老樸大且合抱垂蔭周遭幾
半畝傍有桃梅之屬輔之始僧售地欲併伐此樹以要
余余謂山水臺榭皆人力易為之樹不可易使古也益
之價至二十千而後許為亭以承之曰嘉樹樸惡木也
而冒嘉名亦遇矣亭北枕池而南臨澗又藉樹蔭雖小
致足戀耳傍亭一峰遥望之若蓮花近不盡然故名之
曰似蓮自嘉樹亭折而東一石梁正碧色曰玢碧梁東
上三級復西北轉迤邐而上得一嶺若案稍北一嶺若
馳脊前後九括子松環之最茂每日出如膏沐青熒玲
瓏往往撲人眉睫松實香美可咀曰九龍嶺亡何抵三
步梁其修不能過三步也而險自此折而下已宛轉復
上穿得美篠為逕抵振屧廊而止此所謂陽道也隂道
皆幽逕頫澗折而北躡磴下稍東復折而南凡數折始
為山神祠祠傍一樹斜穿垣而南以蔭僧沼復轉而蔭
我其右一樹大亦如之皆出重價購之僧者其材不中
直五之一也祠西傍出一道由玢碧梁下度可以頫窺
留魚澗之勝留魚澗者首分勝亭而尾達於廣心池最
修而紆幾貫東弇之十七兩傍皆峭壁數丈宛轉將百
曲即游魚入者迷不得出故名留魚花時落英墮者亦
積不能出故一名留英大抵客游白陽道則池與澗之
勝各半得之其自隂逕所擅澗而已逕不為疊磴上下
甚峻而滑忽起忽伏其上則袂相挽小斷則躓下則履
相踵小近則囓以故游者或苦之而振竒之士更栩栩
誇快澗盡其隂逕出而得池然再斷斷之中為平坡其
再斷之中復再斷而中疊石以度度者必振衣而躍乃
先濟曰振衣渡游女至此往往怯而返又曰却女津過
此則繞歛霏亭之後轉入亭歛霏亭者遙與先月亭對
蓋西崦之落照歸焉故名亦取康樂語也自是與陽道
之出山者會而為振屧廊大抵中弇以石勝而東弇以
目境勝東弇之石不能當中弇十二而目境乃蓰之中
弇盡人巧而東弇時見天趣人巧皆中擫而天趣多外
拓時有二山師者張生任中西弇吳生任東弇余戲謂
二弇之優劣即二生之優劣然各以其勝角莫能辨也
記七
由西弇山而東至環玉亭而西山之事窮北折得石門
榜之曰惜别峰所不能盡者間值三四焉自是皆土山
蛇紆而上雜植美篠壘石為藩其右大有餘地擬蔭美
木未徧復紆而下其左傍廣心池一草亭當其阯夜月
從東嶺起金波溶溶萬穎注射此得之最先名之曰先
月循亭而北復為石磴大小數十峰參差磊塊以祖出
山道耳溪水隔之橋其上曰知還取陶彭澤語也已復
橋稍東為文漪堂堂俯清流湘簾朱欄倒景相媚微颸
徐來縠文熨皺正值中島之壺公樓夜分燈火相暎帶
小語猶聞何但絲竹吾不知於西湖景何如彼或以遠
勝耳堂有三壁間取文選詩句稍暢麗者乞周公瑕擘
窠書是生平得意筆左壁平湖右壁雪嶺則皆錢叔寳
為之而雪嶺尤壯出文漪堂左折而入得一門曰息文
忽呀然哮豁蓋廣除也堂三楹踞之殊軒爽四壁皆洞
開無所不受風間植碧梧數株以障夏日耳名之曰涼
風堂俟梧成當取崔濟南語名之曰鳳條館繇堂西數
武曰爾雅樓一曰九友所以稱九友者余宿好讀書及
古帖名蹟之類已而傍及畫又傍及古器罏鼎酒鎗凡
所蓄書皆宋梓以班史冠之所蓄名蹟以禇河南哀册
虞永興汝南志鍾太傅季直表冠之所蓄名畫以周昉
聽阮王晉卿煙江疊障冠之所蓄酒鎗以柴氏窑杯托
冠之所蓄古刻以定武蘭亭太清樓冠之凡五友僭而
上攀二氏之藏以及山水并不腆所著集合為九鄖中
思歸時鬱鬱為歌以志寄蓋未幾而遂納節之請九友
居吾樓始獲昕旦矣閣前頫方沼下蓄金魚數百頭餌
之則羣起適得米元章所書墨池二大字勒石嵌於沼
之陽蓋稚子時時用滌硯亦實錄也樓西通一竇稍迂
之復得三楹中室以奉三教像名之曰參同左室多藏
宋梓書名之曰少宛委右則暖室也藴火以禦寒名之
曰襺雲窩中庭數拳石隱小穴㪺垣外水逸階為流杯
西穿暗室出猊口注墨池㶁㶁盈耳吾以窮臘栖襺雲
以深夏息涼風其他則朝夕坐爾雅隨意抽一編讀之
或展卷册取適筆墨天所以縱我者滚滚不竭酒天所
以酬筆墨者數飛白不酲亦足以老矣一旦悉舍之而
事空王一瓢一褐一團焦束身嚮所謂爾雅樓今僅四
立壁耳九友之去為何人主不復問也出息交門而為
庖&KR0146;食廩酒庫又西有樓五楹藏書三萬卷榜之曰小
酉今亦為兒子輩分去存空名耳樓之前高垣其下修
廊數十丈枕廣心池即由文漪堂出别墅後道也自弇
山園而入者至此眷眷不忍别出别墅者豁然若得天
地人人思振屧焉名之曰振屧廊始乞尤子求畫壁作
武陵源而俞仲蔚以行草書記及詩足三絶一夕大風
雨傾墜無餘余乃殺其左右之太高者而中為樓三楹
其下不廢廊而樓可以眺捲簾則幾得園景十之七罨
靄渺瀰皆在目眥間遂為一勝地游者快之不復追憶
前畫壁也廊窮為門曰與衆折而北復為門枕通流榜
曰琅琊别墅稍東度一橋又東則余今所作菟裘以居
三子者也
記八
山以水襲大竒也水得山復大竒吾園之始一蘭若傍
畊地耳壘石築舍勢無所資土必鑿鑿而窪則為池山
日以益崇池日以窪且廣水之勝遂能與山抗其源自
知津橋南有斗門外與潮合而時閉之稍北則為藏經
閣閣地若矩四方皆水環若珪左方稍前跨為石屋三
間以藏吾舟其一舟具欄楯羃以青油可坐十客其一
狹不容席呼酒網鮮而已舟行閣前平橋不可度兩岸
皆松竹桃梅棠桂下多香草襲鼻直北可數丈則為中
弇之東泠橋橋下兩岸皆峭壁&KR0008;牙坌出壽藤掩翳不
恒見日紫薇迎香含笑之類時時與篙殢是曰散花峽
循而東首覩所謂蟹螯峰者決流杯水觀瀑布之勝濺
人面稍循而東傍娱暉灘是泊之最勝處更東抵嘉樹
亭折而北至歛霏亭沿振屧廊泊文漪堂於此喚酒炙
乃環小浮玉島小浮玉者其高不盈尺廣十之以水長
落為大小為其類吴興碧浪之浮玉也故名島之南則
可循壺公樓摘紅梅碧桃花西傍先月亭沿土山而南
出月波橋逌然别一天地矣澄潭皎潔如鏡西中兩弇
夾之峰勢或近或遠近者如媚遠者如盻其中弇則梵
音閣之輔峰皆出西弇則潛虬洞西泠灘之景在股掌
間折而南稍東則為中弇之面山稍西穿萃勝橋則為
西弇之面山是皆弇之最勝處一轉檝則得之名之曰
天鏡潭取青蓮月下飛天鏡語也其直南入罨畫溪抵
知津橋而水之事窮吾嘗以春日汎舟處處皆竒花卉
色芬殢目鼻當欲謝時寄命微颸每過酒杯衣裾皆滿
花事稍闌濃綠繼美往往停橈柳隂篠藂以取涼適黃
鳥弄聲喈喈可愛薄瞑峰樹皆作紫翠觀少選月出忽
盡變而玉玲瓏嵌空掩暎千態倒影插波下上競色所
不受影者如金在鎔萬穎射目迴槳弄篙迸逸瑣碎驚
鱗撥刺時躍入舟間一奏聲伎櫂歌發於水則山為之
荅鼓吹傳於崦則水為之沸圓魄之夕鳴雞自狎毋論
達丙而亡倦色即署光隱約浮動客猶不忍言去也曰
吾不憚東曦安能使東曦之為西魄也蓋弇之竒果在
水水之竒在月故吾最後記水以月之事終焉
弇州續稿卷五十九
