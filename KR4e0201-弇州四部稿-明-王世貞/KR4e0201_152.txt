弇州四部稿卷一百五十二
明王世貞撰
說部
藝苑巵言附錄一
詞者樂府之變也昔人謂李太白菩薩蠻憶秦娥楊用
脩又傳其清平樂二首以謂調祖不知隋煬帝已有望
江南詞蓋六朝諸君臣頌酒賡色務裁豔語默啟詞端
實為濫觴之始故詞須宛轉緜麗淺至儇俏挾春月烟
花於閨幨内奏之一語之豔令人魂絶一字之工令人
色飛乃為貴耳至於慷慨磊落縱横豪爽抑亦其次不
作可耳作則寧為大雅罪人勿儒冠而戎服也
花間以小語致巧世說靡也草堂以麗字取妍六朝隃
也即詞號稱詩餘然而詩人不為也何者其婉㜻而近
情也足以移情而奪嗜其柔靡而近俗也詩蟬緩而就
之而不知其下也之詩而詞非詞也之詞而詩非詩也
言其業李氏晏氏父子耆卿子野美成少游易安至矣
詞之正宗也溫韋艷而促黃九精而刻長公麗而壯幼
安辨而竒又其次也詞之變體也詞興而樂府亡矣曲
興而詞亡矣非樂府與詞之亡其調亡也
何元朗云樂府以皦逕揚厲為工詩餘以婉麗流暢為
美
昔昔鹽阿鵲監阿濫堆突厥鹽疏勒鹽阿那朋之類詞
名之所由起也其名不類中國者歌曲變態起自羌胡
故耳然自昔昔鹽排律外餘多七言絶有其名而無其
調隋煬李白調始生矣然望江南憶秦娥則以辭起調
者也菩薩蠻則以辭按調者也
溫飛卿所作詞曰金荃集唐人詞有集曰蘭畹蓋皆取
其香而弱也然則雄壯者固次之矣
楊用脩所載太白有清平樂二闋識者以為非太白作
謂其卑淺也按太白清平樂本三絶句而已不應復有
詞第所謂女伴莫話高眠六宮羅綺三千一笑皆生百
媚宸游教在誰邊亦有情語余每誦之及樂天絶句云
雨露由來一點恩爭能遍却及千門三千宮女如花面
幾個春來無淚痕輒低回歎息古之怨女棄才何限也
花間猶傷促碎至南唐李主父子而妙矣風乍起吹皺
一池萍水關卿何事與未若陛下小樓吹徹玉笙寒此
語不可聞鄰國然是詞林本色佳話雲破月來花弄影
郎中紅杏枝頭春意閙尚書意似祖述之而句小不逮
然亦佳
今宵酒醒何處楊柳外曉風殘月與秦少游酒醒處殘
陽亂鴉同一景事而柳尤勝
寒雅千萬點流水遶孤村隋煬詩也寒雅數點流水遶
孤村少游詞也語雖蹈襲然入詞尤是當家
昔人謂銅將軍鐵綽板唱蘇學士大江東去十八九歲
好女子唱柳屯田楊柳外曉風殘月為詞家三昧然學
士此詞亦自雄壯感慨千古果令銅將軍於大江奏之
必能使江波鼎沸至咏楊花水龍吟慢又進柳妙處一
塵矣
子瞻與誰同坐明月清風我明月幾時有把酒問清天
快語也大江東去浪淘盡千古風流人物壯語也杏花
疎影裏吹笛到天明又高情已逐曉雲空不與梨花同
夢爽語也其詞濃與淡之間也
歸來休放燭花紅待踏馬蹄清夜月致語也問君能有
幾多愁却似一江春水向東流情語也後主直是詞手
油壁車輕金犢肥流蘇帳暖春鷄報非歌行麗對乎細
雨夢廻鷄塞遠小樓吹徹玉笙寒青鳥不傳雲外信丁
香空結雨中愁無可奈何花落去似曾相識燕歸來非
律詩俊語乎然是天成一段詞也着詩不得
斜陽只送平波遠又春來依舊生芳草淡語之有致者
也角聲吹落梅花月又滿院落花春寂寂又一鈎淡月
天如水又鞦韆外綠水橋平又地卑山潤人静費罏烟
淡語之有景者也(景在費字)平蕪盡處是青山行人又在青
山外又郴江幸自遶郴山為誰流下瀟湘去此淡語之
有情者也拚則而今已拚了忘則怎生便忘得又斷送
一生憔悴能消幾個黃昏此恒語之有情者也咏雨點
點不離楊柳外聲聲只在苞蕉裏此淺語之有情者也
淡語恒語淺語極不易工因為拈出
美成能作景語不能作情語能入麗字不能入雅字以
故價微劣於柳然至枕痕一線紅生玉又喚起兩眸清
炯炯淚花落枕紅綿冷其形容睡起之妙真能動人
孫夫人閒把繡絲撏認得金針又倒拈可謂看朱成碧
矣李易安此情無計可消除方下眉頭又上心頭可謂
憔悴支離矣秦少游安排腸斷到黃昏甫能炙得燈兒
了雨打梨花深閉門則十二時無間矣此非深於閨恨
者不能也易安又有寵柳驕花寒食夜種種惱人天氣
寵柳驕花新麗之甚
范希文都來此事眉間心上無計相廻避類易安而小
遜之其天淡銀河垂地語却自佳
溫庭筠鴈柱十三絃一一春鶯語陳無已彈到斷腸時
春山眉黛低皆彈箏俊語也
張子野青門引万俟雅言江城梅花引青玉案句字皆
佳詞内人瘦也比梅花瘦幾分又天還知道和天也瘦
又莫道不消魂簾捲西風人比黃花瘦三瘦字俱妙
隙月窺人小又天涯一點青山小又一夜青山老俱妙
在押字乍雨乍晴花易老却不在押字而在乍字
史邦卿題燕曰差池欲住試入舊巢相並還相雕梁藻
井又軟語商量不定可謂極形容之妙相字星相之相
從俗字
永叔極不能作麗語乃亦有之曰隔花啼鳥喚行人又
海棠經雨臙脂透
王元澤恨被榆錢買斷兩眉長鬭可謂巧而費力矣史
邦卿做雨欺花將烟困柳殆尤甚焉然與李漢老呌雲
吹斷横玉謝勉仲染雲為幌美成暈酥砌玉魯直鶯嘴
啄花紅溜燕尾點波綠皺俱為險麗
吾愛司馬才仲燕子試將春色去紗窗幾陣黃梅雨有
天然之美令鬭字者退舍
休文夢中不識路何以慰相思宋人反其指而用之重
門不鎖相思夢隨意遶天涯各自佳
永叔介甫俱文勝詞詞勝詩詩勝書子瞻書勝詞詞勝
畫畫勝文文勝詩然文等耳餘俱非子瞻敵也魯直書
勝詞詞勝詩詩勝文少游詞勝書書勝文文勝詩
詞至辛稼軒而變其源實自蘇長公至劉改之諸公極
矣南宋如曾覿張掄輩應制之作志在鋪張故多雄麗
稼軒輩撫時之作意存感慨故饒明爽然而穠情致語
幾於盡矣
陶榖尚書使江南通秦弱蘭作風光好詞見宋人小說
或有以為曹翰者翰能作老將詩其才固有之終非武
人本色沈叡達雲巢編謂陶使吳越惑倡女任社娘因
作此詞任大得陶貲後用以剏仁王院落髮為尼李唐
吳越未審孰是要之近陶所為耳
宋仁宗時老人星見柳耆卿托内侍以醉蓬萊詞進仁
宗閱首句漸亭臯葉下漸字意不懌至宸游鳳輦何處
與真宗挽歌暗同慘然久之讀至太液波飜忿然曰何
不言太液波澄耶擲之地罷不用此詞之不遇者也高
宗在德壽宫遊聚景園偶步入一酒肆見素屏有俞國
寶書風入松一詞嗟賞之誦至明日重携殘酒來尋陌
上花鈿曰未免酸氣改明日重扶殘醉仍即日予釋褐
此詞之遇者也耆卿詞毋論觸諱中間不能一語形容
老人星自是不佳重扶殘醉勝初語數倍乃見二主具
眼
宣政間戚里子邢俊臣性滑稽喜嘲咏常出入禁中善
作臨江僊詞末章必用唐律兩句為謔以寓調笑徽皇
置花石綱石之大者曰神運石大舟排聮數十尾僅能
勝載既至上大喜置艮嶽萬歲山命俊臣為臨江僊詞
以高字為韻末句云巍峩萬丈與天高物輕人意重千
里送鵝毛又令賦陳朝檜以陳字為韻檜亦高五六丈
圍九尺餘枝覆地幾百步詞末云遠來猶自憶梁陳江
南無好物聊贈一枝春上容之不怒也内侍梁師成位
兩府甚尊顯用事以文學自命尤自矜為詩因進詩上
稱善顧謂俊臣曰汝可為好詞以詠師成詩句之美且
命押詩字韻俊臣口占末云欲知勤苦為新詩吟安一
個字撚斷數莖髭上大笑師成恨之譛其漏泄禁中語
責為越州鈐轄大守王嶷聞其至置酒待之醉歸燈火蕭
疎明日攜詞見帥叙其寥落之狀末云捫窗摸戶入房
來笙歌歸院落燈火下樓臺席間有妓秀美而肌白如
玉雪頗有腋氣豐甫令乞詞末云酥胸露出白皚皚遥
知不是雪為有暗香來又有善歌舞而體肥者末云只
愁歌舞罷化作彩雲飛俊臣小才亦是滑稽之雄子瞻
若在當為絶倒
元有曲而無詞如虞趙諸公輩不免以才情屬曲而以
氣槩屬詞詞所以亡也
我明以詞名家者劉誠意伯溫穠纖有致去宋尚隔一
塵楊狀元用脩好入六朝麗事似近而遠夏文愍公詞
最號雄爽比之辛稼軒覺少精思
三百篇亡而後有騷賦騷賦難入樂而後有古樂府古
樂府不入俗而後以唐絶句為樂府絶句少宛轉而後
有詞詞不快北耳而後有北曲北曲不諧南耳而後有
南曲
何元朗云北人之曲以九宫統之九宮之外别有道宫
高平般涉三調南人之歌亦有南九宮然南歌或多與
絲竹不恊豈所謂土氣偏詖鍾律不得調平者耶
曲者詞之變自金元入中國所用北樂嘈雜凄緊緩急
之間詞不能按乃更為新聲以媚之而諸君如貫酸齋
馬東籬王實甫關漢卿張可久喬夢符鄭德輝宫大用
白仁甫輩咸富有才情兼喜聲律以故遂擅一代之長
所謂宋詞元曲殆不虛也但大江以北漸染北語時時
採入而沈約四聲遂闕其一東南之士未盡顧曲之周
郎逢掖之間又稀辨撾之王應稍稍復變新體號為南
曲高拭則成遂掩前後大抵北主勁切雄麗南主清峭
柔遠雖本才情務諧俚俗譬之同一師承而頓漸分教俱為
國臣而文武異科今談曲者往往合而舉之良可笑也
凡曲北字多而調促促處見筋南字少而調緩緩處見
眼北則辭情多而聲情少南則辭情少而聲情多北力
在絃南力在板北宜和歌南宜獨奏北氣易粗南氣易
弱此吾論曲三昧語
仙吕調宜清新緜邈南吕宫宜感歎傷惋中吕宫宜高
下閃賺黃鍾宫宜富貴纏綿正宫宜惆悵雄壯道宫宜
飄逸清幽大石宜風流醖藉小石宜旖旎嫵媚高平宜
條蕩滉漾般涉宜拾掇坑塹歇拍宜急併虛歇商角宜
悲傷宛轉雙調宜健捷激梟商調宜悽愴慕怨角調宜
典雅沈重越調宜陶寫冷笑見雍熙樂府楚愍王序然
出周德清元人也
周德清云關鄭白馬一新製作韻共守自然之音字能
通天下之語字暢語俊韻促音調又云諸公已矣後學
莫及盖不悟聲分平仄字别陰陽此二言者乃作詞之
膏肓用字之骨髓皆不傳之妙獨予知之屢嘗揣其聲
病於桃花扇影而得之也
虞伯生云吳楚傷於輕浮燕冀失於重濁秦隴去聲為
入梁益平聲似去河北河東取韻尤遠
作詞十法亦出德清稍刪其不切者一造語謂可作者
樂府語經史語天下通語予謂經史語亦有可用不可
用不可作者俗語蠻語謔語嗑語市語方語書生語譏
誚語愚謂謔市譏誚亦不盡然顧用之何如耳又語病
語澁語粗語嫩皆所當避二用事明事隱使隱事明使
三用字生硬字太文字太俗字及襯㼭字太長者皆所
當避四隂陽如同一東韻也輕如東鍾松冲之類為隂
重如同戎龍窮之類為陽喚押轉點各有宜用五務頭
要知某調某句某字是務頭可施俊語於上楊用脩乃
謂務頭是部頭可發一笑六對耦有扇面對重疊對救
尾對七末句八去上九定格如僊吕南吕中吕正有子
毋謂字少聲多者聲多字少者
馬致遠百歲光隂放逸宏麗而不離本色押韻尤妙長
句如紅塵不向門前惹綠樹偏宜屋角遮青山正補牆
東缺又如和露摘黃花帶霜烹紫蠏煮酒燒紅葉俱入
妙境小語如上牀與鞋履相别大是名言結尤疎俊可
咏元人稱為第一真不虛也
北曲故當以西廂壓卷如曲中語雪浪拍長空天際秋
雲捲竹索纜浮橋水上蒼龍偃滋洛陽千種花潤梁
園萬頃田東風搖曳垂楊線游絲牽惹桃花片珠簾
掩映芙蓉面法鼓金鐃二月春雷響殿角鐘聲佛號
半天風雨灑松梢不近喧譁嫩綠池塘藏睡鴨自然
幽雅淡黃楊柳帶栖鴉是駢儷中景語手掌兒裡竒
擎心坎兒裏溫存眼皮兒上供養哭聲兒似鶯囀喬
林淚珠兒似露滴花梢繫春心情短柳絲長隔花隂
人遠天涯近香消了六朝金粉瘦减了三楚精神
玉容寂寞梨花朵臙脂淺淡櫻桃顆是駢麗中情語
他做了影兒裏情郎我做了畫兒裏愛寵拄着拐幫
閒鑚懶縫合脣送暖偷寒昨夜個熱臉兒對面搶白
今日個冷句兒將人厮侵半推半就又驚又愛是駢
儷中諢語落紅滿地臙脂冷夢裏成䨇覺後單是單
語中佳語只此數條他傳竒不能及
元人曲如紅塵不向門前惹綠樹偏宜屋角遮青山正
補牆東缺枯藤老樹昏雅小橋流水人家古道西風
瘦馬夕陽西下斷腸人在天涯景中雅語也池中星玉
盤亂洒水晶丸松梢月蒼龍捧出軒轅鏡紅葉落火
龍褪甲蒼松蟠怪蠎張牙水面雲山山上樓臺山水
相連樓臺上下天地安排景中壯語也僊翁何處煉丹
砂一縷白雲下客去齋餘人來茶罷歎浮生數落花楚
家漢家做了漁樵話黃蘆岸白蘋渡口綠楊堤紅蓼
灘頭雖無刎頸交頗有忘機友點秋江白鷺沙鷗傲殺
人間萬戸侯不識字烟波釣叟意中爽語也十二玉欄
天外倚望中原思故國感慨傷悲一片鄉心碎情中快
語也笑撚花枝比較春輸與海棠三四分再偷勻一半
兒臙脂一半兒粉情中冶語也參旗動斗柄那為多情
攬下風流禍眉攅翠蛾裙拖綘羅韈冷凌波耽驚怕萬
千般得受用些兒個側耳聽門前去馬和淚看簾外
飛花怕黃昏不覺又黃昏不銷魂怎地不銷魂新啼
痕間舊啼痕斷腸人送斷腸人春將去人未還這其
間殃及殺愁眉淚眼把團圓夢兒生喚起誰不做美
呸却是你情中悄語也怨青春捱白晝怕黃昏一聲
梧葉一聲秋一點芭蕉一點愁三更歸夢三更後情中
緊語也五眼鷄丹山鳴鳳兩頭蛇南陽卧龍三脚猫渭
水非熊糟醃兩個功名字醅淹千古興亡事麯埋萬
丈虹霓志不達時皆笑屈原非但知音便說陶潜是諢
中竒語也搊殺銀筝韻不真揉痒天生鈍縱有相思淚
痕索把拳頭搵諢中巧語也
元人歸隱詞沈醉東風云問天公許我閒身結草為標
編竹為門鹿豕成羣魚蝦作伴鵝鴨比鄰不遠遊堂上
有親莫居官朝裏無人黜陟休云進退休論買斷青山
隔斷紅塵頗有味而佳
得勝令元人有咏指甲者宜將鬭草尋宜把花枝浸宜
將繡線勻宜把金針絍宜操七絃琴宜結兩同心宜托
腮邊玉宜圈鞋上金難禁得一搯通身沁知音冶相思
十個針豔爽之極又出王關上矣非舜耕咏睡鞋可比
西廂久傳為關漢卿撰邇來乃有以為王實夫者謂至
郵亭夢而止又云至碧雲天黃花地而止此後乃漢卿
所補也初以為好事者傳之妄及閱太和正音譜王實
夫十三本以西廂為首漢卿六十一首不載西廂則亦
可據第漢卿所補商調集賢賓及掛金索裙染榴花睡
損臙脂皺紐結丁香掩過芙蓉扣線脱珍珠淚濕香羅
袖楊柳眉顰人比黃花瘦俊語亦不减前
今世所演習者北西廂記出王實甫馬丹陽度任風子
出馬致遠范張雞黍出宮大用拜月亭單刀會出關漢
卿兩世姻緣出喬德符諕范雎出高文秀搊梅香王粲
登樓倩女離魂出鄭德輝風雪酷寒亭出楊顯之伍員
吹簫莊子歎骷髏出李壽卿東坡夢辰鈎月出吳昌齡
陳琳抱粧盒王允連環記敬德不伏老黃鶴樓千里獨
行不著姓氏皆元人詞也
涵虛子記元詞一百八十七人馬東籬如朝陽鳴鳳張
小山如瑶天笙鶴白仁甫如鵬搏九霄李壽卿如洞天
春曉喬夢符如神鰲鼓浪費唐臣如三峽波濤宫大用
如西風鵰鶚王實甫如花間美人張鳴善如彩鳳刷羽
關漢卿如瓊筵醉客鄭德輝如九天珠玉白無咎如太
華孤峯已上十二人為首等貫酸齋如天馬脱羈鄧玉
賓如幽谷芳蘭滕玉霄如碧漢閒雲鮮于去矜如奎壁
騰輝商政叔如朝霞散彩范子安如竹裏鳴泉徐甜齋
如桂林秋月楊淡齋如碧海珊瑚李致遠如玉匣昆吾
鄭廷玉如佩玉鳴鑾劉廷信如摩雲老鶻吳西逸如空
谷流泉秦竹村如孤雲野鶴馬九臯如松隂鳴鶴石子
章如蓬萊瑶草蓋西村如清風爽籟朱廷玉如百卉爭
芳庾吉甫如竒峯散綺楊立齋如風烟花柳楊西庵如
花柳芳妍胡紫山如秋潭孤月張雲莊如玉樹臨風元
遺山如窮崖孤松高文秀如金盤牡丹阿嚕威如鶴唳
青霄吕止庵如晴霞結綺荆幹臣如珠簾鸚鵡薩天錫
如天風環珮薛昂夫如雪窗翠竹顧均澤如雪中喬木
周德清如玉笛横秋博呼密如閒雲出岫杜善夫如鳳
池春色鍾繼先如騰空寳氣王仲文如劍氣騰空李文
蔚如雪壓蒼松楊顯之如瑶臺夜月顧仲清如鵰鶚冲
霄趙文寳如藍田美玉趙明遠如太華晴雲李子中如
清廟朱瑟李叔進如壯士舞劍吳昌齡如庭草交翠武
漢臣如遠山疊翠李宜夫如梅邊月影馬昂夫如秋蘭
獨茂梁進之如花裏啼鶯紀君祥如雪裏梅花于伯淵
如翠柳黃鸝王廷秀如月印寒潭姚守中如秋月揚輝
金志甫如西山爽氣沈和甫如翠屏孔雀睢景臣如鳳
管秋聲周仲彬如平原孤隼吳仁卿如山間明月秦簡
夫如峭壁孤松石君寳如羅浮梅雪趙公輔如空山清
嘯孫仲章如秋風鐵笛岳伯川如雲林樵響趙子祥如
馬嘶芳草李好古如孤松掛月陳存甫如湘江雪竹鮑
吉甫如老蛟泣珠戴善甫如荷花映水張時起如鴈陣
驚寒趙天錫如秋水芙蕖尚仲賢如山花獻笑王伯成
如紅鴛戲波已上七十人次之又有董解元盧疎齋鮮
于伯機馮海粟趙子昂班彦功王元鼎董君瑞查德卿
姚牧庵高拭(即作琵琶記者)史敬先施君美汪澤民輩凡百五
人不著題評抑又其次也虞道園張伯雨楊鐵崖輩俱
不得與可謂嚴矣
國初十有六人王子一如長鯨飲海又如漢庭老吏劉
東生如海嶠雲霞王文昌如滄海明珠谷子敬如崑山
片玉可入首等藍楚芳如秋芳桂子陳克明如孤鶴鳴
臯穆仲義如洛神凌波湯舜民如錦屏春風賈仲名如
錦帷瓊筵楊景言如雨中之花蘇復之如雲林之豹楊
彦華如春風飛花楊文奎如匡廬疊阜夏均政如南山
秋色唐以初如僊女散花可次貫酸齋輩
元微之鶯鶯傳謂微之通於姑之子而托名張生者有
為微之攷據中表親戚甚明且會真詩止載和章而闕
張本辭大約可推高則成琵琶記其意欲以譏當時一
士大夫而托名蔡伯喈不知其說偶閱說郛所載唐人
小說牛相國僧孺之子繁與同人蔡生邂逅文字交尋
同舉進士才蔡生欲以女弟適之蔡已有妻趙矣力辭
不得後牛氏與趙處能卑順自將蔡仕至節度副使其
姓事相同一至於此則誠何不直舉其人而顧誣衊賢
者至此耶
謂則成元本止書館相逢又謂賞月掃松二闋為朱教
諭所補亦好竒之談非實錄也
則成所以冠絶諸劇者不唯其琢句之工使事之美而
已其體貼人情委曲必盡描寫物態彷彿如生問答之
際了不見扭造所以佳耳至於腔調微有未諧譬如見
鍾王跡不得其合處當精思以求諧不當執末以議本
也
偶見歌伯喈者云浪暖桃香欲化魚期逼春闈詔赴春
闈郡中空有辟賢書心戀親闈難捨親闈頗疑兩句句
意各重而不知其故又曰詔曰書都無輕重後得一善
本其下句乃浪暖桃香欲化魚期逼春闈難捨親闈郡
中空有辟賢書心戀親闈難赴春闈意既不重而期逼
與上欲化魚字應難赴與空有字應益見作者之工
南曲之美者無過於題柳窺青眼而中亦有牽強寡次
序處題月長空萬里可謂完麗而苦多蹈襲人别後是
元人作不免雜以凡語祝希哲玉盤金餅是初學人得
一二佳句耳大抵宋詞無累篇而南北曲少完璧則以
繁簡之故也
琵琶記之下拜月亭是元人施君美撰亦佳元朗謂勝
琵琶則大謬也中間雖有一二佳曲然無詞家大學問
一短也既無風情又無禆風教二短也歌演終場不能
使人墮淚三短也拜月亭之下荆釵近俗而時動人香
囊近雅而不動人五倫全備是文莊元老大儒之作不
免腐爛
何元朗極稱鄭德輝搊梅香倩女離魂王粲登樓以為
出西廂之上搊梅香雖有佳處而中多陳腐措大語且
套數出沒賓白全剽西廂王粲登樓事實可笑毋亦厭
常喜新之病歟
暗想當年羅帕上把新詩寫南北大散套是元人作學
問才情足冠諸本
周憲王者定王子也好臨摹古書帖曉音律所作雜劇
凡三十餘種散曲百餘雖才情未至而音調頗諧至今
中原絃索多用之李獻吉汴中元宵絶句云齊唱憲王
新樂府金梁橋上月如霜蓋實錄也
劉瑾以擴充政務為名諸翰林悉出補部屬鄠杜王敬
夫其鄉人也獨為吏部郎不數月長文選會瑾敗謫同
知壽州敬夫有雋才尤長於詞曲而傲晲多脱疎人或
讒之李文正謂敬夫嘗譏其詩御史追論敬夫禠其官
敬夫編杜少陵游春傳竒劇罵李聞之益大恚雖館閣
諸公亦謂敬夫輕薄遂不復用敬夫與康德涵俱以詞
曲名一時其秀麗雄爽康大不如也評者以敬夫聲價
不在關漢卿馬東籬下
王渼陂所為折桂令云望東華人亂擁紫羅襴老盡英
雄此是名語然上句番身跳出麒麟洞麒麟洞杜撰無
出渼陂又有一詞云暗想東華五夜清霜寒駐馬尋思
别駕一天霜雪曉排衙句特軒爽四押亦佳而暗想尋
思四字亦不稱乃知完璧之難也
康德涵既罷官居鄠杜葛巾野服自隱聲酒時有楊侍
郎庭儀者少師介夫弟以使事北上過康康故契分不
薄大喜置酒至醉自彈琵琶唱新詞為壽楊徐謂家兄
居恒相念君但得一書吾為道地史局語未畢康大怒
罵若伶人我耶手琵琶擊之格胡牀迸碎楊踉蹌走免
康遂入口咄咄蜀子更不相見
王敬夫將填詞以厚貲募國工杜門學按琵琶三絃習
諸曲盡其技而後出之德涵於歌彈尤妙每敬夫曲成
德涵為奏之即老樂師毋不擊節歎賞也然敬夫作南
曲且盡杯中物不飲青山暮猶以物為護也南音必南
北音必北尤宜辨之
趙王之紅殘驛使梅楊䆳庵之寂寞過花朝李空同之
指冷鳳皇生陳石亭之梅花序顧未齋之單題梅皆出
自王公膾炙人口然較之專門終有間也王威寧越黃
鶯兒只是諢語然頗佳
韓苑洛邦竒作乃弟邦靖行狀末云恨無才如司馬子
長關漢卿者以傳其行北人粗野乃爾然亦自有致
楊狀元慎才情蓋世所著有洞天玄記陶情樂府續陶
情樂府流膾人口而頗不為當家所許蓋楊本蜀人故
多川調不甚諧南北本腔也摘句如費長房縮不就相
思地女媧氏補不完離恨天别淚銅壺共滴愁腸蘭熖
同煎和愁和悶經歲經年又傲霜雪鏡中紫髯任灮隂
眼前赤電仗平安頭上青天皆佳語也第它曲多剽元
人樂府如嫩寒生花底風風兒疎刺刺諸闋一字不改
掩為已有蓋楊多抄錄秘本不知久已流傳人間矣
楊用脩婦亦有才情楊久戍滇中婦寄一律云鴈飛曾
不到衡陽錦字何由寄永昌三春花柳妾薄命六詔風
烟君斷腸曰歸曰歸愁歲暮其雨其雨怨朝陽相聞空
有刀環約何日金鷄下夜郎又黃鶯兒一詞積雨釀春
寒見繁花樹樹殘泥塗滿眼登臨倦江流幾灣雲山幾
盤天涯極目空腸斷寄書難無情征鴈飛不到滇南楊
又别和三詞俱不能勝
北人自王康後推山東李伯華伯華以百闋傍粧臺為
德涵所賞今其辭尚存不足道也所為南劇寳劍登壇
記亦是改其鄉先輩之作二記余見之尚在拜月荆釵
之下耳而自負不淺一日問余何如琵琶記乎余謂公
辭之美不必言第令吳中教師十人唱過隨腔字改妥
乃可傳耳李怫然不樂罷
陳大聲金陵將家子所為散套既多蹈襲亦淺才情然
字句流麗可入絃索三弄梅花一闋頗稱作家
王舜耕高郵人有西樓樂府詞頗警健工題贈善調謔
而淺於風人之致
谷繼宗濟南人所為樂府微有才情尚出諸公之下謝
茂秦舊填樂府頗以柳三變自居與予輩談詩後慚怩
不出可謂不遠之復
常明卿有樓居樂府雖詞氣豪逸亦未當家
徐髯僊霖金陵人所為樂府不能如陳大聲穩恊而才
氣過之青樓俠少推為渠帥正德末上南征嬖伶臧賢
薦於上俾填新曲絶愛幸之令提調六院事霖皇恐甚
然不敢辭也後廻鑾事始解賢復薦吳中楊南峯循吉
楊以高尚不出一旦易皂笠韎韐兔鶻從臺司索餞見
上後應制成打虎諸曲頗云稱旨詔授官如霖楊大愧
駭懇賢獲免曲今存不大佳
北調如李空同王浚川何粹夫韓苑洛何太華許少華
俱有樂府而未之盡見予所知者李尚寳先芳張職方
重劉待御時達皆可觀近時馮通判惟敏獨為傑出其
板眼務頭攛搶緊緩無不曲盡而才氣亦足發之止用
本色過多北音太繁為白璧微纇耳金陵金白嶼鑾頗
是當家為北里所貴張有二句云石橋下水𥻘𥻘蘆花
上月紛紛予頗賞之
吾吳中以南曲名者祝京兆希哲唐解元伯虎鄭山人
若庸希哲能為大套富才情而多駁雜伯虎小詞翩翩
有致鄭所作玉玦記最佳它未稱是明珠記即無䨇傳
陸天池采所成者乃兄浚明給事助之亦未盡善張伯
起紅拂記潔而俊失在輕弱梁伯龍吳越春秋滿而妥
間流冗長陸教諭之裘散詞有一二可觀吾嘗記其結
語遮不住愁人綠草一夜滿關山又本是個英雄漢差
排做窮秀才語亦雋爽其它未稱是
張伯起紅拂記一佳句云愛它風雪耐它寒不知為朱
希真詞也其起句云檢盡歴頭冬又殘愛他風雪耐他
寒拖條竹杖家家酒上個籃輿處處山亦自瀟灑賀方
回浣溪沙有云淡黃楊柳帶栖鴉關漢卿演作四句云
不近諠譁嫩綠池塘藏睡鴨自然幽雅淡黃楊柳帶栖
鴉青出於藍無妨並美
弇州四部稿卷一百五十二
