弇州四部稿卷八
明王世貞撰
詩部
三言古三首
秋日于鱗邢州郡齋分韻賦十二體
白日來凄以隂柅余車將余衾覯傾國申同心目流&KR0008;
意蕩淫釀高霞弋遙岑鱠滄海脯窮林饔者何字蘭金
削峥嶸緩蕭森觴前躍無停斟萬木飛變徵音洪濤走
北陸沈衷愲結竟沾襟
巵語
貴為掾三語薦貧為客萬言策飽欲死長三尺饑欲死
東方朔厠中鼠空倉雀卵有毛馬生角巧抱甕愚炙轂
真漸離假孫叔葉公龍淳于鵠矢欲直鈎欲曲歸去來
卧空谷
又
世間事那有此齊國王卒餓死沛亭長作天子歲百戰
垂千祀并六合傳二世厠中人斷君頭堂下客代君侯
魏冉走剛成入白起逝安平出吕易嬴政僇韋歇在楚
亦如之臣相君竊其母君僇臣弑其父人既工天亦巧
唶何為日膠擾
四言古十八首
黃河之詩
壬子南使至徐邳間事
黃河南奔疾風北來兩重莫下激而為災萬籟喧呼三
維震頽鷁首戒南風斯忌而亦言戒北河其厲而悠悠
我心曷既濟之誰云利涉不復改轍誰云走峻不復理
楫川平為陸陸滙作澤芃芃禾黍登之場圃下有守人
匿而左顧彼實自衛曷不疑我雖有季昆遠不相援雖
有讐敵難思共存仰天長歌涕泗汍瀾
西山詩
戊申冬以秩祀行作
朝上西山艱哉崎崟溪谷多風倏暘而隂胗䁾中膚&KR0579;
慄緣音十步五步不能見人牛馬却走熊羆號吟僕夫
告痡口舌屈噤修途無端北陸遵沈道有鼷鼠結穴何
深忽而過我杳不可尋菀菀好鳥栖栖中林我獨何為
傴僂不禁皇命秩祀俾孔之欽肅肅卿相咫尺爾臨我
躬不遑簡書是忱念思愲結盻此高岑
其二
皇命卿士爾往祗謁夙戒卒事畢禮以發仰盻河漢如
近寢闕斂其狂颷縱以明月綿綿連山與月見沒峩峩
隧途松栢鬱杌茫茫平原積氣如渤巉巉冰巖忽起飄
鶻耳聽騷屑足躡怳忽豈不遄返憫此馭卒
戒詩
行逢宋人狂且見妍雖有夷施為誰朱顔南山之霧可
以隠斑埋照韜光其樂閑閑浮雲自逝大化長還畏壘
祀我賢人之間
其二
黃帝肅駕南游具茨襄城之野七聖皆迷慰暋亡途道
逢小兒一語瞭徹拜稱天師豈必大隗治其庶而足已
不遜他人之資
自青詩
赫赫始興紹晉維庸爰啟家族于江之東圭組蟬嫣鬱
為大宗改社改邑我祀無窮
其二
諤諤司諫為帝喉舌棠彼晉陵菟裘于越乃啟聞孫乃
脂宦轍惟良吳會以卜堂梲
其三
世益其滋畀我皇祖厥秩伊何貳卿司馬愷悌君子民
之父母姻族閭里是粥是乳
其四
遹發厥祥嚴君奮揚繡紱皇皇被漢及江如冬之日如
秋之霜作屏王畿以承寵光
其五
唯余小子甫離於蒙鳴鹿陪京班鵷上宫曾是衮裳而
薦雕蟲驛驛秋官方迓聿從
其六
嚴君曰咨毋女作敖毋曠女守毋好是導毋恣狎侮以
貽余誚人亦有言匪疢則藥
其七
嗟予小子胡言弗受般淫於詠沈湎於酒惟我狂簡一
二朋友亦既肆口亦既濡首
其八
小道可觀致遠則非從臾如流狂張若馳嶭彼喬山蹇
擬陟之爚彼烈炎徒思炙之
其九
高冠切雲長裾被趾聮臂蹋足遨於都市玄白惟心雌
黃在齒曲突將炎燕雀恬止
其十
天覯閔凶突如來如獫狁孔蕃元戎用驅王錫未終誰
將竹書藪雉翩翩鳳離於罝
其十一
嗟嗟小子越隔千里冠裳其燬手足其胝號旻莫應呼
霜莫起人而得死何所無死
其十二
嗟嗟小子飲息覆盆白日未昭疇為啟昏宇宙雖廣胡
顔自存咎釁實招已矣何言
愍生篇
上坐莫喧下坐一言今者食薺焉知我酸南山有栢朝
牂暮斤北山有檉生而參天何以彈烏請用隨侯何以
攻革請用吳鈎案鵷從禽命豹逐鼠謂汝不捷卒當僇
汝迷陽升堂國香道傍土杯在坫玉巵汲漿嫫母挾瑟
夷施幽閉師涓教射夔習擊技磁石引金阿錫禦冰揚
舲太行騁駿洞庭寄愁九天渺曠無梯埋憂九淵沈深
無蹊千日之外中山曷力百歲而往司命奚德金丹在
口噤不能餐豈無永生逝者實歎
五言古六十二首
寓懷
大禹迷終北黃帝游華胥化城高天表古莽西南隅隂
陽亡交氣民人恒晏愉乃知八極外至樂故有餘沴戾
墮中央令我不可居隂謀相攩㧙肉攫自紛拏冥心超
形外冀得恣所如
其二
矯氏脈季梁任治為衆醫泣者既不肖歌者亦焉知王
孫戒祼葬其友遂因之莊氏等彭殤達人守其規求化
焉能化齊物故不齊萬類日樛紛忘言將庶幾
其三
甲兵被天來朝野無偃居思欲從園綺築坯商山廬優
游終餘日俯仰多所愉恒恐坤維拆陵谷蕩為墟展轉
不克謀憣然悟微軀吾聞至人造水火置若無濁酒且
自澆塊然還太初
其四
成季推郤縠禮樂貴戎機范宣讓伯游汰者亦不違端
揖堂皇上彊楚輯衡雎六氏為三家蠶食公室卑豈惟
慚先節晉德日言衰
其五
神龍含夜光千祀自無饑即且甘其帶栩栩來見嗤劉
累氣塊結上訴咸巫師大化偶萬形此妍彼寧媸兩好
各自固焉在相是非
其六
驪姬適晉侯戎車啼粧濕入宫與君歡匡牀愧其泣才
人邯鄲豔自誇傾城國朝陪君王薦夕作厮養匹履榮
仍譏賤在約方念適焉知非夢幻役役勞真則
其七
左氏飾繁辭乃在喪其明子長下蠶室述史擬麟經毋
論委質虧所愛千秋名夸詡尺寸長冀與大化争無趾
笑仲尼桎梏被天刑何况於二生沒齒徒營營
其八
孔德豈不弘匡人恨陽虎參孝亦以孚曾母為投杼平
原虚掩涕毛生非溺者古有兩秋胡空驚茂陵女似是
誠有端偶來故無主君子修冥冥毁譽安足數
其九
彘王蔑周武中興振宣謨殷憂歌雲漢雖旱不告逋山
甫實明哲方召有良謩徐夷既寧只玁狁亦奔徂人情
戒其恒勤思内自渝祈父怨爪牙杜伯蹈淫誅遂令輪
臺詔千古惜終初
其十
秋風殺萬物春氣滋羣苗何如謝寒暑不榮亦不凋老
氏薄聖人賞罰日嘵嘵天地為之端生人安不澆寄情
太始外恬穆日逍遙
其十一
大禹甘旨酒愀然若有懲萬機日坌至焉能事尊罌陶
公但湛飲千載自休名貧賤足肆志富貴長營營黼衮
與布衣交伸不可争
其十二
昔有無支祈佻負百夫力終古腥淮流金鏁時掣搦貳
負殺窫窳帝討羈石室梏拲錮其形千載鬱如腊中祀
無百年滔滔惡焉極宣淫蕩天紀一死事以息悵然念
休代奸人易為賊
其十三
皇王憲天則廣覆物不遺四門列九服大開明堂基嬴
帝吞六雄揚兵震四垂炎武因遺跡滇嶺悉來歸魋結
襲冠簮卉服改裳衣西琛並南賮王會無後期善哉太
史公謂得聖人威豎儒守一經安能知是非
其十四
渥丹未離色返服豈不早念此有盡年徇彼無窮道角
犢挂遺編春原日游好紫雲西北來慨然商山皓為人
作羽翼短髮何皜皜赤松罵留侯釣竒汙諸老處則為
遠志出則為小草
其十五
文景體恭儉陳粟俯丘山易世因其資氣欲蓋九紘栢
梁既以灾建章遂造天蜀漢窮材木少府罄金錢原麓
既如髠閭井寧不然感此池上翁精靈泣帝前天心雖
仁愛毋乃滋倒懸
其十六
蜀有嚴夫子淵博世無儔九州歴其八意者辭帝州五
經亦以四將無廢春秋春秋不忍讀帝州不可游伐國
且問諛君子非所酬是以終巖穴冥心蹈清幽
其十七
四大偶然合六塵遂緣生幻心從兹起空華竟何形執
幻既為幻離幻亦無成積漸由奢靡既得不可名萬動
順其軌杳然空中澄定静與寂感吾聞之孔經
其十八
衛人迎婦人上車戒笞馬至門教送母滅竈將失火入
室見臼曰徙牖妨來者此豈非所言於時未為可荆棘
横周道雷霆紛來下硜硜小人哉君子言不果
其十九
嚴仲怨韓相避之軹深里顧盻屠酤間聶生為知已百
金何當道片言殺心起老母既以歸為君報睚眦闌入
白刃林瞥然刺俠累皮面不可跡欲以存其姊人間捐
生士殉名安足齒
其二十
&KR0008;力見距山渾夕出肥遺軨軨娛空桑鹿臺嘯鳬徯念
欲耕沃沮妖氛纏四維回首盼天閽沈深叩無期相柳
食九州膏血瀰川坻巫咸不能招倀倀焉所歸
其二十一
步出城西門踟蹰中不夷道逢一僊長自稱廣成師授
我一丸藥令我杜德機攬鏡朱顔凋隤然廢威儀禽游
無驚翼獸逐鮮辟蹄良玉豈不珍在璞全光輝惜哉和
氏子三刖乃其宜
其二十二
西方有聖人自然坐蓮花跏趺黃金相下照千恒沙莊
嚴先帝釋紛詭諸羅义種種明心地安在鬭毗夸奈何
浮屠教土木被諸華求因還生障積幻遂成魔智士達
其根愚者將奈何
其二十三
楊朱嗟旅人二婦不相當美好由心造貴賤亦何常屈
平避上官楚材湛沅湘李牧中郭開趙氏血縱横俯念
千秋感疇能竟其方揖蕕登蘭席雖尊故不芳投璧隕
磻階雖碎不移光
其二十四
衰周渝王紀戰伐浩相尋兵戈無寧緒詩書故不任賈
豎亦釣竒王孫折豪心片言雙白璧一字千黃金雖非
吐哺節收名良已深挾瑟華陽宫朱門日沈沈所以蓬
蒿士寧為抱膝吟
其二十五
春秋寧無戰國辭良已修獲主稱下臣伏劍不相尤雖
靡賡歌代優然見文柔馮軾觀士戲無禮為君羞况乃
杯酒間語笑皆戈矛
其二十六
老父哀龔生天年胡輕擲孫登誚中散不能含龍德被
裘捨遺金惡在留其跡生名為殺身君平悟真易二士
豈不顯四賢胎余則知白而守黑乃為天下式
其二十七
越石豪貴姿賈氏為密親苟無晉陽操若濡意何伸深
源蒼生望何如渭川濱高卧不克全北伐喪其真慎始
固所貴薄終不足陳狐兔當衢躍豺虎争囓人七尺猶
未掩是非遽難論
其二十八
赤水三珠樹横條貫中天金氣何陸離竊窺太乙躔執
法不能糾紫微竟何言下土蟣虱臣中夜心茫然豈無
彎弓志腕弱意何宣矯首太陽升胡為向虞淵
其二十九
在天惡疾風飄颻無定期一决土囊口迭宕不支持強
排浮雲出又復拘閡之吹沙蕩青冥日月改光輝波濤
甘湛溺借汝發其私此物何足論但恐傷天威
其三十
吾聞共工氏力欲吞九州餘憤竟何伸舉首觸不周天
為西北摧地為東南浮萬姓棄嬴秦項籍首相讐白骨
填函谷濉水血不流雖無君人業千載起雄謀戰伐浩
無終吾生已馬休
雜詩九首
季夏薄火旻出游汗徒御浮雲迥生慘凜然被霜露戈
甲滿道周行留泣相顧匈奴為我讐安能罷遣戍往甘
三時逸今征匪秋莫死地身獨任焉用親與故壯恐當
軍鋒弱恐棄中路西隣賈人子一充嫖姚部黃金槖駞
裝貤封及千戶瀚海天如赭彼人曾何覩
其二
日予追禍遘往者祅氛逼時平無二人難起有羣策英
英趙司成抗節礪金石庭陛秋風生颯然萬象辟徐卿
探亂源楊子杜機逆將相伊吕儔皇仁示微責大澤喪
明珠茫茫不可得斯物返其真吾徒斗間色
其三
甲兵舉世隘貧賤百年輕擾擾時人意焉知肝膽誠吾
貴中心悦何用等浮名澤雲固易變溟渤亦可耕道苟
後三光豈在凋其形
其四
客從東方來車馬何偪側昔者魏其里今趨武安宅武
安高樓臺皇皇徑百尺歡宴迷莫旦黃金為上客魏其
里中人相與歌惻惻以此去時路等彼來時跡
其五
盈盈青閨女皎皎明朱顔迥步惜流影履綦戒前軒自
愛鸞鳳音不聞中堂言君王下長秋掖廷或見填既憂
入宫妬復愧黃金妍生業本田桑昏旦勞所安毁豔以
自秘羞同狹邪傳
其六
沒人游大壑出入鮫鱷間手持珊瑚樹口噤不能言務
光豈有希亦自湛於淵各顧徇所好焉能兩攀援道逢
衣冠客轂擊馬不旋與子行苦殊何用見疑患
其七
公子敬好客高義薄秋旻前堂羅鐘鼓後厨擊肥新千
金一言夀瑣瑣何足云中夜殺聲起鳥獸東西奔四顧
皆荆棘安見堂中賓竭力前衛營乃是爨下人公子追
自咎氣結不能陳恩施豈不廣各自顧其身平生國士
言是非難等倫
其八
步出城西門雕甍横周絡業篁上迫天菱藕彌陂澤問
是誰家墅居人答相錯春卉依都尉秋條屬金吾問姓
良欲陳後主恐復殊所遇多故物百歲人焉俱貧冨生
醜好來往為親疎茫茫任宇宙何用竟其初
其九
如姬奉王寢公子得兵符君恩豈不深各報徇所圖秦
王幸趙倡子政乃托軀謂為嬴秦祀千載永歡娛子政
自有父趙倡自有夫將心向他人垂死心未孤冥冥移
社稷讐敵安得如微衷亮何叩惻愴以長吁
偶成
白日未易歸悄步庭中間蟬鳴高樹枝鳴聲一何閒何
知金颸襲微質坐來捐世末竟難期焉在誇少年亮無
根株固誤使百憂煎
秋日感懷
孟秋辭殘暑稍稍澄露晞飛沙來填穴玄鳥逝安歸行
人籌往路還理箧中衣夜永尚易晨白日漸如馳不惜
流光逝所惜來者非玄蟬雖徵響哀思竟陳誰失志在
饑寒飽暖不可揮
雜詩(為諸生時作)
東家有美人日日理紅顔春風愛如花玉立當門前西
家有美人曲跼不成鬋觕衣蔽韶質深閨閑茂年蕩子
樂行游共誇東家妍願君棄所知願君重所捐
其二
庭前有丹桂西風吹落花貴者集䄄幕賤者泥與沙泥
沙安足悲䄄幕安可誇既離本枝固焉能念芬華毋為
計榮辱惻惻長自嗟
其三
吾聞上古世純默澹玄始太和漸以散皇綱蕩無紀皜
皜白日内昏風忽然起生人無常遘致福豈在已馬以
一鳴斥鳬以不鳴死生者豈必鳴鳴者豈不生所以賢
達人順時復安貞嗟彼儵與忽無乃營神形
雜詩六首(歸後有感而作)
開卷意不懌躧步臨清池好風從東來披拂中所宜羣
植欣向榮誰能安後時踟蹰將西暝稍稍見清輝明月
雖投懷不鑒中所悲非因一尊酒疇為蔽余思
其二
萋萋谷中蘭素質何葳蕤仰不覩天日敢望雨露滋雖
或微芬發寂寞聊自知蕭艾升君堂左右争光輝與子
固殊途安用迫相疑
其三
謖謖庭際松一生恒孤植幸以斤斧餘風霜時摧擊亮
無棟梁具又乏桃李色安能媚春陽為人事雕飾去去
勿復言斂分終山澤
其四
班姬奉增成銜理甘曲跼寧知迫歲晏商颷粟寒玉李
平一侍兒咳唾黃金屋朝矜賜膏沐夕矜薦絲竹勿讒
紈扇歌此歌本當哭
其五
山雞具五色毛尾長離蓰顧影殊沾沾鳳皇當如斯不
獨時世人婁朱亦見欺栖栖簷際鳬頸秃爪距卑稻粱
不時沾鼎俎偶見遺寄聲於鳳皇何忍亦何疑
其六
采薇吳山阿行行日將夕道逢羽衣子授我藥五色謂
我當服之與天無終極生趣久已淪安能淹兹域飾申
以待歸留者翻為客顧歎此寸心千載誰當白
讀史有感十二首
漢武箠八荒中原亦云蒿神鮫甘鼎腥天馬以遊遨歸
來大受計栢梁造天高赫哉輪臺言黔首息謳謠肝腑
授親臣八柄唯所操鈎戟化為耝大農自稱饒薄海頌
明哲寧知賢者勞
其二
子長負竒氣少多賢豪游墮身蠶室間戢影旃孟儔推
轂豈不厪懼為君子羞彊戚䘍東都帷幨運竒猷金章
耀左貂濟濟十九侯黃屋日以卑炎燼擲洪流唶哉履
霜歎千載有遺憂
其三
秦王睨萯陽怒若彪虎哮尸者二十七末乃卿茅焦礪
齒肉六雄分甘先尉繚如何雲陽獄王孫中鬱陶千古
感說難逆鱗不可調所以商山客翛焉托漁樵
其四
長卿賦上林將以明得意及乎諫獵書凜然垂堂示馳
騁私所便能無忽神器衆知乘船危汙輪諍何厲為謝
張大夫曉人當如是
其五
白髮四老人漢皇不能致羽翼功既成飄然歸地肺留
侯雖強食未聞更延世蕭傅辭舊恩悵然仇廷尉矯首
前二疏冥冥在天裔寄言風雲者倘來安足恃
其六
文帝繇代來王臣盡朱邸不聞昌武輩遂與絳灌齒椎
朴據細旃節嗇貽來軌洛陽一少年志欲揚漢美毋使
元氣漓長者意乃爾
其七
不韋泣酖杯業為釣竒誤槖中千黃金易君十萬戶李
斯泣五刑實以倉鼠故不見三川守車馬輝衢路巧盡
拙自來利往名獨汙所以西山客居然一環堵
其八
昨者飲魏其今來客田蚡朝事衛長平夕從霍冠軍矯
矯任與灌用志乃不分何如一歲星濩落金馬門醉來
據地歌去就兩無聞
其九
漢魏世云季王綱日下撓入則領尚書出則揆百寮隂
晴薄太陽曀靄為不消喜怒變斯須威福惟所操魑魅
竊天權雷霆廢其曹大易戒履霜為漸非一朝
其十
武帝掊隂山失得與之均二李竟不歸漢骨委邊塵及
乎元成世呼韓乃來賓舍館葡萄宫奉表稱外臣彼運
偶成衰上策豈必臻所以外寧懼靦焉思聖人
其十一
平陵朱阿游請劍誅佞臣天怒再為折殿檻不復新優
游平津邸笑謂薛贛君小生欲相吏而我豈其人所效
苟不讐遂擲國士身是以達節者千秋恒自伸
其十二
淳于挾帝私公卿富交游婉㜻誰最親丞相高陵侯一
旦淳于敗丞相荷帝留白簡二十人往往中所讐洎乎
應大災君寵外虚優纍纍北邙上恩怨同一丘千載讀
其書令人慕巢由
弇州四部稿卷八
