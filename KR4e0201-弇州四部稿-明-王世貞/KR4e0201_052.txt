弇州四部稿卷五十二
明王世貞撰
詩部
七言絶句一百二十五首
梓于鱗集有感八絶句
屈指燕臺被髮時調高長惜和人誰何人不誦陽春句
只有君身那得知
其二
星河蕭瑟瀉瓊泉雪嶺嵳峩刺九天不道鍾期身尚在
轉翻山水伯牙絃
其三
東去名山是岱宗千秋長聳碧芙蓉誰能拄杖天門裏
細數璚樓十二重
其四
雪樓高傍㟙湖濆消渴頻年卧白雲問得兒駒留草在
教人翻恨卓文君
其五
若問陵陽剖後名雙懸皎月照咸京不然仍隠荆山去
看即須償十五城
其六
珊瑚七尺射吴天十萬驪珠顆顆圓解道人間饒異寶
老夫親自見沈淵
其七
與君當日共三餘毫腐嚢收定不如一字雕成真玉葉
千秋忽發塚中書
其八
柴門却掃自無塵吟憶君詩静憶身縱有餘年那足羨
白頭誰是守玄人
將訪何元朗翰林先寄
布帆無恙出雲間泖色峯隂相對閒任使子猷歸興發
那能不訪大何山
其二
何家食品舊堪厭新議成來似稍廉我自清齋布袍客
不妨唯有水晶鹽
故陳提舉虞山湖園有感
前牎湖水後牎山桃李棠梨樹樹&KR0907;薄行只應紅粉是
别將春色傍人間
其二
尊前春事競争新忽憶陳王句裏人屈指古今行樂處
祇應唯有片時真
吴門遇朱公子扶母喪歸有贈二首
吴閶鐘動月初弦騷屑悲風攪夜眠不為斗間新劔氣
何因得喚孝廉船
其二
三匝啼烏無樹依江南春盡見霜飛知君不領胡威絹
鷄骨支牀一布衣
酒間偶題
人言酒是銷愁物不到醉時愁不休今日較來無一事
偶因杯酒却生愁
其二
解道死生俱是夢縱饒勘破亦奚為何如總付不思議
權向糟丘住幾時
湯上人索詩若祖惠休以詩名然作僧不了書此
勉之
翛然一鉢一軍持坐到忘言了不疑却笑惠休緣底事
逄人教擬碧雲詩
徽宗馬圖
天閑萬馬盡權竒寫出丹青意自悲長白山頭三萬匹
可令龍種一雄嘶
朱宸卿葬母
浦西阡畔草離離腸斷憐君負土時烏鳥能啼兩行血
白楊偏送四時悲
其二
手栽松柏淚和煙念母誰如朱百年一自寒廬鷄骨後
至今猶道不禁綿
沈嘉則作竈乃金陵趙子實法也子實索言又為
口占一絶
一肩行竈付奚奴欲採寒山處處蘇煑得涼州泉水熟
不將身到酒家胡
倚家弟調送張元春游嶺南四絶
朔風吹雨欲成花病起青衫便離家此去不愁腰帶減
古來勾漏有丹砂
其二
粤女簪頭紅佛桑夷歌一曲壓君觴莫嫌椰酒難成醉
也解寬人萬里腸
其三
筆底江山已自靈千峰匹馬錦嚢停荆家莫詫關仝好
大庾南頭分外青
其四
小奴全似黑崑崙雀躍行裝道不貧留得越中筒布在
綈袍還有舊游人
題畫甌碧牡丹
沈香亭畔玉傞俄疊疊春山捧翠螺何似江南天水碧
周娘親為剪宫羅
周公瑕導余至胥口不能渡走筆有嘲
不煩風浪便迴舟興盡真成王子猷若遇鴟夷應大笑
笑君難作五湖游
兩山竹枝歌
橘綠橙黃香滿校甕頭篘玉鱠魚絲山中歷日由來少
知是江南九月時
其二
白雪繅成繭子綿黃雲剪就稲花天千家村裏無開市
二尺溪頭有繫船
其三
短短釵銀壓鬢鴉圍腰羣捉木綿花莫嫌村塢行人少
夫婿經商不在家
其四
峩舸大艑碧波間徧截玲瓏稇載還最是三吴多好事
家家分得洞庭山
題虎丘劔池
吴王愛女瘞山丘寶劔三千白虎游當時未解平親怨
又見胥江洗屬鏤
陸羽泉
康王谷瀑中泠水何似山僧屋後泉客至試探禪悦味
玉團初輾浪花圓
白蓮池
曉風零落滴瑶華游女争搴似若耶若問什公應有解
淤泥元自出蓮花
養鶴澗
龍華會上僊音鳥任是青田未許同肯向遠公争卓錫
祇憑支遁一開籠
贈胡生
秃衿單幘據胡牀白眼狂呼罄索郎不為螟蛉收不得
千山秋色滿奚嚢
贈新蔡李生
十日平原酒未醒千迴謔浪不曾停從他婁水能如眼
可似王家伯仲青
其二
縹緲樓前玉萬家銀缾美酒不須賖請看正月江南雪
争似河南二月花
荅徐文果
雪壓湖綿鱠水晶書郵歲歲不曾停縱然苕霅如雙眼
可似徐郎分外青
贈封比部金翁
緋衫不礙鬢絲蒼令子承恩在帝鄉欲識故園山色好
一官猶號白雲郎
其二
龍章親捧帝音歸七十兼聞自古稀種得秫田都是酒
不須隨處典朝衣
贈蘇山人
讀君鸚鵡怨中辭何似東方愛滑稽俳調一成天笑動
黃金將出換蛾眉
金翁八十矣為小祇園作新詞游戲三昧語走筆
為謝
長千里頭春事繁家家玉樹待君翻多情却是頻伽鳥
自譜僊音供世尊
其二
詞場海内舊知名到處烟花月旦評若使維摩天女在
白蓮將贈古先生
瓜步山
佛貍南牧已千秋百草猶沾毳殿愁驅得王庭還大漠
高皇九葉奠神州
登蛾眉亭有感
回首江南黯澹雲蛾眉亭畔思紛紛何因却作姑溪水
流到長江尚不分(姑溪水流出長江自為一帶)
望鍾山
劃成天塹抱天關鐡馬戈船日日閒九葉神孫當北極
千年紫氣滿鍾山
黃石磯
黃石磯頭波亂流前軍鐃吹後宫愁莫因魚服憐牙爪
自有真龍在上游
阻風安慶
長憐拙宦似今朝愁水愁風上漢遥何似長年回鷁去
滿帆秋色下楓橋
從彭澤望廬山決策往游示同舟者
看盡千峯意不關青天忽接是廬山來朝紫氣君休怪
身在嵳峩峭舊間
董中丞淑化寄餉酒貲
潯陽江波波刺天峭風偏對下江船從他九日灘頭坐
乞得中丞買酒錢
九江道中大風
烏頭千樹捲秋蓬亂激飛濤拍大空坐起船牎渾不覺
此生原慣石尤風
江口望鄱陽湖感事
十萬樓船不得驕洪波血立注青霄天弧一舉旄頭落
不似潯陽枉射鮫
過九江風迅不克上匡廬自嘲
月滿清尊霞滿裾何人不信上匡廬東風一夜吹帆去
估客江陵也不如
江州問琵琶亭
亦知遷地勝長沙無那中年易憶家裁唱楚歌頭便白
不須遥夜聽琵琶
戲題赤壁
越州蘭亭千載竒黃州赤壁今半之若使舟人不解說
一拳頑石草迷離
道士洑(云即西塞山也)
西塞山頭啼杜鵑湔濤百尺瀉樓船總令漁父心無事
耐可中流倚醉眠
泊樊口
千條弱縷拂輕羅盡日無風少見波不到武昌應不恨
一尊樊口聽漁歌
偶覽元白長慶集有感逝者
莫悲長慶元丞死更覓劉郎伴白頭何事調高酬不得
一生春雪半生愁
程孟孺謁余武昌以是日至而余以是日發因偕
登廬嶽各返故里遂成二絶為贈並呈豫章諸王
孫
君作游人上武昌我為遷客下潯陽何如一醉匡廬色
歸卧滄江紫氣傍
其二
豫章隆準漢王孫推食能將國士論君去但誇廬嶽好
此曹無念落朱門
小飲東林戲成
雙旌曙色轉逶迤那似門人籃筍遲今日白蓮無酒禁
可知游客不攅眉
余次得邸報姚繼文少卿南太常予卿太僕因寄
一絶
我徙蒼梧君豫章君游留省我金閶司空自有華隂土
一拭能令兩劔霜
寄用晦君頗事丹術聊此志規
彭蠡春流白雪聲小山朱邸暮雲横枕中那得無鴻寶
其若當年誤更生
哭王君載四絶
婁江雲色黯芊眠知道王家玉不全七尺併埋千卷去
的應天上勝頑僊
其二
休論騎馬與衣朱一領襴衫未破除欲向文君探舊草
可憐強半制科書
其三
耳邊猶似歎高山忽斷飄風去不還君到夜臺無李白
也堪惆悵憶人間
其四
圍棋詩酒黯然收便好風光懶去游若向菜蔬新算過
可能無淚滴心頭
江上别黃生
東風吹冷軟金巵抛盡江南桃李枝佳麗不關垂柳事
春來偏自解成絲
其二
睡醒雙筯印微紅小立江干怨曉風莫問長安天近遠
酒人多在夢魂中
贈襲克懋文學
潦倒青衫也不貧濟南詩樣誦來新相逄莫怪難分手
白雪樓中縱酒人
克懋藏于鱗卷後
隻字能令白雪高銀鈎數紙不辭勞青箱欲鐍應須鐍
聞道人間購鳳毛
題于鱗集後
千秋白雪成真賞語向斯人已不知猶勝伯牙絃絶後
一生無處覓鍾期
聞朝鐘偶成
殘月含輝曙色疑未央鐘響度花遲披衣欲出仍顛倒
道是寒山夜半時
初入朝屈指去國十九年矣有驚予鬢白者聊以
自嘲
秃節漁陽去不還當時無夢更朝天莫驚容鬢如蘇武
若個能禁十九年
送林承熙太學歸吴因簡張幼于
結客休憐金盡時吴閶處處酒為旗懷人但有梅花句
驛使姑蘇到不遲
其二
彩筆秋凋吴苑霜張家客盡正彷徨何人直挾奚囊上
掣取南州挂壁牀
康裕卿護朱郎中喪南歸二絶句
布袍甘涴鹿車塵别酒凄其肯入唇何限霜前楊柳色
陌頭初贈有心人
其二
平陵結客晩知名侠骨于今死不輕若見宗人子元面
莫將蕭肓擬康生
贈郭舜舉祠部新婚
才子當今顧彦先燕中花柳勝伊川自從二陸為文友
乞得雲間贈婦篇
其二
紅蠟初鎔雙鳳皇新詩句好自催妝不須談到如皋後
一笑先應喚郭郎
荅許殿卿長史
蓮花簇就濟南山湖上看山盡日閒一札十行文似錦
非關長史戀人間
其二
拂袖淮王桂樹雲遠游名字不教聞自從深得山隂趣
玉室金庭報右軍
其三
親扶豢角汶陽田不向東風費酒錢擁篲蒼頭誇誦賦
搊筝小伎解參禪
其四
踏青風滿白楊枝雲到牙山黯自遲冡上彈琴應莫怪
人間能得幾鍾期(于鱗墓枉濟南)
其五
盻子城邊春打圍割鮮呼酒去如飛一從上客申屠府
不道袁絲罷相歸(殷相公時同里)
其六
繡斧朱鉦引碧油風光差勝廿年游東州耆舊毋勞羨
鏡裏清霜半上頭
清源雜詠
繡衣柱史何昂藏自免不復稱為郎尊前鳳舞花難夜
門外烏啼月是霜
其二
鄭老揖余過鄭園賣文錢盡強開罇那知昔日曾游趙
雙璧由來祇片言
其三
清源十日東風顛陳家從事絕可憐不須伏爾誇投轄
我自能停步口船
其四
客腸欝欝誰為開任侠何如汪秀才仲冬霜冽不解冷
有時自挾春風來
過分水作
一水雙分作順流風帆喚月不須收拈將印渚脩齡語
翹足微吟下濟州
送沈司訓之仁和
七百里多平水面江南大抵是僊官寶帶橋頭别親舊
鶯花一路到臨安
其二
西湖是處美人粧天竺松風吹遶梁便攜罷講諸生去
何必誇他馬季長
其三
手板抛來盡日閒吴峯青比玉峯殷若語傍人應不分
一生長對案頭山
投慈氏寺宿
日落山門閉未曾苾芻前揖大中丞騶呵散盡篝燈語
元是人間行脚僧
其二
入門金像欣然笑笑我津梁老此生兜率天中觀自在
不知賢劔也求名
雪後問春申臺
壽州城内春申臺片片寒花飛作堆令尹玉纓看不見
舍人珠履踏還來
即事題小亭
過雨山城綠欲齊一羣嬌鳥踏枝低不知謝豹今何處
應在春明門外啼
其二
鈴閣沈沈草檄稀桑榆雖好傍斜暉莫嗔腐鼠將鴟嚇
元是鵷鶵出世非
對花
一春孤負一春天半日強拚半日眠酒病畏深詩畏淺
將何别策向花前
江畔濯纓亭贈柳常侍
一抹青山墮酒巵濯纓人醉弄漣漪莫驚常侍仍呼柳
曾賦滄波太液池(柳常侍惲有太液滄波晩句)
其二
漢江隄畔草芊芊蠟屐登山醉欲眠天際香罏君自見
可能身染玉京烟(荆州圖記云武當山峯首狀博山香罏)
大廷尉孫公山甫聞予閱兵以六絶句見遺此皆
公節制之師予樂觀厥成耳輙勉奉酬以伸感謝
大府橫開漢水濱天王三錫璽書新君看猛士如雲擁
來聽輕裘緩帶人
其二
山蟠庸漢帶中州水壓襄荆控上游謀帥自來先禮樂
干城元不要公侯
其三
三千組練控雕弧竦立轅門聽若無閱罷不須鞭貫耳
此軍原屬鬭於菟
其四
南陽谿子鏃如矛板楯巴賨虎見愁俱道普天無白羽
技成何處覓封侯
其五
疊鼔鳴笳漢水渾牙前飛將按三門怪來全似吴宫隊
舊帥從知也姓孫
其六
鄖山增色水增波為是清風吉甫多江漢自來周雅地
可教新句入鐃歌
輓程廣文三絶句
九歌垂就涕先零恨殺青衫到底青昨夜微茫牛斗分
不知飛上作何星
其二
滿地春風避草廬悠然一夢已蘧蘧由來秘噐東園美
不匣儂家萬卷書
其三
三絶風流數鄭虔到頭生事僅寒氊古來文苑君知否
一卷殘編了百年
寄送姪孫鴻臚定鼎
青衫垂故鬢絲新解帶能眠丞相茵縱有懸河君莫盡
古來三語定何人
其二
當年公望有安期今日藍田玉一枝若問江東米貴賤
但言王掾未全癡
其三
吴閶風起木蘭橈祖道秋新綠旆驕見說時清官更好
教人何地問漁樵
其四
金馬門前無限春歲星何處不藏身明年社肉初頒後
可向天涯憶遠臣
送孫兆孺還華容
玄經罷草不勝閒愁遣幽人問字還别後相思何所道
尊前秋色似君山
其二
鈴閣深沈漏漸稀新凉綷縩上荷衣相逄始信無官好
今夜思家明夜歸
趙中丞良弼便道過里為促其行
武昌為祖接天開六月風清御史臺休汝莫令車騎衆
燕中專待一驄來
補題冬日村居四絶
緯蕭風急蠏全肥黃雀頭頭飽不飛自有牽綿新釀在
不煩機婦授寒衣
其二
莫怪田家置酒頻綿花盈櫝米盈囷從他俗飲無妨事
七貴筵頭俗殺人
其三
踏車㪺水欲深池看網銀鱗過别陂刮面西風渾不峭
烹魚壓酒夕陽時
其四
衝寒來叩野人家不遣蕭條負歲華蜜結苔梅俱馨口
青葱簇出水仙花
送於信夫還武陵
千疊青山擁上游戟門翻見武陵舟鄖江一線成歸路
可似桃花洞口流
其二
抛却銅符十五年談玄倦了復談禪石頭路滑君知否
明月家山自在圓
沈侍御汝材按秦至耀州而卒為四絶輓之
秦中秋盡法星殘祋祤城頭黯淡看從此柏臺烏不住
白楊風色四時寒
其二
抗手輶軒西入秦藍田玉折竟成塵蛾眉班上應愁看
鴻鴈行中少一人(兄為侍御)
其三
遊子魂無憶故鄉一身天地任茫茫車前素旐悠揚去
猶帶西臺御史霜
其四
莫怪休文減帶圍由來僊骨不勝衣孤山一片梅花月
可是能騎鶴背歸(君杭人也)
荅李侍御惟貞時方按柳州
瘴色驚霜一馬驄故人誰似李端公柳州垂柳應無數
心在襄西落木中
其二
鄖嶺春初雪不殘柳江風物已堪觀莫言嶺表無他寄
蕉實能黃茘子丹
春寒東閣外花事未動有感
隂風獵獵雨絲絲苦勒新紅未上枝人道春光從此出
不知元自得春遲
其二
空傳驛使到天涯不見梅花寄一枝弇山園裏千團玉
盡日嬋娟為阿誰
聞敬美使秦中要取道太和一晤
懷中白璧月同圓縱入秦庭莫浪傳可怪人間無合處
鄖江虹色已經年
其二
蓮花朵朵撲函關使者褰帷紫氣間分付錦嚢收拾盡
與君移較太和山
摘桑葚作供二絶
鄖中初夏櫻桃後無它果惟後庭有老桑二結
葚頗繁指麾兒輩摘嘗之初縮朒不上樹盖南
中諱以為儉歲之食故也記張天錫自涼州歸
晉人或詢涼風物天錫云桑葚甘香鴟梟革響
又謝公問北味有王甲云桑葚可比黃甘恐公
不信候熟時馳駿馬采供公大以為美云此味
佳何黃甘之足儗然則桑葚固嘗比肩名果薦
御王公矣戲成二絶用以解嘲
蔫紅黝紫簇成堆但摘兒童莫更猜說與故園風物好
玉盤冰醴浸楊梅
其二
涼州遮莫小江南桑葚雖鮮也未堪解道謝公懷遠略
已誇風味勝黃甘
贈寄陳道易
處處憑鐫幼婦辭銀鈎搨得慰相思㐮陽峴首依然在
千載惟談墮淚碑
其二
休汝毋言計盡非麥田雖薄價還微吴閶舊俗君應曉
垂橐歸來未當歸
以曾益州笻杖并詩贈九十七左翁
百年蹤跡僅庭除毋事門人進筍輿欲識使君珍重意
益州方竹右軍書
太和絶頂贈敬美少參弟時游自太華新領部南
康為匡廬主人
玄嶽能玄太華青到來詞筆動山靈莫言遷客恩波少
何似金門老歲星
其二
太和宫闕寫黃圖匡廬舊稱天子都共是玉皇香案吏
不妨南北領香罏
其三
汝兄新賦未堪難嶽色撩人試自看但使登高須授簡
主恩新拜大夫官
其四
鵝笙鳳管寫潺湲豹尾熊幡簇滿山疑是茅君兄弟别
未分天上與人間
王上饒將入覲與余有酒人燕市之約尋余赴留
任歸里君亦當便道省覲走筆戲贈
駟馬于公愛里闉雙鳬葉令畏京塵新豐酒價毋勞問
且作高陽社裏人
弇州四部稿卷五十二
