弇州四部稿卷八十七
明王世貞撰
文部
墓誌銘五首
明嘉議大夫雲南提刑按察司按察使虛江張公
墓誌銘
故雲南按察使張公以萬歷元年五月卒予時起家楚臬哭
公而後行其孤志熙等用十月葬公於邑西業圩阡又踰月
而予被召還里乃受邑人歸子之狀而來請誌銘曰治命也
夫張公少長於予一紀餘同鄉薦又十五年而同予弟懋成進
士又十年而予參浙省從公後知公者宜莫若予安敢辭按狀
公諱憲臣字欽伯其先晉陵人有贅於崑山者遂家焉世世力
田孝弟至公父府君洪有隠德嘗之嘉定得遺金數餅為迂
歸以俟亡金者授之金即馳去一日輟耕壠上有相者過而指
府君曰是夫當顯顯乃以子故府君笑曰吾家世農安所
取顯耶公時為兒從傍聞之竊沾沾喜就里塾師吾伊
不絶矣公業成為諸生久次其成薦復偃蹇南宫試者
久之而能不以戚欣見貌益砥節於學田進士謁選得
南昌令人或虞公寬大不任劇曰令可拜跽稿也且倖
相地何以處之時南昌饒積牘牘數倍他縣而黠吏欲
以事嘗公則爭操牘緩急雜而進之公第行其急者而
抵緩者地曰胡足溷乃公也後不以序進立抶汝矣吏
咸吐舌稱伏神明邑事大治近地時中大盜公出循行
鄉落見長老問所苦人人自喜謂張公全活我又清狴
犴之宿稱冤者十餘即鷙擊無以難也公胡髯腹便便
造請臺省諸公間亦不廢諸公日益賢重公曰得數張
令吾曹不安枕耶而有段御史某者勢張甚一日顧公
語縣羡金若干吾欲有所餽謂倖相也公徐曰縣無羡
也御史怒謂南昌令不奉檄覽訊諜而稱無羡公前謝
曰此乃三殿工羡也縣不敢置他羡御史益怒詬詈不
絶公起自如御史以廵按滿夤緣監軍事再上疏有所
推薦不及公而公益以治理流聞即倖相亦語人張令
似不識吾家家亦不識張令無何倖相與御史後先敗
而公用卓異召拜工科給事中即上疏四事平賦役脩
水利重守廵謹隄防公故家東南於東南計尤切時方
脩邊備公謂即武庫甲仗將士司命奈何一切属中官
宜付外給事御史得覈之又謂兩畿試不宜諉司訓老
生能失士咸報可公自吏科右給事遷刑科左持節封
唐山王充正使給事中之得正為使自公始也還晉戶
科都給事中三上䟽論國漕大計下所司行之公自起
小官驟貴重然恂恂益務為恭謹不以白簡故加朝紳
色而其於國家計尤毖眘有指樹數馬風諸公卿翕然
稱之至出為浙江右參政相驚謂曰張公長者胡遽離
瑣闥也公於職分守金衢嚴三郡嘗平礦寇大將軍用
師閩多倚義烏人而義烏人益驕橫竊相從剽攻椎埋
不休公錄其豪以自隨而餼之躬為訓練成師曰子去
盜而為縣官用抑何貴也建德學宫燬公捐奉以先其
新者盖學成而諸生有膺薦者矣公為參政三歲始遷
雲南按察使垂入境黔國公橫而欲用故事責三司苛
禮公使人語之曰公安得稱故事夫豈昔日黔公也望金
馬門若九天上而欲輕加其從臣乎尋謂其僚曰禮如
是足矣尋甸土酋没而其妻安攝政移欲得四川酋某
夫之公獨曰安攝而私其土之人固恒今不虞失土耶
毋亦奸人詐為諜以搆難乎勿許便俄詐露竟知非安
意也公在諫垣日以推轂賢士大夫為主然不欲使知
之而其所繩糺絶少恒曰吾奈何以耳語輕折天下材
顧獨劾一都御史苛暴好殺會有奥主得不罷而都御
史驟遷至八坐與相而握銓者比遂因上計誣斥公歸
公聞命之後日即行滇以饒貨甲天下公無所擕顧獨
拔士之宦滇而不能歸者悉傳置之人謂公即廉奈何
借他人裝而重我行李也公笑不答當是時田畯市叟
咸喜得一當公為壽至詞翰之社雀躍思御而竟病痱
矣痱一歲省可能起行忽宿瘤潰不止久之卒年六十
有二耳府君洪贈徵仕郎母管贈孺人娶於浦封孺人
子男二長即志熙太學生浦出也娶於方前長史築女
次志美邑諸生娶李鄉進士希直女女二長適朱應龍
次適陸養廉夭孫男一孫女一公為人寬仁恭儉出天
性即所造請毋論其可者其不可者亦訥然不欲見口
也所推遜亡論豪長軰即兒稚唯恐其失之也五六歲
喜為詩至老而吟灑不倦雍容和平得大歷貞元遺旨
然不欲為人出之間有能舉公詩者輒面赤囁嚅欲避
去以故其詩存者千餘首奏議公移雜文若干卷鐍之
笥而行者僅紀游二稿而已王元美曰張公之為長者
乃爾吾聞之明興崑有王君良事高皇帝為陜西按察
使高皇帝揭其名於殿楣而目之敦厚其所為長者狀
非一今乃併張公二矣其官同其祿壽不配德又同世
無有能名王君者如張公可以瞑矣銘曰
漢有東陽侯張相如稱長者公豈其苖裔耶何其德之
似也明之始季崐人為觀察使而長者二百年而公始
與王君二之壽不德嫓行不祿配乃所優乎其餘而昌
厥嗣者王君殆無是耶我銘公幽以徵夫世世
中憲大夫雲南提刑按察司按察副使沙溪曹公
暨配顧恭人合葬誌銘
盖嘉隆之際有直臣焉曰按察副使曹公逵而曹公之
為御史也甫朞而挾其儕糺故佞宰汪不法語峻甚上
杖之五十謫外而亦為絀宰汪以解公方卧兩緹騎嚢
過宰汪第忽挺立指而詈曰若尚能肩脅入長安門耶
徐徐步歸邸待命得隨州判官而前是君按司隸有林
某者游權貴間以事請賕公寘之法而翟某者為林奥
主迫以權貴書居間復寘之法京師目相攝強項曹矣
而公之判隨州也属暴水公督焦嶢之民以俸緡倡賞
格賞援者所全活無筭攝蘄水令章聖皇太后梓宫歸
顯陵當道蘄水郡縣責供張甚急公第飭吏民手板水
次已公服前引常廪外不庀一錢曰吾蘄水非中貴人
外藏也中貴人問而知為公驚曰是故強項曹耶猶嵓
然御史會風便引帆去而公遷南城令為真矣公之令
南城善狀非一而大者若汰方廂役崇學校邑有婦貞
暴於淫姑以死者公詗得狀聞於上而旌之至公遷去
南城與蘄水人後先為生祠以祀公至今勿絶公為南
繕部主事遂遷郎中領蘆洲公領蘆洲而蘆利瓜剖之
官民豪不得從中牟尺寸矣凡三年而遷知廣州府廣
會府吏弊蝟集公一切以惠文埽之若洗始公令南城
而御史汰以苛禮望公公拂衣出曰吾御史豈而比耶
以是頗得難上聲而公繇廣入覲順德丞趙某夜行金
贐怒叱出之會公至自覲趙丞坐賕露臬司以属公公
治極法且抵罪而廵按楊御史故與丞有連欲有所縱
舍公持之益力御史恚而色加公公曰趙丞善行金舍之
固當亦竟拂衣出而御史業已中阻監司有恨公者為
陰喝曰守飛書燕中道矣則又曰守俟三司集廷欲辱
公矣御史窘乃誣公它罪狀詔即就訊而公上疏自白
竟得雲南守而丞及御史相繼罷謫搢紳快之公守雲
南雲南亦會府其治如廣以最聞遂擢其省按察副使
治兵備臨安夷酋普憲阻兵公奮身請以所部深入憲
巢卒縛之而撫使者王某以非初議格其功更為飛語
聞當調公遂歸人謂公調不當更内地耶且久資以非
時擢耳公笑曰吾往者白吾衊而今不白者不吾衊也
且吾官三十年而幸有老母在而忍倍母出也公家居
不以非時謁守令即守令或宗戚之顯重而過舉者面
斥之不少假亦素熟公為人無忤也公少貧為諸生日
一粥自給及其貴而老非客至不三簋客或風公力不
能恒三簋耶公謂視諸君誠儉然視吾諸生時則已豐
公時有所過從野父濁醪豆羹懽然道故無間也所娶
顧恭人佐公起田間辟纑供養姑旦夕以安公於讀公
貴而恭人有子曰巽學甫冠成鄉貢公遠宦不能問家
恭人能操什一贏授巽學家日益裕顧居平亦二簋衣
不曳地謂巽學曰吾非畏而父嫌也性故安之然公性
不好施而恭人特好施楮鏹匱則緼袴簮珥繼之非姻
族而孀獨食於恭人者不易指數然恒秘之不使公知
也恭人先公二歲卒以隆慶己巳得年七十六公卒以
隆慶辛未得年七十有七公字履中其先為常熟福山
人已徙邑之沙溪後割沙溪属太倉遂為太倉人因自
號曰沙溪其為諸生治易有聲舉嘉靖乙酉鄕貢至己
丑而成進士授南太常博士以滿考贈父文林公振綱
如其官母朱太孺人有丈夫子五巽學即恭人出娶於
顧繼唐次晉學娶於王封右諭德夢祥女次益學娶於
王太學生懋學女次乾學聘葉庠生侗女次漸學聘吕
膠州同知道煇女女二一配太學生歸道一未字晉學
益學及長女則媵陸氏出乾學漸學少女則媵嚴氏出
恭人撫而子之如已有孫男三繩武繼舉鄉薦娶於王
故進士一誠女餘二未名晉學出曾孫男一申錫聘於
顧太學生咸平女曾孫女一許聘張選部振之子逅則
皆繩武出也巽學等將以是年某月某日厝公暨恭人
鹿鶴涇之西阡以俟葬而謁余銘公視余不佞大父行
而往者罷鎮之歲實相繼歸浮沉里社中稱爾汝懽而
今已矣雖然知公深者則莫如不佞是宜銘銘曰
世好媕阿強名公激世好奓靡強名公嗇賢者稱德公
亦自得曰儉曰直劑直以温導儉以仁是唯恭人藉公
之餘以庇公子孫
明中憲大夫雲南等處提刑按察司按察副使九
華楊公墓誌銘
盖予讀楊公狀而悲之當公之守真定也見亡不以天
下第一者而一撫臣欲中公以快當事意輒論罷公夫
以天下之好不能勝一人而公就屈即所恃者天耳而
亡何事竟白公當復故官然復官之命下而公先已卒
矣語云天道無親常與善人公所恃者天歟非耶公守
真定為三輔最大郡庭五州二十七邑之長而臨之而
上乃有諸督撫臺察兵廵見臨者以十數又當東西孔
道冠盖羽檄肩摩即守食寢弗遑也而公素彊力自勵
又嘗為李官讞斷益習吏抱案請署公先所急者次第
呼署而抶其不當請者曰太守迺為滑胥作地耶諸州
邑受約束者以次授案去兩造紛爭前而呶公不顧第
擿其中要窽呼一二把訟大猾厲聲曰而不吐實立碎
汝首矣以故公所聽訟不數語而决故事守以夜分臨
讞公之始至猶旰非久而崇朝矣郵置供張甚設其造
請諸公不避寒暑然所饋不過算器食自恒賦外一不
以煩吏民而會敵騎入紫荆畿輔大震公行視郡三面
皆土城歎曰地幾不與敵共耶顧郡有羡錢若干千緡
及曠吏脱騎俸給悉籍之以白於臺請因石於山因陶
於土度三面咸甓石之不匝月而畢趙民忘興公又益
濬濠及築滹沱廢堤以外拒水而内護濠久之滹沱挾
霖雨而水横來爭堤且潰公督僚吏多益置土牛竹楗
之類捍之而身露立城上慷慨為文以禱及禱而水有
若青羊者一目獨角卬首而逝水亦隨減當公之出禱
也民之薄於堤者以千數丙夜不辨色號呼請救忽故
神祠光熒然有二燭浮出因傅炬以免咸加額稱公神
君神君云而公又奏蠲其歲賦之半諸上賦金郡例有
火耗或至十之三以供守費公一切革之民益用大悦
謳謠載道而前所謂撫臣者不欲言其人故公同年進
士也與御史不相能属公伺其狀公念已守土大吏安
可首鼠鬭兩監司但委曲引大體覬消其嫌而御史内
材公所措置多與謀會滿首薦公而劾撫臣所私者撫
臣大望公謂背我而新鄭公當國惡故相為公鄉人嘗
道出真定以言微嘗公公逡廵謝不敢知而撫臣者故
新鄭客窺得之大喜謂公竒貨可居矣公嘗脩郡城垣
學宫陰陽醫藥公署度之費無所出會有倉羡粟四百
石公以付工使計受直曰亡所事請也而公既遷雲南
按察副使以去則用前事疏奏公謂有所乾没當罷詔
聽歸就覈公道聞之笑曰太守有州五邑二十七為三
十二城一嚬而城可百金乃愛此紅腐粟耶且撫臣眈
眈欲肉我而自此腐粟四百石外不能以毛髮衊我彼
猶人也吾安所解耶公乃歸耕楊扇與其諸從季飲甚
懽然以數飲得脾疾久之寖革貽書陳懿德先生謂受
上恩無以報即不我白我無所愧地下也竟卒而所論
公事下彼御史御史責問諸將作受直咸有狀因延見
吏民詢公賢否吏民叩首流血謼曰楊使君僅飲一杯
水而奈何以腐粟衊之或謂使君即不白我曹願得死
代御史乃上疏略曰雲南按察副使故真定守道亨材
而廉守也廉者必不盜倉腐粟材守而貪亦必不須此
倉腐粟且粟授直工工皆有狀詔特復公按察副使以
示優而公不及見矣公頎而長身風骨聳秀而温然謙
卑長者性孝友居父怡山公母平宜人喪以毁瘠聞事繼
母馮太宜人共養腆備諸弟道通軰咸依公所以撫教
甚篤而其逝者子其孤亡間也既以貴念獨居饒而使
區困役日就約因割腴田六百畆助之以故公病而里
中人為飯僧禱神殁而巷哭聚弔若市然公少年為諸
生則已有聲數試有司數不利著博士家言凡數萬餘
始得解又踰年始成丙辰進士授行人出使諸藩以秉
禮最其官當遷為給事御史而居與御史大夫隣大
夫之奴與他惡少訽而誤謂公奴也間之僅得刑部
某司主事稍遷員外郎以至某司郎中公極精勤於
職當是時西曹郎名能法比者亡如公其名善博士
家言至古文辭亦亡如公竟不調而以積資僅得守
守而始得大郡然其遷副使則在萬里外甫遷而劾
繼之劾甫白而公已卒公真無天哉悲夫陳先生曰
山海經所稱泰戲之山滹沱之水出焉有獸如羊一
角一目其名䍶䍶公所禱而見者耶彼猶獸也而能
使水随而退者何也神祠之燭胡自出而應公以出
千夫於溺且聞之趙民旱公再祈而再得雨則公不
謂無天也余與公善故不辭而為之誌若銘公字豫
甫别號九華山人其先避世於華亭之修竹鄉遂家
焉子孫益蕃衍環澱湖而居者亡他楊而邑人以區
為扇遂稱為楊扇君所自産也父即怡山公母平繼
母馮俱以公刑部郎貴贈封公娶上猶令唐次賓女
封宜人置貳俞氏黃氏有子繼芳娶沈氏參議啓原
女繼美為弟道貞後娶趙氏諸生世華女俱郡諸生
繼善聘張氏光祿秉一女繼茂聘李氏鴻臚豫亨女
繼英聘王氏為予弟祠部世懋女女三適太學生吳
騂諸生項成芳潘雲樞三女與最少子皆唐宜人出
而繼芳繼美繼茂則黃出繼善俞出也公生以嘉靖
癸未十二月十五日卒以萬歷癸酉六月二十七日
得年五十有一墓在修竹之新阡狀譔自陳先生而
予之銘曰
公神無所不之乎是不於趙必於吳歸而德於吳之
鄉出而德於趙之都以使其人祀之宫而哭之途曰
吳鄉先生而趙賢大夫於戲
中順大夫山東按察司副使少谷温公墓誌銘
温公之在文登也余自海上走一介訊公而得公報
書報書之踰月而公移罷又踰月而訃公卒蓋又五
年而余奉命來撫鄖為公之鄉弔公而猶未葬也
嗚呼傷哉貧也余乃謀於公之子應龍輩窀穸於龍廟
山之陽樹之檟而公弟真陽令如春以状來請誌銘
微狀余寧為不悉公也公之成進士至殁凡十有八
年為行人則一使荆襄為御史則一按鹺吳越再按
秦三仍按吳為按察副使則治海道所至皆卓然有
聲績而其却荆人金也荆人至今能道之其按鹺而
場人暴中倭不登課公申飭舊制為稍通融期限以
蘇其困立保甲法參而伍之俾人自為守搜捕姦猾
及邏卒之因而利者課自是驟登額逾於承平時而
公所治繕理城隍築海圩閘堰數十百計其按秦益
自標樹風采至則論同州守某寶雞令某等貪酷狀
遣戍削籍有差守令望風解印綬去猾吏大豪一切
受法不寒而栗公顜求邊所以計婁絀者前後凡二
十事條上之報可公又行刺得某大帥蠶食吏士佐
寇為虐某裨帥不畏大帥而畏寇狀悉劾罷之至督
撫重臣亦有緣而謫削者邊吏大惴無敢飾情以見
益治軍軍聲實俱振而敵亦竟公代無敢深入公又
上宗藩七事若補祿糧肅關支正體統嚴門禁尤其
要者其仍按吳則益熟于其利便而於職得兼治大
小諸吏有熟公者轉相告報毋為撓温公三尺為而公
以為吳所重於天下者以賦而其利之最大者水則抗
疏委能吏丈畝里毋伏田田毋伏賦賦而不田者蠲之
田而不賦者益之且督諸治河官以農暇開濬水稍稍
受職矣公又論罷副總兵一人武吏益戢吳以大治然
用事者以公治秦嚴鮮所縱舍而公不安於臺矣其治
海道而属登萊與遼之亡命交匿於諸島時時出剽掠
以自益議謂擊之則慮起兵&KR0852;勿擊則二郡繹騷無已
時公用楊守起元議外揚軍聲以脅之而使指揮湯詔
等之田横王世祿之長山裴虞度之崆峒李承暘之劉
公千戶黃汝忠之抗灰諸島召其豪長者諭之曰與若
期一月來受署為良民不者温公大軍立殱汝矣衆皇
恐咸來謁公拊循之為上書二臺編保甲給田起税通
互市開關梁禁爭鬭島人彬彬約束比内地矣属暑郡
太旱公齋三日而禱立㴻公既露禱雨中又以暑故不
為雨具寒内侵遂得疾其民相率狂走告神曰大夫為
民請雨神幸予民以雨而予大夫以疾非類民今敬為
大夫請命果小間公念&KR1679;不任疾疾又不任事即自劾
歸且就道已而曰吾守土臣也敢去事歸乎強疾以待
甫得請而公革矣然猶手書諸郡邑毋汜祭毋賻祭吾
不而享也賻是死而僇我也公諱如玉字孟醇别號少
谷其先世志海隨人而以戍贅河南之桐栢王父淮徙
籍鄖遂為鄖人父文林公昕娶於左孺人而生公文林
公之為諸生甫著也而公十四亦補諸生郡守許某竒
公才欲壻之弗果明年有孫提學者按部試公以為第
二人既見而笑曰吾欲冠若以若少疑之今果然自是
凡再楚試皆不利而最後我先公廵按楚公遂與薦歸
及襄陽得文林公訃盖絶食七日而抵喪所撫棺大慟
曰天乎誰令我以一鄉書易吾父也公之舉進士而喪
王父淮已又喪左孺人毁瘠時有加自是得心腹間疾
矣公之一為御史三按部又一為海道皆名持憲其居
鄉絶不通官府其居官絶不通家問以故病三月且死
而其家不知也公生以嘉靖戊子卒以隆慶己巳得年
四十有三初娶於鍾早卒贈孺人繼娶其從姊封如之
丈夫子三長即應龍郡諸生娶主事黃元吉女次應鵬
聘舉人江以淇女次應嶽聘知縣李嶽女女三俱幼世
貞曰公婁為執法大吏所至有聲績豈偶然哉旱禱而
㴻卒以勤死合於古祀法矣乃其臨殁而約束郡邑毋
令汙我為也此何下結纓易簀哉盖公之舉於先公也
差殿而始按吳鹺先公属大故藁葬諸知名士咸自避
晦削門下籍而公走使二百里而來以金助繕墓不佞
兄弟盖三辭而公三進之曰吾為吾之師而已夫是以
無虞於松楸而會先帝賜詔洗雪公復從林中丞潤上
書請予故御史大夫贈諡不報不佞兄弟以謝公公曰
甚愧上書吾為吾之師而已公之篤於倫理類如此是
宜銘銘曰
天道無親常與善人此言是耶則何以子之民而殉子
之身非耶則子之子孫其振振而子之名與余言而偕
不泯
故建寧守張公墓誌銘(代家君)
始吾女女建寧公孫也癸夘謁建寧公里中公老矣與
之語響應大要非今時人也徐而察其指嘅然不能盡
遺世者去公之五年公卒又六年而公諸子一桁軰徵
其從父贑州君之狀來乞銘墓道公張氏諱文麟字公
瑞嘗為建寧守罷去故稱建寧公學者或尊為端巖先
生其先常熟人也高祖以平生粹中粹中生武邑教諭
懋懋生封主事湯民民生公公生而秀穎異凡兒五歲
嘗戱緣其祖母韓夫人衣不休遽問兒何為者公答曰
他日周行四方度如是耳韓夫人大竒之十五則已為
諸生善属文有聲前令楊名甫使從博士受三禮親為
共餼而久之公遂以明經薦應天冠諸能言禮者時年
二十三明年乙丑舉進士高第當脩孝宗實錄采故事
諸繇高第選馳傳行郡邑公得浙江還上事太史多所
稱遂擢刑部廣東司主事司所治金吾緹騎於它曹號
劇難舉選愞者至取風旨首鼠觀望而獨公伉以惠文
彈治之尚書雅重公故事諸曹郎習亭疑法專平敏斷
者選治尚書章奏公遂治尚書章奏属安化王叛就捕
而中貴人瑾私之陰喝有所上下公業自如亡何瑾亦
敗下司寇獄公議大逆無道上詔可是時太宰聞公與
公同舍郎也寔共治瑾獄所傅爰書稱天下以為廷尉
絜令云而瑾從子二漢者尚幼衆疑其誅且寬之以属
公公持不可曰瑾為誰反耶即罪坐所繇繇二漢竟坐
誅而他族属可三十人嘗别籍矣深&KR0852;者窮治謂宜從
坐公又持不可曰此不與於瑾榮者也别以次減死論
時變起暴猝人人持意行法而公獨多所裁正雖尚書
亦自謂不如秩滿遷山東司員外郎再遷四川司郎中
南海梁次攄者相某子多賊殺村邑民家所讎郡邑心
知之不敢决公奉璽書往勘且置對次攄殊不自意倨
就公公怒叱曰携而父來耶而敢研研然見我也劾抵
罪因悉劾先後佐次攄獄者還遇主事公喪俄遷吉安
守不拜服除改建寧守建寧閩饒郡也公至始大欲持
廉潔風之捃束吏猾不假毛髮抑兼并裁濫共其豪右
恒衣食鰥寡而治乃以其暇創名宦祠學宫梓鄉大儒
真先生集行之博士弟子貧不能自存者月受守囊奉
錢吏部數言建寧守最當遷而公豪不能折從上官間
有所牴牾因遂萋斐公公不懌再上書乞歸養母太夫
人不許又乞骸骨不許而公自是稍怠於政矣會述職
竟投劾免公還時尚壯歎曰大丈夫何常之有哉夫甯
成小豎子耳其言誠無所比數然其意亦欲有以用之
也吾今乃建寧吾家耳於是務儉素畫歲而食斥其贏
規貸陂田募諸里佃人以厚假而薄責之歲日益饒裕
因創祖廟緝族譜稍飱粥其宗乏者以及内外姻疎属
閭右咸以次第得所望去病有藥死有斂欣有助戚有
慰亡慮日出什百緡而尚多羡則起三大第使三子分
居之鱗次櫛比沼館花木臚整幽靚公時時携聲酒道
從謂三子吾不能具陸大夫槖中装顧吾有龐公安爾
曹得之否公素壯彊無疾晩始憊謝屏人事焚香危坐
集道家書讀之卒年六十有七子一桁二桁三桁俱太
學生孫希九等若干人公為人玉立善談論風概豪爽
仡仡不能下物然内行淳備事母盧夫人以孝聞其子
弟家庭燕見不敢䙝也嚮吾所窺公以此乃其材真有
所不盡者銘曰
公之治於官也其學之餘耶其治於家也其官之餘耶
為鄉先生為賢大夫富貴福澤壽考令譽亦略有之不
盡其餘嗚呼公之所不盡者乃其所以餘耶
弇州四部稿卷八十七
