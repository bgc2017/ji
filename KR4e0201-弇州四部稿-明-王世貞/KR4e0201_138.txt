弇州四部稿卷一百三十八
明王世貞撰
文部
畫䟦四十二首
題王安衜游華山圖
游太華山者往往至青柯平而止至韓退之登其顛不
能下慟哭與家訣其語聞於人人而仙掌蓮花間永絶
搢紳先生之跡而僅為樵子牧豎所有洪武中吾州王
履安衜獨能以知命之歲挾策冒險凌絶頂探幽宅與
羽人靜姝問答歸而筆之記若詩又能托之畫而天外
三峰高竒曠奥之勝盡矣畫册凡四十絶得馬夏風格
天骨遒爽書法亦純雅可愛安道殁歸之里人武氏而
失其四後於長干酒肆見之宛然延津之合也傾槖金
購歸為武家雅語垂二百年而吾友人李憲使攀龍復
能登其顛所至書吾姓名於石而吾又托友人王參政
道行刻石蓮花峰今年夏復從武侯所借觀安道畫冊
及詩記磅礴累日太華既兩有吾名姓而吾胸中又具
一太華矣是何必减三君子耶為大粲笑識其末
戴文進七景圖
戴文進作圖凡七幀曰浣溪春行卧聽松泉竹溪夜泊
雷峰夕照凭欄待月西湖雨霽東籬秋晩予初閱之以
為沈啓南作見題字不工及驗其印章而始知為文進
也然無一筆錢唐意蒼老秀逸超出蹊逕之外乃知此
君與啓南無所不師法妙處亦無所不合耳吾鄉陸太
宰全卿各系以詩其䟦後乃云歲乙亥七月寒疾盧院
判宗尹愈之未有以報而盧君素輕阿堵物乃舉以遺
之選事稍暇當為君每景賦一詩以寄興然則七詩蓋
為盧補書也今年乙亥忽得此於友人而予與陸公後
先丁未進士各一甲子其事頗竒陸公在政府尚能以
其間成此雅話而余飽飯山鎮中其容忞忞耶因感而
次於後
城南茅屋圖
此圖乃錢唐戴文進作有程南雲篆額楊文貞諸公題
詠文進自謂倣陳仲梅而中間大有米襄陽筆意唯落
色稍過濃潤耳茅屋中紅袍人豈秋江獨釣例耶文貞
一絶作古隸頗俊整吳餘慶及南雲皆以書名而不能
佳有鮑相者書甚婉媚有韻而不以書名皆所不可曉
也
戴文進山水平遠
錢唐戴文進生前作畫不能買一飽是小厄後百年吳
中聲價漸不敵相城翁是大厄然令具眼觀之尚是我
明最高手此卷奕奕秀潤境意似近而遠尤可寳也
題王孟端竹
孟端竹為國朝第一手有石室居士梅花道人遺意而
清標高格又似過之余嘗記其二事其一沭黔公行金
帛求孟端畫謝絶之後忽作一幅遺其僚素厚黔公者
使致之曰姑以是塞公意毋言我為公也其二月夜聞
鄰笛乘興畫幅竹訪遺之其人乃大賈甚喜具駝絨文
綺各二求孟端一配幅孟端却其幣手裂畫壊之嗚呼
即無論孟端竹求其人可更得否
王孟端湖山佳趣卷
得一卷初閱之以為黃鶴山樵也清思直撲人眉睫間
應接不暇至題尾知為九龍山人王孟端孟端在永宣
間聲價不下黃鶴山樵今來漸寂寂然使有真鑒賞者
望而窺其胸中富丘壑也吾東吳菰蘆人步武之外皆
卷中境界晚途復作吏不覺自遠聊置此卷案頭於春
明退朝之暇時一展看不令衿裾烟霞色盡也卷初屬
陸太宰時乞李文正篆額吳文定題字邵文莊作歌其
為名士所推如此
夏太常墨竹
夏太常墨竹名價重夷裔雖近小損亦不减彭城韈材
余嘗題一卷云云今年秋復從明輔所見此卷掩映斐
亹大有好致而水石復妙余因輟以贈之且戲明輔曰
晉人不識竹嘗謂是有節薥吾太常里人也盍以歸我
明輔笑不答
沈石田春山欲雨圖
石田畫卷無過春山欲雨其源出巨然僧梅花道人而
加以秀潤不作驚風怒霆勃怒戰掣之狀而元氣在含
吐間峰巒出没草樹滃鬱頽然若玉環醉西凉蒲桃後
將賜温泉沐者卷距今垂百年每一展覽覺風格若生
墨瀋猶濕真神品也夏日九宜堂與沈山人嘉則舍弟
敬美曹甥子念相約為此歌雖咄咄賞新語猶自後塵
石田山水
沈啓南先生畫於古諸名家無所不擬即所擬無論董
巨乃梅道人松雪房山大癡黃鶴筆意往往勝之獨於
雲林不甚似病在太有力耳此卷二十六幀幀幀饒氣
韻生趣秀溢楮墨間至雲林一筆亦絶無遺憾尤可寳
也卷初出湯舍人凡十六幀汰其四為十二已又從黃
羽淵得十二幀汰其八為四已又從黃淳父得十六幀
汰其半為八已又從沈生得十幀汰其八為二此所以
精也䟦尾彭孔嘉稱文丈待詔云石田先生神仙中人
也此語吾亦聞之待詔且云滿百文某安敢望此老前輩
風流推挹乃爾令人歎慨深
贈吳文定行卷山水
白石翁生平石交獨吳文定公而所圖以贈文定行者
卷幾五丈許凡三年而始就草樹水石橋道無一筆不
自古人而以胸中一𣲖天機發之千竒萬怪種種有真
理至於氣韻神采觸眼若新落墨皴點了絶蹊逕予所
閱此老畫多矣無如此者令黃鶴山樵梅道人見之却
走三舍董北苑僧巨然當驚而啼曰此子出藍掩吾名
矣鑒賞者亦以予為知言否
又
白石翁畫聖也或云此卷尤是畫中王也毋論戴文進
唐伯虎即勝國諸名家誰能及之或云翁有東莊圖可
以狎主齊盟然是十三幅幅各作一體此卷如萬里長
江千山夾之當為翁第一筆
沈啓南畫虞山致道觀昭明手植三檜
今天下闕里檜已焚秦松非舊獨虞山致道觀有昭明
太子手植七星檜然其存者三耳幽竒怪崛種種横出
意表且在理外餘俱宋人補者雖自遒偉方之蔑如矣
余嘗欲令錢叔寳尤子求貌之神手莫敢先晩得沈石
田翁畫獨其最舊者三株且為詩歌紀之與余意甚合
余家小祗園縹緲臺望山頂蒼翠一抹今復得此篋笥
中又有虞山矣何必買百里舴艋也
石田畫隆池阡
石田先生游支硎之隆池阡有記記中有詩至其為圖
則後三百日而始成以此知先生之易於文而不易於
畫也一展卷際便覺蒼翠秀潤之氣入人眉睫間余游
其中再矣不知視畫孰勝也
沈石田臨黃鶴山樵太白圖
白石翁筆底走董巨何況黃鶴山樵此畫太白山圖不
知視老樵原本何如當自勝之唯翁亦云榾榾追三月
極儗加精緻便欲無此卷後輩豈可易其自負出藍亦
不淺矣遠浦良疇扁舟矮屋出沒於雲霧杳靄間連峰
障天竒石插地楓丹楸碧應接不暇茂來出示之幾欲
移家此間買兩觠角犢墾十雙也
石田畫錢塘山行圖
余嘗從桐廬陸行至錢塘諸山不甚遒聳而掩映草樹
出沒廬井甚有意態峰巒翠色欲滴白雲間之時時道
坌江上沿洄渺瀰帆檣相望又别一境界也王子猷云
山隂道上行使人應接不暇豈欺我哉比時有公事不
能出一語博其勝忽忽往來胸中今得沈啓南先生所
圖閱之頓還舊觀置山房中比於宗生之游不讓矣
石田畫
昔杜少陵持花卿歌二語為人已瘧至其自述則云三
年猶瘧疾一鬼不銷亡傳之藝林為嗢噱柄白石翁此
圖正病瘧時作爾仲蔚乃欲令馬君寳此作竒方豈痁
鬼亦新畫師與大歴詞人衝替耶覽者能無一絶倒也
石田載酒圖
石田詩落句云主人昨夜載春酒酌月還須喚老夫似
未得與此會也其描寫風物情景乃爾佳知此老胸中
丘壑矣烟波畫舫垂楊曲岸事事彷彿小祗園獨具山
磊塊竒勝耳然吾園兩高對聳湖石嵌空若羅刹窈窕
曲折花竹臺榭又似過之恨不與此老同生作天然一
段其色也
又寒山圖
石田此畫品政如其畫寒山嵳峩丹楓翠竹别有天地
也不經意處亦自可人
題石田寫生冊
此冊白石翁雜花果十六紙折枝鳥三紙鵝一紙渡溪
虎一紙秋蟬一紙其合者往往登神逸品按五代徐黃
而下至宣和主寫花鳥妙在設色粉繪隠起如粟精工
之極儼若生肖石田氏乃能以淺色淡墨作之而神采
更自翩翩吾家三歲兒一一指呼不悞所謂妙而真者
也意足不求顔色似前身相馬九方臯語雖俊似不
不必用為公解嘲
石翁綵卉卷
白石翁折枝自徐熙易元吉來不作成都𣲖以故種種
有生氣此十五花望而知其非凡筆也陸文裕以領解
之三年秋游太學䟦此結法疎俊妍美隠然有陶貞白
吳興小兒評是二絶足富小祇園老圃矣
題唐伯虎詩畫卷
唐伯虎桃花庵歌當有圖不知落何人手予後得一幀
意頗與歌似而秀潤婉麗妙入趙吳興三昧因裝潢成
卷按二科志載伯虎首篇作倀倀行又有何處逢春不
惆悵何處逢春不可憐二語今皆削去伯虎此詩如父
老談農桑事事實際中間作婉致情語當由才未盡耳
然過此則胡釘鉸矣余十年弄筆墨不敢置眼睫間今
老矣愛此畫不妨併讀此詩一再過也
唐伯虎寫生冊
人以為徐熙之野逸勝黃筌之富豔品遂分矣吾吳中
寫生無過白石翁而伯虎次之此十六幅種種臻妙蓋
得徐氏三昧而稍兼筌筆不分白石翁下山齋時一展
翫覺乾坤一種生氣落翰墨間為之欣然獨賞也徵仲
待詔有折枝小鳥二履吉題句附於冊後足稱聯璧矣
周東村賓鶴圖後
周東村臣為賓鶴翁作圖文太史題字稱二絶偶有長
康之化幾五十年而翁諸孫幼于復購得之諸公嘖嘖
歎賞幼于兄伯起至以唐伯虎為其曾大父畫西園圖
失之不能復以為痛恨為我謝伯起公家司空飛去古
干將劒吳中老人家藏長史批諾丞相燕公饋九公主
雞林夜光簾可併覓也幼于不㤀其先故當自媮快人
得人失伯起亦姑置之何如
周東村韓熙載夜宴圖
韓熙載夜宴圖乃李主遣國手顧宏中於熙載第偷寫
得者曲盡其縱狎跌宕之態宏中别寫本行人間宣和
帝收得凡四本俱宏中筆而又有顧大中二本亦佳帝
自著譜云大中應是宏中昆季也弘治間杜堇古狂稍
損益之尋落江南好事大姓家以百斛米遺祝希哲為
作一歌八絶句手題其後稱吳中三絶此則東村周臣
摹堇圖而白陽陳淳書祝詩周行筆精工不減杜而陳
書亦在逸品蓋第四佳本也熙載事絶不足道顧其意
欲自汚不肯作亡國相有出於長卿犢鼻之上者昔嚴
續僕射為其父可求索熙載神道碑以千金雙鬟為贐
熙載不肯作諛辭重相苦欲刪潤立卻其婢題一絶泥
金帶曰風柳搖搖無定枝陽臺雲雨夢中歸他年蓬島
音塵斷留取樽前舊舞衣宋人傳竒所載陶學士風光
好事此老風流中耿介權譎種種不乏也
吳中諸名士畫
右周東村雜山水八幅妙有郭馬筆意唐六如一幀亦
精絶陳白陽二幀其一少年筆最工不减六如一寫意
亦自清遠似馬文璧不若晚歲之草草也文衡山四幅
清遠秀潤得元人趣仇十洲四幅秀氣逼人眉睫間兩
水雄逸與東村俱不下宋人陸包山游天池一幀巉巖
陡制秋懷一幀蕭瑟而不寒儉皆可賞也
臨李伯時蓮社圖
宋李伯時作蓮社圖其宗人元中為記甚悉元趙吳興
子昂重臨之而予所得則又子昂臨本也即孫枝所不
論其人物儼雅位置精密益可以想見其二本之妙余
乃乞俞仲蔚小楷書元中記而仲蔚又略叙所見於後
足補元中之闕余復考記内佛陀耶舍者華云覺佛陀
䟦陀羅者華云覺賢耶舍即鳩摩羅什師與䟦陀羅俱
從羅什長安中譯經後䟦陀羅南邁止廬山與遠公社
而耶舍辭姚秦還西域足跡蓋未嘗度江也且遠以晉
元熙元年示寂而道士陸脩靜至梁天監初上武帝科
儀相去可百歲其不相及無疑要之蓮社事固佳是禪
林游戲三昧地不必計其傅會與否以慈氏蓮花藏例
之則三大劫中人皆在會固無不相及也異日仲蔚見
之能印證否
凌氏藏文待詔畫冊後
吳人得文待詔一點染法輙贋作欵識覓生活此三十
六紙真待詔得意筆閒窗散懷出倪入趙極有意無意
之妙而都不着欵識僅餘一詩豈邢娙娥敝衣來前令
尹姬自色奪耶玄旻必欲吾輩證明之毋乃覺有待之
為煩也拈出題其後
文徵仲雜畫後
文太史畫閒窗散筆在有意無意間是以饒意其書在
中年是以饒姿詩不作應酬語是以饒韻此十幀可謂
文氏碎金置山房中敵吾家琳琅矣
文太史雲山畫卷後
文太史徵仲諸生時為黃博士應龍作此卷畫倣老米
氣韻生色遂不减高彥敬書法圓熟翩翩出晉人比之
晩年筆少骨而多韻詩雖大歴以後語亦是楚楚應龍
絶寶愛之戒其後人勿為餅金懸購者所得去六十年
而其諸孫強以留余得厚直而去余聊以寓吾目而已
平泉莊草木不能畢文饒身人失弓人得之吾又安能
預為子孫作劵耶
衡翁詩畫卷
癸丑余避地吳中一日以間謁文太史手此卷索題太
史坐隅畫蘭石畢覺秀色朗朗射人眉睫間已書數古
體詩詩亦清拔是平生合作者而書法從豫章來尤蒼老
可愛今日偶理散帙得此卷出之墨色尚如新而太史
游道山已七易寒暑矣為之泫然一慨
文徵仲勸農圖祝希哲記
文待詔作勸農圖瀟洒冲玄往往有意外色是孟襄陽
韋蘇州詩境令田父覽之亦解忘風雨作勞䟦尾從蘭
亭聖教來視暮年結法小涉佻耳祝京兆文吾所不敢
論其書絶類禇河南而老健過之是平生最合作者噫
二百年無此筆矣
陳道復書畫
白陽道人作書畫不好模楷而綽有逸氣故生平無一
俗筆在二法中俱可稱散僧入聖此卷尤其合作者至
書少陵贈王宰一歌自擬亦不淺矣吳中少年不勝家
雞之賤吾故存之以俟夫賞識者
陳道復水仙梅卷後
清池新月下看梅花水仙全似苧蘿女為吳王縞素時
狀道復此卷併其神情得之當作百花中周昉也
題畫扇卷(甲之五)
右扇卷甲之五為名畫凡七人十八面内戴文進松崖
圖筆簡而趣有餘故是作者與祝希哲題字足稱二絶
沈啟南五面多老筆槎蘖磊塊可畏獨一面榴房妙絶
詞語似戲聾老人且為祝生子亦有希哲題字唐伯虎
二面其一秀色射人眼睫間其一布置精密而逸趣不
乏可與文進鼎足張夢晉石湖秋渠風流名士陳道復
山水花卉九面所謂意足不求顏色似者題字亦多佳
致謝時臣小米𣲖也比之本色差不俗耳
畫扇卷(甲之六)
右扇卷甲之六皆徵仲畫也凡二十面前一面乃癸丑
秋送余北上者時年八十四矣尚能作蠅頭小楷題七
言見贈彭孔嘉以排律繼之楷法遂不减公餘十九面
皆雜山水夏木寒林清泉白石或題詩或止押名而蒼
古秀潤妙有勝國諸公遺意内十面尤合作攬之令人
神爽又一面於拳石中澹墨隠出一貍奴若醉薄荷者
而威勢自足信乎公胸中多伎倆也世人往往見贋筆
不免有蜉蝣之撼因拈出之
畫扇卷(甲之七)
右扇卷甲之七凡六人為畫二十一東村周臣七面内
榴房一面包山陸治六面内竹一面餘皆山水十洲仇
英三面文水文嘉二面五峰文伯仁二面沱江陳括一
面周之工力可稱斵輪仇之精詣遠隃葉玉伯虎而後
當為第一手無疑叔平格力本自超絶伯仁才趣尤擅
精麗而俱好以新意發之不無偶然之累然其瑜者尤
足連城休承淺於子久穠於元鎮抑在季孟之間乎人
謂括之視復甫頗足跨竈不若崇嗣之脫骨有愧於熙
也吾所蓄畫扇凡六十餘皆名筆也攷之古大令有駁
牸之蹟又文通擬班姬畫作秦王女乘鸞向烟霧兹其
所由昉乎然自宋以前皆團扇余所有唐宋人山水花
鳥其製猶存而今之扇則自倭夷作貢始以其適用而
雅舉世尚之即令士大夫袖一團扇揮暑有不掩口者
哉故知觚哉之歎不可作也
畫扇卷(乙之六)
扇卷乙之六陶翁存仁圖天文地理各一文太史徵明
六陳太學道復一李東昌孔陽一梁禮部孜一尤山人
求三張生復一皆畫也又二面作梅杏花似吳延孝筆
而許太僕初小楷二賦其上書畫法多可觀而不無作
阿婆面又間有劉司空之恨聊為存之
文伯仁燕臺八景
永樂中人主移蹕大都而一時館閣諸先生扈從者光
侈其事分勝標咏大抵損益勝國之遺如所傳金臺八
景然往往多七言近體湯王孫所以見屈於劉尚醫者
此也自李何後護格絶不作讇長語而丹青之托則杜
堇古狂外亦不復再見文德承薄游燕市久取王藍田
畫中詩法别貯奚囊隠隠有盧龍龍虎氣覽者果公子
牟耶江湖間亦足慰魏闕思矣
陸叔平游洞庭詩畫十六幀後
余以壬申之秋九月游洞庭而陸丈叔平時亦從諸少
年往蓋七十七矣而簮履在雲氣間若飛歸日始草一
記及古體若干首以貽陸丈存故事耳居明年之五月
而陸丈來訪則出古紙十六幅各為一景若採余詩之
景不重犯者而貌之其秋骨秀削浮天渺瀰的然為太
湖兩洞庭傳神無爽也玅處上逼李營丘郭河中馬夏
而下所不論矣陸丈畫品高天下遠近望里閭而趨者
求一水一石而不可得今乃舉太湖全洞庭之勝而贈
我且復巽辭以其畫將托余詩而不朽也余固有偏幸
陸丈毋亦有偏嗜耶問之陸丈自言至八十二畫當大
成審爾吾於其時上章乞道士服策一杖從探未竟之
勝歸而吾二人者合作摩詰一身毋謂獪少年得隴望
蜀也
陸叔平臨王安道華山圖後
余既為武侯䟦王安道華山圖意欲乞錢叔寳手摹而
未果踰月陸丈叔平來訪出圖難其老侍之至暮口不
忍言摹畫事也陸丈手其冊不置曰此老遂能接宋人
不作勝國弱腕第少生耳顧欣然謂余為子留數日存
其大都當更細究丹青理也陸丈畫品與安道同故特
相契合畫成當彼此以筆意甲乙耳不必規規驪黃之
跡也吾友人俞仲蔚周公瑕莫雲卿輩特妙小楷吾悉
取安道叙記及古近體詩托仲蔚唐人雜記并詩托雲
卿李于鱗一記六詩喬莊簡一記一賦托公瑕都少卿
一記托程孟儒别書作一册此册成安道有靈不免作
衛夫人泣矣
錢叔寳溪山深秀圖
余近獲高麗貢繭潔白如玉夏月錢叔寳見過令作矮
行長幀淺色溪山深秀圖結法一𣲖流自黃子久而間
以啟南老筆蒼古秀潤絶出蹊徑之外一時吳中名士
俱作歌賞羡之眞勝事也人或謂余有所寄則不然大
丈夫好山水便當謝去朝市安用役役寄此為然人生
有義命要不當以一端成出處也譬如見佳畫輙云是
眞山水見佳山水輙云一幅眞畫究竟何所歸書此志
感且以解嘲
又第二卷
叔寶為余圖之兩月意不滿會得佳紙復作此圖純用
水墨氣韻精神奕奕射眼睫間且要余作歌酬之曰能
事盡此二卷矣余既如其言復戲謂叔寳此浙東西山
水也昔趙大年出新意作畫人輙嘲之曰得非朝陵回
乎謂其所見不滿五百里也叔寳當頰發赤然異日老
屐游秦隴巴蜀八桂七閩還吾更當得兩竒卷矣
夏山欲雨圖
梁禮部思伯見訪心遠堂出沈啓南春山欲雨圖示之
後有吾兄弟沈嘉則三歌嘉則獨作夏山已雨語為不
類思伯遂以錢叔寳夏山欲雨圖見示索䟦叔寳此圖
晻曖鬱浡生氣淋漓遂足雁行啓南獨二荷傘人亦似
已雨狀幾欲書嘉則長歌應之嫌其形穢相與一大笑
而止不然少陵雷聲花氣二言或足塞白也思伯其肯
我否
尤子求畫華清上馬圖
楊太真華清上馬圖舊有粉本而寂寥不甚稱尤子求
善白描會余得蜀箋乃乞子求作圖而以意增損之遂
妙其太眞上馬時態與三郎停鞭顧盻之狀儼有生色
太真及諸姨應俱善騎觀麗人行所稱足下何所著紅
蕖羅襪穿蹬銀又當軒下馬入錦茵故自可想也當其
乘照夜白扈從入蜀尚自謂得策六師一小停而馬嵬
之騎不復前矣吳中善書者俞仲蔚連昌宫詞彭孔嘉
長恨歌周公瑕津陽門行黃淳父清平調八首及袁魯
望張伯起王百穀王元馭華幼圜舍弟輩各以小楷書
宮詞遂成佳本其他固所不暇論也
錢叔寶紀行圖
吾家太倉去神都為水道三千七百里自吾過舞象而還
往者十二而水居其八得失憂喜之事錯或接淅卜夜
所經繇都會繁盛若雲烟之過眼而已去年春二月入
領太僕友人錢叔寳以繪事妙天下為余圖自吾家小
祗園而起至廣陵得三十二幀蓋余嘗笑叔寳如趙大
年不能作五百里觀也叔寶上足曰張復附余舟而北
所至屬圖之為五十幀以貽叔寶稍於晴晦旦暮之間
加色澤或為理其暎帶輕重而已昔宗少文圖五嶽名
山於齋壁曰鼓琴動操欲令衆山皆響吾請老之日以
此冊置書齋阿堵得之不自笑令淚出耶然終南山有
捷徑又安知長安道中之無隠淪也且吾與二子俱幸
而不死是不能為向子平亦終當為少文矣因題於後
鍾馗移家圖
鍾馗事僅見唐傳竒中楊用脩以為喬鍾葵字辟邪後
人因而附會之恐亦非也李伯時舊戲作嫁妹圖或云
即移家圖余嘗見其副本叔寳雖彷彿其意而所增飾
過半作魈魑虚耗得志跳踉之態深得小人情狀昔謂
橋神貌醜畏張平子圖之不敢見異日叔寳可免勾攝之
苦矣
弇州四部稿卷一百三十八
