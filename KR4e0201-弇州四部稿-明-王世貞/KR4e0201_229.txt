弇州續稿卷五十五
明王世貞撰
文部
集序
西陵董媛少玉詩序
周元孚氏以節概冠一世凡再上疏再得罪以讁而直
猶未已其於星歴弧矢劍術無所不通精而尤好為古
文辭即世之作者無以隃勝之始婦得安人汪美而賢
為元孚舉五男子皆育汪尋卒元孚痛不欲置偶久之
感異夢乃問繼於董而得少玉者董女字也兄曰侍御
叔玉既歸元孚即能撫其五子如汪己出謁舅姑即又
能奉事舅姑如汪已而相元孚御臧獲大小理家秉無
弗如汪者元孚心異之問能讀書否曰僅識字耳然見
元孚時時誦唐詩則亦誦唐詩所臆記可千首更問元
孚詩止此乎元孚曰三百篇其祖也遂益誦三百篇以
至漢魏六季諸名家亡弗誦者乃稍稍出其竒以與元
孚酬復元孚益大異之謂若詩成吾當叙而梓之以傳
後世少玉筦然曰吾婦也而又君之婦婦何必以詩傳
即傳而以君之婦天下孰不謂出君手何梓為元孚服
其言而止元孚才高而氣雄間不勝其用壯而少玉則
清潤婉秀往往發於情而止於義有不盡為閨&KR0008;所束
者當其得意時即元孚恍然不覺其左次而亡何少玉
以羸疾卒卒之年二十九耳元孚鳩其遺篇什多散佚
所存僅若干首乃梓之而請序於余余讀之曰元孚而
不見夫三百篇乎二南而下多出於貞婦良媛之作删
者蓋錄其語而不必盡徵其人謂可以風可以志而已
至於漢而始有能舉其人者獨司馬之文君秦之淑能
與其夫子相偶敵文君之不以禮合無論然淑亦寥寥
乎不能數章何敢望少玉哉少玉調雖止於唐然不落
宋元矣使天假以年有自唐而上者咄咄逼元孚世且
以元孚詩或出少玉手元孚甘之乎少玉他婦行尤工
具元孚序及馮開之太史所為傳中
喻吳皋先生集𨕖序
當嘉靖隆慶間有博大剴亮鉅公若光州喻司馬吳皋
者其敡歴南北禦圉安攘所在著聲實余嘗有傳傳之
以為真一時社稷臣云公故好為古文辭冥探隱索務
出於人所不恒道然才高而氣雄朝有所請夕靡不應
故其所搆撰為最繁操觚之士咸服其盛而駭其竒公
厭世者久之而冡子督府參軍少極悉其遺集見委以
删定曰毋貴多貴在可傳而已余卒卒鮮暇蓋僅閱歲
而始能致雌黃之力凡得十之三以還參軍而僣為之
序序曰文之所從來遠矣自孔子為辭達之說而釋之
者曰文者順理而成章之謂於是鉤棘晦僻者若在所
汰斥而不載然孔子身删詩書而喬僻峭厲之齊秦詰
曲聱牙之盤庚皆存之而弗去至風之别而稱騷也
則楚人之所以托風其君者務為纏綿迂晦之辭以自
藏而少露其指則辭達之說有所不能盡用譬之於天
日月清寧者恒也雷電霰雨晦冥摶擊者其變也譬之
於山逶迤坦陀者恒也羊腸鳥道嶄削斗拔者其變也
要之其變也亦恒也詩之變至於任華馬異極矣文之
變至於樊宗師極矣此皆知變而不知變之為恒乃喻
公獨不然其險也必無躓其深也必無弗達要以說諸
心而暢諸理澤如也然則識公而未盡者駭其竒能盡
公者謂公之實毋愧於達也必以柔曼靡麗望公若不
足夫柔曼靡麗江左之音辭而中原之所不屑也嗟乎
使立而膚也毋寧立而骨哉少極第行之有劉子威袁
履善者可就質焉
彭戶部說劍餘草序
彭潤玉先生者自諸生而貢禮部以選人分教宣城屬
其子夢祖成進士為戶部郎弃官歸受其封故人或稱
戶部君亦或稱博士君云先生而好為古文辭久而晩
節益甚萬歷之戊子余起官白下先生特自全椒渡江
屬故全椒令佘君介以見余出其所近著詩一卷文一
卷曰說劍餘草命之序余復從佘令所見先生前集十
二卷曰無氊堂者得合讀之然後知先生所詣之深而
且博也其詩皆婉曲工至能發其情以與才合而不傷
格至於七言律尤有斵輪中鵠之巧若序記書傳之類
古色與生氣相射於西京大歷吾不知何如即非近代
所易辦也吾嘗屈指明興以至於今能為古文辭者亡
慮數百千家其卓然名世者亦可數十百家要皆廟廊
山林之傑乃欲舉博士廣文而稱之則不過臨川聶大
年吾郡黃應龍戴章甫陸象孫三四君子而已大年象
孫以詩勝應龍章甫以文勝然皆厪厪膚立而至用其
子有名位優游素封者鍾記室之品不能名一人此何
以故凡為博士廣文者勢必久困諸生諸生之業不過
剽竊儒先之緒而微餖飣組織之欲分功於古文辭則
其業疎以古文辭間之則其業雜加之以歲月磨而耗
之甫得一官有餘晷始欲呻吟以從事古之作者而不
知其精已銷亡矣故夫山林之傑必其不為諸生者與
為諸生而不終者也若乃有子而稱封君者其得志當
亦以晩是不握牙籌操利孔漁獵其鄉閭以為子孫計
則必恣鼎味擁姬姜呼盧飛白以極當年之樂而尚恐
不足寧暇刺促筆硏間哉先生之篤嗜在古文辭其始
不以諸生之業奪其後又不以封君之饗奪宜其所著
述富有而日新若此也語有之用志不分乃凝於神其
然哉余近一見夢祖詩以更超先生乘而上之父子間
自為知己若此先生之集更未可涯也名曰說劍餘草
夫莊周隱士耳其著說劍能使人攘袂而思奮陶潛之
詩何其冲然澹宕也詠荆軻一篇慷慨感激於劍術之
疎深致意焉然則先生之壯心寧獨栖栖於一文苑而
已也
大中丞顧公撫遼奏草序
御史中丞通州顧(闕)卿之為戶部郎即以才𨕖而僉
福建臬計平邵武黨斗亂民尋遷廣東之參議以至臬
副從征山寇有功而中忌者歸久之乃補僉滇中臬解
順寧大候二州土酋之搆詔還公參議於浙江兩年復
還公臬副而飭覇州兵事會浙有驕卒之變屬撫臣銅
梁張司馬密捕誅之司馬恐不任於是奏留公浙江以
自翼凡十日而驕卒之首惡悉授首詔加公三品俸以
原官飭薊州兵事覇薊俱天子之東南北門而公皆以
才𨕖公至時方有稻田使者公與之合筴興水利募農
耕奉行之臣凡十餘道而獨公所治已見利數倍會遼
左之撫臣缺詔推賢能知邊務者公遂超為右僉都御
史以往公上疏力辭謂往歲於藩臬前後薄有成效皆
因人成事身所建畫又多不待竟而遷浙中之役甚愧
同事者或以小嫌見累而己獨得超拜甚不安誠願以
故秩為縣官捍薊邊且得究稻田之利優詔不許而以
稻田事責代公者公既至屬北兵大入與征北前將軍太
保寧遂伯李公合筴討之公任謀李公任勇大破創其
衆斬首以千計鹵駝馬牛羊萬餘公叙所以勝狀宛
曲如畫而力推功於寧遠請毋賞及臣賞及臣不足以
勸戰士天子為之首錄寧遠而公與總督王公俱遷公
自僉而副賞亦差次之當公之在遼遼困大水千里為
甌脫公請開海禁議蠲䘏得報可公益與總督王公大
師李公條遼事之所以難大勢有四謂邊長寇衆兵寡
餉薄畫圖貼說而上之其所思以濟拯之筴甚詳天子
得公疏下大司馬大司農議之亡不朝上夕許公自是
益發紓諸所建白與注措略相當自公之在遼士飽馬
騰遼遂以重冠九邊議者知以戰功推寧遠不知所以
作寧遠之氣而礪其爪牙者固公力也吾觀近世之善
言邊事者於西北推楊文襄公應寧於東北推翁襄敏
公仁夫於南推王文成公伯安文襄詳而不甚文襄敏
文而不甚暢文成兼暢與文矣而不甚覈乃具體集成
則惟公哉公與予交頗晩而最為相知癸未之冬余與
今相國太原公俱杜門却掃有志游方之外公謂余毋
事筆硏謂太原公毋應世今太原公已拜相樹平章之
績而余亦謬誤一出不唯不能從公教而郤筆硏之累
且為公犯綺語之戒矣公自薊以前所興立不能自達
之於上而往往托之移牘丁亥而後其因驛上封事者
又不知其幾余所叙僅公一斑耳公於出世經世二端
似能合之余且與太原公托自解焉當不以我為綺語
也
休寧茗洲吳氏家記序
自太史公之為史記而别叙傳於其後欲以明其所以
作史之意而推本其世系而尤詳於顯賢者班氏之史
亦因之自是若曄若約之類雖或文有詳約辭有工拙
要之惟二史之步趣太史公之傳其父談也班氏之傳
其父彪也二史之所從草也若周之衰春秋戰國而名
世家漢之初兩姓諸侯王而名表者則本始派系皆彬
彬可考譜由是昉矣休寧之吳故姬姓其先自太伯凡
數十傳而國滅因以國為姓長沙忠武王而後代有顯
賢不絶其在徽郡至數萬餘指而休寧獨擅其半休寧
之南曰鳳山以唐左臺公始也其西曰龍江則吳媪始
也鳳山之指繁不能自衣食有吳媪者婺而材攜其孤
處焉篳路籃縷以啟山林西徙之吳乃有家矣凡四傳
擇饒地轉為茗山茗山之吳吳始有族矣當明之興茗
山之吳已草創成譜而東山趙子常占之以為吳之後
必大蓋百有七十年而尚冺冺如也最後乃有吳廣文
子玉父子廣文之父曰隱君某博學工古文辭慨然有
意於先世之業取舊譜而新之整齊其世次佹就緒而
卒年僅三十九富是時廣文猶在髫輒抱遺書而哭曰
孤不執觚管而以終先人之遺志者有如日未冠讀經
史秇文諸篇凡數百千萬言其所撰述凡十年而傾邑
又十年而傾郡又十年而傾海内學士大夫咸曰吳子
今之太史公班氏也廣文踧然不佞惡敢當之乃出隱
君之遺書而加鉛槧焉曰姑有以矩矱我庶幾吳德之
不墮蓋既成而名之為家記所以不稱譜者何以非譜
所既也亦吳史也曰記者何謙辭也為記之目凡二十
卷凡十二用太史公班氏法也其序例辭則左丘語也
諸序吳氏家記者咸曰吳子今之太史公班氏也吳子
辭而歸德於隱君則曰隱君吳子之談與彪也弇州生
亦云吳子聞之請而弁諸序者
少師大冡宰贈特進太傅蒲坂楊襄毅公錄序
萬歷元年十月少師吏部尚書楊公以末疾乞骸骨歸
里上不允若曰是唯皇祖考之所爰立以佐余一人將
統均是毗温詔凡再下公請益力始予馳傳歸賜寶鏹
綵幣以行且曰卿其彊精神善醫藥庶幾旦夕有瘳以
終毗朕明年八月公疾益甚薨於蒲坂之里第事聞上
為之震悼輟朝下所司援故事賜祭者九卜兆域以葬
特贈太傅謚襄毅公既葬久之長子今少司馬俊民以大
理少卿遇覃恩得追贈公特進於是司馬乃合公所得
敇命二通誥命十八通敇諭(闕)十(闕)通諭祭文九通錄
成帙而故太師徐文貞公撰神道碑太保吕文懿公調
陽撰表前太師張公居正撰誌銘太師張文毅公四維
撰行狀與諸所司覆請之疏悉附焉於是乎榮哀之誼
備矣吾吳中飭兵使者李君淶梓之郡而以司馬之指
來問序不佞守尚書郎時嘗得望公於班行中風采如
峙玉既跡其行事則昌黎氏所謂龍虎變化不測傑魁
人也又既而以通家子命不佞則春風霽日靡所不煦
朗蓋是時南北爭侵擾𧖟食我喉咽要腹之地邊圉之
職儲胥者智力俱困而不能支天子方自管三尺日以
雷霆殷殷其上而柄臣乃隂操其喜怒以為威福當是
時中外之望獨寄於公一人公不愛其身與其材力以
應之四出而將數萬之疲卒於西於東北於東士奮而
騰卑城淺隍忽若易而金湯者敵皆逡巡遁逃而不敢
犯間一接之斬首鹵生不以數百千計不止三入而領
中樞北籌邊東南制倭西南筴苗獠明光之疏朝上而
夕報可無一不富上意片紙下於萬里之外奉若神明
而不敢貳雖柄臣睥睨其傍以伺公之隙而卒不可得
自是歴佐三朝或長銓地或仍領中樞或再長銓地皆
與大相相表裏大相明則直以伸其志大相忮則宛以
完其節所謂大相者其勢之軋時負而時勝而公故皎
然自若其官則自太子少保徧歴東宫三師以至人主
之三少其禄則正一品而勲則柱國階則特進子孫多
賢貴若少司馬及進士俊士都督府都事俊彦都督府
同知俊卿胄子俊臣諸孫翰林檢討元祥而下凡十餘
人繩繩趾美弗絶論者多美公一時之際以為君與臣
合嗟乎君臣之際蓋難言矣世宗皇帝得聖之威而大
相中間之為之臣者十一得如公否也不然且以為人
與天合然所謂人者凝之獨在公公故純心與才合也
遠固未暇論公之鄉人在唐有裴晉公者其禄位名德
出入將相大較與公類第公之處敵難而裴公之處敵
易然裴公之告成者竟一蔡州耳而竟不能得志於鎮
魏公之婁出而婁不挫抑何逕庭也裴公據上相數為
居其下者所扼如皇甫鏄李逢吉李宗閔輩時側目焉
揆席搖而弗𫉬暖乃據公上者豈盡賢顧安公而公疑
裴公之後無顯者彼郭汾陽李西平之後顯矣而椎不
文故不能悉紀三公之盛而著之琬琰自史傳外寥寥
焉以公今日之紀視三公其天之合何如也君子以公
真能臣公之子若司馬諸君真能後故不辭而授簡焉
以復于司馬
大司馬趙公燕石集序
嘉靖中余守尚書郎獲接天台趙公於御史臺時公以
盛年据顯位然多折節待後進未嘗一露得色而同舍
郎有應君明德者時時為余言趙公之為長者自天性
非有所矯強也余出副青齊臬坐家難歸而公歴左右
司寇以至正位留都大司寇其清白之操持衡之守為
天下平而是時公之父母年八十餘尚健匕箸既以公
考最封如公秩矣公乃懇乞骸骨歸養凡再上疏乃得
請而屬先帝更新朝政於大僚庶尹有所登黜中外臺
省諫臣爭稱公賢不宜老之林壑詔特起守故官尋轉
南京大司馬參贊機務所以寄藉良至公既依依二尊
人膝下不忍離復再上疏乞休温詔許之然公至明年
忽遘疾不起而二尊人故無恙也縉紳先生毋不以國
寶家楨一時摧折為主上與公之父母惜而又重公之
始為忠而卒以孝終蓋兩完矣公卒之年而貞復起參
浙行省又二十年而始遷今官趾公後道經毘陵晤公
之介子某别駕君出公所撰名燕石集者凡四卷授而
俾卒業焉乃歎曰公真長者公真長者余雖少於公十
五歲然當公之見接時以操觚之末技猖狂都下都下
諸公工其業者靡不悉出所長以相揚扢而公粥粥若
無所知能詢之人不知趙公工是業也應君故好古文
辭然所以稱公獨長者耳亦不言公工是業也今讀公
詩則皆和平郎爽有朱絃䟽越之音而五言古近體尤
自長城至於文典雅簡勁太羹不和之味流羨於齒舌
間彼横溢而自謂才鉤棘而自謂調者故退然而下風
矣公不以名其業使操觚之人無能名之及藁存而目
之燕石公豈其石也要之竟不欲以其長鳴終始不離
長者乃爾公諱大佑字世徹登乙未進士别駕名成孚
故嘗司諭嘉定與余善温敏而文有父風
風士錄序
風士錄者何侍御李公按吾吳四郡輶軒所經以公車
之業試士而錄其尤以風者也稱風者何緣詩起也若
列國之有風云吾吳風之在詩者故輕靡以華勝今而
華實衷矣在公車業者故純雅有方幅今或用才而過
以險語盩調相角矣日者大宗伯有憂之為上言諸省
與南宫大造士必取通明經術不詭於道者不然即才
而竒弗錄於是齷齪選愞之士亦時時雜進而輕俊少
年之用屈諸輕俊少年咸相驚謂大宗伯之微指欲右
中州而左吾吳若越不知其所推引而為後進模楷者
故太傅王文恪公尚書瞿文懿公二公吳人也御史中
丞唐公唐公晉陵人晉陵亦吳也大宗伯之所左在今
吳而所右實在昔吳也侍御公復憂之豈其未易而今
將強變而昔或兩墮耶是故輶軒之所經首以試士為
要及竟試士之業而後喜可知也曰甚矣風之易也天
子之可大宗伯請僅歲餘而翕然一變至此哉即無論
三公之謂何彬彬乎質有其文矣吳守石君請梓之曰
故事也李公曰梓之第省可三之一梓而多以為諸生
好則可以風之則未也蓋僅百餘篇云世之小公車業
者謂經生之文多割飾而於聖人垂世之訓無所發論
策士之文多剽括而於聖人經世之用無所補夫士藉
以應弓旌鵠耳安用是紛紛為是不然在上者患無以
風之耳風之而能去其割飾則聖訓也能去其剽括則
聖用也語有之今之樂猶古之樂也夫不佞未究於此
者聊以塞公與石君之請公按吳值大水旱上書為元
元請命得報蠲賑以數十萬計諸所摹畫哺袵之筴萬
方石君能奉而行之於吾夫子富而教之之旨蓋兩至
者公濟寧人甲戍進士石君黃梅人庚辰進士
文起堂新集序
張幼于有堂曰文起而名其集則詩若文咸萃焉其續
集則有文而無詩今者復攜一編曰新集過余則有詩
而無文謂余姑為我更序之余始識幼于甫二十白晳
美姿容與文徵仲王禄之諸先生游當是時其才横肆
不可當讀之若入武庫雖五兵爛然不無利鈍至卅餘
乃始稍稍就繩墨而以清圓流麗為宗畦徑雖絶而精
思微遜所謂文起堂集者也余讀新集則情事劑矣意
象合矣出之若自然而探之若益深博而去其雜竒而
削其險劌而洗其跡于是乎幼于之詩成矣幼于有所
搆撰余輒為之序之丁亥卜藏于(闕)山之(闕)而屬余
草生誌今者去耳順尚四載其大用固未可量而所搆
撰亦詎止是哉雖然余老矣所以為幼于不朽者伎亦
殫矣夫玄晏故不能勝左思陳王卒何藉乎敬禮夫夫
亦可以已矣
集虛齋書義序
異時大宗伯河南沈公言諸生少年之為公車業者日
習為怪誕以相高而不得聖賢立言之旨宜一切通行
裁正以成弘間為鵠故王文恪公瞿文懿公為羿當是
時天下之士有應有不應而吾吳為二公之鄉以故
其應為稍速嘉定則吳之下邑也前沈公而為大宗伯
者其邑之徐公徐公博曉經術攻古文辭而間出其餘
以治制科業又少時嘗與瞿公相下上以故嘉定之應
之為尤速今進士李先芳鄉進士金兆登胄子徐兆曦
張其廉諸生婁孟堅等十一人皆其邑之良而游於徐
公之門及為其子壻者也相與琢劘其業曰使吾瞷然
而遽欲紹明成弘之統則有所不敢拊膺闊視而自附
於二公曰吾其文恪乎子其文懿乎則有所不能務於
弔詭而自逃於新令之外則有所不可剽腐趣易以求
合於用事者之目則有所不屑吾求得聖賢之所以立
言者而已矣求聖賢之所以立言者求之心而已矣吾
兒士駿奉其辭百四十篇以示余讀之見而劌而不刻
肆而不驁馴而不凡步驟有節咀諷有味庶幾乎求之
心者哉嘉定故多材然於科目往往不能當諸邑自今
而往將習習霞舉矣其為我謝徐公得非公之力也歟
王夢澤集序
楚有王夢澤先生廷陳者當正德中成進士高第讀中
秘書以伉直故卒廢死余為郎時先生尚在念不𫉬侍
門牆獨得其詩若文習之以為快歸吳有秇苑巵言紀
其儁語俠氣頗稱于人人而未能定其品晩節宦游金
陵而先生之孫潁州太守追伊重梓其集於郡而俾余
序之余故嘗通楚檮杌諸家言竊謂春秋之季其主篳
路籃縷以啟山林其民魋結左袵日尋于干戈豈復暇
問觚管之業而時已有倚相伍舉者出而綜墳典嫺辭
命厥後屈左徒氏遂以騷辭開百世宗而宋玉唐勒景
差之徒相與紹明之及秦漢而後小有顯者亦不能與
東西兩京之彦埓至唐而僅有襄陽杜氏孟氏杜氏之
業差為宏博與屈氏分途而偕不朽若文史論建可稱
述者抑又鮮矣明興百五十年而始有先生先生甫弱
冠天才横溢飛聲秇林超宋乘而上之步武開元大歷
以與六代接文則自西京而下之亦不失六代其尤雅
雋者書牘大小數十言言子長少卿也詩無所不工麗
而五言更長城矣先生既以直廢死不得珥簮荷管為
縣官司述作之柄繼先生者三太史俱以博大竒偉稱
雄館閣間然有韻之辭視先生不啻徑廷也後先生三
十年而先生之鄉人則吳明卿氏先生有專詣而明卿
取兼能若今周元孚鄒孚如諸君子交轡而馳康莊焉
能舍先生赤幟哉嗟乎衡泰嵾二嶽七澤三湘山若增
而嶐嵸水若闢而灝溔者其為先生輩耶非耶余文蕪
不能當先生雖然潁州以為前茅而余且私其驥尾矣
梅季豹居諸集序
弇山人曰余少年時稱詩蓋以盛唐為鵠云已而不能
無疑於五言古及李于鱗氏之論曰唐無古詩而有其
古詩則灑然悟矣進而求之三謝之整麗淵明之閒雅
以為無加焉及讀何仲默氏之書曰詩盛於陶謝而亦
亡於陶謝則竊怪其語之過蓋又進之而上為三曹又
進之而上為蘇李枚蔡然後知何氏之語不為過也四
言則國風而後絶矣騷則左徒神而賦則文園聖蓋並
軌於康莊而分鑣於廣莫本不異也厥後以鋪張馳騁
相競所謂記繁而志寡者班張而下咸有之以故賦之
用日廣而騷遂屈斯義也徐昌穀之談秇胡元瑞之詩
藪能稱之而獻吉與仲默間能為之今天下之操觚者
不少矣往往樂近體之易入耳而輕得名洋洋乎靡所
不條貫至於歌行之類則艱習之何論五言古若騷賦
風雅與之談未有不思卧者矣戊子冬為有舉宣城梅
季豹者曰是夫也能不為近體人也已而季豹來謁今
年冬則出一編所謂居諸集者見示則皆騷賦四五言
古詩余乃以暇卒業焉大歎詫曰世故有人哉若季豹
之為騷賦於左徒文園時時取財而别具悲慨婉冶之
態五言於漢魏時離時合而其合者并其氣度色澤得
之惟四言不能窺風雅藩要之梁陳而後絶影矣使季
豹襲古衣冠而不為金陵市客而訪我於弇中吾且以
為千載人焉敢以季豹目之故慨然為序其集集曰居
諸者蓋猶有待也季豹志也若其篇攻字琢為季豹忠
臣者則有其宗人台祚在
弇州續稿卷五十五
