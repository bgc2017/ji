弇州續稿卷一百八十一
明王世貞撰
文部
書牘
答汪象先
賢叔父來得足下手書申契闊之雅及損餉扇盒俱領
訖尊公谼中無恙侍膳讀禮之暇著作日新不朽大業
成矣足下足稱佳子弟苐近聞稍有紛紜蓋叔父云爾
得非以酒德小累耶勉旃自愛僕自入春來於生人之
好一切從澹唯文字結習時時往往作撓耳方欲驅埽
之而足下乃猶嗜其土苴耶聊附一部去不足存也賢
叔父出足下所藏三種戎路表黃庭經右軍雜帖皆宋
搨紙墨精甚然是思陵手臨殊於大雅不足隂符經乃
祝希哲書刻石者後有顏真卿云云一行下禇遂良字
割作贋帖耳希哲六體書極真而不能大佳其倣眉山
雙井尤劣漫為提出想足下不以為訝也病目草草不
次
又
不見足下十年矣每長公過我偕二仲杯酒流連念若
少一人者乃足下竟不復過我不敢以為望苐覺山園
少足下足下亦少此山園兩缺事耳長公作大緣事於
金焦間帝釋天龍人非人等俱拱聽第不免折蘆老僧
一笑如何計還谼已久聞為叔氏授室臘月十八吾家
少兒亦爾自此可完向禽之諾矣茅平仲磊落男子也
惜僕方習静倦飲不能數周旋書已為致之矣太清樓
帖佳甚政何必出朱忠僖乃為真耶二王楷亦然但非
秘閣全本耳一一為跋訖并扇附納珍味祗領薄有所
報勿以為䙝幸甚
答華西湖
公集成而需不腆之言以弁也則孟逹兄弟嘗露之矣
今公復以誠懇而二子先容焉僕雖陋敢忘其諾且幸
而未及獻歲墨卿猶在御也公年今七十有七耶而好
吟不已思托於豪賢如百谷輩以傳甚壯之念之使者
將集至時已迫暝啜术粥畢即燒燈略讀一過大都多
和平爾雅之旨第集名騁游未甚合至樂府詩餘而後
知靖節之賦閒情不虚也僕久不受潤筆而公所貺皆
機杼中物不忍孤來美謹拜嘉獨誦書辭未類意以為
仲達筆不則郁人文也昔陳琳為曹驃騎作書子桓疑
之而復托琳以書辨公得無類是乎然書以叙悃信情
而已不必作此吃吃也一笑
答華孟達
華與吾王為世講而又世姻也顧獨不識足下乃至耳
中亦未有足下而一旦忽拜足下書及詩乃至併得足
下全集而讀之僕跌宕翰墨之場三十餘年矣所接海
内名士殆盡而於一衣帶水地羔帛還往中失足下良
可怪也雖然士怪不終合不怪晩也足下以臭味偶入
故所飾奬僕太甚使僕慙於前輩長者及吾先友然而
足下自從靈扃得之非隨世漫笑哭者僕安敢復置喙
也足下詩在濃淡間時具悠然之趣而調復朗朗文簡
勁有法尺牘尤雋永苦乏踵門者不能盡足下才耳過
此當日益弘詣誠未覩其止也後序為仲氏將足下授
之意耶抑自草耶自草者僕又失一人矣伯仲之亟稱
郁人文者操觚凡幾年其人未老否不然僕又失一人
也小暇幸與偕來僕將啓弇州園而掃容觴之石以俟
雅貺種種雲霞之潤溢我几席後一月當成序及報草
先附不腆之謝於從者幸亮存為囑
又
日來㩦集丐序者麕至意殊苦不能應之獨至誦足下
詩文輒令人爽然捉筆搆語不覺清颸之入懷也梓之
當令晉陵紙貴第不知僕重足下將足下重僕耶所願
更益充吾學養吾氣氣完而學富遇觸即發有叩必應
吾常操彼之柄以役之而不受彼役乃足稱大家耳六
朝以前所不論少陵昌黎而後蘇氏父子亦近之惜為
格所壓不得超也北地濟南格超矣其詩不受役文不
能不受役也足下勉之辱示郁人文要須一見之不則
得其著述亦可所餉名蹟種種第山房中非缺此而損
足下槖裝後勿復爾也序稿呈覽外薄意附報不一
又
足下念我至矣第每得一信則文日益多又益竒且工
也所致左氏謀間及兩生往復書病中強讀之不厭人
文之嗜古篤矣毋論謀間出左氏卒卒竿尺語亦左氏
也仲達謂其敷言似子雲毋論不見敷言即卒卒竿尺
語時亦子雲也乃至作遷殷誦洛語於寒暄訊問間亦
幾乎牛刀割矣奈之何不使握如椽筆效丹墨旃廈也
仲達才本高俊語時出以法故讓耳大江以南操觚之
士僕必識之而以問足下間得百一應耳以及人文及
仲達則百問而百不應噫嘻我知之我知之不佞披&KR0008;
於天下垂三十年而今乃信諸所以得名者非吾所得
意者也大丈夫貴心賞耳雖然亦願有以效三君子夫
日月星辰其垂象亘萬古而長新者元氣布也黃河之
流歴萬里東注海而不屈者元氣貫也不有孟子莊周
戰國策司馬子長足廣乎玉雖貴僕願三君子化工之
葉木也不願三君子玉工之葉玉也仲達書中往往有
好仙語意欣然若有會但不宜誤讀抱朴子悟真篇落
漢武黃金竈温柔鄉穽耳僕過中秋即入團焦塗塈四
周如袁夏甫惠生五車一字不得用兒曹甫踰髫即令
受産以此尚愧龐公足下為我覓諸名士翰墨深愧來
意之辱為留沈氏則一紙其他却附納勿見訝也食品
拜賜歸田歲間所為文辭得四十卷只堪覆瓿耳
又
郁人文來云以太公違豫故足下從事醫禱間甚苦不
能走一介訊問而使者以手書至矣四絶句朗朗是金
臺宫中語但僕實無所證塊守一室焚誦為業僅欲息
機埋照以俟異日之引而過為諸賢飾畫令人且慚且
畏太公當以勿藥比來江左殊有百歲人毋慮也足下
文必傳世丹穴渥洼體格已成但長其葳蕤極其蹀躞
可耳吳中顧山甫詩而隠者也品格高甚貧不能暖突
惟足下一過訪之承損餉食物破例領半以章來雅後
勿復勞筐篚也
又
靈軿見訪時適於俗客有所畏擬以日下舂烹葵燒筍
作物外談而雲雨飄忽不復可蹤令人悵然足下詩譬
之宋衞已自成國采而為風可刪者少賢仲氏則大邦
賦也然尚未受命於東都雖磬控縱送洵美且都而少
一段如組如舞在僕既蒙物外之賞當必有所效幸小
寬之羸病初起氣息惙惙流火之前或得如約也金剛
經是宋佳刻而解者一村老儒開口說波羅密比之荆
公三昧尤誤今却附璧勿訝勿訝
又
僕自仲秋後體始得小挺而日苦筆硯役忽忽無寧思
足下詩大抵成就少可受雌黃者故未及勘却為仲子
勘一番然亦任意興時發時懶去取或未當仲子天才
大有神至語亦有從苦思入者第下韻入字往往未穏
恊以故句饒專力而篇少全功譬之未攻之璞驟令拙
工見之不免相累老卞耳昨見宗伯公意不甚滿仲子
尺牘以檀左法不可恒用恒用則為人所窺郁人文小
語自咀自譽可耳難於貴洛陽紙也此語似有致足下
識之别紙所諭大阮欲得詩序僕於新正誓絶此障矣
今則未敢懸却也百谷好於筆吻間作業不唯調此公
亦似調僕呵呵
又
前者承足下與山甫枉駕出所梓新編見示俾為之序
既而讀之往往取清適而絀雄竒貴風度而略氣格若
吳子諸近作多辟支佛果非大乘十地菩薩位也以足
下已詩證之大有勝彼者可知己内篇之目尤未獻服
衆志憎兹多口以故拙序多歸美山甫實欲為足下解
紛耳亦不必與山甫言足下更後十年當率諸侯攘夷
擯楚而後謂之盟主不至作句踐縱横江淮間而已僕所
評擬似不必列卷端中間取一時俊快未可便稱漢廷
老吏也何如何如
又
嚮者足下過金陵時方苦應試之士麕集褦襶報謁揮
汗成雨於生平知己竟遂寥簡此歉何如亦恃長者見
亮形跡之外耳足下為名場所耗磨别托貲郎以了壯
游之興若長卿文人次公循吏俱繇此階何自為屈倘
㩦近集百卷燕中如陳伯玉故事當一日而名動公卿
太原公故知足下必為倒屣僕之此書亦贅疣耳區區
衰老對鏡自憎加以手足之痛乞歸不遂當圖再上其
它筆硯之債牽累無以聊生足下亦憐之乎西虜縱横
南盜猖獗而肘腋之間隠憂復深見太原公眉頭恐亦
無舒理雅貺祗領聊附薄報不宣
華仲達
吾師曇陽子以陽九日示化也則拳拳不佞寡言省思
矣居二日而足下書至夫不佞皇皇焉若有所失惴惴
焉若淵冰之踐而遂遺訓是愳安能復以巵辭溷足下
雖然足下之念我殷矣其文工矣僕又且閉關果爾遂
失足下矣夫嚮者與足下伯氏書謂三君子為造化之
葉木也毋為宋人之葉玉也夫雕蟲者文也其誰能不
葉玉謂葉玉而不失葉木之意也篇有眼曰句句有眼
曰字字有字法句有句法篇有篇法此三者不可一失
也顧世叔者不知何如人某吾粗識之彼自作傖父眼
耳求足下一報詈恐不易得也抱朴悟真之誤非謂抱
朴悟真誤也謂讀之者誤也真人在已莫問鄰太上若
預逆後人黃白交接事耳僕毫未有得其閉關也譬之
沐猴效禪僧坐今又以足下故而違寡言少思之戒幸
言不耐長而思不耐沉以此小自解耳大貺拜嘉少有
不腆之效亮納為荷
又
得足下書讀之其書仙也再得足下詩咏之其詩仙也
已而竊窺足下之心腑顱骨仙也然而微有疑於足下
仙者非謂足下不仙其志與氣也非謂足下有大父及
嫂與諸孺子之累也以能一習未洗耳雖然不於足下
驗之乃於僕驗之僕自奉先師誨拔之於炎宅苦海中
跽而矢天以出世為急亦能捐此鷄肋還縣官矣捐蝸
廬與蟹螺之産付兒子矣山池館榭之靡麗名蹟古器
之瑰竒澹如嚼蠟不挂口矣後庭故無人絶不寘意矣
入關來亦焚筆硯然既焚而時忽置之此念不能都盡
以此時出没為太虚累僕老矣猶不能盡之何况足下
方鼎盛其春秋凌西京擥先秦而慕三代之英劌鏤五
藏唐突真宰東家食西家宿殆亡是理也先師一脈自
葱嶺來蕩識慮詞藻而空之數十堅固不論已僕亦偶
及之安能強若所就而從我退之文人其所詣豈僕敢
望然晩節自為絳桃柳枝所嬲啖硫黃鷄炙死毒耳何
名仙去也歲晏冰雪且學昆蟲閉關足下與郁人文幸
勿來春中隔溪禪堂成或足憩長者轍耳勉旃自愛
又
人文歸無何而伻復至則二詩爽然快目稍一誦之九
咽作青精氣長謝君王莫賜環知言哉僕於至道無絲
髮得唯世緣一念粗息耳又所引仙師示趙沈二子語
具見超識足下遇真師者何如人哉即祖耄母寡兒女
纍纍不碍真如火宅中正可下蓮花種子僕苦未辦此
聊借境以逃耳昨見二三友生云足下能前知果爾却
不敢薦也縱有之勿作聖證佳耳楞嚴經中世尊語可
畏昆季詩皆宜和而意不欲累筆硯興至當一為之不
一
又
郁人文忽忽土木人也以棄諸生故來便自不凡齋居
不能學遠公破木义呼酒與匡坐許時覺鐘鼎色射人
眉睫出其文左氏也亦須念樊宗師障可愛亦可畏也
足下好仙而疑我曇陽師於禪則足下所好仙楞嚴中
十仙也以此度世可耳何渠能出世僕不敢為足下道
破今學士家刻師集展能識之尊大父所苦想己勿藥
高年幸倍將攝不一
又
僕自十月來苦脾弱削之甚而受役筆硯不休氣息惙
然幾不可支每讀貞白先生作才鬼勝頑仙語大為所
誤元馭與家弟苦相制勉進一肉勿開卷矣旬前讀公
詩且大半大抵神來之語迥自意外天成之句高出物
表特以體裁未定瑕瑜時出方欲少效雌黃為公作忠
臣得來諭虚挹乃爾益不忍相負矣新詩尤多警致并
容請質瞑眩中閣筆再三不一不一
又
僕一入夏秋來病時間時起小挺即料理伯仲詩而為
地下之人所苦不得精治之得所示新詩思益竒進令
人心折此月盡可以授簡矣所云近事不足挂之胸臆
大抵外魔有盡内魔無盡若以此介介則終為彼么邪
子所勝矣一笑一笑
又
數得足下書於僕致精懇而又有物外契故不敢辭而
僭為之叙第所去取有出於一時興倦意懶者足下與
伯氏再商之可也名世之語故不在多不朽之計亦不
貴速吳子輩眼既少珠吻乃多刺昨因喜胡元瑞近體
詩許之小過情渠不免沾沾為羣喙所嘬幾無避處足
下自愛自愛僕筆硯緣非久當斷矣
又
僕無故為人所悞倉皇出山生平兄弟一旦奄逝無由
執手為終天恨部事無幾消長安米不盡唯竟日矻矻
筆硯蒲團遂荒初春略應酬人事則筆硯又荒矣秋深
頗有建白即上䟽乞休而不見允出月當再懇弇山一
片石尚可偃蹇臥也足下風度瀟灑故事楊君玉斧之
流靈真悟契逍遥俟期何物阿堵足以嬰念第聞亦有
竒瘍當是行持偶過旋已就愈自愛新詩冷然之致令
人神思飄越小間當為奉贊且圖和也閻希言去殊暢
遺體巋然比之何簔衣丁野鶴為勝足下何自損文房之
餉乎却有薄報不一
華存叔
得教及損餉名醖詢幼兹具諗道履清豫跌宕詩酒間
殊足生活不似長公日沈沈燕坐而已僕自十月來忽
爾羸弱漸成骨立為家弟及友人所強稍進一肉補之
不能終頭陁行逕殊自慙愧公念我且悉至愛所云幼
兹和美易諧而少堅苦恐徙箸之後為應酬所奪僕亦
覺之見輒相規切第王簡穆一言長梁齋便自輟勝於
樂令清談累日也公書法駸駸大令以故多外拓筆日
益工而結體益廓落竿尺往返小歛之何如近刻山園
十記將完之後却奉覽不一
又
時聞足下善病狀輒為懸憂得手札云向康豫且詞翰
斐然審跌宕杯酒間尚有餘勁也僕一太行坂傍驥耳
導師解羈絡而飲之清泠以故易為馴豐草長林差自
得意然欲調此飛騰蹀躞態於不饑渴時亦自難也所
云潘大司馬口僕不置此自誤愛僕耳非愛道也果愛
道者胡不以一介來叩仙師羽化所以而刺促脩冶城
公行逕兹附拙撰師傳乞足下試一讀之能暫脫五時
衣御白帢握麈拂趣故自無限也
汪仲淹
記别後曾附一書足下竟不曉何人亦不曉作何語與
何事僕侍師野次狎風見侮瘧鬼幾遂委頓今雖能步
履飲㗖尚未是完人益信此色身合離刹那間業分産
授兒曹生平嗜好洗刷多盡一俟師羽化即披破衲入
團焦矣向亦曾以報長公不審相領略否念足下嫂良
而夭且不欲食前約破例成此志銘而足下别紙為小
䜿失之遂爾草草第此文在長公召陵師或可當陳鄭
一賦耳適鄉人瓜戍者便附此不一
又
新安戍歸得手教知叶熊羆之兆不任踴躍欲界天中
樂無以易此者計長公起色滿大宅當相與侍太公作
湯餅飲耳七月初僕及元馭學士俱見侮二豎子幾各
委頓惟長公亦同之此曹么麽都無眼耳却不如唐詩
鬼猶能畏花將軍歌也蕪辭不足以顯逝者而鄭重相
謝又申之以經像諸物種種妙好既不敢郤復無可酬
如何如何彌勒經佛面竹留之大參同室中餘從兒子
博得伯虎一畫將意不知其足相當不也先師化像石
刻僅存大都生時煜煜不定相雖僧繇無所措手聊附
去一紙拙草大傳成不敢望稱傳神或十可彷彿四五
耳家弟體多羸疾而抗志物表雖有秦中游恐不作久
計想亦長公欲聞者餘不一
又
歲晏淒其冰雪交沍竄伏一斗室中如蠒甕蠶而使者
忽來出手書累紙言言皆嚙沈水屑至以豚兒策名為
我懽劇㩦如意舞此兒䟤跋名場初亦有千里之勢一
蹶後遂無復情不謂伏櫪小鳴忽爾驚人第嫌其跅弛
不為遠器耳僕坐此不免出與里舍子酬酢賴其出門
得以弛擔然疲憊之餘形神了不相攝真所謂逐兔而
失麋者也世法中人尚以我此言非信耳長公何善病
若此此自有繇太公捐館不無孺子慕一也入有進通
之戚出有景升之感二也塊處一室不能作山水暢動
止圉圉受貴人目三也祈言者麋集言必驚人即不至
夢腸出亦走入醋甕矣四也此四者皆非所以深根固
蔕長生久視之道也惟足下可進此言惟足下旦夕能
慰解耳兩月前見有傳吳明卿非常者尋得渠手跡為
之驚喜如再生吾家阿敬遂補浙江學堅臥不出吾亦
不強之蓋老來朋舊遒盡若晨星何况手足遠者冀使
之存近者不忍其遠故自不能不爾潘氏文已脫藁却
付之去為太公事鄭重若見濡滯者然亦非遠矣墨贊
更為補數語獻歲之期惟日跂之不一
又
足下率仲嘉偕侍長公而過我真千載一時弇園雖麗
不得當也或僕與家弟悉索敝賦以從差可捧盟盤耳
初覩長公玉色小悴殊為邑邑浹辰復伺之壯氣在大
宅間更王且徤進匕箸頓以豁然唯覺食不勝肉淡液
溶溶喉咽須小省節之乃佳耳方太古墓志為足下完
此心諾應否付堯治非僕所敢與也所擬見訪海上及
同肖甫諸賢游弇園澹圃清洋留别凡四七言律皆不
可已者幸從臾長公仲嘉速為之潘生作報書用幣更
三日文成即付急足也足下篇什自足籠罩時輩元瑞
器不勝才吻不謀腕腦滿腸肥談笑間柴棘何足與較
也見委單幅書舊草諸子之一疥足下壁如何如何
又
自與兄别已滿三月不知於何日侍長公杖履聞本寧
近始抵留都貞吉想久返豫章矣僕斷葷味來已八十
日徙鄉落復七十日唯為長公草一文及了十餘宿負
今便灑然矣昨忽傳長公非常旋審其妄獨怪黃舍人
不馳一介來索草其說為何趙宫贊云許相不肯為長
公推轂或妬婦之口未可信也方中丞亦起家鄒彦吉
再罹白簡屠長卿遂至削籍彼雖皆有以致之然右文
之意安在唯家弟得小舒氣已就途矣適遣人賀長公
退院頭陁無一物可以將敬亮之亮之
又
前者望兄侍長公而過我弇中則日手一帚埽三徑矣
及元敬至而怪紫氣之薄也蓋娓娓為稱兄善病狀令
人心折業欲遣一蒼頭走歙而無可使僅附數行於潘
景升不謂其尚留滯也已而有傳兄起色者兹拜手教
及叩來伻怳然若再得一仲淹何慰如之唯益加進匕
箸親醫遠内以防春事承貺二詩具諗至嚮弟實無所
得嚮來稍涉矜持兩迨骨立今稍腴徤政得滋味力耳
昨偶有語報趙汝師云不能不死而能不畏死不然恐
悞賢昆玉清問大作擬卒業而初歸自泖有不得已冗
來伻促報甚急匆匆不克詳異日併汙素卷附納不次
又
足下稱西湖諸詞客大會選伎徵聲分韻賦詩足使天
鏡中增淡粧濃抺之勝乃至念及丘壑長物使薦其昌
歜莧陸於三臡八爼間則非其任也計長公已還谼為
叔子授室吾幼兒亦欲同之自此乾坤間有兩無事人
矣比來遘異人粗有所得於郤病尤神念欲薦之足下
并以助長公扶老之具不知夙緣當何如耳茅平仲已
為達書於兵使者其人似河朔傖父可以義托惜晩遇
耳使回聊此附復強飯自愛
又
前者得長公信云兄日唯啜乳幾至絶粒為驚憂累日
邇接手教叙致娓娓且詢之使人飲噉已如故良足慰
心亡弟得長公大篇足以不朽雖如天之貺亡以加矣
而贄幣不一領何能自安當令猶子别圖所以脩芹芷
之敬耳許相公書來為長公推轂之意厪矣即為致之
二相及宰公昨得鄉衮報言似尚有扞格也僕方悔其
出如誤食蛆帶敢以此味獻賢者耶吳翁晉詩可壓三
千坐客聞賢金玉日三粥何以能作平原孟嘗哉一笑
餘不次
又
得足下書滿紙文彩煥發足占神王私心竊喜之其所
尤深喜者目前輩流往往諛面獨足下有知己之言耳
所云荆老執政亡弟仙遊恬澹之宫香火虚矣訟獄之
勞孰與寥廓之安入座之貴孰與長生之樂此意誰能
拈破即拈破誰肯為弟舉者長生事殊渺茫蘇長公云
若活七十年便是百四十却能小小理會邇時業已上
書乞骸不得請則於新歲引疾計當無齟齬也足下知
吾有猶子之戚耶天之待亡弟可謂酷矣亡論其賢差
任箕裘世固有老者病者百死不死而少壯者忽遽死
造化竒譎不可量也比張少司空遷大司農中外皆謂
長公用翁左司馬署右宰例有成言矣而至今尚未推
豈銓垣尚與政府角耶計不它補當自定矣此腐鼠不
足以當鵷雛一嚇且足下擬僕歸而僕擬長公出毋乃
非當哉故不敢聞之長公聊為足下一及耳仲嘉薄游
不稱意如何方將草其尊人誌旦夕且脱稿象先之楚
可成歸否吳翁晉寄詩詩甚雄爽排律如入武庫甲仗
森嚴計已返霅不能作答書交游之中獨峻伯有此子
縱横藝苑恢張父業可念也餘不盡
又
見賢從即問兄起色云尚未脱然要當屏謝一切節食
鮮飲久當自佳齊雲之約毋論山水清勝豈有叔夜玉
山之頽然吾坐者四而不一報者(闕)云一回相見一
回老能得幾時為弟兄雖淺語能令人深歎合諸賢故
是勝事但僕殊畏喧豗惟有偏舟獨造而已俞仲蔚墓
表幸為一促長公其子已息心但僕於此處不能放過
亮之亮之
汪惟一
記在鄖中初夏午睡足汲石泉煮虎丘新荈啜之乘興
為足下掃竹里館記既成而讀之不覺失笑即腐毫史
漢人少此一叚境味也遂欲奉寄無繇歲杪晤子與檇
李道中叩足下蹤跡謂倦閩游業返谼矣僕以量移歸
里以避言賜沭無間關道途之苦而獲息涎蝸殼九友
齋十歌所懷一旦還我天假餘生當徙入二藏中覓生
活不敢復噉(闕)矣世人自當妬吾處不當妬吾出
也伻來辱箋教損餉種種扇頭二詩壯麗精切怨而不
怒古印新刻所謂五湖長不敢不拜來意之嘉陶隠居
十賚未足多也第長下衍一者字於義不相當能為我
别刻古印見寄尤妙勿謂老人得隴望蜀也所成鄙言
卑卑亦似小有寓并往拙集一部秘之毋輕示人不一
汪仲嘉
每從行卷中得足下詩輒撫掌稱快今者二章復琅琅
乃僅能以一律奉酬雖卒卒他冗亦緣與家弟僅割連
城之半耳長公龍躍藝苑為千秋盟主二仲率大國之
賦以從誰不授欵惟益選將蒐乘毋示敵瑕以防不測
耳詎可口舌求勝又新都多烈俠覩季布灌夫更用為
快吾鄉士風柔脆驟見之無不駭傳者唯足下從容一
規之通家骨肉情至不自覺其切偲也稍間閱徐子仁
卷乃用意筆珍謝謝天日集蘭譜各一部附覽不一
又
冰雪中使者以長公及二仲書問訊足下至發篋笥藏
而貺我又不以壽名使我不能却惟是長公申後訪之
期仲淹叙起色之詳於報書中具之足下所示諸篇甫
擬卒業而歸自泖塔復為里中兒所跡逐小欲緩使者
行而促歸甚迫倉皇勉成肇元東林一律書扇頭塞白
而已於仲淹二章欲稍措意則不能也僕自五月謝一
切筆硯獲稍息肩九月避警入城小有不得已之役尋
為他人窺脅遂復浸淫比之於舊雖十損八九尚不能
作無事人近更有一種無賴子偽刻注孫武批選古文
時義談藝諸書紕繆庸陋冀以規目前利又有初學少
年勉強一見即詭稱門人偶得兩語輒敷演為序冀以
博目前名僕已置之度外矣恐長公所必不免幸即以
示長公及仲淹共一笑也寒甚呵凍作草附侍史書之
幸不罪
又
獻歲前後皆竒寒客至即圍罏而飲筆硯皆凍以故新
編詞翰驚絶而尚不能效雌黃一字老懶固當爾聞長
公佳勝倘遂東游兄必具青鞋以從來玉閣中以紫氣
為候也聞仲淹疾已平少年事未盡却當虞春訊故人
李時養兄所素知也毋論其技即其人長者幸薦之長
公且聞龍司理有李遠之好能先容否冗次不一不一
毛豹孫
行時辱枉送雖不獲一把袂而扇頭之作不減河梁暑
則懷袖寒則篋笥何敢忘也僕過時之人強就籠檻束
帶追隨貴游少年無非慙悔江山名勝滿目小小篇什
差足獻酬而造物妬之亡弟之耗至矣念生平唯此一
弟匪直同生亦忝知己垂盡之年倏爾奪之令人何以
為生張肖甫太保逝矣此間有隂大司馬徐魏公者皆
小於僕一二歲食頃而亡多年閻道人羅近溪俱化異
物閻雖似有去地然亦不敢望其來也以此僕决欲歸
一兩日間乞骸之䟽當下第恐輦上君子妬吾閒耳趙
少宰大雅亦時往還李生者尚在芙蓉幕中足下如有
意奪何憲五色簟僕不敢不為緩頰第未審主人意何
如也太宰公將發何不附之而來趙公非久當得北子
念謂足下問鴻都北門逕取者五人而羶附者數百人
可笑也且此何足以辱大雅不一
李仲子能茂
僕為聖主誤恩失計一出躑躅留省冶城之鐵不供鑄
錯方圖上書陳情歸與病弟相守而病者不待五十年
手足一旦判離哭泣無節形神不親方杜門就醫藥忽
得足下長箋以幼于紹介啓而誦之鏘鏘乎何瑰麗悲
壯若是也昭代作者濟南新都足下微抑新都而右濟
南此自獨見亡所容喙第飾許及僕所不敢當耳足下
又謂吳越間有動為僻棘好創異談自謂追躅邃古得
非劉子威吳瑞榖諸君哉此不過日取三蒼五雅楊雄
方言之類字剽而句擬之以文其陋足下但讀左國短
長賈誼史遷數大家言何嘗有此也若爾更不如昌黎
河東廬陵眉山之為快嗟嗟文之不易言久矣若說詩
者亡慮十餘家往往可采而獨蘭谿胡元瑞氏最為博
識宏覽所著詩藪上下數百千年雖不必字字破的人
人當心實藝苑之功臣近代無兩渠必欲僕序之亦以
避標榜之訾尚未脱稿足下得之否六詩具見棲托它
詩及文稱是荆山之英武庫之良小加磨淬不患不作
國器虚益滿損勖之而已先青州行狀已徵雅屬胥後
命詩宜和病甚不能措思聊以一章塞白亦不知作何
語亮之亮之
李伯承
昨歲郭年兄之使者稱老丈有非常之耗其辭甚悉怛
惋移日念二千里走介之難輒附不腆之辭及粗帛以
往忽新安余老至稱老丈道履萬福不覺驚喜絶呌如
再得一東岱也唯聞有目𤯝然子夏之經術左丘之國
語不妨於此際成之此老致公明儁一編足為中原吐
氣想當次第付梓矣草率附報不悉
弇州續稿卷一百八十一
