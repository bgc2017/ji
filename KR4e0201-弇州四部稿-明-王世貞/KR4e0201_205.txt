弇州續稿卷三十一
明王世貞撰
文部
送行序
賀州大夫對廷韓侯四膺旌薦序
余故不能自愛其文辭歸田以來逾一紀所于邦君大
夫或行而循搢紳之請以有序去而徇父老之思以有
記然不盡骫骳屈曲以為饘粥之業謀至於夀而賀薦
而賀奬而賀即寧使請言者失色杜口以去而不敢應
蓋風俗之薄久矣邦君大夫方在事而我以讇辭施之
彼且疑我以為將欲有所用彼即不疑我而萬一彼後
有所負則我且負我日者州大夫韓侯之被薦也凢四
矣而余方以宦羈金陵羔鴈靡所布以充廷實别駕葉
子李子書来曰子可無一言以為大夫頌乎余听然頫
而思已躍然而起曰我不敢以例例大夫若大夫則吾
州所創有之神君也我何敢以例例大夫始大夫之當
選吾州也相國太原公元馭書謂余州真得守矣余始
謁大夫於治見其禮恭而貌温神定而氣舒與之語十
叩而十應若鄒成侯之對淳于者出而語人太原公不
欺我既大夫晨朝三老里賦長胥役已延見博士弟子
人人慰諭得其懽已徐察其所獻納者采而用之有所
約束條教必中綮其於土風民瘼若先三月而以微服
來者也又若家置大夫而為之師帥者也蓋不待浹日
而懽聲騰於郊遂之外矣又三月而余以事至鄉屬有
逸囚城門閉鄉之田更市駔相率荷耰竿而奮曰當為
大夫跡囚婦女携饁餉其夫若父而勉曰毋憂饑勉跡
囚以報大夫於是吏士盡銳追討盡獲之當輸賦爭先
而上庾曰不可以勞大夫蓋大夫之忠誠懇惻有以感
之而不弛不濫其民得先之利而咸恐後及歲大水大
夫操輕舠或乘小駟日夜行災地亟上兩臺白事以吾
州上災報於是吾州之災小輕於崑山吳江而恩貸不
因之以殺大夫每至較賦曰吾寧失官不忍失此凋攰
心然大夫之所登賦亦不後諸邑也故事守考校諸生
以報成而已大夫必精閱而拔其尤躬為課藝文談經
術漿炙勞問相繼又為之别其最而稱賞之於是士爭
自奮勵有聲實矣今之薦大夫者名能知大夫有余所
覩聞之懇切詳至者乎曰知矣而未盡也然則為大夫
上者之知大夫尚未如為大夫下者之盡大夫也今天
下重司理重令而輕守守實重於司理及令而以見輕
故多不克自振余邇者有所建白頗精言之不知主爵
者之能見信與否雖然覲事迫矣天子方加意守令有
璽書宴賚之典以旌其卓異者舍大夫何以哉為我告
大夫夫子無它訓曰無倦而已更以告葉李二子曰有
神君在上益自勵冰蘖以共成吾州之治大夫能悉若
毋曰我從事獨賢是謂交相勖者也交相成者也夫例
安能尼我
贈喻太守邦相先生入覲序
喻太守邦相者松之賢二千石也與世貞善其恒言曰
太守奉天子命來治郡為赤子計耳不為虎而冠者計
也太守甫至郡即屬有洚水之厄餓莩枕藉丘壑乃為
文勸誘諸積鏹粟家毋論貴勢俾量出厥藏以賑於是
大小響應得粟二萬餘石鏹半之以分授三邑散施所
全活可數萬計而貴勢中有不便者恣為流言以中太
守太守微聞而笑曰吾嚮者固言之不為此曹計也雖
然彼豈以余為重棄郡耶悉遣妻子歸侍太公於里而
獨身卧齋閣移文乞骸骨然太守之車門若洗訟庭無
留獄胥吏灌手而抱案牘待署靡敢以私進者士民歡
呼載道其頌聲日益聞而貴勢之謗漸屈於是臺使者
易其疑而為信薦剡騰上矣太守夷然不屑曰吾豈其
王尊耶將無即墨我耶乍賢乍愚忽毁忽譽誰為之耶
乃者吾故我世貞頗與聞其事始而為太守惜亦且為
白也既而為太守快亦且為祝也所以祝之者曹生子
念請也子念之急太守也甚於世貞而世貞之急太守
也甚於太守屬者太守且入覲受計矣而張將軍某来
謀序張君者松之良大帥也亦與世貞善其恒言曰寧
噉菽毋噉士肉寧不為帥不為債世貞高其人與遊久
矣一日以書來謂生幸托與喻使君同時又幸托使君
之宇下而今者官又幸同地得一周旋而又俱幸游公
之門敢以子念之例請夫余即欲辭張君安能辭太守
雖然所以述太守者盡於子念祝矣無已第以語太守
積資重當超為大藩之監司以飭治兵事則思所以禦
圉干城治學政則思所以振德登賢不然而天子方加
意元元以太守雲間之政賜金增秩曰吾股肱郡生為
我再治之太守其猶故太守耶將改念而稍慰藉貴勢
耶吾固知太守之必不為彼也相國太原公好察吏治
而急用賢其於太守之被謗若凂解謗若滌而亟才張
將軍嘗拂拭而用之如以燕間見謂我請曰定何如二
子之不辱門下士者則不佞與生色矣
送大鴻臚繼山王公遷太僕卿致仕序
繼山公之守南大鴻臚也蓋無歲不請骸骨而至萬歷
之己丑春請益力天子嘉其行高其志為之下吏部擬
進太僕卿俾致其事以行嗟乎此典之不講也久矣自
人主之必欲盡人臣之力而為之臣者必欲盡人主之
恩故不至於摧&KR0629;委頓則不已人臣懷盡恩之一念而
又不能自慎其行則譏謗殆辱乘之於是人主之恩遂
中變而為薄若夫君臣之際能兩居厚以終者其道在
人臣而其遘在人主吾以耳目之所睹記蓋十載之中
而得三人其它故千百不能一也前是吾同年沈公澂
伯以南右通政乞終養母上為遷光祿卿久之同年袁
公抑之以南太宰引疾乞休上特加太子少保俱聽致
仕今併繼山公而三矣然是三公者皆揚子以南錢塘
以北所謂吳人也吳人秀羸多能深於文而短於質稍
異於北方之士大夫以故雖難進易退而無以為名亦
毋繇見高於人口若三公則天下之所稱重德長者沈
公為按察僉事即移疾歸卧西湖之上四壁蕭然於官
府無所造請監司守令間携酒訪之欣然不辭明日卒
不報謝及強起所居官中事咸舉而不欲以治辦名袁
公宦游之日長青𤨏論諫指切權要不為沮自奉常歸
卧者十餘年天下以公之出處為世道之升降起長臺
綱正邦禮建業之漓風幾為之一變二公皆不家於官
垂槖蕭然幾無以為歸若繼山公則自其先大夫仲山
翁已負恬退之目未艾而歸享有上夀公養志備物以
身為&KR0591;既成進士而不奏第者六年既奏第復以州牧
卓異入為天官郎棄而歸養者又數年年垂耳順蒸蒸
孝謹少工詩擅丹青已謝絶之蓋不欲以其長掩先人
名中歲失偶不復娶竟日儼然端坐左凖右繩歸於自
然最後強起迴翔於留京之散署諸少年鵲起據其上
公不以幾微見顔色公館岌岌且欲傾蠨蛸翳戶凝塵
滿席湛如也其嗣二公而三蓋有不偶然者公且行不
佞貞間語太宰楊公大宗伯姜公昔人有云虞公散髮
海隅而東都之送殊不藹藹此豈亦有所避耶於是二
公合同省諸卿士祖道於西門之外姜公為祭酒而不
佞貞與汎爵焉乃颺言曰昔者疏傅歸有人主之賜金
以贐賀監歸有人主之賜詩以餞流豔史冊以為朝家
盛事今者公之行雖無金與詩然特進上大夫之秩歸
老於家如萬石君則又二賢之所不能得者自今願公
彊精神進匕箸不言躬行之化使比壤之後進士人皆
有所矜式漸變而至於道何難哉夫疏傅之不私其賜
置酒與父老共之達矣而不聞蘭陵之俗美於其舊若
賀監之托跡黃冠以放浪終者又何足為公道也今夫
寶界漆湖固公家几案間物也今而後能使其山若益
而高水若濬而長者非繼山公之風也耶公欣然命爵
而不佞貞次其語
賀大中丞志齋周公平鉅寇奏捷序
大中丞撫吳之履周遭數千里而遙吾郡東薄海而安
慶西接九江相距亦且千里詢問非旬日不達中丞周
公之開府也實在吾吳郡甫下車即集兩監司四郡守
二十一州邑之長吏日夜謀所以蘇吾民者於賦稅征
役之伏弊靡所不搜剔閭井单赤之隠痌靡所不顯見
為平亭而上之朝歲省以數萬計吳民相賀更生而安
慶之屬邑曰太湖者巨盗劉汝國起其間汝國故阮家
黠奴亡命與其曹盧汝星軰流劫蘄黃諸鄉落而歸帑
於陳漢山時時出剽掠富民家金幣服器實其帑而間
發藏粟之羨以予貧者剽猾無賴之徒頗趣之有衆垂
二百而兵使者之卒輕而驟逼其巢遇伏敗散失一指
揮一千戶賊乃四出抄略焚驛舍放徒囚其事至聞朝
廷公始得兵使者奏記即抽青村南衞金山之長矛勁
弓墨陽合賻之刅以從而京口圌山之銳亦與焉然不
使過千曰兵貴精不以多也蓋屨及於窒皇劍及於寝
門之外車及於姑胥之市不浹旬而馳至其所會賊復
走安慶傍地行剽至暮不歸我兵偵知之入焚燒其巢
賊乃移據柴家山蘄黃之兵徼之不利其將傷賊又突
攻我黃家軍有所破殺公至始更約束信誅賞擇利趨
便一意而進毋得相推諉於是果勢壮往者鼓力而爭
先縮朒自完者畏法而不敢後蓋一戰而破其選鋒於
黃宫聲營再戰而徼其走南陽者大敗之獲其魁黨男
女輜重三戰而盡殱厥醜汝國等以次就擒蒐獮薙剪
無復漏網公乃拊循其吏民從容飲至而返飛捷以報
大司馬公既返吾郡之二監司若參政許君應逵按察
副使李君淶暨副將軍馬君繼武率其偏將軍張㮄以
下貽書謂不佞貞宜有言以昭明公之峻功示永永不
佞有事於南司馬部竊與聞公之機宜進止乃敢復之
三君謂公家先周公固神聖也東山之役以天下之全
力三年而始平殷孽至於破斧缺斨而其勞費亦已極
矣今公朝聞警而夕發提一旅之卒不十日而巨盜悉
平發者若不知有行枚之勞居者不知有蛜威蠨蛸之
恨&KR0841;苻弄兵之狙一掃而洗之它伏莽之戎脅息而不
敢動比之先公其敵之堅瑕巨細固不可同日論至或
緩或速神武之用要自有異世而一揆者雖然公之盪
平大盜雖微見其用而所以弭盜之本則在於益推下
車之精思興除剔搔以長保吾更生之民而已能平盜
不若能使民之無盜公其勖諸昔詩人之頌周公曰周
公東征四國是王又曰不剛不柔布政優優之言也敢
預以為公頌若乃疇庸班次增秩賜金而著之旂常鼎
釡則大司馬之所事守也非不佞所敢與也三君曰善
遂錄以上于公
大司馬小江吳公予告還里序
大司馬吳公參贊機務之明年上書言留務六事天子
故重公下樞臣覆議采納施行而公所深憂遠思隠然
欲以其重壮國基而銷反側之伏萌者有所未盡公時
感微恙不佞貞獲從公後佐攝部事出必候問加揖公
揖不佞而語曰吾必歸矣不佞驚謂公公所弁髦者爵
位耳天子甚明聖以肺腑寄公奈何亦弁髦之且公神
清而氣完即偶有霜露之戒何恙不已而遽乞歸公笑
曰吾自知之公不知也疏業上矣余亦不敢復問會疏
上而天子下書褒公才望之重與委信之篤不聽歸是
時公恙尚未損復上書言臣不幸狗馬之病轉深即一
旦先朝露生死皆上恩無所恨第以煢然若巫尫擁衾
呻吟而以虛名据百僚六軍之上即卒然有不虞非死
所贖又發書三政府一太宰其辭甚哀廟廊憐之委曲
請於天子俾公暫還里且令撫按臣俟痊日即奏聞起
用蓋公發疏之五日而恙漸損無何大損以至平不佞
貞竊覩公之有起色也大喜謂公可出視事矣天子必
強留公公愀然曰嚮者公不知吾病今乃不知吾心吾
病非真損也俟歸而後真損無何俞旨之信至公謂不
佞貞吾生矣嚮者日高舂而起至下舂噉粥不能盡一
器今者日食可五器嚮者暮擾擾不成寝以至曙今者
寝而甘吾生矣顧舍人趣治装客有語不佞貞者曰吳
公殆非病公所謂知止知足老氏之訓而疏廣受父子
奉之以保天年而風示後世者耶公聞之曰吾起孤生
承乏至八坐不為卑食祿三十有四年又以嶺南功月
俸一品不為薄三丈夫子皆以吾功入胄學當拜京朝
官不為单去懸車之期僅一歲不為少有代祿之田足
以耕不為貧吾於止足之分非不知凡所以栖遲濡忍
而不敢去者為上恩未報耳然吾實病病而不去將曠
吾職將遂敗軍國大計敗軍國大計將轉吾報而為負
也吾是以去且吾以病請而歸命於上者誠也上幸悉
吾病賜之生而獲休沐於故里者亦誠也吾於止足之
分非不知知有誠而已吳公又言曰吾在嶺南山海之
寇蜂聚蟻雜銛矛毒鏃以抗王命吾仗上威力非不能
窮獮而薙剪之然不欲傷天地之仁以快吾意為之蕩
其兇穢而安全其淑若當是時廟廊之顧方在南吾所
規措朝上而夕報可故吾去嶺而嶺尚可以餘三世之
利今者謬稱重於嶺帥然邇所陳請欲以壯國基而銷
反側之伏萌者未有讐也代吾者不知何公寧能偃然
而已耶不佞貞曰吳公言誠者當諸公言止足者亦當
公今強精神善匕筯有如天子知之而授公以心膂股
肱之任璽書下閩中連江里公能稱病不拜乎以止足
之智則可吾故知公之不敢終離誠也書以叙公行
送崇明令浦南李侯特召入朝序
上既以大計考天下郡邑守令多所裁斥而居久之乃
稍遴其卓異者司理邑令得六十餘人下尚書尺一徵
之使備臺垣法從之選三吳最號為循吏藪而屈指應
徵者僅得三人而崇明令南昌李侯其一也崇明故隸
吳郡與一州六邑比肩而稱巖重然其地越在海外畆
瘠而賦薄民貧而俗獷其稍稍能自給者積困於長吏
之朘漁中産而下計有棄而它徙耳侯一切徠之以子
惠而馭之以正平不察淵魚不事鈎距其民之就蘇也
若稿壤之得天澤其就馴也若饑麕之歸腴秣忽然而
不自覺其相入且相安也屬邑之舊城囓於海侯慨然
欲移之長沙長沙差廣平而去悍潮遠去游擊之營邇
可以歴久而便援乃相度其地勢財力請之臺察監司
官任其十之六而以四委侯侯為之節縮它費因民悅
而先之不周歲而告成事於是臺察諸公皆賢侯又廉
得其它治状甚悉亟薦於朝前後凡十餘上天子之所
南顧而興循吏之思銓地之所仰承德意而自附上臣
之義者蓋未嘗一念而不在侯與二三君子也然則侯
之所以特被徵者非幸也侯亦思所以報上與銓地之
知乎哉侯既以卓異徵必且為臺諫為臺諫無所不當
言於君德朝政士風吏治亦無所不可言然其所蒿目
而剥膚者則莫切於三吳之民瘼今自丁亥大水魚鱉
之棄餘為餓莩者十四不已而為疫鬼者又十三其存
者今又付之旱魃矣計獨侯所治不甚虞水旱而歲賦
又不入漕綱又得侯以為之乳哺差足活自侯所治四
履以外固不能一二比也侯能無意及之乎閭井愁號
怨讟之聲九閽萬里無由能達之其能達者獨臺諫耳
臺諫為吳人見以為桑梓私而不之信非吳人遠而不
之悉其能悉之而不以私疑者獨侯與二三君子也侯
能果無意乎世貞蓋嘗記侯之新城最能悉侯方休沐
還里而吾州之韓大夫偕諸邑之長以與侯有竂宷之
誼故令之敘其行要之世貞之所急者不在侯之得臺
諫而在三吳之民瘼也
嘉定熊侯考績序
嘉定去吾州四十里而近其土風物產亦相類然壤寬
而畆不甚治以往者之無歲徭賦日繁而貪殘長吏屢
魚肉之其人逃徙接踵至墟落無人煙當是時嘉禾朱
侯汝虞来為令首請於臺上書易賦米而為銀錢無轉
輸之耗費吏胥不得乘而侵牟又為節縮它用以寬之
諸逃徙漸復矣會朱侯以最得遷去而蜀熊侯子鎮繼
之侯至未幾而屬大水邑雖名為高阜而窪凹相錯如
繡水至不得出而所謂花者又積敗於風雨明年旱又
明年大旱旱至赤地千里熊侯所以撫摩而軫䘏之者
不啻赤子之在乳也其民亦依依不忍舍也曰吾父母
孔邇即死不離徙也大司農較國課之贏縮以為殿最
猶下書責宿逋公歎曰死亡之不暇而知宿逋乎請之
司府至請之臺語語淚俱謂令唯有解綬歸而已屬臺
司諸公之急民也甚於令為特許之緩故其民得先治
其私而後及公以勉強朝夕屬邑之故漕河淤其傍畆
無所從桔橰禾益稿侯欲疏之而都水使者嚄唶其費
侯咄咄無所出蓋聲未絶而畚鍤如雲集矣不浹月而
告成事嗟乎侯之民其兩相愛也兩相孚也如此乎殷
矣余以去侯治近故益習之侯之始至也余聞其民曰
安得如朱侯還定我家室乎既久之曰似復得一朱侯
矣今者以奏績遷過里其民来言曰朱侯殆不如也何
以明其然也曰朱侯當貪殘之後為德易侯當循吏之
後為德難朱侯徠我於既徙也易侯蘇我於垂死也難
余頷之尋余過郡與臺集臺使者蹙額曰一州守二邑
令且皆滿而又皆賢奈大司農以舊課難之何謂侯與
吾州韓侯崑山吕侯也余笑曰舊額而難賢守令哉以
不佞劑之則江南之守令艱於它方十百矣以今之守
令艱於昔又十百矣以此居其繁而彼居其簡也以今
居其變而昔居其恒也然則今之滿考當於昔可六載
考也其當於它方可九載考也已而臺果首許熊侯考
而吾州韓侯以諸邑侯之指来請言諸邑侯皆侯同年
又皆賢也余嘗戲謂天之芻狗吳民極矣乃猶能容諸
賢之恤之而不妬使去乎余間嘗一過熊侯至邑門肅
如也若無人登其堂寂如也若無事亦嘗為具召我數
簋而已若不知有重客者此其鉅才清標寧獨一惠政
而已乎敘惠政志所急也
州大夫對廷韓公考績序
人主以天下之命寄二千石以下最大為郡次為州又
次乃邑州居郡邑之間於郡有不隸於邑有臨有不臨
官五品秩比二千石崇矣然而其入不過郎曹而所蒞
之奉不得通理以故人之視之狎於邑余嘗佐大司馬
上書言請得昂其選必甲科而其課績得以三載之最
併入於郎署其課高第者或徑得超為二千石銓部參
用余說以請而前是吾州之大夫韓公實以甲科高第
来公始拜天子命咸謂太倉不易治也是賦煩而役重
吏狡而民桀小不得意謗讟緣焉公曰毋畏也傳不云
乎心誠求之不中不遠公甫下車延見庠序諸生三老
吏民問吏弊疾苦不數語而晳所以慰勞諄篤中綮出
相顧加額曰公真神君也吾州自此完矣故吾州之責
賦急而無序其上下出吏手胥晝夜下鄉井姦黠之民
匿其賦而以什一予胥又分其半以予吏輒匿之不聽
笞而所笞乃上賦者然胥下鄉至數四姦黠之賦不在
官而盡於吏胥手矣公為畫一之式以来之胥不輕下
笞不輕施其民咸大悦服而姦黠者亦樂其賦之不為
吏胥有也第以天之不弔明年大水明年旱又明年大
旱公履行墟落間悉得其狀涕泣為臺言請寬一切賦
稅凡三歲三上疏而再得請於大司農減三之一時各
邑皆作糜以啖餓者公行之獨得法而又躬自慰勞之
吾州之莩差少兩造具於庭此衷彼辟不待竟輒辨辟
者扶至十而已不盡傅爰書也間得其情付三老聽息
以故獄鮮輕繫曹鮮滯案肆鮮宿儲羣吏洗手奉法四
境之内藹然若赤子之奉嚴父慈母精神心意流通浹
洽而無間間與縉紳先生還往必以禮其待博士弟子
俱亹亹有恩歲時試之得其秀穎者與課經藝討論政
事咸充然若有得也公為政甫三載而諸臺之薦剡積
十餘上至是乃始奏其績臺當復為之稱最而以吏民
旦夕之命強留之不成行銓部亦必為之按故事以請
公之二尊人當封如官秩而階有璽書之錫矣余尚以
為此俱不足以報公即不能若黃潁川王膠東之增秩
賜金獨不可少留公而以郡綬佩之俾悉福吾一州七
邑之赤子乎不然而用高第入清曹黼黻廊廟之上抗
議禮樂之大此國家之利也非吾州有也屬崑山令吕
侯走使入金陵索余言以賀公而嘉定令熊侯已前滿
公前索余言賀之吕侯亦更前滿矣二侯之與公皆遷
固范曄所首紀也余嘗謂人吾郡之守令名雖美於他
州邑其艱苦十倍之固當以三載為六載今者比歲大
水旱單赤藉以無流徙桴鼓不恒作所謂三載者不當
六載論耶惜余方在遠地未能以此言進之主爵者而
姑以贈公
贈渭陽吕侯考績序
當萬歷己丑之秋吾崑山吕侯與吾州韓大夫嘉定熊
侯相繼當考三載績而吕侯最先熊侯之考則韓大夫
為之請余言以贈韓大夫之考則吕侯又為之請余言
以贈而吕侯顧闕焉計必屬熊侯必以嘉定之貴而有
文若大宗伯徐公軰乞其文以贈侯而邑之士民猶有
不釋然者謂侯之政在吾崑崑之士民被侯之澤為最
深博而王先生亦吾邑人也其忍不以桑梓之故而惠
一言於是太學許生椿齡椿芳緣士民意走金陵具以
請噫微許生余故當有贈也侯以進士高第来治吾崑
第其去書生僅五月餘耳人故少之且意其北人未必
能悉東南事而羣以姦黠變幻之吏胥蠭睨蝟集以蠱
侯侯從容待之不動聲色而盡得其状抉其盜庫之宿
蠧而寘之理羣小膽為奪第於單赤之情状與閭閻之
便苦無所隔閡於堂皇之上下一切皆發舒所接見士
大夫必以禮報謁必以信若居間請托酌情而應之卒
不以三尺徇也蓋為侯之民與稱士大夫者不忍欺而
侯故若神君湛然自如也今東南之地初年大水明年
旱又明年大旱其大水則魚鱉其宫大旱則赤地千里
侯之民非死而徙耳尚猶以依侯為念不忍舍而侯肫
肫然為之請蠲於上貸賑於下即不敢謂其民之無死
徙而生存於侯者不啻多也侯與民終始水旱者三閱
歲而皆有以生存之然則侯之考三歲績其不更艱且
巨哉余嘗與周中丞李直指言造物者之意始而與民
以大水既而與之旱既又與之大旱若不欲使周餘之
民有孑遺者尚能留此三賢為之守若令又有吳縣吳
江常熟與相錯而治豈天地生物之仁不以肅殺俱盡
耶二公&KR0008;然而笑曰有是哉余姑據以復許子
弇州續稿卷三十一
