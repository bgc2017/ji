弇州續稿卷五十二
明王世貞撰
文部
序
王承父後吳越游編序
崑崙山人王承甫始所為詩曰吳越游其之閩曰荔子
編之楚曰楚游編其最後曰後吳越游荔子編余業已
序之矣其時不能盡承父而余序亦不能盡承父詩已
而與承父交益堅其知承父益深乃為作崑崙山人傳
意以能盡承父矣既而承父出其所謂後吳越游者而
屬余以序余乃曰吾之不能盡承父於荔子編固也至
崑崙山人傳於承父生平得十之九矣而承父若有未
盡者何說也得非以兹編哉於是取讀之凡五日而後
卒業大歎咤曰吾誠不能盡承父吾負承父吾負承父
立為之叙叙曰余束髮而談詩自風雅而下至於近代
亡慮數千年於條格升降無慮數十而所考鏡若黃初
建安六年以至三唐兩宋勝國其人無慮數百千而體
亦因之至明興中葉而北地信陽歴下之輩出乃能以
一人之宏識而盡擷羣有之高舉囊括包併若力政之
於六雄可謂體具而功不易至承父獨不然以為事與
景者天地所自有之物偶遇而收之情與意者吾所本
有之物偶觸而發之耳彼吾役也吾不彼役也然獨承
父之材甚高工力甚至以故其句就而色自傅聲自律
篇就而用恒有餘當其忽然而至沛然而出風馳電擊
縱衡䟤跋於廣莫之外使人心悸魄奪而不可禁而悠
悠旆旌徒御不驚之氣象自如也及乎劌心為字琢字
為句或陡削峭拔或宛曲綿麗驟讀之而恍然若新既
諷之而又恍然若故則人工之極葉玉而與真玉同求
其雕鎪之跡不可得也承父於諸體無所不精歌行尤
其至者五七言絶五言律小次之七言又次之其編可
十卷五卷而前猶不能盡去何嵇巧㒞之累五卷而後
則以茂功之不敗而兼萬徹之大勝無餘憾矣談者尚
謂承父上之不能超景龍而下之不能汰咸通以後為
恨嗟乎此所以為承父也以承父才使浮慕其名具體
而必古之是徇以與三君子角彼所(闕)襲三而為四不
難所以為承父者漓矣余老且厭吟咏其於序學士大
夫詩亦不勝窘今獨欣然而草承父詩序豈唯毋負承
父亦且毋負我耳是編也梓而行之者吳江令徐君元
其識承父最晩而最真今以高第拜御史
余德甫先生詩集序
當吳明卿之見過而以余德甫先生之訃來相與悲詫
久之即有意掇拾其遺文辭以傳又三載而先生之子
棐以朱用晦之狀來請文其地下之石許之業脱稿矣
而棐意若有未已者袖一編出之曰此先府君詩也吾
子其有意乎叙而傳之余謂所為地下者稱先生詩已
詳且吾於于鱗也傳而不再叙棐再拜請曰昔者歐陽
永叔之於梅聖俞也志而復序之其於蘇舜欽也叙而
復志之人固不以幸豔二子而以友誼歸永叔吾子之
以李先生辭固也獨不曰有宗徐二先生之例乎哉此
當自有故不然豈其於二先生厚而李先生薄且夫志
者兼世系事行而紀之者也其稱指博於法不單行序
者序所撰著也其稱指專且於法得單行是故願及棐
之未即溝壑而覬吾子也余因稍取讀之則先生之詩
一而先後幾三變始先生入吾社時喜于麟甚其緩步
張弮豎頦扼腎皆精得之然而其所自致者不能勝其
所從入者是故片語出而重邯鄲之價然猶未免蹊逕
之累歸田以後於它念無所復之益搜劌心腑冥通於
性靈神詣獨往之句為于麟所嘉賞然于麟遂不得而
有先生其又稍晩運斤弄丸之勢往往與自然合或于
麟或不佞或大歷或貞元要不可以一端目之大要突
然而自為德甫然置之古人中固居然亡愧色也江右
之名嶽大江揚瀾左蠡以竒麗甲天下名相宏儒之業
有非它藩所敢望者獨於詩未有以稱也詩之病起於
半山而成於雙井是二君子其源非不出自少陵特取
其工與老之似而加蛇足焉半山之工工而穿鑿者也
雙井之老老而僻澁者也又不幸而有吕居仁之輩為
之社而尸之其毒浹於肌髓而不可救明興大紳子啓
狂奔亡論已弘正之間一二操觚者意若有所濫觴而
識不稱才篳路藍縷雖勤而未闢嗚呼先生死矣改社
改木疇能舍先生尸哉先生於詩古近體亡所不致佳
近體獨超近體五七言亡所不超七言律尤妙吾得而
叙其凡若歐陽子之所致歎於梅蘇二子之窮不遇者
先生固有之然非所以論先生也
朱宗良國香集序
朱宗良者豫章諸王孫名多&KR1463;者也當宗良時諸同姓
子侯居閒鮮事而豫章無重王填拊之小不受宗正約
束棄其日於鷄狗屣瑟之社宗良少亦時時中之已而
折節自勉勵為古文辭當余之罷青臬歸數歲宗良諸
從中有用晦者以其所業寓余因定交焉宗良年差長
於用晦而通余獨稍遲得其詩亦晩然自通余之後其
詩之進如日升而川盈雖宗良亦不自知其所繇至也
余既以病屏廢然不能盡謝筆墨而少年噉名者猶日
聊蕭之顧剽襲蠅擾譏譽蛙沸幾令人厭而思唾偶一
念及宗良走書詢之謂能以新詩悉貽我乎我當用唐
人詩例而字之曰國秀時宗良方危忌者邑邑不自得
盡裒其所著各體曰石蘭館藁者凡如干卷謂王先生
幸賜一言之評以為異日不朽地余得而盡讀之大要
氣清而調爽神完而體舒其用事切而雅入字峻而穏
運思深而不刻結法遒而有餘味即不能盡捨歴下信
陽之筏而登彼岸要之其發於機而止於成器者自不
可誣也嗟乎以獻吉之在大梁大梁朱邸何啻數百千
日樅金饌玉以客獻吉而不聞能襲其謦咳小自顯見
者余乃於數千里之外而坐得宗良抑何幸也自古稱
天子懿戚若淮南陳思貴至戴遠游御朱紱然猶不勝
其懣懣宗良之困極矣其鉅麗固不敢遽望二子而有
以自樂於不朽之地意固勝之藁初曰石蘭宗良志也
蘭者國香也請更字曰國香而為序之
王司業先生文集序
王司業繩武先生之詩刪於仲子逢年之手者余業已
叙之大要謂先生能采建安六季之材而歸開元大歷
之格其頡頏吳中前輩表表可指數而未有能名之者
盖又大其材而惜其不終遇也亡何先生之次孫德安
太守炳璿復刻先生之文於中郡而貽書屬余則謂先
王父不幸而不遇於時幸而遇於身後以有先生序先
生序乃獨詩耳先王父之所重者文而文之所重者在
章奏為其可以靖所蓄而獻人主以益於世乃悉受而
讀之大歎詫曰嗟乎吾幾失先生哉明興高皇帝以馬
上得天下業有文矣而是時金華烏傷以贍博顯雜以
宋人之撰成一家言易世而廬陵出始顓為歐陽氏體
雖不能盡得其步驟而以典雅聞臺閣之業幾成而不
可變德靖之際北地信陽稍出而倡西京然不能以其
實勝於是兩相持而不相下嘉靖之季則華州内江諸
先生始改玉矣而其端則自先生發之先生之讀中秘
書其偶凡二十四而留者僅七人是七人者往往自廬
陵而上追昌黎氏而先生為最又時庀西京之賦而隂
益之以故祖西京者不能盡收先生而紹其統禰廬陵
者又不獲奄有先生以為羽翼其知先生者則鮮矣先
生尚以為雕蟲之技而小其用故其再起宫坊佐成均
於宦路嗟暢則慨然以賈長沙劉中壘次而陸忠州自
居屬邊境有未寧先生上疏請使使齎遺金帛於别部
勁者俾為外援苟得間則以一軍出鴈門一軍出居庸
左右掎角夾擊以集大勲其語甚壯而臺諫以非所宜
言沮之先生意憤憤而會上久幸西苑輟不視朝且有
贄御之變乃復上疏極論天子當深居法宫左右前後
執戟傳警以備非常豈可栖止單外以萬乘之軀試不
測地因請上還大内改元更新天下耳目以布勵精之
治時上心諱還内而名惡改元謂非故事罷先生官屈
不復振矣先生前後具疏多國家大計而尤長於禮樂
家言故嘗請祀薛文清公於孔子廟庭又申明太學四
事九廟災疏謂春秋哭災漢氏變服令詣陵題主宜皆
中反虞之義不得以吉禮從事又謂宗廟石室藏主為
宗祏公羊高曰主藏廟室西壁以備大漢儀藏主西牆
塪中塪即石室也今建太廟宜於北壁鑿石為塪納主
其中以備古禮前後有報許有僅報聞而識者咸韙之
夫長沙中壘忠州或早棄或中躓或晩蹶若不盡異先
生然皆位九卿取宰相而其言為人主所信采未有屈
而不振如先生者則命也是三君子皆以文章妙天下
忠州用宏辭進而不聞有篇什中壘則尤寥寥矣長沙
有賦十餘篇今皆非其至者宜乎先生之重在是而太
守之欲得余序於其文也顧余束髮從事鉛槧獨不能
得其要且重者終其身汩没於耳目之好而尤見役其
愧先生多矣故強顔而為之叙
張昭甫詩集序
大梁張(闕)甫司理晉陵過余而談古文辭甚洽也已而出
一編示余曰此吾弟昭甫之詩而不佞為次之昭甫之
試於大梁也實先不佞鳴今者不佞忝再佐大郡而昭
甫猶初服也昭甫素好吟既不得志於公車則其好益
甚兹集成不知可藉手以薦先生乎余讀之曰可則又
曰不知可藉先生而傳乎余讀之至再曰可以傳矣則
請受雌黃焉既而請序其稱致友于之情良苦余迫司
理高誼不能辭序曰河南於古為天地中周之都洛其
文獻皆從徙當冠被寓宇而識者乃以為詩亡非詩之
亡其道亡也東漢而都則猶周矣其詩若小暢而卒不
能嫓西京五季而末其都則稍徙而南為大梁梁亦中
州也然而未聞有以詩標舉者盖數千餘年而李獻吉
氏自北地來大梁一倡之何仲默氏自信陽應之嗣産
大梁者高子業氏羽翼之已復寥寥其人矣昭甫豈有
意乎哉吾不敢遽謂昭甫能雖然適燕者北其軌游越
者南其艗勤而嗣之未有不達者也昭甫運思必新出
語必儁偏詣之鐸警拔動人苦心之致間成自然或邊
幅小不足四聲小未和耳此二端者子業百一有之北
地信陽不爾也夫攻詩者猶之乎攻璧者也昭甫之璧
辭璞矣其器完而理就小加以潤澤則連城矣夫力追
三君子而上之振宋之衰而文東漢之木毋使千古有
詩亡之歎則有昭甫哉斯集也謂吾以是盡昭甫則不
能謂昭甫而止是則不可相千里者取汗血可也
劉(闕)游山諸記序
劉(闕)松陵名家子以經術補諸生古文辭奪之既而
復厭之悉棄書不習習西竺言已又兼習養生主言頗
能抉其秘而家故貧至是貧益甚居恒歎曰向子平何
人哉必婚嫁畢而後遊吾立槁此蝸殼矣今年丁亥春
雲間宋生少而有物外致邀之與偕謁齊雲擥黃山白
嶽之崔嵬還汎明聖縱游六橋三竺兩高收飛來石屋
煙霞之勝在股掌間俄而擊汰錢唐溯桐廬挹嚴灘遂
陟鴈宕躋其頂訪天台石梁觀瀑布抵永嘉而休焉怳
若與謝監孫興公相值游必有詩且有記歸而出其槖
得記以詫余而謂且序之余嘗謂邃古之文章無如漢
兩司馬而子長甫二十則已上會稽探禹穴闚九疑浮
於沅湘北涉汶泗講業齊魯過梁楚以歸至於略定卭
莋冉駹斯榆之地西至沫若水南至牂牁為徼通靈山
道橋孫水以之卭筰此則長卿之所徧歴而子長為郎
中時所同者夫以跳盪萬餘里與日偕沒其間名山大
澤何限惜天之未啓衷不知有記不能發其竒以與之
爭勝於宇宙而其後知有記者又多萎庸不稱獨一柳
柳州稍有致而僻在荒服且以牢慅聊蕭之旨當之宜
其至今不相值也某某之為記不敢遽謂值所謂名山
大澤者亦不藉某某而傳乃欲托以不朽其志則甚大
故人何鏜盖嘗蕞古今之游名山而記者悉梓行之於
世某某晩其猶在梓之外也所謂不朽者將在余序哉
將在余序哉
春秋左傳注評測義序
為春秋而著者凡四家左氏最先出而其大要在紀事
與言時時有所發於經而不盡為經役公羊穀梁氏乃
以其所得於夫子之門人者而各出其意以釋之盖終
其書為經役而不能盡得經之旨第公穀之為弟子者
能世世守其說至於漢而益盛而左氏不復能然自胡
母生董仲舒始治之劉歆獨超乎其父之見而尊明其
學太常之移幾糜躪於羣喙而不之顧嗣後寖有聞至
杜預而益精詳於訓故參伍諸家之說而訂正之然其
意實先傳而後經是故其合者或以傳而證經而其不
合者多飾經以從傳精識之士猶有所未滿至宋胡安
國氏之傳出宋儒隆而尸之右文之代乃遽用以頒學
官式多士而三氏皆絀矣左氏雖絀然以其事之詳而
言之妙且豔也纂史者用其凡摛文者擷其奥如日星
之麗霄愈久而愈煜如顧杜預之治左氏不必悉當而
諸家之翼之者又多散見錯雜不可編究凌以棟少習
春秋而於左氏尤稱精詣中年以來乃盡采諸家之合
者而薈蕞之發杜預之所不合者而鍼砭之諸評隲左
氏而媺者皆臚列之左氏之所錯出而不易考者或名
或子或諡或封號咸寘之緬首一開卷而得之不唯左
氏之精神血脈不至閼索而吾夫子之意十亦得八九
矣夫經以志史以記此自古兩言之然而文中子猶曰
史之失自遷固始也記繁而志寡其獨不訾左氏者志
與記不偏勝也左氏臣春秋而素杜預臣左氏而忠以
棟之忠於左於杜其尤炳然哉盖以棟之於太史公班
氏皆有書曰評林而兹獨曰注評測義曰注曰測義則
進於評矣余故得而序之異日左氏之鄉有巋然而宫
者以棟不在兩廡而在堂坫之間矣
蒙溪先生集序
嘉靖中南昌張公為左司寇而余守尚書郎公故嘗讀
中秘書操握文柄有冰鑑聲而余自吏牘外不敢以雕
虫之習進盖僅三月而留都數中倭赤白羽不時上天
子心器公超拜大司馬乘遽之任公至則蒐卒乘勵甲
鏃峻睥睨廣間諜倭益避徙遠去無事而會卒之悍者
憤少司農之餉不繼噪而戕之公馳單車於白刃之林
以片言緩其鋒而徐出竒筴捕誅其兇黠而卒不能勝
忌者喙解機務以歸盖又十餘年而令終於大臣之䘏
咸備公故廉不治生歿後家日以落獨所著述甚富而
不能無遺佚其最少子繁竭力&KR0679;輯僅十之二以走嶺
大帥連江吳公為序而梓之繁復走白下屬余序余故
獲事公何敢辭竊觀夫公之登第及仕宦中外俱嘉靖
間當是時天下之文盛極矣自何李諸公之論定而詩
於古無不漢魏晉宋者近體無不盛唐者文無不西京
者漢魏晉宋之下乃有降而梁陳盛唐之上有晉而初
唐亦有降而晩唐詩之變也西京而下有靡而六朝有
歛而四家則文之變也語不云乎有物有則能極其則
正可耳變亦無不可張公於古靡所取財於諸公間亦
靡所傅麗而能用其所自發之機於偶觸之境當於無
意有意之間而得其或離或合之矩詩之出若自錢劉
者文若自廬陵者然欲執錢劉廬陵以一端擬公固有
所不盡也大抵温厚和平不失治世之音典則雅緻無
累君子之度使文中子而尚論一時之盛於公其能舍
旃或猶以未得覩公之全為恨夫青鳳吉光之裘燬而
一羽至猶百金公裘尚未毁也連江公故大司馬屬也
其為舊也非余不佞所敢望也李鄴侯之後子亦有繁
者能慕侯之業以為家傳至于今膾炙人口繁庶幾勉
之哉
二酉園集序
陳左伯玉叔先生弱冠而侍其先大夫宦京師所著古
文辭出必傳賞士林既舉進士官廷尉平得極意其業
所交皆大父行天下長者咸折節而稱先生詩於是名
驟顯著旋守淮安股肱郡視學西蜀漕于河臬藩於閩
暨西楚它輶軒所經繇若周若燕若齊魯其家居七澤
又皆江山名勝地有至必游游必有賦記叙之類以發
之而其地之賢豪大夫亦必以不冺之計請先生一一
應之不倦念無以報先生德則必求先生之詩若文為
之叙而屬門故夀梓於是先生之編甚夥而叙亦稱是
時汪司馬伯玉暨不佞貞亦與焉先生猶以為未慊於
志因悉裒其前後所著書若文仍屬不佞貞與伯玉曰
二子更為我叙之嚮者志吾之進也今者將志吾之就
乎不佞貞曰唯唯夫天地之精英獨畀之人而人之精
英漸溢而著之言為詩若文是皆因天地之自然而節
奏之還以黼黻乎天地者唯此二端而已詩近方文近
圓其為體稍殊而見之用則一也有自外境而内觸者
有自内境而外宣者其所繇亦稍殊其成於意一也意
者詩與文之樞也動而發盡而止發乎其所當發止乎
其所不得不止古有是言要為盡之矣先生所遘内外
境以百千計其言之就以數十百萬計其接逾繁其應
逾不窮盖深得夫發與止之樞而執之者是故簡而裁
直而紆淡而不厭悠然有治世之音焉人咸謂先生古
詩出建安近體過錢劉文或左史或昌黎廬陵不可以
蹊逕見軌轍雖然所以為玉叔先生者故自如也伯玉
宏麗工微辭當與先生賡傳而成不朽若不佞則何所
效哉先生之於不佞固無俟執手申契闊而竿尺之往
返亦不啻稱神交乃余弟敬美奉常尤得幸先生如雜
編中所云雙鳳篇者可徵已今甫草先生序而敬美忽
棄余今竊與先生期異日奉常之集成先生能不靳一
言以為瓊瑶報哉則不佞之叙先生集無異所以叙余
弟集也
魏仲子集序
魏仲子集者故司封郎魏懋權所著也其稱仲子者何
懋權兄弟凡三人其仲懋權也三人者次第仕於朝以
文學氣誼稱懋權最有名兩舉皆高第而官又最顯一
旦以病夭故伯子悲之而為行其集也序之者誰吳郡
王世貞也始世貞隆慶初起為大名兵使者而仲子参
諸生間太守言其秀才召見之僅踰冠耳其人瓌茂朗
洞人也叩所為經生業尚未曙於體然而竒思奕奕出
人表矣已奏其詩多老蒼不經人道語矣余方有事於
邢州挾之與二三生俱間呼之飯坐定飲噉自若談說
慷慨無少顧其經生業漸就矩而詩亦以並進余乃以
一五言排律授之於兹道三致意焉余既去大名而仲
子婁試為諸生冠藉藉三輔間聲然遇大試輒不利而
又久之始以第一人薦順天又三載以第三人登南宫
牓以第一人傳臚乙科海内無不名仲子者而是時大
相勢張甚仲子意不平之咈咈見辭色又於時事時才
間有所詆謀大相躁欲收仲子不得後微覺之且擬逐
仲子而死矣仲子不以時稍平而益其危言顧其行益
峻道益尊天下之忌者卒不能勝其知者而乃有天部
之擢仲子亦不以一擢而解其危言遇不可將大有所
論白而病扼之嗟乎天之所以篤生仲子者為有意耶
無意耶無意耶則不當有仲子有意耶而何遽奪之也
仲子於詩無所不工五七言律尤其至者大較情真而
語遒意高而調協即其才何所不有而實不欲以江左
之浮藻掩河朔之風骨盖得少陵氏之髓而略其膚者
也文尤典雅簡勁直寫胷臆譬之赤驥盜驪以千里追
風之勢而就御勒毛嬙麗姬汰人間之粉澤而以其質
顯惜也酬應之請奪之不獲悉發其藴抱以追儷千古
成不朽言而今所見者僅一斑耳仲子於家與伯子叔
子以三才子稱其在朝與同年顧憲成氏劉庭蘭氏亦
以三才子稱伯子名允貞今為光禄少卿叔子名允孚
今為刑部郎中劉生盖先仲子天云嗟乎令皆不遽天
而與三君子並老於朝不為名臣於詩若文不為名家
者無所用吾言矣
桂東令馬君生祠記序
余通家子馬君故嘗與余游見其刻深經術博綜藝文
意甚念之而不知其傍曉吏治後君困公車久謁選得
郴之桂東令桂東遠在數千里外而君滿三載方奏最
乃以他忤見臺抨得調去夫以一邑令至三載而顧得
調余殆無從識其竒及來白下過君所覩壁間刻石生
祠記盖其邑之吏民追思君不已相與立祠祠之而屬
傍邑曾大理選紀其治行於石夫君之有德於桂東其
細至不可指數而大者乃在廉節䘏下居官之始即能
布條教為之齊其羯痍而以次爬搔痌苦而事為之經
理均徭薄税平刑理冤民既小康而後導之禮讓進諸
生與講經誼彬彬可觀跡君之所以致桂東吏民之思
者不過古循吏之常然他人不能行而君行之此桂東
之吏民所以思而不已也君之得臺抨也不以楚而以
贛贛中丞嘗布鄉約於諸州邑而君以公委出報獨緩
故銜而亟抨之然不能用他吏議加君故僅得調不知
中丞之所謂鄉約者君已前行之矣余故人李臨淮侯
言恭時統禁兵為故都留守見君碑而慕稱之以穹碑
之搨不易也别作小隷刻横珉且為題其後以身不得
備民社之寄為恨具羨乃馬君屬余序之余嘗謂天下
之公論不在上則在下世之治也上與下俱顯及其衰
也多晦於上而顯於下今天下名為治平人主方綜覈
名實而在上猶有晦者何也漢之時桐鄉中牟之頌聲
固暄赫人耳目然其令皆去為貴公卿是以能著而且
久而君僅孱然一吏部選人耳然則桂東之吏民其猶
賢於桐鄉中牟也耶斯民也三代之所以直道而行也
吾安敢盡謂末世哉君既為吏部選人當更得邑竊為
告曰毋忘所以為桂東者而已
鄒彦吉玄嶽游稿序
余昔癸酉之夏由京口抵武昌臬以一青雀受江山之
勝頗寓之詩且有紀行一序又二載而為乙亥春叨鄖
襄節用間涉玄嶽禮北門貴神則有一賦四記它古近
體若而篇余賦頗時時落人口餘蔑稱也竊意自有宇
宙來操觚之士江行者當以億計陟玄嶽者以萬計寧
無有二三臭味之同收之奚囊以洩其竒而托不朽乃
遠則獨一宋陸太中務觀有江行雜錄則自武昌而上
走江陵道入峽而後止其述視余更詳而玄嶽之遊近
則有汪司馬伯玉徐宗伯子言然皆有記而無賦是三
君子之詩余未能盡覩之當亦稱是盖癸酉之去丙戌
改歲者十有三矣而余之戚執鄒學憲彦吉始繼焉彦
吉江行有記玄嶽有賦又俱有詩約略視余等而其宏
麗軼蕩備良史之規兼風雅之致非余所敢望也且彦
吉之隃勝余者有四彦吉之游業三十餘濟勝之具充
然而余其時犬馬之齒長幾三之一老矣才且盡矣一
也彦吉一不中忌者意輒去不復顧葛巾野服作道人
裝而余不能不見束於纓弁二也彦吉過齊安往往為
父老所物色羶慕而追趣之恐後其於余見而悚然去
而漠然而已三也彦吉偕一道人行若支許之相遘詣
往往發為意表語而余則無之四也夫豈獨余務觀之
不能得玄嶽游而子言伯玉之不能得江行彦吉固超
余而兼三君子之長者有彦吉余及三君子故可廢也
余既欲自廢余言彦吉何自而迫欲序之以余能彦吉
知又能知江與玄嶽故也
徐司理表異錄序
表異錄者松郡徐司理入為南度支郎郡人思之不忘
相率肖其像而祠之且致禱焉而記之者大宗伯陸公
山東按察使張君也稱表異錄者廣西參政徐君也其
稱異者何以司理得之故異也當漢之東京碑記之類
始盛行然往往以飾墓而著思於逝者未有感德惠而
著思於存者也有之自武都守李翕成陽令唐扶藁長
蔡湛始然皆以郡守邑令長而得之為其才可以悉而
惠可以專也都尉治中别駕之屬鮮矣而況於司理則
又鮮矣徐君之所以能獨得之司理者何司理近上而
遠下者也近上則易以通上之喜恚而難於悉下之欲
惡易通上而難悉下是故上有浮旌而下無真感司理
不憚披愫舒欵以求情於下情得矣奉而與臺察持即
盛氣以加之持殿最以脅之而司理弗顧也雖君家有
功無過是矣而司理又數視華亭篆其所以皆令長事
其緩輸均役平亭冤滯於下益近而於上益遠以故薦
剡雖婁不廢在事六載而僅入為郎郎又僅南度支嗟
乎斯民也三道之所以直道而行也尸而祝之又記之
序之宜也友人徐孟孺陳仲醇謂余實知司理集而更
托序焉司理常從直指按部吾郡余故耳其善政縷縷
假令吾郡有思司理者余且不辭序兹復何辭也雖然
令司理入而佐銓曹治臺𤨏赫赫者余所不敢許矣司
理名民式由萬歷庚辰進士福建之蒲城人不稱今官
者何其思以司理故也
尹趙同聲錄序
萬歷戊子年秋八月寧國尹同守立甫池州趙司理仁
甫同有事于棘闈屬所治經數足其職在簾之外二公
素性深於詩居閒無事相與酬倡五七言詩歌凡百六
十篇溧陽潘令徵復得而梓之問序於余二君子素與
余善既徹棘各以其詩來贄詠之渢渢然音也余偶與
潘令談憶在宋慶歷丁酉歐陽文忍公永州知貢舉而
梅聖俞都官分校二人故石交懽甚相與酬倡多亦至
百餘篇而一時名士如王禹玉范景仁諸賢亦有和者
至今以為雅談然當時諸賢在簾之内故人得議其後
謂以吟咏而奪其校閱之力今者二君子簾之外無害
也諸詩歌才情多疏暢而俊麗不知於梅歐何如格似
差勝之吾又聞歐陽公於其年銳欲變其輕靡之習而
歸之大雅故劉幾黜而曾子固蘇子瞻兄弟進又有程
伯淳者為理學百世宗今歲大宗伯亟上書亦欲變竒
詭而為雅馴不知所登斥視慶歴何如其人士之稱
否何如吾不敢論論二君子之詩而已抑又聞之潘令
之與休寧丁令元甫皆有詩詩皆佳不下禹玉景仁能
用慶歷例附於後否今之天下名治平逾於慶歷而廟
廊諸公能修韓范文富之業而振之其於文復又當返
淳趣正之會而二君子又能以雍熙爾雅之音繼美歐
梅之後余惡可無述也序以歸潘令
弇州續稿卷五十二
