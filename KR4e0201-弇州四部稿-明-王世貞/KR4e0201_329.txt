弇州續稿卷一百五十五
明王世貞撰
文部
祭文
祭沈商城文
嗚呼公真大歸矣去太公之定二歲有竒耳其素旐之
飄搖儼然公父之就葬而苴杖之號踊則疑公之猶在
而稱兒夫親歿而魂追之親葬而魄依之君之所以自
處者良足而使君之子弟戚友能無感痛而累欷嗚呼
誰為戚友繼我公嫓公女我子其戚甚懿而獨以凉凉
避俗之故不獲從公之執紼然尚能為大招之些以寫
余哀銘幽宫之石以攄公志而予之子公婿也乃兩以
公車之役北上病不得躬湯藥歿不得治喪事今兹又
不及隧以觀公體之封閉將何以解也公用雖晚而不
失進士官雖薄而不失循吏閭左銜德交遊服誼且夫
萬歷之世公以精廉核察聲冠兩河而藉畞之令下寧
奪時相操切之意而不使萬乘之主下與小民爭利夫
仁者必有後公之後穰穰而濟濟者寧非公之所自致
耶公亦可以少慰哉尚饗
祭華太孺人
惟靈出自名族佐我鉅公兼惠内外並媺德容公三男
子如鳳河東仲氏秘書自夫人躬鳲鳩之愛弗間于衷
公之家政威於素封夫人承之不言乃雍多避少進撙
節静恭公之云徂如嶽摧峰鍾祻未巳伯季下從夫人
母仲無成代終畆既南闢室亦棟隆為門戶計乃割慈
衷仲以藝選槖筆從容鸞冠翟茀匪日而月露薤忽晞
秋蘐易茁千里扶服茹塊飲血公之門人貞少且劣甲
子亦周微霜被髮我女公子前己偕穴百感攅心一衰
切骨是以生芻不獲躬擷椷辭寓觴為我一醊嗚呼
哀哉尚饗
祭兵部顧侍郎文
嗚呼公何為而遽至是耶公之名德如嶽方崇公之福
澤如川方至公之位遇台鼎步武公之子姓蘭玉森繼
忽天期之不待偕百慶而靡碎夫忌盈者固造物之恒
事然以公之雅量宏津方優乎其有餘彼胡然而見忌
當公之在野也士林固延頸而望出其在朝也則莫不
加額而相慰至於沒則始而疑中而悸既乃羣咨而隕
涕里不舂巷不市以為失一長者而旃席之上又若失
一典刑之前輩吾聞夫人情者即天意也豈天高而聽
不卑將所謂意者不可測而所謂情者不足恃耶雖然
公棄官而奉太夫人子道精矣先後所居官以節惠稱
臣道成矣出以無心處必有名施不傷惠謙不匿情盖
不盡之福授之於三子而未竟之志太史君為之敬承
生既無作沒豈不寧嗚呼余少於公三歲而公以姻
婭之故丈人行我而不難屈余既前公而歌鹿前公而
釋褐公兩後余以處復兩後余以出京尹之篆余授公
而若脫卿亞之組公繼我而猋發公卦數僅周遽乘大
期我縱未死能復幾時頽照傾波逝者如斯我不暇
為我憂而暇為公悲耶夫哭死而哀非為生者以公悲
公初不關我薦以三臡酌以三雅公知不知無所不可
尚饗
祭李伯承尚寶文
嗚呼齊魯文學蓋出天性公登上第肄棘寺政其於
歌詩業已彪炳余齒最劣托載末乘公不余少有倡必
應余樸汝削汝裝余鏡睥睨一世揚扢千春天寔妬之
公出邑臣余既失公而得于鱗謝生厠焉皆公邑人吳
駢宗徐楚僅國倫表東海風祓京洛塵下猶大歷上則
先秦公稍晩收為司農屬與四五子杯酒徵逐調不必
諧當心則伏栢梁徵和平津館榖遂參法從尚帝璽㲄
余與于鱗或使或牧岱宗一角太湖一曲公倦長沙霜
風凄其歸歌濮上春雪霏微戞玉敲金少女色絲于鱗
不弔誰當鷄尸大國之賦公其任之亦有句踐倔強江
淮川途阻修鱗羽沈飛三十餘載曠然音徽間有酒客
過履道里謂公儼如香山居士其貌逾壯而辭甚綺四
部之傍治圃稱此木藥緋桃文瓜縹李蠻肢素口珠綠
綃紫令色璀目韶音媚耳名位小遜齒則與埓遺編百
帙等膾羣舌造物所靳佛界亦缺伯道之哀今古同轍
俯仰塵代渺身轉子絮釀臛肉以伸遥訣余衷聊寫敢
必公餟嗚呼哀哉
祭行太僕徐公文
嗚呼在昔癸卯州試作者九人八登上第公偕小子與
名其次公升我沈我起公躓洎乎晩節並賦歸田屈指
鳴鹿四十四年公既黃耆余亦華顛伏櫪之歎不形酒
間九月幾望風雨剥啄為嫂庀葬不朽見屬掖扶強拜
薆語艱續曾未二月公亦就木嗚呼哀哉公於績文不
必先秦風馳電爍惟意是臻公於談理不必程朱川盈
卉敷惟心是模筮理長沙其政嶽嶽人端西臺其言諤
諤維揚之鹺千商口碑所蠲省者州萬有竒三輔西楚
棫樸多士凡百萌蘖今皆桃李桃李既隂萋菲間之拂
衣歸來直水之湄老氏三寶公所崇推公曰不敢先曰
儉與慈三寶之崇儉乃獨冠食毋再簋衣必三瀚居取
容膝門絶改觀累纖積微未可訾算公有三子長游太
學仲季差少嶄然頭角尼父齊齡柱下同著與化俱盡
云胡弗樂余少於公十載而贏後死斯文敢忘夙誠荷籩肉
芬瓠壺酒清為我鑒歆小緩騎鯨尚饗
祭李進士元涇文
嗚呼先生宗伯猶子光禄素封策名公車游藝國雍三
十餘年而弗竟庸出入靡時惟意是從舉體無凡有好
必工姑布子平方藥射覆尤喜堪輿如亥如璞籃筍布
帆窮水走陸見為任俠中實長者敦睦宗姻愍惻鰥寡
間發氣誼多所施舍有田百頃依稀鄭公與客共之食
恒不充是以中挫裁足自供探竒志怪抵掌捧腹謔浪
風流惟日不足七情所鮮哀懼惡欲余壻慶門齒偶相
若余弟辱交深肺腑托晩合太原過我尤數忽不見者
垂三月餘乃聞善病與食飲疎蟬蛻一榻翛然太虚治
命洒洒不三言足歸骨龍山為期必速蔬食玄酒毋煩
牢肉嗚呼不修淨圡而中無穢不希長生而逹生趣有
丈夫子雙璧並峙蕙肴蘭蒸玄酒一巵前死後死能
復幾時靈胡不樂我亦奚悲
祭從孫比部仲孝文
嗚呼惟我瑯琊遥遥華胄既顯江左州世而復伯王
父公鵠起高第爰篤文孫曰學憲氏衿裾嶺表模楷昭
代歿而可社典刑猶在豈惟燕翼亦乃貽厥是用篤爾
光此閥閱積學需次諸生有聲射策金馬褎然羣英兩
佐秋官于南于北臯陶洲問蘇公敬式出參州郡惟勤
(闕)私書不發以律禔身天衢甫亨中道而枳彼其萋
菲還我桑梓寓公於吳栖遲衡門彭澤巾車於陵灌園
伏臘過我談笑相屬貌雖清羸炯然眉㫽曾未幾時訃
音忽傳人理未竟天期曷延嗚呼哀哉禄不千石夀未
六旬仕僅通籍産止中人子生視貞五載之後子生五
載而始有懋塵世瞬息先後奚論惟是存者黯然消䰟
嗚呼哀哉尚饗
祭故教諭朱師八十三翁文
嗚呼元真未漓乃篤我公至文無章大美弗庸釋褐冰
衡仍司泮宫三詠菁莪衿裾雝雝資籍漸深旌書婁下
未晚除目將寄民社而公翛然巾車返駕徜徉清泌婆
娑桑拓五畞之宅邑田中半圡毋改闢室必仍貫肉辭
贏簋衣取掩骭恭不敢先人以為愞貞年十八從公受
經半歲而必貞忝先登春風藹然絳帳餘馨公遜不居
以我為朋始貞倦游公尚家食朱紱青衫先後解職公
眸炯然髮宣齒白自悵蒲柳仰羨松栢偶語二客我有
駱師九十四年視履不衰公少十齡行將及之二客啞
然俱已騎箕余痛失聲仰天而謼駱猶異方公實鄉閭
含斂弗視余乃非夫秘不發喪抑誰之辜扁舟載浮哭
公殯所屈瓠為壺折荷充爼醪青糒崇神其茹吐倘逢
駱師方駕天府嗚呼哀哉
祭故廣州司理駱師九十四翁文
嗚呼南極斂精東越泪和稽山黯其奪色鏡水涸而無
波里杵悲以罷舂缶聲歇而疇歌惟大老之不憗遺使
我中侘傺而泣滂沱昔先公之聽鳴鹿實從公而誇附
驥謂至德之可師非服膺乎末藝貞年十五以易從事
鑒汗血之一斑謂千里其可致稱我寶刀之詠若新刃
之發硎以元公而見擬托虔贈之可憑師困公車司理
百城吏若嚴霜之被體民播青天之頌聲偶用酒德中
譏領郡十部揚而未足单辭抑而不振貞心大度了無
所恨犢留步返舟輕石鎮二麥芃芃其被壠五柳依依
以當門或垂釣清溪或行藥中園笑賀監之滯淫陋潘
令之陵援鄉飲見推為祭酒齒德殊當乎達尊惟余小
子參藩於浙師來自東醴酒時設顔猶渥丹鬢未全雪
雖居間而匪私終嘽緩以難别循是以還歲修問遺當
伏生授書之歲致封人三祝之辭慙穅秕之為導實綴
璧而聮璣賈鷹揚之壯氣寫蠅頭於素絲師為介弟擇
婿而得大司馬用是優游晚節徜徉里社惟中丞之攬
轡表通德之精舍迴夕照於維桑噉春雨之甘蔗小爾
從容狎隃百年而乃帝予九齡僅益四焉忽莞爾而觀
化奉入機以周旋豈直同輩之澌盡即子孫其溘先絮
酒炙鷄遥薦靈几既已哭吾師復澘然而念我先君子
蓋嘗後師十五年以生而前師二十五年以死慨修短
之殊絶淚浪浪而不能已
祭太常卿國子祭酒座主王稚川先生文
嗚呼我公姑山鍾粹入參史局兼司内制三領成均陶
冶多士天下歉焉未筦樞寄叔孫太常荀卿祭酒雍雍
九列若若兩綬天下歉焉未位朝右西曦餉晷南山假
田踰七望八顔童髮宣天下歉焉未登百年思覃著述
學黜訓詁車洛舟閩以追鄒魯天下歉焉未祀兩廡凡
世所歉非公所悲公有喆嗣晚而奪之遺經曷授與影
互依雖公所悲非公所恨危躬秉誼世不我信事與心
暌名隨位盡昔在世皇輕用三尺捍相乘之甘心遺直公
言不可義形於色其事垂解憸壬為間粥其筴曰養虎
遺患公時扼腕為我長歎惟余小子首發其端意公門
人必得彼歡公諫弗讎公志已殫貝錦滔天簧鼓反覆
謂公貌言中實酖毒彼其之子有耳無目筮孤竹貪魯
男子滛火不辨玉毁求鑠金彼其之子有胸無心嗚呼
我公雄骨山峙辨屈千人氣蓋一世以此居顯能無見
忌烟霞五湖松菊三徑古稱丈夫蓋棺事定天不可論
人則已勝侯生守玄非謭劣宜登徒九辨庶以明師絮
酒蘭蒸跡繫神馳
祭劉大司空文
嗚呼我公天骨挺秀碧梧並長玄鶴等瘦百能盡斂一
虛為受温其良玉微則醇酎妙年公車躬策見竒巨源
雅量叔則令姿冰鑑玉衡舍公其誰既長考功竟謝銓
司兩政留京九列婆娑人以為少公以為多其茹蔬糗
其室薜蘿所以省寺不異巖阿棘卿再除司寇旋貳他
為相戚且攝行事公之割榮逡巡如垝拜命邦圡遂改
歸計公之禔身瑩若處子公之居鄉靖若畏壘胡不百
年甫半而止硤江涸流黃牛隕阯余弱弟懋偕公同薦
與余神交豈必多面飛書累訊頳鯉瘃鴈得公訃音乃
自朝彦帝鍚黃腸已復而圡匏余此身一室夏甫何以
將遥絮酒藿脯所憐各天詎意千古嗚呼哀哉
祭唐憲副文
嗚呼在嘉靖中公成進士而我先公寔附驥尾南安之
政為循吏軌入參兵謨時惟多壘扼腕言計氣攝諸郎
西川險遥賢喆迴翔一贊旬宣三提臺綱惠則春風威
乃秋霜天衢甫暢衡颷斯妬鎩羽清時踠跡中路里社
浮沈枋榆早暮或鼓或罷孰知其故阮籍長醉屈平獨
醒醒醉之間於斯取贏時過慱徒間狎樵青衣冠敦賢
何必畦町清質濁文與義為偶往貞登朝辱收小友貞
時少年寔勇於酒如衡遘融爾汝公受晚師竺乾而跡
楊朱是以鄰壤音塵漸疎兩世之交能恝然乎蕙殽椒
漿餞公冥途
祭邵元化文
惟子素儒温恭樸茂學足潤身材亦肯構余少不敏辱
從子後子遊頖宫屢膺都肄見賞通神謂為國器蹉跎
不偶遂謝學事歸守世業以醫自名家有神膏立令死
生治無擇冨讐不取贏有嗣穎發遺經是篤文禽五彩
見者屬目攬輝未試扶搖可卜課耕之餘佐以儉勤年
踰下夀産過中人胡不鼓缶拮据累身筆硯之交瞬息
四紀洛洛晨星獨余在耳漿酒雖薄有淚薦子嗚呼哀
哉
祭從弟瞻美文
萬歷十五年丁亥夏四月而吾從弟瞻美病噎不能食
時猶未甚也世貞每從鄉中視之輙有加至重九之次
日骨立矣因屬余以後事其談說慷慨無兒女子態擘
畫皆有緒神氣不衰尚能引酒一白人乳一甌薄糜一
塸十九日上有事先君子之壠猶能先期策杖入叩首
口誦祝辭琅琅也余以故得自寬報謝練川諸君子還
至中道而得訃矣倉皇馳歸視汝汝已就木矣環汝而
哭者男女十餘曹纍纍然經矣三歲之孤抱而覓爺爺
無處矣嗟乎安能使余腸不寸折也記吾使維揚歸汝
已逾冠為諸生其時汝方跅弛食酒漁色陸博縱遊畏
見長者然獨知親向余不余避也余酌汝則釂食汝則
飽規汝則受余亦不汝棄也迨余用家難與少弟敬美
歸汝介於其間頃刻不相離也自是汝行日益修志日
益立般樂怠敖日以削减雖汝自謂蔴中之蓬而吾亦
竊信他山之石矣世父有丈夫子四汝最少汝以極意
侍奉最能得其心然其歿也雖尺地片瓦不以厚汝而
使伯仲專之知汝能讓也汝共養生母踰八袠矣輕暖
甘毳之必致然寸絲尺縷不以厚汝而使女弟私之知
汝能友也伯氏衆蓄汝汝拯其嫠子婦而䘏焉俾忘嫠
也叔氏時簡汝汝收其二孤孫而誨育焉俾忘孤也是
汝不以&KR0658;廢厚也邯鄲姬有蠱汝而欲嫁者幾成聘矣
余一厲色而即止是汝不以暱廢正也百里之内外稱
汝友者解衣推食之不遑死必祭喪必賻然而視其槖
則空空矣是汝不以貧廢誼也汝年過五十而未有子
人謂汝為德若此當不使斬焉汝後已而果有子矣今
歲汝子當疹勢頗危人復謂汝為德若此疹者當不死
俄而疹良已矣此二者汝之所不能必之於天而天卒
予之汝以未衰之年保汝所固有之身而天忽奪之何
也且夫噎者起於欝塞而弗舒恚怒而不獲解今汝之
所少者獨子而其所慮者子之疹皆遂矣何所弗舒也
閭左以吾兄弟故推汝祭酒出乘車宴專席側耳而聽
顰笑而又何所弗解也然則汝之所可必者天而所不
可必者亦天耶其卒予者天之定其忽奪者天之弗定
耶汝於生死之際似已了然其戀戀不忍釋者八十之
衰慈三歲之弱稚耳汝母已斥聰明忘志慮而日進匕
箸當不有他即不諱而身後之具已周任之易也汝子
已疹吾當鞠而撫之以俟成長雖然聊以盡吾心而已
吾長汝五歲其身之不保而能保汝子耶庶幾吾弟壯
異日當代吾吾子與諸從又壯異日當復代吾弟亦無
過憂而子也嗚呼瓠壺之酒蕉盤之肉居與汝共之吾
今者薦汝汝能餟否汝餟而予莫知也予有餟而汝莫勸也余
竟安能以毋悲耶雖然余去汝無幾時矣余不悲矣
祭大司空徐公文
嗚呼歲昔龍蛇天不憗遺以我公往士類纏悲惟余小
子薖軸之是泥不腆些言托之家中以薦公之几距於
今忽六載矣題湊黃腸像塜祁連馬鬛之封欝欝芊芊
天子之所以終惠勞臣者既渥且專胡邅迴之既久而
魄始寕歸其千百年永宫於斯若乃公神無所不之蓋
虞山之足滕公之佳藏也宜春之社則朱邑之桐鄉也
大桁之里則張綱之洛陽也南昌之四履則陳蕃之豫
章也三楚之墟則木鐸之所耳提也滇海之邦則惠文
之所彈治也即不嵬峩其廟貌亦家祝而人尸公何
憾於一沒獨典刑之不可追嗚呼不冺者心未盡者
用難必者年有限者夢後死斯文其責在予聊綴
一傳志公大都䰟而有知鑒此生芻
祭汝康宗老文
嗚呼子我宗老既貴且賢為鄉祭酒八十二年擇履而
行揆雍乃言薄取慎予以全其天始用經術斐然名士
廉不近名和不失已出入中外數躓數起雖則數躓竟
被金紫疇謂造物妬之使歸上有親侍下有兄依二簋
蕭然戰勝而肥蔗境逾甘梓里晩暉余行雖前敢慢其
二張拱以趨實爾駘背昔者稱籌期之百歲曾未何時
展轉牀笫月朔之前黯淡數語若所深憂匪以外侮愛
子稚孫責在存者膚肉垂盡所寄肝腑廹欲走訣訃音
随來歿縱子寧余能不哀薄俗䦧牆亦曰殆哉王誅鬼
責子無軫懷尚嚮
祭韓封公侍講文
嗚呼鍾扶輿之盤礴襲東吳之英異既姱修乎儒術復
躬勤乎穡事口無詖辭行不詭類及豚魚者中孚之感
通神明者孝悌之至然而名不登於有司譽不出乎闤
闠田彼南山樂此清泌是用天錫之報報以喆嗣伯子
樹惇而工良技抉岐黃之特傳將仁夀乎一世遂篋農
書列籍下士次篤仲君蔚為國珍射金馬之清問窺青
藜之秘墳進講東觀教胄成均三衡多士偉哉以人贊
陪京之禮樂佐常伯而擥星辰公起衡門遂階近臣亟
賜黼裳婁拜王綸惟鴻漸之飲食衎衎覩燕居之德容
申申割尚方之腴供沃大官之上尊而公若固有之黜
盈削忻羨榮者以為布衣之極而杜機者猶謂畏壘之
民八十三齡泊焉一夢等彼吹光中無搖動祝史告公
以大歸素旐飄颻于霧霿合九郡之素車填雍門而馳
送薤露之章轉唁為頌惟門生與誼故流西州之長慟
貞私寔深其敢忘痛絮酒藿炙以為公供且祝之曰公
其緩鞚行將有宗伯致奠司空致賵以大賁公之壟公
能無陟降哉尚饗
祭陳司寇文
嗚呼公起諸生而宰劇邑其俗狺狺蓋天下之所不易
稱循者而遺思之在人去三十載而猶若新銓司之乾
沒與悍相之衡雎蓋天下之所攝而辟易者而白簡之
彈射凡婁上而不遺力其宦之窮至一拜杖一編氓一
遠竄皆天下之所不堪而享之則甚甘其後之達若佐
納言長容臺中執法少司馬席未煖而輙移皆天下之
所豔以為驟者而居之若固有蓋可生可死百挫而不
可奪者公之操或出或處無入而不自得者公之道光
霽蕭洒藹然而春融者公之襟風稜戍削凝然而壁立
者公之貌嗚呼夀隃七袠古亦稀矣秩至三品今不卑
矣然則士論之所欝而未滿者將無謂其豹變之文與
鷹揚之武猶有待而不盡施夫固以公為天下惜而不
以位夀為公私余生後於公八載而仕先於公九年時
躓時起跡若比肩然公竟以璧完而余尚未能瓦全同
處也公愉暢余曲局同出也公行遂余行恧同學道也
公得骨余得肉然則後而生者奚長前而死者奚促耶
奠公一觴公其歆否余固不能信公之必歆而能信公
之不朽也嗚呼哀哉
祭王少荆光祿文
嗚呼公少而為贈太保公之愛子佚而食其封既而為
封宫詹公之令弟佚而受其衷晩而為武英相公之季
父佚而享其崇所遇可謂豐矣公不以贈公之封而輕
為澆不以封公之規而隂為嬈不以武英公之崇而遽
為驕所以自處者超矣與公游者以公為處子與公鄰
者以公為畏壘知公者以為璞含而不知者以為茅靡
公於德庶幾能止矣天之所以厚公者固無所不備而
公之所以凝承於天者亦無所不至譬之汎海而得千
斛之舟盛醪而得十石之器宜自今以往公之辰皆花
月泉石之辰而公之身長為花月泉石之身柰之何一
病而遽艱於飯再病而遂返其真嗟末俗之漸下思挽
漓以歸醇惟我公之是藉胡為乎溘然而就淪以封公
七十而殺其二武英公尚痛其眉夀之無幾而公今又
殺其一紀則武英公當亦不能已於懷而為公之子者
又何如其毁耶去吾之居而東不能數百武而公死吾
弟太常死江侍御死旐相望於目而哭相警於耳蓋半
歲之間而悉收其賢士大夫而付之蒿里彼洋洋而過
者以為造物之無章若此我何憚而不為長蛇封豕也
嗚呼余且歸矣歸而疇與依疇與吾呼盧而白飛且逝
者俱不作又何以識余歸之是而不歸之為非寓絮酒
於白門望東滄而淚滋豈靈旂之必假聊以寫乎余思
祭江侍御文
嗚呼震澤趨海中滙為江誕毓文武以餙我邦帶礪君
家世有麾幢君之先子始業章縫誰承家學君獨穎出
斂其銛鋒以俟一發麟經燦然並駕鄉逹當陽癖左奚
必穿札筮令巴西譙周之鄉厲憑其骨以為灾祥君如
弗聞正直平康麥秀兩岐雉馴於堂譽命上逮尚書尺
一畀爾豸冠以肅南術烏府清霜白門皎日濟以恬和
共頼寧謐尋陟北臺令聞益孚一䟽治水再䟽蠲租起
骨加肉吹律嘘枯解自倒懸聚而懽呼願君朱綬願君
黃耉大德得位仁者必夀胡訃之傳疾於轉首丹旐驅
前素輀在後鄉失賢者國淪藎臣嗟嗟昊天胡乃不仁
溺人於淵併讎拯人如可贖兮人百其身厄閏之月余
仲并逝與君同里又復同歲豈其修文而同厥事逝者
已矣存者何冀玄武之隄時蹋驄蹄每一戾止黯然興
思所惜者大詎止襟期絮酒雞炙君其吐之
祭張肖甫太保文
嗚呼余郎比部而兄令滑滑固巖邑銳若硎發三輔騰
最其聲跂欝于鱗比壤為二千石兄贄所業與相難質
彼時寓書循吏非一而此少年必不可失誰狎齊盟宗
吳楚楚兄時晩入不分邾莒䟤䟦詞酒縱横笑語其器
温如不茹不吐戲謂五君彼巨源者非佩兩綬則登三
府兄尋奉使五嶺之東余忝持節遂歌齊風參差各天
寥廓雙鴻所不直者餘十五冬壬寅之秋開府吾吳執
手契闊悲喜洊俱授余草土登之薦書余起兄躓兄還
我逋飛潛異蹤復垂十年兄肅皇威以殱浙奸長鯨遁
逃海波晏然入長西臺遂領中權北門之鑰疇能舍旃
過我弇中劇飲三宿疇其相者司馬伯玉三星在天列
宿羣屬貫石摐金調絲諧肉自兄登壇勁敵束手再飛
遼捷建威細柳虹玉圍腰鵲金懸肘誰其衣錦魯公拜
後薊人憯志兄曰無狃殘民以逞黷武非經黃屋長尊
黔首敉寧古有南仲亦曰營平城我朔方撫彼先零元
功告成乃典邦政一意明節齟齬權倖倖門既窒羣鼠
趣迸兄拜稽首臣責不稱天子曰俞給驛以歸俾爾晝
繡桑梓其輝牛酒上冡躪弩先馳陋彼臨卭小臣奚為
定軍之西忽隕巨星涪巴涸流岷峨權傾廟隳偉棟國
隤長城沈慈海航拔詞林旌胡遽溘然上應祲氛天漢
騎箕祝融化雲太常易名熟&KR1690;勒勛畢萬牖下夫復何
云所不釋然厄閏之月余弟既隕兄復同蹷漏盡星疎
天殘地缺朝訃驟聞神䰟隕越兄有心事皎日長空兄
有襟宇霽月光風藩籬不隔蹊逕莫蹤間一秋殺無妨
春融大事頃刻斷在不疑籌邊决筴動合機宜為唐汾
陽為宋稚圭年位差亞文采過之嗚呼經世大略束之
一棺其史甫青其骨已寒雖則有寒其心尚丹痛惟仲
秋有西飛翰上言強飯下言相思悉梓厥文俾余序之
余偶後死敢以拙辭兄所不朽豈其見資吳蜀萬里踰
越險路雲棧莫驅峽江難泝蕙草三枯椒漿空絮唯此
一心兄其或茹嗚呼哀哉
祭魏國公少軒文
嗚呼天眷有德篤我高皇掃除羣兇統一萬方誰其元
勲惟中山王宇宙再闢日月重光爰啓兩國殉節沈幾
扈聖燕京奠阯留畿惟太保公樹德務滋享國久長餘
五十朞公為世子維家之慶斂其文武以事温靖豈必
當官是亦為政太保之薨始拜功令悅樂敦詩以將中
軍虎旅十萬罔敢猘奔得公一言煦如陽春紫氣不漓
黃屋長尊汗馬之勲孰賢平陽椒房之戚孰貴竇梁甲
第連雲膏畛相望僮奴億指粉黛成行將之以謙御之
以禮接公之顔柔若處子叩公之里泊若畏壘公族雖
繁靡不敬只戊子之春辱公周旋既簡揖讓僅餘寒暄
久而益真厥意藹然曾未幾時訃音忽傳乃聞治命不
朽是寄三孤煢煢礱石待志庶幾異日上太史氏載酒
崇肴以為公慰嗚呼尚饗
弇州續稿卷一百五十五
