弇州續稿卷五
明王世貞撰
詩部
五言古
肖甫有中山開府之報喜而有寄
衡門掩疲病稍與塵事絶峥嶸歲莫天覆盆何由雪忽
枉故人問令我屐齒折尚書尺一下符璽行當發蹙金
雙蟠螭天子所賜鉞鐵冠嶷其角豸繡殷猩血内臺捩
眼鼻左輔當喉咽始知中山篋更成中山節太陽吐朝
暉羣翳俱消滅崇蘭汎賓筵畝蕙成私悅榮卑雖異勢
物性區以别子其奮馳騖余衰安寂蔑
奉安道經一藏於閣西室敬述
太上攜衆真逍遥于玉清蟻觀下土士穢濁錮三靈慈
憫激流徽貫珠自泠泠精微綴宸章錯繡何青熒軒轅
啟隂符玄女駐緇軿靈威抉潜宫禹文不沈冥𨼆約五
千言致柔澹無營洸漾漆園叟游戲與道并内景散蕊
珠洞玉啟丹扃南真紆初秘緣㖟在興寧濫竽昉靈期
殽玉實光庭及乎宣和季紫色復蠅聲誤解抱朴書九
咽燄煙生妄謳紫陽咏怳焉喪其精罔象獲玄珠中智
謂非誠將配西天言及我東魯經含輝各垂照皦若日
月星澄乳出醍醐和美故無争分流雖殊派不悖當並
行小兆匪南董慨焉慕赤明上論九玄度下紀萬椿生
竊從玄卿後良常勒新銘
孔陽宗侯有亭曰依隠亭四傍皆竹余為賦之
東方昔翫世大隠金門側(朔傳云依𨼆翫世)之子固沈淪宗正
通屬籍家有淮王招人歌歲星謫飽飱淇澳菉嘯弄瀟
湘碧唐李百萬葉疎者曰太白結友栖竹溪舉世宗六
逸子亭以子名子名借亭得試一展吾詩是否人間色
周郎蚤夭項女未適而死殉之合葬於周
君是岐路人女是父母身父母業已許那能不屬君君
今既玉折女豈獨瓦全生當愧白日死當快黃泉丹旐
從東去素旐從西來兩旐東西合纏綿不得開黃蘖化
為松那知苦中久十六項家女千年周家媍君面女不
知女心君應得不似郄家兒倉舒渾未識團欒女貞樹
煜若銀河洗不似韓憑木將情作連理伯夷豈殷民為
殷表君臣首陽一抔土萬古歸其仁我欲竟此曲此曲
悲且長結為金與石融為冰與霜
題雙松卷蓋嶺南蕭公之手植而其子别駕君讀
書其下者也
赤松游南海手實貽蕭郎自云温山種鸞鳳所庇藏峭
蒨雙喬柯矯若龍雙翔東樹延夕舂西枝媚朝陽歸雲
不隻栖偃蓋必相當謖謖元禮風勁節抗玄霜颼颼弘
景颸清音韻素商有子饌銅盤書聲出琅琅丁夢終見
叶賈對良豈荒下當種靈珀上當棟明堂寧學家少府
齋前俱白楊
答贈曹子大同
荆玉游中土連城不復償武夫迫相淆璠璵蔽其光所
以神自泣黯然思陵陽空谷産猗蘭無人自芬芳菉葹
羣來狎根株不相當所以希拂拭願登君子堂淮南富
耆碩曹子乃其良漁獵六代藪馳騁百氏場五十困公
車六十釣滄浪著書累萬言不博俸一囊鶡雀暮來棲
萬目呼鳳凰竊悲千秋瑞長鎩五色章惠而好我音攜
我以同行知已何必多寸心暴秋陽結交何必早歲晚
見冰霜
敬美弟杜門信州移文乞休賦此寄之
寒霜日夜零廓落成晏歲羈羽坐空條疇能不愁思愁
思望故鄉安為久留滯故鄉足稻粱處者甘其惠伏羅
更以詳忽來誠可畏不覩雙飛鳳摩空適其志晦顯何
足陳無營乃為貴
其二
侯生縻抱關會計委宣尼不復知身賤焉知貴為誰大
塊博物形自古多參差得失若浮萍汎者偶值之高位
多折腰韋縞乃信眉黃鵠游於田尺鷃笑其卑狎世誠
非易避人良豈宜
其三
彭蠡滙大江洪波浩洋洋零雨久滯淫牛斗攝其光匣
中雙飛龍生不剷名王一旦埋槁壤時時嘯寒霜(闕)
貌若蘭不因風菲芳盛年中自失垂晚怨朝陽逝晷不
我還撫壯當自詳無為愛一壑坐使玄髩蒼
題小桃源圖
出郭只十里種桃近千樹主人非避秦亦不嫌客顧有
酒且賞花酒盡應須去試語劉麟之何如此中住
胡楚玉法門之龍象也雖混跡㞐士而超契應真
一旦别余游五臺禮文殊大士感此賦古體一
章以贈
五臺小五嶽梵天作真境一嶽為一臺秀出太行頂青
分鷲嶺潤白破雞足瞑七寶蟠紫空(樹也)三珠噴香井(泉名)
靈花時自秀法雨長夏冷吾聞古師利結法當茲嶺不
避老宿嫌時時神猊騁楚公乘古來少小發精猛服從
居士便心作苾芻静托鉢行别余去去入幽迥聖燈悟
來現佛日塵内永不畏毒龍攝所畏在光景若叩清涼
臺翛然在衣領
贈卓徵甫光禄見訪弇園作
我愛卓王孫雋聲滿人口牀頭一鷫鸘時時為客有已
工光禄吟復耽步兵酒白榜叩紫荆青絲繫楊柳不為
噉名來能談塵外否
凌大夫且適園
為園何必廣聊以答吾寄勝從蘋洲采媺許薌林媲水
石有真色桑榆信所植好雨東南來百卉欣自媚時禽
宛宛鳴鯈魚悠然逝念彼非有托叶此成偶契谷愚豈
真徙河清焉可俟尺鷃與雲鵬逍遥不相倍有待終愧
煩無營乃為貴
王丈汝止偕張牧過祗園作
皇穹不愛道爰産良知翁奔走舉世豪先生得其宗說
法五十年甘雨天南東張牧如平陽避舍舍蓋公輕榕
白接䍦坐我祗園風恢諧與觴欒盎然皆春融我聞羅
什師時時邇淫躬及乎飯棘針亦與常飯同乃知青蓮
華無妨淤泥中語罷一自笑廓落高天空
唐伯虎畫牡丹下睡猫題者不甚快意因戲為作
之
白日當卓午貍奴睛一線胡為尚頽然曲肱掩其面得
非薄苛醉毋乃干陬倦風吹木芍藥時時墮芳片墮者
作裀褥留者充帷帟高卧時未至雄才晚方見縱橫羣
鼠輩未解事機變牙爪攅戟霜飛騰掣弓電詎止無當
鋒誰與敢奔殿刳裂懲狡貪吮咀慰酣戰能令此輩空
不愛通侯劵丹青何人手唐子少豪健賣駿足偶蹶屠
龍技方賤韜精恣鼓跌含意在荒晏鮭鰕苟不乏猫鼠
各自便猶勝李雟州搖尾媚娘殿(蕭妃以媚娘他生當為鼠也巂州即李猫)
送印上人歸銅梁詩有序
上人銅梁人也十九薙髮從師求道尋入鐵圍
山内觀久之怳若有悟乃徧游藂林參訪耆宿
證其所得西登五臺瞻禮文殊道場因附舟渡
江栖止諸名刹一日别余曰吾且歸銅梁矣余
謂上人猶有銅梁在乎上人無答亡何所齎衣
鉢為一行者持去上人示悴色而語之余謂上
人猶有衣鉢在乎復無答已而又曰行矣必得
子之一言而重余謂上人猶有不佞之一言在
乎復無答余謂此世法也苟順世而無罣礙歸
銅梁與不歸俱可衣鉢之存與失俱可得不佞
之一言與不得俱可子之鄉有崌崍先生者能
順世者也試以予問質之於是上人行而余為
一古體以贈且用青蓮句作起語
大師銅梁秀托鉢婁江潯向余忽西笑笑指卭山深出
既無定所歸應無住心吾聞梵天界步步蓮花金茲地
且不戀況乃思故林兩足隨世緣耆宿有知音
題弇山園
惟古弇州西國以君子稱其人皆胡耆少者亦籛鏗中
有五色鳥仰吭向天鳴金母餞周滿琬琰鐫令名海上
吐三山儼若芙蓉城雲根秀特出風巖類削成游者詫
天工焉知人所營轉徙一畝宫其寬不容肱徇情豈不
怡余適乃忘情長生豈不佳余學在無生
題離薋園
昔當遘時屯掩跡遯閭井所難近市喧復深在原警選
地不在遐步武得佳境雲來白石古雨去蒼苔静瀹茗
爇妙香為我迴酩酊指麾勤剪刈毋使薋菉逞斯物豈
余讐虞為芝蘭梗晩途悔别擇返心皈平等怨戚與愚
賢相將共箕潁
題澹圃
吾弟善為幻荆榛忽繁麗春風瀰天來為汝雕萬彙綺
目無不足炙口有餘脆時維八九月獨往足余憩水涸
天根見木凋地肥既丹雘俱剥蝕唯餘一真際進我天
人粮翛然禪悅味冶游諸少年五都競為媚毋以雞肋
觀奪我羊棗嗜
題約圃
余有先人廬不能飭衡荆樵蘇來共之鳥雀自從橫吾
兒慕老圃聊為一經營梅桃凡幾樹脩竹百餘莖取勝
唯一池弱不任揚舲茅屋八九間文之軒若亭小丘僅
踰仞強亦以山名又復名其圃曰約差勝盈君看芥子
中須彌了不贏
入弇州園北抵小祗林西抵知津橋而止
維東有蕭寺澄潭面若鏡步武稍逶迤林香發幽興荼
䕷組春翫橘柚文秋飣祗林未易攀仙源或堪偵胎禽
引圓吭萬樹竅相應游履自麇集毋勞開蔣徑
入小祗林門至此君軒穿竹徑度清涼界梵生橋
逹蔵經閣
衡門枕遊逕往往嚴扃鐍中有小年日不與俗客說幽
亭抱脩篁三垂碧於玦殘陽過林表餘映散瑣屑長者
所布金蒼苔互明滅徑窮勝自出地轉天亦豁白榆蔭
銀河怳疑梵王設穹閣樹杪呈二藏各安列空王本不
空苦縣有真悅余本一蠧魚安能不自役
度萃勝橋入山沿澗嶺至縹緲樓
兹橋綰羣流并割三山半舉頭一峯尊翼者亦簮漢下
有突星瀨怪石鳥獸竄宵行或見怵燕坐出深翫窈窕
逕復通蜿蜒勢中斷白石紆清流信意可枕盥稍南穴
其背忽得天地觀却顧所入山依依在几案念此回環
機欣然一笑粲
自縹緲樓絶頂而下東穿潜虬洞
高樓足怡曠展眺意已窮俯身狎鳥道側足探虬宫迴
光一乘隙羣玉皆玲瓏下滙湛湛流磐石居其中雀躍
三過之前復畏蒙茸西南一虚竇隠𨼆復溶溶遥與突
星會邇則天鏡通幽閴難久留吾將汎空濛
由西山别磴至乾坤一草亭西北望城樓西南望
武安王廟
沿泝石瀨傍十磴突平地本謂入山深那知出山易旋
螺結湫頂步武一茅亭俯看牆外隴鬱鬱黃雲平落日
滿麗譙粉堞尤羃歴簫鼓𤼵叢祠野火起枯栢興盡欲
下來曲水弄餘暉忽過金粟嶺天香逗人衣
穿西山之背度環玉亭出惜别門取歸道
青虹跨高嶺雌霓隠其下傍穿度窈窕忽上得瀟洒釣
磯字忘魚亦復無釣者萬玉出素粧微紅露妖冶俄為
出山路使我恨眼踝一步一回首誰能遽成舍
由月波橋而東望梵音閣
飛橋掛西嶺遥與中弇通明月組文波萬穎射鮫宫諸
峯一十二獻巧争為雄奮肩若飢猊垂首如渴虹憔悴
欲沈湘飄颻獨凌風仰盼雲間質梵語錯青紅一柱錦
突兀孤峯玉玲瓏雖疲子猷接未悲阮逕窮
穿率然洞入小雲門望山頂却與藏經閣背隔水
相喚
迤邐山深洞盤石不盈步欲幡藏中言於兹可喚渡閣
影施崚嶒諸峯借丹雘迴屐探薜門介然見雲路陽崖
納綺照隂壑含冰沍枝樛幄成結澗古藤堪度拊石何
泠泠爽然若韶濩
壺公樓之背對廣心池之小浮玉
中弇固饒竒其陽頗陿塞未暢目界觀而以疲足力兹
樓既北啓恍若天地闊流峙賈其華明晦異昕夕當眸
小浮玉宛宛自為色呼酒一酹之與爾相主客却笑壺
公壺假幻成所適
汎廣心池穿散花峽之東泠橋
殘潦足滄浪沆漭亦蹄涔況此魚鳥地俯仰見宏深刺
榜故有餘揚帆稍不任曲几列殽觴嵐翠時見侵宛轉
娛暉渡徬徨嘉樹林飛瀑當面來勢若瀉千尋迴潨斂
東峽高岸吐隂森輕颷散紅萼沾者酒自斟雖復拘方
士那能不披襟
度東泠橋蟹螯峯下娛暉灘
巗巒謝雄麗花竹入蕭閒點綴一二峯映帶遠近山醉
舉畢氏螯忽掣向雲間流杯石芙蓉鑿井青連環徑轉
目忽開焉辭足蹣跚藉磴坐青葱臨阯弄潺湲竊為忘
歸詠風流庶可攀
由雲根嶂之背度雙井轉嘉樹亭
躡屐穿雲根怳見雙明星下有百尺泉轆轤破泓渟出
沒沿澗幘向背臨溪亭老樹何年植鬱作虬龍形逗雲
擁芊眠蔽日結沈冥廣池無煩暑曲檻有清泠何必平
泉石憩此酒亦醒
自分勝亭沿留魚澗度玢碧梁
孤亭介林端隠顯表異岐高樹上干霄萬卉發華滋絶
澗若脩蛇屈曲復逶迤微飈激清波鱗甲忽參差游魚
迷故逕落英戀迴漪絶壑架飛梁可以探翠微所至與
目謀焉知足力疲
由玢碧梁踰險得九龍嶺
澗窮路欲絶兹梁忽中亘下當舍身壑上當側足徑雖
爾踸踔中悠然見宏勝偃蹇九丈夫相觀易為勁晨露
被膏沐夕颷發清聽生不願秦封但願不違性
傍廣心池為斂霏亭與振屧廊相對
夕景無不佳此亭有餘姿紫翠在諸峯迴光弄漣漪倦
鳥將趨宿猶復念渴饑鯈魚驚隙照羣躍不支持雖爾
近昏黃呼酒且自怡為樂當遲暮兹意將告誰
登來玉閣俯廣心池與西山對下為振屧廊
昔我栖兹閣兹閣臨廣池澄月激文波灧灧破簾帷攬
衣起徬徨怳然見三垂皎鏡中天懸萬玉正參差下有
振屧聲故人谼中來屧聲一何厲語笑何柔怡為我標
來玉比德良不虧
文漪堂臨廣池前為小浮玉
崇軒俯朱欄脩廊聳層觀文漪緣颸起鯈魚時泮渙近
島如覆敦遥岫若層案聊攜二三子相與同兹翫青山
入我屋素壁光凌亂書以賞心辭咏言仍三歎
穿竹逕度知還橋入文漪堂
遥岡織叢翠導我穿羃歴鳥倦亦知還況乃遊人屐窈
窕得平橋夷猶坦緗席相慰目已飽相勞足初息有酒
故可呼無酒茗亦得
先月亭後擁竹前俯廣心潭
初日固自雄不如初月色諸嶺猶黯&KR0034;此亭最先得微
輝現眉宇潜穎窺間隙叢篠玉破碎澄波金融液呼杯
一受之晶熒若珠珀使我肺腑間廓如廣寒宅
答寄屠長卿
人固未易知知人亦未易之子非傾蓋興辭遠相媚謬
以良璞珍入眼豈為貴余本﨑嶔者失身墮文藝龍卧
苟不堅奔走成晩歲雕虫不利人浮譏滿天地昌歜栖
江沚謬中聖賢嗜愧無瓊玖報贈言或可繼一念百里
間春榮與秋悴范生始文苑班公僅循吏毋以簿牘煩
此中有精意
為張叟題聽庵
山神饒伎倆時時惡聲進吾子既庵居不聞亦無盡云
胡以聽名徒然擾方寸自言百不入一唯天是信既傳
天聽卑復道天語近五十命已知六十耳當順自此從
心年的應無悔吝我語君莫聽君聽我當論何以絶聽
根悠然空五藴
張山人寓侯先生適園得詩廿二首見示因留宿
我弇州園五日而贈以此詩
讀君適園詩留君弇園住試拈弇園景何如適園趣往
往清夜游亦有曹劉句所少但乳柑乞栽三百樹
題三笑圖
蘇子瞻題三笑圖不言為何人後人引以為虎
溪故事而謂為陶靖節遠公陸脩静者或是宋
元嘉初陸脩静非梁普通中陸脩静也吾嘗游東
林寺其前一小溝潺潺流一石橋踞界之僧指以
為虎溪然太近恐非故虎溪也其面為香罏峯蒼
翠拂天此畫景不甚似而人頗古雅戲題一詩
遠公白蓮社鬱若人天師破戒飲陶令違誓過虎溪遠
方一大笑陶意竟攅眉乃知病維摩不受彌勒窺何物
陸道士千載亦傳疑
王鴻臚同瑴乞歸以養母也黎惟敬内翰合燕中諸
名士以詩送之而題曰靑山招隠屬不佞次焉
昔讀招隠篇白雲栖桂樹矯首望白雲吾親在其處是
以夕上書朝即挂冠去陋此介推怨龍蛇安所慕笑彼
東方達朝藪終何據躬耕慧山麓菽水足旦暮身隠竟
焉文吾詩耳當汙
安履山房二章為醉夢生賦上言感下言適也
吾聞天池生宏覽周九輿躑躅公車門生不與願俱委
骨傍要離雖俠非所愉顧瞻長山阯可托千載軀玉樹
埋土中誰能廢欷歔有子不逮養兹焉恒結廬喟此泉
下悰畢力共掃除慨彼塵中觀委懷在詩書悠哉復悠
哉成子山澤癯
其二
丙舍依墓田丁年托林藪平湖阯吾前崇山障其後蒼
翠日夕滋時能逗窗牖梅花及桃李谷量若升斗造物
使之奢何必皆已有主人不恒出出則呼顧叟緩步以
當車信足足不負是故安履名無妨徇俗口益以廢丘
瘠與室長相守
答汪子且志規也
和璧不易採驪珠誠難摘當其入手時天地為動色豈
無秦廷念所戒在一失重襺戢其光懼為狙者識是以
希世寶往往韜山澤
其二
峩峩巖桂芬因風來拂鼻冉冉谷中蘭幽芳當自媚受
質寧有殊疇能違勢地今人貴錢刀古人貴意氣韋布
而千秋默成乃為貴
其三
東家鍊凡鉛將用給其貧西家富丹砂鼎鼒雜然陳未
窺先天旨安能妙形神彼妄固已妄此真詎云真彼妄
特誤人此真將誤身
明卿以古詩見貽謂同日得吾兄弟書且感子與
之訃辭旨酸楚僕所倚和幾不忍讀矣
北風摧雁行一飛一栖止雖不罥網羅相距數千里噭
噭雙鳴聲何當墮江氾賴此同心人徵絃寄流水俯仰
天地間慨焉數知已晨宿次第沈夕照易遷晷毋為往
者歎來者孰離此生味日以漓代舍日以圮抱此百世
知有涯誰為紀荆棘旦暮長幸其當塗軌寄聲勉加餐
相將保田里
孫節婦夀言
高材孟堅妹節烈孫竒婦心將髮共素影與燈相守玉
潤王家郎再拜前稱夀右挾彤管書左操叵羅酒試讀
五貞篇疇能如母否
張芝罘孝廉來請大司馬公志銘成一詩送之因
訂後約
漢有張釋之賢聲騰九棘長公乃不然一官即成擲清
朝視三釜永晝躭六籍長者多造請公子敬愛客高義
薄雲天誰能不披懌今晨孝廉船繫我祗園側布帽籠
悴姿欲請復摧抑天子所賜塋先公將就穸片言借華
衮千秋垂金石搦管辭不慚終篇淚潜拭庶幾王生語
少酬廷尉德挂劔倘有時共飽東湖色
為范母題晩節寒香卷
離離澗傍竹英英籬邊菊芬不逐衆卉榮不依凡木凡
木豈無隂衆卉先競馥疇能傲霜霰誰歟安幽獨中色
比黃金清心映碧玉所以范母賢挺然範閨淑天澤豈
不廣晩施意仍篤嘉命播中州清風藹然郁太師倘有
陳彤管將見錄
奉和諸真有待無待篇
翔龍曜金景靈旂逗珠樹廓落兆里遥和颸藹然度有
待不即來無待來何遽無待有待間或來仍或去強作
無待觀内深有待趣聚幻如聚真真往幻常住翹盼玉
清闕太上不我顧回首方寸鄉靈真不我駐是以無待
門長繇夸者誤
寄顧山甫
山甫山澤癯也歲杪見過新詩斐然近間客謝
都尉所成二章寄之
君是吳閶人不踏吳閶跡野菜佐蒸藜一飽枕白石歲
邸偶相見眉宇寒山碧却笑柴桑叟被人喚彭澤名者
果何物於身了何益新詩不杜機終難辭物色
其二
晨起便無營寧為晩饔計青山不礙人藜杖信所憩酒
半雙頰紅往往吐豪鷙譬彼咏荆卿毫端劔光至調笑
主人公俠兒謝都尉但作蓬戶觀朱門豈為累
何仁仲鴻臚千里枉駕杯酒論文甚適也亡何乞
一詩以别余感其意聊為贈之
楚産日以良千里申所嚮談鋒永嘉後詞格黃初上吾
愛次道真幾欲傾家釀榜子語潮生翻令結惆悵
其二
之子通隠流乃僻千載慕不愛叔夜鎗攜余一詩去却
愁沅江闊風波日云暮余光久以淪蛟龍不成妬
苦魔嬈
我昔魔宫㞐所作無不獲魔事偶然止亦得暫休息今
我厭魔樂皈心向空寂魔仍不時至分我清净席我自
忽為魔魔豈強我即但令一切空無縳亦無釋魔當住
魔天我當安我宅
和蘇長公南華寺韻
身自祖戒來未識祖戒面偶然賴拈出一見不再見紫
馬白玉堂所得等露電鯨海人鮓灘厥藥始瞑眩悔不
先師禪蕩蕩一白練濡首六欲塵驚心九重譴云胡嶺
外歸綺語紛如霰但使能所空何煩焚筆研
和蘇長公妙高臺韻
佛印老秃翁片言拄蘇子禪牀咫尺間忽擲千萬里不
解絃中調如風過牛耳却望妙高臺嵳峩插天起俊鵰
摩空沒波平四如砥意氣稍得舒歸來對隠几卷我廣
長舌避汝堅利齒初若錐遇錘契則針投水欲識蘇子
誰長爪梵志是不向無智生寧向有智死
遇故將軍袁澤知其為太常柳莊先生裔也因出
洪武永樂中諸賢所貽先生詩文示之且贈以五
言長體一章
汝家老天綱逆旅識馬周鳶肩復火色騰上不久留人
主狎片言車前呵八騶耳孫曰庭玉間行至幽州文皇
薄朱邸釣竒出旁搜環衛十二介一一雄貔貅中有天
人姿胡髯挺如虬太華壓千巖海王朝萬流再拜獻禎
符契若鉢水投老官太常丞不愛鳴雌侯象賢如客師
宛爾紹箕裘邂逅覩之子倜儻非常流自云少衿裾亦
曉攻墳丘獻書光範門十上九不酬是以飄然去立挾
南夷酋金印垂入腰棄之若蜉蝣落魄宇宙間恥與鳥
鼠儔晩知太常裔令我慨前休示汝卷一編汝當思聿
修七尺長彪軀燕頷仍虎頭未審投筆時亦曾攬鏡否
吾聞公侯始其後必見收七葉鳴珂巷帶礪等河丘往
往靖難勲昔受若祖謀勿孤人相編貂蟬在兜鍪
張幼于舍别墅為言子祠敬用志媺
句吳誠佳麗其始未雕朴三讓道故尊居然一魚服人
文萃東魯垂暉耀南陸言遊遂北學與商獲偕目以彼
絃歌化革此諸離俗(專諸要離)遂令大江表儒林被膏沐洵
美張仲生尚友一以篤家有五畝宫傍托素王宿願言
祀言子寒泉配幽菽竊陋法護施庶希范氏躅文學千
載標沾沾意良足俎豆乎其間非子誰當屬
題沈啟南畫林居圖和韻
春風蕩鄉國徧地成小草豈不養浮名末路難自保清
泉激幽賞長松托遥抱念彼先達跡空為後人悼青山
一見屬方知此圖好便欲移住之與山長不老絶勝中
書堂二十有四考以為黃鶴樵此樵葉圖早是故必隠
淪白石翁所造
即事
夜雨㶁㶁來與漏相終始不驚少年卧偏滴老人耳陸
沈漸相迫天漏猶未已西隣曉炊罷白粥清映底今年
猶自可明年飲寡水東舍得順風號呼應鞭箠可憐徵
求骨共作魚鱉餌忽逢黃冠客叩門談玄理燒金事已
謬辟榖謀可恥那能一身活坐看羣黎死
弇州續稿卷五
