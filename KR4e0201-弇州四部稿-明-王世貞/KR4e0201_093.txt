弇州四部稿卷九十三
明王世貞撰
文部
墓誌銘十二首
明故承德郎禮部儀制司主事分源王君配錢安
人墓誌銘
不佞讀定鼎所為妣錢安人狀而賢之盖吾王氏世世
稱德婦焉而自錢安人之歸儀部君也厥姑項太安人
實茹荼而唯孺子之寄安人甫十二已婉㜻勝婦矣是
時儀部君用孤童持門戶不堪公私之迫項太安人躬
勤儉率先其力指以供其食指猶不給安人日夜拮据
而佐之不敢以燕請也衣取其麄敝者食取其菲者不
敢以輕肥請也儀部君舉鄉薦稍用宣曲任氏家法益
斥旁産迨成進士二十有二年自太常博士進今官又
七年日益貴且裕矣安人以儀部貴故至有封號然不
欲改其布素蔬食項太安人晨坐堂上朝子婦肅如也
安人與儀部奉杯案而進之斤斤如也已又怡如儀部
旣澹素而所産自定鼎外鮮旁子安人為擇宜子者進
之且強之曰君再世一綫耳是不當寒心耶儀部不獲
已而納其媵連舉二子為衡臣亮臣當嘉靖之甲寅儀
部以使事道經里屬有倭變畫策佐其令乘城守竟以
勞瘁殞身安人慟絶食意不欲生也或曰為儀部死也
者則死之為項太安人及定鼎生也者則生之安人乃
稍勉一食而項太安人老矣又蚤暮哭其子成疾宛轉
帷褥中而業以蚤嫠誓不近扶侍受切脈安人手湯粥
而進之拊摩備至項太安人固忘亡也項太安人勤安
人則亦勤儀部儉晩而好施安人則亦已儉且為委曲
辦具輔其施定鼎生恭敬事賓客安人則又為漿酒餔
酏輔其事賓客定鼎欲為之加簋則弗許曰吾不能多
簋人勸之奉佛則又弗許曰吾不諛佛也衡臣殁而安
人痛之如已出也乃益撫愛亮臣為授室臨殁不能語
而屬定鼎以目歎其未成也安人可謂順婦慈母從三
而終一者矣安人之先為崑山郁家莊里人後遷支巷
又數傳而有縣學生澤者實生安人儀部君諱任用字
汝欽嘗舉會試第二人雅負公輔望弗克竟世所謂分
源先生者也定鼎屬舉子業有聲數上有司不利以貢
授鴻臚寺序班娶吳氏序班詩女亮臣娶丁氏鄉進士
允亨女孫男五光節娶顧氏尚寶卿謙亨女榮節娶周
氏歲貢生士洵女亨節某某其生為弘治度申某月某
日卒為隆慶庚午二月十日得年六十有九以某年某
月某日權厝於本邑吕字圩儀部君兆域之次不佞少
儀部踰二紀而屬於族大父行同以丁未成進士熟其
母子夫婦甚悉也項太安人以節旌有專祠於邑儀部
亦獲祠鄉先生之社而獨安人格弗及旌祠嗟嗟非不
佞誰責闡幽哉為之銘曰
稱賢母婦母亦曰汝賢婦惟順共是守稱賢大夫妻大
夫亦曰汝賢妻惟順共以齊汝德之隤然汝幽墟之纍
然惟汝姑汝夫之是依也且
明故金孺人墓誌銘
今年春長汀君使來言曰噫嘻不幸婦死矣訖葬未有
銘而不以子屬何盖長汀君婦而世貞再從姊也嗟哉
為按狀孺人王姓諱某故處士樸庵公女甫齔樸庵已
捐館而母夏哭傷其夫病乃育於大父尚書郎易軒先
生先生抱撫泣曰此孤女難適屬孫安人嚴誨之孺人
少則婉㜻勤女紅務所以當孫安人意者既笄嬪長汀
君事長汀君母當意大如孫安人金於里豪著姓也覩
孺人率素好抑損中表咸内恧化之亡何君以例入太
學孺人從多儲精果醖糗肉候同舍生可與游者同舍
生乃争願交長汀君即客以夕不至而孺人篝燈熒熒
然洴澼絖佐長汀君開卷弗竟弗卧也會母憂病甚孺
人夢之心動而亦會長汀君業成歸歸蓬髮累垢不解
帶侍湯藥母卒孺人匍匐自責數泣且酸不忍聽也長
汀君旣負才仡仡不自降然由吏部選人授歸安簿不
能無一咈然孺人微相解曰丈夫生少簿不為爾重簿
耶將賴簿重爾者君悟之官力自砥竟以廉能稱而孺
人日攻苦勤作補禄奉乏雖脂沐一不以煩縣官長汀
君累最授餘姚丞又從之餘姚其邑視歸安巨難也其
聲稱過歸安遠甚長汀君之丞餘姚將九載邑人亡不
頌者至尸而祠者人知長汀君賢不知孺人之佐長汀
君賢也守相徵高第狀上後廼得令長汀意已倦而孺
人復從旁臾之夫善射者不窮技即再發獲而末或少
不酬非計也長汀君乃益决自解歸屬歲侵家稍困孺
人謂長汀君曰子官政終而吾家政始姑勉之將不子
之負因課耕及理紡績絲枲場圃委乘起宿不辨色籌
其贏什一而息之臧獲之指千所役任必中能朴責其
惰進勤者而恒優其智力不令盡以故争願事孺人業
充然裕矣築第四鱗差居諸子而與長汀君歲時過從
傳食具冠衣甚都閭黨羡焉孺人手勤嗇起家乃風長
汀君義散之他服度程豐儉僅使有繼己君女弟女吳
寡而遺息弱未學孺人為延致塾師衣食等諸子列又
外弟少孤而貧亦捐槖中装擇士族女配之以故孺人
殁非子女而服齊衰喪者三四焉孺人生以弘治庚戌
八月十九日殁以嘉靖庚戌五月五日享年六十又一
子四允孚太學生娶顧氏繼娶朱氏允升蒲圻丞娶周
氏允明娶毛氏繼娶周氏允清娶張氏俱太學生女四
適庠生虞典趙庭杏太學生龔汲翰林譯字生劉大武
孫男十二履謙履恒履乾履元履亨履貞履道履泰履
觀餘尚幼孫女五長汀君名韶其稱從官云葬以辛亥
某月某日墓在磨涇右銘曰
疇不夫子令終始疇不子孫碩且蕃磨羅之墟鬱穹如
寘爾百年孔之安
亡妹太學生張與齡婦孺人王氏墓誌銘
吾妹王孺人之喪又二歲而其夫張與齡以書若狀來
請銘謝不可則曰而忘舟中之有成言乎嗚呼吾兄弟
三人而中失其一且從先君子之後痛尚忍文哉雖然
吾不欲已諾於逝者始吾母郁夫人娠孺人而先君子
思質公夢雉十八翩翩來集也解之曰是雌伏也而文
明厥亦有令女乎已生孺人孺人少婉嫕有志操六歲
從母夫人受四子孝經列女傳諸書日千言輙能解其
意先君子竒之時抱諸膝戲余曰兒男者當不後汝矣
稍長精女紅鍼繡絍刺不習而解多所妙創出人意表
二十一婚張氏時先君子方持中丞節治畿餉而與齡
父小巖公擕其子來就邸舍成禮又二載始歸於張張
之中表姻戚竊以貴家女故難孺人孺人晨興候舅姑
寝門珮裾雝然大小以第相見慰勞苦諄諄咸得意去
則大喜曰是賢婦習於教者孺人之治於室不聞嗃嗃
聲諸靡不辦具張族有疑事詢孺人以不敏對強之不
一二語立决則又大喜曰是不獨賢也而才為張賀得
婦矣然吾母夫人從先君子於薊念其女日夜哭目盡
尰亦會與齡由邑庠入太學孺人遂偕北先君子數逐
敵還行色黯然孺人手羹湯而奉之輒盡間與語雖憊
未嘗不愉快也時時謂吾有二子宦去我若代子矣孺
人孝友天篤言動往往傅古義能以柔道將之故尤得
父母歡乃居恒鬱邑不自得曰吾婦於張而今復女奈
吾舅姑何已未之難起孺人驚憂日夜籲天請救遂得
疾無何產一子不育疾益甚至庚申冬先君子棄諸孤
孺人悲思寖劇度不可治乃舟與喪歸抵家強起謝舅
姑不能治一日漿饋為婦無狀疾旣革母夫人就視之
訣曰兒得從大人地下無憾矣母幸健強飯以二女累
母又謂與齡曰無念我槖装差不薄將貽後人也與齡
哭辭不再娶孺人曰唉君念我獨不念君張氏祀耶目
遂瞑時歲十二月之五日也距其生辛夘五月十八日
得年三十舉二子皆殤二女長許聘康時萬次陸重科
與齡名希九太學生嗚呼妹之所由死則以先君子故
夫余及之而五内為刺也安忍文雖然日余兄弟辭於
舟而慟也妹意若有託者余曰若苦心吾知之吾必有
以慰汝妹強舉手謝吾雖痛不忍文又奚忍不文吾為
之銘而世懋書石銘曰
女而孝婦而賢茁於後嗇於年胡弗全噫嘻豈其天
沈淑李墓誌銘
余盖從沈山人明臣游云而山人居恒謂猶子九疇賢
勝山人亡何九疇書自通其文辭甚壯麗且曰以不佞
世而獲一當先生乎將有請也久之奉其父稷丘公命
以母李狀來謁泣且拜曰乃今有請也以不佞世而獲
一當先生乎則又拜曰母李之棄疇也六閱歲矣而不
克葬庶幾乎異日也乃今未有日也夫華衮之與片語
孰賢乎願以是丐先生文為母李重余聞而悲之母李
者槎湖右族也父李翁母孫媪當李未笄已能佐其媪
治家政矣亡何歸稷丘公其舅南坡公時尚艾也顧謂
稷丘公之繼母王曰吾安所得此賢婦哉謂稷丘公外
事毋溷我謂李内事母溷汝姑於是李復佐稷丘公治
家政矣晨興而上食稱婦其舅姑色未嘗不怡然也字
其三孺弟一妹稱若母未嘗不依依然也所婚嫁皆名
族大出其槖中裝資之以至析箸讓産所以相稷丘公
德者非一諸來婦沈氏大小可數百千指則咸推李才
而李又素辨習治生諸汜勝賈勰農桑場圃家言至歲
時讌饗及所問遺出納豐約必折衷今古禮與謠俗之
宜為沈氏掌故者四十餘歲人或有所丐請意李且手
創家難之傾槖而酬弗吝也李有五子謂其伯九韶可
儒也儒而業成已屬末疾卧第幾十餘年而卒為之耗
貲力矣乃更欲業九疇儒曰此豈術誤也耶九疇以文
起籍籍諸生行至鄉試輒不利李迎勞之曰茂才安能
強命取富貴哉我固悉若也盖李殁而後九疇知有困
也當稷丘公晚其治生不能如初年而李為拮据佐其
乏又時時飭饋具漿酏客至取頥指辦及李殁而稷丘
公乃知有貧也嗚呼生而相其夫若子不見德殁而始
知之可稱淑矣李之年六十有五長子即九韶娶於徐
俱先卒次即九疇娶於洪洪卒繼娶謝又次九道九章
皆娶王其最少子後於山人者名當戸女一適王伯梓
孫男四人曾孫女一人九疇將以某年某月某日奉李
葬某所而余為之誌若銘銘曰
相而君兮以而子有聞兮雖余辭之不文兮胡以掩女
芬兮
襲婦景孺人墓誌銘
予友濟南李于鱗殁而行其詩詩所數稱鄉人獨許邦
才殿卿襲勖克懋而今年七月克懋司訓揚之江都以
其妻景孺人之狀介其門人陸生來懇銘曰不穀之不
得當先生也豈敢以亡人身後請唯是于鱗之靈敢徼
惠於門下以亡人身後請嗟夫語于鱗而泫然悲不已
也夫予安能辭為之誌曰孺人者晉侍中延廣後也父
瑞而母陳十八歸克懋為其愛女也者而少之顧恂恂
任婦自然共謹不衰克懋與母語小戇孺人從旁目攝
之曰與而語者何人也而戇者何也克懋為愧謝而孺
人性寬緩即有所甚怒臧獲不能以惡語加之克懋意
不懌以譙訶孺人輒唯唯克懋即故益譙訶之欲以試
嘗孺人益唯唯克懋故繇孝弟力耕起至二十五激讐
家奮讀書挾策而游學外邑孺人代為家政力紡績分
身耒耜間以勤先百指克懋不復内顧矣乃謂人曰吾
嚮者安吾婦德不謂才也吾二十五而乃始讀書乃始
知吾婦晚矣孺人事其姑甫三歲而姑亡及亡而以手
屬孺人於克懋曰是孝婦也孺人晚歲獨庶姑在至年
九十餘所以奉事之不異姑曰先舅之接也吾何敢間
焉克懋九試九不利孺人無寸珥尺紈之御竭其共佐
克懋學而最後以貢得宦江都得宦之踰年而孺人病
暑暴下藥之竟不愈卒卒之前數日猶強起縫諸孫衣
治湯餅食克懋也克懋所為悲者以此孺人生以正德
戊辰卒以隆慶壬申得年六十有五子男二人光炳為
郡諸生娶於蘇光煥邑功曹娶於栢某某卜以某年某
月日葬長白山陽尖山之麓白草嘴兆為之銘曰
不知而賢視而天不知而天視而天之天而天之天吾
天也其以而不朽也然
盧母江太孺人墓誌銘
鄉進士盧鍔以其父簿君某之命來言曰某病不獲以
身請也敢徼惠於下執事為母江孺人不朽計問孺人
所與偶者則故提學副使師邵公也驚而曰是正德間
稱嫺文名才御史者乎曰然夫余以盧公幾古人矣而
胡以能相及也曰是及接盧公者也當公為御史燕中
逾壮矣而未有子請於父封御史翁委禽孺人焉孺人
之先有諱聰者從下交趾積勲至緹騎帥凡三世而父
廸稱勲臣世家顧獨以盧公賢可托俾終事盧公孺人
之歸公再歲所而舉簿君又四歲而公出按蜀歸以孺
人見封翁於堂喜曰夫姬也能為吾盧後者也見公配
張夫人於室喜曰夫姬也能代吾盧後者也張夫人盖
捐管鑰而授孺人矣孺人不以有子故廢貳張夫人禮
更四歲盧公當遷為按察副使督蜀學校實為公故習
蜀事而才以蜀諸生寄公故厭其險遠逡廵不欲往母
何竟病卒於家是時孺人二十七矣而獨裁家政肅括
臧獲飭財賄以奉事封翁封翁之忘亡盧公也以有孺
人也張夫人之不至遂溝瀆也則孺人所旦夕慰安之
盖封翁之躋大耋與張夫人圽皆舉手稱賢婦賢婦云
孺人退而未嘗不飲泣以撫簿君也已成立矣為簿君
娶婦得名族湯生鍔矣鍔逾髫湯復殁孺人大悲泣曰
天乎生何不幸而代我先公子已又代我張夫人婦顧
謂簿君吾得母若復顧謂鍔奈何復代若母母也自是
撫愛鍔逾篤竟以過瘁廢牀褥者十二年鍔尋舉鄉試
孺人大悦謂簿君盧氏不絶之綫者三代而有此子先
公為不亡矣孺人竟以老疾卒得年七十有五當孺人
之卒也簿君方繇選人任義烏念孺人疾數欲投劾而
孺人數移書止之曰吾且起行矣以日進匕著矣汝奚
以念我為且官雖卑獨不稱為天子有乎故孺人卒而
鍔代子也簿君亦竟以鬱鬱感疾矣盧君諱雍簿君名
某始娶即湯繼沈有孫男四長即鍔娶于顧其出湯也
次鋒娶于沈沈出也餘二未名側出孫女一適陳汝驥
一適陸士傑一許字馬元緒曾孫三邦治娶袁邦濟聘
鄒一未名曾孫女一許馬氏墓在某所不佞感鍔言乃
為之銘銘曰
共而舅相而夫撫而孤以逮孫之呱呱盖四世而為德
於盧也於戲
都指揮陳君配張淑人墓誌銘
陳君之治軍吾海上也日韋注坐庵廬矣而退而問脯
酏漿酒之類毋弗給也者即毋論陳君君所從幕客舍
人子亦毋弗給也君時貸下舍步武而内外聲無相接
即寂然而一切取咄嗟辦亡何陳君之配張淑人卒君
退乃大歎泣曰吾今而後而知吾妻也即毋論吾客吾
乃以不時食且吾安知家吾數呼而蒼頭數不應猶以
我為驛騷也吾不復官矣無何而陳君遷帥滁陽竟報
罷又踰歲而君治墓某地將以某歲某月某日葬淑人
錢塘荆山原先兆之次而以書與狀來請曰吾今而後
而益知吾妻也夫淑人十七而歸不穀先太淑人朱竊
少之而姑試以女紅事立辦乃始以進先將軍遂代總
家政政益舉使督諸臧獲淑人授功亡不讐所摹擘婁
當先將軍指不穀之先人以指揮世世家溫而有帥浙
者遂亦為錢塘著盖時大王母戴夫人溫而先將軍錢
塘也不穀初受署温淑人猶在錢塘屬海寇起以不穀
在行間憂之起寢失度先將軍謂淑人非婦往母以安
吾兒於外孺人乃得偕而温以養戴夫人也戴夫人忘
老矣不穀數與寇苦角殺傷過當而最後以一不利落
職恚欲自殺曰吾陳自燕山公而下至都督若閫帥者
盖六葉焉至於余乃以不力戰隤其家聲天乎何所用
生為哉淑人從容稍解之曰是不足死也等死死敵乎
不穀感奮請效大帥壯其意許之竟以功復官而會錢
塘火先將軍故寢疾益劇戴夫人謂淑人當代若夫以
子也淑人則又往錢塘内共具湯粥藥餌而外飭花竹
水石選賓戲客嘲以娛先將軍為之少已而起者凡三
歲而竟卒則佐不穀喪已又佐不穀葬已朱太淑人哭
先將軍劇而病病又五載而卒淑人所以侍朱太淑人
與佐不穀喪葬如將軍不穀之得無大罪於人臣子淑
人盖有力焉不穀故難子淑人中歲始有子而其二夭
淑人謂林女良而進之不穀以軍事辭淑人曰夫辭之
為忠吾行之為孝斯可也林後以病卒淑人哀之如己
女嗚呼淑人已矣不穀今安忍室令不穀室而寧復有
淑人者不穀老竟鰥矣余悲其意而許為之銘盖聞之
曹生昌先云内人亟稱淑人明麗刺繡敏妙俱為錢塘
良家子冠陳君名將也恂恂禮樂儒者遇敵不有身好
客不有家乃竟以不能其上官去矣夫豈唯曹生余亦
云夫余所以銘也淑人之先有為御史中丞者本父鴻
臚鳴贊祐而母王孺人二子存者廷章聘永嘉項氏次
廷相二女長適郡諸生陸從龍次未字淑人二十五而
封封十六年而卒俱狀云爾銘曰
天奪陳汝乃使汝陳内多顧而外多齬汝亦能恝然於
地下耶
明故葉母王宜人墓誌銘(代家君)
業宜人卒之又明年某奉朝命總粤師道出宜人里中
及門奠而卒哭其孤良材煢然疚也跪且請曰先宜人
之所借以亡朽者公吾頷之又逾年天子北召吾雲中
過良材則發病死矣宜人諸孫恭煥踊而大哭曰公食
我先宜人約耶即先人殁且不瞑以未終大事恨於乎
吾首尾不三歲而哭吾姊又哭吾甥哉吾不忍其存者
為抆淚志之宜人姓王氏先司馬娶陳孺人生吾兄都
事已遂生宜人生十餘年而陳孺人卒宜人十七歸衡
州君衡州君者故文莊公盛孫也崑著姓亡過王葉兩
家而先司馬宦達慕稱文莊公以故字宜人其孫而家
特貧甚僅具薦紳大夫之態與名宜人舍去其故而僇
力佐衡州君以勤拮据治生産衡州君始釋褐台倅改
大名最後乃遷衡州丞所典凡三大郡號稱沃饒而宜
人獨身與衡州君往返衡州君垂槖而受代宜人忻然
相慰曰誰謂廉吏不得飽妻子耶吾視往者固日加肉
矣而監司察廉則亡不首衡州君亡何君竟病疫殁宜
人哭且絶者數矣強起治棺殮束装而東諸守令斂數
百金為賻宜人謝不受是時良材為諸生甫冠也宜人
所以課責益莊於衡州君時良材有子恭煥宜人之愛
恭煥甚夕從師所歸置膝間手果餌勞苦諄悉然語少
不當意即推而下之加誚責不少假顔色以故恭煥與
良材接起有聲而宜人且老數還過外家與諸兄弟聚
讌甚樂也宜人廣顙豐下性剛仡仡不少讓人他諸兄
弟事亡不請宜人不數語而决所面折或小過無憾者
恭煥旣與計偕射策不第歸宜人迎而喜曰歸耶吾卒
不諱不慮耳宜人固強亡疾一日暴中風頃之卒享年
六十有五衡州君諱夢祺子一即良材以貢游太學娶
周氏再娶沈氏孫二即恭煥次恭炫邑諸生曾孫幾人
葬某所銘曰
孤而令者女耶嫠而貞者婦耶笄者丈夫耶
王室孺人墓誌銘(代家君)
孺人龔氏其先代多顯者至武崗守震震三女少者孺
人孺人生而有令稱先司馬之交於武崗守也互賢其
子女遂委禽焉孺人笄而歸我静庵君母曰陳夫人是
時陳夫人疾已殆強起撫孺人曰吾乃及生見新婦即
鬼耶不憂餒矣孺人歸三日而手湯藥候問安否如習
為婦者亡何陳夫人竟捐館孺人所以治調凶事大小
咸當司馬公固宦游亡問家人産奉少羡輒以付孺人
為築室斥買園圃益拓婢子日夜紡績殷殷不絶先司
馬復娶於陳為吾母太夫人太夫人後來而稱姑不自
安孺人亡間禮事相推歡甚先司馬既得謝割業之腴
者可千畝為義田推賜宗族静庵君固已臾之而内難
孺人未决孺人殊喜曰此愈於益吾以千畝者先司馬
老而安孺人養滫瀡之奉不取備而取適静庵君既博
大多施予而又好客客履相躡前堂羅鐘鼓蛾眉曼睩
徵聲選技易暮為旦其治園池陂陀静深䆗窱鬱密之
勝奪目然規歲入什可當者僅六七而孺人務為敦素
彊本而勝之臧獲耳屬懾孺人毋敢欺然頗樂静庵君
寬其不敢欺與樂相半也孺人豐容岸坐凝然左右頥
指肩脅而共役即静庵君不冠亡見迨白首以為常後
老且得疾謝家政可七歲乃卒都事君泣而貽書某曰
若嫂竟不待矣老人無所愛餘日憶微時牛衣徒惘惘
耳某讀而悲之度無慰存者謹按所著孺人之行而志
之孺人生以成化辛丑正月二十二日卒於嘉靖甲寅
十一月十八日春秋七十有四子四人世德南京詹事
主簿配虞氏世業四夷館譯字生女五人適周允元金
允治魏希哲皆太學諸生孺人出也世聞世望州庠生
女適晉驤許吳某側出静庵君名愔静庵其號嘗一為
山東布政都事未幾輒去人或稱都事君云墓在某所
銘曰
室之藏邃兮梓可樹兮孺人之寄兮幽之宫巋兮檟可
材兮孺人之歸兮寄之穰穰兮歸洋洋兮厥配良兮胤
發祥兮
顧孺人墓誌銘(代家君)
嘉靖乙巳冬十月予以使事道家值從子世業婦顧氏
卒世業哭予兄嫂亦哭謂予曰吾老矣不忍復能見新
婦死又不忍見吾賢新婦死也予大悲懼重傷老人姑
為慰語别去後三歲世業貽書狀予曰婦葬且久未有
銘非敢以勞長者叔父其幸哀憐之借不朽焉予喟然
歎曰是故賢當吾兄嫂意者為誌而銘之孺人太保顧
文康公孫女父履方鄉進士贈尚寶司丞孺人十七而
歸世業歸十年死太保方盛時鉛粉紈縠填溢帷第間
孺人幼一無所好弄廼日取女史内則讀之澹如也予
兄㩦世業抵京就婚太保第衆初望孺人必意輕其夫
家孺人則更唯唯共謹迨㩦歸事二親問安否具膳日
務探志弗懈至所以處先後間益相習為婉㜻卑異歡
甚就而不知為太保家人也御臧獲嚴而恤逮鹽米絲
縷出入𤨏冗靡不經畫静而理也世業以書進譯字館
赴京孺人初亦偕既乃辭歸曰君父母春秋高盍維所
以顯之者吾當歸任君役世業微戀不忍醳孺人正色
曰此非所以望君也遂歸逾益共謹朝夕弗懈會世業
在館久念父母亦得援例乞省到家孺人疾久之亟強
起視世業曰吾廼累舅姑吾廼累舅姑語訖死以故予
之兄嫂哭更慟也孺人子一某女二葬附糜常涇先塋
之右銘曰
緜緜涇之墟孺人是居毋念爾夫佑爾子女且以慰爾
舅姑
亡兒果祥瘞志銘
余舉進士之明年魏安人來京師又明年兒果祥生時
家大人方按治楚得報喜曰余昔之夜夢橘纍纍而實
者其徵乎遂名之曰果祥志夢也兒生甫彌月而病風
氣且絶矣余強投之藥刀圭許頃之咯咯吐也已遂蹶
然蘇復藥之愈魏安人念兒乃自乳兒既周歲眉目秀
朗口澤蘭發膚玉瑩可念也而性又最穎利言笑儇媚
便辟舉止故少於姊然其智足衣食之矣姊嘗衣文繡
衣兒豔欲得之予笑謂兒誤矣非女子何從衣此文繡
也兒謝曰此文繡誠不足兒所他日當衣大父衣耳會
家大人治餉還見兒益愛娛弄之嘗從書室聽姊所誦
詩不一再過輒熟見客長揖畢令誦所聽詩不爽也給
事凌君雲鵠大奇兒許以女兒趣前拜曰甚愧毋以報
舅許代舅給事乎凌君益大喜亡何忽疹發被體治之
不效死死時攬余袂而呼者三意若有屬者家大人時
治山東聞哭之慟曰兒在必貴貴則余衣冠而禄者三
世且四矣宜其及也兒以己酉生以壬子死死之踰月
余始過里乃歸兒骨而瘞之先墓之傍且為銘曰
不女殤耶女四歲而遂棄予也將女殤耶後女百歲而
死者亦竟何如也有情無情誰為辨之始而若割既而
若疑終而若遺嗚呼噫嘻
亡兒女埋志銘
嘉靖乙夘冬十月王子之妻魏安人舉一子家大人喜
為祝髮而名之曰榮壽明年丙辰冬十二月側室李氏
舉一女明年從王子青州使院又明年五月女疹夭六
月兒又疹夭殯城西佛寺中又明年六月天子修邊怒
下家大人獄王子業棄官而北伏闕請代矣倉皇命奴
貴為麥飯二甌食之埋之土而銘之曰
嗚呼從我而來耶胡不從我而去也然吾㩦汝來死而
不㩦汝骨去毋謂乃父薄也以家難故嗚呼鬼而無知
也吾安所語汝其有知也自今日餒矣
弇州四部稿卷九十三
