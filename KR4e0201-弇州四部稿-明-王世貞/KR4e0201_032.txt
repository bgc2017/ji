弇州四部稿卷三十二
明王世貞撰
詩部
五言排律五十九首
送姜僉憲始分省江西
萬庾敖倉粟千帆下瀨兵伊誰任保障南北一書生命
豈馮唐晩恩元介子輕拮据雙鬢在留滯寸心明金紫
當年物丹青異日名除書歷下里襆被斗邊城家接三
江近人如九派清還逢獄中劒拂拭請長纓
新樂端惠王輓詩一首
帝紀年元狩先王建社初地分齊渤海親比漢朱虚壁
有先賢籍門多處士車蛟龍一夕變雞犬亦無餘明月
空丹輦流雲自綺疏猶聞劉向在能讀枕中書
聞島寇警有感因呈兵憲王使君
烽火年年是乾坤處處殘倉皇趨白羽澒洞及黃冠忽
改汾陽色知登漢將壇天横須慮(海舟也見越絶書)合月上庵
廬(軍營也見揚雄賦)寒劒客雄爭奮兵符靜不讙揮鞭畫吴海
飛捷動長安名已丹青刻嚢毋赤白看漁樵吾計晩戈
甲此身難籌策須時定農耕稍自寬好將鐃吹曲來奏
栢臺端
寄張見父
萬事俱不作終年恒論詩伯氏既以屈汝詩欲何為清
淮破白後上蔡飛蒼時兄酬復弟勸吹塤還和箎片語
不孤賞焉用他人知
其二
吴下忝兩陸汝南推二陳毋論青雲器各致白雪身五
馬驅騀駊雙鴻散逡巡晉楚齊秦匹東西南北人何當
一杯酒相嚮和陽春
過子與二十韵
汝官今復罷吾晩欲看誰一棹滄江色孤城落木時應
門懽競發倒屣喚猶遲青眼窮交甚蒼頭夙嗜知岕茶
雲入筥渚稻雪分匙軟剥迎霜栗纖供裛露葵鹿寒紅
玉肪魴鱠白銀絲畫燭雙頻換清尊百不辭坐移難辨
客談勝各相師遠漏寒聲短疎櫺曙影窺凌兢追往事
飛動及新詩天欲人才盡身仍我輩私總無慚鳳德應
不悔蛾眉野服安羣態時名舍衆疑酒徒殊未少醉尉
爾何為(有盛丞者欲相要)老厭乾坤束歸憑日月欺浮雲輕劒
玦返路有塤箎好展求羊徑重為嵇吕期此生唯鬭健
得句莫傷離長揖苕溪畔茫茫信所之
哭徐汝思憲副十韻
平原公子道冰雪見追尋(己未之變别君德州)我自愁梁獄君能
操越吟古今成握手天地各抽簮急難朋情露艱虞物
態侵一官身併擲萬卷恨俱沈病但憐埋玉窮誰問鑠
金芰荷辭世早蘿薜畏人深風鬱銅川色雲横石室隂
烟波遲執紼山水悵知音未有延陵劒空餘國士心
書懷
欲詢歸後况高枕即生涯懶入時情甚衰從物態加浮
蹤付蕉鹿宿痾笑弓蛇酒漸輸中戸詩仍諱大家寬心
籬外鷃寄恨井中蛙星斗終何預江湖敢自誇畏稱徵
士柳羞種故侯瓜不齒交游盡何顔歲月賖榮名真嚼
蠟眷屬似摶沙唯有空王觀能消夢裏花
賦得雙紗屏十韻
雲母翳槐席火齊列延清詎若兹屏麗湛湛復盈盈織
從鮫手細畫出虎頭精含霧花如笑棲烟鳥欲驚蠅令
仲謀誤牛作武秋鳴玉魄壺堪濯冰神鏡轉明窺粧却
月豔障舞避風輕清芬晝不隔澄暉夕未傾星流帝女
製池奪影娥名自有淮王賦春光甲漢京
王明佐北歸頗責買山之資因述長句二十四韻
凡二百四十言
王生裂繻後西行入咸陽使氣平津邸縱横劇孟場一
朝頓錯莫萬事皆摧藏下客彈蒯鋏羣臣和栢梁方朔
饑欲死次公醒而狂頗自誇鸚鵡徒能惜鷫鸘時時傍
黃射卒卒付陽昌因爾動秋興翻然歸故鄕蓽門棲倦
雀蓬室掩寒螀長統無樂志安仁有悼亡虚開蒋詡徑
誰拜龐公牀牀&KR0008;寒自老徑跡雨仍荒羞澁嚢中玉牢
騷鏡裏霜筆花還夢奪詞草欲愁忘項領早暮變襟裾
歲月長何人借顔色何地著文章昔忝秋卿署論交燕
市傍眼底互青白舌在各雌黃兩奇不相下衆咻安得
詳微官成棄置歸色鬭凄凉自乏監河粟難容剡下装
余誠愧公業爾誤許君房鮒轍沾雖易蝸涎割更妨感
恩與知已天地漸茫茫
送張幼于扶侍還越舅家因檀施諸寺
寧親為令子似舅即賢甥我有王維句重貽張仲行玉
看家宅相花作板輿程峰色兩高紫松隂九里清忘憂
行際草惜别夢中荆鈿寶施貧域篦金引化城莫深慈
母慮斟酌錦嚢輕
贈崑山何丞之靖江國官
一尊從父老握手吴江湄舊讀何侯傳能貽宦後思莫
尋陶令興便托去來辭客席今虚左王門儘自宜賦高
梁苑雪花滿鬱林枝卧看馳驅者應言漢使卑
奉送子敬宗兄之建寧司理因簡明卿邵武
大令吾宗彦風流今在君八蠶清轉勵五馬重仍分瘴
色憑驄破鄕書與鴈聞名題峴山月詩憶幔亭雲獄吏
愁丹筆門人惜練裙如逢郢中客何以結殷勤
夜宿天池雨歸作
石榻夢能淺偶然甘雨零亂烟縈處合幽梵坐來停薜
挂疑相媚松眠乍欲醒遥淙鬭飛白斷壁吐空青澗發
琴中水池添鏡裏星破萍龜浴甲綴草鶴梳翎步步堪
迴屐時時忽建瓴肯分香積飯十日代翻經
月夜天池上方作
天池此夜月迴彩映諸天忽自牟尼捧如從象罔懸千
林青瑣碎一澗碧潺湲峰奪五湖色城嘘萬井烟靜聞
僧偈惋深現佛燈圓玉借蓮花頂金添貝葉編獨棲成
水觀小坐息塵緣何處生公石殘更又管絃
卧病掩關即事有感示友人
三旬不冠櫛始可稱閒居衰至頗知疾懶來兼廢書悠
然紫薇靜時見白雲舒稚子爭為傲窮交也自疎卿應
用卿法吾亦愛吾廬雞黍從耕有鶯花逐夢除子桑今
自得泄柳古何如莫作時名擬身拚齒頬餘
答贈戚都督二十韻
十年纏殺氣閩海欲沈淪自展風雲略因窺天地仁一
飡思報主百戰肯謀身寶劒酬心熱錢刀結侠貧擣批
期盡敵跳蕩不無神纊挟單言轉醪投萬念均昆陽愁
虎豹充國譲麒麟夢協非熊久恩看錫馬頻重茅頒節
鉞雙綬綰金銀日月寬南顧星河捧北辰耳聞鈴閣暇
手寫道經新餘力開文苑孤懷寄酒人忽來鴻鴈色乍
與薜蘿春縞紵鄕仍貴瓊瑶報未真病餘疑管鮑意外
得雷陳己鎩摶猋翼誰沾涸轍鱗千秋空在掌五嶽自
為隣筐篚慚宗測壺歌憶祭遵幾時青雀舫相對白綸
巾頗詫為漁舊桃花好問津
久病作
一卧三鑚火扶攜厭此身驗來方漸少點罷藥堪貧萬
事須歸病千秋肯傍人傲春僵後木愁影釣餘鱗綠醑
判教負黃花也自顰久甘吾道左翻得物情真書癖仍
玄晏詩名豈照隣亦知多掩鏡攬罷易沾巾
傅司理母守節
握手無存没遺孤自始終此生唯泣鵠不死為丸熊玉
貌先年毁冰心後日融天留素機月人誦栢舟風太史
詩垂采僊郎籍已通事歸彤管上名在紫泥中雋箸時
堪進潘輿樂未窮請看臣向傳能復幾人同
焦山作
勝地幽能闢奇探倦轉豪一丸分鐵甕雙柱是金鰲潮
壓樓臺小雲含薜茘高中峰帶海色半壁漱春濤僧飯
齋時得鄕愁醉裏抛欲尋焦處士今古只蓬蒿
其二
青山望不斷一一鳳凰飛駕海雙輪古襟天匹練肥魚
因聽梵出鶴為瘞銘歸客坐苔能席僧房薜自衣爭潮
漁鼓亂離岸寺鐘微餘興還能賈長歌送落暉
題琉璃河新橋
御水瀛州北新橋大鹵中橋横三輔壮水壓九河雄的
歷瓊瑶砌蜿蜒霧雨籠神人為驅石車馬若排空洞偃
初虧月楣飛欲霽虹梵天從幻降玄圃或潜通鯨躍昆
池雨烏驚銀浦風霜蹄催鑿落霞舫破沖瀜真作布金
地如窺獻寶宫今來題柱客應小乘輿功
贈疊石戈生
君家何處住家住虎丘東茘薜門初闢芙蓉服自工移
山一拳小鞭石五湖空陵陸須臾事烟霞指顧中我仍
輸老圃而豈後愚公欲覓支機供銀河倘許通
故關
四塞河山險中通一線行雄關蔽全趙叠嶂拱神京尺
地分寒暑中天各晦明秋英開繡壁夕照吐金城屋似
浮空置田疑傍漢耕雲根穿作竇石髓借為粳樹雜旌
旗擁峯陪劒戟迎符從㐮子計陣擬率然名廣武堪稱
客成安未曉兵古來興廢事太半誤儒生
贈魏生十四韻吾邇來未嘗作此許人語也其毋
負我
秀氣鍾全魏名家自信陵風期一代出眉宇九秋澄龍
産看為驥鯤游化是鵬霜蹄寬小蹶月窟勇先登法取
䕫州細才從大歷增五言融擺脱隻字鬭驍騰不作依
劉表誰堪御李膺天雄驅建節雲卧奪中興得汝愁真
破歸與老自矜句淘漳水濁談削太行層白雪無前後
朱顔有愛憎流年姑裋褐要路阻擔簦骨在金終許脛
傷玉可憑還將代興意對酒頌如渑
題寄殷無美掩關
桃李飛欲盡衡荆猶寂如無勞長者轍自有古人書白
眼酬交少清尊問字虚禽情寬漸狎草色傲能舒業已
潜夫就終難求仲疎還將一鳴意從爾扣三餘
九里松
未叩三天竺先過九里松青葱表河潤(九里)夭矯失秦封
雲結諸天座風和萬壑鐘翔空尾鸞鳳坼地甲虬龍花
滿餘杭釀(王方平事)脂充石室供(寗封事)唯輸道傍客行止一
藜笻
靈隠寺
步屧徑垂盡招提天忽開山驅丹鷲下泉捲白龍迴石
氣清僧席藤隂裊佛臺鐡衣雙大士(謂徐駱也)金粟萬如來
(桂子)寺愧題名隠詩憐異代才游人日何限無地着蒼苔
贈吕光禄
少小事結束薄游傾五陵飄然杖屨去不愛帛書徵人
擬白衣相自稱黔鬢僧雄心付磨滅幽思削憑陵汗馬
乾坤小雕蟲歲月增妙能探衆有窮始向真乘踏盡空
山錫誰堪續日燈相逢但指口吾意慕孫登
富陽至桐廬道中
揚舲溯流上秋色競紛紛翠荇波仍繡丹楓壁自文路
疑千嶺盡山為一江分夕照高低出灘聲遠近聞薜衣
過木客椒酒問桐君欲叩幽棲意峰峰多白雲
大中丞潘公自吴興扁舟見訪醉我小祗園各抒
遯况得十韻以謝
薄宦容休沐幽棲得故人蓬今開仲蔚花似識安仁餉
我烏程酒兼之千里蓴片言心轉合一醉俸堪貧兕斝
驕增色(公所贈也)梟盧捷有神態知頽玉好交入斷金親共
愛浮家易仍誇澤國鄰風塵生塞兑歲月老知津予忝
分麾舊公仍啟事新爭為五湖長此拜定誰真
過沁州一舍大風雨即事
峭崿撐天漏妖雲蔽日翔千山俱鼎沸萬樹各鴟張迸
雨排銀鏃飛湍挂玉梁左擔愁絶澗西顧失連岡濕束
人偏小愁催路轉長行行畏魚腹步步怯羊腸自哂隨
車謬翻疑叱馭狂安危此身在大地有康莊
黃中貴園亭小燕
筋骨秋來倦郇厨可一過青山屋裏岫曲沼鏡中波(黃於)
(室中創山水)院洗㳙人馬籠肥内史鵝酒憑官法貴肴按食
經多修事羊渾脱煎腸鹿落河兔園才競秀金谷令從
苛更進婆娑舞新翻敕勒歌莫輕錢積破帶馬贈和哥
(時大出纏頭)
哭李于鱗一百二十韻
歷下無真氣詞林失大賢那能詛岱嶽誰與問高天才
去垂三斗悲來遍八埏人應疑頓挫帝或悔陶甄念爾
千夫俊生操萬古權仁禽産丹穴僊驥秣青田妙取星
弧發清驚月脇穿鉤深百丈餌摶捷九秋鸇文許先秦
上詩卑正始還五言珠錯落一字玉規圓思逸龍雲表
神超象帝先殷盤高詰曲周雅美便嬛獨表齊風大俱
疑汲冢前崢嶸露頭角擺脱謝蹄筌海闊珊瑚老雲深
石髓堅錦裁還蜀郡璧就必于闐繞筆江生蕊芬裾屈
氏荃乍窺饒駭異精識解鑚研有眼看從白為郎意尚
玄志長輕濩落才大得屯邅不欲過千石憑他滿百愆
傲時誇襆被貧肯較偷氈縱倒中郎屣能辭太尉牋交
游盡緋紫歲月耗丹鉛路鬼揶揄去腰符累若懸扶風
京尹亞㐮國輔城專推案姦爭吐操斤劇自剸買牛因
解劒飲馬亦留錢治理聞丞相徵書下潁川手堪為木
鐸腹曉别桮棬漢殿勞將作秦山募梓楩法冠巍揭宿
藻鏡迥臨邊衿傍函關擁帷從太室褰驪瓜真結實華
井獨搴蓮宛駿收垂畢冥鴻興杳然叱迴卭坂馭歸作
剡溪船避客同干木逃封似魯連蓽門寬偃蹇蓬鬢詘
周旋自撫高山操人收白雪篇披雲凌&KR1005;嵲乘月弄潺
湲雷澤深堪釣讙隂近可佃居疑潜洞穴出競指神僊
芝术鋤端有芙蓉木末搴探真採離坎觀道得坤乾懸
圃壺開境崑崙雪滿巔縱饒家累迫斷不世途牽過客
寧歌鳳門生乃獻鱣中興逢鼎革聖主下旌旃省鸐初
欣入臺烏再賀遷錦開梁左席花覆越來舷喣沫沾江
表澄清劃澗瀍九苞騰見瑞萬蟻率歸羶暴斧猶拈手
潘輿未息肩冰霜挫慈鳥天地幻啼鵑髮短窺吴練腸
迴斷郢絃壊梁通寤寐辟穀悮真詮始作步兵慟長躭
北海眠春秋麟獲日庚子鵩來年營魄三尸妬膏肓二
豎跧本因支骨毁翻訝捧心妍(以心痛卒)玉樹埋將迫金莖
病不痊慰書煩孝緒却藥少醫扁撫舊人人戀傷心事
事捐魂辭宋玉去藁托所忠傳伏櫪駒差壯歌盆鵠早
瞑夜臺依聖善秋閤鎖嬋娟不及分香履猶聞墜寶鈿
有情推入夢無累割歸緣日月長何補風雲快自便朗
融歸&KR0034;霮混沌脱雕鐫佩惜干將化棺堪麈尾填蒼皇
鮑山色冷落㟙湖烟馬鬛封猶壮魚燈闇詎㸐纍纍墳
四五矗矗劒三千宰木俄圍拱佳城易鬱芊埋光騰斗
柄含氣吐蜿蜒本自成夸父猶疑侣偓佺訃霾秋照黯
妖孛歲星躔直是魑將魅寧分蟻與鳶舊游俱短氣何
事不堪憐思入張衡苦(二甫)悲將吴質纏(明卿)殷侯(正甫)呼咄
咄許掾(殿卿)涕漣漣七子孤徐幹(子與)生平一仲宣衷腸須
繞晉烈魄肯投滇忽報驚難定徐徵或有焉聽來杯酒
墮語罷帶圍朘(減損也)怳忽時譫語怦營曉索篿那知寸
草折翻斷百愁煎蹤跡堪驚虎幽憂更怯弦羸軀困薖
軸跛足類拘攣滿掬揮鮫淚輕裘漬酒綿暫馮青鳥達
莫怪素車延欲哭仍枯眼將歌已塞咽悠悠思往歲娓
娓訴重泉茅本曾名蕙䕫今反惜蚿欲知吾變魯總為
昔游燕刪筆推丁廙忘形到鄭虔雄雖唳黃鵠哀不廢
鳴蟬竊喜陪膺乘猶甘譲祖鞭尊分御露美管奪彩霞
鮮左癖編三絶輸攻下九淵縱衡儒後侠跌宕酒中禪
不受尚書命横翻開府筵中清籌罷漏赴懶影過磚風
格留揚扢波瀾借泝沿商空爭矯健大鹵放騰騫身任
呼癡物官初並冗員跡甘龍蠖近名忝鴈鴻聯慰别勤
加飯分貲與槖饘調歸形影合交入肺肝偏霓䍐招難
轉羲輪去更遄代興愚敢任後死恨逾緜痛欲随蘭槁
狂今愧瓦全浮生長寂寂怒目縱睊睊百六貽多口尋
常飽老拳弔形添惨澹無計覓連翩牛耳誠貪執鷄尸
敢放顛蕭條五子詠乖隔二鳴編欲勒太丘石親題京
兆阡詞場空滿目誰定筆如椽
為顧莘夫尚寶題露香園八韻
吴下風流地重聞顧辟疆一丘官自拙三徑意難荒杖
底千秋出壺中萬象藏搆分蒼鹿柴穿得白鷗鄕竹露
寫清韻荷颸來暗香破雲施短屐過雨進輕航雞舌忘
為吏金莖不願嘗可容王子敬門外踞胡床
張仲立移居
汝意在窮巷生涯誦卜居庚桑新畏壘苦竹舊張廬孝
友元無間蓬蒿了不除地今仁里美池是譲泉餘宛爾
雙桐並蕭然五柳疎移家無擔石立壁有圖書不改看
山戸初迷問字車東林夜來月強半為君舒
吾婁江東西二潮俱會於學宫之傍邑侯徐先生
居焉因自號曰會川而尤子求為之圖
東西兩潮水各向一川平不作淄澠異還疑穀洛爭雙
龍驕欲鬭萬馬怒俱鳴落似并刀剪來添泮璧明波臣
車轂擊越女棹謳迎舟楫才將老烟波計已成穴堪丹
鯉出天借白鷗盟清泌衡門下棲遲寄此生
陳子道易向客徐相公所以忤陸都督出游謁余
營丘有舍館之契今年夏初復訪海上留少時雖
才氣不衰而髮種種矣賦此惜之且以贈别
昔作平津客能侵臨汝侯片言不稱意匹馬遂西游所
至多蓬累居然一蒯緱賣文安損價貰酒迫驅愁命信
天公活身從地主收訪余歸茂苑每語必營丘邴俸雖
云薄融尊可暫留青迴斯世眼白對故人頭縞帶鄕元
賤綈袍暑不求有珠堪照乘為汝夜中投
輓觀察俞丈汝成八韻
宦蹟乾坤滿歸悰日月偏罷談雲夢獵(公歸自楚臬)懽擁雪
兒眠聲酒雄心好園林勝事專刪詩備九代為樂及當
年月樹傳清響風花雜委鈿庚申尸入譛單閼鵩來旋
佩黯金魚色箏迷銅雀烟西州門外客支策誦遺篇(謂瞿)
(叟也)
贈劉君北還兼簡謝丈茂秦
汝師吾老友詩律向來寬事往綈袍易時平蒯鋏難五
言摧落魄隻字問加餐遣使同端木逃名可段干蕭條
下客具顛倒豎儒冠莫話江南好人情試自看
游石公山東連雲障入劒樓
地是排雲上天從破澗通乍看雙劒豁不數五丁雄一
轉成開闢千尋接混融竦身爭鳥道側足瞰龍宫鼉擁
高低石鯨嘘斷續虹張空帝子樂叠浪大王風響答歌
增壮尊扶力未窮欲尋前相蹟明滅古苔中
過莫丈方伯園再過伯子雲卿園作
别分仁誨第自起辟疆園窈窕藏春癖縈紆選勝繁倒
池深柳色微雨逗禽言梓澤真堪號潘詩許再論地應
占宅相書可勝家尊看竹知無忤王郎好弟昆
送崑崙山人王叔承游楚
桃葉墮三湘風吹作酒香懷中雙玉笛把贈一王郎不
必誇鸚鵡唯須典鷫鸘衆嫌文士薄吾愛酒人狂遂鴈
回天柱登樓快武昌稍聞魚價賤莫使鋏歌長
大中丞臨海王公以舉遠樓十六韻見示命和率
爾續貂殊忘醜陋不足辱楣棟問也
逼漢高開閣籌邊壮寫圖指南通海國走北餉天都星
欲重簷墮雲將列雉扶淮流遥控楚江勢下吞吴白馬
宣房頌玄熊大禹謨轉輸寬戍卒利涉盡漕艫匹練通
流細千帆挟霧粗龍腥春動海蚌吐夜明湖羽衛雲同
合敖倉雪並鋪已聞遷計相仍借領兵符闔闢新名重
浮沈往論徂策勲須第一有賞必稱殊事業能書鼎詩
篇可好竽偶然存舊社未肯忘迂儒貴豈雕蟲在寬容
尺鷃紓知公意拂拭矯首望長途
白光禄自晉陵枉駕海上感舊有贈
上客平津閣先朝建禮門時名五字貴國體片言尊倏
忽風雲變消搖歲月存乍堪鷄作口不並鶴乘軒詩即
香山社家為履道園清時人自失晩節事重論題鳳吾
何避登龍爾漸敦黃公酒壚伴強半欲招魂
采石謁太白祠
苔階擁立壁遺像挂蠨蛸誦爾天門句不風江自濤千
秋無正始一代見才豪三山雲作供姑孰水為醪霞明
銅棺日天墮宫錦袍那能不相待空自躡金鰲
京山李右伯師孟五鼓餞予觀音巗作
勝地停車得離筵載酒勤巖飛四時雨樹鎖一溪雲似
借軍持滴疑將梵唄聞草成瓔珞相石作貝多文催舞
雞三唱驚棲鵲數羣潮音喧寂改曙色去留分戀戀皈
慈氏沾沾御李君秋山如有意蒼翠轉氛氲
鄭君義方亭(二子鎣茂俱第)
子真家谷口瓊樹已成行並秀池塘草俱為大國香雲
霄鴻序近日月鯉庭長舊里名通德新亭表義方一經
為世業雙璧奏天閶宅相誰能擬知從魏劇陽
封太常陳翁八十
珪組離塵格烟霞見貴人繡盤鸂鶒舊金蹙茘枝新鶴
骨何妨瘦霜毛已自鬒問年方夢獵有子舊批鱗為戀
舞衣樂言辭補衮臣桃源如度索琴水好垂綸歌妓青
油舫新篘白葛巾過從無約束含鼓任天真一效莊生
頌看君比大椿
哭袁提學魯望十韻
名家稱父子誰似汝南袁死繼修文職生同命契言拮
据無素産跌宕有清尊白髮收經術朱幡仗主恩鏟埋
爭煥發識汗必騰奔海岱神猶王風雲變可論毁真銷
至骨招不返游魂舊客高陽少諸生稷下存一經遺魯壁
匹練傍吴門為報泉臺叟孤兒是愍孫(君晩始得一子僅七歲)
新安汪將軍父嘗從戚都督平閩寇積功至三品
將軍有文武才棄諸生謁大司馬銓得父官以歸
賦此壮之
憶昨嘉隆際乾坤闢睿謨飛書購閩越挟筴走匈奴一
入樓船幕雙懸虎豹符蒿萊國士見喬木世臣俱接武
人如玉敦詩將是儒看君燕頷在投筆未應孤
過羊開府祠
但語羊公廟那能不黯然殘碑無一字墮淚有千年敵
折從恩巧君明得譲偏吞吴付身後薦杜及生前似展
㐮江闊長增峴首妍習池南去是也許世人傳
過習家池亭
山簡一時適習家千古亭中原天擾擾刺史日冥冥白
帢人何在銅鞮客試聽池留歌眼碧峰壓酒痕青勝地
真堪醉清朝漸愛醒婆娑欲小住眠鷺起遥汀
鄖陽道中
蜀道難從昔鄖山不易哉分峨雲作戍如灧雪成堆忽
頫龍宫迫俄驚鳥道開旌旗從地湧鼓吹薄巖迴無虎
心時動非猿響亦哀脅肩峰岝㟧囓履浪喧豗麇子甘
從徙鄖公肯再來俱言叱馭好未有鑿空才
答曾翁
不待投簮後高名衆始知里元春雪地官亦白雲司清
世無哀郢良辰有浴沂斵輪餘老手推轂付佳兒景愛
扶藜慢甘從噉蔗遲軍城正愁絶頥解為新詩
淨樂宫(在均州所謂淨樂國也)
神農昔撫世淨樂已名都末法開金相真王得寶符天
從百戰順人役萬靈趍羽衛齊宸極丹青出睿謨神功
隨現有至理入論無莫泥羣真位遺編悮老儒
玉虚宫(即真武所拜玉虚師相名也)
霞矗黃金界虹飛白玉橋帝居開顯赫天路入岧嶤薜
網雲常掛松珠露不消步將塵世隔境許俗心調聖水
流仍暖僊衣靜自搖可知笙鶴度特底引王喬
遇雨投紫霄宫宿
千山入窈冥萬壑助泠泠鳥道春元合龍宫夜不扃摩
雲峰展纛擲火帝流鈴倦引投枝易寒驚灑面醒更衣
朝紫極添篆讀黃庭却憶明朝路峰峰洗更青
謁太和宫
一柱太和宫千巖元氣中芙蓉寒不謝僊掌近還空地
是鈎盤上橋從貫索通日輪團倏火天樂斷罡風麇氏
為宗國幽方反寓公赤明無信史吾欲證崆峒(將問之廣成子)
(也)
六言律五首
自嘲
雕蟲一代誰貴倚馬千言自才璞在腊驚周市金多骨
立燕臺棲身何處三畆落魄生平一杯辦取青蠅吊客
毋煩鴆鳥為媒
邢州郡齋同于鱗分賦十二體得遺字
毋論躑躅三輔且共沈冥一巵為郎我甘牛後縱飲汝
亦鴟夷比鄰萬里長在片言千秋所遺抗手詰朝為别
太行白雲紛馳
贈味茶山人
華胥乍停午駕羲皇即在北牎山家穀雨初展石鼎松
風漸降此時月團兩片絶勝白璧一雙啜罷胸中何似
澄露秋滴空江
喜吴明卿遷參政内地寄調之
十載卑地長沙猶自愁人齒牙春風一吹貴竹腰帶也
解生花誇他山鬼過嶺喜汝波臣到家唯是談經天外
何人為作侯芭
游武當山五龍宫
聽雨過青羊澗披雲出紫蓋峰曲曲蜿蜒複道層層歷
落怪松嵌巗幾點靺鞨擁殿千朵芙蓉倦時但引三爵
睡法不輸五龍
六言排律一首
江南樂
亞字城西沽酒桃花塢頭放船春城處處啼鳥寒食家
家禁烟榜枻飄來羅帶羃䍦抛却珠鈿么童攝客施粉
姹女當罏數錢隙日金鱗擁釣柔風玉鬛垂鞭五陵侠
客空老何似閶門少年
弇州四部稿卷三十二
