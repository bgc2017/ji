弇州四部稿卷十二
明王世貞撰
詩部
五言古體
吳興訪徐子與廬次作
溪迴翠相襲峰轉青若招西日殘危堞東風進輕橈玄
居在市㕓心清息諸囂圖書塵苫壁素旐何蕭蕭念子
雖煢然猶能明久要生死非異岐浮沉信所遭篝燈照
華絲斗酒為我勞因懷阮嵇尚悲至詎能消引領俟明
發援筆攄長謠
海鹽石隄與周生輩觀日出作
日者萬物母海為百谷王兩雄未蕩摩衆有皆摧藏天
鷄警宵發波臣導余望窮紘露黝紫極際見青蒼回首
顧中原破睫猶茫茫倏忽金輪升流光浴扶桑一髮界
灙漭萬鬛競縱横湛湛天酒晞煜煜雲旗張波將駭駿
上猋與蹻龍翔無復虞濛氾陽德熾方昌
伯父静菴公山池一首
昔我游茲園申慕憺忘歸園景非一態事事令人怡白
雲團幽荔朱卉冠隂崕疏沼延夕星裁篁導春澌潛鱗
乘吹起宿羽應候啼謀竒開新術戒返惑故蹊澗飲分
霓渴館宿遜霞棲束帛違丘賁懸金厭時夷去家不廿
載陵谷忽中移前逵改宿蔦後堂滋旅葵灌木代絲絃
宫往商不之回盻追前邈撫景虞後衰所以羊鉅平游
峴發清徽復聞桓司馬攀條泫然悲寓形靡不消垂言
將庶幾
避痾山池月夜羣從中有攜酒至者即事作
茲辰負末痾適與余懶會客来或不冠客亦恕余意圓
月從東起神颷能徐至尊酒與盤飱阿平誠知事語笑
豈必佳往往得真際時復鄰笛聲乘風破遙裔去者勿
復辭陶公陶然醉
將游陽羨過華明伯餞我惠山因憩俞氏園一首
日余淹薖軸托志在延搜遵途告密戚餞我以行游選
勝豈必遐貴在獲所求青松夾長坂菉竹被文流探蠡
酌清泠沈慅灑然瘳層霞緩川暝歸日使徑幽流憩仲
蔚居時興濬冲愁昔攬並大藩今守各一丘寄言天路
者寥廓多沈浮
發自義興由東九抵湖汊一首
揚舲出荆溪溪流浩無盡疇謂當蕭辰青山吐餘潤驚
鱗發潛響振羽横遙瞬時見空翠来焉知余榜進喬木
生午烟場禾表秋信茶叟攜筐歸行歌渺然近顧余若
有適壺漿當為引明發從此辭中宵衣時振
由張公後洞出前洞一首
冥搜出天巧遐尚窮真域猿飲迫相輔鳥伸駭所獲金
膏時自閃瓊乳静還滴窺天一線杳察墜千鱗坼雲烹
丹竈温芝耕石田瘠信足如已窮俯身忽中闢浴日萬
象開琉璃成五色芙蕖冠瑤柱玫塊填蘿席締搆疑化
城隂森恐蛟宅張公何為者自言得靈液千載垂空名
其人鬱為腊攝衣雲霞顛矯首三歎息
出張公洞經游玉女潭一首
疲足辭幽界敞目凌玄都篁翠上交天楓丹時綴塗高
霞冠璇表流颸蕩銀鋪躧步瞰澄潭怳若遘神姝青崖
覆蘿髮紺水湛明矑神往境自超象勝理亦愉匪躭交
甫好冀與禽尚徂
探龍湫因觀古瓊樹一首
素秋送餘晷深山饒伏竒賈勇若無先獨造中所私納
雲穿竒搆畫石置清漪天規隱䆗窱壑舟入逶迤拊足
唱高音泠泠逗幽崖脩榦吐潛虬舞蛟出驚枝昔賢歌
瓊樹今我復来茲俯仰千秋意泫然令心悲
歸自東九汎西九訪善權寺一首
歸榜意不釋愛此澄湖暉白雲何英英蕩潏令波肥所
遘饒新境沿洄遂忘疲改策向精蘭散履躡青坻脩蒼
摩天風潛翠沾人衣裁霞竦飛構攀漢納危扉左洞殊
泓渟下有鳴聲悲兹賞未云飫来竒信弗違
游善權洞作
巨靈兩蹠拓混沌七日開隂崖忽中敞萬巧紛然来廓
如白玉堂瑰柱芙蓉楣天酒滴歴垂石燕縱横飛泫泫
含霧華爍爍銜沙璣靚深時中賞曠朗使衆怡仙掌瞬
若招便嬽勝柔荑謂我為王烈授我赤石脂靈境難久
即怊悵以徘徊
善權水洞一首
出幽託竒祕荐至諧智樂朱華嵌巗椒白雲團衡壑羣
澑何泠泠争往若有托奚必中宫商噌吰即天樂飛空
浥蒼翠懸沫成丹雘靈禽啁唽言神鱗時騰躍空色鳴
沿泝微寒生回薄逝欲偕琴高周身鮮靈藥
碧雲寺泉
蒼龍戢其首日夜潄寒玉助爾松風聲借之竹色綠時
從齋厨下泠然注空谷自愛穿雲多焉知出山濁一酌
聆斯言徘徊愴心曲
夜泊虞山下
明當向城府維舟此山足奚必遂登臨聊以驅吾俗初
月未擬規浮雲更成璞酒罷獨何為移書就殘燭
金焦餞戚都督作
大江聳金焦兹實界宇甸聖靈深推轂懿好將離燕春
酒挹千流崇肴指雙巘柘鼓殷晴雷綺帆衡驚電迴睇
銅柱標蒼然天一線極目龍沙南紫氣出葱蒨慷慨豫
州楫颯爽褒公箭分軀應北掃餘烈留南填賓僚富詞
儁文酒要酣戰燕石尚可銘疇當為君先
初至杭左史郭公右史莫公邀宴西湖大風雨歸
作
錢塘帝都會西湖地靈傑天目日夜翰神瀵滙茲穴山
擁三面螺城彎半弓霓謬余長五湖斯往信所闕左相
咏紫微右樞和白雪銀榼渟宫醪湘縢載珍飶籃輿日
駘蕩皂盖風飄瞥稍出清波門騶聲狎啼鴂色界紛送
竒目疲不得說舟子方進篙黃衫浪花撆俄然兩高墨
頓使萬象涅天笑眵不收塊噫鼓中裂縠紋剪破碎鐵
冠冒&KR1005;嵲羅刹怒欲飜鷲頭奮仍掣此輩逞狂怪西子
頩不悅驟雨面面来蓬牎時時揭莫君如謝安麈尾手
徐挈微謂郭長公雖竒泛宜輟僊舟固所慕角巾毋乃
折郭公笑王生此變為疇設昨夜真宰過頗畏靈秘洩
袖君斵輪手更卷雕龍舌不見渼陂行雷雨亦愁絶玉
立山未頽鯨吞海仍竭攜興逼暮歸萬燎吐明滅
薄暮赴臬中諸公期未歸出憩湖上旋得新月湛
然獨勝因成此篇
整策囂中要改憩湖上宫東霞尚冠渚西魄已收濛瀰
瀰烟羃地澹澹月弦空俄頃吐清照萬碧開朦朧潛虬
飲遥沚栖鶻磔幽業戢騶延遠音偃盖恣歸艨净色坐
相媚靈景佇莫從酬賞誠少闕會心何必同
吳比部范太史邀游峴山二章
吳興峴山色不減襄陽紫氣餘清和候人是東南美亦
有艖頭鯿佐之若下醴炊烟隔嶺出漁唱菰蘆起醉謂
故所知何必羊叔子
其二
改席延緒颸披襟向晴昊日染餘不水烟平浮玉島顧
見青芙蓉了了透蘋藻季重追舊歡巨卿吐新好勿云
興易盡新月在前道
與黎職方吕光禄共賦峴山石尊
李相昔鯨飲顔公復鴻鶱遂令兹山名遠並太傅尊閏
季大火流清隂猶未髠選勝仍選良避蒸因避喧稍驚
蒙茸豁遂辭䆗窱捫儼然見中窪宛爾發清源北斗與
南箕不挹名空存安得瀉天瓢下注此石罇左攬仙人
箸右洗玉女盆夕旭代為薪青山借作飱遥吹從東来
密箐輕颷翻一酌澆磊磈再舉超籠樊首驂華胥路息
駕衆妙門始知汎三雅有待猶為煩
石屋洞
招隠豈必深幽絶在康莊天開一層軒羣秀納青蒼其
陽類江瑶雲足鍾離房右凹若旋螺中栖太乙糧游履
迥失疲歸悰澹將忘零雨滃四垂飛潤沾衣裳山僧供
茗罷欲出仍彷徨
冬日憩舟嘉樹林小飲
仲冬好風日故山嘉樹林信履觸幽賞改席就清隂青
葱冒霜草啁唽先候禽人生貴所適毋為懸别心
病後初行園有述
幽憂屏時累况乃寢瘵餘行散得中林聊以境自舒初
陽破晨冰流波跳伏魚松聲坐来語竹色窗中書外喧
稍不接内寂恒湛如安知浮榮在且當談遂初
小祗園小憩用陶韻
昔有蹈海言茲意惜未踐躑躅孟門道一官豈待免憂
来日苦短數往情屢緬春至不自知稍聞鳥聲善市窮
中林出境邇意乃遠挾冊水竹間悠然忘其返顧景忽
自哂吾何待吾淺
其二
羣榮秀春氣天地遂不貧敢以百慵故廢我杯酒勤脩
竹臨綠波清輝来媚人跡從逝晷舊情與来景新游魚
故潑潑時鳥亦欣欣南征稍知吝西往尚迷津偶從静
者說獲與蘭若鄰世累從此祛猶足稱逸民
送吳士游鄖陽用貧士韻
高樹帶微陽倦鳥相與依本為聊托息非用借光輝南
畆有棲糧矯翮且一飛晨當暫相辭夕當復来歸躄足
未朝飡原嘗代其饑千載士失職鼎鼎私所悲
其二
行游向鄖楚急憩鮮華軒路若經商山為我弔綺園芝
歌停遺響麕跡但蒼烟隱見無專是出處人自研達為
向平歎倦為宗炳言要子以異時庶幾于二賢
焦山訪郭道人次父不值用陶韻
愛彼江上山息此塵中鞅故人今何許令我發遐想云
胡焦居士亦復舍山往鳥雀漸以驕菉葹漸以長人生
貴適我所嚮何必廣慨焉發長謠茲意存草莽
贈王復入山讀書
挾冊厭時囂躡屩辭故林巖栖延孫嘯壤室鳴卜琴流
霞潤清緗飛澑助高吟蘭衷托隆古蘿尚謝兹今頫仰
千秋士庶協丘中心芊眠屯崖霧羃歴出岫霖竊用返
招隠冀子惠好音毋令三徑合言乖二仲尋
程君將北游謁余詩為贈君精易數獨謂余尚當
出余不許也
客有手一編自云古周易紛然後人造不出先天畫西
笑入長安列肆坐秋色倘遇宋大夫相與談昕夕為言
向子平今已悟損益未便五嶽游且蠟幾兩屐去去勿
復陳遯爻許貞吉
過田家小飲有作
今晨風日佳默默鮮所親改服從田父相與過西鄰雖
無超時韻所得亦以真約略婚嫁資歲功稍一論瓠壺
盈濁醪芋葉褁鮮新謙言酌巵酒倉卒無主人啖我棲
塒雞為爾代司晨東壁吐蠶絲可以充釣緡笑謂指顧
間遂窮水陸珍代主計則然毋乃非嘉賓隗俄復隗俄
目送西歸輪
初汎湖乘風抵西洞庭
蕭晨風日佳况乃汎澄漪揚舲指空白回首覺翠微南
望卞山址北竟晉陵涯玉玦周三垂朗鑑翳全規芙蓉
插波心花萼競參差谷颷捲長空㶁落迎帆来遥岫無
停瞬近瀨有定姿玄醴染驚顔觴至當不揮寄言探竒
者此勝不易追
入林屋洞天不能竟有述
林屋第九天中藏萬金庭北穿丈人峰西達蛾眉陘垂
滋結乳玉穿&KR0764;散空青㟏岈藏石門噌吰吐神鉦是時
秋始暮積潦尚澄盈雖負褰裳勇踝擊中不勝邇慚孺
子託遠愧靈威生誓欲偕青童颷輪探窈冥千載靈文
出聖治冀可徵
月夜登曲巖由竹林下山家觀屏巖丙洞入陽谷
作
支策辭道林飛鏡挂大空廻光散玉岫潛穎射金淙捫
蘿入窈窕循垓踐玲瓏稍窺樵采徑獲與園林通璀燦
間脩篁琮琤乍因風慕竒惜竒盡貪勝冀勝逢仄足丙
洞穴聳身屏巖峰駭矚紛自来浩倡樂無終土豹吠寥
閴天雞破鴻濛誰言兹宵既能使余興窮
下縹渺峰由西湖歴東湖抵資慶諸寺
傲睨窮四周輕風信余屧既謝上嶺危頗忻下山捷澄
湖夹雙瞳喬松振千鬛稍深疑無地忽轉長天接古刹
藏白雲疎林出紅葉估客喧歸步漁舟滿收夾飯候尋
寺鐘菌香吐僧榼斟酌聲聞酒顛倒居士祫冥醉時一
醒空青忽交睫
汎小洞庭觀竒石
茲山饒竒石混沌帝所鑿墜如渴猿飲森若驚鶻搏龍
睛過猶閃猊坐望還却萬竅吸籟號一柱危崖閣玲瓏
蔽秋漲突兀生搖落赤鯉舷際驚白烏波面掠揮手攬
青蒼為余佐杯勺
度竹塢嶺
上嶺若攀天下嶺若穿井落日猶半規深松已先暝事
將餘興敗足與歸念梗時覺虬龍争肅然發深警
將至建業大風雨作
挂席凌大江斗覺風雲顛日脚金瑣碎山頭墨蜿蜒高
天忽下垂密與滄波連不辨川后界坐失陽烏權咫尺
晃微白浪花驕不圓攅矢鬭壁剥神鉦擊喧闐徙坐蔽
束書低眉睨長年兩儀退歸所萬象仍悠然山色媚舉
巵波聲清扣舷變故在須臾所得能不遷是以暫往身
托志在歸全
早入廬山首路作
徙符五嶺外歸沐三冬前及茲道彭蠡九疊青依然授
衣變寒暑擊汰改流連決策扣廬君蓐食理枉阡微月
隱紛綸流雲漸芊眠樹杪生遥曙草際出哀泉来竒若
故賞新蹤繇往緣分無幽棲躅慨焉歎諸賢
入東林精舍
晨色懸抗旌流泉徇扶藜貪看香罏曙忽已過虎溪古
樹繡上方荒草掩前階屈戍蔓蠨蛸軍持躍醯雞尋勝
冀獲新探往浩無倪昔希遺民誓永懷塵外棲今憩東
林軌猶戀區中迷悔濯當自今賞愧庶無睽
由雲峰取道錦澗歴險至絶頂
改装問繡澗徙屩披躡雲(亭名)澗仄愁陵緬雲雜爭崩奔
急湍令玉危緩溜使絃温稍息一會心屢躓復驚魂參
差吐鋒距倏忽變朝曛前徑為霧絶後呼若空聞矯䜪
屬大觀賈勇非離羣會已人世遠何繇叩天閽
由武當之紫霄歴青羊橋憩五龍出仁威觀有述
躋危意方倦入幽良自適巖巒非一態雲日饒竒色活
活伏流来泠泠深崖滴騰虬悟風樹渴猊知水石拏攫
令魂驚蜿蜒覺根坼俶詭青羊澗窈窕五龍室彼美如
有待余欣寧無獲改轍見平疇藹藹禾黍夕歸慮中未
攪目境時有失安得乘蹻道遥青庶可摘
由南巖尋北巖謁不二和尚
降陟雖疲跡眺覽用怡心心怡體自調支策探道林是
時春初暮遥綠結屯隂一幡颺空表雙樹吐緣尋初窺
但絶壁緩步得精藍開士久杜機眄睐不能禁延我坐
芙蓉啖我以林檎清梵和流泉噌吰海潮音忽覩西岫
景圓規已半侵歸来愧禽魚自得忘高深
古意贈伯玉中丞二首
娟娟閨中秀托質為君助中夜理笄總日織三丈素本
用報君恩惰者反成妬蛾眉當秋風颯然垂將暮二八
更代進回光焉反顧芙蓉鑒鉛華使我欲不御豈在惜
朱顔實以宗祀故止止且勿陳懽愛尚中路
其二
煜煜雙純鈎磨者益其鋒謖謖孤松樹恥為霜霰容良
驥疲太行驤首思騰衝萬翮摩廣原疇能弢勁弓之子
負宏竒鬱為盖代雄閩山有餘蔭粤海無驚風惜哉世
路晩刺促難為工君子任其勞小人代其庸天顧猶未
寧毋為悲道窮
送舍弟敬美北上
嘉運開駿招輪帛四交馳之子起自厲為報當及時杯
酒指河梁悢悢不能持十載雖煢獨與子不相離仰見
晨風鳥矯吭鳴何悲脩翼摩勁颷一舉絶天池豈不快
所往念此卑林棲舒卷無違性動静各有宜努力愛景
光千載以自期
其二
方舟遵枉渚落日上征衣離筵啓方序吾弟感仳離愚
哲雖異規疇不慕昌期哲者任其勞愚者食其貽上有
晨昏奉下有伏臘資偃仰恒一編耕釣不失時子其寧
爾懷余處良以怡
其三
春星羅廣陌熹微依徵傳雄雞無停號炯爾天地旦浮
隂忽来滋焉能長清漢脩條未易材微萌無難蔓送客
各自媚誰當發浩歎仕宦恒苦晩行樂恒苦短所以邴
生秩往往不待滿
其四
竊有和氏璧皎潔如秋月當其未辭璞憂在長埋没初
日奏秦庭精光熒然發美人粲玉齒九賓為驚絶在執
苟不虔能無中玷缺子其愛連城完歸用將别
信口贈莫山人
再起猶畏途斯意久鬱鬱月俸已送官早晚將解紱留
君一杯酒乃是家田秫丈人未悉恭生平無長物念欲
飽果然新詩不堪乞
與吕生談有感
仕路無拙速衆口令親疎吾本不憂怫誰能使之愉一
語朝不謀夕當賦歸歟雲霞傍人生天地待心舒試與
論往事且復探故書峥嶸後来薪掩抑前釣魚物情固
何極意足恒自如
孫崇明政成乞歸以詩慰送
孫郎負宦聲而乃發遐想厭作海外丞願為五湖長父
老擥袂言神君欲何往寳山一拳石聊用壓輕舫歸拜
尚書阡清風世無爽
别羅李袁三君
上書不待報解綬歸田廬斯豈悅隱淪遽欲言遂初衰
慈遘沈&KR0146;醫藥寡異謨百念不並牽倉皇即脩途我友
二三子祖宴此城隅繾綣握手間形滯神不俱西望九
折坂我腸更鬱紆北風排鴈行躓羽日夜疎五里一返
顧十里一哀呼非君迴雲照濁水永自塗努力敦蘭好
合并亮不誣
答明卿
今兹暑用壯衡蓽藩吾身白雪從南来令我思郢人故
者日以疎新者何自親所以一杯酒黯然向沈淪
其二
越女強入宫顧影中不怡羣口浩無端安能自蛾眉竊
悲幽貞志至死不見知所以雙素腕浣紗空江湄
助甫遠駕見訪遂成四章情見乎辭
為歡日苦短為别日苦長與子期燕中不知幾星霜寒
枝噪乾鵲故人登我堂東風随裾来四坐為芬芳繾綣
未及申命酒且盡觴流塵滿金徽拂拭薦瑶牀彈者志
文王聽者稱望羊擊節三起坐掩抑以彷徨安得雙鸞
翼凌雲共翺翔
其二
踰立謝兵符始托君子盟嬿婉甫再秋十五為别齡人
生能幾何霜鬢不再青故友豔春華屈指若晨星存者
散各天逝者忽已冥拭淚薦君巵安能令不盈北斗向
闌干携手步中庭景光各自愛竹素以為徵
其三
前人工織錦後人但織縞縞故不足言無錦縞亦好念
我平生驩来自千里道契闊未及陳涕淚如横潦鼎養
隨形盡恩誠委秋草所以先達言榮名竟為寳搦管不
自斑安能為君藻矯矯濟南生其骨惜已槁
其四
舉世謀選良中野棄千里擾擾驪黃内安能别識此駊
騀牛羊間其志乃四海純鉤當夜鳴所望在知已五步
不留行鬱為匣中水紫氣横斗牛房星耿河沚流光蕩
人目拂拭從此始驟馳當防蹶驟試當防毁三復老氏
言書紳贈吾子
贈徐子之楚臬二章凡三入矣
委蛇問南征結束戒明發方舟指江漢竹馬遵沙汭蔚
蔚棠樹隂君鬒幸未雪無情猶思御有情寧無悅二南
將嗣徽四履日以闊為君起深歎功成在三折
其二
使君何翩翩五馬一馬驄後乘豔春花前旌拂南鴻士
女日袨裝矯首蘭臺宫萬木森變青竊因被雄風鎡基
既逮時黍稌當遂豐庶希彈冠侣非復泣車窮
答戚希仲
秋蘭秇深谷春英冠芳圻當此摧掩日是爾芬敷時明
堂大布政哲匠顜英規片言程金石九有播令徽焉覩
耦耕子參往商不隨皇天誘衷素飛帛江之湄方軌即
周行媚我以好姿嬿婉甫及䄜千秋遂為期論心當論
遠結交須結晩遠心勝近面晩交深繾綣
别汪仲淹一章
陽鳥北迴翔西南厲其翅豈不戀比翼羣生各有制銜
草未遑食顧巢焉能憩念子乃從兄愴予偏别弟置祖
薦大烹行留各有味子其珍爾璞毋為賤工棄
南明卷為刺史封中丞孫翁題
有鳳含靈文五色正葳蕤矯翼西南天流彩於滇池政
成感神雀榮名垂碧雞非無聖人德為祥不逮時歌舞
樂堯年梧竹表餘棲有子字鵷鶵阿閣朝見儀出者慶
来章處者頌黃離請看羅施國處處生光輝
次俞仲蔚題趙吳興畫陶元亮歸去来辭
陶令罷彭澤正及黃花開有酒不辭濁長歌歸去来千
載義熙波誰能溯其洄學士返吳天椎髮白毰毸回首
感宗周擲國一嬰孩籃輿蹇柴桑紫騮捷蓬萊時睽跡
更殊疇能不見猜惜哉丹青美托尚隔雲埃
蕭懋建戶部棄官後游杭以西湖諸長歌見寄賦
此為贈
當時蕭次公不受後曹詰幞被歸去来秋風卧石室盡
槖買一船錢塘比湘汩壯氣黯不收虹霓纏其筆兩峯
鬭嵳峩千秋寫蕭瑟詫謂官不貧珠玉縱横出地留西
湖勝天與山人日縱有䱬文鰩勿療敬微疾
次陸太宰全卿題戴文進畫卷
朝出錦官城暮投浣花渡步步花媚人那能舍花去但
使有酒沽不妨花下住
右浣溪春行
謖謖松際風泠泠磵底泉宫商偶時合来攪幽人眠怳
然夢中境洞庭奏鈞天
右卧聽松泉
維梢傍村塢黯黯天地綠忽有漁歌来悠然逗深竹不
知月出否稍見玲瓏玉
右竹灣夜泊
西風不釀雨東雷空自疾蓮女葉蓋頭相將委花出但
采了不妨請看塔尖日
右雷峯夕照
十五團團月當已離海島立殘雙蓮瓣夜色猶未好非
關月出晩應是儂来早
右凭闌待月
似傳西湖霽西子初賜沐宛爾碧髻鵶娟然青曼睩欲
住聽曉鶯吳王忌人宿
右西湖雨霽
英英籬邊菊不與青陽遇芳意終有合寧為歎遲暮百
卉各競時葳蕤今何處
右東籬秋晚
弇州四部稿卷十二
