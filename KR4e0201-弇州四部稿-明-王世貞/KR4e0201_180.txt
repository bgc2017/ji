弇州續稿卷六
明王世貞撰
詩部
五言古
奉題師真十札後
圊溷游蛆䖝爽然謂清泠即且甘其帶了不悟腐腥擾
擾蠻觸間忽已迫頽齡和璧點来多無地不青蠅幸遇
慈悲母憫念我頑冥灑以甘露津挽我胎氣零授以黃
冠縧繫我垂解形密契托盟辭彷彿夢乍醒累紙皆小
隷煜若周天星至寳雜流沙誰能簡其英緗縹白玉軸
奉之同六經月窟驪龍居所至必服膺得魚良世覬忘
筌豈余情
答帥禮部機
武夫各自珍片言刖和子欵段以康莊目前棄千里日
余成苟步迷陽来見枳一飽清泌流杜門掩其耳夫君
厭承明分曹佐三禮俯仰六代間愀焉歎茅靡思祛青
雲尚遐結中林軌開椷何所有有蘭復有芷雖復重襺
之芬芳不能已金陵羣少年齗齗鑿其齒自非曠士識
安能排衆毁佩璧寧佩瑕買駿寧買死千秋自有伸誰
能更論此
授産兒輩作
今日何宴會畢享餕其餘兒女前跪列手授一束書汝
祖饘粥資非窘亦非舒齋中歌九友汝父日與居棄之
忽若遺不復意躊躇緩步西南去落日照精廬一瓢挂
空壁其樂當何如
其二
仲兒僅十三少者乃十二頗解學佔畢不曉人世事一
旦付以家毋乃為之累吾患在有身况彼兒女計興者
任其興廢者任其廢何必學龐公盡抛洪濤内斗大一
團焦寬然若天地
其三
吾笑向子平讀易無多日既欲遊名山何待婚嫁畢向
平亦笑吾汝能棄家室胡不蓬累游局如褌中虱但令
方寸寬彼得此寧失不見阿閦界掌之置容膝大有終
南人白首為名役
病瘧作
今年氣候惡瘧鬼何太横三家兩家泣十人九人病延
醫醫伏枕呼覡覡不競余方侍師次驟熱如就甑杖劍
叱此鬼么魔當敬聽速各歸其所毋為索余禜鬼拜前
致辭小邪敢干正唯是旦夕間往往遠相偵坐卧必當
風果餌非時飣四大不自持三尸轉成横不然吾曹力
焉能操公柄公但時自愛鬼當奉公命洒然夢初覺攝
念入清淨從此尼連河盡作四禪境
答錢功甫文學
錢郎嗜讀書巧若蜂采蜜發而為詩歌誦者齒流溢餘
事乃臨池入品果能逸新篇左司價小草素師筆(二公皆錢)
(姓)三絶名總高一貧筴安出掃葉煨地爐不暖懸罄室
湯藥近戢身晨昏長繞膝無心問月旦有口從甲乙貽
余游仙詠白雲為蕭瑟晩合方自憐况乃清狂疾胸際
祖龍火都焚惠施帙握中靈蛇珠飜從象罔失分無英
瓊瑤来美不酬一老余東山卧勉爾西京日
張伯起丈創悔世緣閉關繕性投詩見貽超然之
致聊爾有答
我愛張平子清標冠吳趨夷然忘四愁不復賦三都白
苧明下童寳玦酒家胡一草思玄篇棄之忽若無甘露
沃靈根蓮花産雙趺魔冤伏大力其始乃烏芻惜哉夸
毗子劌心趣塵途縱復浮名至是身安得居拂軫報知
音毋令流水孤
謁曇陽仙師純節祠
皎月出高天團團照靈祠中有一片心晦朔長不虧秉
介在韶年抗節矢幽閨寧希世人是况乃論情私臨當
就羽化金剪裁綠絲芙蓉秀朝日根不棄塗泥過客盡
迴車而我思夷齊何必沾殷粟然後首陽薇智者快其
仁愚者惜其饑焉知非冲舉千載復来儀
弔徐郎新墓是仙師留髮處
鬱鬱徐壠柏盤盤若車輪新冡埋舊棺舊鬼作新人伊
昔盛年子薄命多苦辛結憤向黃泉千載永不晨何意
靈仙顧噓枯起沈淪雖靡蕭史諧不共韓憑倫留魄侑
純心逍遙於八垠匪直夫婦綱再迴父子仁過者無愚
喆疇不羞芷蘋嗟嗟一髮微其係乃千鈞
從弟瞻美保氏五十以詩代觴得古體四百二十
字
睢陵肇京洛始興振江介宏譽籠一時休風潤遙裔至
今青箱學猶擅烏衣最王父雅樹滋敡歴徧中外肯搆
得若翁工冶差有賴惜哉君子澤往往食之既丹穴終
自深苞彩未云墜跌宕紈袴間瀟灑見吾弟頎然一野
鶴忽凌雞羣至十五二十時三日兩日醉百萬盤龍擲
二八桃花伎歌飜阿鵲鹽舞按迴鶻隊胡笳作人語羯
鼓解琴穢時時沈冥中往往露狡獪中歲稍折節讀書
獵大意晉談自風格吳粧出姿制姓名借客重裘馬從
友敝雖靡公業田而躭文舉會手折馮驩劵身避周赧
債任俠鮮倦時問産無完歲偶沾一命榮肯作五斗計
温凊幸無缺甘旨巧自致何必欣捧檄然後成毛義伯
仲不待年遺孤我衣食餘澤霑閭左英聲嘖朋輩余解
山南節頗諧道州契花發不孤賞玉頽或先睡醒讓白
眉良醉思火攻利汝袠俄開五髮宣面猶晬相與追曩
者彼此如夢寐懸弧嘉平末荏冉見春事璚樹十萬枝
枝枝吐新媚北堂勝事饒南榮賞心萃芳壓珊瑚滴寒
凝水晶膾燕寢瑞龍涎中宵鳳凰淚是時月過午長庚
蚌珠配老余慕獨醒對汝謝尊觶却聽萬年酬問解羅
衿未毋論爾知非亦不解我是醉者與醒者各各葆真
氣競揮魯陽戈頓挽羲和轡從此無累身相將共天地
自警
飲光跡樂章形天舞干戚業從定中現死作生時劇習
氣苟尚存窮劫猶未息所以西竺言蕩然淨八識而我
獨胡為苦搜紙上跡淺或解焚誦粗能節衣食忽起人
我相紛紛填胸臆雖或祛之早猶恐中伏匿猋風突如
来吹入羅刹國惡固不可為善亦竟何益善惡了不思
如如湛常寂
郁人文棄諸生見訪道院
憐君負竒尚抱膝梁溪濱一日成黃綺千秋安素臣訪
我白蓮社啖之青澗蓴春風穆然来小語破沈淪何必
呼濁酒然後寬君顰
匡南王孫爽臺
襄王意不懌與客登蘭臺倚醉納雄風披襟呼快哉時
無宋大夫俊語為飄埃朱邸出豫章阿閣表崔嵬瑤階
拔地起寳楯中天開一葉將秋氣疑自匡山来沆瀣日
夜零注我芙蓉杯一吸潤枯肺再舉化濁胎主人仍郢
倡和者皆仙才笑彼吹與繁日夕市塵埋
題懷白草堂為朱王孫賦
知白啟玄宗醉白慕芳規詎若瞻君宇宛然白華思同
姓諸侯王汝父皎不緇河間茂經術陳留摛令辭璽書
一見旌不億稱宗師斯人老空谷朱邸垂素絲勖哉念
羹牆毋令墨子悲
感事偶成
燕坐環堵中蠅聲雜然至世路豈我妨物情各自為有
身亦何患無諍乃三昧瞬息風雨過冰輪絶纖翳加我
我不戚語彼彼轉恚一飯兩粥餘飽即騰騰睡
贈無住道人徐孟孺
孟孺強余顔其羯磨之室余謂孟孺於道可謂
精進矣第其居平敦孝友則思齊曾閔堅操履
則思衡憲次精訓詰則思凌服鄭工文字則思
楷左馬雖種種善勝於相若有所住者兹舉將
無類是乎審爾恐無以當竺乾古先生玉宸大
道君首肯也為顔之曰無住而系以數語
汝不從相生亦不從相滅云胡為相住幻作一切法有
住闇室中觸眼不見物無住日麗天疇能遁毫髮六用
時現前真空了不涉超然三界外何縳亦何脫我本綺
語人年来畏犂舌為汝說無住乃至無可說
晨起作
秋夜初未央秋暑漸已辭籠雞養来懶欲啼復何遲是
時盥潄畢皈禮三界師首開貝葉編清梵珠纍纍金剛
般羅蜜觀音陀羅尼大易老氏經人天所並持讀罷出
中除海色正希夷黃庭發清唱餘音逗迴颸稍稍見東
林徐徐吐半規山蔬佐脫粟啖之甘若飴灞橋霜滑處
景陽月沈時小亦錐刀競大則軒冕羈而我獨何幸獲
與木石居四體豈不勤中心澹無為一住五百日所得
寧可訾肯學漢太常不齋便如泥
題子威侍御贈其宗人劉大恒詩後
子威手真誥時諷運題象激詭慕元跡熹微倣清唱頗
矜南華博亦取歲星放把臂中壘生宗盟欣喆匠志凌
絳庭杳氣挟玄圖壯將無鴻寳㖟不惜驪珠貺余叨塵
中晤未解無始障是以安挫名怡然餐物謗所虞江乘
泄苟免曼都誑去去勿復輕鼇趾有風浪
題離薋園小山
離薋園之壺隠亭小山東西僅三丈南北半之
高不能二仞中滙一小池南北僅五尺東西半
之而下有泉脉非大旱不至涸中藏磴嶺澗壑
橋梁之屬皆具體而微遂名之曰壺隠山為賦
古體一章
昔余陟參山秦楚寬自坼大小七十峯峯峰插空碧紛
来眩目境獨往疲足力及乎汎洞庭黏天四無壁日月
涵兩丸魚龍蕩九罭如何舉武間亦具仁智德泠然一
蹄涔緣以數拳石窈窕若徑庭沿洄似無極步步苔誤
綦時時蔓鉤幘山礬作古樹瓦松僅盈尺不任祖龍鞭
寧堪巨靈擘被以澗嶺名居然無慚色勿歸壺公袖為
我媚几席昔覯何足竒天地有時窄
黃憲子先輩弱冠受知吾家敬美今年秋閏過吳
門扁舟訪我弇上出所撰臨華新草及北征稿
讀之蓋洋洋矣賦雖吐一斑足窺全豹靈光洞
簫將來當不過此至於近體出入初中時挾梁
棟之氣不耐點檢恐指南之車切玉之劒未便
可已也僕既欽其才媺其志因成一章以效微
箴憲子當不逆耳哉
威鳳雖未儀其彩必九苞誦君河東賦煜然見一毛矯
翼叩天閽長鳴瑞聖朝大雅既寂蔑正始出劉曹齊梁
傅脂澤膚立復牙聱景龍闢康莊天寳挺羣豪體變雖
尚俳骨勝神自超子其慎爾趨通蔽勿輕殽璞玉希連
城寧辭劘琢勞
楊翁八十述夀一章
昔多長者游弱冠忝公車是時楊翁父業已八十餘啖
我園中橘酌醴鱠神魚翁時侍其側恂恂復怡愉轉盼
能幾何翁夀差亦如已損負郭田僅存立壁廬人是羲
皇人居即畏壘居但貴心樸誠何必口詩書笑彼夸毗
子營營錐刀趨所竊若已盈所得無乃虛勸君安桑梓
化日正舒徐
仲氏棄官學道投詩見依抒此為答
三教星月日精光或相鑠識者探其真從乳出酥酪么
麽任蛙紫法象炳丹雘仲氏窺甘源欣然頂門勺至味
中自賞大飽無餘嚼朝疏發殽函夕舲下伊洛豈伊微
罪好徇此孤臣托罝網彌川原那能簒寥廓鴈序中所
私鴻冥偕足樂世親皈大乘其自雖無著玄奘梵天来
長捷潛井絡駕言定錄君仰資太元格竊窺遠游品翻
與思玄邈從義兄則安當仁爾毋却所虞皦皦地象罔
竊真藥
其二
大道寧徇人俗情能不暌安見汙潦内有物吐虹霓茅
翁笞叔申調逹謗牟尼肝腑不相燭何况大闡提名利
巧愚人往往使識迷喧如百蚊蚋溺若一醯雞寳彼九
秋條謂等三春荑俯仰天地間慨焉思夷齊吾弟稅輶
軒改服友鹿麛竦身二華巔紫氣為之低濯濯青蓮花
以根拔塗泥而我尚攻中棼結不受觿西畏弱水航上
慚玉京梯晩途僅自克何肉與周妻耕則共地肺居則
保天倪
腕瘡劇病不寐戲成示敬美
冉冉月墮櫺淅淅竹敲瓦呻吟不成寐數至街鼓罷我
羨畢陵伽視身如土苴拚此半殘足博得全般若四大
非我有誰為受痛者此義頗亦聞其如不能捨
前詩似欲得吾弟一轉語耳乃報札謂不能分痛
又云四大為累只得調耐因更成數語
後痛猶未来前痛已過去唯有刹那痛與我復無與欲
覓止痛者亦復不知處是以忽見寬寢息了如素循覽
分痛言將無手足故與約更不痊割棄門外路
永嘉朱叟去吾州學正後五十年而其邑人陳子
繼之莊秀才遜學後先獲事焉乞余言為贈曰
東嘉繼美
東嘉比東魯禮樂何臻臻窺經見崔服問姓乃朱陳先
後博士師作我婁侯賓絳帳宛而舊青衿俱已新惟應
垂白者猶是守玄人
封君沈翁七十夀言
父書既讀盡遂讀天下書兩兒佩庭訓比翼升公車大
者汝南君小者承明廬脫汝白苧衫飾以黃金魚充庭
盡和氣遶膝皆璠璵有時寫八詠虹霞吐階除忽爾釣
四腮日月付樵漁能令紙價貴又使俗情疎楚澤縱元
緒魯門饗爰居喧寂太非性擬公安得如我有盈觴酒
微規以當譽願保四餘言永為百歲儲
辰玉應試留都賦此贈之兼贈孟孺
欲識操觚業為之無以為熟若轉丸蜣專則抱卵雞靈
臺僅一寸武火安所施
其二
棘日垂沒際秋榜將放時要須覓真我勿述未波馳一
番煅煉過大道將庶幾
其三
鹿鳴歌甫罷紅潮登臉色十里捲珠簾三衢緩金勒勿
起人我相須藉恬澹力
其四
徐卿子同好翩翩厲風翼今日雙南金他時契與稷毋
輕露宵光世眼易為白
馮京兆先生挂冠其子咸甫赴公車言别需一言
之贈
馮唐厭郎署拂衣卧滄洲有子字王孫頗與史長游冥
志越三墳英風隘九州飄然赴公車甲第焉足酬三語
司空掾一疏富人侯鄙意稍不然良玉戒暗投不覩長
安市談笑生戈矛桃李駕春風獻態不自羞憔悴離根
株零落委道周竊窺松與栢偃蹇若潛虬鬱作清廟材
竟為匠石收出當承八柱處當傲千秋
答伯起丈見夢之作
張卿留侯裔中歲慕黃石螘觀一世豪消搖於八極寄
此漆園蝶薄彼天門翼宵分嘗夢余披襟話玄白怳若
楊侍晨親絇子喬舄緒語猶可尋清徽倏難即起覩銀
漢秋白榆何歴歴裁詩紀相贈意我或有得而我未解
脫凡情宛如昔焉能他心通作汝屋梁色欲馳樂令駕
一解衛生惑試觀醒後身何如夢中覿
宜興吳詹簿見貽山海珍錯走筆為謝
巖卧應未深故人跡能繼雖辭何胤肉尚餘許詢餽麋
膾披玉鮮茵蔯縷絲細食指了不驚饞口喧兒輩亦知
人天供奈此禪悅味
為汀州王别駕大頤贈彭司理而珩
漢庭貴張趙文吏爭讀律吾獨愛彭宣時時飾經術霡
霂使車雨晶濙訟庭日數登謝公樓一揮始興筆推按
汀溪寫拄笏西山入别駕老安豐為余頌畫一乞詩代
虔刀三事行可必
歲暮即事雜言六章
晨粥盪一甌饑即煨芋栗擁衾就瞢騰墐竇避蕭瑟守
令不見存山人無歷日有歷固自佳無歷亦不必誰道
不知年新年是初一
其二
七尺虎軀將自言能學道舌底吐蓮花心頭發殘燒東
家怨除目西家盼邸報欲出中既熱欲處脣亦燥何似
兩不關蘧蘧睡一覺
其三
衝寒裹頭出剥啄何太緊徵詩勝徵稅責文如責進才
枯思復竭拒之則不忍何不焚筆研深山採薇菌慳心
久已無名根或難盡
其四
名場走豚犬秋風偶先登乍聞亦欣然門戶或可馮雙
眉豈必蛾謠諑從此興兼復天雨雪時時念凌兢記取
未遘時廓然冺愛憎
其五
天地豈不仁来為鄉邑讐疫鬼日夜侵盡室委陽侯長
吏佐凶歲存者復纍囚丈夫具七尺豈但妻子謀朝粥
與夕蔬一飽良足羞
其六
玄冥多驂駕羲魄鮮停軫故人偕密戚落落晨星隕沈
淪醯中雞促數露下菌新事久已知偶然生不忍却顧
淨居天花冠亦萎頓
送周子禮太嶽玄帝宫
北極下明神寄治參之峯金宇薄太清玄旗散靈風皇
王隆秩視萬姓皆朝宗周郎江東彦冥心事真空胡為
挾瓣香竭蹶趨其宫我聞天大將九有托帡幪焉知非
冒索現身於其中蕞爾醯雞士窺管安得通勖哉顓子
思歸語將無同
即事
愛弟不赴官頑兒不登第世法若小虧於我乃私慰積
隂乍收豁春風滿天地大家團圞頭相與明得意得意
者為何共此恬憺味
初晴策杖東郊作
二月行欲盡寒隂始微蠲今朝策藜杖行散步郊原何
不命濁醪亭午自醺然柔綠猶未勻枯枿乃望妍造物
不自功偶然成後先但使受嘘拂遲莫亦何言
為印師設夜供偶然作
適聞印師歸咄嗟供草具燕筍斵春雲狗杞吠朝露辛
香溢楚芹柔甘調薯蕷徐進宜城粥玉脂戀湘箸何必
五鼎烹所得良已飫回思鵠形子半菽猶未固一甘縱
足快萬古誰為度與汝誦五觀毋為口腹誤
後雜言六首
食肉無馬肝不為不知味飲酒無葡萄不為不成醉軟
飯一兩甌飽即熙熙地濁醪五六杯醺即騰騰睡毋論
昔者非但曉今者是
其二
有産不能問粗足供朝暮有子不能教亦足知門戶屈
指無累人眼底殊有數不畏去時景不覓来時路役役
筆研間終為阿堵誤
其三
朝禮觀世音夕禮阿彌陀不願乘金臺不願産蓮花聊
以銷宿憯攝心使不它貴人背相笑禪者面譏訶我亦
不敢言自問各如何
其四
割肝救父疾父愈喪其身捨身餧餓虎虎飽噬千人怨
親雖殊致違道恐亦均孝者信其孝仁者信其仁古聖
賢為之我則何敢論
其五
由来大乘地不踏小乘逕滿口說大乘何曾有一證或
請丞相田或借中涓柄開筵珊瑚擁發箧黃金迸未必
小乘人肯作大乘行
其六
客有冠蓋来強我談京洛昨日頌伊周今日詈莽卓或
笑佞人非或嗤世情薄自古良已然二端俱不錯是以
潁水人洗耳安寂寞
偶聞有薦予者兒子自公車書来微及出處一笑
答之
君平昔棄世歸從此心卜採藥北山阿誅茅南澗曲事
佛始解勤愛書亦不讀昔者甘白簡今何叨薦牘縱令
借作眉豈堪下同目汝意或雞肋吾事已蛇足終入壺
公壺長伴鹿門鹿以此無競心塞汝有竅欲尚愧未忘
言何如坦其腹
有薦新蠶豆櫻桃麥蠶者邀印師共嘗之戲成一
章
麥秋麥作蠶蠶月蠶名豆豆作綠珠圓蠶似碧玉皺家
老憫我饞傾筐前為夀櫻桃况初熟可以佐春酎念無
水晶盤寫自翡翠褎野人欣及新儉歲享慚厚印師獨
不然入口如傾溜天厨與貧里等付一飽後迦葉須菩
提妄心分去就
送顧子韶臬使之山東并為故人李于鱗子駒有
托
昔我游濟中于兹二紀徂叨陪雪宫宴地底噴真珠鬭
雹跑突泉弄蟾大明湖東南華不注灼若芙蓉敷間擕
濟南生促膝黃公壚捲波白浩蕩瞪眼青糢糊回首萬
事空千載亦須臾君今持節去奄有齊魯墟齊風復泱
泱魯道不﨑嶇惜哉絃中雪不與寒山居倘式元禮門
長松餘幾株竊申孝標愧為我撫遺孤
沈鐵山先生葬光福山輓歌一首
沈約千載人風流一朝息素旐發吳江送舟傾原劇鄧
尉聊卜鄰光福棲真宅黃鳥聲自悲春原樹為白埋玉
向土中誰能不心惻寧知龍變化夷猶於八極
感事
山鵲營樹顛壘枝猶未固一雛復一雛宛轉伺其嗉毛
羽尚未成忽去不返顧縱無矰弋虞葳蕤恐中路念我
非慈烏焉能希反哺生自當風喧為人慰朝暮
夀安母王太孺人六十
夫人相國孫婉嫕閑内則及乎佐安秉素封日從闢七
誡以次脩千指欣受職從夫既已榮誨子乃終吉翩翩
宫彩衣昔從斷機織瑳瑳大官供復自丸膽得何以萬
年觴膝前雙白璧
族孫亮臣少而孤伯子詹錄教之成鄉薦賦贈伯
子
儀部昔彌留手撫二尺孤豈不念芳馥疇當庇其雛有
梓代為喬結廕亘天衢風霜不見侵雨露日夜敷青蔥
兩玉樹慨此同根株既成孝廉名重為割膏腴千秋許
少府友讓名不孤
為襄王題中和軒
天運不暫息辰樞秉貞凝隂陽長調暢品物乃流形一
哉君王心偏陂了不生坐見春風来熙恬順吾情所以
陳思訓中和誠可經
為襄王題懋德齋
高齋何沈沈君王養淵默徵姿却鄭袖選藻疎唐勒峴
山不自高漢水何知益極目平楚遙油然被膏澤乃知
大王風来自君子德
題襄王收春臺
春風何處多城東大隄路君但收春来莫便留春住散
作襄陽春煙花十萬戶
題襄王含春亭
初曦啟羣象兹亭獨先得君子感退藏翛然閉一室珠
玉豈不光含之潤山澤
題坦菴老人詩畫冊為甥金博士
坦菴一老人蕩蕩躬履素里多明哲士琅琅相標署詞
翰猶若新人與庵非故居易仰前修宅平諧所慕介然
桃李蹊迷陽安得妬方寸苟不夷羊腸起中路寄言宅
相子毋為狭邪誤
洪山人自永嘉偕肖甫司馬過吳門輕舟入訪云
將入燕赴平津之約余時病起為蔬食以供從
容久之因成一章為别
白日麗中天群星環北極麟鳳既郊游猿鶴不遑息策
杖辭永嘉呼舠凌震澤欣陪元禮濟將首贑君席余時
病初起蒼苔繡行跡一刺破衡門胡床下東壁暫割周
顒嗜聊充井丹食宿醖挏乳濃新炊菰米黑飯罷何所
為嗒然竟日夕空名無可借實際嗟何得試看眉宇間
寧無首陽色
先師移龕日忽已三周晨興作供感歎有述
昔在歲庚辰仲冬月二吉于時自徐墓少女風轉疾冒
雨扶師龕倉皇以身衵密羃無際雲熹微露隙日倏爾
四垂淨熒然一星出千旌鬭繽沓萬戶奏芬苾師龕既
已奠余亦寧耳室雖謝衾枕殢而多筆研役厭事事轉
多問心心或軼良友多中潰䜿子時見嫉三載俄已周
所得無一實夜雪射晶熒晨霞吐鮮霱彷彿靈駕過能
無内慙怵更矢蹈海言仰希出世術將從咫尺地汎掃
萬緣畢
見有演關侯斬貂蟬傳竒者感而有述
董姬昔為吕貂蟬居上頭自誇預帷幄肯作抱衾裯一
朝事勢異改服媚其仇心心托漢夀語語厭温侯忿激
義鶻拳眥裂丹鳳眸孤魄殘舞衣腥血濺吳鉤兹事豈
必真可以快千秋旦聞抱琵琶夕弄他人舟售者何足
言受者能不羞寧如楚虞姬一死不徇劉
周子家會稽獅山傍因以獅屏自號其游吳也諸
生多從受經魏子請余賦之
會稽有獅山之子廬其岫生平富經術所至必教授精
言散不亂雄氣攝羣鬭壇專師利座義奪法王吼霧豹
奚足言雲龍終有遘何必擁臯比諸生羣且就
題贈虹臯子
昔覩蓬莱虹維時午初霽怳若梵天橋旌拂擁螺髻有
橋吳江湄列星七十二連蜷下飲水夭矯垂虹勢結廬
棲近臯之子托深契文彩成五色中含不平氣雖等望
雲渴毋取貫日銳變幻俄頃間造物小兒戲何似以橋
名千秋恒利濟
題海峯圖為故金同文先生作
六鼇既失守十洲俄半摧蒼然東海色忽墮一峯来插
雲斗柄出浴日扶桑開停琴聽洪濤乘桴問九垓魯連
無世念安期有仙才高蹤不可即披圖良快哉
張秀才母七十
夫人昔歸張中道損歡讌清心玉同潔勁節霜不變有
子熊丸訓早登鴻都選歲裁尚方服日割大官膳夫人
不色喜謂爾必陳善持綱忤上宰積媾承嚴譴相與耕
綿田夷然了無怨今来賜環日再展添籌宴欲知孟母
賢請誦子輿傳
用韻自警
寂爾當春晝怳然現余過僅曉身外師不識師中我逞
筆亡所裁幾復釀語禍迴塗塗轉迷蹈海海仍苦所執
但空花而乃希真果俯慚抖擻念仰愧慈悲父名欲一
線牽百諐成子母&KR0679;之若微細任之終失墮真一苟有
虧畢生莫能補冉冉崦嵫照沈沈北邙土不解去日愁
為昧来時路試一喚王生王生必回顧惺惺與昏昏兩
反當兩助於此尚因循賢聖莫能度
弇州續稿卷六
