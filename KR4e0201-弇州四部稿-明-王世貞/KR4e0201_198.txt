弇州續稿卷二十四
眀王世貞撰
詩部
七言絶句
昨秋有傳殿卿左史游道山者得一絶見慰不勝
快心走筆奉賀
春来飛夢玉京山乞得交梨一顆還徧叩金臺無長史
祗應猶自在人間
有蓮洲比丘者托康生寄一偈云法身有口能噇
飯大地無塵翳眼睛此事遥知已相悉願垂一
語印愚情率爾奉答
噇飯莫貪香積飯無塵翻惹六根塵通身是口通身眼
口眼應須賺世人
又代僧答
噇飯何妨香積飯無塵一任世間塵通身是口通身眼
口眼何曾賺世人
書付印公轉寄不知到否三月偶舉似驌兒拈
曰已是印了也又曰以後再莫舉似别人問余
二詩若何曰後一偈此僧尚留目在前一偈瞎
却此僧在已而曰雖然如此是教典中話余出
兩步霍然云法身有口能噇飯有口不噇飯要
口怎麽大地無塵翳眼睛誰翳汝然已無用矣
題李使君扇頭小畫
幾重雲樹幾重山小小茅簷三兩間但許使君齎酒至
不妨南陌荷鋤還
袁繩之太常起家赴南少司空走筆為贈
漢家清議重南宫卧雪能憐袁邵公總為太常高第久
璽書連旦拜司空
其二
單車軋軋度丹陽十載清名揚太常任是令公家宴好
也應中夜減紅妝
其三
顛倒衣裳白髮侵篋中腰帶半無金當時諫草垂磨滅
猶是區區請劔心
其四
依然藍筍叩精蘭剥啄聲停稚子歡懶病科頭當六月
不因知已便彈冠
吴生得神符治余少子士駿瘧應手即愈走筆贈
之
眼見兒曹病骨蘇將言無鬼未全無少陵總有花卿句
不及吳郎一字符
偶成
楚英晩節希轉輪漢獄株連千萬人清淨慈悲兩安在
西来誰為治貪嗔
其二
讀書萬卷葛勾漏飲酒千鍾郭景純狂夫借此聊自暖
苐恐天宫無二人
其三
疇尊武媚作越古疇字阿𡡉為總持不怕舌尖難過鼻
只謀衣鉢且寬眉
其四
古来持律讓宣公何事貪它天食供身後擬歸慈氏院
眼前不見西来宗
其五
于闐比漢一小縣縱令護法能幾何懊恨談禪裴相國
不將黃蘖換青娥
其六
海山方丈不肯住要住第三兜率天只恐放教居外院
小蠻樊素共年年
其七
白雲先生高侍中自誇呼吸與天通斗大揚州貢賦絶
祗緣真誥有曹公
其八
西崑豔體楊學士醉裏禪那誇更深金面棋盤都拍碎
却因丁寇便驚心
其九
蓮經女子轉山谷五戒禅師作東坡一升一降事未已
更四百年將奈何
其十
少年謗法晩護法(闕)抨魯公少温公僧雛兩耳掩欲盡
未必西天耳盡聾
其十一
縱横說法張無垢猶自低頭妙喜公讀盡傳燈杲師業
覺他心地未全空
其十二
長春占斷維摩刹靈噩平增德士巾歸覩玉皇稱帝釋
始知元是一家人
樓道人一衲一笠一瓢遨遊海嶽而所携詩卷多
名士如王格太僕吳國倫參政張位侍讀同王
穉登太學張鳳翼先輩昆弟之作皆在焉仍虚
首簡以乞余題戲呈二絶歸之
道人雅自毛仙伯元白韓劉詩卷多觧道蕊珠宫裏住
盡應翻作步虚歌
其二
囊裏牛腰詩卷麄他年鶴背重還無何如負局先生好
只挟真形五嶽圖
百榖别余禮補陀出此扇索題走筆戲之
南海南頭有落迦觀音寶座擁雲霞王郎内典應湏看
此是支那小白花
伯玉肖甫見過後即作書遣候明卿而殊苦一介
之難因成二絶并寄明卿
門外初停嵇吕車殷勤仍囑武昌魚從来一點相知念
不為蒲輪便破除
其二
丹楓九月大江寒欲結雙魚千萬難何似只憑秋枕夢
泠然一夜度齊安
寄黃州鄒使君廸光兼簡周弘禴選部
黃州黃菊遍地黃太守飡英齒頬香若少醇醪助秋興
袛應懸榻待周郎
其二
蒼頭信去頻丁囑赤鼻磯頭賦在無聞說使君開碣石
不妨千載配雙珠
黃州周二選部居憂作此寄之君故以星變言事
忤貴人見謫
七月十五憶黃州中有豪賢重姓周任使綸巾為布帽
也能雄辨壓曹劉
其二
占星䟽草勝君房匡鼎揶揄石顯忙今日中天蒙氣盡
可能無意向明光
洞庭陸生醫而能詩以三律見投聊成二絶答之
甪頭深處不知年忽破霜風入郡㕓買藥收書知已了
祗應還趁太湖船
其二
壊色方袍墊角巾老夫身是佛家身勞君苦贈千秋句
那有虚名可借人
謝雲仙老人皆用古語起
我所思兮在桂林感君屢致瑶華音縱令一語不相薦
終是悠悠千古心
其二
湘中老人讀黃老手擷金光玉芝草他年謁帝何所徵
一點蒼梧紫烟小
題雙雀梅花扇
東厨殘食競饑鴉西舍飽蜂喧晚衙豈是中庭無滯穗
皎然雙雀坐梅花
寒夜懷元馭
無病無愁擁一氊怯寒猶自不成眠誰憐雞骨支牀者
布帽衝風訪墓田
陸少宰與繩北上迂道見訪山中贈别
柴門寂寂掩蒼苔小雨輕風香篆回鳥雀慣將籃筍狎
無人知道宰官来
其二
女牛驚見一星高煖眼初迴仲蔚蒿中散縱然饒懶癖
可應容易絶山濤
其三
東風不作薜蘿春物色勞君到隠淪聖代夔龍方接席
可能容得棄瓢人
其四
濁酒離亭望眼孤明朝春色傍艖䒀燕中啼鳥知無數
莫遣空林聞鷓鴣(次日立春)
戲贈于&KR0034;先
七月十五夜何其正值扁舟訪我時留卿且試盂蘭供
来歲依稀叢桂枝
庭有小方池延袤不盈丈種白蓮花且植五垂柳
環之
雪白蓮花出水開陶家仙令好徘徊縱令無酒攅眉去
且為薰風五柳来
意上人一梓甓婆羅門棄家入道通習三乘援蘇
學士贈鄉僧文老例乞余一言走筆應之
看君竿木向隨身知是三乘老斵輪仗作忠師無縫塔
須彌一半萬由旬
其二
當日蜀僧過蜀客扵今吳客詠吳僧如何尚有鄉心在
兩兩長松挂葛藤
看李張二子奕
疎簾落日小楸枰美作山人坐隠名一片殺機相對發
不如青海去談兵
十二絶句送敬美弟閩中學政
一傲除書兩挂冠歸雲欲出洞門寒凝空易作千原雨
承日還高五色翰
其二
莫言時雨未平勻西灑秦天東入閩惟是錢塘一水地
至今猶有望霓人(中推浙學不赴)
其三
七閩文物有容輝吹律鄒生事已非欲向春風問消息
一時翹首問烏衣
其四
千疊名山千疊青五更風鐸五更星莫言池草今無夢
也要隨君到幔亭
其五
幔亭溪畔密藏雲曲曲清流皺縠文火棗嚮来湏已啖
前身可是武夷君
其六
倚幰看雲度武夷霜皮古栢隠叢祠諸生定有椒漿供
為讀羊公墮淚碑(先君遺愛祠)
其七
千林霞碎荔枝風火齊堆盤萬顆同盧橘楊梅知不論
可能收得状元紅
其八
萬安橋畔水曾波紫蠣紅瑶處處多採得眀珠堪把翫
莫教魚目笑蹉跎
其九
絳帷斜捲木蘭舟夾岸蠻音入棹謳使者觧書丁有尾
不妨行部下汀州
其十
澹圃西連恬憺宫香煤欲冷樹號風從他猿鶴相驚怨
自是冰心出處同
其十一
破寒三盞甕頭春臨到分離亦愴神我厭長生君用世
可能終作耦耕人
其十二
右丞雖則戀清幽五短元應讓蜀州記取玉礬書内句
莫容堂印挂心頭
送肖甫司馬於清洋江口
清尊紅燭暫為歡臨到分携醉醒難縱有冰壺心一片
伴君終是怯長安
再送伯玉至清洋口
君携胡建我曹丘各擁雙株玉樹秋兩地客星分不得
清洋中半是鴻溝(君舟有胡元瑞及淹嘉二仲我舟有曹子念及瞻敬二美)
三送與繩至&KR0034;子
兩岸朱衣送宰官中流衲子話團圞自憐不了能仁字
歸卧杉龕蘿月寒
四送明卿夜宿玉龍橋
玉龍橋下水縱横疊鼓廻颿斷續聲城頭一片崑山月
多少人疑子晉笙(時月卿携歌吹弄之)
五送本寧觀潮南浦
平原十日未從容流水千重意萬重欲對鄉人誇共載
仙舟自有郭林宗(時貞吉在本寧舟中)
六送楨伯於城西關
毋輕畫省老馮郎帶銙生花艾綬黃記取他年一奇事
嶺南還策漢賢良(馮唐九十復以賢良召)
用前例送家弟敬美視閩中學然至北水關而止
盖余已徙居鄉故也
眼枯無淚意茫然謝傅憑何遣暮年若使彈成白翎雀
便應生斷琵琶絃
鄉進士鄒道甫以嚴君之命借聽於余余實無得
也不忍逆其意以二絶酬之
子雲有字何須問摩詰無言轉更難請看佛堂方丈地
叢叢忍草蔓欄干
又
髻裏眀珠當自知無端貧里叩貧兒北邙山下千堆土
葬盡神仙不觧悲
黎丘大王以手書及詩畫見投寄謝并贈得六絶句
由來龍種盡權奇七步陳王已喚遲今日西園多應教
可能偏少仲宣詩
其二
修竹梁園興有餘墨華長染馬卿裾怪來徧被千金賜
習得家王鳳尾書
其三
讓帝虬髯三葉孫汝陽眉宇尚天人宫花不落砑光帽
羯鼓能催萬樹春
其四
芙蓉疊疊冠霓旌千乘賢王春豫情道是麻姑山色好
便呼麟脯寄方平
其五
鵝溪百尺繭絲寬手寫淇園萬玉寒移贈王生懸四壁
誰能觸目不琅玕
其六
慚愧何郎通隠名長齋禮佛誦無生縱然博得諸王餉
不乞嵇家舊酒鎗
贈醫者馬道人
誰似燕中馬自然藥囊簔笠但随肩生憎董奉多牽繫
不愛人間賣杏錢
送元馭閣老二十里橋同前例得一絶句
一葉輕舠破綠蘋驚看蓬底兩綸巾道人却有分擕淚
丞相何無祗候人
弇園雜詠
梵王橋
隠隠紅橋拂地開徐徐蟾魄染青苔諸天幻出金銀相
色界天王盡下來
小祗林
佛日初開大地隂虚疑長者買祗林翛然一片浮雲過
欲問黃金何處尋
藏金閣
會得參同兩漸和莊生昨夜訪維摩若教更會真空意
萬卷函經一字多
小罨畫溪
輕篙刺水澹忘歸狼籍殘紅處處飛猶讓當年霅中棹
兩山空翠撲人衣
磬折溝
灣環輕泚似金溝宛轉洄沿客自留兩岸芙蓉相對發
即令無酒不悲秋
金粟嶺
罷繙經卷旋呼杯為愛天香桂子開醉後飛花滿巾幘
真成金粟卧如来
省穫亭
新&KR0008;甕底嘈嘈鳴西鄰稻壠黃雲平老夫眼飽腹亦飽
田家酒家虛得名
縹緲樓
獨立縹緲之飛樓又看浮雲天際頭洞庭西峰九千尺
尺鷃不礙逍遥游
大觀臺
日腳低垂霧半籠虞山一抺有無中劃然長嘯天風起
掃盡浮雲現碧空
超然臺
巉巖百尺頫澄潭天水相和共蔚藍小坐自然塵外境
日斜無意下西弇
潛虬洞傍水竇
小小空眀遠似無泠然一水自縈紆潜虬相喚不肯出
為惜胡髯徑寸珠
綰奇臺
小臺猶綰雙弇奇試問臺奇臺不知遊人到此意忽忽
半學楊朱悲路岐
月波橋
兩弇中斷有橋過水束微風也自波最好姮娥輝玉臂
莫容游擢攪青螺
古廉石
戍削風稜無媚姿主人瞻拜具冠衣乍可鬱林將壓載
那容漢女作支機
壺公樓
壺公飲酒酒初乾誰道壺中天地寬幻出樓臺成五色
飛来日月是雙丸
玉玲瓏一名繚虹
壓盡千峰聳碧空佳名誰並玉玲瓏梵音閣下眠三日
要看繚天吐白虹
青玉筍即錦川峰之佳者並蜀錦也
百尺排空玉筍青山人端不負山靈誰分望帝陵前錦
自是當年役五丁
散花峡
長年鼓棹穿岝㠋恰值春闌藤花落一花墮幘酒一杯
懊惱東風不作惡
蟹螯峰
畢郎左手偶一失遺螯千秋化為石當空怕遣酒星知
攝向微垣佐瓊液
流杯石
雲根障底暗泉流蓮花瓣中蓮葉舟直疑分出君山酒
奪得頭杯不肯休
飛練峡
游女拏舟向峡邊驚呼白練界蒼烟生来未識天台瀑
濕着紅衫不觧憐
娱暉灘
灘頭垂楊好繫船楊枝戲水桃花顛枕流潄石從他誤
白眼卧看滄浪天
嘉樹亭
嘉樹週遭一水亭不妨呼酒共沈溟當頭赤日不敢下
拂面好風吹自醒
留魚澗
夭桃落英長自留游魚一入便堪愁梁宫亦有千迷道
閩嶺聞歌九曲流
斂霏亭
倦鳥初棲猶未還一生貪看夕陽山縱令收盡人間色
幾點峰尖紫翠間
小浮玉橋
一拳殘石水中央醉艇縱横也不妨喚作吳興一浮玉
從教人笑夜郎王
先月亭
呼尊欲緩暮天愁忽有金波㶑灔浮摠為西亭最先得
清光一抹露山頭
天鏡潭
纖鱗不起静無風倒寫青天入鏡中兩岸青山帶樓閣
何人不道水晶宫
鳳條館
一片春雲綠正饒枝枝盡作鳳皇條他年儻得成焦尾
不待琴心已就挑
寄屠長卿
神虎門頭一挂冠鏡湖東去海天寬人間有客都無耳
自是相如勝井丹
其二
莫以憐才少相君提封盡跨五湖雲請看六字鐫官詔
便是仙都十賚文
離薋園雜詠
鷃適軒
大鵬九萬苦不足尺鷃搶榆恒有餘除却逍遥真際在
便應方朔羡侏儒
碧浪室
百挺琅玕直復斜午薰搖入小窗紗偶然將作清漪看
碧浪湖頭一釣艖
晞髮亭
九月微霜未授衣桑榆向暖髮堪晞不知紫翠峰頭斂
愁見棲鴉閃閃歸
壺隠亭小山
數拳培塿小亭前澗壑峰巒亦宛然不似壺公暫時幻
主人留結著書緣
詠無住觀中物
白鸚鵡
僊音隠隠似雲和雪色衣裳推素娥生長白蓮花瓣内
那能不遣誦彌陀
雙鶴
青田别種是胎仙午夜清音徹九天我誦黃庭換凡骨
他時一點破蒼烟
馴鴿
日長行散步庭臯插羽佳人媚寂寥五色别成鋪地錦
千鈴忽起半天嬌(插羽佳人半天嬌皆鴿名見清異錄)
朱魚
猩紅數點媚清泠煖藻香萍度此生莫向江湖貪廣闊
近来魚網大縱横
無錫陳生自樊山王邸来將梓其詩乞序姑與飯
而以二絶句止之
詞客淮南氣若雲莫疑山叟怯相聞自然雞黍田家有
只是無名可借君
其二
平臺新賦許誰賢惟有相如賜獨偏若要上林天子問
吮毫應更十餘年
題畫夀大參暘谷先生七十
永嘉城外小緱山眀月長容笙鶴閒總為暘湖泉石好
未教王子厭人間(地有王子巖)
其二
千重綠嶂百重流仙籍垂登朝籍收長見歲星甌越部
不勞眀主訪羊裘
送林光宇文學同高吳二茂才還閩四絶句
韓子文章日月光當時閩海一歐陽不論觀察如常衮
分得三珠夜已光
其二
吳江霜冷落楓丹閩嶠繁花正耐看識字兒曹師友意
春風桃李不成寒
其三
經術從推絳帳師還驚博學與宏詞諸林樹樹閩大色
猶有温陵桂一枝
其四
高子波瀾自老成吳郎神彩獨縱横他年並出延津劍
遥見星文動洛城
贈方士頼生
還是江東頼布衣芒鞵竹杖欵荆扉于今參得茅家訣
不向青山問所歸
王陽德大參自詫地理師而極口為江右劉生游
揚以為能得景純三昩墓田丙舍一一聽其更
定劉子来謁乃有謂其非真者戲成小絶贈之
王叟青烏誇祕傳逢君却耗買山錢老夫儘有容身地
且傍春風住幾年
其二
青鞋博得杖頭装笑逐胡姬喚酒嘗任使桃花開落盡
總然還是舊劉郎
贈莆陽林致遠
曾携銀管侍瑶除懶向王門曳敝裾遺恨先朝諸殿榜
如何不遣仲將書
題文太史畫别介徵戶部
淡靄徐分遠近山孤舟相對白鷗閒他年倘訪弇州叟
只在漁歌欸乃間
術士孔生種種變幻狡獪見而贈以四絶句
白波沈陸懶登臺一醉逢君笑口開莫怪書生偏善幻
何人不是幻中来
其二
鬭旗纔罷復藏鈎曼衍魚龍眩未休却恨茂陵龍去遠
不教生拜樂通侯
其三
一念才萌意已通祗緣先墮識情中老夫心在阿惟越
笑爾逡廵化業蟲
其四
少年場裏索相過不往如呼俗物何一任摩娑雙眼看
山神伎倆苦無多
余生為其父德甫丈乞志墓其别也得四絶句送
之中間且悲且喜㦯規㦯嘲往往情見乎辭
七尺穹碑三尺墳五君垂盡到余君却憐身後誰知已
此意凄凉不可聞
其二
阿翁不問生人産有子徒能讀父書不為薛田荒欲盡
可令彈鋏嘆無魚
其三
一接余郎月旦評翛然四坐欲風生請看朱邸王孫貴
杜口毘邪學净名(謂用晦也)
其四
雙眼寧輸郭景純青鞋踏徧為嚴親前山儘有牛眠地
只要余郎自賣身
梁希鴻廣陵人工古文辭貧不能詣吳門今有所
因渡江見訪得二絶贈之
梁生日賦廣陵潮一水吳門天樣遥二十四橋都踏徧
可曾還見伯通橋
其二
揚州白鹽雪滿船揚州白苧白於綿莫將流水輕彈盡
此調那容估客憐
趙凡夫游太學太學師為趙丈汝師其父少參公
凡夫之王父僉憲公同年也
少年文采宋王孫二水三山繞帝閽携得通家名刺在
不妨長揖叩龍門
其二
橋門霜色凛峥嶸朴教猶存聖世名何事書生紛負笈
幾人千載遇陽城
過西鄰許子看菊時曹子家傍焉
籬邊五色傲霜花白酒黃雞不用賒乘興即来酣即去
許家的的勝陶家
其二
千錢不枉買西鄰濁酒墻頭無限春曹伯許男容入會
老夫叨長號王人
其三
今年菊種家家少獨自君籬細葉多差勝江州王刺史
不湏携酒也相過
其四
醉眼摩娑不肻還任他醮鼓也如閒才穿丁邜橋頭過
便是吾家郭裏山
題慧山泉
一勺清泠下九咽分眀僊掌露珠圓空勞陸羽輕題品
天下誰當第一泉
上人自峨眉来云欲涉海禮補陀北禮五臺走筆
二絶贈之
曾棲巴蜀峨眉頂遠見西天鷲嶺無昨夜普賢乘白象
向余先觧髻中珠
其二
峨眉十載住不足南禮潮音北五臺巴劫半生何處是
眼前誰箇不如来
佘宗漢令君謝全椒事歸作汗漫游者二十載曩
歲以四律寄我方在齋居不能為和今歲復携
七絶句見贈一談而别輙依數報之
五柳柴桑比更青新詩字字敵山靈知君不愛郎官宿
愛向江湖喚客星
其二
美人曾寄紅珊瑚相見仍投眀月珠十五秦城償不得
老夫無計且盧胡
其三
七子中原雅唱酬向余何事晩方求但教尋得河源路
天柱崑崙在上頭
其四
天許青山換布衣却防詩社畏金緋屠郎鼓吻徐郎笑
滿載五湖眀月歸
其五
愧君虚號謫仙人一點仙源覓未真可為出山呼小草
山中久自有風塵
其六
十八娘紅生荔枝蠔房舌嫩比西施更教何處誇三絶
為有佘郎七字詩
其七
一炬叢祠逐楚瞳令君獨有狄家風從他憤惋難為報
與說咸陽三月紅
弇州續稿卷二十四
