弇州續稿卷一百十三
明王世貞撰
文部
墓誌銘
明詩人莫公遠墓誌銘
莫公遠者名叔明公遠其字一名更生字延年嘗讀短
長之書而覩所云寒泉子者慕之自號亦寒泉子今年
七十有六矣一日踵門而語余曰吾病巳甚以語醫醫
不知也吾數行盡以語日者日者不知也及冬吾必死
及其未死也而有請於子吾始自長洲徙而武林也善
張九華周興叔二先生為我卜築得武林之湖墅下關
門前有古樹清流其傍丙舍可以栖妻子吾欲即其地
坎焉為木槨周於棺棺周於身預寘坎中死即埋我石
碣二一曰明詩人莫公遠之墓一樹子之所撰誌銘令
後世知有我足矣余憫而許之公遠生僻好為詩年十
七八即巳能為老蒼語久之愈益苦其思務於人所不
經道險詣卓絶以為功以故鮮有賞識之者而其自喜
於詩則益甚遇廣坐受牛飲蜩謔絲馳肉飛紅粉雜遝
而公遠嘔嘔苦吟自若也若了不相涉者家事大細不
復問一切失得憂喜慸快悉委之詩又高自標置時謂
人近出語忽忽不遒人且以岑嘉州我乎則柰何於是
數見譏困少年貧亦益甚其在長洲時郡守濟南金城
材之辟為博士弟子所以揚詡問存備至晩節撫吳中
丞宋望之愛公遠詩與備賓主且曰世人皆欲殺吾意
獨憐才少陵氏殆為吾子設耶下書溧水令校刻公遠
詩公遠嘗應吳令莫抑聘教其子與齊與齊後顯貴為
具武林訾良厚公遠生平食息居處皆自故人而其感
獨金君宋君嘗走濟南哭金君墓寫其遺像歸奉之其
談宋君未嘗不歔欷慷慨也曰天下不乏賢誰知巳者
又謂余吾年七十四而詩始成餘日亡幾詩更當無幾
何若而可余笑曰比於朝聞寬矣公遠亦笑而已公遠
有集數十卷先後刻行世始婦錢繼婦孫孫舉一子穎
一女滿皆婚嫁先世葬在吳齊門外之金鵝鄉
銘曰長洲生武林死中游燕齊逮楚尾獨詩與窮相終
始
思恩府同守致仕累封通議大夫兵部右侍郎兼
都察院右僉都御史雙溪陳公墓誌銘
昔孔子贊易於乾而以剛為天德之首退而求之斯世
喟然而詫其不可見及得一人焉而竟以欲病之夫欲
之必足以累剛而後剛之義益顯若乃生今之世其居
然稱先輩而終始以剛就者吾真得一人焉曰閩之長
樂陳公夫剛者可抑而不可使之屈陳公束髮登朝歷
州邑者垂二十年而秩竟不能過五品其見抑甚矣然
卒能奉其志以終其身累崇封饗上壽子孫繩繩大者
國楨天之所以伸其德者固在也第終公之身而未嘗
有暮夜之知兼日之奉廬取庇形食取充口而曾氏之
商歌鏗然動金石蓋公之剛不完於有所勝而完於無
所欲也余十餘年前備乏楚臬從公之從子右伯今大
司馬瑞游頗能言公事而入領太僕復從公之子中丞
今少司馬省游因復益知公歸田以來時從少司馬候
公杖履尚無恙而至歲丙戍少司馬以書來則公用癸
未十二月捐館矣明年少司馬復以大宗伯林公士章
之狀萬餘言請銘其墓中之石余既游兩司馬而慕稱
公則何敢辭公諱大濩字則殷雙溪其別號也陳之先
世為長樂之江田人八世祖文海遷古縣至公而復居
邑東門自文海凡六傳而至垐嘗冒死上書脫其家世
遠戍歸而食貧然能強行善教授六子皆不廢學術而
顯者大倫以子瑞貴贈兵部尚書大用為監察御史後
知常州府垐贈如御史其少則公也公生而母高夫人
夢鶴栖於膝已誕生公頂砂宛然少挺異淵庭山角聲
如洪鐘讀書過目輒誦九歲通經義十三補博士弟子
十九應鄉試不利明年贈公卒公哀毁逾禮服除與常
州公並儁於鄉公念贈公之不及見也痛幾絶遂捷南
宫明年始第進士授知上虞縣上虞饒巨室俗習為機
利其始少公而易之公曰而公所與偕者三尺耳於豪
右無所縱舍然其大指在单赤務察其所欲惡而行不
取上官指又不肯脂韋貴有力者暇日詣學宫延見諸
生談說經術秇文傍及閭閈疾苦津津乎言之也以是
父老人加額以為百年所創見而黠奸吏日夜幸公去
貴有力毋為挽者坐蜚語調湖廣之永興未上以高夫
人憂歸公痛巳之不及視高夫人殁也毁加於失贈公
時服除補河南之光山公於吏事益精習其所以裁豪
右席单赤者如初指邑苦饑公便宜設法賑之所全活
甚衆時方塞汴河决臺檄公以光山民就役公持不可
曰夫強鵠形民徒步千里勢不半達即達不莩役當莩
歸道耳數請乃別以僦直往始報許邑人大悅諸臺薦
剡交上詔徵令長最者入補給事御史公故從調補法
不當徵而相國張文忠公一切更法公得徵而張公公
同年也時時為人言公循吏有文然不一通我豈薄我
耶公知之益杜門弗肯往而上虞之故貴有力者得伸
其沮公所試論見賞銓曹中至傳誦而卒報罷僅通判
廣西之高州府公以才數見屬署邑篆至則申明高帝
六諭約勒閭右什五為保甲擇高行者長之奸私無所
容遷知湖廣之道州公至謁周元公先生祠而矢言曰
所不奉先生周旋者有如日公於政無所不宜其行意
益如故或風公姑少寬公曰我未嘗嚴特小不徹廉隅
耳彼業潰之而顧嚴目我何也蓋公之佐與撫臣有連
恣為魚肉公持之急故托風公至是度不可解則構公
於撫臣論調補山西之隰州隰故有四門𣙜皆守帑中
緍也公至之日悉罷之民方頌服公而鹺使者汰按部
隣郡或謂公當趨謁公以非所守弗謁也怒而誣劾公
銓曹格弗動然竟以難使者遷公思恩同守思恩故外
地十歲九反前後游宦無任行者公单車往至則攝郡
事城故無井公乃闢水關引溪流入之民以無憂汲又
築菴廬六十楹於睥睨間以棲直者公故深王文成公
學其在上虞時嘗以教授諸生大有所闡發而至是謂
文成公嘗填撫其地思人信之而盧蘇王受者故以夷
歸命文成者也二人死而餘黨出沒山谷間假詛欲窺
郡公按文成故法撫之咸自縛請降誓不復叛於是屬
城紳衿彬彬稱文成學矣復攝横州横亦治而公以倦
遊思歸會省辟試場從事甫輟棘投劾遽歸公一佐郡
五長州邑足跡幾天下半其行能不盡錄數憎白簡然
未嘗幾微見顔色獨其事上官嶽嶽自信不一改而露
脂韋骫骳之態所蒞精心為縣官牧小民視土豪巨猾
若讐去官之日襆被蕭然而巳歸家幾無以具饘粥有
田二百畆顧瘠甚不能與歲敵日教授里中兒自給時
時摘山蔬佐脫粟甘之若太牢大布之衣大帛之冠亦
必再澣即子姓諸婦亡敢以輕麗見者屏居愛影足跡
不復墜城府朱中丞紈按部至閩亦公同年也清峻少
許獨慕公欲見之不得歎曰吾故不能屈陳仲舉耶方
伯蕭某邑令吳遵詹菜亦之然公故遘儉歲官責賦不
能償家有酒鎗壞而應之然至稍宿禾廩靡不共之宗
黨戚執也貌嚴冷鑿鑿論議不面假然未嘗稱人惡以
故里中公為為三老事取片言而决小不若淑者畏公
知甚於官府公居恒念其父母養不逮禄語及必泫然
晩節諸兄皆前逝獨最少弟則純在公愛之甚每一周
還輒數日不舍而其誨諸子羣從極嚴大司馬間受書
失指公索杖欲箠之趙淑人抱而泣曰伯氏所寄唯此
兒不任汝箠公為棄杖而泣乃巳甚愛少司馬而所以
御之乃甚嚴誚責時過當既而曰吾非不悔吾甚迫欲
成之不得不爾少司馬釋褐司理金華公猶疑之為一
至金華曰吾欲以觀司理何狀聞金華之人頌稱之若
一而後已至其入拜御史按决荆獄董畿學佐理中臺
兩撫秦楚公必以書及詩戒勖之凜凜乎霜雪也又昭
昭乎蓍蔡毋但少司馬素慴義方必不至頭觸屏風矣
忌少司馬者以才而更齮齕之識者曰此亦剛之效也
公所以授也公既絶跡不復與公家事屬島寇大起且
逼長樂有議欲移家徙郡者公張目謂曰若不被一上
衣冠耶而忍獸竄以為民先悉出家所有醪糒粟炙身
乘城而鼓之諸士大夫咸自奮與卒伍分功而立睥睨
間凡三日賊敗去移攻福清頃刻就屠邑人自是益歸
德公公素強無疾老矣食酒噉肉不衰會少司馬自武
夷還公呼飲劇醉至夜分顧睨曰孰與若壯夫自是飲
輒劇一日忽謂少司馬吾體中氣惙惙得汝乃王自是
少司馬侍寢榻下者五十日所夕促命粥盡一塸巳命
酒凡數行欣然謂少司馬吾歸矣生無益縣官慎母煩
將作治方中若嫗時也又謂生不妄過人飲及名人一
錢毋受祭及賻巳而握少司馬手曰好為之以未竟付
汝矣遂坐而逝喉間聲若雷吼者竟夕始歛鳴呼公之
剛於易簀之際猶見之所謂浩然之氣塞乎天地者非
耶公於書無所不讀談說道理博識今古若指掌為文
章雄渾明白要取達意所著有毛詩四書口義春秋集
傳讀易管見雙溪拙稿和陶杜二集多傳世尤自謂於
春秋有所發揮其持論是夷齊而非湯武以追項籍取
劉璋為張文成諸葛忠武罪人莫能難且曰是亦剛之
伸於識者也公生於弘治戊午二月三十日卒於萬歷
癸未十二月十六日壽八十有六葬古縣之九屏山配
及子女婚嫁具如左
銘曰才不以剛才或繇徑以剛用才才苦未竟陳公剛
德乃自天性九折不回百煉愈勁秩不登四仕巳六政
歸而著書其室縣罄千載殷周獨任廷諍首陽之墟大
義彪炳晩以子貴婁被國慶既崇章紱復考終命人亦
有言斯乃天定匪天始定吾理常勝
處士觀省張君墓誌銘
余讀趙武部之狀張君而知其賢也其稱子也能不替
父也其稱父也能不䁥子也夫張君雖賢一里人也死
而有武部狀之足不死矣而其冢嗣修德未巳也益以
手草事行數千言而頓首余庭曰天乎不肖孤所以未
遽巳於吾先子者蓋不容巳也其不替吾王父也獨丁
其艱今之死也將以成報之其不䁥孤兄弟也以玉我
於成也今茲覬有成矣而忽棄孤兄弟以死何以報先
子也唯公幸而惠之一言以貞諸石先子死而生即不
惠之一言不肖孤生而死余憐而許之君之先自留文
成侯其轉徙者籍楚州至逵而從宦於常遂家常之江
隂七傳而為景六又四傳而為贈兵馬公旦世世擁高
貲旦生省幾公縢益拓之至傾邑由太學授兵馬指揮
以幹用著聲有封典歸而好行其德郡邑中推為長者
凡三娶至封孺人陳而舉君兵馬公有五子君其季也
生而儁穎父絶愛之稍長通經術工屬文故憲副薛先
生甲有人倫鑒見而器焉以女字君十四從游燕中其
文益藻發所當無前復從父還里方日賈其技以與諸
士子角而父倦家矣析箸五之曰吾欲以觀誰渠能君
當其最繁者屬島寇起里中徭賦俱用軍興法需迸傍
午寇愈益近播遷不恒君坐是大困學亦漸奪而會母
陳病不起君哀毁甚喪葬力任之不以累諸兄父大喜
過望曰兒實能吾老死無憾於是中外一切屬之君而
君有子即修德髫時嶄然頭角君授之書且以自課十
得其五六庶幾一日澠池之翼而父復以老病終君侍
湯藥至損形擗踊佹滅性強自力喪葬雖不盡巳出大
較倍之及畢禮雍雍無間也有搆其一於君者曰是且
隂中若急先發毋為所制君歎曰彼必不忍此即忍之
吾安敢以先人遺自魚肉哉搆者慚而退君禔身以嚴
持門戸以整處久要以信待閭左以恩而家故豪久多
忌者數乘隙困君邑邑不自得唯課子而巳會修德舉
鄉薦明年仲子補博士弟子諸叔季以下俱立矣君推
家以與之時杜門手一編吟哦自得遇風日清美與内
外戚執善者盡壺觴之致人或謂君不及時益置田宅
自封如先兵馬故事耶君曰吾安敢望先兵馬苐不隳
先兵馬授足矣計吾拮据三十年夕寢未嘗恬一枕今
且老乃與子孫作奴哉於是人人服君之達而廉意君
晩舒閒當得上壽而忽感中鬲不善食諸子以非意所
望憂之甚君咲謂吾年五十二不為夭且吾王父年止
於是吾母及母之弟亦止於是吾何容過之多憂奚為
病小間強修德赴計偕亡何遂亟以至卒君長髯豐下
善舉止性不好弄亡美衣鮮食之奉薛先生以講學為
東南倡亡敢抗者君與之下上薛先生時時有會曰吾
愧樂彦輔多矣修德又為余言記少時循王父膝而行
王父指謂父願而子得似而庶以慰我夫王父從容逝
吾父手而不肖孤以身外之計易之竟不及躬醫歛孤
何以毋食斯言也念技已窮唯公言是寬耳嗟乎此修
德所以不遽巳而余所以為之誌且銘也君卒萬歷乙
酉婦即薛先生女淑而才白首相莊無間子八修德修
吉修巳修和修政修身修典修某女四孫男四女五名
及婚嫁别系左方墓在横塘
銘曰何子之材而中鬱紆若稍吐矣而不竟舒夫是以
委形者虹其光而委蛻者嶷其角若元凱兮並奮乎天
衢噫不復為子欷歔矣
同知鬱林州事封文林郎大理寺右評事九華顧
公墓誌銘
顧之先自越王勾踐封支子於顧始至晉而有尚書君
叔者令無錫家焉遂為無錫人家世受高貲明興其儁
曰福五嘗以家衆拒俞寘亂而使其子壽詣闕告變坐
繫得白寘卒就法然父子相繼以勞死家亦破獨遺一
子信甫幼孤育於友錢氏用什一起家與其子松軒公
某某子芹軒公懋章俱以公世父榮僖公可學貴贈俱
太子太保禮部尚書芹軒公有二子長即榮僖公次曰
鴻臚公可文鴻臚公公之所生父也芹軒公有仲弟封
刑部郎中盛章盛章子曰承事郎可賢承事公中年病
痼不能子請於芹軒公乃子公則公之所後父也公生
而韶秀警穎總角時即為通人邵文莊公所賞識曰此
兒也異日國器者時鴻臚之長子曰起經榮僖公壯未
有子亦子之與公俱貌而才以故榮僖公愛公與起經
亡少異受尚書講業里中與王編修立道尤參議瑛齊
名遂補博士弟子試輒高等引例入太學復與南昌萬
懋卿溧陽馬應圖寳應朱子价華亭何叔皮倡和為古
文辭有聲榮僖公起自里中入待詔上林挾公與偕天
子寵榮僖公甚多所賜問及竹宫祠釐栢梁酧和之作
非公屬草不稱天子後司得之特賫以鏹幣太宰唐文
襄公雅器公欲超格授以官少宰張文毅公不可曰腰
䮍躡景而馳毋輕就縶也公感之乃就試試而又不利
謁吏部選人得滇之某衛經歷人以遠難公公曰丈夫
墮地千里我而近誰當非近者且緣是而探金馬碧鷄
之勝以追蹤長卿子淵不亦可乎既之任以才試署昆
明篆昆明滇都會邑也公所剖决立解有黠閹挾數緹
騎以鮑司禮指求黔公金所過勢張甚至手批殺驛子
黔公憂之計亡所出公乃盛騶從往謁與談司禮事不
能答鉤致其微實閹也而非司禮所幸亦不受求金指
閹慚&KR1576;遁去黔公而下恃以彊巳為其邑興學校肄兵
甲屬歲旱徒跣而禱輒澍上官聞而賢之旌異交屬尋
以職貢行公悉辭其費近千金道還無錫里倭驟來攻
城勢且潰公佐令王其勤授兵登陴出竒而劫之賊逆
潰去幕府第功受上賞乃始致貢還遷貳欝林守行守
事公益明習於政嘗條五便上之州黑𤯝起公矢於神
巳竟寂然陸川寇來侵公勒習射士馳徼之殱其酋渠
二十餘餘皆散走督府奉大司農檄徵丹砂於欝林公
為言欝林故不産丹砂得非繇葛洪求勾漏令誤耶洪
從鮑靚隠羅浮未嘗至勾漏得勾漏砂也竊聞辰實産
砂請市之辰便督府不聽役徒三萬徧采砂欝林不得
久之竟市之辰以解而公遂復奉貢砂役既竣事謝病
歸公年僅四十餘白晳美鬚眉豐下善盻大冠高幘衣
紗縠單衣曲裾後垂交輸雍容是都出入閭黨目屬之
好讀書工古文辭非西京大歷不厝舌也書得晉人遺
意其在滇與故楊太史慎皇甫司勲汸相倡酧謂公文
似太史公詩在鮑參軍孟襄陽間嘗采明諸公先後詩
帙之曰國雅又采六季三唐詩語曰秀句要不必規規
衡石而會心之致多矣別墅依惠山阯與戚執黃光禄
圃隣皆極泉石之媺逓代主之雙鬟四絃咸絶其藝絲
揚肉馳飛白捲波丙夜忘疲每謂不恨不見嵇阮恨嵇
阮不見我性既嗜吟而又苦思嘗觸雪墮深池中家人
拯之乃得蘇公故名起綸字玄言至是更名更生字仲
長最後行壠益深得若九龍蜿蜒者當驌嶺之白石塢
中為黃公澗滙水傍瀉有丘若覆敦公大樂之暮而夢
老人乘白鹿相勞苦質明客有貽公一玉玦其文則巍
冠而挾鹿者遂名其壤玉鹿仙丘曰吾蛻於是矣時銅
梁張肖甫雲杜李本寧過公公乞肖甫志其壙本寧碑
其丘時以公為達公孝友天性既後於承事公念鴻臚
公漸老無壯子乃以身任兩家養承事公既卒多内外
侮公悉其材力以扞之業以不墮奉所後母繆太孺人
甚恭甘脆必備而鴻臚公故豪有園池聲酒游閒之好
兩子皆出後於人時不給公拮据佐之不使有虞色及
其居二父母憂其毁戚毋以服間也然至鴻臚公晩節
舉庶弟悉遺産畀之不私矣歲時家奠必慤創合享祠
於南林祀晉尚書公而下凢十二室宗人薦釂以序藹
然追遠敦睦之風自為文記之年七十一而病寖劇登
樓顧盻久之命筆書遺嘱甚詳將屬纊斥婦女毋得近
強起浴沐更衣端坐而瞑時萬歷丁亥之三月四日也
所著有應制玄言訓藻感知昆明句漏譯秀舊林解頥
赤城山園倡和集若干卷知非歷十卷輯竒觚若干卷
併國雅唐秀句行世者十之九娶於楊封孺人丈夫子
三長祖源以文行舉入直史館仕大理評事封贈公如
其官今為禮部精膳司員外郎娶吕封如楊次祖河武
學生雅好古娶孫次祖漢郡諸生娶華女六適蔣仲仁
太學生黃邦裕諸生惲應龍錢憲南華永曾字何(闕)之
孫男十三人孫女七人曾孫女四人男之勝冠者多為
太學郡邑諸生婚嫁皆名族祖源罷自直扶服奔歸將
以某月日葬公而手草事狀來請予誌銘曰先人且藉
子而不朽余曰而之先人自致不朽矣且也有肖甫本
寧之言在祖源固請不巳曰吾先人嘗辱子友矣謂子
有加於二子則不敢謂值子而不得快則不忍予乃讀
其狀歎曰顧公真人豪哉為銘之
銘曰為人後而能致其私不見屈於矍圃貲郎也而以
政事文學名與次公長卿伍探乎方之内而不鑿性遊
乎方之外而不踰矩於戲仕猶不能在通塞間其饒子
孫而賢者乃所以自勝於天者耶
累封中憲大夫直隸廬州知府望山張公墓誌銘
余劫劫末俗中慨長者之不易而間從所知談平湖有
張封公者其人天下長者也思欲一見之而病廢里中
不成往今年秋公之子藩伯大忠衰服而來稱孤則公
殁不待矣巳出大參王君俸之狀而請文公墓中之石
讀之公真天下長者也始公甫十九年而補邑博士弟
子尋上太學試有場屋聲而白晳豐下顧盻俊偉又負
氣誼所非是鑿鑿不小假見若以為不長者其父東畬
公讐家伺其有蒼頭之釁起大獄中公公幾不免業亦
為挫然竟以無他狀得白久之讐家坐法逮人謂公盍
乘而甘心焉公如弗聞也者東畬公既倦家政以委公
而匪式之徭蝟集公應之不倦時創倭警復城平湖版
築之役公獨當其什二又當水門甓既成費佹數千緡
官給閒田以償公獨不受償曰往役分也豈餌償而飽
東畬公之歿也所責負券屬公者累鉅千金屬歲饑公
悉焚之曰以先人遺而快吾欲乎寧損吾槖而彰先人
之德以成其志公既不得意於公車而藩伯少則巳穎
敏能屬文公乃盡出其父遺書授之且徧延經明宿儒
與講習學成而就試有日矣里中猾搆族屬之無頼者
挾詐以間扼之公乃市牛酒交歡以巽辭解門下客怒
曰公孱人也彼渠能奈郎君何吾請為公徂擊之公笑
而曰彼幸聽吾解大善即不爾吾亦不藉汝夫隋珠者
而忍鵲抵也後二人皆窶困公益厚遇之益愧而感公
嘗視其季父燕中而邑人馬氏子以負大農賦繫若盧
公不忍其困為貸二百金上之官得脫歸而貸者踵至
馬氏子跳之他邑公不忍跡也又為之償其息家驟中
倭警而有金鑑者其先故大父時交方城居乃笥金帛
數百千寓之倭退返槖則枵然空矣或謂法當聞之官
公曰聞之官則成彼盜矣吾不忍辱吾大父交也李太
學者亦公内戚也與盜格而誤中平人令怒欲寘之理
公居間百方始解李生感公隂操三百金為壽公驚避
席曰吾自為吾戚耳非為金也亟去毋汗我李愧謝乃
巳藩伯之成進士用考最及推恩封公刑部主事郎中
以至知廬州府凢三被錫有金紫矣然筴之不時御恒
角巾褐衣䠥躃田野間間語人吾所不足者非車也且
吾何以兒曹故自尊異郡守徐必進廬人也以藩伯守
廬欲見公得修通家禮而公固稱疾不往曰往必有以
居間溷我者秀水朱令藩伯故人也慕公名德甚然亦
不能再致公居恒歎曰吾豈有所不足於邑耶張公故
難我郡邑舉鄉飲婁延公大賓公一再應之輒使人謝
病不任居恒與子弟戚執宴會取真率戒毋侈費酒數
行後雜以諧謔或絲竹佐之陶然暢適凡受封幾二十
五年御冠帶者歲不過元正伏臘祠饗而巳於城市跡
可數也藩伯歷官凡九政迎公養即近善地亦不肯應
曰若為縣官任事禄之固當而我齊民也自食吾田家
食即不作太廟犧寧忍爰居愁饗耶於是藩伯貴矣又
有公卿間聲而其遷滇時念公與母沈恭人漸老必不
能致之官道省覲欲毋往公固遣之乃陽為治裝者而
使舍人子上書乞終養得許而後跪請罪公笑曰吾欲
若往若欲毋往各行志耳吾從汝藩伯乃盛修圃南湖
以居公日視公與沈恭人膳甚樂也久之沈恭人卒又
四歲公亦卒公素強七箸視履若壯人忽感疾遂劇然
神氣殊鮮朗謂藩伯曰為乃公數有一可憾否更托賢
有文者傳之吾瞑矣遂卒善乎王君之言以德報怨摧
剛為柔富貴不盈誨子必誼豈可與世之謭謭浮薄者
道耶余既誌公竊謂公善狀非一要之終始不離長者
彼非浮慕其名而習之所熟為長者了亦不自覺也雖
然屬纊之一言猶有所未盡忘者蓋孔子曰君子疾没
世而名不稱焉顔淵伯夷附驥益顯公豈其意耶顧所
謂賢有文者予非其人也公諱以道字文甫别號望山
張之先出鹽官其後籍隸平陽世隱約南畆至王大父
濤王父橒而漸以本富負氣誼里中又至東畬公而用
儒顯嘗遊太學家遂至傾邑娶馮孺人舉丈夫子三仲
為公公生以正德庚午卒萬歷丙戍得壽七十有七婦
即沈恭人從公秩封也孝而淑亦以壽終事詳姚少宰
誌中子二長即藩伯大忠娶姚累封恭人繼沈沈恭人
出次大孝太學生娶陸而夭側室孫出女三長適屠恒
次適馬士達俱孫出次適曹國光側室朱出孫男二長
恒吉太學生娶馮同志郡諸生娶項女四長許王堯煥
蚤夭餘適屠觀安廷諤許陸某皆大忠出大孝有女一
而無子子大忠之子同吉女許沈某曾孫男旦紹祖女
二長許趙某餘尚幼墓在廣陳堂之新阡銘曰
疇其之子富好行德綽然寬身誰歟怨敵豈以獲
耕耕故當獲乃篤喆嗣為時鉅卿爾貴爾裕壽考康寧
得之若驚善胡近名而名逐旃國人曰賢綸綍之褒若
自九天余銘汝幽以永萬年
諸母魏太孺人墓誌銘
太孺人之未歸諸也則光禄公庠祖之太學君希明父
之光禄務為長者而太學折節下士以高誼聞東南太
孺人雖穉然素婉嫕有志識而漸染其家誨光禄之世
兄少宗伯恭簡公世所稱大儒君子也太孺人甫十四
而恭簡公異之撫其首曰是兒也女不然者毋隤吾緒
矣太孺人所適曰諸生諸有彦字俊卿故刑部郎貞伯
之第三子也甫八月而仲父寧津令貞叔鞠之會寧津
令壯無子遂嗣焉巳而自有子而刑部公巳前卒太孺
人佐俊卿事寧津令及其姑金孺人極孝謹得其懽其
事俊卿所生母秦安人尤備最後二姑與寧津令相繼
卒俊卿之遘三喪或以制或以心咸極意無憾者多太
孺人成之也然太孺人不獨奉一舅二姑孝與庀其喪
又能迎其母龔孺人數共養俾忘其始之豐而終約脫
簮珥以相俊卿俾葬其伯仲二兄無衣薪之憾人尤以
為難太孺人之始歸諸也席其父家槖珠襦錦褠光彩
委地而俊卿故儒素屬刑部蚤逝而寧津令宦薄意難
太孺人太孺人覺之曰是謂我不辦為德曜也亟改荆
素作田嫗裝而其所進寧津令及兩姑甘脆槖亦隨手
罄矣秦安人喜施而力不繼又勞苦太孺人供養時愀
然曰汝王舅名士不及官汝舅宦矣而夭汝從舅宦而
廉毋以貽子孫奈何王舅者故貢士左白先生也太孺
人謝曰子孫而獲竊祖父清白名何幸也新婦力自策
不以累尊者秦安人改容而止俊卿跅&KR1375;不問産性好
客客至輒呼具亦不問中饋太孺人逆為謀之未嘗以
倉卒罍恥也又慷慨尚義重然諾而稍孤介負氣多忤
太孺人宛曲調劑之務以成其義而毋暴其氣俊卿用
是得寬於貧蓋三十年未嘗見違色云俊卿之棄太孺
人也太孺人哭之慟既絶蘇者數矣乃自歎有二孤在
於是日夕課伯子兄弟讀書之聲至丙夜乃機杼則益
厲而心知伯子才而異之間謂若父不死矣即一旦有
所樹毋忘而王父之未竟與吾世王父之業伯子諸生
志嘐嘐與俗情不相攝或語太孺人而兒癡太孺人謝
曰兒幸未癡也毋用世巧鑿之伯子益感奮學成舉於
鄉歸上太孺人壽太孺人為欣然巳而泫然曰吾可以
見而父矣如而父之不及見何明年伯子下第歸又三
載當復偕計吏而太孺人病脾新愈伯子戀戀不忍捨
太孺人正色曰兒尚湏乳耶奈何以不諱名我伯子強
行至中道而太孺人疾復發寖&KR1205;以至卒得年五十有
六伯子匍匐歸哭幾滅性曰傷哉貧也吾無以一日養
也既而曰傷哉貧也吾無以葬也服除就南宫試得雋
以進士隸事工部有御史用私孽大臣而著直聲者伯
子抗䟽擊之忤旨奪官歸始行貸親知謀葬太孺人祔
於俊卿之兆而又哭曰傷哉竟不能以一命榮吾母也
謂其父之執友世貞幸為我志而銘之庶幾若古之所
稱桓少君樂羊婦鄭夫人者以不朽吾母而少逭孤不
孝之罪世貞稚不文即有言寧能不朽而太孺人雖然
使太儒人稱貴人母毋寧稱賢者母乎伯子唯唯太孺
人舉二男子長即伯子名壽賢娶徐而夭繼嚴次同賢
娶沈孫男四伯士達娶范仲士遇季士蓮壽賢出也叔
士迥同賢出也孫女三壽賢出者字王第同賢出者一
字許一未字太孺人之先姓為李後為魏所適故為朱
後為諸朱今迄不復而魏姓復稱李太孺人尚獨稱魏
有不偶者銘曰
婦人之遘不幸者室而豐家而約以終其又不幸
者歸而兩奉所生與所後中年而夫背之與子相守然
獨不足以難太孺人恒則順為正變則義衡命卒誨喆
嗣為國司諍嗚呼其幸耶其不幸耶
弇州續稿卷一百十三
