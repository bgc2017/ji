弇州四部稿卷一百五
明王世貞撰
文部
祭文二十二首
祭楊㐮毅公文
於惟太師光輔三帝出入將相寅亮天地武鄉汾陽合
而成公為勃為崇乃其下風束髮登朝四十六年如雨
霡原若舟濟川勤瘁厥躬敢以&KR1679;告尺一甫臨單車就
道家有五龍咸嶷其角緯武綱文賢科繼鑠金紫侍觴
銀青薦簋玉帶衮衣夷猶其裏天不憗遺竟殱此良砥
柱中摧台階拆光凢公之榮舉世誦希洎公之哀薄海
纏悲而獨貞等銜國士知物情所棄公獨收之貞之不
造自竄田里公兩秉衡再起再徙懋知從兄既弱而單
亦一起家仍為徙官重明麗霄不遺覆盆援枯就榮使
得稱人矯矯應龍不厭雕蟲採華詧實同升諸公俯仰
宇宙知我者獨九原可從百身莫贖公神流行不忘魏
京敢托椒漿一伸鄙誠嗚呼
又
嗚呼公棄士庶垂期年兮人之痌公若初瞑兮欝欝佳
城公將旋兮煌煌制詞麗中天兮惟彼襄毅為國經
兮粤項若韓暨秦程兮靈寳晩庸䜿侵衡兮得公一支
以易名兮内外賓服可謂正兮安民大慮是曰定兮留
侯為成取立政兮武鄉危身忠斯命兮公之擬之疇低
昂兮公其喬崧峙中央兮時出甘霖沛四方兮又似震
霆摧八荒兮金石其文公遺蹟兮金玉其昆公遺澤兮
六十六年有涯者識兮百千萬年無涯者德兮
祭李于鱗文
維隆慶四年八月十九日河南按察司按察使滄溟李
先生于鱗卒於苫次其友人山西按察司按察使孤子
王世貞聞訃之一曰不及為位而以家艱歸至明年之
三月壬戌朔哀毁小定乃始能為詩百二十韻以哭之
又為文一章絮酒炙雞裹糧授其僕之濟上而告先生
曰嗚呼惟子文章珠藏玉府示世模楷為明粉黼獨立
熙臺子鼓余舞炳烺長夜追琢萬古余所心悲欝曲齟
齬千二百言亦足以吐其未竟者酹而告汝昔署爽鳩
從若風虎為郎序遷不隔跬武清霜晝粲白日宵炬子
前西逝余亦東邁高揭二華嵳峩岱泰黃河其間炯一
衣帶玉女騰噏海若横眦子之挂冠鳳矯鴻鶱余嗣解
組屈蠖哀蟬清泌衡門其跡則然所不接席徂垂十年
聖人中興纁帛交賁子時幡然顧我色喜當為女先女
其強起余謝不可子曰毋爾疇族女讎疇燭女幽得不
思報節士所羞女以佚歸造物所仇雪涕而冠寔惟子
謀旬宣于浙從子之後汴繡子被晉斧余授太白配月
俯視列宿雲物&KR0008;睨風雨潺僽子之喆妣悠然見遺扶
服修途弔影繐帷小人有母能不攅思美疢朝聞夕而
拂衣奎壁晻翳滄波竭涸忽傳子耗既疑且愕曾未回
睫家禍亦作髓淚駢枯肝腑寸鑿嗚呼哀哉人生鮮懽
惟事父母生我知我爰及朋友一旦盡矣膚立同朽惟
余與子匪但三益薄禄微聲以逮休戚凡子先軀余必
偕值子今溘然視我若捐余獨何恃而能久全余復何
心而游世間子困尸讒余困人言存者受憎歿者受憐
嗚呼哀哉惟昔濟上坐而丙夜執手浩歎誰為来者尼
聃暌則軻周分駕邈爾漢季為兩司馬不聞揚扢以紹
謨雅蘭金恊契山水齊徽惟余二人開闢所希浮生如
寄胡能不歸金石可泐榮名庶幾言猶在耳其人已非
嗚呼哀哉子之遺孤駒而汗血子之遺編家傳白雪有
丞相在戚若昆弟二三友生其進未已素車雖杳班管
婁紀人誰無死子死可矣嗚呼哀哉尚饗
又
嗚呼自子之歿僅四改歲子之遺言四馳遐裔國秀嶽
靈珠叢玉萃辭百其家繄子是最走北地壘衡揭赤幟
當子鋒者疇不辟易唯是屬文以瑜来擿謂若龍蛇夭
矯伏匿殷彛夏敦款不易識雖則不識蒼然其色子之
生存目無萬古謂子萬古衆未子許謂子一代能不子
迕不聞曹劉嗣業盲腐專至且鮮兼工獨汝以此蓋棺
亦可矣夫子書之行卷三十餘我不敢秘亦不敢居爰
櫝其梓以授兒駒薄有椒漿附言區區帝省人文上宰
斯篤嶷嶷伯玉入領樞轂吴徐息摶分贊外服司僕之
寄借及不榖所謂小美秩宗攸屬凡子所急靡不来復
唯子兒駒尚蹶文戰魯衿未改泌饑猶戀下蔡銜哀繐
帷罷綣素魄心折清霜髮變嗚呼哀哉念子支牀余方
薄游道遠且難莫挽霓輈生慚中散死愧南州長些大
招以比吴鈎悠悠古今旦莫之期後子而生獲奉差池
偶後子死亦復幾時不晦者心不朽者辭嗚呼哀哉
祭宗子相文
維隆慶二年戊辰秋七月戊申朔越二十四日辛未友
人吴郡某謹以斗酒炙雞哭告於故宗君子相之靈曰
嗚呼禮在朋友不哭宿草子之逝矣其草九夭胡為過
之使我心擣維昔龍蛇寔在庚申予鎩於羅以死美君
君未歸土予始稱人其往則遐其痛則新嗚呼哀哉長
淮北帶大江南襟中為巨滙涵珠毓金以有宗君秀發
藝林應籟長嗚萬竅俱喑螘觀一世虎步千古鞭齊抶
梁出風入雅笑謂濟南齊盟狎主神悟獨創力排衆許
是時相君眈眈吾曹屠裂詩書燔烹命騷君辭司封閩
藩是勞務屈夙好振其厭射時維歸師若豕奔佚君豶
其牙奄爾愓息民毋遜兵兵毋遜敵纊之粥之我嚴我
慈緩帶褎衣儒而將之遂遷學官既吏而師鴂音来柔
左矩右規其言孔布其身不作斗隕中霄峰摧半嶽甓
社沈光延津化躍廣陵絶絃七閩蠡鐸嗚呼哀哉既奪
其年又斬其後君有高堂誰服左右君有遺編誰與為
守豈乏令昆豈乏哲婦孤魂異域靈柩京師漆燈久湮
黃腸欲隳群鬼有托君獨疇依人生至此天道何知嗚
呼擲筆之章精光煜然君實騎龍游崑崙顛我叙君詩
比於青蓮其以君傳億千萬年余既奚悲君亦奚怨嗚
呼哀哉尚饗
又
嗚呼子相之化垂一紀餘而始有兹墓又二載餘而余
始獲以椒漿慟而酹子土子朽者骨不朽者神墓草未
宿遺言若新余欲無子慟疇能逆予淚而使不流余又
安能起子於九京而薦余之一杯嗚呼庚午之秋于鱗
亦逝豈子厭脩文之廬而亟舉以代耶執手夜臺契闊
相慰亦語子以千古之計遂耶亦復語子疇蹇策不受
疇牛耳以繼耶疇餒其鬼疇豐潔其祀耶嗚呼古之最
殤子安文考後而死者孰夀孰夭平原二儁藍田五秀
更千百年孰識斬後凡是兩端子所素忽精言竒思鬱
不得發以讓生存子當立髮嗚呼髮策策而若磔齒齗
齗而相擊聲殷殷而厲霄目炯炯而如射吾固疑子之
猶在徐而察之孤松止號而狐伏匿吾安能伺子之遺
跡耶嗚呼能不痛哉
祭吴峻伯中丞文
嗚呼峻伯昔司爽鳩我實佐公蘭芬漆投赤幟秇文丹
鉛索丘丁戊之交式遏東土公寔繼予以誨齊魯方舟
孟諸並軌梁父霆霹下来霜霰紛如世有太行我躓公
驅飲恨河梁飛思天外投讒畀豺以為余快公歴天臺
仗節鬼方六徂暑寒鵬騫鵠翔謂不仇予三拜郵書手
跡漸非心期未疎白日靡恒或照或孤公踠我起夫豈
異途嗚呼峻伯人之出處如雲舒卷何足深語季来治
吴日接杯爼顧謂王子伯實眷汝予兹藩越將公是篤
逶迤清苕凌厲天目忽枉季音遂壊梁木雪涕懸河流
噫震陸嗚呼峻伯公才曷倫其晉右軍簡貴清真縱横
翰墨欝蟠經綸分甘何樂誓墓何辛六月少息竟辭寥
廓公之大節如冰玉琢桃李霄漢松筠丘壑酹公此辭
九京可作嗚呼哀哉
祭魏順甫憲副文
嗚呼哀哉使我獨出而君處吾猶惄焉而不安於朝涊
焉而慙夫野今使君沒而吾獨存沒者固不知而存者
忽忽其誰與語君目瞅然而下視口若期期而不得吐
意不可乎一世思縱心于千古夫以予之不佞而乃屈
君之指數君兄于鱗而毋予弟謂予騁康莊而先其武
彼新蔡之鋒距若銅梁之膏乳立以豫章之骨君後參
而稱四甫或襲六加七或原始呼五景爭附而匪標聲
相尋而生忤遂令濟上之風猷等遊理於斤斧彈章肆
其齮齕旌書下而齟齬君雖接淅而去齊世獨何心其
詛楚憶癸酉之孟冬君追予於漢之浦高吟悵絶於黃
鶴流藻托慨乎鸚鵡評寡和之春雪千秋紛其上下君
命笛於桓伊予薦琴乎阮瑀怳流水之在聽忽山陽之
悲踽猗歟中興之麟鳳歎不覩其儀舞有子材且賢麟
之趾兮鳳之羽君亦何憾哉當怡然而遐舉嗚呼子相
白骨于鱗黃土三甫之外明卿子與余髮種種顧景而
僂末照易頽所獲幾許生死大夢天地逆旅申椒畹蘭
以佐湛醑匪有存者誰不朽汝嗚呼哀哉
祭故奉化令致仕徐公文
嗚呼古之豪傑於世有數竒而不相值若避者其幸而
得之則膠嫓密而金遜利然未有得之晚且難而失之
蚤且易如公之與無似者也公雖少年癯山澤中間為
令輒自免而以文章著名東南即無似亦竊海内聲然
自公免令之日而余以通籍於上京余坐家難罷青社
歸海上而公廢著而游於吴興以故雖謬從卿大夫之
末其所慰而私淑者翰墨之流懿所跂而猶隔者大雅
之典刑迨余強起越藩從事兹郡而始獲用王江州故
事一執雁於寓公之庭方握手而繾綣若兩畢其生平
涼颷為我来流雲為我停當其揚風雅覈古始𣲖九流
陳三表無似霍然不敢以為憊而至於操柱下之玄竅
綜伯陽之秘旨霏微若屑玉瀟洒如咽露者非公言之
聽而孰聽公驟謂余有羅先生百三十八年矣書来見
訊以三山之契徵表於瑞夢而期煉藥於玉陽之陘顧
刀圭之入口當羽骨之立成且將遺余以兩丸使獲附
於鸞鷟之尾而余默笑而不應然竟為公具人徒飭舟
楫泛公於太湖以候羅先生尋聞其至一日未見而病
病而亟歸歸而遽以不起稱矣嗚呼詎意公之所謂夢
者不在三山而在兩楹余四十四而識公公已七十有
七齡識公僅兩月笑語不獲四杯酒不獲三而遽溘然
而就冥慨徽音之莫嗣傷逝軌之無憑嗚呼痛哉然視
公之與羅先生則已幸矣公遺愛在邑掛冠脫然陶柴
桑巾車之興五言長城時自雕飾宋左司昆明之境臨
池逸筆窈窕沈欝禇河南枯樹之遺扁舟苕霅浮空破
竒張志和漁父之詠獨其所深寄而自寬者黃金一成
冲舉非艱蓋將夭彭大夫之長年卑陶都水之一官而
終其身逐逐於爐鼎而竟不讐其言余送公謁羅先生
其二章之起語曰聞君欲煉大還丹與唱仙人行路難
空裏雲車驕欲墮風前石髓健難飡毋乃䜟耶其不然
耶今更舉之以唁公於九原公無粲爾而破顔耶抑為
我悽然而長嘆耶
祭岑給事文
嗚呼天子爭臣分𤨏留京扶膚就立澄閼使清肅肅百
僚惟公是程侃侃大議惟公是馮國有真是如矢赴的
國有真非如刃鎩敵白簡婁陳丹扆增色繄公之亨曰
鼎而革美疢是躭而咎良藥曲木是棟而畏繩削洪爐
叢忮黃金為鑠繄公之屯曰姤而剥公始一麾猶綰郡
符繼讁丞公手板以趨蹇蹇青衫来思伏蒲楚鵩何智
嶺鱷何愚嗚呼哀哉龍江斗隕華蓋峰墜瘴損蒼梧芬
收八桂羞彼瓦全寧公玉碎青蠅弔客虞翻同喟我不
知公公偶我知雪夜山隂始成心期狼狽一出事多志
違公既知我我乃負之我得公訃久而猶疑絮酒束芻
醖涕纏悲公沒之後乃見清時所為世惜豈獨吾私嗚
呼哀哉尚饗
祭温憲副文
嗚呼我之先君籲俊南土與者九十公寔翹楚擢枝郤
詵嫓美游羽遂握臺符東攝負煑百吏肩脅以避質斧
劑寒為和拂我環堵顧念先魄藁葬何苦宰木雖拱窀
穸未舉爰槖于鏐爰絮于酤千里南州以奠府主鄙彼
腹捫銘兹劍許沈葭漸吹幽谷就煦帝䘏我君俾復章
甫公時載巡飛疏請叙法寧蔽績咎乃隠膴我實競競
以成齟齬公遷于莱病不時愈訊信僅歸訃音旋吐豈
無爾悲雲路&KR1509;阻公昔拊我今公我拊公歸冥冥予蹈
踽踽湊栢棲堂旅葵生廡欲為而宰而實空窶嗣器若
淑無所禦侮酹公一觴聊薦心腑銜恩徇知俯仰今古
嗚呼哀哉尚饗
祭華起龍文
嗚呼始嘉靖間鴻山先生簮珥而游石渠虎觀之間且
大用矣而弗竟用也既而歸老於慧山梁溪者三十年
人固惜公之弗竟用矣而公弗謂弗用也何也以有吾
子也先生之得吾子也晚然能及其身而成高第歴三
郎曹最後贊容臺典屬國以其最進先生之階駸駸乎
顯矣先生歿而人不謂歿也雖先生亦不自謂歿也何
也以吾子在也曾未幾何而吾子歿矣乃始成先生歿
矣吾自昨冬出填襄鄧送家至瓜步以道迫不及哭先
生而子之所使迓者其人與書至稱子之病狀云有痞
厄積在胷脇間飲食鮮少悴乎其顔余不能先生之悲
而吾子之病是憂何也以吾子為先生重也春而吾子
復以書来請文先生之墓而告有瘳矣冬而吾子之使
来而不持若書怪而問之則果以是疾彌留矣嗚呼痛
哉先生之所望於吾子者何如而遽此極也若年未三
十於先生不逮葬有老母不逮養二弱稚不逮長辭故
已窺建安之藩而未及啓文若已履昌黎之階而未及
上然則子之所以不死者方有待而其所以居死者殊
無當也吾有女獲事子而不待以死然死未幾而子繼
之則其所不永偕者室而其所永偕者穴矣嗚呼吾不
十年而哭吾女今又哭吾子人生於兹世何如也其少
者壯者皆已骨而老者猶戀戀於世鞅而不得歸能無
黯然而内悲今以一觴酹吾子子識之吾且歸矣歸而
有所以為二孺子庶幾報先生於九原而存子一綫之
遺嗚呼痛哉
祭誥封嚴母吕太夫人
嗚呼疇不有伉惟夫人伉衮衣偕耋翟茀以相疇不有
嗣惟夫人嗣手握大斗斟酌元氣疇不有養惟夫人養
鼎釜之腴分大官餉疇不有歸惟夫人歸柱石在堂庭
玉相輝疇不有祀惟夫人祀宗伯司之饔飱牢醴疇不
有&KR0830;惟夫人&KR0830;司空佐之金吾復壙貞山之陽欝芊佳
城大隧豐碑三公九卿千里而内守令攝統及鄕先生
牛酒上冢嗚呼哀哉婦德幽閒譽不上逮揚于王庭有
来綸綍女教靜專不出閫幃能使邇遠備榮致哀夫人
休哉天子所賁夫人仁哉太保所啓視不佞貞寔大母
行永媾慶門天作之祥敢攀崇楸以酹欝金冀駢雲車
儼其来歆尚饗
同年及通家子合祭陳夫人文
嗚呼惟少傅公為國碩臣偃蹇厥助以耦夫人惟夫人
不厭荆素以佐少傅公五絁之節而式是百辟也則天
子稱儉德焉惟夫人不憚拮据以寬少傅公内顧之憂
而一志於國也則天子稱勤德焉惟夫人不猜小星以
均少傅公逮下之澤而篤生嗣喆也則天子稱寬德焉
惟夫人不勌乳翼以體少傅公貽燕之思而俾嗣喆之
通國籍也則天子稱慈德焉少傅公之歸也天子既為
之續廩以資我夫人中饋矣而太史方時割大官之法
醖珍飶以為寄夫人種其德而始食其報則胡以不百
歲也而遽奄然以長逝豈人理之不可常抑造物以盈
而見忌嗚呼天之於夫人雖稍嗇其年而名寵之盛與
為之伉若嗣者則絶後而光前譬之婺女之精或少掩
於岷峨而萬古之澤不竭於嘉陵之川崇古等昔附驥
於少傅公之末者視夫人嫂也光祖等接武而第者夫
人蓋猶有母道也聊寫悰於絮觴仍擬德於束草夫人
其一享之毋忘其佑冥冥以安太史於孝而安我少傅
公於老哉尚饗
祭魏太夫人文
維已酉嘉靖二十有八紀恭簡公母氏太夫人卒越十
月庚戌秋孟曾孫婿刑部郎王某遥寓嘏饌帛拜手告
曰嗚呼太夫人之懿柔既作嬪於大宗用篤啟我恭簡
躋於顯位亦既有令聞嗚呼太夫人之斂厥順毋亢毋
豫靡改於服素天不憗黔首用降割於魏剪我恭簡嗚
呼太夫人之順拂茹荼豈弗苦曷見於色嗚呼休哉維
恭簡服明訓體學不懈迺與於大道委全是歸不冺其
昌百年胡長嗚呼太夫人寔後之大耋之朗融優游以
終不享其養亦不替厥養嗚呼太夫人哉
同年祭張僉憲祖母文
嗚呼太夫人歿而諸孫僉憲君以王事不得歸訣也將
無憾乎哉雖然太夫人有孫矣雖不得訣奚憾矣即某
等諸從僉憲舉丁未者凡三百人其以二親在者十不
四五矣其以二親推而大王父母在者十不一二矣及
自丁未而来十年中間不能待身溘風露比比而況推
而大王父母在者又百不一二矣而太夫人乃巋然獨
存若魯靈光也則豈唯張氏之瑞豈惟我二三兄弟之
慶於乎太夫人歸奚憾也雖然太夫人春秋且九十高
矣即慈孫所希覬世固有百歲者垂及而乍奪之寧無
纖忽未契也今僉憲君出為天子制使奉璽書以綏寧
東諸侯而留其二尊人處甘旨之備於口服綵之備於
目板輿之備於四體不十年一日耶夫出者以志養而
處者以物養太夫人不百歲可也某二三兄弟抑非同
丁未舉也且辱周旋為僚屬之友敬為文寓絮芻而告
太夫人其知之乎尚饗
哭亡妹王氏文
歲庚申之十一月二十七日世貞兄弟奉先君子之喪
歸越八日女弟卒于張踰月始匍匐往哭又二歲為癸
亥二月之十日且&KR0830;乃能率弟世懋治牲醴為文而告
之曰嗚呼痛哉汝死而令吾兄弟生也汝死而從先君
子地下鬼有知乎哉庶幾矣吾兄弟生為天地大罪人
厭厭之息猶盡也汝死則死耳吾生猶死寧若汝也嗚
呼痛哉日吾與汝方舟而歸而弗汝見也懼以哀重汝
病及見汝且革矣汝聲微屬曰兄以文章名天下能無
意我乎吾時中哽不能對久之曰即不諱為銘銘汝汝
頷首以謝業銘汝矣吾既稱殘人即銘之而孰信之孰
傳之其能為汝不朽耶否耶且汝之淑德懿行純性敏
工吾雖略言之亦未備也雖然即未備猶能略言之至
汝之所以得疾與所以死狀非誌銘所及也汝年二十
且字從先君子於通之使院火作汝有貞姜之操幾殆
坐是心怦怦有血疾矣癸丑汝歸于張氏屬先君子治
軍越而吾使歸吴兩地島寇大作先君子拮据矢石間
余兄弟奉老母避地奔竄汝遠虞越而近虞吴至廢食
寢幾朝夕矣汝自是病漸痼秘之弗告也先君子既移
鎮薊以老母念汝而携夫婦于官也權臣銜私忿切骨
惡語數至汝即憂叵測與老母相對避先君子而飲泣
既又不欲傷老母心至避老母而飲泣枕席間煢煢然
痕也汝病益深矣而猶秘也先君子每一聞敵騎至即
奮身出為士卒先汝無夕不搏顙祈天而請救也迨已
未之難起先君子方力抗敵已逮使至汝無刻不擗踊
祈天而請代也先君子幾死汝亦幾死汝疾始弗能秘
叩之醫十無一二治矣先君子中竒祻棄吾兄弟而汝
萬無一二治矣嗚呼痛哉吾兄弟生不肖不能出先君
子于穽而又不能醫藥汝以死吾猶具眉目偷食飲稱
人於天地之内其亦可羞也已吾之所不能銘汝之事
者有二汝之孝於王者也非其令於張者也抑先君子
之猶在覆盆也吾餘息之為存者也逮吾屬此辭筆徬
徨而再擲淚滂沱而不可揮且語且咽數矣汝聽之其
能怡然而甘我飲食耶雖然即向所云得從先君子者
大勝吾亦可以自慰矣汝有二女而少孤吾兄弟待之
猶汝也其長者撫於吾老母當為擇賢士歸之少者雖
依其父吾時時不敢忘也汝之槖裝頗厚吾悉以歸張
氏其未盡者非吾力所及然留以遺二孤女必不食也
嗚呼汝少則孝父母兄兄而弟弟既為婦則恭以事舅
姑而勤儉以相夫子令聲蔚然聞虞城矣汝之志固未
盡伸也汝不盡伸於行然無不謂賢也嗚呼吾既不能
醫藥汝以死而又不能傳汝以不朽竟負汝矣痛哉痛
哉尚饗
哭亡女文
嗚呼予昨歲杪病痏幾殆汝羈於華至廢食寐手治脩
脯東走駱驛謂予稍間喜動顔色汝當免身意且得雄
以為華慶予亦稱翁汝舅我師書来啟封病蓐不任暴
以凶終予時伏枕枯淚垂血強欲含汝展轉莫發汝既
長往幾失汝母偕汝季父舟往哭汝維此春正皇霈厥
恩予病強起上書國門為汝大父白見沈冤文罔繚繞
三鑽其火迨乎議上皇始報可星披露零改水疲陸始
過汝殯一申慟哭素旐欲淄漆燈漸昏朝晡上食其盌
流塵人孰無子人孰無死我為汝父薄汝至此嗚呼痛
哉唯汝大父寔鍾汝愛汝昔啼號謂見永背赤紱旋復
丹書昭洗汝從九原以是語爾汝之無知其亦已矣汝
而有知能不中喜嗚呼曲房杜徽仙管收謫弦月遂淪
猋雲曷適下絶遺孤上留垂白汝為令女復為哲婦電
火既消於汝何有徒悲汝父徒悲汝舅嗚呼痛哉尚饗
告獄神文
嘉靖己酉孟夏念二日有旋風挾葦席折竿破獄舍之
瓦而入墜焉次日刑部郎王某謹以文告於神曰某少
時嘗聞人言旋風下有鬼神也今風甚迅異跡所起止
若有警焉者意神或較共事之弗虔歟或論死死者之
未麗法其滯魂魄欝悒而不得信歟或論死未死者之
有遺情歟或倖不論死者之有遺法歟或獄吏逮胥禦
之弗良致顛墜歟或噫氣率發而偶值神無意焉未可
知也獨以為神與某俱寄此圜土之責神責其幽而吾
責其明神責其久而吾責其暫吾眡神道不相干為責
一爾主上閔念蠢愚之甘禍布德音下有司錄末减者
雖大辟亦微察實而賜議焉當兹日也神毋乃假以牖
用事者之衷使細心而無枉耶亦不可知也某不能生
死死生之乃朝夕慎千掫調醫藥廣主上好生之德以
彰神之休罔敢懈神其為左右相於冥亦罔可懈
祭城隍神文
昔者高皇帝制詔天下毋人神諸嶽瀆藪澤城隍毋以
諸侯王爵爵之自是二百餘年諸嶽瀆藪澤城隍之神
洗滌其謬守分一志以大庇民而青州之城隍其神為
九牧之一甚尊貴靈異不偶不佞則聞嚮有司以神宫
越在西郭門外於故實不稱迺改築焉而神之故宫猶
寘未徹一二鄉畯父老耄昏於念賈福淫祠奔走皇惑
勞牷濁酤婆娑之舞非期而謁比於叢林且謂有新舊
神焉其新小而舊大使人舍於内而外趣不佞即天子
設郡真二千石乃復有假守耦而治參令互事其何以
統齊耳目教民忠也敬下其議郡郡下兩學博士弟子
咸曰毁之便先大夫管仲功德於齊民甚深即祠祠焉
乃一二鄉畯父老未改耄昏好辭媚神佯易指目非敢
謂有新舊也神所游衍假而聽政毁諸已乎不已無年
灾及使者於乎神所云聰明正直而一之者也今像於
此復尸於彼賈福禍淫奔走皇惑莫知適從是二神也
人神之不可而以二神為甚亡謂不取夫令神赫然臨
之而草木狐兔精狀變怪強魄横厲剽叚其似以號召
民又神所大誅也不佞敢具言之神神其牖一二鄉畯
父老通其耄昏悉屏逐羣為祅者以光揚我高皇帝之
化毋令得以二端窺神不佞皇恐死罪死罪
祈雨文
提督軍務兼撫治鄖陽都御史王某謹具瓣香束帛敬
告于風雨山川社稷城隍之神曰都御史無似以天子
命領鄖節其荆襄漢南之山川土田人民皆與神共之
今旱自五月至六月矣未黍之地高者蟹螺而卑者沮
洳日夜恃雨以為命而不能希涓滴之賜今土尺坼而
膏寸涸本下萎而末上焦其父老子弟食寢之弗遑以
為歲憂夫天下稱名山者無踰玄嶽而稱名江者無踰
漢其神當最靈而又尊貴即父老子弟之所循省以為
最媚事者亦無如神神不當坐視其困也且天子方齋
明其德以奉上帝惠鮮小民百執事精白一心恪共乃
司神罔時恫矣即都御史之不蔽職而神督過之亦不
當以移於民也都御史今貶車服减騶從從事於壇壝
而敬與神約其惠我甘霖三日以起焦枯當從父老子
弟百拜稽首以謝神之大貺而光昭其威德抑語云天
灾流行國家代有意者神乃不能得之歲耶都御史無
似尚能以五郡吏民請命天子而神不能以五郡吏民
請命上帝者未之有也神其鑒之鑒之
謝雨文
嗚呼二五之靈其用為神神佐上帝以宰生民帝有至
仁神寔僎之凡此滂沱疇非帝仁民有大命神實柄之
凡此滲漉疇非民命兹惟長嬴魃為戎首如惔如焚鑠
石焦畝單辭朝聞夕奏絪緼漢江立波嵾嶺蒸雲龜者
為合朽者為腴仆者為起卷者為舒雨之驟来其滴歴
歴匪雨之滴實生民食雨之將收其絲霏霏匪雨之絲
寔生民衣貞寔無良六事何飭爰借神休脫我于責諸
二千石黃墨綬吏敢不滌心以承神賜田畯里父率其
子女崩角厥稽式歌且舞人亦有言欲而不貪貞有百
城神澤所覃勉勉我皇祗恭惠矜毋使雲漢流歌中興
弇州四部稿卷一百五
