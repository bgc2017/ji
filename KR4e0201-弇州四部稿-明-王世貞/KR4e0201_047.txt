弇州四部稿卷四十七
明王世貞撰
詩部
七言絶句一百三十首
殿前曲二首
磁垣鐵甲散晨光香篆微芬金鳳凰武帳日遲風自捲
君王昨夜幸昭陽
其二
鴻籙瑶簮叩寶壇雲璈鳳管簇回鑾月明千片芙蓉影
蟬鬢凉生七葉冠
莫愁樂
細娘家在大江頭總爲工歡字莫愁月明低按關山曲
何處行人不淚流
平陽伎
楊柳堤邊控紫騮葡萄新錦費纏頭春燈徧照平陽舞
不信流黃一段愁
其二
玉爲歌管簇雕欄錦作蓮花捧翠盤一片新糚驚月色
萬行瓊樹雪中看
閨怨三首
空城甲第與雲齊海燕無人不肯棲隔巷長干春十五
銀箏偏喚一行啼
其二
聞道邊關樂事多前庭蹋鞠後庭歌不知刁斗聲中月
曾照流黃錦上梭
其三
三殿論功拜徹侯平陽歌舞一時收無端却是刀環月
更遣文君賦白頭
西宫怨二首
露井香生百合開夜深明月在青苔春風自怨葳蕤鎖
那有西宫玉輦來
其二
點點蓮花漏未央乍寒如水透羅裳誰憐金井梧桐露
一夜鴛鴦瓦上霜
小伊州
頻年轉戰未封侯還逐高陽酒伴游醉後秖今愁出塞
雙鬟又唱小伊州
西興詞
留君無計恨匆匆盡酒停杯曲未終船到西興潮已落
明朝還起石尤風
青樓怨
輕風細剪越羅寒紅淚徐傾蠟鳳殘一曲停箏還自語
不知春思爲誰彈
青樓曲二首
馳道高騣赤電飛横擔蜀錦鬭雞歸新豐酒薄人難醉
夜半猶歌金縷衣
其二
姊妹爭誇夫婿殊衆中單道不曾輸千兵隊裏明金紫
腰下寒光玉轆轤
從軍行八首
蹋臂歸來六博場城中白羽募征羌相逢試解吳鈎看
已是金河萬里霜
其二
馬首垂楊折送行酒闌長揖寶刀横軍中最是多兄弟
不唱陽關第四聲
其三
朝來分隸李輕車揖客轅門意自如超距翹關三十萬
何人領取豹韜書
其四
夜深鄰帳送胡笳三月春寒雪作花吹盡關山楊柳曲
壯心元自不思家
其五
竒兵十萬擊匈奴谷蠡屠耆未擬俘對陣奪將金勒馬
獨身生致北單于
其六
蹀馬吹塵紫極昏洗刀飛血九河渾長城直拓三千里
表取隂山作北門
其七
胡姬學得漢宫眉辛苦風塵損玉肌不爲青春容易改
十年番地失焉支
其八
鐵騎横驅瀚海塵戈船直擣瘴天春不知南北功多少
羞作麒麟第二人
横江詞四首
越女紅糚隠畫橈驚波無際雪山搖貪趨破鏡西陵約
不怕風江八月潮
其二
江上檀郎來往頻婆娑妙舞賽江神來時風水隨船尾
欲往驚濤好涉旬
其三
錦纜羅帆翡翠舠長年催趁午時潮江頭楊柳深相恨
折損春風幾萬條
其四
青江一線日邊開萬古東流去不迴聞道海波穿地底
可能還向磧西來
甘泉歌
千尺通星井榦樓玉盤天酒夜來收白茅螭捧黃金印
五利明朝欲拜侯
秋宫曲
桂宫飄粟御筵香銀漏初添恩正長唱罷凉州天似水
百花僊隊按霓裳
春宫曲
十二珠簾帖絳紗山香一曲駐飛花當筵拜領葡萄酒
纖月雙彎襯臉霞
凉州曲
玉門春色勝臨洮敕使東來賜錦袍聞道酒泉香似酒
不煩銀甕貯葡萄
其二
千帳奚王作外臣射雕歸暮管絃新笑來杯酒稱兄弟
曾是沙場百戰人
採蓮曲
千枝婀娜媚朝陽風汎紅衣露碧房疑是吳王開水殿
酒深初散越姬糚
楊柳枝
西蜀竹枝君莫聽且聽東吳楊柳枝是處春隂堪畫舫
何村樹杪不青旗
其二
楊柳吳閶千萬枝横塘風綰麯塵絲不緣游子無攀折
總爲情人少别離
其三
飛花欲捲翠蛾顰浪打萍飄惱殺人猶勝洛陽東陌上
北風吹作馬蹄塵
其四
十月寒輕葉未凋淡黃疎綠短長條無情有態堪憐處
日脚雲頭雨半腰
浪淘沙
晴沙萬疊倚江開不斷銀山滚滚來片晌只疑隨浪去
千秋長自錦成堆
其二
潮來銀海欲連天潮落平沙故宛然得似古查能貫月
一年一度女牛邊
蘇幕遮
碧魋朱氁紫金瞳噏日濆波倒射空不爲偃師偏作眴
大家元住化人宫
其二
魚龍曼衍戲如神簇隊金牌色色新珠簾不動天顔肅
始信支那有聖人
弘治宫詞十二首
甲帳銀燈夜未央漸看鴛甃有寒霜三千粉黛渾如掃
聖主重繙日講章
其二
南海珠池貢已稀西川又罷錦文機朝來御服三經澣
賤妾寧希曳地衣
其三
禁苑先朝紅藥臺御筵親爲兩宫開莫嫌宫監希恩賞
玉輦何曾更一來
其四
午槐圓影覆彤除今日天顔喜氣舒穏坐御床無一語
但稱難得老尚書
其五
五月鰣魚白似銀傳餐頗及後宫人躊躇欲罷冰鮮遞
太廟年年有薦新
其六
黃帕朱奩覆御羞手題頒賜夀寧侯昆明督亢從渠請
今日臺官在殿頭
其七
琵琶雙鴿暗凝塵玉指生疎調未勻自是經年無曲宴
不愁供奉數中人
其八
御前黃蓋進羹湯玉筯頻停不肯嘗應是司農聞水旱
蹙眉時讀兩三行
其九
靜數蓮籌第五更寒鴉金井未分明披衣欲坐猶疑早
前殿連傳警蹕聲
其十
雪乳冰糖巧簇新坤寧尚食奉慈綸祈年好在齋宫宿
莫遣羊車别院頻
其十一
掖庭愁閉自年年今日承恩雨露邊又是鋪宫新例薄
空勞少府積金錢
其十二
急遣追鋒召外家南宫桃李正如霞自從光禄裁宣索
長日從容且賜茶
正德宫詞二十首
十年彤管侍先皇太液甘泉蔓草荒七葉神孫今好武
苑西新闢鬭雞場
其二
蜀馬分弸對打毬纖腰帖地涴青油金牌銀盌從渠愛
誰敢爭先第一籌
其三
僊韶别院奏新聲不按唐山曲裏名青鷂白翎俱入破
十三絃底似雷鳴
其四
金鰲橋畔柳絲長舴艋艙頭有柘黃六院少兒初病酒
御前親自過魚湯
其五
兔首熊蹯載後車長楊輦道不須除勅教頒給言官了
玉几知無諫獵書
其六
窄衫盤鳳稱身裁玉靶雕弓月樣開紅粉别依回鶻隊
君王親自虎城來
其七
急勅甘泉暫解圍期門百騎少光輝中官昨夜聞歌管
知道初從長信歸
其八
玉水垂楊面面栽豹房官邸接天開行人莫愛纏頭錦
萬乘親歌壓酒杯
其九
夜半毬燈出未央俄傳鞞鐸向平陽六宫處處秋如水
不獨長門玉漏長
其十
綈案東頭有皂囊不知疇日進封章付教河下金璫手
莫遣君王甲夜忙
其十一
淡黃初纈草屠蘇側坐蕭家老秃駒薄暮西風吹袂起
小龍團底露真珠
其十二
西師入座講蓮經勅許娙娥取次聽纓絡寶珠從密施
莫留餘障在宫庭
其十三
平明東閣下恩綸獸鎧鸞翿色色新大内别開元帥府
傳聲侍女莫稱臣
其十四
上陽宫裏進葡萄爭道沾恩色自驕小合黃封雙御押
大官將賜霍嫖姚
其十五
六軍容衞自星羅熊館鷹房處處過此日靈臺顓候望
不知龍虎氣誰多
其十六
帳殿春眠日色饒掖垣簪珥自羣僚中官又啟排當就
亭午傳宣且放朝
其十七
純銀八寶白如霜金豆離離出尚方撒放御階憑拾取
内人男子拜君王
其十八
百子池頭九子祠太皇恩許進香時深宫豈少宜男草
何地曾沾雨露私
其十九
傳呼京兆進春牛百戲魚龍曼衍游雜遝香車看不見
好登遼后洗糚樓
其二十
勅掃椒風第二房俱傳倩女出平康天宫欲曉人間事
約伴相過話夕陽
西城宫詞十二首
芙蓉新樣紫霞冠細擁珠琲小鳳團一片香烟叢裏出
玉真朝罷簇迴鑾
其二
新傳牌子賜昭容第一僊班雨露濃袋裏相公書疏在
莫教香汗濕泥封
其三
五雷壇上雷一聲海子閘口雨縱横祈靈驗後催傳賞
馬上朱提玉手擎
其四
色色羅衫稱體裁鋪宫新例一齊開菱花小樣黃金合
昨夜真人進藥來
其五
花底傳籌到五更隠囊斜倚到天明寒霜不敢蒙頭坐
暖閣時聆謦欬聲
其六
紅軒步輓碧油輪白玉階頭不動塵阿監排當須次第
喜來俱作放班人
其七
兩角鵶青雙筯紅靈犀一點未曾通自緣身作延年藥
憔悴春風雨露中
其八
梨園弟子鬢如霜十部龜兹九部荒妬殺女冠諸侍長
大羅天上奏霓裳
其九
鰲山烟火冠春城步輦龍旌倒褪行忽報大官供法酒
玉音宣喚五先生
其十
西苑傳看白鹿歸金鰲橋下立依依不論供張能如鹿
愁見鴛鴦接翅飛
其十一
侍女俱傳厭勝符貓爲鐵騎鼠爲奴撏撦一博天顔喜
八寶金錢踠地鋪
其十二
不御坤寧二十年玉階埋月樹迷烟聯房自信無人到
閒放猧兒自在眠
吳中迎春曲八首
十五女兒好容顔恰似楊花太劇顛貪過吳橋新水發
濕着羅襦不解憐
其二
儂家少年來看春繡帢雕鞍色色新拾得金鈿便驕惜
不道紅糚惱殺人
其三
弓鞋羅襪細温存偏愛春泥印齒痕看到閶門天欲暝
六街燈月照黃昏
其四
今年冰雪太遲春分外催花羯鼓頻行過貴家春不度
隔簾呼住打毬人
其五
橋邊宛宛雙柳株賈客蹀躞千金駒停鞭半醉道春好
笑入胡姬舊酒罏
其六
青天幻出木蘭舟對對妖童髮似油齊唱採蓮新樂府
高樓抛下錦纏頭
其七
白髮田家一老翁欲行翻更仗兒童只問勾芒甚顔色
還呼社酒醉東風
其八
帝城風物倍光華却比吳閶少見花解道天街春尚晩
不知先落五侯家
燕京四時樂四首
城南韋曲春可憐侯家鋪埒黃金錢即妨蹀躞要歸去
十五搊箏楊柳烟
其二
東華空望碧欄杆高棟承雲赤日寒不是蒲萄渾難醉
銀冰片片水精盤
其三
薊門霜葉馬初肥蜀錦輕裝七寶圍日暮金丸彈不盡
紅塵一騎趁鷹歸
其四
青樓小婦熨瑶箏飛雪敲窗萬玉聲三十六簧寒不起
自歌金縷到天明
古意
傳君移戍古梁州明月心懸隴水流莫怪夢魂逢不得
書來依舊玉關頭
其二
莫誇靈藥鏡中過自是君恩薄更多不信雕弧摧九日
却留明月隠嫦娥
咏戍卒(下六首少時作)
夜靜風高角自鳴鐵衣長掛酒頻傾細君莫厭離家語
爭道明朝又出兵
其二
歲歲從軍出酒泉未知何日勒燕然相逢莫更嫌衰賤
多少黃沙掩少年
送蔣子南歸
乍逐春風上帝畿如何短棹乂將歸看君身似瀟湘鴈
不厭年年南北飛
其二
潞水驛前雙畫橈送君頻上又相邀征衣半濕離筵酒
心到閶門第幾橋
病起
推枕春林送曙鶯漸驚虛白上窗櫺書尘貧病無他業
一卷黃庭内景經
其二
蕭疎病骨怕逢秋伏雨斜風到枕頭一夜芭蕉惱不徹
他自無情我自愁
計偕途中四絶句
閶門女兒糚髻輕十三十四學銀箏行人不解絲中語
都道陽關送别聲
其二
金陵望中山抹烟鐵甕城頭浪拍天居人盡說風波惡
江口何時不放船
其三
日落徐河水亂流高城椎柝漏聲愁相逢欲解珊瑚玦
不見胡姬舊酒樓
其四
濟河北流復南流行到天津南北愁人生順逆雖有分
耐可此身居上游
立春日與吳峻伯席上分韻呼采得一枝花
綺裀分彩占年華疊翅鴛鴦色並誇最是夜來春信早
就中呼得一枝花
將還故鄉醉别燕中友人
葡萄新釀紫霞文累釂深巵謝數君挂席還依薊門月
鳴榔初蕩闔閭雲
其二
酒肆藏名君不知别來方解問相思江南添個疎狂客
蓮葉風前唱竹枝
戲題徐迪功五集後
一貧無夢到封侯屠狗吹簫不自由今日功成身亦貴
可堪人記少年游
其二
十年家火煉凡鉛一日中原遇大還君自羽儀朝帝闕
莫將罏鼎悞青山
别于鱗子與子相明卿十絶
十年爲客問吳山錦纜安流此日還唯有故人歌一闋
行雲不度似陽關
其二
鳴鞭醉色傲幽州飲馬滹沱水亂流明月獨懸南北淚
黃雲偏載古今愁
其三
西風獨許季鷹回紫酒青蓴亦快哉八月吳江潮水發
掛帆天際雪山來
其四
五子應從五嶽來鈞天帝享動天臺相逢此地原非偶
散入中原豈乏才
其五
日觀峯高高插天天門雙闢俯蒼烟無人共拾金光草
拄杖行吟望斗邊(于鱗)
其六
扁舟八月向維揚素魄含波欲似霜北地翻傳廣陵散
故人天外意茫茫(子相)
其七
徐卿抗疏擬烟霞白笈青鞋興未賖我繫漁舟問苕霅
玉簫吹破碧桃花(子與)
其八
羅浮秋至重嶙峋漳水寒流月色新南北歸來俱自好
不知裘馬倦游人(梁公實謝茂秦)
其九
褰裳去採漢江蘭日暮江深春水寒欲寄一枝君自賞
傍人應作艾蕭看(明卿)
其十
當年季子去歸吳縞帶誰遺别思孤十二國風論欲盡
大帆明月滿姑蘇
别弟
别時攜手上河梁兩岸相看即異鄉獨立蒼茫歸騎晩
春來月色倍如霜
其二
鳴鐃疊吹鳳池頭玉勒金羈控紫騮無那别時言不盡
逢人日日問青州
見挾彈者偶作
黃衫挾彈市人看楊柳隂中百舌寒日暮建章秋色裏
不知何處落金丸
即事三絶
闔閭城外閃旌旗盪寇樓船十萬師爲問幕中諸上客
何人不揖羽林兒
其二
欲提長劒斬長鯨歸擁春農海畔耕縱有微勲麟閣上
栢梁先遜侍中名
其三(謂趙氏也)
護軍旌傳有光輝馬首黃金意氣歸挑盡機頭紅女淚
又勞天子賜春衣
弇州四部稿卷四十七
