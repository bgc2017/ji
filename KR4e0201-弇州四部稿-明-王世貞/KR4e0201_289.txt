弇州續稿卷一百十五
明王世貞撰
文部
墓誌銘
貴州按察司僉事進階朝列大夫南岡龍公墓誌
銘
明興言路之闢莫盛於孝宗朝當是時大臣多賢者而
猶不能勝其苛擿上亦為之稍斥其一二不稱之臣以
塞其意其擿而不當者亦兩不間於是大臣與言路之
體並伸而言路稍重世廟初亦微用其意而是時大臣
之賢不肖雜於是言路為之祛除其不肖者而登進其
賢者故言路之體獨重而大臣為之稍屈其後上有所
用當意之臣驟貴顯之而言路不能容或肆其掊擊故
天聽不復恒而甚或死或戌或編氓於是大臣之體獨
重而言路為之屈然天下曉然知其為直臣易世之後
死者旌生者用時或一伸於其屈而大臣之中黠而忮
者陽寬之以外遷或薄之以微讁而隂風柄事之臣以
考功令黜之雖遘鼎革不得昭洗蓋至是而言路大屈
若龍公良卿其一也當公之成進士為行人奉使淮府
已能盡却其餽著廉聲既授刑科給事中侃侃發紓其
直會上甫以災異下詔求讜言而西苑仁壽宫役驟起
公謂皇穹宇之敬天七陵之重祖壽宫之豫後有司方
竭蹷黔首之財力而從事不敢緩然内府與閭井並涸
矣西役之工是亦不可以已乎哉請停止便上雖不為
之停止然極是公言公又陳治體三要曰慎簡補曰復
久任曰嚴舉刺其論邊事若重要害增援兵免摘遊騎
上又先後極是之俾部院議行時大司馬滄州公與御
史大夫儀封公以微言相詆謀俱乞骸骨上皆慰留之
然儀封之望視滄州優公具論大臣不和非所以表庶
僚而微左滄州上又極是之宣大之總督樊與撫鎮臣
比而縱敵剽掠尾之出塞而馘僵屍首以大捷聞有旨
褒嘉且第功封賞矣公條奏其欺罔請加僇䟽下兵部
持之不覆公復伸論益切上又極是之樊裭職餘讁罰
有差翊國公勛以寵利得罪公奉旨籍其家與諸子姓
僕隸之為奸者既竣而追論加切上又是之公入諫垣
僅歲餘䟽凢十餘上皆天下大計其所彈劾不避貴倖
頼上明聖無所不曲從直聲震天下而獨偕其省僚論
故大宗伯分宜氏䟽留中不下分宜貪而險顧以小才
當上心而與首揆夏文愍公交惡夏公故嘗以行人為
給事中於言路多所假借分宜見公等䟽意其端自夏
公會夏公用忤旨罷分宜乘而密請上考第言路凢有
見指擿者皆目為夏公黨皆不免而公得福建布政司
都事前是南京吏科給事中王煜與公同年進士稱石
交嘗䟽論分宜而意以在遠未能根株分宜罪狀已具
䟽椷寄公潤色之詳於原草矣而分宜既拜相時時念
王遠臣豈其能置耳目於我側後微知自公益恚恨謂
龍生吾鄉人不一念桑梓耶當公入計時風太宰欲去
公時御史大夫熊恭肅公浹少宰張文毅公治相顧而
愕曰此諫臣甫謫外何名去之太宰不獲已俾從不及
例調然幕僚於例無調者公歸不擬赴選人以母李太
孺人故強之至部而太宰為熊公一見公執手歎曰骨
鯁給事耶使若淪落至此甚愧之雖然吾且岌岌矣蓋
熊公亦以提衡數抗分宜故也張公公座主也公見張
感慨語公微熊公而不得至此矣於是公補廣西幕稍
遷興化司理同知漳州府公自是再親事皆不鄙其官
與民絜情法而衷之兩郡悉稱之曰龍青天龍青天於
是分宜示若寬公者而李公默最後為太宰擢公貴州
按察僉事飭兵思南思南之人聞公直臣畏之公以德
綏懷其若淑者而虔其悍者得苖酋吳黑致之理事聞
賜金幣會御史董君大校士以試士属公多得才儁而
程式文為諸省冠思南守璋者憸傲人也與後御史宿
有連數與公抗公嘗廷斥之時時擿發其吏弊璋迺搆
公於御史因檄公從按畢節公以思南警辭迨病告公
獨不候去亦無所贐於是御史恚甚而思南守之搆入
矣然猶謂公自省垣出有諫諍名難之既而悟曰是非
相君所欲甘心也耶因極意誣公䟽上勒歸里俟勘公
歸十餘年間以分宜之在政也絶口不敢辨迨分宜敗
穆廟改元始以公之䟽行貴州臺為洗雪然不能復用
公而公亦老矣笑謂人安所用我我得不落彼御史度
内已足又復奚望哉然自是再遇兩宫覃恩進階有金
緋服前後居林下垂三十載於吏弊民瘼未嘗不精心
為臺司郡邑諸公白之也諸公亦心服謂故給事論辨
萬里外若指掌寧鹵莽目睫下公每歎使我更得十載
立丹陛前計議天下事當不止此已矣公諱遂良卿其
字别號南岡其先為漢零陵太守伯高新恩侯所稱說
者也十餘傳而為暹家道州又數傳而為吉水丞庚避
亂徙永新其後有況者官大理評事有欽者中三史科
官四門博士冠帶世世不絶至公之父贈給事中必合
益有聞矣公性穎敏工属文總角而補諸生踰冠薦於
鄉無何成進士俱為通人所賞識當贈公之捐館時公
尚少毁瘠不踰禮奉母以孝聞撫弟妹以友愛聞待親
族以惠施聞他行誼章章甚著其仲子希夔能述之余
不悉錄錄其大者以志公藏令後世知有龍給事公而
已公以丁卯陽月生以癸未蜡月卒得壽七十七娶湯
孺人有丈夫子七人某某公故勤學問然喜力行不務
為名高鄒司封者篤論士也於稱公甚至而猶恨其不
喜聚講以故激昂凌厲之氣時軼而之於剛然歟否哉
嗟嗟使公日聚講者百鍊化而繞指矣
銘曰天德之剛不以物萎誰為伸之誰能屈之吾所謂
屈伸者不悲其人而悲其時
贈太子少保南京兵部尚書僦菴潘公墓誌銘
潘之先自榮陽侯食采於潘因氏潘而望榮陽為最古
晉時中書令安昌公尼者與其從父散騎侍郎岳齊名
以避亂死塢壁間而子攻渡江徙吳興之烏程遂家焉
七世而為孝子綜又二十六世而為萬一公始遷烏程
之滙沮又六世而為南葵公孝有四子公其季也父子
俱以少子季馴貴贈累資政大夫太子少保南京兵部
尚書南葵公所居滙沮既極吳興山水之勝又因沃腴
為産遂彬彬詩禮名族然不能得志於科目公生而穎
秀異凢兒髫時南葵公撫而弄之膝前有鳴金過者公
馳視之南葵公曰毋往也能屬對吾噉爾餳乃曰銅鑼
打動小兒心公應聲曰木鐸振揚夫子教南葵公大笑
曰使我形穢既謂吾潘有人矣九歲受經術屬文多儁
辭少保閔莊懿公珪致仕歸為其仲子某擇壻而得公
見已心器之復使屬對語逾工有唐人意中句莊懿公
喜謂某曰趣歸女必貴是為閔夫人公甫成童游郡庠
弱冠以高等受餼俊聲藉藉而會南葵公不禄公以少
年支持門戸不能無公私挫損乃奮曰豈可以當吾世
而隤先人業於是大有所樹廓然不屑屑計也既而歎
曰是且妨吾書於是脫身游太學多交其豪賢長者意
猶不懌乃徙居蜀山别業益治經術垂就而家不戒於
火盡喪其橐公復舍而治生居久之大隃勝於舊蓋公
之産再躓再起其於學亦再蕪再殖然卒不獲以科第
顯而所舉丈夫子四皆朗秀玉立公悉延明師誨之而
身提衡其間尋仲季皆舉進士官太史臺諫計公當益
發舒然不肯作官人態或謂何以不就二子禄養公謂
吾食於二子不若食於家甘也且不欲以口腹故傷其
廉每貽書戒二子母家於官苟爾吾不子若公素不習
醫偶閱岐黃家言而悅之遂以醫名其切脉處方多出
人意表属大疫公親為㕮咀里人恃公而起者十九隣
有趙某嘗訟公於官而病且劇謂其子曰能生我者潘
君也其子謂方與潘君訟柰何從之乞藥趙某曰不然
彼負氣而中甚慈必不忍於我公果為之悉心處劑以
起訟遂不克終公年未六十而中外孫可二十人環繞
膝前教之句讀竟日欣欣忘暮然不久竟以病捐館時
嘉靖之甲寅四月廿有三日也距其生弘治壬子春秋
六十三娶即閔夫人有婦德四子者伯驤官桂陽令娶
嚴鎮遠守鳳女仲驂翰林院編修後為安慶守娶邵山
東按察副使南女叔駿官龍江關提舉娶吳季馴累官
太子少保刑部尚書今以右都御史召理河道公自御
史少司寇御史大夫四贈而得大司馬皆以季最故娶
施光禄署丞崙女五壻為張夏馮時雨李學皆衛經歷
沈子禾邑諸生沈蕙太學生孫男十四人景生冠生弁
陽太學生苕陽太學生朝陽岳陽桂陽伯子出也京陽
瑞陽俱太學生鍾陽生員文陽太學生仲出也震陽邑
諸生宜陽太學生華陽忻喜皆叔出也大復進士為溧
陽令龍翰恩生玄授玄孺俱邑諸生季出也曾孫男二
十八人婚嫁皆名族御史大夫之言曰先公之倍諸孤
也其葬有封樹而無誌銘孤雖少不任責然中心怦營
焉未嘗一日而忘不朽於地下今者托吾子姻婭雖然
俱老矣其幸而辱之一言毋使有後時歎余既已許大
夫竊謂潘故世號鼎族顧未有顯者公復不得志於詩
書然四舉子而四皆貴諸孫復繼之繩繩振振無非麟
趾息之數世麗且不億矣是曷故哉醫以活人為功一
念之仁不以讐廢其大可推矣是宜誌而銘之公諱某
字某葬在某地
銘曰烏程之山若徊若翔土沃而豐水清以長是惟潘
公之宫與其藏子孫彌昌利用賓於王
資善大夫參贊機務南京兵部尚書贈太子少保
月溪隂公墓誌銘
萬歷戊子秋八月參贊機務南京兵部尚書隂公卒於
位侍郎王世貞偕寮属為公治喪得美材焉以藏公遺
而久之閩中吳公代公位偕世貞上䟽稱故尚書隂某
奉事主上三十餘年小心敦謹無纖毫公私之譴敭歷
中外所&KR0681;有聲實以至八坐佹及三載不幸病殁垂槖
蕭然歸櫬萬里臣愚不勝敝帷之感惟陛下裁憫天子
為之震悼下所司賜祭二俾擇壤以葬仍贈太子少保
唯太常之謚尚闕焉以待議者公喪且發而其嫡胄子
鎔手次其事行謁余請銘其墓中之石曰嗚呼先公已
矣所恃以不磨滅者唯子文已而復以大司空何公起
鳴之狀來曰葬有日矣敢終累吾子余與公雖晩合宛
然金石契也其何敢辭按狀公之先籍楚崇陽八世祖
天與為元萬戸避兵徙蜀之内江遂稱内江人有子漢
州司訓廣廣子秩秩子秉綱累官同知黃州府數被薦
書一見祠名宦秉綱子柰柰子璽璽子汝夏俱博學有
隠德為里閈所述而璽汝夏竟俱以公貴贈通議大夫
都察院右副都御史通議公娶洪淑人而舉公公諱武
卿字達夫别號月溪偉晳端重自其兒時已嶷然有巨
人表七歲能属文日誦千餘言稍長通尚書傍及經史
百氏之學太史楊公慎少保趙文肅公貞吉為鄉先達
見公文而器之會於聖水寺賦詩以台輔期公十五補
博士弟子試多冠其曹偶久之通議公以事至貴之思
南病卒公馳哭奉喪歸哀感行路既服除舉於省為第
一人明年丙辰第進士復冠其經見賞侍講邢先生一
鳳授南京戸部主事尋以洪淑人憂歸其毁如初服除
補刑部得四川司尋進署江西司員外郎公於職文法
無害尤能推見深隠以情麗之官餘杜門自守儼然若
冰玉為文詳雅有度人益稱焉遂得陜西提學僉事陜
故多才自楊文襄公之為使者以水鑑稱絶而公差為
近省試榜出所拔第一人強半若今温司徒李尚璽尤
其表表者公於學政慎其他能衷寬嚴未三歲遷布政
參議分守江西之九江鄱湖盗藪一空以暇延接儒生
講說秇術幾如陜時明年轉其省按察副使入賀萬壽
主爵者謂公文有餘改督廣西學政廣西不能當陜之
半而公益精熟益尊重無事諸生文受公閱若妍嗤之
過鏡無能遁者公又時攝臬篆辨某儒生宿冤咸以為
神帥府有討於猺公參其謀逡巡辭報功不獲賜金紀
叙遂進福建左參政甫至而倭大來寇都督俞大猷討
破之公又參其謀比入棘所得多名士遷江西按察使
風紀肅然偕御史讞審有所平反轉陜西右布政使遂
為其省左属歲大侵公竭策蠲賑首損歲奉以風勸其
僚属民用全活又因星變上十事於兩臺一曰給戸田
二曰定本折三曰謹支收四曰議儲蓄五曰處虚糧六
曰覈屯課七曰請驛傳八曰備邊餉九曰辨賢否十曰
嚴吏卒兩臺是而行之多著為甲令部有以白蓮教叛
者臺發兵討平之公又參其謀是時公居陜久赫然治
聲流聞前後三推開府京牧皆不果最後余以故中丞
起田間補應天尹避言不出而公得之至未幾即提調
留畿試勞勛為最改太常寺卿上方舉籍田禮至郊祀
天地恭謁諸陵饗太廟頗用纖苛責容臺鮮當意者公
獨善為儀進止甚都而貌又明晳上時目屬之輒有賞
賚尋拜都察院右副都御史巡撫真保六郡提督紫荆
關軍務公始得發舒其材用選將練卒信賞必罰前後
清丈田糧議處賑䘏通河道湮塞飭三關墩堡皆精意
行之不為虚言有劇寇横劫剽州邑殺僇吏民公討捕
悉就平考績予誥命及三代入為都察院左副都御史
佐理院事亡何轉兵部右侍郎再轉左前公治真保時
行邊給事以公修塞勞上聞賜白金一鎰文綺二其後
復有以舊勞上聞者賜綺如之白金殺三之一其後以
慈寧宫告成宣遼左捷賞俱如初以督視壽宫勞宣平
緬捷賞差次大司馬滿六載進階勲正議大夫資治尹
遂進南京工部尚書取道還内江行焚黃禮守令牛酒
上冢益出賜金與五服宗黨戚属共之父老飲而悅相
顧指曰吾鄉人瑞也公既竣事馳之南京思大有以振
釐宿弊會有詔徵言遂條為八議一減免織造一寬造
器物一查覆椶薦一停解花梨等木一改折皮張一蠲
免拖欠一暫免物料一停取杉楠尋復因儧運糧儲條
五議一清關防以肅漕政一查班匠以濟工作一催底
船以杜推諉一慎僉選以便責成一清船號以便儧運
其後議俱報可而前議事取裁節歲可減縣官十萬之
費而中官近幸多不便以故或許或格然其許者至今
利頼之而見格者往往為通人扼腕孰計以為當必有
踵行不終寢也公用大計吏自陳乞骸温詔慰留不許
俄轉今官公故有威望至是飭紀振頽斬然一新仍䟽
條請補丁壯實營伍徵折色置操馬增火器重游巡嚴
捕盗稽職守皆報可前是少司馬顧公章志以車駕郎
中倪凍議上書請新船政即下郎中凍計處歲所裁省
冗費以數萬計疲卒得大蘇垂報功而所未盡者公復
與郎中凍謀分欵十一曰分大小黃船差二曰減太常
寺官差三曰減駕船軍額四曰處原駕正軍五曰會計
行糧六曰酌量募直七曰議接船銀八曰議修理費九
曰𣲖編俱如快船十曰撥差應併兵部於是纖悉無所
遺恨稱盡美矣而會歲大饑流莩塞道米價踴貴至三
倍公慮諸軍困而有脫巾之變也䟽請先給二月糧軍
恃以飽且有羨米鬻之市價亦稍損有為狂語舉之通
衢者公捕得杖之百且以三木囊之咸悚戢時世貞已
久廢田里強起從公後公懽然恨相見晩事必咨詢偲
偲怡怡如也公少於余一歲髮鬒而顔渥丹腰腹博碩
如壯人而間謂余病不時汗心腑間恒怦營非得熱酒
沃之不止七月行盡偕余試諸生而微不豫余勸之少
休然猶健食飲為人作報書如恒時晨起忽眩暈不食
頃瞑矣留都士人相顧悲咤痛失公而歎人世之無常
時岷峨之中有兩巨公若公及少保銅梁張公者皆生
同丁亥前後相次為兩京大司馬張公得弛檐而公猶
在事不一月而俱失之人之云亡邦國殄瘁豈不惜哉
公為人詳整嚴密動止有尺寸所居官内語不輕出外
語不闌入至於遇大事决大機取裁一心不少凝滯既
以文學政事致顯重然絶不以所長形人以故畢身鮮
忌者即有一二亦不能苛誅其跡嘉萬之際柄臣凢三
易而三為忮公無所親䟱以其身與官俱完昭朗令終
寧偶然而已公春秋六十有二娶於某封淑人子鎔鋐
鈁釴云云葬在某地銘曰
隂先侯興别曰長生世為公侯亦炳仙靈自楚而徙如
蜀卓程卜祀無疆至八而亨吐汶斂峨乃公挺然望之
如山探之如淵西障大荒東潤三埏胡淵而涸胡山而
騫匪人摧之乃天為之朝著失望戚里纏悲我志其幽
系以銘詩太史采之太常儀之
太中大夫河東都轉運鹽使司運使少葵公暨元
配歸安人合葬誌銘
吾王之先出晉丞相始興文獻公五季時徙嚴州之分
水有司諫公縉者顯重於宋為名臣以上壽終又數傳
而至古川先生諱夢升薄元德不仕僅從行省辟為崑
山州學正踰三十年老不能歸遂為崑山州人後割崑
山之東垂為太倉州故王之裔或稱崑山或稱太倉其
居亦相錯如繡古川先生有三子其中子夭絶而長者
則吾少葵君始曰西族少者則余始曰東族積數世而
後少者分日益以尊故吾齒亞於君二十年成進士亦
後一紀而忝大父行君不以長先達故廢孫枝禮側行
隅坐唯阿唯謹即遇他東族羣從少年輩謹亦如之而
其於西族祭酒自若君於古文辭少而好其婦弟歸太
僕先生熙甫既而好俞徵君仲蔚晩而好余諸子孫探
君意遇其七十或八十年必徵余文及詩奉觴為壽君
欣然領之迨其晩年則熙甫仲蔚已前逝久矣易簀之
際属其子仲極曰誌吾墓者必吾司馬公而後吾安於
瞑已又曰悉我而文者許蕭山也属之狀故公沒垂二
載而仲極將葬公於邑西二保之莫字圩奉母歸安人
柩合焉而徵蕭山君之狀來請誌若銘君諱三接字汝
康號少葵則緣父樂葵公故王父承事郎恢贅於崑山
之時遂定居崑山生子封祠部郎時暘即樂葵公也讀
書工舉子業入太學不仕而以君貴封母徐亦安人封
公善治生能用積纖起有子凢五人而皆敏君及其伯
氏光州守汝懷則其尤卓犖者封公既不得志於科目
則益課督君兄弟讀是時尚居約於膏油虀鹽之類僅
取給而已日噉粥無兼味而君不少倦十七補州博士
弟子試輒異等有聲居久之伯氏已連舉進士矣而君
尚滯諸生間當就鄉試首試於御史不錄已御史合十
四郡九州之遺者而更試之得君文賞異曰吾嚮者何
以生若咄咄怪事君遂以第一人入試薦於鄉明年復
成進士光州君則謝州事歸矣又明年授大名之長垣
令長垣三輔巖邑君治之最有聲嘗雪重辟之冤者不
為宿案所束一縣戴以為神明有御史大夫所居邑隣
其舍人子貸金於長垣之市倍其息君持不可曰倍之
其業行盡俾讎其十之三尋大夫之夫人之京他邑令
望塵跪伏道左君獨長揖而已夫人怒曰何強項令若
是與其舍人子合而譛於大夫大夫信之及大計吏遂
欲斥君太宰許文簡公讃持之曰考令狀先後皆良語
何自斥之乃得調浙江之景寧君為景寧則益練嘗以
其山邑多溪水時暴溢而士椎不知學君勒其吏民築
土石為堤而躬之學宫與諸生談說秇文不休積以有
聲邑諸山故多礦然礦脉已絶而中貴人緹帥奉上命
履得其地必欲開礦君從父老力持之不可既開亡所
得中慚忿益恣其䲭張以搏噉其民君匿之而獨身與
抵抗會御史以兵使者至調劑其間始得解當是時君
幾危然聲亦益著太宰欲大用之然以大夫猶在臺為
稍遷南京禮部祠祭主事滿三載考最得封其父如君
官母秩如之製冠服以進封公公御而大悅樂謂吾為
伯氏宦不達視一命若天上今幸得之矣留君暢飲月
餘而後返部進郎中君於曹事簡無所發抒然已雅為
尚書南郡張公所賞事必取籌畫間從郎同年許仲貽
薛仲常縱游山水間倡和成帙蓋未幾而柳州之命下
矣柳州故唐遷人地至明而小重然方有兵事知者不
以擬君而得之君意氣故自如甫至柳而張襄惠公岳
已總大兵平馬平寇行相地得千壤村為要害議創堡
塹調狼兵雜他獞守之以控御遠邇公抗議謂巨憝頃
已悉伏誅其脇從解散者良赤子也墳墓廬舍妻子皆
在今奪以予戍卒則亡所歸使雜居必不安且狼兵非
能久戍人也是不潰歸必四出行剽耳頃守使人微風
諸獞其父老携其稚弱踵至叩頰願得長奉使君宇下
歲歲共縣官賦役自詛於天不敢倍德守請毋以狼兵
雜他獞戍之即以土著之獞戍之張公曰善吾見之晩
罷不復别置戍時又有周王諫者其父子皆&KR1373;黠而據
上猶峝行剽柳融四邑君設方略捕擒之不煩兵立平
柳故環江而城阻水為固惟北則平野無山谿之險有
寇警則豕突而前不及乘障公請於張公闢北郭而城
之其長為丈者五百七十有竒高為尺者十有四因工
於餉因力於兵城堅若礪而民不知役歲當入覲上計
兩臺䟽留君畢役請毋行而修郄者復乘君不在以間
調君君念臺薦婁上法不當得調今有調此必有深中
者柰何復出委身齒頰間而封公強之力乃就吏部除
而得雲南之澂江澂江雖遠而土風清淑民饒樂無事
君以治柳者治之效乃大著臺所慰薦如柳時適有元
江之師君於幕府多所禆畫黔國公卒有弟朝弼當襲
陳夫人妬之别擁他人子以為公遺胤欲以傾朝弼事
聞於朝遣給事會臺勘而君在委中陳夫人行金居間
而君固辭之曰黔故勲國柰何欲以私恡斬其後朝弼
卒得襲滇人稱之遷河東都轉運鹽使河東額鹽四十
萬引歲益之為餘鹽二十萬引而久之遂欲併入額為
六十萬引君固持不可曰餘鹽也而入額是將復生餘
鹽也商人感其意皆子來課乃大溢而君以其羨拓書
院召補諸生講習經術彬彬如鄒魯尋沿檄入棘闈所
得多知名士其撰程式文皆雅馴為世所傳復以計當
遷而以不能事言路罷君怡然曰吾三覲而三被抑念
非有所致者又非受臺察也已矣歸而謁其二尊人尚
健匕箸喜曰天以二尊人賜我也公及徐安人亦喜曰
天以吾子還吾二人也君少於光州君一歲而皆未及
艾其叔季亦有官職入則青紫逶迤奉醪膳加珍腴出
則冠蓋雜沓為閭里所指羨然君於兄弟間最壽考贈
公徐安人之捐館也君自南中得美材二奉以歸之土
槨周於棺楸栢周於隧垣周於楸栢多公之任而久之
光州君與叔季相繼殁君皆哭之慟次第撫其孤皆成
立其得官與遊太學者過半時從兄故儀部汝鈫之子
詹錄定鼎鄉進士亮臣率其諸子皆從衣冠滿堂序甚
盛余所稱西族祭酒者此也君生平忠信詳整無輕諾
然諾亦不至宿雅不欲以施予名而至五服之戚属亡
不稱心而應其自奉儉所進鮭肉不再簋而饗祀必豐
腆宴賓亦如之然賓故無雜所還往莫逆自仲蔚外惟
龔子良徐道潜稱文字交生而致&KR1662;没而助喪與䘏其
後不倦至篤老益恭雖後進韋素者謁之無不報謝郡
邑守令歲時伏臘不廢禮然未嘗為人關節有所利於
槖也賦役以時趨赴毋爽縣長吏亦尊敬君鄉飲必以
大賓請君為一再赴而已君之老也嘗再奉詔累進階
至太中大夫一奉詔褒禮耆德有司以大司寇錢公觀
察季公與君應君素強無疾尋病脾鮮食以至革既革
猶盥𠻳襲衣冠謁家廟顧召仲極前亹亹善誨且命以
其仲子為兄伯極後既畢恬然而寐若脫時萬歷丁亥
之八月朔也距其生正德丙寅壽八十二歸安人之卒
則前公已三年安人者故贈長興令某女即太僕熙甫
室時以事父及後母孝稱十九歸君恂恂有婦德語聲
不出戸其奉舅姑謹而性尤儉贈公喜曰吾夫婦儉吾
兒又儉稱為婦矣其理家政則井井以故君遠宦常在
萬里外而無内顧憂其後為德於宗黨翳安人是頼安
人多病不宜子君有所置貳寬然撫之不妬也其生以
弘治乙丑壽八十有一丈夫子二伯極太學生蚤卒娶
於沈無子子仲極之次子爾□貳馬出也女一嫁徐胤
錫亦馬出孫女五俱仲極出嗚呼數年之中而吾王之
成進士而顯者尚四人丙戍從孫刑部郎中周紹卒明
年君卒又明年吾弟太常敬美卒獨吾一人在耳老而
乞骸骨不獲形影相吊煢煢無所依不自意吾子士騏
與光州君之孫臨亨俱成進士吾雖老尚能為君勒兹
文於地下之石惜乎君之不及見也銘曰
疇奇君於宦途而尚以二千石秩歸而稱上大夫
又贏以二尊人使得致其孝贏以喆昆使得致其友贏
以淑儷使得優游以偕老贏以子姓孫枝使得暖其桑
榆而毋戚戚於抱贏以余辭使君不朽嗚呼竒乎贏乎
竒寧竒乎君與淑儷偕大歸乎不偕怡怡乎
弇州續稿卷一百十五
