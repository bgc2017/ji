弇州四部稿卷七十八
明王世貞撰
文部
紀行二首
適晉紀行
隆慶己巳冬余遷山西按察使其明年之二月乞放歸
田里不許至六月期限已逾會老母病良已始决策治
行十九日五鼓乘月出西關同鄉諸公及兵參湯公守
馮公衛使馬君各有餞徐丈敦復别為席微醉偃息從
弟世望舟中亭午抵崑山入辭王令出西關王令來報
謁尋許丈從龍拏舟以祖張丈憲臣葛丈綸顧丈章志
族孫鴻臚定鼎在焉痛飲至真義始别二十日晨抵閶
門入會同年方伯凌君雲翼時凌新移疾歸問訊北方
事頗悉幾成子猷之棹入辭郡守李公復别史氏老姑
時方有蘭溪丈戚雪涕而出未刻出閶門熱甚就里人
黃生及定鼎餞覓輕舠虎丘縱步生公石千頃雲小飲
塔下從孫進士周紹具舟從二鼓别醉卧楓橋艎中月
滿載矣廿一日已抵滸墅李戶部薦佳來訪故浙屬令
也暝抵無錫風聞有二士大夫以非義要者解維去之
廿二日已抵常州即發廿三日夜半距丹陽七里水淺
甚為羣舟所壅廿四日黎明始達暮抵鎮江時世望弟
與戚友數輩相送依依不忍捨會久暑憊甚當捨舟而
陸意畏之乃計以為治装者停小時作金焦游廿五日
早與胡守維新會守慷慨持論議斬然談久之始别呼
舟舞逆風破浪而東舷側數就水興發不可已亭午抵
焦山數子已在僧具蔬食欣然為之一飯少間出所擕
酒飲飛觴至數十不醉盖余游兹山者再矣登絶頂謁
焦先生祠縱步幽閴探瘞鶴銘讀之山之勝幾窮至是
以暑故絶不復他往酒行至暮輙大眠度四鼓月出起
呼酒之山門小坐時風尚厲松聲怒發噌吰颼飀若吼
濤濤復怒來擊石與相應即不敢稱鈞天秦王獻俘太
廟時浴鐵三萬前後部鼓吹想當爾也缺月松頂娟娟
湛湛時復媚人四望連山蒼翠出沒俄震方啟白顧見
羣星時失其一月魄亦漸薄久之東南一線深紅隱起
雲物射之皆成五色其受光以遠近為濃淡倏忽萬態
深紅益高變為黃金數千道芒刺射眼所謂虹旌澤旗
繽紛導擁怳忽若有之日灔灔徐上大可圍十餘丈色
正黃搖動若鎔金在冶舍弟輩咸大讙謂竒絶浮白無
算辰刻命飯畢揚帆抵金山頃刻而度候所擕酒未至
振步江天閣登妙高臺長嘯四望令人有狹宇宙凌天
表意酒至改席一小閣劇飲懽甚尋呼巨黿出食之黿
體兼數席色純綠如玉可鑑薄暮始復歸京口小憩舟
所二十七日黎明與諸友别出京口便風揚帆抵瓜洲
日始出大約如昨而雲物光彩半之遂登陸亭午至儀
真縣遇廵鹽李御史學詩於關外遇廣東許僉事孚遠
於天寧寺復聞朝事一二相與汎瀾太息久之儀真城
大而居民少緩急不易守出西關時久旱稻禾俱枯槁
生意慘悴為之邑邑抵六合縣街鼓動矣六合小無城
然衢市頗寬整有長橋不甚高而室其左右亦壯廿八
日五鼓早凉發午飯於舖舍日在晡抵滁太僕卿殷公
邁來訪尋往謁謝寺前對瑯琊諸山而左右清渠被以
芙蓉宛然一西湖觀也停輿小憩慨想歐陽永叔王伯
安之遺風還訪邵參議應麟為小酌邵故越中僚也以
右參改左參於河南亦新例也是夕風大作不甚熱廿
九日黎明出滁則皆山行矣渡清流關頗峻惡宋藝祖
手劔擊皇甫暉中腦處暉不乘險守而輕出戰自薄危
地宿將梟雄目故無藝祖耳所謂售首也已飯大柳驛
未飯池河驛街市整肅有一都司駐劄盖要害地也晩
抵紅心驛是日風大作無煩暑氣山始小降為陂陀矣
三十日五鼓發無風而凉已抵濠梁驛候夫久之始渡
淮為莊惠觀魚處褦襶作俗吏風塵間雖非魚要知我
之不如魚樂矣午後大熱申刻抵王莊驛宿民家熱稍
解初一日早發辰飯固鎮驛固鎮有河通漕道頗雄饒
時南京尚寶孫公鑨以進千秋表先至與談少頃遜余
前孫公先朝所稱直臣也午飯大店驛迫暝抵宿州睢
陽驛初二日早發隂而凉午飯百善道驛又二十里為
河南界矣雨漸作驟巨驟細衣袂為沾濕然以久旱故
殊快之盖渡淮而北其地高多種禾黍豆菽甚穰而雨
或時至不若淮南之龜坼也回首望東南天末頗隂翳
不知吾鄉如何薄晩抵永城令左思明耀州人也繕城
郭通溝洫增郵舍橋道事舉而民不告勞庶幾乎有為
者初三日四鼓發凉甚辰末飯會亭驛午飯石榴古驛
薄暮抵歸德為商丘驛郡城殊堅麗吾鄉章中丞煥所
築也聞章得謗以此令人茫然慨任事之不易守羅君
大玘來訪時余舊僚李君嵩家居十二年矣詢之人尚
無恙喜甚即往訪解帶小飲李云正月得公報囑郵吏
物色公矣而竟為吏所誤非公來幾失公相與談往事
問故舊不勝歔欷李髮雖加白而貌甚腴已出其子言
恭見記余在齊日李為言有子元素楊太史字之曰繪
工而乞余為序余笑謂用修戲若耳謂而兒繪工也李
默不自得去乃知改今名矣甚肅而辨能誦余詩至數
十首劇飲分韻得闌字夜分别初四日辨色發二十里
為舊黃河彌望皆芙蕖居人云東西可五十里初日照
映光彩灔灔欲滴不知謝監詩可得當否微風發清芬
凉氣透鼻摘蓮子帶露啖之溢齒甘鮮轉令人憶江南
耳自歸德而西夾道垂柳濃綠交蔭翛然忘暑逆旅中一
佳境也為成闌字韻語并得二章一贈李一贈言恭已
飯寧陵縣令宗鑰来謁未抵睢州守陶梓来謁遂止宿
守絳州人余意或故恭介公琰後也問之果爾四鼓發
有所避以来陽道黎明大風雨趨旁舍小憩晴乃發百
里抵来陽日過表矣又三十里渡黃河宿公舘傍有大
禹廟甚宏壯初六日四更發道迂而濘已飯封丘又四
十里飯延津又七十里抵新鄉縣馬頭湛湛新月欲墮
不墮殊不勝情就枕已三更矣新鄉亦巖邑也初七日
黎明發自新鄉而西北禾黍復豐茂已飯獲嘉縣漢武
帝獲南越呂嘉以其是日捷至遂名今南粤方用兵安
得一飛捷書使明光動色耶午後抵修武漢高帝奪張
耳韓信兵處也信雄武多智然一為帝詐而奪趙兵再
為帝詐而奪齊兵一紿而失國再紿而失族何也信篤
於信高帝謂不我負乃爾然此正所謂天授非人力也
是日欲作書家弟且以七夕故止宿初八日五鼓發寧
郭驛三十里抵清化鎮山西之冶器集焉渡清河田禾
益茂嘉樹滃鬱居人引泉水為長溝以灌有水碓水磨
之屬未飯萬善驛四傍栽白楊蕭蕭悲風殊益人旅愴
乃知少府齋中之不易也自是始入太行亦不甚險惡
㫒夫魚貫而上久之以為絶頂矣乃復有山障之愈上
愈不窮至碗子城為豫并界兩山相對數十百丈巨壑
陡絶無底中為嶺道石梁如玉雪又復數嶺回顧中原
惝怳無盡平楚鬱鬱紛吐蒼翠日色與雲氣争長俄而
雨繚數十里中亘其半狂風驟發萬竅怒號食頃雨亦
隨至誦唐人三晉雲山皆北向二陵風雨自東来語宛
然若畫為小憩民居久之以迫暝強發上下峻坂泥滑
馬足鑿落與人趾錯先後甚窘抵星軺驛初鼓盡矣是
夕凉甚五鼓不成寐初九日黎明冒雨發道有古祠刻
石崖表曰孔子迴車處按趙殺鳴犢孔子臨河而返此
去河遠盖傅會語也泥濘益甚未抵澤州飯太行驛道
始平得一小舒暝抵樵村驛復小雨夜凉如前夕黎明
復冒雨發辰飯高平午後飯長平驛即秦白起坑趙卒
四十萬人處也問居人不能指其所第云傍村人鋤地
尚得銅鏃如綠玉按自此而北為長子以至晉陽皆趙
地趙既築甬道秦何以得絶之趙卒四十萬人為二萬
五千騎中斷不能併力合而為一又不能選五萬精卒
擊秦絶甬之軍即粮垂絶當以死激士心决鬭猶可庶
幾萬一因循至於饑相食十十五五不能軍而始出罷
士身搏戰不亦晩乎且秦王尚自至河内發男子十五
以上絶甬而趙王不能發晉陽邯鄲未傅者與之角何
秦之巧而趙之拙也前後四十五萬人命馮亭始之而
成之者平原君馬服君子耳過長平為丹嶺復上下險
阻可三十里而稍平暝復小雨抵長子縣趙襄子所不
欲走地也即險當亦不如晉陽毋論蠒絲也十一日五
鼓發會潞安王守宮用来謁少止午飯余吾驛復陟高
嶺至數重四望皆山雲日映帶如萬玉雉疊嶂高低作
銀海衝濤决排狀已黑雲從東南至大雨驟降道路幾
絶臲卼輕輿中下見數足蹣跚旁皆絶壑乃知浮滄海
帆長江車太行道以危身借快目不易也薄暝渡漳河
宿禠亭驛十二日凌晨發午飯沁州又四十里小憩舖
舍大雨忽復作轉入深谷中兩旁皆峭壁中通澗道雨
益甚飛瀑争懸崖而下聲如轟雷又似蒼虬吐鬚鬛欲
搏人車馬濺濕澗道水暴發㫒夫股栗計别取高嶺箭
括一門十步九退時時行絶磴間陽壁直上不可捫隂
壑數十百丈大約如蜀中左擔山而高下陡急不可狀
壁間飛流時時絶道竭力争而度久之抵一舖且暝矣
衆前白更十五里為西塘河驟漲不易涉也顧視舖室
皆已傾無所不受雨而民居僅土穴數家不能容幸雨
小霽乃决筴棄行李挾其人使佐㫒束燎而前凡數渡
水始抵西塘河河流砰湃噌吰若擊數千金鉦洶湧衝
突目不可正視麾導騎試之馬足雖陵兢然不能踰腹
因賈㫒者勇亂流讙呼擁而渡相慶且脫險矣行里許
復逶迤攀高嶺其峻陿視前更倍雨復竒作束燎皆滅
㫒夫固衆然不能以左右輔輿第號呼㫒者使自力而
已勉上輙前踣下輙後踣跬武虀粉度不可卻奮而行
又里許道差寬而權店驛候火亦至稍稍定抵驛將二
鼓矣呼酒自勞且以勞從者察其容皆有淚漬痕因自
哂柰何以六尺徇一官也是夕雨不止十三日已刻稍
晴會行李亦至乃發兩岸皆高山絶雲中為巨澗沿澗
水而北泉聲益竒崩峽東流為瀑布為簾為怒虬為渴
虹者不一盖自是山皆石骨矣第左道盡則渡而右右
道盡復渡而左其險視西塘不啻類之凡數十渡氣竭
興亦盡矣未至南關驛薄暮宿来遠鎮民家二鼓始見
月十四日五鼓復微雨已飯盤陀驛山自是盡見平土
矣申抵徐溝縣近城十里皆行沮洳間十五日四鼓發
至城門署邑者始以月食告不及救遂行道沮洳益甚
從騎多委頓泥中讙呼之聲相屬久之始畢渡大抵自
萬善至盤陀七百餘里無非山者其中罅為澗澗旁稍
高為道道稍有羡地則為市舍羡地稍寬而稍阜險則
為城邑城邑之所不盡坡陀上下則為田其最下所視
中原不啻數百千丈矣徐溝八十里至太原太原四塞
天險其南出澤州平定北出代州道皆行萬山中獨西
南抵平陽山以次大闢為康莊耳太原城壯麗甚二十
五睥睨輙作一樓神京所不如也莽蒼有氣槩若趙襄
子尒朱榮高歡李克用俱於此創霸朝唐神堯李莊宗
劉高祖至用以基大業劉繼元最後平張孝純最後下
即周世宗宋藝祖之神武尼瑪哈之雄強而不能遽得志
者亦地利然耳然偏陿而瘠其口無所不綰轂非帝王
都會也十六日履任
江行紀事
余以六月十七日抵京口而楚候舟以前一夕至楚舟
頗宏麗若浮屋為之一快以明日出江釃酒羊豕饗神
畢為具金山别送者登絶頂悵望久之還飲僧寮熱甚
扣舷呼巨黿不起問之僧云中兵毒弩死他洲矣盖僧
實不勝煩斃之耳予欲修焦山故事至五鼓候月與日
出没而僧寮穢不可宿客興已闌乃擕卧具下至舟别
送者挂帆發晨抵儀真丞及郵吏出謁候夫久之至午
乃發風漸微將抵瓜步山山即魏太武所欲度師處也
忽大雷雨疾風起江面蓬蓬然幾若佛貍鐵騎金鼓聲
晩宿於夾次日多行夾中申刻甫出夾則已東望燕子
磯矣度不可復涉苐見連山叢楚千甍萬堞出没於烟
霧沓靄中徒令人慨想龍蟠虎踞之勝而已薄暮得風
始渡抵龍江驛其明日督操中丞董公堯封出會俄而
大司寇謝公登之御史大夫傅公頥亦至云業置酒净
海寺矣謝同年董在晉為寮寀而傅則撫東土時嘗薦
余者也趣至寺道舊之外雜以諧謔趣傳觴至醉而光
禄卿劉公一儒給事王君頥為酒西寮以待矣二君皆
楚人也寮後倚大池菱芡貼水瀟灑可念酒十餘行迫
暮乃罷劉公盖盛欲與余談而未能也其明日張肖甫
中丞来肖甫方撫寧國已貽書與余别矣而會避暑還
金陵謁侍太夫人得余報輕舟下乍見慰喜久之方解
衣大理卿杜公拯来杜公二十年同舍郎也已周通政
詩汪太常宗元已又張尚寶崇倫来語少頃皆别去肖
甫同杜公獨留盖皆有移庖也乃出余酒酒之毋何而
劉公復至劉素不善飲余與杜張呼盧浮大白酣噱及
二公庖至則皆已醉而劉獨袖手坐湛若冰玉自可喜
然竟不能有所談而别遂移舟至上新河宦金陵者鄉
人及楚人更枉顧迎送不暇是夕宿上新河明日挂席
行風微不能大勝水晩泊三山磯太白詩所謂半落青
天外者也去金陵僅二舍許耳晨發三山望列洲陸務
觀記其山草木極茂密有神祠在其顛至今猶然以險
遠故絶無登者自是風益緩湍水益暴所歴慈姥諸磯
皆若堞樓坌出江中篙師役夫併力而絙以與水争尺
寸之力則益難然仰視峭壁無際竒勝種種逼人眉睫
間江北紫翠一抹爽然在几案忘其行旅濡滯耳尋至
采石磯謁太白祠遂登峨眉亭望江北中有大洲二連
亘十餘里云是天界寺賜地也采石舊名牛渚盖江南
最險要處韓擒虎曹彬及我高皇帝俱以此渡江下金
陵陸務觀謂江面狹非也繇此渡下太平則水陸皆上
游而金陵奪氣矣王處仲桓元子頗得其意故移鎮姑
孰以遥控臺城而制其命也令張某出謁云郡離采石
二十餘里陸務觀云僅五里餘不可曉也是日阻風余
忽病病得之啖起麺餅而卧當風稍汗之已進枳术丸
二劑一鼓風小順挂帆行二十六日質明病良已早凉
舟抵東西梁山二山俱在江中江為三西梁首若昂獅
峭峻可畏而下有民居數十頗櫛比其尻為洲有櫸柳
蘆葦之利其中江為兩山所束下流甚勁風幾不能勝
行甚緩午後風便過大小竭山磯至蕪湖不泊而過所
謂梟磯秀削鬱茂之狀若阿閃國一現耳行三十里野
泊復大熱江中絶少䖟而此地驟多小而善噆嘬為之
通夕起坐不寐廿七日早微凉復挂帆行是時江極大
而中有洲衡可十餘里縱倍之江遂分而二其小洲上
有民居樹木禾黍相望江南諸山秀麗可挹午後復發
寒熱乃知其為瘧也自是連日雖得風風絶小與水乍
勝負過銅陵更一日瘧熱甚不可支至夜分始解晨疲
極小寢起而同舟陳生演輩争詫余謂江南諸山中有
四五峰若笏又似蓮花插天而秀者不知何山也問所
過地曰陽水磯余默然心知其為九華矣盖亦以務觀
記得之夫余能識九華而不及見與陳生輩見之而不
知何山同一不遇也望太平烟樹晻靄人家出沒蜃氣
中大是李營丘佳畫其明日瘧始愈其又明日抵安慶
司理劉治出謁盖守以御史試諸生之寧國不在耳放
舟隔江為行計迴顧城堞若欄檻城中樓觀直入雲霄
得返照為丹雘金碧騰躍注射目不暇接則又李昭道
父子筆也少選而羣山隱隱出没遂得句云樓觀日將
金紫錫江山天闢畫圖看盖實際也明日阻風黃石磯
磯在江傍水中大不能一室若巨黿而行舟絶畏之寧
庶人之叛也問鄉導以磯對惡之立斬對者而毋何遇
王師遂敗盖北音為王失機也自是日阻風強以百丈
上進寸退尺殆類吾生平為之一笑寧庶人豎子耳而
欲卒卒效吳濞徒成新建伯名然新建功甚大使稍緩
事機有不可言者念平乘青雀喋血波濤中與安慶之
守憮然移時忽風小便挂帆薄暮江豚蔽流而下十餘
里不絶以晨抵雷港驛盖七夕也離家恰一月矣自是
復行夾中自采石而上江甚大然中多巨洲有茭蘆之
利日積為沃野民居鱗次其内夾僅若官河而外江狹
處不過一二里太白所謂大語猶可聞者後數千年吾
懼其揚塵也晨抵彭澤泊北岸垂楊映帶漁罾笭箵比
比早稻登積儼若吾江鄉也有祠翼然棹楔一新嘉靖
中所建以祠小孤神者其稱曰碧霞元君又曰小姑之
神是不唯訛小孤為小姑又併小姑元君為一也為之
一笑忽見西南高峰插天秀色奪目問而知其為匡廬
也三日内當落我杖屨中矣其諸峰真若兒孫獨江北
有屹然不肯降者詢之人云黃梅五祖山也已遂决筴
登小孤從者有難色呼舴艋亂流而度小孤在江中央
大不能金山三之一而高倍之亭亭如白玉筍四壁峭
上無路舟至其所旁石障南流而下直瀉三尺餘波浪
鼎沸中為旋渦數十極可怖絶壁中有微虩可攀援而
登攝衣掖小蒼頭拾級行數百武且行且喘至神祠而
休焉憑欄極眺其東南皆為諸山所蔽雖蒼翠可愛目
境窮矣獨西則插天之匡廬而稍北則平疇泱漭黃梅
山之不肯降者與烟霏相低昂耳或云絶頂可攀緣蘿
葛上而道險甚足力不能勝乃浮十餘大白遂下大抵
此山以小舟四周而上睨則所見無能勝者既登之乃
平平耳其山皆石骨無土聞其根甚細若蓮花莖故自
異也抵舟署彭澤令事通判顔某来謁云縣非陶公令
時舊也彭澤故在湖口西去柴桑不甚遠且欲留余游
他山不可乃發自是北風復橫作行不能尺寸矣止數
里外蘆葦中薄暮風轉行四十餘里復休其明日復阻
風大江渺瀰空闊盖不為洲所奪也久之風復轉晨過
大孤山在鄱陽湖口直一丘耳意當在金焦下風帆彌
亘與天不盡當是取南昌道也慨想高皇帝陳友諒龍
戰時事為之魂悸牧野七十萬昆陽淝水號皆百萬然
彼乃自敗耳長平饑卒敗而後坑雖復殷山血川亦不
足道吾不知黃帝蚩尤時作何狀項羽河北胡陵併此
而水陸三耳匡廬五老之勝在眉睫間兩腋竒思飛動
既抵九江而兵使尚君德恒部使程君拱辰守張君應
治来訪頃報謁稍與談匡廬咸唯唯無適為主者而亦
會阻風久驟得東北風不能奪舟人意遂發挂帆月色
烹魚佐酒却望匡廬一帶步步惜别次日已抵富池驛
馴鴉来棲檣飛取食若承蜩可愛少陵詩及務觀記盖
千載矣而不變此鴉足稱楚世家為之一笑江為兩山
所束不甚廣而秀色益逼人翰墨為潤薄暮抵蘄州不
宿而過時連夕得北風微凉銀河珠斗掩映月色與波
下上酒酣歌少陵北風擕爽氣南斗避文星語覺自神
王明日晨過道士洑洑有祠廟鼎煥草樹沿路蓊茂而
其最險處峭壁直上數百尺波濤若沸幸風駛僅勝之
道士洑一名西塞山陸務觀謂即張志和詞西塞山前
白鷺飛地也然所謂桃花流水鱖魚肥及斜風細雨不
須歸景象殊不類其北岸遥山縱橫人家隱見樹色中
亦佳境也豈張潜所謂嫵媚散花峽耶峽當作洲盖趁
句之誤耳志和故當於此地漁釣自此江漸束山而狹
山亦隨小乃至黃州時御史方駐黃而余晨至左參政
鄭君雲鎣僉事蔡君一槐戢君汝止来訪云御史將欲
發疏謝謁客郡邑守令而下咸来見不勝煩報謁三君
留飯戢君所多談佛理傍及書畫蕭然忘此身之將就
籠也凌晨始修謁御史尋辭午飯同年丘侍郎岳丘公
以都給事中事世宗疏稱旨擢二禮部尋當出參外省
遂棄官歸秋熱不肯解而予復苦河魚疾飯畢亟發三
君為饑赤壁間竹樓雪堂遺跡云俱在府署中亦略存
梗槩耳赤壁在黃西南門外城據其半以故所得地益
少亭館刹閣之類復蔽之第土色正赤若硃砂堊丹而
堂據其右阜表裏皆大江足憩也余擕所有王晉卿烟
江疊嶂圖而蘇長公為手書歌中有語云武昌樊口竒
絶處東坡先生游五年距於今為五年者八十矣而墨
跡如新三君摩娑久之既賞且慨酒數行擕飲水月亭
一大盤石也乃呼小舟方之汎江凌洲渚而渡盖水久
漲大江合夾而一極望渺瀰叢柳若蘆若藻依然殢人
三君顧余而語曰今非七月望乎柰何寂寂令前輩笑
人於是縱談江山形勝是否周曹鏖兵處與蘇長公詞
翰之妙將壇藝苑竒絶争勝然一轉盻間而有情者俱
盡徒令無情之物以一培塿借而稱雄於長林大山間
盖不得不托之瞿曇維摩氏家而蔡君時豎偶然難發
余機二君亦争自媮快也曰長公固言之第自具賓主
耳恐不如也談謔久稍沃以酒故不能醉抵余舟盡三
鼓乃别時月色益明而熱不解徙倚久之姑就寢其明
日發自是江頗平山亦多斷續不復如黃以東矣忽覩
竹木筏連數十家婦稚雞犬相望亦有豆棚瓜蔓之屬
宛然務觀所記也第問之土人如郭景純江賦葑田之
說則無之風忽順以一日夜逾二驛而上抵青山磯而
余蒞任期尚遠即磯泊者三日頗料理篇咏之類成帙
大抵黃州而下至京口二千餘里所見無非山者其山
江南北固不絶然恒相讓而竒憑兩舷縱覽得一勝即
擬作數語酬之度前所得更勝則欲奪而予彼更前更
益勝不唯吾所擬窮而勝亦以日習故亡矣其浩蕩縹
緲則無如眺海門望鄱陽其山之雄秀峭麗則無如九
華匡廬而怪削以小孤冠耳吾因記陸務觀以夏六月
發臨安十月而始入蜀余所經道得務觀十之五其月
日僅十之二務觀一倅耳然所至亡不造謁亦亡不盛
供張留連彌日因得縱游江山之勝採竒弔古而余所
至自倅而下不敢具主禮守亦他出不在在而亡為主
者余不佞不能如務觀為世推重然亦見宋之郡邑守
令其公厨常溢日以宴客詩酒酬咏為事又其時大江
之地與金邊堠相接處處稱雄鎮今天下一家而濱江
多為槁壤其民有遺利而官有遺政盖不勝其蕭條荒
落之狀至使名雋開士精廬勝境化為樵牧之區而無
可問問之亦無有能對者古與今不相當而相反乃爾
亦大可慨也其明日當入武昌因燒燭而為之記
弇州四部稿卷七十八
