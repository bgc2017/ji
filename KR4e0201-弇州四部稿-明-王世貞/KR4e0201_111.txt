弇州四部稿卷一百十一
明王世貞撰
文部
論四首
春秋一
滕子來朝左氏公榖俱無傳註疏曰時王黜也又云滕
子方在喪胡安國曰非也周之東遷未聞敢黜諸侯也
在喪亦非也終春秋而不聞稱侯也則豈其俱在喪然
則云何春秋為誅亂臣討賊子而作也其法尤嚴於其
黨桓公弑君之賊也滕不敢討又先鄰國而朝之是黨
惡也故削之胡氏又非也孔子之削之也子之足矣何
以子其後也先王之訓曰罪人不孥夫滕與國也迫強
而已不與於弑非賊也非賊而削其二百四十年子孫
之爵是苛毒之刑也受鞅也諱其宗國而没其簒輕手
逆之公子翬而加誅於無罪之小國是偏盭之政也幽
厲也孔子不為也春秋天子之書也天子而文武在乎
誅桓而已懲滕而不必削也吾故曰孔子不為也亡何
杞侯朝矣一事而輕重霄壤焉則何以服人且前桓而
會州吁者後桓而成宋者皆力足拯亂而與於亂者也
罪又十倍滕孔子胡以弗削也削之胡以弗及復也吾
故曰孔子不為然則滕之為子也何居曰杞侯之後為
伯也亦猶是也其自削也夫截長補短將五十里不勝
大國之誅求而甘於附庸漸而以子禮來也魯亦以漸
而子之夫漸而子則不得其始也孔子於桓即位之後
來朝而子之曰此其始乎夫彼自棄耳噫亦足以懲矣
春秋二
孔子於春秋書晉趙盾弑其君夷臯許世子止弑其君
買而左氏載董氏之言曰子為正卿亡不越境反不討
賊孔子曰惜也越境乃免又曰許世子之書弑也以不
嘗藥公榖氏因之而卒莫異論也又千餘年而習春秋
者卒莫疑也獨歐陽氏為之論曰盾止實弑也學者奈
何信傳而背經其言甚辨而精無以難也左氏公榖固
習聞其時事者也其記符合而節契盡絀之不可也然
信其言則孔子申韓之所不為也盾猶云耳當其時天
下之不嘗藥者夥矣獨以微文而致重辟於許世子何
居然則歐陽氏當乎曰未也夫信傳而背經不可則欲
信經而廢傳乎歐陽氏知盾止之為弑而不知其所弑
也夫弑于何知之曰三傳知之晉為盟主盾實執政三
年之間而諸侯之被弑者三而莫問也盾一逐而穿之
戕靈公於桃園也若拉枯然亡不越境謀可推矣反而
不討非不忍也是不能為成濟解也董狐直而筆之婉
而辭之盾故所欲受也止之不嘗藥也罪亦眇矣國人
胡為而疑之止又胡為而自疑以走也豈不章章見逆
謀哉孔子因其赴推其情而不易其舊也然猶微有可
疑者春秋虞廷之李書也曰罪疑惟輕曰與其殺不辜
寧失不經是故見盾於會見買於葬使天下後世之為
惡者不得以其文而飾詐其刑惡者不得以其文而飾
怒也故曰微而顯志而章其要卒歸於忠厚也故非弑
而弑者三傳也弑而弑者歐陽氏也三傳徵乎春秋孔
子所不為也徵歐陽氏乎春秋不必孔子而為也
春秋三
吳子使札來聘公羊氏曰吳無君無大夫此何以有君
有大夫賢季子也何賢乎季子讓國也榖梁氏曰吳其
稱子何也善使延陵季子故進之也胡安國曰札者吳
之公子何以不稱公子貶也辭國而生亂者札之為也
故因其來聘而貶之示法焉皆非也夫夀夢卒而立季
子者非序也志也夀夢卒而季子不立者非讓也序也
夷昧卒而季子終不立者讓也可以立可以無立立而
能已於僚光之憯乎亦勢也季子雖守節而不達者春
秋之時臣弑君子弑父以蠅蜹乎邦君夫子欲立天下
之大閑而先絀守節之士其何以勸且安國之深譏札
也為其逃僚也其使札則猶夷昧也春秋未有先事而
懲者也先事而懲者翬率師志漸也札胡漸焉其曰賢
札而進吳子者是臣為能進君也賢之則何以不公子
札而國吳也吾故曰皆非也然則何居曰吳之以子也
謂其能歴聘也荆蠻而中國之則中國之其曰札不純
與其中國也進而誘之來抑而樹之防聖人待吳意也
於札無與也
春秋四
春秋聖人之書也其有疑焉者闕之闕之尊之也委曲
而以意文其辭悞後世者非尊春秋者也弑君大惡也
有不幸而蒙者以嚴戒後世可也幸而免者非聖人志
也盾弑不及穿探盾謀也誅歸生而不及宋何居則何
不曰宋歸生弑其君哉必欲懲天下之從亂者而寬天
下之首亂者是使人為惡必極也猶未也欒書中行偃
弑君而以庶人之禮葬惡愈極也其不書名弑何也厲
公驕而好殺固耳不猶賢於楚圍乎重誅盾以幽而輕
待書偃以顯我未之前聞也其卒麇何也杜氏之釋左
曰楚以瘧疾赴故不書弑然則史舊文耳安在其為筆
也公榖求其說而不得則闕之闕之可也胡安國曲為
之說曰圍弑君而伯大合諸侯而莫之討也宋向戌鄭
子産有獻焉而不敢以為非也聖人至此憫之甚懼之
甚是故察微顯權輕重而略其簒弑以扶中國也果爾
則何不大抑其會而貶削之而顧為之諱哉嗚呼安在
其扶中國也為其主盟也而諱之則天下後世必如項
籍如梁冀董卓而始得正其罪也如項籍如梁冀董卓
天下固已聲之而固誅之矣焉用春秋為也莽操裕温
之徒匿其簒弑可也偃然而居正統可也為安國說者
登聖人於叛黨者也麇弑而比奔比於圍無君臣之義
也歸而見脇以立靈王就縊也靈胡君也卒胡弑也信
此則春秋不作可也曰春秋聖人之書也非歟曰聖人
胡可非也經傳之佚秦燼久矣吾徵其信者而闕其疑
者子姑反而求之於心可也
辨五首
蕭何諸葛亮優劣辨
關中王維楨試諸生以蕭相國諸葛武侯為問其言大
略以武侯之不能一天下才累之也而未曙大體出師
表出而俶儻之士修詞之子皆捫心退矣木牛流馬出
而伎匠之徒執斤錘而求售其聽者皆攦指退矣八陣
圖出而誦鬼谷之書習黃石之略者皆批頬退矣夫使
諸技客才人皆退而不敢前引以為弗如而不肯任則
亮不得不勞亮勞則不得不歐血而功不就夫蕭何木
彊人耳出師二表何不能為木牛流馬何不能制八陣
圖何不能解獨以無文而用文無制而用制不解而用
解遂以佐成大業而享有令名寵冠羣臣而慶流苖裔
也故蕭何之役諸將也似乎無能而能于諸將疑于不
足而足于諸將彼孔明者有竒而直見其竒耳此竒者
不為用也此兩公之别也予讀之曰是非王維楨之言
而揚雄氏之言也曰漢屈羣策羣策屈羣力楚憞羣策
而自屈其力天曷故焉以語夫相臣之道幾矣非所以
語于二子之優劣也夫孔明非不善用才者今夫大匠
之為宫室也其樑棟欂櫨必構夫楩柟豫杞之良者充
焉斷而小之而弗勝也或用夫黯然而中腐者匠之罪
也其無楩柟豫杞也則非匠之罪也孔明之相蜀也屬
炎精之漸涸天下固已忽焉忘劉氏而天又從而臾之
故以龐統之智焉而死法正之敏焉而死關張之悍鷙
焉而死於是乎孔明之志窮勢不得不獨身而力幹之
然猶日孳孳焉舉蔣費董向之徒以善其後雖以忌愎
之李嚴浮誕之馬謖褊淺之楊儀暴肆之魏延不得已
而拾其長以充牛溲馬勃之用令是時而有子房者出
而街亭之役必復以帷幄付幼良有韓信者出而祁山
之役必復以旗鼓付文長有平陽侯者出而五丈原之
役必復以畫一付公儀則可是三君子無一焉而奈之
何其以酇侯望諸葛也孔明逆知其身之足以滅魏又
逆知其身亡而蜀不得中原矣蒋費亡而蜀不蜀矣故
冀及其身一用焉而卒不遂也且出師表何與于天下
之為文者木牛流馬何與于天下之為藝者八陣圖何
與于天下之為兵者苟聲至而響合氣同而類應則奚
不可之有孔明之言曰開誠心布公道集衆思廣忠益
其為獨用長者乎哉夫酇侯非斷斷無技者約律法給
饋餉營宫室其所興創規制海内謳思而遵奉之數百
年不衰夫為相者必不一見跡而後可則周官三百六
十記里鼓指南車周公無亦露才而閼一世哉
閎夭不賂紂辨
史記紂囚西伯於羑里閎夭之徒患之乃求有莘氏美
女驪戎之文馬有熊九駟他竒怪物因殷嬖臣費仲而
獻之紂紂大悦曰此一物足以釋西伯况其多乎乃赦
西伯賜之弓矢斧鉞宋儒曰毋也西伯必不以賂免王
子曰否否西伯必以賂免于何知之曰紂知之紂也嘗
醢九侯而脯鄂侯矣于西伯何有以無罪請也欲加之
罪其患無辭且紂庸俟罪乎以聖德請也聖人之心有
七竅請視諸夫紂何聖之恤嗜豔妖色騁駿竒技淫巧
其素也驟赦而驟喜其所欲僇之人此必有以探其素
而深中其嗜明矣然則閎夭之徒非歟曰何可非也内
文明外柔順俟命正志生死不易文王之德也委曲萬
變以出其主而任其過顛夭之德也文王之德臣德也
身謀之也顛夭之德亦臣德也為君謀之者也巽之九
二曰巽在牀下用史巫紛若吉夫子贊之曰巽以行權
嗚呼至哉
成王賜伯禽天子禮樂辨上
禮記明堂位曰成王以周公有勲勞於天下命魯公世
祀周公以天子禮樂程子曰成王之賜伯禽之受皆非
也楊子慎曰其論正矣其事則未之詳也魯之用天子
禮樂也其末世乎明堂位周衰陋儒為之也昔魯惠公
請郊廟之禮於周天子使史角往報之平王也夫成王
賜矣伯禽受矣惠何以重請之曰往報未成許也周至
於平衰矣至襄抑又衰矣襄不許晉文之請隧也而謂
成王賜魯郊乎然則魯之僭何始曰著在春秋魯頌春
秋桓五年書大雩雩始桓也閔二年書禘于莊公禘始
閔也僖三十一年書四卜郊郊始僖也魯自伯禽而下十
八世至僖公始郊詩人頌之曰周公之孫莊公之子又
曰皇皇后帝皇祖皇稷則不出於成王之賜益明矣故
孔子曰禘自既灌而往者吾不欲觀之矣又曰杞之郊
也祀禹也宋之郊也祀湯也魯之郊禘非禮也周公其
衰矣其君臣恧然虞天下之議已也以藉手於成王伯
禽其陋儒又從臾之甚矣其無忌憚也魯頌曰白牡騂
剛白殷牲也魯曷不用赤噫我知之魯緣宋而僭者也
其以宋解乎哉王子曰楊子辨矣美矣然而未覸于故
也夫禮成王實假之于何知之曰以請隧知之隧隠禮
也晉文雄伯也復王崇勲也而王孱王也文敦巽以請
之王從伉以却之而文弗復也夫郊禘之大典也魯弱
國也魯弗請天子弗問吾故曰賜也閔而後魯屬政於
盟主為齊若晉矣稽役有討擅兵有討公止公弗見大
夫再執而不聞以僭禮樂討也則何故借曰辭之天子
之宗伯太史未失官也三邦之分寶天子實記焉豈其
大禮而忘厥自耶魯得僭之齊晉先矣奚待魯也春秋
之互見以微譏耳如其僖始魯頌曷弗削也魯頌之弗
削非僖始也然則曷為用白牡曰成王志也尊周公以
報功德也用白牡班魯宋也班宋示有等也魯惠曷為
請曰請議也或器報之示許也夫吕氏春秋吕氏言也
何徵
又
然則周公之用天子禮樂也當歟程叔子曰成王之賜
伯禽之受非也予則曰叔子之為此語也語於秦之君
臣也非三代之君臣也唐虞之世其為帝者茅茨不剪
土階三尺而已都俞吁咈于其内得一言則君臣交相
拜而相咏嗟非截然而不相及也堯得舜而三載命之
陟位受終類上帝禋六宗望山川徧羣神輯五瑞狩四
嶽不聞其以疑堯議也舜得禹而命之終陟受命於神
宗率百官若帝之初不聞其以疑舜議也堯舜之於舜
禹臣之者也成王之於周公師之者也以尊則叔父也
以親則為其父弟者也存而負扆以行天子之事没而
崇以天子之禮樂夫誰曰不可且以周公之功與舜禹
並而尊親過之不復子則禪而帝復子則祀而王聖人
之所以崇德報功也而曰非者何也夫秦而始君朕也
君父皇考也而臣弗與也其尊若天而臣若草芥也吾
故曰叔子之為此語也語於秦之君臣也雖然必舜禹
生而可以行天子之事必周公殁而可以用天子之禮
樂必孔子而萬世可以天子之禮樂報外此則又非也
淮隂侯不反辨
余過淮見故侯韓信祠悵然悲之夫千秋之士論淮隂
侯信者未嘗不惜其功大而漢報之薄至以反死未有
明其不反者也信功誠大至族滅以死而又身被惡名
余竊悲之故為之辨曰信之不反於楚天下知之其不
反於關中雖當其時天下亦不知之天下能惜其功而
不能辨其不反何也信之罪獨有請假王及期固陵來
緩非純臣之節耳信見夫項羽之入關裂地而王諸將
以章邯之功微焉而王長史欣董翳之功微焉而王申
陽之功微焉而王司馬卬張耳之功微焉而王吕芮共
敖臧荼田都田安之功微焉而王自掐數其功於漢視
數子何啻百倍而漢王又素名能不愛城邑封功臣遠
勝羽者内不勝其欲故請耳夫重責信以功而薄報信
以封漢誠失之信雖稍賢於武臣韓廣於人臣之節非
也其後之不反何從知之曰以信及陳豨傳知之夫信
嘗再為大將又再為王其故部曲臣吏何限乃舍而與
陳豨謀豨其時以别將將卒五百人從宛胊至覇上以
游擊將軍别定代破臧荼侯於信非素所拊循士大夫
也信遽而托之以腹心豨遽而受托以反此不可解一
也豨之監代趙兵自喜下賓客蘄得侠名耳周昌忌而
言於高帝覆案之急始與匈奴通又召之急始反豨初
固未反也乃遽與信謀其不可解二也信智士也如必
與豨謀必屏人必耳語何由使舍人知之其不可解三
也信既通豨必多置人於邯鄲走關東西道高帝之動
静豨之勝敗俱知之不應為一女子所紿入而落其手
其不可解四也以信之功吕氏一女子單辭族之而不
能辨漢王固己心知其然私畏吕氏而猶喜其能馭諸
桀將矣吕氏之所以數欲廢而不終廢也信不反卒以
反族等之英布而樂悦之封得世同於賁赫嗚呼可慨
也夫
說三首
師說上
經有之民生於三事之如一先王之制師也齊於君親
若此其尊也君治之無適而非君也者親生之無適而
非親也者師成之無適而非師也者禮云事師無犯無
隠服勤至死心喪三年報若此其隆也昔者孔子之卒
也其門人議曰若喪父而無服既除子貢復廬墓焉三
年而後返當其生也其門人辟君離父母比而游於列
辟之邦顛躓困厄而不悔及其卒也而各以其得守其
說而不變曰吾師云爾又百世而其裔弟子曰吾師之
師云爾雖然孔子不師老聃郯子孔子非無師也而不
稱師曰聞之某某而已故曰心喪不言服明無制也言
心由心别也故陳相倍良而學許行倍也即許行之徒
倍行而學孟子非倍矣受墨而之師楊也受楊而之師
儒也受佛老而之師吾道也皆非倍也鄭玄業成而辭
馬融融欲追殺之玄疑其追也而以厭勝免融以卜免
玄而弗追也是何師弟子哉逢蒙學射於羿思天下唯
羿為愈已於是殺羿飛衛之得紀昌也荀卿之得李斯
也天下以為戒矣故曰其師也以道其喪也以心天下
有道而師者有業而師者有利而師者道而師者道成
則君親之孔子是也從一者也孔子之不師其師以無
常也業而師者業成則長之去君親間矣利而師者何
居嗚呼天下之不相師利者寡也
師說下
天下之利而師者其說何也今夫士之及髫而受書也
其為親者曰師苟貴吾子足矣無論道也其為師者曰
自行束倄以上未嘗無誨焉余以餬其口於四方何道
之授未也弟子得執其利權以進退其師庚而甲辛而
乙曰業此而晦者業彼而顯者唯弟子之利而已猶未
也其達而先者得執其利權以招要其弟子曰吾門士
吾能榮重之弟子亦唯曰吾利吾師而已朝而甲暮而
乙闤闠其門墻而爭賂焉噫吁是何君親之多也猶未
也庠序行而世之以利莅諸生者科舉行而世之以利
進諸生者皆偃然而居師彼所謂進諸生者古所稱座
主也辟之則為舉主吏之則為府主進之則為座主其
義一也其所傳何道授何業也噫吁是何君親之多也
彼其執弟子者固已謬矣然猶諉之曰厚至偃然而居
師者何也私天子之公法而身之私天子之公人而弟
子之易曰渙其羣此非所謂羣乎乃至欲以區區一第
而籠賢者亦淺矣聞之先臣霍公韜者舉南宫第一然
不為座主稱門生既知舉亦謝諸生不相通曰吾以矯
夫世之無恥者嗚呼如霍公者知師者也
楊子應尾字錫類說
容城楊忠愍公之下獄也而其長子甫丱也名之曰應
尾尾分幽容城故幽州屬也居十二歲而應尾問字於
余字之曰錫類應尾之為錫類也何居尾為九子義取
尾九星也屬後宫場故得兼子也蓋天官書云錫類者
錫為其後者善也以忠愍父之而應尾子之後必昌詩
云孝子不匱永錫爾類言君子孝而嗣子又孝永錫以
善也忠愍公之得為忠孝所移也忠愍没而應尾猶未
離丱也面深墨而不飲酒其稱忠愍必哽咽氣塞也鼎
革之際伏闕奏書白冤狀而上已前采大臣議超公四
官易名特祠且為錄其後如應尾矣應尾之稱忠愍其
哽咽氣塞如故也可不謂孝乎抑尾之繇曰君臣斥逐
不和應尾名而忠愍見法非偶也蓋一紀而天始定應
尾其為我自呼曰錫類而忘而之所以字者乎夙夜警
惕以致惇於君臣父子之誼有王子者將為九子之章
以祝汝
雜記四首
雜說送盧秀才
韓退之與陳商秀才書謂其工於瑟不工於竽幾數十
百言大要欲商之貶而竽也予謂陳商非必能工瑟者
夫使誠工瑟也天下將亦有是古博雅君子驟得而心
賞之甚於竽之合也夫使其卒無合也於吾瑟固無損
也退之工於瑟者也而不以瑟進商何也商盖負求齊
之念不得而以瑟解是故卑之若曰僅可語竽耳唐承
六朝綺麗之習首事俳偶靡靡都嫚音節煩數溺於竽
矣退之獨以古文辭振起之當是時學者固多嚮信或
詆毁有合有不合也迄於今而天下猶知有韓瑟也進
於是者曰孔孟之瑟其聲大以宏究於太音之始而用
足以解愠發聵一時有合有不合蓋今之習之也視退
之又何如也吾友盧君非陳商類也窮博經史鮮所不
解而發於文甚竒數上而卒不得一第人或惜且疑之
曰君其殆瑟乎而竽乎君固無易志吾將進其瑟於孔
孟之門於今於後必有合也
右說瑟
吾往年買舟北來京吳地舟最輕麗而便於操人或疑
之曰是行將涉大江頓修途可以身試乎哉於是易大
者其樓櫓帆柁甚堅且巨也而又多竊藏它人資槖計
其賈又甚貴姑就之屬水澁閼一日夜行可三四十里
踰半月始抵江口則追計小舟之程可以先旬日而達
相與愧悔無及也亡何發江口指瓜渡風作波浪起立
日色慘晦舟之小者其人呌號汩没中幸而濟面猶作
死灰狀不幸而卒然不見者有之而吾舟固如山之安
如奔馬之頃刻而過也嗟乎然後見其大哉大者固不
必遲其水之澁閼則變也卒然而遇大江之風濤固變
其足以禦風濤則常也是故君子與乎其大者也盧君忠
信而好力行義其樓櫓帆柁巨且堅矣博學能讀左史諸
書其資藏富矣天將試君於大江之中君無疑於遲也耶
右說舟
猱
獸有猱小而善緣利爪虎首癢輙使猱爬搔之不休成
穴虎殊快不覺也猱徐取其腦啖之而汰其餘以奉虎
曰余偶有所獲腥不敢私以獻左右虎曰忠哉猱也愛
我而忘其口腹啖已又弗覺也久而虎腦空痛發跡猱
猱則已走避高木虎跳踉大吼乃死世人謂邯鄲挟瑟
而倡者類之於乎是寧獨一倡哉
波斯胡
波斯胡者嘗得一蠱青質而善麺其巨胡識之曰是寶
媒也則與諸胡攜之南海上叢戟自衛搆巨鼎煿油而
火之三日夜不休海人出於波以珊瑚之長丈者賂焉
曰請寬是胡衷珊瑚而戟之去也復火之三日夜鮫人
出於波以明珠之圍七寸者賂焉曰請寬是胡衷明珠
而戟之去也復火之三日夜龍女出於波以若月之璧
若日之靺鞨賂焉曰請寬是胡衷璧若靺鞨而又戟之
且叱之曰去吾不盡而父藏不止龍父懼走而訴上帝
下震霆雹急擊巨胡死衆寶流離人間王子聞之歎曰
是亦不可以已乎
議
正士風議(大理卿試)
生樸遫不識忌諱承嚴令使為正士風議未覩旨所鄉
敢攄悃臆獻議焉議曰帝王經理天下之教具在於正
士風其為物若至散漫無紀不可為緩急恃而僄銳喜
功之徒所輕置弗先者然而治道之隆汚乃卒因之則
是至散漫而至要緩急所恃以為固而不可無者也今
夫風發於青蘋之末悠然細也不踰時而被乎數千里
靡不嘘拂也抑何速也其渙披而龢也中之悴者懌閼
者暢其憯慄而就悽也中之草萎毗而木暴落也中物
而物變而物不知其联也是故先王慎所以風之者在
昔明良之契唐虞為盛德讓於朝雍睦被野之時非無
士也夫人而莫非士也迨夏歴周其漸摩植培使醇心
而向道非一日矣故雖衰季窮域畯夫游女尚知守潔
白勵貞一之節焉夫豈惟士己巳哉戰國力政是角諸
侯王名能好士好其貌士者耳簧鼔口舌輕信挾竒秦
加以狙詐悖仁義焚坑先王之六籍尊吏道使士道降
而與吏道伍浸淫逮漢因沿未革賈生痛哭太息誠鮮
虚語抑先民有言周之士也貴秦之士也賤非特上貴
之賤之也士亦自貴自賤焉是矣愚猶以為未盡也人
孰不為其貴而顧為其賤者則是有以風之賤也其所
以風之賤者則是在上而不在下也探夲計委殆未可
責之士也今夫禮義廉耻人知尚已然而未全有也詭
力䛕威人知鄙已然而未全無也至於令名顯禄人所
共欲也豪傑則不然其為豪傑者寡矣上之人于其習
俗未渝之先既未能辨鄙尚之機預一之而其所嚮信
為令顯者又在彼而不在此嗟乎嗟乎誰克自振拔哉
方今聖明攬斷宫府惟貞間有一二未臻往昔愚不敢
毛舉小者其大乃苞苴請托依憑城社倖道猶闢禮門
微蕪柄在貂璫則士趨貂璫柄在樞幄則士趨樞幄柄
在方術則士趨方術其前之所以風後者既不以為非
而後之所以風于前者又加甚焉如此而好爵如此而
速化且世所指至賢貴舉動式也或勢分相軋則因緣
為間蔑惜大體或賄鼎染指則潰坊横溢併其平生而
失之介立獨行名之曰愚奔走乞哀譽之曰通是非倒
植醒醉互指雖朗識未易析強力未易固也法者天子
制之弗有人臣守之弗敢專也今除吏自丞尉以上承
望風旨惟所厚善罔徇法矣任者不得守非任者乃得
專官不必得人人乃必得官又所使便給供役字藝醫
巫待詔者秩至上大夫揚揚與公卿伍是明道挾邪而
隂為之相也抑又有怵中慘目卻顧不忍言者古刑不
上大夫以示貴有禮爾今乃使獄吏抑按之榜笞甚齊
民頭搶地赤膚體䙝觀聽沮摧其氣何如也言者以不
言而罪是已其究乃至于不言豈一朝一夕哉勇敢在
倡積威漸約此于士風所損非渺小也古之時化天下
之氓使為士而後之時驅天下之士使為市氓嗚呼可
惜哉愚嚮欲探本計委在黼座細旃之上與一二元老
大臣端標定趨使士知軌則羔羊素絲輕紈鄙膏示之
以節伯拜稽首讓于夔龍示之以睦典銓惟篤共令不
撓示之以公而又時鼓舞激昂之作其氣使不折隆其
意使不輕嗟夫士孰不欲為其貴者松栢之生匪扶自
正榆柳枳棘亦且熨裁就矩風于四海隆蹟可復不然
而徒欲以尺一考功恫喝之又不然而以三尺廷尉驅
之是不過揚湯而止沸耳吾未見其能正也
弇州四部稿卷一百十一
