弇州四部稿卷一百二
明王世貞撰
文部
贊三十首
壬午諸臣贊
故兵部尚書南陽鐵公鉉翰林院文學博士天台方公
孝孺太子少保禮部尚書宣城陳公迪禮部侍郎貴池
黃公觀御史臺左副都御史新淦練公子寧戸部右侍
郎瑞安卓公敬禮部左侍郎山隂陳公惟善御史臺右
副都御史江都茅公大方刑部尚書南和侯公泰刑部
右侍郎山西暴公昭參大將軍事遼州高公巍監察御
史廬陵曾公鳳韶翰林院脩撰黃巖王公叔英衡府紀
善脩國史泰和周公是脩浙江提刑按察使前刑部左
侍郎開封王公良江西提刑按察副使前右僉都御史
崇德程公本立蘇州府知府姚公善禮科左給事中常
熟黃公鉞徽州府知府莆田陳公彦回遼府左長史績
溪程公通太子太傅魏國徐公輝祖谷府左長史劉公
璟御史臺左都御史真定景公清兵部尚書溧水齊公
泰太常寺卿分宜黃公子澄吏部尚書富平張公紞皆
殉命壬午炳烺著聲者也其他侍從臺諫郎署守令倍
之夫鐵公馮未堅之版築鼓不振之兵氣轉弱為強幾
就而挫天之所廢誰能興之支有靡碎膝無小屈斯為
最矣希直以天挺之才當人文之寄雖經緯未究而黼
粉已彰至於勁氣峻詞昭揭千古金石無泐日月長新
於乎烈哉姚安陸之牧三吴毋讓文翁高遼州之策諸
王奚减賈傅其他從容慷慨歸盡不同要以讐志完節
舍生成仁無可譏者魏公絀彼肺腑堅此股肱非武寧
開天之勲仁孝厚坤之懿豈直盆瘐狴犴亦將參夷五
宗矣景公懷豫讓之誠而不獲逞齊黃秉鼂錯之忠而
鮮所成心無餘施國有遺恨若張太宰小攝於霆擊而
終安於雉經可謂不遠之復未盡處死之道乃其敷績
滇荒飭躬銓部與迪肩衡視瑺骨臭亦洪建之良臣也
因附而贊之或謂不佞既叙靖難之勛復表壬午之義
達變者為優則守死者為劣矣夫湯不以放桀而奪沈
淵之務光武不以剪商而絀首陽之墨允况今天子鼎
命伊始褒辭煌煌舍後夫之不寧識忠臣於板蕩哉是
宜贊其辭曰
寳鼎告成珠繻就絡飛龍利見神虬已躍波沸九海掎
傾十嶽帝坐雖新廟貌猶昨子燕孫貽天無適莫神惟
常享人乃歸仁壺簞在野玄黃亦遵匪惟後夫亦有頑
民莫輕匪毳以等厥身寸心不迴五宗倏塵桓桓鼎石
高皇所器完瑕立堅鼓敗為銳大夏拉邏一木焉制抗
節内廷捐軀東市辟彼隕璧光完魄碎希直儒雄先民
是程剪遏戎機鋪張治平絶命長哦麗日經星流誼滄
海建標赤城景道矯矯宣威滇池進秩春宫寅清帝儀
碪鏤鑊烹骨芬肉飴子孝父忠袁卞同辭有斐瀾伯公
車駿發銜新蟬冕職邇璽節飛檄逾琳投湘擬屈臣操
松筠閫儀霜月蹇蹇子寧著聲中外帥臣失律以寵自
解抗辭請執不愧司敗玉屑遺芬金川表𣲖英英卓公
徵竒履虎曲突能謀逆鱗匪忤歸誠故天流惜新主疇
云孔壬乃寔愛汝復初長者獻替是勞御李輿尸馮
河殉要大方佐秦毋忝祖焦入臺而殞卒以節昭於赫
秋官有侯有暴暴司采訪以燕事告侯漕六師無絶甬
道斷舌餘聲抉心猶跳高既宏識曾亦強辨賈傅請纓
魯生飛箭妖鵩垂凶蹈海終踐訪魏雖厪徇隠曷變叔
英讃夷乃甘食薇殷德為是周粟為非是脩申雉在閣
尊經前峙孔廟後瞰鍾陵良焚錢唐程剄豫章心無變
謫道不移亡毋如元一宣猷股肱化美文翁封同杲卿
鉞也苫土自沈于奫外無負友内不辱親士淵循吏徇
知酬宥彦亨純孝感親捐脰嗟此貞臣以及吉士封疆
能死社稷是衛精白既同休采曷異竄迹文身不可遄
計皇皇魏公氣如長虹委心王室削欵椒風璟亦負竒
出控藩封從理入口皆以餓死武寧不没文成有子終
有後先節無彼此烈烈景君詭跡專嚮山魈避名文曲
徵象憤擬伍員俠肩豫讓事違志畢形冺神王泰既受
遺澄故家令削濞鼂生除旦子孟竄遠心邇瀦宫移姓
謀之不終得死而正張公為滇樂不可支銘績鷄峰衡
樞鳳池曾是浮沈大僇不施拊心内謀竟以完歸在昔
梁元業所由圮韜於武夫優於文士堅甲百萬角崩首
稽曾是衿紳而弗茅靡三靈效順九軌仝趍志士飲泣
哲人如愚昭昭就湮冥冥可誣耳有口碑壁有藏書聖
皇開天爰立臣則鍚胤旌祠以垂無極汨江揚波首陽
獻色我作頌詩有光明德
浙三大功臣贊
當高皇帝之甫下金陵也西則彊漢耀兵於上游南則
狡周蓄謀於肘腋披輿圖而指皇業僅一彈丸登鍾陵
而盼四垂皆吾敵國天眷有德俾丞相宣公信公輩諸
熊羆之士不二心之臣以為羽翰股肱然奔走寔繁而
籌策猶窘時則有若資善大夫護軍御史中丞弘文館
學士太史令誠意伯贈太師括蒼劉文成公基字伯温
首膺辟書遂參大計天顔甫接默徵慶雲之祥御座不
拜遂輟龍鳳之號至於運籌奏筴授筭遣將推步則周
天掌上指撝則千里目前語無不讐往鮮空返子房之
在三傑獨推天授曲逆之誇六出尚慚鬼謀垂拜相而
力辭有餘讓矣甫歸田而論事有餘忠矣自公之殁且
八十載而為己巳治極而疵蘖牙其間強敵麇至獰盜
蝟起當六飛北狩之初猖羣小南遷之議泥馬迨於汗
踵銅駝亦垂蒙棘物情競變大事欲非時則有若少保
兵部尚書贈太傅錢塘于肅愍公謙字廷益入贊樞庭
受知黼扆出片言而折利害捐百口以定安危九鼎屹
乎如山萬姓因之奠枕乃若受脤節鉞擐甲郊畿温言
拊循士如挾纊振臂一呼瘡痍盡起温禺日逐之羣既
豨突而爭進忽狼戾而反奔然後勵精卧薪開誠推轂
軍事旁午動中機宜尺書所臨咸驚廟算以故羅施鬼
方之域牂牁夜郎之黎雖叛者九起而蕩平相屬戰龍
甫戢玄黃之血未乾飛羽向寧赤白之囊自鮮身危震
立禍發殺機長謳告逝毋忝廣陵之彈恩綸繼褒獲返
關西之葬所云功首豈亦有辠耶又七十載而為己卯
宫車數出元良靡建田蚡内訌受淮王之金錢吴濞外
窺應東南之反相屠僇大吏闌取連城輕兵豫章直指
建業挾中貴人為内應說大將軍如發蒙人憂土崩内
思外濟時則有若新建伯兵部尚書兼都察院左都御
史贈侯餘姚王文成公守仁字伯安飛檄勤王建牙誓
衆組練千隊艨艟萬艘探虎穴而虎子成擒掃鯨波而
鯨兒授首二陵絶烽烟之警六飛無銜橜之虞至若贛
浰肅清絶二百載之逋嘯田寧拊循寬十萬人之誅夷
或窮搗如紀明或持重如充國文武為憲動止有神夫
誠意之運籌則留侯之智也太傅之靖難則汾陽之勛
也新建之戡亂則條侯之武也然而皆浙以東西人也
浙水秀薄山亦如之其人儒雅外飾趣利畏事盖自古
然矣三公駿發衿裾之末鶚擊文史之場吐風欱雲補
天刊地旂常日月帶礪河山不亦壯哉未習曾烏得而
囿之余小子叨列旬宣薄游吴會循覽往哲有概於中
因為之贊以昭其盛其辭曰
帝闢石門下為青田藏侔宛委産富胎仙天目之山苕
水出焉萃於臨安龍蟠鳳鶱中為禹穴萬靈攸旋深山
大澤是鍾三賢烈烈誠意沈幾卓識遁甲孤虚支離覆
逆神謀鬼謀超契絀跡鄱湖闘龍波立天坼公出其竒
以脫龍厄飲漢沼吴收都蕩磧濯沐三靈股掌八極孤
誠自信隂邪從匿蹇蹇肅愍盡瘁旬宣綏晉及周十有
八年晚贊中樞力折羣奸屹如砥柱以奠播遷折箠匈
奴飛檄黎蜑黃屋長尊紫蓋不愆文武吉甫萬邦為憲
噂沓背憎匪降自天百身曷贖九有稱冤赫赫新建秉
此懿德古訓是式式是百辟王命作牧爰靖南國潢池
若洗崇山遥擘濞起豫章窺覦洛宅公興義師搗其肘
腋日月簸蕩湖波腥赤獻俘廟社書勛册帛凡我三賢
起自書生師望鷹揚風后徂征疇謂尊爼乃有竒兵開
儀混元浴曜滄溟勝繇天定功以久明小子吏浙敬聆
德聲詮管作頌敢告司盟
齊鮑叔牙贊
鮑叔輔桓公以入臨淄而遂有齊於功臣無兩矣知管
仲之能伯公故晉公之讐而不疑知已之不如管仲故
甘為之下而不辭知仲顯也下仲微也桓公之得稱霸
首也管仲之得稱霸者師也誰為之叔為之也天下歸
功於桓公桓歸功於管仲而叔獨退然而不居嗚呼明
此而晏嬰明此而子西而為之君者亦庶幾
趙衰贊(有序)
晉文公為三軍擇帥以謀於趙衰衰曰郤縠可悅禮樂
而敦詩書於是使郤縠將中軍使趙衰佐上軍王子曰
成季之世有晉政也宜哉文公所起共患厄昆季交也
狐犯雖親才寔匪匹擇帥以將誰能踰之衰汲汲焉晉
其素疎後之郤縠偃然居六卿首而已退處其五冺于
較勢專于集事又其論敦本而近乎道夫自宣孟而下
幾祀矣其間厄于靈族于屠遺燼忽然迄至熖也衰實
培之歟郤氏之後與范中行氏惡而郤亡范中行之後
與趙氏惡而范中行氏亡迨其終也又併晉而亡之趙
雖存其非成季意哉愚竊謂成季佐晉他謀策未離春
秋人物其薦郤縠毋論鮑管遠可與岳牧同風吾既嘉
成季之賢而悲後之嗣者寡也追為贊曰
造父佐周俾熾厥後乃生子餘亡人是友既臣亡人以
返晉轅曰子餘勛大夫于原惟楚不共侯命擯之惟原
大夫侯詢任之曰有郤縠能寔勝予何以中軍禮樂詩
書次者上軍次佐乃衰苟利晉社遑恤其它彼趙與郤
長為夾輔諸其敗者交軋以惡六卿為三三卿為國雖
則有國覆兹先德赫赫成季休休有容敬贊淑節敢告
丞公
任安贊(有序)
漢史驃騎將軍日益貴大將軍故人門下多去事驃騎
輒得官爵唯任安不肯王子曰賢哉乎安也其猶有古
俠士馮讙虞卿之風焉當大將軍盛時士爭自潔飾求
晐其趨之也若飄風之集羽其用之也若烈炎之炙手
而安與田仁方以貧事家監得養惡囓馬非必有國士
之遇也迨趙禹過擇郎將得安大將軍猶不肯此於安
何德灰冷鳥散而安如故大將軍始知有安晩矣語曰
歲寒知松栢之後凋難能哉驃騎不以望過安驃騎亦
難也雖然丈夫生世當委質事天子弗遇已爾乃事太
子左右為大將軍私人安豈亦習戰國游客之風不蚤
自樹耶夫使驃騎不得而来之孰若使大將軍不得而
有之也吾既重安而又惜安為贊曰
矯矯任生彊有力氣所固者名不屈者勢大將軍時流
馬脂車衆趨以前我恬自如脂車流馬轉之驃騎衆舍
而趨我無易意灌好魏其武安蘖之驃騎賢哉澹若不
知長霄廣漠鸞鳳容與既遠羅網孰鎩其羽嗟哉任生
亦昧幾只受太子節卒以誅死
巴延子中贊
故元吏部侍郎事見傳中
贊曰元虐用民自絶上下天叚䖜虣汩此中土匪乏酋
帥擁強首鼠亦有貞士膏領齊斧矯矯巴延儒跡攸奮
豈厭原禄而強頽運毁質自藏庶保厥藴北跳龍沙王
圖蹇邅南顧吴墟大明中天帝曰起之臣則死之苟覩
今是焉恤故非彼元之躁滛乃有碩德胡弗庸蚤寔禠
其魄
蔡子英贊
故元行省參政事見傳中
贊曰王庭奄如帝宥弗剪彼其子心矢不可卷豈薄華
風大鹵是腆抗心長揖匿跡賃舂恩割儷體目無鈹胷
矯若秋霜煜如天虹覽書者何惟明皇帝仁不奪軀義
不奪志舍是後夫風我来裔
前將軍漢夀亭關忠義侯贊
嗚呼故主之誼表於奔袁討賊之忠見於許田樊城一
師炎燼幾然前無衡操後有伏權天耶人耶公則奚愆
精誠所鬱金石失堅川停嶽摧風車電鞭君臣大綱如
日行天我懷威神頌公萬年
又
嗚呼簒漢者瞞也成瞞簒者權也瞞名漢臣也實漢賊
也權陽瞞敵也隂瞞翼也公批亢於前而不虞姦於掖
七軍甫淹六師隨厄使永安之恨不在許昌而在公安
建興之師不出樊城而出祁山安樂之牋與歸命之璧
而相後先惜哉雖然不以間關而廢兄弟不以離亂而
廢君臣其峙如者山嶽澄如者川流而炳如者日月星
辰嗚呼此其所以亘萬古而猶神也耶
伍大夫像贊
唉哉平乎不父不君壯哉胥乎能子能臣孝憤俠烈宫
郢乃伸明哲沈幾沼吴益神雖然忠之餘足以鼓江濤
而不能迴其主智之先若質蓍龜而不能保其軀要其
心蓋以吴報父以身報吴使殁者不愧存者不孤嗚呼
丈夫
淮隂博陸二侯贊
漢有大功臣二曰楚王信大司馬大將軍博陸宣成侯
光夫埽秦襲魏取趙定齊席捲天下之十九廢昏立明
誅姦取畔袵安漢祚之四百項氏山摧之威非信莫遏
武皇土崩之勢舍光曷奠然而猜起躡足禍萌驂乘韓
既備五刑復夷三宗霍僅及身妻子不免徒使鍾室之
草歴千古而長丹鳳車之轄飛南山而不返嗚呼惜哉
余感其事而贊之且志戒云
九有躨跜三靈錯莫秦社雖墟楚氛甚惡褒斜中斷南
鄭如靮淮隂神武恢我王略北埽三秦東挾五侯虜豹
襲田捷若承蜩(叶)斮餘泜水溺且濰流蹋索中原項蹙
一丘飲至未終兵符中失反接傳車離骸鍾室距涉辭
通誠表天日百戰為虚單辭輒實走狗既烹牝鷄之凶
翁主出塞羌入回中群雕在天胡為藏弓惜哉匈奴與
漢始終
於赫孝武光承炎漢皇輿四闢兆心中渙赤靈所綏天
啟輪臺顧復冲子靡慰予懷爰諏&KR0591;御爰及博陸温恭
朝夕執事有恪光拜稽首讓於日磾乃抱孺子乃撫蒸
黎民毋枕革以即袵席工商流通農蠶舉職褒節尚璽
遏封外人孤誠上假立排三親再霈鴻慶再羅大喪九
有晏然四垂不崩黜昏立明阿衡是法勲塞宇宙忠昭
日月孽繇女作禍自勢萌黃腸未乾赤族已成乾戒亢
龍坤稱牝馬無成有終臣訓千古
項王像贊
力拔山氣蓋世喑烏發萬馬廢目重瞳劍如虹挺一奮
僇守通八千人飛度江蕪中原灰秦宫裂九宇爵羣雄
於乎新安之坑僅可半白起之役軹道之誅未足酬六
王之一王既負約而弑義高又負約而攻王而俱絶命
於大江之澨此固天巧之默會而區區腐儒者猶曰楚
憞羣策而自屈其力噫嘻
陳思王像贊
以為讓當塗者心耶危五官者跡耶則胡以上責躬而
不亮求自試而卒不獲攬繡虎之遺像撫銅駝而歎息
彼其誇不朽之大業者孰與夫仲之所得也
劉太中公像贊(有叙)
劉太中公者諱昌字欽謨吴人也仕至廣東左參政階
太中大夫故稱太中云父公禮有隠德不仕太中少而
穎敏嘗過酒家取進簿閱而戲焚之尋呼筆次第其數
不爽為經生即有聲經生間二十一領應天解明年會
試第二人繇甲第授南京工部主事召入祕閣預脩一
統志太中蔚暢於文辭尤工五七言近體時夏寅正夫
者為同舍郎亦名能詩而獨推太中郎卷册有太中詩
夏君為竟日夜囁嚅弗出唇也語具李文正詩話中志
成以久次遷河南按察副使督學政太中性嚴泠慎許
可其督學近九載所培栽固富桃李而迷陽菉葹剪刈
弗恤也暇輒考訪河南故實為河南志已又鳩其人文
章為中州文表最後以參政卒官年五十餘所著有五
臺集懸笥𤨏探行於世有子嘉絠工詩文蚤夭其曾孫
某貧廢著而餬其口於四方然頗欲脩先人業奉太中
像来請贊曰庶幾藉子以肉百歲之骨余憫之徵其葬
時志状則不能舉曰少孤失之矣余故粗悉太中因為
之叙而後贊其像曰
英成之間豐芑所培垂一百年吴為首地其人磊砢而
材賢徐吴韓葉政行文學最稱卓犖太中出焉咀英揚
芬以與之角若黛翠遠山細壓睩波萬眉歛蛾入宫之
妬庸恤其他弱而雄鳴冠衿譽髦標馳二京晩而滯留
婆娑一官蓋八九秋謂公窮而公則顯謂公逹而公則
蹇其澹然而若無營者公之深其稜然而不可狎者公
之淺也耶
封都御史望菴趙翁像贊(有序)
故封荆州守趙翁卒之四載而以子御史中丞公貴贈
如其官其明年不佞世貞起家楚臬受約束中丞公間
出翁像俾為之贊唯是前行省參議九一督學使者大
春皆名質核良史所以稱翁隠德津津不容口至謂中
丞公之顯庸昌熾皆翁貽之公之為循良吏著聲嘉隆
間皆翁教之夫天子嘉褒人臣之績必推本其先而賜
之爵爵如其子凡以教天下厚也即後先制詞稱予趙
翁備至以為古隠君子流夫為之上者不愛如綸之訓
以為翁重而為之下者其可嘿嘿已於言哉乃敬贊曰
古有逸民猗惟趙翁善不近名隲無筭功恂恂君子若
毖其口盡削機事以與天偶田有栖秫付之釀醇毋汩
其漓用葆吾真先民有言至要在我寄愁天上埋憂地
下叩翁之居恬若華胥入翁之里寂如畏壘不覩荆璞
槎牙焦嶢剷為連城其光燭霄沈淵之蚌混沌擁尰靈
珠既剖波沸霞湧帶金紆朱雍容是都頎而飄鬚貴不
易趍我贍遺像愓焉心疚其德則新其人已舊勖哉中
丞毋或改玉翁於九京庇爾戩穀
莫山人像贊(有序)
山人姓莫氏名叔明字公遠一名更生字延年吴之長
洲人少孤貧初從師受章句不能其業而其於書亦涉
獵大義而已顧獨喜為詩詩務清遠專詣其自許以岑
參常建之流長慶而後弗論也臺使者聞而致之學宫
郡大夫即其傍隙地以授山人俾茇蒿莱數椽栖焉而
久之有違色於里中豪豪搆郡謂山人侵學宫堧郡詰
山人左騐不能對即徙出會故通政錢唐周興叔愛山
人詩山人遂從之錢唐數與其賢長者游尋渡江謁故
相吕公於紹興與相酬倡山人生數竒蔡司空莫憲副
間以義故要山人許授室山人當行治裝而司空死憲
副坐劾罷去裝又為盜窺亡何興叔亦暴病死以故山
人益大困而其自憙為詩益甚今年夏游燕中燕中稱
詩俠藪而山人用齒長恒踞上坐而論詩又鮮所許可
衆背誹山人至捃其累語行酒山人意殊不屑也予戲
謂鄉有沙頭亭長人憎之或問亭長何渠能得一沙頭
人憎曰不爾吾亦能憎一沙頭人山人笑不答太宰張
故雅知山人問何自来亦有請耶復不答山人業以困
桂玉返而予有鄖楚命及於清源乃改附予副舟日一
脫粟而已顧日一再咏俄出其像示余曰世益左矣子
念我幸為我不靳一言予謝不獲乃叙山人事而系以
贊曰
以子曷鼻魋顔蹙齃膝攣將剛成君類耶則彼一入咸
陽揖相張君而踞其位今子一入燕相張君欲有属而
子不能對者胡誖也子之詩與像當後子耳更千百年
以為孰非而孰是豈當生者不可必而未来者乃可恃
耶吾不能不子迂而竊悲子之志
學士華公小像贊
藹乎貌之春陽也皭乎志之冰霜也其皓然者柱下史
之髮與髭乎而皜然者藐姑射之仙肌乎非簮筆宸扆
衆競進而獨退者乎素封其槖衆競靡而居約者乎饒
令男子衆籝金而遺仁禮者乎一丘一壑或朝或宁長
康之所不能損益而圖者乎無漏所凝大丹已緒帝曰
姑止弗召汝而留為世儀矩者乎指以為仙或香山洛
下之佐而實非古者乎其申申自若者仰不愧俯不怍
所沾沾而色欣者得天下英材而教育之而不佞其人
者乎是為贊
陳小山像贊
有丹乎容而皓其鬚八十一年駛如隙駒誰受汝筆誰
收汝骨朽者汝骨不朽者汝筆是唯汪君為之藏而王
先生為之述也耶
約齋錢君像贊
儒其躬醫其先樸外而華顛再佐雄州而橐蕭然地雷
殷天百城無堅卒以家全晚不樂王官移疾自免飽泌
休衡尚羊游衍里無撓言家靡浮羨噫以約失之者鮮
矣
王舜華像贊
以為吾舜華耶宜寬褒而逶迤胡為乎挾玉笙氣若御
冷風而飡紫霞以為古子晉其人耶其色赤僅十六而
上賓胡為乎晳而頎繁髭而澤鬒豈合者仙才而不必
盡合者其姿耶子以跡擬而吾亦以跡擬耶將乘鸞鶴
而從晉於緱山之嵐耶抑挾萬卷為帝守厠如淮南耶
吾聞之去憍與盈仙道乃成子毋自輕子骨始輕滓果
澄而清後千百年吾將貌子於蓬瀛
題故雲槎張翁像贊
其佻若高陽者其飾耶其豪若濁張者其跡耶其超若
柴桑者其臆耶其偶若英皇者其琴瑟耶其崢嶸翺翺
者其三翼耶
李生像贊
若絇履而垂裾左圖而右書便其腹豐其顱粹乎其容
而戚乎若有隠虞彼皮相者謂為河北之沓拖聲交者
謂為三吴之膏腴而識之深者謂其蹈素服初而能緣
飾以儒者耶
太醫盲者邵君像贊
此故處士邵君之肖形也頽然其若傾退然其若不勝
汝不能自行頼人以行衆生不能自生頼汝以生夫真
宰者假汝明於心而奪汝明於目意使汝内專精其慮
而外絀其欲以寄其仁於有知之屬汝必盡取其所甚
絶者而力挽之汝不勝其仁而真宰廢威此佗鵲之所
見忌而弗克永綏汝夀宜止於斯鳴呼噫嘻
張道官像贊
是從赤松子游而遇黃石公榖城者耶為壇陽都劾百
神驗而上昇者耶立祭酒祛疾疢者耶稱句曲外史隠
詞翰者耶汝外跳玄而内為名計以生有涯而名無際
乃求王子題曰玉局散吏四先生之裔
鍾太傅季直表贊
舞鶴飛鴻秋山寒澗譽冠時評跡無代見豐劍星寒泗
鼎波濺騰瑞墨林流規穎傳古雅幽深豐妍峭蒨一字
神呵千金為賤疇疑子輿隆凖誰辦
右軍大熱帖真蹟贊
右右軍大熱帖十七字雖紙敝跡渝而風範猶存且遺
墨緼透膚理隠然有入木七分之勢
墨池飛龍鬱盤璽絲十七驪珠精光陸離有象燭天土
花蝕之青鳳片翰人間所希其在瑯琊天球庶幾
右軍此月帖贊
右右軍此月帖二十五字結法圓美而時有米家筆且
紙墨不甚合疑為此君臨
優孟抵掌卒驚楚王虎賁登筵蔡為不亡屈邯鄲踁步
山隂堂柔腕虛和役圓就方誰其最工米顛襄陽
右軍淡悶帖贊
右右軍淡悶帖痰乾二字作淡干皆古書通用妙在藏
鋒精雅之極是唐臨本也贊曰
歐險旭顛顔莊李佻寔繁喆孫厥祀幾祧楚驚優孟謂
為叔敖以似求有典刑不恌我追會稽毋憚焦嶢
禇河南哀册文贊
山隂書聖河南入室柔外剛中風疎意密拙含大巧文
無掩質虞歐既遠稷柬非匹帝册騰哀有資椽筆風骨
蒼然天真自溢流芬墨藪擅價緗帙
史道碩八駿圖贊
維昔樞星元愷是降周有文孫改即田功帝收其精以
歸房宫下生八埏為八毛龍權竒蘭筋髵䰄肉騣萬耳
聳立以聽嘶風造父御王□□折衝副車之乘爰命河
宗參伯執鞭厥右奔戎倏忽滅没電追豐霳七萃凝策
杳莫敢蹤遂陟崑崙戴勝之邦飲血□奴歸觴逢公鼓
其餘驍立埽徐烽後三千年帝日再中放爾鼔車野秣
於豐道碩作圖矯若虬虹嗣彼新息薦式於銅僕臣司
藩敢弗告共
弇州四部稿卷一百二
