弇州四部稿卷五十一
明王世貞撰
詩部
七言絶句一百二十五首
李于鱗損餉諸物侑以新詩走筆為謝
西山石耳堪礪齒挾露過雲味更新莫怪殷勤相寄贈
只今誰是採芝人
右石耳
龍井儂分玉乳花虎丘余剪碧璚芽何時踞坐松隂下
紗帽藤衫對品茶
右龍井茶
七尺蒼藤織寒玉上有篔簹映眉綠昨夜方牀小簟眠
却疑身在瀟湘曲
右藤障子
鸚鵡洲前禰客過英魂磊砢墮江波千秋一入高陽手
為問鴟夷量較多
右鸚鵡杯
題李山風雪松杉圖卷二首(宋人為金秘書監)
撲地漫天卒未休松杉千尺迥堪愁丹青不作王孫草
老向冰天共白頭
其二
朝色葱朧映碧虛千峯瑶草漸凋疎何當長白山頭樹
到了枝枝玉不如
泊高郵懷子相
廣陵東去是䢴溝斜日蒹葭黯未收採就椒漿無處滴
不須聞笛也堪愁
薛子熙會予淮口有贈
清江欲盡見清淮聽說南人便道佳何處峭風吹會面
頓教明月挂離懷
其二
自是君才擬戴逵手搜雞子刻新碑江南螭首應無限
若個堪題幼婦辭
廣陵訪周公瑕不遇云自儀真失之
豪華自古讓維揚一水横江即異鄉二十四橋歌吹徧
不知何處覓周郎
其二
初聞相失在儀真怨水愁風且莫論道是使星還是客
教君難辨斗間人
過中山視故人趙參議時廢疾者十二年矣
滿庭黃葉滿牀塵摠為人疎鳥雀親與說病身應莫恨
何人不是半殘人
其二
多買城南種秫田匡牀擁被日陶然真成四醉中山酒
不踏人間十二年
九日完縣署中
九月九日客衣單風似并刀月似環為問羽書臨鴈塞
何如杯酒醉龍山
其二
空庭吏散鎖楸梧不獨黃花事事無最厭耳邊重九字
天涯兄弟各茱萸
食滹沱魚戲作
滹沱魚尾真全赤况復車輪敗後炊三輔周遭二千里
從今魚樂也應知
娘子關偶成
夫人城北走降氐娘子軍前高義旗今日關頭成獨笑
可無巾幗贈男兒
題馬嶺山中泉自嘲兼呈于鱗子與
坼峽分流各吐竒争先翻道出山遲即令到海成何事
竟日行吟無倦時
井陘署中偶成
霜天盡日馬蹄間濁酒青燈未破顔好道使君厨傳薄
案頭長供太行山
阜平湯泉
玉乳潺湲蘭杜芳温柔枉自别名鄉春雲若傍驪山足
肯作蓮花第二湯
其二
大荒西吐燭龍涎暗向中原地底穿兩乞君王湯沐地
酒泉嘗罷浴温泉
其三
浴罷支頥坐自看五臺如案五雲端清涼蠲盡人間暑
此水仍驅萬古寒
寄贈漳浦張封君(時乃子以水部治寧陽泉)
閩海金波返照開一星南極傍三台君家天上張公子
曾向郎官宿裏來
其二
十二梁山青刺天寧陽七十二飛泉一泉一歲釀春酒
好致梁山張果前
其三
蜡湖春漲讀書堂紗帽膝衫坐隠嚢總為新詩似何遜
山人今帶水曹郎
柏林寺
趙州城東古柏林趙州闍黎知我深究竟現應居士法
不須瓜蔓老婆心
謝萬曰忠并詢之
髠盡垂楊千萬枝又教冰雪擁皴皮不知生意猶存否
慚愧東風特地吹
其二
一唱天鷄海日紅中原曙色滿千峯無端更遇姑蘇客
依舊青山夜半鐘
其三
羃歷千林雨色中浮雲忽捲現長空欲知為雨為雲際
元是青天萬里同
其四
滄海那如性海澄此中無減亦無增祇憐拈破真乘後
依舊人間属小乘
南和道中
流水灣環去馬遲淡黃斜日印沙陂楓人雖老稻孫少
不到江南應不知
還宫怨
阿監初傳喚故姬六宫先已妬蛾眉昭陽夜甃寒如水
元似增成奉帚時
其二
報道羊車指日臨莫題紈扇罷悲吟雙蛾欲畫仍教洗
恐負當年辭輦心
吕侍郎自製桑落酒絶佳以一瓿見餉賦此為謝
并乞釀方
醱醅初綠豆花香穏勝河東舊索郎今夜五更殘月色
不須惆悵醉為鄉
其二
故園桑落霜風軟紫蠏黃甘事事豐乞得君家劉白墮
步兵明日下江東
别周公瑕
月明烏鵲動離愁歌到周郎莫點頭三竺六橋渾似畫
可能無意向杭州
别尤子求沈道振(二君皆善丹青)
風軟波平天地寬玉壺銀酎水晶盤離筵好景俱堪寫
祇是歸鴻目送難
别瞻美弟
醉裏輕舠别惠連醒時孤鴈泣江煙不須論到池塘句
酒態如兄便可憐
别曹甥子念
虱鬚不分作山人却買林宗折角巾莫倚新詩能似舅
幾人如舅未全貧
别王復
吴船捩柁越船催少選須傾三百杯除却芙蓉池上酒
幾家能見玉山頽
别李時養
勞君相送霅溪頭霅裏風光事事幽欲共一枰消永日
教人重喚李杭州
别張三
千觴不醉洗天亭一曲汪倫最有情不分游人明夜月
依稀拾得遶梁聲
又别諸君
尊前北斗漸闌干領取清歌半刻懽列棹迴波真自樂
一官行路未為難
贈虎跑泉庵良縉上人
虎跑閒居二十年可曾雙虎到兹泉山神縱有皈依念
其那山僧入四禅
見逐參方僧禁約戲成一絶
約束飛來峰去後便驅天竺舊胡神閻浮未有三生籍
若個人非行脚人
峴山有朋壽堂蓋為大司空蔣公劉公大司寇顧
公築也已已歲余與吴比部范太史嗣游焉吴與
余俱丙戌范丁亥因題一絶以為四十年左證云
霜色蒹葭鬢共新倚來雙玉暫精神還因四十餘年後
朋壽堂中第二人
應黃州惠蘇長公墨跡却以一詩附還
砑光藤紙墨華流欲報璚瑶未敢收總為臨池貪玉局
可應遺翰去黃州
東行訪張伯起不遇飲幼于别館
柴門不啟白雲棲為憶君名未敢題何似竹林嵇叔夜
攜琴載酒夕陽低
其二
浮雲舒卷元無意鶴怨猿驚未必真贏得嗣宗心一片
不將青眼傍他人
華婿水部以事質余湖上小語竟别
白舫青門楊柳絲湖中公事出偏遲婆娑手板桓公府
應笑藍田晩更癡
其二
蕭蕭寒雨濕歸航片語離尊味更長此别應須不惆悵
衛郎無病到膏肓
酌六一泉為故茅學士書院
六一居士跡不到千古人呼六一泉争信碧山茅學士
十年中夜枕泉眠
秋日官舍無事攜元白長慶集閱一遍題此二絶
句後置之箧中矣
十口官貧不遣隨偶攜元白兩編詩花犀欲角蠶將蠒
莫病通天累色絲
其二
連翩逐客上皇都三月中書片語無不是通江少時謫
千年佳句一生孤
送陳生授經術吴中
知君經術自河汾坐裏談鋒欲吐雲到處虎皮應自徹
不須羔鴈詫成羣
嚴州有感
虚勞物色到羊裘咄咄老翁何所求一夜天能動星象
千秋人不改嚴州
有感
一株紅瘦隔天涯珠箔深沈貼絳紗欲賞清尊風雨隔
負他三月盡時花
其二
江南秋盡鴈初飛應是深閨欲寄衣剔罷銀燈金剪澁
一雙紅筯隠寒機
塘栖道中得轉山西報自嘲
長河風雪舞孤舟興盡真成王子猷塵世偶然那可料
故鄉明日是并州
其二
薄禄風塵業未償除書一紙下錢塘休言宦興生平薄
已自將心度太行
用晦寄四種杯仍係以詩走筆二絶為謝
劉生自昔誇三雅何似君家四種杯罰處已贏金谷數
飛時不怕玉山頽
其二
饒甆宣盌白於霜鸚鵡螺兼翡翠觴我欲按來成一鉢
大羅天上貯三漿
贈曹子念偕舍弟游燕三絶句
江南二月楊柳隂薊門雪花三尺深祇為和歌燕市好
不知臺上有黃金
其二
河東股肱吾倦游上書謁告行且休世上浮榮沾即厭
不將名姓托曹丘
其三
吾家才子謝惠連兼程攜汝薊門天薊門五侯不解識
何如乞取長瑜還
慎侍御子正借書
苕水穿階草滿除蕭然都似子雲居十年鉛槧頭堪白
又乞那家未校書
中丞徐公追輓先君三章甫至舉寒食奠感嘆之
餘因成二絶奉報
楊柳搖青寒食新十年天地一傷春那知郢里歸魂句
元是南州絮酒人
其二
晝晴初解白楊哀忽地蕭騷暮響催不是隴頭春不到
西江風送薤歌來
戊午歲叔達甥兄弟弱冠應試余寄詩勉之曰玉
樹元雙挺鵷雛好並飜外家饒宅相若個魏陽元
又一紀而叔達文日益高有名然宅相猶未應也
今年春來别余應南京試復為一絶以促之
休將宅相問烏衣似舅如甥已自稀却月觀頭金粟樹
可能先折一枝歸
予方有乞休之請而日者凌生索詩遂成二絶
一官憔悴足藏名濁酒青山供此生到了自來還自去
鍾家錯畏管公明
其二
春朝中酒未曾醒論吉論凶總不譍還却豸冠神武去
負他頭上貴人星
得宋搨右軍帖上卷絶佳而大令帖不至戲成一
絶
箕裘誰復二王如底事吴興一卷虚記得向來貞觀例
黃金徧購右軍書
趙承旨為恭闍黎寫經畢以詩乞茶真蹟在余所
戲代恭荅
玉堂潤筆元無價珍重吴興祇換茶但使毫端吐舍利
一蒙山頂屬君家
題宋搨蘭亭記後
昭陵玉匣去人間定武皇孫未易攀留得雲仍隆準在
不教惆悵憶龍顔
題韓熙載夜宴圖
遏雲歌罷舞迴風夜半腰支不屬公屈戍乍搖紗影弄
可應人是顧宏中(此圖乃李主遣宏中於韓家偷寫得者)
其二
由來歌舞破江山庭樹能催王氣殘唱得浣溪宫樣句
小樓吹徹玉笙寒
其三
燒來紅淚盡辭銀花擁舒郎别院春國雖家讎都未了
可能還較絶纓人
感興六首
白家柳枝不忍折韓家柳枝却復春争似金明池上絮
隨風吹去作沙塵
其二
桃花片片委瀟湘棹入桃源轉斷腸懊恨羲和排歷後
不教風雨屬東皇
其三
胡牀挂壁未曾收欲燼罏香裊尚浮行到東廊纔一步
猛驚殘日上簾鈎
其四
峭風俄掃蒻房空怳忽還疑在夢中畢竟怨親何所似
偶然萍水復西東
其五
欲酌仍停鸚鵡螺酒醒長歎對銀河傍人總會應難語
但道中年感慨多
其六
單車柳色太行新濁酒寒燈供此身燕趙向來多似玉
懶教人喚負心人
滁陽驛小飲戲作
兩三杯酒也成醉四十五年真是翁獨對瑯琊數峯坐
可將前號譲歐公
過清流關
層崖一道寫潺湲知是清流舊日關獨樹遥天挂霞色
尚疑飛將挾俘還
息隂樹傍冠塵俄重拂拭之餘聊用自解
欲將煩暑借風寬更起紅塵上鶡冠拭罷祇堪他日挂
不須留待故人彈
渡黃河偶成
銀作天河玉作隄河流倒挂與天齊可憐抛向崑崙頂
一到人間濁似泥
由寧郭抵新化鎮即事
隂溝清泚復灣環桃李成隂桑柘閒道是江南好風景
舉頭如戟太行山
其二
夾溪修竹帶青葱便擬移家住此中却憶鄉園渾未乏
不知何事厭江東
初登太行迴望有思
千山立馬送斜暉平楚蒼然色漸微最是東南欲盡處
黏天一點白雲飛
臬署閒居偶成二絶
道了放衙無一事偶然馴鹿過庭除與君多少優閒在
只是長林意未舒
其二
晉陽酒清絶可人午飲酣眠從至申賴得長安信易達
知余懶病定為真
與張王二君彌陀寺小飲二君有惠政吾郡時王
與余談禪而張旨在玄不甚荅戲成三絶
一尊蕭寺鬢毛新醉後那論主與賓我夢未醒君夢覺
可能還喚夢中人
其二
參差棠樹五湖濱福在人天慧在身争似懶夫窮徹骨
西方處處是迷津
其三
張君杜口為尊玄王子縱横豈離禪任是法門吾不會
一杯還向炕頭眠
過亡妾殯所有感
絳羅長護曲闌干樹底春花不覩殘誰道殯宫荒壠畔
白楊吹送四時寒
其二
去辭華屋傍荒丘兒女呼孃不解求任使破除情字盡
也應饒淚到心頭
其三
衫羅襚彩縱横疊胡粉胭脂滿鑑裝處處精神新分例
不曾聽喚第三房
其四
一尊澆罷自支頥是妾須歌薄命辭今日使君收涕後
藥罏禪榻暫相隨
聞南中流言有感(時稍聞彈語)
朝成嫫母昨夷光未必蛾眉一夜霜何似村中浣紗去
任他明月照空房
其二
累身元只是虚名損盡虛名事事輕折莫酒罏禪榻伴
也能驅遣過殘生
其三
偶然文字落塵寰耐可争名眼睫間側理細書三萬紙
自封雲檢施名山
其四
裁呼小草便無聞祇為慙他誓墓文若道長安車馬色
春風吹作五陵雲
瞻美有子兩月而夭走慰二絶
一枝蘭折委春煙聽說何人不解憐掌上明珠看似月
君家只得兩回圓
其二
莫言夷甫太鍾情情到東門強自輕留得藍田種時法
不愁無地出兼城
偶題
許由能乞萬乘身歸卧箕山天地新過宿翻為竊屨客
飲流仍遇棄瓢人
題畫四首
千條楊柳弄如烟漠漠輕隂好繫船行到酒家須少住
莫教孤負杖頭錢
其二
秋老蒼山俱是骨楓丹獨樹有餘姿屋頭飛瀑挂不斷
興在忘言拄頰時
其三
千崖落木自蒼蒼驢背看山了不忙欲覓九秋無限色
從君叩取小奚囊
其四
青山綠樹杳難分忽斷中間是白雲欲買一椽深處住
不教名姓向人聞
有懷莫雲卿時得所寄辭翰
香煤欲冷篆如絲病起拈毫潤小詞忽憶莫家亭子畔
草生書帶墨為池
其二
松江潮落見鱸魚結就雙椷鯉不如最是莫卿新樣好
開元詩句永和書
題錢叔寶臨大姚村圖
王孫自是真龍種畫筆居然掩虎兒何必大姚村下問
米家山色見應知
馮子潛將有廬山武夷之游索一絶句為贈
匡廬五老五白龍武夷九曲九芙蓉高秋贈爾青鞋去
踏破寒雲千萬重
暮秋村居即事
今年勝事屬田家報賽祈新樂未涯玉乳滴從香子糯
白雲裁作木綿花
其二
東家芙蓉夾清溪萬白千紅亞水低解使秋光不蕭索
老夫那惜醉如泥
其三
紫蠏黃鷄饞殺儂醉來頭腦任冬烘農家别有農家語
不在詩書禮樂中
其四
一醉隗俄轉任真東隣醒了又西隣從他白眼從他指
自信人間無此人
其五
隣莊愛弟乍移居竹裏清泉為洗厨裹餉欲殘喧鳥雀
斜陽拈出小枌榆
其六
不論鷄肋有無官但得年豐也自寬白紙喚將隨限了
皂囊何處教人彈
湯生裝潢為國朝第一手博雅多識尤妙賞鑒家
其别余也出古紙索贈言拈二絶句應之
鍾王顧陸幾千年賴汝風神次第傳落魄此生看莫笑
一身還是米家船
其二
金題玉躞映華堂第一名書好手裝却怪靈芸針線絶
為他人作嫁衣裳
題黃熊像
十年長泛米家船詞畫嘗誇夙世緣悟了去來無一物
不須身挂杖頭錢
傅伯雅園亭杜鵑花二絶
百花争向傅亭開獨有妖紅最後栽不是錦江新樣錦
蜀妃魂挾楚雲來
其二
倦來真覺浪游非愁見紅英涴素衣若道此花真解語
也應相喚不如歸
弇州四部稿卷五十一
