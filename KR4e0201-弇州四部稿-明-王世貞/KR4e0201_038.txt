弇州四部稿卷三十八
明王世貞撰
詩部
七言律九十二首
肖甫自江北移滇臬走使以詩見問賦此奉答
七子翩翩共鄴游座中君豈減應劉浮名顧影驕堪失
拙宦藏身老漸收望裏使星移益部書來春雪滿揚州
故人淪落無須念未死能寬薜荔愁
寄袁抑之鴻臚
汝向句傳領百僚予留滄海伴漁樵風霜共飽誰終耐
日月如私未敢驕地遠鱗鴻甘寂寞天空鵬鷃各逍遥
相逄莫責元龍禮豈有山人愛折腰
諸生錢叔寶再乞詩贈寄王司徒
共道司農領郡來至今風采映吳臺車門文舉無勞刺
館客長瑜未肯廻我自江湖容抱疾即從霄漢見憐才
諸生但許青萍在會有雄光傍上台
寄明卿
十月吳天未授綿秫田如薙計茫然已從鄰父求籬菊
復有江州佐酒錢醉裏舊游時自語廢來狂疾不須蠲
中原兄弟如無恙大可漁磯穏晝眠
懷王參政明輔(公舊與僧伴松見過)
伊昔春星過草堂使君施紫客袍方拈來是法誰真解
語到無言味轉長掌裏蓮花堪入藏眼中棠樹已成行
何時向子粗酬願一鉢相從太華傍
謝汪伯玉中丞惠衣
蓬門生事漸蕭騷望裏驚鴻首重勞鄉地豈應無縞帶
故人殊自有綈袍青陽忽冒寒雲轉白雪遥令瘴海高
却笑古來中散癖可能容易絶山濤
謝伯玉中丞見遺經像
白馬招提紀漢年即看經像震方傳翻時貝葉雲俱潤
禮罷蓮花月並圓老去一龕居士業悟來雙夾宰官緣
靈山倘是相逢地莫㤀金篦導我前
送陳子兼憲副起任滇南
十載悠然卧草廬忽從天上見徵書歸如圓月難終晦
出似浮雲偶自舒驄馬霜清炎海路碧雞星引使臣車
莫言回首長安遠聞道山公已奏除
袁黃州履善過訪
社酒寒燈黯自親十年天地各風塵羞將白雪供歸計
忍向青山問逐臣半刺不妨銜裏舊二毛俱訝夢中新
柴門蠒犢堪驅使莫為明時歎隠淪
贈寄王山人山人時參邵將軍軍事
丘壑居然自不羣江東諸少總輸君詩中畫是寒林色
酒後文憐日暮雲聞道衛青容揖客可知王粲樂從軍
功成最好歌鐃吹倘借梅花一寄聞
送周中丞允文遷撫江西二首
毋驚兩地德星頻漢主能褒社稷臣飛舄遂為今賜履
攀轅應是舊埋輪(公舊為貴溪令以侍御按三吳有功遂遷今官)水從彭蠡連
吳潤山到匡廬帶楚新此去定過徐孺子草堂虚左為
何人
其二
聞公移鎮古洪州童稚驚呼父老留一疏吳天廻菜色
十年滄海捲鯨流江雲對擁中丞節山雨長飛帝子樓
共道衮衣多佇望不知何地更東周
元日試筆
朝來四十俄加一懶散歸人傍俗過地僻中原春雪少
時清吾黨歲星多年光似覺偏湖海物色那能到薜蘿
回首舊游饒感慨五侯驕馬自鳴珂
立春前一日雪
曉色千林起倦鴉卧驚飛雪點窗紗今朝殘臘猶堪瑞
明日逄春恐是花沾處漸憐鴛甃薄舞來還傍翠樓斜
總饒郢客無新調未許東風媚謝家
贈殷邑博(以孝行超貢授官)
寧勞一第著賢聲三府曾看有特旌經術肯為秦博士
孝廉先冠楚諸生青衿客誦居平節銀管人書異日名
最是宦餘堪眺訪延陵祠畔暮雲横
初春飲張氏伯仲園皇甫子循以疾不與貽詩見
豔未及造訪先此有答
三徑時容二仲游坐中江左半名流還因善病遺玄晏
敢為論交薄太丘明月珠寒何處得陽春句好竟誰酬
亦知違世非君意無那輕隂攪獨愁(君時方有外侮)
久不得于鱗書書到得新詩數章喜而有作
莫怪君書不易成書成綵筆太縱横僊桃要結三千歲
和璧須償十五城老去轉多飛動色病回猶識和歌聲
吳門白馬空如練草色中原未可行
送歸熙甫之長興令
淚盡陵陽璞始開一時聲價動燕臺何人不羡成風手
此日真看製錦才若下雲迎僊舄去霅中山擁訟庭來
莫言射策金門晩十載平津已上台
其二
墨綬專城可自舒應勝待詔在公車春山正好時推案
化日何妨且著書到縣齋宫留孺子詰朝車騎請相如
客星能動郎官宿白雪陽阿興有餘(子與時在邑與熙甫善故云)
海鹽鄭大司寇
十年封事爽鳩多總為憂時鬢早皤天地祇看容一柱
風霜不遣夢三禾懸車坐領青山色扣角閒為白石歌
共道履聲明主識璽書何日下烟蘿
奉挽大司宼長興顧公一律
屈指流年釣渭餘累朝耆德竟誰如揮金䟽傅寧因酒
辭印虞卿祇為書喬木尚存司宼里生芻欲挽府公車
莫將伯道論天道千古高名總未虚
承明伯文學存叔鴻臚見訪余兄弟不值有作
得歸三徑未全蕪偶乞扁舟問五湖客到可緣嵇喜在
主貧應避吕安無江頭束楚憐終鮮谷口遷鶯念友于
總為德星難便聚望來搔首重踟蹰
過華大作
高柳垂絲拂徑苔入門青眼便應開墨留張史雲烟字
茗出嵇生沆瀣杯不獨君齋千古色亦知吾黨異時才
臨岐最愛湖頭水為許浮家易往來
過華二作
君家釀色何所似為似君圃千琅玕和風細吹若下皺
白雲不散瀟湘寒即無嵇阮能自入倘許求羊時與懽
應道醉來容易去柳烟花月夢中殘
今年三月朔舍弟山池紅梅未謝玉蘭盛開乘興
有作
堂北玉蘭開太早堂西紅梅落故遲露盤乍映金狄掌
如意未擊珊瑚枝流霞廻雪態争出月墮風清愁自知
為報江妃長倚醉阿環相見莫相疑
贈邵都閫遷惠潮參將
長聞借箸參戎幕始見移營出瘴沙鯨島夜嚴千舸月
羊城春散萬人家將軍别詔師横海天子新名縣獲嘉
莫惜斗來金印大功成看取鬢邊華
寄翁中丞
屈指當年意氣看惠文霜在尚堪彈時平越海龍能卧
政就吳山虎不冠幕府嚮開歌蒯晩故人差健浣花寒
中原自憶商巖雨春色浮雲處處殘
王太史與余奕負余錦文牋余負一詩扇賦此促
之
學士長楊賦早傳偶來花下醉江烟亦知芸管春秋癖
應有苔文側理箋我自蕺山慚逸少汝將淝水制張玄
莫言田父衰仍拙曾記宣城賭郡年
即事效長慶體
一春文事頗從容約略鶯花不負儂酒戶消來甘下則
書家老去任偏鋒齋時自托闍黎鉢飯罷閒敲窣堵鐘
唯有山僧知此趣雨前茶綠解相供
答張二見父
病間初寒薜荔裳懶將交誼許君房清湘字到新魚素
令弟詩成舊鴈行老去五噫歸震澤春來九辨起飛霜
相看共有池塘思濁酒何年兩對牀
其二
玉樹霜風竦漢京曾將冰蘗擬難兄誰言國士無雙外
重見君家第五名(見父棄其業業詩)句好吹篪誇仲氏材高結
襪為王生他年倘過吳趨里薇蕨秋江傍汝烹
張幼于見示新集因寄(集中有二君篇七子行)
才子紛然滿後塵吳門紙價為誰新即看明月雙投向
也自陽春寡和人剖後荆山元有淚授時湘浦不無神
莫嫌雲樹滄江晩濁酒青燈好細論
贈周公瑕應尚書朱公聘脩河功志
東郡諸侯走傳車吳門春色動衡廬俱言水土司空略
第少河渠太史書錫後玄圭誰更許沈來白璧未全虚
征途好寄宣房頌知是文高覽勝餘
王百榖半偈齋
㛰嫁由來不累人何勞捨宅學王珣經壇如意花能雨
梵夾香罏葉自塵空後已無生滅法現來元是淨名身
從君且乞楊枝露夢裏金莖恐未真(王嘗有浩然之直頗以淪落為感)
舅氏劉掾自剡歸於林廣文者未展高陽之歡急
難中忽承推食得遂生還感激之極特索余詩為
報
自逄劉掾罷官年慷慨時時說汝賢入剡未營安道宅
歸吳翻割廣文氊憑陵俠骨千秋起遼落窮心徑寸懸
莫道相酬無玉案郢人能重郢中篇
送王百穀奔袁相公喪
丞相輀旌返故鄉南州絮酒自殊方龍泉且挂曾彈劒
雞舌還焚舊瓣香辭趙連城空自許到吳流水為誰長
他年更有羊曇慟玉樹誰家覓謝郎(袁無子故云)
支硎訪陸叔平
握手無論相見遲江東耆俊總看誰君深綠綺絃中語
我愛藍田畫裏詩旋收磵溜供荼鼎更遣春山佐酒巵
臨别為言堪憶處嫩篁新月坐天池
王明輔寄示關中諸君集有答
寄來名筆總西京讀罷翻然俠思生紫閣雲疑偷華色
黃河水約帶秦聲未煩吾黨絃驚絶依舊人間缶愛鳴
渭北洮東千萬里五言何地起長城
郡丞陳侯晦伯博雅於今無二與余傾蓋輙遂綢
洽兹以量移得南戶曹不勝離析之感情見乎辭
文酒時時枉敝廬忽從天上見徵車青州我竟老從事
白下君今行秘書霜後折蘭交恨晩道傍騎竹意難虚
嚴公倘許仍分綬遮莫花溪自掃除
其二
柴門朝色動干旄念汝談天辯轉豪星氣忽寒離後劒
月光應鑒夢中刀長干騎過停金縷采石舟廻映錦袍
共道古來人物志至今猶自屬倉曹
中庵上人結庵當虎丘之半賦此贈之
法護金田故不慳何須更買沃洲山精藍半割雲霞表
飛錫長留天地間花裏閉關中酒倦柳邊攜榼施茶還
亦知身世元無染為擬醫王跡未閒
奉送泉州守周師改郡赴京
露冕閩江惜别遲蓴鱸已慰故園思曾沾父老攀轅淚
親領君王保障辭病間可容長孺卧政成還與細侯期
它年夢裏三禾失總道功名治郡時
病後問子與
布帽春逄思轉孤祇饒身在各江湖歸時五馬今餘幾
病後雙魚肯念無留客可仍傾若下著書應否號潛夫
如論庾信窮愁骨總得秋風也未蘇
九日汎舟靈巖以病且雨不克登有作
伏枕移船秋色來秋山空抱碧崔嵬乾坤總負登高意
風雨難私濟勝才誰遣紫萸供獨笑祇應黃菊背人開
欲知游賞俱陳跡吳越雙留萬古臺
答抑之鴻臚問疾
高枕青山蘿席寒舊游天上慰加餐身同狗馬元甘病
歌到龍蛇且自寬萬事窮途偏阮籍幾人公望似袁安
當年九畹曾分佩蕭颯商秋尚未殘
張公洞懷李于鱗
李生昔登西嶽峰泚筆題我金芙蓉豈謂姓名榮二華
祇憐風雨失雙龍燕中舊社人人筑吳下諸山處處笻
石髓總應今日有可堪中散不相從
游善權寺僧云距長興可兩舍因懷徐子與
共識菰城指掌間踟蹰尊酒未堪攀絃中孤鶴泠然去
鏡裏浮雲杳自閒罨畫溪分一湖水(兩邑各有罨畫溪通太湖)賣茶
人共兩興山相知莫笑王猷懶安道于今善閉關
送太倉唐倅之桃源令(唐全州人)
自識量移帝寵新莫因才大歎沈淪家隣湘水元通楚
官是桃源不避秦花裏鳴絃千嶂色月明飛舄萬家春
蘭臺倘語登高事唐勒應誇賦有神
閠十月朔病中作
伏枕人間萬事輕偶探殘歷喚愁生初疑玉殿仍頒朔
不謂玄冥再主盟病似黃楊多進退情如芳草易枯榮
誰憐止酒無多睡夜夜清霜閠五更
雲上人講經造塔見過索詩
吾師慧福悟來深卍字從胸衆所欽趺坐俄成水月觀
翻經忽動海潮音塔因聽法名多寶田為酬恩字布金
功德總高何所冀翛然一鉢下叢林
周公瑕登太山自于鱗所歸歲暮訪病夫海上有
贈
歲晏寒扉傍日開江昏獨棹溯波來還因東海雲霞至
似挾中原岱色廻萬事何人憐伏枕千秋無恙起銜杯
寧論我退君能進屈指重看御李才
酬張幼于對雪見懷之作
雪後柴門跡未新誰將尺素走陽春應憐短棹山隂客
共是朱絃調裏人超暝樓臺同氣象濯風梅柳且精神
相知莫笑多高枕懶病袁生不為貧
王太史元馭奉使東歸移疾得請詩以問之
丹書玉節下青霄擁傳春風故里饒不為馬卿金掌露
欲觀枚叔廣陵潮荷衣半入天香煖藜杖初分社火遥
見說蓬壺元咫尺可將僊骨伴漁樵
重登金山作
春山春望鬱蔥哉矯首扶桑黛色開滄海潮吞丹鷲去
大江天捲白龍來憑陵不盡千秋語遼落長悲六代才
為喜摩尼施珠在振衣還上妙高臺
其二
蒼藤絶巘鎖丹寮忽有鐘聲至泬寥萬堞對分天塹色
千檣争上海門潮雲低鴈鶩行時斷日落黿鼉卧轉驕
屈指舊游君莫哂十年吾豈愧漁樵
山東道中懷于鱗郤寄
強欲彈冠塵黯然懷人初就北征篇大王風自乾坤滿
高士星仍海岱偏九畹經時芳不負連城欲暮好誰憐
山樓念汝須相遲白雪春來恐廢絃
早行河間道中
夜闌雞鳴不掩關清霜作絲塵作顔春星馬首時欲墮
桃花屋頭未暇攀居人自歌棗纂纂行子頗畏車班班
瀛州城北半陂水羡汝沙鷗相對閒
張山人會於子相芙蓉館十五年矣子相物故且
八年而予以伏闕會山人山人贈予以詩不勝懷
舊之感因賦此為贈
伊昔䢴溝舊草堂芙蓉葉是美人觴十年長恨山陽笛
此日仍懸孺子牀我自覆盆希日月君能吹律轉冰霜
相逢莫作風塵語少室三花春正長
戴錦衣伯常過訪
衡門草色遠相尋握手登堂意氣深天地爾曹仍緩帶
風塵吾黨合抽簪猶餘廣柳車中淚誰問陵陽石裏心
但使臭蘭長不負莫從鴻鯉論浮沉(戴先兩書不達)
城南飲邵憲使道徵用舍弟韻
抱病風塵敢自安欲歸杯酒暫相寬誰憐尺五瞻天遠
且唱尋常行路難句裏芳蘭留作佩江南新籜好為冠
太階星斗時時合綵筆于今未可干
莫大夫子良起參梁藩入賀登極有贈
蚤辭簪紱偃林扉總為蒼生願不違一出雲山無豹隠
百年天地有龍飛雞聲帶月催長樂鳬色占星倚少微
最是五湖饒釣叟從君乞取舊荷衣
答贈蘇鴻臚濓
病後時才屈指空尊前青眼暫相同家聲自識中郎將
詞筆重歸小許公宦就承明新漢月篇成東海舊齊風
知君豈少河梁思翹首南天有斷鴻
寄耿中丞子承
黃龍東去海雲低玄莵城頭烏夜啼帳下青羌新屬國
軍中白馬舊安西牙旗月擁諸陵出甲帳天廻萬堞齊
最是駝酥争捧處不妨飛捷醉中題
遇邵憲使道徵作
使者春風白接䍦不教霜色染緇衣初疑少室花間度
忽憶梁園雪裏歸北極冠裳多氣色中原詞賦有光輝
夾池脩竹依然在回首風塵幾是非
邵莫二大夫朝天歌
喧喧符傳指天津共道衣冠禹會新過嶽嵩呼催玉節
入朝雲色擁金輪來時並訝占星瑞宴罷雙歌湛露仁
自是乾坤多涸轍不將餘澤潤波臣
春郊漫興
短裘仍為酒家留且傍春風緩獨愁南陌柳長誰贈别
東林花落始成游窮來畏客論時事醉裏逢人諱故侯
若道野夫歸後興白雲争向五湖流
歸思
一疏高天聽肯卑春程日日改歸期躬如韋杜長宜曲
跡似湘山盡可疑鶗鴂欲傳何地語辛夷偏發故園枝
朝來短髮猶堪把懶向青銅問幾絲
贈王子亮勲且招之
歷落風塵意氣孤即看人世滿窮途寧因久客輕彈鋏
縱得微官忍濫竽家遠并州成故國身閒魏闕有江湖
相逢未少衣冠態且向城南伴酒徒
題寺壁
翛然落日在庭梧病骨經年藥懶扶身退不妨成遠志
路窮誰與贈文無逄將怖景真同鴿參得禪心已是狐
總為人天多眷屬欲捐衰鬢事浮屠
仲子仁罷官後出訪善果寺有作
握手招提旅思停即看鴻色遠冥冥十年鬢向長楊白
一疏山從檇李青寶地重逢今作雨金門不遣歲為星
清尊莫怪頻傾倒我亦風塵未敢醒
寄許殿卿相國
設醴君仍上客行和歌予但酒人傍中原劒色寒相慕
獨夜琴心惋自傷賦就三春梁苑雪書成五月薊門霜
唯餘徑寸煢然在岐路人間未可量
戴伯常錦衣攜酒蕭祠貽詩見贈未能報訪聊抒
此答
蕭祠叢栢迥成秋麈尾談天竟日留一代文章誰正始
百年樽俎見名流君停杜曲花間騎我學山隂雪後舟
不是子猷能盡興帝城風雨使人愁
答仲子見問
竄跡空齋廢蓼莪間行孤影傍湘羅官同蟻穴功名淺
身比鮫人涕淚多未死烟霞終自若不羈天地奈予何
十年厭聽君房語念爾今抛白玉珂
問仲子歸期
蕭然襆被出詞垣時復持螯佐酒罇為問淹留滄海楫
可能供奉茂陵園畏途冠蓋誰終老清世漁樵也自尊
何限吳山秋後色好憑雙屐過閶門
伏承御史院王大夫再損肴醴之貺聊抒短句情
見乎辭
薊苑花飛奈客何蒯緱無恙始成歌恩深越石知難報
餉愧山濤得已多鐘動不將僧飯乞樽開漸有酒人過
青雲豈少高陽侣回首那能問薜蘿
醉中贈山上人
已覓苾芻為酒客還依蘭若築糟丘青山看罷無他事
黃卷抛來且自由六欲界中須讓醉四禪天上始寬愁
狂夫偶作狂顛語不道生公石點頭
午卧
亭午疎林黃鳥聲此身雖卧夢還驚才名未了浮生事
蹤跡空關異代情天闊冥鴻雙倦色途窮老驥一悲鳴
艖符擬趁江梅水可待蓴鱸喚步兵
陳司理公與余有國士之知二紀餘矣其猶子太
史君會於薊門始成此寄
曾沾拂拭與羣髦回首垂髫已二毛斗色舊為雷煥劒
風塵今愧吕虔刀峰過衡嶽鴻偏晩水入湘江鯉更勞
不待薊門逢玉樹久知賢叔似山濤
其二
病懶青山意自如頗慚文似負吹嘘無論孺子曾懸榻
猶憶中郎舊授書茂苑棠成初惜蔭武陵花發不通漁
吳歌敢作陽春擬祗是酬恩一寸餘
贈臨淮李小侯
誰是平陽第一勳五陵裘馬盡輸君雕弧甲夜彎秦月
彩筆商秋犯楚雲樂府争傳都尉句孤兒别屬子侯軍
他年自掃燕然石不待班生為勒文(君有楚集)
題半華山房
端合圖君丘壑間能從郭内買青山峰隂欲借蓮花掌
海色疑分玉女鬟倚檻浮雲生浩溔當階明月寫潺湲
相看但少求羊過不為藤蘿易掩關
倪舍人八十有三矣猶能跨馬見訪招提贈以佳
句第用賜環為慰差非鄙懷聊抒奉答
紫薇舍人冰玉姿躍馬看山猶未衰生平頗詫和郢句
此日見為招湘辭世才沾沾足自喜余髮種種奚能為
明年物色五湖畔却挂羊裘君始知
贈封君雷翁
新壓烏紗鬢未皤不煩清醴自成酡匣中霜是豐城舊
架上芸抽酉穴多草罷玄亭長自掩花時籃轝故人過
如聞聖主臨雍日鳩杖來扶白玉珂
同舍弟敬美真上人游大佛寺遇雨作
飛鷲岧嶤傍紫冥坐來煩暑入清泠千山忽掩風雲碧
雙眼偏留薜荔青簷鴿過雷時自墮鉢龍旋雨暗聞腥
深杯但至毋論數慧遠於今也不醒
貽王百榖
王郎風調好誰倫手裂軍繻再入秦雅有暮雲横碣石
絶憐春色散平津絃中白雪寒相語鏡裏清霜曉自新
我欲東歸君且住豈無能誦子虚人
秋日王百榖康山人朱在明過庵居分韻得來字
雙服柴門偶自開鏗然屐齒破蒼苔秋驅北極浮雲盡
客與西山爽氣來坐久雨花時點席歌清風葉暗侵杯
相看共是江南侣不為蓴鱸興已催
贈朱鴻臚在明
翩翩裘馬自聲華率爾高陽興未賖白苧裁教周小史
青萍脫贈魯朱家書成上苑容棲樹夢就中山欲吐花
莫以故人堪入洛只今秋思滿天涯(君贈詩以二陸見擬)
方德新侍御見訪分韻得蓬字
十載風塵意氣中劇知傾蓋解相同朝陽此際多鳴鳳
野父由來不避驄出匣星文欣自吐當樽風色為誰雄
君看萬里比隣在把袂毋勞歎轉蓬(尋當遠别故云)
贈范禮部
材美東南信有餘士龍名下更無虚蕝茅親定句陳禮
袖草時存諫獵書異日三禾應自協于今八米許誰如
江湖豈必論同調未擬新詩一起予
過德州不及訪于鱗有寄
渭河新水淼漫漫東望踟蹰思萬端我自可無衰鳳歎
君今仍作臥龍看歸鴻落照鄉心劇立馬浮雲岱色殘
豈是剡溪偏興盡古來天上聚星難
其二
北風吹土染征裘岐路安期可自由疋練轉深吳馬色
千金不散鮑山愁青萍合日方為劒白雪寒時獨倚樓
最好漸圓新夜月片帆無賴下揚州
暮發邵伯驛作
平楚黃勻綠尚饒漸來秋思未蕭條烟低邵伯當年埭
月出揚州第幾橋桃葉渡時那用檝桂花叢處不須招
欲知無限窮途感才聽吳歌半已消
弇州四部稿卷三十八
