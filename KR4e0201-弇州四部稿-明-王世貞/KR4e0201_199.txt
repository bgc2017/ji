弇州續稿卷二十五
明王世貞撰
詩部
七言絶句
王山人承父赴顧益卿中丞之約道經錫山詣陳
穉登言别陳為叙出塞之艱涕泗不已承父愀
然返棹作四絶句記之余屬和焉
一曲陽關淚黯然出門旋作剡溪船似憐思婦流黃淚
難向遼陽夢裏傳
其二
白狼河北捷書聞獵火千山上屬雲幕府鐃歌知自草
祗無王粲和從軍
其三
李廣封侯數不竒欲翻遼海洗臙脂班生未上青油幕
誰勒燕然第二碑
其四
縱然雙足畏紅塵那便菰蘆老此身見說毉無閭頂色
待君新句鬭嶙峋
為俞子贈醫朱壽甫
肘後青囊也自竒一膏肓起一刀圭豎儒那有隋珠報
祗乞王郎七字詩
朱大夫見貽古鼎辭之而侑以一絶句
博山青裊篆烟孤未論酬君值有無從向匡廬躡雲氣
肯從人世覓香爐
戲題斳尚祠
不知前後表何因袁盎名僧斳尚神翻恨佛門開懴悔
到來京洛有讒臣
白乳泉
沸泉迎日似明璣穿破雲根乳自肥何似世尊將作供
不教新犢雪山饑
品外泉
張陸真成足跡疎譜中泉味未應如園林百果登科盡
荔子纔將首寄居
中貴人致牡丹一株頗麗雨中對之悵然停飲因
寄仲氏敬美
金陵汝醉牡丹下余亦故園呼一尊今年花發原無異
我向金陵汝故園
其二
綠跗紅萼兩鄉同峭冷狂霖一慨中留得洛陽培土法
明年並蒂賞東風
其二
亦知春事易闌殘思到鴒原淚不乾却恨蒼頭供卯酒
誰家白屋有晨餐
捨身臺
般若何曾有此因如來偶醒戀身人黃金臺上高千尺
天下誰人不捨身
獻花巖
自從偷破信師緘百卉雖繁鳥不銜無奈兒孫誹祖失
至今猶號獻花巖
懶融洞
雪裏垂垂長白蓮不言不起更悠然汝家初祖曾何道
翻結神天有漏緣
宗人光禄華松鴻臚王繼山邀余於王貢士園看
牡丹後復同光禄看芍藥戲成一絶
坐深那論主和賓總是烏衣巷裏人差勝紅丹與白藥
一般花蒂兩番春(牡丹為芍藥所接而前後花故云)
金陵人家門多種樹樹頭巢烏噪不止甚厭之戲
為一絶
吳門舊曲厭烏栖又聽長干烏夜啼丈人屋頭有何好
不如清曉汝南雞
戊子初中夏金陵祈晴祈雨者各一而大宗伯姜
公主之應因呈公一絶
禾田宜雨麥宜晴前後青泥叩玉清姜氏重瞻灌壇令
秣陵初遇束長生
大宗伯姜公倡諸公祈雨澍應偶成一絶奉覽蒙
賜疊四章不揣鄙陋輒依韻補上忘其續貂恐
蹈蛇足不知羣公能遂翕如成此勝事否
欲將祈雨續祈晴日日雲璈禮上清自是天公在方寸
占風莫問管先生
其二
擬攀真宰叩隂晴祗仗清卿徹底清一望秣陵黃土色
不知新綠為誰生
其三
村村抱耒怨天晴無奈鍾山氣轉清可為乖龍眠欲醒
千江鱗甲片時生
余自三月朔抵留任于今百三十日矣中間所見
所聞有可憂可憫可悲可恨者信筆便成二十
絶句至於適意之作十不能一亦見區區一叚
心緒况味耳
仲春初旬辭故林鮮腆盧胡直至今一片真心終自見
不從兒軰覓知音
其二
啼饑哭死徧長干唯有烏鳶意覺寬山色江聲空自好
不如聾瞽任春殘
其三
殘年故國已無秋頗解民憂與國憂今日憂來渾不減
更添慚愧到心頭
其四
老去心情百不宜未甘清影坐成移雖然書卷衰無味
差勝敲碁捲白時
其五
散衙微緩日初西稚子能勤進肉糜西去街頭三五步
不知烟火幾家齊
其六
學道頻年懶未成偶將身世付流萍縱教自勘應難答
出愛微官處愛名
其七
侯門猶自鬭豪華一宴中人産一家馬食鶉衣它日事
銀罌翠釡片時誇
其八
紅女機裁供奉稀外家無復恃恩私江東父老聊須活
此是堯湯水旱時
其九
麒麟蹙起帶圍頳琬琰連旌二相名莫怪君王重調燮
近來暘雨較分明
其十
長夏轅門解甲時輕衫十萬羽林兒不知一半耕農死
飽飯城頭日日嬉
其十一
總為天王德意真傾家多作賑饑人兩都多少黃金穴
不救區區白屋貧
其十二
殘妻病弟三貧息刺促家音奈我何六十三年牙齒落
此生垂盡亦從它
其十三
五湖小寇如饑禽一疏輕搖朝野心但使使君能信賞
何愁豎子不成擒
其十四
五侯池館只如常千騎傳呵也不妨恬澹摠來才二字
可教容易便相忘
其十五
書來病弟已加餐離緒千頭且暫寬便是天恩賜休沐
可能同覓少年歡
其十六
少年才氣頗縱横來問衰翁與借名他日名成君自悔
祗將牙頰送餘生
其十七
數拳頑石點庭臯蔓草疎花遶四遭似與搶榆減歸念
弇中終自有逍遙
其十八
超回直欲與丘齊才到功名識便迷祇為崔巍大成殿
宰公東坐冉公西
其十九
六朝諸帝摠沈淪古壠寒蕪社鬼隣何事彼都諸士女
刲羊爭賽蔣侯神
其二十
雞鳴山頭祀功臣蟬冕雖蔫天澤新穎公舌枯宋公餒
縱有微勞何處論
嘲周公瑕館鈔庫街
秦淮南岸小行窩八十微慳七十多與說周郎寬誤曲
任他商女亂嘲歌
游莫愁湖徐氏莊
青山如黛水如油垂柳千條拂地柔不須真見盧家婦
才聽湖名解莫愁
其二
坐中吳語覺清便三白新篘縮項鯿把向石湖相較看
祗應輸却木蘭船
其三
斷橋頽壁隠蒼烟僵石枯藤夕照邊將比莫愁應不似
徐娘雖老尚堪憐
其四
一葫蘆酒一沙鷗喚作盧姬與勸酬陌上少年知自悔
青樓抛盡錦纏頭
哭敬美弟二十四首
一口空齦兩鬢星可能知已不凋零那堪此夜山陽笛
吹到原頭病鶺鴒
其二
偷得餘生能幾時不須腸斷為分離唯愁業識難憑據
枉向泉臺無會期
其三
一訃驚傳漸已真但來相慰各沾巾誰能洗却關情話
祗道乾坤無此人
其四
當時奉諱十年強何夕何曾不對牀但落人間成聚散
更堪天地兩茫茫
其五
久將情字付莊周有淚何曾汗漫流今日淚來禁不得
始知真痛在心頭
其六
端坐能抛火宅身共言前路不迷津惟憐忍位無無着
那可翛然送世親
其七
澹圃烟波似輞川薋園花木小平泉而今總是銷魂地
斷送餘生蠟屐緣
其八
新詩十卷寫初成滴淚和丹字字評喚作家雞應不分
風神多自濟南生
其九
初從六季倣先秦晩節成風妙斵輪若使餘年天假後
老夫甘作衛夫人
其十
容易金門四挂冠不言田里起家難前頭正是雲霄路
收拾雄心付蓋棺
其十一
尚憶當年廢蓼莪悽然弔影兩湘纍那知白日迴光處
已傍崦嵫奈爾何
其十二
子猷當日痛人琴剛是乾坤死别心若使彈成山水調
更應腸斷為知音
其十三
尚書阡栢紫雲屯新奉君王表墓門莫較生前供養日
九泉先得侍晨昏
其十四
談玄未竟又談禪似淨身心未了緣何事又添名理障
病中猶著望崖編
其十五
晨朝煑粥啖饑貧夕向寒林施鬼神豈是好生非帝意
不教留却善緣人
其十六
支分身後析秋毫爾自從容見似勞慚愧老夫臨去日
一抔黃土聽兒曹
其十七
晨晡一哭淚全枯淚到枯時氣稍蘇無奈陡然衝念發
數聲天際鴈行孤
其十八
一病經年百感侵到頭方騐道根深銀臺化佛空勞至
不解無生忍處尋
其十九
長將勇退抑飛騰火色鳶肩未可憑别有數行家國淚
宋文皇帝語王弘
其二十
欲將何物擬傳真遺墨縱横妙絶倫不展如何便忘却
展來一字一傷神
其二十一
當時得御李龍門愛爾長呼小陸雲今日人間留不得
可應相替一修文
其二十二
閩海諸生雅並奇山摧斗折為君悲那知匹練吳門馬
髮白顔公在此時
其二十三
遺書一字不關情相度須宏士氣平縱美兹言誰為達
阿兄無意問燕京
其二十四
四十金緋已歎遲腰章一紀未全移莫言卿少年仍老
得老于今也不悲
上人將謁補陀過金陵謁詩為别
百日都無一日閒暫閒如在補陀山難將面目從師勘
且向潮音洞裏還
其二
寶地蓮花不動尊如何移足向紅塵請公但問金陵客
若個能抛火宅身
贈閩人姚應誥林諧林故司寇汝雨公子也
姚生擁鼻無閩語林子裁篇有父風怪得延津饒紫氣
贈余雙劍有雌雄
李宗伯以四絶句慰余請告賦此奉酬且伸後約
清狂賀監雪盈顱再乞君王舊鏡湖最愛青蓮李供奉
掌中投贈四驪珠
其二
一書馳奏請林臯旅病經時骨自高十月霜濃流潦降
憐君空賦廣陵濤
其三
肯向朝賢歎積薪從他籍底日沈淪若教容易居薪上
已作君廚㸑下塵
其四
金陵市酒黑於油公肯來尋從事不莫道老夫歸思惡
比他陶令尚風流(公有玄亭還擬載郫筒語故及之)
贈詹常卿與其弟仲發兩茂才
詹家玉樹兩分行文酒丹青事事強却有一言應莫笑
不知誰得使君狂
其二
水到休陽分外清喬髦二子早知名爭先出匣龍淵色
容易交他樂令評
送潘溧陽徵復應朝便道省覲御史大夫公
尚書尺一問潘郎可是河陽讓溧陽河陽種花千萬樹
溧陽祗曉課農桑
其二
河隄使者酒如泉仙令婆娑舞膝前但使雙鳬似雙舄
不愁元日誤朝天
其三
殷勤致問張京兆親引郎星上帝都懷縣潘郎應更好
不知明主賜金無
少宗伯李公引疾請告援前例訊之得四絶句
朝霞片片錦官城負弩諸侯待長卿見說君王愛詞賦
不教消渴怨金莖
其二
恒時杯底黑頭公擬探梅花未許同可是長干春酒薄
教人無賴憶郫筒
其三
空遡長江望故山知君終自不成還金陵正好文星爛
玉壘那無紫氣殷
其四
青春容物冠留都難向明時乞鑑湖白髮江東醉司馬
可能無念到蓴鱸
辱宗伯李公賜和六章詞麗意深不揣續貂四絶
仰塵清覽
天禄高從漢省開著書誰似子雲才自言清淨元無染
第少陶家歸去來
其二
六朝風調本無倫結綺臨春俗殺人帶得烟霞兩三字
看君新句已如神
其三
衫紫圍金髮正玄如何稱病倦朝天君家玉局翁應笑
藏史埋名二百年
其四
漏洩春風六和章白門花柳盡施粧王弘自有江州榼
莫向陽家典鷫鸘
永嘉方子謙能詩奕品在第二過武昌吳明卿特
作長歌贈之既而薄游金陵無所遇將謁東諸
侯於其行也得四絶句續明卿後
可為金陵住少時綠楊搖曳蔭銅池城南别墅家家有
祗是無人會賭碁
其二
武昌元自長騷壇那有楸枰似建安未作圍碁大中正
已容高品過方干
其三
一枰碁了一篇詩謁徧諸侯橐尚垂宣城若遇羊玄保
為乞當年賭郡資
其四
顔鮑墓荒程李死人間祗合剰方郎(謂揚州方也)君行乞得
孤山譜來向交游詫二方
西宫御溝
清泚彎環白玉溝叢叢綠草襯澄流自從天北金輪遠
不染深宫粉黛愁
璋上人自新都還鷲峯汪司馬伯玉尊之為大摠
持而以文及詩侑之余亦得四絶句
新都司馬病維摩說法雖多法不多若使見時無一字
曼殊何處起風波
其二
師子林中大摠持何人不伏四威儀爭如軟草鋪裀卧
過盡諸天兩不知
其三
說法歸來卧鷲峰鉢中收得一盲龍似聞魔事吳門盛
休遣波旬定裏逢
其四
綺語場中誤立身一生塗抹費精神于今較得些兒子
便覺無名可借人
戲贈高坐寺僧
高坐道人談十地醉鄉司馬聽三車但教胡餅傳生菜
何必諸天晝雨花(僧作餅為諸寺甲)
送樂天和尚參五臺和尚謂我忘言久矣兹欲參
五臺而路警嚴甚借子一詩以禦關吏呼可乎
笑而許之
五臺拔地五千丈猶起浮屠插漢孤我有一尊無縫塔
煩師將寄老文殊
其二
弇山居士詩名久一字堪師作傳繻其奈西方渺然路
自家猶少護身符
談思重寫梅花贈李茂承為題一絶句
談郎寫梅今絶倫貌得羅浮月下神玉笛江城吹不落
一枝留伴謫仙人
沈孺休乞送曹生詩得之即别索一絶句為贈
沈瘦能強它客肥風流三絶見應稀雙珠博得酬知已
了却塵緣無是非
黃白仲以二十絶句見投答之得六首
憐君藻思若懸河何自清時挂網羅西去汀洲鸚鵡綠
古來名士患才多
其二
明海稽山兩道民轉從詞筆弄精神老夫自是前車轍
不二門中好立身
其三
共愛通侯下士名沈深甲館隠傾城冰心自是俱無染
偶為相如字長卿
其四
如聞抖擻學無生日飽僧廚不糝羹習氣恐然消未得
夢中猶記五侯鯖
其五
鏡湖如黛染山螺莫似黃庭換白鵝三疊琴心留自賞
從他門外有風波
其六
博得才名恨尚遲名高他日自應知五更家寶抛人去
揩眼倉皇向墨池
周山人稚尊游豫章時己十餘年矣今日忽訪我
金陵容鬢非昔而風範不衰復出吳興徐生一
札徐别亦十年屢有言其無常者似一日得兩
故人喜成二絶以贈稚尊時己丑之夏四月也
憐君雙鬢已蒼浪意氣能如客豫章惟是長干顧新曲
有人知是舊周郎
其二
十載南州徐孺子幾回梁月夢魂新因君忽得雙魚信
一日真逢兩故人
汪山人沂者故伯玉司馬宗人也年七十九矣而
詩不衰貌又不衰其游又不衰將之趙魏間依
穆考功而老焉乞余詩為贈得二絶句
三輔游成鬢已銀蹇驢猶自踏紅塵明年試斬淇園竹
西入咸關把釣綸
其二
司馬盟壇衆所宗為愁年少不相容穆生學得王家醖
三尺糟丘擬葬儂
題畫梅寄吳江趙令君季兆君廣平人也宋廣平
嘗賦之故云
空庭一樹影横斜玉瘦香寒領歲華解道廣平心似鐵
古來先已賦梅花
自瓜洲追大司馬吳丈不及有懷
風流華省接鵷班一作冥鴻不易攀前路數峰青似染
分明秀出是箕山
其二
依稀紅旆影前途欲近仍遙問却無一片交情與鄉思
先隨明月到姑蘇
追大司馬吳丈及之俄而告别有感
喜及前茅笑語新終成離别轉傷神莫疑肝膽非男子
祗為人間少此人
其二
亦知相别在相逢無那殷勤意萬重若過延津曉離合
古來雙劍是雙龍
贈僧參方一絶
落迦南浸勝蓬萊西有峨眉北五臺寄語圓通三大士
可能端為一僧來
大宗伯徐公攜阿倩見餞婁江命賦之得二絶
紅綃中單白玉膚問著恐是徐卿雛不須劉尹評身價
但道方回勝也無
其二
窄衫微捲按歌頻人道春卿桃李春若使青蓮聽一曲
悔將潭水比汪倫
其三
飛白傳糺坐不空乍迴秋水剪雙瞳若教攜得金陵去
樂府應添明下童
吳江趙令君特訪我吳閶走筆得二絶句贈之
閶門祖道如干舫誰似君侯一片情此去吳江楓落候
好題紅葉到留京
其二
姑蘇七邑摠騷然唯有吳江耐熟眠不向西疇較收穫
神明茂宰是豐年
送張先輩公覲四絶句
少年文價重公車大貝南金總不如見說安昌後堂坐
可曾傳得戴崇書(君為張大司成所賞識時與談經術故云)
其二
武昌前度别吳郎又見張郎出武昌談笑才情宛相似
不煩抵掌悟莊王(君姿調絶似明卿)
其三
風調吳儂敵楚狂嶺南詩酒更披猖未論今夕烏衣巷
天上三星并姓張(姑蘇張子獻翼嶺東張子萱俱在席)
其四
臨岐握手莫欷歔白酒黃雞樂有餘若使徒斟建業水
可能贏得武昌魚
送鄭茂才梁辭梅錦衣賓館還閩
貴主妝臺半蘚紋金吾新第藹如雲幕中名士從他數
誰似青氊鄭廣文
其二
楓亭驛前荔子丹萬安橋下蠣房寬從教山水金陵好
摠是難禁苜蓿盤
題趙幹烟靄秋涉圖
澹靄徐分遠近山一溪新漲碧灣環行人不道褰裳苦
却似清沂出浴還
贈陳簿
楚臣銜憤出昭關五嶽猶然方寸間說與傍人誰解惜
不如欹枕看鍾山
其二
由來避世有牆東祗合丹陽作寓公新社摠知無約束
酒罏詩卷任春風
余以秋月履任有閩人孫司獄者廉慈著狴犴間
不久遷廣東幕僚憔悴不自得瀕行搏顙乞言
憫之為賦二絶句
微官遠道不須論過里先高駟馬門非關獄吏生來貴
為是于家有子孫
其二
青衫羸馬帝城西祖道無人落日低猶有若盧方畆地
頳衣能作數行啼
送吳翁晉游永嘉
三春看盡秣陵花乘興扁舟下永嘉製得錦囊塵不染
滿中都貯赤城霞
謝宜興令惠新茶
宜興紫笋(陽羡茶名)未成槍團作冰芽一寸方白絹斜封親
揀送可知猶帶令君香
其二
中泠新水潑冰絲(宋第一茶名)瀉向宣州雪白甆念爾欲澆
詩思苦千山綠竹曉衙時
送王季中北上謁選
莫言相識冶城遲才到胸中便吐竒却語父時東海客
只今王掾不為癡
其二
仍攜何遜上皇州處處江山有倡酬自是宦成詩亦就
永嘉今代出風流
其三
當君白下趨朝日是我青山獨往時若向尊庭問猿鶴
已應慚較十年遲
昔年歸臥江左新安汪惟一惠我五湖長印不出
者再稔歲矣庚寅春永嘉林逸民仍刻以惠我
不五日許放歸一絶志喜即題扇贈之
一竿當日釣菰蘆蓑底名銜長五湖却被鴟夷生奪去
勞君仍與舊魚符
又答竺西子
春風病眼日摩娑衣底牟尼在濁波自是老夫明不得
君今明得待如何
弇州續稿卷二十五
