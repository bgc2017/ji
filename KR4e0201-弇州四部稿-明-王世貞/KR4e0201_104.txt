弇州四部稿卷一百四
明王世貞撰
文部
祭文二十二首
祭張府君文
噫嘻府君皇造弗竟摧峰涸瀆仙範永鰥遺蛻在木嗣
人東奔扶服修轂羣些畢奏百身曷贖長吏邑填戚黨
巷哭噫嘻傷哉我聞在昔張仲孝友爰播江漢胤滋孔
阜曷式廓之府君其後肅肅儀羽温温璚玖㢲學銖累
宏識川受植是禾黍芟其稂莠令名長裕竒數鮮偶孰
抑之窮而瑟是工蓄踰半豹藝匪雕龍縱心條暢攄藻
遐通威鳳匿彩白駒咏風茹德服儉樂憂泰窮奕奕嗣
人冠弱明奮砥業好修以有嘉聞初矢法曹戒喜平愠
天卿是遷百辟其訓手䟽目計劑等稱分陟賢忘庸斥
壬服明靡最弗具有秩用章厥推伊何惠綏寵光嵬冠
既加朱紱斯皇服君之教君食其報報君之優君斂其
休室靡改辟躬曳敝裘輿馬侻素僕從簡脩敦行益勑
擇語寡吝世緣匪絶貞標曷徇置身澹泊黜意榮峻孰
不百年竟睽耳順噫嘻傷哉豈仙者流而厭塵駕冥契
脫履追蹤大化武陵南澨靈館幽榭或游其間曷辨晝
夜靈輀頓遷廣陸屯邅白楊噭號悽咽流泉纏悲薦紳
矧茲象賢敬因執紼陳我鄙言噫嘻傷哉尚饗
祭御史大夫屠公文(代家君)
嗚呼屠公古所謂不歿者其人非耶已矣不復能為天
下借公矣公繇御史起家數更踐雄地晚自大司寇為
御史大夫其登朝亡慮五十載後先太半執法而會主
上神聖手三尺諸法吏佐意而治而公毅然必達所不
可為副相握風裁紀行且盡上獨無以久嫌也諸從郎
署婁起同列褎然而顛白者公上獨無以老厭也公滿
九歲上計獨得賜秩一品年七十乞歸獨留沒獨數厪
主上悼念豈其無嚴公且私之耶忠信孚尹精神流通
始若落然終則攣如蓋天下不以歸公之賢而以謂主
上之聖始某則聞屠氏有御史大夫二俱為太保丹山
公於公伯父也公早貴不及而晩際過之世所稱於公
者赫焉公廉足以周身而不形人汰勤取於成事而不
趣人先其直中人諱而不見怒其名居人仰而不見忌
天下有慕公者不能以其慕而近公天下有不便公者
不能以其不便而無推公公之歸殆有餘地矣某往屬
吏事公公亡少我進而惠教之藹如也度無以報公地
下敬為主上扞北圉飭桴鼓之吏冀以效國士知公其
與我哉
祭尚書朱公文
嗚呼太檏之真渾淪敦龐至和之精粹夷冲融漓而未
罄乃有我公褎然其廷昔在孝宗玉堂徊翔金管從容
依隠自完與物無恫退不必後進不必先白馬青袍三
十餘年晚佐邦禮乃握留銓冰壺大鏞欝為時賢雲衢
在武脫屣超然稱篤不任唯帝曰俞優以傳餼翼以安
車懸之里門望廬而趨童稚失年氓叟忘愚進各以
意怡怡于于環堵蕭然左圖右書長吏伏謁歲時而已
動容自規言笑皆體穆如條風澹若玄醴抑抑武公恂
恂夫子無懷之日畏壘之里嗚呼百年而守嬰兒掃榻
委順飾巾待期生人多澆焉能留之大化既還誰為叩
之醍醐消泆衆啜其醨攩㧙嘵諑日啓日迷嗚呼哀哉
洞庭涸流吴山削芒公追胡髯以御孝皇聖澤永閟賢
風凋亡徵詩百身遺聞在邦何以奠公束芻椒漿嗚呼
哀哉
祭伯父文
嗚呼三月而中表兄自家来謂以别請伯父也伯父酒
之曰若故游青州兵使者今復東乎青州作何態使者
何以治之狀因為抵掌談說山川莽蒼土風雄豪與使
者拮据勞苦良悉伯父踊躍慷慨謂中表此子吾固悉
之吾安得壯而偕若游乎世貞怪問何以無書也曰是
將受書夜忽㿃下數十行委頓不支耳而以胥後命世
貞大憂恐㿃下非老人宜也然念伯父氣充而澤善飯
故多隂隲豈其盡於此哉亡何有葉教授来言家之人
嘗過王氏里見其老人聚而咨洟少者狂走無次也曰
王氏其有戚乎逼而窮之不答世貞益大憂恐心語夫
老人聚而咨洟者感澤深也少狂走無次者驟失依也
非伯父誰當之哉然竟念其氣充而澤善飯故多隂隲
豈遽盡此也又旬日而得吾父書矣以訃来嗚呼伯父
弃諸子焉之耶始也一再疑其疾而不能走一介之信
也既也聞訃矣而不能弃其官還哭也疾而毋以躬藥
饍也圽而毋以躬含斂也葬而毋以躬窀穸也非人哉
世貞也猶記曩者癸丑之秋决獄過里中北也伯父舟
祖於吴門世貞固戀戀不忍醳伯父正容謂曰若以予
老耄而汝兒女子哉若辭書生為天子李官七尺之是
䘏而三尺之是扢夫昵昵杯酒道疾苦不休者兒女子
也若異日得謝歸㕍行而差池以游則庶幾焉世貞長
跽如教别久之屬主上以兵革寄吾父宫府之外三輔
七萃女寔將之其敢以手足請也夫世貞復出治獄矣
東藩之臣矣中間可飛傳省謁不則解綬易也胡為乎
不歸哉即世貞旦夕歸而趣莬裘之茅花竹欝然而流
涓然而岩巋然伯父胡在也即從卷草抔土中酹伯父
呼而莫之起也嗚呼非人哉世貞也吾曩者蓋微之伯
父好從容立談夜分客疲欲倒不移足也為象戲累百
千局不飲而為款宵之宴質明無垂睫也熒乎方瞳耳
垂珠而聽聰鬚髮飄乎甚鬒世固未有如此不百歲者
也以故吾父子得稍自安於宦今又何及矣非人哉世
貞也雖然伯父春秋七十而加八不少矣諸子孫即仕
少起無韋布矣生不為京朝官而章服者二十載一日
矣華榱崔嵬而造雲不山而巖居不泉而沼居出有乘
坐有榻老而聽聲被色别味矣毋政於國而政於家乳
哺貧者而師其愚者鄕之人尊之為鄉先生不敢慢矣
凢世貞所為悲者私情耳履順而来履順而去伯父固
超然洋洋哉世貞抑又何言也
祭故思州守毛翁文
嗚呼公故三公子為良二千石又為二千石父不為不
貴春秋八十有三不為不夀乞其身於盛年以詩酒自
放烟霞丘壑之所私畀而領䄂者不為不樂有子十餘
人諸孫二十餘人不為不盛履順而来履順而去無苦
蹙痛痾以撓其歸不為不適而迨其沒也薦紳大夫士
以及田畯傭販豎子之流相與咨嗟惋慕怳然若有所
失皇皇然思欲挽公之駕而不可得蓋不以久有公為
厚幸而尚以驟奪公為深惜公之及事文簡公也天下
之輪而朱蹄而肥早莫於毛氏之里門而公忘之迨文
簡公捐館以言禮事忤新貴人日齮齕其後而公忘之
公自禁近乞分司留京又自留京守瘴鄉而公忘之公
之子柳州君又先公逝而公忘之公之存固已久與世
忘而世乃戀戀於公之歿豈猶遺公于中而淺公于迹
耶譬夫玉之峰婁之流崷崪演沲以為常而不自覺其
高深一旦峰摧流涸隤乎其改觀而旁人之相與指而
追其高深之為益固也嗚呼公余丈人行則以戚屬故
置余小友之席日余治居邑旁誅茅搆容膝之圃公来
言曰若柰何恡巵酒而不一試吾屐乎予謝圃未成公
笑曰俟子之圃成而飲吾吾老人不能待老人知旦不
知夕也自是一再過吾圃圃成而公遂絶跡矣嗚呼公
真知命者哉余茲姑絮酒酹公異日祠故南華真人柴
桑香山二居士以秋菊寒泉薦之而配公於其側公寧
無莞爾而笑也耶尚饗
祭黃令朱隆渠文
嗚呼朱公頎然而赤飄鬚渥姿覩者改色雅步若規吐
辭如剔宅易居平推裏洞膈人亦有言古之遺直公車
屢却專城攸在維嶧無歲以政為歲左飡右粥肉彫筋
瘵無小無大神君于頼人亦有言古之遺愛赫赫臺旌
璽書用馮膠東遜質道州避能鼎事垂期服憂東歸改
令甌海卒困島夷公衡吏民以城無咎謳歌甫畢譏讒
隨輳銅墨婁新丹赤猶舊嗚呼朱公自嶧而甌文登為
三厥政靡怠于心曷慙零雨其東飄風自南彭澤既解
柴桑多暇玉潤華國蘭芬榮榭徊翔藝圃浮沉酒社虞
淵未息胡遽長夜嗚呼哀哉唯公寡友友予父子以逮
兄弟惟予父子愧先公仕唯予兄弟偕公清泌公子我
女姻媾永締日公邁軸見余箕裘欲語中咽數迴修眸
不朽者心我任公謀嗚呼哀哉
祭周中丞文
惟公名世之賢天挺材英言為國華用為國楨筮令江
右焯飛俊聲迴跡栢臺衆推老成惟我東南靡匪寇武
公驄至止爰剔爰撫惟歲不仁佐寇為伐惟彼土田白
若甌脫公拜自靖以獻天子請賜歲租與民更始飡公
粥公人頌戸祀謂公寔兼武備文事南距吴會北奄徐
方雝雝青衿是翼是匡公晉中丞仍故開府玄黃在篚
漿酒在簠若士若女公所哺乳拊而循之厥施逾普公
撫江右如丁奏庖砉然中音肢理不撓胡步趾鼎鏞而
中道奪公大造既艱長筭曷庸嗚呼痛哉公神在楚公
魄在越公澤在吴廟宫永揭三邦之思匪日而月不佞
小子辱稱同行公惠好我時登予堂尊酒陳心慨焉以
慷望彼山隂惋如山陽嗚呼哀哉尚饗
祭鄭封君文
嗚呼維戇翁古之遺直系出廣文里標通德毓秀合浦騰
躔南極宗靡間言室鮮違色衡荆偃蹇軒車必式乃有
象賢羽儀上國蜚聲縉雲流惠馮翊云胡不弔溘爾長
息萬里飛音百城纏惻霜羽夜號冰蹄晝拆故廬匪遥
冥軌長隔我寓生芻其人如璧彌年曰胡貞復曰白請
用諡公永垂懿則
名宦祠奠先公文
嗚呼惟我府君撫有浙人謳謠勤思十七其春食報不
諐爰列明禋時維戊辰祠之明年惟貞小子寔叨旬宣
徘徊學宫顧瞻豆籩灌醴崇肴咨嗟涕洟怳若靈旗来
格於斯德澤如新徽儀莫追胥撼東濤岳表南枝亦有
肅愍府君四之惟貞小子寔愧纓弁自今而往敢矢厥
願進不蘄榮退不謀便言不獵名事不避難庶幾九原
藉手以見嗚呼哀哉
祭瞿宗伯文
隆慶三年己巳夏六月故少宗伯學士昆湖瞿公卒於
家又三月而其同年生王某始聞訃於武林又三月而
某以遷山西便道歸里始克絮酒炙鷄為文而告公曰
嗚呼當公治博士家言其雋永之趣則躍魚而戾鳶精
純之語則玉琢而珠圓真足以鼓吹六經指揮百氏而
名不出於里閈之間及其冠南宫對大庭一日而獲天
子之顔為之播其名於九土而公顧退然斂五色而就
吾玄公於古文辭得歐陽氏家法且順風揚聲不脛而
馳贄幣踵門門限欲穿而世之所深慕而羣羡者乃竟
其已弃之筌先帝拔公於二紀俾之御簮筆操水鏡於
禁庭留銓而當尚默之世公意欝欝而不得宣迨今上
之龍飛公特簡在而佐容臺禮樂之柄公意亦欲有所
吐而竟以病而歸田吾吴自失朱恭肅公日夜求典刑
於老成意如公者足以繼之恭肅之模楷吾吴垂三十
載而公乃二載而遽僊夫造物之生公其厚公也恒有
餘而其所以生公者恒嗇而不究其全豈民生之多躓
其未究者恒君子而究者或不盡然抑末季之精漓德
之厚者氣或薄而不永年至於公之所㗳爾而無憾者
獲以人事君之義美利利天下而不言不佞齒少於公
而以鄉薦之舊幸從公而周旋中間二紀所遘升沈離
合之跡真若石火之與電烟然則僕之尚存者何足多
而公之前往者亦何足憐也耶尚饗
祭李縉雲文
嗚呼彼造物者為有意耶抑無意耶而生我公有意耶
而公為子而子於人為父而子人之子而弗克樹其宗
良於學而不能獲一第良於政而不能獲一善遷以終
無意耶乃玉公之度而愷悌温恭乃玉公之趨而詳雅
淵通去其令而令之父老子弟若煢然而失怙去其鄉
而鄉之薦紳士民糜不咨且而悲恫然則造物之於公
不必其有意而無意而公之獲固氣有嗇而理有豐拮
据之吏服公廉而疑其簡操切之徒愛公慈而病其容
食公德者固以喜公之施而慮其不可繼為公謀者憂
其不問家人産而竟其身以窮公惠利之念寔欲流通
於物我而無間廓大之度至於齊得喪忘彼此盡一切
有為之跡而屬之空公固不為竺乾漆園之學而居然
有元魯山陽道州之風嗚呼公病以酒骨立而僊為公
覆巵公不謂然進公一觴公當莞焉蓋不善酒者謂公
以酒而夭其年善酒者謂公以酒而全其天嗚呼哀哉
尚饗
祭封君王翁文
嗚呼王公卓犖其材試而不竟以貽後来公有賢子三
為大邦所至璽書唯龔唯黃惟吾吴郡天子外府守曰
咈哉余嗜余苦公来就養曰且去汝汝視吾槖庶不愧
父守遷憲臣文武提衡大江之南四履所馮載綏關中
衮衣西征公以益貴憺然不盈營營青蠅乃搆萋斐公
子于歸公伺其篚其篚伊何圖籍而已易嘻而俞汝不
愧子大明迴空魑魈斂藏狀枉冰渙遯哲彙張中州之
臬公子翺翔天假蜀遷以休沐便乃視公藥乃視公含
怛然而化用表無憾貞未識公辱公子友意其為人魁
碩朗秀藴玉懷珠肯堂允構昔以百年祝公眉夀百年
已矣頌公不朽
祭徐處士整文
嗚呼惟公孝友天植明哲内慈以儉起家以寬息之豁
達坦洞不為城府太璞未琢德機恒杜望公之里如登
畏壘入公之居如遊華胥與公從容藹若春風與公酒
語幾忘我汝日公之疾當予在苫存不臨訣歿不視含
河山步武千載一旦公時辟榖猶謂其子促製季雅二
王歸矣未遽浮白姑以此始引不能釂顧而色喜溘然
就化夫復奚言所不忍舍良友哲昆若下名醖辟疆之
園嗚呼哀哉縱予異時強從仲遊誰為投瓊誰與藏鉤
夜臺冥茫誰作酒友酹公一巵復能進否嗚呼哀哉
祭苑馬少卿徐公汝厚文
嗚呼公之長貞十有七年其為外家於行獨先差池膠
庠鹿鳴賓筵乃至南宫雁塔標鶱試官棘寺托乘周旋
獲齒友昆蘭芬石堅予署鳩司公宰鳬縣公入留臺予
副外憲公浮予沈予出公入示跡參商寄心膠漆懋生
也晚進之小友評㩁方内謔浪杯酒時謂阿季不减元
方世無二賢孰賞吾狂余有弱息君字厥子其儀不忒
其室孔邇公有色市覿予則和公有厲聲答予則嘉奈
何棄予而即沈冥巷哭途嗟福善曷徵嗚呼哀哉公之
宰縣謳若卓魯公之入臺鮑氏其伍既巡河中乃有魯
邦吏畏民懷春雨秋霜十年之間再被金緋直鈎弗餌
投竿遽歸公所察猾若鑑擢毛公所扶良若土培膏公
所篤友甚於急已公所推表洞於見裏公所面斥人無
背議人或忤公公不留忮叔向遺直子産遺愛百身曷
贖一往千載嗚呼哀哉
祭憲副張君鳴德文
嗚呼公逝矣而太夫人有垂雪之痛遺孤藐然稚也公
胡以能逝耶以為有天也而公獲夀僅踰艾其藐焉之
孤成未易也以為無天也而公尚有老母有藐焉之孤
足嗣也公病且一歲而不聞其破貲而廣醫知以為愛
家甚於身不知其虞傷太夫人也余訊問之相繼公必
謹書而報有瘳知以為諱疾不知其寬余憂也公既以
瘳聞而又云遇所謂異人者膏傅之而病株悉拔余是
以翺翔乎洞庭而未及旋乃公奄然而遽歿既不獲視
公之含又不獲奉公之成言以撫其孤而知公惓惓於
易簀者欲有致而不得發嗚呼痛哉公也公節惠之政
不下古循吏僅至一監司而世遂與之軋迨其聽移也
士林望其復出竟浩然而不可奪其謀物禔身術足以
長有位不五政而遽歸其專氣致柔道足以長有生望
下夀而不可希然至於口不挂臧否人以為如阮嗣宗
志不戀崇顯人以為如邴曼容與之接者藹乎周公瑾
之醇酒而過其里者恂乎萬石君之遺風名不必隆而
取近實考不必遐而取吉終生既稱順殁亦奚恫嗚呼
我有不腆之羞以侑澄酎薦之公腑不必自口公子我
壻我女公婦所不能一二盡者公之生前所可自矢而
求效者公之身後公而有知為我肯首也耶尚饗
祭巡撫都御史林公文
嗚呼林公昔在先朝帝驕窫窳為厲為妖血牙衡生流
毒市朝公衣繡衣斧其膂要九閽呀然天聦忽昭僣藩
陸梁幸客囂呶鯨鯢既尸魑魅永消公遷中丞以奠南
紀益務寬大與民更始虎而冠者戢其翼趾爬搔疴痒
俱大歡喜藹然仁聲而濩閭里墨吏風解上滑茅靡凢
所陳奏靡匪國體昔余北還謁公臺端坐削威稜立吐
肺肝䘏烈褒耆先君與旃雖屈蠅營無乖璧完人亦有
言知己寔難越藩之行公困薖軸望而不見我心如惄
手編示我後先諫錄霜飛白簡星璀丹牘予寔尾驥謂
予弁玉與訃偕来五内傾覆讀弗能章且乙且哭嗚呼
痛哉事固難言天攄公才而嗇其全天夀公名而夭其
年授公太阿使掃巨姦尋室其銛秘弗使宣驟予之官
驟奪之權世所覩者電光石烟其不朽者高山大川嗚
呼痛哉儲胥海江拉然崩矣梁棟社稷砉然傾矣赤幟
正論漢壘平矣推轂賢才齊輪驚矣有肴崇爼有酒清
矣為序序公公如生矣嗚呼痛哉
祭劉司馬文
隆慶己已故少司馬羽泉劉公卒於家明年庚午春二
月其友人山西按察使王世貞以便道歸里始獲絮酒
炙鷄為文而敬告之曰嗚呼天而無意於世耶則材者
不必庸天而有意於世耶則材者必見庸庸者必克終
然自其有意無意之際而窺之或始嚮而中旋輟或行
道而數已窮當公之四十而尚滯學宫困公車也寧何
異於馬周之在新豐及其入諫議參銀臺佐太僕尹京
兆而仗鉞於東南者近天下半寔庶幾乎中令之佐太
宗人見夫天子之急於貴公以為幸而不知其重於托
公者蕭相之未央與諸葛之隆中公一試而黃屋崇再
試而白羽息以為臣人之偉烈而不知要在於天子之
能盡用公然公雖歴官近十轉躋八座而中間用之得
盡者不十餘年而遽阨天下猶以用公晚而奪之速以
為斯世惜追惟先帝之末造屬明哲之屏斥公優游於
水火之政府其賢者固愛公之心而不肖者亦愛公之
跡迨泰二之中吉舉百器而陶甄天下得公之心者固
遜公以為賢而僅得公之跡者亦念公才而不忍捐蓋
公之圓融委暢若流水之行地而其明白洞達若星辰
之麗天公政在越而行在吴今其悠然而社於鄉者稱
鄉先生巋然而廟於官者稱賢大夫公之生死於天地
間庶其不孤也耶尚饗
祭參政周公文
嗚呼當公為循吏於嘉靖間天下莫不知胡以岳伯之
重而卒然見中於單辭中公者亡何而事敗天下方以
公之去為恨而以公之白為快胡快公者終不能勝夫
中公者使公竟老於睚眦彼薦剡之數騰意朝上而夕
報庸胡斤斤然守故典厪以虛名而被躬豈所謂公論
者或在下而不在上抑所謂故典者寬於衆而獨嚴於
公嗚呼道之行也否也行或使之否或尼之公伯寮其
如命何而臧氏子亦奚以為吾獨歎公之才不盡究於
國國不能盡究公之才志士感慨乎毁譽之倒置仁人
惻愴兮民生之多灾雖然公歸而政僅一家德僅一鄉
獻納不達于九重月旦不及乎它方造物者猶靳之而
奪公於尚強疇三事大夫疇黃耉無疆昔求伸於咎繇
今將以問乎巫陽嗚呼公貌若嚴冷而即之子易辭多
伉直而綽有藴緻粥粥乎而中有聞斷斷兮而實多技
今皆已矣還之冥漠典刑猶在音徽不作元龜何寄史
狐何托吾儕小子通家承學獲尚公晚念不數數獨以
襟期置之鴈行所欲報公齒吻不忘敢即繐帷敬酧椒
漿有涕莫揮黯然神傷嗚呼哀哉
祭學士華先生文
嗚呼世復有言凖動繩顜若畫一如公者耶深謀訏算
材梓種漆如公者耶急友崇師飯不虚德如公者耶公
以學士顯嘉靖間如椽之筆數勁而天下若以為未究
於用及其歸也為德於鄉露雨以時為政於家儼若神
祗雖公亦忘其身之弗庸而天下若以為頗見於施蓋
公之所欲為者付之及門之弟而其所有待者乃在於
象賢之兒人覩公之辭禄而素其封不爵而若寓公非
邸而朱其宫以為穹奉厚饗柰何一旦而舍諸而不知
石渠之地法從之貴公所得於盛年者固超然其若無
也公真丈夫哉公真丈夫哉愚尚友古昔請得以白香
山而擬埒彼其邁世軼塵之度難進易退之節詩則長
慶取其宏而巖居取其潔固已易世而殊轍矣若夫山
林之歲公輒嬴其一紀東亭之為山與蕩口之為水吞
八九乎履道之里玉樹者三固不若龜兒之一猶子也
彼猶慕兜率輕海山而不欲歸公今返真之宅彼將御
風而莫追矣嗚呼歲在癸卯公以文衡衆凡百三十有
五其最少者為貞而髮且種種俯仰存歿能不痛哉公
不朽之寄數借於愚夀石豐珉大書特書而今一觴幽
明遂殊愚言倘徵公歿豈徒嗚呼尚饗
又(同門祭文)
嗚呼有赫華宗其指幾兆鬱為聞人服休秉要而至於
翁尤以文耀中秘萬卷鬱盤厥胸出而試政國賦與戎
如刃發硎若流決江惟王議典乃鳩耆學校史蘭臺横
經虎幄公於其間五鹿嶽嶽少所齟齬拂衣東歸歸而
為德以時樹滋五服之内咸食其施内規外矩行自中
倫鄉有達尊家有嚴君過者必式萬石之門曾是喬齡
而誤服食譬彼岱宗黯然失色摧大夫松裂丈人石嗚
呼疇福有五誰遘其全至於考終翁始備焉其更贏者
多子而賢不朽有三疇其企止曰德曰言翁則居二其
未竟者或功而已古稱薦賢厥唯上臣癸卯百士濟濟
恂恂益以南宫又若而人布列中外俱稱國楨櫟如濟
等亦忝同升以此頌功厥功亦弘有幣在芻有酒在絮
睇瞻南雲長路伊阻遠慚南州走慟府主嗚呼哀哉
祭大司馬劉端簡公文
嗚呼某以按察副使事公也公盖撫山東云而是時幸
臣司空趙者統天下兵出討倭檄公以三千人會師公
第以三千人往而弗身會師也則又責犒公第令有司
犒而弗捐撫鍰贖也曰吾撫臣體故爾司空趙恚之甚
然莫能誰何公而人主方下詔採青齊礦司農緹騎絡
繹旁午公以少礦應則忤旨切責公不得已則少以益
礦應礦且盡而司農緹騎責未巳某乃具實以狀請公
持之久忽慨然曰礦脈果竭矣人臣而剥民以媚吾君
吾弗忍強所無以欺吾君吾弗敢立上書得報可公生
平居官大節惠政無慮數十百指而此則某所親得之
公者公及某事未半歲而遷欲薦某及今王司馬遴而
厄於例不果則數屬代公者曰慎毋失此二人也盖又
十餘年而三公九卿舉當為撫臣者公卒以某應嗚呼
公有一介不取之守而不見廉以使人名公有百折不
迴之志而不見節以使人畏公有推轂賢士大夫之風
而不見恩以使人感公有大海納汙之度而不見徇以
使人狎其始也雖名為親相知者見而有所不能盡而
其終也天下聞而俱信之以故再起再乞休復起卒不
起脫然若浮雲之在空而靡所礙藩臬者半海内撫東
土治留儲督衛兵六卿之長居其三而天下猶以為未
究於用夀至踰七袠而天下猶以為未究於享賜祭予
葬易名之典宫師之秩洊下而天下猶以為未究於報
何者其信之也某不能棄官而臨公之喪以從執紼之
後又勌於文不能擬招續些以使執紼者歌之且老矣
其能報公耶不能報公耶皆未可知也盖聊以寫吾私
而已
祭封宫保大學士嚴翁文
嗚呼世所豔稱箕錫華祝得其一者亦足稱福矧翁于
兹靡屇弗篤翁有喆婦室而拮据賓饁師機百指怡愉
洎乎雪顛翁尚稱夫翁有令子為帝師輔水鏡東銓冰
壺左序洎乎賜金翁尚稱父翁有聞孫履素刊撫崢嶸
藝文委蛇規矩洎乎策名翁尚稱祖天書焜煌丹璽殷
鮮虹玉團腰虬錦覆肩歌吹樅考垂三十年虞峰標峙
昆湖鏡滙豈其相廬而為畏壘翁若慈母曷不来止覿
翁眉宇藹如春融粲齒樹頦穆如清風方寸之間廓如
霽空行不擇名處不違則稍有居間靡匪解醳退而示
人亦無德色于公高門厥身尤厄惟慶登庸已亡萬石
惟溥庶幾頗慙鼎革自有中國自有人倫自有冑族自
有薦紳富貴福澤翁疇與隣嗚呼南箕斂鍔羲暉汜駕
奚不百年而遽長夜溘然留餘以還造化音徽雖邈典
刑未謝世貞視翁寔大父行懋也晩收令子門墻無些
可悲有頌是襄暫憩仙遊惟我一觴嗚呼
弇州四部稿卷一百四
