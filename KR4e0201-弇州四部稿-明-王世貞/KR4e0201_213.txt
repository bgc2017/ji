弇州續稿卷三十九
明王世貞撰
文部
壽序
奉賀致政少師元輔存翁徐公八十敘
萬歴歲在壬午特進柱國少師元輔華亭徐公眉壽之
八十而内閣諸大臣具其事以功令請天子方日與黃
髮圖政理為之躍然而興思若曰是惟我皇祖有一體
不二心之臣以嘉靖邦國則公其人哉我先皇帝之御
宸極也雲蒸龍變公實左右翼戴之惟忠惟勤惟亮惟
端夙夜匪懈以終始二聖之治豈唯予一人所丕承將
宗社世世永賴謂太傅少傅趣草詔之必當公母遺褒
謂大宗伯必遣使謂大司馬予之傳謂玉府其出朱提
精鏐五十上褚四石之有副象龍之衮在焉公覽揆之
辰在九月而以先二月行人至自都用幣於華亭里第
公拜稽首天子萬年已出璽書捧讀之凡數百千言諸
所褒子非一而大者曰王佐曰儒宗曰達尊皆以歸稱
公乃至所謂定國本宣上德於危疑于彌留者天下之
人不盡能知之即知之不敢言而天子獨言之公畢讀
復拜稽首至泣涕覆面而曰老臣無狀何以當上析肺腑
若是於是公之鄉父老搢紳衿裾前屈指言我猶及事公
進士及第時為癸在未而今度壬午而行覩癸未歲六十
矣秩三師一品横玉者歲三十又三矣去登政歲之為十
者三矣及去政府而優游無方之養者歲十而加五矣有
子三人孫一人皆列卿尚符璽其長者金紫次亦金緋矣
孫所任卿繇進士舉矣餘諸孫十六人皆有官職可拜其
任書者不遽拜而游於郡國學習進士業成矣即兒未任
書蘭芬而玉潤可念矣盖舉天下之所謂福者咸趣於公
而三相臣自太傅少傅而下若文淵申公余公皆公秘閣
公車所儲薦者也六卿自太宰王公大宗伯徐公大司徒
張公大司馬梁公而下百庶尹大夫士非公故吏則門弟
子也開府建牙方岳廉察暨郡國守相皆公之所齒借翼
暖者也公既已享使者禮成而諸侯之介出羔鴈璧帛
重錦百兩堂上接武堂下布武閭左而近君子懷德小
人懷惠千里而遥似者頌實無似者頌聲即毋論世貞
愚且賤無所容足至無所容口諸君子故稱&KR0570;於辭
然有能庶幾天子之所歸稱曰王佐曰儒宗曰達尊
者乎有能推公之所謂定國本宣上德於危疑於彌留
者乎而何所藉不佞為獨自念公曩者七十時不自量
輒以不腆之辭效其大指謂嘉靖末天下之脈幾絶於
壬人手而公默延之蓋拜公仁壽之賜者三世矣第天
下能知公之功而不知公之所以功則甚難公為次輔
而軋於所謂首者則甚難為首輔而軋於其所謂次者
則亦難欲有所明志於英主而居幾望之後則甚難
欲有所創革而冺其跡於君臣父子間則甚難當言路
之首見推而欲宛曲伸之則甚難言路之尾大幾不掉
而柔劑之則亦難夫是六難者不佞不能盡窺公之妙
用第始而怵於所謂難及得公而犂然節奏理解而遽
為易且公有宗社大功二以為不再相當必有鉅福盖
不佞之言登於公之堂退而側伏於公之鄉者十年所
矣公之壽加七而為八其色澤旋枯而為潤其子孫加
庶而益貴且賢公雖後天下而樂若無意於政事堂一
尺地者然天子久愈敦念之至屈命使下璽書盡出尚
方之珍賄而毌所靳今夫明興二百餘年於典至脩偹
也其太和鬱蒸磅礴至隆洽也然迨正德而始有故相
劉文靖公以八十居洛當是時縣官方右武不聞所以
優異者及九十而為嘉靖而始有行自是少保毛文簡
賈文靖二公繼之然不過撫臣一致羊酒束帛慰勞
而已未有所謂屈命使下璽書盡出尚方之珍賄如
公者劉公於公相業十差得三四焉其它吾不能保
其毌徑庭也夫不佞所為言固不能當諸君子而至
於所自許知公亦不敢謂出諸君子後第竊復有所
效於一得夫士大夫進而便便退而恂恂者常理也
天子既以非常禮處公公安得以非常禮自處今夫阿
衡之為訓師尚父之為丹書其年不百歲當亦九十也
三相臣雖佩公之教而成啟沃卿大夫雖守公之法而
成寧壹然廣厦細旃之上寕無有扞格而未盡純者乎
蔀屋之下寕無有蒿目鬱衷而毌繇達者乎奉行者得
無緣徇而失初旨乎理解者得毋斤斧乎保障者得無
不勝繭絲乎有之公寕獨能已於言也且公不聞之璽
書公孤在朝坐而論道老更在學憲而乞言詢黃髮慰
蒼生固以意示公矣公即愛筋骨不儼然而造於朝
天子即未下太常論袒割韝邕儀其所神注契恊亦
何用此屑屑小禮為公第言之某將從薦紳先生及父
老後拜公賜且以卜公之九十且百歲若七十時矣
味湖歸處士七十壽叙
吾吴蓋有沙湖歸氏云歸之重自今憲副先生始其能
啟先生以式廓其業自先生之父封公始故判太醫院
張承宗氏嘗縷縷為余言之而封公之諸從子姓味湖
君者最材而賢其起家由纖微積鉅以肩素封而君故
嘗署其居曰味湖曰湖者表所自也何以味之味其澹
而已於是鄉之人歸歸君澹而君所操持竒贏必中窽
春而耕秋而收晨而督夕而程什者出之一者息之固
未嘗漫為不訾省而特不假乾沒射覆之巧以揜人之
有而就我及其小餘羨則稍稍以義散之而不責報亦
不靳徇知者於是亡論鄉之人即薦紳先生亦往往歸
歸君澹歸君之得稱澹於薦紳先生要不盡用憲副先
生故君今年已七十健啖工步便視聽神明之用不少
衰而三丈夫子頎然立皆進之儒為太學生歸以益重
夫君七十而業有家又有三丈夫子而又能使歸重天
之所以報君者綦隆矣而要其極以澹得之又以澹承
之吾聞之猶龍公云道之出口澹乎其無味夫澹乎其
無味何預用也而曰用之不可既夫澹乎入者嗇乎出
此二端者交相為體用者也故又曰治人事天莫若嗇
夫唯嗇是謂重積德重積德則莫知其極是謂深根固
蒂長生久視之道嗇而至於長生久視者何也思不役
則精神不溢則實吾是以知治生之能貫乎攝生也其
本則自澹出之澹則為陶朱計倪久而仙不澹則為桑
為孔久而赤身族恒也雖然嗇矣而曰重積德何居不
嗇不積不積不能為德嗇者所以德也德者所以善全
其嗇者也於是君之最少子隆祐與余中表史生善諸
賀君七十者皆以酒而史生來乞言余姑酌之以沙湖
之水而推本其所以嗇與積德者而與之言澹
周公瑕先生七十壽敘
余少於周公瑕先生十三歲而先生辱引為友又時時
言異日傳我於身後者必子也余謝不敏則又曰傳而
使它人見之毋乃使我身見之乎余謝不敏乃請於先
生得所自述起居據而潤色焉先生聽然曰異哉我之
知我似不若子之知我深也而惡用是起居為也卒弗
與述起居今年春正月先生之壽躋七十而善先生者
友人曹子念知其故僂行謁余請一言以為先生重屬
余頗已倦筆硯謂子念七十者古所稱希也是且八十
而九十而百歲必以頌乃先生之所欲得於余者傳也
傳以藏往頌以知來其用不相屬而體因之子念其若
何則請酌於傳與頌之間而名之曰敘於是乃敘先生
先生少而負經術為諸生已攻古文辭善大小篆隸行
草法當是時文徵仲先生前輩卓犖名家最老壽其所
取友祝希哲都玄敬唐伯虎輩為一曹錢孔周湯子重
陳道復輩為一曹彭孔嘉王履吉輩為一曹王祿之陸
子傳輩為一曹先後凡十餘曹皆盡而最後乃得先生
而又甚愛異先生文先生以大耋歸而先生繼之既謝
去諸生益自力為古文辭號大國之賦諸少年見推以
漸主詞壇而握牛耳顧其於書法尤能擅古所以作者
意先生之文與書成即郡國守相之干旄與學士吏氓
賈人之綦履麇至於委巷之綰而不可辨大者七尺之
碑小至七寸之薄蹏計必獲其片語隻字被之而後為
媮適往年大司空朱公潘公治河告玄圭錫則公請大
將軍戚公封薊山之陽以擬崆峒則公請太傅朱忠僖
公樹其碑於兄定襄恭靖王之神道則公請已忠僖歿
而其家修定襄故事則公請故太師張文忠公至要公
於長安邸俾以布衣書金匱之首簡將欲言於上官之
禁近而先生逡巡避而不敢應竟歸先生歸其名益
顯重其造請日益博亡論東鷄林西月窟不聲而聞不
脛而馳蓋少陵氏之所稱李秘監若豐屋珊瑚鈎麒麟
織成罽紫騮隨劒几義取無虛歲者將庶幾焉然先生
不别治生所養孤[婺-矛+牙]兄姊戚屬指以百計友朋所急往
往共之而又好治精舍疊石樹竹木斥買書畫古翫以
故所得隨手輒散去里中兒豔先生之入而不悉其出
悉其出者又欲以是徼先生惠而或不徧爭齮齕先生
先生夷然弗屑也先生内行甚周備而形骸土木不好
飭邊幅又易口口不甚藏人過以故其聲稱不盡如文
先生而大指實歸於忠厚久而天下信其為長者余嘗
屈指文先生之始得名在弘正間距先生今八十歲年
矣文先生之所莊事者沈啟南先生壽亦垂九十沈先
生之得名在成化初而生以永樂其取友若史明古周
原已邢麗文輩亦十餘曹而卒歸之文先生自沈先生
而文先生以逮先生奉正朔而稱盟主者僅三人耳而
所歴踰二甲子幾與眀歴相埒休抑何悠遠博厚也夫
江左之文獻莫盛於元嘉以後若王謝江劉諸賢其月
露之掞筆與墨池之流潤足以黼藻一世然往往蚤發
而蚤萎甚或以不惑為期頥如謝莊氏所云云良足憫
矣說者以為天一之精有限上榮則下竭外渙則中餒
此理固有之今亡論三先生而吾吴之雋遠若楊循吉
近若陸叔平皇甫子循輩其精思之矍鑠又若以期頥
為不惑者彼其人豈不文采上榮外涣也說者則又謂
壽星在牛女分夫天道遠非吾所悉獨我列聖湛恩深
德之所培植漸濊過元嘉諸君萬萬而吴之山川靈氣
積自大塊者不發之寶玉金錫而發之人其徵而悠遠
博厚何疑哉子念試以此叙質先生先生如首肯之則
不佞將亦其一人焉
壽憶萱李翁七十序
吴中之最舊姓曰范莊李李世以善積著聞然不好為
本富曰農之利幾何而往往與縣官共之又不耐役使
自李之工殖而至於今憶萱君則又精其積著則益厚
而其為人則益寬然長者君所業機杼之製妙天下
三宫九嬪六尚之綺錦文繡歲加新其目以試吾吴而
獨李君應之沛然有餘中貴人不為苛禮繩君往往儲
美醖名饌相慰勞曰吾左右手也君晨起調治紅作軋
軋聲者恒數百千指至暮而畢事酒炙飯羹皆得所毌
一喧者君於它聲色服翫無所好顧獨好治室崇樓偉
閣甍雲棟霧便房曲廊九折百迷晨起而調治工作丁
丁聲者亦恒數百千指至暮畢事酒炙飯羹亦皆得所
毌一喧者諸受君直恒倍以故爭欲歸君然不能私君
寸絲片瓦之跆藉以入其橐又不能自私其手足肩膂
之力君又善參伍時值而低昂之入必賤積必良以故
貲省於它人而功大倍余嘗一游居室至移晷不可徧
然君之門頗庳而隘驟過之不知其為甲第觀也君既
不名一田以故無長賦踐更之擾即有司巧漁獵者毋
所跡之即跡得之有瞪目坐視而已君以故得自寬有
餘橐則嘗浮屠一刹頗壯麗與橋梁之屬有餘晷則以
延明師教授其二子經術彬彬質文矣居平不恒宴客
即宴客必豐腆而其自奉有分劑然每遇花時風日醖
藉未嘗不以一壺一榼自隨也曰天授我以隙日我不
敢不領略其誘我以共養我不敢徇吾力而為侈以故
君今年七十矣家帑幾埒素封而無刁間之奴虜以連
結守相二千石富而不受其名無容成玄素之術而飲
㗖步履隃少壯五官之用自若壽而不慕其術時時行
樂不廢然所謂徇力為侈者絶不好之泰而不蹈其責
或曰君殆隱於貲者歟史遷氏不得而跡之庶幾唐宋
傳竒之所載長安孟漁蜀山人流或曰君殆類有道者
范少伯變姓名稱陶朱公踰百年而尚無恙竟以仙去
將庶幾近之王子曰皆是也而皆未盡第不聞之君鼻
祖猶龍公乎曰慈曰儉曰不敢為天下先此三寶也然
一恒理也君佹得焉而加勉焉夫所謂深根固蒂長生
久視之道綽有餘矣舍是而故高其格曰隱又大其用
而曰仙非君所遽解與余所以述君意也蓋君之從女
弟室余有二子長騏應公車未歸次駿聞而請書之以
侑君觴
張母錢太夫人壽序
天子以錢唐事而垂宵衣之睠於南也則今張端公實
攬轡云前是饑卒脱巾而噪於中丞門者中丞避之則
益張挾而令於軍曰所不甘心者如日端公馳騎往緩
急數言而解亡何市人復尋跡為亂亂且甚公與新中
丞合策捕誅之因以戢攝饑卒饑卒恐恐帖服事聞
天子大悅賜端公金幣逾等公乃徐行觀察十一郡
之吏民而提衡之節奏理解髖髀斧斷盛夏霜負冬則
温日而其大指在别淑慝明扶抑諸如表伍行入褚僕
射岳忠武于肅愍之閭若墓皆在錢唐者曰使吾威而
攝之毋若標節義而誨之余家在吴郡濱海去錢唐蓋
五百里而遥其稱端公異政月以二三至間與王元馭
學士及之學士曰是子也不穀之所從事中秘者也已
而曰有太夫人之義方在太夫人之嫓學正公以婦德
婉嫕聞學正公有八子咸玉立嶽嶽周士而五為太夫
人出太夫人五子而四舉科第兩牧方州一令巖邑最
少為端公吾嚮者固習之齒尚卑而挺穎精練若此孰
謂芝醴無源根富媪發祥乃實鍾之吾故以窺端公之
有賢母也余唯唯無何而端公以滿聞且得代而太夫
人年七十七矣叔君自邳州左為餘干令迎養令邸端
公將以便道省覲而錢唐守張子振之同守喻子均故
善予祈一言以為太夫人壽夫端公行則必道出饒饒
守負弩前驅以事御史禮宜然端公業至饒舍而趣餘
干則必望車門步而進之曰有叔氏在既入覲太夫人
則必具冠帔&KR0949;瀡之屬以薦且請謝靡盬不遑之罪左
顧揖而謝餘干令曰某且以為有母之尸饔今者筐筥
錡釡叔氏乃尸之耶坐定徐睨太夫人之鬒不改而頰
色晳而膚膩則必前請曰太夫人乃幸健母故然不以
離憂損匕箸耶太夫人當曰吾晨而起晡而聽若兄之
讞剖未嘗不稱快進匕箸也雖然猶未若快於聞而之
治浙也邑去而治五百里而遥諸稱異政毋慮月二三
至焉錢唐之變與捷俱布黠者懾以而為神君弱者暢
以而為慈父也則老婦不更恃匕箸大宅之腴滋滋滿
矣何離憂為餘干令聞之則必欣然益市牢醴與端公
更迭而壽太夫人太夫人則必悉舉二公之觴以母子
兄弟融融怡怡無間也於戲以予所聞古之母賢而其
子鼎貴者母如萬石嚴嫗與李景讓母然延年之為忮
其讞獄能使母驚而去之卒以不道見法景讓之為刻
其治軍能勞母之坐堂皇使景讓拜杖而後定今觀端
公之按浙其所讞治視二子賢不肖何如也則夫明識
至誨其歸本於太夫人又何如也因次其言以授二子
使奏之端公
夀汀倅潘翁八十敘
潘翁甫冠而補博士弟子則與它弟子有名者鮑司徒
行之方中丞定之輩角秇相甲乙自詫可芥取青紫顧
不得志於秋試守弟子廩者二十五年而始貢入太學
又十二年而獲儁垂六十矣人或謂潘翁不作公孫丞
相故事耶潘翁亦沾沾居恒拊腹而問我幸不為曲學
即一日射金馬何渠出平津侯下而咄咄公車間復不
得志者三上而病於貢廬幾殆乃始就吏部選人得光
澤令則垂七十矣人謂洛陽強項董君亦垂七十而能
霽天子之怒而為快今光澤令何狀翁復笑謂使我一
佩赤縣綬彼湖陽主家當相戒首善為東第冠何至煩
柱後惠文也而翁之治光澤務以豈弟子諒收吏民意
有罪當贖鍰者度其家不給則罷弗贖乃至公賦度不
可罷者則捐俸代之又不給則移書取諸家橐光澤議
城城翁不忍其民乃詭曰甓工良毌如吾歙則檄歙工
往而復取家橐償之費可三百金翁所斷讞既大指寬
輔情而行而又精勤於職每御史行部問令獄繫囚幾
何令以獄空對又伺知令毁家以紓民困益賢之然竟
難翁老薦剡不時上僅得遷倅汀郡至則以闕守告翁
遂攝守時有寇警衆議戍上杭而攝守獨請城河頭坪
以為上杭援且使戍者無内搖坪城而上杭益固時郡
寮多喜為長夜飲翁獨不喜長夜飲往往先返曰吾不
耐入少年場也已遂投劾去郡當是時其鄉人江子文
帥南贛吳興徐子與居觀察使使遮道留之不得也翁
歸而諸子之賈成埒素封矣於是爭治酒糈益市芻豢
之腴分日以奉翁冀得翁一解顔而翁亦甘匕筯數從
故所善方文學諸君奕奕稍勝罷而投壺雅談甚快也
人謂翁此何必減陸大夫千金授五子以十日高車過
從極意懽飲耶翁年八十乃從容語客始而擬我公孫
丞相我何敢望丞相貴且能以侯印子子弟吾七十四
而罷郡其年丞相繇御史大拜方惴惴日候上顔色下
媚張廷尉而慚汲主爵我時據奕决勝無所讓避卧至
日三商始一轉側其時丞相受朔方難猶股栗也且老
不御脫粟韋衾人疇能刺譏我既而擬我洛陽董君我
不愛人主十萬錢光澤之民有遺思矣何忍斥我酷吏
我之所受先人產筴之計然而息之以貽諸子諸子
以酒食我我不市天子恩博南粤千金裝也且我又
不為誘辭諸子亦無竢誘辭而後酒食我我又生得汪
伯玉傳誦之足愉快不若是三君子者委七尺而聽後
進彈射也夫是三君子者皆盛際人也而又老壽然欲
以彼而易我我有所不屑焉伯玉者司馬公也其仲仲
淹姻於潘翁於是伯玉過弇而語余且徵一言之壽余
謂翁為名士而不盡於第為循吏而不盡於宦夫不盡
者所以滋餘也天故報之以壽且夫食官者家於官者
也食鄉者官於家者也翁損橐以代民輸不家於官矣
翛然泊然以新都為畏壘不官於家矣是三君子者不
必皆然而又欲盡之是以僅得壽而子孫無聞則豈直
報翁壽且將有令裔焉伯玉曰子識潘翁之孫恒乎是
有雋才必顯以當所謂報者庶幾耳余乃謂伯玉我何
以壽潘翁第為潘翁言天人之際微矣人啟之天必應
之天與之人必凝承之今天所以報潘翁若庶幾而猶
未盡也則潘翁之壽考與聞孫殆徵常山符矣仲淹從
旁曰善請受簡歸而佐潘翁觴
贈吳大參明卿先生六十敘
余少也從李于鱗先生遊而是時諸先生皆稱詩而吳
明卿先生最後入其所稱詩獨工諸先生皆内足而氣
揚以其最工者為洩造化之秘當見嫉嫉必取困阨毌
老壽雖至短折不以為諱而間得一語疵則必指謼以
為大耋以為大貴人其不欲受之至面頰盡頳歸必極
琱鎪之力而後已以故諸先生之稱詩益工而用是得
狂聲士林間謫逐相繼毋一登八生者其於壽考僅一
徐子與先生過六袠以左伯終而又茁其後識者以前
語若讖云顧所謂最工者吳先生時時在窮達間不可
以一端執而竟能操其權於窮達之外以自致老壽諸
謂吳先生達者曰先生二十六而舉於鄉即為第一人
明年成進士不待次而授中書舍人預知制誥又不待
次而拜給事中間两守郡一董學政一參藩中州海内
操觚翰從事者靡不知有吳先生先生達哉其謂先生
窮者曰不然先生少而孤半菽不繼晷短褐不掩脛甫
一直金華之省未及有所吐而遽逐之浮沉下列甫一
司理山郡而又逐之凡數載而始綰魚緋以坐堂皇据
吏民之上而又逐之其後名為董學政乃在貴竹鬼方
之域耳中州之吏道成以捧金鏡入賀間而謁相公公
下堂握手授餐謂旦夕九列女未幾而白簡尾之矣相
公楚人也環楚而仕者靡不揚眉張夸以臨要津而先
生故若三閭大夫躑躅而吟澤畔也達乎窮哉予獨曰
不然諸言先生達者不為知世道者也諸言先生窮者
不為知先生者也雖然先生所謂操其權於窮達之外
者也先生初遘謫以輕薄論囂囂然而語諸唁者曰舍
我誰當輕薄者我將有所言言必死今幸而奉六尺以
浮沉無競之地固當於是得匡廬彭蠡之間其治匡廬
彭蠡言絶勝無何復遘讁于鱗與子詩風之曰尚可以
出乎先生復囂然曰淺之乎二子彼展士師非人也
耶其地復得河洛二室治河洛二室言復又勝已而治
武夷汀江言則又勝已而治嶺南山水言則又勝乃至
治貴竹鬼方山水言則又益勝其所謂勝者能曲盡其
土風雲物人情世態之變幻而不為牢慅困怫其所謂
盡者不為韻之言有子厚之工而削其怨為韻之言有
沈宋之麗而絀其卑迨其謝中州政而歸卧於楚澤也
優游出王以食素封日高舂而起三商而酌稍有吟咏
皆縱其天袠而發於天機海内之矢言者踵相接於門
曰吾不知參政何官吾欲藉吳某以不朽耳楚之相公
歿而環楚之據要津者惴惴匿避不暇而先生漠然自
若也吹毛索瘢者徧楚境而不能以毫髮加先生然後
先生翹然而獨貴故曰操其權於窮達之外者先生也
先生僅六十不為老壽眎嚮者諸先生則徑廷自今而
後造物所不愛者年以予他人不為重以予先生則重
先生其善用之哉大陸之内其工不為韻之言推新都
汪伯玉伯玉少於先生一歲余又少於伯玉一歲今年
壽先生明年壽伯玉又明年而余方戴笠而坐蘧除受
維摩不二門戒自伯玉外無以旗鼓當先生者先生之
神益王志氣益發舒其壽當益無量也以此贈先生先
生當柬笑而舉我觴哉
壽廣東藩幕秋涯朱先生七袠序
余始得朱茂才定國之名於張肖甫司馬蓋褎然重於
有司者也已而得其貎則温然而玉潤又得其文則鏗
然而金聲乃勅二子驌駿束脩而師之賓之家塾相與
揚㩁道藝甚懽也間與余言其父秋涯先生之賢曰父
為制科業而不成然約略得其大指矣亦一再應賓里
選未就然嘗補吏百石以上業已脫皂衣矣宦遊在南
粤南粤大都會也其沃能使人忘土父日佐治藩牒無
害然一遇家戚而歸歸即不復出矣父不甚别治生母
時譏之久宦減先産奈何亦不顧遇所欲施予輒傾槖
以償之或行貸所親知得遂輒沾沾喜弗憂息也闊達
不為城府所至示赤誠人有欺之者或告之不信曰彼
交我而忍欺我哉生平無毁人亦不辨毁曰所虞愧心
而已其它吾所不知也凡父之所為德以自媮適即不
必人好之即人好之亦不能名之而父固泊如也既淡
陀無它嗜獨嗜酒遇鄉里為鷄豚社或相與眺赤堇諸
山臨大海覽兩湖之勝奮然躡屩從一奚往返數十里
無倦色居人詫之吾曹少且壯壯且老而彼先生者貎
如故而步武益壯豈其仙耶余乃謂定國子之家先生
春秋幾何曰臘且盡則甲子而週復十年矣子有母乎
曰差少於父而日尚羊於一堂也有兄弟乎曰伯氏少
奪於病為制科業弗成壯而能家好文事四壁皆圖籍
庭蒔卉竹矣叔幸已通公車籍矣季能持門戶矣有諸
孫乎曰有而及舞象者業屬文矣間一呼不佞俾誦所
屬文乃喜復命叔誦之則大喜呼諸孫誦之益大喜曰
丈夫何必身有之哉使汝曹任我勞我任汝曹逸何幸
也呼諸婦促具酒炙毌使廼公不醉飽蓋衎衎如矣余
時甚羨定國言而會故人周二太學自四明歸與朱先
生還往頗能稱其狀大略如定國不爽蓋未幾而定國
迫試事還且乞一言之壽以觴先生余謂審爾先生胡
弗壽也語云博厚無疆又曰神大勞則敝先生之好為
厚德如畏壘其當天意精矣不役役於人我恬然如華
胥其養神裕矣日中則昃月盈則食先生之子若孫雖
才而未至薦貴若半璞之璧其光不盡露矣造物之厚
於人也必漸而益之人之凝造物厚也必沖而用之夫
先生能沖而用矣何以弗壽也余縱欲有言稱子之家
先生先生業不問人毁何以問人稱哉定國曰雖然請
姑受而以告於家先生
弇州續稿卷三十九
