弇州續稿卷一百六十三
明王世貞撰
文部
墨蹟跋
國朝名賢遺墨五卷
右有明名賢遺墨第一卷二十人故翰林學士承旨太
子贊善大夫金華宋文憲公濂以文學佐内秉為一世
宗匠而所與徐大章書修謹甚筆法尤遒密可愛楊鐵
篴先生維楨七言律一章句句使事雖勁麗而不穩妥
書筆却遒逸足稱散僧入聖先生會稽人元儒學提舉
也不肯食明禄以其嘗預史局且卒於洪武八年故收
之胡仲申先生翰亦金華人以郡教授終其名在宋文
憲王忠文間此書亦貽徐大章者頗極推許之致張羽
潯陽人以太常寺丞不良死所作雪樵傳事與文皆清
逸而隸法則韓擇木派也王逹無錫人革除靖難間兩
為翰林院學士折簡一僧謂徐殿下尚未授職得非謂
中山王少子膺緒乎亦以見當時稱謂如此解公縉一
名縉紳吉水人初建内閣為首臣以左春坊大學士兼
翰林院學士出參議交阯下獄死此六絶句懷南安舊
游作也時時見才情筆勢尤遒俊然墨氣勝而結搆小
疎從子禎期臨右軍一札家雞宛然而換鵝意遠矣禎
期初以學士累戍遼左後赦之為中書舍人七十餘尚
供奉史局胡文穆公廣題漁父辭劍圖記以舟子辭金
事儗之蓋謂子胥宋瑞略相當而舟子漁父其節俠同
而史佚之以為恨然文穆拈筆時恐不能無色涊也公
廬陵人建文中狀元及第累官文淵閣大學士翰林院
學士贈禮部尚書再贈少師楊文貞公士竒贈東筦丞
一律一絶句勁筆紛披與語俱老公初名寓以字行亦
廬陵人累官少師兵部尚書華蓋殿大學士贈太師名
位器業一時名臣也胡頥庵先生儼南昌人以國子祭
酒兼翰林侍講進太子賓客致仕楊文敏公榮建安人
以少師工部尚書謹身殿大學士卒贈太師金文靖公
幼孜初名善以字行臨川人也為太子少保戸部尚書
武英殿大學士贈少保三公同官内閣而同為胡文穆
題漁父圖其一為古騷二為五言選調同書法小行楷
亦同曾公棨梁公潜亦題此圖則皆歌行而語皆勝曾
書法尤自精雅可愛亦吉水人也甲申狀元及第以少
詹事兼侍讀學士卒贈禮部左侍郎梁西昌人以右贊
善佐東宮坐間瘐死李忠文公時勉凡二紙其一跋江
毋傳其一題陶靖節度履圖公安福人以國子祭酒致
仕贈禮部左侍郎初諡文毅忠文其改諡也清忠勁節
風表百世而結法乃婉媚而有致王文端公直泰和人
文安公英臨安人同舉進士改翰林歴史局宫坊學士
少詹事禮部左侍郎典内制無弗同者海内稱為二王
先生而其自侍郎以後名位恩寵始迥絶文安瞠乎非
埒矣今所送詩俱以初拜官遠地者其詩律筆意乃又
無不同也陳文定公敬宗與李忠文同為祭酒天下以
南北師範稱之陳公為祭酒十八年不遷卒年八十有
八其詩亦題昭關圖者小楷斐亹饒晉人意公之負臨
池名固不虛也魏文靖公驥怡壽堂記為吾郡華氏書
者精緊有腕力公蕭山人以南京吏部尚書致仕卒年
九十八眉壽為我明文臣冠而行業亦稱是陳公璉挽
李士文序詞翰俱清雅公東莞人為四川按察使吏部
言其文而不善憲紀顧得改南京通政使領國子祭酒
後以禮部左侍郎終甚竒事也卷凡二十人二十一紙
而江西獨得十之七云
第二卷錢文肅公習禮臨江人也四十餘入翰林以禮
部右侍郎致仕卒年八十九此蹟一輓章耳以公品清
貴故留之楊公翥吾郡人繇薦入翰林為郕府右長史
郕王登極公老矣累進禮部尚書食禄不視事卒年八
十五所書梅軒記為陳有成作有成故太保僖敏公鎰
弟也其辭翰皆頽然長者高文義公榖揚之興化人以
少保太子太傅工部尚書謹身殿大學士兼東閣大學
士致仕卒贈太保其敘余青陽集毅然有解金帶贈王
舍人疏廬陵束鹿氣而書法却妍婉令人作留侯好女
子觀于肅愍公謙錢塘人以少保兼太子太傅兵部尚
書中讒死贈太傅公精忠大節載在國史此詩乃題黃
子久江山萬里圖者以不切於圖故割置此馬公愉臨
朐人狀元及第以禮部右侍郎兼翰林院侍講學士卒
贈尚書張文僖公益上元人以翰林侍講學士死土木
難贈學士二公皆登内閣不躋極品所題城南書屋詩
為戴文進筆藏余家今留置於此徐天全有貞吾郡人
初名珵累官華蓋殿大學士封武功伯削爵謫金齒放
歸卒送僧素菴住持宣府彌陀寺序乃少年書而中有
塗乙筆殊秀勁彌陀寺上谷名刹也建於譚大將軍廣
楊東里先生嘗記之林學士文題張氏手澤記辭翰皆
質勝張之先適者吾郡人洪武中十才子也嘗仕工部
郎謫廣州宣課大使死學士閩人進士及第踰四十年
而尚滯五品其後僅加太常少卿致仕當時固如是也
商文毅公輅淳安人三舉第一人及第僅四載入内閣
又五年而至少司馬學士歸田僅十年復召累進少保
吏部尚書謹身殿大學士又十年而歸歸又十年而卒
贈太傅韓襄毅公雍吾郡人二十九為僉都御史撫江
西後累進右都御史總兩廣諸軍此二札皆與吾鄉練
綱御史者韓公推賞獨至蓋以才氣合也彭文憲公時
安福人狀元及第之明年即入内閣旋出再入以少保
吏部尚書文淵閣大學士卒贈太師所書乃輓章而有高
誼舊為鄉里重直言曾感帝王尊語得非為李忠文作
耶劉參政先生昌吳縣人弱冠登高第而官不甚逹先
生以博識名今題宋江山簿推恩告身而疑其制不能
攷何也太子太保吏部尚書贈太師三原王端毅公恕
報少保閔莊懿公珪一札以惠書為謝是時問遺可推
已然筆頗謹細不類北人恐佐史為之以公名臣第一
不敢不存也太子太保兵部尚書贈太保青神余肅敏
公子俊一詩味其語似於嚴郡謁范文正祠作少師太
子太師吏部尚書華蓋殿大學士贈太師宜興徐文靖
公溥一詩則卷冊中長語也公弘治中首輔頗以寬靖
長者稱刑部尚書盱江何文肅公喬新與郁秋官札乞
琬琰集春秋纂言懇懇且云别後日益衰邁閒中惟以
經籍自娛而已楷法極謹細無一筆苟正與志傳所載
合太僕寺少卿長洲李公應禎初名甡生平負氣有大
節放舟一律亦得小致語此公以書名而波拂間時露
崛強殆類其為人已翰林院檢討白沙陳先生獻章大
儒也然以一膺薦貢士作省臬書而詞旨縱放又多潦
倒筆半不成字且誤稱閔公為憲副而旁注一長字豈
與閔契深不規規世法耶亦足以見爾時人之樸矣國
子監祭酒冰玉羅公璟以趨朝賜麵小詞寄陸釴太常
筆法頗欲學宋仲温而未成長然當其時亦錚錚不知
何故遠讓長沙禮部右侍郎領國子祭酒方石謝公鐸
為人作一詩不知何題而頗清雅其名位品裁卷首尾
正得平無軒輊也卷亦二十人幀如之而吾郡稍稍有
餘者
第三卷李文正公東陽二札書筆俱清麗而後札與倪
公岳者然不稱同年或以館契重耳公長沙人隸燕中
戎籍累官少師太子太師吏部尚書華蓋殿大學士贈
太師倪文毅公岳一札乃寄同年閔莊懿珪者公時以
宮保長留銓而閔公以宮保正中臺乃自稱友生又不
及閔别號亦可見爾時之朴也公後入為吏部尚書卒
贈少保太常少卿兼侍讀陸春雨先生釴哭用常一排
律過亨父故宅一律翰林院修撰張滄洲先生泰哭子
五絶句皆銷魂語也二公皆吾州人皆負文學而皆不
獲中壽以死其後皆凋落而張尤甚用常不知何許人
似是官乍顯而溺死亨父即張不知結韻劉後村相與
何事太子太保兵部尚書贈太保華容劉忠宣公大夏
二札一與郁公即前卷所謂秋官者一則其子華容令
華容令余外大王父也都察院左都御史贈太子太保
戴恭簡公珊一札寄閔莊懿者二公皆孝廟晝接賢臣
想見其時為之慨羨屠襄惠公滽在吏部數行要閔公
出郊過談且云有竒果一品未薦竟不知何物也公鄞
人以太子太傅尚書罷歸召領都察院卒贈太保禮部
侍郎兼侍講學士贈尚書新安程公敏政禮部尚書贈
太子太保常熟李文安公傑各有詩投吾州陸文量而
山莊二絶有味乎言矣文量名容吾州人有經濟才以
浙江左參政中萋菲罷歸所舉德清道中語真能引分
自安者而罷未久以邑邑不樂疽發背卒何也思玄子
桑悅常熟人負才而躁為柳州通判侘傺失意故其語
曰鷓鴣道我行不得杜宇勸人歸去休又云投荒此日
無言語不與宗元競柳州雖弘曠不足而旨趣亦悲切
矣書尤縱誕可惱海釣蕭顯山海人按察僉事以病歸
此君書名彷彿張南安而圉圉未稱雪賦禁體復步險
稱竒宜其都不成語也吳文定公寬蓮溪輓章作蘇體
極古雅咄咄逼真謝文正公遷卷冊語耳王文恪公鏊
與楊循吉一札有前輩虛度而為俗子蛇足一印章不
能洗之文定長洲人文恪吳邑人連舉壬辰乙未會元
及第文正餘姚人則乙未狀元也吳至禮部尚書翰林
院學士贈太子太保謝至戸部尚書謹身殿大學士王
至戸部尚書武英殿大學士俱以少傅太子太傅贈太
傅三公年位聲實伯仲也第文苑之績吳王居優清朝
相業謝尤表表矣太子太保刑部尚書贈太保洪襄惠
公(闕)一札乃撫順天時致閔莊懿者少師太子太師
吏部尚書華蓋殿大學士贈太師順德梁文康公儲一
詩乃宮坊時送王冬官者南京吏部尚書封新建伯餘
姚王公華一札乃宮諭時簡閔莊懿者閔時長中臺也
侍從邀御史飲而勤拳為其長乞半日假亦見當時法
紀之嚴三公通人也不無館閣方面勞而有豪賢之累
往往煩白簡然俱寬然長者太子太保刑部尚書贈少
保林貞肅公俊南京禮部尚書贈太子少保邵文莊公
寶各詩一紙詩吾所未論其書一欹細若焦螟而著剛
勁一麄濃如蠐螬而表儒雅人云書筆能觀人心行不
敢信也卷二十人凡二十二紙而吾郡得十之四
第四卷南京吏部左侍郎泰州儲文懿公瓘次韻雨花
臺一律詩拙而微有句書拙而微有筆少保太子太保
吏部尚書贈少傅太原喬莊簡公宇題戴文進畫歌此
老以詞翰名歌語步驟起伏全自李長沙派流出才小
乏耳書法當亦如是太子太保吏部尚書陸公完吾郡
人也才略勲猷冠一時而失計作袁絲身名俱敗其書
亦李長沙詩跋也弘正間賞識如此太子太傅禮部尚
書贈少保毛文簡公澄吾州人狀元及第嘗佐陸公於
吏部恬靜無欲於鼎革之際持議侃然其與王父書談
公私情事皆實境而筆尤拙吏部尚書贈太子太保泰
和羅文莊公欽順毛公榜第二人也學行尤自超家書
一紙寄仲氏按察叔氏中丞者頗及一時桑梓事南京
禮部尚書贈太子少保華亭顧文僖公清為陸太宰賦
也適園詩甚有致語與羅公筆俱清勁新建伯南京兵
部尚書都察院左都御史贈新建侯王文成公守仁一
絶句毋論公理學勲猷鉅公已詩秀拔有致結法亦楚
楚卷中閱至此大醒人目南京吏部尚書崑山朱恭靖
公希周也適園詩亦為陸太宰賦者公生平不作一行
草筆此書極謹細而無取精微其與辭足先輩風太子
太保南京兵部尚書贈少保無錫秦襄敏公金一札乃
及撫楚時與臺使者公嘉靖間能臣也南京禮部左侍
郎贈尚書王文定公瓉送王父歸田一章其書似學高
閑䛒光而不得筆公以無心稱新禮得調南亦竟用是
得嘉諡事固難料也應天通判長洲祝先生允明書家
龍象也一札雖草草亦自有天趣江西提學副使北地
李空同先生夢陽陜西提學副使信陽何大復先生景
明文章家麟鳳也吾嘗見李先生寫七尺碑大有顔平
原筆而此札拙略乃爾何先生倣李長沙而指小滯三
詩出語便自不凡工部尚書贈太子太保建業劉清惠
公麟生平於尺牘留意此札却有事際語而書筆尤得
聖教風吳縣東橋顧公璘才名與劉公伯仲而詩語尤
俊此則小竿尺耳亦見一斑公官至南京刑部尚書前
翰林侍讀學士贈學士斳縣豐公熙三詩戍閩時作也
辭筆俱清密有致其子坊以南考功主事謫歸坐事後
易名道生才藝亦跨竈而狂衺之行家聲隤矣此札多
風語可笑書筆殊拙略而中有八法非學士可及也翰
林院待詔長洲文先生徵明與王中丞履約書甚詳待
詔生平無此苦蓋喪其第三郎君時也白香山敘其詩
自謂分司後無一日不樂止哭子兩章得悲境耳待詔
殊似之太子少保吏部尚書贈太子太保吳江周恭肅
公用書一紙公為宰當相臣操秉日而能以職自完者
也南京兵部尚書贈太子少保增城湛文莊公若水詩
一紙太常寺卿贈禮部右侍郎崑山魏恭簡公校尺牘
二紙二公雖齒懸絶而一時成進士又一時以道學鳴
者也考湛公詩蓋年九十一矣而游衡嶽聞公以一棺
自隨前後諸生導護之頗行勝地作書院此豈其時耶
魏公牘蓋與周充之侍郎父子而與其子者尤近裏着
已讀之悚然此卷二十人得二十二紙最多名賢大夫
而亦多書家者流吾郡仍十之四云
第五卷少保太子太傅禮部尚書武英殿大學士贈太
保崑山顧文康公鼎臣一紙乃與王父司馬公書也寒
暄語亦自詳縟詹事府詹事兼翰林院學士贈禮部右
侍郎陸文裕公深早朝及禁中觀雨詩二首詞翰俱清
麗然比之公生平差為落夾太僕少卿王南原先生韋
雪中簡顧英玉詩僅小有致而後云讀樂天八駿圖至
泣下故當爾也先生館試詩有雕欄十二晝沈沈畫棟
泥融燕初乳句傳縉紳間今似未能稱太僕寺卿邵康
僖公銳在江藩時一札與周充之侍郎不多語而惻然
有共濟意太子少保南京戶部尚書贈太子太保武進
周襄敏公金亦嘉靖中能臣也詞翰亦自楚楚前翰林
院修撰贈光禄少卿新都楊公慎以博學名世而書亦
自負吳興堂廡此與姜龍憲副札亦自一斑翰林院修
撰進賢舒公芬與楊俱狀元及第俱有直諫聲而舒公
早夭至於清節則大徑廷矣貴溪夏文愍公言舒公榜
進士也官至少師太子太師吏部尚書華蓋殿大學士
以讒死此札與其邑朱令者公時在政府貴態浡浡辭
旨間而結法却老蒼有李西臺風詹事府少詹事兼翰
林院侍講學士贈禮部左侍郎東廣黃文裕公佐所為
擬天寶宮詞六首實嘉靖宮詞也詞筆俱婉麗有旨今
少師太子太師吏部尚書建極殿大學士華亭徐公階
與余往復書札頗不少而此則見貽詩也公名臣不擬
以詩翰名然亦自穩密都察院右副都御史吳興王公
守一札是行邊後寄其弟履吉者内言劾榆林帥及中
貴人忤當道意幾致紛紜在其時已如此王太學寵即
履吉也所書獨樂園記語緊密而饒韻人謂乃兄書不
下履吉以名掩不也其間實可容數人右春坊右贊善
贈光禄少卿吉水羅文恭公洪先一小札乃與吾師季
觀察者此公極有翰墨聲以小故圉圉不快陳太學道
復長洲人一律四絶語平平耳而散草極古澹在懷素
林藻間是得意筆也吏部員外郎長洲王先生榖祥小
札數行亦可觀溧陽馬君一龍者余同年也仕至國子
司業在翰林時使青州為余書紀行萬字皆小行割其
百之一於此吳邑彭先生年游虎丘得五言律四首馬
君狂草不堪與顛史作奴彭先生藁行眉山顰步而此
皆能脫生平窠臼可重也其後三紙河南按察使濟南
李攀龍于鱗福建按察副使廣陵宗臣子相詩各一江
西左布政使吳興徐中行子與書一余所得於三君子
者不啻牛腰卷而僅留其一以志感耳中間于鱗名最
高其文辭最古而書最拙幾不成字故人梁思伯集李
與獻吉仲默三札而曰此何必減元常逸少也余甚感
其言卷中二十人為二十紙而吾郡亦十之二
余後先所鳩我明名筆凡竿尺小文歌詩之類合之正
得百人因釐為五卷或名德已著而八法無聞或倡雪
雄舉而臨池鹵莽所不敢廢苟使伯英烏巾敬元白練
即蹈隱淪亦在旁采比於趙宋蒙氏之際郁郁乎盛矣
或謂老鐵硜然洛下遺頑不當厠之維新之代第考其
詞筆似是晩年毋妨兩收良足壓卷或謂逹善茅靡鼎
革之間元玉筴失屯夷之代全卿外私廣陵之托九和
内酣汾陽之奉雖藝有通塞而名俱下中猥以桑梓無
辨竽瑟第其名位勲伐亦自炳烺非為錯濫或又謂人
一落魄舉世所唾屈指全數更贏百一所宜汰削靡使
敗羣正以愛其書筆不輕人廢今附之先學士之後覽
蹟如存品士焉有雖愧懲一之嚴無妨則百之數余聚
法書後先數載勞同狐腋好比珠船然甫完帙即擬韜
之了不再展賞鑒之家笑以為老鼠搬生薑其何辭以
對
三吳墨妙卷上
右三吳墨妙卷上為華亭沈學士度飬心亭記作隸古
體雖不甚去俗然已出宋人上弟大理少卿粲手柬小
行遒逸有度武功伯天全徐先生有貞太和登祀賦及
送夏提點詩稿草種種有筆意特不獲縱耳時尚未改
名也太宰錢文通公溥竒花歌事與書法皆新異而語
平平不甚稱宗伯倪文僖公謙與僧求竹帖却無意而
有筆陳祭酒鑑為練從道義塾衍慶堂記從道景泰中
健御史也陳日臨褚摹褉帖故似之而原本過佻不若
魯男子之善學耳南安守東海張先生弼書昌黎石鼓
文歌是其最得意筆遒縱怪逸高一世而不能去世法
李少卿應禎與㯶園先生札㯶園者劉欽謨也所論魯
齋文及借書具見前輩能好學千里不及私李筆本遒
而不無佐史嘆吾長洲沈石田周倣雙井僅得其竦肩
寒儉耳不得勢也此三詩尤圉圉宗伯吳文定公寬與
貞伯一札辨鄉飲碑字亦如貞伯之寄欽謨其與陳玉
汝一札具見友朋真意而書亦能去俗太傅王文恪公
鏊要客落成數行比之生平稍有肉柳州倅桑思玄悅
詠懷詩在弘治庚申具語意似以米魯用兵故耳書法
視南安又鄒魯矣祝京兆允明二柬所論皆瑣屑事而
超逸乃爾頓令人神醒翰林孔目蔡林屋先生羽一詩
語亦多警俊惟程字韻押不過其書驟見之未有不以
為徵仲少年筆者唐解元一札草草其書軟熟亦不惡
文待詔徵明石湖三詩清語老筆殊覺近人大司寇周
康僖公倫送秦給事謫官亦尤勁此老初不以書名而
晩頗琅琅亦可以見一斑也凡十七人二沈錢張松之
華亭人徐陳李沈吳祝唐文吾蘇之長洲人王蔡吳縣
人桑常熟人周崑山倪上元人
三吳墨妙卷下
右三吳墨妙下卷顧尚書璘與弟英玉論作詩法甚詳
人謂英玉不甚惇鴈序觀尚書署已號而字呼其弟居
然典刑徐髯仙霖雖尺牘數行亦自鬱跂於頽然中見
老手陸文裕深五十自壽二章亦典雅書法最遒麗風
骨蒼然唯結搆一二筆小涉疎耳金赤松琮赤壁二賦
墨氣腕力俱勝三君子俱得三昩者行家要推元玉士
氣則讓子淵徐博士禎卿以詩甲海内而書極少不多
見二絶句非其至者然亦有江左王謝門風行筆遒雅
一時在文蔡間余於王家馭提學見真跡乞其兄元馭
侍郎手搨之翩翩出藍矣陳太僕沂二絶尤楚楚其倣
眉山當在文待詔下吳文定上顧横涇&KR3265;即所謂英玉
者也以憲副罷貧死生平節目磊砢人謂風槩踰伯此
詩與筆則小國之賦耳殊不堪魯衛也王茂才逢元結
法頗温茂得晉人意太僕韋子也事事不克負荷而臨
池一技遠勝家尊陳白陽道復書魚游春水古詩而筆
大似林藻駸駸乎有楊少師風王雅宜寵小行五絶句
是初變舊體者遒骨顛姿與冶態並見而不免傷有意
然尚足壓卷國子王司業同杜徵仲甥也詞翰爽朗酷
似其舅奉化令徐長谷獻忠詩頷聯有味而次聯遂失
粘豈所謂倒綳孩兒耶袁提學袠寄王履約詩是初年
作者以故尚矜局結法亦密而不能寬然自如王選部
榖祥索鄉錄帖亦足徵好學一斑老筆紛披尚有生氣
朱九江藩為余書數十詩成一卷今割得二首詞旨婉
而疎書却疎雋婉雅得唐人散僧入聖意陳方伯鎏一
律乃蜀中寄余者筆亦流利可喜彭山人年三絶句調
張伯起小楷極端謹而辭旨逸蕩可謂二反卷凡十六
人徐子仁金元玉陳石亭王逢元皆金陵人二顧則吾
吳人而家金陵者陸子淵松之上海人徐伯臣華亭人
陳白陽吾蘇之長洲人王履吉袁永之陳子兼則皆吳
縣人王繩武崑山人朱子价則揚之寶應人
祝京兆真行雜詩賦
京兆此詩是才情初發時語此書是工力初透時筆以
故於用意不用意間最得妙理余絶傾賞之而王百榖
以為文休承臨本之佳者得休承面印證乃大快今年
閉關來諸名蹟盡付兒子輩案頭僅餘此乃以寄穆丈
俾示虎兒作臨池一小助可也
祝京兆文稿
祝京兆希哲操縵稿一卷凡記三襍記二十三說五傳
一敘二吏倀一戒一銘一書體二曰真曰直行法錯鍾
歐吳興凡六千三百三十九字蓋弘治以前書也故不
能盡脫滯俗而中有絶佳與古人爭勝毫髮者世眼或
未之識耳
祝京兆六體書
沈啓南擬畫若北苑巨然大癡黃鶴靡所不酷肖獨於
雲林未盡爾也或謂其巧力勝之故祝希哲擬十餘體
種種逼真而至蘇黃是腕指間物却時失之此卷以沓
拖作眉山以矜局作雙井幾墮老匏白石叟窠臼毋亦
坐巧力太勝耶此外雖於眉眼未盡是然扺掌談笑令
人躍然有黃初永和想象先但寶此足雄墨藪間不必
購淳化寶晉矣
祝京兆書七詩
祝京兆生平好書晩唐句獨此王右丞岑嘉州杜少陵
錢左司劉隨州諸公七章乃唐人第一才情詩其所作
行草則吳下第一風骨書今年盛夏客有攜過山堂者
為讀再過隂颷驟來急雨助爽九咽皆快雨後暎南榮
縱覽八法跌宕遒逸種種幻變與雲霞並舒卷大快事
也客喜談玄自詭冲舉可立致余笑謂之此詩固佳但
多嘆老嗟貧怨別傷亂語異日勿攜之道山金庭中不
免羣真駁放也客笑不答第趣余題之而去
祝京兆感知詩墨蹟
在昔延之五君子美七哀非托況前哲即徇感故知而
吾郡文徵仲亦倣之第皆逝者獻吉仲默則稍稍兼存
沒而祝京兆希哲則以古體懷逝者以近體懷存者為
人十有八為詩十有九蓋獨王履吉得二章以孔穪忘
年之契深耳此書乃晩年筆尤雅健兒曹不知何自得
之喜於懷知之目擬贈其師龍身之先生而合仇英所
圖竹林七賢成一卷豈謂持此謁先生便堪把臂入林
耶得援戴司農例後堂受經之暇博一醉足矣欣然為
捉筆題其後
祝京兆草書二歌
此書初覽而甚駭其牛鬼蛇神以為不類京兆稍一再
展而後覺其妙非京兆不能也其取勢全用元章而清
臣筋平原骨隱隱自露詩歌亦稱是雖然以擬右軍之
虛和右丞之秀雅則俱有所不足耳
祝京兆書成趣園記
祝京兆希哲為華光禄尚古成趣園記幾三千言狀其
峰巒池館紆餘曲折之勝不遺餘力其書法頗出趙吳
興然吳興遒而媚京兆遒而古似更勝之余初得一本
付駿兒為楷式八月自金陵過里中華之宗人叔逹強
以投余輒去追而返之不肯納稍間校前本行欵大小
不甚遠而結構微有出入然各遵其妙豈光禄有二子
京兆各為書一本耶華之園餘八十載不復可蹤跡而
此記尚存言之不可以已也如此
祝京兆諸體法書跋
祝京兆擬古以下四章擬黃庭春游二章擬蘭亭差小
若閨懷則曹娥洛神之流耳古言一跋擬章草跋及古
調亦然而微涉仲温然皆古雅有深趣昆福寺以下五
章鋒微斂六宮戲嬰圖以下三章鋒微露然姿態似勝
不知洵然誰擬要之自晉人流出朝元引以下九章擬
眉山秋夜以下四章擬雙井小米山水以下二章及渡
口一擬南宮(闕)風神宛然第中間微雜一二已筆蓋不
欲為韓幹似也修夕辭以下六章結法與黃庭並觀書
之卷末當似擬趙吳興恐吳興尚少此一段古趣余老
矣所見京兆墨蹟不下百餘本未有若此之種種臻妙
者真令人心折内所擬歐顔峭者病姿莊者病韻二家
本自難學毫釐千里少損連城可惜二月病瘡金陵十
指木強覽此興發題其後真是狗尾
又
書之古無如京兆者文之古亦無如京兆者古書似亦
得不似亦得古文辭似亦不得不似亦不得
題祝氏蹟
祝希哲五詩真蹟一字外老筆紛披始露軼塵之妙使
皮相之眼覩之未有不以為張翼之亂真也詩語弱而
有佳趣大似晩唐人或即希哲老忘不能辨姑識於是
祝京兆書夷堅志
祝京兆手書夷堅丁志凡三卷皆小楷雖不甚經意而
結體出吳興時時有晉人法計此例之為卷尚當有九
十七今不知所在矣夷堅志在諸說家中尤為卑猥庸
雜即刻本覽一過便舍之不足留何至作此不急事耶
京兆任誕好怪與景盧臭味合宜其爾也比之待詔杜
陽春風斯下矣
祝京兆書祖廷貴墓志真蹟
祝京兆此書雖倣眉山而微墮樗寮塹然斤斤有古意
其文吃吃期期極步趣古而乏古意可謂兩反也
祝京兆書李太白傳後
太白歌詩既竒其人與事又竒不敢望司馬子卿手作
傳得李延壽亦小快無柰宋景文於喉咽間作囁嚅語
令人憒悶幸而有祝希哲書之差足快也祝書初看若
草草而不乏意又似沓拖而不沒骨依約虔禮緯乾間
然以擬太白詩尚隔一大塵
文待詔行書
右文待詔行書先友詩八章歲朝次日立春七章對雪
三章皆五言古體過竹堂一章春寒一章次蔡九逵湯
子重王履仁各一章履約二章皆七言近體流麗清逸
時時有會心語書法摹聖教序遂無毫髮遺恨優孟虎
賁不足言也晩筆雖老蒼覺稍離去之耳此詩書於外
家為吳遯庵參政時正德之甲戌也歲朝所謂開歲四
十五吾行已云衰然又四十五年而後遊道山人生固
難量也此帖今歸吾吾年已五十四不知後日云何捉
筆一歎
文待詔書杜陽編
蘇鶚杜陽編乃郭子横洞冥王子年拾遺之類而自詭
勝之以其頗雜時事也文待詔徵仲小詩以精楷錄之
無一筆失度昔人稱孟蜀王仁鍇好手錄書至數千卷
卷皆白藤紙細書極為端好每候朝尚於檐子上得一
二番若待詔與仁鍇真可謂篤好書者也第公以誠實
心信侈誕事以精謹筆書狂肆語大若相反者聊識於
後
尤叔野赤壁卷
余以癸酉七月望與守巡三君同登赤壁汎大江痛飲
劇談於月色中幾逹曙乃成此二律今春卧弇山園屈
指四周歲矣無錫尤叔野得文待詔徵仲書蘇長公二
賦托待詔子休承補圖口占余詩俾錄于後余名位何
敢望蘇公不幸譏讒起躓之跡乃復過之俯仰今古可
發一慨徵仲書小楷古隸皆工獨休承所畫絶不類而
蘇公賦語竒勝處小似過情異日叔野能壯游當為一
勘破本來面目也
文待詔小楷周召二南詩二王目錄
文待詔後先書周召二南中字誼之類詁者及臨江二
王帖目錄中之有元章長睿攷訂語者皆作蠅頭小楷
精工之甚第毛詩全傳當更有數百千條二王帖當更
有大令而今不知落何所矣待詔此書在正德已夘業
五十歲而矻矻作老蠧魚不休當是通德里翁張烏巾
合作一人前輩用力精迺爾真使人慨羨
文徵仲手札後
右文待詔公徵仲手札二十八紙中多與趙梁父陸子
傳二先生者趙先生之孫某陸先生之館甥也裝池成
卷俾余題其後余嘗考之晉唐以還名筆於高文大篇
絶不多見所存唯尺牘今海内傳文公舂容之作既富
而寂寥數行如兹卷者亦復寶之不啻拱璧亦盛矣哉
第卷中多謝餉物語即不過一算器食公勤拳手書以
報知世之欲得之也昔顔魯公貴至八座而乞米乞鹿
脯於李太保豈魯公臨池不公若抑(闕)巖穴之包苴
更饒於廊廟也若二先生者賢於姚麟殿帥多矣
跋文待詔歐體千文
文待詔不多作率更體所見唯張奉直墓表石刻及此
千文手蹟耳石刻小於皇甫碑筆近肥千文細於化度
銘筆稍縱於整栗遒勁中不失虛和舒徐意致佳本也
唯彭孔嘉中歲書有出藍之美晚節則一束楚耳夏
日三四舒展令人忘暑
文衡山手柬
文待詔與韓懋賞及祖父三代手札大要是謝餉物語
耳懋賞能寶之且乞諸賢題識以侈之賢於蕺山姥姚
殿帥多矣
文待詔書程鄉令遺愛碑墨蹟跋
昔太丘長文範陳公卒而蔡中郎伯喈為文勒於碑且
手書之古今以為勝談今讀盛宗伯端明所志程鄉令
平湖陸公遺愛碑亦何以異也陸公名德不敢遽謂如
文範然程鄉之政循循殆欲過太丘矣宗伯之文與人
亦不敢遽謂如中郎晩途一蹷差類之至於少年風節
矯矯亦中郎流亞也中郎之所撰中郎自書之宗伯之
所撰文待詔徵仲書之以待詔之小楷雖不敢望中郎
之八分要亦有雲仍也太丘有子元方季方元方之子
長文賢貴者累世程鄉之子光禄卿光禄之子少司空
尚書郎郎之子大司寇學憲名德不下陳氏而盛過之
人謂長文公慚卿卿慚長司寇學憲於其先則有光矣
司寇之子基忠出其碑乞不佞跋蓋謂不佞能尚論前
哲而俾之厠於徐文貞許太常陸少保莫方伯之後將
無使不佞作盛公恧也今海内所知稱者大司寇耳以
語光禄卿則忞忞何況乃程鄉公雖然陸氏之文獻固
程鄉公濫觴也毋念爾祖聿修厥德基忠勉之乎哉
文王二君詩墨
文徵仲先生詩有致書有格王履吉先生詩有格書有
致此冊作於嘉靖改元壬午徵仲年五十二履吉僅二
十八視晩歲結法稍不為遒緊而風韻却更藹然詩亦
楚楚稱是趙承旨稱右軍禊帖謂乘退筆之勢而用之
二先生皆能用退筆尤可愛也
續名賢遺墨卷
續名賢遺墨一卷首為楊銕崖廉夫七言律句句使事
而古人姓名居其六甚可怪余所以收廉夫書者蓋入
明之八年而後捐館也所以廉夫壓卷者雖明人不為
明禄縻也王學士逹善折簡一僧内云徐殿下尚未授
職得非謂中山王少子膺緒乎亦以見當時稱謂如此
林學士(闕)題張氏手澤辭與翰俱質勝此君及第垂
四十年踰七袠而尚滯五品彼時故如是也解舍人禎
期臨右軍二紙字大於本書而疎雋自喜似不失春雨
門風馬宗伯性和張學士士謙所題城南書屋詩其畫
為戴文進筆余故有之今割此二紙劉參政欽謨余太
保子俊跋詩皆卷冊中物也而皆真跡陸太常鼎儀傷
張亨父二詩不能佳不知亨父何與劉後邨也趁韻之
難乃爾羅祭酒明仲似得宋仲温筆而未成長然在其
時亦錚錚張修撰亨父蕭僉事文明各詩一紙文明書
鴈行汝弼而今僅先驅亨父何也謝文肅鳴治李文安
世賢謝文正于喬亦卷冊中筆耳然各微有致程侍郎
敏政合處不減李賓之而時帶俗氣林貞肅待用邵文
莊國賢之所可重者固不在書也第邵稍近臨池而尤
行行陸太宰全卿跋李文正詩余割留於此以備一家
顧文僖公廉為太宰賦也適園詩着意筆也殊令人眼
明王文定廷獻贈王父司馬公一章倣汝弼而稍麄勁
劉清惠元瑞與履吉尺牘甚佳蓋敵手相值耳元瑞書
已見前余喜而復留之顧文康九和復先王父紙當是
以先逹故加審謹魏恭簡子材手札二紙嚴凝篤勵使
人悚然書所不論夏文愍公謹簡朱令令吾鄉人辭旨
貴態浡浡第筆蒼老可取也王中丞履約寄弟履吉家
信内言劾榆林帥及中貴人忤當道意幾致紛紜在其
時已如此王吏部禄之一小札也與履約筆俱楚楚大
抵諸公以人重其能兼以書重者十不三四耳全卿九
和公謹最貴而不無齒頰微恨漫識於此
弇州續稿卷一百六十三
