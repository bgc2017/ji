弇州四部稿卷三
明王世貞撰
詩部
風雅類
明雅二十五首
上帝之什(有序)
夫人皇以前邈乎若在若亡不可詳已肇畫開天明
農設教所創因非一君也遏洪水祛猛虎其所除害
眇也放南巢&KR1830;牧野其所救人暫也然而萬世頌功
焉神州有九禮樂之都也先王之趾代在矣昔在匈
奴羯鮮氐羌以及索鹵典午忽諸爰宅函夏石晉割
幽乃九之一宋棲江以左乃九之六蒙古稱帝乃九
之九含齒戴髮尺抱而上疇弗稽顙&KR0957;鞠哉厥後揭
竿斬木軰爲驅除難耳而高皇帝提馬箠田家虔劉
而逐之北填海日月重朗冠裳儼然家絃戶誦人知
禮義十易世矣於戲盛哉夫姚姒揖讓公孫徂討熙
古者不以跡差仁也是高皇帝之無始豐績偉烈也
而有司闕焉不以備樂章臣愚昔治刀筆從法吏之
末又出為外臣非其任竊冀日之遠久恒恐一旦溘
露勉強希則古昔清廟之遺凡十四章藏之家闠庶
幾采風之吏汰其微繁以備揚㩁萬一云耳
上帝曰咨爰攬宏綱海内宴然日月重光泗流湯湯厥
源清明遹發我高皇
上帝曰咨祖仁玄德惟身湛澤惟民天之既厭元則莫
我屯雲龍驤驤艮索乃降
篤高皇帝錫之益益用凶德蚤罹於厄亦勤於穡亦逃
於釋是省是即靡務不繹
篤高皇有晦含章迫發厥慶烈烈元戎在濠之陽駿拔
于行謀夫孔臧遂纂大邦
天之闢隘維江若帶惟鍾若礪樓船靆靆旭日在鎧撫
有江介以劉蟊蠆是蔕是刈
彭蠡渾渾火波掣雲旦師陳軍立埽厥氛震澤之濆躑
躅惟羵王旅于勤袒縛以奔
帝省其配淑人后氏夙夜在公言御言劑帝省其輔曰
善長基如心如股曰達遇春如髀如膂
達往徂征駟車彭彭庵廬冥冥如嶽不驚春也輔行喑
烏迅霆飄搖旆旌目靡衡兵
玄黃在筐漿食攸同九衢若夷市不改容胡遁於荒民
即其宮誰其將者太傅魏公
乃下閩粤乃徂嶺服田秦巴蜀滇池羌笮庸麇百濮不
寧方來悉臣悉僕
元之孫子厥麗靡紀改辮承冠盤躃其趾詩書九有曷
不汪濊載俶昆弟載俶父子明明日月闔闢更始
於戲高皇煥肅其制濟濟列辟大夫三事亦既精白
亦既凜畏無讁於室動言及累
於戲高皇聖躬聿脩翼翼小心以敬迓休聲色无荒无
畋於游无好是巵言无忽是遠猶
莫崇匪乾峻功符之莫麗匪陽昭明儀之式廓版圖寓
宇其家光彼黃虞曷厲是滌除唯儉唯恭皇賁厥謨
上帝十四章一章章七句五章章八句一章章
九句二章章八句一章章十句二章章八句一
章章十句
皇哉之什(有序)
皇哉頌孝皇也禮祖有功宗有德漢代令郡國咸
祀太宗配高祖則以德也我列帝之丕承蓋靡不赫
赫然稱聖矣然至於今田畯野老獨於孝皇慘
乎怛兮有不竟之思何也恭儉豈可以聲音笑
貌為哉愚故竊從所繇略為頌一章以繼高皇
之後至於玄德盛化挂漏之譏固所未暇悉耳
奕奕國枋累累如岡九有茂明鬱積融昌帝念蒸氓以
篤孝皇孝皇皇哉
皇統俶纂時于嬰冠默黜千嗜淵穆有燦惟函惟璞惟
琢惟瓚孝皇皇哉
帝曰宰恕毋即而家予蓍蔡是趣恕拜稽首對敭休謨
佛逆為愉罔言不俞
齋宮甍甍皇肅厥容爰屏厥明爰塞厥聰上帝居歆百
神類從
辟雍濟濟皇肅厥珥爰闢厥聽爰廓厥視有來靑衿是
則是媚
惟苑在西勿剪蕪萊皇戒于離噦噦鸞輗喈喈鵾絲皇
奉太母式燕以嬉無已太康遄言旋歸
惟苑在北勿剪蕪棘皇戒于逸宛宛醇䮥煌煌金鏑皇
奉太廟式狩以獵無已太康遄言旋息
峩峩諍冠有廌其顏沈沈講帷有鸑其端彼美翺翔既
衎且閑
皇曰有三老皇曰有司馬皇曰有御史爰庇爰啓爰父
爰子密勿共體佐予于理
皇曰司會女其予治毋析民之脂茹儉服素是積是資
亟賜賦租惠我蒸黎
皇之既徂落百辟卿士爰逮四海謳吟思痗若喪考妣
爰配覆載爰配我祖令聞不已為億世軌
皇哉十一章三章章七句二章章六句二章章
八句一章章六句二章章七句一章章八句
東門之什
東門不理於口而作也
東門之梓其文理兮豈其枳哉毋若而毁哉
東門之鸑其文郁兮豈其鵩哉毋若而諑哉
東門二章章四句
隰有木之什
隰有木感時虞身而作也
隰有木其喬則蠧師氏削爾以居風之飄斯卒隕卒隊
豈不爾訽匪爾之故
隰有葦其夭孔儀師氏緝爾以衣風之飄斯卒隕卒隳
豈不爾訽匪爾之為
隰有雈矣濕有蓷矣閔爾之乖然余已焉懷
隰有萑矣濕有蓷矣樂爾之惛然余已焉懷
隰有木四章二章章七句二章章四句
迷陽之什
迷陽閔浚恒蹈凶也
迷陽如束母罥子足伊其埽除視葹則馥媒媒厥好以
余貽辱
迷陽如荼母罥子裾視葹則馥伊其埽除媒媒厥覯以
余貽誅
迷陽施施兮葹離離兮將疢子治兮益子之菑兮
迷陽三章二章章六句一章章四句
菀菀者叢之什
菀菀者叢悲大臣敖而中禍也
菀菀者叢孔集維鸒中一文鳥其鳴雊雊豈不爾類唯
爾之夸視棘則黍有捄在嗉躑躅毛跣塊不得吐凡今
之良無蹈厥隊
嗟我宰父惟王來綏疇不興止娥媌令儀五馬既同六
服孔加密雲油油雨竊其施淫來無端亦莫之何
人有恒言耳屬於墻塹崧踐華豈曰匪常逝茀洋洋至
菑湯湯何以自明曜靈西藏何用重明纖阿未揚
機斯伏矣懵其蹴矣機之蹴兮吁駭速矣機之伏兮伊
胡忸矣
菀菀者叢四章一章章十二句二章三章章十
句四章章六句
雨雪之什
雨雪賢者役勞於外且被讒也
雨雪滂滂我馬&KR0008;&KR0008;不有勞者誰其得寧受賦於旻亦
莫敢明夫既寧止曰又淫止
雨雪霏霏我馬蓰蓰不有寧者厥勞焉施受賦於旻亦
莫敢辭夫既勞止曰又謠止
厥謠惟諑匪齒以角豈不爾好裾接則涅
人亦有言投之有庳毋投有庳彼人奚辠
毋謂爾蜮毋謂爾回泬縱生憧憧獨我之孽
毋謂余璠毋謂余靡諐曷不悄悄言思其端
雨雪六章二章章八句四章章四句
谷宮之什
谷宫刺上谷撫臣也
谷之宮不可以風疇為棟梁樕檟檿桑彼狡童兮稱干
城兮
谷之宇不可以雨疇為梁棟檿桑樕檟彼狡䜿兮稱藩
輔兮
谷宮二章章六句
田車之什
田車悲危人任危政也
毋御田車樗其軛兮毋走乘丘傾而積兮于嗟積兮于
嗟軛兮
毋汎膠舟檉其槳兮毋之反灉湛而藏兮于嗟藏兮于
嗟槳兮
田車二章章六句
麔䴠之什
麔麇奔其親難而作也
濯濯麔䴠逝言竄枳雖則匪罞將創而趾我徂唯郊于
以矢死我嚴我誨創若周體天之方威赫焉焉理
交交黃鸝逝言竄棘雖則匪罿將罬而翼我徂唯野于
以矢賊我嚴我鞠罬若通息天之方怒赫焉焉辟
禍之初萌厥亦細微嗟彼巧言如雨如霏其端如絲潤
裏孔滋匪天行之人十能之
禍之方張厥亦縱横嗟彼暴言如庉如霆其疾如颺受
膚孔戕匪天成之人百能之
天兮人兮我胡不陳翼翼君子篤棐忱恂玁狁内侵女
柅其輪王曰禦侮女錫女珍師曰延侮毋再而身皇皇
大明庶幾麗旻
人兮天兮我曷敢宣翼翼君子靖恭塞淵玁狁内侵女
躅其轅師曰延侮女憯女愆王曰侮予毋令而全皇皇
大明庶幾麗乾
麔䴠六章二章章十句二章章八句二章章十
二句
鍾山之什
鍾山紀留京亂也亂卒殺大臣詔撫之毋譙訶也
巖巖鍾山閟我國楨赫赫留都副我國靈萬雉登登九
墉甍甍凡百有位則于天京三事大夫是瞻是馮
嗟爾大夫胡弗靖共泄泄司馬齗齗司農去食去信厥
兵曷終一夫跳踉刃戕於胸為蟊為螟乃蠆乃蜂
司農逝矣司馬止矣司農逝矣惟國之痗司馬止矣惟
國之恥先民豈不言施生僇死毋縱柙逸毋泄櫝毁
使者于來虎嵎以壑使者于返虎翼以角虎翼以角疇
不靡止虎冠以游疇不擬止太師謀之以報天子
鍾山四章章十句
醇駟之什
醇駟悲戍卒也寇以四時至久戌不得解嚴也
醇駟惟皇鏞賁其鏜赤芾重英游環鏘鏘蒙虎煇煌在
薊之陽在薊之陽堠戍相望
零雨霏霏公徂不歸蠨蛸繡戈有魚在錡吐纊離絲角
解筋麋毋爾施施獫狁孔滋
自昔徵兵爰始改霜今我啟行蔚彼靑陽及霜遣矣及
冰而轉靑陽晩矣三時靡選
稗我甫田虉我故墉篤老在公婦困於紅嶷嶷官胥以
佐歲凶豈不懷歸王事靡終
維金與帛司農所宣勞我璽書什伍在軒褐暑絺霜半
菽并飱豈不懷悲沈深九閽
王曰師氏女其于輔王曰保氏命女于里女其奔走女
其禦侮于嗟耄矣式相好矣
醇駟六章章八句
澤蘭之什
澤蘭友不報䘏也
澤蘭之皜兮卒以黝兮惟子之敖兮使我不終好兮
澤蘭之芬兮卒以葷兮惟子之惛兮使我愧弟昆兮
子在&KR0008;兮痗若積兮饘予之食兮
予顚躓兮子泄泄兮代越視兮
予之友也予之謬也人之多言不足道也
子之友也予之疚也人之多言亦可醜也
澤蘭六章二章章四句二章章三句二章章四
句
奕之什
奕叙難也父罹於咎未雪其友俞氏遺之詩叙以答
也
奕奕昌運炎炎元后尚鬱蒸哉應龍斯奏猗我瑯琊寔
克英胄顯祖之假以錫我父是孽是苞是穎是茂
玁狁孔熾蠶我冀方我父扞之爰城大邦大邦維城千
雉不崩四牡其&KR0008;爰錫爰旌爰作卿士朱紱皇皇
王曰仲氏島夷為讐匪夷匪猶女往作辟鋈軜喬矛鋪
敦旋抽剪棘篳路以遏衡流檇李之師執訊獲醜
狡狡島夷思復其痏番番餘皇剽我井里逝梁發笱敝
廬如燬曾是我人不恤其梓方舟厲兵用濯厥恥
帝曰嘉哉女鎮于輔作朕股肱奔走禦侮何以申之鏐
盪褭蹄何以重之織文檿絲召伯之禄逮爾孫枝
父拜稽首孫膚殷錫諄諄嗣人匪樹莫克晝爾戎行宵
于籌畫亦既絲鬒亦既駢足刷克厥私以播休德
曰余沖人選於譽髦甫刑既攻乃佐爽鳩躁辭好佻弗
剪其驕再沐恩綸出藩齊郊鉤膺喬喬露冕逍遥
曰有介弟初辭於稚豈弟干禄超彼素士維日而中維
月而望曷怙不顚於柏嶢岡寤寐有摽食居不遑
飄風自南翳眯黃道有晤靜女思媚思好靜女之來于
色于笑曷愼脩哉載咷載噭長舌忮哉我脩則悼
飄風自南煽我天威司寇民之瞻匪善骫韋天威赫曦
在邇蔑遺我父豈不勤小子是離靜言思之痗矣莫追
言裂其裳言絓其冠薪我乘車縱牡淄湍奏鼓大廷割
析腎肝人亦有云處死實難匪已之難虞彼狴犴
有斐君子德音昭融肅如淸颸釋我蘊隆於爚大明既
西則東霈澤霈沾庶逮父以躬甫耒于耜君子之從
奕奕十二章章十句
天梁之什
天梁賦離宫也漢有天梁宫追言之
鬱彼崇墉天梁造空矯如飛龍脩如螮蝀越嶺汎江以
達大邦慄兮慄兮兆室之室也噫
鬱彼崇譙天梁造霄煥若霞綃偉若雲寮自淮徂漕以
達大朝屯兮屯兮兆人之人也噫
天梁二章章八句
岱宗之什
岱宗思友李氏也
瞻彼岱宗伏雲濛濛有美君子言栖其宮峰何峛崺厜
且㠑彼君子哉
瞻彼濟瀨伏流濊濊有美淑人言卜其舍水何奫淪淸
且漣彼淑人哉
自我不覩徂寒迨暑葯房翛翛粉澤如赭豈無令顔誰
適子處
自我不覩徂暑再寒蕙軒䡅䡅粉澤如丹豈無皓齒誰
發子歎
岱宗四章二章章七句二章章六句
維夏之什
維夏賢者覩時而遯以寓感也
維夏有霰冬則雷兮赫彼靈臺猰㺄來兮血人於隈兮
維夏有雹冬則燒兮赫彼阿閣䲭梟遨兮食母於筄兮
人之血也菑其所也母之食也誰育女也麟逝於磧鳳
翔於野彼蒼者何
人之血也人之菑也母之食也育汝誰也麟戢其趾鳳
揫其儀彼蒼者何
維夏四章二章章五句二章章七句
素華之什
素華賢者嬰難不得歸而作也
皎皎素華騅菼赭之有懷淸流含沙寔夥豈不駢衣踧
如宵裸
皎皎素絲朱綠移之有懷中林竊毛寔多豈不再餐惄
如朝饑
嚴霜在陽松柏萎黃厥材孔臧厥遘孔戕迷離芃芃於
彼高岡
嚴霜夏驕松柏焦燒厥諡孔喬厥質孔夭迷離芃芃於
彼高嶢
誰堂構是䘏誰穴女墻室誰嬿婉嘉匹誰羅網讒疾謂
皇聽卑吞聲若噎
不鷸其巢風雨飄颻彼人如之何謂子嘵嘵雞鳴永矣
東方未鼂
素華六章章六句
有皚之什
有皚紀南帥也威澤覃吳越上符瑞膺錫也
有皚者麋厥麀宜之如玉其煇差池差池遵彼山阿
有皚者麀厥麋將之如玉其章尚羊尚羊遵彼山岡
言設其罝臚我中除靜好孔愉萬年之符誰其虞者大
夫君胡
言設其罥臚我中殿靜好孔絢萬年之薦誰其獻者大
夫君憲
海人貿貿鴟張以吼飾甲援胄曷不疾鬭民曰寇只匪
寇則媾
海人憍憍獝狂以囂枉矢厲矟曷不疾要民曰仇只匪
仇則交
大夫如之何爰飛其捷九章煜煜八鑾蹀蹀雙旌獵獵
郁哉孫子曷不世業
兔離於羅亦澤其姿載驅載馳猿晳而脂龜角而岐思
媚君子云胡不宜猗歟大夫諸侯之師
有皚八章二章章五句四章章六句一章章七
句一章章九句
有冢之什
有冢羨逝也賢者創禍困慸不及逝者而作也
有冢纍纍松柏阿那黃鳥式嬿以歌子之今矣樂如之
何
有冢纍纍松柏阿那黃鳥式嬿以歌子之昔矣憂如之
何
朔風蕭蕭草不怨凋朔風條兮嗟子之暮兮不復朝兮
景風調調草不謝葽景風飄兮愉子之暮兮不復朝兮
有冢四章章五句
終風之什
終風女子遠其夫怨而自勵以正終也
終風自西零雨其絲灼灼夭桃惄如其離彼一而離此
胡不睽
終風自北零雨其羃灼灼夭桃頖如其拆彼一而拆此
胡不忒
澤有王鴡原有雉兮耿兮鷙兮以游以厲兮庶予契兮
原有鳼澤有陽鱎兮淫兮恌兮以泳以翺兮毋予撓兮
終風四章二章章六句二章章五句
維旄之什
維旄會于鱗于邢而作也
維旄茀蘺在澤之湄子來自燕于以將睽
維旄茀薈在澤之涘予之來邢于以將贄
既覯則降胡惙其憂河嶽中移兩曜不仇
白駒既餔云何不轅裳衣在躬啟明流天
雖有餔漿無禆渴饑豈鮮弟昆在生則依
安能離形與子周還優哉游哉庶以愉年
維旄六章章四句
宜人之什
宜人武頌也武子為天官大夫而客為其母節
夀頌也
帝曰宜人光汝於武篤生令子為予喆輔
汝翟汝茀汝翣迺輿玼兮流瑱珮環鏘如
宜人曰吁昔余天是棄顧謂大夫惟余誕彌爾豈不偕
逝不康禋祀
惟余甘荼勤力夙莫禔禔厥躬以怙存者濯濯厥肝毋
恧原土
惟余與汝念兹初艱毋枳於衢毋家於官曷不臨履靖
共塞淵
金拜稽首夙莫祗服惟帝溫綸如丹如雘顧惟母訓如
石如藥
既肅于公言省其私酌彼金罍以頌維祺
晳爾毋□鬒爾毋絲何以申之繩繩孫枝
載崇厥堂言樹之柏何以表之維霜維雪
載榮厥庭言樹之梓何以襲之維桃與李
猗歟宜人家人是宜豈惟家人之宜惟大夫是儀
毖哉大夫宜人是效豈惟宜人之效亦惟先子是耀
宜人十二章八章章四句四章章六句
維邑之什
維邑美曾侯也侯令金堂而良其邑人思而祀
之至于今有子參省孫中丞又貴且賢也
維邑之陽有龍其岡疇布厥慶侯曾子良以邑敉寧
維邑之厓有龍其泜疇霈厥施侯曾惠釐以邑永和
番番黃叟共潔&KR1329;脩爰薦于侯侯實鞠育汝汝禰汝父
粲粲門子共潔脩&KR1329;爰用侯祀侯鞠育汝父汝格汝祖
甘棠在國其葉薿薿疇忍摧之匪惟勿摧又護培之
甘棠在宮其蓋童童疇忍剪之匪惟勿剪又護衍之
汝祖汝父其德不遠夫是以勿摧剪之孫之子其聞彌
顯夫是以培衍
蜀績猗隆郢德猗豐我懷二邦敢用規於裔孫甫衮衣
西土繩其祖武
維邑八章六章章五句二章章六句
崧溟之什
崧溟悲嘉隆間事也
莫高匪崧寸木陟之莫浩匪溟涓流益之彼亢弗降孰
適與上彼盈弗挹孰適與濈授之竇也能毋與鑽也道
之蠧也能無為刓也驕來無方兮噫曷之知侈來有端
兮嘻曷之治
右崧溟一章十八句
弇州四部稿卷三
