弇州四部稿卷六十
明王世貞撰
文部
序十一首
夀馬先生序
比予始為刑部郎郎之長王杜數君子時時為予言身
幸沐天子大恩列曹署諸父幸無他得以其官迎養餘
奉賜輙治具為諸老人會年各且七八十出則相後先
委蛇眉鬢皓白冠劒都雅青紫相暎照都人士望之如
神僊云而會最少者為馬先生然亦且六十矣状甚麗
其言論慷慨纚纚可聽諸老人固俱長然獨嚴馬先生
而内推遜以為不可及予既已竒其事私識之而亡何
文學盧生來謀所以為馬先生夀問所以夀先生状則
嘗友其子今太史思參思參又余友也蓋盧生能言先
生少時事云先生湖人徙於杭遂為杭人而少孤家四
壁立杭故大都會也其民亡不吹竽走狗鳴瑟跕屣而
先生獨甘苦不好與浮俠交往即之忠信斤斤然而時有
所負挾不肯輕屈下人諸從昆季俱讀書服誼為一時東
南名雋其著者稱先生然先生數以儒干有司不利遂棄
去而恒惄焉撫太史曰嗟夫吾安能竟老校官也吾乃愧
諸游俠彼以我為非夫也爾勉之哉於是太史受先生經
日夜淬勵不輟竟以進士上第選讀中秘書日貴矣走使
迎先生欣然來就養曰快哉使我身自貴毋若使爾貴我
也而王杜之老聞先生至招入會先生亦遂欣然往太史恐
無以當先生意者益日夜具買雞糈膾脯隂飭侍人唯先
生所嚮亡問而諸老人得先生益歡為具相過從不厭也吾少
則聞日者言夀星在斗女分以故吳越間多耆俊黃耉而主
上仁聖煦育長養之陶陶然無厲札其天年咸躋於上夀然
究其所著見與為之後者如先生蓋寡哉今年夏六月某日
為先生誕諸老人當盛衣冠過先生如吾嚮所聞同舍郎
語而太史侍左右捧觴上為夀能無少余言也先生不聞
香山洛中耆英社乎一時薦紳大夫争好談侈偉其事
至傳誦而史繪之而五代時王漙柴氏諸父席貴勢日
縱博狎飲雖天子亦無敢問以為盛哉其甚者或摧謝
病棄之餘不能無千里之感姑托於此以逃而席貴勢
食膏腴又末也則何足為先生辱盧生曰信乎先生與
諸老人異是矣
贈盧翁序
盧翁少讀書羅璧秦望諸山既業成廼自顧問曰士冠
履踐先王之跡齷齪抱虛求進即為吏務選耎滑稽干
時好能之乎曰不能能謝棄有生累而衣食草木擾鹿
豕乎曰不能於是罷不復應有司辟耕輙饑竟廢著捐
業而游於杭覩杭之山川土風多賢薦紳大夫其賤者
能樹惇而又據津要通四方財器伎作嘅然曰士何常
之有哉使行販逐什一餘息聖王固抑之吾以避名而
蔵身博出而微斂假饒以通匱亦士道旁施致之爾繇
是稍稍持篋資貿無有平直相時而間取贏焉居數歲
贏入羡益饒益為平不二直至閭黨困就貸不大責其復
而甚困者或竟徒手丐可得久之翁忠信行誼卓犖信
於閭黨間行旅若歸闤闠若政府得一語若質宗戚視
若囷廪若哺母更久之大信於賢薦紳大夫争納履委
贄希識面幸甚始盧姓於越著也翁遷杭遂為杭著姓
云而翁暇不懌屬其子濟之曰我蓄德未竟而小道為
術政不逮宗懌不逮閭孜孜皇皇徒自苦為小子盍以
儒進耶濟之退感奮湛匿於丹鉛之思蓋不下帷者三
年而盡熟其父書譽赫然起博士弟子就受易常數十
百人濟之既以易顯領薦浙褒然士林望之而諸子復
次授食學官餼歲時伏臘具衣冠上二親夀翁逡廵却
不懌曰吾幸以末富柰何令諸子復儒衣冠據庶人表
乎未幾濟之偕計吏上南省報罷還又坐他弟子事詿
誤幾弗免又火去積十之八諸薦紳大夫來唁相屬翁
笑曰吾嚮固憂之吾且復故奚唁也於是衆人人稱愧
服翁古所謂好行其德者非耶於乎始晦跡履素仁義
附焉既愓然早見思抑不懌為盛終又夷然順拂不憂
為窮庶幾哉古逸民者流矣濟之誣旋白為文章益竒
而翁且倦聽子孫脩業而息之業當復如故翁殆未可
量也翁其率初志用克箴於耄老之戒亦願濟之砥節
巽道使天下稱賢者親為翁重焉不亦愉快哉
夀長兄藩幕静庵先生偕龔夫人七十序(代家君)
静庵先生自山東幕歸十有四載為嘉靖庚戌偕龔夫
人並七十云先生少壮時則嘗以先司馬游宦故留應
家中外事不復從有司辟晩仕不大顯而其中實停蓄
博浹凡天官地志醫卜樂章技藝備曉究大要既負竒
鮮所寄乃稍稍放山水絲竹間而某幼朴無他長則日
取博士家言讀之多辭疾不能預家宴先生既已宴夜
分耳屬某書聲則大喜說曰爾未憊耶吾乃復見吾先
司馬矣夫有薄田足以具饘粥敝廬足以覆爾可絶内
顧而併日夜藝文之力焉予蓬累而尾曳逍遥乎游足
矣久之某遂以易舉進士累官御史先生使使書來指
若曰先司馬廢著捐舍而游學晨徒步學宫足腁胝家
乏書書從貸里人手抄習之龜裂不便能屈信爾然乎
偕計吏報上從其兄朝列公更負為㒒或併日僅舉火
爾然乎三令邑邑各數年陸沉簿牘期會又間親兵事
山谷間衣面裂髮垂垂白始高第入南牀爾然乎某受
教自度無有愓然若負刺漸知警於官而先生益暇任
適所嗜不復問生產客常滿坐坐必竟夜漏去蓋某與
先生岐跡而並趨仄好以相成如此也日某按山西謝
病請急得鴈行過閭黨伏臘拊背問暄冷垂二載病良
已眷眷不忍出先生正色而督促某曰身爾有耶丈夫
幸未衰為官奉職勤力小稱亦何必重去其鄉若以為
予則徤善飯期後尚未爽也龔夫人從旁臾甚力某黽
而别又三載而某按楚還復按司隸行部通敵大入犯
通幸藉天子威靈不下天子以為習之擢佐臺事置鎮
先生已聞大喜又慼然曰得無浮哉又書來示某國恩
澤厚洗心冀有以報毋念家及而兄夫婦為於乎某自
起家承乏備南北疆圉之役心乃無日不在先生先生
其忍棄遠某哉良所見者大也先生為人子易温厚寡
他腸雖接見後軰及氓隸亦諄諄語可聽聞人一善事
輙喜著眉宇道之朝夕燕見龔夫人衣冠偶坐亡䙝夫
人能以禮佐先生以嚴一媵豎以勤儉補施費者五十
年如一日德亦稱是哉先生多丈夫子及諸孫咸脩頎
嚮庸補胄監譯書學官弟子彬彬然相望人以為厚德
報其所手創搆第舍圃沼臚接鳴笳吹游行其間所手
植木喬而卉繁諸奉觴上夀足樂也某獨不得與而姑
述其所以暌違遥祝之意且謂他日得告率子弟陪杖
屨歲歲無斁則此實張本云
贈樂葵封君七十序
為計然白圭者無與於養生家言其術不過攻苦去甘
與物低昂而時藉其贏墨氏稍精微其說曰堯舜聖者
堂階三尺茅茨不剪采椽不琢啜土硎礪藿之羹夏葛
而冬裘太史氏僅稱其強本節用家給人足之道盡矣
老氏乃極其說曰不足以取餘也不大以成大也清淨
澹泊與世無涉因循為用其術若過約苦無所當而其
資竟以不接天下之用而無匱其微之至能使天地之
真氣不費而常盈雖後世所述養生家言要無出此者
粗跡足以蓋計然白圭而下不論也夫鑄冶椎販逐什
五竒勝之䇲者得其謀於家之似也導引經伸剽精而
服氣者得其謀於身之似也均非所以致要也吾今乃
識之樂葵翁翁以其賢其夀望於吾之族第聞其少時
則壁立矣嘗廢著而依其外家受諸生經經明無害已
不樂吏治去而業家人耕耕吳之墟瘠三分其入一以
歸公一者待歲翁特為籌入而出之毋使浮羡及輿從
服食尠鳴瑟跕屣陸博之嗜然非有鑄冶椎販逐什五
竒勝者用稍稍贏初年畆不及頃季年乃過十頃餘陸
産牸畜水居魚陂山居千章之材無弗具耳目口體咸
節其汰世不吾接嗜欲簡少精氣完固膚革充盈翁今
七十何異少壮比翁之居自稚頒白且三軰矣居不聆
翁厲聲出肩比狎若倪孺然靡不謂翁恂恂篤行君子
也豈非所云契於老氏之精者耶翁諸子咸秀而文伯
為岳牧自罷旦夕承志仲繇澂江守遷轉運河東道出
里轉運秩中二千石被金紫望里門下而趨伯率以見
孫枝翼庭廡間守相前奉觴為夀甚都翁無樂乎或過
憂以盛哉夫造物厚奉翁而翁廉取之翁廉其取而造
物益厚之此固恒也夫翁則何盛之有老氏之語曰孰
能濁以静之徐清孰能安以久動之徐生保此道者不
欲盈夫惟不盈故能蔽不新成亦願翁長留意焉
夀封君凌翁七十序
世貞奉使東過里無幾謁石林公於是石林公年七十
時時嚴衣冠從社中會社中客已稍狎公乃野服竟日
莫返于于然得也石林翁多髯髯盡白而顏頎而握丹
里士民目指曰石林公顯者耶何以儼然銀緋而臨之
則又疑曰公顯無改素覸於公之廬齊民等也少者曰
公殆老據上坐髯白矣至耆宿詫曰不然公殆少夫與
予軰角坐坐予軰先怠也予飲公公醉獨後也石林公
迎世貞而笑且謝閭里愛僅稱其外矣世貞晩不及親
公之壮時事第聞於人人公起家儒繇孝弟力田業教
授諸生恒下帷數十人故陸太宰寔重之延教賓塾使
弟子拜受公詩而弟子汰不能盡受公公抗顔坐上坐
無撓時時引古大臣家成敗相勉而無何太宰果坐法
適太宰之適中奸人起大獄相窘下郡國捕家人傳詣
京師諸夙稱厚善者悉自引晦匿鳥獸散公獨為殷勤
傳視弟子無苦後事白太宰乃謝絶厚善人獨益親公
公三子俱以茂才異等補博士諸生然無為治計然什
一之策以故恒旦夕謀饘粥公意殊懌第謂黃卷吾家
物無廢吾不竟窮謀饘粥也而公二子俱第進士赫然
貴矣後世貞乃稍稍習公其騶從率素簡易自如公善
言笑雖家屬旦夕處不聞厲色其好客毋論晩至豐饁
珍醖下氣而進之率極意去伯子雲鵠宜春令高第入
諫垣嘗持法忤旨逮尋釋公怡然謂逮釋皆上厚恩即
法不墮甘矣宜春大夫士感令賢歲時裁状問起居得
公安則動色喜相賀而季子汝成持浙臬島寇入境汝
成冒矢石而行圍公書戒之曰若自奮報天子毋念我
老人老人恬仲養蓋是時仲汝立任服勞之責云吾視
公夀考茀禄亞萬石君然萬石君嚴脩吏治治家嗃嗃
幾不内通入公室無論諸從長者雖稚子各相喣沫陶
然洽也類於記所稱羲皇上人時公恒詫予善彭老術
間一行則精氣上遡及腦若醉醇酎衆亦以公筋力徤
敓少年為得之余不佞無窺於術亦信公之無疆哉
贈東臯翁序
徐生間過世貞談其尊人東臯翁世貞未嘗不心語屈
也即古商山之稱綺季者流事行無所考見一出而用
其餘奪天子尊此其素必有大過人者予登吳臺南望
天目諸峰鬱鬱葱葱多竒氣焉慨然念其時豈鮮特逹
磊異之士如古所稱述哉乃今意翁當之否歟然耶蓋
徵翁於徐生則少時事類任俠云翁貧故力作頗具一
二中人産而屬歲侵諸昆季僂行也翁憐之悉推其貲
獨身與許夫人耕霅中不給則恒依外家游其外家者
素里稱善柔也大猾創起獄相中利以破其貲為己翁
行刺得大猾隂擬之厄乃持數十金因所厚謝過翁坐
上坐徧集里中子弟數大猾蒲伏摶䫙已徐揮其金使
盡為酒竟數十年亡敢跡翁外家者而翁又間過窘若
瞷氏豪還袖大鎚直往欲遂碎豪首豪恐陽驚不識曰
吾嚮爾忽之為徐君耶願得自罰持牛酒請遂交懽徐
君乃止然翁業已折節讀古人書揣摩成敗多中教授
諸生下帷恒數十百人邑令課孝弟力田首延禮翁翁
緩頰為令計邑田數千頃枕諸山即春水下苕不及受
無浸耶分苕二殺之就窪坎為池待澇涸可魚千石堤
可桑萬株佐歲矣令善之未果則人人笑翁為縣官筴
不下計然柰何家四壁立也翁曰吾所謂與計然異者
竟不為家而徐生長從有司薦居前列稍無慮饘粥矣
翁之一再過鄉人飲酣甚已出叵羅酌遂以為夀翁怪
之鄉人跽屬耳曰令方事困我度非翁無為觧者翁連
唾拂袖出不顧然翁亦數為令明其無辜不使知也春
時游花間肩榼從二鹿酒之咸馴伏若家畜然多手種
橘柚為圃而過者即亡論雅俗固田父酬酢竟莫去不
復記姓名矣始徐生之與世貞以聲通未有識也既衆
中目相異問知為生乃懽然自恨晩海内能文章家無
稱及世貞者徐生則已高有名而一旦慨相謂曰足下
固冺冺不可以當吾世而失足下是時濟南李攀龍文
竒甚吾三人鼎足立矣徐生竟以遠翁上書乞分司就
迎養不報夫徐生豈輕於棄吾二人哉此其意乃甚可
念而翁遺書輙誚責曰兒驕須乳耶若日食大官廪列
郎署不一志媚上而柰何戚戚計其私為也吾年八十
蠟屐登天目山飲不人後醉不人先擾鹿無恙木奴指
漸繁於計且足耳慎無求分司求分司吾且不食汝於
是徐生受書分不得違君親指矣過世貞内惄如也欲
得一言為翁慰心夫翁奚假世貞言哉第於所傳翁非
僅為俠者用足以周一世而不試彼其丘壑之所歛行
日月弄雲霞時有不能秘以此寄耳而其天竟以不試
而自全夫於其所傳者非其天也此視嚮所稱綺季者
流則何間焉蓋徐生少為詩一二篇出翁持視輙私嘆風
雅當吾後父子間更自為知已若此世貞則又奚無言
哉
贈玉川周翁序
余嚮則聞學士大夫類多慕說憲孝時云吏不脩刻覈
之政民不熟吏閭井阡陌間揖讓彬彬焉故中多躬行
長者朴茂純嗇亡所倣麗以自就其質而已余所慕說
以為長者即比戶曷稱哉歲可一甲子上神聖靡損於
舊乃今則何寥寥也余既無所及於其時而冀一二其
時之人庶有以風焉晩而得周翁固生長二帝者大要
稱是矣始周翁微業儒不遂去而就南畆謀什一之息
以佐耕鬻力而入程口而出猶以為非道而去之教授
里中諸生下惟恒數十百人室子䌟纑代相給周翁之
名不出於闤闠之外而内行默報不在翁而在翁之子
濟叔既益習翁教取進士翁亦當從貴諸吳中貴人父
驟起將聲勢召號刀氏之徒出則朱丹其轂冠危佩華
相争勝侈大以明得意獨周翁褐而步也從一赤足豎
過社中父老飲皤皤然竟踉蹌歸而薦紳先生故雅善
濟叔或持通家刺謁周翁翁巽謝已匿不復見監司歲
時行部過問不知濟叔之有周翁間者知周翁不知周
翁何名作何状其黨善周翁者更不知周翁之有濟叔
濟叔起書生為進賢令進賢稱巖邑善渝而令以翁志
務脩㓗廉而治翁故所受屋一㕓土百畮家貴賤百指
褐而步自如吳里貧不安驟起貴人父獨安周翁也今
年秋翁廼如京師來就濟叔養俄濟叔滿比部郎上計
太宰以最請具封翁如濟叔官翁叩頭詣闕下謝天子
大恩還稍出冠而見客云坐未幾翁起行酒敬勞客諸
君亡怪老人不任冠美取吾舊時幘來吾襲純繡不若
毳綌之適寒燠也鼎烹而養不若藜糗之便饑也騶呵
而輪雕不若緩步之愉逸也與諸君盤辟而折旋不若
野人之争席也何者此吾素也周翁則又言憲孝時亡
論卑小者即受股肱寄總方岳不則雖二千石以上或
其人貧不能具驪駟一棄職雜田野人而耕漁弋牧販
豎子游女狎而忘其敬日乳臭兒入貲與挾下藝待詔
以計請急輙車而馳里門袖金紫置介賓位有所謝絶
矣矧如諸君矧如長安大貴人王子曰嘻余知之余知
之先王之所以樹惇於士風者有繇哉漢文景之際朱
郭以俠聞辭掞鼂賈程卓末冨條魏窮爵奔足耳目景
傅響接而萬石君特一椎無能人且與數君子争旦夕
之長則何可得乃至勞人主尊顯為也於乎此其意寧
可與剽輕好進者道哉然其子孫雖日貴漸以不如而
流至於輿馬之餙以王陽貢公之廉有所不免乃知俗
之流而漓也勢也老子云大道廢有仁義跡周翁所持
行少儷見者其時又奚擇矣雖然余幸而得接周翁如
親於憲孝時者諸君歌而觴周翁其更觴我
贈水亭王公六十序
余守刑部尚書郎而太原王君以進士來從事是時王
君業踰冠也而動止尺寸有度余固不敢少之亡何王
君出守鄧數薦以治行高第為大名郡丞會守闕丞攝
郡而余稱使者東行按大名比至則獄無滯囚矣間一
二引對者人人稱王君明不冤也王君又不當三輔高
第耶是少年胡老於丞乃爾處士盧柟則間為余言使
者見王君獨不見王君父水亭公其人所謂夷門關尹
之流哉蓋水亭公當起家為驛令又為安慶賊曹其職
世所卑薄𤨏𤨏不仕也獨水亭公廉而勤於職間有所
不懌起歌曰山居耕田苦難以得食起而為吏恐受賕
枉法貪吏安可為也念而廉吏而楚相之妻子窮困負
薪而食不足為也且欲以吾之所可得為者而後盡吾
難乎當矣吾乃教吾子爾於是益延諸明經師為王君
受經業成舉于鄉王君以晨舉報而公夕挂冠度其槖
財二金始公少時好讀書而伯氏善行賈賈十輙二三
而讀書或無歲憂饘粥鄉人竊非笑之人富而仁義附
焉子不習范蠡計然耶胡齪齪季次原憲為也然公益
讀不顧又令王君讀其父書既貴而伯氏以賈沒公日
夜撫其遺孤而食之鄉人人乃愧季所得多矣盧又言
鄧及大名之政之美也數從中跪請公教云余因以知
王君之所以老於丞故蓋余嘗讀班氏書紀于公為小
吏多隂德高其門曰吾門度可以駟馬者而其後人定
國治廷尉民自稱不冤竟拜丞相封侯一吏所脱人難
暴雪枉滯有幾而報若是不知定國之所以無冤民固
于公遺教也所謂隂德蓋不獨其身然然于公與定國
不相及而王君今日夜受公成誨袵席吏民而大惠之
天所以報公何如哉公長身豐下而髯飲酒至斗慷慨
論說可聽度如四十許人然已六十矣亦盧柟云
夀金令君七十序(代家君)
吾少為諸生時讀漢史陳太丘仇蒲亭之長尉邑也則
慨然撫掌曰士豈其公卿顯哉即一旦數百社之寄庶
乎尸祝而人頌之足矣既宦逹數遷為天子制萬里命
而夢寐乃未嘗不在吳閶闔間也仲長公理之書所稱
良甽廣舍背山枕流溝池環匝竹木周布易圃築前果
園樹後舟車足以代步使令足以息體弋高鴻釣游鯉
風於舞雩咏歸高堂安神閨闥呼吸精和此誠凌霄漢
出宇宙之至貴也而吾徒托之於夢寐之似而已且吾
之所願於進者既不果而吾之所恃於退者又未得則
遂意以為造物能偏予人以大而不欲兼予人以細此
固然哉然不出闤闠閭黨之外而得之者蓋東涯金君
之始釋褐也為烏程尉已稍遷餘姚丞則無以異乎陳
仇也明法為諸格東下吏而君獨奮然越格而自顯其
所規畫操切精神之藴雖不得盡聞然吾獨見其尉之
邑吏人不言丞而言尉其丞之邑不言令而言丞士有
頌民有謠訖於君之後數十年而不絶耳而君遷為長
汀令益尊乃遂棄官歸君業饒以官故稍旁落乃任子
孫而息之陂池圃澤竹木果莱之入埒素封優游自奉
即無以異於公理所稱者然君伯子理問仲子蒲圻丞
叔季太學生諸孫中外且十餘人彬彬砥行自愛&KR1329;滫
之共口與左右之娛志足以使君欣然而忘老者公理
或未之道也嗟夫士君子之於世進而有以自見退而
有以自樂可矣今年秋君七十理問書來要吾文為夀
夫君吾所羡而不得為者乃亦羡吾言哉今為君約他
日兵事小定天子以骸骨賜老臣鑑湖之曲而君尚徤
杖履無恙歲時伏臘擊鮮釀醇庶乎君之分公理一二
而波我也吾為日以待矣
奉贈益齋翁趙大夫序
王子嘗有云江左自晉而後秀始洩矣然其人氣往往
不配事不免強役其所不及而濟之以巧庶幾苟幸於
成以故其氣恒先事而竭唯於文章亦然間有二三渾
龐而博大者得之未漓之天而出於鮮琢之地其氣恒
若有餘而其巧恒若有所不足天下幸而得之則以其
氣充而遺險投重運旋轉磅礴之業天下不幸而不得
之則尚能以其氣斂而之身華者言實者行享者為夀
考而衍者為賢子弟蓋在齊魯三晉間且或難之是何
况江左哉余守尚書刑部郎時益齋趙大夫以南勲部
郎考績至余與大夫俱稱為江左人南北曹署相望然
大夫實倍余以長班行中見而知其為渾龐博大者大
夫不折節而自恭不為訥而自謹不務訐而自直不厭
文而自朴即後進少年好以巧濟所不及者意有所軒
輊於大夫大夫怡然不屑也獨故尚書歐陽文莊公時
時口大夫賢曰諸少年柰何以巧少大夫哉蓋大夫嘗
為贑司理破猾吏巨豪有聲又佐其御史所平亭疑獄
以百數連攝郡郡事斧斷理解而其為南選部至司勲
一切治辦又能發羡槖為公邸四前太宰張文隠公寔
器之數稱於歐陽公公又贑旁郡人也以故悉大夫而
亟稱之若此余既持余說以稽歐陽公言而竊窺大夫
之後亡何大夫出為廣東參議則自廣來者頗能言大
夫平徭役寬積逋掃宿盗諸状甚悉然竟以不善骫骳
上官自劾去而同時少年沾沾負操切之術先後巧於
宦有聲雖余亦不能無疑而稍悔其說及余罷青州還
久之謁大夫虞山里第大夫業已八十強項而渥顔白
鬚飄然與之語能聰明于視聽時進食飲不减壮夫顧
謂余向沾沾少年安在余因獲以燕見大夫子進士君
其清蔚韶令之度褎然無隤其家聲余然後重慨大夫
之有餘於氣而能不盡也彼其所以不盡其巧者乃所
以善用餘也大夫其專精神輔醫藥益壮其思慮以躋
百年國家將有脩問政之禮以干大夫之餘者大夫毋
終閟之哉
贈張聽泉七十序
世之人所同欲得者最莫如夀夀之所欲得於人者最
莫如四民之不失職而偕其願以老然士急其願於名
而農工賈急其願於利小者朝而為暮計大者春而為
卒歲計拘拘乎役役乎濡首於課最程息之間了不知
其隙日之去我而非我有也一旦所之既惓稍思息焉
而將來之日我不得而竟有之矣况夫失得之念廹則
疲思耗神於所非覬之地往往隂損其所受之資較失
得之機成則挨攩㧙抌引繩批根之用出而隂損其所
待之隲然則其所謂不失職者固自不能盡與夀合也
吾友于張君鼎之而因識其尊人聽泉先生先生少嘗
讀書脩士業未遂而厭之隠而耕於婁江之野又以不
善于耜棄去雖家闤闠間絶不從人匄子母逐什一其
於四民之職似若有所未能舉者然先生以為遺書苟
足讀以自愉志而已而不必名遺業苟足饘粥以周身
而已而不必利其安静詳雅卒然而覩之而知其為君
子長者其含容退讓卒然而迫之而不能使之怒其蕭
散冲默即突烟之欲寒而不能使之憂蓋先生之所願
不在四民之不失職而所得之日已實為先生有矣先
生今年七十五官之用矍鑠如少壮有子既貴而賢其
於名利亦稍不期而集固不為疲思耗神以損其資而
又不為挨攩㧙抌引繩批根以損其隲天之所以報先
生未可量哉余因鼎之之請而竊喜先生之能實有其
夀也不辭而為之序
弇州四部稿卷六十
