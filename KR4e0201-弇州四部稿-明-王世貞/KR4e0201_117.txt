弇州四部稿卷一百十七
明王世貞撰
文部
書牘二十八首
李于鱗
蕭寺握手邈若河山既别之後意更深矣舟中忽忽無
可與語者凡所接類作貴人態罄折戚施相寒温而已
近天津迅雨乍過波濤人立遠不見天茫茫盡白獨立
舷際神王氣豁悵然不挈于鱗共賞也已命酌盡一斗
則取于鱗長篇十絶為曼聲歌之浮雲不流魚龍若竦
稍間復蹙而按之悲風颯來不能自禁泣數行下嗟乎
頫仰上下人代河山倏忽咫尺得其幾何三十之年僕
垂及矣肝膽委拆僅一于鱗又焉别也倘令僕或戀耕
釣僕來執事或遂厭承明縱有流水之思誰為吐也亦
復誰憐之者遊子悲故鄉丈夫乃志四海假令與于鱗
周旋雖絶胡貉導非人之境吾二人足樂矣如今向桑
梓逐高陽故交為鬭鷄六博之觀焉在適耳目也子相
每每志援桂樹僕故怪之亦云此耳萬里比鄰譙謂不
達必要神賞而廢相親則鍾子期没伯牙何為不鼓琴
也人歸甚迫兼有薄冗任筆見憶殊乏詮次二君長歌
雖警句時發大要多散緩可商耳前途少間亦欲了此
事也
又
會陳生始得拜足下文也其辭瑰偉麗特亡論僕守之
可遂終身矣文致自陳生生不識謂為何等語此亡怪
也足下所譏彈普江毘陵二公及其徒師稱而人播此
盖逐影響尋名跡非能心覩其是也破之者亦非必輸
攻而墨守乃甚易易耳吳下諸生則人人好褒揚其前
輩燥髮所見此等便足衣食志滿矣亡與語漢以上者
其人與普江毘陵固殊趣然均之能大罵獻吉云獻吉
何能為太史公少陵氏為渠剽掠盡一盗俠耳僕恚甚
乃又笑之不與辨嗚呼使少有藻偉之見可以飾其說
僕安能無辨也夫獻吉盗太史公少陵氏而不怨也吳
子輩尊二君子二君子不知也僕甚怪公實持吾輩五
作徧示人人那可與語適自辱矣古之人文成而欲傳
之通邑大都已又欲藏之名山傳之通邑大都以候識
其惎指淺也藏之名山還造化非名山弗稱也其喻寓
深也此僅可為于鱗道難與公實言也僕自結束以來還
往燕齊吳之間凡四五居天子邦而友薦紳先生又六
七載僅吾于鱗數子耳就數子中又僅吾于鱗于鱗僅
吾耳行天下乃知天下大也夫行天下大乃又悲天下
小也幸勉旃自愛毋易而身子相病告子與乞使星散
颷忽知足下之不快或望符竹大非予懷伯承計已到
規之勿令入他道近作可時置郵書中來僕亦一二請
正
又
春時卧江城中得順德守報悵望幾不欲北後稍知于
鱗乞之太夫人小備甘旨勝長安米時也島寇遍吳越
倉皇拔母子兵戈中敝廬幸不燼耳老父日夜援桴鼓
奔命改暑及寒未得一熟合眼國家之難僕私獨深七
月中理楫遇明卿維揚放歌謔浪頗極傾倒明卿大長
進非吳下蒙也子相出逆予高郵遂與偕抵其廬痛飲
三日子相信于鱗與僕殆如韋䭾天王護法到處皆是
渠構别業蓮花池旁坐起萬卷大未有來意奈何之京
應酬種種欲息無端一行入曹便爾堆案子與數相過
慰藉杯酒睨視黯然河山間有二三談者所謂異方之
樂徒令人增悲耳汪正叔飛鳥依人魏生志意漸強亦
落寞中一助也聽傳郡政大嘉向贈我伊周屈宋語非
一小試邪曹署眼底人側目我輩謂于鱗向文稱某子
甲行酒相笑為此得罪僕亦甘之况其他乎仲夏初子
與岌岌幾有青𤨏之行恐僕失子與亦恐子與自失茂
秦可策蹇衛一叩齋閣否此老得無戀王門醴邪呵凍
附書此意蓄育千緒不能遂悉知之當同也
又
前書殊不悉答聞夏時訟庭寂然推案携數卷息郡圃
中此致可想也僕行復及之第得與足下接壤足耳道
傍罄折固非我輩事足下名太高恐或借此側目稍柔
之亦無以氣加足下者僕五載為郎近乃親刀筆得訊
諜不可了了時覩譏駁一大笑耳家大人方屬人手掌
中不得不低眉惄如調饑無可自醳安能致君家苦澆
磊塊也足下罵我惡少年不知慕許觧元悼亡者果何
人哉然所謂君知其一未知其二也某産小觧意秉燭
侍筆研間竒思煜煜不無助耳張令信佳士毋論見著
作即口僕已自佳吳下諸蒙政若八百人俱迷隂陵道
者然一俞允文能熟建安以上詩便許僕天下士知否
在彼何與乃公為我謝張令世間有劉備耶子與益駸
駸然不可無僕也不朽者文不晦者心足下二語當置
之胷臆子與處得讀新作可謂無長矣文須草非倉卒
可就冗間極成七言長篇絶亦不便可就三月為期終
無負也
又
春來訊牒日有二三皆手自𫝊獄足下亦大苦盈廷造
化小兒忌足下與僕甚摩弄之耳政何關柄人也不能
五日不會徐生順甫從旁臾我高山之感差不令斷絃
也太夫人板輿周郡中園耶小娃摘紫房挂頳鯉為壽
當可無念我輩亦聞馬使似小有言昨縷縷為陳語足
下固知愛影響然不能於流外相顧也謂考丞倅語多
傅致古義不了了且又意足下腰間傲骨耳此輩既無
復致趣便可以此輩處之願足下留意也間微詞及足
下他事直欲要青天與僕盟第得無所任虎而冠者乎
海内塵俗士方聚訾我輩厭薄吏致以為無益時理亂
毋更中其口且僕不告足下誰復言者老謝近得數詩
絶不成語悵然悵然
又
悵悵間孔泗忽到接手札如積隂之乍濯也四詩俱神
境煜然無容談者往日裁書都不詳盖子與久已得之
不肯為足下盡言後連致籍籍皆穢人耳便欲付之濁
涇安能恝然令後世笑僕哉海内豪傑僕與于鱗曩時
醉心幾欲奉掃除之役自覩小進猶甘鴈行奈何一旦
至此使僕抱獨愁天地間竪儒謂文人如于鱗何既復
惟之于鱗高潔脩介非一事相試也曹中同舍室若懸
罄而吾幸有餘禄足以相推竟無所及又能辨取予毫
髮僕與子與慮慮足下時格少耳殊無計及此者且使
果以此言妄耶傳者惡于鱗耶亦宜必有一二誤于鱗
及于上下多忤者不宜置不問也伯承視足下及僕僅
杯酒然諾交新喻事起足下過僕彈指出血刺刺不休
也伯承竟懲創收桑榆耳于鱗自忘之耶子與至以石
衛尉郭代公為觧僕甚怪不類且證足下矣太史公貧
其於貨殖傳津吐曲析然不聞羅墨誅遠即建安開元
諸君近即何李其人多傲睨世人争欲甘心焉亦無當
此名没齒者于鱗即不諱何以下見數君子耶方擬馳
急足專報足下且以為訣使來良快于鱗果暮夜無歉
僕雖為割肝拆髓必有報于鱗斷不獨身從長安中貴
人也老謝此來何名狼狽失策六十老翁何不速死辱
我五子哉且不輕用常人態責于鱗彼不記遊燕集中
力真負心漢遇虬髯生當更剜去左目耳生平交好叛
潰殆盡僕唯仗醇酒一澆磊塊要成送兄文及十絶情
思昏昏且遂欲從吏人牘不及作少緩數日必無負也
又
得足下書知已面張戶曹良悉哭公實詩讀之夜愀然
聲者非其神泣耶乃此子足死矣諸懷靡不絶塵清秋
偃蹇向中原悲壮哉更二語老杜畢世不曾拈出齊使
報書戰國策第一編也斗酒佐風如戛金石已復緘匣
中吾二人共之耳足下豈其從汲冢得而以諑余也明
卿雄沈子相朗秀格格不相下更私求證於我不能不
為吳左袒子與驟出菰城社中言大為二少年嫚罵彼
非沈船破甑者終當穿鼻耳眇君子死未耶即不得李
絶書吾二人飛諸懷數章亦當恧入地且乏公實哀挽
鴻毛矣更旬日僕可望燕趙間一輶于廷尉時獨趙韓
厲鬼彼沾沾無冤民即卒死寧無浩然挂冠哉奈王生
戀却長安米何也足下可嘉平前發足吾為治傳城西
寺中郵致苦來十日轟飲袖七首劃青天足下徐易衣
冠九賓會不亦大快矣眈眈摸金中郎虎率以聽足下
無害
又
丞來復得書及復陶知足下暫駐恒會比益不遠心怦
怦然殆甚足下丞屈指行日移更得前否世貞夢寐已
作招提促膝状神思飛越歲安得併晷而暮也足下再
語許趙州卞生泣其璞耳其人雅㓗鮮偶世貞頗於調
外識之獨詩律少所諧契二生往往誘其一言以佐酒
謔余弗能救也盧柟何所往其人可與偕来否
又
日踟蹰偶坐待足下甚望足下過諸貴人也而乃病耶
真宰妬我甚西山爽氣度亡能辱眉間色或心旌搖搖
踰句注耳夜卧寒粟遂成此四絶聊以請質毋玉而音
慰問諄至怳若挾纊子其加餐予亦強飯
又
招提戀戀殆難為去哉覺𢥠然而神飛也東趣檀二尊
人治湯沐烹伏雌斗酒相勞得小忘足下耳然一聞邢
州大夫輙惝怳自失身不能拆而兩嚮者視足下影則
已中妬之矣又數日抵漁陽漁陽古稱俠地突騎精銳
聞天下乃今稍異焉其士民多文弱土風淳細蔚然桑
麻被野環城饒竒山水足自適也間者一命駕焉忘二
三君子之不在側為語觸舌而止因大悲呼濁醪澆之
矣足下知事近變耶明卿坐儇薄謫愈益沾沾自喜徐
生駕矣子相岐足長安門中外耳浮議籍籍以足下與
僕渠魁焉竟無奈我輩何也則何可以不挂冠見貽家
君文及七言一律四絶句幸甚早發善飰自愛
又
從上谷還家君使人來致足下書也且拜衣及鏡之賜
家君書謂余即不敢以諸侯庭實待于鱗破例受之矣
賜我七言雄壮沈鬱四五言無所不妙然姓名長借客
蹤跡竟疑人即使僕自道亦遂不能易此一字一味矣
城西子相出宿泫然而别吾誇之太行遊彼色飛也今
已抵河間七月望後可得詣邢于鱗先期為我檄諸令
以牘來傳即之邢明日可就讞畢急欲拜太夫人前為
壽且就見蔡姬也子與失雛可憐彼所遊地暴骨矣吾
甚危之
又
某此身衷案牘無復餘致日夜望而苦來釋我胡尚寥
寥也尋當益南粗治趙定獄便可握手昨理髮忽得三
十莖許白者為之惄然昔人揮霍尺璧而捃拾寸隂即
不肖豈其以輦上君子鬭蜉蝣之歲哉恐一旦遂不得後
足下東馳漁陽放令支出上谷與隸雜走委蛇千里具
如于鱗言然不大竒拓一二佳語亦是人間所有耳見
當知之于鱗毋怪高生世殊不乏此使者近矣邢大夫
將不視紫氣為白虹也雖然使者亦心動栢人置耳昨
急足報書文叔念我背痒也則余亦念蔡氏痒妄希老
麻姑鳥爪容方平鞭之否聊以佐足下鼓掌
又
洺魏風物非下覺邢州自妍也張守日擊牛酒為驩令
人邑邑耳上計得請具金紫前壽太夫人良慰足下郡
樓之作聊以塞命殊不鏗鏗樊侍御信來邊地羽檄旁
午夜寐不着枕促奴鼎問信老親矣二生慕足下不淺
見便輸吐飛鳥依人可憐可憐
又
推鹿舉白賦十二體鷞鳩氏之樂也無復再矣從月中
仗醉别于鱗甚易既醉搖擗累日不復可遣念于鱗擁
蔡姬時也能無一二齒某哉老盲騎而追我於館陶呵
責良久唯唯謝洗心以從二三子不復能作態去矣雍
奴流潦際天宛然澤國也一錢買兩巨螯大足佐酒時
時取于鱗詩薦之耳
又
日卧起泥塗中無復望于鱗問矣泗如從天而下出于
鱗書嬋媛良至已又開絹素則有萬金者五焉跪讀所
贈文而知于鱗治于王生也其稱東方之利害悉矣奏
于鱗詩白雲從西北起也大風泱泱乎而雨隨之矣甚矣
哉于鱗之于僕也即古所著屈宋蘇李楊馬甫白之儔
或才力小讓或時代鮮接或肝膽尚乖或酬和未廣僕
固不可就攀于鱗然恐一時之盛徑絶今古衆口謠諑
便成丘山要在身後亦復何害太夫人大佳駒不廢學
旦夕許相國良善于鱗已出按三輔諸生中即有能如
何武誦于鱗詩者否僕見憎造物頃為此官諸貴人揩
眼相看然盗賊小屏五家之良頗效麾下多握廵篆乃
致譏駁紛紜難奈耳泗言秦中數震不休于鱗佳睡中
毋疑蔡姬蕩耶僕尚不令媍孺輩來嘉幣敢拜觧衣之
惠餘不多及
又
泗來則携登華諸篇至也一再讀之覺玉女羣峰窈窕
在目蓮花芬襲人也毋論足下詩即記自應劭漢官儀
叙封禪而上無似者千古第一記耳龍城生不亦五尺
童語哉僕嘗道東嶽以非所偕食頃而返不復吐一語
盖有待也如足下竟未東身挾尺屫寸脯信宿耳足下
書盛欲歸云請之兩臺不可則欲自投劾泗亦云然僕
六尺身不能自了在人鼻息間安能與足下出處雖然
竊謂足下非計也太夫人尚壮而足下貧須禄養今幸
為博士師差自強不受濕束胡遽厭罷也歷山之田瘠
而諸罷歸者介於都會監司守相之間不良止也則未
足以辱足下耕明卿為郡佐頗一再得其耗二三大夫
如王新甫凌汝成者雅亦相推轂可念間飯時思子與
手板子相状不覺失笑錯飯耳造化窘我甚矣推案日
復盈庭泗亦略見之雖成一詩報足下從此中出那能
佳也
又
政為明卿懣懣間足下二歌忽飛來一字一淚也更復
作鮫人一淚一珠耳宛轉慷慨靡所不極快哉快哉夜
鼓動取足下歌朗誦之泣數行下已呼酒一斗伸紙倚
和倏忽成篇出看簷楣間星斗來親人也時未盡三鼓
故不能如足下政復以氣頡頏耳明卿足謫矣具徤足
裹三月糧須足下書至即發也
又
劇暑勞使者道路間殊愧念之足下善病乃爾耶強飲
輔藥自愛世貞在人齒頰間不能徑行以擬足下秦中
比尚有十日住足下病已能一行乎非世貞所敢望然
竊欲有所言乃已耳仲蔚菰蘆中想大得佳夢書當為
致之
又
不糓遂買舟北矣美疢蟬綿終虐君子招提之訪竟不
能待天寔為之謂之何哉倘回光下燭頫遂伏闕之請
足下雖高枕物外僕避世墻東尚得托跡鱗羽揚花素
懷如其不然可訪我於夜臺之側也于鱗于鱗興言至
此腸不寸斷丈夫窮矣二章比興之微非夸父可逐裁
篇咏言能無關於方寸業已置不復和既念吾二人遂
判千古悲歌可以當哭幽憤鬱浡安為留之胷腹間作
磊塊耶其不佳固耳玉玦一瓦硯一以奉君子衣几之
御玦訣也硯見也既以為訣終願相見
又
燕中食指繁桂玉行盡家大人用獄少紓責僕南還拮
据旦夕之計不謂抵家風火未定旋中非常之耗併日
而北且詢且前方寸蝟磔度河知有宏貸始敢稱人然
氣力憊無復餘耳家弟出足下槖中書備友朋之旨金
石鏗然又詩六章規風矩騷靡所不致即令他人讀之
不自已何况僕哉足下念我如此持此而死可也太夫
人萬福千里騰踔日異於杜門為佳耳
又
泗殊僕僕也千里徒步將足下命以訪溝瀆之餘世貞
甚愧見之已從泗得太夫人起居千里日上蔡姬無恙
為慰伏時曾具書并數詩托臨淄人致之不謂竟浮沉
也足下書辭廓落兮而無友生讀之令人於邑然故杜
門自苦耳又云卧床蓐且百日足下胡善病乃爾故當
不足造化所耶然何以在人間令宗梁先驅也世貞比
日益困甚属甘泉旦夕竹宫之釐可覬暫貸回光遂未
有期也猶爾奄奄氣息方知汨羅老生大是誣死十絶
歌之燕城拉攞矣田居縱不乏比興何所取足下長日
哉泗促報書甚急不能屬草俟獄小定當顓人上候并
有所致不一
又
太夫人萬福駒何似往朝城令所遣信來草草附報歲
暮始得足下六月書幸不遂浮沉然亦艱矣諸篇熟讀
至丙夜呼酒盡三大斗悲歌慷慨泣數行下僕生世不
諧竟為僇民獨幸得一當作者而南北間之唶嗟安能
更坐于鱗白楊顛僕把樹根兩面孔相對也順甫小從
足下唱酬便自超日撻求楚不可得矣家季遂荷不惜
齒牙殊沾沾彼雖王山人令弟在初果念念作佛不求
菩薩觧脫兩足尊何以導之來書謂謝少安李伯承薈
蕞作者波及吳徐又言伯承胷中一片某君某君何人
作何状寧為鷄口毋為牛後吾鄕亦有一兩公來相要
問此事吾不許也獨張幼于輯吾兩人往返詩擬刻之
意差得強耳張又為二君篇其貽書俞仲蔚令石于鱗
所草乃公傳曰天下文章盡在此矣僕甚賞其知言子
與偶中萋斐極細不欲出坐簿書婆娑髮行盡白頓釋
之不大媮快哉一衣帶水浮家汎宅往來饒有逸致益
重思足下今往奉答及寄題白雪樓各二律試為置壁
間令順甫讀之何如吾戱語黃淳父李于鱗日欲飲長
江渠言有足下十萬横磨劍毋慮也孫仲謀批曹公楮
尾云如公不死吾何得安此雖讐敵不可不謂知已也
一笑
又
僕與于鱗隔何啻人間世哉所恃一書耳子與歸始得
手教讀之若灌醍醐不覺蹈舞應節諸篇種種神境離
薋園羣蜑鬭珠最後出五寸明月又不費魯元七百觔
金能無大媮快也吳城齪筆如巨塚然不敢有加於僕
至矯首望于鱗直天上人耳子與甫得量移家訃繼之
造物豈亦有耳耶明卿晩始知宦拙癖落胸腹者計已
消恐不無留涊人齒在渠與足下俱有佳兒子與奈何
奈何且立壁如長卿滿坐作文舉猶可念也汪中丞數
藉存我自謂豈遽出魏濟南下哉計欲行世貞詩憶得
舊有存没十六絶句其一云濟上諸侯才且賢能將玄
草及生傳野人自愛名山好不愛區區一世憐以此辭
汪矣于鱗為我一抵掌否所與從游者梁辰魚其人長
七尺餘虬鬚虎顴能為詩若詞詞可伯仲王敬夫語僕
東欲游海岱西登太華中間謁濟南生畢此死不恨矣
僕喜其言敬以報足下外扇頭係率爾之作毋論其拙
可也
又
不佞則從徐兖州所寓足下書已又從熊按察所寓疏
稿及詩當不復浮沉矣卧都門外招提五閱月而勘覆
之疏始上當事者幸哀憐先君子予故官不佞兄弟亦
始得稱人即以其日歸計取道安德而進要足下見於
齊河敬謝嚮者絮酒之情問太夫人萬福乃各出所鬱
積借君家苦薦之相與劇語竟日欲於海岱之間增一
勝色竟坐以不敢從傳車故所買驘其馭者能制我柄
不欲使我異道且念候先君子命久急當白之几筵恐
家太夫人以迂徐見譴即無辭強從者躑躅南首不佞
誠非人哉乃不佞五月招提中能不以一字望足下知
足下不欲通長安書今距濟上僅三百里而不能強馬
首使東顧刺刺焉唯輿人之誦是聽足下縱無望我寂
寂鮑山不笑人乎世貞歸矣歸即奉所草先君子状而
以不朽之事干記室盖先君子居平謂某明興百八十
年來文則已盛矣北地君吾所不易然至濟南則當與
天下共推之嗚呼斯言時時在耳今所藉以慰先君子
地下者非足下其誰哉敢以不腆之幣先容足下其幸
毋拒而惠之言先君子死且不朽某兄弟亦死且不朽
舍弟之急足下也甚於某不能自達其辭足下念之千
里比入試神氣當自王足下尚避除目豈宰君畏阿游
差勝薛廣德耶至鷄肋及不佞僅可發松栢間一慟耳
足下既堅鑿坏之節而某又遲此命駕之興此生合并
似難然俟襄事後一二歲中當請於太夫人斷從足下
天門日觀傍非虛語也吾曹友道邇來覺少衰又重之
以某此舉後不為補過應便澌盡足下亦宜自強不一
又
盤門舟語眤娓至夜分猶恨其少别後忽忽如所謂見
阿閃國一見不再見者歸偶二三子轉自悵悵獻歲刺
促少佳况鄉里項領故可惡第不知足下折要時何如
耳北來人傳時意欲以足下例我不免強舍弟一出答
其意如僕自是丘壑間物五官已缺何堪令世人描畫
耶子與得一握手否聞其為客一日發七十函書六尺
之軀不自保受人役乃爾助甫書晨歎明卿三斥而夕
報當調令人鬱鬱一措大能弄筆墨何捩眼鼻乃日理
科斗時状耶李相草先君志銘頗悉兩臺亦許為請䘏
襄事在冬矣當墓道樹七尺碑待足下言以不朽幸為
我謝五日客鄭安平所謂三不可知者不肖盖未嘗寢
食置焉其幸賜憐之汪中丞戚將軍輕舫過我沾沾得
御李君將軍提三尺遂不减吾輩七寸管前無衡陣足
下亦相許否不腆野人之敬敢以塵記室四近體見鄙
懷勿哂多狂奴態新詩乞令侍史一一錄寄為属
又
昨鄉人龔司訓者去為附數行計當已徹覽矣僕歸知
足下治兵海上得無沾沾自喜燕頷耶得書具悉近况
見念之切苐所謂七尺碑待足下文久矣讀李將軍傳
千載酸鼻知太史公必不以都尉曲筆其叙致獨詳於
長平冠軍寧無意也新詩計日益江南諸山水與足下
幸相值當自各奮其間獨恨少僕耳某公者名能好龍
沈生清狂士亦復與幕府周旋否除目至亦遂有不才
姓名使躑躅三輔随具一削乞休矣足下鴻矯吾便蠖
屈沈者自沈浮者自浮何關真我足下勉旃僕甚畏此
月如無恙從足下於西湖洞庭金焦間必不爽也
又
春杪司吏歸自汴忽拜所椷贈僕文及一詩不佞怳如
趙毋恤得霍泰山山陽侯天使書齋三日而讀之齒頰
盡芬矣魏於汴外臬也分不當得文而又足下不相及
又不敢以文請足下故念我深毋乃非福乎哉始不佞
業已上書即堅卧而上書人至下邳為盗憎併書失之
委頓返徐相公聞而沾沾喜且笑我曰天意也書即上
如太宰何會逾期久狼狽抵任中丞公憐而不以吏事
見困然安能飽飯逐逐轅門且轉徙苕霅間矣自癸亥
來碧浪浮玉凢三我迓而最後以冠盖辱之忽忽殊自
悔無可奈何計故鄉一衣帶水小不佳便買舴艋徑歸
矣昨歲見足下云食楊梅未盡一顆徑止又不甚稱西
湖今年春霜甚楊梅樹若髠而棹西湖輒大風雨豈其
移色於不佞也計足下食䬪飥夷門塵中當轉媮快耳
足下未遷僕且投轄子與啖虛言至今不得下咽吳生
奉五寸管禦魑魅吾曹詞筆尚在百六可發一粲殷宗
伯寄來義莊記遂刻意大類足下不負瑯琊一片石矣
前承捐貺偶得良信輒用附謝并候承太夫人起居不
悉
又
足下口劉都督不置而笑僕自没於戚大將軍謂將軍
僅能喉間喀喀作聲此自足下皮相耳劉都督戰將非
大將也僕時謂足下文如韓淮隂連百萬衆多多益善
八門五花變化竒正莫測然覺伯玉有蕭蕭馬鳴悠悠
旆旌意程正叔老儒也尚恨不見淮隂與項王各以十
萬𣙜鬭僕謂淮隂用蒯通策作鼎足視阿瞞及大耳兒
紫髯奴必有可觀者足下覩此意恐不竟許也
弇州四部稿卷一百十七
