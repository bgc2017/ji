弇州四部稿卷四十一
明王世貞撰
詩部
七言律九十二首
奉寄致政太宰楊公六首
三提鵲印掃烽塵再入鵷班領薦紳昭代風雲扶正氣
累朝生養出名臣焚魚暫托歸田賦躍馬猶強報主身
為問古來賢將相幾人端不愧麒麟
其二
十年天地破君憂一疏閒身許自由綠野再為丞相宅
赤松仍伴帝師游門前桃李隂初合庭際芝蘭曉競抽
倘讀里人王績記與公移作醉鄉侯
其三
赤羽燕然未解圍統均時復借樞機方欣太白催明月
忽覩中台改少微天意欲留殘寇在主恩偏放老臣歸
那堪屈指彌留日槐棘森沈黃髮稀
其四
蒲東雄郡接雲霄人傑生申荷帝招萬里濁河廻砥柱
千峰秀色擁中條眠龍欲穏雷時發隠豹求深霧已消
來日璽書三殿下可能高枕負先朝
其五
八座青門悵别餘至今朝論共吹嘘西羌尚進平章馬
東郡先懸御史車那有清商一部樂祇餘黃石數編書
人間萬事無縈慮小為蒼生未破除
其六
鼎新初代辟書頻曾及句吳草莽臣啟事山公能念我
掃門曹相斷無人懷中明月寒堪摘匣裏秋霜晩更新
總為感恩知已在不教容易脫沈淪
晉陽貢院試士作呈侍御饒公三首
萬古人文禹甸開千山楩杞建章材騰空雨挾龍門上
躡景風從馬邑來彩筆祇應推晉問黃金端不讓燕臺
共稱公子賢多客卓犖誰當五士才
其二
戟門秋敞集名流决筴争先第一籌地有飛黃空冀北
天將東壁應并州千門綺月機初就百篚丸霜繭暗抽
十五鄉書俱造士可無車馬錫諸侯
其三
棘堂清峻逼雲霞萬戶蜂歸静不譁晝永角聲催具草
夜闌燈灺詫生花河東豈必無三鳳緜上寧容有一蛇
聞道楚賢今識玉連城須向國工誇
得李伯承尚寳書却寄
讀罷鴻書重慨慷與君分手十年強空傳學士焚銀句
誰念先朝尚璽郎老去沾沾緣白雪窮來咄咄幾秋霜
莫言同調多時貴尚有鹽車困太行
偶成
燕京除目時時下那有單符入晉城白首祇應安薄禄
清朝真不採虚名人間欲去齊三士門下須收魯兩生
借問吳閶詩酒席十年雞口許誰争
同諸君登南城樓
高城飛閣頫孱顔陡絶丹梯手自攀四塞西開秦道路
百盤中吐晉河山雲邊兩觀扶鴟尾天末千峰出鴈關
能賦望鄉俱莫問清尊好趁羽書閒
馬子進謝元重二廣文校山西士畢一歸廣平一
歸河南謁余詩贈
驂驔雙騎出汾陽桃李新隂夾道傍剖罷連城還入趙
收將照乘總歸梁綠苔句好推希逸綘帳名尊屬李長
所願王春禮成後諸生同日盡為郎
九日登鎮樓小宴
晉陽風色更重陽閣頫千巖萬木蒼白鴈不傳南國信
黃花偏作後時香衰顛倚帽難從落獨客傳萸轉自傷
莫使牛山笑人在一尊聊學少年狂
秋夕同羅大參李憲副會王明輔方伯園亭(二君吳楚)
(人也)
紅亭綠砌吐清幽四壁圖書手自讎人向并汾誇地主
事從吳楚出風流芳尊不避飛霜色小語能寬入暝愁
除却太行排牖到豈知蓬跡在他州
其二
西北風塵眼暫空東南名勝跡還同杯行三雅知從伯
劒出雙龍久讓雄(時余攜吳劒明輔出人杯行酒)往事半殘紅燭後寸
心全向白頭中譙鐘又動難分手人世於今似轉蓬
聞南中流言有感
入春憂病未堪除彈指浮榮業已虚時到覆蕉能得鹿
事違緣木可求魚鮫珠掬就機頭淚貝錦裁將篋裏書
總為世途成濕束江湖天遠縱吾如
其二
自來窮達信乾坤混沌今勞儵忽論荷弱不堪持作柱
蘭芬那曉避當門毋言白簡何人指只是青山聖主恩
檢遍科條無死竄可煩詞客為招魂
其三
五湖耕釣足生涯推轂翻令與覆車角為乞歸曾誓馬
足緣輕出不成蛇三年祇是留皮骨六尺從新費齒牙
任道吳興荆棘在也應春雨萬人家
其四
馬首殘星涕淚懸太行行盡見平阡那知詰曲羊腸路
只在逶迤豹尾邊水鏡幾曾當白日冰壺元自寫青天
虚勞建業諸賢意未少城南二頃田
寄應天華大教授
秣陵官况似君稀行散時時信馬歸門下書生新綘帳
江南甲第舊烏衣三山秀色看應飽六代浮榮勝即肥
遮莫吳都賦初就可憑雙鯉到漁磯
答劉子威僉憲
搶榆天漢並逍遥豈有狂夫愛折腰老去蛾眉虚見妬
病來雞骨不辭銷孤松句忝劉楨贈小草慚從謝傅招
為報此生能自决時清處處好漁樵
其二
毋言腐鼠嚇鵷雛老馬時時倦道途薄宦何曾甘薏苡
新詩真自得明珠一歸吾氣差猶王三折浮名舊已無
最羡冥鴻先矯翼與君輪日長江湖
謝晉王存問
憶初賜謁銅鞮宫玉壺長傾琥珀紅已誇相如賦梁雪
復遣季札論唐風寸丹永隔天漢外尺素忽飛江海東
總饒縞紵敢言贈欲報瓊瑶無與同
洪武中發三千僧戍邊尹山隆法師請焚身以寬
其罪仍留瓣香施法雨濟旱人主嘉之為詩以紀
其事且悉賜三千僧牒後百八十年初地婆羅門
王世貞得其遺像塔銘讀之敬題於後
藥王深願且行因救得三千果位人精進肯圖超大劫
慈悲還擬化波旬烟霄不染清涼界火宅長抛夢幻身
欲識妙圓何處所中天萬古現金輪
答寄子與使君及于鱗事
長沙南去轉悠悠帝念詞臣賦遠游青鳥書來天盡處
碧雞人在漢梁州未期雷雨芙蓉合稍許雲霞薜荔收
祇是騎鯨今李白中原萬古失風流
吳興慎侍御子正見訪
鬚髯如戟氣如新不謂菰蘆有此人稷下書名齊慎到
郊居賦草示王筠蘭心不隔逢璚樹棠色無多愧白蘋
莫以浮家易來往掩關吾計欲終身
太僕顧丈伯剛乞歸用張召和給事韻索和
那因九折始回車勇退功名世不如官似騎曹看引馬
心同學士愛焚魚新篇漸出歸田賦舊草猶存諫獵書
何謂四愁張給事也從攜手贈瓊琚
子念事解後以酒慰勞得二章
與君相見暫開顔近事驚心夢不閒俗薄轉增貧憊後
數竒偏老是非間蒼蠅到處難為璧黃雀飛時可論環
塵世偶然那足怪男兒腳底五名山
其二
猶自逢人氣未平看君白眼太憨生肝膽向來曾借客
文章况爾不藏名贖將越石能争禮揖罷曹丘便有情
莫以避讎移姓字燕中倒屣為誰迎
奉送凌汝成中丞撫鄖陽因柬汪中丞伯玉
才聞抗疏乞林丘又見除書出帝州北極烟雲時自變
東山花月未堪留地分秦楚連中夏城帶鄖襄控上游
羊杜只今高宴會千秋峴首失風流
梁廷尉彦國恤刑吳中
泣車恩自帝心裁祝網人誇主聖開白日御樓雙鳳詔
青春使者五羊才三年旱色飛章轉六代風流攬轡廻
不為王生堪結襪異時丹筆在燕臺
答李大參師孟時分省吳興
新秋木葉報蓬廬幾見亨途問索居若下一條衣帶水
使君三日鯉魚書浮雲自失論交後落月長疑入夢餘
莫向舊游尋宦跡鬢毛今共白蘋疎
送常熟張令被徵
知爾鳴琴報政成琴川一帶盡春聲青門忽餞神明宰
紫禁聊為獻納行束髮已論當世事批鱗寧愛異時名
争看百里郎官重天上張星轉不輕
即事寄戚將軍
歲庚在午旄頭滅太社摐金帝受俘珍重運籌三相國
坐談生致五單于分茅不殺諸侯禮互市全勝列郡租
北闕請纓神自王窮山衛虎識愁無
其二
聯翩宫錦蔽韋韝天馬峰駞貢不休導引頻勞典屬國
論封先數大長秋中朝斷絀王恢議漠北能無結贊謀
三輔漁陽知最切莫容烽火動神州
贈沈襄
屈指冰霜塞外年那能對爾不澘然披心血並高天碧
抉眼睛從白日懸求後即今推李爕報讎争自識公先
斗間龍氣參差改無復飄淪古獄邊
秋熱
六月不熱八月熱白帝子為赤帝欺行天驕日自陽燧
曳地妖雲仍火旗蚊蠅向衰且一快鴻鴈欲賓中更疑
長安炙手者冠蓋野夫袒跣將何之
李駒以父集見授悲感有述
莽蒼中原氣不開蕭條海色隠蓬萊居然一雨將龍化
無數遺珠並月來地下修文班管業君家接武佩刀才
江南總有陽春和白雪何人許更裁
余將梓于鱗集適殿卿左史貽書見慰因及此君
身後愴爾作答兼呈殷相公
秋杪鴻書悲自論死生今旦見情真君看落落游梁者
我識沾沾御李人稷下遺言寧友重濟南名士得兒貧
相看自有山公在莫遣劉標著論新
莫雲卿過我園亭值醉為虐醒而有贈
從他事事愛清真此日憑陵值醉身却道中郎無報舞
那能仲孺不侵人杯前白眼縱横出坐裏青山磊塊新
翻憶少年多俠興吳鈎傲殺五陵塵
瞻美弟移居是吾宗始搆喬木森然賦此美之
環堵蕭然五畝宫王家玉樹徙從東門前舊榜仍通德
花底隣居是故豐所至子猷須種竹那能仲蔚不誅蓬
朝霞未取寒楓映自有雙珠紫氣中
崇明孫少府遷為王官兩臺力挽署篆飄然而西
和歸去來辭以見志書此賢之
大海東南保障哉贊公何自托鄒枚王門未曳長裾去
父老初從卧轍廻喬木地寬輕禄食柴桑家近好歸來
饒它設醴仍虚左自有黃花佐酒杯
寄東明石拱辰給事
灌園身傍太河隂山色龍光自古今(地有龍光山)萬死獨明
臣節在一歸終藉主恩深屯雲不解蒼生望捧日猶懸
白簡心在昔同仇饒草莽即論時態有浮沈
答德甫用晦追和感事之作
一身贈蹬避墻東回首交游感慨中泣罷人龍才欲盡
瘦來天馬步難工椷書忽動西江色隻字猶希大國風
但使斗間雙氣王不將雷雨辯雌雄
其二
縱令朝籍許從容只合青山學老農帝謂槖中無薏苡
誰從匣裏識芙蓉門人著辨稱非馬邑子矜名笑似龍
若論此生寧不幸與君旗鼓數相逢
送王司訓罷官歸天台
丹楓吹葉點離杯簫鼓千江夕照催但惜廣文投杼去
不知神武挂冠廻門生籃輿遲能穏客舍青氊寒自開
若指夫君到時路赤城霞起接天台
題沈嘉則露臺
汝賦郊居悵莫從臺孤自聳白雲重雄風起處秋偏色
大海澄來夜不烽鏡裏湖分雙日月尊前山削五芙蓉
遥知未淺蓬池興長嘯何如阮嗣宗(地有日月雙湖四明山五峰皆如芙)
(蓉)
為張四太學題畫寄少司成范公
故人自許同張范手寫新圖托贈君蕙帳可仍天目色
綘帷還似石頭雲磯邊罷釣絲綸在掌上揮毫雨露分
倘問吳興王大令郡齋親識練為裙
崑山王大尹汝平入拜客部員外郎(王故國戚)
琴聲不斷宓生堂再見除書出未央聖主久寬宗正法
詞人多拜客曹郎江波盡疊尊前淚山月將充槖裏装
若語賜金增秩事中興循吏有輝光
送陳中丞以中被論回閩候勘
九郡提封盡晏如五雲長擁五熊車濤聲晝偃銷兵後
霜色秋高攬轡初海外正傳司馬喻篋中先報樂羊書
知公暫假天池息水擊摶扶自有餘
送艾教授遷王官歸楚艾嘗為邑令
量移何事轉堪憐懶向王門乞俸錢仙令至今稱美錦
廣文元只抱寒氊别筵楓斷吳江色歸客鴻開楚岫烟
若過長沙應大笑不將憔悴送青年
途遇治河潘中丞時良南歸有贈
兩持符節討河源三督軍需進國門試聽于䰄翻是頌
(公長髯)得歸銷骨轉成恩賜環他日心猶在投璧千秋事
可論若問河渠書就未故人今有馬遷存
其二
聊從握手歎初衣自昔功成有是非潘鬢總深憂後白
商顔終覺勝時肥春風急足開茶界秋水查頭擁釣磯
記得五湖争長事與公相對欲忘機
送張將軍督餉北上
翩然威鳳五花文縱逐雞栖也不羣飛餉再從蕭相國
雅歌重見祭將軍倉分楊子岡頭雪帆壓秦淮渡口雲
任是平陽七十戰論功那便得如君
李戶部潔夫移疾歸趙貽詩問我林居和韻奉答
旅退孤蹤能念我中興一䟽獨看君大都名在猶堪累
至竟身輕自不羣馬去叢臺花底月帆收茂苑柳邊雲
傳經但不輸中壘誓墓何妨嗣右軍
同章生輩游虞山桃源澗作
春蕪渺渺徧平原忽起蒼虬踞石門叠澗亂流金屑水
飛花不讓武陵源白雲孤自坡中出黃鳥雙從樹杪翻
濟勝况饒風景異與君那可不呼尊
秦方伯子成邀飲惠山園
日氣初高霧色降青山羃歷映船窗故人且繫青絲笮
邀我同傾白玉缸分得甘泉名第二教成新伎字無雙
歸來鼔吹應須緩莫使花間吠小厖
喜肖甫中丞開府吳中
熙朝詞客見鶱騰晉國扶風爾代興一節盡監諸校尉
兩年超拜大中丞清霜吐豸來開府紫氣成龍拱孝陵
見說平吳應入相只今雄劒已堪憑
其二
當時七子大名齊誰似金甌出御題搖筆江南開雨露
揮鞭海外卷虹霓張公政就真堪樂蜀國弦調自不淒
倘許元戎過小隊新莊亦號浣花溪
送皇甫子循游黃山白嶽諸勝地得一律
白嶽黃山千萬峰峰峰雲氣欲如龍平將遠勢凌天目
雅有高名配岱宗風光舊屬嚢中草歲月新收脚底笻
應作青蓮李居士九華拈出九芙蓉
送袁魯望督學山東
十上公車鬢更玄銀章邸吏忽驚懸繇來稷下田何易
多自江東馯臂傳岱頂扶桑先出日齊宫碣石有談天
朱幡綘帳争前後好是人生得意年
送崇明張司訓遷瓊之樂會令
吳海官移嶺海頻普天何處不王春縱令飛舄難為路
自是乘槎好問津製錦技堪誇島服還珠恩許到鮫人
他年倘布中和樂與寄諸生次第陳
贈故秦比部少說嘗為御史
兩都臺省並稱雄名姓先朝抗疏中和璧蒼蠅元不染
鮑家驄馬漸難工浮雲自失三舂色大澤長廻九辨風
若語蓴鱸秋後味步兵元合醉江東
寄送吳高州明卿轉貴省學憲
今皇禹貢古山川似托圖經亥步傳露冕再窮諸粤地
談經仍向百蠻天無論張楚名空大即使居夷道亦全
寄語雍容臺省客幾人曾共伏蒲年
肖甫中丞許為小祗園之會後以江警暫停貽詩
再訂敬成一章促之
見說前茅向海濆真人紫氣已氤氲千崕欲鼔風雲色
百草希垂雨露文總為虞人難卻負那能内史不相聞
竹林名士元成七莫遣延之咏五君
歐楨伯奔喪見訪有贈
荒廬寂寂掩松蘿客有衝炎布帽過遮莫羊城君到後
約量鮫渚淚誰多征途一溢憐饘粥受簡諸生避蓼莪
莫歎廣文官亦罷此星元自傍漁蓑
沈嘉則之楚不遂復有中原之游賦此壯之
春波忽捲楚江蓬乍復騎驢問岱嵩下里有誰堪和雪
中原何處不觀風奚囊二室花應滿齊鋏三歌蒯轉工
自昔壯游公輩事華陽今帝有新宫
沈嘉則陶一竈自隨日用二斤炭可供數客至晩
不竭系以詩名之曰作竈而要余嗣響
那因增竈惱行窩杖底陽春信手過燕客始知燃桂易
牛山寧假負薪多非時解熟熊蹯火不斷能翻蠏眼波
為問羣歌白石爛干湯爾意竟如何
吳城送梁彦國大理左遷歸嶺南
江楓乍點逐臣橈雞骨逢君黯自銷三黜官從士師後
五噫人去伯通橋愁中棣萼芳難采夢裏梅花路不遥
莫向墓田輕有誓羅浮秋色轉應驕
彦國過小祗園有作奉和一首
祗園當暑度秋風一榻初憐駟馬同授簡汝真為上客
移山吾自愛愚公花間暝色論詩後松頂泉聲㵸茗中
與說世人應解妬老專丘壑大江東
袁丈繩之憲副父母八袠
汝南月旦未全微家慶袁公自古稀鳳有一毛堪作瑞
鸞從比翼見于飛千年桃核將行酒五色神羊入舞衣
最是童顔雙暎赤朝來明主賜酺歸
輓王處士翹
春來杯酒共陶陶一病柴門短二毛侯白相成真自薄
楊朱脈盡始辭勞屏間魚藻看猶濕戶外蛛絲網更牢
愁殺江東無處士少微今夜為誰高
答滁陽羅太僕
晉祠攜手歲華過夢裏春雲斷薜蘿忽報江秋魚素到
似言山色馬曹多題詩墨破瑯耶石入釀青分庶子波
賸道官中饒樂事可能無意向鳴珂
答和王君載感白髮作
拄頰聽歌白髮詞久知無復少年時君憐日日真難挽
我狎星星不解悲青鏡總拚微業過紅顔聊借濁醪遲
無論老子心猶熱懶向禽釐歎染絲
肖甫中丞擬八月見過近九日始達吾州貽詩有
黃花孟嘉句聊此奉和
八月遥聞使者槎過期霜色近寒花自云鹵簿江州守
偏識柴桑處士家舊事數從杯底得壮心時傍句中加
君知布帽應難墮莫以風流嗣孟嘉
梁思伯内翰過訪
蕪城分手歎離居尺素論心歲不虚君愛王維詩裏畫
我懸梁鵠帳中書婁江栢葉將雲暖庾嶺梅花帶月疎
此會何年更何地可能杯酒不躊蹰
思伯過小祗園分韻得飛字
洗竹穿蘿坐釣磯杯行到手莫教揮峰頭初月迎舡出
樹杪清霜應曲飛花色可沾雞舌施鬢毛疑拂馬肝歸
君知奉使停青雀差勝為郎在紫微
陸叔原楚生兄弟自江右歸攜德甫用晦書見存
且劇談二君相遇之厚賦此寄之
三十六鱗秋乍肥楓江回望思依依斗間人覓雙龍去
吳下書從二陸歸劒曲未終遷幸舍筑歌才和對沾衣
菰蘆何限東南美其若霜風識者稀
銷夏灣(灣在縹緲峯下兩崦夾成小湖)
挂帆秋色太空低縹緲峰廻上與齊别借五湖天一曲
中分雙崦地東西松杉翠合家堪隠橙橘黃縈路不迷
莫問吳王銷暑事采芳春徑草萋萋
登縹緲峰二首
不辭芒屩破蒙茸賈勇先登第一峰湖外山圍青玉案
波間島插紫芙蓉龍宫襲籟俄成吹鹿苑嘘烟忽自封
指點空濛渾未定乍驚雲物盪吾胸
其二
風物清秋轉自佳撫膺高眺渺無涯千家射日魚鱗上
百舸穿雲鴈字排天目障青遥入眥甪頭分翠近當懷
胥濤怒激非吾分蠡汎逍遥興不乖
資慶寺
徑轉峰廻寺宛然古橋深草鎖戔戔客將流水同無住
僧似長松不記年法食喜分龍女供禪房幽借鹿麑眠
行歌頗愛歸途好屐齒斜陽乍一穿
贈洞庭九十三蔡翁
由來黃綺擅高風今代耆英又屬公家住兩山人世外
身安六帝太平中青藜暫借還能却白雪因多轉更工
自是耳根能入妙無煩社酒為治聾(翁兩耳聾矣而甚強)
宿長圻寺贈僧解空
偶從湖汊繫歸船曳杖尋鐘古刹懸幢石草侵天監字
講壇松漏莫釐烟僧云淨社難呼飲汝不長齋返近禪
臨别楊枝猶解贈宰官重到定何年
歸自東洞庭望莫釐峰
已憑藜杖恣攀緣興盡還勝入剡船遠水蒸霞開色界
空林答響奏鈞天(過一山塢呼之響應若數部鼓吹)蓮華倒挂雙帆影
橘柚寒收萬井烟最是莫釐堪騁望吳門匹練為誰懸
(予與已至胥門故速歸)
陸叔平邀過山莊看菊
夫君種菊自年年買得支公勝地偏甘谷移來鳴玉水
給園分作布金田雅聞彭澤翻為具能使江州㤀遺錢
今夜東籬月色好野夫從醉不廻船
再游天池諸山
十年三踏天池路路轉峰廻勝自知樹老寒暄無異色
山深向背有餘姿寺當托鉢分齋候僧是聞鐘出定時
大好忘言領秋興筍輿松影夕陽移
張助甫至日見訪作
寒色柴門午未開誰嘘鄒律動葭灰天將化日為長至
人憶丁年訪舊來夜語蓮華驚促點晨傳竹葉喜寬杯
還應太史能書奏海上祥雲片片廻
助甫過小祗園分韻得雲字
王家賓從氣凌雲争似風流張長君一片清冰看自見
千秋白雪倡堪聞空林嘯月傳鐃吹小艇廻波蕩縠文
今夜子猷齋畔竹祇應翻向夾池分
哭醉石山人朱察卿二首
歲逢單閼日逢斜玉折蘭摧重可嗟不獨文章無醉士
何人游俠是朱家孤兒痛檢囊中草舊客愁懸匣裏花
此後只應黃浦雪子猷高興向誰誇
其二
空聞雅度擬林宗未有微官及曼容忽隕大星名是酒
縱埋豐獄氣成龍人疑一醉還千日君自孤魂度九峰
滿目風流都欲盡莫將吾涕訝無從
弇州四部稿卷四十一
