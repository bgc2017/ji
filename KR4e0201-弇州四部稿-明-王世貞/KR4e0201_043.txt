弇州四部稿卷四十三
明王世貞撰
詩部
七言律九十首
乙亥元日獨坐試筆時余五十矣
江城鈴閣隠欹梧竹影徐移拂茗罏雪後鄖山俱獻玉
春來漢水不藏珠將登服政心猶懶欲數前非念已徂
了却朝天無一事已拚清興到屠蘇
歸思并寄懷留省太宰劉公少司馬凌公少司空
徐公
屈指曾停雪夜舟雙旌宛轉更西游功名向好應知足
朋舊雖稀漸到頭孤夢自懸鍾阜月尺書難遡漢江流
莫愁白簡妨人事能遣青山近沃洲
寄送廷尉孫公渡襄北上時鄖鎮自公疏開督府
申軍令不佞沗繼武云
一疏明光有大邦雄開幕府擁旌幢前茅曙色通秦嶺
後吹春聲疊漢江蕭相規成元畫一羊公名在雅無雙
欲知鈴閣留題處時復芸香透瑣窗
其二
兒童竹馬漢江邊不數銅鞮拍手年但是征南書負癖
還應大理棹登僊青編倡雪猶存郢白簡雄風已到燕
三事故人如見及可容平子賦歸田
寄肖甫
音塵莫恨薊門疎鄖府天西遠自如地盡岷峨唯鳥道
江分蜀漢少魚書諸賢講德甘棠後萬事驚心小草餘
聖主只今求劔切可因春興賦潘輿
少泉太僕公謝人間久矣獨有喜余遷太僕中丞
二律見寄鄖中賦此奉酬兼簡猶子時厚太僕
京山南去鬱嵯峨矯首孤雲奈爾何楚水可無魚素到
王家從昔馬曹多緘開一字成珠玉句就千秋讓薜蘿
莫倚竹林憎俗物也能兼爲阿咸過
奉答故中丞曹文并贈二首
霜威不入鬢絲春誰識三朝栢府臣酧月獨成横槊句
醉花翻愛吐䄄人放懷雲夢時時闊論舊山陽字字真
尺牘向來江表擅却因驚坐許陳遵(吳人陳道易善書公首言之)
其二
章華臺畔百花枝花底春迷白接䍦埋照自來多寓酒
逃名不盡爲談詩聽殘估客西陵樂忘却中丞南部時
任是江山能殢興舍人還有治装期
伯起得余訊札黏之屏上夜爲風雨所摧成詩見
貽聊爾謝答
别思紛蕤不記年吳閶懷舊更依然愧非天外銀鈎畫
博得山中玉案篇登善已無屏脚分孟皇方有帳頭緣
請看章水浮沈後猶作風流勝事傳
清明遇雨
昨歲清明指冀方今朝寒食滯鄖陽兒曹上塚亦隨俗
客子思親偏斷腸四十九年年已去一百五日日初長
毋論積雨斷新火縱得餘光非故鄉
歐禎伯自嶺南寄書經歲始達時已謁公車矣
吳江船送孝廉回屈指三看動琯灰海内幾人同調在
天南萬里尺書來心隨合浦能飛葉句似羅浮寄遠梅
見說公車新待詔不知東閣爲誰開
子與自閩遠使相訊道失所貽書而詩篇幸存賦
此報寄
一疏除書便各天梅花開落動經年已拚魚素浮沈後
幸有驪珠次第傳鄖水下從楊子盡女星南向越臺懸
亦知握手前期在塵世那能事事圓
其二
卧病山城未解顰新詩一喜一酸辛青雲論舊年年少
白髮關心事事真已自有珠貽漢浦幾時看劒合延津
鄉園稍近無拘束去就清時可細論
寄贈李惟貞侍御時清戎三楚將赴嶺南
十道兵符事更新少陵歌罷點行頻那知使者車前淚
轉作君王筆底春五嶺可應任尉戍三苗今是舜階人
青燈促膝還思郢愧殺囊封上紫宸
過龍泉觀冒雨行即景
峭風含雨自成悽宛轉襄城轍漸迷巖電忽垂疑帝笑
江雷初上似兒啼遥旌破壁看初沒雜樹含烟暈却齊
怳忽淮南朝帝過西巖喔喔午時雞
由太和登絶頂二首
千盤轉盡見三門七十二峯朝至尊下插香罏勝廬嶽
中懸天柱即崑崙琅璈挾籟晴疑雨金殿搖光夜不昏
欲指羣方無可問青山處處白雲屯
其二
絳節朱幡縹緲間縱非天漢不塵寰平超五嶽王公位
肯數三峨伯仲山千嶂霧深銀作海九霄雲淨玉爲關
空餘沆瀣零仙掌消渴相如可再攀
宿南巖宫
欲凭籃筍數嵬峩刺眼飜愁勝地多絶頂夜懸金觀出
斷崖晴挾火輪過池從太乙真人卧亭憶南薰帝子歌
莫話古來冲舉事一官雙鬢已蹉跎
謝李侍御孟敬惠刻書數種
使君真有五車書不惜分光慰索居中壘業傳饒七略
征南癖在喜三餘已無它技同鼯鼠從此殘緣結蠧魚
更道酉陽西去穴縹緗玉簡定何如
邀助甫迎恩宫作
三月花飛懶下堂出游端自爲薇郎尊前小語青山近
城裏玄宫白日長欲折松枝充麈尾可辭華土拭干將
人間對有狂名在不信相逢老不狂
三月晦日助甫見甫於使院清美堂聯句因贈
鈴閣初開興不孤醉來時復對烏烏山低送綠看時失
葉密欺紅數欲無雅爲戀春期秉燭那知代月有聯珠
明朝更是清和候蕭洒齊紈佐玉壺
移舟餞助甫分韻得牛字
麇子城南看放舟鳴笳疊鼓不寬愁過雲石迥如人立
破壁江能學字流此際雄譚還白馬早時真氣失青牛
亦知别後無他事肯爲嵾峯暫少留
送李孟敬侍御還臺
十年貪識鳳毛難曾借中興疏草看家有一書司馬法
人傳八使惠文冠霜驅夙霧過衡遠風送餘波上漢寒
共道朝廷尊自若仍教李勉向臺端
送趙中丞良弼自楚開府還臺公舊牧荆州爲中
興循吏第一今其還也獨晉左丞
共誇元白夾江除來往魚椷問索居見合兩邦爲反坫
忽傳三殿有徵書先朝舊露荆州冕全楚今攀御史車
不獨風稜堪獨坐即論循吏許誰如
寄甘肅侯中丞儒宗
回首齊門和鋏歌辟書先後起烟蘿幕中明月堪相共
鏡裏秋霜奈我何燕頷古來金印遠虎符西去玉關多
那能醉爾葡萄酒射鹿還煎熱洛河
寄贈羅中丞國華自貴竹移鎮西川
除目中樞有大名忽傳開府更西征已收羅鬼刀耕戍
憑取蓬婆鐵作城蜀道時清偏自易雪山公到不爲輕
亦知小鎮堪投老牢落牀頭鋏自鳴
中丞曹丈手錄新詩見示卒業感而有謝
山城春晚足音微漠漠停雲四望非忽訝漢珠神女贈
總緣荆玉國工稀聲排灰琯吹相協字挾雲霞看欲飛
却笑古來吳季子楚風論未便成歸
灌甫宗正寄示所著新書奉贈
浮雲鬱鬱大梁城公子名高不愛名但自壁間尋孔氏
何須席左待侯生藏書嵩嶽中天色紀瑞黃河聖代清
却憶荆州王粲在從軍詩好繼東京
内鄉李翁少偕計公車不第遂棄歸以長君翰林
封顧翁時時稱鄉貢進士扁舟見訪談詩論世事
多感慨不平語於其别也贈之一詩
拂袖公車成隠心璽書元解覓山深逃名不作唐供奉
得句還稱李翰林老向唾壺翻擊節愁來挾瑟問知音
丹崖丹水春何限莫憶尋常賣駿金
明輔方伯走使馳書數千里詢我漢上盛言新築
不减祗園然頗以索居爲歎聊成二律奉贈因抒
鄙懷
憐君新築晉祠幽五柳當門山滿樓晝永琴樽寬自得
春深車馬僻難求孤雲似客能分坐片石聞禪解點頭
猶有舊交時攪念西風吹鴈下襄州
其二
紫衫抛後鬢全鬒六見桃花源水春題筆不爲緜上語
灌園偏憶漢隂人行藏盛世難論跡離合中年總愛身
若問宦情何所道苔衣生戟耳生輪
助甫起家陜西左參有贈(初傳分省京兆)
先朝綠鬢尚書郎鮦水忘饑歲月長看著鶡冠知有托
罷含雞舌尚餘香公車忽借臨三輔京兆今應數二張
見說華隂山下土能添廣武匣中霜
其二
已從巖穴謝時榮尺一傳來客盡驚馬首掌蓮開太華
篋中詩草見西京病當清世那堪久身爲知音稍解輕
欲識保釐新政就試聽銅雀有雙鳴
見甫與余交久矣忽以書幣及詩來贄請執門人
禮以此辭謝
軍城烟柳暮蒼然忽墮孤鴻棐几邊今日子雲仍問字
當時文舉已忘年書來繡段難爲報家有青箱敢吝傳
莫道鄖江無柳折也曾相繫孝廉船
宋丈望之見示華陽舘集志謝
久矣談天碣石荒誰堪别舘號華陽劒從江右光含斗
書學淮南字有霜此去中興多大雅嚮來孤憤半清商
亦知行部陽春色倘許新題到草堂
兵憲王君陽德數過弇山園頗述泉石之美走筆
奉寄
一壑中年屬謝家祇緣青紱離青霞衡門過客題衰鳳
小隊春間駐浣花已借使君爲地主可無詩句憶天涯
鄖江亦號羊公府卧閣蕭條負歲華
叔寳約游武當不至欲按余詩作圖聊爾次答且
寓嘲
虛傳消息到襄州濟勝唯應踏虎丘金作嵾山空弄色
珠懸漢水不成投還憑摩詰詩中畫寫作宗生卧後游
必待他年婚嫁畢桃花爛却武陵舟
喜助甫少參復過鄖城
鄖江星象往來頻春起南陽冬入秦負弩迎將符節使
同舟看是角巾人從來俠客深然諾豈合明時見隠淪
節度莫誇襄漾好白茅先授九邊臣
邀助甫兄弟登城北樓
憑欄極望思雄哉眼底初逢宋玉才疊翠爭排千雉入
空青忽破片鳬來雙飛鴻鴈分雙影一曲驪駒盡一杯
妬殺銀箏玫瑰柱聲聲彈出古輪臺
送助甫使君赴河西
與說凉州樂事深便應分手莫沈吟調將蹀躞名西極
種就葡萄勝上林但使酒泉長似酒不須金谷徧成金
魚腸喚汝終投筆燕頷封侯始稱心
其二
貝帶貂裘錦作幢然明西牧許誰雙時時屬國來稱欵
處處邊城號受降鹿血煎腸成熱洛駝酥滴乳點春缸
賀蘭山壁從渠大醉瀋淋漓筆似杠
丙子元日試筆
軍城衙散不須開徐撥金罏煖篆灰初日似偏羊傅閣
早春難到濮王臺辛盤婦怯他鄉味栢酒兒驚最後杯
忽憶朝天吾季在玉珂聲自未央回
送王中丞汝文提督操江
折衝元自漢庭聞柱後新裁上切雲一劒畫將天塹地
千帆教就水犀軍臺城晝擁韜鈐色幕府春生組練文
却笑當年渾共濬與君同姓不如君
其二
惠文霜色隠昆吾玄武湖風響僕姑三翼盡環青雀舸
一軍俱號黑雲都按章諸部多抛綬趨府何人不佩符
共說中朝山吏部論兵暗已合孫吳
穀日登鄖城東北門樓時四山雪霽因題曰春雪
樓而係以二律用示郡僚
鄖城東北似齊宫四塞烟巒望望同忽結樓臺銀海上
盡收天地玉壺中從他柳絮能千點笑殺梅花僅幾叢
撫罷朱絃君自聽那能不讓郢人工
其二
雪後登樓思渺然南爲梁苑北秦天微吟謝氏成珪句
忽憶陽生種玉田報瑞青祇装暫改淩空白鳳羽全捐
俱言此日初名穀太史應書大有年
曾中丞以三自西川入爲少司馬過郢北上
青雲紅旆擁金鞍過郢毋辭春雪寒此去長安真自近
方知蜀道不爲難西川慣領中書印掌武初辭柱後冠
多少籌邊樓上策漢庭先已縛呼韓
豫章人至不得用晦書却問之
虛從鱗羽問離居各有相思少破除斗畔龍文誰解識
枕中鴻寳近何如(君有黃白之好)神交總是難逢語才大還成
自試書誇殺芙蓉池上月那能折簡致應徐
寄余德甫徵君
中原帝網正彌空萬羽葳蕤傍北風不散斗邊雙紫氣
忽冥天外一孤鴻西山秀色談詩後章水飛流攬鏡中
敢倚竹林人漸貴五君無處着王戎
上已初晴同戚生小亭對酌
三月三日日初新雨雨風風成一春柳條媚景乍舒盻
桃花勒寒微放顰會稽山隂足褉事長安水邊多麗人
故鄉京國那在眼與子且愛樽前身
董中丞貽書且有解衣之貺聊此附謝
商於山碧鎖嶙峋不隔郵筒來往頻縞紵欲酬難比札
復陶將被遠誇秦青雲漸有論文地明月初無按劒人
自是神交能勝面古來千里號比鄰
寄敬甫考功時拱辰太僕初歸里
漳河霜雪捲絲綸誰念先朝啟事臣廢後笑他顔遠句
悟來完得義熙身從教閉戸難逃俠但是收書不畏貧
此際遲鴻臺畔色怳如雙劒合延津
陳玉叔學憲見訊且索余手書聊爾答寄
四塞軍城黯不舒雙鴻宛轉下前除椷開漢浦珠貽後
句就巴江錦浣餘講德朝廷過地節傳經弟子有相如
(見秦宓傳)夫君素擅銀鈎美肯問王家野鶩書
再用玉叔韻奉答
詩思江春下峽濤元龍久已自人豪能令嵾嶺雲爲壯
忽憶峨眉雪轉高地遠爭傳司馬難時清厭續左徒騷
懷中小草君應識豈有幽芳答漢臯
寄壽子與觀察文六十二首
著成中論日逍遥遲晚功名始自超亥足步過天一半
弘年策射漢三朝籌從海屋添來易夢近僊山景亦饒
爲擬平原歌柰樂婀娜軒冕向青霄
其二
與君通籍便相親耆指應劉更幾人春雪倡來無後輩
風波閱盡有完身蘭芬藉藉留三楚棠色隂隂徧七閩
不獨璽書天上下還聞抱送兩麒麟(君未有子用徐卿事爲祝)
用晦走使以新詩古陶杯見貽且云有丹竈之適
聊爾附答并致意孔陽
雙魚不道溯波遲剖出關情錦字詩豈是更生丹鼎就
能將叔夜酒鎗貽從君白髮迴他日借我紅顔駐少時
見說從昆曹衮似可能新賦嫓陳思
宗良王孫舊示嚴氏毁先公三密啟今復遠辱新
詩一章見貽感而報謝
尺素銀鈎已再傳每驚朱邸有朱絃重歌大澤驪珠句
忽憶先朝貝錦篇死孝愧心還此日神交屈指定何年
知君未少龍淵氣自上嵾峯望斗邊
孔陽宗侯貽詩見贈侑以二鷃鵡杯答謝一律
白雲叢桂亦悠哉紫氣洪都黯未開禄薄可聞宗正法
詩新誰念小侯才幽懷巢父珊瑚樹遠信君房鸚鵡杯
我欲攜將習池上銅鞮聽盡始歸來
中丞子才以詩定交及余季子聊此報謝并贈懷
中興作者競紛然隻字誰堪藝苑傳我已無譏安鄶下
君應不愧在王前秦風奏後知強弱郢雪談來失後先
自是連城勞品第那曾雙璧擬藍田
華山青柯坪而上自昌黎窘後少登者二十年前
于鱗至絶頂敬美今嗣武賦以壯之
青天陡絶青柯坪誰復能從坪上行千載猶煩華隂令
獨游惟見濟南生蓮花不作人間色玉井長驕世外名
今日季方饒勝具笑他韓子誤垂銘
舍弟敬美自秦來鄖談登華山之勝有作
蕭蕭倦馬出藍關怪爾烟霞滿客顔見踏青鞋尋勝去
高從白帝問真還毫端彩自金天掌眉際寒分玉女鬟
幸是茅龍元有二若爲相引離人間
與敬美少參登太和絶頂二首
季夏朔日凉翛然我攜叔申朝上玄雙璧乍聯堪代月
九閽初近莫談天青羊澗暖虹腰度白馬巖高練影懸
暫似五城鰲頂會詰朝分手傍風烟
其二
無妨蠟屐並登危碧漢泓澄欲四垂極北三尖疑華掌
天西一抹是峨眉靈風暗送雙成管宿霧初收玄武旗
已是壯游殊未快何如納節領真祠
敬美尚寳使秦有江藩之擢取道鄖陽言别聊爾
有贈
秦川杳靄一星稀奉使仍聞有賜緋但喜銀魚新佩好
不論金馬舊游非風迴嵾嶺棲鴻獨雲滿襄江去鷁微
寄語高陽諸社友醉翁何日不思歸
舍弟自均州城樓别後道寄二詩有感輒和
高樓一望思漫漫兩地江山酒未殘欲數對床俱夢境
嚮來攜手是愁端詩成玉體君其愛書到銀鈎且自寬
若遇故人論世路華隂雖險不爲難
答匡南鎮國兼戲寄其甥彭先輩
秋風鼓舵乍移襄矯首停雲思渺茫忽有寸珠來漢浦
居然叢桂隠淮王詩中一字見隆準枕上千金是異方
見說匡山攜杖後可能磯畔喚彭郎
請太室兄爲代而不能俟賦此寄懷
來往魚椷問合離翻從得代負心期誰能納節仍留滯
爾爲攀轅合到遲開府轉應饒杜癖腐儒那敢詫蕭規
馬頭南去如鈎月唯許襄江峴首知
詠物體
余不喜詠物詩至於七言近體尤絶不爲之懼
傷體裁故長夏無事家園景物頗成爛漫魚鳥
親人亦自足憐因戲各賦一章合之得六十首
并舊作六首别成一卷老翁塗抹作兒子態終
不似也
梅花
窈窕娉婷白玉膚立殘清照角聲孤隴頭風起家家雪
庾嶺人歸字字珠南國容華愁易老中原消息夢還徂
東君大許羣芳在次第冰霜問有無
紅梅花
瓊姿元自傲冰霜(瓊紅玉也)不作東風桃李腸舞罷轉憐如
意點歌殘别擬壽陽糚瑶池月上僊人醉洛浦霞生帝
子狂爲問臙脂山下雪可翻新譜到西羌
桃花
度索山頭春正奢安期玉棗並如瓜誰留漢殿千秋核
瞥見秦人萬樹花枝動乍沾眉際月蕊殘微破臉中霞
莫嫌蜂蝶無才思聞道東鄰有宋家
李花
鄠曲千林花事新一枝嬌婉出風塵歌穠處處停游妓
報玖時時憶故人露井謾爲桃悵恨烟江未損玉精神
君聽大業歌中語只有楊花泣暮春
梨花
暖雪柔芳出錦除怪來蜂蝶盡揶揄晨糚未散垂垂粉
晩淚初勻簌簌珠愁對峭風時欲語夢回殘月意同孤
莫言零落無人問自有冰心在玉壺
玉蘭花
結綺張星曲未闌開簾一笑萬花看霓裳夜色團瑶殿
露掌清輝散玉盤自是藍田通别種不同湘浦怨春寒
揚州觀裏空如雪爭似儂家幾樹殘
杏花
誰剪僊人六出花從教春色倍妍華移來上苑霞千樹
種就河陽錦萬家破萼東風青旆曉亞枝殘照玉鞭斜
曲江舊是題名侣零落孤村謾自嗟
牡丹花
雕欄曲曲寳糚成步障春風十里輕陳氏君臣爭結綺
楊家姊妹總傾城千花奪笑俱回臉片蕊迎酣别繫情
最是洛陽新上已誰能不唱麗人行
王太史宅賦得綠牡丹
洛陽名園十萬家天香國豔自爭誇何如王子緱山嶺
别有僊人萼綠華秦女曉糚將掩鬢曲江春讌剪爲紗
姚黃魏紫應無限併作山城五色霞
又賦綠牡丹
百寳臺前百豔明虢家眉淡轉輕盈狂蜂採去初疑葉
么鳳藏來祇辨聲自是色香堪絶世不煩紅粉也傾城
江南新樣誇天水調笑春風倍有情
海棠花
簾幕沈深白日長一枝嬌豔占流光輕盈着雨難禁態
縹緲縈烟欲斷腸全似太真初起睡微輸合德有生香
昌州應是施龍腦莫怪當年刺史狂
芍藥花
露浥風翻茜欲流盈盈溱洧布芳洲誰家士女來相謔
何處王孫不少留嬌似芙蓉還怯水弱於叢菊未經秋
惟應摘取玄暉句消破春風爛漫愁
杜鵑花
蜀魄何年别錦城洛陽春事劇縱横扶枝細碧娟娟靜
坼蕊妖紅的的明啼血自疑新染袂陽臺無復舊歸聲
如何百羽稱尊後不向烟花暫主盟
繡毬花
淺白微青豔更柔淡烟輕雨施仍收流蘇帶緩初成結
翡翠簾垂半壓鈎悞馬軟塵香自滚窺枝團月璧俱浮
蘭臺任更吹多少不結丁香一段愁
紫藤花
蒙茸一架自成林窈窕繁葩灼暮隂南國紅蕉將比貌
西陵青栢結同心裁霞綴綺光相亂蔓雨縈烟態轉深
最是纏綿長到老羞聽澤畔女貞吟
石榴花
扶疎一樹雨嫣然緗菂丹鬚倍可憐貢出塗林朝日媚
栽從積草夜燈然共誇博望槎中實還記河陽縣裏篇
雨露恩深多結子紅顔薄命幾時傳
題石榴
安石托根知自遠扶南壓酢别成鮮合歡枝上青猶綺
百子池頭紅已然初疑宛轉珊瑚墜復似的皪火珠圓
試問圖君北堂上何如玉樹謝庭前
蔷薇花
内史臺中露未晞宜春館裏烟霏微輕苞不雨俄先坼
冶蕊無風恒自飛倡女摘條愁措指歡期就結畏鈎衣
微吟柳惲新篇罷瞥見斜陽燕子歸
蓮花
若耶溪畔多芬菲鏡裏紅糚天下稀映日千霞難辨色
迴風一水不沾衣妖童奏曲横橈去冶女銜羞戴葉歸
何似儂溪爲屬玉年年花底一雙飛
茉莉花
小立亭亭度夕陽冰肌却洗市門糚目成還擬昏黃約
鼻觀先參黯淡香自是維摩羞薝蔔虛勞樂府詠都梁
應憐舊侣顔如玉瘴雨蠻烟總斷腸
夾竹桃
一枝幽豔兩分柯豈比長松附女蘿有節不愁春事晩
無言自擬歲寒過枝枝上苑啼紅頰葉葉清潭寫翠蛾
好似王家佳子弟隔江團扇唱儂歌
又
爲以幽姿淩雪霰不將僊骨傍風塵輕迴粉面依蕭史
細裊瓊琚似洛神棲鳳錯疑瑶海實化龍還憶武陵人
肩輿徑造無煩主怕有漁郎指避秦
蜀葵花
萬里錦城通道遠十年金井沐恩深幽蘭空谷各從好
勁草疾風知見尋不獨秋霜能衞足由來朝日便傾心
殷勤好誦虞蘩賦笑殺相如漏上林
蘭花
十年憔悴傍靈均澧浦傳波色尚新總爲握香誇大國
可無含意托幽人榮庭秀奪三花曉紉佩芳留九畹春
我自當門逢棄擲敢將時調怨沈淪
桂花
五嶺秋清瘴欲消尉佗城外鎖岧嶤金鵝岫暖花爭發
玉兔宫寒葉未凋明月自吹靈隠粟白雲誰誦小山謠
天香莫怪誇君採曾躡仙人上漢橋
菊花
三徑雖荒爾尚存故將秋色點衡門千林落木誰堪殿
九日浮萸迥獨尊甘谷可延胡傅考沅波誰返屈生魂
何如且向東籬下潦倒支頤付酒罇
萱花
離離朱蕊傍雕欄雨葉烟跗夏未殘無酒此鄉偏淡蕩
有書從竹共平安花開錦里名長樂樹出嵇家號合歡
何以北堂常植此三荆同擬百年看
酴醿花
暗香柔態出風塵未取蒙茸刺眼新糚粉不隨朝雨盡
額黃長傍晩山勻六朝清詠傳倡女三殿芳醪徧從臣
記取落英收拾後流蘇帳底有餘春
佛見笑
曼陀優鉢總堪疑上苑何由借一枝爲問天華拈法處
可當迦葉破顔時給園初果知難結色界孤根未可移
肯爲東君怨搖落因風片片浴香池
水僊花
瑶池消息路還通謫籍初分弱水東吟罷冰壺秋片片
摘殘珠蕊夜叢叢霓裳舞奪唐宫月紈扇歌留漢殿風
零落總如交甫珮漢江清夢曉來空
草芙蓉
江浦波心千葉殘江干木末萬花酣夾城含露輝天仗
高堞垂霞護錦官歡似美人臨鏡坐愁如思婦怯衣寒
幽懷一片憑秋月桃李如今夢已闌
玉簪花
湛湛娟娟白露漙折來纖手映俱寒斜依阿鬌千絲髻
好傍芙蓉七葉冠擁坐金釵愁自失辟塵犀導懶同看
佳人别有貞心托倚遍東風十二欄
老少年
秋色空庭媚眼明嫣然衰葉轉盈盈虛憐夏女能傾族
恰比徐娘尚有情裛露丹楓聊借潤拒霜黃菊肯同盟
春英三五曾塗抹短蔓長條恨已生
蟠松
峭蒨青蔥滃不消蒼然嶽色滿庭臯虬髯欲振千林月
鳳吹遥翻萬壑濤摧挫冰霜心自保屈盤霄漢意徒高
堅貞欲有劉生詠憔悴逢人用解嘲
梧桐
青蔥峭蒨秋十尋髯松篠竹雲沈深阿閣天空鳳雙下
吹臺風歸龍一吟已聞嶧陽足遠調復見露井饒清隂
倉皇爨下荷拂拭未孤銜恩一片心
苔
小徑時荒轍跡稀坐看蒼翠欲成圍封雲石峭寒生髮
過雨庭空濕作衣露井紛紛殘月上斜陽點點落花飛
長門亦自經年合玉輦于今事已非
菖蒲
曾聞異種饒嵩嶽又見樞精應玉衡老去乾坤專一室
少來泉石便同盟仙人數節真堪餌怨婦憐花枉得名
欲向韓終爲弟子還丹未擬付誰成
芭蕉
亭午方床鹿夢過起看紗碧上文波琮琤半雜淇園竹
搖曳仍疑下澤荷太液風低初捲袖陽臺雨細不沾羅
莫言彈事休文苦聽罷秋聲恨轉多
西湖柳
萬條金縷弄輕柔織雨籠烟不自由皎似王恭初月下
宛如張緒舊風流眠腰只益閨中恨窺眼長牽陌上愁
元是白公堤畔種可能無夢到杭州
雞頭
百子池頭波渺茫温柔一種别爲鄉移從合浦珠初軟
采出藍田玉更香漫道青精能駐色虛勞白石強撑腸
君看自是真仙餌不乞中黃太乙糧
弇州四部稿卷四十三
