弇州四部稿卷十八
明王世貞撰
詩部
七言古體四十四首
與高大夫遊盤山歌
高侯挾我遊盤山下盤已見凌大荒一峯長懸遼海色
千澗暗發松花香寒流觸磴挂玉乳老檜破石垂青裳
虎豹盤挐鬭屈強虬龍甲鬛森開張芒鞋怳躡元氣度
竹榼欲借春雲裝行窮杳靄徑將絶忽有鐘聲來上方
排空獨創舍利塔鑿壁更築支公房我疲足力欲就枕
高侯賈勇不可當俯看羣山一培塿榆關鐵嶺横蒼茫
建牙吹角浩無際飛芻轉餉遥相望天門絶頂僅咫尺
安得送侯北斗傍坐揮如意奪敵膽萬馬不敢驕秋霜
野夫飽弄茲山色何似日作尚書郎
戲題
君不見道傍石太古留一拳自從陵陽過之泣千椎萬
琢不得全野夫有語且自保肯受齷齪時人傳
其二
君不見道傍柳昨者黃金絲今日蕭條秃於帚人間毁
譽風雨來萬事莫落書生口
懷柔六槐歌
懷柔署中六槐樹小者百尺凌穹蒼五如五嶽峙大荒
一若小室嵩之陽行天白日不能下呼雨闌風勢莫當
金錢萬緡奪春色珠璣千斛摶秋霜饑烏怪鴟啼不歇
亦許狐兔穿其傍根蟠老大托后土區區斧斤寧見傷
東家梧桐僅人立青皮剥落神摧藏雖有鳳凰不肯顧
安得送汝參天長
端午日觀騎士校藝懷來歌
五月五日千花晴懷來川頭組練明乘驄使者出行營
張侯手撫諸干城&KR0008;翿小帶垂金鈴馬耳削立聽軍聲
彎弓技似無甘蠅滿若纖阿霹靂鳴尾銜飛鏑雙流星
錦毬揉裂紛紫纓瞥然鴿起凌空冥董生劔舞技何精
雪山怒壓霜濤崩須臾突騎鼓不停降番蝟鬛殊狰獰
决驟擬肉中原兵何來一校馳相迎怳如雲中白角鷹
爪距格格摧秋翎欄腰師比七尺輕敗馬跼蹐不能行
擲來猊雛萬衆驚問之乃是前董生黃金鑿落珊瑚傾
野夫鯨吸乾滄溟酒間慷慨涕淚零漠南咫尺皆王庭
狼牙大纛天縱横嗚呼汝曹慎莫矜
亞泉行吳仲子索也
誰罅五色石下注崑崙丘泓然萬頃玻璃秋坼為兩𣲖
江河流再畫中原膏九州蒸雲噏日元氣浮初分一線
蓮花邊要種白璧澆藍田但看錯落瓊珠圓往往上接
滄浪天君不見康王谷頭吐勺水敢道人間第一泉
夜入保定公署秋隘風雨横來戲成一首
樊輿城中數椽木蔓藟驕生妬人足使者何妨入狗門
諸君豈解驚牛屋此時天公太有權行風逐雨相扶顛
遥聞柏府沈深甚不分啼烏竟夕眠
余定州飛白歌
吾家子敬不再得千載能飛詎能白天公縮入余生手
獨洗殘碑悟神蹟三尺生綃寫相贈草堂頓爾生顔色
矯如溟壑盤虬龍迅如鵰鶚擊大空細如游絲颺白日
澹如遠漢垂晴虹黃河九道拆天倒瀠洄沸灪争相雄
野夫平生好塗抹小巫氣索難為工嗚呼吾欲遊五嶽
挾君題名遍寥廓六丁歛手那得妬好與匡廬鬭飛瀑
戲宗吏部買妾
江東小婦春十五珊瑚熒熒海光嫵千載唐昌奪顔色
帝遣瓊枝待君吐鴉頭步襪生蓮金胭脂銷紅玉筯侵
半夜鷄聲挽歡起畏聽旁帳白頭吟
秋日過于鱗郡齋分賦十二體得俱字
使君匹馬萬里途東觀碣石滄瀛枯朔風吹寒金僕姑
道逢俠客胡虬鬚千金買宴争摴蒱為他一擲狼居胥
低眉急轂趨天都道傍輕薄多揶揄使君大笑青雲徂
中山酒薄不肯沽下馬突入邢州厨皎然文君坐當壚
問我不醉何為乎把舞如意驚珊瑚古人往矣不可呼
今人齷齪非吾徒與爾頫仰天糢糊安得化影長相俱
鞭雙飛龍竟八區
是何行贈徐汝思參議
是何健兒來叩門令我衣裳欲顛倒金華徐卿乍相見
落日金緋照枯槁老騶為傾厨頭醖醉夫手剥盤中棗
入眼黃花巧相媚促膝青燈寒更好未將華髮論夙昔
更出新詩見懷抱自爾高歌蜀道篇八數秋霜變原草
山東李生大卓犖晩得宗吳亦不惡邇來太華失帝意
下遣巨靈斧其角冠山神鰲顛簸蕩鬛風長鯨怒噴礴
燕中貴人若反掌江南佳麗同飛藿即使喬松亦摧挫
豈唯桃杏能索莫問我詩名如許細黯淡逢人尚深削
長安九衢春自隂尺地盡化為黃金縱有文章挂北斗
其人往往皆陸沈腰間轆轤雙玉鞘十日不出芙蓉深
臨岐慷慨解相贈報爾悠悠千古心
龍伯篇贈徐子與守汀州
我馳軺車去京國君擁樓船下震澤風塵片語成古今
星斗垂天各南北雲扶恒頂大陸青海擘鯨鬐九江黑
貴人刺促虚見讐處處江山真宰愁華陽洞中按謫籍
此曹落魄未可收不然簿牘紛相樛混沌少足延春秋
我今蹭蹬之青州君亦五馬東南遊五馬翩翩五赤龍
玉華天開玉芙蓉汀溪溪發桃花紅落花徐飛訟庭空
訟庭往往烟霞色案頭一峯青欲滴醉後頻呼白接䍦
興來且着臨川屐莫論名世五百年例是詞人二千石
飛章報君還自言道傍青綬何便便男兒身在無不可
即使折腰那足憐君不見龍伯灼鰲鰲極轉帝罸龍伯
令之短猶能蟻觀塵世人仰摘匏瓜未為晩
游俠篇
側坐&KR2842;眉騧雙牽短尾刁豪鷹逐呼來萬里天風驕平
蕪如裀楊柳綠新豐酒美兔肩熟白日銜山不肯歸醉
擁胡姬野中宿歸來唾謂文成侯汝曹㸑下不自羞斗
大黃金何足問獨身西斷郅支頭
其二
碧眼崑崙奴腰間雙明月杯酒然諾間寸心縱横發三
尺吳鈎七尺身為君一擲同秋塵白虹射日日無色咸
陽道血波濺人君不見平津邸車門戟士夜如蟻乾坤
不平從此始曷不一洗報天子軹深里人安足擬
壺公篇
昔有汝南白頭翁手提玉壺稱壺公壺中美酒十萬斛
桃花樹樹驕春風長房小兒錯狡獪三試不過同沙蟲
我今但入不肯出一醉天地無終窮
放歌贈子相考功出参閩省
自從上帝與富媪不相得展鰲一足摧一極黃河漰&KR0008;
向西北赤水妖株掃奎壁天下文章奪顔色君不見歷
下生爾時脫屣辭承明道傍黃綬不肯跪刺史刺促慚
顔赬吳郎楚狂人鳳歌往往嘲公卿朝來襆被門下省
交游頃刻藏其名丈夫得失為龍蛇精靈變化空咨嗟
君不見王世貞其人口吻俱烟霞令袴鐡裲襠守東海
探丸殺吏紛如麻綠沈槍頭雪生花腰間有骨不自保
屈曲脂韋竟誰道欲詣扶桑數紅日可向中原照顛倒
數子豈不甘沉淪長安城中一宗臣酒酣擊筑氣益振
高歌四座空無人怳如玉山映秋旻句成不知有鬼神
翩然黃鵠離天津要驅媧石繡七閩霓為車風為馬張
石帆槌河鼓叱來武夷君余與汝細數崇峯三十六一
一峯尖鳳凰舞只今西太華東岱宗兩山壁立峙太古
不知南天竟何力誰撐柱乃今知有武夷之顛高巉嵒
使君為益千仞巖不憂嶽神上相讒世貞昔東遷宗也
遺之寳劔篇試彈蒯緱歌歌曲未竟風冷然玄商起眦
眦盡裂回光滔蕩難識察遂令人間三尺鐵夜夜星辰
莾回列我欲還君劔報君詩恐君試過延津道化作雙
龍乘雨飛
民兵行
竹皮之冠雙鶡尾繡箙雕襴插弧矢匣中濙濙三尺水
馬蹄縱横雪花起鯨波如山蕩南紀壯士肯作尋常死
使君捫腹千卷書那能血摑黃金魚去時拜跪何足道
回時使君應不如
為俞使君賦紫雲裘
誰割五朵雲裁為使君裘使君自是補天手天孫奪巧
霓裳愁憶初裘敝西出秦棄繻頗畏關頭嗔蒼皇五羖
未稱意蹉跎一綈愁故人風塵變化在反掌雙熊却抱
殷朱輪誰言漢家貂不足翠羽明璫插晴陸九重忽念
東征寒逡廵捧自黃金屋玄莵雪花大於席千嶂廻颷
咽哀角老上窮廬匿河渚蘇卿旄節凋沙漠芙蓉秀澁
鐡如意葡萄晝冰銀鑿落使君披裘出按塞怳若青陽
照幽朔珠羈玉控汗血肥錦鞲絡臂腰師比降人偶立
聽指揮三軍頓其温挾纊天子不廢高垂衣只今平明
登紫微如花笑擁如雲歸酌君酒為君壽周家翠鳳竟
何在孟嘗狐白那能守我有羊皮差勝君桐江已落垂
綸叟
醉後信口便成九韻
王生勸汝一杯酒自古英雄落人手冠星飯露竟何限
馬足車輪為誰久昨者磬折少年前顧影俄然見老醜
枵腹晨昏不得謝歸來倉皇詈其婦新詩賦就揜關讀
風雷為我排晴晝千秋受驅萬象役曹劉失魄揚馬走
但使古人百不欺笑任雌黃世間口吳江蓴鱸觧秋熟
七尺尚屬王生有
李于鱗罷官歌
人間竒事竟何限李生掉頭西出關金魚紫衫擲中道
曳耒長耕歷下山巨靈高掌摭不住玉女噏囈愁雲鬟
以東嶽海奮生色星河錯落雄其間雕鎪萬象抉元氣
從此天公不得閒詞場鴈行忝王李悵望逸翮胡由攀
燕京冠蓋但&KR1005;嵲狂夫往事猶能說酒歌哀絃下風雨
劔舞急調排虹霓謝榛十詩九不道布衣吾儕甘折節
鳳凰池頭失傲吏餘子散作中原别已許骯髒驕青雲
復將飄零鬭白雪雖其遠遊足暢意五斗往往摧余舌
嗚呼李生太竒絶贈生兩丸弄千秋騎一黃鵠覽九州
君不見古來豪傑多自量屈宋焉敢兼巢由
大雨行
祝融朱鞭騎赤兕礫石蒸波汗欲死誰令屏翳走天末
笞雙驕龍立海水鰲轉翻平大陸顛槎廻倒見銀河底
先生此時映簾坐絺衣悉窣凉颷起新篘嘈嘈泣相語
先生鯨吸從此始缻中湖目將破顔道傍禾頭漸生耳
先生起為屏翳約三日一來來即止布糓罷唱催登場
莫遣耕夫怨秋耒
放歌答張助甫吏部
宗生自出尚書省嵇氏罷草絶交篇長安項領勝培塿
使君腰腹為杯棬青州之城如斗大縱有微言誰為宣
烏聲啞啞詈鸑鷟謂爾枳棘不足憐衣裳五色亦楚楚
吉凶豈與人間權武昌不羞官長跪歷下但守妻兒眠
此物居然在吾世遇之不得空茫然何來青鳥銜一札
似是榖城黃石編虹電繚綟出其表風雨却過龍蛇顛
不道加飱長相憶但道上下三千年頃從宗生隲王子
謂起腐令兼青蓮斯言太重吾豈敢後生頗畏前人賢
君携琅玕坐斗柄九關虎豹愁睊睊世途反覆日千變
不信但看滄浪天丈夫故有青雲手慎勿苦語衆今傳
還君此札一大笑野人早莫南山田
讀胡侍鴻臚詩有感因遺其從子邑博叔才
十年但耳胡鴻臚鴻臚之墓三草枯世人自失鳳凰羽
此日滿把驪龍珠雖於風雅未縣合往往時材骨格殊
辭官著書欲何作書成不換囊青蚨牀頭一綈酒家共
缻中半菽時有無齊名關西者誰子肯放白雪驕巴歈
中丞冠峩鐡獬豸遼陽馬被貂襜褕胡家豈無䨇玉樹
或摧秋霰今窮途嗚呼胡生慎莫學汝伯汝伯文章老
成癖不見山雞敢鳳鳴且向人間鬭毛色封侯拜相在
一言枉殺書生萬言策
醉後信口勸客飲
今日為客挂却頭上豸觧我腰間魚簪纓縲紲不足道
形骸土木終何如少年彈碁六博兼摴蒱一一將置前
庭除與客遞起為歡娛東流之水西上艫世人自賢吾
自愚客不見洛陽蘇生惡少年開口造化俱無權横六
黃金五車裂總為城南二頃田客不見魏齊聲勢同山
丘厠中死人斷君頭黥徒馬食相堂下當時溺者秦應
侯人生反覆難預期精靈一别千憂隨請看草木有榮
悴榮者何恩怨者誰丈夫不能齷齪權門取榮貴驅遣
七尺供妻子又不能仰面看屋梁萬歲千秋亦如此濁
涇清渭何能理先生一言客記取拍浮酒船吾足矣
走筆惱徐汀州入計
爾時邢州侯伏謁上帝前稱友四五臣各自操其權清
狂在膏肓一切不受痊朝擁紅鷫鸘夕挂酒罏邊北斗
神漿竭南斗為相延大呼陽春倡忽惱天公眠擿令巨
鰲走漂淪衆神僊嶽分太古色海吐齊州烟君今五馬
去亦自稱朝天回首閶闔空其臣誰復然乃知宇宙能
作態風雨一度三千年
于鱗遺苦酒瓜醬夜醉放歌戲用為報
朝對雲門雪隠如兩玉山時無一杯飲何以俱頽然平
頭大奴尺一書戟之不得中庭趨青絲提䋲白玉壺鬱
金香奪銀酡酥沉瓜片片芍藥醬壓來纖甲㾗珊瑚削
瓜進酒咍不止謂我卒當以樂死雪花為茵不肯寒夜
半歌聲劔波起蘭缸煢煢漏丁丁罷舞起看頭上星南
有匏瓜北有斗碧霞之脯天公酒虛名誤人竟何有安
期生閉女口瓜出蔡姬酒李侯八千年來汝得否
慰明卿再謫長短歌二章和李于鱗
明堂堂成不見帝十二牧伯朝逡廵丞相肩輿入内殿
搖筆一掃三千人王生束裝視黜籍乃見武昌吳國倫
無官可謫左已久有地足徙恩仍新甘泉諸貴氣成雲
吳也亦是甘泉臣小臣無狀業萬死尚許短檄隨風塵
長沙坐中止鵩鳥魯東門外悲麒麟何方魑魅不撫掌
何處猿猱不鼓脣李侯杜門十月矣唶女再黜奚其陳
此時尺一馳南康府主揶揄目吳郎卷衣大笑出府舍
一舸乘風上武昌匡廬五老宛相揖長江九𣲖流飛觴
歸來蕭條四壁立大婦誶罵小婦傷女等徒稱絃金石
豈無宗徐李與王時從處士誇鸚鵡可捄文君典鷫鸘
何物故人能見負却令妻子徇文章啼寒泣饑苦未已
東馳西竄窮遐荒燕中炊米若炊玉公田種秫不種秔
貢家車馬誰與買季子貂裘胡計藏解道人間富官職
女豈不念頭上霜吳郎欲答答不得王生請為歌夙昔
日者歲之丙辰前五星猶聞在奎壁片語高呼白雪飛
寸心肯讓青雲色吾宗少年強解事吳郎目攝遺其舄
豈唯吳郎衆辟易但語吾曹少堅敵司空撾鼓盡裸袒
武安行酒半膝席小兒僅呼楊德祖一錢可擬程不識
倘聞曹中理公事君其且看西山碧故知萬變同翻手
風雨青天晝能吼遺舄少年坐上坐誰哉捧案前奔走
世人榮辱強相制吾軰行藏終自取妻子寧須饒遠略
且用七尺餌其口即使女官更削盡豫章男子得活不
女乏江陵千樹橘來共吳門千畦韭耕盡要離墓上雲
洗眼看他竟何有
其二
嗚呼吳郎似不欲女人間住畢竟何方可容女造物由
來有深意丈夫未必終窮苦屈家老翁錯解事強作區
區不平語迷魂大招招不得鼪鼯對啼江上雨魚腹脂
消骨何在海内文章竟歸楚湘山九疑江九派天地為
之尚吞吐回首當時一子蘭澌流草沒施荒烟英雄七
尺本有托斷不俯受凡人憐吳郎未買南山田拂衣且
登五嶽顛倘有韓衆授丹訣入口白日昇青天不然來
訪王與李片語共作三千年男兒死則有死耳安能再
辱咸陽之道邊噫嘻勸君歸去者誰子其人折腰車馬
前
送陳副使罷官還蜀
陳侯不願二千石西望三巴鬢為白臺中解綬欲生還
御史下堂相苦廹薦書空自滿承明紫馬翩然辭帝京
河東股肱任爾毁山人腰骨今殊輕却過九折廻車地
大笑當時叱馭生為問君恩竟多少無煩令伯陳情表
郫筒酒底東風寬卭竹杖頭明月小更羡春鷄問寢歸
支頥坐對峨眉曉
過張吏部留題
君家屏風五尺雪上有顛蓑跡盤鬱麈尾蠨蛸半壁垂
胡牀以外無長物使君酒聖誰當敵新豐釅奪梨花色
飲酣不識袁彦道布帽已染吳興墨金壺丁丁水欲盡
臨行擲杯意難忍安能三日不相過令我真成輕薄尹
歌送董僉事之大同
盤雕錦袍鐡䯀驄繡旗雙颭桃花紅董家南塘聊一出
萬舸不敢乘春風徤兒百戰髓力盡天子高卧咸陽宫
撫髀之對何匆匆誰奪我公向雲中南粤王頭闕下矣
六臝北首穹廬空代人巷賀吳人哭安得分身來救儂
劔歌大白須滿飲天下健者唯董公嗚呼天下健者唯
董公
即事有感寄故張職方
燕中冰雪正磊砢行人馬頭日駊騀别駕那辭廣柳車
中丞且進琅璫鎻牙旗甲帳少輝光玉筯紅顔泣數行
如澠酒在不得醉悔不潦倒尚書郎
夜過前中丞翟廷獻飲醉作
翟公之門雀可羅五馬焉用長經過丈夫意氣偶相許
不惜葡萄千石多君家食單况無敵蒸餅能為十字坼
鳬臇金縷壓鵝黃蠏擘霜螯勝熊白洛城可數飲乳豚
安定虚傳噎鳩麥問君行年七十強紅顔綠鬢䨇瞳方
手談意彄盡竒品高歌激塵飛遶梁一杯一曲殊未已
殘月千門夜如水欲别無勞問姓名其人高陽酒徒耳
即事書懷二章
四十不足三十餘如何輙擁連城居以茲但飲淄流水
不敢時通政府書旦暮移文如濕束東西手板同驅逐
何武公然欲露章山濤久矣忘除目寧使鮫龍困螻蟻
豈容燕雀知鴻鵠任他牙爪日紛紛難向青山攫白雲
我自安排容足處裁詩先屬太茅君
其二
十年對客歸去來往往坐被商山咍使君嚄唶不自了
知我者誰御史哉吳中風土殊不惡葑田雖微給衣藥
那能請急淹歲時便可逃榮老丘壑驃騎終輸第五名
僕射難勝酒杯樂躬耕手釣驕未能學書學劒慵無成
唯應侍膳春朝後飽看雲霞弄太清
翁中丞南廵歌
自公之昔除煩苛規調如山芻粟多居人漸徙虎豹穴
大海欲戢鯨鯢波片言齟齬輙投劾安石不出蒼生何
歸來束書四壁立豈有蠟屐雙青蛾若耶若鏡不足釣
抱膝時時聞嘯歌夷德雖輕猶未厭以茲頗晩山公薦
西汎三江奏春雪南馳五嶺開炎霰漢筴恒餘圮上編
齊書尚鬱聊成箭今年五月天山定聖主推輪飛六傳
中丞獬廌鐡作冠宣室麒麟玉為殿輕裘緩帶來東吳
妖氛却掃旄頭孤星辰莽動鐡如意風雨長鳴金僕姑
拊循三軍挾貉纊惕息諸將昂虬鬚餘皇萬艘颶驅葉
組練千重霜剪蕪南越王頭挂大白馬蹄撲&KR0609;纍夷俘
兒童抛棄竹馬拜父老不用蔾杖扶我公五載猶一夕
鬢髮全無半莖白寇恂誰借留河内李晟天生為社稷
露章日夜走長安竹宫祠釐動顔色御史趣刻蟠螭印
丞相且畫交龍敕若若雙垂綬青紫萬戶侯兼二千石
牙璋不動画戟横朱幡映奪滄浪清此時王生一游客
步入轅門人盡驚願為十日布衣飲客星倒據三台明
何人可當虚左席捫腹無踰於此生孟堅好推勒石頌
仲宣愧殺從軍行公猶未發我未去丈夫有志事竟成
大鵬尺鷃各有適不廢萬古俱垂名
歌贈邢先軰
邢郎眼如紫石稜自云昔者師神僧胡牀踞坐鐡如意
一一空青指玉䋲紫微坐中金不收熒惑莽動心為愁
天公瞶瞶雙眼合天上星辰俱倒流安得叱長虹化銀
橋與君上㪺取璚波灌白榆業風千歲無排蕩歸來北
斗挹神漿更有匏瓜可摘嘗莫槌河鼓驚閶闔只向機
頭請七襄
荆玉篇
君不見道傍石精光自繚繞夜夜天中屬白虹時時海
上來丹鳥卞生持抱入昭關願學虞廷一獻環沂水未
應輸若水崑山不敢傲荆山祝宗虛聞誇祭餙太史那
能上占式未必君廷俱宋相其奈工師有周客回首羣
靈盡黯然龍文欲吐咽蒼烟璠䃉首列烏綈几對此云
何不可憐智矣如葵能衛足問君泣足還泣玉竊比東
門獨角麐寧言使者空籠鵠君王三聽未為勞好向昆
吾問寳刀煜煜陽烏升碧漢亭亭魄兔浴銀濤捧出傾
城動顔色隋珠越鏐咸辟易共道應償十五城何須更
愛二千石膝行向前中自傷野人焉敢食陵陽唯憑寄
語樂正子三月胡為不下堂(樂府謂玉人者樂正子也)
題十八學士春宴圖
梁園碧筠瀟湘玉小山叢枝綴金粟天公驅龍耨秦土
移入秦王天策府虬髯主人馬上客手摑中原血華赤
芸氛霏霏講初罷獅子驄頭散鞭喏軟羅半臂春風偏
十八奚駒嘶紫烟玉酥宫㾗纖月甲銀甕戈書小黃押
大槽亂拍真珠流葡萄就煖沈香蚪琵琶掩瑰鵾雞促
聲聲破陣秦王曲羲輪半舂啟明曜萊公起舞密公笑
就中小薛醉隗俄龍門老師奈若何太子宫前演雞戟
銅馬時時囓荆棘諸君詰朝且虚左雋州流人來上坐
承大司馬濮陽蘇公惠覽詩集率爾有酬
青門耕烟一老臣黃石赤松先後身天書姓名隸琬琰
何足道哉漢麒麟自譜游僊度紅玉鳳笙雲璈宛相屬
猶有軍中突厥塩汚他半部清商曲
其二
蘇家五言李少卿半割漢語歸王庭昨埽祁連併收得
奚珠錯落珊瑚明焉支山頭湛盧紫仰劃天河赤璚水
寫作人間龍鳳鳴一洗千秋濮中耳
悵悵行聞吳明卿至遺之
憶昔彈冠事明主奕奕軒車走環堵雄白那能守一身
雌黃直是論千古當時意氣迥堪憐家難飄零燕市邊
乞食監河無羡粟槖饘深室不論錢驃騎沉沉似九閽
低頭搶地欲銷魂生男未免倉公辱失勢方知獄吏尊
吞聲餘息還如死削迹何人是知已挂劔空餘落日心
援琴幾廢高山指生平國士定誰如消息經年恨有餘
千回杜曲杯前夢一字衡陽鴈外書野夫昨夜驚耳熱
聞有金明雨中轍青鏡嬋娟欲奮飛掩淚沉吟更愁絶
吳明卿以再調至京值余方事家難不數數見也
于其行聊以擬古歌二章贈之南冠楚音相對歔
欷無復易水慷慨之致繇才氣都盡耳
薰風如飴晝履霜之子何役向河梁哀鴻摧弦離披翔
有似游子不獲寧往遘千緒結中腸欲言未言以彷徨
浮雲踟蹰鑒我傷誰言無情不見明連城如山拉然崩
穿墉嘯莾伏豺狼鬼車旦鳴獝猖狂嗟嗟獨留殢高堂
黃河濁流限清湘子今胡為厭故疆
其二
浮雲淡淡日就淪請室漫漫何時晨我欲偕子𦕈無因
美人如花玉為顔妙舞黃鵠體僊僊何以當笑黃金千
衆女謠諑令親疎失身為君君不愉空房迢迢清夜徂
東鄰棄娃仲卿妻生少不諧常獨棲蘭摧璧隕委塗泥
蘭摧璧隕寧再全君恩雖逝猶當還為君抵節歌盤桓
棧馬當芻意流連仰看北斗正闌干跡往虞來傷肺肝
弇州四部稿卷十八
