弇州四部稿卷一百二十二
明王世貞撰
文部
書牘三十四首
許殿卿
世貞不能即死以累故人煢然在疚而念存之至損機
杼之貺何以為報襄事畢知當稍抑性輔以菜果于鱗
一篇足先公不朽矣此子杜門如昨非足下時相詣不
遂木石耶老親在錮雖終風小息曀靄未消僕間五日
一入侍餘時非塗炭貴門則偃蹇斗室耳間取平生篇
什一二讀之差自吐氣不至作宗子相身後耳四絶句
騷辨之餘音令南冠人讀之那復堪冬事定當勉和上
泗促書甚迫草草不次亮之
又
病中辱損書及前後刻海右倡和集讀之未嘗不爽然
若失也古人重感恩而薄知已乃于鱗與足下兼之矣
夷門長裾無恙鮑山白雪移置梁園中故應當寵王前
席猶記疇曩歴田酒態于鱗岩岩作白眼出嗣宗上僕
亦頽然庶幾叔夜獨足下落穆似山巨源今果貴耳僕
自五月即病病至八月小愈為陽羨之游歸復大病病
至今未己疻痏徧頭面間亦欲效昔人息黔補劓有所
論撰心腹怦怦怔怔不可置思且懼更為造物者所嫉
自己耳吳中好事者為僕刻陽羨諸游稿并所輯徐汝
思詩附覽詩扇一握畫一幀奉佐清燕之賞餘不多具
又
與足下不相聞者兩歲矣數傳足下不良於行甚憂之
乃從廣陵會潘子霓轉運襲勗司訓云足下自厭囂卧
湖上以城府故數稱病耳飲啗不復異疇曩甚慰甚慰
想時時從殷相公作布衣飲也僕有此除乃當事者以
雕蟲拔我念時清恐負知已染指一出家園山水風物
事事殢人行年五十刺促不已欲何為耶于鱗沒遂四
改歲墓草已宿言之腐心兹行深擬枉道一奠因得奉
足下及殷相公杖履而簡書頗迫事體有極捩眼耳者
強自抑耳兹走信歸于鱗梓其家致束芻之奠并相聞
足下異日解綬乘款段而南不妨白雪樓信宿也扇頭
拙語近游戲禪公於兩機並圓遂走筆一報誨何如舟
次不多及善飯自愛
又
得手教滿紙及扇頭諸作讀之怳如玉室金庭人對坐
也轉令人憶于鱗耳詩思乃爾佳想健在坐起能自力
為慰僕忽忽不自意有鄖襄之役臺秩峻加乃造物者
憫我苐與家弟不免乖隔交游滿眼一切散去以此悵
悵耳子與明卿同日推遷差足吐氣玉潤遂未及接談
笑須一叩乃行也少保相公煩為致聲至德州當遣信
相候不一
黎惟敬
念與足下傾蓋招提時也即分手係之人生卒卒若此
賢弟遂射策為郎奉使矣然足下第五之名竟何減驃
騎也僕輶車所經漁陽令支上谷諸邊地南盡燕涉趙
魏之墟邢大夫十日轟飲被髮狂歌覺太行羣峰黯然
矣青州左滄海右岱宗山川莽蒼故是竒地雖戎莽縱
橫尚不廢吾嘯歌也足下來歲偕計吏而北可以其間
訪我有一段人間事欲與足下商之公實子比何似足
下為我問其家人以報每士大夫吏粤者未嘗不諄諄
語公實也然世情誰解者悵然悵然
用晦
不佞自遘家難歸於當世賢豪不復能數數而友人余
德甫書來則亟稱君侯賢私心竊甚慕之及為先子伏
闕上書陳冤賴天之靈與諸公之力得請抵家則君侯
之書幣與所致三詩在長跽誦之清風穆如乃昔人所
謂千里神交應未欺我字字挾風霜君侯家故事不佞
何敢奸之下走雄飛語工氣壯磊落千古至所謂依然
一水未嘗不色沮自失也不佞既倦游頗懷敬微一室
之戀而君侯復屹屹宗正諸條竟乖尚平之托恐握手
遂無復日奈何不佞每讀陳王求自試通親三奏及黃
初諸令良悲其窮乃子桓所稱文章不朽盛事經國大
業則不知季之所得孰與仲多區區富貴若飄風驚電
君侯與不佞共勉之耳此意煩示德甫徐憲使人去迫
有近稿不暇錄呈扇詩極倉卒為懷笥之玷麾擲可也
又
顓使來致所為先君奠章輓歌時僕勉襄大事稍畢還
越而除書至獲以便道歸即奏之松栢間哀飈䬃然而
勁乎乃霜霰簌簌下矣外賢兄所示秘事三紙向者雖
得其說而不詳今益了了腐心之痛千古不朽又辱賢
兄為記表之此何異朱勃白新息侯書感恩地下矣德
甫向足下酬往差不落寞新詩爽朗矯健德甫雖老將
覺時時三舍吳士致二君子意欲僕序芙蓉社吟稿揮
冗強為命筆併見委諸題一一完訖獨近來甚懶臨池
不免傷繭耳損餉杯四種種有致而陶羽宣魚尤精絶
方浮沈高陽社中得此便是華胥乘駟快不可言僕宦
興索莫已上書乞骸其詳具德甫書中不復贅春寒時
襲人珍飯自愛
又
得足下所損書及詩讀之令人感結胸臆涕涔涔下也
先太夫人拜生芻之貺則不肖心磔已且銘之矣不肖
所謂兩臺投劾者計必果請矣而不獲請南牀白簡必
行矣而不竟行造物者豈故周召我耶嗟嗟丈夫亦安
能再辱也足下期欲以新正謁太嶽汎峩舸長江中屐
齒徧吳諸山而後訪我壯則壯矣不至困宗正條以為
長者憂否縱魚服自匿紫氣能不東行也小祗園水竹
日益成趣所增置丘島樓觀臺榭水木芙蓉之屬似非
復人間境亦欲得奇士見枉不為辱耳寄來近稿俊逸
朗爽老手斵輪宛然吳郡濟南堂室也始濟南報德甫
書以大江以西一人者計其時未有用晦也濟南在當
不復作此語耳鄙人乃有云七言近體不易撰然近則
近之五言古易藏拙然愈近愈遠謹以獻足下為溲勃
之用損餉細絨珍於復陶茶甌沈水香皆是高齋精品
一一領訖所委四扇一長箋四紙皆勉爾塞白臨池之
技實不如我家弟也吳士奄忽藁葬異鄉少婦行去帷
矣可歎可歎
又
向諭子長壯游之興固竒之然亦疑之君家宗侯意亦
爾知不成行矣不唯小祗園泉石神沮吳下諸名勝在
在自失中山東阿之歎千載若新武昌朱邸已閉德甫
當遂高枕向所云其人雖長者安能於格外待國士耶
又
二陸歸得手教累紙又拜雅貺因得聞龍沙公萬福足
下吟思日益勝不肖羣從中表小有意者皆入佳句中
一何幸也二生萬里干謁為毛知客所窘非足下當立
槁矣僕比游洞庭兩山間覽太湖之勝歸坐小祗園覺
天池槍榆各自有趣以此知南華生非欺我者恨不令
足下共之耳元春畫筆驟入妙欲令一探南中山水歸
拈伯虎徵仲兩瓣香足下試窺一班可也餘情具德甫
書兹不復贅
又
豫章寄書郵素能浮沈獨足下歲再三遣使易若比鄰
友誼若此真令人歎息逾楚憲之補似欲雞肋我於試
事腰帶已減握日令磬折少年前良可笑也不獲已少
出答其意歸計決矣自春入夏無頃刻暇兒騏三試忝
首文氣駸駸步武乃公差足快心足下寄來新詩調甚
高而意旨少散緩文通不應才拙當由應酬苦耳新開
府淩君於足下交厚或能拂拭德甫舊人守文那能於
意外行事耶對客匆匆作報不一
又
昨有數行及途中雜詩附候吏去計當已徹覽矣今年
楚役實以棘事強我而不為我腰腹面孔計錄中前後
序易義論表五策皆取辦一時拈筆作老博士不休使
相如毫腐何以應之所取兩三楚名士小用作適第得
鄉里書交舊時自零落且驗衰相漸現倘得稍量移即
緣此歸卧耳德甫復爾抱影司空見慣不辦格外行事
新中丞或稍強人意兹因便往錄塵覽幸賜指教不一
穆敬甫
不肖孤始聞執事於朱司空也蓋色飛焉以為羊角晏
平在下風矣旣復得侍顔色於東明則又憮然心折也
已又心自喜曰社稷庶幾一日之賴維執事與東泉公
乎居憂間邸報絡繹至而執事郎禮部已丞尚璽已復
郎天官矣則又津津為天下喜也乃不知殿幽之典區
區所不齒於南牀而不遂骨省院者賴執事力也有來
自宰公所曰執事指天日以明不肖它二相所來者亦
如之執事豈以一日之愛為不肖報耶抑亦以不肖尚
庶幾可備韈線之用耶而不知其精已銷亡矣雖然國
家以此名抑天下之不職者而執事不欲使不肖有此
名其用情抑何厚也不肖縱老丘壟間其出入日相指
曰是夫也猶夫能自罷者也則何敢一食息忘執事語
云無德不讎不肖之灰冷矣何所用其讐雖然竊有請
也聞天子虚已待某公某公虚已以待執事夫論道之
官兼任統均宅揆以來獨周公耳亦思所以周公其人
乎其心休休焉其如有容焉社稷為悅八荒為度所以
仰答天意者庶幾哉要之相才亦易得耳李太尉桑趙
二中令可鑒也計惟執事能以此言進故敢布其區區
秋氣漸深唯為道為天下自愛
又
春時小僮歸辱報書累紙具悉公所以去國之故且惓
惓於孤有餘愛焉自昨歲見邸報公入考功躍然以喜
也而與家弟語未嘗不彈指歎念公之不能久也夫推
轂賢士長者好盡忠於所恩推心置人腹恢廓自信而
不疑此四者明世之所宜而達士大夫之所喜而今非
其人與時也公於數者類有之且不勝願治之急而驟
以古道望人宜其爾也乃冥鴻逸跡超然物表皭乎不
緇淵蟄觀化時行則行庶幾萬夫之望矣至公之不及
終愛孤乃所以深愛孤也孤生平乏實行竒節萬不足
以望公之一而不幸用薄技有海内名夫名者兼知與
忌而有之公試觀世之知我孰與忌我者多也知我而
譽我者十能勝夫忌我而毁我者一否孤故籌之矣出
不過增人齒頰腥耳頑體粗自支吾苐書畫癖益甚遇
一佳者不惜解衣小祗園奉藏經舊饒水竹邇得鄉間
一殘山欲移之山師見誤增置無已槖為枵然真一愚
公也然令公聞之恐&KR0719;然神飛我泉石間矣時事多奇
與公嚮示靡不讐造物者固號稱修恩怨然自其一二
恩怨外豈無欲為社稷進賢退不肖心而所怨之人相
援其近似者俾自疑而長引所恩之人退而各修其恩
怨恩日以蔓而怨日以深今舊德解體新進競用國事
固不知其底止也偶為公一及之尋捫舌矣蔡使君行
聊附此此君待我厚棹楔雖力辭之然未嘗不感其意
也扇頭四詩聊見仰止
與石拱辰
春間蔣令自貴地來拜手教之貺興感念存所云葉公
之似時亦微聞之旋為物色則它往久矣且跡故不及
下邑也蔡使君來復得承起居之詳公方林居内觀動
靜天則不以區區人爵嬰念苐海内東山之望鬱而未
伸居周公之地者能一日安乎某不獲自固匹夫之節
畫蛇此出昨歲聞老母病報解綬遄返而罪戾深重一
念未孚竟抱終天之痛雖白簡飾畫不無過情然誨我
至矣造物者固憐而見容此身已付之鹿豕間矣少春
兄入衡地搢紳吐色不才昨謗勞為辯雪至指天畫地
毋乃以我為死骨耶齷齪無能報知己奈何郜君矯矯
差強人意嘗受約束不敢以私請也見間希道意
又
蔡使君人歸拜手教帛貺及扇頭之作甚慰懸佇少春
丈已歸與公耦耕對讀時復觴笑下上千古郝君不百
里而近行窩乘興在步武間真足樂而忘世第令輦上
君子坐失三賢為何等時耳不肖近益治小祗園不減
白香山履道池上它日抱甕其間不失作老圃斥置金
石古文近萬卷咀咏之餘不失作老蠧魚園有佛經一
藏力谻趣闌之而逃焉不失作老衲子足矣足矣所恨
者江左多文士軟美交不得公輩偉人開我三徑耳公
向托為穆太公壽序匆匆未果幸以其履歴來新正&KR0941;
除後首試筆也
又
始兵使所遣人回得報書已又從鄉人所得燕中書蓋
前後皆肝腑也至别紙見喻出處之故於我心有戚戚
焉門下神龍威鳳也不受羈笯翺翔千仞故非淺陋所
可窺必欲自引以報知己則亦未盡當也藉令門下異
日入而禆贊謨猷出而扞圉社稷即不至作殷深源其
在二君子退猶進也戰國策所云智深而勇沈智不深
則露勇不沈則缺符卿散地或留或往皆門下養大勇
時也不佞甫禫服餘疚在衷乃聞有齒及者蓋以雕蟲
之末雞肋我於無競地耳唯門下有以教之扇頭新詠
匪惟夙吐且見雅調屬有俗冗不及詳統祈照亮
張有功
維揚往返俱阻銜杯不謂丞相邸中三日之醉牢落至
此兄與不佞俱非少壯人世幾何悵然悵然萊陽令來
辱教貺遠存東海波臣天上公子記憶也再三手之不
能釋耳牧寺之遷駸駸故物不足為賀但祝兄精神益
彊酒杯詞筆飛揚汗漫令青蓮仙人歲星金馬足矣昨
見張丈人道兄豪致不淺令人肉奮世路縱橫握手未
期奈何奈何李伯承可以日夕也奇人多難得毋輕失
之
梁思伯
念足下以吳生故謬交不佞遂偃然為先太師珠玉之
導令先太師而在其何庸不佞哉語云人貌榮名豈有
既乎僕装已北則聞足下留吳中多長者之游翰墨揮
灑今吳中人稍稍言之矣不佞待罪外臣坐平生宿業
故心甚好之不欲割棄也旦莫計唯有投劾耳昨石揚
州致足下書到始知足下北上無繇走一介問行李也
其以余非人哉書詞披寫懇至兩箑畫極精諸詩翩翩
有致筆亦稱之鄭廣文三絶也前者從子相所得公實
集錄之足下與惟敬後先致善本公實己矣二三君子
無忘延陵心諾可尚也燕中毋苦桂玉否以足下藝能
宜亡所不合政當於項領間柔之耳
與歐楨伯
别足下之二日而梁彦國至又數日而出會知足下曾
過此為之懊歎累日居無何此君謫命亦下矣渠新作
翩翩雖不能如足下大力似未減惟敬許大北京一冷
曹不能容操觚士良可歎也計足下歸治喪略畢異時
游吳之筴定否太湖田亦不薄差足君伏臘也小祗園
成矣坐卧三十年退筆成冢敗甕作丘亦何所負王生
政恐造物妬我一壑耳近緒忽忽僅成贈答彥國二詩
可取看也秋暑漸蠲節惟自愛
又
昨梁彥國行附一書為候不意此兄接淅遂爾空返足
下萬里奔喪衝冒霧露冀天祚純孝久已抵家獲躬敦
葬事徵考淑懿垂之金石有子如此太夫人可瞑矣嚮
所云買田吳中事如何臯橋之傍願復得一寓公與貴
鄉人伯鸞嗣美毋濡滯也暇日覽近集真詞場鉅麗不
復操粤音矣不肖忽忽大祥始買一舟汎太湖登洞庭
兩峯與靈威丈人鬭石室中省黃綺遺跡令人飄飄有
遺世意歸擬杜門作倒挂鳥而為遠客如思伯輩所撓
香未及竟吐遠近徵文人如責博進何以堪之思伯故
自佳畫復竒長里中生如張元春為渠將去恐嶺南人
驟增梁氏價也對客草草不悉劇寒計南土稍暖強粥
自愛
與張羽王
虎丘之餞盡郡中諸名勝而府公屈行而信布衣之交
便是千古竒勝惜僕非其人耳舟中小間讀新詩語語
擊節藍田嘉州入室而才情恒有餘小引叙致拙宦宛
曲已堪酸鼻不知安仁越石見之當何如耳僕生平交
游淪落行盡晩乃得公私心慰賞中夜獨笑度公亦當
然否也二詩極宜佳而為公私冗沓若春困囈語可恨
可恨所委俟前途小間當命觚恐亦不免小巫之索種
種之情容於燕市傾倒不一
袁魯望
履善來盛誇足下同泛石湖之檝分韻角險當時頗亦
一念王生否濁醪對榻曾未及期便若九秋之隔中間
耳目新詭變故百出宛然足堪半冊史記也僕一懶措
大耳造物者何意故以案牘應酬困之若比丘操屠刀
靜女習倚門知者憐其非素不知者笑其非似袁仲足
下湖山無恙耕釣粗給涵濡六藝之場夷猶亡是非之
鄉此樂何限履善别致迪功五集云出足下家梓人僕
向讀其詩謂如六翮摶風三危吸露快爽種種不可名
狀此集殊多下乘惡趣大抵六朝時沿晩唐以此標飾
迪功如出狐白之裘而益羊鞟也昔人得魏收文輙投
水曰吾為魏公藏拙此非真愛魏公人也以為不愛魏
公不可足下果徐氏忠臣宜急謝剞劂留迪功前集名
世之語豈在多哉僕欲與迪功結地下之知期足下不
朽之業其幸垂照
又
過吳閶得足下捷報喜劇不能言唯與家弟盤舞稱快
事快事至夜分而已世路清夷勉旃自愛公車射策當
無出仲舒右第二十年行秘書入木天恐鮮竒冊可讀
者又蟠螭桃花色野人獨享無緣分奉以此二事為小
恨耳舍姪亦遂附驥尾衰宗遘此畊釣之業度不至失
所矣熙甫名士落魄見收何世之饒伯樂也華存叔所
附此紙并惡詩扇頭見憶後不免破例時時作長安書
奈何餘容嗣悉
又
歲杪承手教累紙惓惓之懷怳焉若面清曹多暇望實
益進為故人光重比歸者傳二三大老意推轂良厪以
故與老母計之強舍弟一行答其意旣而自悔其愛弟
不若愛身之甚也得邸報大事已可見吾黨好立名過
於激發遂開殆辱之端南牙北司勢若水火當事者勉
強調停智力俱困伏戎之莽伺間竊發其禍不但熙豐
而已也區區此身幸猶在樊籠外兩園花事日新佐以
醇酒坐卧萬卷中作老蠧魚大堪送日齋中一扁曰半
完此言非兄不敢以道也先君鄉賢事已得請於兩臺
矣想學院亦無阻拜兄之惠得列於爼豆間可藉手以
見地下輓章猶望留神春氣嚮和強飯自愛
周叔夜
過清源值執事病謝客然強起為我握麈尾下榻忘昃
情何可言諸篇妙者可錯置班史中僕雖效丹鉛無當
窾政恐足下發於機反自不解所以耳少保相公偶以
燕接口執事不置然非私其鄉人也平度尸而祝之固
當水衡一曹事胡赫赫耶固知功名損治郡非竒人矣
已别足下以冬初赴官訊諜滿案都不了了此狂書生
效也足下勉僕以少陵孟堅甚荷援引僕自授管竊有
志焉然微為近之漸覺不類此可與知者道也至謂僕
書可習蘇黃乃誤矣迨立之年數影不足安能向研池
傍逐小兒輩塗雅假僕少窺進一步令千載後惡札揮
映亦奚讓吾家右軍大令也見方君希致聲與執事聚
首風塵中差足樂于鱗請郡索居更瞶瞶方散客燒燭
醉書欹斜且未竟所吐尚容嗣申
又
楚中莽曠饒山水足下弭節三湘放奏九辨令郢雪益
輝巫雨流潤不大竒快也吾家太夫人來吾扶病移居
書室如斗大閴寂可人病不能就足下語可見就不
又
垂死後别吾兄不意復得握符節稱使者長安中風濤
洶洶一葉下上分魚腹矣又不意不即禦魑魅而稱東
藩之臣也念吾與兄隸事揚扢風雅慷慨世故無足難
者獨兄出入為循吏所至有神明稱而弟齷齪刀筆間
蓬垢而涉妬女之津不免風雨良可歎也昨來理槖中
裝得後先醜作詩賦雜文得三十卷稍加刪定以供後
來覆瓿耳非兄骨肉垂念不敢以聞李東昌昨得一書
卷恨弟詩語譏其政績可發一大笑也遇不解人無復
奈何須兄小與釋之不一
袁履善
足下皇華之暇登太山望溟渤攬轡鳬繹之墟追弔往
勝錄成詩章惠而教我珍重珍重足下舍我去朝夕索
焉延頸望西山雲氣身在塵土無由飛越兄以朗博之
素際兹大觀心目更拓齊物俯世弟何敢窺其涘哉計
使事畢當得取便歸省泖湖魚鳥不驚春舫林泉秘人
逍遙相羊身漸自遠弟近亦有于鱗可兒也快不令足
下共之象玄遂得留自是君身有仙骨世人那得知其
故一笑
又
足下書寓上事人也則叙契闊陳喪亂宛然握手矣足
下謂從賊中來饘粥都廢仕路刺促荆棘眼底至喻於
蟹蚌醯雞亦大悲哉雖然此寧獨足下也某風雨之椽
再辱賊手被髮燕市中復失貴人色眈眈虎視故有槐
簡不敢棄之候作逐客用耳間一攬鏡鬒髮驟改䝟貐
縱橫黔首失素秦晉之間嶽徙地拆但恐一旦不待無
以寄吾區區日夜仰面看屋梁未給也吳明卿曾一寄
吾詩古來薄命婦不肯悔蛾眉吾讀之泫爾涕淚也足
下毋以時薄而自矜束長安中縱乏僕與李于鱗寧不
有屈氏纍盲老公腐令之屬卧足下几席間乎勉旃自
愛風塵之際毋深談勖之而已
又
從郵中得報書讀之移刻乃盡足下尺牘無孫孔璋至
於叙致時態評隲文體宛然如覿足下畏長安塵汚人
耶即一旦奉除書腰膂亦奚復可堪耳僕所以旦夜劌
刻不休者欲於身後結一段緣不敢持此博人間快意
事足下為我不平良厚古所稱知已未也楊祠部峻修
時出故不作僕騃聞有家變不識果否止酒選友四字
箴也遂當粘置屋壁間以充韋弦之佩高士贊效顰俞
生便不能當足下意然自質勝也試再覽之所須漢書
從别致上
又
與足下别且十二載不意復得握手鬢鬚盡改銀艾如
故足下落落穆穆意甚安之然世常有執其咎者重以
牷醴之奠施於先几足下泫然使僕肝腑中裂不能措
謝高飲三日蕭關暝步風馭倏忽有無間意悵然不自
得久之即擬飛单舸一叩首堂下而意殊有所避次且
躑躅遷期改途今竟不得東矣足下念我於形跡之外
可也兹謹走一介致不腆之幣薄有肴核佐二尊人歡
其付之記室足下以何日北上僕雖谻尚能操壺酒豚
蹄百里之外世路漸夷努力自愛僕幽灰在谷無所受
暖足下勿憐存之而已餘情寄扇頭時冀揮握以表區
區
楊祠部
再寄書執事并陋作見情竟恝然不報豈京師人類爾
耶出沒獄吏間如苦海每念欲得張華陸倕之流與下
上今古則益恨曩時不旦夕執事向教索廖宰誌可兩
日後得也某秋杪了役欲來春以微罪行豐草長林無
復羈笯矣苐江南無尺寸地著雙屐奈何奈何
又
每一上牘人回輙得兄教念我良至又時時動拂衣興
春卿署中持酒杯課花鳥耳亦足薄兄宦情耶某不曉
事書生耳鉛槧之業雖枘鑿時態心愈好之案牘作苦
偷息吟咏昨理髮得三十莖許白者悵然久之有盡之
年更可授他人手磨弄耶三輔獄畢傳歸從漁陽旁小
邑就山僧乞藏經讀一遍足矣不復理向時眉眼見貴
人也勉旃醇酎足暢毋多談
弇州四部稿卷一百二十二
