弇州續稿卷九十四
明王世貞撰
文部
墓誌銘
資德大夫南京兵部尚書參贊機務東沙張公墓
誌銘
大司馬公之卒也以萬歷丁丑九月而其生以弘治庚
申生之夕王父贈司馬公夢龍瑞最後公夢游岱嶽而
病病踰月卒公夀七十有八年成進士負大人名者五
十有五年盖終始感異夢云而公生好持文章柄進退
今古而間與其伯子邦仁指屈今人而古其文者某某
則不佞與一焉屬先大夫之葬也而公誄之至是邦仁
輩卜仲冬舉公魄大歸於某地而贄帛以沈太史一貫
之状輔公所自述與余宗伯有丁沈山人明臣王太學
穉登余貢士寅之傳四而請志若銘曰公之遺意也夫
公知己也且有先大夫之誄在即公大歸而貞不肖懼
不成勞於窀穸何敢以椎弗稱辭按状公張姓諱時徹
字惟静别號東沙子其先為宋魏國忠獻公浚傳子明
公栻又四傳而為原徙於鄞原生紳紳生儒儒生惠惠
生迎迎生叔誼叔誼生公曮是為贈司馬公贈司馬有
三子其季曰緒是為封膳部公其贈亦司馬娶沈太淑
人而生公亦有三子公其長也公之先世世受農至贈
司馬公緒始受儒當公生而族子文定公邦竒長於公
十六歲既蚤讀中秘書以經術行誼稱天下而識公於
踰髫時曰叔父而其代興哉當是時公雖内敏而状嘿
嘿贈司馬初弗省也以就外傅日授書數百言輒誦益
之輒又誦又強以十日所當授書益之輒又誦然尚弗
省也自文定公之異之而稍試以制舉業則愈大奇公
乃進以天人鴻略經傳微指與兩京諸名家言甫十四
試於郡郡守林公富私少之既試而後喜曰勉之不為
少也自是試輒利遂抗顔塾師席弟子有倍年者矣二
十舉於鄉明年絀禮部游吳中吳中弟子益進又三年
登進士授南京膳部主事久之進武庫員外郎還復為
儀制郎中公之在南京八年所所當皆天下豪傑若吕
仲木鄒謙之王子崇顧武祥輩爭折節下公公以詞賦
名籍甚南北而自其與諸公游則稍欲進之為德功矣
己乃陞秩按察副使督江西學政公才高有所掄薦於
諸生中去皆取大科為時顯臣而不能無汰斥大指欲
以裁冒士服而農賈實者江西為貴臣藪諸造請一切
報罷以是不能無嗛意會九廟灾嗾言官論調公公笑
曰一博士長應天道耶然所坐益白乃補山東以故官
飭治臨清兵備人或風公盍少徇者公不荅至則益持
風裁罷去使客額外供重錦文罽自遠日坐堂皇諸姦
纍蝟集為剖决立盡而加抶其匿實者曰若罪當某某
律以匿實故抶也自是纍不待讞吐矣公時時申束約
境上諸干掫者無得容尺刃寸鏃入境不則立死汝以
故竟公任毋剽攻警所部稱治轉福建右参政道務素
稱簡諸好以卧養高公謂吏弊什百衷我我何卧為乃
自勤力為政閩徭故無凖公衡之因著徭書以式來者
胡氏子孤而富且出母子也宗人交質為非子因賂吏
摘赤籍以戍困之獄公立為辯其枉閩人稱之積四歲
不遷時文定公方掌銓乃以嫌故既稍遷按察司又為
雲南州邑纍故之省論决免者歸時賕夷道剽之去公
白御史留寘臬獄官為粥食之毋聽自炊纍自是毋他
警霑益夷保贇淫於女守殺人如麻雖就逮以行萬金
間莫决公令受辭竟即撲殺之指揮范俊老而舉婢子
弟傑誘其子以嬉刺而瞽之訟於官謂是瞽也而非俊
子俊老不能子官莫辯公謂傑若利俊指揮耶而忍肉
一孺子集隣戚證之傑慴伏即寘於理而歸瞽俊李令
者繼妻之女與匠通而令耄弗禁也諸兄恚而毆匠死
其長子出承毆矣御史欲坐謀殺悉下有司捕之家盡
燬公謂是毆也恥淫之謂勇承死之謂義而弗能救而
殘數生者以償一淫死者固請改論毆盡復其諸子沐
黔公釀而怒釀者之抗利也囊三木以徇公道問之曰
禳旱不當釀耳公曰釀無預旱也破而縱之比公遷山
東右布政使黔公以恚故不觴公郊賈人子爭擁觴公
郊且請觴從者曰公不持滇一物行願以此巵酒為公
夀也公之山東而左使以疾請告代視篆夙案如洗吏
自逋復署者五十餘人入提調鄉試錄成文多出公手
俄以贈司馬公喪歸毁瘠如禮服除補湖廣時有楚之
變諸司出入陳兵衛公悉罷去之曰誰敢干天子法也
諸冗散當滿不得去鶉衣而俟命公憫之謂孰非臣子
乎趣吏治移一月而得滿去者百餘人又嘗脱孱吏戍
并釋連坐六百人臺臣無以難也遂遷河南為左布政
使諸内賦者以金至即驗而入之曰毋使居亭鍜工窟
爾也己徵其道理費而官輸之塞曰毋使道路虞爾也
諸王將軍當請祿即籍而封之人自為授受曰毋使國
臣得侵漁爾也即有損吾自任之於是公遷右副都御
史巡撫四川當發諸王將軍盛張樂祖道絡繹數十里
觴且祝曰妻子賴公而飽能繼公畫一者幸矣公行未
至四川而白草番攻䧟堡塞殘禆將人或謂撫之便公
奮曰蜀獷僻不以此時一伸法將柰命吏何察諸將獨
何卿練而武乃密與計發勁兵𢷬之克番塞五十有奇
斬甲首千有竒俘獲五百有奇與降者約稍出賦視内
地捷聞進兵部右侍郎治如故己又平馬猓番賜金綺
己又議平叙瀘蠻尋筴救荒諸省筴獨蜀為最而中蜚
語歸里矣公所中以馭吏莊而待其國臣峻久之起撫
江西其治大約操倣如蜀而加密諸猾黠盗魁漁獄市
者詗得輒杖煞之闔郡為肅罷客供張具所周還不過
升茗算器食尋入為南京刑部右侍郎未上以北警召
入改注兵部當是時大將軍鸞挾重肘腋間而藉寵勢
張甚既已奪商侍郎大節兵又勒使聽約束商公上疏
劾之不勝下獄論死未决而公時時與鸞議左鸞惡之
當出邊挾公從治兵欲遂中公而鸞病疽死反謀發妻
子僇於市於是公念商公冤且當用而會商公所部兵
上書請得復商公為帥公時署部事覆如請閣臣擬亦
如之上大怒謂帥生死繇其部卒耶且責公無君公席
藁待罪閣臣皇恐自劾當同死上乃解僅鐫公二秩而
公以太淑人喪歸上竟念公賢弗深責也予之祭為營
葬且併葬贈司馬云倭寇起東南為躪而南兵部缺尚
書太宰李公默疏起公公服猶未除以國難故墨縗而
從事所論經略事宜章十上俱報可倭有逸而劲者僅
六十人轉闘千里所抵皆奔潰至南京郭外公與大帥
謀發兵出禦之不利事聞當是時權相之子貪既以中
望公不滿而又惡李公遂特勒公致仕公既歸自壮有
餘日得以益肆力於文章所著述不休而文定之為南
大司馬也公繼之僅一紀人以為代興語信哉遂稱兩
大司馬云而後先賈其餘著秇苑聲乃沈君則謂其學
同而歸稍殊文定密而醇公鴻而槩又謂文定長經公
長諸子其然乎哉公間一治農農即倍穫因自署曰上
農夫而所穫即以潤其族黨乃至中外戚毋不被者以
田請予田不能田又問公給作以廬請予廬廬敗又問
公苴葺至再三靡倦色孝友敦睦其共奉家庭間雍容
如也其自居及御子姓臧獲肅如也公成進士而同年
生王祭酒子楊者齒倍於公而來問交曰而吾兄也子
楊死為刻鶴山集善豐考功人翁以貧死為刻考功摘
集善陳提學約之以夭死為勒墓門石刻后岡集凡為
公傳者若明臣若穉登寅皆後進齒卑公為之遜行驩
然交也客能操一觚管口脣囁嚅作吟態者叩之無不
立見且與行弋釣山水張宴授簡又為之治槖而後别
人謂公且近名夫公去國二十四年而少有尉薦者此
其於名豈乏特以不能由臺使監司阼階故然公竟不
以二十四年少尉薦而折大臣節此陳仲舉之所以先
李元禮也人以名擬公者何淺也然至今上聞公訃下
有司諭祭營奏如故事雖不為竟用公所以待大臣禮
至矣公娶於陳生子邦仁官邵武令婦為戴陳卒迺繼
毛側室任生邦伊官順天治中婦為許邦伊都事滿公
進資德階而陳與毛俱贈封夫人任亦得封孺人其次
吳生邦侗郡諸生婦為黃其次王生邦岱聘陳孫男四
子庠婦為艾子序聘袁子雍子朋尚幼孫女三少莊適
屠本元兆奎許楊某順則許沈太噩曾孫男一應崧曾
孫女一伯英公所撰芝園集外集别集若干卷寧波府
志定海縣志若干卷所輯皇明文範若干卷文苑若干
卷俱行世
銘曰東南無垠窮大荒欱月吐日成天章赤堇之金精
而良篤鍾兩公俾張張公神肅然凝且莊其容抑抑材
則揚煜若太阿噴星芒迅如赤蘎騰康莊經營五服膂
力剛冬則日之夏或霜再躓再起帝所詳批鱗抗辭驚
九閶策大司馬提留綱察卒蒐乘唯公長一彼一此為
疆場公擕經綸還故鄉餘憤尚足摧扶桑誰私以晷者
彼蒼仰闢千古成周行右文惜秇齒舌香不辭以手成
津梁羣才赴流趨谷王忽偃赤幟奎欲光公神行天魄
兹藏宜爾子孫熾以昌微言之存夀無疆
通議大夫兵部右侍郎兼都察院右僉都御史竹
墟屠公墓誌銘
國家自成弘以至德靖鄞之屠為大人者三而太保襄
惠公滽其從子曰少保簡肅公僑其又從子曰少司馬
公大山襄惠公之博大簡肅公之正直少司馬公之廉
靖盖天下之人稱焉司馬公雖名位小亞而夀考獨過
之而其為長者尤著屠之得稱甲自無錫徙而季始之
數傳而為襄惠公弟渭則公祖也渭之子偁則公父也
其贈皆如公官偁娶王生公贈淑人繼娶陳封如王而
加太公少敏慧謁襄惠公撫公而歎曰志之吾族所繇
不隤者此兒也盖公十二而母王卒其明年陳歸我又
明年則父封公亦卒陳甫為婦而能母公以義方勖之
公自是讀書工屬文矣公為人秀偉長髯而豐下二十
三舉鄉書明年登進士甲第又明年除知蜀之合州既
平諸父老持酒炙入奉公公人為舉白嚼大臠曰勞苦
諸父老休舍矣諸父老人人喜自謂得屠使君心次日
請間公輒與叩便宜及吏豪奸猾事亡所不傾吐参伍
而行之民大驚以為神州當瞿塘口春漲來囓州公損
奉倡吏民築長堤捍其齒州人便之名屠公隄時有妖
道士李為蠱公掠治之且數百亡損公曰彼能得我念
輒備我以無念行之第趣杖如故道士遂謼謈死杖下
公未及考而以最聞遷南刑部員外郎進署郎中出為
吉安知府時吉之屬邑王尚書學䕫者由選部陟大僚
有子横里中公悉剪其翼子畏而折節為儒生尚書每
語人輒曰使君去我一嚚子而益一賢子仁乎使君哉
人盖兩賢之擢山東按察副使飭徐州兵備徐時新中
寇所至墟莽公綏撫安緝練卒選將遂屹然重南北而
會有甘尚書者與公同年暴貴幸以里中兒為邑曹司
屬公公不能蔽其貪尚書恨之適徐有剽上供盜因疏
著甲令不獲真盜兵使者毋得遷公以是留滯且八年
而政理益著轉其省左参政亡何進廣東按察使尋為
山東右布政使又移福建左公不好為可喜事其治以
務實勝而己而所至有去後思名亦自稍起遂遷都察
院右副都御史巡撫湖廣會蜀貴兵平酉陽叛苖吳黑
等已又獲苖帥捷聞賜金幣當是時分宜相貴用事而
其子世蕃以公連得重地不能毋望報公竟不敢應而
太宰李公默故為南司成有憾於將樂令以屬公公廉
將樂令賢而不無伉矯為保全之令更以薦起工部右
侍郎闕李公顧推公而分宜相更難之會貴州復有苗
警以為公譴詔停祿仍故官自效河北大盜李邦珍與
其妖妻馬三兒等行剽入公地獲之御史胡宗憲謂公
侈其事可贖也公謝弗肯侈而久之朝議合湖廣川貴
為一鎮設大帥公以兵部右侍郎兼僉都御史居之公
乃選將吏蒐卒乘申約束使参將賢以一軍軍苗腋而
誘其黨譚細奴啖之曰以爾酋龍阿仔來者吾官若不
然盡爇若族細奴乃為酒要阿仔醉而縳之立滅龍氏
而龍他衆亦來報譚族亦殱僅細奴以身免公縱悉平
之奏官細奴百戶土帥冉世蕃十六從軍勇而貪欲遽
纂其父位以黃金百斤及他珠寶抵公家公之婦章淑
人力拒之公聞乃錄世蕃轅門杖之百曰汝奸汝父位
而汚我金何也且寄汝頸刃矣諸土帥皆恐悚請命公
留滯久太宰李公時再召心憐之念欲擢公而扼分宜
相乃推公南京兵部右侍郎未上倭難作分宜相乃議
以公仍故官提督大江以南諸軍公為總督時己貳司
馬其遷不當南總督而遷得南己又得提督凡再遷輒
再下又束公死地公時己病歎曰吾身之不䘏如國事
何公至則倭勢益張念内有分宜相而外有倭兵食俱
盡病痰壅不能起南給事中御史論劾公逮繫詔獄且
坐死時簡肅公方總臺事痛公計毋所出而分宜相亦
微憚之不能遽下石上偶以語真人陶仲文曰屠某者
是非若楚撫臣耶曰然是不為我脩潜邸及太和宫者
耶曰然曰趣赦之遂下書勒公歸里公歸日與里中父
老為會滿引曰老臣無状當死賴天子恩不令死賊手
又不死用事者意何以報稱自是申申怡怡者二十五
年而後卒得年八十公居官久所更州郡大鎮不勝計
而問其槖枵如也田宅亡所增益嘗火燬其廬且盡公
笑曰是幸亡可以飽火者獨之先祠三日哭而已居三
載諸公故人醵金與材贈之而始有堂公善詩歌時時
酒間呼筆輒就己竟則棄之不存稿嘗從太和遇異人
得養生術老而不衰忽遘疾嘔逆且革謂其子本畯曰
吾今乃獲終吾聞之古者正終上大恩不見僇而又兩
以詔復我官眘毋乞祭葬吾亡德於鄉毋祀我鄉賢吾
生不能敦交際毋内賻奠生不曉佞佛毋作佛事本畯
泣受命乃葬公於甬江之北原又踰歲而介進士余君
寅之状來乞誌銘王子曰倭事起而吾吳數更帥未始
不以材來者乃未始能以材去何也夫毋論其下中人
即屠公亦不無二後言焉於乎難哉夫倭事起而其帥
得專精神於倭而後責之可也倭未角而財力先困矣
主客反矣上分其畏於大臣下分其虞於大夫士人之
口即屠公之再遷輒再下其志奪而筴無所用之雖良
平奚展焉事迫而後大臣不得不割情以拊來其帥帥
割資以内奉大臣其筴内十七筴外十三是故從容於
文法之外而功自立不然以公之剔歷方面威聲隠然
荒徼者豈虚成也公介不近名貞不違俗榮不色喜詘
不色辱終始一節内外無間盖不佞所稱大人哉嗟乎
分宜相之為忮也李公默王公學䕫之為長者也抑何
徑庭也天子之仁明而乃使仲文者借之以行厚也其
亦可慨也己公子女孫息生卒月日如左銘曰
屠有三大人最後乃為公惠鮮而㓗持以此御家邦居
政不近名歲計有餘充盜宰挾天權恫喝震擊撞公耳
如不聞奔命惟正從出入白刃間竟獲牖下終匪直完
其身志行靡不同屠以政術聞文學迺有隆以逮子本
畯蔚蔚斐其宗皆公所棫檏於前人有光甬江之北原
迴環若蟠龍我銘與蜕俱噓氣雙長虹
中憲大夫都察院右僉都御史白川劉公墓誌銘
劉公者諱景韶字子成崇陽人也盖劉公之葬其父封
員外郎公縉而世貞寔為之誌銘頗詳其先世云公之
始受經也員外公有所感槩督趣之甚迫而貧無書可
受往往從人所借鈔又不給則間行之市肆閱之歸而
闇誦且繹其義至終夜不寢其所屬舉子文亦以臆摹
時式然輒工始試為諸生輒利諸生譁謂公鮮所師授
崇陽令沈顧曰非而曹所知也居無何公遂薦於鄉時
沈猶在令詫曰吾尚以抑之後且是子所謂神授毋事
師也明年絀於南宫其又三年成進士謁選得潮陽令
潮陽故遠而名為饒俗以嚚勝公至首寘其大猾於理
乃次第問俗所利苦而平亭之其大者為除虛賦搜伏
税禁逸鹺導河利築海堤醳滯獄筴郵訾凡十餘事以
次第就理謳謠載道逾四載入為刑部廣東司主事公
前後凡七被薦書當上考而繇郎格人以為屈顧夷然
弗屑也偕其同舍郎濟南李攀龍鄉人高岱魏裳輩切
劘為詩有聲然公間益習㓗法所請讞以精明稱李子
戲曰是日囁嚅者何安所得司空城旦言乎久之虜入
犯都城公以選守安定門時時有密畫佐其長虜退遂
進公署職方員外郎會擴外城公得稍見長睥睨間以
功予實授而忌者用喜事孽公遂以按察僉事兵備貴
州屬峒苗之界貴與蜀者閧議殱與撫孰便公為筴曰
撫未易也殱吾所不忍書不云乎分北三苗姑曉以禍
福而分北之使貴者貴蜀者蜀諸苗帖然所全活萬五
千人而公為四議以上總督馮公岳甚曙遂為撫苗参
議苗之擁囤箐而自以種名者三十六為寨八十三其
魁跳梁錯發公乃與馮公合筴捕誅其尤黠者既奏功
公獨得大酋王黻任宸所上首虜二百餘詔賜白金十
歲俸級一會江南北婁中倭羽檄不時上遂進公按察
副使治兵備江北而李襄敏公遂以中丞節臨之公念
所治與李公皆創府而民久不習兵即賊至而亡所問
弓矢弓矢具矣度不能出一鏃乃請於李公以間行視
要害外地自瓜儀内而如臯北抵掘港皆列水陸戌其
天長寶應則城之繕衝選鋒務為不可勝以待其明年
倭果大上前鋒犯如臯公單騎赴之敕吏士開門以待
不敢逼援兵亦稍稍至公呼諸將歃血而盟書其名衵
服曰是戰也不利我必死之諸將人人奮而會賊據白
浦意欲西公計紿之東而遣諸將據丁堰為三覆躬率
兵掎之公又筴廟灣重地請於李公以大軍軍焉而身
尾賊殱其殿於潘莊賊驟西與遇於余莊復敗之遂敗
賊於馬邏復尾賊於燕莊賊且犯泰興公追之泰興民
争挽公謂急入保赤子賴公而枕公笑曰城而外非赤
子耶且吾在何虞城麾兵前搗賊張家莊走之以李公
檄會兵於廟灣合戰凡四日大敗賊所鹵獲功與李公
當諸將欲置酒高會公曰未也夫三沙之賊不懲南而
懲南之颶也勢且趣我彼覩夫不利北必懲我而我狃
之非勝算也未幾三沙倭果北渡徑趨如臯公率諸將
分道進掩之於仲家園爇其衆賊走鍋團與参將丘陞
追及之陞突前中伏死公併將其兵力戰敗之已戰於
小海灘已戰於劉家橋已戰於白駒海沙各有斬獲賊
窘悉衆趨劉莊食其粟當是時三沙之禆將劉顯以失
律罰自效公器其才力悉中權之勁畀之曰請以賊為
若德顯奮而前公鼓之賊巢潰追殱之於白駒場殆盡
是役也公前後不觧甲者三月餘生獲百斬首三千焚
溺稱之鹵夷器輜重以萬計捷聞上大悦進歲奉級二
賜白金鎰一文綺帛各二遷浙江按察使治兵如故再
論功進歲奉級一白金鎰如之綺帛殺其一亡何遂進
都察院右僉都御史提督軍務巡撫鳳陽諸郡李公之
去督撫僅一得代而公即為政諸所頒勒約束精采有
加於舊當景王之國道淮揚中貴人責供張驛騷甚公
一言中其窽立解去郡邑頌公功德者麕至至為六祠
祠公而公以母汪安人憂解任方日夜哭泣自恨匿軍
旅不獲共事湯藥而御史彈章下矣天子念其功而難
御史言予閒住公既服除杜口不言冤與破倭時事而
日夜治酒食為員外公夀後先事繼毋務得其懽而飭
其羡召所知樂飲時時謂吳子楚材吾嚮者去比部而
職方己又去職方而貴竹也遂不獲從二三子以終不
朽之業二三子且以我燕頷也而從臾我不知其美疢
之也即二三子所不能斳予以一名家言而吾亦不能
不自信然至於今未有成者何也天幸假我以餘日而
竟弁髦之我何以異日見二三子也莊皇帝即位用詔
恩復公官致仕而按楚者李君栻薦公才堪大用李君
故襄敏公子也公歎曰豈其猶能舉過庭語耶吾固恥
名之雖然何敢食德於逝者乃裒襄敏往返軍中札百
餘名之曰感知錄以寄之而竟弗謝也楚材又亟言公
之純孝長者也員外公疾弗食即公亦弗食其籲天未
嘗不叩顙至血也喪而骨立汲汲乎思所以不朽之也
干旄及門即一言未嘗不為閭井益也所剏修橋道寺
舍所調棺槥徧境内然而不自稱福也貸子錢久則折
劵而焚之然而視其人若未有德也所不忍無報者一
飯恩哉乃睚眦若洗矣楚材者公所厚善士也始世貞
之為員外公誌銘也公寔以楚材状來謂其文似世貞
故今而公之子日孚復以楚材状來其文辭益竒顧所
述公於世貞語太過亡當故不能無削而為叙其大都
耳志曰天於劉公不無意哉一舒而令再舒而城都城
其又舒而貴竹其又大舒而江以北矣舒未幾而旋奪
之意者其人勝也雖然亦天也倭之強未有能角於野
者夫轉弱而為勁聯散以為一收敗卒之將以為智收
敗將之卒以為勇非劉公孰能之夫劉公之好文甚竟
其造何所不破的天與之日人不能為之勝而味其言
若猶有憾者何也其所著有秋蛩燕臺戰餘漫稿太白
原稿若干卷楚材云竟至成一家言嗚呼亦足以名矣
公别號白川其後為白原世猶稱之曰白川先生春秋
六十有二其卒也以胃痛痛發即若攅刃病始得之確
鬭賊傷力當破賊時夢建康蒋神授之丈八矛盤舞空
際至病而復夢蒋神以天樂迎之次日乃逝有雷電風
雨之感亦楚材云公娶於張初封安人以子日孚奉覃
慶進恭人丈夫子三長即日孚積功為武昌衛指揮娶
於戴封亦恭人次日益日躋俱夭女五其三適千戶陳
邦本太學生江朝海邑諸生龔衍材孫男三炳衡邑諸
生娶恩生汪庭女餘俱幼孫女七墓在史家渡之陽銘
曰
大海西泝長鯨立波化為虎豺血人於牙疇其剪之公
揮天戈勒我烏合而為鸛鵝陸沈水焚或馘或纍濯祓
燐烽爰植桑麻公功于揚偕石不磨三錫甫伸三禠随
加歸而奉親舞彩傞傞立言是厪遑恤其它其功一方
其言一家我銘于幽不随骨化公安我銘張楚實多
中順大夫四川提刑按察司按察副使二泉張公
墓誌銘
嗚呼張公世所謂靖恭長者也而不及下夀以歿公之
歿余酹而哭之曰公胡以死也尚有子曰建麟又三歲
而建麟以下場歿余又哭之曰胡以斬公後也語云天
道無親長與善人是耶非耶嗚呼張公世所謂靖恭長
者也而天之報之若此其酷何也余盖悲公甚故其葬
也以公門人蘇廬陵之状而志且銘之公諱大韶字鳴
德别號曰二泉張之先自常熟直塘里也後割隸太倉
州遂為州人王大父贈南京刑部郎中銑王父光化教
諭璧考太學生累贈處州守印處州公字唐恭人而生
公公在孩抱間即秀穎朗徹教諭公愛之恒抱置膝偶
以儷語屬之對公不荅而第指壁間書語應之真絶對
也教諭公大驚詫曰此聖童矣公年十四補州庠諸生
亡何遂有聲而督學使者淶水楊公南昌胡公咸激賞
寘之首遂舉于鄉又三年而成進士授南京工部主事
繕治鳳陽陵寢費節而辦又能贊其守先事為禦倭筴
尋分司蕪湖積蠧為掃商旅便之去公任數年而為祠
祝公且文其麗牲之石丁外艱歸服除遷刑部員外郎
進郎中獄吏念公非素習難之而公勤聽精讞一切麗
以情法遂負明允稱擢浙江處州府知府處屬邑多創
倭而礦民坐習兵故調發亡己益用凋攰公至則繕城
堞申甲保寬徭薄賦以廉勤率先諸屬郡事大治踰三
歲遷四川按察副使整飭建昌兵備建昌得蜀之西南
一垂以與滇貴接諸蠻夷犬牙其間負氣競利公以道
柔之亡不感服者而其在處時有所不悦於當塗中以
浮語然不能竟汙公法當調公念母唐恭人老歎曰王
陽何人耶吾嚮者幾捐吾親枝於箐障間於是築室里
中治場圃歲時行禾壟秩秩旁畆益闢唐恭人性嚴甚
公委曲侍奉間有所不懌即惴惴長跪俟解乃起其莊
事唐恭人之左右也亡减於唐恭人公無子晩始有子
念之甚以聘余女久之得末疾寢劇乃太息曰吾死之
不恤如我毋何則又曰如吾子何卒年五十有一配凌
氏封恭人子一而殤者即建麟側室秦出也女一適太
學生金元祥建麟死而以從弟大英子天麟為嗣又嘗
子一襁褓孤曰兆麟補太學生娶於曹公既歸絶口不
復言居官事亦不言人所以萋菲故無能為名之者第
時時得之所莅人口曰循吏循吏而已人以公治於室
而疑其官然公亡他蓄有官槖必寘唐恭人所既沒而
發之僅飲器十餘絹數十而已嗚呼麟抑趾鳳鎩羽璧
毁蘭刈以末俗實為之公之不終遇人也其不夀與無
後寧亦人也耶余盖未嘗不三歎焉吾州之工屬文精
深經術者必推公而公所指授諸生多取科第若廬陵
者其尤也葬鹽鐵塘先塋之穆位以建麟從銘曰
逝者有知場子依之始而若忻既悟而悲余毋以報君
之遺而姑不朽其辭噫
弇州續稿卷九十四
