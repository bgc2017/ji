弇州續稿卷一百五十一
明王世貞撰
文部
像贊
瑯琊先德贊(三子附)
不肖貞既獲購鄉賢大夫士之像而贊之矣於先德乃
冺冺焉則何所逭罪乃復摹集成册自先大王父贈司
馬公始至亡弟太常少卿敬美不揆愚陋竊效推測之
知僭為之贊而敘之夫寬博恬恬不顯其積去町削畦
以貽後人則贈公之行也仕不媚上善不近名以拙養
和歲計有餘則工部公之行也吏治赫赫去後見思大
度深仁與物同體則司馬公之行也虚心實腹動止自
矩殉國愛民知無不為御史大夫公之行也宦薄自解
垂槖蕭然坦外夷中戲不詭道則黃陂令公之行也進
退取予灼有定見嚴冷簡重居然前軰則學憲公之行
也秀發端疑周詳淹理文彩絶世行復皦然此太常弟
之行也雖名壽未躋乎睢陵勳位少遜乎始興而裔出
仁里生當休代格量弘濟行術純潔皆存則為儀歿而
可社隂德流衍子訴代食者也詩云高山仰止景行行
止寧有覩此而不肅然恭躍然慕者乎儀部光州運使
附焉差亦不忝
封知縣累贈南京兵部右侍郎先大王父夷菴公諱(闕)
字尚殷少讀書修行不樂仕進忠信肫切與物無迕家
大人嘗語不肖公有田三千畆歲收不能盈一囷里中
有丐者借貸者以其時至則令從佃人所取資故也而
又嗜酒好客每晨起坐于門里中兒過之小堪坐談者
輒呼入而酒之酩酊至暮乃散去不復問姓名也張淑
人間謂曰生計日薄奈何公笑指少子曰此鈒花金帶
人也謂長子僅鈒花銀帶人耳或可望金我何憂貧少
子者王父司馬公也長子則工部公五品而以老遇詔
恩賜爵一級得横金盖公嘗遘胡僧受相書一卷遂得
其妙云然不輕為人相
贊曰有產而不營有術而不以名可仕而不求榮不知
者以為天之長物而知者以為敝不新成其水之濫而
木之萌也耶
先伯祖易軒公者諱僑字德高成化乙未進士授江西
武寧令外艱歸服除補山東曹令前後九載始入為南
京工部營繕司主事内艱歸服除補故官久之進都水
員外郎復為營繕郎中授奉政大夫以老疾致仕用兩
宫尊號恩進階四品卒年七十有四公為人誠直詳謹
悃愊無華凡兩為令俱有及民之政而不善事上官取
聲譽其在郎署亦淹久成進士者二十七年而不登方
面晚而僅有金緋以為林下飾意泊如也與先大父司
馬公昆弟大父事之甚莊
贊曰褐其服釐其貌不以為田父則亦鄉三老乃儒而
真乃吏而循課績不後人而官次不先人噫嘻公於名
實所謂居其主而盡却其賓者耶
嗚呼此我王太父少司馬質菴公之像也貞不能及公
而以歲時展謁公像盖凛然悚然已又戚然孺慕也工
摹而小之僅志大都耳小子何敢述焉有王文恪喬莊
簡諸公之碑志在公諱倬字用檢别號質菴自分水徙
而崑山為邑弟子已割崑山之支鄉為太倉州遂為州
人舉進士授山隂令甫七月父憂歸政聲赫然冠八邑
邑人祠之服除補餘干以計破信豐大盗復持母喪憂
歸補蘭谿其所著循吏聲大較如山隂其人祠亦如之
入為南京山西道監察御史以謇直明幹聞嘗偕其寮
劾汙選郎横中貴人及尚書方面大僚之不職者俱報
可進貴州兵備副使時新中米魯禍公柔而綏之以(闕)
威咸大悅服例革歸補瓊崕兵備崕州千家村黎叛
公當用兵數移師期以怠賊忽率兵擣之遂盡破平其
巢奏立千戸所黎遂戢郡人專祠祀之亡何進廣西按
察使遂進廣東右布政使破誅臨賀砦酋活其從遷四
川左布政使察錢榖出納稽故弊洗之時大盗藍鄢勢
張甚且逼省有議焚郛民居以遠賊者公曰是非能遠
賊乃張賊也令洞開諸城門嚴兵以待之賊聞不敢逼
彭公為總師檄州邑課私馬從軍以萬計公匿弗下而
令各鄉落馬入城避賊其緩而遺馬賊者死馬既入而
後課之數具足又檄司以明日日中餉熟糧四千石于
軍公督市戸分道抵軍日未直舂數溢矣彭公竒而稱
之拜右副都御史撫順天屬邑大饑公請通倉米拾萬
石賑之未至先給軍官俸兩月直而所在貿奉米以賑
米至民不饑所全活以萬計北兵侵邊公會兵禦之屯
馬蘭峪乃策曰敵詗我西必以東擣我虚矣為三覆以
待敵果潰東墻入伏發斬獲過當悉徼其被鹵男婦歸
久之進南京兵部右侍郎公老矣後先凡十餘䟽始得
請給驛還里且命有司歲時存問盖異數也卒年七十
五公孝友天性好施予豁逹大度家產不能及中豪而
割其田千畆為義莊以贍族所居官廉而不務皦皦名
凡三令巖邑其民之思之雖桐鄉密縣不過也吳人至
今稱公比于范文公云吾族兄世芳嘗謂吾不能悉稱
公其藹然天地生物心即目中無兩也公輕眉秃鬢秀
目細而長臞然若不任衣者
贊曰昔我元公濫觴于王始興濬之長淮湯湯厥流千
年寖微忽昌篤生府君佩德不忘三令劇邑咸樹之棠
仁則祥麟直為神羊雙轅欲耳驂驔夷荒心不泉易操
偕鬢霜叱馭卭崍不為子陽又若營平白首籌羌晚而
翛然為政于鄉若耄若倪我裘我粻是咏是歌小異庚
桑四候序分獨居春陽五福所膺富則小爽凡我子孫
食胙曷量振振䋲䋲以莫不慶府君之像如嶽斯蒼府
君之流復與淮長
黃陂令任齋公憬者為諸生舉於鄉久不利公車謁吏
部選人得黃陂令政事清簡其吏民愛而稱之滿三載
以入覲畢事忽嘆曰使我束帶而見督郵孰與衣輕褣
躡不借使蒼頭携一鴟夷從而臥馬鞍山足也請于吏
部得致仕歸公為人好酒色六博不修威儀而孝友忠
信内行淳備任眞推物喜施與甚有鄉曲間聲未六十
而卒有子世仁以貲郎累官通判温州府類其父
贊曰仕不蘄顯聊以染指產不營富取于足已善不近
名冥冥而已酒色六博他人為累公行三昧以是游戲
君子稱之逹士之致
先世父布政司都事公諱愔字民服别號静菴先司馬
公之長嫡也少以貲入太學其侍奉之日最長性謹愿
無他好獨好授新聲童子使具粉黛為優戲晝夜翫之
無厭又好構華屋壘山鑿池多蒔花木以至挫產弗顧
也不食酒然飲客恒至移旦夕居恒謂客不恨我不得
作一日相公相公不得一日作我胸次坦洞無城府豁
如也即有讐隙者見其急難惻然思拯之矣卒之年七
十有八有子四人長詹事主簿世德志行與父殊而少
子世望有父風
贊曰少而有游閒公子之樂與名好色與聲任性逹生
與物無營不起怨憎噫此所以夀考令終無騫無傾也
耶
嗚呼此我考御史大夫贈大司馬思質公之像也公長
身美姿秀眉目目光烱烱射人貌之僅得十六耳貌而
小之僅得十四耳小子何敢述焉有少師李公春芳申
公時行御史大夫王公廷少傅許公國按察使李公攀
龍之志傳在為櫽槩紀其略如左公諱忬字民應少而
失質庵公也因自號思質見志舉進士授行人司行人
選補江西道監察御史皇太子將出閣公列三事其一
崇師傅一遴宫宷而最後則以慎擇六局丞郎為言獨
詳於正德之亂政而自青宫者又劾罷緹帥中貴人出
按湖廣紏吏必青綬而上雪冤滯振綱紀悍璫不敢挟
重為虐尋按順天府治略如湖廣而加寬北兵攻古北
口公策邊必潰驟上書言状而以通州要害身據之天
子首得公疏以備邊事責大司馬大司馬皇恐謝罪而
偵公方擐甲却敵睥睨間遂擢公右僉都御史治軍餉
亦隨調亡乏公乃上疏請城京師郭及通州張家灣又
請毋益大營伍而增寘總督調邊土兵以拱衛都陵俱
報可久之移撫山東會島寇大起改提督軍務巡視浙
江及福興漳泉諸郡尋以重之改巡視為巡撫公乃選
良將募卒製艘礪刃以必盡敵而後已嘗搗賊於横嶼
已徼賊大洋皆破之已又大破賊松江郭觧其圍公前
後婁出竒制捷幕府上功次不張大以故僅婁得中賞
而小不利即引咎亡蔽匿且不他諉天子終以公為忠
再問相嵩不對時北兵入雲中急手勅吏部進公右副
都御史銜撫之盖用内閣大臣例也公發而浙吏民數
萬人擁車哭竟日不得發至雲中疏請内帑金十餘萬
以賑手自稽察度支郎不獲牟合諸鎮破敵斬首過當
進兵部右侍郎兼右僉都御史遂轉左侍郎兼右副都
御史總督薊遼保定軍務是冬拒敵却之進右都御史
賜金幣蔭一子世襲千戸自是稍與相嵩郄矣初大司
馬楊公博雅知公諸所斥陟邊將亡不取公意相嵩屈
其賄而公又時時與客嘆嵩横且敗奈國事何相嵩聞
而益恨之次骨明年以敵入灣河奪一官其又明年却
敵始復之自是所報功俱見抑所賞不過金幣而練兵
之議起矣始公以土著兵必不能抗敵名為美而實耗
縣官廩相嵩謂公調兵為挟敵糜國上亦不能無疑公
諜敵且大入上疏言之不報而敵果入既事定御史承
風旨論公病不任事遂逮公而公他將將兵破敵斬首
至八百級亦不報而公遂不免最後不肖貞言状特賜
洗雪復官嗚呼竟何及也公為人孝誠愷悌内行淳備
寬仁喜施意豁如也與人交不為城府識士善任所委
争願為死讀書過目成誦為文有骨力尤長奏牘少師
徐公階讀而善之以為諸葛武侯陸敬輿之流也居官
潔廉謹出納雖相嵩忌之甚風給事御史伺其隠卒不
得
贊曰司馬之才疇介而嫡丁夘同生少乃岐嶷義方之
誨王母是職長而文就駿發五色以儉成施用德為力
義質禮行高明柔克愷悌君子邦之司直白簡崢嶸中
璫辟易清霜九夏雄風七澤燕市埋輪左馮堅壁清笳
夕奏呼韓削跡惟帝所憑師中三錫飛粟川盈伏芻山
積士飽思奮馬亦騰櫪衮衣東土曾不暖席閩越之間
島夷充斥草創軍府罄我石畫奔命東西劌心夙夕連
城數十手所甓堲組練三萬餘皇五百翕若一身臂指
脅息鯨鯢血波烽燧少息帝省雲中移屯安國捷書晝
報天顔宵懌開府於檀兼調兵食遂長中臺載領西掖
鎻鑰之寄迫若加膝挟纊温綸兼金大帛思媚一人損
體靡䘏焉能剥民養君蟊賊甘言酖毒頥氣矜戟張網
彌天以縱鷙擊功大不賞譴微輒摘天高聽卑誰為察
識岳既遘秦于亦中石炎炎鑠金耿耿化碧翔陽麗霄
幽蔀亦晰遺孤藐然伏闕披臆帝曰吁哉洗爾丹籍太
宰司馬函書乃績獲具威儀以歸窀穸嗟嗟造物有豐
有嗇嗇者位夀豐者名德府君之德流而不溢以潤子
孫食報無斁食之無斁痛亦靡極再拜遺像汍瀾欝塞
提學副使頥齋王公世芳余從兄也十八舉鄉試又十
六年而始成進士授刑部主事其婦父毛文簡公時官
大宗伯天下推以為長者而公避其重乞南得禮部累
遷吏部郎中出知贛州府以清簡為政吏民化之時詹
事南海霍公韜貴幸甚道經贛州公待之無加禮霍公
既素耳公名心重之以語太宰方公獻夫遷其省按察
副使提督學校公公廉不發私書而所汰斥隃於進者
以故頗不得其士心而不能有所訾於公會人主用輔
臣言改先師像為木主殺其禮公獨緩之不肯下總督
錢如京言之調江西兵備副使公遂拂衣歸不肯赴得
旨下江西獄具坐閒住後以詔恩復官竟不起卒年六
十一公長身豐頤秀眉目食兼數人能於士大夫間持
前輩節侃侃如也江南守令勢日重所部毋論貴賤趨
事恐後公略行其意自若然莫有睚眦之者而慰薦亦
少矣
贊曰避貴若凂望乃歸偃蹇朝執官不衰持經崇聖抗
帝威引分自高世趨卑一斥不復勢所宜
先兄温州倅前川先生故黃陂府君子也諱世仁字君
美生而孝友忠厚與人交尤坦易胸中無柴棘少以例
補國子生四十謁選得分宜丞遷江西布政司都事轉
福建都司斷事超通判温州府無何引疾歸君故好食
酒蒱博日召客為俠游家稍稍挫既入官即自毖飾先
大司馬雖季父行與同生甚相得所居官皆得司馬公
力既公為權奸所中君日悲思哭泣無度遂遘疾以卒
年僅五十有四今像不甚肖當是沒後所寫者
贊曰愿而文坦以有容性不習吏于宦乃通其末俗之
長者而貲郎之雄乎宦之通由司馬公生而同死而同
是曰始終
吾弟南京太常少卿敬美者諱世𢡟别號麟洲又號損
齋或曰墻東生二十四成進士以家難歸卧者幾十年
召補南儀部主事轉北儀部員外郎歸守母喪服除補
祠部改尚寳丞出為江西右參議轉按察副使改督陜
西學事移疾乞歸起督浙江學不應再起督福建學遷
其省左參政入為今官病復請告歸卒年五十三吾弟
生而白晳及長美風神眉目如畫性明穎以經術稱諸
生間尋益讀先秦東西二京語而專精古文辭餘事乃
及筆札李于鱗覩而竒之每貽書予不憂阿奴火攻耶
盖機雲二蘇之目所繇矣孝友天至篤倫理晩途尤惜
名檢庭闈之内肅如也前後居官必著聲實為上下所
愛重其于閩學標冰鑑矣然竟以勞瘁棘中感噎疾遂
不起敬美志大雅已得文章名不欲居之窮探六籍傍
及二氏有所綜覈裁訂彬彬成一家言其于吏道尤精
識治體工物情使其不死何可量哉死之日海内紳衿
靡不有蘭摧玉折之嘆若不佞則有慟而呼祝余而已
嗟乎余長于敬美十年齒髮秃落尚不死而使敬美前
死也余生平姓名在人齒頰間數起躓以竽濫八坐弟
于中正之品考功之令媺矣而不獲正九列人耶天耶
余故不忍贊敬美像又烏能不贊敬美像也
贊曰三補吏而三師帥諸生歴署外中厥銜若冰有瑜
無瑕皭然其名其所收乎人者乃大隃于若兄品登三
而不足袠數五而僅餘有志不遂中道殞殂其所得於
天者乃不汝兄如天所予奪吾不能晳而不能不汝惜
人所月旦吾不能知而不能不汝悲非汝之像何以寬
我思覩汝之像使我淚若綆縻嗚呼貌而笥焉時一展
之
故禮部儀制司主事君任用者余五服外孫也長于余
二十五年而同薦于公車君既久試不利然益治經術
工屬文遂為禮部第二人初授太常博士遷禮部儀制
司主事奉使歸倭寇猝圍城君佐其令晝夜行睥睨間
寇退而有間令于御史者君冒暑入謁為辨絮且憤不
相得而出明日御史為具召君於席感病扶携出就逆
旅中遂卒年五十四君為人外朴而内辨於郎署中最
有長者聲母項以節被旌君年雖艾猶依依膝前作孺
子戀也盖後君數年而以夀終
贊曰以君之工時義何不可遇而栖遲至暮噫嘻天乎
胡予之緩而奪之遽
故光州守警齋君者諱三錫汝懷儀部任用之從弟也
少穎敏工時義連舉嘉靖己丑進士守光州時年二十
五有幹辨才吏民稱之然用伉直多忤上官中以法罷
歸君時未三十念宦不振無以資生乃杜門節腹不通
世事者久之積貲累數千金父封公卒分槖装甚厚君
獨不取其為人朴實無他腸然不能骫骳諧俗故少搢
紳間聲而閭黨後進多推為長者晚節稍自媮日與親
知置酒山水間人咸異之卒年七十孫泰亨臨亨俱博
雅有文藻臨亨亦己丑進士
贊曰不取不予遠名遠刑始而治生既而逹生何以占
德振振䋲䋲
河東都轉運鹽使司運使少葵君者名三接字汝康以
進士為長垣令調浙之景寧遷南京禮部祠祭司主事
久之進郎中出守柳州再調徵江遷河東運使以大計
中白簡歸君居官能持三尺不阿徇不喜作面背交見
若以為傲者故所至有聲實而易受人中自令以至守
凡甫被調甫顯重而遽斥君之得斥僅五十歸得奉其
父母終及侍兄光州君以老恂恂濟濟出入頗為後進
模楷者三十餘年而卒卒之年八十三今之像老而修
勁飄鬚膩頰福德人也
贊曰若工而拙逹不勝沮工於民宜拙于上忤晚途敬
修其善可數鄉之祭酒俗之長者
朱貞吉像贊
矯矯王孫實表江藩中和且平正直而温逍遥朱邸如
息蓬門通無徇物介不違俗割榮國秉降志儒服交友
忱恂幨閨若淑念彼宗公遹追不忘亭竹猗猗可以羹
墻文匠淮南字挾風霜人亦有言藝成而下賈其餘力
縱情揮灑不興龍水江都鞍馬文氏三絶巧者點悟摭
景歸嚢飛毫染素疑汝無長以無短故萬里神交白首
猶新惠我好音乃見爾真飄鬚秀眉渥顔丹唇陋彼陳
王力辭遠遊白帢輕褣冕紱同休垂藻竹帛快哉千秋
管將軍像贊
便便兮十圍之坦腹巍巍乎七尺之長身使其據白虎
之高會則單于仰而稱大人坐黃龍之巨艦則陳卒望
而稱江神奈何提千兵控三翼以受幕府之束約入促
縮而出逡巡簡書之擿婁下氣欝悒而不得伸雖然少
則不愛其股以療沈瘵而報吾親中則不愛其軀以擒
夷酋而報吾君為孝子為忠臣醉尉莫敢呵武安不能
嗔吾將虛戢武之左方以待若能與褒鄂之倫英姿颯
爽而俱不冺也耶
金九布衣像贊
纍纍兮衣若不勝粥粥兮状若無能所弗居者世情之
逞而所默取者造化之贏閉其兌塞其門見以為終身
不勤不知其所以勤和其光同其塵見以為屈而不伸
不知其所以伸侏儒飽欲死混沌鑿欲死西鄰貴而徙
東鄰貧而徙而汝獨少若此老亦若此豈猶龍公之所
謂舌者灼然勝乎齒耶
日峰先生像贊
洞兮其不為城府也坦兮其與物無忤也志和而履恭
秀外而寬中化者真若被時雨而坐者則以為坐春風
也耶
汪元蠡先生小像贊
豐下而頎盡美且䰄其人則今而古冠衣壁有金石闠
藏書詩夷威雅武嫫母哫訾家不中豪乃以豪隳晩節
陶然道乃庶幾桑戸反真列禦頌之
上人像贊
此四大最調而六根無累時耶將握麈尾毛而據獅子
位時耶色温温兮有衆生之可接目炯炯兮無一塵之
為翳貌之者已得其形而贊之者獨得其意盖知其慕
初地之大乘而必不為辟支之自利者耶
秋月上人像贊
其髮甚短而髭甚長幘或褐而袍則方頭陀其暫而苾
芻其常者耶僧俗之臘一百有六而猶未央者耶吾聞
夫佛坐六十小劫若彈指頃彼百有六年者又何異乎
石火之與電光余以師之身而擬師之像果孰真而孰
妄將刹那之不可保者像與身超恒河沙劫而不壊者
師之法相也耶
陳子有先生像贊
有一君子五畆之宫其宫何樹維松與楓舒其足歛其
容神定而澄氣凝以充謟不萬年傲不元龍其肅若秋
霜者汝南之仲舉而藹若春陽者潁川之仲弓也耶
逹磨像贊
東尋冠逹逹不之契頼可大師了此緣事流沙既返新
羅復至老婆心切汲汲人世願我他日亦復如是
平泉先生像贊
氣肅而澄神凝以王其不可測者湛然止水之衷而微
可覩者嶷然斷山之相在儒林望之則若鱗凰而法門
得之以為龍象者耶
故同守孫君像贊
學優而仕以儒飾吏請益無倦以死勤事操潔而禮恭
貌臞而神粹問誰之子清簡公裔是豈唯箕裘之不忝
將無愧於易名而侑公於鄉先生之祝者耶
喻隠雲道人像贊
骨聳而清神溢而凝玉隴圓兮止矗銀海秀兮内澄人
所識者充然之大宅而所不可識者淵然之三庭雖然
乹始不言利為善無近名此莊易之巵語吾寳而薦之
先生
少溪吳先生像贊
名邑名里名家之子神情朗暢姿韻都靡或飛大白或
握麈尾春風襲人郁若蘭芷避世金馬戢路銅官時長
漁樵間御衣冠東山屐厲北海尊寬吏耶隠耶兩亦有
之仙耶凡耶猝莫可知意者兼治生之靖節而未離欲
之希夷也耶
卓光禄像贊
頰渥而丹鬢澤而鬒美盼工言接若飲醇或狎漁父或
游大人或稱山癯或侍帝宸其可圖者游閒公子之貌
而不能寫者逍遥物外之神與之飲見以為嵇阮與之
鄰見以為朱陳其逹生也季長君蒨其薄宦也曼倩季
真誦其詩若左司隨州讀其書則茂先景純吾猶惜夫
造物之忌多取而能所之未盡除去大道能無隔塵也
耶勉之更十年而状子若木鷄者庶可當道民矣
興化李參軍像贊
貌腴而澤神舒以粹(闕)傅之子相國之弟其暎籍之豐
美若歸德于父兄而風標識度所以傾士林而儀閭里
者乃其所自致何必曰季方之賢難為兄而第五之名
齊驃騎也耶
水月觀音像贊
一水一月常湛常徹如如不動了無相涉一月一水是
水即月八萬四千水八萬四千月而彼八萬四千身皆
此一身攝我見再拜謂是真相試問真相了莫知嚮我
贊非贊非贊亦妄
陳氏六石贊
誰鞭六雄樹之廣除巉巖風稜戍削廉隅七曜不足五
鎮有餘疇疑此君非耳目娛牛李之間不可親疎矯矯
元龍其豪欲輸拜而頌焉彼寧受譽
張幼于先生像贊
白晳飄鬚宛若神人薄游翫世汎愛親仁西京則平子
之賦解太學則林宗之人倫書滛則侵尋乎玄晏勝具
則陟健乎許詢喜何山通隠之求笑於陵谿刻之陳下
之漁樵或可狎而上之天子不得臣其可怪者經術聞
稷下而碣石不築宫公卿咸倒屣而羔雁不及門噫世
故有任之者曾何足以掛子之顰
項少嶽先生像贊
吾讀子之詩於二十年叙子之詩於一紀之前然不識
子之貌而今者始得覩子之肖子之渥如其容郁如其
度者庶幾有徵于斯而超乎壒之表而冥乎天之倪者
竟不可得而窺終不若誦吾之叙與子之詩
黃生貌余像以去且索余題贊聊以應之
我不識我而汝識我以我借汝亦無不可汝欲我偕往
而我不汝往以我重汝其筴轉左然則如之何曰爾為
爾我為我請用從火
李處士像贊有序
李翁之卒也則沈瓉比部狀之而吾伯玉司馬志墓矣
其子某以翁像請贊曰有伯玉志業不朽矣所不釋然
於逝者明公一言耳而友人袁長史來從臾曰吾故識
李翁伯玉之言信矣伯玉稱翁應恩詔當京兆尹推擇
而旌之冠帶矣今胡以猶處士服也曰一再御之竟弗
復御也何以稱儒而賈也曰李翁故兵家子少讀書能
屬文以生窶不克共二尊人養故奪而賈之也又何以
稱賈而儒也曰李翁故操持什一善心計然不寢然諾
而亦有天幸恒右之初年賈雄于里既而雄邑至雄郡
然被服造次必以禮靡俠游少年之好所至輒傾其賢
豪長者故羣而歸之儒也翁少無子過壯乃連舉丈夫
子五一日盡焚其劵直千金曰吾不欲責他人息而累
我後弟賈所累積不能如君而母私之甚頗躭躭目翁
翁陽不覺損槖以益弟至再弗恤也然則李翁非直貌
儒者而已夫李翁有丈夫子五女一而婚嫁之役幾畢
身而胡以稱儒而佛也曰翁晩而得喜上人者與之游
有所證自是奉經典不恒茹魚肉嘗佐修瓦官寺工已
又佐修玉皇閣工其他檀施不可勝計尤以斷一切恩
戀為法根盖屬疾而其婦死了不悲曰生幻寄也妻子
幻聚也奈何刺促溷我靈境為疾革戒諸子勿哭危坐
者五日翛然而逝儒耶釋耶凡儒以為有者釋必以為
無儒以為無者釋必以為有其定見所由不同其定力
一也余故與伯玉有瓦官緣復以間過玉皇閣覩翁之
績偉如改容而謂長史子之言信豈惟伯玉之言信乃
贊其像曰汝之閱世七十有七年胡髮之宣而貌之睟
然胡然而賈胡然而儒又胡然而釋胡蹟之殊汝擷其
精而汰其粗夫擷其精以還佛祖可使儒亦可使賈汝
乎像乎幻者盡而不幻者無恙乎
又題幼于像贊
子宣其髮而朱其顔太夫人為之母而里也仞也頃也
三玉樹為之子而日尚羊于其間覩者以非神即仙矣
著書滿車可以黼人目者百千年矣胡為乎寓委形于
丹青而又劫劫焉西走金陵而托余之敝帚以傳人貌
榮名噫其然豈不其然
閻希言道人像贊二章
椎其髻跣其足豐其輔皤其腹曝炎旭鑿冰浴一單帢
四時服帝之弄臣天之逸民游戲人間逍遥無垠不涉
思維何况貪嗔留氣衞形離凡合真羽化為跡舍利為
身其無所不之而有所不冺者耶
希言希言蓬頭蓬頭吾能臆其名與貌而不能詰其修
能覩其去而不能測其來由能辨其為散仙而不能定
其品與流我不子從子不我留呵呵休休
太子少保大冢宰袁抑之像贊
輔則丹而鬢尚宣膚則腴而骨甚堅城府不設荆棘自
刊白簡之所譏彈當宁為之震動而自視恒欿焉清風
之所披拂士林為之景從而待之殊泊然其舍車而徒
者大夫中歲之操肉食而藿者君子終身之權彼續廩
給扶與青宫之峻遷乃人主欲自盡其道而公何與旃
噫處也而係朝野之望出也而不琢其巖穴之天豈鴻
羽可儀而鴻跡莫攀者耶將蓬戸為龍門而烟霞其市
㕓者耶貞磊塊人也非夫子而誰與之執鞭
大參吳明卿先生像贊
少而與登徒子並儁晩不與三閭大夫同悴其不可殽
者汪然之度而不可撓者浩然之氣優游自足瀟洒無
累夫是以髮宣而神王頰赬而膚膩唯稍琢其天倪而
沈湎于詩書六藝之府參合文類與名為伍如摩詰畫
如迦葉舞不知者以為僅張楚而知者稱其陵厲千古
噫斯人也其兄事于鱗君而弟蓄元美甫者耶
老乳母王氏像贊
媪生八十有八年矣少而蒼然老而粹然五官未衰鯢
齒幾全不耕不蠶二簋重綿其乳我也為歲僅三周而
其食于我也卦數已盡而猶不我捐人耶天耶將釋氏
所謂緣也耶
王叔敬六十像贊
虎顴虬鬚望之偉如顔丹髮宣即之藹然雍容襟裾被
服詩書小隠帝城和光閭閻相國之孫清卿之弟棘丞
為父&KR0034;甲猶子問着不言别有天地
江南仲像贊
詩以自娛不蘄取名醫以利物不蘄治生飄鬚渥顔神
藏骨堅或水而山或游市㕓或公卿間吾不能定其品
問之洪陽散仙
弇州續稿卷一百五十一
