弇州四部稿卷五十
明王世貞撰
詩部
七言絶句一百二十首
送張州守歸蜀(中丞汝明弟也)
攀轅淚灑大河干把酒毋歌蜀道難倘遇賢兄京兆問
秋霜不改惠文冠
其二
五馬春風鬢尚玄忽聞平子賦歸田吴江豈是無馴雉
子午山頭響杜鵑
其三
挂冠歸去一身輕瑶草華陽洞裏耕僊令祇今多少在
丹成鳧鶴自來迎
其四
萬里橋下水連天橋繫東吴萬里船應有舊時松菊在
不妨杯酒傲霜天
寄明卿邵武四絶
樵嵐山頭雲欲飛家家竹馬樵川磯為道新年多氣色
樵陽太守拜恩歸
其二
十年車馬傍星霜不向僊池憶鳳皇高閣祇今題卧治
怪來長孺薄淮陽(吴有郡閣扁曰卧治)
其三
蛾眉一向掩秋塵慚愧沾恩雨露新拭淚暗將殘鏡照
玉顔還是舊時人
其四
海内居然七子名莫教蹤跡擬王生蓮花肯作干將色
身在光明藏裏行
松法師示微疾須陳米作粥侑以小詩
自是菴羅樹下身現將微疾欲明真莫疑香積盂中米
居士原來有勝因
郡城方戒嚴曉上人以疑被杖下獄作此慰之
豈有沙門蓄四兵空將四大施黃荆還他業後無餘事
身在四禪天下行
初夏屏居山亭與國手劉君對奕倦偶拈長慶集
得一絶句云紅旗破賊非吾事黃紙除書非我名
唯共嵩陽劉處士圍碁賭酒到天明時郡將以倭
警出師而劉君姓與事有相合者因戲書贈之仍
和二絶於後
角里先生無遠略嵩陽處士有碁名若教兵法從君授
指點安危分外明
其二
自從抛却軍符後唯愛窮身不愛名敲到半枰心便懶
夕陽閒坐小牎明
存没口號十六首
徐比部以言
屈指中朝請劍年主恩明白賜歸田春來秦望山頭好
大有長安白日懸
汪中丞玉卿
晩日論交汪玉卿揮毫彷彿見西京沾沾白雪無前輩
寂寂青雲要主盟
梁比部公實
羅浮秋色妬歸田南海精靈南斗懸遺藁一編王勃後
怪來男子可無年
吳中丞峻伯
海岱秋風送逐臣尚留雙淚染征輪自從金印能懸肘
肯數人間不利人
俞憲使德甫
一官纔顯復途窮白簡無心也未公聞道豫章秋色裏
蕭條歸槖不禁風
張考功助甫
易水東頭廣柳車看君殊似魯朱家只今無限窮心在
羞澁雙龍匣裏花
魏濟南順甫
濟上諸侯才且賢能將玄草及生傳山人自愛名山好
不愛區區一世憐
李亳州伯承
李生宦拙如潘岳健筆縱横卒未休晩得一城如斗大
又教青綬在前頭
張僉憲肖甫
蜀中男子張君嗣曾共燕山作酒徒今日獨吟江水畔
可能相為一愁無
盧山人少楩
十年城旦赭為衣仍向侯門罵坐歸死去只知文苑字
到來依舊識人稀
謝山人茂秦
黃河船畔曳裾人轉眼東風萬事新窮病布衣全似汝
只殘詩筆尚如神
徐憲使汝思
自抛符節請歸耕腰下吴鈎解不平忍死為名頻見囑
不知田叟久逃名
劉中丞子成
使君投筆走風塵一戰黃金自繞身今日漢隂烟色裏
可無翻羨灌園人
張太僕有功
再厭承明鬢未蒼翩翩濁世有張郎生前無地容他酒
一死翻然侠骨香
許長史殿卿
梁園朝暮擁笙歌猶有音情問薜蘿口囑去人無别語
不多飲酒讀維摩
顧山人季狂
十勞鱗羽訪空山莫怪裁書九不還布帽遮頭腰挂網
可堪名姓到人間
贈淮陽中丞王公子虞入戶部六絶
千帆飛粟接天流淮海長鯨一夕收納取伏波金印去
只教单拜富民侯
其二
桃花李花互争新柳葉柳枝俱路塵唯有蒼虬自霄漢
不關霜雪不關春
其三
吴儂賽社乞年豐更有豐年喜報儂吴郡舊時賢太守
璽書新入大司農
其四
維陽佳麗古時名桐柏江清到底清贈取中丞壓載石
莫教青雀避風塵
其五
青天秀出南岷山萬古長留白雪閒聞道山頭山色改
欲施霖雨遍人間
其六
曾勞尺素訪青蘿回首風塵感慨多任是司空能候氣
不將孤劒傍星河
贈别吴子充
布帆猶帶楚雲寒樽酒相逄桂未殘明發又為千里别
故鄉今日是桑乾
戲贈華甥起龍
新郎玉潤眼中稀五日嚴程便促歸若使異時驅傳過
肯教回馬款柴扉
其二
莫將公禮惱田家纔得三杯帽已斜任爾文章能似舅
酒狂隨分減些些
小祇園六絶
隆福寺西新種竹嘯雨縈烟幾萬條野夫晝玩興未已
夜半來眠竹畔橋
其二
茅齋雨過秋雲鮮一飽匡牀自在眠不用經行與檀施
生來元是辟支禪
其三
藏經閣前四青松白雲頂宿根苔封自憐霜雪嘗應徧
依舊空山作卧龍
其四
綠楊斜館麯塵絲也解將情供别離欲識此中無染處
白蓮花在放生池
其五
夾浦芙蓉相映紅拒霜黃菊又叢叢總為窮秋費粧點
春來色相已成空
其六
清晨手寫一函經舍利毫端已似星但使有僧能過誦
不妨魚鳥共來聽
夜雨
酒力初消夢未成空階滴雨到天明不須身在陽關外
白髮應添四五莖
題陸山人募緣詩卷
人間豈少嘉賓在惆悵誰營剡下資何似只攜詩卷去
五湖烟雨伴鴟夷
調郭山人
回首蒼黃劒色分中原豪傑正思君自從追取青鞋去
且向吴山領白雲
題邵將軍海上戰功圖
吴鈎欲截海天流捷奏明光凱未收何事白茅能夜發
一言先拜富民侯
戲為舍弟題竹贈王生
阿猷到處徧尋汝為許相將保歲寒最是瀟湘一水外
乍晴乍雨耐人看
贈玉庵上人
少日經行晩坐禪曾教舌本吐青蓮而今一字無尋處
飽飯松風任意眠
山人戲為三空禪師云過去未來何勞子空子能
空一切見在乎師無荅山人代曰檀越饑否且吃
午齋去
誰云見在本來空門外猶青萬古峰薺菜乍香藜飯熟
留君且受午時供
慰伴松上人疾
長松葉底一繩牀瘦影凌兢額漸霜抛却此身誰受病
不勞三界訪醫王
陳生作大字用布帛隨手為之此法出江南李後
主號撮襟書生不知也
新裁犢鼻似相如祇合臨池興有餘年少莫談驚座事
幾人能愛撮襟書
病卧池亭丙夜起坐即景有感
晝卧虛堂夜起行朦朧斜月透疎櫺無端借得東隣水
一曲江州訴到明
其二
一溝流月碧潺潺翠竹蒼梧相對閒枕簟乍涼人似玉
可憐無夢到巫山
為秋野題畫
飄盡江頭蘆荻花疎疎黃葉見人家由他庾信能蕭瑟
社酒鷄豚樂未涯
瀘州蘇丈由夕拜謫丞吴江來署崑篆方著政聲
與余一見杯酒平生即席有黃陂新命因成六絶
句奉壯行色情見乎辭
才聞吴曲奏雲和忽倚征帆唱楚歌兩地春風試商略
吴江争似楚江多
其二
僊籍雖通未便收蘇家舊例是黃州金蓮一夜春風引
還向鈞天夢裏游
其三
百徧行杯到手空酒闌風雅自争雄前身敢道王摩詰
天下文章小許公
其四
欲將何物贈神君縹渺峯頭一片雲行過齊安倘為雨
却來秋雁好相聞
其五
蕭郎到處共僊班婁水風烟一楫間最是方城分掌握
行春同上鳳皇山
其六
與君相見即相憐曾傍揚雄守太玄千疊白雲千丈雪
不知何處是西川
史恭甫玉虚僊院
雕甍直上紫雲端玉砌依稀太乙壇元是柏梁供奉客
山中亦自領祠官
李程二生皆國手也同入張公洞視僊人局戲贈
一絶
還攜國手出人間洞裏雲封玉局閒却道僊家無歲月
誤他樵斧爛春山
出玉女潭逄一鶴甚秀而健啄李生與之闘不勝
戲作
緱山明月聽參差一曲纔終到鳳池自是王家真騕䮍
怪來凡骨不教騎
善權寺遇秀才
葫蘆酒暖急須傾踏遍青山不問名君自誤聽才子傳
當時别有一王生
出張公洞示沈道振
張公嶺頭無片雲千竒萬怪此間分丹青儻可形容處
丘壑胸中也仗君
毘陵月夜張子歌
城頭月出水曾光城外酒罏黃柏香貪聽𧹞郎歌宛轉
任教風露濕衣裳
吴門别李時養二絶
君為北客向南征我是南人暫北行陽鳥欲辭春燕至
那能不起故園情
其二
怪汝深杯百不辭夜央相對各凄其朱門酒肉應無限
誰解將情向别離
鳥聲
槐柳隂隂護帝城春衫載酒愛流鶯自是愁人聽作淚
不關能唱兩般聲
其二
林間姑惡無他語只解將悲惱客眠他生未斷無明盡
子午山頭作(去聲)杜鵑
其三
南風作雨北風晴布穀朝來也勤耕五湖三畆逃名地
不向人間擲此生
其四
朝來欲踏蹇驢出處處精藍覓酒僧空林一聲行不得
歸向空齋誦小乘
荅寄延綏王中丞慎徵
中丞繡斧下青霄十萬軍聲静不囂何限五原春草色
莫容代馬向秦驕
其二
北風吹墮五雲翰念我餘生傍釣竿三尺要離無左臂
祇留肝膽待君看
其三
十載南冠草莽臣至今猶愧脱驂人那堪一掬酧恩淚
半入漁陽半入秦(漁陽耿中丞特相慰存)
端午日小酌
榴花乳燕各争新角黍蒲觴次第陳薦罷三閭還自笑
此生難作獨醒人
送濟南張生授侯門教讀還里
送君楊柳薊門青雨色能令紫馬停莫訝蒯緱歌不起
槖中今是五侯鯖
其二
侯門正好曳長裾暫擁雙旌過里閭若到濟南人自識
少年曾受伏生書(伏生授書濟南張生)
聞命有感
還留上宰翊皇朝天闊春風處處饒自是清時寬去就
百年兄弟好漁樵
其二
空勞名姓玷公車萬死孤臣涕淚餘但道不堪應過七
可能先草絶交書
其三
敢從明世擬由巢窮骨由來怯漢貂一寸酬恩心未死
豈堪回施伯通橋
其四
一時真宰讓山公感舊能憐嵇侍中應是不經攀栢處
斷腸秋色滿霜風
其五
玉顔零落數經秋聽說承恩已自愁宫監滿前言不得
只將雙淚滴心頭
其六
北闕除書日日新肯留心事傍風塵城頭一片西山色
看盡人間得意人
贈蔡二戶部廣平人
九天春色散銅龍黃紙年年免上供芻粟如山揮不盡
君家兄弟領司農
其二
參差鵷序進賢冠不獨兄難弟亦難解道滹沱饒紫氣
至今雙璧在邯郸
李主簿攜具為别索詩
五陵車馬日翩翩上客空勞玳瑁筵欲覓阮家青眼去
只煩流水兩三絃
其二
與君今日混風塵明發生涯各自新何限吴山何限色
不將名姓借時人
别江上人
還將抖擻向風塵一放聲聞酒入唇莫笑野夫無所住
出山今是住山人
其二
門前紫馬踏青苔怨别新詩可更裁回首燕山當落日
城頭一片碧雲來
行抵平原而酒忽濁作此自嘲
使君虚忝舊青州無那平原有督郵解使璽書今夜至
不教封作醉鄉侯
旅店夜酌
蹇驢秋色易黃昏穄米茅柴老瓦盆笑殺憨人周柱史
偏將紫氣惱關門
過江一絶
江豚吹浪浪花飛無數征帆下釣磯饒他北固山頭色
不傲江南舊布衣
贈别王生
肘後刀圭倘見分不須杯酒歎離羣他時天眼如相覓
林屈峰頭生紫雲(生雙瞽故云天眼)
其二
玉壺天酒號長春五嶽金符字字真若到緱山逄子晉
為言俱是姓王人
楚人劉司封父母
即看賢子領公車中壘傳經定不如莫怪紅顔長自若
淮南舊有枕中書
其二
司封封事九天開雲錦天書五色裁自是僊郎親捧致
不煩丹鳳為銜來
其三
幾度玄都鬢未華武陵春事近堪誇移將度索山頭種
來作桃源萬樹花
其四
白鹿銜芝度彩雲巫山為鬢水為裙何人得似劉綱婦
名姓雙教玉帝聞
輓金壇曹生生今太史公愛子也美秀而文弱冠
摧折余雖素昧顔色頗辱神契陸汝陳來徵薤露
之章因成五絶俾歌而焚之墓
只解新詞入錦嚢不知天上愛文章玉樓應是春光好
肯戀君家白玉堂
其二
高樓空自遏雲新船到南徐便愴神今日郗公門下客
始知強半為嘉賓
其三
空將汗血表禎符不見驊騮一過都剰有遺編數行在
九泉應自勝曹蜍
其四
勞君載酒蒜山傍未許春風十日狂一曲延陵歌作劔
白楊堆裏泣秋霜
其五
閨中雙筯夜流紅架上千牙晝已空聽罷丹陽垂老句
可能還作顧非熊
戚將軍贈寶劔歌
戚將軍逐賊至閩海中夜半見赤光起波際使
善沒者探之乃一古鐵猫也重可二百斤純綠
透瑩將軍素有中散之枝因合閩中鐡絲髻煉
之凡百餘火以其半為刀八又重煉其半百餘
火為劔三俱作青色爛爛射眼一以自佩一贈
汪中丞一以遺余許為十絶句以謝揮筆便就
文不加點酒間歌之此劔當鏗然和我矣
暫脱將軍鐡裲襠轆轤垂首匣無光十年侠血沾猶暖
不試燕然頂上霜
其二
鑄成胡冶笑相看朵朵蓮花映日寒自是君家第三劔
當年不遣贈來丹
其三
永夜清鉛淚自流不從飛將取封侯由來龍蹻山人曉
踏上瑶京十二樓
其四
毋嫌聲價抵千金一寸純鉤一寸心欲識命輕恩重處
灞陵風雨夜來深
其五
曾向滄流剸怒鯨酒闌分手贈書生芙蓉澁盡魚鱗老
總為人間事漸平
其六
霜華出匣影迷離懶傍商山刈紫芝腰下長鎌來便妬
不須風雨論雄雌
其七
都督吴鉤月並懸中丞長鋏字龍泉相逄莫道延津事
且誦莊生第幾篇
其八
虎丘山頭夜泊舟青鋒相為割離愁吴王墓裏三千劔
白虎于今不敢游
其九
螭頭銜玉虎絲縧白晝凌霜夜吼濤東海王生身漸老
可能酬得吕虔刀
其十
季狂躭酒勝馮讙醉裏侯門策懶千應為閩中魚價賤
未曾留借蒯緱弹
汪中丞戚都督道服訪余小祇園即事
不知何物兩道士來摘香臺石上霞瞥見毫端出獅子
還驚匣裏吐蓮花
其二
君將雙衲籋芙蓉予指孤雲伴碧松解道栖楣俱怖鴿
那知托鉢有乖龍
其三
藏經閣前風雨横獵獵梅花飛早春却似脩羅初破日
滿天驚散玉龍鱗
其四
罷擁千帆截海濤溪頭耐可弄魚舠那輕芥子無多地
不論須彌萬仞高
調瞻美
自緣躭酒厭時名數畆溪田手自耕俱道鹿門多氣象
近來添得醉先生
弇州四部稿卷五十
