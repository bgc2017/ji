弇州續稿卷一百十九
明王世貞撰
文部
墓志銘
中憲大夫浙江提刑按察司按察副使起潛張公
墓誌銘
當隆萬間三相君各用其意持太阿之柄公卿大夫靡
然以操切苛辦承之無精心為黔首者以故良二千石
之用不甚顯其最顯者則吾州起潛張公振之然其用
亦已時抑時伸而不恒達其抑者以直道之僅在公而
伸者直道之尚未冺於人心也公最後之遇甫若恒而
夭遽奪之則又不可曉者惜哉弇州生曰張公非直良
二千石已也於家則彷彿閔冉之遺於鄉則庶幾陳仲
弓王彦方之風其所親事必天下之賢長者雖嘗從講
學而不蘄傳世耳以為名高所步趨必閩洛夫使紫陽
而在公且入室故曰張公非直良二千石已也殆慥慥篤
行君子矣公字仲起起潛其别號也張之先避金亂南
渡後居常熟之雙鳳里蔡涇最後割雙鳳隷太倉遂為
太倉人世世有隱德不仕至公父東林公鏜而始以淳
直明信著一方嘗受公封處州司理後贈南京職方員
外郎母曰郁宜人有二丈夫子公其仲也公生而明秀
端謹甫四歲從東林公之先墓丙舍圮矣木童矣而傍
畝飭問之人曰它屬故飭也公泫然泣曰先業而他屬
可乎東林公亦大泣而内竒公聞者嘖嘖以為非常兒
尋徙城居覩第宅車馬之盛與羣兒戲摶土而為之甚
工髫時從里塾師有搏虎死而歸之官者羣趨視之公
讀書弗顧曰吾方奉聖人捨而為暴獸觀乎且胡不觀
畫中虎自是讀書益務究大義反覆辨論鑿鑿出人意
表其屬文必自肺腑不爲蹈襲塾師朱生者器之以其
女弟字焉然而奪於貧又時時困父里賦其試又不盡
利公雖不以廢其業而里中不逞少年羣侮之公夷然
弗屑也閩人周鳳岐以遷客來佐州事少年目中無當
者試得公文大驚異喜置之高等問有父否曰老而貧
有兄否曰兄撫之坐它事逮周立出撫之而發庫鍰納
公褎曰以養而父且為膏油資公自是益得專精於學遂
補博士弟子益有聲而母郁宜人卒哀毁逾禮服除久
之媍朱宜人亦卒公鰥處而鄰女有來奔者以誼諭遣
之然畢身不名其女封公垂七十而感異症躁不能就
席公以身席之乃小安凡七晝夜而愈公遂舉鄉薦以
至成進士成進士之日矢心而誓曰苟一念爲私計者
天僇汝乃鍵門牡習律例絶干謁慎交際毋以狎暱進
者窮巷湫洳環堵蕭然意殊得也久之授處州推官甫
至而守入覲丞倅俱闕公遂行守事孳孳問民瘼吏弊
而參伍法比公庭肅然大猾戴三尺而治條鞭之法最
為便單弱郡邑相顧莫敢先公毅然行之有盧尚書者
貴甚族子憑藉為姦私莫敢呵問公捕而立致於理其
他繕浮橋廣庾舍平市價皆井井始少公者咸吐舌相
戒以爲老吏弗如也御史張者躁人也顧獨虚心任公
諸所寄覈寧温嘉湖諸郡公必酌情法而行如造堡清
戍徵餉懲惡種種治辦然不求為苛切取目前快而張
亦借以起長者聲他非所寄者則不爾公既滿數膺卓
異薦當徵而分宜父子竊國柄諸徵者多其客也人或
風公是不可用幣乎公謝曰吾知有天子法耳次者知
有身不欲糜之權門未幾而嚴氏敗公就徵拜監察御
史廵城首論罷一兵馬指揮之墨者清鋪役於中貴人
無所徇諸餉遺算器食亦不納尋按視通州儲定國公
横縱其下魚肉通人公摭實論奪其任豪右屏息公又刺
得大司徒奸利事論之大司徒方得上意又與左右嬖
近交關得不治公之按通州也廩肉不以煩縣官即孔
道鮮所交際積之得千金以助城通諸所定約束如存
給羨餘更番運官裁損漕厨著爲令甲至今稱之故海
忠介公爲郎時以直諫觸上怒下獄論死公具草欲救
之而海公得長繫乃不果上或有索視其草者公曰已
焚矣夫人臣而敢市名於上然竟以鬱邑不得志謝病
歸公歸侍太公膳畢手一卷自適里中不知有張御史
而其在臺日當過錦衣緹帥所相囚公欲修弘治間故
事繇中門入緹帥格不聽因相與詰難甚苦至是以他
事中公而定國公大司徒之黨復孽之用大察外調得
臨清州判官公不以遷客自居浚濠治獄事先僚吏而
辦甫四月通判廣信府屬守缺公復行守事請讞益精
明諸曹弊藪括剔殆盡吏民畏懷若一口嘗迎太公之
任養而病痢頗&KR1205;郡之人相與禱於祠曰即不幸太公
去公公去我矣旦夕呼走若狂太公愈乃已久之公竟
遷同知撫州府郡人復呼走曰公秩當同守胡不同守
我郡擁公輿枳不得發撫多盗剽殺無虚夕而公職干
掫屬獻歲守以下有臺謁而留公司後公乃悉籍諸豪
之捕盗者名召而喻之曰與若曹約日一人直我有盗
警立杖殺汝矣豪叩頭曰民安能禁盗能致盗魁或得
小寧耳公頷而遣之無何果縛一魁曰湯青者公考得
其狀馳至其居發所藏訾財以巨萬計犛牛尾冐首至
三百餘它物稱是悉没入官而斃之獄盗爲衰止出領
崇仁縣事崇仁地險而瘠其俗易縣官而難公賦公至
懲其不率者亡所縱舍度民已知畏乃以寬輔之立櫃
使民得自投賦金吏無所輕重賦者與之期不輕屬里
胥民不受里胥擾里胥亦不代受民杖以是稱兩便無
逋賦矣公又善形家言開邑門以便出入通黌宫使無
絶科第諸生朝朔望課講詳至崇仁民愛之深於令尋
以大公喪歸夀八十七矣而公孺子之慕不衰道拜南
京兵部職方員外郎公既歸苫塊一室自為啓閉不宿
侍人亦絶不入内服除補南駕部甫一月而遷南選部
郎中選部無事獨考撥官吏而已公持法嚴於徇請無
所納間與其僚約爲會務守故尚書吳公嶽法而行之
一切費為省得司之羨若干緡以繕官舍曰吾不忍後
至者之露處也尋出知吉安府公故長治吏而連宦信
撫皆與吉隣壤習其土風民俗又能精心行之而以清
白為主食不再簋一肉而已又時間之以蔬盡室而食
日費不能百錢而皆取之俸居恒謂極寒不資官中一
罏炭極渴不資官中一杯水執庫役者共手而已不能
有所乾没九邑之長吏進見凛然若奉神君公和顔以
安之與談官中事宜民間樂苦所當創革者如課農桑
覈丁賦之類皆使悉其見授指而後行之蓋邑寘一張
使君也於法比尤精兩造庭質不片語立决然於大辟尤
審慎不苟曰人生死藉此而判何可以騁吾敏邑有擬
八人戍者公為辨釋其半曰法如是足也獄上臺謂守
當欲盡釋之難邑體耳更爲釋二人人謂公之半辨者
當属邑疫大作公選醫授方而治之全活甚衆每以朔
望行學宫召對諸生課萟之後與談說身心性命近裏
着已之學肫肫如也時東越致良知之旨遍天下於吉
尤甚而鄉先達羅文莊公欽順獨守紫陽之傳以與之
角公乃取紫陽先生年譜文莊困知記梓之學宫亡論
所得深淺其欲導士於實學正行毋為過高之意切矣
它如移永豐學建永新忠節祠可以振勵士風者皆公
倡其官帥爲之而至修城復隍增飭樓堞祠宇之類非
公所規畫弗稱也吉故多賢士大夫公於其尤著者以
蓋公之禮禮之次亦過從請益不倦賢士大夫亦爭翕
然歸公公於嫉惡斤斤不可解吉水令得罪於其民深
公欲去之而令他有所憑藉不能勝於是公凡九薦矣
令亦嘗三薦臺使者爲之兩削剡以解公益憤恚乞休
不待報事聞以例奪官始公之欲歸父老率其民遮雉
門以留泣且絮公好謂之我安忍舍父老即歸我且待
命耳及公發而後知之奔波馳至江滸謼而哭曰公食
言公乃舍我既而曰天乎何怙我者去而魚肉我者留
也令亦坐讁而公歸絶口不言官中事角巾野服徒步
阡陌間與野父校晴雨話桑麻微時老書生過從壺漿
蔬食相與共之後進以經術請者善誘無倦郡邑守令
干旄叩廬公亦不恒拒見必以創革大計披肝腑語之
它不及也念太公已矣獨兄撫之在爲入貲得官籍太
醫所以事之幾如太公寒暄饑渴勤撫若嬰兒而莊不
衰久之柄地易公以詔恩復冠帶臺省慰薦籍籍而杭
州之命下矣杭故要省會其民雜五方而居争務為淫
侈而又新中兵變驁氣勃勃公以信義結之以禮整齊
之而又不率乃稍用威毋不帖服者旱且久公齋心請
於神神告之期至期果澍應乃新其祠而為文以紀公
故在吉嘗禱雨立澍應邑人爲建時雨樓於學宫於是
人咸疑公生而神若李蜀郡冰彼束晳而下勿論也公
以日三舂詣臺謁客見士民甲夜讞訟丙夜閱牘不告
疲而其精已内銷矣尋進其省按察副使飭温處兵備
處公司理所治也公既喜得故地其地之人復大喜得
公方有所施設而公病矣公行部道不受供張水行不
設傍警舟嘗以六月過省暍甚飲田間汙邪水而舟過
一旋渦幾覆無傍舟可援遂病痢寖劇盖抵家而属纊
余弟敬美與王學士元馭視之以手属太醫君而瞑時
甲申之九月二十也距其生戊子得夀五十七而已公
凡一爲監司二典郡一丞一倅一司理皆在江浙間所
至有惠利之政其人皆能言之而於吉尤久嘗之吉道
經信撫二郡郡之人送迎至傾郭望而讙曰公壯無恙
乎至有泣者吉之人既不能留公相率為七尺碑謁朱
干司空衡文而勒之其卒也奉主於名宦祠又爲特祠
而又三歲吾州亦奉公鄉賢祠雖古所稱召信臣元結
鮮于侁何以加焉嗚呼公不為不夀矣公性類寬緩而
勇義若不及吉丞張大猷卒其婦妬晩而妾舉一子甫
三歲妾死子遂流落民家公司知之爲置媵保以歸張
長寧令沈盡室死沈之臺受計亦死僅所從一孫在公
悉爲治棺而歸之且以孤孫托有司使護持焉杭有天
台令死於官不能歸其家流寓杭一女孫甫髫而落儈
手為伎家女公聞泫然流涕贖以歸之俾擇良而嫁其
家居也同年杞令龔起鳳以廉死不成殮公倡吾弟懋
與元馭裒金而殮且葬之買墓田以供歲時祀有桂老
者蒙時師也一子飄泊不能家公物色得之割帑以為
衣食居恒念嚮者非周倅何以有兹日歲時寓書幣問
遺不絶外家墓出入道一豪所豪故耕而絶之公初第
時以厚價請贖豪不許且語侵公未幾其人死家廢公
乃倍價以授其妻而後許偶以事抵州其妻方以責逋
賦纍纍望公愧避匿公知之曰而幸遇我何自避匿問
逋幾何悉爲償而釋之人謂公貧歲入不足供粢盛其
爲義視官中當益難也公規矩天就恂恂方之内而余
時游於其外又多官謗跡亦若落落者然至與余語輙
怳然自失其守杭與其僚喻君邦相相語謂王君天下
士也柰何偃蹇朝恩而殢丘壑邦相為余恒說之嗟夫
以邦相狀而誌銘公之墓何能辭於公之子公始娶朱
宜人無子繼娶劉宜人始舉二子長際陽娶曹繼娶許
補州博士弟子次賡陽出後於太醫君娶吕女一適唐
謙孫一際陽出也聘高葬在鹽鉄塘東祖塋西之新阡
銘曰不雕其方不漓其天不以霜雪勝其陽暄其於儒
也得宋之半而於循吏也幾漢之全然所謂半者尚能
出鄉先生之社而窺孔氏之兩廡薦其醇真以從閩洛
武者耶噫微張公吾其疇與
中順大夫杭州守初菴方先生墓志銘
方先生者諱揚字思善其先河南人也徙而丹陽又徙
而鑑湖又徙而白雲源最後徙歙定為歙之羅田人有
居貞先生社昌者學行淵茂嘗以義折程學士敏政學
士改容遜謝之人兩稱焉先生之大王父也有二子仲
曰景英公以禮讓稱景英子曰從本是為封大夫公先
生之父也質有其仁矣娶黃宜人隣母夢有龍祥而舉
先生先生生端嶷異凢子其少從塾師即以莊見憚不
敢兒子蓄之塾中兒見先生輙恍然自失歙故朱文公
元晦産地也先生入其祠俯仰久之則隱然有爼豆其
間意矣九歲喪王父哭之毁十四試於有司或風其以
它道進者先生怫然曰胡為乎始進而遽棄我又明年
娶於洪是爲洪宜人其年喪王母吳毁加於王父又三
年黃宜人卒先生躃踊痛哭不欲生也念益大夫公悲
強啜粥修容而進之又念大夫公鰥處既離苫即以一
束草卧公牀下伺寢息夜分淚涔淫漬束草濕矣封大
夫不懌強之還室先生固謝不敢至服除猶未已大夫
公乃爲置媵以絶之而後室處也先生工屬文必匠心
而證之理一洗剽襲之陋而尤䆳經術雖頫受舉子制
然不求竽合既出入諸子百家汎瀾久之始一歸之聖
學作座右銘以自警人謂訂頑所未論賢於崔子玉遠
矣於鄉則多舍黃山於金陵則舍靈谷時獨往山水間
曰吾欲以占吾趣之合也既不利於試人以搖先生先
生不顧尋再試而再冠諸弟子遂連舉高第謂可以塞
搖者口先生亦不顧既除官得知陜州陜以三面奉客
其民呰窳不任徵獨有餘力於訟先生至則首繩大猾
一人以警之與僚佐約常禄外以一錢入者公議不相
假次約胥吏以一錢入者公法不汝貸咸肅然奉行履
畝均賦剔其隱蔽積穀以常平法行之歲不虞儉矣飭
郵傳毋困客亦毋使客困其主諸以農時訟者法毋赦
置保甲毋匿奸毋縱竊樹枳於途溝其表以禦騎而剽
者諸所厝設皆故循吏規獨先生能精意行之不倦陜
用是大治故有召伯祠先生以月朔躬謁出憩庭樹下
州人耳相語召伯遠矣吾不悉何狀此方公棠也前是
博士諸生之不獲與計偕者七矣先生試其文樸而野
不中程乃示之結撰時時行學宫於講析詳至而又習
形家言以州苦乏水有故道不易復復之度非數萬緡
不可先生乃按行險易出藏粟以食饑民使共畚鍤而
倡其饒者俾以私鏹助費可數千緡而渠復水迤邐環
學宫是歲有預計偕者創書院名之曰復初祠周張二
程朱陸以往九先生及明薛文清公聚書萬卷使諸生
讀之曰而曹毋厪厪科第自此而上大有事也甫三歲
而九騰薦書以最上大夫公始封而又久之始遷為南
京戸部廣東司員外郎進貴州司郎中遇詔恩實爲郎
中而大夫公亦從進階先生自喜曹事簡得益肆力於
學傍及左國莊屈兩司馬先秦西京建安大歷之書汰
取其精華而涵咀之以故發而爲詩文咸奕奕有聲實
與閩方沆子及並稱矣而先生意小之不欲名其家言
以斯道爲已任其學以求放心爲要立静立極觀變時
行其大指也屬同舍郎王者挾故相之鄉人險而貪當
大察考功郎微得其奸私狀欲發之以先生一言而解
其人不知也嘗丐其郡没入田若干頃度且敗陽為義
役而請先生文以蓋之先生謝不閒恨甚遂上疏誣先
生闌出庫金而以它口語故波及子及故相猶難之曰
得無謂黃門淫哉而王郎者以其私人從臾不已於是
三人并示譴而先生得知隨州了無恨色第謝子及曰
微揚之無良何以累吾子子及笑曰脱不相累沆爲不
如子也且沆亦自失王郎意始先生以陜守入覲當元
旦而朝士有朱其履者三爲典儀所糾因及先生下詔
獄先生實不朱履也坐奪俸而典儀者故家陜而横先
生嘗持法裁之以是中先生先生了不辨亦不復言其
人其長厚類若此治隨猶陜也屬有城城之役先生顜
畫一而身與吏士分功不日而畢甫六月當入覲貸於
親知得錢二百緡始成行明年誣大白遂同知嘉興府
故有蒋伯良者大盗主也而主諸貴豪急之則鳥竄緩
之則緩頰以解先生廉得其實陽以它事召立杖殺之
郡人懽呼至傾里曰吾曹始帖席寢矣丞職詰盗有所
捕獲則以贜引子錢家先生乃藉子錢家月更一人直
與捕者偕往自是子錢家不受引又嘗奉部使者劄監
稽兑卒粮艘先生嚴其格令卒銜扳魚貫以進受粟於
肩比至舟無一譁者粮戶皆取衡先生不至爲卒侵牟
矣卒以無所利乃故損艘粟之實而益之秕誣先生於
戶部謂私其民而以秕苦我羣譟於肺石部爲下使者
覈咸直先生而坐卒以誣先生佐郡如故嘗一視嘉善
篆益作隄隄水不爲田害會省悍卒劫辱其大帥嘉禾
之戍將應之公得其主謀者論曰苟不平於若官當爲
之平彼死道也而若以爲&KR0839;乎且彼主謀不蚤露故披
猖至此今若露矣奈何相率從死卒叩首謝不敢乃已
嘗以事夜行傍郡有尾先生舟者可十餘曹先生據案
叱曰盗乎我嘉興方使君也盗羅拜曰吾曺固耳使君
名安忍犯之第前警多矣請以一艘驅五鼓復羅拜舍
去曰慎之請使君毋夜行先生曰若慎之毋復爲盗也
我夜遇汝汝能不犯我汝遇邏卒能舍汝乎先生以故
資高一切治理流聞超拜杭州守然而先生病矣病故
得之勤學勤仕咯咯嘔血至是益甚然而益治事不言
&KR1205;時悍卒事甫戢而黠者猶横自若㕓野亦洶洶先生
拊循其瘝苦而稍諭以利害已漸約以禮杭且易觀會
獻歲獄吏稍懈於飲食囚逸者二十四先生不動色而
設方略捕之干掫者懼其不利也曰太守寬或曰太守
病不暇理先生一以自歸曰病誠有之寬則吾心也太
守當坐之一無所及俄而囚悉獲太守以贖論乃相率
心服先生曰太守真長者張司馬肖甫念杭事繁爲天
下第一而先生之疾無已時請以支郡之僻者卧而治
之太宰嚴公素知公曰移僻病無已將竟去之乎俾予
告歸里以痊可赴部更補外臣之得歸里治疾自先生
始也先生在嘉興時嘗著正大和平四箴語語精切多不
載又按行海鹽進諸生語顔苦孔之卓喟然曰仰鑽且
瞻者妄念也故無得欲從末由者真境也故與幾道固
未始涉對待而功固未始涉覩聞也諸生勉之鄒魯豈
更駕哉由斯而已歸一月悴甚命衣冠召其子時化曰
化而來前過化存神者吾所以安身立命之道也過而
不化神將焉存神之不存同流安有勗之宿塵習塵事
塵理塵一不化難與幾矣我所謂用力於仁而不足者
也雖然我可以見夫子矣又微語曰毋使大夫公傷於
志既大夫公撫之而哭則張目端拱而瞑時萬歷之癸
未三月哉生明也得年僅四十有四而已先生孝友潔
廉再從兄忠卒有二孺子先生馳自秣陵奔而且及殮
也拊棺大慟曰吾不母而寡子而孤者有如此棺尸若
盱目而屬者已乃瞑先生所以撫之不食言而後忠子
時敏夭乃大慟曰天乎吾無所仲吾誓矣厚葬之如忠
而益撫其仲如時敏其事大夫公己見前獨其宦南京
而大夫公來行舍覩其壁立曰吾聞夫善宦者家於宦
問而官大夫也而胡以貧也先生拱而對曰天厚吾門
五世而不墮儒業何藉宦也且揚之憂在不德不在貧
語未畢而大夫公曰如而言我不難故我生平鮮所悦
于南京悦焦弱侯于浙悦宋以德袁儀卿其它與鄉人
處望望然若將凂已者以故所還往甚寡然不能以月
旦下先生先生卒之明年冬而時化來吾州奉先生之
族孫侍御君萬山草行狀所自著年譜來求志銘其墓
時余方徙處東海之濱樹棘而環之以筆硯爲戒時化
怏怏返遂請汪司馬伯玉爲傳而仍虚其志銘今年秋
九月余游白下而時化來言曰非公不足以當吾父非
吾父不足當公敢徼伯玉之惠以請余辭曰余雕䖝之
技也焉能爲賢者重時化固請曰龍門之傳老子孟氏
也蘭臺之傳揚雄也子何讓焉且不孝之劘石於窀穸
者五閱寒暑矣不爾何以見先子地下余悲而許之譜
之文逾萬言甚爾雅余不能悉采采其大者
銘曰立德兮美善之中噫脩辭兮揚馬之風噫功名兮
以治郡終噫孝養兮不克厥終噫賦之資兮忌其豐噫
予之志兮不竟其克噫欲以余傳兮僅雕䖝噫
累封奉直大夫禮部精膳員外郎思吾支公暨配
李宜人合葬志銘
當思吾公之猶在諸生也與其子今學憲君試俱有名
然公七戰而七不利學憲六戰於澤宫於南宫而再利
遂以其官再封思吾公當是時學憲數更禮部諸曹郎
及視嶺左學俱著聲實而思吾公貴於鄉引誼行德朝
之士與鄉人交稱公父子爲賢人長者其習思吾公者
曰非公何以有學憲習學憲者曰非學憲何以成公蓋
學憲自嶺右移疾歸奉思吾公思吾公甚健甘匕箸亡
何學憲之疾愈而公病矣公之病學憲侍湯藥唯謹其
卒也學憲治含殮逾謹而前是二十有五年公之配李
宜人卒而方居約尚藁葬公傷之爲廢不置配而室徐
女學憲以膳部郎始具禮歸李宜人于祖塋之次而其
宦嶺右日夢宜人顰蹙而稱不寧宇自是凢三夢學憲
心為折及歸與善堪輿家言者偕詣而試之其語與夢
合學憲益大悲駭故及公之卒復偕其人擇地去葬所
僅數武而得吉壤乃卜以季冬葬思吾公而啓孺人之
兆合焉而屬志銘於世貞世貞故識公而善學憲且謂
公之逝於學憲手也與李宜人之得今徙也其孝誠皆
天感故不辭而志之按狀支之先自后稷漢有邰陽侯
者以戰功顯始有支姓至三國時有三支俱散處多顯
而在吳者郡從事琮起家貢士有至行人稱為支孝子
有三男其少者曰祥始定居崑山之大虞浦所謂支巷
者也世世受經術然不能大融顯至東湖公栢者娶於
某亦有三男公其長也諱良知字日新後署其號曰思
吾於良知之指深矣公生而穎敏當髫齔時已高視雅
步不與常兒伍稍長即能屬文父撫而異之曰誰當為
配者貞義里人李處士祐與父善又最竒公遂以愛女
字之是爲李宜人宜人長於公四歲處士不謂非偶當
其女時則以賢明聞公年十六而父卒有二孤稚在宜
人來歸時已二十矣屬家婁中役至挫而又遘大喪孺
人與公竭力襄事猶不給則相與轉徙依外家以活於
是公之所受業盡矣而性又嗜讀書不復能究精風土
齊民之術家秉一以付孺人孺人用始顯公嘗念其仲
良能當授室矣而不能備恙鴈悽然而歎孺人意覺之
曰君有弟而鰥之安用妾為隂輟中篝之装以從良能
始有室而以賢歸宜人宜人又能先衆傭工作恒至夜
紡績不休或勞之曰&KR1205;矣宜人曰吾而避&KR1205;誰不佚者
至積纖累微以資公於學不使公有内顧憂皆宜人力
也公既學成試為博士弟子恒冠諸生每屬筆滚滚千
餘言不竭然皆有理趣不為讕辭以是受業者衆戸屨
恒滿諸生得公指授多去為聞人或至貴而君故布素
自如也然用是得少資宜人於家公舉學憲甚蚤然自
是不復舉學憲資甚敏而公教之嚴甚至不廢檟楚曰
吾終不以一子之故而蔽吾眀宜人之愛學憲可知也
亦終不以愛克嚴以故學憲之事二尊人若神君左繩
右矩潔修其志行而後敢稱子公既以子貴意稍發舒
欲贖其先所棄産多假貸以償以故槖空空然然至於
為守令居間及豪奪巧攘之計絶不為也公以外氏恩
未酬又宜人早逝不及逮學憲貴内傷之爲撫李孤而
扞其内外侮以有成立乃曰吾今始可以見處士公地
下公貌温勁賦性澹宕無城府解人之紛取片言斷赴
人之急甚於已故貴而望實益重無絲髮之譏以累月
旦其卒也搢紳哭於市士女嗟於巷非獨用學憲重也
公有所以致之矣公得年六十有六宜人僅四十有七
耳學憲名可大始娶周氏亦早卒贈宜人繼朱封宜人
女二長適姚時獻李宜人出也次適王甘節徐出也孫
男一一本娶王氏孫女四適太學生劉儁宋之偉馮嘉
會朱出也一字陳某曾孫二長茂春次長曾孫女二字
周本正一未字
銘曰有子於此母食其名而父食其榮生之日有涯而
死無涯如其食名曷有既耶是為支大夫李宜人之歸
而余銘與依
弇州續稿卷一百十九
