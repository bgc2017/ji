弇州四部稿卷四十八
明王世貞撰
詩部
七言絶句一百二十五首
送顧子行員外謫判太平五絶
天門秋色挂帆開候吏遥從采石來醉着錦袍明月下
千年人道謫僊才
其二
晉朝姑孰接秦關飲馬淮流一線間今日中原無插羽
不妨詞客醉龍山
其三
客路仍聞送逐臣與君那得不沾巾秋雲桐栢離帆影
霜落丹楓兩地新
其四
樓船疊鼓大江流别駕新開南豫州四郭春驕羅綺色
向來僊客不知愁
其五
公檄寒稀郡事饒試陪賓從上凌歊只今惟有黃山月
猶似蛾眉恨未消
揚州訪張有功不值
遥聞李白在揚州銀甕葡萄晚自愁曲罷廣陵人不見
蕭條楓葉映寒流
其二
當時恩譴異長沙春見唐昌兩度花幕府夜來頻問帖
玉鞭金勒向誰家
寶應湖
波搖匹練界長空天闊千帆處處風入霧樓臺先暝黑
隔林楓葉後霜紅
其二
長天漠漠水淙淙鼓吹中流引畫艭南人過此看不足
北人即怕莫推窗
聞子相歸不能待寄之
桐栢江頭春鴈稀故人聞向日邊歸扁舟欲繫遥相待
萬戸清霜夜搗衣
送家兄君美復之江右幕職
滕王高閣枕江開萬里濤驅雪色來幕府只今誰上客
知君舊有子安才
其二
東湖水鋪如鏡平百花洲上百花明宫袍小舫醉歌去
笑殺襄陽空得名
其三
紫薇省中花正芬任他公檄自紛紜不妨傲吏烏皮几
卧看西山生白雲
其四
吳江花發暮春衣暫逐童冠一醉歸君去正如彭蠡鴈
年年還向薊門飛
其五
香罏峯畔紫烟生鐵柱觀頭雷雨明麻姑僊人數相過
倘到吳門好寄聲
暑中戲簡謝時臣索畫廬山障
亭午湘簾暑未殘謾勞朱李薦冰盤須君貌寄廬山障
卧對飛流萬尺寒
即事偶成
閶闔兵戈烏夜啼薊門禾黍雉朝飛北人愁北欲南去
南人愁南不敢歸
其二
不分朝回只晏眠春逢雨雪壓花天鄰家禁釀罷開市
贏得囊中無酒錢
喜明卿舍人至口號
昨夜承明萬井開露寒星斗共崔嵬虛將紫氣歸燕石
自有荆人抱玉來
寄臨清方符處士因問訊猶子元煥茂才元煥善
書工新聲
春風錦纜三千舶夜月朱薨十萬家俠客新傳方處士
彩毫題徧石榴花
其二
君家小阮不可當春日騎驢辭帝鄉醉後曲裁梁苑月
興來裙掩墨池霜
還吳初抵閶門夜泊獨坐有懷
十載時時問故鄉歸來朋舊又相忘城頭弦月烏棲曲
疑是幽州萬樹霜
嘲吳舍人新娶
汝去含香露未乾欲憑春破紫微寒片帆飛盡瀟湘雨
十二峯頭黛色殘
題西濱隠君
隠君家住大河西楊柳雙橈水拍堤明糚落日浣紗女
夾岸桃花春欲迷
再贈子與十絶
子與行余既以長歌餞别矣臨岐悵然飛龍之
乖隔羽翼之無從也因復爲十絶以吳音度之
棧馬躑躅行徒掩涕矣
問余何事滯燕京擊筑徐卿大有情此日悲歌向誰和
凉風千樹起秋聲
其二
白虹高屬薊門秋風暝滹沱水逆流自是别離關氣象
不須開匣問吳鈎
其三
東吳王生太可憐别汝灑淚西風前一榻梁間都不下
自瞪雙眼看青天
其四
秋深桐栢水曾波明月輕帆鼓吹過倘遇少文煩致訊
卧游山色不勝多
其五
吳王臺下水漫漫榆柳蕭條兵氣寒無那興來催棹去
到時應自憶長安
其六
灞陵車馬斷行塵狂客新豐酒見親抵醉不曾交片語
只今誰是語中人
其七
太湖南坼貯烟霞山繞菰城十萬家歸路莫愁雲色占
飛流千尺瀉桃花
其八
罨畫溪頭秋水多紅糚百疊剪青羅醉後徧題蓮葉句
蘭舟翻入女兒歌
其九
寂寥揚子著書年誰似桓譚與太玄心賞共期千古在
莫教零落借人傳
其十
李生騎馬向邢臺擁傳君仍去未迴一柱天孤撐震蕩
千巖日墮失崔嵬
送表兄盧生南歸
大江南去水茫茫到日秋風爲解裝棲鳥漸閒人漸少
不知何處是家鄉
其二
白雲無盡片帆飛樽酒踟蹰涴客衣不爲别離生感慨
故園今日尚能歸
題畫贈别王使君
杯酒踟蹰日易曛青山處處惜離羣莫言秋色難分贈
君自青雲我白雲
走筆二絶贈弈者劉生
曾陪太傅東山墅不向君王賭郡符敲罷一枰何所道
片帆秋色滿江湖
其二
金溝清泚楝花香一局逢君坐夕陽莫向秋風誇石室
人間歲月野夫長
贈蘇洲
此翁不知何許人醉墨灕漇若有神夜半酒醒尋不見
滿天風雨散龍鱗
于鱗寄太行諸篇走筆以謝
太行峯色黨青天刺史搴帷紫氣前中夜星辰低摘盡
憶余飛贈薊門烟
夜半醉過子相
北斗下卓河西流先生醉歌吟未休不爲長安一片地
何人能破古今愁
贈文都昌
挂帆南去楚天賖大庾峯頭明月斜我贈白雲仙尉去
書來應報折梅花
别李邢州宗考功徐比部吳給事諸君時方有三
輔之役
濁漳西坼未安流大麓千巖風雨愁五馬過題春已徧
猶聞使者下邢州
其二
金河楊柳未堪齊馬首傳觴白日低俠客自來輕别甚
醉乘虹雨薊門西
其三
塞雲吹盡出榆關不斷冰天指掌間應是爾曹高興發
忽驚飛雪捲燕山
其四
未從燕市賦招魂東海虛明孝婦冤爾道行春三輔徧
蕭條秋色老中原
贈别于鱗還邢州
白雲寒鎖郡齋深人道朝天不可尋總爲股肱驅傳去
仍勞明主賜黃金
其二
石門高峽沙丘臺紫馬春停天地開無限北風吹不到
萬家明月待君來
其三
葡萄美酒玉壺寒寫向離筵淚並殘縱有隋珠高月色
不知中夜向誰看
其四
薊門揮手各風烟並馬中原别思懸我欲東觀遼海日
煩君西拄太行天
上已與趙憲副郊游趙取小婦由關中適至口占
戲之
秦中好女勝羅敷翡翠爲裳香作車不用相逢問夫婿
東方千騎上頭居
其二
千金西去買娉婷萬樹梨花斂色迎聞道燕京誇祓禊
讓君先賦麗人行
盧龍署中偶成
朱簾翠箔過楊花睡起中庭日未斜却似深閨嬌小婦
樓頭癡坐怨天涯
西山道起蒼兔草中逐之不得
馬頭蒼兔剪春風一線光騰杳靄中落日平原青草色
不知鷹隼爲誰雄
盧龍署中有寄
山城小雨鷓鴣啼楊柳辭寒綠正齊我夢春閨獨不見
怕乘雲雨問遼西
飲歐陽鎮朔即事有贈
琵琶曲按古凉州急管清尊玳瑁愁勸爾軍中高太白
秋來應挂郅支頭
其二
旌旗春偃白龍堆教客休停鸚鵡杯歌舞未殘飛騎出
月中生縛左賢來
其三
欲從鈴閣借前籌姑衍條支一劒收爾自虎頭飛食肉
不教猿臂羨封侯
其四
曼纓白馬下雙鵰降敵轅門氣不驕爲問渾邪能騎射
可如新帥霍嫖姚
過懷來羅將軍駐兵因贈二絶
碧山無限鎖龍堆羌笛胡笳漢使哀日暮春風鳴白羽
知君突騎射雕迴
其二
將軍按甲古嬀川萬馬驕嘶苜蓿天但使王庭能絶幕
未勞車騎勒燕然
寄紫荆龔都督二絶
牙旗高擁黑雲間匣裏并刀龍雀環夜夜胡笳吹落月
秋聲不敢近燕山
其二
關頭畫角鎖殘霜十萬竒兵易水傍却恨單于穿塞去
不教飛將取金章
過于鱗郡齋分賦十二體
千峯西北擁岧嶤立馬寒雲豫讓橋俱道挂冠同指掌
不知山色爲誰驕
衞河夜汎
衞河秋望接天迴大艑高帆擁月來爲問乘槎諸漢使
幾人元是謫僊才
其二
白波如練掣長空上下銀河一色通歌罷朝來新樂府
滿天寒色起丹楓
懷徐子與(時使江南因還霅)
馬首平城雨雪多故人僊棹霅中過寧知日暮江南曲
不異秋風塞上歌
其二
駐馬相逢邢大夫玉巵親上紫酡酥俱稱漢使由來貴
爲問徐卿定有無
懷吳明卿(時謫江西幕)
使君車馬自風塵聞爾匡廬發興新落日千峯秋色裏
不知何處鬭嶙峋
其二
遥憐李白在潯陽縱酒狂歌秋興長夜夜銀河縈斗色
肯教龍劒吐風霜
題沈參軍竹林圖
誰家十萬碧琅玕箇箇春雲秀可餐我是王猷君更熟
何妨一問主人看
提兵海上戲呈袁將軍
十年文戰薊門空東海兵符倚畫熊却恨少時疎劒術
欲將身事白猿公
寄遼陽羅將軍
十年遼海鬭兵稀邊馬乘秋轉更肥共道嫖姚新按塞
不愁明月滿金微
其二
醫無閭畔暮雲齊回首軍城萬壘低莫怪鮮卑驚白馬
使君原是舊安西
調唐將軍
將軍盪寇大江還蹀躞霜蹄未擬閒自是封侯飛骨在
任教明鏡負刀環
其二
十萬樓船下瀨兵已乾東海腊長鯨如何戍角依然在
夜夜征夫向月明
吳峻伯校諸生走筆二絶
羣山秀色靜臨衙日暖風微綘帳紗萬馬自應空伯樂
千人重見屈田巴
其二
何人東嚮坐諸生倡雪懸河稷下傾組練鎏戈霜一色
使君親教五家兵
和峻伯蓬萊閣六絶
坐看紅日映天雞曙色中原一瞬齊雄觀古來誰得似
崑崙高柱大荒西
其二
虛無紫氣映蓬萊水落青天忽對開已借鰲簪爲島嶼
還從蜃口出樓臺
其三
綘節秋逢鸞鶴羣安期遣信欲相聞袖中亦有千年棗
不羨瀛洲五色雲
其四
早晚蒼龍自在眠春波織就蔚藍天風雷忽捲秦橋去
日月還依禹碣懸
其五
萬乘秋風屈布衣滄桑今古定誰非田横五百應如在
徐市三千竟不歸
其六
君汎僊槎擬問津我從東海學波臣隋珠却墜雙明月
鯨島寒光夜夜新
于鱗嘗爲四懷詩寔首余世貞焉其次四寄某
某子甲也乃世貞則亦首于鱗餘三人同之寄
倍之矣風雨如晦飛龍乖隔每一諷詠淚下綆
縻然又有私慰焉于鱗故已挂冠垂當得會耳
寄以言托也是不必數子見之
懷于鱗
黃鵠秋翔太華顛坐攀僊掌撲青天乘風忽傍東溟轉
矯首扶桑帝日懸
懷明卿
鴻歸重枉豫章書不向鈞天夢帝居若使府公誇束帶
便攜妻子入匡廬
懷子相
越王山擁七閩秋天入東南大海收雨後虹霓看不見
何人截取釣鰲鈎
懷子與
武平之山勝武夷汀江如巴學字移但道江山多氣色
不知新著謝公詩
寄俞仲蔚
病後青山足卧游愁時白雪自爲酬開門草色迷三徑
刺史干旄不可求
寄謝茂秦
亦知留趙魯先生片語能尊萬乘名何事平原無上客
却教雙璧贈虞卿
寄李伯承
漢帝秋風在栢梁一時詞賦有輝光那知此日文園令
猶有金莖露未嘗
寄盧次楩
大伾山頭花滿烟春來竟日酒罏眠不知妻子關何事
乞取囊中賣賦錢
寄魏順甫
白雲高省意蹉跎華髮蕭條掩鏡過莫怪相聞多楚調
秋風自傍楚人多
寄余德甫
當年握手帝城春館客平津日夜新君自誤傳流水調
朱門只許抱竽人
寄張肖甫
離亭太白瀉流霞馬首横刀意氣誇一自相如歸使後
至今春雪滿三巴
寄應在明
寒燈暈碧影重重匣裏吳鈎欲化龍莫向尊前論舊事
滿天霜色鎖芙蓉
于鱗慰余哭子有答
讀罷新詩涕暗垂朱簾愁對月如珪自來天上無知已
虛怨庭前玉樹枝
其二
十年空抱兩麒麟依舊天涯一病身欲付五車王粲去
薊門猶有受書人
戲呈王僉憲入賀
故人相見時相及但道嵇生懶自如囊裏俸錢沽酒盡
不須重草絶交書
過靳八公題壁
相傳靳題十字於壁已遂僊去筆畫遒偉勢若
飛動而不可識余時已醉遂信筆焉
縱横風雨尚如新下馬摩挲讀未真此際靳公應大笑
笑余虛是謫僊人
其二
虬書晝隠薜蘿寒石髓如粳絶可餐但得長生似王烈
不須重索秘文看
答吳峻伯
李生華嶽吾岱嶽各有新詩在上頭不散星辰南北極
未交風雨占中州(吳書來云近得足下太山李于鱗華山詩何處更着吾手)
其二
才看鳴鏑破垂楊又報金城一葉霜爲問佽飛諸惡少
何人先縛左賢王
其三
峯迴天目柱天南千尺飛流百尺潭奉使相如曾不到
却教秋興屬盧柟
雪後有懷數君子率爾相問
聽罷塞鴻愁更少夢迴池草思偏多疎籠雪墮驚鸚鵡
誤報風流刺史過(李有鸚鵡予至輒報)
右李太守
小徑端爲二仲開至今籃轝不曾來山隂最好乘舟夜
怕遣王猷興盡迴
右李給事
爲問萋迷金谷地可能推倒玉山無輕絃莫度思歸引
自寫新詞付綠珠
右石給事
虛勞從事青州暖任遣梁園白雪寒一自主人蓮社後
冷家庭館勝袁安
右冷太僕
李憲使示蜀中諸詩率爾酬答
芙蓉萬仞插天寒樂府新傳蜀道難把向風流賀賓客
不知還擬謫僊看
剪鶴翅偶成
并刀初剪六銖衣欲向瑶池夢裏飛此日還應爲竹住
他年不許伴琴歸
其二
慚愧開籠支道林祇憐寒月九臯音不辭放爾翀天去
弱水丹丘何處尋
道得薊門書舍弟生一子口號
銀箭初調玉露零乍啼開府試來聽不知奎壁光多少
添得荀家最小星
書懷四絶
上馬琵琶别漢宫玉顔休更怨東風看他前殿麒麟閣
也自黃金問畫工
其二
休言談笑却邊烽秦將功多自不封一片平陽歌舞月
可曾雙匣照芙蓉
其三
早聞金印出長安諸將人人擬築壇却向樂通侯館去
玉關雙鬢不勝寒
其四
相如元自倦爲郎五馬雙鞬也不妨聞道枚臯方獻賦
可煩含筆待長楊
十五夜夢中作
落日長穿虎豹羣鸊鵜初淬五星文羞言尺八專諸鐵
不挂徐卿墓上雲
感懷
戰罷西風萬樹殘又看桃李徧春山不知天地元何意
惟有長松了不關
其二
年年秋色飽雲門留滯殊深聖主恩莫向山城輕白日
請看風雨易黃昏
醉調徐汝思不飲
去辭杯酒讀兵書明月青山恨有餘我自三騶車畔飲
看他千騎上頭居
高唐王席上有懷齊東故王
一曲清商露未收坐間枚叟淚潛偷那堪花萼樓頭色
半入池塘夢裏愁
高唐王邸夜宴口占
翡翠春温金屈巵青天璧月浸蛾眉君王莫更留髠飲
政是能勝一石時
送客呂生謁趙生因問謝山人
叢臺歌舞四時春君去平原客更新雙璧連城都不換
却教將贈立談人
其二
平明策馬渡漳河回首東秦紫氣多若見謝榛應借問
不知華髮傍誰過
弇州四部稿卷四十八
