弇州續稿卷一百九十七
眀王世貞撰
文部
書牘
申相公
本部材官回蒙台教慰存因及肘腋表裏之奸祛除不
易而相公之苦心妙用不佞雖在遠外亦竊窺一二矣
區區情事荼苦精神衰耗故急欲歸守先人之壠治亡
弟之葬飾巾以待旦夕非有虛假惟尊慈亮之不使小
䟽成一虛套則大賜也邇者朝事甫定而後進不經事
人遽以不根無涉之事竊其影響冀有動搖主上聖眀
隆眷亡毫髮之疑而大䟽所謂令女捐館壻尋别娶且
天下之愛壻豈有勝於子者子既不令入試於壻寕有
夤緣此數語可剖示天下萬世人乃者覆試之役甫竣
而狂口又復嘵嘵致觸天怒方快物情苐追䆒唆使不
免又成洶洶計相公與荆老必當申救自今以後願相
公一志任宗社蒼生之重事固有什百於此者么麽妄
語何足介懷安慶賊本不多而頗有驍黠者官軍以烏
合不練之衆而挑之始則安慶輕敵死一指揮一千戶
既而黃州復輕敵傷一守偹執去一州倅又既而安慶
之故將黃甲軍亦見劫凡三敗矣一故参將往撫之為
所留三鎮之撫臣號令不齊將庸兵弱釀成賊勢如更
不已勢必調楚順靖一宣慰浙江一營兵就近如吳司
馬者暫出督之庶可蕩平雖然至此則所損不淺淺矣
吳司馬所條請貞雖與聞而不敢勸沮盖司馬初至見
三營之卒弱而驕不堪使又以損軍之令重卒有不虞
不敢使之出敵故為挑選軍舍餘丁得五百餘人别成
一軍教練精熟尋常可以彈壓狂呶遇警可當銜鋒跳
盪貞所慮者恐廟廊之議以為有軍不用而别起軍外
之軍增餉外之餉或致齟齬至於旗牌之請盖緣欲借
以稍讋驕悍之氣為緩急調遣之謀耳不知輦轂之下
可給旗牌否今参贊之責雖重而號令不能出一城鞭
朴不易施一校宜司馬之有請也唯相公裁之
又
長夏赫曦伏惟相公台候萬福世貞不肖忝從鄉曲之
末時遠門墻之外而相公猥推太原公之愛而愛之又
察其亡他而錄之洗瑕收瑜起骨加肉相公之當國寔
在癸未之歲甲申正月即賜補京兆亡何遂有少秋官
之遷又矜其情事許之休沐僅踰三載復有少夏卿之
起受命以至今月不能二朞遂超躐兩官正秋卿矣又
憐其骯&KR1507;不任磨勘特與太宰計破例而聽其報績矣
雖使世貞之父兄為世貞謀與世貞之自為謀孰有能
如相公之委曲不遺者也世貞以月之四日出白門十
二日抵淮已促装從陸而道得新命咸謂於例不必復
進京祗將南吏部原咨具由送之吏部彼當為題請復
職貞得以其間歸哭亡者且為先君焚黃於墓道私計
誠便矣苐此銜恩酧知一念未得陳之堂下九叩以布
區區則更有所不安耳側傳邸報主上渙發温綸隐然
省已尊賢至意視朝親政俱有定期此相公與二三大
老挽回感格之功而南都一䟽亦不至糜碎於雷霆之
下知聖度天聰固不盡委之麯蘖也苐江南累月不雨
赤地千里巫尫見殛旱魃愈逞禾苖俱不及種種者及
花荳之類又俱萎枯百無一長雖二麥頗秋可以支持
目前無衣無食何以卒歲又况加以敲榜之刑剜其已
枯之膏而使供繁重之賦乎縱使盡蠲其額而賑其垂
命者恐猶未免於戊子之禍也相公吳人也太原相公
亦吳人也其知吳之受灾為至真其欲為吳請旦夕之
命為甚切但恐人主未必信左右未必喜而大司農未
必能出而任之則相公之於調劑亦甚難矣雖然不敢
以相公調劑之難而遂絶望於調劑也先君子之隧虛
而弗克樹石者垂二十年矣嚮者以相公之曲成而賜
贈脩冡又承相公之許以雄文冠之朽骨為之若肉草
木為之色飛而迄今未有領也雖一日萬幾倚馬之才
亦何所難其揮洒哉為此專令豚兒代領伏冀垂賜并
有薄效以志區區不宣
又
昨以九卿會䟽去役之便敢附布區區計已取進止矣
世貞賴相公大庇已於廿七日履任緣郵繻艱請不便
於役者故俟會審䟽便與謝恩䟽同發遲緩之咎不能
辭也世貞少習城旦家言老而不盡忘拮据刀筆或可
苟免大戾惟見兩臺之長與属僚争論紛紜不已山人
鳴冤盖失志求進之徒其操術甚竒其措心甚險不免
大費相公苦心而衰劣過時之人惟有逡廵作骸骨計
耳許相公凡三為汪伯玉司馬作書而最後云敝郡稱
才獨一汪司馬嘗執鞭弭從諸公之後似亦頗承許可
附於知交今服闋久矣豎儒言輕不能推轂使坐老丘
園心甚惋惜倘得假一言之重於當事者當事者誠因
重眀公以重汪司馬則區區之說易入也伏惟留神其
辭甚廹切豈以南都散曹返能加於揆地耶不過以世
貞辱相公及太原相公太宰公知己之遇謂可以進言
耳不佞與伯玉交知不能迯相公神鍳然兹事何敢預
也先司馬賴相公大恩得葺理墓田丙舍唯是七尺之
石壟於隧道久矣而相公至今尚靳一言誠知一日萬
幾然以倚馬之才不過費半夕晷耳貞已衰老倘不能
待是無以藉手地下也讞審䟽上緣熱審者過多今僅
得一人耳聞中宫將有大慶不知可免行事否餘不敢
贅
又
邇者世貞以乙休之䟽奉凟清燕盖衰暮之年薄劣無
状自當歸骨故里而邇來言路諸君貴少賤老吹毛求
疵無所不至南都疎逖供其食噉而被論者如屠羊之
在肆噤無一聲何顔可以在列何心可以供事今者即
不見允眀春自當引疾唯冀憐而捨之聞召璫能自損
抑上眷亦不至甚人情稍定衆嚮稍一但中宫已及大
朞未見的確中外謂上令祕之恐未有此理而南中臺
省已請冊立九卿復將繼之無乃太蚤乎楊司馬差能
持重不然走未見其可也蒙許以先子神道碑歲底可
完不勝踊躍謹錄後沐恩典贈官祭葬緣由并子女之
詳呈覧倘即揮賜貞當躬奉以歸樹之先壟子子孫孫
感德無極不勝懇切俟命之至
申許二相公
前者齎謝恩及會審䟽人便一通賤名於記室計已徹
覧矣貞不才奉職無状以報政一事見齮臺臣而傍牽
舊談横加汙衊分合席藁以俟嚴譴但貞前者因查有
前例而後任之事與所支之俸為兵部侍郎故當以陞
任論與調官者不同故具咨銓部銓部益以後例過垂
飾奬俾亟奉行其後叨忝新命以南部咨結送銓部銓
部據而題給贈蔭非貞所敢擅專亦未嘗有毫髮欺㒺
也計旬日來已奉眀旨處分或斥或削已定但區區生
平心跡不能自白敢具䟽以辨萬一見留更布大恩放
歸免滋多口幸甚幸甚或云有所受之或云别有所為
貞俱不敢言苐一歸在念倘得奉相公大篇刻石先壠
死有餘榮矣餘情具䟽揭中兹不敢贅
又
謹啟世貞行實不孚邊幅鮮素以致見憎讒口仰仗聖
主之眀與相公委曲維持調觧得無麗於丹書乞休小
䟽又辱勉留貞苟非木石寕不思洗滌心志鞭策駑鈍
以少酧恩造苐於出處之疚心與宦曹之觸目一經拈
出慚悔無地語云畏首畏尾身其餘幾顧影而歎不肖
之身所餘且盡矣况前路幾可餘日可數若仍冐昧隐忍
叢積毁忌更來指摘縱相公憐而欲全之晚矣再䟽陳
情非敢毫髮欺隐惟冀俯念特賜允俞瓦全此身乃相
公終始之大德也先人不朽日夜在心并祈留意萬感
許相公
謹啟貞以巖穴長物老不適用虛名見采濫竽留樞自
揣衰庸恐貽敗羣之誚頗安寂寞不作觸藩之想婁䟽
乞骸冀全晚節而屢厪温慰未尋遂初前後二禄荏苒
三歲苐滿百擿茫無寸補既辱我相公破例許之赴部
行至淮隂忽得邸報則驟脫丞郎之列而遽随令僕之
後驚喜過望慚惶繼之此固我相公求舊之至仁與憐
才之高誼然使予者不傷眀受者不色恥則非貞所敢
當也且巖穴之下慚先登於伯玉休寀之間愧後塵於
定之進退維谷展轉負刺邇雖苦暑疾尚擬竭蹷登陸
叩稽堂下以展惓惓一念苐詢之長宿皆云既奉新命
不當入京且大讞在九月中而秋省遂無一長官恐於
事體有碍不免側伏金陵傍邑得旨而後履任伏惟高
眀垂詧東南之旱赤地千里禾不及播綿不成莖此禍
比之丁亥殆甚即使聖恩蠲免賜之餘生無衣無食何
以卒歲興言及此腸為寸折相公社稷蒼生之繫衷久
矣幸不惜一投手舉足之勞為此周餘之黎觧倒懸之
苦下情無任懇切之至
又
邇者以咫尺之啟申候興居兼識感忱附布不腆過承
奬餙推以如天之貺慚皇跼蹐莫知所當世貞仰竊台
庇自淮返艗便道過里得治其私旋用讞審期廹星言
俶途已於前月廿七日履任矣貞少習城旦家言復親
刀筆之役竊謂可藉手苟免咎戾但蒲柳易零樗櫟無
用恐終負門墻知己大恩耳兹諗六載考績絲綸渙頒
晉秩宫師復冠天省錄後賜金流光揆席凡在朝紳靡
不加額稱慶而况受知之深如不佞貞者其為欣忭何
可言喻敢具一啟少伸下私唯是先人辛勤一生南北
禦圉忠而獲罪雖荷上恩昭雪所恃以不朽者獨賴相
公片言華衮耳既蒙賜允唯得早惠托之堅珉此則貞
之所日夜鏤心者也所示汪司馬伯玉已敬逹之元老
及太宰矣相公之命不敢不將鉅寮出處豈遠臣所敢
預聞也審决䟽上聞中宫將有大慶不知可無行否餘
不敢贅
楊太宰
前月之廿八日得貴部回咨洗其既往加以隆褒破例
賜容得從考績已属逾涯之幸而豚兒騏復致尊旨謂
且將有後命實出意外即於滿日過部又二日離京行
至淮隂而司寇之報至矣世貞么麽下士潦倒陳人科
第雖似小深資望實為甚淺不意遽躐羣寮之上超從
八座之列自唯曩者避言里居無復世念翁拔自遯野
畀以留京曾未匝月晉佐司寇非常之格施於遷人衆
所駭羡先君子雖獲昭雪而天澤不究尋見壅沮大宗
伯過採臺議獲沾葬祭尚復嚄唶一官而翁朝得小䟽
夕為題覆使冡中之骨獲被常伯之榮世貞今官僅南
卿佐耳竊禄未久而遽有此擢且又少延月日俾得遂
家門之私翁之盛德譬若大造之於物無不蒙其生成
而於造物之中有獨厚生而曲成者則不肖貞之所獨
私也旦夕擬叩都門瞻天之後即造堂下九頓以致感
激之誠然後小獻芻蕘庶抒葵藿而問之舊宿皆云既
有新命不宜入京且九月當大審而部無一人在者於
事體未安以故冐昧輒齎南天部原咨并上而身返真
州或以間一視仲氏殯所焚黃先人之壠終始皆恩造
也下情無任銘刻尚容專布不宣
又
前者齎公移官役去有不腆之啟少致感忱令豚兒上
之未奉教荅尋有兵部官役回則貴部所覆贈先錄後
二咨俱已到矣我翁生成造就之恩非復常言常辭可
以罄述世貞自淮隂聞命以便道得歸掃丘壟少致手
足之戚尋以會審期廹束装就途前月廿七日已履任
矣蕭規之後或可苟免罪愆苐未老而衰種種相現加
以國是未一伏機漸露若隐忍尸禄恐終負門下知遇
耳我翁國之蓍蔡狂瀾藉以砥柱善類藉以赤幟者也
與一二大老似不可言去歲荒民貧萑苻未已必湏得
才撫臣若張九一郭思極者料理之其次許孚遠可用
也又其次倪凍可用也是四人者皆不能滿於物情然
緩急之際在採其所長不必較其所短也新都相公為
汪司馬三致辭於不佞矣最後所云敝郡稱才獨一汪
司馬嘗執鞭弭從諸公之後似亦頗承許可附於知交
今服闋久矣豎儒言輕不能推轂使坐老丘園心甚惋
惜倘得假一言之重於當事者當事者誠因重眀公以
重汪司馬則區區之說易入也伏惟留神豈謂不佞疎
逖散曹能預大臣之出處意者謂不佞辱翁與二大老
之知欲令抒其欝欝耳不佞不敢不以聞終不敢預也
别楮聊將積忱仰祈鍳亮
又
旬日前上到任䟽人去有小啟奉布區區計已徹覧矣
不意到任之時黃侍御之䟽已發既奉旨下貴部想已
處分不當復贅但貞嚮者申明後任係陞官之俸薦起
非聽調之人於例似不相合故具咨以請然不敢擅自
行止而辱老先生猥加飾奬謂原有無玷公評不拘此
例之說回咨既到方敢治行又辱老先生體念覆給誥
蔭子於蔭子䟽内眀開曾經被劾緣由未嘗有所隐諱
也世貞盛年時不自檢飭口吻之間多生荆棘筆札之
際或樹戈矛以來憎毁致成口實雖晚途岩穴稍知慎
默言路借之猶得譸張為幻含沙射影苐以貞為欺㒺
雖則不情然物忌多取叨忝過分猶所甘心乃至波及
長者以寬厚公平之政而誣以扶同黨庇之誚至於司
屬寕有他弊而欲勒之同斥貞雖有胸無心其負芒刺
何可言喻此子方挟言路之勢兩犯臺長欲廢憲規於
貞何有苐年來頗相見暱行時追致贐幣索詩為其父
母忽反目甚口若此中間所謂習幻化被黃冠者數年
矣貪心難斷靦顔復出此語傍譏了無忌憚又謂氣力
足以搖撼該部亦似别有所指盖自斥閹復進山人鳴
冤之說行而物情大變矣魑魅魍魎閃倏於青天白日
之下攫市於通都大邑之中貞雖苟免不去後禍未已
倘得憐憫放之歸田則老先生之終惠也下情無任皇
悚懇廹之至
又
貞以素行不孚致來指擿乃辱我眀宰公憫其非罪護
其所短兩䟽覆覈不唯九關之浮翳一掃天聽竟廻而
傳之士林知不肖之心跡尚得稱人於世者皆大造力
也鄒考功之䟽可謂仰體上臣之盛心下表憐才之獨
念但愧非謭劣所敢當耳比時辯眀小䟽實出一時憤
懣既發之後良自慙悔後得兒騏信乃知我翁為之刪
削俾無樹敵又戒勿再申前請翁之曲成一物至矣盡
矣苐試視不肖之身豈堪復任鞭策不肖之性質豈能
過為骫骳脂阿以事言路諸少年者哉况未老而衰目
眚齒落筋骨緩弱步履艱難僅有一弟化為異物從子令
淑又復垂命情事若此焉望其復有所展布也乞休小
䟽非敢有毫髮虛㒺唯冀曲體俾遂生還苟存晚節不
至為門墻之玷則終始大惠也伏覩大䟽剴切忠亮賢
於王端毅韓忠定遠矣無論繹改未見悅從此則遠臣
之所深憂痛惜者也張滄老此推甚惬衆情苐貞所始
知者清標厚德耳既而識其盡瘁之節應變之才萬萬
不敢望也臺老亦同此懷餘不敢贅
耿司徒
昨使者致帶補來謂不欲領區區贐耳後使至乃始啟
封視之其光爛然即駭鷄夜眀之珍恐不能遠過乃我
翁用僑札之誼而不佞虛銜負羈之愧也傳杜君䟽辭
不敢有毫髮訾於長者尋其微指乃是欲激翁使鷁首
必不北耳恭覩温綸嘉予諄篤上不以恒格待翁翁乃
可以恒格自外耶昨北省復有言及新司農矣語云雖
無老成人尚有典刑今老成若姜若方若傅齕之幾盡
而尚復欲滅掃之是併所謂典刑者不欲一二餘也寕
但老成而已孝宗朝三原洛陽鈞州吳興夀考者至八
十少亦七十餘黃髮在列素絲五紽委蛇從容以予嗣
聖而逆瑾軰頃刻而削逐之遂盡翁以為孝廟時治耶
武廟時治耶夫使逆瑾為之天下不敢言而尚敢怒今
以濟濟臺𤨏之臣而甘心逆瑾之技倆乃不聞有怒者
何也翁入朝幸為三老冡卿臺長一言之若但調停兩
可不一分别天下何時而可望復孝廟耶適江北諸生
有梓翁留貞大䟽者雖以故不及上然翁緇衣之好則
有目之人咸睹記之矣昔人云生我者父母知我者鮑
叔僕無敬仲之材與生平之契而翁之知視鮑叔更甚
何以為報貞雖隐忍不至有胸無心既為人拈出唯有
一歸而已再䟽稿附請教知尚滯真州不腆肴酒以犒
從役唯麾置之為荷
石拱辰司空
秋來伏惟道履萬福蘭玉芬茂為慰世貞叨竊大庇以
報政行抵淮而拜兹命主爵者不以貞之奉職無状而
峻陟之又為之破例以請得賁及先尊慈而錄其後人
所以滋培不肖者至矣念國恩未報知己難虛故勉而
復之官苐恐日深日負終且作乞骸計耳夀陵大功計
指期可竣門下又當有非常之典今望實隆鬯純白無
疵孰有如門下者藻鏡之地必當仰借苐國是未一物
情未安且中樞要地復有登進渠必不能安保富貴萬
一侵奪外權三事以下當有一番風波狂瀾砥柱竊為
門下望之又竊為門下憂之貞近歸故里撫亡弟喪對
孤嫠婦子纍纍展奏門下所貽些辭腸寸寸折附去行
状一紙可以知其槩也穆敬甫兄何以都不聞問想所
草大公墓表不以登石矣齎䟽人便附此少布區區不
悉
詹咫亭
昨者承教貺遠及草次奉復嗣後不獲頻修問訊緣南
中雖稍寥簡而衰病頻仍又遘手足之戚忽忽過日想
門下必能見亮也郵書中每覩大奏於國體事幾往往
妙中肯棨累見褒予蓋不待骨鯁之節有素也所藴藉
宏矣賈傅宣公何人哉唯國是未一言路縱横日勝日
負莫知底止而根本肘腋之地大有不可言者門下必
有定見定力毋俟喋喋也貞以誤恩過深黾勉履任然
刀筆之外茫無寸補恐逾久則負國逾重旦夕唯有乞
骸歸卧而已役便聊此附候起居朔氣漸深唯為宗社
蒼生自愛不宣
楊本庵
自貞之先君子獲從先太傅㐮毅公之後塵覆盆之燭
則自先㐮毅公發之而不肖兄弟亦荷拂拭草莽以至
今日僅於大事兩陳些辭實不能效萬一之報而自廢
巖穴木石與居於長者遂至沈簡擢髮何以數罪唯長
者御清塵而不肖濁水或冀稍見寬耳邇過故里李兵
使以先㐮毅公榮哀錄見命為序貞雖椎無文敢不藉
手以報九京也唯是初至白下百冗蝟集稍閒則顓藉
觚管以從事矣伏惟我翁入佐元樞督治方中進秩賜
金未足上酧正位入坐若陟禽之繼尹旦當在朝夕尚
容專賀先此附候并布區區不宣
潘印川
昨者途次附復計已徹覧矣弟已於前月廿七日抵任
卒卒人事兼有審錄發䟽及竿牘之累寢溲無暇念之
金陵僅三月而耳目之内風波萬状魑魅魍魎縱横於
青天白日之間老太見山人鳴冤否乃二三渠黨所合
成毒藥欲以扶鯨而抑誠傾太原而疑吳縣不盡一網
不已也南垣兩䟽反堕其計中南牀之論吳悟齋而波
及二三老若處之則撥一蜂窠矣吾儕雖幸不及身寕
復有毫髮宦味耶旦夕計有歸耳適家間小僮往視兒
子有小衣装此間已具一馬牌之濟上倘老太得續與
之大惠也病冗草次不一外亡弟志銘附覧并有薄侑
炤納為荷
温一齋
貞自叨佐留樞僅從郵便一通候於長者即辱教札飾
奬逾涯榮於華衮重於璚瑶矣恭諗門下晉長中臺仍
領國儲漢之初固有以御史大夫主計者昊天降割三
吳之民無歲盖魚腹者一而魃妖者再矣溝凟之餘所
存何幾今雖聖睠南注霈澤汪濊可以小蘇目前而來
歲之計固不知所終也嚮者覩翁寬䘏之䟽故尼弗克
上而仁人之心與經世之略已識其大幸有以終惠之
世貞衰駑待盡一壑不自意出又不自意遷惟是國恩
未酧勉爾之任然度終無可以稱塞者旦夕唯有乞骸
骨耳雅齋公方壯胡以竟不起殊令人短氣世途萬變
物情洶洶門下必有定見定力不佞請得承教焉不備
李大司寇
自甲戍冬於清源一奉教貺旋有附報嗣後間者闊焉
門下峻德宏猷師表一代貞雖闇不曉事寕無秉彛景
行之好同於衆人特以巖穴下士於世無所比數不敢
唐突尊嚴昨佐留樞又苦病戚相仍因循迄今門下之
記室遂不敢通一紙良切皇悚惟是門下邁德淑問遠
肩咎繇力持巨璫剪其爪翼海内拭目以望風采今其
人復用矣砥柱狂瀾竊為大賢望之讞䟽人便聊此奉
候興居并抒下悃伏惟鍳亮
蹇司徒
不奉清問者一歲餘矣伏審台履健勝令問宣鬯二尊
人萬福為慰貞巖穴陳人掩關俟盡既不自意出又不
自意遷中間以報政行至中途而返既獲釋車馬煩怠
之苦又不廢先後贈錄之典於私計便矣苐碌碌無補
轉負國恩中夜思之若負芒刺東南水旱之灾極矣周
餘黎民靡有孑遺主上賜貸賜賑湛恩汪濊目前似可
小蘇然獻歲之憂未已也三吳故翁四履之地也上以
翁佐司徒是以翁惠吾三吳之人也惟朝夕為栗庵公
一言之其造福不淺貞等之属望亦不淺去役匆匆不
克覼縷伏惟炤亮
周中丞李侍御
謹啟吾三吳之民自遘丁亥浲水之儆魚鱉其居甌脫
其疇戊子一歲之間餓莩塞途僵屍蔽川加以役癘為
虐餘黎之存者十不能二三至今年春賴我公祖爬搔
宿賦而為之樽節民始有生氣二麥稍收旦夕幾一飽
民始離菜色不意四五月間天復降割旱魃逞其兇威
以成大旱此間三事大夫京兆令長祈請靡效赤地千
里洿池圻裂眢井竭涸禾苖不及插蒔其所餘種且盡
稿死矣故鄉來者不絶俱云彼地之旱尤甚雖以我公
之精心為民晝夜露禱亦未響應已矣無可復望矣惟
有飛章上報旱荒嗣後勘實續奏庶幾聖主沛發好生
之念廟廊諸公得以拱手將來倘如丁亥故事周餘之
民尚有孑遺計我公祖拳拳宗社蒼生至念䟽已前發
區區為桑梓請命情不容已惟冀亮原萬懇
廵撫應天周中丞
世貞賴大庇奏績至淮而有新命休沐過郡潔誠晉謁
閽人見辭及婁滸而庖廪之惠至矣抵家拜餼幣問存
又拜賀儀及綽楔之賁感佩不可言念欲一造戟門展
謝併擬伸其區區而賤軀為勞暑積凌遂苦河魚之疾
左目忽𤯝方戢身醫藥未任舟車竊因一介以啟事上
塵而附申不腆之敬自不佞發留都還敝里諸道路所
經由萬口一辭以老公祖惓惓為周餘之民請命於天
而不得則又請命於天之子辭旨懇惻言言肝腑聞按
君繼亦有勘䟽上矣二相在事於桑梓當無所不留意
者苐恐更以桑梓之故見疑於上之左右及大司農䟦
胡㚄尾有不能盡展其作用耳所賴老公祖與按君終
始力持之今所賴者公帑及巨室耳公帑如洗巨室如
掃必無所取賑即賑不得法徒滋姦胥中豪之槖何益
之有聞太倉儲粟尚可十年計唯有省兊運之糧全灾
者免次灾者折二端而已織造可暫停否金花可半減
否至於邇者搶米一事非饑民也盖打行惡少耳將來
必以便宜梟示首惡一二其勢立消不然未知所稅駕
也郡城睥睨可憑凌而上禍在剥膚如何如何豎儒偶
有所聞不敢不以告若兵道之憂國憂民實心實政吾
老公祖與按君相與咨詢令䇲而行之又一州五邑之
守令皆廉能吏也唯曲全而加鼓舞焉幸甚中秋後勉
之留省便道晉謁尚容嗣布不宣
弇州續稿卷一百九十七
