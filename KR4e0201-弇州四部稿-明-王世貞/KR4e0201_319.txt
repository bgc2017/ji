弇州續稿卷一百四十五
明王世貞撰
文部
偈
貝多寮偈(有叙)
玄幻影菴之步武有廊焉迺不能尋袤倍之其中以庋
佛書數十百卷居士榜之曰貝多寮貝多者西天竺樹
名也其正語曰多羅此云岸樹高四十有九尺蔭如之
葉廣長如佛舌色光澤可鑑宜黃白金漆書凡阿難總
持之文悉在焉今所謂貝多者筠也桑皮也繭也非葉
也其語漢語也非梵也其書隸也非西竺也其義則經
於是居士以屬天弢道人俾為偈曰
如是我佛在舍衞慈愍一切諸有情
願以正法盡攝受而彼初地及四天
乃至無坱闡提智如以一蠡測大海
佛以種種因緣故廣為譬喻及解說
分别三乘大中小醍醐酥酪非異味
所得深淺隨根性前後四十有九載
愛弟阿難所總持蘇伐羅汁多羅葉
衣以微妙净白罽象馬馱載百千夾
今汝所蔵獨不然妙法大乘大方廣
菩薩親受佛心印梵天帝釋共寶護
汝今奉行不唐捐在昔開士空中書
風雨避去不侵濕而况譚潤善弟子
毫端往往吐舍利乃云啖蜜以甜故
從蜜得甜無論蜜四十九載佛說法
至竟無一法可說汝當諦識妙明心
是貝多者筌蹄等
梓行法華經偈
善行比丘發心梓行大乘妙法蓮花經弟子無名居士
王世貞倡諸善智識以貲資之合掌和南而作偈曰
我聞佛世尊在耆闍崛山廣會諸天人
而說妙法華億萬百千界六種大震動
大梵帝釋天阿脩摩睺羅有想及無想
人非人等衆一切悉皈依諸有學弟子
聲聞阿羅漢各各佛受記各各當来佛
寶塔千由旬忽從地湧出而升於虚空
口出大音聲往劫滅度佛来聽說妙法
大方諸世界無央無邊際各化七寶樹
下踞師子座一一化身佛來聽說妙法
佛以摩訶愍宛轉示方便三界諸盲子
悉登白牛車脫離火燄宅不受三途苦
譬彼逃亡兒一旦遘慈父而亨積珍賄
實非家外寶導師雙樹林明星時證道
云胡僧祗劫已成等證覺說法五十年
住世七十九云胡夀無量萬劫長不滅
紫磨真金身厪丈有六赤云胡盧舍那
千丈徧法界藥王暨藥上昆季二薩埵
以何因緣故焚身作供養妙音觀世音
東西二薩埵以何願力故在在表應圓
普賢法王子藥王與勇施毘沙門持國
領佛所囑累故說陀羅尼云胡十羅刹
咒惱法師者頭破作七分乃知妙法華
為大乘經王權實互相顯理事了無碍
人天所尊禮遠過扵頭目受持讀誦人
傳寫教人寫功德比財施一分之億分
而此支那國大信行比丘念各有漏福
往往皆唐捐是故衣鉢資悉捐付剞劂
我聞印施力如佛丈六軀化為百千億
又如湏彌目有目皆得觀以此况功德
真不可思議我佛說法時上慢五千衆
羣然各退散而佛不制止恐益疑謗辟
今兹淪末教闡提蔑戾車日結阿鼻緣
而有此比丘是故善智識相與成勝因
譬五百商衆各捐一株木造巨採珤舶
珊瑚摩尼珠瑪瑙硨磲等富可及七世
以此况功德復不可思議昔有法達師
誦持此經咒巳滿三千部反乎見曹溪
怳忽一句亡雖則一句亡其誦恒如故
雖則誦如故不為經義緩敢以告比丘
及發心菩薩持此作法檀共證無上果
為半偈庵主王百榖作五十像偈
汝不從像生亦不偕像留云胡自西來
住此支那境云胡壞色袍藤竺皂方履
云胡頭陀行而不除鬚髮云胡示淫慾
亦不墮深染稽首兩足尊我今已知非
覓非不可得非非亦非是名障與利障
乃至綺語障一切悉芟薙亦不求聲聞
純行菩提道昔如來說法四十有九年
而無法可說今汝稱半偈維摩不二門
半偈義不負
題妙喜泉偈
宋張無垢侍郎作阿育王寺妙喜泉偈曰心外無泉泉
外無心是心即泉是泉即心或者疑之以問居士心是
妙喜泉是育王云何不察合而為一居士曰來汝其聽
取妙喜未來泉在何處妙喜來止泉即發生心非泉乎
泉非心乎謂余未然妙喜其次之妙喜泉大師復作偈
題其後曰謂泉即心謂心即泉無垢居士作一串穿有
出有入有正有偏居士恁麽妙喜不然徐六擔板若見
一邊泉只是泉難喚作心心只是心決定非泉是義不
正亦復不偏泉乎心乎亦非棄捐擬議思量十萬八千
此碑在寺中沈於水近始出之錢子搨一本見示盖所
謂宗門無肯語也雖然亦只是打諢作筋斗跳耳因復補
一偈
謂泉即心謂心即泉無垢合之作一串穿心只是心泉
只是泉妙喜打開各在一邊渴飲兩瓢足則棄焉一串
一邊俱沒交關妙喜未來曷嘗無泉妙喜既來泉亦能
言寄聲寺僧再與沈淵無是無非且寬眼泉
演蘇眉山十八羅漢偈
十六應真者佛十六大弟子分居四大部洲皆梵相
也後作梵漢各八老少如之則巳失其意矣其稱十
八者何居然蘇長公業巳為之頌而其辭超邁洒脫
居然葱嶺門風龔嘉興手書勒石以一通遺我不覺
有會遂别為之偈其不稱頌者示不敢與長公齒也
第一尊者結跏正坐鬼使稽顙于前侍者取書通之
偈曰結集甫周魔使来言為再轉輪將遂湼槃我以緣来
亦以緣去不嗔汝遂不因汝在
第二尊者合掌趺坐老人發蠻奴櫝中有琉璃缾貯舍
利十數
偈曰佛有舍利諸天建塔我傳佛心焉用此物不作敬
想不作慢想是故不起趺坐合掌
第三尊者晏坐巗中白沐猴獻菓
偈曰白猴捧菓候我出定問汝自來有無佛性莫知有
無來自牛頭一失懶融了不可求
第四尊者側座屈三指荅胡人之問
偈曰我聞天龍只一指禪用之不盡垂五十年指屈而
三將用三世或表三果俱置不視
第五尊者臨洲抱膝而坐神女出水獻書
偈曰尊者臨淵必無羨魚龍女何為出而獻書賢劫所
蔵經皆誑汝如來在生默無一語
第六尊者拊穉獅子而坐馴擾若家畜然
偈曰獸中輪王此穉獅子一念皈依立失王位帝釋懷
憂來問尊者不貪血食天食奚取
第七尊者臨水側坐有龍出焉吐珠其手
偈曰念汝吐珠為汝說法鳥王得汝饑不能唼汝珠一
獻遂不復再我說法竟我法常在
第八尊者立膝而坐有神人湧出於地捧盤獻寶
偈曰入無想定我不自見何物神人乃以寶獻我有一
寶不堪汝償鵝王食之依舊鵝王
第九尊者食巳覆鉢持數珠而坐童子搆火具茗又有
埋筒注水蓮花池中
偈曰作五觀巳楊枝淨牙活火烹茗灌水灌花是花倏
起代我說法而彼灌者一枯死骨
第十尊者執經正坐仙人焚香扵前若修供者
偈曰香以合知離則無有汝供非氣我受非齅仙人五
通此一不通我無一通與(闕)皆空
第十一尊者趺坐焚香侍者拱手胡人捧函
偈曰鼻息偶觸何從何着由是意消怳然真覺我此旃
檀價值羅浮利那燼寒了無可酬
第十二尊者入定枯樹中神騰於上大蟒出於下
偈曰泯泯孤坐神騰於上誰為侍者下有大蟒福不蟒
報業不我與汝喜即我我嗔即汝
第十三尊者倚杖垂足而坐有虎過前童子怖甚匿而
窺之
偈曰倚杖山嵎有虎過之童子怖焉匿而竊窺我無分
别不知為虎汝無殺心虎不噬汝
第十四尊者持鈴杵誦呪有蛇一角若仰訴者
偈曰梵響凌雲天樂不作而有訴者蛇而一角業由心
造誰汝當怨汝訴非訴我見非見
第十五尊者鬚眉皆白胡人拜伏於前
偈曰是長老者湏麋皆雪前如來生後如來滅汝若為
人終無息期若不為人住此奚為
第十六尊者横如意跌坐下有童子發篆烟侍者注水
花盆中
偈曰有盆自花有罏自煙我不豎義如意長眠童子何
知而水而火煙燼水涸無來溷我
第十七尊者臨水仰視飛鶴其一下集侍者附之一童
子取果實投水中似餧魚
偈曰有魚比丘鶴勒那衆自業自緣謂佛操縦戾天躍
淵其樂匪真曷不聽法蚤弃二身
第十八尊者植拂瞪目而坐有二童子破石榴以獻
偈曰童子得榴以薦其師如大輪王千子纍纍我以慈
悲而乳法喜盡大地中孰非我子
覺上人脩頭陀行中歲剃染乞余一偈
令子祝髮成比丘形似遠得歸如夢始醒頑石說法子
當勉聽子之長技頗工丹青雖應世法不作汝能莫起
愛想有愛有憎當子去時無一可憑迴心大雄勿縛小
乘暢則海天厄則淵冰子如不然問佛法僧
合造妙法蓮花經送補陀潮音庵護持偈
妙法蓮經諸經中王我觀世音菩薩中王衆善智識合
造此經二十四部歸於補陀大士道場如音梵音與海
潮音㒺晝夜間一切聖凡能轉此經縦為經轉功德大
小永不唐捐我見是利故說此言烏王龍王脩羅波旬
皈依護持有毁侵者頭破七分
觀一之上足曰果沙彌自號空山余不能和諸君
子詩而姑為偈語問之
若欲空汝山汝山作麽空若不空汝山作麽山不空汝
山既巳空汝空元不空以此不空義為汝成真空
頌
釋迦牟尼世尊苦行像頌
不可說劫前香稻如来今何以尚在學地摩耶夫人腹
中諸天拱護說法今何以無一闍黎侍兜率宫受上妙
天食供今何以僅一麻一米丈六金剛不壊法身今何
以瘦削迺爾下生時周行七步今何以兩足如繫指地
指天稱唯我為尊今何以默無一字咦竟孰非而孰是
釋迦如來成道像頌
菩提樹下明星現際霍然一悟别有天地大三千界盡
收脚底阿僧祗劫總入目皆菩提帝釋咸大歡喜以法
輪時至而獨波旬請速涅槃曰無嬈我魔事真耶戲耶
咦波旬如是雲門亦如是
太上郡真圖頌
太上郡真圖一卷被鬖髮中坐者太上老君道德天尊
李諱其左立而侍者東嶽上真卿司命茅諱次右弼侍
帝晨桐栢真人王諱右立而侍者玉虚侍中左相張諱
次九天都官大使旌陽真君許諱皆隂功宏鉅真斑高
峻與帝出王輔教行化者也左斑方而右趣者文始真
人尹諱冲虚真人列諱南華真人莊諱司少卿東方諱
參同真人魏諱羅浮先生葛諱上清司命南嶽夫人魏
諱九華玉真妃安諱東華司命楊諱上清真人許諱水
官監郭諱蓬莱都水監真白先生陶諱太白真人孫諱
希夷先生陳諱紫陽真人張諱凡十五尊皆博綜九流
潛脩百行與形偕妙游藝入神者也右方而左趣者東
華帝君王諱九天聖師元君蘇諱清微天聖師真君朱
諱正陽真人鍾諱純陽真人吕諱海蟾真人劉諱重陽
真人王諱丹陽真人馬諱長眞真人譚諱長生真人劉
諱長春真人丘諱玉陽真人王諱廣寧真人郝諱清淨
仙姑孫諱我師曇陽仙姑王諱凡十五尊皆默修無漏
葆真還元頓超上乘了悟普現者也世貞沈淪障業為
日已深追惟根源去塵杳隔然未嘗不皈依大道扳慕
高玄仰瞻法相永奉香火近聞郡城黃氏頗蔵善本因
購請一幀逾十餘位尚闕右方東華等四聖重陽等八
真適翰林檢討信陽王祖嫡遠寄元人所圖猶備精妙
又承我師指示聖祖元君真君名號輙乞良工以意模
寫位為之頌其左右方次第略等年歲為之至於名位
大小功行深淺故非下土小兆所敢臆定頌辭蕪陋猶
足汗顔苐管窺蠡測雖全體未曙而昭昭混混一端不
爽譬之如来法身或百由旬或僅丈六大乘初地所覩
不同以比一切闡提差有間耳其頌辭曰
太始渾淪中分二氣兆庶林林疇醒長寐惟我玄元尊
超象帝元始令息靈寶晜弟應期毗教入周乃備何以
徵往青牛在紲何以徵旋青羊在肆坐嘯玉局天真列
侍韶音金振微文珠綴卓冠九州炳烺遥裔謂司命茅
女策昆季良常句曲盤石天市即宫其間總攝羣位次
則桐栢王子所治芙蓉為冠白珠衣綴柱劔而談金庭
中事張君陽都寶籙恒佩龍旂虎賁以為容衞虬髯電
目埽制妖魅赫哉許侯拜都官使與張同勣而惇孝誼
千秋度師石函標識濟濟四尊班崇秩貴與帝出王演
化敷惠於惟(闕)方凡十五尊右趣而前恂恂誾誾紫氣
在空識者關門守中致柔以保谷神五千微言奉而書
紳列子所貴肆任治身不生生生受之伯昏冷然御風
且將二旬疇云宕心西方是尊漆園洸洋若壑縱鱗抉
息踵源渡逍遥津勿訝齊物超物自珍彼所息死匪死
而存快哉曼倩德幾與鄰海鷗武皇衆狙貴臣支離滑
稽跌宕沈淪譬之醊漓不汩厥醇淵淵伯陽默竅先天
問易重輕權之一斤顛倒坎離以濟乾坤悟則吾主迷
則吾賓稚川師鄭宏覽玄墳而苦丹砂句漏是厪胡不
返照以修崐崘是故三賢倦跡亦倫有嫕賢安冲默静
仁遂感羣靈授以秘文三十一卷蕊珠玉宸總轡霄空仰
擲雲輪金臺夫人實産鬱嬪雲髮瑶姿五齊馥芬下匹
楊椽示偶證因㩦手紫庭齊軿九闉有美楊椽如玉出
壟技追逸少悟等子貢天期既恊雝雝和氣吳越萬神
職司所統長史默修非禮無動靈真未即心香遙奉玉
斧前引虎牙後擁翼以遠游七世所種景純瓌竒大瑰
丸弄獵色匪荒沈飲寧縱深幾為人以義自衷修然兵
解得無所痛皎皎貞白都水非重獨志超伉羣能博綜
松飈清吹煙霞法供方瞳左炯神識先中華原聖童器
大難用逄屯霧隠遘泰雲從秘方之撰與陶司諷物命
匪戕仙秩母降希夷王佐避世澒洞寧為社樗詎作國
棟五龍授法鼔跌不夢蓮花遁形挧挧若羾紫陽至人
與物無閧胡為三譴㒒㒒迎送同類為餌造化所訟皈
心禪那始脱冥霧右方之真數亦如之左趣而前熙熙
怡怡東華王君青陽肇倪御太晨宫胎易仙基抉要標
潜以示鍾離真中之真師表之師大史司寇裔有淑姿
是為元君生而徇齊弘静高明至德巍巍度籍童真以
薦西池於赫真君能静且慈昭靈博德列職清微啟我
國姓翼我皇釐靡幽不燭母危不持雲房虬髯頳而環
竒頂分雙髽日兮月兮居謂生門乃藏死機蓓蕾玉蒂
葳蕤鉛枝純陽挺秀而鍾是規五試皆過一真自持劔
斷無明丹起沈尸養魄朱陵混跡浮提宗成相遼感累卵
危五鼎萬鍾棄之若遺醉跨白驢引碧眼兒大海魚樂
長空鳥飛有髯如鍾膚晳而脂是曰重陽與禪同歸郁
郁金蓮一蒂匕枝盡大地間受玄風吹宜甫朗悟遂首
師資三髻表尊十化分梨闘貧不貧無為而為超登三
宫翺翔紫微譚子長真末疾寖劇抱足分和湏麋再植
是故與物無競為德金光頂透恬然安寂劉君冠弱而
慕玄默松筠並清雪月交白分形狴犴闡化京國何以
前徵三生井石丘公蚤穎重陽法嫡磻溪高蹈王庭前
席正殺化貪與世生息長春之春造化罔極彼美&KR1136;陽
師所遥錫飲酖委和避兵先識金緋被躬等若逄掖印
心雖間顯教斯赫廣寧隠卜而知歸墨志頼王堅行由
譚激沃橋水觀如逹磨壁竟遘神君發揮心易孫姑悟
道與鳳分翼各探驪珠罔象先得用氣莫麄舒緩見則
醍醐仙樂悠然自適吾師閨秀千載正脉補陀現應清
微詳迪西池奏名北斗落籍日現雲表離中坎畫凡此
羣真應世後先或學而能或生而然或擅總持或諦妙
圓或示無文或工立言溥博淵泉如天如淵我儀圖之
朝夕奉焉譬毘盧佛變化億千法相叵測疇能寫旃一
刹那際三身現前慈威大小各所覩緣下土蟣兆劌心
静專寶以周還逍遥永年
廣聖主得賢臣頌
漢王子淵此頌成於宣帝時其㮣言聖主遇臣之難賢
臣遇主之不易一旦得之歡然交欣論說無疑鴻毛順
風巨魚大壑胡禁不止曷令不行太平之責塞優游之
望臻臣藉君而顯君享臣之逸雖孟氏之急先務孫卿
之請布基何以易此第不原所繇得之本與既得之之
用是以談業甚微而無真術䆒績雖宏而鮮雋味况彼
雜覇之朝僅庸覈能之輔而舉盛際之事歸之殆猶其
時眩神鳥之五章而不審鶡雀之非德也敢廓其旨探
其原而嗣頌其辭曰
昔陶唐命南北正㠯司地天而人輔缺焉乃登媯氏於
有鰥俾槖九有而司化權實惟五佐以胥後先赫乎逖
哉莫可擬測已成湯氏之開殷紀也凡五進阿衡而五
捐之忽合忽離是何后臣之艱厥而托國之需遲耶迨
武丁之徵說而姬文之遇尚精誠貫徹虖幽夢遂超徒
步而拜卿相此所謂天作之合帝啟其衷萬姓藉以奠
安三靈寄而崇隆然我觀夫伊氏之為佐也厥人紀之
肇修繇從諫而弗違儼明命之顧諟敬恭洞乎神祗革
夏政而撫九有實一德之所茂綏說啟心而沃帝在慮
善而動時監成憲以無愆學古訓乃有獲粤丹書之示
戒敬怠勝而頖凶吉此深宫之燕間而四夷之所景式
盖孟氏有言將大有為之君必有所不召之臣學焉而
後臣之夫是以卑而長為天下尊今夫綱維紛脞易畫
也疆圉弱削易益也甲彫兵瘦易飭也禮弛樂廢易師
也其最艱者君不有其德而唯臣之德臣不愛其心而
君心之非之是格彼夫高平之任術與博陽之濟寬雖櫛
比其一支殊未探乎大端營平折衝廣漢鈎距于黃中
外稍稱平恕趙堯等之司四時若略法乎先王雖匃奴
崩角而孽已兆于椒房政若粲乎其外媺而精膏爍焉
而内亡夫沛乎巨壑縱鱗翼乎鴻毛順風龍變雲蒸猋
附景從豈不快哉如披聾盲然必内滌百私外采庶忠
泰之九二寧不曰上下志同而其繇曰包荒用馮河不
遐遺朋亡是以吉莫鉅乎渙小羣而危莫峻乎月幾望賢
與否其相遼敬怠頖于毫芒當齒爪之未墜又何異乎
肺與腸夫豈唯其下者即周公之赤舄而非金縢幾不
能保其終厥咎寧直成王嗚呼盛哉亦可畏哉
汪門烈女方氏頌
方氏之死汪道耆也蓋稱烈女云夫既已歸汪矣何以
不婦也曰不成婦也其不成婦何女十三笄而歸汪氏
然事姑室也居五年其舅姑命之曰以冬十二月與道
耆成禮秋七月而道耆病溺血甚女始視湯藥然而弗
面也道耆且死意若有憂者女聞之曰是其為我乎即
絶粒道耆死女始發蒙袂而面曰吾夫也制斬縗服盡
哀家媪謂曰是不為夫胡服也女曰不為夫而胡以舅若
父姑若母不為夫而胡以奉汪氏之烝嘗於寢也吾女
也然而非方女也旦日伯氏司馬公來婢子夾持出跪
請曰以舅姑及亡者之後伯氏前致辭謝諸内外尊戚
至夕沐浴自縊死死時光明滿室及殮而貌逾於生也
其得稱烈者何風人之為風也發於情止於禮義婦之
死夫義也情得毋十二乎哉女之死夫不及情者也雖
然未字而夫非夫也為他人死也女女而歸汪有婦道
矣婦而未伉不及情矣其發以義其止以禮是足以當
風之首乎司馬傳而表之不佞世貞繼頌焉其篇曰
英英白華其白乃雪女而婦節其矢也潔
皎皎白璧既白且堅婦而女身其歸也全
生而事之惟舅與姑死而面之乃以為夫
生而字之其跡處也死而殉之其心許也
弇州續稿卷一百四十五
