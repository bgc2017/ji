弇州四部稿卷一百十八
明王世貞撰
文部
書牘二十四首
徐子與
陌上握手遂成河山欲步復却踟蹰道途黯然之語更
謂未盡舟次拜十絶之賜擊節按歌浮雲不流自吾與
子邂逅省署各薦其素竟諧為一于鱗實九合之海内
名俊豈曰乏人歸就吾黨愈自愛也曾未幾時茂秦却
軌於鄴下公實返耕於南海僕亦從此逝矣吾子倘遂
分司于鱗子相不益孤耶秋風蓴鱸政自漸迫僕非不
厭京土非不思故鄉海内豪傑自少知我益稀不得不
悲耳明春買舟候子於吳宫之側大劇醉也
又
别後再作書三君竟不得三君一紙也頗觖望白下之
行可更上否見邸報子相遂拂衣其為人果銳必達僕
甚畏之然令于鱗益孤矣此腐鼠當属羣鴟亂鳴奪食
不滿鵷雛笑也僕以十月後旬之淮昨始了此段業債
酬接還往都無意味曩謂京塵眯漫汚人鄉里小兒作
惡更劇宇宙之内何可着眼欲尋一片地如武陵桃源
者吾三數人鎮日相對便足千古此語殊莫使外聞之
拙作附覽
又
書來且讀五言一章悵然有餘悲矣吳中之約庶其可
望苐某此身尚在羅網間雖清冷咫尺就釡則易耳更
憶招提神傷之甚恒時作别不至是劇殆有驅吾涕淚
者怪哉此得訊諜一目便了粗有餘日汎瀾前典區區
得失不足復挂齒頰苐世事如此寧唯剥牀宇宙雖大
無復着眼足下謂何谷永有云萬里之外以身為本慮
一旦傷尊慈強飰自歡然中多懣懣不下耳方欲疏乞
病不識可否足下開二子别紙自悉也外古體奉贈以
當觧装亮之
又
僕東治莫州牘得足下道書良慰諸詩大竒勝燕中汶
汶故若二手計兹時已出霅來活吾吳民矣于鱗主我
於邢也手刺麋調蔡姬苦玉巵為壽醉分十二體各賦
之至郡樓詩成覺太行嵯峨作欲壓城状旋於黃榆馬
陵置頓且命駕矣風雨如晦流潦縱横直妬我哉秦中
之役乃其人乍開眼當復盲爾不然海内如某者而猶
令之躑躅螬食之餘耶業為老親不得遂挂冠昨取先
後稿大芟洗得賦一卷四言古一卷樂府三卷五言古
三卷律四卷排律二卷絶一卷七言古二卷律三卷絶
一卷雜文十一卷凢三十餘萬言足下以為何如道經
吳門可屈使者尊重一訪仲蔚蓬蒿否吾刻其詩未完
先上盧謝集高士贊外疏稿三册足下莫或須之否
又
邇者附一書南歸人計當得逹矣子相為致足下書及
詩因具起居之詳案牘良苦髮都白耶僕亦有二三十
莖許變者衰態侵尋故不免作有情癡耳晨見燕中信
僕乃得青州一老兵刀筆九歲復着黃皮袴褶稱主人
長槍大劍中真為羊裘所笑且從家君處覓過殘
歲便之鎮矣子相無恙詩思似小衰止大抵避名其如
吳狂何哉
又
昨一再書投足下未報也知旦暮吏牘良苦某以殘臘
辭二尊人接淅東首榖日抵青州任疲卒陳案無可開
眼居恒自嘲此僕當生債未滿也即一二加振刷小異
矣而燕中貴人舉舊郄齒頰間幾入竄籍子相外補矣
又欲削明卿籍其儔強庇之得免然沈浮無復上理足
下知之否吾坐此絶未携媍輩來日一飯一白粥從蘭
若借藏經案牘之暇時展一卷以自娛耳所葺詩賦文
稿類盛一大簏箱幾欲焚之以還造化結習未忘故不
能决足下竣事而北輕來雲門一遊乎吳中僅俞仲蔚
可談至須先駕也
又
歲中凢再附書足下恐竟作洪喬故事知尚未按吳中
獄邸報乃有汀命汀差簡風物不下吳興于二尊人甘
旨差辦苐持手板見子相何以致辭世貞治青齊頗稱
平探丸椎埋之徒往往來效麾下即小欲展卷而属羽
書至敵入犯令支以西家君之幾被鋒鏑者再焉雖以
失利退天子猶鐫一官且秋警難測要人眈眈僕今在
數千里外日食飯嚥不下生人之趣都復窮矣吳生浮
沉計難自拔言及令人慨歎足下竟不為所寬我何以
能免若老親得就田里僕雖捐脰穴胸無不媮快者勉
旃自愛憤懣抑塞不能成詩聊作數首附覽
又
自足下入閩後闊焉不聞問僅家人從燕中來者見足
下人具起居之略以此少慰耳閩比苦倭寇足下郡雖
小遠政不搔動耶于鱗拂衣歸矣人言阿龍超阿龍故
自超也世貞以家居方履虎尾不敢遂及此令箕山之
人弊見吾面皮青州稱小康刀筆之暇吐思益竒但欲
作送徐汀州詩輙為它事所間不復成語竟不知何祥
也足下朝覲時吾遣人至相約可繇德州取陸道抵泰
安吾與于鱗候足下梁父旁因迎至青州為十日飲人
生有幾毋更虛也别詩一章聊以當鼓掌之資不悉
又
初得足下書云小腹作痛不得行意甚憂之欲走一介
問訊未果而使者再至矣啓椷悉疾状令人駭愕足下
不貲之軀上奉太夫人下未有郎君奈何輕信人言服
金石乃爾今雖已愈尤宜自保愛吾與足下既無奈世
人何獨鬭此身在耳六詩俱入妙境乃是病令查滓盡
去吾比以清明掃祭感愴之餘日為濁醪所驅都無復
致勉爾酬塞不足存也巨筍芳蘭朱魚皆山房妙品一
一領訖足下委頓後勤拳故人若此何以為報承許上
已後枉駕兒稚輩欣然擁篲日候問約之不止真可謂
通家矣寒舍傍誅茅構一小園取騷語名之曰離薋仲
蔚為古體一章諸君亦有和者足下不可無作張氏新
刻附覽近與一二僧往返甚精禪那多覽佛書法門中龍
象也至亦須一見箬老無恙不向寄詩去何以寂寂餘
不具
又
八月中始得足下長蘆信頗以地近為慰燕中冠盖能
小及青眼否能不以詞客例相疾否野人無復世念所
不釋然者足下及明卿耳明卿不從吾吳往返亡由得
其耗然似於仕路漸無恙也僕近購得佛藏經已就隙
地創一閣居之頗極水竹之勝家藏書三千卷金石十
之一名蹟百之一老作蠧魚優游其間不死足矣實不
願二三兄弟見憐也于鱗厄危疾想服食少過足下宜
一規之亦望足下自以為規吾兩附書不逹亦不得此
子尺寸之牘豈郵中人盡殷豫章耶吾黨各天僅頼此
一叚又錯迕若此真可恨也去人促書甚迫而坐有十
餘遠客才不及劉丹楊思極惘惘
又
九月中游陽羡諸山問之土人云從此而道長興八十
里殊自悵恨不早為日以要足下也出洞瘡復發抵家
復大發委頓間有致除目者見足下山東之命不覺搥
牀大喜吾黨固無所事此念足下免風塵中屈膝且令
世路少洗俗態耳欲走一介相聞病不能遣乃辱手書
慰存授以秘方及拜種種佳貺至夢游一事令元白無
色矣問使者知動履無恙唯蘭玉尚自杳然僕瘡苦不
可言醫云毒已散盡唯緩之俟其自平耳即不死來歲
三月定邀足下洞庭之汎作驚濤拍天語必不虛也承
寄佳章及近作無非妙境而贈沈明臣一歌尤偉此生
何多幸耶僕所為三洞記足下試觀之入選體自謂不
减康樂亦一印證否箬翁所願為執鞭者千古大事僕
雖非其人敢不勉旃得足下所草行状便是凌霄臺材
木僕不苦矣族兄東昌君碑隂記來促甚急幸即揮洒
附顧氏人來為妙豔異編附覽毋多作業也目眵手戰
不能多及亮之亮之
又
歲杪遇于鱗云子相高朗多竒明卿切覈能蕞二家之
勝者其足下乎霅中人數相過稱足下頗善病亦復善
貧山田税益少不能食門下客然客日益進又云為客
作嶺外書人至七十函頭目岑岑竟夕胡自苦乃爾讀
所送邑令文絶濃冶董狐筆似不如是以子與才欲為
吾黨作國老其無奈薑桂不相入何于鱗惘惘業微悔
其行僕謂于鱗舒卷甚合古苐以龍性不易馴耳不知龍
故善屈也舍弟不免遂北少答諸公推轂意太湖三萬
頃僕一人饒領之不以累二三子也政恐造物來妬人
耳新歲匕箸稍進精神勁挺而時復有憂生之戚不
審所以助甫書笑吳生翮婁遇鍛不知其鍛殆甚昔人
有言仕宦不止車生耳鄙以邴曼客張長公念雖薄終
不如柴桑君一决也汪伯玉見訪云欲與足下同汎太
湖僕許以秋仲恐足下兹時褰帷大國矣向托族兄金
吾勑碑隂記易期者數能終恝然乎寄于鱗四章附覽
又
昨得足下書云悠悠之談頗有以我為不當出者于鱗
亦及之弟稍為隐耳嗟乎非二足下誰語者僕之不當
出豈唯天下知之雖僕固知之嚮者除目初下于鱗飛
書勸駕時僕方為誓山澤間足下故在吳閶與舍弟極
駭僕以為不宜爾獨公瑕不強也足下寧忘之耶兹時
僕非敢介然自附長往之操亦非敢以誼為不當出獨
反之此心謂先君子既負大禍僕胡顔尚托吏民之上
被衣冠擁胥役與仕進之人同路且耳目變異遇觸私
諱胡尾䟦疐動多枳步一行攅眉便無舒日又以生平
弄筆墨鼓唇吻不在人後今奈何復輕擲半殘之軀於
好事少年之口而會所上疏辭見格造物者又聊蕭之
不置公檄私移委曲慰勉老母見讁謂我不能問家人
産數却匕箸徬徨失筴歔欷就道道得偕足下稍自寬
耳方與足下濟寧謁徐相公渠拳拳用某某事相慰勉
僕謂亡敢論望某即先君子詎作某比也兹時雖北行
不携家所常翫習書卷亦無從者業以再疏上報可即
順流而南足下别兩日疏復報格愈益篤責之而治所
鄰西北邊當戍口十餘羽書簡書旁迕沓至既復自念
嚮者鼎革之會先君子誤不為臺𤨏所憐而頼二三大
臣之見知旁採巷議以有今日不肖兄弟既拔之塗泥
之中安敢悻悻自好也且僕業以不敢忘私門乃遂敢
忘國乎求之心不懌則竊放古事其不出者一王偉元
耳偉元與嵇侍中同記遘司馬昭甘心時渠一路人固
未定君臣分也盖嵩為仇異日世蕃居之偉元安可出
哉先帝既已僇嵩父子而主上復雪先君子冤今僕再
疏再不許而又不出是仇君也以故不得已暫扶曳之
鎮今近兩月矣郡政簡可以日晏坐堂皇不移晷而决
然僕未嘗不五鼓起坐也食味减家十之五酒益减十
之八非大閱祭不御服色世謬以僕資久當遷當稍簡
吏事毋輕拂逆人乃僕日行隘理亭障簡練士卒視墨
吏若仇不敢傳舍其官豈性好為此哉誠思一二有以
報塞謂出為不徒者即挂冠耳子與試視僕豈嗜腐鼠
者即一官亦何所榮僕且僕家居藉先大王父遺産足
自老坐起萬卷左右金石丹鉛輔之時誦佛書逍遥峭
蒨葱青間高舂而起間遇剥啄非載酒問竒即贄書乞
言者養一二僮幹輸賦踐更不涉官府浩然諸豪傑齒
頰之外豈不快哉小不買書及接江湖往來客歲杪積
少餘鏹以答慈念老人便忻然矣五日前草一乞歸公
牘俟觧嚴即達之兩臺更不得請小量移即卧家耳足
下為待之
又
數承餉湘藤最後最佳知足下旦夕属我體也秋氣滋
峻不免箧笥然無異中心之藏耳武昌瑰竒之政當自
越凡文人無行頼于鱗一吐氣文人無用須足下洗之
不佞寄理吳興僅五月幸不為吏民所厭惡中豪而上
荆棘亦自不少水灾一事極意區處聊有次苐月俸悉
送官助賑不免資家庾矣近為臺檄入省猥用廵務相
苦覺少妨吟嘯歸興鬱浡足下過採輿人之言而從臾
我是欲我車生耳也日來不覩足下詩長江大别吞吐
天地秀氣胸中久矣何時一發破我磊塊家弟亦不寄
詩來乃寄詩足下耶想近益有致足下言當不浮僕於
詩格氣比舊似少减文小縱出入然差有真得以告足
下大江而上自楚蜀以至中原山川莾蒼渾渾江左雅
秀郁郁詠歌描寫須各極其致吾輩篇什既富又須窮
態極變光景長新序論奏劄亦微異傳誌務使旨恒達
而氣恒貫時名易襲身後可念與足下共勉之時見邸
報足下寂寂除目明卿婆娑瘴鄊于鱗小暢又以太夫
人憂歸文章憎命似無復開濟理撫公頗憐後一月為
處便歸襄事畢竟堅卧矣此生尚可得半完不爾必有
悔也餘具别紙
又
數從除目求足下名不得令人悵然僕比者决意高枕
而乞休之疏復見寢閣且移文篤促良苦老毋復感脾
疾幾委頓幸以其間精醫藥獲遂有瘳少用自慰耳擬
於來月下旬束装而長臬者遷已盡雪鴻指瓜又未知
竟落何地也僕鬚髮強半白右輔已失其一老態漸出
不知足下比當何如耳明卿不免臺推縱復無它亦自
﨑嶔可歎于鱗煢煢草土氣乃差得王也吾曹皆空青
丹砂而獨僕受氣濁世尚欲收為牛溲馬勃之用者徒
不滿大雅一笑陸初平千里投足下須僕書雖不得僕
書足下故自倒屣也不至浮沈近耗而已虞翁奏議完
否見惠一部却不妨為草序也吳中故人無它仲蔚移
宅蓬蒿稍剪公瑕去為平津客矣
又
春時得張使君所致書儀旋有報書附送吏去不至浮
沉否傳足下量移耗不一尚未見除目何耶金馬碧鷄
蒼山洱水之勝固盡入足下奚嚢中長卿遊得無倦乎
行部多暇日訊牒省可計獲以間治私掌珠之慶能一
見慰使幽隠破故人生涕否不肖善病状至秋良已兒
子大者似堪箕裘其一跳地作虎子最小稚啼嬉有態
間日痴性發罄槖装斥買書作蠧魚其間小祗園增一
丘一島屋數椽異日為行藥偃曝之資野人不即死業
已逾量矣哭于鱗百廿韵詩及奠章前當以得之復許
為作墓碑尚未脱稿兒駒以其集來凡數十百萬言稍
汰書牘之冗者付剞劂矣伯玉捐十金來為梓費且許
草一序足下亦有意乎吾曹二三兄弟獨于鱗渠自萬
古矣似不必避標榜嫌也比亦以于鱗故增尺牘至六
十卷搜括書史殆盡中多舍弟及吳中名士手刻畫頗
精并所行喬莊簡公集附覽此公弘正時名臣也為先
君子了國士一念耳秋氣漸凉南中尚暖唯為道自愛
葛守故人投荒萬里足下有以慰存之破其寥寂也
又
昨歲暴得都下耗不勝憂以故走信霅中多危語當不
復為雅度嬈也僕自北行數日後病良已抵彭城而苦
水阻改道從陸以三月望後入都門去國十九年人人
見訝容鬢以為真蘇中郎北歸日状政復作衛洗馬憂
人看殺耳馬曹事多寄之三僚日晏小坐輒告畢甚足
藏拙但此官例若傳舍恐不能久為吾有也聖主勤學
遂無千古元輔儼若神君僕故不免自没然小祗園泉
石時時夢中喚我矣足下書遂與明卿書同日至抑何
神也書辭諄切字字肺腑無計出足下苦海苐此心不
敢不盡交游間獨伯玉差工耳肖甫已自不免末路難
工轉自於邑欲作一詩奉酬來雅當於後日齋居事筆
墨也詢使者云後房有夢蘭意得雄須報我自愛
又
前月得舍弟書云足下有信至以弟西出甚悵怏不自
意此役初無他乃是以資耳而尋端之士頗遂齗齗頼
二三節槩長厚士持之耳聞伯玉乃不免當得中旨留
也僕不能出而再為知己所強聊應之耳今便興盡婆
娑山城中俟南牀白簡處分畢懇上章乞歸矣今已五
十前路足可知遂初之後事事勝作宦所慮非政府指
不能置我於度外耳伯玉留當亦請告兄益孤奈何造
物者頗汲汲我輩苐文士尚未脫陽九若登匡廬頂上
有朗照而蒙氣下蔽所可怪也比間寂寂公署若深山
中道院了得全稿詩賦文說凡四部百五十卷可百餘
萬言只巵言諸錄亦二十餘卷不作舊邾莒賦也此後
却尋一簡易方六十不死徙入光明藏矣老蚌生珠比
復何似助長之弊戒之戒之兄若正位臺察肯觧組要
弟尋盟湖山間以畢餘年者大勝事也曹子念南游意
以專訪兄耳其次乃汎武夷啖荔枝若渠一歌出便可
奪季狂五花簟也
荅汪伯玉
不佞向者不得數數奉顔色然一再從友人壁間見公
文心竊慕好以為世人方蠅襲廬陵南豐之遺不則亦
江庾家殘瀋耳公獨厭去不顧顧為東西京言自僕業
操觚覩世所搆撰入班氏室者唯公而于鱗與不佞亦
竊幸同所嗜僕時時離去之又不堪整栗以此愧公乃
者復從顧聖少集讀公序則雅以詩道見属僕自怪何
所得此於公也既舍親王從事來致手教累紙惓惓之
懷往事所不敢述承慰存唯有飲泣噓欷而已居復自
念公方為國家杖鉞萬里外拮据兵事日不暇給而僕
負大不韙跧伏閭井名姓足以掩人之耳其緒言殘帙
入人齒頬間且嗽而吐之公獨不然公真所謂噓枯而
肉骨者不佞固心感高誼苐秘之世將謂公多偏駁之
好矣承欲傳子相集需僕序即二三兄弟後死不得與
斯文以為公累子相没且不朽春時吳明卿書來先以
是見托不佞不能辭子相才極高惜猶在汗血未竟崑
崙之馭僕序大要據實評隲亡所假借寧少負子相不
欲子相負古作者今明卿尚未上之幕府豈意有所未
滿耶少年善窺人以吾曹過標榜明卿久當思吾言也
德甫長者何所中萋斐廼爾海内交游摧折殆盡僅一
明卿碩果今托二天差足寄餘禄矣非公念及安敢為
此言閩絲拜嘉辱喻嗣致蠣黃食指當日動矣以此垂
涎蜜荔勿怪野人得隴望蜀也南中氣侯多異柱石之
軀佐以繁錯幸自珍重
又
周泉州來致手書盈紙讀之欣然獨賞已出公海錯佐
酒且噉且讀稱快耳家弟業操觚意不可一世士每至
得公文與于鱗詩輒手至再三不釋曰此非人間人也
僕餘日無足送頼友于時從臾不至大寂莫久不聞朝
事邇一聞之有足快夙心者此意端可為知已告耳宗
生集行世皆公力也顧僕賤且負大譏於人度不足為
此生重公能終靳一言弁之乎左太冲三都自佳必求
玄晏叙者意殊可念也近越人吳仕來謁僕書干門下
為徐汝寧所嬲不得已與之并致元人墨跡一卷計已
達矣其人亡他長然不失稱長者公一見當自了絹素
寫惡詩一幀并新刻薄物將遠意乞照入
又
人不可以無勢公乃能屈明卿雖然見公文終當北面
耳
又
不佞之以書瀆記室者再矣其餘指往往為親故借名
然亦貪公高誼冀獻其醜博清燕一笑遂亡匹夫硜硜
之執公不唯無鄙斁之乃重致意焉閩使婁發竒刻種
種織文之羽側生之艷奪我蒿目發我食指至讀書辭
婉縷恍若奉公顔色又似與子長孟堅酬往非復今人
觀也公念不佞深推及家弟家弟翩翩雖不敢比於世
作者差勝乃兄矣其服膺公文以為數百年無此物要
自肥腸滿腦中發之非虛言也應徐淪落宣瑜長逝吾
黨數子復成鄴中天下文章非公一二主盟幾便茅塞
勉旃自愛辱喻不忘敝帚公下襲魏守之武使僕得齒
於濟南生何幸如之然僕僇民也有巨創在膏肓不願
為此以重累長者之德公誠不卒棄僕倘賁一言弁諸
首使僕子孫異日知藉重家塾焉死且不朽戚將軍真
韓白也僕私心實重之曩王兵憲者嘗欲僕叙其紀效
新書竊恐不當也公既有成言矣則僕安敢以固陋辭
吳平大蠧一旦授首公與戚將軍社稷之寄莫三焉每
覽右軍王略帖千古若新何幸生耳其事間想閩嶠間
戰地令我神爽蒲團小小工力颺去矣俟少間當竭其
愚為歌若謠者以附於鐃歌鼓吹之末緣去人迫不及
就亮之亮之捐貺佛像精甚便安養香閣中四部經是
妙諦三昧苦海餘生知公為我津梁矣然維摩經所說
洒脫圓便不可思議楞伽是達磨老祖首授東土微奥
上乘公大善知識不惜餘梓成此法果何如何如舊有
巵言六卷自謂藝圃雞肋偶有便手聊刻成帙然不敢
多示人今奉備一夜之覽其痛斧削之公誠有意為玄
晏乎僕之願也非所敢必也近體二章少酬來美兼有
薄物布其區區廟路清夷旂常日懋清塵濁水餘復何
言
又
宗人王司理者書來云每謁公輒娓娓口僕不置僕無
味於姓名久矣乃獨涊公齒頰間公故長者得無為曹
丘累乎僕自獻歲來入有俯仰出困酬應為兒童項領
所窘不可言日者見托戚將軍紀效新書序從夢囈時
得之不能佳聊以塞責公自文章家韓白戚亦兵事中
班揚僕所偕慕幸不已諾耳有一佳士欲貢置左右四
明沈子明臣與諸生有聲尋厭之頗能作先秦兩漢家
語長歌短章酒所慨慷十紙立盡而又任俠慕說古烈
士大欲見李于鱗及公與僕耳僕戱謂見于鱗不立槁
於太山松栢間乎盍足閩見汪公向者吳生道公禮遇
状至欲泣然吳生自感恩此子似急知已矣見自了之
向辱損文羽僕布素之軀不知所裁此後勿更勞筐篚
惟饞口難屬厭耳一笑
又
昨沈山人嘉則行為作一書固其人差有材氣不負舉
然亦貪入賤姓名公目中忘其數數耳乃公前已損傳
食急郵訪我海上公方南逐敵拮据兵事於故人書辭
委致乃爾昔諸葛公羽服素車治軍渭南每牘教出所
慰撫人人自得司馬宣王歎其名士公毋論類之至於
損下名勢敦布衣之悃奬借薄技開藝文之塞即古無
二矣公勤勤欲薦不朽於僕甚大盛心僕能不色飛所
以逡廵再卻者先德尚冺冺僕雖生未脫曹蜍李志耳
然明卿處得僕詩實少僕詩文舊稿五十餘卷近稿可
八卷中間騷賦樂府自許一班雜體小詞亦頗鷄肋公
衮衣内召過我吳門僕焉能竟閟之不求斧削於般倕
也戚將軍用兵僕私心實向慕以故承公命輒遂為序
今猶在沈生所倘有可已姑為隠之何如公拔明卿於
齒吻間使有餘肉明卿楚士當内感入骨矣僕詩所謂
江東步兵席上司馬一狂一醉非公孰能憐者古人急
知已誠然哉維摩經檢得一部奉上亦不能大佳乃比
之藏中差有註耳似可付剞劂僕偶有䆿語附貢左右
壬戌以前士大夫不居間壬戌以後士大夫不講學乃
真士也得禪理者不諱禅名冠儒名者務實儒行乃真
學也公覽之不一笑粲否知有留府之灾前往鄙言頼
祝融藏拙公復以精綾紫緗續之得無添蛇足乎又一
卷稗官家物也其置之酒瓿乃見愛耳暑動計南土稍
酷唯為天下自重
弇州四部稿卷一百十八
