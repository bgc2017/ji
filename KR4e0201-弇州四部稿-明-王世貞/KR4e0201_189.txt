弇州續稿卷十五
明王世貞撰
詩部
七言律
讀于澤州致于鱗所著詩選遺珠有感
歴下孤墳已黯然郢中高倡世爭傳猶疑紫氣占難盡
更得青箱手自編一夢可能忘李白諸生真見守楊玄
空齋欲讀先揮淚為憶論文倚樹年
子厚宗侯貽書及詩見贈賦此奉答
結得雙緘學鯉形商歌欲讀更愁聽龍當倦雨須名伏
鴻不高空可字冥縱許平原求自試寧如中壘罷傳經
當年却悔無休汝誰似君家眼代青
李先生(闕)以詩集見委序草次奉答
徵君亭館傍嵩丘一字吟安傲五侯不向汝南誇月旦
還從江左問陽秋驥能伏櫪寧嗟老蚌始成珠可暗投
莫倚陽春輕索和千年孤調使人愁
孫狀元冊封南陽便道還里索贈
金吾小隊出天閶為擁文星指豫方桐栢水廻龍是節
毘陵花發錦為鄉香同奉倩餘鷄舌賦似相如有鷫鸘
試問詞壇諸大將江東誰不怕孫郎
奉和大宗伯董公返棹之作
初疑興盡子猷還咫尺清苕未可攀日暮碧雲離合際
江秋紫氣有無間勞公郢里歌中雪念我祗園夢裏山
莫笑野人虚擁篲至今猶自掃柴關
陳子吉應東閣之辟蜚聲燕中久矣今年遇余婁
水知尚困公車出徐李二相公林尚書詩見示
因繼其後
握手江湖意悄然辟書羔鴈記游燕宫花可自翹才館
袖草猶餘應制篇丞相總知還有命公車雖晚不論年
却憐吾似鄒長倩撲滿投君貯幾錢
董徐二進士見訪山園守公留晏而余以掃墓東
歸不復稱主人賦此志愧且訂後期
攀栢秋原一慟廻如聞車馬破蒼苔亦知凡鳥題猶濕
翻為求羊徑不開下榻仍慙豫章守窺園誰更廣川才
相期倘在梅花發會譜雙龍笛裏催
初聞應天尹命述懷
納得鄖襄使節歸忽聞新命領留畿縱令丘壑誰論是
若語巖廊轉更非一叟徘徊吟竹徑羣兒顚倒換蘿衣
莫言清切丹陽尹何似山人傍少微
乞休疏上聞見阻公車志恨
麋性雖馴尚畏人蒼浪衰鬢已如銀陳情表上虚何益
歸去辭成恐未真造化豈應私長物風塵元自妬閒身
弇園何限相留態松竹依依更幾旬
將赴留尹出門作
疊鼓鳴榔試曉風倦游心事寄冥鴻已拚車畔聞歌鳳
何必幡頭有畫熊游客似誇輕薄尹居人應喚冶城公
離筵欲向清洋盡依舊三弇醉夢中
抵丹陽聞南中有流言即返棹
幸不將身與念違艖符轉首便成歸紫衫頻著難長是
白簡雖煩未盡非耳慣酒酣元不熱心安食少也能肥
江東儘有容人處水石中間一釣磯
投劾南歸抵家作
剥啄應令稚子疑雀門風雨晝淒其能如五日張京兆
又作當年柳士師甕底尚殘斟别酒尊前能詠解嘲詩
祗嫌三老來催直不及山隂興盡時
歸後呈元馭宗伯
不為冰霜哭路窮將從里社逐春風一官鷄肋毋憐我
萬事龍頭盡屬公習靜稍知前日短避言那望故人同
采芳倘有褰裳興未少蓮花濁水中
已夘元日雪中小飲試筆時以除夕立春
柴門爆竹不須催病怯流年又一廻已遣黃鷄驅臘去
真成白雪和春來盤中傳菜猶疑栢庭際封條總是梅
任使臺官傅酒誥可能兹日廢䘖杯
得在籍聽用之命有感
才微不合詠烏烏試看南牀白簡無豈有㳙埃禆海嶽
仍勞約束到江湖君恩浩蕩留通籍歲計蕭條只飯蔬
覽鏡自然成一笑可容衰鬢脫菰蘆
東泉丈解太僕歸從少春兄游有寄
肯為浮榮擬是非歲寒高誼見來稀空勞貢禹彈冠在
但好虞卿解綬歸疏草尚寒千古色纕荷差勝五時衣
芝苓滿地䨇堪斸莫向東山咏采薇
寄少春丈時刻余所贈詩文於石置遲鴻臺
臺畔鴻冥成古今臺邊龍臥轉沈深無妨宦拙閒居賦
可怪時清梁甫吟我自餘生安木石誰從衆毁出蘭金
勞君不淺相憐意解向王筠句裏尋(沈休文書王筠詩句於壁故云)
哭子與方伯五首
樓船疊鼓出吳關坐見蕭蕭短旐還化劒豐城餘紫氣
藏書天目是名山官從幾命頭先白語到千秋管自斑
惟有寸心猶未了可能揮手厭人間
其二
豫章題字墨猶新南浦招魂事已真未老江東徐僕射
仍為天上石麒麟虚疑欲界無長日但是詞林不利人
四壁圖書山百畮向來吾豈念君貧
其三
慈烏别宿舊林枝寡鵠啼霜聽轉悲論比偉長差有位
年齊摩詰總無兒吳雲欲散青籮館滇海虛傳白雪辭
從此箬溪西去路的應難似舊游時
其四
愁將舴艋入菰蘆未到吳興淚已枯矯首乾坤諸子盡
斷絃山水一身孤書貽王粲能傳否劒許延陵再挂無
不少溪苕堪作供用君家法薦生芻
其五
當年西省業西京散入諸侯狎主盟握管僅殘吳下叟
修文今嗣濟南生里存魚舍誰留食天拆龍門可借名
但遇江湖羣潦倒豈應無淚向菰城
送莫廷韓應北都試
社酒雖漓離思濃鑑然匣底響霜鋒華亭不是羊公鶴
洛下還驚陸士龍見說燕金貪騕䮍肯教秋水怨芙蓉
賓歌莫動思歸念春曉須聽長樂鐘
夀大司寇錢公八十
三朝一紀遂閒居矍鑠精神釣渭初國老夀齊錢尚父
耆英官是白尚書瑶池醉色桃堪並玄圃仙姿鶴不如
聞道辟雍修盛事吳閶早晩見安車
於弇園餞馮使君之楚右轄
别墅留聽黃鳥啼暫浮單舫當分携泝沿須緩愁源盡
歌舞頻揮思日低小坐可移醒酒石元戎合記浣花溪
籠紗未是山人事白板縱横信醉題(時公有留題詩)
其二
毋論泉石殢夫君草木恩深惜離羣但是甘棠稱召伯
還從大樹識將軍峰如衡嶽低多尺水比湘江讓幾分
了得逍遥鵬鷃意應登楚閣賦吳雲
大司馬劉公六十
八座歸來鬢尚玄三朝名德許誰先寧因水鏡繁桃李
不為風塵損蕙荃白璧轉看蠅後瑩明珠初吐蚌中圓
莫疑少選安車下猶去懸時一十年
答和魏太學見慰之作
倦飛誰不愛林蘿况有新詩慰藉多身是王生寧結襪
(君詩語云云)門如翟尉任張羅蠹魚漸老猶飱字蛙黽何能
且和歌奉帚主恩吾豈薄西施其柰浣紗何(末語謂魏也)
寄王大參陽德時公初歸永嘉以黃柑見貽
但作歸人事事堪永嘉名勝擅東南吹笙雅稱王喬嶺
著屐偏宜謝監巖客至風前饒白苧書來霜後有黃柑
祗愁行樂燕京妬不怕中山謗一函
感懷寄王大參陽德
六代三山妬客蹤猶餘五嶽可扶笻應來我馬元非馬
悟得人龍有似龍祭酒偶叨詩社長通侯仍傍醉鄉封
煩君寄與何曾道到老還輸阮嗣宗
劉司諫君同時舉二丈夫子然二母也其父憲副
公以吉兆命名遣乳媪先期而至邑大夫士竒
之為詩紀其事而命貞次焉
少府齋頭柳更青藹然佳氣欲充庭崑岡乍吐雙良璧
(君治崑山而憲副命名從崑其下字左從土)楚部先占二小星(君楚人也小星用荀文若)
(事)共道龍門饒續史雅聞麟筆有傳經啼聲不斷皆英
物試看還應訝寧馨
其二
見說仙游夢更竒縣衙西北狀元祠(君嘗夢謁顧文康公祠既至治臨祭)
(宛然無何而有兹慶)麒麟天上傳雙趾蘭玉庭前長竝枝讀到父
書應自易䋲來祖武定非遲二雛虛道徐卿好誰似君
家在一時
送顔司理之任平樂
官好那愁度嶺難年青不怕瘴煙干山逢仙吏誇丹竈
澗向明時愧考槃繪閣風簾排秀入訟庭霜筆到春寒
從他筯竹衫蕉好只作浮雲過眼看
自長興還抵峴山遇李使君冒雨邀酌屈指郢中
之會忽五載矣歸成二章奉寄
小轝依微指白雲老僧初見怯相聞當年知識羊開府
今日翻陪柳使君藂蓧雨來珠作供野蘋風起縠成文
不應呵殿松間别為恐青油擾鷺羣
其二
出霅溪山暫緩愁仍從地主見風流長勞郢里陽春憶
少為吳興夜雨留浮玉島驚新窣堵市金人指舊優婁
明朝舴艋煙波去物色知君未可求
為吳侍御贈廣西鍾提學
中外臺端見表儀不煩霜面瘴煙披分來秘閣藜千點
校後諸生桂幾枝門下陳欽談左氏(蒼梧為公屬郡)江東匡鼎
受葩詩懸知獨秀峰頭坐五嶺雲霞更屬誰(公讀中秘書為御史)
(提學南畿故云)
喻工部邦相以前天台令謁選枉道見訪出楚中
諸集讀之感而有贈
破浪衝炎舴艋孤偏勞物色到菰蘆文驚賈傅浮湘好
歌愛王郎斫地無休汝蓮花依白社游燕桃樹滿玄都
欲知循吏從文苑樂府應添于蒍于
凌大司馬汝成成嶺表功入參留務奉送一章
春風十萬偃貔貅誰似元戎晉錫優五嶺輿圖開一半
百蠻冠帶比神州銀章首考中書令畫閣肩齊博陸侯
均佚莫言分洛好璽書連夜下長秋
寄太平龍同知身之時兒子以試事過謁
隂隂桃李遍吳關竹馬胥江望轉殷第入中興循吏傳
何須北闕諫臣班名高不讓諸侯美才大長憐半刺閒
欲識使君行樂處千秋今日是龍山
其二
杯酒吳閶惜離羣一時賓從雅能文快哉丘壑歸田父
美矣樓船屬使君試汎錦帆牛渚月能忘籃轝虎丘雲
如聞兒輩窺東閣倘有餘光可借分
殷無美與沈君典狀元有南宫之好今將訪君典
於宣城賦此送之并簡沈
當時蹀躞競空羣頭腹俱龍尚未分器業三吳殷往嗣
人倫一代沈休文西山霧隠仍如昨南史風稜始獨聞
此去采芳携手處誰能不妬敬亭雲
北僧行脚而携諸名士卷乞詩因贈之
參方一鉢信心行祗為詩編錫不輕時至世尊須乞食
古來菩薩也求名新憐江左多貧里舊詫燕中有化城
千品蓮花隨事誦勸師須是斷無明
袁黃巖寄鴈蕩圖及新詩見示頗懷壯游之感
高枕柴門掩綠苔素書驚為故人開如分鴈蕩羣青過
忽挾龍湫萬玉來康樂恨長乖試屐(昔人以謝康樂不識鴈蕩為恨)河
陽詩好任登臺君家夏甫終難慕䨇足何曾限八垓
夀濮遊擊四十
千秋帶礪中原舊三翼戈船海戍長緩帶諸生談碣石
飛書一箭下扶桑心因捧日長懸赤鬢為籌邊欲向蒼
四十擁旄真謝椽從今更擬郭汾陽
夀大宗伯吳興董公七十
七袠三朝命世臣長從龍馬鬭精神文章海外鷄林重
宰相山中鳳誥新步武有園過梓澤比閭為日望蒲輪
偏聞勝事開秋社逸老堂推第一人
賀大宗伯董公孫捷秋試
一時名著潁川君最喜元方復有羣舊夢金莖仍沐露
新栽玉樹已干雲徵歌盡道䋲公武命字初看竝手文
自是天人三策在春來重向漢廷聞
再寄答胡元瑞且邀相過二章
飄然年少棄繻生每出新篇令我驚一字風雲争吐氣
千秋日月破藏名無竒寂寞甘揚閣有好嵯峨必漢京
五子見來今已盡那能白眼向時英
其二
不獨文章冠盛時雅聞姑射並風姿酬君一案非青玉
寄我諸篇竝色絲清節異時隃乃父中庸今日亦吾師
莫誇終古神交在所見俱應勝所知
送曹子念赴永嘉謁謝王使君陽德因遊天台鴈
蕩諸山
江南十月未風沙髯客翩翩問永嘉報贈豈無青案玉
歸装定有赤城霞鴻飛絶巘書千里蜃擁蒸波錦萬家
最是府公為地主可能留賞及春華
承明輔方伯見訊且有秘示奉答一律
問我歸田何所云浮名損盡任離羣畏聽西竺三生語
懶乞華陽十賚文有酒不妨長短日是身堪作卷舒雲
知公最得無師智莫遣人間俗耳聞
元馭宗伯留賞菊忽有紫牡丹一株異而賦之
學士銀魚焚不遲居然陶令傍東籬誰云晚節無三友
忽許天香借一枝賜紫獨應誇彩服配黃雙可薦金巵
知公大是春秋筆能遣風光並此時
李公自留都督學轉北奉常有贈
教鐸方傳振舊京容臺忽爾傍承明行時祖帳看猶絳
到日長齋羡獨清天地似新周禮樂星辰依舊漢公卿
由來柱史偏諳典門下何煩致兩生
穆考功敬甫以書及詩寄慰奉答志感并言近况
已勞燕鴈破蕭疎更許唐風慰索居慈母尚投三至杼
故人能辨一函書空華過瞬那堪捉病草逢吹偶暫舒
欲識近來真懶態雅無餘興及樵漁
穆君以近詩刻石并刻余詩寄謝
隠豹斕斑不掩姿環臺琬琰有新辭共傳鄴下韓陵石
全壓江東幼婦碑倚玉久應慙我穢漱珠時復露君竒
怪來天際漳河色忽有雙虹暎日垂
戚都督加太子太保奉賀短章
天朝列障大論功兩綬新兼將相雄祗道元戎臨紫塞
還聞太保領青宫輕裘繡領初盤鶴軟轂軺車舊露熊
唯有貂蟬餘事在可能無屬銳頭公
卓光禄過我弇園有作聊倚贈
念爾真成汗漫游煙波一艇傲深秋從探茂苑名山盡
且為愚溪少日㽜彩筆老憑添氣象青鞋輕自吐風流
題橋賸有王孫字時復摩娑緩别愁(余園有月波橋)
殷無美談君典築室水中謝客讀書與鄙况合有
述
殷生纚纚說行藏令我翛然思沈郎予告乞分天一曲
移家俱住水中央浮生轉愛青雲薄傲吏能私白日長
料得書成應自署春秋繁露漢賢良
雪夜大作晨興有報弇園之勝者病不能赴作
初聽淅淅打簾櫳睡起俄驚天地同老圃狂呼千樹玉
病夫貪守半罏紅行吟故讓孟處士僵臥差強袁郡公
却憶傲寒諸俠少臂蒼穿過灞陵東
臘月十日夜雷電大雨有述
前年臘月雷電作今年雷電臘如之即開棠杏能幾日
欲出龍蛇何所為閉陽書成弟子誚離畢語是門人疑
襟披幘岸事未了已有雪霰紛相隨
賀學士何公弟仲君入史館
胎簪峰色轉嵯峨桐栢雙流逼絳河學士班中鴻序近
舍人池上鳳毛多追鋒次第穿花萼下直聯翩響玉珂
聞道相麻饒潤筆弟裁兄草定如何
大中丞胡公入佐司徒貞以多病里居不獲一從
父老臥轍請留聊成二章以壯行色盖公之功
德人能誦之而公之苦心人不能盡知也故於
結語中深致感云
關西清白古來傳數到胡威更瑩然新轉地官饒建地
近從天語見回天尋常八座人猶羡四十三台爾更賢
惟有苦心真絶處青燈疏草淚痕偏
其二
五雲將送畫熊車欲借先知宼不如主計十陪蕭相府
阜財能用范鄉書窮簷盡屬吹噓後多士爭承咳唾餘
漸老杜陵懷舊切春風寂寂浣花居
庚辰元日即事
匡牀午坐岸烏紗庭玉分行砌長芽鄰父能攙婪尾酒
相誇不數撞門茶罏空旋喜煨楓葉坐暖從教舞雪花
若語江城真勝事春來端合到誰家
雨中即事有述
衡門寂寂罷周旋暝色昏昏且晏眠有酒有詩無勝地
聽風聽雨過流年累碁聊任諸兒戲開卷粗窺六祖禪
除却自身還自了不妨喧靜但隨緣
范子將有金陵之遊賦此為贈且復招之
釜中生塵范史雲忽往金陵答所聞朱雀桁頭賣歷日
栖霞寺裏讀碑文齊瑟總工何處鼓奚囊倘重若為分
故園儘有鷄豚社一盞春醅且易醺
徐嘉定量移離邑無美索贈
計吏尚書有譙訶量移才子未蹉跎中牟豈少循良狀
即墨其如左右何舄影天疑元會誤琴聲人許練川多
殷生似向兒童約竹馬無妨郡綬過
和陳玉叔大參雪夜見懷之作
射堂飛霰點朱衣擁鼻微吟念采薇豈謂剡中游客盡
端因郢曲和人稀漁蓑此夜寒從劇鶴氅當年貌已非
猶記醉呼兒軰語五陵豪俠臂鷹歸
二月十三日作
苦海依稀見宿因長期抖擻出風塵從他斑管書文伯
不博黃冠署道民舉眼便非干已事到頭須認自家身
似聞寒雨多僝僽二月梅花始露春
其二
海上青鸞杳未還至今消息有無間毋論神女曾捐珮
不向君王乞賜環風急亂英迷客路雨晴圓照滿家山
雙輪任是催人緊見說難銷物外顔
董茂才揚名以文見贄有贈
四明狂客代不盡今汝毫翰復縱横罏中赤堇精已就
匣裏青萍雄自鳴末路交游皮作相滿堂文酒目偏成
毋輕潦倒寬長服漢策還須待董生
傅公瑕携麗人梅花新居貽書自辨而詩有晚得
新交萼綠華語盖指梅也且索和章賦此駁之
并用志嘲
見說新居傍若耶時過蓮女鬢如鵶縱令觧贈金條脫
未必真逢萼綠華為雨為雲終屬夢非空非色向誰誇
道人也住梅花屋紙帳疎櫺月影斜
聞家弟乞休不遂有感
草色池塘夢未真天涯難問憊和貧阿誰傳得思歸引
令我長為誑語人竹箭自然江左貴桃花無恙武陵春
柴門掃罷還堪掩不必塤箎聒老身
其二
神虎門頭欲解簪名高天亦妬山林未應君相眞司命
自古行藏好信心龍性馴來生豢法鳶肩看後起知音
但令五技如兄短不畏藤蘿臥不深
子厚王孫再寄新文有答
一片春雲五色翰開來字字吐琅玕亦知唐叔成圭易
不放長沙舞袖寬宅近南陽龍好臥臺偏江左鳳難看
君知此道千秋貴試把微言問子桓
伯承少卿自報國寺分手二十五年矣雖訊問不
廢而笑談永隔今歲初夏復有一詩見遺聊爾
奉答
招提杯酒散詞盟華髮蒼顔鑄此生各負一編湖海日
不貪羣少斗山名升沉事事歸陳迹耕鑿年年飽太平
見說白公禪觀後紫綃菱角對彈箏(君詩問我祗樹林而管絃之樂日甚)
(故尾及之)
答舍弟敬美覲還復履江右臬任時偕余訪道有
遇
春風至自薊門天念爾行藏並有緣謁帝雲裾猶五色
逄真靈藥更千年章江竹馬迎維楫婁水茅龍引别筵
笑殺豐城尋紫氣於今雙劒女牛邊
其二
抗疏歸田計已虛惠文重戴莫躊蹰當空月朗從圓缺
過巘雲閒任卷舒翫世不妨身内寶誤人須辨枕中書
茅家仲弟饒供張可道難兄去不如
伯起不就公車杜門著書寄此致羡
旋郤公車甘隠淪愛君初作自由身書成柿葉真如晉
種得桃花不避秦湖海幾曾湮竹帛煙波隨處吐絲綸
倦夫塵夢從誇覺爭似元無入夢人
寄夀宫保大司空潘公
淮海仙帆指日懸燕京優詔自天傳那知嶽降生申地
已是河宗獻瑞年帝賚玄熊因拯世人誇白馬不沉淵
宣房信有如椽筆能寫虞家禹貢篇
戲章仲玉寫楞嚴經且用自解
要君日日寫楞嚴曇&KR1619;村頭損素縑夜望神光生口角
朝疑舍利吐毫尖行歌劒客緱將蒯調笑書生舌欲箝
真箇法門無一字五千函卷是誰添
雲巢老人走使渡江以詩相問有作序定千皇甫
謐語賦此報之仍寓懷仰
却掃深居萬事空脩鱗珍重下江東何哉一序煩玄晏
久矣三都屬太冲老去浮名杯酒外悟來歸計佛燈中
亦知杖屨難徵逐幸自鞍山兩地同
少司馬四明范公以詩見約相過和韻奉酬
燕市分携春復秋讓公先已占滄洲長誇謝傅圍棋樂
不作虞卿解印愁一范高名南斗在四明狂客古風流
由來禹穴饒竒秘可放靈威少日留(公家古文秘籍甲江左故云)
四月二日即事
方除忽展類西清隠隠蓮花踏處生天語獨傳三字&KR0704;
玉衣真見五銖輕流霞欲動靈旂色滴露如殘警珮聲
聞道穆公誇饗帝吹簫元只為秦嬴
其二
小閣文窗影綠波葳蕤不啓動輕羅競承初日芙蓉媚
忽轉輕猋翡翠過巫雨髻鬟看漸吐楚雲環珮聽來和
欲尋别後羣真位只在黃庭内景多
其三
五雲佳氣藹充閭一綬如虹挂太虛忽展凌波無縫襪
貪看爭日砑光裾金庭白鹿愁驂駕玉局青羊惜授書
灑壁天漿渾勝蜜人間大有渴相如
其四
琚聲縹緲復徐徊拂棟香雲裊未開北絶上妃應悵别
南真司命好重來丹砂剰得仍為米桃核藏來可是杯
最幸導師還召對略言塵世有仙才
唐明府元父母七十一
桃花無恙訟庭春鶴髮交輝過七旬單父能諧琴底意
萊蕪不厭釜中塵棠雲一供神明宰菽水雙為底豫人
試欲添籌何所證唐生占相久如神
夀蕭安人七袠(郎中某母也)
里中蕭檜梁朝種門外蕭郎漢節歸檜歷千秋多氣色
郎驅六傳有光輝飛來鳳五盤花誥賜出鷴雙颭彩衣
况是海東仙跡異可無桃實令顔緋
屠青浦長卿以詩采真聊爾倚和
紫氣那從令尹孤白雲秋色滿江湖驪珠采去人人看
鴻寶探來字字無任是緱山能跨鶴寧如葉縣早飛鳬
相逄莫問函中記但共長房酒一壺
寄處州喻太守邦相兄
括蒼太守樂有餘兩衙無事但讀書開籠自調青田鶴
罷酒不啖好溪魚晝長鳥雀銜吏幘秋净煙霞生客裾
却問錢塘舊官長玉臺手板竟何如
徐大宗伯以佛語見訊倚韻和之
老來離欲正中偏差勝耆婆始上天累盡可餘迦葉舞
慈深寕愛辟支禪開椷罔象欣珠得倚杖長庚配月懸
悔不乞公祠部牒也堪將換沃州田
答荆府樊山王以文草求訂
時自虹光倚少微那無物色到漁磯人從白馬看如練
詩向黃梅擬受衣袖裏澤蘭愁信遠懷中荆璞怨工稀
亦知竹素千秋業敬禮人間有是非
辰玉道兄游南雍應都試賦此期之
橋門經術冠諸生藝苑風流更大名但使茅家容季偉
不妨韋氏挺玄成芙蓉榜下看雲色桃葉渡頭歌月明
處處江山堪入畫還同平子賦南京
林大廸者故同年尚書對山子也閏秋之月忽訪
我海上以其所著叢桂堂草來讀之大較鴻鬯
典麗不操閩音而七言古近體尤自烺烺維林
之先父子兄弟正八座者四人其它乘朱輪組
銀艾者又十餘人大較以高節偉行著天下盖
業先其大者而於兹途實未闢也夫豈獨閩自
待用先生與長沙諸公角善夫先生與北地信
陽諸公角而草昧尚屯時傷質勝君子猶有歉
焉今者彬彬矣篳路藍縷之徒大廸其超乘焉
媺哉余甫有筆硯戒不能為之叙而以一詩致
賞
代有尚書能識履里多喬木總推林傳來鳳羽尋常物
别採龍脣大始音小語時時霏屑玉新編字字比南金
老夫且拭山陽淚報爾悠然千古心
弇州續稿卷十五
