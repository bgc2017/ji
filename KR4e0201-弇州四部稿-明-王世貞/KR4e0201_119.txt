弇州四部稿卷一百十九
明王世貞撰
文部
書牘二十四首
汪伯玉
閩事棘國家急得公如天球大貝一旦借公力略定閩
不經事少年從而擬其後頼廟計差定耳公所謂獨孤
猶鏡磨之益瑩且此舉僅六月息扶搖羊角九萬益上
苐臺諫類若此異日縣官緩急何頼僕擬汎一棹從公
為綠野之客傾吐揮霍使千古色動因謁齊雲登黃山
而歸大媮快念老母不能遠出行復自笑造物者當忌
此舉動吾曹不利人乃累公耶昨偶見一友人云公能
轟飲至數斗不亂與公同年近十載始得公文又十載
始得公酒可為晩合然至於命樽罍呼盧握槊分籌鬭
白又未卜何日也語及更益怊悵耳沈生自是湖海氣
有足當尊意者吳郎妬除目躑躅武夷建溪間竟不知
作何状也彼驟失公如奪乳兒恐難自生活矣公久拮
据兵事歸奉年伯老先生顔色當益驩苐聞百口多負
責公又垂槖得無虞共養耶二詩欲抒鄙素遂略忌諱
外具真野人之敬希鑒入為荷
又
公别後亡何而上書人歸書寢弗下宰公者貽札數百
言責僕以大義謂當出相公言則少而辭加峻已又属
鄊人郭吏部坐一介吾家謂不出何以復宰公命時僕
尚未脱布帽鹿裘枕維摩楞嚴而卧室人娓娓交讁矣
固強弗應乃竊聞老母為損匕箸曰吾何以供而之食
客也又弗應則又曰而不念而父之事未竟也而拂造
物者夫造物者造而父而拂之以自完則可吾何頼於
後不獲已乃姑為若出者因季狂往附數行以報公然
匆匆未悉也至京口輒又復上書乞歸而撫臺以秋期
來檄又不獲已移舟至彭城待命時有邸報相公厭政
事還里僕竊自喜庶幾其遂余私乎所上書人再歸而
書再寢如故也盖宰公之言加峻云又不獲已而往之
魏今稍量移也且一載而僕僕不休意若甘禄食者盖
春時復上書上書人遇盗幾殞委頓返欲復上書則見
以為矯而飾情或謂躁不安其官上之臺臺輒格謂幸
壮無害奈何亟拜亟返乎以故噤弗敢請而先大夫之
事得之於臺者乃不得於省曰胥後命然則不佞之出
竟何頼為追憶舟中領公見誨語有味乎其言之也春
時相公謂僕吾所以欲起若者非為若也宰公亦不必
以吾故知若今恐不然矣跡其語今似少驗嗟夫世固
不能知僕而乃欲強僕之所不欲得者而予之僕又安
其所不欲得而忘其所不可公以子非夫哉四月蒞浙
藩謂公當以例出西湖之上却掃飛來峯以待而不聞
問當是細君見憐矣昨覩邸報旌閩功旦夕璽書開府
之召天下以文人業操觚不曉事無益安危之數一贅
疣耳非公出不能大洗之僕當歸為公代理烟霞之業
兹專急足布此以候起居且有薄懇并希鑒亮
又
昨不腆尺素以授曳裾者計當達臺下矣山中傳入樞
府之命不任踴躍蒲州公得明公何異稚圭得永叔也
今五單于面内南粤授首而明公從容運籌其間且以
餘力發為鐃歌鼓吹揚詡昭代之盛如椽大筆縱橫燕
然山石上固千載一時也不肖勉襄先事方循俗傳謝
卒卒無可道近從仲蔚所從臾之將束裝而以明公報
不成行贄贐俱返烏鵲繞樹作依依可憐色幸小有以
慰謝之公瑕意似猶豫已為力請或可取陸而南也于
鱗全集更半月可完計三十卷公所許序急付來吳明
卿想暫歸里亦煩為督一序殷相公誌銘與不肖所草
傳頗及評隲故不復贅嘉則在小山朱邸間仰仗不淺
季狂落拓兩賢無乃相扼耶即二甫亦須攝國者加意
耳薄懷縷縷非毫素可悉唯加飡自愛
又
不佞昨以一价馳不腆之幣於門下虞其愞不任行役
且長風大濤未審得自逹戟門大纛下否審明公從舟
行吳閶之傍不嫌嗣宗服尚能以青眼佐綠醽也肖甫
中丞時邇亦或可共周旋楚史事諸公皆廻車然魏順
甫之恩明公甚於衣食之也此君治濟南有仁明稱無
論其沾沾御李所坐祗以公事左當路文致它譴然非
應大黜典明公一或拂拭之道傍之苦得遂飣筵其為
吾黨生氣何如耶俗冗卒卒非子墨所罄南溯江雲不
任馳情
又
蒼頭歸則以使者偕至啟椷而尺一之牘後先者再焉
六月為期期之吳閶今及秋矣能不神爽先馳於檇李
越來間也所示諸集丁戊之際獲一與寓目焉乃今選
益精驪珠滿握靡不照乘詎宜必用七寸式作取舍耶
獨集中三四齒不佞欲增重嫫母之賈使後世不見軒
鼻結喉状獲比肩夷施良汗愧耳于鱗集已完凢三十
卷今附上鄙意欲得公序者公於世文章獨執牛耳不
腆敝賦寔奉盤血以從而世眼齪齪謂此子文多詰曲
聱牙語即一二稍習太史氏者我太史氏無是也不知
于鱗法多自左丘子長韓非吕覽渠固未盡習也公能
忍于鱗忍不開天下後世覺乎集已行須急就付梓為
懇公之來竊有請也倘遂取陸而北不佞不能作長安
書敢遽有請也張相公知我且慰存我高相公遂不見
擯大司馬休休感恩則有之燕間能徼一言之惠以謝
乎至不肖近跡頗治泉石臺榭花木之類益闢搆法書
名畫金石古文不惜觧衣質買匪惟寬身且用自汚耳
以公寵靈我而不即溝壑也日操七寸之觚以從忻然
終其身矣諸處士不受徵竟拜朱邸之賜無乃過乎然
貧士易為德耳魏使君任楚史極佳筆力小窘須成後
出郢斤裁之夏熱頗輕為道自愛
又
公所命材官至拜大教兵事鞅掌不忘鄙末雕䖝之技
俾效祝太翁太夫人惟是鄙末得以微技為太翁太夫
人役則大幸也前黃舍人已徵言矣所以不敢辭者不
佞才有既而一念未既也重錦盈篚北味充槖觧衣推
食足深國士之感謹拜大貺天子雖幼冲而聖睿夙成
委寄賢喆此千古一時也明公表裏夾輔王室區區流
言何足介懷不肖行就禫矣蒙示江陵相公頗見許以
為藥籠中物幽谷之卉誰能自芬頼公吹噓欲寘之䄄
褥耳亡論草土餘生未忍言出即此身尚在喉吻間焉
能再辱耶不然時清若此且有一二大老知已少負韈
線之長者誰不欲自見哉子與因學憲顧逼試日婆娑
行卷中不如仍舊貫得早推遷足矣明卿除目應亦須
試後公憐才求舊至念故不當求之今人也近游太湖
得一記及諸詩不辭續貂之誚聊以附覽廵邊之暇必
有篇什并所規畫大計幸賜指迷萬荷
又
春時頼我公之庇以有此官嘗走一价候起居而是時
節鉞尚在玄莵浿水傍以故不得奉大教為歉楚之役
實相公用雕蟲之技知我而留我於周南也生平惡博
士弟子業往在晉時偶一弄筆所謂老翁效兒戱耳豈
謂其好之而又饒習之耶御史雖不以恒時面孔相嚮
然反覩杯棬之状衰鬢種種亦自厭怪矣往者身固困
毁譽間而尚庶幾鉛刀之割以少吐文士氣而今已矣
嘿嘿不自得托之酒酒復易醉小詩擬作適詩亦避去
唯泚筆理案牘顛衣倒裳以趣臺期耳相公佐天子千
古盛際我公從容陪議朝野熙樂使一野人少伸其重
於不爭之地亦何所不可耶場事畢當以不任請骸骨
幸為從臾之少遲則論囚上計相逼矣適魏順甫氏以
志告成而何氏亦以志來也間閱之毋論何氏即順甫
可稱具草耳鄙意欲郵致公為加裁削而時以質於相
公何如
又
昨有一啟附我公匆匆中不知作何語也今已辭臺買
舟而東稍尋社中兒與稚子輩開臘酒為卒歲計耳來
教云相公甚急不佞唯相公所為辭亦美苐昔人有三
不可知之說即蒲州公一證也且今召起累累若項王
軍中聞四面歌時態安能策蹇並馳耶公至云復有後
命此自愛我深耳即入計斥幽之惴惴而敢它望乎苐
不佞故吳中布衣歸不難耳辱喻及舍弟傳相公欲為
兩制擇人所見後進唯夷陵守袁昌祚佳耳其人長者
於文氣調甚古而暢又能取辦倉卒次則南兵部郎管
志道也魏順甫清脩介峻已推轂臺使者張助甫千里
才也用之邊地便當脫穎此皆相公藥籠中物能從容
一薦之否公欲梓敝帚長安邸中且許有珠玉之導甚
厚盛心苐令人駭謂此嶺外客何緣走簏箱長安不以
為伴朱提來亦且見而唾矣幸緩之即死亦當以不朽
累執事也
又
自宋世人主假色臺諫至其勢重而不可返不勝不止
當其重時其所鷙擊鷇探若張湯杜周之治獄雖賢者
而有所不免及其狼狽更以其口為權臣之尻而掊君
子公試讀永叔子瞻輩白簡語能一人不受察者乎乃
至元祐朝宣仁尚在扆而劉元城至即與二吕范忠宣
凡六疏擊歐陽甚而六稱程正叔為五鬼其人俱皆賢
者此何也以在公今日何異也
宗子相
三君祖道握手涕零遂不能復奉顔色愈愴然矣舟中
拜長歌之賜更取十絶讀之色驕行者亡論萬鎰伐鼓
揚舲於柳色蒹葭中網鮮傾醇其樂何限第念豪傑海
内能幾半載之内去者茂秦公實併僕為三子與復有
分司之章于鱗倘遂褰帷之請足下能不落莫耶上下
百千年南北萬里得之有神失之豈偶足下幸自愛勿
遂為世網困也僕之一身麤可自了唯坐家君羈旅之
跡見拔主上忌者必欲置之危地巢卵私憂誠所不醳
耳卷素汚訖附上幸麾置之
又
過淮不能待足下留詩傳吏及再附書浮沉得無達否
歸後事小撥構一樓扁曰萬卷擬了此春夏島寇暴發
倉卒奉老母避兵吳中洶洶越警恨身不能兩耳期促
又北首装念足下抱膝吟時也何乃天壤哉于鱗竟以
郡出明卿昨乞假去後幾時交游眼底落落星散可怪
也眇君子竟不為我和五子詩昨聞在王國中多從俠
少倡家遊晩節柳三變何為也不憶一旦叛去爾爾尋
于鱗移文責之足下行時三君尚援送僕例前有寄示
者别來亦有見懷一篇否七月望可抵廣陵能輕舟見
過劇談通夕深所願耳且僕不訪足下令足下出視僕
可笑也
又
久不得問昨遂成二詩及草一啓奉候遅回去人未發
把扇欲揮舊隸即至二札中語愴然心折稍讀諸篇格
律清峻意味雋永誠是當家海内神交若此竒矣元白
慈恩院遊相寄大是一段佳事我輩乃足當之來教謂
茂秦云云弟意亦復爾幾欲削去五子之一冀其不遠復
也何如于鱗順德亦可若蕭望之用經術為九卿而以
試吏故守右扶風藉令一學掾便足榮于鱗何淺淺也
公實留别詩為人所梓政不必作此態弟苦干戈叢中
走出舊思荒落昨偶成一文幾作龍城公語悵然久之
非兄不敢以告也
又
毘陵道中得使者書知為期遅我湖滸便宛然對足下
也幸北上期小緩可遂得遷延兄縱不見召弟能忘於
心乎蓮花池邊必着我䨇屐矣明日可度江抵揚州須
五日泊更二日抵兄欲作一段胸中語苦碌碌久從吳
下諸君未易擺脫耳今歲賊寇我地焚掠不可言倉皇
奉老母避郡始從父老操戈殳自衛幸不犯田廬無恙
史籍所記亂離之状身必見之向語多難無朝野乃成
䜟可笑使者云兄為我夕起食停匕數四此骨肉交也
俄當面未盡所言強飯自愛
又
書來念我殊至唯有揮淚耳酒間見答一章慷慨高咏
清霜晝飛即僕不死而二三君子健飲無恙天地未大
窮也訊牘計將畢後五日可遂東抵盧龍踽踽無足談
者吾以漆園擬吳生以湘纍視足下以腐令當于鱗以
盲史肩子與日自相下上耳不能鬱鬱久作使者態也
長安諸貴人橫弄風雨即盡逐我輩相苦耶苦我輩者
如人之苦飛鳥鎩而絛束之無奈耳逐之廣莫之墟乃
所以相樂也足下無害
又
招提惋别無復晤理乃更有白雲之遊也足下所携苦
太多恨醉昏然便旦耳炊飯畢就道跬步業海河間牘
山積旬日了之即寢溲是物于鱗相聞計太欲得僕然
道出中山須烹葵之月可顛倒邢使君裳耳頃聞政府
此人云吾老不分見輕薄少年吾去之略盡獨竟餘王
某也家君頗鬱鬱書來誚僕何状作何筴免余謂所坐
非墨汚敗墮宗緒即不以施市人而詘朝士之籍者請
十歲盡人間書十歲盡人間游屐從南嶽還道鈐岡絮
酒知己之酹彼豈其惡余哉足下自愛彼視而當門蘭
也徐生盈卷相寄大自意氣中不無裁割故具弱耳去
人需送行一律四絶宿觀中諸篇毋令徒手返也
又
齎疏人還得足下書知近獲佳麗良慰暑可無慮消渴
否細君比何所道足下過選部不大煩苦耶某遂復完
恒鎮牘旬後可遂握手于鱗矣足下要我作觀中詩而
負之又負我一律四絶何也豈羊腸世途頓爾戒吟耶
將為殿脚女戀戀無暇筆硯耳古體政佳可别作之勿
背舊約也外短歌一章以當抵掌不盡所言
又
某以三日治邢獄畢則過于鱗齋中矣牽生鹿手刺殺
出蔡姬酒薦血腸作熱洛河飲噉醉飽分十二體悉賦
之御風雨登郡樓歌兩欲决章河灌襄國也然無日乃
不念子相作長安貴人耳及洺而疏吏廻得書知起居
扇頭諸篇伉爽貴倨坐大行雲表萬象下伏竒哉子與
明卿大寥闊不知作何面孔嚮人也老謝追余於魏城
其意求田問舍耳某無以藉手奈何盧柟覺稍莽莽可
談郡王丞羅倅佳士也意麟鳳我軰不以使者折節明
當發舟汎河而北三輔疏畢上矣勉旃自愛無多言
又
昨得書知足下已轉勲部甚慰世貞則日侍家君談業
海中態令人憮然不早引謝戀戀至此寧免周子南之
搥牀已裂兩中裠作袴褶矣足下知吳中添一健兒耶
伯承亦遂飛鳥依人吳峻伯邇時眼孔作何許彼能識
于鱗與僕故非時人耳幸與進之
又
讀足下寶劒篇覺三尺䥫從風胡冶中來耶袖而弹之
天門劃然中開東海泱泱乎大風矣寶劔取其斷决腰
帶勉以禔身神羊利用觸邪敢不敬拜早夜韋弦之佩
以嘉承君之大貺抑世貞有言嚮者吾與足下僇力矯
志寔左右濟南以啓不朽麟鳳之喻中心藏之雖謝生
中叛梁亦奄化而武昌跳踉闌入盟所一時彬彬自謂
無讓西京之盛何期河嶽東徙貝錦滔天輦上君子眈
眈虎視獨足下翺翔乎天府李尚衣衿乎關内差未短
氣耳今武昌手板豫章長興刀筆江左僕復袴褶戎馬
之域令萬世後謂為何時然吾與長興猶足蝸涎自濡
吳生仰面看人奔走僚幕綠衫豎子猶得作先軰眼孔
向之其窮甚矣足下即自唯日所遊從諸君得此人一
舌底語否足下勉旃無忘夙衷幸甚幸甚峻伯虛懷甚難
上東門便可同出所喻欲令歌百花洲或大江以别足
下此故懷也弟神氣已見大巫而索耳
又
潞河揮涕作别足下書竟不知何語舁行冰雪中皮面
剥裂殆如多年木居士以立春日抵省桮棬腰脊苦痛
不可道盖未及謁撫臺而募兵之檄下矣三千卒不難
致調發無已為之奈何青州大盗俠處處皆是探丸殺
吏以為酒杯間作劇見兵無一可用者積墮之後所謂
馬如羖羊矛如銕錐耳而以雄聞天下豈不羞哉礦脉
已微細官所負徒工價甚多睊睊胥讒矣而側聞内意
未巳當事者遂不聽輿人之誦乎僕夜雖寤寐間猶臲
卼且竭區區圖之不濟數也生死人間小事恨不得開
卷不分足下諸君䟦扈過濟南升于鱗堂因以謁太夫
人于鱗徑携蔡去無頼哉明卿消息若何嚮者吾悲之
乃不知世貞更大苦海也如念吳峻伯者可戒之令勿
出
又
昨除目從郵來子相已遂離政府出治閩武夷天姥便
自氣象丈夫足跡何可只踏長安城耶二三君子拊掌
拍腹要自娛快耳計足下便道還上尊公壽以何時抵
任嫂途次安穏否世貞本末無所復言爾時漏網計足
下力也佛法衆生得殺為觧脱亦是薄障未滿故青州
土猾大盗以觧散讀書灌園聊用自娛而北使至則敵
十萬騎闌入遼西家君冐鋒鏑逐出塞僅破一障耳而
所鹵斬頗亦相當竟坐鐫一官羽檄日上邊吏益輕每
念及肝膽臲卼進退之間宇宙如束奈何奈何子與守
汀亦吾儕餘意也審此吳生必無復起理足下乃得踞
見子與故當耳于鱗貽余文又四詩鏗鏗也世貞每讀
吾軰文不能己昔賢覽鏡之泣此何以全於世哉一兩
日前成贈足下歌行頗怪偉使今日得信後不復就矣
薄物非敢云賀聊見千里亮之
又
念昨歲得子相報書不相聞者五改火矣所懷計同之
也邸中流言島寇數躪閩諸逗撓當從坐者甚衆乃子
相與焉以子相才佐省事百不發一靡然就辦慮未悉
汀守治状耳于鱗日言歸竟歸矣每苦趨省若就逮今
以于鱗故抶輿人恨不須臾至也彼偃蹇稱病不任客
三徑蓬蒿矣而獨要吾為十日布衣飲徐左參許相國
數得止坐隅焉子相胡不約汀守走一信相聞也于鱗
歸而僕留子相坐上子與受事明卿薄謫吾黨信無所
不有哉張助甫一札麟鳳吾軰至矣第未見其詩其書
遂不减二三子信竒人也青州戎莽株拔歲復就稔卒
無能以漢法中我然長卿故倦游且歸矣勉旃加飯自
愛
又
走萬里使裹半歲糧相訪故人意乃爾第椷題以七月
發兩改火矣則所為君處南海不佞處北海風馬牛之
不相及也故七言悲歌慷慨泣數行下不止也吾黨信
難為遠哉足下滯閩即閩多寇警矣廼欲以萬戶侯遺
足下乘長風破巨浪劍客翼前技擊衡後視被髮燕市
中時勝不也所喻曾參軍者尚未至毋多募齊兵徒自
苦耳不佞甚熟之稍一二豪俠不易出為縣官用出即
探丸殺人發塚亡命名挂獄吏牘者計以僥倖自贖勝
來受事不勝輒鳥獸散日者乍浦之役君子六千人一
夜無跡且所至好剽略陸博跕屣鳴琴未便以平法治
也江淮間不借閩兵乎閩又胡以乏告借他兵為也足
下書决然挂冠不佞一詩庶幾有味其言世貞幸漏黜
籍獨明卿再貶不知所坐是不欲此子在人間耳明聊
哉明卿哉于鱗杜門如昨徐大夫憂歸矣吾二人苦海
中兩葉舟何所問途後會未期努力強飯
又
友人浮繫吳郡王世貞再拜隕淚移書故憲使宗君子
相吾與子相琳宫托宿風雨如晦鳴鷄絶袂不謂今者
遂乖各天每小展念五内摧磔記僕扶服奔難時得郵
信將子相一札問僕難所從起今何状作何筴宛轉片
語千致讀之嗚咽涕涔滛下也適會卒卒無南去之便
因循報章今便己矣子相雖號就奄漠然而遺藻煜發
英聲踔踸僕遘禍屬毛銜冤刺骨塗炭以來雖綫息守
魄而萬念蹈冥子相如生不佞猶死則幽明之軌未岐
抑塞之衷尚可暴也向僕隸爽鳩子相後至稱僚寀杯
酒然諾之好而己既當事貴人驟識賢者峻領藻鏡衣
襟薦紳三事以降莫匪還往而僕方逡廵守刀筆敗裘
羸馬甘其俛陋乃子相不鄙從前顧尚書所得敝帚悅
之下榻論心斷金稱利使僕忘棄援上之誡厭射鰥居
之操濟南吳興二三君子牽挽左右亦既斐然么麽詖
側之士謬意傅會吾黨可以獵取浮名掩庇遂欲尋響
而來聆聲而去既戾厥望便生諍心以僕與子相為竒
貨賣之嗜者簧鼓牙舌指搐諱忌子相既不獲安鳳池
而僕之餘浸徑沿尊人沬血廻腸方寸蠆螫欲逝不可
在生無術試為子相數辛丙中故五六年僕南使子相
移告半之實得三年耳休沐之夜率相過從擊鮮釀醇
刻燭命題賦就輒吟吟罷輒飲飲過輒醉鼔掌掀眉談
究古曩比興所繇之旨上下數百千歲汙隆之調角勝
自賢往往移丙連五無復知旦坐是竒聲不得盡閟時
時有聞人間然未嘗與子相隻語及長安中人事也毋
論子相慎密雅重僕即狂不檢獨不念家大人出没荆
棘為于垣累乎且為文章不已其效能使智者妬愚者
厭弱者獻讒力者出㧙大抵勢當然耳其所以乃在慕
同調薄異已疎易親賤隃貴少加長增敖益惰遺落富
勢脫疎寒暄親䁥麯蘖倦罷禮數此數者僕不幸與子
相間有之彼長安人事大小如蠛蠓之度大空何挂吾
子相目也今謂吾黨日夜簸脣頰非刺長短不亦繆悖
大冤哉至又謂僕與子相嘗為文哭竹書姓名人以聳
動大臣令甘心我記其人自䧟辟後不佞竊以國家於
法已盡矣念居平遊好腊肉絮酒一力助掩長揖而退
當寬大顯信之朝即扈輒脂習可免提湯同日之誅足
矣豈有形之翰墨以干大僇者哉子相之于斯人固未
半面也今者謂文出僕又謂出子相謂出僕也者陽為
子相也者謂出子相也者陽為僕也者其陽為二人觧
也是不欲吾二人一存也於乎令吾身當之易耳而以
中吾尊人哉僕雖存故不如子相也且僕年少不更練
誤錄有司肉血躁熱氣志衡厲每多籍康嗜醉之癖而
負斶斗抗名之敖間懷傅班投筆之志自庚戌變後尊
人忽被非常之命洊治兵革僕虞深巢幕過自懲刈跬
武山嶽搖吻鱗尾功名二端等之啖蠟第令太宰御史
考吏時稱有不謹王生削職於計遂矣何圖青蠅之巧
變白為黑迅霆之濫擊蟄逮株僕不惮左手奉尺牘右
手握歐刀於北闕之下所以拜跪乞哀延旦夕之息者
冀日月之廻照而雷雨之有時憤激暴伉非有益於生
存故也事本末獨子相知之僕吞聲久矣不敢白之地
上白之地下耳嗟乎子相僕獨何心苟住世間不記單
閼之歲西邸中語耳子相謂僕夜夢黃衣而牒者云云
吾不復能久矣僕夢亦如是因相與詫歎惋然久之笑
曰彼真以為能死余耶即使曹蜍李志雖至今生存何
益也子相夢既以稍稍讐何獨難僕哉德甫來言子相
則不能無王融中郎恨作此寂寂竟鬱拂釀病審爾子
相不亦明珠抵鵲也居又聞子相之夫人當得報投井
幾絶救之乃觧子相寧能恝然逝也若婦竒妬未有子
痛哉吾為歌三章詩近體二章其所欲吐而不敢者固
不啻是茲與子相約異日冀得沐恩赦奉家大人南還
以菽水之間當徒步哭子於邗溝之隂&KR0679;所著書籍汰
次其事與于鱗序而傳之脫不諱亦欲子相治一容膝
之室泉臺傍待我也僕與子相朝司命君詰所以拮据
我軰之故彼而神也其寧無靦顔而枝辭也
弇州四部稿卷一百十九
