弇州續稿卷一百六十五
明王世貞撰
文部
墨蹟䟦
俞仲蔚書月賦
祝京兆好寫希逸月賦人間合有數本余所得乃毛氏
物遒逸蒼鹵駸駸乎長沙清冰何但雙井徐君出仲蔚
此書則全法老米亦京兆流亞也希逸老去始知隔千
里兮共明月為同人所笑不知後來何以見推乃爾
俞氏四舞歌
仲蔚以五言選澹雅得詩家聲而時時作綺麗有情語
所謂正平大雅固當爾耶第極力倣明遠而中入長吉
思過苦也其書足河南三昧而誠懸骨森然力過大也
仲蔚在當時不甚首肯我然詞翰至此亦足以豪矣
俞氏書世說新語略
俞仲蔚入霅道阻雨無賴漫書世說新語數十條余嘗
謂與仲蔚坐便似晉人周旋得仲蔚數行便似晉人赤
牘今以晉人筆筆晉人語其快又何如也惜乎仲蔚死
矣一展册間不能不興羊曇西州慟杜甫人日歎耳
俞仲蔚書
陸楚生嘗以素册索仲蔚書隆慶丁卯諸詩中雜正行
體内正書别有一種風骨絶遒勁古意鬱浡不可言又
篆及八分各數行八分吾尚見之篆尤不易也仲蔚生
時人為作一頓美食或薦數軟語得其書令乃聞有并
金購者昔蕺山姥鬻扇增直百錢而後知右軍之貴楚
生今乞余題尾將無追悔其得之少耶仲蔚方為葉道
士攝去矣計當奈何
又
余自歸里中每旬日仲蔚輙有詩及尺牘見貽而輙為
人持去甚或童子裂以炷油而一友生乃欲持此册博
余兩月粮何也念仲蔚不復作而此書殊秀勁有風骨
其詩無七言遂不堕笑海且此友生即徒手亦能得我
二月粮以故如其請應之而識於後
俞仲蔚小楷趙皇后昭儀别傳後
近年吾吳中小楷當推俞仲蔚幾與文太史雁行履吉
孔嘉俱不如也仲蔚此書乃趙飛燕姊弟别傳於遒媚
綽約中寓大雅典刑殆是趙女班姬合而為一耳然外
傳實西京俊語别傳是隋唐人長語仲蔚寧肯舍周鼎
而寳康瓠計當更有外傳一紙今不可復得矣
俞仲蔚行草後
俞仲蔚行草結法全出米元章然元章以態勝仲蔚以
骨勝態勝者尚以仲由未見孔子時氣象目之不知於
骨勝者尚又何如也雖然使二子並見柳誠懸必與仲
蔚把臂入林矣
王逢年書雪賦
惠連雪賦裁得數語佳耳不似伊家七歲女兒能道柳
絮因風起也王舜華以狂草書之自謂秃師三昧恐亦
未入祝京兆堂室第比之馬溧陽陳山隂差有士氣耳
徐君復命李士牧圖之亦足錚錚三絶
周芝山贈范生歌
余嘗見虞道園失明後書真如盲子行路且神彩都盡
今覽周芝山翁所書贈范良父歌殊不爾也良父云翁
時八十兩目俱枯令人以手擬筆即縱意為之出入雙
井襄陽風骨偉然不兩月捐館殆絶筆也新春遇翁鄉
人亦周姓而盲好象戲其藝幾及神品不待人說即能
應着快此兩異事欣然書之第手瘡作劇以兩指挾管
都不成字又有沈嘉則䟦亦潦草之甚令後人觀之不
謂一卷皆盲書也
僧大林詞翰
新都汪仲淹出僧大林遺藳一册見示大約詞翰皆清
瘦有法而傷單薄少餘致雖不盡洗餕饀本色亦不至
作氊根吃藤條語大林故住持郡之竹堂寺歿而曉虚
白繼之其遺稿多散佚不無長吉友人之恨雖然曉亦
何可盡非令詩而貫休書而䛒光而至今在者何益也
古選古隸
詩自風雅外當以古詩十九及建安三曹為凖若整麗
至三謝而極矣嗣宗元亮故是畫中之有逸品卉木中
之有筠竹不當以時代論也癸酉冬余自楚汛大江束
還舟中同行者長洲陳道易玉山程孟孺俱能作古隸
因稍擇諸篇之尤者俾書之道易至九江孟孺至金陵
而别又二年道易訪余鄖陽行臺足之始成帙二君於
隸法不能極深研幾然不作三崔及開元以後筆猶之
帙中無齊梁月露語也案頭時一展視欣然獨賞蘇長
公有云勝對俗人誦梅二丈詩遠矣
古隸風雅
二百篇為古今有韻文字之祖余嘗怪吟諷者高或至
西京而不能復泝而出其上訓故者僅組織而屈為時
義而不能悟而究於用故於藝苑一編亦微及之以示
夫有志者間一潜咏覺其篇法句法字法宛然自見特
不落階級不露蹊逕所謂羚羊挂角無跡可尋耳適華
茂才之方周茂才之冕過余九友齋偶與談古隸自文
待詔父子歿幾遂絶絃而二君子頗抉許昌孔廟之秘
因採詩之半以授簡而二君子又懶於筆所書者僅得
十二耳謂余僣而啟秇苑之則則有之謂余僣而附於
刪詩之末則何敢也二君子古隸書三百篇不為辱第
轉令人憶中郎石經妙跡永絶令人長愾
又
讀諸公詩不覺失笑天下才一石子建何嘗八斗靈運
何嘗一斗僅可升合計耳腸肥腦滿語不足信
章藻摹瑯琊法書墨跡十卷
右章生摹晉右將軍會稽内史贈金紫光禄大夫羲之
字逸少正書凡十幀為法書之第一卷内臨鍾太傅力
命宣示二帖皆宋搨秘府佳本按宣示為承相始興公
寳愛以授右軍右軍以授王脩脩死從殉遂不傳傳者
乃右軍别臨本梁武所謂勢巧形密勝於自運者也故
即黃長睿之攷而置以壓首卷書家不載右軍黃庭内景
而光堯在南内有御臨本此必渡江後購之人間而手
摹之者雖其軟美膚緻得之思陵居多而不無山隂隆
凖且又脩内司致佳本弗忍去也外景樂毅俱有完本
不完本完本則爛若舒錦不完本則零若遺珠三復之
餘覺不完者差勝二書見駁通人幾成子朝之誣至有
以為吳通微及王著筆者此中尚可容虞褚數人不知
通微輩能辦之否第欲以為貞觀内府及鍾紹京家藏
物則未敢也曹娥碑憔悴宛篤云有幼女漂流之態東
方朔贊遒逸瀟洒令人作天際真人想蘇長公謂顔魯
公東方贊字字臨此書雖小大相懸而氣韻良是古人
意當有會耶楊用脩云霜寒其右軍之懿乎不能兩行
而意自舒綽有餘告墓文以乏佳本故所摹覺圉圉國
史異纂云真本具年月日者江寧瓦官寺䲭吻内藏物
歸之岐王不久而火失之世所傳者藳本不具年月者
耳此本乃有年月豈岐王未火之先有勒石耶
右摹右軍雜正行體為法書之第二卷内臨鍾成侯墓
田帖凢五行按貞觀御府書目列於右軍下而行數正
同當不誣也蘭亭三叙其一定武損本一唐板本一褚
摹真跡本皆余所珍秘者定武本致佳無可議板本字
稍麄行亦高闊而饒波發翩翩風流與聖教相出入褚
摹本後有米元章䟦與書史所載正合長風帖在淳化
成侯跡中獨黃長睿以右軍少年未變鍾體目之甚當
蓋右軍它札稱長風要與此同不應成侯時先有長風
語也它若玉潤來禽何如極寒奉橘鯉魚雪晴轉差蘄
茶受鵝石脾小祥增哀轗軻十四帖皆灼然者長睿謂
毒熱為唐文皇所臨元章謂頭眩為虞永興别跡雖似
各有據然既為文皇臨跡亦無碍孫枝且永和祀遠鮮
有不出唐人硬黃者而奈何獨齗齗此一則也元章之
論則以結體纖潤微類永興不知永興别跡故是臨此
本者當是時有發江南山一碑中有小石刻與此本無
毫髮異不應永興未生前已書石也且後有右軍名署
尾故留之僧懷仁集聖教序記及心經雖不無偏傍輳
合或不必盡本筆而字體行模精整雅潔遂為法書之
冠臨池之士蓋至今利頼之余所藏石本是宋初榻以
故章生得效其技也
右摹右軍行草第一卷為法書之第三卷破羌成都清
晏此郡山川講堂都邑九日七十雪侯弘遠知念言叙
若耶晩可安善道意時事兒女諸從昨見譙周餞行參
朝明府廿七謝生中郎女虞安吉宅圖東旋清和遷轉
廿八噉麵積雪足下秋月狼毒西問又西問自愛安西
得告小大佳向久委頓六日還里信云知君脚中深慰
日午小園龍保臨書凡五十六帖内破羌一帖是米家
船至寳最為神妙真足壓卷而它書多出貞觀内府琅
琅有名之筆與淳化相半黃長睿置啄亦少第謂餞行
一幀乃賈曾送張說文蓋唐人集右軍書為之而此則
其殘闕者又謂深慰為文皇所臨與第二卷毒熱同予
前謂右軍遺墨安能保其不一一唐人臨也餞行書法
寔神妙安忍舍㫋昨見君亦集成然亦用此例小園子
一帖元章強排作大令謂其小縦放耳抑何待右軍之
陿也此郡逋弊元章以為予王懷祖者而長睿駁之事
理誠然(闕)當是與謝安石安石在右軍治交甚篤意當
其入桓大將軍府或初拜僕射時右軍故與之作肺腑
語也晚可真蹟在余所僅影響耳
右摹右軍行草第二卷為法書之第四卷知問諸賢官
奴採菊服食後服食十七日逸民裏鮓卭竹後卭竹擇
藥月末賑民豹奴敬問飛白後飛白又後飛白丹楊太
常熱日朱處仁鹽井胡桃龍保黃甘六日胡母䜴酒虞
義興筆精司州嘗新麥秋袁生來居還鎮得見敬和七
日隔日近日五日謝光禄徂暑月半敬豫長風謝生十
一月皇象遠婦君晚嘉興尚停凡五十六帖淳化閣帖
敕字十七帖與臨江石本相間錯皆烜赫著聲者官奴
乾絲鬱勃有飛白勢裹鮓虞義興得見三札芒穎射人
豹奴獨擅章法長風遂為行書辨鍾部一證裹鮓袁生
真跡余曾於朱太保處見之或云是唐臨耳
右摹右軍行草第三卷為法書之第五卷散勢昨得連
不快小佳反側月半廿二廿三虞休建安一日侍中敬
豫清和追尋臨川小大太常鄉里可耳母子廿三帖皆
得之淳化及臨川者内元章以一日一起歸之伯高追
尋歸之大令長睿皆不謂然且云追尋字勢語意皆不
類誠然(闕)却謂臨川一帖有子嵩語以為右軍不相及
不知内云子嵩之子正相及也且子嵩何必庾顗姨母
山隂二帖是石泉公進御者鋒勢遒鬱勁利不可言省
書罔極想佳東比不得眠各可諸患大多患十四日熱
甚出都敬問諸賢江生西中郎勿殺生末春四月有理
北軍雨晴遠近廿三帖從秘閣續帖中錄出者吳興大
周嫂夜來公孫得書政履六帖從宋搨雜帖中錄出者
尤崛竒出人意表内末春全是章法與豹奴類它若淡
問千嘔及此月二帖在余所二謝書一帖於江右人家
見之然皆唐臨本也
右摹右軍疑跡為法書之第六卷如正行筆陣圖二帖
皆出自江東李王所正書瘦勁與歐陽率更並驅幾不
可辨行筆尤自豪爽有公家大將軍椎鼓態宋人俱不
以為的且謂李王譌書獨米元章紀之云紙緊薄如金
葉索索有聲趙竦得之於一道人章惇借去不歸大抵
非李王所自辨可證也張懷瓘列嵇叔夜於上上品之
第二云吾常有叔夜草絶交書一紙非常寳惜有人以
右軍二紙請之吾弗與易也今此妙跡絶不可復覩矣
此卷後有湘東所進絶交書晉右軍云云而秘閣續帖
則直定之曰李懷琳蓋以竇臮述書賦中有云爰有懷
琳厥跡疎壯假它人之姓字作自己之形狀而注則謂
懷琳大急就嵇康絶交皆托之右軍質得數萬錢而質
家苴以應貞觀之募第結法雖沓拖多卧勢不能作山隂
内擫筆然圓熟暢俊不妨張翼之亂真也他若適得書
知欲東差凉奉對屏風奄至此穆松先靈柩慈顔噉豆
初月蔡家平康闊别足下時事集期旋洛荀侯小大佳
闊轉從阮公月末蒸濕白耳諸帖皆從淳化搨出而元
章長睿俱掊以贋本理似有據故别為一册或謂既審
其贋胡不割愛而留使奪嫡是不然昔人謂買王得羊
不失所望北海惜中郎而延虎賁老成典刑之論故自
不俗也
右摹晉中書令贈光禄大夫侍中太宰憲公獻之字子
敬書上卷為法書之第七卷多正行體内小楷洛神一
紙乂不完本十三行一紙攷趙吳興孟頫謂所得之陳
集賢所十三行僅二百五十字係晉麻紙字畫神逸墨
彩飛動為天下法書冠又謂宣和書譜所藏末有柳公
權䟦語者其行字筆意皆同而小乏韻勝且係唐硬黃
紙定以為臨跡今皆不完本未有柳䟦正宣和所藏也
洛神全文後先秇林所不載今何緣有此豈即柳公所
謂人間合有數本之一耶白騎遂本在鍾部攷之唐開
元中滑臺人家應募進御者乃大令所臨而誤屬之鍾
為改正置此九日帖見石泉公寳章集辭中令呈文氣
開美有芥視軒冕意而結法極似李北海當北海從此中
一派流出耶乞假一表與霜寒並美居然大雅高出辭令此
後有相過右使節過思戀不審又思戀及夏節操之衛軍
靜息夏日後思戀天寳十一日昨遂腎氣仲宗黃門外
甥冠軍可必諸舍阿姑承舍月終東家後操之復不審
嫂等鄱陽鵝羣敬祖凢三十二帖風神煥然逼乃公奈
何髭聖辱之枯枿饑隸耶第操之二帖與本部中結搆
不大懸今爾分屬未曉所謂敬祖鄱陽重見閣帖第五卷
而長睿謂敬祖為承祖子武岡侯恊字不相及恊右軍
之從祖昆也以歸右軍乃當而筆小不類鵝羣風骨氣
槩極為蘇黃諸賢所推而長睿以險遠斥之又舉帖辭
崇虚劉道士語謂山隂崇虚館乃宋明帝泰始時造後
大令六十年固也崇虛既是觀宇佳名何必山隂又何
必至泰始哉長睿欲以攷覈作書家董狐則可耳欲以
八法擅司馬徽水鏡吾未敢許也
右摹中書令子敬書下卷為法書之第八卷皆行草内
諸舍諸女授衣奉别想彼承姑願餘滅書阮新婦奉對
得書兩玄度慕容前者鬱鬱桓江州疾不退來恒省前
書鐡石後鐡石玄度忽動新婦鴨頭丸阿姨斁奴後鄱
陽不審極熱冠軍服油轉折還此西門日寒追痛疾來
知汝不數都與彼人孫權等諸帖最雄俊竒崛有致筆
而黃米諸賢乃往往加喙謂玄度二帖内有仁祖為軍
司語二公卒年大令不過十餘歲不相及當非右軍書
耶然謂結法不類右軍又以極熱服油書語皆後代人
偽作又以桓江州一帖半見右軍部攷張彦遠錄右軍
法書信有之則當為張旭懷素輩作耶然以大令之不
相及與右軍書錄語而證其非大令則可以右軍大令
必不作狂草而盡舉疾不退以下斥而屬之旭素則不
可按宋自元嘉以後有戲學部此必一時諸賢或取大
令父子語或集其書作之不必至旭素也長睿又謂閣
帖第五卷章草昭烈孔明問對語與此中一帖辭旨結
搆皆同而盡欲附之右軍謂右軍有豹奴帖亦章法故
也然豹奴密而緊此散而拓或總大令書或亦是戲學
之論不可必故仍附大令部而備載其說
右摹法書之第九卷為江東始祖承相錄尚書事中外
大都督揚州刺史始興文獻公導字茂弘故光禄大夫
即丘貞子覽之嫡孫撫軍長史嗣即丘子裁之子也始
興之從兄使持節侍中都督六州諸軍事大將軍揚荆
江三州牧武昌公敦字處仲即丘次子治書侍御史基
之子也從弟平南將軍護南蠻校尉荆州刺史贈侍中
驃騎將軍武陵康侯廙字世將即丘第四子尚書郎正
之子也從弟平北將軍徐州刺史海陵恭侯邃其父未
考始興諸子散騎常侍後將軍會稽内史贈衛將軍薈
字敬文敬和之二子散騎常侍衛將軍尚書令贈侍中
車騎將軍開府儀同三司東亭獻穆侯珣字元琳侍中
長兼中書令珉字季琰正倫之子司徒左長史廞東亭
二子侍中太保錄尚書事揚州刺史華容文昭公弘字
休元侍中驍騎將軍太子詹事豫章文孝侯曇首豫寧
之子侍中尚書令左光禄大夫開府儀同三司贈司空
簡穆公僧虔簡穆二子冠軍將軍廬陵王中軍長史贈
太常懿公慈字伯寳金紫光禄大夫散騎常侍臨汝安
侯志字次道子太子詹事度支尚書筠字元禮内世將
五紙敬和四紙簡穆伯寳各三紙休元二紙自始興而
下正傳凢七代右軍諸子自大令外今存者右將軍會
稽内史凝之豫章太守操之黃門侍郎徽之豫章得二
紙此外又有中軍將軍循及渙之等各一紙史稱右軍
七子知名者五人玄之凝之操之徽之獻之而不及渙
之黃長睿則謂渙之為右軍子又皆定其為真跡而云
凝之得其韻操之得其體徽之得其勢渙之得其貌獻
之得其源長睿博精不減倉曹此當有的據可補史傳
之漏記我簡穆著評云自過江東右軍之前獨平南為
最書傳右軍畫授明帝又云右軍謂洽弟書遂不減吾
又云亡從祖珉筆力過於子敬子敬戲之吾弟如騎驘
駸駸欲度驊騮前長睿服膺則在平南簡穆正書啟事
而頗以劭廞三帖為贋豈所重在方雅而詘圓熟耶青
鳳之裘片羽千金况為之後者焉敢以懸斷而去取之
也
右摹智永真草千文為法書之第十卷永則右軍將軍
之裔孫也於陳永興寺披染正行章草俱入張懷瓘妙
品永師嘗手書正草千字文八百本散江東諸寺此八
百本中之一也伯施謂永師一字直五萬計當為十萬
緡加以摽目各十五字又當為千五百緡矣此雖書家
自相貴語亦足徵永師聲價後一紙閣帖誤收右軍部
中今改正於此當永之在南其以書名於北者獨太子
少保褒而永尚有從子曰&KR0034;曰渙者亦以書稱於隋而
位不顯余每歎吾瑯琊入李唐後不唯簮組向稀而詞
翰都謝始興之裔宰相尚餘四人書之可知者唯秘監
紹宗而已豈淮水猶未涸而墨池一派先受壅耶竇臮
書賦謂右丞維平章事縉亦瑯琊人恐誤維縉與所紀
知敬知禮皆大原河東望
摹蘇長公真蹟
余於眉山蘇長公無能為役凢公生平長技十不獲一
而獨賢劫以來所受風味習氣時時有相入者昨年始
悉取諸名賢文辭稗官諧史小有關於公者即筆之總
得十二卷而家所藏公墨蹟石刻小楷藳行草聖之類
為詩為文為巵語幾百番兒輩欲分得之垂割而客有
周(闕)徐長孺章仲玉及吾從子駰素善公結法因令各
響搨大小彙為七帙藏之山房其體之俶儻權竒出入
變化所不暇析内煎茶聽琴四詠歸去來辭及䟦王晉
卿山水歌祭黃幾道文謝送梅花詩與久上人帖則皆
於真蹟搨出者以故幾若趙郎之見貌周昉併其情性
得之不止王孫之隆凖而已也昔人之評公書者或目
以墨豬或譏其畫字或病其跛偃或謂其多病筆又腕
著筆卧故左秀而右枯要之舉不足以累公舍此則所
謂吃井水地無不寳愛公遺翰稱賞不置口而余最心
與者二評其一王履道云世之學公書者多矣劍拔弩
張驥奔猊抉則不能無至於尺牘狎書姿態横生不矜
而妍不束而嚴不軼而豪蕭散容與霏霏如初秋之霖
森疎掩抑熠熠如從月之星紆餘宛轉纚纚如縈繭之
絲恐學者未易至也黃魯直云東坡道人少日學蘭亭
故其書姿媚如李北海至酒酣放浪意㤀工拙字特瘦
勁似柳誠懸中歲喜學顔魯公楊風子其合處不減李
北海至於筆圓而韻勝挾以文章妙天下忠義貫日月
之氣本朝善書自當推公第一此二評者誠為知言然
公故非當家政自以品勝耳品者人品也不爾請看吳
通微王著或又曰否否李丞相鍾太傅生身刀筆中來
閭井之儈魁耳不中與會稽吳興作奴而何以鼎峙萬
古也余無以應退而志於尾
徐髯仙手蹟
余生平所得近代名跡如仲温希哲徵仲履吉輩至多
獨於徐髯仙子仁頗愛之而不能多得以為恨久栖靖
室於一切毫翰付之烏有矣而新都汪仲嘉忽以此卷
見示皆書青蓮居士作為蜀道難梁父吟天馬陽春二
歌前有尊酒行凢五章書正草得二體正體乃有古隸
筆似歐陽蘭臺草書半得章法而實步趣會稽其精雅
妍媚使人嘖嘖生賞惜腕力少弱以登蘭臺堂則有餘
叩會稽室或不足耳漫題其後付兒輩藏之以備一種
題舍弟敬美書雜帖後
吾家右軍分甘青李二札右丞輞川一疏能於蕭散中
作清景俊語蘇長公種橘帖亦庶幾焉誦之不待畢覺
仲長統蕭大圜田父矣仲氏敬美以黃庭小法書之時
出入洛神覽之不待畢覺王著鮮于樞佐史矣右軍長
公所云敬美澹圃已饒得之吾雖不獲西入關尋輞川
遺勝記與敬美以壬申九月望夕登包山窮靈盛之跡
俯瞰太湖天水一色已而攀曲巖探幽谷出沒叢薄間
栖鳥格磔土豹殷殷尋得竹逕而出月色逾瑩羣碧摩
天黃雲繡壠此景似更絶第不能作此疏耳嗟乎是三
君子者亡論其文辭一齒姓名三日猶芬甘不知後千
百年人於吾二人何如也
穆光胤書父文熙詩
穆考功文熙寄余近作内有擬少陵秋興八首而其子
光胤集右軍書書之者偶一僧相過拈以示之問其書
似右軍否曰似似問秋興似少陵否曰不似不似余不
覺失聲笑曰不似不似似亦不似不似與似總是不是
男兒墮地自名自位勿作第二人勿落第二義僧亦笑
曰此戲也而具少禪理即令少陵再和秋興右軍重書
蘭亭其似耶不似耶因記其語
穆光胤臨七姬帖
穆生臨宋仲温七姬帖陶靖節杜少陵詩歌皆極精與
真本對覈之幾不可辨雖然仲温倣鍾太傅史黃門不
免婢作夫人矣今得無犯重儓笑乎近有充相公舍人
子者相公不識也以問舍人子亦不識以問舍人子之
舍人子乃識之曰此吾舍人子也吾不欲令兒曹臨寫
恐原主不識也
吳賢墨跡
家馭提學出吳中諸名公墨跡凢十一幀内希哲書昌
穀詩英英並秀如兩玉樹皎然風塵外物徵仲抵掌玉
局蓮花乃似六郎矣伯虎脱盡平生後一札筆意大似
周越而詩不稱第與夢晉俱不失狂奴態元馭學士命
余題尾諸公翰墨尚易得獨昌榖零落幾於吉光片羽
矣家馭善有之勿令人持去也
楊南峰墓志
文徵仲先生以古隸書楊君謙先生自草生志若可謂
二絶者第君謙負古文聲毋論其辭枝而不脩即生平
軒豁得意在弘治己酉挂冠而數語極為牢落最骩頓
無狀在正德庚辰再趣行在試樂府嘉靖丙申獻九廟
頌及華陽求嗣儀而叙致津津不容口老誖一至此耶
曷不於庚辰前親三尺土耶然則文先生此書之佳故
不為此老幸也
俞仲蔚墨蹟
古詩十九首工與鍾王宣示蘭亭同品具耳目者皆知
其為寳地面苦無蹊逕可尋仲蔚悉平生力竭蹷趣此
二端縱不能於詞場墨藪中執牛耳退亦不失尉佗矣
秋日覽仲蔚書十九首其似耶稱耶所不論差勝讀俞
氏集一卷
王行父藏王稚欽詩蹟
僕生平以不及遘夢澤先生為恨今日得見先生詞翰
又得與先生之從子行父遊足矣當呼子墨泚楮尾時
覺行父亦沾沾自喜不知先生在芙蓉城聞之以為何
如耳
王稚欽書五言律詩
天下以才子歸稚欽先生謂若大紳子啟之傾寫不倦
則誤矣搆結鍜琢極有工夫一句一字亦皆有色澤意
態若項西楚關漢夀不能得其九戰絶甬道淹七軍之
妙而僅以叱婁煩馘顔良喑烏跳盪之粗目之為萬人
敵也此卷皆五言律尤自長城書法故不必成就而翩
翩自賞宛有徵仲中年以前筆先生信竒人哉
朝鮮三咨
余所得朝鮮國凢三咨合為一卷其一乃弘治八年咨
遼東都指揮使司護送賀東宫千秋節者其二嘉靖四
十一年咨禮部進賀萬夀儀者其三則萬歷十一年咨
禮部進獻慈聖皇太后儀者前後相去九十年更三王
而楷筆謹細若一紙若玉墨若淳漆硃色濃透而咨字
行押似以牙刻刷而精為之潤色者其敬慎而能恒若
此宜其享國之久遠也貢物止各色細苧花席豹皮種
馬蓋洪永之際每貢有金銀器餙大約可千餘兩宣宗
皇帝以非其土物戒使弗進以故其國人感佩職貢益
勒比於甸服聖主薄來之仁與不貴異之誼豈不隃越
前古萬萬哉因竊識之以見字小之與事大實相因而
成也
弇州續稿卷一百六十五
