弇州續稿卷七十八
明王世貞撰
文部
傳
曇陽大師傳
至道之精無形無名竺乾瀾之震丹隄之流遥派疎世
名三之與媾為鬭孰知其非超一函三惟我大師作曇
陽大師傳
曇陽大師者姓王氏諱燾貞曇陽其號也蓋皆聖師朱
眞君所命云父曰禮部侍郎翰林學士錫爵是為荆石
先生母曰朱淑人始朱淑人夢月輪墜於牀而孕故難
産前者幾坼副意憂之而一日侍姑吳淑人語而立生
甚易且無血也宗黨乃賀學士而學士甫捷應天解以
師當桂祥遂名之曰桂時嘉靖戊午十一月之二十一
日也師産既彌月所致乳母病絶乳凡三易輙三病絶
乳而又苦瘍疥晝夜啼膚色黃尰學士及淑人不甚憐
愛之有請字者輙不許曰是尚未卜吾女敢卜婦而最
後始許今參議徐君廷祼之子景韶師五歲為兒戲輙
剪紙作小幅寫若觀世音大士像者辟而設膜拜焉旦
醒從被中拈豆數誦阿彌陀百餘聲而後起遂為常又
時時拜天地囁嚅喉吻間耳之則為父母祝釐者乃始
稍竒之令就内傅所受孝經小學未終篇輙罷去學士
既宦遊燕中以師從一日忽槖其所授經曰此豈女子
所繇功業耶於是稍就女紅然亦不肯竟學朱淑人諷
之竟卒弗竟也而時時閉門隱几獨坐若有思者時萬
歷之甲戍師年十七矣徐君所使使自浙來謀置幣學
士業已趣具裝嫁且辦而師乃灑掃淨室奉所携觀世
音像稽顙自稱名願得長齋受戒充弟子朱淑人大驚
曰咄咄何物女作何態且安所欲師曰欲了生死耳朱
淑人益驚曰吾不曉若語第曉歲月間為徐郎婦將遂
負之耶師默不應已而歎曰嗟乎豈彼負哉彼固無我
緣也朱淑人亦不敢詰而介弟衡少於師三歲一夕從
之嬉而師偶以石擊地鏗有聲怪而躡之聲鈜鈜與履
應益勁久之有光若螢隱見柱礎間自是光連夜輙見
而輙加巨或輪囷若輕雲或歘閃若電或散噴若墜宿
或騰起若炬或晶白若凝霰或青紫若靺鞨惟衡與一
二齔女亦覩之以白學士曰姊所居恒爾得非珠寶氣
耶學士戒勿泄而隂伺之具如衡語又旬餘師忽戒左
右母進飯飯吾吾不饑也學士憫而強之飯則吐乃别
進諸果餌則又吐唯進少許鮮棗桃杏取汁液耳學士
念不食久以為疾而召醫脉之師咲曰兒故無疾兒所
以不飯者夜夢一上眞美麗非恒冠七梁冠躡繡履扶
五色雲下凭几坐撫白玉琴而無絃左侍一女冠綠衣
垂髾者狀略如之年可三十而少右侍一媪衣褐色冐
絮年可七十而老少者指中坐者曰此而所奉大士也
指老者曰此而導師偶霰㜷也余則朱眞君大士熟視
兒而哂顧偶師焚香香裊裊縷煙成篆書善字真君謂
兒速吸之可却食證聖矣自是醒而所繇以不飯也兒
何疾學士乃與朱淑人稍稍聽師意而自是真君與偶
師一再夕輙至大士亦數夕至皆於危坐時見之以為
夢則境甚真以為真小不類大士始色莊已而莊稍解
間有所指授而真君則摩頂慰引欵䁥娓娓時出機語
相聞得一捷會即嘖嘖歎賞而稍涉擬議未出口已譙
讓隨之曰道在汝卜度耶一夕夢真君口授一編曰法
照悟圓靈寳真經覺而能臆之且書之以語學士曰是
道經也而禪語居三月徐景韶病死其家以訃來朱淑
人匿而謂師曰若言徐郎無緣者何也師不應手書一
囚字示之朱淑人為解曰人也而四周之得無幽且死
乎師乃愀然曰死久矣朱淑人為發訃師蓬跣而哭三
日出其槖則有成製縞服草屨御之以見學士夫婦曰
兒故徐郎身也念父母不獲死且當為徐郎稱未亡人
學士謬難之曰若豈已婦於徐而未亡人為師曰父謂
不食禄者不王臣耶則日者大行之詔下而吏民何以
哭臨成服也學士不能答而師苦節愈甚諸真又以不
時至朱淑人意不懌隂灑猪狗血牀薦間冀以禳却之
師乃謂學士真君有言吾曹非可禳却者且以節義成
女名寧弔詭也乃止俄而有芝産所居室前榮數百武
豆麥黍稷之屬殆徧學士試謂師是固吉祥如燕中不
能稻何一夕而稻生即芄然穎俄而並實師乃手挼之
以施鳥雀會有詔議祀故新建伯王守仁學宮學士當
屬議乃具草曰夫夫覇儒也隂事禪而外攻之不宜祀
草成而師見之曰父以王氏學非耶則可而以朱氏闢
王氏則不可夫百步五十步者皆走也學士為削草而
隂怪師何所得二氏學既遷國子祭酒師乃請别築一
土室居之適廨傍一古槐滴如血師過而祝焉即止尋
長至大雪師潔掃若有待者俄紅光二道從西南來羣
真從之其上體極明了而下皆為白雲擁羃不可辨朱
真君手拂師髻杪雪取金剛經為訂句讀解釋疑義移
晷乃去學士聞而掩之無有也其餘紅猶施庭雪若染
者蓋自是多晝見矣又一日學士晨起若謦欬者覘其
室門有光大於鉦殷赤閃閃似初日又似紫金在鎔芒
穎百千道燦爛注射不可正視聲絶光亦隱其夕師夢
謁大士畢集於諸真所凡坐而冠帔者十人首坐則蘇
元君也貌僅可二十許玉瑩絶世見即呼師為小弟子
真君坐第四偶師最老而坐最居末自是元君亦微有
所指授然默而寡咲容不若真君優詳家人母子也一
日學士率然語師道果不食而已耶柰何詭跡以憂若
父母師曰吾父言之善命進白飯粥亦時噉虀菜第毋
令雜鹽醯耳居月餘而學士之父母封詹事公與吳淑
人來封公謂曰聞若久不食今乃食耶如初志何師曰
大父言之亦善遂復却食而所進桃杏汁液亦加少夜
則真君袖仙果啖之果圓長可二寸青黃色亦具小核
無皮滓輕滑如夕露而特甘不可名質也師自是每入
定即見真君與大士元君及諸真來一切歛容正念不
為起以告學士學士尤之曰彼不責我慢乎曰不我責
也夫何知非試我我一起而魔嬈之矣於是諸真來益
數而稍稍以魔事試師嘗夢之曠野則有婦粧而偶坐
手簿書其標曰相思師念此非邪也耶叱使去忽復一
狡童見凌輔且屬師極力擠之坎俄而介者來露刃謼
曰柰何傷吾兒從吾婚則生不者立斷汝頸師即引頸
受刃欲下而真君至大咲遂蘇一夕少年衣冠者前通
刺曰余徐生也念夫人以我故過自苦特來相慰呴師
正色對曰吾自守吾志耳寧為情守唶而它鬼耶則速
滅果徐子耶歸而待我異日之魄於墓少年乃愧謝去
最後一羽衣星冠者歎息謂師曰癡女子天下寧有仙
人若前後所覩皆狐魅耳久之能令人死師嘿不應則
又曰吾哀若命等菌露而欲救若今為若復故食媺膚
媮鬒以窮世法娛何似師復不應道士忽不見而真君
與偶師皆在傍撫掌曰婁試子婁過矣挾其神謁大士
而覯所謂西天七寳蓮花座者問師佳否曰佳亦愛之
否曰弗愛也曰審佳者胡弗愛師謝曰聞之師所授經
語若以色求我不能見如來今此界者色也是以弗愛
也大士稱善相屬真君為之喜動眉宇出而遇大神關
將軍趨拜之將軍止拜稱王貞姑曰賢哉幸自愛某請
得效力師每謂將軍故髯而美姿觀白晳色微酡其乘
馬亦白世所圖不盡爾也尋學士自國子長宮宷而封
公偕吳淑人復來視念邸中隘因而外生得失遂携師
歸屬徐生已葬念欲往視恐不得請屬些辭百餘言使
保媪酹而焚之墓師故寡言自其歸而與諸姑姊輩處
益務為韜默亦不便習苛禮乃創一龕置之樓而鍵之
時時諷誦金剛楞嚴諸經有所得輙書其隙若注者且
周歲忽謂其弟衡曰心可調矣我相人相俱忘之矣即
出與姑姊輩狎委曲周詳時雜以諧浪諸姑姊人人相
懽甚然内不無少疑其怠即吳淑人亦疑之謂曰汝習
靜久今逐種種相得無亂性乎師曰習事以鍊性不聞
亂性也夫靜自女習之亦女識之心攝境則真空也為
境攝則頑空也吳淑人異其荅然卒莫曉所謂久之師
忽大悟覺腦中仙音縹緲自空而來先天氣融融周五
臓遂成丹初僅若黍米已漸長若彈丸外類輕紗縠色
正赤黃居恒置下丹田時有所升降間出之掌煜然吐
光彩自是水火絶不復進諸果矣而學士業予告偕朱
淑人歸師驟得父母喜甚旦夕脩問安刺絍繡織勤於
他姊妹逢迎約略如常時僅不食而已朱淑人撫且誚
之曰若嚮者謂了生死此為了不耶師咲曰徐之以了
日還母明年正月為己卯間日燕居深坐若有憂者學
士怪問之師曰兒神乍一出而惝恍夢境數驚數喜豈
其隂神耶夫隂神者鬼趣也余希上乘而性命之不俱
徹如負吾師何是時不佞世貞屏跡小祗園竊聞師之
槩而心慕之適學士見訪語次不佞歎曰此天人關也
雖然神欲出而尼之離舍不易也神已出而驚之返舍
不易也其機在吾子學士歸而師果屬之父幸母它出
姑守兒兒目光下垂面發赤口鼻息俱歛此神出也慎
母令家人子窺我亭午神果出學士乃屏息擁護以俟
及酉而空中泠然若磬聲師已醒矣咲謂學士兒幸無
它頃刻殆數百千里山川草木龍蛇鳥獸之寓目者種
種矣而皆吾身中神也今者内觀則萬象固森然也夫
度此關而五隂之濁障蕩然解道舍我奚屬哉會學士
病痢寖劇師手一杯水而飲之良已乃謂學士閉關期
至矣别而登樓學士急與朱淑人尾之不及若有重閈
者叩不復應乃痛哭返自是謦欬絶矣凡三月忽下一
赫蹏示學士曰兒今所出者乃陽神也問何以驗之曰
無難也明日學士晨之所居書室啓鐍而案頭有米麵
柑橘棗栗諸果餌幾二十種墨書其傍曰燾貞子神出
東南方至此學士乃益心伏而會所從女奴聞中庭履
聲以白學士急抉門隙師衣黃衣從樓上下倏忽若飛
鳥遥問師何奇乃爾師答曰兒鍊形久且輕矣鸒斯决
不過尋丈不為奇也學士喜乃固請啓關欲一見師報
札云兒非不憶父母以鍊形故稍改異恐見而驚耳無
已請俟於門遂下樓啓拒不復從窗騰入學士廹之猶
露衣裾尺許顧咲曰見矣何欲速為已而盡露其面作
黃金色芒彩掩暎丹脣如爛椹首挽雙髻稍稍談所得
已拈一栢枝擲學士曰以此汲井飲之其井故師所選
地暑以已學士痢者也學士時復苦脾疾而天大寒口
瑟縮不能受師曰姑盡之遂盡之缶可受五升許腹温
然暖也已而氣休休然乃悉汲以飲大父母及母而屬
歲且除師以一札白學士曰兒神欲少出出將以有為
毋令外人及雞犬近我樓計數日當返返則以鈴聲為
驗居數日鈴聲起空際則神返矣時庚辰朔之又二日
也學士問所以出曰聖師真君指也更窮之則曰非久
當自見其又二日間語學士曰可之王某所而詰之前
三日門戟有所獲否蓋是時猶稱世貞别號云學士以
語世貞亡獲也歸而告師師乃歎曰此子緣小閡未遂
際耶雖然不而遺也又一日而西關之候人以片紙來
其題蹟云曇陽子列仙到驗知為師蹟也又四日學士
遊於圃而獲小黃紙啓封則有琥珀數珠一署其紙曰
孤峰奇遇古月重逢以問師師曰吾所貽比丘隆魁者
也隆魁蓋多習内典精戒律時為學士閱華嚴藏而又
四日為上元有優婆夷叩閣言元旦起禮佛而瞥見一
女子投之小黃紙中不知何物學士為啓封則亦琥珀
數珠也其紙署云二十年來一夢元宵得遇主人遂宿
之樓之下媪老矣夕恒坐脇不沾席坐至丙夜而覩赤
光如初日學士大奇之謂此優婆夷者殆得真空觀以
詫師師咲曰不然是嫗坐深而兒以宗戒二字朱書題
領又以花果納之袖而了不覺所謂頑空非真空也吾
力僅使之死不流墮耳明日世貞甫蓐食一嫗齎甌水
絲縧踵門請謁曰五鼓之廟所而若有皂衣人手二物
謂與我貽王中丞必面之不者且禍汝語畢忽不見余
心知所謂即飲水釂而篋縧供淨室其次日質明以告
學士望師所居閣再拜謝其又五日漏盡一更孺子來
致黃冠下有髮紒承之曰昏時之飛雲橋憩而有褐色
衣媪以屬我曰若可西叩王中丞第而授之我不識中
丞第而識侍郎之從者與偕來不佞再拜視冠之梁有
細字云霰姆追環其下云曇陽子廼知授冠孺子者偶
師也質明復視其裏綴黃絹方數寸裹黃紙一銀環一
紙作小楷七十字中亦有古月孤峰語而銀環之約邃
矣舍人子外居者見之而驚曰一真兵於門戟得黃冠
授我我惡弗收也呼兵則立至得冠與環具如之而字
稍贏四五微亦有改易者義則無易也於是知所謂追
環者追所失環也師乃謂學士曰我言不而遺果然今
乃併得二環故有指哉世貞復之學士所裁啓以謝而
亡何師有報言滿一紙汲引慰借出之苦海迷途而婉
導之自是往復皆繇學士不假神力矣學士之傾注師
甚師首言於朱真君度之而家人中外不能無少疑且
以學士旦夕當大拜柰何忽忘此而攻淼茫之教日亭
午忽有黃衣蹁躚舞樓之脊者俄小踊而上去脊二丈
許復下家人覩之已而其閭左右覩之知為師也乃稍
伏而學士徐風師曷不少湛晦師曰兒固知之夫豈不
欲匿光景以夷希進大道也顧家世富貴又女身不得
不以跡誨淺知者且吾所苦心為二大人白業地也不
然去吾色身旦夕耳學士曰審爾胡弗少待以合形神
妙而齪齪狗竇異世事乎師曰兒亦念之顧闤闠非圓
滿所雖然吾姑示解耳不作狗竇出入也學士曰吾聞
之隂神能見人陽神乃能使人見若所出者陽神也即
不靳使我暨大父母母見之乎師曰可學士乃埽二室
其一居封公而身以子衡從其一居吳淑人及子衡婦
從夜扃之仍錮其隙少時風肅然則師至榻旁薆語曰
大父在耶回頭是路已徘徊几案間久之乃去而吳淑
人所居室其語亦如封公比發燭視几上各有玉筯篆
書真言三紙以犀象盒鎮之語秘不傳然多勸行善積
慶意也學士復謂師此但聲聞耳能一形見我乎請具
燭師曰何必燭也具戒學士朱淑人宿如前至夜半師
復來口吐光若電俄成青金色照耀滿室而中擁人影
不甚辨學士不覺失聲師遂去翌日謂學士識此光乎
法身中真火人人有之不自能現耳父雅嚮道何不一
反求苟有求兒得先容於聖師學士大喜曰幸甚師又
曰若欲一接聖師及列真乎學士則又大喜曰幸甚師
乃期以三月之望召學士於樓之外門捬門隙屏息以
俟良久聞樓中珮環聲璆然師瞥下樓埽室焚香布坐
尋羣真入咸輕颺雀躍而獨有緩步相次入者則蘇元
君朱真君也師叩首階下已微語語不可得聞而諸真
衣有紫者綠者碧者青者古色者白者獨元君真君施
錦文帶高過領緣兩肩而下盤要至足其文非綺非繡
燦爛五色不可名狀元君真君每出入故緩若使學士
識之而領以上則擁於袖不獲面以為恨將行呼法水
灑四壁壁黑者獨受水不下如點漆光豔可鍳俄而羣
真去其水留壁者學士䑛之甘於飴清冷於露以指承
之則純白乃詫謂師此不可使我分一杯而忍棄之壁
乎師咲曰未易也後固不乏父供而是時師要世貞上
誓帛則上誓帛其文在師所真君見而語師曰新弟子
可憐也為日使之一見可乎乃以孟夏之二日呼世貞
偕學士見見狀及灑法水具如前獨真君右郤邇門隙
作洪語曰不要悔不要悔蓋羣真别而門啓世貞入叩
首庭中師啓一扉曰王君爾聞真君之誨乎哉世貞復
再拜乃少與談化事及以龕見托語畢出蓋世貞始獲
謁師其脣朱獨貌黃金色稍澹不盡如學士紀又月餘
余弟世懋歸自覲以啓白願共灑埽役師報許亡何謁
辭師適曹仙真與周仙姊至而示衣裾焉自後扉數啓
閉當啓時學士輙從門隙窺往往見彩服或微露手指
白於玉凡列真至則必有金鐺聲獨元君真君二聖至
則玉珮聲璫聲急而高鍧鍧然珮聲和而清泠泠蕭蕭
然又時雜咲語或作&KR0008;唄或歌步虛夭裊出空際而下
然驟聽之則絶細不易辨也吳淑人偶過與學士偕聞
天樂叩首乞一言忽有片紙飄下得二行字云造化本
無工衆生自造化吳淑人跪藏之髻中樂器有留於樓
者學士得隔櫺捫揣之或為螺或似筝為洞簫而皆堅
滑如玉石一日謂學士聞王子佛道兩藏經可以十之
一二來欲閱之經至庋之樓上下而羣真來則與師皆
散閱有所解則取吳箋以丹砂石青金粉標其略自二
字至八字散置帙中學士間從一寓目詫以為驚竒而
衡遂戢身竊讀之會有家宴諸姑姊入略取視亦不曉
所謂甫出而經之有標者數百卷皆失之學士憂叵測
世貞亦皇恐請罪師報曰而何罪彼有所以致者雖然
亦終為而物耳時世貞與學士謀買地城之西南隅少
僻而野有水竹之屬築數椽以奉上真而茅齋翼之冀
它日得謝喧以老而師許之曰吾蛻而龕歸於是因署
其榜曰曇陽恬憺觀恬憺者師所繇成道指也署書表
裏作龍蛇二篆古雅整麗勢欲飛動遂為天下冠其祠
南面中二位曰觀世音教主也曰金母司仙籍者也稍
次而南者左即蘇元君上師也右即朱真君本師也西
嚮而首者即偶霰㜷導師也東嚮而首者純陽呂公次
西嚮者許鄭謝三公常與師談道者也次東嚮者崔周
鄒三仙姊師所旦夕麗澤者也其名號位次皆裁自師
手仲夏之十三日學士尚卧未起師忽盛服冠玉佩劍
揮麈侍於牀時所歴門距樓凡七扄鐍猶故學士驚叩
之師咲不答第云導我至大父母所當有言至則先拜
大父母已拜父母已拜家廟行告祝禮封公怪詰曰何
謂也師曰幸而道有成聊以謝天地宗祠祖父母諸尊
耳於是姑姊妹與家親衆悉集乃復請於封公曰嚮者
未敢言今願得一至徐郎墓而酹焉封公嚄唶未許師
跪移時不肯起學士從傍臾之乃許因密問師曰時至
乎曰未也俟畢謁上真而後行耳是月末朱真君以信
約謁觀世音大士大士召至榻前諭之曰汝冥心契道
不負吾解脱良哉毋久戀塵世也蓋是時諸真畢集矣
已而謁元君真君於集道宮集道宮者即十真所恒會
崔仙妃司鑰焉而了不知何地四周皆雲氣環之上不
覩日月而恒有光如晝其地無甓砌色正白㓗潤不容
唾棟柱亦不類竹木而螺文斜上糺錯可愛師既謁謝
欵語移日惟時時呼天酒進之天酒亦曰天漿甘芬清
滑不可名狀疑即前所用灑壁者也是日以靈蛇見靈
蛇者師前是神返而識之携以歸置樓之下室空書櫃
中家人乍見怪之蛇馴伏不動而傍有片紙朱篆乃弗
敢煞以告師師曰毋庸也是雖業蟲而識不昧至是携
之謁集道宮叩首階下真君錫之名曰護龍而謂師可
善度之異日法門力不淺師歸蛇復從而歸馴伏如故
家人大小前狎蛇蛇亦伏師乃謂學士其伏者自為我
耳性頗厲且嫉惡毋若狎者何於是謀置之新觀時觀
猶未訖功中道蛇忽躍去不可即三夕復伏師前師咲
曰孰謂此蠢然而急於道乃不人若耶觀隘繁役者吾
慮不及此乃籠而致之弇州園時世貞已浴罷裹幘出
見謂曰若既受師戒當皈正道護大法吾與交相勵可
也蛇嘖嘖應者再復籠而致之水洞五鼓跡之不可矣
六月朔真君之使來師以啓白金母請見次日早使來
致金母命俟異日師忽忽不樂日下㫪復有後命許以
三日見而世貞亦微聞師非久祭徐氏墓祭必以便道
過謁觀而後發觀甫成擬以月之四日奉大士金母元
君真君主祀而師已發不及聞師之集道宮所謁真君
畢乃以三日謁金母之一處四周皆積水白雲瀰滃五
彩間發不辨天地中有宮闕宏麗光顯大約如集道宮
而過之以為瑶池則似近豈其行宮也耶師待命久不
得報傍徨於闕門外者越宿踰日而真君至乃與羣真
入師亦遂入真君前為師叙致始末師伏謁如禮金母
降色慰勞曰子良苦何脩而遂證此道也師起立羣真
後覩金母狀貌非常端美然齒頗亦不卑而左右列女
真數百人其傍侍女真亦數百人交相賀曰益一仙侶
矣亦有舉手賀師者真君之前謁金母金母為起語師
聽之聞若有及學士與世貞名而弗甚悉他亦多秘弗
傳左班之首曰毛夫人貌稜稜可畏其三曰南真魏夫
人師故所崇奉者乃前禮夫人問何以見禮曰慕天真
道久矣夫人莞然曰道固有勝我者其接師温甚尋金
母駕起云報謁真君於集道宮羣真從其下體皆五色
雲擁之亦不見身動而倏忽已逹宮所坐定師復前謁
金母乃顧左右啓箱出黃色天衣一襲賜師衣如綾錦
而不見鍼線跡服之則緊束稱體且曰以禦寒暑也又
賜金鐲二色紫磨環鏤梵書十餘如印文故稱印鐲師
拜賜歸以語學士極詳且曰今日早主入觀乎學士曰
然師咲曰可矣而有未盡也兒以晡謁金母而仙姊從
後來謂曰吾覩主之入觀而二弟子不手捧也學士大
驚曰主臣有之為工先入之而不及捧也然則頃刻萬
里矣師又言見金母謁大士甚恭大士為起延坐接膝
語咲欵欵真君與元君班皆首其謁金母坐大士不坐
云金母亦十地菩薩化也或以為文殊又云嘗見一大
比丘金色而天真僧道粧者數百千皆頫首不敢仰視
或以為釋迦世尊皆學士聞之師而不能悉何時與何
地也至十日師謂學士可戒舟矣尋具服服如前其拜
大父母父母亦如前封公復怪問曰嚮者以道成謝今
胡謝也苟以謁徐墓辭徐墓往返不再舍胡辭也學士
曰女子不輕出出或繁禮示鄭重耳十一日四鼓具縞
素服御冠劍畢而真君與諸真來送曰吾不復能就野
次候若遠者可三月别師再拜嗚咽而學士與子衡宿
樓傍室覺異香及履聲發俯伏候之師傳真君命名學
士父子且致慰勉忽傳呼曰看光未畢語而樓中通明
如晝衡不覺失聲曰大竒死(闕)矣光遂滅珮環音亦漸
高師乃乘竹兜子抵觀於諸真前行禮其自鄭崔而下
禮如兄姊禮關將軍像如客而世貞與僧無心有始面
謁以弟子接謦欬無心有者即隆魁也師為易今名以
示誨遂與學士導至舟中他舟焚香問訊者不絶日旰
抵直塘謁徐墓具蔬饌為祭出袖中朱符焚於爐前後
行八拜禮已命弟衡誦祝文文凡上下篇皆古篆不可
讀遂焚之立而四睇者食頃謂學士為我屏觀者觀者
且百千人不可屏則又謂墓可宿乎曰榛莽未除剔也
其傍有享室可憩乎則導之墓左享室入指庭之東北
隅曰是佳地吾不歸矣遂以一氊據地而坐當是時吳
淑人與朱淑人諸姑姊咸在或環之泣或挽之使歸皆
不動第云吾嚮者欲死而不得死今者欲宿墓而又不
可宿即勉不死而宿此非志矣而柰何令我歸也則召
世貞曰為我辭於家大人學士乃又前謬屈師指而曰
嗟乎吾女之為徐郎亦足矣今既已成道而猶區區守
匹婦諒為大過行是不名障即愛緣耳何所稱道哉師
太息曰父亦為是言乎兒稚不學問徒以此一念為上
真所憫錄幸而偶有成而遽弁髦之則自食也且父所
云大過者不則中庸乎哉夫詭跡遷就而詫以為圓通
者父所夙惡也今乃舉以教兒何也學士乃謂世貞曰
其言直奪之不祥師自是止宿一氊不復移足亦不令
有所蓋覆時暑方酷師暴烈日中夜則當風露蚊蚋羣
嘬之撫而咲曰吾不受若嘬者五載矣驟雨庭中潦幾
尺許請徙席不可衣淋漓透肌肉或謂師力不可使不
受嘬與暑雨侵乎師曰使我不受嘬與暑雨侵者何名
苦願也學士意不忍持之泣曰柰何而神尚不離色身
而摧剥之若是不虞病乎曰兒愧不能死死可也而暇
病之虞師少不晳於貌既辟食則漸晳而中以鍊形稍
示瘠而黃其久暴風日中玉色益明瑩眉目益森秀而
頰微豐肌體若凝脂學士每謂師體恒有異香雖栴檀
沈腦不過也而其氣乃微類松栢者時男婦狂走來請
謁師一切謝絶之久而不能已於中表女戚則稍見其
重者尋歎曰此非平等法也乃又稍見其貧婺者誠者
然不能得師語間得一二語則中其宿癖愧心往往自
誓請洗改而他祈福利蠅集黽噪示之微咲而已其善
根以大小受予或香銀牌或麈拂以至栢枝業有病而
乞栢枝葉煑水飲者輙愈則謂師能愈病師曰吾豈巫
尫醫跗耶時學士猶苦痁師指謂吾有術而不先起吾
父何也師以久次外家屬有不便者且謂學士名高人
或藉以衊之為不利官相率毁師謂漸復食而謬憂其
不能化去冀以搖封公意而學士聞之恚甚師為譬解
曰仲尼聖人公伯寮猶毁之大人恚毁者徒自苦不能
使毁者苦而何刺促校計也八月望之前五夕忽以朱
篆數字屬學士過我弇園而呼前蛇曰護龍護龍汝師
且化矣可速來則復以籠寘水洞次日探之無少蹤也
相與惘然曰是奚在且彼寧何渠能識古篆更二日而
世貞造徐墓學士迎謂師有言蛇許我十五日早來三
鼓大風雨異香發隱隱聞螺梵聲蛇至矣其始僅五尺
餘至是可八尺圍亦倍於初師握之出蜿蜒庭中殊自
媮快也第目睛藍白無黑珠封公驟見曰蛇乃瞽者何
也次日忽易白而青珠瞭然矣日馴伏如禪定者且不
飲食亡何師以諸真之所標註經箋來蓋師之發家未
三日而諸經之失者忽復在几學士以報我矣至是云
復得之上真世貞不勝喜躬視裝成册韜以古錦師聞
而取視曰吾且以自隨終而物也一日戲謂弟衡若欲
我禪者化乎將道人化乎衡不能對則又曰而知二氏
之化而不知而儒者化夫乘理而來乘理而去則三化
一也衡以語學士知有日矣九月之二日審問學士龕
成否重九吾期也世貞乃促載龕而少參君治栅享室
外為蓆屋以待風雨其又三日即氊所為高坐召世貞
等之稱弟子者若而人女弟子亦若而人以後先見各
有誨勵語質明發八戒以授世貞使張之壁張厚德即
摹梓之首愛敬君親次戒止淫殺三憐恤孤寡四和光
忍辱五慈儉惜福六敬愼言語不談人過七不蓄䜟緯
禁書八不信師巫外道及黃白男女之事讀者謂其覈
而端樸而要悉而弗苛淺而有深旨蓋生人之大紀備
矣即老氏三寶佛氏五戒胡能隃也其日乃見諸薦紳
先生四民緇黃以下至媍孺可萬餘人明日復倍之其
最後謁者出進學士及弟衡語甚詳唯世貞亦與焉睨
學士久之忽淚交於睫世貞乃進曰非所望於吾師也
遂止淚逆收上穆然而已其又明日具香案遥拜宗祖
畢乃悉拜其大父母父母已北嚮拜曰吾叔父在金陵
也已復拜其族屬之尊者與諸姑姊已拜其母屬之尊
者已拜參議君夫婦已與中外族屬之敵者交拜乃復
進學士再拜之曰吾道頼吾父而就不敢忘也學士與
朱淑人哭失聲夜三鼓謀與學士偕之墓祭徐生而田
中誦佛號者若蜩螗萬炬晃朗又時相驚大仙出乃帕
首由間道抵墓設祭畢忽袖刀割右髻於几曰吾以上
真見度不獲死遺蜕未即朽不獲葬此髻所以志也為
我謝參議君幸啓徐郎之窆而祔之君子謂師之為夫
婦綱也蓋三示節而後成終歸憩享室西耳舍命筆墨
作書凡十餘紙日高猶未竟學士與朱淑人捬門而泣
曰期以午且過而猶刺促人間事若何師聞之曰遲之
俟午而後告我既告午師具浴竟易新衣衣之冠劍麈
履如恒時出復與大父母以下揖而别時已預設几案
三南向拜者四曰以酬天地西向拜者四曰酬吾師朱
真君北向拜者四曰酬吾主却入龕料理所投衣物多
者出之亦有以授大母母者復出龕握劍禹步三周呼
甌水楊枝灑之顧左右取靈蛇則以鐡籠盛蛇寘龕門
左亦以楊枝水灑之撫頂刺刺語若授戒者蛇亦呀其
口以待已閉龕盡解其黃冠八卦衣授封公以其副授
參議君獨挽左髻披故衣復西向拜者再蓋是時綿竹
鄒仙姊來迓故也已西南向揖大母母及諸女弟子謂
大父胡不自媮快謂諸弟子毋退悔又曰吾左髻曇陽
風小仙吾行甚逍遥諸觀者亦羡之耶則胡不早回首
復屬學士與世貞愼啓閉栅口吾化後毋使男婦得近
之遂入龕出所書遺教及辭世歌偈贊凡四紙以授封
公及學士一紙以授世貞復命女僮傳語吾曇鸞菩薩
化身也以欲有所度引故轉世耳左手結印執劍右手
握麈尾端立而瞑聞栅外哭復張目曰毋哀也遂復瞑
瞑半時許兩頬氣蒸蒸微作紅潤色而亦少豐下而方
以故貌師者其居平與化時少異師所自題有三山眉
影殊目虎齒方唇影珠目者每入定時兩睫以上各有
光隱起若珠其所可彷彿貌者僅眉耳時午晷垂欲昃
二白虹長亘天額幘觸楊枝水閃閃皆金沙又類列星
劍頭火大於升遠近皆見之又見二黃蝶自龕所盤旋
久之始去師歌有一雙蝴蝶空栩栩語咸以為兹應也
又踰時且閉龕世貞乃從諸弟子謁辭且泣且自矢而
師手劍忽挺然起目微張肩以上隱隱動則亡不人人
股栗悚感也退而啓椷紙所以訓敕勉厲者二百許言
洋洋乎陟降左右矣頃之移龕就視籠中蛇無有也籠
口閉如故時栅以外三方可十萬人拜者跪者哭而呼
師者稱佛號者不可勝記龕止享室中遠邇進香膜拜
日夜纍纍不歇師化之旬有六日而見夢於學士曰呼
王子來我欲有所言世貞乃馳而詣學士與抵足寢則
皆夢師來凡再皆夢師來狀貌不可復覩而音聲琅然
訓敕敦切其所以語世貞者微少於學士然亦骨肉父
子不啻也惟云吾道無他竒澹然而已嚮語若固靈根
去嗜好薄滋昧寡言語久而行之即不得毋厭倦稍有
得毋遽沾沾喜自以為得則終弗得也吾今長去若矣
雖然吾實不去若若與吾父左提右挈以從事大道毋
負我吾誓不舍吾父與若獨成也問曇鸞菩薩何人師
默不應已而曰鄒姊迎我而以真君之命命我言久當
自知之又問蛇何適曰鄒姊䄂而歸靖廬矣非若曹肉
眼所覩也前是學士以師甲戌遇道至道成而拜金母
賜日有紀且袠矣以示師師目而鐍之一日忽焚之學
士乃不敢復言至是請曰而固不蘄名然柰何竟泯泯
不一為學人地耶且今人間世務鈎隱弔怪不乏矣彼
其逞臆於七寸之管者何限也師頷曰然奚為而可學
士曰吾欲自傳之則避親欲王子傳之則避疎親則比
疎則寡徵毋乃使王子傳之而吾具草可乎師復頷曰
然學士泣世貞拜亦泣尋醒而與學士交相質無爽也
又踰月而奉龕歸觀龕歸觀之明日世貞與諸弟子過
學士謁師成道處徘徊於庭而得師所鑿井歎曰惟學
士與世貞得飲之世懋亦與沾焉而師今何在也瓿下
汲弟子十餘人人盡一蠡甚甘洌也家人從者就瓿口
之則餘水濁矣以視井井亦濁於是俱悚息再拜出學
士為封井而又旬日偶閱佛藏經得所謂曇鸞大師傳
者大師未詳何氏㕍門人十四遊五臺金剛窟有靈異
感遂祝髮事浮屠注大集經未就屬羸疾乃歎曰欲求
道而以危脆之軀承之計不亦左哉於是習養生而聞
江南陶隱居先生有仙藥方渡江謁梁武帝於重雲殿
機鋒駿發立傾萬乘為傳之陶先生所盡與其方十卷
後見三藏菩提流支悟而舍旃遂修四方十六觀精誠
之極感異香滿室天樂從西來隱几而化魏宣武異之
目之曰神鸞而為立碑紀德淨土文亦紀之夫鸞師化
屈指至於師千十七年矣或往或來真不思議界也師
生而專凝靜謐外若示不慧者而中實了了其始受書
不盡二卷識人間字十不能一二而既得度上真一切
洞徹六經子史趨走筆舌間無能窺所自他注故兩藏
奥義往往超然有獨得者即耆宿總持弗逮也其持論
恒依倫物尤能察人情識常變學士雖冲虚負大人器
而剛腸疾惡每自恨不能藏汗垢如食在口必吐之師
委曲而劑其偏不調不止以故學士每謂世貞毋論大
道即事事吾良師友也師之從國子舍而見衡讀論語
亦取讀之曰異哉此何書將毋聖人言乎哉衡曰論語
也師曰我固知聖人言他人不辦也又舉中庸語學士
天命之謂性一語而冐天下之道矣試為我草一論毋
作朱氏解也學士沮不敢下筆亦不敢重質之至今以
為恨又曰毋意毋必毋固毋我有味哉兹所以為孔子
乎勿正勿忘勿助孟氏庶幾荷擔矣又曰道自和光入
者乃真門也自無欲速脩者乃真路也自不妄語始者
乃真芽也貢高以求異名躐分以示異證沈五欲海而
托菩薩行彼哉彼哉學士嘗從容求道師曰但於十二
時檢點身心中過而已學士漫應曰覺未有過在師咲
曰此一念即過也學士大愧服而無心有之讀宗鏡錄
學士過而拈南泉論六祖衣鉢公案令作數百許言以
報師咲曰近矣而未也手一札示之大略謂如來三十
二相皆從無相得無相莊嚴皆由無心作心靜神凝自
然之理然後可以當空迸火紅如血次聞獅子吼三聲
纔得如意珠照破萬象森然所論衣鉢雖即心見道尚
未見性成真無心有得之為汗下浹體三日不能寢食
里有蕭媪者故上虞丞與成婦年八十矣日杜門誦佛
書雖家人輩不知其異一日過師見餐栢枝而咲曰是
不食耶何必栢枝食耶何必不栢枝師遽棄之而呼媪
與深語亡何媪以一封嚢使遺師師不發曰此别我也
尋媪示微疾卒其體柔如兜羅綿而師始發封果别語
也後師神遊歸語學士近見蕭媪是猶在脩地也而初
果證矣師之棲徐墓時薦紳先生慕從者投啓於學士
以希一言之規學士為從臾師度不容已則察其人可
與言者而授之言其精若獅乳之散酪要若烏號之破
的毋不心折意飽而去其示管憲僉志道云上才學道
心欲澹欲死欲愚夫道者知學絶學善用無為以誠而
入以默而守示趙檢討用賢云行人所難行是男子事
忍人所難忍是聖賢事道人曾記父母未生前遺下玄
珠即今霜降水落時任君自覓示瞿太學汝稷云心死
欲生心生欲死既死既生欲不死不生古人千篇文字
今人證在何處示屠青浦云大美無美至言無言君直
道多聞道之所不棄亦道之所不載智者不自知知之
不言言之不文此道機也示沈脩撰懋學云人道脩身
聖道脩神神在身中以有情為運用以用情不用為脩
持凡好名好事交際往來分别是非一切種種總持善
趣亦屬塵緣示張貢士厚德云欲了生死先了此心無
欲無為即心即道示張茂才定安云太上無生次逹生
次貴生次伐生而最後貽書家弟憲副世懋最詳其大
要謂道包天地離有無不出澹之一字存其實則務匿
其名自信篤不論人未信既承道門印可便當專志凝
慮以待機緣之至向人且勿言色且勿動若愚若昏和
光混俗而内念凛凛常如帝師對面乃真學道者也又
云吾行之後為官求道俱不可着一分濃豔氣嗚呼知
言哉是數君子者世所稱賢貴知名長者也其齒即最
少亦視師倍皆北面順風而稱天師千里之内有及弟
子籍有不及者至於今踵叩未既也師初不為書既書
而八法儼然超灑自得時時在山隂永興堂室間至於
古篆則倉頡以至碧落陽冰近七十體而天圓采陽之
類出自三元八會者不與焉每謂學士兒篆法受之崔
姊然僅一習獨飛白至再習為崔姊所咲世貞故嗜法
書嘗見師篆而悦之頗出篋中佳紙墨求書師既許而
謂學士彼柰何不好字義好字跡不敬心師敬經師以
故世貞不敢數數請而所書金字心經性命三十二體
以貽世貞及如來七十二字隂符諸經留學士者吾不
知三目老翁如何於籕斯大徑庭矣學士間謂師何所
受書與文義所由解師曰此皆妙明中物唯靜而無欲
者能一以貫之師所教人習金剛心經黃庭内景道德
隂符以為身心要謂參同悟真不言黃白男女而諸解
者流而為黃白男女以悮世人故於八戒末志之而不
亟亟令人受以此
王世貞曰余嘗讀真誥覩南嶽紫微諸真所周還司命
楊君者庶幾與師遘埒然彼不晝日見見不令它人跡
之而其語僅口受至楊君乞一真文之書而不可得乃
又厪厪身中事而已於竺乾聖諦了無涉也禪者言性
而不及命玄者言命而不及性儒者言有而不及無至
於末季若讐矣𤨏𤨏者借世法而符錄之竊世贏而服
食之欲以是超世而垂不朽抑何蠡管測也淨明依忠
孝悟真趣禪那祖庭及中庸見以為鯖五侯焉雖然猶
不能無芥&KR0034;閡也若乃謦欬帝真跆籍塵滓光顯博大
精微要𦕈悟性至命並行不悖如洪河飲如甘露濯方
外得之以凋三光方内得之以維九則有舍我師奚適
哉夫鸞師之在因地亦遼邈矣忽往忽來屈伸臂頃以
是知古先生之語毋誑也不然而我阿那婆羅吉低輸
胡以降至尊而喋喋濁世哉學士謂世之操觚翰以求
從事師者非鮮吾紀之十不能一臆也略矣然而不敢
誣也世貞則曰奉師誨無務文其言今傳之陋矣然而
不敢飾也夫不敢飾不敢誣以偶有傳而後之志道者
縮縮如有循庶可以報師一頷也已
弇州續稿卷七十八
