弇州續稿卷二百二
明王世貞撰
文部
書牘
陳給事
嚮者偶以微痾闔門就藥餌耳不聞明公北上之信不能
以尺書寸縷為侯會慎吾公始知輕舟蚤發雖親友無一
及者懶慢之罪若少緩而仰止之念則愈耿耿也邇覩邸
報見大疏所陳皆至切要於國體民瘼彰彰矣邇者處處
灾荒鄉井尤甚長淮以北先賑大江以南先蠲此定勢也然
大農告匱内帑不發不知廟堂何以預之貞衰劣過時之人
誤見物色乞休不遂黽勉之官伴食無補加以病弟在懷思
歸鬱悒無足道者部疏役便附此不悉所吐諸容嗣布不宣
荅王給事
貞故嘗從賢季父司寇先生遊已從鄉書得其三子名
褎然而豚兒以間言曰有某者其於制科業媺矣迥矣
非敵也於是知有執事而至甲申之歲傳大疏至伏讀
之不覺神竦魄奪雖舉朝洶洶而國是有在然則執事
者非直青箱之白眉抑青瑣之赤幟也嗣後於仕籍中
不覩執事姓名意為請告而今者得書知有家戚執事
煢然在疚不遺一技走使二千里悉出其笥珍以醒塵
目何幸如之執事所評北地濟南信陽吳郡大梁秇林
衡準也獨厠及不佞猥加奬飾不唯不佞抱非分之恥
而將使天下謂執事有偏駁之嗜矣歸里以來不能盡
謝筆研於文稍更雞肋詩自七言律外皆成鼠璞大抵
少陵之漫興未必真而文通之才盡不能掩也執事詩
新麗之極時出人意表古選則風人之托勝而歌行則
騷雅之藻極欲徵八斗要於歌行見之記序皆出西京
叙致詳婉忽更遒絶乃記尤琅琅矣又執事治朗陵時
號神君案牘為繁而撰述過半夕郎多暇乃稍寥寥不
得其說拙序聊塞白耳真佛頭抛糞也冀異日全集出
而僕不即死尚能為一言以懴今諐别訙拜貺深感且
愧不腆不足以報希亮入司寇公杖履之間幸為致聲
餘不具
李侍御
貞始而待罪楚臬則門下尚未至既而于役襄甸則門
下以予告行以故不獲奉顔色承下風而竊從郵筒拜
亹亹之誨又獲覩所梓净明忠孝諸經竊窺門下於度
世經世之間執其樞矣自是十年來門下出而諤諤歸
而皎皎難進易退之風使人爽然而貞跅&KR1375;之跡數墮
脣齒而今稍得自寬為丘壑一長物矣荆石宗伯時時
為言門下之高節媺行次公之宏才大略使貞撫膺而
動識韓之想乃忽拜大教雅貺若謂貞可以與語而進
之者至讀惜隂軒藁見麗雅之思好生編徵仁愛之深
而論語外篇則羽翼聖門之旨深矣此書貞故竊有志
焉亦稍成編而不能如門下之博也秘弗敢出矣貴鄉
胡王二先生無恙否鄧定宇深於禪觀仰山所謂祗見
其體不見其用聞間幸一叩證門下與之偕為蒼生小
出亦不走也使旋草次奉復不一
丁侍御
貞以衰病待盡之軀而家囂煩要衝之地雖貌為捨塵
俗而僕僕應接寒暑早暮無問宛然都會中一倚門倡
耳以故棄而逃之於鄉落舊地鑿坏墐戶聊以束攝身
心而已非敢妄覬出世度世之業自外名教也門下不
鄙買舟數百里而見訪於城不遇又數十里而歴詰曲
僻迂之道而見訪於鄉又相體而不必見僕雖木石寧
能不惄然也幸舍弟偶過此得一相接不負仰止之渴
而貞之偃蹇亡狀浮於皇甫規張薦矣計門下公除已
久而尚未北首又應門者云尚持麄素果何服也邇來
時事屢變如白雲蒼狗宫府異同掊擊萬態國是何屬
朝紀何藉野人本不當及此而門下行且與其責者何
以教我使安此一壑也仰體冲素空椷附謝不一
毛侍御
念與門下分袂時正滿歲矣而尋得武陵書則繾綣猶
面復從家弟所竊讀教旨以欲舉王父八十年之陳跡
而新之以俎豆於先思州王司馬之側則門下厚德高
誼也僕固不敢以私感然亦不能不以私感而鳬舒鶖
視以祈黔中信通咫尺之書而不可得即僅得一信戟
門沈沈誰與典謁者以故次且迨今心欲腐而貴竹之
使者復至矣計使者以八月發人日始到跋履山川其
難阻可想狀而遞角無恙槖幣若新中間叙致娓娓猶
若望僕以可有為者僕非敢以不出為名於方外之事
亦無所覬羨直是衰與懶會耳自得請後少年頗見跡
不堪逐逐避徙鄉落日噉三盌糜葷血屏盡癖好書酒
亦不經口眼擁衾度日而已天子捐相印以授荆石公
行人導前蒲車在門即雖欲鑿坏而遁疇可得也姚公
救時正須藉廣平骨力此光景似不易逢足下於兹時
在臺諫當益朗朗家弟一出幾希嗃矢夫既或治之余
何言哉不似石守道不能嘿嘿也鄉里不幸張起潜以
勞瘁物故亦是世界小缺䧟處門下所示孫司空鄭方
伯先後同此歎司空著述甚多吊慰之暇可以搜輯毋
使散佚否方伯垂當開府而遘此厄正如參軍摴蒱馬
萬里旅襯尤可憫也胡僉憲乃有此義僕僕故嘗紀任
使君韓令二館夫事而不得其名以為恨此僕應有名
或能為作數十語也縞帶微瑣不敢凟門下清嚴聊成
一律書扇頭并附近作庶幾把握之餘於奉揚仁風或
少助耳南中氣候異宜唯節宣自愛
又
不佞於世無所比數忽忽虚度六&KR1030;門下按部絶域勤
存不佞貺之重錦飾以衮辭固有頰赤汗下而不敢當
者然豈敢遽以辭却而偃然不恭於君子又何忍勞萬
里之使使其靦然於道路惟是區區不得已之念必不
能拜嘉敢托便郵而布之左右不佞自庚申不即從先
君子於地下忍疚偷活蓋一日而腸九迴丁卯之春先
帝發覆盆而為大明之矚先君子得以其官葬不佞亦
稍稍稱人而自是不獲守其匹夫之節出應朝命又為
舍兒所惑頗治園池廬舍器翫之屬私心未嘗不愧之
悔之庚辰以來名為棄家入道實欲托謝世路苟完殘
念布衣蔬食用畢此身而已古之履順居裕者尚不忍
於懸弧之日徵親故聚飲食而况不佞哉門下今之曾
閔其必以不恭見罪固也嚮者承見委雖不敢寶其敝
帚然尚未及命筆而有三月甲令門下尚以為謝乎則
不佞復且頰赤汗下矣荆石閣老受聖眷非恒箕潁之
念雖切而䕫龍之讓甚殷勢不得不一出特以次公病
甚而太夫人眷眷盤桓躑躅事甚難心甚苦今勉且北
耳趙宫洗亦已就道邇復有攻吳宫諭李太僕者國是
方縱橫人口趙恐不免請告請告亦自佳所云梁有貞
故人公實弟也豈有酖人羊叔子哉赫君歲杪亦相聞
惜不以托之即門下亦不及托渠命固縲紲耳胡君二
義僕草次作數語弟不堪灾石子兼三大字極雋偉峻
伯文亦自楚楚非公高雅誰為致此者乃知李約并移
蕭字石似不曉摹搨一笑一笑夏蒸唯為道為蒼生自
愛
劉日孚
遠使手教見賁大貺具仞念存僕以考績至淮隂而有
叨轉之命返棹歸里得一哭亡弟撫病妻且免車馬褦
襶之勞於私便矣苐惡况種種無處可以舒眉且念大
審計迫倉皇走金陵履任一月寢息無暇甫息肩而有
南牀白簡捃摭考事謂僕與銓部皆欺罔不知皆有題
准事例可據非欺罔也計當有處分矣苐造物忌多取
僕半歲之間躐遷八座一子登第一子蔭錄上及尊慈
下逮内人取亦多矣知止知足猶龍公有成言僕尚安
能久作貫城一星耶業已上章乞休不得則有再請耳
覽吳國賢強識錄嘗鼎一臠可以知味兄能校而梓之
洛陽紙當為貴然刻手勿輕用楚人楚人無佳手故也
秦中丞有年家之誼苐不如邵中丞書既不易達當銘
於心俟其訙問相及當即托之
張侍御
僕山野長物於世無所比數而再辱專使將致手教大
貺慰存奬飾往往踰分兹復以家弟忝竊與觀貴邦人
文而烏及之何可報也伏讀誨辭知攬轡之餘偶襲風
露盛德天相知己勿藥苐不無跋履之艱案牘總總雖
神明理解亦不能不小煩靈府幸稍便裁省以凝天和
區區久棄物外左右顧盻無一五尺可使者不能一候
交戟之下不腆附使殊慚簡凟亮之亮之寒氣向深惟
為道為蒼生自愛不宣
又
某匿跡田野然以門下之仁聲善教洋溢浙藩而吾吳
獲承下風不勝秉彛一念薦其蕪辭而門下不遺其醜
玉案金錯之報蓋殷殷然即有所少效不足以當而門
下之猶念存之也頃復拜手教大幣之辱則門下勤施
之益無已而區區之愧亦無已矣頃承攬轡三輔埋輪
大疏前具於邸報見之某齒頰長物也何敢自比於荆
石先生而門下以相引則甚悚不倫一丘一壑走之伎
倆盡矣荆石先生荷人主肺腑之知與天下膏澤之望
誼不容不出乃以次公病甚而太夫人念之小次且聞
再疏不允或不免首路也使旋聊此附覆併布不腆春
中尚寒惟為道為宗社蒼生自愛
與鄧侍御
世貞側伏州里自燥髮以來所見直指使者前後凡四
十餘公獨門下最為神明所按駁真使人神悚氣慴而
一切持之以公心應之以虚已乃其善善之意尤自悠
然其長小時見傳有郭似菴公者雖極稱琅琅似猶未
及門下也先公之滯魄三十年矣而獨門下表而揭之
此事雖與撫臺並列而發之自門下先公不冺之善若
足以當門下指而揚廷之剡更復及小子貞其辭又特
加媺豈小子貞亦有襪線善足采耶今者先公得全荷
國家全典以安於九京而貞復濫竽留省門下固以公
心待愚父子小子貞縱能為不肖忘恩敢為先公地下
忘德也此念鬱積久矣家居時無一介足使而門下入
領臺端旋按閩部莫可蹤攀邇來復遘亡弟之變魂魄
驚沮形神支離不能修尺一以通交戟之内乃者心事
稍定敬托鴻羽少布區區唯門下之德威在嶺在閩不
啻在三吳也豈有意乎棠隂故地哉則有王忠肅韓襄
毅開府故事在貞不勝顒望秋暑初蠲唯為道為蒼生
自愛
荅赫侍御
自門下之去郡理幾三載矣而士民謳思若新即不佞
與荆石宗伯旦夕所不能釋口而念已廢業久野人姓
名不足以䙝清覽亦會雲泥夐隔鱗羽飛沈無由一布
其區區乃大翰鼎貺忽若從天而墜憶舊惜暌種種慰
存則又明月之投懷也貞自犯羣喙棄身道民懶病相
藉去鹿豕無幾而門下猶以世理相期則非所敢任耳
審台候萬福還臺在邇持國是正士風念惟門下可以
此言進辱喻得貞惡詞翰偶有一素卷不免露其醜而
適坐兒女累多謬誤不謹外不腆獻縞附之使者并祈
亮納不宣
荅詹侍御
向者讀公之大疏以為批鱗犯顔古遺直也既而聞公
之出處則令人有振衣千仞想然慶雲威鳳可望而不
可即意鄙陋辱長者先之明月投懷和風被襟酒德既
洽遂忘爾我至於揚扢風雅綜覈名實雖超情物表而
不睽方内桂檝縹緲漸入虚無乃徽音致語猶聆聆在
耳間也方别後念乏閩便不獲追謝并承動定而使者
以手教至矣拙集如小乘僧經論滿車猶滯外道得良
師指示幸矣何敢上勞證明麋鹿之性久安長林自顧
腰領皆非世物匠石須巨材以為明堂梁棟用干霄如
執事尚在睥睨外而况不肖耶見飾之辭良非下衷所
云倦遊抵家杜門謝事日讀佛書事孰有大於此者願
自此以後勿助勿忘而已雅貺種種大食一器尤米汁
所便珍謝珍謝
荅慎侍御
避暑山居跌宕圖史翰墨中時以酒茗佐其適不知一
壺之外天地也公誤聞之子與而又為僕誤言之乎唯
是空谷跫然不勝快心且有所扣質走筆以復雖不敢
言飽歸庶幾不至空往返耳芡實拜貺謹分之兒女使
酧食指之動并還書三種俱領訖外所需如數附覽子
與有四畫托表委是宋人筆但破壊之極良費装池九
月間公果至觀之當别有妙品足娛目也餘不具
來書王維桃源行云物外起田園起字不知何解即
今起房屋俗語之所由始也王建詩妾家高樓連苑
起亦此義
温庭筠詩云招客先開二十雙此句不解所謂一雙
五畆也本句云四十雙蓋二百畆也見唐書南詔傳
官給田四十雙為二百畆陶南村輟耕錄則謂一雙
為四畆
陶弘景傳云吾見朱門廣厦雖識其華樂而無欲往
之志望高巖瞰大澤知此難立止自(六字竟不知何義)恒欲
就之
知此難立止句謂不可便住也六朝人文筆大抵晦
澁如此
歐文忠詩譜補亡後序末云增損圖乙不知何以為
圖何以為乙
原本云增損塗乙塗者塗抹也乙者勾止之也乙字
義見東方朔傳
宋晏殊庭莎記不知莎是何物
莎有二種草也又樹也樹似桄榔亦有面
又
得遠使知己抵吳門用驟寒返棹將無亦興盡耶僕自
入春小有所證一切綺語多識及有為之跡盡皆損削
唯日嗒坐而已所喻長孫大尉祀議感帝即感生帝也
以正月辛巳祈榖祀之高祖太宗皆配見唐書禮樂志
苐三卷其文俱稱感帝非誤也嚮年在燕中有一貴人
問家弟索慎子而僕無之後聞其覓得送去云其書不
能佳故不復追寫也翁殆如陸澄多讀仲寶書二十年
而每厪下問足徵大雅之度見索蘇長公詩乃元板有
注釋者今附去亦可省奚奴僕也
又
大火初解宴憩林樾間而使者以雞頭至矣且有山萌
海葅佐之何執事念舊敦諾若此僕自接方袍牽滯公
案者二十年而今稍得遇真師指要路若謂透禪機如
坡老則未敢也且坡老是說禪非悟禪也别紙所示庫
露真記是北酒名尚未的也活剥生吞蓋譏其全用他
人語記是張昌齡非張九齡也稗即棺也今書作稗誤
歲一漆之欲其堅久不壊也古人墓中用漆燈蓋漆能
不畏土故耳若内外則一憑公意然不如漆外之為妥
也茅山碑華亭城中友人俱有之苐不肯為公卑價耳
日來欲掃聞見盡付之海若而受公刺促不獲聊用塞
白不一
弇州續稿卷二百二
