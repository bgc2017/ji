弇州續稿卷九十九
明王世貞撰
文部
墓誌銘
封徵仕郎戸科給事中見山李公墓誌銘
古之稱循吏直臣者要不獨其身致之父在事則子以
志相而為幾諫三代之孝也子在事則又以志啟而為
義方三代以下之慈也盖余讀見山李公狀而有慨焉
李公者今兵備副使淶父也副使君之始令寶應也最
久而又最勞最以羶德悦民而余家居與其邑夾江而
近故得之詳竊怪以為古循吏而令去為給事中故相
有父喪奪情而充冊皇后使者給事上書謂此國家大
吉禮禮吉而事緩非有兵戎借謀筴也令墨縗而從之
則不祥冕而奉冊則不情是亦不可以已乎故相恚甚
迫不暇逮給事為詔俾戴諐領職而給事復上書言水
祲狀中謂尚方將作鉤盾諸臣毋競淫巧希恩賞以糜
玉府訾虧上儉德上不悦故相且治之它相為解曰書
生齪齪掉書嚢治之示不能容而故相亦中愧前疏遂
解而出僉山東之按察事當是時天下豔稱僉事直臣
固不但余而僉事之治山東武定則又良武定而故相
意未己示遷以廣西參議徙治潯潯瘴鄉也參議則又
良潯而故相死矣狀所稱乃云公聞寶應令&KR1205;而馳之
治所覩令晝夜平亭凋稅拊流移不得甘食息郵傳造
請風雨無避又以間出捍稻堤疏壅抵決面黧黑手足
皸胝心痛之而陽為慰曰繼不肖者易為聲惠凋攰者
易見德子勉之公既少孤以賦役挫家故益曉民事以
佐令籌筴朞歲而寶應之政成乃謂令吾去若歸矣無
慮矣令悉槖而得十金為公道里費因跪謝不繼公笑
曰吾生不曉饒子何念為給事之始疏言冊禮事也云
且有後命諸與給事戚者無不為惴惴而公獨夷然且
貽書廣其意曰邇言相君事十不一全而子獨全上恩
德厚甚子何以報勉之吾願若之得職而不終不願若
失職而以貴終也僉事之出山東以期迫不獲定省公
復貽之書業已稱令稱諫官矣夫治兵之與治民間也
以不能過用恩也任事之與言事間也以不能盡徇志
也衷而行之委曲以濟之可也僉事遷而得潯還省公
念瘴鄉不欲往公正色謂曰嚮者吾故寬子子實與禍
偕夫禍不能子侵瘴乃子侵乎俾以妻子從之官居亡
何妻死自參議之為潯垂二載而政成轉今官飭吾吳
四郡兵事抵家奉觴壽公而有司用詔例以金緋進公
御之稍市牛酒與親故懽而副使從傍察公兩輔晢而
腴數黑子煜煜且健飲噉以百歲毋限也既副使官期
迫公謂曰若失媍而以兩稚孫女往即以時按部誰與
治内者顧副使之母劉曰夫人強為我一行可乎副使
因請偕公笑曰太公以天下養乃猶戀戀故豐鷄狗之
社而子奈何欲束我於棨戟中乎吾幸健若無念我副
使乃奉母夫人之治方夙夜孳孳謀所以大惠吾民者
而公訃至矣余入弔已而唁副使則伏哭不能起俄聲
微屬曰天乎何以至此極也凡不肖所以有今日者皆
吾父也而已矣行而抵京口以書來與狀偕而請志隧
中之石盖未及家而三發書誦之未有不咨嗟涕洟者
也不知其父知其子而又何辭君諱某字某贛之雩都
人其先有為御史者曰應夀傳子孝廉公昇昇子散官
公廷佩廷佩子高年公穗以行見推擇賓鄉飲有子曰
悦為邑功曹謁選甫冠帶而卒是為公父母曰易夫人
功曹公卒時公僅九歲也而已哀毀執喪如成人易夫
人之喪則鈫鈫進於禮矣當是時高年公惟公一孫而
御之嚴授書少懈則夏楚繼之曰犢汝不難後且自悔
以故公肆力學問雖數奇不獲以身顯然一時推之為
博洽老儒其事高年公烝烝䕫䕫矣公既困徭役挫家
然至於為德則不以窘故廢里中之餒亡弗食者其殍
亡弗葬者與人然諾不小寢既貴益自匿日閉門手一
卷而已有司延之鄉飲第一往其它所不敢望公足跡
盖復推之為鄉善士云而副使君之少也所授經史與
宋諸大儒遺書皆自公口公又聞王文成公之學而悦
之謂吾老矣日入之光所與幾何趣副使往習毋緩也
然則副使之卒為大儒亦公啟之寧獨循吏直臣已哉
公之生以正德丙子凡再受封一被四品服至萬歷癸
未十二月念四日而病病得之噉寒食脹而喘又二日
稍間晨起隠几坐至暮翛然逝丈夫子二長即副使娶
易封孺人次濬邑諸生娶黃再娶劉女二適丘某王某
孫男四應春淶出開春秀春茂春皆濬出女三葬在某
所余既志而復銘之銘曰
子臣而直若或式之子吏而良若或匡之惟父之教皇芾
斯耀食子之報弗竟斯悼子兮父心父兮子身彼蒼者天
殱此喆人惟生有極惟令聞無極何以徵之視此樂石
封奉政大夫刑部湖廣司郎中怡蓮馬公墓誌銘
余領按察事於湖廣而今左參政馬君顧澤來為其僚
相與懽然無間君與余皆善食酒酒次每稱其父奉政
公之賢長者而其食酒尤善又有酒德也於是余以遷
去明年忝持襄中節復得與馬君相聞至徵其治狀而
言之上馬君更三地皆有聲中間以不能事臺使者小
屈而復參山東政余解節罷歸里中不能從奉政公游
而數聞其有酒德為長者如故今年秋九月馬君忽以
苴杖來驚而問之則奉政公捐舍矣問其年七十有九
已出其袖中草曰是都給事中顧君所具狀也將葬矣
敢徼子之志銘以不朽顧之狀略曰公諱寅字汝威嘗
遊於蓮句而樂之謂周茂叔吾師也因自號曰怡蓮家
世吳縣之大定里為蕃族其曾大父德成大父昇皆以
貲傾里至父文毓娶於鄭而生公則中落已與鄭俱夭
公少孤遂育於外家以長而鄭之父母亦偕逝公自是
幾無歸里中少年爭欲狎公而侮之見公嶽嶽露鋒距
不敢遽有所加而里有顧翁某者一與公值竒其貌而
欲使愛女尚馬公亦聞其賢遂委禽矣已而為顧氏贅
已而生參政君顧翁察公材任起家遂悉委家以授之
公與顧宜人僇力而攻出入之息内馭力作外應庸調
一切不以煩顧翁尋參政君長顧翁謂公賴若力百不
煩我我為任若子乃就參政君於外傅而躬誨之參政
君奉顧翁朝于詩書而夕于禮也公喜曰吾有子矣吾
馬氏之不絶如綫而今乃始繩繩然顧翁亦顧公而喜
曰吾始無子而有子今乃有孫而是時公以積著家漸
起三吳旱饑有司募富民為官糴備賑公貲不中程而
以里胥孽之故名在籍公欣然應募既畢糴悉以賑饑
者其邑張令後察公貲之不中程也而優稱之富而施
不為德若可以言德矣參政君舉鄉薦而顧宜人逝顧
翁與宜人毋夏亦逝又六年而成進士自工部主事遷
署刑部員外郎滿三載最封公承德郎而顧得贈安人
其進乃郎中以天子登極恩公進今封而顧亦以有今
贈當參政君之未成進士也與諸仲季皆冒顧姓而至
為郎日始請復為馬公猶語參政君毋忘顧公之誨育
汝使不去顧而以馬姓冠之諸仲李亦然而公意猶不
滿曰如若敖之餒何參政君乃創為顧翁祠以夏配饗
而顧宜人祔焉又為之立後予祭田俾歲時烝嘗不廢
公乃曰吾可以酹我先人矣參政君既貴每之官輙迎
公養而弗肯曰吾安能就斗大官舍如籠中鳥舉翮觸
四隅且吾欲為諸仲季巢窟於是參政君歲時分禄以
養公公必以書戒勉其任都水所職多内供則戒以敬
事惜財用去奸胥蠧任畿輔䘏獄使者則戒以精心讞
審廣人主好生意任楚屯政鹽法使者則戒以衷嚴寬
興利除害任滇之飭兵使者則戒以時時宣恩毋失裔
夷心最後任山東之藩政而所隸事如楚則戒之如楚
中間既參閩藩而用楚事調公問知其非罪且槖垂垂
也而更喜之曰真不負吾戒矣公於宗姻咸有恩或喪
不能舉者婚嫁不能時者老幼不能自衣食者咸稱槖
而濟之不小恡雖已貴而閭井舊遊相親狎無間有酒
則召而與飲有所召亦欣然而赴必頽然而後别吾郡
故多佳山水凡環而稱勝者無弗游花之日夕之月無
弗賞歌舞之伎無弗與觀聽别聲辨味健登降至七十
八年而不衰參政君既遷山東以便道歸省依依膝下
不忍别公為之浮白酹且大噉梁肉示以健而強遣之
參政君亦狃公於健謂且亡恙也至明年甲申之正月
而告疾遂卒矣公姿偉岸豐下心事坦洞不設城府見
人小善即為之揚挧亦不能藏人過而退無後言人以
故多好公郡邑守令亦儀之遇鄕飲屢請為大賓而其
卒也弔而哭者甚衆顧宜人事具前先公四十三年卒
繼配易亦先二十年卒有子三長即大參君顧澤娶朱
累封宜人次顧洲娶顧能修公業又次顧淵亦娶顧敏
而文女一適劉珪孫男四孫女墓在邑之靈巖山葬以
卒之年十一月三十日而與顧宜人合銘曰
少無家而能奮為家以光大一綫之遺以外家家置之祠與
後而始歸不使其鬼之饑誰與公貴子實貴之誰與子貴
公實誨之噫此所以善人倫之終而不為秦贅也歟
封奉直大夫兵部武庫司員外郎新安陳公墓誌
銘
封奉直大夫兵部武庫司員外郎陳公以萬歷冬十月
廿又三日卒當葬其子提學僉事允升以公遺言而選
於地既得地矣曰邑西之列字圩吉則選歲久之乃得
歲曰某月某吉且葬曰葬必有志銘其將以屬王先生
而謂前進士蕭山令許子承周子狀之於是許子狀之
而以僉事之言先曰他人之父父也而不穀之父父而
母也且師也不穀二歲而母周宜人見背父實襁褓之
至少長貧不能為經父授之經十六而始負笈以從師
屬文去為諸生而後免父於師也然何嘗一日不吾父
師於是僉事復以許子之言告余故辱交於公父子深
乃以韜筆之日復泚而志之志曰陳公者諱王政字純
甫世家蘇之崑山人其先有文正者以耆德見推擇為
鄕飲大賓曾大父慶貲傾里為大賓如文正九十二而
終於夀官大父彛舉鄕薦終於太平之司諭父曰介軒
公嘉謀為邑博士弟子妻於王有四子而公其仲也少
而贅於周曰秀水令某公既婚矣見其内兄弟相習為
冶遊𢥠然曰彼紈袴者當而如我家故青氊何屏居一
室讀書不輟其屬文談說經義有足稱者秀水君器之
俾就有司試輙中程而至學使所或病或涴卷或誤書
題竟不得入黌舍公歎曰人也而敢與天左於是罷不
復試而自其為贅得一味之甘亦必以遺父母候時之
寒燠製新衣進之而身自衣浣緝者旦夕訊問不絶會
父病則馳歸晝夜不緩袂而治湯藥察便液既不起號
慟既滅性時伯氏病而叔季氏幼諸附棺槨之役一切
身任之人謂不難周乎公曰吾以周故不能精事吾父
今尚何周也且吾一切取之力不自周而亡何其媍周
宜人亦卒既除服續婦而得長洲之華遂奉母王從處
長洲而華右族也其長老相謂陳倩儒家子可儀也致
之為弟子師而良則爭致之以是公業小紓得以甘旨
奉母王而不廢僉事之誨於是公之伯氏及叔季感而
欲次第迎母母不時往往亦不能久曰吾故甘仲餐其
最後得末疾三載卧起公手卒而公所以號慟幾滅性
如父卒時其附身附棺之役有加矣始公之在周而伯
氏嘗有急投公公盡脱周宜人簮珥畀之直數十金周
亦不少恡既老而與同起處飲食伯故性剛難事獨安
公至死無間言叔為人醇謹公愛之甚其出贅於費也
毀槖具資装而後遣遇季亦有恩佐之立中人産而身
翼蔽之秀水君死其子果破産嘗負税受縣官杖公泣
貸米八十斛為之償而以歲時修秀水祀曰吾不忍其
餒也嘗適市有所貿而所得物浮於直歸而後知其浮
也亟還之曰非以為若德不欲自負耳僉事舉鄕試以
至南宫及大廷對皆高第授知開州公往省之伺其操
持謹於剖斷批窽導郤而不盡廢斤斧謂曰汝讀太史
公傳不嘗惡郅寗輩耶而忍跡焉及督楚中學復省之
而見其有所斥免復謂曰士貧老可念汝故其中人也
僉事咸拜受教以故後先有廉能聲而不為刻君以僉
事貴益得發舒為善始買宅而聞其家有將就蓐者戒
勿遷曰須其乳可也乳一月矣曰婦人新免身與兒新
免者皆不可風再閱而後使遷所度塋旁有錢氏者葬
久矣一旦舉以求售公曰吾必闢吾壠而尸人之親耶
若誠貧也吾與若直而完若墓且封樹之僉事之友方
生死同年高生亦死其親皆老無所歸公買空宅一區
授館焉而月餼之粟至今僉事修公之施不廢也鄕先
生謝政里居者其奴醉而詈公公避入門尾之投甓中
公肩復避入室乃舉石撞屏破之見者皆不平公曰奴
雖横其主終長者勿較也明日縣大夫來見屏破驚問
狀公第曰風偶仆吾屏耳狂生醉從後園闌入家廟懷
其主出棄之野公怒甚曰是吾先與辱我不類必白之
官而生之母聞之大震恐使家嫗謝過且請設享公乃
好謂嫗曰子誠不肖而母賢母也吾不能甘心於賢母
之子卒寢之而辭其享初公之贅於周也秀水君老而
委其政媪媪獨憐其長女之適張生者公甫結褵而長
女自樓中擲故衣數事於公婦曰以殉爾而張者驁而
恣不以僚壻視公而數侵之既周宜人夭而公時抱僉
事泣曰若母賢而素壯胡以夭得非其姊祟之耶已而
曰吾德之不競則有勉而新命之不競則安之而已因
自號曰新安里人亦稱之曰新安故不曉其指也最後
張生鰥而貧老無倚數過公公輙飲食之又衣之而至
其死為調殮葬卒不以往事纖芥公之為長者類如此
公為人癯而秀爽晩節益健無疾性喜種樹舊居之丙
舍傍地僅數弓而雜蒔梅杏桃李含桃來禽之類略備
又治其隙而蓄魚百頭曰欲窺其樂也間籠小鳥聽鳴
聲則喜而蹙唇以和盖不知魚鳥之不為我最後徙第
邑之東門園池備矣久之其繼華宜人卒又三年而公
亦卒得夀七十子一即僉事娶亦華而亦封宜人僉事
再起視蜀學政不肯赴時望歸之孫三如屏國子生華
出娶鴻臚署丞周大倫女如京貳顧出娶太學生李延
芳女如是又貳出聘太學生周之甫女孫女三長適縣
學生周昌胤次許聘鄕貢生嚴治子某次未字曾孫三
衷瑾聘鄕貢士顧允杰女次衷脈聘府學生周汝化女
次衷孝曾孫女一許聘太學生徐詢子某皆如屏出余
既已志公墓則記僉事言邑有郁翁某者善相人嘗偶
公坐而語曰子五品京朝官也公曰業已謝制科矣郁
翁曰何居我未之誤也俄而僉事軒軒過於庭時猶未
冠也郁翁呼之來而謂公曰庭中少年非而子耶曰我
子也郁翁起而曰子所以貴者此少年也遂與僉事遊
郁翁他相人多奇中僉事今頗得其梗槩云銘曰
宋有贈而明始有封其恩乃隆崇矣父為德而子報之以貴
而及其躬子為報而父益培之以德而令其終吁嗟乎
陳公
蜀府典寶正盥泉卜君墓誌銘
卜之先自西河子夏顯而其後散入中土而淪於江左
為嘉興人尋析箸於秀水曰觀三公自觀三公以至南
隠公凡六世皆不仕而有長者聲南隠公有子曰長醉
公是為贈奉直大夫刑部員外郎長醉公始讀書然善
食酒不竟其業而益務為長者有四子伯憲副君大同
仲太守君大有季吏部君大順而叔則盥泉君大觀也
當是時四君咸以秀才受經術彬彬有文彩而長醉公
益不問生業其媍賀宜人憂之曰日醉不一虞家乎公
笑曰有四子必皆貴何虞家賀宜人復曰審爾疇當膝
前扶醉而且獨不可以一子管鑰之乎公乃強指君謂
曰是兒稍愿勤或可奪使家也於是稍稍以米鹽薪醯
間君不復能專精其業矣而亡何長醉公竟捐館賀宜
人推其意悉授君以中外政君善程饒嗇衷之禮所誨
使臧獲必以器悉得其材力用是能積纖累微起家埒
素封而諸伯仲及季相次宦遊中外然皆廉潔不能無
資家帑君千里應之毋倦色太宜人既老寡所以娛悦
之者百端俾忘亡又忘離憂也病而奔醫禱哀籲靡所
不敦殁元喪具躬含殮以至竁兆靡所不飭易當是時
四子均為毁勞則於君乎任矣君娶於史有媍德舉二
子二女而病且屬纊曰君尚壯吾安忍鰥君第慎而得
一若淑者捬循兒曹足矣君泣曰即若淑疇能隃汝且
吾安忍令兒曹倍其母而他毋自是畢身不復娶盖晩
而與二子語及之猶涕涔涔下也君始以例得蜀府典
寶正當之官以失史孺人故獨身養太宜人與撫子女
又諸兄弟政皆寄之乃歎曰終始如長醉公言君之為
家政者三十年諸子姓繁不能容乃析箸而産俱隆隆
起獨憲副君前卒極力撫其孤而中子蒙者尤能得君
意至損所受産二百五十畆授之曰以助爾膏油費也
蒙辭不獲已食其入若干年而後還君君尤好施予獲
羨訾輙為長衣食棺衾以待戚屬之饑寒者死毋收者
拓傍産必優其直曰使彼毋憾於周原也又割田以供
里中賦凡若干諸假貸不為𤨏屑子錢計即時時宿劵
弗恤也於交際施報尤眘居恒謂生平受歙人一盖閩
人一絹會其去弗及酬以此耿耿此外胞腹中無復事
矣課二子為經生業嚴甚時勵之曰學成而後可言命
弗學弗汝貸也至其應省試弗利則又慰勞之賜以一
巵酒曰吾嚮者策汝學故不言命汝曹安能自為命乎
雖然命可竢也學可進也詩云是薦是蓘必有豐年此
之謂也又曰若幸而寄一命毋先我於君毋先身於民
毋家於官毋官於鄕黨戒之哉儉德之共也施儉之推
也倍入而出跡之倍出而敗亡因之矣予篳路籃縷以
起兹業即若一甘食&KR0839;衣毋忽忘其所自可也二子頓
首受教以自苦自勵為儒而君亦益好學嘗手錄經史
子集格言有關世教者以授二子使鋟之曰續觀感錄
曰格言彙集行於世時吏部君又前没念獨太守君在
晨朝上食非他大故莫奪一味之甘剖而致之春秋佳
時相與集親故汎青雀窮湖山之致畢興而後返間從
田父屈指米價較晴量雨瓠壺貯酒芋葉崇肉於綠蘿
輕舠間甚適也晩節忽嗜浮屠教嘗游於吾里見曇陽
子化事而異之歸埽一室深居禪觀勅左右曰進一粥
筍脯菜羹而已會太守君有事於湖口召君君趣以舴
艋往遇浪而溺時寒甚強自力至淺俄而絶太守君與
其二子痛之甚逾二載乃始能營兆於某丘之新阡謀
以辛已某月某日葬而乞誌銘於余余與太守君别垂
二紀餘病矣入而納拜焉伏地雨泣不能語顧二子亦
伏地雨泣嗚咽也已稍稍蘇曰毋以溺而不弔也吾弟
實長者幸而惠之一言死者不朽即後死者亦不朽出
其狀讀之則二子具草而太守君潤色之盖字字足酸
鼻也余乃謂太守君澹臺滅明不已薄乎又三月所而
遇君之壻周太學甥孫沈吏部其稱君行過於狀所云
君字某某盥泉其别號也以萬歷庚辰十二月十七日
卒距其生正德丙子三月十七日得年六十五所舉即
二子貞娶於黃大興丞飭女繼娶陶諸生九疇女時娶
於黃憲副錝女二女適太學生周之琦即所稱君行者
也次適諸生屠履祥側室計氏舉一女適諸生張世南
諸孫男子二姬歷天歷女七所聘許俱名族銘曰
于嗟乎君乃水死靡不悲焉大雄氏以為宿因而儒者
謂之適然有璧而碎有瓦而全碎不瓦璧不全何愆怨
江西布政都事守默華翁墓誌銘
無錫之華為天下名族而其雋有善繼善述者咸爽朗
有文學二子之世王父曰瑞州公與先司馬同舉進士
以故稱通家子而余之辱二子交則自以文學故瑞州
公殁而有仲兄曰守默翁後二十餘年而捐館始有一
子夢旭為邑諸生天時善繼生甫三歲耳善述猶母腹
也翁實子之以俾成立故捐館而二子哭幾滅性也手
狀一通來蒲伏摶顙以希言於墓中之石曰治命也目
且瞑矣強開而顧二孤曰必王先生也不朽我者余悲
其意而志之按狀翁諱堯欽字仲安其先自宋戴公族
至晉孝子顯於無錫數十傳而至宋諱榮者宦大梁因
家焉三傳至承事公避金復還無錫又五傳而為監税
公友聞自錫之隆亭徙堠陽又三傳而為栖碧公幼武
栖碧公子貞固公宗韡徙鵝湖定居矣其又四傳而為
封戸部公恩娶鄒安人有丈夫子四人翁其仲也生穎
敏讀書工屬文補博士弟子每試與瑞州公相甲乙有
聲然皆不利大試最後瑞州公有名第顧獨遺公凡七
試七不利而食於學宫者幾二十年乃歎曰男子匏繫
五斗米耶因北遊太學徙上舍庚子試於順天見錄名
次七十一矣而錫之士有中蜚語者俱報罷翁得司試
者所批卷鬱鬱成疾已而復嘆曰命也吾故不如老農
遂退耕於鵝湖之濱絶口不言試事矣公至性過人負
耿介尤眘取予其孜孜好為德盖始終一節也少食貧
得少珍味輙以共封公及鄒安人封公有邑中逮公時
甫弱冠挺身出理之於笞箠之下以免傅里人鄒氏塾
以束脩進為畫筴曰子幸不至急旦暮請為子歲息之
可十三如是展轉百金不難也翁謝曰甚勞子不腆句
讀辱為師而以賈道終乎鄒氏心儀之竟十三年無倦
色其入太學宿燕中逆旅主人媍美而蕩夜滅燭而趣
就翁急披衣起燭而號之愧遁去即以詰朝發亦不為
人語其事族兄政和丞沂寓羨禄五百金於翁而曰子
不更事恐其費之未幾沂死翁召問其子曰知爾父槖
乎曰不知也翁出而歸之如故封識於是有族弟賞者
病且死翁候之泣而曰吾忍死以待兄有槖金五百兒
子稚弗任也今以寓兄翁謝不可則曰兄尚不忍負沂
忍負我翁領焉及其子長而歸之亦如故封識且誨以
樹藝生息計甚詳翁又收族子媍之嫠而子幼者養之
俾以節顯族有困役而謀鬻其墓丙舍者中二殯宫在
翁捐十金助之葬又匄十金為代役曰毋遽失守也外
姻楊老而鰥獨翁迎與偕諸父養死而復諸土翁既貧
絲積顆累以有家而義割其吝不恤諸所拯援非一然
不一語之人也太學久次當得官卒不肯赴吏部選人
至八十而善繼為之請於朝得授江西布政司都事具
衣冠而進之翁為一御即置諸篋曰我不稱也居恒布
素蔬食間進肉不至再簋瑞州公貴矣其子副使君又
貴人或以居間事臾翁謂可潤屋者翁掩耳曰毋論我
不為此乃令我籍弟子勢操守令喜怒乎自其倦太學
日即足跡無城府矣好讀書晩而益好之手不釋卷栖
碧公有文曰黃楊集貞固公集曰愚得皆梓之家塾以
故善繼為制科業且成而復與善述力為古文辭翁皆
弗禁也二子皆有子翁撫之喜已歔欷顧二子曰自而
父夭吾日憂斬焉不謂一綫之息而有此吾及曾矣庶
幾且及玄乎盖善述之子胤殷娶於施者方娠翁卒月
餘而始舉玄也以故善述尤娓娓難之云翁之生以弘
治丙辰卒以萬歷癸未十月得夀八十有八配過孺人
有女德前翁卒者垂四十年是時翁甫五十八勸之娶
卒弗娶也子一即夢旭娶於胡其節成矣女五適邑諸
生錢璠諸生錢應徵過體元錢應琛歸學程學程故常
熟鴻臚謨子也謨為人長者故與翁太學同舍翁病而
身營護之以愈感其德令少女女焉孫二即善繼娶於
孫善述娶於錢女孫二適張啓顔曾孫男七嗣殷娶於
歸象殷聘鄒憲殷聘浦善繼出也儼殷娶某迪殷聘浦
祖殷聘王服殷未聘善述出也曾孫女六適鄒弘基字
范某王某者善繼出也字曹氏吳氏者善述出也墓在
康安山之祖塋葬以嘉平月之廿二日士禮也亦翁治
命也是宜銘銘曰
將古所謂敏事慎言者耶於格孝弟力田者耶翁絶不
以自名樸茂自全以終其天年雖然不自名而人名之
曰賢有二孫在夫何朽焉
弇州續稿卷九十九
