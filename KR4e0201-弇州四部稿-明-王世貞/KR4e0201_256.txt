弇州續稿卷八十二
明王世貞撰
文部
史傳
東甌黔寧東平三王世家
湯和字鼎臣濠人與上同里閈少孤卓越有竒志嘗從
羣兒嬉輙勒習部伍見者異之及長身長七尺餘多力
善射滁陽王之據濠也和從惡少年十餘人仗劒從之
遂隸麾下每出跳盪必當鋒還則殿後自百夫長從取
九灣再從攻定遠覆其師進千戶而是時高皇帝以王
壻寄肺腑請于王與和共事遂從取洪山寨得其兵八
百再進長萬夫復從下滁州為管軍總管復從取和州
當是時諸將皆高帝等夷莫肯為下而和長帝三歲顧
請執部曲禮上甚悦之元將陳額森来寇和敗却其衆
從上渡江下采石定太平所部獲馬三百卒千人陳額
森復来寇和擊其水軍流矢中左臂不為撓尋與中山
寧河二王自東門出甲轉戰至城北大破之遂擒額森
以獻别將下溧水從平建業復與中山王取鎮江進統
軍大元帥守之略定金壇覆窩莊戍轉同僉樞密院事
從取常州為其守帥與張士誠境接時和頗好飲有酒
過嘗請事于上不獲允醉而有怨言謂其下曰吾鎮常
州如據坐舍脊左顧則左右顧則右誰能難也有言于
上者上隠之不發和亦大愧悔悉力拒士誠凡再破其
軍獲戰艦及馬以百十計遂從中山王大破士誠于錫
山僇其梟將獲甲首五百又逐其將莫元帥走之虜其
妻還拜中書左丞與中山王分省而治復同開平王解
長興圍大破士誠之偽丞相士信軍超拜平章政事討
平江西巨盗姚大膽遂西取永新州僇其左丞周安等
籍其士馬歸于京師出守常州尋拔常州之戍于師從
中山王討士誠進略太湖降其舊館師轉戰湖州降守
帥張右丞復降其吳江州將遂薄姑蘇圍之凡九閱月
而下上召見戟門論功賜帛九有副上即大位始建御
史臺為左御史大夫立東宫為太子左諭德時方國珍
猶據溫台慶元三郡反覆未果下和以兵討而蹙之走
海島進逼之悉得其衆以降遂移兵取福州時陳友定
猶為元守建寧城險兵勁和以征南將軍率諸將攻下
之虜友定以歸扈上幸汴梁遂同宋國公取懷慶澤潞
晉絳諸郡尋從中山王拔河中渡河入潼關趨鳳翔越
六盤山秦隴皆蕩平明年復從中山王大破元丞相庫
庫特穆爾于定西遂定寧夏追敵於察罕諾爾擒其猛
將虎陳凱從之九月大封賞功臣與衞公鄧愈俱為御
史大夫而和居左且年位久在其上以功不如僅封中
山侯為開國輔運推誠宣力武臣榮禄大夫柱國歲禄
千五百石始露其守常州時語和惟頓首謝過而已明
年為征西將軍與副將軍廖永忠等以舟師自夷陵入
峽攻夏夏發兵扼險不得進永忠趣之復不决而征北
副將軍潁川侯友德自秦隴深入取漢中永忠乃决計
先入破其扼險之師長驅抵重慶和始繼之夏主明昇
以重慶降而友德亦定成都蜀平天子推功友德永忠
受上賞責數和逗撓而姑予之彩帛八和復頓首謝罪
又明年和以偏將軍從中山王北討分道擊賊戰于斷
頭山敗績失徹侯一人久之進濠州為中都鳳陽府命
和與太師李善長于其地建宫闕分置曹署以久勞于
外數賜璽書慰勞尋甓通州之外郭徙鎮彰德甓其城
上以和用兵數失利不任將而堅忍多智數又能與太
師善長抗故時委以綜理之任輙效且念其為里閈長
者竟封為特進光禄大夫左柱國信國公議軍國重事
歲食禄三千石與誥劵與曹國公李文忠練卒于中都
西廵至河州繕完其城郭營舍明年從中山王北伐覆
灰山營獲其平章拉哩噶爾樞密副使嘉勒通又明年巡四
川永寧之墉濠訓練其士馬久之五開山獠亂和以兵
討之夷其穴鹵斬四萬餘時中山岐陽二王皆已物故
上念天下承平無事不欲諸大將數典兵而和識其意
從容為上言臣老矣不敢稱晝繡願得歸故鄉為容棺
之墟以待骸骨上大悦立賜寶鈔伍萬錠治第于中都
尋悉為諸功臣魏鄂曹宋潁凉諸國公徹侯治第皆極
宏壯既而謂和日本蕞爾夷而數為侵盗我不欲與之
争固我封戍而已卿雖老強為朕一行于是使和行視
山東登莱淮揚吳越閩嶺濱海要害築城凡數十民取
一丁為兵戍之和竣事而新第成和率妻子陛辭賚黃
金三百兩白金二千兩鈔三千錠綵幣四十有副又賚
其夫人黃金二百兩白金一千兩鈔五百錠綵幣三十
有副夫婦皆賜璽書褒諭其又明年魏曹等六公還鄉
賜皆如信公而夫人不與焉自是和與諸公侯歲一朝
京師朝必有宴賞及道里費而諸公侯猶不時遣鎮各
邊及將兵討伐獨和以老不在行而上愈愛之且安之
其後入朝忽病中風不能言上聞即日幸其第撫視惋
歎良久遣還里疾小間上使其子前軍都督僉事鼎迎
至都俾以安車入内殿與酣宴而出賚金帛御膳法酒
相屬最後復大朝疾寖劇不能興上復令以安車入内
手摩撫其體與叙里閈舊及艱難勞勩和不能對稽首
而已上為之雪涕出藏鏹付有司為營葬地明年卒年
七十追封東甌王謚襄武和有五子長即鼎前卒追封
信世子餘三子亦前卒而少子醴積伐至同知左軍都
督府征五開道卒于軍有孫十一人而弗及嗣六世孫
紹宗孝宗朝錄功臣後為南京錦衣衞指揮使嘉靖中
繼絶世封靈璧侯凡三歲而卒佑賢嗣卒子世隆嗣領
漕事者十餘年以勞加少保太子太保
弇州外史曰以湯信公之戰伐其績何寥寥也一逗撓
一不利毗陵酒語至煩廷訓而其後乃爵上公贈真王
便蕃之錫諸勛舊不敢望焉豈亦以綰寂布衣之契故
重耶顯融令終美哉乞骸一語基之矣夫以絳侯勃之
定策有社稷勲而煩人主詔乃怏怏之國彼其君臣俱
失之也詩云既明且哲以保其身斯信公謂矣外史又
曰余嘗按行登莱海上及宦游吳越間其父老歴歴指
烽戍云湯信公功不劘滅哉微信公吾其鯨鯢食矣
嗟乎高皇帝之善器使也
沐英者鳳陽之定遠人父早亡育于母母復亡上
起兵收而子之既長溫爽有姿㮣機穎過人初與李
岐陽等俱冐國姓賜名文英差次皇從子文正
數從上征伐入侍帷幄晝夜勤勵目無迕視上心器
之十八用為帳前都尉從守鎮江居四歲擢廣武衞
親軍指揮使軍政脩飭加授昭勇大將軍以所部從
下福建擒平章陳友定有功歸其姓沐而單名之
曰英出鎮撫建寧三郡亡何擢鎮國將軍僉大都督
府事明年進榮禄大夫同知大都督府事時都督
不為階官而英特受上心膂托佐李岐陽為政益精
明中宫尤愛重英恒語上曰此兒吾子孫屏翰也
久之命乘傳繇陜西巡行諸路布上恩惠事有不便
者輒更置而後聞且使練諸部兵以待明年遂副
寧河王征西番西渡黃河略烏思藏耀兵至于崑崙
轉戰數千里俘虜士卒以萬計馬駝牛羊十倍之師還
而寧河王道卒英代將其衆還京師封西平侯進號開
國輔運推誠宣力武臣勲柱國食禄二千五百石賜鐡
劵又明年拜征西將軍窮追西番降元萬戶且實勒戬
樞密副使舒多爾濟道温都爾卒二萬餘雜畜二十餘
萬平朵甘鼐爾七站地數千里復率所部蕩和林轉略
額齊訥渡黃河登賀蘭擒伏聽者得穹廬所止涉流沙
分兵四翼薄其營自率精騎衝中堅大破之獲大帥國
公托和齊知院藹足覆其全部明年以所部從大將軍
出古北口襲公主山寨掩四部卒渡臚朐河獲知院李
宣亡何以征南右副將軍同潁川侯傅友德永昌侯藍
玉下雲南繇辰沅出羅鬼遂躪普安至白石江梁王巴
咱爾斡爾密遣其司徒達爾瑪選甲十萬来拒潁川侯
欲濟師英以諸軍嚴陣若渡者而竒兵潛從上游遶出
敵後敵陣動大軍乘而擊之勁戰自旦至晡蹀血震蕩
英與潁川永昌二侯多縱鐡騎横貫而蹙之生縛達爾
瑪敵大潰僵屍百里相屬直抵雲南悉收其金寶子女
分徇諸郡皆下獨大理猶為元守英與永昌侯攻之其
帥段世據龍尾關為固英分一軍夜從間道登點蒼山
襲其背質明英麾騎亂流至關壯士被羽先登關破伏
兵從後夾擊擒段世拔大理移兵取車里平緬不浹月
雲南郡邑悉平分省列衞戍簡置守令勸課農桑復與
潁川侯分道平東川烏蠻寇而夷兵叛者合圍雲南守
帥馮誠等告急英簡萬騎馳救之賊夜遁乘勝急擊遂
悉復曲靖永昌之失守者詔英留鎮雲南而召潁川永
昌二侯還潁川侯進封公英自如英鎮之三歲而破平
摩沙勒斬首千餘級亡何麓川宣慰思倫發聚其衆来
寇號三十萬英選卒三萬拒之甫對壘使都督馮誠以
輕騎三百壓而挑之賊以萬衆乘二十象来戰誠一戰
殺數百人獲一象而返英喜曰賊不足平也明日賊悉
衆擁百象来鬭象皆被甲負戰樓四周若欄楯挾大竹
為筒于兩傍筒置短鎗十餘以慓我英分卒為三隊命
都督誠為前鋒都督寗正將左都指揮湯昭將右各以
火炮神機槍弩奮前擊賊矢石齊發呼聲震天地象皆
却走英督大軍乘之賊遂大潰斬首三萬餘級俘萬人
生獲四十七象餘皆被矢如刺蝟以死賊帥刁斯郎等
皆伏殪象背羣蠻震讋稽顙奉貢不敢復為梗明年復
平東川破走叛首阿資入朝錫宴于奉天殿賚黃金二
百兩白金五千兩綵幣百襲鈔五千錠陛辭上撫之曰
使我高枕而無南顧憂者爾也英歸鎮復大破阿資衆
走之使使以兵威折脅八百國并諸番有重譯貢者時
懿文皇太子薨英故嘗侍東宫有恩誼聞之哭嘔血一
日方坐堂皇理事忽中風卒訃聞上慟哭輟朝命以喪
歸賜葬都門外追封黔寧王謚昭靖蓋異數也有五子
其一子早卒而三子逓鎮雲南而少子昕尚太宗公主
為駙馬都尉屢掌南京都督府以夀考終惠㐮侯春者
英長子也年少有才武嗣英侯繼鎮雲南嘗破擒叛人
阿咱爾卒年二十六無子弟晟嗣晟字景茂少凝重端慤
寡言笑慍喜不形于色而質穎敏讀書強記高皇帝甚
重之甫冠即授後軍都督僉事亡何進左都督以勤慎
稱既嗣侯即代為雲南大帥時岷王之國雲南嘗與晟
交惡上貽書王謂晟少孤不練事毋深責之吾當别飭
晟然卒以王他故徙國楚獨晟自如建文帝之自焚也
文皇帝意其由地道以出或言匿晟所者使使詗察無
狀乃獲免麓川之宣慰使不能制其下諸蠻逐之而擅
其地晟以大兵討平之分其地為孟養木邦孟密三府
鎮沅威遠二州平涯潞江清甸大侯者樂五長官司而
歲徵其貢賦又于潞江之西置騰衝千戸所以控之夷
遂帖息八百國之長使其獷帥以蠻衆来犯晟發兵使
别將令逆擊之而自犄其後至蒙自蠻退走追之獲其
帥賜璽書侑以金幣文皇帝之四年安南之逆臣黎胡
&KR1039;弑其君而戕我使者天子討之晟為征夷左副將軍
率雲南諸衞所土漢兵由蒙自徑野蒲斬木通道以入
前鋒奪猛烈棚華關隘賊散走造舟以濟師分遣所部
據澳沕寺沙舁舟夜出洮水步騎夾之遂渡富良江與
征夷將軍新城侯輔兵合破多邦城柵繼擣其東西二
都及盤灘困收櫓江仙侣等賊悉蕩平之胡&KR1039;及其父
偽上皇季㹈狼狽棄其衆獨携家屬及左右心腹遠遁
晟等窮追至日南州竒羅海口擒獲無遺得郡四十八
縣百八十六凱從入朝論功賜號顯忠輔運推誠宣力
武臣階特進榮禄大夫勲右柱國封黔國公歲禄三千
石子孫世世勿絶賜誥劵玉帶金幣寶鈔既大宴上御
製詩褒美之再宴于便殿還鎮雲南無何胡&KR1039;之餘孽
偽上皇簡定作亂命晟兼征夷將軍討之不利于是英
國公輔以征虜副將軍率兵合而破之獲定等檻送京
師伏誅召英國還偽王陳季獷等尚未平晟連戰不能
下輔復捕季獷等送京師晟亦受賞白金三十斤寶鏹
三萬錠綵幣三十有副尋撫富州叛酋降之仁宗即大
位召還宴勞賜金幣加太傅還鎮自是宣英二帝嗣位
賞亦如之麓川思任發反侵略騰衝南甸詔諭之降不
從晟使都督方政等為前鋒而大軍繼其後破平景罕
等寨斬首三千餘級獲象二十餘政恃勇以輕騎前搏
賊敗績死晟退師至金齒詔還鎮内慚懼得疾至楚雄
而卒或云懼伏毒也詔官為治葬賜祭追封定遠王謚
忠敬晟應變非所長其戰數不利而天子以絶遠且世
將藉而隠焉滇人攝服晟父子威信莊事之無異人主
每片紙下土酋所具威儀出郭迎迓盟而後啟之曰此
令旨也歲時奉獻不絶晟父子前後置圃墅田業三百
六十區日食其一可以周歲珍寶金貝充牣庫藏幾敵
天府後庭曳羅綺者恒數百人役使閹奴亦可數十百
而善事中貴多通遺執政不絶亦能檢制其下晟有子
斌斌尚幼嗣公不能將其軍于是晟弟昂以都督同知
佩印代鎮復討麓川不利定西伯蒋貴等兵與合始平
之昂得遷為左都督賜金幣加等卒贈定邊伯謚武襄
斌嗣公之十一年薨贈太傅謚榮康子琮幼不克嗣于
是從兄璘以才舉為右都督代鎮卒弟瓉為都督同知
復代鎮前後凡十五年而琮始嗣公又明年始佩征南
將軍印為鎮守嘗捕獲叛酋尋甸守安倘廣西守昂前
後平馬隆麗江劒川順寧羅雄等蠻臨安之昌明缺箐
赤石崕羅羅大發兵討獲賊帥師五等累賜敕褒奬加
太子太傅嗣公凡三十二年而卒無子以都督同知瓉
之孫都指揮誠之子崑嗣朝議以崑為西平侯之裔孫
當從侯爵而守臣争之謂南人知黔國公不知有西平
侯也侯之恐為所輕崑十四歲而拜公爵尋以征南將
軍鎮守發兵平龜山竹箐蠻諭定孟養孟密之争寨者
又合川貴二鎮兵平米魯亂再擒師宗州賊張長受南
安亂酋那代三賜璽書褒諭再益歲禄百石加太子太
傅嗣公二十四年卒贈太師謚莊襄子紹勲嗣公十六
年而卒子朝輔嗣十一年而薨父子皆加太子太傅贈
太傅二子融鞏皆甫襲而殤朝輔之弟朝弼當嗣虐其
嫂且錮之不使還南京于是上疏相訐久之始得襲佩
印鎮守其淫惡益甚且屢拒王命詔削其爵以子昌祚
嗣且代鎮而朝弼復欲殺其子逮至京錮于南京之故
第以幽死
弇州外史曰人言黔寧王為高帝外婦子非也帝長于
英十五年當英之生帝方窶孤安從取外遇哉英以慎
靜饒兵略為天子篳路籃縷以開滇土晟武則不競
而德繼之世保赤社為明藩屏夫豈一朝一夕之所
致哉朝弼錮死昌祚嗣興法與恩不相蔽明德衷且
遠矣
朱能字士弘鳳陽之懷遠人父亮從高皇帝起兵積戰
功至燕山中護衞副千戶早卒能生而魁竒怪偉勇力
異恒輩既代父官為燕王所愛重嘗從王北伐取元太
尉多爾濟布哈覆其軍建文初王以強大見猜天子使三
司諸大吏謀逮之勢且迫王猶隠其事能與張玉丘福
直入倡言曰大王高皇帝親嫡子最長而賢武朝廷不
察乃以吳濞見擬今諸宄謀定矣即無論大王我曹亦
安能坐待葅醢也王乃决而與能及張玉丘福謀因三
司入謝宴伏兵執之遂分率虎騎八百奪九門綏撫城
中外三日大定從王攻薊州先登拔其城虜其將都指
揮馬宣等乘勝取遵化永平密雲諸邑東略地抵灤河
還從擊雄縣復先登入東門破長興侯耿炳文之前鋒
九千人追之至月漾橋虜其副帥都督楊松潘忠等遂
追殱餘衆于鄭州乘勝長驅至真定與長興侯之大軍
遇能挺丈八矛圍二拱餘從敢死士二十餘騎突入其
陣瞋目大呼所嚮皆辟易王麾衆乘之遂破其陣斬獲
數萬追奔至滹沱河敵餘衆尚數萬人能復大呼馳而
躪之遂潰生俘三千餘盡死王大悦賜書褒奬尋從援
永平解其圍追敗江隂侯吳高之卒二十餘萬復從定
大寧僇其扞命者挾壯士還而曹國公李景隆以五十
萬衆攻北平晝夜不息能從王入援遇于鄭村壩力戰
大敗之進攻其營又敗之急擊景隆兵之營九門者城
中亦出兵夾擊敵遂潰去所遺軍資甲仗以巨萬計從
略定廣昌蔚州大同敗其師而景隆悉鳩其亡散并未
傅者號百萬来攻王親拒之以能為前鋒晨發而馳午
至白溝河摧其都指揮平安軍及申復大敗其軍明日
以左哨當敵前鋒復大敗之盡拔其寨柵窮追至濟南
復大敗之得其降卒萬人聞于王悉縱使歸復從下滄
州先登由東門入鹵首六萬獲其總帥徐凱進攻東昌
與盛庸兵鏖勝負略相當王以數千騎突出敵後敵知
其為王騎也悉衆圍之短兵接幾不能出能奮力翼王
潰圍而出我大軍遂進戰夾河能以竒兵為軍鋒冠遂
大敗盛庸兵又敗平安兵于藁城追奔至真定戰東門
斬首萬餘乘勝略彰德及定州掩水西寨已而敗敵將
李文于德州遂克東河進克東平搗汶上諸寨設伏敗
平安之衆十萬餘轉戰至小河王兵不利與諸將議咸
氣讋請班師能獨進曰漢高帝與項王百戰百不利而
竟奪項王之天下今僅一不利耳而遽旋旆者何也且
旆一旋可復至此耶王乃奮曰從余馬首而南言北者
斬遂縱兵深入至靈璧敵悉衆来戰能與丘福復先登
䧟陣大破之虜平安及陳暉馬溥徐真等三十餘將僵
屍蔽原野降者數十萬人獲馬二萬匹進克泗州渡淮
敗盛庸兵遂取揚州渡江斬金川門闕而入遂定京師
王即大位而能已前積功遷至都督僉事矣第封能為
第二人遂授奉天靖難推誠宣力武臣特進榮禄大夫
右柱國封成國公為左軍都督府左都督歲禄二千五
百石賜誥命鐡劵貂蟬冠朝服玉帶兼金綵幣寶鈔皆
與淇國公丘福同而幣殺其二又明年立皇太子能遂
為其太傅再加歲禄一千石又明年而安南黎氏弑其
主且拒皇命詔拜能征夷將軍統左右副將軍左右参
將及神機横海驃騎游擊五將軍兵八十餘萬往討之
上親禡旗于龍江宴餞能等既抵廣西而能病癘以兵
屬副將軍新城侯輔而卒上時已覩星象而怪之謂侍
臣曰西師其有憂乎朱能智足辦也意者北人不習暑
耳俄而訃聞上震悼輟朝五日諸公侯宿將入慰上為
洒泣曰輔吾成大業者能也且其心行當遠到胡以止
此言已益酸楚左右皆泣莫能仰視親為文祭之辭甚
哀官為治葬追封東平王謚武烈能卒時年僅三十有
七又四年而有淇國公福臚朐河之敗淇國公福者丘
氏亦鳳陽人高帝時積戰功為燕王護衞百戶有膂力
戇朴勇鷙不甚曉文義而善撫士卒得其心燕師之初
起與千戶朱能俱為王所憑倚其摹畫志計不能如張
玉而敢力戰深入過之每勝敵諸將争前效鹵獲而福
後王每歎曰丘將軍功我自知之京師平福已累擢至
中軍都督僉事矣大封賞功臣第福為首賜號奉天靖
難推誠宣力武臣階特進榮禄大夫勲為右柱國爵為
淇國公職為中軍左都督歲禄二千五百石當是時曹
國公李景隆以降臣位福上福意弗悦也景隆尋坐嫌
長繫福益快而是時世子當立為東宫漢王高煦數將
兵從上征伐有功以為類我而最被寵者獨趙王高燧
意未决福武人與高煦善而欲立之中貴人黃儼江保
與駙馬都尉李譲等窺上指隂主高燧世子憂之甚賴
仁孝皇后内主而上念世嫡皇孫材謀之學士解縉始
得立而福首為太子太師明年加歲禄一千石時北敵
布尼雅錫哩殺我使臣給事中郭驥上大怒發精騎十萬
拜福征北大將軍率左右副將軍武城侯王聰同安侯
和真参將靖安侯王忠安平侯李遠等討之福先驅至
大漠遇敵前鋒以輕騎千餘摧敗之遂前進武城安平
二侯諫曰敵非真敗也伏以誘我且後兵尚未集如何
福怒而按劒曰豎子沮衆耶唯余馬首違者斬前薄臚
胊河敵騎益衆福顧勢不敵乃使同安侯前為質同安
侯者故胡騎帥也既行而福率帳下士從後將襲敵敵
覺遂張左右翼而圍福等皆殺之因急擊其後軍亡脱
者所失亡數萬上聞之大怒以福愎諫失策籍其家發
海南而傾天下兵北伐凡三駕而卒莫能克敵後每言
及福輙切齒至洪熙改元福當從死事例牽復而以善
高煦故郄不復錄其子孫遂為海南人福長于能二十
六歲死時年六十七能卒之明年而子勇嗣上憐能之
為靖難首功夭且死事幸及其壯而將之勇長身頳面
虬鬚戟張見者皆目屬而中實恇怯亡他技顧頗折節
禮士大夫以是負儒將聲歴掌都督府上北征使佐仁
宗監國頗見禮重久之始從北征將右掖兵宣德初從
平漢庶人復從征沙漠所部頗有斬獲第功加太子太
保時上以太師英國公張輔位望尊重不欲使掌六師
而命勇代之勇亦初自強振刷有生彩其後則漸怠且
不免有所朘削望實俱損而以善事中貴人故得久其
位握兵符者凡二十餘年嘗與諸將軍分道出擊朵顔
諸衞勇由喜峰口襲敗之富裕川又追及于熱水鹵其
人畜數百千而還言者猶謂非計得不償失而中貴人
王振隠之進太保敵額森大舉犯宣府上親討之以勇
為大帥時中貴人振擅權上春秋幼冲進止悉委焉每
呼勇受事長跪惴惴惟謹六師駐土木而敵来轉逼詔
勇與西寧侯宋瑛駙馬都尉井源等騎卒四萬逆擊之
俱敗死車駕遂蒙塵時兵部尚書于謙等参論勇罪奪
其封久之始予子儀嗣歲禄僅千石至上由南城返正
曲赦諸失事者王振復官賜祠而賜勇祭如例以衣冠
葬復追封平隂王謚武愍儀字廷垣器宇凝重英宗既
返正見而器之謂曰平隂王有子矣自是有所任使皆
稱久之命提督南京守備掌中軍都督府者凡三十四
年加太子太傅以老成静謐稱卒年七十贈特進右柱
國太師謚莊襄子輔嗣嘗屢掌都督府加太子太傅守
備南京召還以平北將軍率師扞敵敵退還京師卒贈
太傅謚恭僖子騏嗣使承天卒于道無子介弟鳳嗣提
督南京守備兼掌中軍都督府以疾卒子希忠甫二十
一而嗣公美姿容善舉止沉静不苟為世宗所器重數
更委任掌右軍都督府再掌後軍提督十二團營及五
軍營兵馬一為都護將軍屢充皇天后土及皇后貴妃
皇太子親王冊禮使入直無逸殿應制撰草再加經筵
及監脩國史代郊天者三十有九方澤者二十有九其
官自太子太傅以至太傅再加兼太子太師最後進太
師其錄蔭子弟為錦衣指揮千戸三人其加禄奉至七
百餘石賜肩輿入内府乘馬玉帶蟒繡麟袍其賚予金
幣雜綵&KR0008;翿寶器甲仗之類不可勝紀卒年五十八追
封定㐮王謚恭靖其弟希孝以兄蔭得官積官亦至太
保兼太子太傅卒贈太傅謚忠僖其嗣希忠公者時泰
不半歲而卒子應禎嗣後以例奪王
弇州外史曰靖難之初起稱首功者獨淇公福成公能
而已然天子親為大將每戰必在行而二公者雖計畫
血戰之績多然曷能一仗旄節出號行罰哉受脤南北
為大將帥能薨于師天寵蒞被福敗而殞坐違節制寧
唯弗旌罰乃及嗣平隂失律乘輿震躓寵以真王毋廢
世祀覆敗同軌賞罰殊執嗟乎君猶天也天之未定誰
能議之曷不曰何以章軌後世
弇州續稿卷八十二
