弇州四部稿卷八十五
明王世貞撰
文部
傳七首
石林凌翁傳
凌石林翁者諱昆字文紹石林其别號也石林翁之二子
舉進士有官封矣其鄉人雅尊慕之而不以官稱曰石林翁
云翁先世為常熟人後割邑之支曰太倉州遂為太倉人父
曰處士公某與故書生陳文璧友善文璧蚤卒媍守志不失
然居貧甚有一女處士公憐之以翁贅曰寧棄吾兒毋寧使陳
女失所也而翁自少時則已警穎彊記誦稍長善屬文有聲矣
尋遘痰疾每屬文疾輒作會文璧嘗師事故陸太宰完屬太
宰之江右臬道歸行求得翁大喜曰是不孤為陳生壻者問
何以不業舉子翁用疾對太宰強之學疾輒大作翁乃歎曰
將無柰吾數如大人遺體何棄去不顧顧為詩詩率清雅有
致陸公微知翁賢使子姓從之游又延翁家塾誨諸孫
翁抗顔嚴規條諸孫毋得挾貴次第受指太宰幸重用
事使使語翁吾能官若若何欲翁遜謝曰不佞生善病
是不任學焉能任官陸公愈益賢翁顧謂子姓汝曹日
眈眈冠蓋當不愧凌氏子耶久之太宰坐寧藩敗下獄
諸門下客相引鳥獸散翁獨變名姓為傳致家屬居閒
萬方救解屬事定乃辭歸處士公有四子貲素饒當析
翁獨讓不受曰吾既以大人命食陳氏貧奈何溷諸兄
為也翁性寬平多通為鄉黨亭質疑事多悦服去不數
數治生産然有天幸不至乏絶三子伯汝志仲汝某季
雲翼翁以書授伯季曰若差敏畢吾願謂仲若代吾外
汝志既踰冠補郡博士弟子試輒居高等而會郡教授
錢先生寬者故嘗為陽明家言翁命汝志往游焉汝志
與雲翼先後成進士汝志繇宜春令高第入拜刑科給
事中累遷戶科都給事中雲翼繇南京工部郎佐浙江
臬凌遂大顯盛臺部使者有司車騎相望石林翁不色
喜既受封如雲翼官猶時時服故巾屨呼召所善為布
衣飲而汝志以廷諍故再受杖雲翼數與倭夷角幾危
翁笑談自若第貽書戒之曰吾安得有汝汝國身也努
力勿以老人為念汝志與雲翼感泣愈自奮政績為名
卿大夫汝志官應天府丞以勞瘁卒翁老且哀思目漸
失明久之雲翼遷江西參政還念翁疾欲上書乞歸養
翁彊起曰老人行愈矣愼無負上恩雲翼之參政三月
而翁竟捐館又兩月陳夫人亦逝陳夫人即文璧女也
汝志為給事中時嘗上文璧媍守節事下御史如例旌
異陳夫人少而婉嫕有母風既以勤佐石林翁起家教
諸子有内助焉翁美鬚髯渥顔白晳與人交忻忻如也
微時嘗有所親厚為州曹掾入視之時黃守廷宣&KR0679;捕
得翁大怒聲若乳虎左右為辟易既見乃觧問知為翁
又業詩因試之詩詩立就守大喜攝衣延坐談竟日出
目送之曰此吾老友時又有刁氏奴者稱豪里中翁不
為下因起大獄窘翁且株及汝志郡王推與齡州黃守
仁山王倅聘皆名士也前後攝讞翁見輒曰此長者當
不為惡又以試汝志文高獄頓解翁既貴戒其家春秋
祠三公弗怠也人或以刁氏奴言者翁曰吾非忘之非
吾力不及也吾不欲用吾力乘人耳翁他行多類此
王生曰凌翁大略云爾事具見瞿先生景淳誌中始凌
翁七十時余以翁故謁大丞相徐文恭公屈指翁事曰
此古所謂長者不悖德者也既及陸太宰終始則矍然
曰難矣哉吾不能老長安城然覩鼎革者數數矣存不
與其榮事不忘其難抑何希闊鮮述也余三復徐公言
盖有深意焉嗚呼凌翁誠難哉
羅司勲傳
羅司勲者諱某字德方萬安人也嘗一為諸生去之以
處士老而其子良成進士貴矣得封為司勲員外郎於
是人人稱司勲公云盖司勲公少而穎異善屬文其大
王父竒之為擇名傅傅焉有以繪鷹乞詩者公從旁援
筆為二韻語大王父益竒之曰是兒千里駒也公以明
經補諸生有聲矣而會大王父與公儒隠公先後圽公
拔起總家政能忍詬節嗜時用知物所以扞内外齮齕
甚豫羅氏日益拓而稍怠於儒一日忽不樂曰甚愧大
王父言吾冒首而褐博何以見二父地下間伺良敏曰
駒老且駑而強飼之奚所致千里也迺不若飼吾汗血
已為授良博士業三禮甫十餘歲業成萬安盧令以上
學使者今師相徐公試而甚賢之謂盧曰去試地萬安
遠矣誰與良偕來曰其父故諸生某也徐公曰促召而
來欲屬以良公自念故諸生不足以辱使者鈞禮不鈞
禮即不足以辱往逡廵請異日徐公待之久曰己之是
不欲藉其子知也公自是罷家政一切不問而所以責
課良靡間日里中少年戲公甫田穰穰舍而釣竒以俟
後時可冀乎公謝曰非敢必有功也庶幾士之子恒為
士耳良果成進士釋褐大名推官公曰處子而遽母乎
姑與偕一日良自外歸有慘色公問何為者良跽曰南
樂有得遺馬者邑胥窺攝令苛也而指其讐曰非遺馬
盜馬也受金而縱盜者二人知而挾分受金者二人知
而匿弗以告者三人攝令快是也獄成而按察以授我
則奈何攝令之故為僚也公憮然曰僚重民乎色忤之
孰與疻痏也良悟而出七人罪按察業無以難也當良
之以最超為吏部郎計復欲奉公行公笑曰吏部踧踖
杜門樂乎若中介而諳百氏實勝我吾去若歸矣公里
居而稱鄉人者無下數百千度有爭從公取質不復問
有司也人人為曲解亡論滿者即所絀亦曉然揖謝矣
始公諸父三人季與父俱早逝而存者瓜分其遺産行
盡公獨讓取其棄曰二父幸饒母以故失歡也二父内
愧亦稍為讓也伯兄之遺孤文衡甫二歲公撫之如良
為授室矣而傲數迕公尋卒公致其槖於丘嫂而損貲
為調棺斂喪葬乃遺書良曰兒謂我處文衡母子奚若
良泣報曰大人不難厚文衡難乎厚迕者耳公娶於令
太子少保朱公之姊有女德公治家時嗃嗃也朱安人
詭自言曰吾女而不敢重以聲加人盖有制也迨為人
母若主輕視笞箠矣夫制人之與制於人孰便哉然而
德日益損則又曰出吾之怒所之而猶以為未快也孰
與受吾怒者之畏吾快也公大悟自是家庭烝烝諧矣
公卒年六十三而朱安人先公二十四年卒
外史氏曰余獲習參政恂恂敦文君子人也遇不可必
達其志所治銓推轂天下賢士長者十居其七矣語有
之木有根而水有源乃又曰芝無根醴無源孰信然哉
非耶然觀司勲公隠行急於睦宗不私其有仁心為質
以德報怨所植培漸摩者深矣
龔孺人小傳
世貞曰余伯父都事公云龔孺人十七歸都事公是時
先大父司馬公鰥也而又宦游踰歲乃始取陳淑人陳
淑人少長孺人一歲後孺人來而稱姑也孺人恂恂不
以先故廢婦禮都事公多内寵而始難孺人寡專夕之
御孺人第令别室居以歲時禮見懽然而已不復跡都
事公所之都事公恒衣冠而揖孺人問訊亡恙已對坐
茗語移刻乃罷竟孺人身不欲以䙝見都事公孺人質
明盥櫛坐寢堂男女大小數千指旅見各報所業孺人
摘其尤惰者與扑而勤者為勞苦手治巵酒調瀡滫飲
之既退其飲者忻忻動顔色相勉亡負其見扑者望而
自質責曰奈何不與主人姥力作而欲一巵酒得乎即
孺人所任使亡弗稱材陸字畜牸蹄角以百計水孳魚
鼈以石計圃人治果窳芥蔬以頃計諸水陸之饒計口
程其羡時嬴縮而息之醯醬鹽豉不食新者手植之木
可梓而漆寸石屑瓦必任毋廢以故孺人坐起不離寢
而子母之利歸焉都事公非有游閒公子之積與名而
好施予服食&KR0591;御無下素封其業雖不復有所益於舊
而賴孺人節縮扶之不大旁落都事公之外藏春不及
秋熟也而内藏可竟數歲然孺人老漸厭罷家政日誦
讀佛書入益寡而子姓間以私耗其藏益單始女婢列
侍孺人惴惴重足立相戒亡敢出聲以嚴孺人故而最
後稍稍狎不校也曰吾嚮者烏得不嚴今老矣吾且聽
吾子孫耳孺人避夷難而出就城中寓舍屬疾卒有二
子長者為詹事主簿自免次翰林諸生於乎孺人稱於
女德者此耳詩所詠即葛藟儉治服蘋蘩修祀事耳江
沱之媵僅感後悔關雎之德止於不淫此豈必竒操偉
業加丈夫哉孺人稱於女德者此耳足矣
徐母許太夫人傳
汝寧君之母許太夫人卒則已徵濟南生志其葬汝寧君
意未已泣而曰傷哉貧也竟無以饒慰太夫人矣謂不
穀也者廉是不穀以太夫人食廉也謂不穀宜出是不
穀出而弃太夫人也謂不穀毋宜出是以毋出全不穀
而奪太夫人意也天乎傷哉貧也君子聞而悲之盖太
夫人故少慧其父母絶憐愛其女為偃蹇丈夫子至笄
始得承德公承德公業已三十餘廢著而就贅許諸為
贅者嚴事其舅事母所問諸贅婦亦多操内權太夫人
即不欲操内權曰吾敢挾吾家而驕所天哉承德公雖
以授書佐生然時時苦不繼而又中任俠好客客至則
毋問蚤暮責醇鮮室中太夫人顓績紡為粥丼好恭進
之不令承德公知所繇來也太夫人雅善繪繪事妙絶
吳興人以為管夫人復出爭購之太夫人時不懌撫圖
歎曰此我公所從取給者不爾吾且瘞吾筆矣汝寧君
為兒時承德公昵不欲就外傅太夫人顧課督不少貸
口授書機杼中篝燈熒熒至丙夜矣承德公歸自酒所笑
謂太夫人若代吾為家又代吾為兒父吾又何慮哉汝
寧君舉進士至比部郎承德公客日益進顧其於貧自
如太夫人愈益勤拮据業生曰公終始困我耳兒幸貴
奈何以父客累兒汝寧君之讞獄江南及一再守汀州
汝寧有聲最後奉太夫人從之汝寧居數月太夫人私
喜語阿媍若曹沾沾妄謂二千石重即肥毳共老人外
愧不能逮若然庶幾稱吾兒哉汝寧君坐飛語以比部
謫告太夫人徐曰吾嚮者固疑之若好從文士輕薄王
生軰遊宜其及也若毋負守且休矣汝寧君歸里居可
二載念太夫人老不欲出太夫人固強之曰天子下尺
一不旋踵奸逆如埽賢者秉國是為羣俊先此豈若高
卧日耶若居不能效洒削漿胃之技給我乃又不能走
國門白見冤狀以升斗之祿祿我何足明臣子哉汝寧
君次且久之不獲己且意太夫人徤善飯迺别之選部
大臣念汝寧君賢亡害六日為補長蘆判運兩月遷貳
瑞州而太夫人已前卒於家矣太夫人卒之踰月汝寧
君扶服歸以書抵王生如初語又兩月而王生始克為
之傳承德公者諱某以汝寧君比部封稱其秩汝寧君
名中行以文行顯
贊曰以汝寧君之志養即不逮終無惎損何至乃自抑
斥如趙苞温嶠哉其區區欲用閫笫之德借金石毋朽
其逝者志則可憫矣語曰蠅附驥日千里然則世之淑
節懿範施於家室泯没何可勝數哉何可勝數哉
周愍媪傳
吾王氏姊媪之卒也葬而王太史錫爵銘之矣其嗣子
鳳孫泣而以銘來也曰舅氏為傳之或曰媪而銘又何
傳也曰傷之也何傷乎曰傷其志也則為傳之而號之
愍曰胡愍也曰愍媪之不易為節也媪故都事公女也
其大父曰司馬公故俱貴也笄而歸太學生允元其父
僉事公故又貴也允元為貴人子白晳美少年博逹強
記妙能文辭風華蔚然媪不以色進媮相得也媪不待
允元強而憂其無子以二媵薦曰庶其宜子乎吾猶子
也已允元竟弗子而卒猶未逮強也媪欲絶下從者數
矣而弗忍也曰僉事公老安敢以重貽其憂蚤莫治旨
醴無倦也退而撫其所抱即鳳孫泣曰吾所不一日而
餘吾息者以汝也五鼓起手洴澼先諸獲機軋軋非暮
弗己曰吾不可當吾身而損亡者業也間謂其二媵曰
吾寡死固當若少奈何任而往二媵感且哭曰死不令
媪獨而見夫子也媪亦哭竟相守也鳳孫業已長亦能
文辭媪沾沾動色曰庶幾哉吾可藉手地下矣乃鳳孫
屢薦於有司不獲售而里中豪數起大徭困之則數徙
數廢著家煢然窶也媪日欝邑不自懌然益日拮据治
生不以窶故輟供鳳孫讀也媪年六十五而死其為嫠
過三十年故未嘗獲須臾適也其所間關百折而不易
念以撫其六尺區區殉周氏一抔土即古孤貞之士何
異焉其志寧無可愍也彼夫世之所謂嫠者垂瑜珥擁
保姆財為之衞而子為之天而比於節何如也余故曰
愍媪之不易為節也作周愍媪傳
嚴節婦諸傳
嚴節婦諸者笄而歸太學生起貞以婦道聞亡何起貞
圽諸痛欲絶曰天乎吾不忍于逝者則又撫其孤潤泣
曰吾舍吾而從逝者則舍存者舍存者毋以慰逝者自
是不葷血食三載骨弗克立乃稍稍食曰孤幸長矣而
尚未壯也居久之曰孤幸壯矣可教矣即外塾寘師命
潤就正焉未辨色而起臧獲以次受署役則潤先之之
塾色且不辨臧獲以次報署則潤後之從塾還課業與
抶惰均矣故潤立而莊事諸猶孺子也臧獲人人惴恐
不敢愛其力息産與素封等居久之倭亂作焚剽其廬
諸挾潤間行獲入郡而閭右俠女諸而少潤者伺郄謀
矯虔其産諸奮謂潤所不直而曺有如日畫筴授之使
次第白之官其小者聽鄉三老咸立直閭右俠竊相伏
曰非獨毋敢少潤也諸亦凛凛丈夫者矣會今年壬申
諸業五十潤已補太學上舍而天子方下公卿有司脩
節俠孝行之事格當旌
王先生曰余始讀秦皇帝禮巴寡婦清事而卑秦風之
不逮貧也乃至如公父文伯母所稱則沃土之為善難
於瘠矣夫秦風奚咎也節婦少而嫠遂稱人母處困能
拓居沃思節卒以其子與家亨焉夫豈獨其志行殊哉
吳與崑山之交水薄寡限土豐而少稜角其風靡靡庶
幾哉節婦有以砥礪之矣
王烈婦傳
王子曰嗟乎死豈易言哉士固能談說道理覸利害夫
覸利害則何能以死能談說道理則何以不死今夫疆
場之劇白刃發而立殊此則為勝心死也兩壮用激杯
酒變而戈矛此則為憯心死也彼其於死未暇計也媍
人女子非有談說之素一旦殉志捐脰此其難於士君
子倍蓰然或有迫而未暇計者乃若從容回翔矢死必
遂識不由教志不由䁥豈不卓卓尤茂哉盖余讀王烈
婦狀而悲之烈媍者劉女也而婦於王是時王生甫十
六烈婦少於生三歲然己婉嫕有志操善女紅先諸獲
機杼間井井也於是王生之父少參公為滋陽令以母
李往而生獨依其伯父母居用經術補邑弟子有聲當
是時王生少年美姿貌負才氣芥視一第而小不讐即
發憤下帷不勝谻故得疾寖甚烈婦處一室不敢以色
見也迺又不敢弗見晨昏進湯藥慘瘁廢貎矣夜輒跪
而祝曰天乎庶得以身代王生而生竟卒也生疾可歲
餘日進一粥則烈婦亦進一粥生不食則亦不食也當
生卒時家衆環哭顧獨不見烈婦乃扄室戶縊矣排闔
而入救不死頃之則又縊復救不死顧謂其伯母姑郭
吾死决矣慎毋令外人手吾尸也其至明旦復縊偶係
脱墜地蘇烈婦哭曰奈何束我而不使我與夫偕乎天
哉家衆乃益晝夜嚴視烈媍烈媍陽若為不死者而密
製斂服賮飭又剪一皮金為一香字以示侍女曰此所
以志也吾骨亦若是耳又二十餘日而晨奠王生慟哭
有異風起靈輀者再烈婦歸怵其侍女曰為我而風乎
毋忤我風立觸汝矣及夕顧侍女具食於厨復扄戶自
縊乃絶其母兄解之則異風復歘起者再踰三日而斂
色如生王生諱錫第
贊曰烈婦死僅十七耳即所稱非有談說之素至性篤
發乃見天則精誠之極金石為貫雖然夫豈弁髦生趣
也哉彼所云云誠有以用其死也盖余有事郢都而烈
媍之舅參議公以給事著直節出守部郢得烈媍死義
狀甚詳故為傳之上太史以風夫稱男子者
補史傳四首
補蔡子英巴延子中列傳
蔡子英永寧人元末嘗舉進士由選人需次還里而是
時庫庫丞相兵略定河南開府辟子英參軍事累薦遷
行省參政猶不離丞相幕元數兵與明角不利則從之
定西復敗於定西與丞相相失單騎跳關中轉入南山
明使使微捕得子英傳詣京師渡江一夕亡去變姓名
關中為人賃舂久之復見跡械過湯將軍欲以兵威懾
子英長揖不拜湯將軍怒抑使膝坐不肯火燎其鬚且
盡卒謾罵自如子英有妻流來洛陽道欲見子英子英
謬曰吾故鰥耳即無鰥而使有妻不相愧見耶已遂至
京師高皇帝令置外舍沐欲官之子英退而因舍人上
書其略曰皇帝恢廓宏度曲宥亡國之臣不自死慚負
皇帝往者軍敗見俘漏命刃下荆棘之息延及七載重
勞吏卒&KR0679;捕自外大化復忤貴臣萬分不足以辱膏斧
皇帝不即下司敗使得以衣冠待罪外傳頃丕賜新授
骨封肉上恩德死且不朽臣有痼疾迷於心志藥石匪
解竊謬惟少本書生奮志行伍過辱北帥知薦仕底七命
躍馬食肉十有五年進不能效尺寸陪國家之論退不
能畢命枹鼓以愧封圉之臣一遘板蕩靦顔失節皇帝
既丕昭武功踐華苞宇窮髮臣嚮堅甲利兵宿積陳廩
猶以為歉於志下有司飭學校褒予死節風示後世豈
以耆俊盈列侍臣為多令亡命俘纍玷維新之化哉皇
帝幸哀憐臣毋血藁街而以投瘴海禦魑魅無人之境
臣若茹薺書上高帝益異之陰戒舍人謹事子英亡恙
以旦夕聞起居毋令天下謂吾有殺義士名一夜子英
大哭不止舍人問之曰吾自念故主耳乃具狀聞上歎
曰吾何苦一蔡子英彼喋喋泉下訾我哉縱出塞追故
元主於和林
逸史氏曰語云君行命臣行志豈不以天子之威極於
僇身止矣勝國諸大夫委徇鈇鉞然未有併其身全之
者夫節士所守不見奪人聖主所風不奪人守則高皇
帝之謂哉
巴延子中者其先為西域人嘗從宦遊江西家焉而子
中少好學業成五舉有司薦不第行省辟授西湖書院
山長遷建寧路教授授諸生經子中固以文起教授而
慷慨談兵饒技略而會江西盜起行省馳拜子中都事
使扞治贑州子中從諸生趣贑贑已破為漢子中倉卒
募吏民與漢兵鬭城下不勝吏民死子中獨身繇間道
走閩而閩帥陳友定方聚兵欲以守報元固熟子中名
辟之授行省員外郎子中出竒計以友定兵復建昌因
浮海抵大都獻捷遷行省郎中再進吏部侍郎持節發
廣西何真兵使救閩至則明廖將軍已破降何真子中
跳墮馬折一足不死致軍廖將軍欲脅降子中不屈義
而釋子中遂變姓名冠黃冠游行江湖間元之故臣義
人哀憐之為傳致食而明皇帝數微求子中不得則錄
取妻子没掖廷矣子中竟自匿不顧曰吾元臣死元固
分何妻子言哉出購鴆自隨曰此以志也會事稍稍解
子中乃遁還里中而上令郡國臚舉故元耆碩令不應
者坐大辟論布政使沈玄伺子中歸狀密言之上使使
持詔以幣聘子中使者至子中唶大泣曰死晩矣乃以
詔汚我歌七章祭祖父師友仰藥死
逸史氏曰嗟夫介哉巴延子中也其間關險阻躓而愈
振何與廬陵信公異焉天下盡屬明分已定久子中亦
幾無日哉處死矣詔至乃引從容仰鴆竟示不臣忠之
時也而諸薦紳先生薄元人謂亡所當徇於乎元不得
君臣哉
補陳友定庫庫特穆爾列傳
元亡其大臣伏節死者亡何福壽大夫矣而余闕李黼
軰則咸捐身而徇守海内稱焉是時高皇帝兵甫下金
陵不銜反刃致旌大夫豈非風勵勞來之微哉屬天下垂
定而所使使北招察罕父子南諭陳友定咸被扞僇察
罕殁庫庫隨振帝所蚤莫不得高枕始赫然因兵威誅
之然不得以寸削加庫庫友定則被執死耳竟不得辱
身而易志彼二三君子者起農賈奪所業而兵非有父
兄服休之素也從市人子弟約束烏合非有吏士之守
也竿旗而耰刃非有武庫之利也一旦委質雲蒸龍變
中原之墟去元而復為者十有餘歲閩粤中立兵革之
間越山海而委輸彼其反掌瞠視為陳張所為豈不易
易哉庫庫躓立間關百折而北趨友定驅妻子駢首東
市乃其喻于節明矣元史不為友定立傳傳察罕亡及
庫庫吾故為二臣傳
陳友定字安國世為福清人少徙汀之清流遂家焉友
定始業農其為人勇沈喜游俠擊斷不復問家人有無
要以借軀徇急行其志而已衆憚服之又樂也爭願為
役至正壬辰盜起海上勢且及汀而汀判蔡公安募吏
士乘城守友定以鄉里弟子見緩頰談軍事公安竒之
授黃土寨廵檢從討延建邵諸山寨賊平之遷清流簿
尋為清流令己亥陳友諒遣其將康泰取邵武鄧克明
寇汀州友定以總管禦之戰於黃土盡獲其部衆克明
獨身跳去遷行省參政辛丑克明復來寇逆戰敗之遂
開省于汀州遷左丞甲辰繼開省延平遷行省平章政
事悉有閩中八郡地勝兵數萬人方國珍等來寇敗其
師胡深既降明為明攻友定逆戰於錦江大破執殺深
閩所使大都道絶友定即歲時多遣貢舶繇海道取登
萊約以十達三四元主嘉之下優詔慰稱友定戊申明
皇帝遣將軍胡廷美取我建寧亡何將軍湯和以大兵
逼延平兵垂發齎書諭降友定大會諸將殺使者取血
寘酒中盟諸將慷慨飲之誓以死報元亡何明兵至夾
水而陳友定前戰不利歸謂諸將敵千里遠鬭氣銳慎
毋戰戰徒多殺吏士爾吾墉山而塹壑蓄犀器飽士馬
持久困之伺間以動衆曰善遂乘城守勒吏士日夜擊
刁斗被甲偶立不得更番休息怨甚而友定更疑蕭院
判劉守仁有二志奪其兵守仁降士卒多踰城走者圍
十日會軍器局火礟聲發明兵疑有内應急擊破之友
定知事已迫乃與樞密副使謝英輔參政文殊哈雅訣
曰公等善為計吾自死元爾坐省堂按劔仰藥飲盡英
輔與達嚕噶齊白哈瑪爾具服北嚮拜自經死文殊哈雅
等開門降兵入輿友定出門俄值大雷雨復蘇其子海
自將樂來就死并執送京師皇帝面賜詰曰元已亡若
為誰守殺我胡將軍又不内使者今何憊也友定恚曰
已矣亡多談安能加死我乎遂併其子棄市
庫庫特穆爾者潁州沈丘人也别名王保保少育於舅
察罕特穆爾遂子焉察罕故元别部後沉勇而好義善
騎射至正間盜四起山東詔發諸道兵討之不利察罕
與羅山民李思齊結鄉里豪傑前擊賊累敗之詔加察
罕汝寧府達嚕噶齊别將無所屬部下且數萬人轉戰
至關中勢大振而盜李武崔德陷七盤藍田進攻商州
察罕以兵來援大敗之進陜西行省右丞丁酉敗賊於
冀寧路又大敗賊於壺關冬白不信大刀敖李喜入興
元遂入鳳翔察罕擊破之復二郡賊迫入蜀戊戌而復
涇州平凉移兵守鞏昌别部賽音齊復晉寧走王士誠
遣關保擊賊於高平大敗之斬獲萬餘級懷慶路總管
周全叛降劉福通敗我師於盌子城殺拜特穆爾遂圍
洛陽察罕登城責之乃退詔進行省平章政事得便宜
進止己亥大發諸道兵討劉福通圍汴梁三月下之福
通挾其主走安豐庚子詔平章博囉特穆爾守冀寧博
囉遣巴拜等間道趨冀寧守者不納遂以兵圍城察罕
救之敗其兵自是與博囉惡相攻辛丑詔和解之各還
鎮夏遣庫庫饋粮二十萬碩於京尋悉發兵鐵騎凡數
十萬討山東賊下井陘出邯郸過磁相衛懷度白馬水
陸進秋七月平東昌進平冠州遣庫庫會和哩木齊關保
等兵由河東造浮橋濟賊二萬人來奪擊却之圍東平
田豐出戰大敗遂降遣為前導降棣州俞寳東昌王士
誠楊誠併其兵攻益都壬寅夏白氣起危宿掃太微垣
占失良將益都被圍十餘月且下而豐士誠者陰通賊
誘察罕至營勞軍刺殺之叛入城事聞贈察罕忠襄王
諡獻武有司為立廟歲時祀弗絶而以庫庫特穆爾中
書平章政事知河南山東行樞密院事代將兵庫庫既
已將大痛憤享士日夜督攻城拔之獲田豐王士誠剖
其心祭察罕墓送賊率陳猱頭等二百人於大都齊地
平癸夘博囉將珠展據陜西遣摩該合李思齊兵攻之
珠展降博囉復來掠冀寧庫庫自逆戰逐北獲其將烏
瑪喇殷興祖甲辰博囉犯闕逐皇太子走庫庫遣關保
等十餘萬騎討之取大同而博囉者為其下所殺詔封
河南王總制關陜晉冀山東迤南諸郡諸王各受馬南
討先是博囉死皇太子還京欲遂因庫庫兵威挾廢上
自立庫庫微知其意至京可二十里外勑吏士散就州
邑食而獨身從太子朝太子以是陰恨之而李思齊張
良弼者故察罕行也恥為下舉兵攻庫庫部將關保珠
展摩該亦詗知太子恨狀輒叛以應制詔削庫庫削其
官李思齊等就討之得分其地非天子意也然庫庫持
臣節不敢抗摩該等前攻真定不克退而會明大軍逼
河南思齊良弼各散走亡何摩該關保攻晉寧庫庫與
戰覆其軍擒二將以聞詔誅之加庫庫太傅中書右丞
相徵其兵勤王戊申明大將軍徐達常遇春逼大都元
主走應昌庫庫自太原悉兵來救其前萬騎壓明兵而
陣甚銳達與遇春合策夜掩襲庫庫倉卒得驏馬帳後
走出塞盡喪其精兵十萬人馬四萬匹山西地歸於明
己酉尋收兵掠定西與大將軍達遇夜率萬騎掩左丞
胡德濟營衆擾亂達自救之乃定次日力戰至晡庫庫
大潰死及降者八萬人馬駝牛羊數十萬庫庫以數千
騎走和林見元少主任以國柄久之大將軍復出塞庫
庫悉騎卒死鬭大將軍敗歸又數年乃卒明皇帝有江
東時屢遣使者遺書幣甚恭至輒留不答後招之亦不
復顧明皇帝以是心敬庫庫一日宴謂羣將士曰諸君
度誰為男子者曰常國公所將卒不過萬人而橫行無
留陣庶耳明皇帝曰是遇春耶不然吾得而臣之吾竟
無以臣王保保其人男子也竟冊其妹為秦王妃也
外史曰當察罕之圍汴而走劉福通江東僅有濠耳博
囉訌而察罕内顧是博囉代為江東間也其破益都而
如山之鐵騎壓江東立靡矣田豐王士誠之刺行而庫
庫悉力而僅勝是二人代為江東間也夫既以誅博囉
靖内難而江東之舉友諒滅九四而庫庫之力小弱矣
太子乃以欲速之私憾而分其將盖退削者踰歲雖幸
而稍振而十不能支江東一矣是太子又自為間也嗚
呼以一江東之微而養之使彊皆元為之非元為之天
為之哉
弇州四部稿卷八十五
