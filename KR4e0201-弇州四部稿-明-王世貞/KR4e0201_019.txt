弇州四部稿卷十九
明王世貞撰
詩部
七言古體五十四首
罷官雜言則鮑明遠體十章
肅肅南山松本不畏雪霜東家牛羊西家斧剥琢憔悴
令人傷丈夫四十彊乃仕我今三十四還鄉非因倦游
戀丘壑直是家難謝冠裳鄰里老翁怪我紅顔未凋歇
前勸葡萄美酒玻璃觴再拜謝老翁我今有酒不敢嘗
胸中珠璣十二斛斛斛十黃金欲吐復摧藏留照男兒
一寸心豐城寶劒如得出改作鎌刈向長林
其二
梁王太傅三十三日夜掩泣向重原我今幸加一日長
罷官歸去復何言南山谷頭一種蘭獲免剪刈愁霜寒
折置懷袖中雖云枯槁香未殘千秋意氣盡今日别有
長技出人端請看樊酈絳灌竟誰在曲肱蔬食不足歎
其三
東家請急歸驪駒玉勒多光輝西家乞骸還秋風盡買
南山田我今遘家難倉皇荷恩休囊中俸錢支取盡明
年要典鷫鸘裘男兒有身饑亦可恨不飽殺安昌侯
其四
昔時騎羊總角兒三三兩兩誦書詩顔衰鬢秃不稱意
猶挾殘編乞有司人生欲官不可得問我得官胡棄之
六月繡襦綺袷黃金胄行人拍手好威儀與君談苦君
未信請君自衣還自知
其五
今我對酒哽咽不能飲諸君且為盡一觴南山耿雉入
兔網北山甜李代桃僵直絃曲鉤那足問齊竽趙瑟不
相當少年讀書數萬字一字不入五侯七貴場孔家熙
先悔作賊三十左右尚書郎
其六
昨日罷官歸今日度關梁關吏喧呼前致詰胡不傾倒
書生囊磬折聽譏征一一為奉償僮僕面如土怨我魚
服不自量我今舍此欲何服金帶錯莫無精光諸君但
怨莫相就飬雞牧豕正倉忙
其七
東船少年破衣不掩脛秋風肅肅皮肉冷昨者蒲博勝
十錢從朝懽呼迫至暝西船老翁紫衣何赫奕七十懸
車二千石少兒恩請未授官日日撫髀長太息人生悲
喜寧有窮老翁冉冉向下舂但令少年作老翁
其八
飲用葡萄九醖清泠之美酒焚用都梁百和旖旎之妙
香騎用金鋄流鈴躡怳之宛馬坐用垂蘇渾銀平脫之
胡牀博場姬館使意氣東郊南陌争輝光顧謂竪儒子
安用終日仰面看屋梁胸中貯書千萬卷兩人擔將瘞
北邙
其九
爰居海上來飛至魯東門鳴鐘擊鼓奏犧尊低頭結膆
不能飲哀鳴躑躅欲有言温沂寒泗有息壤區區飲啄
自生存女家司寇接淅就長道何不留置明堂享清廟
于嗟三卿太草草可以人而不如鳥
其十
君不見漢班姬增成避寵時團扇掩泣秋螢低銀牀象
簟一半冷綺戸寂歴流蛛絲此時飛燕在昭陽君王一
身尚不足赤鳳飛來燕侍郎十五吹簫慶安世尋常掣
履馮無方長安道上黃金偏但至西坊甲第不復前豎
儒杖頭挑一錢亦足買醉春風顛我今無言君且眠
明佐游梁無資作歌見援聊此奉復
北風吹漢銀濤顛客星夜簸不得懸自從幞被青州出
陶令囊空無一錢隕涕倉皇訣妻子行乞佯狂燕市裡
落日誰憐故貌非青雲久信雄心死吾家弱弟慚小陸
洛下東西兩間屋披肝未擬閶闔迴灑淚如添海波續
門前春雨新綠苔長安車轍無時來杜鵑吞聲&KR1799;鴒哭
空庭寂寂荆花開王郎昔卧平津館裘馬春生上林晩
不合汚它丞相裀何人更進王孫飯月比侏儒少一嚢
誰憐貧病有東方昨夜細君應見讓不如枚叔去游梁
慷慨相逢並羈旅狐白何當禦君暑亦知羊角卧空山
親在微軀未堪許
短歌答張幼于茂才
白龍宛轉逢泥淖漁人色喜路人笑空銜一寸明月珠
眼底無恩可相報張生贈余瑶華篇狂歌隕淚秋風前
何時共鼓滄波去海擊三山吞紫烟
德甫數辱解衣之惠而負約不來乃成此贈
邂逅逢君薊門市一語綈袍解相衣課兒日日掃衡門
五馬朝天不時詣乍可成都典鷫鸘誰從北海憐精衛
青門祖道自衣冠搔首何人淚暗彈讀罷殘編游俠傳
五陵霜色至今寒
長短句奉贈沂陽王子
君不見沂陽子胸中磊塊無不有鴻都十上垂白首七
尺猶沈闤闠間片言虚落公卿口歸來買田無負郭抱
膝哀吟動寥廓琥珀春浮大白明芙蓉日抱雙丸躍沂
陽子卓犖一丈夫何不南掃百粤北幽都虎可咀龍可
屠六翮欲奮青雲徂沂陽子咄咄勒成五千言胡為乎
長風東南來吹上赬鯉魚兩角外銜垂流蘇中有三尺
素啟之燦爛霞文舒奕者劉生致區區道爾問訊余何
如又不見野人自䗶幾兩屐日日吳山弄秋色沂陽子
仰面看屋梁萬歲千秋更愁寂
徐子與自郡謫歸諸名士同汎石湖分韻得紙字
石湖天開鏡中水烟濤東浸吳王壘峰頭古刹接上方
松陰半落澄波裡日月浮沈總跳丸雲霞舒卷時成綺
問誰游者徐使君歸來沾沾殊自喜高第不拜潁川金
新詩空貴洛陽紙以兹五馬倦買臣欲汎扁舟隨范蠡
野夫兄弟操酒船重以吳下諸名士據石雄披萬里襟
枕流清洗千秋耳醉狂顛倒為子歌立波摧空大風起
榜人色奪催欲罷回首中原暮山紫驪龍有珠鬱未吐
夜色蒼茫暗歸艤但住十日了不妨君不見五湖已屬
王元美
林公勵志薰修七日不食走筆問之
東林公東林公禪房寂寂蒼苔空七日不受人天供出
門雙頰桃花紅我不願白牛乳迴汝黃金色亦不願一
麻復一米令汝肌膚削如腊藜羹豆飯香且圓樹影忽
過窗西偏即呼雜食吾亦可飽啜松風任意眠
徐煉師道場致雙鶴作歌贈之
何來雙白鶴口銜雙玉案翩翾辭委羽嘹唳度銀漢青
城道士徐佐卿自言師事浮丘生芙蓉星冠鐵如意獨
呼此鶴朝天京野夫亦有烟霄癖名姓猶然挂仙籍欲
向緱山月下游因君倘假青田翼
答李伯華文選
王子昔把青州麾牙旗甲帳争光輝與君快飲垂一月
女郎山頭雲不飛倉皇家難挂冠去依舊江南一布衣
世情反覆東流水選部門前亦如此車馬新年羅鳥雀
荆榛舊日皆桃李惟有鄴侯三萬編青藜熒熒夜欲燃
主人倦讀命所狎彈碁陸博讙相先小舞安花砑光帽
長吟就草菖蒲箋報君此時頭欲白男兒讀書飲酒差
足適中山罏頭千日眠不然老作君家記室死亦得
醉題曹子念壁
君家一椽如牛屋門外輪蹄宛相續老儂自好歌鷓鴣
上客時能舞鴝鵒牀頭莫問明日米盤中且辦今夜肉
我笑曹丘非長者君言王湛真癡叔丈夫有錢不解使
老向兒曹作駒犢
周胤昌自金華丞入計遷太守賦此贈别
宣州醁醽琥珀斝玉龍橋頭為君寫試問百城山海間
何如半刺風塵下仙人再見石作羊童子重迎竹為馬
唯有東陽舊日腰總是工詩不堪把
贈張伯起應試南都
見君叔夜眼已青及見元方心轉傾孤帆挂雨動秋興
為君且賦秣陵行秣陵浮雲壯北闕叢桂含香待誰發
醉艇時凌朱雀烟吟鞭緩踏長干月江頭小女字阿敷
十年工瑟還工竽一朝身在黃金屋始信紅顔與衆殊
送張幼于應試南都
楚烏垂天翼荆璞連城珍三刖終見賞一鳴始驚人釂
君大白為君醉黃金漸輕士漸貴丹楊解喚孝廉船御
史難勝文學議江東才彦何紛紛自言徤筆俱凌雲由
來士簡能工速莫作詞場第二勲
寄許左史兼訊西亭王孫
詞客不寂寞故人多輝光許侯自厭五馬去十年相齊
復相梁大梁夷門已非故大梁游俠猶傾慕共道青雲
公子交還誇白雪相如賦病夫偃息東山廬自言于世
無所如倘遇漢朝劉子政為求鴻寶枕中書
和徐荆州覆水歌
黃姑步頭天如赭帝遣豐隆策風馬使君蓮葉輕且柔
長年醉顛不自由須臾俯身謁河伯為言時平莫輕擲
頭毛曲跼衣作結使君莞爾岸人攝憶初三月下荆州
峩岢巨艑横江流青山百疊過一瞬飛帆逐天天欲盡
門前小港擬黃河人生咫尺饒風波安危去矣勿復道
讀君新詩為傾倒真珠錯落瞑光破老鮫無聲淚潜墮
不為生犀照夜央寶藏空寒警深卧
題餐英卷贈金陵趙生
藍田老翁解種璧南海太守仍煮石争似儂家籬落邊
長貧不乏黃金錢儂今亦號天隨子手摘此花和露餌
湘江乍可薦靈均甘谷何煩遺伯始為儂朗誦餐英辭
清波溢齒天風吹胸中秋色三萬斛底事商山尋紫芝
馬節婦吟
芙蓉作花栢作葉秋霜棲機月棲襭銀缸單照影底身
玉筯雙垂眼中血夜臺低回見君面别時蛾眉盡成雪
還君寸心如寸珠炯炯寒光猶不滅
孤鴛篇
水石齋中小池鴛鴦忽去其雌曹生子念命余
作孤鴛篇敬美當和之
摩訶池上兩鴛鴦和鳴交頸共翺翔一朝雌去不相待
却使雄栖欲斷腸不學秦家蕭史妃翻成漢代買臣妻
去似妖娼歸北里留如戍客滯遼西生計凄涼枉癡待
主人恩重心難改顧影猶疑怨耦從聞呼自愧空名在
碧荇芳萍夢已虚紅顔繡羽漸凋疎枝頭恨殺連理樹
水底生憎比目魚吳天獨鴈聲相亞臆中清淚如波寫
已令明月不成機復遣寒霜摧半瓦總為情深有别離
他生未是此生非孤魂倘傍韓馮墓依舊雙雙一處飛
為王復索贈所知因賦魚字韻嘲之
玳瑁為簮翡翠裾紅顔的皪勝芙蕖莫言天壤王郎惡
猶是風流晉代餘囊中馬肝時自拭門外羊車恣所如
儂今道汝烏亦好安用刺促悲前魚
歌贈李生還四明(茂才以俞仲蔚書至)
四明少年慕狂客相逢便據侯嬴席手持俞生尺一書
顧盼自許文章伯公車再上不得收錢唐水冷芙蓉愁
為言生世無所願但願一識王青州青州濩落已如此
金魚頓擲歸田里萬事唯存物外身空名枉挂人間齒
與君轟飲一月餘醉看東海雲霞舒高歌未折兒黨項
謔浪翻遭時輩疎囊中有書須好戀功名飜覆如驚電
歸路毋輕白日駒何人預曉青雲面君不見苧羅女紅
顔坐奪吳宫花伊昔吳王未相顧日日江頭自浣紗
長歌答汪中丞伯玉
黑風吹海海怒號長鯨血牙恣所饕閩吏百城摧欲逃
中丞氣奪霜空高一檄立掃三千艘捷書疊飛天喜勞
䮍蹄雪壓麒麟袍琱戈澁綠弓卧櫜轅門月寒静不囂
中丞雅志薄聲酒鄴侯萬卷時入手青藜吐烟墨花走
西京驅前建安後因之故人忽挂口使者雙魚破林藪
越絲玉寒為余夀野夫自脫朱兜鍪太湖烟波天所酬
酒船不檝任拍浮卧看日月雙浮漚公方清廟懸天球
顧我結束期扁舟公毋調笑我不愁男兒七尺俱千秋
答仲蔚歲暮逢二子行同徐汝寧作
俞君頭風卧不醒乍看二子眼已青老媪為剥錦里栗
令弟頗出樓家鯖同雲忽紫天冥冥客起欲舞主欲停
王生往事不挂口與君且談汝寧守汝寧自賣南山田
醉來新月十五弦鷫鸘半作酒胡物鵾鷄暫貨商人船
君莫為二子題詩憐坎坷千古聲名眼前過歸客何曾
怕鳳衰此公似未甘龍卧
海上行
南風海立吹鯨涎鐸矟注日日吐烟鋈金組練千樓船
愕咍嚄唶誰敢前御史六傅如從天片檄萬刃俄争先
夷帆草偃無衡堅將軍獻俘血洗鋌鳴機歸杼耒就田
父老猶憶當年功横磨十萬皆軍鋒誰其察者稱司空
三載坐釀吳天紅此曹枉殺通侯封御史御史真若翁
曷不早報明光宫黃金汝魚五汝驄
虞山謠
虞山山頭日欲黃誰家徤兒出南塘白幘青韝綠沈槍
席卷百里裝艅艎客歸來坐大府前門羅棨戟後堂考
鐘復雷鼓烹肥牛湛清酤我欲言之丞卿怒
其二
西雲障天東日出安能舞風長不失鐡劵自保前朝身
安能將身作後人三千健兒尺一紙倏忽隨飈逐流水
君不見一虎伏衆虎死黃頭子赤頭子汝曹膽落温御
史
送陸君儀部起廢分賦得冶城
謝公昔未逹與客登冶城一為遺世言口吻烟霞生東
山高卧三十載遠志雖饒壯心在躡屐能開大桁烟圍
碁直賭秦淮塞英標爾復冠人羣強為天書辭白雲謝
公墩頭初月上千古風流併在君誰憐誓墓長耕者曾
是同游王右軍
郡丞劉公子仁以直道由諫垣外補量移吳郡署
後高齋黃菊翼之顔曰晩香亭諸生莫叔明要余
作歌
君不見陽春二三月桃花李花参差發只知穠豔媚游
蜂寧信芳菲付啼鴂八月九月露為霜金天司候律中
商此時羣榮盡搖落此際庭菊獨舒黃堂上三秀垂欲
朽握中九畹寒相負遲暮翻窺造物心衰榮豈落東君
手劉侯舊是含香客一官流擯非所惜肯將憔悴傍靈
均自有風流勝彭澤白衣贈君酒一壺亭亭秋色凌霜
孤他時再入承明地莫問玄都花有無
聞袁魯望登第志喜却寄
虎丘池頭與君别片片寒霜走鳴鋏十年仍上泣玉書
千里果至泥金帖野夫懽叫四坐聞忽憶少時慕終軍
一言唾手取青紫蹉跎歸種南山雲要知晩成差有味
男兒有才豈終棄君不見老驥剪拂時踠足長鳴裂珠
轡
再過曹甥子念飲暢作
曹生頓復益數椽門前柳色春風顛入門左顧壁四立
欲言不言但囅然松濤驟鼓豆香發碧甌錯落真珠圓
江瑶含醉垂紫纈鱘鼻吐腴如玉船人生醉飽差快意
餘者碌碌俱可憐主人送客欲就枕東家酒胡索酒錢
安得負郭買二頃為汝種秫消殘年
題鳥王啖龍圖
黑風吹海海水立琉璃宫中老龍泣此時鼔翼天關摧
左足下蹴龍宫開海人明珠若明月願贖龍軀了無答
鼉參黿史祈以身天厨朝餔不爾珍老拳頓顙隆凖坼
雙角拉枯血中擘敗鱗飛空空欲赤餘噫尚足呼風霆
擲火波底流金鈴宛轉骨盡神不靈我聞閻浮提三千
六百海一龍一餐八萬載須彌山傾劫福竭鳥王與龍
竟誰在君不見龍兒一夢何其聰可憐宫中羣小龍金
翅乃是宣城公
題獅子搏虎圖
山君夜嘯山月迷當其所遇無衡蹄何來斗尾青狻猊
萬木草偃天為低兩雄相值其一雌須臾力盡氣亦奪
欲竄不竄足如紲哀嘑踣地地欲裂金精淪光夜深發
身作狻猊掌中血君不見赤豹慄玄熊靡狐兔走為麋
鹿喜爾曹肉余行及爾風塵草昧人自竒男兒墮地須
知幾又不見李密未遇秦王時
張生歌為應和作
張公一生湖海客少年任俠章臺陌周家小史珠作歌
廣武妖姬月為色玉盤錯落奪梟飲金彈晶熒鬭雞得
似留青眼俗外看肯許紅顔暗中擲歸來折節始為儒
得錢但買鄴侯書門因留客翻長掩徑惜飛花故不除
有時忽發春醪顛虎丘山頭雪放船狐裘銀榼施僧去
却借一榻雲房眠踉蹌顧撫三兒喜大者風神剪秋水
次兒霜蹄日千里小兒跳地學虎子若曹讀父書足矣
題王孟端畫竹後
老可醉吸瀟湘色吐出千枝萬枝碧彭城才守詫墨𣲖
一掃枯篁一千尺孟端自是琅玕裔幅幅生綃露生氣
灕漇殘瀋若有神或穠或淡皆天真後來太常非其倫
自言遠步湖州塵但恨無過梅道人聲華積漸背時口
遺蹟飄零落余手高閣如聆鸞鳳鳴華堂瞥覩雲烟走
君不見黔寧假王金如山乞君片紙君仍慳野人手植
三萬箇落日清流相對閒
題葉母卷葉生少失母而育於庶母
零夜玄霜繡楓樹上有卑烏泣秋雨東巢伏鷇西巢乳
喙血灕漇不辭苦兒長成尾畢逋雄飛撇捩天風徂嘔
嘔啞啞歸慰烏誰言汝烏非汝雛
短歌送盛氏謁選補府掾作
盛君白晳好少年用如快鶻摶秋天貲郎業盡不得調
十載苦作吳江田昨者尚書下尺一欲請府職無剰員
長安九門色熹微青袍瘦馬受署歸仕宦豈必二千石
一官何處無光輝君不見南陽太守岑公孝弘農成瑨
但坐嘯
汾陽王單騎見番圖歌為郭都督作
中興八葉唐成王手挈太阿歸權璫是時吐蕃大披猖
河隴業已禠冠裳回紇角之蕃益張横氊浴鐵霾大荒
其氣似欲吞秦涼令公七尺萬衆當親捧紅日騰扶桑
九花神虬超欲驤&KR0008;翿貝帶青絲韁令公眼底無豺狼
免胄微見鬚髯蒼大酋咋指小酋僵兩都香火當復長
乞公片語還氊鄉舉觴釂天天為黃馬毛蝟縮喑不揚
萬刃立捲三秋霜先聲一夜摧西羌穹廬倒卓贊普亡
俘兒解辮血洗創朔方以北仍稱唐歸來鐘鼓登明堂
二十四考黃金方臨淮愧死軍容忙田家老奴跽道傍
何來樞密開同光後人往往誇身強將軍少年鐵裲襠
連錢插羽梨花槍用如電掣星流芒巴蜑賨叟黃頭郎
愛養死力同肝腸一葦坐掃千餘皇為侯此圖侯莫忘
白茅虎竹出御床還侯太尉邑汾陽
為劉侍御題清舉樓
主人高樓號清舉主人卜築今何所橋畔船歸虎丘寺
門前客散桃花塢為言塵市無所歡聊從物外得竒觀
習習蘭芝繚戸牖紛紛虹雨挂闌干倦來獨岸華陽幘
鄴侯圖書周四壁捲簾忽舒東海霞拄頰且看西山色
風前胥口幾葉帆月下吳閶一聲笛元龍之客不可留
東陽八詠誰能酬鶴背翩然别君去白雲無盡五湖秋
永嘉行贈李冲
永嘉鮑生奕者師十七人間當國手丁夘橋頭遇楊相
籍甚文章呼小友吳中好事家請謁往往巾屨羅其牖
越機阿錫秦復陶一酌叵羅併為夀其鄉李子雖後出
别有神機暗中授便付建安難甲乙(建安王休仁為圍碁大中正)晩
似黃池互先後十年落魄江湖間刺上姓名垂欲朽邇
來冠盖頗塵俗自挾朱門酒肉走野人罷鍜銅池旁落
日柴荆許君扣隠囊紗帽炯相照小簟疎簾時所有欲
行大白即苦辭鮑生昨者死以酒又言於世無所願願
得吾詩良不偶吾詩寂寂更類汝縱奇豈入時人口不
龜未免洴澼絖一賭也得宣城守男兒有酒須飲碁且
着試問鮑生今在不
九華歌贈董山人浙甫
山人家傍九僊山玉華吐雲覆其顛三峰倒懸閩海日
九朵芙蓉寒插天山人不肯山中住自言妙得丹青趣
但能笈負此山圖處處芒鞵踏烟霧君莫學宗少微跼
蹐一室裏欲令山水響朱絃山豈真山水真水老夫肯
减謝幼輿煩君寫置丘壑軀明年婚嫁粗事了與爾扁
舟共五湖
三飲子念放歌一章
生不願作平津客但願一歲一醉曹郎席昨者飲醇兼
擊鮮自言多收十斛麥今年麥田半欲赭門前車馬渾
無色主人喚客客且休男兒有身千不憂盤龍少小擲
百萬君卿焉肯鯖五侯豫章食單闕黃頷襄陽罏畔饒
槎頭争梟奪雉歡未足牀底牢槽滴寒玉狂呼大白不
肯辭倏忽銀燈看成綠明朝有興仍能來鷫鸘一脫寧
復回邯鄲市金高北斗平原小兒安在哉
贈梁伯龍北游歌
伯龍七尺蒼髯虬菰蘆不散英雄愁慨然揖我渡江去
欲捲長虹天際頭東連海岱西二華黃河一線中間流
燕趙悲歌酒人得原嘗俠節眉頭識須留國士徑寸心
肯博侯門萬金璧荒草猶塵碣石名浮雲立變華陽色
歸來笑謂宗少微汝曹匏繫終何依男兒有足不立槁
尺鷃大鵬俱飽飛
遇大雷作
去年二月驚雷發毒虺唅呀血中裂令年二月驚雷發
高棟承雲忽摧折莫將悲喜疑天公野人自恨耳不聾
匡廬絶頂兒啼處塞墐誅茅容老翁
綠筠窩卷歌(并序)
永樂間無錫華翁有綠筠窩九龍山人王孟端
圖之一時詞筆皆知名士後失之火翁五世孫
補庵先生復創窩竹間衡山太史為續圖仍有
諸體書諸君詩於後掩映斐亹極有好致不佞
少嘗醉窩中辱小友之目今此圖與窩俱存而
先生及太史不可復作矣因賦長歌歸明伯志
余感慨明伯其寶有之
華翁之窩字綠筠第云不可無此君手種淇園三萬箇
一一青含太古文龍鱗陡擘榖後雨鳳尾直破松梢雲
為君傳神者誰氏醉瀋淋漓走元氣敲戛猶餘金石音
縱横不見龍蛇字此君與翁俱有孫琅玕肯讓吾家門
夾池檀欒借餘潤茂林風流依舊論阿戎昔作童子游
把臂三日山中留卷頭雖失王大令眼底復得文湖州
文君妙手稱三絶墨池片片墨瓊屑已教春雪擅前賢
况是秋霜同晩節此圖再更人再徂恍然若對黃公壚
未窮塵代滄桑事嵇阮于今不可呼
後圍碁歌贈李時養
燕中國手顔子明十年坐制中原盟永嘉髯鮑故前輩
句踐自老江淮兵橘叟銜龍擘空去却墮燕中小侯里
人云兩雄不並立何得生顔復生李李郎十指如懸槌
欲入顔壘張李旗攻瑕陡合魚烏陣拾子俱成龍鳳飛
拂衣遂走東南天一枰所指前無堅三吳老將盡披靡
何况紛紛諸少年二月桃花閉門雨隠囊對君聊手語
思劇憑摧石畔柯狂來不惜山陰墅吾家積薪吾所師
安用嚮汝低頭為燕公席上間新偈敵手人人知不知
(天下奕者當以顔李鮑三人為國手餘應次論)
戲成短歌調顧山人季狂
顧生慕君平九州已游七王生如少微五嶽僅識一顧
生謂王安足論七尺豈是妻兒身朝從兒耕暮妻織鴻
鵠高飛來笑人生不見軍城酒罷街鼓發獨倚營門坐
秋月頼能高詠三五篇不然一夜換汝鬢邊雪
弇州四部稿卷十九
