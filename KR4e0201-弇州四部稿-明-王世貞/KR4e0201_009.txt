弇州四部稿卷九
明王世貞撰
詩部
五言古體七十首
擬古(有序)
梁江淹擬古離别至休上人凡三十首明亳州
薛蕙亦嗣響焉雖於漢氏未純亦彬彬乎優孟
扺掌矣夫物貴締始則因述似易人具體裁則
兼功殆難難矣然文通頗勝於自運易矣然靈
運微短於鄴中詩云唯其有之是以似之甚哉
似之於有也不佞既以罷官陸還挾策僅文通
一編忽忽無博奕之歡紬繹窮愁竊倣厥體自
李都尉而下至休上人凡二十九廣自蘇屬國
至韋左司凡四十一時代既殊規格從變雖未
足鼓吹諸氏庶幾驅馳江薛云爾其古離别一
章請俟異日為後十九首故不更擬
李都尉陵從軍
黃雲被原野策馬欲何之鼙鼓勁前林招搖動旌旗涕
淚結為冰嬋媛將告誰長當生死訣盡我酒一巵白露
尚為霜安能鬒不移惟有金與石庶以表心期
蘇屬國武别友
驅車出郭門北風何慘悽良朋相追餞行李且光輝浮
雲為我停晨風為我啼四牡既騤騤御者安肯遲彈琴
寫情素柱促令絃移泠泠流泉水助我絃聲悲何以將
遠别楊柳吐青枝行人插枝去往往自成圍少壯若流
颷逝者不復歸常聞忠與信蠻貊可由之及時各努力
王路正清夷
班婕妤詠扇
妾有冰紈扇云是齊宫作得尚君王手揚颷芙蓉閣秋
氣忽見憎冰簟同零落卷舒夙所易銜分棲中箔物候
代相遷君恩終不薄敢以南薰至逆笑狐與貉
孔北海融述志
栖栖岐山穴避狄如走兔擾擾歴下田鹿豕朝與暮時
至偶有為人功竟焉數虞帝小鰥夫虚名攘唐祚西伯
老秃翁脱身美人賂百獸豈自來鳳皇人誰覩垂死竄
蒼梧薦禹如有負戎馬踐幽王實以妖女故大運等循
環智巧安能度十讀九廢書千秋榮朝露寄聲謝時達
毋為聖賢誤
酈徵士炎見志
勢屈難見功時危易為跡大海無圉鱗高風有矯翼靳
此萬里摶聊余一偃息清時竒遘隠材士多失職小者
州邑掾大則公府辟卑顔竊升斗攬袂承書檄寥矣帝
者居永絶渭川跡吹簫夕拜相屠狗朝開國顧謂賈少
年興文何太迫詩書一長物禮樂終奚益聖主正當陽
羣工但脇息富貴垂昌裔名聲施無極
魏太子丕公讌
置酒臨西園澄夜佐微凉華盖飄圓月列宿散陂塘景
風媚芙渠冉冉布竒芳清吹相間發驚鳥顧我翔急節
促飛觴為樂浩無方俄俄衆賓舉相與歌太康芙渠自
有芬君子自有心良辰不重得命爵莫沉吟
陳思王植贈友
成周宏昌業多士乃日新遠者由耕釣邇則介弟親赫
赫我皇魏九有悉來賓庸蜀為逋藪江介有逆鱗聖心
輸納隍黃鉞下秋旻樓船彌東渚劍客出西秦天網布
中逵所希在鳳麟疇為百金士吾友氣如雲太阿拂朝
霜繁弱抱宵輪揮眸無前敵抗志在必臻伊余忝藩翰
夙昔備宗臣同歡岐憂戚厚禄豢其身狐白足禦寒片
腋非所珍鉛刀望一割微穎不見伸勇士思喪元舍生
乃成仁懷君篤明義聊以示殷勤
劉文學楨陪讌
公子富令德窮樂在清時卜晝啟初筵丙夜猶未疲叢
篁夾文館碧萼綴丹梯潛月青林端萬穎射金池澄露
滴華桐薰風穆然吹炮炙參差進觴醴縱横飛伎士慕
新端肉奮絲竹馳淵鱗中踴躍宿鳥無寧枝冉冉東方
曙讙唱掩鳴雞冠蓋散交衢粉澤有餘施畸客誇殊遇
歎息不可追
應文學瑒侍集
烏鵲東北來尾秃毛不全得與鳳皇游珍禽日周還今
夕何良夕公子開妙筵請寬童羖罰聽我醉後言少小
事任俠結束過邯鄲邯鄲有竒女美盻輔朱顔一彈離
鸞調再彈别鶴絃感君纏綿意千金坐來捐盟用南山
石好用蕙與蘭蘭芳有時歇南山幸勿刊
王侍中粲懷德
炎德中崩潰妖師亂天綱蠻荆非吾土竄身不及詳日
月東西匿雨雪正雱雱愾歎念周京咨洟浩縦横桓桓
今上宰膺懲震八荒解我南冠紲寘我侍從行譬彼糞
上英洗濯薦華堂公子推明愛歡燕結不忘白雲流尊
觶繟纚應朝陽萬舞煜中庭蛾眉吹素商常聞既醉詩
飲德厭膏粱摩頂皆君賜何以報恩光竊希吉甫頌清
風播無疆
阮步兵籍詠懷
昔我游蓬池上有古時臺長嘯入青冥萬籟參差回返
顧大梁城櫺扉相對開馬頭旦騀駊日莫争飛埃漢屍
既雍雎項血復殷垓天地無精色日月久徘徊唉汝二
豎子何如酒一杯
嵇中散康言志
擾擾兩象間生人各自為余本田野夫少小無遠志珪
組豈不華好者方為貴習性偶成懶敖乃非余意竊窺
莊氏言頗懷養生計忤外非有干攖心乃足累結茆流
水曲綠槐信所植冶鍜清隂下彈琴衡門内仰見孤飛
鴻寥唳出天裔阮公青雲度濁酒幸與契山生何為者
嬲我殊不寘蝸廬欲枯壁蠻觸争何地翛然龍門色頓
忘寰中事
應侍中璩百一
羲魄尚高舂天命未我離云何紈袴子往往意為師阿
閣連曲房沈深不可窺齊醴腐其腸伐性有蛾眉姬姜
奏新聲歡多樂不支藥石為仇讐美疢日以滋東岱添
新籍鬼伯來見追仰與高堂别俯與親愛辭宗祀日蕭
條涕淚如綆縻人生非金石快意多伏悲
繁主簿欽詠蕙
娟娟孤生蕙托根湘山厓上壓千仞峰下臨萬仞谿微
質殊衆卉謂為造化私風霜相凌迫雨露不見滋朔氣
旦夕深清芬坐來移幸登君子堂不足配芳徽仰慚檜
與栢青青長不衰俯愧東原草猶得奉春時
張司空華離情
飄風吹枯樹皎月鑒空墀曾是風不留娟娟佇遐思飄
若蕩子心皎如静女儀鳴琴中成瑟哀絃來間之蜩螗
乘秋沸熠燿與暑辭苔蘚歴冬春悠然驕履綦攅念乃
攻中徵瘁在蛾眉青陽何方至桃李嫁路岐寄聲松與
栢斂分守山崖
何司空劭贈貽
宛洛何洋洋經始先人廬崇巘夾脩篁清波出文魚棲
遁焉足陳仁里私有餘張侯負淵博秉志乃沖虚出則
寄干城入則宏廟謨决勝開冀封翛然良若無多懼昔
忝均耦耕亦今愉侯其謝鞅掌就我暫為娛命爵復彈
琴徜徉非一途况有春陽色藹藹在桑榆
張黃門協苦雨
昏月初離畢丹霞復榮朝女風扶輪轂雌霓振旌旓杳
杳七曜潜沈沈二儀交穴螘登嵬垤水鸛徙故巢土社
歸狼籍木偶竟飄颻立壁俱就頽曲突黔以消密液肆
沾飛餘菑及蟏蛸九徙不足歎百念徒爾劭念彼耦耕
士棲畆敗禾苗念彼行旅夫然桂中夕勞東征缺斧斨
北禦解筋膠眇矣發棠歎彌哉塞瓠謠厭見沈蛙竈妻
子吐長嘲
左記室思詠史
堯舜相為貴不能屈巢由挂瓢箕山樹洗耳渭水流四
岳等朝榮二女亦蜉蝣黃綺卧商岩目若無嬴劉曄曄
五色芝可以飽千秋如何崦嵫路俛首建成侯神龍雖
自尊饑則鰍繕流寒蟬雖自眇恥與鳥雀謀
潘黃門岳述哀
忽忽寒將徂冉冉春欲至寒徂復留戀春至胡濡滯庭
除無雙跡帷枕有孤涕猶殘流黃機上繡鴛鳥翅微音
長辭聽手澤時流視行雲仍怳忽明月但髣髴恨彼伺
晨鳥精爽驚夢寐白日闕冥車子來既不易黃泉稀生
軌予往將安至躑躅墟墓間縦横竄狐魅宰木漸以拱
朽骨焉所恃余髮既種種時來能無會
陸平原機羈宦
屯時播明社厄遘點華宗逝以丘園賁豫此拙薄悰陽
春冠天來松菌遂不終弓旌荷崇招朱紱被微躬擊楫
指洪河回首盼大江銜恩輕密戚改誼訣故邦繆通承
華籍得托黃綺蹤月請雖云薄優游侍青宫獻納百未
酬敢希疏傅風衡門依清苑日夕見嵩邙數往今誠乖
撫物己未工徵歌時自寫慨焉眷飛鴻
曹司馬攄感舊
客與榮貴去身將賤辱存昨日翟公羅今張竇侯門中
厨出旨酒不足奉罍尊酒味非中薄人情自寒温女蘿
與松栢本自非一根松栢雖枯死女蘿尚攀援行人為
代恨不與盤石婚大火發昆岡炎炎竟何論
傅司隸咸雜感
紅女戀一機丈夫慕九州拂袖出門去妻子不足留二
室造帝基黃河噴天流一覽意無餘西入咸陽游咸陽
帝子里車馬若雲浮炊金復饌玉趙瑟間齊謳東家霍
司馬西邸平津侯南隣外人館北戶文成樓雞鳴先朝
日起者何所求試言平生業十舉九不酬北風旦夕吹
敝我黑貂裘低回返鄉井耕釣亦悠悠
陸司馬雲贈婦
春卉畏秋序冬秀虞炎德亭亭南山栢上敷芙蓉的凌
風表貞操承陽饒豔色眷懷結䄜始言在三星夕燕婉
吐芳脣綢繆展清臆靡靡輔屬體熒熒光汎席弧矢為
我讐車輪倘相迫明誓雖在今合并非夙昔矯若分飛
鳥乖離恨羽翼何以示遥悰托此花與栢
劉司空琨傷亂
雖云大厦顛一木不能當在昔有靡氏孤旅興少康避
狄奔岐下周鼎日隆昌桓桓仲山甫車攻佐宣王巨君
挾狙詐炎漢鬱銷亡九有盡為新片燼起崑岡興廢固
無端賢者自有常天柱中崩絶妖牝操皇綱魯衞相魚
肉聰勒噬邊疆自余與祖生束髮共徊翔慷慨動鳴雞
寒霜溢干將天意與我違邊塵飛晉陽干戈迫跬武穹
廬被川梁儼若籠中翼欲飛觸四旁豈不念昔賢何以
趾遺芳大海呷鯨波一葦思自航悴栢束顛崖陵苕摧
素商存為七尺辱沒為千載傷
盧郎中諶感交
秔稻吐孤穎狐貉獻微腋豈不念饑寒焉足充衣食顧
此下中士得陪虚左席投漆不違膠援蘿長附栢邊塵
冠天來幽晉紛蕩坼慚非千金璞謬以連城易揆負故
主恩聊探昔賢跡程嬰挾秘筴趙宗復血食豫讓秉貞
信辱身三不恤倉卒脱秦關實繇鳴雞力從容復齊相
乃是求魚客銜報誠疚心逢遘方顯跡山川回東首芊
眠白雲隔三復繞指言憂來填胸臆
郭弘農璞游僊
東海焉可耕衡廬不足家常聞金天女漱液若木華高
掌鬱千尋上有青蓮花拍手呼鸞鴻竦身凌紫霞子晉
相紹介洪崖御我車朱脣粲貝齒永願托姻婭碧藕吐
瑶絲火棗紛如爪玉盎澄天酒龍虎衛靈砂歡樂光景
駛千歲未為遐
孫廷評楚雜述
北風無停吹玄髮日夜素命駕遵虞淵將適萬里路親
朋來張祖妻子挽悲慕大造本無知安能随物鑄精氣
偶然合妄形為吾錮善惡既強名禍福亦虚度東鄰治
彭老服煉金石固西鄰師蒙莊謂等陵苕露達者竟何
言冥心黜兩慕時至亦不辭未來無煩慮寄謝醯雞子
區區甕中度
許徵君詢自叙
方朔明大隠君平探幽蹈去矣無足差吾將從所好春
理霅上耕秋歸剡中釣在物多饒境選隙時一造丹霞
挾回漿白雲装行屩奔險吐葱綪芊眠含呌窱何以明
有獲听然動微笑徇物非余術資身良已要豈不愛微
名空谷將誰耀
謝僕射混游覽
顧此有盡日慨焉生游思訊諜紛委馳解者應自寄清
池屆叢薄沿洄信疲駟層觀景風返喬陵紫雲憩跳波
悦文鱗迴陽暖棲翅黃菊何棻蕤蕭條得其意時序非
良適取足竟有會寤歎言故歡幽芳徒延遲彼境如可
欣合并安所事
殷東陽仲文興矚
羣秀方謝朱忽與玄冥迫蕭條在時寓達者亦有適木
落鮮滯歡楓留藴明色斂汎澄天根回滋收地脈遼空
吐纖翳青崖間微滴興至不盡觴毋乃佳時擲况我英
公子肅徒羅周席密坐人起端遴歡任所擇紓華起物
勝用壯緣酒德竊冀燕然勛敬為閟餘墨
謝僕射瞻秋餞
少皞承時柄赤帝握天權清商應嘉節飛眺俯中原羣
象俱投肅萬寶將告堅齊魯遙拱帶河洛自回環肥遯
感聖心豫游布長筵旌旗代林組笳簫按候宣黃菊華
行李玄酒返朱顔昌期選後夫枉士思故山巢許容為
客虞德一何玄蓬心愧薄劣茲尚詎能言
支道人遁讃佛
羣象倡明茂四炁適清和凌晨將投禮首宿事奢摩閃
若太陽來朗耀周九阿諸天從帝釋旌拂紛婀娜修羅
戢怨刃波旬解障魔馥郁旃檀樹彪炳珊瑚柯醍醐釀
甘露徐挾神颷過千葉青芙蓉一一凌紫波流鈴相間
發寶座鬱嵳峩上有慈悲父金頂秀青螺端嚴八十相
妙好一何多微吐柔細音雍如鳴鳳歌惠澤徹無間哀
響徧婆娑密迹中踊躍大士亦隗俄獨解舍利子回心
乾闥婆靈花散優鉢智果結菴羅法鼓撞震方慧燈導
恒河方廣距由旬成違僅刹那冥心歸真諦毋使歎蹉
跎
陶徵君潛田居
貧來迫我耕既耕貧不離誰云非長策舍此亦奚為今
晨作勞罷曳耒歸何遲鄰父憫我勞要我過其居芋葉
薦魚鯖濁酒且盈巵慨焉思人世百勸百不辭今人不
為古古人當在兹過隙能幾何為樂當及時勞者欲有
歌我歌自吾知
宋文帝北伐
内史斥樓煩嫖姚越祁連將逞域外武寧無務德言中
土厭勝朝左袵垂百年先皇振九伐霈澤灑秦燕大業
未逮終妖氛日横纏版宇罹蕩析黔黎困倒懸玄黃既
在篚壺漿寧不前俯瞰單于臺秋風正蕭然戎車雖閑
飭尚其賴諸賢
謝臨川靈運游山
山水慕孔樂丘園慚易賁殊恩賜初服薄游返真理改
策桐廬峰遺舲富春涘隂㟧攅空翠陽崖吐清泚行鞵
芳露潤餉榼流雲止叢林蔽啁唽徐風發旖旎解籜篁
鳴玉辭苞萼呈綺溜溜竇乳滴活活溪源徙詫歎接來
竒邅回惜去美流光暮搖漾白石何齒齒想見羊裘客
𦕈言曠千紀滯迹好尤人選念良在已蟬緌信遺脱漁
釣從此始
顔特進延年侍宴
赤縣騰真氣丹觀切太微千祗肅羽衛七聖扈鸞旂神
舟二龍躍天黃八駿歸陸馳皆跡射水擊盡佽非行宫
初戾止張樂答澄輝神魚翻鏞賁靈獸舞翟翬金璫景
風觸瓊弁白雲圍趙女擊秦筑吳娃鳴越絲巧夫歌人
偶眩士吐寒曦桃榴煜崖冠荇薜燦波衣烟澄淮楚出
天闊江介微臣歡畏童羖聖洽詠鳬鷖滄溟返西注濛
汜鬱東馳夭喬欣當御鱗翰驕奮飛苕芼誠微賤鼎俎
内慚疑
謝法曹惠連叙别
微寄迫如絲將適千里道仳心憐友于言餞春原草顧
聽雙鴒鳴何以洩予抱解纜羨歸潮回膺怨層島遥遥
西陵浦宛宛澄波流飄飄驚風發湯湯沸陵丘揮鋒割
舲檝吹素染旌斿八荒無岐色七聖迷所由賓儔久告
絶含悰將訴誰仰希退飛鷁俯感觸藩羝冥息臚故歡
端居奏新悲悲新纏難遣歡故杳莫追園林饒竒趣往
往媚居人哲兄昔領袖伊予並沈淪篇裁不孤賞席至
無隻陳華月在清珪武夫映見珍予行浩未已子處將
何如青葱東齋沼有無長新蒲紫籜解修篁文鴛弄鳴
雛從容命觴咏倘以及睽孤
謝光禄莊郊游
泳思遵江廣托矚在嚴坰百堞搖容灧千棹和鏦錚來
鴻欣知止叢菊誇後榮盍簮攅雲岫散綺宿霞汀清霜
披林覽枯卉感籟鳴究勝時扶策沈懷聊屏觥容華非
予擅物序攪我情將治鹿門業歸耦長沮耕毋染臨淵
嘆遂為漁者矜
王徵君微養疾
秋風有竒色能使昔邪黃一葉嘘商曲羣鴻盡南翔白
雲棲空除華月湛匡牀外門羅來雀内戶按啼螿卧疴
與性會華炫非所臧精液随年銷金石依形長湛然守
寸珤委順無何鄉
鮑參軍照戎行
嚴烽舉中夜游騎犯秦涼天子投袂起劍屨在寢皇左
鋒當魚麗右鎩按龍驤曾是東征返離離缺斧斨束胸
見使者距躍諱殘傷轉戰焉支嶺蹀血甌脱場塞馬勁
如颷横驅不可當部曲星散盡獨身擒其王枯骨遺鳶
喙英聲貫人腸生存百年事沒者萬年芳
袁太尉淑從駕
衣冠神游肅弓劍聖情紆蒸新嘉周典祠雍陋漢圖萬
象改冬凛九有悉春敷屏翳躬先掃玄冥戒後誅金椎
隠馳道玉戚護乘輿蛟龍擾鞶革麟鳳翊流蘇朝雲煜
容衛夕宿燦周廬鳴鏞震海立傳蹕應嵩呼父老望張
飲士女欣大酺人文被巖壑天藻冠京都陳詩悉二雅
稽典嗣三謨臣歡奉元首賡歌幸未孤
休上人怨别
落日多媚景楚士中不怡風吹湘山色往往盡成疑彼
美無與晤曠佇生勞思三枯岫中蕙再茁園柳荑博山
寒虬燼屈戍繡蛛絲徙倚翹芳跡沈吟黯膠頥虚有焦
桐尾黃金為誰徽
謝吏部朓省直
禁籞森木天文昌爾璇漢風色飛廉館波文屬玉觀銀
虬隠自鳴金鴟對如翫薜衣繡丹澁蝸書吐玄燦亭亭
鍾山秀罘罳何歴亂務簡化日舒興言染柔翰即事台
可悦奚必休請澣敢用蓬戶觀夕從朱門旦
王著作融游邸
風鐸流清梵天花墜妙譯解脱身自餘清虚勝能擇薄
游名王邸儼如化人宅多寶墄基階明璣噴沼澤蘭橑
芬自棲菼堤綠如積和薰調言鳥輕烟媚垂薜束峽饒
竒聲低舂出遠色即境良非幻冥心庶已寂至哉物外
游超然忘所獲
沈僕射約餞别
九伐當熙代十乘啟元戎以我師中吉占彼後夫凶皇
仁等乾運萬㝢悉帡幪揮眸無拓拔抵掌有山東盤龍
五花劔號烏七札弓蠭旗布飛宿虎落繞長虹崤函既
平踐嶢關復斬通帳飲渴涇渭軍聲搖華嵩高筵班勇
爵中坰建武宫翻嫌賜履狹不數太師功
范僕射雲貽友
蓐食向東疇薄暮始言還遙見車馬跡藹藹散平川雞
犬若有戀鳥鵲尚盤旋還顧問應門錯愕相告言言有
冠盖客眉宇何軒軒入門更左顧徬徨回就轅北風吹
馬嘶落日送旌旃沈吟思久要疇為故所歡自非徐方
牧誰能顧閭閻貴賤常人態君子自金蘭楩杞振休風
高雲薄旻天書此布區區在下亮弗援
江記室淹卧疾
寒暑更代至為我煉朱顔槐庭綠隂逝稻壠黃雲還鳥
雀思改棲雞豚亦不閒據梧辭紛尚采薪負竒艱推遷
候其所睽離思乃殷遙心先枉渚選友向江關橘柚組
衰景雲霞分故山青燈代為耦單巢竟成鰥蠲痾稀靈
劑循視在刀環
梁簡文綱閨懷
歡聞子夜變妾作懊憹憩城上烏畢逋牆頭雀勞利楊
白風捲花桃生雨辭蒂引念磁石難分顔翦刀易密約
懸庚癸秘辭屬丙丁何朝更爾爾一一問卿卿
何水部遜示寮
泬寥澄丁夜黯&KR0034;流泓碧曉月媚獨征清霜凌行色稍
稍曙吐帆微微風飽席林輝驚棲亂波響跳鱗激喟然
川上逝念此山中客晨凉在衾裯晝事餘巾幘飲食不
為人游夢從所適撫已能無愧達生遘隠跡年事離余
往簡書代相迫寄聲夔龍偶終蹈巢由則
吳記室均春怨
悠悠倉庚語唤此簾櫳曙萬象欣遇新賤妾不改故買
愁榆莢錢粘恨随楊絮草信忘憂難花疑合歡誤百種
枕上心千條夢中路眼波寫欲竭眉峰解還聚昨者玉
關書更移金河戍玄冥彼方辭青陽兹已暮但覩朱成
碧未解鬒變素對影欲有陳冥然不相顧
庾開府信校書
森蔚誇東觀淵穆表西清左史讀丘索孔公比老彭金
壺浮泥汁青藜太乙燈六緯受李氏七略倣更生白馬
公孫辯繡虎平原名身依昭回漢職列葱離星陳矢徵
肅慎吳書問洞庭騶牙收邊籍貳負表山經窮探歲加
我執戟聽沈冥
隂常侍鏗送别
秦淮將征棹西興導返艫誰言劍合地即是袂分途比
帶將同縞擬䔩詎如蒲倚醉聊慷慨臨醒復鬱紆遙帆
雨中失清尊月下孤裁書悵南雁托夢怨單烏寶鉸銀
平脱珠韔金僕姑還期一文軌方駕騁天衢
薛内史道衡酬憶
秋風吹大荒秋月滿河梁尺書問馬走一枕徧羊腸羊
腸幾屈曲輪鞅聲相續句裏孟門青意中淇水綠綠水
如絲流青天去不收王猷興欲盡衛玠始生愁愁人自
宛宛日長歲苦短蘼蕪虚早齊不睹松栢晩
楊司空素坐懷
幽居擅丘樾塊爾稱獨晤盤礴翰墨林沈冥詩書趣裊
影文晝寂飛英點林素溪藤飲猿接梁棘歸鳥輸四起
垂天雲疑亡出山路屏刺少所通非心不成故慨此穆
如侣抒言托遙慕
王參軍勃夢游
役神苦煩慸羈形困局促言攬化人祛税駕從所欲瑤
階净於砥寶觀紛若簇清篁展雲幄言鳥流風曲舒霞
縟流草垂露布森木中有青蓮冠脩眸炯清淑授我瓊
函字長跪不敢讀秋颷觸明璫吹我堕几褥琳琅怳猶
聽芊鬱疑在矚惆悵將起端多岐浩難續
楊盈川炯游峽
蜀江自西來日夜流不息束為荆門峽崩騰鎖南國楚
師既以&KR1106;秦疆漸以畫萬古擘石青千秋吐灰黑我行
仗三老揚舲浩無極入耳寡停聲寓目鮮留色日落一
線明悄然中原碧惆悵為雲女虚無不可即
盧典籖照隣詠史
昔有嚴先生少妻仙尉兒泥塗兩魚泳風雨六龍飛黃
紙求故人白雲長見依遂令箕潁客復覩勲華姿帝腹
何便便舉足忽踐之客星歘然去帝座光芒披笑謂鄧
氏子策杖一何卑巖穴澄秋色烟霞蔚天輝怨見千秋
士寂寂西山薇
陳正字子昂感遇
園桃畏霜霰零落不自己吾聞諸古人衰榮亦常爾所
以遇春榮澹乎無可喜内外了不干熹微識其始明月
海上來中天澄如洗至寶嗟已失囂然䛕殤子
沈詹事佺期訪道
玄天洩至秘大地輸真宅言訪赤城居試探黃庭策黃
庭何其妙幽闕守玄魄赤城信矣高靈仙寄神跡鸞軿
夜分至鳳管空中適眉掞芙蓉青顔欺舜華白歸霞散
衣桁流水澄巾幘泠然馭風來倏爾凌雲息勞役悲在
今夷猶歎夙昔因牽絓原網遂鎩沖霄翮愁雲幕遠近
慾火煎日夕隠隠移少年沈沈散精液敬謝廣成師為
我示天則竦轡崑崙顛揚舲弱毛澤滄桑坐經變濛汜
何虞迫火棗幸有餘乞師知不惜
宋學士之問祠海
税駕依海壖肅祠乘嘉月朝日侵夜生春溟際天闊驚
濤吐千崿窮島迫一髮百谷俱讓王九州悉傾穴星河
時翻動天地中出没體薦秩禮殷祼將醪芬發巋然祝
融坐肅矣羣靈謁環珮趣飄颻靈旗去怳忽緬懷拙薄
蹤承明昔三入敢問乘海桴竊希迷津筏弱水未易方
崑崙焉可越矯首貫月槎極目含珠闕倘呼龍伯人為
我灼鼇骨
崔員外顥游俠
東風五陵畔恣意少年游魯酒銀鑿落宛轡金雕鎪狂
童舞拍張妖女彈箜篌酒酣萬事出横披宫錦裘尺八
鐵匕首能令都市愁避讐從車騎結客取涼州北斷匈
奴臂西斬月支頭論功獨第一天子賜旌斿圖貌在麒
麟英風冠九州笑謂故所知功多罪不憂當時殺人者
今日海西侯
孟襄陽浩然留客
散髮池上酌好客偶爾會童子三四人盤飱無兼味蕖
露時自滴松風為誰至冉冉落日盡悠然發真醉陶公
既已往千載淪兹意
王右丞維山居
為惜輞川好攜家事田作青山映如帶綠樹相歴羃燕
乳林花亂蠶肥桑隂薄微雨終南來鯈魚藹然樂餉饁
下鳶羣束書挂牛角樵斧入澗深丁丁送餘斵歸逢耦
耕叟問我來朝約坐愛微風吹尚隠殘日脚得暇便相
過床頭有桑落
岑嘉州參塞讌
邊草五月綠秦馬三春肥鳴鞭飾珂子色奪宫羅衣朝
謁府主出夕從射獵歸珊瑚照夜筵行酒羅金緋趙女
青絲彈胡姬白玉圍酒酣燭忽滅語客任所為横行纏
頭錦零落珍珠琲明月出東方清波溢鸞旂鵶青約素
腕雙雙扶入幃北風旦暮吹黃塵俱倒飛如何咫尺地
步步春光輝為謝盖大夫時清刁斗稀
高常侍適詠途
少小愛漁獵不解慕清朝春風蕩孟諸草綠胡馬驕一
劍揮兩從隻羽貫雙鵰折節讀詩書策名列官僚雖與
貧賤辭未遠案牘勞今朝涉淇上中原莽蕭蕭天晴太
行出峽急黃河搖游鯉跳伏獺飛鳬堕鳴梟怳若舊時
游欲呼故所招奪標胡姬館走馬河陽橋丈夫自有命
時來則金貂安能對玄經終歲長寂寥
李翰林白自明
海色搖地綠崑崙插天青天地不相忌千秋弄精靈偶
然復生余摶作世人形俗眼不能識強呼為歲星昨歌
咸陽市如意擊玉缻醉罵文成侯白眼春冥冥新豐酒
初熟胡姬手如玉十千换一斗醉即壚頭宿中夜黎眉
騧銀璫響相逐上帝奏鈞天名姓登紫籙蛾眉七十二
停筝待新曲攬筆虹霞生鳴毫風雨促天姬粲瑤齒重
瞳亦回矚衣我宫錦袍葡萄發醽醁片言朝不投夕買
范生舟三神未欲返五湖且須游魚龍聽咸池遂為釣
者求愀然發長嘯千金等雲浮虞帝放丹均波應及許
由不然箕山客今作潯陽囚黃鵠脱樊籠低身瞰九州
銜珠報恩德然後訪丹丘
杜員外甫述貶
昔我遊山東高李相先後豪鷹摶青冥所擊無不取斵
句必老蒼驪珠戀吾手西入咸陽城落魄鮮所偶駝錦
青貂裘半為酒家有時來異援出三賦天子售泚筆中
書堂公卿盡回首蟣虱脱洗沐毛羽出抖擻清華文昌
步磊落國士耦欃槍亘北極熒惑趨南斗哥舒小豎子
棄我潼關守萬乘儵蒙塵羣公但奔走鳴呼上帝仁蒼
茫意愈厚馬嵬翦隂孽朔方建陽紐桓桓漢隂公玉璽
主親受制曰相國琯汝往馘羣醜戎車實閑飭驕將違
指授遂令陳濤士義血漂杵臼天威震莫測左右奪申
救甫也一小臣上書戒求舊孤忠報社稷餘分推朋友
幸免左伯誅仍寬馬遷咎優游上州佐零落一野叟雪
壓履下趾風吹衣前肘饑寒自切骨虚名在人口窮途
往念至遲暮新恩負千載與百年茫茫付杯酒
王龍標昌齡獨游
屏出乖物情薄游寓余目春風夫如何時見千里綠蠶
女猶未來桑隂正渥縟上有戴勝鳴間關奏絲竹彼奏
非有適此會如見屬因之念友生歴亂我心曲沈思入
迷徑迴策從疲足歸及午餉餘言跨返耕犢
儲參軍光羲詠耕
農事有常期侵晨向東畬豈不念筋力要為口所驅大
兒把桔槔中兒佐犂鋤小者力不任餉榼繞周涂盡室
事農耕誰還讀我書榮華誠快意變態亦不疎團坐傾
濁醪移蔭就桑榆好雨從東來庶足代勤劬莫以璽角
牛當他駟馬車
韋左司應物寄僧
慮澹無可屏端居生夜清秋風在長松謖謖令松鳴因
之動遙思思我方外朋趺坐深草色流塵瘞函經多露
濕空山欲往未能勝迴心入初地萬象了不應方知見
聞表悠然有合并如何怨碧雲役役傷道情
弇州四部稿卷九
