弇州四部稿卷五
明王世貞撰
詩部
擬古樂府五十九首
西門行
出西門塚纍纍車中幸有酒不飲奚之但復飲沈醉當
自知焉能前騶後殿束縛乃翁為雷大鼓炙鳴笙試問
冢中枯曷不為起聽飛霜激流徵六月清霜零即呼道
傍子為我辨其聲雖無故人鍾子期但操山水中所私
雖無故人鍾子期但操山水中所私相逢俠邪路輪仄
傷馬蹄與君非一體何用不相疑
又
步出城西門但見兩兩垂楊高枝自相樛低枝亦成行
昔者手植之不敢望人長十年不相遘覩此參天勢莫
當東家秃柏偃蹇氣欲盡令我箕踞歎息此樹傍人間
世一何茫茫丈夫宛轉間倏忽生輝光巧命搏參差竒
賢避頡頏扶杖且歸來兄呼醪嫂呼豨大媍洗爵小媍
前致辭俱覩百年樹不覩人生百歲時今日樂相樂何
用戚戚纏思悲
東門行
出東門曷不言歸我欲從九夷不齎八月糧未滿十二
駑駒蹄手操蒯緱劒囊裹一束書但趨咸陽道上鵲啄
烏棲竟何之竟何之東有霍家驃騎西有丞相屈氂黃
金如山風雨立前安用蒯緱束書為黃金如山風雨立
前安用蒯緱束書為咄女從九夷咸陽道上生不支
又
遥睇城東陌冠蓋鬱崢嶸主稱且盡觴客辭不勝情徒
御亦相屬眤眤作私聲古來涕淚地春草不易靑生年
未期百過跡在長征撫悼髀肉消櫛悼鬢髮星白日為
風雷皇乾乍冥冥居人恬臥起道途失精靈弧矢固疇
志垂堂毋乃輕
却東西行
黃鵠從東來飲啄且裵徊不知將何意延頸向我啼渺
渺行役子三載客東沂將托千仞風及我萬里歸聳身
從之去扶搖不支持一舉決雲漢再舉歴天池斂翼下
置我乃在弱水西弱水浩茫茫終古日月迷願邇更成
遥為恩亦何施不願故鄉歸不願黃鵠來但願得美酒
日進百千巵
秋胡行
寒暑易遭天地難為仁寒暑易遭天地難為仁重華作
相焉宥四臣周公雖聖不得親親魯用仲尼曷利壬人
歌以言之天地難為仁(一解)
晝夜相&KR1987;日月難為明晝夜相&KR1987;日月難為明幽谷蔀
屋伏隂卒萌象共滔天水土是馮岳薦何重帝言何輕
歌以言之日月難為明(二解)
七雄鬭驅英佐亦何多七雄鬭驅英佐亦何多等智齊
力卒莫相加老驥皂伏致遠者駑豈必中才逢數則哿
歌以言之英佐亦何多(三解)
脩辭曷量顯者自為工脩辭曷量顯者自為工等彼鴻
鵠唳霄則雄世無太師孰采民風槐里渺邈曷折充宗
歌以言之顯者自為工(四解)
俗累易捐九州不足居俗累易捐九州不足居道逢僊
長自稱安期手執大藥其甘如飴謂女憤嫉秘莫肯貽
歌以言之九州不足居(五解)
孤兒行
孤兒來乞食一何慘悽問汝父兄何之長跪答言父為
酒泉太守匈奴來遮貳師入酒泉血肉付梟與鴟有一
老胡縶我母馬蹄倏忽不見隱隱聞啼兄行賈海南十
載不得歸人云鯨波山立而血人安能遠相期孤兒中
氣咽不復更致辭我有匕首贈女令從材官雪女仇迫
暮無食窮冬乏衣形容皸瘃盡手足自相樛黃泉漸邇
白日易晞父仇雖重焉能奮飛
苦思行
帝母治金天戴勝光陸離弱水中間隔安能奉僊儀感
此靑鳥音電轂下瑶池遣信要上元飄颻雙玉衣再拜
前致誠乞取五嶽之眞形謂女胎性多淫殺毋為慕長
生柏梁亘穹霄宇宙正佳兵北風凄凄白日就冥雖有
蟠桃不栽茂陵
當事君行
丈夫委質事君薄命多苦辛窈窕不勝冶容靡復奉清
塵雞皮者婦三少六宮當一身羊車輕薄誰子軋軋入
宮闉桃李乃擅陽春松柏摧為薪已矣殆哉歸歟草莽
竟何陳
燕歌行
秋霜肅肅摧庭枯晨風何悲夜鳴謼使妾為遘不須臾
怳兮類君忽若無為君中夜起躊躇雕欄簌簌懸眞珠
二十八宿羅天衢欲明未明焉所如君當為龍妾雲俱
衝飇在天忽驅之西流之蟾東飛烏樂往憂來不相虞
盛年冉冉辭人徂裁吟代哭中成吁安能為情自卷舒
其二
白日晼晩夜何其蘭缸煢煢照妾悲帶長髻短中自支
妾人少年工愁思憂來無方不可治丈夫桑弧誰製之
誰令璆然不下帷鴻鵠雙飜復為誰援琴奏絃歌和詞
宮折商促指間離白葛巾裙衫弋綈念君寒暄併一時
南山喬松靑不移雖有中堅色難期願君歸來及時歸
妍歌
今日樂相樂與君恣游遨霞車扶飇御天酒汎星匏安
期羞大棗阿母薦蟠桃王子奏玉笙夫人擊雲璈月姊
將明鏡天孫奉織綃雙成扶入帳飛瓊脱我袍千年為
一宴萬年為一宵
古八變歌
秋風何憭慄惡我羅裳衣晝短不成匹中夜理鳴機晨
風俱南翔熠燿竟何之皚皚枝頭霜隱隱上蛾眉盛年
忽已過游子安用歸
同聲歌
今夕復何夕得奉君子歡明燭在高堂三星燦以爛卺
飲不逮終褵結自成寬綢繆非一狀要約故萬端感君
纏綿意報以中心肝願為黍與臛奉君朝夕餐願為縞
與絺備君衣中單二候願多夕三時願多寒金石有時
泐中懷長不刊鳴雞何咿喔北斗漸闌干欲起復彷徨
人生會面難
妾薄命
西家豔女羅敷柔肌金城土酥皎若淸冰玉壺雙波灩
灩睛矑嬌啼芙蓉露珠吹氣蘭醒蕙蘇頭上倭墮俄俄
暖金雀釵婀娜鬢雲對侵翠蛾湘裙十二纖羅衣䘯無
風自波下隱雙蓮繡鞾柔荑飛梭流黃織成比翼鴛鴦
嬌歌激塵繞梁浮雲如掣不揚妙舞婉盻生光四坐粉
黛摧藏十六狂且見求要眇微言不酬黏竿挾彈遨游
凉颸翛翛葯裯徘徊顧影無儔晝永更長歲脩東隣冶
容少年娶婦曷鼻魋顏怨耦等誹齊憐目成色授神傳
沈吟却行不前命矣夫復何言
短歌行
置酒中堂伐絲比簧湎以益歡志人慨慷慨慷生跡類
此繁響盈盈在耳忽忽淪往灼灼其華朔凋春敷所並
枝葉不作根株勞我以人伊何莫遐天地偶爾逢之者
嗟仰窮二曜高不得掇頫即大壑深不得沒王喬安期
服食難量錮兹委蜕僅三千霜
長歌行
軒皇億萬紀三光恒若斯人生百年内譬若朝露晞前
者吾不作後者亦焉知平生異榮賤塚墓識為誰華榱
及膏畆安得遂相攜托體於子孫痛痾各自支株株同
根蒂葉葉自輕離蒙莊等彭殤終復脩文辭尼軻固隨
化垂言亦庶幾
又(答于鱗)
昭昭陽春色令我好容姿庶草各自驕誰能念先萎秋
氣發鳴蟬噭噭多伏悲逝水但知東逝日但知西人生
堅強志乃欲與時違
其二
蜿蜿雲中龍煜煜雙飛翼扶侍日月車周旋於八極中
有芙蓉冠蛾眉何脩淑盼我若舊歡貽我藥五色顧戀
塵中樂徘徊不能食曠劫不再逢怊悵安所即
其三
白露秋澄澄漙我桂樹林愁思中夜發披衣不逮衿晨
風無停號蟋蟀時再吟舉頭見明月低頭淚涔霪明月
萬里光妾人萬里心願為隨光去萬里不能任北斗釀
酒漿南斗為我斟言欲解我憂憂來一何深
相逢行
相逢美少年俱在洛城東繡轂珊瑚鞭驅馬若游龍華
韝臂蒼鷹馬後好妖童周道不肯分呵叱爭如風各言
父兄業不獨誇身雄小吏二千石大吏至三公男當執
金吾女當備椒房鐵券恕十死金書尚煌煌壁藏亡命
俠睚眦不肯空行旅為弛肩居者起相從不覩少年爭
安知富貴功
皇都篇
皇都麗宮闕柏梁復建章列宿散金鋪馳道絶天閶車
聲屬旦暮馬足浩縱横丞相東閣開冠蓋倏成行不愛
丞相憐但愛侍中郎宇宙銷黃金大海為罏缸風雷白
日變精靈俱走藏昔日平津館今為鬭雞場
長干行
上客酒莫傾請聽長干行長干十二高樓夭矯若飛虹
迴飇却簷楣赤日眩雕□樓中何所有嬌女字傾城五
尺明珊瑚覩者無不驚姊妹不得驕父母不敢高聲流
盼灼朝霞緩齒蘭芳生頭上金雀釵一一銜珠璫腰間
瓊瑶珮行步中宮商鴛鴦生不識繡出便成雙十五嫁
小吏小吏焦仲卿三朝上府牘四夕踐府更府公拮据
不得寧十五休澣期中厨刺刺宰猪羊不見小吏還乃
過邯鄲倡邯鄲倡善為蠱不可方長干女守空房峩峩
鳳凰橋焉見飛且鳴淼淼天河水指影竟無形女身既
已非為婦空得名恒恐容華變薄命委秋霜溫衾不甘
暖涕淚沾衣裳
白頭吟(用本事本調)
南山有匹鳥自呼為鳳凰雖復具五色不能顧其雙(一)
(解)昔者呼鳳皇鳳皇不成雙今者呼鳳皇鳳意不求皇
(二解)昔求一何難今飛一何易今去呼不來昔來推不
去(三解)新人芙蓉花舊人芙蓉枝新人山作眉舊人霜
作眉(四解)妾無百種態是君當心際妾無百種嗤是君
心别時(五解)牀上五絃琴一絃今一心新絃終須斷舊
絃不可尋(六解)
苦寒行
驅馬度陰山積雪何茫茫疾風四隅來馬首浩縱横高
原無儔跡顧影僅為雙孤獸索其羣棲鳥向陽翔寒暑
客路深况乃異戎荒沈懷幽閨婦玉筯啼紅粧旭日未
及旦軋軋澁流黃年命不在已安能顧四方人生今失
職歲暮問他鄉
怨歌行
啼不必遡風而振柯淚不必決溜而傾河中心自樛鬱
五情竟焉他吾顧松與栝衆視等春華冠裳為徽纆文
語強相加隨涉詣扶桑弱檣試鯨波操者竟何言他人
其奈何念欲開耳目周體悉塵沙自非洪喬質焉能凌
紫霞
怨詩行
忠臣不可為良臣不可求李牧却秦師功多竟不侯朝
讒進郭開夕骨委荒丘千金賣社稷舉宗托仇讐蒙恬
破匈奴挾箠河南收長城五千里雉堞如雲浮趙高從
中制片紙下沙丘扶蘇掩袂啼一劒死陽周合若投膠
漆棄若覆水杯捐脰非所難誰為終國憂我欲寄此曲
此曲多悲思今日樂相樂别後莫相疑
獨漉篇
獨漉獨漉水清泥濁知人惟艱聖哲斯恧蓄豹捕鼠捷
不如狸狐裘施燠曷如綌絺煜煜綺羅服喪柰何郁郁
蘭蕙饑後稻禾騏驥千里水用曷神吐綬五色曷能絲
綸豈不懷賢在敵則讐雖有南威外遇莫求國之云亡
憸夫孔壬嗟彼負乘莫非行禽
烏生
烏生八九子營巢高樹顚得食不充腹置之咽嗉間八
九子爭向烏力不能任諸雛毛羽剥落皮骨憔悴尾畢
逋八九子翼以肥各自東西飛光烏夜悲啼血繼之八
九子爭食喧野田誰來念烏饑烏且死願天莫生烏但
生梟與鴟陛下仁聖海宇咸慶烏不返哺莫知故
野田黃雀行
黃雀摩天飛乃遭鷙鳥搏不遇弘農君微物焉見錄(一)
(解)東家張羅網黏竿黏黃雀西家得黃雀置之巾箱中
哺食養毛羽縱之歸大空(二解)何以報弘農四世作三
公何以結信緣約指一雙環(三解)道逢白額虎帖尾復
低頭流矢在足心刺刺如有求不忍為拔矢踴躍登山
㘭矯為風伯鞭㸌為電光流(四解)返顧決一咀皮骨倏
無存命亦不在大報亦不在恩念此野田雀氣結不能
言(五解)
鞠歌行
狡容顏誇子都以適師冕同狂且承五絃嶧陽梧搆㸑
宿火讓焦枯案騶虞搏妖狐擾捷安得同韓盧驥骨立
仰晨餔不遘伯樂竟鹽車鷹揚誰老匹夫徒手迫暮簏
無魚相仲父出囚拘霸齊曷繇管夷吾
君子行
莫以君子交斷絶小人歡小人蓄疑毒君子受其患鮫
蜃豈不雄力能排丘山所遇無完物齒鍔如刀鐶大造
為餘種置之溟海間神龍不羞宅喣沫各相安所以太
丘長廣道以自全惻愴東京客達者悲其賢
上留田
晨興陟彼南岡上留田採薪不得盈筐上留田稍後食
時釜空上留田别室羅酒及漿上留田毳貉為衣葛裳
上留田手足寒燠異方上留田(一解)中夜暴客踰垣上
留田氣迫不得呼援上留田目中誰耶所恩上留田捧
足鳥獸竄奔上留田(二解)冒刃者何衞兄上留田倉卒
親疎見情上留田俯肝掐心怦營上留田枯枝離披更
榮上留田(三解)
度關山
度關山詰曲復崔嵬雖有車畏輪摧十步五坐泣且啼
啼聲一何悲疾風吹塵自我後來回望故鄉茫何覩哉
前覩黃河水水流何瀺灂一夜胡馬過河邊草如削河
邊草如削安能更民居居民尚遠徙行子欲何之鴟梟
為好音豺虎亦規行四方不識人來稱弟與兄溫鐵益
知柔茹荼益知甘平生少自足臨難追故歡度關山那
得不沾衣日夜見去人寥寥歸者稀
前緩聲歌
天傾西北一如地之東南頫仰大造安得兩相兼猛獸
爪牙一何威欲搏雉鶩不能奮飛鯨魚跋浪雷奔焉見
走陸若人王子喬獨身化為鶴不能挈父母而逍遥賓
客滿堂前致辭願君福壽與天齊情知非眞實且為進
金罍
置酒行
置酒高堂上樂聲慘不發手抱三鵾絃檀槽如秋月此
樂名為誰言是胡中出本以寫哀思云何虞賓客聽曲
各稱好竟令沈懷鬱繁響赴流光悠悠逝倉卒末坐而
楚衣一聽三歎息
悲哉行
四坐且罷歡聽我悲哉行悲從中心發輕言涕自零疾
風吹難散春陽不能平矯矯南山松屈為虯龍形干霄
自本性焉用美好稱寧為折蕙蘭安為令不芳但覩連
城碎誰覩改其光與世既殊轍各自伸所長悲哉復悲
哉古今尚茫茫
當墻欲高行
墻欲高雉堞何崔嵬室中之藏永無菑蹻跖過之不能
竦身而奮飛我謂墻欲高彼謂曷不卑丈夫快舉事安
能兩相全當為讐敵忌莫受親戚憐
枯魚過河泣
魴鯉水中居寄聲於枯魚女欲顧儔匹不能保其軀主
飲過三爵短袖出中厨脯腊無不為還得我時否枯魚
泣寄聲魴鯉太不慈我當無女日女當有我時大海天
茫茫喣沫各相怡但覩長千歲焉覩後來菑
白石歌
白石爛饑為黍□鍪臼干戈杵男何耕生遠戍女何織
生當戶腰鎌牧雞豚散走不復顧堯舜邈生不逢湯與
武羲輪倉皇焉得暮人歟鬼耶悲哉伍
補鐃歌四章
樂府唯鐃歌歌吹不易擬亦不能盡擬後有四
唯名存而辭闕余因為補之亦取其近似而已
不能如優孟之抵掌也
釣竿
釣竿靑灕漇釣餌一何芬旨且肥小魚疾走不敢回顧
大魚施施來大魚恒苦飽小魚恒苦饑大魚既失故小
魚施施去乃不知東有屬玉鵁鶄西有鷗與鷺
玄雲
玄雲衡空自西徂東曖曃承日萬族無光風伯為前導
雨師應後馳膏我畛畆惠我蒸黎嗟嗟惠我蒸黎天公
不任怨亦不任受德縣官大酺懽樂無極
務成
崇伯子禹佐舜平水土告成上皇皇錫之大夏化益佐
禹亂天下告成上皇皇屈為夏輔功施既殊等引分安
所存吁吁胡至如務成子光乃遽湛奫霜霰自表堅曷
捐天地仁
黃雀
黃雀兒頭如栗翅如雙桃葉飛鳴一何翾捷黃雀兒三
時常苦饑一時不饑得身肥前有網羅不能奮飛嗟嗟
生饑曷與死飽充君之鼎俎曷若不利君之禾稻
豫章行
豫章富竒植晻冉經大年上摩千仞霄下蔭百頃田飛
羽無窺地棲足莫覩天精靈若附馮風雷自樛纏東都
宏制作制作首明堂萬材悉以周所希在棟梁一經匠
氏顧寧辭剪刈傷毁質應世求兩重竟何當
董逃行
仰見東京鬱盤城郭半摧不完雖有室家無烟熒熒赤
燼幾寒(一解)道途者何啼聲父呼他人不譍血肉雜潦
縱横夢不覩織與耕(二解)旌旄撇沓虎賁下有金紫紛
紛靑天無飇忽塵縣官倉皇曷云(三解)西京高帝所方
萬戶枳棘夷傷峩峩未央建章百一郿塢蓋藏(四解)忼
矯我公司徒獨任捐體掃除煥若一氣昭蘇延敵追讐
大屠(五解)
吁嗟篇
吁嗟得為人生世胡不宜瞽行趨荆棘側足舍周逵誰
謂八紘廣束身漸如絲越舟而向北齊轅而更西盻睞
絶窮途安得展光輝汎汎江湖萍預欲遠相期明月雖
有光不照濁水泥與世既殊適吁嗟竟安歸
蒲生篇
靑靑水中蒲結根何卑弱甘無長年固所望歸履席雖
蹈剪刈傷微質終有托恒恐秋霜至百卉坐俱索榮茂
本不偕云胡先摇落感此中鬱蒸喟焉芳華爍君明倘
垂照埽除安為薄
煌煌京洛行
煌煌京洛肇跡光武服行共儉奄宅中土天關玉門以
界夷夏外戶不閉中夜行旅(一解)爰及二宗肅雝明堂
疇其賓者三老五更邑多藏餦畆棲贏糧聲實華鬯西
京有光(二解)煌煌京洛常侍燬之燬伊成之司徒伯始
常侍虣哉蠧齧天紀司徒棲棲不䘏其緯(三解)煌煌京
洛董逃仇之仇伊毆之將軍何侯唶彼董矣卒顚厥室
嗟彼何矣自貽伊戚(四解)
門有車馬客行
上客停輪筐小媍罷流黃小婦出肅客呼水進酒漿問
客何方來客亦不肯言但覩雙茘枝朱實自殷斕謝客
忽唯昔茘枝生南海欲因求歡耗車馬去不待炎洲翡
翠鳥雙雙互相樂寧知鴻鴈若飛不度湘嶽
善哉行
唯昔帝辛任志淫刑三分失二施然自矜(一解)唯周王
發純心嚮賢諸侯八百虎賁三千(二解)大白帝辛小白
妲己毋言臣分寔示君軌(三解)武庚何聖管蔡何惛疇
無父母疇無季昆(四解)桀為不道湯放南巢周有桓文
以遏其驕(五解)秦政卑臣二世而滅䝟貐海宇為千秋
孽(六解)上嚴昊天下嚴匹夫黃屋左纛曾為而軀(七解)
又
今胡不樂烹鯉&KR0034;鴈篪管嘈雜衆大稱善(一解)天光漸
傾咸謂無歸纖阿受御嗣其揚輝(二解)客有韓娥僂行
曼歌哀激當心涕泗滂沱(三解)斯為相國卒霸秦世晨
朝百僚夕送東市(四解)錯衣朝衣謂調兵食忽見前後
森如霜戟(五解)哀樂矢催當身乃知酒不速瀝日昃之
離(六解)
太山梁甫吟
嵬嵬天門山鬱鬱梁父禪金泥閟玉册榮光曀昭倩賢
聖七十二其名幾稱見何况於謀臣飄淪同春霰闕里
困韋裳千秋麗河漢亦有抱膝人居然恬貧賤
吳趨行
上客且緩驂請聽吳趨行太伯讓周王剪髮竄蠻荆季
子守遺節屈體臣後生要離捐肢體伍員抉目睛豈若
被裘子兼復韜其名言游佩端委文學啓休明賃舂無
凡客門卒亦僊卿震澤含變化大海發精靈焉類十室
邑步趨恒自矜
磐石篇
山石何盤盤水流何濺濺濺濺東流水乃在磐石間長
與本根辭一往竟不還委蛇東到海經過諸神山巨鼇
來戲游日月雙迴旋珊瑚鮫人珠光彩爛糾纏丹鰕鬚
如戟龍炬照神淵曠蕩無終止大壑易淪漣磐石有本
性屹立竟何言
白馬篇
白馬西北馳矯若雲中電胡錦作障泥絡頭珊瑚鈿片
片汗桃花噴嘶赤瓊霰捐身出大漠雄才為君見祁連
春如赭白日蒼黃變所至自無堅騰驍必居先横懸單
于首馳奏未央殿改從中黃服遂壓天閑選苜蓿春正
饒力疲不成咽遺像在凌烟英風颯然變亮無百年物
得施軀不賤
邯鄲才人嫁為厮養卒婦
高若升高木幽若棲幽谷雨落歸川澤浮雲遂不屬飛
萼謝瓊枝卒為泥中辱西施苧羅村紅顏初殊俗朝為
民家女暮顓吳宮宿趙王有才人皎潔明如玉一朝事
勢異養卒來相逐兩世當一身榮衰何其促寄言宮中
侶為恩誰終篤
齊謳行
莫以敖辟譏聽我奏齊謳右顧枕岱宗左負滄海流維
昔師尚父建册表營丘四履征不庭一鉞奠成周烈哉
桓公筴首政舉其讐九合匪兵車衣食東諸侯妖呂蕩
氛波炎燼幾不收哀王倡大義絳灌始協謀九有提一
隅三勲古無儔亂民矜炙輠養客悲蒯緱小惠薄陳常
非和誚梁丘憤誂殺士桃刺促媚姬裘鄙矣牛山宴泣
涕言爽鳩
十五
騁望平原路鬱葱何所有狐兔不足陳麋鹿竄亂走鹿
走何迷離血肉俄繚繞饑鷹食不多飽犬食亦少馬尾
捎歸來鷩於退飛鳥
弇州四部稿卷五
