弇州續稿卷一百六十九
明王世貞撰
文部
畫跋
聽琴軒圖卷
太子賓客胡頥菴先生儼初舉進士乙科授華亭教諭
以憂歸補長垣遂遷桐城令入館閣輔青禁長成均最
後用二疏之例以歸大耋終於家而此圖琴清軒為黃
鶴隱居趙文筆其一記為金華謝南一記為南邨陶九
成一七言長歌為安胡老人王士顯一五言古風為錢
塘范立考其歲月蓋皆華亭所得而公自記則長垣時
語也趙文畫出黃鶴山樵王叔明其氣韻皴法極類之
小有穉筆耳謝出陳文東王出宋克范亦藩窺吳興與
趙畫皆有可觀而皆不顯然望而知其為吳興派也陶
九成獨作小篆其人最負博洽聲所輯說郛輟耕錄書
史會要皆行世會要則楊鐡史宋承旨為序之蓋相距
二十餘年而猶無恙故足稱邑耆宿也卷為豫章王孫
所寶藏一旦舍而贈我胡公其鄉先達不當舍而余不
當受特以千里走使寓高山流水之感於所謂琴清者
不得已而留之行笈為識其後仍手書一紙以報作朱
邸故事云王孫多&KR1463;字宗良其詩秀儁有色味不減渠
家晦
戴文進江山勝覽圖
此少傳喬莊簡公所作長歌也圖為錢塘戴文進所書
江山勝覽頗斐亹有致公歌辭亦瑰偉第有感於舊游
以為唯金陵以東之景當之太原黃子廷綬為其伯父
䞇壽言走數千里而貽我此景在晉中絶不易得而吾
吳在在有之此畫亦廣於吳而鮮於晉獨莊簡於王父
司馬公為石交敬留其遺跡而僣書此歌於後以還黃
子俾留作太原一佳話且令吾書與吾家鄉煙水付之
黃子目中可也
沈公濟畫
前覽王百谷評謂相城臞樵老人畫入神品且云出其
子啓南上嚮者曾一見此老筆不甚快意忽張幼于惠
此卷長可三丈許縱橫點綴濃淡深淺間勁骨老思溢
出第求其所謂神品竟不可得也豈百榖用志不分而
余僅見其杜德機
周砥沈周宜興山景
匋溜生龍嵓小景扺掌子久白石翁銅官秋色則藍於
嬾瓚矣余嘗以八月游陽羡從二九改陸趣張公善權
再訪史氏於丹青之勝鷄肋一二覩此不覺怳然如遇
故友當時白石翁欲以已畫作鴈媒不意併媒失之應
亦不快然此二圖遂成延津之合毋論得失俱佳事也
王孟端竹
王舍人孟端以畫竹名天下而知者尤賞其有絶俗之
標此卷直幹自阿瞻叢篠緣老可遒勁中出姿媚縱橫
外見瀟洒蓋繇方寸間具有瀟湘淇澳一派不覺流出
種種臻妙耳惜題詩者館閣二三君子如王賓客汝玉
輩詞翰雖若楚楚覺寂寥不稱李文正公賓之乃為楊
文襄公應寧賦一長歌於後辭既瓌偉而行草亦自跌
蕩快意非真於畫趣追望羊當繇詩底無全牛耳聊贅
數語
沈啓南畫定齋圖
沈啓南先生作定齋圖不知為誰當時有曹時中憲副
者以文行著别號定齋得非其人否此圖山石樹卉雖
掩暎瀟疎而微颸澹雲不作鬱浡披靡齋中人亦自湛
然圖書得所有會稽王凝塵滿席意蓋真能寫定境者
也吳文定公一歌劇稱啓南畫而不題號似非齋中人
所請者然其書却佳甚皆真跡也
趙子惠藏石田畫虞山三檜
余舊游虞山致道觀摩娑古七星檜久之思以一詩志
其勝而語不敵後得沈啓南先生所圖乃其最竒者僅
三檜而先生後先紀游十餘章皆附於楮尾興到遂成
一古體和之又數年而趙博士子惠復出先生所别圖
三檜見示而命余以舊題題尾先生於丹青中奪真宰
柄或榮或瘁頃刻萬變兹幀所謂愈出愈竒而余詩既
莽莽不能造小致語博蟠虬屈鐡之勝而書復沓拖可
厭所謂一解不如一解其置之勿令人作狗尾誚也子
惠居天台萬山中而又喬木世家長松八桂琪樹建木
璀璨怪偉當有如孫興公所詠者按圖求之故自不乏
何必區區一虞山殢也七檜皆梁時種至宋而腐其四
宋人為補之云昭明太子手植者誤昭明足跡未嘗出
建業百里外也吾前詩語亦漫承舊志爾
沈啓南金焦二山圖跋
昔人有詩云長江如白龍金焦雙角短自詭以為善名
狀蓋兩山之對雄久矣而未有圖之者白石翁乃能於
三尺赫蹏中寫沈深滃鬱之勢一開卷而此身若登鐡
甕城東西指顧真竒觀也然考翁題句實未嘗登焦山
今郭五遊次父剪茅於焦之最勝處而杖履往來金山
若家圃顧舍而寶愛兹圖出入必與偕不忍釋手豈幻
者真真者幻耶余不能辨以問焦光光不荅次之金山問
了元元曰四大本空五藴非有老僧如是山亦如是彼
翁者欲於何處着丹青蘇長公聞之曰誑語阿師難畫
兩山真面目只緣身在兩山中五遊了此義否不了當
以圖與我
周履道沈啓南二畫
周校書履道沈山人啓南畫宜興龍巖小景及銅官秋
色各一幀後多有名賢題詠若桑民懌文徵仲黃應龍
輩皆可寶者今年夏以考績忽忽發金陵談參軍思重
強置余行李中而去歸後小間展之至卷後乃有余一
跋真米元章所謂慚惶殺人者也記數年前曾為思重
書此念欲返之思重既不可留之篋笥亦不可行求大
雅士得盛君原濟因以歸之君挾肘後神術重三吳多
游行荆溪試一披覽與諸溪山印證孰勝其合也為我
釂三大白賞之
跋沈啓南太石山聮句圖
余始從吳興凌玄旻所獲覩李貞伯先生所書大石山
與吳文定張子靜史明古三君子聮句其結法精勁遒
密為生平冠而詩亦險刻有昌黎城南鬭鷄遺調後則
楊君謙和章祝希哲文徵仲徐昌榖徐子仁署尾尤可
愛而獨軼沈石田啓南圖玄旻乃托錢榖叔寶補意錢
固佳手玄旻意若有所不足者而乞余題以解嘲未幾
而家弟敬美偶購得沈圖一閱之則墨氣秀潤如欲滴
菴靄掩暎大有致覺顧長康王子敬山隂下語為不遠
間與玄旻之父大夫及之緩頰欲為延津之合不得也
此圖後聯句則吳文定書似不能當貞伯而沈亦自和
一五言古體余老且倦游矣大石在屋簷下尚阻一躡
屐而啓南畫貞伯書百年内竒物既分散數百里外而
後先寓目焉事固不可曉也敬美善秘之亦有以寶鉤
青蚨之談進者乎母在子當不它之矣
沈啓南梅花圖
燕山雪花大如掌薊門而北一白萬里而恨無梅羅浮
大庾間梅花滿天地參橫夢醒翠禽啁唽别是一境界
而苦無雪獨吳越諸山水間在在不乏沈啓南先生畫
雪不下摩詰巨然梅雖作本色然亦能攀楊旡咎弟蓄
王冕陳憲章此圖一時遂為二種傳神致足賞也今年
冬晴遂不見滕六公而甔缾一枝寥落不快意偶獲寓
目兹卷覺眉宇間朗朗神王九咽為爽不佞老矣無暇
躡不借橫玉篴汎水晶叵羅結孤山銅坑一叚勝緣小
盤礴時尚能謂宗生之不我誣也
沈石田畫
沈啓南先生畫十幀幀系一絶句為楚州為高郵為廣
陵為揚子為句曲為天平山為馬鞍山為垂虹橋為西
湖之岳墳為下天竺寺江以北凡四皆無山而江以南
則山五而水一真清遠竒麗之觀也高齋展玩間自謂
不減少文卧游足以掩關矣十絶余皆有和仍托諸君
子繼之
茶坡卷後
此茶坡圖故中丞劉公家物也蘇長公恒云茶欲白墨
欲黑茶欲新墨欲陳二者正相反今所謂茶坡與劉公
者俱不可見而白石翁之墨猶若新良可嘆也圖後有
王父司馬公一歌因悚然敬題其後
沈石田虎丘圖
沈石田先生此圖為虎丘寫而讀先生手書詩與匏翁
歌似皆以游靈巖雨興敗而次日得虎丘足之者蓋以
靈巖不可雨故也若虎丘則毋論雨它風雪花月之境
無不與人宜者余嘗再游靈巖其一亦遇雨委頓返而
雨中宿虎丘蘭若汲第三泉拾松枝煑茗啜之取所携
酒脯從僧雛作起麯餅供賦詩小酌至夜分後猶聞四
山歌聲隱隱出簷溜樹滴外若靈巖有此當不得二公
敗興語也
題沈石田滌齋圖後
范良父出所藏滌齋圖圖為白石翁沈周筆而吾鄉毛
文簡公記之詩者三人余所知文待詔潘司空也白石
翁與待詔以書畫名天下余無所復贅獨文簡公所造
皆篤實近裏語不作後人孟浪而書法亦精謹如司馬
文正無一筆造次尤可重也今年入春忽自厭鄙四大
外内皆塵壒汙濁覩一滌字令人爽然如以甘露浸心
腑漫識數語
林居圖
此圖乃白石翁沈啓南早歲為北山僧作其倣黃鶴山
樵遂無一筆失度圖成垂二十餘年而始題詩又三十
年而始棄僧而歸文待詔所楊君謙蔡九逵王履吉白
貞夫皆和之又六十餘年而始歸余余又和之後有屬
者與和者定皆非凡士也
沈翊南畫
此畫乃白石翁弟沈翊南為邢麗文作後有朱堯民黃
應龍詩四君皆弘正間知名士也葑於六門最僻野麗
文家徒壁立而一時慕稱之比於通德廉讓為黃君諸
孫者亦可以省矣
文待詔玄墓四景
玄墓為吳中最勝地邇年僧貧寺廢少有游者余嘗一
蠟屐至虎山橋而止深以為恨今得文待詔所寫四景
閱之恍若置身此中矣陸子傅先生以詩畫師事待詔
愧其意故晚節有勝游必偕遇得意輙命丹青以授之
此蓋其最合作者
又千巖萬壑
文待詔之愛陸子傅先生如瞿曇叟於鶖眼子靡不曲
示上乘至此卷則雙林樹下解脫三昧悉傾倒無餘矣
公瑕以千巖競秀萬壑爭流拈出之可謂名語然至儗
以山隂道上行似未倫也余嘗雪後步虎溪覽香罏背
雨後自紫霄南巖叩天柱絶頂時時近之然此老生平
足跡所未到也人胷中故自有丘壑哉
又人日詩畫
余有文待詔手書甲子詩至除夕止此為乙丑當是新
歲第二試筆也待詔有寂寞一杯人日雨句畫作一荷
傘人穿小橋而出殆實境矣壽承題謂惟跋尾三人在
今併壽承皆亡之零落之恨豈惟高蜀州為掩卷三歎
周東村畫張老圖
當賓鶴公存日好古聲價不減勝國倪元鎮顧阿英今
覽周臣所為圖儼然清秘閣金粟山房也然不聞二君
有伯起為之孫又為之賦以著思輸公一籌矣
唐伯虎畫梅谷卷
梅谷者當是吾吳德靖間名士唐六如伯虎為作圖祝
京兆希哲題署而王太學履吉選部禄之各賦一詩殊
足三絶偶以示文休承休承謂尚有京兆一序及待詔
一詩不知何緣脫落因補書舊和楊補之柳稍青詞於
後甫成而信陽王胤昌太史書來以元章補之梅竹為
贈因舉以報之古人折梅寄遠故詩中用驛使語為雅
事第不知仙骨寒香一辭條後所存幾何故不若郵筒
中尺素之堪遠也自今後南北山房各留之以備歲寒
一(闕)生如玉川子所云忽到窗前疑是君猶足代面
唐伯虎畫
余嘗有唐伯虎桃花菴歌八首語膚而意雋似怨似適
真令人情醉而書筆亦自流暢可喜攷跋辭當有圖一
幀而失之别購以補卒不甚稱也今年三月花時見李
士牧藏伯虎一圖深紅淺紅與濃綠相間漁舟茅屋天
趣滿眼宛然桃花菴景物意欲奪之卒不忍而亦不忍
割吾所有歌以予士牧姑為題其後士牧志之吾兩家
異日必為延津之合也
唐伯虎赤壁圖
吾嘗以七月望登赤壁酒酣耳熱歌坡老所作二賦飄
然欲仙者久之然坡後賦所紀及伯虎此圖俱與景不
甚似當相賞有象外意耳伯虎才氣彷彿此老而窮達
絶不埒却有一事相關坡於黃岡作中吕滿庭芳詞結
句有百年強半來日苦無多見者縮舌以為詩䜟無幾
而入鑾坡領巖部出入貴要者十餘年而後謫又八年
而後逝伯虎祈夢九仙得中吕滿庭芳五字至年五十
三驟見坡石刻詞而惡之趨令徹去尋病卒夫詞語不
䜟於作者而䜟於見者何也以其為二君子且黃岡故
事因漫及之
唐伯虎畫賓鶴圖跋
友人張幼于以故唐伯虎先生為其王父寫賓鶴圖乞
余跋伯虎丹青妙天下獨此圖一叟烏巾白帢据坐大
樹傍一朱頂鶴竇荆扉而出於賓鶴意小不倫豈叟為
賓鶴顧為主耶然度叟羽化之日今已踰七十年有如
一旦坐幼于先人壠華表而鳴唳者焉知非叟也耶又
焉知鶴之為叟也賓之為主也伯虎之昔非而今是也
耶余又焉能辨之圖首有文徵仲古隸可寶他圖及文
辭鸛雀伍耳幼于去之可也
摹輞川圖後
右王摩詰輞川圖臨之者郭忠恕再臨者仇英實夫也
其二十絶句書者文待詔徵仲也余嘗謂讀摩詰絶句
更一覽輞川圖覺便如上下華子岡斤竹嶺騁於宫槐
陌汎南北垞欹湖柳浪徙倚木蘭柴茱萸沜即文杏館
而休焉酌金屑之泉與裴廸秀才對語不知我之為摩
詰摩詰之為我與否也然則摹本何必實夫而書亦何
必徵仲哉
題文待詔畫册
文待詔所圖十六幀多東南名山水雖間以險絶竒勝
為功而不離清遠蕭散之致稍一展視覺秀色幽韻直
撲眉睫間此翁真易仙宫中人也幀各有周公瑕陸子
傳一絶句内補公瑕闕者王百谷三君子故竭其心思
腕力而趣後塵以擬三絶則吾未之敢許此圖為朱子
朗作今屬徐建甫氏要余題其後賴余老任作雲霞觀
耳不然幾令三日不成寐
三輔黃圖
按三輔黃圖秦始皇帝二十五年作朝宮於渭南上林
苑中廷可受十萬人車行酒馬行炙其志阿房宫云一
曰阿城始皇帝因惠文王之遺趾而拓之規恢三百餘
里離宫别館輦道相屬阿房前殿東西五百步南北五
十丈上可坐萬人下可建五丈旗不知即朝宫耶抑更
創之耶若所稱萯陽槖泉步壽蘄年之數及取七王宫
材而模寫之者皆在三百里度内矣此圖能寫其曼衍
陡絶之狀其雄麗竒險所不論當是唐人閻右伯李將
軍本而仇實夫所臨者若杜紫微賦雖乖本色不能如
上林子雲長楊而縱横磊落要與南山並岝㠋祝京兆
書法滔滔莽莽清渭同其瀠洄真傳古中一雄觀也己
丑初春恭謁大内還感我明之儉德興亡秦之窮奢因
執筆紀其後
題周官飲中八仙圖
周官所圖飲中八仙歌不唯人物衣冠器飾皆古雅而
醉鄉意態種種可念當由伯時子昂藁本化出若其時
固開元天寶全盛之際宜其如此也自是而後宫掖旃
席之間皆以酒為政而妖色主之霓裳羽衣之曲未終
而漁陽鼙鼓動矣豹孫舉以貽我方右目於𤯝麯蘗是
讐為展覽再過亟還之不然恐復墮糟丘中為此曹子
淹殺也
劉氏藏甲申十同年會圖
甲申十同年會圖余所見凡三本一本於大司徒益都
陳公家一本於太保吳興閔莊懿公家一本於太保華
容劉忠宣公家其序皆太師長沙李文正公手書而公
所賦詩視諸公獨夥又多代人書此圖自弘治癸亥至
萬歷己丑蓋八十有七年矣而衣綦猶若新犀玉參差
青紫輝暎神觀眉宇奕奕有生氣試一指問之其師師
而坐衎衎而食者將李文正揮灑内制之暇乎抑劉忠
宣戴恭簡親承天問之後乎閔莊懿抗(闕)三尺而得遂
志者乎王襄敏平蜀寇而旋凱者乎謝文肅講誦絃歌
之餘晷乎無論其人不可作其時不可遘而其事亦不
可再不佞貞叨第丁未于今四十三年矣同榜二太師
一太保已前逝今在朝者僅四人藉令三相君亡恙沈
嚴若太乙貴神其肯甘末坐以與諸卿佐周旋若李文
正者哉其肯不厭筆札之役為諸卿佐九書其文若詩
者哉嗟嗟宜不佞貞之有感於三不可也此會比洛中
耆英差彷彿而弘治之視熙寧殆過之劉忠宣可伯仲
司馬文正富文忠今為忠宣之後人比部君書此聊寓
執鞭之慕云
弇州續稿卷一百六十九
