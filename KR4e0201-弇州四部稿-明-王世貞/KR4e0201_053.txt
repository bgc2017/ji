弇州四部稿卷五十三
明王世貞撰
詩部
七言絶句五十二首
由鄖江抵均州即事
下江雙櫓鳴啾啾上江櫓聲亦不柔今春三月桃花水
不似常年竹箭流
其二
龍渦瀺灂硿然鳴小灘大灘勢欲争棹入前崕渾不見
還從闕口出歌聲
其三
大石奮攫獅王身小石槎牙不可馴若令水清能見底
更有眠虬愁殺人
其四
落日未盡新蟾催無那層崕黯不開一線金波初欲動
錯疑神女送珠來
天柱峯(以下太和山諸詠)
生平漆室意堪憐見語中峯便躍然盤到最高金頂上
依然無際蔚藍天
顯定峯
顯際神光無處蹤定時賢劫不相逢老夫擬向峯頭住
自取犍槌撞曉鐘
皇崕峯
雨脚霏霏暖不收皇崕風起忽成秌浮雲半捲青天外
一線㐮江抱日流
大小筆峯
七曜天文萬古看長餘綵筆插空寒欲書人鳥宫中事
龍漢年來罷史官
七星峯
天上白榆秋歴歴人間翠嶺晝亭亭自從題壁新詩就
北斗行中見一星
中笏峰
手板三時朝紫宸天符九錫下青旻自能鶴禁辭王位
不向高真道寡人
千丈萬丈二峯
高峰掃地一萬丈低峰突兀千丈餘三山琪樹稍加汝
二華蓮花恐不如
大小蓮花峯
大蓮花峯房欲披小蓮花發蕊離離莫輕游子無僊骨
我解栽花發火池
落帽峰
戴僊掉頭躡白虹有帽却墮罡風中不憂天地為絶倒
何物人間老秃翁
白雲峰
春來元氣日氤氲大巖小巖屯白雲山人自是陶弘景
縱有那應分贈君
大明峯
燭龍雙炬破南荒散作峰頭萬疊光縱有天雞君莫聽
不煩紅日起扶桑
五老峯
前年踏雪匡廬過今年暮春游太和五峯老人如舊識
不似當年白髮多
三公峰
金頂煒煌帝座開三峯那不號三台雨後前山飛瀑過
共言天上白麻來
九卿峯
窈窕崔嵬面面逢九霄青對九芙蓉欲知身染烟霞色
香案前頭第四峯(予前為太僕於九列苐四)
僊人峯
瑶花琪草徧僊山山色長依天地閒莫道五通無一驗
也能雲雨向人間
獅子峯
調刁風過忽雄鳴一竅能瘖萬籟聲雪後莫尋狐兔跡
只今羆虎不留行
紫霄峰
千崕過雨欲黃昏鐘鼓朝真未掩門自是此峯饒紫氣
不關曾著五千言
香罏峯
日氣初濃雨色孤青烟片片起香罏還將一瓣祈天帝
乞取真形五字符
展旗峯
獵獵峯旗空際磨千山草木見還無天策府中玄甲隊
淮南節下黑雲都
玉筍峯
初開噫氣吐青蘋萬木峯頭自起皴却似渭濱春雨後
籜龍無際欲張鱗
丹竈峯
縹緲僊蹤未可非至今猶說彩雲飛祇愁天地終須盡
煉得丹成無處歸
天馬峯
絪緼滅沒不可求矯若長空騰紫騮天上房星應不謬
人間此嶺属房州(此峯獨屬房縣)
雞鳴峯
喔喔天雞三兩聲招搖北指漢南傾九關應是無豺虎
排比雲輜覲玉京
九渡峯
曾介長房謁汝翁壺中天地儘堪容只教三試還難過
九渡深溪九渡峯
伏魔峯
三尺青熒太乙波鑄成魔欲柰吾何山深莫道多魔事
屈指人間事事魔
松蘿峯
清泉古樾坐盤陀覽處無多會處多土木時來俱綺繡
兹峯不改舊松蘿
會僊峯
王母戴勝凌弱波上元夫人持底過雙成拍手為余唱
少壯幾時柰老何
眉稜峯
八字春山淡淡秋微雲如黛雨如油自從名挂朝元籍
縱有眉稜不繋愁
金鎖峯
鐵柱洪都壓怪螭龜山金笮繫支祈何如玄帝峯頭鎖
問着僊人總不知
陽鶴峯
老鶴巢杉硃頂圓欲充僊騎上青天何當羽客偏多肉
拳足寒雲不記年
紫蓋峯
飛符霹靂走逡巡玉節珠幡總不真若說古來蛇虎飯
不知何限謫僊人
大夷峯
大夷峯頭天地寬不似武夷山九盤寄語潯陽江上客
游時莫作小姑看
玉虚巖
葛巾藤屨白蕉衫偶帶中臺獨坐銜原是玉清宫裏客
不教長住玉虚巖
常春巖
道人高卧嵾山崖時挾青童酣紫霞戴勝長鳴三月候
條風不斷四時花
崇福巖
若論太上高真福黃閣如雲不要開麄衣淡飯無他事
一歲看山一百迴
尹喜巖
太上流沙去不還猶餘紫氣在函關不知元始真人位
玉局張卿第幾班
飛昇臺
鵝笙鳳管奏春風玉節金麾滿太空今日廣成成後進
不知何事戀崆峒
望僊臺
漢兵南下未央灾魚服龍潜隧道開世外老翁何所與
君王空築望僊臺
禮斗臺
斗柄横斜河漢微輕風欲襲五銖衣鈞天一派初收響
摘得金盤玉露歸
紫雲亭
日帝流光射後庭紫雲千古尚名亭還應獨飽隂符句
大赤天中一將星
自然庵
九轉神丹九已成如何依舊馬明生由來上界愁官府
散誕人間自在行
青羊澗
流沙西去失青牛却坐青羊向益州我效初平仍一叱
可能分作釣魚裘
鬼谷澗
捭闔書同用不同可甘王誗易僊宫欲知幽谷原名鬼
六國游魂出此中
百花泉
密綠成帷紅作茵僊家日月號長春不須流出千般色
一種桃花也殢人
甘泉
清澄絶勝漢甘泉一酌心魂自爽然應是武皇探未到
不教僊觀表祈年
太乙池
淺碧泓停一鏡開探瓢欲酌更遲徊孤峯倒插青蓮影
疑是真人坐葉來
向侍御宗洛登玄嶽奉贈得二絶句
均陽秋色未成寒天柱峯頭雪欲殘君到浮雲應不蔽
于今日出是長安
其二
一笑君家向子平辭官五嶽問長生何如柱史元僊骨
上到天門便玉京
贈别梁舍人鈙
留君且作片時閒紅藥清酤染客顔莫笑帥厨無可供
案頭長滿太和山
其二
名家舊業已三朝零落猶餘一鳳毛今日梁園誰譲席
不如金馬世堪逃(舍人以貧欲乞作王官故止之)
寄歐楨伯助教
寄語青氊鄭廣文風流儒雅漢庭聞從它明主題三絶
一絶于今總譲君
丙子鄖臺偶題十絶
燕中車馬興闌干也戀青山也戀官今日真成雙舉肘
戟門山色四時看
其二
放了報申無一事雨晴迴照在東除天公乞得閒風日
恨少人間未見書
其三
漢庭求舊未堪論列鎮俱登八坐尊賴得鄖山深更僻
不教衰骨負櫜鞬
其四
莫欺憔悴鬢蒼浪片紙能為百邑霜昨夜尚書來尺一
始知身是夜郎王
其五
兒童剪紙作元霄幾盞熒熒破寂寥點罷燈油千石盡
兩條紅燭𨗳歸朝(于節度點山燈一用油二千石尋入中書)
其六
四月榴花未上枝不須惆悵怨花遲牀頭白酒長教熟
也有誇他爛漫時
其七
眼底粗無攪意人要聞鄉信又愁論交游變故君休怪
老態參差漸到身
其八
周妻何肉不須疑一卷維摩静自持看到法門真不二
從前綺語盡堪悲
其九
一枕騰騰夢帝鄉醒來依舊在鄖陽它時縱許春明入
夢處無多醒處長
其十
鼓吹喧闐棨戟新出誇前隊擁千人無端謾取圖經讀
此地元來是逐臣
雜體四十三首
九言
苦熱
六月苦熱杜門復何道科頭解衣徙坐清隂邊為語諸
君且莫河朔飲我欲一枕上就羲皇眠凛如足踏太行
萬古雪怳若卧對匡廬千尺泉長安道中褦襶者誰子
薰心炙手不畏天公權
五雜爼三首
五雜爼車中纓往復還轍不停不獲已刪六經
其二
五雜爼長信殿往復還君心變不獲已詠紈扇
其三
五雜爼手中絲往復還寄所知不獲已守空幃
三五七言
春汎
蘭為檝桂為槳春波既搖裔春日仍駘蕩歸到横塘市
欲收平林一抹蒼烟上
秋江辭
風江秋風葉愁孤雲閣遠嶼一鴈落汀洲貪看十五焦
山月帆到金陵不肯收
一言至十言
題竹
娟娟斜日曉烟歌嶰谷泣湘川楣雲室雨襟山帶泉虚
心受澤潤素節破霜堅東南奕奕稱美寒暑亭亭自鮮
籜坼龍鱗蜿白晝梢排鳳尾拂青天似風前婥約霓裳
舞羨雪後飄颻鶴氅僊王氏觸目琅玕難比秀謝家榮
庭蘭玉敢争妍安得共此君一邱一壑裏與爾聽秋聲
萬仞青林顛
兩頭纖纖
兩頭纖纖梭鳴機半黑半白盤中碁腷腷膊膊烏隊栖
磊磊落落一男兒
雜言五首
大言
鳥王翼覆須彌谷龍伯緡連巨鰲六九海捐波濯吾足
兜率宫庳不堪宿
小言
海沙濛濛散鯤子標虱懸心中蓬矢檀槐接壌五千里
蠻觸交兵萬人死
難言
愚公移山衛填溟呼日東走岱西行秦皇採藥求上昇
傅節比義取公卿
易言
江流辭峽注清湘金溝堤旁種垂楊邯鄲豔姬挑冶郎
長安金多結貂璫
危語
懸度山腰鐵絙靡惡風吹船入羅鬼前有窫貐後伏虺
孤臣握兵内慙毁
迴文
春游
綠草芳原平青山一帶晴玉鞭驕試馬珠彈惹啼鶯曲
奏低雲度杯深貯月明促歸傳鑰待游冶徧春城
别思
邊塞斷魂愁夜夜枕珊無夢托君思娟娟月曉留粧鏡
冉冉山秋入畫眉絃柱鴈飛鈿瑰澁劒文龍遠匣星離
篇成織錦和珠淚寫恨春風江上枝
靈巖晩步
闕澗遮幽樹低雲薄斷鴻月殘生白小天遠入青空
閨怨
微力展運荷恩休緋金燦赫比王侯肥馬脂車走燕幽
輝光爍目溢道周翬翟孤翔偕不儔依依妾腸痛紛繆
飛花逐風委波流揮淚涕咨怨深秋圍帶寬改倏歲遒
稀星列漢垂簾鈎蝛啼哀蟬傳梧楸衣寒剪澁玉指柔
機鳴罷織乍燈收霏霏華露濕衾幬徽音戀君幸君留
非耶是耶君思愁圍香柔玉煖新禂薇藿焉足充脯羞
饑往念飽誰悠悠歸哉勖君思昔游
春游
碧瀨春粼粼芳洲徧綠蘋摘花驚坐鳥飛絮惹游人
人名
渡江口阻風書事
孔涉在兹辰風江淹旅役楓抱秋郭丹月侵衰楊白大
陸雲蒼蒼金山濤間碧游魚石瀨響倦鳥辭張翼天高
澄清氣湛然明空色山僧來何晏鳴鍾會施食籍談彼
岸趣言偃江門石
書懷
少小負高適中林類偃蹇胡為國書徵王接亮非腆自
厭丘樊遲冀以閭閻顯慕藺相如垂栖吴武陵遠疾雷
被羣植鄭蘭亦摧剪冉冉耕釣年計然嗟已晩
歸懷
二毛遂已侵日暮途胡廣由來歷落士項領何偃仰青
山簡容膝一丘遲歸鞅既謝玄豹姿將求仲長賞
咏落日
冉冉求濛汜蕭蕭映桑梓朱雲黯猶射空江湛轉綺靜
聞幽禽息瞥見高蟾起虚白林外偏垂楊素氛靡
春游
越羅敷紫陌飛燕時相偶好繫木蘭船春江芊眠柳
戍趙歸思寓姓名一章
嗟予謝安枕朅來歷荒徼邊聲横趙朔代馬騰秋草九
塞張武軍三關羽書少疲禽息故林赬魚遵幽沼日歸
荒丘遲寒向戍樓早白楊興悲風石虎横周道千秋胡
敢言生平當自保將陳乞骸章田間以終老
晨發真定懷歸有作用前體
震方望欲鼂爛然明銀海天高湛霜氣大陸澄霞彩方
欣全趙勝更慚魏多壘衰謝混俗宜飛揚雄心改伊昔
蒙國書時維帝元載牧冀缺遠圖家吴起深悔疲馬良
念歸長林放麋在籌邊譲羣乂勤王濟真宰挂冠亦由
余何求復何待
離合
承乏淄青將發有懷故人寓郡望姓字
唱郢同聲人昌辭忽中咽昃影薄下舂日垂虞淵轍(吴)
羣苕忌孤秀亡羊境紛列郎秩今再滿良友將乖别(郡)
金緋雖被躬余懷日飄瞥詩韻成孤賞討論誰為竭(王)
天垂碣石雨人隔燕然雪竟爾驅車行音容自兹絶(元)
漾漾黃河流水聲馳天末秋風吹高原禾黍夕烟滅(美)
十二屬
歸思
梁苑辭兔耕商丘罷猪牧狗馬病未巳龍蛇年可卜世
自饒虎冠吾寧蹈猴沐晝鼠饑獵牀昏雞倦栖木牛羊
下來否相從老空谷
八音
宫怨
金屋疎桐長信秋迷離屈戍片螢流石欄凝露芙蓉冷
紈扇辭颷彩鳳愁絲徵肉奏明月開閒庭徙倚淚潜揩
竹宫祠罷拳姬進桂櫂歌停掌伎來匏瓜煢煢望織女
箕斗無漿酒星苦土鼓長吞棄後聲冰簧自咽愁中語
革故迎新如轉丸故人善愁新善歡木難元是千金買
不作珊瑚一分看
五行十支
即事有感
銀河乙夜凉無聲此時缺月摧長庚江南愁霖水渺瀰
薊北落日金縱横是處乾坤淹漢甲何方戊巳却羌兵
辛壬未見玄圭錫庚癸空勞素書憶長安丙相虚問喘
丁傅門前馬如織君不見栢梁既火復建章土木之使
春相望
州名
散步郊野間即事有感
索處寡合并三益不我遲散步遵廣隰江干饒奇致流
水青宛轉垂楊綠遥裔波風徐自發翛翛微涼至古墓
交長衢深楸起幽意荆棘日夜生能無雍門淚兖客奏
鐘鼓爰居終不豫稲粱苟足謀纓弁非所冀
鳥名
閨怨(六朝體)
羈棲䳄鵠妬鴛鴦卧壁懸鶉損鷫鸘借問碧鷄天外影
還入丹鳳夢中鄉烏頭自白君自客鴈足空素妾空房
妾邊比翼偏相惱君處催歸可自傷輕鶼玉剪初分匹
啼鵑銀筯暗成行十二鸞釵容續股三五鶯閨枉斷腸
頷燕峥嶸依漢日鬢鴉蕭颯欲秋霜愁似三山鵬海闊
精衛丸泥正渺茫
五平體
歲暮有感
江城饒奇寒畸生微懽悰丹青辭柯條昆蟲司其宫幽
崖栖玄霜枯楊號天風沈沈冰房魚煢煢川途鴻年齡
時推移乾坤吾何終衰岐殊千端茫然趨余躬温篘為
酡顔嗟哉須臾紅寧如皈無生羣憂由來空
五仄體
晩步偶述
海國歲倏晩索處意不懌飯罷一鼓腹偶往若有得積
雪釀野態古檜媚石色稍稍究僻逕忽忽任短屐落日
墮鳥背一抹太宇碧未許大阮慟且共賜也息列燭映
散帙嗒爾更閴寂曷不但飲酒短髮日可摘
數名
感懷在青州作
一壑違遂初謬干有司試二袠通閨籍執戟聊需次三
守尚書郎屏營虞吏議四遷剖符竹遂領東方騎五子
散中原幽懷誰予寄六奇内慚寡儋珪焉所覬七發既
未工安能令紙貴八翼衡天門疇為折其翅九辨哀屈
生獨灑咸陽淚十載冠惠文徘徊能無愧百折衝波間
鋒鍔盡排墜千石俄已逾秋風發歸計萬分竟何補寥
落身後事
將軍名
即事
樓船出下瀨車騎屯新平墜鳶伏波道埋雪度遼營祁
連饒戰馬蒲類恣長鯨俯仰宇宙間飛檄正縱横空懷
决勝筴前轍有餘驚
宫殿名
擬古
昭昭陽春色桃李吐華光流年若飛雪曷不日鼓簧美
人絶代姿行步蘭椒芳贈我合歡歌報以萬年觴物候
誠駘蕩為樂殊未央
又
四候無長春七情無長樂零露及朝陽浮彩須臾鑠方
欣朱明晷閶闔風間作戀戀千金軀疇施萬年藥含德
以自滋逍遥於林薄
集句
懷李于鱗戲集李杜各一首
雙珠出海底飛在白雲端海月明可掇不為世人觀長
鯨正崔嵬為我揚波瀾一朝攀龍去獨宿天霜寒掩淚
出故房清晨起長歎酌醴焚神魚問言誰與餐方希煉
金骨並乘雙飛鸞
右集李
長嘯宇宙間揚馬宜同時前輩復誰繼名家信有之博
采世上名得失寸心知李侯有佳句突過黃初詩伊昔
臨淄亭痛飲真吾師佳人絶代歌行酒雙逶迤掌中琥
珀鍾照耀珊瑚枝快意八九年浩蕩從此辭終悲洛陽
獄朱鳳日威蕤千載得鮑叔棄我忽若遺飲酣視八極
歲暮有餘悲
右集杜
舍弟有投贈之作叙致酸楚余不能復續漫集杜
句酬之凡十韻
春色生烽燧關山信月輪帝鄉愁緒外梁獄上書辰社
稷纏妖氣生涯脱要津艱難隨老母寂寞向時人年事
推兄忝門庭畏客頻要聞除䝟貐獨泣向麒麟磨滅餘
篇翰飄零且釣緡百年歌自苦一字買堪貧耕鑿安時
論泥塗任此身今秋天地在懷舊益沾巾
自青州發明卿書有感
有客乘舸自忠州語不驚人死不休念我能書數字至
悲君已是十年流可憐懷抱向人盡一辱泥途遂晩收
跨馬出郊時極目春風回首仲宣樓
嘲俗子
鄉里兒童項領成客至從嗔不出迎安得壯士擲天外
吾與汝曹俱眼明
戲集唐句示子念
長安城中足年少論交豈必皆同調前門長揖後門關
當面輸心背面笑薄俗嗟嗟難重陳萬事翻覆如浮雲
欲向何門靸珠履令人常憶平原君
彭城道中夜得上谷王中丞遺余成製錦裘不知
余尚未御此服也走筆集古詩句為謝
朔風吹塵暗河縣長夜漫漫何時旦鄉里小兒狐白裘
美人贈我錦繡段五陵衣馬自輕肥楚人四時皆麻衣
報君一語君應笑恨不相逄未嫁時
懷肖甫鴻臚將之留都集唐句候之漢中
青山歷歷水悠悠一任斜陽伴客愁更把玉鞭雲外指
計程今日到梁州
其二
紅葉青山水急流思君不見下渝州明年此夕游何處
謝朓青山李白樓
古意集古句
年時二七猶未笄芙蓉如面柳如眉十五嫁為盧家婦
暗開脂粉弄花枝兒家夫婿多輕薄妾心無趣坐傷離
紅綻櫻桃含白雪為君起唱長相思不知貧賤令人老
慎莫冨貴忘我為
聯句
春夜順甫子與見過
上苑春將盡虚堂夜未央(裳)過頻先緩帶歡至促飛觴
(世貞)舊侶仍蘭署新詩自柏梁(中行)羣猜吾敢惜萬事
爾俱忘(裳)近眼難禁醉看人且鬭狂(世貞)哀絃任楚袖
短笛據胡牀(中行)傳菜青浮甲調酥玉縷粧博喧梟扼
雉琴語鳳酧凰(世貞)惨淡梁園月絪緼漢殿香(裳)且饒
宫漏永騎馬破蒼茫(世貞)
弇州四部稿卷五十三
