弇州續稿卷八十一
明王世貞撰
文部
史傳
開平岐陽寧河三王世家
開平王常遇春者濠之定遠人其先世世為農家遇春
長身白晳有膽力猿臂善射元末羣盗起躪江淮間而
盗魁劉聚者得遇春而識之使為什夫長有所攻剽遇
春敢力深入必剋獲而歸以是為聚所愛重而遇春察
其急鹵掠毋遠志屬高帝駐兵和州乃偕其私卒數十
来歸居兩月未有所見自請為先鋒上曰爾饑故来歸
耳且有故主在吾安得奪之遇春頓首泣曰劉聚盗耳
無能為也倘得效犬馬之力于知者雖死猶生上猶弗
許曰能相從渡江乎取太平而後臣我未晩也既渡江
抵采石磯元兵置陣于磯上舟相去者三丈餘矢刃蝟
集莫敢登遇春飛舸至上麾之應聲挺戈躍而上敵皆
披靡帥師乘之大敗其衆遂乘勝取太平始授總管府
先鋒無何進為總管上既已渡江而諸將士家屬輜重
皆在北滁和之守備單而元中丞曼濟哈雅擁舟師數
萬襲據采石界其中間音問絶上率大衆攻之使遇春
多張疑兵以分其應而自帥正兵搗之既合而遇春别
操輕舸以精兵横衝哈雅之舟分為二左右縱擊大破
之悉俘其精銳自是元師扼江之勢衰而南北通矣遂
從取集慶路再從徐達取鎮江復為領軍先鋒徐達攻
常州而降卒叛與張士誠合而圍達命遇春以師援表
裏擊士誠大破之擒其梟將張將軍復為總管遂進統
軍大元帥克常州遷中翼大元帥尋從徐達下寧國分
兵取馬䭾沙遂取池州戰功最進行中書省都督馬步
水軍大元帥從上取婺州復有功進鎮國上將軍同僉
書樞密院事守婺州遂以其兵攻衢州衢州下其院判
張斌以卒萬人降克衢州進僉樞密院事移兵攻杭州
久之張士誠兵来援累戰戰不大利召還京師尋從徐
達守池州大破陳友諒之衆語具達傳陳友諒入寇薄
我于都城之龍灣上設伏大破之遇春功復最上追友
諒于江州遇春留守用法嚴軍民肅斂進行省参知政
事復從上追友諒于安慶遂取江州還督龍灣寨之師
張士誠之大將李伯昇圍我長興援兵遇之敗長興圍
急上乃遣遇春以大軍援之兵至伯昇拔營遁俘斬其
後軍五千餘人城安慶破池州之叛卒羅友賢斬之餘
黨悉平上所任將帥其最著者三人曰平章邵榮右丞
徐達與遇春榮最為宿舊且善戰既貴而驕有所不得
志輙謀伏兵置酒要上飲而劫之事發就縳上猶語諸
將吾欲宥榮死以慰勞臣衆唯唯遇春直前曰人臣而
以反名寧可宥臣誼不與之共生上乃飲榮酒流涕而
僇之以是心益愛重遇春張士誠别將吕珍圍劉福通
于安豐上救之師至而珍已破城殺劉福通矣其兵勢
盛而連營水陸為戰守備甚嚴時汪元帥為前鋒拔其
中壘而據之會左右軍敗汪元帥兵欲出走阻于塹則
殊死鬭卒不可敗而遇春以精騎横突其脅凡三合三
勝大軍乘之遂大勝俘獲士馬無筭進圍安豐元將左
君弼自廬州来救徐達與遇春逆擊大破之遂移薄廬
州且下而陳友諒傾其國兵號五十萬来争南昌圍之
數百重凡三月餘而上趣達遇春廬州之師歸遂從上
往救遇于鄱陽湖之康郎山達首敗其前鋒縱火焚敵
舟二十艘殺獲以千計而敵不退友諒太尉張定邊奮
前犯上舟適膠淺事且迫遇春從傍射定邊中之始稍
稍引退上舟脱而遇春舟復膠力戰以脱明日復大戰
乘風縱火焚其舟數十里湖水盡赤友諒弟友仁友貴
等皆焚死連戰三日友諒之卒死者過半而我兵所亡
失亦略相當既出湖口諸將佐氣稍稍奪欲縱之去遇
春獨不言上悟乃移舟扼上流而别出竒兵絶餉道凡
旬五日而友諒軍食乏其左右金吾將軍皆降友諒迫
以百艘突圍湖口而上蹴之自辰至酉友諒中流矢死
俘其卒五萬人斬及溺者三倍之乃班師飲至策勲以
遇春及廖永忠俞通海為首賜土田金帛過當復從上
討友諒之子理于武昌圍甫合而其丞相張必先自岳
来援遇春以五千騎逆擊破擒之必先友諒驍將也陳
理魄奪出降進遇春中書平章政事尋從徐達取廬州
始别將兵略定臨江之沙坑麻嶺十洞牛皮等寨遂定
贛州下南安南雄韶州諸路師還取安陸襄陽復從徐
達克泰州已克高郵徇淮安徐宿安豐悉下之大發兵
討張士誠命遇春仍副大將軍達而行舟師出太湖擒
其萬戶尹義等直趣湖州之毘山與士誠兵水陸勁鬭
敵大潰遂薄其城飛車戰艦高皆與睥睨埒其丞相士
信掃境内兵来援築壘舊館壓我師之背遇春率竒兵
由大全港入營于東阡却壓其背士信急抽精兵搏戰
遇春鼓將士立破之復破其援兵赤龍船于烏鎮士信
跳舊館之卒降得六萬人湖州亦下遂進圍平江路數
破其城中兵凡八月始克之縛士誠以歸籍其兵得二
十五萬時上猶稱吳王召見戟門所以慰勞備至進銀
青榮禄大夫上柱國錄軍國重事封鄂國公上念遇春
功大欲尊貴之而李善長徐達已為左右相國不能復
置相乃以遇春為平章軍國重事制禄秩與相國等復
議討中原遇春有所獻策語具徐達世家遇春之前議
討張士誠策亦如是大較欲輕兵直搗其心腹肢節當
自瓦解上持重不之用也而心伏其勇至是命遇春為
征北副將軍與大將軍達率步騎二十五萬以北上親
禡旗于龍江諭諸將當百萬之衆摧鋒䧟陣所嚮披靡
無如副將軍遇春第吾不虞其不能戰虞其輕戰耳夫
遇春大將也而好與一小校争能甚非吾所望也遇春
頓首拜詔既行吳王即皇帝位冊立皇太子以遇春領
其少保遇春師與大將軍合略定山東諸郡遂破汴梁
走其帥李景昌進攻河南元兵五萬陣洛水北將合遇
春單騎突其陣敵以二十騎攅槊刺遇春遇春發一矢
殪當先者大呼而入麾下壯士從之遂盡殺其二十騎
敵遂大潰河南下諸郡邑悉平上為幸汴梁至之二日
而遇春馳入謁上勞之曰將軍與大將軍北征不踰歲
而下中原之半功亦大矣勞且倍矣遇春頓首曰亡元
之民服上威德耳臣等祗奉成筭以效驅馳固大幸也
上悦三日辭復往河南遂與大將軍略定河北進逼其
大都元主北走遂取之移兵徇太原元太傅河南王庫
庫特穆爾自保安還師来援其鋒銳甚遇春與達謀曰
我騎兵雖集而步卒未至驟與之戰必多殺傷且未易
决也夜劫之彼必有走而潰耳達曰善夜劫之庫庫果
潰而走太原下改遇春為左副將軍居右副將軍馮宗
異上出寨取大同轉徇河東西渡關下奉元路遂與宗
異合而西逼鳳翔其平章李思齊率所部十餘萬衆奔
臨洮鳳翔下會元丞相伊蘇以兵寇通州至白河而遁
上乃遣遇春以所部馳至故元都部署將士而浙江行
省平章李文忠副之遇春諜元主在開平乃選步卒八
萬騎一萬取道三河經鹿兒嶺抵惠州敗其將江文清
于錦州獲士馬千計次全寧遂與伊蘇遇復敗之進次
大興州遇春使分千騎為八伏徼其歸大興之守兵走
伏發大敗之擒其丞相托和濟遂薄開平元主已前走
追北數百里俘其宗王慶生平章鼎珠等斬之凡得將
士萬人車萬輛馬三千匹牛五萬頭子女貨寶稱是師
還次柳河川暴得疾卒年僅四十上為震動喪車至龍
江親出奠為文哭之叙其功甚詳已而大慟始命有司
制聞大臣訃用宋太宗為韓王趙普舉哀禮擇葬地鍾
山之隂明器芻靈凡九十一切皆官給不以煩其家仍
驛書報大將軍達使歸而會葬特贈翊運推誠宣德靖
遠功臣開府儀同三司上柱國太保中書右丞相追封
開平王謚忠武復推恩王其三代皆賜謚時猶襲元故
明年論功賜金幣一與大將軍等而封子茂鄭國公歲
禄二千石予誥劵配饗高帝廟庭與祠雞籠山功臣廟
皆次大將軍為第二遇春為人沈鷙果毅撫士卒與同
甘苦皆樂為之用出則摧鋒退則殿後未嘗敗北雖不
習書史而用兵决勝與古人合年差長于大將軍二歲
數從征伐奉節制進止赴期不敢爽毫髮大將軍雅亦
推愛之終始無小間惟性稍好殺而淫以此不能比大
將軍而一時稱名將者猶曰徐常徐常云而上亦均重
之晩節每舉以勵諸將帥必曰中山開平二王不偏廢
也鄭國公茂者弱冠而封其婦父復為宋國公馮勝以
是益驕貴不練事上亦知之故不復使將封十七年而
隸宋國公勝比北征納克楚茂念諸徹侯位其下皆得
有偏禆任而已獨不得偏禆任邑邑不樂多不奉宋國
公約束而宋國公兒子畜之數加責誚茂故慢辭以應
宋國公恚而會納克楚請降詣右副將軍藍玉營譲酒
與衣相忤納克楚悔欲出而茂直前搏之納克楚走茂
復斫之傷而部卒頗有驚潰者宋國公得脩恚上書增
飾其狀以為茂激變詔即軍械繫至京而茂亦列上宋
國公貪淫不法事上乃收宋國公大將軍印而削茂爵
安置廣西之某所然猶念遇春功别封次子昇為開國
公茂至流所而龍州守某土夷也慕茂家世以愛女事
之而與他土夷争為所發茂聞之伏毒死或云龍州守
隠之他所實不死上為窮索茂且發大兵繼之而卒不
得茂蹤跡或云定死矣乃小解而昇嗣公之明年加太
子太保建文末以抗靖難師得罪安置雲南之臨安以
憂死子繼祖繼祖子寧寧子復弘治中錄六王後得拜
南京錦衣衞指揮使子紹襲紹卒子經襲經卒子鳳襲
鳳卒子玄振襲嘉靖中繼絶世封懷遠侯號為開國輔
運推誠宣力武臣階特進榮禄大夫勲柱國歲禄千石
卒子文濟嗣文濟卒子胤緒嗣
弇州外史曰高帝以神武定天下其臣皆莫及然至于
中山開平二王則心儀焉開平之甫定大業而不與其
榮宜帝之悲思之也世談開平之勇而誠意之謀皆怪
而陋夫喑烏跳盪百夫雄耳彼豈知有所謂大將者夫
封鄂而謚忠武唐之尉遲氏宋之岳氏併開平而三大
將之材岳氏則吾開平伯仲哉
岐陽王李文忠字思本泗之盱眙人父曰隴西恭獻王
貞母曹國公主上之長姊也貞農家子無他長獨有醇
謹而公主歸之生文忠甫十二而公主薨時淮南北盗
起父貞携之東西走鋒鏑間幾不能活聞上已起兵滁
陽間關往投之至則相抱而哭皇子幼上多蓄童稚之
材勇者子之時文忠尚名保兒使冐國姓而從皇姪文
正列延師誨之讀書史傍習兵法上嘗携所業傳示幕
僚曰平世一卿士也雖然要當于馬上習之俾以舍人
從軍策應池州奮擊破陳友諒之卒驍勇為諸軍冠時
年僅十九無何以舍人率所部取青陽石埭旌德皆下
之敗元樞密院判鄂爾和於萬年街遂敗苗軍于於潛
昌化獲其婦女輜重甚夥文忠念士飽飲且驕夜潛殺
所獲而焚其輜重以激之曰患不力戰耳何患不富貴
乎遂前襲破洪元帥營降其衆千餘尋會鄧愈胡大海
之師取嚴州超為帳前總制親兵左副都指揮使兼領
元帥府事鎮之時嚴新下城壘未固而張士誠来争挾
苗獠之衆水陸數萬人奄至文忠以輕兵從陸逆擊大
破之馘其首標之槎而放之中流水兵見之亦夜遁遂
克諸暨進浙江行中書省左丞苗將蒋英賊殺其帥参
政胡大海以叛文忠急擊破之蒋英走諸暨守將謝再
興亦叛挾張士誠寇我東陽文忠馳救復破之再興走
文忠以反側郡處兩叛間又與強敵接壌而練兵繕甲
屹不可屈始文忠所築逼諸暨而城者曰新城士誠之
司徒李伯昇悉兵號二十萬来圍新城文忠救之令去
城十里而軍新城之將来告謂賊勢盛不敵盍小避其
鋒俟大軍至而後合擊之文忠曰俟大軍至城為彼有
矣將在謀不在衆寡遂誓師而鼓之曰彼衆而囂我寡
而整何彼之虞且聞彼之輜重山積矣是天以富賜若
曹也勉之衆咸奮戰既合文忠横槊引鐡騎數十乘高
馳下直出賊陣斷其中堅賊列騎迎戰文忠手格殺數
人縱横搏擊所向草靡賊駭而亂相蹂躪大軍乘之城
中守兵亦鼓噪而出呼聲動天地無不一當百賊遂大
潰斬首數萬級擒將校七百人委棄鎧仗芻粟彌亘數
十里伯昇僅以身免自是氣索不能軍矣上召文忠歸
宴勞彌日賜名馬金幣甚厚進右丞使統全浙兵攻張
士誠之杭州取桐廬新城富陽進攻餘杭一夕而下之
叛將謝再興之五子降杭帥潘平章原明使其員外方
彛納欵文忠詰之曰兵未交而遽納欵得無姑為緩師
計乎彛謝曰王師所過秋毫亡犯杭之吏民鼓舞而慶
有主何敢緩文忠見其誠引之卧内與飲而授之約束
明日原明如師師遂入文忠營于麗譙下令曰敢有擅
入民居者殊死一卒下借民&KR1690;立磔以徇自是中外皆
安堵如故就加榮禄大夫行省平章政事還李姓上即
位封文忠父貞恩親侯食禄奉朝請上念姊已久死獨
貞在而又醇謹宴見不以時每有征行輙令守宫省文
忠既父子當腹心寄親重無與比尋討平閩之叛寇還
為偏將軍從開平王遇春北討由遵化度鹿兒嶺進薄
上都克之走元君獲其士馬萬計語具開平王世家俄
而開平王卒于軍文忠代將詔移兵陜西與大將軍合
而攻慶陽行次太原慶陽則已平而元東攻大同甚急
文忠曰兵可無西也援大同便軍吏以為疑文忠按劒
叱曰閫外之事吾得專之敢言不援大同者斬遂出雁
門次馬邑敗其邏騎數千擒劉平章進次白陽門擒四
大王前軍已去敵五十里而營文忠遽移之五里前阻
水自固敵果夜率衆来劫我不可動質明文忠望見敵
益大至乃以二營委敵俾死戰久之度其饑疲乃選精
兵為左右翼奮擊大破之乘勝逐北擒其驍將圖魯卜
俘斬及降者萬餘人窮追至孟克桑而還論功賜金幣
當大將軍之半明年進征北左副將軍與大將軍分道
北討文忠以十萬人出野狐嶺進師既擒其平章都沁
諜知元順帝殂太子阿裕爾寶哩達喇即位其衆離文忠
喜兼程而進大破其候騎遂圍應昌明日破之太子走
獲皇孫密迪哩巴拉后妃宫人暨諸王省院達官將吏
等駝馬牛羊無筭并獲宋元玉璽金寶十五玉冊二鎮
圭大圭玉帶玉斧各一選精騎窮追至北慶州不及而
還道興州降其兵民三萬七千人至紅羅山又降其兵
民萬六千餘人捷聞上大悦為御奉天門受羣臣朝賀
大封功臣文忠為開國輔運推誠宣力武臣特進榮禄
大夫右柱國大都督府左都督曹國公同知軍國事食
禄三千石賜誥劵世襲尋領都督府事西蜀平命文忠
因兵威拊循其地還復以左副將軍北討出東路師至
哈喇莽賚元人遁文忠乃留輜重廬朐河人齎二十日
粮兼程進至圖拉河元太師哈喇章曼濟悉衆渡河留
其妻子北嚮而嚴騎以待文忠力戰却之逐北至騁海
敵来益衆文忠乃據險自固而多張疑兵以劫敵敵疑
稍稍引去文忠亦解而歸迷失道乏水渴死者甚衆文
忠患之忽所乘馬跑土泉隨湧出士馬賴以俱濟文忠
軍雖名為全而所失多得不足償而大將軍之出中路
者竟敗績矣尋復與大將軍行邊嘗出朔州擒其太尉
巴延布哈又嘗駐代縣分遣兵出至繖巴喇者俘其平
章陳安禮至順寧陽門者斬其知院戬矩嚕至白登者
俘其國公鄧博囉特穆爾又破大寧&KR0008;州斬其宗王托
多錫哩皆鹵子女人畜歸敵益避遠邊竟無事矣文忠
與大將軍皆折節延諸儒生講說經義彬彬而文忠尤
號有文采上益雅重之始命與李善長通知中書省大
都督府事御史臺事又命大事皆取二公處分中書省
革命文忠特参軍國大計幾如大將軍又兼領國子監
事而文忠勸上少所誅僇微忤旨尋得疾二月增劇上
幸其第撫摩久之揮涕而别文忠卒年四十六贈岐陽
王謚武靖父貞初亦封曹國公别食公禄前文忠卒亦
贈隴西王謚恭獻有二子景隆增枝景隆生而長身偉
姿疎眉目顧盻煒如既少奉文忠教齒諸生間與天台
方孝儒善多習典故善談論每朝會進止雍容甚都上
亦目屬之既襲爵與魏國公輝祖等分鎮中原要害地
所使多稱進掌左軍都督府加太子太傅上崩皇太孫
立景隆益以肺腑見親任而增枝亦婁遷至左都督進
加景隆太子太師時兵部尚書齊泰太常卿黃子澄得
幸上謀削弱諸王至燕而露燕兵起長興侯耿炳文武
定侯郭英等攻之前後皆敗于是齊泰黃子澄皆才景
隆而薦之乃命景隆為征虜大將軍北伐用裴度故事
賜通天犀帶人主為推輪親送之江滸且令得以一切
便宜誅賞時諸宿將多物故鮮存者而存者亦已老又
皆景隆諸父行怏怏不肻為之下而景隆暴得意自尊
大每升帳踞高坐毋敢與抗禮者皆唯唯不能吐片語
而退景隆會兵五十萬于德州乘燕王之攻大寧遂進
薄北平築壘九門為長圍以困之王還師自救景隆逆
戰大敗死者十餘萬明日九門之師復潰死者復數萬
乃退走王復攻大同景隆引兵出紫荆關時寒甚士卒
墮指者什二三乃移書燕王請罷兵辭驕蹇王亦貽書
来報而心恨之甚遂戰于白溝河北凡三日而景隆復
大敗殺溺及被俘者幾三十餘萬景隆乃奔濟南燕王
来追復大敗死者二萬餘濟南遂見圍以參政鐡鉉堅
守不下始人主未知敗問與泰子澄謀以景隆權尚輕
特賜黃鉞金鉦朱弓矢使者渡江而風失之復製以賜
而景隆敗問至矣召還既陛見黃子澄慚憤極執景隆
于朝班慟哭請誅以謝天下人主莫能問也又二載師
屢覆燕兵悉渡江駐龍潭人主懼乃使景隆同尚書茹
瑺都督王佐来謁燕王以割地講和請王笑曰事至此
何地可割吾但欲得奸臣耳于是景隆等蒲伏密輸欵
歸佐谷王守金川門燕王至景隆等開門逆之王即位
以景隆等默相事機改號曰奉天靖難階曰光禄大夫
勲曰左柱國增禄歲一千石其太子太師如故賞埒淇
成二公改脩高廟實錄為監脩總裁諸裁定功賞大興
革景隆猶以班首主議天子雖外示崇重而心恨之益
甚諸功臣咸扼腕謂彼白刅剚我而今以降虜而据我
上其又明年刑部都察院大理寺臣論劾曹國公景隆
包藏禍心蓄養亡命與其弟左都督增枝謀為不軌已
文武大臣太子太傅成國公朱能等吏部尚書蹇義等
復言之已六科都給事中張信等復言之乃下詔盡削
景隆勲階官號絶朝請勒歸私第猶以長公主故不奪
其爵亡何文臣羣臣復言詗事者至其家景隆猶坐受
閽人伏謁如君臣禮大不道復株及左都督增枝因詔
併奪增枝荆州帥符逮之與景隆同繫私第盡沒其莊
田寶貨圖籍臧獲入之官而所繫者皆親屬矣嘗絶其
食旬日不死始稍稍給食至永樂末而景隆竟以凍餒
卒正統中增枝猶在以恩例聽自便又數傳而其玄孫
璿為南京錦衣衞指揮使卒子濓襲卒子性襲嘉靖中
繼六王後封臨淮侯勲號階禄同懷遠侯卒無子叔父
沂嗣卒子庭竹嗣數領營府為漕事卒子言恭嗣好文
學有岐陽王風委寄大約如庭竹
弇州外史曰岐陽王不數為大將將輙有功敦詩說禮
有儒者風斯所以肺腑哉高帝起民間屢更燹饉兄之
子獨大都督文正姊之子獨岐陽王而大都督不善居
勲父子以廢徙而高帝念之不絶其國蓋二百年而南
面猶故也臨淮之紹侯其亦高帝遺意哉
寧河王鄧愈者泗州虹人父曰順興有三子長曰友隆
仲即愈愈生而有大志及長貌魁岸勇力絶人元末羣
盗起江淮間順興從鄉里少年自保遂據臨濠與元兵
拒戰友隆代之復病死愈復代之是時年僅十六衆頗少
愈既出戰則先登陷陣無所不摧破衆乃喜曰使仲君
早將何至以首予敵而會高帝駐師滁陽愈自盱眙率
所部来附授管軍總管遂從渡江而南克采石取太平
元將陳額森合曼濟哈雅之兵凡數萬来見侵上禦之
戰甫合而愈與徐達率竒兵繞出其後大破之獲額森
曼濟哈雅走遂從下建康略定溧水破鎮江愈功最多
擢廣興翼元帥克廣德州長鎗軍謝元帥来攻愈出輕
兵背城戰走之俘其總管武世榮馘甲首千移鎮宣州
别將兵取休寧績溪與胡大海合而攻徽州下之走其
將元之苗軍楊元帥以十萬衆来争愈與大海勵將卒
分道逆戰大破之虜其大校百五十八人楊元帥走婺
源之禆帥汪同来降愈遣驍將王弼孫虎等因之進逼
其城破殺其守將特穆爾布哈獲級三千餘婺源下得
兵三千餘尋遣萬戶朱國寶徇高河壘下之遂由昱嶺
關進攻建德破其長鎗元帥余子貞獲馬百匹追奔至
淳安復大破之獲戰艦三十卒三千遂克建德以為嚴
州進同僉行樞密院事破元將且揚之兵于烏龍嶺進
僉書行樞密院事饒州下愈入守之數與陳友諒角有
功進中書省參政僉院如故兼總各翼軍馬愈乃廣布
上威德撫納降附左丞吳宏等皆自拔歸以兵取浮梁
走其參政侯邦佐轉戰樂平敗蕭總管之衆獲萬戶彭
夀等諸屬邑皆下遂進圖洪都駐師臨川之平塘時吳
宏既已歸上因其兵使取撫州撫州帥鄧克明欲與宏
拒而畏愈強乃遣人詐獻地愈將以緩我愈詗得之即
率勁兵間道夜馳二百里黎明下其三門克明出不意
單騎走之傍邑自度不免乃以分省印及所掠撫州等
四路南豐等十八縣印詣愈降愈遂定撫州上進兵取
洪都降其丞相胡廷瑞平章祝宗同僉康泰等召愈以
步兵来會改江西行省參政鎮之而命祝宗康泰仍故
官以所部從宗泰初不欲降迫胡廷瑞意怏怏不自得
又以愈秩卑不欲為之下而廷瑞既從上還建康從容
為言降故非宗泰意恐有變時右丞徐達方進攻楚乃
發使使以所部從行舟次女兒港遂謀叛掠商舟布為
旗幟夜趣新城門舉礮破之而入愈時居故廉訪司聞
變倉卒以數十騎走數與賊遇且戰且走從騎被殺且
盡愈窘甚連跨三馬馬輙踣幾不免最後得養子馬乘
之乃得脱奪撫州門而出奔還建康以情歸于上上弗
罪也而撫之右丞達兵復洪都走祝宗執康泰于是大
都督文正開府洪都愈次焉明年陳友諒恣國師圍洪
都號五十萬治戰艦高與城等文正約束將士乘城守
而愈得撫州門最為要衝愈晝夜不解甲者三月餘而
上来援大破其兵射友諒殺之圍始解論功與克敵等
尋破平鄧青等二萬人于永豐從開平王遇春蕩臨江
之沙坑麻嶺十洞諸山寨圍贛州下之南安南雄韶州
諸路悉降進行省右丞尋進湖廣行省平章政事平章
位次丞相而愈時年二十八兵興諸大將蚤貴無有如
愈與李文忠者出鎮襄陽襄陽西接巴蜀南控楚北襟
河洛烽火旌壘相望愈披荆棘立軍府營屯練卒威惠
甚著初建御史臺首拜右御史大夫時左大夫湯和討
方谷珍愈領臺事上書言便宜上慰而誨之于是大將
軍經略中原而愈以征戍將軍略定江淮未附州郡進
兵取唐州又取南陽生獲守將蔡國公史克新等遂取
隨州守將左丞王誠隆覆洪山之老馬劉寨斬獲以萬
計均房金商地悉平高帝即位立東宫愈兼太子右諭
德以征虜左副將軍從大將軍出隴右大破王保保于
定西悉覆其衆别將招諭河州土番大酋何索諾木布哈鄂
爾濟等請降其西烏斯藏等亦降皆入貢請受天子封
師旋大論功封開國輔運推誠宣力武臣特進榮禄大
夫右柱國衞國公歲禄三千石予鐡劵子孫世襲又明
年以征南將軍討澧州等處溪洞蠻獠悉平之又四年
吐蕃諸部為梗劫剽烏斯藏貢使輜重愈以征西將軍
率都督同知沐英等往討之愈分兵為三道深入覆其
巢窮追至崑崙山斬首捕虜以萬計鹵馬牛羊十餘萬
捷聞上悦使使召還中道得疾卒上聞訃哭之慟輟朝
三日喪車至三山門親臨奠行營視葬地以故塋隘改
卜于城南西山之原葬事皆官給追封寧河王謚武順
是役也都督英得封西平侯愈為人沈毅詳敏其事上
最恭慎有所委不憚危苦功成不矜敬禮賢士大夫上
心重之前後托寄親舊莫敢望焉有五子而鎮襲改國
申亦數將兵從大將軍卒年二十三無子弟銘為錦衣
衞指揮僉事有子源當後鎮而夭永樂中子梃停襲梃
子炳弘治初復為南京錦衣衞指揮使卒子繼坤襲嘉
靖初繼絶世封定遠侯勛號階禄視懷遠侯卒子祖錫
嗣卒世棟嗣
弇州外史曰愈之初以敢戰深入名亡幾而建方面勲
最多而不甚偉然汗馬者無寧歲矣儋爵上公帶礪六
王而以夭死不獲終饗其奉或謂高帝末功臣鮮自保
者得夭為幸是不然以愈之忠順勤勞雖為畢萬可也
外史曰余游襄陽陽人至今稱衞國公云
弇州續稿卷八十一
