弇州四部稿卷七十七
明王世貞撰
文部
記六首
仲宣樓記
自王粲仲宣依劉表於荆州作登樓賦而江陵有仲宣
樓後襄陽有樓亦曰仲宣而友人襄少史周紹稷至自
修楚乘還斷以屬之襄陽其辭甚辨而其旨以劉表始
至宜城用二蒯蔡瑁計討平諸賊北據漢川以臨中土
幾十五年而其子琮始降曹氏蓋終始不離襄陽而江陵
特其支郡仲宣之依表為幕下參佐以共朝夕不應去
襄陽而登江陵之郡樓也然劉良注兹賦猶以為江陵
而盛弘之荆州記則直以為當陽其所稱陶牧昭丘云
江陵西有陶朱公冢其碑云是越之范蠡又當陽東南七
十里有楚昭王墓登樓則見之按張華志稱范蠡葬南
郡之華容又云濟州平隂東有陶山山有陶朱公冡則
所謂陶牧者未必確而楚昭王避吳去郢北徙鄀為襄
州之樂鄊其所謂昭丘者亦未必不在襄之近境也賦
又云倚曲沮之長洲注引地理志漢水房陵東山沮水
所出今房陵實為襄壤邑而沮水至郢入江故不走江
陵道然酈道元謂沮水南逕麥城西又南逕楚昭王墓
東對麥城而據此賦語為證則仲宣之所登者一而後
人之所擬者三其在襄陽去賦事辭稍遠而於理為近
也夫襄陽之必為仲宣與江陵之必不為仲宣吾固不
暇論其辭之媺稱於後世若士衡兄弟之所讓筆亦無
足以容吾贊獨怪當仲宣時天下半糜躪於戈戟其可
借而托足者獨荆州而幽憂感愴之極自謂其身莊舄
而心鍾儀若有羨於求羣之獸與舉翼之鳥豈以景升
之將阽而荆社之不木歟迨其一說琮而歸操甘為其
用事之時而内豔其所從之神武遂忘先太尉司空之
所以相漢其於辭蓋不以風而以頌矣然則仲宣之所
為懷思故土也非故國與故主也予既以語紹稷而會
襄國王有所拓飾於樓使使來請記今天子累葉神聖
薄海内外為一雖窮髮不毛之地梯航所可及者若在
堂皇之下而無所慮其私王以親賢有國兹土世世共
奉唯謹亦寧若景升之不恤其祀而自玷於宗衮哉予
故不辭而書之石以示夫遊者仰而國俯而家靡所不
衎衎即欲有撰述以鳴熙代之盛而附於登高能賦之
義足矣固不必以仲宣輕重也
世德慶源祠記
蓋德靖間江陵有隠君子二人云是二人者父子也而
貧父曰以信公廓落好施予每侵歲荷一鋤行野見白
骨則裒土而穸之而為之封里有暴死不能棺者問以
信公立為辦自公之為家亡斛粟尋帛之贏然往往與
窶人子共而甚或寒遘裸者不憚解衣衣之矣有趙回
兒者役於光澤王困不任鬻其子以信公憫而還之併
直弗問後王召故鄰里飲其左右竊相目是夫能為隠
德者也王問知為公與其故大異之因起奉觴壽公且
徧贊於其坐客而為脫趙回兒役郡中人翕然歸以信
公仁矣一日扁舟下孱陵大風起舟覆公浮沈波浪中
誦佛自如凡十里而始遇救于于然亡所苦也以信公
既用老壽死有三子而其仲曰東湖公東湖公稍飾儒
術而性鯁介不能骫髀貴勢業以析箸故益困然其自
喜為施予益甚凡東湖公之為家十六供外十四供内
以故居恒不能具美衣甘食之奉而有嘲之者時暴羔
糧即為羔糧詩托於陳藏器以見志時人始異之而東
湖公有子曰太虛公又能自發於儒以推明二隠君子
之行而少數竒上有司輒弗利然能授其子太嶽公業
業成弱冠而入中秘四十餘而拜相光輔二朝至以經
術為今皇帝師天下被範圍財成之化於古今無兩自
太嶽公仕至少師太子太師吏部尚書中極殿大學士
而封太虛公官如之其贈以信公東湖公亦如之天下
歸德於太嶽公而公不自有曰余父太虛公教也即又
歸德於太虛公而公益逡巡不自有曰余惡敢當意者
二隠君子之遺乎於是先後臺使者為世德慶源之坊
以表於江陵而太虚公乃始緣國家令甲奉禄賜之餘
即家置廟因坊名而屬世貞記其事夫天下之所慕說
太嶽公之範圍財成以為今古無兩而推本於二公之
所為德度其所施舍不過簞縷槥禭之微所拯濟僅可
以指數而其名亦不能出於里閈之外若霄壤之不相
際然愚則以為為德者各滿其分而已二公之為德於
所知則所知盡為德於力所及則力所及盡雖太嶽公
亦盡其所知與力所及者耳德大小殊其能滿於分均
而發於不忍之心一也且夫稱慶源者亦知所以為源
之說乎哉夫中國之為大河者派而為九以灌溉扵九
州徧而後委輸於海而諸言水者莫儷也滴瀝滲滛薈
蔚雲霧蓄育鱗介兆彙之所取敷而兆動之所資食飲
者徧而諸言功者莫儷也然而其源自天漢下崐崙始
涓然甕口耳稍寬之而星宿海泓然耳濫觴而已又展
之穿厚地而分分而左葱嶺右扵闐而復合合而注蒲
昌返燉煌透積石擘龍門而復分分而後布九州諸所
益無非水也者然不能舍源而自稱河也其河之得為
大則河自大之也昔者閟宫之詩魯侯之享后稷其盛
至於龍旂承祀而所稱述稷之功曰黍稷重穋稙稺菽
麥不過農事之恒而至於累纖微積忠厚其支流足以
溉魯之山川土田積數百載而不替其源固微抑何深
且長哉以擬二公何異矣余不佞竊謂二公祠既成太
虚公當及秋從子弟而烝余不能效楚人之語以迎送
神則竊取閟宫之末章歌之曰松桷有舄路寢孔碩新
廟奕奕以美祠也又歌其四章曰犧尊將將毛庖胾羹
籩豆大房美祀事也已又歌曰孝孫有慶俾爾熾而昌
俾爾夀而臧美太虚公之不居德也其不忘先人也其
教民厚也故享而胙之福也則又歌生民之末章曰庶
無罪悔以迄於今為公之子姓與祼獻者告也若夫稱
河而大其源者為太嶽公天下能知之毋俟余矣
鄖陽藏書記
鄖陽古一聚落也強名之曰縣而至成化中強進之曰
郡又強以一都御史居之余生有士安之癖不能一日
釋書前年冬自太僕出鎮鄖亦頗有挾冊足讀而間欲
有所雌黃走一郡數邑問他本亡論不得即不能舉其
名而其為諸生自經學數種外間與語子史百家則大
怪駭以為欺我竊以今之仕鄖者雖不若寓公遷客之
多暇而賦訟稍簡自墨艾以上往往足三餘而不獲究
仕優之說其諸生豈無卓異過目成誦者竟白首而猶
面墻今天下號為同文而鄖以僻陋故去嵩洛圖書之
國不千里而隣於鵠形鳥言之民抑何其不幸也余既
已憫之而會有南北使則出贖鍰之羨以屬郡俾北走
燕南走建業又南走吳郡而購所謂七略之遺者得十
三經二十一史衰周以至盛明諸文章計三千餘卷而
典故比詳之書亦與焉印識其首尾而歸之郡俾庋而
鑰之諸宦游兹土者若郡之為薦紳先生博士弟子者
欲有所考誦或就而繙或請而誦畢則仍居其所期以
有益毋損而已考之兹城之流寓獨有唐濮恭王泰恭
王之撰志括地其蓄典籍踰於秘閣及殁而施宅為寺
而遺書之存者無一也豈其流離播遷之際有未易以
自致者乎余幸而當右文之代力稍能得之郡始有此
書以啟異日文獻之百一庶幾彬彬云爾若乃奓大其
事而比於宛委二酉之藏則有所不敢也因劖之石以
告夫嗣余志者
儲慶堂記
此御史中丞洛陽温公之堂堂何以名儲慶也易不云
乎積善之家必有餘慶儲之為言積也非久其胡能積
蓋温公之自稱曰吾先大夫以明經困公車久而始成
進士又久而授行人行人久而一遷戸部郎竟不獲拜
璽書以沒而又久之不穀奉先大夫之教以成進士授
行人皆獲從先大夫後遂任御史滿考贈先大夫如不
穀而始拜璽書之賜其辭略曰若實儲慶以開喆嗣蓋
自是而始有禄耕之餘乃即先大夫之舊廬而稍拓之
不穀再荷上寵靈用中丞節撫趙魏尋撫關中則先大
夫亦遂獲中丞贈而有二子源淳其長者冠鄉書而次
亦廩學宫蓋庶幾徵慶矣凡不穀之所以有今日者孰
非天與人主之賜也然而孰非先大夫之儲也先大夫
位不盈德名不暢實施不靳報善不近聞博取乎學而
寡洩其秘博修其行而寡成乎名即所謂儲慶者先大
夫能儲之而不能自名之人主胡以知之也夫人主之
言天言也天發慶於冥冥不自顯而托人主以顯固然
乃至天不自言而人主亦代之言於十載之前而徵扵
十載之後則固不榖先大夫之所獨也不榖何敢忘且
以于公之門焉而高王公之堂焉而槐彼其所為儲而
獲慶若執左劵矣然猶自為之而自言之孰若夫人主
之代吾先大夫言也不穀故舉而顔之堂庶幾為吾及
子孫者一食焉舉足焉而不敢忘夫人主與天之貺而
先大夫之所為儲吾子以為何若余謝不敏則謂温公
之所名堂者有三善焉其必稱天之慶者仁人之厚也
必稱人主言者純臣之則也必稱先大夫儲者孝子之
思也且温公洛人也不聞夫周之先自姜嫄氏誕后稷
之穡以逮公劉乃積乃倉及古公而後聿來胥宇其累
善也若銖寸而不厭其受報也歴數千百年而不爽人
固知古公之有堂室而不知其先公之為儲者久也雖
然老氏有云保此道者不欲盈夫惟不盈故能蔽不新
成夫蔽者晦光也不新成者不蘄為新功名也蔽不新
成此豈所以為儲之道而日損者日益故曰聖人終日
行而不離輜重蓋何嘗頃刻忘儲哉公之先大夫諱新
公名汝璋吾未能他悉公其按吾吳能持風裁為赤子
去蟊賊功德於吳民甚大是真能繼先大夫儲者故為
本易之所繇名而以老氏之旨終焉
翰林院侍讀學士鴻山華公壽藏記
華於春秋以公族世輔宋為著姓而其後人有晉孝子
諱寶者家無錫於江南為著又千餘年而華氏之族若
指幾二十萬明之姓無著於華者其冠蓋贄問徧天下
然獨學士公最顯貴而又最賢學士公名察字子潛其
父曰封郎中公謹母曰鄒宜人郎中公用計然氏言起
家累千金有二子其季曰學士公郎中公固用纖起而
内慕嚮儒術又才公使博受諸名師經無所裁費公生
而穎秀岐嶷十二工屬文為邑諸生尋補太學生先帝
之元年舉應天鄉試明年會試不第歸而其學益邃遂
再舉進士高等以選入翰林為庶吉士吳中諸庶吉士
陸君粲屠君應埈袁君袠俱卓犖雄竒才公出而與之
角時時相甲乙隆然聲起矣顧自諱不欲以秇文進間
則與陸君談㩁世故引經義忼慨相責厲有古烈士風
而久之以業成當授官史局有所不悅於新貴人出補
戶部主事督淮安稅爬搔其垢殆盡垂滿引病歸逾年
病良已入為兵部武庫主事遷職方員外郎尋為車駕
郎中議裁損郵傳供億歲省以萬計時公文日益高濯
砥其行誼數得交游聲而會上開文華幄延諸儒論難
經義有所廣益得公等十一人而公為翰林脩撰仍郎
中故秩公力辭秩報可久之較錄列聖寶訓實錄成遷
侍讀加正五品服賜金幣時郡國數上禎瑞諸儒臣有
以頌要公奏者公愀然曰春秋紀異耳且上庸我何意
而乃以䛕終乎皇子生奉璽書諭代藩無所私還同考
會試又明年立皇太子諭朝鮮賜一品服往公雍容善
為禮其國人大小固已目屬之而所贐賂珍貨直數萬
却弗顧曰若無以豔槖中裝而陸賈我則益悅服公相
率從公至鴨綠江為祖拜而别會置東宫臣公當遷司
經局洗馬而前是上欲舉故典有所超為内閣臣者相
臣李公以公名上同列多懾公搆飛語給事御史䟽論
諸東宫因波及公而御史垣言尤峻至謂公酗酒宣滛
殘人黷貨上故難言者而内重公持之數日召相臣夏
公顧公語曰李某嘗薦某輔朕者顧不當輔東宫耶且
若杯勺不入口安所從酗又數日竟用難言者故寢公
洗馬以觧公遂乞省覲歸因移疾治第旁為園池植花
竹徜徉其間不復問世事時郎中公尚無恙公所以扶
侍萬端得其娛而郎中公顧不懌謂公柰何家而食我
公弗獲已強起補故官尋主試應天公至是凡再試士
其所取亦兩魁天下諸多顯重用事者而其所著程式
文傳之海内博士弟子至今以為凖尋遷侍讀學士視
南京翰林院篆公念郎中公老幾得南以便養而相嵩
方幸貴其所任子世蕃狠而貪使其客華延壽謂公曰
嚴翁敬報君無強南即少宗伯吾力能為得之延壽者
公族人也公固謝因益欲南而鄉人嘗為郡者曹生修
郎中公郄搆試事中語給事御史復有所指摘聞上詔
予外公所為試事公其得人最盛如嚮稱然略不為辯
第以郎中公老請得原官致仕嘆曰語有之曙戒勿怠
吾今而知所以處矣居無何夜有斧關入者且百人聲
甚厲公既以脫度且窘其二尊人遥呼曰若何欲吾能
足若慎毋驚吾大人投之鑰恣藏所取盗懽呼解去公
從容說郎中公曰大人所積財以遺兒耳而至誨盗幾
遺兒死假令兒恡不與盗甘心焉又遺兒死且兒在何
虞財乎郎中公漸解而久之與鄒宜人相繼以老捐館
公痛毁骨僅立絫然而廬者四載絶葷酒御内如一日
既服除人勸之仕蹙額曰吾不為禄以畢吾親而身何
冀焉於京朝無所通問曰嚮者驃騎里步武耳而懶不
任舉足今僕僕數千里走吾乎何謬誖也則又曰吾所
志大而途日益左吾老矣強而為德於天下毋寧為德
吾邑哉會其兄光禄君老病且死公為提攜其諸孤子
俾有家族苦役以窶倡百金先之田歲獲可粟麥數百
石其貧不能自衣食婚葬者以差受公緡錢無筭華自
是無煢孤郎中公故好斥産腴田至萬畝公稍稍捐其
餘以謝貧民而田之贏自贍五服外為輿梁者病需醫
者殁而無槥者均於公乎取邑故苦伏稅其田入於貴
豪而稅留於鬻者度不給則相率亡逃長賦者以是益
困公從臾邑令搜剔之減虛稅六十餘石得伏田十六
萬畝他亡逃者復長賦者稍稍蘇矣邑故無城會島寇
發邑令困于䰄不時城公率五百金為城費曰城成豈
獨捍邑大夫耶衆始奮為令城寇卒至不下而幸臣文
華來帥江南嘗交公郎署間酒謂公君不知故人能立
貴人者誰耶公佯不解退而笑曰使我欲立貴者不待
汝矣文華竟用汰敗都御史大立御史儒守宗䕫司理
仕濓後先於公稱門人見則曰諸君念我為我治理吳
民幸甚毋數溷野人廬也里有槖千金寶尊直亦數百
金者求公為居閒公不視斥之去公為座主不欲以德
有其門人其家祠五座主春秋奉牢醴不絶曰取人者
居公取於人者居厚不亦可乎公不汎交與而所厚即
没身及其子若孫為經紀如一日非其人日望公不得
一嚬笑所厚更千里訊問饋遺不衰以故天下於公不
盡歸通人之譽而深知者以為賢公為人中形白晳疏
眉秀目舂容粹夷温然大雅君子也少苦羸中歲喪錢
宜人即獨處起居食飲蚤暮為程節不爽至六十稍益
充七十遂大充齒可以礪視聽不少衰而顛華有復黧
者華大宗墓七公次第葺之歲時必躬祭祭必備腯潔
其牷醴而居恒食不過三豆即享客倍之亦不為竒饒
味其儉朴盖天性也公為詩故多應制贈送諸什以宏
麗典則稱而自其歸絶不守故武務汰其色澤而陶洗
之天骨自露蕭澹簡遠冲融悠雋出入彭澤襄陽間世
所傳巗居稿是也有丈夫子三人俱彬彬家其學而少
最穎為叔陽弱冠成進士今官工部主事公之主南畿
試不佞世貞嘗辱公舉前舉者所謂都御史大立為翁
君孺參布政使陳鎏子兼其人文章家流傳公比於古
鉅公長者而公間不自得曰言大非其任也顧謂小子
戇不至阿所好幸生而有以志我不佞嘗讀巗居稿竊
意公蟬蛻宇外不屑屑者及獲私公事行抑何惇篤宛
至精人理也驟而接公語靡不肫肫中事窽徐而叩之
援經術辨今古洸洋不可涯涘更微而察之至几屐間
又靡不稱任使者君子觀公才於政十不能得一二其
政於家於鄉始得其十四五而所存者固不在是也公
不為時儒眈眈爼豆而内外行備動止自矩不為釋而
能慈物空有不為老而得清静之旨貴於嗇精保年庶
幾賢而達者哉公今年七十有三壽藏在邑之蕭塘樹
之梓餘二十年而不佞始記其大都刻之石而虛其銘
以俟長者
昭勇將軍鎮海衛指揮使楊公暨配汪淑人合葬
墓記
王子曰合葬禮也古有之自孔氏始孔氏之葬於防也
封之崇四尺曰不可以不識也封之自孔氏始也葬而
以衣冠合也古有之其記則楊氏始也曷為記詳生也
曷為詳生詳所由合也曷不為銘懼弗徵也楊氏者今
都督公尚英也公既罷都督歸而謁余則慨然歎已踧
然避席曰不穀將有事於先大王父之墓也竊以請於
子日者王父歿屬先君子之稚也先王母之煢然也而
詘於家也盖王父殁四十載而王母始克從是時先君
子能官矣差具窀穸矣又十餘載先君子没而不穀頼
上恩備環列以至節帥大司馬按功籍上之王父母俱
獲進三品有爵號將從大夫祭矣顧其墓隤然卑也松
檟之貌弗改也是不穀之罪也夫是不穀之罪也夫謹
以甲子之冬孟以王父之衣冠藏於壙之左而加封土
顔其石曰是唯昭勇將軍鎮海衛指揮使楊公暨淑人
汪氏之藏公又曰嗟乎傷哉貧也先王父之弗克葬蓋
從火云不穀不獲事王父則猶及王母時時為諸孫言
王父之為千戶也實視一戶篆竟其身一青布袍無二
也出亦無騎僅走一奚僮佩篆囊而身從之然衛吏卒
相戒指此羸官人廉毋輕犯也諸孫中有服繸綵者王
母輒驚泣曰吾侍若祖二十餘年而不見此服也若何
所得之不榖亦未嘗不咨嗟從泣也王子亦曰傷哉貧
也雖然可以觀公之王父矣今吾鄉惡少年一視篆即
以篆為其家不則怒馬鮮餙盛騶從馳騁城郭中矧布
素而步從一奚矧如公之王父為楊公其志之詩云坎
坎伐檀兮寘之河之干兮彼君子兮不素餐兮公之王
父有焉又云惠於宗公神罔時怨神罔時恫楊公有焉
書事五首
書吳大夫事
世貞故為尚書郎時從同舍郎孝豐吳維嶽游後踵以
監司察治山東游懽甚乃見其先大夫苕源公狀曰毋
以不穀交而使先子當過情譽盖世貞受之大夫諸事
行章章中法程者不勝數獨其於御史著御史獨於去
狀著輔相中即無稱方少保然其為人沾沾好譽居位
自力多辟少進踰於前後數公霍尚書世固以為賢者
哉而奈何並從家奴刁氏之黠把守令南東民畝也史
傳所記曷徵焉吳大夫不以二公素貴賢故假益䋲之
力毋失其吳大夫矣二公即不以吳大夫繩之故而寬
之則可胡汲汲假手汪中丞為也為吳大夫筴也者是
為二公筴也者惜哉語有之時無赭澆黃土令吳大夫
今尚治御史不知其柱後惠文翹然而角奮何如也然
計今所以報御史御史止死矣不得稱吳大夫矣吳大
夫當乞骸骨時尚書省中旦夕注獨坐之拜尼之還報
大夫怒曰仕宦不止車生耳吾以獨坐易吾大夫哉趣
上得請徑謁臺辭謝去臺使者暨其僚不知也毋論臺
暨僚其臧獲不知也嗚呼此可與世之選愞刺齪怒馬
炙轂者道哉余友人翁長君言廣地肥朝貴人為豪猾
民佐之錯臺察守相而治所坐豪臺察守相佯瞽毋敢
推所坐即臺察守相豪欣然以竒貨可居也自吳御史
後有郭御史稍稍逆斂習讀漢三尺矣吳按方霍郭按
湛尚書郭御史余恨不識後竟坐為御史殘賊免
書應生事
仲芳既已杖朝堂則從四期門鴟夷褁來血涔涔下也
吏士目懾亡得問誰何諸稍熟仲芳者揜鼻自引匿去
而故下獄尚書當仲芳迷罔不道死尚書坐輕贖矣曹
郎坐亡奉行謫矣獄吏一二緣大臣指謾罵曰嘻而不
治職方氏即為廼公治鬼室仲芳所止獄舍卑甚又久
雨蛙黽分枕席而卧久之應生乃當視獄從血肉中辨
仲芳别築室醫藥勞問相踵始仲芳以杖瘡甚左脚短
三寸卭卭距虛然病大汗小愈已得改室燥遂愈王侍
郎者吉人不欲言其名與大臣有連微聞之恚謂何用
我為且纍之詈元宰若詈敵奈何即不遽令苦地下亦
令苦地上而更相席哉風尚書求其主尚書心知為應
生也難之或謂生且遜謝亡有生喟然曰夫夫也豈其
以余非人者益旦夕候仲芳自如移年期滿當請報生
走尚書所絮語公力争之可得也毋令天下有以詈廷
尉曲法日數反尚書熟計主上自管三尺一旦争不勝
而且謂我速死者謝應生第待之生退欲自具草救亦
竟念其事乃已語余天其殆者私仲芳不爾左脚亡遂
短而大臣畏搖衆詭云吾不敢以身益主上過毋恐然
飛語上矣報論死仲芳且死屬家人藏余血三歲而碧
者即地下必有以報應生
書二館人事
余守北部時見南來人道任兵憲環館人事竒之兵憲
始丞吳時也倭暴至臺檄丞以鄉兵五百徼之兵故市
人子倉卒應募不習戰遇輒鳥散走而丞方獨身從親
信抵射賊賊中勇敢者奮持長刀踰溝來擊丞館人挾
抱丞上馬丞上馬則賊已刃尾之館人乃直前手搏賊
連中數槍手不舍竟死丞以間得逸去余使三輔遇韓
戶部叔陽亦稱其館人云始韓以金華令入覲過淮隂
改陸車轔轔從冰上行也已冰薄車破之韓與館人俱
溺焉館人急持韓衣裾不置會傍有施繩鈎下救者緡
且及館人號曰左被髮而泅為令救令有重賞救者乃
移緡鈎令起宛轉間竟失館人弗及矣余聞而悲其事
問二人姓名俱不得以為恨於乎士居平誦說詩書信
眉目掀鼻昂頰鼓掌稱伏節者何限一旦事起而抱首
鼠竄相接也恩至則許人以死過則倍之非其初許謬
也亦死生之際深矣夫二館人鄙人耳豈有師友講義
之素其死亦豈遂以是為名哉倉卒顛沛之際達其一
念所不容己者而已夫達其所不容己而其究乃竟有
所濟則不為徒死哉
書與于鱗論詩事
己未正月余以臺謁之濟上于鱗烹一豚候我田間出
蠏胥佐醑苦劇談久之盡一瓿苦五十六螯漏且行盡
于鱗睨謂余曰吾起山東農家獨好為文章自恨不得
一當古作者既幸與足下相下上當中原並驅時一掃
萬古是寧獨人間世哉奈何不更評㩁所至而令百歲
後傅耳者執柔翰而雌黃其語也余唯唯于鱗乃言曰
王君足下行棄我濟上去矣焉用自苦齪齪為也其不
以吾二人更標幟者幾希請為世人實之吾於騷賦未
及為耳為當不讓足下足下故盧柟儔也吾擬古樂府
少不合者足下時一離之離者離而合也實不能勝足
下吾五言古不能多足下多乃不勝我歌行其有間乎
吾以句若以篇耳諸近體靡不敵者謂絶句不如我妄
七言律遂過足下一等足下無神境吾無凡境耳余時
心伏者久之已前謝于鱗曰吾於足下即小進固雁行
也豈敢以秦齊之賦而匹盟主吾之為歌行也句權而
字衡之不如子遠矣雖然子有待也吾無待也兹其所
以埒歟子兮雪之月也吾風之行水也更子而千篇乎
無極我之變加吾十年吾不能長有子境矣于鱗曰善
請言文曰子匠心而材古者也其工極矣予之錯於材
也世無通於古者以故無稱子亦無稱我然而世之疑
子也甚於我即百千萬年而其疑子也又甚於我雖然
謂子踰勝我者獨子乎我心耳于鱗大悅曰有是哉吾
二人之窮也而足相樂矣更起迭為壽質明而罷後旬
日書來言快矣兹夕之千古也豈直爽鳩之樂哉又一
日于鱗因酒踞謂余曰夫天地偶而物無孤美者人亦
然孔氏之世乃不有左丘乎余瞪目直視之不答李遽
曰吾失言吾失言嚮者言老𣆀耳其任誕若此
書龔可學事
嘉定龔君汝脩二十餘矣而成進士諸成進士者見無
不沾沾自喜也而龔君獨有憂色王子數目之一日請
間曰微吾子之目之不肖固有請也已出一編示余曰
此所以志也蓋汝脩之父曰可學者為諸生負儁才有
聲而自其曾大王父曰司空公司空公故貴然其為人
温然長者有子曰探源公亦長者至王父南山公益務
為長者其為長者日益甚而家日益旁落南山公計無
所之則舉以畀可學曰庶幾其不斬我司空公之緒毋
以資人吻也可學既自負材又自以當南山公指則日
夜勒束臧獲治生窮叛臧所詣縛之歸曰胡以負乃公
不則有地下耳田竄入它主復窮之歸故畎曰非而所
得有也讐可學者陽為納好可學數稱於人以為才子
弟即可學亦信之而婦劉以過勞得疾殁矣會南山公
亦病蠱卒可學方治冡塋滋樹材木曰奈何夷我司空
之墓宫以與豎子等而狐兔之乃夜有暴客毁丙舍入
羣毆可學死投之火立燼而可學有幹某者邑居聞之
顧汝脩方五歲謀曰是讐也必絶吾種即負汝脩一晝
夜走百二十里而投其外家張氏張氏固好義不侵為
然諾者也為藏汝脩謹事之而可學之友殷都軰聞於
官跡暴客所悉捕殺之蓋二十餘年汝脩之業成而始
復為龔嗟嗟千金之子不死盗賊此言信耶則可學奚
述焉然偉元之孝焉而以盗死王筠之文焉而以盗死
此其意寧以死韙也彼夫突如其來如而焚如死如棄
如者亦遇耳獨念自司空而下三世為長者而乃死可
學以報何也夫以三世為長者而以可學死可學死而
汝脩竟成進士為聞人天固久而定也汝脩必欲得予
言而不朽可學夫予言亦烏足以不朽可學汝脩務自
勉之而已矣
弇州四部稿卷七十七
