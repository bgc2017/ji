弇州續稿卷十一
明王士貞撰
詩部
七言古
長歌送趙良弼太宰歸汝
汝南夫子趙荆州賜金進秩何優優繡衣入領中執法
符璽再帥東諸侯俄聞特拜參衡軸時與山公計除目
雅操都無暮夜金清標總是豐年玉五十鬢邊無一絲
尚書八座表留畿上章解綬苦欲去再屈温綸始放歸
謝客時稱餌芝术别與天公乞私日子將任作月旦評
叔寳故少膏肓疾暎門榆柳遶秫田農耕社酒春綿綿
僊行橋上好策蹇鴻隙陂頭寬放船蒲輪軋軋當公前
欲斷不斷功名緣封侯拜相晩来事何足道哉黃潁川
白龍歎
白龍直上一千尺返照鮮雲照如射九衢萬口同一讙
塍底禾頭黯迴色夜眠可聞聲打荷曉起未見江增波
眼中無晴望汝出不能行雨可奈何嗚呼不能行雨將
奈何
後白龍歎
去年黑龍挟黑風萬室中夜隨波空今年白龍戲白雲
禾頭不救赤日焚彼何暴虣此何愞有水不洗天公眼
汝龍沾沾猶自多江東流殍將奈何嗚呼江東流殍可
奈何
題襄邸萬花深處
片片紅雲擁朱轂宫花萬樹看不足笑殺淮南一叢桂
肯輸梁苑千莖竹當年設醴雪宫西醉来欲作花下迷
内園小兒金裹幘猶記山公白接䍦
王上津季問生好佛以九日禮曇師化靖出沈嘉
則長歌見示求贈言走筆應之
不覩孝廉面唯聞孝廉賢為母兩棄官月俸不請錢中
年厭家貪佛日聽講楞嚴終十帙飯僧或下賓頭盧禮
誦未究波羅蜜九月渡江叩淨居問我請示曇師期汝
心在汝覓不得天宫渺茫那可知毋聽沈郎夢中語嵩
少峯峯碧堪數但令面壁三兩年自有懶融来證汝
答贈雲僊老人兼伸鄙况
君侯行年三萬二千日頬如桃花髮如漆黃童口吐微
妙音素女手授希夷術一歲兩枉灕江魚問我容鬢今
何如毋論平子盤玉報許授淮南鴻寳書荷君未面伸
契闊少小醯雞甕中活自入維摩不二門肯從賢聖求
解脫
戲作
廣陵道人秃其首參同悟真無不有太史低眉袖金贈
問我何為閟若口一言尚堪海大魚再語便作黔之驢
從它注脚從它作(去聲)祇是前賢枉著書
送沈純甫尚寳北上
純甫自捧金鷄赦歸奉嚴親五湖社閉戶初憐此身得
傍人再訝除書下毋論當路急需賢我自鑿坏猶勸駕
繁霜臘作吳門冰勁節與之鬭崚嶒疇當鼔枻如漁父
誰不呼舟並李膺此時絳灌須辟易此際屈賈仍馮陵
承明璽郎初儤直萬里天顔今咫尺臣直轉彰人主仁
君肥却慮吾民瘠光禄艾卿趙宫贊握手生還玉門色
趙子夙昔同襟期艾卿亦忝文字知但令朝著有三益
容我衡門歌四維君不見發弩徤兒縱鼷鼠又不見埋
輪使者寧狐狸丈夫有才莫小用他日舜世肩臯䕫
酒間歌贈益卿先生督薊州諸軍
虎頭不以丹青聞亦不願策詞場勲飛而食肉萬里相
直與禹跡窮風雲單書立偃鯨鯢浪尺箠能穿虎豹羣
掃瘴銅標伏波塞揮炎羽扇渡瀘軍舌端芝草九光色
腹裏龍泉七曜文有酒時誇北海相無錢却愛信陵君
輔吳將軍張子布每推元歎參幕府錢塘徤兒裂肝膽
北平飛將歸肺腑萬戶侯章許誰奪五單于頸唯吾組
縱横巨筆抹燕然罩歴長繩貫元兔天下英雄盡公等
老夫楚服甘齟齬壯心幾遣唾壺缺侠語終為蒲團阻
酒闌聽汝歌都護烏鵲翻呼曙星吐似聞書記禮曹丘
莫令但奏漁陽鼓(時子念在坐君約與之漁陽)
送光禄卿顧行之之留都兼簡袁司空陳銀臺
邵公清標冠人羣仲舉抗志排天雲龍江江水將洗眼
日夜盻爾成三君翹材館人愛推轂吳會鄰鄰轂相續
君不見淮南叢桂反招隠移植鍾山滿郁馥勿憐憔悴
一枝蘭也要微香媚幽谷
送李使君旬宣金華部分賦得東海
繡幄霓旌映婁水父老揖余向東指此公自領符節来
海不揚波三年矣金華僊嶂疊芙渠叱石穿雲興有餘
回首扶桑日出處可能還記魯連居
醉歌行贈别吳明卿記與明卿别二十五年矣舟
行二千里而訪我作十日平原飲于其别也情
見乎辭
君如吕安憶中散二千里外輕一面我如廧女待成季
二十五年如過電無論心腑利斷金各訝頭顱白於霰
愛弟頻傾澹圃尊三兒遞設弇山宴河豚雖老乳尚新
石首非時玉初剸鵝津水釀鴨頭碧虎丘荈壓龍芽賤
為君鼓腹受杯斝為君破戒呼筆研更有牛耳持贈君
灰心不作城濮戰欄邊木藥叢幾團溪角桃花委千片
即令醉死亦不辭人間此人寧再見
贈王行父行父稚欽先生猶子也而師事吳明卿
為文
王郎買舟千里来相詣開卷珠璣光照地不見竹林狂
客阮嗣宗得見阿咸差足慰武昌以東建詞壇吳叟首
歃汝捧盤齊安赤壁一時快郢里白雪千秋寒三閭沈
湘九辨作古人未解今人樂病向維摩乞贈言不二門
中無此藥
有感
轉輪聖王招不起閻羅老子呼即去人言此去無柰何
我道死處為生處苦縣僅開榮辱根竺乾始究去来趣
記取湛然一點圓莫遣枯藤束枯樹
喻杭州邦相寄我長歌適李郡山人在坐倩作西
湖圖報之而係以一詩
明聖湖頭月如璧寫出兩高三竺色詞人水調學温韋
醉守風流勝蘇白夜深探得驪龍珠破我禪榻江門孤
莫言罔象渾無用也解從人倩作圖
歌贈大宗伯袁公抑之七十
尚書自起東山卧三月三臺衮衣過冶城獨湛冰壺色
大桁不受風塵涴煙花二月明堂深是時君王在左个
未懸大夫東郡車且隠常伯南宫坐憶昔金閨並通籍
汝鳴朝陽誰敢和龍顔乍為尺疏迴鼠膽驚從一時破
青衫舉國望風彩絳帳諸生承咳唾不齋偶成大常醉
没齒已分首陽餓相君躭躭日虎視安能使汝終轗軻
天上徵書凡幾下眼前遺直唯一箇豈惟公望重耆碩
予亦婆娑成老大鵬扶鷃息誇各適蠅利蝸名愛偏挫
二十四考今甫始萬八千歲誰獨柰投分竊比松栢堅
有詩肯隨燕雀賀異時真有抑之篇(公字抑之)為箴百歲武
公惰
太宰夢山楊公謂不佞為作桃花嶺歌未有以應
也今年春以書来云客至吳中冊有子二詩然
而非子詩也能竟恝然乎哉適晨起行藥小徑
落紅狼籍忽有斐然之思因遂成一歌寄公不
知其能勝二贋詩否要之落句狂語彼固不肯
道也公以為何如
寂莫探武陵原喧莫游玄都觀武陵漁翁不再入玄都
道士倏凋散誰能衷此喧寂間大隠小隠居其半關西
夫子衛水濱自言避宦非避秦親從青帝借元氣要與
黔黎共此春生憎蔷薇好齰指肯學河陽鬭侈靡開時
高嶺繡成幄落處清波剪為綺露井毋令僵李疑渡江
不用團扇辭無糓何勞神處守有露從寬么鳳棲落落
條風散初燠主人卯睡酣意足上樹猱輕一百迴流霞
鯨吸三千斛君王束帛賁丘園葵藿傾陽奉至尊忍但
無言向蹊路寧容手植滿私門方朔西来踵龜坼揖余
分贈瑤池核欲識它年結子心功成拂衣種即得
甲申冬十二月十三日
長安東風散木稼德星熒熒照江社五年南陽思卧龍
一日中國相司馬父老能追弘治日斯人豈出三原下
即看凡羽羨葳蕤坐使饑烏亦喑啞笑呼諸兒煨榾柮
團欒且說昇平話
其二
未央璽書東南馳天下萬手皆齊眉不將兩字詈文仲
直向千秋歌子皮乃知金陵朘元氣祇為凍水標明醫
聖王威慶與天合焉用區區夢卜為一蛇上天一蛇蟄
即死不愛春雷知
孟春三日志事
古人不逢范希文今人却覩天水君白簡何能避綠盭
一絲力欲迴千鈞自從聖主賜環後海内洗足趨龍門
爭嘘舌津閏月旦旋竊眼色為風雲致君堯舜在早晚
慎莫便使巢由聞
其二
四皓不愛羽翼竒歸欲商山茹紫芝青宫再參亞輔選
太學仍請諸生師鷁首欲北何遲遲十四字已君房規
即披羊裘釣七澤女牛一星誰不知何如且學苦縣叟
小隠柱下窺希夷
渡知津橋眺小罨畫溪盡處入弇山堂之左門
問津只問弇山路橋上雙弇忽爭露桃花欲盡不盡源
煙雨如迷未迷渡維梢小艇亦可憐一棹便抵中峰前
若教飽喫含桃去蠟屐登山也自便
循罄折溝而北轉抵萃勝橋東為璚瑤塢有紅白
桃之屬
此溝灣環復清泚水木芙蓉相映美夕陽欲下不肯下
為戀璚瑤塢巾綺紅者為瓊白者瑤白梅紅梅樹樹嬌
白消仍發九光李紅悴還開千葉桃老夫久知空即色
何必紛紛辨紅白即令枯瘦一枝横隔水看山醉亦得
縹緲樓背沿澗與後山對度青虹橋登平臺
老夫獨眺縹緲樓以西月臺月如霰虞山細吐一抹青
婁水横拖千尺練興闌欲就北忩眠無那羣竒故相薦
大峯小峯玉齒齒桃花杏花霞片片已看虥猫出奮迅
忽有&KR2324;蝀垂蜿蜒洞庭西頂淹水宿天台石梁苦頭旋
枋榆亦自足逍遥何妨一日登一徧
平臺小曲水流杯處西頫飛練峡
雲根嶂前散乳玉渺渺流杯尾相逐瀑布飛湍僅尋丈
蓮花宛轉寧九曲山隂蘭亭千古稀匡廬開先天下竒
會得逍遙此中意不須頻與向禽期
為林子騰茂才題桃花圖夀
閩中喬木俱成林林家主人饒隠心時篘竹葉千斛酒
来坐桃花萬樹隂淡日輕煙釀芳暝翠羽黃鸝喚粧醒
開處疑蒸紫帽霞澆時欲涸旃檀井祝君度索三千春
有子仍為金母珍漢帝方徵上林植可容長作武陵人
蔡文學去疾甫裒然小試首矣兩歲冬袖所作贄
余痛飲旬日而别意欲得余一言耳沃之酒歌
以送之
吾憐蔡榮名不榮齪齪塵世名縱然茂才冠東越自有
微尚依西京吾憐蔡去疾不去陶陶酒人疾小飲猶傾
三百杯大醉須眠一千日兩年兩叩先生門沾沾所見
惬所聞袖擕天台石吐作弇山雲先生捨身作道民南
山黯没干將文甕頭頗足中山酒祇是無名可借君
賦得匡廬觀瀑夀華存叔鴻臚
牛女之間漏銀河欲洗廬嶽諸青螺下飛瀑布九千尺
三峡轟雷聽最多華君自謝螭頭直手製青鞋踏秋色
開先寺前夢初破恍若鈞天奏無射匡廬先生道偶逢
貽君沆瀣酒一鍾吟罷毫端雙白鳳歸時杖底一斑龍
只今高卧梁溪上七十風神愈蕭爽入觀能令水月澄
動操如聞山谷響作書好報匡先生東海近有王方平
不須誇盡開先瀑行見蓬莱漸淺清
醉茶軒歌為詹翰林東圖作
糟丘欲頽酒池涸嵇家小兒厭狂藥自言欲絶歡伯交
亦不願受華胥樂陸郎手著茶七經却薦此物甘沈冥
先焙顧渚之紫筍次及揚子之中泠徐聞蟹眼吐清響
陡覺雀舌流芳馨定州紅甆玉堪妬釀作蒙山頂頭露
已令學士誇党家復遣嬌娃字紈素一杯一杯殊未已
狂来忽鞭玄鶴起七碗初移糟粕觴五絃更淨琵琶耳
吾宗舊事君記無此醉轉覺知音孤朝賢處處罵水厄
傖父時時呼酪奴酒耶茶耶俱我友醉更名茶醒名酒
一身原是太和鄉莫放真空落凡有
夀喻處州父太翁八十
此翁愛我能詩歌我愛此翁心不他兒騎五馬不自貴
日饗二簋猶云多太守放衙日卓午却著斑斕學莱舞
石羊山頭薦修脯琵琶洲上奏簫鼔人生八十古更稀
有子福德增崔嵬生来鶴骨元偏瘦勝後冰肌轉自肥
余郎非親應即故夀翁珊瑚未肯顧賤子為裁玉笥雲
丈人且進金盤露
題秦侍御像
豸其角鶖其目長安貴游不勝觸隳厥弢袠老空谷趾
其麟儀其鴻歸與閭黨偕春風如林長眠縱大空貌人
貌君十得四我得君全君可契大都知希乃為貴
秀州李茂才元白訪余婁江道中出近詩一卷甚
佳留飲劇談時及屠長卿徐茂吳遂成短歌贈之
少年好文仍好詩清揚藉甚瑤林姿楓江葉落過余舫
一寫十斛明珠璣書生有才莫教大神僊祇藉刀圭做
君不見屠郎徐郎一人半造物小兒苦摧挫
郡伯嘉興沈侯自署曰五湖釣叟吳人孫枝寫圖
周天球篆首而世貞歌之
蟠溪老翁八十餘此翁釣侯非釣魚若言軒冕異丘壑
虞聖亦曾雷澤漁胸中但貯小雲夢焉用形跡分區區
沈君家住蓴鱸鄉綠簔衣底天茫茫一朝鵬化擊寥廓
九萬里翼雲飛揚雖然得意挂朝籍忽忽舊游中不懌
晨從大國問烹鮮夕向窮閻憂竭澤孫枝為寫湖頭色
展著煙波流几席賀監秃酒徒病昏無所知始乞黃冠
去鑑湖能幾時桓家小孺子躁心在塵網何必解郡符
始稱五湖長而我故是王弘之釣亦不得神長怡藉令
物色羊裘去終許菰蘆明月知
游鳳皇臺委壘不稱不復和昔韻而戲作此歌
太白絶代才曾歌鳳皇臺鳳皇雖逝臺不改太白千秋
句猶在高皇定鼎萬㝢同此臺附之益豪雄凌雲銅雀
皆下風及我游斯培塿土堆如一蚵蚾偃卧蒼苔三山
二水不到眼深谷高陵或有之我笑鳳臺非昔時臺亦
笑余鳳德衰爾毁不可復余衰猶可追明年便逐孟虧
去籠畜此鳥如家雌
報恩寺塔歌
壯哉窣堵波直上三百尺金輪撑高空欲鬭曉日赤浮
雲遏不度穿泉下無極鍾山頡頑一片紫餘嶺參差萬
重碧高帝定鼎東南垂文孫&KR0579;啟燕王師燕師百萬斬
關入廟社不改天樞移六軍大酺萬姓悲欲向罔極酬
恩私阿育王家佛舍利散入支那有深意中夜牟尼吐
光怪清晝琉璃暎纖碎帝令攝之寘塔中寳瓶嚴供蜀
錦蒙諸天悉憑龍象擁千佛趺坐蓮花同匠師琢石細
於縷自云得法忉利宫亦知秋毫盡民力謬謂斤斧皆
神工波旬氣雄佛緣盡紺宇雕闌銷一瞬烏芻額爛走
不得韋䭾心折甘同燼海東賈客莫浪傳此塔至今猶
巋然老僧尚誇護法力永寧同泰能幾年
重創瓦官寺閣過之有作
昔時瓦官閣高與天崢嶸業火一燒盡不能燒却萬古
名蓮花比邱苦緣薄傾鉢誅茅覆簷角不見如来減劫
時丈六金身亦不惡
初秋同少宗伯棠軒李公飲大司馬月溪隂公署
中因贈李公專求和韻
玉井峯頭結冰李小日移栽上林裏蜀道高歌有謫仙
汾隂一曲真才子鑑湖道士老且狂相逢但飲黃罏傍
時名積漸耐龍尾酒德依稀猶鴈行今夜尚書署中設
蜀管吳絲禁不發為君佳句似隂鏗莫教孤負長干月
題馬鮮梅鮮于樞長歌真蹟後為詹侍御明甫賦
詹家琪樹五百年色壓萬卉當春先根如鐵龍蕊如玉
能使石壁增清妍馬兒丹青得父筆為梅傳神神頗全
當時主人大好事徧乞虞揭諸名篇伯機一書獨遒發
與圖三絶嗣鄭虔老梅枯死圃亦廢此卷一分沈虞淵
仍孫侍御出按部夜有光怪騰奎躔不知何人致此卷
捧視絶倒幾成顛延津劍合猶化去合浦珠返寧天然
歸陳祖廟集子姓天球大訓不敢前金華山頭紫鬱浡
鰲溪水脚青潺湲故家何必問喬木五尺絹素高摩天
他時努力效鼎實與子别結千秋緣
蟠龍峯歌為大司空豫章李公追賦
蟠龍峯高高插天下有洞穴龍長眠有時行雨徧八埏
横空萬尺銀蜿蜒忽然縮入一鉢間永脫金翅牙關緣
君不見南陽卧龍氣太烈一片心為豢龍熱定軍山頭
嘔成血何如此龍得天訣與雲卷舒倦即歇
吳長君七十長歌君大參明卿兄也
昔日杜甫成狂歌自言四兄巢許倫雖然齷齪家人語
能使千載傳其真吳卿今年六十五汝兄七十貌更古
縱令湖海無拘束稍襲衣冠傍規矩朅来種秫兼種秔
手抄魚經復酒經有酒直尋長樂塸得魚且泊滄浪亭
聞道甔甀洞中石移来半是愚公力縣官第不横索錢
野老何妨且爭席紅顔宣髮青方瞳綠衫朱黻斑斕中
庭前參差幾玉樹雲表偃蹇雙冥鴻丈人得之必辭避
愚者是兄賢者弟但呼堯世洗耳翁何必要第五之名
強驃騎
人日金陵憶亡弟
去年風雨正月七猶與病人同此日今年秫陵多光輝
此日猶是人成非中庭紫荆漸老醜一半猶青半枯朽
縱青能得幾時榮憔悴侵尋解憐否杜陵野老雙鬢星
蜀州人日感凋零聽歌黃鳥已垂淚何况枝頭啼鶺鴒
夀柳州六山陳封君
六山矗作西南柱主人行吟讀書處為文雅受羅池法
(柳州碑)有子能工天馬步(六山之主山曰天馬)只今行年六十七宣
髮朱顔美無度更約它時大藥成笑與羣僊弄煙霧
雙梅歌為方塘張封君賦
瑤臺僊姝畏姚妬化作君庭雙玉樹大庾萬條看更俗
隴頭一闋吹不墮張果鯢齒如編銀要與此樹爭丰神
飛觴三雅媚殘月搖筆片語開新春有子移根奉温室
皎皎冰姿射霜日莫言子作書生酸要與君王調鼎實
高皇御槍歌
臣自守太僕於午門之五鳳樓恭覩文皇帝御用
槍槍有號帶退而作歌蓋十有三年矣而起家南
司馬復於故宫之五鳳樓恭覩高皇帝御用槍凡
二大者幾盈握脩可丈六尺疑即用以步戰者也
小者脩殺四之一圍殺亦如之疑所謂馬矟也滁和
之間蓋無日不親御焉武昌而後不復自將矣此
槍樹之御座右以示子孫毋忘王業艱難嗚呼休
哉臣不敏復作一歌而年老才盡有愧於舊多矣
真龍魚服事假王當時四海一滁陽椎鋒跳盪無前敵
馳射威神不可當猊鎧淋漓染戰血蛇矛夭矯盤秋霜
此矛大細凡二柄用之掣電舒神光横驅鐵騎掃建業
直擁舟師下武昌登壇拜帥徐與常始握中權不自將
按圖一詔制萬里挟箠兩兒鞭八荒羽書絡繹報宣捷
虎殿委蛇進講章干戈倒載三十禩禮樂明備同軒皇
玉几親憑誨孫子艱難往事毋輕忘蟠螭小架二矛立
儼置五鳳樓中央和弓垂矢俱辟易禹謨舜典同輝煌
馬上得之馬上治陋哉漢主胡弗詳平城七日脫餒鬼
猶向沛兒驕故鄉嗚呼何必猛士守四方
為王大宗伯題文筆峰
五指冠國琛一筆幟文苑矯矯中書君不産中山産瓊
管黑雲堆墨醮峰端横寫南天萬行滿東亭且莫夢如
椽丹紙黃麻好細傳更聞欲續司空志大費君王側理
箋
金陵遇中貴人結好甚深於余歸追送棲霞浹日
夕乃别感而賦此
十載供奉皇青春顰笑謦欬若一身御馬騎從内殿出
常飯飽飫天厨珍覆水翻知不收好回首同儕竟誰保
不辭肝膽傾向人自拊頭顱歎將老偶然意氣憐秃翁
杯酒翻瀾蕭寺中天與清閒莫輕擲且踏紫陌收殘紅
長歌贈别朱大夫
大夫朗博亮直君子也余幸有一日之知又幸
宦留都有二載過從之雅庚寅春謝病南歸攜
酒攝山送别因成此歌贈之弇中之約幸毋忘也
朱大夫顔亦朱碧瞳宣髮微髭鬚皎然玉立金陵衢少
年意氣龍可屠跼蹐且當轅下駒三為巖邑吏道舒小
轉亦握專城符臺抨誤及當下除立散五馬歸鄉閭新
詩一卷酒一壺杖頭百錢從有無蠟屐踏遍春蘼蕪醉
眼且拊雙明珠大者光燭牛女墟秦庭好易十五都今
汝不樂何為乎朱大夫我能寫汝抑塞壘塊之豪麤汝
當振我闒颷委頓之衰途攝山酒盡未易沽揮手便别
毋踟蹰朱大夫此後莫喚王尚書老夫新銜長五湖明
年短棹游東吳弇州糟丘不汝孤
至京口承陳從訓相送丹陽道中留贈
京口三山産三傑中有陳生擅三絶愛將肝膽輸故人
除却圖書無長物老夫抖擻金陵塵勞生遠送情更真
報汝弇中自天地明年共賞糟丘春
四歌
余同氣弟一人女弟一人從兄弟四人其三從
己前逝女弟之逝在三十年前獨餘兩弟耳乃
以三載中奪之又奪我猶子駰何其酷也歸計
既成於私懷小暢念及逝者煢然一身更自凄
楚因裁短歌四章志之悲咽之語不敢言文也
季方少我纔十齡事事我覺難為兄前年卧病辭清卿
我更失足金陵城連枝一枯僅一榮悔不晚耦鹿門耕
嗚呼汝今已足垂千秋鴒原血淚何時收
其二
吾家羣從兄有四兩者是兄兩者弟少者奕奕負竒氣
更復温良得吾意一傾十斗不辭醉至竟此酒為身累
嗚呼衰年得歸亦不惡誰與銜杯共懽謔
其三
妹年三十棄我去不能哭汝哭我父我今六十仍加五
汝骨恐作虞山土柔徽令則可指數痛無彤管為揮吐
嗚呼崦嵫之日不可留人生夀夭同一丘
其四
我有三雛弟加一汝更翩翩白眉姪孝友温文鮮倫匹
雞骨支牀更竒疾三十沈沈棄白日下從龍舒萬事畢
嗚呼歸来庭玉俱峥嶸忽不見汝心魂驚
弇州續稿卷十一
