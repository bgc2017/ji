弇州四部稿卷二十三
明王世貞撰
詩部
五言律一百二十二首
俠客
幸舍新彈鋏屠家舊鼓刀風塵看不見意氣為誰高片
語忽生翼此身如拔毛金張貴人里辟易鷫鸘袍
丁未計偕將出門夕
此夜不忍旦匆匆垂去家回看小弱女猶未解呼爺凍
雪依簷草輕颷散燭花莫揮分手淚吾道自天涯
歸舟風雨
短笛破空濛孤舟黯淡中打篷霞脚雨鬭水石尤風少
住投棲鳥無言數去鴻酒杯吾計在未擬哭途窮
放舟
偶然走馬去忽復放舟歸倒日魴鯉集長天鸛鶴飛釣
童竹枝曲浣女藕花衣莫作它鄉樂江南春漸稀
大行方皇后輓歌二章
葆性專坤静論功夾日明恩將貫魚重身為當熊輕寂
寂春金屋沈沈夜玉城不須彤史述天語自峥嶸
其二
密雨椒途淨傷雲鷖輅興深宫六衣捲導扇五華層仙
馭何其杳神君不可憑還應從此日起觀望昭陵
雪後入臨大行皇后
振木長颷勁迴空霽雪明河山俄改色天地有悲聲苑
樹連枝淚宫鴉數點晴此時仙馭遠知復盼瑶京
其二
積雪映空明輕寒入帝城蕊珠飄榭冷粧粉委塵輕玉
履惟傳跡瑶臺何處行梅花與柳絮知是總傷情
出塞二首
鼙鼓胡雲舊旌旗漢月新何來飛虎將親獲射雕人白
髮尋源早黃金結俠貧功成不望賞雲閣畫麒麟
其二
不斷穹廬色檀槽壓酪漿俄聞五校至去逐六驘亡蒲
類天如赭燕支月似霜前軍又鐃吹生得左賢王
游天寧寺莫膳部偶過有作
駐馬扶游興招提背郭開祇堪吾暫憩不謂爾能來香
飯青蔯供輕衫白㲲裁宿鴉千佛子就掌莫驚猜
天寧寺大風雨旋霽
鴈塔衡颷勁珠林密雨迴曇花空外散天樂定中來龍
出阿羅鉢猊翻般若臺何因占慧力孤月亂雲開
游白雲觀遇鍾了髻
行散到古院翛然遇真師落日澹眉宇清霜疎鬢絲飯
温初煮石丹冷舊封泥嗒坐渾無語蟬聲秋樹枝
暮秋
十日不啟戸秋容老自催雨蟲寒上壁風葉夜侵苔藥
褁收仍展砧聲去復來乾坤空闊意不為庾生哀
十六夜月不寐
瑶鏡破疎枝西風敞夕帷流光豈不惜圓景漸成虧脉
脉憑誰語娟娟静自窺故鄉俱一點含意暫教遲
十七夜月獨坐
有恨光難滿多愁掛却遲凄凉洞庭樹迢遞上林枝故
苑空機杼深宫罷履綦鴈風團白露愁殺獨棲時
送王僉事先生罷官歸
毋驚送君出直道邇難任詎是無知己翻然諧素心浮
雲看逝鳥幽谷寫鳴琴亦有臨岐淚蒼生望轉深
其二
清秋愴行役况子罷官歸落日芬蘭珮西風涼芰衣遲
遲為帝里欵欵向親闈更薄湘纍怨孤臣托罪微
奉寄華學士先生
共識承恩日為郎典石渠未須論失馬已是遂焚魚小
徑頻回駕青山獨著書無言同咄咄有夢亦蘧蘧
其二
軒冕豈不羡難膺千載軀獨游成遠志新論擬潛夫世
路知相左吾師亦太迂野鷗今不忌隨意釣江湖
其三
自愛青山地毋嗟上苑枝我方占世道天欲重公詩往
事浮雲逝生涯流水知獨慚門下客悽斷馬融帷
元日日有食之雨不見
日蝕王正朔千山一雨蒙人間今不見天上豈應同漢
署慚宣疏(鮑宣有元旦日蝕疏)堯都想羿弓向來聞左史曾紀善
言功
春日過李三于鱗小飲適謝茂秦至有懷伯承明
府
乘興欵柴扉相逢騎馬歸待予初下榻對爾欲忘機好
客語中至情人書後稀悠然念離合徙倚度斜暉
有懷伯承因荅于鱗
自聞仙令去春雪下江關予以友生感君其伯仲間援
琴對素月流思共高山頼有投珠意索居時解顔
荅贈于鱗
歴下多奇士夫君無忝之身應李白後書是伏生遺古
調名堪小窮探已亦疑書來重嘘借吾更愛吾詩
玩小池金魚
寂爾空庭步悠然凉意新倒池明綠樹驚藻愛朱鱗聚
沫緣窺食穿深欲避人不知濠上樂魚我竟誰真
乍雨
細雨留高樹輕寒過小池劇憐初夏節却似晩秋時披
荇魚知樂憑軒鳥暗窺蕭疎故園思徐步欲何之
雨後登白雲樓
乘暇獨登樓捲簾清遠眸無堪望中意翻益醉餘愁雲
合山常暝烟輕雨乍收行藏吾自識曲枕信悠悠
聞大同周將軍物故
絶塞猶驍騎中原失虎臣空餘褁革志無復據鞍身動
地千門哭悲風萬馬塵將星知未隕天子重推輪
其二
沙海長城斷單于秋意深轉愁新將令難識舊軍心赤
羽時傳警黃金不可尋馮唐撫髀對今古淚沾襟
曉行西山從間道發即景有作
中逵暫改轍高眺對蒼然曉徑松花合秋林楓葉鮮穿
蹄出穴兔薄眥護巢鳶隠隠聞笳鼓無何薊北天
送劉戸部之南都𣙜引鹽
再徙司農秩仍分使者衣秋深槲葉冷江闊錦帆飛日
夜軍聲急東南地力微漢家鹽筴議待爾叩宸扉
贈汪生游遼左
壯志羞彈鋏生涯問曳裾帝城不可住邊塞復何如古
戍霜侵早交河月滿初秋笳吹又急容易鬢毛疎
游天寧寺
褰裳春出郭扶病強招尋自是塵中侣同皈靜者心城
陰催落日野色斷高岑何事諸天界能令離思深
送人之漳州驛丞
一官初拜魏匹馬遠投漳海色家家雨寒梅樹樹霜雲
中下飛傳天際出餘皇賦就多蠻語能無憶故鄉
寒食前三日出郊外遇雪有作
氣候今年晩燕山雪片飛可憐近寒食猶未授春衣半
吐花如落能歌鶯尚稀長懷浴沂伴日暮咏而歸
高郵遇同年龔生舟次醉成
握手語未畢呼童且列筵停杯坐秋色看棹下江烟汝
狎嚴城漏吾躭據榻眠不知何所道小别是經年
送王亮燾下第
北風吹馬鬛寒色滿貂裘以我未能去逢君不可留亂
砧淮浦夜孤戍薊門秋為有幽芳在何須嘆薄游
均美兄之分宜丞取道歸里
河壖置别筵把袂未能捐落日邊烽出孤星海樹懸干
戈淹歲月舟楫任風烟直有連枝淚疇吟春樹篇
其二
今日悟歸計秋風空羡人爾同彭澤宰况展柴桑輪鳥
雀稻禾熟雲霞橘柚新倘憐纓組弟非為罷官貧
夏夕謝山人馮戸曹朱駕部伯隣峻伯于鱗三比
部見過分韻得天字時謝將有行期
門巷高軒過琴尊别思懸明珠動深夜白雪破炎天濁
酒能中聖狂歌競謫仙還欣竹林賞西傍禁城偏
過姚園作
姚園聊屬我吳客自為羣白水秋先得青山雨不分藻
飜魚意樂竹静鳥聲聞談笑淹歸馬衝泥戀夕曛
張中貴談武廟時事有感
老病張中貴曾陪内教場五營徵介士六部選名倡白
馬平陽月琱戈青海霜怕歸長信謁語語是先皇
初秋夜坐有感示于鱗
不寐宵聲發孤吟秋色來關城羽林騎鐘鼓栢梁臺世
事文章遠鄉心戰伐催長安李生在猶可對銜杯
陵祀
松楸何不極複道見行宫劍珮千官月橋陵萬馬風地
迴山盡拱雲合樹俱雄白首先朝事傷心涕淚中
其二
迴合宫牆出分趍禮數同夜歸千嶂裏春度百花中列
宿俱垂野洪濤併在空出游神意肅石馬自鳴風
荅友
穎考元工俗來譏阮氏狂詩何預成敗酒頗礙行藏雄
白元難守雌黃未易當先生但吟醉荅爾意茫茫
其二
稍為躭詩酒都忘世路難詩憑千古在酒放一身寬濕
束豪雄小途深禮數安那能事斯語便欲棄微官
春日同于鱗茂秦集韋寺水亭分韻得重字
偶成春服始挾侣問幽蹤芳草近寒食空林聞午鐘驚
波雙鳥出迷路一僧逢欲竟名園者停杯感慨重
簡茂秦
飄梗真難繫垂楊未可攀君名去留外吾道是非間且
白人前眼憑蒼客後顔蕭然一長揖詩句滿春山
過秋曹後懷棘寺舊歡寄謝諸丈人
棘寺饒期集憐予齒最卑暮雲催握醑秋雨聽彈碁攀
附多先逹風流並我師不堪今咫尺相望即天涯
其二
興愛提壺語歸從欵段催落花風後逕芳樹雨中杯禄
薄存交誼官閒見吏才未愁西省隔折簡即能來
其三
憶爾郫筒酒來從蜀客船開尊須盡日促席解忘年懶
即隗俄坐酣仍鼓跌眠只今雲省夜茶椀對殘編
聞盧生將出獄志喜
聞道游梁獄斯人實可悲紅顔翻自累白璧轉堪疑失
意乾坤小孤蹤雨露遲向來吹黍律開落竟由誰
其二
骨立盧生在羣銷好自支膏焚獨明日灰暖再然時鸚
鵡元驚衆鷦鷯未穏枝江湖去仍廣勺水借恩私(生業已蕩)
(盡故云)
其三
此際獄中劍曾逢雷令非提攜終奮迅拂拭有光輝一
旦雄心托千年國士稀憑將報恩用不作化龍飛(謂陸令也)
送僧之楚
西來為傳法南下豈離羣夜梵神魚響秋空法鴈聞浮
杯洞庭月飛錫衡山雲若向黃梅去心香一寄焚
憩弘慈寺空上人房
下馬叩空門逢僧禮白雲為心一蕭散别路自塵氛犬
避曇花席鼯飡貝葉文大都論佛性難作有無分
許解元悼妾
帶有同心在絲將續命遲淚偷埋玉地心折賜珠時解
幌風從入鈎簾月自垂安仁故亡恙不那鬢成絲
其二
天上仙期迫人間别恨深吹簫不同去步幄杳難尋入
夢驚纖玉聞香剰鬱金都將可憐意留作斷腸吟
其三
十五繡鴛鴦粧成贈阮郎蛾眉西嶺月鸞鏡九秋霜小
雨流蘇暗闌風錦簟涼欲從天外覓誰遣返魂香
其四
雲鬟白玉酥人道勝羅敷所念前魚泣寧知别鶴孤同
心悞綵繸如意妬珊瑚往日西陵栢蕭蕭長夜徂
夏日小理花榭漫興
謝客冠長解抛書酒漸親陋甘為圃問拙憶灌園人引
瀑全宜暑栽花已過春忽驚搖落思高柳暮蟬新
其二
小樹僮能接繁花手自修閉門疑在野積雨乍成秋萬
事何青眼諸公豈黑頭還嗔妻子問祇為俸錢留
其三
落落孤松樹空齋意敞然誰來醉明月獨坐看青天解
髮步兵嘯披襟中散絃那能畏官長騎馬問流年
其四
握管真憑我銜杯不讓人風塵世已甚慷慨復何陳歲
月持螯手朝廷食肉身無為互嘲誚各自有沉淪
送唐圜任福寧吏目
禄薄君休問閩天可計程呼兒看蜃市對客註魚經巖
雨任公白山雲天姥青蕭然坐州幕鳥雀下空庭
偶題
轉目風塵色人間睥睨過官貧為具少兒病檢方多時
論俱戎馬鄉心幾薜蘿毋勞問推轂吾意亦從它
其二
案牘吾何厭形骸久就拘聊因對樽酒相與得須臾宦
路皆先逹詩名豈病夫乞歸猶未敢清夢或江湖
喜師錫比部夜來自南留酌有贈
三載傳書札相逢恐未真應門懽舊僕屈指問交親雞
黍貧能具鶯花晩更新相看素衣在天地久風塵
遣興
日月真萍梗乾坤任酒巵獨行身外計苦思鬢間知得
路車驚轍争棲鳥剰枝小兒能學語不遣誦吾詩
其二
浩浩乾坤裏支離未可憑孤蹤病妻厭高卧鄙夫能歸
計鄉音薄微官世態增討論多戰伐或恐在堅冰
長安初月
長安半輪月霜色滿金河俠客聞刁斗天山一劍過横
穿郅支塞歸騎曉星多忽憶盧家女流黃欲罷梭
其二
青樓狹邪婦秦月照眉鴉蕩子嫖姚幕寒霜作鬢花功
成萬戸賞莫向枕邊誇西去金張里生來將相家
汪比部遷慶陽守問之
吾愛汪夫子虬髯凌紫烟詩仍我輩讀官得衆人憐北
地逢賢守匈奴可近邊幾時驅馬發雪裏渡秦川
羣盗
赤子吾焉忍兵戈見綠林横行鋒可近不殺意仍深江
海思骸骨朝廷問腹心誰云大臣在家國共沾襟
其二
天遣文安盗狼山一夕風深恩是先帝急難有羣公身
世吾何晩乾坤事未窮豈堪遼左戍吹角月明中
題東皐隠居四首
世路已知晚山花長見春曾為獨醒者歸學耦耕人小
婦能蠶事諸孫理釣綸青天五柳下藜杖一閒身
其二
菰城秋欲老兒女亦欣然罷社金香酒迎寒雪色綿登
場鳥雀下出市魚鰕鮮興發苕溪畔長吟梁甫篇
其三
偶來天目卧修竹自成居飛瀑面衡宇青山手道書花
間謝車騎鏡裏出樵漁不學於陵叟桔槔恒晏如
其四
犢外收春雨松間候夕舂比隣過流水燕坐數諸峰白
帢野人狎籃輿刺史逢愀然雲色變或恐出從龍
天寧寺同諸子餞别公實
上方期不住初地已成賖握手蒼梧闊題詩白日斜坐
深聞聖樂别至散天花歸向曹溪路新詩悟後誇
其二
白足逢高侣黃金說勝緣雨時龍象出星外佛燈懸斯
物能千古吾人各一天還應斗間氣相望並森然
夜飲柴生
吾晩躭劉毅梟盧一擲迴天風吹幘墮海月趁杯來醉
習時人態狂容傲吏才思從市中俠走馬度章臺
濮陽李明府自新喻再寄予詩兹以覲事駐城外
屬時禁方嚴不得出視悵然有懷
曉露沾鳬舄寒星識鴈臣君行濮上路予憶郢中人河
嶽成跬武天涯豈比隣解嚴須努力春事日方新
䆋江
秋江有殊色木落芙蓉鮮颯爾一鴻去天空波淼然偶
來維檝步忽憶伐檀篇欲采誰堪寄徘徊空自憐
送張虞部伯啟左遷常州别駕
與說當年事孤臣奮欲飛乾坤淹帶甲風雨促征衣事
定殊文武權歸互是非所論寧遠謫惜爾寸心違
其二
國難徵兵日君恩佐郡年郡横秦望雨兵入薊門烟衆
謂波相及吾知道固然還期保障意兹地股肱偏
其三
冠盖無容地蕭然一郡丞孤帆下揚子秋色滿毗陵白
日垂難問青雲傲可憑汝能勤撫字夫豈愧飛騰
其四
把袂翻輕别沾膺自感時主恩遷地近吾道小臣宜月
迥延陵劍潮平太伯祠古人崇退讓今子莫凄其
正月十四日夜同茂秦于鱗子與子相集靈濟宫
公實館分韻得燈微二字
欲暝天全白將規月漸升龍銜員嶠燭星燦紫微燈綺
色深三殿鐘聲散五陵醉須攜興住春事日相仍
其二
夜色瑶宫映華燈玉樹依參差見花發歴亂覺星微禁
籞通沉火仙音度羽衣還看醉來夕緹騎禁全稀
早春同于鱗公實訪謝茂秦華嚴庵
吾與二三子行游覽物華暖仍幽徑雪寒未給園花客
熟能為黍僧貧只施茶更愁歸興促騎馬問人家
其二
白社遲安石青林叩遠公乾坤吾輩在身世幾時同草
樹寒輝後松杉暝色中重來應爛漫一笑虎溪風
客有秦生者嘗尚魯翁主後流落死京師其友李
子為治後歸之
昔侍靈光日紅顔白玉珂恩深百歲少貧至一身多故
舊生涯在悲歡隔世過還逢脫驂者沾淚向江河
問訊梁公實
問訊梁公實聲名未寂寥病何關藥餌貧豈任漁樵十
載能吾輩同心正久要邊書况昨日散捷紫宸朝
其二
汝病風塵外吾衰景物中詞人歌太乙酒客卧新豐彈
鋏心猶嗜驅車路轉窮飄然五噫詠天地一梁鴻
悼亡兒果祥詩十首
得汝三年内那能一日忘誰知浪驚喜翻為助悲傷處
處難開眼時時總斷腸病夫骨髓盡未數淚千行
其二
一病無旬日奄然喪此身何心吾在世無計爾為人昨
撫猶如玉今看已作塵平生娱弄物觸着暗傷神
其三
眉目真如畫聰明解讀詩見人為禮法依母倍恩私事
事俱堪繫聲聲未忍離不眠仍起喚星斗夜空垂
其四
月月山東使平安兩字存昨來見書到半是憶兒言汝
爺心已折汝祖念彌敦說到傷情處青天日自昏
其五
動止能如意歡啼並可親縱無千里足堪慰百年身得
食先分姊更衣必示人難揮汝爺慟聞者亦酸辛
其六
不禁西河眼悲深漸欲枯逢人失應對散帙強支吾顛
倒還疑夢依稀或類呼誰將二女慰轉見一身孤
其七
見汝娟娟静誰能不解顔身唯識燕市骨僅返吳山痛
入啼呼外逢應夢寐間如憐泣成血他日見探環
其八
芝蘭春已折庭館晝空沉判老江湖骨難窺天地心入
門傷几案跨馬畏朋簮欲問容身地茫茫不可尋
其九
可愛俱無跡唯餘一痛傷招魂歸杳曠追路失蒼茫萬
事甘人下餘生怕日長淚痕羅幌底斜月映如霜
其十
慰藉諸親舊殷勤強破愁斯文一身在遠道二親憂感
極神俱竦聲吞淚復流忘情豈我輩分已愧莊周
公實能數學未許予上夀也書此自解
聊尋攴覆者何日盡予年萬事俱人後那能此獨先汝
云無蔡澤吾道豈彭籛不見青門土千秋誰更賢
子相在告以詩問之時予抱沉憂之疾久矣
吾久違朝謁君何抱病同詩成無萬事吏任有羣公今
古榮華外行藏感慨中想應填巷轍門掩白雲空
其二
爾病猶能賦揮毫捷有神浮雲愧知己細雨向吟身伏
枕謀逾拙纓冠性豈馴倘憐長醉意不減獨醒人
入臨皇太子
薊北逢春盡千門積雪多忽聞俱痛哭竟已接謳歌月
隠中峰嶽星摧幼海波可如王子晉騎鶴一來過
送戴同年令閩
憐君似安道而我愧王猷清夜數相過玄言時自酬宦
游輕别路作吏更南州山閣荔枝熟毋忘西北郵
送錢大
錢起名儒術兼為醫者師論心或不愧緣病得相知乘
遽君何往飛觴醉不辭莫言離别易看取鬢邊絲
初贈謝山人山人時館亰山都尉
斗酒誰相勞高齋此獨醒暫依中禁臠不作五侯鯖下
里傳春雪高天動客星平生厭冠盖對爾眼能青
春日同李三比部有懷伯承明府
佳日試春酒停觴南望頻偶因文似者偏及意中人入
夜青萍合連雲碧樹新空為可憐語天際竟誰陳
送彭進士謫江右
何處滕王閣遥維八月舲雨飛南浦綠雲入大江青憶
遠憑春樹占程問客星待君重有賦慎莫恨飄零
送張子訓導臨江
有客南州彦棲遲劇可憐一官新白髮十載舊青氊朔
霧濃行色春風入暮年劍光何處發玉笥倚南天
贈張内翰還楚
洞庭八百里春波正渺茫誰將木蘭檝君是紫微郎柱
識留題字衣分舊賜香毋為戀芳草久已待長楊
送周子仁淮安理刑
春波沙岸青之子獨揚舲淮楚開雄鎮東南候法星月
明鄉樹出天闊暮雲停予亦棲棲者驪歌未忍聽
送欽水部
歲晩輕為别軺車冰雪遮君才何水部予咏折梅花兹
地銜艫集為郎轉餉賖如逢訊南北憔悴總堪嗟
其二
青盖白雲艭尚書水部郎吏迎花底繡窗發鏡中檣不
廢穿林屐時懸愛客牀還思薊門餉飛輓正相望
送徐生南還因訊陳員外
挾策辭燕市南州有令名白雲帆際色黃鳥席邊聲裘
馬游將倦兵戈氣未平共誇能似舅為爾憶冰清
弇州四部稿卷二十三
