弇州四部稿卷十一
明王世貞撰
詩部
五言古體六十五首
曉起獨步沿荷池
初日乘餘霽洒然釀輕涼近市喧未起羣動各相忘問
我何為者出門釣滄浪環以清淺流枕以綠蘿莊新荷
欲舒翠輕颷散微芳游魚點點見一鳥高低翔泝沿路
不極含軫與俱長
西園雅集為鄴中諸王作
改服乘春豫徵徒何繽郁苑薄孟門塞椒崇鄴河曲霞
空散叢綺風漪寫文縠笳翻馴鹿至棠漾輕鷗逐桂魄
徂屢謝蘭膏禪相續東西迷席改昏旦遘歡促搦管俱
騖先飛觴競謀速王其梁陳軌賓亦鄒枚屬名非履亢
顯道以撝謙篤設醴知不衰官今益湯沐
棘寺春集(大理卿朱公試)
肅肅廷尉署藹藹滋春陽薰風自東來吹萬悦羣芳幽
花媚和色繡栢辭玄霜化永公府寂政簡初日長振策
從英乂幸遘此高堂雍容盛冠珮朗郁森琳琅情至分
欲舒道邇契自彰暫言謝紛囂高揖稱虞唐白雲流飛
觶迴景就移牀簷際鳥上下雝聲效和鳴佳辰豈不欣
無乃流太康職思寅恭義載申伐木章
西山道中候于鱗不至
弭駕登崇椒迴眸注遥鞅山谷日蒼蒼寒蟬振悲響修
途浩無端征車逓來往顧此塵中士胡然殢余想聊失
在須臾浩如隔雲壤意子或見遲踟蹰兩相嚮
仲夏昌平道中
初陽鳴倉庚仲夏氣清淑東風蕩平蕪如剪湖水綠微
流縈客騎遠餉附村犢媍女四五人來刈麥禾熟農事
豈不疲懽言得所欲鳥雀呼相啄餘喧在喬木行役多
自愉胡為悲局促
秋日過于鱗郡齋分賦十體得發字
入門登君堂筐篚相羅列大婦治酒漿小婦為炊食兒
年十五餘冠裳來肅客感君纏綿意含吐待君擇袖中
雙驪珠光輝同秋月恒恐風雷掩重襺不得發念當為
歡始胡言悲乖别河漢經高天牛女成岐闊非無深宵
契曦暉難為悦列宿繁如雨焉知中所結
秋日垂暮郊眺有感
跡往忽若冥念來浩無倪遨游將抒抱更使中不夷東
輪背西鞅荒楚屬中逵芊眠平蕪合鬱術浮雲馳回首
崦嵫湛怳覩皇乾卑赴暝無停色嘘枯有餘悲饑兔走
顧罝倦鳥詳惡枝豈不懷休飰虞在羅伏機奈何服明
哲俛首就銜羈大火彌原來焉能以瑾辭龍戰遺園綺
鴻冥辨孫嵇神龜安曳塗雄雞憚為犧馮生超自洒人
理其庶幾
秋日與諸大夫登後湖閣宴眺有述
崇麗多攣跼置遠足徜徉豈若登兹閣二美適有當高
棟切天居華燕冠文昌涼颸躪嘉蔭落日暴崇岡千甍
波鱗踊雙闕風翼張馳道東西直輪鞅正縱横俯瞰澄
湖波皎若明鏡光鳬鷖下游鬛菰稗出收潢雖無方舟
具興至欲褰裳望舒随陽没銀燈嬉未央上客襲主權
行籌浩無方徒御私相讁毋乃淪太康
贈況生藥湖别業
兹湖信靈境靈境貴所招維昔真人居藥就凌璇霄旗
峰感女澤環江導賓潮湛符填簸蕩遺砂夀肖翹至今
清泠府萬象不得驕怳若太陽升神丹現中宵金波迎
潨射玉衡澄泬寥枉汭款柔颸陽荑配隂條天雞忻孳
育朱鯉恣陵跳披巖肉芝長犯雪黃精苗秀鬱鍾故竒
象勝理自超況生結精廬窈窕臨湖皋杯中瀉雲物鏡
端行漁樵亮無晨風翰偕子以逍遙勺水甘谷如服食
等松喬
游西山諸寺有感
西山二百寺蟬緩琉璃刹其人中貴人往往稱檀越銀
漢割岧嶤珠宫闘&KR1005;嵲吐磴窮百盤束流規千折蹙階
白玉塵飛坐黃金屑斗削神力逥向背鬼工絶世尊趺
青蓮粧嚴明秋月龍象左右陳羅义後先列我聞說法
時乞食僅一鉢誓以不住身普代衆生孽長者雖布金
小果那得說柰何貪嗔念希與聖諦結填沙南贍髄飾
像恒河血淨土炯自如廣輪虚真轍嗚呼西竺冤萬古
誰能雪
歲暮自檀州發赴青州有述
奉期戒輶車含辛拜嚴闑密戚追告途新知來要轍是
時冬向暮微陽生隂冽斷莽吐伏流隠林遁餘雪麏趣
縱横文鳥革凄厲舌蒼蒼界飛素曖曖動幽悦縈回中
陂幰遙裔前坰節之齊蹤稍暢戀魏慸猶結載諷陟岡
言終慙賁丘哲
夜起步中庭有感
罷酒出中逵皓魄起前楹始見銜半規稍稍漸成盈積
雪焉藏照天地吐餘清怳若玉龍飛喬松鬱峥嶸羈雌
無停影號雄有求聲狐貉雖被躬曠士中不勝安駕雙
鸞翼並起翔天京
春日於西園望雲門山有述
巨靈擘碣石置之營丘東千秋竅混沌間道開玲瓏漸
邇秋魄圓稍邁晨星融流雲時停憩返景並垂空伊余
懷禽好之官偶齊封羈服含餘責推案厭微躬曾是咫
尺遙故以簡書慵行藥步周畦披襟延緒風倏如團鑑
色怳落清尊中蝕霧俄半規吹颷豁全通靡靡呈蒼翠
藹藹盈房櫳數足無登軌寓目有來蹤峻陟淹徒御卧
游藉人工何如日箕踞于此翫無窮
初夏西園偶成
鈴閣何沈沈初陽啟煩囂訊諜縦横至羣咻逓相要雖
靡片言才往往不崇朝躧履向閒除移床就繁條景風
徐將拂池荷乍與交綠竹吐新勁黃鳥展餘驕詩書安
其所尊酒自為招送日未畢歡來暝復攜勞仕隠俄更
盪動静竟難調持鏡問朱顔那能忘不彫
雨後小酌西園
業岫停隂潤遙空結層冥好雨東南來媚我園中英下
瀉方池水清文自然生荷盖亭亭出圉鬛亦縱横中有
雙游鶩延頸發歡鳴幽壁青莓苔枯荔蒙其榮大小各
自私焉知皇澤平舉爵吟微謠聊以寫余情
其二
微雨中稍懌按畦披榛莽羣秀欣相托悠然動真賞帙
掩且罷開尊來不虚往半酣凌層島冀以弘遐想屯隂
彌在目大埏無隙朗回看牆東蔓胡乃先蕙長習習籠
中翼終成怨初網
初晴園亭即事偶書所懷
天地意無常吾人寧久安今茲幸休暇聊與為盤桓緒
雨就歸颸微陽來濕翰箕潁匪在遙步武生雲端顧見
清池影茫然愧衣冠區區丹陽設欲以敵東山不見先
民語富貴多憂患憂患從機發那得借餘歡喬木惡崩
崕根株離見難
雨飲李氏伯仲草堂遣謝
負郭偃衡茅停車遣幽訊隠侯竹間出難弟牆東引耦
耕及新麥對漉饒夙醖改白王弘衣冀青阮公瞬密雨
戰炎歊初涼乘時進散沫染空階餘膏惠脩疄慈明既
外朗叔慈復内潤玄言萬飛屑令色雙聮瑾愧以干旄
旋更為薜蘿信早晩牀頭篘願言無所吝
庭有積雪指麾兒輩戲為雪山偶作
怡步向中庭積雪何皚皚戰日愈自堅依颷漸成堆雖
靡化人術倏忽三峰開削成像仙掌横度為天台更疑
雙靈鷲一夜自飛來東風澹蕩吹對爾酒一杯不知吾
與爾玉山誰先頽
風日清美行園有懷吳峻伯率爾折簡
亭午氣清和西園行挾策階藉葳蕤紅窗延縱横碧時
禽驕孤邁芳草妬新跡慨然懷良友胡為但役役刀筆
余嘯歌詩書子徽纆博穀聲條桑永晷不重得願言攜
琴至呼尊命所適
泰安即事呈同事諸君
忽聞謁臺去顛倒攬裳衣不知褦襶子規腰何所師含
吐將及唇瑟縮未成辭流汗紛如漿袖手不顧揮委蛇
將出門歸我舊鬚眉輕風發微凉白日已崦嵫張宴陳
鐘鼓為樂不逮時北山有岱宗南山有徂徠溟海中相
隔步武竟焉之
其二
瓊臺雙文篚上有五色芝纖月承卿雲暐煜霞文披藉
以流黃綺貢之白玉墀違性虚見珍雖貴非所希不如
南山栢千載長如斯
于役淄川途遇大雨有述
冥冥乾維改殷殷坤軸摧女風嘘隂穴族雲布陽臺海
色二有合嘉霖四望來玄鸛引吭鳴游魚矯鬐迴萎葉
貪故柯柔苗媚其荄裳衣既顛倒車馬亦虺隤迂轡就
衡門野父進我杯請以甫田詩寬彼東山懷
初夏晨起
初陽組林蔦輕颸衣屏障草綬生綠滋筠隂捲清浪間
發隂鶴和時流黃鳥唱曠矣物不接嗒然吾將喪雖靡
向禽達頗懷張邴放一命羈所之千秋鬱微尚郤案更
沈吟沈吟滋惆悵
過濰縣故孔北海祠作
威鳳雖在羅耻與凡梟近神龍剗其角目固無鮫蜃火
垂赤帝滅風猶素王振角總吐英談冠弱流乂問平原
援中絶北海誠空奮艱難傍餘爝廓落甘異擯交禰豈
慕狂拒郄焉為吝巢傾卵俱覆梁逝室亦震反諧鄢陵
祝不覩山陽恨余本骨體人千秋凜遺藎高咏長寢篇
分香隨澌盡
薄暮東牟道中有作
策騎緣海壖興發遂忘疲將晞九陽髮思振三神衣如
何悲泉側陽烏欲罷飛川后約其波以待朱輪歸橮色
有遺景梓里無停暉空青就磨滅光景向熹微二氣既
不分吾人安敢違改轡趣林薄命燭叩衡扉有酒但為
歡無酒且息機天雞在東方三鳴不須斯庶哉咸池浴
萬象同赫羲
初至登州就臺小憩
陸走費輪蹄暑征困衣領浹旬嵎夷造乃使煩慮屏税
微公牘簡訟折人吏静海氣蠲夙苛山風薦微冷庭葵
悄然落小雨殢遠景篇留浩蕩域酒引無何境卧起俱
所適低回發沈省彼煩焉終郤此逸寧遂永竊禄在牽
絲援階類汲綆顔靦久京洛心揜談箕潁千石幸未踰
吾其從小邴
按部東海因懷魯連逃跡慨然有述
溟色饒竒變雲島相蕩擗中有真人居將無魯連宅先
生猶龍哉夭矯物莫測灸輠辯與生轉丸機從匿抗辭
折新垣秦衆外辟易飛書射聊城燕將内捐嗌引危勵
安平一鼓堅城坼提衡萬師力弁髦千金錫散髮東海
隅肆志隨所適他日圮上編毋乃而黃石我欲竟其終
青天杳無跡
余游蓬萊閣覩彈子渦石因記蘇長公一章歌之
與參政姜公共拾取數十枚為翫遂戲效其體作
數語書付道士并呈姜公公前身為白玉蟾高弟
解服食法其有以教我
昔聞蓬萊頂神僊好圍碁争道不相娛散擲東海湄海
若鼓鋒濤為汝作玉師歴落涵天星皎鏡支漢機數驚
驪龍顧或起陵陽悲我無菖蒲根杯水浴置之豈必真
壺嶠方圓亦參差宇宙在一掬芥子為須彌姜侯蟾翁
裔服食夙所宜他日訪三神煮以療吾饑
彌陀寺飯僧作
結夏依寂居随緣憩脩軫宅慚周顒捨米待郗超損僧
襯鳴鐘集佛供導幡引霜研給孤麥玉琢摩候菌慈禽
戀清唄怖鴿馴餘賑敢持有漏因仰覬無生忍曾是夙
力餘内觀了何朕追往蹤既失希來業難盡毋以罪福
求幻身同兹冺
彌陀寺遣暑作
巖泉饒竒趣松栢寄遠跡如何孤蘭若局蹐四蓬壁慈
雲不垂蔭朱離苦相射赫矣尼連火邈哉阿耨澤四大
久厭離諸緣歸滅寂是以煩惱身更稱清凉宅夜梵流
妙音朝觀離空色竊從龐居士巾髮恣所適
早起
初月將曙輝亭亭澹空碧微星漸以隠存者猶歴歴玄
蟬乍停號宿羽時鼓翼時至鐘未鳴僧懶更成寂乃至
欲觀心悠然不可得
聽夜唄作
齋飯依八關昏鐘警諸妄陳王演真唄深公吐玄唱清
波徐瀠洄法雨漸調暢振如迅霆激細若游絲颺哀籟
流凡聽圓機轉天吭我聞青蓮坐妙法宣無上魔王戢
怨刃龍女傾愛藏如何旃檀刻不覩梵音相稽首悲宿
因誓心驅來障
晨起新城道中
野宿無淹寐蓐食焉待飽主人戒雞鳴驅我就中道行
徒非古歡惴惴來就保隙月隠若窺風林窣相惱嚴霜
白於雪照我顔色槁不恨顔色槁但恨不自老
初春同俞仲蔚及舍弟敬美登馬鞍山得四首以
山高月小為韻
落日猶命屨愛此城内山初攜惠連往尋以長瑜還清
磬杳藹外行人蒼翠間扶酲過隣圃獨樹梅花閒
其二
危坐攬羣秀天風吹布袍吳江疋練白泖塔孤莖高斗
酒寒不醉劍歌短益豪誰憐今仲蔚此下有蓬蒿
其三
馮策凌絶崕呼觴陶嘉月疎林叩幽牝泠然中心悦暝
色坐來改飛鳥時自沒望望逼城囂徘徊不能發
其四
久矣甘塵栖兹焉忽世表披襟當澹蕩縱屐探窈窱落
日樵採競歸路牛羊小何以見幽悰入門後栖鳥
游惠山酌泉次唐人韻
窮溪迴崇巘午色正蒼蒼上有千尺松下有古時堂幽
籟相間作止鳥顧我翔乳竇溢清漪杲日媚其光眉宇
澄秋色齒頰散天香念彼尋源人慨然不能忘
其二
落日饒遠態羣象來趨人酌此澗下泉爽焉各懷新暗
壑穿文流白石何磷磷豈不念遠達行當委時塵洗耳
卧空山抗志薄青旻頫仰千古士思與巢許隣
其三
精若栖林端芳泉伏蘿樾躧步信所之漸與人徑絶顧
見潭影空怳然超生滅叩斧斵澗雲負鐺煮山月朗詠
三君篇清商四垂發千秋庶可要與子偕首轍
避暑大兄山莊作
煩暑意不懌聊適在山池陽崕饒軒豁隂谷吐寒颸脩
竹藩廣除落英文素漪魚鳥各有得余亦遂忘疲觴奕
送歸陽返潁射東坻藹藹桑榆影履舄任參差寄言邑
居子籠翮安所之
初秋屏居有感
偃息衡門下旦夕寡來躅澄露將微風披灑中所欲外
苛稍已蠲疇能解中燠玄蟬高樹間哀吟逓相屬不念
金氣厲令我白日促循往心既乖慨來身如束顧視庭
之幽蘭芬一何馥幸免當門鉏居然安空谷
冬日集舍姪一敬所作
今辰風日佳言集仲容廬是時歲功畢場圃方告舒新
篘嘈嘈鳴黃雞啄相趨羅者懽得鳬網者懽得魚野人
慕口腹一飫不願餘顧見斜陽影藹藹媚桑榆羣從更
樂端迭起求自踰但酌令我酣悠然漸黃虞奚必青衿
子矩步誦詩書世有中聖人舍我其誰與
章道華見訪田居作
抱影寒廬下春風怡然來問言何為爾有客訪蒿萊田
家無夙供雞黍差足陪斗酒相勞苦慷慨興往懷撫衷
雖難偶循跡幸未乖攜手望白雲海色正崔嵬因君明
漆膠友道誰終諧
閒居偶然作
晏坐無與適叩門亦不至殘葉時自掃歸雲如相遲頽
陽坐來永依依昔邪際久矣城市間始與懶一會佳境
怳有得稍焉竟茫昧寄言塵趨子安知此中味
小除夕歸途遇風雨作
今朝風雨色凄其成歲暮誰云望不迥出門即非故我
馬既玄黃僕夫將焉訴撫壯能幾何悠然懷往路茫茫
百憂集安為鬒不素稍明來者日空悲昔者誤
其二
流雨泥我足北風創我肌令我朱顔改使我含辛悲舉
目見羊腸日暮安所歸黃蘆雜苦竹哀聲鳴相和上有
獨棲鳥下有長逝波歸家猶云爾離家將奈何
和仲蔚元日詩
衡門啟初旦冉冉歲行益節序人自懽焉為同余寂塊
然守一室惆悵將至夕天地雖更始人生無終極念欲
昉樂端憂懷紛如積來者日以新誰能返疇昔余生愉
在野披覩中有獲托素毫翰林千秋垂金石逢掖足禦
寒豈必盡狐白興言實起予偕子臞山澤
暑懶
一暑生百慵一慵百事簡偃息衡門下悠悠夢初轉亭
午鳥倦啼槐隂自舒卷時有凉風來泠然忽稱善勿謂
羲皇人此意知者鮮
其二
凌晨何所道匡坐但調息客至了不關眠者當分席圍
碁白雲墅采蓮明月澤此賞非不領煩暑將焉適秋至
暑會舒吾懶終何如
暮坐蘺薋園即景一首
高齋語來瞑偶爾成幽憩峥嶸石色古窈窕川流細新
月在疎篁娟娟自相媚顧此羣籟寂怳焉覩真際欲叩
俄已忘呼杯但成醉
季生夜獵不獲一鮮賦此嘲之
翩翩季公子被服何輕蹻騎從若浮雲行獵至我郊是
時冬始仲日暮黃雲高罝網布原坻左右建重茅暝立
負玄霜令嚴寂不囂老狐饒先知狡兔遠伏逃雖欲縱
羣驍争先安所操俄從灌莽間稍辨東方鼂人馬無光
輝饑犬顧我號東隣少年兒竿杪置黏膠戢身一指顧
百羽遂充庖日入胡姬館灸鮮奏醇醪公子誠豪鷙茲
役不得驕
將游漆塘山汎五里湖作(得春字)
放舟信所適愛此湖中春春風剪澄眸流光如盼人輕
謳起閒羽柔櫓潛修鱗白雲何方來英英間青蘋四壁
千芙蓉逥波散嶙峋寓目了無涉適已中自親顧彼微
隂移慨然眷芳晨
舍舟步漆塘山竹松間作(得笑字)
亭午維芳涘改策探要眇去美令神適來竒信天造㶁
㶁伏泉流濕我山中屩遯羽時自名幽花炯相照清颸
浮筠菉白雲彌松蔦峭蒨菁蔥色時復棲眉表回顧誇
其儔听然起微笑
登漆塘山絶頂望太湖作(得還字)
逶迤導絶頂曠朗澄心顔襟帶縈吳楚表裏見湖山長
風散菴靄遙嶺若連環出没一氣中變幻俄萬端高天
蔚浮藍黃金錯其間静聞漁唱起暝見孤鴻還長嘯招
䲭夷緬邈不可攀
奉釋典諸部經於小祗園藏經閣中有述
方廣宣妙覺總持諦真乘白馬叶休期金人肇竒禎傷
哉末教日聖澤漸以凌冥跡蹈恒河狂颷吹慧燈我友
條淨業慷慨惠函經奚必具羯磨居然一摩騰小果固
有漏法施良足憑雖靡布金田幸依化人城蒼松雲瀰
滃脩竹風琮琤層閣臨廣除逥流激清泠闥婆陳天樂
龍藏鬱飛騰中有慈悲相怳發妙音聲玉笈啟緗縹流
紈染翰青彷彿貝葉端自然蓮花生如日懸中天萬象
借光明稽首兩足尊發此希有誠破除諸疑網摧伏羣
魔兵前因獲心通後果希勝增願以一切智逥施一切
情&KR1005;嵲西逝梁金篦導前行凡聖同超解怨親歸合并
執離文字間猶為道所憎曹溪倘吾許筌蹄詎堪徵
十三夜步月過隣家飲作
抱痾適不樂強起無何時念此月色佳那能戀牀帷徐
步叩東鄰觴席猶未移有酒但斟酌焉問主人誰竒隂
間木石幽光藹庭墀浴魄冰壺中藻荇互參差泠然清
聲發安辨竹與絲大化冶寓形憂樂不須斯顧言隗俄
際所得其庶幾
十四夜復步月過從弟飲作
秋氣日以佳秋月垂當團晚獲徒步趣相與復盤桓剥
啄惠連門攬衣不及冠呼婦出斗酒手自裁肴餐素旻
溢清波炯然濯肺肝慨茲人間世所受殊已難安能需
令節謀客始為歡白露下沾衣北斗自闌干遠樹出嚴
鐘隠隠將就殘撫枕追往境悵焉浩無端
十五夜於小祗園坐月作
纖阿應嘉候祗園依化城感此牟尼珠揚光濯清泠梵
天白銀橋怳若燄摩升清溪相環帶空水互晶熒飛觴
無遺憩流霞湛然盈順風奏絲桐嬝嬝發竒聲青松為
我和白雲為我停酒德將調浹頽然玉山傾披襟納虚
爽萬境皆光明安能守空觀枯寂送餘生
十六夜月徐荆州見枉作
懽讌申遥夕疲薾辭請謁故人從東來今我思超忽聊
攜一尊酒相與陶嘉月熹微破泱漭冉冉出叢樾是時
初踰望清可鑒毛髮雖復表虧端幽暉殊未歇玄鶴寥
戾鳴肅然懲栖鶻敢以斗柄斜辭君玉壺竭携手仍與
旋清言至明發
秋日蘺薋園即事作
兹地不數武亦復具池臺亭午欣鳥雀初涼愁草萊怳
然石色古乃是微雲逥竹潤遥相借蘭芬時一來客至
但坐耳相對亦悠哉禮豈在巾幘懶不廢尊罍
秋日小祗園即事作
幽竹藩行逕客來無送迎石梁横秋色高閣延遠清愛
此脩日景彌躭静者情時探諸品畢不省何經名微微
甘雨至稍稍凉風生遲暮且莫返與君聽松聲
嘉禾道中
方春愛行役因與陶嘉候燕尾碧相襲鴨頭青始皺輕
風憐舟師為我來往奏收帆楊柳色沽酒夕陽堠有友
四五人傾觴如懸溜絲鱠出網鮮乳臇伏巢&KR1663;扶興端
互起謀歡策争售問余傾玉山應須墮月後頫仰人間
世所得良不偶
海上訪王子不值追會嘉禾道中斐然投作聊此
志酬
芳波初成綠柔楊亦已荑乘此嘉淑候慨然效安期川
塗雖綿邈未獲展光儀前維悄然發後舸日夜追朗曜
隔浮隂景風為我披攜手登巍堞贈我以新詩彪毫等
霞絢溢齒若川馳辨勝晷欲流神王鬒不移斐然見狂
簡余歸將庶幾
弇州四部稿卷十一
