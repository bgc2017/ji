弇州續稿卷二百六
明王世貞撰
文部
書牘
荅胡元瑞
一郵卒自西南來者得足下書累紙紙累數百千言見
懷五言十律讀鄙集七言二律他雜詩三卷生不覩鉅
麗之觀久矣何幸於足下見之而又身當之耶始者見
家弟與曹甥子念稱足下已又見殷無美稱足下近得
家弟一書謂縱横藝苑中自于鱗外鮮所畏顧獨畏足
下與李本寧耳本寧文筆峭峻而指竒新能出人表足
下宏放奔逸若飛黃躡景頃刻千里而步驟操縱有度
不至負嚙决之累詩格調高秀聲響宏朗而入字入事
皆古雅家弟畏之固當即令僕整幟而遇前茅不亦三
舍哉而自庚午辱與本寧之尊人方伯公游其明年辱
與本寧通其又二年癸酉辱與足下尊人少參公游其
又明年辱與本寧游而於足下尚未有通也誠不意足
下之過知僕若是足下謂詩文騷賦雖用本相通而體
裁區别獨造有之兼詣則鮮又謂精思者陿而簡於辭
博識者濫而滯於筆篤古則廢今趣今則遠古斯語也
誠學士之鴻裁而秇林之匠斧也亡論目前足下執是
以程昔之人而且難之顧獨過舉以歸僕則豈僕所敢
當哉記僕初游燕中僅踰冠與于鱗軰倡和時妄意一
策名秇苑不至終作吴地白眼兒足矣既稍有知識私
心所慕好雖不能如執事所謂亦略近之而中間三十
年來數起數躓官中刀筆十之三家門宗戚大小十之
六幽憂病苦又時錯之加以不幸負邈籍之好膏油之
晷多奪而奉杯勺以故不獲盡究其力於學生平所撰
述既不能自裁割彙為一帙偶失數卷徬徨廢寝適鄖
中有餘梓以不携家有餘俸稍為鋟鏤置之家塾用備
遺失而已不謂露其醜於足下而足下復好之也以足
下才雖過於稱僕而晳於論學乃爾僕尚何所道勉旃
深造自得而已才騁則禦之以格格定則通之以變氣
揚則沈之使實節促則澹之使和非謂足下所少而進
之進僕所偶得者而已本寧前有一信至荅之極鹵莽
行將錄一通寄彼也詩不能盡和聊成二律四絶少酧
來美廣文先生彭稚修者故是足下同盟計日相與下
上張令以惠文彈治瞷氏豪彼中士論云何有便指示
為幸
又
喻蘭溪人來得足下手書及絲葛之貺念我深矣新詩
朗朗詠之令人神王僕初擬八月入茅屋三時清齋與
比丘道人共行逕已授産兒輩生平所好古典籍法墨
名畫之類悉不留阿堵中文字結習與生平故人亦不
免一刺獨足下未識面為恨耳信如來札所諭有叔夜
千里駕尚當於團焦穴一竇對語信宿也仙師化在旦
夕世外之冗遂不減塵中不克覼縷外芙蓉幄一頂戈
扇二握庶足下帷帳明月懷袖微風若與不佞相晤也
諗方校讐宋太史詩此公亦何幸然不免令足下神瞀
耳一笑
又
兩日前奉師龕入觀未暇尋三田主人僅擬息肩華胥
以蘇病骨而足下所成曇陽登真篇已及令人兩腋習
習有飛動意又家弟西筴似不以一學使為重得足下
六篇重耳氣色高華真足撲太華三芙蓉挹瓣中沆瀣
近亡論李本寧不知仲默于鱗前亦有之否僕老矣擬
辦兩青鞋作西歸津梁計不意中道為易遷宫所要然
玄關一竅大較非異足下仙材也能有意捐夙障從我
游乎
又
每念海内才子如兄辱推挹以為確然國士如兄而至
今不獲一見寧非缺䧟世界也以書及詩授子念南而
失之復以詩及書授子念北而又失之古所謂萬里比
鄰者獨於兄乎不然何也兹舍弟之江右復以扇詩及
書幣往盖三易矣八月間當削迹遯世得亡與兄竟為
神交之人哉有叔夜千里駕幸蚤圖之至望
又
足下聚書三萬卷插架不減鄴侯日枕席坐卧其中世
間事無足上眉尖胸次者以僕所見當今博洽士陳晦
伯可稱無二然不無書簏之恨楊用修頗以綴屬稱而
疎鹵百出點檢不堪自李獻吉戒人讀書當令此道彌
厄海内故不乏雋流纔一篇一叶有味便厭薄六代以
還即晉唐諸史高閣束之矧其餘者自分此生已矣何
意晩歲從少年中得足下家弟每嘖嘖足下過目不忘
髫丱時讀書幾與身等今已學亡不窺浸浸有䧺視百
代意而獨稍降心於僕噫足下故劉子政張茂先軰也
僕非其人詎敢當剡谿一棹何日來東傾筐倒庋與足
下連床作十日語望之望之
又
嚮者一月内所致兩書悉達其見寄五言律十章近作
數種俱領教足下詩大抵格調高古音節鴻鬯目中所
見自屠青浦外鮮偶者即老將非十萬卒憑堅城當之
未易支也唯歌行洶洶不無才多之慮小加裁損乃愜
中耳僕年事轉暮日求蔵身挫名而不可得綺語作障
不減追逋所尤可恨以此身付齒舌以此日耗酧酢念
竒人如足下非一促膝晤言寓托千古亦缺䧟世界也
殷無美有父喪恐偕計便亦須入弔之當掃弇園片石
以俟舍弟將入覲可同行否尊公在滇想自佳外拙詩
二章書扇頭請正曹子念亦足下意中士也因其謁永
嘉王使君聊爾相聞不一
又
喻蘭溪邦相人來辱長箋見誨副以衣履新詩種種啟
之如龍泉太阿乍出匣霜風肅然不能矘盼僕遂得見
懷及游仙十二章即異日跨一蹇游芙蓉城出槖装以
驕毛僊翁張洪崕先生不亦大幸哉苐僕之此舉正為
挫名避思朝夕焚埽冀小懺綺語宿憯耳而過為賢豪
長者描飾之又動迦葉定中蹈舞習恐終成堕落奈何
奈何所命綠蘿館集序足下方如日升川盈豈僕一語
所能定僕亦何自破筆研戒以世人理待足下而足下
意似不可已且慮後世有兩竒不相值之歎故勉而命
筆僕於交游少所推僅于鱗耳有足下于鱗不為死也
氣色高華聲調爽俊而縱横䟤䟦有揮斥八極凌厲千
古意僕三十年中所接如足下真耳目中無兩所望者
思西京未雕之質平原才多之戒而已邦相無一毫俗
吏態游覽倡和令人慨想臨川之美足可紙貴見除目
尊君已復故物苐碧鷄萬里不虞初平羊作石耶一笑
一笑新暑未劇加飡自愛
又
辱損致全集瓌竒䧺麗變幻縱橫真足推倒一世僕嚮
為足下作序僅覩計偕岩棲二種中諸體尚未備故末
以西京建安相勖今讀卧游諸作古詩樂府已深入漢
人壼奥平處尚可馳騖公幹仲宣不知曹氏兄弟為何
如耳歌行如贈汪司馬等篇才思滚滚不減信陽而送
沈純父七百言氣骨錚錚並馳北地尤為當行近體自
是當世所推于鱗外首稱獨步可也僕老境何幸獲此
大觀使旋附致不一
又
生平交友垂盡何意鑿坏之日復接海内賢豪如足下
於愿足矣恨肺病方深不能竟所傾吐然與足下神交
十餘年彼此郵筒所致肝膈底裡亡不具陳所少者惟
一面耳今足下儼然而命千里之駕且云以僕故勉為
公車一出即握手片言固賢於十年衆也以僕而觀足
下詩必大家文必名家苐體氣清羸宜稍節泛酧馳騖
之作四十以後必須講求出世住世學問僕今未有所
得不能相告也欲作魏茂權太常書亦以病不果夜來
囁嚅一律為餞而方寸冲冲迄未能就俟兒子北上致
之
又
久不見竒男子得足下一顧遂愈頭風屬其時尚惙惙
不獲大傾倒為恨雖然針芥相投固不在爾頃也足下
河東賦久已就吹嘘上天此其際矣縱公車令不爾而
以場屋相困出嚢底亦足了之知無落夾也華陽碣石
間四方豪儁雲集足下便為登壇大帥中興諸將建節
亡若岳侯之年少者艷羡艷羡倘小畢經生業障結伍制
軍約束旗鼔弘正嘉隆之業自此而三宇宙間一大快
也鞭弭中原遂有人否以報老夫屬兒子北上手筆記
存不一
又
僕有書附舍弟去而足下書附喻令之使來計其日不
相遠昔人所謂神交信非偶矣計舍弟與二賢登高釃
酒賦詩一時之盛苐坐中不無少一人否僕於世故一
切抹摋不願與賢豪相接八月閉關雖謦欬不落人耳
矣如何如何初暑愁霖強飯自愛不一
又
得手札以家弟一歸為快暮年兄弟差獲聚首誠如所
言僕既舉體皆凡事渠亦方治老農老圃業何敢上希
皇民伯仲也陽春館之作必須了此而後焚筆硏苐興
不易發何如必欲役丹元子為之有所未敢也一笑
又
損致新刻真如山隂道上雪後行令人應接不暇惟謬
以鄙言冠之不免佛頭抛糞耳僕於足下非不極傾嚮
而氣吃詞屑不足以發近却乘興為足下作得陽春館
廿絶句或可贖兹序罪耳久已付子念不謂尚作殷洪
喬使還附致不一
又
使者來伏承尊甫先生杖履無恙足下日弄雛親側為
樂不可言山房清燕門無雜賓日坐卧四部書中游目
千秋恣意萬卷孝標士深殆難為前加以春秋甚富稍
益歲年震旦中將遂無竹素可窺者奈何僕嘗謂弘嘉
之際諸公秇業亡不斐然惟博綜一途寥寥絶響僅一
楊用修而訛戾坌出餘益下風恐遂成國朝大缺䧟今
既得元瑞不虞此矣宇宙鴻業將來足下一人望之勖
之僕老矣師丹多忘沈約耄昏何能以五鹿之角岳岳
公前也尊翁先生傳據足下原草點定成篇不能於意
外描寫如太史之傳萬石君班椽之傳龔渤海緣邇來
小有証驗方在斥慮憚於吮毫耳蹄棗種種拜領勿笑
老饕邇信陽王内翰致古銅缶一自言得之冢中貯水
加冽希世珍也昔人云異物須歸異人僕得之無所用
聊以侑柬不宣
又
張幼于來致足下哭家弟七言律十六章及寄㒒五言
律十六章高華䧺鬯整栗沈深而用事用意變幻百出
描寫如生可謂當代絶倡豈直今人不能為即古人未
易也僕嘗謂元瑞詩紀律森嚴則岳武穆多多益善則
韓淮隂至年少登壇㝢内風靡非太原公子不足當之
家弟生平所推轂僅于鱗與吾元瑞今已矣人琴俱亡
不勝感慟宜足下過於用情方圖梓其遺集幸為作一
叙毋忘鄙言
又
僕故有秇苑巵言是四十前未定之書于鱗嘗謂中多
俊語英䧺欺人意似不滿僕亦服之苐渠所棄取却未
盡快人意得足下詩藪則古今談秇家盡廢矣方對客
草草不一
又
僕於文章本不能入玄解而謬為諸賢所誘輕於操管
生與人齒吻偕晩途學道又不能守綺語戒輕於操管
乃至上累師真下累良友老衰無味姓名復螫人齒吻
方欲搏頰唶指以自懲創而足下更誘之不已豈必欲
鹽車我耶足下所與論隲千載前後誠雋語僕尚稱病
未能四詩歌之喜氣浸淫滿大宅尺牘樂府擬古霍然
而起屨及於窒皇矣急取維摩不二法門作小轉首乃
得解始知闥婆奏樂迦葉定中起舞非虛事也十九首
最難言離之則虞落節前軰俱所不免合之則虞捧心
于鱗亦微用為累足下加之矣唯在更刓鋒巧露其質
木而已陽春館額并十六詠僕不能夷猶其間亦須受
足下一寄但日來已斷苦思俟其自來毋為日可也足
下麈尾恐不能佳偶得一柄奉佐談津不一不一
又
山中良晤殆匪偶然别後時時於松竹葱蒨間輙念風
雅而嬾放杜門不能得嚴江之棹通咫尺問衰病殘人
不堪筆研新正朔日於大士前誓斷此緣然尚矻矻了
殘歲逋而除命兩至雖寒灰無復火念而上辭疏草辭
啟無益竿尺日有三四往返殊令人厭苦奈何奈何弇
園勝賞奄有一時豪傑真足千古諸賢怯於先鳴得郢
雪倡之不虞寡和矣二酉山房日與作者揖遜念之神
王見委記係歲前面許必不敢負苐小寬我俟興至即
命筆也蔵書目序非不感兄見推亦寧無標榜之畏幸
且秘之去歲已作得末五子篇今錄上亦用心賞心期
可也助甫中丞近有書至意服兄而甚易長卿大海從
魚躍長空任鳥飛二語甚有味尊公長者而推兄之愛
勤勤不已過庭之餘為我道謝不一
又
家人自處州歸者得足下手書具悉此曹子忌足下大
似蜉蝣撼樹若僕則逃名之不暇而暇惜雌黃之口乎
哉浙中一同人傳足下非常者初亦為駭然既而諗其
妄也僕今年六十死人口者不知其幾而竟無恙然後
來必須一實也呵呵漳南顔生踰三千里而來謁其文
慕古而未達詩則遠矣無以酧之令謁足下為小加罏
䍋可也
又
足下書凡三及矣其寄示詩藪者又再矣始而胡運副
來時值大暑病河魚且哭亡弟無虚晷一行見客即為
客所困流汗送迎褦襶報謁凌晨出門薄暮始歸歸不
暇問食且踞虎子委頓欲絶矣以故於胡君處欲作一
詩送之不能其作足下報書尤不能盖報足下書非可
據案立就故也後得一書知以詩藪序為急第三書亦
如之足下於詩緣世定格緣格定品以故秩然經緯而
至於本性之情窮極窈𦕈因常究變曲盡劌剔昔人所
謂上下三千年縱横一萬里前無古人後無繼者殆非
虛也足下意以此序非僕不可僕生平不自愛其文即
三家之社如君家釘鉸者亦且應之而今得遂以巵語
為詩藪前驅豈非至幸極快雖然兄說之盡矣何所復
贅且足下於有明作者雖極為假借以彰一代之盛然
猶不盡惜雌黃而至僕獨過垂飾奬幾遂超何李之乘
許及亡弟亦在鴈行竊懼世人之笑我以我互相標榜
也雖然僕豈敢以拙而避足下之工又豈敢以嫌而孤
足下之望旦夕必須一搦管露其醜穢足下病稍間即
脱稿上記室也今年長夏如坐熾罏中悼逝憂生荼苦
百緒而東南操觚之客無不以詩為贄噫吁亦盛矣大
抵膚響粗備精理不足且廟堂之上往往諱言此事伯
玉不登啟事明卿永絶薦剡本寧厭厭苫塊長卿茂吴
逐逐衣食他遂無一振者大抵諸君亦微有以取之然
何至使清朝右文之意如掃也此當有任其責者足下
自愛公車之事當與兒軰共之不朽大業則唯足下是
寄僕旦暮人耳無能為矣尊公萬福聞老蚌生珠甚為
慰心事然須顧惜蚌胎兩英物當益長成相見未期北
望悵然不一不一
又
前得足下書始能一報荅然謂公車已至長楊邸故付
郵筒寄之豚兒所昨忽覩蒼頭接足下黯澹片紙乃知
扶病抵瓜洲病益甚日啜粥不盡一器甚為懸情及覽
書辭見托作傳且謂病恐不可起須此文而瞑酸楚宛
篤使人腸寸寸折雖然足下年未強仕虚恬少欲何恙
不已而慮至此劇也恐拂病者意敬為作傳且馳一介
相慰問足下自愛勉進匕箸鷁首且南歸見二尊人顔
色弄稚子暢其憂思行且愈矣詩藪少遲當為草序足
下不朽大業已就天下萬世知有胡元瑞矣夀夭窮達
一付之度外達磨惠能黃蘖趙州語不可輕放過也雅
貺祗領足下至此尚能為故人衣食念乎薄意附侑不
一
黎吏部(故人惟敬子)
貞自丙子納節丘壑自放戊寅再辱無意人世因獲方
外之證屏處蝸廬交游盡廢雖以公之清標令望如威
鳳祥麟世所快覩而貞托在世契之末既無繇一奉清
塵又不獲通咫尺之問惟是尊公長者辱在肺腑殘歲
尚蒙記存并隸筆三字煥若神明五月從家弟所得歐
楨伯虞部寄朱王孫刻所撰夢記齒及不榖方以為竒
而䟦尾則云三日而逝真夢楹之奠矣尊公文彩藝能
操行標格大率與吾吴文待詔伯仲詩並祿位過之夀
則少讓此老有芙蓉城消息矣寧能不日望尊公作寮
宷也貞亦善病病輒羸削草一奠章數倦數乙都不成
語然而脱稿久矣鱗羽為虞適得戚少保便附上副以
瓣香布素幸為奉之几筵尊公全集曾付梓人否刻成
見寄一部以留吾子孫也
沈嘉則
昨有姑布生求謁顧冲庵托足下先容貪欲得足下信
為發數行計已達矣比從朱君所得累紙文義燦然且
以僕所草拙序為謝而以朱君傳為托竊自惟一念之
誤落讇語障筆研受役垂老矻矻不休深自厭之而不
能脱也乃於足下故所願為執鞭者即有所讃述恨其
未盡何鄭重乃爾曹君文亦須撰無但足下紹介即其
人長者而著作多爾雅不至令我曲筆也苐舍弟初歸
人事波及甫解褦襶即勇杯勺脱稿須在中秋夜不免
更煩蒼頭一來耳所示佳章領誨并海鰕之貺以佐酒
即當念足下耳薄物附忱不一
又
自僕入圜後少能與客相聞然至如足下故不受客例
也厨人擾擾當是王宗伯烹露葵燒筍蕨作賓頭盧供
耳質明而一蒼頭以足下刺進即馳訊家弟所艗首西
矣得書知復出甬計旦夕過由拳能與長卿偕訪否威
明雖善稱病寧為趙壹此間苦竹不深必不至作張廌
有把臂入林而已言路伎倆漸窮猥用宗伯塞白遂謗
及靈真僕齒牙餘涊也復何足道正憂此曹生作善星
比丘耳子念迫桂玉不免遠游張將軍詩為兜鍪揜却
埋之豐城非足下誰為出之餘不多及
又
昨冬偕戚少保與足下高會時覺奕奕神王春時聞足
下歲杪舉一䧺又嗣得一雌不勝喜躍男子長貧不為
害所不可缺者此事耳足下以何日過吴中當浮大白
相稱快也甬中人來齮齕屠長卿至不可聞聞足下以大
義持之因而牴牾大厦拉攞非一木所支朋友中不可
無此段事徐吴江入臺矣偶便附此容修賀不一
周公瑕
昨有數行及先師像紬綿捧去不得報言恐去力浮沈
耳黃庭内景校讐頗精計足下欣然便為捉筆兩藏妙
典及近代名手幾滿一簏箱獨少壓卷者異日欲結蕊
珠宫一大緣勿謂道人習氣未除也&KR0034;承叔寶猶在人
間而不能握管意興敗盡梅花屋兩日當甚佳翠禽啁
啾惱足下清夢莫更又以為萼綠華否
又
得教具悉念存之切公築室避喧數十里外春日如小
年風氣清淑於綠隂紅雨中焚香燕坐乘興對鄧尉山
色弄筆寫黃庭貽王元美故人間第一快事何緣似一
葉舟兀兀了此私所未解勿謂僕以貪心作挑鬭語廹
促能事也吴君誠佳士其如得之晩何月來避客苦竹
以公書勉見之僅落穆數語而别耳殊無以慰其意也
又
僕自昨秋冬時感霜露小恙耳而為鄉里應酧所困病
羸削至春三月而始知就醫六月病瘧三日良已又七
日食微不能謹右腹掣痛如直塘所苦且作汗五日良
已則腹羸削今大有起色矣苐不遇枚叔發陳琳檄耳
肖甫昨有一札云伯玉已至錢唐而不相及以為恨一
得代則呼青雀相尾訪我弇中將使我投杖而曲躍乎
今得公札信然公念我至又推食食我苐果餌過豐不
無破山人例也中秋後先月色佳甚明聖之會公與伯
玉作趙武屈到而羣詩人捧盤敦以從誠大竒事足下
所言坐罵者何人雖然此湖久為絲竹粉黛所溷何異
武安侯第今其主者戚大將軍部曲耳尚不敢望田丞
相焉能使坐客無灌夫也公有意於偕肖甫伯玉而過
我弇園目界雖小根脚自大一觴一咏足令公肺腑楚
楚也昨伯起集成刻僕所草序而煩公大筆如白鹿皮
薦蒼璧愧不可言中有三誤字已報伯起改訂之矣餘
不一
張幼于
新涼方有高陽客日跌宕杯斝間而使者持古阿羅漢
像至幾欲下拜以米汁供之即日逃禪室成可移奉矣
新集見委商定不佞何能為役苐竊窺足下此番識解
比舊殊異百尺竿頭上一步人也五七言近體皆佳而
七言尤自錚錚態度都雅音徽清媺時造真境七言古
絶似高岑而間有費力處押仄韻少操吴音諸銘玄思
古調得周家三昧雜文齊梁而上能以東京之質禦之
不作近代歌頭曲尾祭文甚藻竒而押韻亦不免操吴
音此或白璧之小瑕也更似宜撰五言古一二章壓卷
端何如見傳戴仲德雉經且駭且惜得無為厠鬼所引
耶不然非有魏齊之迫豈以一公子難見而遽授首也
然此子自謂相法星命不能過三年有一瞽者云戴君
内恕耳恐不能過一年其術何神也蔡孝廉既許西館
便當來贄迎之半月後可發汎彭蠡登匡廬亦何異洞
庭家山水也弇園泉石殢人縱除目下得一小鎮當不
以此地易之姜司成汪司馬故是廟廊之器豈關僕菰
蘆人耶足下自厪我軰胸次耳
又
得書及明卿分韻四章者佳而排律尤整麗諗且買舟
詣白下就明卿何必減郭生之於羊叔子也僕自入觀
來足跡不能一出城獨以送伯玉肖甫至清洋口而止
與明卿蟬緩夜乃抵玉龍橋宿歸不免就佛前懺悔何
能作吴閶游也子與遺集為其門人汪生郭生所佚諸
詩及尺牘祭文之類可四五卷遠不作李長吉近不作
康德涵而遘負心漢乃爾宜與足下相倡酧之有所失
也石湖名勝當與游人共之昔固非足下有今亦豈徐
氏物異日質之范致能當相與拊掌大笑足下見僕弇
園記䟦否一切勘破人人摶沙事事嚼䗶耳新茗拜貺
附謝
又
僕業已得請專一壑矣即不敢希補劓之隟成一家言
或庶幾抱卵之工小遂所慕而城居與囂塵接衣裾麕
集殆無已時不擾擾墨逋則徵逐書郵以故匿跡舊里
幸有苦竹畆許剪茅其陽長日宴坐一室如土狗木鷄
日進三盌糜佐少鹽蔬晩酌亦不過一二合使餘綫息
而已不謂尚存故人齒錄娓娓慰借隠嚢綦履覺竟陵
之餉子晳尚為侈也所云百谷以數行見排耳報語不
中噉書又拙惡不足換羊肉如何家弟不免復罣世網
與足下相對時當不言酒食阿鼻苦袁宗伯見寄一疏
草為御史解難故自超如姜司寇二君子出必有以自
見不至作僕冺冺腐草雖然饑而食則丼之如不饑者
雖芻豢亦嚼䗶耳足下既時時相親亦聞其鼻息否
張伯起
昨以不能具主禮又不獲展三載契闊以是歉然足下
大雅故當不置方寸也金吾舉體金吾司空滿口司空
雖見慣者不能不嘔噦乃忍使叔度周旋其間乎僕近
驅兒子出復竄入觀中而尚不免竿尺之累二尺蒲團
面生衣矣佳集尚未及盡展俟家弟自松陵歸即付之
若穅秕之導必不敢作隔歲逋也次君得一會南陽朱
邸父子皆才人其子子厚尤可念也仰止足下甚亦有
以慰藉之否
又
殘歲受役貴客却作朱修之面孔不能與足下旗鼔相
當盖至今猶恨之吴中如足下不肯就公車文子騑甫
得佐大郡視若敝屣真桐鄉一絲也令長平冠軍里中
兒愧死矣春寒甚忽忽擁爐幾與筆研讐近始得舒勉
效佳集珠玉之導久不措意工拙既成讀之不知何語
足下為我藏拙可也仲君越游恐不能大快出門十步
外無孟嘗信陵不如足下抱膝為佳耳
王百榖
春來數從游客得足下手教旋聞有遣樊之耗所傳非
一不敢轉致候問今始悉之蒙示諸篇至古離别令傍
人一讀尚堪涕零何况作者項王拔山盖世不能割情
虞兮足下此段抑何忍也苐使不喚江郎魘覆水可再
收今已矣其斥雌顔竣勿見徐以净名觀處之天女當
自來侍耳孤憤詩曲盡時變見贈之作奕奕有神致未
能一一拈讃欲成奉荅奉慰兩章方對客不及下筆少
選馳一介報謝却有所致也黃雀名醖拜貺當佐茂世
半日拍浮矣辱委畫䟦不免汚繭却上
又
僕自東徙於竿牘都廢然至讀足下一札數行輙用灑
然於靈府中下一沆瀣也比益清勝章生稱兩郎君俱
游泮甚慰甚慰鄒彦吉眼中安刃致此斷斷却盡為家
弟作巢窟不爾何地可着除目耶屠長卿雖過作達苐
罰作鼓吏必不敢仍操漁陽撾何至遂削籍可嘆可嘆
所覩家弟白首見招小暢耳文苑中一段蒙氣尚未豁
天日也足下所稱李本寧固自宜爾楚衣僂行少年固
已尾之一着朝士服即攬其袪矣僕在人口過活一世
晩始小自由解弢隳&KR1030;以了餘日木食草衣覺輕肥之
瞠後此味願與足下共之聞談思重日駕艖符縱飲吴
市槖中装尚可作萬人供何至如足下云負郭不能半
蘇季子審爾即使日噉脱粟僅堪活七人半耳呵呵
又
扇頭二律精切婉麗於煙霞中作情事語我世尊雖開
不二法門不能不為破顔也僕本羊腸服箱欵段疲極
思息借此以逃諸賢不察以為類有小得者每一循省
若負芒刺春來多香火客羅雀之門剝啄不已公結語
莫種五陵花微旨宛然僕方苦之終須被髮入山耳朱
在明云公乃虞及桂玉甚訝之讀五庫書翫古金石丹
青亦足自飽必不至作原思趙壹也吴生誠佳士如來
諭所恨得之晩僕轉從兒曹丐衣食度日貴人竿尺盡
廢何以慰之
又
扶病與公相見惙惙如不能續語公殆季梁我矣别後
漸自能起小輔以藥食覽鏡欣然覺形神復親公知之
當為一快也久旱將雨公所謂北牗晩凉西山爽氣故
自佳尚未及田家停桔橰濁酒相命計歲功之為親切
也何觀察所致新刻不足言獨僕舊於周氏錄得游山
記四鉅册久滯渠架今始歸我怳如見故人矣章生舊
携一札書云致李使君者不言是何人今知是觀察即
達之矣扇頭絶句附去非敢相誚欲公於方寸中覓普
陀落伽真境耳一笑
又
二詩具見風人之致至及屠孟卿則忽戄然憐之與恨
政當各半耳僕六時晏坐澹然無營足下嘲我未能遽
焚君苗筆研筆研故當焚但世無士衡以此二物得小
延苐令生塵若史雲釜可也吴幼安乃能念僕但僕靦
顔偷生言及懸弧腸寸寸磔安敢當賀即足下以孤山
例訪我雖謝客尚能具濁醪脱粟以待不然者索我東
海雲氣中矣
又
自春徂夏得足下書凡十餘紙而不能一荅報緣以足
下書紹者一見而目為筌蹄絶去不復顧膏盲之嬾當
亦任之知不謂我薄也邇來賤體頗健但山妻暴感末
疾頼盛三從鬼門奪回今尚是牀褥中物瞥見兒女憂
悴之狀令人忽忽鮮生趣知足下有意外事處仲終是
英䧺不與季倫同趣何時過我當以摶沙一觀銷之今
年宗伯用御史言先君子得沾上恩僕可藉手地下附
聞不一
又
夏中出門見皂衣人致足下一書及食物二種尋令人
跡之不可得矣聞足下近有微恙旋已勿藥周郎發矣
何不汎輕舠出京口指燕磯而上窮秣陵花月之勝乎
僕自二月失計别猿鶴日就籠檻方欲起冶城之鐡以
鑄錯而前閠十九日忽得亡弟訃駭痛絶倒次日遂成
疾覺疾轉甚今尚在湯藥間念昨冬賢兄奄逝足下損瘦
至不可識認然足下深友于之痛而僕則兼知己之感
足下唯傷逝之悲而僕則兼憂生之恨且僕長於亡弟
十年矣餘日之幾何乃遘此事痛唯亡弟名行粗立雕
蟲之技著於宇内中歲頗收循吏之績晩節頓悟無生
之旨三兒嶄然僅一小者未見頭角耳所恨年不配德位
未稱才流唁盈朝含軫同志已矣獨冀得足下一誄或
小傳耳僕過聖誕後當上書乞骸歸歸即料理葬事俟
行状脱草方敢踵門拜請兹則未敢也病中欲成一奠
語尚不能僅得廿四絶句辭不倫類聊附足下一讀之
伏枕口授不一
又
得足下手書知近有霜露之恙旋已平善長卿一賦能
腐毫而聘茂陵女宜其消渴也足下倚馬千言故未至
損靈府然造物善妬才多以尤物中之幸自消息勿落
彼度内僕長於亡弟十年尚鼔棹苦海與鯨鯢作敵耶
業上書乞骸骨足下當候我於楓橋烟雨間矣馬參軍
佳人也而未足妬乃亦奪之遺槖蕭然幾無以殮僕亦
小效脱驂之賻渠遺言娓娓以志銘見托須足下先狀
之故爾談參軍病卧旅邸大是遼落今似可起矣僕亦
再過之不能如劉丹陽甘輕薄尹足下何自有三至之
疑乎傳街中盛行謀野集乃不以相寄無慮中郎談進
也一笑
弇州續稿卷二百六
