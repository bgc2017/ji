弇州四部稿卷四十二
明王世貞撰
詩部
七言律九十首
癸酉元日試筆
爆竹嚴聲徹夜傳曈曨旭日漸東懸天開萬歷王正朔
人樂羣方大有年及尾屠蘇深蠟色含苞玉蕊媚春烟
相逢未卜行藏事且向條風試酒錢
邀助甫游虎丘
寒色高臺頫萬家坐來衿袖隠烟霞逃禪再起生公石
倚醉頻呼陸羽茶今日青牛干氣象(助甫微服見訪)早時白虎
出精華司空自有衝星佩來向兹丘問莫耶
顧丈伯剛重封異數其先大夫再得給事京兆誥
封
兩朝恩數向君偏聖主人推達孝年共道絲綸徵舊德
自將忠藎格皇天西清再視中書草北壠重題京兆阡
從此江東論四姓還應甲族表諸賢
四明吳生游大梁甚久其再往也謁余詩為贈
束書擔簦一奚囊擬向人間識二王音似莊生猶帶越
賦如枚叔好游梁春風騎從夷門去烟雨魚羹幸舍嘗
授簡只今多左席古來詞客有輝光
盧使君君萬手植一松百花洲且侑以詩走筆奉
謝
萬卉當春不敢開孤松瞥見使君栽猶驚栢府霜威重
似挾天門雨色來陶令儘堪歸後撫嵇生未許醉時頽
懸知滿樹秦風在中夜龍吟首重回
楚行意頗不决聊成一章
邸吏空驚腰綬新婆娑仍惜據梧身文章殢我終投筆
歲月欺人轉積薪舊事懶聽湘水曲衰顔羞覩武陵春
何如且作祗園主經卷茶鐺次第陳
送鴻臚姪孫赴官
何言垂白始為郎十上公車意未央入洛風流追小阮
過江門第數諸王傳呼曙應金雞唱立仗春分玉筍行
况是朝端多父客到廳丞相為施牀
太師華亭相公枉駕海上因游小祗園奉贈一章
懸却安車謝過從忽占台斗暫移蹤千家兒女看司馬
片語乾坤識卧龍日暮林泉翻起色春來桃李競為容
知公不淺行雲意倘施西山最上峰
伏承太師相公枉駕祗園以五言八句留題皆真
諦語不揣奉謝一章
東來紫氣有真人給苑含輝祗樹春草忍自諳菩薩行
潭澄初現宰官身杯中水月無明失句裏雲霞法界新
若語世尊應好慰只今魔地隠波旬
皇甫子循僉事七十
尊前金縷乍成衣與唱人生七十稀勝具總誇玄晏上
微官不厭曼容非凌雲健筆長餘綵翫世青衫始易緋
共道荀家好兄弟白雲猶見一龍依
要劉子真光禄出會
十載時通白雪盟朅來猶自昩平生雙魚入袖元難滅
老驥逢師可不鳴文度江東慙獨步真長晉代許齊名
船齋少宿丹陽尹牛女應誇紫氣横
寄陸與繩太僕
尺一書來綬便丹共傳鳴玉上金鑾那知此日攻駒在
猶作當年失馬看人愛賜環時卻易我憐完璧晩逾難
如聞楚澤波臣狀庶子泉頭好自寬
舉主御史大夫傅公同年大司宼謝公欵宴江寺
感謝
把酒青廻江上峰淨筵分供玉芙蓉涼從鳩署秋聲起
暑避烏臺霜氣濃海内何人能附驥江南有客舊登龍
艱難往事那堪數惜别銜恩意萬重
金山與送者飲别登舟作
江天高閣倚傀俄惜别猶呼金叵羅送客總歸唯月在
游人欲老柰山何才聞出夾吳音少稍入中流楚調多
争道壯游官亦得不知吾意已蹉跎
肖甫中丞自采石馳歸一醉而别至江州寄懷
初聞牛渚駐旌旂小隊元戎早自歸乍合延津疑劒是
纔違漢浦覓璫非歌偏白石成名晩身在青雲折節稀
也道武昌魚鴈便那能相憶不沾衣
泊安慶江口即事
扁舟孤泊下江干父老能言保障難樓觀日將金紫錫
江山天闢畫圖看風廬似倒降王旆烟雀猶喧誓將壇
莫倚臺城龍虎氣幾愁無地可迎鑾
登小孤山
忽有蒼翠來眉鋒躍然令我呼短笻波心倒插白玉柱
水面秀出青芙蓉平分吳江楚江地對聳天南天北峰
老夫鐵笛欲吹卻恐向盤渦驚卧龍
至江州尚不得舍弟敬美除官信悶成卻寄
有鳥雙棲偶一鳴無才那敢論時清纔經楚澤人堪老
若到燕臺馬自輕白雪和來難後輩青雲是處畏先聲
與君暗憶祗園地不冷蓮花惠遠盟
江州答謝徐司空世寅時尚撫江藩兼致聲德甫
先朝抗疏許誰雄白下偏驚鮑氏驄出領江藩中執法
還平邦土少司空情如廬嶽千層厚書借潯陽九𣲖通
猶有豐城孤劒在待君嘘拂便成虹
七月望夕大參鄭邦用僉事蔡景明戢敬之邀游
赤壁二首
賓主西南勝事并此游端足慰平生杯仍七月稱秋望
賦是雙珠可夜明戰血至今高壁色詞源終古大江聲
與君聊釋盈虚意忽聽山城漏五更
其二
將壇文苑代稱雄指點千年感慨同名在江山翻借色
事過天地竟何功鄉心暫托烹鱸後客夢都抛别鶴中
秋月偶圓風自好坐來羣緒為君空
癸酉秋再監楚棘感懷二首
從叨三晉領賢扉南紀秋風又鎖闈屈産自良吾齒老
楚珩雖貴國工非殘燈晃影疑裁素清柝傳更似搗衣
功業少年諸不乏倘容洴澼一翁歸
其二
紫衫垂敝白鬚偏潦倒慚非入棘年聽語雕蟲身自厭
由來相馬事空傳差強澤畔吟行地卻送河東賦上天
論賞進賢當不薄可應還記介推田
中秋夜登明遠樓觀月作
列炬分行鼓角催江光如練倚欄開初疑卞璧排空上
忽有隋珠破夜來入坐天香真桂苑披襟風色勝蘭臺
還將校獲誇雲夢磊砢紛綸盡楚材
贈曾參議公公子中丞以三撫蜀甫遷官即歸郢
挂緋剛及賜緋時總為雲山愜素期有子陳咸那教諂
為郎顔駟肯論遲高從郢里倡春雪遠許巴人寄竹枝
見說原陵多祓地可知童冠解相隨
輓九十三湯翁翁嘗為吳邑丞時令子中丞以候
代留襄
共擬鳩笻履漢庭忽驚鶴馭指青冥吳中舊雨留棠樹
天上新霾掩歲星聽罷府烏頭欲白攀來臺栢樹非青
襄陽耆舊能相挽墨絰聊為借宼停
登黃鶴樓
縹緲高凭崔氏樓依微西眺禰生洲天容孤鶴排空上
水合雙龍抱郡流一代真成春雪倡千年誰識歲星愁
老夫聊翫人間世任遣浮雲黯不收
黃鶴樓餞别蔡使君景明
栢臺高卧白雲秋静者由來有蔡侯識我姓名真倒屣
念君離合重登樓中天日傍長安出薄暮雲生大别愁
倘是五羊能見憶莫辭雙鯉向吳洲
魏順甫晴川閣分韻得芳字
憶醉漁陽春草芳蹉跎回首卄年強青萍斗傍孤城合
白首天容二子狂高閣對懸今古色浮雲不盡往來檣
尊前忽語登龍事慷慨悲歌泣數行
寄答張助甫
中原高枕白雲深春草玄關懶自侵不怕汝南人月旦
所愁江上鯉浮沈鳳皇獨攬千尋德鸚鵡雙懸異代心
此日為君成感慨武昌風色晝隂隂
其二(君近以乞誌過我吳中)
中郎不愛賣碑錢盛德那因乞米傳念爾去凌淮蔡雪
向誰呼覓孝廉船忽驚魚素衝江渚驟有驪珠射楚天
無限故人推轂意愁君手板少年前
過京山王太僕汝化期還日過飲以病從漢江抵
省太僕有作賦此解嘲
十載登龍願不違見來詞賦有光輝已拚送酒陶家醉
敢作凌風列御歸席畔黃花寒不負江頭青雀病相依
誰言郢里今遼落白雪逢君片片飛
敬美需次不調於秋夜倡和有庾公南樓之思走
筆為答時予有嶺右命
北游吾弟困長安南徙而兄老一官欺客秋風生裋褐
誤人春事在彈冠莫誇同調蘭金易縱得時名桂玉難
俗殺武昌中夜月庾公那自折腰看
答寄子深鎮國
著成鴻寶世稱竒十載匡廬有夢思忽爾贈余青玉案
蕭然如對白雲姿魚書但到那論晩龍劒須逢自有時
俱道陳王饒麗藻可能重贈仲宣詩
武昌奉别省中諸公
差池霜色鬢毛侵三月移藩已滯滛惜别故人分手淚
思歸傲吏折腰心赬魚下水猶堪溯黃鶴摩天不易尋
回首莫論萍梗事古來天地有浮沉
上廬山天池寺
使君五馬一踟蹰為愛匡山勝不虚亭出御書天子鄣
水成仙樂聖僧廬微隂液雪瑶時破寒色留楓繡自如
未有仙才同謝監將分佛地卜吾居
登天池回望下方俄而晝晦
勝地初憑一杖收正教吳楚落雙眸千峰盡裊香罏氣
九派平拖瀑布流忽暝乾坤垂混闔欲歸身世半沈浮
佛燈縱出難為照天眼雖尊不破幽
周銀臺汝學攜酒淨海寺貽詩見贈時余適有太
僕之除落句云云遂成答謝
江頭初駐木蘭舟誰解攜琴載榼游三國聲華公瑾早
六朝風物秣陵秋詩成古刹寒堪失酒盡長干暝欲愁
縱有除書君莫怪馬曹元自屬王猷
贈姚繼文學憲由楚遷江西大參
史談留滯逾三載啟事山公願不孤剖盡荆珉無卞泣
教成郢雪失巴歈文星入夜衝南斗化雨將春下蠡湖
還道木天當日地只今明主賜環無
贈殷無美獲雋留省入試南宫
見說賢書有著聲詞場吾黨日峥嶸一枝肯作尋常桂
尺璧能償十五城往嗣東吳元秀出深源今代豈虚名
還從鴈塔看前輩莫向龍門負此生
題洞湖卷贈凌玄旻
玄旻托好凌九紘一曲猶能小賀生書似靈威偏嗜秘
宅如和父僅餘名烟霞不散奚嚢色日月長尋釣艇盟
倘讀吳儂舊游記令君風骨坐來輕
送侍御河南李子興還朝因伸鄙感
攬轡名高九道聞攀轅人惜二天分論才豈必相如似
薦疏空勞北海勤驄馬風生千里足神羊霜壓五花文
欲知下走沾沾意今日真成御李君
嶺右張羽王明府邀合郡諸名勝會餞虎丘時江
右龍司理亦集輙成二章為謝
府公高讌入春開江左風流異代才茂苑自驕羣玉聚
桂林初見一枝來分題競勝燈前草欲折還含雪後梅
贏得班生仙骨在手攜星藻向三台
其二
春山如黛水如羅勝會還期勝地過南斗文隨龍劒出
西山爽為馬曹多生公石冷思眠甚陸羽泉遥奈渴何
聞道陽春饒麗藻阿誰先付雪兒歌
曹太史一呈有子逾週韶秀可念賦此為贈
青葱玉樹映庭除抱送麒麟事豈虛生得馬遷知續史
便逢王粲不捐書鳳毛池上霞同掞蚌氣江頭月並舒
若問攻駒今太僕渥洼千里許誰如
寄少保殷公
春酒如澠花滿枝醉談歸傅賜金時天容弘景山中相
人識留侯帝者師聽罷齊風知再表秉來周禮未全施
亦知咄咄非公事海内蒼生正繫思
寄調許殿卿左史
㟙湖春水讀書堂謝客時時懶下牀稍出新篇曾御李
初攜小婦為辭梁貪聽半語游僧偈盡釋南中奉使裝
便是相逢能解脫已應無淚傍山陽
喜少師徐公楊公二子並成進士
莫疑天意薄蒼生社稷功存退始輕契闊累朝魚水舊
參差昭代鳳毛成雙開綠野泥金色並武青雲振玉聲
不獨兩家喬木在中興今見世臣名
過桃源作
沙深老樹欲全髠湍急停雲勢若奔僅有隄存如瓠子
幾曾花發號桃源天過淮海疑全别水出崑崙已自渾
卻憶故鄉諸季在接䍦顛倒辟疆園
阻風彭城下洪
信宿維舟阻急湍叢祠賽鼓問祈安風狂怪石低昂見
渚枉荒山向背看久仗束書成客計還呼巵酒斷愁端
彭城咫尺君休擬老慣人間行路難
初自彭城山行聞鶯
水宿逶迤不計程有無春事未分明白門渡口逢三月
黃鳥行邊始一聲句向清時稀感慨官因遲暮減心情
祇園桃李花如錦秖為游人特底生
河間道中
歷亂鳴雞夜未闌客程何處不加餐擔頭書卷風時墮
馬首桃花雲並殘望國望鄉春思雜中寒中暑客衣難
河間正是班班地衰鬢朱簾懶向看
送王太史胤昌冊封關内便道省夀太夫人
玉節新從北極開彩衣仍出尚方裁猶龍紫氣將西度
如帶黃河自北來嶽色晝晴廻菡蓞珂聲春曉散蓬萊
稱觴不貸夷門酒分得君王露一杯
送少宰劉公憲謙遷南大司空
鳳池分手惜飛蓬平土留京地望雄啓自山公傳吏部
班應雲母隔司空鵷行八座星辰表鷁首三江暮靄中
我欲無言渾未得可應桃李忘春風
王學士元馭留飲花下作
學士高齋傍玉清入門幽興劇縱横已拚芍藥似人老
忽送榴花令眼明文酒竟成吾黨事笑談真見故鄉情
毋驚百徧相過語若到郇厨體自輕
端午日楚人丘戶部汝謙要飲顯靈宫即事
逃暑仙都静不扃雜花紅霧晝冥冥綵絲留景真堪續
白苧含薰且細聽酹屈懷沙人漸少辟兵飛警事初寧
從他稚子行觴數楚客於今肯愛醒
江右彭翼射策不第俟予至都投詩為贄即日告
歸答贈一首
寂寂公車意未平為誰驤首忽雄鳴才高一出能同調
客好何妨與借名斗氣豐城歸自出暮雲湓浦到來生
他時莫詫安昌舊籍甚聲華在漢京
少宰學士陶公虞臣輓章
五月輀旌發上都羣公雪涕萬人呼仍開地下修文館
不拜宫中續命符吏部斗山初罷仰君王雨露肯回枯
從知續史心猶在握手龍門事未孤
予與自閩明卿自貴同日書至有感
參差青鳥建章宫忽有瑶音慰轉蓬兩地虹霓書遠近
各天雷雨劒雌雄俱誇拙宦身猶在且喜加餐字每同
寄語圖南争矯翼燕臺四起大王風
其二
故人嶺海尚栖遲九列雖叨敢道宜季重有書方悔俠
偉長中論未逢知誰偏謝豹啼丹地並許娵隅托素時
莫怪承恩還避輦至今猶自怯蛾眉
寄答明卿使君
誰言天遠故人疎尺一雖微意有餘信過衡陽那是鴈
書從蠻府不呼魚衰顔近日紅從借勁髮安霜綠自如
共道楚工今識察莫將清淚染瓊琚
送大司空萬安朱公進太保馳驛南歸
腁手曾扶大陸沈錫圭功似禹年深三朝漢省尚書履
一詔疏家太傅金諫漆轉揚明主德懸車誰識老臣心
遥應綠野城南地不改芙蓉碧萬尋(萬安城南五里有芙蓉山)
其二
帶玉搖光下帝閽即教蠅點轉成恩令狐陵史先皇舊
司馬河書異代言六傳賜馳騰紫陌千官出餞擁青門
他人自喜中山篋公意從寬北海尊
送吳城歸吳
季子揖余歸故園懶騎羸馬傍人門燕中貂敝那曾怨
吳下猿驚且莫論唯是客星時失職况多才鬼未招魂
衡荆也自饒功業細搨黃庭倒綠尊
送御史大夫餘姚趙公領南臺
曉傳除命下明堂西第停鍾減舞行此去風稜歸獨坐
向來霜色滿南牀千烏舊是臺城侣一鶴居然御史装
見說太平隄上樹廩秋猶自拂雲蒼
夀吳太夫人(方伯子彬母)
隆萬之際朝家清婺星德星相映明京兆雋媪古來幾
河南吳公天下平北堂進匕曉色動西母戴勝秋風輕
縱無海籌祝景算雅有彤管書峥嶸
偶成
睡起兀兀憑籃舁衙參放來何所為有書僅寫馬復令
得酒却憶牛醫兒西山一片青刺眼石榴幾株紅亞枝
俸過六百不解免行年五十終無竒
同舍弟邀汪伯玉仲淹昆弟游蓮花庵
帝城西北有蓮宫水檻冰壺面面通甘雨跳珠千葉上
法雲垂綺百花中詩攜愛弟藍田侣酒許徵君白社風
莫向幻人論色界望來烟景坐來空
田子秇以諸生異等貢游兩都署冊曰南北大觀
賦此贈之
田方魏客舊知名白首青衿事魯生薊苑星辰天北極
金陵龍虎漢西京飛談碣石千人廢使酒長干一坐傾
賦草縱成須晚出祇今塵世有張衡
贈談思重中軍餉上谷便道還里
莫從浮白歎離羣轉餉由來第一勳慷慨劉生初出塞
詩書郤氏舊中軍征帆欲指江南雨歸槖猶殘薊北雲
倘許吴兒歌子夜平羌新譜若為分
七夕過李通政伯玉
小暑初殘節序嘉探書因過鄴侯家諸峰似取支機石
一水曾通貫月查巧向天孫分杼柚工從司馬詠琵琶
(客有彈琵琶)清朝酒醒猶疑夢玉露分明染鬢華
哭梁思伯内翰
蓬萊闕下散瓊琚一入羅浮恨有餘死去伯鸞隣俠骨
病深司馬篋遺書西清幾種風流在南國諸生雪涕初
莫向尉陀城上望五羊春事已凋疎
送梁舍人奉使還嶺南
珂聲歷落散金鋪曙色南分一宿孤客到羊城元奉使
歌從鳳沼有將雛梅花寄遠羅浮玉詩草行装合浦珠
聞道伯鸞新冢就可能相為附生芻
曹子念南歸
曹甥跌宕甘沈淪兩脚偶踏長安塵不知茗酪定誰好
共訝菰蘆無此人燕歌回風白日暮吴趨謔浪清霜春
祗園松竹好料理顧我終豈巖廊身
楊少宰伯謙扶侍太夫人歸里得二首
百年將母世誰如出入三朝晝繡餘帝許山濤無啟事
天容潘岳有親輿堂開晩色萱長好籬隠寒香菊未疎
不是面承宸語切還期那肯顧尚書
其二
青山一片帝城南離思無多酒任酣座裏台垣元待八
刀頭明鏡祇容三停雲客羡歸雲懶捧日心從愛日躭
臨别故人毋惜道不知中散有何堪
汪伯子司馬閱武試
主恩司馬一登臺立表驂驔千騎來鏑似飛星争犯月
鼓如催雨不停雷横開銅柱南頭去坐奪金城右臂廻
此地若容狂李白也應偏識令公才
申先生汝默以經筵史館勞進宫端學士賦此奉
賀
史才經術世推能玉署鑾坡秩並增拜命争看雙綬紫
書銜真作一條冰帝稱匡鼎頥堪解人識金甌事可憑
懶散列卿休健羡履聲寒月滿觚稜
為李師孟方伯題五華山房
青蓮居士躡青霞曾移九子為九華君今五華讀書處
又見名山屬李家峰峰西嶽雲間掌朵朵郇公字裏花
不似終南饒世路儘堪佳處向人誇
聞謝茂秦客死魏郡寄詩輓之
如聞鄴下仰風流䠥躃誰令走魏州老去一編文苑足
病來孤枕客星愁江湖氣盡無芒屩妻子情偏有蒯緱
總為濟南杯土在也堪揮淚布衣游
魏懋權追踐約於德州至清源而别書此為贈
席帽西風吹欲欹衝寒來踐故人期攜將趙璧愁償汝
佩得虔刀舍贈誰齋舫論心初縱酒河梁分手又成詩
祥烏莫戀中丞栢好向長楊借一枝
贈鄭侍御子義
衣繡翩翩&KR0008;帶垂看君真是鄭當時每逢佳客必青眼
况復諸郎多白眉老去壺中寬世界名成谷口動京師
吴姬壓酒齊謳倡那得秋霜上鬢絲
途遇習太史時甫登泰山歸有贈
胸羅寒月有梯雲四海才名鑿齒聞已自講壇推嶽嶽
仍從禪地訪云云胸前齊魯森相逼觀表秦吳杳不分
見說封中縈紫氣還應綵筆動天文
治河傅中丞何侍御呼飲行臺賦謝
急管深杯緩客愁嚴霜不傍月華流中丞屋上烏能好
御史車前驄欲留今去咏何真作柱古來稱傅仗為舟
清朝功業堪俱就轉餉從輸第一籌
維揚過丁戶部有贈
與君三日話連牀江左風流共一方再入嘉隆循吏傳
兩為南北度支郎絃中白雪心孤賞座裏春風客對忘
若憶陳王歡怨句先朝姓字雅相當
儀真道中
中丞臘月上真州送客俱辭影僅留出處本來無繫着
東西元不礙夷猶霜嚴未洩前旌色冰老能封小澗流
寄語擁罏兒女道老夫装束竟何求
邀助甫自汝出會并伸勸駕
知君高枕狎年光休汝篇成自一方名士風流誰甲乙
故人星在莫參商便因先出甘龍尾倘得新評許鴈行
巖穴清時垂欲盡可能無意奏長楊
助甫以病不出會遺詩見贈悵然有答
已付寒軺落照中可因霜老誤征鴻逃名張廌千竿竹
起色枚生百尺桐家近陽城堪自妬里無春雪向誰工
欲知歲晏相思意蕭瑟孤城事事同
答武昌趙中丞良弼
霜後梅花驚客郵知公青盻在襄州曾於江夏叨參佐
敢向竒章擬上游春至雙魚思溯漢月明孤鶴悵登樓
何時對搦蘭臺管一掃雄風萬古愁
大梁候吳明卿不得聞尚留里中賦此促之
一往除書歲月深怪來鴻信誤追尋三朝老共思家夢
萬里歸偏薄宦心客笑元長寧寂寂人窺夥涉莫(闕)
弇州四部稿卷四十二
