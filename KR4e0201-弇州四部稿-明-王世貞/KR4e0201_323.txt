弇州續稿卷一百四十九
明王世貞撰
文部
像贊
周玉巖公廣字充之太倉州人舉進士為莆田令母憂
歸補吉水公前後皆著廉能聲性尤公彊不發人私書
不受一切請託而以便益語者即亡論芻蕘皆立報其
在吉水流賊驟來攻剽公矢衆而拒之卒以城完徵拜
監察御史未幾即抗疏言四事其一喇嘛僧蠱上為滛
侈宜亟投之四夷以禦魑魅其二上毋得狎伶工如臧
賢輩至引同光故事為戒其三錢寧故宦官奴乃縱之
胄國姓稱皇子使天下日惴惴有國本慮其四諸討賊
大帥至校卒皆首鼠不戰與賊並完而獨暴民骨草野
大可恨疏入寧怒甚矯制謫廣東懷遠驛丞使刺客緣
道徂擊之公易道士服間行得免廣帥武定侯勛狠而貪
陽使使結好公薄其人不報勛伺公入省謁臺簒而致
之府痛杖數下幾殆公骨立行意自若移建昌令復有
惠政吏部除御史以公名上錢寧識之復矯制謫公加
遠世宗初召復故官道遷江西按察司僉事明年擢其
省副使九江兵偹尋改其省提學大察天下吏治旌卓
異者十三人公與焉遂超為福建按察使填守中貴人
内慴公行百金為䞇公寘之庫中貴人懼謝罪乃與約
毋撓我三尺而後返之又嘗檄止中貴人之牟於織者
將三載以右僉都御史撫江西墨吏憚公威名多望風
解印綬去而公又欲限豪右田奪其贏歸之貧民其豪
右弗便也筴之朝用事者以例革公廵撫尋擢南京刑
部右侍郎又二年得暴疾卒數年予祭葬又三十餘年
始贈都察院左都御史公貌嚴冷無笑容與鄉人語不
操鄉音今像蓋得大都云
贊曰豸冠峩峩上搖星辰白簡諤諤逆批龍鱗萬目睽
睽指為直臣大明中天其氣始伸
南京太常寺卿方公鵬字時舉崑山人舉進士為南京
吏部主事累遷郎中公通經術修行教誼有大人望而
是時天子方追崇大禮朝士自卿相而下靡不欲考孝
宗皇帝而别崇興獻王如宋濮王故事進士張璁獨請
考興獻王而稱孝宗皇伯考尚書廖公紀時於後堂見
諸曹郎而問曰張生議云何衆莫對公獨曰是宜反之
心而已廖公曰善語稍稍聞外於是給事御史爭以他
事論罷廖公而公用積次遷浙江右參議行部有老成
聲然念言者且見侵因移疾歸而亡何璁所持議大伸
既廖公田間起柄銓衡而公亦拜提學副使甫上召為
右春坊右庶子兼修撰尋主順天鄉試公以一言合暴
通顯謂非意所得悒悒不自觧而新貴人亦謂公不能
終附麗意嗛之會遷南京太常寺卿遂再移疾請告亡何
他臣僚有請告者内批削公新銜以右庶子致仕卒年
七十餘公好讀書著述自娛為文章典雅老成母問風
木弟鳳常為南臺御史有直聲
贊曰汰衆求心以是信也履進思退以明志也覃思著
書以文隠也没而微言胡冺冺也
故廣西提學僉事方改亭公鳳者矯亭先生鵬介弟也
少以經術藝文與兄齊名又同舉進士天下豔稱之曰
二方授行人選得南御史以母喪歸服除改北出按真
定當武廟時政在中官武弁公所論劾不避以事見忤
乃復請南尋移疾歸嘉靖中復補南而所陳皆天下大
計會張桂大禮之議起公力言其非是既二人者驟貴
公又力紏之尋出視廣西學政公引疾不起時矯亭先
生以太常得請先後卧林下先生杜門著書而公放意
詩酒蹤跡俱不及城府其議禮時有所不合天子亦知
之然能各信所是以行其志天下所稱二方者名俱不
挫公一子一孫皆薦鄉書以是晩途益暢適卒年八十
餘公卒久之而少子範成進士今像頗明秀似中年所
貌者
贊曰久宦而官不大起仕貴伸其志何必金紫既壽且
康多美孫子可以瞑矣
吳訒菴公山字静之故尚書洪子也舉進士為刑部主
事歴員外郎郎中滿九載弗遷以同諸曹郎諫南廵得
杖久之始為山東按察副使擢陜西右參政改浙江以
尚書喪歸服除即家遷福建按察使歴浙江左右布政
使公所至以廉靖長厚有士大夫聲遂擢都察院右副
都御史撫河南公嘗持臨漳王之蘖宗急為所中左遷
浙江左參議事益白以江西參政入為應天府丞復拜
右僉都御史撫四川亡何遷右副都御史提督南贛汀
漳軍務未上道擢刑部右侍郎人謂公當徑上公曰前
撫臣之候余代經年而又稽之無乃非人情乎乃赴南
贛得新代始之部俄轉左侍郎遂進尚書諫官論翊國
公勛罪下獄勛故寵幸久衆未測上意首鼠兩端公奮
曰吾知法耳遂麗勛大辟獄上上内惜勛而難公守為
持其奏不下會勛庾死獄中上發怒責公故遲讞亡人
臣體禠為民以寒月單車行將抵彭城暴發疾卒年七
十三隆慶初復其官予祭葬公偉軀幹音吐如洪鐘與
人語洞見底裏不設城府今頗類之
贊曰公之用法終始在寬及其究也以法失官雖則失
官其道乃完白帢單練以附桐棺天王聖明還司寇冠
故贈少保王襄敏公以旂字士招其先吳縣人也以豪
徙江寧籍焉二十六成進士公白晳廣額豐輔音吐如
鐘初仕上高令即有聲入為河南道監察御史按河南
能制叛璫璟寢其謀再按福建平泉漳大盗以親老侍
養歸凡十年服除而後起提調三輔學政遷南京太僕
少卿改北進光禄卿擢右副都御史撫鄖陽入以左副
都理臺事移兵部右侍郎詔經理漕河工成加禄一等
還守故官進右都御史理南院入為工部尚書改南都
察院左都御史尋遷兵部尚書時陜西三邊總督曾公
銑慓銳喜事欲以十萬衆逐河套敵戍其地與大相夏
文愍公言意合下公會文武羣臣議公雖廹夏公指而心
難之乃具疏請緩之姑預算兵食足而後可大舉上悟
即日逮曾公而以公代之朝辭錫金幣以行曾公雖以
敢往得敵憚然多用軍興法徵調其下不能堪公至一
切罷去之唯飭墻塹增臺堡課屯耕為守計而已號令
簡靖不為煩苛其下大悦之敵亦自引避遠徙其後稍
稍闌入公輒檄諸部逆擊破之所鹵斬及生口牛羊廬
帳不可勝記上嘉其功賜金幣者十三璽書奬論者二
錄胄子者三加太子少保以至太保卒贈少保謚襄敏
祭葬如例嗚呼始終之典偹矣公為人寬博有遠識敏
信而慎毋論居官其居鄉亦推以為長者今像色稍紫
則以老且塞上故
贊曰王徙金陵而始吾吳積慶百年始鍾大夫厥才有
餘而識亦如寬然長者不疾不徐孝養既終端公服除
膴仕華階懸席若虛玄圭告成遂參廟謨控制萬里為
國儲胥師中三錫圍玉紆朱高塚祁連返魄故都既以
全歸復永令譽
周山齋公鳳鳴字于岐故尚書康僖公子也舉進士為
刑部福建司主事遷廣西司員外郎進郎中時寧事敗
而鈎黨竟干累歲不决公以郎中出讞之立報上輕重
亡枉者母喪歸服除補山東司是時諸曹獨廣東領緹
騎獄最號難治而尚書李公承勛特器公責公理其篆
公至則滯案一洗李公改大司馬遂奏以公移職方李
公才於世少雙顧盡以大司馬事委公曰使諸曹郎盡
若吾何妨坐嘯耶公遂進為大理左寺丞是時康僖公
尚書刑部而公丞大理時人榮之公竟以持法忤旨罷
歸公歸凡十八年而中外薦者六十疏部為數數報聞
則猶用前忤也公卒年六十三今像豐下而長若猶有
隠憂者
贊曰公佐司評法比于理其郎夏官謀出以計使當虞
廷若咎繇士以平暴亂以詰奸宄夫誰弗良中道而止
王司馬公積字子崇别號虛齋太倉衞人為人敦謹詳
審家貧力學舉進士為武選主事以便養親乞南得禮
部遷南車駕員外郎進武選郎中出為廣東左參議佐
滅恩平積寇以憂歸服除補陜西左參議遷貴州按察
副使飭威清兵偹監省試甫畢遷湖廣右參政遂佐萬
中丞破塘西囤苖而以省試累謫兩浙運鹽副使尋進
其省僉事俄又進其省按察副使明年為福建右參政
佐朱中丞破倭擢山東按察使遂為其省右布政使再
入福建為左擢都察院右副都御史撫山東遷南京兵
部右侍郎以目眚乞休久之卒年七十八公有勘亂才
事未及呐然若不任者及之則砉然中節既至而叩之
又若不任者三佐藩而三以戰功得金幣賞然不肯為
人言兵事其補陜西也候闕踰歲至賣衣装為僦炊費
乃上書乞休吏部為愧而後補之仕宦四十餘年僅具
中人産蓋吾鄉之推廉靖長者自先王父後公其擘云
今像雖兩目盲而意了了春陽可掬
贊曰有美司馬温如其玉雖則如玉甚栗而樸難無求
避功弗庸錄迺克忠孝信友婣睦晩雖喪明猶百身贖
胡以百身敦鄙薄俗
國子司業王先生同祖字繩武崑山人也先生豐下長
目美鬚和易坦洞不設城府二十四薦南宫明年始廷
試改翰林院授編修為詩清麗有唐人風善草隸一時
才名大噪而新貴人有同年者故為先生所輕内銜之
假大察逐先生歸蓋十餘年置東宫官僚以編修兼司
經局正字起故同輩皆顯重而先生猶僕僕一羸馬青
衫僅遷國子司業時先生書刺字竒大人頗怪之北兵
歲大入邊殺掠吏民先生上書請捐内帑數百萬金以
間逓北荒外之敵與中國夾攻而不得其主名凡再上
御史以非所宜言紏正之先生益憤憤不自得請上還
宫改元創新政以整齊宇内改元上所諱也見之恚甚
幾欲置大辟尋解斥為民先生大悔恨暴得風疾久之
卒先生雖官挫名損然負材不獲究至今為流輩所惜
贊曰賈生久斥召而上書三表五餌其術以疎豈無為
漢誓歸匃奴改元似諛還宫似直其直乃爾諛耳亦逆
臣子愛君曷維其極
右春坊右司直郎兼翰林院檢討張曉川公諱寅字仲
明與其伯兄辰先後舉鄉薦而公成進士授高安令以
憂歸服除補宜春令有政聲召為南京河南道監察御
史風裁凛然以追論故相及北臺長忤旨謫判高唐量
移守安州不見遷客態精心職事吏人悦之擢南文選
郎中公以直道婁躓起質有其文頗鬱然負公望時大
補官僚而相夏所登進不甚諧時望詔太宰更補公遂
得今官公之補既雅非相夏意而與其僚爭禮為所中
罷歸公歸自壯年闔門灌園讀書動止有矩則人且冀
其復召而竟弗召也老且死矣春秋六十有三子孫彬
彬世其風
贊曰一躓而起疇為之庸再躓不起疇扼其衝以直而
始以直而終天乎人乎于我何恫
朱秋崕公紈字子純長洲人其母遘家難生繫中稍長
為諸生孤苦自立既舉進士授知景州改開州俱以廉
惠幹濟稱擢南刑部員外郎進郎中改武選再改考功
俱仍南部出為江西右參議遷四川威茂兵偹副使以
平深溝諸部寇功賜金幣加等母喪歸道遷貴州左參
政服除補山東尋進雲南按察使歴山東右布政使廣
東左其在廣東以封川捷再賜金幣進都察院右副都
御史督撫南贛汀漳未幾改撫浙江兼督福建海道諸
軍請一切從軍興法詔許之仍聽便宜行事公有文武
材略清彊峭深惡墨吏大猾如仇讐前後所操切黃墨
以下多望風解印綬去視事日悉掃一切應酬蚤夜申
約束通海内地奸民當是時甌粤閩粤諸貴人多家于
海其處者與在朝者謀務破敗公所為至革廵撫為廵
視稍削其權公聞之益怒數上章廷辨因而有侵執政
語執政聞之亦不善也公提兵平漳州同安寇撫島夷
六百人移填定海婁破賊餘皇又大破賊于温盤南麂
諸洋凡數上捷僅一拜賞而最後悉平佛郎機黑白番
舶虜其酋并餘衆四百餘有傳其為變者公傳令悉誅
之言官遂訾公妄殺時公以移病得予告而削職聽勘
之命下矣公居恒嘆吾貧無賄賂不任獄病痔不任獄
負氣不忍詬不任獄縱天子不欲死我大臣且死我大
臣即不死我而二粤之人必死我我死自决之不以授
人也乃草生誌慷慨引酖以卒年僅五十有八自公得
罪後其官亦罷不設中外搖手不敢言海禁事居數年
海寇大作東南為魚爛者二十餘年而後定識者以為
不罪公海當無寇而二粤士大夫猶囂然謂寇自朱紈
始
贊曰去惡不盡公不止以賊遺君公所恥搜巢纍俘斷
腰膂賞不酬勞置之死為姦報讎飽姦餌倒埋太阿澁
秋水萬歷之年振神氣惜哉胥江哭冤鬼
張通政公寰者字允清即篠菴公之從曾孫而參政穆
之世嫡也父曰安甫以進士再補知祁州年四十餘即
引告乞休太宰馬端肅公賢而請予之四品服優游里
間幾大耋乃終學者稱之曰天方先生公亦成進士知
開州母憂歸服除補濟寧入為刑部員外郎乞休養父
父終補故官以選為通政司右參議九廟災自陳得致
仕遂不起公為人愷悌好樂多通縱游山水間遇佳勝
即累月忘返有具酒招之者無貴賤輒赴談笑竟夕引
接名流不憚折節筐篚之贈欣納亡餙譲間輟以資貧
乏者亦不較也為詩及書皆以自娛適而已不自珍貴
所至墻壁揮染自滿卒年七十六吳俗為乩以下紫姑
仙往往得君詩類其生平云今像豐腴晳飄鬚落拓瀟
散若有所自得者
贊曰匠心而文若詩亦匠手而書之匠口而談匠足而
游乎山之顛而水之湄其山水之日贏而廟廊之數竒
仕者以為弔詭而隠者以為墨屎其與物無忤而於道
不違者耶
江西布政司右參議陽湖王公庭長洲人也舉進士歴
南曹郎有聲出為江西按察司僉事精勤於職然公素
恬退少宦情累乞骸骨不得請既遷參議遂决歸公歸
僅及艾與故文待詔先生徵仲王吏部先生禄之日從
事山水觴詠間優游自適而公尤以耿介守節不苟稱
晩歲過老頗健忘其子孝廉敬臣悉精力廢學業而顓
共養焉公得其寬終壽八十餘
贊曰成進士而不蘄榮以文行著而不希名有子孝廉
能以德承噫將使挾軒冕者望車間而却軌騰頰舌者
指園廬而吞聲者耶
都察院右副都御史王涵峰公守字履約吳縣人也其
先章姓公為諸生時與其弟寵俱工秇文筆札之事而
名不如弟然狀貌特偉麗舉止詳華時人咸器之成進
士授南昌府推官入為吏科給事中出按秦地邊事還
為都給事中遷光禄少卿大理寺少卿南京都察院右
僉都御史協掌院事兼督江防歸遷右副都御史理留
儲母憂歸服除補總理河道之任不久卒公孝友慎廉
隅有幹理才與物無忤而厄於年未究時咸惜之
贊曰公與厥仲聯鏕秇苑仲厄於遘而弗克顯公起政
術九列婆娑造之弗長究也如何厥仲所得與公孰多
南京國子博士文三橋先生諱彭字壽承故待詔徵明
子也先生少承家學善正行草書尤工古隸咄咄逼其
父以諸生久次貢授秀水訓導擢國子助教於南京時
七十餘矣先生敦直坦易於進退取予皆稱心而受不
為餙讓人以待詔故多優假之七十六卒
贊曰父子俱有藝文而俱不得志於科目羸馬青衫
潦倒散局然父視之若蠟而子甘之若飴各行此是不
論彼非
和州學正文文水先生諱嘉字休承彭之介弟也其書
不能如兄工而畫得待詔一體鍳賞古蹟亦相埒以諸
生久次貢授烏程訓導擢今官老矣乃移文乞歸歸而
乞書畫及請鍳别者履相踵先生猶一一應之至困憊
不支乃卒年八十三先生不能如兄渾然天真然有分
辨不苟取
贊曰維名與壽以及技藝宦薄家貧各足於志擬父
則子視兄則弟
光禄寺丞陸弘齋先生鰲字伯載崐山人也長身玉立
疎眉美鬚與人談說和薰藹然而中實耿介舉進士嘗
從王文成公游稍推魏恭簡公于經義多所著述欲自
立門戶不名一家師授刑部主事遷光禄寺丞以疾請
告得致仕歸臺省使者尉薦無虛歲而其子不肖有穢
言怒而杖煞之為怨家所中奪職坐是不振然先生雅
食貧寄跡一書院環堵蕭然不蔽風雨澹如也客載酒
過先生輒醉醉則陶然若不知有身世者而間一觴之
五嶽方寸識者窺其微不能忘世云以例復故官仍致
仕卒年七十八
贊曰居官而蚤引恬居家而晩食貧為學而不務立名
以是終其身不知者疑其傷慈而知者以為亡愧于大
倫
陸貞山先生粲字子餘一字浚明生而朗秀長身玉立
美鬚髯自其諸生時則已為王文恪所賞識曰是子也
材非吾翰林所能有也而久之乃舉鄉試魁其經明年
會試復魁其經以進士改翰林庶吉士凡七試皆居首
當是時新貴人張桂長翰林先生恥為之寮約諸庶吉
士毋得往見張桂銜之中於上謂皆故相費公宏桃李
以故當散館公仍試第一而僅得工科給事中先生上
言請開弘文館與博聞有道之士講說政術開太學舉
貢諸生途與進士並王國及教官材者一體遷擢士毋
得乞遠方遠方二千石以上毋以不及調行太僕苑馬
鹽運毋以下考遷又上久任使慎考察汰冗官復制科
四事皆次第采納故相楊公一清見輒嘆曰子自愛真
經世才也先生以是益自信論事亡所避主浙江試還
而法司與厰衞獄互異上右厰衞至為斥臺長浹先生
力信其不可以是得上怒下詔獄杖三十尋釋之時張
與桂俱繼相擬楊公後先生遂露章劾其奸上為之罷
二相一時朝廷肅然望治而上尋入霍詹事韜語謂先
生緣楊公指于是首召張而楊公不自安更請去而先
生再下詔獄以謫矣先生之自都鎮驛丞遷永新令有
善政其士民多謳謠之而念相張數躓起不能不相中
且母老上書乞致仕歸里居凡十八年中外論薦者無
慮三十疏而皆報罷先生以母老多戚戚為選聲色以
娛之而已不能無染指及母死悉屏去之先生性伉爽
每語意氣及不平事慷慨攘臂鬚盡張其為文精雅有
法得班氏及韓歐遺意
贊曰其貌余識之朗乎其欲仙其辨余聽之沛乎其河
懸其文余讀之後永叔而前孟堅其志余窺之寧璧碎
而不瓦完盡其言庶幾經世之賈陸老其才將無籌邊
之范韓也耶
王雅宜先生寵字履仁後字履吉吳縣人先生與兄履
約俱為邑諸生而名過之顧累試輒不利以年資貢入
太學試復不利竟死得年僅四十先生朗朗玉立饒姿
制又能為雅言言不及猥鄙詩好建安三謝及盛唐文
學遷固甚似之顧材薄于中不盡有也書始摹永興大
令晩節稍稍出已意以拙取巧婉麗遒逸為時所趣幾
奪京兆價今像是二十後筆翩翩美少年而識者嘆其
不永
贊曰豈弟君子温如其玉其鄂郁郁曷不喬木曷不藏
璞鄂瘁而枯玉隕而冺女所形往名弗皆淪女實永年
袁胥臺先生袠字永之吳縣人生五齡即知書七歲賦
詩有竒語十五試應天即馳聲場屋間又九歲而舉鄉
試第一明年廷試第二甲第一人改翰林庶吉士時新
貴人張公者以先生所射策嘗薦居首而亟言之欲以
見德先生不荅亦不往報謝以故當授官密言于上謂
諸少年浮薄非大器皆左之先生僅得刑部主事主試
河南所識拔多知名士還改兵部之武選未幾而司不
儆于火以先生當于陬夕逮下獄特論戍湖州則猶張
意也先生既工文章精筆札而湖當山水間凡所諷誦
著述傳遠近雖在戍而名益重久之赦歸起南武部主
事遷職方員外郎廣西提學僉事駸駸顯矣偶意有所
不可遂拂衣有所經游名山皆為文記之先生歸而家
横塘据石湖之勝著書行吟豁如也卒年僅三十六所
著文集二十卷皇明獻實二十卷吳中先賢傳十卷世
緯及歲時記周禮直解又若干卷
贊曰秇文沾沾以自喜兮六籍洋洋取足已兮經濟秩
秩不吾以兮少而亨衢嗟中否兮寧自隠約焉骫骳兮
前浙江按察僉事皇甫少玄先生涍字子安故重慶守
錄之子也晜弟四人長曰冲仲即先生叔曰汸季曰濓
皆以科甲文學著聲先生成進士累官禮部祠祭郎中
得其尚書心尚書入相會置東宫僚屬以先生補右春
坊右司直郎兼翰林檢討甫上而為言路所訾外謫浮
沈久之始以南刑部郎分臬浙東復坐計吏謫待次里
中鬱鬱不樂病卒先生視其叔氏稍飭廉隅矣而自矜
重負氣矻矻不肯下人故宦屢躓不達其卒也同舍郎
蔡子木哭之曰五字沈吟詩品絶一官憔悴世途難人
頗惜之
贊曰有四玉樹挺威明庭咸阻干霄仲復先零嗚呼宦
之不達人或與之齡之不永豈人所為
王酉室先生名榖祥字禄之長洲人美姿容性穎敏善
書畫為古文辭連擢進士改翰林庶吉士踰月而解就
甲資得工部屯田主事改吏部之考功轉署文選員外
郎數行郎中事先生持選法不肯阿私尚書鋐漸以得
郄意忽然不樂念母老乞歸養而其兄故為嶺南幕官
尚書用例格先生謫倅真定遂歸養母者幾三十年太
宰李公默雅重先生奏起之卒不應最後相國徐公階
為政以大名倅起先生即補南選部謂旦夕且卿列先
生復不應亡何膺末疾不能言竟卒年六十七先生有
書癖所抄錄古文籍至數百千卷咸精好令人不忍觸
手人以書畫求者不肯輒應杜門却掃一室之内琳瑯
金薤謐如也今像且病矣猶煜煜然足映帶餘子
贊曰居津要而若奉朝請中無競也家㕓里而若在箕
潁不敵應也再起官而再若無心長静也嗟嗟胡斯人
而有斯病也
故大中大夫太僕寺卿東白顧公諱存仁字伯岡舉嘉
靖壬辰進士為餘姚令有聲徵拜禮科給事中以災異
上䟽極論時事忤旨廷杖六十謫佃保安州自是往来
塞外者幾三十年不得歸隆慶元年奉旨召用未上擢
南京通政司參議亡何遷順天府丞再遷大理右少卿
進太僕寺卿公自流人起不二載而至九列感上恩條
論時事皆可見施行又請重太僕丞選及論馬政之弊
報許公于是聘歸丞有光草寺志而身經理其凡書成
上䟽乞歸詔許之公為人敦謹重然諾好行義嘗致田
以贍族又益置田以資里之長賦者濟南李攀龍為文
記之素強無疾七十餘猶矍鑠拜起如壯年俄遘疾卒
訃聞予祭葬如例
贊曰循吏于邑直臣于朝長者于鄉中為流人垂三十
年弗改厥常聞義若渴嗜善若饑惡若探湯有傳有記
附之家乘煥乎文章曰鄉先生尸而社之為後進綱
雲南按察僉事皇甫先生汸字子循百泉其别號也父
曰重慶守錄先生兄弟四人皆有文彩冲不得志于公
車以死涍濓與先生雖得第然其官不大顯而先生自
工部郎外補不能其職改國子博士旋起為南京吏部
謫同知某州為御史王言所捕亡命得解補開州超同
知處州尋遷雲南按察僉事大計中白簡歸處鄉復為
陳御史所窘家幾破先生性和易不設城府為詩文沾
沾自喜好聲色工狎游而不能通知戶外事以故數困
然信心而行以文自娛于諸兄弟中獨壽老年八十乃
卒其詩五言律最工七言次之有錢劉風調文慕稱六
朝然時時失步
贊曰宦拙而窮貌短而佻其志囂囂其樂陶陶修辭之
士而年最高者將無外為之鍳而中不勞者耶
弇州續稿卷一百四十九
