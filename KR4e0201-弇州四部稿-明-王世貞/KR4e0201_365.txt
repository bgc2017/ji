弇州續稿卷一百九十一
明王世貞撰
文部
書牘
沈光禄
屈指西湖良會于今十二歲週矣每念吾丈沖虚恬淡
愷悌易直黃叔度陶元亮之倫出處之際如雲卷舒加
以太夫人大耋萬福優游奉侍天倫之樂靡以加矣弟
初不能蚤引來此繁言幸自在家鋤菜而世網及之又
以餌忌者口良可歎也春來偶有創悟一切放下且作
頭陀行逕矣聞仲君勇割愛欲離諸煩惱深所敬慕何
年得謁法門一領指示也
李儀部
貞自杜關來不敢與聞世務而自見泉兄與公前後大
疏誦之為擊節歎賞移日蓋皆出於常情之表而實中
於事理之的故也貞生平跅弛不能事言路齒頰餘生
自遠名遠豈有可以當公意者而況雕蟲之技無益身
心亦厭之矣乃辱過聽見泉兄使效太公稱觴之祝不
佞何能為重雖然公賢者也太公當必賢又聞公上疏
日知且得譴情罪於過庭太公怡然慰勉之又世貞之
所願效執鞭者矣春來欲簡思慮俟小間當成一長篇
仍以數語弁之報塞至意却覓便人專上不悞也雅貺
不敢辭謹勉拜嘉附小敬于使者仰祈念存不宣
又
自門下之宅憂里居暨除服也所儼然而辱臨之者所
以筐篚交者所温顔色而慰存者指不勝屈矣而僕方
自外名法耶稚子不獲鎖松筠間以野服奉接一茗而
已亡芼羹麥飯之薦迨彩鷁北首又不獲操舴艋具豚
蹄斗酒之敬門下用深山道人例寬之則可然固當忘
之也乃猶於拜命之後娓娓筆札若寘僕於方寸間者
何也僕亦長物耳嬾不任腰膂劣不任齒舌故托而逃
諸自附於曳尾之塗逍遥枋榆没齒自足豈其别有希
覬而門下過聽輒舉之人將使僕為鼠璞豈所敢當哉
儀部之除似足小塞時情然自是三年前物清通簡要
故當以王裴相擬此不足淹也荆老雖尚有鑿坏之志
而聖眷乃爾似不當復偃蹇矣少陵有云二三豪後乘
時出整頓乾坤濟時了努力自愛使僕托此濟一笠一
衲坐朴握飽冷淘為太平之民以死不亦快哉使旋草
次附復不宣
又
嚮者以尊命作太公壽言是時方欲謝綺語屏游思不
能仰體仁人孝子至意而草草一歌塞白數月來不復
終此戒染指翰墨則殊愧悔其鹵莽也僕嚮者勌世之
念適與境會故戢身自遠殊無所證得市井草莽舉體
皆凡惟有待盡而已執事何自以世外之樂相羨豚兒
久困名場一振翼而鎩隨之且令息黔補劓從事音賢
糟粕之責司馬壯遊大非其任承執事念存敢不致令
感戢主上英斷公卿爭似勵羔羊之節而神武之門尚
有挂冠者不識尊見以為何故朱使君人便草草附復
不次
朱吏部汝虞
前有劉氏之幹去草草數行知己達而是時王父學正
公之誌銘粗已脱稿卒卒附上迺勞使者衝暑長途駢
賜大誨厚幣之辱王父世世長者式榖貽後而貞荒落
之餘不能修其辭以為地下重則有慚汗而已騏兒歸
談公道誼之愛津津不容口至謂清德雅望治行苐一
王裴之選舍而他之頗置不滿於造物者此兒獨好德
一念可耳其他無所不嬾辭科之業疎脱自恕棄置分
也白下名勝諸賢萃止固足小暢若使游太學所謂十
年猶有臭者誰能洗之耶次兒扶病入試苟厠一名不
至寖&KR1205;足矣小者粗可箠策聊慰目前趙汝師轉宫庶
自國老調停之意多然此君殊鬱鬱不自快不愛作東
方生陸沈大官醪肉中也鄒吏部何以請告得非亦生
此落落耶僕老矣於世事殊不欲聞為公偶及之勿笑
野人市態不盡也外不腆將侑乞照入熱甚口占代報
不悉
又
逼昏而高軒見枉非有墻頭之過幾遂罍恥青燈促膝
玄談少疲佐以時事名勝所會令人忘倦弟孝伯無長
物雖六尺簟亦為兒子攜去不能止宿雲雨虚無殆若
夢寢以此恨恨耳山居耳目塗塈賴公聞所未聞聖主
憫旱步禱南郊藹然桑林為犧氣象新司農不知如何
有以仰承德意否前與趙汝師宫洗談及有詩紀之其
落句云藉令指日相司馬未若得雨烹弘羊此閭閻意
也汝師前有一札為公念甚厪忘出之今以附覽劉君
以為許草墓表似其婦狀至即命筆丁太僕不審何所
托此二段恐未免破戒奈何外紀贈一排律請教山中
不可無此客亦不可無此詠不腆之物不足以酧來美
聊見情耳幸麾置之
答戶部劉介徵
僕懶病自放雖掩耳名世交游中有傳賢金玉姓字者
雙鸑振羽自閩海而徊翔玉京不減孝標兄弟昨雖得
朱嘉定書惝怳間猶疑其夢不意衡門碧苔破長者之
轍既接大雅覺芳蘭襲人旋領緒言則屑金紛吐昔人
有云所見更勝所聞殆非虚也僕爾時困河魚暫不覺
極終以不能持久竟無由停孝廉船惘惘終夕執事之
留書復至矣僕何人敢妄擬韓忠獻執事翩翩眉山長
公也如同叔秋期見過尚能烹伏雌炊新稻以待雖然
幸毋語人謂病夫破鑿坏盟也承謙光下詢以詩文所
模楷畫馬者云天廏萬疋皆吾師何必模索曹韓遺跡
也若庀材貴博則趙宋以前名下定無虚士惟效取其
神駿略其玄黃牝牡而已雅貺種種拜嘉
又
與執事别來可兩歲則時念大雅不置矣所尤悵然者
不一接國徵眉宇耳前時拜執事所草狀今又得新刻
讀之令人作太史公留侯想其鬚眉風骨當掩暎元孚
懋權輩雖不接不恨也辱示諸篇種種清麗有致唯於
一二字音不甚妥即國徵似亦不免小加丹鉛之力美
而傳矣烈婦從容就義尤勝感慨用壯者家弟既任表
墓地下之文僕固不敢辭弟大藳前為小奴置亂帙而
失之問之朱虞崶云渠有别本旦夕從南曹索之可得
也朱君有遺愛於練川要當求之古循吏久廢筆研草
草成二章奉寄扇頭紙素俱勉爾塞白辱貺存之雅小
伸報私統祈照亮
又
衰懶相籍與世末殺不謂長者躡履修訊杯酒揚扢使
我巖阿生色叢桂滋芳蓋嘗左顧而問䜿子汝目中有
此客否所恨回風雲旗倏來倏逝至今惝恍猶在夢境
也嚮問公家孝標何以不方舟公謂有少家事未料理
尋當相詣而紫氣未更苔跡自若意且軒車上都接翼
天路矣忽奉來教知有秋風之折且以生存不見識無
以藉口地下為歎使僕䔩䔩淚下不自知其無從也庚
辰榜中賢仲與天雄魏吾鄉顧稱三才子二子皆幸相
周還獨不及識此君今遂成異世所謂缺陷天地耶夫
豈直公門哲人之萎而已也不知有遺詩文可裒錄否
見示文二章詩二十八首皆翩翩有風致骨力遒緊直
足稱作者獨見投二律奬飾過情耳僕固己謝筆研小
俟春愉或思仰酧來美今則未能也損餉皆異物而僕
不能當異人如何不腆附報不一
周元孚
自兄往返晉楚間凡三得書而所報者或不達及見括
蒼除目意可以毋敝郵筒矣偶有傳兄得金陵轉亦會
山僮無可使者以故中沮今乃辱大教詳懇多致殊愧
僕之落落蓋巖穴例不可施之兄也所叙山水之清勝
刺史之朗洞足以忘謫即不免隨臺牒行望邑而所至
輸吐方寸了然無纖芥累子厚罪人不足論賢於退之
潮陽遠矣僕為一大事委身明真而未有所就近偶從
容受却病法而馳或可苟延歲月以俟師期他非所敢
望也太原公不獲終香火緣亦出無奈中間與言事諸
雋時左要自别有意曹子念者僕甥也而與邦相石交
日夜來促為其太公壽言而未及許兄之見委與邦相
之深指既不忍負又不能無愧色於曹生故叙略中及
之然亦繇文通才盡作此有限狡獪耳僕實無可以代
筆者兄勿疑也數日内山妻中風疾幾殆差得小挺尚
是牀笫間物卒卒不竟所吐亮之亮之
又
前括蒼丞使者去附一報言匆匆不知作何語昨遇一
客來云公自會稽還郡治尋復繇郡至會稽筍輿行千
巖萬壑間爭流競秀且具稱公意度軒豁不作遷客牢
慅態私甚快之老人健忘竟不記客作何名姓也僕岩
居稿坐就木為期都不知世間有苦樂事一時乃爾駢
集先君子身後為忌者所尼久矣賴兩臺之疏以有祭
葬僕本上疏乞沾老母而太原公為之道地先君子遂
得贈大司馬僕即瞑目從地下足矣霖雨襄陸饘粥之
業白波捲空食指既衆不免饑寒催徵迫責蒿目剝膚
苦又當何如也然此皆僕一身事耳主上食息全委三
吳一旦狼狽至此譬之人腹膏腴耗竭何以支吾且聞
大江以北秦晉燕周齊魯之地草根樹皮皆盡莩死枕
藉桴鼓卒起比之江左又不可言此則僕與公輩共之
者公今在事行當更甚耳金明門内光景機局非僕所
預聞偶余生便附此不悉
又
自納鄖節歸於今三年矣既畏作燕中書而執事又時
有使命不能究鱗羽所嚮故間者闊焉而執事再辱慰
存乃至拳拳以出處為念何執事之篤舊故好行誼也
僕故下中人耳世以雕蟲之技而過稱之已而苛責之
皆非也家有園池圖籍之類酒漿脯&KR0755;不乏雖用送日
每一小間芒刺中起此不能與人言之家衆内外絶不
習聲伎墨墨以死耳而妄以東山之樂加我良可歎也
前得留尹報即馳一介上書闕下冀返初服以明心跡
而去人狡故泄之見尼政府亡何而南牀之白簡上矣
執事所喻云云安敢有忿世心然胡能不長往也江南
七郡根本之地一旦滙為巨浸民且魚鼈執事素精天
官家言丁丑封事僕所心伏苐不知此水與此星相應
否分野不相關否自此可遂弭否盡室危巢不知所之
須仗金篦一指導耳白葛藤簟伏日所需敢不拜賜拙
集一部又新刻二種如命附覽年來跌宕此中苐捩眼
鼻不能梓也審已在道征車觸暑珍重珍重
又
抱影煢然忽有天人謫墮劇語久之似於人趣天趣俱
盡街鼓初動酒闌長揖又似阿閦國一見更不見耳洛
陽少年即無所持議猶捩綘灌眼鼻況復張膽扼腕與
之爭是非耶出處小事不足為兄喋喋唯有熟讀大易
老子而已僕多生結習落雕蟲技中束髮來即於人口
吻過活今作一焚誦頭陀尚恐不免唯信命而已長公
見委詩序本非敢承讀薦先君子一剡不覺戄然神位
遽爾授簡既成讀之却是佛頭抛糞將無以怨報德耶
一笑一笑新集沈雅有致已足名家小有一二可商聊
為拈出欲重連城之美比來不欲沈思扇頭之作是衝
口語不足汙兄懷袖也鄒守龍倅二章幸為致之不一
又
昨使者歸草草附報謂以壽明卿便相聞一致覼縷計
兄踰祥近禫小紓至痛讀禮之暇得以内觀心境外究
世法公論顯矣服除之後必且徵用却有可憂者諸君
子抑鬱之氣甫舒腸肥腦滿輕為吐摘而宫府之際頗
多異同旃席之表不忘忮忌恐至其時又作一番面目
耳僕本不慕長生而誤見拔於先師片語針芥遂成掩
關奈夙障未除受責筆研春來一病幾作巫尫遘此夏
旱僅堪一炬深秋始有起色騐得諸名欲忿恨根俱未
便淨除得小澹而已遇觸則起乘起則發要須謝絶一
切於蒲團上斷除之耳
又
自足下别無幾而南北之竒貨學士君者亦波及僕幸
雞肋無深味獲見寬於漁樵之計無恙私分已隃乃執
事猶隱隱起方寸五嶽謂世人前後三忌僕嗟乎世人
何當忌僕僕亦何足忌此但以名義見繩耳足下不覩
金剛經所謂先世罪業以輕賤故消滅者假令僕乘此
一懴宿障脱無明結善果為幸不亦大哉承有太夫人
之變蠖伏團焦不能絮酒千里如何沈君典忽爾淪逝
令九子挫鍔威明俊人之痛千古如新然聞頗傷所恃
足為龜鑑又傳沈繩甫亦死戍矣足下謂人間世覩此
當何如也管使君口足下不置所云先慈九京之托有
吳明卿在足下奈何近舍持正耶適鄒使君人便附此
惟以禮自抑勉進饘粥不宣
又
兩日負病侍足下杯勺别後復病復負病而強從事筆
研得數語倦即乙之無何而沈吏部屠儀曹兩君至矣
不能即謝絶病益甚草草塞白近謂家弟尊父丞郟與
肖甫平浙變皆凛凛有生氣而付之孱手可恨也佳集
亦以病不克卒業毋但欲效雌黃而不敢雖然足下能
抑才以保格舍象而先意去色澤而完風骨大難大難
所望入思更沈就琢加細而已然亦已在叔嗣繼之間
非當塗翩翩可擬也
鄒彦吉
自覩執事閩憲除目喜而不寐者久之閩故多文士近
益鵲起幾揜覆吳會而有執事為之師帥譬以武安君
治秦兵誰復有與之抗衡者以執事文益以閩之佳山
水相為暎發彼柳刺史之柳州么䯢牢騷何足道也雖
然為執事之喜得閩尚不如為閩之喜得執事也審錦
節已抵延陵里方命子墨修不腆起居之敬而使者已
先之竿尺在櫝筐篚在廷應接不暇執事之愛僕豈直
以葭莩故僕老矣名為學道而實無有猥被時私再點
除目夫取長林之麋鹿而被以韉絡寧有不驚走者已
上書懇辭不得則有再請耳執事之飾奬無乃非知己
乎哉歲杪小奴歸自齊安致大作比之前集有開闔步
驟而微示囓蹶然自此而進之一日千里矣吳明卿大
參來與王行父偕王生之事執事誠欲尸而祝之明卿
亦津津高雅不置渠哭徐子與墓還當復取道執事鄉
里何以待之南行過吳閶亦問外家否則僕山園僅一
衣帶水得少日周旋不為不佳也拙言奉送侑以吳縞
唯賜麾置是荷
又
村童自無錫歸得執事報言滿紙方徘徊咀賞而使者
尋跡之至則烟霞之阻種種且得縱目諸作靈芝一賦
頌而有風若對楚人五七言古近體一倡三歎餘音嫋
嫋令人心醉所喻竹素之好托寄千載是僕鄙尚之偶
同至於出世大業稍一染指則羣味嚼蠟矣僕歸田後
拙集粗已成即束之高閣間復自歎生平得萋菲力不
淺晚途幸不墮餌誘保此一壑曝背而美敢忘其獻苐
恐造物真宰不便相捨耳承委作小傳雖謝翰墨或能
破戒為之俟得一面商方可命管如所諭肖工亦須於
阿堵見神明也酷暑小蠲即先了二幅及效丹鉛之後
閻君夙所傾嚮今已憩弇園即遣舟迓之下鄉也大夫
經三冊附覽不一
又
嚮者辱惠大教時屬苦瘧卒卒不能效丹鉛之致而勞
執事記憶乃若以芻蕘為可采者損餉藤杯壺席種種
皆山家清玩味以年來戒飲虚此三雅儼然千里意耳
全集三復不忍釋手往往有法門調辭外味讀二君子
所撰序私謂未罄名言之妙及僕操觚管又更縮朒不
快非繇才思荒落當是大美難狀耳其置之毋容佛頭
抛穢也僕方外之跡雖若能自瀟洒而俗累時復中之
不足為公道周戶部吳大參計時相聞千秋赤壁磯當
復鬱鬱生氣語及令人爽然無由作夢中道士也簿物
將遠臆又一札附周生煩為致之不一
又
自公覲還辱問遺詩教之愛僅一報答而已不復能遣
信相聞而葉茂長去家索數行先容想久已得達當時
記李獻吉一絶句黃州江北使君清赤壁山留萬古名
黃州小兒騎竹馬來時相送去時迎計公還郡日此光
景宛然亦無所措僕語每見黃人道公文章政事之美
冠絶一時風猷意度又當不減吾家會稽父子令人歎
賞赤壁時時鼎新不識雪堂定惠遺跡亦可一表揚否
周戶部想時得相聞適走价為吳明卿稱壽附二絶奉
訊故當不如獻吉琅琅也去人志弱幸為遣一騎護之
至興國為荷初冬未寒加匕自愛
又
公時剖符而南停錦慧山之麓僕方治地毘舍布髮然
燈於一切閭左間事俱無由識之旋聞露冕之地乃是
宜黃公前奉使一集雲蒸龍變已足鼓吹隆萬嗣響元
歷今復擅此江山之勝吐欱胸臆露之筆端當又何如
其盛也待盡之人百念灰冷獨此結習未盡忘能推鼎
臠動我食指否友人周二魯起部過山中相為談及不
覺躍然此君宏博高亮當是陳豫章下榻人不止公同
榜之雅而已澄源公藉公周旋想不至落莫楚侗先生
讀禮況味何似偶便附承動履唯為道為吏民自愛
又
始執事抗章請告與用事者迕遂堅巖壑之尚而僕亦
鑿坏自廢臭味偶同雖心期未間而俱有夏甫之癖僕
之不能西猶執事之不能東也先人蒙被上恩賁及泉
壤僕復誤見物色請告不允誼難復堅梁溪之役乃欲
以謝朏而唐突子季竊謂必見屏門墻之外而執事歡
然出訪攜榼夜語嘽緩忘倦非為他舟所強當遂停嚴
譙之鑰矣自入白下以來苦公私酧酢卒卒唯有愧悔
加以凶饑蒿目慘心狼狽萬狀雖有江山之勝與羣賢
之雅不能解我眉頭寸結嚮許草玄嶽游稿序幾落夢
境今乃怳然汎瀾咀咏覺僕舊帚形穢多矣宿諾不可
終負搦管強應無復小致唯不憚揭已之短以見執事
長則耿耿一念耳有王野者見大序盛稱之及讀其詩
齒吻間似有爽氣後出之秀也不辱執事鑪錘矣楊太
宰雅士豈以一閉門而毁泄柳屬其考最北矣歸當叩
之必令作異時把臂緣也酷暑揮汗口占授稿寬其不
恭幸甚幸甚
王司副
公之滯散局於五年矣翹林館急士如此豈能於公忘
之公大雅宏度銖視時榮固知不以介懷而當世道者
恐不能辭其責也僕齒頰餘生懶成癖矣晚來小得歇
泊處自謂三公不易曾將軍才略蓋代而器度未稱禪
理入窟而雄心未忘恐兩失之渠似欲挽僕使出僕乃
欲挽渠使歸公試以為何如初暑愁霖易中人強飯自
愛
林太平
某自分衰劣無當於世割榮挫名以拙自藏而門下過
聽元馭先生之語若以為有足當者問存數及筐篚鄭
重乃至舉宦路中所加於八座之稱謂而施之於巖穴
無用之長物混混見飾寧有不畏而走者唯門下憐之
亮之即不遐遺賜赫蹏數行足矣潁川政成賜金增秩
此維其時若吾郡朱使君當聯翩而應九卿之選拭目
以俟所喻陳希夷仙翁睡像在太平欲令僕與元馭先
生贊之先生方襄大事而有爰立之命弔者在堂慶者
在廬恐無暇辨此苐以世法言則先生方起南陽之臥
而雨施九有以出世法言先生却自醒而就尹氏之夢
也如何如何僕末學稚識不足以執鞭此翁苐意得翁
本傳以自亳州真原徙武當九室巖終於華山雲臺觀
中間再應詔入大梁其足跡未嘗至太平也豈至人神
遊汗漫莫可倪測耶傳又謂先生睡恒仰卧於此法亦
或小異以公至意勉綴數語不免佛頭抛糞耳幸毋災
石也春陽乍布餘寒尚凛加飡自愛
凌常州
久不奉清徽時時在念賢郎至白下忽承教貺怳焉如
覿惄如之懷于兹慰矣僕巖穴朽株抹殺世路謬見物
色有此忝命懇辭不允念以先人初被身後隆渥之典
分當少竭駑鈍以副萬一黽勉就道既浮沈陪副無可
自見且饑莩蒿目病鴒刺衷觸藩之羝徒有一悔而已
公何見而飾奬之諗高卧湖濱吐欱清遠著作不休衣
被士林得所刻翰藻覺大有增益家仲遂獲薦全帚甚
幸甚幸賢郎偉然國器也愁試想自脱穎初見未效揄
揚諸容嗣布不次
萬廣平
魏城分手整得二十年人間世何以堪此僕老矣林棲
一紀分絶世念因先君蒙被上恩除目繼之猥云圖報
更成竽濫邇來因亡弟之變陳情乞骸不為廟廊所許
忽忽夫復何言秋初許敬菴京兆致公手書藹然念舊
之情溢於言表讀學易齋集而後竊窺公造詣之精深
一至此也人生正為耳目口鼻作過不淺故直以艮背
消之趙州栢樹子無佛性直從無見解處撞殺精誠之
極遂大豁然亦或稀依公於淵源處得二程於作用處
得堯夫公甫真實瀟洒兩不相碍若其他文雄姿爽辨
實自眉山東越家風而根究歸宿要自勝之心服心服
(闕)
區區
宿業受役雕蟲自愧自悔不淺京兆用世才而見齕不
免小緩如江西陳中丞輩俱不可挽去者之賢留者之
恥也如何如何故同年劉同野之子歸便附此不一
沈司正伯英
僕衰劣過時之人誤被時趣持節不固濫竽一出初緣
病弟病妻勢危朝夕料理湯藥甫爾小間簡書忽迫倉
卒就道遂不能南造吳江踵門謁謝此念未遂惄如調
饑抵白下與次公相還往彌月之後忽致門下書貺念
欲走一介以候行旌則聞已絶江而北矣諗還朝逾月
曹事清暇道履佳適以門下之高明大節出自銓部暫
借司正謂當亟還故物不亦假重寅清步武卿寺而尚
爾遲遲者將由邇來壅滯後薪復積耶夫常格非所以
待非常之人此則僕之所不敢與知也區區竊禄無補
歸思鬱跂小俟秋涼當力上陳請之疏以尋初服無足
言者役便聊此附候興居併有薄侑不宣
弇州續稿卷一百九十一
