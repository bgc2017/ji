弇州續稿卷一百七十五
明王世貞撰
文部
書牘
潘大司寇
前者造次一書為兒子稱感激之私即辱報貺兒子入
霅不腆幣不足成享而長君署之上客之席申以全體
之薦則更有慙感而已世貞不能事言路以致憎口又
非江陵公所讐棄者杜門鑿坏飯蔬飲水匿跡方外苟
延殘喘於分已逾亡所覬願臺省推轂之疏偶爾竽及
殊不關方寸而我翁書辭則惓惓若謂尺一不下於朝
體非宜即僕不出無害兩美蓋未幾而有留尹之目矣
得無我翁具以此意為當軸者及之耶半殘之人不敢
以逸民自擬且清時有味國恩可虚唯是庚辰香火一
盟今耳舌尚在而忍負之四載塊處吉凶訊問不及里
閭之外固有惡其狂簡而諒其放棄者忽具冠冕作京
朝官寧能免於齒吻間也當發疏而家人輩有請暫緩
小時謂十年故節奪為有司之長稍俟一轉而後乞骸
貞私心咲之審爾毋論非方外所宜言亦豈人臣之節
耶一疏不獲請則再疏而村童無可使者又損兒輩槖
唯公憫而從臾焉得為太平黔首幸甚餘辭不贅為道
為蒼生自愛
又
舍弟來復拜大貺手書之辱公幾務千緒不忘故人而
勤存之乃爾使我蝸廬涎滿雕蟲氣王乃舍弟感公之
知賴公之指教日津津不容口也至三四鄉戚公且烏
而及之矣子與右轄行輒附通起居并所草芝林一律
書扇頭附上計當已達弟避暑園居差有泉石花竹之
趣左圖右書清醪芳茗時合其適第一念無明漏未盡
又時時褦襶間之不得作羲皇上人耳公讀之當復拍
手思毘山精舍矣舍弟有還役聊此附候溽暑自珍重
不一
又
貞所謂偃蹇不利人也羣毁指摘之餘世苟耳其名即
以為穢掩而亟走公獨憐而三致意焉且為道其所不
平而強其所平者以見慰何用情之篤至此也九月内
控辭之疏力諭小僕先上之公車而後投副於政府不
知何緣顛倒致彼見尼以大義相迫責狼狽就道未半
而省垣之白簡上矣以貞情事豈可更玷朝籍往者既
不能固其匹夫之節靦顔而出又不能攻苦衣麄以從
公孫宏唐尊之後挾雕蟲之小技而跌宕自放又不幸
為逐臭者之所蠅襲宜其及也弇園竹樹漸盛石亦益
色遊口見飾罪狀誠有之第房櫳之内僅一老妻老妾
併影為四阿段樵青不曉伎樂至於孫氏之穢真風馬
牛不相及今強排作一韓熙載良為介介耳公大勛旦
夕且就玄圭告錫入贊百揆即貞且自幸為平成中之
一物而以焦思勞神故有羨於磊塊寂寞之人此則所
未解也家弟得本省小免跋涉臺使揚廷皆我公培植
之力渠故倦游且不忍於手足痿痺有歸思耳勢恐不
易也此間得徐子與信最晩病卧驚絶走一介候之江
介道相左於元夕後接家弟書始具其詳是卒風疾耳
竟不及一語後事窮途旅櫬家弟與右使力為致之幸
已抵家而嗣子詠歸宗以詠之少子繼幼殤為後詠長
子無他望不免乘隟射沒嫂復不少忍爭辨紛紜家事
大有可慮貞此扶病一行不但哭逝者且欲為存者料
理及處置歸骨地耳情具五輓章并貞起罷六詩於幾
事清暇一讀之庶幾子與若生敝室未遠也雅貺謹拜
嘉并有不腆之敬統祈鑒納不次
又
旬前辱賢器親家自治所馳使見誨且伸以賀儀兹復
拜教貺之辱唯是山澤之腴珍所以慰老饕者靡不祗
領矣先君子覆盆之冤雖獲雪於隆慶之初元而身後
之典復為忌者所沮區區飲荼捄素而不敢吐者二十
年於今矣不謂兩臺之疏忽上而宗伯覈之三老主之
遂獲以軍功從二品全葬隆天厚地之恩方感激之不
暇而豈敢復有憾於所缺亦豈敢遽有他覬然一時之
齟齬後微得之蓋猶新鄭之餘㷔而蒲坂之遺授也最
後陳情僅為先妣乞并祭耳而上恩滂霈遂有兹贈大
出望外中間所以非筆札可述弟六十餘生藉此以瞑
目三十年隔别之父子藉此以相見地下悲喜之情孰
有可喻者翁骨肉之真愛若此而尊者之隆賜又若彼
何敢言郤亦何忍言郤第以賀為名則有惄然泫然而
已耳溧陽之政頌若神君弟固己逆決其然第名臣大
業此其發軔未敢遽用為賀也袁太宰近絶不相聞記
春時曾附一詩約其歸共蘿薜之社不謂乃見牽使出
也弟竊自笑前後所毁者一身耳前毁縱未盡實今譽
乃大過情部覆雖似尚以老馬見擬識途不知伏櫪多
歲已絶千里之念若五臺司空大望久鬱必須暫出以
慰蒼生弟却不敢勸駕不然彼不貢禹笑我則將何胤
疑我也太原雖與推轂恐申楊二老本意居多渠一瓣
香却為翁但目下未有緣耳東南水灾遂無一片乾地
當事者非不蒿目剥膚但長淮以北旱復甚焉古所稱
不得已之邊費可巳而不己之内費恐天聽未便迴司
農猶按故事如何兒子春時料理文筆亦漸有致為老
荆厭厭牀蓐湯藥縈身邇復移心土木之累將來不免
又作畫餅弟亦付之摶沙一觀而已適感微痾口授不
一
又
遠承信使問存手教累紙藹然如奉春陽之照而幣貺
過隆且辱以先少保公地下二十年來未鐫之琬琰見
屬豈不佞所敢任也區區雖少於老太五歲然衰憊獨
甚僅以久絶房室粗足支吾自亡弟見捐别是一種境
界以故上書懇乞骸骨而不蒙賜允強爾塗抹然覩時
事若此何心復戀庾粟何顔復陪朝彦適大司馬合諸
公上疏而不佞為之具草今錄以請教然不過了南中
體面而巳來春必當嗣懇奉敝帚洒掃先人之壠若老
太才略遘際與不佞絶異必罄荒度之略而後可言報
必俟玄圭之錫而後可言報無論太原公相知之深即
有識者俱不異也太原公一片為社稷憐才熱心可融
金石第未獲伸志於兩觀必且乞休天若祚朱或可無
洛陽餘姚故事也使回聊此附謝并致薄私握管之役
必獻歲盥沐而後可從事也冬寒未劇唯為道為宗社
蒼生自愛不宣
沈宗伯
趙定宇司成回及小僮將致台教一一祗領竊念先子
微勛滯冤飲恨黃壤者於今十有八年矣不肖貞等強
顔食息吞聲隠忍無由扣閽而伸覆盆之苦賴兩臺傍
採公議於條陳疏中及之然非門下憫而覆請則復如
戊辰之忞矣先子雖薄有横草之續然二品尚未滿考
非門下憫而特請則何以沾兩祭全葬上躋八座當此
之時不肖自謂於願己酧於分初滿不敢復萌望蜀之
念致貽畫蛇之誚而辱太原公見示謂明主可以情籲
賢宗伯可以理干故於併祭先慈之疏輒冐昧以贈官
為瀆而門下復憫而咨銓部以有大司馬之命門下為
國家秉禮布公豈以不肖貞兄弟一么麽而屈天子之
大紀毋亦念逝者之冤未伸而言官之請非徇也然則
太原公之相為亦若是耳夫古人薄感恩而重知已以
不肖兄弟之感為親感也非他恩比也先子地下而不
冺冺也則於門下知巳之感又當何如也唯是冡枯巖
櫟無由報塞即所稱銜結亦屬虚辭聊一陳其耿耿而
巳承婁有請告之章而上數厪勉留之命海内仰望喁
喁在翁唯國本國脈國是三者不能不重勞心神如何
秋氣向深為道為宗社蒼生自愛
荅大宗伯陸平泉公
世貞跌宕欲界中賴先師指迷少懲宿憯棲止道門第
累重障深毫髮未有所得已誤為人影響又屬荆石見
強俾次先師遺事詞旨紕弱紀憶遺挂方懼不免譴責
不意遽漏之記室過蒙諭奬若以為窺見一二者愧汗
無任老伯果位中人雖現宰官而不染六欲加以耆宿
龍象時過法堂印證薦肯深入三昧貞頑聾之質尚未
堪受棒喝兹時但於十二時中思己過而己雅貺謹與
荆石同拜嘉尚容銓日候訊先此附謝賢從温然玉映
法門之媺器也珍重珍重
又
伏審天賜難老遂躋八袠恩褒再下粲若日星薦剡婁
騰崇踰山斗蓋昭代之禎祥豈直家邦之光重而己也
貞忝竊通家子弟其為慶仰殆百恒情深欲一效巵言
以寓封人之祝而值有家門不得已之事因循囁嚅以
至今日歉負何言大兄來辱損手教曲垂奬誘捧誦之
餘不勝慚感初從兩客旅見大兄不詳所以遂失雁序
之敬浹晨兩謁俱不獲面惟冀鉅賢長者見寬於形跡
之外耳中丞公名德不能揄揚十百過辱稱謝何以當
之薄儀非敢云賀伏惟亮納
徐宗伯
伏惟門下首膺簡眷正位宗伯朝埜豔羨以破格登賢
為國家第一盛典鄉邦第一盛事鄙意則謂國家積德
為年者二百有竒今五單于欵塞八荒重譯唐虞三代
所不能隃勝而郊廟之典未盡恊禮文樂章未盡明備
爾雅必賴名世之賢以典司作述此其時也門下其人
也草茅之念時一熱中專擬修咫尺之書以為門下賀
而謬言之第復自念此身己播棄物外作佛奴道民而
乃輕及廟廊事耶以故逡巡次且而不敢聞乃至寒温
之訊遂闕焉亦自信長者宇量必見寬也世貞一凢骨
耳少墮紈綺受汩世欲中遘閔凶幾絶人道七情所侵
根器盡損且服官居鄉俱鮮善狀雖不至造優波夷罪
於白業淨業豈有毫髮而妄作天際真人想何必一闡
提然俊見咲第蒙曇陽先師度引蓋於百事厭倦之際
驟得之譬則倦羽就棲瘦駑顧秣易為合耳以故損家
授兒輩束身一室中朝誦夕焚草衣木食不敢斁倦雖
未有所授證而垂盡之軀稍就輕安居恒自幸以生平
快意於酒鯨吸牛飲疑宵質明傍觀者盡為寒心今未
病而獲省之其幸一也生僅不漁色耳而不能節四十
之後心殊慓慓有卒然之慮今亦未病而屏絶之其幸
二也烹宰物命輒為慘中肥穠腐腸漸不為美而宴會
比之閭右獨數今得一切廢簡其幸三也賓客遠近麕
集徵逐如踐更而今亦一切謝絶其幸四也即無論異
時可受證與否以此無事之日優游竟其天年蓋棺之
後獲免堕落於願已宏獨筆研二物向庋高閣而為荆
石公所委不免復犯綺語戒竟成事柄荆石初意實為
閭井多怪妄不根語藉此以證之耳中間若有涉於張
大者然皆得之親見聞非有所緣飾於其間也言官持
國是正人心以猖狂罪握管者夫誰不可乃必欲甘心
於荆石加之以危詞中之以隠禍又欲使得道沖舉之
人不能保一畆之宫與六尺之蛻抑何忍也苟非門下
晳幾存體憐才篤故委曲調劑以一言悟當軸心而相
公復垂弘護之德區區此香火地立枳棘矣貞之為黔
首為黃冠為赭衣固所不論荆石何以辭於厥父母也
此君别有揭辨計己塵門下覽唯門下一深鑒之倘終
此大惠於求勝者之口大檀越功德真所謂無量無邊
不可思議者耶世情險薄物態反覆自今而後塞兊杜
機作壁觀婆羅門如更急之唯有一行縢一瓢一笠被
髮入山而已臨楮不覺惘然統祈台慈憫亮不宣
又
自老丈之為楚志成弟始得窺史筆之妙出入遷固蓋
無一不與鄙意合者歸自鄖而老丈繼之後覩所金石
一二如春雪樓記之類無論其文詞超著淵渟所以奬
借下走者不惜牙齒之羡私心非獨儀之且感之矣而
恨未悉其全旋聞己付剞劂秘弗甚行以故錦旋之日
槖未解而輒有請未辱見報會朱令來漫以相屬遂獲
卒業兩集洋洋乎鉅麗之觀也豈直博學宏才足以黼
藻盛際於垂世經世綽有餘資沾溉來進當不少矣齋
語一二則縱有異同亦復何害况弟數年來甚推轂韓
歐諸賢以為大雅之文故當於熙甫不薄第無繇相聞
耳且使弟不見幸老丈老丈中厭薄弟則何以上煩繩
凖也獨所辨周同志銘事緣弟與周非石交見其俚詞
詭態亦頗咲之而有傳其強項骯髒者丙辰去國絶不
知其罷官與捐館之由及歲月屬憂居而其子俎以狀
來請志憐而漫書之皆據狀語耳使云所謂祠郎者即
翁丈母論非忠厚道耳目抑何塗塈至此也謂曾參殺
人羊祜行酖得無自納敗闕在高明當自悉但老丈以
齋語辨而弟以周志酧却似大虚中着兩纖翳小當自
融不待青蘋力也見邸報台垣言路大似矛盾國體所
損不小老丈雖當後樂時能無一挂眉否弟乞骸未允
改疏移疾前兩日計己上矣萬萬無出理承以嚴旨為
念即斥削甘之矣道旆何日過里當烹葵洗筆以待尚
有耳中腐鼠談一笑而擲之海外也手筆草草不恭希
照亮
又
兩郎君到先後拜老丈手書方褦襶見客汗出如漿誦
所叙致塵尾胡牀與世塵都絶語不待畢而此身己洒
然若在清涼界矣弟匹夫之節不固誤念失足公私萬
冗蝟集病軀同氣至親奄忽長辭不能一訣辟如善星
比丘無故生入泥&KR2842;其為愧悔何可名狀邇來小有章
疏塞白即具乞骸之草繼之尚可緝芰還蔬以半面謁
左右也局體變矣吾曹多納破敗使九重之聽疑而寺
人得快其說老丈當亦知之郎君皆國器趙司成亟言
小者尤儁而少功夫吾家兩豚故不敢望第司成之許
亦如是然長者既消搖清涼界中而弟以褦襶之語薦
却似木桃之報瓊玖也一笑
袁抑之
昨有數行附觀海書中上老丈計巳達矣近家弟言見
邸報己正留都憲相與稱快久之是廟廊以八座優耆
碩尤以風紀托正人也吾丈所以報塞至意俯慰羣望
者何待鄙言第奉贈絶句中己蓄此計不淺矣比有麟
陽矯矯而月林東泉佐之老丈與之對峙真自有生氣
弟留尹之補實出非意豈尚以其麄材足驅使耶田光
先生所謂其精己銷亡矣且弟何如人而敢與賢者並
彙征業具疏懇辭必得請而後己辱手教諄諄勸駕愛
出肺腑弟非不欲借此而南以奉朝夕顧不忍庚辰鑿
坏一念徒有引領而己昨奉慰時誤傳是少郎君乃賢
季也幸自寬方銀臺歐虞部弟之故人吾丈欲令賜和
則可見贈則不必也弟於除夕偶得一聮云有鐵皆成
錯無絃始是琴次日即謝筆研矣虞部乞休意以猶在
推敲弟前書覺大徑率小魯司空君子也會間當自知
之
又
前者得老丈所示勘御史疏草讀之不任忻服即與元
馭侍郎相加額而歎以為大臣鉅公所見自出恒人表
即此子不獲完璧然於國體士氣禆益良非淺矣弟故
是口吻間物屬厭之後覺得一切滋味如嚼䗶聊以懴
塵囂蔬食布衣聊以懴侈慾瘞硯燒筆聊以懴綺語如
是沒齒而己豈敢用不出為名亦豈敢妄意出世之業
第此事本不無此理尤不可廢昔范蜀公生平詆佛而
其澹篤無他嗜好蘇子瞻以為真學佛作家蜀公未之
薦也吾丈今之蜀公種種佛位事故自日用不知耳方
允治扇頭詩致之吾丈得非吾丈嘗属之耶詞旨清雋
有味糟粕性靈四字輕重便是識得源頭者若緱山子
喬言大非吾任也幸為致聲以謝引年雖故事恐非君
相側席至心弟亦不願吾丈果此請耳
又
前者家弟之從役來復拜老丈手書誦之恍焉如覿聞
春中當考績竟渡江而北竣事之便或可錦旋然金甌
之覆久矣恐不能就弟於小山叢桂間耳家弟比想得
朝夕復尋戊辰己已之約弟索居煢然想像此歡不能
奮飛至於地罏煨榾柮熟薯&KR0034;蹲鴟老瓦盆傾若下春
亦能使天上故人流涎也比聞有旨册立元良召用諍
臣真聖主大節清朝盛事大察近矣偶記郭中丞撫吴
吴民至今思之張中丞九一治夏州能破匈奴膽柰何
一眚相棄捐若言路尋端競勝老丈以微言銷之何如
野人及此亦可稱殺風景也餘不具
答隂大司馬姜大宗伯
嚮者草次奉復於生平傾仰之私未獲伸其萬一兹復
拜大誨金玉之音若自雲表而墜中間飾奬過隆推挹
良重非謭劣所敢承耳貞本以衰劣無補清時而病弟
尚爾厭厭故上疏陳情乞骸今既不得請而病者粗有
起色且貪與盛德周旋其於登龍之夙願倚玉之私誠
更自有深慰者擬於仲春望前啟行小憩金焦至朔履
任人回聊此附復容嗣布不宣
寄劉司空
七年前吾丈方宅憂而不忘故人致書帛於三千里外
當時雖草草附報而峡路修阻江鱗難溯闕然不能通
一問老丈之再入朝則世貞方且匿跡於方之外以與
鄉之賢者比而致憎口長安之書問遂絶而老丈猶不
棄鄙辱惠之書而又不能報將以世貞為何如人也當
宰物者之失調寒暑叠至霆霓與雪霰雜下而獨恬然
不失度汪瀾洄潏無所不偃靡而獨屹然而不搖皂嚢
之墨無所不湼而獨皭然而不淄翁丈非獨沈幾燭微
所操持者定矣世貞跅&KR1375;之蹤行與毁會今者除目出
自非意且念不敢貞香火之盟而出巳上疏懇辭期于
得請不能復奉清塵領大誨如何如何荆老人便聊此
布候起居仰惟台照不備
又
向者感吾丈之數厪存我而又推食及兒子不然之灰
無以為報而會荆石公之役者有事於留都輒草草伸
其鄙概不謂軺車由襄西趣硤遂堅東山之卧躑躅空
返自是心旌日搖搖於楚蜀間矣吾丈耿潔沖素與物
無罣而沈幾先物獨出塵表令人景慕貞久堕齒頰間
晩而小遠之一壑餘生雖不敢遽攀後塵亦粗足自了
矣灼日薰天一旦澌盡獨留快在人意留訾在人口要
之實有可憐者亦無敢及之也趙太宰亦小波及可怪
此老精志吐納當不置此事阿堵若少宰司空作何狀
復有憐之者否家弟朝夕差池荆老亦時相煦沫弟恐
終非野人有耳兹因殷守無美便附此當不至作前時
洪喬浮沉也此子文學吴中白眉而忠信明決任俠好
誼一入藻鏡必為藥籠中物溽暑加飡自愛
上御史大夫王丈
我公去國而專煙霞之勝者十四年於兹矣西臺霜色
蓋猶凛凜焉陳相公以師傅歸里若岷峨競秀天漢而
相距不數里而近即自古猶難之夫豈直西川盛事己
也貞匹夫之節不固為世眼所困誘之使出逐之使歸
再誘再逐而猶不已造物固善侮人自取侮何尤也宿
障偶未至深靈真步武拔之苦海今已棄家室一瓢一
衲旦夕所奉楞嚴圓覺道德黃庭周易中庸而巳生平
受筆研役悉己絶之獨念丁夘春於蕭寺一奉教不獲
再侍杖屨足稱缺䧟世界敢因長公觀察信便附候興
居嚮者於友生所聞翁中歲曾遘異人受秘言不敢遽
有證請也其然否希一宗之示引領西盼何時忘之
答少司寇陳公
顧京兆使來得手教殊懇懇老丈貪與僕周旋故以精
辭反覆開諭謂僕當出而不知僕有不能出者僕何敢
望老丈直臣也不出則見以為名高而無以昭主上盛
德且成先帝過僕出故無益處不成隠特以庚辰初念
不能負耳彼此汛掃心境亁淨應無所住則廟廊之與
岩穴皆為淨土也汝師宮贊書來亦云上與揆席諸賢
嚮元馭宗伯幾有司馬入汴氣象但渠步武不離太夫
人如何新渠先生朝夕相與幸致聲不一
又
前者小僮歸辱報書及大貺所以慰存厪至感荷無巳
歲寒之節久而逾勁諸賢仰藉以為正人赤幟是瞻是
依貞巖穴不固徇情一出靡補清時佛門所云業識茫
茫無本可據殆謂是矣且病弟在湯藥婦在牀笫轉首
之際便自天涯真所謂六州四十三縣鐵不能鑄此錯
也吾老丈望重資深必不俯就留省豈不爾思室是遠
而柰何柰何齎奏人去聊附起居之候不宣
答耿中丞
昨歲枉季公駕一挹容範接緒言覺種種自别後從管
東溟所得聞翁起居之詳殊令人傾注世貞妄庸人耳
䟤跋名欲場無息肩所頗亦厭之以故先師易為指引
三四年來外跡雖若夷澹而内境實未瑩潔展轉自訟
過累百端而雕蟲一技尤甚以故擬於歲正謝絶筆研
之役而宿逋猶尚擾擾不謂黃解元來致翁手教復以
其王父憲副公之不朽見托憲副公名臣黃生名士也
而我翁今之大賢人也世貞不勝好德一念遽爾許之
然自此堕誑語業矣岩穴搜訪竽及不肖而翁名世之
佐尚爾濡遲將無一二論思之老未能遜揆席耶雖然
璽書旦夕下矣翁以天地萬物為一體亦寧終恝然若
世貞則自信其不可而已黃生回便附此唯為道為蒼
生自愛
答陳中丞
世貞鄙人也偶以宦跡獲差池賢昆玉間而門下尤幸
愛之蓋至燕中之宴接鄖臺之貺存未巳而俾荐其雕
朽之技則中心時搖搖懸旆焉蠖伏以來與世未殺而
門下方奉璽書蒞全楚中外交口而頌小馮君九卿高
第旦夕大拜而間及於荒落無似之人錫以温言侑以
兼金海錯新詩之所嘘拂寒灰習習生氣矣唯是頫念
區區出處若不佞之薄劣與不當點仕籍夫人而知之
當時何緣聾瞶眼耳謬見竽及今之廢置固自其所幸
得賣身作佛家奴披緇冠黃百念已灰迺不慎於筆札
腥人齒舌終始累大將軍保持為愧耳辱喻林烈女事
毛髮為竦與先師所秉靡異今雖示跡夭殘當為易僊
宫所收無疑也黃絹所不敢擬謹破例數言或可鑱之
麗牲之石附而不朽耳薄敬不能顓致簡䙝之罪宥而
識之萬荷
答范司馬
久不奉清問然穆如之風時時在仰貞比待罪西藩山
川阻修便道歸里避言長告差可以馳价奉候起居而
逼歲入春日為人事酒食所苦無須臾之間乃何翁來
則拜大誨惓惓不佞之出處與存歿之屯夷念徐生之
碩果悵文士之百六嗟乎以執事造國手䄂之東海之
濱歴三朝而不再展况其下者然聞執事方杜門謝客
左圖右書下上千古此腐鼠寧能當一顧也所喻欲彼
此各出書目互補其闕失甚盛心也家舊無藏書自不
佞之嗜之頗有所著蓄二藏外亦不下三萬卷而戊辰
後薄宦南北旋置旋失未暇經理今春搆一書樓於弇
山園庋之長夏小閒當如命也聞古碑及抄本毋隃於
鄴架者若家所有宋梓及書畫名蹟庶足供游目耳何
翁徤骨天與至欲得一二外護遂成道恐亦是江湖間
語念其遠來而貞適病齒癰無以應之柰何柰何伏枕
附答不詳容嗣盡
又
屠田叔來致公手教謂張大司馬先容之札為黃掾所
浮沉貞雖不獲發函啟誦拜神交之賜深矣詩篇大雅
叙往蹤申契闊渢渢乎有餘致焉大司馬長者不腆之
辭媿不足以報地下而翁愛護其短芬之齒牙間又借
生平雕蟲之業而許之謂若可以自老忘世者乃不佞
受之負慚色矣諸刻巳再領貺其商子却是新属梓者
種種精好每羨鄴侯架頭三萬卷牙籖玉軸思欲效服
子慎共掃除之役而不可得邇者於衰懶中忽若有覩
却思借祖龍火焚胸中無明字障將望車門而却遁矣
我翁大總持結漏巳盡能無不罪鄙言否竹墟公雖不
獲侍朝行而知其賢於權門若凂歸而恬穆無愧鄉先
生祀社者即微田叔一日雅且願托以不朽而况重之
以公之誨乎誠懼其不文然不敢辭也外拙詩未足酧
來美惟為我藏拙幸甚
又
貞不能訒於筆札誤為貴邦諸賢所強俾任地下之役
既成而於逝者亡所當方涊於汗愧而門下復奬飭之
是益貞愧也自惟世棄得以苟離塵網懴夙生障而無
明一念猶未盡勘破䑛犢之戀時時攻中兒子粗獲一
名第支持門戶足矣今遘却更踰分追維大易持盈之
訓猶龍寵驚之旨蓋&KR0719;然有餘懼焉而門下復重飾奬
之是重益貞懼也春時晤沈嘉則昨復瞻屠長卿俱稱
翁海鶴神姿健爽日勝攤書萬卷漁獵其間以為海上
三神之樂無以過是而來教若微有所不快者豈帝釋
宫中未斷修羅小警耶一卷楞嚴破之有餘矣朱老故
人也第與之談不免以手為口耳使旋聊此奉覆諸容
嗣布不宣
弇州續稿卷一百七十五
