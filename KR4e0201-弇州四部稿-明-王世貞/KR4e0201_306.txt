弇州續稿卷一百三十二
明王世貞撰
文部
神道碑
資善大夫南京刑部尚書盤峯李公神道碑
盖嘉隆之際天下之欲為完人者必勇退辭尊以隠約
奉其志即貴而至公卿大人亦必時躓時起與毁譽錯
而幸者得其完然未有履順居正聲實並泰終始亡玷
若李公者也公生世七十有二年仕宦餘三十年林栖
又十餘年居家為孝子持身為節士治民為循吏立朝
為貞臣讀書為正學割名而名依之負勢者不能屈工
䜛者不能間豈盡其所遘際良也厥亦有所以致之者
矣公之薨上為輟朝治葬再賜祭恩禮甚至然士大夫
猶以崇贈易名之典未霈為公惜而其子太學生一鶴
獨曰未敢數厪上恩也必得天下之能不朽吾先公者
行求得世貞俾志神道之石而手創其行事累數萬言
以請世貞於公為通家子素慕稱公其何敢辭按狀公
諱遷字子升更字子安其先咎繇為帝理官一曰李官
而至其後伯陽生於李樹下遂以李為姓事久遠難明
所知者唐文皇之後嗣曹王臯嘗官豫章子孫遂為豫
章人元季有曰俊者三傳而至友恭世受農友恭有子
六人仲時佐成進士為刑部郎最少子時中生宣政宣
政生封公素馨封公娶太淑人有三子公其伯也生而
端重不妄言笑從師受章句輙誦九歲從封公避寧難
南康山中手一編不置封公目之曰日者言我不從公
車門上事而衣豸横金者二十年得非以若耶遂謝諸
生不復應試而公既長補博士弟子前後為學使者張
大司馬時徹李太僕舜臣徐少師階蘇大司馬祐所竒
賞四公者一時目為龍門者也最後試於鄉得第六人
明年遂成進士肄事禮部尚書袁州公試諸進士詩而
雅重公以稱於人人亡何當選進士為庶吉士或謂公
籍此可與也公以念其父母欲省覲願得一奉使役歸
御史大夫熊恭肅公浹聞而歎曰步武榮名而却之以
成其志吾鄉有人哉遂以奉昭聖皇太后遺誥使蜀蜀
王與其撫按藩臬守令餽遺公金帛珍貨甚厚公悉却
之其使滇滇之守帥黔公以下餽遺與公公之却之俱
如蜀道貴竹有一千戶用繩下嚴得誣且扞文罔公知
其冤為白狀於撫臣雪之其人知而道追公欲有所效
公辭德弗任也還且謁吏部選時袁州相矣與之為姻
婭者要公往曰是公固知足下奈何坐而失一佳曹郎
公卒弗往曰不往不過南爾南於飬吾親便遂得南兵
部車駕主事司故積造舟資巨萬計而前是郎司出納
者不能無染指以十之七予衛衛復私十之二僅半與
役卒耳尚書張文定公邦竒一見器公遽以委之公請
於張公會司務及曹郎坐堂皇上集役卒使吏權而名
授之又時時手較其所權者以示警卒皆懽服張公下
公法為絜令尋進其司署員外郎遇詔恩實授封公與
范淑人拜誥命如公秩公念欲移疾侍二尊人養而封
公不可乃與婦秦淑人謀迎之留邸躬視膳羞選珍而
進之又輿封公與登雞籠眺牛首汎龍江擥六代之遺
蹤於返照秋色間封公大懽樂謂公日者之言驗矣使
我身得之孰與而得之為兩世榮也尋公之鄉人宋莊
靖公景来為尚書一日謂公蠧累積矣非子孰與掃除
公請任之得其最巨者諸衞貢舶責之衞卒之饒有力
者官給其直而中貴人監之直盡入中貴人槖而受責
者挫其産以償而猶不給公請毋令中貴人監亦不以
責衛卒而官董之宋公如公請後入為御史大夫公卿
出祖龍江宋公曰所與周旋士人多矣耿介者虞其才
恢廓者虞其守於李郎吾復何虞已獨留公促膝論天
下事久之乃别去自是與公搆姻好公尋進武選郎中
黠卒孫寧富而横積忤守備魏公魏公列其侵盗孝陵
壖地為市肆居貨下御史獄治寧復自辨而他所株引
且數十人上怒詔大司馬大宗伯與司寇御史大夫廷
尉覈其事大司馬者韓恭簡公邦竒也韓公以屬公而
宗伯之屬章檗御史龔秉德皆共事然資公而决公行
履其所寧列市肆居貨實然不犯孝陵壖地魏公不悅
以氣加公公與御史折之出其上魏公屈䟽聞寧得麗
輕典株引者盡釋韓公大竒公引與吏部郎楊忠愍公
繼盛輯定樂志滿考實授擢山東濟南知府濟南領州
邑三十晨興案牘旁午吏雜取進之欲以嘗公公判决
如流至緩者投之地曰而寧不知緩耶更爾立杖斥若
矣隸齊泰者與吏陳棟比而為奸私一日過堂下公忽
呼使前曰泰来而與吏通耶泰謝無有然色變公使搜
其懷則陳棟之賄目在併抶而逐之曰而苐歸自力為
善吾不爾竟也於是豪猾咸惴惴奉三尺而治公按行
獄滯囚得大辟者王明高廷芳梁文綱傅景翠冤狀攝
知證而理之更具獄上中丞應公大猷進公握手而語
曰二千石盡如君天下當無冤民時久旱公力疾而出
雩於壇三日而雨已又雩於壇三日復大雨於是齊魯
之屬郡旱饑獨濟南稔民復業者二千戶時流民三千
人就食新城新城令懼甚公以便宜發倉粟賑之又大
帑金市牛具賦隙地授舍而耕新城驟益民三千所墾
田稱是山東諸藩臬禄俸皆資之太山進香者珍貝錦
帛織作之類藩臬而下貯之藩司郡邑而下貯之郡其
長皆私其重者公獨會諸僚劑等之各為封識使次第
持去不以毫髮益守帑部使者聞之曰胡威之清不加
於此矣藩司亦愧如公指德王請惠民藥局兩臺業許
之公執弗可已復請織染局公復持不可既而曰吾去
守無幾時而王請不已終當為王有於是改建祠以祀
薛文清王文成二公使儒生讀書其中公又飭文廟及
學宫一新之與博士弟子談說經術彬彬有鄒魯風當
入覲大計吏公為天下郡守第一劇盗李邦珍與其兄
邦瑞横行燕齊間公刺得其所戚厚劉邦輔者授筴掩
捕之先後皆授首當奏績先尚書公撫其地與御史合
疏保留之亡何進湖廣按察副使濟南吏民挽幰而留
者以數十萬計齊泰哭之慟至嘔血公謂吾故絀汝胡
哭也泰曰公絀我若神明我日戴公以處得不為惡而
今已矣雖欲補黑衣之役事公不能矣故吏部郎申公
旞道聞公善政賦詩紀之少保殷公士儋以文記去思
其父老咸勒石以傳之湖廣任入賀萬夀還省覲復之
任遂監其省試公前後官齊楚皆入棘所得士多有聞
而楚錄公獨任其程式文遂以純雅冠一時進布政司
右參政監督顯陵工是時守備中貴人張方繇司禮出
貴甚顧折節禮公具食公必為飽因好諭之方大服更
謀於公為減騶從節厨傳省燕樂公旦日與偕程工役
勤惰抶其惰者若勤者手賜之一巵酒以先期告成御
史林騰蛟督課額至楚訪公楚事宜公陳三事謂罷冗
徵裁冗官革冗費其目人人能言者而辨利害甚晳辭
甚修林君讀而歎曰晁董不過是矣即施行如公指尋
遷廣西按察使公念廣西絶遠而二尊人漸老不耐途
路欲請告而見尼不得乃留秦淑人侍養而單車之廣
西任時靖江王與諸宗䦧而各上章相訐下臺臺下藩
臬以藩使之愞不任也使公先公帥以謁王王謝病不
見公乃奏記王曰大王以某之來為宗人耶某非為宗
人也為大王也某之來内欲全大王親親之心外以明
大王尊尊之分如是而已耳大王之必欲拒某者何也
王乃許以翌日見見而蓄怒待公等坐定王盛氣言曰
不榖之先王奉高皇帝恩以有兹國當攝諸宗人諸宗
人不受攝而子大夫乃右之何也公對曰大王宜自責
毋責諸宗人也王益怒曰何謂也公曰大王能念高皇
帝恩甚善先王者高皇帝從孫也以罪廢嗣子悼僖王
賢而高皇帝復王之名雖一郡其禮秩威命實大國也
今嶺以南毋貴於大王者諸宗人之衆亦毋如大王者
乃大王挾貴以凌諸宗人諸宗人亦挾衆以抗大王夫
有司者故出諸宗人下者也諸宗人甘心有司之約束
而裹足不入端禮門大王能忍之乎忍之是大王徒擁
虛器耳不忍之則王與諸宗人之訐無已也且宗人之
去賤無幾罪易勝也其指逾萬數不易盡罪也有如天
子一旦赫怒咫尺之詔下大王寧能偃然而已乎某等
所以見者願大王之為悼僖王不願如先王故曰非為
諸宗人也為大王也王色動乃前就公曰先生何以幸
教不榖唯先生哀憐之公遂說王曰大王急下教自責
令諸宗人一切聽臺議某等請分諸宗人為十餘房房
擇一篤行長者長之其長得以懲訓不率重則付柱後
惠文耳大王無與也月朔必朝見祭必從請名請昏必
以屬大王則大王之貴長在而諸宗人亦服王曰善具
如公指臺為疏亦如之靖江遂寧公念其二尊人無已
上疏乞休不報而轉四川右布政使蜀王聞之曰是少
年時却吾國幣者耶諸藩臬郡國老吏亦悉之不嚴而
肅左使耄不治一切以屬公祛其蠧若洗亡何進湖廣
左布政使御史將入司試促公来提調公故緩驅曰吾
不欲坐收右使成時李中丞憲卿大征苖公調兵餉毋
乏又日夜計楚覲吏賢否頭鬚為白當入覲宿郵中盗
以左使當巍槖夜窺之亡所得得一稍重者踰垣而出
之則古石硯也棄而去之盗事發謂人未有左使槖如
是者尋以中丞論轉餉功賜金一鎰而太宰課公績復
為天下藩臬第一當遷而公復上疏乞歸養不報時蜀
與右輔之撫臣皆缺而蜀人尤欲得公袁州相尚在柄
以公不入賄望之進右副都御史治右輔公至即疏請
固關隘考軍實計儲餉復疏請行保甲法定審編嚴窩
禁設險分堠以時哨警俱報可中貴人馮保深州人也
有兄之女當嫁而道中盗可五十人剽其資装金錢以
去兄疑讐家為之白州州守審之誣縱遣之遂白公謂
守納盗賕公語守若不受賕吾悉之盗當自露其人退
而復白之監司為捕讐家鍜鍊五毒強誣服引同盗者
至百人獄上公曰馮氏始訟牒五十人而今乃至百耶
悉得其誣服狀破械縱使去中貴人聞而怒甚具疏草
以語公卿大臣欲論守賕而公故庇之大司馬楊襄毅
公博謂曰吾不知守知中丞公毋太草草當以質中丞
遂貽書問公公報曰不佞以民命若太山此官敝屣耳
所能者為貴人責捕盗不能為貴人理私讐亡何真盗
果自他邑發中貴人慙而厚以金帛謝公公不受北兵
大入自墻子嶺而躪京師東北公聞警使其將祝福三
千騎入勤王偏將申紹祖王尚忠繼之而自以大兵踵
其後兵至都門敵漸歛已而諸鎮兵悉合蹙之境外破
之公所部鹵斬夥事聞賜白金文綺尋入為工部右侍
郎時上方大興祠祀治玄熙洪應諸殿萬歲壇修裕王
邸南關重城益城張家灣公先後以職見委用嚴見憚
綜理精密中貴人將作大匠不得有所侵牟上亦心器
之矣諸工次第就咸有所賞勞遂增秩二級考三品最
贈王父母封父母俱如其秩公復上疏為二尊人請告
不允亡何封公之訃聞公痛不得視含歛慟哭晝夜不
絶聲一切賻贈皆返服除召補南京兵部右侍郎佐麻
城劉端簡公采屬軍政銓選無敢以私奸者尋進兵部
左侍郎都察院右僉都御史總督二廣諸軍兼理糧餉
倭方大入侵掠左廣公馳輕車赴之甫抵吉州而撫臣
熊公汝達方調兵與角公手書慰勉熊公且密授諸將
方略公復疾馳至端州諸軍大破倭斬鹵以千計俄詔
公兼廵撫左廣餘如故公乃大蒐罷浙兵之不稱者散
遣之選募驍勇分配諸將而時時拊循慰賜加渥士奮
欲效死時右廣大帥俞大猷智而廉左廣大帥郭成勇
而貪公悉其肺腑以授大猷而其馭郭成則錯用威信
使叵測古田右廣亂藪也公請平之上便宜八事俱報
可公調狼土兵十三萬七千人分七哨進攻以大猷及
副參游諸將軍統之而參政柴淶副使邵惟中等監其
軍檄湖廣將士固守東安黎平隘防奔逸身自端移鎮
梧州節制之申飭軍令嚴賞罸仍戒毋妄殺毋鹵財物
兵進蕩其寨柵六十五其大酋韋銀豹擒黃朝猛戰死
餘酋二十二以次就縳斬首萬餘降餘衆二萬古田故
邑也公請進為州使監司填之而他增將卒置學宫選
良吏疏上俱報可公以功進右都御史賜白金四鎰文
綺四左廣蘇繼相世蟠據揭陽之黃寨僭稱王而其黨
曾魁據石硿杜高山據大節相掎角為聲援流劫遠近
郭成故以總督劉公燾檄討破之且下矣而繼相通成
之私人戈楠入賄於成以免公刺得其狀召成切責之
曰左廣費大司農金錢歲可二十萬今三盗如故而汝
若不聞也者日幸酒被色歌舞自媮快安乎且汝之入
三盗賄而縱之也吾非不知姑貸汝死責後效汝能自
勉勵否成皇恐叩頭曰蒙貸成死苟不擒三盗者必不
敢復戴首而謁交戟也公調兵二萬人使成與諸將分
將之成乃強自力斬弋楠以走師遂破繼相衆窮追之
獲於五房後破擒曾魁兵少倦杜高山乘間襲奪資餉
以去公切責諸將躡之破其大節寨窮追獲於古銅鼓
障石岩前後得村柵三十六俘斬千餘人賊屬四百人
自拔歸者二百餘人投崖阱自焚雉經死者不可勝計
復進破海豐賊曾朝元下村柵十一鹵斬五百餘朝元
砣死復破繼相之黨楊仁寶於九重坑追之至鵝毛山
而獲俱磔於市得賊田二十萬頃予民捷聞賜白金二
鎰文綺四時舶主許瑞者擁萬衆出没近島諸帥私其
賂而隂蔽之時取羈縻而已會倭三百犯廣之大金門
而許瑞相引恫喝為重諸將入問筴公笑曰吾已付倭
許瑞矣以武往即千人不必勝也第令禆將將卒二百
人往俾攝市人立睥睨間而使監司檄喻瑞若名事中
國而不純今急取倭自效不者大將軍悉二廣兵殱若
矣非可賂免也瑞皇怖掩倭艘悉獲以獻公前後所捕
誅倭及劇盗凡十大勝不肯報捷或謂公胡不報冀得
一勇爵以貽子孫公謝曰上威德與諸將士力我何功
且家世業儒何可復侵介士路耶而亦會同年新鄭公
以首輔兼太宰故嘗賻封公而公却之以公為慢已及
其夀六袠諸侯之幣亡弗重者公獨以尺書挾兩吳絁
進乃寘之地而唾曰豈書生酸而至是第用我賈名耳
以故於公功多所裁削公弗顧清遠颶風作地震英德
開建諸邑大水急發庾賑貧者因上疏引罪且乞裁黃
蠟芽茶銕鍋魚牙柘茨銀珠烏梅銅錫麻枲鐵線膠翎
諸濫稅不報他疏若停逋稅以安反側查濫俸以省虚
冐修水寨以資戰守嚴門禁以固重地稽商稅以慰民
望究武職以飭戎政祠名賢以崇正學得報可兩廣賴
之至今公念范淑人篤老凡三上疏乞休不獲請又陳
情乞歸養上乃進公南京刑部尚書以便之而公又感
𠻳疾以骸骨請御史趙焞又為之請始獲允所積廩金
五千悉歸之公帑諸從官曰例也公笑曰我以不貪為
例右廣帥郭成感公恩裒諸金寶瑰竒以獻及監司守
令得薦者籯金道中公悉麾却之曰將由吾廉未徹耶
阿堵物何以溷我范淑人見公歸而喜宿疴頓除公偕
秦淑人所以娛悅之者百端偶病㿃下公憂之甚范淑
人見公瘠而瘁謂曰我無他畏暑耳得甘㴻即解公與
秦淑人齋戒露禱大雨竟宿太淑人立起至開九袠而
終公老矣猶作孺子啼其治棺殮必誠信特不用浮屠
及俗禮廬墓如封公時公未除服而南刑部缺尚書廷
議猶及公然公已無復世念顔所居堂曰止足治冡塋
去家六里而近名之曰順寧時時偕其弟學憲某及子姓
宴游其間于于如也間御筍輿或跨欵叚縱遊山水名
勝與田更野父相問訊不知其為貴人也足跡於城府
可數臺使監司守令或門生故吏屏干旄而過公公欣
然為具雞黍燒筍蕨清言竟日不倦去亦無所報謝晚
歲名德轉重慰薦無虛剡屬江陵公當國與公有分契
鄉人入都者謂得一書先容公具草幾千言曰崇寬大
以存政體曰慎用人以肅官常曰宥直臣以開言路曰
修戰守以重邊防其言絶剴至非人所堪其子請易之
公不可既而曰上春秋方鼎盛此公猶稚視之且汰極
矣是安能久故劉御史臺以論糾江陵削官里居公修
書問之授饔加璧焉劉君受饔反璧以空刺報謝謂其
家人曰李公望重且大拜安可以我故累之公笑曰我
知劉生劉生乃不知我彼以我猶未忘世也及劉死戌
所公哭之慟公素強少疾晚而益壯長耳秀豪又素多
隂德人且以為百歲無恙中夕忽謂二兒吾生平不妄
撻一卒不妄收一錢不妄作一語仕宦三十年不來一
指摘優游林下十餘年不萌一悔吝既貴且夀可以見
先侍郎地下矣以不善積著挫故遺産不免使爾曹餒
奈何不久竟以微疾卒遠近奔哭者且萬人公孝友天
植其事字晜弟甚篤分禄以遺之又以遺䟽屬之貧者
環所居數里饑則糜寒則衣死則槥櫝盖亡不於公室
乎取及闞公之室中則㮙然也卒之日秦淑人出王母
所賜金始成殮其子鬻所分産始成葬嗚呼可不謂賢
哉公於古人好稱諸葛孔明裴中立韓稚圭司馬君實
劉噐之於前輩稱劉伯温王伯安其以政事行術居師
友間者韓恭簡宋莊靖熊恭肅楊㐮毅楊忠愍及鄭端
簡曉也蚤歲窮理性之學然不欲有其名時華亭相公
為領袖貫魚而進者不可勝數公益秘之曰學以明道
也而以干進得無愧業舉子者乎公所為詩及文不甚
多然往往清暢古雅有漢唐人風氣尤工八法人得其
一赫蹏輙寶藏之所著有詩文集續集十一卷遺集一
卷摘稿二卷皇華錄一卷京畿奏議四卷兩廣奏議八
卷濟南議稿二卷郢曲同聲楚越吟稿西軺集祗役雜
言各一卷修邊雜考三卷國朝攷二卷皇華便省錄清
音競秀錄星槎萬里錄官中紀事各一卷行於世者半
公以正德辛未生以萬歷壬午卒春秋七十二秦淑人
者名家女也再受五品三品封能佐公於德置貳二趙
氏劉氏舉丈夫子四一鵠以例為太學生初娶熊繼魏
趙出也次一鵬以公蔭為太學生娶張後公一月卒次
一鶴亦以公蔭為太學生娶宋即莊靖公之女孫噐公
而許婚者也皆秦淑人出也一鷗早卒劉出也女二一
許字萬安仁早卒一適雷暎孫男五女四婚嫁皆名族
一鶴能讀公書美而材其狀草吾不能悉志志其大者
銘曰公為世賢七十二年虛七之一未涉理亂其出其
處各得中半處則鴻逵其羽可儀出則龍變膏澤滂施
厥位厥夀彷彿宣聖公也及門庶閔冉並古稱三立為
三不亡公神行天寧與魄藏
資善大夫南京禮部尚書立菴李公神道碑
大宗伯李公之卒也以成化末而上既為之中牢祀且
治葬鰲溪之陽矣故事三品以上得樹碑神道紀其功
行而公有子以逮孫曾奕世顯重然里俗樸因循不能
舉而公之五世孫元甫自大司成來守南少宗伯實踐
公故署一旦請於世貞曰吾李於蜀幸不忞忞然重自
大宗伯公始而忍不一標著之乎且夫不得志於格而
有所強者非夫為人臣者也得志於格而置弗舉者非
夫為人後者也甚矣吾俗之樸也子為我志之世貞謝
曰子之辭信雖然不榖不任也元甫固以請乃據其狀
而志之志曰李之先楚南郡公安人也元季有南郡燹
避徙入蜀即富順而家焉再傳而為侍郎公志聰又傳
為侍郎公繼宗皆公贈也公諱本字立之别號立菴生
而朗儁異凡兒父私噐之乃曰吾家世隠約無顯時奈
何有此子而復棄之農乎稍長俾從師受尚書甫屬文
即已負竒有聲踰冠舉於鄉已詘南宫又三年為正統
戊辰成進士選改翰林庶吉士踰年授檢討當裕陵復
辟遣祀北鎮醫無閭還與修大明一統志成復與修裕
陵實錄遷編修再遷為侍讀庚辰分校南宫試得謝文
莊一䕫狀元及第餘亦多顯者久之擢南京太常寺少
卿踰九載始進南京禮部右侍郎當公時翰林為清曹
而於職自編摩外無可自顯見朝行中以冷局目之而
士行修終不肯以其官貧故倚權勢有力以市公尤其
表表者始當授檢討人或謂公不有給事御史可陸梁
公卿間乎公謝弗應曰貧自吾分吾不與易也盖十餘
年一再轉羸馬青衫日儤直金馬門殊自得及轉容臺
秩稍優然益南徙而公益安之間從諸勝遊相約為文
字飲三山二水惟意所往不知歲之云暮最後始擢為
侍郎重矣門柳蕭然不設重牡亦無有闌出入者時眉
州萬少師安當國能立貴賤朝士而公親其鄉人又兩
舉鄉會試稱同年者也眉州之子翼暴起為少司馬與
公同列一日過公從容曰公有意北乎但以一赫蹏屬
我立為公效之公咈然適送之出見圈中豕指而曰而
父子欲圈我乎使我依而北者何異豕也眉州聞大怒
曰吾且圈若南遂弗召公亦欣然自悦也凡六載始
拜尚書然公意已倦時貽蜀中親故書曰速營莵裘吾
其老乎尋寝疾卒時成化之乙巳秋也得年六十有九
當公卒而有羣鶴悲鳴遶舍久之乃去人咸異之發其
槖僅圖書冠服而已為之謀賻置郵乃得歸公為人廣
顙豐頥疎眉目望之若神仙人也坦蕩不設城府裏如
其表與人處無貴賤皆可狎然至欲干以非道則顔立
頩判然自遠居恒恂恂類無事者其趣義急友甚於饑
渴之得飲食也為文章平實典雅有治世臺閣風詩亦
稱是第公不自矜詡要以足志適情而已故多不具草
即具草亦多散佚不可收拾今其存者見昭德續集中
殆十之一二而已為諸生時嘗有所往逆旅主人延接
甚至俄出酒饌甚豐怪而詰之則曰夜夢神語有十八
尚書来晨起汎掃市牛酒供張以待公即其人乎雖然
獨公一而已何以稱十八也既而思之公姓名皆寓十
八不偶也其前徵乃若此公配廖早卒亡子贈淑人有
三子皆貳高出也長曰文昌以公蔭補鳳陽府照磨季
世昌以鄉進士官濮州學正文昌子曰陜西按察副使
鳳鳳子工部都水司郎中方至父子皆以伉直名其時
元甫名長春郎中君之子也世宗朝按察君以御史上
章為公請贈謚不報嗟乎照磨君用尚書子僅幕官九品
不以為屈贈謚於公分也御史力能得之所司獨不得
亦竟不復請乃至七尺墓道之石尤所謂得志於格者
踰百年而今始舉噫嘻樸不已甚乎雖然以視今之貴
勢公子籯金帛宰執之門以求所得志者何霄壌也公
起田間孤生致位八座五易世而甲第不絶諸孫枝至
若干人紀蜀乘者娓娓其賢不置口亦盛矣詩云高山
仰止景行行止世貞何人哉乃藉公以不朽
銘曰井鬼之間岷峩孕靈乃篤鉅公英憲之間人文漸
昌公始登庸東序西清冰心玉姿金鐘大鏞文戒滅質
葆真弗雕以完淳風位戒踰德含用弗竟以保令終爰
啟後人濟濟繩繩寖攸寖豐誰其嗣者步武鑾坡徊翔
秩宗追遠反始顧瞻鰲溪悠然禹功我闡其玄石筍勒
之有繚其虹
弇州續稿卷一百三十二
