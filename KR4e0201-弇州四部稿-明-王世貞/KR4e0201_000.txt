弇州四部稿别集類五(明)
提要
(臣)等謹案弇州四部稿一百七十四卷續
稿二百七卷明王世貞撰世貞弇州外集
觚不觚錄諸書已著錄史部中此乃所著别
集其曰四部者賦部詩部文部說部也正稿
說部凡七種曰劄記内篇曰劄記外篇曰左
逸曰短長曰藝苑巵言曰巵言附錄曰宛委
餘編續稿則但有賦詩文三部而無說部世
貞與李攀龍齊名而才實過之當時婁東歷
下狎主文盟奉之者為玉律金科詆之者為
塵羹土飯盛衰遞易毁譽迭興藝苑紛呶終
無定說要之世貞初時議論太高聲名太早
盛氣坌涌不暇深自檢點致重貽海内口實
逮時移論定向之力矯其弊以變為纖仄破
碎之習者久已為衆所唾棄而學者論讀書
種子究不能不心折弇州是其才雖足以自
累而其所以不可磨滅者亦即在於此今其
書具在雖未免瑕瑜雜陳然第舉一時之巨
擘而言亦終不能舍世貞而别有所屬也四
部正稿為世貞撫鄖陽時所刊續稿則世貞
乞休後手裒晩歲之作以付其少子駿者至
崇禎間其孫始鋟以行世云乾隆四十三年
十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
