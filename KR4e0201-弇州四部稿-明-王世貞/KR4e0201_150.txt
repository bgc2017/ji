弇州四部稿卷一百五十
明王世貞撰
說部
藝苑巵言七
高子業少負淵敏生支干與偽漢友諒同既遷楚臬恒
邑邑不自得發病卒寔友諒彭湖之歲也其詩如積賤
詎有基履榮誠無階既妨來者途誰明去矣懷茫然大
楚國白日失兼城久臥不知春茫然怨行役為客難稱
意逢人未敢言失路還為客他鄉獨送君衆女競中閨
獨退反成怒寒星出戶少秋露墜衣繁以我不如意逢
君同此心當軒留駟馬出戶倚雙童里中夷門監牆外
酒家胡為農信可歡世自薄耕稼問年有短髮逐世無
長策林深得日薄地静覺蟬多又文章知汝在功名何
物是騎馬問春星殘雨夕陽移淸婉深至五言上乘
王稚欽少為文頃刻便就多竒氣然好狎游黏竿風鴟
諸童子樂又蹶不可馴父母抶扑之輒呼曰大人柰何
輒虐海内名士耶為翰林庶吉士詩已有名其意不可
一世僅推何景明而好薛蕙鄭善夫故事學士二人為
庶吉士師甚嚴重稚欽獨心易之時登院署中樹而窺
學士過故作聲驚使見大恚然度無如何佯為不知也
乃已當授官給事中用言事故詔特予外補裕州守既
中不屑州而以諫出知當召益驕甚臺省監司過州不
出迎亦無所托疾人或勸之怒曰齷齪諸盲官受廷陳
迎耶當不愧死一日出候其師蔡潮以他藩道者潮好
謂曰生來候我固厚而分守從後來亦一見否且生厚
我以師故即分守君命也稚欽曰善乃前迎分守而分
守既下車數州吏微過當稚欽笞之十稚欽大罵曰蔡
師悮王先生見辱挺身出悉呼其吏卒從守勿更侍一
府中慴伏亡敢留者分守窘不能具朝餔謀於蔡潮潮
為謝過稍給之僅得夜引去於是監司相戒莫敢道裕
州而恨稚欽益甚為文致逮下獄削秩歸家居愈益自
放達官貴人來購文好見者稚欽多蓬首垢足囚服應
之間衣紅紵窄衫跨馬或騎牛嘯歌田野間人多望而
避者晩節詩律尤精好縱倡樂有聞箏一首花月可憐
春房櫳映玉人思繁纖指亂愁劇翠蛾顰授色歌頻變
留賓態轉新曲終仍自敘家世本西秦又一書答人云
綺席屢改伎倆雜陳絲肉競奏宫徵暗和羲和既逝蘭
膏嗣輝逸興狎悰干霄薄雲禮廢罰弛履遺纓絶俱妙
極形容可謂才子
顔惟喬為亳守有幹聲與武帥搆訐罷歸故人為分守
至隨訪之屏跡不可復見既行部他邑有田父荷擔以
隻鷄甗酒由中道入者訶之乃惟喬也因留劇飲至醉
委甗擔而去追問邸舍人莫能蹤跡惟喬草隨志稱良
史余讀之殊不稱又徐子與致其全集若干卷亦平平
耳遠不逮王裕州
鄭郎中善夫初不識王儀封廷相作漫興十首中有云
海内談詩王子衡春風坐遍魯諸生後鄭卒王始知之
為位而哭走使千里致奠為經紀其喪仍刻其遺文人
之愛名也如此
孫太初玉立美髯風神俊邁嘗寓居武林費文憲罷相
東歸訪之值其晝寢孫故臥不起久之費坐語益恭孫
乃出又了不謝送之及門第矯首東望曰海上碧雲起
遂接赤城大竒大竒文憲出謂馭者曰吾一生未嘗見
此人
吳中如徐博士昌穀詩祝京兆希哲書沈山人啓南畫
足稱國朝三絶
楊脩撰之南中稿穠麗婉至華學士之巖居稿清淡簡
遠俱遠勝玉堂之作然楊稿自南充王公刻外絶不能
佳貴精不貴多寧獨用兵而已哉
胡孝思嘗為吾吳郡守才敏風流前後罕儷公暇多游
行湖山園亭間從諸名士一觴一詠題墨淋漓遍於壁
石後遷御史中丞撫河南肅帝幸楚為一律紀事云
聞道鑾輿曉渡河嶽雲縹緲護晴珂千官玉帛嵩呼盛
萬國衣冠禹貢多鎖鑰北門留統制璿璣南極扈羲
和穆天八駿空飛電湘竹英皇淚不磨刻之石後以
他事坐罷家居者數載矣嘗扑一貪令王聯其人為
戶部主事以不職免殺人下獄當死乃指穆天湘竹
為怨望呪詛而所繇成獄及生平睚眦皆指為孝思
奸黨奏之上大怒悉捕下獄欲論死分宜相陶真人
力救解久之乃罷免猶摘杖孝思三十當是時孝思
將八十矣了不怖懼取錦衣獄中柱械之類八曰制
獄八景為詩紀之衆爭咎孝思掣其筆曰君正坐詩
至此耳尚何吾伊為孝思澹然咏不輟曰坐詩當死
今不作詩得免死耶出獄時謝茂秦貽之詩有云白
首全生逢聖主青山何意見騷人孝思方病杖創正呻
吟間猶口占韻以謝人謂孝思意氣差勝蘇長公才
不及耳
孝思守吳日與諸生最好黃勉之王履吉袁永之而不
能知陸浚明黃王俱不振以死而永之領解甲第臚傳
浚明再魁省會試館選第一為給事中主試浙江時孝
思以左參政與鹿鳴宴頗遭譏訕人兩不與也勉之為
人本任誕而矜局自位置時引勝流為重最稱博洽於
文多擬古而不出自然好持論而不甚當負經濟而寡
切用然視吳人膚立皮相者天壤矣履吉玉立秀雅饒
酒德使人愛而思之詩筆翩翩華麗足稱名家浚明高
爽竒逸尚氣慷慨急人之難甚於已頗負用世才而不
究永之高狷自好時有恡聲然二子文實淸雅典則非
它瑣瑣比也浚明不長於詩亦不以詩自顯
黃才伯詩亦有佳語如青山知我吏情澹明月照人歸
夢長又長空贈我以明月海内知心惟酒杯門前馬躍
簫鼓動柵上鷄啼天地開倦游却憶少年事笑擁如花
歌落梅雖格不甚古而逸宕可取然至末句乃自註云
欲盡理還之喻蓋此公作美官講學恐人得而持之也
可發詞林一笑
少陵句云淮王門有客終不愧孫登頗無關涉為韻所
強耳後世不解事人翻以為法至於北地所謂鄭綮騎
驢無功行縣行縣騎驢既非實事王績鄭綮又否通人
生俗無謂大可戒也近代謝茂秦大有此病蓋不學之
故
江暉字景暘文昭公瀾子也以翰林脩撰為按察僉事
年三十六死有文集曰亶爰子集按山海經曰亶爰之
山多水無草木不可以上有獸焉其狀如狸而有髮名
曰䫋自為牝牡食者不妬取以名集别無深義暉好以
竒癖字作文初若不易解者解之得平平耳王稚欽有
詩嘲之云江生突兀揚文風千竒萬怪難與窮博物豈
惟精爾雅識字何止過揚雄古心已出丘索上䆳旨或
與神明通求深索隠苦不置一言忌使流俗同令弟大
篆逼鐘鼎絶藝耻作斯邕等生也為文遣弟書一出皆
稱二難竝縱有楚史不可讀滿堂觀者徒張目少年往
往致譏評生也不言但捫腹君不見好醜從來安可期
豪傑有時翻自疑伯牙竟為知音惜卞氏能無抱璞悲
請君寶此無易轍聖人復起當相知讀此大略可見
黃五嶽省曾言南城羅公玘好為竒古而率多怪險爼
飣之辭居金陵時每有撰造必棲踞於喬樹之巔霞思
天想或時閉坐一室客有於隙間窺者見其容色枯槁
有死人氣皆緩履以出都少卿穆乞伊考墓銘銘成語
少卿曰吾為此銘瞑去四五度矣今其所傳圭峯稿者
大抵皆樹巔死去之所得也
宫采初傳長命縷中官競插辟兵符衡陽刺史新除道
濟北藩王已上書雪後錦裘行塞外月明清嘯滿樓中
賜第近連平樂觀入朝新給羽林兵儒生東閣承顔色
酋長西羌識姓名繁花向日宜供笑幽鳥逢春各異啼
老去自吹秦&KR1227;栗西征曾比漢嫖姚水落盡如雷電過
山迴俱作鳳皇飛山學翠屏開作畫水從金谷瀉成春
門逕近連馳道樹池塘遥接漢宫流雲裁玉葉和烟潤
瀑濺珠花映雨飛此嘉靖時為初唐者也細雨薜蘿侵
石徑深秋稉稻滿山田業淨六根成慧眼身無一物到
茅庵空庭廬嶽晴雲色燕坐潯陽江水聲虎患已從鄰
境去猿聲偏近郡齋前萬里辭家身是夢三年作郡口
為碑遶院松林嵐翠重滿庭蕉葉雨聲多清樽自對叢
花發高枕無如啼鳥何此其稍變而中唐者也
吾友宗子相天才竒秀其詩以氣為主務於勝人間有
小瑕及遠本色者弗恤也吳明卿才不勝宗而能求詣
實境務使首尾勻稱宫商諧律情實相配子相自謂勝
吳默已不戰屈矣徐子與斟酌二子頗得其中已是境
地精思便達梁公實工力故久才亦稱之嘗為别余輩
詩一百韻膾炙人口惜悟汗未幾中道摧殞每一念之
不勝威明絶鍔之痛
子相自閩中手一編遺余乃五七言近體予摘其佳句
書之屏間雖沈侯采王筠之華皮生推浩然之秀不是
過也世言古今不相及殊瞶瞶有識者當辨之耳中聮
寄贈予者如萬里蘼蕪色秋風一夜深又一身詩作癖
萬事酒相捐枕簟疎秋雨江山隔暮烟又金山一柱立
滄海萬波隨又愁來失俯仰書去畏江河又屢書心盡
折一字眼堪枯又袖中芳草寒相負馬首梅花春自憐
孤角千家滄海戍故人雙鬢薊門烟他作如開尊銷夜
燭聽雨長春蔬又爾輩甘雲臥吾生豈陸沈又宦情疎
病後世事得愁先又靑山移病遠白鴈寄書輕又忽雨
新楓橘如雲長蕨薇又江樹低從密溪流曲更分又雨
氣千江入秋聲萬木多又日落中原紫天高北斗垂又
夜立殘砧杵園行久薜蘿又江平低鴈翼潮落進漁竿
又星河雙杵夕風雨七陵秋又戰伐乾坤色安危將相
功又白雪孤調世黃金巧識人又種橘開新溜尋芝數
落霞又生難看白髮死豈負靑山又誰家羌笛吹明月
無數梅花落早春又愁邊鴻鴈中原去眼底龍蛇畏路
多又衝泥匹馬時時立入座寒雲片片孤又絶壁晝開
風雨色斷虹秋掛薜蘿長結句如登樓知有賦莫向衆
人傳又浮生同遠近斟酌向鸕鷀又泰陵千古淚一灑
翠華東又吾將付風雨片片作龍鱗(賦筍)又自知寒色甚
不敢怨明珠又薊門舊侣能相憶八月雙鴻起太湖又
衣裳歲暮吾將換好與靑山長薜蘿又浮生轉覺江湖
窄難把衣裳任芰荷又醉來偃蹇三湘裏更是何人白
雪篇又江門十里垂楊色莫把時名負釣綸精言秀語
高處可掩王孟下亦不失錢劉
謝茂秦曳裾趙藩嘗謁崔文敏銑崔有詩贈之後以救
盧次楩北游燕刻意吟詠遂成一家句如風生萬馬間
又馬渡黃河春草生皆佳境也其排比聲偶為一時之
最第興寄小薄變化差少僕嘗謂其七言不如五言絶
句不如律古體不如絶句又謂如程不識兵部伍肅然
刁斗時擊而寡樂用之氣
吾嘗合刻盧次楩俞仲蔚及茂秦集蓋取次楩騷賦俞
五言古謝近體為一耳然歌行既乏絶句亦少俞嘗有
寶劍篇中云海内嘗令萬事平匣中不惜千年死如此
語亦不可多得
徐子與之於各體無所不工明卿乃有獨至
李于鱗文無一語作漢以後亦無一字不出漢以前其
自敘樂府云擬議以成其變化又云日新之謂盛德亦
此意也若尋端擬議以求日新則不能無微憾世之君
子乃欲淺摘而痛訾之是訾古人矣
文繁而法且有委吾得其人曰李于鱗簡而法且有致
吾得其人曰汪伯玉
余嘗有漫興十絶其一云野夫興到不復刪大海迴風
生紫瀾欲問濟南竒絶處峨眉天半雪中看於乎此義
邈矣寥寥誰解者
于鱗與子與書云許殿卿海右集屬某中尉為序不佞
嘗欲畀諸炎火乃周公瑕亦曰是既已不能禁其傳然
不可以欺智者亦唯任之昨歐楨伯訪海上云某謂于
鱗近過一國尉園亭賦詩落句云司馬相如字長卿鄙
不成語乃爾定虚得名耳此正是游戲三昧似稚非稚
似拙非拙似巧非巧不損大家特此法無勞模擬耳于
鱗之欲焚某序的然不錯也
于鱗才可謂前無古人至於裁鑒亦不能無意向余為
其古今詩刪序云令于鱗而輕退古之作者間有之于
鱗舍格而輕進古之作者則無是也此語雖為于鱗解
紛然亦大是實錄
始見于鱗選明詩余謂如此何以鼓吹唐音及見唐詩
謂何以衿裾古選及見古選謂何以箕裘風雅乃至陳
思贈白馬杜陵李白歌行亦多弃擲豈所謂英雄欺人
不可盡信耶
于鱗為按察副使視陜西學而鄉人殷者來巡撫殷以
刻覈名尤傲而無禮嘗下檄于鱗代撰奠章及送行序
于鱗不樂移病乞歸殷固留之入謝乃請曰臺下但以
一介來命不則尺蹏見屬無不應者似不必檄也殷愕
然起謝過有所屬撰以名刺往而久之復移檄于鱗恚
曰彼豈以我重去官耶即上疏乞休不待報竟歸吏部
惜之用何景明例許養疾疾愈起用蓋異數也于鱗歸
杜門自兩臺監司以下請見不得去亦無所報謝以是
得簡倨聲又嘗為詩有云意氣還從我輩生功名且付
兒曹立諸公聞之有欲甘心者矣
子鱗一日酒間頋余而笑曰世固無無偶者有仲尼則
必有左丘明余不答第目攝之遽曰吾悞矣有仲尼則
必有老耼耳其自任誕如此
于鱗嘗為朱司空賦新河詩中一聯曰春流無恙桃花水秋
色依然瓠子宫不知者以為上單下重按三月水謂之桃花
水為害極大此聯對偶精切使事用意之妙有不可言者闞
駰九州記正月解凍水二月白蘋水三月桃花水四月瓜蔓
水五月麥黃水六月山&KR0552;水七月豆花水八月荻苗水九月
霜降水十月後槽水十一月走凌水十二月蹙凌水
于鱗自弃官以前七言律極高華然其大意恐以字累
句以句累篇守其俊語不輕變化故三首而外不耐雷
同晚節始極旁搜使事該切措法操縦雖思探溟海而
不墮魔境世之耳觀者乃謂其比前少退可笑也歌行
方入化而遂没惜其不多寥寥絶響
余為比部郎嘗與蔡子木臬副徐子與主事吳明卿舍
人謝茂秦布衣飲謝時再游京師詩漸落子木數侵之
已被酒高歌其䕫州諸詠亦平平耳甫發歌明卿輒鼾
寢鼾聲與歌相低昂歌竟鼾亦止為若初醒者子木面
色如土雖予輩亦私過之子與復與子木論文不合而
罷後五歲所而子木以中丞撫河南子與守汝寧明卿
謫歸德司理張肖甫謫裕州同知皆屬吏也子木張宴
備賓主身行酒炙曰吾烏得有其一以慢三君子尋具
疏薦之余謂子木雅士不俗居然前輩風近更寥寥也
王允寧為脩撰時余嘗一再識之長大白晳談說時事
慷慨激烈男子也於文遠則祖述司馬少陵近則師稱
北地而已意不可一世士又好嫚罵人人多外慕而中
畏之其所最善者孫尚書陞時為中允其同年敖祭酒
以書規切之允寧答云僕猶夫故吾耳頋於南中不宜
且南中亦不宜於吾以故人取其近似者以為名曰伉
厲守高也且僕戇直朴略受性已定猶僕之貌脩幹廣
顙昂首掀眉揭膺闊步皆造化陶冶不可移易古之挾
僊術者能蜕人骨不能易人貌今公責僕勿高勿卑擇
中而居之亦嘗有以里婦之效顰聞於公者乎僕即死
勿願也允寧後念其母老病乞南得國子祭酒歸省道
經華山為文祭之大約以母素敬神而不蒙庇即愈吾
母病吾太史也能為文以不朽神其辭頗支離怪誕居
無何以地震死西安李戶部愈素恨允寧假華山神為
文詈而僇之今竝傳關中
謝茂秦年來益老誖嘗寄示擬李杜長歌醜俗稚鈍一
字不通而自為序高自稱許其略云客居禪宇假佛書
以開悟暨觀太白少陵長篇氣充格勝然飄逸沈鬱不
同遂合之為一入乎渾淪各塑其像神存兩妙此亦攝
精奪髓之法也此等語何不以溺自照又俞仲蔚古調
本是名家五言律亦不惡沾沾為七言律不已何也乃
知宇宙大矣無所不有
王允寧生平所推伏者獨杜少陵其所好談說以為獨
解者七言律耳大要貴有照應有開闔有關鍵有頓挫
其意主興主比其法有正插有倒插要之杜詩亦一二
有之耳不必盡然予謂允寧釋杜詩法如朱子註中庸
一經支離聖賢之言束縛小乘律都無禪解
于鱗擬古樂府無一字一句不精美然不堪與古樂府
竝看看則似臨摹帖耳五言古出西京建安者酷得風
神大抵其體不宜多作多不足以盡變而嫌於襲出三
謝以後者峭峻過之不甚合也七言歌行初甚工於辭
而微傷其氣晚節雄麗精美縱横自如灼然春工之妙
五七言律自是神境無容擬議絶句亦是太白少伯鴈
行排律比擬沈宋而不能盡少陵之變誌傳之文出入
左氏司馬法甚高少不滿者損益今事以附古語耳序
論雜用戰國策韓非諸子意深而詞博微苦纏擾銘辭
竒雅而寡變記辭古峻而太琢書牘無一筆凡語若以
獻吉竝論于鱗高獻吉大于鱗英獻吉雄于鱗潔獻吉
冗于鱗艱獻吉率令具眼者左右袒必有歸也
馮汝言纂取古詩自穹古以至陳隋無所不採且人傳
其略可謂詞家之苦心藝苑之功人矣然遠則延壽易
林山海經圖讃近而周興嗣千文皆在所遺恐當補錄
喬景叔世寧己酉歲以楚藩參入賀萬壽余時見之短
而髯溫然長者也所有行卷僅百餘篇耳頗膾炙人口
又十餘年景叔卒近有以其丘隅集來者云景叔所自
選余猶記其行卷内一七言律寄王太史元思謫戍玉
壘者云學士兩朝供奉年上林詞賦萬人傳一從玉壘
長為客幾放金雞未擬還聞道買田臨灌口能忘歸馬向
秦川五陵它日多豪俊空望城南尺五天詞頗佳而集
不之選何也集詩小弱不稱豈梓行者有長吉友人之
恨耶聞康德涵卒後佳文章俱為張孟獨摘取今其集
殊不滿人意以此予於于鱗不為刪削耳
太原兄弟俱擅菁華(貢士冲司直涍司勲汸虞部濓)汝南父子嗣振騷
雅(省曾姬水)徵仲三絶彭嘉有二道復二妙括得其一吳中
一時之秀海内寡儔
皇甫子安之東覽古選頗勝子循之禪棲近體為佳子
安卒蔡子木以詩哭之云五字沈吟詩品絶一官憔悴
世途難可謂實錄蔡每對余讀輒哽咽淚又華先生哭
施子羽云生前獨行殊寡諧死後遺文更誰輯比之一
領靑衫消不得者更神傷矣
余十五時受易山隂駱行簡先生一日有鬻刀者先生
戲分韻教余詩余得漠字輒成句云少年醉舞洛陽街
將軍血戰黃沙漠先生大竒之曰子異日必以文鳴世
是時畏家嚴未敢染指然時時取司馬班史李杜詩竊
讀之毋論盡解意欣然自媮快也十八舉鄉試乃間於
篇什中得一二語合者又四年成進士隸事大理山東
李伯承奕奕有俊聲雅善余持論頗相下上明年為刑
部郎同舍郎吳峻伯王新甫袁履善進余於社吳時稱
前輩名文章家然每余一篇出未嘗不擊節稱善也亡
何各用使事及遷去而伯承者前已通余於于鱗又時
時為余言于鱗也久之始定交自是詩知大歷以前文
知西京而上矣已于鱗所善者布衣謝茂秦來已同舍
郎徐子與梁公實來吏部郎宗子相來休沐則相與揚
扢冀於探作者之微蓋彬彬稱同調云而茂秦公實復
又解去于鱗乃倡為五子詩用以紀一時交游之誼耳
又明年而余使事竣還北于鱗守順德出茂秦登吳明
卿又明年同舍郎余德甫來又明年戶部郎張肖甫來
吟詠時流布人間或稱七子或八子吾曹實未嘗相標
榜也而分宜氏當國自謂得旁採風雅權讒者間之耽
耽虎視俱不免矣
余自遘家難時槖饘之暇杜門塊處獨新蔡張助甫為
驗封郎旬一再至余固郤之張笑曰足下乃以一吏部
榮我乎余歸張亦竟左遷以去自是吾黨有三甫肖甫
之雄爽流暢助甫之竒秀超詣德甫之精嚴穏稱皆吾
所不及也
吾弟世懋自家難服除後一操觚遂爾靈異神造之句
憑陵作者唯未為古樂府耳其它皆具體而微吾偶遣
信問于鱗漫及之曰家弟軼塵而奔咄咄來逼人頼其
好飲稍自寬耳于鱗亦云敬美視助甫輩自先驅視元
美鴈行也嘗取謝句花萼嚶鳴標君家兄弟不然耶又
一書云敬美乃負包宗含吳之志稱天下事未可量耽
耽欲作江南一小英雄尋將火攻伯仁柰何不善備之
也其見賞如此
吳人頋季狂頗豪於詩不得志吳出游人間每謂余不
滿吳子輩至有筆之書者間一有之而未盡然也記中
年挂冠時命游屐與諸子周旋章道華用短不入卑調
劉子威用長不作凡語周公瑕挫名割愛潜心吾黨黃
淳父麗句精言時時驚坐王百榖苟能去巧去多便足
名世魏季朗滔滔洪藻張幼于朗朗警思伯起正自斐
然魯望必為娓娓對陸叔平俞仲蔚便似見古人又雲
間莫雲卿練川殷無美詞翰清麗時時命駕吾廬步武
之外有曹甥子念者近體歌行酷似其舅王君載者能
為騷賦古文饒酒德亦何嘗落莫也吾在晉陽有感云
借問吳閶詩酒席十年鷄口有誰爭殆是實錄
吾於詩文不作專家亦不雜調夫意在筆先筆隨意到
法不累氣才不累法有境必窮有證必切敢於數子云
有微長庶幾未之逮也而竊有志耳
有娀氏二女居九成之臺得天燕覆以玉筐既而發視
之燕遺二卵飛去不返二女作歌始為北音禹省南土
嵞山之女令其媵候禹於嵞山之陽女乃作歌始為南
音夏后孔甲田於東陽萯山天大風晦入民室其主方
乳或曰后來良日也必吉或曰不勝之必有殃孔甲曰
以為余子誰敢殃之後折橑斧斷其足孔甲曰嗚呼命
矣乃作破斧之歌始為東音周昭王之右辛餘靡有功
封於西翟徙西河而思故處始為西音所謂四方之歌
風之始也若在朝而奏者被之鐘鼓管籥為雅頌秦靑
響遏行雲虞公梁上塵起韓娥之音繞梁三夜臨乘老
姥傳谷數日緜駒王豹之流皆古歌之聖者然亦單歌
不合樂以後江南子夜前溪團扇懊憹之屬是其遺響
唐妓女所歌王渙之高適及伶工歌元白之詩皆是絶
句宋之詞今之南北曲凡幾變而失其本質矣唯吳中
人棹歌雖俚字鄉語不能離俗而得古風人遺意其辭
亦有可採者如陸文量所記月子彎彎照九州幾家歡
樂幾家愁幾人夫婦同羅帳幾人飄散在它州又所聞
約郎約到月上時只見月上東方不見渠(音其)不知奴處
山低月上早又不知郎處山高月上遲即使子建太白
降為俚調恐亦不能過也然此田畯紅女作勞之歌長
年樵青山澤相和入城市間愧汗塞吻矣然則聽古樂
而恐臥者寧獨一魏文侯也
正德間有伎女失其名於客所分詠以骰子為題伎應
聲曰一片寒微骨翻成面面心自從遭點汙抛擲到如
今極淸切感慨可喜又一伎得一聮云故國五更蝴蝶
夢異鄉千里子規心亦自成語
潮陽蘇福八歲賦初月詩氣朔盈虚又一初嫦娥底事
半分無却於無處分明有恰似先天太極圖惜乎十四
而夭令陳白沙莊定山白首操觚未必能勝
弇州四部稿卷一百五十
