弇州四部稿卷五十六
明王世貞撰
文部
序十一首
送孫元之明府之新淦序
始予友濮陽李伯承也伯承能詩慷慨重然諾任赤洞
見亡隱乍接之或類若亢使氣者久而後上下其論沉
深當於理可信也伯承既以吏部選人次授新喻令行
而受予所為令者予素以自愧以不能當伯承即有所
稱說烏能資伯承哉伯承為新喻之三年而予僅得友
華亭孫君也孫君治詩其所稱業稍異伯承即乍接之
而温共委蛇斤斤亡不折行願親而久而上下其論亦
沉深當於理亡異也孫君次復當得令乃令新淦其邑
居並臨江支屬出而朝臨江守及臺臬為鴈行差池車
騎肩袵退而考吏牘案土風所施設類同當甚得也嗚
呼奇哉予椎鈍少他能状幸得交二君二君幸得令而
壤封接蓋若予往矣日伯承有所不合而衆毁之盛曰
新喻令令而詩乎已哉吏晨環令案問一言冀獲當而
去而令愀然斥下之亡為敗吾思其毁伯承此耳亟言
之而予不信蓋伯承行予賦豳風云其指略曰豳風詩
也周公詩人也究物曲徧昆蟲草木析民隱則起止服
食祭祀燕饗食力助弱咸周愛而曲豫之而何以詩厲
政者伯承深於詩爾耶未幾臺使首推揚伯承行能跡
卓異宜别旌而毁者亦改前大譽令得民稱矣烏乎自
秦興剏罷經生業劫天下以吏為師漢雖稍蠲復之而
其道終泮不合今號能精刻名法家及所急錢榖兵甲
吏人鼓頬詆譏治天下何用腐儒為也此皆非真於法
家錢榖兵甲語者齊人轅固生河間韓嬰之流治詩大
氐守其師言膚末耳然能信之亢太后刺圈彘不撓為
正語非平津侯而傅清河常山各蹇蹇多善聲偽太子
詣闕時衆羣顧愕眙何敢先發而雋不疑奮然叱縛之
其所引經非能當於指而朝省見亡不披靡下至其後
雖趙京兆之吏治獨屈指不疑以為此習朝廷事已曷
如也而况孫君明四詩體於其温柔敦厚者耶向予謂
伯承即令不稱然不以易其詩也果不稱令意其為詩
亡深得也今孫君行而之新喻而不治則可行而之新
喻而道途闢橋梁飭獄亡厲男安耜女安織口新喻令
功德不置又何疑哉為我謝伯承亡負友信矣更三載
而謝新淦令之亡負也
送按察王君督四川屯政序
益州古稱沃野千里天府之國非耶司馬錯往與張儀
争覩其利矣秦得李冰鑿江灌溉漢得唐蒙開犍為用
大行張騫言益斥地卭笮盡蜀土無磽瘠滷薄者語稱
崏山下有踆鴟至死不饑饒富何如哉蜀之賦足以自
國武侯用其理蜀法田漢中男女襍居按堵無犯歲收
供吏士廼不乏此特一時而效已彰彰然者無他法行
也明興高皇帝制詔天下定兵政諸邊重蜀西邊番夷
以故重已又詔天下兵當無事坐餕廪餼諸棄遺土地
漸蕪蔓不理其令所在兵三分之一以城守二者就南
畆即郡縣比沒入田田之收其息以贍蜀獨得六十餘
萬頃當天下半又故號饒無被兵然不聞轉巴蜀粟南
浮江北出子午助縣官費庫藏尠溢羡陳陳之積其說
何耶且既以蜀兵將恐蘖蠧嚴法而威之法久不任特
分外臺臣專糺理之亦密矣網益密蠧益深卒罷無所
恤迯亡銖累而將又極意蠶食焉藩國之彊有力與卓
鄭之徒把持而漁其間何限也臺臣泄泄然冀得逓代
去於是人又不任矣聞之衆稱外臺唯屯田簡號無害
至多所兼治夫使因故襲陋視而不為之所宜其簡也
湘南王君始由尚書郎遷蜀臬王君任專理屯以璽書
馳傳往則過世貞而蹙額曰衆乃易予任矣夫予則何
敢易哉蓋王君嘗為郎治獄上間有所怒以屬郎而王
君釋牘從輕典曰法如是足也他曹郎私目攝君不動
而頼上仁聖竟伸王君法當君平時恂恂若不能出口
一旦法所在極以重輕廹之愈自奮即君任誠不易君
胡不易也夫蜀大都之中彊挟勢要來奸吾政即以柱
後惠文彈治之耳或曰王君誠賢其望深而秩薄是不
久當遷柰何世貞應之曰曷不聞趙搜粟棗都尉之治
許下哉承亂草創法事事起猶收效速王君賢即故案
不過一舉廢而裁棼何事久也今大司農經耗賦稅竭
不足以奉戰士徵筭使冠蓋相望王君舉最報蜀士飽
而馬騰廪有贏食當齎持黃金詔道西者必之王君矣
送翁比部德成守開封序
大梁代稱帝王都距其初二千年矣魏公子之下身為
客者客豪舉咸自歸為任侠雪仇亡命下乃椎剽六博
為劇而務好雄其俗傳所謂梁國大都之中難治蓋漢
則已然自宣武起握天下樞隂陽風雨之所交與玉帛
之嚮且久其習覩侈盛豈旦夕也地居五其民豪猾佐
吏而治吏又併以其耳目智巧用於守一人守晨朝撫
察藩臬候顔色亭午還坐郡治考見三十六州邑計吏
無復隠校毛舉則已廹昏食矣毋論其郡中事也齎璽
書乘傳者水問車而陸舟兼道求息舍棘不剪不熟食
徒御告痡惟守側目而是讎不計其他猶未也同姓諸
侯王食湯沐何可屈指數哉此皆南面而孤與主上稱
伯父昆季者然土力計無復出而封尋未窮也夫竭澤
非守意也使諸侯王下不能具牛車與齊民等又大非
所以奉主上親親意也居猶常時語耳邇豫方事起甲
者出堂皇間執髠守大梁城門晝閉矣楊中丞鼓灌李
之屬僅一再勝平之潢池中戢翼眈視者何限彼其驁
桀披地圖吭咽區鄙計孰有踰大梁哉而况以彫甲故
墉半菽之歲誨且廹之也則亡不謂大梁守重且難已
大梁守當遷太宰方更新事端劑人地奏擢翁君德成
君為尚書刑部郎更諸曹不為曹事束賈其餘為尚書
閱章奏所醳讞决法平亭大小百數即他曹郎白事尚
書秘弗與謀也舍左右顧而君不在促召至已先觧頥
獄故無鮮稱者其守大梁亦用是君得無卑之厭股肱
地耶予讀史至趙京兆煩當何下今大梁其所任揣摩
參伍中人之隂神其說乃究至𤨏𤨏者獨精悍常餘已
力而畢衆才聲聞強前後欲并三輔曰亂吾治者左右
馮翊扶風也使吾得兼治之差易易耳張子高理京兆
時幾逮趙冀州界大賊枹鼓晝百起一聞刺史往徒衆
引散輒盡此何與造化威攝異焉然吾猶怪其詗昌邑
状承風旨燕䙝亡脫又從吏卒圍廣川格奸私首懸宫
外大傷天子恩非所以處於疎與戚之間至趙用他事
論殺所疑邑子五日京兆晝夜文致賊捕掾此不勝褊
心故上下廷尉繫法䧟身與奸人俱又何言也翁君繇
惠文出顧指寬輔法行而地今遠輦轂雖不鷙擊及工
小辦當無不随至舉矣第更聞曩中牟密令梁支邑不
能如二君爪牙任忠愛孚尹積洽淪徧殆無以易也翁
君盍袵席其民而後洗刷之使元氣先精采而固衡宗
子與土饒瘠令足繼柔強藩扶禮善地無所容奸自易
而良行旅若歸囹圄頓稀雖嚮所稱奚加哉且大梁亡
能難翁君得君恃以益重君得大梁又重予樂與諸君
子跂而俟矣
送顧君序
顧君之視司隸比部者殆六年矣余三更秋曹曹事多
下顧君所任而因以窺君之為人君於統甚衆其專為
都官六察獄而自宫府中亡論鴻細亡不促五部辦治
日數十百矣固纍纍然奔走迫弗及晷也已獨比部寂
然亡見繁色者顧君才此寧無繁哉又金吾緹騎帥主
刺姦號腹心爪牙任至貴倨也騎冠武冠鮮衣挟帥勢
直凌五部出其上事取頥指獨不能長加顧君君為推
心計其可所不可者條析端状以微詞遣之即無當所
欲亦内歡相戒顧君不欺我帥時時稱比部賢云蓋余
念庚戌事靡不憮然意自失也士居平抗眉論古昔亡
不見長者卒遇事起首鼠抱兩端何啻失其素哉敵輕
騎叩長安門大司馬而下策惟有閉門固耳不能出一
騎與角顧令五部各部罷卒深隍使戎馬不得逕度也
君業已知計晩奮身從數十白夫不齎持寸兵當賊矢
石百步内從卒懾敵攝以目欲跳而廹君故莫敢先會
日暮入門門者欲絙懸君而上君怒曰敵來死吾耶吾
乃死王事柰何從絙上乎竟門啟從容入矣于䰄于䰄
棄甲復來彼其人恒時稱賢於君何限奪君勇當無自
愧也顧君則為予言殆兩身矣所不糜爛敵手幾髮然
予已聞君諸生居吳下任侠饒技多蓄奇出人阨而能
詩善尺牘交諸薦紳先生少不為君游揚盛美其視比
部尤數以敏起最奏状無害即庚戌事胡可徇次舉也
今年春僅得擢徽審理審理為王治訟獄國大小無所
不關屬秩得比上士亦榮矣哉然君得無不愉快於志
乎漢法列卿二千石治行高始任諸侯王相也明之初
興寔無間矣有司采過計狭束王國官不得復入京朝
著為令乃始厭薄以待不任雖然君誠謂漢重也而賈
長沙董江都竟不聞得代去彼其自意材豈出絳侯平
津下哉季葉之代柄者畫人以格猶未也士乃各官命
耳且自京以西無如徽大藩而王最貴當天子意所恃
夾輔屏翼者顧君末至授簡居客之右史稱枚叔游王
門不樂為漢官夫豈唯枚叔然耶
送陸大夫子韶守南昌序
陸大夫子韶為豫章守楚人魏生具論守事若大夫所
以稱守状良悉大夫意未既也則間過世貞曰唯是江
左之役藉大教於吾子以母墮鷞鳩氏以不榖之不勝
席茲重未有處也諸君子既用寵惠不榖而以屬吾子
其復之即世貞文惡能踰勝魏生哉雖然不可以辱辭
大夫大夫知豫章重耶守報闕再旬日宰公睥睨庶屬
亡可當熟問乃曰竟何以易陸生蓋亦重豫章守矣大
要謂郡握吳楚樞而撫察旬宣之寄也王國碁布郵使
接淅夕而馳抱牘種告守未易婁舉耳毋有語大夫所
以重者高皇帝初起兵下建業披草萊置軍軍焉先是
稱偽號者南距吳四百里西距豫章為漢千五百里高
皇帝出輕兵支吳若嬰兒之在懷而極力與漢争豫章
幾以師覆數矣夫不憂四百里吳而憂千五百里漢也
豈無衡勢哉此豫章當天下重明甚漢得豫章輕舸而
順流因風不浃日扼龍江之領明得豫章楚列戍逆自
潰高皇帝柰何不旦夕計也前時負濞相者始謀發發
即擣建鄴虚以社稷之靈奪其魄躑躅中道乃束手付
王伯安耳不然而小采用事議如鄧謁者上䇲豈遽作
丹陽鏦也今上固仁聖然海内承晏安久而地數兵亡
不被中西北罷匈奴豫洛創大盗全楚脞苖滇踣土師
甌閩吳越躪島寇計獨豫章以東西樂土耳夫智者不
待跡仁者不治亂盧生之為醫也覩絶而任援望神而
却遁願大夫詳加詧也夫豫章民俗朴嗇力本士好先
禮義所詧非謂大夫更柱而易括謂大夫宜柔之也予
嘗怪班氏述趙京兆二三君發摘鈎攩中人之隂若神
鬼焉海内大者守小者令咸内遜居下風而班氏語津
津亦無容口至其著循吏傳獨以舉文翁龔遂軰其興
禮敦譲清净不擾世儒類能言之然嚮赫赫者聲奪矣
甚哉班氏之深於吏也且世以最望大夫者有出簿書
期會奔走逢迎外乎高之亦不過剔垢而任奇此何足
重大夫哉予聞之先守陳公蕃高簡門亡所留刺恒一
榻延徐穉子化以大洽郡今當孔道大夫固不辨為此
然長安邸中倒屣謝山人矣舉陳府君事庶有以風焉
大夫勉旃其無負世貞與魏生且得藉口諸君子哉
送比部吳峻伯江西恤刑序
惟辛亥嘉靖春正月天子詢於秋官之長下諸道使十
有五人洗冤滯憫蠢愚辨疑似以聞上諸非大辟戍遣
論鬼薪下者徑得從末减甚大渥惠也秋官之長詢於
屬曰是惟上之至意毋負屬各以長往劑其地最重曰
江西江西揚之屬而吳楚之交也其君子崇尚禮義彬
彬著天下其小人儉以嗇然或多深文相詐好鬼而信
徵嚚訟而非其上未易平也於是郎吳子竣伯應詔吳
子先江隂令高第徵次當補諫官而年少不應格還為
郎會尚書患部牘冗未竟擇代閱者謂吳子習之吳子
逡廵辭弗得即代閱牘著聲也秩宗之僚闕天官卿謂
吳子習之以薦格不行歲丁未秩宗請試偕計士詔復
用吳子於是聲稱奕然著卿大夫久之秋官以職請曰
律高皇帝所定也列聖因時變推廣意益之曰例例非
律所該其究乃不大違遠律而中外巧法吏或借文餙
私怒甚非所以惠念元元遏絶奸宄也上曰善其更定
之退輙屬吳子吳子窮日夜力校勘情法稍增損復之
刊布著為式夫吳子儒術吏法斤斤精至如此其何有
江西哉雖然予冥聽而瞽言之試籌一焉夫古之殺人
者非誠甚惡斷除其人也惡其意爾是故恒求其所以
生不得其所以生廼死之定死矣未竟其所以死則生
之豈好致難易生死間哉所嚮殊也今京師號輦轂民
犯者具獄成一不當大理得駁問夏五月上稱暑故賜
湔白他以第寬宥秋聚百官更推之必亡枉乃聽伏而
五載又大推至左右扶風外即漠然付廵察而所遣僅
此十五使嗚呼地中外殊赤子寧二命哉使者即不悉
聰明務究得冤苦而優游據尊重自將時以隙故與廵
察相左至得請報免而輙肉腐其人比巨憝甘僇待季
者更優游食縣官是速生者而死之豈使意也又使者
或僅求欵成案中夫此語常格爾吏刻深名能法家必
精密獄求欵得乎夫吳子固優知之予又何言也蓋前
後慮江西獄亡論數十百人其疏草傳至今惟孫忠烈
公與參政葛公木其究可思矣吳子盍勉焉思惟日孳
孳以求稱使亦願愈砥節樹行巽道而敦學俾吳子之
使以人重如孫公其人以使重如葛公予不佞與有光
寵哉
送御史大夫芹山陳公總漕運序(代尚書)
西北稱邊塞者九大鎮吏民被甲植立而仰度支地瘠
滷少産又羯羠亡竒羡之積大司農所領錢榖太半不
足以奉戰士受寄委輸若陸海然即大司農取辦賦江
以南耳轉都官粟繇江而北者歲漕可四百萬石迂淮
濟取甬北走京師於淮置綱填焉當事者即亡不切偲
慮寇以害且見廹而不知夫此特其標末耳夫江以南固
腹心也淮吭咽也不給邊吏士不足以戰江以南不治
不足以給淮不治不足以逹雖有壮士僨興張脉吭咽
扼塞首尻若絶勢固要致易晳也日者代上谷新中寇
而歲數不登其人半菽而食守臣闊焉不以時請急上
赫然悉捕按諸不言急者大司馬畫室議推少府金錢
徧賜吏民上熟視羣臣中度可遣者少司寇陳公以職
非所治而上獨曰是無以易陳某於是公竟持中丞節
飛六傳往宣布上德意吏民扶痍傷叩首天子大恩還
齎金錢家相語為縣官乘障即兵死亡憾陳公以其間
日夜料徒卒行險易&KR0679;齮蠧宿鉤尺營屯地圖方略上
之天子乃益器重公亡何中丞鄭公自漕鎮入贊銓柄
而陳公復見推擇超為御史大夫代之命下薦紳先生
交手相賀得賢計相治餉道淮不慮失鄭公矣蓋異時
島寇起肉吳會之墟江表列斥堠以百數寇蚕食且徧
羽檄旁午上大加惠元元制詔地殘寇者有司按行南
畆蠲租籍减漕幾二百萬所以為根本計良悉雖然此
殆未易恒也夫公不從代上谷来耶諸邊人越數千里
而衣食江南轂相擊牛馬坌道輸發猶時至廢烟火剥
拾草橡上安得更一二歲蠲租籍也京師宫府大小亡
慮億計豈皆枵腹而奔走事事哉吾故曰江以南不治
不足以給也即歲甚饒樂守令科稅悉上漕綱無闕而
御史大夫東西罷奔命不暇卒有不虞濡滯途道或桀
黠奸人教海寇窺伺虔敓不益大可患矣吾故曰淮不
治不足以逹也明方事治兵東南徵諸道掎角而迫島
寇海上蕩平為日以待而天子推喉咽之任舉而付之
陳公始公婁踐藩臬少躓輙起愈振而嘗督留京儲益
習熟其說至按行邊事上方略尤偉雖古人曷加焉公
才固無難乎漕者予嘗讀唐史多稱劉晏韓滉事鉤校
參伍精悍善任一時人主倚以為命庶幾哉填撫之良
而陳李軰烏起跳梁江淮間滉方横一道節擁強弩不
能慨然有所祛除而徒齪齪工小辦治為也乃今島寇
差徑庭悍藩矣而天子神聖公才固數倍二子當從戈
船將軍出大海截鯨鯢之波都護護舳臚魚麗而上亡
論中外飫江南粟陳陳之積策勛鼎彛方召之詩何以
過是哉陳公聞予言起而曰子固嘗試之者也請夙夜
毋負大教且以報二三君子
贈沈君子善之光山令序
沈君之治鄱陽七月而政成持先惠州喪歸再繇吏部
選人亡害補光山令鄱陽人得沈君未幾而其熟君之
條而易其心志殆不啻久然君不為一切小辦亡寄耳
目任所按即法大抵輔意而治其要以使人易受而已
邑故隸淮王諸王國官吏卒所為跡令状逆自欵伏戒
勿辱令知上供噐道相屬而吏不得緣是侵牟毛髮公
府之嚴沈君若神明其狎於民類倪孺之就哺江以西
上計固少殿度無踰於君者君今去為光山光山中土
亡藩封之奉與費地鮮上供民不罷驛騷之役即中才
之士尚能循跡而治而况沈君乎哉沈君乃過予有憂
色曰夫易我於光山者淺我者也子獨不覩夫天下之
形耶懸瓠豫分之野史固稱剽輕易發怒又地薄寡積
聚當其時已然其民支三方而居巢藪盗俠椎埋為人
借軀忘命北迫之則南浮淮東走江夏南迫之則西北
跳宛洛令惴惴焉以其身寄於畸人之上唯難之是恤
往正德中攘綠林者鼓行而剽上蔡確山躪為墟謳吟
未絶而師氏起幸接境亡相及而民間固尋響待起比
比也夫中土者寧獨高枕卧哉今島夷犯吳會吳會人
錯賊而耕敵騎數殘朔代南北羽檄之使轂擊蹄接招
輕民以亂形一旦投足而起憂未可量也夫令平居委
蛇飾刑名比詳之業足矣非所以語緩急任也墉堅而
濬深實甲庾積此未有不勞苦吏士者也見跡而動未
易理口也屬歲之厲農千里半菽併口而食令袵席而
湯沐之猶懼鳥散卒有不虞胡以相待鄱陽故江邑耳
爬搔櫛束而煥然改觀嚮所謂平居令也今得無畏哉
沈君明習天下形如此而又虩虩然亡以成績待已亡
以易心待事乃所饒不獨為令矣亦有虞君之所憂告
者乎吾聞之西門豹之令鄴也餼不廪蓋兵不庫藏卒
然而調發而子弟人操殳父兄糗糒兵食栖於閭閻之
間而却敵西河之外此所謂脩於不見跡者非不見跡
而動者也沈君其又何譲矣
贈醫者光禄署丞諸君序(為沈員外作)
周禮載膳夫庖烹内外饔人秩上士醫師掌諸醫療之
法而屬又有所謂食醫者均上中士秩也漢以後頗稍
稍損益其官明興蓋加備焉為光禄寺治外饔秩眎中
大夫大醫院稍下下亦大夫也重矣然未有以其職之
相通說者夫古先王之衞身也甚周而取資於人甚悉
也綴衣圉馬虎賁侍御去師傅豈特尋尺迺必欲得吉
士君子哉察細防委其預於機深矣今夫醫之為功顯
則小而微則大也决脉投針石顯之效也飲食起居微
之幾也故醫之屬四食醫首焉俾烹治調和宣節之以
道也其所謂膳夫庖烹内外饔人者未有不通於醫者
也昔者扁鵲朝三見齊王而三謂之曰疾漸近矣不治
不起王怒叱之扁鵲懼而走王疾然後求扁鵲也晩矣
夫使扁鵲得日視飲食起居何至斯哉今之於是官也
重其名尊其位而不責其實不以能者充之後或光禄
無預視膳太醫不究劑於是乎先王之法之意遠而君
之身惴惴焉付之豎刀易牙之徒而不顧嗚呼難哉吾
持是說久而未有告也吾友諸君授光禄丞丞之良也
以儒顯能熟經史諸書醫其餘也吾曩不自惜得疾幾
殆頼君之餘以起凡起於君者蓋不但吾也吾故為是
說告之惜乎無有以告天子者俾諸君侍清穆之燕其
朝夕察細防委兼總二職而儒道申之將必有世受其
福者夫豈惟和平之在躬已哉
贈楊憑序
大海以西任俠者稱楊君兄弟二人君之兄尤跅宕不
問家家數起數廢而好摴蒱决數十萬一擲雖資不中
豪其豪長目相攝亡敢犯君為人長身便騎習鬭尤以
信義稱既濱海其人多業魚鹽君從其中度能任者致
之為撫恤計妻子良厚咸踴躍願為楊君死甚或驁桀
亡状衆所畏欲避而楊君獨狎之得其力郡守尉業稍
稍聞楊君於是郡多偷則下君捕諸任人咸来佐耳目
微知偷處楊君坐起不離家指顧曰某從某所得之或
繇偷伍中發或偷卧甲者出於牀俱以次就縳亡一脱
前時大盗洪等既越獄則糺衆浮艨艟首犯郡欲以報
執者直指使方行郡使軍將出擊之敗軍將死使大恐
别遣將出而會有薦楊君乃令楊君參軍事諸横海樓
船别校隂取君進止君謂賊驟勝驕速掩之勿失因夜
出黎明距賊里許鼓噪進君麾其私屬直前摶賊大破
擒酋洪餘斬獲無遺使以下襲楊君功得遷君僅上賞
格然不自明又捕商舶沒香藥珍珤悉以歸官楊君亡
美衣鮮食之好少鹵獲輙分其下其輕財好施予蓋天
性然楊君游於魚鹽人乎所結納多士大夫長者乍見
卑卑罄折稍與論事宜乃慷慨剖析咸歎服謂書生不
如今年夏島夷大舉犯郡其游兵四出掠予方里居從
里中少年揭竿木褁裳而拒之小利則益憂其大衆讎
我楊君聞奮袂曰吾不可坐視帕首韎韐佩兩刀從健
卒數十來赴至則坐大樹下料羣少年勇怯勇者給精
器居前餘分左右翼備聲援母令輕嘗賊申約束定賞
格予恃以益強數日聞郡兵且出掩賊而六合令自以
果毅往張甚衆亡不色得楊君獨曰六合令非能見大
敵者又帥二二當亡節度必敗尋敗問至衆驚而更問
君君曰賊飽不久郤矣果郤其料審懸中若燭照然嗟
夫傳所謂朱家郭觧其人咸負氣豪餘聲足以起海内
乃不為縣官出死力北滅匈奴竟以侠敗予固惜且恨
之周太尉得劇孟喜若降敵國然不聞事定後有所薦
豈吳得之重亡益漢抑孟故自引晦或忌之耶諸公固
俠人亡見才今楊君見才無為引楊君者何也使得五
千組練當東南寄必有可觀者予姑拭目以俟矣
别汪仲淹序
伯玉謝中丞而以戊辰春訪我海上也則仲淹能詩古
文辭稱名家矣太公誶謂伯倦宦而始詩古文辭仲乃
欲以詩古文辭宦乎哉仲淹意殊不屑也然其受經義
數試角諸生冠矣至甲戌而余入領太僕則伯玉為左
司馬益貴用事而太公亦封如伯玉官顧獨仲淹諸生
自如也問仲淹卿何以久困諸生間大人伯兄盡貴柰
若何仲淹益不屑曰吾第五之名何必减驃騎哉而是
時余仲敬美副祠部郎仲淹楚服而游吾兩家兄弟益
發舒自得也顧乃伯視我又愛我詩古文辭既余出鎮
襄鄧而仲淹為祖至再不忍别且必欲得余之一言而
後返夫仲淹沾沾第五豈其陽浮慕之而姑為游大人
以成名夫亦余之一言有以少當其志乎哉仲淹念以
李于鱗沒獨吾與伯玉不廢操觚業而兩家兄弟為之
左提右挈以狎主齊盟夫亦安能不視我伯也第今天
下名為右文然不得越經生術而遽顯古文辭士古文
辭士故漸多顯者然亦不得越經生術而自顯仲淹稍
卑之其為我舉一觴曰藉大夫誨勉而就時趨矣當亦
為仲淹舉一觴曰士不享大烹不為知味今時綦熾昌
非子大烹日哉子苟仕矣夫豈唯伯玉余二人之歡子
之太公可無誶矣
弇州四部稿卷五十六
