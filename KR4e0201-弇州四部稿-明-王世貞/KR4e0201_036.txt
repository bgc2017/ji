弇州四部稿卷三十六
明王世貞撰
詩部
七言律九十一首
奉答于鱗四首
浮雲幽鳥訟庭閒賦就懷人且自刪病後青山添傲骨
書來落日破愁顔微名漸損終難盡薄禄猶躭未擬還
豈若使君高擁傳能令春雪滿函關
其二
絳帳諸生侍馬融憐余投筆乍臨戎自來肝膽無離合
肯向衣冠數異同灝灝西京還漢日泱泱東海更齊風
男兒姓字羞文苑矯首狂歌萬古空
其三
馬首楊花吹暮春鴻邊尺素迥傷神飛揚跋扈當年事
歷落崎&KR0706;我輩人不辨淄澠中自解即論涇渭向誰伸
煩君試看燕京態汲黯那能社禝臣
其四
聞道黃河尚倒行秦中車馬失崢嶸石鯨寒雨將無動
銅雀條風可再鳴天地祇今安戰色故人何處傍詩名
高秋倘過蓮花掌却憶蓬萊海日生
同徐汝思登雲門山作
芙蓉削立郡城西躡磴捫蘿徑欲迷忽有青天穿箭括
初疑壁月拄瑶梯雲根半壓千峰小海氣遥吞萬堞低
搔首狂歌吾不厭莫驚風雨妬新題
其二
十二齊封自欝然盪胸秋色鎖層顛危崖日月時雙堕
急雨蛟龍乍一穿鳥道白從杯底落薜衣青入鏡中懸
誇君更有天門在策杖春褰萬壑烟
雪後登城樓
城抱寒譙聳翠微雪留層翼玉鶱飛先風萬樹搖晴色
及暝千門破曙輝搔鬢青山吾並老决膺玄鴈未同歸
如何賦手仍王粲倦向人間裋褐衣
送陸仲子之嘉善校官
陸仲子少負不羈之才宏博縱肆往往對客千
言一揮珠璣錯落金石錚硜雖素稱豪文章者
口噤手奪莫敢支梧老復不第低眉選人楚衣
蹇衛奔走冰雪於乎窮哉每酒語慷慨倘得一
官王子必有文敘其抑塞磊落也予謝不敢亡
何予出鎮淄青仲子乃司訓嘉善刀筆緫緫亡
以伸諾矣因姑為詩一篇而志其末
送君初釋芰荷裳雙鬢公車已自蒼雪後片帆過檇李
春時三賦擬長楊青氊故物行須惜絳帳談經卧不妨
工瑟向來慚帝里五陵裘馬少年場
歲暮偶成
回日牽風未擬晴碧紗沾壓篆烟横倦探書卷渾無味
閒憶交游倍有情啄雪饑烏時一下摶雲高鸛忽羣鳴
呼兒濁酒還須酌莫放人間百感生
聞家君蒙恩復御史大夫喜述
雙節遥傳下赤墀主恩誰分賜環時聲迴插羽金城在
色動飛章玉几知自信星辰天北拱無論風雨日東垂
向來庭訓唯精白肯為封侯請戒詩
除夜作
野夫痴坐獨何事屈指俄成三十三盤欲頌椒驚薊北
戶當添梗憶江南流年漸舊真難挽萬事更新未擬諳
入眼衹應雲日在可憐春色滯抽簮
題方子元煥西郭草堂
小逕茅堂負郭寬祇須題字便迴鞍牀頭賸有籠鵝帖
箧裏能無註鶡冠卧壁龍蛇春欲動宿楣雲霧晝長寒
知君愛寫狂夫句倘許淇園竹數竿
答贈谷明府嗣興
蚤聞垂槖大江還謝病春深薜茘關豈為避仇之海上
欲留題句滿人間樽前白苧空矜調鏡裏黃金可駐顔
我亦元龍無客禮雲門碧樹許誰攀
春日同吳峻伯提學游雲門分韻得門字
莽蒼關城指掌論依微刻碣洗苔存千林雪盡俄全出
一柱雲扶迥自尊歌罷君詩爭海色醉來吾屐亂春痕
吴山鹿豕交游在怕有藤蘿閉石門
人日逢春
勝花繒幟巧相宜栢酒條風拂座遲已遣王春新物色
重教人日起吾詩狂看天地誰容汝暖問冰霜更幾時
朋舊祇今零落盡匣中流水但堪疑
奉寄客部朱丈子价戲效其體
白門啼鳥雙垂楊主人讀書殊未央經霜柿葉已滿屋
過雨薜茘將窺床十年清夢飛天姥幾度新詩走夜郎
為聞青州使君態胡纓小馬綠沈槍
于鱗寄余登華諸篇走筆奉答
落日中原太華隂客攜秋色獨登臨俄添嶽掌蓮峰峻
忽入關頭紫氣深六箸僊人邀對博三漿玉女醉還斟
誰憐此地餘秦觀西望雙懸萬古心
送周侍御按督河中鹺政
列栢臺嚴頫大河飛霜六月馭驄過中條對聳青蓮色
砥柱平迴黑水波禹跡銘山誰並遠齊功煑海未堪多
知君更有賢良議好在明光白玉珂
奉寄少司馬麻城劉公公繇山東遷某嘗備屬吏
有知己之感云
採藥徵金幾道看兼逢飛檄募材官青燈夜濕封章雨
白髮秋添露冕寒恩在閭閻深涕淚事新刀筆轉艱難
欲知國士平生感齊鋏商歌久罷彈
其二
鳳城山抱古時臺立馬徐瞻紫氣開東海暮雲吴地共
大江春雪楚天來安危鎖鑰真煩寄轉戰樓船實未迴
倘問平原門下客幾人元是處囊才
清明雨中過穆陵關
穆陵關頭峰削懸哀颸㶁㶁吹奔泉誰令冰雪暫成雨
豈為清明方禁烟桃花欲紅不肯應柳條即青猶未眠
南人過此淚雙落耐可吴江十月天
過王烈婦祠祠有丘給事記
徑仄祠荒客倦看鄉人伏臘自衣冠疎篁秃栢晩何意
伏雪淹霜春未寒尚有生芻堪薦玉豈因黃絹却迴鞍
男兒七尺應無限矯首風塵萬事難
奉贈少司馬麻城劉公統京營兵二首
動色除書有大名楚材誰復並干城東征已盡諸侯履
左袒仍將太尉兵萬馬停鞭迴夜嘯九關飛檄散秋聲
由來建信多奇策肯為匃奴論舅甥
其二
壇成車轂帝親扶匣裏吳鈎玉轆轤持節盡監諸校尉
請纓還繫五單于期門晝靜團牙戟畫室秋嚴下虎符
却憶華容舊司馬孝皇頻按九邊圖
兵後問訊華師學士山居
十年供奉避晨鷄西掖苔緣學士題青徑總輸桃李在
碧山還妬鳳凰棲書成日月私巾屨業盡乾坤厭鼓鼙
聞道農耕諸稍復可無蘭蕙長春畦
夜登城東角樓和峻伯得樓字
横吹春登百尺樓使君中宴解吳鈎離宫月送雙螭出
極浦烟催萬雉收盡履青天垂大峴開尊碧海寫澠流
虚為賦客悲非土何處風塵不壯游
得河中王丈憲副地震後書云未有出山之耗賦
此促之
秦關晉峽莾相衝地轉天摧妬禹蹤不改黃河噴雪霰
猶存砥柱插芙蓉中流歲晩迴鳴犢大壑春深起卧龍
膝抱缶歌雖足戀請纓飛馭莫辭從
贈别俞丈汝成遷楚廉訪
别筵仍賦紫貂裘黃鶴摩天不可留雪後抗旌雲夢獵
月明張樂洞庭游詩成自失巴人調宦就應寬楚客愁
倘問故交留滯意周南或恐是青州
吳峻伯過兼隠齋有作
隠囊紗帽竹間亭濁酒絃琴眼自青卷幔碧山堪入供
窺簾黃鳥故要聽罏香坐展來禽帖茗椀談過相鶴經
(時出古墨刻為玩兼有餽鶴者)但道霅中家更好野夫今夜客為星
徐少參邀飲蒿里偕李張二憲使作
殘日輕雷挟亂岡使君高宴許誰狂振衣名字新東嶽
回首旌旗滿少陽有客琴彈司馬墓何人樂憶鷞鳩鄕
莫因杯酒論千古玉檢寒雲並北邙
登岱六首
縹緲琳宫接上玄岧嶤飛磴界蒼烟峰迴洞壑紛俱拱
石坼松蘿裊自懸過雨雙龍爭玉峽擘雲孤鷲拄青天
莫言仲寶無他技能誦相如最後篇
其二
翹首精神欲奮揚幾從開闔見隂陽千崕忽敞中原日
六月長飛使者霜在昔鈞天青帝坐即今封地白雲鄉
還應五嶽都游徧乞取安期火棗嘗
其三
軒轅皇帝有高臺鞭石千秋輦道開匹練天縈吴觀出
金泥日射漢封回西盤瓠子河如帶東挂扶桑海一杯
誰為登壇論王氣祇應塵世有仙才
其四
尚憶秦松帝蹕留至今風雨未全收天門倒瀉銀河水
日觀翻懸碧海流欲轉千盤迷積氣誰從九點辨齊州
人間處處襄城轍矯首蒼茫迥自愁
其五
幞衣吾欲卧天門中夜憑欄起自論半割乾坤懸對抱
低垂星斗亂堪捫狂呼六博仙人箸渴問三漿玉女盆
未必騶生真海外唯應漢史有崑崙
其六
壁立芙蓉萬古看削成松檜隠高盤中峰翠壓徂徠色
絶頂青收碣石寒梁甫吟成還自和茂陵書就欲誰干
依微白馬吴閶在欲向秋風問羽翰
送衡府葉教授還吴
臨岐斗酒意躊躇可向王門再曳裾此去穆生寧為醴
由來馮客總無魚白雲叢桂從裁賦秋色丹楓好著書
小艇太湖何限事野夫愁殺畫熊車
送王僉憲慎徵捧表入賀
奉使風雲擁傳車當秋海岱惜離居衣裳玉几堯天上
刁斗金河漢月初典客可收三表疏侍臣誰誦九齡書
何時大啓葡萄館萬歲稱觴樂有餘
送丘参政若孚捧表入賀
波臣東海暫相逢星使明河迥莫從共道爾時青瑣客
可能猶記皂囊封更衣却入金華省罷酒還聽長樂鐘
聞說已懸新象魏千門車馬日從容
于鱗歸絶不見客而獨見余飲之酒又走使損餉
絨褐予以吴絲答之而侑以詩
故人三徑新蓬蒿鴈門太守徒爾勞斗酒風塵白日薄
椷書海岱青天高念欲報之吴縞帶何以遺余秦復陶
千秋衣被各何限世途往往稱綈袍
奉寄淮漕傳中丞三首
中丞鞭畫大江流計相權分少府籌共指星河出箕尾
即看淮海淨旄頭量沙月轉千帆夜飛粟霜凌萬庾秋
為問南征諸大將何人不譲漢蕭侯
其二
十年攜賦奏西京曾覩山公啓事名暫出雲霓同渴望
向來天地一澄清(公為考功黜奸人殆盡)衣裳再數東方會(公由山東)
(遷)舟楫今懸聖主情聞道鯨鯢殊未僇可能身將伏波
兵
其三
著書空自舞干年徙倚雲霄望轉懸歲晩陵陽依白璧
月明燕市泣朱絃官微短削甘牛後興盡歸心托鴈前
代馬亦知慚伯樂蕭條苜蓿五陵烟
奉題行省吕相公清和軒
湖上春隂已覆墻軒開恰傍紫微堂青天對寫冰壺色
玉井微添水簟凉門外豈無中散駕席間猶識令君香
那能不作吾廬擬短帢深杯百遍狂
念子相按部時日令子與折腰也亦愉快哉因賦
此為子與解嘲并遺子相兩面孔相向時將無一
失笑也
傳聞太守趨庭日握手青山思不禁海闊羣珠扶月上
天迴雙劒借龍吟詩篇且鬭新秋色手板寧輸異代心
一自薊門風雨後歲星何處不浮沈
送汪太史振宗封衡世子還朝
屈指公車射策年忽看飛傳若從天崢嶸玉葉東秦後
縹緲金莖北極前共惜衣冠星使去虚令鐘簴雪宫懸
祗應同姓諸王表親載齊閎第一篇
中秋夕諸先軰邀飲使院有作
還馮蠟屐據胡床不數南樓在武昌城外青山排坐入
月中瑶樹對分行呼來澠酒寒逾綠歌罷齊謳夜未央
(古樂府有齊謳行)自是諸賢多意氣留髠莫遣醉時狂
其二
碣石談天未擬闌秋空忽送桂輪看何人不問黃金粟
上客無呼白玉盤罷舞徘徊鸞扇曉歸來縹緲鳳笙寒
還餘寡和江南調長鋏馮卿好借弹
其三
蹙管飛籌且逓催使君殊不厭深杯曲殘齊瑟雲俱住
詩就隋珠月並來萬古泱泱東海色諸公衮衮建安才
瓊漿只在芙蓉掌欲賦甘泉次萬裁
題徐汝思雲門山詩刻石後
拄笏高齋日幾迴西山秋斵玉崔嵬誰分使者連環去
却掩仙人射的來石作長庚懸露掌雲為閶闔倚天臺
緣君句好新題在不為桃花路始開
寄致仕尚書山隂何公
十年霄漢未蹉跎一疏風塵奈樂何徤憶賀公辭紱晩
貧憐疏傅賜金多青天忽落持螯手白日殊私捉鼻歌
為問山隂春雪夜何時却放子猷過
送范使君視浙江學
栢梁誰為薦相如使者俄驚天上除但道聲名新岳牧
不知詞賦舊公車春風絳帳諸生裏粤海青山百戰餘
更是折衝多俎豆可能兼采計然書
得張直卿参政書有懷却寄
青門柳絲昔踟蹰使君五馬玉不如北風吹殘歷下酒
南斗忽墮湘中書山城虎豹日妨卧水國黿鼉誰與居
安得便呼從事去相㩦射取武昌魚
待劾未至信筆成二章撥悶并簡吴王二使君
今朝黃紙得如意明日騎驢大道傍任他錢刀吐氣象
肯為裘馬爭輝光東家女蘿附松老西鄰李樹代桃僵
男兒七尺會自管何用生死他人墻
其二
世人妬我金雙符天老贈之月五湖朱輪折買范蠡棹
紫袍脱贈黃公壚依舊豫章一男子不羞高陽諸酒徒
雲霄故侣汝自愛白眼四望秋空孤
王僉憲慎徵入賀還
聞爾輶軒出帝鄉焦嶢新闕迥相望金盤可更名承露
玉輦將無御總章異日諫書三木下何人揖客五侯傍
相逢信有多悲慨愁對寒雲正渺茫
追和于鱗汝思除夕之作
去矣年華不可留虚堂寂歷散蓮籌鐘聲未起千門色
杯酒仍牽隔歲愁海内風塵新白髮使君冰雪舊青州
不知濟上寒多少曲裏陽春已再酬
得子相七月書云頗有歸志率爾奉答
去鴈來鴻未可遲使君今擬挂冠期椷開白日芙蓉老
讀罷青天薜荔垂大海春聲兼鼓角小山寒色隠旌旗
人間尚有王生在俯首風塵病不辭
齊東王故邸懷舊游有作
尚憶梁園設醴辰湖簾乳燕赤榴新榴分安石珊瑚細
醴出中山琥珀醇明月如懸飛蓋影春風忽散曳裾人
何當華屋飄零句把向羊曇醉裏論
敬美弟舉南宫喜而賦此
書來綵筆縱横甚此日春干氣象高燕市總先騏驥骨
謝家殊有鳳凰毛燈分太乙初㩦杖錦奪東方舊賜袍
為報汝兄真長物不妨投劾老林臯
弟甲次小後賦此慰之
俱傳射策動明光露表金莖重渺茫白雪不為天上調
朱顔翻倚市中粧庭過長者無多轍粟請侏儒共一嚢
莫倚王家門第在過江羞作尚書郎
鄒處士齎茂陵書來謁賦此贈之
蕭然落日半空除矯首乾坤歎索居有客相逢鄒衍似
停鞭為出謝莊書梁園賦月才難老稷下談天辨有餘
自是聖朝多隠逸使君秋興滿樵漁
重登岱嶽四首
夭矯雙旌引翠微千崖欲絶至如歸天門不散真人氣
河漢曾窺織女機峽坼蒼龍仍對舞峰迴碧鳳舊爭飛
唯應處處櫻桃發似有珊瑚綴薜衣
其二
玉琯銀璈且莫從孤笻信汝踏芙蓉巗腰半捲垂虹帶
澗底俄懸落日春暑霽青天如對染寒歸白雪竟留封
靈芝只曄齋房種不向秦皇羨五松
其三
平楚蒼然萬里看不堪秋思罷馮欄三千自擁神仙宅
七十空傳聖帝壇北極垂衣閶闔遠中原回首夕陽寒
長餘一掬人間淚來日風塵未敢弹
其四
大火人間鬱欲流嵳峩蕭瑟吐高秋雞聲忽訝淮南過
鳥跡猶疑舜帝留返照金泥時自躍過雲石髄迥堪愁
君王未許東封奏空向長安問子侯
夏日同皇甫開州游鄭氏園
看竹池亭雨後新衝泥未怯往來頻林間散髮逢玄晏
谷口停驂問子真水淨芙蓉偏窈窕天清鸛鶴自精神
將從傲吏金門隠塵土應慚上角巾
壽少司寇何公(代應公)
問俗熊轓出濟方人云何武此淮陽春迴太嶽千家雨
秋壓潢池一劒霜北極舊遺丹禁履西曹重檢白雲章
漢廷畫一吾真幸執法雙瞻帝座傍
送揚州李太史丈請急省覲
春來錦䌫滿江湖曾是甘泉賜沐殊當年聖主頒魚佩
今日親庭見鯉趨桂樹雲生淮海壮金莖月出漢臺孤
若到里門應早下花間或恐有前驅
奉寄容山駱師
佐郡賢聲海外傳鬢鬒猶惜挂冠年浮名世已從呼馬
晩意時應付聽蟬種秫醉傾沈埭酒采菱歌汎鏡湖船
獨憐絳帳諸生列京洛風塵老鄭玄
送沈郎中守順慶
錦水征帆鼓吹開兒童騎竹郡符來星前舊壘餘巴國
雲裏孤亭擬峴臺(地有擬峴亭)□色晝當槐府靜夷歌春譲
芋田迴祇憐花發郫筒美誰似仙曹對舉杯
答于鱗
旅病春深骨尚寒側身天地傍誰寬空令紫氣長浮獄
不為青山並挂冠萬里書成歸鴈失何人歌罷片虹殘
亦知溝壑非吾分未死人間事事難
其二
過君斗酒歷山田醉後狂歌枕腹眠倏忽風雲摧大陸
倉皇冰雪走幽燕地分黍谷三光少天入滄江萬古偏
雄劒自來多變異不知霜色在何年
答明卿
廣柳車旁過暮春五陵斜日見孤臣吞聲對隕千秋淚
把臂驚存萬死身虚有風雷歸汗漫敢期滄海變逡巡
西來倘問平原館國士于今定幾人
其二
雪涕春風向路岐故人相對坐支頥驚心虎口時時在
回首羊腸處處疑三黜主恩元不薄餘生天意欲何為
知君未淺浮湘興肯為窮交暫緩期
答助甫
哭罷高天聽轉遥中原極目莽蕭蕭誰憐薊苑飛霜薄
不救秦庭赤日驕事去幾人餘舊跡窮來何地折吾腰
虚勞九辨哀湘手惨淡浮雲未可招
其二
行乞蕭條九市歸薊門風雨狎鶉衣浮雲不盡時人態
白雪誰堪故侣非好去安危多肉食怪來詞賦少雄飛
夫君大有乾坤淚莫向山陽笛裏揮
答子與
家難飄零歲未還幾驚雙鬢坐來斑椷飛白苧春前雪
夢入青苕雨後山海内弟兄生死共天涯音信有無間
羞他桂樹叢叢長濁水清塵不可攀
其二
汝卧寒廬宿草平朝廷空問孝廉名長憐越石齊中獄
幾廢龐公若下耕萬里帛書椷涕淚十年詞筆罷縱横
援琴莫怪難成曲半入燕山風雨聲
哭子相
伏枕燕關氣憯悽驚魂忽破驛書題窺人魑魅驕相狎
入眼星河黯自低歲暮中原無騕䮍春晴大海有虹霓
何言後死斯文在七聖㐮城路轉迷
其二
隕璧閩天紫氣微十年空恨國工稀猶餘明月人間號
不覩連城海上歸及墓諸生封馬鬛挑燈少婦泣牛衣
平生賸有遺書在惆悵傳經心事違
寄家弟振美
余昨冬北徂弟寔送余江滸慟哭而别不謂區
區尚存此生然聞菟裘之地荆棘多矣書此志
憶且用相寬勉焉
江頭風色峭帆新江鴈銜蘆來往頻握手已非生别地
題詩還是暫時人天横北海書難信日落吴門練未真
俗敝汝曹無可却時違豺虎即湏親
答徐汝思
平原傳客至瓊瑶况有清尊破寂寥應謂酒人輕歲月
不將詩筆傍雲霄悲歌碣石虹高下擊筑咸陽日動搖
去矣使君須自愛莫因纍叟厭晨朝
其二
解組翻成滯帝都竄身何處覓江湖書裁北闕天逾遠
謳罷南冠雪轉孤狐父貧甘垂死飯鮫人泣灑報恩珠
因君忽憶登壇事腸斷遼陽塞草枯
承元肅参軍見過用舍弟韻
忽漫星槎海上還間行杯酒惜朱顔何人勁節風霜後
屈指貧交天地間憊憶中原無白日愁聞故國有青山
毋論二仲能相挽鳥雀柴門且自閑
元日試筆示敬美弟
處處崢嶸歲事新江村元日轉愁春久拚梅柳能相負
耐可椒花便劇親病起雲霞聊借客窮來天地強稱人
相看未有成聲意即使吹箎亦損神
初春屏居訊問蕪廢有懷故人
卧病衡門逕轉深抱寒春日易成隂江天陽鴈空雙度
水國潜龍自一吟欲往交游羞挂齒漸來名姓失關心
芝苓犯雪垂垂長短屐長鑱取次尋
得徐汝寧子與書云刻余擬古詩因答
憮悴悲吟大澤邊雙鴻忽下破春烟青山欲老潜夫論
白雪虚傳和郢篇萬里故人殊徤在中原風色尚蒼然
相逢倘問行藏事自種要離墓畔田
答寄徐以言
憶昔公車亂後開當時諫草壓霜臺金雞北極驚孤下
威鳳中原好再來我自江湖甘落魄君知天地尚憐才
山隂蚤擬乘舟約莫遣王猷興盡迴
其二
折檻封章動九重匣中雙鍔鎖芙蓉歸舟剡曲家家雪
採藥天台處處峰歲色平林空虎豹春聲大海起魚龍
向來雷雨皆天澤未許逢干地下從
其三
十載容城涕淚殘京山宰木夢仍寒批鱗北闕狂誰在
息翼南溟老自寬何地可償明月璧故人還擬切雲冠
風江大有波濤思舟楫毋歌行路難
弇州四部稿卷三十六
