弇州續稿卷一百三十八
明王世貞撰
文部
行狀
徐文貞公行狀下
南京振武營新軍者當先帝時殺戶部侍郎以要糧賜
置不問用是益驕時當頒九邊賞故事無及南京者會
得匿名榜有所要脇辭悖厲甚公曰往者已失刑再邀
賞得賞亡所用國法矣時操江都御史唐公繼禄當朝
辭公屬之曰營兵即變有郭成李錫劉顯外兵足制之
城大不憂據也憂其據孝陵於法不宜攻耳若往可伺
之一有變即以江防精兵走孝陵道而時有三都督之
任者皆邊將公使以家丁百五十人往曰新軍易與耳
苟生變即疾擊殺之以為若功不而罪也公度兵已嚴
乃因兵科䟽擬旨係舊軍者各令還衛招募者隨營食
糧終身願歸農者聽頃刻而軍散亡敢譁纂修實錄公
為總裁上以天暑停日講公固請勿停不報鄭王厚烷
當出皇祖陵錮公請御書褒之歲益祿百石王故以進
諫忤先帝旨者也於是大小言事得罪臣僚及以冤見
抑者次第登用或有逕造崇顯者矣而言路氣益張上
時有所不堪諭公等科道官不諳事體敢屢欺言是何
意卿等詳處来說公草奏言科道官遭際昌時思效報
荅苐性氣粗率則言或過當事出風聞則語或失實其
不諳事體誠有之然天威在上以臣等度之非敢為冐
犯也謹錄申聖諭令彼各省改以仰承皇上天地寬容
之德草具而有同列尼公者柰何不薄譴之公曰即上
遽有譴我曹且力爭而乃導之譴乎則曰如上諭詳處
何公曰今諭令省改即處也及䟽上上亦竟弗罪也御
史李君惟觀乃上䟽請毋得詰言者以廣忠益公擬旨
報聞上以筆乙之而給事中馮君成能復推其意為䟽
語婉而加詳同列謂公將無復作報聞乙乎公擬荅曰
聽諫乃朕素心即善言未嘗不嘉納昨諭乃為不諳事
體者若等自今宜審所言以稱朕意同列皆難之公曰
夫已氏者不難言而我乃難擬也昨所以乙者正謂未
有以開上意耳有不可吾請自當之及擬上上果不異
而時有一邑丞王邦直者條奏時務頗剴切公擬旨稱
其多切時弊該部為看詳毋以官卑廢言於是人人稱
頌君明臣直時有中旨令翰林臣撰中秋致語公驚謂
先帝神主猶在几筵即小小宴樂猶不可而况致語之
盛哉臣等必不敢奉詔上於是併罷宴上欲以九月詣
天夀山行祀諸陵公與同列言皇上此舉盖重祖宗弓
劒之藏切歲時霜露之感非他游幸比苐天子之孝以
保安社稷為大故龍輴發引尚不親送山陵二祭止於
遣官今自大雨而後禾稼渰沒坊舍摧塌萬乘親行六
師供億何以待之盖持者再而上不聽乃盛陳北兵窺
伺叵測意以聞始報俟異日其明年春警稍解上竟行
謁陵禮甫至齋宫而使中貴人滕祥李芳以意問曰行
禮在次日上欲輕騎一出觀形勝可乎公曰上以祀来
乎以觀形勝来乎以祀来則先游而後行禮非所以展
孝思也祥等曰然乃祀畢而後出游故事扈駕萬人人
給一金公時在告兵部誤以二萬人請而給止萬金流
言籍籍公至陵所始知之乃宛曲慰藉令騎兵給六鐶
步兵給四鐶得無他兵部復請令薊鎮總督鎮廵而下
各以兵扈駕䟽上公謂公等賞緡具乎夫營兵以賞薄
籍籍矣柰何復召之来使籍籍也且兵悉入敵乘虛有
所侵犯誰任其咎擬旨令總督以標兵一枝入衞餘勿
動盖是時諸中貴人業以枕守土臣而槖之公借以塞
其竅諸不能無忿忿而忽奉旨以太監吕用等分監團
營兵公率同官上䟽謂今無所謂團營者且中官坐營
起於景帝而革於世宗臣望陛下以世宗為法以兵政
隳廢為慮上不懌所以督責頗峻而公等諍愈力乃為
寢前旨俄復命修内教場勒中貴人習騎射公因御史
言復率同官上䟽謂陛下此舉盖因邊方多事居安慮
危故示邊臣以意使之振戎飭武耳如御史言則有防
微杜漸之慮臣等竊謂邊方遠禁地近聖躬重戎務輕
當先帝時嘗欲立二内營而復止之此必有深意在不
可不三思也事亦寢一時傳誦上聽諫若轉圜不爾幾
復成正德時事而公等所以乂安宗社功非小敵分道
入邊其犯近畿者土蠻自墻子嶺入掠灤河西而犯山
西者破石州等郡邑公以京師及諸陵尤重今二邊閧
而黃台吉者尚匿不露形恐其悞兵東西援而突入以
擣我之虛急請切責總督劉燾等督兵隨敵剿逐仍阻
守灤河勿容西渡其黃花等鎮加慎隄備以防黃台吉
竊發仍發京兵一枝駐通州以護陵寢保漕餉俱取旨
行之時上御經筵畢面詢公以戰守方略公條對甚詳
上首肯久之盖上方秉淵穆至是始一奉玉音敵退當
第失守狀時薊鎮頗能尾敵鹵斬至千數然不蔽罪俱
有旨逮撫鎮以下置詔獄問公謂薊鎮吏士自託以獲
功當遷賞而驟問逮其帥不無駭忿當緹騎行戒之曰
吏士遮而曹訴苐云山西失事重而薊鎮輕法不得不
逮以示警耳必不以山西例例而帥必不以而帥罪掩
若等功兵部已為若等上功籍矣緹騎業至鎮吏士萬
人環擁馬首哭且絮幾不得發以公指諭之立解散聖
誕加恩錄公一子尚寶司丞賜衣一襲盖猶用世廟故
事也䟽辭温旨不允公一品考九載復滿九載上䟽自
劾求去有旨卿輔佐先帝久著忠誠翊戴朕躬勲猷益
茂兹九年再滿朕心嘉悦着照舊贊理不允辭應得恩
典吏部議擬来看公遂力求去且請吏部毋議恩典復
奉旨卿先朝耆碩才德兼隆經國籌邊功在社稷朕已
命所司議擬重加恩賚用示眷酧何又求去宜遵前旨
即出贊理以副朕懷不允所辭吏部議䟽上奉旨加公
支伯爵俸錄一子錦衣衞千戶賜勅褒諭宴禮部而少
卿璠超為太常寺卿公䟽辭仍求去復奉旨卿才兼文
武久著勲勞特加異典以示酧眷宜承命即出輔理不
允辭會耕藉田公與九推禮乃不敢言去而辭恩命上
乃曰卿忠貞茂績加恩非過覽奏具見謙慎伯爵俸併
部宴准辭其餘宜承朕命詔册今上為皇太子時甫五
齡遇公等於御道西召公謂曰先生每辛苦公等頓首
謝因謂殿下茂齡宜讀書進學皇太子顧公而曰我已
讀三字經矣又曰先生每請回如是者再睿音琅然不
攝不驟公出而以手加額曰宗社萬世慶也老臣即歸
死瞑矣工部奉旨建夀宫公謂先帝作永陵在十五年
後今上登極未幾而遽有所建立小民無知或妄生口
語詔已之俄復奉旨内官監太監李佑往蘇杭監織作
時以詔令就停久矣公䟽阻之不可得念佑素貴而其
人頗長者乃盡以宿弊告曰公往毋言利今夫利歸公
者一而歸下者二柰何代之受讟也吾欲使臺臣摉去
之是又代公受譽也公何不與臺臣共其譽且教其以
所織作徑進御前毋落局中少年手李君曰善一如公
言時有小璫以事干廵城御史不應則詈御史御史怒
執而笞之羣璫趣之司禮所欲論糺御史公業為解得
免而御史乃論糺璫其黨百餘徼御史於午門外毆辱
之御史大夫王公廷欲上䟽糺羣璫以問公既已許尋
念䟽即行彼璫爭自匿欲得其主名則且展轉不可究
詰萬一彼先之以誣我禍且叵測先朝事可監也乃使
人致司禮之上佐曰尚文者語之曰諸貴人羣毆御史
業何處文倨謂内外各有體相公毋但為御史惜公曰
吾非為御史惜為國家大體惜且為司禮諸公惜耳文
怪問何謂公曰毋論御史王臣即天子臨御之所而羣
毆人能保上之不怒乎諸公何不以時詗得其人而速
奏之即外廷有繼者其輕重在諸公手而上必不怒諸
公體故在也文悦以告其長滕祥悉得其主名參之王
公䟽繼上羣璫窘不能自匿又無可以宛轉道地者悉
就逮杖其首惡三人百發邊戍餘九人各六十為南京
净軍公既以詔旨省諸鎮進鮮奪太和事權與諸監局
工役而所持諍又多宫禁事伸者十且八九往往假宛
曲而行久之其人益側目所謂承奉芳者既貴與滕埒
雅好名自負以吕強鄭衆之流時時言外廷事所司以
格裁之不能快而歸咎公謂公主之公亦覺其意會諫
幸南海子不聽遂上䟽稱衰病乞休奉旨卿德望優隆
練達政體安攘大計方頼贊襄豈可引疾求退再䟽辭
再奉旨卿才德優裕精力未衰朕眷倚方隆豈可屢疏
求退宜即輔理不允辭尋遣中貴人至公邸諭指公皇
恐出視事時同列来視公疾問何以不擬旨見俞諸公
相謂毋論不忍舍公我曹焉敢擬俞旨公曰不然公等
今不擬而令異日諸閹擬之乎先帝四十五年收此曹
權歸之公等萬一復失之可惜也時種馬大為民間累
而官不得其利公令减其價倍而入之官太僕歲贏金
數十萬以備邊用而民困蘇時戶科左給事中張齊初
使邊納邊商賕有所撓大司農格而不遂事且泄乃故
為大言聳公欲發兵十萬襲邊民之入敵曰拜甡者為
竒功以解公哂而斥之迫則上䟽請考察庶僚及聽大
臣自陳以非例持不聽益迫遂露劾公六事多御史康
陳語得旨褒公忠誠體國朕所素鑒張齊輒敢恣肆詆
誣姑不究調外任及公再上䟽辭奉旨卿屢䟽乞休特
准致仕着馳驛去尋以公同列䟽請加恩謂公輔政多
年勲勞茂著朕念其年高屢䟽乞休用允所請着寫勅
諭差官護送還鄉仍月給米六石歲撥夫八名以示優
眷至意於是九卿大臣給事御史各上䟽留公且為公
辨雪而都御史王公廷獨探得齊納賄事下詔獄覈而
戍之公得請以次日謝恩其又次日朝辭賜白金五十
兩新鈔三千貫綵幣四表裏大紅織金雲鶴綵幣衣衣
有副公既辭公卿大夫送者至傾都邑而父老耄稚次
且涕泣後先攀擁不得行亡何南京之給事御史及外
臺臣相繼而請留公者接踵俱報聞公甫抵家而勅諭
至其稱公謂遭濟時艱善藏其用專司揆席獨運鈞衡
黜伏庸回屏除貪墨宣揚遺命與四海以更新翊衞朕
躬聽百官之總已俾予一人垂拱之休皆十八載輔相
之力方切毗倚共致昇平而屢托微痾力求避位舉朝
有勉留之䟽在卿堅肥遯之情朕非不欲屢任老成而
又不忍煩以機務特賜俞允敦錫璽書公拜誦之感激
涕下因謁諸祖塋勒所錫告辭於石公故居近城西隅
瀦水曰少湖嘗讀書其傍自號曰少湖學者尊之不敢
以官與字稱而曰少湖先生其後讀孟子存心養性篇
而有深契更其齋曰存學者遂復尊之曰存齋先生當
公拜首揆日少湖水忽踊起高八尺餘踰兩時始息人
謂蒸雲從龍膏澤四海其兆殆不虛也公日杜門展一
編間泚筆有所著述或勸之於湖濱築廬舍蒔花木以
自媮適者公笑不荅生平無姬媵丈室蕭然布衾緼袍
往往至敝恒食唯二簋菜羹糲飯間佐之脯醢而已三
子間以甘旨薦則却之曰故非吾所嗜也公雖已得老
然望益重刺史干旄時造戶請質門生故吏踰越山海
執贄問益公不忍距其意人人為叩兩端則皆大喜以
虛往實歸而間及天下事老臣惓惓憂國訾亹不休見
若以為志千里者新鄭公復暴從田間起兼握銓柄内
銜公而更疑之傾危之徒遂以公為贄詆媒翕訿頃刻
萬狀於是召齊康復張齊而爪牙吏横出為郡邑守令
至號召奸黠創獄以擬太常君兄弟幾不免公苐曰兒
子坐得富貴固當且夫禍福者猶循環然而可預擇也
事稍白亡何新鄭敗益大白公具衣冠望闕拜曰天子
聖明念老臣無罪何以報塞大恩自是益寬然亡所競
人或問以前事者公笑曰老而好㤀忘之久矣性友弟
尤喜施予既讓新第於前母兄歸自延平念其産挫割
田二百畆贍之歸自江西贖故鄉先生何君之第以還
其子東屋三間俾為先生享室西屋三間使其子居餘
屋收僦租為衣食費以太夫人之愛施氏妹也迎其夫
婦歸侍太夫人推家共之亡間痛仲弟陳早殤而季君
陟有餘子琳俾為後而授以所得胄子叙琳仕為太常
典簿以其官推贈陳公所用意厚非直欲無死陳且欲
使季君之子仕也晩節與季君及從弟陞隣日懽會無
間恒曰吾昆弟在者僅三人季昔稚齒亦漸脱而何忍
露蹊徑為及季君卒公慟哭為哀辭以祭有曰閴重門
而晝掩鬱高堂以夕空暢徘徊而四顧曷由一接君之
音容聞者悲之公於天下事無所不通曉而家江南少
而察小人依至顜悉賦役利害屈指借箸縷縷言之即
三老主計所不能及其居政府日稍無歲江南之人倚
公若家長公亦自任乳哺衽席之事既歸屬大水言之
廵按御史邵君陛具䟽改折漕糧所貸得十一明年又
大水田卒汙莱民相椎剽不已力言之中丞胡公執禮
為具䟽尋用危語抵政府獲改漕糧蠲存留之半停徵
鳳陽馬價十三而顔料馬草等銀一切悉罷不徵又明
年大水復移書政府折荒田漕糧十二獨其為洗馬還
里而松江守銳欲量田公持不可行守謂公所莊事鄒
先生鄒先生不量安福田乎此百世利也公曰安福之
賦無異則賦之多寡按田數可知故人往往减畆而鬻
田松之賦其則至三十餘賦之多寡必計則以為筭故
人往往减則而鬻田弊在减畆量之弊可革也弊在减
則不在量也故安福之利在量田松之賦在稽則用各
異也守信公遂罷不復量盖四十年而量田之說行乍
以為名美而民不勝擾怨聲闐道路人益思公言孫元
春舉進士公貽書發明敬肆之義誨以堅志力行勿怠
勿恐交游中有慕悦勢利者談說恩怨者厭惰職業者
鮮腆服食者沈色湎酒者一切謝遠之必卓然不惑乃
成大丈夫毋負我既授刑部郎公復貽之書謂得此官
有爲汝不平者悞也吾殊為汝喜夫無競之地可以遠
忌無恩之身可以遠謗勉之勿生厭薄而志遷轉則汝
福耳進德修業汝衣食也衣食之苟具而可驕人乎哉
如互相標榜高立門戶非獨乖遠害全身之道為己之
學故不如是前是公與二三鉅公明王文成公良知之
學又推仁體以示人而居宰輔日計吏與朝士之為是
學者相率詣道廬醵會以要公主盟公雖在直不能出
而問有所酧荅遂相率梓公書以為存齋先生教言間
一二假公名重者以為公私我而忌者真以公為私彼
而苛擿其短公不與知也至公與元春劄其所要歸曰
為己所戒曰標榜立門戶讀之而皦然發矇矣江陵公
之奔喪示若薦公以代者而公已老貽書辭之又為元
春辭改官語具集中公年八十江陵乃率同列上䟽謂
公當世廟時承嚴氏亂政後能矯枉以正澄濁為清懲
貪墨以安民生定經制以核邊費扶植公論奬引賢才
一時朝政脩明官常振肅海内治平皆其力也又引先
帝居藩邸時世廟忽有所疑從容譬解其疑乃釋此一
事獨臣居正知之耳所有存問之典宜從優厚報旨謂
公輔佐皇祖翼戴先帝忠勤端亮茂著勲勞今年及八
旬足稱榮夀特勅遣使存問賜白金五十兩大紅紵絲
蟒衣一襲綵幣四表裏以示朕優禮耆碩之意旋奉勅
諭古者公孤在朝則坐而論道更老在學則憲而乞言
惟尊賢尚齒之儀寔褒德勸功之典睠言耆碩著有勛
庸世咸仰為達尊朕豈靳於殊數卿才優王佐學擅儒
宗早馳譽於清華歴試功於盤錯簡知皇祖晉陟台司
履忠順以事一人持廉靖而先百辟當僉壬之旣黜更
治化以維新懲貪汚而仕路肅清奬忠直而真材彙進
申明典制多安邊定國之籌默運樞機有尊主庇民之
略定邦本於危疑之際宣上德於彌留之中翼我先皇
嗣基圖而撫方夏保予冲子升儲貳以奉宗祧方倚重
於黃扉遽乞閒於綠野後先多績朝廷資其典刑終始
完名寰㝢想其風采自天純佑俾爾夀康届兹八旬斂
時五福匪直先民之楷式寔惟盛世之禎祥朕祗遹先
猷追惟舊德粤稽功載申錫寵章於戲衞武雖在耄年
箴儆不忘於國晉公已解機務安危猶係其身惟我宗
工不殊前哲其茂綏蕃祉慎保脩齡尚謀黃髮之詢用
慰蒼生之望時行人及公里而太常君故在侍尚寶卿
少卿與孫光祿少卿皆以使事歸沐諸孫之為太學為
諸生與當為尚寶錦衣者垂二十人公率以迎於河之
滸至第開讀陳所賜於堂感極歔欷垂白之叟與諸文
學掌故嘖嘖稱羡以為輔臣八十有賜者僅毛文簡賈
文靖然無專使璽書守正被旌者劉文靖謝文正諸公
有專使璽書而無特賜象龍之衮則林下大臣絶不復
沾被而公璽書所褒辭隠然阿衡師尚父又他所不敢
望也於是公卿大臣若江陵公而下數百人推本上意
為夀辭若干萬言公合而梓之以玉音所稱名之曰榮
夀行人返命公使其孫元普上䟽謝而末復勸上清心
省事講學勤政崇廉直屏貪邪緩徵科寬役賦識者以
為言簡意盡不勝老臣惓惓餘忠焉詔官元普為中書
舍人尋得請改錄其子如元普前是公謝政歸遇世廟
諱日晨起望闕拜哭蔬食竟暮穆廟崩亦如之以為常
歲有詩識痛歸十五載而天子加異恩非一即毋論祿
位名夀於君臣之際相為懇至亦近代所未有矣公生
而白晳秀眉目美鬚髯端坐竟日無跛倚湛然冰玉及
接之而藹然春溫色笑襲人有所談論霏霏皆芬屑或
盛氣欲臨公者見而自融釋博辨之士將敖公以所不
能而不忍也公既貴極人爵且老夀推以為達尊而所
荅謝士大夫毋論卑少即蚤暮風雨不避赤牘必精謹
毋令失意或風公胡自苦乃爾公正色曰毋衆寡毋小
大毋敢慢非我先師訓乎即不榖不敢當君子寧㤀服
膺焉然公竟以過勞得微痾尋愈元旦朔公具衣冠望
闕拜成禮諸子姓羅列陳椒酒為夀而地震者再有疑
之者曰是何祥也得無虞於哲人耶亡何郡邑守長復
以詔例致綵幣羔醴公為觴觴之甚洽也居月餘屬寒
疾小損猶能作細楷牘以貽親知己寖劇然猶自餙厲
逍遥於室一日忽呼太常君集子弟而俞之曰吾受國
恩厚無以報是在若等吾旦暮且去矣案頭椷一册指
曰待吾去而後可啟椷也太常君憂皇甚於名醫無所
不致咸請進藥公拱手謝曰勞苦諸君胃弱甚藥何能
補且吾數盡此矣更一日語左右若欲起坐者俄脱然
而逝太常君哭啟椷則所以經紀身後咸備而其大者
毋乞恩毋侈祭毋作齋醮毋遠送葬殮止單練幅巾深
衣不得用金玉繒綺盖公前二歲手筆也太常君奉行
之唯謹而中丞郭公思極已具䟽聞上震悼輟朝加祭
者三為十二壇工部郎余君寅治葬追贈太師謚文貞
錄一孫尚寶司丞嗚呼諸所以哀榮終始之典極矣公
生以弘治癸亥九月二十日卒以萬歷癸未閏二月二
十六日距其成進士及第週一甲子有丈夫子三人即
所謂太常卿璠尚寶卿琨少卿瑛者也璠沈夫人出娶
贈汀州守李公錦女封孺人贈淑人琨瑛皆繼張夫人
出娶南京太僕卿范公惟一女封宜人瑛娶前太保左
都督陸武惠公炳女封宜人李陸皆前卒女一適太學
生顧九錫孫男十九人長即光祿少卿元春娶瑞安丞
朱雲炯女封宜人次即太學生元普娶四川右布政使
潘允端女肇蔭官生夭元暘聘教授臧文弘女元昭聘
太學生王翼恩女元暉聘詹事府主簿吳馭女元曄聘
太學生施順禎女元曦聘太學生潘玄授女元&KR0776;優給
錦衣千戶元暲元曜元昈皆璠出元材元宷聘貢生李鴻
女元植元朴元樞皆琨出元忠聘太學生陸光任女元
性聘御史許樂善女皆瑛出孫女(闕)人嫁大理寺評
事包漸諸生陸堣及受陳夢鸞恩生林有麟太學生張
世良聘皆璠出嫁禮部儀制員外董嗣成及未字者皆
琨出一未字者瑛出曾孫三有慶娶尚寶卿沈玄華女
元春出迎慶中書舍人廸慶元普出曾孫女二受劉承
禧聘元春出一未聘元普出公所著有世經堂集若干
卷續集若干卷諸詔誥典册渙汗之號密勿之對皆在
焉學則若干卷家訓若干卷年譜五卷愛程純公先生
言謂其能得聖人藴手錄之若干卷愛白香山詩又愛
蘇長公詩若文謂其能暢情事節之若干卷太常君兄
弟將以某月某日葬公於湖州某山之賜塋而以治命
紀公之行履屬世貞狀世貞伏自念在郎署旅謁公於
燕中邸公以先御史大夫有朝行舊又辱與季君司寇
同年進而與之語是時世貞數以公事失緹帥意公從
容解之世貞不悟語侵公公弗色忤自是坐先大夫難
退伏田里者十年無一字以干公亦不知公尚能記否
隆慶之元始叩閽上䟽為先大夫辨雪亦不敢以私請
公是時方有新鄭梗不獲盡如志而先大夫得免於丹
書之籍而以故官就土自是有一命起世貞於田間而
公亦得謝政歸矣官滿或公除待次以至避言里居歲
必造公公必留款語及三才之恒變朝典之新故人才
之是非國家兵事之得失未嘗不三復焉公固未嘗不
躍然世貞之管窺而憂其跅弛然既憂之而又復護之
尚以為可用者而世貞竟自廢負公矣獨於文章最為
晩合然世貞頗能悉公之有根柢而公能悉世貞之達
而不為吊詭故世經堂集成首見命為序公之夀世貞
凡再效一言之頌其頌不稱公之盛而獨稱公之難盖
自古宰相之佐理天下其難未有如公者其能善用難
亦未有如公者公讀而首肯之當是時猶未能盡公以
為分宜時公但默而善藏其用而已不知其密勿之陳
奏未嘗不侃侃娓娓中情實破要害也竊嘗謂世皇如
白日之麗天而忽為震雷迅霆公徐劑其震迅之勢而
為霖雨是故似難而實易穆廟如白日之麗天而浮陰
時時翳之公直欲解駁其陰翳而復為白日是故似易
而實難然公去國十五年矣天下所以晏寧而化被蠻
貊者安能遂廢公德也嗟乎世之善稱大人進而伊周
退而更其說云勢故不得不爾苐有如稱公之可以亡
異辭乎雖然藉令有善稱公者孰有如人主之善稱公
者乎人主之善稱公後先無慮千萬言又孰有如易名
之二言所謂文貞者乎今夫館閣之為文也人例而狎
得之文而所謂敏學好問也亦人例而狎就之至公乃
以道德博聞舉也則駸駸乎洙閩遺哉清白守節之謂
貞我知之矣其舉曰大慮克就非公其疇當焉嗚呼奠
宗社席黔黎公之大慮也君子於嘉隆之際可想見矣
是謚也前公為名相者僅一人曰楊廬陵所謂清白守
節者也祿位名夀庶幾其埒矣䜿儒焉敢苐勲業即駪
駪振振晝繡晨珂奕然於華亭里者不亦徑庭哉世貞
竊謂公寬厚如丙弱翁敏練如姚元之強記如楊遵彦
宏遠如王子明鎮定如韓稚圭忠順勤勞則庶幾諸葛
孔明柔物采望又有吾家始興所不能及者即亡敢竊
附華衮之後汙不至阿而為伊周臾也讀太常君狀覈
而旨似無容世貞口顧於一二寮宷之際若有懲而救
於嗉者則非公所著年譜與世貞所以報公意也昔永
叔稱范吕之平虩堯夫削而不書子瞻狀金陵之流忮
司馬以為實錄何則不敢緣生者以掩死者也世貞從
公宇下久且幸而當無諱之朝其容淟涊於筆以取譏
南史氏惟賜裁削付之記室稱藁草焉幸甚
弇州續稿卷一百三十八
