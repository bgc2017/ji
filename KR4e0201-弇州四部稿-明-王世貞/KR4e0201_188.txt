弇州續稿卷十四
明王世貞撰
詩部
七言律
初得南廷尉報偶成
戟門逃暑似蘧廬忽有分司洛下除世事從呼慣牛馬
鄉心兼喜得熊魚未論朱芾堪賒酒依舊青山好著書
厚禄自慚無寸報主恩前後不曾虚
余將赴金陵陜帥董中丞追詩及貺走筆報謝
交游垂晩盡時名誰復醇深似董生得汝片言堪結襪
贈余雙案欲連城函關不鎻三秦色天塹長流六代聲
敢為相思愁道遠建康今是漢西京
陳體乾太僕邀飲醉翁亭
孤亭面面歛青葱坐語翛然萬慮空樵逕漸移殘照外
商歌忽入暗泉中巖頭寂寞諸名蹟石上婆娑兩醉翁
也解板輿松影好披襟留試月明風
月夜偕體乾太僕過飲豐樂亭
路窮平楚近還疑忽敞空亭碧四垂延盡緒風仍岸幘
踏殘凉月更飛巵催花别按漁陽摻拂蘚仍看幼婦碑
莫訝深更未成别風流今古並吾師
夜過栢子潭恭讀御碑是高皇三注矢得雨事
金書贔屭聳長空彷彿神謨大禹同澗底泉鳴疑去鏑
峰頭月滿似彎弓蒼藤忽破虬龍影怪石頻穿虎豹藂
似覺普天多苦旱可無靈雨報祈豐
過飲陳體乾少卿時石拱辰大卿遲一驛未到
驛騎關河新雨餘逢君設醴更焚魚孟公雅自能投轄
内史何當不下車浮白寸心終自吐乍青雙眼未全舒
明朝定有新知會迢逓南雲日夜疎
黎惟敬内翰沈嘉則張幼于諸君過弇州園分韻
下馬捋鬚無限情微言入坐有餘清巉巖水落黿鼉出
峭蒨風過鸞鳳鳴賓主東南當代事廟廊丘壑暫時盟
中朝若問王廷尉一曲滄浪寄此生
其二
青葱竹栢吐餘姿不似長年搖落時已割溪雲充野供
還調澗溜作清絲客緣探隠難言結心到論文偶自知
但許布衣懽十日未應惆悵問歸期
贈名醫盛老
盛老醫甚精而有癖疾每携妓避客輒數月莫
可蹤蹤故云
先朝奕葉尚醫郎御史中丞蚤鴈行時復閉門如泄柳
忽來施藥是長桑胡姬慣識絃中語弟子能傳肘後方
見說刀圭如可借野夫那怕鬢蒼浪
丁丑元日試筆
今年節物媚吾廬兒女分行拜起居官興盡來知骨肉
主恩深處領樵漁屠蘇到我春從晚爆竹由他歲慣除
蕭散虚忩聊捉筆可能成就右軍書(右軍五十二而書成故云)
初正答謝江右潘中丞
宦跡流年已併除詞腸酒態未全虚山南東道初辭節
江右中丞再寄書文錦細盤銜草鶻紫瓊新膾帶冠魚
莫驚廷尉門猶暖自是交情古不如
石丈自滁穆丈自魏貽詩見慰罷官走筆呈謝并
抒近况
閒門久矣雀堪羅忽有雙珠拂暮過隂德總輸于氏遠
交情終比翟公多數拳地借包山色一曲天留鏡水波
在昔相思須命駕可能携手問煙蘿
其二
初從納節號閒人蹤跡空勞兩地論居魏江湖懷北闕
環滁山水惜孤臣聽鷄起候村梅曙泛蟻偷爭野老春
如此風光真自好可容長作半閒身
莫子良方伯以花朝自感詩見貽率爾奉答
短蓬風色晝淒其誦爾花朝感歎詞衆卉只知為雨勒
喬松元自得春遲縱今芳意如平仲已有幽心付子規
轉眼繁華何足問祗應商略歲寒時
莫方伯子良與子雲卿追餞松江道中留贈
小舫飛觴不厭頻交情父子更誰真青雲未曉彈冠意
明月元多按劒人總是衆知龍臥稳也還身覩鳳毛新
臨岐一扇書雙美此日難教謝傅論(子良數薦未起雲卿又不第故云)
太師存翁相公以元旦家讌詩見示次韻
山中宰相啓初筵乍有修風綠野前北闕定書南極瑞
老臣親致太平年尊開四代長宜栢燭憶三朝舊賜蓮
(公詩有午時觴咏到燈前語)見說新詩傳欲徧江南草色已油然
解任後得明卿罷官報寄贈二章
參差尺一謝朝班回首風塵夢寐間敢謂清時稀白簡
居然薄命損朱顔浮雲久自深吾軰春雪猶能近故山
(家近郢)世態紛紛何足道與君偷得到頭閒
其二
郵書一到不堪聞起剔殘燈坐夜分塞馬論來終是失
冥鴻去後許誰羣無妨中散來千里更喜延之詠五君
與說近蹤應稍慰買山全占洞庭雲
荅于鳦先
一春孤抱歎無當行卷初開喜欲狂今日君王應愛少
古時童子解為郎羣珠揀盡無魚目六翮成來肯鴈行
莫道李膺門第峻久容文舉獨升牀
林近夫朝回時返嶺外以詩見寄感而有答
杯酒沈沈且杜機新詩一讀淚堪揮誰能漢省分鳬舄
便向吳山問薜衣客許故情銷骨後自憐前事捧心非
封書欲發還多感縱有梅花驛騎稀
偶寫近况
三抛符印返江鄉其奈差池五十強懶勝世情無一可
醒多春夜亦成長文章薄曉才難繼兒女粗安事未償
甚欲掩關抽二藏天宫淨土總茫茫
舊有詩贈月溪上人將十年今春至吾州講經畢
過我小祇園言别更成一章贈之
十年高坐許重登不向無機說小乘破盡六宗猶豎拂
聽來半偈是傳燈談時舍利祥光顯到處軍持法雨興
若問中丞何似業居然退院一閒僧
李丈琦自解銀臺力辭不出讀書燕中賦此見懷
當年風采動朝端咫尺天衢行路難金馬醒多猶礙隠
銀魚卸却始成安聊從秘術探鴻寶不為雄心注鶡冠
見說郊居新賦就可能將寄阿筠看
姚匡叔以道術為用晦諸王上客携其書來訪惓
惓七子之盛有感而贈
握手相知柰晩何且將魚素慰蹉跎淮南道術賓初盛
鄴下風流事已過見數八公君第幾空傳七子世無多
春來社酒能從否莫道閒門雀可羅
書懷
風為開扉旋掩扉春催花發又花飛客歌夫子哀時命
天與先生杜德機久自青雲詞伯少從他白簡酒人非
興來爛漫揮毫罷且復婆娑里社歸
况吉夫大參以長箋長律見期讀史記有感而答
鴻書忽自豫章天讀罷撚鬚一莞然續漢中郎空見許
過秦新論有誰傳君憐竹素將來日我在雌黃未定年
何似掃除千古障爭名空室坐逃禪
宗良國將以近作見示且致知已之感有答一章
行卷初開喜欲狂看來字字挾風霜那從帝子鳴鑾玉
且學書生看屋梁憶舊明璫投漢渚憐才清夢遶吳閶
知君豈少南州譽誤信王生齒舌香
德甫居太夫人憂致詩見慰悲激用壯聊成一律
為答
癖懶歸來白髮侵故人清問一沾襟不知鷄骨支牀日
能作龍淵滯獄心變盡浮雲廬嶽在涸殘秋水大江深
與君但解逍遥意何事區區梁父吟
(闕)父國尉以乃叔用晦書介紹投詩見褒有中興大
雅語率爾答贈
新詩藉甚美清揚汝叔書來許鴈行已是入林同小阮
還應賭墅似中郎文高龍種偏堪識禄薄牛車也不妨
莫向中興論大雅老夫名姓欲深藏
巍父佳父二國尉合書及詩見寄極有龍門之思
因及于鱗悵然有懷奉荅時舍弟方按部其地
並馬翩翩過酒胡子侯腰玦有珊瑚青萍對結雌雄斗
石筍雙抽大小孤笛裏悲風追濟上琴心流水到姑蘇
不須惆悵登龍遠曾試吾家阿敬無
答用晦丈時有三詩極為余致不平之感且訂後
期
高枕懷人忽黯然西江尺素自鴻邊無言白璧偏堪點
何處朱絃不可憐縱酒此生終得計論文它代别為權
與君商略嵇康駕紫氣湓城在幾年
初夏行園有懷敬美弟南康
清和時序雅相宜阿惠那能讀我詩行徧池塘猶是夢
聽殘絲竹未成箎香罏可作齋中物石鏡誰臨畫後眉
(時弟迎家未到)翻恨雙鴻毛羽就北風吹斷各天涯
余燕中别宋廷尉望之今十七年矣公秉鉞吾邦
余謝病歸里雖訊問時及而竟睽握手乃成一
詩奉懷適太學張恒思以畫索寄漫題於首
差池握手愧初盟十七年來何限情念我和歌無宋意
知君結襪少王生棠隂轉傍華陽舘(華陽公别號也)柳色仍圍
幕府城(留都有幕府城)不是逐臣多落魄可知吳市易逃名
程京兆汝懋視余少長别燕中者三十年矣余自
鄖入留棘謂得相從而竟以言罷方成一詩奉
懷適太學張恒思携畫索寄漫題於首
何堪屈指看花時並有霜華上鬢絲宦蹟乾坤垂欲盡
世情離合本難期丹陽劉尹多佳話京兆張郎不嫵眉
若問同袍辭節後酒罏茶榻解支持
和王百榖懷出妾
離懷黯䨴未分明祗憶郎君一句清妾與書生俱薄命
花隨春帝不長情愁回樊素行時首枉却紅兒死後名
誰道兩坊三百步陽關分作斷腸聲(伯榖曾有句云書生薄命元同妾為)
(袁少傅所重)
初遇子與方伯崑山旋爾言别赴任江右
馬鞍山脚乍停船黃鳥嚶嚶到酒邊我自一翁安避地
君還四嶽近朝天初完趙璧披雲出忽折吳鈎向斗懸
蓄念千端那可盡不如相對坐陶然
汪惟一得古印摩之易其文曰五湖長見贈
籕跡秦章手自摩刻刓翻擬贈潜夫毋論此掾同三語
且愛新銜長五湖到處酒旗成鹵簿見來漁父是官徒
如聞尚有風波事一榻禪房署苾芻
寄贈顧生
里門冠盖學天津南阮由來不厭貧從他廢箸兒曹事
似汝滛書我軰人沼上墨花堪染練階前帶草欲成茵
肯為辟疆容徑造那將蠟屐比朱輪
李文正吳文定諸學士於海月菴賞十月菊五七
言律俱以前用騎字押和頗成險窘余戲悉為
步之
貪看晩節傲霜颸淡色幽香冷不辭入坐叵羅争自引
歸來欵叚未須騎推敲月下猶孤語競病風流彼一時
若使東籬主人在攅眉那肯和新詩
賀張太史
天上張星傍斗懸鳳池春色鳳毛偏久聞伊陟能光後
共道周公許拜前從此玉堂添氣象幾人金殿領勾傳
承家故有絲綸在續史何勞慕馬遷
寄贈史金吾
看君眞作韞川珠襲坐春風况不孤家世舊傳南史氏
禁廷新拜執金吾門無下客歌彈鋏詔為名儒掌唾壺
最是將臺尋禮樂未須終夜讀隂符
題潘中丞芝林時昆山書院成芝滿於林故以名
焉
數盡潘園賦衆芳何如神草被昆岡庭中玉露漙三秀
木末丹霞散九光出共箑蒲昭聖瑞歸同天韭作仙糧
野夫亦有黃公癖地肺何年許並藏
送子與方伯赴江右任兼懷德甫用晦二君
䨇旌宛宛向洪州斗色雖遥漸可求定有徵君堪下榻
那無帝子共登樓西山南浦來尊外紫電清霜滿案頭
屈指三朝詞酒客幾人方岳領諸侯
石湖遇朱在明小飲將别邀過虞山吳氏館
南薰徐入芰荷裳小艇遥停喜欲狂䨇眼忽分湖上碧
五言能借嶺頭蒼從他興盡難廻棹念汝情深好對牀
見說虞山多勝事相携且踏少年場
謝襄王存問一首
納節歸來萬念荒祗殘清感渚宫傍能從蜀肆沽醽醁
為有梁園賜鷫鸘忽爾佩蘭貽帝子可還乘雨報君王
襄江正是沾恩地流到中吳始見長
夀王太常有壬
烏衣江左數諸王誰似三朝老奉常家有魚須丞相笏
囊餘鷄舌侍臣香看山偶爾施雙屐避客猶能挂一牀
屈指舊京鵷侣在可容時進百年觴
敬美弟有荅予寄懷之作適以奉賀歸倚原韻為
贈
十年岐路感商星見和新詩未忍聽幸自歸家同社燕
還將握手慰原鴒南金價重留成鏡雲母恩深宴作屏
莫以微㳙誇湛露高陽初醖若為醒
戲寄吳生
我愛髯公氣誼深長因任俠賤黃金裁成豔曲呼如意
教就明童字稱心歌管時停星檜底酒船多在尚湖隂
東鄰更有陳遵在失却鸞篦好易尋(謂陳少卿也)
殷無美余故人也東歸之後贄而強納拜焉輒成
以贈
一歸初就已忘言三徑雖荒好避喧羅雀汝寧廷尉客
登龍吾未李膺門雲披勝覧堪雙出海踏狂探試共論
若語抗顔專席事至今猶愧古人尊
張見甫以臘月見訪明歲之夏復走使訊問感而
有寄
破臘輕舠問五湖衝炎信使走長途誰能作伴門前雀
汝自差憐屋上烏洛下寺碑堪小語江南匣劒已全孤
何時更擬平原會紫氣從他看有無
送成伯鴻臚還朝
齋舫紛紛秋色間幾人符傳扣天關仍參豹尾君王仗
親綴蛾眉將相班望裏金莖仙作掌墀端玉筍品為山
交游倘及歸田叟洗墨分甘未盡閒
贈汪生象先
父客吳趨一見尋翩翩公子更詞林才清似得顔延筆
橐在全無陸賈金偶自履霜寕入操居然愛日有餘心
衡門幸少孤臣淚濁酒新凉取次斟
贈劉生(故大司馬莊襄公孫也)
百戰侯封表賜塋廬山一一倣長平清朝戢武(閣名)留顔
色白首降羌記姓名敢謂文章歸阿士于今意氣少劉
生燕然尚有將軍石倘許如椽再勒銘
鄖襄之役與伯玉侍郎别恰三載矣聞出谼中至
錢唐走信奉迎因成感舊之作
祖道春明三載強宛如蘇李賦河梁君應食酒談廷尉
我但登臨憶侍郎一棹不妨衣帶水九秋誰拂蒯緱霜
祗園處處堪題石莫遣青山負舉觴
題破榻齋為彭稚修作
蕭然一榻在行窩支足塗龜網薜蘿自為幼安穿處久
非關仲舉下時多堆來黃卷疑風落掩罷青氊許客過
任是五經能腹笥即妨高枕竟如何
為藩史顔君題竹山寄樂卷君有子為州别駕著
聲
念爾才名楚望殷長裾曳罷不勝閒曾陪梁苑題修竹
更與淮南賦小山雲卧暗滋荆玉色雨餘驚露籜龍斑
爭誇别駕傳家美家訓傳來舊姓顔
方與客談園池之樂而有索書戚大將軍者因縱
筆戲贈
碧漣朱舫幕青油千騎何須擁上頭雨後旗鎗新茗合
風前劒戟嫩篁抽編籬别按屯湟壘對局爭先搗魏謀
君自不封如李廣野夫時號醉鄉侯
汪仲淹病後見過出其新詩有贈
念爾蕭疎病骨輕居然綵筆尚縱横但驕吾黨僧彌美
未掩君家驃騎名分得一珠猶照乘可應雙璧不連城
燕中縱酒論文地矯首浮雲百感生
贈從孫伯和需次察幕
衿裾藉藉滿長安羡爾君恩晝錦難已自辟書觀察使
何須不著惠文冠如卭豈為貲郎謁休汝從誇駟馬看
任是烏衣名稍次王家羣從總琅玕
明卿約以秋月枉駕尋有詩來改訂春期賦此促
之
虚傳嵇駕入秋來實恐猷船興盡廻高枕轉深今雨味
故人元是客星才匣中霜色寒孤劒牀底春聲怨舊醅
見語花時能鼓楫教令日日探江梅
其二
百年岐路死生分垂白依然兩廣文郢雪更誰能和我
吳山何處不宜君還因浩蕩期春水莫使虛無似楚雲
解道海鷗能見忌即今林鹿已成羣
李太史本寧督學關西以得與于鱗後先自喜責
詩為贈
璽書今旦出承明仙掌蓮花色自驚三輔豪賢俱北面
一時詞賦更西京黃河直瀉崑崙派白雪遥飛郢里聲
倘問受經諸弟子可能無讓濟南生(謂于鱗)
其二
被紫横金三十餘清芬藉甚滿衿裾欲知絳帳傳來業
盡是青藜讀後書日出終南無隠豹春廻河曲有騰魚
他時倘遇登龍客為道膺門古不如
故相袁公管夫人夀篇(夫人無子而善持家)
栢梁甫罷丞相詠栢舟已詠夫人詩門前羅雀久非昔
堂裏丸熊將為誰節勁冰霜飜見表心長日月自成私
侯家豈少銜恩客應是張蒼入拜時
贈夢岡宗侯
南斗珠光接女虚一珠雖晚照雙車不煩昭代通親表
曾拜先朝樂善書修竹夾池寬筆札小山叢桂隠簪裾
亦知篇就先王粲擬報中和愧未如
寄張文學長輿
一刺高名已自知况傳冰柱雪車詩韓門乍喜過張籍
王棹還應憶戴逵覓醉汝來應有醉問竒吾老漸無竒
寧勞報案仍青玉但許酬章似色絲
錢叔寶七十
歲宴為文沽所役忽忽不暇存故人除夕把盞
始悟叔寶七十誕辰遂成一律燒燭書之亦不
暇辨為何語也
今年今日汝七袠明日明正又一年海屋春偷寒意入
驪珠月向晦時懸碧桃送實符同至蒼栢將圖酒並傳
手理蠧魚千萬卷可能三度蝕神仙(叔寶蔵書最多皆手治故云)
迎春日對酒客有談一歲兩春及中秋再閏者漫
成一律
故苑今年勝事頻賞心端不負歸人秋當好處仍留閏
臘未窮時再見春但使黃楊初厄過不妨青草兩回新
高門白玉行來美却憶雕盤倚桂輪
戊寅元日家宴試筆
兩從滄海頌王正三解軍符荷聖明盤裏芳椒偏晩得
庭前玉樹有新萌由他鑿落鳴珂地不博團欒把盞情
五十三年絲鬢白可因升斗負生平
純甫沈丈將過嶺南貽詩見贈率爾奉酬一律
萬死投荒不自嗟片鴻驚我白鷗沙神交豈必從傾盖
身在何須復顧家過嶺清霜披瘴色懷人古戍有梅花
江山處處皆文苑莫遣窮愁負歲華
胡元瑞見贈之作推挹過甚聊此奉答兼識賞懷
屈指詞場半有無時名雖淺未全誣疏來九派江偏壯
攝盡羣星月轉孤爾自新書成越絶猶能促節和吳趨
人間句在從拈看何事追論大小巫
其二
代興天地有詞壇國士誰能不讓韓一字已知追古易
千秋寧復歎才難天横削壁閩山住溪帶流雲瀫水寒
此地由來饒八詠陽春可許和人看
與䋲廷尉入朝邀會吳江道中作
習習吳江黃鳥風尊前天地故人同誰能結襪如張尉
豈為彈冠學貢公仙舫暫分卿月朗使旌偏借法星雄
無冤自是諸賢事没齒吾安一壑中
戚都督以一壺雙斝為夀走筆志謝
忽驚春色到茅茨為有東風塞鴈隨宛爾並頭雙鑿落
居然大腹一鴟夷真珠出榨初添興老瓦為盆合退時
把向竹林還屈指風流十載舊吾師
寄答曾司馬以三
明時帷幄運籌多熟釜銘功字可摹聞道黑山仍欵塞
見來滄海不揚波和偏郢里陽春調賡是虞廷喜起歌
總為懷人清興發可將佳句施煙蘿
貞吉宗侯遠致新詩古窑杯盎賦此志謝
不斷文魚下楚波一時春雪豫章多怪他牛斗居然色
為有驪珠未盡過蘭畹采來新結佩桂叢招罷舊成歌
酒鎗原是嵇生物把贈何家侈薜蘿
送成伯詹錄頒兩宫徽號詔於閩中
使者銜書下七閩馬頭能散萬家春來時紫殿椒花發
到日雕盤茘子新盛際兩宫俱聖母清朝列國讓王人
欲知問寝龍樓事爭訪含香鶴禁臣
夀莫方伯先生子良七十時誕辰為四月七日也
抽簪已是十年餘金紫依然山澤癯過海鷄林争購禁
當朝鵷侣却無書康成表後初稱里貢禹徵來不賣車
正是清和好時候能容小友問郊居
其二
蕭然海鶴出風塵誰識三朝舊省臣十八年前書已就
五千言後事方新生當文佛將臨日老作羲皇以上人
可道漢庭偏貴少只今明主下蒲輪
蘭谿司諭彭稚修中讒移疾請告輕舟過我山園
有贈
悠然便襆廣文氊借我祇林片石眠立骨總看銷不盡
病心猶妬捧時妍一官空傍成羊地萬事今為失馬年
若過嚴灘應有合古來元自客星偏
王司訓超拜和平令賦此送之
蕭蕭苜蓿廣文多忽作潘家花滿柯久矣上書新禮樂
(君有疏定大樂)可能為政倦絃歌丹砂不必尋勾漏桂酒還聞
近博羅自是君身有仙骨雙鳬非遠問明河
陳玉叔大參自淮以蜀中新詩見示有答
雙鯉何妨識面遲沾沾同調復同時爭傳正字初年句
近得夔州以後詩三峽風濤從此壯九河雲物待君竒
祇園一壑差無恙未遣干旄使者知
寄贈武林施翁施名經故將軍也
隠囊班几恣清遊最諱人間說故侯菊勝東陵瓜五色
家輸荆楚橘千頭降心只傍禪僧語信足那妨醉尉留
若問弇園何所似六橋西去藕花洲
題畫寄夀黃都督
一劒仍霜十四州鸛鵝千隊肅清秋毋煩更借君王箸
見說新添海屋籌飛去尺書為屬國頒來斗印是通侯
還聞幕府風流事白袷單褣狎釣鈎
自崑城還茂儉携尊同伯龍無美見送
秋山隠隠别歸橈頼爾諸賢破寂寥未必林宗多似許
還應茂世興偏饒行厨浣露青絲潤小榼傾霞紫珀驕
不為野夫眠思發乘潮還向玉龍橋
張助甫自陜西參議遷按察開府於池久之不至
乃聞仍移陜西按察賦此寄之
候吏江頭黯盡還依然真氣向函關自來河内無如宼
又道征西祗一班露冕再行三輔雨除書虚攝九華山
祇愁沙塞黃塵色漸入麒麟畫裏顔
看仲德與張子予轟飲作
小阮時時酒債多况逢江左步兵過相看只解呼紅友
半醉猶能捲白波百斛從傾銀鑿落兩山旋對玉傀俄
欲投客轄翻愁住將耻吾罍柰若何
屠長卿使君見過弇園與曹子念同登縹緲樓分
韻得雲樓字
促膝相誇愜所聞不須呼酒便能醺高情已是傾中散
竒字那能敵子雲談到湖山如得色坐來天地盡成文
還憐解媾西京遠牛耳於今漸屬君
其二
倚酒仍登百尺樓欲將風物供吟眸未規虞嶺披雲出
如練婁江抱郭流八詠汝應推沈約一觴吾可廢曹丘
莫疑三老催呼棹恐有精光犯女牛(君於詩甚推沈嘉則故云)
夀陳封君提學久升父也
鷴袍鶴髮雅相當况有黃鷄譜夀章謝院芝蘭時自好
鯉庭桃李更誰強身偏四聖舒長日地是三吳快樂鄉
一盞一籌應莫厭與君還醉十千場
故將李棄官學道垂九十矣而參方不休賦此贈
之
垂楊左肘莫生悲老樹新荑也未遲塞外只知摧萬騎
身中可曉殺三尸五千文是君家祖八百名元李氏兒
會得黃庭一句意不須天際覓鍾期
弇州續稿卷十四
