弇州續稿卷五十四
明王世貞撰
文部
序
周是脩先生集序
當建文初人主厭馬上之業集諸郡國賢良文學登金
華白虎之地於是解大紳起自謫楊文貞與泰和周是
脩先生起自薦而二薦者用王國官入史局與胡光大
金幼孜胡若思梁用昭善諸公皆江右人又皆同官相
切劑為古文辭是脩先生齒稍尊其詩與文貞皆工為
清雋温厚之語不專以其才逞當燕師之下金陵諸公
皆相約死難然皆不果而獨先生從容具冠服雉經於
學宫之尊經閣文皇既紹大位追僇死難者甚慘至先
生名忽曰彼食其禄自盡其心耳何問為於是先生獨
以其遺體完又能完其族而於先生之遺詩文其禁亦
獨寬然離竄艱難之餘所存者無幾矣文貞際風雲登
宰輔後先生死四十一年乃始能志先生之墓而微露
其歉於是先生之集稍出有梓而行之者余故嘗卒業
焉萬歷之紀元下詔追表故死建文難者祀於郡國存
䘏其後人金陵為先生死地得群祀而泰和其鄉又有
專祀先生之裔孫應鰲自以進士起家為丹陽令余過
丹陽治令出先生之集而授余請序之夫先生詩所謂
清雋温厚者與文貞皆得虞揚之逸響固無論即一時
諸公或雄而博或暢而裁要皆雝雝治世之音不大詭
於格驟舉而讀之未敢有甲乙者至一聞先生名而神
氣忽若王目若開而明舌若津而潤諸賢之什非不工
固有黯然沮索然離者要不知其所自也夫子不云乎
詩可以興邇之事父遠之事君又曰興於詩夫豈直以
其辭將亦其人哉先生之文不能當文貞夥而亦自斐
然即詩可以例已余膚立人也烏能序先生集聊因令
之請而抒其願為執鞭者而已
鄒彦吉羼提齋稿序
彦吉之守黃州也次黃以前之詩而名之曰鷦鷯稿屬
余序之客歲溯長江禮玄嶽以其所著紀游編得賦與
詩如干首而名之曰玄嶽游稿又屬余序之今者偶余
於高座寺盡出其所著近詩為卷六為章不能二百而
諸體約略備矣名之曰羼提齋稿又屬余叙之至是凡
三屬客有誚余者曰語不已贅乎哉余謝曰不然嚮者
之序鷦鷯也序其進也以有待也其季子之聞豳而謂
始基之者乎其序玄嶽游也美其適也以有寓也其季
子之聞豳而曰蕩乎樂而不淫周公之東者乎今者之
序羼提也則成矣季子之聞頌而所謂五聲和八風平
節有度守有序將庶幾矣余可以無餘稱也已夫賦特
其一斑耳而有子建安仁之遺響焉五言古則靈運明
遠之雋也七言歌行則青蓮之放也近體則右丞嘉州
之婉麗也總之元嘉後而大歷前然其所自得要有出
乎其表而不受繩束者夫定格而後俟感以禦卑精思
而後出辭以禦易積學而後脩藻以禦陋觸機而後成
句以禦鑿四者不備非詩也彦吉為人孤潔自信慎許
可寡游道其自閩解學政歸而杜門尚徉於六秇之圃
故獲自致其詣於四者深造自得久而逢源烏能難彦
吉哉余非不知之顧少而忽焉老而見役於人以筆硏
為徽纆其何足以當彦吉也集以齋齋以羼提梵語忍
辱也於世法為利雖然吾懼世之叢起而役彦吉也
王孟起詩序
建康為古帝王都會自司馬氏南渡以至元嘉大明之
世人主得漸息御圉之役而從事秇文士大夫因之以
有三謝顔沈江鮑及唐而得李供奉王龍標諸賢於是
鍾山大江之雄天闕栖霞之麗盡收而入於子墨之府
然其人多河朔之傖吳之儂蜀之賨雋而稱寓公游士
於土著百無一也豈所謂雄麗者不盡發於人也耶蓋
至明而高帝定鼎為天地樞九州八荒之精靈所輻輳
於是乎山川之雄麗漸化為人傑而薦紳先生則大司
寇顧華玉司僕王欽佩陳魯南太常許仲貽僉臬陳羽
伯今大名守姚(闕)輩山林之儁乃復有金元玉徐子
仁盛仲交輩大較不能與諸公當而今王孟起最後出
其地在仕隱之間其文亦以時法參奪之不能遽脫其
習以追角乎弘嘉之盛然少而為詩晩益篤好之今其
合者置之錢劉之側不至矍圃之見汰降而就景傅事
香山之叟吾故知其把臂入林也今操觚之士扼掔而
談建安開元驟見余之序孟起詩必大駭以多可少否
藉令苟徇少年之好而唯影響之趣余寧與此不與彼
也孟起與余同姓其命名也蓋合得余名與字之一非
偶然者故因詹吏部東圖之請而序之
阮生詩集序
余晩之金陵金陵故賢薦紳游客布衣之藪而至戊子
屬大比士諸能操觚為古文辭者亦集而以余之猥先
之也車門闢則褦襶螘附揮汗而出褎中詩卷至不能
徧讀而忽有少年子白晳豐下禮恭而宇温已見其刺
則鄉進士阮子自華也已叩其家世則嘉靖間函峰中
丞子也已發其篋則為詩若干卷曰公幸一抨隲我使
我受而考焉予時忽忽漫應之蓋旬日而阮子已去之
彭城累書數百千言申前請曰公不為我序我且穀於
彭城不復之公車矣亦會予事小間𫉬展卷則若從伏
日中雷電雨雹交下快其爽而攝其横又若游太鹵而
值十萬之衆車馳卒奔颷奪轟擊悠悠旆旌之意雖不
易尋亦足以雄矣然是十萬之衆其堪戰者幾不堪者
幾而所謂雷電雨雹其快者與攝者孰勝也子之語出
於臆而發於機當於子之賞而不必盡程於古神有合
而亦有離合則超乎人之表而離則左乎人之轍子且
姑竢之今夫宛之駒左膞有孔而汗血者必千里時其
秣縱其騁及壯而後銜勒焉使其步驟協而抑控工誰
曰不千里不然吾懼其蹶也玉之猶為璞也卞和氏故
寶之矣鑢盪砂石之工未至而遽獻之秦庭吾懼其猶
故刖也子且姑俟之阮子之友陸景成曰生非以子而
重也欲以子而規得所以重也且公之所序人詩夥矣
不必皆名士亦不必皆名語而子應之易何以難阮生
也余咲曰子以為易者愛而真乎難者愛而真乎若以
愛余規則可矣為我語阮子篋余序後十年而余不死
必能式新息之銅而刻子名於苕華之璧
談氏文獻錄序
談氏文獻錄者何錄談氏文獻也其稱文者何有天子
之文冠之曰誥者十一曰敕命者七曰敕及敕諭者十
一次祠堂考禮之文也次愚慮草易之文也次遺稿次
摘稿次逍遥集次長嘯集次存稿詩書之文也次試卷
制科之文也次雜言方術之文也其稱獻者何有獻而
名於朝者有獻而名於鄉者有獻而以子名者有獻而
名於鄉先生社者皆談之儁也其文則皆談之華也疇
叙之談之後人思永也思永之言曰吾談之先自郯子
始出遥裔而以禮樂訓魯或曰古譚談通譚子奔莒所
以有譚譚即談也夫吾何知譚吾知錫之有談而已錫
之談則自宋五經博士公從南渡始其入明而顯則自
御史願學公始迄於今繩繩奕奕者若而世矣又若而
人矣然而北不得嫓崔李而南不得次王謝者則余之
罪也余不能如薛宗起以片言而起其宗姑為之志其
文獻者則庶乎以談有聞矣不佞謂思永子言似也而
胡以志子試文也曰此余敝帚也幸程於有司而用它
嫌弃之余廢不用矣夫左丘以盲廢而有國語馬遷以
腐廢而有史記此其材皆足以紀國天下古今之文獻
而余僅能施之於一談雖然此余之所以志也故不忍
弃也不佞乃謂思永是編成而談之里甍若益而高其
墓之木若益而喬者非以此也耶即不然而更千萬年
有陵谷之變而談之文獻宛然在目者則皆子之功也
已
吳江吳氏家乘序
諸序族譜者曰譜者史也余則曰史者譜也史之興莫
備於司馬遷遷之紀皇帝三代以至春秋列國西京世
家靡不具其所由來而至於自叙則益詳矣其他同姓
異姓之諸侯於績無可紀者亦必昭明其世次而為之
年表班固氏因之以至范氏而後不能推見世家年表
之意而略之而至於自叙未嘗不追本其所繇始迨大
王父而後班班矣乃至脩唐史而表宰相世系雖於事
不甚雅而後之名家鉅公欲為譜者更於是取資焉余
故曰史即譜也明興東第貂璫之胄不復能徵其先德
而三事九列往往拔自寒畯吳越歙閩之間齒姓寔繁
而其久者至彼此不能相通金匱石室之藏又僅采左
氏編年之例而識其大者於是史不能兼譜譜不能登
史而修譜之家陋者安於挂漏侈者騖於張飾而譜之
用復寖微矣乃今而得吳江吳氏譜吳以國為姓其在
北而著者若大司馬公在南而著者若司空公不可悉
知所知者宋有太尉某至端平間而千一公者始家吳
江是為吳之十一世祖也千一公有子三人曰萬一
萬二萬三公固多孝弟力田然未有顯者又四世而為
孝子公璋璋子宫保公洪洪子宫保公山凡八坐二人
藩岳郡二千石四人甲第六人鄉進士貲郎上舍若干
人百二十年來其纓弁紳衿之盛輝暎吾三吳幾可以
稱世家而當嘉靖之初年譜成於草剙而未備今其後
人承光乃能慨然舉而修之則吳之為吳赫然章矣其
紀叙則秩然理矣大槩首之以璽書則為誥者二十六
為敕命者二十二為敕及敕諭者十七為諭祭者五繼
之以譜傳則為千一公昭者暨其後者若而人為萬一
公穆暨其後者若而人又繼之以文獻則為誌銘碑傳
類若而篇諸所自搆撰附焉又若而篇乃夫欒趙之思
二武韋陶之述祖德雖微言小咏亦有所不遺者承光
之著思亦厪矣余瑯琊之重在晉宋齊梁間至於趙宋
益有聞而明之重則自世大父工部公始寔與宫保公
同第成化乙未進士兩家喬木相望至於今吳中之甲
姓鼎族莫能三焉余故因承光之請叙而歸之若乃尊
始别源敦睦率誼之道則諸為譜者類能言之可無事
余余且治我譜矣
刻大藏緣起序
昔我薄伽梵之宰世闡化也以大慈力攝諸天龍鬼神
人非人咸集而收之大法門佛子菩薩阿羅漢隨緣參
發贊歎顯密圓通之妙蓋四十九年而所說何啻百千
萬言所度之人因聲入悟者何啻百千萬衆薄伽梵遷
化大迦葉阿難陀繼起而紹明之尚慮登壇之述不能
逮遠而没身之後微言冺而漸失其真相與結集成篇
以梵音寄梵書以梵書寄貝多羅葉上至國王宫下至
婆羅門家遠至娑竭龍藏靡不轉寫流布而大教之盛
如日中天矣後千餘年而震旦之文明日盛緣亦漸起
所謂菩薩阿羅漢者多下降於此方而竺法蘭摩騰遂
以四十二章經來其後鳩摩羅什佛陀耶舍輩為姚秦
主翻譯蓋以漢兒習梵語作梵字則甚難而法不廣以
漢語度漢字傳佛印則甚易而法亦流至唐而法師玄
奘西游天竺諸方遂悉奉諸經及慈氏所撰惟識諸論
來釐為三藏官置司翻譯易世之後得房融所譯楞嚴
而教典備矣然法語既繁傳寫亦不易自通都大邑之
外貧賤鮮事力之家有畢生不能見見而不能自致於
是始知壽之梓而印行之流傳亦復廣矣顧諸經之流
傳見者頂禮供養焚香唄誦而像引隆崇簡袠重大將
攜遠致則有所不能循環咀諷則有所不便丹鉛注乙
則有所不敢於是開士密藏始發心倣弘道比丘尼磧
沙故事以儒書例募梓而尚書陸與繩太史馮開之相
與贊助成大因緣而二公仍各叙之太史所云彼梵夾
者以敬奉為法事今梓以流行為法事其辭甚晳而盡
余復何贅獨余嚮者疑觀世音大士以一人之身而具
八萬四千爍迦羅首母陀羅臂清淨寶目以三千大千
之界而無所不應隨應隨足以為萬萬無此事今以梓
經一端而騐之固可推也夫百應者化身也不動者法
身也梓者法身也流傳者化身也昔梓圓也今梓圓而
滿也以目為耳是即觀世音如如不動即曰觀自在也
或謂觀世音之轉而為菩提達磨教外别傳不立文字
而今乃以梓經擬之不亦左乎是不然當同泰永寧之
際南北人主徇於有漏之果而泥於文言之粗其用益
繁其浸益遠故達磨出而救之五六傳而後即心非心
之教大行而弔竒者至焚像弃經書七佛名於袒服而
流至於猖狂自恣併其跡而失之蓋棒喝之教窮而教
典與宗皆兩屈矣若觀世音之再轉而為達磨也寧不
思所以更救之乎余不敢遽謂密藏為觀世音轉要亦
能不失其意耳或又謂此末法時也薄伽梵嘗授記矣
念不久且歸之娑竭龍藏而何以梓為即梓豈復有如
迦葉阿難者能傳佛印也則又不然後慈氏而成佛者
非我瞿曇記耶一奮迅而立超三劫夫焉知末法之中
無龍女者出彼龍女寧受記者哉密藏其勉之諸為密
藏緣者亦俱勉之
題姜氏家乘後序
姜氏家乘者何姜氏譜也諸吳之為姜者文獻皆在焉
姜之先著姓四岳至太公望稱師尚父奄有海岱世世
為東諸侯迨陳氏起而寖微然猶貴顯於隨唐間稱名
族若吾吳邑之姜則自宋樞密副使遵始其後時有顯
者十三世而為明汝州别駕信蚤舉鄉薦仕不甚達頗
以政行稱諸孫濟不仕然亦有文兩世所交游多吳之
學士大夫有志傳題像餞送說解及詩歌之屬百餘篇
今其裔孫謐(闕)復纂而譜之餘以例附見焉蓋以朝籍
按姜則姜無登者以文獻求姜而姜之為姜昭昭矣當
戰國之交姜之為公侯者幾三十世然微太史之世家
年表以紀之幾遂寥寥不復知有姜今以一副樞之後
為世次者且二十而瞭然若指掌其文辭亦俱燦然嗟
乎杞亦侯國也以大禹之後而夫子猶歎其禮之不足
徵然則今之姜豈直賢於昔之姜而已哉夫姜猶夫昔
杞也散而整微而不冺則譜力矣
潘景升東游詩小序
潘景升從余游每見必出其所業余因得以窺其進而
至歲之戊子秋謁余於金陵右司馬邸是時景升方與
其儕偶相逐而角鴻都門之業尋久不利亟去余時卒
卒未暇叩景升今年二月復游金陵則益梓其近詩若
干首曰東游篇蓋景升家黃山白嶽間而又好游若金
陵胥臺虎林山水固其比席間物至是遂渡錢塘栖四
明四明襟海而孕山東湖其中古刹名蹟處處皆是景
升與二三君子窮舟車杖履之勝發而歌詩往往清遠
藴藉如金閶鑾江諸曲能以宋齊樂府之調而出入建
安之門近體要亦不下大歷雖山水之勝有以啟景升
而景升之深會獨詣其靈承者自不淺淺也間與其鄉
衮方司徒及之方公欣然意合獨謂景升恂恂太學諸
生步武尺寸不失而詩多燕姬越女謔浪挑寄之辭是
不累異日縉紳間聲耶余報公將以景升真有之乎古
之才人墨士志有所不遂則必借以發舒其抑鬱才有
所不盡則復借以騁騖其藻麗此齊梁之所以輝暎一
時而青蓮少陵氏之所不能廢也令景升而改玉甚易
雖然何以稱哉司徒無以難也因志於簡端
華補菴先生詩集序
嘉靖間無錫有華從龍先生者弱冠而自邑諸生游太
學可二紀而以尚書經魁順天薦又十年而成進士業
五十餘矣為郎未六歲而自免蓋□徉於湖山之社者
又一紀餘而以考終先生故好為古文辭不以經術廢
以故得晩達而古文辭有㒞聲無錫與吾郡比壤郡故
饒名士大夫若文徵仲父子祝希哲陳復甫許元復陸
叔平彭孔嘉周公瑕袁魯望之屬有屈年而與先交者
有屈先生年而與交者下上揚扢無時不過從先生父
曰海月翁擅計然之策起家埒素封而先生能以義散
之蓋終先生身五服之内外宗戚亡不濡潤者環所居
而稱里人亡不囷廩我者吾郡之名士大夫皆以先生
故不虞陽家鷫鸘而先生之槖則己枵然垂矣先生之
詩得之文氏諸君子為多故不欲劌刻銄索以崇其格
而極其變然大要和平有藴藉語必實際藹然盛世之
遺響也余之先人大司馬公同先生舉於辛丑余弱冠
時侍先生坐見目以小友未幾而竊從郎署後以使事
歸飲先生綠雲窩眉宇襟度談笑非復人間人也自是
俯締姻好余嘗竊謂吾家右軍五十餘辭郡不出先生
之蚤退與之近而無競過之鄭公業有田四百頃而食
常不足先生之好客不問產與之近而不為名高過之
至於灑落消搖不佛而禪庶幾白香山詩亦稱是乃若
真休之圃菰川之别業吞彼履道里者三四所少僅蠻
素耳目之奉耳然亦足以觀先生矣先生所著詩文凡
數十百卷多散佚而其存者曰句吳集曰近遊集曰北
游集曰江州集曰改南集曰真休集其子司諭明伯鴻
臚存叔輩能習先生之詩而不能梓至其孫太學之充
始梓之而問序於不佞世貞嗚呼先生已矣世之慕先
生而不及見者求之兹集求之而又不能悉先生則有
不佞序在
巨勝園集序
鎮國中尉唐孔炎父者食邑於南陽與余竿尺還往者
一紀餘矣有子器封未冠而出其文甚竒余時見孔炎
詩不甚多幾欲用吾家故事舍渾而就戎孔炎不以為
怪凡有所蓄古法書名畫之類皆屬余評題今年春三
月忽梓其所著巨勝園詩集寄余余讀之而甚愧嚮者
之鹵莽於孔炎也自余與歴下生脩北地之業慕好之
者靡不鴻舉豹蔚金石其聲以自附于古而才情未裕
景事寡劑騖於雄竒莽蒼之觀而略於澹蕩優柔之致
識者歎焉孔炎長淮以北人也其調甚和而致甚清使
事必愜拈韻必穏高處可步武摩詰達夫下亦不失錢
劉亡論余家東吳不能盡廢其嗜即于鱗而在亦把臂
入林矣集中詩凡四及余然一見而三不見宜乎余昔
之鹵莽也朱邸中洪都用晦最蚤善余前年為其誌先
輔國墓次年序宗良詩今年復序孔炎詩且當復序孔
炎之子器封文矣視丁敬禮之於陳王陶隱君之於劉
俁差不為負哉或謂孔炎集獨偏於近體以為未備夫
古有以一五言為長城者有以一絶為宫辭者偏至之
聖何必减於具體之微哉孔炎其肯余言否
張孟竒廣陵懷古詩序
天下所艷稱古蹟名勝關之西長安稍東洛陽江之南
金陵姑蘇錢唐北則廣陵廣陵固東南大都會也當大
業時淫主輕弃星拱之辰而寄悰此邦竭海内之事力
以張飾之至唐而建節為巨鎮又以轉運度支之饒益
之於是廣陵之富甲於諸藩鎮詞人騷客又多為歌咏
以益之而古蹟名勝燦然備矣一敝於五季之季再敝
於南渡三敝於宋季四敝於元季遂蕩為烽火戈鋋之
場朝暮異主遺黎孑然始以十萬家稱既而僅十七家
耳以我列聖之生息南北之喉吭其盛獲稍稍差復然
而一鹽客藪耳其於大雅未復也南海張孟竒今之才
子也試於南宫不利奉其大人命游學於吳楚間而時
時托栖廣陵嘗慨其古蹟之漸湮而名勝之不易屈指
也博攷之文獻而得二十餘事事各有詩詩各有序序
則雅而裁詩則麗而婉有賦有興有頌有風讀之而蕪
城䢴溝之巨麗喆士之義訓淫主之侈心若在胸睫間
矣孟竒過金陵書以示余余甚竒之已而走谼中贄以
謁汪司馬司馬欣然為雅語弁其首且以屬余曰幸而
續我此孟竒志也嗟乎孟竒豈以吾二人真能重天下
士若皇甫之於左生乎哉司馬才高固當予則何所識
知即玄晏之釋譏未能賢於太冲之三都也且真以為
吾二人重孟竒乎孟竒重廣陵乎
傅氏世系序
傅姓故無它望其先為殷聖相說寥寥者千餘年至漢
而為陽陵景侯寬義陽侯介子昆陽侯俊壯節侯燮以
武功顯高武貞侯喜以節概顯至晉而為清泉侯玄司
隷校尉咸以雅諒顯司徒祗以政業顯至唐而為横海
節度使吳郡公良弼以勲猷顯至宋而中書侍郎獻簡
公堯俞以清正顯忠肅公察以死難顯其它列服休采
聲施於時者不可屈指數第晉以前不稱文而晉以後
不稱武豈時主之尚使之將無土風家習變使然也當
元世隠居不仕至明興而有太子太師潁國公友德者
出以神勇從高皇帝取天下長驅刈燕都掃秦隴蕩西
羌尋佩大將軍印定巴蜀下滇南高皇帝親為之銘詩
以褒揚之再啟茅土位上公子尚翁主東第徹侯功臣
亡敢與伉者晩節以功成見嫌而上春秋高不遑究身
後事於一切贈諡封錫之典皆闕焉傅自是頗傍落不
振至不能名潁公而潁公有一兄曰友仁以公故授冠
帶總旗蚤卒亡子潁分之長子曰駙馬都尉忠所謂尚
翁主者也次子曰孝出後友仁孝傳子漢又亡子於是
族之人保安州守潤以其次子寧為漢後得世其職凡
四傳而為昭信公某某傳今昭信校尉錦衣百戶時忠
信接禮人也任職亡害當遷而念其母老不安燕中養
請告扶侍還杭之忠清里以其暇頗修秇文之業春秋
行視先壟慨然而歎曰傅之指不為少矣乃貿貿焉不
能名其先甚至命名不相避凶禮不相通使我華胄之
遥遙幾於伊川之被髮而祭者是非余責哉於是始論
次其先德而斷其始曰吳邵公之少孫思進公支子宗
也徙内黃内黃始也思進三傳而珏徙鄆之湏城湏城始
也又兩傳而獻簡公徙孟之濟源濟源始也又五傳而
至孫高徙杭之仁和仁和始也其弟亮徙鳳陽而潁公
繼之弟錦衣孝傳子漢而絶仁和之族寧繼之孝支子
宗也時既己論次其略而介友人蔡大節以書請曰不
榖人下中何能光昭其先而整齊其世次以肅睦宗族
惟是不忍於傅之冺冺等於儓皂耳唯是吾子之一言
而天下以為惇史幸憐而弁之俾以傅有聞焉夫余安
能重傅且古所以叙譜之意則宋之諸賢已略盡之復
安用贅余獨悲夫潁公之功大而報微也隆慶初余以
前觀察召用應詔陳言請錄高皇時功臣而首推潁公
以為當封王爵繼絶賜祭格不報又二十年而召佐留
樞復極言之主爵者嚄唶以爲潁公功誠大然事久遠
難明且其後凋落無可問者封王則疑重繼絶則見欺
請姑竢之詔可主爵者議嗟乎以傅子所稱世系傅之為
傅班班也又何虞欺雖然士風之漓甚矣使余稍知潁
公之族繩繩若是余亦當捫舌嫌之避安敢婁陳之哉
若為傅之後人不必不名潁公當世宗之元年上已采
撫臣議祠公於滇血食世世勿絶矣
重刻古畫苑選小序
余鎮鄖時嘗欲薈蕞書畫二家言各勒成一書苑已就
多至八十餘卷欲梓之而物力與時俱不繼其畫苑尚
未成乃稍裒其古雅鮮行世者各十餘種分刻之襄南
二郡郡地僻不能傳之上都又會聞襄本已蕩於江適
友人王光禄有志慕古余搜篋中僅得畫苑授之俾翻
梓以傳光禄請余題首余嘗謂書固小技然紀言紀事
要必托之以傳若畫最為無所係者譬則天地間之佳
木麗卉而已夫佳木麗卉了無益於天地然使大塊之
内盡刈而為甌脫鞠而為黃茅白草何所取觀哉故夫
畫之用饒才情者以為無聲之詩而愛紀述者以為無
文之史良有意也若夫推原證品合文與獻而紀之唐
以前雖人殊要之皆不可及已是役也姚刺史某實司
校讐焉法得附書
弇山堂别集小序
弇山堂别集者何王子所自纂也名之别集者何内之
無當於經術政體即雕蟲之技亦弗與焉故曰别集也
王子弱冠登朝即好訪問朝家故典與閥閱琬琰之詳
蓋三十年一日矣晩而從故相徐公所得盡窺金匱石
室之藏竊亦欲藉薜蘿之日一從事於龍門蘭臺遺響
庶幾昭代之盛不至忞忞甫欲命管而病妬之既而自
惟材力綿淺一不稱也所覩章奏竿尺賦頌之類鮮足
裒者二不稱也是非小有不當流禍後世三不稱也而
是時倡道者謂王子毋受役於筆硏以鑿性靈自是絶
意不復作其他有所聞見偶書之赫蹏以數甓貯藏尋
得間出之編次成秩凡九十餘卷攜來金陵署中梓人
翁生見而異之固請付剞劂是書行異日有禆於國史
者十不能二耆儒掌故取以考證十不能三賓幕酒次
以資談謔參之十或可得四其用如是而已而翁生者
乃欲強以灾木何也惜乎吾見若之懵於什一息也
艾氏族譜序
艾無他族其先穎事齊為大夫食邑於艾因以邑氏
派分而二曰秦曰蜀蜀之派别而六而其在滑石灘者
復分而四宋世諸艾多仕為名卿大夫至明而益盛有
給事中廣御史大中丞璞少司馬希淳侍御朴左伯可
久然皆散處一方而楚平江之派亦多仕宦為州邑職
至今大鴻臚公穆兄弟而大顯鴻臚之兄曰萬安令科
居官有聲實鴻臚公生而儁異博學工古文辭其在郎
署屬權相固恩寵不為其父服而大璫為之内主視事
如故公奮身與今太僕卿沈純父抗疏極論之拜杖闕
下肉盡見骨行戍萬里與鬼分日顧其氣益王節益固
最後權相死大璫逐天子旌召忠直敢言之士以不次
待之而鴻臚公獨逡巡未之應其難進易退之操為士
林模楷而前是鴻臚公嘗慨平江之艾齒日繁而未有
譜也其先日益冺冺而其後日益林林也思有所以整
齊之而會萬安公嘗以書自通於侍御朴盡得其先世
之詳鴻臚公乃始纂集成譜凡六則曰譜例者其綱也
曰世系者始自孔大夫以至秦蜀之派咸備焉獨詳於
平江者志覈也曰大傳者宋一人明二十五人傳所知
也曰家禮者示軌也曰族訓者敦睦也曰撰述者鴻臚
之疏與紀難皆在焉而竿尺附之識大也嗚呼天下自
是真有艾矣當鴻臚公之抗節犯難初不復知有身寧
復知族然今無論紳衿之與閭井覩姓而稱艾者必𢥠
然曰得非鴻臚公耶是忠賢族也昔蜀人薛宗起以片
語抗魏帝而得高其望帝謂之曰卿殆起宗耶非宗起
也若鴻臚公者起艾宗者也當魏之時代北貴姓有去
斤者特賜為艾然則艾亦有他望也耶公姑識之
弇州續稿卷五十四
