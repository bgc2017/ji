弇州續稿卷八
明王世貞撰
詩部
五言古
恭謁太祖高皇帝御容有述
寶箧啟葳蕤恍然覩天容恒嵩表隆凖日月開重瞳彷
彿御座傍雜沓繚雲虹我聞元運衰真人起隆中降自
帝釋天一掃烟塵空至今萬水流疇能不趨東匪覩腁
胝狀寧窺神禹功
恭謁成祖文皇帝御容有述
瑣瑣一蟣臣手叩玉京扉巍巍兩天人色奪金殿姿堯
彩既璀璨舜瞳復昭回飄鬛翹然舉儼若雙龍緌如日
麗璇霄九有皆光輝奚必須袁生始辨天子髭遺蛻燕
山陽游神沙漠陲
詠諸功臣像
故開國輔運推誠宣力武臣特進光禄大夫左柱
國參軍國事太傅中軍右丞相征北大將軍魏
國公中山徐武寧王達
高皇挽天河手欲洗乾坤煙塵既蕩除萬古黃屋尊桓
桓徐魏公二十握櫜鞬唾手縳僣王長驅定中原晝餘
耕桑地夜絶殤鬼魂赫奕奏凱歸屏營杜軍門勛超齊
尚父德遠韓王孫兩都對開國高棟亞天閽颯爽見英
標藹然眉宇温
故特進榮禄大夫上柱國太子少保平章軍國重
事征北左副將軍贈太保開平常忠武王遇春
高皇下江南鄂公實軍冠喑嗚人盡靡跳盪敵中斷彭
蠡赭漢宫吳臺築京觀長驅搏燕都單于夜奔竄遂與
中山王功割天下半轅門落天星短造屈長算如礪身
後盟撫髀異時歎寂寂踰百年帝綸復昭煥
故開國輔運推誠宣力武臣特進榮禄大夫右柱
國征北將軍大都督府左都督同知軍國事曹
國公岐陽李武靖王文忠
神龍排丹霄雲表饒介鱗何况於曹公實托肺腑親弱
冠屏浙東氣欲吞吳人遺孽竄故都游魂蕩邊塵挺刃
躪虎穴六贏夜亡奔虜其名王歸駝馬百千羣珍貨若
山積籍之奉至尊帶礪表忠勲將與魏鄧倫易世隳家
汰繼絶荷皇仁
故開國輔運推誠宣力武臣特進榮禄大夫右柱
國大都督府右都督征西將軍同參軍國事
衞國公寧河鄧武順王愈
衛公田家子神勇自天授十六冠軍鋒二十寄戎首洪
都既如磐襄樊同拉朽長驅掃中原曹宋相先後功大
心轉細爵崇以卑守西羌十萬帳一戰皆吾有轅門將
星墜悲聲咽刁斗武順以易名帝念良不負
故開國輔運推誠宣力武臣特進光禄大夫左柱
國大都督府左都督同參軍國事信國公東甌
湯襄武王和
信公里閈舊蚤托干城寄征行出必先遇敵堅始厲功
多冠徹侯心小取高位及乎瞿塘郤稍似失帝意終念
豐沛私遂爾同英衛晩途解兵柄稱病力不制所以恩
澤終潁宋乃反是
故開國輔運推誠宣力武臣特進榮禄大夫柱國
征南將軍西平黔寧沐昭靖王英
西平少沈勇親寄異諸兒三十二元樞遂副西羌師虜
其名王歸萬族盡纍纍六詔抗天權三帥張帝威潁川
首排蕩永昌翼摧劙侯其寄留後剪棘撫傷痍一戰賊
膽奪七縱酋心歸身沒擔王爵翼世秉公圭至今二百
年黃屋等崔嵬
故開國輔運守正文臣資善大夫護軍誠意伯贈
太師劉文成公基
有一冠貂蟬白晳美眉姿皎如張文成不愧帝者師元
厦將就傾良禽擇其枝一見寄帷幄再見參鼎司是吐
無不傾灼灼若蓍龜峻往鮮迴互巧者能間之終藉帝
恩深歸魄於山陲榮名施後代百世永不隳
故翰林院學士承旨知制誥宋文憲公濓
皇天厭元運英主革其物蕩雪萬象昏被之以黼黻宋
公始膺聘遂爾參密勿一草十製成頓迴天顔悅遠增
雞林織近補龍衮闕青宫重師資抗表久始決金侈疏
傅賜詩榮賀監發覆水忽不收君恩長斷絶
故太子太傅嗣魏國公徐輝祖
中山既星隕嗣公乃霞升仁孫藉肺腑荀息為干城大
義當滅親一死以自明敢援椒風顧忘此板蕩誠捧心
見家王茅土幸未傾焉知百年後崇祀表芳名
故奉天靖難推誠宣力武臣特進榮禄大夫右柱
國太子太傅征夷將軍成國公東平朱武烈王能
文皇倡義旗百戰躬自將毋論大將誰偏禆皆稱良淇
公與成公雄武雅相當應敵面面身倡勇人人強成公
實少年受賑闢南荒武侯未渡瀘伏波已告亡帝惓殊
深篤胙茅等真王至今東第中華棟鬱相望
故奉天靖難推誠宣力佐理武臣特進光禄大夫
左柱國太師英國公定興張忠烈王輔
河間建王略中道乃摧折令子實繼之神武紹休烈已
懸徹侯印遂秉將壇鉞長驅掃南交富良波為血三縛
叛王歸干城歸版籍首發吳濞謀精誠昭日月晩辭北
軍柄遂冠坐論列輿尸豎子哉玉石同兹孽
故光禄大夫柱國少師兵部尚書華蓋殿大學士
贈太師楊文貞公士竒
長陵寄臺閣所拔凡七臣文貞一王官超等肺腑親青
宫借羽翼監國日咨詢遂令寰宇間雅歸儲皇仁師保
歴三朝夙夜奉一人間飾文雅觀未漓造化淳末路厄
權璫有志時屈伸終然保清白易名疇與倫
故光禄大夫少保太子太傅兵部尚書贈太傅于
肅愍公謙
熙世孽禍萌妖豎擅天綱時危鉅公出赤手障八荒三
十官司馬奄有梁晉彊煦若凌冬日凛若亢夏霜惟時
帝蒙塵群議沸蜩螗獨公屹不搖大都自金湯九重借
嚬笑百辟羡飛揚所以殺機發委命燕市場人定天亦
迴骨腐名更香
故榮禄大夫太子太保吏部尚書贈太保王忠肅
公翺
昔在英景朝天步實多艱矯矯一巨公降崧自鍾山受
脤奠遼海飛檄掃南蠻再入司統均晩際一何殷不詭
亦不比侃侃曹石間遠邇苞苴絶旦暮軍門閒左掖造
膝歸屹然冠朝班眉夀古所希榮名安可攀
故榮禄大夫少保吏部尚書華蓋殿大學士贈特
進太傅商文毅公輅
商公一書生三表羣英冠偶然值屯夷遽爾參渙汗中
躓乃復起不脩睚眦怨嗣李務含宏佐彭出謀斷密雪
廟社功景皇復昭煥力發肘腋姦權璫稍知憚事違奉
身退翛然嚴灘畔所以馬鈞陽懷賢發浩歎
故光禄大夫柱國太子太保吏部尚書贈太師王
端毅公恕
昔在成化朝群小為蠱惑貢槖雜苞苴中使日絡繹三
原撫炎徼抗章奪堅魄及乎鑰留畿十疏表忠直天聽
時一迴國論若有植白簡入都門傾朝為動色拂衣南
山陲過者必垂式孝皇嗣龍飛元纁慰耆德既專銓衡
寄復參坐論席罄欬若一身䜛来微扞格高空揭太華
狂瀾迴碣石何以昭令終上公特殊錫
故特進光祿大夫左柱國少師兼太子太師吏部
尚書華蓋殿大學士贈太師劉文靖公健
孝皇昔御天九宇開人文朴哉劉文靖力欲使之淳秉
揆若無言造膝時有陳六卿握斗杓盎然萬物春及乎
彌留際千古一君臣時移道乃見事屈志恒伸高卧洛
水陽遠與文富倫九十稱地仙去亦當明神
故光禄大夫柱國少師兼太子太師吏部尚書贈
太師馬端肅公文升
馬公河嶽鍾器宏神亦王折衝東西垂屹然金湯壯秉
節忤權璫寄命一邊障晩途復登庸臺綱肅清亢中樞
借籌䇲銓府推藻鏡片言折羣訌一柱抵崩浪八十而
懸車猶云無恃杖緬想成弘際令人發深愴
故特進光禄大夫左柱國少師兼太子太師吏部
尚書贈太師李文正公東陽
矯矯李長沙髫年見囊錐及乎操文柄萬流所趨歸宏
基樹層構五彩實彰施新皇善逸豫羣蠱争媚之公卿
轟然散而乃獨依依潔身豈不佳王室阽艱危迴瀾非
所任調劑亦不訾苟存鉅公度焉恤少年譏
故光禄大夫太子太保兵部尚書贈太保劉忠宣
公大夏
茂陵志佳兵華容司職方力詘徼功士失毋令得償及
乎孝皇代經營膂力剛錫圭黃河流杖鉞嶺海邦撫此
蒸黎瘝如保赤子傷君門逮遐陬磅礡皆春陽晩途徹
帝聰所披無不當造膝若一身密語沃中腸鼎湖泣遺
弓揮手白雲鄉豈無沈幾哲妖豎亂天綱身名竟璧完
令德假穹蒼
故資政大夫都察院左都御史贈太子太保戴恭
簡公珊
敬皇急治理虛懷寄羣公造膝日有陳心腑一華容浮
梁乃亞之有召無不雙薆語可易傳往往迴重瞳國體
既以尊臺綱亦從崇從容乞骸骨憮然惻帝衷有身但
殉君何必首故壟
故特進光禄大夫左柱國少師兼太子太師吏部
尚書華蓋殿大學士贈太保楊文忠公廷和
蜀江滙岷峨新都獨神王十九讀中秘雅負公輔望五
十備鼎鉉遂參焦李行皇天亦佳禍閹武肆波蕩穆馭
窮遐跡居守艱萬狀用藏體猶在機密身不喪及乎彌
留際經綸始聊暢片紙縛元兇餘黨皆碪盎一詔蘇九
垂允矣救時相事久名始易危身以奉上
故特進光禄大夫左柱國少師兼太子太師吏部
尚書華蓋殿大學士贈太保楊文襄公一清
楊公少穎脫所職在文墨倏然受邊寄頗多殷褚惑戰
守境外專安危幄中畫逆豎擅天權王公俱辟易振落
股掌間於中出竒策黃金若流水出入恣所適頗采名
流譽兼收死士力老憊術亦窮良為智者惜
故奉天翊運推誠宣力守正文臣特進光禄大夫
柱國南京兵部尚書兼都察院左都御史總督
四省軍務新建伯贈新建侯王文成公守仁
明有兩文武新建尤卓犖少多宏竒藻而抱縱横略抗
疏得投荒精神始收着時清出竒遘才真任恢拓唾手
收逆王易如秋振落虛懷綏叛酋藹若春磅礴信心見
良知千古開絶學頫仰宇宙内卓然負先覺却顧素王
宫堂廡殊龍蠖
故光禄大夫柱國少師太子太師吏部尚書華蓋
殿大學士贈太師張文忠公孚敬
永嘉天人表渥顔飄其鬚濩落湖海間垂艾薦公車屬
當帝初元尊親意未舒一疏帝心動再疏皇覽俞片喙
折衆咻五載拜三孤維時頗用壯物情或不愉中收大
璫權萬姓賴以蘇旋表開國侯戚畹從削除人主固明
斷公實贊厥圖笑彼富民侯安足稱廟謨
故特進光禄大夫柱國少師太子太師吏部尚書
華蓋殿大學士贈太師徐文貞公階
華亭湖泖英秀發自眉宇弱冠取高第儁聲菁華圃珥
筆侍丹螭横經進白虎師道萬古隆焉惜君相忤折腰
非所論察眉良獨苦秉鐸兩巨藩賜環歴華膴佐銓復
掌禮以至入政府開濟觸巨僚勤誠結英主彼僚以敗
歸公始大攄吐萬里却苞苴黃金盡為土載觀輪臺詔
㝢内皆鼓舞始收遇巷功不虞若濡雨
謁表忠祠有述
表忠祠者祠故死難諸臣若徐魏公輝祖齊司
馬泰鐵司馬鉉黃太常子澄方學士孝孺景中
丞清陳宗伯迪暴司寇昭練中丞子寧凡數十
曹者也於乎何忍稱革除哉萬歷之詔偉矣其
於植倫常表忠憤光聖德鼓士氣寧淺淺也祗
謁之餘不勝感歎斐然成章
聖皇肇貽厥元孫嗣繩其武略或不競文治所優為諸
王擅國封分布若置棋稱詔行罰賞匠意創車旗是時
上威令頗不出京師黃齊托肺腑力以身任之周叔既
遠竄齊谷復長羈北平有髭王屬尊功不卑望氣若龍
虎養卒皆熊貔削地錯已愚奪國寧所宜謀泄漢使僇
漁陽動征鼙横驅屬國胡席卷燕南垂廟謨太草草名
使乳臭兒蹀血白溝河肉骨蔽陵坻盛侯頗能軍平保
壯偏禆一此或一彼天心詎能知桓桓鐵尚書矯矯六
出竒東昌不茅靡濟南湯其池有斐天台生密勿主所
葵肆赦赦不行用間間不疑大厦既將顛一木焉能支
飛檝渡大江羣情遂乖離三輔擬勤王姚守已俘纍朱
邸獻重關將相請密期舉宫為煨燼誰辨真龍屍魏公
元勲後不以密戚移甘作請室囚竟終首陽饑始禍復
何言縱體任刲&KR0008;天台乃甚口五宗悉參夷鐵公氣猶
勁慷慨了不悲自餘諸名俊卿尹暨曹司俱懷吠犬忠
不識堯為誰而彼景中丞趨朝獨逶迤荆卿術未講豫
讓心空馳噀血噴北風捐脛付東馗如聞九原轍故主
未可追長寝事已畢何煩論安危笑彼崩角者次第死
胥靡拂鬱二百年身碎節不虧君王沛明詔彷彿異代
思加恩錄後人所在為致祠建康殉節地羣靈當格斯
故主猶若敖焉能不攅眉侑食懿園席行當待来兹
金陵懷古
金陵古都會天塹横稱固夭矯諸蒼山龍虎相盤踞所
以定鼎占殊叶明哲度仲謀志分割羣英為之輔晉元
保東遷亦以多才故宋武挺雄傑中原振天步晩途急
鼎革狼狽沮内顧紹伯竊國權疇當永其祚梁高感家
難稍近君子怒事佛不止貪諱殺反滋蠧興國名却敵
其究乃自樹昪也慚君親苟得延旦暮千秋誇帝居偏
安非所慕漢兵既東出明師仍北渡世有真主生寧為
形勢誤
同内外守備參贊諸公大閱有述
高皇蕩八荒金陵為帝畿帶甲五十萬寓宇攝神威軍
實雖徙燕師名故不移留守握中權今晨大合圍矛刃
相戛札四牡何騑騑炮火擊迅霆旭日煜旌旂壯夫前
獻伎丸鉤縱横飛射士不虛發一鏑貫兩豨酒酣方陳
賞繒彩溢陵坻念當承平世膽勇不獲施頫仰金湯固
焉用封侯為
與羣公恭閱都城有述
恭承帝嘉命春秋閱重關逶蛇羣公後迤邐萬雉顛青
蓋拂流雲鳴吹沸蒼烟宫闕何參差車馬日駢闐踞虎
苞石城蟠龍表鍾山高皇御六師決江蕩烽烟於兹首
定鼎萬㝢悉来旋南標指銅柱北碣立闐顔嗣聖雖遷
殷亳顧可不顓盛德為金湯千祀永無騫
恭謁孝陵有述
元運昔告衰真人起淮甸車書際番落日月光㝢縣久
道化乃成耄期駕方晏飛龍太清表蛻骨鍾山巘佛錫
讓甫成龜玉瑞先現紫氣晝夜騰祥雲藹千變恍惚列
聖朝趨蹌百僚見乾綱既北振坤維永南奠衣冠不出
游樽俎時勤薦
恭謁故宫闕有述
高皇御朱邸草創業未備南郊甫三讓北闕雄五位是
時李韓公實當蕭何寄雖謝茅茨陋終靡未央麗黃屋
屹然尊青宫從鱗次鍾嶽旦夕來千扉騰紫氣業移衆
星拱猶表宸居制彷彿殿陛間如聞清蹕至
後湖
炯炯澄湖色濯濯堤柳姿雲水相蕩潏洲嶼正參差六
季日尋兵元武集舟師帆檣蔽秋空組練射晨曦高皇
重民數堅墉四周之自非負版吏有檝不敢窺魴鯉忘
所驚悠然各揚鬐天鵝白於雪鳴聲一何怡魚鳥自相
驕游子安所之可憐水如鏡無分照蛾眉
游燕子磯即事
遙望北郭門逶迤帶崇墉東峰矗靈祠西嶺梵音宫雙闕
排雲上表裏瞰大江竒石緣其阯磈怪含玲瓏呼觴慰登
頓語笑方從容隂雲翳白日四起不周風帆檣交凌亂號
呼莫可從揮金募篙師飛檝挽危篷起者十二三餘已鮫
腹中人命在須臾萬變靡不同夜草乞骸章晨興附征鴻
休沐歸里值大旱山池龜坼募工徙河滿之有述
弇中故饒水澄潭連曲渠今年旱暵甚魃鬼嬈吾廬窟
洞走餓獺園丁焚枯魚未論水不足陡驚地有餘幸逢
八月潮滚滚入城閭五昔桔橰聲此潭仍湛如小舫媚
夕陽清光來望舒停雲相映帶纖鱗欣故居余本澤國
人焉能與之疎
廣心池中有小島頗碍目境適旱涸募工去之殊
更快然
壺公對文漪中為一小嶼石笋四五株垂楊兩三樹有
之固不惡無之更成趣極目增浩淼輕舠辭牴牾譬彼
太清表纖雲絶點汙游者或不然請為明其故
有瘦瘠比丘拖丈八鐵鍊䠥䠥行街市間不從人
問衣鉢而日候余冀得一言之贈憫而應之得
一百廿字
有一苦行僧鵠形尼乾面丈八鐵鋃鐺項鎖復腰纏胡
跪合掌言沙門有深願不愛摩衲衣不乞伊蒲饌公是
白尚書靈山舊法眷為我施片語欲作西歸傳我已墮
疑城地獄急如箭斗大青蓮花對眼未能見汝縛汝自
解無縛汝從便有言添汝縛無言當汝薦何煩賢聖偈
况乃凡夫諺勿學文暢師生買昌黎餞
侍御京山孫君既以績最贈其二尊人矣尚以不
及終侍為永思之圖以志感王子歌以寬之
御史臺中栢啞啞烏夜啼返哺既以乖風木不寧棲子
心安可窮物理故難齊峩峩京山阡上有黃金題丹綸
標玄德彤管寫青閨誰云二枯骨忽若吐雲霓我誦孝
終篇不為御史悽
題鳳麓圖為姚使君賦
消搖朱雀桁棲托烏龍宫下有百頃筠上有千尺桐彩
翮西北来丹霞蔽長空寧非希世瑞阿閣不見容感作
嶰谷鳴鳴聲何雝雝俗耳故寡諧伶倫安所從我欲譜
此曲此曲不忍終
耿大夫入為司徒領太倉事時余方上書乞骸賦
此贈別
白日麗中天氛翳浩縱横饑虎欲齧人何必避豪英夫
子邦司直焉能不持衡抗疏排九閽天聽時未恒徙公
大司農欲以平兩爭伊余非良璧委路任青蠅但令識
者憐甘為忌者憎公其振霄路余當返巖耕
其二
大道無町畦萬類時並育苟非日相齧焉在傷局促余
豈工宦人逝當返空谷嗟此堯湯世三歲榖不熟所患
已剥膚豈惟僅蒿目矯矯耿夀昌常平初見屬渙汗今
大號屯膏古明勖竊因有氏言君以百姓足(時余方避言)
章丘張虞部子發考績便道歸夀其父母為成古
體應之
我昔游陽丘其土秀而豐近有女郎山遠有丈人峯蒸
為芝與蘭揚芬於帝宫鳳皇從北来口銜紫泥封雲霞
光照耀山峯對巃嵸堂上雙龢鳴音聲何雝雝製錦為
綵衣割禄充朝饔俱稱千金夀行樂浩無終
不佞故嘗為冡宰楊公歌桃花嶺矣復以郡丞王
侯請得五言古體一章知公夢寐兹嶺當不厭
余言之凟也
仙人至東海遺此瑤臺核誰云下土薄種之不遽植二
月三月来千枝萬枝拆懸旭恒炫晝蒸霞仍爛夕雨過
媚紫瓊風迴碎紅珀四皓豈避秦偶如武陵客攀條掇
其英樂與同顔色何必結實成然後生羽翼却指上林
春春光漸狼籍
吳子故泰伯之後思追至德自名曰守讓而别號
吳荆余為賦之
泰伯讓天下竄跡在荆蠻虞仲表從兄文身志亦全季
子讓其國歸耕梁溪田當其欿然時自制造物權奈何
後代人役役錐刀間仰慚神明胄俯愧夜氣專吳生感
至德千載思齊焉無欲道恒尊不競心故閒吾聞之孔
經當仁在師先
由太平堤詣省作
辰出太平門褰帷太平堤不知身上下蒼山時高低右
鑑渺平湖左玦滙清溪殘綠稽芰荷小白散鳬鷖是時
秋始暮風物繁以凄迤邐貫索垣愀然念圜&KR2666;冥冥天
就寒冉冉日沈西首領且不顧焉問母與妻比屋苟可
封咎繇亦易齊
小汎入三台洞
浩蕩萬里流屹立萬古壁下有鮫人居沈冥不可識真
宰欲獻竒衝波為洗剔恍爾日御来呀然坤維坼雲去
挟飛檣濤来濺坐席磵隈涸細鱗雪乳縣伏翼四顧若
已窮傍有梯空石與客傾一卮呼童進雙屐陋矣三台
名此豈五丁力
别留都諸公卿大夫
君王眷故都所命必國楨八坐饒耆喆參陪皆俊英皎
皎素絲風藹藹披赤誠不以菅蒯微懽愛若同生宴游
恒相籍有吐靡不傾緬懷止足分休沐荷時清桑梓有
餘暎鵷鴻尋夙盟揮手謝羣公努力贊休明跡遠心不
睽何慕在合并
其二
爰居饗魯門&KR0658;&KR0658;念大荒枯藿因風起雖高故不長余
本山澤癯晩收竊巖廊夕陪鸞鳳棲朝與羣龍翔荏苒
歴再秋鬢髮日以霜萋菲亘天至其究乃我臧歸計業
已成離思故難忘願垂金石契申此繾綣章
太宰前司寇陸公少司寇朱公中丞石公廷尉陳
公同鄉右宗伯趙公太常顧公及蘇侍御湯考
功俞駕部孫右軍諸君追餞攝山棲霞寺遇達
公小談
夕奉賜骸書晨趨古蘭若候舟少滯留斂跡棲寂寞午
景懸松杉金紫忽縈絡上宰追古懽三卿示哀托及我
維桑友結蘭誼不薄欵欵續緒言厭厭恣深酌羈鳥快
摩空猶然懷飲啄非繇開士喻疇為脫纏縛寧直解離
憂兼忘思歸樂
别秋省諸郎
少習城旦言謬竊文苑跡晩途不自意秋省忝常伯峩
峩貫索垣一星化為客諸賢感誠契送我太平陌言别
無期會我衰何足惜曾氏語哀矜楊公稱不惑此身勿
易視此日勿輕擲勿以簿牘繁於心生别擇心境苟未
光詩書有徽纆
客中貴談中軍朱大夫王光禄追餞棲霞有作
歸轍何所愛愛此中林幽感歎我良友驅馬迫相求晨
供伊蒲饌晩槖出珍羞貴人徇新知涕泗縱横流中軍
追故懽煢然若無儔慷慨朱大夫誓欲命扁舟沈沈王
光禄悔不昔綢繆志士歌伐木頽老戀首丘誠知中腸
異别淚不可收
恩許歸田重過攝山棲霞言念舊游有感因扣達
觀法師
前歲棲霞来萋萋怨芳草今歲棲霞去恰恰欣黃鳥来
似江總持去則明僧紹偶然分别心山色成醜好出處
何足言生死尚未了欲了此一關應須參達老
為王學士題金雞山
山作金雞鳴海收銀蟾魄俄頃天地開五嶺同一白主
人不雄冠委蛇備其德為草彤竿赦時儤玉堂直異日
拜相晨不驚翰音翼
題琢庵卷贈白大夫
白玉白於雪琢作芙蓉觥雲龍隠成粟煜煜夜光明一
朝獻秦廷價奪十五城皭然絳州守何異此壺冰
弇州續稿卷八
