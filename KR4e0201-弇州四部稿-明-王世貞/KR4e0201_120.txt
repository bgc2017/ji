弇州四部稿卷一百二十
明王世貞撰
文部
書牘三十一首
余德甫
弟自前歲附一書足下輙得疻痏疾幾死久之昨春有
天子詔匍匐與家弟北上留滯國門之外至秋始得從
昭雪追唯疇曩但有感痛耳歸理書室得足下手教滿
紙及拜雅貺新詩已入無漏境界令人且讀且賞歲杪
與于鱗談足下詩視燕中時隔一大劫知萋斐之軰助
足下不少矣聞復為寇憎且有祝融之變造物者何意
幸老鐡尚在不足多惜不才蹤跡誤玷山公啟事中然
此生斷無出理坐卧萬卷作老蠧魚此饕何似食大官
膳單舫䨇屐放浪湖山間何似車塵馬足旦暮躡屣慈
闈問顔色何似候光範門非足下不敢道也用晦句意
時自超勝與足下倡和良佳然渠一瓣香竟落何所湏
足下為拈破徐氏人去迫種種所欲言付之烏有奈何
扇頭詩亦出草次不足存也明卿三折肱知為良醫政
恐仕宦不止執虎子耳子與貧然客日益進餘不悉
又
用晦所使人至得足下書叙致縷縷且為先君子哀些
輓歌情文備極時僕襄事甫畢還越而有晉臬之除以
歲告墓取奏之栢間神飈格磔痛復新矣寄來近集翩
翩有歷下風而老語時自陡健用晦駸駸欲度驊騮前
豫章斗文不在于莫令人快賞何極芙蓉社稿已為作
序并奉酬二首湖上草堂一首試讀之何如郢匠之斤
也僕久絶意世路而為造物者所強復就羈靮雖一再
遷覺景象不大佳也上書納告為歸耕計矣子與白首
銀艾足下差得金紫明卿屈膝又足下抱膝時也肯以
彼易此否比苦舍弟北上百冗如蝟而乞文者踵接出
毛孔間語應之極不有致行年四十五髮強半白右輔
忽墮其一仕宦不止車生耳思之令人悚然
又
昨内戚中有郁教諭者附一書新刻足下不至浮沉否
涓人來得手教累紙具悉近况幽憂之軀不能奮飛渡
大江揖足下匡廬五老間政當於梁月想像顔色耳徐
吳二生作萬里外人于鱗遂成隔天昨年有李翰林維
楨者贈一同人詩云中原七子已無多誦之毛髮悚然
竟爾成䜟所刻芙蓉社吟稿聲應錄即吾二三兄弟隻
語無遺失者足下誠一片有心人也于鱗全集凡三十
卷梓之期來春三月内完足下可多致側理為刷幾部
并及豫章諸王孫好事者見和大咏悲愴用壮令不佞
便欲擊唾壺然至千里之念則久耗磨之矣二章奉酬
來雅并薄有書刻之類以佐鄴架幸賜麾納用晦有東
下意果爾當為掃一石小祗園也然不虞濕束宗正條
否
又(兼寄順甫)
昨有一啟附順甫兄計已徹覽矣賢王開館蘭臺以全
楚史見屬二君子何必减左史倚相宋大夫班管餘泚
揮洒篇什令三湘九疑增色健羡健羡第此事全頼伯
玉握牛耳今復内拜恐諸君遂成參差且淳父前郤幣
仲蔚復滯行公瑕亦在躑躅慨然往者獨嘉則耳雖僅
西南一方而上下千古私心慮之不肖少時聞顔亳州
作隨志以為佳後得而讀之殊不滿人意且編年非體
也近來青志稍可耳于鱗集已完梓可三十卷伯玉前
許作序亦復以属明卿二兄有哀輓幸速寄來欲置卷
後嘉則便附此不一
又
二陸生歸得兄手教及鵝鮓之貺怳如面存佳句日新
慰懷非一弟九月間買一舟汎太湖登兩洞庭覺此身
飄颻出塵世外歸偶子與於胥門容鬢憔悴斗酒相勞
已而甚憐之也詞人百六無减于昔僅伯玉肖甫兩君
氣差王然伯玉已不免齮齕矣足下與新例雅合苐陽
喬甚衆而中丞公長者少具眼恐不能拔兄於驪黃之
表然大江以西有操千古物外權者似亦不在長安冠
盖間也二陸生沾沾御李復感推食之惠以為眼中無
此人縱忤桓大司馬不恤也扇頭之作故顓及此亮之
亮之張元春者吾小友也從思伯游嶺南毋論思伯雅
士元春畫品在徵仲叔寳雁行書法亦精工足下試目
之便一日千里矣日苦文債填委草不及悉况丈為致
聲欲作一詩寄之尚未成也
又
邸使來得所寄書及讀新詩感激用壮令人立髮見須
為太公立傳不佞從子弟後職當效勞何至辱筐篚哉
苐知足下欲重之聊拜賜耳拙筆不足以重太公復自
媿也楚臬之補當事者似為場屋見借不免一行以答
其意事畢即當拂衣稱五湖長耳邸使傳行時太公微
有霜露之恙想兹時已勿藥肖甫干旄見存杯酒揚扢
甚快但苦百城趨謁之吏波及衡荆更成擾擾兒軰又
有婚事徵文人不减催租擬於伏中避暑金焦間吳楚
不得而有足下以為何似作傳日凡二十起始就一書
亦五起武陵天台間人真堪妬也餘不具
復肖甫
不肖行乞燕市中一奉顔色嗣後絶不聞問僅從徐子
與得足下謫状之略而已目前有郵卒馬生者來言遇
足下潁上念及不肖語縷縷則知足下臬潁上己又云
有新命視滇學政則足下又臬滇矣居無何而使者至
以書與幣來開椷讀之叙致疇往所不忍竟嗟乎肖甫
足下以君奔命之身且有行色百冗蝟起而猶能存溝
壑故人胸臆間若此朋友之節猶未墜地也諸篇聲調
極佳已坐開元堂奥間僕近有論藝六卷自謂頗窺作
者之藴刻尚未完俟後陸提舉任滇南當附覽也陸子
僕師也足下幸憐而視之如視僕也外又有好事者刻
僕與于鱗往復詩足下試一觀之僕一立骨耳世好了
不相關小頼篇翰文寂寞送餘晷先君子可以入土則
有飾巾待瞑耳足下無以為念也不腆將遠臆并希鑒
入谷永有言萬里之外以身為本勉旃自愛
又
昨奉謁不能操豚肩斗酒一伸州民之敬而開府忘分
循舊盡傾家釀俾嗣宗白眼隗俄於大將軍側偶乏潁
考不見譙訶醒而内感且自慚也次日袁抑之太常復
見挽醉卧劍池千頃雲極思得江州鹵薄耳承有東廵
耗旦夕掃小祗園以待忽拜手札知且為皖城之行不
唯此間泉石色阻公所留邢州小槽真珠能無嘖嘖望
御耶此段或一月可竣尚不孤竹馬公神略潜授梟逆
授首上寬宵旰忝在交知不勝慰情所喻于鱗集序豈
唯太冲托重之意亦自吳季子挂劍高誼耳如以幾務
為累弟當勉爾效顰政恐不免唐突西子也别示云云
不論當否世尚自有人
又
得足下書知按部近况許以旬間過我小祗園也泉石
卉木至鴟夷赫蹏種種色動思御矣新詩雄麗宏放幾
欲槌碎黃鶴華髮漸看天地老語又令人悽然相見無
復它僅堪浮三雅銷之耳拙篇不足效顰聊見奉要意
第所謂延之五君者不可不自脫然也明卿遠相存弔
故誼不落莫楚大澤去潢池非遠祝融又其鄕人何無
状乃爾耶世界缺䧟要不足多怪于鱗集序當如命苐
恐遇識者謂不如牀頭捉刀人乃真英雄也一笑一笑
明卿寄來樂府覺過模擬不堪見大巫唯于鱗亦中之
然時時作精詣有摩天自運之勢承示真所謂有識不
異人意也
又
弟以前月二十九日抵襄陽而是時孫中丞以其日走
宜城僅一再相聞耳三日上代疏因發都下書得百函
即欲遣信候足下而念無可使者談蜀道難輙吐古乃
拜郢陵還過均州武當鬱鬱若作眉間色以望日早發
遂轉入深山中沿洄漢江時寒水涸澄碧透底怪石競
出如象如馬何啻百千舁人右囓趾水即左擔時縹緲
破雲際忽降若墮深谷吾以為劍閣灧澦之險不過如
是耳顧從者而唾何獨畏訊張使君次日闢戟延見吏
民頗檢積牘報諸鎮書更不能一念寘足下遂以又次
日遣信凡所欲告足下者具别紙足下日奉太君即無
意人間世世固不能無意足下也鄖城如斗大千峰牙
距四護之江水流几席間亦一竒也苐老態歲比甚聲
啞齒豁不堪吟嘯又鮮適與為酒人者當復尋博士行
逕耳獻歲便五十後期轉迫勉旃各自愛不腆一詩五
扇及它機杼之餘可以佐太君晨旨者惟財納為幸
吳峻伯
子相書來知足下已至京甚恨僕得一官不復能奉教
左右也向者附數行張孝豐當得逹否足下二十年名
家猶令僂行抱案輦上君子不自厚顔乎符節令頗闕
或得方朔金馬之興且與二三子唱和足遣也僕疎節
闊目東方千騎聊以適趣而已不日擬復理漁獵之業
與足下相見無期欲求平日詩稿一錄庶幾展玩之餘
不忘萬里比鄰意耳顒俟
又
使者來齎諸土物種種烟霞間色也復從宗生致先後
二滿紙足下念僕深矣所叙家難縷至令人酸鼻不復
能誦雖然詞人百六豈唯足下讀禮之間猶得經始玉
華属厭泉石僕案牘中老吏耳季之所得孰與仲多耶
知欲請外甚力金馬落寞殊不足辱長者第閉目掩耳
不妨作東方先生監司腰膂乃非丈夫所堪僕既已湛
浮苦海不得不為足下預憐耳鐡網中十年珊瑚一旦
披示踴躍震眩無異賈胡足下不悔暗投僕亦何敢自
外幸少寬其期旬日後可上也松蘿之契宛爾高度吾
東吳菰蘆人敢仰覬足下緣得浮家泛宅往來苕霅間
此段致非此不長足下同之矣臘月初繳冊便發取道
上東門能夜出一相訪否宿抱如洗子相為人精進不
可不日下上也伯承沾沾自喜竟無作風塵面孔時宜
詣耳
又
暑迫謁臺遂為所強留滯彌月聞兒病疾驅東歸則小
棺卧壁間三日矣摧痛幾不聊生間取佛書讀之粗得
過耳訊諜縱橫強出視事無面孔可以嚮人僕雖未敢
效西河之毁亦安遽附東門之逹進不得為夷甫退不
得為元歎房櫳若掃粉黛削色足下知之能不一掩袂
耶太山之篇草遽不足以辱大譽三詩清絶可咏覺風
味藹然時來濯人爾時眉頭鮮復可觧政頼一二友生
耳珍謝珍謝足下以何日還臺僕亦欲西也天目諸峰
時鬱盤吾胷中雖歸計齟齬要當非遠足下步武僕便
先驅
又
夏時為舊部曲所強不免作一書附凟當上記室否明
卿來言足下詩佳甚然不能譽其語僅從助甫處得十
九章讀之信佳也捧表者不知為何公故無從問足下
起居世法大自應爾諸佳宦如織獨山東部吳使君儼
然于此不凡不凡世貞兄弟自槖饘外日有眼淚洗面
耳居閒無賓客觧救即萬方不入也獨以白羽小息而
竹宫之釐多上瑞者冀以衆免耳委巷中每見歌薤露
人輙便嘆慕以人理既窮都不如逝者之快又有所不
可輒黽勉就飯食耳張司農故知也當世貞患難時所
以慰藉存問不避眈眈有古烈士風以嘗備足下属吏
欲受面焉使世貞書先之敬以起居足下
李伯承
使者至致手教嘉幣殊荷記存三詩為東秦生色矣樂
府選體大是風人典刑此段悟境前軰絶少湏數日為
足下細評雖然僕乃一長槍手也將無為毛錐揶揄乎
哉所諭茂秦云云君子成人之美固然僕語亦不甚作
劇盧柟落魄不齒乏鄉曲之譽故是數百年賦手也謝
宣城奬進小才至謂無惜齒牙餘頬覽教殊所未觧或
他有聞否
又
樂府緜麗抵掌叔敖併其風神似之五言選亦多造心
之語間可商略者十得二三亦非鏦錚時人名比也知
足下愛僕深所評隲不敢以諂進足下無罪其狂兹顓
人封上近體更希示教僕粗已成帙旬日後過上東門
倘遂命駕不敢不出政恐飾畫無鹽唐突西子耳
又
昨羅生來得兄詩馬太史吳提學來復再得兄詩兄三
及我詩矣而缺然不報即寢食無甘焉一則以賤姓名
如蕕縉紳間疾走而避之懼其點也而何以辱長者一
則東邁之後濡首刀筆桮棬其要思都廢矣即寒暄無
益之語又何以辱長者然竊聞足下則晉為侍從尚符
璽雅步承明之廬以為故人光重幸甚足下吾黨出為
外臣僅于鱗老博士師可與言詩己耳如弟綰兩綬訊
諜譏駁日至盈庭寢食起上皆白跖也足下天上人不
一哀其窮加手援耶匆匆間拈得一五言律忘其似否
足下有以教之餘不悉
又
伯承仁兄念問忽辱詩寄及便與謝李軰宣之不覺愴
然南望雪涕也追僕昔覯與足下落落耳既漸覩所作
心稍敬愛之足下折而與我好古所謂知己則未也亡
何足下銜命東土闊踰半歲間時追過投分之淺愈益
係思迨復見愈益親且真也更見不知作何如好耳足
下勉旃簿書見牽慎無厭薄一邑數千萬家生死足下
喜怒中可畏也
又
昌平南道出碧雲寺坐泉聲取執事書讀之良快復自
恨不得與兄共此境界耳次日便蹈足苦海簿書堆案
不覺林泉之思與緣都盡業已傅河間牘七月間可會
邢大夫矣風塵中差此慰心數歷過日又未審何時得
奉談笑也京師態比當益甚不妨逹摩面壁某疎狂自
許一觴一咏今叚刀筆亦自錚錚捧腹自笑老子韓非
同傳也子相不可不會同年中楊膳部其人人物志也
亦一二下上否
又
上事人回再得書相問殊至邢大夫粟一麋待我就刺
取血酒池中牛飲各成十二體别矣謝茂秦盧次楩謁
我於魏城中一日竟去某當遂東汎河取道益津也京
師中態日益甚嫫母眈眈足下於何處藏蛾眉耶見須
敝稿且就緒詩若文可得千餘首昔人所謂仰面看屋梁
冷淡生涯耳鍾期何人哉勉旃自愛
又
比自庚午奉教後棄官南歸再起出入燕楚時時念兄
無異粉署而鱗羽為艱近從李史君處得手教怳若奉
顔色且連有三熊之夢不勝慰心白香山官位差小進
耳聞濮上園亭若履道者四蠻素綃角又更倍之渠僅
有阿龜不堪遼落兄篇章朗著又非彼所及也所冀禅
心不墮魔女手中時時容綵筆翫世耳新刻甚精苐記
得兄白鹿舊聮世遠六經藏入壁丹成五老化為峰是
前人所未道語今却改上句覺景雖勝而聲事不稱仍
舊貫如之何吾家弇山園真足稱三山六水宏麗幽絶
事事可意為吳中少年共之鄖城僅如斗大安能久匏
繫耶所輸兄者此一着耳承諭後進何如人天下大矣
句踐尉佗崛起江海間不無大國之賦主盟故當自難
兄表裏河山故無害也李史居然有慷慨擊唾壺意亦
是一怪事可笑可笑
魏順甫
前春一附書及詩順甫也計當已逹何寥寥若此得報
知順甫還為舊曹馮生白首之歎豈唯在昔雖曹事薄
足以佐順甫開卷無害也世貞竄跡海郡無可復言塵
念不能自割絶當借人了之耳明卿豫章詩絶佳雖已
稍遷然文法吏益得以濕薪束之矣山居四載著述必
富何以教我寸隂可念即一墮身手板間行當悔惜也
李實夫還部否所與往者何人不惜指示為属春雪作
寒強飯自愛
又
至後得足下六月書附承起居為慰知數過于鱗甚眤
往者乃壺公試長房耳四律氣色奕奕射眼梁甫鮑山
聮小似杯棬杞柳然不傷句愈見苦心年來白眼倦看
人有味乎言之也僕不即死猥復浮沉里社中真難着
眼鷄肋此生時自覽鏡私恨七尺為千古慙人開端獨
詩筆縱橫靡所不破以此小小快心如阿鼻中甘露洒
耳覽足下新詩令人想見司馬宣王拒諸侯渭北時状
歲月其馳勉旃勿輕失于鱗也近體聊見鄙懷并有于
鱗一卷可就索苦讀之
梁公實
昨足下行未幾僕遂銜命出問途中人足下動止歷歷
恨莫及耳抵家苦應酬久稍稍醳方築一室未庋置圖
史海寇猝發倉皇避兵吳中吳中世情太不减京邑且
更北耳于鱗書來言賢弟復得雋大喜足下眠更穏
番禺饒山水璇房葯室中多列仙隠君子相游從甚樂
也苐丹砂未易化石髓難識亦有不死術足下知之耶
廣陵遇吳明卿為我停數日過從倡和致極不俗同舟
梁生落落别可人意小比當得面子相風塵中不意有
此段事于鱗出守以貧故不能具太夫人饘粥故聞謁
臺使者邸中長揖徑上莫能詰也故是吾軰作用增城
香山二公會否其守論云何知必無鉤絡足下強飰自
愛後晤未涯勖之而已
寄陸與繩
弟此行殊不得已苦當路聊蕭之不置且無辭以對耳
六月觸暑就途公私追餞十日内遂無頃刻休如陸叔
平周公瑕及二三宗戚居然至情此外不免張君嗣之
歎矣今日至丹陽稍間料理故人遂能急兄走一价相
聞滁陽距江上百里兄之不能會弟猶弟之不能會兄
也肖甫出京中報書云兄非久即北召乃數偃蹇除目
何耶如弟猶更杳然雖時時信一及然旦夕事異安能
望栢樹子成隂哉每讀李于鱗詩竒數能令遇合變美
材常被功名愚此際尤覺有味也肖甫每謂弟與繩所
至推轂足下奈何寥寥齒頬間弟謂與繩以道眼觀弟
弟尚隔一塵以世眼觀固自愛其所當意者何能不推
轂也若弟所以報與繩則異是願與繩無赫赫名願與
繩無德於人而已徐相公之愛兄甚其次則我相公佛
地位人也而外議猶謂臺監為之快意弟不自量欲出相
公於怨親界而不能奈何奈何不腆扇頭一詩及機塾之遺
將闊臆乞照入夏熱雖溽滁陽公署若蓮花水月觀當
不苦也
王明輔
郡城飲十日甚驩二布衣遂獲虛左也雖然彼所以重
使君至矣颿飽無恙遂抵益津治牘畢且比日取盲史
腐令書佐濁醪以當二三君子耳于鱗比復相聞否理
箧中僅一箑捉筆書二詩遺足下及羅君有力者負之
而趨可也别封為我遺盧生匆匆不多及
又
曩歲以獄吏持少緩而家大人念先壠則從囹圄中刺
促世貞歸也以故得道謁門下廼門下不忘故歡進之
先國步次家難縷縷叙致即不以酒食奪區區守而枉
車騎傳舍餼廩繼焉歸無何則傳有非常之耗狂走冰
雪不能告别門下竊自謂旦夕人耳亡以報長者洗沐
恩唯是敝廬饘粥之田以席二天庇至都乃不遂捐孑
然之息居閒逕絶躑躅覆盆之下希回照耳平生還往
削跡且盡而乃辱門下遺之書至損奉禄之貺入與家
大人言之出則對老母相隕涕以邦君高誼所罕當者
又昆從繇家來稱僑産它邑幾不免控揣門下為移邑
免報自中禍來盡室而北拮据桂玉家乏紀綱非門下
憐而寬之不併為溝壑之瘠耶他日萬一奉赦歸僅有
一子為府主踐更亦所忻耳家大人一二門生輒為瀆
門下此欲自盡其所以為家大人者門下之念愚父子
至矣固不必爾也悚愧悚愧神明之政翕然遐邇旌書
日聞節鉞在屬恐不能為父老久借公奈何世貞比状
無可奉聞者太乙祠釐不休差用小寬耳
又
每與陸太常語公清度津津溢齒頰間也大梁無信陵
夷門之風者二千餘年于今矣于鱗非久輒去唯公有
以復起之世貞故是丘壑中物昨為造物者所強已不
免深源會稽王之歎今段事勢至此豈可更流湎濡首
二月初即上書乞休無何老母忽感脾疾幾遂委頓幸
在扶侍漸就痊可置身醫藥不復挂人世事矣承公惓
惓慰存唯有感歎公此遷倘在江浙尚能扁舟出迓棠
隂下也偃曝無事戱題雜畫十二絶念欲得佳笥藏之
適公使至聊以奉歸
又
向有梁生者云欲西北遊太華因附奉懷詩於扇頭并
往所草巵言乃聞其人尚留滯金陵恐終不逹矣懶癖
怯暑不欲與人世事忽有球琳之翰從雲間墜讀之則
怳若對芝宇於鷃適軒也僕近得隙地於隆福寺西頗
饒水竹前結茅宇後構一高閣安藏經時時戢身其中
不復知天地為廣恨宿障太重魔來嬈人不能洗盡耳
公所為就正錄序益見造詣之深魯君可稱大力人太
極圖元大逗漏然讀所剖析又是一重公案覺明卿數
言簡切耳宋時措大掩竊前賢訓故操戈入室邇來似
有天意僕恐後之視今亦猶今之視昔也關中諸名集
荷一一將致僕嚮者略聞之李斯云擊甕叩缻彈筝搏
髀而歌呼嗚嗚快耳目者真秦聲也想公亦以為然耳
向卷誠惡札頼偷兒為我藏拙不堪再塵鄴架矣近成
戚將軍新書序并雜刻二種赤牘一種扇書詩請教物
候向暑冀加飱自愛
又
歲大受計寔藉口公與不肖以文兹舉而公竟不免夫
孰非命也得手教三復之怡然以一二知己為快而不
以銷骨為恨殷深源小豎子耳即虞仲翔亦似芥慸吾
法藏中固自有人也不肖幽憂如昨宿業所纏作老蠧
魚齮齕不已翰墨時時自入邇又於小祗園增一邱一
島一渚屋十餘椽水木芙蓉數百本異日把蟹螯拍浮
酒船中野人生計足矣不覩李都尉循髮時語丈夫豈
堪再辱耶不佞椎不文無能為先府君重何再承筐篚
之損念一信四千里不易敢拜嘉薄有所效以當於吳
縞之誼幸賜裁納所需舍弟書渠臨池之技遂出不肖
上不敢隠也却上四紙薄寒&KR0579;慄北土尤甚煢然之身
小節哀思以為兹道不宣
又
自入鄖吏牘小簡得從事鉛槧暇輒屈指故人心旌搖
搖太行白雲間也暑退擬走一介以候門下而郵傳紛
紛格司馬法不能發符繻以俟小間而使者先之矣公
方黜羡杜機以與羣真四果地位人游乃不忘舊知而
使雲霞之跡屈重於風塵不佞固喜欲狂然不能無中
嗛也所諭新築在千雉内跬武丘壑放意圖書超覽宇
外而不鮮離索之感乃知三徑非難二仲未易僕比不
携家僅一有髮僧耳日受堂參而無法可說稍得静坐
滋味似見阿閃又似為總持一念所奪俱不堪奉獻也
小疏時上多齷齪長語然已荆棘世眼謂不病呻吟老
翁作兒態矣公何自賞之乎公自稱守鄧時得臺一温
語增價十倍敢不敬拜下體之誨不佞即黃綬以下未
嘗不假以色也太夫人七袠不能稱觴從子姓之末以
為歉不腆之辭庶幾少效勞焉來月當恭效左右諸惟
為道自愛
弇州四部稿卷一百二十
