弇州四部稿卷一百一
明王世貞撰
文部
頌二首
晉頌
歲隆慶庚午山西按察使吴郡王某時備乏外察預采
訪秋月上事晉陽以暇考見吏民覩其俗愿朴而勤共
四塞綰轂其口靡盖藏之實然頫仰粗給而不虞歲國
宗亡慮數百千人禄僅周口以其禮義閑朱邸而不虞
憍國戚大小兢兢闔門而不虞法中貴人抑首出上闌
以禮造請士大夫而不虞侈復以暇耳之則交口而加
額稱其國之主賢若一夫民貧而不虞歲者頼其主施
也國宗貴戚而不虞憍者奉其主禮也國戚衆而不虞
法者畏其主裁也中貴人近而不虞侈者則其主共也
夫主邸諸王子也入承大宗世桐圭之社以撫有太原
其左相朋寔奉經幄首陳東平經誼行善之旨主再拜
受之以時勞苦國吏士錫予加厚以沁源田千畝食河
汾諸生敵傅城以庾廩百斛食戍卒詔募兵晉以三千
金為資裝晉侵以廩百斛粥饑者尋又大侵廩如初以
二百金瘞其骸天子創皇極殿以三千金助者一城晉
陽以千金五百金助者再主之宗王榮澤薨旌德薨弟
鎮德薨都御史遷高右布政使逵死官以百金賻調棺
斂喪事者五主之王太妃屬疾晝夜侍湯藥露禱山
川叩顙漬血特賜醫鈞禮醫畢技奏疾間傾帑中金錢
為酬歲時奉觴太妃行家人禮白首斤斤無怠色天子
廉主仁孝狀下璽書為棹楔旌之具如典於是按察使
某謹昧死敢言之某不佞備乏外察預采訪恭誦天子
褒揚晉王璽書與吏民所交口加額王仁孝狀不勝忭
甚竊謂晉之先君文侯與其裔孫文公嘗一再被周天
王命卣鬯朱戸納陛虎賁弓矢斧鉞至隆崇赫然多述
也然其要僅以奬率諸侯拱衛帝室威有所外宣而澤
不必内究乃今王固非有方伯連率之實然世世稱上
仲兄國首先百藩能禔身敦行推汪濊之德佐天子平
章恊和之化遭世治平威無所不加無事履霜露振旗
斿以逸行德天子心賢之雖備物少遜而褒誠獨深可
紀也已乃拜手颺言曰
參井之分為燕右肩帝省其私壯王填焉世稱介兄垂
二百年翠薨朱杗罘罳翼然乃睠淑宗入纂厥虚曰叔
父伯舅卒偕爾妻孥以共國租歲時行省吏民咸賜大
酺三簋之膳用充君厨帝發七萃星言啓行婦祖于宫
駒秣于場豈不虞征俶理厥裝漢宫既災乃營建章精
鏐三千以佐天梁涓涓天澤入谷乃閼匪唯繹之又布
濩之沕沕我民罔知帝功匪唯已不居又歸庸之芃芃
之囿靈卉萃止王奉太母式燕以喜雍雍者耆執經以
趨王曰匪臣我箴我模粉澤雜遝巧笑都倩袂不停拂
目無黨盼温如酒德頽緩泮渙為儉毋損施為善母近
機蔽不新成與物熙怡故曰上不僣上下不逼下與人
同者物必歸有大而能謙必豫王之謂也
封少師永懷翁徐太夫人八十夀頌(有序)
嘉靖中不佞世貞成進士長安中而今少師興化李公
狀元及第是時封少師永懷翁與太夫人徐奉其尊人
贈少師公無恙也居二紀所而少師公以碩德受簡世
宗皇帝入預機務遂膺特命進首揆永懷翁婁封如少
師公官久之少師公寅亮之化成五單于内面請命南
粤授首天子推功相府所以褒錫翁父子非一少師公
稽首固請歸政天子弗獲已下璽書賜金續廩俾以故
相侍永懷翁於是永懷翁與徐太夫人偕八十矣水陸
之宴以勞慶者逢迎太和與世更稚杯匕雜進無異彊
年釐祝之典傾動海内而不佞世貞方居里自廢其
明年改吉乃始藉手不腆之言以從華封人後不佞盖
竊窺夫判權輿以還元氣漓解即公卿大夫居鼎冢之
位未有能及二親存者明興二百餘年天子敦龐鴻鬯
之化充塞宇宙而一時喆弼耆俊又有以仰承之於是
乃有江陵常熟二公併永懷翁為三顧翁所得有獨至
者少師公之舉寔冠多士而其在相位又為百僚冠以
再榮翁與徐太夫人一也翁與太夫人奉其尊人贈公
以臨少師公及第二也翁與太夫人八十時含飴而弄
其五世孫三也少師公甫耳順而謝大政得以專精神
輔湯粥四也翁有次子諸孫曾大者珥簮握管備諸從
其少亦衿裾之秀以待用五也翁負天地獨厚帝所寵
綏少師公為國元老以大造天下即能言之士疇不欲
效其一得而況不佞世世受知稱門下客者哉敬為頌
頌曰鴻濛始分民人剖醇自有父子以稱君臣厥倫五
之孰際其真福亦五之疇備其純於赫李翁累行滋穀
藏名杜權以默養福於惟夫人專靜若淑曰慈曰儉以
德承毓皇皇大李維帝所啓啓之伊何爰有令子射策
魁庭晉熙帝紀斗杓元漿潤澤萬韡鼎釡之養寔惟天
禄弗甘其飴惟水惟菽槖解疏金手扶薛轂顔奪衫紫
肌凌帶玉大德得名得禄得位使福使夀使多喆嗣古
之善祝於翁未備阿魄長圓地維無墜北帶長淮東衿
大江中有慶門百福攸龐金緋在庭璫珮盈堂客稱萬
年主酬未央南極騰煜寶婺含藻相星德星左右環曜
如日升海若雲擁嶠翁以令子長為世傚
贊二十五首
開國功臣贊
夫天柱折則煉石之勲始昭地維崩而斷鰲之業斯偉
姚姒揖遜湯武征誅厥德懋矣功亦選焉然而澤有因
漸用惟勘戢夫使虞不發庸僅淺放勲之化受早殂落
或衍微仲之仁宇宙自如日月未改然猶諡為帝王鼎
甲今古而乘時輔弼佐命之士五臣十亂次者䕫龍爰逮
伊虺載在彛釜炳於旂常天下詩謳而書誦之迄於今
不衰若乃兩儀混而乍闢七曜昏而復昭掃百葉之塵
氛運九有於再造巍乎如天蕩乎難名則孰有幾我
高皇帝者乎古稱大人雲蒸龍變股肱心膂奔走禦侮
不亦茂又林林哉是故聮百萬之衆摧陷廓清如六飛
在御靡所不被此則中山氏之所以開帝統也批擣磔
裂前無衡敵卻掃千里血流漂鹵此則開平氏之所以
揚帝威也給漕饋餉軍行無乏創立章典衣被黼黻此
則李韓氏之所以熙帝業也推測象緯籌筭帷帳群力
自歸獨智潜起此則誠意氏之所以贊帝謨也他或入
備鼎鉉之寄或出膺干城之托或冠冕藝林或儲胥方
隅靡不摧酈躪陸頫絳超灌於乎盛哉余以三吴蠛蠓
之畯誤忝簮履端委熙朝概頗牧之英聲則撫鼙思奮
仰晏子之嘉謨則執鞭願馭嘗遊鷄山覩丹青之繢已
而獲駿奔太廟觀配位徘徊悵慕者久之爰序所懷人
别為贊庶幾楊班袁陸之旨凡三十三人曰太傅中書
右丞相征虜大將軍魏國公中山徐武寧王達太師中
書左丞相韓國李公善長中書平章軍國重事征虜副
將軍鄂國公贈太保開平常忠武王遇春御史中丞誠
意伯贈太師劉文成公基大都督朱公文正征北將軍
左都督曺國公岐陽李武靖王文忠征戍將軍右都督
衛國公寧河鄧武順王愈左都督信國公東甌湯襄武
王和征虜大將軍太子太師宋國馮公勝征虜大將軍
太子太師潁國傅公友德征南將軍西平侯黔寧沐昭
靖王英中書平章政事越國胡武莊公大海中書平章
政事鄖國廖武閔公永安德慶侯永忠同知大都督府
事虢國俞忠烈公通海南安侯通源越雟侯通淵同知
大都督府事泗國耿武莊公再成長興侯炳文親軍都
指揮使高陽郡侯韓公成同知大都督府江隂侯江國
吴襄烈公良同知大都督府事靖海侯海國吴襄烈公
楨親軍副都指揮使濟陽郡丁公普郎樞密院判東丘
郡侯花公雲同知大都督府事鞏昌侯陜國郭宣武公
子興左都督武定侯營國郭威襄公英定遠侯王公弼
翰林學士承旨兼太子贊善大夫宋文憲公濓翰林待
制贈學士王忠文公禕御史中丞章公溢征虜大將軍
太子太傅涼國藍公玉中書左丞相忠勤伯汪公廣洋
大都督府僉事樂浪郡濮忠襄公真贊曰九有中摧澆
風代扇狂瀾滔天驚塵比甸坤覆乾承川凝嶽洊末教
凌夷衆雄髳靦三山鰲擊大陸龍戰天篤高皇神武丕
憲靈珓示符赤蛇棲弁江介初啓神州攸奠紛梗削平
游䰟遠遣重朗日月先驅虹電功超五始樂成九變桓
桓中山寔為帥首黃鉞載麾駝金壓紐批漢無堅拉張
若朽齊洛角崩秦燕指授玄黃爭屬壺簞慚後廟無移
簴室不改蔀永綏舊都啓我元后帶礪常新蟬貂世守
堂堂韓公國之老成托契藩幕遂冠時英蕭規喬謀是
殫是馮開物創典欝為法程惜哉就殂上應祲冥孰是
克終鑒厥初誠糾糾開平有力如羆豈不懷恩真主必
歸殱諒禽誠若俯拾遺狡矣庫庫晨軍余師一矢騰菔
萬馬皆披蒲類北填遂奪燕支河魁告殞百身曷追英
英劉公卓識朗詣洞往千載知来百世人謀鬼謀生天
生地力贊安攘默紓真秘揣敵隂符懸捷兵氣定鼎卜
洛仰禆天計相排雖切主恩毋替返駕青田遺榮芝桂
行行文正受賑國門親則猶子地寔維藩提衡弱矰抗
閼鯨奔真王剖符爰發后昆終言不令國以永存帝乙
歸妹以産岐陽有卓岐陽英武夙章作鎮於嚴哮虎是
將擒梟下雄斷臂扼吭北逐亡元至止應昌名王閼氏
纍纍就降振旅敷文禮讓煇煌烈烈寧河有煜其眄遇
大則勇無衝不先始略江淮遂平漢沔伯哩收虹崑崙
回霰中道奄淪八州流唁懿懿東甌龍潜誼定三吴席
捲七閩波靜平蜀師還功存不競始冠徹侯終膺九命
隂諧帝志釋兵休請幾失彭英恩隃賈鄧矯矯宋公玉
立而武克紹哲兄牙爪心腑宣力中原揚威大鹵儋珪
上公啟茅殷土丈人之吉以忝征虜天愛西南乃生潁
國惟潁之雄開平是則喑嗚震盪兆衆辟易劍閣中夷
昆池永闢碧鷄再鳴白雉重譯豈不崇封帝省其籍於
爍黔寧戚均皇胄豪鷙神啓機權中秀玉關師出葱嶺
衡仆移兵佐潁樹績留後六詔稱一百蠻歸凑篳路魋
編熊莊何陋世裔開府若若兩綬武莊長身頰色立鐵
横槊雄呼濤偃山裂作鎮婺邦襟控全浙峻猷垂念狂
刃中發兆應神光靈昭殄滅鄖公宏略飛舠大江首定
集慶如漢關中戰深陷敵矢義就終遥封未享貤澤難
弟鄱陽師軋日月虧蔽陸舟横擣百戰彌厲迴旌西指
岷蜀崩潰帝訓昭回垂耀千祀巢湖之艦威均六師倚
歟虢公沈算先幾委力劬瘁伏節驅馳南安越巂寔克
繼之蟬纚並曜戟垣差池簡簡泗公果毅能整入贊樞
衡出奠越嶺匪昧衣袽需泥在頃遹䔍象賢孤誠愈秉
疏勒長興敵憯曷逞為況為弇丹青彪炳彭湖鏖勁嶽
坼天咷列宿徘徊神龍泥淖兩賢既厄六竒誰效高陽
眩敵王服死告伋子齊貞紀侯肩耀良既駿奔禎亦鵰
翔左提右挈草昧王綱蜂屯斥堠螘列餘皇淼淼江海
載啓大邦康山之祀普郎為烈捐脰敵舟横戈握血太
平既屠花侯就殉披襟蝟射詈賊霆震神翁白首間關
嗣胤重瞳愴矚恩波渥潤簮纓駢降汾陽之里陜公既
鍚營公疊起一呼隕敵天顔為喜平滇鮫窟探胡虎子
匪藉椒房再膺彤矢定遠驍虣戎行高揭一騎衡颷雙
刃環月迅若流電搏如沒鶻南掃不毛北逾窮髮隸潁
佐涼名收九伐恂恂宋氏德言君子煌煌辟書東觀昉
啓帝輯華衮女其粉米鷄林波譽龍池擅美天漿御調
鑾騘噦止華川之彦時稱厥匹雄博川淵天謨甲乙窮
編奉使幽憂深室賈辨未終酈烹永窒鴻翥章公鷹揚
其猷虬髯戟張稜稜紫眸再集鄉旅遏懲寇仇出入風
裁三事允脩灼灼藍公雄威踸踔烈火騰崑霜華吐鍔
西極龜莎南收羌笮渾邪授首旌旗絶漠碣勒推班侯
封比霍廣洋幹敏帝曰良哉三入中書再長西臺拮据
吏道控揣時才貴極生驕功成不賞崇庸懿烈寔委草
莾曾如濮侯義不二君刳腸若飴不湼島氛陵厲秋日
&KR0034;靄天雲翼翼諸賢真宰所私力佑元氣汛滌妖霏惟
昔禹功河洛瞻思嚮微明德吾魚之悲崇關巨塹道通
岨夷九原可作斯人庶幾
太宗功臣贊
奉天靖難諸功臣故漢王高煦榮國公河間張忠武王
玉太師英國公定興忠烈王輔太子太師征虜大將軍
淇國丘公福太子太傅征夷將軍成國公東平朱武烈
王能太子少師贈少師榮國姚恭靖公廣孝中軍都督
府都督同知涇國陳襄敏公亨太保兼太子太師領宗
人府兼中軍都督府事寧陽侯濬國武靖公懋征南將
軍太傅黔國公定遠沐忠敬王晟都指揮崇安譚忠節
侯淵都指揮金鄉王忠壮侯真後軍都督府都督同知
安平侯莒國李忠壯公遠中軍都督府都督僉事武城
侯漳國王威毅公聰前軍都督府左都督永康侯蔡國
徐忠烈公忠後軍都督府左都督豐城侯茂國李剛毅
公彬征西前將軍中軍都督府左都督武安侯漳國鄭
忠毅公亨保定侯滕國孟忠勇公善駙馬都尉富陽侯
景國李恭敏公讓駙馬都尉廣平侯沂國袁忠穆公容
中軍都督府都督同知成陽侯潞國張忠毅公武泰寧
侯靖國陳忠襄公珪鎮朔大將軍太保陽武侯鄞國薛
忠武公禄平江伯陳恭襄侯瑄少師隆平侯鄭國張襄
僖公信太子太傅征夷將軍安遠侯融國柳襄愍公升
兵部尚書兼詹事府詹事贈少師金忠襄公忠太子太
師掌戸部事贈湯隂伯郭忠襄公資少師吏部尚書贈
太師蹇忠定公義少師兵部尚書華蓋殿大學士贈太
師楊文貞公士竒少保戸部尚書贈太師夏忠靖公原
吉少師工部尚書謹身殿大學士贈太師楊文敏公榮
左春坊大學士翰林院學士解公縉凡三十三人皆文
皇帝壬午將相也或策勲戡定或奏績毗亮或開拓荒
裔或創遏強寇彬彬一時之盛哉于湯有光視代匪易
參之中山諸公抑亦其亞也他若曹茹之達變柰李之
先幾雖亦乘遘致顯則逕庭矣故不敘及
贊曰於戲嗣皇力政為紀絃促柱迫帝遴英藩俾奮幽
朔甲除君側鉅野龍戰玄黃其血靡膴不漬脩江既馮
爰革大君廟貌無易改紀政教以彌天地滉漭再闢惟
我介子雄勇冠鋒所當靡敵為彰為憲而武不終卒以
貴溢咨彼賢豪左右翼飛如構斯植有赫河間峻謨首
倡以節徇堅爰貽定興崔巍如山突騎無前禹跡茫茫
三廓南荒貂緜蟬聮矍鑠淇公首寄元戎崇封褒然握
十萬衆以騁大荒與身俱捐東平靈武王略茂昭遂開
土田篳路驅魋不弔大烈有象者賢懿懿恭靖勿弁其
髠隂符啟兵誰哉鷹揚乃徠陳公用社於涇懋克繩武
受服寄膂耄而簮纓奕奕沐王靖滇拓交亦屏亦楨淵
既冠鋒真特百夫而弗覩厥成鎮遠回面入猷出鈐鬼
方敉寧安平武城信古名將持重堅忍受脅悍帥謀弗
獲選駢首狂刃豐城永康收勲褁創並寄留藎黆黆武
安雲中之績牧尚是凖洸洸保定危身果殺易名斯允
珪盟册府城陽埒恩奕葉昌胤富陽肺腑廣平儷之亦
克戎賑僴僴陽武萬雉如虹為國儲胥優優平江萬艘
如雲為國乳餔隆平内晢為龜為蓍皇省厥圖安遠外
摧為虎為貔在交之墟忠參帷幄資贊轉餉司馬司徒
曰義士竒弼諧青宫原吉禆謨榮出六竒毋若縉一言
屹然國樞吁彼五臣偃風傾陽事取權濟林林羣彦畫
筴宣力以輔皇帝雖績於家而逆是取峻命不易豐亨
豫訢威靡不信窮髮遥裔皇帝殿坐麟拔酋耳咸充琛
贄顧成之廟上為太宗羣辟列配豈伊不推庸於列考
龍變雲會我陳雅詩比於丹青爍煜萬禩
續高士贊
夫叔夜傳高兼取市朝孝緒著隠首匿姓氏雖
遠邇異觀要之混跡者遺名遺名者混迹探其
大致將無同哉吴中仲蔚家貧讀書談道娱性
乃采高士自榮公至陶徵君凡三十六人人為
之贊因寄所托簡質沈遠彬彬然稱其家言矣
所收即衰周而前亡紀者杳邈未易志也終晉
而後亡稱者傷其後之淆實也烏乎永興之穴
筐篚苞苴剡下之宇土木文繡下田居傳蠶室
求逝不可凌夷至於終南之捷北山之移固已
腥泉石而桎烟霞矣然獨怪夫幼安龍德不曜
天人豈其一二見少仲蔚耶吾乃復繇漢而隋
益之以十六人人别為贊以補仲蔚之闕文夫
魯連先生隠辨者東方大夫隠吏者郭林宗隠
通者阮步兵隠酒者此其人非不高以非仲蔚
意也姑略不志
梅福(漢)
夀春子真明尚書穀梁春秋為南昌尉托疾以休數因
縣道上變求假郵傳請上毋顓外家而僇忠諫再書不
納飄然東歸讀書養性優游自怡忽棄妻子擊柝吴市
人以為僊莫知所逝有壻羊裘而傲漢帝
楊王孫(漢)
王孫者何孝武時人習學黃老家累千金厚為奉養意
至必臻及病且終戒其子曰布囊盛尺入地七尺從足
引脫以土就魄友人祈侯諫令勿薄王孫答書死返其
真返真冥冥亡形亡聲亡形亡聲乃合道情飾外以華
厚葬以鬲鬲以棺槨裹以幣帛支體絡束口含玉石欲
化不得欝為枯腊千載之後棺槨腐拆迺得歸土孰其
真宅死者不知生者不得是謂重惑祈侯曰善臝而長
息
王君公(東漢)
王生者何明易為尚書郎言事不用自汙與官婢通詳
為清狂儈牛市中口不二價卒以狂終時人為之語曰
避世墻東王君公
韓康(東漢)
京兆韓康賣藥市間口不二價三十餘年女子識其名
跳㶚陵山桓帝徵之柴車先發弃車牛而逸不知所適
猗歟伯休竟以身匿
孔元方(東漢)
許昌元方郄左同師厭謝世用而道是資火㷊其次家
人救之箕踞笑曰爾来何為鑿窟休舍旬月乃出栢棘
蒙翳伏若蛇蟄終委妻子游於蓬室
袁閎(東漢)
猗歟汝南司徒太傅是為諸父心竊非之欲投深林以
母老阻乃築土室肆周於庭不復為戸自牖食飲旦於
室中東向拜母母一思子輒往就視數言而去母没哭
泣不為制服以心茹苦時莫能名謂為狂生袁閎夏甫
閔貢(東漢)
閔貢仲叔含菽飲水同郡周黨遺之生菜受而不食晩
家安邑病須肉味日買猪肝一片令為給置仲叔問其
故嘆以口腹累鑿坏而遁乃客於沛
韓楷(東漢)
河南公超棲放自遂學靡不貫徵聘皆不至就除平隂
令三日視事弃官而遁學者隨之所在成聚華隂南土
遂有公超市策拜光禄大夫辭疾不起束帛玄纁郡守
遣致優游杜門樂以卒歲
鄭玄(東漢)
高密康成長八尺餘受書馬融業過其師何舞陽聞之
迫以就辟幅巾詣辭一宿而退莫知所之黃巾數萬環
拜其廬渤海而東文舉是依寔成祀於尼宫
管寧(東漢)
有漢管君寧北海朱虚人十六喪父中表憫其孤貧咸
共贈賵郤不肯納華邴同聲砥礪相悅行鋤黃金揮同
瓦礫冕而過者華出覸之還遂割席避地遼左三十餘
年穿坐當膝隣牛暴田牽至凉處為善飲食男女爭汲
鬭䦧隂為多買器爭者自息時有王彦方躬行至德與
寧化海外聲及中國皂帽西歸三府交辟笑謂華司徒
本欲作老吏乃故榮之泌之洋洋可以樂饑委順還化
八十有竒
索讓(晉)
索讓偉祖辟名自遠太守隂澹造焉忘返退而嘆曰於
乎先生收人所弃弃人所收宅不彌畆志忘九州莊生
孫高黔婁孫清遂諡之為玄居先生
朱百年(宋)
山隂朱百年携妻孔氏入南山伐樵與采若將置周道
間旦旦復如是取者悟留錢得錢買繒綵歸以遺其妻
逢人輒共飲酒間復失之母以冬月亡斂不能具綿終
身恒衣裌不復避寒單嗟嗟百年孝且廉
禇伯玉(南齊)
吴郡元璩父為娶婦從後門而遁遂隠瀑布性耐寒暑
時比之王仲都徵為議曹不就退復剡居郡太守僧達
禮致停郡信宿數言而退復書丘珍孫古之逸民華隂
城市此子索然談討芝桂
宗測(南齊)
敬微居江陵亟辭參軍辟自言同鱗羽棲止在丘壑袖
携莊老編飄飄廬山側子孫泣相挽長嘯如不識魚復
為江州厚餉遺敬微敬微前致辭狂疾少相加量腹進
松术度形衣薜蘿淡然分已足豈容當此施
仲長子光(隋)
仲長子光不曜其事菴於河汾傭力自藝守令謁者辭
瘖而避著頌獨遊聊以托意彈琴餌藥以終其世宅乎
無為合道冥冥諡曰天隱河渚先生
朱桃椎(隋)
桃椎成都披裘帶索浮沈不仕益州行臺迫為鄉正不
言而逝逃入山中夏則裸息冬則依樹手織芒屩道而
鬻者置米乃取高帥禮之降階與語張目直視於乎桃
椎非僊非鬼其人如是
敖士贊
嘉靖中余守尚書郎九歲不遷當自劾罷客有
過者謂貴人申申而詈子非吴中小兒耶柰何
闊武鷹視不置長安睫間也而又多使酒罵坐
抵掌談說世事一二少年嬲之不休夫夫安能
自罷客謂吾子敖士也余愧謝無有因憶曩者
不自懌間從歴下小媍索苦滿引實不敢作步
兵眼孔向人性畏熱伏時從曹中還以急謝謁
刺不善捉髮晨恒令家人捉之以故蓬解不受
櫛腰腹小肥磬折差礙耳即使酒罵坐與世齷
齪争長豈真能為敖者夫客亦知禰正平耶其
人得敖之粗而遺其精中散色絶喜愠而非湯
武其人得敖之體而遺其用文舉調忽曹氏仲
翔骯&KR1507;孫公其人取敖之偏而曶其全楊侍中
之盤馬玉平子之探鷇螭虎之沐頭僧達之擲
坐其人竊敖之似而悖其真吾所謂敖者老子
而下七人耳因為之贊略叙所以
老子
昔有柱下微言五千吾師歎之其猶龍焉專氣致柔嬰
兒以全不為物先物莫敢先請諡曰敖厥敖在玄
柳下惠
魯有展氏三黜士師可以去乎怡然無辭袒裼裸裎由
由與偕自貴其道物莫能過請諡曰敖厥敖在和
列子
禦寇師一而友伯昏手為妻㸑食狶如人雕琢復朴於
事無親國君大夫等余齊民所最戒者先不已若請諡
以敖厥敖在狎
莊子
莊生漆園洸洋自恣抑彭等殤詆訾孔氏笑謂楚相犧
牛以譬上下千載莫得而殽請諡曰敖厥敖逍遥
魯仲連
魯連先生不知所始下聊摧衍再發而已其出如雲其
斂如神逃之海上卒為逸民請諡曰敖厥敖在冺
東方朔
東方先生仰師游龍海鷗武皇草芥羣公染跡朝市聊
以從容支離覆逆滑稽不窮清質濁文卒以樂終請諡
曰敖厥敖在同
阮籍
阮氏籍者以醉自匿謔浪天地陶然真則箕踞放曠見
憎禮法口無雌黃眼乃青白請諡以敖厥敖在默
弇州四部稿卷一百一
