弇州四部稿卷一百五十三
明王世貞撰
說部
藝苑巵言附錄二
自張懷瓘以十體斷書一曰古文二曰大篆三曰籀文
四曰小篆五曰八分六曰隸書七曰章草八曰行書九
曰飛白十曰草鄭昂論文字之大變八一曰古文二曰
大篆三曰小篆四曰隸書五曰八分六曰行書七曰飛
白八曰草書其意蓋取程邈以後之隸與鍾王之今楷
合而一之不然則是取漢碑之隸皆屬之於八分而單
以隸為楷也歐陽永叔以八分為隸洪适因之而豐道
生直斥其妄據道生之意以隸為八分以真為隸也是
即吾所疑張鄭之後說也夫以分為隸歐陽氏之誤小
以隸為分以真為隸豐氏之誤大也為豐氏之說大約
與張鄭同其一曰隸書者程邈為御史以奏事繁多篆
字難成乃用隸人佐書以赴急速官司刑獄用之其二
云次仲作八分書謂入篆八分存隸二分是先有隸而
有分固矣其三據淳化閣帖有邈天得一以清數語為
據此皆吾所不敢信之故也閣帖所存邈數十字略無
二鍾古意止是稍增一點一畫以行怪如亢倉元命包
假書填難字類耳此李懷琳輩之所不為而可據為邈
書乎又明言漢因行之獨符印幡信題署用篆則此外
皆用真隸書矣而何自漢末以前無一筆也歐趙所書
之碑又何無一真隸而皆分書也各碑既謂之分書則
其法正存今何嘗入篆八分也以吾所見唯皇象天發
神讖有五分之篆蔡邕夏承有四分之篆疑此即所謂
八分而八分以其不易習故少傅耳衛恒所贊隸勢如
砥平繩直規旋矩折脩短相副奮筆輕舉離而不絶等
語亦自與正書不甚應其為古隸無疑者後閱陸子淵
書輯云秦興同天下之書而李斯遂為世宗時則趙高
胡母敬改省籀篆同謂之小篆程邈所上務趨便捷謂
之隸書王次仲分取篆隸之間謂之八分自邈以降謂
之秦隸賈魴三倉蔡邕石經諸作謂之漢隸鍾王變體
謂之今隸合秦漢謂之古隸庾元威造為散隸羲獻復
變新竒别以今隸謂之楷法黃庭樂毅謂之小楷史游
解散隸體謂之章草張伯英之法謂之草書衛瓘復采
芝法兼乎行書謂之藁草羲獻之書謂之今草構結微
𦕈者謂之小草復有所謂游絲之草宋蔡襄為飛草謂
之散草劉伯昇小變楷法謂之行書兼真謂之真行帶
草謂之草行蔡邕所作輕微大字謂之飛白自餘諸體
以類生矣蓋自是而隸與八分之說始明然謂羲獻復
變新竒别以今隸謂之楷法此語覺贅蓋受禪勸進即
鍾氏之古隸也尚書宣示墓田丙舍戎路表即鍾氏之
今隸也羲獻不過增華耳古隸亦非鍾造東漢以後碑
刻皆如之特鍾氏入妙耳飛白即古隸今隸蕭子雲頗
作篆皆大書用箒筆輕拂過或有帶行者其體若白而
勢若飛今亦不傳矣後世有以草書作䨇絲下中露白
者為飛白極可笑吾三十時為余定州作飛白歌蓋從
俗之語也今人稱真草隸篆雖失作者之意然古隸今
隸方圓勁婉體自難合拆為真隸似亦未為不通
吾衍曰秦隸者程邈以文牘繁多難以用篆因减小篆
為徑用之法故不為體勢若漢欵法篆字相近非有批
法之隸也即是秦權秦量上刻字人多不知亦謂之篆
八分則漢隸之未有挑剔者比秦隸則易識比漢隸則
微似篆若用篆筆作漢隸則得之矣由此而言則次仲
所成八分恐存隸八分就篆二分也衍之此論一洗懷
瓘千古之疑盡闢豐氏恣談之陋
衍又曰隸書人謂宜扁殊不知妙不在扁挑拔平硬如
折刀頭方是漢隸衍此語尤合作正受禪勸進之所以
妙也近代文徵仲得之瘦而怪者韓擇木也豐而扁者
唐玄宗也拙而醜者朱恊極也
沈存中云古人以散筆作隸書謂之散隸近歲蔡君謨
又以散筆作草書謂之散草或曰飛草其法皆生於飛
白
章草古隸之變也行草今隸之變也芝旭草又行草之
變也
行書有二有真帶行者如右軍蘭亭霜寒來禽官奴之
類是也正行配者右軍旦極寒雪晴晩復是也
毒熱尊體何如奉橘夫人平康蔡家賓至愛鵝蘄茶晩
復毒熱有以為唐文皇臨者夫人平康蔡家賓有以為
後人書者理俱有之
道生云䨇鉤懸腕讓左側右虛掌實指意前筆後此古
人所傳用筆之訣也如屋漏雨如璧拆如印印泥如錐
畫沙如折釵股古人所論作書之勢也然妙在第四指
得力俯仰進退收往垂縮剛柔曲直縱横轉運無不如
意則筆在畫中而左右皆無病矣此法鍾王之後唯藏
真得之為多庶幾於是者唐則伯施信本登善虔禮紹
京泰和伯高清臣誠懸五季則景度重光宋則君謨元
章元則子山子昂本朝則仲珩貞伯希哲徵仲數人而
已
按伯施者虞也信本者歐陽也登善者禇也虔禮者孫
也紹京者鍾也伯高者張也泰和者李也清臣者顔也
誠懸者柳也景度者楊也重光者後主也君謨者蔡也
元章者米也子山者庫庫也子昂者趙也仲珩者宋也貞
伯者李也希哲者祝也徵仲者文也豐於唐不取知章
季海父子宋不取子瞻魯直元不取伯機明不取南宫
履吉當别有意
鍾太傅解散古隸而為今隸然張芝草書是今隸之變
觀其行筆可知則太傅之前如曹師諸公亦已作今隸
但非程邈體耳
先民有言用筆不欲太肥肥則形濁不欲太瘦瘦則形
枯肥不剩肉瘦不露骨乃為合作又不欲多露鋒芒露
鋒芒則意不持重又不欲深藏圭角藏圭角則體不精
神斯言當矣愚以謂如不得已則肉勝不如骨勝多露
不如深藏猶為彼善也
語云真以點畫為形質使轉為性情草以點畫為性情
使轉為形質縱横牽掣之謂使鈎環盤紆之謂轉向背
得宜之謂點畫又云神彩為上形質次之隸以規為方
草則圓其矩
鍾太傅云多力豐筋者勝無力無筋者病衛夫人云意
在筆前者勝意在筆後者敗二語皆佳絶若死蛇挂樹
踏水蝦蟇語絶不似右軍手中出也
姜堯章云真多用折草多用轉折欲少駐駐則有力轉
欲不滯滯則不遒然而真以轉而後遒草以折而後勁
懸針者筆欲極正自上而下端若引繩若垂而復縮之
謂垂露又引米老云無垂不縮無往不收此必至精至
熟然後能之堯章可謂妙得筆理而書實不稱何也
書家者云有功無性神彩不生有性無功神彩不實又
云小心布置大膽落筆
大字促令小小字舒令大大字難於結密而無間小字
難於寬綽而有餘此偏至之語大須意會不可典要
梁武帝云點掣短則法擁尰點掣長則法離澌畫促則
字横畫疎則形慢拘則乏勢放又少則純骨無媚純肉
無力少墨浮澁多墨笨鈍張長史傳此於顔平原而語
少變
董内直曰左欲去吻右欲去肩指欲實掌欲虛李萃曰
虛掌實指緩紉急送意在筆前字居筆後黃山谷云
心能轉腕手能轉筆米元章云肉須裹筋筋須藏肉皆
臨池者所宜知也
李陽冰云點不變謂之布棋畫不變謂之布筭方不變
謂之㪷圓不變謂之環此言篆法也篆亦須變况其它
乎
聞之張敬玄云楷書把筆妙在虛掌運腕不宜把筆苦
緊然大令小時作書右軍從後掣其筆不得非耶曰此
有力也非苦緊也顔柳自有力二王化於力者也習顔
柳者未免苦緊習二王者不妨虛和
以筋骨立形以神情潤色出沒須有倚伏開闔藉乎隂
陽一畫之間變起伏於鋒杪一點之内殊衂挫於豪芒
一畫失所如壯士之折一肱一點失所如美女之眇一
目
取蘭亭之半以參宣示則華實配矣取化度之半以參
廟堂則方圓恊矣
書家者流稱鍾張羲獻古雅之士往往左袒鍾張華俊
之儔則必服膺羲獻今合諸家之論可以類推王羲之
云頃尋諸名書鍾張信為絶倫其餘不足存又云吾書
比之鍾張鍾當抗行或謂過之張草猶當鴈行然張精
熟池水盡墨假令寡人耽之若此未必謝之羊欣云羲
之便是小推張不知獻之自謂云何又云張字形不如
右軍自然不如小王謝安嘗問子敬君書何如右軍答
云故當勝安云物論殊不爾子敬答云世人那得知梁
武帝云世之學者宗二王元常逸跡曾不睤睨羲之有
過之之論後生遂爾雷同元常謂之古肥子敬謂之今
瘦張芝鍾繇巧趣精細殆同機神肥瘦古今豈易致意
逸少至學鍾書勢巧形密及其獨運意疎字緩又子敬
之不迨逸少猶逸少之不迨元常學子敬者如畫虎也
學元常者如畫龍也陶貞白答梁武帝云伏覽書論使
元常老骨更蒙榮造子敬懦肌不沈泉夜逸少得進退
其間則玉科顯然可觀又云比世皆高尚子敬海内非
惟不復知有元常於逸少亦然今奉此論自舞自蹈未
足逞泄日月願以所摹竊示洪遠思曠此二人皆是拘
思者必當仰贊踴躍有盈半之益蕭子雲上武帝啟云
臣昔不能拔賞隨世所貴規模子敬多歴年所始見勅
旨論書一卷商略筆勢洞達字體又以逸少不及元常
猶子敬不迨逸少因此研思方悟隸式始變子敬全法
元常庾肩吾云張工夫第一天然次之鍾天然第一功
夫次之王功夫不及張天然過之天然不及鍾功夫過
之唐太宗云鍾雖擅美一時亦為過絶論其盡善或有
所疑至於布纖濃分疎密霞舒雲卷無所間然但其體
則古而不今字則長而逾制語其大量以此為瑕獻之
雖有父風殊非新巧觀其字勢疎瘦如隆冬之枯樹筆
蹤拘束若嚴家之餓隸其枯樹也雖槎枿而無屈伸其
餓隸也則羈羸而不放縱詳察古今研精篆素盡善盡
美其惟王逸少乎觀其點畫之工裁成之妙烟霏露結
狀若斷而還連鳳翥龍翔勢如斜而反直翫之不覺其
倦覽之莫識其端心慕手追此人而已孫過庭云元常
專工於隸書伯英尤精於草體彼之二美而逸少兼之
擬草則餘真比真則餘草又云以子敬之豪翰擅右軍
之筆札雖復粗傳楷則實恐未克箕裘是知逸少之比
鍾張則專博斯别子敬之不及逸少無或疑焉
張懷瓘云若真書古雅道合神明則元常第一若真行
妍美粉黛無施則逸少第一若章草古逸極致高深則
伯度第一若章則勁骨天縱草則變化無方則伯英第
一其問備精諸體唯獨右軍次至大令然子敬可謂武
盡善也逸少可謂韶盡美矣又盡善也
山谷云右軍似左氏大令似莊周
宋齊之際右軍幾為大令所掩梁武一評右軍復伸唐
文再評大令大損若唐文之論是偏好語不足以服大
令心也人謂右軍内擫故森嚴而有法大令外拓故散
朗而多姿法自兼姿姿不能無累法也後人學右軍終
不能似大令已自逗漏李北海蘇眉山趙吳興筆然則
大令之於右軍直父子耳不可稱伯仲也
抱朴子曰吳之善書者則有皇象劉纂岑伯然朱季平
中州則有鍾元常胡孔明張芝索靖並用古體俱足周
事飄乎若起鴻之乘勁風騰鱗之躡驚雲
按南史謂劉休者與王僧虔同省而是時海内俱習羊
欣書以右軍跡涉輕微多所不好休獨重之自是右軍
之書復盛後至梁武時陶貞白尚云比世皆高尚子敬
不復知有元常逸少亦然然則右軍之書得劉休而振
得梁武而著得唐文而後大定猶之顧凱之畫亦至唐
始定也羊欣學子敬者也故武帝評子敬為河朔子弟
舉體充悦然沓拖不可耐而評羊欣如婢學夫人舉止
羞澁是以文皇詆子敬為餓隸而學敬元者時人譏以
為重儓子敬餓隸敬元已成重儓矣然同一人書也餓
隸之與沓拖子弟一瘦一肥母乃太相牴牾歟
武帝評蕭思話書僊人嘯樹而張伯英如漢武好道憑
虛欲僊欲僊尚未僊也漢武欲僊則又去僊遠也伯英
乃不如思話乎
梁武始重元常而下子敬特許逸少躑躅其間觀陶隱
居所云元常朽骨更蒙榮造子敬懦肌不淪長夜又
武云逸少學鍾勢巧形密及其獨運意疎字緩然則太
平寺主臨池之趣全在鍾也及攷竇臮述書賦云高祖
叔達恢弘厥躬冺規矩合童蒙張懷瓘書品云狀貎亦
古乏於筋力既無竒姿異態有减於齊高然則梁武之
聲價不振實以學元常之故也學鍾張殊極不易不得
柔中之骨不究拙中之趣則鍾降而笨矣不得放中之
矩不得變中之雅則張降而俗矣
吾嚮者閱隋僧智果書梁武帝評鍾司徒字有十二種
意外巧妙絶倫多竒後又有鍾繇書如雲鶴遊天羣鴻
戲海行間茂密實亦難過語以為不應重下評意所謂
司徒者繇子會也及覽前輩題評以十二種意外歸之
太傅吾竊非之載閱繇父子本傳繇不為司徒會加司
徒雖尋伏誅而所稱司徒者必會矣然又以梁武與陶
隱居論書至數十往復皆不及會不應稱之若此及閱
袁昂本文所謂十二種云云乃在啟内勑旨具云如卿
所評臣謂鍾繇書氣密麗若飛鳬戲海舞鶴遊天等語
蓋重贊之也此外又有武帝觀鍾繇書法十有二意云
平直均密鋒力輕快補損巧稱字外之竒文所不書然
則袁昂之稱司徒十二種法正謂繇也吾家蓄太傅薦
季直表黃初二年司徒東武亭侯蓋是時華歆辭疾繇
實轉司徒四年遷太尉而歆復代之史有脱漏故耳二
者實可相證因記於此
鍾太傅七十六其子司徒僅四十五右軍五十九子大
令四十三天假以年果不勝尊公乎曰不爾格已定矣
假之年有小變而不能有所加也
右軍之書後世摹倣者僅能得其圜密已為至矣其骨
在肉中趣在法外緊勢游力淳質古意不可到故智永
伯施尚能繩其祖武也歐顔不得不變其真旭素不得
不變其草永施之書學差勝筆旭素之書筆多學少學
非謂積習也乃淵源耳
顔書貴端骨露筋藏柳書貴遒筋骨盡露旭素之後
不得不生𧦬光高閑顔柳之餘不得不生即之溥光
智永伯施有書學而無書才顛旭狂素有書才而無書
學河南北海有書姿而無書禮平原誠懸有書力而無
書度
楊用脩云張旭妙於肥藏真妙於瘦以予論之瘦易而
肥難用脩此語未必能真知書者筆肥則結搆易密筆
瘦則結搆易疎此瘦難而肥易也唯是既成之後瘦近
勁勁近古肥易豐豐近俗耳伯高之所以妙在肥而不
肉也
僧亞栖云書貴能變方自成家王右軍變白雲歐陽詢
變右軍柳公權變歐陽此殆是囈語白雲先生何人亦
未有書蹟存世蓋右軍偶一言之大抵托辭耳歐陽書
法實一變然非變右軍若柳之於歐法少變而意故不
變也
山谷云王右軍初學衛夫人小楷不能造微入妙其後
見李斯曹喜篆蔡邕隸八分於是楷法妙天下張長史
觀古鍾鼎銘科斗篆而草聖不愧右軍父子易有云引
而伸之觸類而長之天下之能事畢矣
五代時楊少師凝式黃魯直極重之謂為散僧入聖又
謂可繼顔魯公釋懷素楊於今隸極拙魯直所推行草
耳而余見其一二行皆不甚合作聞朱象玄有韭花帖
甚佳未及見之
宋初王待詔著宋宣靖李西臺蘇參政皆稱名書家者
然不甚得法山谷評待詔如小僧縛律西臺如講僧參
禪然待詔猶有晉人意范文正伯夷頌見推亦以其人
耳杜祁公蘇長史皆學懷素杜瘦而生蘇瘦而弱第覺
玉潤微勝冰清蔡忠惠略取古法加以精工稍滯而不
大暢蘇文忠正行出入徐浩李邕擘窠大書源自魯公
而微欹近碑側記行草稍自結搆雖有墨豬之誚最為
淳古黃山谷大書酷倣瘞鶴狂草極擬懷素恣態有餘
儀度少乏米元章源自王大令禇河南神采奕奕射人
終媿大雅是四君子者號為宋室之冠然小楷絶響矣
山谷推王文公書似楊少師章惇有鍾王法談者以為
曲筆蔡京卞兄弟皆擅書名御府法墨妙畫皆其評䟦
彼人縱極八法無取一長况未必耶
唐文皇以天下之力募法書以取天下之才習書學而
不能脱人主面目玄徽亦然智永不能脱僧氣歐陽率
更不能脱酸饀氣旭素顔柳趙吳興不能脱俗氣南晉
宋齊之間可以脱矣
宋齊之際人語曰買王得羊不失所望蓋時重大令而
敬元為大令門人妙有大令法者也中睿之季時人語
曰買禇得薛不落節蓋時重河南而少保為河南甥妙
有河南法者也二事可謂切對
李北海在唐人書品中不甚烺烺而趙文敏法之便自
名世北海傷佻然自雅文敏稍穩然微俗眉山亦嘗學
北海不如其學平原也孫虔禮書書述謂其萬字一類
風行草偃輕之也至矣今所書書譜令後人極力摹倣
尚自隔塵以此知古人不可及也
子瞻似顔平原故極口平原魯直效瘞鶴故推尊瘞鶴
元章出禇河南故左袒河南河南楷似行然自有楷平
原草似楷然自有草李北海楊凝式及元章魯直無楷
矣
米元章有書才而少書學黃長睿有書學而少書才以
故評隲古人墨刻真贋亦有相牴牾者然長睿引證各
有據依不若元章之孟浪也如謂鍾太傅尚書宣示為
右軍臨白騎遂帖為大令臨蓋不唯太傅宣示已殉王
脩葬而開元中滑臺人家用右軍扇書臨宣示大令臨
白騎二帖應募入内府其事甚明謂長風帖為逸少少
年未變體書蓋以右軍别帖有長風范母子語可證也
此外辨右軍自適得書至慰馳竦耳酸感至比加下㿃
宰相安和噉豆鼠伏思嫂等闊别稍久不得臨川初月
二日至前從洛白耳鯉魚夫人蔡家大小悉佳闊轉阮
公故爾月半邊欲遺書大令玄度時來極熱敬唯服油
復面悲積嫂等帖皆非真或以辭氣太凡或以書法非
妙或即其人其事駁之俱當他如辨江叔及藝韞多材
帖為唐高宗衛夫人帖為李懷琳禇遂良甥無薛八侍
中山河帖為枯樹賦中語李斯書為陽冰裴公碣内字
右軍備官而行為唐人集右軍書賈曾送張說文皆妙
有事理真書家董狐也
米元章以閣帖張伯英知汝殊愁及大令吾當托桓江
州為張伯高書黃伯思亦斷以為然而云數往虎丘祖
希時面祖希張玄之字大令時人以為伯高書二王帖
辭耳按此帖既有祖希時面語與疾不退至分張同結
法安知非大令縱筆耶而必於伯高也及考張懷瓘書
斷稱張融正兼諸體於草尤工齊梁之際殆無以過或
有鍳不至者深見其有古風多誤寳之以為張伯英書
也而搨本大行於世又按融本傳嘗對孝武帝曰不恨
臣無二王法恨二王無臣法然則此書又安知非張融
筆耶王米懸斷為伯高不若吾之懸斷乎愈光也
伯英殊愁體太今而乏古大令疾不退至分張筆過流
而少節或以此疑非二公書可也元章論書見右軍稍
大而逸者便以為子敬見伯英近今者與子敬近縱者
便以為伯高藏真愚又推黃米之旨謂伯高僅有章法
而無變法子敬僅有破體而無狂草則不敢信也按張
懷瓘明言章草之書字字區别張芝變為今草拔茅連
茹上下牽連或借上字之下而為下字之上竒形離合
數意兼包唯王子敬明其心指故稱一筆書者起自伯
英也又云伯英剏為今草天縱尤異率意超曠無惜是
非至於蛟龍駭獸奔騰拏攫之勢心手隨變窈冥而不
知所如又云子敬如蹴海移山飜濤破嶽懸崕墮石驚
電遺光此豈非草聖之極耶攷前後書亦未必似伯高
蓋伯高時有肥筆渴筆不若是之勻和也若托桓江州
一書又多逸少語子敬亦不合書之覺思光為近至於
右軍雖結搆緊密而變化靈異又不可以一節為拘也
楊用脩云古人例多能書如管寧人但知其清節而不
知其銀鈎之敏又引管寧别傳云寧字畫若銀鈎及茅
山碑云管寧銀鈎之敏是也余固知其誤按索靖字幼
安其章草法有銀鈎䘍尾及考陶隱居解真碑云幼安
銀鈎之敏允南風角之妙正謂索靖也蓋管寧亦字幼
安用脩誤以為寧遂併其姓名改之耳考寧三國志註
有高士傳傳子諸書俱無銀鈎語又云劉曜人知其獰
凶而不知其字畫之工註見草書韻會當是時劉聰劉
曜皆能書而聰之獰凶大出曜上俱見本載記用脩又
誤以劉德升為劉景升而云即表也表初在黨人中俊
厨顧及之列其人品之高可知此尤可笑
虞伯生謂坡谷出而魏晉之法盡米元章薛紹彭黃長
睿諸公方知古法而長睿所書不逮所言紹彭最佳而
世遂不傳米氏父子最盛行舉世學其竒怪弊流金朝
而南方獨盛遂有張于湖之險澁張即之之惡謬極矣
此語大自有理又獨稱吳說傅朋書法深穩端潤非近
時怒張筋脉屈折生柴之態且謂至吳越見傅朋書最
多皆隨分贊歎圖來者稍知正法今傅朋書世遂少見
紹彭號翠微居士余有其詩數紙緊密藏鋒得晉人意
惜少風韻耳
鐵圍山叢談謂其父京善榜書妙出四家之上此雖曲
筆然亦必有可觀者米芾元章自負以為前無古人然
是行筆非真筆也
用脩又云南唐王文秉工小篆不在二徐下又有王逸
老者善篆與八分其命名乃欲抗右軍不知何代人疑
即文秉也按陶九成書史王升字逸老號羔羊居士草
書殊有旭顛轉摺態宣和間進所作草書内庭稱之用
脩似未之見新鄭高少師拱藏東坡草聖醉翁亭記并
石本䟦細閱無一坡法而渴筆遒逸飛動中有正書却
近俗吾斷以為逸老書蓋南渡以後諸公不能辦此元
人却不作此結法也
自歐虞顔柳旭素以至蘇黃米蔡各用古法損益自成
一家若趙承旨則各體俱有師承不必已撰評者有奴
書之誚則太過然謂直接右軍吾未之敢信也小楷法
黃庭洛神於精工之内時有俗筆碑刻出李北海北海
雖佻而勁承旨稍厚而軟惟於行書極得二王筆意然
中間逗漏處不少不堪並觀承旨可出宋人上比之唐
人尚隔一舍
楊又引東坡䟦希白作字自有江左風味故長沙法帖
比淳化為勝世俗不察爭訪閣本誤矣乃知潭帖勝淳
化多矣希白錢易也按希白乃潭州僧希白耳書家謂
其有筆意而多率直無縈廻縹緲之勢楊以幼安為管
寧以希白為錢易其孟浪殊可對也
元人自趙吳興外鮮于伯機聲價幾與之齊人或謂勝
之極圓徤而不甚去俗鄧文原有晉人意而微近粗庫
庫子山有韻氣而結法少疎然是三人者吳興流亞也
虞伯生差古雅鮮于必仁朗朗有父風揭曼碩父子美
而近弱張伯雨徤而近佻柯敬仲老而近粗班彦功少
頗遒爽晩成惡札龔璛陳深軰皆長於題䟦倪元鎮雖
微有韻而未成長人或許以得大令法何也元鎮以稚
筆作畫尚能於筆外取意以稚筆作書不能於筆中求
骨詎宜以汎愛推之也
正鋒偏鋒之說古本無之近來專欲攻祝京兆故借此
為談耳蘇黃全是偏鋒旭素時有一二筆即右軍行草
中亦不能盡廢蓋正以立骨偏以取態自不容己也文
待詔小楷時時出偏鋒固不特京兆何損法書解大紳
豐人翁馬應圖縱盡出正鋒寧救惡札不識丁字人妄
談乃爾可恨可笑
張即之非不遒勁而粗醜俗惡種種可恨是顔柳之疎
裔辱家風者解大紳張汝弼非不圓熟而疎軟村野種
種可鄙是旭素之重儓壊家法者
臨書易得意難得體摹書易得體難得意臨進易摹進
難離之而近者臨也合之而遠者摹也
蒼頡九篇相傳是李斯其第九章乃云狶信是陳狶韓
信劉京是大漢西土是長安右軍少從丞相渡江北蹤
永絶其題筆陣圖云北游名山比見李斯曹喜等書又
之許下見鍾繇梁鵠書之洛下見蔡邕石經二體書始
知學衛夫人徒費年月王著集淳化帖有漢章帝書千
字文紕繆如此徒資嗢噱
法書中有王右軍千字文昔賢作笑端蓋知其為周興
嗣撰不應右軍預有之然梁武帝命殷鐵石摹取右軍
千字命興嗣次韻故當有右軍千文非謬也又有衛夫
人筆陣圖後及右軍筆勢圖一章筆勢論十二章昔賢
皆辨其妄然是六朝善書者擬作苟能熟覽思亦過半
矣
孫過庭云樂毅論則情多怫鬱東方贊則意絶環竒黃
庭經則怡懌虛無太師箴又縱横争折蘭亭之興集思
逸神超私門戒誓情拘志慘愚謂此在覽者以意逆之
耳未必右軍作書時預有此狡獪也又云黃庭如飛天
仙人洛神如凌波神女曹娥碑如幼女漂流於風浪間
朱長文作續書譜而進石曼卿蘇子美於妙退裴行儉
孫虔禮王紹宗李邕鍾紹京韋陟賀知章裴休於能吾
未敢信也
閣帖真書自鍾太傅宣示外獨有王世將僧虔四䟽啟
耳行草自二王外獨有皇象索靖及亮白一紙耳何也
以其體最古雅不落塵也
顔魯公家廟碑今隸中之有小篆筆者歐陽蘭臺道因
碑今隸中之有古隸筆者皇象天發碑分篆中之有章法
者瘞鶴銘行書中之有古隸者
弇州四部稿卷一百五十三
