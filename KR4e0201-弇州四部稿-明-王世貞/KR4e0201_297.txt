弇州續稿卷一百二十三
明王世貞撰
文部
誌銘
光祿大夫太子太保兵部尚書居來張公墓誌銘
太子太保兵部尚書銅梁公之乞歸也實在萬歷丁亥
云蓋三上而天子猶難之最後不得已乃許馳驛以行
而一時公卿大臣咸謂公甚壯武即縣官有緩急必召
公既歸猶日徵公起居食飲狀以為國輕重而至明年
戊子公卒得風疾不起天子為之震悼輟朝下宗伯太
宰司空議贈公少保予祭九壇俾工部郎馬魯卿治葬
於是公卿大臣西嚮咨嗟歎息曰國棟摧矣公既易簀
謂其子曰葬我必以王元美誌銘元美友兄弟也而劉
玄子為兒時交其必玄子狀之於是其子錦衣君叔琦
等卜以庚寅夏四月葬公於鳳凰山之賜塋而先期奉
玄子之狀以請予從金陵得公訃即為位而哭以些辭
寓夏官之役於公里即不能下從公而乂何敢辭公張
姓楚之孝感人其先有天性者避元季兵亂竄於蜀深
入於瀘之銅梁係籍焉再傳而為迥配汪又傳為巽配
劉又傳為文錦是曰南澴公配沈自南澴公而上遡迥
皆以公貴贈如公而配皆一品夫人公諱佳胤字肖甫
初自號瀘山以其家在居來兩山間更之曰居來山人
沈夫人感異夢而生公公少穎敏秀俊異凢兒七歲侍
南澴公舉古書傳語即能談質如素習者日誦書千餘
言十七為諸生義試輒冠諸生時重慶太守光州劉公
出行部得公文而大奇之使與其子遊即玄子也劉公
固以古文辭名又好談兵多奇文籍盡以屬公公間與
玄子談英雄而歎曰夫英雄者其吾家子房乎當其動
以無之用當其静以有之用卒遇之而若素忽斂之而
叵測若趙文子之談笑於衷甲周條侯之安臥於攻壘
斯其亞矣玄子異其志而公又益習先秦西京言下上
於黃初大歷之間多所饜咀矣二十三舉於蜀明年遂
成進士出補大名之滑令滑故三輔巖邑也公至按宿
牘讞決若神而恒以情衷法而行之兩造甫畢各得意
而去吏民之嚴愛公若父母矣時緹帥挾上寵張甚其
所遣詗事官校與(闕)詣並重公一日晏坐有弁而急
裝者一髯輔之至邑門門者戟之叱曰我官校也遂入
公下與語徑前曰縣官欲捕若邑耿氏豪亦與若有連
胥吏以下皆辟易遂挾公入别室出匕首交置於項公
心知所謂曰若何欲曰予我萬金公陽驚曰我何所得
萬金髯者曰某庫有萬金公復陽驚曰庫金誠有之苐
上皆邑賦長名氏若出十里外必敗且今日予公庫金
法必死不予亦死死等耳寧死國引其項曰匕首胡不
下髯者曰我何忍下第欲得金耳公徐謂曰邑郭中多
冨人我出一紙授之即不得萬金可半致也呼一小吏
前命筆書紙應賦金者二十曹曰緹帥責金甚急可人
賦致二百金來子之時丞簿跼蹐儀門外尚謂果官校
捕公既得公所賦金主名乃皆賊曹游徼驍武者也始
知為劫賊亟集此二十人者人奉二十金而袖鐵推前
謁公謂民貧所賦金止此矣公陽怒曰賦汝人二百金
胡二十也何以解二公槖復令一人前忽躍而就之髯
者出不意即自剄死羣縳弁者訊之名任敬髯者高章
也使游徼四跡郊外有三四輕騎皆逸去考問皆得其
人磔於市公之初見劫時從容若無事者劫既解鼾卧
逹旦人以是知公可大受矣公居邑多暇乃益為歌詩
而李于鱗守德為比壤于鱗郎刑部時與余及同舍郎
徐子與梁公實宗子相及吳舍人明卿歌詩酬倡頗傳
於人人公意豔之乃謁于鱗出其詩為贄于鱗大善之與
折節講鈞禮然公益心儀于鱗矣時歲大饑而冨民有
故壅糴者公請於臺平價納諸倉為粥以食饑者所全
活數萬計事聞特賜金幣公治理流聞法當首垣省以
年未及格擢戶部主事命下于鱗以書寄余盟壇中有
一當齊秦賦者張肖甫也公實不死矣公既入遂與余
比部德甫同造我而是時諸君子秇文翩翩自肆相砥
礪為高人之行且飛觴染翰卜夜無已而公獨温然其
間若巨源濬冲而年又最少宗吳頗跆籍公卿而恒呼
公張少保云其後公加至宫保而汪司馬伯玉書戲余
少保今驗矣足下得無亦沾沾乎亡何出榷閩廣金帛
公洗手出入毫髮無所私道改兵部職方主事蓋太宰
建寧李公知之也俄以南澴公喪歸一切裁之古禮而
哀獨至服除至京師時蜀當有吏部闕而太宰嘉禾吳
公難其人聞公且至曰此佳吏部郎也至則補故官而
少日以司勲郎請時權相分宜子前已知之風公賂而
不得乃睨謂吳公是子故太宰私人今太宰亦私之
耶吳公持之不得乃遷公膳部郎以自解而公故社
中友皆徙謫無在者苐與南海黎惟敬汝南張助甫
濮陽李伯承廬陵胡正甫多所倡和側目者讒之分
宜子曰故王李社中白眼而譏執政者此子尚無他
於是假風霾變察諸官僚而公得謫矣謫而同知陳
州是時子與守汝寧而明卿由謫遷歸德司理三人相
會自愉快然公獨不自處遷客勤脩其干陬盜姦惕息
中丞吳興蔡公嘗宴是三人者備客主禮時人稱之遷
知蒲州蒲於晉最雄其彊王貴家&KR0808;比而亟遭地震之
變廬舍畜牧無所賦不時供公委曲拊循之而威亦不
廢若他所操攝則游刃解也銓部雅知公之屈而得其
政理超河南按察僉事飭潁上兵公益得發舒潁亳之
間謐如矣尋改雲南為提調學政以經術文雅振諸生
昆明點蒼之勝皆以古文辭收之自是公望益重遷參
議廣西入飭大名兵備為副使分守甘州為右參政按
察山西為使所至有聲實吏民所頌稱山西之未幾而
復超拜都察院右僉都御史提督應天等處軍務兼巡
撫公乘傳至九江而安慶以兵變聞道路洶洶為梗公
夜趣潛山属九江兵使者使郵報安慶軍門旦夕至矣
會叛卒前巳就擒餘黨謀外應者脅息不敢動而公自
桐城走金陵任詗得其實則安慶之衛體宿重與郡守
抗而守志隆以故南兵部出稍裁之而又嚴核其占役
指揮馬負圖張志學張承祖忿使其舍人桃悍卒故嘗
為盜江洋者吳錫等張旗幟犯守守跳遂行剽人財帛
守已與守備設筴平之矣公乃具疏上其事請一切正
法而留守中貴人意惑之謂守實激之變以搖公公不
為動詔逮指揮等論死而以錫付公行法焉守卒得白
公出履行諸郡縣務持大體不屑屑期會務以民瘼吏
弊為急時余強起大名遷山西皆得公代不相及余奉
慈諱歸而公來按部相持而泣懽甚比余服甫除公與
郭御史之薦剡上矣余起湖廣入為太僕卿公猶在事
念太夫人老欲奉之還蜀上疏乞休而太宰楊襄毅公
故蒲人熟公賢而固留之所以褒揚甚至然公間嘗語
余必歸矣吾之承乏兹土也故相新鄭公實才我而次
相江陵公從臾之吾以為大臣一意為國用才而已兩
無所報謝二公乃兩疑我以為必偏有所厚新鄭去矣
而江陵公方柄國是且甘心我而安慶倅王應桂者故
為指揮孽守志隆者也公極論其狀應戍而南臺與之
有連曲庇之得末減因入其蜚語中公江陵果信之俾
聽調用公欣然奉太夫人歸蜀公歸而諸謂公冤不蔽
白簡者謂公吳可大用者籍籍江陵公不自安又察知
公實無他厚乃大悔曰吾幾失此人時江陵公雖忮而
尚能為縣官急才尋補南京鴻臚寺卿公始獨身之任
未幾遷南光祿卿擢右副都御史巡撫真保諸郡甫發
江口而太夫人之訃至矣公噭號不欲生括髮粥飲晝
夜馳歸哀毁如失南澴公強自力治葬既襄事推先人
之產直千金者以予兄服甫除而召撫陜西未上改宣
府之未幾而敵别部長滿五擁鐵騎六百闌入獨石口
剽掠時久已通互市矣公檄大帥麻錦伏兵邀之生獲
其副巴拉滿五使求之辭甚哀公計以縱之則見狎僇
之則見讐乃以屬大帥錦俾建旗鼓縳巴拉將斬而馳
赦之巴拉叩頭流血曰微太師身首異處矣公諭以威
德給之銀符巴拉自誓不敢復闌入邊然巴拉擾而滿
五驕明年挾益賞公下令有浮取一餅一肉者斬滿五
乃媾都訥台吉伊勒敦塔布朗數千騎闌入邊有所殺掠
公移文順義王罰都訥台吉馬駝牛羊以償然滿五伊勒
敦塔布朗強諳達不能制於是廷議有稍益之賞以羈縻
者公上疏謂今日之勢與曩異曩者權在彼不得不中
彼之欲以全吾之體今者權在我顧乃屈我之體以伸
彼之欲乎哉即欲有伸漸不可長彼苟叛而更大入臣
自悉一鎮之力制之不效則治臣之罪慎毋使彼輕我
上曰善敵既聞公治兵互相恐乃更還所掠人畜獻馬
百六十疋牛羊槖駞稱之求勿解互市上謂公處分能
慴敵勞賜金帛過當是歲公所減省緡錢以萬計城七
堡一城二僅又城獨石半壁猫兒㟷三城修南山邊牆
萬六千九百四十尺功倍而費省復婁賜金帛入為兵
部右侍郎未幾而浙江有驕卒之警督撫浙者吳中丞
善言故良吏也而不習兵嘗取中旨減卒月餉卒訴之
不聽遂噪而縳吳公車中冠履俱破至演武場羣詈吳
公而數之且甘心焉會工部郎謙與二御史往解譬百
端然猶責吳公狀使復餉而以二千金謝過乃已吳公
遂出遜於吳興當此之時吳楚閩越之卒皆驕而督撫
臣悸至有穴垣以防不測者事聞江陵公曰孰能制之
既而謂吾得人矣遂命公兼右僉都御史出鎮浙許以
便宜行事公馳至京口約余出會余方稱道民謝不能
出公謂若何而可予謂不僇則廢法多僇則生變惟以
時緩急得其魁而已公頷之時陸與繩以少司寇方里
居公過之謀與余合然公甫與吳公代而市民之亂復
起始杭城中諸柵俱有役夫司干陬諸土著者募游手
充之其後必取身役其人惰多借貴勢以免夫數益以
狹役益迫而游手無所得食僑客丁佐卿假利便言之
監司弗聽意忿忿曰謂我曹無爪距耶寧營卒之不若
謀之市猾相搆詛為亂而會佐卿坐他法郡囊三木以
徇市猾相與篡奪之諸亡賴子益麇集行焚貴勢家謂
庇其應役者遂破兩臺使門掠其衣裝以出使者跳與三
司俱匿跡佛廬以免事聞公謂其人曰營兵哨海者發
乎曰發矣而二營留問留者不與市民合耶曰未也公
喜曰吾知所以處矣速驅之從吏惴惴無人色公食飲
談笑自若既抵鎮而民行剽愈甚盡毁諸柵以快意千
餘人且抵臺門公以輕輿出諭之而從者材官劒客數
十人皆彀弓挾鳥銃以從公直前臨橋而喻曰汝曹毋
反反則以天下兵孥僇汝矣且汝必有所苦曰苦夜役
耳夫強有力之家倚貴勢之家以免而監司守令若弗
聞也者公曰易耳奈何以汝一憤易汝族即下令除役
衆姑叩首退既退而行剽巨室竟夜火光亘天公夜草
檄質明使一校馳喻之衆裂其檄公大怒曰上命我誅
亂卒今乃見亂民而靡耶召游擊將軍徐景星使呼二
營之長入而慰勉之曰亂民之惡極矣雖然非爾曹比
易剪也何不自以為功贖曩罪乎咸踊躍聽命公又呼
黠卒之首倡亂者馬文英劉廷用曰聞汝二人前自縳
請死壯士也汝死法胡不死義且必不死二人亦踴躍
聽命公乃約束二營壯士使景星帥而討亂民凡四戰
大敗之生獲百五十人至轅門而丁佐卿與焉公擇其
豪得五十人皆斬首梟轅門餘悉下獄其從亂者咸惕
伏或鳥獸散去杭人若更生公具疏以聞且謂邇來有
司奉行太過裁削太甚徒務虛名不究實禍以至遠近
離心乘機竊發始而兵變既而民變誠見人心不固戎
首易生若非仰藉明威申飭法度其接踵挾持不知所
終蓋陰以風喻江陵公也江陵雖忮而為之少寬言於
上優詔褒答以公奮身犯難定變俄頃紀綱大振忠績
卓異賜飛魚服金二鎰文綺四表裏是歲以追錄宣府
功又以考三載績後先錄一子補胄子公私念兵且戢
矣寬之則廢法急之則生變乃陽好謂二倡亂者馬文
英劉廷用曰罪可贖矣予之冠帶二人意自得洋洋羣
卒間且有所侵侮羣卒大怨恨謂若倡我以亂自為功
得官而使我曹尚惴惴也公度是二渠者與衆心左無
能為矣乃與兵使者顧君養謙謀俾發諸營之卒哨於
海而密以名屬徐將軍下令縳之至軍門并文英廷用
數而斬之餘皆赦弗治仍呼平亂者二營卒語之曰吾
非不得若主名以昔有微勩耳且吾不欲食言羣卒咸
股弁唯唯既而曰吾曹始能食寢矣公復具疏聞時江
陵前死而代執政者以公功請上大悅拜都察院右僉
都御史兼兵部左侍郎俾還部理左侍郎事當是時余
里居頗悉其事為志之且謂誅亂民利用速誅亂卒利
用緩不佞竊或知之速而能當緩而能密則非所與知
也劉玄子聞之亦曰子房之籌與趙文子條侯之膽少
年時所自許何若左券也公既得代道拜兵部尚書協
理京營戎政尋又改兼右副都御史總督薊遼三鎮兼
理糧餉公之在浙也蓋不獨兩定大變而已所規畫十
議革保甲間架差税不便者皆奏而行之浙人至今奉
以為絜令而相與謳思公不忘有生祀者公既至薊門
申約束蒐卒乘信賞必罰大將偏禆以下凜若負霜雪
又似得春陽而嚮之也時遼左與大敵土蠻近而開原
故屬徼外其土蠻之黠者與敵通數導之入邊遼左之
大帥李成梁者素負勇略麾下有強兵公虛心寄之以
備土蠻為急成梁率精騎搗其營斬其魁及偏禆四十
五級甲首一千五百六十三級鹵馬一千七十三疋駝
羊弓甲稱是捷聞告郊廟獻俘稱賀加公太子少保錄
一子錦衣百戶世襲予誥命金幣土蠻三萬騎入寇寧
遠伯拒之大有斬獲賜蟒錦衣金三鎰文綺四百戶之
應襲者為副千戶公戒寧遠伯敵不得志出必更入善
防之寧遠伯設伏以待而身自搗其營獲帥長十三級
餘衆八百三十七級優詔進太子太保百戶之進為千
戶者得世襲當是時山海關外之部落曰董狐狸部曲
頗衆而桀黠多詐貪功者以遼兵之彊也謂薊兵夾而
攻之若振稿耳公獨謂邊釁不可開藩籬不可徹得無
行而他所陳備邊諸筴俱報可公當敵出入要害督工
築之為墩者百七十七為牆者六萬五千七百尺營舍
千八百楹䇄然金湯矣兵部尚書缺廷推公上遲徊久
之乃決入理部事當廷試充讀卷官歲決重辟當廷審
秉筆者為吏部而上忽以属公蓋重公也公為人坦心
大度而性又愛客有以秇文至者無不延納客氣益發
舒忽自詭能得公意有所關說公雖不之許亦不問而
中貴人驕故以兵部為外藏公多執不之應以是怨公
臺諫乘而有齕公者頼上知之然公以盛滿自抑恒曰
功成名遂身退天之道也吾家子房非師哉三上書乞
骸骨辭益懇始得俞旨歸而買田巴嶽玄天宫為靖廬
延道士與共居又謁潼川州雲臺觀玄帝像曰先太夫人
意也為文紀其勝飄飄然有遺世志云將盡刻其詩文集
走書金陵謂王子為我悉序之前是已叙公詩及奏議矣
書至金陵之日而公卒於乎明興以來稱文武才者獨王
文成楊文襄王肅敏而已肅敏小孫於武而文襄疎於文
非公比也公之就大矣不當以一雕蟲之技與不佞還往
之私溷公誌然公之精神實注焉尋曹子桓所云云可以
已哉公集若干卷行於世配一品夫人向氏有婦德佐公
至貴老丈夫子五錦衣指揮僉事叔琦娶冷恭人鄕貢士
叔珮娶舒中軍都督府都事叔璽娶高女一曰蒲適高元
之向夫人出也國子生叔珂娶高恩生叔環娶楊側室趙
氏出也女一曰潯火氏出也適高任之諸孫男八人女七
人元孫宜孫保同孫女曰蕙曰夀曰芳及未名者叔琦出
也女曰變者叔珮出也貽孫振孫明孫女曰雲曰葵叔璽
出也蘭孫女曰叔叔珂出也所婚字多名家
銘曰惟滑其邑三輔西偏公時為令晢而少年劫盜之
雄篡挾金錢公色不動授筴外援卒以身免劫首遂駢
其帥上谷網徼猾寇彼不自意有所縱舍綏之以德振
之以武譬若驕稚繫我掌股或朴或乳無敢齟齬其最
艱者莫若錢唐亂卒虎伏民乃䲭張公曰驅之從吏仆
僵乃乘輕輿示以周行彼陽伏從而更披猖大勇赫然
呼此戎兵留者二營爾罪實輕殲彼狡徒雪爾版名戎
兵懽呼公賜更生受律賈銃薄彼䲭狐若掃敗葉纍纍
就俘斬頭穴胷流血為渠餘黨遁巡弭耳以逋悍卒犯
帥胡可弗誅司之彌歲乃獲首渠彼實不知益縱以驕
縳之轅門慴不敢囂曲赦二營以全夙要迅廷一收白
日昭昭公之心儀乃在子房及其作行實等汾陽單騎
走敵我武孔張收僇絳人天威忽揚歸從赤松始得歛
藏猗公之武不取攻鬭猗公之勲不在甲胄仁心為勇
毅以弘就造物私爾胡不竟究文士無用敢籍公彀
資政大夫南京兵部尚書參贊機務致仕應谷劉
公墓誌銘
余以嘉靖癸卯與劉公憲謙同舉於鄕公長於余六歲
明年公獨成進士又三年余亦繼之補刑部郎時公郎
戶部久矣自是比廬而處觴奕倡和無間朝夕而久之
公出守衛輝又久之各以職事胥會於濟南予坐家難
去國不相聞者十五年而公為左少宰代署太宰篆予
起家觀察湖廣遷右轄於粤西入卿太僕皆公所上啟
事也余不才不能步武公一撫鄖而報不稱罷歸里需
次而公連正八座未老乞身以歸薦紳先生日望公之
復出而公不之應顧時時惜余之偃蹇余亦不之應也
公面紫而眉目疎秀風骨稜稜飲噉如壯時對客談笑
達旦不倦臺使廉公賢尉薦婁上而會所後胄子某為
惡少年搆繫獄獄甚急公頗往來吳中居間漸黧瘦若
腊愀然謂予即吾子固聽之吾兄弟共此子也如何公
别之未幾而訃至矣公卒之日猶能對客奕如恒時居
月餘其配某夫人又卒親友為之調棺斂而所後子猶
在繫念公已死獄無解時脱身亡去公之姻諭德吳公
中行輩代襄之天子後聞其事命有司治葬賜祭而公
就窆久矣居三載鄕進士吳君撝謙鴻臚薛君迎感公
之夙知奉考功郎湯君聘尹之傳來請銘嗚呼公名臣也
所蒞垂二十政皆樹聲績其居鄕推以為厚德長者而
天之報之若此且其卒時值家難而故人多在高位有
氣力顧不能出身為公於贈官易名之典咸缺焉所藉
以不泯泯身後者死後責也余又安能辭公諱光濟憲
謙其字世為常之江陰人祖某父某皆以公貴贈如某
官公生而卓穎善誦十五年工属文辭氣沛發川盈鵠
翔無所不暢二十四舉於鄕明年成進士與同年瞿丈
懿公景淳相游處瞿公推公公輔器也座主華學士先
生亦云二生所不能甲乙用劉生廣矣尋謁選得戶部
某司主事出理臨清倉以公平見詠思入理漕務出納
精審諸曹郎心服之遷某司員外郎庚戌八月大敵闌
入塞薄都城時援兵至者獨雲中最先議遣郎一人蓐
食餉之而雲中軍為敵隔聲問不時通傷死棘道他曹
郎聞當遣面灰死無人色公奮曰生不食縣官耶即帕
首韎韐裲襠挾疲卒數十騎以餉往卒從者咸惴恐欲
毋前而公拔劒誚督之竟達命雲中軍咸摶頰呼萬歲
而公既辭軍復迫於敵間馳至通州先大司馬公方按
通晝夜睥睨間識公縋之上相賀更生先公慷慨謂公
不幸城破吾必死之死固吾事也公歸報命時扺家家
人大驚喜出望外蓋公之出不以語家既出而傳報雜
沓業且以虀粉矣公間謂余尊君信忠臣也視死若歸
自是朝論多才公遷山西司郎中益精於職已而有衛
輝之命衛輝劇而衝属歲侵流亡相属公首請賑請蠲
於臺得報可而猶不給乃貶損禄奉節縮他費以益之
寬刑省訟禁吏胥毋得下鄕豪右杜門自守於是單赤
蘇矣流亡亦漸歸郡以大治而公丁母憂歸服除補山
東之濟南濟南省會前守日枝梧不堪其細公從容應
之吏民畏懷尋復丁太父憂公即日徒步出關城送者
俱不及僅一舍而報擢陞爲按察副使服除補浙江時
島寇雖小斂而一切猶用軍興法獨公為之事濟而民不
擾久之進江西右參政分守南贑時大旱民有種藍者
二千餘壅水流自溉下流之農亦千餘人羣争之不勝
而傷撫臣諭令止不聽遂上草具其狀詔發兵掩捕兵
發有日矣公惻然曰民自競水利耳吾不忍其屠僇也
乃先期親往喻之其人初猶露刃自衛見公輕行乃來
謁公曰大兵至若泰山壓卵立糜矣吾欲生汝曹故來
撫耳咸摶顙哭請命公盡釋之挾其二渠魁謁臺杖之
數十兵得無發是二千人者俱祝於天謂劉公吾父也
實再生我公以治理流聞遷按察使於山東右伯於浙江
飭肅清恬各當於理尋為左伯於福建以嚴以毖郡邑
當上賦者庫藏官吏毋所干預仍戒不得時刻稽故一
切洗手奉牘以大計入朝道遷太僕卿未扺都門進都
察院右副都御史撫江西馳傳之任至則延見吏民問
所便苦與藩臬守令計而行之江西山谷之民不便邑
徭公苐使與賦並徵官收其直而聽其應募者貴賤咸
計畝出直不至羯羠著為絜令又督有司置常平倉以
備出納属歲侵公戒郡邑設法大賑之而躬按行其後
有所懲奬吏不敢為虛文而民食其實暇則分部考校
諸生藝文彬彬嚮風矣召為南京戶部右侍郎吏民遮
道泣送不絶肖公像祠於青雲公署而祝之未及上改
北明年遂改吏部右侍郎尋遷左侍郎時楊襄毅公博
為尚書虛心寄公公亦不憚傾吐楊公大傾服語所知劉
公外和而内介識精而度遠冲夷坦平萬斛之舟新淬
之鏡吾所不及也會楊公以疾歸而代者張公瀚未至
公署部事慨然以登進賢哲為己任典選公平考覈精
審他諸干請一切謝絶諸曹郎皆得伸所守然不自峻
崕岸退食之暇往往召諸戚執飲謔如居平獨不及私
亦無敢以私進者一日忽慨然曰可以止矣三上章乞
骸骨江陵公居正時當國使人語公得無有所不足耶
非老非疾何以名去公謝曰疾自知之且人各有志耳
竟不得請苐遷公南京工部尚書公治裝不六日即行
於江陵公朝堂一再見而已江陵公意銜之然以朝議
藉藉謂公遷為左不自得乃稍轉公吏部仍南京百僚
肅然六卿中有私燕而守備中貴人為上客不至遲之
再三乃至主人迎謂明公不來諸生無敢即席公怒曰
天子六卿而貶稱諸生於中貴人前可乎即拂衣出無
何公改兵部參贊機務中貴人逆相謂曰此偘偘不易
犯者公平心其間久之咸歎服乃以次飭江防修雉堞
蒐卒補乘繕甲除器軍容為之一新僚属吏士靡不安
公而公以去家近且故都風物足游目意亦安之而江
陵公以父喪風天子為奪情北部院大臣已上疏請留
矣南中援其事擬繼上公當首署名不可曰諸公以奪
情是耶否耶天子留相國以恩我曹當持之以禮於是
太宰欣然握筆曰我故當首僉都御史王篆密聞之江
陵公太宰入為大宗伯而公中曾御史白簡矣公既歸
絶口不復絓時事緝堂居之曰大雅好客客恒滿坐公
既能詩而又善正行諸體得一薄蹏及葵箑書以為榮
揚扢今古酒德溫然人咸以王會稽白香山目之蓋未
幾而嗣子之禍作矣公生於正德庚辰卒以萬歷甲申
春秋六十有四某即嗣子也娶於某生子某息女一歸
吳某即諭德公子也余故知公詳於湯考功既論次其
行而歎曰嗚呼臨事不避難卒以報成可不謂忠乎軍
興不貪功卒以衆免可不謂仁乎秉銓惟一不以勢撓
可不謂公乎權相敗紀持論毋殉可不謂正乎凡此皆
名之所由立也夀與有後之徵也夫夀既不甚永而又
剪其後亦酷矣微余文又何以不朽此名也
銘曰為德則豐位差偶夀稍不盈剪厥後請銘者某銘
者某不於嗣人於公友天乎天乎曷可究
羅山汪次公䀈繼配杜孺人合葬誌銘
汪次公之捐館也以己卯之十月朔有丈夫子三而中子
道會繼配杜孺人出也前是杜之先次公地下也則庚
申之八月而是時猶子伯玉守襄陽為辭以哭杜其紀
述淑行甚悉若狀然而至次公則伯玉以左司馬憂居
銜恤而狀之矣然猶未成葬也道會之言曰吾晜弟以
壤地之不寧宇而牽率至今日何論誌銘雖然孤非敢
一日忘之難之也難之者必得吉壤邇於世父封司馬
公而始敢問葬必文足以當伯氏狀者而始敢問誌銘
既久之得壤矣在陽塢近封公矣已而曰吾得誌銘矣
其吳之瑯琊王長公乃齋而謁我布幣具司馬之狀若
辭而附以所綴遺事余却幣而受狀與辭及所綴汪之
先世越國公才千年族指以數十百萬計至次公之
王父曰贈司馬公某始以開美重於鄕其配吳淑人頗
難子四十乃置貳黃已祠高禖而騐以甲子之正月吳
舉封公而二月黃舉次公於是臥同乳負同襁出入同
襟裾受業同席髫而贈公名之曰良植既冠而字之曰文
林最後乃自署曰羅山人亦稱汪羅山或汪次公云贈
公之盬鹽武林也實挾次公以從次公䕫䕫齋慄且有
心贈公晩而息賈聽封公及次公也次公稍得發舒然
不能忘少年游為黏履挾瑟蹴踘之戲雅傾其少年進
從酒人豪飲遂傾諸酒人久之修其業見推為鹽筴祭
酒而是時榷鹽御史得鹽引之失實者置之法戍矣因
盡欲&KR0679;捕諸失實人咸大惴恐欲鳥獸散次公笑曰毋
以為也獨身走京師遨遊諸公卿間毋不折節願交次
公次公徐露其事俾宛轉居間以解得弗竟次公歸而
羣賈置酒率百金為夀次公笑曰吾自為我耳而自而
幸何謝為却之次公智而有膽勇嘗操百金裝江中流
而遇盜舟人皆亡匿有投水者次公曰盜亦人耳何至
自先死袖裝金授之且亹亹陳義微有所風勸羣盜有
欲擊次公者其魁止之此人長者勿擊既去而復來出
一金僕姑相授曰遇他警以此示之凡再免舟人乃服
次公次公伉直不能面藏人過而嗜義若渴其急人甚
於已里有競者得次公片言立解嘗欲平两怨家鬭其
人各恃其物力既許而中悔之次公語兩家徒衆曰怨
不可遂也遂怨不祥不祥將及爾曹衆頗悟有避去者卒
之兩怨之禍成各以家敗於是人人益歸心次公當次公
與封公之誕歲而從弟某亦生封公以貴某以冨而次
公絮冒褐寬博傲睨其間縱飲抗論亡所孫三人者髮
宣而魁形出入鴈行靡敢有軒輊間司次公之門其轍
跡頗多於二公矣次公初娶曰吳早卒無子繼娶即杜
孺人而媵陸次公與杜孺人燕婉之好甚篤而陸已先
舉一子曰道坦矣而杜孺人始舉道會陸後舉一子曰
道貞杜孺人最婉嫕多才藝工書筆女紅他握算會計
纖嗇内外不習而解每出多留後用是次公得自寬於
游最後以念次公又以道會多病憂之得疾次公歸乃
太息曰始吾論事於外而失吾内助吾非人哉乃不復
游而視杜孺人湯藥然竟鮮起色已次公亦大病杜孺
人從病中憂之甚遂增劇竟卒而次公愈矣次公哭杜
而哀然不能無中饋虞始復娶莊後亦有子曰道耆次
公之重於鄕不以位意亦弁髦之及左司馬之顯貴不
能無動乃使道坦從學無成繼使道會從學成而補諸
生試於應天不利為補太學上舍怏怏不懌曰此非天
耶其以杜孺人病而廢賈也籍而授舍家兒耗之十二
轉属洪氏壻耗如之他属里人耗十之三謂本冨易保
也始謀拓南畝若干然畝貴歲入不能當出而又與酒
客共之矣少子道耆十五而為其婦方歸而待年未面
也道耆死雉經以殉次公傷之為置後有司其其事得
旌長女之歸吳者俱前死仲女之歸洪者少而嫠荼苦
終其身以故次公雖寬襟豁落與伯季及左司馬觴而
快然不能不時慨然曰吾殤子女多矣獨不忍於洪之
嫠方之殉柰何凡以女德顯者非其家福也次公夀七
十有六而杜孺人僅五十四其子孫男女婚嫁之詳具
於左王子曰古所稱磊落大丈夫者其汪次公哉必冨
而後仁義附則次公當泯泯不振矣百里誦義千里誦
聲居然封公頡頏也道會即未達其文辭著稱與從兄
仲淹埓而承左司馬下風家之内外二女矢節為閨閫
師美哉汪次公者太史氏之貨殖可無傳也
銘曰連翩而來差池而逝是維公之為弟其晩也合其
蚤也離是維孺人之為妃欝而喬者兩相望也榖而穴
者偕厥藏也
弇州續稿卷一百二十三
