弇州四部稿卷一百三
明王世貞撰
文部
銘九首
顔神城碑隂銘(有序)
世貞不佞既已城顔神則諸父老走李先生文記之李
先生雅善余故於文稱稍過非當不佞中丞公侍御公
之教也與二三大夫士之謀也余惡敢雍容而坐顓之
余不佞又惡敢雍容而顓諸父老之力以為已功諸父
老從子弟蒿莱其畝日夜腁胝將事矣即因材於山高
下陂陀减省它費十之八九而寧無一二酒漿飯炊之
費以勤諸父老二三大夫士瓜分版築杖馬箠而人策
之亦既勞止篳路藍縷以啓兹城拮据忉忉寔唯二三
大夫士與諸父老共其何不佞之有不佞則竊復隠虞
焉為諸父老城顔神者城之已耶將縣之也城之而前
使者以萬計囁嚅旁喝卒靡敢動今不旋踵而告成事
諸父老業以受賦二百里外不勝其煩附庸即百雉之
崇易易若是規而縣之則可縣之將為若置令若丞蝟
役毛供齕人於袵席間哉而割三邑之膏壤使其民與諸
父老並削而弊筴大左不取也語云見已然不能見將然
即令今决城縣利害與他日身所受本末岐異矣然未可
箸數而舌析姑以明余志耳余不佞敢遂藉二三大夫士
暨諸父老子弟姓名系之碑隂而傅以銘銘曰
顔姜之山厥陽瀉鹵夾谷造天綰轂其口莱新西控淄
益東走五民居之匪利南畝作為竒衺即山而取盜鑄
椎埋韋跗帓首矛鈐日尋何戎不莾唯余睅目靡富靡
榖本之不探而未是矚厲我父老以勤版築雉野罄室
壺簞道屬唯兹父老藩屏是篤石城峩峩可以礪鏃危
岡冠領腴泉滋腹在易有言設險守邦衛以武師周以
崇墉遏軋亂萌毋使蔓張毋若安之薄征厚藏刃鎩鈎
喙枉矢大槍銷為耰鋤趣而農桑比屋興讓遵彼周行
牧臣辠言敢告職方
止戈樓銘
大名使院之後有樓翼如藏甲仗火器如干前使顔之
曰武庫不佞蓋爽然若刺也夫武庫者漢縣官聚五兵
所也有令司之在未央蓋歴代毋改使院何以稱焉敬
為更而顔之曰止戈戈所止也於文止戈為武曰止戈
取止勿動也復係以銘其辭曰
太行之南寔為沃區臂魏指趙爰翼上都饔飱鋤耰委
蛇襟裾唯易有言需有衣袽用除戎器以戒不虞赤堇
之精鞴以歐胡剖列五兵利剸蛟莬欝攸司銛厥名神
樞胡以蕆之穹閣彙起衡梗高庋崇墉周庀包之虎皮
倒載於戺夫既蕆只亦永寧只匣有曠鋏櫜有怨矢胡
弗庸我竟老止此止戈為武斯義所紀毋佳毋忘請俟
君子
使院新井銘
使院故無井晨取汲於一里外運甓者踰十人而猶不
給余莅事之三日進群吏而詰之即無問勞役者之肩
與踵一夕車門鐍而牙城鈴閣之間緩急何所恃哉行
相地於帥厨之後隙艮隅而鑿之凡四十尺而得石去
石之五尺而甘泉見初沫起若瑟俄蹙沸騰溢其洌冰
齒可以佐茗色益茗味因為之銘以示後人其辭曰
天之一地之六湧神瀵寫明玉汝茗汝粥汝盥汝沐蓍
而布櫝得易九三之繇曰可用汲王明並受其福
研銘
墨實攻汝而汝自如墨動不足汝靜有餘為汝納汙汝
既恬然為汝去垢汝亦無言夫是以能永年
墨銘
不用耶而惜汝之材闇然而不章用耶而惜汝之精的
然而日亡汝自以為能立言汝祖快於摩頂放踵而老
氏之徒以為竟夭其天年
紙銘
知其白守其黑為天下式猗汝之德好汝者加汝以五
色而汝弗良於墨噫其所謂混沌而飾者耶
筆銘
結繩而有鳥跡鳥跡熄而中山之用溢嗚呼其文有餘
而質則否者耶靜而不能藏動而不能久者耶然猶能
親薦紳而遠甲胄彼治天下者尚以為功之首也
墨精銘
嶧陽之材熁其流肪和以浮提作玄冥霜瞠谷超超以
繼仲將汗竹素林作千秋光
洮瓊銘
洮河之隂結綠是斧蝕墨如蠡哀音中羽帝賜益公椽
筆以侣折節從我我實慚汝
誄六首
建寧張府君誄(有序)
嘉靖戊申夏六月八日故建寧張府君卒於虞山之里
第春秋六十有七府君國器非凡公車蚤對三為法吏
張廷尉之不冤兩刺雄州吴河南之第一薦剡婁上除
書垂下而竟坐非搆遂息扶搖氣色施于泉石羽儀僅
于鄉里餘事潤屋壯心察眉豈非明哲自藏舒卷委運
者哉在昔楊惲廢棄田彼南山始借聲伎以逃終罹怨
望之謫而公沒齒無忮讀書自頥優游造物以永令譽
嗚呼休哉某也齒後未獲從公之杖履公寔俯締姻好
時申德音約我虞山大嶺邅如未遂而今已矣嗟冥駕
之異驅念手蹟之在目追為誄曰
顯允府君鼻祖自留播於虞山寔滋以稠驛驛皇祖筮
為國僚以逮迺考樹惇靡尤是生府君天質秀特蒐於
藝圃發羽飲的甫冠登朝外史是繹既理憲比夕若警
愓吏所弗解士所未醳合而為一收精絀刻翕赫中璫
亂我國綱公嬰其難詳本略芒詳之伊何元憝孔張孚
號用厲王威斯揚略之伊何族屬孔棘渙汗用休庶慮
斯謐初命吉守宅憂未集載命煌煌于建之陽畀建士
女以莫不慶樹爾田禾酌爾酒漿若亡吏胥曷號於鄉
耉老嬉遨童稚謳謠堲頑解獷滌思奉曹自訟於閭曷
煩市朝考第書最陟明迺當胡其皦皦而逮口網愛者
其下惡者在上誰云弗勝挽幰泣巷公之歸来拂衣悠
哉汲瀑故巘倚檜叢臺黔鬢朱顔簫鼓循垓望為神仙
寔聖人孩眺公之鄉儼若通德積縠飄氛鳴珂耀色窺
公之門麗若倫侯華榱承日峩棟雲浮登公之堂何異
謝家玉樹挺秀芳蘭競花入公之室一榻蕭然左圖右
書支頥其間宗黨姻姓待而舉火永無&KR0008;痍以即寧堵
隣比左右相從無忤歲有儉戚割以匄予疾胡弗仁乃
嬰斯人謝玩却嗜用全厥真屏虞調息熊經鳥伸謂期
百年而厪六旬溘焉就冥何續其生盍云披猖而喪老
成遠邇嗟叱州邑贊評嗚呼哀哉彭澤高枕東山逸駕
始績既暌後晷獨暇春遺煦日秋饒輝夜公出其餘嘲
弄元化玉藴於櫝芝榮於戺公斂其餘貽燕孫子我申
誄詞以備張史嗚呼哀哉
故永新令陸公誄(有序)
嘉靖辛亥冬故永新令陸公先生卒於鄉前是陸公罷
永新令十七歲而卒也公世為長洲人邑居而族盖有
太宰者貴甚力能拔所親而陸公為諸生時自引絶不
復霑暱已太宰事廢他株引坐累破産比比而陸公其
族也為諸生自如久之薦於鄉第四人尋薦南省復為
第三人賜對進士舉宏詞受校業翰林館七試皆第一
海内亡問識不識稱陸公明經精博士家言而公意不
懌益讀中秘書書多左氏司馬班固諸家秇文及它稗
官齊諧獵其槩而大要乃根柢純潔亡畔誼理已當授
官試復第一而大臣意有所不可俱出陸公出得給事
中主試浙浙諸書生大小黜陟陸公手公距為書生三
年爾人榮之爭相自稱比為重亡何相某宰某互鉤黨
為奸利排善扶慝所意必達公條具劾上上善之為罷
更置相而以體難大臣杖陸公朝堂論謫貴州驛丞貴
瘴鄉公單騎挾册往經數載亡苦乃稍遷永新永新令
多善政語見太史尹臺序中盖遷人由𤨏臺出又緣諫
業自好卑易邑小不當而更日夜望量移邑亦亡敢以
吏治望之公不也考永新令高第状當見褒而某某時
復用公度且中害謬曰病入貴濕侵四支伸屈曷任耶
仕宦重適意行樂爾竟投劾免陸公為人慷慨好行義
多施家不為官故饒為官而槖空空然則以施故事母
孝故姊寡而貧陸公事之如母也母失明公旦夕唯所
以娱志不得因從伎音樂公遂若好伎音樂者母捐館
一日悉斥出之終其身不復聽云陸公為文雅叙事其
究若夏敦商彛而不特作㚗侈組割湛湛若漙露一時
人號能師信而乃以擬汝南太原輩甚汙妄不偶夫數
君子剽何沈飾鹽嫫倚門而眩粧細視欲嘔者烏足辱
陸公哉余哀其秩既不滿行文於稱顯矣非所志也叙
而誄之辭曰
中季渥秩天所弗榮繄惜令譽乃畀陸卿在往浮湛一
出咸驚戰藝無堅校才類衡批鱗料鬚身躓神王罹竄
箐棘營衛亡恙引跡淵蟠沉幾朗暢我儀圖之山甫是
伉巖巖吴趨日月爾私赫彼峻猷斂溢後施先民格言
沃根啜滋稗官子家博綜靡遺文所由生生厥自然燿
熠星漢流行嶽川銛璧成葉刺猴棘端曾是窮術洵巧
非天彼其之子割裂繁飾謂爾毛嬙狂且粉澤公執無
色以勝萬色大矩永標時才辟易絶口朝政衡門衎衎
孰覩眉宇蹙然未滿垂世何長經時曷短謂蒼匪高爽
福殄善嗚呼哀哉予惟在吴蟬冕代作隨形俱泯一何
遼寞銀艾其章丹鉛厥略斯物苟窺韋裳亦樂疇不終
竟存者難名亦有黃耉為亡少稱震澤東滙揚峰北馮
中藏鬱然陸公先生嗚呼哀哉
通政司參議張公誄(有序)
歲重光作噩之畢月故通政參議張翁捐館舍春秋七
十有七翁諱寰字允清蘇之崑山人世有甲第聞於熙
朝至乃考奉直公貞夷簡亮弱冠味道入蜚南宫之聲
出敭西門之績以畿郡滿考幡然乞休天子嘉之晉鍚
蕃庶遯肥考槃賁泉石以金緋騰雲霞於竹素優游大
耋顯融令終風流所貽談者口實翁穎朗天授淵源家
派既舉進士釋褐三典雄州咸有子惠浹於邦人稍遷
秋官員外郎以愛行法民稱不冤居無何念奉直公高
年乞歸養華顛在侍嬰孺羈慕服勞寢興胡耉安昃既
以天年奉奉直公終瘁毁立骨餘性而已居喪廬墓有
乳燕之祥薦紳先生屬詠成什御史廉得狀異之上翁
孝廉不報服除補故秩超通政司參議銀臺通奏之司
為帝喉舌紫宸秘嚴之地若接謦欬盛年宏材處之不
疑謠諑當心精彩刺目遂用廟灾援例得賜骸歸湖山
故盟口未寒林泉則夙心頓委尚平之微累既畢玄度
之勝具獨著或扁舟苕溪霅水之社或短屐武夷匡廬
之頂千里孤駕毋齎當時之糧門生故人為開康樂之
徑若乃志慕竒書手追名墨薄蹏尺一魯縞齊紈醉瀋
灕漇家至人屬舂容寂寥汎言旁酬七步未穎八又猶
蹇足貴太冲之紙奚取相如之毫尤以多通樹道下引
為體林宗人倫之表太丘長者之風陽和溢於眉宇春
華粲乎齒頰足使初交頓舊後進忘新既遠游趣深坯
墐殊薄陸有思光之舟水具志和之宅太嶽思御瀟湘
動流三游在念有成言矣一疾委㿃遂爾長往嗚呼哀
哉乃子某等以世貞夙奉盻睐寵之小友使操觚翰爰
播旃素夫誄以志哀揆所由起魯圍死綏之勇汧督維
係之戚叔持甘法仲武蚤夭故使詞客陳些太師采風
起沈浦之慸冤回商秋而就㬉今翁乘化去留無忤終
始備福者五不朽有三亦何哀之有哉然使盛德就徂
則百年猶短高風永閟則百身曷贖鉅平峴首殊抱荆
民之泣太傅西州尚起羊曇之慟爰徇舊典誰云不宜
誄曰族由令滋人以賢貴有斐壯武般般其裔播遷於
吴婁起高第仲臬于襄叔也藩寄食德者何伯有喆嗣
褰帷三輔脫屣雄刺蓬蒿自若松菊就植夷猶清泌卒
以完逝夫子挺生弗隤其聲水鑑朗悟機神洞靈射策
公車苴茅連城自濟而濮益稱仁明訟獄時往謳謠互
聆百堵甍甍衝波是馮彼莾萑蒲伏戎馮陵捷若承蜩
有泯弗形三牧于開目刃無全瞷寗匿豪沒為公田犴
鮮孥纍闠饒母錢守槖如滌齋厨蕭然單車就徵泣幰
闐闐曰爽鳩氏帝用旌賢峻坂未躬白雲横目志養斯
榮大孝匪禄扶侍以終居然嬰服溪淙寫哀林颷助&KR0008;
援琴乍弦弓旌交屬汝作納言司帝喉舌唯斗離辰莫
喻親切終風自南讒口回穴挂冠神武上書北闕七尺
自如百組誰縶叢桂含滋畹蘭生悅維昔謝公竟阻東
山樂通失侯憤疾於田寧如夫子心形默全瀑布界空
幔亭衡烟地肺幽阻天目蟺蜒三江五湖衣帶之間鶴
&KR0769;華陽煜如神仙彼美司空遯於菰城皤皤黃髮三四
老成盡謂夫子江東步兵白日未駕青山可盟把臂竹
林飛觴蘭亭履舄所抵一坐盡傾談天膾口懸河啓粲
季野陽秋汝南月旦後進爭輻名流忻讃雌黃既絶吹
嘘獨擅陋彼嗣宗流思中散藹藹眉宇便便腹腸四候
唯春九曜絶霜入羣不亂泛跡毋亢市隠岩通漁麓樵
江莫或名之亦莫可蹤辭取師意書繇匠心游戲墨池
縱横藝林元常凝思子雲湛深卒以不朽人用子箴子
曰毋爾余暢余襟弗鑿其天孰古孰今汗竹緗縹流黃
紈白朝披夕灑有請必獲戸競靈蛇人誇拱璧不翼而
蜚徧我南國薈蔚窮簷䆗窱隂壁亥步所艱見子題蹟
嗟予𦕈小龍門是登麈尾胡牀蠨蛸欲扄圖書在戶蘭
桂在庭惠而好我擕手同行焉知来者謂余後生疇昔
之歲余丁家禍繾綣夫子寔来唁我渥丹其顔飄鬚縒
嫷五嶽之期唯子是拕美疢見&KR1416;曾未改火㒒夫飭轅
餱糧就褁瀟湘之思擲筆而化嗚呼哀哉天期既迫塵
游曷藉桃源不春柏房長夜翩翩素旐轔轔靈駕露歌
未晞巷哭人詫矯矯夫子寔超生死應迹而来乘理而
逝銀艾其表蘿薜其裏傳子隠逸非子之始傳子名卿
非子之止微言可述徽容莫紀玄心慧覺佛輪儒軌嗚
呼哀哉
禮部主事華起龍誄(有序)
明萬歴甲戌之夏五月故翰林院侍讀學士華公卒其
季子禮部主客司主事叔陽字起龍以哀毁得癖疾明
年秋九月竟終於苫次春秋甫二十有九嗚呼哀哉楊
仲武之清才儁茂王子安之藻理秀發並以兹年而同
厥厄何造物之戲人驟予而驟奪也起龍少負穎質風
標鮮令為學士所鍾愛訓勵尤切雖銅盤别食寵異等
乎道彦而青衣受檟切磨幾於廷碩柔愛義方庶幾並
行不悖矣以故舞象之歲褎然邑庠歌鹿之秋甫踰弱
冠凡有撰述膾炙人口尋舉進士高第拜工部都水司
主事出視稅武林非其志也内迫晨昏烏鳥之戀外慕
汙濁蟬蛻之趣懇疏引疾予告南歸温凊之暇縱心邃
古模楷作者蓋卓然有成矣既告滿三載補刑部四川
司主事委積館舍不忝懷方之職塓繕巾脂無煩鄭僑
之對至於鈎剔奸隠祛掃宿猾雖謠諑狂響行之自如
尋以念學士乞歸星言載馳獲伸無方之養者踰半載
俄而學士疾亟湯藥躬調遂有刲股之舉含殮甫畢遽
成嘔血之慟衰慈在堂二稚依膝割戀人世追蹤泉臺
諸所未終一念畢矣夫其汪洋竹素揮霍毫翰颯若風
鳴落若霞舒雕蟲之士往往魄奪而務在剪裁雅托冲
淡乃其就者亦既斐然陶謝之藩旦暮可啟而又旁通
釋典兼曉宿因臨池之染多托經藏性不嗜酒而從容
欵宵居無雜交而慷慨傾槖至於名畫法書商彛周鼎
揮金懸募幾侔秘苑此子無死故未可量也子之元配
寔余淑女圭璧表其圓方鸞鳳恊其鳴和天之不造先
子而天帳蕙久荒墓艸載宿而余猶栖遲世途俯仰物
變以此言哀哀可知己乃作誄曰
天族惟殷華為國楨魯紀司馬貴而不名右師睅皤卻
楚以情嶠寔顯晉厥宗通靈孝子絶婚嗣乃繩繩其麗
不億以逮于明四業騖馳衿紳勃興子之先君藹藹吉
士横經虎幄紬簡金匱處榮能割未滿思退匪爵而封
爰政鄉遂聲華四垂門故三事晚而逍遥與物靡際其
心則長以貽善繼子之覽揆麟祥在夢藍田嘉玉丹穴
威鳳秀朗天植穎悟如縱累紙立掃千言闇誦公車之
作世所摹風鷄山歌鹿龍江攄虹伯既難兄功孰與仲
取標南宫射策金馬雋掩同升芳馳都下洛陽少年正
平大雅車停縱觀紙貴傳寫降心玄古力絀輕冶俯仰
時人和者寧寡厭跡水部脫囂梓鄉齋慄夔夔退而洋
洋跌宕詞林從容藝場靈威古文金薤琳瑯倫蹏嵇鎗
敦夏彛商不踁而趨集子之堂長卿自娱文園養寂王
程外嚴親命中迫寅恭秋憲神明三尺帝曰汝良改隸
宗伯周氏懷方漢典屬國子始為政剔其垢積賓至若
歸吏怖徙匿道行九夷聲流重譯陟岵興懷循陔致思
囓指高堂使我不怡神虎朝掛雲龍夕辭歸者及門病
者起帷如登春臺如含醴飴既翕且躭將永天期天期
驟迫奪我嚴父冠無晝櫛寝不夕處回生可希敢愛其
股嘔血長號鷄骨支柱曾不踰年追軌九土子之衰慈
早暮悲啼子之二孤或泣或嬉建禮清曹天衢甫夷素
侯之藏南珍陸離凡子所慸一旦若遺天既奪之昔胡
貽之嗚呼哀哉星隕珠沈蘭摧玉折鎩羽鵷雛傷蹄汗
血密戚哀攅英游痛咽濬冲死孝長謙才絶人孰無悲
悲子為烈子之遺文百有餘篇銳情魏晉旁謝及顔已
窺厥藩惜不假年其骨雖朽其言足傳子無没眡余操
子權英英淑女獲配君子先子而往以身蓐螘若父乃
舅亦且老矣仰怵天裁俯慨人理臨穴莫從纏恨桑梓
嗚呼哀哉
臨淮侯李公誄(有序)
萬歴甲戌秋九月都督留守諸軍領中軍府事臨淮侯
旴山李公以疾請解機務詔許之公之冡嗣言恭方統
熊羆不二心之士環衛左右上書請急扶侍輟直以行
又三月而公捐館舍上為震悼罷朝賜祭者五黃腸題
凑象廬之墓一切自尚方給造禮也公之先世恭獻王
以長厚托肺腑武靖王以雄略長爪牙遂啟大國從祀
高廟鼎革之際疑跡失封中興之朝優詔光復易世載
德不忝惟公公孕女斗濯濯之秀負淮泗湯湯之表研
洞韜略敦詩悅禮世廟丙申之歲踰冠襲侯天子有事
圜丘上皇天大號公以虎翼慮無駿奔陟降特拜蟒繡
䮍蹄之賜先後持節册封周藩及遣祭榮吉二邸視不
過禬自冺單成之灾賻必以禮何取宰咺之誚已事遄
反毋淹館薪遂佐留省右軍之帥晦智杜權任真推分
棨戟之地凝塵湛如也竟以材武茂異推督江防戒嚴
受脤之旦勵節絶甘之守時適有島寇流犯内甸公出
次江滸以死誓衆餘皇蔽空視一麾而進止組練曜日
唯余馬之所嚮蒼兕呼而妖氛息素車退而怒濤斂水
奏鯨鯢之戢陸鮮鳴吠之警尋有詔入領左軍都督府
河内陳借寇之辭美稷弘待期之信還理所任遷佐督
留守諸軍璽書褒美優贈三世比於周宣之召虎諸邦
艷之俄度支弗繼士用流言披猖脫巾倉卒倒刃公佐
其長以柔道宛解徐置諸理祭彤著勣獨蒙逗留之徵
汧督完危弗寬貿首之妬甫爾解綬尋蒙賜環進領左
軍再被江寄進平蠻將軍為全楚大帥勃盧谿子之銳
咸縛長繩髽首卉服之頑爭謠短韻行商樂乎野次遺
秉安于栖畝入長東樞出總漕政公銳思善後詳不盡
力所上五議朝議是馮吴會之飛艘相尾每先告期敖
倉之積粟如山更憂陳積夫蕭相轉餉特表元勛車侯
富民乃昭至意而公以微文見詆還佐其府俄而漕功
就白人主偉其事而嘉其不伐改統中樞督留守諸軍
事陪京大小庶務悉以委之竹馬遵滸衮衣在洛太尉
之節甫入臨淮之令尚新天子以六軍大帥貴在得人
元戎啟行温詔敦促公念母太夫人老不能奉板輿而
北上書力辭至再始拜俞旨原廟之衣冠出游誰為執
御光烈之紒帛猶在時當護存公以宿將之隆受祠官
之托厥意深矣温清之美芥視三公菽水之調甘踰五
鼎天子雖難公之情而弗釋其用竟伸留守前命七萃
三翼之輩精采頓新長干大桁之間讙呼載道公簡易
持已含博為政雖鍚難老猶歌来暮而天不憗遺一疾
告薨春秋甫滿六十雖未登上夀而享國三十有九年
三聘諸王兩佐南北樞四長其府一帥全楚握漕務佐
留守再督江防一總禁兵未拜諸徹侯功臣艱大之任
靡弗綰南北要害之地靡弗歴璽書符印節鉞之頒無
虛歲尚方金綺楮幣珍鮮之貺無虚月言恭孝隆繼述
材備文武昔師望表海伋將虎賁平陽入相窋直禁籞
代興之李何以異兹顯則綸綍幽惟金石足以照耀東
第黼衮千古尤欲累生時之德行注送往之旒旍爰以
不朽屬之儒生爰紀榮哀托之客卿敬為誄曰
漢有飛將唐推藥師奕世靈武昭聲鼎旂赫赫高皇托
肺隴西以啟岐陽四張天威平&KR2842;二庭横絶焉支手摲
休屠血我留犂迺開大邦及嗣而微元康求舊鍚金公
乘至我文侯爰七其命七命伊何匪虢匪鄭淑旂綏章
勇爵鞶鏡三藩之禮侯始為政風談晻靄周還慎靚赫
彼留京王業所馮我侯戾止如雷如霆樓船在江練凱
自鳴蠢兹島夷愓息奔崩儲胥不驚以翼孝陵弗逞悍
士仇我司計三事大夫首鼠匿辟侯曰毋爾汝育汝事
國有三尺汝毋自厲攅鋒浴冰抽矢叢蝟片言立解削
彼豪懻躨跜層關頼爾即安如何壬夫搖之筆端闔門
養重閉閤謝諐玉節金符以靖楚藩紓爾戎韜撻彼荆
蠻侏鴃興歈魋編請冠雧雧六軍寄命於漕帝睠中顧
曰吭脊腰拊循其師以爭風濤為雪千廂如雲萬艘輸
無後期士鮮告勞鄼既肩庸滉乃愧驕鍾山龍蟠石城
虎峙永奠南極上公所理惟侯再命斧鉞弓矢車熊大
桁竹馬江汜肅肅徒御粲粲門子介胄徵文棨戟象禮
三十九載珥貂垂瑜如履室堂中權左樞如鴻北南天
京舊都檿絲螭文燭銀䮍模貝帶鵕翿朱櫜㒒姑賜無
虚月庫不絶書棟橈示凶河魁告變喆嗣祈天星信飛
傳百身曷贖一往奚戀陋彼荀視毋煩史諫傾都雪涕
中朝流唁訃音上聞怵我聖皇蜜印朱芾栢槨黃腸鼎
烹以享悉從尚方介士輕車歸侯於藏易名之典以俟
太常元勲肇國紛莫可紀金貂網蝥旅葵生圮侯興繼
絶令聞遐邇有子而賢世濟厥美曹社之木其橋覆梓
俯仰遺德侯誰在矣嗚呼哀哉
孝豐吴宜人誄(有序)
古誄贊歌頌少著於閨第之懿者言婦德不外見也乃
若純動誠格自掩彌布淑教所施溢於閭右貽厥孫枝
此何以例焉王子曰予讀吴太宜人傳而志之太宜人
事其姑謹姑病再刲肉作糜進病良已即秘之弗復語
於人相南山大夫起家甲州郡而好施予鄉之無&KR0008;者
凍者骨暴野者川無厲道無塗疫無胥棄翳大夫是頌
有丈夫子二伯佐廉訪仲參政行省率其教所莅有聲
實諸孫維嶽以文學位郎署少者朗秀林立盛哉敬為
紀之其詞曰
濯濯宜人佩芬結英夙習婉娩内閑未章作嬪於吴吴
宗之慶爰相夫子配發厥祥(一)伊何早遘離孽於姑我
姑未遑曷恤其膚矢神自刲載告迺俞迄以終考左右
服扶(二)夫子克寄閫政是齊逯逯千指曷聞嗃嘻歲時
烝嘗潔鮮殷肥體絶阿錫首靡華笄(三)以儉成豐以豐
侈予左粥右纊以待鰥寡亡暴中野亡暍行旅豈曰季
從豈曰姊舅(四)凡我吉民虔祝吴宗惟吴之豐我生曷
恫赫赫南山是采是馮匪著閨袵實啓家邦(五)伯服憲
紀敉輯嶺粤周道中否弗咎其轍仲司考功如鑑斯别
並恊肥遯以貽象德(六)南山不騫咸澤儷肩榮芝產秀
謂期億年忽是中涸人理曷延環邑陫側宗姻洏漣(七)
仙姿不春玉魄長夜忘憂悴堂合歡委榭繐帳風捲粧
臺霜卸月支罷香疇返靈駕(八)姑謂令婦子曰聖毋四
德咸懋諸福萃與豈無刁瞷氓蟊財虜亦有姬姜女則
奚姱(九)德曜可字公父嗣賢玄霜屢易徽音邈綿我因
聞孫敬圖不刊敢托彤管播之素旃(十)
哀辭二首
哀岳義士君寵辭(有序)
明嘉靖三十又六載大司馬臣論言江淮帥臣言偏將
軍沃田與倭寇戰不利圽千夫長岳君寵免胄搏賊以
馬死之下御史覈如奏臣論昧死言君寵故暴從田間
應詔一旦捐棄性命報塞大恩宜錄贈如例詔曰可其
贈君寵千戸予一子官官如君寵先是江淮帥臣檄青
州兵備使者王世貞募卒三千人使者募三千人異軍
蒼頭特起君寵屬推擇為長當行使者觴而命之既受
觴跽曰不侫不手膾大酋肝吾擲吾頭而報使者壯之
居無何竟以死報嗟夫君寵所謂草莾食力之臣也捐
妻子嬰鋒刃胡為乎哉且使者業已蚤貴獵金紫日費
縣官廩百倍若矣從諸輦上先生談說治亂不亦翹然
鬚鬢男子哉然而坐視寇披猖未有救也使者碌碌磬
折以無當也即飽死何以見君寵地下為君寵指屈兵
興天子後先推轂將帥即坐逗留徵數矣未聞有以馬
革裹屍者抑何餒悖失策也是不幸而不得君寵死又
君寵之鄉中人好勇尚氣固其俗然諸為奸借軀報讐
亡命種種法死者私闘死者其人技能自視豈盡君寵
下哉然而授餘肉犬彘不食也於乎君寵得死矣使者
敬為楚語一章下神而怡之辭曰
鼉鼓發兮殷殷鳴鸞刀兮血膋陳靈之降兮亡期將吴
會兮與余仇駕虹車兮曳彗旂左駙豹兮右驂螭手余
元兮抉余腸渴滄溟兮肉鯢鰉將告成兮東沂江冥冥
兮翼靈飛憤而往兮懽来旋群殤從兮為厲先蕩横祲
兮瀵齊田靈逍遥兮以長年
哀趙節婦辭(有序)
明嘉靖三十又六載安丘父老言張氏女死事張故書
生趙東周婦歸亡何趙生坐羸疾困且殆張日夜不解
髻奉湯藥浣中裙厠牏指盡瘃顧謂趙生即不令若獨
死趙生死張大號泣三日漿水不入口以間趙自縊衆
覺解不死已再縊再覺解不死張度亡奈謬為守者謝
姨輩勞苦生肉冷矣亡及矣吾寧不愛雀鼠之息為姨
輩憂三月而守者信之少懈怠夜起更衣縊棺側解之
係絶矣分巡使者王世貞異其事下青州守守下安丘
令徵諸博士弟子偕父老言張氏故書生趙東周婦為
東周死具如前狀宜旌使者為上御史奏未報則以一
少牢祀趙烈婦於乎齊俗侈任俠好相雄長以利固爾
無鹽氏之賈衒史覈女之烏合志傳苟賞以為明智僅
二千餘年而烈婦始大洗之快哉雖然今皇帝風勵誼
行化浹既世矣而以使者所目覩委節捐脰之事往往
不在詩書而在甲胄又其甚迺不在弧矢而在帷幨也
可慨也使者愧為男子矣于是敬為楚語一章下神而
虞之其辭曰
蕙羞蒸兮葯房汎霞膏兮薦天觴脩眸兮瑜璫靈將假
兮中彷徨悵獨御兮亡懽赬幽姿兮不可干昭昭兮啓
明將薄鑒兮予微誠靈肅肅兮雙袂偕子仇兮来而逝
轅連栢兮輗扶荔驂和鸞兮朝上帝
弇州四部稿卷一百三
