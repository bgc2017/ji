弇州四部稿卷一百四十五
明王世貞撰
說部
藝苑巵言二
關關雎鳩在河之洲窈窕淑女君子好逑采采卷耳
不盈傾筐嗟我懷人寘彼周行我姑酌彼金罍未
見君子惄如調饑厭浥行露豈不夙夜謂行多露
嘒彼小星三五在東肅肅宵征夙夜在公寔命不同
日居月諸靜言思之不能奮飛燕燕于飛差池其
羽先君之思以勗寡人擊鼓其鏜踊躍用兵土
國城漕雝雝鳴鴈旭日始旦習習谷風以隂以雨
采葑采菲無以下體誰謂荼苦其甘如薺我躬
不閱遑恤我後碩人俣俣公庭萬舞有力如虎執轡
如組云誰之思西方美人彼美人兮西方之人兮
北風其凉雨雪其雱惠而好我攜手同行愛而不見
搔首踟蹰玉之瑱也象之揥也揚且之晳也胡然而
天也胡然而帝也良馬五之手如柔荑膚如凝脂
領如蝤蠐齒如瓠犀螓首蛾眉巧笑倩兮美目盼兮
自我徂爾三歲食貧誰謂河廣一葦杭之伯也執
殳為王前驅自伯之東首如飛蓬豈無膏沐誰適為
容其雨其雨杲杲出日適子之館兮還予授子之
粲兮巷無居人豈無居人不如叔也洵美且仁將
叔無狃戒其傷汝兩服上襄兩驂鴈行清人在彭
駟介旁旁二矛重英河上乎翺翔左旋右抽女曰
鷄鳴士曰昧旦子興視夜明星有爛子不我思豈無
他人鷄既鳴矣朝既盈矣匪鷄則鳴蒼蠅之聲蟋
蟀在堂歲聿其莫今我不樂日月其除無已太康職思
其居綢繆束薪三星在天今夕何夕見此良人悠
悠蒼天曷其有極予美亡此誰與獨旦駟驖孔阜
六轡在手公之媚子從公于狩游環脅驅隂靷鋈
續文茵暢轂言念君子温其如玉蒹葭蒼蒼白露
為霜所謂伊人在水一方遡洄從之道阻且長遡游從
之宛在水中央交交黃鳥止于棘誰從穆公子車奄
息維此奄息百夫之特臨其穴惴惴其慄彼蒼者天殱
我良人如可贖兮人百其身憂心如醉豈曰無衣
與子同袍衡門之下可以棲遲泌之洋洋可以樂饑
豈其食魚必河之魴蜉蝣之羽衣裳楚楚我來
自東零雨其濛皇駁其馬其新孔嘉其舊如之何
鴻飛遵渚公歸無所於女信處四牡騑騑周道倭
遲豈不懷歸王事靡盬我心傷悲伐木丁丁鳥鳴嚶
嚶昔我往矣楊柳依依今我來思雨雪霏霏豈不
懷歸畏此簡書和鸞雝雝萬福攸同我有嘉賓中
心貺之織文鳥章白旆央央元戎十乘以先啓行
文武吉甫萬邦為憲四騏翼翼路車有奭簟笰魚服
鉤膺鞗革方叔蒞止其車三千旂旐央央方叔率止
約軧錯衡八鸞瑲瑲服其命服朱芾斯皇有瑲葱珩
蠢爾蠻荆大邦為讎方叔元老克壯其猶蕭蕭馬
鳴悠悠旆旌徒御不驚大庖不盈吉日惟戊夜如
何其夜未央庭燎之光君子至止鸞聲將將鶴鳴于
九臯聲聞于天他山之石可以攻玉其人如玉
毋金玉爾音而有遐心爰居爰處爰笑爰語載寢
之牀載衣之裳載弄之璋節彼南山維石巖巖赫赫
師尹民具爾瞻正月繁霜父母生我胡俾我瘉不
自我先不自我後彼月而微此日而微高岸為谷
深谷為陵發言盈庭誰敢執其咎明發不寐有懷
二人踧踧周道鞠為茂草我心憂傷惄焉如擣維
憂用老君子無易由言耳屬于垣我躬不閱遑恤
我後他人有心予忖度之職為亂階缾之罄矣
維罍之耻周道如砥其直如矢君子所履小人所視
小東大東杼柚其空糾糾葛屨可以履霜跂彼織
女終日七襄雖則七襄不成報章睆彼牽牛不以服箱
東有啟明西有長庚維南有箕不可以簸揚維北
有斗不可以挹酒漿明明上天照臨下土自貽伊
戚我疆我理南東其畆上天同雲雨雪雰雰益之
以霡霂既優既渥既霑既足生我百穀祀事孔明先
祖是皇有渰萋萋興雨祁祁雨我公田遂及我私
六轡沃若蔦與女蘿施于松栢有頍者弁君子
來朝何錫予之雖無予之路車乘馬鸞聲嘒嘒雨
雪瀌瀌見晛曰消卷髮如蠆終朝采綠不盈一匊
予髮曲局薄言歸沐中心藏之何日忘之牂羊墳
首三星在罶何不日鼓瑟民亦勞止汔可小康惠
此中國以綏四方式遏寇虐㦧不畏明王欲玉女
天之方難無然憲憲天之方蹶無然泄泄天之牖
民如壎如篪如璋如圭如取如攜价人維藩大師維
垣大邦維屏大宗維翰懷德維寧宗子維城女炰烋
于中國天不湎爾以酒雖無老成人尚有典刑
訏謨定命遠猶辰告無言不讎無德不報神之格
思不可度思矧可射思匪面命之言提其耳誰生
厲階至今為梗誰能執熱逝不以濯其何能淑載胥
及溺進退維谷聽言則對誦言如醉倬彼雲漢
昭回于天靡神不舉靡愛斯牲旱魃為虐如惔如
焚瞻卬昊天有嘒其星維嶽降神生甫及申維申
及甫維周之翰士民其瘵哲夫成城哲婦傾城
婦有長舌維厲之階人之云亡邦國殄瘁十千維
耦萬億及秭設業設虡崇牙樹羽應田縣鼓鞉磬
柷圉既備乃奏簫管備舉喤喤厥聲肅雝和鳴有
來雝雝至止肅肅相維辟公天子穆穆龍旂陽陽和
鈴央央鞗革有鶬無曰高高在上陟降厥士日鑒在
兹載芟載柞其耕澤澤千耦其耘徂隰徂畛厭厭
其苖緜緜其麃其崇如墉其比如櫛以開百室旨
酒思柔於鑠王師遵養時晦駉駉牡馬在坰之野
薄言駉者有驈有皇有驪有黃以車彭彭振振鷺鷺
于下鼓咽咽醉言舞無小無大從公于邁永錫難
老食我桑黮懷我好音白牡騂剛犧尊將將毛炰
胾羹籩豆大房萬舞洋洋孝孫有慶不虧不崩不震
不騰三壽作朋如岡如陵公車千乘朱英綠縢二矛
重弓公徒三萬貝胄朱綅烝徒增增黃髮兒齒鞉
鼓淵淵嘒嘒管聲既和且平依我磬聲天命玄鳥降
而生商宅殷土芒芒相土烈烈海外有截不競不
絿不剛不柔敷政優優百禄是遒苞有三蘖莫遂莫
達九有有截韋顧既伐昆吾夏桀撻彼殷武奮伐荆
楚冞入其阻赫赫厥聲濯濯厥靈壽考且寧以保我
後生
詩旨有極含蓄者隠惻者緊切者法有極婉曲者清暢
者峻潔者竒詭者玄妙者騷賦古選樂府歌行千變萬
化不能出其境界吾故摘其章語以見法之所自其鹿
鳴甫田七月文王大明緜棫樸旱麓思齊皇矣靈臺下
武文王生民既醉鳬鷖假樂公劉卷阿烝民韓奕江漢
常武清廟維天烈文昊天我將時邁執競思文無一字
不可法當全讀之不復載
古逸詩箴銘謳謠之類其語可入三百篇者翹翹車乘
招我以弓豈不欲往畏我友朋君子有酒小人鼓缶
雖有絲麻無棄菅蒯雖有姬姜無棄蕉萃祈招之
愔愔式昭德音思我王度式如玉式如金俟河之清
人壽幾何馬之剛矣轡之柔矣馬亦不剛轡亦不柔
志氣麃麃取予不疑棠棣之華翩其反而豈不爾思
室是遠而魚在在藻厥志在餌九變復貫知言之
選皎皎練絲在所染之
右逸詩
立我烝民莫非爾極不識不知順帝之則(康衢)黃之池其
馬歕沙皇人威儀黃之澤其馬歕玉皇人受穀(黃澤)白雲
在天山䧙自出(白雲)
右謠
卿雲爛兮糺縵縵兮日月光華旦復旦兮(卿雲)南山有烏
北山張羅烏自高飛羅當柰何(烏鵲)日月昭昭兮寢已馳
與子期兮蘆之漪(漁父)
右歌
習習谷風以隂以雨之子于歸遠送于野(漪蘭)隴頭流水
流離四下念我行役飄然曠野(隴頭)
右操
皇皇惟敬口口生垢口戕口(口)與其溺於人也寧溺於
淵溺於淵猶可游也溺於人不可救也(盥盤)毋曰胡傷其
禍將長(楹)一命而僂再命而傴三命而俯循牆而走亦
莫敢余侮饘於是粥於是以餬余口(鼎)
右銘
荷此長耜耕彼南畆四海俱有(舜祠田)皇皇上天照臨下
土集地之靈降甘風雨庶物羣生各得其所(用祭天)
右辭
鳳凰于飛和鳴鏘鏘有媯之後將育於姜(懿氏)
右繇
涓涓不塞將為江河(黃帝語)吾王不游吾何以休吾王不
豫吾何以助一游一豫為諸侯度畏首畏尾身其餘
幾
右諺
漢魏人詩語有極得三百篇遺意者謾記於後非惟
雨之又潤澤之非惟徧之我汜布濩之般般之獸樂
我君囿總齊羣邦以翼大商迭彼大彭勲績惟光
誰謂華高企其齊而誰謂德難厲其庶而金支秀華
庶毦翠旌王侯秉德其鄰翼翼顯明昭式惟德之
臧建侯之常如山如岳嵩如不傾如江如河澹如不
盈大海蕩蕩水所歸高賢愉愉民所懷陽春布德
澤萬物生光輝此二雅周頌和平之流韻也犖犖
紫芝可以療饑月出皎兮君子之光君有禮樂我有
衣裳胡馬依北風越鳥巢南枝衣帶日以緩清
商隨風發中曲正徘徊秋蟬鳴樹間玄鳥逝安適
棄我如遺迹盈盈一水間脉脉不得語絃急知柱
促去者日以疎來者日以親愁多知夜長著以
長相思緣以結不解出戶獨徬徨憂思當告誰明
明如月何時可掇憂從中來不可斷絶不惜年往憂
世不治山不厭高海不厭深海水知天寒入門
各自媚豈伊不虔思于天衢豈伊不懷歸于枌榆天
命不慆疇敢以渝自惜袖短内手知寒憂來無方
人莫之知徬徨忽已久白露沾我裳民之多僻政
不由已泳彼長川言息其滸陟彼高岡言刈其楚
此國風清婉之微旨也靈之來神哉沛先以雨般裔
裔志俶儻精權竒籋浮雲晻上馳今安匹龍為友
臨高臺以軒江有香草目以蘭昌樂肉飛采虹
垂天水何澹澹山島竦峙日月之行若出其中
孤獸走索羣銜草不遑食世無萱草令我哀歎此
秦齊變風竒峭之遺烈也
秦始皇時李斯所撰嶧山碑三句始下一韻是采芑第
二章法瑯邪臺銘一句一韻三句一換是老子明道若
昧章法
太公隂謀有筆銘云毫毛茂茂(叶房月切)陷水可脱陷文不
活于鱗取之余謂其言精而辭甚美然是鄧析以後語
也毫毛茂茂是蒙恬以後事也必非太公作
屈氏之騷騷之聖也長卿之賦賦之聖也一以風一以
頌造體極玄故自作者毋輕優劣
天問雖屬離騷自是四詩之韻但詞旨散漫事跡惝怳
不可存也
延壽易林伯陽參同雖以數術為書要之皆四言之懿
三百遺法耳
楊用脩言招魂遠勝大招足破宋人眼耳宋玉深至不
如屈宏麗不如司馬而兼撮二家之勝
大風三言氣籠宇宙張千古帝王赤幟高帝哉漢武故
是詞人秋風一章幾於九歌矣思李夫人賦長卿下子
雲上是耶非耶三言精絶落葉哀蟬疑是贋作幽蘭秀
簟的為傳語
大風安不忘危其霸心之存乎秋風樂極悲來其悔心
之萌乎文中子贊二帝語去孔子不遠
垓下歌正不必以虞兮為嫌悲壯嗚咽與大風各自描
寫帝王興衰氣象千載而下惟曹公山不厭高老驥伏
櫪司馬仲達天地開闢日月重光語差可嗣響
栢梁為七言歌行創體要以拙勝日月星辰一句和者不
及宗室廣大日益滋為宗正劉安國外家公主不可治為
京兆尹按當作内史三輔盜賊天下危為左馮翊減宣
盜起南山為民災為右扶風李成信其語可謂強諫矣
而不聞逆耳郭舍人齧妃女脣甘如飴淫䙝無人臣禮
而亦不聞罰治何也若枇杷橘栗桃李梅雖極可笑而
法亦有所自蓋宋玉招魂篇内句也
漢時衛霍營平赳赳虎臣然栢梁詩郡國士馬羽林材
和撫四夷不易哉語無愧七言風雅封建三王表及屯
田諸疏兩漢文章皆莫能及然三王表或幕客所為栢
梁歌詠咸依位序獨驃騎在丞相前大將軍在丞相後
昔人云去病日貴此亦一徵按古文苑註稱臺成於元
鼎二年登臺賦詩乃元封三年而霍去病以元狩六年
卒是時青蓋兼二職也然則郡國士馬之詠亦出青口
耶
韋孟玄成雅頌之後不失前規繁而能整故未易及昌
穀少之私所不解
鍾嶸言行行重行行十四首文温以麗意悲而遠驚心
動魄幾乎一字千金後併去者日以疎五首為十九首
為枚乘作或以洛中何鬱鬱游戲宛與洛為詠東京盈
盈樓上女為犯惠帝諱按臨文不諱如總齊羣邦故犯
高諱無妨宛洛為故周都會但王侯多第宅周世王侯
不言第宅兩宫雙闕亦似東京語意者中間雜有枚生
或張衡蔡邕作未可知談理不如三百篇而微詞婉旨
遂足竝駕是千古五言之祖
相去日以遠衣帶日以緩緩字妙極又古歌云離家日
趨遠衣帶日趨緩豈古人亦相蹈襲耶抑偶合也以字
雅趨字峭俱大有味
東風搖百草搖字稍露崢嶸便是句法為人所窺朱華
冒綠池冒字更捩眼耳青袍似春草復是後世巧端
李少卿三章清和調適怨而不怒子卿稍似錯雜第其
旨法亦魯衛也
上山採蘼蕪四坐且莫喧悲與親友别穆穆淸風至橘
柚垂華實十五從軍征靑靑園中葵鷄鳴高樹顛日出
東南隅相逢狹路間昭昭素明月昔有霍家奴洛陽城
東路飛來雙白鵠翩翩堂前燕靑青河邊草悲歌緩聲
八變豔歌紈扇篇白頭吟是兩漢五言神境可與十九
首蘇李竝驅
詩譜稱漢郊廟十九章煅意刻酷煉字神竒信哉然失
之太峻有秦風小戎之遺非頌詩比也唐山夫人雅歌
之流調短弱未舒耳鐃歌十八中有難解及迫詰屈曲
者如絲如魚乎悲矣堯羊蜚從王孫行之類或謂有缺
文斷簡妃呼豨收中吾之類或謂曲調之遺聲或謂兼
正辭填調大小混錄至有直以為不足觀者巫山高芝
為車非三言之始乎臨高臺以軒桂樹雙珠青絲玳瑁
非五言之神足乎駕六飛龍四時和江有香草目以蘭
黃鵠高飛離哉翻非七言之妙境乎其誤處既不能曉
佳處又不能識以為不足觀宜也
鐸舞巾舞歌俳歌政如今之琴譜及樂聲車公車之類
絶無意誼不足存也
錄蘇李雜詩十二首雖總雜寡緒而渾朴可詠固不必
二君手筆要亦非晉人所能辦也如人生一世間貴與
願同俱紅塵蔽天地白日何冥冥招搖西北指天漢東
南傾短褐中無緒帶斷續以繩瀉水置缾中焉辨淄與
澠仰視雲間星忽若割長帷彷彿河梁間語
楊用脩錄古詩逸句及書語可入詩者不能精亦有遺
漏余擇而錄之紅塵蔽天地白日何冥冥安知鳳皇
德貴其來見稀(皆李陵)泛泛江漢萍飄蕩永無根靑
靑陵中草傾葉晞朝日作希乃妙天霜木葉下鴻鴈
當南飛人遠精神近寤寐見容光初秋北風至吹
我章華臺浮雲多暮色似從崦嵫來石上生菖蒲一
寸八九節僊人勸我飡令我好顔色去婦不顧門萎
韭不入園(諸葛孔明)探懷授所歡願醉不頋身(王仲宣)皎
月垂素光玄雲為髣髴(劉公幹)金荆持作枕紫荆持作
牀黃鳥鳴相追咬咬弄好音翕如翔雲會忽若驚
風散(棗腆)迅颷翼華蓋飄颻若鴻飛(石崇)爭先非吾事
靜照在忘求(右軍)遥看野樹短(虞騫)浴景出東渟(僊詩)已
上皆古詩生無一日歡死有萬世名(列子)片玉可以
琦奚必待盈尺駿馬養外廐美人充下陳(戰國策)薰
以香自燒膏以明自煎(龔勝傳)孔子辭廪丘終不盜帶
鈎許由讓天下終不利封侯日回而月周終不與時
游南游罔䆡野北息沈墨鄉(俱淮南子)跣跗被商舄重
譯吟詩書(王充)新霽淸暘升天光入隙中(佛經)隴坂縈
九曲不知高幾里(三秦記)喬木知舊都(吕覽)新林無長
木(同)素湍如委練(羅含記)揮袖起風塵(劉邵)蘭葩豈
虚鮮(郭璞)文禽蔽綠水(應璩)兩雄不竝栖(三國志)已上雜
書語
孔雀東南飛質而不俚亂而能整敘事如畫敘情若訴
長篇之聖也人不易曉至以木蘭竝稱木蘭不必用可
汗為疑朔氣寒光致貶要其本色自是梁陳及唐人手
段胡笳十八拍輭語似出閨䄡而中雜唐調非文姬筆
也與木蘭頗類
余讀琴操所稱記舜禹孔子詩咸淺易不足道拘幽文
王在繫也而曰殷道圂圂侵濁煩朱紫相合不别分迷
亂聲色信讒言即無論其詞已内文明外柔順蒙難者
固如是乎瞻天案圖殷將亡豈三分服事至德人語望
來羊固因眼如望羊傅也他如獻玉退怨歌謂楚懷王
子平王夫平王靈王弟也歴數百年而始至懷王至乃
謂玉人為樂正子何其俚也窮劫曲言楚王乖劣任用
無忌誅夷白氏三戰破郢王出奔用無忌者平王也奔
者昭王也太子建已死有子勝後封白公非白氏也其
辭曰留兵縱騎虜京闕時未有騎戰也河梁歌舉兵所
伐攻秦王句踐時秦未稱王也句踐又無攻秦夫偽為
古而傳者未有不通於古者也不通古而傳是豈偽者
之罪哉
詞賦非一時可就西京雜記言相如為子虚上林游神
蕩思百餘日乃就故也梁王兔園諸公無一佳者可知
矣坐有相如寧當罰酒不免腐毫
入不言兮出不辭乘回風兮載雲旗雖尔怳忽何言之
壯也悲莫悲兮生别離樂莫樂兮新相知是千古情語
之祖
卜居漁父便是赤壁諸公作俑作法於凉令人永慨
長卿子虚諸賦本從高唐物色諸體而辭勝之長門從
騷來毋論勝屈故高於宋也長卿以賦為文故難蜀封
禪緜麗而少骨賈傅以文為賦故弔屈鵩鳥率直而少
致
太史公千秋軼才而不曉作賦其載子虛上林亦以文
辭宏麗為世所珍而已非真能賞咏之也觀其推重賈
生諸賦可知賈暢達用世之才耳所為賦自是一家太
史公亦自有士不遇賦絶不成文理荀卿成相諸篇便
是千古惡道
雜而不亂複而不厭其所以為屈乎麗而不俳放而有
制其所以為長卿乎以整次求二子則寡矣子雲雖有
剽摸尚少谿逕班張而後愈博愈晦愈下
子雲服膺長卿嘗曰長卿賦不是從人間來其神化所
至耶研摩白首竟不能逮乃謗言欺人云雕蟲之技壯
夫不為遂開千古藏拙端為宋人門戶
國風好色而不淫小雅怨誹而不亂長門一章幾於竝
美阿嬌復幸不見紀傳此君深於愛才優於風調容或
有之史失載耳凡出長卿手靡不穠麗工至獨琴心二
歌淺稚或是一時匆卒或後人傅益子瞻乃謂李陵三
章亦偽作此兒童之見夫工出意表意寓法外令曹氏
父子猶尚難之况他人乎
子虛上林材極富辭極麗而運筆極古雅精神極流動
意極高所以不可及也長沙有其意而無其材班張潘
有其材而無其筆子雲有其筆而不得其精神流動處
長門邪氣壯而攻中語亦似太拙至揄長袂以自翳數
昔日之諐殃以後如有神助漢家雄主例為色殢或再
幸再弃不可知也
孟堅兩都似不如張平子平子雖有衍辭而多佳境壯
語
頩薄怒以自持曾不可乎犯干目略微盼精彩相授志
態横出不可勝記此玉之賦神女也意密體疏俯仰異
觀含喜微笑竊視流盼此玉之賦登徒也神光離合乍
隂乍陽進止難期若往若還轉盼流精光潤玉顔含辭
未吐氣若幽蘭此子建之賦神女也其妙處在意而不
在象然本之屈氏滿堂兮美人忽與余兮目成既含睇
兮又宜笑子慕余兮善窈窕變法而為之者也
宋玉風賦與登徒子好色一章詞旨不甚相遠故昭明
遺之大言小言枚臯滑稽之流耳小言無内之中本騁
辭耳而若薄有所悟
班姬擣素如閱絞練之初成擇玄黃之自出准華裁於
昔時疑形異於今日又書既封而重題笥已緘而更結
皆六朝鮑謝之所自出也昭明知選彼而遺此未審其
故
子雲逐貧賦固為退之送窮文梯階然大單薄少變化
内貧答主人茅茨土階瑶臺瓊榭之比乃以儉答奢非
貧答主人也退之横出意變而辭亦雄瞻末語燒車與
船延之上坐亦自勝凡子雲之為賦為玄為法言其旁
搜酷擬沈想曲換亦自性近之耳非必材高也
傅武仲有舞賦皆托宋玉為襄王問對及閱古文苑宋
玉舞賦所少十分之七而中間精語如華袿飛髾而雜
纖羅大是麗語至於形容舞態如羅衣從風長袖交横
駱驛飛散颯沓合并綽約閑靡機迅體輕又迴身還入
迫于急節紆形赴遠漼以摧折纖縠蛾飛繽焱若絶此
外亦不多得也豈武仲衍玉賦以為已作耶抑後人節
約武仲之賦因序語而誤以為玉作也
枚乘兔園賦記者以為王薨後子臯所為據結尾婦人
先歌而後無和者亦似不完之篇
悽唳辛酸嚶嚶關關若離鴻之鳴子也含㗅嘽諧雍雍
喈喈若羣雛之從母也其笙賦之巧詣乎(鳴作命)器和故
響逸張急故聲清間遼故音痺絃長故微鳴其琴賦之
實用乎揚和顔攘皓腕以至變態無窮數百語稍極形
容蓋叔夜善於琴故也子淵洞簫季長長笛才不勝學
善鋪叙而少發揮洞簫孝子慈母之喻不若安仁之切
而雅也
楊用脩所載七仄如宋玉吐舌萬里唾四海緯書七變
入臼米出甲佛偈一切水月一切攝七平如文選離袿
飛綃垂纖羅俱不如老杜梨花梅花參差開有客有客
字子美和美易讀而楊不之及按傅武仲舞賦家有古
文苑文選皆云華袿飛綃雜纖羅不言垂纖羅也
東方曼倩管公明郭景純俱以竒才挾神術而宦俱不
達景純以舌為筆者也公明以筆為舌者也曼倩筆舌
互用者也若其超物之哲曼倩為最公眀次之景純下
矣
弇州四部稿卷一百四十五
