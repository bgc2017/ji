弇州四部稿卷一百八
明王世貞撰
文部
奏疏九道
申明地方職守事宜疏
題臣叨任督撫鄖襄等處於職守事宜偶有所見謹開
列為三事上請伏惟俯賜允行不勝幸甚緣係申明地
方職守事宜事理未敢擅便為此
計開
一臣竊惟督撫於軍政為切軍政以屯田為要近該
部臣覆允給事中楊言之疏行清軍御史遵奉脩
舉但臣查鄖陽撫治申明屯政止下守巡二道却
與該省屯田道副使無干其屯田道有所措置徑
取撫按批詳於臣了不關白以致甲可乙否朝令
夕違難以遵守且臣所轄鄖陽等各衛所俱在駐
劄及附近地方比之三省巡撫遙制者有間以故
軍政黜陟調遣機宜多屬之臣不應屯務乃復他
諉臣近見下荆南兵巡右參政楊一魁稱將襄陽
衛屯地清出開墾隠占田畆比舊可五六倍將來
足贍軍資方俟覈實要得通行南陽商漢各處一
體清查其有行屯務須下三省屯田及守巡該道
屯田道有所建白通取臣及撫按清軍定奪任内
舉劾仍照布政司右布政使事理施行臣又思各
省屯田道副使僉事多有兼職不能一一巡歴多
是取辦文移姑以湖廣陜西言之其應屬衛所延
袤數千里差人往返動踰兩月衛所恣其欺蔽冊
籍大約苟完未有真見利弊糾剔姦隠者至於守
巡聞見既真巡歴又易若罷設屯田道止責守巡
於屯政必有可觀但係更革事體難以輕論伏乞
勅下該部將臣二議斟酌從便施行其於軍政不
無小補
一臣近准兵部咨將所屬千百戶及武舉所授職官
一併查薦除具題外臣切惟千百戶所鎮撫於秩至
卑細也然遇兵部推陞則惟有守備把總等官皆
以都指揮體統行事以故部推往往難之故千百
戶鎮撫之於守備把總也得之則非有戰守俘馘
之功一旦而驟越於指揮之上而人忌其速不得
則雖有可用之才終身汩没於下寮而人惜其遲
且臣所見該衛軍政各項差委往往不足於才而
千戶以下其人才頗多往往不見於用臣愚伏乞
勅下該部議將千百戶鎮撫官員凡遇推薦者比
照守備把總事例先給與指揮體統行事劄付仍
行撫按衙門量委軍政掌印操屯巡捕事任候再
有旌薦一體推用庶幾可免驟遷之譏且無淹滯
之歎其於劑量人才參綜衛政不無小補
一臣訪得施州軍民指揮使司所屬宣撫司三員安
撫司七員長官司三員自近年以來父故子繼將
印信私相授受管用止稱護印舍人通不赴部告
襲此其念雖起於恡財而其漸遂至於衊法且為
之上者既不以王命為重則為之下者亦不以漢官
為尊争奪矯虔勢所必至除臣已通行省諭外伏
乞勅下該部行臣及撫按衙門申明承襲舊制責
限各土司務要一年以裏告衛覆查無礙請詳赴
部領文回司方許冠帶管印管事仍諭以聖明在
上兵部綱紀肅清更無分外使費若依前不赴部
承襲擅稱護印名色者問罪革職其施州衛官吏
如有勒指需索情弊聽臣等訪參重究施行庶幾
國法永昭夷情知戢
諮訪將材以備錄用疏
題臣准兵部咨該本部題職方清吏司案呈照得本部
推補將官必查簿内曾經保薦人數題請簡用然每以
人材不敷該本部題准通行各該督撫巡按訪舉去後
隨據各奏保到部登記叙錄至今擢用將盡且往年奏
保者多止於將領而指揮千百戶等官槩未之及是以
參遊之缺僅足挨補而守備把總恒苦乏人及查歴科
中式武舉未推尚多緣歴年既久中間人之存亡與年
力之衰壯行止之臧否俱不可知未經各該撫按查舉
難以推用竟從槩棄不無可惜相應一併議處案呈到
部看得國家任用將領所係甚重而朝缺夕補必須得
人方克有濟乃今守備以下缺人推用誠當急為選求
相應依擬合候命下移咨各該總督巡撫及咨都察院
轉行各該巡按御史查照先今事理將所屬上自參遊
守把下至指揮千百戶等官無拘見任廢革但有年力
精壯才略優長堪以備用者逐一摉訪分别等第逐名
開註考語不得混稱以上各官俱係云云套語致難酌
用及將歴年武舉中式官員一體查訪疏名具奏以憑
覆請附簿備用并將薦舉人員備查年歲履歴另造文
冊一本送部併入將材簿内查考等因題奉欽依備咨
到臣隨該臣備行湖廣河南陜西都布按三司及守巡
各道體訪撫屬各衛所將領參遊守把指揮千百戶等
官及歴年武舉中式官員去後續據各開報前來臣徧
采考詞參以聞見雖其歴官腹裏沿習承平與生長邊
地積有戰功者少間至於器使之才亦自穎脱而出臣
謹分别等第為皇上陳之照得湖廣行都司掌印署都
指揮僉事李瀚寬博善謀沈深有度馭操而戎陣能整
咸懷敵愾之思握篆而兵政克脩共服絶甘之操使寄
分符要任必以持重成功南陽衛指揮同知夏年才識
通明操持潔慎騎射則巧力兼備處事則謀斷互資視
篆已著乎猷為馭戎尤徵其紀律襄陽衛指揮僉事王
一桂英爽有文恪勤而武循循如處子激之則義氣不
回訥訥若書生叩之而竒謀立見尤精騎射雅負戎韜
竹山守禦千戶所掌印調鄖陽衛右千戶所副千戶張
相器宇驍雄才猷駿發西征負冠軍之勇氣欲吞夷握
篆絶治私之譏操堪指日用之閫外必吉師中原任協
守松潘南路地方右參將張焰幹略本優威名素著參
戎西蜀負聞名膽寒之稱歸卧南陽得闔門養重之體
沈疴既已悉愈年力未宜投閒以上五臣皆名實無虧
才守交茂内王一桂年資雖淺張相官秩尚卑要之異
日可當大用所宜首薦者也行都司僉書署都指揮僉
事張崇德貌雄毅而出之以恭技精良而將之以慎領
屯政則清查不擾事事有條練戎卒則進退有方人人
悦服僉書署都指揮僉事丘僑貌寢而射藝獨竒外默
而才識中裕昔分岳閫則道不拾遺今領鄖操則師出
以律鄖襄守備署指揮僉事張萬年器宇軒豁才識老
成捕盜有方恩威著於一面清屯得體節操冠乎羣寮
漢中守備署指揮使戴寅既精武射兼曉文檄飭軍容
之整肅望重干城熟地勢之險夷圖成畫地均州守禦
千戶所掌印指揮僉事江騰龍氣貌瓌奇才識宏爽射
必命中能使舉軍之盡驚利不易心遂絶倖門之濡染
襄陽衛署印指揮僉事薛世安膂力精壯射藝優長擒
劇盜而閭閈獲安練操丁而什伍能整南陽衛指揮同
知邢謙拮据每優乎承委慷慨時見於論兵孝以事親
貧能守已後所千戶所署副千戶慶五常體貌魁梧才
力武健角射為一時之絶論兵亦羣弁之英荆州右衛
中千戶所隨操鎮撫林維喬智慮精詳性資爽朗操行
可表乎紈袴胷中殊富乎甲兵兵部咨送軍門贊畫常
德衛右千戶所署所鎮撫於超本以科第之英獲與韜
鈐之選彎弓横槊屢試不忝材官草檄論兵異時可占
名將原任武岡守備鄖陽衛指揮使康本茂強毅有為
剛直自遂掌衛篆而任事任怨禦夷方而不競不絿遷
任病歸痊可當用原任荆瞿守備襄陽衛指揮僉事丁
元吉膽氣雄沈動止詳雅識變達機頗得夷情之窾敦
詩悦禮居然儒將之風才尚有為去非其罪以上十二
臣皆無忝厥職有益于時大可折衝小亦禦侮所當次
薦者也及又查得林維喬係隆慶三年中式武舉於超
係萬歷二年中式武舉通合具奏以憑覆請伏乞勅下
兵部查果臣言無異將李瀚等酌量資格推用緣係諮
訪將材以備錄用事理未敢擅便為此
保留給由賢能官員疏
題臣據湖廣布政司呈内開鄖陽等府同知韓孜等三
六年考滿緣由各開到臣除批司行令各官照例帶俸
管事候會本題請明文至日施行外該臣會同巡撫湖
廣右僉都御史趙賢巡按湖廣監察御史李栻議照鄖
陽府同知韓孜儀度詳雅才識通明奉委不事承迎而
政清弊革所蒞不求喧赫而吏畏民懷廉能久聞終始
一致又考得荆州府清軍同知秦寵才守俱稱聲實並
隆職在清戎而兼修六事政成佐郡而流惠兩邦褎然
循吏之尤雅稱良牧之選又考得該府撫夷同知蔡璧
性資夷朗才識優長馭土夷而張弛得體開寀穴而綏
賑有方持守無改乎清脩成器可占乎遠大其韓孜係
六年滿秦寵蔡璧各係三年滿俱各稱職應准給由但
查二府所属地方水旱不時凋攰日甚荆州尤為衝劇
而見委秦寵自清軍外蔡璧自撫夷外築堤濬穴審徭
盤糧差遣坌集頃刻無間鄖陽雖號少僻而各縣缺官
分署之後韓孜所委數職一身若俱准離任考滿不無
乏人僨事之虞以故該司先後請留俱亦有見相應循
例會題如蒙勅下吏部再加查議准令三臣在任帶俸
管事將任内行過事蹟攅造牌冊差人齎繳本部照例
考覈題請復職其於地方誠為有補緣係保留給由賢
能官員事理未敢擅便為此
糾劾貪縱有司官員疏
題臣竊惟民之有墨吏也猶禾苗之有蟊賊也蟊賊一
日不除則苗立槁墨吏一日不除則民立困夫懵於察
而不能知知之而不能除去者典司者之責也臣以前
月入境道出汝南即聞民間口語籍籍謂南陽之屬城
有虎而冠者以間訪之鄧州知州張某也隨於履任之
日即行各道府開報所屬極賢極不肖職官而汝南守
巡南陽知府之以不肖應者又張某也關南道之以不
肖應者則西鄉縣知縣劉某也臣尚未敢盡信以為巡
按御史復命遠者不半歲邇者甫踰月而撫治又將有
所糾摘矣曾不畏而自暴棄若此豈其矯亢而鮮獲上
偏拂而不近民流言一興文致頓就意者其猶有間乎
及臣更訪之而其貪縱不職之狀殆不止是也臣不暇
言其細請言其大者張某之守鄧也農民之納補與木
鐸鄉老人之盡更寧止百也而人責紙至十刀少亦五
刀刀為價銀五錢八關廂四鄉小集斗秤行頭之盡更
又何止百也而人責米一斗斗為價銀一錢二分九十
七方之保正副蓋一百九十有四人更也而人責紙一
刀刀為價銀三錢五分此其求索之贓貪狀一也丁糧
皂隸凡三十七里里各一名名各工食銀七兩五錢而
所當皂隸朱冠等皆積棍也令其自為計而衣食是四
百餘金何所歸也脩土城築牆而買板杵五百餘副每
副定價一兩五錢使家人自其鄉以騾車裝賣計其值
不能百金耳是四百餘金又何所歸也此其侵尅之贓
貪狀二也假練兵而戶科銀一錢甲長保正副銀五錢
計千餘兩而所費旗幟器仗火礟十固不一也脩文廟
城隍廟而罰衆銀二百餘兩計文廟費十金耳城隍廟
半之十又不一也旬一受狀狀不下二百紙無不取供
者雖告和息各罰紙價銀五錢今贖鍰之報存者幾許
也以歲計之而紙價當何如此其科罰之贓貪狀三也
鄭應山姦妻前夫之女逼妻自刎保長劉天高發其事
而民壯頭高天叙為之過銀壹百兩即釋應山而重榜
劉天高及鄰證鄭大經等皆坐杖納贖謝濟謀占瞽兄
謝恩之産掜母告不孝狀詞以授高天叙復為之過銀
五十兩而捕謝恩置之獄痛箠三十幾殆而不肯釋席
有庫毆嬸鄭氏事發内鄉矣喜有庫之來訴而究鄭氏
壻秦遠及中證閻應坤閻應詔皆罰贖榖銀十兩凡捕
私鹽必令恣攀富戶脅銀銀足則併鹽徒而釋之此其
枉法之贓貪狀四也劉某之令西鄉也考察回任漸起
欲端丁祭暈回遂圖歸計紙贖不以積榖而盡入於私
囊需求索之大家而禍延於比屋以争田之小事而郭
亨罰銀十兩任武罰銀五十兩以人命之重情而汪子
貴賕銀五十兩王棟賕銀十兩後為該吏脅制退還子
貴前銀宋憲陳美六僑商也而各脅黃金十兩不審何
名羅明所告生員也而接伊黃金十兩為之效力至於
催科無法唯事秤頭科罰恣行不知止足以故邑人為
之謠曰中堂不說謊陸銀玖百兩大叔做收頭水夫又
打網算來總是一千兩大叔者其家人主納者也水夫
其役夫主過者也此劉某之貪狀也是二臣者其殆非
不沾沾自稱能也上亦以是信之為之奬而不為之飭
乃一旦狼狽至此者鄧州之欲生於饒而西鄉之念怠
於遠也臣入境甫一月而遽遂欲棄人之平生其不以
為驟而刻者幾希臣頗亦知束濕禦下之戒寧敢覬望
風解綬之名顧於墨吏不知則已知則寧可使共事於
地方去則已不去則又可使復居於民上哉參照南陽
府鄧州知州張某酷以濟貪巧能文惡借武備以添兵
勇實為盜尅之隂謀假古道以用鄉耆俱作過付之心
腹雖鼷鼠多技而饕餮難盈漢中府西鄉縣知縣劉某
病忘戒得政以怠成覩鄰邑之覆車更加蹂躪幸大計
之漏網遂肆侵漁初政雖有可觀晩節略無可取以上
二臣其贓跡已著物議大騰均應罷斥者也伏乞勅下
吏部查果臣言不謬將張某劉某俱賜罷斥其張某貪
跡尤著衆怨尤深相應禠職為民員缺另行選補庶幾
沃土之臣酌貪泉而知爽遐方之吏凛天威之咫尺民
困可蘇臺綱亦肅緣係糾劾貪縱有司官員事理未敢
擅便為此
議處有司官員疏
題臣准巡撫陜西右副都御史陳省會稿為給由事内
開漢中府寧羌州知州李某褒城縣知縣陳某各三年
考滿例應免其赴京緣考得李某賢能稱職應令照舊
在任支俸管事陳某政績平常相應酌處施行除李棟
係布政司會呈該臣批李某才守端裕吏畏民懷仰照
例管事帶俸造冊送部繳外訪得褒城縣知縣陳某寬
厚有餘精明不足關防過弛吏弊遂至縱横推案罔聞
邑務為之叢脞斥幽雖尚可惜與最似或非應所宜降
調閒散薄示懲創者也臣又訪得南鄭縣知縣周某賦
性慈祥行事迂緩捐俸而陪里甲其惠幾何舍馬而時
步趨大體已損至於供億之衝煩百萃胥吏之譸張萬
端既不能竭力節省又不克加意搜剔蓋守雖可觀而
才似不稱若使之移牧僻邑或能愛養小民所當改調
者也洵陽縣知縣李某樗櫟之材桑榆之景無愁而忽
忽如失不飲而昏昏若酲輿隸喧呶於前而不能出片
語牌票紛紜其手而不暇問所由責比則百事不完放
告則一人不至蓋年事衰遲精力隳頓所當准令致仕
或改教者也二臣雖不係考滿官員但南鄭為秦蜀綰
轂之道不可一日乏人而李某尤衰庸待盡之餘不可
一日任事若候至三載其積廢養姦隠憂有不可言者
夫豈惟績用弗成而已哉臣先因商漢之間山邑迥僻
民俗獷野為之令長者或以才不易見而多自沮或以
咎不易彰而輕自放不識月旦之可畏唯喜暮夜之無
知以故欲得一二甲科以提衡其間使之觀感奮傚冒
昧上請過蒙俯賜允行今各縣俱係前題地方而南鄭
尤為緊要臣愚伏乞勅下吏部查訪無異將褒城縣知
縣陳某議降閒散南鄭縣知縣周某改調洵陽縣知縣
李某改教或令致仕其遺下南鄭等缺量以甲科及丁
憂服滿赴部有宦蹟者除補庶幾吏治可幾遐方有賴
緣係議處有司官員事理未敢擅便為此
貪官虐民疏
題臣據湖廣布按二司守巡下荆南道右參政楊一魁
右參議李日強呈奉臣批據榖城縣承差係綬告為前
事會問得犯人一名王某招年貳拾捌歲四川順慶府
南充縣人由舉人任湖廣襄陽府榖城縣知縣云云問
擬非因公務擅自科斂財物中間果有入已餽送與人
私弊從重問革施行據執中所犯前情與例相合批候
參題施行其應追贓内減給二項花絨銀共五十八兩
既稱時價不虧又係脩理庫藏寅賓館俱有下落及科
罰里甲銀一十二兩作貢士賓興之費又一兩七錢五
分備春酒用訖俱應免追及將告人係綬等各照發落
外該臣會同巡按湖廣監察御史向程參看得榖城縣
知縣王執中徒有小才不知大體苛責無名之需閭閻
幾於刺骨肆行非禮之辱閨闥靡不喪顔減尅算盡錙
銖因而入已脩理寧無冒破何以自明民怨既叢官箴
盡壞相應照例革職為民又照榖城素號衝繁且苦凋
攰而其吏民狃於狙詐豪強便於跳梁以嚚訟為美德
以匿賦為故事方係綬等告訐之日富者輸資黠者助
口騰造謠謗簧鼓百端風俗日非治理難望必得廉幹
有為者代之庶可彈壓刁頑修舉廢墜緣臣撫屬三府
並無相應官員可以調改伏乞勅下吏部查果臣等所
言不謬行臣等將榖城縣知縣王某革職追完贓贖發
原籍為民員缺於甲科及丁憂服滿素有政聲知縣銓
選或將河南湖廣附近縣分能幹官員調補庶羣吏知
所懲省而一方不廢提衡緣係貪官虐民事理未敢擅
便為此
查參縱肆宗室騷擾地方疏
題臣萬歷三年六月内據鄖陽驛逓送陜西平涼府韓
府樂平王次子鎮國將軍遣牌一紙内為公務訪賢事
頂太祖高皇帝真容世系宗譜奉聖旨金牌為父母出
家隨喜天下名山本宗在外合干皇上的𣲖宗枝如遇
經府州縣驛逓大小衙門并撫按兩院如牌到日即排
香案接侍真容世系到臣看得宗室非奉聖旨不敢擅
自出城今迺指稱高皇帝世系違禁出遊牌用皇明宗
室大印鈐記大非事體且恐係詐偽隨該臣牌行湖廣
守巡下荆南道右參政楊一魁右參議李日強會同查
訪去後隨該二道回呈據光化縣申稱查獲宗室及隨
從人役李汝貴到官供内云云等因到臣覆審李汝貴
秦太供執無異照得宗室不許擅自出城節次申明事
例甚嚴且悉也今韓府宗室融煋既係天潢近属不畏
國典明條越省出遊積累年月騷擾官府詐害鄉村左
道惑人宣淫無恥至於擅發牌面私用印章詐傳金牌
詔旨出訪名山及要撫按兩院大小衙門接侍太祖高
皇帝真容皇明世系等語尤屬猖狂難以輕處但其所
稱鎮國將軍及樂平王次子名位未委虚的及恐有别
項違法私逃情節通難懸斷再照汝寧鄧州等各府州
縣官明知宗室出外生事即當申請合干上司羈留待
報却乃濫給夫馬代逓頭牌坐視横行罔知覺察俱於
法體有礙通合提究以警將來為此除將融煋行縣館
伴及李汝貴秦太行守巡道各問擬應得罪名發落外
伏乞勅下禮部行臣將宗室融煋差官伴押陜西撫按
衙門送韓府面證確的名位世系及於何年月日出城
有無别項違法情節輕則罰住俸米重則革爵閒宅居
住其供内應付夫馬汝寧鄧州等各府州縣有司官員
通行巡按御史提問發落干礙韓府守衛官軍應否參
究聽彼處撫按施行庶幾少飭宗正之條抑且薄示郵
傳之警緣係查參縱肆宗室騷擾地方事理未敢擅便
為此
糾劾貪肆縣官議處賢能州佐疏
題臣初涖鄖鎮據分守道商州各開洛南縣知縣陳可
則商南縣知縣邢某吏才宦績俱有可觀以後物議漸
沸民怨漸滋而戒飭之見於陜西撫臣郜光先者亦漸
以異矣及得之漢中鄖陽推官之揭辭覈以該道之覆
報質以吏民之口碑而後悉其貪墨舞文之狀於法不
可少貸塗炭倒懸之苦於二邑誠不可一日留者臣謹
按陳某之於洛南也礦徒何德打死張進忠送銀一百
兩止擬威逼杖罪罰榖五十石米廷相強姦姪婦范氏
地方劉昇呈告行拘庫子袁仲謙楊珠為過送銀五十
兩金五兩罰榖一百石每石折銀三錢共折銀三十兩
張彩雲姦男婦為兄張彩鳳挾發行拘義官張益過送
銀二十兩金五兩劉天瑞充軍逃回因與繼母姦私事
發伊男劉仕科同門子劉黑狗過送銀一百兩蒲州商
人鄭可愛争姦打死張三漢事發憑王光禮楊邦吉過
送銀三百兩王光堯訐告王大亨用藥毒死嫡妻大亨
央劉門子過送銀三十兩罷吏孫廷玉盜支造黃冊官
銀吕來周訐告送銀二十兩銀盤盞二副劉宗仁因人
命事發憑劉門子過銀二十兩狐皮襖一領劉尚思姦
收兄嫂街民楊萬敖挾告行拘王自明為過送銀二十
兩孫宗姦義女唐氏劉進賢為過送金五兩辰砂女帶
一條俱從輕釋放王竒告要丈踏地土東鄉三要等里
富民蘇文英張鎮等央何雄過送銀三百兩塌案不行
土豪韋汝科與李可李傑告争房地汝科送銀三十兩
徇私枉斷李國濟馬洛川證此某枉法之贓也縣堂徵
收萬歷二年秋糧折銀二千八百餘兩外加收銀三百
兩止報一十四兩餘入已經管吏劉養性徐孟宰證收
丁銀三百餘兩止支使過銀八十兩餘入已里長蘇坤
蒙養志證該縣每年麥米糧共一千八百餘石照例徵
折色每銀一兩加火耗銀三錢自萬歷元年至今三年
共該火耗銀八百餘兩俱入已古時登收證脩理大門
鼓樓申允動支官銀三十四兩却將二十一里𣲖出木
植甎瓦夫匠工食又指脩理監牆申允動支官銀四十
兩止用銀八兩二項餘銀入已經管義官劉進賢證此
某自盜之贓也差心腹皂隸劉母豬下鄉催糧二十一
里十排陳南等共凑銀三十兩送收入已管朝用趙雨
證里長張世先營收郭下等二十一里均傜各項錢糧
每兩加收銀三錢私送入衙此可則科斂之贓也邢某
之於商南也李友德争姦馬景秀妻打死尚友富告發
行拘殷省祭過送銀八十兩沒河店任伯萬求姦男婦
王氏不允打死事發行拘皂隸王世畏過送銀一百兩
柳得春告雷楮人命雷宗義過送銀七十兩任大關毆
死本妻懼罪逃走裝誣伊弟有姦送銀五十兩雷邦寧
姦淫使女事發行拘吏吕騰臣過銀三十兩李節失盜
被賊妄攀良民李堂等嚇銀五十兩俱即釋放畢王五
毁罵祖母段嘉猷過送銀三十兩置之不究董昂歐打
親叔門子小王兒過送銀十五兩虎皮一張從輕發落
土豪李文忠與致仕典史李朝用告争墳地李文忠央
庫子關仲傑過送銀四十兩偏刑枉斷李朝用男要行
告訐本官凂通學師生和息前事至今未結此某之枉
法贓也該縣奉陜西巡撫衙門明文罰榖七百石本官
將一應詞訟原被告不問貧富槩行科罰民多逃竄却
勒要暫管巡捕王巡檢上榖一百五十石仍不時點閘
地方更夫濫罰充數指稱米價科𣲖一十二里三十六
地方各銀一兩共四十八兩阮德等收證此某科斂之
贓也更替一十二里里長每里索要見面銀十兩張朝
相郭海山證以編牛站索受一十二里富民雷邦仁等
銀六十兩吕門子過證僉報富戶索受李登李操等五
十餘家共銀二百兩吕騰臣過證此某求索之贓也參
照陜西西安府商州洛南縣知縣陳某商南縣知縣邢
某用嚴威而濟欲假小辦以文貪蕞爾一方誅求不思
乎竭澤藐焉三尺顛倒罔畏乎明神民怨並深官箴俱
壞且前項贓私事跡多係枉法不惟律例有違而各地
方富豪人命強姦重情亦當究實治罪以伸國家之憲
典泄閭閻之憤冤臣又據分守商洛參議姜繼曾開稱
商州判官楊善治幹足以剸繁經術足以飾吏𣙜税咸
陽額外增千金之報署符涇邑槖中無一介之攜如商
洛有缺推補必能約已裕民補偏振廢臣覆訪相同且
係選貢於近奉明例有合伏乞勅下吏部如果臣言無
異將洛南縣知縣陳可則商南縣知縣邢某革職為民
仍行巡按御史提問具奏并何德王光堯劉宗仁張彩
雲米廷相劉尚思孫宗劉天瑞李友德任伯萬柳得春
任大關等人命強姦重情逐一從公究實論罪遺下員
内一缺將楊善陞補地方幸甚緣係糾劾貪肆縣官議
處賢能州佐事理未敢擅便為此
舉劾有司官員疏
題臣待罪鄖陽撫治履任以來諏詢民瘼辨論事邪或
因事奏移或據實糾察先後俱蒙允行兹以陞任交代
例當舉劾敢即見聞之真者為陛下陳之訪得荆州府
知府林紹本身教而肅官邪緣文學以飭吏治革門攤
蘇里甲實惠徵其及民究水利議兵防遠猷足以謀國
一塵不染六事允脩漢中府知府項思教嚴收賦出納
之規吏弊頓洗寬置郵往來之法民困為蘇勤考課以
興人材祀忠賢以培風教卓矣冰蘖之操温然瑚簋之
資南陽府知府霍維藎子惠而嚴縝密以栗涖衝郡而
公私不擾御大藩而懷畏兼聞屬城無敗馬之羣官舍
有懸魚之美襄陽府知府萬振孫才華暢敏議論英發
志存揚激屬吏仰若神明政切綏懷小民賴以還定更
少養和平之福當益徵遠大之休荆州府同知秦寵才
能剚&KR1679;事不辭難脩塍議城腁胝版築之内清郵丈地
拮据握算之間辛勤首尾七年清節始終一致南陽府
同知萬通精敏有為峻潔自守治河而費省功速民無
睅目之謠清屯而畎别廥盈兵鮮脱巾之變屬城頌德
半刺騰聲荆州府夷陵州知州袁昌祚天挺異才人推
宿學筮仕而即投荒徼不以九折為懷承委而專事編
摩允副三長之譽雖簿書之日僅半而節惠之政居多
漢中府金州知州曹景暘惠足使人寬能得衆省里甲
而凋攰少息清徭賦而飛詭莫容雖無赫赫必徵去後
之思惟日孳孳不襲宦成之怠南陽府南陽縣知縣程
遜裁濫供而歲省千金咏歌來暮脩廢堤而功成三月
民庶子來暮夜之桴鼓不興公門之舞文斂跡豈直循
良之冠預徵謇諤之風荆州府石首縣知縣張一鯤資
性沈審才識精通革弊清徭久矣循良之實政脩堤改
邑隠然良工之苦心入覲單車攀轅載道原任荆州府
江陵縣知縣今改鄖陽府鄖陽縣李應辰節惠已著於
舊游清勤愈堅於改任理屯地則軍民無異辭治賦訟
則晝夜無餘力居然韋素之節不失赤子之心鄖陽府
上陽縣知縣張應鳳性度温克才猷敏成政不近名民
沾節省之惠刑無濫及吏有惕息之虞踰滿而裝槖蕭
然留任而懽聲載道以上諸臣俱賢能久著資歴已深
所當遇缺擢用及備行取之選者也南陽府推官王見
賓倜儻宏才慈祥實意寄體訪而雄豪為之逆斂委稽
查而蠧敝一時悉除搏擊與威鳳齊輝政術與雕龍並
美漢中府推官周夢暘精峭如發硎之刃潔廉則在壺
之冰一心奉公請託為之逆絶天然疾惡僚寀無所容私
真郡邑之指南稱邦家之司直鄖陽府推官吳譽聞金
玉其相冰霜自勵聽讞而折衷情法有哀矜勿喜之心
理屯而調劑兵民得大庖不盈之意仕學固其優事藝
文亦足名家荆州府江陵縣知縣朱正色才識英暢性
度剛方刷積翫而精采一新撫衝疲而謳訟四集實德
實政已徵枳棘之鸞凰允武允文自是韜鈐之龍虎荆
州府公安縣知縣楊雲才苦節禔身精心為政流移感
其綏集襁負以來胥吏畏其風稜繭足而立范萊蕪生
魚之釡魯中牟雉馴之棠南陽府唐縣知縣劉懋中才
猷老成器度軒豁承隳廢而銳情振刷公府為之肅清
念彫疲而極意拊摩里甲沾其節省鄖陽府房縣知縣
朱衣才華朗暢吏事精明袪水害清軍田鑿鑿乎百年
之利逐訟師除蠧役凛凛乎七邑之瞻南陽府新野縣
知縣傅來鵬才既有為操尤不苟稽義倉脩古堰必求
有以利民革火耗禁博徒務去所以害政以上諸臣俱
賢能已著資歴尚淺所當候次擢用及備異日行取之
選者也臣又訪得原任荆州府通判今陞雲南和曲州
知州劉某奸能取譽巧以濟貪清審地方則每總科客
戶紙價銀叁兩而門差四出查理田塍則勒要各縣紙
銀十二兩而盡入私囊司巡捕則大盜如孫文甫李廷
詔等敢受屬而擬徒管地方則十總如羅段行箋扇行
等俱取貨而無忌委收洲課則援詔免而申減徵收莊
頭之請託監收厰料則藉脚價而多收火耗扣㩁曹之
羨餘僚吏羞與之肩士民欲唾其面漢中府沔縣知縣
郭某才識庸闇志行卑汚惟吏是從縱子游蕩走差貼馬
每馬折乾銀三錢更換里長每里躧堂銀五兩甲首吳
鳳鳴等五十名每名紙銀七錢大戶黃雲等解軍每戶
罰銀五兩官箴有玷民怨已叢以上二臣所當照貪酷
事例為民或不謹閒住者也興山縣知縣鄭某冥行無
知近衰在得清逃糧恣里胥之詭射疏河港任夫役之
逃亡散施州餉銀而戍卒莫知其數給饑民榖石而市
棍半入其嚢僉重囚兄弟以解囚囚解俱成烏有罰過
堂銀兩而憑吏官吏每日平分性則㕓市之斗筲才則
衣冠之土偶所當照罷軟事例閒住者也襄陽府推官
馮某儇資多露小器易盈柔而害物義府之稱李猫躁
以市恩竇申之呼喜鵲小遇有司之失禮則牙距鴟張
一為巡道之所持則首膝蠖屈監生李植葉朝蓋生員
李嘉禎之獄物議大騰儀賓吳翠郭宗孟指揮魯本教
之詞私情甚顯其他如被脅官豪高勳戚從厚任邦周
等不免請賕之談所任書皂王喬李崇暘黃天錫輩盡
是槖饘之客湖廣荆州府監利縣知縣毛某喜事而昏
輕聽而躁田粮均丈則寄耳目於羅鑑致公正每名十
五之徭庫藏出納則受鼻息於王學詩有錢糧每兩加
五之議詞訟概准和息而紙價重於罪錢里甲既徵條
編而雜𣲖過於常額丁憂鄖陽府竹山縣知縣王某初
政頗尚嚴明晚節忽成誖謬均平銀一兩八錢者多用
九兩有餘杜偉之具詞問實火耗銀每一兩者加一錢
以上王詔之究革可徵奬勵輒那借庫銀而責主簿王
廷用贖鍰之補審獄則差人追罰而成犯人錢大林之
冤以上三臣俱法當罷斥第在馮某則才諝可使在毛
某則資歴未深在王某則任後始發而所舉贓事或出
浮言或未盡入已所當降調以示懲創者也荆州府同
知蔡某心雖坦平性實跅弛臣初任時值其三年考滿
亦因司道考語循例保留而器滿易盈宦成多怠署夷
陵之篆務則視事踰旬徑歸廢公署之關防則其子終
夜不返拜起無下僚之節喧笑徹上人之聞雖官謗有
端而政務多廢漢中府略陽縣知縣傅某恩澤獨施于
吏胥慈祥太偏于聽訟事每加厚而民不懷思政將報
成而聲日減損南陽府南召縣知縣陳某言出口而復
囁嚅事將行而多退縮民狎於愛更乃胡越公家吏乘
其寬因而上下其手以上三臣所當調簡以全器使者
也伏乞勅下吏部查果臣言無異將林紹等照原擬擢
用以示優或久任以觀最其劉某等罷斥降調以明警
庶幾百吏勤勸三方肅成緣係舉劾有司官員事理未
敢擅便為此具本專差承差王儒親齎謹題請旨
弇州四部稿卷一百八
