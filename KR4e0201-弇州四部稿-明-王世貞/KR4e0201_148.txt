弇州四部稿卷一百四十八
明王世貞撰
說部
藝苑巵言五
高皇帝神武天授生目不知書既下集慶始厭馬上長
歌短篇操筆輒韻有魏武樂府風制詞質古一洗駢偶
之習
仁宗皇帝在東宫時獨好歐陽氏之文以故楊文貞寵
契非淺又喜王贊善汝玉詩聖學最為淵博
宣宗天縱神敏長歌短章下筆即就每遇南宫試輒自
草程式文曰我不當會元及第耶而一時館閣諸公無
兩司馬之才衡向之學不能將順黼黻良可歎也
勝國之季業詩者道園以典麗為貴廉夫以竒崛見推
迨於明興虞氏多助大約立赤幟者二家而己才情之
美無過季迪聲氣之雄次及伯温當是時孟載景文子
高輩實為之羽翼而談者尚以元習短之謂辭媺於宋
所乏老蒼格不及唐僅窺季晩然是二三君子工力深
重風調諧美不得中行猶稱殆庶翩翩乎一時之選也
樂代熙朝風不在下斥沈思於宇外摭流景於目前志
逞則滔滔大篇尚裁則寂寂數語武陵人之不知有晉
夜郎王之漢孰與大非虚語也其後成弘之際頗有俊
民稍見一班號為巨擘然趣不及古中道便止搜不入
深遇境隨就即事分題一唯拙速和章累押無患才多
北地矯之信陽嗣起昌穀上翼庭實下毗敦古昉自建
安掞華止於三謝長歌取裁李杜近體定軌開元一掃
叔季之風遂窺正始之途天地再闢日月為朗詎不媺
哉然而正變雲擾剽擬雷同信陽之舍筏不免良箴北
地之效顰寧無私議以故嘉靖之季尚辭者醖風雲而
成月露存理者扶感遇而敓咏懷喜華者敷藻於景龍
畏深者信情於元和亦自斐然不妨名世第感遇無文
月露無質景龍之境既狹元和之蹊太廣浸滛諸派溷
為下流中興之功則濟南為大矣今天下人握夜光途
遵上乘然不免邯鄲之步無復合浦之還則以深造之
力微自得之趣寡詩云有物有則又曰無聲無臭昔人
有步趍華相國者以為形跡之外學之去之彌遠又人
學書日臨蘭亭一帖有規之者云此從門而入必不成
書道然則情景妙合風格自上不為古役不墮蹊逕者
最也隨質成分隨分成詣門戶既立聲實可觀者次也
或名為閏繼實則盜魁外堪皮相中乃膚立以此言家
久必敗矣
文章之最達者則無過宋文憲濓楊文貞士竒李文正
東陽王文成守仁宋庀材甚博持議頗當第以敷腴朗
暢為主而乏裁剪之功體流沿而不返詞枝蔓而不脩
此其短也若乃機軸則自出耳楊尚法源出歐陽氏以
簡澹和易為主而乏充拓之功至今貴之曰臺閣體李
源出虞道園穠於楊而法不如簡於宋而學不足豈非
天才固優憚於結撰故耶王資本超逸雖不能湛思而
緣筆起趣殊自斐然晩立門戶辭達為宗遂無可取其
源實出蘇氏耳烏傷王禕金華胡翰雜用歐曾蘇黃家
語空於文憲而力勝之劉誠意用諸子蘇伯衡方希古
皆出眉山父子方才似高然少波瀾耳解大紳文實勝
詩頗自足發不知所裁胡光大楊勉仁金幼孜黃宗豫
曾子啟王行儉諸公皆廬陵之羽翼也劉文安充而近
丘文莊裁而俗楊文懿該而凡彭文惠達而易復有程
克勤吴原博王濟之謝鳴治諸君亦李流輩也王稍知
慕昌黎有體要惜才短耳南城羅景鳴欲振之其源亦
出昌黎務抉竒奥窮變態意不能似也吳中祝允明始
倣諸子習六朝材更僻澁不稱皆似是而非者然古文
有機矣何李之外始有康德涵康源出秦漢然麤率而
弗工有質木者可取耳王子衡出諸子然拘碎而弗暢
崔子鍾出左氏檀弓柳氏才力綿淺而能以法勝之精
簡有次陸浚明出班史韓柳氏閒雅有法小窘變態黃
勉之出潘陸任庾整麗而不圓王允寧出史漢善敘事
工句而不曉篇法神采不流動高子業陳約之出東京
雜史筆雅潔可喜氣乃不長江以達屠文升袁永之亦
是流𣲖江豪而雜屠法而冗袁雅而弱鄭繼之出西京
頗蒼老而短晉江出曾氏而太繁毗陵出蘇氏而微濃
皆一時射雕手也晉江開闔既古步驟多贅能大而不
能小所以遜曾氏也毗陵從偏處起論從小處起法是
以墮彼雲霧中
余嘗序文評曰國初之業潛溪為冠烏傷稱輔臺閣之
體東里闢源長沙道流先秦之則北地反正歴下極深
新安見裁(汪伯玉也)理學之逃陽明造基晉江毗陵藻
梲六朝之華昌穀示委勉之汎瀾大要盡之矣
七言律至何李始暢然曩時亦有一二佳者如高季迪
送沈左司函關月落聽鷄度華嶽雲開立馬看京師秋
興伎同北郭知應濫俸比東方愧已多梁寺鐘來殘月
落漢宫砧斷早鴻過送鄭都司賜履已分無棣遠舞戈
還見有苖來送行邊兵馳空壁三千幟客宴高堂十萬
錢西塢松風吹壁鶴翎墮梅雨過溪魚子生謝送酒欲
沽百錢不易得忽送一壺殊可憐梳頭好鳥語窗下洗
盞流水到門前梅花雪滿山中高士臥月明林下美人
來簾外鐘來初月上燈前角斷忽霜飛不共人言惟獨
笑忽疑君到正相思清明白下有山皆繞郭清明無客
不思家郭子章家在淮南青桂老門臨湖水白蘋深王
忠文憶蕭山夕陽玄度飛輪塔曉雨文通夢筆橋劉誠
意侍宴萬里玉關傳露布九霄金闕絢雲旗又夜永星
河低半樹天清猿鶴響空山宋潛溪送張翰林歸娶紅
錦裁雲朝奠鴈紫簫吹月夜乘鸞袁海叟白燕月明漢
水初無影雪滿梁園尚未歸楊按察春草六朝舊恨斜
陽外南浦新愁細雨中孫左司遊僊天與數書皆鳥跡
家傳一劔是龍精董良史海屋過橋雲磬天台寺泊岸
風帆日本船楊訓文采石千山落日送樵笛萬里長風
吹客衣又江上小孤殘照收江左大别寒烟鎖漢陽郭
舟屋登太華寺湖勢欲浮雙塔去山形如湧五華來徐
璲郢中白雪無人和湖上青山有夢歸唐愚士葡萄引
蔓靑緣屋苜蓿垂花紫滿畦顧觀送人重經白下橋邊
路頗憶玄都觀裏花又吴江鴻鴈一聲天接水蒹葭八
月露為霜張士行湖中觀月地與樓臺相上下天隨星
斗共沉浮又送人之安慶年豐米糓上街賤日落魚鰕
入市鮮浦長源送人雲邊路遶巴山色樹裏河流漢水
聲又衣上暮寒吴苑雨馬頭秋色晉陵山謝元功韓信
城天日可明歸漢志風雲猶似下齊兵方行登秦住山
採窮江海無靈藥歸到驪山有劫灰瞿佑書事射虎何
年隨李廣聞鷄中夜舞劉琨吴子愚遣興摩娑藥籠三
年艾濩落人寰五石瓢陳汝言秋夜佳人搗練秋如水
壯士吹笳月滿城顧文昱白鴈錦瑟夜調冰作柱玉關
晨度雪沾衣解大紳挽筠澗先生山河百二歸真主泉
石東南隠少微黃菊花時高士醉靑門瓜熟故侯歸胡
虚白送人之甘州馬援槖中無薏苡張騫槎上有葡萄
高棟旌旗半捲天河落閶闔平分曙色來王文安贈李
將軍夜斬單于冰上渡曉驅番馬雪中騎謝復古鶯聲
盡入新豐樹柳色遥分太液波貝瓊白雪作花人面落
靑山如鳳馬頭看劉崧林花落處頻中酒海燕飛時獨
倚樓陶瑾山居江燕定巢來自熟岩花落子結還稀甘瑾
東風門巷桃花落流水池塘燕子飛又錢唐懷古秦關
璧使星馳夕漢苑銅僊露泣秋王悦關山月漠北征人
齊倚劍城南思婦獨登樓曾棨維揚懷古玉樹聽殘猶
有曲錦帆歸去已無家吴志淳燕來已覺社日近寒退
始知春意深林子羽樓當太乙星晨近樹拂勾陳雨露
香又堤柳欲眠鶯喚起宫花乍落鳥銜來劉欽謨一春
空自聞啼鳥半夜誰來問守宫陳思賢山雲映水搖秋
色浦樹含風送晚凉王希範輓客歸去天涯雙白髮夢
回江上一靑山朱琉舟曉幾椽茅屋生春色無數桃花
燒野村牟倫别友天上故人靑眼在蜀中諸弟素書稀
任原送舒從事還海南珠崕日落天低海銅柱雲寒雨
過城陳景祺憶蕭山友石岩書暖花偏好江樹春晴酒
自香許彬送人陜西黃河九曲天邊落華嶽三峯馬上
來郭登送岳正青海四年羈旅客白頭雙淚倚門親谷
宏經華隂遠道鴈聲寒雨外離宫草色暮烟中又登岳
陽中流雨散君山出故國風多夢澤寒鎦績寄人歌鐘
暗度新豐柳游騎晴驕上苑花僧來復寄洞庭人丹壑
泉舂雲碓藥橘林風掃石牀花張光啓送人入蜀雲深
蜀魄呼名語月冷猿聲傍客啼姚廣孝寄僧林封蘿屋
長疑雨泉響松巖半是風晏振之登樓靑山遠戍寒烟
積芳草平洲夕照多史明古贈别華髮鏡中看漸短故
人天際信全稀黃梅雨少河流澁綠樹隂多日景微時
用章吴中野店喚呼雙骰酒漁舟爭買四腮鱸劉文安
英宗挽詩天傾玉蓋旋從北日昃金輪却復中沈啟南
從軍匈奴久自忘甥舅僕射今誰托弟兄雲外旌旗娑
勒渡月中刁斗受降城馬東田有感衰信已憑雙鬢寄
世緣聊作一枰看童軒九日黃菊酒香人病後白蘋風
冷鴈來時劉忠宣游西山幾處白雲前代事數村流水
野人家吴文定遊東園繁花落盡留紅藥新筍叢生帶
綠苔文太僕相思人在青山外盡日舟行細雨中趙寬
偶成槁木嗒然聊隠几飛蓬搔盡不勝簮秦廷韶和人
羅雀已空廷尉宅沐猴誰製楚人冠石熊峯早朝烟靄
着衣如過雨御溝摇月欲生潮單句如張南安六朝遺
恨曉山靑邵工部半江帆影落樽前此等語入弘正間
不復可辨參之貞元長慶亦無愧色
五言律清雅如浮雲看富貴流水澹鬚眉已歸仍似客
投老漸如僧老來諸事廢歸去此身全往事愁人問虚
名畏客稱雨花知佛境流水識禪心凉風動疎竹明月
在高樓聖代身全老秋天景易悲霜林收橘柚風磴坐
莓苔分符來五馬如練照雙旌一燈今夜雨千里故人
心樹從京口斷山到海門稀野蚕成繭盡江燕引雛回
亂山黃葉寺孤棹白蘋洲啼鳥醒人夢流泉淨客心身
世雙蓬鬢功名一釣竿古路無行客閒門有白雲聽雨
愁如海懷人夜似年已知如意事不逐苦吟人臥雲歌
酒德對雨著茶經野岸随流曲山門隠樹深雲烟謝
家墅松柏禹陵祠避難疎狂客長貧少定居酒盡尋
僧舍書来問客船泉聲溪碓急山色野牆低鳥青呼
作使鶴白養成羣看人兒女大為客歲年長月從今
夜滿人在異鄉看功成百戰後老去一身輕鄉淚看
花落愁腸縱酒寬落日在高樹凉風生客衣夜月柯
亭市凉風鏡水波雲氣千峯暝秋聲一院凉旅况頻
看月鄉心獨聽潮獨醒愁對雨多病怕逢春風塵仍
作客寒暑易成翁鴈宿蘆中月人歸草際烟種黍都
為酒誅茅小作菴海闊疑天近山空得月多斷雲京
口樹殘月廣陵鐘白日羲皇世青山綺皓心夕鳥衝船
過寒波背郭流一燈今夜雨千里故人心草芳經雨歇
蟲響入秋多壯麗如水吞三楚白山接九疑青故國秋
雲合大江春水深風旗春獵野雪帳夜收兵王者應無
敵邊塵不敢飛舊射雙雕落新乘五馬行中郎長戟衛
丞相小車來千山懸落日一騎出孤城新成賜將第更
築候神臺河山千古在登眺幾人同馬嘶秋草闊雕沒
暮雲平地登南極盡波撼北溟迴山色元來蜀江聲直
到吴千林喧客杵一嶂起茶烟入雲蒼隼健坐浪白鷗
閒山雨蟲蛇出江天螮蝀懸天地兵聲合關河秋色來
地吞南極盡波撼北溟迴建鳳黃金榜疏龍白玉除
起句五言如春色醉巴陵闌干落洞庭江東風日晴把
酒送君行全家離故鄉萬里謫窮荒别路繞珠林秋來
落葉深落日敞朱樓江雲暝不流煙靄散春晴亂鴉深
處鳴斜日在松杉千崕暝色酣長嘯拂吴鈎南圖惜壯
游聖恩寬逐客不遣過輪臺不寐月當戶起行風滿天
今夕為何夕他鄉說故鄉長樂鐘聲動平津樹色開别
離知不遠情至亦澘然凉風起江海萬樹盡秋聲靑山
行不盡深樹見僧房東源山色好聞說似終南我住湖
西寺君歸湖上山别淚不可忍杯行到手空七言如故
人已乘赤龍去君獨羊裘釣月明八月十五夜何其鵝
湖漾舟人未歸今年南國天氣暖十月赤城桃有花日
暮山風吹女蘿故人舟楫定如何督亢陂荒蔓草生廣
陽宫廢故城平牛渚磯頭烟水生峨眉亭下大江横
七言結句如沅湘一帶皆秋草欲采芙蓉柰晩何見說
蘭亭依舊在祇今王謝少風流天邊楊柳雖無數短葉
長條非故園趙家姊妺多相忌莫向昭陽殿裏飛前朝
冠蓋皆黃土翁仲凄凉石馬嘶知爾西行定回首如今
江左是長安近來聞說有竒事買藥脩琴曾到城祭罷
鱷魚歸去晩刺桐花外月如鈎瑣窗獨對東風樹歲歲
花開他自春俱有意味
吾所以錄此者謂溪芼澗芷亦可餖飣客席耳非若二
李輩之為三臡八菹也又其全章亦未盡稱故聊摘之
耳
楊孟載有一起一聮甚足情致而不及之者判醉望愁
醒愁因醉轉增是詞中菩薩蠻調語尚短柳如新折後
已殘花似未開時是浣溪沙調語故也
湯惠休謝琨沈約鍾嶸張說劉次莊張芸叟鄭厚敖陶
孫松雪齋於詩人俱有評擬大約因袁昂評書之論而
模倣之耳其宋人自相標榜不足凖則吾獨愛湯惠休
所云初日芙蕖沈約云彈丸脱手鍾嶸云宛轉清便如
流風廻雪點綴映媚如落花在草其次則張芸叟云春
服乍成醱醅初熟登山臨水竟日忘歸鄭厚云秋蛩草
根春鶯柳隂不必盡當而語頗造微松雪齋不知為何
人大似不知詩者
敖陶孫評魏武帝如幽燕老將氣韻沈雄曹子建如三
河少年風流自賞鮑明遠如饑鷹獨出竒矯無前謝康
樂如東海揚帆風日流麗陶彭澤如絳雲在霄舒卷自
如王右丞如秋水芙蓉倚風自笑韋蘇州如園客獨繭
暗合音徽孟浩然如洞庭始波木葉微落杜牧之如銅
丸走坂駿馬注坡白樂天如山東父老課農桑事事言
言皆着實元微之如龜年說天寶遺事貎悴而神不傷
劉夢得如鏤冰琱瓊流光自照李太白如劉安雞犬遺
響白雲覈其歸存恍無定處韓退之如囊沙背水惟韓
信獨能李長吉如武帝食露盤無補多欲孟東野如埋
泉斷劍臥壑寒松張籍如優工行鄉飲醻獻秩如時有
詼氣柳子厚如高秋獨眺霽晩孤吹李義山如百寶流
蘇千絲鐵網綺密瓌妍要非適用宋朝蘇東坡如屈注
天潢倒連滄海變眩百怪終歸雄渾歐公如四瑚八璉
正可施之宗廟荆公如鄧艾縋兵入蜀要以險絶為功
山谷如陶弘景入官析理談玄而松風之夢故在梅聖
俞如關河放溜瞬息無聲秦少游如時女步春終傷婉
弱陳后山如九臯獨唳深林孤芳冲寂自妍不求識賞
韓子蒼如棃園按樂排比得倫吕居仁如散聖安禪自
能竒逸其他作者未易殫陳獨唐杜工部如周公制作
後世莫能擬議語覺爽儁而評似穏妥唯少為宋人曲
筆耳故全錄之
余於國朝前輩名家亦偶窺一斑聊附於此以當鼓腹
詩
高季迪如射雕胡兒伉健急利往往命中又如燕姬靚
粧巧笑便辟劉伯温如劉宋好武諸王事力既稱服藝
華整見王謝衣冠子弟不免低眉袁可潛如師手鳴琴
流利有情高山尚遠劉子高如雨中素馨雖復嫣然不
作寒梅老樹風骨楊孟載如西湖柳枝綽約近人情至
之語風雅掃地汪朝宗如胡琴羌管雖非太常樂琅琅
有致徐幼文張來儀如鄉士女有質有情而乏體度孫
伯融如新就銜馬步驟未熟時見輕快孫仲衍如豪富
兒入少年場輕脱自好浦長源林子羽如小乘法中作
論師生天則可成佛甚遥解大紳如河朔大侠鬚髯戟
張與之周旋酒肉傖父楊東里如流水平橋粗成小致
曾子啓如封節度募兵東征鮮華雜沓精騎殊少湯公
讓劉原濟如淮隂少年斗健作噉人狀劉欽謨如村女
簮花穠豔羞澁正得各半夏正夫如鄉嗇夫衣繡見達
官雖復整飭時露本態李西涯如陂塘秋潦汪洋淡沲
而易見底裏謝方石如鄉里社塾師日作小兒號嗄吳
匏庵如學究出身人雖復閒雅不脱酸習沈啓南如老
農老圃無非實際但多俚辭陳公甫如學禪家偶得一
自然語謂為游戲三昧莊孔陽佳處不必言惡處如村
巫降神里老罵坐陸鼎儀如吃人作雅語多在咽喉間
張亨父如作勞人唱歌滔滔中俗子耳張靜之如小棹
急流一瞬而過無復雅觀楊文襄如老弋陽伎發喉甚
便而多鼻音不復見調桑民懌如洛陽博徒家無擔石
一擲百萬林待用如太湖中頑石非不具微致無乃癡
重何喬希大如漢官出臨遠郡亦自粗具威儀祝希哲
如盲賈人張肆頗有珍玩位置總雜不堪蔡九逵如灌
莾中薔微汀際小鳥時復娟然一覽而已王敬夫如漢
武求僊欲根正染時復遇之終非實境石少保如披沙
揀金時時見珤文徵仲如仕女淡粧維摩坐語又如小
閣疎窗位置都雅而眼境易窮康德涵如靖康中宰相
非不處貴恇擾麤率無大處分蔣子雲如白蠟糖看似
甘美不堪咀嚼王欽佩如小女兒帶花學作軟麗唐虞
佐如苦行頭陀終少玄解王子衡如外國人投唐武將
坐禪威儀解悟中不免露抗浪本色熊士選如寒蟬乍
鳴疎林早秋非不淸楚恨乏他致張琦如夜蟬飲露自
極聲致然不脱淤泥中唐伯虎如乞兒唱蓮花樂其少
時亦復玉樓金埒邊庭實如洛陽名園處處綺卉不必
盡稱姚魏又如五陵裘馬千金少年頋華玉如春原盡
花蕪蘼不少劉元瑞如閩人強作齊語多不辨朱升之
如桓宣武似劉司空無所不恨殷近夫如越兵縱横江
淮間終不成霸王新建如長爪梵志彼法中錚錚動人
陸子淵如入貲官作文語雅步雖自有餘未脱本來面
目鄭繼之如冰凌石骨質勁不華又如天寶父老談喪
亂事皆實際時時感慨孟望之如貧措大置酒寒酸澹
泊然不至腥羶黃勉之如假山池雖爾華整大費人力
高子業如高山鼓琴沈思忽往木葉盡脱石氣自靑又
如衛洗馬言愁憔悴婉篤令人心折薛君采如宋人葉
玉幾奪天巧又如倩女臨池疎花獨笑胡孝思如驕兒
郎愛吴音興到即謳不必合板馬仲房如程衛尉屯西
宫斥堠精嚴甲仗雄整而士乏樂用之氣豐道生如沙
苑馬駑駿相半恣情馳騁中多敗蹶王舜夫如敗鐵網
取珊瑚用力堅深得寶自少孫太初如雪夜偏師間道
入蔡又如鳴蜩伏蚓聲振月露體滯泥壤施子羽如寒
鴉數點流水孤村惜其景物蕭條迫晚意盡王履吉如
鄉少年久游都會風流詳雅而不盡脱本來面目又似
揚州大宴雖鮭珍水陸而時有宿味常明卿如沙苑兒
駒驕嘶自賞未諧步驟張文隠如藥鑄鼎燦爛驚人終
乏古雅王稚欽如良馬走坂美女舞竿五言尤自長城
陳約之如靑樓小女月下箜篌初取閑適終成凄楚又
如過雨殘荷雖爾衰落嫣然有態楊用脩如暴富兒郎
銅山金埒不曉喫飯着衣李子中如刁家奴煇赫車馬
施散金帛原非己物廖鳴吾如新决渠浮楚濁泥一瞬
皆下皇甫子安如玉盤露屑清雅絶人惜輕縑短幅不
堪裁剪袁永之如王謝門中貴子弟動止可觀黃才伯
如紫瑛石大似靺鞨晩年不無可恨周以言如中智苾
芻雖乏根具不至出小乘語施平叔如小邑民築室器
物俱完張以言如甘州石斗色澤似玉膚理粗漫胡承
之如病措大習白猿公術操舞如度擊刺未堪華子潛
如盤石疎林清溪短棹雖在秋冬之際不廢楓橘張孟
獨如罵陣兵嗔目喧袖果勢壯往張愈光如拙匠琢山
骨斧鑿宛然又如束銅錮腹滿中外道湯子重如鄉三
老入城威儀舉舉終少華冶態傅汝舟如言法華作風
話凡多聖少喬景叔如清泉放溜新月挂樹然此景殊
少不耐縱觀蔡子木如驕女織流黃不知絲理強自斐
然王道思如驚弋宿鳥撲刺遒迅殊愧幽閒之狀許伯
誠如賈胡子作狎游隨事揮散無論中節陳羽伯如東
市倡慕靑樓價微傅粉澤強工顰笑王允寧如馬服子
陳師自作竒正不得兵法又如項王嘔嘔未了忽發喑
嗚徐昌穀如白雲自流山泉冷然殘雪在地掩映新月
又如飛天僊人偶游下界不染塵俗何仲默如朝霞點
水芙蕖試風又如西施毛嬙毋論才藝却扇一顧粉黛
無色李獻吉如金鳷擘天神龍戲海又如韓信用兵衆
寡如意排蕩莫測李于鱗如峨眉積雪閬風蒸霞高華
氣色罕見其比又如大商舶明珠異寶貴堪敵國下者
亦是木難火齊宗子相如渥洼神駒日可千里未免囓
趹之累又如華山道士語語烟霞非人間事梁公實如
綠野山池繁雅勻適又如漢司隸衣冠令人驚美但非
全盛儀物吴峻伯如子陽在蜀亦具威儀又如初地人
見聲聞則入大乘則遠馮汝行如幽州馬行客雖見伉
俍殊乏都雅馮汝言如晉人評會稽王有遠體而無遠
神張茂參如荒傖度江揖讓簡略故是中原門第盧少
楩如翩翩濁世佳公子輕俊自肆朱子价如高坐道人
&KR1651;衣躡屐忽發胡語陳鳴埜如子玉兵過三百乘則敗
彭孔嘉如光祿宴使臣餖飣詳整而中多宿物徐汝思
如初調鷹見擊鷙故難獲鮮黃淳父如北里名姬作酒
糺才色既自可觀時出俊語為客所賞謝茂秦如太官
舊庖為小邑設宴雖事饌非竒而餖飣不苟魏順甫如
黃梅坐人談上乘縱未透汗不失門宗
文
宋景濓如酒池肉林直是豐饒而寡芍藥之和王子充
胡仲申二公如官廚内醖差有風法而不堪清絶劉伯
温如叢臺少年入說社便辟流利小見口才高季迪如
拍張檐幢急迅眩眼蘇伯衡如十室之邑粗有街市而
乏委曲方希直如奔流滔滔一瀉千里而瀠洄滉瀁之
狀頗少解大紳如遞夾快馬急速而少步驟楊士竒如
措大作官人雅步徐言詳和中時露寒儉又如新廷尉
牘有法而簡丘仲深如太倉粟陳陳相因不甚可食李
賓之如開講法師上堂敷腴可聽而實寡精義陸鼎儀
如何敬容好整潔夏月熨衣焦背程克勤如借面弔喪
緩步嚴服動止舉舉而乏至情吴原博如茅舍竹籬粗
堪坐起别無偉麗之觀王濟之如長武城五千兵閑整
堪戰而傷於寡羅景鳴如藥鑄鼎雖古色驚人原非三
代之器桑民懌如社劇夷歌亦自滿眼充耳楊君謙如
夜郎王小具君臣不知漢大羅彛正如姜斌道士升講
壇語不離法而玄趣自少陳公甫如坐禪僧聖諦一語
東塗西抹亦自動人祝希哲如吃人氣迫期期艾艾又
如拙工製錦絲理多痕王伯安如食哀家梨吻咽快爽
不可言又如飛瀑布岩一瀉千尺無淵渟沈冥之致崔
子鍾如古法錦文理黯然雅色可愛惜窘邊幅湛源明
如乞食道人記經唄數語沿門唱誦李獻吉如樽彛錦
綺天下瓌珤而不無追蝕絲理之病何仲默如雉翬五
彩飛不百步而能鑠人目睛徐昌穀如風流少年頋景
自愛鄭繼之如孔北海言事志大才短王子衡如絲笮
旄牛珍貴能負而不曉步驟康德涵如嘶聲人唱霓裳
散序格高音卑王敬夫如狐禪鹿僊亦自縱横高子業
如玉盤露屑故是清貴如寒淡何夏文愍如登小丘展
足見平野然是疏議耳王稚欽書牘如麗人訴情他文
則改鼠為璞呼驢作衞江景昭如入鴻臚館鳥語侏㒧
一字不曉廖鳴吾如屠沽小肆強作富人紛紜殊增厭
賤郭价夫如鄉老敘事粗見亹亹豐道生如骨董肆真
&KR0915;雜陳時亦見寶而不堪儇詐李舜臣如盆池中金魚
政使足翫江湖空闊便自渺然陳約之如小徑落花衰
悴之中微有委豔黃德兆如山猺強作漢語不免鴃舌
黃勉之如新安大商錢帛米穀金銀俱足獨法書名畫
不真陸浚明如捉塵尾人從容對談名理不乏江于順
如試風雛鷹矯健自肆袁永之如王武子擇有才兵家
兒命相不厚吕仲木如夢中囈語不休偶然而止馬伯
循如河朔餐羊酪漢羶肥逆鼻顔惟喬如暴顯措大不堪
造作楊用修如綵繒作花無種種生氣屠文升如小家
子充烏衣諸郎終不甚似王允寧如下邑工琢玉器非
不竒貴痕跡宛然又如王子師學華相國在形迹間所
以愈遠羅達夫如講師參禪兩處着脚俱不堪高坐王
道思如金市中甲第堂構華煥巷空宛轉第匠師手不
讀木經中多可憾許伯誠如通津郵資用本少供億不
虛薛君采如嚼白蠟杖青蘆不勝淡弱朱子价如小兒
吹蘆笙得一二聲似欲隸太常喬景叔如江東秀才文
弱都雅而氣不壯吴峻伯如佛門中講師雖多而不識
本面目歸熙甫如秋潦在地有時汪洋不則一瀉而已
盧少楩如春水横流滔蕩縱逸而少歸宿梁公實如貧
士好古器非不得一二醒眼者政苦難繼耳宗子相如
駿馬多蹶又如妙音聲人止解唱渭城一曲日日在耳
李于鱗如商彛周鼎海外瓌寶身非三代人與波斯胡
可重不可議
弇州四部稿卷一百四十八
