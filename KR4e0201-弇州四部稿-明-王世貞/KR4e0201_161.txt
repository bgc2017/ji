弇州四部稿卷一百六十一
明王世貞撰
說部
宛委餘編六
每見史傳稱百六陽九而不得其說按洪景盧續筆云
以歴志攷之其名有八初入元百六曰陽九次曰隂七
又有隂七陽七隂五陽五隂三陽三皆謂之災歲大率
經歲四千五百六十而災歲五十七以數計之每及八
十歲則值其一然則陽九即當承百六而言所謂災歲
蓋不止陽九也及攷張世南游宦紀聞所載王湜太乙
肘後備檢則云四百五十六年為一陽九二百八十八
年為一百六陽九竒數也為陽數之窮百六偶數也為
隂數之窮與景盧所記不同而甚有理又曰后羿寒浞
之亂得陽九之數七赧王衰微得陽九之數八桓靈卑
弱得陽九之數九煬帝滅亡得陽九之數十周宣王父
厲而子幽得百六之數十二敬王時吴越相殘海内多
事得百六之數十三秦滅六國得百六之數十四東晉
播遷十六國分裂得百六之數極而反於一五代亂離
得百六之數三此所謂應者也舜禹至治得百六之數
七周成康得百六之數十一小甲雍已得陽九之數五
而百六之數九庚乙武丁得陽九之數六不降得百六
之數八盤庚小辛得百六之數十漢明章得百六之數
十五唐貞觀得百六之數二此所謂不應者也余嘗以
此試楚士無一知者又有元二之厄不可曉或云即元
元也訛而為二耳又云楊孟文石門頌中遭元二西夷
虐殘孔躭碑元二坎軻人民相食趙明誠云若作元元
不成文理然徧攷歴數書無之愚竊謂恐即入元百六
而為陽九次為隂九詞人深晦陽九隂九之語為元二
耳姑記以俟知者
靈寶經陽九百六刦之大者也陽極於九故云陽九隂
極於六故云百六即隂六也小則三千三百年次則九
千九百年大則九九八十一萬年為刦終也又洞玄運
會經天厄謂之陽九地虧謂之百六道跡經言陽九者
天旱海涌而陸焦百六者大水海陸而陵淵按道經所
載陽九百六又稍不同附記於此
宋姚宏校戰國策四百八十餘條太史公所採九十餘
條其事異者止五六條其正文遺逸如司馬貞引馬犯
謂周君徐廣引韓兵入西周李善引吕不韋言周三十
七王歐陽詢引蘇秦謂元戎以鐵為矢史記正義碣石
九門本有宫室以居春秋後語武靈王游大陵夢處女
古瑟之類略可見者今本所無也至於張儀說惠王及
韓非初見秦厲憐王引詩乃韓嬰外傳後人不可得而
貭矣
梁書蕭琛為宣城太守時有北僧南渡唯齎一葫蘆中
有漢書序傳僧曰三輔舊老相傳以為班固舊本琛固
求得之其書多有異今者而紙墨亦古文字多如龍舉
之例作隸作篆琛甚秘之後以餉鄱陽王範乃獻於東
宫又劉之遴傳太子令之遴張纉到溉陸襄等參校異
同之遴上十事云案範本永平十六年五月二十一日
郎班固上而今本無序傳稱中篇今本止稱叙傳今本
敘傳載班彪事行範本云稚生彪自有傳今本紀及表
志列傳不相合為次而範本相合為次總成三十八卷
今本外戚在西域後範本外戚次帝紀下今本高五子
文三王景十三王武五子宣元六王雜在諸傳秩中範
本諸王悉次外戚下在陳項前今本韓彭等述云信惟
餓隸布實黥徒越亦狗盜芮隠江湖雲起龍驤化為侯
王範本云淮隂毅毅杖劍周章邦之傑子實惟彭英化
為侯王雲起龍驤範第三十七卷解音釋義以助雅詁
而今本無此卷攷今刻行之書唯今本而範本固不存
也然大約亦可取正吾嘗欲去史記之禇先生與司馬
貞而訂為書及以鄱陽所上漢書卷數校刻之唯解音
釋義不存似亦可攷而補也書此以俟
孟子所稱齊景公涕出而女於吴按所嫁乃闔閭長子
名終纍俱早亡葬常熟北二里海隅山東南嶺葬畢化
為白龍而逝又齊女日夜思其家哭因名其門曰齊門
今吾郡猶存化龍事雖怪誕第夫差不聞齊女為夫人
則終纍為得之意是闔閭破楚後景公畏而女其子也
卑猶山為太宰伯嚭葬地後勾踐滅吴以嚭不忠於所
事僇之史記吴越春秋越絶書皆同然按左傳哀之二
十二年越滅吴至二十四年公如越得太子適郢將妻
公而多與之地季孫懼使因太宰嚭而納賂焉乃止杜
預註曰嚭故吴臣也豈越初感伯嚭内應之恩而用之
後始僇之耶
壬寅暮秋余游西洞庭登毛公壇見所謂丹井石臺遺
跡求所謂毛公者而不知其名尋入林屋洞訪靈威丈
人之跡而不知其姓今見錢氏所寄陸廣微吴地記毛
公即靈威丈人名萇始為之一快既而思之恐未真也
又有云般若臺晉穆侯何曾置按何曾封安成公諡曰
孝當其卒於晉時吴尚未平也曾何得来此又永定寺
梁天監三年蘇州刺史顧彦先置禪房寺宋建武二年
蘇州刺史張岱置按晉初有顧彥先天監初不聞也是
時吴郡屬揚州不稱蘇州又不設刺史宴聖寺梁天監
三年司徒長史吴郡張融捨按融卒於齊不及梁天監
也公孫接田疆古冶子死於齊何得葬海鹽東十五里
又古樂府載其墓在蕩隂里甚明靈巗寺為晉太尉陸
玩捨按玩官司空贈止本官非太尉也又稱葬鷄籠山
在吴縣西北按既稱陪陵葬當在建業支硎山支道林
隠此後得道乘白馬升天而去按道林性愛馬故山有
洗馬澗未嘗升天也又諸樊立至夫差没一百七年按夀夢
卒以襄十二年哀二十二年而夫差沒凡八十九年記俱誤也
秦相范雎初但知有張禄而已至須賈入而真姓
名出陸遜初名議至為荆州牧始名遜袁粲初名愍
孫為侍中始名粲明張孚敬初名璁為少傅以上嫌名
改為孚敬姚崇初名元之又名元崇最後名崇三名俱
拜相眀馮勝初名國勝次名宗異最後名勝封宋國公
史稱博陸侯不學無術廢立大事伊訓明徵乃問古有
如此不至答孌生兄弟書曰昔殷王祖甲一產二子曰
嚚曰良以卯日生嚚以巳日生良以嚚為兄良為弟許
釐莊公一產二女曰妹曰笩楚大夫唐勤一產二子一
男一女男曰貞夫女曰瓊華近代鄭昌時文長蒨一生
二男滕公一生二女李黎生一男一女竝以前生為長
此又近似該博老儒何也
王莽時勃海尹方年二十一無所師友性智開敏明達
六藝魏都叔淳于倉奏方不學而文能讀誦論義引五
經文文說議事厭合衆人之心帝徵方使射蜚蟲筴射
無不知者天下謂之聖人然則方之才技當在曼倩公
明間而遺言行跡不甚著定是蚤夭耳
禰正平氣高一世如荀文若之類無所不詆譏僅與孔
楊善曰大兒孔文舉小兒楊德祖餘子碌碌無足言者
其至荆州獨見趙戩而歎曰所謂劍則干將莫邪木則
椅桐梓漆人則顏冉仲弓也戩在三輔避亂之荆依劉
表而名不甚著故記之伯喈重王仲宣時亦在荆土而
正平不稱許不可知也
陸士龍詩故不如士衡耳至本傳所載范陽盧志於衆
中問曰陸遜陸抗於君遠近機曰如君於盧毓盧珽志
默然既起雲謂機曰殊邦遐遠容不相悉何至此哉機
曰我父祖名播海内寧不知耶議者以此定二陸優劣
竊恐未爾武帝嘗問吾彥陸喜陸抗二人誰多也彥曰
道德名望抗不及喜立功立事喜不及抗後彥為交州
餉士衡兄弟士衡將受之士龍曰彥本微賤為先公所
拔而答詔不善安可受之乃止此段事絶同乃大相反
何也要之致嚴取與覺士龍為勝
漢告反之典封列侯為過盛韓信彭越皆吕后使人告
之也而彭越舍人傳不載姓名其人亦不封告信者樂
說封慎陽侯享國五十一年至孫買之而始弃市國絶
告英布者賁赫封期思侯享國二十九年無後按告彭
越舍人當是帝後知是吕后使故不封而慎陽過享乃
爾天道似未有知也
石敬倫每與王處仲入學戲見顏淵像而嘆曰若與同
升孔堂去人何必有間王曰不知餘人云何子貢去卿
差近石正色云士當令身名俱泰何至以&KR1805;牖語人蕭
敬範為湘州好賓友酣醼終辰座客滿筵言談不倦嘗
謂湘東王曰下官歴觀世人多有不好歡樂乃仰眠床
上看屋梁而著書千秋萬歲誰傳此者豈如臨清風對
朗月登山汎水肆意酣歌也二語各有致未可盡非
沈休文久處端揆有志台司與徐勉最善乃以書陳情
於勉其略謂今歲開元禮年云至懸車之請事由恩奪
又外觀傍覽尚似全人而形骸力用不相綜攝常須過
自束持方可僶俛解衣一卧支體不復相關上熱下冷
月增日篤取煖則煩加寒必利後差不及前差後劇必
甚前劇百日數旬革帶常應移孔以手握臂率計月小
半分以此推筭豈能支久若此不休日復一日將貽聖
主不追之恨冒言表聞乞歸老之秩若天假其年還得
平徤才力所堪惟恩是策勉為言於高祖請三司之儀
不許但加鼓吹而已是休文一衰病老公不知止足者
也大是殺風景事而後世因瘦腰一語誤入詞調呼之
為沈郎又以為風流之症極大可笑沈語曲盡老態故
略存之
王莽初改匈奴單于為恭奴善于改囊知牙斯名為知
後以其叛改為降奴服于黜高句驪為下句驪武曌改
突厥默啜為斬啜契丹帥孫萬榮為孫萬斬閏簒之人
舉動相同乃爾
生曰名死曰諱然漢時不必爾按樊毅西嶽廟碑云弘
農太守河南樊君諱毅毅時在也趙明誠錄云漢碑生
而稱諱者甚衆不特此又父母亡曰考妣而漢冀州從
事郭君碑云哀哀考妣追惟霣靈卜商號咷喪子失明
爾雅云父為考母為妣郭璞既引禮記生曰父母妻終
曰考妣嬪復援諸書以為非生死之異稱猶今謂兄為
晜妹為媢耳筆此以俟考
楊大年談苑云千文字題勑員外散騎侍郎周興嗣次
韻勑字乃梁字傳寫誤爾當時帝王命令尚未稱勑至
唐顯慶中有云不經鳳閣鸞臺不得稱勑勑之名始定
據此可發一笑而趙明誠乃舉後周趙文淵華嶽河瀆
碑書奉勑撰以辨之此又不必爾也按南北二史人主
命令俱謂之勑北齊樂陵王百年因習書書數勑字聞
之武成發怒召入殺之又齊廢帝倖臣徐龍駒住含章
殿著黃綸帽被貂裘南面向按代帝畫勑此豈僻事而
楊不知之所謂不經鳳閣云云者正以阻抑内降之勑
云爾
東昏侯三妃梁武初以潘妃不從賜縊欲留余妃納諫
以賜王茂而不能已納吴淑媛七月而生蕭綜以自疑
叛北良可笑綜事極難處人至此豈非不幸耶
王粲乃畢萬之後至惠王之子以王為氏王翦則周太
子晉之後五侯則齊田和之後田即陳氏陳之先為舜
故新莽以姚媯陳田王氏為宗室而已自取王所女東
莱王基為子納太原王沉女亦此意也
吾鄉陸象孫謂投名刺既稱頓首不當復言拜故爾然
周禮辨九拜之儀一稽首二頓首注稽首拜頭至地也
頓首拜頭叩地也又竒拜一拜也褒拜再拜也肅拜但
俯下手即今之揖也好竒者有稱肅拜不知其自處於
倨而稱頓首者亦無所不可若稱竒拜褒拜亦通
野客叢書影字古用景自葛洪撰字苑始加彡為影戰
陣之字古用陳王右軍小學章旁作車為陣隋國隋州
古用隨楊堅以其近遁走去辵作隋疊字古作疊王莽
以三日太盛改從三田作疊古之對字丵下從口漢文
帝以口多非實改從土罪字自下從辛始皇以字形似
皇字遂改從网從非古劭字從刀劉宋太子名劭而惡
字文為召刀遂改刀為力其說頗新而可據然亦有不
盡然者紙紙二說尤穿鑿故不復記
山海經曰西九千里曰夸父之山其北多有林焉名桃
林其中多馬多馬而放牛於其野亦可笑也又春秋文
文公十三年晉侯使詹嘉守桃林之塞以備秦以曲沃
之官守之故曰曲沃城非曲沃也然則此為放牛地矣
沈佺期詩有洛浦風光何所似崇山瘴癘不堪聞今本
作青山非也佺期集有從崇山向越裳詩序云按九真
圖崇山距越裳四十里杉谷古崇山竹谿從道明國来
於崇山北二十五里合水欹缺藤竹明昧有三十峰夾
水直上千餘仞所謂放驩兜於崇山者蓋此地也一統
志云崇山在慈利縣西三十里即放驩兜之所
一統志黃山有劉宋謝晦廟晦刺荆州嘗過黃山顧瞻
久之後卒柩過不肯去因葬焉民為立廟宋封顯應公
本朝定祭以八月二十九日晦逆臣也本末甚明宋人
既不之攷而洪武天順諸禮官儒臣皆似目無古人者
可笑可笑
淮南子馬聾蟲也用脩以為竒語按龍無耳牛耳皆實
其聽皆以角可稱聾若馬則彼此能相語何言聾也
如淳漢儀註及胡母敬俱云武帝始置太史公位在丞
相上以司馬談為之凡天下計出先上太史副上丞相
此言誤也太史令六百石一云千石遷之自傳云天子
始建漢家之封而太史公留滯周南不得與從事發憤
且卒此豈位在丞相上者至所報任少卿書中所謂僕
之先人非有剖符丹書之功文史星歴近乎卜祝之間
固主上所戲弄倡優畜之流俗之所輕也又云僕亦嘗
厠下大夫之列又可徵矣所謂計書先上太史副上丞
相蓋上之天子而太史其守藏者也
陸子淵謂宋太宗平列國所謂祼將之士頗多無地處之
於是設六館脩大部書命宋白等總之三大部者册府
元龜太平御覽文苑英華也御覽外又别脩廣記五百
卷按三大部即御覽廣記英華也册府元龜脩於真宗
朝
姑蘇志載朱勔事其一葉氏筆衡云黃策為兩浙漕使
被旨籍勔家策故遲其往且聲言曰朱節使非他人比
罪不過進花木耳所以遣我者亦以鄉人故也朱氏遂
稍得為徙匿計吴中舊事則云勔敗檢其家資有黃發
勾者素與勔不恊既被旨黎明造其室家人婦女悉驅
之出小民之家無敢容納其紀事之不同如此
為吕氏右袒為劉氏左袒昔人頗有以絳侯為失計者
王應麟則曰考之儀禮鄉射疏凡事無問吉凶皆左袒
是以士喪禮及大射皆袒左惟受刑則袒右故覲禮云
右肉袒註云刑宜施於右是也以是攷之勃誅諸吕之
計已定若為吕氏則有刑故以右袒令之耳吴興陳霆
則云淖齒弑齊王王孫賈入市中呼曰淖齒亂齊國殺
湣王欲與我誅淖齒者袒右市人從者四百是勃之先
已有以袒右令衆者今以袒右當受刑則市人從討者
當刑否耶應麟之考據自以為得情而不能不屈於陳
氏矣然皆未得其情者也勃老將也已預知衆心之歸
劉氏而不能無疑於吕氏之有黨蓋令一下而或間有
右袒者或遲疑未左者立誅之以令衆如楊素朱滔之
舉耳豈至此而始覘人心之向背哉
唐書皮日休後仕黃巢為學士以造讖文致忤見殺按
日休後實遁於吴越以善終其子曰光業為其國丞相
見陸游集
吴越春秋楚平王謂伍奢之譽二子遣使者駕駟馬封
函印緩往詐召子尚子胥令曰賀二子父奢以忠信慈
仁去難就免平王内慙囚繫忠臣外愧諸侯之恥反遇
奢為國相封二子尚為鴻都侯胥為蓋侯按楚雖僣稱
王其令尹公子雖至貴親未有封侯者也
今人不識字者稱不識一丁唐書有挽兩石弓不如識一
丁王楙攷謂个字之誤引續世說謂此个字及張翠微
考異亦謂个字又引蜀志南史皆有所識不過十字語
劉知幾謂王平所識僅通十字復以為十字之誤恐俱
未然莊子謂丁字有尾丁尾左引非右引也然則莊子
亦可謂不識一丁矣又秦符堅載記太元七年饗群臣
於前殿樂奏賦詩秦州别駕天水姜平子詩有丁字直
而不曲堅問其故平子曰臣丁至剛不可以屈且曲下
者不正之物未足獻也堅笑曰名不虛得因擢為上第
豈其時謂平子擢上第而不識丁字耶
余以癸酉之楚江行過黃州覩有浮而編竹木筏者連
十餘家鷄犬相望亦有豆棚瓜架之属取陸務觀江行
記考之當時筏猶大鋪以土可種菜今不爾也聞洞庭
湖中大者尚可種菜楊用脩引周禮澤草所生種之芒
種王氏農書云即江南之架田也架田一名葑田以木
縛架為曲田繫浮水面葑泥附木架上葑即菰根也根
最繫而善紏結以土泥著上刈去其蔓便可耕種江東
淮南二處皆有之其田隨水上下東西故南方有盜田
復引郭璞江賦云播匪藝之芒種挺自然之嘉疏賦江
而云芒種嘉蔬又曰匪藝又曰自然非葑田而何余按
嵇含草木志薤葉如落蘇而小性冷而味甘南人編葦
為筏作小孔浮水中則如萍根浮水面及長莖葉皆出
於葦筏孔中隨水上下實南方之竒蔬也含亦引江賦
自然嘉蔬語然僅一種菜耳今謂為葑田恐王氏既誤
而用脩復承之且璞辭明云標之以翠蘙汎之以游菰
鱗被菱荷攅布水蓏翹莖瀵蕊擢穎散裏蓋菱芡石華
之屬耳此豈葑田也吴中有門曰葑廣韻注去聲菰根
也吴中有葑田蓋水田耳若謂浮水之田可以連畛接
畝未必有之
市巷人俚歌稱楊業之子曰楊六郎延昭延昭之子宗
保宗保子文廣征南陷南中其事多誣罔及覽宋景濓
所撰楊氏家傳楊端者其先太原人仕會稽為望族徙
寓京兆唐末南詔陷播州端應募往復之遂有其地傳
子牧南牧南傳三公三公傳次子實實生昭無子時宋
益州刺史楊延昭之子充廣使廣西與昭通譜以其子
貴遷後之自是有播州者皆貴遷之後也貴遷子光震
光震子始名文廣後至粲而大迄今為播州宣慰使按
宋史延昭初名延朗仕至保州防禦使高陽關副都部
署有子曰文廣從狄青南征為廣西鈐轄知宜邕二州
累遷定州路副都總管以没今家傳所記以子貴遷後
楊昭者當廣州鈐轄時耶家傳不言文廣而云延廣蓋
以第三世復有文廣故諱之耳宋史又不著文廣有後
與否本朝楊武襄洪子俊從子信能俱有威名故人以
附會業延昭輩稱楊家將却不足論
今徐州下百二十里為吕梁洪水勢險急漕河之喉咽
也莊子所稱吕梁在吕梁縣南泗水之上有石梁焉故
曰吕梁也懸水三十仞流沫九十里後漸平細又水經
注湳水出善無縣故城西南八十里其水西流歴于吕
梁之山而為吕梁洪其巗層岫迂澗曲涯深巨石崇竦
壁立千仞河流激盪飇湧雲馳雷渀電洩震天動地司
馬彪曰吕梁在離石縣西今人知徐之吕梁洪而不知
吕縣離石之兩吕梁洪也
沈佺期詩玄莬城南秋夜長或以為菟作平聲非也按
袁紹典略睢固字白菟屯射犬或戒固曰將軍字菟而
此邑名犬菟見犬其勢必驚宜急去菟不從為魏太祖
所破誅然則菟當為兔從兔呼廣韻於去聲注草名又
北複姓而不言與兔通故記之
太公望為汲人縣民社宣白崔瑗令曰太公生於汲舊
居猶存君與高國同宗太公今臨此國宜正其位以明
尊祖於是立壇祀之何其迂也不虞人以崔杼致譏乎
宋仁宗無子有一臣僚上言程嬰公孫杵臼共存趙宗
而血食永絶所以後宫鮮胤乃詔封侯廟祭仍遷此僚
一官前後事俱可笑
十二屬取牛鼠之類或以為形體有缺不全如鼠無膽
牛無下齒虎短項兔無唇龍無耳蛇無足馬無膽羊無
瞳猴無脾雞無外腎狗無腸猪無筋之類而亦有未然
者暘谷漫錄云子寅辰午申戌俱陽故取相屬之竒數
以為名鼠五指龍五爪馬單蹄猴五指狗五指丑卯巳
未酉亥俱隂故取相屬之偶數以為名牛兩爪蛇雙舌
羊四爪雞四爪猪四爪王充論衡則云五行之氣有賊
害含血之蟲相勝服其驗何也曰寅木也其禽虎戌土
也其禽犬丑亦土也丑禽牛未禽羊木勝土故犬與牛
羊為虎所服亥水也其禽豕巳火也其禽蛇子亦水也
其禽鼠午亦火也其禽馬水勝火故豕食蛇(闕)
而腹脹此說尤似不經都元敬辨之甚
悉
羯鼓錄雖存無有能傳其法者開元帝最為妙絶宋璟
裴冕李臯亦精其理宋元祐中邠州一父老能之有大
合蟬滴滴泉曲其人死遂絶又有尺八者小說所載酒
令遥望漁舟不隔尺八又明皇在仙宫以好吹尺八謫
人間沈括云馬融笛賦空洞無底剡其上五孔一孔出
其背正似今之尺八楊用脩云六孔旁一孔加竹木足
黃鍾一均或謂之尺八管然則尺八亦笛類也
髮属於心禀火氣故上生鬚屬腎稟水氣故下生眉屬
肝故側生男子腎氣外行上為鬚下為勢故女子黃門
無勢亦無鬚
晉人喜服寒食散云服之使人神志開朗至病發則云
散發反以為貴證又喜服五石散孫思邈云五石散大
猛毒寧食野葛無食五石宜急焚其方以絶萬世之禍
沈括言唐人詩多有言吴鈎吴鈎者刀名也刀彎今南
唐用之謂之葛黨刀按吴越春秋闔閭既寶莫耶復令
國中作鈎曰能為善鈎者賞之百金吴作鈎者甚衆而
有人貪王之重賞也殺其二子以血釁金遂成二鈎詣
宫門求賞王問其故曰吾之作鉤也貪而殺二子釁成
二鈎王以舉衆鈎以示之何者是也鈎師向鉤而呼二
子之名吴鴻扈稽我在於此王不知汝之神也聲絶於
口兩鈎皆飛著父之胷王大驚乃賞百金遂服之此吴
鈎之所由名以為彎刃似也
陸士衡文集所為周孝侯墓碑其自西討以前皆可據
獨所謂絃盡矢絶番係不救左右勸退處按劍而怒曰
此是吾按節授命之日何以退為大臣以身殉國不亦
可乎其下却云韓信背水之軍未遑得喻工輸縈帶之
勢早擬連蹤莫不梯山架壑襁負来歸戎士扞其封疆
農人展其耕織又云元康九年回疾增加奄延館舍春
秋六十有二天子以大臣之葬師傅之禮親臨殯壤建
武元年冬十一月甲子追贈平西將軍封清流亭侯諡
曰孝禮也賜錢百萬葬地一頃京城地五十畝為第詔
曰處母年老加以逆旅遠人朕每憫念給其醫藥酒米
賜以終年以太興二年歲在己卯正月十日葬於義興
舊原娶盛氏有四子靖玘札碩此大可怪按本紀永熙
七年處及齊萬年戰敗績死之詔贈官爵賜賚䘏母俱
與碑同但所謂回疾增加奄延館舍何說也且惠愍懷
元俱無元康九年號而元帝為晉王之歲追諡處為孝
侯今所謂建武元年者其明年也士衡以太安二年為
成都王潁所殺又十五年而為建武元年何舛謬如此
豈士衡先為文成其家至建武後始立碑諱戰殁而改
其辭又增太安以後詔令乎傳言三子玘靖札碑言四
子最少者碩
尚書之尚本當作上音讀或云秦時人臣避上字故作
常音至今因之不改若二十八宿音秀則洪景盧以為
當如本音且引說苑辨物篇曰天之五星運氣於五行
所謂宿者日月五星之所宿也按宿之音秀北音誤之
盖元人詞曲皆入秀字去上韻至宿州之宿則入徐字
而以近徐州故别呼為南徐州北音之謬若此
晉人如温太真桓元子宋武帝之類皆好六博摴蒲唐
名相如房玄齡姚元之之類微時亦皆為之韓昌黎以
道學文章自任尤所篤好其所著畫記云在京師甚無
事同居有獨孤生申叔者與余彈碁幸勝之是也張籍
與昌黎書云執事多尚駁雜無實之說使人陳之前以
為歡此有累於盛德又商論之際或不容人之短如在
私尚勝者亦有所累也況為博塞之戲與人競財乎廢
棄時日不識其然願絶博塞之好棄無實之談昌黎報
書止言駁雜而不及博塞盖亦有所諱也
用脩謂苴字有十四音景盧謂委蛇有十二變俱可稱
引證之博矣
左傳幣錦二兩注云二丈為一端二端為一兩一兩一
疋也然則一端不可以言一疋公羊傳乘馬束帛束帛
謂玄三纁二玄三法天纁二象地然則今人以一疋帛
為束帛亦非也
墨子云楚靈王好細腰故其臣皆三飯為節脇息然後
帶緣墻然後起韓非子云楚莊王好細腰國中皆餓死
以理言之當是靈王也然謂宫中多餓死則近楚王之
好細腰謂女子也其臣何故三飯
隋書許智藏傳秦王俊有疾上馳召智藏治之王夢其
亡妃崔氏泣曰本来相迎許智藏將至當必相苦為之
奈何明夜俊又夢曰妾得計矣當入靈府中以避之及
智藏至為俊診脉曰疾已入心當即發癎不可救也俊
果數日而薨及考秦王俊傳俊頗好内妃崔氏性妬甚
不平之遂於瓜中進毒由是遇疾徵還京師明年薨妃
以毒王之故下詔廢絶賜死於家然則夢中故妃崔氏
何人也其自相矛盾如此
魏志洛陽雖經破亂而舊三字石經宛然猶存至馮熙
與常伯存相繼為州廢毁分用大至頽落按漢熹平四
年蔡邕與五官中郎將棠谿典等正定六經文字邕自
丹於碑使工鐫刻立於太學門外後魏武定四年移鄴
都河陽岸崩遂没於水其得至鄴者殆不得半然則馮
熙常伯存所損十之二三而墮水者又三四也周大象
中詔徙鄴城石經於洛時為軍人破毁至有竊載還鄴
者船壊皆没存者破作橋基隋開皇六年自鄴洛載入
長安置於秘書内省議欲補緝立於國學不果大業之
亂多為柱礎貞觀初魏徵始鳩集之十不一存然傳拓
之本猶在趙綽云唐造防秋館穿地多得石經故洛中
人士逮今有之又宋初於唐御史府掘得十一餘石黃
黃伯思見尚書二百三十六字董逌見論語第一及第十
四一石二百七十字十八至二十一石三百五十七字
趙明誠有千餘字謂邕所書乃八分而三體乃魏時所
建不可知然前輩所記關中藩司尚有數石而余嚴訪
之俱無蹤跡豈其存者亦為柱礎之類耶為一慨而書
之
今世稱三蘇曰老泉東坡潁濱石林燕語則云蘇子瞻
謫黃州號東坡居士東坡其所居地也晩又號老泉山
人以眉山先塋有老翁泉故云子由自嶺外歸許下號
潁濱遺老亦自為傳家有遺老齋葉夢得之言恐自有
據
唐有四元崔延翰又為制科首也宋三元則王丞相曾
楊學士寘馮樞使京金孟學士宗獻元王憲僉宗哲明
商少保輅若歐陽少師脩則本州及太學禮部試稱三
元而廷試在第五非真三元也
弇州四部稿卷一百六十一
