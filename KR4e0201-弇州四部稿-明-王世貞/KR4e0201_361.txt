弇州續稿卷一百八十七
明王世貞撰
文部
書牘
凌尚書汝成
舍姪孫行聊附一啓謝注存之感申契闊之懷實不敢
有所請益而大誨以混俗見許則豈貞所敢當所謂動
極思静静久則動念復生惟無動無静而一歸恬澹公
兩語已是金丹妙訣第要察識喜動喜静之念原是客
念一切刻去之於富貴繁華中提出本來面目便是火
宅蓮花若僅少欲知足減損穠豔分數亦只是小歇泊
法暫時行逕耳恐未可以言恬澹極則也弟雖棄家塊
處鹵莽銷日即便得芹曝滋味何以爲獻舍弟蚤衰勌
案牘入計時已露章乞骸兹所謂以微罪行耳歸後課
農訓子求不失四民職不至迂愚如廼兄也非公骨肉
至愛何以聞此
又
兩日來扶病奉侍雖老丈惓惓欲垂度引而弟實無所
得以故僅以寒暄市里之談進兹辱教令人愧悚無已
弟自入春羸瘠之甚爲子弟輩所強間補以滋味今漸
覺小轉皆爲我喜而獨我老丈責其信道之不篤勉以
無生之旨此實愛我之深遠出於兒女子眤眤之外弟
欲界一凡夫耳先師不勝元馭父子之恩與接度有緣
一念勉弟嗇精飬氣保愛色身左右元馭以俟誨期未
嘗有所授也即於機微露一二弟愚鈍無所知即小有
知亦不敢影響妄作以趣異逕不幸而有采薪之憂若
遂不起方在輪廻何敢妄證無生上附夕死老丈功名
冨貴已極福業䨇重不歸之空不得第於此時却便空
不得也佛云無生而實云不滅仙不云長生而實無死
弟苟於此際有所得則此色身亦不必厭離而自不爲
累矣大抵方在灑掃應對尚未敢言學地豈得便有所
戀舍作衆生壽者相耶老丈姑識之不一不一
大宗伯楊公
生平仰止十載聞問不謂於紫氣杳霧中得一遂之所
以移病在告不辭擁篲操檝弟覺此鄙吝之身爲春風
甘露披灑却不虛也元馭先生孤介少許可獨爲翁心
醉貞匏繫草室如袁夏甫未能踵門請益秋爽或可輕
刀見過否時事每一聞輙一邑邑翁憂世樂天兩不相
倍其以爲何如家弟造謝聊附不腆之敬扇頭惡作併
希教和不宣
荅王司宼
屈指西曹從翁之後獲朝夕者于今四十年矣一會於
張園再會於行臺揚扢秇文論說時事杯酒佐之蟬媛
不休尋復會於漕河之舟中則翁方按部悠悠旆旌而
貞且裹首以病見矣鄖楚之役奉職無狀甫量移而白
簡繼之杜門息黔則翁方將天子命按閱幽薊儲胥之
奏等美營平而造物者見妬俾以憂歸自是麋鹿之跡
相望於越山吳水間而翁方以明堂之棟梁爲匠石所
急貞一社擽耳乃誤爲啓事所先廟廊之意得非重翁
以銓樞寄而姑難之耶翁於經濟性命之學會通其精
微而以一貫之今海内無所不水旱國用匱竭賑貸莫
措餓莩填道殘骸蔽野念能拯之者翁耳僕之小草誠
悔不安爲櫟也惟有一歸而已賢郎致大集得寓目焉
河伯見東海若而失宜也雅教幣貺何敢當之却有不
腆之侑併上拙集賢郎奕奕清令材用不凡一覯接怳
如翁之在眉宇也謹以爲賀
趙太宰
世貞門下一故吏也不以爲賤而進之友又辱肺腑交
乃至敝帚薦於華堂大幣私於下槖非一日矣齷齪不
能事言路再點白簡遁跡草莽於影響仇而門下方坐
政府握銓柄以故不敢輒通咫尺之書然至於仰止之
私未嘗敢一日忘也門下遺愛如羊開府清白如楊太
尉今台鼎婁移萬目趣仰即南北統均之地與嚴先生
對峙而爲百僚表率豈不盛哉乞骸之疏胡至再上非
不佞所解也白傅黑首分洛門下少於此公數年而遽
休汝於私計得矣如蒼生何邇者江陵公禍起搢紳臲
臲居恒與元馭學士言使江陵能以待門下禮待諸公
諸公能以門下所以待江陵者待江陵則休休之與濟
濟兩相成矣何至乃有今日令人愾歎賢郎駿發梓暎
喜慰之私無由一逹門下兒子蹭蹬場屋苟竊一名何
足挂長者齒而津津不啻口出蓋道誼骨肉之愛良兼
之也李駒之友來言門下衮衣東土時爲于鱗特竪一
坊曰海内文宗昔孔北海之表通德里似矣然不若門
下之榮施枯骨也且康成所得亦不如于鱗快往時陳
道易以大誨及二幣來方卧弇念無可托以報者即有
所致付之道易所想彼亦無繇自逹於車門也外頗籍
籍傳渠叵測久謂非人間人今似再得一道易矣貞名
若學道者而實無所窺髮種種至有憂生之慮受役筆
硯亦未盡能割竊欲小露其拙而使者刺促無暇授簡
俟篇成併舊作成一卷如門下不得請致之白下差易
如得請亦必馳信汝上不至作道易浮沉也張助甫差
強人意肖甫落落竟成底定功門下亦許之否王大司
馬故人而賢相及致聲不一
張助甫
弟自重九徙鄉中舊居叢棘自藩形影相守日噉三粥
以度餘晷惟故人竿尺時有及者而足下訊獨自萬里
來減季俸以爲米汁資弟月來此好亦垂斷唯抵暮浮
兩荷葉不能三合即令至百年費亦不盡所貺非佛頂
蓋乃天竺中法師茶毗後即捨此蓋骨盛淨水於世尊
前供之爲西方繻故彼藏亦自大珍重并嚮者舍利白
&KR0008;足稱小祗園三寶矣弟之六尺久付人齒頰幸不即
糜碎而謬被剪飾豈敢頓忘戊寅之辱且筋骨羸散委
跡物外佛奴道民髠鉗已久藉此一壑容棺而已豈敢
飾畫陽喬唐突箕潁足下甫踰知命飛而食肉金印懸
肘政當纍纍胡爲作此倦世語所喻秋時萋菲如浮漚
旋起旋滅亦何足道大槩邇來六七少年臺諫不直發
自意氣實以左璫借耳目窺伺羅織爲造化之徑因而
羽翼牙爪者又不下數十輩耳觀舌書吠影射影轉自
實繁幸元揆頗善調停虛已推轂遂相司馬世路小當
暫清夷也肖甫每書來嘆王明輔孑然一身若退院僧
而誇足下跳梁蟄蟄振振未巳然彼乃不自覺其跳梁
耶近故人劉大司馬一嗣子不肖陷囹圄間氣猶未絶
帑庾立盡老孀繼之歸骨無所伯玉雖有子多不稱意
世界故缺陷耳要如二甫及吾家兄弟自無幾也釋氏
離而忘之吾儒與老氏畏而持之於世法出世法有無
二義不可不一劑量屠郎作逹不已宜其折齒所恨右
文之意微短耳元瑞以吾曹假之故惡少若莫生輩力
肆詆謀方杜門而事千古益篤此曹子當不戰屈也辱
寄家仲氐物已付其子矣渠爲荔枝所誘不免閩越一
行有兩子俱補諸生而小者三試皆首遂應都試足下
長器嶽嶽必不作第二義也叔縱不名癡要須讓武子
見父宦游何狀不歌蜀道難耶舊藏兩犀杯乃宋物尚
有神彩團欒話無生後取紫酡酥點西京葡萄於此杯
對進之當不惡吳織稍精亦可抵裴相國衲衣又拙詩
書扇見臆統希麾置爲荷
又
前辱大貺薄有報臆間者闊焉度不能於五千里外得
起居之詳唯間從邸報仕籍彷彿若面兄而已雲中上
谷之間外患時時䟤跋獨不敢望賀蘭山作咳唾兄之
威德一何盛也式遏功成當入司中執法不則以中二
千石移大鎮事在匪遠弟生年僅過張蒼相之半而牙
齒見讐殆甚今唯以乳糜度日而已乃聞尚有鷄肋我
者幸而中沮不然又增商顔一辱也元馭正人第剛腸
疾惡太甚昨䟽雖快人意弟禍水一决撥地拉邏又當
大有紛紜且聞太倉告匱宣索不已何以竟之吾兄行
當預其憂者不若弟之僅爲杞人而已也昨始得汴錄
渴欲見賢季賢器名不可得吾家兩猶子及肖甫元馭
之子皆然獨不見楚錄耳今歲貴胃錢神雖絶巍峩而
名士之寂寥程義之苟簡恐矯枉不無過正兒子北上
已過彭城胡元瑞坐卧弇園者四日出門後舉一雄却
是可喜事黃幕僚以書來云兄見委使且寘之薦剡中
即死不足以報德附此不一
又
自昨冬附使者致謝後不能再一通問訊雖曳尾途中
未嘗不作天際故人想弟金庭玉關相去萬里冥鴻之
翼猶且難之而足下念我間關一介六月長途流金鑠
石不辭暍死喘息間啟椷發行李怳若清風之投懷也
齒頰餘生豈堪復與諸少年並進而横爲造物者所弄
以有此補旋見憎幸未爲冶城輕薄揶揄耳林居之日
吾不與易跌宕詞翰差不落莫亦不顧足下相憐也強
敵西牧正與足下所部相關磨墨盾鼻飛組係單于頸
固男子事然遠公有云願檀越安穏彼亦無它老人厭
事語然不敢不爲兄告也愁霖再旬一望巨浸饘粥之
産白如甌脱計無所復之方頼麯生以解磊塊辱損奉
即付酒家可得百瓿却取白葡萄佐之耳子與一夕奄
逝幾作若敖之餒家弟爲經紀其喪始得歸僕粗復經
紀其家且以七尺碑報泉下也家弟所領驛傳得逍遥
滕王閣望西山雨然失匡廬主人以此恨恨趙侍御乃
能於跡外相念耶幸爲致聲餘情具别紙不一
又
往家弟西首時業有翰墨戒且傳足下雖量移紫薇省
所治猶在玉門以故不獲附咫尺之問而近得家弟書
獨稱與足下相旦夕云盡得京兆扶風故地而守之已
又云兼理外臺篆吾未曉新制所快者數萬里浮萍忽
聚若膠漆耳已又得一鯉銀鈎宛然怳作鄖中觀且舉
向誤詩語若䜟者信哉損餉二種皆梵天化物始弟得
宋窰補陀大士全像及仙師三十餘篆心經供奉之竊
與善信苾芻語更配一舍利足稱三寶耳不五日而致
自足下抑何神也弟詳此件白色而細似是僧寶已製
一粟金小合裝之尚冀靈明感通庶幾康僧會之應云
耳白㲲精瑩輕潤目中所希當時世尊受供亦不過此
謹裁作稱量衣擬謁聖師時服之或可藉換凡骨珍荷
珍荷兩日間有致邸報者足下長山東臬而有整飭字
何耶足下四履不西秦則東秦百二十二之地山川風
物皆入錦囊中人間世快事也足下才與相法必大貴
願勿住一切相勿恃有漏因常識取本來面目爲異日
刹那計弟雖離苦海而彼岸尚遥不知究竟當何似耳
歴下朽骨必蒙榮施第兒駒作老博士弟子不厭棄否
有數株馬鬛衣三尺土否言及使人忉怛見父吟興當
益王選人事如何家馭學憲便附此緣此公方持嫌一
札外不能有所致也加飡自愛
又
前所得秦中書及舍利白㲲後欲通一問而不可得王
家馭視學大梁僅附數行不知其不作殷洪喬否家弟
每相對輒及談足下風度不減山季倫王平子往往捧
腹至云以一杯酒翫積逋寇於股掌間十萬敵騎遁廵
解散不敢小睥睨誠壯之豔之然不免左顧而唾恐獵
心之起蒲團也造物者既借足下漁陽復移之晉臬豈
覇朝開府須張孟鐸爲宰分桑梓計耶王明輔沾沾以
得足下旦夕弟劇稱閤中姬雅能宗門語此是龍華會
宿世根勿僅以蘇家朝雲例待之可也仲歸後王家馭
亦歸與元馭偶明輔矯矯玉立王氏風流似非烏衣馬
糞諸郎奉璽紱弄筆硯者可擬足下肯作一歌偉之否
肖甫佐樞廷足下開府縱復欲從赤松子萬戸侯印待
二子而三勉旃強飯自愛
又
前有一書附家馭提學致足下休汝時又有數行托明
輔方伯致晉陽公署計當已悉逹矣世貞自入圜來塞兊
黜聰無復他慕惟二三故人猶時時在方寸而舍第入
輒話足下凉州談笑制敵方略與消莊浪驕卒事不覺
麈尾之缺唾壺也錢唐之變開府公俛仰此曹股掌中
太阿倒授付之無可奈何即令足下在寧復有此紛紜
言及懣懣臬司逓遷若傳舍而除目獨於足下少恡當
由全晉鎻鑰需時而寄耶或借重秋棘如椽之筆則不
免一坐紫薇堂耳明輔受庇宇下時時相晤語便是兩
冰壺相暎聞黃玄甫亦以文事見幸審爾則足下席不
爲無人又陳常侍者老而尚徤飯好客意不至衰减足
下當毋為苦寂寂也此間旦夕元馭而仲氏佐之縱不
能精進不便退果後進中屠長卿文筆不可當胡元瑞
益矯厲異日櫜鞬中原須厚集其陳以待餘不一
又
黃文甫有一介歸附不腆之啟及刻成佛道經數種計
已徹記室矣倪同安過吳門遣信相聞則足下之手書
檿絲儼然在焉知二姬踵謝遺孤呱呱安仁之况可想
也不佞乃以爲足下方困勁敵二姬捐軀紓難有餘忠
矣夫豈直祝融回禄之相已也弟髮種種行盡唯貌不
甚枯瘠正得千日斷欲力耳詎便如所聞姑射冰雪前
覩邸報足下偕推浙藩私心搖搖謂可於薜荔中一望
旌節然足下功名在西北今天奪呼韓逝左右賢鹿蠡
齗齗將軍之綬非足下誰佩肖甫屬市人倡亂時單車
直入虎穴眞過孟賁遠吾曹有張氏二甫何妨不高卧
也明輔比當益清適黃生能作西京語然非公車中物
足下幸有以規削之所云兩常侍供張足銷日陳老而
益爲共謹尤可念也諸經加校訂頗不誤再上一部并
白玉冠得之肖甫者聊以將臆野人獻芹獻所美耳足
下勿訝
又
昨歲有倪令者自晉道吳門以兄之尺牘䨇絲至得聞
兄與明輔相倡酬而黃生亦與捧硯又後閤有隕璧之
痛爲悵惘作一書奉慰兼附小物付去又旬日而倪令
以其物返云羊腸詰曲僅以書往耳又三月而書亦返
矣既豚兒應公車卒卒令其俟吳門欲精作一書及詩
致之方岳邸中而冒寒作汗兩日夕渠又不能待矣世
界缺陷亡論吾曹合併之難即郵筒亦不易也夏州之
拜覺已遲數月大丈夫杖旄鉞擁鐵騎登赫連臺坐受
呼韓稽顙然後勒頌賀蘭銘勛熟釡亦一快快事也肖
甫於笑談間再銷竒變師中三錫文士不爲無用矣陳
道易自汝來得兄數行若猶以鷄肋啟事爲僕喜者豈
雕鶚乘秋厲空乃欲挾鳬鶩與相翺翔耶僕百念已灰
雖兒女眷屬亦以摶沙譬之天竺苦縣吾師也安能復
低眉貴人供後生子描畫哉近以枯羸見廹親友小進
滋味於伊蒲未宜千里責文役方寸於蒲團尤碍尋當
誓佛前燒筆硯一粥一蔬了臘月二十五事矣家弟遘
小圃戢身其間雖繕性未渠而逹生亦頗胡元瑞七言
霍驃騎也沾沾自喜以得御足下云舍瑯琊君而外唯
張君舍張君無所措意矣吾爲之擊節慨賞足下讀僕
前後語將無疑吾談空說寂非實際耶摩訶迦葉聞乾
闥婆奏音而舞亦是宿習偶未忘耳此間沿海州邑中
大水及厲疫死者數萬人今復虞旱聞關中五歲旱而
今忽大水天意將何如也適便附此不一不一
又
前者黃經幕索一書爲報因附之尋有所補書五子篇
計已逹矣邊人欵塞烽燧長偃正足輕裘緩帶時耶乃
不以一詩見憶何也上巳日吳明鄉見過飲噉如昔貌
甚壯唯近詩小覺膚立耳尋盡出舊作見示終自穩足
弟已久斷筆硯緣不得不爲小破例作數語之導也余
德甫已於人日長往生世所不免且與于鱗同甲子而
多十四歲噉飯亦復何憾弟所謂情發去來置之未易
耳張肖甫謂王明輔成一有髮芘芻而足下振振麟趾
却忘自己所饗之盛造物馮生豈可於銖兩上較論弟
始上乞骸疏不獲請乃復上移疾疏兩日尚未覩邸報
想亦當不異也區區不出止是不負初念宰公以八座
相啖亦不暇置方寸今段紛紜乃爾國是將何所憑足
下試味之以爲尚可出否耶世事一切勘破獨身心二
境尚未盡了了則揮手入光明藏矣
又
春來聞南牀猘口狺狺及吾兄意極駭恨及覩與大同
胡君僅各一疏而疏辭亦不若彼二子之甚以爲廟廊
必有調劑不謂舛錯至此夫以文學材氣如兄故當不
爲絳灌所寬然何至併萬里金城而弁髦之尋當數行
詰肖甫肖甫亦甚爲兄扼腕欲於敘功疏内擬移留景
云曾與太原道之弟即有數行致此公矣想當不異也
輦上君子亦尚有鷄肋我者已力辭之太原及天水蓋
老誖久廢托跡方外嬾癖成痼安能低眉事言路少年
此曹子於頭上安眼尻後着口有何凖䋲足憑也欲馳
一介造兄廬通候舒懣懣之懷而十年絶境外之交老
馬盡僵無識途者而大教復先之矣二詩宏麗精切如
聆謦欬分俸之貺又似傷惠如何旬後家弟齎捧北上
令一蒼頭附至宿州取宋道訪蔡致不腆之誠先此附
謝不宣
又
前者材官去空椷附之然中具一消息想當不浮沈也
計兹時已得代還里玉樹盈前杯酒團奕不煩呼客恐
大纛高牙紫衣將炙不與易其暢也家弟以齎捧歸將
北首而得南容臺之報此雖散員亦自清簡若兄果如
大司馬所擬署留都九列暫爾婆娑度無不可即用肖
甫故事今不少保耶元瑞雖落夾過我時家報舉二雄
脱帽歡噱抗眼一世唯爲兄不平耳見父今移何官得
何地叔氏賢器不免復於小戰地争雄想益褎然也吾
二子二姪俱遒上于鱗舊有句云意氣還從我輩生功
名且付兒曹立駒已矣唯兄與阿敬三人共之耳拙詩
二章并有薄侑去力弱不能多致外信陽王太史書物
煩使者轉致得數行以報爲幸
又
使者水陸二千里單行度歲驟見之令人心折既出槖
發書則又爽然神王也御史中丞休汝從車騎饗牛酒
賢於袁將軍十倍宜足下之耳熱稱快也弟徵書旦夕
且下縱安石風流不能長有東山之樂耳弟處息一小
樓無異頭陀行逕而不能不爲人作法事九月遘一異
人依方行之大似有證驗恨爲米汁墨汁見染不免有
作輟兄所云輦上君子會取弟作頰上須麋要自非急
弇巾一曲自謂不减鑑湖也肖甫圍玉而歸岷峨之間
大可巢窟却爲國家輕捨一棟未見堪代之者如何如
何精鏐油玉成二巵二斗又損秦中二復陶諺所謂内
外俱牽綿矣山人無以爲報殊慚青案別楮具肝膈不
一
又
使者歸有八行附訊所喜流言盡彌廟堂佇屬尤厪徵
書當旦夕下矣今年花事甚佳弟雖老強自力以米汁
償之但不能作兄跳梁少倩間耳方司空與家弟爲兄
周旋良苦司空却以流言賜罷家弟亦少涉摶飯之疑
尋而釋然然坐此微滯推遷世事反覆殆同兒戲何足
挂齒唯是先君子獲一伸於臺使者宗伯兄之鄉人也
面許二相君以贈官而忽中變僅予祭葬聞亦兄之鄉
人阻之故然上恩德不爲薄矣弟老無以爲報學道無
成所欠一死苟飭先壟少露寵光當於傍鑿容棺之穴
蔽此醜質何所不逍遥兄得無訝之否偶信陽王太史
人便附此不宣
又
歲事蕭條方引疾上書杜門待命朝與病妻夕與病弟
相對甫事醫藥即憂衣食鬱悶中得兄遠使手札爲之
破顔唯是損餉器幣過隆非巖穴所當耳又辱念及先
君子錫以奠儀緣已辭之邦君大夫敢告先壟而後附
之使者上恩深重得沾兩祭全葬復有夏卿之贈誥祭
兩辭皆極華衮蓋二相之力而太原居多不唯死者若
生生者亦可死矣獨南樞一除翻爲蛇足病弟雖見减
損而根株未拔兄念此光景能忍心而出乎業上疏懇
辭未知廟廊之上能相亮否兄材高一世關西前後三
政嘖嘖人口而未見新命良所未解春時猘狂自鳴自
吠曾密叩之太原未嘗有所聞也甕牗䋲樞之人何所
任德使旋聊此附復扇頭一詩志臆兄似少一叚佳事
耳薄侑希鑒存不悉
又
歲杪懷人而足下遠使手問至弇中大快然是時僕已
勤徵書矣而足下未知也家弟病矣而尚未有它也春
初而僕所露章乞骸者不獲請一念不堅遂成小草猶
幸江山名勝帝城風物足以游目而抒吾之竒勤爲詩
歌序記之類庶幾備金陵一稗史而閏夏行季病者漸
&KR1205;遂成異物聞訃之頃肝膽寸斷自是哭泣無節飲食
漸減心志皇惑形神沮喪又值比士之歲故鄉親友麕
集加以秋令竒熱褦襶應客慰唁之札一一酬報而好
事者復用文事見苦譬之甌窶汙邪而受積潦幾於此
中浸殺蓋未幾而肖甫之計又至矣骨肉知已如晨星
漸疎計吾曹獨足下與明卿伯玉在耳僕長於足下七
歲在世之日當不久何堪眼底有此零落業上疏乞骸
旬日間得俞旨即輕刀南下矣足下向誇擊鮮浮白左
挾燕姬右擁趙女於少年場極豪舉之致僕頗不以當
心然家弟受閩博士家言矻矻不休以孽兹症歸而左
䋲右矩不免於死有閻頭陀者六十年不近女媵收歛
若嬰兒寒暑一衲孤行人間前一夕立死矣足下計故
非左但吾老不能從耳甘凉之間兵變訌起足下造國
手乃不借以一刀圭之寄而縱之摩摩乎竊所不解雖
然弟亦非所以愛足下也久苦不得便而吳老去聊以
奉候方司空喪尚未能弔之如何餘不次
又
冬中吳山人游汝有尺素䨇絁之附因詳仲氏不禄耗
聞我同戚冀分我哀不審其不作殷洪喬否既而足下
自得訃於潘大夫所知已之痛發之十章遠使千里衝
冐冰雪而走我金陵俾致梓里披椷跪讀天眞爛然一
字一淚會有小奴歸即寄之四從子矣緣亡弟遺言不
敢勤故人片楮之貺輒以便宜附返止令孤兒奏些陳
書於几筵而已弟以季秋杪上時事典禮兩疏小解竿
慙孟冬中旬繼即陳情乞骸中間杜門四十五日苟完
筆硯宿負因料理亡弟詩集先已登梓尋次第其文付
之孤姪軰俟完當專一介九叩門下以冀珠玉之引旦
夕草行狀成亦當有所請兹尚未敢也燕中消息大似
不佳未審天意何如耳弟開歲後當再上疏以必歸爲
主得遂首丘無恨蓋棺足矣足矣大梁鄉書至賢季令
器遂爾寥寥若衰門之不振固其宜也長垣君可一轉
否胡元瑞赴公車病阻瓜洲伏枕五十日而尚未起今
須得活恐無復北理冗次不一
與李臨淮
門下之握符留省彼此一通問餘則於扇頭寄音而已
乃至杖鉞六軍當齊汲絳勃之寄天子所憑人臣無兩
而不能馳一介之使操下里之音於龍江祖道自附於
鼓吹鐃歌之末固嬾嫚之習成然亦巖廊丘壑之分絶
故也嚮者數聞彰武之治師隱然有古名將風而門下
繼之更復琅琅弟横槊賦詩彰武或恐有所不暇也無
論彰武自開國迨今振觚管於蟬冕者誰歟定襄其皎
皎者爾即公家武靖王博學好文爲一時東第之冠而
遺言散佚頗深鳳毛之恨此道得公而始暢要之古亦
未盡有也僕棄官學道一無所成猶欲理殘物而用之
雕䖝之障深於鴆毒摶沙之緣尚自黎骨坐視此身荏
苒復墮苦海耳家弟在容臺依然有六代三山緣差不
惡也適故人之子王將軍元周履任便附候起居併成
一詩書扇奉塵清覽餘唯爲國自愛
荅馮方伯
明公坐黃鶴樓俯鸚鵡洲芳草則當念能賦之禰正平
晴望漢陽歴歴芳樹及聽隔江小語則當念能句之崔
左司李供奉南樓翫月次當念庾司空屐聲與胡牀謔
浪致談俱舍不之念而乃念弇園拳石勺水與中庭一
方之月又因而拳拳於齒頰中殘物若不佞者何也毋
亦明公之過爲長者將不佞如嫫母魋靡或有當於一
嗜也耶明公念弇園不知不佞貞與此園緣欲盡已併
家析授兒子輩别搆草堂僻地僅容膝旦夕披一衲入
此中蔬食水飲了此生矣明公驟見此當駭以爲誕且
怪不知敗子回首曉作家緣但恨晩耳吳民望明公如
望歲然以孫中丞公資簿言之似未便轉移明公固全
楚德星也將非吾吳民所得有矣李使君在吳興若神
君吾吳恃以無恐誠如尊諭方侍師野次草率報言不
盡伏惟台慈鑒亮不宣
又
僕自枘鑿世法縮足一團焦中朝暮圓覺黃庭數卷而
已不敢復論天下事而自壬癸間乃有以相聞者然轉
聞之轉不可解如明公天下才也毋論其他即吾江左
萑苻蜂起之後明公一下車而更束約募材武旌旗鼓
吹肅然如李臨淮之將朔方諸盗魁皆鳥獸散去黔首
得不廢耕鑿者誰力也三事在步武而力壅遏之必盡
屈其揮霍一世之精神才略而歸之牢慅寂寞之地是
遵何說哉昔者楊遵彦除趙彦深用識者謂將欲行千
里而舍驥騄策蹇驢將無謂是也雖然天逸明公以盛
年而假以餘晷明公所靈承之而爲垂世出世之業則
大有待矣豚子素乏家教偶爾猖狂一鳴謭薄非分但
有慚懼獨叨從賢長君後貞得借以脩通家之契於門
下用爲慰耳拜貺過渥餙奬過隆皆非所敢承特懼罹
不恭之咎勉爾拜嘉使還聊此附謝并布不腆之敬伏
冀弘納
弇州續稿卷一百八十七
