弇州四部稿卷七十一
明王世貞撰
文部
序十六首
天言彙錄後序
淮南舊有刻明興以來詔敇自太祖高皇帝至肅皇帝止而
即位之令與它勅諭國書之類亦稍附見千百之一臣少時
好習典故功令諸書時時從諸曹及故家乘得所錄黃
又與一二夕郎善凡内外制草金匱之副見輙錄之於
是續肅皇帝之末以至穆廟及今上二聖之詔而至高
成仁宣英景憲孝武世穆諸或命武帥遣大吏訓飭一
方撫綏荒裔之辭咸備乃以世次類列總而編之曰天
言彙錄臣愚無所識知竊謂結繩之治遐哉邈乎不可
得而復已三代之盛時其民淳其事簡是以其言略及
其衰也其民漓其事繁是以其言詳然所謂盛時治尚
不能數千里之外而至於衰也不能數百里之外是以
雖其詳者不必遠而於遠者固欲詳而不可得自漢而
後幅員日益以廣而民日益以漓則夫事之不得不繁
而言之不得不詳者勢也明德薄海外内文軌之同幾
與兩曜並而四嶽九官十二牧伯之事一日二日號萬
即人主欲有所肆宥加惠元元者寧可以單辭片條盡
也授鉞分閫之地犬牙盤錯大小上下絲牽繩聯璽書
之墨非尚方無給矣高皇帝神聖於天下靡所不燭手
綰綸綍成昭之際始備置侍從之臣握筆而稱代言然
往往取自宸斷以故洪武之制能奔走九有河西吏士
咸驚歎以天子明見萬里外而永陵之正始悔終山東
父老有願少須臾無死以觀德化之成者後先固合符
節哉昔王通氏備取漢之七制以續書令至於今而為
通續者舍我明奚擇也臣不佞知謹錄之以俟而已
綸音世賁錄後序
臣家自瑯琊之度江左世世當肺腑寄稍替于宋而先
司諫起孤生受思陵遇雖用積直忤相檜偃蹇晩節然
猶出典方州秩中大夫以大耋終有子二人同舉進士
歷監郡錄中二告身即司諫與其次子所被者也自司
諫五易世而為夢聲沿牒理崑山學事遂家崑山其後
人能不廢其業然内薄元德不仕而至於永樂中稍稍
有聞者盖成弘之間而青紫相禪矣故事以考最聞或
遇慶霈六品而下身有勅其父母如之四品而下身有
誥其父母如之二品而下身有誥其祖父母如之三品
而上以勞勩聞者歿有祭其儷亦如之祭有辭由郎署
而上至公卿以使事行者小有勅大有勅諭而王氏之
被賜者四十餘人制誥之類七十通竊聞之明主愛一
嚬一笑以故人得之皆用為貴重故其詩曰王言如絲
其出如綸王言如綸其出如綍盖華衮之寵有不能勝
片言者而臣家自世王父挾束書徒步公車以有官位
其相繼而被賜所謂四十餘人或以其身或以其子孫
極而至於閨闥之内或從夫或從子而皆有以動人主
之視聽而得其所謂寵於華衮者嗚呼亦盛矣哉第臣
之族指衆且愚多不能名其先德甚或舉而弁髦之以
故悉為錄而梓之義田之塾以示夫為子孫者感國恩
之旁魄則惟所以效追祖武之焜燿則惟所以繩將以
王氏有聞於世世哉臣不佞庶幾有望焉
王氏金虎集序
自叙曰王氏世以政術顯余齔時業好聞人名卿大夫
之業云弱冠舉進士京師且十載所目覩乃大謬不然
者夫武吏以力進而文吏繇經治此非其人獨身於世
致赫赫也殆亦數會爾退而自唯疎節骨體不能為骫
骳脂輭舍其故以媚一切之功名家故江南人筋力柔
脆不耐刀槊佐馬上之治而又不欲掇伊洛之遺詳緩
其步速化苟就而已而是時有濮陽李先芳者雅善余
然又善濟南李攀龍也因見攀龍於余余二人者相得
甚驩間來約曰夫文章者天地之精而不朽之盛舉也
今世所慕說貴人沾沾自喜夸詡其粗而齕吾精以為
無益世治亂即季札所陳興衰大端又曷故焉夫君子
得志則精渙而為功不得志則精斂而為言此屈信之
大變通於微權者也詩書吾竊有志焉而未之逮也詩
變而屈氏之騷出靡麗乎長卿聖矣樂府三詩之餘也
五言古蘇李其風乎而法極黃初矣七言暢於燕歌乎
而法極杜李矣律暢於唐乎而法極大歷矣書變而左
氏戰國乎而法極司馬史矣生亦有意乎哉於是吾二
人者益日切劘為古文辭衆大讙呶詈之雖濮陽亦稍
稍自疑引辟去而徐中行梁有譽來已宗臣來已吳國
倫來其人咸慷慨自信於海内亡所許可獨稱吾二人
者千古耳故語於文章之際能使親疎而疎親語於其
效復能使遠邇而邇遠俱非已也然余往者則已有一
時名既名日以削而宦日以薄守尚書郎滿九歲僅得遷為
按察治青齊兵此其意將困余以所不習故於乎即令
余未見嫉司命削其官與田父獵徒角寸隂於南山之
下又不可而使之禦魑魅咏山鬼亦有以自樂也烏在
其為困哉獨念天下事未可知嶽中揭河陸浡寇盜蝟
發感子卿任安之答陳王敬禮之對因取舊所著撰次
而書之以俟他日刪定凡賦哀一卷四言古詩一卷古
樂府三卷五言古三卷七言古二卷五言律四卷七言
律三卷五六七言排律二卷五六言絶一卷七言絶一
卷傳一卷序記五卷誌銘行状一卷書贊誄祭雜著一
卷赤牘三卷題曰金虎集金虎西方之精也於時為秋
余郎秋官時署治西其著述咸在焉取而冠之亦以拂
欝揫斂之業居多乎哉則春華而灼然油然者左矣
王氏金虎别集序
余既以疾幾死乃稍稍刪次所為詩若文語見前序中
諸當得去者庚戌而前三歲可十之九壬子而前二歲
可十之四最後至丙辰十乃不得二矣余小子貿貿焉
唯余心之是師懼亡所衷於二三君子雖然吳生則既
命之矣其言曰錯吾子之篇可以臆差歲也夫嚮者非
不囅然色喜也叩之而亡當於宫商卒然而讀之盡矣
再讀之亡復餘也即所當去者一二揚子於人人哉子
其以為功也削之毋令後世有以窺見子夫吳生則既
命之矣魏收之文得者易焉而投諸洛長吉之仇聚其
遺火之以為甘心也於乎此非其愛二子人也以為不
愛二子不可子相則固辭曰甚矣子之無稽於敝帷也
姑蔵焉其不以施洛而火之在他日凡詩三卷詞一卷
雜文二卷題曰金虎别集
王氏海岱集序
丙辰冬王子来治青州青之師南者熸焉益發異軍蒼
頭亡命未傅時王子甫至也發三千人乃裹餱粮矣而
明年春盜禦人甚萑苻郡豪大小詳来受事而隂搆盜
懸薄蹏書使者門曰兵旦莫起起且取若王子為鉤距
之法後先授首也已有礦之役屬礦胍竭奏止之已又
有島寇之役師於海已又偕臺按行萊嵎夷已又城顔
神戊午顔神城已復視海上師諸葺壁壘蒐卒補乘還
治水於高博間粟饑者還又偕臺有事於泰山盜時時
起輙得其魁乃以明年春盜大已乃益城青州教騎士
習射良家子三百里以内來從射後三月發千五百人
南鋤猾首餘以惕息青吏民健鬭嚚訟使氣務相傾其
仇匿所以訟状而更羅他隂事株累戚屬以為端其戚
屬恚度以仇不足報而謬舉仇戚屬業相當也之郡邑
不可走使者使者不可輙走臺以故日盈庭前使者非
以寝廋告無間也而諸冠盖相望道路所非時而請謁
者不可計則有窺王子作何状是不疲死郵傳且案牘
間尚能從長安少年伊吾雅語乎哉王子稍稍習為吏
衷之日亭午而罷治牘晡而讀書听然自懌也吏白王
子及瓜而靡一介之行李以逆璽書為使者憂王子曰
去之贏余身耳王子不好過千石又不蘄於吏赫赫聲
所好獨為詩若文不好人言之也歷下生多沈淫之思
王子故與下上内難之大要以自奉其志發於機不悖
古則而止耳俄而王子遘家難誂憤厲作上疏乞骸骨
得報可方匿跡傭保間而會晝日無事稍次其言成帙
讀而歎曰於乎非予之志也夫非予之志也夫揚雄氏
日繩司馬於賦謂之從神化中来耶賦成而已更薄之
曰雕蟲之藝壯夫不為也雖然其矻矻而蔵於玄也毋
若矻矻而蔵於賦也何者即所為玄賦等也天子幸哀
憐紓其難賜以田里之隙日不死必有所得當者其不
為玄幾矣王子舊有集曰金虎秋官也又列署西今集
曰海岱治青州大禹所志也集凡四言古擬樂府一卷
五言古一卷七言古一卷五七言律排絶句四卷賦七
記序表誌辭祭文尺牘五卷合之得十二卷
幽憂集序
王子守尚書郎與争臣之中法者有素沒而頗為之經
紀其喪用是忤權相意以青多盜故困之於青州盜一
切平則又謀置之絶徼俾狼籍一亭障間王子業以不
免矣乃有續九辯及挽歌三章而久之家大人之難作
王子棄其官將上書北闕下以代請而大人謂且挑禍
固止之第自鉗衣短後僦一㕓西弄之委巷間詣故所
識有勢力人造請往往驚匿去毋為理者槖饘之餘以
奉衰慈咨嗟嘘咦即吐一語懼生得失而二三故人乃
有僂行過從或丸臘而為韻語以相慰存者不免一和
之又竟夕展轉毋寐數往諐危來禍憂憤之極若寱囈
病譫不知其為何語起輙書之即所存沈慅少歌自責
終風及答和于鱗明卿子與諸篇是也合之凡二卷命
曰幽憂集甫成而大人竟不免以喪歸自是亦不能復
問矣服除後竄匿田野會聞天子赫然寘權相于理籍
其家稍稍痛定暴書之日偶見之即取讀哽咽不能句
而姑為題于首夫王子之當死者再而卒不死最後可
死矣乃又不能死嚄唶先人之遺以苟存一綫今死而
卒無可處死者矣當是時王子之生趣盡而猶有生晷
所謂欲哭則不敢欲泣則近於婦人以故不得不托之
辭而其辭鄙甚不能工人或謂靈均旦夕就湛之息而
能為千古所不能道之語今若辭抑何鄙也夫親祻之
與身祻則徑庭哉徐庶有言方寸亂矣且也吾所以不
欲去此名者欲令後世子孫知吾負大罪天地耳非以
為辭工拙計也
弇山堂識小錄
不佞則舞象時雅已好談說國家公卿大夫之業而坐
生僻雖家世受宦然亡所得之既長辱見收公車縻刀
筆一職又不得窺郡國所上太史之副間從侯家貴人
游其人咸華裾炙轂怒芻之馬究之則不能名其先世
與所繇得侯也亡論侯家人已即身一再至九卿二千
石委蛇從容飽坐懵行甚乃白首石渠天禄間於職號
為稱者叩之當身而已度不能前耳目而舉於乎豈其
以温室慎默故耶則可而上一日坐白虎延羣公討論
高文之際何所報塞也故事山陵畢下翰林臣脩實錄
已上取稿草焚之其草固稱焚往往流傳人間然不過
舉諸曹之故牘而翰林先生以意行是是非者踵相接
也諸琬琰所載䛕墓之辭亡非賢者大要以位或子孫
差高下耳而稗官小乘類出遷人畸畯手脩怨之音與
耳傳之僞半之舜簒伊誅何以異於齊東之野汲之冢
也然則天下遂無史哉余謬不自量冀欲有所論著成
一家言卒卒未果而會出於外臺顓兵事居貧亡大官
筆札佐史之供又懼罹不尊無徵之戒躑躅久之取書
草志傳十二咸削其牘以俟異時諸它所睹記亡係好
惡者凡二十四卷别為一袠以附東觀西京之後語云
不賢者識其小者吾姑為其小哉初起嘉靖丁未至戊
午凡十二年得者曰丁戊小識而最後有所增益書成
而蔵之弇山堂重題曰弇山堂識小錄
明野史彙小序
世所傳孤樹褒談不知其人或曰故太宰建寧公也大
要錄諸野史繫以廟代又有今獻彙言皇明典故與褒
談相出入諸不入錄者甚夥余時時從人間抄得之因
集為書凡一百卷曰明野史彙何彙乎野史稗史也史
失求諸野其非君子之得已哉野史之弊三一曰挾郄
而多誣其著人非能稱公平賢者寄雌黃於睚眦若雙
溪雜記瑣綴錄之類是也二曰輕聽而多舛其人生長
閭閻間不復知縣官事謬聞而遂述之若枝山野記剪
勝野聞之類是也三曰好怪而多誕或創為幽異可愕
以媚其人之好不覈而遂書之若客座新聞庚巳編之
類是也其為弊均然而其所繇弊異也舛誕者無我誣
者有我無我者使人創聞而易辨有我者使人輕入而
難格於乎錄之枝也而弗芟也是寧非余之罪乎
皇明名臣琬琰錄小序
始江隂嘗刻皇明名臣琬琰錄起洪武至成化諸名公
大夫誌銘傳状備焉其稱名緣宋舊也成化後不復傳
又于時亦多挂漏者予乃與楊祠部豫孫益蒐之其後
予宦游所得為最多以至武弁中璫之貴重者與布衣
之賢者亦與焉為人以千計卷亦過百予少則已慕稱
先名公大夫之業顧不得探石室窺國家之蔵其流之
人間者間一二寓目焉而未敢馮也夫琬琰家史也國
史人恣而善蔽真然其叙章典述文獻不可廢也野史
人臆而善失真然其徵是非削諱忌不可廢也家史人
䛕而善溢真然其纉宗閥表官績不可廢也國以草創
之野以討論之家以潤色之庶幾乎史之倪哉如其筆
削以竢君子
大獄招擬小序
此於當於辟傳爰書者也乃余有錄焉語云不習為吏
視已成事豈其所讞决而遂著之竹書稱律令哉將一
二志考焉爾明興高帝為法制至莊悉也京兆獄自笞
以上亡不麗之司寇而亭之廷尉焉大小不得以意先
法而行即亡敢逆梗陽賂者然而寡君之介弟圍與方
城外之尹時低昂不敵也自余束髮而游燕中數更變
矣天子神聖通於三尺之外間有所欲重而屬監史輕
平者小寬之即坐讁摧謝不旋踵改乃已善乎杜周之
言也三尺安在哉前主所是著為律後主所是䟽為令
當時為是耳然一二經術之士不能為深文巧詆以故
辭與論不相當乏斐然矣亦令後世見其實焉丙辰秋
日題
世說新語補小序
余少時得世說新語善本吳中私心已好之每讀輙患
其易竟又怪是書僅自後漢終於晉以為六朝諸君子
即所持論風旨寧無一二可稱者最後得何氏語林大
抵規摹世說而稍衍之至元末然其事詞錯出不雅馴
要以影響而已至於世說之所長或造微於單辭或徵
巧於隻行或因美以見風或因刺以通贊往往使人短
詠而躍然長思而未罄何氏盖未之知也余治燕趙郡
國獄小間無事探槖中所蔵則二書在焉因稍為刪定
合而見其類盖世說之所去不過十之二而何氏之所
采則不過十之三耳余居恒謂宋時經儒先生往往譏
讁清言致亂而不知晉宋之於江左一也驅介胄而經
生之乎則毋乃驅介胄而清言也其又奚擇矣
劎俠傳小序
凡劎俠經訓所不載其大要出莊周氏越絶吳越春秋
或以為寓言之雄耳至於太史公之論慶卿也曰惜哉
其不講於刺劒之術也則意以為真有之不然以項王
之武喑嗚叱咤千人皆廢而乃曰無成哉夫習劎者先
王之僇民也然而城社遺伏之奸天下所不能請之於
司敗而一夫乃得志焉如專聶者流僅其粗耳斯亦烏
可盡廢其說然欲快天下之志司敗不能請而請之一
夫君子亦可以觀世矣余家所蓄雜說劒客事甚夥間
有概於衷薈撮成卷時一一展之以攄愉其欝若乃好事
者流務神其說謂得此術不試可立致冲舉此非余所
敢信也
少陽叢談序
余抱牘秋官郎則以其燕有丁戊小識焉識矣而弗志
也弗敢辨也既竊禄浮沈刀筆間稍久而耳目所睹記
者時時有概於中顧屬耳于垣棘吻捄嗉莫我下上亡
何出持青齊節齊雖號悍獷難治饒案削而以非孔道
故過從簡往往杜門輙以筆次第受書曰少陽叢談少
陽齊望也叢之為言聚也又雜也何以稱談筆語也王
子曰余於少陽叢談有志焉有辯焉稍進於識矣然而
弗敢傳也積之凡二十卷因紀其次皇皇帝業樹高廓
文潤色鴻休以賴哲孫豫孽豐萌有憂斯存談國故惟
詩率由戒愆忘布象書竹燿焜煌後王為令曷其常談
異典惟木有喬穹窿造天惟鴻而風羊角以摶于國于
家于人胡不然談盛際隆汚繇材材否繇世如鑑弗殽
乃曰國是在下則亂在上則治談國是皇尊如天霆電
是馮赫赫司寇弼教以刑彼人是哉我懷老成談西省
業已稱士倍親從君居平食榮在難致身其不亡者炳
如星辰談死事嗣孫不弔孽藩以跳哿矣帷幄嗟彼庶
僚矢心既安幾也曷尤談壬午帝縱豪鷙乘時為翮騎
則調弓倚乃書檄銅標再峩燕碣未泐有懷拊鼙爰載
厥績談英略彪彪班簡一代所馮乖盭浮脱鬼誅奚懲
國失求野愈甚曷徵談史砭真宰之精散為文章以黼皇
家亦有六書畫史佐之藝成則那我紀其凡奕奕國華
談雅藝積勲為貴積貴為侈有烈碪盎厥産紈綺聖謨
所云齊之以禮談武戒振振麟趾厥麗不億有肅日訓
有濊天澤不見管蔡乃殘王國談宗變網宏而疎吏齗
其牙猾與窘投要剽藪逋是以太叔竟攻萑蒲談盜亂
天齕中原蘖牙其間不有聖武孰任驅殘如彼剥復循
環無端談外國虞初齊諧諾臯夷堅見黜聖宗是以䍐
言隂陽之變疇能格焉談玄怪
(此書已削稿或有散見他帙者第存其名以見志云耳)
古今諡法通紀序
夫諡者所以尊名也人主有號焉有諡焉春秋題辭曰號
者功之表也諡者行之跡也是故號有媺而行有慝夫諡
者春秋義也一字褒而華衮一字貶而鈇鉞孟氏有言雖
孝子慈孫百世不能改也且諡有媺慝同辭者靈武共
莊之類也故曰春秋義也皇之為太昊庖犧氏也炎帝
神農氏也號也黃帝之為黃也帝堯之為堯與帝舜之
為舜也諡也皆易世而後追隆之者也人主之有諡自
黃帝昉也夏忠而弗舉矣獨有大禹商質而弗備矣獨
有成湯後世之有二諡也自成湯昉也商之諸帝以甲
乙氏抑何質也然武丁之有武也而又加之以宗曰高
與太戊之為中宗也以表功德也人主之有廟號自中
高昉也西漢之為宗也僅文武宣元焉東漢而皆宗矣
人主之靡不廟號自東漢昉也癸之為桀也辛之為紂
也易世而後追貶之也周之有幽有厲也其臣子不得
已而施之所謂至南郊稱天以諡也秦皇帝制詔天下
毋以臣議君子議父自始以至千世萬世焉然不三世
而宗社墟矣夫幽厲之不得易與秦之不得廢皆理也
湯滅憝國自謂曰惟予甚武盖天下稱武王焉楚有義
帝因之矣人主之有尊號也自湯為武王昉也周追王
王季而不為諡也漢因之身不享天下而冒君諡自魏
曹氏昉也周法卿大夫有爵故有諡士無爵故無諡吳
越之不君諡也夷道也秦楚之不臣諡也未純華也齊
晉衛之諡也自卿止矣大夫而下無諡何居班於天子
之士也魯之諡及大夫矣何居為其為周公後也用王
禮也鄭之不臣諡也伯國也宋公國也其不臣諡何居
我未之前聞也戰國之君驟而廢人臣之諡而天下同
之矣然死無諡生有號如武信文信武安剛成之類是
也媚生而薄死也後世之封爵不以地而以德自戰國
昉也西漢之有諡也緣爵者也東漢亦緣爵者也然而
加慎焉故西漢之嗣侯無弗諡也東漢即創侯有弗諡
也晉渡江而後詔公卿無爵而賢者亦予之諡無爵而
諡自晉昉也白虎通曰夫人無諡者何無爵故無諡也
然而春秋傳蔡共姬其諡何賢也不知夫周穆王之盛
哀淑人先之矣婦人之有諡自周穆王昉也太子元士
也士無諡是以太子無諡晉惠公之改葬世子申生也
而諡之共後世因之太子之有諡自晉申生昉也人臣
而有三諡者衞之於公叔貞惠文子也明因之以再及
方士矣生而預賜之諡衞侯之於北宫貞子析朱成子
也二法皆衛敝也處士之有諡自苻秦之於張忠公公
孫永昉也其有私諡也則自春秋黔婁昉也春秋出奔
而仕它國者有諡如臧武仲中行文子之類是也崔杼
之為武也欒盈之為懷也身僇矣而族又滅何居豈其
故臣而追諡之抑左氏撰也宦者之有諡自北魏昉也
方技之有諡亦自北魏昉也公卿大夫祖父之有諡自
元昉也王世貞曰余奚忍言哉余奚忍言哉諡至元而
濫極矣是謂以羊質蒙虎皮且其人也方質之是務而
焉用文為所尊何名跡何行哉明興始稍稍為畫一之
制自皇帝后太子而下凡親王一諡郡王公侯伯文武
臣二諡親郡王而非譴終無弗諡也郡王之支子而將
軍而中尉即賢弗諡也創胙之公侯伯而非譴終無弗
諡也其嗣公侯伯而非賢與文武三品而上非賢弗謚
也三品而下非大賢弗諡也不亦彬彬稱質文哉然而
所以壹惠之旨亦日渝矣余故備述其人與事辭凡若
干卷而為之敘庶後之司國是者有攷焉
古今法書苑序
羲畫八方人文所繇萌聖人取夬以代結繩頡窺鳥跡
而盡洩厥靈爰析六書指事象形及有會意形聲轉注
假借旁出異名以察百官以治兆氓赫赫六經是馮是
徵述書源第一頡為古文省而曰籀於義未悖籀省而
斯小篆及邈秦隸繇起爰有次仲割篆之八以存其二
三倉之後秦隸復省而為漢隸隸圓而今稍飾豐華斯
極鍾氏散為章草䜿游所創伯英乃最伯英蕩之窮變
極態今草以備損益其間以為藁行匪流匪滯其觀日
媺其用日近而遠於致述書體第二用筆者天流美者
地隂陽既生乃立形勢有物有則與體俱詣舒而不慢
密乃無際骨恒勝肉法必副意述書法第三固為漢史
九品人倫肩吾則之懷瓘因之以逮長文又備論之雖
未盡見知而貴在尊聞述書品第四籀斯邈乎而元常
伯英斯為首出至右軍而集大成獻則武美邕乃夷清
唐猶國風宋其黍離彼無君子斯焉取斯述書評第五
醜類之談起自蕭梁參以袁昂臮實加詳若總若芾紛
莫可量以似求有中含抑揚譬若粉澤而覩雌黃述書
評之擬第六崔張為玉逸少比金以及鍾索焜煌藝林
中者會目上者會心當心生嗜其下傅耳連城之賞可
要天子中人十家不敵片紙述書估第七臨池之士代
為不亡其妙入室而次乃升堂其遠隔藩籬而邇窺宫
牆或咏追八法或贊歎遺蹤播響聲詩攄藻文章若少
陵昌黎於業有光述文第八詩第九右軍清真以藝蔽
之胡載在國史而贊獨稱制心慕手追千古流覬僧虔
紀略彦遠博綴宣和臚體至陶而備述書傳第十縑素
之力不能千秋其在人間流落不收右文見珍王府是
裒劫閏之厄兵燹為讐所與存者河圖天球述書蹟第
十一維昔神禹鑄鼎以及鈿鍾蛟脚鵠頭紫金浵瀜商
質周文刻畫雕蟲大小二篆于焉取宗述書蹟之金第
十二禹既勒於岣嶁而周宣有岐陽之狩嶧山瑯琊稍
變先躅受禪勸進啓隷于後然而念太丘者以廓清中
原而愛征西者卧三日而不忍釋手蘭亭聚訟淳化争
購七尺之珉匪脛而走述書蹟之石第十三子墨客卿
氏曰世之能尊書者以為是六義之精煜乎與日月相
為昭乎則乎嶽峙而川流走飛而夭喬乎哉其急書者
以等於菽粟布帛則又曰同文之用周中國而施蠻貊
乎哉而卑之者以一藝之微而已耶終其身敝精神而
無益於時者耶則皆非也述古今法書苑
古今名畫苑序
攷之畫曰形也一曰畛也象田畛畔也又曰掛也以綵
色挂物象也然則伏羲之畫八卦也其畫之所由昉乎
畫之通於畫也卦之為掛也亦可思已自六書之學行
而其言曰畫不過其一耳然而不然盖顔光禄之訓曰
圖理而為卦也圖識而為書也畫所謂圖形鼎立而三
者也且夫有倉頡則有史皇神禹之告成功也而見於
書者若鍾若琱戈若岣嶁之石而至於畫則悉取九牧
之貢金而為鼎而象其州之山川百物神姦而置之魏
闕之上不亦略於書而詳於畫哉然而不然其識者曰
聖人之立言與書相表裏者也言無體以書為體今夫
百官以治萬民以察八荒以同六籍以紀皆書為之也
書之用圓圓則廣畫之用方方則隘雖然其致未有不
相通者也故書有古文有大篆有小篆有古今隸有行
有草而畫有人物有山川有宫室有鳥獸蟲魚草卉書
之聖者為籀為斯為鍾為張為崔為蔡為羲為獻其賢
者為杜為師為梁為衛為索為晉六朝諸賢以至歐虞
永褚旭素顔柳之類畫之聖者為顧為曹為衛為陸為
張為道子為成其賢者為墨為勖為微為逵為&KR1771;為二
閻為展為董為尉遲為二李為維為昉為仝為董為六
朝諸賢以至荆范馬夏巨然孟頫王蒙子久之類其則
亦未有不相合者也今夫覩古聖喆之懿寧不翼然而
思齊者哉其於淫慝寧不慡然而思戒者哉翫仙釋之
逍遥而不寄悰於塵外者哉即小乘報應之微而不惕
然而内自訟者哉山鬱然而高深水悠然而廣且清而
不悦吾之性靈哉夭喬飛走之若生而有不動吾之天
機哉故自五代而上其畫有賦者有賦而比者五代而
下其畫有賦者有賦而興者擬於詩則皆風雅頌之遺
也是故畫之用陿於書而體不讓也吾於此二端雖不
能得之於手而尚能得之於目又雅好其說以故略訪
法書例採古今之論有關於畫若謝赫張彦遠之流者
錄之得若干卷曰名畫苑而為之序
弇州四部稿卷七十一
