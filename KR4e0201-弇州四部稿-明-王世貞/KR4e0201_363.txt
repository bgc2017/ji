弇州續稿卷一百八十九
明王世貞撰
文部
書牘
陳玉叔
不佞之辱收門下者五閱歲朔矣舂容寂寥之章蓋再
拜賜焉而竟未及炙顔色奉齒牙之潤然而鄙心則怦
怦營營恒恐其不得當也鄖中為蜀山餘支雖道路非
邈而呌窱徑庭鱗羽羞縮不腆之好不能借通一介而
王使君人來則手書大貺新詩刻集種種充庭矣蜀地
固多文士如相如子雲王李大小蘇近時用修少海輩
雅已彬彬作者後進得公一陶鑄勃興之士當不復讓
數君也僕迂書生耳誤膺時趣獲抽草芥與顯者周還
每自謂於世真長物然一官之在僕亦自贅疣公用此
見美得無不滿鵷雛笑乎家弟使秦甫入關遂得江藩
報金馬浮沉苐須有歲星面孔即春明天涯語尤不虚
也前二書方媿點公記室甚荷竊者為魏收藏拙乃更
有取敝帚何也勉爾塞白劇不足存外近體二章其一
却步嚴韻殊慚形穢今年梓拙稿成得百八十卷所刷
行既少而道遠重虞去人裝聊上說部一種之半或足
佐握麈耳花溪朦地見許礱石以待初亦躍然既不能
不作小巫索也且元戎百隊時時過從揮洒不乏何所
容吾手耶盛雅却心領棫樸多勞加飡自愛
又
得公丙子書及篇章之貺蓋旦夕服膺矣避言東歸與
世事一切末殺即不能覩除目覩除目亦時忘之乃知
后山參知轉浙臬而公代者居無何而急足以大教新
詩及雅貺種種至矣胡公之勤存故人不鄙小技乃爾
尊甫老先生萬福計錦還得一娛侍公秉鐸全蜀紹明
文翁之業而光大之尋又當天下喉咽寄即蕭相國劉
司空何足多哉諸篇雄爽雅秀大得江山之助僕亦自
放一丘一壑間即為雕蟲所引墮綺語障意故甘之錢
尤二老書少選即轉致所需丹青理并拙題俟公秋還
上納也鄙集於說部大有損益先上一部有續刻者亦
俟此期致之損餉蜀箋佳甚恨不得啓南希哲結此緣
苐薛濤箋多小幅而五色元微之所謂菖蒲花發五雲
高是也近有一客擬作掌大赫蹏亦足書小絶句聊貢
十幅并墨搨數種扇頭一詩將臆統祈裁納不備
又
山中自護其懶與世味疎闊乃獨明公篤念不忘且以
家阿敬臭味之故惠我好音侑以腆貺比之玄度坐致
諸侯之餉幸遇過之二酉園記何其神竒瑰麗至此也
覺我三弇寂寂矣然以我記當明公記略各置几案間
匪直神交亦足神遊矣僕所抄錄名園别墅記賦叙之
類殆三百篇詩可三千首尚未刪訂大記一入便堪壓
卷念欲付剞劂而裝未辦奈何荔枝考博雅殊倫唯大
序所謂相如賦上林而未及者似小可商相如賦辭㯚
&KR2925;離支據史記曰荔枝政此果也二序既家弟為之僕
得無贅疣乎哉既不即焚君苗研它委唯命便還聊附
報言并伸不腆鑒存是懇
又
前有一書及拙詩附南康張經幕去計已徹記室矣豫
章千古名勝陳徐風流至今在目子安退之之文與西
山南浦之雲此其小者紫薇公事不足當明公霹靂手
搜竒訪秘抉靈傳神以垂不朽宜併日為之不然璽書
一下不可留矣僕賴庇蝸涎自濡粗了身事先君子蒙
恩贈䘏粗了心事自今而往無所非適君乃糟糠之婦
宛轉牀褥饘粥之業盡成甌脱付之搏沙觀及減竈方
而已明公四履之地固多君子鄧太史鄒勛部不出而
舒司寇張宗伯徐尚璽相繼歸得無冀北空羣之歎乎
却有一懇故余憲副德甫者令先公之同年而僕與于
鱗之石友也束脩自勵羔羊之節白首無異所為詩實
能矯厲江右之派以開正始其遺集數卷明公幸與沈
箕仲先生一計梓之且賜一序其子孫多工文辭而家
特貧更祈俯垂眄睞僕老廢矣不能為力朱穆劉孝標
之刺甘之矣所以借寬者實在明公餘不敢盡
又
累辱大教恍如與太丘盛德周旋使人鄙吝自消兹者
獲覩全集如執化人之袪而登其城含龍女之珠而入
其藏眩目怵心生平之觀極矣乃使復序之毋使從汪
伯玉司馬後豈敢以才盡為沮又豈敢以形穢為嫌但
自得病弟不祥之耗肝腑寸折形神不相守加以䜿子
見凌褦襶麕集間從食寢之間一試筆墨既成而讀之
了不知着意處倘門下不以覆瓿而灾之木賜斤斧可
也念門下别集多與亡弟倡和稍一取讀不覺失聲長
慟門下步武雲霄而僕旦夕丘壑相見未期蓄盲萬緒
殊不能盡
邢子愿侍御
自明公去我弇中忽忽累日正以竒人難覯竒事不恒
且垂當絃絶而有鍾期之賞勉成四詩小寓感懷而文
思荒落都不成語又以憲臺嚴切不敢輕溷次且久之
忽騎將至充庭之實衡茅乍煖兒稚歡詫啟椷捧誦大
教字字肺腑苐飾奬隃分非挫名塞聰之人所敢當耳
辱委記序念子才名裔何必減崔盧四宗若兗部中正
汝南月旦則彼固瞠乎後矣貞受明公深知無所效尺
寸之報敢以謭劣為辭苐獻歲已斷筆硯緣不免於佛
前一懴悔也尺牘俊語使人醉心至於結法妙入聖教
三昧家弟所别得四紙更煥若神明即付兒子寶藏不
敢作換羊肉故事也所覬多多益善耳山堂一扁虚白
已久毋金玉爾音使山靈失望别諭欲梓續集訾費已
辦貞前既露醜於人兹復何緣於長者前而作此不情
齟齬特以名戒頗嚴師期向近恐非所宜吳下操觚者
衆人人珠玉或以魚目之薦而仰謂明公昌歜之嗜乞
姑已之當募能書者錄成一部上之鄴架異日繡斧所
臨不妨剞&KR0008;仍祈玄晏一序黼之簡端此則感恩知己
之懇也仲春敬掃石開徑以俟先此附謝不宣
又
久不得尊問良切懸馳忽拜手教披誦如覿知前武昌
之札付之從弟瀏陽簿小奴俱落魚腹良深惋悵即簿
賴公庇獲免大計而先已曳裾王門無非數也三吳口
碑至今尚新楚中吏人與他詞客俠韋誦盛德高誼津
津流羨獨用事少年戈戟手吻者以操切鉤索為功僕
嚮已疑之得公教故當不異知曾參殺人顔淵盜飯此
豈足相染而竟有秦冋之命將無宰公借以少塞其從
容為公善後而遽有請告之舉毋乃傷於用壯乎僕固
不能不為天下惜才然公得扶侍二尊人極志物之養
暇則按澹圃圖築室讀書其中約於履道奓於獨樂亦
何所不快夫千秋之業與一時之業孰重真我之樂與
人我之樂孰深正恐異時復忌公處耳前歲宰公凡三
致書見籠僕苦辭之復誓斷之太原公前似可保一壑
但學道無得雖未蒙甘露酒覺方寸間不易承且文酒
二累猶時中之恐終下地獄種子如何家弟尚滯滛閩
地縱不作子南槌牀難亦已敗子猷命棹興恨不即呼
之相與促膝淨名室也見委拙志校畢附覽俟托王判
君梓上不一不一
又
林將軍鯉雖頳其尾而尺素若新則已拜肺腑之賜矣
兹者陳生復以八行來愈覩臨池之妙庾車騎所云煥
若神明頓還舊觀者非耶陳生極稱大雅之致且園林
靚麗館宇崇潔讀書游藝事事皆真公亦自詫青李來
禽之媺欲分甘不得而乃有羨於吾圃之朱櫻者太山
櫻桃見之史傳於貴地移種不易耶僕近於弇中隙地
鑿一白蓮池構小軒臨之傍為二斗室池前因土建阜
阜三垂皆菉竹其故圃老樹縱横石色蒼鹵花事益繁
區區五官藉營衛力不至衰與外境相籍桑榆足煖所
苦晏坐高眠之日時時人事文責奪之素拙書法尤怯
腕痛公所聞日臨眉山數紙誤也太原赫奕天路家仲
婆娑留省各自一世界枋榆中僅餘碩果若風霜見寬
可免剝落苐師問向疎天公黯黯叵測今歲不死當猛
一奮迅了此大事嚮所去僕與于鱗近體承示終付剞
劂即不念損公帑能無飭畫無塩之誚乎小技未尊幸
為已之虞永興墓誌因刻手章仲玉他往小(闕)令揭
上草尊大夫壽章絶似村社老翁語取其實境而已餘
唯強飯自愛
又
不奉清誨于今凡五獻歲矣每念叔度汪量鄙吝自消
紫芝眉宇名利都忘而山川間之無由緒晤奈何奈何
聞三徑日闢百卉時茂左圖右史眠讀如意日臨黃庭
蘭亭數種讀離騷飲美酒名士之業綽然矣僕請告杜
門會朱考功偶有所聞可謂鴻鵠已翔於寥闊弋者猶
慕其儀羽也審已不能有所點矣僕一丘一壑足以送
老而謬見物色為先君子蒙厚恩賁䘏誼不敢復過為
偃蹇靦顔一出遂成亡弟各天之恨已矣今方料理其
遺詩文□之仍為狀其行誼履歴冀博諸賢椽筆以榮
朽骨兹尚未敢請也公素篤牙期山水之知能不體凝
獻人琴之痛乎嚮辱示論澄心堂墨帖以僕所緝古今
法書苑徧考之不著唯遇顧汝修秘書云曾藏之三載
是真南唐搨也紙墨不在淳化大觀下想當然耳陳生
鹵莽得從事門下固逾分而遽死臺察之一怒則又冤
也世事大抵有兹因鄉人陸成叔便附此成叔有美才
而困朝夕不能無望於盻睞也餘不悉
答王明輔方伯
傅華亭來復得手教滿紙吳晉山川阻修自黃池一盟
後大抵有來鴻而無去鯉以故不能亟修竿牘於足下
非特懶慢之為累也張肖甫有書甚念足下踽踽而羨
張助甫之䟤跋且子姓繩繩然渠世福尤自倍助甫僕
謂冠達對達磨時身為帝者子姓羣從皆爵真王視隻
履胡僧奚啻霄壤而不能下一轉語與野干何異觀自
在後身法眷何止千萬要當於徹境迷途論負義耳近
江北有田父故崇明人年四十五矣忽有所證誦談義
者三日而之野次取火燎下衣甫爇即腹轟烈心肺皆
露火毬迸出頃刻而燼青烟一縷貫雲表吾曹為文義
牽蔓故不能了了如此人足下所稱豈亦其曹偶耶僕
不耐鄉里項領走鄉間得一深落藩棘而居世味稍薄
先師雖時一警省尚未授槖鑰却從小兒輩學洒掃而
已荆老三歲間但有勞毁苴麻未釋白麻遂下雖復堅
考槃之操何以解於人主前家弟為尺一所迫已度武
夷握手板家馭雖病亦且出矣僕幸脱身在丘壑而荏
苒遲暮恐不免狗竇作他生事前有詩其二語云心事
栽松道者門風泄柳先生足下努力勿唐捐此光景也
畫竹二幅乃建昌一少王所寄置之壁間足助瀟洒強
飯自愛
又
昨有小啓拙集附報謝於貴鄉之估客計已達矣僕比
能飲噉開卷亦差易記憶而齒髮變墮不無憂生之歎
小圃泉石日舊花竹日新坐起萬卷蠧食蝸涎聊足濡
飽苐文酒二端人生雅事而微苦受役釋氏歸之無明
之障抑或有之吾丈園涉成趣當不減僕而玄理禪觀
時時會心且無能以剝啄相嬈者其樂當何如耶張丈
今為貴省轄計得相周旋弟既妬之行復成歎詫未知
此生能復與吾丈握手縱噱否兹因便聊爾布候起居
方有小冗言不能盡
又
兩日從先壠歸追感往痛忽忽如不欲生得足下教翰
飛墜如暫脱熱沙中受四禪天甘露洒恨隨得隨失此
境不能久駐泊耳所謂頭陀能會祖意者得非胡楚玉
乎鳩摩羅什有云淤泥中生蓮花但采蓮花勿問淤泥
可也又謂一先輩面若桃李云云此恐亦是延年却病
法未證形神俱妙理又謂俯仰人倫心精便爾流逸此
大難裁斷足下自當於輕重難易間擇之耳吾鄉王元
馭宗伯第二女辟榖已五載矣每入定輒二十餘日而
解色逾敷粹生僅能辨字忽通解兩藏尤精玄理常云
教本無二學人自岐之僕以為此宿世人也教門耆宿
其始本從衣食計入何由得理吾儕雖似得理恐涉見
解如僕根器為七情所損此時日償少年時諸業債不
能何暇計將來也一歎一歎與繩司空歸後再相聞尚
未及面當以足下書寄之足下欲質與繩以士大夫持
論高當事誤之故當由所持未是耳王新建掀揭之業
尚自性質中出濟以敡歴成此作用恐非大本達道也
人材區以别矣毋論背朱趨陸即二公當賈平章地亦
未必能支持蒙古也與繩計不首肯鄙言即足下當發
一哂家弟徹棘後有奏計之役豚兒此試絶可望而卷
落老廣文手不得一批字今但督令毋令膏油而已子
與政為兒子計併其父失之與家弟經紀其遺事樹七
尺碑少報泉下周公瑕無子而存愈仲蔚有子而殁董
侍郎性嚴細令人不堪遂成宇宙間一歎咤皆足下所
訊及聊爾附報玄甫佳士也即不登公車於藝林中立
漢幟矣初冬強飯自愛
又
夏時曾附一書頗及近致不知達否尊丈今年正五十
弟欲致尺縷之賀念以為身外物無所用之欲從俗效
一言則皆舞隊小兒致語倫也不足以辱有道者耳目
苐昔人所謂半百之年公始及之僕已過五二老人相
值可儆不可賀也尊丈年至北中郎已為良二千石甫
及謝掾登外省極品然是時尚在苦海中耳乞身之後
與方袍黃冠游談空說有雖風止浪息然猶未達彼岸
也弟業障深重分已沈淪不意真慈見憐曲為指引曠
若發蒙今已盡授家兒輩一切移心之物悉洗除之斷
欲來可九月杯勺不令過十俟重九後師化去即荷一
衲攜佛道書數十卷入精廬作死心計矣念交游中獨
尊丈可以此意奉勉因徐使君便附一札過此亦不復
能相聞矣珍重珍重
又
得仲冬書屈指垂三閱月而後達歎黃池之會不易也
日望公熊羆夢乃談二豎見凌狀令人竦然上黨參為
天下冠公乃正得其力耶中年血氣不易復自今而往
願加保愛如補劓如抱卵綿綿若存用之不勤乃佳耳
草木金石之類病在則為藥去病則復為病不足恃也
弟捐家累入淨室來所同志者元馭學士又一比丘無
心有亦先師所度也頗曉諸部守木义小足朝夕黃冠
中欲得如公所云善友所不易耳見示理欲之幾間不
容髮似亦能自了惟游念乍起乍嬈亦姑任其起滅而
已不與之較也奉去近草先師傳一冊其成道始末及
化跡俱在大抵能合三教者始能出三界公苐發信心
咫尺便自陟降僕非誑語者勉旃自愛鹿角霜膠少許
其製法差精可自用也䕷姑豆豉種種皆禪悦味拜貺
又
夏來頗得提婆達多力藉口謝絶一切應酧元馭學士
外僅三夕與無心有默坐五晨與家弟敬美小語耳寂
寂中忽承足下問如色究竟天墜石不覺千日之為遠
捧誦知皈歸先師遂能捨身如冠達敬服敬服自非具
宿根大智勇何以針水遽契先師每言荷擔者不必盡
眼底安知公非即其人耶疏辭為跽宣一徧封貯元馭
處俟信香至當達之所寄金擬鑄鐘磬各一識尊名氏
其上朝夕考擊庶於來美不唐捐也餘金付工雕師像
一附上以便瞻禮此工巧木都十得五六耳辱諭小五
臺二僧化跡之異如口吐三昧火焚身此阿難陀作用
出三十尺腸示異香游戲三昧尤為詭讜苐不知是游
僧或土著否若游僧者大乘菩薩阿羅漢顯化即土著
亦是再來人二果以上地位故不可思議也敢乞再詳
履歴及偈語見示弟邇來驗得禪那法門暨純陽重陽
諸真入路無毫髮異惟純覺遺身與形神俱妙處小有
參差耳然至身外身則又未嘗不一也向苦游思時擾
我靈臺自作之魔不易祛蕩如何如何公久已得定力
合下便自惺然當不如弟之苦卓爾也别紙一聊有所
述弟無以酧至意之辱為愧冬寒珍重珍重
又
前者郡人之晉便有報書及刻僊師像一函不無浮沈
否所寄金與元馭宗伯計之易下金為鐘磬二寘香几
及刻像工費頗相當兹復拜教劄及萊䜴之餉皆領訖
仙師所書觀心經在道藏内以其簡省易入耳非行所
撰也黃庭有二種梁丘注近覈而無當於理劉長生注
者仙師頗許之然自發意之談非關訓詁隂符有數種
注尤多汙劣皆具全藏中人去急不能一一呈覽耳元
馭恒謂余法照圖悟經仙師耳受之聖師者其語皆禪
那而時切事理類四十二章語當時實許授之吾二人
忽袖而去不知其意云何但能一切清淨澹泊勿助勿
忘涵泳之久自有證悟不必於文義增葛藤也助甫旦
夕為懽萍蓬之值大是宿緣苐公尚憂其文字障得非
功名障耶是皆不易擺脱所云少姬者應是裴休相公
歌院蘇學土惠州㙮中物然助甫好狡獪英雄欺人不
可盡信有數行併附彼煩為致之家弟勇退誠如公言
歸後却作老農課兒子輩讀書僕正得其力異時托一
鉢頭陀雪山或須讓乃兄也不一
又
晉陽之問歲再至團焦而吳家遂無過黃池一步者每
北望即神𢥠然三夕來愈入方寸而足下書至矣乃承
有尊嫂訃安仁之悼目前所不免苐此是乘緣而來緣
盡而去無足大怪者志辭極典雅古法森然始謂足下
不能忘情於伉儷今乃知不能忘情於結撰也汾上之
篇梓自朱生亦見足下與助甫一斑足下為宗祀大計
房室故安得便絶苐不可作洪景盧王宣子耳勿忘勿
助間自有一種斟酌若斷殺生可以去業謝葷血可以
清志足下果堅此盟不敢不效讚功僕一朽株耳去冬
為兒子塗抹勉出對客兩月餘早晩入觀焚誦過勞幾
遂羸頓今則復為故吾矣獨不免衩衣一謁節使者州
郡大吏及受役千里筆研不能盡作頭陀行徑以此慚
足下遠問所喻晉陽三歲疫復大饑何吾地之同此慘
也昨春至冬郊郭之外處處行癘枕籍而死者不可勝
數七月陽侯大作濱海之民悉飽魚腹吾州及嘉定死
者將二萬人鹵潮所渰花豆之地悉成甌脱司農與黔
首為讐徵歛轉迫計惟有死徙耳僕雖置此身方外能
免蒿目幸張肖甫近處分九首惡軍心帖然此間夜臥
差可安枕助甫建大纛夏州磨盾鼻書賀蘭山石二君
子為詞場䟤跋增氣不似王氏冺冺而已家弟遂堅鑿
坏朝夕煦沫獨元馭雞骨向隅無如之何玄甫復塌翼
古敦彝恐遂無識者若兒子之斥甚佳非言所既大幣
附返亮之亮之
又
不奉教言者二載所矣每聞道履清勝足慰吾儕各天
之思而充閭之慶未彰則又怳然若有所失苐不能無
藉於藥餌則以温補為主勿助彊陽寡欲清心待時而
動可也僕以先君子蒙恩䘏至厚丘壑之身再玷朝命
三辭而不見允失計一出遂與亡弟竟成永訣悔痛之
極生趣併盡邇者上疏乞骸而温綸見留輦上君子復
不蒙亮詧劉越石有云破涕為笑殆兹時矣今歲賢哲
遒隕亡弟之外復及肖甫乃至多年閻希言朱青霞羅
近溪亦相繼化去閻君俄頃而逝肉身在龕四十日而
不壞不倒真異人也近溪亦甚瀟洒但不知何如耳亡
弟似有定力僕為鳩集其遺詩文近五十卷刻之刻成
當奉寄門下求珠玉之引以垂不朽想當不靳也兹因
故雷戶部家人便此不悉
答沈箕仲
念與公執手祇園時可一紀所島樹樓榭差位曩昔而
公之文價突兀與易京之臺爭雄又能賈西省作玉堂
青瑣兩氣象獨僕容衰於鄭當時面皺於波斯匿不免
為山色所笑耳日者承公按節茂苑深欲馳一介相訊
與元馭宗伯計之恐壞深山道人例踟躊未果則候史
以大幣手教至矣僕齒頰之餘人理遒盡以故易為捶
撻苐比之廣額摩登負愧不淺世眼睥睨固當公何自
垂青焉豈四明狂客有故事耶休汝後想朝夕於賢叔
父嘉則作竹木醉幸為我致聲不憶少濬沖否此間屠
青浦殊精進可念也
又
僕以賢淑氏嘉則游從之故得見收於門下自江城促
膝契闊者隃二十載使車枉誨不聞問者亦一紀有餘
然每從交游中道明公惓惓垂盼之深僕之此心當亦
無異也江右人文之地自東京以還于今千三百年盛
且極矣復得公秉鐸而振之又當何如也匡廬九疊揚
瀾九蠡在公方寸久矣今復聚眉睫間兩竒相值必有
不朽之業以示後世彼三王一韓不足擬也僕嬾衰自
放於道無得俟期而已尚有故人一念乃豫章余德甫
也此君清修令劭以文章為江右嚆矢見摧忌者抱道
削榮終始無玷正所謂鄉先生没而俎豆於社者乃不
獲從李司空萬太常之後唯公與二三鄉達商之諸子
食貧然其人材足繼也遺集雖托玉叔先生梓行亦希
一從臾為懇嘉則老而得子且有家矣游道益篤恐不
免年少窺人莫雲卿死矣使方伯公何以送日偶便附
此不悉
又
嚮以故人余德甫蓋棺之論輕瀆左右乃承俯念而為
詢之多士則見格於忌者而門下右篤文故之誼深矣
江右固文明之區自門下鼓舞振得之遂蒸蒸郅隆而
南昌被澤最先其發尤最盛當僕往者奉啟時實欲以
匡廬彭蠡之勝仰佐揮灑亦使江山益色而來教謂獻
吉先生坐困此不能盡得意於古文辭因絶不為此固
門下過自摧抑之意然以亡弟不起之故證之則此官
於古文辭誠有不易兼者亡弟膏肓二豎自閩中入蓋
以八月之間而完七郡試句字揚扢不遺荒遐甫息肩
而從事案牘著述稱之痰火上升以漸成噎神太勞則
竭形太勞則敝子淵視遠孔明食少殆非虚也僕衰年
誤出竟成小草肺腑至痛詎直手足業上疏乞歸而不
蒙天允近頗為料理亡者詩文五十餘卷梓之并輯其
行事以求諸賢如椽之筆為不朽計此外無足言者承
雅貺并新刻拜嘉正學祠一記得其大矣薄有所侑比
於獻縞唯照存不一
弇州續稿卷一百八十九
