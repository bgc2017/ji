弇州續稿卷一百四十三
明王世貞撰
文部
䟽
為光復孔廟舊典訂定從祀諸儒以昭聖化以慰
衆心䟽
臣自束髮而從諸生後誦法孔子髮今巳盡白矣竊覩
聖道炳如日月愈久愈新即自漢唐宋以迨前元而隆
崇之典亦愈久愈盛我高皇帝因仍無改且式廓之至
憲孝二朝采賢臣王恕周洪謨等議佾舞則益而八籩
豆則益而十二盛矣極矣蔑以加矣世宗皇帝下明詔
易像為主易王稱師此萬古獨信之真足破迂儒淺陋
之見然其意未嘗不欲致其隆崇而一時輔臣禮官以
言禮驟貴曲加迎傅遂至佾舞籩豆之數皆有所裁損
下僅同諸侯王而大成殿名更為先師廟上不得與釋
道並紳衿之士入與駿奔色沮而不敢吐者六十年矣
天下後世不免有所窺見以聖主隆師重道之盛心附
末世尊君卑臣之微指臣竊以為奉行者之過也今幸
遘禮樂將興之會當議論無諱之朝若不以時改正後
復何冀為此冒昧上請乞下禮官及館閣大臣會議除
木主師號外其餘一切光復其於聖化不為無補臣又
考得廟祀所謂四科十哲者盖孔子偶追陳蔡之厄思
不及門之士而記者追列其人耳不然何傳道若曾子
者而不與也顧使宰予冉求濫竽其間竊所未曉夫宰
予相齊身中田常之難其中所紀雖不盡覈然而朽木
糞土之誚見鄙聖門短喪自便之私得罪名教冉求為
季氏陪臣聚斂以益其富鳴鼔之攻非徒之責凜乎霜
鉞陛下方以孝治天下故追咎權相之奪情以廉勵百
僚故屢飭有司之掊尅而予求於臣子之倫何如天下
萬世之論何如乃使之偃然於大聖一堂之上與顔閔
比肩何其謬盭不倫至此也臣以為宜降置兩廡必欲
補十哲之缺則有有若南宫适二子其言行盖為純媺
庶可從顓孫師之例進補臣又考得嘉靖年間於從祀
諸儒有所進斥固極精當然所進歐陽修者文章士也
其行誼政術亦在中上獨嘗議摘易繫非聖無法而驟
貴之臣祇以其所著濮議微合新禮遽登從祀臣以為
登歐陽修不如登范仲淹仲淹力振綱常首扶神器又
能於戎馬倥偬之際以中庸誨引張載俾成大儒仲淹
之賢視歐陽修何啻倍蓰合無併將臣前後所言進斥
四科十哲及兩廡諸儒道禮官館閣大臣會議定奪庶
幾聖道益隆聖德益顯臣本腐儒竊覩追隆孔子之典
婁益於累代而驟損於盛朝不無有慨於中及抵南京
嘗以春秋丁已顧瞻廟貌徘徊堂廡私心搖搖怦怦如
有所失敬披肝腑一得之愚遂忘尸祝越爼之戒陛下
采之公議歸之獨斷臣不勝幸甚斯道不勝幸甚為此
具奏
為申飭部規傍及時務少有獻納以效裨補疏
竊念臣海濱棄臣不謝時宜苟安畎畆飭中待盡陛下
過采廷臣之議還貳常伯之秩俾贊留鑰恒慚濫竽亦
欲少抒一得之愚奉佐維新之化而知識短淺志慮昏
忘間者傍觀延採粗有聞見釐為九欵其間多有臣職
守所關者伏乞聖明勑下該部斟酌覆請其應行應寢
非臣之愚所敢與聞為此開坐具奏
計開
一武舉之設選用新任幼官指揮千百戶及各官應
襲兒男示以有勇知方之教使備干城腹心之選
且許六年一次比照武舉事例取其馬步射技及
策論明習中式者得以應試會場兼資推用疎劣
不堪者黜革但以武舉之法而加之黜革之人則
是首二場之不合式者反得以拙避咎而便騎習
射之士往往以長見短其於事體大屬不安合無
將初貳場馬步射不入格者仍令入第三場其騎
射拙而策論頗工或策論拙而騎射甚精者俱免
其黜革若有奇材偉略明識博覽綽綽乎藝文之
表者即杜預之拙不穿劄韋叡之弱不習騎間亦
破格收錄一二臣又攷得唐宋以來天下郡國俱
設太公望廟配以穰苴孫吳韓信諸葛諸名將今
獨兩都有武學而南不為太公立廟國家采其筴
而略其祀讀書而忘其本甚缺典也合無於南武
學隙地更創太公廟一所仍查前代舊典以諸名
將配俾師生於丁日釋奠先師以戊日釋奠太公
廟行禮庶使纓弁之徒少知報本之誼而於振揚
武功作興士氣亦不無小助伏惟聖裁
一國家之制公侯伯及武職大小官員上下馬不得
用杌衣去地必過五寸非直以其紈袴而故裁之
盖欲其便騎習武備一時緩急之用也節經言路
申明奉有嚴旨兩京一體遵守然臣自入南京所
見都督錦衣下至坐營官無不乘輿以兩騶肩擁
者盖武弁之門其有蓄馬之櫪寡矣積偷成嬾積
嬾成忘浮慕薦紳褒博之風豢就紈袴驕惰之熊
尚安望其披堅執銳分士卒横草之功抑控從送
工疆埸趨風之技哉臣以為所當急行禁革如有
犯者聽臣本部及科道衙門參究重治若文臣一
槩用輿出入非臣職守所敢與聞獨兵馬指揮職
在干掫役當奔走似與武臣事體相同當一體禁
革伏惟聖裁
一南京參贊機務實兼内外守備之職而分理之非
直以佐行文移苟且具員而已有匡救彌縫之責
有防杜遏折之機是以職居夏官而班首六卿時
當考績則免其離任何者誠重之也今每遇參贊
缺守備官諉以舊例不行會請署事官員苟徇一
時之便罔思留鑰之重相沿成習殊非事體臣以
為南之參贊重于北之協理協理缺則兵部為之
請署參贊缺則守備當請之九卿會行兵部右侍
郎無侍郎即行别部尚書侍郎之掌印者兼理其
於慎幾微裁横肆不無小補若曰領勅官非奉上
旨不得徑署則提督糧儲操江大臣獨非領勅者
乎而何以會行署事也伏惟聖裁
一高帝統一區宇化家為國一時功臣如六王者既
以弘治詔官其後人為錦衣衛指揮使又以嘉靖
詔進爵通侯世世勿絶恩德至隆渥也而一時當
事大臣不能詳攷故實獨遺所謂太子太師潁國
公傅友德太子太師宋國公馮勝者攷之友德於
洪武三年以戰功封潁川侯其後下秦隴轉破階
文遂定西蜀高皇帝躬御天藻首頌膚功尋統大
兵三十餘萬蕩平滇南拓土萬里歸啟公封數提
將鉞終老牖下勝於洪武三年以平定汴洛秦晉
功封宋國公列於衛國公愈之上自是連總雄師
北殱強敵勛臣榜中名列第三止是金山之役偶
以一眚微忤上旨然任遇無改名爵如故二臣之
歿在洪武二十七八年間上既倦勤於政一時勛
貴大臣通未有議及贈諡及襲封者後世因其優
䘏之微遂飾以嫌忌之說使高帝之心不白累朝
之典尚冺臣以為是二臣者功不下六王而報同
凢庶甚非報本追遠興滅繼絶之義也合無勑下
吏禮兵部會同館閣大臣查考金匱石室之藏詳
覈二臣社稷之勳或追崇王爵或加贈上公賜以
易名之典仍推求子孫比照弘治六王事例蔭錄
指揮等官倘用事久為嫌則漢之末季尚有追錄
鄼絳之後者寧謂聖明御極而有所不逮也伏惟
聖裁
一臣以萬歷二年任鄖陽廵撫嘗極言勾軍遠戍之
苦大約謂應勾者孱弱之氓就斃道路姦黠之輩
甫至即迯且以一軍而致累押解二人使之無罪
而廢廬産鬻子女觸冒寒署凌歷瘴險以與軍共
一旦之命於萬里之外請令於原籍五百里内從
便改補則以天下之兵補天下之伍而伍不缺且
其便有四應勾之戸樂於近而不易規匿使吏胥
得策為一便應補伍者宜於水土而不至困絶為
二便近則不迯迯亦易跡為三便解戶不至破家
為四便盖疏上而部臣以方遣清軍御史惡臣沮
撓寢不為覆盖十餘年而勾軍遠戍之苦日甚一
日未能繼臣而言者又臣至南京兵部見各都督
府有解軍湖廣四川者一軍而用千戸一員舍人
一名給驛傳送計其乘騎傳廩之費往返不啻百
金且方今嚴慎郵傳至監司守倅科道部屬之任
不給符繻而護一罪人至戌所乃屈衛官主之又
使之馳驛往返何政體之倒置一至此也合無勑
下該部將臣前疏詳酌通行及行本部此後解軍
仍照外縣僉解伏惟聖裁
一南京輦轂之地其一應差役最為煩苦而邇年以
來貧富不均輕重失劑大至破家小亦損槖其弊
端多自五城兵馬指揮盖兵馬指揮起家貲郎不
繇經術獧巧捷給之才雖不乏而廉公恪慎之守
多不聞臣自入京以來怨讟之聲滿耳竊謂上元
江寧二縣知縣本係親民之官又皆科目之選而
於編役一事了無所關甚非事體合無今後遇有
編役五城巡視御史會同應天府行上江二縣正
官同兵馬司官編審呈請裁定庶幾私弊肅清人
心協服妄意此法於北京亦便伏惟聖裁
一上元江寧二縣知縣高皇帝盖倣古長安洛陽二
令之制而高其秩為正六品非特標異赤縣實欲
昭重神京其後更以秩高不得與給事御史之選
即治行稱最者不過為散曹郎次則郡倅州長而
已且在京輦之下頗多牽掣遂使甲科推避不肯
就選而類以舉貢充之任者志望日以卑事權日
以輕而體面日以殺甚非高皇帝標重神京赤縣
初意也臣又思得府之下為州州之下為縣天下
之州大約二百有奇而雄緊者居其半大則連城
小亦百里其體高於縣而止以格不得給事御史
故甲科之選遇之則蹙額而思避士民之品及之
則抵掌而見狎及主爵之抑之也雖以高第入副
曹郎不計舊資惟錄新俸授主事者高卧而得監
司而此猶不敢望郡守往往神采沮廢威令不行
亦豈古時賢君所以重守令意也合無此後上江
二縣知縣缺必以進士二甲選末或三甲選首補
之政績卓異者比照部屬改科道事例不妨取擢
其宛大二縣及順應二府推官亦同凢遇各州正
官缺亦必先其雄緊者多以甲科除授次則及縣
令之有聲實者陞補入佐曹郎論俸陞遷必從州
任併筭若有政績卓異者六年之外超補郡守三
年之外徑遷吏禮清曹庶物情既平吏治可望伏
惟聖裁
一貪酷不謹官員遇朝覲考察累朝奉有明禁不得
收錄至於詔恩加級復官通不覃及祖宗德威明
若日月嚴若霜霰而自近年以來矯抵過正務通
物情至壬午一詔不申朝覲考察二禁一切徑行
復官至因而加級者有矣朝覲雖極貪酷有指不
行提問矣貪酷去官者不追原領誥勑矣此何以
激懲百吏慰服衆心合無勑下吏部都察院查照
累朝詔旨通行天下凢遇貪酷不謹官員一切改
正不許復官加級提問軍徒追奪誥勑如例伏惟
聖裁
一蘇松常三府財賦甲天下半而簿書期會獄訟兵
防往往稱是舊止以按察副使一員統之精神伎
力管攝難遍奔走逢迎疲頓不支以故設有參政
一員專理稅糧坐劄蘇郡蘇郡之人以不堪撫按
駐節之煩而併厭之倡為阻議乍設乍革其後巡
按御史鄧鍊請復而不果今者新設水利副使許
應逵於松江其人資望己深名位故重合無量陞
參政一銜令其兼管税糧不妨於松江坐劄大抵
水利方興之際則以水利帶稅糧水利既通之餘
則以稅糧帶水利員既不繁事亦易措且此二官
實相表裏言者若以其擾費而復尼之臣竊謂天
下諸藩之賦大者尚不敢望蘇州一郡而設有藩
臬二司有設税糧水利各府俱有守巡兵備等官
豈獨易於諸藩而難於三府也又豈獨諸藩之務
繁於三府而三府之供億窘於諸藩也夫屑屑焉
為朝夕饘粥縷析而銖計此閭閻之氓所競而薦
紳大夫之所不言也臣又有欲陳者即三郡有巡
撫有巡按有操江有巡江有巡鹽有巡倉而以一
兵備應之到任必謁出巡必迎必送其撫按年節
生日小有吉凶之事必參是盡收兵備之日力而
委之道路也竊以通行一切禁革為便伏惟聖裁
會劾司禮監張鯨疏
臣等竊覩邸報該科道衙門交章論劾提督東厰辦事
官校司禮監太監張鯨及錦衣衛提督辦事官校左都
督劉守有等罪狀皇上於御史何出光疏辭批下法司
將事内有名人犯提問劉守有革任回籍張鯨策勵供
事該法司問明奉旨邢尚智監候處决李登雲張繼德
烟瘴地面永遠充軍獨於張鯨止令痛加省改策勵供
事而鯨弟都督張書紳所犯亦從免究以故中外洶洶
不平法司抗辭執奏九卿大臣科道等官聮章論劾而
吏科給事中李沂辭尤愚戅不根致觸聖怒下鎮撫司
用刑嚴究其批諭内閣九卿雖云張鯨已有處分而所
謂處分者則但聽其引疾乞休准私宅調理而已夫私
宅調理者所以處中貴人老疾之辭而非待罪人之體
也張鯨罪至無將法所不宥皇上之意不過念其供事
日久侍奉微勞不免屈法以示寬未必予假以需用而
遠邇物情傳聞驚詫意張鯨必多方以求復進蓄憤以
思一逞且謂劉守有重臣也一疏而斥逐甚易邢尚智
等餘黨也一讞而死戍不疑而元惡大憝之張鯨乃寬
假之優䘏之不一而足臣等未測聖意所在第竊聞之
書曰從諫弗咈去邪勿疑又先賢諸葛亮云宫中府中
俱為一體黜陟臧否不宜異同今皇上之待言路若此
其待近習又若此臣等不知於從諫去邪宫府一體之
誼何如也且三尺法者高皇帝所定以貽皇上者也九
卿大臣皇上所與共理天下者也法司皇上所用以正
綱紀者也言路皇上所藉以發奸伏者也今以一張鯨
而骫三尺之公法以一張鯨而屈盈廷之公論切為皇
上惜之臣等職在疎逖見多後時特以備員部院宜切
股肱上不忍累皇上之聖德中不忍釀宗社之隠憂下
不忍叢天下之指議為此激切具實上請伏乞大奮乾
綱將張鯨仍行盡法究問或謫發南京閒住遺下監厰
職事急選老成清愼之人代之明示中外不復收用其
李沂見奉廷杖死生未分倘蒙小减俾以微職效用邊
徼則陛下雷霆之威更為解釋而日月之明無不離照
矣天下幸甚臣等幸甚
披誠獻言仰禆聖德聖政疏(係南九卿會上具草)
臣等恭閱邸報内朝儀自萬歷十六年九月以來皇上
視朝稀簡乃至正元嘉會萬國嵩呼策士金門傳臚玉
殿國家莫大之典俱未蒙臨御遠邇臣工謁辭思一瞻
天表親承德音而不可得尋奉聖諭朕近因動火免朝
臣等不勝憂惶乃今詢知聖躬萬福而兩月以來猶然
未聞視朝臣等於上憂聖體之念雖少安而仰虞聖德
之心則轉切竊唯我太祖高皇帝櫛風沐雨以取天下
御極三十餘年未嘗一日不視朝亦未嘗一疏不躬覽
故能統一華夏享有上夀衍祚無極皇祖世宗皇帝雖
以晩年躬修玄理跡若倦勤而親閱章奏朝發夕下手
攬乾綱威攝羣小然憑几一詔尚有餘悔乃聞近日遠
邇章奏少或詆諆時事或觸冒近習輒留中不下二祖
七宗以來未有如此者也祇是正德中權奸劉瑾朱寧
江彬乘上不省章奏盗匿私家大小數千餘本後皆舉
宗殱夷始將原本搜出貽譏史冊以至於今此前事之
明鑒也臣等於上年十一月内及大小九卿科道等官
追論司禮監太監張鯨罪狀乞行斥遠亦在留中數内
臣等所以不敢死諍者竊意皇上前已處分必無係戀
而比聞天怒不恒聖衷未定小人睥睨覬覦之情當何
所不至羣黨趨附羽翼之謀亦何所不有萬一復寄要
樞彼必創為迎合之策以固其寵收召不逞之徒以張
其權盡修睚眦之怨以快其志廣開苞苴之路以補其
槖貽憂社稷流毒縉紳竊謂皇上既以天下公議而去
之不當復拂天下之公議而用之也抑又聞之醇醲適
口而為腐腸之藥妖麗悅目而為伐性之斧五步之内
怒而流血非萬乘之劍也屏帷之間不備不虞非九重
之固也皇上之寶位乃高皇帝所授之位皇上之聖躬
乃先帝所寄與天下臣民所仰屬之躬伏望上念宗社
之係為重下不以臣等芻蕘之言為輕日御朝門躬親
庶政俾臣工快覩四夷朝貢之使仰瞻天顔清豫忭舞
欣悅凢有章奏即時付閣擬票該部覆題行止内節嗜
慾之好外杜奸邪之窺親近儒臣講詳治道使經筵日
講之規不致久廢將見聖德日隆聖政日媺臣等幸甚
天下幸甚臣等雖在隔遠分均股肱不忍默默尸位以
故不避斧鉞披瀝肝膽冒昧上陳不勝悚懼戰栗之至
為此謹具奏聞伏候勑旨
䘏典事䟽
武庫清吏司案呈奉本部送據原任南京兵部尚書今
病故隂武卿男官生隂鎔通狀告稱有父隂武卿由嘉
靖三十五年進士除授南京戸部雲南司主事丁母憂
復除刑部浙江司主事陞本部江西司員外郎陜西按
察司提督學校僉事江西布政司左參議本省按察司
副使隆慶四年改廣西提督學校副使福建布政司左
參政萬歷二年陞江西按察使陜西布政司右布政使
本司左布政使應天府府尹太常寺卿萬歷十年陞都
察院右副都御史巡撫保定地方本年六月内歷三品
俸三年考滿具奏奉聖旨隂武卿着就彼復職蒙給誥
命授通議大夫蔭一子入監讀書時因邊夷内附叙錄
軍功獲蒙欽賞尋陞都察院左副都御史恊理院事兵
部右侍郎轉本部左侍郎十三年三月内歷三品俸六
年考滿具奏奉聖旨隂武卿授正議大夫資治尹屢因
軍功俱蒙紀錄十三年八月内陞南京工部尚書十五
年循例自陳奉聖旨卿職司留土宜益用心供職不准
辭尋改南京兵部尚書參贊機務不幸於十六年七月
二十九日在任病故緣照國家舊典凢兩京文官二品
見任并致仕病故者例有贈官賜諡祭葬錄蔭况歷尚
書實俸巳經三十三箇月偶因王事勞瘁染疾身亡相
應遵例奏請緣鎔隻身扶櫬還鄉並無丁男堪以詣闕
不得己謹將履歷緣由備狀赴告代為題請等因送司
案呈到部卷查本年七月二十八日尚書隂武卿病故
隨該臣世貞等題報去後今准前因臣等看得本官才
識精詳行業端慎入仕三十三載無公私纖毫之譏居
官一十九政有樂利久遠之績視學則宏菁莪之化屢
騰薦書撫畿則著保障之猷數蒙優賚迨贊留務逾展
訏謀綏輯流移馴擾驕悍人但見其鎮静之底績而不
知其拮据之苦心至於羔羊之節終始不變易簀之際
垂槖蕭然伊男匍匐奔喪間關扶櫬勢不能叩閽陳情
懇乞身後䘏典臣文華有交承之誼臣世貞托僚寀之
末知之最真憫之實至查得萬歷初年本部尚書劉采
吳嶽致仕身故俱蒙聖恩備予贈諡祭葬又上年内南
京都察院右都御史海瑞病故右副都御史王用汲代
為題請䘏典今隂武卿歷官深於海瑞勤事著於采嶽
臣等代請又與用汲相同為此據實具題伏乞勑下吏
禮二部俯賜給與贈諡祭葬庶幾恩造有終勞臣知勸
緣係䘏典事理為此具本
弇州續稿卷一百四十三
