弇州四部稿卷九十一
明王世貞撰
文部
墓誌銘九首
故順天解元文川周君墓誌銘
不佞生則聞吾郡有周文川君云而是時君嘗領順天
解又一再試太學冠諸生蔚蔚有聲然數竒阨於春官
試凡十餘上卒不第君亦自厭棄之徘徊山澤間盖余
起家待罪中外臣至倦而歸歸而復起而君尚無恙自
公卿大夫而下若氓畯稚婦亡不知有周解元者君竟
不獲脫公車籍以老而迨其殁也天下不以爵而歸其
達尊於君君之鄉縉紳吏民謀推君而祠諸學君之子
堂又能以君弟光廷狀走百里而乞誌銘於不佞嗚呼
周君亦豈竟終不遇哉按狀君諱照字光宙以字行世
常熟人文川其别號也君之先為虞仲其後有士良者
用耆碩徵立拜御史士良兄曰某繇北郭遷邑治東遂
為著族某有五丈夫子長曰鼎鼎子瓚為封吏部郎中
公郎中公生二子其長曰木有子煦父子相繼起進士
參長方岳為時名僚次曰彬應鄉薦以病死計邸例贈
通州倅盖通州公之棄君君甫十朞也而躃踊瘠毁若
成人矣已從其伯父參岳公游參岳公教之屬文即善
屬文稍長補博士弟子諸博士弟子折年輩而推君君
第以文雄長之耶乃自視欿然卑下之矣御史試而才
君俾受餼又為之行其字云名干毅皇帝嫌也君所為
褎然文於御史者以應鄉薦輙北參岳公為不懌久之
曰此豈藝罪哉夫遘有時而發有地俾引例游北太學
君顧念其母張太孺人不欲北既渡江中流徘徊却返
參岳公怒曰若能即家釋褐耶張太孺人亦曰吾幸健
若不以時自力而北無日矣君不獲已乃行詣太學祭
酒王先生瓚復試而大竒之拔第一遂就順天試學士
汪文莊公俊諭德顧文康公鼎臣復大奇之拔第一所
謂領解與冠太學者也三公旣一時文章名臣所吹噓
靡不勃發而君盛年名家子中外爭指目謂一第芥取
而自其上春官則罷不復收矣君之初報罷有㩦酒勞
者竊睨君作何状君怡然無幾微第時時顧左右屈指
盖為日以侍太孺人耳參岳公務為名高也者而君數
佐以實盖嘗請建吳公子游祠及坊於學宫左仲雍祠
於虞山顛為鄉先生吳中丞訥李宗伯傑徐侍郎貫請
諡及從祠俱君白發其端而參岳公行之者也當李公
之去其宗伯也以忤逆瑾故則靡不削門刺引去青門
時一蹇乘蹩蹩來獨君耳又為賦詩慷慨髮上指矣先
皇帝初工部李尚書拊循三吳以水利諮君君為條對
甚悉自是有白茒之役李公才君而使其子弟來受經
君所受經諸生王文恪毛文簡之名子弟也常熟屬倭
警君與議城城城阯多侵旁民居君中侵獨多或謂朝
設版夕詎君有耶君不顧曰邑無城即緩急身詎吾有
庸恤此畝甽地且以吾旁地損而完吾家以吾家損而
完吾邑得失孰重也周氏旣用貴盛雄於鄉其長老多
簡倨惰接其伍子弟鮮衣怒馬饒聲酒之奉而君務折
節為恭儉恂恂長厚所接即稚子不以燕野老鈞席偶
俱造請士大夫風雨不避寒一裘暑一葛糜菜厪厪自
給也君於内行尤篤羣從中焞煒家旁落無倚割上産
贍之食必通甘苦徐氏之女弟貧為歸其夫婦而嫁其
二女於士族筐篚纖細自君所資也念通倅君蚤背而
太孺人不逮禄至諱日輙變服俯伏雪涕祠中日昃不
復食以為常君旣老自廢而御史某某後先勸駕至為
之式其閭表以棹楔郡太守虛大賓之席以請君逡巡
弗敢應曰奈何以公車之遺而據父老上乎其老而益
為恭不衰如此君生成化己丑八月二十四日卒以隆
慶四年四月二十五日春秋八十有八凡三娶為陳氏
卞氏趙氏俱先卒有子某某葬於虞山西麓祖塋所著
有易心逸說周易卦變解聖學體要及詩文若干卷藏
於家嗟乎周君生樂土有資籍而不為變以共謹惇篤
稱八十八年如一日也此豈可勉強襲取哉少而蘄用
驟顯屢絀顯不色得絀不色逆要其中必有以勝之者
當成化嘉靖間諸講學薦紳先生務立門戸以名相傾
君嘿嘿至没齒出其書而始信其學之深攷其行而不
合於書者寡也縣官急求賢乃不獲以吳聘君陳公甫
例處君夫亦觀風者之責哉不佞所稱於君非不遇者
有誌及銘在銘曰
謂而璞中則玉謂而玉終則璞厥璞何在虞山之足弗
漓其真其以永堅後千百年精光燭天
明故徵士彭先生及配朱碩人合葬墓誌銘
王子曰吳中故名饒隠君子若臯伯通梁伯鸞其人者
然其文采不少概見何哉傳不云乎身旣隠矣焉用文
之則夫修辭之士外恬穆而中動俠者又何擇也余為
吳人多從吳賢士大夫游好稱說文先生文先生殁則
又好稱說彭先生咸彬彬隱德文采矣而彭先生貧不
及中壽以死王子曰悲夫悲夫彭先生死矣即後進好
稱說焉能更二先生也夫皤皤黃耉天下模楷文先生
庶幾近之若乃因時為跡匠心成言應不徇物止不近
名其猶在彭先生乎其猶在彭先生乎彭先生諱年字
孔嘉其先清江人有隸尺籍吳者遂為吳人而彭先生
之父昉嘗舉進士為新會令以不能其官輒去去不能
其家益旁落居邑邑不自得彭先生廢外務顧謂婦朱
精專其志而朝夕之曰奈何使二尊人食貧也自彭先
生任為子而新會公怡然忘貧曰吾今而後知為人父
者之樂也彭先生少穎卓嗜讀書讀多六經諸子史兩
漢古金石言而不喜齷齪習舉子業新會公亦故任之
曰母苦兒即用是貴作乃翁趣矣新會公與配胡夫人
相繼歿彭先生毁骨立悉廢著而共喪葬家以日益貧
顧其學日益進益多長者游彭先生為文章工詳腴下
筆不數千百言不止尤長記傳贊詠詩大扺宗初盛唐
二杜旁及香山郢州精法書宗右軍黃庭魯公家廟率
更九成行體翩翩眉山矣吳中好事家以不得彭先生
書及詩若文為愧郡太守南充王公察彭先生孝廉上
提學御史真定楊公為下博士師幣徵彭先生入郡庠
而歲廩之已又檄彭先生應鄉試彭先生為一之南都
登鍾山望大江而返卒不請廪曰是升斗天子所活士
以俟異日用者吾安得食之居無何竟請於後御史蘄
馮公以免人或謂彭先生不為儒生服當服若居士者
彭先生謝曰吾安能卑時吾不及時耳且吾敢倍實而
冒其名哉吳中好事家旣雅已慕彭先生爭納履謁請
至則奉酒炙為壽彭先生無所忤人人自喜謂得私彭
先生彭先生好游吳諸名山若虎丘石湖天池玄墓尤
數其所題詠流人間互傳寫之至紙為貴彭先生不為
家裒槖中無贏金即以文請得少贏金趣送酒家矣彭
先生雖日游於酒人乎其内行淳備諄諄人倫少弟沒
無子養其嫠終身有寡姊迎之歸婦朱亦時時能先其
意曰婦苟以一簮珥負二嫠者即為負彭先生彭先生
既豪於文辭貌玉立秀爽甚然口不挂人臧否人故欲
試之沃之酒至醉益酒之益恂恂温恭長者故相夏公
辟彭先生為記室謝弗就後復有穢相罷以身後托彭
先生裹百金装為聘亦謝弗就問其故笑而不答於乎
其介立獨往豈可與刺促嚇腐鼠者道耶然終始不欲
去長者乃爾彭先生素強無疾晚得少疾即勅治後事
時王子自陽羡歸疾作過吳門彭先生出視之為勞苦
曰子憊耶吾乃能視子然吾不及新矣余怪弗敢詰旣
余歸病益甚然念彭先生不已而吳人張伯起為二賢
行憫余與彭先生病也無何彭先生竟不起當彭先生
不起能豫為日至日炷香以測晷且盡曰未也更炷至
半曰是矣遂翛然而逝彭先生生乙丑正月十三日卒
嘉靖丙寅十二月初十日壽六十有二娶即朱先彭先
生一年卒壽五十九子男一邑諸生履常女二適郡學
生文元發鄭由恒孫男三女一尚幼履常將以丁夘三
月五日庚申合彭先生與朱葬於長洲之武丘鄉之先
塋而以書與状請王子曰所辱與先子友者若而人所
不待先子而沒者若而人而未有托也敢以不朽累子
王子業已病間歎曰嗟嗟而父吾友也病不死敢辭於
是強起為彭先生誌婦朱事彭先生有女德法當附書
銘曰
余偕而疾汝先蹶後汝不死銘幽闕素冠霓流淚川决
翩翩者旐汝東發介文先生謁二伯挾以遨遊恣大閱
精神行空魄栖宅隆慶改元春三月余銘汝名偕不滅
周一之墓誌銘
周君諱同字一之其先中牟人宋靖康中避敵而南居
無錫久之徙吳郡之盤門高帝下吳郡而周氏以高貲
聞舉鳳陽寢園賦已又繕金陵廊舍以是中落然世受
儒不仕至正德中有教授良者稍用其業顯繇博士為
王官娶於朱寔生君君少而穎慧所受父書輒成誦尋
能為制科業矣而試有司輒不利會母朱有疑疾醫弗
能辨也君乃歎曰奈何諉母庸醫手耶且人子何能不
醫而儒於是稍棄其業而業軒岐家言博求諸方術竟
用是起母朱而醫術亦大進會有詔召天下醫禮部試
至者數百千人得十六人而君為首授太醫院醫士滿
歲予冠帶其明年建慈慶宫而君當調護諸工役且上
功籍當得官而母朱訃至即日號哭就道是時君窶甚
力治喪而人謂季匿槖装均之可得百金直以共喪費
君弗應而徐曰嗟乎人子也長者任喪愛者任槖服除
補入院當調護刑部獄囚君竊喜曰夫囚當死數也而
天子且不忍死之庶幾知所以用仁哉而會郎直獄責
君長跪君不可曰郎治囚非治治囚疾者遂拂衣去改
調護内館諸中貴人中貴人近用事人以賀君庶幾遷
而中貴人苛責君禮君所以語之如語郎居三載禮部
用他事罷君役君夷然弗屑也是時東郡謝榛以布衣
游燕中善為詩君數奉之游而榛與世貞及濟南李攀
龍善又亟聞其不肯跪郎事異之大將軍鸞北伐敵不
知何所得君名以為賢而檄之入幕余與攀龍榛各為
長歌贈君謂大將軍有揖客不益重耶然君益自辟遠
大將軍徐使人風君以武功爵又税所獲邊馬之良者
賜焉君前後力讓歸而大將軍用侈敗磔死諸從得官
賞者皆奪君自如君之自大將軍檄而遂調護五軍將
士凡六歲當遷祠部郎意有所望君君謝不能會朝殿
灾當汰冗員而祠部郎遂以君名上報罷是時教授公
老而就君養君發憤咤曰天乎竟不得以一綵衣侍也
自是鬱鬱不樂竟卒得年僅六十君為人中形豐下若
負即之語温然退讓君子也稍與及忠孝節義事即目
張鬚盡磔而極論之不已其為詩歌多忿激用壯雜以
詼諧翫世或旁托廣譬以發其所不平諸賢士大夫不
能盡君才然亦不敢狎視君其最顯者陸文裕公深折
行而請交君旣游燕久所與交多曹署或布衣爾汝而
其後漸以貴君輒自引避曰以我昔而加彼彼有所不
受彼以今加我我亦不能受以故若貴溪分宜諸公在
相位翊公寵用事争欲客君不得而君亦坐此終困家
貧無立錐地日置口醫藥間而急於赴義好施予所善
李奎魏棠有他故以百金請至廢内裝予之而不責劵
其卒日無以為殮君始妻於盛繼徐有子三人長爻補
籍為醫士配蒋次又配唐蚤卒皆盛出又次爼為京兆
諸生配王徐出也孫男四曰室曰家曰官曰守室亦京
兆諸生孫女四爼之狀曰語有之期年樹穀百年樹德
余之先自宋而勉為德者毋啻百年而始一見於教授
公再見於我府君而俱未有究也乃府君竟含志鬱鬱
以殁嗟夫嗟夫余聞其語而悲之盖君殁之二年而葬
於吳山徐家墩之新阡葬之十六年而予為之誌銘其
辭曰
其矻然而不下者其氣耶鬱然而不泯者其志耶銘乎
氣可以平矣爼乎志待汝而吐矣
太學三槐魏君曁嚴孺人合葬墓誌銘
君姓魏氏諱縝其先指樹而生布柯隴右遂齊皇胄降
葉江左亦稱令甲五世祖某少孤育於從母夫繆胤畢
氏之占冀成外家之相孫枝蟬嫣襲而未改王父奎含
章自怡臯丘之間澹如也以季子恭簡公推恩為比部
郎章服四品長子真義府君諱學於君為父尤有至行
薄耕藏名入羣無擾醇醪養德孕鷇不傷君少而秀髫
眉弱吐鋒穎府君大異望之樹庭槐者三曰此所以志
也時恭簡公勃窣理窟奫淪誼淵講席鬱興負笈填委
君入陪鯉庭沾遠子之誨出從鱣館預占師之祥怡怡
偲偲外晦内蔚凡所指授廓然神解覩鳳毛之煒煌式
表丹穴相汗血之奇駿乃窺渥洼恭簡甚隆愛之謂府
君曰是佳兒誰為配者擇於甫里嚴氏有未笄之淑廼
委禽焉為嚴孺人孺人懿善娟秀口無異聲動自裁矩
賓筵委蛇閨幨匪間亡何君以明經補邑諸生有司第
藝輒褎然上列聲問蔚跂為東南之冠荆寶垂剖而妒
玉人郢雪就調竟摧下里屬先府君捐館舍君哀毁柴
立幾於滅性服除餘哀成瘠移思温故恭簡憐之令入
補太學郭泰之薄游東京坐傾六館田巴之縱談稷下
立廢千人然君素饒酒德浸淫成嗜嗣宗欲澆其磊塊
佛大冀親其形神美疢見膺終以不藥恭簡痛推友于
陋第五之終夕慮深貽厥傷伯道之無天斯人斯疾喪
予祝予乃以君伯兄之少子恪為後茂蘭雖隕於多露
勁草獲表於疾風孺人矢死自誓茹荼内甘委心重泉
錮跡秘閫煢然在堂藐焉在帷潔滫而前庶幾漢中之
孝丸膽以誨無忝河東之規恪既有室業復成立曰可
以下報乎屬苦末疾怡然委順逝者而識握手若新君
生於弘治甲子九月十五日卒於嘉靖戊戌七月二十
八日春秋三十有五孺人生於正德丁夘十月初三日
卒於嘉靖丙辰三月二十日春秋五十子一即恪娶陸
氏故太宰公完孫繼娶顧氏給事中公存仁妹女一適
王世貞君始窀穸恪實襁褓士禮迫而僅舉幽石闕以
無文孺人大歸始舉合祔追遠則嚴徽辭目慎終則慈
音在耳乃謂世貞子其銘之夫卑不述尊則橋玄胡以
見誌内絶稱外則柏舟胡以聲詩君抱幽玄之德孺人
挺孤貞之操俱以盛年就屈短道齊旌不招永矣丘園
之賁秦臺未築惜哉懷清之志凡在疎戚俱為咨洟况
屬甥館與於斯文者哉乃作銘曰
於惟魏君楩梓天植滋於禮門不扶而直曾未楣棟如
何頽折翼翼内子從一而終毁質梁寡托盟衛風存以
立孤逝則報公古悲丈夫蘭摧玉折至言令婦蘭心玉
質宛其嫓矣千秋之室
明故處士沙洲歐君暨配孔孺人合葬誌銘
蓋處士歐君有配曰孔孺人云歐君以嘉靖戊申卒其
明年庚戌葬道園山丁癸之原而子大任已稱知名士
矣大庾劉公節為誌其幽而南海黃公佐復為之表其
墓居二十三年所而為隆慶辛未孔孺人始卒大任自
光州學轉邵武教授棄其官迂道匍匐千里而近叩不
穀廬以黎君惟敬之狀合二公之誌與表而請曰是役
也將奉太夫人以從先君子藉吾子之寵言以不朽地
下也不穀者大任友也夫不知其父者知其子而不穀
又何辭盖歐君之父曰將仕公慎年且老矣而舉君君
為第五子髫而失將仕公又後先失母黃生母盛獨庶
母霍在為君弱不任也而子之孺人歸於君則相與夔
夔共奉霍謹甚君旣廢著業益損孺人乃佐為家所居
陳村有茘枝龍眼諸竒卉果流爼天下謀以易饒孺人
即脱簮珥充十一資君難之孺人曰財貴流轉不息以
為器則用滯矣君為人善心計能偵伺物賈直低昂先
時而消息之孺人勤儉強本力嗇課督臧獲墾蕪土成
上腴即寸縷粒粟無漏也孺人恒操母而君時流轉其
子以故家稍稍給君有四丈夫子五女婚嫁以時又次
第搆草堂傍舍益拓甽畮所出不虞伏臘皆孺人與君
成之也君念不及其先歲時饋饗俯謁流涕孺人潔粢
盛而薦之未嘗不相對泫然也君好書斥買至數千萬
卷庋而授大任等孺人目不知書則亦好書以間伺大
任等讀漿脯勞賜相繼而抶其惰者大任等業遂以書
顯矣君前後所為義事非一推金同賈者李已又推其
舍鄉人李已又代其諸兄治壟墓舉其先六喪俱於孺
人乎資無難色君殁而孺人專為家其政益肅從子應
軫廢徙抱旗山孺人築室返之曰吾不忍遂寒吾君肉
也又衣食其外孫馮志仁而時流涕撫之曰丈夫豈長
貧要自能奮耳大任數困諸生不第然益有聲孺人知
其以不利時故為委曲慰解既授揚州訓遷光州時念
孺人老謀自劾歸孺人移責之曰吾健囓決辟纑倍若
婦何以念我為若母我五十載而不以百一報上恩胡
悖謬也大任乃囁嚅不忍遽請而孺人一旦以無疾終
孺人篤事佛口受佛經俱成誦食少葷肉而不輕施僧
曰此曹皆游食者且吾安能輕用歐氏槖也歐君為詩
文醖藉有法所著家禮雜議保家錄各一卷賦詩箴銘
贊頌序記若干首藏於家自大任諸生時君遣束贄事
黃公佐曰公今賢者奈何當若世而失之以故大任雄
於詩文多大人長者游世貞曰歐君跡在農賈間乃内
儒術其談利至析秋毫矣一旦而嗜義則利屣脱孺人
心奉佛豈不亦希覬嚮往哉而不輕施僧何也他事行
志業往往同之而此少異者以為陽敷隂翕之性故然
孺人所不輕者不義施也不然而推金同賈者已推舍
鄉人已又代諸兄治塜墓舉六喪數取資内庾而無難
色哉彼歐君一鄉人耳而數稱於大人長者孺人晩聲
與孟母共姜齊毋亦有子之驗耶所謂四丈夫子者長
即大任次大鈞大謨大猷大謨為邑諸生大鈞先卒五
女者壻周池馮道傳劉梆謝敬脩李大弼孫男五女九
曾孫男一女二銘曰
夫為德而謀於邑也婦為德而謀於室也較若一也而
二人以而子有後也而子以而二人不朽也式相佑也
鬱如者而鄉也礪如者而藏也永即康也
明故太醫院吏目徵泉劉君墓誌銘
劉君諱坊字朝禮别號徵泉君之先自汴而徙於吳之
長洲高祖少宗伯文恭公鉉以文起家遂為長洲著姓
三傳而為贈君點娶陳淑人生少司馬畿娶都太淑人
實生君贈君九歲而棄君以委少司馬俾就學少司馬
器其材亟稱曰吾先人不亡也而是時皇甫子安有人
倫鑒亦材君謂贈君不亡也然君旣就室而少司馬尚
困諸生益貧窶君上奉太夫人而下撫晜弟稚妹日三
商而不及食會中表有以財傾君者君歎曰奈何遺老
母餒憂丈夫亦何必非計然哉乃稍營子錢所厚家南
走嶺外轉積居著甚設君本不較量圭撮而務為忠信
出入以時消息廉者五之子轉為母居數歲遂成上貲
而君頗熹以文事自寬恒不廢書尤善於軒岐家語是
時少司馬用令高第入給事中矣君一過都省視遇例進
太醫院為吏目上方更建永壽宫給事司糺察而公行
護將作吏士兄弟序武禁掖時人豔之宫成論遷得御
醫少司馬嘗屬末疾悉謝諸醫而以公起曰吾弟之所
察色順志居起服食則無非衇藥者以故起易也而都
太淑人病且革君籲天而懇代亦愈然竟以倦游請宗
伯為徵藥給郵置歸君遂不復出矣久之少司馬病辟
痱捐館君固以鬱鬱不樂尋都太淑人卒君慟毁欲絶
者數四感疾竟不起春秋五十有六君貌膩晳豐下動
止自矩其宦游時有嫠而美者詭君以千金之槖願備
媵君力却之家所手起不易為揮斥而其嫁女弟槖恒
實諸婚嫁必雅故不以暴富貴浙有爵弁馮者死於吳
君憫之為調棺殮護至家不復問報也奴稍嫺服鮮履
倨而斜睨者即訶之曰若亦作司馬態耶盖環劉氏而
里者亡忤言君故乃得長者稱君娶於胡有丈夫子五
以六世祖解元公政之用春秋殉節也俱令習春秋且
成矣侹娶陳為鄉進士大淳女儁娶支為儀部可大女
僊聘李為鄉進士應祥女佑聘黃為鄉進士學思女仍
幼未聘女三其二適諸生陳禹謨湯時升一未字孫男
一其墓在某所侹等將以某年某月某日葬君而介儀
部君以狀與幣來言曰唯先子之習於公也敢以不朽
請予故因少司馬得再從君酒所温然愷易人也少司
馬卒余為之銘神道之陽而今又忍銘君之隂耶然銘
少司馬而無媿色於國銘君而無媿色於鄉則可許也
其辭曰
匱而客游饒而宦游以儒緣之居名士流吾旣以志司
馬於明而志君於幽嗟嗟其無忝於一丘
贈登仕郎鴻臚司賓署丞古沙朱君暨配王孺人
遷葬墓誌銘
朱君本儒罷邑諸生而為其醫訓科有冠服以卒君靖
江人也卒而葬邑西郭之西阡而其子正初日夜憂之
以為是江腹安能無虞於囓耶居十六年而得吉壤於
江隂之東郭外西麓又一年而正初為司賓署丞封朱
君如其官乃乞誌銘於余曰且以待徙也而又三年正
初自大官丞出為王國内史歸乃始克徙而奉其故妣
王孺人以從按狀及志君名習之本儒其字其先為太
倉人有仕元而海漕顯者傳子都水監虎虎子樞密院
判完完次子荆州守源澤源澤子政和簿明遠實始去
吾太倉而家靖江遂以貲雄靖江稱甲族明遠有子㫤
㫤子巗入粟助邊為太倉衛指揮使巗子軏鴻臚序班
而君之父也君少警穎甫踰丱即能屬文十五補諸生
而指使公嘗讌客客至百餘以屬君行酒亡不得意者
以故指使公才君而欲屬之家會君父罷序班歸指使
公老矣尚以氣豪故多里中讐讐亟中以危法序班公
念指使公老不任獄而挺身出就逮讐得以移禍更四
五訊牒不解且論報君曰急矣乃以竒策走序班公於
荆楚而身就繫官急君以當得序班故前後搒掠無筭
卒不言走所久之事益解且白矣而序班公卒以喪歸
乃脱君於獄里中人廼更服君孝而君自是廢諸生業
益習計倪白圭家言君不務求苛取而時操其竒贏亦
會有天幸産益拓邑令始舉君醫訓科而稍親近之君
能精心為令識察民隱前後二十年令所蒞恃公益熟
而即有不得於理者君亦為左右之俾脱民口然不自
見操邑吏權以故有賢豪長者之譽而亡可摘為怨君
性好施予於宗姓中表閭左雖不能人人滿所欲然待
君而起者不少矣族兄雷病金陵邸中且死君挾醫而
視之割槖裝為置美棺而雷起無恙君亦不問棺所在
歲大水君出廩粟以繼中水者又歲出粟助役前後累
數百石其二弟好學而迂不能問家君始而疑之既任
之曰學不憂餒也亦竟後先成名君娶於王為江隂著
族節儉善女紅不妬忌然無子有二女而側室何舉子
即正初王愛之如其出先君十一年而卒君後舉三女
其一亦何出也君卒之年六十九正初為人慷慨赴義
談論舉止有君風而文采過之餘具前志碣中銘曰
事固不可知而奄然以歸耶誰謂而纍纍于大江之涯
而乃有七尺之土以封而乃有一命之爵以榮而乃有
片言之銘以無窮猗猗朱公不遇者始遇者終耶
明故處士閒谿朱公暨配宋孺人合葬墓誌銘
朱處士公者諱惟新字本初别署曰閒谿人亦稱之曰
閒谿云其先自洛徙為崑山人父曰祐有四子處士其
長十九娶於宋是為宋孺人處士銳女也丈夫子一曰
熙洽娶於沈為邑諸生賢而文數上未第女二適陸承
德毛禧孫男二女一適張文柱宋孺人之佐處士公四
十一年而卒年六十俞君允文狀其行葬而虛其左弗
克銘又十三年而處士公亦卒年七十二將以某月某
日葬於某地文柱實狀之始以銘請不佞盖文柱之稱
處士公謂受箸日産不能當宿逋半而能精計忍訽時
時操奇贏之息力夕以佐晝鮮出以償入盖三徙居益
斥買田宅為著姓而急公家之賦歲事畢先諸邑氓輸
曰吾安忍一日而廋縣官物哉且令吾前公家食新吾
詎甘之生不輕為施予度所當施予者即不待請而心
諾也長女之倩死亡何女亦死亡後後先為營喪葬里
豪讐處士公者數出奇冀中公公不為備亦不為之下
竟不能有所中而解允文謂宋孺人敏惠才淑通書大
旨曲事其嚴舅姑以孝聞其治生操縱有法處士公負
其才高而所心揣默識往往出孺人下又能檢誨熙洽
為名士而有所補於處士公使薄怨家漸起矣乃絶媮
衣鮮食之好以勤儉終其身盖二君子核於文辭不妄
許與而熙洽之賢而文為之前者可信也余既善熙洽
又吾弟嘗從受易誼弗克辭誌而銘之曰
疇為而之儷相而有家乃弗永嫓疇為而之器嗣而有
聲乃弗早貴而所拮据弗盡享之以遺子孫餘而子安
其居而二人安其墟曰是惟朱氏之樂都
弇州四部稿卷九十一
