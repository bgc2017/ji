弇州續稿卷五十七
明王世貞撰
文部
記
相國養齋嚴公讀書堂記
太子太保吏部尚書武英殿大學士常熟嚴公嘗讀書
於虞山之北麓云而會公去諸生久其書屋漸以廢獨
遺趾存而公之執戚蕭君者感公恩而葺之為堂五楹
以庋公之所讀書而竢公之子孫來游者其進而三楹
祠故言子游其又進而三楹祠故虞仲雍蓋吾夫子之
所後先推許以當逸民文學選而公之平生服膺而願
學者也堂既據山之勝怪石攢岏而䞇目清泉㶁㶁而
薦耳修竹茂樹中外暎帶其蒼然之色與石會而鑑然
之音與泉會即公杖屨一再過亦為之欣然忘返而蕭
君謂不可無述乃屬余記之以示永永余不佞竊謂公
之服膺而願學者既無如二子然虞仲之時當未有所
謂書而其所佩習不過太王肇基之訓而長我勾吳至
奕世而尚未能革斷髮文身之俗僅以一惻怛之讓而
使天下後世曉然而推通于君臣父子兄弟之際有餘
味焉子游北學中國得夫子以為之依歸而置其科於
文學顧其推而用之於武城者其跡僅在於絃歌武城
而精微則歸之道以為君子小人之所俱不能外然則
二子之為書大約可知也嚴公於書雖無所不讀顧其
好既嘗在二子及其業成而用詞科入中秘以寅恭佐
人主格天下之化者十餘年而宰銓柄參化機其奬進
士類必捐遺金之被裘公行不由逕非公事不造庭之
澹臺子羽而一時之格心真若化陽鱎而神龜削虎翼
而麟趾者然天下甫能窺公書之用而公内不勝其讓
歸其職於天子而奉二尊人以安於鄉過者若以為華
胥為畏壘而不知其太和至順之俗去言子之前而虞
仲之後無幾也吾聞之世宗朝諸以禮樂遇人主至輔
相者自愛其稽古之力而必侈其微時之所佔畢之地
而以書院請天子亦為之嘉異而章表之然往往不及
身而遂冺後之人至欲跡其地而不可得者有矣嚴公
之讀書堂公不自名而一書生名之上不以藉人主之
寵靈下不以煩縣官之版築與閭左肩臂之力徒以未
剪之茨非刻之桷而嵬然與虞仲言子鼎峙而稱三不
朽焉於戲盛哉是舉也夫豈惟公之名與堂俱永永即
不佞與蕭君亦藉之永永矣公字敏卿嘗署其居曰養
齋天下不敢以字稱而稱之曰養齋先生
懷德堂記
懷德祠者何祠故諫議平湖馮公者也公舉進士拜行
人奉使便便有僑肹風尋入諫省論糺中貴大臣直聲
動天下出而一領望州再宰巖邑所至號為神君而中
厄於忌者竟挂冠歸公享壽七十(闕)自成進士迨捐
館垂四十六年然為德於州邑以歲數之不過十之一
二而為德於其鄉則十且八九以故甫公殁之踰月而
諸生沈維鏡等若而人請於令願祠公於鄉賢三老徐
燮等若而人約正方桂等若而人里賦長潘鈿等若而
人塘長陸卿等若而人市人周栗等若而人鄉人孫昊
等若而人鄰邑人朱寅等若而人復相率請於令願特
為祠以報公令劉君異之為再覈其事咸信乃下教特
祠祠公三老等則又相率請於令謂自黃髮而至髫兒
齒而至齔者疇不食公德而以煩有司之帑願得一切
共財力從事而會公之子大參敏功太學生敏效聞之
謂以先君子德而食報則可以先君子德而使諸父老
昆季勤財力而從事則不可於是議祠地地取之家别
業之趾議祠祠為堂三楹樓三楹其門室左施藥而右
施茶咸取之家帑議春秋祠與茶藥費咸取之馮氏之
肆稅而官民不與焉於是三老等則又大悲喜謂名為
報公而我曹不獲一供財力何馮公之善用德而二子
之善用報也則又相率請於令劉君命其祠曰懷德而
屬不佞記其事不佞公門下士也不敢以椎不文辭竊
讀三老等所上事大略云公居恒謂家居不計倪不可
以饒不饒不可以伸志夫人富而仁義附焉故自其罷
官而具少奉羡即以收棄田而治之皆成上腴又以其
田入益斥置傍畞已又以其法教邑中畊者已又以其
為州邑時賦三則及助徭法語守令行之亡何邑田皆
驟貴於是公喜曰吾可以為德矣其首施則伯仲子姓
有四時衣帛廩餼之供諸習儒者教之農者田之賈者
訾之稍次施則五服之族屬其更次施則五服之親屬
其衣帛廩餼之供逓殺而吉凶緩急靡不於我取之其
最後施則邑之老者疾者無子者不能棺者叩之即響
應而又推其餘饒築城當睥睨者數十雉城成而島寇
絶不復窺修通都之土石堰十五石橋三十二浚陳塘
為里二十七築義塜以藂討賊之殤骨而封之又以其
暇旌節義贍孝友假典禮佐有司之權蓋環公居者可
十萬戶其大半食公惠其自罷官至捐館三十四年如
一日矣吾聞之昔賢美前王之不忘而推其實第不過
親賢樂利之被於君子小人而已今諫議公所為德僅
僅一鄉邑然為之人者盡於前所云之二端而親賢樂
利其被澤者迄今未已也夫安能遂忘公夫以樊君雲
之工治生與賑贍不責報解訟焚券得公之近似而天
之報之通侯者累世然未聞其仕宦善狀朱仲卿之殁
思托祠於桐鄉而不敢望其鄉以鄉之所被德淺也公
守吾太倉不再閱歲去今可三紀而士民今且議祠公
公殆兼君雲仲卿而有之矣於乎賢哉公諱汝弼累官
至揚州郡丞又以敏功貴封臬副而其大節著於諫議
故特稱馮諫議云今劉君名士璦安福人有政聲
吳邑令宋陽山遺愛祠記
當宋公之自吳令入為御史也而吳人為之碑以表去
思其辭為故吏部郎穀祥其又十五年而公以抗直忤
世數起數躓而吳人益思之為之祠以春秋祀其記為
故少參廷祼二公皆彬彬質文君子不輕為然可者也
其又五載所而吳人益思之謀飾其詞而問記於世貞
會公有新命以中丞節來撫江南而吳則其宇下邑乃
逡巡弗果曰是於格戾且未可以辱我公聞而久之公
遷為南廷尉以去於是其父老相率而請於搢紳先生
曰吾儕小人即一食息而無非公賜乃能竟忘公惟是
諸君子篤親賢之思何所藉以不朽顧謂世貞盍伸前
諾世貞竊臆公為令在嘉靖中其時國家未有宫室之
事與南北備倭夷費鄉民坐仰南𤱔而修公家之歲額
以為恒然至一攝長賦則立瘠貧者破廬產徙箸鬻子
而猶不給竄跳相屬即稍饒而孱者讎視其田田益賤
畆不能售數鐶直公顜析其故久乃得之曰吾能為若
主於是計賦區區率百畆抽其五畆以助長賦者邑區
凡三十六得公田萬三千畆而公又為之正疆界擇主
佃謹出納諸賦以重輕差次受助自吳邑行之久益稱
便而旁大邑亦稍稍規撫公成法江南之不為公田者
無幾以故公去令而縣官有三殿役南備倭北備狄一
切以軍興從事大農少府水衡將作之使蝟集而有司
尚能以下中之農支梧其間吾民亦重去其土間者一
少蘇之畆日以貴數倍其舊矣公為吏務寬平襁褓小
民而治而至有所掊擊非胥魁即上豪弊罔山積一閱
立掃度後先令吳者困公私冗亡暇寢溲而公間則為
諸生講說經術治道慷慨節概賢豪之風徵召文士為
詞酒游雍容甚都吳山之間煥如其色矣士民之所以
交思而不忘有以也吾聞之朱仲卿為北海太守治行
第一入領大農稱賢九卿然居平自謂異日子孫奉嘗
我不如桐鄉民問其官則一嗇夫佐令平賦訟者耳豈
非親民之惠愛深於公卿大夫之名蹟故耶吳士民業
已及公而生祠之久而益思新之公亦安能不有意吾
吳若仲卿也夫以世貞之辭豈能隃前二公即以不輕
為然可足嗣耶於是公之舊屬兵使者王君異其言而
請勒諸石公名儀望字望之永豐人嘗舉進士為御史
再長佐大理出治學政兵事最後撫江南有古名臣風
整飭兵備右參政暘谷王公生祠記
王公既用給事言得調去而諸屬城之搢紳大夫追思
謳謠之總若千萬言亡何而幕府之佐吏將校與士民
合而肖公之像於州鐘閣之室其將校復以私錢祀公
於二衞之共壤又久之而戍主魯君等復各以其私錢
為祀以肖公像而春秋祀之又念事久遠更代易亡佚
相率而謁余文以昭公之惠於永永余謂諸君誠長者
不倍德顧王公所為德於若何狀試言之而試聽之諸
君曰唯唯否否夫王公非以為吾曹德吾曹非以王公
之德德吾曹而後報之凡吾所以德王公為三吳儲胥
德也當公之至而倭警稍稀則見以為無剥膚其民狎
敵而畏兵費三事大夫囂然謂省兵則省食節縮之說
與懈廢相表裏而公獨憂之後先請於臺凡十五事俱
報可夫王公非能不為省也乃不欲徒省其大要組練
省而益精可以師餘皇省而益堅可以濤烽堠亭障之
類省而要害益脊可以如率然餉省而益逮時可以如
果然夫能使士飽如果然者何也軍儲之有倉豪右黔
猾每借以匿賦兵不時給給不半蔽而自公之得臺請
一一從漕計告完士且不枵腹矣故曰如果然也何以
要害脊而如率然也公所部自金山而北至圌山袤八
百里緩急不相及公攝柘林青村之戍與金山合而軍
川沙南匯寶山之戍與吳淞合而軍劉河之戍與大兵
合而軍孟河江隂之戍與楊舍合而軍公又移楊舍將
於江隂移蘇松將於金山移金山將於劉河移劉河將
於崇明無警則分有警則合擊首尾應擊尾首應故曰
如率然也何以餘皇省而可以濤也夫福蒼船者為名
美也薄而不能遠公所治沙船必厚郭堅柁崇檣重櫓
而别製三翼之輕舸以左右之其哨至於千里而不虞
潰故曰可以濤也何以組練省而可以師也公卒雖不
多谿子少府射二百步之外淬藥機火之銳又在三百
步之外類皆括蔽革抉劍盾之士跿跔科頭貫頤㕹芮
者始收之又時而鼓舞之蓋甲戌之役一戰而倭悉授
首矣故曰可以師也余復謂諸君王公德盡是乎曰烏
可盡也公詰盜而盜發輒露其捷若神至相率避徙它
地去督漕而為機發以致水三百里之涸立浸而漕艘
以五日濟堡寶山則不閱歲而城成屹然東南巨障瀆
孟河則不踰月而河廣隱然則别漕孔道公所為德於
文武吏民非一吾曹被者若夏畦之偏澤而所窺者若
巨嶽之隅勝耳夫焉敢以為公盡也余乃曰善哉言也
雖然以諸君不私德於王公則可以王公無德於諸君
則不可余里居獲時侍公公恒言今一切以居平法待
諸校雖州邑之佐能以氣凌之而出其上白簡之所彈
射公移之所刺按日夜鬼伺&KR0743;擊而不休即諸校苟負
材氣者安能淟涊抑首甘為下也其淟涊抑首甘為下
者安能一見材也千里而奔踶者安能逃於寸目之綱
也夫居平而一切裁之緩急而欲收其死力難哉以故
王公強力而欲信諸君之長而掩覆其短它文吏之公
為陵而私為中者公力絀之至階謗讟而不恤夫王公
固不以為諸君德寧為無德而已耶諸君乃瞿然曰有
是哉雖然吾曹之祀公終始為三吳儲胥德而已余乃
又曰善哉言也夫不背德厚也不私德公也祀以報之
像以徵之文以永之詳哉諸君之為王公也公名叔杲
字陽德温之永嘉人魯君名邦(闕)君名(闕)俱行都指
揮事為戍主
金山建參政陳公去思祠記
始陳公之去淮安守而視益部學也其士民相率尸而
祝之曰公庶幾有以終惠我而公自益部(闕)省參政
督漕事所治廣於郡十之九而分省淮安如故其士民
大喜過望而公所以袵席之者非一苐用漕故徙治瓜
州其日復得十之九瓜州之(闕)也亡守令受束約與
郵傳共億前使者不勝其寂寂歲一再省視而已公獨
徙治之即鮭菜不以煩市人歲省費約千金而别勒商
舶毋繇它江道必取鎮鎮遂稱巖饒冠南北而公暇則
延諸生秀才談說經術課文義彬彬異於疇曩瓜州頫
大江咫而近金山踞其中公時時汎輕刀攝齊陟山頂
之毘盧閣南望而覩千艘首艥艥上咤曰雄哉已而曰
是黔首脂也得無朘乎北顧而千艘尾相銜而上咤曰
雄哉已而曰是天子所以資羣辟六師者也得無後時
以貽簡書讁乎顧諸所以佐大僚筴國儲給而民不告
痡乃西矯首盻連山鬱鬱雲氣中巴蜀三楚之颿檣自
萬里挾落照而來東則海門滉漾黏天無際日月之所
吐浴意甚樂之顧謂諸生黃明昌曰此何必减峴首吾
不擬鉅平愴將如吾何蓋未幾而公以父臬副公憂歸
瓜州之父老孺子不勝公之思謀所以祠之而明昌曰
廛也湫而囂是不以辱公貌夫瓜州之觀江江之觀金
山金山之觀毘盧閣閣故公所憩而興詫者也其稍上
為懸崖方丈之地為室而貌公寧獨吾鎮之父老孺子
時時寓香火即客之善吏者善詞筆者善為名者游而
一瞻依焉將毋盻蠁公乎哉蓋祠成而謁余記其事余
素辱公知又嘗一再登毘盧閣竊謂公德于淮北甚深
且巨今僅以蕞爾瓜州續而稱之以蕞爾祠而報之公
雨露一勺而已諸士民毋亦斗酒一豚蹄而謝滿車之
甌窶也雖然若士民既日思公天子方重公急公異日
服除必開府開府必在江南北而肺腑喉咽之寄以歲
時行部陟兹閣而覯公像怳乎不知誰我將以為瞿曇
先生之自忉利而下覩旃檀也耶公名文燭字玉叔沔
陽人明昌少能脫諸生穎自幸於公公間語吾識若不
下王中丞之於魏懋權若能作懋權國士讎耶以故感
而倡祠公王中丞者不佞世貞也
青浦屠侯去思記
屠長卿既成進士而所草騷賦詩歌之類馳騁搢紳間
亡抗衡者或謂漢有長卿司馬氏與長卿不為兩耶長
卿曰我故不啻兩當司馬吮豪時我則且脫藁矣衆乃
復稱長卿敏而欲難以所不習繇選人得潁上今潁上
攰邑也其民貧而吏拙長卿一搖筆而理解再見顔色
而攝吏若神明民之慕愛之若赤子之戀乳哺而不忍
失也長卿所為文章益富刺史上計(闕)而松乃有青浦
者名為巖而新其田乃割華亭上海之會多下中錯又
多交關匿賦而其民又益以嘉定崑山之二垂有徭訟
相率而互為逋藪前令僅三人兩以不振去而其賢者
亦僅孳孳奉公牘而已不能有所振刷長卿既以才調
其邑豪相戒匿而窺長卿之張置長卿故為一切長者
甫至大霖雨諸堤且就潰長卿朝夕蔬食袒跣禱晴而
間行民間使益土石於堤以捍之手褁緡鏹勞其勤者
而囊粟以資匱者又為文責數神且願以身當歲讀者
為酸鼻是夕霆震雨亦為霽而民間諸堤皆堅好比秋
諸比邑災獨青浦不受災而臺使者大興水利當農時
悉僝赴河長卿持之曰治河以利農也而先奪其時何
以稱利召三老率而子弟就鋤耰有我在毋患也蓋農
畢而河事亦就緒復議大均田長卿謂青浦苦賦重而
田瘠諸賦浮田者三之二稱者僅一而田浮賦者無幾
我將為民减賦耶將為縣官益賦也自是青浦賦不復
益使者亦不能以格繩之邑故有田非不毛而農不任
畊相率徙避他所田幾類甌脫長卿捐俸以倡諸豪使
各貸匄貧農稍稍歸復矣又樹營室各城門之虩而居
諸鰥獨者其又老疾不能自爨始歸養濟院而以時食
之質庫有敝衣不售長卿為讎薄賈而收之亦歸養濟
院而又有餘衣則給獄囚之裸露者曰藉令彼當死法
死耳我不忍其生凍餒也廣文王老者廉以病卒黌舍
長卿哭之割半歲俸以賻他寮佐罷官不能歸無不資
長卿槖而長卿又折節文士往往有所餽贈如某子甲
輩踞上坐而責美酒梁肉供我彼臨卭令何若長卿唯
唯謹然不以毫髮累邑人故長卿之居令垂四載而俸
十九入公家與待客用相半居所以奉太夫人一簋肉
一簋魚羹退與其婦對厭藜藿而已最後當上計吏以
故事進悉却弗視所齎持不能數十金而客及吏民送
者至蘇而長卿不忍其誠悉分予之别從他郡俠借貸
乃得發部使者累以卓異聞始擢禮部儀制主事於是
青浦之父老在野者曰得屠侯我且得飽而不聞胥儈
之號呼以恐我在邑者曰得屠侯我不日耳椎朴聲即
間耳之而無稱冤不平者吏及三伯曰事屠侯無他苦
苦貧然至今不遘覈按而薦紳先生則謂屠侯仁心為
質備有禮樂廉惠特其小者乃謀為之樹碑以志去思
太學潘載甫出應曰善我任碑而侯所最重客曰徐孟
孺彭欽之曹重甫其所最才而冤為出竒以拔之者曰
諸生郁孟野相率狀侯績而謁余請記余謂諸君子之
隲長卿若何曰吾故重屠侯才乃者知其有才而不盡
用之為難夫使屠侯盡用之將必有鉤鉅出沒之算耳
聽目視口辨手揮之敏以聳動羣聽使可稱說吾今乃
司之十固不發二三耳此所以為難也余曰子知長卿
之不盡用其才難不知其不盡用於今之時更難也且
夫子不聞漢武宣之際霍子孟用事以持法刻深為能
魏丞相繼之而加察故趙張尹蓋之徒勇於取循吏跡
而失其意而所謂中牟密縣之效未展見今者長卿之
令青浦時寧直子孟時也天下靡不窺測政府方寸賦
歛之取盈刑罰之取重簿書期會之取速&KR0743;擊毛舉之
政成而循吏接踵不知其於國家元氣何如也長卿之
所為盡在閭閻單赤而已苟可以得上知而不必為可
以得上怒而不必不為有所中忌而不必沮有所中譏
而不必避此長卿之所以為長卿也當長卿之治潁上
而以書自通余累數千言遂定交既來青浦復從王元
馭先生游人或謂長卿毋近名乎長卿曰吾知吾好而
已何知名已而有快王先生及余於政府者語且及長
卿人又謂名得無損乎長卿曰吾知吾好如故耳何知
損於是乃益稱長卿賢謂以密中牟祠而祠司馬文園
不亦洋洋哉長卿聞之復夷然曰吾得事元馭之家曇
陽子以一切皆贅吾何知三君長卿名隆别號赤水所
著書成曰由拳集余記草於甲申之春而諾於癸未臘
月時猶未謝筆硯也
朝列大夫前懷遠令信陽何公生祠記
蓋何公之去懷遠令而丞德安郡也實嘉靖末云公去
無何而邑士民謳思之不已則立碑以紀其績久之而
其思又不已則相率搆祠以祀之方是時何公里居無
恙也既搆祠而其士民從學官博士弟子請於臺使者
邵公胡公曰在職而立祠若碑者有禁何令故里居非
在職者也徵其所謳思則後令教之為記也邑人泰安
守槍鄉進士良之為敘也鄉進士猷生之為問對也尚
書郎秉陽之為詩十也金吾擢别駕夔綸太學桂等之
為詩百也田父里婦之為謠三也蓋彬彬然兼質文矣
於是士民復言曰不腆懷遠下邑賦也往者四鄙不勝
求相率而徙去空其地若甌脫然何令至始招徠之稍
稍還集為精心恤其隱而補其不足歲時勸課農桑勞
勞抶惰籲兩兩澍撲蝗蝗滅民帑復稍稍實矣以秋報
輦輸庭為裁其緩急而先後之輸畢當受役復裁其緩
急而先後之諸粟米力役之征以次辦治而不告困乃
新學宫而優其弟子曰是選於民者也則又優其搢紳
而禮之曰是選於士者也俗故媮乃為禮教嚴規條相
戒飭曰所望於大夫士以先吾民而風之者也萑苻猶
不時警乎耳令威則銷兵為畊耒矣籯金居閒者譁乎
耳令廉不待望車門而却矣何令之為懷遠也且五載
部使以卓異旌累上而累報聞最後得丞德安亡不以
令高第當入備諫察不則亦郎署丞於格少次不當乃
何令怡然自如也丞未幾飄然致其事歸絶口不名功
夫何令不名懷遠功懷遠之士民胡可以不名何令功
也於是邵公胡公曰然則捐贖鍰小資之毋盡勞吾人
蓋邵公滿而崔公為代會報祠成崔公布書幣使使渡
江謂得不佞言以文麗牲之石昭何公永永余不識何
公然嘗識公之父大復公文大復公以行誼風概稱弘
德間其文遂能振六代之凡而成正始何公故少孤當
盡讀父書否耶何清惠爾雅之用章章如此也竊謂三
代以上立德與功言為一而五臣十亂各以其業顯非
有父兄師友之素其合而為一固先天之盛萃之乃孔
子之諸弟子雖產周末日得至聖以為之依當亦無下
三代而由求不能通文學游夏不能通政術者何也說
者以為非不盡通也謂各據其所重而言之也令大復
公不蚤天亦何下顔閔其關中之政庶幾見一斑矣何
公之以政術顯也據所重也吾懼世之以文苑循吏狹
何公父子也故論著於此若何公之所繇祠見前矣何
公有子曰學士洛文大史洛書方修其大父業重朝廷
夫大復公不盡食德而以貽何公何公又不盡食德而
以貽二子然當其所自致聲則自享之以此示懷遠之
士民於伏臘之日讀之庶有以慰哉何公名立别號小
坡汝之信陽人以鄉進士來邵公名某胡公名某崔公
名某俱以進士來
重建言公祠記
弇州生曰吾郡蓋有言公祠云言公者郡下邑虞人也
諱偃字子游昔在宋世紹隆先聖之統而公以高弟子
得進爵吳而至明世宗朝罷吳封稱先賢言子其祠故
在虞載之祀典而在郡者前守令因民之懿好而别為
宫顧雜市囂而處且湫隘不稱今少師申公汝默嘗讀
書其中而陋之既貴謀所以稱公者問地而得一巷故
名學道愛人喜曰兹地也非公之所嘗從事類居肆者
耶抑何默脗標著若此也乃大出賜金斥買故社學及
傍地庀良材為堂五楹兩廡翼之戟門屛之傍飭丙舍
以塾受經者郡邑守令相顧跼蹐自責師帥之不稱何
以辱我公願一切任費少師公不可既成而貽書世貞
山中曰子為我記之世貞伏覩乘志吳之先太伯固以
至德三讓天下第篳路而來因循故俗不能遽有所移
易其國至壽夢而始大然與其三子相禪以武德則不
競而日尋于干戈季子札始復以讓成之因北使中國
以觀十二風之盛著為詠嗟蓋彬彬矣不三紀而公始
復游吾夫子之門獲聞性與天道之概而記魯論者列
之文學之科自是二千餘年而吾吳之文學遂以鉅麗
閎爽甲天下其黼黻章施足以表盛世之象而有餘識
者謂季子僅嗃矢焉而公實廓大章明之其功有不可
掩者雖然公之所謂文學也將今所謂文學而已乎哉
穆叔有云太上立德最次立言吾夫子之門固未嘗岐
德與言而二之公之視顔閔若少遜其文學不必不通
于德行也記者即所重目公耳不然而武城之郭絃歌
之聲藹然而學道之對卒不屈於夫子之莞爾子夏之
門人於樽節退遜亦既雍雍矣猶倨然而命之曰抑末
也本之則無如之何嗚呼是本也豈今之所謂綴聲偶
韻屬事儷辭以苟就世之耳目而已乎哉蓋不特孫卿
子之所譏稱即以語公公亦賤儒之矣少師公世所推
以文學衡世者也然不自足反而歸之德行以其所藴
藉佐聖主斟酌元化與民更始夫禮樂積德百年而後
興高皇帝之掃除奠定視太伯何啻萬萬德之積為百
年者兩矣以聖主之敬承而少師公與二三喆輔毗贊
之其視當時何如也亡論季子論樂歸而不獲伸於其
父兄即以公之賢得夫子為之依歸而所謂絃歌者僅
施之蕞爾之小邑聖主方垂裳而聽少師公與二三喆
輔郊廟之典尊尊親親詩歌樂律金聲而玉振之又何
待哉世貞老自廢辱少師公推轂而不能應又不能通
一介之書以謝而少師公命之記公祠豈謂於公之道
少能窺見一二毋亦以其拘方自好庶幾澹臺之末節
而或有當於公者故略述公文學之所重且推公未竟
之志以屬少師公不知少師公以為何如也
弇州續稿卷五十七
