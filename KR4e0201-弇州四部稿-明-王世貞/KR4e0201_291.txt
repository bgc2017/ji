弇州續稿卷一百十七
明王世貞撰
文部
墓志銘
守愚時君暨配沈孺人合葬志銘
今之人勇於稱士大夫之為德而怯於論著㕓井農賈
之致乃至閫闥之崇痺所軒輊尤有甚者而余獨不然
以為士大夫之德無過忠信廉潔弟讓好施予此毋論
其耳目漸摩之所便習與為力之易要之其馴此而天
下之名與位逐之而㕓井農賈之致以至閫闥之痺日
夜所聚謀者不過什一之息以寬其卒歲而已如是而
利如是而不利此其顯然甚明今欲使之舍而就所謂
德者寧易易也鄙人有言何知仁義已嚮其利為有德
吾讀時君夫婦狀而歎之時世為嘉定之婁塘里人其
王大父道勝王父鈇並隠約匿身農賈間然不廢為長
者至父處士本而漸有聞事詳宗伯徐公所撰志中君
少以材敏見竒於父嘗從師受經術矣父奪之使從賈
君故饒智略能操時竒贏然重信誼不寢然諾以故諸
小賈輻輳歸之業用是漸裕屬有倭警不能無中挫而
君之弟惠父謂其壯可任也中分其貲使自賈曰吾欲
各觀其能公辭弗得乃共貸富家母錢出謀息弟賈未
幾則不能無耗亡君輒隂為補之不使父知也一歲中
什九在外足跡徧閩越齊楚梁宋之地得土物稍瑰異
者輒市貽父母君適以歲杪歸而里中索租庸調者坌
集父忽忽計亡出君發橐裝斯須而辦曰毋縈老人抱
也父為之一破顔君為人仁慈然性豪爽不設城府所
過邸中縱暢飲高會鳴瑟粘履歌呼食酒甚快也有以
緩急請無弗應者嘗呼鉅舟裝雜粮干石淮泗間風浪
大作君從一奴策騎改陸至其地而舟子遂恣游伎家
飲博且罄迫則請以其舟償君愀然曰吾猶不至罄汝
盡此舟矣付之陽侯等耳遂縱使去最後賈彭城屬歲
侵君悉以其貲分丐之而博一篋劵歸明年復往大水
漂廬舍人畜殆盡亡所跡劵主自是困不復能出賈矣
而與媍沈孺人專力誨其子偕行沈孺人者里耆碩宗
和女也性端靜少通曲禮及稗官家言十八歸君君以
賈不獲寧其室而所奉處士及姑王孺人王孺人復有
姑曰陳孺人處士少失父贅於里人王順順之婦曰蔡
會處士脱身歸事陳孺人而順死蔡亦來依止然性竒
嚴多所譙訶王孺人之事二母以孝聞實孺人主其詳
朝夕恭謹無害蓋陳至九十餘蔡亦老壽而處士與王
孺人亦皆望八以寬樂終君之不失孝子孫稱孺人力
也偕行性穎敏甚其所受經術雖得之外傅及自刅解
然出而聞於君入而聞於孺人者皆古格言也弱冠領
鄉薦不色喜三上公車不利不色咈有司應詔以冠服
進君君不時御也及其成進士歸而以輕麗衣奏孺人
孺人亦却之曰非命服也遲之蓋入而聞於孺人出而
聞於君者又皆古循吏規也於是君漸重有氣力矣然
益務為恭謹里中無貴賤皆下之不妄蓄僮奴以俗覩
刁氏之利而不顜其害小與人作過輒箠楚之而過自
摧謝以不能教誨鄉人詧君猶故時君也間召微時賈
杯酒謔浪與談白圭計然之筴甚晳曰我能為之而能
不為耳作廉賈毋作貪賈貪賈多敗孺人生既居澹薄
晩節奉佛尤謹每強之肉輒嘔以故漸削弱偕行之得
確山令也戀戀不欲赴孺人正色而遣之曰若豈尚吾
有耶不以時報縣官何為偕行乃獨身之令甫四月而
孺人促君急以室往母使有内顧君至令邸可十日而
孺人疾作逝矣一女之歸浦士及者治孺人含歛而偕
行奔走歸悲痛幾滅性君内悔之忽忽不自得遂屬疾
彌歲且不起謂偕行曰吾之死數矣少時欲雪而祖恥
賡為黠傭所中幾瘐死行賈淮卒中倭腰數百金以逃
傷幾死遇大風浪幾魚腹死然卒不死而今死牖下耶
復何憾然君病亦遂稍稍起矣偕行之復就選人得長
興令長興去家一水耳謀奉君往君甚適乃取異道遊
虞山會若下至官邸甫三日而疾作又三日而&KR1205;遂卒
偕行大悲詫謂君與孺人之為德累積纖細以有不孝
其報亦無爽矣然確山之禄養君僅十日長興之禄僅
三日而皆不竟至孺人遂不獲以一日染指而又奪之
不獲躬含歛不肖慚負天地何以解於是前後手草事
行謁唐處士時升狀之以屬余使志銘其葬余不佞何
以重君夫婦而慰偕行雖然以余所好論著㕓井農賈
之致與閫闥之痺寧無一二為德如君夫婦者而多不
能食報今驟而有偕行取進士顯融於朝不佞又誌而
銘之何論鼎釜哉君諱恩字文瑞别號守愚壽六十有
一孺人壽五十有七子一即偕行娶唐繼朱女一即適
浦士及者也
銘曰下士日畫中士歲畫誰能及世而君夫婦僇力為
德以收燕翼厥報食亦不盡食將天子之寵靈是植
石弗泐余銘無極
封承德郎南京兵部車駕清吏司主事蓉泉史公
墓誌銘
史之先為吾蘇之長洲人自興二公凡三傳而有榮者
以俠聞嘗遊江隂之顧山而樂之徙家焉又二傳而為
祥公之父也復徙邑之長涇定為長涇人祥操行斤斤
長者娶於鄒舉伯子錙再舉乃為公諱某某字汝器别
號曰蓉泉公生而儁美父撫愛之稍長就外傅日誦數
百言屬對衝口多竒語其又長則自力為公車業念里
中兒無與共學者因負笈遠外從師累年且就而父病
死矣倉皇從伯子治喪葬其於業易戚奪之乃歎曰吾
且從吾好耳安能囁嚅博士家言於是好古文辭尤好
為詩而會有倭亂獨身跳灌莽間猶囊詩卷自隨前是
伯子擬析箸公曰它析箸者俗以富厚耳今吾家空無
有僅有二兄弟而析之何忍伯子意乃已公益強自力
佐治生然豁落有大度不事纖嗇而伯子稍巧以時息
其贏時督公俾奔走㕓市中與傭販伍顧公魁然長者
舉止倜儻識者見而異之公時時手一編吟諷不輟曰
柰何以所役妨所好哉而家稍稍饒然公不别立帑一
日伯子持籌喜曰賴而力苟完矣公遽曰伯兄而僅陶
朱已耶財者所貴行德也伯子改容謝曰非吾及也公
時有二子而長者郎中君屬文有器業公日命師誨之
曰汝父負若祖汝當不負若父而是時有妄意伯子室
中藏者使大盜株引之而掠其室公迫則訴於邑諸猾
恨之移獄孽公郎中君時猶未冠也挺身出白之不得
則抱公而號公振衣曰毋謂訟無天當不令我獨死此
曹子獨生及對令辨而衷令釋伯子及公而置諸猾凡
八九人皆不罪公歸而行伯子室懸罄矣憤怒髮上指
走留臺具其事下郡是八九人者&KR1576;請賂伯子以免將
許之公誶曰人方魚肉我即不報亦可而乃以賂解乎
八九人者戍其首鬼薪其位而公始退安寢也已而母
鄒卒公獨任其易毁加於父見背時亡何伯子亦卒以
獄故多所稱貸遺産僅百畆諸携劵來責者坌集公歎
曰兄弟四十年甘苦日共之而今乃使獨窘也次第為
理劵直且治其喪撫其孤贍其家衆而後及私於是公
之室亦懸罄矣然意氣殊矻矻不肯下人有豪不獲逞
困以賦長役至益挫産不顧而時時割衣食以資兄之
子為之授室且讓居焉公乃大困而至年五十郎中君
率子姓前奉觴公顧四壁立靡長物也舉爵而吟有鵝
湖舊識如相問尚有屠龍志未灰語人或謂公尚能屠
龍乎哉公不答目郎中君而哂已而郎中君果成鄉薦
復捷南宫當鄉薦時公役猶未滿也有謂公不當復執
役者郎中君從傍請曰必我解當有代者公瞿然起曰
此吾志也遂竟役郎中君得南駕部迎公與喬安人養
公意不欲往曰兒新宦貧不欲重為乃公費強之乃徐
徐往會有皇儲誕恩公得封駕部郎始顧喬安人而喜
曰去吾長役之歲僅三改耳不自意覩兒子成進士又
覩為京朝官且又及我兩人之身而被章服也郎中君
為具籃舁載酒以窮諸名勝天界雨花靈谷燕磯牛首
攝山名刹無所不眺覽則益大喜而是時太常許先生
榖八十矣文彩風流冠都下見公詩折而請交公歸里
未幾買舟汎西湖徘徊於兩高三竺間登天台問石梁
還禮齊雲擥黃山白嶽之㮣每歎曰王逸少云卒當以
樂死不虛矣竟以微痾漸積幾瘵郎中君憂之參問相
繼且謀請急歸省公力止之曰誰謂乃公憊者汝未奏
績而官我乃遽以私請何也久之公竟不起春秋六十
耳娶即喬安人能以恭勤相公起家二子長即邦載娶
楊封安人次邦紀娶方女一適王至德孫男六人女二
人公雖不拘𤨏小行然於孝友獨至其所敦恤非獨伯
氏及其後而已也有二姊歸王與張者夭皆為之收其
孤才者任之弱者食之其後欲分授二子産而郎中君
以厚推其仲公曰毋庸也以十之二分吾之伯子子及
而女兄弟所謂伯子子者二人皆三敗而三樹之矣夫
公以孤童起與伯氏僇力錐刀之微僅至埒中人業晩
得郎中君際會日月以饒樂顯融終世人所能得者億
萬人而一耳乃郎中君猶以禄養不能久含殮不及躬
號痛毁迫若無所比數於人者手草事行數千言欲得
不佞之志銘而為公身後謀不佞非其人也雖然孝子
仁人無已之意可憫矣郎中君又稱公喜飲飲不甚醉
喜鼓琴琴取成聲不甚調喜奕奕不甚鬭子喜客客至
具盤&KR0609;而已不甚責豐喜脫人厄不喜報喜與客談不
喜俗尤不喜進隂計吾未識公無由徵之竊美郎中君
之善名狀也取以為志若銘曰
人所推長約略得之其於世福亦或取竒見以為還之
造物而不知其為子孫遺公所即安其以斯耶
王處士有年暨馮令人合葬志銘
余故與王子百谷善為之追銘其先君軒之葬則知百
谷有兄有年為郡里中長者而及是百谷復以兄之狀
來其辭酸楚甚蓋卒而就窀穸矣余知百谷之先君則
以百谷狀其知有年則不盡由百谷蓋得之里中能言
有年者有年之諱稚豐其字曰有年故常之江隂人也
烏姓有金安公者從中貴人鄭和使西海歸而溺失符
遂跳之吾郡其子真贅王而冒之已復歸於常之梁溪
又四傳而為君軒娶於蒯而舉有年有年生而愿慤多
心計故能誦博士家言時父迫治生竒而奪之俾主筦
鑰握算計出入娶婦而得良曰馮令人有年性孝謹令
人性亦孝謹又皆敏而才其治家内外又皆能出其長
以相補益家益以饒裕父大快樂之甫五十即舉槖授
有年弗問也謂日毋闕迺翁媪醲脆而已東方用師急
諸將卒過梁溪者恣為厲有司以軍興法符攝吏民供
餉傍午富人盡室竄去有年謀之父獨不去曰即不幸
盡家以飽官軍固當奈何委而飽賊也旦夕持糒醪遺
其長勞苦設湯沐咸大喜過望戒其下毋侵王君毫髮
而有年帑已隂挫矣有年不妄言笑馮令人亦不妄言
笑然端麗而澤以故外相莊内相愛也有年垂三十未
有子馮令人憂之徉為之母家者而餙一少姝使守舍
欲以為有年計有年拱手曰何自蠱我趣往侍主母仍
令嫁之二尊人晩而皆善病有年與馮令人不脫衣而
侍左右令人手治糜炊火竈孔灰坌於面女奴從傍請
代令人歎曰大家老矣即不諱而砍手治甌糜進之得
乎然令人更以過勞神形先病卒僅年三十一有年痛
甚不欲娶父恚曰是不欲使我見孫也蓋踰年而後娶
於丁丁尚少母蒯恒泣曰誰奪我兒婦令兒獨勞也鬱
鬱成疾凢三月餘有年之問醫禱薦湯藥無間晝夜蚊
蜹蟣虱狎食之衵服半赤然蒯竟不起有年號擗委頓
却食父復恚而強之食乃食然猶三載寢於苫不入内
父以帑之挫也與嫜媍之繼倍也忽忽謀復徙吾郡有
年則奉之郡權子母而息其贏所積著過當逾故時父
乃一啓顔時百谷齒已長治公車業又工為古文辭北
遊太學袁相公客之聲稱籍甚父心不善也曰此非吾
所知吾知有家而已於是有年得盡操家秉人或誚父
不作新豐老人慚於較仲季獲耶父亦不顧而當其疾
亟以至大故百谷方入肄事史館一切醫藥含歛之類
有年得以極其誠信百谷歸有年與之謀擇壤獲吉於
越來溪而治之曰梅灣阡以遺命奉母蒯之柩自梁溪
徙而合焉人乃謂有年父不能見當然能見未然有年
之所續丁又不宜子乃始置媵張得一子自是遂屏處
書室布衾葦枕蕭然若比丘道人也有年生平無聲色
狗馬之好出徒步凭一蒼頭而已然亦簡出鮮所知交
交必以忠信不為枝辭媚色口不易言利然出入錙銖
不爽乃至從兄璵老而貧劉氏何氏姊老而寡歲衣食
之無倦色又室其從子伯才仲才它宗戚閭左恃而不
虞窶者固比比也人以其不妄費目之儉嗟乎儉矣然
終不能緣而廢其長者百谷以文名一時當亦多忌之
然終不能緣而廢其名孰謂吳俗澆固三代之所以直
道而行者哉有年既寡欲忍詬薄滋味充然壯容覩者
無不以為百歲人也一日顧其子吾自能知我恐不能
過王父王父蓋壽六十九云丁亥之歲有年六十九矣
九月哭何氏姊過哀還送喪舟幾覆大恐已而登吳山
楞伽汎石湖而歸意樂之夕忽痰壅於喉比曉而逝識
者以為知命子一承謨即媵張出者也太學生娶金氏
女二人馮出也適舉人黃學思陳心和孫二百谷之悼
有年也甚故多詳余不能悉志志其大者銘曰
王之先烏姓也烏氏倮以貲起至比列侯奉朝請君豈
其苗裔耶何其於治生炳也君誠賢顧其貴不易服而
名不出閭井雖然不聞倮之為忠信長者君固當勝之
也耶馮美而姝以才侍君德亦與俱先君而終法得附
書
李母匡孺人墓誌銘
母匡姓京山人也其上世蕭有壻於匡者而子冒之父
曰鎔娶魯感異夢而生母母少端靜不作兒女態稍長
善女紅織紝組紃之事兼治漿炙菹醯以能佐家秉父
母憐愛之而同邑故布政使李公淑為鄉進士時有婦
曰王夫人善病不宜子其父封公憂之聞母賢因委禽
焉父念不置曰女故才然不習為婦而又乃小婦如何
及母歸李而良可知也姑竒嚴難事有所不可目左右
攝侍者皆氣奪而舅豁達大度有所施舍不復問囷庾
母以勤力恬苦奉之姑喜曰婦得佳佐也母之事王夫
人毋敢以耦見事必咨之曰有女君在身椎布偕女傭
雜作先其難者王恭人亦喜曰吾得佳佐也使我毋虞
於舅姑而會布政公游南太學久之王夫人姙而竟以
不宜子夭母哀之如喪所天也為之治喪内周於體外
周於賓無有憾也布政公歸而歎曰不啻我在於是姑
益憐愛母益得展其用於家出入小大曲盡時布政公
以經明行修弟子挾贄請益者戸屨恒滿它客亦大進
母所以共奉亡闕布政公忘王夫人亡也而母以間請
於姑曰妾婦所職者細耳有宗祧之饋在布政公因以
有陳夫人布政公成進士為尚書工部郎則母已舉大
參君重於李矣而大參君生而𦕈弱不易抱布政公乃
復置貳梁共撫之母齒長於梁且先進不小挾而加慰
藉焉交臂折節以事陳夫人母異其事王夫人也布政
公之僉臬於浙獨留母侍其姑姑所鍾念者王夫人之
息女母上以奉其姑而下以字靡所不竭心力會女殤
姑哭而毁母所以慰解之者百方而布政公忤柄臣意
需次於里得孝事其父母則母之助居多柄臣敗布政
公迫於二尊人強出而姑竟以哭王夫人之息女病矣
母手薦粥藥櫛髮去垢姑病𠻳茹淡則為戒鹽酪病不
安穀則為損飯久之竟不起自姑之殁於母手而如忘
布政公即母之哀之視哀王夫人有加矣大參君弱冠
成進士入讀中秘書再遷史官顯重天下布政公恒以
母往曰兒幼不習公家事微若吾安能寢帖席也及參
議關西進視其學政復令母往曰兒多出按部微若何
以壯門牡杜關節也母既舉大參君已復舉今鄉進士
維極維柱矣梁亦舉今進士維標太學生維楫矣母與
梁皆益重然其奉陳夫人益謹毋論布政公獨其御諸
子及婦嚴至不廢夏楚曰美疢之毒不如惡石之生也
吾從其生者以是大參君工於官而諸子皆次第用文
學有一時名最後方伯公偃蹇嶺南命歸侍封公備志
物之奉大要亦母助也封公八十餘以寬樂終其葬也
客執紼而從者數百千人會大雨雪母即墓所治酒食
饗客客無弗沾飫者手指皸瘃弗顧矣布政公廬於封
公墓暴得疾至卒而母以城居不及訣與梁馳視含歛
絶而蘇者至再三迄葬哭不絶聲獨以諸子長任喪不
至&KR1205;而隠痛深惻所欲從地下者非復三喪時矣以故
素強七箸裁損過半血暴注頼藥力以起而胸若結轖
者前是大參君以服除戀戀不欲從選人而母意亦如
之既疾革諸子泣問曰得無有怖乎厲聲曰否已復問
曰無有所欲言乎曰否遂恬然而瞑得壽六十五故與
布政公同也母之與梁相親暱若同氣梁嘗病頭風岑
岑作楚狀母時為抑搔之手裹冒絮食讓而受惡席讓
而坐下其翁媪偕八十迎之來旦夕上媪食如家人禮
而召翁之故人子俾佐酒必使酣暢梁感母為之一加
飡惟翁媪亦喜而語梁吾今益一女汝益汝姊母之父
蚤殁則養其兄兄殁亡子擇女而嫁之俾大參君為别
室以祀其父母及兄曰吾不忍若敖氏之餒也其莊王
夫人即王夫人之族無不莊其長者繼莊陳夫人則夫
人之族無不莊其長者其非長者推而䘏之甚周也母
不産女獨梁産一女而歸魏者母愛之踰於諸子第曰
吾於諸子有所不能慈於女有所不能不慈非二之也
性好施晩而大參君兄弟稍裕得竟其施諸宗戚閭左
亡不沾潤者故母殁而子於梁者執子服女於梁者執
女服其毁亡間也宗戚閭左亡貴賤其惜亡間也大參
君凡再以覃慶當封而格於例不得請痛母甚泣血次
行事幾萬言以屬世貞曰不孝之幸於公素矣唯是先
君子賴而不朽今者母不足辱公竊恃不孝之幸以不
朽世貞乃稍節而誌之且為之銘曰
主婦之殂主君在都有襁呱呱誰相其凶代子與夫主
君在官後婦偕止太姑之死誰相其凶代婦與子不副
不圻於嗣實宜主君宜之有雛三焉九苞厥宜為子也
者母為他子也者母䕫䕫我舅翼翼主君恂恂主婦無
母職其艱嗟此賢媛胡不百年
布衣李時養墓碣銘
李子者釡其諱時養其字野泉其别號也李子故隸籍
錦衣生而敏穎有異姿於象戱博塞諸技無所不工習
而奕為最超絶當是時天下之名奕南則鮑某北則顔
倫而識者差為顔左袒李子始猶出其下遠已而漸與
之敵至爭先顔虞其不勝也為罷奕李子既以奕名燕
中貴人爭延致之而諸常侍尤數李子坐而奕且飲食
也錦衣之校長入白事立庭下顧見而愧之出則呼李
子奕使立庭下李子亦愧之遂翩然下金陵已走吾吳
及錢塘諸郡縣所抵無不賓重李子者其寓太倉尤久
李子有婦留燕中以病死二子一胥事曹郎一入神樂
觀為道士於是吾兄弟為之授室後舉二子一女矣今
年九月薄游嘉興主於李茂才所忽感瘡於腦趣歸僅
七日而卒吾兄弟約李子所厚善者某某葬之北郭毛
氏之墓傍李子壯而善噉用可兼三人年雖六十一不
異少壯也為人質直無它腸事不避難聞義勇為而性
尤慎默得人之過不以挂口其所主雖累歲月於其家
事如不涉也人亦不以嫌避李子以故於其卒咸怪其
疾之異而惜其不可再銘曰
前李子奕而敵者鮑與顔後李子奕而敵者程岑與方
國手六人耳獨顔與李子僅六十鮑佹及之今其存者
方而已所謂程岑者三十餘夭死矣將無心神之過役
而天真之劖毁耶抑若用兵之發殺機造物者之所不
喜耶重田生於燕都死於吳而葬於吳葬者誰爾之友
有雛者二疇為守我銘爾藏不爾朽
弇州續稿卷一百十七
