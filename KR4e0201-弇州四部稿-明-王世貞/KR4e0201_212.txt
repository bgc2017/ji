弇州續稿卷三十八
明王世貞撰
文部
壽序
壽成伯詹錄六十序
當是時余補州諸生而詹錄前已為諸生挾儁聲又長
於余六歲然余忝居族大父行詹錄業卑遜不敢以齒
進而顧其操觚管屬文辭往往有余所不敢望者未幾
余舉進士遂獲與詹錄之父儀部君同年而詹錄為諸
生如故自是文日益高居諸生小試輒利大試輒挫以
是入貲補太學其試小利大挫復如前蓋自余解太僕
出領鄖中節而詹錄始釋褐鴻臚序班余復解鄖節拜
南廷尉甫避言里居而詹錄復自序班進今官矣序班
所職朝儀句傅引導之事最名喧卑而詹錄居之無倦色
及其進今官也青宫為之署珥簮握管法從英賢為之寮
采三事而上待之不稱屬而稱友後先凡三使其最後使
奉天子所上兩宫璽書守令而下負躪前導而詹錄居之
無德色甫竣事還里即上章請告人謂詹錄相公不急公
耶而奈何逆自遠公即不治行羔鴈筐篚之及里門者望
風返矣公府之色稍易和愞而為峻矣詹錄謝曰相君以
先大人故念不佞不佞何敢遠第吾聞之昔人秘書郎有
限有限即有競吾幸而獲居有限之地然亦不幸而不得
為無競之人夫予告者何限也吾姑舍而避之以全吾無
競之天足矣且也筐篚之及門吾厭之公府之色和愞吾
畏之今吾幸而得謝其所厭畏者胡弗愉也章上果得請
自是詹錄益杜門蕭然物情之外而年亦可六十矣吾從
季曰瞻美者僂行而請於余謂族指衆而吾王之西而邑
居者豐嗇時時不中程自詹錄之始為豐而嗇者趣之近
晩節之小裁節為儉而豐者趨之以駢無敗度也三老困
質疑不能剖取詹錄片語而析民幽隱以公庭為百里取
詹錄片語而達中表昆從之饑者廩之寒者杼之爭弗解
者居間之是胡可以一日令詹錄北也詹錄之事父母
孝撫弱弟慈待其婦吳孺人莊而和教諸子肅而序吴
孺人佐而宜之其弟與諸子則而象之家庭之間雍容
如也是不可以壽乎余謂瞻美若知詹錄里中事當以
里中語壽詹錄有如相君念詹錄趣尚書尺一召之河
潤九里所以陰壽吾鄉國者尚有日吾拭目俟矣
贈王晴川六十序
語曰為善無近名余始疑而不得其說也得其說矣猶
未得其人也乃今庶幾於王君有年得之余不識君識
君之弟百穀己而為百穀表君之父處士藏而知君之
先自烏而王其姓也自江陰而吾郡居也今天下以名
歸百穀毋慮委輸然徵言者以日至問竒者以旬至守
相之干旄以月至然而亡救於挫産也即百穀之為文
詞游思大古以求微言之合夜猶篝一燈囁嚅不休劌
肺腑黠脣吻而後獲天下名然亡捄於其病也世即未
有以一名名君者君年二十代父理家政則家日起一
切米鹽枲絲漿脯之類身理之咸得所而不覬以勤聞
屬父病而暑旦夕蠖伏牀頭侍湯藥衣帶生蟣虱不解
居喪毁瘠骨立三載不窺内寢其家人皆化之而不覬
以孝聞撫百穀提抱中至有成立畢其身毋幾微忤而
不覬以友聞年四十無子始置媵有子矣而不替其婦
敬也蓋閨第之間煦如矣然而不覬以睦聞生平無孌
童豔女之好途遇招搖者趣擁箑自蔽矣顧其顙猶有
泚也然而不覬以慎聞所任子錢人必以信其已在一
闥中而贏在千里外廉者五之其貨賄歸也亦無慮委
輸然然而不覬以能聞是毋論世不能以一名名君即
百穀亦云吾知德吾兄而已亦竟不能一名名吾兄也
且吾兄所謂守柔日強者夫守柔而日強用其光復歸
其明正老氏所謂不近名之善也夫豈惟天下之實歸
之其静專翕嗇毋滑其精而搖其真將天下之所謂壽
者亦歸之矣會君年六十而百穀謀乞余言以壽余姑
以所聞於君者授之曰是為善而無近名者其避世牆
東王君公也耶如以名名余文則將弁髦之不暇不然
而稍味之乎異日將客君所於君之昆季論名實矣
石峰曾翁偕配嚴孺人壽序
衡之為州至唐猶未以人文顯吾嘗讀昌黎氏言謂衡
於中州最遠南方之山以百數獨衡為宗最遠而獨為
宗其神必靈又稍南盡而郴其氣蜿蜒扶輿磅礴而鬱
積氣之所感其可證者僅白金水銀丹砂石英鍾乳橘
柚之苞竹箭之美千尋之名材而已進而求之人所謂
魁奇忠信材德者不可得而僅得一廖生則捐妻子為
道士且又家郴而學於衡山者夫衡之荒落簡陋若是
而最後余濫竽楚試於諸生中得一卷最能抉聖賢之
所以立言而藻又足以發之其急節緩步隱若闇合於
昌黎氏之指即下而廬陵眉山毋論也用以冠諸生之
言易者撤棘而進之問姓名則曾生鳳儀也其產衡産
也雖先世吉之安成家於衡三世矣問其年僅踰冠也
其貌温然而雅其器寬然而不拘廹也徐而稍窺其藴
則所謂魁竒忠信材德人也既誦習孔子有父母以孝
養稱不為廖生棄家而托於方之外吾竊以夸昌黎氏
而久之余納節里居曾生挾其長而進試南宫者三矣
三輒不利不遠數千里而來謁吾方以世之不能知生
為世惜以生之不見用惜生而生沖乎其若無也孜孜
乎以不聞道為耻而以一見吾為幸旬而稍露其欸乃
復有所謂耻者不能蚤推祿食食父母而有所謂幸者
則謂其父石峰公業六十母嚴亦五十餘且將借吾之
一言以壽其父母庶為其父母重也夫吾言何足以重
曾生之父母然而生之慤誠不可已也以生之舉石峰
君柔色而安受人之唾匿身而默解人之鬨折節而不
夸子之貴師以一藝傳雖薄之而終其身以厚報子其
兄之子如子母其外王母如王母乃生之所再舉於母
嚴者則又能事曾君如嚴君事曾君之外王母如曾君
及他節嗇以佐施勤共以佐客敦切以佐訓子要亦足
稱長者令婦然亦閭井閨闥之恒行而今得曾生以聞
於予又得予以有聞於天下意者昌黎氏時寕無一二
長者令婦如生父母而靡魁竒忠信材德之子以顯之
厪厪一廖生又棄家而托於方之外宜其寥寥若此也
子歸姑以吾言觴而父母而告之若夫共醪肉衣斑斕左
右奉養以極志物之敬進而修大人之學繼道統使千
百世之後尊其親侑啟聖而亡忝此毋論孝小大有生
家之郕公在夫一第何足以重生夫生之一第何足以
重生父母曾生再拜日謹佩教
壽史氏老姑八十序
蓋王父司馬公凡三娶陳而其繼為我前王母舉伯父
都事公與葉氏姑其又繼而為我王母舉姑史太夫人
與先御史大夫公太夫人生十六而歸史曰蘭谿君當
是時蘭谿君之父河間公甫罷郡而司馬公開薊府入
佐樞廷與河間公後先任南北臺兩家&KR1324;木甲第相望
河間公負貴伉聲而蘭谿君親其愛子太夫人明豔嫻
禮教車服光彩暎帶中表間毋不嘖嘖羨&KR0839;而太夫人
之歸史其始事河間公及姑陳孺人用孝謹聞既而奉
河間公以禮終則專養陳孺人者又四十年亦以禮終
與蘭谿君相莊事白首雍容無間也己無子則子媵所
舉者撫而教之以至成立踰於已子蓋太夫人之歸史
六十有五年前所稱血屬今無一存者而獨太夫人巋
然若魯靈光晚而往來兩姓家共養亡異兩姓之族指
衆間有疑難不能决或䦧牆狺帷者取太夫人片語立
解太夫人一女子耳其志行磊落若丈夫生平不事佛
茹素而自然具平等心作方便事其御臧獲一以寬又
不耐問米鹽錢帛出入數以故家益落太夫人意豁如
也曰令吾兩郎君在吾何憂饘粥兩郎君者謂不佞兄
弟也今年八十矣太夫人避觴而來就我於是史之族
若諸從子孫有來謁者坐定太夫人左顧而曰我開府
之女開府之姊而開府之姑不為不貴矣謂我挾此而
婦於史有加色耶對曰否也則又右顧而曰吾少者食
若王父已食若父今乃食若兄弟矣謂我緣此而有損
色於若王不耶對曰不也於是世貞兄弟乃奉觴前為
壽曰此太夫人所以稱丈夫也夫貴不人驕貧不人覬
此女子之所難也而太夫人易之與貴忘貴與貧忘貧
此丈夫之所難也而太夫人易之且夫心志不役易安
也形神不琢易堅也恚忮不作易腴也不營酬德不責
人酬易居世也此五者皆壽道也而太夫人裕如矣世
貞不幸而中背先父母所謂血屬者行盡而獨太夫人
在即共養寧有倦哉太夫人八十矣而有少容自今而
後太夫人之日皆不佞兄弟日也請得歲避史之觴而
觴我太夫人夷然若忘己有間曰若之日吾日也吾不
若之觴將誰觴於是世懋偕其親執為詩歌以壽太夫
人而世貞叙之
壽太保故相嚴翁七十叙
當世貞之自楚而入領太僕以便道歸里嚴翁甫六十
三而世貞獲從諸公後一稱觴焉觴有辭辭人人殊其
大較謂翁為德於天下雖不能甚久而能甚鉅用是寓
無疆之祝以俟蓋迨於今七年矣而翁貌益進而童髮
益進而鬒天下之望益進而山斗世貞之受知翁益進
而深然後廼愧嚮者稱翁之德未盡夫翁之德固不惟
鉅而且甚久也試屈指而跡今之天下不亦蒸蒸治哉
宫府之昔棼然絲今較若畫一矣大司農水衡之昔惄
然饑今飽而思溢矣九邊吏士材官之昔纍纍然尫今
勇奪有生氣矣邊塞之外驁然而羣萃我以逞今納琛
委質稱臣妾矣數千萬里之遠其居黔首上者不敢飾
情以苟避縣官三尺為之下者不敢小愛其財力日夜
委輸而惟縣官之是供即不敢以痛且竭告此無他吏
治澄故也夫吏治之所由澄則非一朝一夕致也當分
宜之用事而中外之心固甘於海若聚溷之瓠而忘其
臭其精神意氣與苞苴並而注之倖門者知退而稍割
其羨以自肥而已雖其人之驟敗足以為龜鑑而世猶
内疑而莫知所決從自華亭公代為相而嚴翁拜太宰
如冰玉之相輝照以故杜襄陽荀青州之餉有望車門
而却者有中道而却者有將發傳而却者蓋世貞時時
晤今陸司空與繩司空故以郎事翁宗伯又事翁太宰
間謂不佞嚴翁夷然坐堂室郎有所建白小中窽翁毋
弗唯唯聽也中㳙貴游有所居間郎不可翁又毋弗唯
唯聽也即主上有所俞咈而法當持諍以告翁翁又
毋弗唯唯聽也事立而天下歸重於嚴翁翁逡巡謝曰
此非力所任郎某某議也間一二失主上意或中涓
貴游有所指摘翁又逡巡謝曰老臣誖有之郎無與也
蓋未幾而翁入相華亭公恃以左提右挈而翁念其二
尊人老遂予告歸矣翁雖去國十五年而太宰宗伯絜
法有不奉翁畫一者哉而況公車之所掄薦啟事之所
噓藉幾徧海内羔羊素絲之三事大夫有不自翁出者
哉余故曰吏治之所繇澄非一朝一夕蓋指嚴翁也說
者則謂翁今去國而鄉十五年其所為德不能鉅而能
甚久夫久則信然其謂不能鉅者非也夫嚴翁世廟
之師臣也握統均佐調燮至貴倨也而挾齒德以祭酒
於吾吴之邦諸邦君大夫非門生而故吏里舍中稱觴
者非孫曾則亦子姓行也然翁方恂恂然不以尊而踞
邑令之庭自勝衣冠而上者靡不講均禮也嚴翁雖不
至虞饘粥然非有安昌鄠杜之産也而賦率先其里
豪五服之外至於稍半面稱識者靡不衣食於嚴也故
去嚴翁之歸而十五年其鮮衣怒馬盛氣而加閭左者
鮮矣出而家於官歸而家於郡邑而傍操其權者鮮矣
矯辭詐欺為儈駔行者鮮矣夫嚴翁者表也表正而景
從之夫嚴翁一為德而縉紳以仁讓成其俗於上父老
子弟以謹厚成其俗於下何言非鉅也於是嚴翁之所
共為德天下者華亭公長於翁八年矣而家居在二百
里内翁差少而又最壯有如天子脩明堂辟雍之政
以三老五更聘二公而親袒割焉既乃左顧嚴翁謂
公幸未老其強留以陪左右翁亦寧能曰老臣不能敢
捐精神與鄉之泉石而竟恝然辭哉是言也翁之二子
鄉進士治太學澄實徵之雖然微二子世貞亦烏容以
無言也
少岳華司諭先生七十序
江以南文獻無慮數十百家毋如錫山之華其著於華
者無慮數十百人毌如故秋官大夫補菴公余以通家
子獲從公游而是時少岳先生為秋官公伯子博學工
制科業補諸生籍籍有聲秋官公未懸車而謝南曹政
老於家諸家秉悉以委先生伺其所出内操縱咸中窽
大器之指而顧其臧獲曰此真而主也秋官公性好書
又時時受徵逐有文役而皆苦愛力或以屬先生草及
讐校靡不當公意則又大器之日此吾益友也公好客
先生則亦好客客若文待詔父子彭孔嘉陳復甫周公
瑕袁魯望輩其果胣脯充溢酒不罍耻而間汰其下者
無敢以便佞進公好施先生則亦助之施素侯之産割
以贍五服衣食所流羨疎戚盡洽而裁損其濫者毋敢
以僥倖奸公又大器之曰此吾畏友也當是時以先生
子故衆歸德公以公父故衆歸名先生而先生獨坐數
竒不獲一策辟書目其學益博制科業益精旁及古文
辭多瑰偉而試益不利最後應貢謁吏部選得應天訓
導人或謂先生貴家子奈何挾一蒼頭青衫瘦馬躄躄
長干里中先生甚樂之曰官長不吾讁吾得以其便汎
瀾三山大江之勝何幸也則又謂先生飽膏腴一旦而
改舌以干半菽漿藿之味習乎何自苦為先生又甚樂
之曰祿易塞使我摩腹而受竹素更以其暇教授諸生
何幸也於是人人謂先生宦薄也而有味乎言之尋進
上虞教諭未上而持母夫人服歸既除先生循其髮歎
曰我頭顱之何謂而人且以我有味乎薄宦也遂絶口
不復挂仕進蓋未幾而先生年七十矣其步履矍矍然
其頰膩晳而豐肥見者以為五十且未六十人也顧先
生少而能以施予奉客益秋官公德晩節時杜門門鮮
候刺秋官公為宏厦奥房茂林曲池以居先生弗居居
茅茨廣袤不數武公遺阿錫檿絲之服先生弗服服十
徵布公所常蓄古金石圖籍以觀先生弗觀觀止諸生
時書厨人薦公所食臡葅羶薌之味先生弗食食僅取
一鮭菜於是人人乃謂先生嚮者非有味乎薄宦也其
天性然也先生聞之曰不然夫豈獨天性哉老氏三寶
吾師也余雖從秋官公游第游先生之日長而以愛女
女先生少子其知先生最深先生丈夫子五皆美而材
諸孫十餘人蘭玉茁茂當不下萬石五桂君第聞先生
居恒持家秉余不佞少於先生十五年而饘粥之遺盡
捐以付兒輩束身一畝宫與世事遼矣敢薦綦縞之貴
昌葅之甘而為壽曰先生能從我游乎哉信爾百歲殊
未足多也
壽觀察使觀海顧公六十序
始公之為孤童而依太夫人也其受伯氏經而奪於生
且不繼人謂兩司諫弓冶不中蕪乎兩司諫者公伯父
父也公自奮下帷晝夜不輟而成進士其釋褐繼其父
為行人人乃相詫是必亦司諫弓冶今不蕪矣而公逡
巡數引郤念太夫人老而輕其身於多諱之年則不忍
且謂二父所終位也於是得稍轉尚書郎郎都官部諸
繫囚當讞者咸自以為不冤郎稱平矣而又出而守饒
州饒饒地也以數困重賦故&KR1205;而公袵席之稍稍稱其
名亡論公潔廉自勵冰蘗所興革梳爬其弊殆盡惠利
孳孳深單赤不知於黃潁川召杜二南陽孰為右然公
居恒謂潁川何自數奉璽書賜金增秩召杜何自市父
母稱夫取名驟者實必不深洽識者以公殆勝之自公
之饒高第而得副憲也人謂去九列步武耳而公一日
復念其太夫人老而乞歸養諸所以備物承志毋纖
芥憾蓋太夫人以顯融終而公孝廉聲籍籍朝野間
公尤不欲自見其德而部使者數上書具其事天子
異之即家補廣右入賀萬壽還道遷貴州右參政而
令子太史公首自公車擢讀中秘書公乃引疾乞骸俄
復遷廣西按察使而公不為動其請益力遂得予告歸
公雖歸望日以重蓋薦公者無虛歲而公始欿然不自
安也久則夷然忘之今年壬午公壽六十諸欲公出者
曰公必出是甚健耐飲食其出外之而聯百城寄則當
為縣官拊循元元提綱挈紀飭武吏堅儲胥以毋煩宵
旰内而與君相籌於細旃墄圮之上使墨者望而飭簠
簋苛者望而惻疻痏躁競者望而玄黃其馬尚亦有利
哉乃其中外之宗戚與所識窮乏則不然曰公幸毋出
公出誰與囷廩我誰與衣槥我即小自飭而干旄之下
誰與揚我冤誰與白我公且強我為處可也人或以語
予予嘆之曰夫言公出者非當言公毋出者亦非當公
方栖神於恬淡之境順適於無何有之鄉以與造物出
王汝執以為出處而彼視以為浮雲之卷舒而曹奚擇
焉然則為而計者願世之長有公而已今夫敦璞不凋
易完也澹泊寡嗜易足也順事恕施易慊也固嗇不漏
易永也此四者公之所富有而曹之所忽而吾老子以
為寶以為深根固蒂長生久視之道而又何疑焉公顧
氏蓋江左之著姓曰顧梁氏以嫓吾王氏而公父司諫
公繇丁丑成進士公之成進士癸丑而太史公復為丁
丑吾王父司馬公繇辛夘舉於鄉吾父司馬公亦繇辛
夘舉而不肖以癸夘王與顧世世為婚姻而余少於公
三歲先後備朝列晩而歸共一衣帶水往來無間從子
一綸於公為内戚尤邇故摭余說以侑公之觴
賀大司空陽白曾翁七袠榮封序
曾翁蓋家郢中云郢故獻皇帝王時國也昔周之興
文王以緝熙令德假帝而鍾其休嘉砰隱之精於賢士
大夫故其詩曰思皇多士生此王國王國克生惟周之
楨言周之聖賢君臣交相用也而文王厚為之滋培之
槱薪棫樸其材芃芃然茂也故其詩日文王孫子本支
百世凡周之士不顯亦世言周之聖賢君臣之用衍
而代相禪也以我獻皇帝之令德將何下文王而肅
皇帝之丕承式廊抑於武有光以故人才之生寖明寖
昌至於今凡三易世而愈盛坐論作行之烈冠千古而
郢最為敦睦便章之地曾翁之生屬正德歲癸在酉蓋
獻皇帝久道之化已成其和氣上蒸與貞元合而為
翁翁甫有室則又篤翁以賢子大司空公又姑為之緩
翁之達而速司空公之成欲以交觀其一時之用而翁
遂後司空公而應公車辟翁之為尚書刑部郎持平無
害天下翕然稱為長者翁念且老而司空公公望日益
重乃慨然曰夫善歛者識幾者也勇退者晳分者也吾
老倦游矣即仕不止而奈何異日以九卿下遷避三公
兒也己又謂司空公太上所立與若交勉之言則吾何
敢讓焉爾其駿發厥功以畢我之志於是翁甫遷參議
嶺南行省而司空公持中丞節填撫全蜀翁遂上書以
不任告得請歸里翁故工古文辭其在郎時固已為操
觚翰者所指慕而至是益縱放其志意以與古之作者
下上自署其齋室曰陽白陽白者謂陽春白雪亦故郢
語也翁自以即寡和而通國中有數人者於念已愉
快而識者不謂然曰而郢非故郢也其被獻皇帝化若
南國之所謂江沱汝漢興於文王者哉而於文辭不若
屈平宋玉之牢騷而冶靡也温厚和平庶幾所謂國風
之周召清廟之頌若雅哉即和者不一人胡累盛也於
是曾翁之辭益脩其體力益勝而司空公奏中丞績則
進翁中丞奏左司馬績則進翁左司馬今而復以大司
空績最天子褒嘉之復進翁如其官而翁之春秋届
七秩其懸弧之辰與錫命之日相差次公卿搢紳若
而人相與豔歸之環郢而從翁父子後者若而人相與
侈張之為頌賦之類如千萬言而謂不佞某亦郢人也
其先世徙蜀蜀又司空公填撫地其知翁父子當最深
強而屬之叙不佞何能知唯竊窺夫獻肅之際宛然
文武之隆而遐不作人以效成康之用者大而姬公伯
禽召奭次而太史司寇蘇公輩所謂不顯亦世者其氣
象可挹想而人可指數也今而後願翁專精神加匕箸
進而八十九十以俾司空公毋内顧則翁之年皆司空
公之年司空公務益精白一心以左右王室進而襃翁
八命以至九命則司空公之績皆翁之績而又何間焉
夫君臣父子之盛成周為烈史冊固詳之以視今未易
軒輊也獨其時有降嶽之吉甫則必有穆如之山甫為
頌以揚詡其盛而不佞非其倫也姑即所聞紀其大都
云爾翁毋曰之子也為能和郢者也
贈趙伯子(闕)五十敘
先御史大夫之成鄉薦南都而領薦者趙伯京先生當
是時先生之文天下莫不知而及其成進士更歴中外
者久之而以按察僉事需次歸里先生絶不肯復出日
賦詩飲酒終其天年天下以為屈而先生夷然更以為
快先生之伯子曰(闕)甫十餘歲即出應有司試其文
爛若舒錦而貌則冠玉一時嘖嘖以為無讓潘安仁而
為諸生久之輒不利於省試伯子一日忽自嘆曰舍吾
好而逐時趣即得之不以適而況不必得也且夫日去
我馳矣夸父之捷而逐之竟無及我又安能為鄧林槁
也於是悉謝去所習制科業而業古文辭彬彬可自顯
見矣復去之曰舍吾好之大而逐吾小非筴也且夫身
後者吾所不及知也吾安能役吾之精神以供人目無
已而又供人齒於是日嗒坐一室室無它設一几一榻
而已壁無它庋六經外老莊圓覺維摩楞嚴而己伯子
故從其父徙郡而有田在吾州可耕人謂區賦長亦易
踐奈何不一省視之伯子笑曰夫長五湖者何人也而
乃一區長也卒棄之如甌脫以故家益困而伯子亦不
顧都布袷歲久敝則緝之不勝緝則纍纍下垂䠥躠草
屨第毋令足趾出外而己脫粟不舂時摘園蔬摘拱啜
之如享太牢閒出步中庭小卉草間如登春臺唯意所
暢寂寥篇什韻之喉咽鍧鍧如奏金石伯子既已挫銳
匿聲毋論天下即鄉之人不能名其屈而伯子抑且陶
陶然併其所謂快者而忘之迨伯子之忘其為快而人
且以為木鷄乎過其里以為畏壘乎而余獨聞之以為
善屈者莫伯京先生若也善學先生者莫伯子若也今
夫人必至於忘其快而後可以言快余既已持是說而
遇伯子之子某乃戚戚語余以伯子文高而不被名有
家而不肯治即窶可具中人衣食而不肯御有美男子
四而失其二意者生而見畸於造物者哉乃日覩其冺
冺嘿嘿即欲伺所好慕厭斁之一端不得也自所庋諸
經籍外息而手一編則維吾子之弇州集數讀數頫首
而乙之已尋乙復讀將無稍有當乎則又謂余吾父今
者五十當有賀牢醴羔帛之陳以瀆吾父必不得請以
乞諸公卿貴人奓大其辭必不得請子之言吾父所數
讀頫首而數乙復讀之言也庶幾其有合乎余謝不敏
謂某而之父幾於道矣而又何所事余言且而之戚戚
而以造物畸者而父之陶陶而以造物贏者也而父閉
關余亦閉關而父不問産余亦不問産而父敝衣蔬食
余亦敝衣蔬食然余染之深厭而後離之不若而父之
離於未染也今夫脩有器而受有根其根器完者未染
者也其根器損者染者也駟馬高蓋其禍甚大是余危
而而父安也知我者希則我者貴是余賤而而父貴也
余方求去余之所以危者賤者而猶懼其及之是烏足
以當而父雖然必欲得余言則而父壁所庋者足已得
魚而忘筌則而父之室一几一榻足已凡有言皆贅也
於是某強傴僂書之歸以告伯子
壽少保兼太子太保左都督南塘戚公六十序
往余與左司馬汪公伯玉為石交而伯玉實進今少保
兼太子太保左都督戚公元敬於余則竿尺時往反焉
蓋嘉靖之癸亥也去於今二十五年矣隆慶之戊辰元
敬自閩帥御追鋒而北偕伯玉訪余弇中弇中故尚稱
小祗林盖三宿而後别與談兵事亹亹時婁有邊警天
子倚元敬若左右臂元敬亦慨然有犂老上庭封狼
居胥意尋佩大將軍印畀南兵三萬人俾訓之薊門
邊塞間懾元敬威名風塵寧戢而元敬得以其間益
治邊備邊備益飭天子嘉之累進秩至三孤而是時
大相實器重元敬以是得展布無所顧忌最後邊警
寂然天子之顧漸怠大相坐它事以身後忤旨而元
敬屈矣忌元敬者方引繩批根之而元敬廉功名特盛
亡可媒孽乃移之左廣位寄亡所改而陰奪其權則又
屈元敬之在左廣嘿嘿不能有所發舒忌者猶撓之俾
以故侯需次里中則又屈若伯玉之踵元敬而出出而
佐治夏官也予告者十載所矣則亦屈余亦踵伯玉而
出出而至撫鄖御史中丞以不稱歸里無所言屈也伯
玉年六十元敬自左廣屬余一文為稱觴之侑天下方
推伯玉不朽於立言伯玉尚厭薄之精心於太上所謂
何敢澹辭以功名進其明年余次六十方抱蓼莪之隱
謝客客無以祝來者而元敬還自左廣乃走谼中乞伯
玉著所謂滄州三會記奉而贈余其辭皆冥契玄著瀟
洒物外語也余喜甚要元敬宿吾弇復得三日與之談
亦多冥契玄著瀟洒物外語而察其際不能無露壯心
蓋又二年而元敬亦已六十矣薊門之人推元敬之訓
士若李臨淮課屯田若趙營平築垣壘若蒙内史雅歌
投壺若祭征虜以為前後無兩而有識之士則謂天下
名為治平而中實魚餒即緩急非元敬孰可當艱鉅
者故力薦之朝而卒無以勤天子之顧而塞忌者口
元敬蓋又屈矣噫將無觸其所謂壯心而有不釋然乎
抑歸於所謂冥契玄著瀟洒物外者乎是道也蒙莊子
能言之而獨郭汾陽能知之夫判二君子者若涇渭若
夷戎而為此說者何君臣義也無所逃於天地間此蒙
莊子言也以汾陽之所知者僅是乎朝而棄之夕而用
之即出朝而用之夕而棄之即歸用而棄棄而用而我
何與也投散地而無觖中委重寄而無德色出入萬死
而不懾魄窮極奢侈而無快志此其得於冥契玄著瀟
洒物外者當何如也卒之位上公爵真王享上壽多賢
子婿保有令名垂之八極此數者蒙莊子托而等之於
殤賤愚不肖而其中未必爾也吾從子公藝謂余於元
敬誼當有所酬因序而寓之元敬業首肯則當更質之
伯玉筮之易曰雲上於天需君子以飲食宴樂夫飲食
宴樂若非所以為訓養其身以有待也是故曰需若余
則所謂枯木朽株人也而謬見收以留省之兵事夫余
能知汾陽不能為汾陽能為汾陽者元敬與伯玉也余
且從吾蒙莊子曳尾耳
弇州續稿卷三十八
