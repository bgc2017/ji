弇州續稿卷一百七十二
明王世貞撰
文部
書牘
南都八坐賀元馭相公啟
邇者巽書洊至渙汗頻頒當九重特達之知親書上考
覃八命穹崇之寄晉領孤卿馬鬛榮施祖曾承華之峻
秩魚軒駢集姑婦長樂之崇班兹日之李贊皇屈從齒
胄他時之韋都尉無忝象賢縉紳已倍恒欣鄉國尤傳
盛事伏惟某官閣下中吳孕秀東海涵靈智崇禮卑動
由成性言規行矩妙合自然左氏之業就素臣仍公好
惡董生之書成繁露始對天人國士無雙褎然南宫之
選首廷魁第二允矣太史之呈祥再領成均多士皆其
陶冶兩裁帝紀一時賴以權衡自魯連拂莱海之衣而
嚴陵系桐江之鼎南陽隠士獨稱為臥龍洛下兒童皆
知有司馬傅巖特召無藉金張之援漢殿同升共推丙
魏之媺清標著於平日故中夜無可卻之金白麻播於
内庭而外朝减徵聲之宴上不枉道以求合下毋養交
而借名人皆望之植同已排異已公不謂爾渙小羣成
大羣為國則舉不避讐遠嫌則恩無歸已若水若旱必
與聖人同其憂一話一言務安社稷以為悦當慈顔之
底豫或少展其愁眉若睿聽之轉圜庶幾緩其歸念此
蓋一人之有慶以致三后之協心雖臨軒之眷命有隆
而循墻之讓德彌著謂青宫一品已堅辭於達書之辰
彼素絲五紽實遠隃於章甫之貴匪故奪公之守殆將
伸國之經某等素切儀刑遥深踴躍惟詔功詔德自古
則然而有君有臣於斯為盛皇天之産名世已過五百
餘年賢者之在中書何妨二十四考
荅上襄王
初秋伏惟大王德履倍常集兹千福世貞不能事貴人
退伏田野自戊寅再辱灰心世路偶有感證削跡道門
言官之謬舉與嚮者之見攻皆付之山神伎倆而已而
大王拳拳念存且以東山之出推愛友于南溟之摶致
望燕翼感悚徒切豈敢仰承惟是大幣珍箑歲賜為恒
野人煩暑盡除調饑有賴不敢不拜嘉耳後宫蘭夢聞
尚未協厚積時施且小節杯斝行當繩繩振振鄙日望
之蒙委中和軒等詩及題對謹草古體大小七章以塞
明教素不工大筆及拙於格對惟冀尊慈見亮周茂才
名士書法時義皆可觀蒙大王設醴之惠感深刺骨併
此附謝不宣
又
下走天地長物丘壑餘生麋性莫馴蝸涎自潤雖挫名
未盡或見齒於人間而削跡已深久忘機於海上不謂
大王恩深篤舊宛爾楚宫之穆生志切憐才念兹梁苑
之枚叔歲厪命使躬賁王綸兕斝製自尚方褭蹄出於
南徼竟陵所餉足驕叔夜之鎗成都可沽無俟陽昌之
典飲醇何既報德難名
又
歲厪信使函致温綸如天之貺愈隆傾日之忱莫效敬
惟襄國大王殿下温恭成性孝友禔身發政施仁美化
既行於南國親賢篤舊遥悰尚寓於中吳即枚叔之拜
賜梁國何以過是惟孝標之陳謝湘邸恐不稱焉下官
濱海陋儒東山小隠偶承人乏誤玷恩私薜荔不深遠
志化為小草桑榆漸迫文無但有當歸於聖主未竭股
肱之誠在私門遽罹手足之變方當憒瞀徒切悚惶仰
挹大王之雄風難隨神女之行雨下情無任感激瞻仰
之至
荅楚王啟
下官備員臬司托在宇庇爾時大王毓德東禁未接庶
寮徒企音徽竟暌瞻仰嗣是十有五年大王應期御國
禮士登賢義問仁聲江澄嶽聳下官烟霞成痼丘壑自
私誤來弓旌叨佐樞軸駿骨何補莵裘遂荒不謂疎逖
之姓名荷蒙清燕之采錄遠勞命使勤宣德音餙奬逾
涯慙汗無已太和勝地玄武真官承欲修治道途以便
恭謁豈唯至念所當祗承亦是下情由來深願苐此留
省洊遘阻饑中産方困征輸下戶甫離溝瀆祗有三四
中貴一二勛臣但篤營生未曉緣事况下官雖有半面
之識於此輩故非通財之交謹爾奉辭有孤來雅所賜
幣禮敢依數告完諸惟寬宥下情無任惶悚之至謹啟
以聞
荅樊山王
今寰宇豐洽文軌大同即朱邸諸賢王不獲辭遠遊戴
鶡弁以樹干城之績而獲以清閒之燕寄悰毫翰流譽
竹素抑何盛也廼者豫章三子侯大梁灌甫南陽子厚
桂林雲仙皆與不佞雅相聞固自琅琅一時然皆爵僅
公乘禄等銅墨未有擁南面之尊佩綠盭之華而修三
不朽之業如大王者也伏讀訓辭謙光藹然循覽諸什
賁文以止令人歛袵嘉服世貞老矣少不如人今精已
銷亡矣大王過聽而奬餙之不知其心之與髮俱短也
魚鳥之蹤轉入深僻方塞兌杜機收聽反視為嬰兒之
不暇安能復作長卿敬禮游白雪之苑坐綠苔之閣乎
哉以此負大王大王勿怪也不腆大士經呪一夾是貞
所刻者山園記一帙是貞所撰者大王試一寓目焉庶
幾若不肖之獲奉清塵也冬寒為宗社為道珍愛
又
前者草草一書稍露傾挹而足下過垂餙奬尋以名世
之文見示俾效琢劘且薦穅秕之導足下借視聽於聾
瞽固自盛心苐使空空鄙夫偃然而當敬禮之托則大
不類矣陳生言足下告之先王之廟而後遣信其篤誠
足感也披窽而受彈射所不䘏其虚受足欽也至讀書
辭摡及千載慷慨用壯一唱三歎使我忘聾瞽而躍然
起矣足下能勿露其醜否陳生又言足下禮士若折愛
賢若渴雖處朱門而等若蓬戶每謂人且字我毋以南
面目我此藩國之盛節小山之高致也僕用是忘其賤
愚而修布衣之禮以進足下亮之
荅黎丘王
世貞燥髮登朝則聞曾大父先王濓洛間隆凖也河間
東平不足擬矣既聞踰古稀躋大耋以為諸侯王師表
翩然乘白雲而游帝鄉則尊父今國主繼之文彩五色
光暎江表雖八公在門而異端自屏曾見信陽王太史
道奉常聲容文物之盛使人翩然動在齊之想不謂渥
洼龍種復有如大王者出今大梁灌甫優游經術豫章
宗良用晦南陽子厚縱横詞藻貞吉綜藝於洪都雲仙
玄舉於桂林然皆奮自疎裔垂淪白屋未有出深宫游
朱邸冠遠游被赤舄謝狗馬琴色之好而思操竹素之
業以流暎千載如大王者也甚休甚休世貞不佞何足
以與斯文而大王過聽遠賁大教春温漢回穆如灑然
雖山川阻修鱗羽猶間而公子執轡之恭梁王授管之
雅於楮墨間隠隠見之加以瓊章睿書雲霞舒卷龍蛇
飛動淇園青葱托之絹素挂我四壁觸目琅玕又吳興
大士像檢法阿羅變無論真蹟摹筆宛然若新拜賜之
頃汗洽於背世貞老矣盧蒲之心亦短田光之精久銷
日坐一龕行斷諸業不揣鄙陋勉成六絶句以昭來美
伎倆如是而已大王如更闢小山展兔苑以招來名俊
則有屠禮部長卿胡進士元瑞及吾鄉周公瑕曹子念
王承父王百糓皆虚左物也門人游日益尚在曳裾其
人長者詩亦可與進而不無酒過唯優容之幸甚問寢
多暇為道自玉以膺慶祉不宣
寄用晦
近有家人自南來却致足下報書轉附吳地者乃知漢
上之信非易矣而楊中丞所使使到首扣足下之耗不
獲也豈玄亭寂寂鮮與此曹相聞耶嚮書云久苦脾疾
雖已勿藥尚未腴足下方盛年胡乃爾每誦陳思王求
通親親表及所下教覺此公腹悶當不消足下有德甫
相倡酹時時出滕王閣望大江高歌縱酒故為勝之此
間故事不出按部又少過客其為面墻殆甚足下然一
切吏事稀簡眠起頗適因得以其間理丹鉛之業意似
愛之不敢作春明夢也外刻書畫十餘種俱完如法書
要錄名畫記之類皆在殊足供足下麈尾資惜去人不
能多擕令各上一部
又
日坐弇園泉石間意有豫章使者則故蒼頭至矣啟緘
得足下書悲憤感慨都不忍讀三詩妙語溢出至萬古
風流文苑借五湖春色主恩私此是瑯琊汗後偈足下
何從得之嗟乎僕人間一長物耳世自用之世自棄之
於僕尚無與而乃勞足下方寸間五嶽也别册如發波
斯裝環瑶奪目即小有微點無損連城宗良每見必長
咄咄逼人諸王孫賴足下先驅驕嘶縱騁無復蹇態豫
章異時風流不减鄴下矣報言促卒未能厭來願想當
盡見之也所喻果有中散駕此間一鉢亦足藏神龍不
妨彌月布衣飲苐恐白雲不肯封丹房為偷兒窺伺耳
家弟作吏知亦不惡而頗抱子猷之興徐卿至足下相
與挽之何如明卿斥似不出政府意但非所急也蒙損
貺佛經呪三十卷一啟函而知為長陵時物二沈諸君
筆䟦尾果爾若其精絶殆似芥子之納須彌固不可思
議也却往古玉道冠一丹成可簮而就鶴背也二詩各
書一扇其湖紬土布比於季子之縞又竹一幀元顧定
之筆及諸雋詩少助高齋寓目不一
又
子與書來云與足下間一相過從猶未得沈酣如竹林
時也游客方生謂足下倡和微倦得非日事九轉大還
之術乎區區頑健如昨竊謂從死生大關勘破一切有
為皆夢幻泡影苐勘破後終無着落郤轉於見在耳目
口體間小取適耳此語雖卑可為知者道也秋來舉一
孫即縱身杯酒至今未離口然意殊不厭之獨苦文字
見役如責博進耳物情時事頃刻萬端亦一切聽其順
逆德甫野處當周旋少疎諸王孫少年紛紛藝苑誰為
千里駒者家弟堅欲拂衣止之不可足下須與子與一
商之嘉禾道中對客不一
又
張生至得二書其一附姚山人其一附張生者足下始
而為我喜既而為我不平春榮秋悴頃刻在足下方寸
間僕却似觀局人耳弛擔鄉井灌園讀書差足送日無
故而尺一呼之又無故而白簡逐之譬如夢中了不知
其所以也僕自庚申而後食息起居事事愧心寧獨出
處苐生平無聲色竒衺之好與所謂居閒伏謁者然彼
偶不中窽耳况吉夫每以續史見屬覺事大未敢擔承
兩藏出沒無所得五十之年倏已過四如何如何子與
不禄且無子昨入霅一哭之至作十日病亦曾為料理
其墓事苐登其堂獨未得足下及德甫一言以為怪即
其子弟亦怪之今始知足下將有誄些之屬幸毋緩也
目前寧有汎愛親仁若子與者潘中丞能厚足下而不
克薦德甫亦是世法中常理家弟計已在省得時周旋
足下欲重勒淳化帖問之張生云是舊泉刻耳如顧舍
人勒閣帖尚不能佳幸再計之閒來思得諸宗室於文
字尺牘姑以字行而别取一字如徵明之為徵仲者如
何有一信幸即付家弟可也手瘡口授侍人筆不一
又
家弟歸自言於足下不能數數也則以近例束濕云而
足下亦多自引避德甫林居遂不獲作三雅會乃知人
間世不可曉如此僕自逾始衰夢境將覺於一切意味
靡所不厭今春忽似有所證即析薄産授兒曹别創小
團焦僻所入秋可成即徙居之一褐一苧蔬食水飲作
頭陀行逕矣惟翰墨間責小未償然亦不至作綺語足
下於此尚微退似當入不二門而丹竈之火未息良所
不解金砂黍珠造物至靳縱予之天上寧有財色神仙
也佛不離心丹不離身僕此二語非孟浪者足下勖之
南陽王孫父子有二札附足下亦能詩而雅尚書畫古
噐其子尤可念二十工古文兼習舉子業嘗試於學使
者輙居首僅以一束素旌之而已令人邑邑宗正條善
書者章生自言客南昌常寄食足下所甚服高誼又云
足下賞鑒家有古眸子而無古物亦可笑也目疾口授
不一
又
久不奉兄問昨姚匡叔來出手書一紙則先輔國龍沙
翁已西游不勝惋歎每見陸楚生稱翁豐秀宏博有天
人相即百歲所不足論今雖丹井就寒石函未證而哲
萎之歲上肩尼父於寧順至理夫復奚憾匡叔又言翁
能預定去日當四大分離恬然坦然了無怖亂叢林耆
宿所不能及兄易戚備至傾貲治喪不以煩三弱弟朱
邸中煢然一孝廉俱足羡也辱諭德甫出弟書云云弟
已忘之大約兄所不足者非才也挫銳同塵是猶龍公
處世法弟年來少得一二益故以此分奉兄兄既已薦
之更復何贅卒成輓章寂寥數語殊不足為重欲更有
所效而新正筆研之誓已於佛前結却柰何柰何匡叔
當自有說也節毁強粥以全大孝不宣
又
僕自庚辰以後入觀經行而苦喧囂廹耳至甲申夏荷
上恩得保一壑以九日避地海隅者匝歲尋用夜戒棲
止山園雖視家小便而應酹見侵幾復成一酒人僅以
斷欲之久粗頑健耳姚匡叔來得手教具悉近况且云
足下獨任先輔國喪財力俱困病痞累月足徵孝誠足
下又惓惓念及德甫身後聞渠長噐多才藝能自樹立
且精堪輿家言第二第三郎君文筆健勝令人意豁幸
寄聲長噐欲得德甫地下文但以一介將事狀來勿躬
及也區區餘生念及蓼莪方寸欲裂以故懸弧之月逃
之菰蘆中飯僧誦經大卣之貺非所敢當勿以不恭罪
我甚幸甚幸匡叔還便附此不悉
又
嚮從姚匡叔所知兄純孝自奉先君侯大事後即長齋
佛前精心禪那今者余世輔來謂兄益堅鑿坏之節洞
究出世之旨一切無明抖擻殆盡而不能無中口語山
神伎倆何足挂意付之不見不聞而已先君侯身後辱
以隧中一片石見委豈唯吾兄有臨淄敬禮之契而先
君侯實備河間東平之媺不俟讇辭亦無愧色唯是傷
於太詳有妨身後念仁人孝子用情之篤不敢以簡自
貴也世輔善青烏語苐吳中士人棲形藏魄之地莵裘
牛眠種種具足遂使長技弗施妙指永閟僕僅了得德
甫一念耳此子才識精確議論英發苐不免小負國武
子之過兄幸以長者之道時琢劘之伯玉兩走使邀僕
秋游白嶽明卿却欲東汎滄海苐計其時以天子之恩
命奉之先壠則且掃境以待明卿兄亦有意乎僕苟完
此事生死皆了境也薄侑附報不一
又
始姚匡叔候僕於崑山道中既而别去及僕以三月朔
之任無幾則匡叔尋抵白下止鷲峰然絶不相聞五月
行盡始跡得之已出足下見寄詩及牘各一紙申各天
之懷壯觀潮之致緣僕之此出大非得已巖居十二載
末殺世途草衣木食以了餘日不謂除書再及堅辭不
可咸以先子新沐恩施無可更作偃蹇而病弟頗能噉
肉糜起止如恒人故割念一出冀非久當遂初服入官
之後便不由已而病弟之訃至矣既不獲挽之人間又
不能先之地下六十餘生為日幾何而堪此創痛也病
弟在時儘有定力問匡叔當能言之足下當同此懷其
於誄些發自赤衷不敢贅請聞比來道履清勝杜門優
游自有物外之致攝國一事垂成而變然陳王尚欲辭
遠游此何足當足下一唾耶匡叔去便聊此附問百憂
茫茫書不能寫亮之亮之
答宗良
蒼頭冐暑裹糧而致足下訊書以新詩動我起色所損
餉杯盤足珍金華良常供噐甚荷雅念每讀足下一番
詩輙一番竒進鍊字琢句皆從苦心得之縱入醋甕中
不受淹浸要當表儀昭代豈直白眉朱邸而已記得三
年前取生平故人自前後十五子外人各一章而足下
與焉倦於取知足下弗能寄也僕今年擬不受翰墨責
然尚忽忽舊逋計至秋中可解移疾之䟽賴故人在事
得以瓦全何胤先生傷巧退矣夫巧退之於巧進雖雅
俗不倫其有待一也德甫遂爾冺冺可歎數行附慰用
晦為我達之不一
又
每得公一番詩輙復一番竒進才情融美格意朗暢朱
邸中乃復有斯人哉豫章諸秀翩翩藻逸公與用晦為
之冠冕子良子雲軰不得專美於前矣宗正條能抑公
一時不能抑公後世也僕却得南垣力偃息弇園𠻳溪
臥石花竹禽魚皆來親人左圖右書息以酒茗真足樂
而忘世惜時時為俗事見嬈耳辱見褒奬過情非所敢
當素册漫爾揮寫近律不免汚紙見餉李迪畫許氏說
文增高齋一觀苐阿大生平無長物勿復爾也拙詩扇
頭并薄物將遠意乞鑒入
又
生竟不能遂握手耶貞吉一發先之此竒不可復再矣
熟知兄晚境不堪聊蕭一觴一詠且用娛性杜門中千
百年後不乏知已物情鹵莽任之而已尊詩若成帙僕
當為撮其媺異者行之標曰國秀集足下豈有意乎比
來欲為德甫任地下而其子不以狀來亦不聞用晦為
具草何意也用晦晩途殆不可解大梁灌甫宗正死矣
此君博學通經術皇族之楨幹摧折可念僕與弇州草
木俱老昨秋偶傳一訣粗足支持以待師期無足道者
拙詩書扇寄懷李生致一卷素不知欲書何作幸示知
不一
又
譚道人來再得手教及石蘭館詩讀之令人齒頰皆芬
中間雖不無一二可商者然自是良璧無損連城前擬
題國秀集竊謂蘭者國香也因僣改曰國香集而為序
之并錄前後往復詩及復成讀足下詩一篇於卷勿輕
示人恐見者不無礙眼鼻夏間所聞極不可人意初亦
為疑駭徐而察知妬婦之口也然令子累足下故不淺
今能改玉否僕岩穴之蹤復見物色以有此畫蛇之足
業上䟽力辭恐不能如所請當再圖之雕蟲之技兄落
醯鷄甕中尚可轉入苦海淹殺乎譚生却有方外風可
與也餘不具
答南陽孔炎王孫
數千里走使以詩及書存我高枕間讀之令人躍然起
色也承見示有好古癖此是洞天清禄宋時諸王孫蓄
法書名畫有千種者今木天中秘亦不能爾可歎也理
帛圖古雅之甚且粧餙噐用似唐人惜為水所漬小失
神耳馮海粟詩頗豪其誤字潦草拙手本色不足疑也
馬河中畫清絶可愛乘興作一短歌并題數行破我綺
語戒矣舍弟適自朝天回以尊札付之并附洪都用晦
書彼中尚有貞吉善詩瀑泉善書畫似不减用晦也王
屋桐栢二圖從容乞休承為之公瑕作齊雲游若仲蔚
成異物久矣今附墓志去并有薄致外承銅雀瓦畫卷
之貺荷荷餘不悉
又
徐司寇北首而始以君侯書見貺無鱗羽可附遂缺然
報謝中實耿耿蓋君侯所得於徐公云云者無幾而果
玷除目即上䟽懇辭至公車而為政府阻遣無何南牀
之白簡上矣僕本不能出強之使出今獲賦遂初幸也
弟生平無聲色好今以見誣何異以聲色誣師子野潁
川丞也始常搆一閣奉佛藏旁有水竹橋島之屬名之
曰小祗園後增奉道藏而傍畆頗益闢出後家人軰復
有所增餙今定名曰弇州園蓋取莊子山海經語也君
侯津津乎言之且欲擊汰南渡乎往者嘗以宗正條喝
用晦而止苐僕且為記記成以寄君侯試讀之便若徜
徉泉石間矣天柱之登呼吸與帝聰通廼慷慨歌我三
章異日獲藉手以朝大羅玉京則君侯惠也内鄉李先
生人便附此適對客不一
又
下走自厭世網見牖靈真業已棄家而不能遠今秋復
為兒曹一鳴公私見迫勉強應酧始猶染指既而嚼䗶
又既而螫牙蹙額矣門下舉以為快且復傳所云休糧
服氣者誤也苐絶房室來三歲暮飲少許酒葷肉都斷
以此形神漸相屬耳佳篇種種遒上别紙見示若謂不
能得僕一言而與賢噐蟬嫣不休者有故門下名已就
矣齒牙餘羡正須於少年兒郎發之且彼實國噐也春
草馳情卷強步之不能佳然是春草本色語所示昭烈
像的係宋本非昭烈耳渠鬢秃所以世說有露涿君之
誚今美鬢非也且前後皆增傳者二䟦尤可笑語既不
倫字畫臨摹蹊跡宛然三册葉差強人意而破碎不堪
裝潢獨眉山豫章像佳耳題數語當不辱休承已游岱
三君子書當如命也公嗜古若渴恨不此間一游目
答南陽子厚王孫
數千里裹糧命使手書及新詩念存使者將足下意謂
十二時中行住坐臥無非見不佞者使乎有味言之也
公天質穎秀神明煥發雖生王家而蹈儒履不染愛樂
早探竹素既負倚馬之才不迷亡羊之徑故所結撰朗
朗郁郁乃爾苐聞習制科業甚工誤矣使公能窺洙泗
之滙勒成一家書則可不然吾夫子所謂賜也賢乎哉
夫我則不暇矣夫天以日遺足下又不以冨貴濁足下
何以酧之僕老大摧廢一丘一壑雅意所甘今春忽似
得少證於有為之跡悉便放下苐不免破例為足下作
一詩也如何如何書刻數種附賢喬梓清覽不一
又
徐司寇來拜君侯書詞旨竒峭不减胎簮熊耳四詩滔
滔與桐栢爭流盛哉僕於文章鷄肋耳何當於足下而
猥以八斗見推八斗故是君侯家故事也司寇言足下
甚工於公車業此又大可念矣陳王正所謂八斗才者
也然至欲辭遠遊戴惠文解朱紱佩青綬而甚或乞領
一隊從大司馬驃騎之後彼誠不欲用文苑戢一身雖
然令後世以方文烈子丹何霄壤也君侯勖之力致不
朽而已僕本不足言跌宕文史聊以自寬不意為世所
知又不意為世所恨于鱗子與平生石交相繼彫謝書
及令人愴然周象賢作襄陽寓公婆娑曳裾憂在桂玉
如何如何偶便附此不敢致他物拙集唯喬梓共之不
一
又
得所寄三七言律寄兒子二五言律他詩五章皆宏麗
精切字字不苟雖未脱蹊徑要之武步間耳樂府在家
弟所者尚未取覽渠云大有當家句兒曹骰子選偶得
一盧何所取足下快而語津津若有味者載翫書辭所
云托溷羣狐箸膩顔帢宗條束濕黃髮之期亦何可必
蓋大可悲矣雖然僕竊有以進足下子建求自試愈切
而子桓父子愈抑之即令果領大將軍印俘權馘禪亦
不過一鄧征西王鎮軍耳寧以千載思王易之然此猶
非其至者淨飯諸子姓盡入雪山達摩視第三王子若
蚍蜉出世業成萬劫長在足下柰何賤此貴彼也因成
二律相廣勿笑老夫才得出溺便歌公無渡河也往年
初答足下詩醉中命筆絶不復記憶最後復成一詩了
不知其何似歲杪檢拙稿讀之乃覺前後相襲如一即
為訂改今錄去於友聲集中破數行梓可也友聲二字
有所自否白水草堂有真人事難措覺諸公亦似不能
快僕久於筆研外覓生趣今段似未能忘工拙也一哂
答朱貞吉
閩人王良材來得手教與所致諸石刻博山之類俱領
訖昨歲姚生者來能談豫章朱邸事謂老匡幾至憂廷
尉有二壯王謀國秉垂成而屬之一王孫疎且貧者今
得教乃知此王孫為足下伯氏也足下脱屣千乘以讓
伯氏雖子臧延州之誼亦何足多然足下乃須幻影庵
詩夫一庵容膝猶謂幻影雕薨寶楯誰匪蓬蓽即二子
亦非倫當是悉達達摩上足耳僕即擬捉筆作一歌恐
類神秀偈流汗怳忽不遽成語今先如委草像贊染來
箋上之倘欲登石改小行令舍弟書之可也姚生又云
用晦丹已成知仙道非遠而足下印章乃穪有家僧當
由蓮臺玉京避妨坐位故耳僕比縱横二藏中異日往
來足下用晦間何異屈伸臂項今猶困世法不免津梁
如何如何王生淳實君子人已援明卿例以二絶句與
之念彼伎倆何以終老可憫可憫偶有一帖乃是弘治
間丹陽孫氏刻太清樓跡附供臨池之玩不一
又
昨歲從用晦所使人盡得洪都諸賢書獨不得足下書
以為怪尋聞足下不欲穪附庸而以大國之賦來固日
望之也乃鯉緘手書與蠒絲之妙辭煜然照我茅茨矣
諸詩五言極古雅有建安風歌行警麗竒陗近體亦自
錚錚中間用字落字觸眼不凡何幸朱邸中見白眉如
二三君子也損餉諸品多清閟閣物身非何胤何以濫
竟陵之貺家弟每書來輙誦高雅不已與曩時張復合
果如來教偕用晦方舟弇山丘壑足以藏竹笈也恐終
虞避宗正條則為貌兹園以寄君侯齋壁借撫琴動操
之資何如扇頭惡詩小報來美并有薄物將臆唯鑒存
不備
又
十月淨居時忽有陸山人持公一紙讀之乃知薄游楚
澤踰秣陵小憩金焦將訪我恬澹觀以西河之戚而返
令人悵仰無已豈東海之濱未合有真人跡耶每念陳
思王黃初五年令有舉翮觸四隅之悲趙大年丹青殊
絶而所貌不過京陵間五百里山水為千古缺䧟世界
公賢於二君子多矣弟未知錦嚢中三絶可推惠一二
否僕名為棄家而不能斷鄉里應酧與雕蟲夙障明年
必須痛割之所餘久要一念因姚匡叔便附點清覽外
山園諸記非以其文辭或足當公臥游耳加食自愛
又
足下文采風流照暎江右能使朱絃振響叢桂增色一
旦襲蟬冕謝清從策盧敖之杖追尚平之屐又獲與伯
玉授簡本寧方舟吾家兄弟從歌白雲之謠唯冀足下
與本寧留一詩刻名琬琰後三千年作弇山故事耳見
委一序二詩并草書一一如命但署字無大筆猥弱不
成觀足下自書之留僕名可也見宗良用晦幸為致聲
尤望輓章薄酹托姚匡叔致之余德甫之賀詩托匡叔
奠章托邦相不知後先得達否萬里之外以身為本自
愛
又
姚匡叔來得足下八行以為慰足下即不復遠遊匡廬
彭蠡間輕舠小輦當不乏也僕慕道而未有指授畏筆
研如讐而未能盡郤知酒之害生而時一中之兒子輩
失意於真我無涉而不能盡置之度外何老人之多拗
也匡叔道返草次附報自愛自愛
答雲僊老人
昨朱師人便草草數行為報計已徹覽矣屈指翁今年
政得八十又六而姚匡叔來則亟稱其黔鬢朱顔健步
履美飲噉神明之用即四十許人所不如坐定出翁所
授書讀之則拳拳見憫以僕向衰之年必不能於身中
覓先天一點且引正陽翁所指人身七事無不屬隂為
證嗟乎翁之欲拯我可謂切矣先師見示一偈有來一
是天尊語來一之一初亦類翁指及叩之則云不必外
求而黃白男女又八戒所明示且南宗白虎弦氣注詁
多自矛盾而近所傳金丹四百字亦似止以身中覓鵠
與北宗合故於來美未盡薦耳公果有意辱收為弟子
拈指要訣著為法語附之郵筒僕即不能遽奉行必不
敢慢亦不敢泄也一二年後師期果不蝕小有所得當
毋吝於翁如其杳然則雖間關萬里負笈執贄有所不
辭僕不妄語人也匡叔復出翁大作數種往往窺天心
透月脇蒙未得盡傾略但驚其古雅神麗五言絶似真
誥遺響而七言則悟真之上乘也朱舄拜賜苐不能化
雙鳬以從栖八桂如何不腆之辭聊見仰止并刻佛經
山記土帨侑椷唯為道自愛
又
三歲間兩拜書及詩何翁見為之切如此也張給事書
後發乃先至姚匡叔書最先發最後至然匡叔所傳翁
密信則拜誨深矣男女之術先師所戒苐戒者交接耳
若服餌之方翁實證實得不在列也僕自甲申仲春接
先師飛偈二百言責僕心境不淨且緩傳道之期欲使
自悟恐衰年未能待語及此神魂𢥠然倘翁授以秘訣
苟固色身以竢師期異日僕有微驗亦不敢自愛也匡
叔行便附此不一
省亭
姚匡叔來承手教副以雅貺甚感甚感僕比再玷朝命
䟽辭弗克咸謂先子近荷恩䘏不容更復偃蹇勉爾塗
抹輩流既少形影自憐近更得亡弟耗幾至隕絶旦夕
尋初服矣匡叔欲更作友雅堂一詩以續餘繭殊為蛇
足勉爾塞白殊不能佳又薄侑將意乞照納荷荷
弇州續稿卷一百七十二
