弇州續稿卷一百五十
明王世貞撰
文部
像贊
故南京刑部尚書景山錢公邦彦字治徵吳縣人也公
生而長身玉立清勁瘦削如華亭鶴由高安令用卓異
拜吏部主事歴司勲司封以至選部員外郎遂為考功
郎中遷南京通政司參議歴太常少卿卿再遷大理卿
刑部右侍郎轉左侍郎遂轉南京刑部尚書六十餘乞
休壽九十臺使者以故事請天子為之賜綵幣羊酒俾
撫按臣存問仍續廩給扶蓋及門而公不待矣公生平
脩慎詳淹居官無公私譴杜門里居優游志物之養年
雖篤老而五官之用不衰美食甘寢以至于終奄然若
蟬蛻矣言行纖巨動見模楷為薦紳先生祭酒者垂三
十年海内豔言之公卒之歲東萊有郭大司馬宗臯者
九十一亦卒
贊曰吳多鉅寮八座繩繩至於壽考我公獨贏巋然靈
光進止儀刑帝所顯褒世所豔稱北郭南錢俱為列星
沈江村公[啟-口+山]字子由吳江人舉鄉薦七上春官始第授
南京工部主事以具上供樓船及修陵寢事為其尚書
所知考績改刑部進員外郎郎中察能出知紹興府請
于臺平其屬邑會稽蕭山新昌賦其人德之時朱中丞
紈嚴舶禁而郡要路薦紳為恐喝間阻且持美遷啖公
以公能得中丞驩而解之公不聽遂銜公刺骨而公遷
湖廣按察副使公方佐其中丞張公岳破黑苗寨以功
狀聞而紹興之間行公罷而朱公尋坐累不良死公歸
絶口不言官事築室仙人山以著述自娛耳目聰明飲
啖步履如少年久之卒年七十八子孫多顯者公所著
有家居稿南北稿西臺稿越吟稿楚吟稿鷄巢嶺稿南
厰志牧越議略吳江水利考杜律七言註晴忩便覽若
干卷
贊曰弗用之全乃全其天雖嗇於官乃豐其年
四川右布政使雨泉陳公諱鎏字子兼吳縣人舉進士
為工部虞衡司主事累遷都水司郎中擢四川按察僉
事提督學校轉湖廣右參議河南按察副使以御史孫
昭論調歸里中積數載起家補雲南遷四川右參政遂
為其省按察使以至右布政使一旦移疾致其事歸又
數載乃卒年七十其政術具余所撰傳中公為人坦洞
不設城府寬然長者而中甚耿介其始自工部𣙜江陵
稅再起婆娑滇蜀皆天下饒地而晩不能具中人産搆
一堂廣袤僅尋丈而扁之曰已寬其自蜀歸也余迎謂
之曰勞苦公旦夕開府何渠厭紫微事也公顧笑曰吾
見夫陸棧水峽之險遠也不欲以一棺累妻子耳蓋天
下方以歸高公公殊不屑也公善八法精行草擘窠怪
偉遒麗而其於榜署書尤妙所撰詩文亦洒洒顧不肯
注思曰使吾以是見役何異拮据案牘乎輕刀短屐獨
游山水間客召之飲即飲飲少即隗俄坐睡不復問孰
主也其任真類是
贊曰行不脂轄止不樹垣匠心條暢與時盤桓出入畏
途其天乃完衆皆囂囂我獨恬然逃名近名一切舍旃
我儀古人清和之間
瞿文懿公景淳字師道别號昆湖常熟人少工制科業
有聲而久困諸生間既得薦遂為會試第一人已廷試
復第二人天下學士大夫翕然稱之以比于王濟之唐
應德而公夷然弗屑也有所撰隨請輒應不復塗竄取
辭達而已公貌眇小體若不勝衣而氣端勁與貴幸大
臣語侃侃亡少屈尤眘舉止嚴取予而不欲有其名與
後輩談子易温直令人宛然想見成化弘治之際公自
編修進侍讀左春坊左諭德侍讀學士以至遷太常卿
掌南國子祭酒為南吏部右侍郎禮部左侍郎兼學士
中間再分試禮部一主武舉及應天試知制誥總校大
典諸文學重事無弗與者而至遷拜則往往遜其儕其
始以忤幸相故最後其鄉人與門生相繼秉國公澹然
自如也以病請告卒年六十三贈禮部尚書始公以甲
辰舉而前舉甲辰第一者儲公瓘與公官位年望略同
其諡亦同
贊曰公貌温温其言便便其履坦坦而學淵淵鵲起巍
科鸞栖木天視若固有其中坦焉及乎栖遲亦遂泊然
不琢不雕大化以全
陸五湖先生師道字子傳長洲人踰冠舉鄉試又七年
始成進士故太傅李文康公時閱所射策而賞異之曰
此董晁間人也而書又得鍾王法取以為第一天子偶
有所軒輊抑置次甲除工部都水主事久之改儀部入
直内閣制策當是時人以為清華格而先生意不欲游
其伍請告歸養母者十四年母喪以孝廉聞使者交薦
之不起尋病痱又數年始起為祠部主事召署祠部郎
中就遷尚寶司少卿嘗一使秦邸還署司事病益甚復
請告歸又六年而卒年六十四先生長身玉立美鬚眉
仕宦垂四十年立朝不滿一考其請告之日杜門讀書
為文章及書畫皆入能品慕文待詔徵仲行能獨折節
師事縦游湖山間不輕入公府意泊如也少嘗受經王
祿之俱仕非久即高卧天下俱以為威鳳儀鴻而公晩
出不能有所為人用以是相軒輊則不然祿之病公亦
病也祿之病弱弱故不肯出公病痱痱乃心瞀悶不甚
了了以是強出不然公豈齷齪嚇腐鼠者哉公所著書
文集并續别集左史子漢鐫數百十卷藏于家
贊曰女嫭美兮重之以修能佩桂椒兮又襲之以杜蘅
飄獨立兮巖之阿姿絶代兮將奈何横天罝兮伏修坂
君不顧兮日將晩舒予足兮就康衢方馳騁兮復次且
末路薄兮察秋毫歸來歸來兮不可以久叨
彭隆池先生年字孔嘉吳人以文行舉為郡諸生尋謝
病免得夀六十二以卒其事行詳余所撰志中先生博
學于載籍多所通曉顧自匿長恂恂退讓君子也口不
挂人臧否以故足跡不能出百里外天下信其為長者
書初法晉人已為楷其小者信本大者清臣行草則子
瞻予與先生善今像最逼真
贊曰子之文章爾雅周詳其為人也子直易良酒德温
然非幾盡忘不為城府誰窺女墉不為棘荆誰虞女傷
是以吳趨畏壘之鄉
俞先生諱允文崑山人少為諸生以布衣卒年六十七
事行見余所為志中先生善病不能棄其家遠出以故
雖食貧而能保其志老而名轉高詩善五言古選氣調
殊不卑所乏精思耳歌行絶句如披沙揀金往往見寶
小文之有韻者佳尺牘亦不落夾正書古而饒小法以
置唐人中未可辨行筆自米襄陽曲踊跳盪更過之姿
韻弗及也今像乃黃彪所寫戴貂帽披紫裘秀眉飄鬚
神仙中人也
贊曰其貌晳兮而古其處僻兮而古其行質兮而古其
文則兮而古其書勁且澤兮而古古之人古之人生何
幸兮偕子親中道睽兮長苦辛託余志兮以弗冺
嚴文靖公訥字敏卿常熟人舉進士為翰林院庶吉士
授編修滿九載進侍讀超拜學士尋進太常寺卿兼學
士再進禮部左侍郎改吏部進禮部尚書改吏部前後
兼學士如故加太子太保進武英殿大學士亡何以病
予告歸公少通穎工藝文善書嘗一主試應天鄉試及
會試以撰玄文當上旨得驟貴重所賜有繡麒麟蟒服
它賞亦稱是而性畏慎每上一命下皇恐跼蹐無所容
在吏部時而徐文貞公階當國益自勵為清公苞苴不
行然銓務多文選郎陸光祖主之拱手而已既歸病良
久則父封公與母夫人尚無恙其家慶與李文定公春
芳相望于江南北而公之為恭謹益甚雖少年書生與
之講鈞禮所賚予寬貸其聲多在閭井畎畝間積二十
年而後卒壽七十四其卒也咸嗟惜之訃聞官給葬祭
賻贈少保
贊曰德于朝淺未竟也德于鄉終有慶也折節為恭久
而自然口絶雌黃腰若杯棬是非公卿之盛節而末俗
之所艱也耶
布衣陸包山先生治字叔平吳人也事行詳予所撰傳
中先生生而磊落負文采有姿制為故太傅王文恪公
所識異遊祝文二先生門其于丹青之學務出其胷中
竒以與古人角一時好稱之幾與文先生埓先生倜儻
嗜義愛慕學士賢豪若渴富家兒齎重資踵門謝弗納
也家支硎旁有山水之勝藝菊數百本五色相鮮佳客
至輒解衣伏雌斗酒彌日夜不倦有腴田數頃忽盡棄
之搆祠以祀其先祖而依焉後老病卒年八十一余嘗
汎太湖陟西洞庭先生擕一幞以隨其家不知也歸而
悉貌其勝以貽余曰非子詩不足以當余畫又嘗用丈
二赤宋時紙畫桃源圖見貽余至今愧其意焉先生久
次諸生且病御史賢之而俾以貢名若當辟者先生遂
却衿裾御也
贊曰身不越井重一世兮邇者服節遠者藝兮曰藝斯
淺深乃志兮九九之夢斯徵歲兮所迫身後余為之識
兮
太子少保南京吏部尚書贈太子太保袁安節公洪愈
字抑之吳縣人也嘗舉鄉薦第一遂成進士授中書舍
人拜禮科給事中出為福建按察僉事兵備建寧遷河
南布政司右參議轉山東按察副使提調學校湖廣右
參政入南京為太僕寺少卿太僕光祿太常卿乞致仕
歸久之始起故官進工部右侍郎都察院右都御史禮
部尚書以考績入朝改吏部盖自少卿而後凡八徙終
始不離南京抵家上書乞休許之特加太子少保尋續
廩給扶不久而捐館矣春秋七十有四公生而清介質
直孝友忠信不苟然諾與人交不設城府通仕籍者四
十餘年以三品里居垂二十年容膝之廬不增一椽得
月資輒與諸兄飲食共之南畝無所拓出入徒步或汎
小舠從一奚僮而已為給事日嘗糺銓司翰林各一人
翰林權相入幕客也銓郎方握秉而又能得權相意公
極論其姦私又他語多擿太宰幸上知之為之逮銓郎
斥翰林而公且抗疏直言權相誤國狀疏成垂上而建
寧之命下矣其在南臺又能明御史之直言即忤旨不
顧他條奏皆鑿鑿可行所莅多去思第公居之澹然未
嘗示人以德色晩節名轉重士林望之以為麒麟鳳凰
云公素強無疾得小疾遂逝若蛻者今年春忽畫一像
寄余俾贊之余贊之以復公僅半月而公卒余乃復從
其子都事一鶚别模其小者而復為之贊之嗚呼余昔
之贊公公生也而今乃忍贊公死也
贊曰疎眉方瞳秀下而豐踰七十而有少容敦薄廉頑
模楷是宗而一旦奪之豈造物之不容雖然天子葵之
士林崇之為名臣于萬歷為完人于嘉隆高朗顯融令
始令終于嗟乎袁公
徐魯菴先生師曾字伯魯吳江人也登嘉靖丁未會試
移疾歸至癸丑始廷對賜出身改翰林院庶吉士授兵
科給事中再遷至左給事中有所建白皆鑿鑿可施行
者而是時上春秋高所任大相把持言路君念母老身
不任譴而又不忍嘿嘿乃移疾歸歸之日即獨身跳之
城外别墅歲時伏臘還謁家廟一見妻子而已覃思著
述皆翼經而證史頗及時務亦喜作詩工取達意天官
累檄之出不應最後徑補故官力辭卒年六十四有司
祀之學宫
贊曰吾聞之有言責者不得其言則去去以全志亦以
全厥身而永終譽又聞之人有不可為也而後可以有
為嗟嗟先生乃竟不為卒以全歸耶
故少司寇贈御史大夫雨亭陳公諱瓚字廷祼常熟人
為諸生舉于公車有儁朗之目以進士授永豐令節惠
慈民其下稱之嘗從故聶貞襄公羅文恭公游而所得
于文恭者尤邃徵為刑科給事中再遷左給事中巡察
京營前後上軍事甚練為故相徐文貞公所重時文選
郎墨而骫法公上疏極論之而薦故巖穴棄臣某某等
上諱言棄臣杖之朝堂六十謫為民公葛巾野服奉其
父縱游山水間若不為官者隆慶初首拜吏科左給事
中言事益激切徐公益重之俱見施行而亞相高公狠
而數軋徐公彈射之不避後徐公歸高公得志而公已
為太常少卿矣竟見中以考功法當外謫公仍故服奉
父游如初凡十五年而始補會稽丞遷漳郡再遷南儀
部主事俱未上進郎中公始一出超進南通政司參議
復召為太常少卿改右通政轉左為南京太常寺卿入
拜都察院左副都御史遷刑部右侍郎轉左以至卒年
七十一賜祭葬如例公佐臺臺綱凜然其佐法曹操執
不撓貌稜稜若不可犯者杯酒談笑春温藹然及有所
不可義形于色百折不為挫真偉人哉
贊曰直而温温而栗介于石不終日表裏如一終始亦
如一
黃質山先生者諱姬水字淳甫父曰五嶽山人省曾以
博學工古文辭著聲先生生而穎異試公車業不利棄
去刻精為詩五言古律皆深入唐人之奥文亦峭勁其
大不能如其父然有美愛可傳者生而嗜古負遺世之
僻不與俗諧其辨識書畫器物稱賞鑒家顧多謝客客
至而雅者始見延然不能具五簋而酒茗脯炙必精旨
雅語竟日不倦卒年六十六今像谿刻寒苦古狷者流
也
贊曰文不取時行不取俗劌心為工諧已成獨何以徵
之形骸土木
故太僕寺丞直文淵制敕歸震川先生諱有光字熙甫
崑山人也生而美風儀性淵沈于書鮮所不讀而尤邃
經術長于制科之業自其為諸生則已有名及門之屨
恒滿而先生方以久次膺貢尋舉應天省試第二人故
相張文毅公治時主試得先生文而竒之大以國士相
許然至公車輒報罷行年六十而始登第又不得館選
出令湖之長興隃三載僅遷判順德府高新鄭其座主
也以大相秉銓憐先生屈拔為太僕丞尋以太僕入司
制敕氣稍發舒而浙之臺使復苛擿之先生方屬疾鬱
鬱不樂遂卒先生于古文辭雖出之自史漢而大較折
衷于昌黎廬陵當其所得意沛如也不事雕飾而自有
風味超然當名家矣其晚達而終不得意尤為識者所
惜云
贊曰風行水上渙為文章當其風止與水相忘剪綴帖
括藻粉鋪張江左以還極于陳梁千載有公繼韓歐陽
余豈異趨久而始傷
應天府丞王華松君諱執禮循伯先生之孫也少孤貧
力學從歸有光先生受易為諸生久之舉鄉薦又久之
成進士授建寧司理入為南京刑部主事召改北以母
老乞終養歸母服除補儀制主事署員外郎改尚寶丞
擢南光祿少卿轉大理丞考最抵家道進應天府丞蓋
終始不離南者三載餘而竟以病不赴卒年七十公任
司理有聲實而不蘄合上官故得中遷無愠色其改而
北也座主時據上宰騰綽匪遥而太夫人且八十君嘆
曰奈何以一官而易我一日養哉既為郎久次不遷意
泊如也君未嘗一日廢書不觀能文章曉醫術孝廉之
聲蔚如矣
贊曰鄉俗日漓取資吻脣生七十年弗汩其真士習日
獧巧攘競先歴六七政弗刓其天了不異人人自無之
曷不百身吁嗟君兮
都察院右副都御史贈兵部左侍郎瀛峰張公諱任字
希尹嘉定人少工公車業二十舉鄉薦又四年成進士
授工部都水司主事出督造清江漕艘以勤能稱遷署
虞衡司員外郎治武庫甲仗與侯鸞忤見中謫判大名
遷同知嘉興會相嵩頗拔忤鸞者遂以公知袁州袁其
鄉郡也公首懲其積横舍人子以母憂歸服除補嚴州
進山東按察副使貴州參政念其父老病上書乞休不
待報發太宰賢之為轉陜西憲使以便歸省而父不待
矣服除徘徊久之乃出補雲南即調河南轉浙江右布
政使再轉山西公所至以清淨簡約持法無害不蘄赫
赫上下安之在山西久而不遷會故人有推轂者遂以
副都御史撫廣西時廣寇大披猖公與總督合討之而
公由西道進擣其巢穴屢破賊積級至萬級鹵獲男女
牛羊器械稱是天子大悅下司馬論功而公以病&KR1205;卒
矣遂以所當遷左侍郎為贈予祭葬錄一子入胄監公
卒之年五十有七予少于公二歲而與公同第相善居
恒謂公垂老矣而不失赤子心貴至列卿不改布素節
歴夷險百端不奪處女行富可埓邑封不增白屋飾家
衆千指寂如無人者友人殷都以為知言
贊曰嗉若有懲衣若不勝不為物先不受惡憎歴宦無
害卒告武成仁者之勇廉者之能
袁吳門先生尊尼初字仲後字魯望胥臺先生子也弱
冠舉鄉試又二十餘年而成進士授刑部主事乞南得
儀部改南吏部之考功進郎中擢山東提學副使傳巡
撫者有所憾于先生論當調時大計吏省臺為格不下
而先生已離境矣遂乞致仕歸先生性和易坦亮不設
城府好酒至窮日夜而人事亦不廢讀書強記於詩喜
眉山于文喜潛溪務以詳贍為則其在刑部時故高相
拱受知于胥臺先生而拔先生會試寘高等數託具玄
草先生心惡之遂力乞南而最後擢先生亦高握銓事
也先生素以和易得鄉里聲晩節忽多躁恚蓋未幾卒
年僅五十有二所著詩文若干卷今像秀眉目而面皆
酒紅鼻齇
贊曰咄咄袁仲生宏亮中不它贍詳嗣㓗峻與父各成
家混俗不顓名隱酒適天和二十應公車高第四十餘
五十紆金紫忽復困沈痾閦若空中華所得能幾何是
以蓬蒿士修言諒匪誣
南京兵部右侍郎贈都察院右都御史觀海顧公章志
字行之父曰濟以刑科給事中蚤卒公成進士授行人
遷其司副以至正轉刑部湖廣司郎中引疾歸疾已補
故官出守饒州進湖廣按察副使乞歸養母母卒服除
起補廣西入賀萬壽道遷貴州右參政俄進廣西按察
使乞休以右參政歸用薦者起山東按察使入為南京
光祿寺卿尋代余為應天尹以至今官卒年六十四公
為人孝友忠信㓗廉温直毋論不以顯貴加于人即終
身不示賢智色所居官之日少然往往有聲實而其守
饒則惠利之政人至于今誦之不衰尹應天節省諸邑
供費爬剔宿蠧為之一洗佐兵部屬其長缺多署部篆
采郎倪凍議上之朝歲减官舶三百餘艘裁費以十萬
計而長年不至破家今已定著絜令公之卒也留都諸
軍肖像而祀之以歲時致禱有子紹芳今為翰林檢討
云余起家復代公兵部出處之跡時亦相埓而毁譽遼
邈矣
贊曰骨清而神癯貌和而辭雅名不人先實不人下宦
不過循吏而稱不過長者抑公西華有云政惟弟子不
能學也
張起潛君者諱振之吾州人也字仲起少于余二歲後
十二年與余弟懋偕舉已未進士授處州府推官入為
監察御史督通州倉務移疾歸大察中忌者謫臨清州
判官遷廣信府通判遂為其府同知遷南京兵部員外
郎轉文選郎中出知吉安府乞致仕不待報歸坐斥為
民起知杭州府進按察副使飭温處兵得疾乞休卒君
為人忠信廉潔既成進士與講學者游抱大人志居官
所歴皆有聲實而其在吉安尤以精勤恤單赤銳意興
除愛禮賢士大夫其保振屬吏不啻乳哺子而疾貪苛
若仇讐嘗按舉一令為有力者所持不能快遂决意歸
其斥也蓋𢋫為所中傷云君歸而其士民思之若父母
至為祠生祀之用是得再起杭杭俗凋攰獧駔如吉安
而衝&KR1679;過之君益思所以稱塞者而精力已小不迨矣
既病益自強奔走道路以至死死而稱勤事非偶然也
居鄉尤能折節為長者里中豪犯之亦不校州師生上
其行祀于學宫
贊曰後吾而生先吾而死吾不忍其冺冺以標其長者
行而循吏績以竢夫信史
河南提學副使王和石君者諱鼎爵字家馭太倉州人
今太子太保武英殿大學士元馭之弟君生而冲夷澹
泊與人交周詳有情誼少依其兄從師受經術善自刻
厲工文辭會試為第五人廷試亦高第授刑部主事調
禮部移病歸病良已累遷至主客郎中而元馭為禮部
侍郎君以嫌請南得驗封郎中久之擢今官視河南學
政時元馭秉節抗權相以歸有女仙去君于家庭議論
微有不同而媚權相者故疏伸君以抑元馭君不自得
竟拂衣歸歸僅踰歲復起用而君之尊父病矣與元馭
不解帶而晝夜奉湯藥以至終時人稱之服除君亦病
不治卒時余弟敬美亦告歸海内有稱二王者則君兄
弟而又有稱四王者則濫及余余實不能當也然余弟
與君相繼卒而余兩人者尚無恙也嗚呼其亦可悲也
已
贊曰朝有良宰是曰元方孝友明信節行文章疇其嫓
之君實鴈行握蘭建禮秉鐸大邦有所不可棄之若亡
國寶家琛造物所妨君與余仲後先凋喪使余二人踽
踽凉凉終天之痛敢詛巫陽
驃騎將軍中軍都督僉事鎮守浙江總兵官楊公諱尚
英字時俊其先九江之德化人以功得千戶調鎮海衞
公生而有膂力猿臂善射及長長七尺餘虬鬚燕頷顧
盼若神踰冠嗣父職屬倭亂海上公起行間水陸大小
數十戰多有功積級累數千其官自署指揮僉事實為
指揮使都指揮同知以至都督其職自把總劉河參將
於通泰於鹽城於蘇松副總兵於浙直總兵於浙其階
自昭勇明威以至驃騎將軍其罷也擬以雲中副帥召
不果感末疾鬱鬱以卒卒年僅五十一公有膽决饒權
略撫部曲以恩信故去而多思之歸剏大第治園池握
槊命詩鐘鼓之聲不絶行金若流水不五載産盡挫其
殁也至無以為斂余兄弟與之善為經紀之今像燁然
猶若生也
贊曰吳子文弱武則不競公賈其勇以與倭競剪其鯨
鯢颶止濤靖在師中吉王三錫命良弓就弢高鳥猶偵
牖下之辭夫豈非幸
弇州續稿卷一百五十
