弇州續稿卷一百七十六
明王世貞撰
文部
書牘
與元馭閣老
前以日勢晚更不獲追随分袂時睹兄悲惋之極乃知
千古河梁尚為鹵莽弟雖勉強作夷然態過舟便不能
禁聲淚哽塞斜陽在衣與影相弔涼涼踽蹈幾若鬼趣
口占二絶句云欲作男兒别將情強折磨更堪天上淚
翻比世間多一葉輕刀梗綠蘋驚看蓬底兩輪巾道人
却有分携淚丞相何無祗候人語絶稚不工少見實際
耳至嶽王市則己暝舍舟就籃舁上衣薄中夕寒加以
洽日小飲及噉櫻桃脾疾乘之雖不廢巾幯岑岑若醉
夢中四體都不相屬適兒子遣信云兄定於卄四日成
行矣尚欲於數里外僻地更展繾綣兹何時也食息之
不暇而勤存故人乃爾弟此浮脆之軀審如日者言因
緣在異世而何忍恝然也三日内熱去當自力而前不
則泚筆以效芻蕘之獻不便沈沈也聞老嫂欲少留為
辰玉畢姻期始北於計亦便太夫人有兄朝夕不至縈
懸耶病筆數行不次兄亦不必作煩長報也
又
昨以不能挫情買舟趨楊家橋擬之郭生則近視遠公
虎溪則遠矣老兄當此倥偬尚能具齋膳為浹日談小
奴子亦沾緡錢之惠别時幸有二公在彼此不復露酸
楚察兄眉端隠隠心淚弟亦不免塊結既别且三里忽
有一葉裝章生來知兄遣之破我孤悶也目前無所急
惟急次公病良巳太夫人高枕而北兄亦小展眉頭竊
窺太夫人意欲就兄飬則内戀次公疾欲留視次公又
恐兄因而有歸思蓋兄之歸雖不為大拂兄以太夫人
歸則有所不安於心耳兄宜委曲相體為妙弟日夕窺
兄欲求兄之所不足者以效箴規而不可得惟願兄於
一切善惡勿遽信勿遽發而巳前偶談及諸生論命信
口誤下一語弟之不能出與不可出兄固信之弟之所
最畏者世福所最不欲叨竊者虚名位也萬一相知齒
及幸以此意止之弟老且衰矣不敢望孤峯獨宿若尋
圓澤行徑恐不便能相識言及悵然别後得排律二章
書扇頭請正庶幾出入懷袖間如相覿也
又
别吾兄一月餘而四得手書皆滿紙嘆睽離則多泣李
之致感庭幃則動報劉之思念病弟則嗟鴒原之難避
人塊處欲於情字着力而讀之一過未有不泫然者念
無由縮地如何諗途中懇章業為太夫人力止之止之
是也前者見兄稱邸報止苑操召謫諫二事海内己加
額誦聖德又傳上意憫旱躬自大内徒步謁南郊祈雨
即成湯桑林之禱何以隃此兄既上受特眷下為朝野
景慕要須有愛君憂民惻怛孚尹至意酧之若但以名
節自砥飭避嫌避毁厪厪成就此身乃中士之節非所
望於上臣大賢也邇來巖穴搜剔殆盡第恐衰遲勉起
者不引身而思完晚節則杜口而苟竊重位果勢壯往
者不逞材而陵駕一時則易節而巧取捷徑此四端士
何益人國哉利孔不可遽開開者見其利而當之受其
害毋論青苖即近日丈量其名何嘗不美也江南災傷
比比而追較逋課民間怨咨尤甚然使一切從故則奸
頑之民自托於荒區者益得志而良善不被澤非唯不
被澤且中有所不平而混沌鑿矣其要筴莫若擇良有
司然良有司之弊亦自二端其以治辦可喜希上人知
者官事舉而閭閻不勝其過為隠惻寬恤以收小民之
心者使上收其怨而後之君子當其難兄如擇得其人
必以此意戒之俾以實心實政上為國下為民中為名
節乃可耳各省試用翰林京僚甚善然須寬其禁令自
創試錄風簷寸晷之文不可用用之則閩浙四五省而
外疵醜百出寧不貽笑天下又聞教官一二科會試者
得與考官若爾則皆廣西雲貴人耳言官具如此識見
而宗伯一切唯之何稱為大臣庶吉士每歲當考考取
不得過十四五人留者不得過五六輩人材約略等耳
孰科不當儲相也禁謟䛕抑奔競戒虚浮節侈靡兄欲
上此疏甚善莫須與元老商之否武弁不賄不得遷兄
所素知宜以此意告元老及大司馬可也近傳武英中
書多江南富勢人子用賄少者亦三千金此豈盡入中
貴人槖耶即盡入中貴人槖尚有考察可以懲於此處
放過即無策矣又云云兄於此輩不必痛絶亦不必太
吐情事惟勸其沈静高簡以養將來之用且彌目前之
謗弟徐察世事大抵有因必有果有業必有報必非在
隔生也道體雖以勞思小違知不為累次公俟兄渡江
即日歸歸後飲食似加而尰脹未盡消蹇君延京口醫
已至大較目下必無他若病根未除將來不免費力耳
弟比粗安如常近料理宿障以畢六月決能洗筆硯作
逍遥遊兄以滋味太薄憂我真骨肉之愛過仲冬生辰
或後當小有所進今則未敢也
又
前有一札附使者去計當己徹覽矣旬日前得邸報兄
於季夏十二日見朝旋接手教知以事阻面恩又可得
五六日始履任聖德日新政府肅穆大法小廉千載一
時所諭禁止趨承一疏此勵風俗正人心大機栝諸老
聮名尤更無跡弟鄉意偶自同想辱見采矣御史趙大
夫清公裁正即有耳者當不它而邊徼一臺僚敢爾露
章排詆不惟輕犯公議抑亦大損國體但弟尚未見疏
辭一云頗齮及海少宰而昨得次公數行謂趙亦欠檢
點為彼所持賢者舉動不可不慎也想當爾爾慈寧工
兄避之是也昔日徐少師以萬壽宮完蒙重陞賞為達
者所譏其後當國於大朝殿及邊功一切不預可謂不
遠之復次公初自京口歸病甚使人徊徨無計後復彼
醫補劑尰消至盡日噉粥八甌肉味稱是一月前尰忽
漸作粥減至二甌足疲少力今漸定矣所喜脾氣實而
不燥不至作目前憂但復却彼醫而延雲間新者弟以
臨敵易將阻之且勸令就外室省家務似尚未轉圜也
郎君謖謖裁抑下人靡不嘆服老成夷粹自是國器兄
何慮之深耶弟近草得為先君乞恩疏具稿奉覽中間
遂及秋崖朱公兼念其清苦子弟無力援請且係部覆
並稱者故耳恐終非事體幸即裁定指示每作兄啟不
能不蟬緩又不能不及世事大損岩穴門面勿笑勿訝
秋暑方溽加飡自愛
又
自李客部州太守北行相次以一信奉寄雖亦知其不
可貪與兄相聞欲少致慰解之意耳避生泖塔中以八
日抵家則得前一書雖以次公病為憂而頗及時事且
叙主上勉留之意甚篤而嚴未易三請而道體似尚在
湯藥間尋又得一書則次公病狀想已悉方寸亂矣雖
反覆數百言而終始不離傷次公而虞太夫人次公之
訃達而兄情事又當何如也然去人以卄七日發今五
旬矣而兄之信未至豈老嫂不欲裂兄病腸姑諱之耶
將無悲痛之極不能下筆也今忽己終七辰玉見謀暫
杜門却吊檢校遺槖頗井井有緒渠尚能飲噉容色不
至過槁兄今所急惟太夫人及辰玉耳在天下則兄重
在宗祀則辰玉尤重渠遘此大變而神色湛然事至能
應遠到器也可以少寬兄内顧矣太夫人幸未歸歸則
日見病者之狼狽與身後之淒楚必少生趣兄念太夫
人之離隔亦必少生趣今得團欒目前且辰玉月杪赴
雲間了馮氏事獻歲後攜而北上偕太夫人愛女左右
寬譬尚可庶幾無他也辰玉事弟初不敢預唯勸之於
彼行禮尚可省議論耳兄之闢横議止新工又所減省
民財力何啻百萬邇者計吏垂槖小民按堵若更得一
二年展布以為麟趾螽斯之地何深廣也名者造物所
忌歸後隂德未便如在事時而名轉盛切為兄慮之弟
兒女粗無恙六十之年雖神明不甚滯而齒落都盡不
能如張丞相之啖乳若先師更不垂指示惟有枯骨而
巳以故甲申二月之訓時時在心即不藉祝宗祈死實
不畏死也
又
朱婿行後不四日而得老兄札且令辰玉見過問歸計
於我具悉至情弟戇拙無所識知竊謂太夫人不宜歸
歸則但有傷痛耳兄不宜臾太夫人歸歸則但有懸思
耳亦不宜再告告必不得請且使人以卜君臣大義議
兄後耳有如太夫人不便歸兄嫂旦夕慰解尋辰玉攜
新婦北上使太夫人破涕而進杯匕兄忘亡而壹意謀
國上策也太夫人即不肯留而嫂侍行小料理畢而盡
室北上次策也太夫人歸後四五月兄以太夫人疾毁
告而乞侍養下策也度必不得耳得則亦上策也給假
之說不必如尊慮記得本朝自洪熙元年金文靖公以
省母假正統四五年楊文貞文敏文定以省墓假若正
德中二劉閣老省墓則内意己定歸一月即上乞休疏
耳此外未之聞也江陵假雖不同其事非遠兄能無小
不安乎且上既為兄免至日朝度肯遂兄高致國恩若
此兄亦何忍遽言歸哉此語不當出弟口香火一念弟
亦寧便忘之顧事勢有萬不得不然者辰玉實同此識
更自酌之何如餘不具
又
弟賴庇色身頗固惟以城居役役酧應筆札之逋旋止
旋開為計己窮惟有從魯連之後而巳兄為弟推轂甚
厪毋論初心不忍負久己作方外行逕柰何復出供人
撫掌謂恬憺觀六尺地如終南山也家弟之遷又幾成
而變張司馬亦云弟意欲渠一得南除小簡是非不知
尊意何若趙汝師轉宮庶故是元老調停處但渠不愛
官愛其說之行耳責難任怨是其所長伐異好勝是其
所短兄須護其短而收之太夫人至八月必須盡室而
北主上必不許兄歸兄必不得請而徒以公私兩念交
戰於中未有戰勝而肥者今者計吏回詢之云唯兄門
如水耳二三大老亦有相慕者其他則筐篚如故稻田
之說豈一人可辦一時可成大抵生財不如節財興事
不如減事作書畢而一邸報至學使者極論海大夫此
何意非海公欲有齮于使者而漏之耶
又
前送太夫人之使歸有一紙附去計己徹記室矣今歲
不易得兄信聞之辰玉云家書亦自懶題近頗以脾寒
服官桂附子後部有若痔者然趨朝猶若故當是未甚
耳雖然桂附不宜多服多服未有不受其累者太夫人
料理家事已畢寬嚴適劑賢女旦夕出閤北上之期在
中秋前兄别意似不必更動國恩深矣又不廢天倫之
樂夙夜不寐乃事二人人間世何可多得哉外傳吾兄
在政真酷暑中玉壺冰第羊羔素絲亦只六七大老耳
又聞新郎君斂兄門下使用人各九金兄固痛裁之而
自家僮奉行約束之外餘不盡然其他諸公更不相體
京債何時可完蒞政居鄉又何能不納賂不居間也老
誖妄聞妄言亮之
又
昨浦進士歸得書具悉近事六月唯朔日至七日熱耳
此外俱涼爽入夜則如深秋而燕中乃竒熱了不可解
豈南北氣候頓異耶數日覺有殘暑雨暘時若更得半
月無他吾州花稻可以全穫唯水鄉有十二淹沒者耳
而小民希望恩澤無巳至於坍岸抛荒必須踏減撫按
當言而不言使萬姓觖望官宷不當言而言使九重見
疑其失均也但恐此後在事之臣且未敢露章陳情兩
大老主張亦不易耳郡縣存積贓罰己自單薄若搜括
一空緩急何恃所賴諸老維持大璫隂挽隨有天語勉
從第於捐俸助工内發百餘言聖意尚未平將來誠如
兄慮兄乞休一疏幸而不上此等事只宜堅執不當便
決去就也兄所諭諸臺司大小贐幣夫價一切辭之甚
當辰玉亦自能斟酌大槩他處毋論即本地或受薄贐
以荅其意其他以父命辭之何嫌於不恭更欲兄與二
三大老謀必以此意喻臺司郡邑勿厚行禮至於坊楔
尤為有跡蓋留贓罰事事既與上意微左萬一所任耳
目傍獵巷議以諸老之諫止為已地即聖明不聽而稍
有所疑將益難執持矣近見會試諸卷多竒然亦不失
名士而兩京十三省多凢至於二三場絶不成文理其
咎在於學使者止出四書義而同考皆遠方教職此二
端者多士之厄而吾兩宗剥膚之灾也今進士數多而
選壅戊子必有在部者竊意兩京必當於今取用各省
必間擇二三司理至於教職却責巡按臨時考校文理
精通者勿論新舊勿徇請囑庶幾可望實才不大猥雜
弟此身粗徤但城居不減郵驛宗戚排解之辭無不入
耳骨肉公私之累無不入心鄉居僻遠客多跡逐觀處
喧湫老怯寒暑安土和光四字有味而難噉可嘆可恨
房學使論海大夫事既可怪亦可笑房不少懲似為過
寬然海不請歸亦覺無味豈人之惡失官尤甚於死耶
三進士之救海自是少年腸肥腦滿意態責之太峻當
必出自上裁非兄與大老意也近來綜覈名實之意長
而優借旁求之意短兄於此不免用一苦心為望
又
書辭於諸少年描寫情態即趙邈卓畫虎品第罪狀即
大廷老吏斷案亦不是過第不願恒出兄口耳兄名位
俱重華衮斧鉞在於一言此曹疑則扇惑多岐怨則誹
訕甚口即不必人人蘇張能使君子化為䖝蜮亦可憂
也鄙意竊謂彼中有樸忠無他若鄒吏部輩者直亮有
素未經沾染若艾光禄輩者恬退自守不慕名爵若鄧
太史輩者亟召用之仍與諸老洗汰物議深重之人勿
少顧愛則白赤有歸爝火自熄先人未滿之事日夜腐
心然使出而後得得便遽歸似非臣子之道苟如舍弟
所擬辭官之疏可附陳情夫君上有酧功之典然後臣
下得遂陳情之私今欲偷安自便而更祈恩澤萬無此
理也唯兄教之辱諭諸老意欲弟以詩删為據稍成損
益葺為一編弟嘗謂作者不鑒古有斯言于鱗此删遺
憾不少必欲厭服羣心少假時月乃可周大夫得遷復
見寬臺察兄之厚德也新守致佳士民之福也兄言朝
事能使人攅眉弟謂鄉里間亦難使人開口所可自慰
者兹事小有緣證暫與家弟作兩三月團欒騄姪駿兒
文筆稍興發耳騏兒迂不識人戇不省事懶不讀書亦
無如之何次兒瘧大發瘧止舊症時現宗門毫無一效
小女頼盛醫力起矣按君行事大強人意學使者倨下
而掃事然至秉介摘弊畢竟不如憎口之甚也曾長洲
巳補順天瞿元立可得臺幕俱感兄培植兄以古道厚
德行之彼何所謝楊忠愍子應尾惇實君子也幸為優
處之辰玉遠識詳慮不唯兄之令子且亦益友見當自
悉
又
近覩河功不引閣臣禁止撫按用贓罰交際精采煜煜
果出自吾兄想諸老方在同舟不得不心服耳洗馬意
氣褊激殆甚諸少年第心事終非隂險者羝羊之跡不
知在何處兄幸以厚待之以誠格之得全終始為妙弟
曾有一書附顧太史人去中為先人祈請疏草不知無
沈浮否中間未妥處幸賜裁削目下尚不敢有舉動耳
家弟得遷本省殊有味緩而後入固佳自是長藩臬亦
佳太宰非相薄者兄萬勿過念弟色身漸堅而望道益
漸遠矣向子期知貴之賤不知死之勝生也且為太平
之民以俟盡而己次公病己九分愈為一忿復發今尚
在進退幸彼禍根既拔此病根當自除勿憂也周守節
儉長者本無他過而民俗好作無根之謗萬勿聽之將
來得人却在兄藻鑑耳
又
米壻歸不接兄手教以為怪渠云作得二紙毁之别作
書付周守從役既其人以所攜書來啟讀之則憤激用
壯使人慚汗簌簌下弟不肖托在肝腑迂戇不曉事時
時有之至於有聞不敢不告有見不敢不吐憂治世危
明主雖以九重之崇高尚無畏其逆鱗不意兄之見過
深也兄之心事如青天白日行事如冰壺璧月憂國如
理家守身如處子何待弟而後知亦豈區區數青蠅所
能點汙第竊聞周書云小人怨汝詈汝則皇自敬德藉
令周公在政史佚進言即有不當計亦改容而謝不及
未聞麾而斥之門牆之外也管蔡流言太過迫而金縢
之鐍如故未聞啟而詛之神也前所指云云亦據偶聞
而與辰玉及之本無成心亦非有定見老兄以為無他
定無他耳至於姦鄙讒謟之輩兄所素知者弟實未之
及也見委疏即以初五日叩上真拜焚之覺得首句有
曇師密示法旨隨緣應世語當是拜相時所傳在甲申
二月以後不知曾及弟否自死生辱榮秘偈既下己冥
心隔生無復希覬譬之啞子噉苦瓜苦在喉咽近傳微
有巴鼻或可苟延若諸公鷄肋之念殊為蛇添一足先
君子身後固不肖所腐心者雖然不肖之罪深矣即有
所效何贖也
又
月前有數行附使者去意氣相期覺不相識便相契也不
知老兄能無厭其薑桂乎向者為先人未滿事以小疏
草瀆覽此疏都不成事體又捩人眼承許從家季商㩁
謂必俟弟出而後可上則弟己絶望矣偶朱中丞之孫
致申相公之札於撫公行有司議報竊恐同事異請則
先人若為公論所後者將來益難措手倉卒謀之王兵
使沈同守皆忻然為轉達兩臺弟乃攜家季謁撫公於
句曲按君於陽羨則撫公謂垂得代不任具草而按君
巳具草置之條陳一欵且云老兄兩己精言之矣夫為
德而不使人知此是老兄生平行逕第被恩者有深淺
耳若乃澤及枯骨流施不報此則愚兄弟腐心之感即
九死不能化也計此疏迫歲必已停封過新正十日乃
得上老兄幸毋泄之至期弟當拜章懇兄并懇申許二
相公沈宗伯也直指所陳餘六條皆切吏治民瘼唯復
糧道一事畏失元老指然弟却覺其灼然可行不知高
眀相許否杜門八載道遇親友皆咄咄謂為怪物怪事
然自不容巳今復歸蟄矣陳仲醇棄諸生徐孟孺亦遂
裂繻大是俊快有鍾少參者來迫一見歸而疔發於面
俄頃而逝徐太僕支學憲父皆物故矣雖然視百十三
歲僧無常則齊物論也兵使人便附此餘俟後悉
又
自周大夫役歸得吾兄手教嗣後北來之耗遂絶而弟
却累有書奉訊最後一札則按君以先君子及朱中丞
䘏典事置之條陳之欵弟竊獲豫聞之而有所懇者計
兹時已投公車令但不知歲杪禁封得無碍進御否前
者州郡公移雖上之臺皆閣不行而條陳之說尚秘弟
不敢顯然投啟於公府第人子一念區區豈有覯此機
而忍自已者又恐欵内事略而不備辭緩而不切年祀
向遠見聞寢疎所司視為故常寖不之論即見憫而論
之而先君子南北十年之間關遼左八百之勛級誰為
詳者若於祭葬二端之外不小加益則弟腐心之痛未
釋也以故輒走一介歸命左右然自吾兄之外唯元老
次相及宗伯而己其於堂屬銓諫諸地不敢遽有所溷
也次相應否上書亦唯尊裁前具奏稿不當復瀆覽弟
於事體本末頗詳小足為覆疏之資萬一事機有不得
不上者却煩兄大賜刪改庶不至決撒貽笑衆目兄於
按君處尚兩為精言之而不使知今日故應無俟喋喋
犬馬銜結弟雖有心亦徒口耳大造固不問報於一物
也家弟與弟自陽羡歸於臘月十八日各完向平之累
渠於二十日即赴留京任矣辰玉兄新歲當益精進但
須少資麗澤之益不知何人足當之吾州韓大夫老成
虚受敏事愛人下車之日遠近大小翕然神君之稱催
科尤更得法僅卒歲而所限四分報足矣甚哉百姓之
易感也(闕)亦似好問者而事未練睊睊胥讒要不似
人口之甚也前見胡司農有起色大合公論郭中丞之
得民大旱霖也柰何以一眚棄之為江陵厚者不必否
兄所素悉也冬寒不至劇而未見雪將來歲事殊未可
料小僕須得部覆乃敢言歸太夫人與老嫂萬福餘不
多贅
又
别喻本州熟區代償此是為官府出脫罪名計難稱愛
民彼蓋以吾州賦減四升為可增耳不知州畆窄狭即
肥者歲租不能過一石比之他邑石三四者雖減四升
之賦而尚少二三斗之租豈能復代坍荒賠納且坍者
覈實請除荒者設法募種自是常理何煩紛紜唯與元
老大司農裁之不一
又
初傳東昌白蓮教之徒倡亂饑民附之今聞渠妖已獲
餘黨解散似不必深求但中原至關中一帶荒甚今賑
䘏之命時下足徵聖主深仁相君至意所慮奉行之人
苟且塞責民不沾惠且將來無力播種何由得轉菜色
吾鄉元日之暮風雷陡作自是連隂者踰二十日歲事
未卜人情洶洶前守虚報之數既已處分則此項錢糧
自在民間己經蠲貸何可復徵撫按不請司農不豁使
人主失信小民胥讒此事雖微關係頗大唯老兄留神
考察消息想不久當得小人中有可原者君子中有可
恨者若吞舟漏網纖鱗鼎俎則非所望於清時也文人
落魄弟故憐之文人無行却不能諱柰何柰何
又
兄每書於時事之外更深隠憂求退之中别寓深指弟
亦不敢詳問兄社稷臣也受恩知已深非見幾潔身時
矣兄所云閣制於部部制於司外廷制於宫禁老成制
於少年四語妙甚妙甚便是摹寫爾時景象造物手弟
却僣添二語云實事制於虚言肝膽制於皮面弟出處
心事既蒙兄相亮更復何言銓曹見寬目下省一番無
益費苟安丘壑足矣足矣陸大行近會兩次頗知自悔
將來可受琢磨馮太史品格遠勝但不知能稍降心否
刻經貲原不經手南中齕舒司寇端為戚里一弔此恐
未能服其心海老於大察殊老成無徧忮虎豹在山藜
藿不採兄許之是也大槩風節意氣既成一淵藪賢者
不能自拔巧者借以自匿雖兄大力未易蕩平唯在精
擇而親之遠之耳
又
有數行附馮氏乞文人去計己達矣小僕往所懇為先
慈求併祭事不識疏己上否於事體無碍否倘得允於
禮工二部領付府文移甚便但此僕蠢甚恐不解此得
老兄一指示為望弟自昨歲九月至今脾氣強徤瘡瘍
若洗肌肉甚腴謂可粗保色身以俟師引乃於此月十
三日四更忽有大聲發於中樓之下楹者三若炮又若
巨鼓若板裂弟起坐默唯此非師真示譴怒耶抑大數
垂盡鬼神前報耶甲申之末語騐矣歲己遲暮而俗事
凢情憧憧不己荏苒牽纏恐終墮落不若速死期之隔
生已屬家幹密製戢身之具縱不能填塞愛窟剪除業
根冀以澹泊減之耳柰此頑軀未便能了老兄功行轉
積得請之後尊師必自度引幸念香火深契提掇沈淪
即兒子輩不曾與談勿謂弟迂也家弟大察後於除目
杳然即陪推亦不及得非尚在人齒頬耶於此心故自
無愧第先魄雖久歸土既蒙恩祭葬或暫給短假一歸
唯兄教之太夫人老嫂邸中萬福辰玉近文可寄一二
以式兒輩邇來建言舊臣連轉要地凜凜生色既可光
彩清朝且可塞諸少年之口主上富於春秋青宮緩建
未為不宜但聞聖體時有違豫大權間或旁落兄之隠
憂非以是耶韓守益良於官人心慕愛失囚已獲僅餘
一人而撫臺必欲參處倘持為免究其於保全循吏不
無小補呂令聲大暢遂不減韓兩地之福也
又
半月前從賢叔父處得聞兄家信又奴賓數行至知老
兄既為改小疏復易諸宰執書至新都相公處特為補
一紙使弟苟免簡脫之罪始弟聞部覆無移咨銓地語
安敢復萌他覬唯稍修飭塋隧樹碑構亭求二三名世
之作以先君子可以瞑目弟輩可以下見足矣不謂老
兄用情之厚處事之妙一至於此昨覩邸報奉旨於照
例之上下是字諗為咨部無疑先子苟獲增秩厠六卿
之後則豈唯弟二人不朽於心子子孫孫百世之感也
始錄報者誤謂葬不及半家弟亦信之既而部疏至則
中引軍功獲全葬矣弟生世何幸始遇我仙師拔之於
毒海火宅之中洗滌無間無明之累今又遇老兄俾先
子叨國家追遠之恩酧生平盡瘁之念而弟亦得具面
目稱人子於未死之頃但既己跅弛怠緩無以仰報仙
師而今老矣所以報老兄者計又窮矣奈何奈何太夫
人與尊嫂闔門清勝聞辰玉之閫中娠者二李青蓮詩
云雙珠出海底俱是連城珍然以酧相業及隂德未為
厚也
弇州續稿卷一百七十六
