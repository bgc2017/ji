弇州續稿卷七
明王世貞撰
詩部
五言古
贈别邢氏
邢子愿按吳吳人德之而遷楚藩少參以去不
佞尤有慨焉因成二章蓋比興之義勝云爾
三吳昔沴癘原野何葳蕤靈雨從北来為我日夜滋破
塊將作膏潤枯將作荑旱魃何相仇狂颷中奪之一展
衡巫雲再展七澤&KR2621;吳民泣相呴焉用真宰為虛矣詛
楚言楚氓仍見私
其二
日余困薖軸上書方乞骸感君纏綿意報君繾綣懷北
風蕩征塵晝暝十二街我以為兄弟焉知虎與豺青鏡
光不虧浮塵焉見霾韶年負竒蓄勝際未詎涯椹衫黃
金帶紫蓋白鼻騧楚遊誠云樂和郢况不乖
袁母勞夫人六十
吾友袁汝南英英瑚璉器晩達仍坎軻才高遽傾棄少
寬黔婁槖未畢向平累七女僅一兒右軍遘全異矯矯
勞夫人為之代終事婚嫁悉以償廬産毋中廢誨子必
義方不遷隃孟氏頭角俄嶄然箕裘當有繼雅聞甲子
週軒冕光照地桑榆藹餘照松栢綿晩翠道韞無報客
賢聲自吳會
故將軍何維聖自維揚来禮曇師畢即出新編見
示斐然之感遂成四韻贈之
何遜在揚州輕舠訪婁滸驃騎雅佞佛將軍不好武旃
檀裊猶馥牟尼烱還吐毋使罔象求留之媚靈腑
送顧吏部遷山東臬副并託訪于鱗冡
顧榮江左彦藻翰復超絶一辭笠澤雲十倡鐘山雪水
鏡含春温冰壺朗秋月時煩巨源啟遂佐東秦臬褰帷
風泱泱搖筆霜列冽舊游三十年約略為子說上有華
不注下有和郢骨微言猶若新與山鬭&KR1005;嵲吾子雖異
時同調必心悅倘表鄭公鄉千古偕不滅
余登第日一接故大參甌東公二十年而遇公伯
子思堯君為賦曲池草堂詩又十七年而君之
子季輿來謁出新詩一編云將有遠遊且乞數
言之贈感舊懷賢情見乎辭
早識參知公矯矯一世師東序懸鐘鏞西清列敦彝及
乎覯象賢宛然慨風儀奈何同阿閦一見忽失之接汝
通家刺誦汝幼婦辭舊感熱中腸新好溢鬚眉别業創
湖涘有無餘曲池答言九州慕焉係一壑私伊子論交
日是我挫名時敢誇大父行勿言丈人知
贈慧永參五臺畢復禮落伽過訪有贈
上人宗門秀雙瞳剪秋碧夕踢潙山缾晨操趙州錫插
漢清涼臺截溟補陀石一見不再見欲得無可得吾意
且暫歸法堂草三尺
封戶部大夫次泉李德潤先生其先自關中徙豪
衛京師遂為京師人補博士弟子通經術有聲
而不獲第有子今儀部君早達以其官封先生
不色喜惟杜門讀書繕性而已儀部用直言獲
譴先生不色憂旋被召遷今官迎先生養先生
亦不色喜其夷然泊然者如故也弇州生聞之
曰先生其有道者歟選部魏子曰子以先生有道
者則子之言徧天下而乃嗇於有道者何也辭
弗獲已為古風一章歌以夀之
函右表地靈天京萃人傑英英李夫子徙豪自先喆三
藉方朔餘七工枚生發鴻都藝良就鹿鳴歌中咽束書
憐骯髒撫腹笑豁達慷慨捨頖宫栖遲瞻魏闕伏櫪雖
已乖有駒早汗血粉署郎地官冰壺鏡秋月一登考功
最遂參大夫末紫誥標義方烏紗冒宣髮閭里前為夀
雅非公所悅君恩固沈深汝職何瑣屑維時上台拆望
治羣志切雖更覆餗鼎未監摧莊轍桃李叢要津狐鼠
竄深穴寒素多失職膏腴轉軒揭御史一有陳襆被謝
朝謁維時雷霆下臣才理其說夫苟利社稷焉能避鈇
鉞天聽不為開物情轉成鬱槐簡拖綠衫引慝謝親闥
公為喜加餐汝志吾弗奪疇擁黃屋尊誰伏青蒲熱堂
堂中興代鳴鳳何寥闊既同臧洪日寧辭道州罰禦魅
夫豈遙無官自足活天心在仁直隂翳俄朗豁宣室既
生還絳灌亦心折金陵佳麗地建禮鵷鸞列試問三釜
隆胡殊菽水啜拄笏龍江霞曳杖雞阜雪有時指鳳游
翛然羡高潔氣養神自王意澹精不汩父道師友兼君
德天地埓我稱萬年觴蓋言不磨滅
二瑞篇為靖江朱生頌其令陳君也
陳君自臺出為靖江有異政而感甘露嘉麥之
瑞故頌也
皇靈大動變鼎席乃頻移天澤不自秘屯膏布宏施江
介有神君卓魯受良規欲觀馴雉化稍戢神羊威湛湛
秋夜零瀼瀼露未晞承之烱如玉味之甘如飴大地春
風来来牟亦吐竒同穎表一心共穗昭兩岐昔聞上元
令清心感恩滋復聞漁陽守異政假靈祗赫赫我仁君
斯瑞乃兼之祝君夀無疆惠我樂不支
蘭谷辭為沈子賦也
菀菀谷中蘭習習微風吹馨香自相媚焉用傍人知陋
彼靈均子九畹廣見滋被以大國名貢之白玉墀違性
離故土雖貴非所怡欲識幽人貞請聽蘭谷辭
李本寧兄過訪挟客曰来君者其名相如其字不
疑與談而悟則吾貞吉先生也喜而賦長篇贈之
本寧别燕中十見秋草白忽通應門刺使我倒雙舄鴉
鬢猶未蒼虬髯頓成赤寒暄未及展已進所擕客輕褣
乍飄颺朱輔吐温晳曄然一顧盻光彩暎蘿薜姓疑護
兒後名自長卿得稍停見隆凖薆語通促膝始悟自陶
徙翻稱范少伯縱復紫可憐寧奪南離色不戴遠游冠
却杖遠遊策黃鵠摩天来肯作樊籠翮剥棗温濁醪展
歌恣懽噱牀頭挂君畫袖中出君跡神交復會面數載
今一夕却顧斗柄間參商當不隔勿問王孫歸所愁關
尹識
贈别陳從訓時余且入山矣
少年不見值晩合便成離以我絶絃際逢君納履時初
聽有心磬旋展無聲詩雲霧勿輕墮風流猶在兹還聞
金鰲背差堪笙鶴期
俞山人公臨卜築陽羡賦寄一首
京洛饒賢貴吳會富華腴雖復堪身筴要非中所愉仰
希上皇風俯卜靜者廬荆渚無濁流陽羡有幽區山自
離墨来溪由罨畫舒以兹畊蠶業不復廢詩書春問茶
女茶秋逐漁父漁朝饑拾野穗晩供剪畦蔬蓬累故何
滯鷃適當更餘竊從柴桑叟相為咏移居毋使車馬知
令汝蒼苔疎
曾舜徵令長洲有古循吏聲實而臺抨當調作此
送之
伊余竄草莽忽忽末景馳閭井有公言賢令將解龜忠
恕佩家訓三省日孜孜云何貝錦繁致此投杼疑圓魄
麗中霄纖雲来翳之迴光或不矚真體乃無虧膏雨乘
春布沮洳稱不宜寧為流潦故悔此天澤施即墨非吾
恨中牟竟而師追諐内逾密委運外自夷但使素絲存
寧受墨子悲勿以黃綬屈遽咏陶生辭泰二苟朋亡知
當未遐遺贈子幽谷蘭一佩三紉之清芬幸無故行當
被條颸
張助甫中丞自夏州遣信問存侑以三月俸曰為
米汁費報謝一章
上元之来夕有鴻自征羌中丞三月俸使者萬里糧上
言識區區下言結不忘書窮遞角見朱提爛生光冰雪
滿衡荆藹然自春陽日来不飲酒酒家無鷫鸘亦復不
噉肉屠門毋責償蹲鴟足飽饑懸鶉有餘裳念欲返君
嘉友道非所當西寺充檀越東鄰佐貧喪南陌飯苾芻
北渚成徒杠以此無住施為君彼岸梁竊聆叔則言載
佩原思章吾儒亦云云毋使廉惠傷
夀九房三仲季之母范六十
昔我伯父行魁然鄉耆宿生平恃豪舉晩始虞嗣續絡
秀来為偏熊羆瑞相屬鼎立丈夫子遶膝皆峙玉伯仁
故亭亭阿奴不碌碌季春夀筵開琅玕紛觸目始歌三
婦豔繼以將雛曲但誇河東鳳何論羈栖鵠不學西鄰
女幽蘭媚空谷
成化乙酉世大父郎中公捷留省遂破吾族天荒
今年復為乙酉而猶子士駰入太學應試恰與
大父同庚賦此期之
昔歲乙在酉伯祖尚書郎隻手探月脇一枝破天荒遂
令素士族重喚烏衣王冠冕蟬連来一百二十霜桑梓
有餘暉蘭桂無不芳汝生在庚申雅與伯祖當昔阻上
水灘今来順風檣汝父游成均不能掩夜光諸生皆避
席祭酒為下堂汝兄歌鹿鳴矯矯千人場餘祥發麟趾
勝事徵鴈行努力崇明德淮水日湯湯
元瑞計偕過吳入訪弇中留飲有贈
日予欲無言吟詠亦隨廢塞耳空谷中足音胡然至之
子匪俗歡夙昔申末契掩關二載餘日與黃卷對鹵莽
一世眸宰落千古事聖主御明堂汝乃隨計吏應門故
所習踉蹌手其刺一見肝膽披軟語若相媚中厨出旨
酒亦復饒異味鸞刀縷黃頷雕盤飣朱柿秋色在芙蓉
客醒主已醉四坐且勿驚見有此人未但誦子虛篇何
待楊得意
夀舊幕僚宜興吳君六十
我建襄漢牙君參芙蓉幕皎鏡壺中冰昂藏雞羣鶴攝
邑貽邑思辭官鮮官槖擺脫墨綬榮經營寢丘薄溪山
相暎帶心跡雙寂寞十味茗筍新兩收魚鳥樂素封亦
何道紅友時斟酌地僻日似年身閒夢不惡念予嗣嘉
遯所愧名未削遠信勤柿栗飽飱慰藜藿甲子君一週
精神迥如昨竊致三叟言用為千秋藥長作武陵人桃
花任開落
題鳳凰集圖為陳德清應召
鳳凰出丹穴萬羽相因依今者集君庭孤騫以徘徊匪
為聽簫韶毋乃攬德輝阿閣麗層霄雄鳴應朝暉肯學
潁川守終貽鶡雀譏
送喻隠雲先生歸常德
余學道七年矣而未有所得今年冬常德喻先
生自建昌來自言拜南嶽王薛二仙人之秘余
受而行之不三日而證竒妙種種不可殫述去
今而往唯有無思無為勿忘勿助而已先生别
矣余無以報先生願先生韜光隠跡必擇志士
仁人而後授之異日雲軿霓罕間不令猥雜致
罡風吹墮可也
清微大赤天往往多闕職欲鑄人間人去充蕊珠伯曇
師誕先登余乃甘舊謫七載猶滯滛三環同棄擲幸逢
喻少君喜氣滿大宅銀海湛澄波玉池潄靈液傾蓋若
古歡披襟慶新得自云少無賴陸博恣酒色行尸鮮生
望立骨愴期迫偶從衡嶽歸乍迷襄城跡道逢二仙長
不飲亦不食揖我霧露中栖我石崖側蹲鴟餧我饑蒼
蘚分我席夜分仍見憐軟語相慰藉玄牝豈異門谷神
有真的一氣皎指南衆星皆拱北始若晉陽甲祛除靖
肘腋繼如時雨師九有咸蕩滌鐵鼓以次開金輪長不
息坎離本天媾任督寧二脉九宫漸充盈百體各輕適
何必守庚申然後蠲死籍余意了不疑三宿而自獲方
欣順風拜忽杳凌空舄邂逅成暌違倉皇悸心魄葉葉
雲四起亭亭鶴一隻宛宛武陵紅迢迢洞庭碧君擔日
月行遺余天地塞前因已小露後果莫輕悉大道故不
私元機帝深惜
栢溪翁寫竹妙得彭城墨派而不輕為人作以故
傳世頗鮮此紙僅以數枝寓意耳而姿態溢出乃
子尚書公刻之石摹本示余不勝仰止敬題于後
子猷愛此君不能一傳神誰為傳神者峭蒨得其真前
有文湖州後有王舍人沈翁天機活不借丹青色盡吸
淇澳秋縮入文園墨披梢鳳尾振寫籜龍鱗坼興来兩
三枝勢若一萬尺翁乘葛溪杖轉叩湘君宅零落吉光
裘片羽千金直幸有鳳沼兒摹之於樂石石能使竹夀
竹能救石頑遂令風雲氣長留天地間羹牆莫深慕徒
益淚痕斑
輓七十六翁少和盛先生古體一章
秦人刺扁生曹公僇華氏念非遘兇殘此曹會不死盛
翁擅秘方且復精名理肘有青囊書舌餘上池水出竒
不為恒所治人立起手診貧兒腕巷停富客軌義聲冠
當時顛癖亦爾爾昨歲冬仲朔衝寒過吾里宗戚若而
輩賴翁錫餘齒華筵簇高張鄭聲奏綺靡翁去不復顧
自抱琵琶妓風流一朝盡有藥它人餌七十六年春花
飛逐湍駛猶舉逸少云樂死勝二子為悰雖不同傷生
亦如此惜哉三仙翁制命不在己
咏碧蓮花花初正碧久之則純白矣
苞蕊色正碧碧如碧瑤冠舒英漸純白白勝白玉盤雙
成粧甫畢西母宴將闌醉馭群鶴苦雪翎盡摧殘
送印上人朝五臺
僧朝五臺去毛孔皆文殊及乎五臺返文殊為有無清
涼即煩惱欲界是仙都吾愛仰山弟從他来意孤
譚道人自豫章来致宗良王孫詩一編為訂而序
之復成兹章示宗良
客從西江来鯉魚銜雙結魚腹了不腥蘭芬中自發王
孫天潢秀興詞何勃鬱奔騰失前輩擺脫謝時傑調古
意必新才工理非别力迴彭蠡瀾欲表匡廬截四顧無
當心徘徊取真悅敬禮昔杳然玄宴本虛劣笑此垂盡
軀為君千秋設
吾州趙僉事先生伯京自號震洋蓋即東海也先
生官白下時白下諸名賢皆為之咏歌署題至
圖畫其事四紀來則先生久游道山而諸賢亦
無在者其嫡孫太學某出以示余不勝望洋之
感因題短章於後而復志之
昔聞西竺言於東有震旦百谷萬古輸黏天浩無畔赤
日蒸綺霞光彩交凌亂夫子鍾其靈少小富篇翰齊汩
搖地軸泓渟茹星漢羣賢悉河伯怳然失其觀是以必
朝宗驪珠挹無算中乖仲尼志遂興魯連歎化鵬得逍
遙騎鯨歸汗漫焉覩雲氣中期羡不相喚
贈别胡生
晩途頗厭常胡生實竒絶磊落饒意氣昂藏秀風骨春
城喧吳趨絃管中夜發忽彈廣陵散寄思在寥闊泠然
中心賞焉能媚時悅無竽耻齊濫有璞甘楚刖少年易
窺人不為兒曹說
元日探梅前塢得數枝作
條風煦元正令我寬眉頭偶成探梅句遂作探梅游捨
策凭小僮柱頬枉前丘一點兩點疎千枝萬枝稠目境
固有殊會心並悠悠行人且莫折留媚我清幽
題朱上林所贈錢舜舉太白觀瀑圖後即還上林
匡廬萬古瀑太白千秋才兩竒偶相值後人何有哉及
展舜舉圖怳登文殊臺立起青蓮枯来聽萬壑雷始知
丹青力可以廻寒荄
其二
昔余賞朱生(上林父太學邦憲也)颯爽埓李白喉間白龍掛宛若
瀑布直此圖傳李神即呼朱亦得急還其家兒置汝高
齋壁好待寒月来悠然想顔色
將赴留都司馬出門作凡四章
五十始加一翛然嚮巖居六十尋己三乃復就徵書一
念苟不堅百悔與之俱倦馬臨畏途十步五踟蹰問我
何所戀問我何所須我亦無所須但顧我頭顱
其二
今辰復何辰二月吐嚴霜敝廬非我室故里非我鄉病
弟強巾櫛病妻尚帷床小語報國恩勿作兒女傷出亦
以彷徨入亦以彷徨淚下如綆縻欲答不忍詳
其三
徘徊楊林陌顧瞻先人墓螭首松栢椒垂垂泫珠露王
綸既三沐瞑者忽若寤白首銜弓旌豈以浮榮故小欲
酬帝恩或可扶天步衰駑有如此終應問歸路
其四
曉步城南隅入辭導師廬戀此蘿竹幽愀然就徵車於
道豈有當供奉十年餘候吏滿河干旌旄溢川塗不知
為誰子顧我了若無雖乖箕潁尚恬憺庶未渝
遊攝山栖霞寺頗得泉石之勝因訪明徵君僧紹
故阯讀江令諸篇遂效其體
宿雨歛西昏翔陽舒東白松澗紛相悅溪喧若趨敵迤
邐叩山椒熹微露榜額焚香禮空王問飯得香積靈骨
吐雙圖佛螺現千碧興来不虛返緣源漸有獲飛泉激
冰雪餘韻鏗金石一線脂螘通雙崖巨靈劈如聞大士
音恍作海潮色徵君畢世栖冥心自樂國江令終宵憩
返念仍燄宅伊余迷晩徑一壑乖定力已慚戰勝肥虛
戀囂中寂逝言滌無明將從度公析
縱步攝山頗窮名勝有作
兹山實靈秀茀鬱如團繖窈窕隙日穿芊眠洩雲散忍
草屐不妨名藥囊堪滿湧瀵勝垂乳疊石疑叢卵易窺
法王像難跡徵君舘忽有巖梅發如逢勝流欵酌水當
醴觴撫松韻清管日昃不知歸焉顧足力短明發望臺
城戒徒心更緩
追和江令静卧栖霞山房望徐祭酒作有懷趙祭
酒
夜静絶梵唄地幽宿嵐隂警鶻振棲羽飛泉来遠音因
探作者詠時攪故人心講席鱣初爼經壇杏欲林西方
既中返北面敢希欽幸以衰遲感毋復望臣深
古意寄伯玉司馬
古道邈以乖雅尚人自疑日余與君子結髮媚清時棄
置何足言千秋以為期鄒律嘘春陽被者尚參差見龍
雖在田文明光四垂鳳衰將何道六融猶未摧逝將因
風往消搖於咸池
其二
金陵富英彦甲第亘中逵短刺日夕馳跡往神不偕寧
知塵中尚乃在黃山陲容城既璧隕濟南復蘭摧頫仰
宇宙間知已日以稀紉袖雙鬱金三枯芬漸衰幸其未
為蕕持用表心期
答汪仲淹
日余栖崆峒九陽坐晞髮承子問道言片語不能答今
者游金陵雙騶日喧喝過耳了不停當機時自發真宰
失玄珠寧為罔象設頂生慕帝釋舉念成一蹶有身亦
何患無生寧待說擺脫有無關悠然得真訣
承大宗伯姜公少司寇李公邀同大司寇陸公少
司徒方公陟牛首山有述
金陵信佳地兹山仍麗觀標形自牛首遙勢應龍盤叢
楸入晝暝長松當夏寒雲梯界危漢梵宇繪層巒仰窺
象緯逼俯覺塵世寬江拖萬里練巖横千仞丹追昔始
興議聊深冶城歎胡云表雙闕毋乃文偏安巨明一開
闢奕世乃勝殘文祖時駐蹕神孫此迴鑾天子自有真
奸萌焉得干雝雝鳳游圃衎衎鴻漸磐朱衫雜緇素白
社容簮冠方藉禹功大况值堯世難
將至祖堂過嶺返望牛首
脉從牛首来勝自兹嶺始足力雖小疲目境殊未已午
照蒼松巔千崖被紅紫怳如帝釋天鎔金飾睥睨色相
故以空羡心何緣起
祖堂
大道本無統兹統乃融師智巖敷五葉鶴林横一枝任
爾黃梅發差強未熟時
泰和蕭京兆感異夢得地搆樓甫成而拜勅命之
錫俾余以詩紀之
梁德一何長照灼光来裔八葉秉台衡餘休猶未替侯
其名家子通顯身自致傑搆入幽夢竒徵協雄思武姥
當倚欄淇塘曲環砌雲霞鬱繚繞竹栢獻蔥翠燕賀客
席初鳳銜王綸至臣岡百稽首奉之踰六瑞山君日来
朝斗使夕相媚非由地靈藉詎表天文麗赫赫蕭京兆
食息銜恩賜
右司馬私署之兊隅有軒三楹前列數石若岡阜
植以時卉一命觴觴之繋以長語
昔余圃離薋壘石當軒牖間借凝霰崇暫收停雲黝麋
鹿性所便鷦鷯願毋負不謂志轉奢遂闢弇中畝莽蒼
跨隴植歴落排空阜却顧舊所棲曠若吞八九晝汎窮
淵源宵遊墮參斗主席或不冠客衣從短後易世非所
論此生畢吾有何意咫尺書遂奪匹夫守問我官何署
叨從司馬右問我居何所尚書巷西口既鮮履道竹亦
闕彭澤柳造物或見憐謂我癖如舊石頗餘數拳地僅
盈十肘敢煩離薋較宛爾一培塿植以朝榮花聽雜野
生莠亭午初散衙欣然緩其綬尚兒致盤飱海兒捧卮
酒何必高軒過傀俄自稱夀人生百年内所值皆歸偶
安能歌五侯且復艷三婦却問洛城南金谷今在否
酬屠長卿談道
漢武招炎柄神威鞭八荒貴富無終極歡娛焉得長上
感西母精譬說將萬方靈藥點行尸非腐僅成僵太白
宦不達蓬累因風翔自云大還就毛骨皆靈香逍遙竟
八極婉姱凋三光采石一醉歸鯨背天茫茫得意失意
人於道皆有妨其言快人耳其事令心傷雲□下璇霄
絳節麗朝霜下迎掃除者不問陶華陽栢葉瞿仙童遠
勝其師黃罔象獲玄珠智者空遑遑竅為聰明鑿羊用
岐路亡才鬼與頑僊其究安得當僊成故不頑才鬼淪
披猖余計業已失謀君安得臧不覩襄城轍大霧迷康
莊自非小兒言七聖俱彷徨
古體夀錢澹菴翁八十
昔人顔子淵於道實心冥一窺太山練遂爾銷神形乃
知元氣鍾厚薄良徑庭錢翁志聖學仰鑚無時停苦行
類攻玉雄談如建瓴頖宫何煌煌三十薦明經四十歌
鹿鳴五十對虞廷彳亍郎署間拮据不遑寧真宰欲佚
之為汝匣青萍閒放霅溪棹或酺若下醽有時深玄觀
有時稱獨醒七&KR1030;古已稀况乃加十齡宛然兩顴紅上
暎雙眉青勁翮凌秋空脩鱗縱大溟翁曰毋云爾我欲
固吾扄不見衛武公大耋勤箴銘逸宕散真我多思鑿
性靈余有天一漿湛然殊清泠當此陶唐世為翁灌千
蓂
沈銀臺大樸園
隠侯賦郊居有圃非遠而春至百卉芬珍木鬱參差疇
為當心者名樸了不竒直上三百尺旁樛千萬枝雨雪
避瀰漫日月為蔽虧上覆柴桑廬下蔭中散池微風蕩
浮萍瑩作青琉璃時時手一編驕暘我何知返照自西
来胡床與俱移檉柳不盈把樵採来相欺豫章甫蔽牛
匠石已見窺人命故匪長巧者復鑿之請以莊生社咏
為大樸辭
余老乞骸而汝師大司成亦在告聊成一章問之
稱疾太學師真衰右司馬俱露乞骸章言尋故園社天
聽如許卑方舟問吳下桑榆我荏苒松桂君瀟灑君以
道不行我豈行道者所念各杜門濁醪難獨把非繇惠
德音何以徵風雅
弇州續稿卷七
