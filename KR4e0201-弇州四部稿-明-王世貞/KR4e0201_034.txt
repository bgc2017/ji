弇州四部稿卷三十四
明王世貞撰
詩部
七言律九十四首
癸丑元日有感
薊苑聞鐘謁帝關火城遥散五雲間魚龍自集甘泉館
鵷鵠仍虚紫殿班萬里瞻依空使節十年朝請隔天顔
只今醉逐田翁社問爾曾攜醽酒還
寄侍郎朱公二律(公卿大理時某為之屬有國士之遇)
楚天南望鹿門開急榜眠鷗總未猜大澤春雲懷璞卧
高江寒月弄珠迴風塵厚禄多慚色泉石清時有異才
豈為王生曾結襪漢庭爭問釋之來
其二
薊門車馬競斜暉投劾何人早息機十載春隂留棘寺
九秋兵色避荷衣别來天地論心闊自昔雲霄握手稀
憑向武陵貽玉案芳波或恐漲漁磯
游虞山拂水巖
厲屐憑車思轉豪側身吟望鬢重搔風巗晝激諸天雨
隂壑寒生萬樹濤行逐漁樵馴野計卧看江海入秋毫
維摩近有招提在蘇晉如今醉欲逃
其二
鬱盤蒼翠有千株絶頂肩輿興自扶天闢陡崕如擁劒
風迴飛瀑盡含珠山僧偈向巢間發湖妓粧從鏡裏鋪
逢勝便思雲卧穏未須投暝問樵夫
張通政宇清周比部濟叔沈進士子善餞予崐山
有作
共攜尊酒上崔嵬婁水秋瀠匹練迴萬井夕陽看自斂
九峰雲色坐頻來披襟嘯逐天風落倚醆狂驚河漢摧
握手將歸何所贈諸君應有大夫才
登金山
山秋木葉翠將收憩棹扶攜到上頭天柱中懸南北影
海門西拒古今流層雲錫響空王坐落月珠明帝女游
便欲休餐旬日住千帆風色使人愁
其二
青螺瀲灔水晶盤斗削風烟面面看地湧樓臺千蜃結
天迴波浪六鰲蟠山形自挟秋雲壮海色遥將曙日寒
怳忽龍宫吟嘯起何人玉笛倚欄干
師道太史兼直外制賦此寄之
十載揚雄賦已奇始來西掖拜恩時銅扉夜色宣麻早
閣道春隂視草遲賜沐不言温室樹裁篇空憶上林枝
山東父老須臾在漢詔還應下赤墀
寄雲鵠抑之二給事
薊苑朝回朔思催故人相見且䘖杯持螯一醉星杓轉
並馬千門雪色來賜對實前明主席為郎虚有大夫才
誰憐淮水兼天湧望斷黃金舊築臺
寄贈楊仲芳武選
當時爾拜尚書郎天子宵衣問朔方一疏中興迴日月
百年恩譴薄風霜宛城晝閉名王馬漢壁晨馳大將牀
突兀黃金秋色裏復看前箸借明光
維揚遇吴明卿舍人汎舟夜酌
簮筆晨辭出帝都相逢白雪滿長途當年别思堪今古
此夕狂歌更有無隋苑鵲聲翻禁柳䢴溝月色破平蕪
酒闌忽憶山中客擊筑歔欷調轉孤
雨中同思伯明卿登蕪城閣
堤上高樓逼絳河蕪城秋色擁嵯峨天低雉堞牎中起
雨挟帆檣鏡裏過别後踟蹰佳會少狂來跌宕衆人多
不堪西北憑闌望欲指浮雲一嘯歌
題子相芙蕖館
汝築玄亭倚釣磯磯邊菡蓞劇芬馡窺簾箇箇紅粧出
驚榜雙雙翠羽飛明月波翻吴女曲西風凉入楚臣衣
石湖花發應無限遲晚兵戈畫鷁稀
其二
倚郭澄波香氣浮芙蕖花滿大堤頭雲間嶽墜僊人掌
海外風來太乙舟近檻碧筒堪自醉誰家白苧起中流
接㒿予亦能顛倒天末蘋霜動遠愁
奉和郡丞任侯海上之作
天擁鯨鯢賈怒奔地當牛女正妖氛千村燐發遥疑燒
疊島烽來上屬雲鼓角長横吴郡邑樓船益置漢將軍
知公羽扇能揮敵樽俎何人並策勛
再贈任侯
天外帆檣截海來只今誰是伏波才帷中借箸星頻轉
鷁首鳴弓月乍開戰後修期裁露布名成褒德上雲臺
蒿萊盡起褰帷色詞客何須賦七哀
九日風阻鄭家口
野戍秋高鼔角哀蕭蕭木葉走黃埃横驅濁浪蛟龍鬭
復掩深林虎豹來短髮霜風欺落帽異鄕天地畏登臺
祗應諸季茱萸酒妬殺黃花傍汝開
逢劉衛輝談守事甚苦遂作
斗酒相逢大道傍故人黃綬羨為郎褰帷夜踏朝歌月
負弩晨驅牧野霜逢迎罄折顔常赤案牘支離鬢易蒼
予滯漢廷無所效敢同長孺薄淮揚
贈尹生
當年結客度居延一騎曾驚敵陳穿匕首長寒燕市雨
旄頭不斷薊門烟青春射策當三殿黃石傳書定幾篇
自是嫖姚新領部單于秋祭莫臨邊
其二
入朝初着鵕䴊冠白馬雕弧夾道看久見中原傾劇孟
兼聞少府識任安枝頭楊葉飛星過匣裏蓮花映日寒
閒逐孤兒春草獵獨身西去斬樓蘭
寒夜同順甫過子與適于鱗書到
斗酒相過薊苑東高臺雪後問來鴻蒼茫客思看人盡
遼落書題握手同不獨聲名多抱恨即論刀筆幾稱雄
春看易水登車日誰為悲歌起大風
送吴韜之浙閫(吴由運帥遷)
向來軍事早知名淮海雲帆指帝京燕卒盡饒都護餉
越人爭下伏波營(路博德也時有越寇警故云)晨趨幕府衣冠集秋
擁牙旌組練明况是征南能跨札幾人儒將有干城
送陳郎中汝忠督學山西
當時諫草動長安回首風塵行路難郎署祇憐青瑣隔
使車還擁絳帷看河汾雪淨諸生候并代風迴萬馬寒
知爾論文多暇日欲飛長檄下呼韓
秋日病中書懷
散帙高秋病骨清科頭聊復罷將迎眠過半壁絲絲影
坐數空林葉葉聲末路行藏難任性中年哀樂易關情
東鄰判負黃花約酒債朝來頗漸輕
寄袁荆州丈兼問周水部(胤昌)
汝逐何遜沱江邊百花芳洲生紫烟春風露冕失千載
郢雪高歌横一天平生酒徒衆所厭散入海宇名俱傳
倘問為郎楊執戟又随車馬競新年
答茂秦
黃河春草白茫茫驛使封題粲幾行爭問劇辛來自趙
頗傳枚乘老游梁淮南客賦雲為樹漢署鴻歸月似霜
莫笑故人甘宦拙豈容卿秩臥長楊
送從子汝欽儀部齎璽書旌魯王
汶水風來錦席張春濤雪後淼茫茫梁園客躡三千履
漢詔侯齎十九章坐有談天來碣石游題飛霓賦靈光
獨憐癡叔羈棲晚周易床頭業已荒
訪茂秦有感茂秦時與李順德有隙索書不得
上客梁園賦轉工相逢忽憶帝城東停杯句就乾坤别
回首人憐道路同每飯豈能忘鉅鹿尺書虚已問冥鴻
亦知彼地張陳跡悵望千秋灑淚中
送黃郎中守撫郡
仍辭漢闥剖符年露冕停輝散楚天推案濤聲靈谷雨
捲簾秋色五峰烟人稱内史惟康樂汝去徵書定潁川
一自西曹違玉樹誰能不誦暮雲篇
送劉子成兵備貴州
劉繇潮陽令入刑部郎改職方嘗以敵至守北
關又築外城
憶昨爽鳩初徙署共誇才氣世無雙曾令萬馬迴長嘯
更築三城擬受降明月獨懸黔嶺節白雲高擁洞庭艭
誰為同舍題詩侣愁對飛花倒玉缸
其二
看君燕頷必騰鶱百越諸夷總漢天此去兵符銅虎授
向來文字鱷魚傳山連貴竹星常少地入盤江雨自偏
聞道懸軍猶楚甸兩階今是舞干年
同諸君餞子成悵然有感蓋予以前歲是月使歸
杯酒當年倚玉鞍故人歌餞各萑蘭吴洲暮鬱青萍色
郢里春停白雪寒海内旌旗愁不斷道傍車馬態相看
何當符傳翻驅汝縱有雄心此際難
送王尚寳冊封徽藩
華省聲名接上台幾論天笑近臣開三王賜策曾親定
九殿頒符自捧來人似淮南多道術地鄰梁苑集英才
知君舊擅靈光賦席右無煩授簡催
送子與祀康陵
佳城葱鬱鎖楸梧武帝神游定有無金榜星辰千嶺逼
翠旗風雨萬靈趨俱傳駿足留瑶海亦有龍髯墮鼎湖
此日詞臣空灑淚獻陵春望已糢糊
暮春同茂秦子與順甫正叔游韋園分韻得村字
習習東風幽鳥翻偶成春服試春原高低綠槿斜分戶
遠近清流細遶村地入漁樵身暫許客逢湖海道偏尊
誰為一叩荆卿筑醉裏悲歌動薊門
其二
韋曲三月隂綠繁席帽胡床山寺門螭首雲扶雙菡蓞
龍鱗日繡孤松根蒼鷹决翼暝烟破白鷗掠魚春水渾
建章傳鑰聽轉迫猶指梨花尋别村
寄汝康(時自柳州守遷河東運)
十年南北盡風埃多難均輸始見推總為陸沈饒宦跡
或應趨走後時才河排禹岸天文動雪擁猗鄕地利開
聞道柳州成晉問幾時還附鴈書來
送徐給事歸省
薊苑離尊黃鳥飛僊郎行思在庭闈書來姑蔑春雲遠
詔下承明夕宿稀焚草尚傳三殿疏看花應試五時衣
更憐青瑣銜恩侣回首風塵有是非
送李侍御遷江西憲(時按山西還)
曾飛片檄下呼韓大漠風雲指掌看攬轡秋高三晉色
掛帆天入九江寒清朝尚鬱囊中草祖道猶驚柱後冠
東望斗邊多戰氣幾時書記向長安
送陳僉事視廣西學
春風萬里鬱林西客有乘驄使者衣桂嶺雲生天欲盡
藤江霜落瘴全稀詩題粤館逢梅發書就湘帆與鴈違
左氏諸生今受易看君絳帳已光輝
得陳子兼楚中書寄
憶醉高陽舊酒樓共傳驚坐有陳侯别來心事憑誰盡
亂後年光可更留明月高帆湘浦夜白雲西省薊門秋
丁寧數問南來翼尺牘人間總愛收
答子相
錦字遥飛北極翰故人相聚惜彈冠天留一劒蕪城紫
月擁雙珠甓社寒客裏流年人自保里中高調俗相看
知君愛息扶搖力海内兵戈會面難
蔡子木憲使來自蜀與吴明卿偕會子與第分韻
清字
淡烟初月滿高城露掌秋漙御氣清蜀道容顔疑夢寐
薊門尊酒盡平生仍勞北海憐狂癖總為中郎愛論衡
麈尾不須頻奮擲吾儕元豈近時名
病甚懷于鱗却寄
蕭條殘日鎖青霾寒入楓林夢乍迴吾已河山甘付骨
汝從天地更論才途窮萬事輕相譲意盡千秋莽自哀
藥餌漸扶雙眼在未煩驚策素車來
職方張子畏募兵還詩問予病奉答兼識鄙感
使者初停擁傳驅病夫長罷府中趨天高羽檄歸何晚
露渺金莖渴未蘇南國戰驕齊擊技東方饑譲漢侏儒
孤吟更愛題詩訪強起猶驚策杖扶
懷于鱗
燕京歲晩競鳴珂郢雪春來幾和歌尚有乾坤容汝在
空留日月向人過雲横大麓低平野天坼飛流堕濁河
滿目黃金饒漢吏千秋屈宋自堪多
懷子與
秋風鼓棹大河濱醉裏悲歌若有神豈為聲名容跋扈
漸留心事向沈淪霜明顧渚梅花發潮滿施溪月色新
處處風光堪自媚即論誰是眼中人
懷公實
漢關歌似伯鸞稀五嶺霜天獨振衣題竹醉憑籃轝去
斵苓晴荷短鑱歸人間大藥無今古海上黃金有是非
為問别來何所道知他戰勝久能肥
旅思
閶闔門前塵滿空不堪烟樹落江東高秋夢斷金莖露
永夜愁聞玉杵風萬里沙頭誰釣艇幾人天際共歸鴻
書空咄咄悲殷浩蠻語鈎輈效郝隆
雨中
門前泥深没馬腓主人懶病長掩扉屯雲遠岫暗歸眼
帶雨西風欺薄衣牆柳依依嬌弄色庭華灧灧怯餘暉
離騷置手不能讀腸斷江南知是非
懷子相
淮海風烟阻釣緡關河冰雪滯征輪高齋病起探新歷
屈指春來有故人海内望塵元未少道傍聽曲竟誰真
十年何地同心語莫遣浮沈負此身
懷順甫
歲晏蕭條病髮疎春風回首歎離居曾煩倒屣迎王粲
敢有微名比魏舒縱酒誰同燕市筑尋源或伴武陵漁
重來抱玉無多恨嶽色千秋起著書
懷伯承
翩翩佳句滿詞林别恨龍池芳草深萬里風波垂失所
十年岐路畏論心題詩曉破天門色把釣春生雷澤隂
莫以時名相問訊朅來金馬漸浮沈
歲暮答吴明卿
喧喧車騎滿長安落落吾儕握手難歲暮風光容汝共
天涯心事仗誰看鴻邊雪淨西山曉馬首雲生北海寒
自是陽春無和者朱絃莫易向人彈
過明卿分韻歸字
獵獵西風吹客衣空庭繫馬待斜暉久拚高興緣君發
無那清尊與病違海内聲名雙睥睨郢中歌調一飜飛
何湏稚子投軍轄屈指交游未忍歸
贈鄭老還趙
握手悲歌薦濁醪别離人世幾吾曹行邊落日滹沱壯
醉裏談天碣石高千乘風雲仍白璧百年湖海自綈袍
茂陵詞賦空相待枚叔王門可重勞
春日試筆
今年正月晴明甚嬝嬝青門楊柳枝逗遛殘雪已無頼
偃蹇和烟故不遲莫遣春光欺旅病儘容風物媚吾詩
陌頭何限芳菲意馬首論心知是誰
明卿子相夜過
折簡憑過散寂寥漢宮華月綺春宵青雲坐向論心失
白雪歌容攘臂驕五子中原天未厭千秋吾道日相要
城鐘漸送棲烏起冠蓋長安總自饒
喜許殿卿至
初聞五馬倦行春辭趙游燕逐酒人白璧邯鄲空偃蹇
黃金碣石自嶙峋風塵治郡功名薄海嶽論交意氣新
一為李生懸榻後放歌須汝破吾顰
答于鱗
伏枕悲吟夜未闌使君書到問加餐青春偃蹇新豐色
紫氣憑陵大陸寒自守扶風經術進數逢句踐酒人看
拂衣躍馬男兒事回首乾坤去住難
送劉庫部使雲中取道還楚省侍
海内聲名會自難俄聞擁傳出長安軺車易水悲歌發
匕首劉生意氣看代馬春驕青草色楚天晴望白雲寒
只今前箸明光少莫向僊源問淼漫
贈張翁
翁少嘗師事吕先生子都諫君思靜遷蜀參政
歸壽
清朝詞客幾簮裾令子承恩在石渠中歲看傳劉氏業
少年親受伏生書雲凝太華蓮花發露擢高盤御掌舒
但使秦天能戲綵無勞蜀道重迴車
送張孝豐
臨岐握手意如何燕市尊前惜易過别後故人明月共
相遺茂宰白雲多江城早熱來菰米卧閣春深繡薜蘿
聞道此中堪嘯咏不妨源外有兵戈
送朱象玄之南司成二首
漢宫晨散履聲遲江左文章太學師御氣迥分龍虎宅
僊臺高憶鳳皇池春雲列第烏衣滿夜雨諸生絳帳窺
同舍總驚匡鼎至說詩猶自解人頥
其二
聞君獨厭承明廬起草誰堪自石渠高坐舊看驚五鹿
講堂新復兆三魚牎前散帙鍾山色署裏含香漢客裾
應是兩都增氣象班揚詞賦幾人如
明卿子相過飲談數有感
不惜顔酡醉玉壺狂來擊缶競烏烏巴歈和雪心難下
碣石談天思轉孤入夜星辰元不没異時河嶽逓相扶
西京七貴俱堪數肯向唐生問有無
哭舍姪汝欽儀部
骯髒衣冠遲日月頡頏京邑走風烟曼容汝官五百石
武子吾家三十年鄕地祇憂戎馬在使星猶傍女牛懸
如何握手成今古岐路人間倍可憐
有感
伏枕風塵懶未除側身天地氣難舒兵戈漸緩莵裘計
將帥空傳馬服書孤憤長年思五嶽獨醒何日問三閭
冥冥鴻鵠搶榆少飽翼摶空恣所如
病起偶成
野夫躭病春慵起日日高眠病不愁頗怪風光頻見役
即慚詩句未全酬穿花蛺蝶輸生事入荇鯈魚足壮游
白石青精吾自取不知何地有丹丘
贈王元肅參軍
陸沈金馬愛微官何事東方有客難老去形骸仍土木
向來趨走自衣冠名流北海開尊集爽氣西山拄笏看
戚里朱絃誰見問還將白雪向君彈
其二
水邊新築類禪居塵尾玄言頗湛如相示右軍修禊帖
未成中散絶交書馬曹了不關公事狗監何煩薦子虚
便欲圖君丘壑裏故園烽火更躊躇
故憲僉彭公嘗蒞秋省迺孫端朝更踐其地賦此
紀之
署裏曾傳玉樹高一麾湖海倦旌旄朅來華族稱鳩氏
爭道名家有鳳毛北斗春雲聽舊履白雲秋色滿僊曹
亦知元凱多卿裔為擬新詞比佩刀
送金允孚之河南藩幕
彈劒西游亦壮哉幕中虚左待君來紫薇開省前朝事
白首夷門異日才隘地河流京索擁接天秋色具茨迴
更知多為髯參喜騎馬時登古吹臺
寄熊守元乘
向來尊俎失談兵保障論功有重輕别詔相遺横海節
何人不畏伏波名神鉦浪挾鯨鯢徙飛檄霜驅虎豹驚
檇李欲酬鳴越甲蒼梧今問獲嘉城
答陸汝陳
朝來請急壚頭眠安得尺書置我前中原未遮鴻鴈道
滄海故發龍蛇顛可憐國事寄肉食欲飲山人微酒錢
躍馬乘風去何限胡為盜賊俱殘年
寄袁魯望
異時樽酒足平生白眼俱誇無世情自别風塵河朔飲
誰歌雨雪薊門行論心客路空車馬屈指流年過甲兵
賦就河東應有達憐余早晚厭承明
王新甫參議由南粤入賀餞别張氏園有作
朅來萬里蒼梧使桂蠧明珠總未齎北極宵衣金鑑展
西園秋讌玉繩低相悲歲月淹詞賦一别乾坤入鼓鼙
循吏故應君獨擅野夫名姓豈堪齊
汝成由越臬入賀還治過訪乃兄雲鵠府丞
又驚飛傳出長安把酒毋歌行路難竹馬正趨羣稚約
襜帷特徹萬人看乍盤鵰鶚天風峻欲偃鯨鯢海色寒
難弟倘過京兆界賢兄已許惠文冠
秋思
旅病經時思轉慵篝燈伏枕亂愁攻天涯歲月終衰鳳
海内文章有似龍結客千秋誰竟許尋僊五嶽定難逢
唯餘尺寸蓴鱸地遥夜寒雲擁戰烽
送吴比部崧使淮揚
王子節迴桐栢雨徐生帆揭廣陵濤即論使事無千古
念汝詩名失二豪天入斗牛雄劒動地懸戎馬尺書勞
臨岐意氣為予飲貰酒新豐宫錦袍
七夕張園遇雨與子相明卿肖甫德甫各賦
七月七日雷雨惡穿蘿坼磴沾人衣即妨河鼔淼難渡
欲挽僊槎高未歸海内風塵余轉拙人間岐路會仍稀
歌長酒醒不知曙驟有空林烏鵲飛
寄張通政
十年高枕寄松蘿天地風塵緩頰過吴下青山雙屐滿
霅中明月片帆多清秋殺氣迴長嘯遲暮生涯起浩歌
一自挂冠神武後薊門霜色有銅駝
送張侍御按應天
舊識埋輪都下亭新看直指破青冥金陵亦是先皇地
玉節仍分漢使星朱桁路從飛馭闢白門人為避驄停
憑高倘有張衡思兩賦應傳薊北聽
冬夜同莫膳部張戶曹蔡衡州謝山人過吴比部
分韻得重字
高城積雪禁烟重駐馬勞君設夜供江左文章爭唾玉
座中談笑盡雕龍同心競結逢時帶如意長驕醉後鋒
最是興來那可敗五更愁聽未央鐘
立春日詩呈王新甫先是新甫夢與予分韻得香
字
帝城佳氣近青陽臘月流澌出建章邸第樓臺爭動色
掖垣花樹暗迴香妖姬自寫青繒幟公子親除擊鞠場
欲向陽春聽一曲故將幽夢屬僊郎
妻叔李六丈下第秋時始歸賦此為别因悵然也
高城落木奏寒砧醉後殷勤離思深不去非關上林樹
將歸實有廣陵琴霜秋塞外兵戈色歲暮天涯兒女心
便欲聯飛時振羽因躭薄禄未投簮
答寄王提學新甫
褰帷花滿鬱林枝尺素春題鴈到遲山逼璇霄誇獨秀
(山名)江涵璧月號相思(江名)夷荒槃木唐蒙頌日暮蒼梧虞
帝祠比邑諸生多駿發祇應聯袂讀君辭
除夕示弟
寒燈煜煜不忍眠吾與汝曹俱長年汝當勤苦去宿態
吾尚淹留虚奉錢過眼白駒愁未挽離人黃鵠夢相牽
何時得見飜飛後上苑椒花取次傳
初夏長日睡起
卯酒初消午睡勻悮他期會任教嗔偶緣隙日偷無事
己笑頻年擲此身霽雨黃鸝偏睍睆條風紅葉太精神
欲將春色閒商略春去衡門有隔旬
同省中諸君過徐丈
詞客真同河朔游主人偏解孟公留高城雨過凉生席
殘夜花明月滿樓紫玉行杯彈出塞紅牙催拍按伊州
更憐少日閶門侣菱葉芙蓉湖上舟
送顧水部監荆州税
僊郎使節出燕臺直向荆門萬里開賈舶春随巴雪下
塞鴻秋共嶽雲迴南州竹箭人稱美少府金錢日更催
便酌貪泉知不變期君還有濟川才
祈雪齋居次峻伯寅長韻
畫省森沈坐掩門齋心應自遠塵氛僊郎曲調裁春雪
武帝祠壇禮白雲天闊苑鐘空外度夜寒宫漏夢中分
栢梁何限豐年頌今日瓊瑶祇報君
孟冬晦日夜夢得句云天寒北極仍充使日落黃
河未穏流及後二語醒不復全記因足成之
馬箠頻年客帝州茂陵心折問刀頭天寒北極仍充使
日落黃河未穏流笛裏龍吟金井夜砧前寒度玉關秋
深閨幾恨青娥月燕頷西來已拜侯
弇州四部稿卷三十四
