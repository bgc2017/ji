弇州續稿卷八十七
明王世貞撰
文部
史傳
王驥楊善徐有貞王越傳
王驥字尚德其先太原家大同之宣寧尋徙束鹿為束鹿
人世世務農至驥而始讀書三十餘成進士驥為人長身
偉幹多力便騎射剛毅有膽既入仕通法律尤曉暢戎略
以選授兵科給事中永樂間上神聖羣臣奉職不贍而給
事中職不專封駁論建驥嘗奉命鎮山西兼飭邊備奏蠲
鹽池逋課二十餘萬緡其人德之尋遷其省按察副使益
以持憲有聲超為順天府事治遷兵部右侍郎前後滿九
載進尚書當是時南北多邊警羽檄旁午兵部最為要重
張本材而廉稍以刻稱許廓僅僅循職而驥代之始振刷
有風望時西寇阿爾台多爾濟巴勒數侵盜甘涼諸邊戍
殺掠吏人左右副總兵都督任禮蔣貴等勢敵不相下狐
疑莫發於是驥輟部務行邊制詔一切便宜行事是時都
指揮使安敬為偏將黷而怯都督蔣貴都御史曹翼追敵
至魚海子將及之而敬謂前途無水草不可進引還曺翼
言狀上密勑驥責貴死狀而僇敬軍中以殉驥故秘之而
大會諸將方就坐忽揖敬下曰汝奈何逗撓誤大計命斬
敬而謂貴曰公亦當死且責狀以報於是諸將士股栗莫
敢仰視驥乃請分兵畫地自莊浪西南抵黃河東北抵寧
夏屬都督李安自涼州北抵鎮番南抵古浪東北抵板井
屬都督趙安自甘州東過山丹抵永昌北抵臙脂堡西抵
深溝壘屬任禮自肅州東接深溝稍東北抵鎮夷西抵嘉
峪北抵天倉屬蔣貴約以賊小至則各自戰守大至則併
力拒敵軍勢遂大振尋下詔任禮為平羌將軍蔣貴趙安
副之而驥特為監督討阿爾台多爾濟巴勒諸進止悉取
驥驥諜敵營狼山等處乃選精騎授蔣貴使為前鋒而自
與任禮等以大軍繼之且與貴約曰勉旃不能成功毋相
見也貴感奮直前搏敵敗之渡黃河遁去貴等追敗之於
石城敵食盡竄烏拉納地北依阿爾台貴復以精騎二千
五百出鎮夷間道兼行三日夜及而大敗之得其左丞托
囉及禆校百人斬首三百餘獲金銀璽印各一駝馬兵甲
以千計多爾濟巴勒與阿爾台以數騎遁尋暍死而任禮
兵亦至梧桐林得樞密同知僉院十五人明日至伊濟
鼐地得偽萬戶二人以為鄉導窮追五百餘里至黑泉
而還招其平章阿達平并部落數十帳降右軍趙安等
出昌寧至刁力溝得右丞達嚕噶齊三十人駝馬兵甲
稱是捷聞貴禮皆進封伯爵而驥兼大理寺卿兼食其
奉尋詔還理部事久之麓川宣慰司任發叛雲南摠兵
沐晟與弟昂討之數不利晟至以憂死而刑部右侍郎
何文淵援舜舞干羽格有苗事請使使撫諭之驥與太
師英國公輔等議以天下全盛而示弱於舊屬小夷
非策時中貴人王振方柄國喜功名遂絀文淵說而
命定西伯蔣貴為平蠻將軍驥摠督軍務率副將軍
李安劉聚等大發兩都諸鎮漢土兵合十五萬討之瀕
行賜驥貴黃金兜牟細鎧蟒繡緋衣朱弓矢驥馳傳至
雲南而貴等兵集會賊酋刁令道等以衆三萬象八十
抵大堠州欲略景東諸處參軍兵部郎中侯璡等徼破
之驥乃奏上方略請遣參將冉保等由東路直取孟定
會木邦車里夷兵而大軍由中路至騰衝與保會俾賊
腹背受敵從之冬十月驥等抵金齒其别酋陶孟刀門
捧以鎮康降遣冉保等率輕兵五千受之因其衆破昔
刺寨進攻孟通而驥等以兵二萬水陸攻上江敗其伏
兵遂進圍上江寨副摠兵劉聚參將宫聚兵亦至因風
焚其排柵遂大破之殺其將刁放戞刁招漢父子虜刁
門項斬䤋五萬餘級上江平遂由夾象石渡小江通高
黎貢山道移駐騰衝留兵守之取道南甸至羅下思莊
遣指揮江洪等八千人為哨抵木籠山而思任發令陶
孟靠者軍心等以二萬餘衆乘高據險為七營相救驥
貴遣劉聚宫聚分左右翼緣嶺攻之不下自率中軍進
夾擊之遂破殺靠者軍心等乘勝進戞賴隴把至馬安
山麓川大震尋敗其象陣於泥溝箐復敗其象陣於永
毛摩泥寨遂拔之而别將冉保合木邦兵降其夷衆十
二寨車里兵亦降其孟連長官司破烏木弄木邦等寨
斬首虜二千餘級驥等遂進圍麓川縱火焚其門并庫
藏廬舍皆盡俘斬及溺者數萬人思任發夜擕其二子
走孟養以大捷聞仍請留所部兵畀都指揮胡誌九人
分守金齒蒙化等處而是時維摩州賊韋郎羅稱廣新
王以叛詔驥旋師討之驥曰此不足血吾刃也乃遣偏
師壓其境曰王尚書大兵至矣賊皆潰韋郎羅走安南
傳檄捕之安南王懼斬其首并妻予来獻廣南冨州上
守交惡十餘年不解驥諭之立釋構講命師旋上遣戶
部右侍郎王質齎羊酒迎勞數百里外既入見慰勞有
加特封驥推誠宣力武臣特進榮禄大夫柱國靖遠伯
歲食禄千二百石追封及三代子孫世世承襲賜誥劵
貂蟬冠朝服玉帶白金百兩綵幣十表裏鈔萬貫而貴
進封定遠侯賞亦如之劉聚等陞賞皆過望士卒賜予
加等府庫為竭而驥以侯伯奉朝請不預兵部政矣蔣
貴果勇善戰雖至大將猶摧鋒䧟堅驥前後皆賴之成
大功而是時思任發尚在竄其子思機發復率其餘衆
往来窺伺乃復命驥摠督雲南軍務率都督同知冉保
都督僉事毛福夀以兵往圖之賜金牌信符便宜行事
驥至思任發復走緬甸索之不獲而思機發衆漸盛不
能制乃奏請益兵詔復遣定西侯貴以兵五萬會討之
然緬甸卒不肯送思任發以思機發致讐為解驥等無
如之何乃縱兵𢷬思機發寨獲其妻子家屬及從賊百
餘戰象十一驥等還京師加禄定西侯歲五百石驥三
百石其白金鈔幣如初而冉保毛福夀等陞賞亦次之
人頗以驥老師亡見績而中貴人振内主弗恤也而定
西侯亦病死亡何西巡陜西寧夏甘涼等處所至申飭
邊隘練士卒虜不敢犯久之召還會思機發竄之孟養
孟養與相比匿不肯捕送於是驥復摠督軍務偕平蠻
將軍宫聚討之師抵金沙江賊立柵西岸驥作浮梁以
渡一鼓破之復連拔其三柵斬獲萬計然竟不能獲孟
養酋與思機發驥威名故甚盛至是凢三率師南矣而
稍稍損於前一衛訓導詹英者官其地上言驥等輦重
至役夫六百人多散綵幣於其屬使責重報鹵蠻豎輙
閱之以為已役大軍十五萬一日起行因而相蹂踐有
至死者又每軍使負米六斗䟦涉山谷有自縊死者師
抵金沙江彷徨不敢渡既渡縮朒不敢攻攻而失都指
揮等俟賊解散多捕漁戶以為賊俘此何異李宓之敗
而楊國忠以捷聞也上為之下兵部會法司議請遣御
史一員直抵其境會巡按御史勘報上不許然業已奬
勞驥聚召還京矣至是停奬勞勑勒聚還而改驥領平
蠻將軍討貴州苖獲其稱剗平王蟲冨者檻送京師僇
之加歲禄百石土木之難羣臣廷劾中貴人振不道株
及驥景帝初召為摠督南京機務位寧遠伯任禮上南
京素習媮戎陣廢弛驥至一切以所御軍法教之為一
新而大司馬謙弗重也因事解其任奉朝請上雖以罷
驥而内猶嚴之時禁私役閹人俱令籍入宫惟黔國公
寧陽侯得留四人驥獨留六人驥老且八十食肉躍馬
多從女伎供張奉御如王公而會武清侯石亨等奉太
上皇於南宫而驥與焉復領兵部事加號奉天翊衛推
誠宣力守正文臣階為光禄餘如故數月復請老又三
歲乃卒年八十三贈靖遠侯謚忠毅子瑺嗣至今不絶
一孫添尚長公主拜駙馬都尉驥奉太上皇之歲而文
臣楊善徐有貞亦封伯
楊善字思敬其先自太原徙而北平後北平進稱順天
而善為順天大興人少補北平諸生不甚通經術而性
沈敏能為人筴事時年甫十七而文皇帝起義兵則已
知善名署典儀所引禮舍人從事睥睨間文皇帝即位
之明年召補鴻臚寺序班二年改鳴贊又四年進司賓
署丞選侍昭皇帝於青宫又八年進右寺丞又六年進
為卿善偉風儀工舉止音吐如洪鐘每朝謁引進奏時
上目屬之而又重文翰與學士楊士竒楊榮善既家都
城以積著起貲治居第郭外有園亭花木之屬諸公休
沐有所宴賞則善家若歸又時時饋遺名果餌不絶以
是大得公卿間聲而中貴人亦多好之者卿之十二年
滿考遷禮部左侍郎明年從北征至土木師潰間行達
京師時已六十五矣足胝不為倦敵犯京師以善曉暢
軍事改都察院左副都御史使佐于謙營九門外郭以
與敵角數有功進右都御史自侍郎至右都御史皆領
鴻臚寺事而是時太上皇帝在漠北元旦故事自朝正
出即相率於朝房投謁稱賀善獨流涕曰此何時也太
上皇帝何所而我曹稱賀耶衆愧為之止而朝所遣使
漠北若王復王榮李實皆以庶僚假卿佐以往皆不得
要領而李實得一見太上頗倨而其辭戇然敵始挾太
上請我賂不甚讐欲奉之還而朝意更緩為北敵額森
責王復等非大臣故遣善然絶不為奉迎計亦不予善
一錢而善乃悉其訾不足則貸之中貴人悉益市綺繡
師比阿錫女紅線釦之類以往既至而額森所使館伴
者来與飲帳中而詫善曰土木之役為何六師抑何弱
也善曰當是時六師之勁悉南征而中貴人振欲邀太
上幸故里一不為戰備故輕以卒予敵而今者南征之
士悉歸可二十萬而又募中外材官技擊得三十萬悉
教以神鎗砲火弩射命中百步之外洞人馬腹透七札
又用言者計沿邊要害皆隠金椎三尺所值蹄立穿刺
客林立夜度營幕若猿猱而皆已矣置之無用矣問何
以言無用曰和議成方且懽飲若兄弟而又何用也因
賂之其人悉以語額森次日善入謁乃大賂之額森喜
坐定善乃前責之曰太上皇帝朝太師所使使必三千
人歲必再即稚子亡弗賚者金帛器服絡繹載道而太
師乃背盟好而見攻何也額森曰然則奈何削我馬價
又予我帛時有剪裂幅不足者我是以攻汝善曰非敢
削馬價也太師之馬歲益增價亦不繼而不忍拒是以
微損之太師自度價所得比前孰多額森曰者其稱者
猶云是也善復曰帛有一二剪裂幅不足者諸通事為
之也事露而誅矣即太師所使進馬有劣弱而貂皮敝
豈太師意耶額森又曰者善因復進曰太師之攻我兩
矣所磔殺刳剔以數十萬計而太師之部曲寧無有血
吾刃者上天好生太師獨好殺夫是以數有雷警今者
能奉太上歸我和好不絶器幣溢於穹廬而黎庶彼此
俱逸不亦快乎額森益喜曰者者因謂善歸而太上皇
帝有重寶来購乎善曰太師得重寶而歸我太上皇天
下後世謂太師貪重寶也歸我太上皇而不索重寶天
下後世以太師貴信義而賤貪黷令名奕奕何况我之
德太師無已而重寶以漸繼耶額森大悅曰者者遂以
善見太上皇善再拜進醪糒問萬壽侍立不敢坐額森
數目太上皇太上皇謂善太師與汝坐則坐善頓首辭
曰君臣之禮雖草野寧敢廢哉額森嚙指顧其下曰咄
咄汝曹中國禮乃若此遂以輕騎奉太上皇與善歸歸
而上以非初遣旨薄其賞僅遷左都御史仍令寺事而
大司馬謙心許之其從行子弟有得官者易東宫加太
子太保時太上皇在南宫元旦朝正出復且修投謁善
復泫然曰太上皇不受賀何我曹乃相賀也識者益稱
之善始事中貴人振後更事中貴人吉祥等而與石亨
比會景帝病善伺知亨吉祥有迎太上皇謀遂與之合
而發南宫錮太上皇即位論善功封奉天翊衛推誠宣
力武臣特進光禄大夫柱國興濟伯尋加號守正改文
臣歲禄一千二百石予誥劵世世承襲改領左軍都督
府尋加禮部尚書兼領部事有四子一為勲衛一為指
揮僉事一為千戶一為鎮撫而從子及養子官錦衣者
復四人旬日之間恩賜赫奕所陳請無不允幾與石亨
張軏埒又嘗隂薦李賢入内閣而定襄伯郭登故有幾
微於上亟疏善使邊功請位之三公獲以身免於是亨
吉祥忌之稍稍間於上漸疎絀而明年善亦卒矣年七
十五贈興濟侯謚忠敏子宗自勲衛襲四歲例奪爵為
金吾衛指揮使孫增尚公主授駙馬都尉善雖負才辨
以巧取功名而憸忮多岸谷其為序班坐事下獄庶吉
士章朴亦坐事下獄與相狎言家有方孝孺集時方窮
治孝孺黨善從借觀而密奏之上遂誅朴而復善官最
後于謙王文之僇而陳循等之竄皆有力焉善死或云
見謙文為祟而李實者時以右都御史撫湖廣中旨奪
職為民
弇州續稿卷八十七
