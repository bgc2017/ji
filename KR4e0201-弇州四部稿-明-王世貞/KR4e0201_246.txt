弇州續稿卷七十二
明王世貞撰
文部
傳
陳司寇傳
陳司寇公者諱堯字敬甫世為揚之通州人公幼而穎
異就外塾日誦千餘言即他兒所受書耳之亦成誦甫
髫工屬文通州守高君鵬者得其經生業異之巳偕諸
生試文益竒為飯齋中高君間謂媪有寧馨兒可念也
蒼頭出薆語是且入見夫人見必一叩首公怒叱之曰
唉吾豈汝曹抑項人耶高君問而得其故愈益異之撫
曰生自愛必為國器公自是補博士弟子數試高等廩
上庠蓋弱冠而舉於鄉名聲驟起謂一第毋足溷者然
數困公車久而顧其於文益工尋從故侍郎吕文莊公
柟游反而求之身心之間純如也遂成進士隸事工部
時議為獻皇帝立廟於大内世世勿遷部尚書以試公
公乃上議謂禮緣情者也而制於法夫所謂勿遷者德
祖也太祖成祖而三也獻皇帝之世次則孝宗也其廟
宜以孝宗祧則亦祧而藏諸夾室俟大祫則並出之當
尚書弗能用然心韙公議而以其歲授都水主事當治
清江厰選部郎林君春内賢公欲引以自近而不得公
既之任有廉勤聲好讀書思以著述自見其所論白改
鑿黃河之上游避灌口以達清江而阻於都御史不果
後都御史檢故牘行之世世受河利滿三歲為虞衡員
外郎再以才轉營繕郎中時上方勇於宫室之事無虚
歲而將作諸大僚且緣以博功賞公獨務為節省建沙
河行宫公與一主事監之主事欲徵商公争之不可乃
曰事畏相撓請得分半而任之可乎公所任獨不徵商
主事亦不敢征也事視公迄工畢而所省金錢以數十
萬計巳復建大高玄殿公入視工籍曰何多也汰其十
之三巳又視工直籍曰又何多也汰如之所汰率多中
貴人之私人與虛直度無如公何則更目公陳古人陳
古人云而公所省义以數十萬計工完當上功籍公獨
避之他室尚書意甚憾之比奏上獨不遷僅得賜鎰金
而已久之擢知台州府公至埽去一切供億所讞决以
情衷三尺而行吏抱案堂皇受成事伍伯持挺兩廡惴
惴至日晏不得一飽然率以善滿去竟公任無訾陬者
公暇則延見諸儒生講說經義所識指如王司寇宗沐
吳中丞時來輩後先為隆萬間名臣遇旱禱雨輒㴻歲
比稔士民爭頌之治狀為浙第一而以不能事一鄉貴
臣中飛語調知南安府公之治南安無異治台其稱公
於南安者亦無異台而所最著郡當嶺南孔道香藥象
犀之類故守之市之若譏税者公併不復市前後公所
領郡多佳山水數從其賢士大夫游以公不好飲相與
稱公為醒翁作醒翁亭配公於歐陽永叔公亦因自號
以寓意云踰歲轉長蘆轉運鹽使時鹽課歲不登公白
其御史曰私鹽禁不厲則亡鬻官鹽者不為官鹽利便
則驅而入私鹽其要莫若嚴私而寬公所謂嚴者若而
條寬者若而條御史是之課驟增至萬餘而商不病公
之為長蘆復五載人意公不能無望公笑曰我何望為
即薄我而以中大夫佐人主急哉然太宰萬公鏜微公
之曹事飭公署整庀而器之遂遷廣西右參政公所治
糧儲務在於摉伏田革濫費吏不得侵牟其間民不病
歲踰二載為貴州按察使時三殿灾所採木倚貴州兵
民不勝力公為更番之議以紓其攰布政使用苛法採
丹砂貢都御史議開永寧銀池公皆力持之三載以入
覲行道遷雲南右布政使未上移廣西為左公之再至
廣西也其吏民鼓舞相慶時靖江宗人無慮千計率童
而禄於官公曰天禄也非朝命不可他郡兵歲五百戍
會城寖溢而倍者三公悉勒令如原數諸降鹵徙粤者
世廩已别子則以報效世半廪已又其别子則又以報
效世半廪公第令廪及身而已公所裁省帑賦復以萬
計而公之在貴也以持宣慰安萬銓事與巡按御史左
在廣西復以持知縣康建勛獄與巡按御史左兩御史
同鄉人銜公刺骨謀中公以隂事竟不能為地而公用
積勞拜右副都御史撫四川分宜相以非其意謂客曰
彼何人也而亦蜀帥公聞之曰吾有歸而已既而分宜
相以論罷公乃歎曰銜人者何為哉夫人三銜我而吾
三如故也於是益自信六番招討楊氏死二子爭立勢
且用兵公曰毋庸也移檄授其長嫡符遂定野人妄相
習為白蓮教至聚千人有欲借以為功者公第捕其首
惡抵罪衆皆解散滇大酋鳳繼祖跳之建昌滇撫臣檄
公擒之公曰建昌去滇一水而兵不渡將嫁禍蜀也急
之則窮獸且挺緩之一夫力耳繼祖覘知公亡他意束
身歸公撫蜀號為不貪功名先大體類如此遷南京戶
部右侍郎未上改工部兼右僉都御史總理河道嘗議
修高郵湖堤當用石公曰石所從遠而湖力薄不至囓
多樹木隔以板而茭土實之費率省半又蠲淮徐之河
負三萬金召為刑部右侍郎未代而景恭王自楚返葬
輜重干艘而漕艘復入之黃河徙道者百二十里公憂
之甚選一大校探刁陽湖得故漕道舟自潰口入轉而
達胡陵無所亡失公既已得代即移疾歸再請不允轉
左侍郎而公請益力許即家調理公少而失父恒依其
母邵太淑人而自其轉徙嶺外度不可偕則留其婦朱
淑人共養至是念太淑人益老矣以故堅不起而當事
大臣如徐公階李公春芳郭公朴輩挽留之甚切即剡
薦無虚歲公夷然不屑也日侍太淑人為嬰孺慕者七
年而始背公公痛毁如少年服除當隆萬之際天下日
望公之出而公以疾不起矣公孝友故天性嘗以餘俸
置兩舍負郭數頃既而念其仲冠叔完孺悉畀之冠有
子大壯成進士得封員外郎完亦舉鄉貢成立矣居恒
謂微伯氏吾安能家公又給其從弟元母錢數百緡俾
歲收其子息以給公於一切亡所好顧獨好書雖老持
一卷不廢鄉人間以私謁公居間如弗聞者也而度其
枉或有急則立應之矣治河副使梁巡鹽御史張者皆
公門故謂公得無有所托乎公謝無有則為梁言通夫
役苦第寬之可活數十百人命為張言通有鹽舍而領
眞州鹽不便任之可歲減民數百千緡二君唯唯故公
殁而其鄉人非宗戚而為之惻涕咨嗟也公之後先持
憲以嫉惡聞然嘗奏記徐公階曰天之生大賢大不肖
厪厪耳即中人夥而中人者有志而未練則見欺有才
而㬥施則見忌此兩者器使之近賢苛責之近不肖姑
置而觀其後可也徐公善之以故天下稱公廉能以指
數而不廢為長者公之殁有司聞於朝賜祭葬如故事
諸生相率狀公行請提學使者祀學官公有子大科亦
成進士為河南郡司理文學政事有世風餘見碑誌中
贊曰當嘉靖中政府方急私而陳公不以私請竟能完
其用以顯迨其末而政府方急才陳公以才進而竟能
完其志以歸何也賢者固非人所可測也國家用陳公
所至常為縣官節財用牧養小民興起士節即古所稱
賢能臣何間焉然至典郡不進秩滯鹽官五載其不中
考功法者幾希蓋余傳陳公事而慡然若有警秉衡者
其毋事名而責實於耳目哉
陳布政公傳
布政公姓陳氏諱鎏字子兼其先世為吳人有按察僉
事祚者數上書言事忤人主下詔獄至老而不衰天下
以直歸之僉事公子長曰唐府教授寧寧次子封工部
公冕冕始娶於沈蚤殁再娶莫安人實生公公幼而岐
嶷有成人度嘗遇巨蛇起坐側不為動一夕盗踰牆竊
公衾無所懼亦不以語人讀書自若家長者詰公失衾
故公徐曰夜半落盗手矣工部公聞而喜曰此兒國器
也公為諸生以明經工屬文稱而復能為古歌辭時人
慕說之尋舉於鄉第二人明年罷禮部試又三年而成
進士授工部營繕司主事公以工部公老有移留省意
而尚書雅成之令𣙜荆州木公固辭弗得乃自誓曰吾
豈以貪泉而易吾味也公所理凢一年所税課比不登
額而商旅懷之謳謠載道其去荆幞被束書而已尚書
廉知公狀亡能以故事難也公還部一月而滿三月而
封父母即乞歸養中道聞工部公喪踰年莫安人卒公
率眞為戚備孺子之慕而易亦稱之服除補虞衡司遷
員外郎再遷都水司郎中治通惠河河事治尋以按察
僉事奉璽書督四川學政公雅好經術砥士行而不務
為操切詭激於文取朗洞爾雅然亦惟陳言之務去蜀
俗為變當公之試諸生也第持其文甲乙之畢即付郡
邑庠不復問為某子甲有無知名士以故居閒遂絶而
所識拔若張中丞肖甫輩皆時名臣既貴而造公廬或
以書䞇謝者公戲答曰嚮者吾知君實不知為君今者
君知我我又不識為何君也後先已酉壬子得士皆公
造而其於錄公文居多相國徐公聞而賢之轉湖廣左
參議分守湖南有劉守某以意而文大辟者四人公白
於御史出之為冤民裁武岡諸王之亂政者民稱為神
明久之遷河南按察副使御史孫昭貴倨甚公見之行
不能疾而又中裠係解昭内銜公為惡言以風公不應
趣監兵入衛駐白羊堡有通判吕某餽公蜜食一罌公
受之尋啓視則中金也呼呂詰之曰與乃公餽食胡金
也通判跽謝曰死罪有之軍食羡也公不受即奈前使
何某不上羨即奈後使何公厲色揮之出中外方推公
且大用而御史昭之疏上矣吏部業重公而難御史為
量移以解遂拂衣歸公既歸餘奉賜不能資伏臘間日
一肉食中堂廣袤僅丈許扁之曰已寬意豁如也公闔
門謝世事其托寓在翰墨而蹤跡在吳中山水最不喜
發貴人函問而部使時時尉薦政府既慕公名始亦怪
其落落而終予之凡數年起家雲南仍故官公所理屯
政以積墮廢乃為榜欺隱之罪使得自首及私闢草莱
任土地者厚予價而籍之自是有竒羡矣俄有詔雲南
一郡上黃金萬兩供少府公第令上半而以半俾全省
均之民不告病而金亦足時王師討叛酋鳳繼祖臺使
三司俱在行獨公留署諸篆軍事旁午沛然無齟齬人
始異公文吏有開濟才而會酋鳳平公察其部人非黨
逆者以脅從法論釋之所全活不勝計遂遷四川右參
政尋為按察使以至右布政使咸不離蜀而蜀諸生吏
民素善公條教有迎公於數百里外者公三任不以資
歴而所蒞輒有聲最後署藩篆鉤餘羡萬金悉以歸庫
筦庫者以例請公怒曰若知取羨例耶不知不取羨吾
例也蜀人日望公開府而公年僅六十三懇疏乞致仕
歸人以比之范蜀公鎮云且謂其幹力才術足倚薦者
益夥而公竟不肯應又七年而公以病捐館矣公恒自
言性雖剛無忮忌即有所憾而遇事更為之委曲以明
無他生平澹泊鮮它好嗜此為二長而不能無四短憚
煩一也徤忘二也力竭則止三也不為人謟佞而時有
駁難四也余謂公四短時近之而實遠二長則未能遽
盡公公孝友天性其歸自河南而兄裒所受臺饋踰二
百金以授公悉讓弗受念從弟貧捐餘奉百五十金使
謀十一居無何費其金盡公復貸粟食之殁而為調棺
殮毋憾也諸中外從母姑姊咸於公乎衣食公非有羨
槖也不忍以四子先其宗人不尤難乎哉公為人坦易不
設城府而中實耿介遇事迫則益舒緩而竟不廢往來余
父子間最久余在西曹時嘗一過公公留飲已顧問中厨
鮭菜幾何答以無之復問瓿中酒幾何則恥久矣相與大
笑過隣舍郎飲而其兩解綬歸里里中豪椎牛饗公或謝
病不赴間過所從故舊或僧寮道人舍濁醪粗&KR0008;諧笑亡
已色其於酒戶僅上中奕不登品而命之觴則觴奕則奕
不辭也公又自言詩不入格而無俗韻文不成家而能達
意然以置之長慶慶歷間無愧色工小楷出入鍾歐自行
草擘窠以迨榜署書尤豐媚遒逸有天然趣海内既習公
名高有文章而又最嗜公書造請戶屨恒滿公不忍逆拒
之人人飽意去公亦欣然自謂貧而晩節不落莫以此公
之將易簣也顧謂其子爾聞曰迫祭日即宜墓謁毋以我
故廢禮又自考大歛制授之曰毋使我惰見先人因從容
賦數詩而後絶公有四子某某多能嗣其業者
王子曰吳俗剽捷而陳公獨以緩自後然亦不廢官以
公之内行嚴而外寬然長者是為名相左也實相成也
夫使朴士見文文士見政實不病華名不損質斯所以
為難能乎詩有之如可贖兮人百其身嗟乎安能以百
吳人贖一陳公也
曹子貞傳
曹君䞇其所著玉芝樓集者而介沈嘉則書以請曰不
穀老矣請及子身以不朽唯嘉則亦云余獲一二寓目
焉而後嘆曰不知其人者知其友而今乃幸知其文也
則何所介嘉則為雖然非嘉則不可以詳乃為曹子貞
傳子貞者其字大同其名先世為武惠王彬其第三子
武穆王瑋凡七傳而至建炎避狄自汴徙常熟轉徙於
通州家焉世世受儒起家郡邑長吏者數人遂為通甲
族而君故寧海令博少子也出後其季父賀令瓛君生
而穎異讀書日數千言踰丱能文辭嘗得古詩一編多
斷簡以意屬之輒誦及其補博士弟子業已厭薄時義
為先秦二京建安家言而其於時義雖不恒習有搆亦
輒竒以故小試恒冠其儕偶而困數竒至其試於鄉輒
不利者凡八而始膺貢入太學上舍君所謂搆而竒者
易四書各有敷義數卷故禮部侍郎崔公桐為序而梓
行之其贈君詩至有四俊之目當君貢而有居君次者
老且貧君憫之即自居次其自太學為吏部選人且什
褐矣居恒念士非用科第不足以展即一命何溷我為
因罷不就辟而會有傳臺疏高貢士格與科第等用者
乃抵京當是時鄉人李公春芳為大宗伯貴用事君乃
上書李公凡數百言大略謂始而以辭求士辭不足究
士實既而以格用士格不足竟士才李公為擊節歎賞
約以晨趣直舍語太宰而上有急召弗果居數日君意
李公豈其忘之耶即破格不過假一資半級夫士才安
能終竟也趣投牒吏部稱不願得官李公為囓指者踰
時而吏部疏如君請授光禄寺某署丞以歸亦異數也
君故有遺産而性不别治生産以益薄又好竒書急義
施時時歎詫何以副我願而尚能傾庾穀助族人之十
喪不葬者諸賑藥搆橋掩胔骼數晷而為之里中齷齪
子目攝曰夫已氏也而家用名粉矣君又能闢舍東偏
為齋室間有所購金石古文諸書名畫之類以充之李
公至拜上相尚不能亡愧公之題署有曰賢隱者曰抗
志游雲者君亦無所報謝自君之為文章傳海内海内
士大夫雖不為盡知君而要有當者其在太學吾故人
劉中丞景韶最慎許可然䞇君文壽其父後先州守游
氏翟氏喻氏三聘君以志事請君謝弗敢當州舉鄉飲
以賓禮禮君君又謝不往而數從其鄉人為詩社倡酬
則故尚書馬公坤侍郎陳公堯咸折行而友之君於書
無所不窺即釋道堪輿醫卜三倉二藏世不能得其目
者而精為訓故所著有桃林筆燭百六十卷藏於家而
其詩則往往為世採擇入明雅書法亦遒婉可愛君壯
無子踰五十而有丈夫子三咸彬彬成立人以為長者
報云
贊曰以子貞之才八試而八見屈者業非子貞罪也及
其季也佹得官而棄之若敝屣夫以子貞之棄其官若
敝屣然而八見屈而猶試者何也此其意誠不欲以微
見庸今夫淺蓄者易昭也小就者易名也乃子貞弗屑
之矣元亮高蹈自適猶一試為令玄晏病廢長往屢來
朝辟其壯氣雄志不能自釋於咏史釋勸而天下卒推
之為逸民之冠即子貞不獲庸而言為膾炙動見楷模
語有之鴻飛冥冥弋者何慕及其漸陸儀可用羽於戲
休哉乃長淮以南有嗣元亮玄晏而稱者必子貞也夫
程母傳
程母汪之事程汝義也則不及姑矣有舅在而汝義多
賈游所為子者取足焉諸羹瀡甘毳不廢舅安之計以
傍拓丙舍徵諸役而亡為操者程母數日夜晷僅以三
時息而躬井臼釡錡之任汝義既游薄所息什一不以
秋毫私其内程母能忍詬節嗜以佐之亦稍稍充舅既
死有繼室曰汪而汪握家秉以姍易御諸婦獨程母莊
事之晨昏上食愈益為共謹汪内愧曰彼乃能姑我而
我不能姑何也自是盡室無嘻嘻矣汝義之為義種種
多程母力會客死嘉定有二子善定善夫猶在提抱間
程母痛哭絶食亦且死或謂之曰若為死者死則死之
為生者死則何以死也程母乃悟曰吾何以一身見地
下乃稍稍食而所以教養二子益慎其治家能力嗇強
於汝義時二子既長更行賈他郡而會善夫復客死已
善定之婦又死孺人悲思歲餘遂病咽鮮食善定為廢
賈而隱於湯藥者十六年會善定之繼婦陳刲股肉襍
粥糜而進之良愈善定乃稍敢脱身賈行抵吳而程母
病復發遂不起善定之痛其母不及見也以十六年之
疾而遽愈愈而後成行行而復告疾是以愈故不見也
念無可以伸其情者謂汝義之葬王子嘗為誌而銘之
紹俞仲蔚之書以請傳
王子曰以程母之為婦為母而足稱賢然亦賢者之常
耳胡至汲汲焉而求傳之甚哉人子之不欲死其親也
不得其所以無死則求傳之夫傳成而程母不益賢也
則何如孟氏不云乎雖加一日愈於已若善定者庶幾
能用其思者矣
童子鳴傳
童子鳴者名珮世為龍游人龍游地呰薄無積聚不能
無賈游然亦善以書賈而子鳴之父曰彦清者最稱為
儒雅不寖然諾子鳴少貧不能從師塾遂依其父游得
書輒問其父字乙之已稍遂能旁識已遂囁嚅誦之屬
已遂能臆解之已遂業五七言古詩有清韻而其為他
文亦工尤善攷證諸書畫名蹟古碑彛敦之屬其游多
梁溪梁溪諸公子心慕之爭欲得子鳴一顧以重子鳴
不為逆時時有所過從至欲擅子鳴不能也而最後太
保朱忠僖公與其兄恭靖王聞子鳴名而使其交相善
者挾之至都子鳴為一再過焚香啜茗評隲古書畫而
已不復及外事二公既重子鳴謀客之一夕竟遯去不
顧子鳴面峻削骨立驟見人語呐呐不出口尤篤於交
誼有所期雖千里不爽其所營纖嗇周身之外贏不能
百一而倉卒以緩急請亡弗應者至為德而人負之若
已負德於人唯恐語及也為人孝友自天性其侍父舟
車間雖寢溲必躬視養母尤謹兄珊嘗舉於邑為諸生
以長者聞子鳴游多浮期顧歸必就兄書舍買升酒相
勞苦共枕達旦至再夕不強之入不入也即貫鏹尺縷
悉以推其兄而至子鳴出而襆被不復問妻子亦以兄
珊撫之逾於已矣子鳴既以文行重交游間而高淳韓
邦憲嘗一識於逆旅器之又數從交游習子鳴名會出
守衢首行部過其家龍丘山塢中人不識太守鹵簿皆
擁門瞷觀尉史游徼旁午顧見案上一柈蕨菜羹脱粟
太守與子鳴共而烏烏吟至夕始去咸莫測何謂子鳴
久之始一入郡報謝諸丞倅司知為太守重客禮之子
鳴逡巡謝弗敢當太守急欲捐俸資為子鳴壽難發言
而子鳴恒自謂田父甘田中食不憂餒也臺使者以太
守故請見子鳴不得大索其所著書子鳴謝亡有退而
上其所輯唐故邑令楊烱邑人徐安貞集太守為鋟梓
行之太守遂下教邑綱紀南州杜門文舉首驂北海為
政康成標里龍丘逸民之藪前萇後珮千載兩賢萇猶
托跡功曹一試綦組而童君畢志雲蘿聲跡俱挫可謂
皭然不淄瞻之在前矣間者一造其廬談討松桂寥廓
之士邈焉寡儔太守不佞白駒用慨其樹楔左閭以風
在野子鳴固辭之邑不得乃謂其令曰夫不佞珮者而
敢當我龍丘先生也夫龍丘先生以一握耒啓不毛之
山而使山至今而借其姓以顯奈何惜勺漿之享以報
之龍丘先生者太守所謂萇也令凃君乃為祠祀龍丘
萇而記其事子鳴生平布素無長物僅一復陶而從客
所有呼寒者即解衣衣之不復徵薄田數十畆忍口腹
得少羡輒付義施族指衆而俗三男一女子鳴捐羡粟
以給舉女者又以貧不能延稚子師則又歲割租若干
俾延師其所施行類非貧士也跡所自共養蓋貧士蹙
額所不忍俄而太守韓君卒子鳴徒步送其喪踰嶺憊
而病夢太守邀並駕子鳴以婚嫁未畢辭不可覺而自
疑久之病寢劇卒年僅五十四一子尚幼子鳴有藏書
萬卷皆其手所自讐校者生平冐雪游九華山登南嶽
祝融坐雲氣間泰山日觀峯候夜半出日以為竒遂有
九華游記南嶽東岱詩及他文集龍游縣志若干卷
贊曰吾聞之太史公季次原憲懷獨行之德義不苟合
當世世亦笑之蓋蓬戶䟽褐不厭死而已四百年而弟子
志之不倦游俠之言信行果已諾必誠赴士阨困而羞
伐其德蓋亦有足多者焉以為其兩不相得也今觀子
鳴孑孑次憲之行而時有朱家田仲風豈不亦兼之哉
其恂恂退讓惨怛孚尹業遁名矣而名逐之有以也韓
太守者余同年子也蚤死不然其折節下士庶幾成其
聲者哉
秦母葛太恭人傳
葛太恭人者故永昌守秦文橋公婦而太學生炳禮科
左給事中燿母也太恭人之父曰石崖公恒為廣西參
政有婦曰施夫人先後舉四女而最竒其少者是為太
恭人曰兒當䝿不易耦也蓋久之始得永昌公而是時
秦施兩姓喬木相望為甲族既婚太恭人之事舅姑若
習為婦者其躬勤碎細治瀡滫㸑浣又若習為窮約家
女者姑周最嚴難事顧獨安太恭人養即少疾苦太恭
人未嘗不廢寢忘食而奉湯藥也秦故族䝿而舅封主
事公好清淨不别治生永昌公不能無束脩誨即誨所
入訾毋論斗粟尺帛太恭人輒以供養即不給而簮珥
隨之矣初舉一子殤遂從臾永昌公置貳許且孕則旦
夕籲於天曰幸早免身得雄以慰堂上無何許果舉男
子即太學君炳也既舉炳而子之如已出又四載而太
恭人舉給事君燿其子燿也毋逾於子炳也永昌公少
歌鹿鳴尋偃蹇公車不自得欲遂為吏部選人太恭人
從容言曰以子才而終老公車耶且今用格上士今選
人欲行志得乎永昌公感其言罷不復選而益銳於學
讀書至夜分其足冬則沃以水警困夏避蚊罌中太恭
人手女紅而相之不課滿不止也永昌公成進士而封
公寓所書官箴以清白相勵太恭人雖不知書時時從
永昌公耳之公出令武康歲俸稍給矣太恭人調衣食
一切程諸生官舍有餘桑輒課僮修蠶事身䇄䇄筐篚
間指示二女曰是衣所從出也孰與夫珠玉之不能暖
而永昌公以令高第入為南戶部郎當㩁税維揚内畏
其汚不欲往太恭人曰不憶若翁訓耶官豈能汚人人
乃自汚耳永昌公矍然曰善遂往而諸所理税焯焯有
廉聲又能捐餘俸治公使杯酒筭器食以故人爭慕說
之至為碑紀去思而永昌公之始守金華也以避親嫌
當移郡乃得永昌永昌在萬里外念封公故難其行封
公謂永昌公非以譴移不行是懟地也且而婦任為子
永昌公行而以病卒官太恭人之瀕死者數矣以有封
公在不敢死也掩戚而上食封公封公之不欲食者數
矣感太恭人孝誠為勉進匕箸已而謂人曰吾忽忽此
為吾婦耶將吾子在耶封公竟甘太恭人養以寬終而
太恭人所以教二子雖極愛不失嚴始就外傅即舉永
昌公故事為訓稍攻苦果脯慰賜相繼一涉媮惰即色
莊誚讓之矣臧獲大小近千指悚息而太恭人之是聽
然不為操切苛治第母爽其勤惰而已永昌公性喜施
太恭人佐之施而尤篤於族黨姻戚嘗僦屋以居貧者
與廢箸者而衣食之殁又為之治喪葬給事君之成進
士也以選讀中秘書拜今官迎太恭人就養邸中嘗有
所建白太恭人輒規之曰士貴識大體為縣官利益若
齮人以自快好犯以自標非所望也給事曰謹受教故
其所上疏多見采納時議翕然推之而太恭人居恒邑
邑念其鄉亦會給事有冊使命奉太恭人還里帔冠瑱
珠子姓奉觴為壽甚適矣乃更遘末疾以卒卒且葬而
給事君來拜且哭曰微吾母孤何以有今日也上舍君
亦拜而哭曰微吾母孤何以得稱兄於給事也余感其
意而傳之永昌公諱禾其生卒女婦孫息詳志中
贊曰給事君之自狀云爾余數游無錫里里中長輩德
秦母無異辭夫舅姑藉而怡於老夫藉而良於官子藉
而名於諫即婦儀母道曷不取徵哉雖&KR0686;管所稱何加
焉
弇州續稿卷七十二
