弇州四部稿卷一百六十六
明王世貞撰
說部
宛委餘編十一
秦始皇滅六國寫其宫室作之咸陽北坂上自雍門以
東至涇渭交處殿屋複道周閣相屬然各自為區雖一
瓦一甓之造亦如其式各書國號不相雷同皆布其所
得諸侯美人居之如在其國鐘鼓帷帳不移而具至於
出狩豐貂東至獬豸南來又有玄旗皂旒之制罕車之
飾寫九王之廷於咸陽北坂車輿之綵各樹其文所謂
秦人大備而陳戰國之後車者也見秦史晉志為詳
按三輔舊事西京雜記諸書阿房宫前殿東西三里南
北五里前庭中可受十萬人車行酒騎行炙千人唱萬
人和一云上可以坐萬人下可以建五丈旗關内離宫
三百關外四百餘漢未央宫周回二十八里前殿東西
五十丈深十五丈高二十五丈有殿閣三十二至孝武
以木蘭為樊橑文杏為梁柱金鋪玉戶華榱璧璫雕楹
玉磶重軒鏤檻青瑣丹墀左墄右平黃金為璧帶間以
和氏珍玉風至其聲玲瓏然也未央在城西偏而長樂
在東太后多居之周回十九里又有桂宫北宫明光宫
在北周回各十餘里孝武又建建章宫於未央宫西長
安城外跨城池作飛閣通之搆輦道以上下周回三十
里宫正門曰閶闔高二十五丈左鳳闕高二十五丈右
神明臺門内北起别風闕高五十丈對峙井幹樓高五
十丈輦道相屬焉連閣皆有罘罳前殿下視未央其西
則廣中殿受萬人廟記云北闕門高二十五丈又有鳳
皇闕高七十丈五尺又畿内千里京兆治之前乘秦嶺
後越九嵕東薄河華西涉岐雍内外宫一百四十五所
隋文帝遷都其正宫正殿皆名大興隋煬帝因之致美人
於西苑後多幸東京江都以及唐改名太極宫然俱無
所增飾高宗於宫東北取苑地建大明宫其廣袤亦及
五里尚未能建章之半也宋東京宫殿初因朱梁之舊
建隆三年倣洛陽宫殿脩之始為壯麗然周迴不過五
里至晉南渡都建康朝宴所臨止東西二堂宫門之外
編竹以為儲胥而已宋南渡都臨安以州治為行宫制
度簡省垂拱大慶文德紫宸祥曦集英六殿隨事易名
實一殿重華慈福壽慈壽康二宫重壽寧福一殿隨時
異額實一宫延和崇政等四殿本一射殿天章龍圖等
九閣實天章一閣大内尤庳隘階墀僅三級比於江南
大家而已秦漢大駕屬車八十一乘法駕屬車三十六
乘晉過江後但六乘而已天子無復六馬三乘五路皆
駕四而已無復五時車有事則權以馬車代之建旗其
上其後但以五色木牛象五時車豎旗於牛背行則使
人輿之一何凌替也
梁孝王廣睢陽城七十里西苑方二百里作曜華宫築
兔園園中有百靈山膚寸石落猿巖栖龍岫又有鴈池
池間有鶴洲鳬渚其諸宫觀相連延亘數十里竒果異
樹珍禽怪獸畢備王日與宫人賓客弋釣其中是漢之
諸王踰於後世人主也梁冀廣開園囿採土築山十里
九坂以象二崤深林絶澗有若自然竒禽馴獸異方珍
怪畢有是漢之貴戚踰於後世人主也袁廣漢於北山
下築園東西四里南北五里激流水注其中横石為山
高十餘丈連延數里養白鸚鵡紫鴛鴦犛牛青兕竒獸
珍禽委積其間積沙為洲嶼激水為波濤致江鷗海鶴
孕雛産鷇延漫林池竒樹異草靡不植培屋皆徘徊連
屬重閣脩廊行之移晷不能徧是漢之富民踰於後世
人主也
中國之人長一丈者人君則黃帝堯與文王人臣則吳
伍員漢巨毋霸俱十尺毋霸腰帶十圍員眉間廣一尺
元魏南明太守慕容叱頭長一丈圍九尺禹短一寸春
秋演孔圖孔子長十尺一云九尺六寸按莊子所謂自
腰以下不及禹三寸則後說似矣宋桯史載有唐某者
與其妹各長一丈二尺
禹長九尺九寸湯九尺秦始皇八尺七寸漢高祖七尺
八寸光武七尺三寸昭烈七尺五寸宋武帝七尺六寸
陳武帝七尺五寸宇文周太祖八尺項王八尺二寸韓
王信八尺九寸一曰八尺五寸王莽七尺五寸劉淵八
尺四寸劉曜九尺四寸慕容皝七尺八寸姚襄八尺五
寸冉閔什翼犍宇文泰皆八尺慕容垂七尺四寸慕容
德八尺二寸自唐以後人主長者故少韋康成十五長
八尺姜宇十五長七尺九寸劉曜子胤十歲長七尺五
寸美姿貌眉鬢如畫人固有少而長若此者胤後止八
尺四寸不能如其父也
苻堅時有申香夏默護磨那俱長一丈九尺為拂蓋郎
一云一丈六尺一云一丈三尺則長之之極者然是外
國人也又大秦人長一丈五尺好騎駱駝
孔子曰人長不過一丈然至於骨節專車又孔子所對
防風氏也列子龍伯國人長三十丈洞冥記云支提國
人長三丈三尺三臂三指皆以為寓言璅說然防風身
横九畆自古記之鄋滿國君長狄僑如長三丈一云五
丈犯魯為叔孫得臣以戈椿喉而死其父緣斯犯宋為
皇父所殺弟焚如先犯齊為王子成父所殺簡如走至
衞復為衞所殺長狄之種遂絶然則長者僅其君耳且
以人三丈而親戰陣未有不斃於矢石者也南海有毗
騫國王長丈二頭頸三尺一名長頭王
佛長一丈六尺以為神然其小弟阿難與從弟調達俱
長一丈四尺五寸彼時天竺之長者故不少也
女子長者明德馬皇后和熙鄧皇后俱七尺三寸劉曜
劉皇后七尺八寸俱以美著稱若今則不以為雅矣惟
劉曜長九尺四寸庶幾相稱
中國人短者蔡謨外親王蒙長三尺潁川張仲師長二
尺二寸又按論衡云長一尺二寸
人之肥重者安禄山稱三百五十斤司馬保八百斤至
孟業千斤極矣業嘗為幽州督辭晉武帝帝稱之果得
千斤
記有廣川趙翁伯者夏月裸卧其孫兒戲以李納臍中
數日有殷紅汁液滋流以為臍爛憂而哭目盡腫久之
肉盡核出乃知為李孫所戲納也數之得七枚則其臍
深不下數寸大亦稱之矣又苻秦時大豪王某者錄於
獄其人素雄勇博碩忿而自屠其腹刃入徑寸不能破
乃置刀於壁奮身觸之始透其肥重亦可推矣
漢書稱韓博上言巨毋霸軺車不能載三馬不能勝即
日以大車駟馬載詣闕魏史拓拔猗㐌魁岸馬不能勝
恒乘安車駕大牛牛角容一石是二人者稱之當在孟
業下晉王保上
項王舉鼎拔山喑嗚叱咤千人皆廢百戰無前膽力威
勇足冠千古其他若蜀五丁力士能移山舉萬鈞每王
薨輒立大石長三丈為墓志曰芛里秦烏獲又夏育俱
能舉移千鈞千鈞盖三萬斤衞石蕃能負沙一千二百
斗當為一百二十石可謂神力矣而俱不聞有戰伐之
勲泯泯以死何也書所載魏任城王曹彰太廟新成萬
斤鐘負之而趨擗白象鼻頓之於地以臂繞虎尾伏不
敢動然是時海内稱關張為萬人敵不數任城也北魏
盧曹長九尺餘勇力與沙門曇讚埒嘗以海神脛骨為
馬矟以遺齊神武諸將莫能舉惟彭樂強舉之南梁羊
侃伏而作虎狀以指抉壁入三寸弓力至二十石泗州
十石人各長八尺許執而對擊之俱碎又於壁直上七
步横蹋得五跡而是時海内以高敖曹配項羽不數羊
盧也元鄭濞舞劒能使壯士十馬首俱墮而我明稱勇
將為常開平傅潁公輩陳有張定邊濞無聞也豈有力
者不必有膽耶一萬鈞當為三十萬斤此恐記者之過
偶閱嚴氏籍沒之數臆記古之富者太史公以貧致宫
刑故津津談貨殖也
以貴而富其最著者秦魏冉吕不韋楚黃歇漢霍光張
安世張禹王鳳等五侯董賢梁冀董卓曹騰等魏曹洪
晉石崇王愷王濟徐湛之阮佃夫梁蕭宏朱异羊侃北
魏元禧元雍元琛元融李崇隋楊素唐裴寂李林甫楊
國忠郭子儀韋宙裴冕元載李德裕王涯楊收吳越孫
承佑蜀李昊宋蔡京梁師成韓世忠張俊楊沂中史彌
遠韓侂胄賈似道元雅克特穆爾巴延朱清張瑄其無譏
者僅郭汾陽韓蘄王耳
能自力致富者陶朱公白圭猗頓巴寡婦臨卭卓王孫
程鄭宣曲任氏茂陵袁廣漢平陵士孫億東海麋竺平
邑王氏洛陽劉寶長安王元寶王酒胡鄒鳳熾即鄒駱
駝及勝國倪瓚顧瑛沈萬三皆著在史傳甚詳
王愷作紫絁布障四十里石崇乃作錦步障五十里敵
之愷恒不勝武帝助之賜以珊瑚樹高二尺許以示石
便以鐵如意擊之應手而碎君夫方惋惜以為疾已之
寶石徐曰不足多恨今還卿乃命左右悉取珊瑚樹有
高三四尺者六七株條幹絶俗光彩耀目如君夫比者
甚衆乃恍然自失外國有進帝火浣布者帝服以幸季
倫季倫身敝服候帝左右從奴五十人悉衣火浣衫
秦皇為巴寡婦築女懷清臺又令猗頓得朝見比封君
卓王孫有綠熊皮百雙漢武帝令進二十雙至唐明皇
見南山白龍問左右俱不見獨王元寶見之以至富與
至貴敵也元寶又謂明皇請以南山一樹挂臣一縑山
樹有盡臣縑無窮又黃巢亂後脩宫闕有商兒王酒胡
助錢三十萬貫後脩安國寺成上幸之為擊十杵施錢
萬緡羣公有擊至五杵者一日王酒胡乘醉入連撞百
杵徑輦十萬緡寘寺而去一布衣乃敢與人主酬酢遂
爭雄長不減齊奴
梁冀父子擅權垂二十年貪聚無極而斥賣家財三十
餘萬萬董賢之幸不過三年耳而斥賣家財至四十三
萬萬賢不聞納賄蓋傾府庫以益之也梁武帝幸臨川
王宏第錢千萬一庫懸一紫標凡三十間僅三萬萬而
梁時錢薄小不能三分之一其他布絹上綿漆密紵蠟
朱砂雜貨牣積亦梁董之亞矣
梁孝王薨時餘黃金四十萬斤吳王濞金錢布滿天下
漢時黃金多而王侯巨富乃爾
卓王孫家僮千餘人程鄭折國石崇俱八百人袁廣漢
九百人王氏五侯刁逵楊素各數千人高陽王雍六千
人郭汾陽三千人吕不韋麋竺萬人(逵田萬頃素馬萬匹)
史稱窮奢極欲者五侯羣弟爭為奢侈賂遺珍寶四面
而至羅鐘磬舞鄭女作倡優狗馬大治第舍起土山漸
臺洞門高廊閣道連屬相望郭况起高閣以量金玉錯
雜寶以飾臺榭懸明珠四垂晝視之如星夜望之如月
梁冀大起第舍妻孫壽亦對街為宅殫極土木互相誇
競堂寢皆有隂陽奥室連房洞戶柱壁雕鏤加以銅漆
窗牖皆有綺疏青瑣圖以雲氣僊靈臺閣周通更相臨
望飛梁石蹬陵跨水道金玉珠璣異方珍怪充積私室
遠致汗血名馬又廣開園囿採土築山十里九坂以象
二崤深林絶澗有若自然竒禽馴獸飛走其間冀壽共
乘輦車張羽蓋飾以金銀游觀第内多從倡伎鳴鐘吹
管酣謳竟路或連繼日夜以騁娛石崇婢美艷千餘人
常擇其姿容相類者數十人裝飾衣服大小一等調四
方玉付工為倒龍之珮縈金為鳳冠之釵結紳繞楹而
舞欲有召者不呼姓名悉聽珮聲視釵色各含異香使
行而笑語則口氣從風而颺又屑沈水香末布象牀上
使所愛踐之無跡者即賜珍珠百琲初最幸為翾風後
翾風退房幸綠珠珠弟子宋禕有國色善笛後入明帝
宫中蕭宏後庭數百千人皆極天下之選所幸江無畏
器服珍異侔於東昏潘妃寶屧直千萬羊侃在衡州於
兩艖符起三間通梁水齋飾以珠玉加之錦繢盛設帷
屏列女樂乘潮解纜觀者填溢嘗宴北使陽斐賓客三
百餘人食器皆金玉雜寶奏三部女樂及夕侍婢百餘
人俱執金花燭魚弘侍妾百餘不勝金翠服翫車馬冠
絶一時有眠牀一張皆是蹙栢四面周匝無有一異通
用銀縷金花壽福兩重為脚高陽王元雍居第匹於帝
宫白壁丹楹窈宨連雲僮奴六千妓女五百隋珠照日
羅衣從風時河間王琛欲敵之造文栢堂如徽音殿置
玉井金罐以五色絹為䋲伎女三百盡皆殊色求西域
千里馬其次七百里者十餘匹皆有名字以銀為槽金
為環鎖嘗會諸王陳諸寶器金缻銀甕百餘口甌擎盤
盒稱是餘器有水精鉢瑪瑙琉璃盌赤玉巵數十枚工
作竒妙中土所無又陳女樂及諸名馬復引諸王案行
府庫錦罽珠璣冰羅霧縠充牣其内謂人曰不恨我不
見石崇恨石崇不見我楊素後庭伎妾曳綺羅者以千
數第宅奢侈僣擬宫禁有鮑亨者善屬文殷胄者工草
隷竝沒為家奴秦王楊俊為妃作七寶羃䍦車不可載
以馬負之而行又為水殿香粉塗壁玉砌金階梁柱榱
棟之間周以明鏡間以寶珠極瑩飾之美與賓客伎女
絃歌其上張易之為母阿臧造七寶帳鋪象牙牀織犀
角鼲貂褥蛩蟁氊汾晉龍犀臨河鳳翮為席宗楚客造
一宅皆是文栢純帖沈香和紅粉泥壁文石為階砌安
樂公主造定昆池四十九里累石為山以象華岳引水
為澗以象天津飛閣步檐斜橋蹬道衣以錦繡畫以丹
靑飾以金銀瑩以珠寶又為九曲蓮花臺泉於臺湧出
窮天下之壯麗楊國忠諸姨弟五家聮亘治錦繡琢金
玉者大扺千人變化若神僊每帝幸華清宫五家隊合
炯若萬花川谷成錦繡遺鈿墜舄瑟瑟珠翠狼籍於道
香聞數十里宅中沈香亭禁中遠不逮虹霓屏風雕刻
前代美人形服玩衣服皆衆寶雜砌水精為地外以玳
瑁水犀為押絡以珍珠瑟瑟非人力所製元載芸輝堂
于闐香芸潔白如玉屑以塗壁沈檀為梁棟金銀為戶
牖中設前虹霓屏風紫綃帳輕疎而薄風不能透冬温
夏凉有龍髯紫拂色如爛椹削水晶為柄刻紅玉為環
紐所幸薛瑶英肌體自香處金絲帳却塵褥李昌夔在
荆州打獵大脩裝具其夫人獨孤氏亦出女騎一千皆
着紅繡襖錦鞍韀鳳靴銀鐙于頔在襄州點山燈油一
上二千石張鎡宴客牡丹會既集坐一虚堂寂無所有
俄問左右云香發未答云已發命卷簾則異香自内出
郁然滿坐羣伎以酒殽絲竹次第而至别有名伎數十
首戴牡丹衣領皆繡如其色歌昔人所作牡丹詞進酌
而退前後花與伎凡十易杯器皆如其色酒竟歌者舞
者數百人列行送客燭光香霧歌吹雜作恍然若僊遊
自古恩賞之重未有過於董賢楊素者賢以色素以功
賢自得幸旬日間拜侍中賞賜累巨萬封侯遂進大司
馬拜女弟為昭儀位次皇后妻得通籍殿中止賢廬賞
賜各千萬數父恭自少府拜衞尉賜爵關内侯妻父為
將作大匠弟寬信為執金吾詔將作起第北闕下重殿
洞門木土之工窮極伎巧柱檻衣以綈錦武庫禁兵尚
方珍寶選物上第盡在董氏而乘輿所服乃其副也及
至東園秘器珠襦玉押皆豫以賜賢無不備具又令將
作為賢起塋冢義陵旁内為便房剛栢題凑外為徼道
周亘數里門闕罘罳甚盛楊素初破齊賜奴婢粟帛雜
畜拜信州賜錢百萬錦千段馬二百匹破陳賜物萬段
粟萬石加以金寶又賜陳主妹及女伎十四人破吳寇
賜綵物三千段江南定賜黃金四十斤銀缾一實以金
錢縑三千段馬二百匹羊二千口公田百頃宅一區仁
壽宫成賜錢百萬緡絹三千段討突厥賜物二千段黃
金百斤突厥破賜縑二萬疋萬釘寶帶遷左僕射賜良
馬百匹牝馬二百匹奴婢百口山陵成賜物萬段田三
十頃米萬石金鉢一實以金銀鉢一實以珠并綾錦五
百疋賜射手賜金精盤價值鉅萬破漢王諒賜物五萬
段綺羅千疋諒伎妾二十人從幸東京賜甲第一區物
二千段
漢文帝即位太尉勃賜黃金五千斤丞相平將軍嬰二
千斤朱虚侯章襄平侯通典客揭各千斤宣帝即位大
將軍光賜黃金七千斤錢六千萬雜繒三萬疋奴婢百
七十人馬二千匹甲第一區漢世賞功之重如此
按志云黃金方寸為斤又云一斤即一金也四兩為一
斤又曰一斤十六兩愚謂漢書明有賜千金及賜金千
斤之異則一金當為四兩而一斤為十六兩也按漢食
貨志武帝時錢益多而輕物益少而貴乃制白金三品
其一曰重八兩環之其文龍名白撰直三千二曰以重
差小方之其文馬直五百三曰復小撱之其文龜直三
百是其時號錢輕昂銀以為幣而八兩直三千八錢止
直三百也今錢之極重而精者世宗朝嘉靖錢每銀一
兩直錢七百尚以兩錢當漢錢一也王莽當簒漢時造
錢貨有六品契刀錯刀之類不論而銀貨二品黃金一
斤直錢萬銀八兩為一流朱提銀一流直錢一千五百
八十他銀一流直錢一千朱提銀出犍為至精價不可
憑以他銀與黃金計之金一斤當直他銀五斤金一兩
直他銀五兩也正與今不異若金四兩為斤計之則金
一兩當直他銀二十兩也漢黃金賤而白金貴必不縣
絶乃爾又以王莽傳言之羣公奏故事聘皇后黃金二
萬斤為錢二萬萬則一斤萬錢之說合矣漢賜霍光黃
金七千斤當為錢七千萬也周勃黃金五千斤錢五千
萬也然銀八兩而直錢一千則八錢止直一百也錢之
貴三倍於武帝時矣董賢家財總錢四十三萬萬筭之
在武帝時當直龍文白撰直金一千六十六萬六千兩
在居攝時為他銀三千四百四十萬餘兩居攝正係哀
帝一二年賢家錢直當以後為凖後漢供南單于歲一
億九十餘萬西域七千四百八十萬然則一億為一萬
萬也又段熲征諸羌議以騎五千步萬人車三千兩三
冬二夏約費五十四億為五十四萬萬也靈帝賣官公
為錢千萬卿五百萬若以前漢錢直計之是公當出黃
金五百斤卿二百五十斤是時南單于西域皆賓服而
歲供一為黃金一萬九十斤一為黃金七千四百八十
斤而三歲征羌之費直黃金五十四萬斤矣萬萬無此
理按桓帝時貨輕而財薄欲改鑄大錢以劉陶言而止
然則是時錢不能西漢十之一也以後鵝眼綖環之類
而錢日賤斗米一萬則又千百而一也或輕或重莫可
凖則約略言之孝武元狩五年至平帝元始中凡一百
十五年成錢二百八十萬萬而宋神宗熙寧八年每年
鑄銅鐵錢五百四十九萬九千二百三十四貫凡貫緡
皆百錢當為五萬四千萬九百二十三萬四千文不四
十歲而鑄漢百十五年錢若以千錢為貫緡又當十倍
蓋漢錢精而貴其價六倍於今之上錢唐宋錢薄小而
賤什不能當今上錢一也至於黃金則漢甚多而易得
今極少然其價貴僅十分踰二耳不甚懸也每見漢黃
金以為富於後世數十倍見唐宋錢緡以為富於漢數
十倍要而言之漢實富也
郭子儀傳云每歲月俸毋慮二十四萬緡一緡為百錢
則當二千四百萬錢也若一緡為千錢則十倍之矣又
每入朝上命魚朝恩元載迭為主一宴至費錢十萬緡
按唐自開元二十四年六月總定一品月俸料八千食
料千八百雜用千二百防閣十五千通計二十四千二
百然則一歲俸入錢當為二十九萬四百僅二千九百
緡餘耳汾陽縱所兼十餘職皆極品安能百倍其數耶
且一宴之費為十萬緡亦當為萬餘金矣當是時天下
方遭亂戶口歲入有限必不能爾抑史夸言之也
沈存中筆談考樂律改鑄渾儀求秦漢以前量度升斗
計六斗當今一斗七升九合秤三斤當今十三兩一斤
當今四兩三錢三分始悟所謂黃金方寸為一斤金一
斤直錢一萬或二萬價相等也飲酒一石實可三斗而
所謂蓋禄萬鍾辭十萬而受萬與奉黃金萬鎰賜金千
斤者皆可類推矣
考功記金有六齊六分其金而錫居一謂之鍾鼎之齊
五分其金而錫居一謂之斧斤之齊四分其金而錫居
一謂之大刃之齊五分其金而錫居一謂之制殺之齊
金錫半謂之鑒燧之齊按上金中金下金皆可和齊獨
錫性柔而體易化不能相入豈記所謂錫者非今錫耶
王楙又考周禮廩人月三鬴注六斗四升曰鬴計食米
日六升四合也魏李悝曰人食米月一石半是食米日
五升也漢趙充國曰以一馬自佗負三十日食為米二
斛四斗麥八斛是人日米八升馬日麥二斗七升也匈
奴傳一人三百日食用糲十八斛是人日糲六升也古
斛小漢二斗七升當今五升四合所謂人食米八升當
今二升一合六分食米六升當今一升六合觀一馬能
負米麥至此可以徵其升斗之小而倉公傳所載人大
小腸受水米之數不至可駭矣第沈存中言六斗為一
斗七升九合而楙則六斗當為一斗六升更少升九合
似當以存中為據
劉威碩在蜀車服侈靡艷妾數十能為聲樂悉教誦靈
光殿賦謝靈運門故恒數百人室宇華曠盡山泉之美
車服鮮麗衣裳器物多改舊形世共宗之徐湛之産業
甚厚宇舍園池貴游莫及伎樂之美冠絶一時門生千
餘皆三吳富人子姿質端美衣服鮮麗每出入行游塗
巷盈滿徐君蒨為湘東王諮議文冠一府新聲艷語人
多諷習尤長部書問無不對善絃歌好聲色侍妾數十
皆佩金翠曳羅綺服翫悉以金銀閉門盡日酣飲有時
載伎肆意游行荆楚山川靡不游踐是四君者比之王
石尚為黔婁第文士酸寒得此亦是生天之福
先秦以前美人則有少昊之皇娥赤帝女之瓊樹桀之
妹喜紂之妲己有莘氏周穆王之盛淑人昭王之延娟
延娛幽王之褒姒楚王之息媯晉獻公之驪姬秦穆公
之女弄玉惠文之華陽夫人莊襄王之邯鄲姬吳王之
西施(即夷光)鄭旦(即脩明)楚王之鄭袖南威陽文李園妹梁
惠王之閭娵趙武靈王之吳姚燕昭王之旋娟提謨中
山侯之隂后江姬皆在宫掖者也有仍氏青琴毛嬙孔
父妻徐吾犯妹夏徵舒母邾婁顔夫人皆在下者也漢
宫掖則戚夫人(高祖)慎夫人(文帝)陳后阿嬌衞后子夫邢夫
人尹夫人李夫人王夫人鈎弋夫人麗娟(武帝)王昭君(元帝)
趙后飛燕趙婕妤合德(成帝)隂后麗華(光武)甄后郭后薛靈
芸(即夜來)莫瓊樹陳尚衣陳巧笑(皆魏文帝)趙夫人潘夫人(吳主)
(權)鄧夫人(吳主和)朝姝麗居洛珍潔華(吳主亮)二喬(孫策周瑜)兩
楊后胡嬪芳(晉武)殷淑儀(宋孝武)潘妃玉兒(東昏侯)馮小憐(北齊)
(後主)張麗華孔貴嬪(陳後主)陳宣華蔡容華(隋文帝)朱貴兒侯
夫人袁寶兒吳絳仙(俱隋煬)武惠妃楊太真(唐玄宗)王才人
(武宗)兩周后(李後主)兩劉妃(宋徽)閨閣則秦羅敷顧夫人(張玄妹)
江無畏(臨川王宏妾)曹洪女(荀奉倩婦)李勢女(桓溫妾)樂昌公主(徐德)
(言婦)無䨇(王仙客婦)失行則卓文君鶯鶯非烟虢國夫人狄夫
人達奚盈盈姬侍則馮方女(袁術)絳樹(魏)&KR2728;風綠珠宋禕
(石崇)張靜琬孫荆玉(羊侃)徐月華脩容豔姿(元雍)雪兒(李密)阿劉
(羊鑒)紅拂(李靖)紅綃(崔生)薛瑶英(元載)寵姐(寧王憲)紫雲(李聽)女寶(李愿)
解愁(潘炕)名伎則霍小玉李娃楚娘夜來杜韋娘史鳳楚
蓮香劉採春皆灼灼有名者若退之之桃柳樂天之蠻
素雖見詞章酸士所獲寧堪上駟哉
晉人重容觀以故負美貌能清言即雍容至顯位然所
推重無如衞洗馬叔寶如所云少時乘羊車出市觀者
傾洛城曰誰家玉人後渡江至建康年二十七矣尚為
人看殺其次則杜弘治右軍目之曰膚若凝脂眼如點
漆此神僊中人也人以比叔寶則曰那得比其中尚容
數人又曰衞玠神清杜乂膚清一時品藻若此至於何
晏裴楷王衍潘岳王濛之徒皆以美貌聞豈一時好尚
之至造物亦遂移嚮耶
向魋彌子瑕安陵龍陽鄧通董賢林仁遇以色進外張
昌宗張易之以色進内俱至卿相貴富者也
太康以後人顓外色至多怨女五行占以為災漢哀幾
於禪位苻主竟成敵國季龍為之殺妻僧達遂將阬姪
又有楚國王仲先聞潘章之美因願為友遂同衾枕篤
於伉儷未幾偕沒其家憫之葬於羅浮山忽生一樹柯
條枝葉無不相抱時人號曰共枕樹更為異矣
晉獻公欲伐郭而憚舟之僑存荀息曰周書有言美女
破舌乃遺之女樂以亂其政舟之僑諫而不聽遂去因
而伐郭遂破之又欲伐虞而憚宫之竒存荀息曰周書
有言美男破老乃遺之美男教之惡宫之竒宫之竒以
諫而不聽遂亡因而伐虞遂取之然則虞虢之君一好
内一好外也
弇州四部稿卷一百六十六
