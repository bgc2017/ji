弇州續稿卷九
明王世貞撰
詩部
七言古
題毘山精舍是潘中丞讀書處
清遠吳興古山水毘山去郡不十里一塔飛英到峰墮
萬井炊煙並雲起梁國才人柳侍中搆亭争勝白蘋風
棠隂欲盡兔葵出千載風流指顧空彷彿山靈訴天帝
遣作中丞讀書地洗硯池含星斗文題詩壁吐雲霞氣
脩廊複閣冠坡陀美篠蒼藤衣澗阿花如懷縣齋前密
果比閒居賦裏多我歌一贈毘山長為是浮家易来往
糟丘好釀三百斛莫遣王猷信仍爽
奉夀御史大夫楊公五袠長歌
余未獲識楊公面第聞其德業朝著勲名鼎彝
私心慕嚮之欲有通而未及也公今年五十而
余已加二適里中子張復至自帥閫謂余解天
雄雖不及待公薄有交承之誼謁一詩為夀不
揆鄙陋遂成長篇酒間倘命張生雅歌奏之亦
祭征虜佳事也
公不見楊伯起關西處處稱夫子四世猶傳掌武冠千
秋尚說銜環里又不見楊樓船銀黃若若懸腰間已驚
三組冠朝列復展百里家函關公今自是名賢裔少小
長懷請纓志天子臨軒下璽書單于遠塞知名字有時
掃氛瀚海頭有時奪幕王庭秋浴鐵争聽白羽扇賜金
仍侑紫貂裘遼海波澄塞烽熄降將轅門但嘖嘖從爾
和戎魏大夫我自屯田趙充國初登服政鬢未霜已聞
召命出明光萬八千戶徹侯印二十四考中書堂野夫
恨識荆州未倘公偶記交承事試言文舉報曹公公今
五十余加二
戴仲德善詩酒過余吳中尋當游楚乘醉歌以送
之
我不能學郄氏子為安道營剡下宅令汝四明老狂客
又不能學吳趨兒為仲若卜吳中室令我湖山長秋色
惟有新詩書卷頭送汝扁舟凌七澤楚天看盡歌歸来
少文故事亦快哉壁間指點舊游處一處同傾一百杯
公瑕為余書道德經戲謝
曇&KR1619;村頭夜雷雨敕取真文向天去天上唯貪逸少書
人間豈斷伯陽語周郎妙攝山隂魂一掃重覩五千言
厭說籠鵝成故事揖余袖手返吳門
題王叔明湖山清曉圖
誰捐吳綾寫蕭瑟乍看無乃王摩詰即非摩詰或思訓
敢謂黃鶴樵人筆黃鶴夜半不肯眠欲換凡翼求真筌
吸將三斛碧沆瀣吐作八尺青嬋娟空青濛碧猶未巳
似有天雞喚山起零露枝枝瓔珞珠初陽處處葡萄綺
問余展卷胡留連欲言不言心惘然市朝少選車馬急
方信此中殊有天
題栢舟畫卷贈高母
誰言衛風蕩乃有共姜婦誰言吳趨薄亦有高令母當
時髧髦歌栢舟今日青燈照白頭縱令淇澳清徹底争
似胥江不肯流
輓雪林趙老
偶然一作侯門客懶向侯門借顔色偶然一藝能通神
懶向人間稱藝人南陽杞菊甘谷水前身恐是天隨子
誰言見畫如見君石頭城外多愁雲
張守有温甫學士擘窠書老栢行余以仲昭太卿
畫竹配之時萬歷丁丑之八月廿五日守誕辰
也眷屬在里中將有就館者併以為祝
君有温甫手書老栢行槎牙爪距八法鋒縱衡我貽仲
昭手畫竹數莖鸞鶱鳳舞葉葉排空青欲將此竹配此
栢挂君高齋八月動霜色勁節原從造化留虛心豈仗
栽培得竹既嶰谷十二聲一一將向朝陽鳴栢亦鬱作
蒼虬吟和出萬古蕭龍音飲君酒上君夀赤水三條珠
在手更聞阿段報山隂夜雨龍鱗籜中剖
贈鄭山人
田父歸来畏爭席生不能學天目徐卿典衣沽酒長醉
客弇園勺水一拳石又不能學太湖三萬六千頃洞庭
七十二峯粘天插天碧鄭子移家西洞庭雅與徐卿稱
莫逆人生獲此二絶良以快忽復擔簦剥啄破我衡門
色汝既不願作萬戶侯又何必要識韓荆州牛腰一束
盡行卷快語自足誇千秋男兒脚底路何限内則五嶽
外十洲鄭子黑髭鬚其根雪千莖飲酒不三勺盎然雙
頬頳口如崩峡江濤傾&KR0008;然一笑謂我勝徐卿謂勝徐
卿已非偶復謂弇園自佳豈復須洞庭亦知前言戲我
耳君不讀蒙莊子斥鷃搶榆大鵬九萬里逍遙之游竟
如此
褚臨蘭亭歌用舊題定武韻
温奴誤躪驪山陌上帝依然秘真蹟欲窺日表少傳神
但覓雲仍便灾石河南急利射雕手除却率更誰勁敵
隻字寧輸永師貴八法疑從白雲獲縱令學步太嬋娟
肯作重儓依俗格顛米何勞據舷取王孫已為炊玉易
對展雙疑雕鶚翻别看總是雲霞色未從道士換鵝羣
要與君王留馬式(元章蘇本有馬式語)小儒豈解襄陽狡偶然弓
失偶然得枯樹支屏未為重定武經鑱亦非匹即容懷
瓘中下估試與紹京千萬直笑殺蕭齋一字蕭少室山
人為賣宅
夀顧翁七袠一篇
顧翁静者夀有餘鬢毛未霜頬尚朱園如辟疆客不孤
夹池翠竹庭蒼梧有鳥五色雙鵷雛少者雝鳴覲清都
其一息羽需摶扶翁今不樂何為乎毋論古稀古所無
吕别駕貺佳酒冠絶諸名家因作長歌謝之且訂
後約
野人睡起春冥冥手書數卷皆酒經秫成雀鼠已多耗
醅熟兒童先不醒以兹賣文有餘鏹趨向陽昌問醁&KR0812;
吕君妙得儀氏法柔旨之中饒典刑勺勺流霞出缸面
點點湛露開靈扄丹田去路有餘潤華胥返駕無留酲
徐傾細釂窺妙理焉用絲竹蛾眉青報君新詩與君約
一月須酬雙玉瓶不然持螯卧甕側有繩可縛長庚星
宫詹求美長兄七十歌以夀之
我兄昔年二十餘秃騎大宛汗血駒手談不愛東山墅
角觝能雙西域胡自從折節攻經史老作公車數竒士
十上空瞻光範門一官久滯長干里耻言越甲鳴吳軍
奏書自試俱報聞挂冠神虎動天聽賣劍買犢耕春雲
歸来但讀神僊傳中夜披衣事脩鍊子午功成姹女歸
庚申守罷尸虫變以兹左肘生楊枝短髮蕭然時杖藜
乘興看調支遁馬治生親養祝翁雞酌兄大斗為兄醉
莫論七十年間事白日須同我輩長青雲且任兒曹致
竹庄卷
吾宗雅語世所聞何可一日無此君汝今卜居但種竹
凡卉不敢驕相羣籜龍個個迸春雨尾鳳枝枝干碧雲
晨呼阿段汲溪潤洗出瀟湘雙淚文慎莫學辟疆驅大
令又莫學張廌逃右軍扁舟但過醫俗士把臂相將醉
夕曛
周稚尊忽欲游五嶽留我山園少時得一歌為餞
且留之
周郎舊是菰蘆人北不能過長淮一問津忽然瓢笠别
我去脚底五嶽青嶙峋吾聞太華不可上望裏蓮花猶
未真恒山斗削大荒外其阯往往飄邊塵嵩高似宋襄
偶然執牛耳兵力豈足當吳秦何不西入蜀置足青城
問絶頂雪嶺遠拂蛾眉顰先朝特進太和秩神宫帝闕
紛金銀羅浮障色避冰霰匡廬斗柄搖星辰有山何必
盡五嶽尚殘天柱稱崐崙周郎且暫留醉我祇園春但
石如拳水如盎芥子可以藏吾身君不見大鵬九萬鷃
僅尺萬古並作逍遙論
王司訓被奬
先生昔年曾拜章擬復古樂施明堂先生今年坐臯比
要令弟子人解頥三臺使者知名姓旌語煌煌考功令
先生既是湖州人湖人可曉胡安定
寄夀戚大將軍五十
漁陽健兒日懽謼東風融冰作駝酥問誰得此造物手
雲臺大將世所無尺箠提来鞭谷蠡一書飛去掃撑塗
千兵注目鐵如意萬馬回頭金僕姑椹紫衫圍麟刻帶
茜紅纓挂虎盤符東方别獻肅慎砮西域潜輸天馬駒
帳下剖符諸部曲軍前解甲五單于緋衣將炙紫衣酒
服匿留犂競前夀彈琴峡口無殺聲挂甲峪頭多息肘
久傳名姓勒扶桑近道君王誇細柳鬢經百戰霜不辭
心為孤忠日堪剖矍鑠遠居新息上丹青肯落營平後
直置鷹揚四十年表君青社能歸否
贈休承八十
我昔避地吳閶居是時太史八十餘何人不愛虎頭畫
若個能輕龍爪書兩郎亭亭兩玉立無論箕裘世誰及
倏忽流光一彈指仲君最少今八十停雲館頭謖謖風
見君再見太史公墨池流出天地派綵筆補盡煙霞功
衰劣慚余比蒲柳辱君父子呼小友擬向洪崖借一瓢
君當滿貯長春酒
李孝甫大僕有弟常甫賓甫漸甫俱能文章以友
愛聞而孝甫多宦游不時聚首因名其齋前
之池曰看雲而乞余短歌紀之
有雲不駐梁公馬有池不洗右軍墨有池但作謝家夢
有雲長歌杜陵憶君言三弟俱好文映日補天成五色
縱令行雨少時會任是飄風散不得但使塤箎吹遏空
何必要江東日暮尋李白
贈别李孝甫太僕用張大司馬韻
蘭臺少年班仲升擲筆萬里揚霓旌自言天廐須竒駿
欲驅宛血長安行交游盡是青雲彦簮筆曾陪栢梁殿
一骨先誇臺畔求(杜詩驌驦一骨)千金立向圖中見日予罷釣
滄江潯為君高奏四牡吟出門冠蓋渺然去回首煙蘿
春正深
張子予贈余長歌感激用壯聊爾志答
張侯若乳虎少負食牛氣生平所不平舍兒比國士懶
為大將長揖人何况州司折腰吏腰間纍纍金符黃再
懸再掛還君王桃葉渡頭解兔鶻柳花店中脫鷫鸘寧
容醉尉呵止宿甘與侏儒共一囊雖然落魄高陽里畢
竟難呼紈袴子當懷明月將報恩入匣清霜少知已以
兹宿草荒蔣徑時復扁舟下婁水興来贈我長歌行伯
氏復與施丹青恍如輞川入我案又似易水濺濺鳴虹
雲繚繞氣鬱浡珠璣錯落光縱横丈夫有才終有用為
汝感慨神俱竦生欲槌周子南牀死欲掘顧元公冡嗣
宗見忌雙眼色宣明可憎一面孔汝莫學灌將軍我非
竇家老秃翁偶然小醉漏消息前身自是汝南公但遇
人間失意事相將跳入玉壺中
好游歌贈游子宗謙
游生哉子好游乎吾語子游子游慎莫游諸侯戟門叱
咤風颼飀雞鳴上坐所未論馬食堂下能無羞慎莫游
酒人酒杯往往成戈矛青眼無多白眼出片言抶汝埋
糟丘慎莫游吳兒脫粟三斛壓汝頭日高無覓主人處
饑腸欲飯空啾啾慎莫游俠邪詩成可買鄉温柔東家
少年袖金至頃刻雙睛如秃鶖世間遊客自暖肚那容
訴盡窮途愁毋論解竿不解瑟解瑟者可使曲曲黃金
酬游生哉子好游乎吾語子游子游何不游十洲所少
八駿扶雙輈試學陶靖節山海圖經讀再過滄溟一勺
崐崙土一抔又何不游萬古即無巫咸非汝憂案頭數
卷汝自抽誰為屈宋誰為列禦及莊周游生對我詫武
夷亦復栩栩誇羅浮縱令蒼翠射眉睫安能倒寫入汝
喉勸汝酒為我且暫留丈夫足底有八埏筆底有千秋
出何必流蘇絡幰之輕車車前何必開八騶處何必雕
甍却月之層樓樓中何必揚清謳仰面看屋梁造物恣
雕鎪老婦炊藜小兒汲人生得飽萬事休游生意沾沾
自言虛往實歸為得游弇州噫吁嘻戒汝勿復言弇州
其人倦游亦已甚日跨黃犢行春疇豈有齒牙餘羡足
世求
金蓮花艸之賤者也産錢翁懸磬室前遂獲圖之
而余戲題焉
我佛不肯跏趺坐玉兒不肯婀娜步有根難入衛軍池
有蒂難收少陵句作君懸磬室前花要使窮兒暴成富
顧節母封孺人挽章
顧家之婦由来美玉暎清心澹於水笄年已重士衡詩
閨日難輕道韞比忽移琴調是離鸞從此青燈夜影寒
鬢似嚴霜緣蜾祝膽如黃蘖為熊丸老不願中郎薦軒
服亦不願大官供粱肉唯將一片立孤心報取泉臺萬
事足
陸汝陳兄七十作長句夀之
陸翁少年頗讀書赤手那敢攀公車曾婦炊棃不解熟
陶兒覓栗安其愚自謂東吳一男子長貧不合為徂使
酒腸欲鬭灌將軍心計寧論桑御史偶然策箠游燕京
片語懸河坐上驚後閣初開王處仲青娥解贈韓君平
此娥不獨稱國色又是西来馬肝石一拂能令顔渥丹
再拂能令鬢絲黑小槽壓得真珠紅金絲玉鱠玳瑁雄
誰能放筯無言好若個行杯肯放空以兹陸翁殊意氣
箕踞掀髯少流輩談鋒讓我秃麈毛眼色從它落牛背
有時高誦人相經指點顧盻紛縱横但令一事作唐舉
何妨百客皆剛成陸翁陸翁今七十犢力駒心才十七
從今爛醉一萬場捫虱桑榆看斜日
夀嘉定唐道述六十
杏繡董氏林橘蓋蘇公井何如此君室花竹秀而整唐
勒不愛蘭臺篇唐舉不愛人相編唯愛龍宫秘藏三千
首一一留將施練川練川十萬家家家盡活唐君手酌
君叵羅為君夀得意何必二千石但願為醫歲長久
竒石歌和穆少春憲副
女媧補天煉不盡錯落五色堆人寰堯波九載滌磊塊
秀出神骨爭巉顔崑山太巧靈壁頑么麽瑣屑几案間
不見洞庭高峯一百尺萬古長含太虛碧誰令壯士擲
天外添汝遲鴻臺畔色縈雲欱霧作變態障日撑空饒
定力穆子振竒者拜之不肯遽草草磬折簮笏拖朝紳
自言生平石交唯石君今復得此石丈成三人拜起呼
石丈汝總崚角裂缺吾不嗔愛汝蒼蒼貌殊久何似生
人老少成好醜愛汝冰雪長相守何似百卉春榮見霜
朽愛汝不笑復不言何似當面輸心背面詬愛汝不傾
復不仄何似狂颷靡草波立走石丈不肯答王子為代
之昔在長慶時牛家李家大參差我獨稱上客傀俄其
間不見疑王生謂石丈當時樓護亦如是却怪平泉汝
曹一小弟今年酒價亦太貴奈何醒我使我不得醉穆
子戛拊歌烏烏汝能出聲一和無毋論穆子癖且孤王
生亦有愚公愚
愁雨歎
花徑才乾三尺地又聞雨師將雨至漫呼酒客醒後愁
先滴農夫眼前淚兩脛敲扑瘡未平一鍤蹣跚滑難致
河身甫低水勢高缾粟垂空麥苗痺中金轉貴百物賤
賣兒可了公私事司農緩徵徵不止司空興利利無幾
舉頭是天天漠然何况君門逾萬里
郁母鄧令人八十
母年八十枕兒股兒股當年啖兒母至今母子尚一身
君王孝養慈寧春樹坊賜帛更何人
濟川舟楫圖歌贈陳侍御
萬歷天子坐明堂列公百辟何皇皇潞河伐鼓雲千檣
三吳粳稻色奪霜六師飽食懽未央距躍曲踊唱拍張
天子不復虞太倉前何後晏聲相望誰者衣繡衡漕綱
内臺所選陳侯良侯材卓犖不可量一葦可以凌扶桑
七藩之長来效長舟師十萬無跳踉如林畚鍤紛河防
片語挟纊迴寒芒陳侯三載不過鄉馮夷受職歲獻祥
無煩塞決歌宣房潘公得侯意殊強謂侯作舟行相商
爰圖惟肖志不忘而我短歌重慨慷侯其旦夕登廟廊
莫疑欲渡河無梁野塘盡日横孤航
題望雲卷
昔時望白雲親當在其處今日問而親已乘白雲去雲
去雲来無古今丹青難寫憶親心巫山不是為雲所只
向孤兒一寸尋
管將軍懋光以詿誤失官其少也嘗手擒舶酋麻
葉壯而贈之
虎軀七尺腰十圍明光鉄鎧裼錦衣鐸矟攅刺捷若飛
手挟南蕃舶王歸中軍主帥正歌舞玉帶金魚胙茅土
十年功高心獨苦猶自低眉趨幕府縱令東海不揚波
其若睢盱㧙攩何一言不合文吏訶無事撫髀思廉頗
莫斬長矛作耕耒男兒可老新都里區區小酋那挂齒
須縛單于報天子薊臺萬駟求空羣尚書尺一論舊勲
灞陵醉尉聞不聞轅門大旗李將軍
梅竹雙清卷歌題所藏王冕元章吳鎮仲畫也
野夫策杖村南復村北處處東君恡消息瞥然縞素一
枝横又見琳琅數竿碧一枝春之先數竿冬之後俯仰
天地間與爾成三友衡門掩卧不一旬淇園大庾無精
神樵青已侵翠鳳尾颶母吹散玉龍鱗賴得吳鎮及王
冕前與二友傳其真虛堂展看僅盈尺二友居然侍吾
側問之不言對以臆眉宇蕭蕭吐佳色吾不能學范詹
事西遣關中使却寄江南春消芳悴粉何足論吾不能
學家騎曹不可一日無所至植此君封籬護籜何紛紜
二友寓我簏儼若洛下東西兩頭屋一頭剪得瀟湘雲
一頭小貯羅浮玉鎮也九咽吐吸天漿腴冕亦磊砢節
目非凡夫扶輿清氣合此圖快矣乎快矣乎此圖此友
吾不孤
為喻邦相作容膝軒歌
喻郎一室苦竹裏南浦流雲潤湘几圖書以外無長物
僅堪容膝而已矣此膝一屈不復伸無論其下無黃金
坐處須穿幼安榻抱時但詠梁甫吟羡爾尚有腹便便
坦之不肯作桮棬羨爾雙肱力翹關曲之可詣羲皇前
但令此肱此腹安此膝勸爾百年長一室不見淨名居
士方丈間千坐蓮花千佛日
沈君五十時其子鄉進士昌期與余善
沈君不作黃頭郎行年五十鬢未蒼有子器業如東陽
賢書姓名標大桁歸来拜進南山觴守令羔雁羅中堂
里門大旗當風颺摐金伐鼓奏絲簧客稱既醉主未央
但令玉液盈銀缸明年之樂不可方
夀濮翁七十以翁子部將張雲翼請也
將軍劍術世稀有出匣風霜吼晴晝十年不試成地僊
有髯絶羣繼其後智何必挂隂符口貴何必懸金印肘
徤何必搴狼頭纛猛何必取虎牙首試登鈴閣看浮雲
欲指滄溟變春酒我有一言聊戲翁更二十載鷹揚否
題王朋梅為朱澤民畫水閣圖
孤雲夙世一畫師丹青自結元君知行逢鎮東兩鬭竒
泚筆為寫無聲詩簷牙四綰天棘絲角影倒插寒漣漪
空青排闥月滿卮醉睡不記東君誰二僊僊去亭何之
有圖彷彿猶堪追即令此圖垂亦隳是水可亭亭可居
不朽况有諸賢辭
送陸茂才應貢入京
士衡初入洛蒯緱土花薄一見張司空拭作芙蓉鍔匣
中悲鳴安所施回頭且忍鉛刀欺時来直傍飛黃背萬
里横行人始知
虎丘禪堂募緣歌
我家法護捨此山給孤長者無顔色驟看祇樹遶精藍
中有青蓮生火宅誰為搆堂刹之右諸方禪那来駐錫
龍王吐水供淨缾鹿女銜花依法席隻字能迴野干道
中時但受諸天食雖然劫火燒不壊其奈機緣有消息
怖鴿垂棲復驚去饑鼯罷供聊竄匿分無阿育役鬼神
可容檀越慳財力偶然呼作有漏因自是人天勝功德
若疑此事無功德君其試問生公石
題趙文敏畫兩馬行
後馬斑黃前馬黑兩馬八蹄如雪白前人衫緋後人碧
後人上馬如上壁前人回首頓其轡後馬蹄驕欲前逝
一躍雙争日月輪齊驅競吐風雲氣吳興筆底蟠權竒
前身伯樂真馬師飲齕立卧皆天姿我聞南人使船若
使馬胡不畫一小艇凌漣漪吁嗟嗟龍種骨立天西陲
夀林翁通州君雲程父也
林侯但飲通江水一旦此江成玉醴會當持夀七十翁
能使朱顔若桃李願侯如江徹底清翁亦茀禄江之盈
即令配菽亦自媺何况天露来金莖
崇明陸叟移居吳城以上元夕生兒友人索贈
君是東海人却愛吳閶土抱得照乘珠一朝歸合浦此
珠煜煜光欲然掌上誰能不見憐来從老蚌無雙美把
向明蟾一對圓銀燈膏火千門動上元夫人親抱送他
年拂拭向秦廷十五連城玉爭重
蔡蘇黃米薛趙六家十二帖歌用少陵八仙韻體
君謨郢斵何太工宛若老將藏其鋒即令草草無凡蹤
嵇生土木姿自龍非偶何必黃金蒙(書家謂蔡土偶蒙金)眉山命
態嬌且豐阿環玉膚雙筯紅酒酣斜捲霓裳風爾曹往
往論纖濃莫云墨豬豬亦龍(書家譏眉山墨豬)豫章骨立兒作
翁踉蹌獨上峨眉峯翹足下瞰蠶叢空不辭墜坼蒼藤
封險絶要奪艾艾功襄陽用壯趫趨風錦衫危帽青䯀
驄跳盪百戰無衡鋒耳輪躍刃足躡空紆紫佩玉慚雍
容河東密跡未易窮片石定武私其胸大巧隠拙竒若
庸挫名往往世耳聾晉鬼幸不悲途窮瓜分鼎立難為
雄筆塜處處騰秋虹吳興指端天與工如椽之筆回重
瞳山隂隆凖真乃公傍入北海將無同八法重輕貴折
衷
題馬遠山月彈琴圖
與君試彈三兩絃中有流水仍高山與君試聽山與水
恍若泠泠合宫徵試問此聲當屬誰道人指爪如金錐
劃然一鳴天地白初月何情為誰色丹青譜出無聲琴
却借青眼成知音聲空色空人已矣彼圖我歌皆幻耳
和東坡居士煎茶韻
洪都鶴嶺太麤生北苑鳳團先一鳴虎丘晩出榖雨候
百鬭百品皆為輕慧水不肯甘第二擬借春芽冠春意
陸郎為我手自煎松颷寫出真珠泉君不見蒙頂空勞
薦巴蜀定紅輸却宣甆玉氊根麥粉填調饑碧紗捧出
雙蛾眉搊筝炙管且未要隠囊筠榻須相隨最宜纖指
就一吸半醉倦讀離騷時
和東坡潁師彈琴韻
輕澍濯月秋江平勞師五指譜雙清飛霜片片墮徵角
不辭身作爨下木朱絃詎可依朱門武陵博得安道嗔
道人胷中淨於水從此潮音難入耳
戲作反九友齋歌
鄖中大纛摩北斗鼓吹金緋擁前後豈是論交無一人
却從世外思九友自蒙恩譴許歸田此曹拂拭皆我有
新年欲来舊年去九友愈妍我愈醜偶然十日中惡酒
十日罍尊不依口偶然半月擁被眠半月不踏青山顛
雕金鐫玉科蚪篆法墨名畫珍珠船倉皇緣盡便長訣
欲擕不得悲洏漣生平所讀百千卷著作亦逾十萬言
臨岐一字用不著㗨嘘咄唶空茫然我恨九友輕相棄
九友笑余不曉事一生一死到頭難一富一貧翻手易
對九友者為何人汝尚不曉留汝身疇能赤手金鰲頂
空盡乾坤大六塵
弇州續稿卷九
