弇州續稿卷六十四
明王世貞撰
文部
記
遊金陵諸園記
李文叔記洛陽名園十有九洛陽雖稱故都然當五季
兵燹之後生聚未盡復而所置官司自留守一二要勢
外往往為倦宦之所寄秩其居第亦多寓公之所托息
顧能以其完力致之於所謂園池者皆極瑰麗宏博之
觀而至金陵為我高皇帝定鼎之地二聖之號令萬宇
者將六十年内外城之延袤盖自古所創有其所置官
司皆與神京埓吏卒亦危割其半若江山之雄秀與人
物之妍雅豈弱宋之故都可同日語而獨園池不盡稱
於通人若李方叔者何也豈亦累洽全盛之代士大夫
重去其鄉於是金陵無寓公且自步武而外皆有天造
之竒寳刹琳宫在在而足即有餘力不必致之園池以
相高勝故耶余自束髮挂朝版餘四十年中間里居之
日倍於宦路蓬蒿一畝蒲焦數赤足以藏此幻軀而晩
復見迫時趣召陪留樞過時之人舉步愧影唯是職務
稀簡得侍羣公燕游於栖霞獻花燕磯靈谷之勝約略
盡之既而獲染指名園若中山王諸邸所見大小凡十
若最大而雄爽者有六錦衣之東園清遠者有四錦衣
之西園次大而竒瑰者則四錦衣之麗宅東園華整者
魏公之麗宅西園次小而靚美者魏公之南園與三錦
衣之北園度必遠勝洛中盖洛中有水有竹有花有檜
柏而無石文叔記中不稱有壘石為峯嶺者可推已洛
中之園久已消滅無可蹤跡獨幸有文叔之記以永人
目而金陵諸園尚未有記者今幸而遇余余亦幸而得
一游又安可以無記也自中山王邸之外獨同春園可
稱附庸而武定侯之園竹在萬竹園上因併所游志之
東園者一曰太傅園高皇帝所賜也地近聚寳門故魏
國莊靖公俌愛其少子錦衣指揮天賜悉槖而授之時
莊靖之孫鵬舉甫襲爵而弱天賜從假兹園盛為之料
理其壯麗遂為諸園甲錦衣自署號曰東園志不歸也
竟以授其子指揮纘勛初入門雜植榆柳餘皆麥壠蕪
不治踰二百武復入一門轉而右華堂三楹頗軒敞而不
甚高榜曰心遠前為月臺數峰古樹冠之堂後枕小池
與小蓬山對山阯㶑灩沒於池中有峯巒洞壑亭榭之
屬具體而微兩栢異幹合杪下可出入曰柏門竹樹峭
蒨於蔭宜餘無竒者已從左方竇朱板垣而進堂五楹
榜曰一鑑前枕大池中三楹可布十席餘兩楹以憩從
者出左楹則丹橋迤邐凡五六折上皆正平於小飲宜
橋盡有亭翼然甚整潔宛宛水中央正與一鑑堂面其
背一水之外皆平疇老樹樹盡而萬雉層出右水盡得
石砌危樓縹緲翬飛雲霄盖纘勛所新搆也畫船載酒
繇左為溪達於横塘則窮園之衡袤幾半里時時得佳
木長輩云武廟狩金陵嘗於此設釣樂之移日不返即
此亭也或云釣地正在心遠堂後心遠堂以水囓其趾
不可坐危樓以扄鐍故不可登若乃席於一鑑改於亭
汎於溪則前後兩游同之前游以花事勝後游以月勝
其清襟雅謔飛白捲波於輕烟淡景中復前後同也前
游余與大司寇平湖陸公主之客則大司徒寧鄉王公
少司寇武安李公鴻臚卿無錫王公通政參議烏程沈
公後游余與大司馬内江隂公前大司徒王公少司徒
歙方公主之客則太宰吾郡楊公少宗伯富順李公也
西園者一曰鳳臺園盖隔弄有鳳皇臺故以名亦徐錦
衣天賜所葺今以分授二子析而為二當别稱西園矣
園在郡城南稍西去聚寳門二里而近余時携兒子騏
宗人少卿執禮陸太學端御游焉入園為折逕以入凡
三門始為鳳游堂堂差小於東之心遠堂廣庭倍之前
為月臺有竒峯古樹之屬右方括子松高可三丈徑十
之一相傳宋仁宗手植以賜陶道士者且四百年矣婆
娑掩暎可愛下覆二古石曰紫烟最高垂三仞色蒼白
喬太宰識為平泉甲品曰雞冠宋梅摯與諸賢刻詩當
其時已賞貴之曰銘石有建康留守馬光祖銘二石痺
於紫烟色理亦不稱堂之背修竹數千挺來鶴亭踞之
從鳳游堂而左有歷數屏為夭桃叢桂海棠李杏數十
百株又左曰掔秀閣特為整麗閣前一古榆其大合抱
不甚高而垂枝下飲芙蕖沼有潛虬渴猊之狀沼廣袤
十許丈水清瑩可鑒毛髮沼之陽壘洞庭宣州錦川武
康雜石為山峯巒洞穴亭館之屬小於東園而高過之
其右則小滄浪大可十餘畝匝以垂楊衣以藻蘋儵魚
跳波天鷄弄風皆佳境也南岸為臺可望遠高樹羅植
畏景不來北岸皆脩竹蜿蜿起伏小滄浪垂盡復得平
坡一四周水環之華屋三楹大抵竒卉名果如頻婆楊
梅桃李異種白蒲桃尚繁茂足餖飣其蘭菊可盆而植
者則無幾矣考周公瑕所撰舊志堂閣亭館池沼以百
十計呼園父問之十不能存二三名亦屢更易豈為錦
衣之後人不能歲時增葺就頽廢耶抑詞人多夸大若
子虛亡是公之例云爾余一游西園遇花時所得會心
倍於東園盖尤耿耿云
鳳凰臺者舊建初寺之後一曰保寧寺在聚寳石頭之
間稍隆處也宋元嘉十六年有異鳥三五彩集焉寺僧
正顗裒土為臺識之或云秣陵王顗未審孰是唐李白
侈其觀有三山二水之句學士大夫想像其雄峻瑰麗
之勝而願游焉乃其蹤跡漫漶不可復識徐錦衣天賜
以其地之近又與所營莬裘鄰也崇其土則曰鳳凰臺
疏井而甘則曰鳳凰泉而傍阜之高者曰鳳麓臺為堂
以冠之後軒臨渟碧池鳳凰臺之後阜更高者叢石為
碁飾以佛宇曰叢桂菴其他有古樹脩竹之類余時與
騏兒侯客未至相與縱步則以積潦故翬舍摧圮兔葵
旅生臺亦痺隘舉目無所覩見意甚倦之啜主人茶一
盌而出園丁強作解事語指墻外一墩曰此真鳳凰臺
已視之乃塊土峻上可二仞許土色正赤兒子疑之余
笑曰非也臺故裒土以人力成耳今此殆息壤哉後遇
朱彬州衣云鳳皇臺本僉憲阮丈里居後有鳳皇泉水
甚洌而甘余當謁阮質之雖然奪徐以歸阮將無兩虞
芮也
魏公南園者當賜第之對街稍西南其縱頗薄而衡甚
長入門朱其欄楯以雜卉實之右循得二門而堂凡五
楹頗壯前為坐月臺有峯石雜卉之屬復右循得一門
更數十武而堂凡三楹四周皆廊廊後一樓更薄而皆
高靚瑰麗朱甍畫棟綺疏雕題相接堂之陽為廣除前
匯一池池三方皆壘石中蓄朱魚百許頭有長至二尺
者拊欄而食之悉聚若繢錦又若炬火爍目魏公方合
六卿之長佐時余與先至者四五人從右方十餘折而
上得亭樓一小飲其中八九行而客俱至乃從左逶迤
而下甲館脩亭複閣累榭與竒石怪樹繡錯牙互非枳
履則棘冠其左折而下覩匠氏方西嚮而治軒三楹不
暇入主人肅客大合三部樂轟飲至一鼓乃罷去大司
馬隂公謂余公之第西圃其鉅麗倍是然不恒延客客
與者唯留守中貴人大司馬及京兆尹丞耳居三月所
大司馬吳公復延余於兹園時隂公魏公俱物故矣酒
數行不勝西州之感乃起訪所新治軒者而憩焉其麗
殊甚而枕水西南二方皆有峯巒百疊如虬攫猊飲得
新月助之頃刻變幻勢態殊絶時客為大司寇陸公少
司寇張公不甚宜酒余宜酒而意忽忽不樂飛數大白
乃别
余始飲魏公僅月餘而有大閱之役間以隂公言風公公
曰固也俟西圃之菊繁而後與二公會非久公病矣隂
公卒公亦繼卒會公之世子繼志等以誌銘見屬而余
往釃椒漿焉世子以其仲父錦衣與崇信伯費公治具
於西圃而請曰先公嘗言之不忍食也余乃強往盖出
中門之外西穿二門復得南嚮一門而入有堂翼然又
復為堂堂後復為門而圃見右折而上逶迤曲折疊磴
危巒古木竒卉使人足無餘力而目恒有餘觀下亦有
曲池幽沼微以艱水故不能勝石耳錦衣云當中山王
賜第時僅為織室馬廐之屬日久不治轉為瓦礫場太
保公始除去之徵石於洞庭武康玉山徵材於蜀徵卉
木於吳會而後有此觀至後一堂極宏麗前疊石為山
高可以頫羣嶺頂有亭尤麗曰此則今嗣公之所創也
公居平日必一游游必以聲酒自隨取懽適而後罷去
即寒暑雨雪無間也又指其木曰此為海棠為古梅為
碧桃皆拱矣春時爛漫若百丈宫錦幄公能一來乎余
頷之姑與崇信小飲而出
盡大功坊之東為東園公之第三子繼勛宅今所稱四
錦衣者也嘗第武進士領南錦衣篆自免歸里主人為
東園公愛子所授西園為諸邸冠顧以遠不時往益治
其宅左隙地為園盡損其帑凡十年而成顧以病足多
謝客客亦無從跡之己丑春四月七日忽要余與大司
寇陸公游焉入門折而東南嚮有堂甚麗前為月榭堂
後一室垂朱簾左右小庭耳室翼之後加鐍焉計奉其
九十老母以居者也主人為具甚豐大合樂以饗酒二
十餘行散殽以餕從者乃起折而西得一門則廣庭廓
落前亦有月榭以安數峯中一峯高可比到公石而不
作殭嵌空玲瓏莫可名狀問之主人目余此故公郡中
物也往年公郡中人艱食而吾幸有餘米故亟得之然
道路之費已不貲矣北有危樓其阯已可三尺凡二十
餘級而登前眺則報恩寺塔當忩而聳相輪復踞其上
二丈許得日而金光漾目陸公絶呌以為竒啟北則峯
巒環列若巫女鬟青翠百態相與咏賞佐以酒炙久之
乃下稍進則有華軒三楹北嚮以承諸山余乃躡右級
而上登頓委伏紆餘窈窕上若躡空而下若沈淵者不
知其幾亭軒以十數皆整麗明潔向背得所橋梁稱之
朱欄畫楯在在不乏而所尤驚絶者石洞凡三轉窈冥
沈深不可窺揣雖盛晝亦張兩角燈導之乃成武罅處
煌煌僅若明星數點吾游真山洞多矣亦未有大隃勝
之者水洞則清流泠泠傍穿遶一亭瑩澈見底朱鱗數
十百頭以餅餌投之駢聚躍唼波光溶溶若冶金之露
鋩穎兹山周幅不過五十丈而舉足殆里許乃知維摩
丈室容千世界不妄也所至皆有酒脯以佐其勝尋暝
色起絃管發主人布几於樓之下再張宴於堂酬酢久
之街鼓動矣回首恍惚若夢境命筆記之
萬竹園與瓦官寺鄰故人湯吏部元衡詹翰林東圖邀
游焉時少司徒方公與余俱為客而余屬瓦官之主僧
燒筍蕨合酉菜羹佐起麵餅四人者食之而甘次第禮
佛像登重建所謂瓦官閣者徙倚久之乃出不百武抵
園亦魏公家物主者為邦寧公嬖子也辭疾不出使人
具茗焉園有堂三楹前為臺臺亦樹數峯墻可萬數仞
朱樓扄鐍甚固啓之亦殊壯盖其所栖宿處也堂左廂
三楹亦可布席自此以外則碧玉數萬挺縱横將二三
頃許偃蹇自得幽深無際赤日避而不下涼颸徐發惜
頗為積潦所敗主人有餘力置之羅衿香澤中不能為
此君作緣又不能鑿池引水以益魚鳥之致令人有餘
憾耳使付吾家子猷當爽然作淇渭間觀湯詹皆能飲
詹酒後耳熱談天便是重覩鄒衍二青衣老而能作洛
生詠嗚嗚動人皆浮白之一助也酩酊始别
徐三錦衣者東園君之仲子而鳳凰臺主人也余游鳳
凰臺去主人第小遠煮茗相問訊既而詣余則以一刺
報之仲夏之廿四日雨晴霽閽者復得主人刺次日質
明偶過方司徒司徒迎謂三錦衣相訪乎余曰訪而不
及見也司徒曰見我見而請於我曰幸公與司馬公之
報訪也晨使蒼頭闖我閽詢之則盛其供張掃門以候
矣余頷之入部畢還過方公公遂拉以同行及門主人
嚴服肅客薦茗已而穿中堂貫複閣兩重始達後門門
啟折而東五楹翼然廣除稱是為月榭以承花石置酒
堂中十餘行三飯皆有侑乃復折而東啟垣則别一神
仙界矣始由山之右躡級而上宛轉數十武其最高處
得一樓而憩東北鍾山紫翠在眼復汎大白十餘行自
是東其竇下上迤邐皆有亭館之屬伏流窈窕穿中石
橋二麗而整曲洞二蜿蜒而幽深益東則山致盡而水
亭三楹出矣亭枕池南而北嚮啟扉則三垂之勝可一
攬而既池水清冷鑒毛髮萍藻時虩朱魚有徑尺者鼓
鬛自恣竒峯峻嶺參差岝㠋怪木夀藤樛互暎帶朱樓
畫閣上割雲而下齧波真使人應接不暇大約其麗埓
魏邸之南園而廣勝之園之廣不能如東西二園而山
之壯麗勝之余兹游出意外甚適小缺陷者主人執禮
謙甚不能去褦襶方公嗇於飲無為酬酢家又夙邀客
如公瑕幼于之類已在館矣力辭乃得先别
徐氏兩西園之外復有稱西園者一曰金盤李園魏五
公子邦慶之别業也去石城門可一里而近門俯大街
有堂三楹頗卑淺後為臺循臺而東北轉可三十武榔
榆夾之高楊錯植綠隂可愛更東蔬圃麥壠彌望又三
十武有堂三楹堂之陽為廣除其南為臺列湖石四五
下植牡丹以纓絡栢參之堂之隂疊石為山高不尋丈
具體而已其阯皆鑿小溝宛曲環遶可以流觴而不知
水所從出處山之麓為亭亭下為洞洞不能五六尺倚
墻而竇竹扉蔽之或云墻後復有山山之中有池當是
流觴之水之委也重堂複閣可以眺而數然不可即矣
左右老栝八株大者合抱偃蹇婆娑生意遒盡自此而
西南徑屢折籬落間亦有木香荼䕷之屬尚餘少花傍
植梅杏烏椑皆可實根既為藤蔓所制計得少實付之
鳥雀而已又西南有屋數十楹甃甓繚之前樹粉墻其
西為垣垣之外竹萬箇雜高榆數十與落照相鮮新歸
路稍東北始得水頗渺瀰疑即所過屋後池也亭西高
阜亭其上曰碧雲深處可以東眺朝天宫北望清涼瓦
官浮圖烏龍之靈應觀亦有佳處也大較魏氏諸園此
最寬廣而不為倫列得洛中遺意然以蕪不治故遂不
能與他園抗使用五百金授丘壑胷中人治之當使嵇
阮抱臂相尋不復它詣矣金盤李者得之故李將軍金
盤事誕妄不足信
徐九為魏公叔第與公府相對而居今年三月之十二
日邀余與太宰楊公少宰趙公大司寇陸公為牡丹之
會入門廳事頗壯然北向從右門折稍西南則廳事轉
而南向益壯前有臺峯石皆錦川武康牡丹十餘種衣
焉時五日之内為會者三而花事皆向殘獨此猶嫣然
主人小設酒茗而已俄復肅客右啓一門則廳事更壯
而加麗前為廣庭庭南朱欄暎帶頫一池池三隅皆竒
石中亦有峯巒松栝桃梅之屬亭館洞壑縈錯皆加丹
堊左右畫樓相對而右獨崇据石臺為三層時久旱甫
得雨意甚暢登樓而飲則烟霧羃歴忽近忽遠皆有姿
態主人具席於堂甚豐余謂趙公得無難子復古編乎
趙公無以應曰是侯家非吾編所能約束也至街鼓動
乃别主人之右方園尤麗即鬻於魏公所謂南園者也
莫愁湖園者亦徐九别業也出三山門不數百步而近
其園左有樓臺水閣花榭之屬而以洚水故多摧塌主
人疲於力不暇飭然其景為最勝盖其隂即莫愁湖衡
不能半里而縱十之隔岸坡陀隠隠然不甚高而迤邐
有致趙司成王光禄沈比曹袁左軍置酒於中樓四壁
皆壊意甚危之然得以縱目無所碍時夕日將墮山水
暎幕宛若李將軍金碧圖呼酒甚暢第歸而聞吾仲氏
訃盖一轉盼間哀樂相禪極矣自是不敢復及莫愁湖
不然吾安能一月不一詣也
同春園者故齊藩之孽孫某所創也余嚮者從家弟敬
美所得許太常園記而豔之宗人光禄湯徐二比部邀
余遊焉其地在城西南隅去某之居第武可數也入門
可方駕轉而右闢廣除豁然月臺宏飭峯樹掩暎嘉瑞
堂承之堂額故邢參政一鳳古篆自是復得一門有堂
曰蔭綠文博士彭隸其額二書皆名筆太常所謂垂柳
高梧長松秀栢綠隂交加覆於欄檻者是也堂北嚮其
背枕水而閣曰藻鑑却南嚮傍為漱玉亭太常所謂亭
下有泉泉外植竹千挺泉流有聲琅玕成韻余再過之
不聞所謂泉聲也壘土石為山逶迤下山有亭臺館榭
之屬多牡丹芍藥當花時爛漫百狀大足娛目主人今
逝矣故不恒扄閉羣公時時過從以故聲稱與東西二
園埓實不如也
仲夏廿五日亭午散衙報謁諸公過許中貴飯我於涼
堂不豐而旨為一飽自陸司寇所還有土垣横亘且里
許其中皆竹而北其竇闖而入叩之乃武定侯之故園
也面東一軒稍入復得一堂亦面東又十餘武水亭三
楹臨池南嚮又數十武復得一池其外皆菉竹大者如
盌去西可三十丈而殺南北總五十丈而贏東則汗漫
無際矣鸞稍翔空畏日不下輕颸徐來戞玉敲金三伏
之際不待遇阮公然後把臂入林也侯家燕中歲使人
收其羡可百金第不知是威襄公故墅將永嘉大長公
主所創否其左為故寧國大長公主府文皇之同母女
弟也下適梅都尉殷都尉為建文君將重兵鎮淮安京
師平第徹備而不入謁奉朝請之三年以嫌為怨家都
督趙曦譚深夜扼之水死上雖快而憐之捕誅曦深所
以慰藉公主良至官其三子皆孝陵衛指揮使今有視
錦衣篆者公主府堂前後皆毁圮僅大門在其園亦皆
竹廣袤與武定園埓竹之巨麗不逮也亦為之一步而
出
市隠園者故鴻臚姚元白園也姚君盖嘗刻周公瑕所
撰記與故顧尚書璘許太常穀邢侍講一鳳張察幕之
象彭徵君年今余洗馬孟麟諸賢之詩其稱挧園之勝
不容口余讀而豔之今年五月且盡吾鄉張幼于與公
瑕俱至都幼于與薛鴻臚者邀余游焉時姚君物故久
矣過其子諸生某居相與要入堂後一軒雖小頗整潔
庭背竒樹古木稱是復轉而東一軒中頗敞出古畫墨
蹟之類亦間有佳者評隲少時苦茗佐勝出門穿委巷
百餘武始得園叩北扉而入有茅亭南嚮傴僂猶妨幘
其左小山以竹藩之不可登則姚生之仲弟所受也前
為大池縱横可七八畝其右有平橋狹僅容足蜿蜒而
前橋盡得平屋五楹中三楹所謂中林堂者也堂後一
軒枕池曰鵝羣閣半敝矣以攷公瑕記所稱某亭某橋
某館某臺者今皆不可復跡豈鴻臚之締飾不能保之
身後耶將公瑕文士誇誕難信耶時久旱得雨甚快坐
閣中雨復琅琅已而平波盡鱗蹙風欲立遙望所謂小
山者黑雲幕之殆若潑墨意頗灑然而主人酒炙乃不
時至盖幼于實悞之會余與薛各有所攜壺榼且酌且
談移時而主人之具至則頗腆相與盡適而别得詩一
章
武氏園者憲副武君之弟太學某所搆也始鴻臚江隂
薛生為具要大宗伯姜公大司寇陸公少司徒方公少
司寇李公與余游方山余以遠不可乃謀之萬竹園從
瓦官寺乞齋供畢而姜公於園之主人有所避乃西南
行里許得武氏園而休焉園有軒四敞然無所避日其
陽為方池平橋度之可布十席橋盡數丈許為臺有古
樹崇峯之屬菉竹外護池延袤不能數十尺水碧不受
塵時聞㶁㶁聲盖青溪所借流也其右方有精舍啟鐍
而入堂序翼然又西一樓雕梁畫桷陳張頗麗而中供
吳偉所畫仙像殊不稱薛生云武靜歛不涉外事而奉
佛亦好長生之道時捐槖為施審爾一佳士也姜公陸
公談余與李公飲方公湛然其間兩不違性近暝而散
吾至白下凡三過王貢士杞園園在聚寳門之西可半
里度委巷轉至其處門對大河河之北為帝城入門得
一堂三楹更南嚮庭中牡丹盛開凡數十百本五色煥
爛若雲錦時宴余者繼山鴻臚華松光禄也與余皆王
姓主亦王姓大竒繡毬花一本可千朵後二旬許復遊
焉主之者趙司成也從牡丹之西竇而得芍藥圃其花
盖三倍於牡丹大者如盤白於玉赤於鷄冠裛露迎颸
嬌豔百態茉䔧復數百本建蘭十餘本生色蔚浡可愛
傍一池云有金邊白蓮花甚竒時葉猶未錢也明日復
遊焉主之者宗伯姜公少司寇李公也則興已闌矣於
洛中擬天王院花園子盖具體而微
游吳城徐少參園記
郡城之坎隅有水木岡阜之勝甲於一城友人徐少參
廷祼治之十年矣或曰故吳文定公東莊也後人蕪而
它屬焉萬歷之戊子仲春十六日余赴留樞過郡徐君
與蔣少參夢龍醵而見要至則日亭午矣啓西門而入
復過一門有小軒以憩客更西一門呀然而闢崇堂五
楹雄麗若王侯前為大庭庭陽廣池三隅皆山卉樹罨
靄岡嶺遒峻徐君乃呼小舫御之載酒舫尾前一舴艋
為鼓吹導遶出山後逶迤長溪至西閣而休閣東枕溪
而西為臺臺廣平可以望月飯已迤邐而下則有三籃
輿候叢竹間余謂竹茂密或輿妨既而不告妨也已得
石徑逶迤上下或峻或夷余謂當益輿妨既而復不妨
也乃徐君已先試輿竹中妨則芟之其始治巖嶺亦然
余今而後知余之拙於山也前歴深洞登絶頂主峯最
雄壯復下穿至一巖前凭朱欄磬折依水玉蝶梅數株
麗之為舉數大白復前陟降幾百許武則瀑布巖出矣
巖陡削可三丈許仰而望之勢若十餘丈者疊亂石為
峭壁隃天成已巖鼓瀑瀑自山頂穿石虩而下若一疋
練中忽為燕尾迸入小圓池千珠逆噴復繇池竇而遶
余前浮觴渺渺爭先取捷久之瀑水益雄布罽於地卧
而觀之面髮沾灑誦暎地為天色飛空作雨聲句大呌
稱快酒至數十叵羅不能醉盖徐君預蓄水十餘櫃以
次發之故不竭吾不知於龍湫開先若何慧山兩王園
故真泉業弗如也日下舂為它主人所挽悒悒而别得
詩二首
游牛首諸山記
余耳建業牛首之勝者久矣至謂不陟牛首不為宦建
業而甫上事之月有八日大宗伯姜公少司寇李公邀
予與大司寇陸公少司徒方公游焉余聞之色飛呼粥
不能盡一甌既出候諸公於聚寳門之報恩寺皆不至
時寺之二山門前後殿周廡久委劫火獨一塔在塔故
文皇下京師纂大寳傾天下之財力為高帝及后營福
者也其雄麗冠千浮圖金輪聳出雲表與日競麗余劇
欲一登之而僧頗尼以不任余乃易便服行縢憑小吏
肩而上甫三級則已下視萬雉矣級益高階益峻兩股
踸踔者久之強自奮盡九級宫殿樛鬱萬棟櫛歴與平
疇相暎長江如白龍蜿蜒而來惟鍾山紫氣與天闕方
山不相伏餘無所不靡塔四周鐫四天王金剛護法神
中鐫如來像俱用白石精細巧緻若鬼工余摩娑久之
听然而笑謂足且詛吾眼矣下不盡一級而姜公方公
至相與聯輿行十餘里抵魏公莊水亭小憩時日已過
暎姜公見余之有饑色也出槖得粉丸四啖之復行十
餘里為李賢妃園一小璫出肅強余三人步入可里許
始抵其室出鹹蔬清酒為薦余為之舉六七觴賞其率
素也璫指謂此為唐王母貞順麗妃余記唐定王者高
帝之第二十三子也母即李賢妃所稱三字謚妄也姜
公後攷曹志以余言良是出門而陸公李公始來自是
古樹流泉迤邐不斷仰望兹山蒼翠迥絶諸嶺獨所謂
牛首者轉近轉不似雖雙嶺依稀相望然一聳一痺殊
不堪天闕吾家始興慮創大役姑用以塞衆喙耳陸倕
别銘雙闕之石與何徵君前後駁之駁之是也抵山門
日已下舂矣緣坡而上至金剛殿殿後有石階數之正
得百級曰白雲梯梯盡則為四天王殿殿後級如前而
殺其半梯盡為大雄殿殿後復為毘盧殿毘盧者釋迦
千丈報身也大雄之左方室曰觀音右曰輪藏中為平
除下俯天王殿除之左文杏樹高可數十仞圍稱是百
年前劫火不能燼非僧臘可擬已宗伯公具飯於方丈
余以饑故噉之甘改席文杏之傍時月初上葱蘢晻靄
大有致出余所攜白酒與李公相酬酢陸公劇談姜公
與余間應之方公時出雅語然於四祖點懶融一大際
未有相叩會者已與陸公稍西過一樓宿焉其前三楹
樓也而後則踞巖為淨室暎前榮而坐皎月當牖其東
南連嶂紫翠百狀西南為下方梅壟菜畦平楚細流一
碧千頃與陸公對坐嗒然忘此身之猶在塵世也以䜪
故寢亦甘凌晨起姜公李公要余飯方丈余與談兹樓
之勝攜榼就焉僧蔬雜陳出余壺中瀝數行乃出循東
廊度峻嶒而上得文殊洞自然石龕文殊像極猥小而
外為重屋羃之不足當金剛窟萬之一又東為辟支巖
有塔附焉曰藏辟支佛舍利處也頗現光怪余讀盛仲
交記為一哂辟支獨覺也劫前迦葉佛有之安得留舍
利於支那殆是菩薩或高僧舍利耳又東為捨身臺余
以足疲不得上笑謂今者眼當詛吾足矣然寔無他竒
尋李園之小璫復以酒來布席别閣亡何姜李二公復
置席方丈飯畢循松林而下觀所謂昭明太子飲馬池
者一坎窞耳水赤而濁僧云亦時涸三吳諸蹟多附之
昭明亦妄也出三門欲取道獻花巖肩輿出沒松影與
虩日相照豐草綠縟黃花錯出如綺繡可五里許得一
嶺下輿却望牛首丹宫碧宇列嵌巖際下者若墜上者
若綴帝釋天化城恐不是過也循嶺而右稍降為祖堂
盖融之後尊融為祖以嗣信大師者前後殿閣頗整麗
啜僧供而出復憩故嶺徘徊不忍下乃循嶺而左稍降
可里許得獻花巖故寺道傍一深洞延袤將二丈塑融
像其中僧盖云此融未見信大師坐處也劉禹錫所稱
皓雪蓮生巨蛇摧伏羣鹿馴聽正其時耶迨得法信師
之後則不爾不落階級自不為鬼神所窺道宣之所以
不敢望三車也然融初不作有漏因後乃日於丹陽負
米一石八斗為衆法成此大刹能無與達磨初祖示訓
相倍耶要之融自得法之後猿鳥獻花亦可不獻亦可
作有為跡亦可不作亦可如未得法却無一是處僧導
登山門前殿陟險坐芙蓉閣亦可以眺牛首俯下方然
迫仄殊不逮所聞復小飲方丈還至報恩更衣别諸公
時日猶未下舂云嗟夫牛首獻花與攝山栖霞之勝余
蓄之四紀矣而晩始得之得之晩過從當益數第浮屠
法宿嘉桑下不得過三日去愛戀也余自此不復作二
山游矣且故鄉一團瓢地不減維摩丈室能容阿閦世
界而又何戀戀兹勝耶余且歸矣
弇州續稿卷六十四
