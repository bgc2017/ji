弇州四部稿卷二十二
明王世貞撰
詩部
七言古體四十二首
廬頂放歌
匡續先生幾千載周顛僊人安在哉聞聲便喚竹林寺
見影頓築文殊臺浮雲四起忽無地舉足步步愁莓苔
吳越應從下方出岷峨别向西天開擬呼聖燈照迷去
更借鐵船凌漢迴山僧一笑挽我袖何如且住傾三
杯
城西書屋歌為趙中丞良弼
使君不能誅茅汝水濱又不欲踏汝寧塵以兹但築城
西屋買斷桃花三月春使君讀書破萬卷一上公車成
鶚薦毋論猿鶴怨後心縱有雲山夢時面即今休沐暫
為歡里人恐驚獬廌冠西門令尹過從易東郭先生杖
履難王子一為歌書舍更遣錢郎與君畫展罷烟霞四
面生歌成飛瀑南窗挂使君百邑上頭居天子時時賜
璽書但到會心聊一看何須不食武昌魚
題孟里圖夀尤母
尤郎頰鐵虬髯紅矯如嶧陽霜下松手攜客圖孟家里
歸夀阿母觴春風孟母三遷去其故尤母却守先人宫
啖子不必東家豬食親不必兼魚熊義方但就養志好
圭蓽也自春風中
題趙承旨陶令像鮮于太常歸去來辭贈致政太
宰楊公
陶令生平興蕭瑟到官毋過八十日五株楊柳勝栽花
百畆公田都種秫拂褏長歌歸去篇舁籃豈是膏肓疾
世事從他三復四生兒任昧六與七却怪渠祖長沙公
婆娑八十諱稱翁即論運甓鈴閣底何似抱甕春畦中
孤劒雄扶江左日一絲高挽義熙風忘年自識將軍意
易姓方憐處士忠千載從人論行止誰似關西楊伯起
力在寸心輸社稷功成餘事施山水未老能抛太尉章
得歸即號柴桑里五男却是五麒麟海内俱稱萬石君
今去山中看宰相由來平地有仙人吳興才子工寫真
漁陽老手書絶倫風流一代不可即翰墨萬古恒如新
我題此圖見微嚮須從跡外探心賞長沙太遲彭澤速
君臣道盡公當往
淮北吟
二月忽破三月來淮南尚可淮北去欲借春光寄膽瓶
着花不見沙邊樹酒杯即防兒輩狎物色難遣吾詩遇
似應官職解相趁其柰年光留不住婆娑老態時一生
蓄育閒愁日千緒江左鶯花了何限大抵英雄回首處
甲戌春暮再入都憩善果寺逢杏花作
東風吹車入精蘭晨鐘數杵雞聲殘龐眉老僧來揖客
慈雲殢春春未闌墻東杏花一樹白於霰時有流鶯啄
花片我自驚逢今日花花應不記當年面莫言花落不
如人人老能如花更春唯有江頭探花使祇今還作踏
花身流鶯欲答忽飛去怳忽如歌舊游句但使新豐酒
價平老夫得住聊須住
王太夫人七袠
王家琅玕一何衆大母春雲籜中種八子俱為荀氏龍
諸孫三見河東鳳是時太僕歸其鄉舞衫盡出宫羅裝
瑯琊釀泉春正美好奉潘輿萬歲觴
趙承旨天閑五馬圖歌
吾聞天子之乘有六馬五馬無乃諸王侯飛黃一骨立
天仗兹白廿足閒清秋有金不敢將絡頭奚官屏立氣
致柔玉毫如霜落勁刷俶儻暫攝歸優游銀槽苜蓿露
不收綠波溢吻芬錦韝懸蚕齒戛快自酬宛如雙虹籋
雲浮功成身貴人不知奉車驂乘白玉墀君王縱復日
三顧此足敢忘追咸池吳興學士曹韓師寫出蹀躞千
金姿得非飲至平南時數百萬匹皆權奇嗚呼渥洼之
種悲不悲真龍却走陰山垂
沈翁歸自給諫疊石為二山居之後卒而其子參
議君顔其齋曰存石志不忘也王子為作歌
沈翁昔日補天煉五色天漏縱横完不得且從河漢覓
支機肯向陵陽泣含璧一拳氣奪二華青雙嶺寒分洞
庭碧似壓鬱林太守歸况負奇章相公癖翁今已矣石
尚存内史不忝翁家門尊者衣冠拜稱丈餘者羅列皆
兒孫肅然乞我一詩去欲披薜網穿雲根嗚呼漱何必
孫荆齒冷何必夏統腸渴何必王烈髓饑何必鮑靚糧
若翁有官不終日男子立骨須堅強嵜嶔磊砢俱無妨
得魏懋權書却作歌呼之
戊辰十月贈汝詩忽汝詩名加我大每争趙璧輙光彩
及博燕金多坎坷蹉跎國士心内私鹵莽時人眼前過
汝弟何由玉刻名汝書空自珠生唾六月挑燈啟椷讀
清霜片片燈前墮男兒得意失意在一時蜥蜴行冰應
龍卧老夫中歲罷膏沐晩得承恩髮如剉蘭陵美酒鸚
鵡巵將汝愁來為汝破
史錦衣李勲衛邀飲顯靈宫分體
緹帥不踏金吾門子侯不愛平陽勲豐城巷西買山色
日有山人來論文其北琳宫創先代深林往往棲白雲
道流頗類陸修静有酒肯避陶徵君二侯飛騎四呼召
河朔故事君不聞冰絃再鼓動秋氣銀燭數行催夕曛
老夫華髮忝祭酒醉客朱眼同參軍窗前繫柳紫茸轡
硯底飛華白練裙黃冠手捧帝宸翰彷彿五色烟絪緼
茂陵玉盌亦自出樂通金印何足云桑田已解滄海變
華胥倘道糟丘分明朝折簡但致我得醉何必皆同羣
題白雪山房贈李勲衛言恭
涼公驅卒入蔡州白旄寒壓銀兜鍪有孫不寫雲臺色
却寫吾家王子猷去年夜半燕中曙天花散入臨淮署
酒畔何山是玉山窗前幾樹真璚樹主人鶴氅芙蓉巾
亭亭姑射仙丰神寸絲立起洛陽卧片語能開郢里春
王生邇來罷山水為君冰絃重繞指君莫問白雪樓鮑
山址樓中之人人亦李君歌撒鹽差可擬(于鱗有白雪山樓)
莫雲卿以詞翰妙天下一日而名動京師三事以
降莫不折行願交臨軒之對策名第一尋用郭有
道例入太學别余東歸謂余勿以口吻筆札事人
且如謝瀹之指口也感慨之餘聊成短歌為贈
男兒功名在十指隻字能傾洛陽紙除他丞相斷掃門
若個公卿不倒屣共道臨軒第一人蹇驢依舊踏風塵
自從元禮仙舟後處處諸生折角巾惟君與余交最厚
臨别傀俄指余口歸去還窮禹穴書丈人但進新豐酒
題望雲遥祝卷為袁進士母
君不肯學袁夏甫行年四十一環堵有面那容世人識
早晩推窗拜其母今君射策已見收淮南白雲望莫愁
乞將千斛驪珠去顆顆能勝海屋籌
顔尚書送裴將軍北伐真蹟歌
天寶劍舞稱裴旻盤馬一决分千身熻如雷電繚四足
圓若日月摶雙輪顔尚書受顛史訣書筆暗與裴通神
武功不競國之耻五字欲掃祁連塵錐沙印泥紛並出
大篆古隸藏其真懸崕吐溜忽百丈墜石小轉迴千鈞
漁陽揭地動鼙鼓尚書猶新裴已陳二十四郡委陴走
扼腕浩歎秦無人不看李郭萬人敵扶汝徤筆刊嶙峋
嗚呼小技何足論
領鄖陽命出朝口號
五花小龍團墨勅生新寶鈔鴉翎黑黃封餌合紛後隨
法酒三杯壯行色縱然才劣忝軍鎮稍喜時清偃兵革
節度從他學襄樣征南自古多書癖碧油幢底見故人
喚作麄官麄亦得
瞻美弟授太醫院幕職時余有鄖襄之命同歸至
江口而别占一歌為贈
少不欲作貲郎若黃次公晩不能舉明經若菑川翁公
車旦請暮召試唯挾軒岐書一通烏紗角帶繡練雀小
駟許踏長安紅無且藥嚢日提寇何似甪里採秀商顔
中東方小遺建章殿何似陶令醉卧北窗風耳邊三婦
但歌豔眼底五陵誰解雄有冠不必挂神武留作漉酒
歸江東汝兄開府謾言貴挾影蕭然下渚宫
途次贈莫山人公遠歌一章
山人到家僅四壁山人出門無一錢岑參我兄常建弟
安能改絃媚少年長安筆耕何限子時清不奪朱門權
山人失意掉頭去幞被凄凉下廣川那能比肩郭泰舫
乍可寄鱠張翰船吾伊新句不離口有似枯木號饑蟬
少年齒舌利於戟展轉千秋復可憐古來好竽非所論
吾意亦欲琴無絃
過八公山作
八公昔事淮南王丹成不救淮南亡人言淮王上天去
八公驂乘同翺翔不然五百餘年後能使氐眼成蒼茫
白石依然白鼻馬綠楊俱作綠沈槍晉祚靈長豈在汝
嗚呼女輩誠荒唐君不見淮南城外兵百匝淮南令公
朝玉皇
雪後夀陽道中
夀陽城頭雪千尺夀陽城外天一色雙驅候騎玉初破
一點饑鴉青不得當時車騎飛渡淝八公草木皆旌旗
若令覩此璚瑶樹却憶儂家兒女詩
過固始許忠節公祠
朱邸殽烝伏兵發少年使者眥獨裂建禮門前一腔血
飛作彭湖斗間鐵義旗十萬横江起忽有長虹穿賊壘
一時縛纍如縛豕逝者人耶生者鬼龍章再錫帝寵稠
猶聞曲突心未酬不令長孺寢逆謀漢闕要挂吳王頭
固始祠中栢色古父老椎牲考鐘鼓南有孫侯北有許
令人扼腕悲壬午
癸酉冬余遷嶺右阻大風江上武陵夢玄子於信
夫輕舟過訪劇談三宿而别甲戌冬余領襄漢節
甫之鎮而信夫書至矣余且將有太和之登信夫
能修江上故事躡屩從我乎歌以招之且紀舊事
北風吹江浪黏天嶺南方伯夜不眠牀頭啾啾泣龍淵
忽覩一葉凌蒼烟中有虬髯赬頤鮮鶡冠鹿裘當風翩
人乎鬼歟非耶仙武陵居士於夢玄兩為循吏嘉隆年
眼中不挂石二千歸來拍手桃花顛自云百願早已捐
唯不忍割龍門緣劇談三晝舌本穿驪龍頷珠亂唾船
緩頰坐奪馮夷權我自鼓柁吳淞邊君亦西歸渡沅川
三方鵲印書生懸此事豈足秦人傳芳洲蘭芷若可搴
青鳥銜送麋臺巔今我太嶽尋真詮倘有乘蹻飛我前
虬髯赬頤人依然把臂並駕雙虹軿毒龍脫銜飽老拳
叩閽且上天公箋乞汝十頃耕芝田
陳丈子兼自蜀右轄謝事歸數辭徵召養性自適
唯詞翰流傳人間耳今年七十而神明愈茂時余
方填鄖襄未能趨賀賦此寄懷
陳翁自解西川事里社浮沈十餘歲家中丈室呼已寬
門外扁舟多不繫春花秋月長有餘石湖虎丘恣所如
憑將尺牘名驚坐留得元方客下車昨者親聞相君說
正始風流元自别羊裘欲訪恐不知羔鴈雖饒或虚設
紅顔細膩蒼髯虬健脚翻使方卭愁足下今年政七十
可作栖栖周益州
思歸吟
庭前衆枯得春發不病胡為但忽忽久成清世齒外人
可作時賢眼中物千言辨諱諱柰何六州鐵鑄錯更多
今朝中酒昨朝醉西隣哭死東隣歌男兒捫腹一太息
安能低眉望顔色仕宦寧堪生耳車歸來亦豈無瑕石
不煩公家費俸錢亦不願使篇章傳支頤抱膝看山色
更有一計銷殘年
武當五龍歌
昔時五龍化五公口授睡法希夷翁恬然一境天地外
晉漢周宋皆為空君不見南陽卧龍卧隆中魚水萬古
君臣同定軍山頭葬龍蛻赤帝燼息龍何功嗚呼五龍
之睡睡亦濃左耳忽割不可蹤龍潜龍躍各有會即使
終卧誰知龍
武當道上所見戲成短歌
南陽少婦道人裝皂紗蒙紒白帢方口誦彌陀數聲佛
手齎玄帝一瓣香有女求如南海相生兒早作繡衣郎
堆箱越織重重錦拄棟吳粳粒粒霜孔雀纏枝雙到老
芝蘭長砌玉成行是時玄帝征魔返十萬黑幟摩空翔
覆額難晞九陽髮徒跣長瘃修羅霜人間福地有如此
明日幡然辭上蒼即勸彌陀亦還俗毋煩接引向西方
武當歌
黑帝不卧玄冥宫再佐真人燕薊中乾坤道盡出壬午
日月重朗開屯蒙人間大小七十戰一勝業已歸神功
久從北極受尊號却向西方稱寓公武當萬古鬱未吐
得吐居然壓華嵩是時豈獨疲荆襄雍豫梁益皆為忙
少府如流下白撰蜀江截雲排豫章太和絶頂化城似
玉虚彷彿秦阿房南巖宏奇紫霞麗甘泉九成差可當
十年二百萬人力一一捨置空山傍嗚呼英雄御世故
多術卜鬼探符皆恍忽不聞成祖帝王鬚曾借玄天師
相髮漢武空邀王母過高真不顯宋宣和功名雖盛毋
乃晩混沌時來當柰何
苦熱篇
常年游燕復游楚今年坐嘯鄖山阿常年六月猶褦襶
今年五月頭仍科六月褦襶不道苦翻道科頭未易過
赤龍頻頓羲叔轡金翅欲掃尼連河未必襄王行暮雨
由來漢渚有蒸波老夫弄水聊自解忽照霜鬢胡其多
炎凉世態日千變燄滅欲火時成魔蘭臺大風吹汗漫
峨眉積雪寒嵯峨縱令有夢不解到據梧斗室時婆娑
天大洪罏銷玉液柰此清凉一點何
贈李使君本寧之陜西分省歌
去年嗣宗客薊門腰下寶玦貽王孫不知私語何所道
但道阿戎勝阿渾汝忘少年我忘老吾弟翩翩詩亦好
罷酒行趨長樂鐘更衣醉藉津陽草忽傳春色厭承明
驄馬驂驔下玉京是時吾仗渚宫節秦山漢水遥相縈
紫微花開紫微舍笑撚金魚紫微下年同北府荀中郎
官豈江州白司馬健兒投筆不足奇翻手覆手在一時
第栽梧竹棠陰後應須還汝鳳皇池
輓洞庭漁人孫仲可
孫仲可者諱宜其父按察副使世其德靖間名
臣也仲可少舉鄉進士有聲一再上南宫不利
遂棄去扁舟斗笠放浪江湖間因自號曰洞庭
漁人人呼漁人則應呼前進士則不應也詩自
漢魏古選以至少陵歌行近體靡所不合文奕
奕有二京風僅踰下夀以卒海内聞而惜之余
游楚與其子斯億善因追為洞庭漁人輓歌一章
孫郎氣壓任公子欲截長虹作鈎使帝憂三島逐浪飜
不遣神鰲受其餌歸來却作王弘之無魚可賣稱漁師
洞庭黏天八百里處處輕舠繫酒旗人間限滿不肯住
忽逐琴高上天去驪珠顆顆猶自圓鯨背茫茫竟何處
蹇余欲探桃花津水遠山長愁與論椒漿但熟且須酹
有子解喚蘆中人
孫兆孺華陽巾歌
兆孺貌寢而學甚博常戴陶隠居華陽巾客多
為作歌紀之余亦和焉
通明玉京墮來身秀眉長額飄鬚鬒皎如野鶴翹鷄羣
有冠却挂神虎門歸來自製華陽巾皂角出没中茅雲
手抄隠訣名登真松風不厭旦夕聞後千餘年有孫君
自言曾受十賚文巾陶所巾鹿皮裙訪我海上霏烟昏
父老巷視兒童奔俱言神仙來試人願孺寶此貽諸昆
後有優孟能稱孫
九友齋十歌
齋何以名九友也曰山曰水齋以外物也曰古
法書曰古石刻曰古法籍曰古名畫曰二藏經
曰古杯勺併余詩文而七則皆齋以内物也是
九物者其八與余周旋而一余所撰著故曰九
友也九友得之有早晩亦有從余而游與留而
不能從者其不能從者既日思御而從者亦倦
而思歸矣秋日山鎮無事每一及之不勝蓴鱸
之感乃成十歌所以有十歌者併余身而十亦
歐陽居士六一意也
老誖忽愛愚公策大艑移來洞庭色玉峰英嶺苦無價
錦川武康差亦敵神鰲忽捧三巨簮靈鷲俄銜一拳
石夜深滄海珠蚌開秋淨虞山佛頭碧陰森古洞若
無際窈窕穿中誤游客昔稱九宜堂雨晴雪月宜四
時人云百事百盡宜縱令百宜百不知主人自逐襄
陽兒一城斗大不納節桃花笑折東風枝有歌且擬歸
去兮
其二
醉鄉懶侯治生涯青山十畆水倍之弇州堂背一片綺
不減衛府芙蓉池稍西九曲面山出怳若螺髻堆琉璃
刺篙中流月破碎迴櫂小港花追隨銀鱗潑剌跳波響
朱頂嘹唳從風移主人醉眠客行樂客眠主醒鷄喔
喔早聞青鳥喚葫蘆除却白衣無剥啄壺中天地不
長情畫裏江山難着脚以兹母若歸去來虎頭為汝
開丘壑
其三
老妻不需賣文錢稚子不索故衣穿跌宕豪翰凡幾年
狂搜酷賞貪夤緣成侯遺墨朝霞鮮右軍慘淡如春烟
永興生色出指間河南精鐵含純綿白雲秘授藏真詮
錐沙印泥顔法全河東勁細鐵線纏眉山而下可十賢
鸞鶱猊抉龍蛇顛從汝晉楚復梁燕墨池筆冢蕪欲田
胡不歸展彦遠編飽汝眼青腹便便
其四
玉匣昭陵閟真跡夢寐中山一片石頗從庶息見隆凖
三米蘭亭亦其匹太清樓頭六卷餘怳若清廟朝霞舒
潘家古絳復入手色絲幼婦誰當如鍾梁禪進美於玉
虞歐李顔看不足饒輸六一畫舫齋更讓二千金石錄
山長路遠難相依即汝思之胡不歸莫言林下日會遲
君不見幼安死貴信本癡一眠三日僅一碑
其五
雖有吳鈎名龍泉匣之不試泣清鉛雖有蜀琴字松雪
五指不慣同無絃何如萬卷鄴侯架天與雙眼長周旋
咸淳初刻班范史往往八法開歐顔其他七部可指數
浮提漆瀋苔文箋湘縢襲帙牙作籖清香古色時鬱然
老夫不願乘赤鯉願作白魚游其間歸去來飽吃三字
成神仙
其六
我聞瞿曇四十九年說法無一法其如阿難總持成百
夾鳩摩蓮花舌本生玄奘舍利毫尖發白馬東來象教
崇青牛西去微言空成都玉局授書後漸與金仙相對
雄光庭靈素不須病雅有片言為破諍但令世幻一切
捐法寶玄珠炯雙暎歸去來何快哉兩藏恰面湖山開
我不能一麻一米骨作柴亦不能噉硫黃鍾乳十二釵
顧家阿瑛豎子爾亦解僧帽道人鞋光明藏中大自在
有骨不借青山埋
其七
苦吟頗受天地疑晩節却愛無聲詩丹青不知老將至
何况區區冨貴為周郎寫情兼寫姿右丞妙理尤吾師
烟江春嶂有都尉平遠秋山輸郭熙莫將剩水惱馬遠
十二幅吐胸中奇吳興心法歸大癡蒙繁瓉簡各有宜
二百年來僅沈戴直取悟境遺筌蹄此曹十指解縮地
能令四壁分四時歸去來未有期篋中百軸争色飛汝
車生耳手生棘曷不舍卧南山陲宗家故事知不知
其八
男兒有興須有適生不願十二金釵恒密席牀頭琥珀
如欲訴夜半篝燈壓春滴梁園寶尊蟠靁文叔夜遺鎗
鬭天色碧筒瀉出仍啾啾青眼傳觀争嘖嘖君不見舒
州杓鸚鵡鐺李白與爾同死生舊交零落漸已盡何可
一日無二卿歸去來萬事平麴生叩門卿即譍
其九
西京以還十九首東周而上三百篇檀弓魯論諸國策
其言雖貴人茫然豈無五車載惠子尺炬併付驪山烟
我生何幸雪未顛著成百二十萬言毋論愛者似鷄肋
在我亦足成蝸涎何必要什襲藏名山何必要咸陽市
上千金懸歸去來一壺美酒抽一編讀罷一枕牀頭眠
天公未喚債未滿自吟自寫終殘年
其十
汝今行年已半百紅顔欲皴鬢強白人間治否豈係汝
胡不歸來長跼踳祗園山水天與開酉館圖書世希識
蒼松翠竹月何限酒美茶香春鬭碧行間字字挾風霜
句裏聲聲戛金石莫言七尺世長物借汝暫作千秋宅
豈惟千秋借七尺九友憑誰吐顔色只今為汝進一言
微吟淺斟縮脚眠歸兮且奪天公權
文皇御槍歌
相傳文皇御槍在午門中樓黼座之右甲戌仲
夏六日世貞以朝退偕其僚得寓目焉槍以漆
攅竹為柄有黑纓懸黑旌若號帶者中繡列星
之屬槍柄為刃痕者三旌為矢穿者五按記稱
文皇每遇大敵輙率驍騎衝中堅繞出敵後舉
旌颺之士争奮敵輙大潰此即所執銳也其明
年兹日鄖鎮追成一歌以紀其盛
天欲大統歸文皇徤兒插羽起冀方隆凖重瞳美髯秀
如雲黑幟綠沈槍幟尾絨排七曜色槍尖鐵浴九秋霜
毋論此槍丈二尺尺刃能為萬人敵㸌如掣電長繞身
裊若修蛇四生翼銜枚直透深陣後立表時懸伏兵色
白溝河潰呼吸中金陵鐵甕無堅墉保兒身手豈不徤
凡介豈敢追真龍紫茸甲彫赤驃死若論元勲此槍耳
貫鏃中穿懸昧白捍刃痕多斷鱗紫星斗長依黼座邊
虹霓不吐太平年寧如漢祖斬蛇劒武庫風多遽上天
友人毛仲章文學棄諸生隠居自適銅梁張使君
有真逸之目須予詩闡之因成短歌一首
中丞積金傾五侯有孫了不掛雙眸手攜束書廢箸出
日與西京數子游自言生命無貴格半幅青衫消不得
但可人傳毛氏詩何須色喜廬江檄張卿采訪過吴門
與生意氣時相聞手題真逸榜茅屋又見華陽陶隠君
老夫月旦落人口那用區區尋敝帚縱汝於名未盡忘
不在身前在身後
寄贈陸丈叔平時年八十城居矣
支硎舊居花似錦日日青山對高枕欄中養鴨自呼名
籠裏焙茶仍第品縱令丹青妙入神懶與探微作後身
但傾鑿落天地老偶染側理雲霞新丈人畏俗不畏客
丈人逃名名轉迫驃騎門前聘難致雞林市中購即得
近聞頗倦㐮陽耕共驚龐公初入城間從弘正語舊事
雅嗣文沈稱先生衆中論交余最後每得余言誇不朽
肯向芙蓉池上游巾箱雜物皆翁有
偶成
葉公好似龍冀與真龍遇真龍一夕來葉公不知處楚
猴重瞳那足論殺心枉自横鴻門亞夫望氣四十里當
面失却韓王孫
七言小律
李駙馬歌
花底紅藤引碧油青春都尉正風流粧成弄玉俱調管
埒就鋪金對賭籌却笑大功坊裏客猶煩十指覓封侯
其二
白玉雙侵鬢底鴉含桃的的破蓮花黎明澡盌金平脫
薄暮温湯玉辟邪最耐内人俱國色不知若個是家家
出塞
玉門關外草芊芊磧裏沙黃上接天固扞將軍頻按塞
車師校尉復留田自是書生無燕頷年年金印妬龍泉
江提刑宅歌者
使君歌管出逡巡白苧驚飛梁上塵曲罷愁他霜漏促
相期一醉便經旬乍能閶闔尋吳子那可揚州作貴人
又
誰家青衣鬢欲皤秋天一曲勝韓娥初疑夕籟流銀漢
復似松颷寫綠波君問長安環珮客幾人曾解聽吳歌
弇州四部稿卷二十二
