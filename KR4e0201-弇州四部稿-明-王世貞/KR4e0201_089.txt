弇州四部稿卷八十九
明王世貞撰
文部
墓誌銘七首
文林郎知奉化縣事貞憲徐先生墓誌銘
嘉靖己巳秋八月三日吳興寓公前奉化令長谷徐君捐館
舍春秋七十有七吳郡王世貞以左參政部吳興稍為經紀
其喪踰四月而遷晉臬歸里又三月而其子文果以治命請
曰不肖敢為逝者徼惠一言謝不敏則又曰唯先子之獲幸公
也最晩而最心念之曰是公吾所創見也既易簀語不肖曰
吾目待王公銘而瞑余聞而悲之按狀君諱獻忠字伯臣其
先世有判御藥院者從宋南渡至華亭家焉七傳而為君父
某公娶某孺人寔生君君神識茂暢性操并介自其髫齔時雅
已慕竹素之事矣稍長属時義即傾其作者補博士弟子試
諸生間褎然為舉首久之薦應天凡六上禮部不利君既不
獲逞於時義乃益務為搜獵稗官百氏外家之語逸壁
斷戟摩削亡昏旦農圃醫卜支離覆逆音聲人伎往往
精探其所繇造雖專門名家無以難之而其為詩自建
安以下至大歷鮮有不窺薄神情妙傳獨在江左與貞
徽之際而已文主爾雅不離象質賦頌碑誌取財東京
然至於論說興革利害物情時趣有味乎言之也華亭
故推陸文裕先生博精於古視君為丈人行其揚扢風
雅下上今昔耳語膝坐忘其為吾汝也君去禮部為吏
部選人當得縣令人或謂君少遲之一令何足溷徐先
生為君謝曰令易及民耳且也一第亦何足溷徐先生
竟得浙之奉化以去奉化夷嵕而城蛇虺雜居民俗陋
而好訟君不為斤斤三尺濕束之節用平税蠲役防水
務有以袵席其長老稍推羡田學官為膏粥費興禮揖
遜彬如也君所為植培務在單赤以下其政術好近民
而遠上移牒條教飾儒而不必緣吏以故良士大夫草
莽之臣類能誦說之他不盡爾也甫二歲入計道彭城
有監司者以一籠筴授君致之京君佯為不悟抵京以
一籠筴報亡何君坐殿罷矣前君為諸生固己精堪輿
家言而會父府君殁執君手曰吾三世不益丁得無於
葬有所恨哉是而責也君拜受教則日夜偕所厚為堪
輿者相地數百里内獲吳興之福山而葬焉君又愛其
山水清遠土風醇嘉既罷則斥置墓田傍構丙舍為終
老計不竟稱華亭人矣五柳䨇桐偃蹇枝門疎櫺淨几
竒書古文間以金石三代之器葛巾羽氅徜徉其間客
至則留小飲聽去春容寂寥隨取而足時命單舫漁童
樵青於苕霅菰蘆間不復可蹤跡也故司空劉公蔣公
司寇顧公諸大老為耆英之會於峴首迫欲得君以重
斯社君不峻拒一再往後了不復戀君燕閒之晷肆於
九經作春秋稽傳錄洪範或問大易心印四書本義分
節受鑰伯陽以破玄扃作參同契亥步心測璞算神啟
作大地圖衍義山房九笈三江水利攷徇知郡將冀酬
山靈作吳興掌故集探始中聲旁極正變作樂府原唐
詩品朱邑既老不忘桐鄉作四明半政錄其雜著詩文
又數十卷行於世君雖道在不朽跡猶方内而博探外
典遐想冲舉每自謂刀圭投咽羽翰立張投金示報揖
洪崕浮丘於玉京之上葛稚川陶隠居而下所不論也
竟以訪道不諧邑邑成疾委蜕之際神識了然豈所謂
大道隔塵報身斯驗者耶君孝友天至内行淳備性不
能畫而貌其吏部府君遺像如生某孺人病革欲有語
不得君跽請曰毋以仲季産未立耶趣推已所授遺之
且割槖中之半而後喜可知也呼仲季來微而兄我不
安死矣君娶陸氏別室吕氏生四子為文榦文核文果
文橒女六孫男某葬九霞山之陽去其父墓若干里按
諡法清白守節曰貞博聞多能曰憲不佞竊用二陶處
士故事誌其大者以為之諡曰貞憲先生且為銘曰
而始乎華亭而令乎四明而終乎吳興清白守節博聞
多能曰憲且貞請以易而名庶幾稱為寓公為鄉先生
故文林郎知長汀縣事東涯金公墓誌銘
余讀仲蔚狀長汀公事而竊有慨也縣官之繩士於格
也若束濕然即簿尉一困之靡由顯已長汀公起家邑
簿亡已而遂丞遂至令何難格也夫長汀公可不謂賢
乎自長汀公一至令而諸子伯叔兄弟婁起幕藩閫佐
州邑而顯者數人即不能如長汀公要之其所慕效優於
格也不賢而能之乎始長汀公為諸生久次而升上舍
其業文舄奕軰行可以第矣而竟弗第也一旦自詫嗟
曰邑邑久滯筆硯間男子得一命足逞耳謁吏部選為
歸安簿簿職誰何而部刺史才簿檄攝縣賦賦弊故蝟
起而姦胥度攝尉是無難我也悉&KR0679;得姦狀立寘之法
屬歲侵公約其下田出産以質而寬其賦期以須穰歲
尋穰下田爭出賦亡後者更用最遷餘姚丞餘姚稱巖
邑其胥吏猾而民嚚訟然攝公鈎距法相戒亡犯也至
為謠曰釣竒不讎避金鉤公稍稍劑以寬優設學校䘏
孤耆造請賢士大夫不廢禮公之一再為丞尉皆能佐
其令以稱職舉又後先近其家損家廪以帑部刺史賢
而數旌之士民為立碑頌德超拜長汀令到官數月尤
稱一切治辦然公意有所不足曰去令以上何官乎四
上書移疾歸而治園圃鑿池種竹悠然自得也慕陶隠
居為岡而松其上施檐楹以含貯朝夕靄聽風聲移時
而樂之為署曰翠濤居戒其五子若孫曰吾不能如陸
大夫千金槖中裝五分之而僕僕車馬酒食過從也吾
有先人饘粥之業遺汝汝自食力以其羡共我公故白
晳而與其伯縣丞公章季同知公夏俱髯也已而公之
諸子俱髯歲時伏臘上壽冠珮雍容是都出入鄉里目
屬之公年且八十而游婺之齊雲黃山以其子從又明
年汎大江登九華擥芙蓉之秀慨然慕李太白王伯安
之為人還游小孤歷浮玉往返可四千餘里至洞庭錢
湖諸山水几席間物耳公之縱游竒深遇者怪而以為
物且僊曰彼髯盡白矣而顔渥丹諸髯輔之胡為也耶
公之嘗為餘姚其人多至大吏治吳按部謁公里居問
遺不絶然公益自袐無所干請州舉鄉飲聘公為大賓
公素強少疾晩而食履視聽不衰舒緩靜雅不厲人以
聲色其步武上覘檐而下顧履慎於攝生盖天性也年
八十四乃病劇而卧者三月餘猶甘匕箸久之始卒公
諱韶姓金氏字子善故以長汀令終其鄉人尊而稱之
曰東涯先生其先崑山惠安鄉人分崑山為太倉州遂
為州人曾大父實大王父罄王父坪以同知夏貴贈為
中兵馬副指揮母孫封孺人娶王氏前卒有丈夫子五
人允孚福建布政司理問娶於顧再娶於朱為鄉進士
銓女允升蒲圻丞娶於周為左參政在女允明大寧都
司斷事娶於毛為思州守希原女再娶於周允清國子
生娶於張為封刑部主事印女允和側室出聘於邵女
四歸諸生虞典趙檀太學生龔汲大理寺副劉大武諸
孫履謙履巽履豫履萃履亨履道履通履遇履進履選
履達履觀履謙再試武舉而履觀為州諸生餘尚幼女
九人曾孫男五權柄棟楫梓以卒之明年正月廿二日
葬摩羅涇之西新塋盖公有丘嫂老而貧公廪之至圽
而為調棺殮族孤孫鼎為娶婦經紀其家以有成立嫁
虞典者嫠而亡子以節著公為之置子而割産以贍所
謂歸而好行其德於鄉者也盖公之婦王孺人卒屬銘
於先大夫不佞實具草焉今何能辭銘曰
女三其政於邑兮眘而便退而政於家兮肅以閑富好
行其德兮以永年居兮橋梓之芊然歸兮松栢之卷然
于䰄于䰄兮洵美且駢福有五兮女庶幾其全者耶
明徵仕郎睢州判官約齋錢君墓誌銘
錢君諱培枝字子充自其為諸生時以博浹於文稱而
毋當於志因自號約齋以警云而約齋君世為崐山支
巷里人曾大父某治儒為某郡教授大父某始徙治醫
至父某而醫益高能立起人痼世所稱春林先生者也
有丈夫子二其長旗手衞經歷培志與君俱業儒培志
不廢醫而君獨以儒顯君為諸生嘗受經里人吳中英
數試有司甲等然至省試輒不利久之當謁選吏部意
若不欲行者春林公故亡恙也曰吾老矣強而待汝一
官尚奚戀耶君乃之吏部試高第得山西解州解故多
鹽利賈人子日伺吏欲幾中之君持文法亡害偘偘不
見欲頃之攝守篆一切辦治聶德政者殺人事連張守
政御史欲併坐守政死君執弗可曰德政自殺人耳柰
何復以一生者抵一死者御史為詘俄而河東地大震
夜中蕩廨宇且盡獄暴火大小囚數十百驚闌出君起
令毋救火而環吏卒與囚四周使拊火曰是寒可御也
且可以無逸囚比明卒無它君乃發藏穀煑粥食饑者
庀錢布飭里甲俾有無相通以調棺殮分布練士捕治
鄉落不逞餘以次招來之凡六晝夜乃定監司念州變
重遣一指揮來恊守指揮武人也多所干掫君為白監
司曰公將以安吾州耶抑擾之也安之奈何益此弁為
即判不肖敢以百口任州監司愧為還指揮君之判解
州與攝州無幾而旌異累下矣尋丁春林公憂歸服除
補判睢州睢枕河而州君以春秋行隄白服雜吏民中
寒暑晝夜靡間河以亡决嘗一署鹿邑鹿邑人稱之郡
倅行部而挾重者風君有所賕餉君佯不悟曰邑無餉
倅故事也凡三載遷慶王審理正君顧謂其子德徵曰
乃公倦游歸矣向者解之變起吾與家瀕死者且數而
卒數以家免豈非天幸耶天幸不可婁得移文兩臺歸
浮沉里社可十載而以老病捐館盖春秋七十有三矣
配朱氏先君八年卒丈夫子二德徵邑諸生娶於章繼
吳再繼張德徽太學生娶於顧女二適陸允升太學生
王調鼎孫男三承武太學生娶於趙承文聘於柴一尚
幼孫女四長字支如霜而卒次適朱禹臣朱名佐次字
王某歷城令王君之狀云爾德徵軰將以某年某月某
日葬君於某地而介狀問銘於不佞不佞既讀歎曰士
當居平時胡可一二槩見哉錢君老儒長者耳一旦攝
解解變起呼不教之民而飭之上櫛下沐澤與法浹州若
堅礪且夫環解而邑者六而幾六失守也始遂稱甲乙
焉士果可以居平一二槩見哉余故熟錢君出入里中
傴僂以趨遇非齒亦不加貌色益務為敦謹廉取儉予
斤斤秋毫不爽其所名齋而約者意止此爾然亦可以
銘矣銘曰
以汝不習吏耶判解與睢何伉爽便治也以汝材負氣
耶歸而里居何退讓君子也恭儉為政以起中貲其子
息之彬彬書詩錢君之歸兹藏也宜
明故迪功郎浙江全華府蘭溪縣丞史君墓誌銘
史之先以官為氏至漢而益貴有魯相晨者其後人以
功封溧陽侯始居江南元至正中君五世祖某避由長
興徙居長洲遂為長洲人再舉賢良不就賢良公生通
一通一生綜綜生順贈監察御史贈公生鑑舉進士為
御史諤諤廷諍出守河間以讒罷有丈夫子五人君其
季也生而短小穎秀動止文弱不佞大王父司馬公見
而竒之以季歸焉是為吾姑而是時君甫十六名能屬
文由博士弟子補太學諸生然試輒不利而御史公卒
諸兄皆析箸獨君之母陳夫人在君所以奉養百方調
聲色而進之戶不聞履屐聲者三十年一日也君所為
恭謹自天植即崇弁鯢齒見君恂恂退遜以為有所攝
或謬遜之及其鈞禮少賤無二矣諸所為不義涉君者
避焉若凂其涉它人不義者掩耳若不聞也人有德於
君即一飯没身不忘君所德於人唯畏人知之生平不
為郄亦不修人之郄以至於善惡是非則心通特不以
非與惡挂齒羣不逞少年見以為易上而狎之君不為
校久而未嘗不下君之厚也過君厚者初亦疑其跡久
而未嘗不信君之裏也君於内行脩備事其諸兄尤謹
至閨闥間不以惰色接吾姑臧獲大小有過未嘗輕呵
撻曰彼亦人子也以故君忠信篤至擅吳中人稱至或
舉之勵其俗云而晩節家益薄由吏部選人授鴻臚司
儀署序班盖先御史大夫治薊遼兵稍資給之君於官
益務為恭謹五鼓未見火城一交牀徙倚長安門外迫
暝不辨色羸馬蹩蹩歸自大鴻臚所其於引見外藩官
吏稍有需染者盡洗去之顧僕僕為役中間凡一請休
沐再補滿考授封階無少吏讁云稍遷蘭溪縣丞君自
以不習吏事精心求平令有移訊牒者質之必兩造俱
厭從容為輕獄以報訟紙贖鍰毫髮不以入槖邑居衝
君買一舴艋奔走迎送毋間寒暑自嘉靖末郡邑爭為
甲令自減削而君所持操益甚即一薪水必損月奉為
直以償日不能具一肉或謂君胡自苦乃爾君謝曰小
吏安所敢取名固職如是耳且馬能捐六尺軀借三寸
舌欲乎盖不佞大王父令蘭溪人尸而祝之至于今七
十載而君為丞有廉聲其邑父老能舉之者歎曰前令
公與今丞真冰玉也君以部浙運抵京中寒疾卒得年
七十有一君諱斌字允全别號南嶼吾姑未有子為置
貳張以有子訪補太學娶太常少卿陸先生粲女又女
其兄之女以適太學生陳文默孫男一載道孫女一許
聘王汝升君居恒謂人吾食王氏德者三世矣一旦填
溝壑何以報塞而君之殁也吾弟世懋時在儀部郎寔
捐半歲奉調棺殮經紀其喪事甚悉又明年而訪奉君
之柩葬於靈巖鄉之先塋以其從兄文學臣紀狀來請
銘嗟嗟世貞安忍不銘銘曰
何以稱行視君鄉何以稱政視君邦何以稱操視君槖
裝嗚呼是為隆慶間之廉吏長者奉而全以從御史君
地下
徵仕郎福建布政司都事一齋先生王公暨配周
孺人合葬誌銘
一齋先生者王氏諱恬字民熙嘗為福建幕有官矣學
者不以其官稱而尊之曰一齋先生先生之王父公諱
輅以長子朝列公贈為南京工部主事以少子通議公
贈為南京兵部右侍郎父直庵公諱偡以布衣居伯季
間磊落高行誼時人並稱之直庵公有四子先生其仲
為側室毛碩人出少則已廢著直庵公差其産産不能
與伯子均而先生既室周孺人則益已有旦夕累其遺
畆廢丘如甌脱先生所受易里中師度卒業則罷耕乃
挾冊從田塍間且誦且課以其閒走師所質疑難至夜
分篝燈為經論義計弗屬弗就枕是時周孺人業稱名
族能自抑下脱簮珥手饁而佐先生耕夜則洴澼絖緝
紡而佐讀其於書伊吾聲時若與機杼韻也盖先生之
於農二十年而成其初年田不過三十畆其季年乃至
二千畆諸子女十餘人咸以次授家室歲時伏臘多饒
竒之畜其於儒三十而補博士弟子四十而廪於庠為
提學御史章公丘公所賞識盖先御史大夫公視先生
為從弟少年試諸公褎然有儁聲先生奮而與之相甲
乙居恒酒間自詫曰老驥千里豈欺我哉而會故魏文
簡公講道東南先生走負笈請得從弟子列魏公難先
生長而友之先生之讀易毋論三絶編於濂洛諸儒家
言俱夙所精習至得友於魏公而後反求之理性之間
粹如也先生既屡試不第乃歎曰吾所不獲一官而少
攄吾志者非命也夫古稱不得志則衡命吾知所處矣
於是始業醫醫不名一師日取軒岐扁倉叔和東垣諸
書讀之間則思所以决脉用方者乃豁然悟曰夫醫意
也吾師意而醫何必長桑公乘哉於是始試藥諸病貧
人以藥請人給之約毋有所讎時復為粥粥之諸病貧
人爭走就先生醫醫日以益驗名益起先生尤巧於用
方而精决脉脉時有異變竒狀先生診之若覩也至為
日以訣人生死曰是脉為某症為得之某事當以某藥
起即不起當復入某症作某狀往往竒中十不爽二三
而先生故嘗入粟為太學生當謁選前給事中樗庵王
公與先生過京師而論仁先生曰木氣耳王公大竒之
益與深語為延譽公卿間而大理少卿馮公選部郎張
公考功郎章公數用醫幸先生欲薦用之先生逡廵謝
曰僕老矣即徼幸得一官安能歲活數百千人哉吏部
業為請得福建布政司都事銜以歸歸復以醫顯數年
而病噎卒當先生病噎時世貞以使事歸謁先生神思
爽然笑相謂曰此疾王氏送行例也吾且行矣能無一
言贐我乎世貞不敢答久之竟卒又十三年而為隆慶
元年十月十六日其諸子世雍等啓先生與周孺人之
殯葬於顧涇東祖塋之次而具狀來命銘周孺人故前
先生七年卒先生壽七十有二孺人六十有六諸子某
某女某某孫某某孫女某某世雍之狀曰先生性敦睦
居恒以和柔善諸父兄卒而遇之恂恂然長者稍與校
論公是非即抗聲不少屈與談理性輒益精斐亹更僕
不勌鄉黨有爭閧為居間百方解救取息乃已先生故
雅善工部郎曹而巨賈爭蘆洲者出槖中裝百金壽先
生冀為曹公請先生艴然曰若固不知我奈何以私溷
曹公州大夫萬公賢先生然怪先生不往見曰王君俗
吏我耳先生竟逡廵弗往也里有董生其兄弟相構怨
欲以田售先生先生為酒食好謂之曰吾及見若大父
篳路而啓此田奈何輕售之且吾外人寧勝若兄弟耶
董氏家得不敗其為長者如此周孺人尤孝謹治家能
為德里閈強力而外嚴先生有孟光氏風世貞所得先
生為儒及醫事詳於狀其於狀所聞亦爾乃敬為銘曰
業農而儒畬乃菑業儒而醫德乃滋疇其論方意為師
我饑我粥癃我治崇丘之枯發柔荑陰功繩繩逮孫枝
登仕佐郎鴻臚序班小東顧公暨配劉孺人合葬
誌銘
太卿公之編管保安也杖創甚不任瘠矣而其子鴻臚
君手一襆而從曰即不敢以後大人地下太卿公創已
起趣君歸乃拮据生理曰微夫居者孰與資行者盖自
是太卿公亡内顧慮而君又用餘羡入訾繇諸生升上
舍至拜鴻臚序班先太卿公官矣先帝之初元褒嘉故
爭臣讁徙者太卿公起徒間為銀臺參議晉丞京兆佐
廷尉一歲中超遷至九卿而君猶在鴻臚母故每入朝
君傴而太卿公循墻佩琚之聲相属一旦太卿公以年
至謝事君亦上疏歸都門之外祖席前後若疏傅父子
者天下聞而榮之君歸而業五十餘上太卿公壽盖吾
吳朱恭肅公八十時其子都事景固六十觴相属也郡
大夫以擬君父子而亡何君竟用末疾困不起太卿公
乃大悲曰天乎兒遂亦先吾逝耶謂世貞習史氏言將
以某年某月某日葬君於州之新安里而婦劉孺人前
五歲圽且窆合矣介徐子有說狀手益以事行而属之
誌銘君顧姓諱可立字聞禮世為太倉州人其先晉司
空和數十傳而曰思魯公以理學聞婁蹇高帝徵不就
最後部使者賢之祠於郡生思恂公思恂公生寶善公
寶善公長者生海隠公海隠公賢以太卿公丞京兆貴
封如其官太卿公名存仁其為給事中時上書廣曠恩
抑邪佞數事忤旨杖北闕下死而復蘇直聲振一時妻
盛恭人實生君君少受其父易尋改受禮凡五試而五
不勝始謁吏部選得今官君謂鴻臚嶽嶽疇能折其角
哉而顧以惰自損令人弁髦之也即未辨色盛服危立
朝門者伺之必君而其侍穆宗裕邸進退雍容是都上
目送君且曰是夫盖聞禮者左右以語君詫謂上似能
舉君字異數也君為人敦朴寡言笑居平若惛惛而中
甚辨晳其治生雖米鹽果蓏竹木瑣屑必有度太卿公
謫君則代治内公歸杜門君則代治外其造請賓客亡
間寒暑風雨出入恒戴星以故生平不當月旦譏而所
與即㕓市人得君一語賢於劵矣然君又能佐太卿公
施公嘗以百畆田續族食百畆田濟區役百畆田共郡
諸生而君心念太倉公故里豈其忘之將無困弗繼耶
因割私田二百畆為太倉諸生供而都御史銅梁公義
君事為勒石矣嘗有中表緩急君貸所知金援之不足
則捐常飲器以繼而責進者踵門謂君曷不以償我
公謝曰吾尚虛人德而敢為德於人第不忍其急耳君
娶於劉劉父儀曹郎璋殁諸所給喪葬及門戶庸調一
切身任之凡環顧而稱宗族交知者視顧若外藏君所
為受匄竟其身不以食德故有倦色太卿公感君事空
槖中金買田可六百益為族食續至成積倉銅梁公檄
君為其長而君竟用末疾逝矣君生以正德己夘逝以
萬歷癸酉年僅五十有五所謂劉孺人者少長京師母
曰王宜人及笄歸君嘗讀書略通大誼精女工旁及家
人産靜共儉勤太卿公與繼配謝恭人良宜之而病無
子君稍寘媵亦竟孺人無子夫君不以無子故廢孺人
禮孺人不以媵故廢君禮交相莊也孺人以四十七殁
殁之明年而君媵陳有子曰阿蛇為聘大理寺副大武
女大武則儀部郎璋子也盖顧劉世再婚姻若朱陳云
銘曰
將下壽而猶為人子以一命止將不稱夭而不能使顧
之祀是啓而竟俱死若俱有憾於人理者然為内德而
宜於閫為外德而宜於里以無愧太卿公之家人曰亦
可以已矣
故昭毅將軍上輕車都尉福建等處都指揮使司
掌司事署都指揮僉事張君墓誌銘
余所友者張將軍元凱為布衣飲竟歲甚懽一日悴其
容而造余拜且請曰幸有以銘吾父昭毅君之墓問其
卒十載所矣而猶未葬也已又其出其友王子百穀之
狀曰是所待以不朽者二先生夫余而以元凱友也則
銘之余而以百穀狀也則銘之然而昭毅君故先百穀
而識余者也按狀君諱建節字子行别號咸虛其先鳳
陽之五河人六世祖得從高皇帝起義為徐州衞千戶
有二子長祥襲而遷陜西慶陽衞指揮同知次真從文
皇帝下金陵以宿衞毖眘授徐州衞指揮使調浙江臨
山衞遂為其司都指揮婁遷右軍都督同知填浙如故
有子智以病廢孫英襲調蘇州衞自是兩家兄弟俱重
於秦吳間有世官而其居吳者尤著英亡子弟葵襲葵
生敘敘生瑀為君父瑀有文武才握衞符者垂三十年
而属世承平外侮不競弗獲以功名自顯見君生七歲
而喪母顧淑人哀毁如成人蔣淑人來稱母謂君能子
矣是時張氏以俠聞江南甲第樓觀假山池前堂羅鐘
鼓立曲旃羅綺曳地出從平頭奴駿馬而君於其間獨
布素自喜又日夜習讀經史為書生業父瑀内竒之謾
曰家世材官介士不於三尺取封業而至齷齪鉛塹為
君跪謝曰將相不偏廢也且鉛塹三尺所受使父瑀語
屈而御史視學者已試君高等補郡諸生自是試輒傾
其諸生以至有既廪而其於應天凡三試輒不利最後
父瑀卒當襲君請於御史得如諸生制終喪而襲御史
善之後遂為指揮使當復應武舉試應試者謂所射策
論難毋若君何即君射亦無若吾属何也已君騎而馳
射鵠耦射又鵠乃大驚歎遂為第一人君凡三試而兩
為第一其最後以策太竒忤御史猶第二而至部試輒
數竒不第如諸生時然御史天民薦之已御史巍復薦
之後與都御史黯合薦之御史洛復薦之它御史先後
尉薦至再三俱報聞而君之為指揮也盖視衞符如瑀
時嘉興所者故衞属也其舍人兒張生富而入貲為衞
指揮欲列坐視事君怒曰即不肖從諸將軍其先皆自
汗馬得之何至媚賈人骨哉顧左右移張坐勿設張大
愧夜行金三百為壽公指其門曰此非入貲所也則以
緹帥陸太保炳書來解君弗啓封曰吾賤不識陸公也
衞故與郡鈞禮它指揮即不敢以鈞禮請而君獨行之
自如郡守丞初亦不自得徐察君衞事治而所接談議
齗齗見風采至與之㩁風雅觀酒德久而非君無歡也
時暴有倭警都御史蔡公檄諸將軍樓船出海錯愕不
敢發君解印綬佩其副曰吾難吾綬哉促韎帕韋跗注
彀而從少年蒼頭數十人前薄賊賊為之披靡矣而遷
南京總漕行都指揮事以去君既持廉無所射徇而能
察用其下即偏禆少不法袒而受杖惴惴受約束以故
其漕績獨稱諸帥冠踰年遂為真而僉鄖陽都司事而
章中丞煥者君故人熟知君才數令行部上便宜諸非
軍事而疑者亦輒以属君棗陽大俠鄭負險數壁亡命
匿税田百千頃官數捕不得君单騎入其巢縛之出衆
睥睨莫敢動遂置鄭法而没其田中丞上君績遷長福
建都司亡幾而倭薄省城大震諸守帥皇恐不暇食飲
君與其舍人雅歌投壺自如撫臣者失其名伺而難之
而君所治虎落躪石勁弩長戟守具精甚而所將士又
選賊望見君幟即不敢壁而移壁他所既賊退撫臣乃
更愧恨君以三千金檄君治兵甲人或謂君名為兵甲
耳君誠能捐其半為撫公壽必德君而其半尚可槖也
公謝不可日夜趣治兵甲咸犀利先期報撫臣乃大失
望而以君&KR0679;兵匿籍得六千人更用為擾而劾之君坐
罷君乃大喜曰今而後庶幾還吾書生哉即日歸解槖
中裝直可二百金悉以推其孽弟建寅而躬理泉石花
木之業與故吏部郎穀祥彭徵君年章憲使美中軰課
詩酒以自娛識者謂大司馬尺一旦夕下君而君以羸
疾逝矣君逝以嘉靖丙寅距其生正德壬申春秋五十
有四娶於陸故太宰公完孫女子一即元凱娶於王即
吏部郎女也孫男三某某所著有毛詩問難四卷北游
錄二卷軍政條約四卷戰守說各一卷問漕集二卷續
漕志二卷楚游稿一卷守閩說一卷樂志園集四卷藏
於家讀者盖猶悲其志云王子曰廉遠地則堂高以張
君所不接賈人子並列也而又與郡守丞抗行雖鶡而
弁已偘然若惠文士可不知自重哉自君之為衞斥私
糧三百以賦士又不欲賦衞尺縷以自益而槖枵然然
其愛士溺詩酒甚而無損官卒自致閫帥也乃元凱亦
能文婁冠武薦握衞符遷漕總其治大略倣君而中廢
視君益貧者何也元凱之愛士溺詩酒而損官以為不
如君則可以為非君之子則不可乃為銘曰
是為吳儒將張君之阡汝栢之卷然汝室之輝然有書
數編而突無烟是為汝之象賢
弇州四部稿卷八十九
