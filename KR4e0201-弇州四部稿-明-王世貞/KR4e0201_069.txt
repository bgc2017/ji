弇州四部稿卷六十九
明王世貞撰
文部
序十三首
少保王公督府奏議序
貞不佞待罪晉臬而是時少保蒲坂王公以御史大夫
都督雲中上谷諸鎮屬套大帥諳達之諸孫巴罕鼐濟
者闌入邊請降未幾而不佞用憂去數從田間傳邸報
大帥以鼐濟故欵塞縛叛人梟北闕下遠藩受吏受封
號請世世比於屬國而王公亦自大司馬宫保四命而
至今官予世禄親軍錦衣太學上舍亦再三而其錫有
蟒繡䮍蹄勲親所不敢望者天子既用威德臣古所不
臣告廟飲至以風四裔梯航重譯之邦相望於道路而
王公獨受上賞人主所以寵靈而光大公者非一天下
固人人頌王公之功而猶未悉其所以然迨不佞入備
九列以通家子謁公始得公所著督府奏議者伏讀之
乃作而歎曰天下能頌王公功不能頌王公所繇功也
天下之名知公者以公不戰而屈敵能收功於易而不
知公之所以屈敵其難固百倍戰也當鼐濟之始入塞
也邊吏以為一孤童亡所係於國輕重而公獨亟為上
言此竒貨可居諳達即急之因而為市諭以執送叛逆
趙全等還我為優待而遣之隂中其䑛犢之愛而制其
命其次諳達即不急之我因而撫納如漢質子法使招
其故部居近塞諳達老且死而杭台吉立勢不能盡有
其衆然後以一屠耆谷蠡秩羈縻而置之塞外其與杭
台吉媾我則兩利而俱存之其弗與媾我則興師以翼
之外不失興滅扶危之名而内收其力報曰可盖不待
發公之次策而強敵之父子以及他族若按之股掌之
上而惟我所使矣然是時敵方擁十萬衆壓境不能無
所邀求而老將利鹵獲不欲兵寝恣為恫疑虚喝廷臣
守見故常議洶洶不決夫外有不可測之敵情下有不
一之將心而上有不一之廷論公謂不蚤斷則大事去
故外揚兵以脅敵而内示之忠信挺言辨争以勝盈廷
之議而後事始決藉令公一當生部長平冠軍之屬粟
彀騎而躪蒲類踰臯蘭釁温禺尸日逐不過下軍令申
約束取决片言聽揮於一塵尾而已吾故曰公之所以
屈敵其難固百倍戰也公在鎮凡三歲餘後先所上疏
積數十百萬言不獨能得敵要害使其權恒在我而不
在敵至於練兵實選材官斥奸宄備要害諸可以鞭撻
膺懲之具靡不備使敵曉然知欵我之利而犯我之害
其言固班班可考也藉令公果一當生部冠軍長平之
屬粟彀騎而躪蒲類踰臯蘭釁温禺尸日逐得志如漢
時而王庭之南北骨白而燐青者豈盡匈奴丁零之屬
也耶夫中國之費不過數大縣一互市而坐致十萬之
馬敵空羣而歸我苑圉之監我不發一鏃而坐弱其兵
使之日媮衣甘食遨嬉而廢忘戰事亡堅墉擊柝之勞
而安赤子於袵席之上其功又何啻百倍戰也不佞嘗
讀趙營平所上屯田封事與李太尉會昌集其論羌寇
河北利害瞭若指掌以為孝宣武宗亡論明主即中人
亦能辨之何況隆萬之際稱明良者哉夫晉蕞爾侯國
也林父以奔北之餘僅敗一赤狄于曲梁獲賞狄臣千
室而為之主者士貞伯亦遂有瓜衍之縣魏絳因無終
之請納虎豹之皮以請和而晉稍得志於鄭遂舉鄭之
歌鐘鎛磬女樂之半以酧絳而享金石之奉乎陪臣天
子所以寵靈而光大公者度不為侈也貞不佞竊因公
之屬而為叙其所以令後世知禦戎至明而始有上策
其與營平會昌灼然並傳哉
章給事詩集序
自昔人謂言為心之聲而詩又其精者予竊以詩而得
其人若靖節之言澹雅而超詣青蓮之言豪逸而自喜
少陵之言宏竒而饒境左司之言幽沖而偏造香山之
言淺率而尚達是無論其張門戸樹頤頦以高下為境
然要自心而聲之即其人亦不必徵之史而十已得其
八九矣後之人好剽寫餘似以苟獵一時之好思踳而
格雜無取於性情之真得其言而不得其人與得其集
而不得其時者相比比也當余成進士時與同舍郎李
伯承為詩頗有聲而章君景南為行人出從一蒼頭羸
馬敝衣驟而見之不知其為官人與之語亦不知其能
詩者間一過從章君陋巷席扉香一縷出其虩而始知
有君煑茗匡坐徵其詩數篇相與吟咀怳然而若置身
於陶韋之間而厭吾曹之工於藻也已稍與深語則無
非詩也者徐而察其眉宇則亦無非詩也者然章君既
用郎高第補給事時上諱言立太子而君首上章立太
子忤旨幾中竒祻少解引疾歸臥金華山中予既驟得
君而驟失之日夕復望其起而報君逝矣君之卒其鄉
之搢紳先生惜其人相與請而祠之學宫惜其詩相與
梓而行之世又二十年而其子某屬余叙而余始盡讀
之然後知君之詩非君之詩而陶與韋之詩也有所取
至於篇則無問句有所取至於句則無問韻意出於有
而入於無景在濃淡之表而格在離合之際其所以合
於陶與韋者雖君之苦心君亦自不得而知也陶韋之
言瀟洒物外若與世事夐相左者然陶之壯志不能讐
發之於詠荆軻韋之壯跡不能掩紀之於逢楊開府彼
雖僅有以自見要之皆非其得已者而君之壯獨能用
之於立太子䟽天下不以空言少君則尤可重也余故
備著之欲使後世知有能以心之聲而為詩者章君其
人哉章君其人哉
華陽館詩集序
大中丞宋公望之以其所著華陽館詩集授余鄖中而
曰子其為我序之余昔守尚書比部郎而公繇令高第
拜御史間一再過論詩公氣完而才高所造語必驚其
坐人而自是出按鹺河中移疾歸超為廷尉丞出牧方
州僉臬事進為副再躓再起入佐太僕復佐廷尉以至
今官凡十餘政自少而壮而且老幾三十年所經繇秦
晉梁燕趙魏閩蜀吳楚之地數千萬里其旅予旅奮軒
輊牢騷傴蹇異態公時得之以益吾變江山之詭特險
絶土風物候之羯羠柴虒莫可詰究公又時采之以益
吾竒而中不汩凡公之詩遇所最獲意而不加揚有超
曠而無德色夫是以無奓音遇所最拂意而不為屈有
感慨而無不平夫是以無促節其鏗然者中金石之聲
然宫有適而商隨之其燦然者皆天地之色然意有造
而象發之夫是以和平與鴻爽雖相為用而恒為之主
說詩者謂公五言出入建安見於擬李都尉而下可味
也七言有唐初四子風見於帝京篇可詠也近體五七
言要皆有右丞嘉州之致而間入於劉文房余謂此僅
得公之似而已公之所繇造與其合出於機而入於境
雖公亦不得而自知之也嘉隆之際公既不盡得於遇
而天下事又間有蒿於目者不得不托而為風公今益
貴用事聖主喆相喜起之聲雝雝如矣清廟之瑟朱絃
而疏越一倡而三歎非公其誰哉非公其誰哉夫歌咏
盛德大業余雖不敏將操管而從公之後矣
少保雨川葛翁行歷圖像序
世貞守尚書郎時而葛翁僅五十以少宰遷南大宗伯
矣自班行中望之固甚澤而鬒也而世貞用投劾歸里
久之起浮沉中外自以為若異世人而葛翁謝宗伯歸
天下雖欲伸翁之志而占其治於進不得已而強起之
再遷大司徒歸復起大司寇以至御史大夫盖世貞之
入領太僕而其僚為翁之孫昕因以獲侍翁翁之長臺
省二十年而家食居其十之七即無論翁雖世貞亦髮
鬖鬖白然而天下諱翁之老而豔其壯翁深沈寡言笑
苐其出入人俱已目屬之藉以為喬嶽巨溟能柱兩儀
而育萬彙雨澤之所敷翕而翁顧遜不自居數上書乞
骸骨人主強挽而褒嘉之者非一於是太僕出翁之像
凡若干冊以示世貞指而曰此其諸生而受經者此聽
邑賦頌者此郎建禮署而視草者此領璽書棫樸多士
者此誾如而旬宣者此侃如而臬者此以中丞開府者
此佐統均者此洽神人於南者此地官而司計者此再
賦歸田者此司邦禁者此握中執法者凡翁後先垂二
十政而其貌亦自稚而壯而強而漸以老其服自青衿
而有冠服由黃墨銀青以至金紫其髮亦自綠而黑而
頒以至白余不能盡辨之而其稍可識者則為少宰時
與中執法二像耳太僕亟語余古之善貌人者敬君延
夀外毋如韓幹周昉幹昉之貌汾陽王其妙至併其情
性而得之然天下之不生識汾陽王者驟而示之而不
能指其為何如人也若乃誦退食之委蛇則能状其優
游而自得風赤舄之几几則能状其處變而不失常覽
雝雝肅肅之章則能状其葆和而履敬歌赫喧瑟僩之
語則能状其威儀而恂慄雖千萬里之外與百祀之後
啟其編而想見其人與其状貌猶躍然也何可以無子
之一言世貞謝不敏則謂太僕子貌子之大父而已乎
而予言何藉哉即不以予言何藉葛翁之自稚而壮而
強而漸以老也其髮之綠而黑而頒而白也是幻貌也
服之有青衿而冠服也其黃墨也銀青也今之為金紫
也是幻飾也其瑩若冰玉純若金勁若鐵而蔚若松柏
者固七十年一日也更數百千載而猶新夫庶幾乎周
文衛武之所見稱於詩書者哉盖未幾而世貞借山南
之節以出其明年葛翁以滿六載當進秩逡巡不上計
婁乞骸骨天子難翁之去而重違其請特拜太子少保
馳驛歸而至輿廪之續其在六卿者廢於翁登第之歲
凡四十五年而後復舉亦盛矣哉世貞屬事省簡乃追
次其語以貽太僕為翁贈雖然翁杜機矣而且進於道
毋所事余言矣
游名山記序
友人觀察使何君振卿曠朗宏博縱心世外而尤邃於
仁智之樂自其為諸生偕計吏敭歷中外足跡幾天下
半而君之所謂樂者不衰君凡遇佳山水必游游必有
詠歌叙述之類而尤未嗛於志一日喟然曰嚴夫子有
言州有九游其八夫以天下之名能游者而不能無恨
於其一之所未至而況於余所遊者僅半也余且倦而
必欲以余之年而盡余足以余之足而盡余目亦難矣
則又曰庶幾有少文之技以丹青余壁而又幼輿我於
丘壑乎哉然余室之為壁者幾而天下之為名山水者
寧啻十百千萬也夫壁之不足以盡天下山水與余足
之不足以盡余目均也既而豁然曰得之矣乃搆古今
名雋之紀游者自大都而留京而五嶽極而羅施鬼方
之域若而山其水附之自漢應劭而唐柳宗元而至於
今若而人自漢官儀而記而詩序而題壁者若而篇其
有文而不獲全者事而不獲專者標韻蕞勝臚列而品
分之曰勝紀曰名言曰類考為卷僅十七而其文已五
十萬餘言自君之成此書則日夕侍其尊大人公雖亟
薦亟起不復肯出為世用時展卷而一讀其昔所游者
儼乎其若歸又若與其故人晤而其所未游者怳乎其
若身之歷而目之遇也然自是探竒慕異之士踵相尋
於君閾以問所謂記者君不勝其繁則梓而應之以廣
其好而屬序於余余固嘗仕宦躑躅於燕齊晉楚吳越
間然其跡尚不能當君之半自岱宗太行匡廬嵾嶺兩
洞庭張公善權桐廬外其勝不能得君之十三雖謬稱
同君好然不能盡廢有司之轍而與樵夫漁叟窮其造
獨所蓄數十編雖不能盡如君間或有出於君之表者
因悉舉而歸之而叙其所以嗟夫讀君之書而可以無
事游矣得其所謂穹如者奥如者淵如者以與心謀而
可以無事書矣山河大地一切而空之則所謂穹如奥
如淵如者亦陳跡而君之書亦可以無事吾贅矣姑以
復何君君其首肯余否
吳汝義詩小引
休寧吳子行欲行其先人汝義之詩而介余友俞仲蔚
来問序不佞嘗讀徐吏部學謨著汝義事状謂以俠烈
賈隠江淮間所為詩跌宕雄起有風人之致今其存者
僅百餘章耳汝義雖好以吟咏自適往往多厭棄不復
遺稿得年僅三十四以歿而是時子行甫十三意不忍
泯泯其父既能走數百里而乞徐君状又能竭其蒐拮
匄請之力於厭棄之餘盖二十年而得所謂百餘章者
賦詩豈必多即少陵氏亦云爾知言哉夫汝義之於詩
自適其情而不必於托其名故其稿多棄去子行之不
忍泯泯其父其計窮而莫之挽乃欲以其所厭而不欲
得之名以聊寓吾無盡之思其昭曠純至交伸於父子
之間者可想也昔晉人致慨藍田之晩譽而云人不可
以無年右軍位遇不勝藍田乃又云人不可以無子今
以汝義之才而所造僅爾固其年限之若子行之不忍
泯泯而必為之傳則庶幾足稱子矣不佞故不辭而為
之引
永慕堂詩叙
何子佐崑之三年而政成則以間過余曰先君子之倍
不糓也若而年先太孺人之倍不糓也若而年如一日
也以不糓之無能為役也廼張令氏辱表之墓尹宗伯
氏又辱顔之堂諸薦紳又辱為堂之詩吾子其辱叙焉
死骨且不朽王子動容有間曰子之堂之顔也何居曰
永慕王子作而曰旨哉乎顔之也子之先君子之倍子
也若而年先孺人之倍子也若而年而子如一日也則
信永矣居吾語子吾始習孟子書稱大孝終身慕父母
以五十之慕獨歸之舜而他不及吾甚疑之即人人無
無父母者是庸獨舜哉既習檀弓傳子張除喪而見孔
子予之琴和之而和彈之而成聲作而曰先王制禮不
敢不至焉夫子張賢者也夫子不罪其不至而姑予其
跂也然後矍然知舜也且禮始死充充如有窮既殯瞿
瞿如有求而弗得既葬皇皇如有望而弗至練而慨然
祥而廓然則是哀漸有殺也若子張著情為之窒而禮
為之伸者也伯魚之久於哭母也夫子聞之曰誰與哭
者門人曰鯉也夫子曰嘻其甚也伯魚聞之遂除之若
伯魚者禮為之裁而情為之屈者也夫何子不以情奪
禮卒亦不以禮屈情而心終之殆猶賢乎哉雖然未有
以何子之善用其永語者孔子之稱舜曰舜其大孝也
歟既而曰德為聖人而已彼其夔夔齋栗力田而曲共
子軄者固弗與也然則孝子之致身也以致親也假令
季路不得孔子為之依歸而其令蒲也僅如弗狃公若
而已耳則且夕五鼎奚賴焉何子之佐崑猶蒲矣其名
位固未涯其樹德而顯融其親者尤未涯也何子亦善
用其永哉王子既以語何子涕則涔淫下矣已舌唶口
噤而不得竟何者王子之遘竒也何子名渭會昌人處
士君諱正緒饒隠德鄉人尊而不名曰少巗先生
兩朝錫命卷序
國家褒隆中外大小之臣自黃綬而上得以其最封父
如其官見考功令云而黃綬其在内獨御史其在外為
邑令皆不易封御史多以使事不及考遷或用言左去
輙罷而邑令非臺使者薦至再輙以不及格報罷其薦
而至再則又以驟遷不及考罷為縣令封而召為御史
最則又以同品罷而獨德興舒公始舉進士拜錢塘令
有聲天子方脩廟恩推嘉勤事者公父故平庵翁獲贈
如公官久之公繇比部郎改御史按楚而今天子復脩
廟恩平庵翁復進贈御史搢紳大夫交豔言舒公能兩
致所難於父而公故邑邑不自得也以間謂楚廉訪世
貞曰天乎不糓之生也晩而共養之日則既寡也又不
獲以一命奉章服吾父身而虚稱之胡益也且也吾父
歿而能使難者易當其生而不能使易者易盖正德嘉
靖間名善學政者無如李空同先生邵康僖公見以為
寡許可而獨國士吾父也青衿譽髦握管而騖於大江
之西亦疇居吾父右者而當試輙不利其數試而數不
利也最後以目眵去諸生去諸生之後而目一旦霍然
復乃慷慨歎曰夫造物者巧與余左而余又何言哉行
求爽闓地得東山之麓軒焉其陽為林林之表為川川
出軒之背而縈之一峰卓立天表吾父曰是可以老矣
田而秫沼而魚吾父曰是可以客矣為謌詩用故程夫
子韻而和者亡慮數十百家而吾父裁取以自吟媮適
也吾父所為孝友事於家甚篤至然不能越鄉而見其
名所為敦睦脩誼事於鄉不可指數然不能越國而見
其名者抑何難也夫不糓待罪邑令臺史一徙秩天子
不以奉職無状而棄之五年之間而再被恩以及吾父
以夫人之所難而不糓之所易吾父困諸生久不能得
一第以死夫人之所易而吾父之所難不糓盖至於今
怦怦憯悽也世貞稍前說曰此乃所以為公慰也盖孔
子於周公亟稱達孝焉而其所謂孝者追祀先公以殊
禮而所謂達者推之諸侯大夫士以隨分致隆而已非
必能起九京之骨而盡肉之而衣冠之也平庵公拮据
詩書之業非不久盖數薦而數北如語所稱白首若新
其所為德於室者毋能名之鄉德於鄉者毋能名之國
天子秉沕穆於公卿之上寧復知有平庵翁而制詞所
稱澡身勵行睦族敦倫若親及翁之生存而跡其事者
豈不以舒公之勤勞王家推嘉所自使天下曉然知舒
翁有子舒公有父翁雖沒自是不朽哉孝子之至莫大
乎尊親夫尊親者豈必其身親見之也舒公色小解顧
謂世貞其有以張大天子之寵靈退而從吳人之能詩
歌者歌之而叙其首
馮母張太夫人節夀詩序
故茂才馮公之以張太夫人訣也實手之曰而殉我身
乎毋乃殉我心微而孰與代吾之為子若父也盖馮公
訣而太夫人隕越不欲全也既而曰有成言矣為死者
死則可為生者生則可吾不忍於馮氏之生者也於是
馮公之父母老矣有一子今大夫孜僅三齡而其一子
敏在腹太夫人出而哭於堂曰從公乎微未亡人孰與
代而子也入而哭於室曰從公乎微未亡人孰與代而
父也甫輟哭益日夜拮据治生而盡斥其生之餘以奉
公父母即斥奉父母之餘以資大夫及所謂遺腹者咸
就外傅業文事彬彬有成矣馮公之父歿其母某獨存
老而甘大夫之養忘乎寡且獨也大夫之兄弟幼而共
義方之訓忘乎孤也盖馮公訣而太夫人之首不識寸
珥體不識縷帛三十年如一日也上隆慶之二年大夫
成進士矣而會有詔旌天下之媍而節烈者大夫上書
闕下言状有司覆覈無異上曰俞旌其門節婦如故事
大夫繇進士得吾蘇之太倉比二千石太夫人不以子
貴而用節婦稱来就養業已六袠大夫謀所以觴太夫
人者進之太夫人却不御曰家不幸而使我有此名即
吾觴如若父何固進之乃請以觴公母曰所不即下從
公者以姑在姑幸健善匕箸是姑授我年也始一釂即
以釂大夫曰所不即下從公者以若兄弟在若幸而有
成立輝赫其家而聲大之是若授我年也雖然若何以
報我則又曰毋以我為也天子過采若言而以旌我我
何以報若精白一心而事之毋使若愧於我子州之民
若赤子也為我所以撫若者而撫之毋使我憾於為若
母於我足矣大夫再拜曰請受教於是州之薦紳士沐
大夫澤而高太夫人風如王某輩者合詩以頌而屬世
貞使序其事以竢太師
又
隆慶之二年大宗伯言進士臣孜言臣故父棄諸孤母
張年二十九臣孜僅三歲弟敏未離母腹臣祖父母在
扶侍間臣母張飲血自矢以存者故不即從地下會臣
祖父亦見背獨祖母在家事旁落内乏強近之戚母張
拮据晝夜食力致養以餘功授臣孜強學獲從諸生奉
大對臣敏亦竊衣冠侍祖母今八十餘臣母張行六十
於格應旌臣孜昧死請詔曰下御史御史下郡縣覈如
状上大宗伯言進士臣孜母張握節報夫有栢舟髧髦
之介備志奉姑有禮脩引慝之孝濟義導子有孟氏遷
里之訓張於婦德三形志不五毁代夫有終宜特旌其
門以示永永詔曰可下御史有司致棹楔如故事母張
為節婦其明年進士為太倉守母張以節婦為太宜人
太倉之大夫士咸宜太倉守仁然不以歸守而以歸太
宜人夀之詩人或謂世貞即大夫士仁太宜人胡詩也
曰子為詩也獨不覩夫周南乎治至於周南而極矣然
而首女德者何也男化易而女化難也然則胡夀也曰
子為詩也又獨不覩夫魯頌之閟宫乎魯之美僖公也
曰魯侯燕喜而繼之以夀母曰宜大夫庶士邦國是有
既多受祉黃髮兒齒盖士之愛齊其家也甚於國是故
廹欲得太宜人風也其愛太倉守之心也甚於太倉守
身是故迫欲夀太宜人也自今而始願太宜人食益進
使吾州得長有守而事之後之歌吳趨者庶幾不忝於
江沱汝漢哉則太宜人果仁於守矣
寓目松楸卷序
人有生不識先墓指睪然者而示之曰此而先人蔵也
則為之咨嗟涕洟而不已可以為孝子之情也因境而
生者也躬而土手而樹畢葬而不能舍攀柏而號草木
變色鳥獸易性可以為大孝乎之情也托境而篤者也
因境而生者以間發者也發而即止者也托境而篤者
猶有待也有待則猶有間也孟氏得其旨推以為終身
之慕始謂之大孝而歸之舜彼其賓四門納大麓以與
堯共天下安能旦旦而脩庶人之養瞽瞍歿而被袗輯
瑞律度量衡時巡受計以理堯所遺之天下又安能旦
旦而脩庶人之灑掃於墓孟氏獨探其心而知其慕曰
舜固不以彼易此也竊負而逃遵海而處終身欣然樂
而忘天下欣然終其身而樂則必有戚然終其身而慕
者存也今乃得之司理龍君龍君之言曰不糓甫六歲
知書時吾父以德稱鄉長者而吾母佐之不糓出而肅
然未嘗不身教我於庭也入而誾然未嘗不身教我於
室也吾二人夫豈唯鞠育我實成我以至今日而不逮
養矣不糓又不能自固束於人主之制以有兹一官而
棄我丘壠唯是一松一楸不糓手所樹而沃者也不糓
則安敢忘日不糓之成進士也以故事從諸君游諸君
游而樂所謂曲江之杏者而不糓見以為松楸而泫然
也謁選得受計大郡諸折柳而餞者吾且以為松楸乎
彼見以為黯然别也大郡之棠獲憩而聽兩造者不糓
愀然而避案若以為下邑之松楸也不糓則安敢忘人
或謂龍君君有異政不日且入臺入臺而棲烏之柏亦
且以松楸目乎而遂無致身意也自是益貴而三之槐
九之棘而龍君亦竟遂松楸而遽已乎夫君與親一也
夫龍君亦安能終為親而後其君於是為龍君之門人
殷都張文柱者若干人儼然而造王子曰吾日侍龍君
語語未嘗不及松楸也以所見無非松楸也者昔人有
不忍劬勞之一言至授詩而廢蓼莪龍君乃一日而不
忍忘松楸也不忍聞之與不忍忘異乎乃所以致其哀
一也王子於是推孟氏大孝之指以贈君而且語君曰
龍君信以松楸而遽已耶且也人固楩楠豫章君矣
吳氏紀哀序
嘉靖癸丑夏中書舍人國倫上言先臣棄臣諸生時不
幸母兄先後物故屬諸生方食貧行能謭薄匄貸亡所
至不克備士禮以葬每一念及怛若縷割今幸蒙陛下
擢臣典内制日食大官餼醖竊自愧奉職亡状未敢以
私請臣復有妻之喪荼於心志顛瞀謬盭曷任大寄願
得請急理先臣及母兄墓併以妻骨歸祔臣死且不泯
天子矜憐近臣俾輟直為日以往於是舍人則走諸賢
大夫及與舍人厚者得状志銘誄辭若干篇名曰吳氏
紀哀而屬世貞序之舍人楚人也甚矣楚人之善哀也
盖屈左徒為懷王治辭令被間而退傷宗國之就削而
忠之不見明也憂愁牢搔而作離騷凡天地之傅聲而
成色其交於耳目者一切舉而歸之於哀竟以有湛湘
之役其門人宋玉唐勒輩又相與推明其旨而傷痛之
托始於九辨而放乎大招招魂極矣二千年来天下固
以善哀歸楚而舍人誠善哀然主上方從公車拔舍人
有辭命之寄其官視左徒而非有媢讒之士若子蘭者
為之内蠧奈何娓娓訾訾不自媮而駕於長歌之哭哉
舍人則不謂然以為上哀其風木而下哀其扊扅其出
於天人之合而屬於衷者固非若屈氏之僅托於君臣
用舍之際也吾兹無以解舍人哀苐以舍人哀無益於
逝者而有可以伸逝者則莫若精白一志以媚天子篤
學砥行内成其身異時上德若䝯恩綸於泉夜使逝者
有聞於世世不亦休哉若夫楚人之哀而已也舍人固
楚人吾不欲舍人為楚人哀也
歎逝錄序
昔劉彦度少有才秀與族兄士光齊好人謂彦度矯矯
出塵若雲中白鶴後寝疢士光之舍竭志營療莫救而
卒士光痛之作賦數百千言至感神人為破生死夫敦
睦則疎者為親久要則生者不愧況乎情出同根恩深
孔孺友于之戚師資是兼若凌玄旻之哀玄雨者哉盖
凌世世受文至玄旻兄弟益茂矣玄雨志不滿萬古而
僅止弱冠材足空千里而但表汗血芥拾朱紫而衿不
能離青汗染竹素而名不能出閈比袁著雖少踰視王
寂而猶天庭玉推柯凌德幾乎中謝國香萎蔓吳材為
之少屈此多士所以纏悲而難兄尤為隕血也然而陽
碑隂碣齊年谷陵楚些吳歈等響金石法言存於家塾
遺文播之藝林千百世而後知有才而殤若季者友而
賢若伯者埋玉塵於便房空聞長慟撫金徽於靈几尚
愧無文嗟來玄雨可以瞑矣彼美存者上慎旃哉是為
序
弇州四部稿卷六十九
