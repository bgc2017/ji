弇州四部稿卷一百五十一
明王世貞撰
說部
藝苑巵言
自三代而後人主文章之美無過於漢武帝魏文帝者
其次則漢文宣光武明肅魏高貴鄉公晉簡文劉宋文
帝孝武明帝元魏孝文孝靜梁武簡文元帝陳後主隋
煬帝唐文皇明皇德宗文宗南唐元宗後主蜀王主衍
孟主㫤宋徽高孝凡二十九主而著作之盛則無如蕭
梁父子高祖著孝經周易樂社毛詩春秋中庸尚書孔
老義疏正言荅問二百卷湼槃大品淨名三慧等經義
復數百卷通史六百卷文集百二十卷金海三十卷三
禮斷疑一千卷昭明太子文集二十卷撰古今典誥文
言為正序十卷五言詩之善者為文章英華二十卷文
選三十卷簡文帝昭明太子傳五卷諸王傳三十卷禮
大義二十卷老莊義各二卷長春義記一百卷法寶連
璧三百卷易簡五十卷詩文集一百卷雜著光明符等
書五十九卷元帝孝德忠臣傳各三十卷丹陽尹傳十
卷註漢書一百十五卷易講疏十卷内典博要一百卷
連山三十卷洞林三卷玉韜金樓子補闕子各十卷老
子講疏四卷全德懷舊志各一卷荆南志江州記職貢
圖古今同姓錄各一卷筮經十二卷式贊三卷文集五
十卷昭明才不足而識有餘簡文才有餘而識不足武
元二主才識小不逮而學勝之人則昭明美矣
自古文章於人主未必遇遇者政不必佳耳獨司馬相
如於漢武帝奏子虛賦不謂其今人至歎曰朕獨不得
此人同時哉奏大人賦則大悦飄飄有凌雲之氣似游
天地間既死索其遺篇得封禪書覽而異之此是千古
君臣相遇令傅粉大家讀之且不能句矣下此則隋煬
恨空梁於道衡梁武絀徵事於孝標李珠崖至屏白香
山詩不見曰見便當愛之僧虔掘筆明遠累辭於乎忌
則忌矣後世覓一解忌人了不可得
孝成帝翫弄衆書善揚子雲出入游獵子雲乘從又以
桓君山藏書多待詔門下時人語曰玩揚子雲之篇樂
於居千石之官挾桓君山之書富於積猗頓之財
王充有云韓非之書傳在秦廷始皇歎不得與此人同
時陸賈新語奏一篇高祖稱善左右呼萬歲王莾時郎
吏上奏劉子駿章尤美因至大用永平中神雀羣集孝
明詔上爵頌百官文皆比瓦石惟班固賈逵傅毅楊終
侯諷五頌若金玉孝明覽而異焉當時人主自曉文藝
作主試令人躍然
孝成讀尚書百篇博士莫曉徵天下能為尚書者東海
張霸通左氏春秋以左氏訓義解尚書百二篇上覆案
祕書無一應者吏當霸辜大不謹帝竒其才赦其辜亦
不廢其經楊子山為郡上計吏見三府為哀牢傳不能
成篇歸郡重作上孝明竒之徵在蘭臺然則永樂中之
罪朱季支嘉靖中之罪林希元弘治中之罪薦董文玉
者似亦未盡右文之意也
梁武帝令謝吏部景滌與王侍中暕即席為詩荅贈善
之仍使復作復合旨乃賜詩曰䨇文即後進二少實名
家豈伊止棟隆信乃俱聲華又於九日朝宴獨命蕭景
陽曰今雲物甚美卿得不斐然乃賦詩詩成又降旨曰
可謂才子
陳後主在東宮集官僚宴咏學士張譏在坐時新造玉
柄麈尾成後主親執之曰當今雖復多士如林堪執此
者獨譏耳即手授之仍令於溫文殿講莊老高宗臨聽
賜御所服衣一襲
魏孝靜人日登雲龍門崔悛侍宴又勑其子瞻令近御
坐亦有應詔詩帝問邢邵曰此詩何如其父邢曰悛博
雅弘麗瞻氣調清新竝詩人之冠燕罷共嗟賞之咸曰
今日之讌并為崔瞻父子
煬帝為諸王時每有文什輙令柳䛒藻潤學士百餘䛒
為之冠既即位彌見幸重與諸葛穎等離宫曲殿狎宴
清游靡不在坐猶念昏夜銅龍易乖爰命偃師之流為
木偶效䛒面目施以機械使能坐起續對酣飲往往丙
夜事雖不經可謂寵異矣
燕公大雅稱三兄第一萬廻聖僧呼詹事才子外議似
不專宋獨應制爭標往往擅場如昆明夜珠入上官之
選龍池錦袍奪東方之氣聲華艷羡遂無其偶延清詩
達如此直得一横死耳又有武平一者以正月八日立
春綵花應制詩成中宗手勑批云平一年雖最少文甚
警新悦紅蕊之先開訝黃鸎之未囀循環吟咀賞歎兼
懷今更賜花一枝以彰其美所賜學士花並插後復以
謔詞賜酒一杯當時歎羡讀中宗紀令人懣懣氣塞惟
於詩道似有小助至離宫列席領略佳候使才士操觚
次第稱賞亦是人主快事為詞林佳話
開元帝性既豪麗復工詞墨故於宰相拜上岳牧出鎮
往往親御宸章普令和贈為一時盛事四明狂客以庶
僚投老得之尤足佳絶青蓮起自布素入為供奉龍舟
移饌獸錦奪袍見於杜詩及他傳竒所載天子調羹宫
妃捧硯晩雖淪落亦自可兒
柳誠懸淚痕之詠與虞永興調憨詩絶相類不唯見人
主親狎詞臣邇時祕密亦所不避
唐時伶官伎女所歌多採名人五七言絶句亦有自長
篇摘者如開篋淚沾臆見君前日書夜臺猶寂寞疑是
子雲居之類是也王昌齡王渙之高適微服酒樓諸名
伎歌者咸是其詩因而歡飲竟日大歴中賣一女子姿
首如常而索價至數十萬云此女子誦得白學士長恨
歌安可牽他比李嶠汾水之作歌之明皇至為泫然曰
李嶠真才子又宣宗因見伶官歌白楊柳枝詞永豐坊
裏千條柳趣令取永豐柳兩株栽之禁中元稹連昌宮
等辭凡百餘章宫人咸歌之且呼為元才子李賀樂府
數十首流傳管絃又李益與賀齊名每一篇出輒以重
賂購之入樂府稱為二李嗚呼彼伶工女子者今安在
乎哉
宋王岐公珪為學士嘗月夜上召入禁中對設一搨賜
坐王謝不敢上曰所以夜相命者正欲略去苛禮領略
風月耳既宴水陸奇珍僊韶霓羽酒行無筭左右姬嬪
悉以領巾紈扇索詩王一一為之咸以珠花一枝潤筆
衣袖皆滿五夜乃令以金蓮歸院翌日都下盛傳天子
請客宣政以還京攸王李諧謔唱和寵燄一時德夀重
華史衛公吳郡王曾覿張崘亦復接踵然皆亡國之徵
或是偏安逸豫不足多載明興高帝創自馬上亦復優
禮儒碩至親調甘露漿及御撰醉學士歌賜金華宋承
旨濓宣宗與蹇夏三揚游萬歲山少保黃淮時以致仕
趨朝謝恩特令從讌仍賜肩輿賡歌贊詠為一時盛事
有光前古
梁時使臣至吐谷渾見牀頭數卷乃劉孝標集天后朝
日本西番重用金寶購張鷟文大歷中新羅國上書請
以蕭夫子穎士為師元和中雞林賈人鬻元白詩云東
國宰相以百金易一篇偽者輙能辨元豐中契丹使人
俱能誦蘇子瞻文洪武中日本安南俱上章以金幣乞
宋景濓碑文嘉靖初朝鮮國上言願頒示關西吕某馬
某文以為式所謂一解不如一解
王方慶高曾二十八祖俱擅臨池劉孝綽羣從七十餘
人咸工掞藻盛哉孝綽有三妹適王叔英張嵊徐悱有
文學悱妻尤清拔王元禮與諸兒論家集云史稱安平
崔氏及汝南應氏並累世有文才所以范蔚宗稱世擅
雕龍然不過兩三世耳非有七葉之中名德重光爵
位相繼如吾世者也彼梁鄧金張貂綿蟬聯者何足
道哉
何憲等諸學士於王仲寶第隸事賭巾箱几案雜服飾
人人各一兩物陸彦深後成隸出人表一時奪去憲又
於仲寶隸事獨勝仲寶賞以五花簟白團扇意殊自得
王摛後至操筆便成事既奥博辭亦華美衆皆擊賞摛
乃命左右抽簟手自掣扇登車而去憲之犯對便是後
來東方虬然亦一時佳事
袁彦伯伏玄度在桓公府俱有文名孝武當大會伏預
坐還下車先呼子系之曰百人高會天子先問伏滔在
否為人作父定何如府中呼為袁伏然袁恒恥之每歎
曰公之厚恩未優國士而與伏滔比肩何辱如之魏收
從叔季景有才學名位在收前頓丘李庶謂曰霸朝便
有二魏收對曰以從叔見比便是耶輸之比卿耶輸者
庶癡叔也
淮南鴻寶謂挾風霜之氣興公天台云有金石之聲吳
邁遠嘗語人吾詩可謂汝詩父每於得意語擲地呼曹
子建何足道哉杜必簡死謂沈武吾在久壓公等又云
吾文可使屈宋作衙官王融謂劉孝綽曰天下文章若
無我當歸阿士丘陵鞠見人談沈約文進曰何如我未
進時近代桑民懌見丘相公問天下文人誰高者曰惟
桑悦最高其次祝允明其次羅玘耳文人矜誇自古而
然便是氣習
崔信明楓落吳江冷以它句不稱投地崔顥十五嫁王
昌得小兒無禮之呵世固有好面折人者楊君謙每以
文示人其人曰佳即掩卷曰何處佳其人卒不能答便
去不復别蔡九逵每對人罵杜家小兒王允寧一日謂
余曰趙刑部某治狀何如余曰循吏也甚慕公詩且苦
吟王大笑曰循吏可作詩何可便作又謂余曰見王某
詩否曰見之又曰曾示我一册吾欲與評之渠意不受
評渠欲吾延譽令吾無可譽
李于鱗守順德時有胡提學者過之其人蜀人也于鱗
往訪方掇茶次漫問之曰楊升菴健飯否胡忽云升菴
錦心繡腸不若陳白沙鳶飛魚躍也于鱗拂衣去口咄
咄不絶後按察關中過許中丞宗魯許問今天下名能
詩何人于鱗云唯王某謂余也其次為宗臣子相時子
相為考功郎許請子相詩觀之于鱗忽勃然曰夜來火
燒却許面赤而已
李昌符婢僕詩五十韻路敬延稚子詩一百韻皆可鄙
笑者然曲盡形容頗見才致昌符至以取上第而敬延
觸怒沈河而死幸不幸乃如此要之死者可用為戒
寶月盗東陽柴廓之什其子幾成搆訟延清愛劉希夷
之詠遂至殺人魏收邢邵交罵為任昉沈約之賊楊衡
行卷為人竊以進取至生剥少陵撏撦義山今世何李
亦遂體無完膚可供一笑
巧遲拙速摛辭與用兵故絶不同語曰枚臯拙速相如
工遲又曰工而速者唯士簡一人士簡張率也第一時
賞譽之稱耳皇甫氏乃以入談何也時又有蘭陵蕭文
琰吳興丘令楷一擊銅鉢響滅而詩成唐溫飛卿八义
手而成八韻小賦俱不足言盖有工而速者如淮南王
禰正平陳思王王子安李太白之流差足倫耳然鸚鵡
一揮子虛百日煑豆七步三都十年不妨兼美
文通裂錦還筆入夢以來便無佳句人謂才盡鮑照亦
謂才盡殆非也昔人夜聞歌渭城甚佳質明跡之乃一
小民傭酒館者損百緡予使鬻酒久之不復能歌渭城
矣近一江右貴人彊仕之始詩頗清淡既涉貴顯雖篇
什日繁而惡道坌出人怪其故予曰此不能歌渭城也
或曰鮑是避禍令拙耳
謝安石見阮光禄白馬論不即解重相咨盡阮歎曰非
唯能言人不可得正索解人亦不可得杜公有云文章
千古事得失寸心知亦謂此耳夫劌鉥心腑指摘造化
如探大海出珊瑚柰何令逐臭吠聲之士輕讀之也至
於有美必賞如響之應連城隱璞卞生動容流水離絃
鍾子拊心古人所以重知己而薄感恩夫豈欺我
謝靈運移籍會稽脩營别業傍山帶江盡幽居之美每
一詩至都貴賤莫不競寫宿昔之間士庶皆徧梁世南
則劉孝綽北則邢子才雕蟲之美獨步一時每一文出
京師為之紙貴讀誦俄遍遠近靈運尤吾所賞惜其不
終所謂東山志立當與天下推之豈唯鼻祖
每歎稽生琴夏侯色令千古他人覽之猶為不堪况其
身乎與陶徵士自祭預輓皆超脱人累默契禪宗德蘊
空解證無生忍者陶云但恨在生時飲酒未得足此非
牽障語第乘謔云耳孔文舉生存何所慮長寢萬事畢
歐陽堅石窮達有定分慷慨復何歎石季倫天下殺英
雄卿亦何為爾潘安仁俊士填溝壑餘波來及人謝靈
運邂逅竟幾何脩短非所愍符朗冥心乘和暢未覺有
終始元真興何以明是節將解七尺身皆能驅使大雅
以豁至怖便未真得猶足過人若乃息夫絶命於玄雲
蔚宗推醜於一丘可謂利口則吾誰欺
左太冲謝靈運邢子才篇賦一出能令紙貴王元長徐
孝穆薛道衡朝所吟諷夕傳遐方雞林購白學士什至
值百金蜀僰獲梅都官詩繡之法錦而子雲寂寞玄亭
元亮徘徊東籬子美躑躅浣花昌齡零落窮障寄食人
手共衣酒家工部云名豈文章著悲哉乎其自解也令
數百歲後有人無所復虞第作者不賞賞者不作以此
恨恨耳
雲溪友議稱章仇劍南為陳拾遺雪獄高適侍御為王
江寧申冤此事殊快人足立藝林一幟但不見正史及
他書耳
古人云詩能窮人究其質情誠有合者今夫貧老愁病
流竄滯留人所不謂佳者也然而入詩則佳富貴榮顯
人所謂佳者也然而入詩則不佳是一合也泄造化之
祕則真宰默讎擅人羣之譽則衆心未厭故呻佔椎琢
幾於伐性之斧豪吟縱揮自傅爰書之竹矛刃起於兔
鋒羅網布於鴈池是二合也循覽往匠良少完終為之
愴然以慨肅然以恐曩與同人戲為文章九命一曰貧
困二曰嫌忌三曰玷缺四曰偃蹇五曰流竄六曰刑辱
七曰夭折八曰無終九曰無後
一貧困顔淵簞食瓢飲原思藜藿不糝子夏衣若懸鶉
列子不足嫁衛莊周貸粟監河枯魚自擬黔婁被不覆
形東方朔苦饑欲死願比侏儒司馬相如家徒壁立典
鷫鸘陽昌家傭酒太史公無賂贖罪乃至就腐匡衡為
人傭書東郭先生履行雪中足指盡露王章病無被卧
牛衣中王充游市肆閱所賣書范史雲釡中生塵第五
頡無田宅寄上靈臺中或十日不炊郭林宗以衣一幅
障出入入則護前出則掩後孫晨有藁一束暮卧旦卷
吳瑾傭作讀書趙壹言文籍雖滿腹不如一囊錢束晳
債家相敦乞貸無處王尼食車牛竟餓死董京殘絮覆
體乞匄於市夏統採梠求食郤詵養雞種蒜以給治喪
陶潛驅饑乞食思效冥報應璩屠蘇發徹機㯓見謀昋
道元與天公牋言布衣麤短申脚足出攣捲脊露張融
寄居一小船放岸上虞龢遇雨舒被覆書身乃大濕王
智深嘗五日不得食掘莞根食之劉峻家有悍室轗軻
憔悴裴子野借官地二畝蓋茅屋數間盧叟每作一布
囊至貴家飲噉後餘肉餅付螟蛉杜甫浣花蠶月乞人
一絲兩絲鄭虔履穿四明雪饑拾山隂橡蘇源明爇薪
照字垢衣生蘚陽城屑榆作粥不干隣里賈島歎鬢絲
如雪不堪織衣孟郊苦寒恨敲石無火盧仝長鬚赤脚
灌園自資周朴寄食僧居不能娶婦國朝如聶大年唐
寅輩咸旅食廛居不堪其憂邇來謝客餬口四方俞子
抱影寒廬盧生無立錐之地以死余嘗有詩貽謝云隱
士代失職達者慚其故
二嫌忌屈原見忌上官孫臏見忌龐涓韓非見忌李斯
莊周見忌惠子荀卿見忌春申賈誼見忌綘灌董仲舒
見忌公孫蔡邕見忌王允邊讓孔融楊脩見忌魏武曹
植見忌文帝虞翻見忌孫權張華見忌荀勖陸機見忌
盧志謝混見忌宋祖劉峻見忌梁高薛道衡王胄見忌
隋煬柳䛒見忌諸葛穎張九齡李邕蕭穎士見忌李林
甫顔真卿見忌元載武元衡見忌王叔文韓愈見忌李
逢吉李德裕見忌李宗閔白居易見忌李德裕溫庭筠
李商隱見忌令狐綯韓偓見忌崔胤楊億見忌丁謂蘇
軾見忌舒亶李定石介見忌夏竦或以材高畏逼或以
詞藻慚工大則斧質小猶貝錦近代如李獻吉薛君采
輩亦遭讒沮不可悉徵
三玷缺顔光禄家訓云自古文人多䧟輕薄屈原顯暴
君過宋玉見遇俳優東方曼倩滑稽不雅司馬長卿竊
貲無操王褒過彰僮約揚雄德敗美新李陵降辱匃奴
劉歆反覆莽世傅毅黨附權門班固盗竊父史趙元叔
抗竦過度馮敬通浮華擯壓馬季長佞媚獲誚蔡伯
喈同惡受誅吳質詆訶鄉里曹植悖慢犯法杜篤乞假
無厭路粹隘狹已甚陳琳實號麤疎繁欽性無檢格劉
楨屈強輸作王粲率疎見嫌孔融禰衡傲誕致隕楊脩
丁廙扇動取斃阮籍無禮敗俗嵇康陵物凶終傅玄忿
鬭免官孫楚矜誇凌上陸機犯順陵險潘岳乾沒取危
顔延年負氣摧黜謝靈運空疎亂紀王元長凶賊自貽
謝玄暉侮慢見及雖天子有才華者漢武魏太祖文帝
明帝宋孝武皆負世議予謂顔公談尚未悉如儀秦代
厲權謀翻覆韓非刻薄招忌李斯諛虐覆宗劉安好亂
亡國陸賈納賂夷荒枚臯輕冶媒賤楊惲怨望被刑匡
衡阿比中貴劉向誣罔黃白谷杜宗傅戚里王充狂誕
非聖陳壽售米史筆劉琨少沒權游孫綽人稱穢行王
儉市國取相沈約乘時徼封張纉杯酒殺人謝超宗䱒
鮓納間伏挺納賄削髮魏收淫婢徵賄江總獻諂麗詞
世基從臾荒君世南遨遊二帝四傑皆競輕浮沈宋並
馳險獪李嶠浮沉致責蘇味道模稜充位張說大肆苞
苴賀知章縱心沈湎王維鄭虔䧟身逆賊柳宗元劉禹
鍚躁事權臣劉長卿怨懟多忤嚴武驕矜無上李白見
辟狂王崔顥數棄伉偶元稹改節奥援李德裕樹黨掊
擊王建連姻貂璫李益感恩藩鎮楊億謔侮同舍曾鞏
陵鑠維桑歐陽修乖名濮議蘇軾取攻蜀黨王安石元
豐斂怨陸游平原失身人主如梁武隋煬湘東長城違命
昏德不足言矣以唐文玄之賢而閨門之行不可三緘
况其他乎即如吳邁袁杜必簡之流不能盡徵邇時李
獻吉氣誼高世亦不免狂簡之譏他若解大紳劉原溥
桑民懌唐伯虎王稚欽常明卿孫太初王敬夫康德涵
皆紛紛負此聲者何也内恃則出入弗矜外忌則攻摘
加苦故爾然寧為有瑕璧勿作無瑕石
四偃蹇孫卿垂老蘭陵避讒引却孟氏再說不合徬徨
出晝長卿為郎數免婆娑茂陵仲舒既罷江都衡門教
授賈生長沙卑濕作鵩賦東方朔久困執戟作客難揚
雄白首校書作解嘲馮衍老廢於家作顯志賦陳壽以
謗議再致絀辱孫楚以輕石苞湮廢積年夏侯湛中郎
不調作抵疑郤正三十年不過六百石作釋譏潘安仁
三十年一進階再免一除名一不拜作閒居賦卞彬擯
棄形骸仕既不遂作蚤蝨蝸蟲賦劉峻為梁武所抑不
見用作辨命論何僴宦游不進作拍張賦盧思道宦途
遲滯作孤鴻賦盧詢祖斥修邊堠作長城賦王沈為掾
鬱鬱作釋時論蔡凝為長史不得志作小室賦劉顯六
十餘曳裾王府丘陵鞠不樂武位欲掘顧榮塜劉孝綽
前後五免蕭惠開仕不得志齋前悉種白楊庾仲容王
籍謝幾卿俱久不調沈酣以終伏挺十八出仕老而不達
其子以恚恨從賊侯白欲用輒止得五品食句日而終
四傑惟盈川至令長李杜淪落吳蜀孟浩然以禁中忤
旨放還終老薛令之以苜蓿致嫌奪官蕭穎士及第三
十年纔為記室王昌齡詩名滿世栖遲一尉賈島溫飛
卿皆以龍鱗魚服顛躓不振孟郊公乘億溫憲劉言史
潘賁之徒老困名場僅得一第或方鎮一辟憔悴以死
至其詩所謂鬢毛如雪心如死猶作長安下第人十上
十年皆下第一家一半已成塵一領青衫消不得着朱
騎馬是何人又有椰揄路鬼憔悴波臣獮猴騎土牛鮎
魚上竹竿之喻噫其窮甚矣胡仲申聶大年劉欽謨卞
華伯李獻吉康德涵王敬夫薛君采常明卿王稚欽皇
甫子安子循王道思皆邇時之偃蹇者
五流貶流徙則屈原呂不韋馬融蔡邕虞翻顧譚薛榮
卞鑠諸葛厷張溫王誕謝靈運謝超宗劉祥李義府鄭
世翼沈佺期宋之問元萬頃閻朝隱郭元振崔液李善
李白吳武陵明則宋濂瞿佑唐肅豐熙王元正揚慎貶
竄則賈誼杜審言杜易簡韋元旦杜甫劉允濟李邕張
說張九齡李嶠王勃蘇味道崔日用武平一王翰鄭虔
蕭穎士李華王昌齡劉長卿錢起韓愈柳宗元李紳白
居易劉禹錫吕溫陸贄李德裕牛僧孺楊虞卿李商隱
溫庭筠賈島韓偓韓熙載徐鉉王禹偁尹洙歐陽修蘇
軾蘇轍黃庭堅秦觀王安中陸游明則解縉王九思王
廷相顧璘常倫王慎中輩俱所不免窮則窮矣然山川
之勝與精神有相發者
六刑辱孫臏刖足范睢折脇張儀捶至數百司馬遷腐
刑申公胥靡禰衡鼓吏劉楨尚方磨石張溫幽繫馬融
蔡邕班固之流至謝莊崔慰祖袁彖陸厥輩咸髠鉗短
後城旦鬼薪諸葛勖有東野徒賦酈炎有遺令四帖高
爽有鑊魚賦杜篤有吳漢誄鄒陽江淹俱有上書皆是
囚繫中成者明初文士往往輸作耕佃邇來三木赭衣
亦所不免
七夭折揚烏七歲預玄文九歲卒夏侯榮七歲屬文十
三歲戰歿范攄子七歲能詩十歲卒王子晉十五對師
曠十七上賓於帝周不疑蕭子回十七被殺林傑六歲
能文十七歲卒夏侯稱劉義真行蕭鏗陳叔慎陳伯茂
俱十八義真及鏗俱賜死袁著十九陸瓉邢居實二十
王寂蕭瓛二十一徐份九歲為夢賦與何炯俱二十二劉
宏二十三王弼王脩王延壽王絇何子朗俱二十四袁
耽(字彦道)劉景素二十五禰衡王訓李賀俱二十六衛玠
王融俱二十七酈炎陸厥崔長謙俱二十八楊經沈友
王勃俱二十九陶丘洪阮瞻到鏡到伉劉苞歐陽建俱
三十梁昭明劉訏俱三十一顔淵陸績劉敲盧詢祖俱
三十二賈誼王僧綽俱三十三陸琰三十四蕭子良謝
瞻崔慰祖俱三十五駱統王洽劉琰王錫王僧達謝朓
俱三十六謝晦王曇首謝惠連蕭緬陸玠俱三十七王
珉王儉王肅俱三十八王濛三十九嵇康歐陽詹俱四
十近代高啟鄭善夫何景明高叔嗣俱三十九王謳殷
雲霄林大欽及友人宗臣俱三十六梁有譽三十五常
倫三十四徐禎卿陳束俱三十三李兆先二十七梁懷
仁馬拯僅二十餘又有蘇福年十四蔣燾十七蘭摧玉
折信哉
八無終韓非蒙毅鼂錯楊惲京房賈捐之班固袁著崔
琦蔡邕孔融楊脩禰衡邊讓張裕周不疑酈炎夏侯玄
高岱沈友韋曜賀邵韋昭嵇康呂安張華裴頠石崇潘
岳孫拯歐陽建陸機陸雲符朗謝混顔峻劉義真劉景
素沈懷文謝朓劉之遴王僧達王融檀超丘巨源謝超
宗荀丕蕭鏘蕭鑠蕭鋒蕭賁崔浩荀濟王昕宇文㢸楊
汪陸琛王炘楊愔溫子昇虞綽傅縡章華王胄薛道衡
劉逖歐陽秬張蘊古劉禕之李福業王無競王勮王勔
范履冰苖神客陳子昂王昌齡李邕王涯舒元輿盧仝
姚漢衡劇燕路德延汪台符郭昭慶鍾謨潘佑高啟張
羽張孟兼孫蕡解縉以冤李斯劉安主父偃息夫躬何
晏鄧颺隱蕃桓玄殷仲文傅亮謝晦謝靈運范曄孔熙
先謝綜王偉伏知命張衡鄭愔宋之問崔湜蕭至忠薛
稷蘇渙江為宋齊丘鄭首俱以法屈原杜篤周處劉琨
郭璞任孝恭袁淑袁粲王僧綽陳叔慎許善心駱賓王
張廵顔真卿溫庭皓周朴孫晟陳喬文天祥余闕王禕
方孝孺以義陳遵鍾會蔣顯夏侯榮衛恒曹攄王衍庾
&KR2234;袁飜袁山松殷仲堪羊璿之沈警沈穆之鮑照袁嘏
張纉江簡鮑泉尹式孔德紹王由韋諛蕭瓛王頍祖君
彦虞世基皮日休以亂他如王筠以井王延壽何長瑜
盧照隣以水張始均以火伊璠以猛獸近代常倫以狂
刃韓邦竒馬理王維禎以地震至若高貴鄉公梁簡文
湘東王魏孝靜隋煬所不敢論
九無後叔向之鬼既餒中郎之女僅存劉瓛劉璡並廢
蒸嘗劉敲劉訏何胤何點先虛伉儷李太白蕭穎士有
子而獨孫女流落俱為市人妻崔曙一女名星白公一
姪曰龜王維四弟無子陽城三昆不娶孔融子女髫年
被刑機雲會曄朞功駢僇王筠闔門盗手神理荼酷於
斯極矣邇來宗臣王維楨高岱亦然
吾於丙寅歲以瘡瘍在牀褥者逾半歲幾殆殷都秀才
過而戲曰當加十命矣蓋謂惡疾也因援筆志其人伯
牛病癩長卿消渴趙岐卧蓐七年朱超道歲晩沈疴玄
晏善病至老照鄰惡疾不愈至投水死李華以風痺終
楚杜臺卿聾廢祖珽胡旦瞽廢少陵三年瘧疾一鬼不
消
蔡景明問余古亦有䝿而壽者乎余對有之公孫弘韋
賢匡衡拜相封侯胡廣周歴三公至太傅弘賢廣皆八
十謝安以太保王儉以開府沈約以尚書令范雲徐勉
以僕射朱异以領軍江總以尚書令徐陵以宫傅各秉
政高允為中書令年九十八范長生為丞相年百餘歲
楊素將相二十載唐世宰輔魏徵李嶠蘇味道張說蘇
頲韓休張九齡陸贄武元衡權德輿令孤楚元稹左僕
射王起年八十八尚書白居易年七十六宋世宋庠司
馬光周必大俱拜相范仲淹歐陽修俱執政必大年七
十九元世趙孟頫許衡竇默姚樞王磐姚燧歐陽玄俱
登一品王磐年九十明興劉誠意王新建至開茅土楊
文貞丘文莊李文正王文恪俱歴師臣楊壽八十丘李
王皆七十之上毋論許敬宗蔡京及近分宜相權寵冠
絶並有遐齡蔡匿笑不荅余乃謂曰伊尹太公周公畢
公召公不拜相乎衛武公不為侯伯乎不皆至百歲乎
蔡乃曰善
顔之推云文章之體標舉興會發引性靈使人矜伐故
忽於持操果於進取今世文士此患彌切一事愜當一
句清巧神厲九霄志凌千載自吟自賞不覺更有傍人
加以砂礫所傷慘於矛戟諷刺之禍速於風塵深宜防
慮以保元吉吾生平無進取念少年時神厲志凌之病
亦或有之今老矣追思往事可為捫舌
大抵世之於文章有挾貴而名者有挾科第而名者有
挾他技如書畫之類而名者有中於一時之好而名者
有依附先達假吹噓之力而名者有務為大言樹門戶
而名者有廣引朋輩互相標榜而名者要之非可久可
大之道也邇來狙獪賈胡以金帛而買名淺夫狂豎至
用詈罵謗訕欲以脅士大夫而取名唉可恨哉
弇州四部稿卷一百五十一
