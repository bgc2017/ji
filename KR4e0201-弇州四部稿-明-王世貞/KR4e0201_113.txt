弇州四部稿卷一百十三
明王世貞撰
文部
雜著十七首
七扣
齊大夫有疾吳使者造而問之阻於閽曰大夫病謝事
乎曰爾大夫病憊乎曰未也何狀曰大夫貌若悴而中
腴強飲鮮食口時囁嚅召醫切脈隔陛而語所繇覆藥
空器間稱有瘳使者喜得之色排闥而進揭流蘇颺文
幬却息敬問大夫所苦為齊吏民憂大夫曰敬謝客不
敏不慎霜露以辱使者願請燕焉使者曰淄濰之交戎
莽穴巢千矢飲羽二矛重喬十聚九謼番番蹻蹻其父
老息其子弟以日耳目大夫大夫方杜請而寂居游神
㕟齂之庭解軛縱縮之衢大夫即百不念治司敗得請
其簡書大夫悚爾而聽幾起復卧曰有之不敏之冥蹈
於禍也欲迅奮而就飛毋若四體之束沈痼也吾子之
來藥之乎覿色如剖接辭如切正言以當瞑眩婉旨以
徐調節使者曰唯唯陶衛之區水陸湊潏前樹安邑之
棗後産江陵之橘桑麻竹漆栀茜芋栗谷量牛馬陂計
魚鱉車船鱗藪釀池肉垤於是使計然為之畫䇲朱公
白圭左右僇力握算桑孔墾利悝國王孫鼓鑄烏倮畜
殖賣漿洒削之微亦足張郅刁奴四游戎王隂易北則
槖駞䑏疏駃騠驒騱紫貂之裘表以狕皮緣以靈璣東
則鉛松怪石織文檿絲水碧空青㣚㣚之含可以照迷
西則㻬琈赤堊木難火齊駞卵□麝靈羱駭犀筒卷白
㲲指文朱提南則珊瑚扶疎丹砂流離血玉之䓘耀蛇
之璣瑤琨齒貝織篚文機䮍蹄琢黃螭尾呈白連城照
乘掩映的歴陸馳水奔晝走夜息指不及屈室寡留隙
於是乃按府藏怡顔神臛遥羽膾飛鱗調芍藥寫清醇
田池射獵擬薄君人比閭嚮風貧游趣塵此亦天下之
至娛也可以強起大夫乎大夫曰咈哉予病未能也使
者曰建章之傍甲第鬭雄藹然薄霄厥氏金張儋珪紫
庭結褵椒宫據涇跨渭鄠杜旁通湯沐天腴呼吸帝聰
玉柙珠襦題湊黃腸萬歲之夜預賜以從於是天子獵
甘泉祠太乙陪副車從清蹕鵕翿飄其當風禪纚煜以
迎日馳擊縹眇謦欬温密若離若合兩體為一若明星
之麗霄羣臣蓋遥指而彷彿天子乃大歡樂之萬舞縱
横曼衍魚龍籋纖翮炙幽簧鳴飄雪舞廻風使伯牙鼓
琴延涓和歌而觴之歌曰曜靈兮欲西蘭房兮桂棲子
何偕兮不歸歘然而起憯然而悲策昆蹏命佽飛穿道
北宫直抵昭陽夷施姒袖之流璧列璣行投驍舍人覆
射中郎執戟捧杯屏退彷徨獨承恩而賜佐奉祠酒於
匡牀薦靡靡之哀調出窈眇之秘戲銅龍悵以思合銀
虬杳以莫繼頽然辭别不謝稱醉銀燭列行金貂引馭
高舂未起冠蓋填隘門無納指巷絶容騎此亦天下之
至貴也可以強起大夫乎大夫曰咈哉余病未能也使
者曰將以驪山之陽為壇造天法駕崢嶸降跪推轂丞
相奉章御史承旃蹶張威弧鞮鞪戟鋋靜若凝霜動則
急電萬驥聳耳一麾俱先儲胥沈肅菴廬葱綪律按九
伐功期不戰則有常鴻師望良臏為之運籌授韜絳為
司馬穰苴法曹師曠耳占秦厲古挑賁育黝獲綽最諸
僚投藺以嬉負籣示趫虎落長闌龍驤不囂於是乃縱
兵而北填蒲類踐隂山赭焉支血祁連酋首服匿敵血
&KR2696;蠡兩賢骨都當戶且渠之屬泥頸請死渾庾屈射鬲
昆薪藜之國革面而問冠履欃槍中没太白遥徙改騎
西向則玉門衡闢葱領臲蕩渥洼竭産烏孫空帳廻旌
東出則浿水方舟右渠枯骨濊貊砥平三韓稱一揚帆
南枻則梅嶺平沈蒼梧自裂黃屋蒼波王頭北闕然後
捲甲弢弓歸馬放牛獻俘廟社班爵通侯此亦天下之
至快愉也可以強起大夫乎大夫曰有是哉如予病何
即不病不能也使者曰應侯畏䜛乃進剛成文終辭訣
平陽被徵明明元首穆穆股肱八柱承天萬象資生峩
冠進賢幡車陽遂皇皇金章若若綠綟長史導前司直
翼毗帝車起勞百僚屏辟玉食晨分天漿夕傳出入金
華尚羊細旃上應太微拱極開躔艴則千榮就瘁愉則
萬朽回鮮於是乃釗先德躬勞劬握髮吐哺思來庶謨
廣布皇風以蔽九區重譯獻琛王會垂圖五章之鳳九
尾之狐兹白酋耳乘黃鮮隃狌狌善芳蛩蛩距虚犬戎
吉皇白州比閭百怪瑰偉波若東趨天子乃命司冊倄
相績表勲螭龍之鼎首名麒麟之閣施澤迤邐融光灼
爍此亦天下之至偉樂也足以強起大夫乎大夫曰予
病未能也即不病而以起予胡哉使者曰赤堇之精若
耶之英萃為五彩鬱為七星純鉤湛盧觕質易傾含光
承影窈𦕈無形慶卿不講楚瞳無成於是使風胡薛燭
相而拂拭猿公蘭子教以習擊莊生論說孔周絶述匿
形空岩齋志絶粒七七之期天女授術銛鋒隱腦詭瑰
莫測决虎豹截蛟兕捷若承蜩易若探螘若乃五父之
衢七嬖之里匿日為氛激雷成矢切骨如姬腐心仲子
片言即合投袂而起透佚重關跬武千里辟影驅神變
化若鬼燕謝變色之夫聶免呼天之姊萬務恒平一畯
不冤然後却祕怪納精玄龍文不化輝山媚川由侠入
虚逍遥長年大夫色動曰劍可鑄乎曰可葛天盧之顛
岝㠋厜㕒上聳無際&KR0034;阣泬寥下瞰無底清流滹渺四
周其滙乃以隂陽訢合之夕&KR1297;縣茨山而乞其玄液干
將承罏莫邪鞴風凝思太始吸嘘五方其始鎔也瞳瞳
矓矓灔㶑鴻烿怳兮若二有之發矇煜兮若太陽之浴
扶桑其始出也冥冥熒熒暈彩韜精杳兮若冲虚之未
形細兮若銀漢之匿微星其始磨也奕葉煒煌英靈奮
張夭兮若垂天之白虹又若纖阿之耀清霜其用之也
舒卷煥炫崩目逃眴忽兮若大鹵之摧霰又若豐隆之
驅急電未既大夫曰美矣劍矣神矣技矣病且起矣恐
累二三子奈何使者曰未也以劍入者非玄之玄得地
而遺天盍使廣成授要眇之誨聃史為之解契素女導
内彭翁外衛出窈入冥調息降嗜日魂月魄立鄞完鄂
九還七返八歸六居坎離既濟方圓夹扶谷神不死蔚
然靈株於是北斗除籍天公主進命蒼精兮示符降青
鳥兮馳問駕卿矞之雲旂兮馭房駟以為馬契貳搖曳
以抗旌兮飛廉挟&KR0034;而飄洒度絳河之泓澄兮白榆歴
歴其在下奔星先而扣閽兮蒼龍白虎歛吻爪以次舍
帝句傳於九賓兮賜湯沐而薦之命太娥奏絃兮玉妃
按節而吹參差斟沆瀣之妙漿兮天鷄臛以為臇蒸旃
塗之丹卵兮河伯侑以赤鬐碧藕千常而郁郁兮素蓮
百子以離離鑿峑崖之玉膏兮汎以苣蕂之靈脂乃醉
歌曰天長地久浩無終謬恩列籍托帝宫私悲逍遥無
與同上帝知之賜以格澤一乘粲女嬋嫣靈饌不爽氣
醖常䣺上下天人嬉遊自然三光等朗五嶽齊堅此天
下之極意蕩志無所肖比者也大夫可以強起乎大夫
曰唯唯否否夫有骨仙也者有才仙也者有資仙也者
骨仙也而流沙有敗道之籛才仙也而淮南有自殊之
安資仙也而沙丘之肉如鮑羶不佞桎體紲形含濁嗜
腥大鈞見限頽陽就傾雖慕軼妙實病未能使者曰易
竒而法鈎深探賾歸連異名京焦别脉詩正而葩漸變
風雅原騷玉辨賦則揚馬爛蔚虹霞凄切風雨蘇李五
篇枚氏十九唐山鐃吹於何不有尚書春秋檀考孔嘉
腐令盲史質辨豔誇先秦瀰瀰西京峩峩燦則星辰沛
為江河柱下微言漆園導浸洸洋漫漶窅眇漸滲鷲峰
崷崪耨波演漾精微沈冥萬細莫狀乃隱詞藪泛義漲
咀藝脯湎談釀浮提金壺之汁太乙青藜之杖離朱心
照輸倕意匠混沌啟朗須彌搖蕩始乎博闚若沈冥之
網彌山之罝弋鵬翔膾鰲樞摘天斗探珊瑚沈而思之
兀乎若枯杖之蜩甲進綸絲於月&KR1208;霏霏忽忽若斷若
&KR1247;若出若没迨乎屬辭蒼昊發祥曜靈呈赫雲漢曳練
天酒和墨研霞之紙列行奎壁於是剪蔓刊條探玄極
幽堯叙五始禹疏九流百一其家萬喙寂收巴歈廢音
齊野罷抽衣被窮紘鑑燭累葉咸喬悵夭沫政慚怯絳
灌辭勞頗剪羞業趙李輿皂猗倮匄乞振亭亭兮獨秀
垂綿綿兮不絶大夫涊然汗流霍然投几曰犬馬未填
溝壑旦暮事此人而有死請畢此死揖讓之間疾病良
已
人問
三皇以降倏朝而夕八紘之内匪咫伊尺無始無極曷
無始無極庖羲昉聖胡弗粒蒸而血其牙以齕衡生後
王佃漁噫嘻曷懲炎帝藥民而七十二毒是咀胡眯於
毒而晳於解既有岐跗上夀胡寡蚩尤額鐵始制五兵
將共工徒搏而與祝融氏爭無懷其間俗胡以龐夀丘
之子兵師營衛未嘗寧止胡以高揖遜而靈禽是感爰
與終始雪不封條是曰太平胡以盈尺而表豐登疇疹
疇祥惟五日一雨以歸帝調蕩蕩懷山襄陵誰咎之繇
醴泉曷淆萐莆曷凋帝割中和以萃都君胡父頑母嚚
而晜象嗣均竟不得志於倫舜舉咎繇而僇共工驩兜
彼岳何人䛕於帝堯而共厥朝夫既比屋其人可封士
師胡官咎繇胡庸豈其進昌言而用瘖終予擊石拊石
百獸率舞將來自郊藪而育於圃既格而舞復於何所
舜尚見帝乃駢娶女而源出有熊别嫌何取象欲據之
為帝貳壻鯀自顓頊實為王父年百五十乃産神禹胡
重華既庸而殛五世祖禹不利有苗乃振旅歸始以德
縻胡竄之三危而彼復扞之禹平水土九州甫治而胡
式其貢曰蠙珠組璣怪石鉛松檿絲織皮盡彼瑰偉納
之茅茨塗山之會玉帛萬邦邦有十乘從君于行墠幕
何施于何資粻益避箕山覲訟弗與胡德之不逮而隂
跡舜禹衆既歸啟胡顔以處仲康肇位爰討羲和肘腋
之命有窮制之而即武功於它唯湯王武順天應人人
所咸與胡懔懔誓衆曰孥戮汝桑林之禱甘霖千里胡
及九載而六責伊始或㴻而枯其後何以赫哉成湯天
錫勇智表正萬邦胡虺辭之弗臧曰兼弱攻昧取亂侮
亡尹五就桀其職何居將侃侃逆鱗抑嘿嘿歠醨退而
干湯桀胡不疑商王曰履而胡支日名子弟甲兄癸子
承親諱無所辨異亦曷勝紀泰伯虞仲以天下讓胡弗
佯清狂而逃之吳棄古公養惟後宫百有二十一月二
周以象天則匪髓鑿而竭則怨是失職三終陽節任為
人父夫是以娶胡十五而有王武猶曰仲孺微子臣敵
卒稱三仁武庚為義胡以頑民而少康曷君受剖比干
而囚叔父箕有命在天猶寬祖伊胡七十二諫而辛甲
不殊包茅之&KR0839;化於后宫而扞彼無良彼之無良胡弗
儀刑文王武既克殷亦有箕微既無利黃屋而胡不遄
歸終為西伯誰則難之武建諸社盡東北海其土匪蕪
其社安在胡有此剪刈而稱興滅舉廢田虞貪豕而迎
䄍於虎豕盡而饑得人肉以脯奉體于口失不亭取大
國之圻王畿百之國三其軍王六其師胡侯賦之衆而
王師之微百里之邦厥賦千乘卿大夫士朝覲會聘以
逮祭享胡不懸罄冢宰制國用歲杪大計吏而胡王后
弗會用啟後人以奓奸費叔鮮流言周公辟之成甫髫
而疑九鼎一絲而始啟金縢畢召奚為王假有廟洋洋
如莅而胡立尸以祀之生則紊之死則戲南正司天推
筴日食夫何以旅見天子而不終禮為惑昊皇穹如富
媪配之匪稷匪文而偕于祀胡弗惴非類胡弗虞神棄成
王剪桐唐叔以封胡懲君之戲而遂其終萇劉興廢違天
乃亡胡更祀二十而周猶贅龐胡重耳之覇而因齊之強
衛武睿聖九十五而自箴抑抑德音胡先侯之羡而有兄
祲子放鄭聲胡扶蘇舜華子衿褧裳道欲宣淫其又何懲
昭王之不復滿已及艾胡楚之不報而馳騁荒裔卒用其
力以剪徐䘍管辭卿禮於平周胡外抑内侈為反坫塞門
以肩諸侯將口四維而身效其尤夫子脱驂以賻館人將
成乎一哀胡日慟哭而辭車於受道之回伋也為位以哭
兄妻胡自絀夫綱而白不報母慈
演連珠十二首
愚聞物無專美配禍為福情有軋機緣恩出怨逹士悟而
廉取貪夫昧而無厭是以莊生上相寧為曳尾之龜韓氏
真王終作就烹之犬
愚聞測蒼蒼之機雖兆億而或近通悠悠之情若咫尺而
竟疎是以白虹中天嶽隔秦王之褏飛霜九夏海沉鄒子
之書
愚聞抱磊砢之材遇識乃顯鬱沈冥之怨非伸莫通志士
舍身以明用貞臣顯節而遺功是以雙足就殊尚抱荆山
之泣連城既剖長辭陵陽之封
愚聞逹幽冥之緣則了悟終始平人我之觀則兼通内外
故以此身得度者現以此身而度人持嚴法害衆者乃用
嚴法而自害
愚聞事有係一絲而扶九鼎死或重太山而輕鴻毛是以
鹿門躬耕不作出山之草羝海長牧寧慕蕩隂之桃
愚聞岱宗崔嵬不廢丘垤渤澥浩溔毋驕行潦是以兜離
與韶箾雜陳下里與陽春齊調鈞天廣樂蜩螗之沸自如
夜明麗空熠燿之輝恒照
愚聞俗士滯方圓則千機無礙拘儒執有無則萬類俱齊
是以漆園著書知彭聃之夭殤子王舍說法稱芥子之納
須彌
愚聞殺機既發雖變莫回業障一深窮劫難透是以刑天
捐脰尚銜干戚之舞窫窳斷屍猶化食人之獸
愚聞天厭人國必誘其主主厭社稷必賢其臣是以宋人
之疾難療曹社之鬼不聞深目折腰鵰鷦愈愛其婦臨鼻
長肘讐靡見庸於君
愚聞然諾在心河山不改精誠著象金石為裂是以趙宗
既復竟赤程嬰之頸周鼎雖移尚碧萇弘之血
愚聞蠕動雖小佛性俱存乾行固尊氣機默屬月虚而魚
腦减星實而豕膚粟是以聖王之法天也不使一息之或
違其體物也不使一介之弗足
愚聞聖君不必登哲道合則從暴主不必求奸德參則售
是故廉虎舜庭難免神羊之角夔龍紂世奚脱窮竒之口
戲為冊虎文
制詔丞相白額侯斑勇惟乃祖乃父叔皮仲升文武交暢
世濟其美以光有漢君金天降嶽樞星散精少負雄氣長
炳文理帝齎予以右弼使嫓於青龍氏彼不寧乃職以干
予之罰君孜孜夙夜秉德陪佐出張爪牙入幹股肱祈父
召叔惟君一人今將奉君之烈揚於大庭其敬聽予命君
昔守宣城黔首飽于芻豢不克樹義乃改張舊服閭右削
跡使君之懿稱足被遐邇君之功德一也泰山之傍民迫
苛政聿来胥宇君以法刑其三世依依不舍昔華旦秉憲
鯀鮮伏誅夷吾啟封伯氏没齒君之功德二也梁益之間
倮蟲為災婁加剪刈道絶行李君之功德三也東海黃公
詭妖挟詐君神武逆折赤刀不行兇渠授首君之功德四
也晉守至忠衷甲粟馬冀逞其欲君挟秘計以授九尾之
校使巽二嘘噫滕六降祥逆折厥謀種類還定君之功德
五也復有畸畯單豹盗太乙之寶君迴照奮威罪人斯得
陽貨之誅光於前魯君之功德六也度索之山鬱壘神荼
禀服大教執除妖鬼以借掃除之役洞幽逹遐無所不靡
君之功德七也君有七德功實配焉章以般般視之眈眈
廼又篤啟爾象賢之&KR0034;奔走禦侮九有之内羽毛齒革輻
輳闤闠凡有血氣莫不神明豈唯予一人是效昔尚父非
熊在耄鷹揚繁纓垂露革履彤弓以大表東海世世子孫
咸血食也君之威烈視彼有光而封號不加無以稱予一
人之意今遣御史大夫宋鵲侍中胡紫敬奉冊冊君為南
山公進號素威上將比於天策扶桑之西葱嶺之東鴈門
之南象郡之北諸非國家湯沐者悉以充君食邑諸少&KR0034;
具賜冠邑食有差有司毋得檢問仍遺君養牛十頭上尊
糗糒五日尚方致異味予有不令之臣曰神羊恃其惠文
以陽排觸君悉付之理君其安意攝精神加飯食以佐予
不逮
戲為獅猫彈事
御史府臣言某月某日據倉部校尉申稱部界中有剽寇
鼢氏䶂氏大小數十百軰乘夜緣劫倉糧一千五百五十
六合有竒見捕未獲随據左右廂游徼申稱少府衣帛夜
不知何人盜去一百餘事踐囓損二百餘事右前件地方
俱係刺姦大將軍執金吾苗狻猊所領某月某日復據故
納言以白衣領職鸚䳇息男吉了詣臺訴列稱故父鸚䳇
蒙天子異恩待詔公車日承頋盼偶以忤旨浮縶門下省
某日夜分刺姦苗狻猊来詭稱有詔詰問未畢輙將父衣
裾撏扯拔髮摘捶血肉狼藉致死身尸移置别居臠食至
盡惟餘破衣裾見存盖緣父鸚䳇存日曾為天子言苗狻
猊過惡致乘間修郄横陷非命當日復據江北新向化人
玄鳥訴列鳥自離弃北地投誠王化荷主上憐念勑將作
大匠為置營居第一所大司農給廪食感激上恩銜結思
報不意何者為刺姦苗狻猊帥領牙從將鳥妻及二子輙
便撲殺貲産蕩盡栖托無所臣欲行推對緣係大臣未敢
擅便勾攝謹按刺姦大將軍執金吾苗狻猊擁尰賤材支
離小器謬以形似獲忝非常既列牙爪之官復寄干掫之
任謂宜夙夜在公譙何姦竊蠲省嗜好煎滌舊痾而乃大
肆豺虎之威自如犬羊之性齮齕命吏害及衣冠左右盜
臣禍深城社昔梁冀帶劍入省尚書尚能叱奪禮齒路馬
有誅而狻猊敢於禁地挟讐矯僇言路之臣白起挟詐爰
孽杜郵之誅李廣殺降終来失道之刎而狻猊貪嗜貨財
丼同盜賊上乖天子好生之德下閉遠人慕化之路至於
仲尼不欲之對臧孫詰盜之辭上行下效載有明徵鰥職
曠官此其小者臣又聞之先民有言見無禮於君者誅之
若鷹鸇之逐鳥雀也臣居閒見狻猊出入掖廷游戲自若
或小遺殿上或卧吐車茵喜則搖尾怒則張牙惡不可極
漸不可長臣謹以劾請以見事免狻猊所居官收付廷尉
法獄治事見闕仍下三公尚書僕射以䄍日博選賁皇之
裔廉謹勤幹者充之其為髵䰄貌者置勿用一面督捕鼢
䶂諸黨及根究兩廂失事状以聞
與于鱗陪祀上帝歸戲柬宗吳徐三子
夕余以于鱗謁帝帝享我鈞天之樂而樂也曰二子唯
女哉歲屠維恊洽昭余祈之墟女得三人焉其一豐上
而躁一佻而侏儒一啁音脂顔爰爰&KR0008;&KR0008;女策之偕来
焉余其享之余拜賦伯也之首章于鱗賦甫田卒章而
退及皇太巫追以帝命曰某錫而以太山之田某而以
東海之息壤錫女也女世職此土以夾輔大造毋抉我
秘我則剪僇女
募緣疏
修廣孝寺募緣偈
廣孝寺僧欲復修故刹及莊嚴聖像已托前憲副徐君
汝厚為疏語復謂居士能無一言乎居士病且廢於世
無一切緣安能以讇語作大饒益不得已口占偈曰
稽首十方衆釋種婆羅門宰官大居士
若以莊嚴願世現端正相頗棃黃金色
是身如電露不復可究識若以營締願
轉輪王四州及將相大臣是身如電露
不復可究識若以供養願富有象馬珠
天食諸天樂是身如電露不復可究識
譬彼一掬沙而以摶海水用發希有心
破一切恡執皈依大法王頭目非我有
而况於財物米麥金銀錢乃至微妙罽
珍寶瓔珞衣種種作檀施無願亦無想
不離於真諦苾芻仗兹力復於閻浮提
而建窣堵波像法長不壊更以所餘福
迴施諸有情同嚮等正覺是名無漏因
是名最上果
太倉州普濟寺建經閣疏
天弢居士言昔在世尊廣示方便財法並施厥稱檀越
智慧雙啟冀證菩提以故諸大菩薩於法華會中各覩
喜施之因阿育利王於僧祗劫後尚獲聚沙之報破執
者指為有漏利導者悟其無邊所望同志咸發信心破
大慳恡弘衆利益太倉州普濟寺者地帶離方名標震
旦白馬開其禎瑞朱鳥于兹翔拱詎意末法之候遂罹
四兵之災幾使慧海蕩為尼連業林剪若槎枿烟雲聚
散僅存清凉之名水月空茫不覩慈悲之相所頼沙門
惟覺者苦行加持誓心締構朝經暮唄爰聚資糧銖纍
寸鳩不私衣鉢自講堂以至齋室亦既煥乎由兩廡而
逮中門將苟完矣唯兹甌脱之區擬建旃檀之閣將以
祗奉三寶光昭一方而法語猶湮捷椎未擊顧謂居士
宜伸片言用告初地發心菩薩及聲聞大部衆凡有羊
鹿車乘瓔珞妙衣遠悟夙生多寶之證仰希長者布金
之諾一切非我不吝檀施庶使法鴈雙鶱趺落蓮花之
趾天龍合部珠騰貝葉之編怖鴿將鶖子而並棲飛鷲
與雉堞而俱聳東睇琉璃之海智日方升西瞻浮玉之
山慈雲彌覆大小諸乘于焉萃止緇素方等悉爾皈依
毋論見未之緣悉樹人天之果
修觀音殿疏
觀世音菩提薩埵者苦海之慈航法王之上佐也聖證
久明慈願未滿帶果行因用權成攝歴阿僧祗劫居補
位而稱尊徧恒河沙衆咸現身而說法悲愛如阿耨水
功德勝須彌山大轉法輪於我中夏江左乃震方之慶
地建康尤欲界之仙都舍利西來赤烏由之建刹經文
東譯白馬所以開緣六代代興不廢雨花之地三山山
立俱成禮鷲之場周宋鼎革有大知識者感聚沙之宿
因舉布金之勝事闢囂㕓而開龍藏捐火宅而種蓮花
法象宏敷于今為盛然而邪魔間作末教易衰寶座旃
檀不戒三災之火穹碑屓贔俄傾四大之風豈直端嚴
妙相皈禮無階遂使清淨法門奢摩絶跡佛弟子里人
金生白嶼者幼躭内典頗悟夙生雖混跡儒紳而投機
正覺歎榮華之奄忽真等頽光悲像教之凌遲有同及
溺誓决貪癡之網敢輕有漏之因特以心慕東亭願捨
虎丘之宅家憐貧女可堪牛乳之供力不從心勢須用
衆凡國將凡宰官凡居士長者念此皆為應身或金錢
或布粟或纓絡寶珠慨彼元非已有檀施不分乎四衆
告成何藉乎三時寶地重開喜覩圓好之相金篦再照
爭依慧覺之光今際八萬四千毋陀羅臂援入西方多
生普光功德山王如來呼為善友天弢道人王某夙窺
斯道樂觀厥成故稽首和南而為之疏
吳郡正覺禪寺重脩大雄寶殿疏
昔我世尊釋迦文佛慈悲發于五濁精進超乎三劫坐
雙林樹等正覺之倏成稱兩足尊建大雄之寶號權實
互顯愚聖同師遂使日月燈光常明震旦戒定慧教徧
供知識在昔王舍闡化竹林之金地肇開以至忉利說
法旃檀之寶相由起逮白馬之東邁欣丹鷲之鼎興窣
堵甍雲旁連欲界阿蘭砌玉上等色天惟我姑蘇實稱
勝地有大林菴者一名竹塘神畀名區代居尊宿至勝
國居士陸士寧性同修靜托蓮社以棲禪志慕元琳感
虎丘而舍宅中峩法像妙好端嚴别搆精藍靚深窈窕
梅萼冬榮頗現優鉢之相柰實夏茂不减菴羅之果慈
篁秀發於四垂忍草叢生於三地解夏駐錫俱屬耆英
演法傳燈無非銓要彼美常侍藉寵先朝龍吐罘罳復
表寒陵之額螭扶贔屭奚假江令之文弘大師下鷄足
山吐獅子吼入受人王之供歸為道俗之宗奏拓叢林
遠隸靈谷法棟久傾寧免波旬之累業障所纏不戒尼
連之災像法日以陵夷僧徒時困縲絏蓮花灼爍厄火
宅而難敷鴈王蹁躚覩彌罝而屢却平湖陸太常生由
慶裔智表前身慨慧日之向淪扶彌天於再造不恡報
體冀種福田時兵備廣平蔡使君佛地位人為舊府主
三乘解其最上五馬策而重來割愛網以利刀了無罣
礙納須彌於芥子曾不留難給孤獨者其夙心繼絶滅
者其仁政謂彼化城之頃刻多出寓言至稱有漏之因
緣徒明實教必遲歲月有頼檀施四衆所推圓曉其首
淨業不染薰修有聞聘主此山俾圖修復天弢居士手
創短疏躬捐微貲尚頼諸方共成義舉法施財施俱成
善業之根去恡去貪勿蹈癡迷之網務使八十二相重
覩如來之法身億千萬衆再禮瑠璃之寶界洗漁鄉為
淨土改鹿苑於長洲凡長者布地之金至阿育半殘之
果但能喜捨福報同歸祗園姓名等吾文之不朽靈山
面目歴永劫以長圓
弇州四部稿卷一百十三
