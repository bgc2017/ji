弇州續稿卷四十三
明王世貞撰
文部
序
少保張文毅公集序
張文毅公之舉進士南宫也為第一人而其以選讀中
秘書亦第一人天下之操觚屬文辭者爭趣其下風而
公顧自力為己學己稍稍顜析千古理亂之故己又旁
及國家禮樂章程賢者所識之大於一切秇文意蔑如
也度不得已而有所應則必内盡于理而外盡於事文
成而無所益於世弗撰也其稍弗程於古亦弗撰也故
公之文一出而自搢紳以至衿裾之士取飲者各獲飽
以去好雌黃者亦杜吻而亡以難為其能盡理事且程
古也然而公未嘗一日而動於人之好舍而雕蟲之世
貞猶記弱冠時為公所舉士不能一再見亦未嘗敢驟
進所業而公偶顧之曰是文也蓋有物有則矣非而曹
少年逞才地也則又蹙額曰少年所欲為者畀之日不
給而何用雕蟲為蓋公自念所居禁署領文史優游之
職人主端拱穆清不𫉬承顧問以發舒其志氣彼其恨
吏道之尚龐嗟武功之不競憂天憲之旁寄憫民生之
多艱蓋不能以頃刻釋者居未幾大拜天下方拭目以
觀公之所為公亦奮然若有所為者又未幾而公不禄
矣且夫天子於公非獨緩用也讀中秘書移疾歸未竟
業而編修編修僅踰歲而贊善贊善未及考而諭德有
疆場之使則超諭德而學士有水鏡之思則超學士而
少宰有心膂之寄則超南八坐而大拜度一時諸公未
有能及之者然使而弗終命也其少宰與大拜而皆扼
於持國秉者也其最後而所日夜見困者乃弗雕蟲若
也公竟以是邑邑終矣人耶天耶公固為為己學邃於
理性而惡其名不欲有所撰述乃至經緯裁成之志皆
有所扼困而不盡效卒之其久而傳者其所不欲傳者
也公剛毅饒大節風采𨼆𨼆公卿間有藜藿不採勢其
用雖不盡而後先再主公車試復再為分試復再主南
畿試一主武試一誨吉士其人大有能竟公之志者庶
幾哉古之所謂上臣亦何必及公身而盡之貞於公門
下最少而又最不肖公集行於世三十年其子禮部君
某託其密戚顔倅某重梓之而以屬叙於貞貞亦且老
矣汩没無所見方有愧於公之言而敢復用其雕蟲進
耶雖然尚能緣公之意以識之公集詩二卷文四卷其
應制及箋表之類可十四天下急於得公之言而若此
寥寥者公既不輕為言而又性嚴冷多拒少可贄潤之
幣望車門而逆卻者數矣此又不佞貞所尤愧也
山澤吟嘯集序
余守尚書刑部郎而同舍郎濟南李于鱗吳興吳峻伯
天台王新甫輩相倡和為詩而上海孫君元之繇進士
來肄事元之與余同鄉薦亡何得新淦令以行而余當
有一言之贈是時朝士業相戒毋治詩治詩即害吏治
余亡以贈之而姑舉豳風之能以政為詩者勉元之而
君自是再更令大邑高第入亦郎刑部而余出佐山東
臬且罷歸元之之郎刑部未幾亦挂冠里居自是不相
聞者二紀餘而余以事道上海過元之元之貌益丹談
說今古益熟然頗不及詩而間從一二友人所得元之
篇章讀之未嘗不爽朗有致也今年初夏元之忽以書
來持其五世祖節軒公山澤吟嘯集凡六卷而請序於
余而元之父如山公觀國吟集附焉蓋節軒公以諸生
貢大廷為第一教授望州未幾拂衣歸生平好吟咏下
筆輙竒而一時鄉先生如徐武功錢文通稍視公為前
輩張南安吳文定諸公則後之度其詩未有能勝公者
然當公之世而未有一人能舉公之名與其詩如諸公
何也母亦公之於詩内足於實而亡所事名又内足於
賞而亡所事人耳目歟乃至脫屣禄位得一官亡幾而
輙去之歴五世而若符契此其意可類想也雖然以元
之之能薄其官與自秘其詩不蘄為名如其祖而不忍
終秘其祖之詩與名余不敢望武功諸公然少而能為
詩說以贈元之晩而能緣元之之意以序節軒公詩庶
幾猶賢乎哉若如山公者其前有節軒公以章美後而
有元之以傳盛雖微詩吾知其不冺冺也故不逆其請
而聊序之如右
萬姓類譜序
先王因生而賜姓胙土命氏然則姓也者其統乎氏也
者貴而始為别乎乃楊用修之釋書則引黃東發論以
為五帝之世民無姓貴而為官者始有姓百姓之平章
所以别於黎民之於變也而說者又謂姓從生從女姓
者女之適而别者也故曰姚曰媯曰姒曰姬曰嬴曰&KR0008;
曰姞其左皆女也自命氏之說行而周之王族與諸侯
之公族卿大夫之别子往往自為姓而隋唐以先賢智
者亦往往輕用其見而叛其源有義而改者有音而改
者有字而改者有合音與字而改者有慕古而改者有
慮難而改者有因一事而改者夫其率然而為改也即
再易世非搢紳先生何知源其人之相戕賊也相為禽
亂也亦孰從而遏之甚矣今之晢於姓也别姓為婚别
源為宗别祖為族夫劉之望最夥為二十五王次之為
二十一張又次之為十四李又次之為十一然而不以
異望而婚也其不相婚固也然而彭城不譜弘農瑯琊
不譜太原清河不譜南陽趙郡不譜隴西各以其望而
宗也宗也而小遠非譜通其始不族也族則近而别婚
則遠而嚴甚矣今之晢於姓也雖先王何加焉蓋自唐
宋而來其譜姓毋慮數十家而吳興凌大夫始合而為
一其源别郡望條著臚列而諸能以姓顯者咸附焉凌
大夫之言曰我非以眩靡也將使夫探源者油然而毋
胥戕賊也介然而毋至為禽亂也於世道將小補哉雖
然執是以稽古今之能顯者謂之姓史可也凌大夫名
某壯而解郡紱歸而著書成一家言兹亦其卓然者
周易韻考序
治周易者自伊川氏之傳理紫陽氏之傳數而他注疏
盡廢吾友張幼于獨能於二傳注疏之外援故發微而
為三易說業己行矣幼于復謂古卜筮之書未嘗不韻
其為龜者如懿氏之卜妻楚丘之卜子晉獻之卜姬秦
徒父之卜戰而為易者若晉史之筮成王東方朔管輅
之射覆京房焦贛之係繇皆渢渢可誦何獨至於文周
為不然意者崇古而弗敢論歟將局方而弗能通歟或
信札而不徵之舌與齒歟於是訂其韻之正者盡摉他
史籍而援其韻之古者與可叶者則文周之卦繇辭且
十九而吾夫子之彖象亦且得十之六名之曰周易韻
考而屬序於余余則謂古之通於詩者寧獨易也唯書
辭亦然夫以堯舜禹之相禪受少者數言多者數十言
又與益稷臯陶之類相訓戒皆有韻而竟以賡歌終之
故樂記云歌者長言之也說之故言之言之不足故長
言之夫烏足漆簡與鳥獸蟲魚之篆既繁苦不遽辨而
耳提面命繇音聲入者易順也彼蕞爾西竺猶謂梵唄
之響其化導深於經典而況易以道隂陽隂陽之用通
於五音十二律而聖人之係言有不可諷可詠者耶世
人名治易居恒守訓故為文辭取仕宦其最上者翫消
息盈虚之理以自成其德凡二端盡之矣即所謂三易
說有不能半韋編何暇韻考雖然余切憫幼于之意而
稍著其用世毋以玄之例覆瓿可也
華孟達集序
無錫有華孟達者一日而以書數百千言自通且䞇其
詩若文三卷曰今天下稱龍門者必以子夫龍門者其
左右夾上造霄漢西來之流徑萬里而下束三級齒石
成霜雪噫聲成霆霹倍尋之鯉一過之則神靈起於鬐
鬛間上帝饗之爵為應龍乃不佞之鯉則異是子幸而
汰之乎吾將去而攻吾疾其又幸而姑誌之乎吾將去
而益煉吾質以俟乎他日余既異其言為之稍讀其書
而中有與其宗人往復者亦類是云宗人而好慕為古
文辭則從臾為古文辭其欲梓行之則弗敢也曰吾且
折衷於衡藝者遠而左馬莊屈建安李杜吾師之近而
北地濟南吾儀之然毋若王子之當吾世也吾其從折
衷矣余益異之乃為竟其詩若文詩體出入中古躐長
慶而&KR1158;永嘉清楚沖夷有悠然自賞之味文筆尤峻潔
裁之則駰邕之小言也暢之則昌黎河東之盛軌也乃
尺牘蕭蕭乎人意表矣夫此孟達境也孟達之為識踰
是境而三舍矣毋乃猶有待者才也其才佹及境矣毋
乃猶有待者學也夫學者充才者也才者趣識者也吾
姑誌之而孟達姑聽之雖然孟達以吾言而信可也是
亦且梓而行矣其所以行者何也將授人以彈射也昔
者文信侯為吕覽布之咸陽市而榜其上曰有能增損
一字者予千金而人莫敢增損也其識者竊笑之矣異
代子雲聞而咤曰惜不以我往將席卷其金以歸則又
笑之其所以笑者何也為文信侯之挾詐而子雲之見
事晩也今孟達居貧賤而名未即就不足以脅人之耳
目而易其真天下而信之則真信也其猶有彈射者皆
孟達不朽地也是何世之為孟達龍門者衆也孟達亟
稱有郁人文者其鯉耶其龍門耶請質之而不以非則
置弁焉
汪禹乂詩集序
禹乂之為兒時則家已稍稱給矣徽俗貴素封相率而
謂禹乂是不善歸富乎哉禹乂笑曰吾不能飾冠劍連
車騎以市游閒公子名夫士所以得行志者科第也於
是下帷受書通經術為諸生廪學宫數試褎然有儁聲
而至大比輙挫其伯氏又以豪故減仲産禹乂歎曰吾
安能坐而白首希博士選也且丈夫不死耳何至局促
老一方與噲等伍遂廢箸游太學其試利否與諸生較
禹乂竟厭其業而為詩度其餘裝幾何趣買先秦東西
京建安六代開元大歷諸名家言讀之即寢興食息枕
漱亡適而非諸名家者若與之師友相下上也其所為
詩一切憂喜悲樂可怪可愕有所感慨於中輙發之自
禹乂之為諸生業而其俗己竊咲之己棄諸生己又棄
太學生而被山人服而家益貧然時時手一編詩有所
過從客車騎冠劍雍容甚都詫而問禹乂曰胡以不謁
吏部選人禹乂嘆曰吾山人也則又問禹乂仲産久積
著不倍蓰昔耶禹乂舉其編曰吾産盡是矣客亦笑去
禹乂之於詩既能程則古昔不倍格而庀材取宏徵事
取覈其色聲耦矣意象協矣其始質之陳六水先生不
足而質之汪司馬先生乃又質之王子王子謂禹乂去
而曹之貴素封者其他往往能言詩夫隆萬之際王者
之跡著而詩昌子之郡而有能言詩者則天下無不言
詩者矣然天下之言詩者以位重而子之鄉言詩者以
家重今子棄家而為詩家日益輕詩日益重然則子非
子之鄉人也於是手其編為之序而贈曰勉之哉子之
産盡是矣有千秋在
王世周詩集序
始余與世周之父沂州君游京師相善也世周甫踰髫
而束經䞇師以故復與余弟敬美游敬美少長四五歲
每所撰經生業出人並稱之以為文考子安之流而後
數歲世周忽來自燕中頗厭其業所得燕中諸生亦且
棄之而稍稍出其詩大抵爽儁不為凡語當是時沂州
君老困簿牘間不肯歸余固已内竒世周而不能亡惜
之為詩一章以贈欲以呼沂州君而勉世周用其又數
歲則沂州君久捐館矣世周盡棄其經生業而詩詩益
以進家日以挫削顧其意殊不屑屑間有所遇坐客不
織之即不復訊名氏即識之而不能為寒暄語意色若
不相關者遇酒食進杯匕立盡徐徵之則喉吻間微囁
嚅有聲蓋未嘗頃刻而廢湛精之思也世周固不欲示
人以名人亦無從而名之而一日裒其詩若干卷以求
請益且庶幾一言之弁余讀之蓋彬彬乎具體矣小賦
自梁苑鄴中來潤以月露亦自成家樂府尤長情事倣
擬之什翩翩抵掌小語泠辭足沁肺腑古選既不落節
時時獨詣歌行尤自竒逸的然青蓮隆準七言律絶瀟
灑超箸將無五字小隤長城然當其得意亦錢劉之造
也蓋莫廷韓張仲立之評略備矣明興弘正嘉隆之際
作者林出而自北地濟南据正始外蛇珠昆玉莫盛於
吳中而人自為家語自為格正變雲擾識者病之獨徐
迪功昌穀以偏師奪幟前無衡壘狎主之盟其在世周
乎哉其在世周乎哉夫以漢人目親見楊子雲名位肖
貌謂其玄之不傳而況于世周人詎能余言信也雖然
世周既不蘄為名余又不蘄為世周名重各志其所就
而己敬美去世周成進士寖以通顯而其詩亦早就得
吾序當以質之
插柳全孤詩序
志金華者蓋有胡廉一公云而廉一公者諱麒字德仁
其先自汴徙家金華之蘭溪父曰惟二公贅於劉遂家
湯溪當是時惟二公客死外而廉一公年僅十三有二弟
曰鳳曰麟甫在齔廉一公少好讀書循循矩步而能不
廢其儉勤以起産其奉母劉尤篤孝撫仲季以慈無何
鳳夭死廉一公之念麟愈切為娶婦僅期而癘日夜戢
身湯藥間籲天以身代不獲靖則又籲天曰先人有三
子而仲夭無子己矣季復夭幸而其婦負遺腹且五月
麒今幸有二子願減一子以成遺腹男苟延季一綫之
息及期婦舉果男三月婦病乳癰復死廉一公為大悲
也已而怖曰得無為一綫累乎謀之妻江媪曰吾次子
雖在乳可他寄也季惟此一子奈何令寄乳江媪曰諾
遂寄其次子隣毋乳而江媪自乳季之子廉一公時時
察江媪意不甚力乃詭語之曰若亦聞日者言乎是兒
數當貴吾兩子所憑以家者也度江媪意稍動則又謂
曰若聞木倒樹而生者乎曰不聞也廉一公曰吾欲以
徵是兒貴為擇日取柳條一倒樹之井傍地及春柳大
茂乃笑誇江嫗曰兒果不異日者言也江嫗則益奉兒
旦夕唯謹矣又久之而廉一公復舉二男子其少者曰
榮博學以文章行誼稱蓋又二百餘年而胡氏之指可
四萬餘其大宗為廉一公後而麟之子亦得四之一其
歷中外為大僚者數人以名行見金華志者亦如之今
上舍郡邑庠可七十餘人雖天下之稱文獻族鼎貴富
者其庶莫若胡氏矣故太保楊文襄公實為之詩及序
而廉一公之耳孫前通守某復徵吾吳之能詩者詩而
屬余叙之余竊聞夫古之舍其子而子兄弟之子者晉
莫若鄧伯道而唐莫若元紫芝伯道之避兵也度其子
不能與兄之子偕全繫之樹而去之夫不能兩全棄之
可也胡至繫之樹此去於人情之外者也紫芝之兄子
襁褓而喪其父母貧不能具乳媪乃躬自乳之數日湩
流能食夫男子何以湩也此去於人理之外者也廉一
公之為遘雖稍易於二君子要之其能用仁術也蓋猶
在理與情之間乎哉紫芝以不及親而罷妻伯道以誤
及戚而罷妾遂偕以斬其後焉於賢者不能無責備乃
若天之所以報廉一公其視二君子何太懸迥哉是又
不可理執也余嘗為其金華志序而通守君數從游甚
勤故不辭而記其語
何仁仲詩序
故少司寇何吉陽先生談道重嘉靖中其稱先生者以
道而次曰政事才其又次曰詩而先生之子仁仲獨能
得先生詩而加工焉已卯秋仁仲乞余志先生神道碑
明年夏四月仁仲陸走二千里報謁余草堂己坐定出
所著前後詩若干卷讀之卞之璧隋之珠庶幾其澤也
沅之芷澧之蘭庶幾其芬且潔也九疑之嶺三湘之浸
庶幾其磊落淼汗也仁仲乃曰業己梓矣敢藉先人之
寵靈以祈子一言弁則又曰非欲速成也將以求益也
其梓也將以受彈射也余謂仁仲子之求益不必我而
其受彈射必在燕中夫燕中天下之才士藪也曩執政
課持考功法而濕束士大夫亡不以音律諱者今且毋
諱矣曩余與二三子稍講其業退而俗吏繩之若麗丹
書條者今不以罪矣毋論操觚者生能談漢唐臺閣之
雋頫而趣二李何徐矣布衣之豪舉能薄太初茂秦不
為矣雖然諸狹中謏聞少年驟得一致語則快而自騁
其長目無古人不知合者古人所恒道而不合者古人
所不屑道也識不足以究二始乃驟而以格卑作者學
不足以窮三餘乃驟而以事疑作者思不足以入九淵
乃驟而以蹊逕窺作者此其人飄溺淪墜之不暇何能
彈射子夫為子筴者如何精而求之有建安開元在雖
然反之心而己子能脩而父業乎進而求之有洙泗在
雖然反之心而己後數年子道成以示吾吾更請為序
之
編注王司馬宫詞序
詩三百往往出於婦人女子而莫備於宫掖將以善則
為化始而惡則為亂樞耶固也彼其求而為關雎思而
為卷耳恒而為螽斯變而為栢舟以寓勸足矣副笄六
珈而天而帝要不過容飾之盛極而至於有泚有茨上
下禽聚此其視宋玉司馬所稱述何如也聖人乃采而
編之曰風風者謂其可以風也又曰詩亡然後春秋作
春秋者史也史能及事不能遽及情詩而及事謂之詩
史杜少陵氏是也然少陵氏蚤疎賤晩而廢棄寄食於
西諸侯足跡不能抵京師所紀不過政令之窳衺與喪
亂乖離之變而己獨王可馬建生於貞元之後以宗人
分偶有所稔習於宫掖而紀其事得辭百首夫穆敬之
濟淫毋論己以元和之成得志於藩鎮而有此以太和
之銳不得志於宦堅而亦有此則大可歎也夫建其詞
格吾所不能辨然於賦興差具二焉其語於憲文之間
詳矣使夫子降格而采之其可以嗣國風者豈鮮也無
錫顧玄暐深於風人之旨者也少則侍其世父太保公
宦京師跬武玉清謦欬天語然是時叩温室之樹而不
敢對晩讀建此詩而有會焉為之注故毋論建之情事
了無纖悉遺憾而旁引曲譬尚有溢於其表者亦何異
劉孝標之於義慶耶玄暐之子某以示余余謂合而行
之合而行之其以為宫詞也其且以為壼史也否歟然
哉
白坪高先生詩集序
余為郎時則聞白坪高先生嘉靖間名臣也而先生甫
踰冠成進士雅己好為詩先生之轍跡無所不&KR2348;歴其
詩亦無所不偕然大要奪於官以故能窮其變不能使
其變歸而入於自然而最後謝豫方之左轄歸天下方
彈指咄咤以未能究先生之用為惜而先生内沾沾自
喜以長有天地之日而竟其適於詩為幸先生之所治
詩外觸於境而内發於情不見題役不被格窘意至而
舒意盡而止吾不知於變之窮否何如其能發而入於
自然固饒也王子曰余蓋從先生之子桐鄉令某受先
生詩云先生蜀之内江人吾聞夫蜀玉壘包絡岷峨重
阻峻坂造天崇岡翳陽中劃兩江嶔崟碨硊之巖束之
百折成險漏洑濆瀑盤渦瀺灂稍緩而為錦官簡珠瑖
英金沙銀礫之彩出焉其秀而人其又秀而文章若長
卿子雲及近代用修蓋曲盡山水之態以成弔詭組紱
之觀極矣千八百年中陳正字以沖淡劑之次則眉山
伯仲儼若平林之迤邐烟雲之霏亹與平湖之汪洋淡
沲舍險而就夷去雕飾而存質氣以視相如子雲吾不
知所先後也今夫以先生而角明之用修疇不駭者然
寧能以相如子雲而遂廢陳蘇哉先生時時能作少陵
語然得之二家為多晩節又似白香山若談儒理則言
近而指遠寬然方之内談老釋則膚立而味雋悠然方
之外自七十五而後吾所不知者年然知先生之詩未
己也桐鄉令曰善請授梓而弁先生集
大業堂尺牘序
玉叔既悉奉其家大人憲副公之著作而梓之矣既而
復梓其尺牘而以序屬不佞或謂不佞尺牘何以梓也
既卒業而歎曰難言哉不佞蓋知之矣往嘉靖間國家
多事南北用兵封疆之臣不足以當上意至輟大司馬
行邊以左司馬代署而公用材選自他曹郎調為職方
左司馬屏息而惟公之是聽諸邊臣自督撫而下至監
司有所諮禀往往與赤囊白羽偕而公事籌而人應之
當是時為督撫者内攝公志而外稱貴於公公或婉言
而導之聽或正辭而授之束其深慮苦心有移檄之所
不能盡者不出跬武而若面論於萬里之外乃受筴而
告成則又若響應然昔劉穆之朱齡石當軍國寄至填
委也日中即成報札穆之至百函齡石省可僅八十函
而皆以為快吾不知公於穆之如何視齡石將雁行矣
雖然是二子者其當於宋公肺腑何如也公以一職方
郎而處權相父子交嬲之見以其事機可而不可於父
則危其父可而不可於子則危其父子可而不可於事
機則危公所以委曲調劑者百端則又有尺牘之所不
能盡者而往往筴絀而郄靈蓋僅以職方免而甫量移
齮齕隨之矣公歸絶口不復言故時事而天下故有惜
之者莫方伯子良過而顔其堂曰大業志感也玉叔梓
尺牘而堂係焉其亦以子良意也雖然天下之惜之謂
不若不佞之知之也其他叙寒暄道風雅以比於晉人
之所謂長者亡所俟余言矣
項伯子詩集序
嘉靖間余談藝燕中而故人王揖元肅者亟稱項伯子
賢而又能詩余時心識之亡何余罷歸而伯子始繇𨕖
人得上林一官輙罷去余再起守吳興部頗能物色伯
子行誼往往如揖稱而伯子亦似知余者然輙自引匿
去余解吳興後伯子時寓聲欲訪余不果而竟死矣蓋
項伯子之為項於江南最著而其先有襄毅公者以噐
業功伐冠中外其子孫奮科甲門胄仕婁通顯不可屈
指數而項氏之為詩則自伯子始伯子業素饒有弟仲
季伯子篤好書籍仲季亦好書籍仲成進士伯子獨不
得進士季善積著起家伯子獨不善積著起家而又以
好詩故大挫之然竟莫能問也廢子錢則飲食其母且
盡繼以假貸廢室則徙而居墓田之丙舍然客過輙應
其能詩者詩不能詩者酒亦未嘗問罍恥也當伯子之
為詩二李之道未接以故亡泥格而獨能以其材之所
近就境而發之大抵山林之辭澹廊巖之辭豐緣情之
辭婉徵事之辭核吾不知於古何如去大歷長慶之間
不遠矣伯子殁而其子某裒其詩即所署部曰市𨼆曰
游燕曰墓廬凡若干卷屬余論之余因題曰項伯子詩
集而叙以荅其意某亦好為詩功力不能如其父風氣
當日上王揖者仕沂州上佐以殁其人與好客亦略相
當詩不盡爾也有子曰伯稠而才余亦嘗叙其詩
弇州續稿卷四十三
