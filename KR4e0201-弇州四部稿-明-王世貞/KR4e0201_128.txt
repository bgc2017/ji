弇州四部稿卷一百二十八
明王世貞撰
文部
書牘三十五首
吳子充
辱寄塞上雜詩大有竒致可諷也然僕竊恨其少吳山
人遊京師名動京師一旦束装去走北嶽度居庸上谷
雲中見蘇司馬許中丞諸公倒屣而迎山人賓上坐甚
竒也屬戎警多調集材官車騎鉦鼓連道戈甲戛札謂
山人慨然有封狼居胥意投筆而策萬里勛不則亦采
雄覽之勝成鐃歌張大皇度山人何寥寥也豈謂僕不
足教猶有秘耶度兹時已抵家洞庭始波木葉微脫桂
醑棖蟹從一二鄉老先生談子長之壮遊口津津聳臂
助竒恨坐間無僕一傾聽耳謝茂秦集完將發吾與李
君挽之或可更得旬日也
王舜華
再得足下書見念良至諸篇秀發故多致語右轄王公
時相與讃歎舒金屑玉文章之彦無如足下者往時杯
酒豪逸竒氣口不相巽攻瑕傾堅各出其短二三友人
闊步膺視彬彬一時僕之不才寅緣罪人以事見望淺
中之輩便謂竒貨可居媒孽百出頓盡一網雖伏節海
岱遯名刀筆亦復胡顔與衣冠之士揖遜哉時以牽懷
家庭舉武藩谷生平之志抑鬱未宣故且併日鉛槧濡
首經籍躑躅仕隠之間以待不常即使增忌人之口頰
損密戚之懽心亦所不顧耳承足下書欲再往燕中僕
深所未解今薦紳先生搖手而諱文章百運屯夷此道
為甚足下才氣磊塊豈能伏調與時抑揚第五之名何
必减驃騎哉尚書尺寸地不容一胤昌可慨也悠悠之
談至云此子移色於我可謂搶榆之測黃鵠腐鼠之譏
鵷鶵非惟不識僕且不識胤昌矣邇來諸家少所涉獵
獨不得足下全集以此怏怏千萬毋吝
又
别後數辱足下損書及詩見誨良至曾因便風布其區
區將無洪喬浮沈之慮否仲蔚書來云足下必欲北游
得非曩者陵陽之璞未遭楚法耶長安貴人齮齕我輩
詩書之禁等於劫殺足下蛾眉便娟何以藏人睚眦間
哉青齊風物亦不甚惡足下如杖策而來脫粟對飯揚
㩁風雅粗畢舊懷然後奉一欵段使奚奴御而太嶽之
顛登天門觀日出亦大竒也足下果有意乎急欲須全
集一覽幸即寄示
又
盛氏來稱有足下書及詩數卷問之則羽化矣云渡沂
濕之水出而暴諸沂逆旅主人亡攜也則移文逆旅主
人甚峻不得吾不知盛氏之為殷洪喬若是恨恨久之
昨舍弟始貽書來具足下事良悉而亡何足下書亦至
乃知近躡履天門日觀間泰山去僕所它治邑不數十
里不足以辱玉趾故不佞失戒候人也長歌縱横遂不
减徂徕旁雲氣仲蔚云足下多伏兵猝發潰圍百戰無
堅獨不能當青州節制師耳不佞殊愧負其指足下屈
為尚書邸中客不佞即上一日聽誦子虚無生不同時
歎乎尚書落落大度雅能為上言足下令召見公車門
殊不苦毫腐也僕始待罪而東也日惴惴焉寝食於三
尋大矛間今幸一切聽理刀筆之暇時吐其思當與勝
會海岱讓色然益秘愛之李于鱗罷官時過從間一出
示終以施名山大川耳足下又云有詩話在舍弟處故
應佳謝茂秦摽掠旁小有衆一旅何能軍也可姑置之
聞已㩦文君而北伏臘受賜毋苦桂玉青州雖忝為東
諸侯室如懸罄且倦游歸矣為家君躑躅邊郵不敢他
請須借人了之足下抱宏挾竒既邇多懼能不自損與
時浮沈任其抑揚别詩一章以希鼓掌餘奉少許可付
酒家
答包參軍
楊都督信來忽得手書及新詩畫扇悲感頓集十年握
手怳如夢寐中事矣足下既倦遊東卧海上不减柴桑
翰墨游戲足以送日僕自奉諱來人理都盡差具頭面
耳唯結習未忘間一詣此境如菩薩達多在阿鼻中作
四禪天想豈吾常有耶都督緩帶之餘時開東閣二君
子席右授簡甚善甚善野人戀土安能東也參軍集足
嗣明遠惡作輒上不免唐突貴土蠣大不如閩唯酒蚶
風味絶勝耳損惠一瓿為佳
答顧季狂
歲暮曠處有懷伊人忽楊開府信來接足下一紙殊慰
知杖笠近入越矣越去鄉不十舍許長卿得無倦游乎
開府曠朗大度不减武寧王侍中珠堪足下嘯咏所示
謝茂秦固無恙然猶栖遲鄴下不已胥靡行及矣僕自
奉諱後形神薾颯志意衰惰每思舊游怳若夙世偶有
小小篇什徘徊自笑如栖蟬伏蚓縱聲振月露安能離
身槁壤之外耶
又
從游客得足下所為螘談讀之如食勺藥快美甚已又
得足下所刻諸體詩則三臡七俎馨香留竅咽間矣毋
論足下步趨青蓮即已脫吳體便自朗朗超著所願足
下更深惟之而已世貞比好酒如昨而更懶甚拮据刀
筆讀書不能至乙夜思枕矣獨喜時時為詩輒有竒語
不知從何所來也足下能東乎當治一室稷下之里相
待也有于鱗高枕可訪耳
陸象孫
秋時自海上歸中表來謁者持足下書知復作吏部選
人適坐刀筆冗匆匆不盡所欲報久之從郵中得嘉善
除目甚善以足下名屈教授諸生非所待也雖然嘉善
乃去家不二百里菰米菱芡鰕菜醬酒之饒足以佐著
述無苦即不佞所聞於先朝如胡仲伸聶大年桑民懌
王應龍五六君子咸號博雅工文辭然其人材固不能
高足下足下舂容寂寥縱力所施標赤幟廣文宫中不
亦大快耶青州使君日啖麥麵䬪飥箕踞看雲門積雪
致不减野人也恨無可與語者未免探簏箱中陳故人
耳聞文氏子亦於嘉湖間作官審耳得足下相游從也
呵凍附此不悉珍重千萬
張幼于
向者僕避兵吳中雅已傳足下少而多長者之游竊相
聞足下未遂見也然行卷内則再覩鳳毛矣始僕守尚
書郎殊久不自量思有所論著成一家言即刀筆半之
弗果不佞身今把三尋鐵矛人也足下何過聽而辱之
言足下詩故饒才情輕俊流易覽之韡如也渥洼之蹄
寧但千里而已哉竟足下就騁於茂苑武丘之墟乃多
矣無所事僕矣
又
昨廹家大人命南還告先壠因治畎畆之羨為桂玉計
過吳門得與足下相聞也亡何而有燕中之耗且扶服
北上矣業已置犬馬之食于夜臺傍不謂尚在人世復
與足下相聞也自中禍來即無論名姓見厭人齒頰間
亦自厭之矣而獨足下惓惓然慰問而且遺之歌詩也
跫然而來也其為空谷之足音耶夫士居平慷慨杯酒
間自謂不後人卒而蝇集已卒而獸散此何可勝數哉
僕不為詩久矣則豈唯方寸瞶瞶于垣之耳荆棘生焉
為足下不自持聊寄一章如念之當秘之也足下才甚
高語甚秀調甚雅僕復有獻者深沉之思而已又七言
起韻多傍出傍出宋人伎倆唐無是也
又
承損餉洮瓊孝宗英主益公賢相故不忝魏文貞笏也
色若古鼎潤若璧叩之泠然中清商故端歙辟易矣酬
物誠微尠知足下不為意者念此研之去來俱不辱也
倘許賜和尤是詞林一段佳話然比是一片綠玉淳熙
主人不合稱瓊瓊紅玉也所示皇甫司勲云云彼偷兒
者亦非劉义觀耶阮將軍何宜有此不得不付釋門怨
親障也
史臣紀
歲杪南歸邂逅足下吳門卒卒不及有述而無何中非
常之耗則扶服北矣不自意犬馬之息復得在人間與
足下相問矣足下書所以開慰不肖良切夫以今日蹉
跌至欲求未定之天為萬一之報此固無日僕之一身
粗善决裂今者所坐政復䟦胡㚄尾回腸牽膂知復何
言唯主上多甘泉之釐差用徼福於衆耳新篇奕奕清
令足下樂饑泌流驅使風物與三吳諸君子下上故不
落寞也如僕步武湖海而滯樊籠乃可憫耳走筆一絶
仰酧来雅秋風漸深勉旃自愛
寄友人
握手作别忽忽半歲每念金玉間者闊焉故鄉親舊如
昨否歲得無惡有司得無作劇否玉蘭海棠花下高歌
不恨少一人耶僕在此粗足遣司事極與懶便近偶語
吳峻伯云吾譬如面上眉雖少用處自不可無也附去
一笑
方生
足下多游臨濟間臨濟賈客藪也或多隱淪獨行托跡
逃者及大竒俠客亦物色之不令姪三十年名家猶令
淮隂少年鬭力惜哉
答陸汝陳
昨盛兄来齎致足下手教及諸詩殊多鏗鏗之致家伯
父高年病後賴足下清談忻以送日聞欲北游燕中羽
書旁午桂玉未易且諸貴囁嚅以文章為疫恐足下致
狐白於炎洲裹酪奴於傖父雖極清珍不與好會僕切
慮之向者偶以著述相勉陸師粗及歸生非欲雌黃令
哲有所上下也足下不察以為僕見歸文不多輒便誣
詆使僕銜後生輕薄之愧吳中闤闠詩書人人大將豈
令阿蒙得置一喙然於私心少所降服足下既以啓之
不宜默矣震澤以前存而弗論足下遠不見楊儀部祝
京兆徐廸功近不見黃勉之王履吉袁永之皇甫伯仲
耶不亦咸彬彬有聲哉然或曼衍而綿力或廹詰而艱
思或清微而類促或鋪綴而無經或蹈襲而鮮致或率
意而乏情或閑麗而近弱所見唯有陸浚明差強人耳
陸之叙事頗亦典則往往未極而盡當是才短歸生筆
力小竟勝之而規格旁離操縱唯意單辭甚工邊幅不
足每得其文讀之未竟輒解随解輒竭若欲含至法於
辭中吐餘勁於言外雖復累車殆難其選僕不恨足下
稱歸文恨足下不見李于鱗文耳于鱗生平胸中無唐
以後書停蓄古始無往不造至於叙致宛轉窮極苦心
然僕猶以為顧陸張王之肖物神色態度了無小憾比
之化工尚隔一塵海内故自有人足下未悉耳昔有問
王北中郎謝僕射優劣桓公臨欲答復停曰卿好傳人
語不能復語卿僕偶然之談足下得無示人乎
又
遠荷牋教叙致寒暄兼及箴切别紙所示鏗然之音卧
讀就起塵思披濯向聞足下頗料田園日涉成趣高枕
短屐謂是平生寄懷載諷投筆之章嗣覽裹籠之語始
悟英氣幡然尚在眉間如近日孫太初輩非忘世者也
僕受委凡陋筋力散懶待罪以來頗少高足之念雖未
謝紈縠眎同芰荷暇抽往哲遺言粗若窺見下筆忽遠
亦漸自厭之矣足下戒僕抑滿示虚又廣僕以何李張
陸之業斯誠愛我竊慮未悉也憶曩弱冠之歲狂氣漫
溢醉後白眼見憎禮法足下所覩私亦壮其襟吐世變
觸目日更消阻瓦缶土質中實枵然未滿何抑固虚
奚示北地信陽素所膾炙有志未及至於張陸乃是鄉
之鉅望著書館閣鳴國家之盛際僕寒蟬饑蠖吸露伏
稿候至而聲何敢擬也仲蔚清令素欽鄙懷兹詞翰兩
絶始信𠻳玉銜珠尚多待賈孔彩汗血無假窮荒如足
下與之皆翩翩錚錚后出之彦時乏林宗子將之藻遂
爾淪落幸致聲自愛
又
承手翰遠存陸沉兵戈不忘故人若此新詩數章渢渢
亡論裁格直是致中語故不易拈賊益深矣足下山田
恒瘠且與人共之曷不舍去束劒而游京師耶吾與李
鉅鹿並驅中原左師舍之未定㰱血所先東吳菰蘆中
乃復有仲蔚吾韓彭也此子固小窘邊幅玄致奥語間
奪烟霞景色足下時相與上下甚善陸象孫太憨生日
事揮灑要供宗吳撫掌之資耳厥子不遂奄逝固當小
勝之世貞往者為傳其遺稿聊以識汗血今奉去足下
就覽也羽檄洶洶南北莽然都無復乾土行雲鬱術授
書自失别搆韻言不竒足下亮之
答陸鳴羽秀才
坐梅花下吹銕笛汝陳狂呌舉白足下湛如也私怪風
骨整整不謂季野乃爾累紙披豁懣懣之懷又語竒倒
宋人尺牘三詩見贈投欵深矣惜僕陋不足當之耳亡
論他郡吾郡中伯虎盆死桃花塢履吉竟一太學生近
日長沙相公憐歸生稱百倍老子當文柄求之不得俞
仲蔚博士家言不成去學耕象孫垂白需次耳僕每悵
悵歎其少逢形穢微職視為贅疣何圖眼底復見足下
也鵬摶九萬非六月息不可老驥伏櫪志在千里足下
幸勉旃僕跅弛之性受束登朝驅握刀筆一行作吏長
亂素懷且主上自管三尺他日守職無狀未卜稅駕仰
羨足下意政如足下也别綴非曰成語聊答来美陸君
遺作未集剞劂足下附以所藏殊堪不劘雖乏穆馭之
效覩其汗血耳許誄章尤見終始交誼僅俟增入俗冗
據案草復不既所含容面悉
與楊應尾
吾與尊君肝膈相委燕市赴義為老親徬徨不得游從
地下蘭若須眉一再見夢生氣凛然行部郡城欲取道
過弔世網洶洶捉鼻忍息慚愧人世豈唯山陽聞笛之
感西州叩門之慟二子宜勉思令德砥礪誼行而翁懣
懣含志長逝待後人發之嫂抱影煢獨以日為歲棄而
翁就二子勉旃自愛薄俸廿金可財十一烹隻雞絮酒
以酹餘治嫂菜糜吾不敢煩郡縣不能多耳
與襲克懋
公非于鱗集中所謂襲克懋者耶則不佞之獲神交久
矣公以尊夫人之戚來告且請誌而書則語語于鱗也
不佞安敢辭所介於陸生者竟未至也即無陸生不佞
安敢辭來幣却附使完璧併文上乞收入于鱗已矣稱
為其友者不佞庶幾一見焉未果何日臨楮使人歎慨
深
與海鹽楊子書
劉子至得公所惠書讀之良愧來意之辱僕自束髮時
操觚為辭章雅已好先秦西京言然非能有所得也中
更苦戎馬案牘間之内外奔走卒卒無須臾暇罷官後
天假逸晷差可從事筆墨會有大創胸臆間盧扁所不
能攻念此生無痊理不過付濁醪支吾旦暮耳以故即
有言不重為海内豪傑所齒然亦不願其齒之也公獨
何見而謬許僕豈公有西伯屈令之嗜然至謂僕勝濟
南李生則非所敢任也李於文無一字不出經典極得
古人聮屬裁翦法詩五七言近體神俊高爽合處不减
青蓮意公未盡見之見當褰䄂濡首矣劉子時時言公
雅度高操即不佞亦於書辭窺一班兩班公豈遂困場
屋者哉開歲有事貴邑或能於玄亭一傾倒兹附言問
私鷙寒不悉統唯照亮
與魏允中
僕雖以遷歸乞休沭假浮沈里社酒人中心甚苦之忽
得足下手書及二律六絶句令人灑然自遠詩篇托寄
清逸時時感慨書語宏放瑰拔悲憤用壮讀之再三愈
增國士之重葉公好龍畏其真者世眼曶曶併以廢之
足下之不遇知固其所也然至獵賓薦歌鹿鳴射策金
馬翶翔紫庭得少刀圭藥便足翰生無俟八公輩道引
也足下過期僕鼎鉉之業僕已决意杜門從天公乞殘
日作蠧魚萬卷中於願畢矣太行雖險鹽車誠重了不
相涉足下勿怪其癖也春日漸永毋令隙虚勉旃勉旃
又
得手書及扇頭二詩感槩磊砢令人目爽醉歌之遂髮
立矣家弟又亟言足下才可一日千里也且謂今脫穎
少年目不知典籍其稍慕為古文者則又離時業遠獨
足下並秀於骨而饒於藻即皮相者亦終不能再舍也
然則足下竟何負吾亦何負吾眼驚人之鳴第少遲歲
月耳小兒風氣日上差散人懷擬掃燕中邸旦夕造請
覬師資之益僕謂足下亦宜借此一拓耳目少商竹素
之業可也已作書毛使君令具傳矣外不腆書幣將敬
扇頭一詩聊見區區不悉
答李駒
走兩价裹一月糧匍匐數千里而來致生芻之奠于我
太夫人也盖猶子之誼藹然矣啓箧得書以墓碑若傳
為托不佞遂任碑辭令仲蔚公瑕輩書之勒一石贔屭
佳城中百世而後何論陳太丘郭有道哉所云私諡鄙
意亦爾以自有此法來唯此君當爾所諡自文外為貞
若介若憲者與交知輩更商之當令舍弟草一議也全
集俱檢領每一讀之淚輒涔涔下不止千載風流盡矣
梓法依獻吉集行欵大小得二十四卷刻手頗精須新
歲二三月可辦也詩種種有妙趣所謂游夏不能贊一
辭文或得一二篇可刪者及尺牘當十留六七耳見吾
姪浮票中議擬數條甚當于鱗有子不死矣贄幣却上
并餉家機二端新刻尺牘清裁内有尊君一卷可收藏
也秋氣漸深強粥自持臨紙哽塞不盡
又
于侍御處得手書知近況為慰所喻尊公集如錦帶賦
嘗鼎一臠亦足稱味且元亮閒情似無損其高致也唯
尺牘有應刪削者無妨割愛耳聞子與刻之閩中亦小
有裁訂幸少徐之何如搢紳先生於尊公詩無異辭文
則如葵丘盟不無一二心背者而猥以代興推我雖然
誰復能與桓文争盛哉僕忽忽馬曹乃有鄖襄之役禄
秩日優愧此初服興念逝者寧無濬沖河山之歎過安
德當走一介相聞先此附報不一
答于生
得書累紙知以于鱗故惓惓不佞也益令人悲咤托寄
九京矣新詩抵掌怳見孫叔甚矣有若之似也稍更熟
之令筋髄神氣傅合則于鱗果不死矣十月内可成此
君墓碑來歲三月梓集完足下果有意乎挾布帽扁舟
而來訪我當令足下盡見我武庫嗚呼天之未喪斯文
也後死者盖有待焉足下強進饘粥自愛
答程子虚書
不佞於世無所比數且在煢然中而足下遠來過從以
文事相命大出其槖装為贄足下豈噉名者要必有當
心之嗜耳方欲留足下旬日小秖園而屬舍弟憂採薪
不能具主禮以是還客轄去至今恨之文且脫稿而使
者至遂附上足下書謂不佞與于鱗並出嗣何李後也
已又謂與汪伯玉鼎足而三夫于鱗建安伯玉西京是
二君子者各操其強悉甲臨我蕞爾滕國介於齊楚之
間悉索敝賦猶懼不共而曰狎主齊盟誰則信之適李
駒致于鱗全集至轉自不可階耳方謀欲梓行足下如
有意乎不朽於其間為數卷助何如銅章二甚佳遂足
佩也墨亦是奚潘之亞小間當作一詩相酬五言律清
新雅逸大是當家足下云有家戚速歸里後會未即以
為怊悵耳
答吳瑞穀
得足下書累千言大要以僕與于鱗伯玉鼎立而三乃
江東贏其二又子與明卿輩為之左提右挈以睨中原
而中原獨于鱗為不競唯是一二詞家之論亦有之僕
殊愧汗不敢當也始僕為有韻之言顧才不能高于鱗
而辱于鱗收之鴈行已與伯玉互見其文章伯玉精司
馬班左氏僕不能如其潔而伯玉又辱收而頡頏之大
約僕於詩大歷而後者闌入十之一文雜貞元者二十
之一六朝者百之一顧所以不敢遽大遜兩君子者竊
自謂於意無所不達於境無所不究不至作囁嚅喉咽
間次且半途耳雖然中原得于鱗自足以豪何能多寡
也足下所致刻集僕驟讀之以為古人耶古人僕鮮所
不見以為今人今人不宜有也足下盡削去鉛澤藻飾
而出其骨體天質以角世之浮靡者即不能得一二少
年名聲吾知其後必傳矣勉旃自愛于鱗云吳下闤闠
詩書超乘而出是為難耳此語極有致即家握靈蛇人
抱崑山交賈聲價以馳四方其果當於足下心者誰耶
足下書詞所謂陳子何許人未見其文有便幸一錄示
當暑服散作報不一
答汪惟一
得足下所遺數詩渢渢乎有致也乃一書見為之念篤
矣菲薄何以當之僕已為于鱗成全集世薦紳大夫猶
不能無疑其文則薦紳大夫未盡讀古書過也于鱗每
稱屬文言屬者取古辭比今事而聮屬之耳謂其臆創
詰曲不解之語則非也足下梓明詩刪見委序不獲已
以數言塞白状若不甚為于鱗左袒者有說于鱗雖抱
高世識而不能無偏好其去取甚刻而自負曰刪則甚
重世有不得於實者必借而攻其名吾所以預為之地
也以意而輕退古之作者則有之以意而輕進古之作
者則無是代益之可也雖然亦實語也足下識之自是
天下不甚攻詩刪矣吳瑞榖者不識其姓名與何状乃
亦能文頗健而實所少者致耳寄聲勉之青蘿館集完
亦望損數本于鱗集却附上不一一
簡僧虛白
夜來聽法師語覺四大為與苦海中不蒙此甘露洒久
矣但此一了後便應萬念俱了晨起齪齪如故豈所謂
阿閃國一見不再見耶談伴松東林二上人去處極令
人邑邑我輩於何處覓津梁唯師自愛今去白金伍兩
綿布四十六端助梓華嚴會論外布四端少將薄供乞
鑒入明欲遣一僕往起龍併煩師共行也其詳容告
柬明竺僧(竺得疾日憂之)
和尚起居少安穩惡藥食多苦多惱作麽生如是我聞
藥王大士只治有智人病不治無智人病何以故有智
人一了百了無智人百了不了故又聞藥王大士只治
無智人病不治有智人病何以故無智人淪没慾海由
慾生愛由愛生着由着生病急切難離是以見了而發
愍心有智人何不速便解脫了取無生自陷鬼境故和
尚三載牛山六時經行總為甚麽來今日與和尚約三
日愈三日不愈時一把火燒却和尚四大分散後着誰
受病恁時即不罵王元美短行須自認取往東家作牛
作馬
答周俎
僕於詩質本不近而意甚篤好之然聊以自愉快而已
不謂海内之士強取而配于鱗乃至於取僕與于鱗而
配弘正間之作者又能取僕之所不合者而見誨使之
稍降而改趨如足下誠僕益友也敢忘十朋之賜雖然
藍田之玉一琢而成寶不足以見工技也它餘璞饒表
而鮮裏糾錯勁确多出其鋒以難琢者乃足以見工技
也僕詩固不敢當璞其糾錯勁确頗似之乃有請於琢
者也始僕嘗病前輩之稱名家者命意措語往往不甚
懸殊大較巧於用寡而拙於用衆故稍反之使庀材博
旨曲盡變風變雅之致如是而已至於山川土俗出不
必異而成不必同務當於有物有則之一語而會昨者
莅魏行戍燕趙其地莽蒼磊塊故於辭慷慨多節而凌
厲尋轉治武林吳興間其所遇清嘉而麗柔故其辭婉
而務當於致足下見僕魏詩而怪之或見僕吳篇而合
也雖然僕所不自得者或求工於字而少下其句或求
工其句而少下其篇未能盡程古如于鱗耳至於僻語
奥意如足下所云幸擿而示我當一一明之僕固不敢
創見而為字創法而為句也僕所以紛紜其辭者非敢
自賢而希勝足下將欲畢足下之旨而見技於我也毋
金玉爾音而追琢我是望出處之際僕既已染指豈敢
借譽巖石為老母近病視湯藥耳稍有瘳即出矣承念
感感薄儀侑緘乞照入
與子培
不孝孤不能終事老母以為兹酷罰也歲行朞矣草土
中摧裂小定念高郵奉手劄三徂寒暑是時足下拳拳
以賢兄子相誌銘見托即子與亦從臾之而未敢許也
以有于鱗在也痛哉于鱗復長逝矣後死者敢辭其責
足下如有意可以状來今走一价候老伯并布區區於
足下不宣
答楊生
昨春聞尊公之訃草草酒絮千里不能成一辭以為罪
盖有待也尊公嗜義若渴赴人之急慷慨然諾有朱家
季次之風指畫兵事顧盼風生直欲掃祁連山一片石
而竟已矣夀不能過人仕不復滿願可為太息流涕戊
辰之秋再書懇我作一傳以表其生平冀及身見之僕
業已心許欲少得履歴歲月未及報而病矣執事哀少
緩稍詮次以來或傳或誌僕當任之以慰尊公於地下
聞執事已入隸金吾策勛樹名此其日矣勉旃自愛得
書知沈子已抵京為我道意楊應尾想當應選矣
張見父
嚮者足下偕長公枉駕時足下雖嘿嘿不竟吐而長公
已微言欲致束脩之敬漫不曉何謂既足下行而典謁
以刺見則稱門生矣即欲追刺返足下不果既而使者
以書至亹亹數百言過自折節下比於顔涿聚高縣子
石索盧參之流而欲通於僕門牆之籍固足下不自滿
假至意第僕少陋躐科名不能久事經術以從博士遊
畏鄒孟好為之譏而避河汾抗顔之愧即小有結撰亦
以自䋲削而已居恒自謂不能吐玄一語亦不須侯芭
一人以故二三友生有脩贄而自通者立卻之不應晩
乃更受足下殊禮也且與足下交久矣即謂僕一日長
有正平爾汝故事可按也無已置僕於三之下五之上
乎異日折簡見命揚㩁不敢不盡其愚也七言二律宏
壮有致卒卒僅以一章相報毋訝其少叵羅不反擬從
捲白波時如接公瑾耳不腆筐篚同於贈縞并祈麾納
弇州四部稿卷一百二十八
