弇州續稿卷一百八
眀王世貞撰
文部
墓誌銘
沈母潘孺人墓誌銘
沈母者諸生啟南母也父曰巒母蔡歸故湖廣參議公
謐為貳室參議公舉進士拜給諫數上書究晳國是與
佞宰抗而得外兩僉山東江西臬風裁矯矯中以太夫
人病乞歸養有忠孝大節晩而受王文成先生言與其
徒錢德洪王汝止相紹明為理學名臣參議公始娶盛
孺人而夭既復娶盛恭人者十年矣而始舉今憲副君
啟原又十年不復姙也參議公竟危之忽忽不懌而母
年十三而父巒死母蔡病癎其叔父弱不任事即代之
治室與饋斬斬矣既長益端婉有志操參議公聞而委
禽焉母之事參議公字而敬其事盛恭人猶公也而加
謹盛恭人安之忘有貳也母勤至丙夜猶執女紅然藉
褥焉恐其嬈尊者寢已舉啟南復舉二女最後侍公與
盛恭人於江西眀年盛恭人以嫁女還歸母留湯沐筦
鑰愈飭久之參議公屬疾以考最歸疾甚乃歎曰吾不
知若材任婦乃爾必任母我何憾焉蓋公卒而母哀毁
且死念以啟南故不死則委身盛恭人盛恭人愈益憐
愛之既殯復以啟南屬憲副君曰吾弗能子也請為子
子於是憲副君力撫教之成而後析箸母始操家秉然
其大者猶兢兢以請命盛恭人示弗敢專也歲時伏臘
訊問弗敢廢也時憲副公猶在公車而倭事暴起以軍
興法加歲賦或謂可以居間免母曰幸蒙上恩不至舟
車算今額所當出而復欲推嫁閭里如天何謂不爾且
毁家母曰老婦在何虞毁家手機杼羨以繼東作之乏
者公與私不兩匱尋歲大水決隄垾而入他農以薪禦
之不止母使盛竹揵禦之曰惜小費不將媒大費哉諸
得竹揵者水獨他徙畆皆收一鍾凢數萬畆以是咸歸
德沈母之為母務以儉共有遠略不務苛取而家用日
饒裕二女長擇婿而歸之得太學生項國享諸生盛若
愚將嫁各為出千金裝而陳之堂下語啟南汝藏也苐
不以溷汝久之盛生天有二孤子母撫而使啟南延師
誨之諄諄期有成乃已其叔父既弱而又蚤死有從弟
方六齡則收其母子使從其母蔡養蔡卒殮葬皆從腆
弟也長為之授室以至有子女皆母乎取資適病疫弟
死已而其婦死已而其子女皆死母悉命啟南葬之而
哭曰天乎乃遂斬我潘使我不終惠於外家乎意惘惘
不樂以至屬疾母故事佛至五十即語所親吾旦暮人
耳安能以身受錐刀役自是不復問家有以佛事誘之
者不惜損槖已得其乾没狀顧合掌曰如彼墮落何我
則何與蓋其語西方指證因果目恍恍若有覩也尤皈
誠觀世音大士間語啟南有異香若聞之乎又云數夢
舟若蓮花者四此大士祥也期以三歲歲一謁大士像
於西湖之天竺上方至再登業中寒小蘇強自力以上
復中寒幾殆而愈遂尫弱不能起漸劇啟南跪而問母
苦乎曰無苦也側身而暝唯呼登舟登舟者再蓋若叩
西方津者母以萬歷癸未終距其生嘉靖癸未得年六
十又一當其晩歲而參議君復有子曰自邠為國史檢
討啟南以文學補太學上舍有聲仁義附之矣母益敇
其折節為謹有巨商藉丙舍而居者啟南數脱其厄會
赴省試以皿飾從質百金商故靳弗應迫則以情懇焉
又弗應恚而語參議君亦恚曰必復之吾乃甘心焉母
聞之曰嘻兒誤矣靳故商態且而不能鼎貴如父兄以
召彼侮彼且以而挾父兄貴魚肉之也休矣啟南遜謝
弗及啟南娶於王故刑部主事愛女先卒二女事見前
孫男二自邰邑諸生娶於卜自郇聘潘孫女四長適太
學生周應偁次許鄭京材次許項德眀次幼啟南卜地
於思賢卿良字圩之新阡謀之憲副君將奉參議公之
衣冠合而葬焉謂余能悉沈手具母事行介檢討君而
以誌銘請余讀而歎曰嗟乎母故笄而男子者哉以時
屈伸儉共中禮施必自親寬必逮怨今夫西方之說佛
不異語要以教人誠耳誠則形形則著而又何疑焉為
誌而銘之
銘曰艮字之阡厥土豐美孺人寧焉公神時止曰余嘉
爾提余女樹余子爾節余心余言爾耳何以酧之曰傳
爾于彤史
顧母張恭人墓誌銘
張恭人者故宿松教諭鸞女而中奉大夫貴州左布政
使公言配也生而淑静有令姿能通孝經内則小學諸
書教諭君竒愛之為偃蹇其偶而最後游里人胡生館
接顧公公雖齒卑然風骨穎秀教諭君已心喜既而摉
公槖得所属文則益大喜曰有息女可以奉箕帚時公
父封中憲公聞而委禽焉封公猶在椽食窶念且不得
當也而恭人之歸顧益自勵為儉共晨興問寢膳安否
退而視漿粥脯羞之属課女紅以次第就理居恒謂顧
公所與褒衣而來告罍耻者即為負公膏油之夕我機
杼聲前公吾伊而息者亦為負公以故顧公得精專其
業連舉進士授工部郎督河事所理寧陽時中憲公方
簿諸城而王父滄江翁猶在乃以翁就寧陽養至則尤
甘恭人饋薦曰吾今而後知禄食之膴也顧公之為郎
失柄臣指調倅太平意不懌恭人徐解之曰仕宦貴不
愧心何害於是從之太平遷貳臨江則從之臨江擢南
比部郎中屬中憲公已解簿與其婦楊恭人偕而就官
舍養恭人謂顧公郎奉薄吾力能勉之以毋失二人懽
楊恭人性嚴少可顧甚宜恭人時時語中憲公視而簿
時一青衫候上官忍枵以責我草具也今何如郎奉亦
幾何則新婦之賢若媪多矣顧公之守惠州以遷越
臬而始憂歸則恭人相以成二喪禮閭黨歸顧公孝尋
補蜀臬晉參閩藩緫滇憲最後領貴陽轄恭人無所不
從日伺寒燠飽饑之候以安公鈐下蒼頭斤斤聽部署
毋毫末闌入蓋顧公宦中外者三十年而不受私譴居
恒以誇於人恭人者吾益友也微恭人誰與成吾廉顧
公晩乃始置二媵侍夫人幸之甚於公舉子女各一復
撫之如已子女以故益得顧公心相賓禮白首無違色
也公得解貴陽歸亡何卒恭人哭之慟遂病痞時長子
汝學已薦於鄉恭人呼與其仲季而訓之曰若父不以
宦而有私槖今其餘者屋一廛饘粥之産二頃而已吾
不以若父宦而有餘槖即簮珥周於首衣周於身何以
貽汝貽汝廉而已汝學汝為家督毋忘先志仲季汝勖
之毋違汝兄既服除汝學念恭人戀戀不能偕計吏恭
人正色戒之曰吾所患不在痞今恃汝而慰地下奈何
兒女子態汝學既行以成進士報而恭人喜可知也然
疾日益不良醫藥以至大故且属纊執仲季手曰吾果
有以報地下矣語而兄言猶在若耳遂瞑時萬歷之癸
未五月也距其生正德庚辰春秋六十有四男子四長
即汝學以學行著聲娶於田偏將軍某女汝問娶於梁
某女汝某娶於林某女皆邑諸生為恭人出汝攷未聘
媵出也女三長天次適凌登第次適田學&KR1846;適田者亦
媵出孫男六曰彥寀娶於包刑部司獄某女彥哲聘于
于副總兵某女彥貞彥熙彥宜彥烈皆幼孫女三長字
林聘世餘亦幼汝學既聞訃馳歸以問窶行謁余曰敢
徼先君子同年之好而以不朽惠母與之語哽咽不能
竟袖事草出之且泣且稽首也久之乃復以凌興化登
瀛之狀來請曰葬有日矣是將啟布政公之兆於積慶
山之陽而合焉謹礱石以待余乃歎曰嗟嗟吾故熟布
政公賢乃不知成之自恭人賢為誌而銘之
銘曰生也穀是偕而殁也穴是依胡以後期曰欲以觀
孺子成而報之噫其永即安於斯
汪共蔣墓誌銘
汪共蔣者何蔣氏之婦於汪者也其名曰洽舍曰洽舍
而易之以共何德舉也共蔣之歸汪也其夫曰道貫道
貫之字曰仲淹為汪仲子共蔣殁而仲子悲可知也曰
不穀冀以身蓐螻螘而司馬公在未敢也雖然不穀將
何以生也伯子憫之曰毋悲吾二氏之内指數萬矣請
任彤管以章蔣之則而詔之於是伯子受仲子妻傳仲
子乃言曰庶幾以慰生者而將若是者何死而有知也
尚將以我泯泯彼也遂請於伯子吾所莊事王伯子如
伯子既卜葬而身介幣來請且拜手曰不榖之老伯子
有成言矣吾子其毋辭以為不信視伯子傳王伯子亦
憫之曰母悲姑返幣吾敢以不腆言而廢隧中之石遂
誌曰共蔣之始歸汪也其父以念之故徙其槖從而仲
淹母某太夫人愛少兒婦喣沫之猶恐重共蔣益折節
為謹畏仲子既用材美當父母意而伯子悌愛之尤毋
間伯子之婦貴甚而獨内嚴仲子伯子顧藉以寬仲子
氣益發舒而又嗜酒且嗜客即夜分驟有所需徵共蔣
亡不立應客交口譽共蔣而久之仲淹稍稍負佚癖自
是醉呼酒或不繼罷以詰共蔣對曰妾獨不避罍耻耶
奈何市中饋名以成君酒食過仲淹為稍稍謝客而共蔣
朝晡治具益精即仲淹讀書勌請息或所游處而賢其
咄唶應猶故矣仲淹之奉司馬公指而析箸也因悉委
之秉共蔣自矢勤有饒力豐歲息二平歲息一儉歲財
之無使虧母太夫人賢而拊其背曰即令而姑往者佐
而舅奚若伯子重用事客有以百金為仲淹夀者共蔣
聞而諍曰若書生何自致百金夀即若籍伯子重而以
百金役若者是若代伯子為百金役也徵之果居間者
也仲子乃拒弗受而誇他客曰微狂夫貫何以有此婦
已伯子請急歸里弗召而仲子居圉圉將他游共蔣挽
之曰若能為鄭當時千里出而不齎糧耶則哿人不以
前面孔嚮若矣仲子乃不果行仲子謀置媵共蔣則為
之置媵而與之埒衣食諸婦於汪者女於蔣者公私嬈
共蔣謂吾徽俗無是共蔣弗顧曰善則從俗不者從我
而前是共蔣之父有所私而娠乳母毁之母而將敗之
共蔣介仲子說母遇雌伏卵不忍殈以冀有生而忍殈
大人之遺體乎母以為然迺弗敢舉一雄中表相謂曰
夫氏非直弗妬也乃能化其母妬鳲鳩之德寧紿我哉
歲已夘之正月共蔣忽病心痛氣上衝鬲若鯁者大醫
萬方不能救遂革人或謂孺自彊毋恐共蔣笑曰若猶
生覬我耳我第以生死大旦暮胡恐也俄而逝共蔣母
子有三女皆出自其媵者病得之侍太夫人疾而勞已
侍伯子之婦疾而勞已又急其長女疹而勞已又哭伯
子之冢孫已又庀太夫人喪葬資為金千五百而仲子
當五之一為仲子虞損槖故仲子哭之慟曰婦疾非自
有也乃其半繇我而伯子之婦哭尤慟也曰叔姒病非
盡為叔也其半實繇我且後壯遂我棄我何忍獨稱先
於是其下皆痛即宗戚帷以内無弗慟者帷以外無弗
次嗟論歎者閭左右無不彈指惜者嗚呼此可以稱共
矣仲子竒有氣工古今文詞雖用兄任上舍不但已至
是乃大詫曰吾不難一第難我婦見之王伯子之憫憫
其意也是故誌而復為銘
銘曰有壤五色相協吉筮爾其安於是毋戚戚地下坎
其左實其瘞俾而犬長世宜而繼宜而嗣斯無忝而之
謚
明故奉政大夫光禄寺少卿直文淵閣制勅兼翰
林院典籍事賜四品服色小川顧公墓誌銘
嘉靖中上方與二三大臣議典禮潤色鴻業而傍及柏
梁鴻都之好多自書生起暴貴而未有如顧氏父子兄
弟之盛者而又盡賢顧之始自孫吳其後歴六季而稱
名族不衰國初有友寔者居上海之松澤貲傾里任俠
好義坐小法逮死都下其子仲睦年十一上書白父冤
得解奉尸歸鄉黨稱之仲睦生文敏始徙而邑居生廣
南太守英英生贈光禄署丞澄澄有二子長曰東川先
生定芳仲曰世芳其贈則以世芳故而東川先生所謂
賢者公之父也當是時陸詹事深最博識大雅而先生
為中表與相上下尤精於軒岐之學公時尚少然已能
從詹事論八法時時模楷大令北海吳興矣先生既北
游燕携公從公遂補太學上舍而故相夏文愍公言以
議典禮重用事與詹事有連見先生而器之乃遂益器
公謂先生材惜老矣孺子廟朝器也遂以先生長薦之上
得御醫供奉聖濟殿會上幸承天多收召善書者使應
制而夏公首舉公詔給筆札給事行在所還賜冠帶禄
食寓直誥勅房授試中書舍人已實為中書舍人兼領
翰林院典籍上嘗召對御書十三廟號顧其進止詳華
目之曰此真儒生也為何名對曰從禮又問崇禮乎將
從禮也公對如初乃趣賜金帛居舍人之十四載而始
改直制勅為益親亡何擢鴻臚寺右寺丞居職如故史
館開以公督儧纂修仍與書玉牒國史永樂大典承天
大志莊皇帝之為裕王也王子藍田王薨公當題主王
敬謝勞苦先生先生休矣錫以兼金文幣王即大位而
公以史成進光禄少卿加四品服居職如故尋命之永
陵書世宗皇帝主再書御容號謚賜金幣逾等上初御
經筵以公侍及拜金幣賜及肴酒果茹之屬馳傳之江
南采先朝故實上太史公垂竣而以目𤯝乞骸骨報可
公前後直兩制三十餘年中間扈從行幸奉使命者各
二陪祀郊廟者九供事廷試者三預恩榮慶成宴者四
拜誥勅褒旌者三先後賚賞不可指數天子之所眷寵
優遇中外皆豔稱之以為布衣之極致而公益恂恂為
共謹未嘗有絲毫公讁太師徐文貞公居政府最久而
公其兒女密戚也有欲紹公而謁之者公謝不能問相
君所指嚮嚬笑何若公謝不知日以職事從左右旅進
旅退若不相識者而至莊皇帝初朝典久曠廢獨公贊
文貞公微計行之然絶不以語人其宥密如此夏文愍
以分宜相論辟客鳥獸散亡敢名夏公者而公雪涕為
經紀其喪分宜聞而不善也公行意自若久之夏公以
詔恩復其官還所沒貲產多公力故上海令喻顯科以
詿誤讁而流落不偶脩餽於公公露其抑屈得内遷既
而返其餽曰吾以邑人故直令非以令市也張澤者公
之諸弟經師也按察僉事於雲南從討蠻寇不利死之
大帥計委責於張事上公奮曰賞生僇死法乎且何以
勸來者爭之於大司馬彊張得從死事例贈光禄少卿
祭葬且任子公有所知衛輝同守某卒於邸具美材殮
而歸之且為識其槖邑子唐某謁選死於火亦買棺藏
骨而歸之公所為德不自名人亦無知者每曰誼可賈
而有乎其内行尤惇至孝友成性每侍東川先生竟日
立不敢跛倚小不得先生意輒長跪謝過命之起乃起
先生疾率諸弟環視湯藥寢食為廢嘗奔母李宜人喪
歸而有島寇之變間關營喪事不已或謂不虞叵測乎
公謝曰使吾母入土而我即叵測固甘之及葬亡他有
弟五人而以東川先生命析產公默不一言人或謂嫡
長可稍割封也公復謝曰夫孰非大人遺體且吾以久
宦減仲產方議讓焉諸弟感之益相習為讓而公自是
益困矣然猶能撫孤姪為買田置室所衣食徧宗戚故
舊無失職者又強自力拓治先廟伏臘烝祀諸子姓以
班從濟濟矣公雖用書受知上然所典多國家大制冊
誥訓雍容雅重得代言體而至楊忠愍繼盛給事允䋲
及前張澤贈官告尤感發蹈厲為人所稱誦他文亦多
稱是公既得請日危坐一室展卷恒至宵分有所得則
筆之往往多格言暇則合諸弟若今鴻臚從德内翰從
義輩揚𣙜風雅評隲法書名畫焚香啜茗竟夕不衰倦
客過上海里以為汝南宜城得一維稍納履幸甚天下
蓋熟於公父子兄弟之賢而不能忌其盛中問一鷙監
司移徐文貞之孽而加齕公公夷然不屑也嘗寓籍青
浦晩節望益高兩邑令以春秋分聘鄉飲為上賓然不
能數得公跡尋病痺久之病革呼子孫以指畫所擁衾
作積善二字而暝時萬歷之癸未正月初五日也距其
生正德庚午得夀七十有四所著有直廬日記蓬閣藁
蔵於家配喬氏累贈安人子男二長九疇太學生娶光
禄戴監事女次九錫娶即徐文貞公女女二長適諸生
劉國柱次適鄉進士張雲門孫男三時升太學生娶陸
繼娶杜次晉娶潘漸尚幼孫女五長適武英殿中書房冠
帶生潘雲龍次受趙隆培陸堭聘餘未字曾孫女二尚
幼盖公之子若孫女世與潘為媾而潘公允端者嘗為
四川右布政使狀其事而稱之且曰典故類曹褒辭翰
類張超孝謹類石建廉節類朱暉而以能輕身排難歸
之以灌夫郭亮之行若任俠者然王稚登之傳公也則
曰公所為大要厚施而不責報急人而不自以為德修
之冥冥而不喜為名高然則公所存長者也非俠也余
辱識公父子兄弟而尤於内翰善故為之誌而銘之
銘曰疇起布衣而為上近臣疇以藝顯而奄有其文疇
為親而不有身疇後已而先人見其一端以為俠而知
者以為德之醇吁嗟乎顧君
光禄寺監事京庵宋君墓誌銘
余宦遊燕中故華亭宋公為名御史旋各以病廢不相
識而余病已稍復出然里居之日為多而公之子光禄
君稱名士里中絶不相聞然與余故人徐太學孟孺善
太學數為言君孝友忠信重然諾不靳施予余殊心器
之既而復謂君嘔血死矣其死實病而能自強泚筆先
後為偈若干言往往出意表最後君之子啟眀以狀來
請誌銘稱其病劇時親故對之而泣君笑嘆曰我自歸
我耳而曹留則留何碍或曰得無有不了乎君復大笑曰
今日吾了日也遂書偈曰千身萬劫此靈根今日靈根何
處去無來無去真靈根徹得靈根自常住既而孟孺偕其
友陳仲醇來訪君抗手謂曰吾與二足下生死交乃者大
事迫矣何以教我孟孺曰惟有西方耳君頷之已而復
曰病一刻不可忍奈何仲醇曰一刻安在君乃憮然曰
吾十年亦猶是耳更兩日手定凶具遺嘱寄啟眀誨之
為君子而已不及他私語已復書偈曰人人不識西方
路我道西方是我家横出信心須頃刻不須路上半杯
茶時所養子啟祚侍顧而曰吾行甚樂特不能待汝母
汝弟耳索熟水三潄之起坐亡幾何翛然而逝蓋啟眀
之言與孟孺合嗟乎儒者居恒談說大道若真得之其
排斥西竺之教以為異端快耳暢目無能難者于生死
之際不勝去就一念乘之而恐怖奪之而散亂居平所
談說安在更不如受西竺之教者之爽然無罣也而余
所交衲子尊宿多矣要之亦不必盡然君所操儒術也
其治家人產也其日酧接妻子昆弟戚執閭里人也其
於生死之際則衲子尊宿所不易如者何也啟眀曰而
師曇陽子之立化也君雖不及躬侍然日夜冥心焉夢
而得師授以三印其文皆曰處真子而篆體别且曰後
五載度汝然則君之所以不怖不散者恃有曇陽子在
耶有恃非道也孟孺曰不爾宋君故嘗讀華嚴經而悟
夫悟華嚴者不墮境君偈猶境也以為賢於近世之儒
者則可許而志之曰君諱邦又字民倩别號京庵其先
自汴避兵而南遂著籍華亭凢數傳而始業儒至御史
公某始大顯君八歲受論語十歲受易屬文有聲十七
補博士弟子故楊給事允䋲見而異之曰吾負吾女賢
偃蹇其配今得壻子足矣給事女遂為君婦君自博士
弟子進太學而御史公病失眀君日夜奔波延請醫藥
卒不效每一拊公目輒痛心哽咽不已已而其母某夫
人卒君號踊不欲生饘粥亦絶公覺之曰汝為死者死
則快然何自不為生者生君乃強一餟及其私居苫土
皆血淚漬也部使者脩睚眦怨於公株及君然君實無
可指摘者而其季頗跅&KR1375;蚤夭累亦及君君以一身扞
之往來居間凢十年而後解家以不燬公時謂客吾不
能無恨於人以是累吾兒謂季之子曰非而伯父而不
覩此室廬也君更跼蹐不自安曰不肖不能生貴顯為
大人銷外侮甚愧大人久之御史公慨然語君壯且才
宜及時有所樹效士貴行志耳安能役役為筆研誤即
老死誰知若者君念公朝暮恃我為目不忍發公故遣
之既謁選得光禄寺監事三月請告歸與諸子弟稱觴
奉御史公夀時公七十矣大歡樂之然居恒語君鄉俗
薄而嚚我尚不易支非汝土也金陵故都賢豪長者之
匿跡汝其志之於是公以後六年捐館君哀毁有加服
除猶杜門謝人事者百餘日乃歎曰可以奉吾親誨矣
遂徙居金陵金陵多佳山水君甚樂之然不好游大人
久之歸里上冢會得疾即前所稱從容書偈萬歷乙酉
十一月事也距其生嘉靖丙申春秋僅五十有二痛兄
邦交蚤卒撫其孤如子經紀其室逾於已室當倭亂而
鄉人中兵者跳入城君闢丙舍數十楹處之資其饘粥
又割居傍地以益郡獄郡守義君旌其門有錢家港闊
御史公首捐百金闢之君歲指囷中粟賦民功始僝自
君之為施而里居觀寺橋道亡弗飭者宗戚閭左亡虞
衣食者諸所為德不可訾數然楊夫人寔有以相之君
有丈夫子二啟眀太學生娶莊氏啟郊聘朱氏所養子啟
祚姊子也郡諸生娶蘇氏女一適鍾允善孫男一京伯
尚幼
銘曰恒人之情愍生怖死樂死苦生蒙莊之旨儒者斥
焉以數歸理西方聖人萬劫不毁其詞繆悠其道宏矣
君之坦然毋乃出此清淨圓眀與佛同體歸魄親壠永
存世軌誰其銘者無生老子
沔陽州學正象齋朱翁墓誌銘
余病告靖居而嘉定令朱君廷益每以公事過輒來叩
靖有所質始一再見之其後謝不任而鄉人稱令賢者
耳為沸乃稍復見之一日僂行而叩我色墨且瘁再拜
已出其父封令君建侯之書與幣及手所草先學正象
齋翁之狀復再拜而請曰敢以地下之石勞長者余辭
不獲則謂姑以賢令君之故而受役既卒讀狀又歎曰
吾不恨受役今且以翁之故而益知令君返幣而誌之
誌曰翁諱賢字汝賢象齋其别號也先世自婺源徙而
嘉善遂為其邑之思賢鄉人大父某以學行為諸生其
治家政必步趣先文公禮其他事多廉取而寬施嘗扁
其堂清白曰使後世毋忘也蓋里中籍籍饒守相轍矣
有子三人仲曰邵武教授公某少以才游太學試不利
三十為邑校官凢數轉皆不離校事歴大郡而後卒所
至諸生模楷之前後有丈夫子九人其七為翁生而秀
慧不羣稍長從内兄胡給諫工文辭通經術張太僕某
者見而大竒之置甥館弱冠補博士弟子即以試最得廩
食學使者萬潮兩試翁皆第一詫謂諸生此子字字出
意表非而曹偶也然至大試輒不售嘗售而坐溢額復
不得收御史惜之俾受經省院中其再售則業已冠其
經矣一臬司嘗有所憾於翁摘其論以為詆誹脅御史
去之翁亦自傷竒數稍倦於業更十年當貢矣而以念
其儕老貧而格小阻避之俾自為計翁齟齬者四年年
且五十而始成貢授太平之訓導轉教諭清河再轉沔
陽州學正其見模楷約略如邵武公有誨而已束脩不
行官舍一鶴一鹿餘廩共之既倦游以年至自引歸歸
日盛供張與戚執驩飲者三而謝去之謂其子建侯曰
藩吾門吾自兹與世絶矣不能從冶服少年子傾鑿落
也自是毋論城郭即十室之市跡可數矣有刑部郎蕭
君者嘗從翁受經以讞獄行部嘉善先期馳吏介書幣
於翁書辭娓娓將欲有所為翁笑而置之郡大姓坐法
論死未報布耳目於翁所得其狀乃行數百金求末減
翁怒曰不佞雖僅辱一命風化係焉而子乃輕黠我指
其楣此吾王父所以志也自是蕭君行部再謁翁雖與
之飲色益莊竟不能有所問而别翁居職二十年所積
俸為金二百宗人謬市所業田持金去既使蒼頭問租
則報曰租何在租出之田田何在則報曰田何在翁笑
而焚其劵曰得我金易耳而勞此狡獪且償我何必劵
也翁孝友自天性於子行第七而邵武公之謁天官選
也翁司其槖枵出婦装珥而隂進之得治行尋卒於邵
武翁日夜祖跳奔哭悉以遺訾產予其兄弟故與仲兄
共丙舍而居念其貧悉歸之獨身出治生已又念其異
母弟幼割所餘資之弗恤也母湯太孺人均養於九子
獨甘翁翁不惟共事太孺人即婢子以下毋失意者太
孺人每謂是一兒足以了吾事矣生不喜養生家言而強
無疾晩節不為產唯召一二老友與圍棋角飲飲酣則
呼童子歌邵康節王文成詩而和之陶然洽也顧其御
子姓則甚莊雖燕處必脩容而後進談說經典及前輩
行誼纚纚可聽卒之年九十矣且屬纊口授書寄嘉定
令好為之且曰介不受變何有於三公乃暝時萬歷乙
酉三月二十三也始娶張即太僕女夭繼娶胡孺人材
足相家有二子長即建侯亦以諸生高等膺貢再遷教
諭用廷益令漳浦最封如其官娶張封亦孺人次建寅
娶賀女三適賀得孺陸卿皆胡出適馬如爵者二王出
孫男六長廷臯娶周次即廷益尋以嘉定課最遷南儀
部主事娶施封孺人繼汝次廷龍娶盛皆建侯出次廷
䕫娶沈廷傳聘胡廷召幼未聘建寅出也孫女四有適
胡偕卜世者曾孫二衷純聘馬氏曾孫女幾有許字潘
某鞏某者餘俱幼嗟乎朱翁之什褐稱有宦年五十矣
以其官為諸生師者二十年而後謝之食子孫奉者又
二十年而後高朗令終人固不可無夀哉抑朱翁之孝
友克讓好施秉介固其性然非以為媺而強趣之其天
蓋不鑿矣其不喜養生家言是能為不鑿生者也夀道
也故又爲之銘曰
父子三世以師為宦其德若微而收功緩譬彼植木既
培且灌爰篤聞孫如瑟如瓉兩宰劇邑全活千萬濫觴
之流滙為江漢翁魄於斯永永無算我銘其幽為存者
勸
弇州續稿卷一百八
