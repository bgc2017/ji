弇州續稿卷一百八十二
明王世貞撰
文部
書牘
李駒
僕自杜門習靜來於今三載矣生平故人竿尺盡廢以
故無能一問吾姪起居然至相識自濟上來者未嘗不
諄諄也昨秋知以貢至都下就臺試而燕金復貴令人
悵然金茂才至忽得手書披誦之餘怳若面覿此生頗
能道吾姪家事云歲收多歉長吏佐之頗以食指為累
無暇治尊公業與書中語相類唯趙中丞為尊公立一
綽楔標之曰海内文宗少足吐氣耳僕斷慾來滿千日
一切葷味不沾口飲省十之六七待先師誨期而人事
未盡謝絶尚受役筆硯間不知此身堪受罏錘否七子
之後人無一如意者豚兒僅一鳴旋復杜口造物忌名
可畏可畏許長史猶在人間誠出不意聞雖不良於行
而飲噉不少減却壽徵也殷少保咄咄遂爾奄化不獲
見近時光景可歎可歎外白金二兩少資膏油之費可
也
曾麟兆
承念及僕出處事為立髮扼腕過矣僕本菰蘆中人耳
差讀書及雕䖝之技於世本長物而世偶用之又不容
而逐之俱可也不幸偶有泉石書畫之好為僮輩從臾
成一園又略置九友齋中物囊槖如洗今歲荒為公逋
相厄不免挫産矣聲色之奉生平絶無之今以風馬牛
事見汚差若無謂苟舉毁譽於一切空似亦不足動公
方寸五嶽也苦瘡瘍時作痛痒得一愈後臥起自若游
戲翰墨拍浮酒船公思之更以為羨矣知讀書山中今
秋背城借一顯即墨老將作用拭目而俟承損餉鵝鮓
荷荷每黃州人至麯生嘈嘈自語得佳伴矣餘不悉
劉少石
獻歲先後兩厪數千里之使而慰存我何足下之高誼
如此僕本不能出而懇辭之䟽為政府勒歸則兩白簡
上矣南牀不為知我然亦不為不愛我也五十之年倏
已過四畀此餘日讀書灌園行當更忌我耳然亦不能
别頒江湖約束也足下讀禮之暇益精進以成驚人之
鳴子鵝腊鮓拜貺當時蘇長公只言黃州猪肉不審其
故今且付青州從事作伴也手瘡口授侍史不次
潘景升
自伯玉倡古文谼中而谼中市人毋不為伯玉言者亡
論伯玉所草太夫人傳即狀議誄挽之類靡不蒼然淵
然古色所以為太夫人不朽者谼中足矣何所少而必
欲得僕不腆之辭贅之來書幾千言甚法而葩獨所飾
許僕過當以僕生平所伏膺文則伯玉詩則于鱗藉令
二君子以屈趙一日之好推合左師豈其區區宋賦而
匹晉楚足下正自欲得吾文耳念欲以不文辭而仲淹
苦聊蕭之曹子念又稱足下佳人也少而多長者游其
它詩文亦稱是以故不能終拒第使我供地下役等覆
瓿則可乃使之與伯玉並馳所謂張子布見之耶大幣
援白香山例以半資刻佛經餘筐篚報足下亮之亮之
勉進饘粥自愛不一不一
李生寅
僕已舍身道廬百事盡廢而獨受役筆硯未己春夏來
為病魔所侵忽忽厭之每思忘言之會嗒然相際而至
讀足下詩輒似迦葉之聞天樂雖定中猶為起舞屠長
卿所云力去雕飾天然冲夷誠為實錄第既賞以天然
不當復言力去耳方餌參术不能覼縷外山園記張氏
刻蘭譜附覽不一
顏廷愉
僕自閉關來一切謝絶無所延納而足下儼然自天東
南踰三千里而來以公瑕先容我則贄文授幣叙生平
傾挹之素禮恭而辭敦皆非謭薄所敢當者僕老矣行
且削五官而為混沌足下復將鑿之乎則僕有驚而走
耳雖然足下非欲速成者也以求益者也則僕安敢守
區區塞兌之戒而虛足下三千里之誠不小效其一得
夫文有格有調有骨有肉有篇法有句法有字法今覩
足下集并集中諸君子語非北地濟南新都弗述其格
古矣骨樹矣句字修矣所少不備幸相與勉之而已文
之所以為文者三生氣也生機也生趣也此三者諸君
子不必十全也無但諸君子即所稱獻吉諸公亦不必
十全也願足下多讀戰國策史漢韓歐諸大家文意不
必過抨王道思唐應德歸熙甫旗鼓在手即敗軍之將
僨羣之馬皆我役也至於詩古體用古韻近體必用沈
韻下字欲妥使事欲穏四聲欲調情實欲稱彀率規矩
定而後取機於性靈取則於盛唐取材於獻吉于鱗輩
自不憂落夾矣足下稿稱曲弄新聲夫曲弄者擬即委
巷也得無犯虬戶銑谿之咲乎新聲者今辭曲也求竒
而拙希雅而俗易之為便盧先生集有信來希致一部
陸無從
公生平故人渡大江走五百里而以文事相托且此公
又年家兄弟也僕於文故不自愛重第自重九日於上
真前有誓矣若冐昧為之何以辭於上真亦何以辭於
鄰里親戚謹併來幣附納亮之此間惟有梅花未殘公
策一蹇而來尚能呼濁醪相對公若欲求名筆或可商
者面告不一
徐生
僕自丙子冬避言歸里即便托跡麋鹿曳尾泥塗中間
辱仙真見收游方之外與世路末殺雖以相知故人如
老丈者亦不能通咫尺之書道區區申欵欵而撫州周
使君伻來乃辱賜存披椷誦之恍若覿紫芝眉宇令人
神爽苐飾奬過涯非謭劣所敢承耳方僕盛壯時妄自
意以為班史而後紀傳之體猥雜偏勝左氏而後編年
之書繁簡失次亦欲整齊其事與辭勒成二家以追跡
盲腐至於國家汎埽荒穢照暎千古而二百餘年來無
一人受蘭臺之管者乃上稱金匱下衷稗官方欲謝絶
人事冀有所結撰而一行作道民不敢捐半生精神於
筆硯毫翰間且慮見聞少有未真不憂人非亦有鬼責
以故遂抑不為吾丈絶世才也方以盛年得離世網天
假之日有事於此誰能妬之昔柳州以史事責昌黎然
謂必史職而後任史事則非也孔子豈嘗職魯柱下乎
哉每覩台鼎頻革羣俊彙起雖以僕之不肖墮人齒頰
尚有婁玷除目而不能以格外用賢者良可歎也雖然
執事寧以九十老親易三公重乎人去聊爾布復并粗
刻附覽不一
王宣
僕一丘自放學道無成疎懶之極筆硯如讐而足下尚
以鼯枝見跡萬里遠教禮恭而意專使人赧汗沾背别
紙新詩得多壯麗語至見懷之什尤更琅琅僕抑何幸
也足下故褎然稱蜀士矣來書有十科不試小孝克勤
語則居然一陳公甫先生矣世無彭惠安不登薦剡可
歎可歎雖然時頗清矣無意北游作驚人之鳴乎足下
所稱賢叔御史大夫舊知己也陳傳相則通家前輩也
以不敢通境外問便間為我致聲欲搆數語作報而去
鴻遒發不肯為半日留僅能書扇頭近作覬充足下懷
䄂間物耳禮圖蜀椒祗領不宣
王逢年
得足下書知懸磬之室復為盗憎僕亦遘此僅餘一犀
叵羅兩玉環徑持去然自此可高枕矣攤書滿牀不復
顧也見示十二評甚俊朗有致獨僕一生人厠往哲後
得無為足下知人累耶所聞似有高子業所見有宗子
相或可當汝南月旦否洪氏典已敗一弟兩子貲可三
千金僅十之二存耳墓田事俟詰得其詳方可奉復餘
不盡
劉生
僕山棲禪觀履跡不出郭外者八年矣近以先公身後
聞部使者有意及之㩦家仲叩謝於陽羨句曲間半月
而後成歸則五尺應門持尊方伯所惠書幣及足下之
新篇嘉貺至矣足下以歲晏且有賢季姻事遄返然衡
門不題鳳則足下尚有意乎而僕匏瓜之繫如故可嗣
跡也嘉禾一衣帶水春花爛漫時有剥啄者必足下矣
所示詩篇宏麗有致唯排律句似盛唐而篇似六季於
見投之作尤甚幸少調之贈賀長昌一序足徵高尚時
義竒俊汗血千里亦須小酌羇馽耳冗次未能奉酬先
此附復并有薄致不宣
又
屈指小效先中丞地下之托於今九易寒暑矣感歲月
之遒迅與人世之暌隔時時撫心歎嗟獨不得足下一
耗僕閉關且久學道無成稍徙園居以便休沐屬愁霖
滯淫畏及饘粥忽忽無賴中乃有武昌雙鯉溯我清池
暎椷而足下之名姓在焉顛倒欲狂發讀數行始知玉
樹已成凌霄驟折回禄相妬連雲俱燼何世界之缺䧟
如此徐徵後辭則太夫人恃粥無恙孤孫儼然復舉一
雄先中丞遺集不為狂燄所凌今得鋟梓以圖不朽尚
足以為足下賀也以僕之衰懶其於雕蟲之技真若嚼
蠟而交游見迸受役亡已所委穅秕之導不減踐更特
以先中丞之故契足下之孝思誼不容已初擬留使者
旬日可脱草而渠以足下有深秋中散之駕力辭而去
聊此布復庭實不敢復勞彼往薄有侑啓亮之亮之
丁右武
貞無似辱王父司馬公國士之知念無以報之地下而
公勤請至再累書近千言且貞生平所傾慕者又在公
以故受命之日不移月而具草不移日而脱草僻居亡
可使者僅以授之嘉定君托轉致門下不謂其尚未達
也兹復拜大誨隆幣專使三千里見督則貞之罪莫可
逭矣敢錄上請正其以災石不憚斤削公乃受楚旬之
寄雖非以優賢者然得用驄馬故事為福一方猶勝優
游郎署也且朝事雖若清明而賢者猶自相牴牾使人
莫測二多譽四多懼近也敢以迂愚之見進嘉定有大
造於其邑所授南曹尚未足以報趙汝師雖婁轉而恒
邑邑為其言之不盡用耳羅近溪先生近一過而别蓋
斐然成章悠然自得者恨不能留之大貺不敢盡郤并
有薄附以比獻縞不外是荷
徐茂賢
昨家弟自閩歸道武林謂必挾足下俱得下榻作數日
歡而雲雨杳然當繇不及相聞耳每誦足下詩不忍釋
手至於八章足嗣秋興奉酹僅得其半故是小巫之索
然所以屬望之意良不淺矣屠長卿近相聞否伯玉過
彼想復作數日滯淫也家弟九月末可還里兹時足下
能一命駕否黃鷄紫蟹田家不乏咏酬謔浪主人所饒
幸勿孤此良遘也伯玉便附此不悉
余生
得書叙致尊公先生大故及足下治喪撫孤苦心獨行
之詳令人酸鼻用晦所報亦同至欲為朱公叔劉孝標
續一論以志感大抵末俗宜然毋足怪者姚匡叔則云
足下能自樹立不隤家聲兩弟一子文筆卓犖鳳毛之
媺不減河東尊公足慰地下矣示以秋期過訪乞志銘
僕與尊公契誼非常必當破例應命但以一介㩦狀來
山川阻脩毋勞跋履匡叔還草率附報不一
王舜華
得書知為廣陵游者半歲甚適歸而有漂搖室家之歎
夫廣陵天下之豪任刁程卓之寶萃焉以兄之才藻且
高自標置彼曹擁篲治裝之不暇今舍而趣之嚴居自
放之人若以為監河侯者則兄之計過也僕自庚辰委
身道民付業兒輩月責十金即一切衣食讌會酬酢之
費皆取給於此間得官府小致幣資粗省紛紜卒歲計
之亡纖髮贏三兒卜築未竟公私逋負不完今者淫霖
恣虐稻田匯為巨浸花地盡成甌脱何忍向之為不情
之索且彼縱未有目亦故有耳其耳兄之聲實久矣安
能強之今搜槖得二金佐一醉之資勿罪菲薄文殊師
利畫像返上緣齋室已滿不能供養故也鏡古帖評與
諸賢往論頗不異新詩多渢渢之致附謝不一
張生
拜書娓娓叙令先公與先府君鞭弭周旋之好末及豚
兒筆墨揚扢之契而僕居其間所當講者三世矣而最
後乃始奉清誨稱神交雖晩不晩也書辭古勁宏麗雅
是六代前筆惟小屈意公車之業一第不足難足下豚
兒再挫近方埋轍兩孺子依之亦解學步但僕以衰劣
懼世福向深非道民之利耳于鱗先生可念十七年泉
下人乃子復繼之吾輩能無媿生耶足下證及令人淚
琅琅不自禁陳茂才北上附此勉旃自愛
夏山人
倉卒為足下具鷄黍忽忽幾忘之而足下乃猶寘廣心
池小島方寸必欲去之以為快緣足下别後舉此以問
遊者遊者皆大笑僕遂不能决且念儉歲費數十工為
毁瓦畫墁計非迀則謬足下幸勿留意非此池芥蔕乃
足下自芥蔕也同年之子趙一鳳婦尤殉死事僕固重
之而去冬其從兄一麟來請傳冐寒具草已而一麟絶
不來已而與一鳳之母及季前後來聞相詬於門最後
其母與季復來遂書傳付之僕為逝者不朽謀非為存
者衣食謀也今便錄一通附去内有一字足下須斟酌
付一麟亦可所示哀誄其辭僕所未能悉然見足下一
片高誼熱心敬服敬服和贈詩容緩期以上足下稱字
甚古然施之知己乃當耳餘不悉
劉後菴
嚮者作伯玉司馬兄弟書欲為伯玉安頓餘年且謂兄
道得大行於新都匪唯仁人之利漙亦是謀生之一助
也而喻君先已至彼兄遂不面伯玉薦福之雷信哉緣
薄矣尋拜手教及諸記之惠乃知天遣兄與宋子薄游
天台鴈蕩永嘉括蒼盡搜諸名勝而發之為鉅麗竒瑰
之辭蓋有不偶者不然兹時方褦襶於猗頓程鄭之門
而已僕名雖事外而身滯塵内羨此壯游兩腋欲飛兄
能過我借麈尾吐煙霞語否餘不具
吳函虚
竊聞貴邦之累崇貲埒素封者往往不能舉其先業所
繇充而邇乃有慕仁人孝子之行于其親思所以顯揚
光大之存而有頌祝序記之類没而有志表傳誄之屬
然不過走長安中介紹貴人名銜以侈其鄉里而已執
事乃能以不朽寄之伯玉司馬遠而為王父誌其墓近
而為光禄記其祠亦足矣復更欲得不佞以重表王父
而壽尊君何執事之篤孝而右文也執事之所揚扢金
華諸賢以及二李而獨假借不佞非不佞所敢當第足
下之情最切文最麗僕固不能無心動而况有司馬之
惇史仲嘉之勤言以為先容又安敢以綺語戒辭也雖
然田光先生有言太子見光盛壯之時而不知其精已
銷亡矣執事所見猶故僕也即不得已而露其拙執事
將掩袂而走耳雅貺不敢私助之阿蘭若以為吾二人
福田并有薄侑附報不一
郭舜舉
嚮者得效尺寸於令先公地下顧其辭萎薾不能稱賢
者蓋時時愧心焉當時見公毁瘠委頓狀甚儀其孝而
竊憂之尋諗公宦金陵歴清曹至奉天子璽書董嶺東
學政蓋不唯膴問之日昭而占道體之益充也則有餘
慰矣兹厪五千里外羊城之使者捧羅浮仙人五色箋
以稚川子之遺丹侑焉僕昔猶能專一壑而今者金陵
馬曹吏也何足以當清問僕故爨材無杗櫨之用嚮者
齟齬言路分與鹿豕老豐草長林間而適我仙師見援
蓋倦乏多慨之人易為趣舍斗室蒲團謂足投老偃蹇
朝命至再而仙師以緣未至未有所授會同事之人已
出拜相而先君子復蒙聖恩地下留樞之命䟽辭報聞
咸謂不宜再凟失計苟出遂不能與病弟生訣此痛何
言幸未為時趣所嚮固不敢效子南槌牀之恨當亦不
至作淵源掇梯之悔也亡者已矣念其名業已小就且
有四佳兒足慰地下獨僕犬馬之齒叨長十歲生趣已
盡何况宦情業上䟽乞骸骨下銓部矣旦夕得請當治
一容棺之墟待盡而已公見念深又惓惓及亡者乃敢
布之寄示歐楨伯全集此公能自了生計不似黎惟敬
之零落也薄意侑椷并有書儀寄楨伯煩致之冬雪作
寒南中當異加餐自愛
張茂才
嚮者得足下書筆甚古思甚竒學甚宏博今者復得足
下書則筆益古思益竒學益宏博而前後所示通家之
誼藹然兒子津津談高節雅度不容口東吳菰蘆中當
不辦有此人也十六應真精工之極加以變化則真伯
時矣然亦是宋人内局佳手三跋却佳漢臣二畫惜其
失神不妨名筆足下篋笥之珍推以見贈得無傷惠耶
念欲璧完恐拂來美第不如發二巨瓿汎平原督郵如
對張緒風流耳昨歲先君子以兩臺之請宗伯為覆賜
全葬二祭又以鄙懇得贈大司馬於人子之願粗滿第
僕復玷徵書固辭不允未免蛇足耳衰朽不才叨長家
弟十年今家弟用病歸而僕乃冐病以出能無愧於處
者以足下見念之切聊一聞之不腆將遠憶慚於英瓊
賜亮為荷
李季宣
屈指真州城外之席於今十五年矣足下之年甚少而
僕亦非老當時披襟談藝所當無前足下意固當豔之
蓋未幾何而有避賢之請婆娑故林偃蹇時趣蒲團五
尺息此幻軀於分已足而匹夫之節不固遂成小草金
陵山水差號佳勝游目騁懷亦自非乏第病鴒在念懸
鶉滿前蒼生之愧當逾於安石百倍也足下乃捐手書
苟相奬飾使僕何所藏面長歌宏麗感慨益我多矣審
足下已捷鄉薦尚滯公車兹又承太夫人之諱讀禮餘
隂漸養經濟以俟公除僕老矣髮秃齒墮形神僅接無
能仰酬來美如何雖然俟小間當勉效一言之復也薄
物將意不盡
徐孟孺
嚮者見足下所草宗譜私心已竒之偶以及郁君乃足
下則走使致書盛相推謂不當讓于鱗牛耳而一時得
與繩廷尉札又謂僕出獻吉上昔文王嗜昌歜仲尼慕
之眉結而後咽二君子者得無有偶然之嗜耶抑亦相
浮慕云爾獻吉草昧功在祛除于鱗矯矯實再九合僕
雖有秦楚之賦何敢以狎主自期所賴足下諸賢左右
提挈耳僕生平毁譽中人晩而厭名且畏之方擬戢身
二藏間作殘活計時游糟丘可以終老幸毋用虚褒相
藉也時科之業抛去已三十年忽得足下二義讀之覺
齒吻間有種種新味江瑶柱不讓矣記序尤自蒼然咄
咄相逼特不宜為豚兒過嘘拂以長其傲方苦作答書
草草不及詳諸容嗣盡
又
昨過廷韓所一晤不暇深語適于生云邀足下送我至
青浦雖以侵晨發猶數回首望雲間鷁不得乃鼓棹耳
足下書來適同此懷佳章爽朗有致歲晏人事如織不
能效反歌之和如何見示數十條良悉精進至意聊草
數行為荅而未及詳大抵足下所問多於外境上着力
今宜但取三百篇及漢魏晉宋初盛唐名家語熟翫之
使胸次悠然有融浹處方始命筆勿作凡題僻題險體
險韻坌入惡道俟骨格已定鑒裁不爽然後取中晩唐
佳者及獻吉于鱗諸公之作以資材用亦不得臨時剽
擬至於僕詩門徑尤廣宜採不宜法也足下苦心非他
後進比所患天趣時乏蹊逕尚存然宜從容涵泳得之
毋助長也近作可全寫示不惡面擿當自省進素册小
暇完上不一
又
嚮足下見過以僕案頭有佛書偶一讀之乃是塵勞海
中覓小駐泊處耳而遂舉諸耆宿法語見詢欲令為足
下剖大事公案是佛弟子於火焰獄問調達覓清淨境
也可發一粲耳足下謂龐居士一切空諸所有為欛柄
竊意足下方為有所苦故若本無所有何以空為然却
自有不空者在故名真空不然則頑空也又復舉大慧
師謂思量較計不得將心待悟不得是句亦剗非句亦
剗為問覺此語似專為足下設足下既有所苦而欲空
之却汲汲然思量較計將心待悟不剗是不剗非終日
於是非中求出是非此又病也古先生成佛後尚為摩
耶夫人忉利天說法足下尊慈見衰證醫藥奉侍當憂
則憂當勞則勞其它眷屬亦只以應盡之分處之便是
大道舉手動足着衣喫飯本無深理只於此不涉攀緣
思想亦道也足下苦於此體究又增一番葛藤矣巾衫
絛履原不曾繫束足下心何妨參禪念佛亦豈必坐公
衙判案牘入出兜鍪劍戟中方下地獄種子火宅生蓮
花變清凉境白日惡風吹墮羅刹鬼國只在一念間耳
僕本毫髮無所得昔人云不辭為公道盡恐公他日怨
我偶疲口授侍史辭不能次亮之亮之
又
豚兒封手札至縷縷悲懇恨不於兩月前當為紹介於
先師所俾親為印證也第先師於諸弟子實不有所授
叩之則曰堅其志澹其味守此八戒以俟我於五載之
後而已固請之則曰吾非秘而弗早授子早授子無益
也僕猶記禪門一龍象以所解婁質師而婁不荅恚而
辭去又數載忽大有所悟始遥瞻禮曰倘師為我遽拈
出我何以有今日哉即令僕果無恥抗顔而踞師席足
下有問僕何以荅也足下不問僕不荅庶乎師弟子也
然而足下與僕俱不能也足下但奉持先師之語五載
後不以足下見先師者有如日執䞇授館之念幸毋起
僕不得不為泄柳段干木也方苦作報書不一
又
得足下書知秋來苦湯藥無暇呼棹然清夢時時落我
弇州園矣僕比閏月苦河魚之疾者旬日尋復病目幸
已無恙近始舉一孫兼家弟拜萬壽回趺宕杯酒間意
氣差自強想所欲聞者承諭史記諸本凌生近致評林
一部來乞序僕頗念其刻之精而病其采之雜然至膏
夕加鉛槧差為便耳茅君何能深太史公即用修所長
顔籕李善家語亦不得其精神要𦕈余祭酒刻本尚未
見傳所刪削出吳興董宗伯手亦不審然否足下又詢
僕楚中發策中有太史公生不遇左氏傳語記出一宋
老儒而忘其人當時極然之以為周紀諸侯世家寥寂
之甚且所紀時時抵牾再覽劉歆移太常博士書謂魯
恭王壊孔子家壁春秋左氏所修皆古文舊書藏於秘
府伏而未發然則太史公時左氏誠未出或出而不備
又其書云左丘失明厥有國語而不及左傳槩可推也
足下又謂禇先生别補十一篇不宜錯諸傳中令人有
玉石之恨第其人識短耳其文辭似不減中壘新序可
别為一卷附於後不然今漢人語何幾而忍棄之也秋
來校正拙集魚豕之誤八百餘字增入說部六卷所謂
巵言别集者易之曰宛委餘編而斥盛事異典别行之
公家賜小璫宫姬事亦增錄矣集所以名四部者賦詩
文說為部四耳亦七略遺例也丁南羽筆意精新使多
見唐宋名蹟將來彷彿仇陸所委跋及扇頭詩俱不免
汚繭鳧先美器病在速成宜多讀精思緩收目前之譽
幸相與勉旃范牧之佳士也死後猶能結煙花一段致
語第非大雅所宜耳洛神賦纖美有餘或恐吳興之優
孟且無的然一跋倘減去十五或可借以小料理也羔
羊居士紛披老筆隠然懷素過庭結體第寂寥數行粉
素脱落而此公品在翠微居士下索直太昂須殺其半
損餉二刻俱佳搨珍感珍感對客草次不悉亮之
又
得報書滿紙具悉雅况婁塘一曲何異匡山竹溪諸名
儶製撰當令紙貴第青蓮暫阻鯨吸恐令風流之士失
望耳陸楚生作小簡來云李時養遊白下張復將為燕
中之行子念促裝向閩酒人星散遠亦從此逝矣此語
殊可憐第吾儕所割愛詎止一二端逐麋之犬寧顧兔
耶殘歲别公次晨即得華陽真耗敢忘精進但蒲團一
尺地游思紛起殊艱剪削僅能作焚誦廟祝譬之小兒
學塗鴉何日可勒勲墨池也蘇子瞻外紀殊草草意似
好其人與其事聊為纂集而昨秋奔走侍師病復奪之
不暇掃敗葉客又無可任者公既為我摘出複誤便希
改正如二三君子能梓之亦是藝林一段佳事也小兒
新歲始曉約三四友生麗澤與辰玉各一宗而皆取裁
於荆老公書即與荆老讀之承餉水仙新籜風塵外色
味㪺仙師所鑿泉薦之何必減華陽樂所念時序流易
此身危脆相賞之餘亦重以相感懶甚不能躬執筆小
間當裁一詩别書箑報謝不一
又
自奉仙師入觀即與荆老拾松枝煑新泉作菊苗荳角
供而覓足下不可得方共怪之既得足下書披瀝衷悃
激迫之深至欲逃家室賣身削髮以充埽除一力即呼
荆老誦之相與𢥠然神賞此雖二祖立雪斷臂之懇亡
以大隃此雖然仙師示誨愛敬君親而足下七十老母
時時臥牀笫柰何亟舍而棲托二百里之外乎即緩急
叩棐几呼粥藥誰與應者世人鮮遠識所左右前後老
母者亡不以一第為悅一旦舍而就方外服亦非所以
慰衰慈也僕非有出世根器仙師見憐西山之日無復
久照且于一切障累漸輕故援而拔之然實無毫髮得
可以資足下亦焉用借為例廿一日乃仙師嶽降日足
下可馳來拈一瓣香作弟子劵僕當誦而焚之宣父云
欲速則不達猶龍公亦云輕諾必寡信足下宜加三思
僕言不能再也
程巢父
得手教累紙謬見飾奬以為可厠古作者悚息悚息至
欲選鄙集使卷袠與于鱗相當俾成二家言又令僕生
見之甚媿雅意之辱僕在鄖中偶失拙草二袠緣無副
本踰月而後檢得之意不能無動而會其地饒梓武昌
饒刻工遂有加災之誤既成為諸賢所念竟不獲蔽其
醜以為恨今何幸遇足下具法眼為我一精汰也昔謝
茂秦每論詩輒言當割愛而意不能自决以屬于鱗泚
筆抹之大呌稱快乃知陳王敬禮之談千古不虚也却
有一謔附聞于鱗居恒謂渠高不能當僕巨僕戲荅垓
下之戰項王卒可十萬人淮隂侯以三十萬當之而又
孔將軍居左費將軍居右皇帝在後乃一得志耳今與
于鱗兵數埒恐不得當也讀休陽志宛然魯春秋竹書
紀年昔顔惟喬志隨而雜用左氏編年體以為竒今又
大竒也序當作大約七月間可脱稿仲蔚以數行先容
足下材自高見當把臂入林矣奚所托紹介也暑中酒
困倦握管口授侍者以書幸亮不恭
弇州續稿卷一百八十二
