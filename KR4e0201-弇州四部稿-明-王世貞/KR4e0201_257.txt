弇州續稿卷八十三
明王世貞撰
文部
史傳
定興宣平二王世家
張輔字文弼其先河南之祥符人父曰玉驍勇善戰多
智筴其仕而當元之末季積討賊功遷至知樞密院元
帝亡與其主遁于沙漠洪武乙丑始自拔来歸高帝異
其材氣俾以禆校從征卜漁海子喀爾喀之宼以功授
濟南衛副千戶又從破元將布昆特穆爾略地抵延川
而還遷安慶衞指揮僉事明年從楚王征永順散毛諸
洞又明年逐蒙古之侵邊者至鴉寒山而還調燕山左
護衞癸酉敗敵于黑松甲戌從征野人諸夷鹵獲多進
都指揮同知遂為覇府元僚燕王寄之若左右手靖難
師起玉首佐謀畫奪北平九門三日議師所出咸欲南
玉曰為我肘腋患者薊也必滅薊而後可以安意南遂
輕兵圍薊薊守馬宣出戰執而殺之并擒其將毛某送
北平移兵取遵化夜從敢死士坎墉而登守將拒戰復
破斬之遂略密雲至永平皆致其精甲以益師還率所
部從王南下進覆其衆獲二將長興侯耿秉文以二十
萬軍真定王請單騎覘之還謂秉文不能訓其衆且有
敗氣急擊勿失諸將猶以兵力不相當難之玉曰彼衆
而囂我銳而整胡不相當也王顧玉而笑謂必從若吾
倚若一人足辦遂前薄真定大敗其軍諸徹侯名將皆
就縛斬首虜三萬級獲馬二萬匹復從王敗安陸侯吳
傑軍輕騎馳救永平走江隂侯吳高辰抵大寧鼔之午
凌其堞斬大帥朱鑑復致其精甲益師還救北平突騎
往返若風雨遂大破李景隆之衆北平圍解復從攻廣
昌蔚州進圍大同皆下之時諜報曹國公收散卒及後
軍未傳者號百萬且至矣王與諸將謀之玉復進計曰
兵貴神速請急往白溝河以逸待之可勝也王悦悉師
而往至白溝之三日而景隆来戰玉以麾下馳之挫其
鋒大軍乘而大破之殺僇數十萬追擊至濟南圍其城
不下還取滄州獲其將徐凱進攻東昌與歴城侯之師
遇而鏖王率數千騎繞出敵後敵聚而圍之數十迎王
死戰得解玉不知王所在突入其陣大戰手殺數十百
人玉亦中創而沒王收兵不見玉哭之慟謂諸將勝負
兵家常事不足計所恨艱難之際失我良股肱耳復哽
咽不巳諸將皆泣不能仰視遂以其兵屬輔輔時從玉
軍中器宇偉壯顧盻有威容既居輔喪墨衰飲泣從事
進攻東平搗汶上轉戰靈璧入泗州取揚州渡江定京
師論功封奉天靖難推誠宣力武臣榮禄大夫柱國信
安伯食禄一千石予誥劵世襲而追封玉為特進右柱
國榮國公謚忠顯居二歲上謂功臣淇公福成公能等
曰吾於功臣次第封矣亦復有所恨乎二公頓首言臣
等皆以微勞冐上賞亡所復恨獨張玉不死臣等安敢
獨封公而玉之子輔頗自積戰功今者尚稱伯位諸徹
侯下語未既而上曰吾固恨之因進封輔新城侯歲禄
千五百石世襲改給誥劵又明年而安南叛臣黎季㹈
詭姓名胡一元而名其子曰&KR1039;挾詐弑其主且叛命上
怒拜成國公為征夷將軍統大兵八十萬征之上察知
輔沈雄有膽力諸老將皆不如遂拔為右副將軍與左
副將軍西平侯晟佐成公而率豐城侯李彬等十八將
軍兵部尚書劉儁贊軍事刑部尚書黃福大理卿陳洽
等給餽餉凡兩月而次龍州成國公病輔代總其師亡
何成國公薨輔遂進師發憑祥度坡壘關禡纛前驅至
隘留關走其衆三萬遂度關檄季㹈父子二十罪深入
抵雞陵關諜傍有伏卒發兵搜之悉遁進次富良江北
嘉林縣别將由芹站西道至北江府新福縣諜知左副
將軍以雲南兵至白鶴遂遣驃騎將軍朱榮往會之輔
用法嚴所至皆整謐秋毫無犯交人感悦其三帶州守
帥鄧原等来降以賊情實告謂賊有東西都及三輔郡
皆籍富良江而固其北岸為土城城與柵連凡數十餘
所南岸悉國中舟艦列于江外設捍木護之其偽東都
守備頗嚴密列象陳柵内兩江士民悉發號七百萬勝
兵者不能十一欲以老我師輔遂移軍三帶州招市江
口伐木造舟以進師上知成國公薨即命輔為征夷將
軍而諭之曰昔者開平王遇春北討卒于軍而岐陽王
文忠代之遂鼔諸將建勳雁門將軍努力毋使岐陽獨
專美前代也輔乃遣驃騎朱榮擊賊于嘉陵江北大破
之輔等行視諸城獨多邦最大可駐軍而特高峻下設
重濠濠外復為坎坎外皆&KR0034;藜而士馬甚盛輔乃懸重
賞募死士為雲梯夜蠓附而上賊于城中列象陣以鬭
輔夙具繪獅蒙馬而衝之象皆股栗退走矢石齊發呼
聲動天地賊大潰遂進兵擣西都季犛急焚其宫室倉
卒遁入海分兵破生厥潭舍二江之援卒于是三江路
宣江酒江諸州邑皆望風皈命輔自注江渚進兵悉薄
其諸寨獲首虜三萬七千三百九十餘賊别將胡杜聚
舟中盤灘口輔使降人陳封襲敗之追奔至悶海口盡
獲其舟遂略定諒江東潮等大破季㹈兵于魯江獲大
艦百餘斬其虜首萬級溺水死者以萬計還兵救鹹子
關大破之于富良江斬其大將以下數萬人江水為赤
乘勝長驅至黃江抵悶海口季犛父子夜遁輔自率步
騎至茶龍舟師乘漲亦集季犛父子走乂安遣都督柳
升以舟師追之輔與西平侯循舉厥江進至自南州竒
羅海口獲季犛及次子衞國王澄于海口山復獲偽主
蒼及梁國王芮等將相大臣檻送京師盡平其地府州
四十八縣一百八十戶三百十二萬象馬牛羊舟粮器
物無筭行求故王陳氏之後不得遂以其地為交阯布
政司設衞十一府十七治之輔振旅還京師論功進封
稱英國公歲禄三千石子孫世世承襲賜誥劵冠服玉
帶上宴之奉天殿製詩歌以賜之褒稱甚至明年季犛
之黨簡定復叛僣號大越改元興慶黔國公晟討之敗
績上乃復命輔帥師會晟致討時有陳季獷者起兵以
應簡定而自號陳王後與旋相推重定稱上皇季獷稱
大越皇改號曰重光勢強甚輔首破其喝門江柵進平
廣威州走其將軍黃臣釗等大兵出鹹子關破賊于江
鹵斬以萬計窮追之抵太平海口大破其酋帥鄧景異
鹵斬甚衆走景異而季獷使使来告系故陳王後興滅
繼絶唯上國圖之輔怒曰嚮者廣求陳王後不應而今
乃稱陳王後者詐也且若已反矣即真陳王亦僇不赦
梟使者首以徇麾兵由福城江轉入神投海窮追之于
美良縣山中獲簡定及偽將相陳希葛等檻送京師伏
誅復破賊支黨偽王阮師檜等二萬餘盡覆其衆上召
輔旋師時季獷鄧景異等竄海島猶未獲也乘輔之歸
即嘯衆復反使使乞降上授以布政使參政偽若欵者
而蠶食鄰境自廣且不巳于是季獷與景異稱皇號大
虞上乃復命輔討之大破賊于常月江俘斬數萬復破
賊黨黎等俘斬亦如之再破之于神投海生獲大將陳
磊等千餘人遂進逼土黃縣賊少保潘季祐以其衆竄
可雷山遣子僚請降輔承制赦之俾以按察副使領乂
安府事于是賊諸將帥守令皆請降尋與黔國公合兵
于順州與賊阮帥者大戰于愛子江岸輔策馬先進薄
其左軍破之都督朱廣等復破其右軍遂盡獲其戰象
并列將五十六人鄧景異以其腹心路暹蠻昆柵輔追
之羅蒙江身越險捫蘿而上抵其柵景異復遁至叱蒲
捺破其南岸柵飛矢連中其脇遂擒之盡獲其餘黨景
異創甚不欲行磔之函首京師季獷以其家屬走依南
靈土守阮茶彙輔師追之則以前走老撾遂斬茶彙以
徇輔遣都指揮師祐以兵追之老撾懼請縳季獷以獻
既而匿之遂克其三關縱兵大搜于蒙冊南麽之地生
縶季獷及其妻妾子女復遂得其身偽相國驩王季揝
及姊偽公主諸大將阮帥等無一遺者悉檻送京師磔
于市輔與黔國公改建濱夷之地曰升華思義四州悉
官其降將增置衞所振旅朝京師賜白金三十斤寳鈔
二萬錠文綺五十襲尋以征夷將軍鎮交阯輔用兵持
重有遠略于賞罰必信貴將黃中恃功違節度詰之不
遜即手刅之梟于轅門諸將股栗莫敢仰視復有叛寇
陳同湖與清化磊江蠻合而作亂輔皆捕誅自是終輔
任惕息莫敢竊發矣上率六軍北討召輔前後領左掖
兵而進止機宜皆密取輔决最後窮追絶大漠無寇上
與諸將計所嚮輔奮請曰願假臣萬騎騎給一月粮必
為陛下殱此寇上壯之曰休矣吾不欲久勞師師旋至
榆木川而不豫遂崩召輔受遺命諸軍悉受節度時輔
有女弟為皇貴妃而女復侍東宫仁宗即位冊為敬妃
進輔太師掌中軍都督府兩賜輔羊二百羫酒五百瓿
白粲千斛時大行喪服未滿禮部尚書吕震請釋從吉而
朝楊士竒止之不獲蹇義具二議以請朝上素冠麻衣
出見羣臣獨英公輔與士竒等三學士如上服上召士
竒等慰諭之曰吾始見震疏心疑之士竒沮而後决張
輔武臣而禮依之何六卿之不若輔也以輔知經筵事
監修文廟實錄亡何仁宗崩章皇帝即位知經筵監修
昭廟實錄亦如之頒賞金幣為羣臣冠漢王高煦將反
樂安心憚輔而使所親信人枚青入約為内應事成裂
數郡而王之輔即執以獻上鞠之得其實而會樂安之
鄉人李御史亦来告變上謀討之謂輔曰機事一以付
卿輔對曰高煦外武而内怯無能為也願假臣輕騎二
萬星馳為陛下縳之来上曰倚卿一人足辦第朕初即
位少欲以威服天下耳及漢平賜予優渥刑部奏决重
囚命輔同五都督府九卿審于朝以枉者五十六人上
詔讞而釋之囚之有審自輔始也輔威名轉盛而久握
兵上乃解其柄使朝夕與蹇義夏原吉楊士竒楊榮朝
夕參論治理賜璽書褒諭以古三公之職望之進階特
進光禄大夫勲左柱國賚白金百兩繡麟衣一襲銀鞍
馬一匹無何免常朝俾以朔望入侍歲時寵錫有加宴
會腆洽正統初仍知經筵監修實錄凡三被賚如宣德
時加號翊運佐理而久之中貴人王振握内秉張甚于
羣臣無所不凌侮獨禮重輔輔亦折節待之正統巳已
振挾天子親北征額森強輔行然不使預軍政輔老矣
嘿嘿不敢言從至土默特死于難時年七十五追封定興
王謚忠烈輔有二子其仲子懋九歲而襲輔爵久之憲
廟閱騎射于西苑懋三發連中賜宴賚金帶白金五十
兩寳鈔萬緡遂掌中軍都督府提督五軍營加太子太
傅再加太傅孝宗初知經筵事監修憲宗實錄錄成進
太師兼太子太師賜如前改掌後軍都督府提督十二
團營再加特進光禄大夫左柱國武宗初復知經筵事
監修孝宗實錄錄成賜如初以老乞解兵柄賜璽書褒
美白金文綺寳鈔朝朔望懋為公者六十六年為太師
者二十五年握兵柄者四十年再知經筵監修國史十
主恩榮宴郊祀宗廟多遣代行富侈為東第冠後庭數
百人皆曳羅綺以老病終夀七十五贈寧陽王謚恭靖
而生平無他藝能以敦重善為儀而已萬歷中例奪王
爵子欽嗣未幾卒子崙嗣崙卒子溶嗣溶長八尺而恇
弱治軍府多所乾沒數被論奪嘉靖中以與奉冊禮加
太子太保萬歷初知經筵監修世穆二廟實錄穆廟錄
先成加少保太子太傅久之世廟錄成加少傅卒年七
十餘子元功嗣
弇州外史曰玉始事故元位掌武自拔歸眀積伐而冠
霸僚復識龍潛之運佐之誼雖不足其略可稱也輔之
雄武宏筭信威荒徼儋爵九命冠秩三台赫赫具瞻者
三十餘年而不能抗握憲之豎身膏草野夫豈耄昏使
然抑亦居不賞之地筴固宜爾嗟乎數也誰能違之不
然懋遵何德而貴富夀考令終顯融至此也
宣平王朱永者字景昌河南之夏邑人其先日明以戍
卒隸北平至子真而從文皇帝起義積功至中都留守
司指揮僉事父謙調邊戍與敵接角鬭戰者三十餘年
自守&KR0640;至參將副總兵遂為鎮朔將軍總兵于宣府其
官自都指揮至左都督再以戰功封奉天翊衞推誠宣
力武臣特進榮禄大夫柱國撫寧伯歲禄千石予鐡劵
是時定襄伯郭登帥大同而謙帥宣府功名略相埒然
謙勇略文采皆不及登而獲老牖下以功名終贈撫寧
侯謚武襄永偉軀貌舉止顧盻有威容敵之挾上皇而
過宣府也謙出竭睥睨下有所獻金帛器物酒炙之類
使永進之上皇數目屬焉景泰中永得嗣謙爵奉朝請
上皇自南城復覩永而識之曰是子侯也非宣府食我
于門者耶永謝不敢即日召侍左右有所詢問輙率意
以對不為浮飾往往稱旨上雖貴重中貴人吉祥大將
亨而内疑厭之以心腹寄永永亦慎重不洩分領大營
禁兵凡車駕游幸必挾永從所賜蟒繡玉帶廐馬寳刀
玉斝上尊金幣鎧甲弓矢不可勝計上崩以屬皇太子
曰諸侯伯中獨永習兵可任大事俾率兵治裕陵方中
總神機營兼領三千營兵馬掌右軍都督府事詔修景
泰時制改神機營曰十二團營益以諸道操卒永復總
之而領三千營如故時定襄伯登久鎮甘肅永上疏請
召之歸與共事或曰定襄宿將也然子已久在事能為
之下乎永曰吾知治天子軍需材耳吾安知下于是物
情漸歸永以為有古范爕父子風荆湘大盗劉千斤石
和尚等作亂永以靖虜將軍總兩京湖廣江西四川諸
路兵討之尚書白圭監其軍至則永病寒不任戰而石
和尚巳降尚書圭破其衆永病已始縱兵搜巢穴斬首
鹵薄九百餘俘千斤等又敗之于古路山捕執千斤子
聰等百餘曹籍其符印貲仗萬計餘寇以不時發分兵
勦之獲級至萬餘遂進封撫寧侯增禄歲百二十石未
幾竒木嘉色稜寇掠大同永復以平北將軍大出兵拒之
敵退走進號如父謙而加佐理字并階勲追封及三代
當阿羅寇延綏永以平寇將軍與左都御史王越擊之
擒斬以萬數獲駝馬牛羊甲械以萬計降敕即軍中予
世侯留鎮三邊他寇復屯柳榆莊諸處出沒為患永復
與戰敗之克獲多賜金幣良厚永疏欲盡論諸將士功
于是兵部言永等二年之間所獲賊十一人斬首二百
五十七而我軍之戰没者六百六十四其勝負雅不相
當顧以功遷者一千六百三十人賞者一萬六千七百
人矣而今又欲益遷三千一百二十人于格太隃濫詔
乃弗予尋入侍經筵再錄塞上功加太子太保官一子
錦衣衞百戶歲益禄六十石時永與王越厚相結而出
入中貴人汪直門遼東廵撫陳鉞適報北兵結三衞入
塞為邊患請擊之王越知敵弱易勝也計必永出討而
直監其軍巳得參帥焉而直新入廵撫鉞賂重謀之永
改越命以授鉞遂大發兵破其營五百餘所焚廬舍二
千餘區斬首捕獲以千計馬牛羊十三永進封號保國
公直鉞皆大有遷賞越以是大恨永與汪直然不敢與
直異而更媚之會敵攻延綏永遂為平寇大將軍與越
直合兵出塞越偵知敵營在威寧海子乃復與直謀使
永將大兵從中道發而身從汪直將輕騎皆選人各二
馬從他徑掩威寧敵破之盡俘其衆而永道迂遠所費
軍食巨萬馬死者以千計而其至延綏敵已悉餘衆遁
去一無所獲于是越以文臣得封伯直蔭錫踰等而永
無功自如始大愧悔事直逾謹而與越合不敢持異矣
尋積前後功賜階特進光禄大夫右柱國加太子太傅
歲益禄三百石予鐡劵追封及三代復以大將軍出征
敵伊蘇穆爾扵大同海東山等處大破之擒斬首級百有
二十獲駞馬牛羊數二千甲仗三之賜世公爵再予誥
劵復為鎮朔大將軍總大同宣府兵北禦敵還加太子
太師永前後凡八佩大將印入統六軍盡護徹侯將最
名用法嚴持重有威望而制敵設竒要不能如王越中
貴人直少年慓銳喜功名既挾上寵開邊釁然所至多
不負敗大要直恃永永恃王越耳而兵部尚書陳鉞既
以北兵之役中直心直亦怙之有閹而優者阿丑嘗于
上曲宴為中貴武狀者挾雙斧狼蹌而前人問之曰我
汪太監也已左右顧其手曰吾惟仗此兩鉞耳而永時
有所役兵治私第阿丑復裝為楚歌者曰吾張子房能
一歌而散楚兵六千人曰吾聞之楚兵八千人何以六
千曰其二千在保國公府作役耳上為之一笑永懼而
罷役出其兵會直與司禮諸大閹交惡而其所援東厰
太監尚銘背之發其奸私并發與王越交通狀俱貶竄
而是時適各與永小䦧見顔色永亦自有内主弗與敗
上崩弘治初復被命典治茂陵方中工完進太師改領
後軍都督府其督諸營兵如故自是邊徼稀警急師不
復出矣永與其婦弟英國公張懋俱為太師懋領經筵
監修國史所典司多文事而永總六師于勛臣肺腑無
三朝有大禮歲時迭為班首時人榮之以久疾卒追封
宣平王初諡武襄以同父謙謚辭改武毅子暉當嗣公
而當事者難之曰永功固不當公也而暉頗有奥援詔
特予襲一輩暉長身美髯器宇凝重寡言笑以其類父
永也而才之又多從出塞外受方略其拜爵則巳垂五
十矣凡三歲而領神機營卒又二載兼領三千營掌右
軍都督府事敵犯延綏平江伯陳銳出禦之坐撓徵抵
罪暉遂為征北大將軍與太監苗逵右都御史琳討之
大將軍印最重不易當而暉繼永而佩盡護諸將人以
為榮兵出塞擣敵會大雪敵前已驚走不相格而是時
苗逵以倖故要暉上疏以捷聞賜報捷人鈔千貫優詔
奬勵班師遣中官貴人齎羊酒迎勞于路上特御奉天
門見之且下兵部第封賞給事御史言所得敵首三級
故敕三道馬四百二十牛六十羊八十器械二千五百
而已而報功乃一萬有餘暉等相率為誣㒺請罪之上
難苗逵弗聽然自是賞亦薄又二歲進領十二團營兵
馬其三千營務如故監治孝肅太皇太后山陵别建饗
廟眀年復出拒敵於宣府大同復有斬獲班師中貴人
迎勞如初加太保侍經筵武宗即阼充皇后納徵正使
後先賜蟒衣玉帶繡春刀及他器物甚厚以疾請解營
府久之卒年六十四贈太傅子騏不得嗣公仍為撫寧
侯數領軍府以征蠻將軍出鎮兩廣與總督右都御史
姚鏌破平田州僇叛酋岑猛加太子太保增歲禄猛之
黨衆叛以不時宣敕歸奉朝諸久之復起掌軍府卒子
岳嗣亦掌軍府以平蠻將軍鎮湖廣召還卒
弇州外史曰永為將能持重其馭軍亦嚴整有法然未
嘗有揭社横草之績而遭世承平為國虎臣者垂四十
年位元台爵上公所共事者敗而擿誅不及歿而贈王
子孫徹侯世世勿絶是遵何德哉嗟乎開國之視靖難
其巨小尚不可同年而語以視宣平何霄壤也士大夫
不能覩久遠往往駭新建寧遠而忽宣平輩良可唾矣
故帥滁陽王傳
滁陽王郭子興者其先曹州人也父曰郭公善日者言
以其術游濠之定遠多竒中定遠人信之業稍饒矣而
尚未娶里中富翁某有女而瞽郭公為推其支干曰是
命當貴翁笑曰以瞽故未有歸何貴為郭公乃請曰不
鄙庸陋能見婿否翁許之遂委禽焉自瞽女之歸郭公
而術益售槖日益盈遂大買田宅為定遠富人有三子
一女而子興其仲也郭公死而三子俱精積箸隃于郭
公時至傾邑而屬元季政昏弛其人思亂訛言大興子
興忽心動遂大出其槖椎牛酒散錢帛結納豪勇至正
之壬辰羣盗蝟起淮南北子興從里中少年數千人襲
濠州據之異軍蒼頭畢會而高帝自皇覺寺不能安其
業獨身仗劒趨濠為門者所止以為間諜將聞之子興
而害之子興適行廵驟見大驚異其貌解縛與語更竒
之置帳下俾長十夫且引與謀事時元兵數来討子興
驍勇善戰每出則高帝從傍翼衞跳盪無前斬首捕生
過當于是高帝日益重而宿州人馬公者嘗避讐定遠
與子興為刎頸交從之濠而病將死唯一女以托子興
曰為我擇所歸子興拊之如已女一日謂其妻張夫人
曰吾部曲不為少而所見無如朱某者必且貴馬氏女
亦當貴遂女之是為孝慈高皇后時同據濠者孫德崖
等四人與子興而五俱自稱元帥不相下四人者戅而
粗日事鹵略無遠志子興意輕之直欲凌其上咸恨而
合謀挫子興每公會輙以昧爽往子興後至與語多不酬
子興怒拂衣歸德崖等乃共决之自是多稱疾不與會高
帝乘間說曰彼日益合矣而我益孤不巳權將他往于
是子興乃勉強出會未幾而徐之敗將彭大趙均用
各以其餘衆来德崖等納焉以其故盗魁有名也而争
推之更出其下彭大頗有權略子興略心伏之與相善
而薄均用德崖等乃得間之均用曰郭某目中有彭將
軍耳不復有將軍也均用曰唯所處之于是德崖謀乘
子興出簒而縛之置于德崖寨高帝適行剽他部歸或
謂事叵測宜匿近郊以觀其變曰郭公吾生父也其可
緩乎亟馳至家問知其為德崖縳曰唯彭公力能得之
率子興之二子馳以語彭大大乃怒曰我在誰敢魚肉
而公介而與偕至德崖寨破械出之則膚撓矣已而元
兵大至圍濠急乃解讐合力拒守凡五閱月始解去彭
大稱魯淮王均用稱永義王而子興等為元帥如故乃
使高帝行收兵得七百餘人自益復使高帝以三百人
往誘劫定遠張家堡得壯士三千人遂以三千人襲元
張知院横澗山寨走之收其兵二萬高帝以其兵攻下
滁州遂守之彭趙使使邀高帝移兵守盱泗謝弗往亡
何二人争權而閧其部曲乘而鬭多創死彭亦中流矢
死獨趙均用存因倂彭故部曲而銜子興子興勢危甚
高帝乃行金賂均用所親信使說之曰背德不祥公昔
困于彭城南趨濠使郭公閉壁不相納肉敵手矣得濠
而據其上更欲害之不祥孰大焉且郭公易圖耳其别
部之在滁者兵勢重可慮也均用悟乃縱子興率其兵
萬人入滁而高帝所部已三萬餘士壯而整子興大悦
悉收其兵已有讒高帝者謂且欲自王子興遂絀高帝
權奪其左右用事者使夷于他將諸捉生游徼危任乃
委之高帝益自力每戰輙有功然不好剽掠無所獻子
興益不懌高后知之乃悉其資裝賂張夫人張夫人悦
謂子興曰公知所以得至此乎趙王股掌公畏朱某而
舍之今舍朱某奚托也子興悟乃稍信用高帝子興以
名號微欲都滁自王高帝曰滁固未易都亦未易王也
夫滁山城也不可以進取亟稱王元且萃而攻我子興
為之寢會滁饑子興與諸將謀所向高帝曰獨和陽可
圖耳然當以計取之為子興畫策使其將張天祐選精
兵三千為元服裝以四槖駞載物偽若行賞者將而前
以襲和陽而耿再成以絳衣兵萬人繼之眀日天祐兵
從别道蓐食稍後而再成兵先至薄城元平章額森特
穆爾閉門為飛橋縋卒出戰絳衣兵大敗走元師追之
暮還而卒遇天祐精兵戰不利天祐麾其衆奪門入遂
取和陽元師潰高帝復收絳衣兵得三千餘人前與天
祐等合大敗元援師于北門已復敗其太子托卜堅兵十
萬人和陽之守遂固亡何濠故帥孫德崖饑以其衆就
食于和陽高帝納之子興以德崖之見納也怒而来視
師德崖謂高帝曰若翁来吾且他往帝乃使密報子興
使為備而身往見德崖曰何去之速德崖曰若翁恨我
深矣難與共事高帝曰不敢強也雖然願公毌先而留
部署不然後軍必争德崖乃如高帝指而高帝方出餞
德崖軍中故人二十里而報軍亂遂為其衆所留則德
崖亦巳見執于子興鎻其項而與之飲酒矣子興聞高
帝被留大驚如失左右手别遣所親信為質使贖高帝
歸與德崖盟而縱之子興性剛急實欲甘心德崖以高
帝故強縱之既失之悒悒不樂遂發病死子興死時兵
不能當高帝十之三而其存者皆已歸心高帝孫德崖
聞而欲来有其衆時帝别將與元確戰不能救子興之
子某懼而使張天祐請降于偽宋主韓林兒天祐還致
林兒命以郭某為都元帥天祐為右副元帥高帝為左
副元帥時猶尚右故也高帝怒不受而略巢湖兵破曼
濟哈雅渡江取太平擁衆數十萬三子顧纍然北面焉
其長者與天祐從攻集慶路戰死次子陷于賊死少者
以失職謀為不利死或曰皆高帝意也子興遂絶有一
女為帝貴妃生蜀豫谷諸王高帝既有天下居恒念非
子興何以有今日且彼之不克遂王號以我故阻即位
之元年追封滁陽王有司建祠滁州以中牢祀歲歲不
絶十六年詔太常丞張来儀為之碑
弇州外史曰来儀於辭多避少遂不得稱信史云故因
國史而叙次之如右豪傑之興必有所憑藉然未有如
滁陽王者識真龍于豫且之網而活之且假以雲雨焉
非子而子非女而女高帝之有天下則誰力也物無兩
大中道而殂顧胤斬聖代雖血食世世不絶焉足當報
哉焉足當報哉
弇州續稿卷八十三
