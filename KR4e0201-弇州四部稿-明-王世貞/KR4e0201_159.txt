弇州四部稿卷一百五十九
明王世貞撰
說部
宛委餘編四
史記厲王奔於彘召公周公二相行政號曰共和魯連
子云衛州共城縣本周共伯之國也共伯名和好行仁
義厲王奔於彘諸侯奉和行天子事十四年而厲王死
太子立共和復歸於衛正義引而闢之曰衛釐侯卒於
周宣王四十二年太子共伯餘立為君弟和襲共伯於
墓自殺和立是為武公年歲不相當以史記所引為是
也莊子共伯得乎共首司馬彪云共伯名和脩後宣王
立共伯復歸于宗逍遥得意共山之首餘俱與魯連同
又竹書紀年云共伯和于王位又似可據然所謂衛州
共城縣者兩漢方有之則魯連亦似贋書也
襄沔記稱襄陽城内刺史宅有高齋梁昭明太子於此
齋造文選今襄陽有文選樓按梁武帝破臺城後昭明
始生未幾即立為太子何嘗出督襄陽文選乃東宫所
編次於襄陽亦無關也常熟虞山福地(俗名李王宫)七星檜
甚竒中有臺志以為昭明太子讀書臺檜乃昭明手植
蓋亦此類
太白詩有云堯幽囚舜野死按續述征記云小城陽城
在陽城西南半里許俗云囚堯城括地志云故堯城在
濮州鄄城縣東北十五里竹書云昔堯末德衰為舜所
囚也又有偃朱故城在縣西北十五里竹書云舜囚堯
復偃丹朱使不得與父相見也萬章所謂堯率諸侯北
面而朝之瞽瞍亦北面而朝又史通云蒼梧人風婐劃
地氣歊瘴雖使百金之子猶憚經歴其途況以萬乘垂
殁之年而堪巡幸其國兼復二妃不從孤魂溘盡若夏
桀放於南巢趙嘉遷於房陵周王流彘楚帝徙郴語其
艱棘未有如斯之甚也斯則陟方之死其殆文命之志
乎又述異記朝歌有獄臺相傳為禹囚舜之宫韓非子
云舜逼堯禹逼舜蓋自昔有此種議論矣
曹大家云臯陶之子伯益也仲長統昌言秦益後益即
臯陶子也按臯陶之後封於六秦趙皆伯益後竹書紀
年禹薦臯陶於天三年先卒始薦伯益而左氏所稱臯
陶庭堅不祀之說恐益非臯陶子也
女國無男子照井而感孕生必女子說已近怪矣玄中
記所載殷太戊使王英採藥於西王母至此絶糧不能
進乃食木實衣以木皮終身無妻産二子從觜脅出是
為丈夫民去玉門二萬里
宋謝鳳子超宗宋孝武嗟賞其才曰超宗殊有鳳毛洪
景盧載世說王劭風姿似其父導桓温曰大奴固自有
鳳毛以為始於此然不若超宗之切也王嘉拾遺記稱
青鳳吉光裘事亦在桓温語後恐鳳毛别自有出處不
可曉
舊唐書云李宓率兵擊蠻於西洱河糧盡軍施馬足䧟
橋為閣羅鳳所擒新唐書因之云宓敗死於西洱河通
鑑所紀則云十三載劒南留後李宓擊南詔深入被擒
全軍皆没高常侍集詩序則云天寳十一載有詔伐西
南夷丞相楊公堇節制之寄乃奏前雲南太守李宓涉
海自交趾擊賊往復數萬里十二載四月至於長安君
子以是知廟堂使能而李公效節因賦是詩宓蓋歸至
長安未嘗敗死其年又非十三載也
賢臣刻名於琬琰故名琬琰錄然竹書紀年云后桀命
扁伐岷山氏岷山氏女於桀二人焉曰琬曰琰桀愛之
斵其名于苕華之玉苕是琬華是琰則琬琰之刻非佳
事也又云棄其元妃於洛曰妹喜氏以與伊尹交遂以
夏亡則妹喜以棄而亡國非以嬖而亡國也又國語曰
妹喜比伊尹妲己比膠鬲
賈長沙過秦論末所云仁義不施而攻守之勢異為宋
儒所笑不知其原出於丹書也曰仁得之以仁守之其
量百世以不仁得之以仁守之其量十世以不仁得之
以不仁守之必及其世
錢鏐歴事唐及梁唐雖奉正朔而寔三改元一曰天寳
見明慶寺院羅尼幢崇化寺尊勝幢吴氏十五始發願
文二曰寳大見九里松導勝幢衢州思馬墓誌三曰寳
正對落星石為寳石山制書洪氏記之甚詳然則安重
誨之所以削其爵蓋為此也
賈誼過秦論兒良王廖杜赫甯越吕氏春秋云王廖貴
先兒良貴後注云王廖謀兵事貴先建茅也兒良作兵
謀貴後吕氏又稱杜赫以安天下說周昭文君又云孔
墨甯越皆布衣之士也越中牟人也世說云鞭撻甯越
以立威名當是一隠而賢者
日食在朔月食在朢而亦有不盡然者宋慶元中一歲
五次月食有十七夜十八夜二十夜二十一夜者其後
至一歲八次月食仍不拘朢此尤異也
漢廷尉主刑獄宗正属官有左右都司空鴻臚有别火
令丞郡邸獄少府有若盧獄令考工共工獄執金吾有
寺互都船獄又有上詔獄水司空掖受秘獄暴室請室
居室徒官之名而京兆及長安萬年二令各有獄漢儀
註獄二十六所光武悉省之其最大者廷尉司隸洛陽
獄也今我朝刑部都察院各有獄如廷尉大理止為平
亭之署錦衣衛有獄如司隸其餘五城兵馬司順天宛
平大興俱各有獄非人主理官之獄也
條脫臂飾也見真語萼綠華贈羊權金玉條脫各一枚
周處風土記作條達仲夏造百索繫臂又有條達等織
組雜物相贈遺繁欽定情篇又作跳脫云何以致契闊
繞腕雙跳脱蓋一物而三名傳寫之誤也
僧寺言精舍王觀國謂晉孝武帝奉佛立精舍於殿内
引沙門居之以為始此非也本見佛經蓋佛所居竹林
曰精舍晉武因之耳觀國又引後漢包咸劉淑檀敷傳
儒者立精舍講授吴曾引江表傳于吉立精舍燒香讀
道書製符水按謝承後漢書趙昱請處士綦母君公楊
竒於緱氏界周磐自重合令還張奐在扶風俱立精舍
教授蓋精舍不惟釋門儒與道士俱可用但不宜用之
俗地耳
女墻見左傳襄公六年注廣雅睥睨女墻也釋名曰言
其卑小比之於城如女子之於丈夫也虛牝壑中之窟
穴也大戴禮以丘陵為牡谿谷為牝博風屋翼也見儀
禮士冠禮注疏
小說有齊諧記見莊子齊諧志怪者也虞初志虞初漢
武帝時小吏衣黃乘輜采訪天下異聞夷堅志出列子
云夷堅聞而志之唐華原尉張慎素已有夷堅錄張瑞
義貴耳集云夷姓堅名也酉陽雜俎小酉山石穴有書
千卷諾臯記有引梗陽巫臯事者逓甲中經云住山林
中呪曰諾臯太隂將軍蓋諾臯乃太隂之名太隂乃隠
神之神也
語云鴈門紫塞地皆在北今人稱北為鴈塞則非也荆
州記鴈塞北接梁州汶陽郡其間東西嶺屬天無際鴈
飛翥至此即回翼唯一處稍下每鴈飛達則矯翮裁度
下處而過故名鴈塞地在蜀漢間
三秦記云秦名天子冢曰長山漢曰陵故通名山陵
齊地記云不夜城在陽廷東南古有日夜出此城以不夜
名異之也按班史云有如日夜出當是時城方成耳
廣州記云廳梁上畫五羊云高固為楚王相五羊銜榖
萃於楚廷故圖其像為瑞番禺雜記則云廣州昔有五
仙騎五羊而至遂名五羊按五羊銜糓楚廷却不當以
此名廣州也番禺雜記似有理
蜀人見驚異者必曰噫吁嘻晉音尊者曰咄左右應曰
喏故太白蜀道難表聖休休亭記用之宋玉之些子雲
之欸乃皆方音也欸乃音襖藹湘中人泣舜之餘聲也
陸璣草木疏若可按酒梅宛陵詩多用案酒字今俗云
添案蓋出此也
古詩多用流黃機環濟要略云間色有紺紅縹紫流黃
流黃蓋機中所織綵色耳
詩既醉之章釐爾女士注云女有士行也今世俗語凡
畫美婦人皆曰士女
丈夫按禮疏早尺曰丈男子成人之極也夫者膚也言
其智膚敏弘教也愚恐夫字訓在先膚字訓在後未必
爾也
趙岐注禹之聲尚文王之聲以追蠡追鐘紐也蠡絶也
趙希鵠辨以為非曰追琢也詩曰追琢其章今畫家滴
粉令凸起猶謂之追粉蠡剥蝕也今人以器物用久而
剥蝕曰蠡追蠡者禹之鐘欵文追起處剥蝕也此語大
似有理
余見前輩詩語稱罘罳及余時有所作詩俱似殿閣簷
角網按叚成式云士林間多呼殿榱為復護雀網為罘
罳其識誤如此漢書文帝紀未央宫東闕罘罳灾崔豹云
罘罳屏也復也臣朝君至屏所奏之事於下顔師古則
云連闕曲覆重刻垣墉之處其形罘然一曰屏劉熙釋
名曰罘罳在外門罘復也臣將入請事於此復重思也
按作簷角網不應獨灾而不及殿宇第所釋之義終未
明耳而罘罳二字形類罝網又杜詩罘罳朝共落則唐
時士大夫真以為護雀網矣又古今注云罘罳復思也
合板為之亦築土為之每門闕殿舍皆有焉郡國前亦
樹之然則今之照墻也
今人稱泰山五大夫俱云五松樹至不能得其數以為
疑獨黃美引史記載秦始皇上泰山立封祀祀下風雨
暴至休於樹下遂封其樹為五大夫五大夫秦官名第
九爵也此語可證千古之誤
王建通正二年十一月十一日改明年為天漢元年國
號叚明年十一月祀昊天上帝圓丘大風拔木改元光
天仍稱大蜀見檮杌正史不載聊記於此
蜀檮杌記王衍十四年俳優有唱康老子者問李昊等
其曲所出昊不能對徐光溥曰康老而無子落拓不事
生業好與梨園樂工游一旦家資蕩盡容悴而卒樂工
歎之因為此曲又名得至寳按樂府雜錄亦云康老子
者嘗與國樂狎蕩家偶一老嫗持舊錦褥貨鬻乃以半
千獲之尋有波斯見大驚謂康曰何處得此至寳是冰
蠶絲所織暑月陳於座一室清涼即酬千金康得之還
與國樂追歡不經年復盡康卒樂人歎之製此曲亦曰
得至寳又曰得寳子然則得寳子之名樂府方備唐英
亦未能詳也
市曰市井風俗通言人至市有鬻賣者當於井上洗濯
令香潔然後到市恐未必然或曰古者九百畝為井田
因井為市故云然又有鄉井閭井之說則以其居近共
井而飲也豈在邑稱市在野稱井歟
今自御前以至諸王鹵簿皆有誕馬誕字義不可考程
大昌以為袒馬義取有馬無鞍如人裸袒之袒也引宣
和鹵簿圖誕馬用色帛周果一方氊蓋覆馬脊不旋鞍
為證理或近之然有氊帛為飾亦非袒矣今却有鞍轡
如常而氊覆之
洗馬洗先也騎而為太子先導也(音銑)
今人不知措大之說李濟翁載措大四說其一以士人
貧居新鄭之野以驢負醋而鬻邑人指其醋䭾而號之
又曰鄭有醋溝士流多居其州溝之東以甲乙名族故
曰醋大然則措大當作醋大曰驢曰醋皆自鄭地起也
濟翁以為不然曰謂其能舉措大事而已
一九二九相喚不出手三九二十七籬頭吹篳篥四九
三十六夜眠如鷺宿五九四十五太陽當門戸六九五
十四貧兒爭意氣七九六十三布衲兩頭擔八九七十
二猫兒尋隂地九九八十一犁耙一齊出見吴下田家
志用脩輩能引證之又有三夏以後語一九二九扇子
不離手三九二十七飲水甜如蜜四九三十六拭汗如
出浴五九四十五頭帶黃葉舞六九五十四乘涼入佛
寺七九六十三牀頭尋被單八九七十二思量蓋夾被
九九八十一家家打炭墼此語人罕知之聊記於此
上元張燈三夜其十七十八夜據宋野史俱以錢王入
賀疏買兩夜按貽謀錄載乾德五年正月甲辰詔書上
元張燈舊止三夜朝廷無事區宇乂安方當年穀之豐
登宜縱士民之行樂其令開封府更放十七十八兩夜
燈
太宗淳化元年六月丙午詔罷中元下元張燈然則淳
化以前張燈蓋不止上元也
宋高祖劉裕丁巳生庚申即位後至陳隋兵以丙午渡
江江南亡宋太祖趙匡胤丁亥生庚申即位至高宗徙
都錢塘元兵以丙午渡江江南亡楊維楨云宋太祖生
於丁亥而建國於庚申元太祖之降年與建國之年亦
同宋以甲戌渡江平江南於乙亥丙子元平宋亦同
周興嗣千文有謂語助者焉哉乎也柳子厚文有矣焉
也者决辭也
蔡邕獨斷云漢承秦法群臣上書俱昧死言王莽盜位
慕古法以昧死為稽首光武因而不改朝臣曰稽首頓
首非朝臣曰稽首再拜
右軍崇山峻領與張耳傳南有五領之戍同蓋古字也
真誥中亦云領注山領凡山有長脊有路可越如馬之
項領故古俱作領字
任昉述異記謂堯殛鮌於羽山化為黃能入於羽泉今
會稽祭禹廟不用熊曰黃能即黃態也陸居曰熊水居
曰能按鼈三足曰能與熊殊不類鮌之化熊乎抑能乎
淮南子云禹娶塗山氏治洪水通轘轅山化為熊謂塗
山氏曰欲餉聞鼓聲乃来禹跳石誤中鼓塗山氏往見
禹作熊慙而去至嵩高山下化為石禹曰歸我子石破
北方而生啓然則禹亦嘗化熊矣會稽之祭廢熊白殆
為此也似不以鯀化故
禹父化為黃熊已亦化玄熊妻死而化為石妾娶於天
曰聖姑大抵不經之論然獨禹為多故名神禹
風俗通云漢武帝登太山探策即阼之年得十八因倒
讀之為八十後夀至八十非也帝夀自七十耳攷帝以
元封元年封太山五年增封自增封以至後二年恰十
八年神蓋默喻之矣
管仲之與鮑叔知深矣及將死而不欲委鮑叔以政曰
其為人也善善而惡惡謂其量之隘也按劉子謂仲尼
見人一善而忘其百非鮑叔聞人一過而終身不忘其
量誠可謂隘矣然能出管仲於死同為卿讓之四十一
年而無倦色不亦賢乎
鼻之下口之上曰人中趙孟頫云自此而上眼耳鼻皆
雙竅自此而下口曁二便皆單竅三畫隂三畫陽成泰
卦也余戲謂此語亦有理但以婦人言之下有雙乳亦
豈單竅乎
淮南子云墨子非樂不飲朝歌鄒陽獄中書亦云邑號
朝歌墨子迴車而顔氏家訓獨云邑號朝歌顏淵不舍
蓋引論語撰考讖曰邑名朝歌顏淵不舍七十弟子掩
目宰予獨顧由蹙之墮車按顔子未嘗同諸弟子與夫
子異行墨翟惡奢喜儉於理為近
夫子云以貌取人失之子羽意謂其貌寢也及觀李龍
眠所畫七十二弟子像其猛毅比季路更甚則所為行
不由徑非公事未嘗至於偃室及夫子所謂失之子羽
者以其貌武而行儒耳博物志水經注俱稱子羽渡河
齎千金之璧河伯欲之陽侯波起兩蛟夾舟子羽曰吾
可以義求不可以威劫左操璧右操劒擊蛟皆死乃投
璧於河三投而輒躍出竟棄璧而去然則子羽之勇誠
不減季路矣聊錄於此
學羊欣書者為重臺盖梁武評欣書為婢學夫人舉止
羞澁左傳晡時為僕日昳為臺又曰士臣皂皂臣輿輿
臣臺臺蓋執役之賤者重臺者婢之婢也
大戴記公符篇成王冠祝不惟所謂陛下離顯先帝之
光耀肅勤高祖清廟陛下永永與天無極識者以為非
周制而已其文辭靡不剽倣始皇詔令碑刻可發一笑
許永子進說文稱長安槐里公乘又蒲江石闕刻有安
定里公乘校官掾王幽曰公乘者百官表於爵級第八
言得乘公家之車也
韓退之上詩云衙時龍戸集上日馬人来吴坰云長安
有龍戸見水即知有龍或引出但如鰍魚按此是潮州
時上廣帥作非長安也馬人程大昌演繁露引傳燈錄
毗奢利王時其國有一類人如馬祼露王運神力分身
為蠶被乃得衣王復生中印度馬人感戀悲號以為入
中國而上日有馬人恐亦非也按俞益期牋云馬文淵
立銅柱岸北出有遺兵十餘家居夀洽岸南對銅柱悉
姓馬婚姻至今二百餘家言語飲食尚與中華同號曰
馬留恐此亦是馬留之類耳又記得一小說龍戸在儋
耳珠崖其人目睛皆青碧入水能伏一二日蓋即所謂
崑崙奴也
章淵云吴興一村人皆姓丘有大碑列其族黨為左史
丘明後云明為魯國左史弱為邾國大夫以為左乃魯
史官丘則姓也此正六朝無識人作可供一捧腹耳何
足引以為據
左傳都城過百雉釋者謂一雉之墻長三丈高一丈陸
氏埤雅謂雉飛崇不過丈長不過三丈又雉性妬壟設
疆飛不越分域一界之内以一雉為長
漢之廣陵敬奉李頒傾竭府庫而不救叛逆之誅孫主
貴待華嚮封以王爵而不能延命盡之期廣陵謂王胥
也孫主謂權也李頒華嚮不見正史
中興頌復復指期出匡衡傳及何武奏注復復依其舊
也上音如字下音福
楚檮杌莊王築層臺延袤百里大臣諫者七十二人皆
死用諸御已言而罷乃其辭有吴不用子胥而越乘之
何也灼然偽書無疑
述異記言曲阜古城有顏回墓墓上石楠樹二株大可
三四十圍土人云顏回手植之木按顏淵死僅年三十
二貧不能槨門人厚葬之豈有預營塚墓手植墓樹之
理
史記豫讓漆身為癩吞炭為啞其妻不識其友識之不
言友為何人吕氏春秋則云趙襄子游于囿中至於梁
馬却不肯進青茾為參乘襄子進視梁下有人青茾視
梁下豫讓却寢佯為死人叱青茾曰去長者吾且有事
青茾曰少而與子友子且為大事而吾言之是失相與
之道子將賊吾君而我不言之是失人臣之道如我者
惟死為可適乃退而自殺然則豫讓又自有友蓋不减
鉏麾也
宋景文云賈生思周鬼神不能救鄧通之譛蓋本應劭
風俗通云賈誼與鄧通侍中同位數廷譏之因是文帝
遷為長沙太傅按誼文帝前四年出長沙又十餘年而
通始用事了不相及也
昭烈之繼漢非特名義而已寔炎祚之正緒也按異苑
蜀臨邛縣有火井漢室之盛則赫熾桓靈之際火勢漸
微孔明一窺而更盛至景耀元年人以燭投而滅其年
併於魏此亦一徵也
金陵覽古晉孝武太元三年㒒射謝安作新宫太極殿
欠一梁有梅木流至石頭城下取用之畫梅花於梁上
表瑞因名梅梁殿會稽志所載大禹廟梅梁生花今其木
尚在
樂天詩各有文姬才稚子自注蔡邕無子有一女文姬
昔人謂邕無子悉以書授王粲按羊祜傳祜蔡邕外孫
景獻皇后同母弟祜討吴有功將進爵土乞以賜舅子
蔡襲詔封襲關内侯蔡充别傳祖睦蔡邕孫也按邕傳
不言有子無子此可補傳缺又其女當不止文姬一人
也蔡文姬傳所載悲憤詩叙事與邕傳不相合豈邕自
從董卓辟而女之嫁衛仲道者為驅掠入關耶
前史皆以先始興不救周伯仁為罪攷之語林司馬景
王欲誅夏侯玄意未决問安平王孚云己才足以制之
不孚曰昔趙儼葬兒汝来半坐迎之太初後死一坐悉
起以此方之恐不如也遂殺之然則安平號長者其心
事又在始興下矣
宋書稱元凶劭帝即位後生劭自前代以来未有人君
即位後生太子惟殷帝既踐阼正妃生紂至是又有劭
焉按周成王生康王在即位後若漢室則無之矣帝乙
未即位時元妃尚為次妃生微子後元妃卒次妃始為
元妃生紂微子後稱庶紂稱嫡也語見吕氏春秋及鄭
玄注若太史公本紀直云啓母賤不得立少子辛母正
后立為嗣
蘇味道摸稜宰相二字不知處按盧氏雜記味道初拜
相門人問曰天下事方殷公何以燮和味道無言但以
手摸牀稜而已故名摸稜宰相
廣名云空棺謂之櫬有屍謂之柩然則寄死他鄉而呼
旅櫬者非歟今人倘於書啓詩句間呼旅柩未有不訝
以為俗者
跬一舉足也(音奎上聲)倍跬謂之步四尺謂之仞倍仞謂之
尋尋舒兩肱也倍尋謂之常然則八尺曰尋丈六尺曰
常也五尺謂之墨倍墨謂之丈又云一手之盛謂之溢
兩手謂之掬掬一升也然則飲酒不過三升噉飯止數
升乃謂少耳若今之升非小也
王僧虔用掘筆以避名似若以為拙字之誤非也字素
短而無鋒者曰掘幽明錄王明兒鬼云鄧艾今在尚方
磨十指垂掘豈有神又搜神記載荀序十歲於青草湖
船落水已行數十里洪波淼漫少頃一掘頭船漁父送
還之張志和漁父詞作撅頭船蓋掘與撅通也今俗語
短盆物亦曰撅頭
西京雜記以太上皇思故豐邑里因作新豐并移舊社
衢巷棟宇物色惟舊士女老幼相擕路首各知其室放
牛羊雞鴨於通塗亦競識其家匠人胡寬所營也又水
經注漢中洋川戚夫人所生處夫人思慕東鄉追求洋
川帝為驛致長安然則高祖慣作此伎倆矣
王濬冲少時父為涼州刺史卒官故吏賻贈數百萬皆
辭而不受及至台司好興利園田水碓周遍天下&KR0008;實
聚錢不知紀極每自執牙籌晝夜筭計恒若不足懷祖
初試宛陵令受贈道脩家具為州司所檢至千三百條
後屢居州郡清潔絶倫禄賜皆散之親故宅宇舊物不
改於昔
漢以洛陽為雒陽火行也火忌水故洛去水而加佳魏
土行也水得水而流土得水而軟故除佳加水見魏略
詔文
胡廣本姓黃五月五日生父母惡之置之甕投於江後
父得而養之廣後不治本親服胡寅少亦不為父所舉
伯父安國舉之寅後亦不持父服何姓事之同乃爾
釋迦佛以四月八日生今人多以其日誦經作緣事按
攝生月令其日不遠行宜安心靜念沐浴齋戒必得福
慶又齊人月令其日亦不宜殺草木性服生衣進温酒
服温藥豈偶合耶抑互相述也
續齊諧記晉武帝問尚書摯虞三月曲水義對以漢章
帝時平原徐肇以三月初生三女至三日俱亡一村以
為怪乃相携之水濱盥洗束晢引周城洛邑引流水以
汎酒秦昭王三月置酒河曲二漢相沿以為盛集帝賜
晢金五十斤而左遷虞為陽城令虞所謂曉人不當如
是也及風土記所載大略與虞同而云後漢末郭虞三
女一女以三月上辰一以上巳二日而三女産並亡時
俗大忌故到是日婦人不復止家皆適東流水上祈祓
自潔濯然漢書禮儀志三月上巳官民潔於東流水上
自洗祓濯除去垢為大潔潔者言陽氣布暢萬物既出
始潔之也然則上巳水濱之會蓋不始於後漢其事亦
不起於徐肇郭虞二人祓濯之原束晢亦一時附會不
能知也
五月五日生者齊相國田文漢大將軍王鳳太傅胡廣
晉將軍王鎮惡皆極顯貴其次文學則崔信明孝子則
紀邁故不足信也
張幼于嘗示余一石中有嵌空魚形以為竒珤余謂此
不足竒也按水經注石魚山本名立石山高八十餘丈
廣十里石色黑而理若雲母發一重輒有魚形長數寸
鱗鬛首尾有若刻畫燒之作魚膏腥然則彼地徧山皆
此石矣
十道記蜀中彭亡山後漢時將軍岑彭攻公孫述於此
山戰死故號曰彭亡山按彭本傳彭破公孫述營彭亡
惡之是夕為公孫述所刺然則此山已預有之為彭亡
之讖非以戰殁而後名審矣
殷芸小說晉成帝時庾后臨朝諸庾誅南頓王宗帝問
南頓何在答曰黨峻作賊已誅帝知非黨曰言舅作賊
當復云何庾后以牙尺打帝頭曰兒何以作爾語帝無
言惟張目熟視諸庾甚懼故晉后妃傳贊抑尺威帝庾
亮傳論牙尺垂訓帝深念於負芒及攷亮傳内却不載
此事可謂略矣通鑑云宗之死也帝不之知久之問亮
曰常日白頭公安在對以謀反伏誅帝泣曰舅言人作
賊便殺之言舅作賊當如何亮懼變色似亦不及殷說
詳覈
易歸藏夏后啓筮享神於大陵而上鈞臺枚占臯陶曰
卜吉史記夏后啓筮乘龍以登于天占於臯陶臯陶曰
吉而必同與神交通以身為帝以王四鄉按禹初讓位
於臯陶不得乃薦之於天而臯陶薨始薦伯益然則臯
陶固未及事帝啓也
桀之亡也以妹喜帝王世紀曰桀日夜與妹喜及宫女
飲酒置妹喜於膝上好聞裂繒之聲發萬繒裂之以適
其意肉山脯林酒池一鼓而牛飲者三千人竹書紀年
乃云桀命扁伐山戎得女子二人曰琬曰琰愛之而無
子斵其名於苕華之玉苕是琬華是琰而棄其元妃于
洛曰妹喜其不同乃爾
淮南子曰桀之力能伸鐵鉤索其臣推移大戲水殺黿
鼉陸捕熊虎帝王世紀曰紂能倒曳九牛撫梁易柱墨
子曰紂生捕兕虎指畫殺人費仲惡来足走千里手制兕
虎尚書大傳云湯放桀居中野士民皆奔湯桀與其屬
五百人南徙千里止於不齊不齊民往奔湯乃與其屬
五百人徙魯魯士民復奔湯桀曰海外有人與五百人
俱去帝王世紀武王伐紂紂起師自容閭至浦水與同
惡諸侯五十國凡七十萬人距周於牧野六韜曰紂之
卒握炭流湯者十八人崇侯虎等舉六百石重沙二十
四人由此觀之紂卒之倒戈後攻血流漂杵蓋與其黨
自相格鬭故也周之得大封建異於商亦以有同惡五
十國可滅耳然則桀之失人心固甚於紂湯之取桀亦
易於武王而紂得禍之慘所以遠過於桀也
唐史昭宗既遷都謂左右曰紇干山頭凍殺雀何不飛
去生處樂按冀州圖經及郡國志乃紇真山也昭宗此
語可憐之甚
墓碑生金郭璞預占庾氏之禍至桓元子時果然而庾
氏滅以為至不祥之兆然賈梁道廟碑生金則晉元帝
江左復興之瑞也又考魏潁陽碑乃曹丕受禪處後六
字生金云司馬金行六字者明魏六世而遷代也然則
生金者皆司馬之瑞而其家之禍也賈梁道亦易世而
絶又有南風之亂後事出段柯古所記尤僻故載之
弇州四部稿卷一百五十九
