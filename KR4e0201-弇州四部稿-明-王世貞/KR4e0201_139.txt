弇州四部稿卷一百三十九
明王世貞撰
說部
劄記内篇一百三十六條
卧痾齋室無書史遊目因取柿葉得輙書之凡百
餘則分為内外篇其内多傳經外多傳史
思無邪其詩之綱乎自強不息其易之綱乎毋不敬
其禮之綱乎允執厥中其書之綱乎是咸有至力焉
乾六龍皆聖人也聖人不能為時能因時耳文王(闕)
哉然而文王易孔子則難
六龍皆聖人何以有憂有疑有悔非德之不足位不
當也聖人能易之賢者勉焉愚者蹈矣
在田之龍何以使天下文明哉夫子蓋深知之曰時
舍也明非時所能舍也自任確矣
伏羲之畫八卦也豈以為卜筮設哉後聖見理之與
數合也因借卜筮以發之盖即卜筮以明理也非舉理
而歸之卜筮也
必三百入十四爻而定吉凶也六十四卦毋乃未備
乎哉非聖人之未備也僅易世而日趨於繁也
堯命羲和天道也舜命禹地道也禹薦伯益人道也
聖不可知舜禹文乎大而化之其湯武乎
亢龍有悔其聖人閱世之言乎用九天德不可為首
也其聖人處世之言乎老氏得易之偏用而深者也
時至剥而天地幾喪矣然而聖人生焉聖人萌於剥産
於坤成於復顯於泰聖人生剥不生姤賢者則不必然
六陰之坤必生陽矣聖人名之曰復若失物而更歸
也喜之也六陽之乾必生陰矣聖人名之曰姤若不期
而遇也外之也是故日月之蝕雖常而必以為變
木德其至矣乎土厚載物金火之為用至矣然而其
體不仁也故於星歲為吉鎮次之長庚熒惑多凶
生人之用皆七情也道何之乎舍七情奚托焉聖人
順焉而立道釋氏逆焉而立性賢者勉焉而就則不肖
者任焉而忘本夫父子生於欲者也君臣生於利者也
柰之何其逆而銷之也
物制力物制氣物制德制力者角而勝制氣者見而
勝制德者聞而勝
火無體物為體星然而發燋宇宙鑠金石欲最甚怒
次焉夫猶火也夫惟狂者以志成之其秦始漢武乎夫
惟聖者以道成之其文王太王乎
咸感也晉進也然而聖人未嘗不重致抑焉蹇遯之
多吉繇也甚矣躁之為人害也
聖人不窮否而窮明夷否之天聖人能為之也明夷
之天聖人之所藏用也弗能為之矣剥亂成也姤亂萌
也聖人不憂剥而憂姤
自黃帝而前其聖而不可知者乎堯舜禹文王周公
孔子此六聖人者其至者也
臂之使也左用弱右用強君子居則貴左用兵則貴
右秦尚右漢因之元後復之其強徵乎今之北尚右也
是兵之遺也
或謂釋老虚聖道實然乎曰實則虚之虛則實之無
所不虚以成一實釋老也實則實之虚則虚之以虚明
實以實維虛聖道也故夫聖人者自然者也
愚者徇跡智者厭跡釋氏絜兩端而罟之其術足以
愚愚者而智智者愚愚愚也智智亦愚也故夫釋氏出
而天下茅靡矣
老子非小仁義而薄禮也小仁義而薄禮之時也夫
疇不欲遘三皇哉如不反何故文武而鴻濛則化矣羲
農而殷季則政矣
老氏之本旨吾道之别途也其張杜之法小乘之剽
擬也王馬之書禪宗之影響也故教有二而無三
知進知退者易也以退為進者老氏也佛乃欲一併
而空之彼能無卑我哉我所究六合之内而彼欲究六
合之外彼則自誣矣
外性而脩行者吾思進之外行而言性者吾彼之性
空乎不之於君臣則之於父子不之於父子則之於長
幼夫婦朋友也孰謂空哉
征誅衰耶黃帝先之矣揖遜盛耶莽操後之矣是故
於道不於跡
微子去之箕子為之奴比干諫而死去易也奴則難
死又難死不倍仁易奴則難去又難
老子習禮而薄禮者也莊生畏死而齊死者也佛氏
畏滅而樂滅者也有者諱之不及者文之斯其所以異
哉
陰屈其德而佐陽則吉伸其德而抗陽則凶地之於
天也月之於日也臣之於君也婦之於夫也佐者也小
人之扵君子抗者也
大哉艮乎終萬物始萬物君子得之成身術者得之
延年
聖人鑿天地之竅而天地弗讐也為其維天地也塞
其竅返其樸然乎然而將以盗天地故弗與也是故有
周孔無期羨
天下有疑行而後有易有窒情而後有詩有跡治而
後有書故曰其於中古乎於乎是豈惟春秋哉
天地之始渾乎國之始樸乎人之始嬰兒乎嬰之漸
而童也勢也亦理也因時而節之存始可也反始則謬
三分天下有二以服事殷聖人之心也内文明而外
柔順以蒙大難聖人之幾也
或曰六書心畫也有諸曰在觀而已以道觀六書羲
文之精也以技觀六十四卦頡籀之跡也
郊享之有配祖也是三才之道也顓頊嚳堯稷文幾
無愧矣德不足而強尊之其褻天乎毋乃僣日月曐辰
哉
韶作而百獸率舞非因聲也和德之至也不然寧無
師曠之言哉
墓祭非古也雖然亦時可耳夫魂氣固無不之也因
其魄用其遺而誠格之不幾於易乎哉
祭之有尸也其先王感假之微機乎然而尸必賢匪
賢匪誠匪誠非萃是故不可以行後世也尸生近近生
狎狎生戲至於戲而可無祭矣今也主而不尸淵乎其
冥穆也吾從今
席地古禮也不幾於犬豕食乎今也嚴肉刑古政也
不幾於豺虎乎今也仁
譏世卿謂其非德舉也獨不曰世諸侯哉諸侯非甚
暴不易也守若令者朝報殿而夕以更為能久厲民乎
哉善矣柳生之言曰封建非聖人意也勢也
二百四十年耳而弑君三十六王室四亂天王數出
臣射王子烝毋其始也逾千里而錯戎七雄之既也歴
數世而民鮮牖下死者則封建為之也
讀周禮曰異哉方千里而官人若此之衆也盡地力
不足以供采禄矣民誰與養
禹會諸侯於塗山執玉帛者萬國兹言謬矣塗山蕞
爾地耳諸侯之乘具官以從大者二十小者十之幾十
五萬乘矣疇能容之荒服之地驅馳萬里疇能逹之聖
人之省方會其方之諸侯也
迎虎為其食田豕也獨不曰傷人乎周公驅而遠之
乃迎而祀之非公典也人亦有焉曰何進曰劉璋
取民近貪刑民近殘行師近亂獨尊近亢厚族近私
然而天下不為厲者知其不得已也君人者&KR0719;焉而恒
以不得已之心行之善矣
有生有息生不能不息息不能生生生而不已似息
生焉聖人善因息通其生噫斯所以裁成天地乎
物生我我生對對生軋軋生機機生禍聖人忘物我
者也機至而燭是故不為機先亦不為機後
天下之逹道五倫盡之矣舜明於庶物察於人倫物
即倫之散殊者也博審慎明聖人寧一照而已哉
聖人未嘗不格物也朱子之格物其流格於物也王
氏之格物其流無物也故曰不誠無物
是内而非外不若内外之兩忘非忘也毋不敬也
見觧之得在膚而不在裏也偶然之得乍有而亦乍
無也
雞犬之專智人弗若矣牛馬之專力人弗若矣駢焉
而為人用而無弗悉也用天下者乃恒有所弗悉何也
天下之事未有不始於一成於兩此乾坤自然之妙
也是故古之聖王獨端其原大其輔
荀卿之危態臣也甚於簒孟獻之罪聚斂臣也甚於
盗噫其真有所警矣夫
天地盈虚與時消息至哉易也哲人先焉愚者後焉
時至而悟悟無及矣
三苖之於舜也其五帝之欲乎鬼方之於高宗也其
三王之欲乎昆夷之於文王也其太甲成王之欲乎荆
戎之於平王也其後世中主之欲乎上焉者化之欲即
理理即治次焉克之又次制之至於後世不勝矣桀紂
幽厲欲滔天其為亡元矣
讀大雅之什而知文王之聖功深於武矣周公之知
聖深於武矣
儀刑文王豈亦末哉小心翼翼昭事上帝此其精也
一念之敬而萬邦孚矣
不學之謂貧無成之謂賤心死之謂夭失身之謂無
後
北極天之樞乎動處至神而聽於靜靜處至微而能
制動亦淵矣夫人日膠膠乎擾擾乎反而求之而極安
在哉
災異之來也曰天心仁愛人君信乎夫戾政感而盭
氣應之寧有心哉則何以不仁愛民焉
由外以之内而内禍生焉其惟目乎由内以之外而
外禍生焉其惟舌乎
易頥之象曰君子以慎言語節飲食夫機不易發則
寡忤矣氣不易泄則全神矣抑亦養身也夫寡嗜可以
澹志也鮮求可以完節也養德亦爾
不能反躬天理滅矣美哉言也信眉而談性命舉足
而稱聖賢皆不能反躬者也
臨財毋苟得臨難毋苟免其毋也不在臨如臨則已
晩矣
孟氏之告君也則旁引而逹之程氏之告君也則逆
折而閼之噫非孟吾誰與歸
荆卿傳曰其為人智深而勇沉有味乎言之也凡智
不深則非智勇不沉則非勇深所以藏智而出之使不
測沉所以養勇而發之使必遂
有德易興無德易亡凡都會然也謂長安亡難乎秦
何以二世謂洛陽亡易乎周何以七百故四海而朝宗
京可無版築矣四海而土崩金湯晩矣
智崇禮卑夫禮卑而不智崇者有之矣智崇而不禮
卑者非真智也
聖人之言遠如天愚以為近於地也賢人之言近如
地乃時時遠於天凡聖人之言未有不可踐者也
之燕而越其轍燕可至乎知之燕之轍晨進十而夕
退百也燕可至乎吾北首矣窮日夕矣之水而迂也之
陸而徑也則無虞至也甚矣分門者之徒之謬也
虚其中實其際虚其名實其行噫吾何得而見之
人至於死而萬用盡矣聖人以之昭節揭軌垂萬世
焉夫婦之間一情欲感耳聖人以之立綱陳紀配天地
焉
以好用人以惡行法以入奉出以吏制戎以意創禮
以慾興役六官之欲脩得乎噫
記繁而志寡遷固之失也雖然不可廢也三代何寥
寥哉噫罪我者斯言乎
甚矣聖人之不欲盡也其治優乎有餘化也其遘變
出而有餘地也其言引而有餘味也夫賢者則不必然
讀周孔荀揚之書判矣
理數一發而合者其易乎探數以求合理者其太玄
乎玄則人人則不神故夫書也政道一發而合者也詩
也情性一發而合者也魯論也言德一發而合者也如
之何其擬也
詩書之不復古也疇取刪焉禮樂作而後有述嘻誰
能續之
春秋聖人之藥石也文中子之續春秋也以藥時也
則何以帝二魏或曰阮逸之偽也如其偽如其偽
詩可以興可以觀可以羣可以怨其惟風乎頌則純
純則成雅兼之矣
詩之存滛奔也非小子所敢知意非其舊也示戒微
而道欲重
凡詩刾讒直而厲矣聖人之戒深故存之
春王正月夏時冠之然歟曰否否正朔天下之首政
也春秋以止亂也而身亂之其何以訓
春秋成而獲麟也瑞應歟曰弗必也獲麟而後作春
秋以比於河圖洛書也曰不然也春秋之作久矣獲麟
聖人之所託而悲者耶曰奚悲也當其時而春秋之事
既也可以止矣
詩刪而風未易亡也屈氏志而惻枚李情而宛庶幾
哉雅頌則微或曰唐山郊祀非歟曰惡遠矣
釣而不綱廉無咎乎弋不射宿靜無咎乎豈惟得聖
人之仁焉亦所以教物也
鄉黨聖人之用也吾無隱乎爾
夫子之文章夫孰非性與天道也賜也岐之夫子之
無言盖深言也賜也疑之
賜不受命而貨殖焉億則屢中能役物者也回也其
庶乎屢空能不役物者也聖人亦未嘗不理財也若以
為多學而識之將貨詁學乎學詁貨乎
夫子曰參乎吾道一以貫之曾子曰唯以非故曾子
也夫子之道忠恕而已矣猶之乎故曾子也子貢疑而
夫子之旨微彰曾子唯而夫子之旨有所未竟矣噫
天地間一氣而已初無有善惡也有氣必有理以理
求之則有善無惡以氣求之則有善有惡
荀子之言性惡盭矣然亦自體驗得之如告子亦體
驗而得者也揚子之善惡混從孟荀之論而發其疑韓
子之三品復因三子之論而酌其似非體驗得者也
舜之誅四凶而封象也果何居曰得罪於天下雖弟
無赦也得罪於已雖疎無誅也况親其弟乎書曰瞽瞍
亦允若象且化之矣謂聖人而脩匹夫之郄於弟也
謂禹入聖域而不優也何居其功殆聖而不可知者
乎舜臯陶之示戒也以為居功者訓也非不足也
堯崩舜避堯之子舜崩禹避舜之子禹崩益避禹之
子而天下有與有不與也是上下相狙以詐也何異莽
丕哉故夫孟氏者得聖人之心而舛其跡者也
問服章可以示君不可以示臣責善章可以示父不
可以示子
誦毋自欺章而不涊然頰赤者非人哉牛山之木章
而不悚然汗浹者非人哉故聖賢之醒人也甚於藥石
愛親敬長有天性焉然而非天知天能也愛生於恩
敬生於習謂生而無不有可也謂生而無不知不可也
瞽瞍殺人咎繇執之非臣道也竊父而逃遵海濱而
處非君道也語心則可
血流漂杵非虚言也紂徒七十萬其輔而惡者百無
一乎倒戈而攻明其有禦者也内亂而自為敵衆訌而
交相蹂能無漂鹵乎夫然後而知語兵之難也
柳下惠遺言至行冺矣要之僑瑗之流也聖不幾於
過情乎吾為之曰伯夷清之聖者也柳下惠和之聖者
也
孟子曰人皆可以為堯舜程子曰仁者以天地萬物
為一體至哉言也夫子閟此二寶而不輕發者盖預慮
之矣何慮曰慮有釋氏之即心即佛也大慈大悲也
顔子之勝孟子氣質也孟子有無師之智有立統之
功
大學之證親民者何居非信經也巧為鑿也補格物
者何居膚而陋甚哉人之自亮難也
人倫明於上小民親於下是孟子亦言明德親民也
而王氏不知引也然而康誥等所釋甚明不敢易也
孟子之學至矣程叔子朱子之學成矣氣質之融液
微有未盡也王氏之學幾矣心體之淘洗微有未瑩也
吾嚮者謂聖人之道無加焉者而今而後知有加焉
者瞿曇氏書也唯其加是以卒莫加也故聖人之道有
極者也瞿曇氏無極者也極者何中是也
孟子之功在尊孔子之道而伸明之耳不在闢楊墨
也墨子兼愛摩頂放踵為之不便身也楊氏為我拔一
毛而利天下不為不便人也夫不便身之與不便人誰
其聽之其人雖至今存可也其戰國之為說者百家而
皆不能久非我之道有以勝之其用自不能久也
夫人生有涯而欲無涯以有涯之生而供無涯之欲
勢不得不求之延年以延年為有盡勢不得不求之離
生死今二氏之所以漸衰非其說之衰亦以取驗少也
治世也住世也出世也皆有聖力焉其至尒力也其
中非尒力也
有公天下之事者不必公心也有公天下之心者必
公事也與子非私乎曰非與子也與賢也
今之為二氏者何庸闢哉固二氏之所深闢者也人
其人火其書廬其居淺矣然而卒無以易也正其本以
勝之勝不勝矣若歐陽氏者稱名持論者也
念佛者不念佛者之砭也即心即佛者泥佛之砭也
非心非佛者泥心之砭也以砭攻疾則可無疾而砭則
不可惟於吾道也亦然
福善禍滛人之常也非天之常也遇其順則無不合
遇其舛則無不乖噫賢者駭之吾執焉
天地仁乎夫未有生而不死者是生與殺相半也而
又加之以豺虎兵盗災疫斬刈之屬是殺常勝生也黃
虞以來非一代矣桀何繁舜何寡也是亂常勝治也盡
諸衡生以奉縱生是不仁物也縱盜賊暴兵而血牙中
原是不仁人也渾淪一氣而已孑孑焉而望之且責之
噫不亦左乎
人與天地乃相似耳聖人未嘗與天地相似也天地
無心而任氣任氣故不能無過無心故未嘗累德天地
之有薄蝕暈孛震雹水旱崩竭灾厲也是陰陽之所為
也猶之人血氣之疢疾也若以聖人之賞罰比天地之
生殺過矣故曰聖人無復
霍子曰有司之校士也其薦揚也以國也吾何德焉
噫公矣讀先王之郊祀社稷則&KR0719;然也造物者豈任德
哉然而先王以教民厚也雖然師之則過
春秋之書日食也重之也以有常乎無常乎曰不謂
其常也于何知之曰禮知之禮有當祭而日食者朝而
日食者送葬而日食者其預知也則胡不先期而易祭
而朝且葬也先王之法廢久矣日食之有推自漢始也
知之其不書乎曰胡弗書也常而變者莫大焉然則何
以不書月食曰此義微矣寧使天下蕩陰教而不脩無
寧使其疑陽也聖人之畏女德深矣
駔者曰吾晨發梁休糧於方城之外夕抵郢而弗尰
也且七百里矣術者曰何哉吾離形而儵乎七千里之
外若步武也又能使人見之駔者曰唉欺哉還以問畸
子畸子曰吾綦異是吾儵而游九有之表際天地入無
間探太始究太終駔者益惑畸子曰無惑也子以形之
者也彼以氣之者也吾以志之者也
天下之事名執其虛而利執其實聖賢莫能踰也莫
能踰而知其為害之大也故舉而約之道
侯服玉食窮水陸匕箸中産噫緇而髠者猶有五觀
胡弗思哉
佛之有因果也外之者以為荒也内之者以為淺也
然至於吾人則日用之而不知耳渠亦有言曰不昧因
果易不墮因果難
靜而無思一物不容澹兮若秋空徐出其倪非槁而
通調而暢之藹兮若春融自為始終悠乎天下之真樂
何窮
寂然不動感而遂通靜亦靜動亦靜也
王充氏賤儒也其學尼而偏其識淺而稚乃嘵嘵然
敢於非聖唉是寧免於先王之誅
太玄之凖易也法言中說之凖論語也有意而為之
夫有意而為經可乎周子之太極圖通書邵子之皇極
經世吾不敢以為無意也
無極而太極吾不敢從其而也動而生陽靜而生陰
吾不敢從其生也誠神幾曰聖人神又胡幾也幾何贅
也顧養錫類抑何作意也大舜申生何其不倫也
向歆學父子而人夷夏者也孫卿李斯業師生而行
人禽者也故曰有言者不必有德
治安之於事也原道之於理也孟氏之後無伍矣
讀綱目至蜀漢之際曰嚴哉明統矣至翟義沈攸之
袁粲徐敬業曰有君臣矣至莽大夫揚雄死曰異哉此
有說也雄卑臣也春秋之義不責雄以死也廢君之温
而官之鬻國之淵而爵之而俱卒之徼新主之儉事十
姓之道而官之爵之何也是使天下失節者免於責也
其罪雄也何居罪雄而不得與於道矣嗚呼
周元公之為元也程純公之為純也正公之為正也
朱文公之為文也易名者有深旨焉
由濂洛而前其學博而觕其詣淺然其人材大其就
實由濂洛而後其學精而純其詣深然其人材纖其就
虚
揚子雲先賢之優孟王仲淹聖門之宇文周程正叔
吾道之宋襄胡康侯春秋之商鞅朱紫陽儒宗之衡秦
王新建紫陽之逢蒙
尊德性也主靜也致良知也隨處體認天理也體仁
也其欲標名而自尊一也善用之皆可以成君子不善
用之皆可以成小人
高者入於空虛欲速也卑者入於功利見小也
今之談道者吾惑焉有鮮於學而逃者有拙於辭而
逃者有敗於政而逃者有騖於名而趣者有縻於爵而
趣者欲有所為而趣者是陋儒之粉飾而貪夫之淵藪
也
弇州四部稿卷一百三十九
