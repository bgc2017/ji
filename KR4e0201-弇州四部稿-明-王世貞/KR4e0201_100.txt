弇州四部稿卷一百
明王世貞撰
文部
行狀五首
明故工部尚書致仕進階榮禄大夫承庵胡公行
狀
徽有工部尚書胡公者諱松字茂卿别號承庵其郡之
績溪人也先世自吳興而徙六世祖桂林府幕子原傳
容縣令士俊士俊傳景和景和傳庸庸傳有明有明傳
淳俱負隠德盖至有明而以公贈至淳而以公封皆雲
南參政有明娶於馮淳娶於方贈封皆淑人則公之祖
母及母也公少長美風神善舉止其出入人固目屬之
矣為邑諸生工屬文正德癸酉舉應天試其明年甲戌
成進士授嘉興推官亡何御史按嘉興部顧守訊諜囚
大小云何守錯愕不知所對公從旁代對甚悉御史大
竒之曰推受事未渠旬也而乃能爾即奚難浙東西牒
也自是有所按部輙挾公往而公以平反無害能佐御
史威惠稱召入拜江西道御史嘗疏論臨清皇店謂中
貴敬緹帥寧不當以嬖倖牟民利不報出按山東益矯
矯持風裁墨吏咸望風解印綬去而會意有所不可移
疾還里至肅皇帝之六年病良已復除浙江道王太原
某者材臣也而憸故嘗比倖將彬以臺評戍矣時楊文
忠廷和實當國而會桂文襄以言禮驟貴惡楊文忠而
善太原假邊事薦之為陜帥公極疏論太原併侵桂忤
旨下遷廉州府推官時桂方貴倨甚御史程啟充周在
至以論解公得杖北闕下而太原婁遷繼桂拜太宰人
或謂公且無往公曰逐臣敢後計耶單車趣之任有守
璫據民茘枝園者公奪之民璫戒是強項推不難宰臣
而難我謹避之耳尋量移同知廣信府未上進福建按
察僉事泉庫失千金持守者獄甚迫公獨疑之曰守者
僂行子耳且盛夏單綀安所取匿出窮詰之則攝倅與
吏為奸悉論如法永春吏人追嶺寇者道山鄉鄉人驚
相拒即縱擊捕得四十餘人以為真寇自誣服公察其
冤釋之衆大懽服尋即其地分守為布政司參議泉故
有院以居癘疾者其地重勢家幾得之請於上移院城
外島公獨持不可曰縣官念此曹且死衣廪之卒移島
絶遠立斃為人臣不能明上生德何居遂寢亡何以河
南按察副使飭兵大名公為大名益有聲遂進雲南右
參政會以國慶獲錫典俄轉貴州按察使貴酋安萬銓
有所任易棐者虎而翼御史屬萬銓從子仁為致棐仁
即稱病公移書諭之仁來見御史下仁獄夷衆閧擁仁
去洶洶且亂公重移書仁言利害甚切仁乃請罪縛棐
自效事得解進廣東右布政使轉左以母憂歸服除仍
故官屬歲侵用公策全活老弱萬計拜都察院右副都
御史督理河道再以故官總督漕運兼撫江北公之為
河道也前使詹者以河决議開趙皮寨支河殺水勢公
謂開趙皮不如孫家渡近省費可十倍詹時佐司寇力
阻之而其督漕時以淮新城據河衝時時潰版築公謂
河不易抗宜徙而疏入海亦以遷去弗果然代公者後
復卒用公議以濟公他所創轉漕法洗清江浦宿蠧著
為絜令又嘗疏罷淮安鳳陽二墨守鳳陽守行千金中
貴人居間弗顧也公之入為戶部右侍郎徙左及提督
太倉俱未朞遂拜工部尚書相嚴方重用事而伊王恣
欲拓其洛陽邸計直且十萬金以十二賕嚴業許之矣
公疏謂非祖宗制且時詘勿許便相嚴意不懌然卒無
以奪也時敵大入寇而咸寧侯鸞以邊衆入衛得幸欲
悉移其衆京師移武庫仗于營以便給調公謂邊兵外
也而内武庫仗内也而外甚非所以重肘腋杜微慎防
也執弗許公念部事日益棘而二憾無已時禍且叵測
惴惴成疾時對客立忽仆乃上疏乞骸骨詔許之公歸
疾漸損而封參政公尚無恙公以歲時置酒會父宗舊
奉觴上夀參政公歿而公執禮悲慕如少孺也友愛其
弟栢痛不及公歸而逝語次輙嗚咽不自禁所循撫真
猶子矣嘗病其族食指衆而室陿不能逮先損地為樓
六楹合族之主而叙居之曰禮可以義起也公既家居
久而臺察守相干旄相屬公不復及私第默為德於鄉
而已都御史周公如斗御史劉君世曾嘗疏公齒德乞
存問報聞公恂恂恭謹長者出入時徒步遇孺子與顜
敵禮即田父㕓叟探歲功較物賈纚纚語不休也少為
詩與邊歴城貢方棠陵豪倡和在伯仲間行草流俊有
法然務以自媮志而已不欲有縉紳間聲公以弘治三
年閏九月十四日生以隆慶六年七月二十有七日卒
春秋入十有三嘗以隆慶廟恩進階當得一品配汪氏
封淑人先公卒側室安氏程氏有丈夫子三長廷烈太
學生娶於程亦先卒次廷烋太學生娶於周皆淑人出
也次廷默娶於汪安出也女一適許寀孫男十人堅塙
壆垣陞堂陛埜某某孫女六人廷烋將舉公葬而屬同
邑戴君偉略次其事來徵狀於不佞曰先公志也夫先
公固知世有執事文矣不佞當已庚時嘗望見公顔色
朝行中已又一接公緒論以為恭儉撙節君子也敵大
入公卿將相腰糗糒而口戎務即致命遂志無踰此者
公逡廵而陳乞骸之疏不自虞忤雖内迫於相嚴外迫
於侯鸞而計無所之公固無匿力也天子方按朝籍而
責九卿怠緩之罪非死而徙耳獨寬然縱公以其官歸
知公無匿情也公歸二十餘載而用夀考功名終當時
所謂公卿將相毋論若隔世即敵亦再納欵質子矣戴
君又言公治河所部濟而濟有夏相父祠夏以屬公佯
若弗聞也者夫公一論劾太宰再左權相抑悍王折倖
侯幾身殉者數矣而卒不廢此豈亦天幸哉不佞竊負
知公故不辭廷烋而為狀以俟太史之采
明故嘉議大夫南京兵部右侍郎虛齋王公行狀
王公諱積字子崇其先為揚之儀真人有諱思保者高
皇帝時從軍轉徙太倉衛因遂為太倉人思保子貞貞
子海海子原俱不仕原子成即封武選主事公也武選
公娶於蕭而生公少穎敏天植純篤既長益自刻苦讀
居恒達丙夜冬則擁被膝坐夏置兩足木罌中避蚊蝱
時陸先生安甫者知名士也見公文而歎息曰少遲之
必為國器而公既出試輒不利於有司久之始以諸生
擢應天薦為正德己卯明年復會試時天子方南狩待
次復久之明年為辛已賜對甲第授兵部武選司主事
以先帝登極恩封公父如其官母蕭為安人而公竟以
二親不便養乞南得禮部主客司主事至則迎武選公
蕭太安人以養時時備珍甘奉武選公鍾山大江間武
選公故以老強起為歡已而疾日益平公尋遷南京兵
部車駕司員外郎進武庫司署郎中滿六載實授武庫
故所隸風馬船千餘艘以備上供物郊廟香幣軍需甲
仗者分屬諸衛每一船敝輒責衛校士自補破産者相
望至自雉經溺水以徇長年二萬餘散攝諸郡縣吏因
緣為隠匿至者僅六千人船日以减耗公既任武庫久
孰計利弊十餘事上之部為言於朝始以武庫餘羨水
衡錢治船不以累衛校士而郡縣所隠匿長年悉出為
官用著為令嘉靖己丑遷廣東布政司左參議治糧儲
公念廣儲策未有定乃復考利弊十二事一曰時會派
二曰通撥運三曰給戶由四曰定本折五曰處厫墊六
曰設部運七曰定脚價八曰謹收支九曰覈屯課十曰
議儲蓄十一曰處虚糧十二曰處寺田上撫按行之廣
民繇是稍稍蘇矣而公所部新寧新會恩平盜積為剽
劫十餘年不已守令噤不敢言兵盜益熾公奮然請得
身當之而總督林公冨亦才公悉以兵事委焉公條議
賊有當剿者四有可破者六林公報可與公謀以十月
發諸道師嶺西師自恩平蜆岡入嶺南師自龍眠入舟
師自龐學水入合擊大破之鹵獲以千計盜遂平撫按
議首上公功公逡廵避弗敢當捷聞賜文綺一金十兩
辛卯入賀萬夀還省武選公蕭太安人公念二尊人益
以老擬請急得扶侍而為武選公所尼乃留其婦陳安
人養居無何太安人竟卒公獨身跳而奔喪晝夜哭泣
目盡尰服且除武選公病痿公手調湯藥旦夕侍左右
因上章乞致仕不報至丙申武選公復卒公哀毁盖有
加喪葬傅禮戊戌服除謁吏部選鄉人有當國者意公
往或私之公謝弗肯往歲餘不調至鬻衣自給廼上章
乞休吏部愧而除公陜西左參議公所治平凉平凉為
韓國宗屬數百千人咸仰廩縣官不時給則聚而囂前
治平凉者多轉徙他郡避之公獨不可為委曲計處廩
之且徧韓王感約束其宗屬曰若曹慎聽王參微王參
吾安所得食耶公嘗謁召伯祠祠故有泉久涸公入拜
而泉復陜人異之庚子遷貴州按察副使治威清威清
為故鬼方地其人羯羠公推誠輔術而行嘗捕得其劇
盜張勝俞助等小暇則擇取其子弟資異者教之自是
科第比比歲與滇粤埒癸卯監其省試甫畢而遷湖廣
右參政時方有苗難進賢萬公鏜起家為都御史討之
聞公遷喜顧其屬曰賊不足平矣因促會公謀賊有糯
塘山囤者最衝而堅衆議亟攻之公獨謂攻囤固首計
第賊方欲以堅老我不若以輕兵綴囤而别選精銳從
間道破其餘巢餘巢破囤膽奪矣兵法所謂攻瑕則堅
者瑕是也萬公曰善遂如公言進師而會柄臣有脩貴
省御史隙者摘試錄中誤株累公謫兩浙轉運副使萬
公上疏力留公不報然竟用平苗功賜金一十五兩公
之副轉運自藩臬尊官來謂且不懌而公益安之居歲
餘遂為本省按察僉事明年為按察副使又明年為福
建右參政都御史朱公紈方議防倭寇下諸道規兵食
久未報公至勾宿牘稽逋數所以條對甚詳朱公既素
賢公至是乃上疏薦公自代且引宋蘇洵氏言必代已
有賢者而後可以死論鹵斬倭功賜金十兩已酉進山
東按察使遂為右布政使尋入閩為左所至有治行庚
戌遂進都察院右副都御史廵撫山東是時京輔新中
敵而山東為左臂調發固倍蓰恒日公夙夜謀所以善
後者曰飭軍務處糧餉備灾荒議保甲革冗員薦逸才
疏凡十餘上廷議倚為重明秋有敵警公勒勁騎擐甲
駐臨清以俟報會敵退乃已公之為山東務持大體不
為一切苛煩責小辦治而吏民畏懷之若一壬子天子
念公賢特為遷南京兵部右侍郎以優公而公久勞苦
兵事目漸眚乃上疏乞骸骨辭懇甚吏部具公政術而
為言所以欲歸狀乃得致仕公歸杜門不復與時事海
内士大夫日冀公復起而公眚益甚竟坐廢公雖以眚
廢然歲時行圃具酒食聚親族談說鄕里事以為樂間
召所厚故人雍容杯斝論文義竟日不倦如是者十六
年而卒公為人恂恂長者遇大事片言立决即之温然
襲人和而中耿介非其義毫髮不可干其游宦時多從
故魏恭簡公呂文簡公鄒文莊公游其講究道術甚晳
然不欲以名扵人所敡歴八省政績甚偉問之絶不肯
道居官三十載被服衣素若儒生不為家而姊弟多濡
澤者位三品京朝官以齒德尊世而待里人子童孺均
於敵為文章典雅有度博識故典驟而遇之若空空然
於鄕黨冤抑時有排解閟之絶不令知所自予兄濟美
先生意不可一世士顧獨善公且嚴重之曰子崇吾所
不敢望也嗚呼公真所謂鄉先生沒而可以祭於社者
矣公生以弘治卒以隆慶元年丁卯八月某日春秋七
十有六娶即陳安人有女德莊事公終始先三年卒詳
見陸光禄先生誌中子懋學懋良諸孫某某公官三品
於法當賜祭及葬而懋學等遵遺命未敢請將以某月
某日窆於新阡而屬王君復亨采公略屬世貞不佞少
且賤於公無能為重竊念先司馬撫山東時嘗與公代
而世貞又從公里閈間竊習公以為庶幾無愧太丘有
道之風故不辭而為之狀至所以不朽公於幽而勸天
下於明者則有邦之士大夫與立言君子在不佞何敢
干之謹狀
錦衣衛百戶懷南楊君行狀
君諱仁慤字君實世為吾太倉人有支族於魏隸籍錦
衣衛遂亦稱其衛人初名質後更今名君年十二而王
父宗禹困讎家訟得疾圽兄弟弱不任中外政有悍僕
且叛去君請於族縛奴掊白梃擊之且死而後逐之家
近六公市市人或少君不為禮君不懌歸市自是絶跡
矣既冠乃謂其兄弟曰吾先人之大故也以訟吾不可
以不白其讎業以解欲中止君不可竟勝之而後歸葬
也然自是日益貧君一旦慨然歎曰丈夫安得終齷齪
田畝以觠牸犢柴車荷一具鍤埋七尺耶獨身之京師
叩公車門上書請益東南海戍廣斥堠為腹心保障不
報當是時海固無警而易君言且以為狂君自是久困
公車間然稍穎脫見其參伍鉤距之技而中貴人司大
官水衡者聘君往以為司計君鉤覈出入數塞其旁漏
巵而稍寬其内公私盡裕中貴人善之著為絜式嘗從
先帝幸承天用供億亡害賚白金還往乘傳君尋倦其
役謝去更籍太醫有冠服矣買大第長安里日過從賢
士大夫益市牛酒為歡一時翕然稱之謂有陳遵鄭當
時風而所幸愛故人衣食其家若歸居數年廢著轉徙
貧逾於舊然所幸愛故人過從士大夫交口譽之君名
日以盛陸太保炳者督錦衣緹騎初亦有所疑數伺君
久更以為賢檄之幕俾充緹騎伍長領鉤察當是時太
保貴倨甚而緹騎横所察其人非死即家立破而身夤
緣從恣姦利更籍以取功名至得帥君獨持大體務為
寬平長者數數戒其下慎之毋令西曹郎吏腹誹我錦
衣一片地有天無日也而太保心愧之乃更積君勞試
百戶矣會倭寇起東南亡所不躪君昔言頗以讎而其
於邊事益習氣益發舒深語不諱先後輔相徐公李公
及今高公張公竒君才以語楊大司馬而檄之邊佐總
督籌畫時敵廷益徙近塞所招納亡叛以十萬計號為
阪升其壯者勒習騎射度入寇輒用以嚮導餘卒耕蓄
自給稍稍收其羨以贍敵益富強而中國自鎮城外輒
棄為甌脫不復墾旦夕仰度支芻粟稍不繼即坐槁君
殊恨之乃行求近地稍腴而易自保者召丁壯田之盡
鬻其家貲以充牛具穀種居二歲所收羨逾於出旁産
益拓君又募死士給以衣甲善馬使詗伺敵他出即掩
其穹廬鹵子女或盗其槖駝騊駼百十羣以歸久之敵
情益得君歎曰是阪升可誘而致也令縣官畢我力我
能使阪升挾其敵酋來即不可而能使阪升自疑敵亦
疑阪升上下交疑而我乘其間功可全有也為書上之
大帥及圖畫敵中形勢與防禦攻取之法甚詳所以用
君策或未盡即用之或不必讎而敵中人懾君間來歸
者比比大帥第君功第一賜白金予百戶實級錦衣朱
太保推轂君協理西司房日益貴重用事而君且病矣
君之得隸錦衣幕也盖多先御史大夫公力云而先大
夫之督薊遼也遼東病饑人相食君時有行役杖馬箠
叩門請得通登萊餉先大夫大悅收君策而禮之又時
時資其家迨先大夫罹謗傅爰書君歲時槖饘銳意居
間請救百方不已也居平慷慨語不肖曰人生旦暮死
耳即死得足下一言曰故義士楊君傳足矣盖又數年
而不肖家難白強起游趙魏間抵君書曰得無有意乎
楊君傳哉君業卧牀第報曰吾雖病小緩之更一二歲
可傳也盖君隂已得敵窽謂阪升且有變庶幾如嚮者
策有功名也而君病益甚亡何卒君卒之二載而敵酋
縛阪升之魁十餘來欵塞賜封如呼韓邪故事天子所
以册拜將相大臣典物極厚然亡能名楊君策者嗟哉
君為人高鼻深目面骨隆隆起強力自給見語一義事
眉端栩栩色喜也遇人有緩急即投袂而應之雖中夜
叩門亡不立應也即以翌日突烟冷計無所之而方夜
宴客且滿數十人婦簮珥衫袂歲朝在酒家所不恒歸
槖故楊太常仲芳當伏法哭之市又嘗經紀沈光禄子
剛喪其二家子弟相通問如骨肉君之北上也則墓隧
毁矣五服之内無解裝者迨其貴而歸餘奉高大其墓
立戟斥置旁墓田丙舍為烝嘗資以其餘穀贍貧族歲
為常君歿而不能具棺斂諸與君善者為調費也可謂
節俠沾沾自信者矣君享年六十始娶陳氏有一女適
姚李繼蘇氏有一子文淵慷慨善騎射亦隸錦衣領緹
騎伍娶倪氏女一適劉思廉盖君歿之二年而文淵以
狀請文淵所為狀請者謂不肖知君深將徼惠於鉅公
賢大夫以不朽君於異日不肖有成言矣其為死者請
則傳之為生者請則狀之唯鉅公賢大夫擇焉以使不
肖有辭地下謹狀
太學生金君三園行狀
何知仁義已嚮其利者為有德誠哉乎鄙人言之也夫
計然白圭之流業已試其術於國讎而復用之於家度
無論烏倮程卓已其人咸磊落饒大策雅非齪齪傭伍
也彼其才有所傅而其志乃更有所托然至雜取士道
潤色文雅寥寥竟千載無見焉何哉王先生曰余不及
面金君及覩君之遺集與吳生所次叙未嘗不三歎也
盖君為諸生入太學習制科業且就已棄去弗顧曰吾
安能旦夕拮据鉛槧也歸從其父雪峰公商大江北盬
鹽蘆石往來淮揚間君於利不為乾沒苛取其審畫密
鷙如千鈞之弩不輕發發必破的豁達善任使大小中
器以故揮霍千金立去來無閡君雖匿跡賈所至與其
大人長者游而又好為詩其詩即社中稱名家者不能
有所加君詩日益貴有聲郡邑守今時時造請君君意
殊不自得曰即不肖奈何以郡邑守令重乎始雪峰公
舉君而母劉卒育於嫡母汪君痛不及劉時時獨飲泣
枕席間為漬旦夕奉雪峰公及汪極淳備會汪卒工為
圖其像不得伏而思俄若有見者下筆而汪之像儼然
雪峰公亦繼卒君哭毁甚治喪喪車且數千兩芝生墓
者再鄉人豔稱之目其堂曰孝芝云君既已畢葬則復
之淮隂賈所置酒與昆弟高宴發槖中裝直數千金畀
之還休寧有四男子俾俱受經生經鄉里間風君曰公
家幸冨奈何不使一郎君訾省而人棄之儒君笑曰諸
兒能儒者吾不貲矣即勸君胡弗仕君曰吾寧商而儒
今仕商也吾弗敢為也君素強無疾夏有疾遂不起既
革縷縷條後事不爽也君諱塘字伯獻别號三園其先
宋司農公葵世居休寧之中市明興有仲善公者以文
毋害為郡獄掾郡有疑獄株累衆仲善公故焚牘以身
抵戎伍所全活數百人人人祝仲善公有後大父萬全
公負隠德父即雪峰公諱顯耀者也娶夏氏生四子伯
鉉娶福建布政司參議黃福女次仲鎏娶吳珙女俱庠
生次叔鎜娶吳綱女次季鈍太學生娶浙江按察司副
使邵齡女女三人長適葉津次適汪進次適吳成周孫
男三人長涍聘夏舜卿女次洤未聘次洵聘太學生汪
良舉女孫女四長許聘汪奎子次許聘何元象子次許
聘太學生汪應利子次許聘夏佳子君生以已巳十一
月二十八日卒以甲子六月二日享年五十有六伯鉉
等將以乙丑某月日葬於某山以書介吳士錢穀來請
曰先生今中郎吏部也即季次原憲身自致金石何所
頼先生為先生其幸狀之死且不朽余哀而許焉問誰
當銘曰將走閩謁今中丞汪公嗚呼若四子者可謂能
善用孝矣
顧母杜孺人行狀
顧太孺人者杜氏杜之先與顧俱以醫稱吳中其業相
上下而顧特多顯徵為侍醫孺人父曰恒庵公其人長
桑流也雅已異顧蔗庵公而蔗庵公盖嘗娶於葉殁業
聞孺人賢委禽焉太孺人之事蔗庵公恭甚其撫葉所
遺孤而字之也如已出蔗庵公故饒財然宕而重去其
鄉僅以貲受七品階而多從詩酒人放浪山水間孺人
日夜飭治厨傳精餚醴以待即客非時至取咄嗟辦無
爽蔗庵公繼母宋尚無恙性嚴少可乃獨安孺人久之
蔗庵公病捐館孺人有二子曰亨曰弈俱幼孺人啼而
治喪事指二子曰吾不即從若父地下豈難死哉然自
是家稍稍匱孺人乃廢著轉依其兄家洴澼絖佐二子
讀夜分燈熒然時好為約曰吾女紅孰與而書誦多也
以故二子俱業成從有司不利亨乃改習書奕繇先人
醫先後徵數遷亨直文華殿為太常丞奕御醫二子之
以禄養孺人者亨二十年奕三十年孺人前六十時二
子固已走故張文敏顧文康許文簡張文隠尚書秦端
敏諸名公文觴孺人至九十乃獨奕在然諸名公則益
慕異之今太師嚴公太傅徐公太保李公相與為詩文
辭甚至奕築室燕京里中奉孺人也太傅公扁其軒曰
人瑞為之記大指以上治化亭浹和氣薄海内孺人母
子間更相瑞如此縉紳大夫得太傅公言愈益慕異孺
人矣孺人中多疾嘗困不起可三歲晩而安奕養髮盡
白已一二黑齒有更生者忽坐語奕婦曰而夫姙七月
生日者言當貴吾謂即長大足矣乃今竟遂驗耶吾一
再病不支而夫日夜禱請代令我忘困亨沒而夫含辛
而強笑令我忘哀吾不能甘糲觕而夫益斥置脩糈柔
脆輕靡温麗之食服令我忘老屬者喪而舅吾不敢忘
敝葦臝葬也而夫市材於楚直百金焉令吾忘歸而夫
之孑然也吾私恨無天乎乃今有子矣復戒婦無施僧
無易朴臧獲毋敖夫子徐命酒進四杯臥栩栩然適也
次日遂病痰弈驚進藥弗肯受遂卒卒就殮顔如生孺
人生以成化乙酉六月九日卒以嘉靖丙辰二月十六
日享年九十有二子四言娶梁氏襄贅高氏其先葉出
也其二即亨奕亨為太常丞先卒娶張氏奕今為御醫
娶符氏繼李氏女二長適鎮遠守伍餘福次適張秀孫
男五三夀太學生策府學生中和舉鄕貢士蚤世節關
孫尚幼孫女四長適時豪次胡應明次陸觀次幼未適
奕為日與喪偕還葬屬道警未果而謂某曰不肖亡以
當長者然念以子之故辱知先孺人其狀先容焉而長
者賜之銘先孺人死且不朽即不肖死不朽某再三謝
弗得聊為志其大都備采擇云
述一首
顧母查太宜人述
余友人盛生時時為余言顧母查太宜人之賢也太宜
人者今參軍公節母也其父曰繕部公太宜人生而婉
㜻有志操繕部公内器之為偃蹇其偶最後始得象胥
公象胥公則已前娶於周有子矣所謂參軍者也會周
卒而象胥公聞太宜人賢乃委禽焉繕部公亦賢象胥
公以太宜人得尚公晩居無何象胥公暴得疾捐館太
宜人慟不欲生者數矣顧參軍在髫齔未自立太宜人
撫而歎曰吾捐吾身以下從逝者則誰與衛存者且吾
以身而下從逝者毋寧以心而下從逝者於是屛去膏
沐剔鉛粉而精專其志日夜撫參軍而育之稍長為擇
名經儒傅之而身自為内傅參軍每讀書至勌苦太宜
人輒具佳瀡滫醴醖以勞曰兒幸自愛毋過苦即參軍
以少佚游聞太夫人不懌曰兒生貴豪固宜吾何以見
若父地下也參軍愧自責無所容久之乃解凡顧氏之
臧若獲中外指數百千俱來取太宜人束約太宜人率
之俱折節而為儉力以故視其在象胥公時則益饒參
軍用其大王父文康公蔭當得官雅不欲行太宜人日
促駕曰若奈何食先文康之澤而弁髦之且吾待若官
以報若父行矣吾當偕若於是參軍始就選佐左都督
府遷佐後都督府俱名任職無害三載且考最而會天
子推登極恩贈象胥公如參軍官太宜人為今封視五
品於是參軍奉所受上誥誥皆雲錦文成五采冠瑱而
流珠紺淳青圭之綬丈有六尺八十首鵕翿垂鷴朱提
之帶率其婦若子再拜前為壽太宜人意若不欲服也
參軍復再拜以請太宜人始歔欷而強就服曰吾誠不
自意全且及汝貴第無繇令若父見耳言已泣數行下
盛生又為予言參軍之孝也秩至下大夫且長矣其依
依太宜人膝前猶乳哺也嚴事之則若嚴事君師也其
在外譙呵不聞内其在内履綦不聞外可以為人子矣
世貞曰余讀詩至履霜未嘗不廢書而歎女德之無極
也兹固無足論第如昔人所紀公父文伯母事固賢然
要之其用愛常耳彼猶以義方歸之則夫太夫人豈不
亦彰彰難能哉抑漢時通明大臣固無如翟丞相公孫
平津俱名能事後母要之其物備耳若太宜人者稱母
不稱後參軍者稱子不稱前慈孝烝烝婦稚化之室用
太和動為義方鬱為休祥於乎顧母其未艾哉
弇州四部稿卷一百
