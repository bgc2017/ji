弇州續稿卷一百九十四
明王世貞撰
文部
書牘
趙汝師
每得公教札輙喜而不寐精進若此何所不詣弟自誤
作生計者三十餘年臨要緊時一句喚不來一字用不
着非唯喚不來用不着覺驅遣之尤難瞿生宗門之學
甚精苐恐更為宗門所牽將草鞋空踏破耳渠必欲往
江西大抵江西三處壇場羅稍大胡似高李似實然不
過宗門餘泒耳今以儒道盖之未免遮掩補凑不為朗
著故於此子行不勸亦不阻俟勘破後返照此心恢恢
故自有餘地也弟尚未曾描寫上大人將來或得小小
實用譬之饑渴時簞食壺漿耳食前方丈恐却有不堪
入口者如何所喻乃宇宙間盛事亦是宇宙間新聞但
默識之異時自見不足動公方寸五嶽也虞卿子無以
應命弟於子書原不曾購求止是憑鬻書人見貽故耳
公亦不必勞神作此無益事也
又
得教知尚書尺一甚峻不免北首爾時物情輻輳所謂
男子張君嗣附之疲欲死者但以恬澹二字應之而已
春仲遇閏可於陽月抵都庶免褦襶之苦聖主當陽蒙
氣盡豁宫府大小屏息奉法足下既以書生抗綘灌以
一絲係漢鼎天下公論待而赤幟千鈞之弩勿發鼷鼠
智深勇沉所以為大勉旃自愛僕自殘歲入春來豎子
見陵四大展轉無有是處任之而已所需拙文當錄出
俟春暖可必如約方欲以敬禮玄宴相托豈敢寶其敝
帚坐索重享耶
又
城隅分袂河嶽方寸歸舁臲兀間悔夜談之鹵莽差勝
元馭宗伯耳宗伯歸與述兄饑渴意渠亦惘惘不勝計
於書尺自悉之威鳳神虬世所景慕片語出口即為月
旦小爾舉趾便作模楷然在末法中亦有捩人眼鼻者
納汙藏垢醖智養勇以期可久可大賢者當自饒之聊
致莫助之愛而已拙文塞白意故未已更成一排律并
贈吳太史其一牘及扇補附吳者幸為致之君典良友
已矣向見兄談丁丑事令人骨騰而屠令狀所不詳知
别有紀錄倘付侍史發下可據而表其隧也嚮晤徐給
事甚佳燕中故人如王師竹太史魏懋權博士相見通
為致聲他有問及者苐云名教外一長物老誖自廢何
足挂齒長途向暄善自消息不一不一
又
别後再接吳門及途次手札已有傳公見朝遷官宫洗
三邸報至令人眼明公豈以一官半級為榮正為自此
開彙征之路賢者魚貫而進耳每傳除目自八座以至
郎吏皆可人此固執政者能虛心秉公不樹桃李荆棘
而公與二三君子蓬麻之植不可泯也區區此身此心
皆如死灰不但無嘘者即嘘之亦不然矣苐恨入春轉
困薖軸藥餌漸狎無復歇時而筆研之役轉深若此緣
不斷譬如蝇鑚紙忩終無出頭理新正便當一切盡掃
去之耳先師似於山隂他處微露一消息此大可慰荆
老柴瘠良甚而哀思不已酧酢轉詳物望既厪將來恐
碍蒲團大事雨亭先生一月三轉知為公力亦差足為
賢者吐氣苐此卧苟不堅似公於波羅渡口輓轉之也
如何如何秋氣開美為恬澹二字留神不一
又
臘月内連得公手教具起居之詳且知僕兩信皆已逹
又於荆老處諗公所述時事多可歎可恨野人幸脱世
網豈敢復預聞况年來姓名可更堕長安城作齒吻間
物耶唯是野人芹曝有不容已於公者公是千古偉男
子滿胸臆皆浩然之氣剛腸疾惡遇事輙發賢於我曹
栖栖碌碌虱處禈中者固百倍矣苐不當小而用之輕
而出之夫亦有以如來法號告者乎釋迦者能仁也牟
尼者寂默也盖惟寂默而後顯能仁之用也無已則有
請告暫歸乎鳳凰翔於千仞兮攬德輝而下之在公猶
綽綽餘裕也僕行年五十九名為棄家而實未能盡當
為龐居士馬宜甫咲殺幸宿病良已而頑健勝於舊時
獻歲即閉關謝絶一切酧酢亦不敢領筆研役而舊逋
尚不少湏至初夏乃可洗盡也邢子愿欲刻鄙集已力
辭之大抵利根自可湏臾名根着力一鏟削耳瞿汝立
來云有北使附此不一不一
又
昨蒼頭喚游子有數行奉叩起居計已逹矣兹辱手教
滿紙具仞嚮道之堅與憂時之切所謂並行不悖者僕
自殘歲來三改火病羸惙惙秋中參术始見功肌體漸
腴神氣亦王但苦筆札役未已一入新正必於上真前
作誓斷絶之矣不然終為一窩墨瀋淹殺無了期也昨
因病檢出數年來詩文一百餘卷掌故雜事七十餘卷
冬邸可就緒異日當露醜於公求公一序幸毋相負也
苐此一念如迦葉舞恐終堕綺語障柰何柰何承示交
游中新得鄒諫議且日與徐駕部周旋此大足為麗澤
益鄒公負中外望太重一時公卿當惕息自勉無可以
當白簡者萬一宫府微有不同&KR0591;御少爾違節輕為論
建偶致逆鱗羣公不免紛紜又增一番事矣湏公不憚
斟酌務全國體乃佳徐君嚮托草其尊人志銘而未見
状來非僕敢宿諾也元馭憂毁之餘為物情所羶悦弔
者不已病亦無已新婦復遘疾俄頃便逝見元馭羸状
駭惋不可言公别紙勸駕之意良篤僕謂出世經世皆
賴此身吾儕小人不知其他唯以身為急耳近來除目
種種可觀孫選部誠名士似得公力不淺兒子流落京
邸使鑿坏之人尚礙眼耳可恨可恨今聞已歸差足慰
矣張肖甫便附此不一不一
又
新歲三日會瞿汝立云吾丈復動歸念有北人便即手
作數行附之計已逹矣汝立去之旬日而見邸報則復
庵宮允為吾丈上請告䟽盖甫奉講筵之命而即杜門
何丈之勇於去也近事誠所不快然宫府之與言路兩
皆有以取之亦各有未是處大抵三代而後不必事事
皆當意人人皆可觀亦只是小小補貼耳除目屡下田
野宿物收且盡而次及於僕齒舌之餘即不出豈足為
高吾丈視僕生平亦豈泊然無宦情者苐嚼䗶之味覺
於戊寅鑿坏之誓堅於庚辰今雖上負賜環下負推轂
有所不容已也䟽不稱病而稱乞骸盖欲避調理之說
斷將來宦路吾丈念之念之計此時當已在道而未見
部覆將無政府不自安強尼此行以為廊廟重耶
又
丁侍御迎家人至接手教及僕出處云二三君子意以
為似不宜輕動張肖甫司馬雖娓娓勸駕而微旨略如
吾丈汪伯玉司馬有書亦爾乃知豪傑之見骨肉之愛
與世情故絶不同也僕實未暇於中較量只為庚辰心
盟必不敢負而已若宗伯公故當别論此公出果能行
義逹道酧世撫物當亦為上真所許不然自當急流勇
退尚未至老所虞病不任耳僕於外跡差近而心境未
清雜念時起且世福轉深則道緣轉淺虛名日甚則實
德日損以此恐恐不敢戀桑榆之晷期之隔生或易為
力耳邇來處分多出聖斷不旁落大是佳境苐某人消
息若何鄉衮得自安否吾丈所稱近况與物情反側之
故大抵當坦然待之惟月旦小加斟酌樞機時一檢慎
可也初與宗伯計以留院相期不謂属之貴宗亦似稳
延陵既特遷峻陪而吾丈仍故紱何也見補少常則孫
太夫人果物故矣家弟尚未覩除目渠似無可無不可
臺齕武定氏而宰公中丞不以為非則禍似不易觧吾
丈可作培植語勿有所加也不然彼之疑忿轉深而於
先師談過之戒小成牴牾矣瞿元立苐三弟復文懿一
何陵夷至此耶可嘆可嘆聞有使命䟽到日當不及為
僕借言然使僕至三䟽則苦矣餘俟面悉
又
昨草草數行附使者以謝計行期當在月朔兒子出送
荆老屬其少湏於郡以圖一餞僕身滯環堵而心搖搖
挂故人青雀間邇荆老告别作大啼僕雖勉自制收淚
胸臆終不能忍盖自愛弟入閩後二三故知摶扶殆盡
巖穴中僅一碩果形影相弔衰相漸現恐不能待諸賢
功成之日却笑安石老誖強以絲竹消之計惟有空王
一法而已公欲消搖留署為六月之息亦佳僕意不欲
太原公有所措置且親近公與洪陽及收召鄧先生軰
布列有位而已鄧似未肯公便間一臾之何如水利一
筴尤長塞外不唯可實邊庾亦足制牧馬但湏因地利
順民便如世尊所喻調絃之說乃不生變苐目前欲捐
數十萬金作母而緩收其子於數年後恐司農眼孔不
易入也昨歲收獨常熟崑山儉而吳江次之吾州與嘉
定似小舒但積侵之後菜色猶未復耳此事撫按可以
調停要湏廟廊作主大抵蠲赦利於頑猾而柔良不沾
賑䘏偏於小豪而单赤鮮與一日不可無良有司如嘉
定令數十曹江南膏血當不朘盡偶為賢者一及之勿
復謂朽株尤有火氣也扇頭詩亦小見微意而衰落之
餘都不成語衣物至微尠寕足報伸僑札之好耳錢氏
墓表已脫稿幸為轉致侍御君不一
又
家弟歸得手教及詢之家弟云云亦相同摶沙作餅勢
無復合但終不至犯名義而顯為摧挫南雍一塊土似
足藏身僕豈敢作輦上觧淡生活沾沾充隐弟實無能
用我者近遇一異人傳持頗有小騐甘老邱壑以俟師
期足矣瞿元立得補臺幕即資雖小屈而體面差佳但
不堪桂玉知何文舉生珠之賀不勝安仁悼亡之戚想
得公依止不至損耳楊戶部應尾忠愍公之子當洒掃
公門幸一慰藉之兒子嬾廢得公與沈宗伯相為警策
可望焚舟之舉僕却不敢别有希覬也族子飬志老而
貧以一簿為蹄涔附此信不悉
又
家弟歸拜手教具仞念存僕蝸涎自濡蚓壌粗具於世
緣鮮所干涉獨先君子身後一事為忌人所抑腐心者
十七年於今矣曾有䟽草托太原公而會家弟北首屬
令上之乃云得所聞俟僕勉出而後成上僕不勝憤懣
歎曰此所謂馬生角烏頭白也兒子曾舉老丈教必湏
撫按或臺諫建白乃可私心甚然之其道無繇也長至
後故朱中丞諸孫出燕中闔郡縉紳與兵道書見示中
間為中丞闡發幽潜懇惻悲壮之極云自吾丈手筆且
謂撫公已行郡覈矣倉皇與家弟謀以撫公為朱中丞
請而不為先君子請同事同鄉一舉一置人其謂何弟
復何顔焉請恩澤亦何辭見逝者地下旋走謁撫公句
曲則郡併以先君子報而按君條陳之草具幸皆在列
矣謂太原公再及之念此事在宗伯宗伯有通家分誼
且素辱文字知必不作前人忍既出臺諫公議如吾丈
嚮擬事體亦較稳惬苐條陳列欵勢不能詳加以年祀
向遠見聞稍異各曹之於政府不甚關白非吾丈慷慨
一言之誰為援者中丞尚未復官今始得復則已復官
者自應獲贈亦事理之常太宰處不免借重大司馬矣
按君痌瘝民瘼誦吾丈大䟽嘖嘖感歎條陳中二欵實
緣吾丈意為之尚懼司農之扞格也獻歲聞當上會典
例有宫端之擢不然亦光學被金紫鳳凰臺一片地知
雅意在攬輝恐不能相俛而下也瞿汝立前聞病阻良
用懸懷覩除目殊慰此官比之二部掾却有生色艾光
禄何以不召亦必用故事相尾耶吾鄉延陵有子不他
聘其恨轉深盖以東土之抨全出吾丈又謂二三君子
轉目之云退婚自渠故耳渠俟大察後擬北上方欲作
官不至放對吾丈苐以静默待之可也兒子承規切眀
春始得一意筆研次兒托庇所苦良已殘歲復為幼兒
了尚平之累可作無事人矣餘不具
又
兒子在都再書具感肺腑之愛及歸極稱公氣誼識略
以為生平目中無兩但欲舉世法之所豔者以加諸鑿
坏不能出之人復舉世情之所最忌者以餙樗朽無用
之物則非知我愛我之意耳生平屈指故人元馭愛我
而不甚知肖甫知我而不能盡公之見知太過見愛太
深是不特粉黛土木且將文繡牲犧矣年來齒落無一
二存者衰相屡現即使靦顔苟出不特上負師真下愧
同志公試觀朝賢若此時事若此僕之墻壁若此而能
有所謂劑得乎欲因而有所見且為縣官作纖毫益得
乎萬勿齒及㒒也主上誠不世出之主邇來作用大似
世廟乙未以前光彩而恤民一念又似勝之災異種種
正是天心仁愛惟聞有可憂者腐腸之藥與伐性之斧
耳昨見榮轉宫庶遂領坊事六典載筆成周之史佚白
虎横經元祐之正叔公但雍容步武以俟天人之合五
嶽小起方寸即以吾師恬澹二字消之則所深望於故
人也水田之說嚮見徐孺東極稱其利僕亦深以為然
但思二百年來豈無一人識如孺東者中間必自有故
故不甚從臾之將來能竟其用否瞿元立有子大可喜
見間幸為致聲家弟承諸公雅意得一南除庶不以棘
刺中打筋斗也區區續集將二百卷在肖甫處魚豕之
訛不勝讐校將來不免求椽筆一叙之亦名根未鏟之
證也肖甫博大自是一鉅公邇來能自持正即有齟齬
何害然湏頼公時時警策以善其後汪伯玉近相過數
日羅汝芳周思久二先生一飯而别其來歴不同皆異
人也餘不敢贅
又
兒子歸得公手札具肺腑語隨作一報封肖甫司馬郵
中致之計當已徹覧矣是時兒子言公極稱於所知謂
僕尚可一割故嘵嘵數語殊自悔之牝鷄豈亦堪犧而
故斷其尾乎一笑來諭謂姑與無町畦任其處分要歸
潔已此是野人芹曝由來所獻純甫此官便是吏隐於
中少得恬澹趣豈受彼牢籠若爾瞻即日請假覺少捩
人眼鼻善類皇皇如搖旌矣公所云瞿元立云云㒒近
來覺得機軸若此元立但勿於格外作念立足乾處彼
不得而親疎有何不佳文章一小技於道未為尊少陵
亦自言之何况我軰向亦偶為此曹子鳴其不平耳管
君近益精心佛門然好作有為跡得非蘇晉逃禪意耶
家弟以齎捧之役五日後可到矣冐酷暑驅馳七千里
寕無殷深源周子南之歎目下且欣聚首以濁酒澆其
磊塊而已承有令子舍之戚尤非旅邸所堪不能奉慰
聊此草復不宣
又
前有小啟附使者去計已逹矣得太原公近書於吾丈
甚注存以僅餘一直臣碩果不食不當更令南此當是
真際語耳吾丈見示語甚適宜於此要見大學力家弟
冐暑驅馳齎捧私心憐之欲為求一留司以稍弛擔且
不捩長安眉眼仗吾丈大力今果得之其感慰當何如
也僕學道無得衰嬾相籍僅成就一酒食漢浮沉里社
不敢作應世想亦不敢作出世想而昨傳聖問及賤姓
名者此何所自幸三四大老寬我一壑中長物不至勞
齒頬也言路洶洶得小定否瞿元立竟不能小示超格
耳緩既有味卑散亦有味但桂玉可虞耳孫齊之兩兒
峥嶸足慰貧病餘不敢悉
又
邇有兩信通候計久已逹矣僕殘人也初度之日方寸
若螫懼客見蹤故買一舴艋避之泖湖塔中禮佛飯僧
冀小資冥福而已何足以當長者賀且檿絲文犀豈木
客山都所宜濫耶來諭知且委蛇史局即不作柱下玄
同於長沙太息少忍嗉間此是下情由來所願八俊之
說嚮亦微聞之今了然矣當事者不欲用公言然不能
不用公意也與其激而使惡孰若引而之善雖然獨行
遇雨若濡有愠此甚不易也高帝在天之靈使此曹之
終為吕強懷恩則善矣太原以友于之戚廹欲歸而不
得今作何狀公了不及之天下賢者寕復有幾彼此為
宗社蒼生勿以議論小矛盾使宵人得投間也君實與
子瞻晚好幾不終千載遺恨肖甫大度長者近見啟事
微牴牾得非持正之效耶僕老矣灰且冷矣而猶有習
氣在妄謂時賢語及氣節則蟻奔而附稍涉理學則魚
貫而上獨文苑一途轉更欝塞公大將也與肖甫方在
柄忍不為小立赤幟耶家弟滯閩頗苦折腰少年前僕
謂入長安中亦焉能免折腰也但二十八年科第稍可
憫耳來幣附璧却有野人之芹知不以為美或不忍拒
也春氣漸和為道自愛
又
自吾丈别後感事懷賢之念時時觸中特以尊跡未定
遠信難托牢慅之思又無可告語者僅能於元立子澄
處一相問慰耳吾丈途中有一札與太原公語多右二
子渠頗不懌吾丈入朝後一書見及云宫洗比見貌和
而氣平但胸中尚有二子在更後一書釋然矣二子山
陵以前未必非羣然而攻之者未必是今聖見已定國
是已昭諸老在政苐當以虚心受人語實心處天下事
不為利害謀不作人我相太平未有不可致者吾丈尤
不必輕及予告請南信心而行中立不倚此所望於大
賢君子也聞太原請假想亦為山陵一事勞憤致傷今
復得仲氏訃恐不任手足之痛奈何肖甫丈豁逹大度
入領兵柄宗社福也唯要於情字上小破除耳僕少能
進匕箸而齒落殆盡衰相種種與死為隣唯不畏死差
與人異大師信益杳然方以懸弧之日避客栖泖湖塔
院供佛之餘與僧共噉風雨蕭條景物晚莫所喜以故
人問若貂䄡䄖不罏而暖却附復不次
又
久不聞問良用懸懷兩臺為先君子及秋崖中丞條請
恩䘏前是一介以咫尺之書奉懇計已逹矣太原公曾
為致情於臺使者故托之今尚未有定論想部中為冊
立午朝二事微左又考察自陳紛糺旁午故未暇及苐
人子區區之情真以日為歲耳得北考察報甚寬將無
調停之說行兩相持而交餒耶令人懣懣覺得南中差
有耳眼野人不應作此尋閙語當咋指自懲太原公近
札云公所上䟽雖忤旨密致書於兩臺令尋公微指從
容行之不意公不知翻以為怪所謂怪者必非親得之
小一辨眀何如此公與公本生死契鄙意殊不忍賢者
之自為敵也僕今年六十有二賴小得將牢力粗堅色
身以俟師期誠不願復塗抹也聞大司馬之去復繇中
貴人清時有此可歎可歎適歸熙甫先生次子北上索
數行先容渠中讐見法僕苦為雪之今事觧而家破矣
彈鋏悲歌中多伏櫪語以公誼人且好熙甫祈一聞之
餘不悉
又
前出候病弟於奔牛見之則首問吾丈起居云八月九
月間霜露之恙來病君子不能從事筆研不然先人壟
頭一章當不譲景宋矣然今已勿藥今拜翰教果然且
諗知直温寬栗之誨能使諸生肅然而心服二百年來
宋李復見今日竊謂省院大小南北徑庭何啻倍蓰獨
南雍之重逾於北雍人材固爾也僕老矣衰與懶乘之
學道雖無所成然竊聆希夷澹泊之旨實不敢以天下
事措懷况病弟婆娑據梧老婦呻吟待盡袁氏之女又
只旦夕矣方拮据醫藥之不遑而能棄之出乎老丈盖
信僕之可而不能信僕之不可僕於此月之十九日已
發䟽乞骸必不得請當謀再上非不知上恩不可負知
已不忍違且貪與賢者少日周旋恐有所未能也凌氏
自貽之戚然愛子就逮羣獲見法亦足以洩衆怒矣參
䟽得無乃過乎又不知將來作何結束也使旋聊此附
復不次
又
昨者草次附申區區出處鄙見而我老丈以大義見裁
必欲使之一出盖先君子受上恩至深厚而家弟近復
以病乞身僕更偃蹇朝命以自為名罪何所逃老丈責
我是也且甲申之濫竽老丈有力焉然以為未可出今
者以為不可不出老丈豈宛曲随人作圓方者且病弟
大有起色矣僕亦何辭以貪一壑苐衰態如此安能強
自振刷以小補國家苟冐昧尸禄異日狼狽而歸老丈
憐之晚矣捧袂之期或在春晚也别諭六生事緣袁之
長子誠可憐他不盡爾且所犯題劇不小臺綱凛然豈
可以兒戲望之僕固已測老丈之惠不克終亦不願老
丈之終此惠也凌氏有三尺可無復言矣使旋此附復
不次
鄧太史汝德
前於許敬菴京兆處拜先生手教匆匆未及作答旋聞
有經筵之召私與太原公往復三四意必欲先生一出
以光聖朝倘念太夫人高年不欲遠離或朝參應酧有
妨静攝則留都玉堂小可栖托不謂中途復上請告之
章艗首遂南確乎不拔真初九潜龍也苐方天下文眀
之際或可少一見乎潙仰師弟所論得用不得體得體
不得用先生是大乘菩薩不宜入辟支佛果僕以亡弟
之痛旦夕歸矣而為此言先生將無咲其不情也同年
劉同野子便附此不一
吳太史
世貞懶廢僻處蝸廬每公過吾州即拜尊刺之辱知而
倉皇追跡至河滸則雲帆縹緲於清洋玉山之間雖從
者不忍題鳳僕寕無赧顔君子之至於斯也聖主不憚
罪已手詔起二龍淵潜復返論思之職千載一時甚休
甚休惟是賢者咳唾之餘天下以為口實所望一立善
類赤幟而已么䯢𤨏屑似不足以煩方寸也僕故名教
外長物捨身之未能苟以藏拙便懶百念灰冷惟懷賢
耿耿未盡忘竊成一排律贈公與定宇太史書之扇頭
及不腆即附定宇致之知不麾棄幸毋以示人可也勉
㫋自愛不一不一
徐宫諭
曩時公自山中北上而貞以匏繫斗室不獲聞問遂致
闕焉無一介之使今春乞骸請告兩有蒼頭此行此心
望公如望日而病廢之人不敢徧作朝賢書問有所掛
漏則生得失以故益自沮而公不我棄也惠之教言副
之武錄則奚啻几杖之見媿矣公瑰竒之文冲夷之度
清孤之操所謂材則楩杞德則金玉而能黯然不露太
音希聲其在兹乎破山之劔輕用之而光奪鋒挫者何
足與議此也區區已老而且有鑿坏盟乞骸之不得故
移而請告非敢復有他覬也旦夕轉徙長林叢薄中為
七尺之坎以待耳兹因學海太史便附此社稷蒼生之
軀唯自愛不一
馮開之太史
前有一書附果上人去緣果欲收月溪講師之骨而瘞
之為數行先容計已逹矣同州王老來却得先生教言
欲於秋凉訪我海上村中紫葵白茄所不乏獨僕雖習
葱嶺家言尚是門外漢不足與先生棒喝相持苐二兒
子驌雖稚似窺見一斑其時幸與逹觀禪伯偕一勘之
也王老志乃可志耳此公少時好攝生無所得始遊五
臺從苦行妙峰比邱講而又無所得慕曇陽師之跡而
過江又無所得以西方為三十六最後策然已老且好
酒不耐枯淡湏大善智警策之作隔世緣可也敝城有
海寕寺者其正殿一佛二菩薩像端嚴妙好為江左苐
一而殿久圮勢且及像果上人之師眀因者慨然欲葺
理僕亦勉力為助之資且半而不能繼不敢妄損先生
槖欲借一言之重於里中好善者即無異大檀越也屠
長卿遂杳然無復跡尚不至作善星比邱先生能以白
牛車喚轉之乎不次
弇州續稿卷一百九十四
