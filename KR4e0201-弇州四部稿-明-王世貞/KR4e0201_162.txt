弇州四部稿卷一百六十二
明王世貞撰
說部
宛委餘編七
偶一時人賦詩有陸通姓名人不曉所謂余謂此楚狂
接輿也見莊子疏然詩入接輿則雅入陸通則俗此不
可不知也按何氏餘冬序錄考姓名頗詳然亦有未備
者因增記於此倉頡姓侯剛氏見古篆文註許由字武
仲見莊子釋文堯姓伊祁少昊名摯字青陽帝嚳名夋
成湯字高密見帝王世紀臯陶字庭堅孤竹君姓墨名
台見孔叢子註伯夷名允一名元字公信叔齊名智字
公達見論語疏中子名伯遼見周曇詠史詩當作仲遼
見帝王世紀彭祖姓籛(音箋)名鏗見論語疏其子名胥餘
見莊子司馬彪註老子父名乾字元杲見前涼錄老子
初生時名玄禄見玄妙内篇管叔名度見史記註易牙
名亞見孔穎達疏逄蒙之弟名鴻超楊朱之弟名布見
列子伯樂姓孫名陽師曠字子野見莊子疏公孫弘字
次卿見鄒長蒨書子産一名美見左傳註杜康字仲寧
見魏武短歌行註孟軻字子輿見漢書并孔叢子又字
子居見聖證論莊周字休見列子註孫叔敖名饒見孫
叔碑計然一名研一名倪又姓辛字子文見史記索隠
文種字子禽見吴越春秋陳仲子字子終見皇甫謐高
士傳漢高祖父太公名耑見後漢書註又名煴字執嘉
見皇甫謐帝皇世紀昭靈后名含高祖兄仲名喜曹參
字敬伯申公名培見史記註項伯名纏字伯見漢書註
叔孫通名何見楚漢春秋東園公姓轅名秉字宣明夏
黃公姓崔名廓字少通綺里季姓朱名暉字文季冉里
先生姓周名述字元道竝高士傳壺關三老茂姓令狐
見荀悅漢紀楊王孫名貴見西京雜記次非亦名荆軻
見續博物志伏生名勝字子賤見西漢碑文翁名黨字
文翁見張崇文歴代小誌張宗字諸君杜茂字諸公見
陳忠傳記註楊子雲所稱李士元者名弘見蜀秦宓傳
鄭子真名樸嚴君平名遵見王貢兩龔傳註張宗字諸
公見陳忠傳註施延字君子見後漢書註田生字子春
見楚漢春秋侯芭字鋪子見論衡丁公名固見楚漢春
秋衛夫人名鑠字茂漪見翰墨志綠珠姓梁白州人見
小傳吕安字仲悌君苗姓應瑒從弟俱見文選註花卿
名敬定見舊唐書僧一行姓張名璲見續博物志竇滔
字連波見武后記失馬塞翁姓李見高谷詩序
男子有雙名者夏主赫連勃勃吐蕃將乞藏遮遮國相
尚婢婢唐琵琶客羅赫赫樂工紀孩孩劒客精精兒空
空兒李懷光外孫燕八八元學士承旨庫庫平章政事
和和
婦人雙名者隋煬帝宫婢羅羅元微之傳崔鶯鶯又范
十郎女鶯鶯張建封妾盻盻開元中宫伎薛瓊瓊宋宣
仁太后小名淊淊朱端朝取妓馬瓊瓊杜牧之所狎妓
張好好元微之所歡錢唐妓謝好好畫中美人真真又
沈將軍妾真真又元名妓趙真真同時馮漫濟妻趙真真
錢唐妓蘇小小私藏千牛女達奚盈盈又王山所接仙
女吴盈盈錦官城妓灼灼翟素死節婢青青常青姬紅
紅朱虞部姬寵寵北里妓王蘇蘇鄭舉舉王蓮蓮張住
住錢唐倡楊愛愛善和坊妓端端武氏妓賽賽張虞卿
妓英英又楚州官妓王英英秦州妓香香范十郎女燕
燕宋善畫婦人任才仲妾艷艷徽宗幸妓李師師義妓
毛惜惜又張幼謙妻羅惜惜成都角妓丁憐憐又湖州
妓丁憐憐魏鵬妻賈娉娉榴花女石醋醋劉諷遇鬼仙
女翹翹又理宗宫人翹翹元名妓荆堅堅李心心顧山
山馮六六辛弃疾妾田田錢錢又有别號雙字者金趙
學士元吳真人俱閒閒馮山人存存近有裘謙謙
鳥雙名者青丘灌灌又鶼鶼(同上)崇吾蠻蠻藥山羅羅又
鸇鸇周周見禽經行扈氏唶唶宵扈氏嘖嘖(見獨斷)
獸雙名者招搖狌狌姑逢獙獙空桑軫軫泰山狪狪泰
戲䍶䍶霍山朏朏枚臯文文又南中猩猩北荒蛩蛩交
廣&KR0859;&KR0859;(音翡)即狒狒也羊羊螳螂也
魚雙名者剛山蠻蠻洛水庸庸(見山海經)又揚州禺禺(見王會解)
婦人以五色名者前青青紅紅又紅綃紅線紅拂紅鑾
紅娘紅兒輕紅飛紅綘仙綘樹綘桃綘真丹霞紫光紫
緩碧玉綠珠素女素娥又仙女青童相如賦美人有青
琴
四同名者真真三同名碧玉(樂府小家女)又(太元中司馬義妾)又(喬知)
(之妾即窈娘也)玉兒(潘妃)又(元樹愛姬)又(陳敬瑄營妓)
二同名者飛燕(漢趙后唐寳歴宫中美人)朝雲(河間王琛婢蘇子瞻妾)夜来(魏文)
(帝姬天寳名妓)及前鶯鶯好好英英瓊瓊惜惜翹翹憐憐
漢名士稱凉州三明太尉段熲紀明度遼將軍皇甫規
威明大司農張奂然明也出一時以為竒矣晉南渡而
後瑯邪諸葛恢潁川荀闓陳留蔡謨俱字道明而皆有
名號中興三明人為之語曰京都三明各有名蔡氏儒
雅荀葛清然則前後有兩三明而後則字俱同前則同
郡各竒也
湘東王有同姓名錄其書今不存聊舉其灼灼者在同
時如兩曾參一曾參殺人而致曾子之母投杼兩毛遂
一毛遂墮井而致平原君之痛哭異世則魯秋胡因婦
採桑調其妻投水死漢亦有魯秋胡求聘翟公女翟公
誤傳調妻事以為薄行而不許婚俱可笑也其次如國
師公劉秀以名應圖䜟為王莽所殺而取王莽者為光
武亦劉秀莽遣太師安新公王匡攻更始定國上公王
匡不勝為所執殺唐李尚書益與宗人尚書益者俱赴
飲據上坐因笑曰今日兩副坐頭俱李益代宗用韓翃
知制誥宰相以平盧幕府員外及江淮刺史請上書春
城無處不飛花絶句云用此韓翃而員外得之事皆竒
其它同時者漢時兩韓信俱高帝時一封楚王一封韓
王三召平一故秦東陵侯一為陳王上柱國一齊相(恐東)
(陵侯即陳王柱國為陳封者秦自王剪父子外少徹侯矣不應有東陵侯)兩王恢俱武帝時
一浩侯一大行謀誘匈奴者也兩王臧武帝朝其二年
以郎中令自殺一六年為太常兩王商俱成帝外戚一
為丞相樂昌侯一為大司馬成都侯兩王章俱哀帝時
一河平三年以太㒒為右將軍六年復為太常一四年
以京兆尹直言死兩王崇俱平帝時一新甫侯故丞相
嘉子一大司空扶平侯魏兩王烈一字彦方有隠德一
字長體有道術晉兩王渾一為涼州刺史係戎之父一
為司徒係濟之父兩王澄一即濟弟封侯一即戎從弟
荆州都督兩孫秀一吴降將一趙王倫嬖臣俱拜驃騎
將軍封公兩周撫一為王敦將一為彭城内史誅梁兩
王琳一散騎常侍一德州刺史唐兩李光進俱代宗朝
一為光弼弟一為光顔兄俱蕃將賜姓為節度使封公
兩李繼昭俱昭宗時一為孫德昭一為符道昭俱賜姓
名降朱梁為使相宋兩王著俱太祖時一以文學典制
一以書學待詔金兩烏格俱大將
稍先後者吴兩公子慶忌一王僚子一夫差末年將楚
兩莊蹻一莊王時大盜一莊王裔孫將軍平滇自王者
漢兩王莽一右將軍一大司馬簒位者兩王鳳一大司
馬大將軍一更始成國上公兩王譚一宜春侯一平阿
侯兩徐幹一都護班超司馬一丞相曹操掾晉兩劉毅
一光禄太夫一衛將軍兩張禹一丞相一太傅俱封侯
兩解系一見陶璜傳一自有傳兩王愷一武帝舅一安
帝時丹陽尹元兩巴延一太傅淮陽王一大丞相秦王
兩蕭鈞一蕭鸞子梁武時中書郎一蕭瑀從子唐太宗
時率更令
異代而相類者兩王肅曹魏中領軍為魏制禮元魏尚
書令亦為魏制禮兩王殷朱梁以節度使叛誅後周太
祖亦以節度使誅兩王彦章梁大將為晉擒吴統軍為
楚擒兩王珪唐侍中宋左㒒射門下侍郎皆門下相也
兩王溥一唐懿宗一周世宗俱宰相
仙人有兩王喬其一即子晉也其一為栢人令天墮玉
棺以葬者僧有兩智永一梁書僧一宋畫僧
光武時固始侯李通魏武時都亭侯李通衛大夫王孫
賈齊大夫王孫賈魏徐邈字景山見重武帝為侍中晉
徐邈字仙民見重武帝為中書舍人魏將軍張遼漢兖
州刺史張遼字叔高漢中郎將江革梁御史中丞江革
梁李膺為蜀使至郡武帝悅之問曰今李膺何如昔李
膺對云云晉文公有咎犯平公有咎犯善隠任政李密
以祖母老辭官後魏李密以母老習醫又隋末蒲山公
李密則天時王方慶為相又王方慶領尚藥奉御高宗
初張昌宗為脩文館學士則天未張昌宗為春官侍郎
漢宗室多同名者其自列侯以下或應有之乃至諸王
亦自相犯何也豈非以宗正之失職耶余不能盡志姑
志其顯者四劉慶六安王河間孝王更始燕王清河孝
王四劉章城陽景王高密頃王齊哀王常山靖王三劉
嘉梁荒王瑯琊康王漢中王三劉雲城陽哀王廣德夷
王東平煬王三劉定沛釐王彭城頃王甘陵貞王兩劉
長淮南厲王濟隂悼王兩劉榮臨江閔王沛幽王兩劉
遂趙叛王梁夷王兩劉交楚元王濟北懷王兩劉夀濟
北惠王瑯琊恭王兩劉勃濟北貞王常山王兩劉勝中
山靖山平原懷王兩劉武梁孝王城陽惠王兩劉玄淮
陽文王淮陽王(即更始)兩劉旦燕剌王長沙煬王兩劉賀
泗水戴王昌邑王兩劉授河間頃王膠東共王兩劉寵
陳愍王樂安夷王夫以王賀廢主然泗水先封名之同
猶可也淮南竄死趙遂燕旦以反絶國何所取而同之
此大不可解者也
有以人而名器物者阮咸製阮遂名為阮咸今名阮王
右軍好鵝遂名鵝為右軍(見釋常談)康伯傳外國豉遂名康
伯(見博物志)僧鑒虛製湯羊遂名湯羊為鑒虚(今無之)番人畢
羅好食湯麫遂名湯麫為畢羅(今傍加食)今人於豕肉豆腐
及它巾服之類皆加以東坡名謂為眉山所製也有以
器物而名人者令狐㒒射楚小婢善歌李商隠錦瑟詩
名錦瑟韋中令臯伎善吹簫名玉簫(韋事見傳竒)
兄弟稱二龍者漢許虔許劭齊柳㤝柳惔五龍即竇儀
兄弟六龍者晉卞粹及温羡八龍者漢荀儉緄靖燾注
爽肅專唐崔琯珙瑨璪璵玠球珦
兄弟三虎者賈彪
兄弟三鳳者河東薛氏
昔人有父字其子者曹丞相操每下教稱子桓右軍與
人書謂子敬飛白大有勢子字其父者胡母謙之見父
輔之暑月搖扇視事呼之曰彦國胡為自貽伊慼從子
字其叔父者袁種謂盎曰南方卑濕絲能日飲亡何說
王母反而已有臣字其君者光武幸章陵宗室諸母酣
悦相謂曰文叔少時謹信與人不款曲帷直柔耳今乃
能如此
唐文皇為天策上將開天策府置十八學士房杜等多
至宰相後薛收卒以劉孝孫補之楚王馬希範亦為天
策上將開府幕僚拓䟦恒李弘臯廖匡圖徐仲雅等十
八人亦授學士
舜重瞳項羽重瞳隋魚俱羅朱梁康王友敬永樂中楚
王子亦俱重瞳文王四乳宋范鎡百常父子明倪文僖
謙俱四乳
泗州僧伽頂有一孔以絮窒之發絮則異香出氛氲滿
室佛圖澄左乳下一孔圍七寸亦以絮窒之夜欲讀書
發絮則光照一室時時水邊引腸胃滌之復納於内物
理有不可致詰者重瞳四乳不足道矣
倉頡四目唐有三耳張秀才
柳子厚記李赤死廁鬼事以為其人慕李白故名赤已
可笑矣霏雪錄所載慕太白者張碧字太碧慕樂天者
黃居難字樂地又富家子杜四郎自號荀鴨以比杜荀
鶴者尤可笑也
有舉孝廉而為人主者魏武吴大帝也狀元及第而為
人主者夏主李遵項也
事有極可笑異者楚懷王死於楚為人所憐項梁立其
孫心亦號楚懷王以諡為爵也元世祖年號曰至元其
後順帝慕之亦改年曰至元林邑王范揚邁死太子咄
立慕父之德亦名揚邁也
父子同名者二人隋處士羅靖父亦名靖及范揚邁魏
大將安同父名屈子亦名屈然則韓退之所云期其杜
度不足道也史記鄭武公掘突譙周以為突滑而孫厲
公突索隠以為皆非也
王彪之臨之納之准之輿之進之凡六世王胡之茂之
裕之瓉之秀之凡五世王羲之獻之靖之悅之凡四世
王晏之崐之陋之徐逵之湛之聿之凡三世胡母輔之
謙之吴隠之瞻之顔悦之愷之兩世俱仍之字
漢有劉箕子朱孫卿許顔回晉有王彭祖梁有庾晏嬰
庾黔婁祖孫登又孫權女孫魯班宋翟馬周皆掩古人
姓名
其命名有可笑者秦將軍孔子胡熟侯劉聖人更始劉
聖公于闐國王李聖天辛太公若乳母王聖則女子也
取字有異者史記註仲雍字熟哉又北齊將軍劉乾字
天
雙名而一字者任不齊字選顔之㒒字叔之類也名與
字同者張巡字巡之類也
師曠識駁識諫珂(狐身鳥首)識首陽之神(狸身狐尾)其二諫其一
謏東方朔識騶牙識巫雀識藻廉(水木之精長八九寸)識怪哉其
一謏其二諫
管子知俞兒(卑耳溪神)東方朔又知畢方(獨足鶴)張寬知女人
星劉向知貳負(上郡山中械一足屍)賈逵知鸑鷟胡綜知秦始皇
厭王氣物諸葛恪知傒嚢(山精如小兒)陸敬叔知彭侯(狀如黑狗)
(無尾)竇攸知鼮鼠張華知龍鮓(以苦酒沃之五色)知海鳧毛知干
將知臨平石鼓(以蜀中桐材刻為魚形叩之則鳴)知銅澡盤(晨夕鳴與洛中宫鍾)
(相應)知九館龍洞知然石(以水灌之便熱)知玉漿龍穴石髓束晳
知顯節陵科斗策賈淵知苟晞兒冢王粲知服礬人冢
裴子野知白題國何承天知亡新威斗陸杳知紫荷槖
又知千里酒又知古犧樽許敬宗知帝丘李珽知内黃
傅弘業知蜼(形如豕仰鼻長尾有岐)蘇綽知西漢故倉地杜鎬知
秦哀公墓李章武知鐡斧為禁物沈約知東夷罨盖(瓦具)
(高九尺銳下平盖中有劔一蓋葬器也)陸澄識服匿(單于賜蘇武酒器)傅奕知金
剛石孟詵知藥金叚成式知報時鐵董養知周會狄地
(下有蒼白鵝飛去)盧若虛識鼨鼠(狗首虎臆大如拳)杜鎬知雀餳僧贊
寧知畫牛隠見(見首卷中)劉敞知龍雀刀(赫連勃勃鑄)又知周惡
夫印為亞夫印劉蛻知古銅盎非齊桓公物斛斯徵知
錞于(以芒銅振之清響)祖瑩知于闐國王故玉印徐鉉知海馬
骨高裕知陵鯉
陸澄與王儉等徵事候商略畢談所遺漏百千條皆儉
所未覩又與何憲等徵事悉并其舊物奪之何憲在王
儉宅徵事以最優得五色簟白羽扇王摛後至悉奪之
沈約與梁武徵栗事少其二沈約策劉顯十事顯對其
九劉顯策約五事約對其二梁武策錦被事已盡劉孝
標最後出十餘條南唐鉉鍇策猫楚金多五十事元陳
吕數驢剛中少三十條
古今事有絶相類者今記之以供撫掌之資如瘦沈語
前有約後有昭略寄怨詩妻之竇前有玄後有滔望車
塵之潘前有黨後有岳善畫婦人為帝殺之毛前有延
夀後有惠遠致冰鮮之王前有祥後有延弔客驢鳴之
王前有粲後有濟又銅錢作埒之王前有濟後有元寳
立銅柱之馬前有援後有捴射石之李前有廣後有遠
種玉得妻之陽前有洛陽雍伯後有盧龍翁伯怖小兒
之麻胡前有秋後有祐又有劉胡及鬼俱曰麻胡凡四
見
聖主時投水人知有卞隨務光而不知有北宫無擇騎
青牛人知有老子而不知有封達生空桑人知有伊尹
而不知有孔子(見春秋孔演圖)白魚入舟人知有周武王而不
知有宋明帝河澌冰合人知有漢光武之滹沱而不知
有慕容德之黎陽鳳雛號人知有龐統而不知有顧邵
獻胙加毒以讒賜死人知有晉獻公子申生而不知有
秦孝文王子西蜀侯惲思妾令方士致魂人知漢武之
於李夫人而不知宋武之於殷淑儀治阿譽聞而阿不
治人知有齊宣王之大夫而不知景公之晏子夢寐求
相人知高宗之傅說而不知文王之臧丈人題壁作龍
蛇歌人知有晉文之介子推而不知晉文之舟之僑秦
許楚地而背之人知張儀之於楚懷王而不知馮章之
於楚王先食不死之藥而巧言以免死人知方朔之於
漢武帝而不知中射之士之於楚王一字直百金人知
淮南子而不知公孫子(丞相弘著)妻棄夫人知朱買臣而不
知太公望沈江負父屍人知有孝女曹娥而不知趙祉
女絡掘地得石槨人知有滕公而不知有衛靈飛廉看
竹不問主人知有王徽之而不知有袁粲倚柱讀書雷
震不輟人知有夏侯玄而不知有諸葛誕獲偷侍兒人
試文不殺因以賜之人知有楊素之於李伯藥而不知
有蔡興宗之於孫敬玉侍婢環執飲饌人知有王武子
而不知有楊國忠孫晟國忠晟又俱號肉臺盤羊羹不
徧致敗人知華元之於御斟而不知中山王之於司馬
子期乳生湩人知有元德秀而不知有李善綵衣娱戲
人知有老莱而不知有伯瑜知囊人知有晁錯而不知
有樗里子魯匡讀易至損益而歎人知有向平而不知
有孔子佩六印人知有蘇秦而不知有欒大以石為虎
射之沒羽人知有李廣李遠而不知有熊渠子又王充
論衡云是養由基充以由基射晉侯中目而不能殺之
為辨極可笑射楚王中目者吕錡由基以一矢射錡伏
弢而死也逐兔墮馬折肋而殂人知齊主高演而不知
燕主慕容皝倒用印人知有段秀實之阻朱泚而不知
有李崧之安蜀一日殺二義士人知有袁紹之於臧洪
陳容而不知有張敬兒之於邊榮程邕之能使人主前
席人知有賈誼而不知有商鞅蘇綽飲千日酒至期發
塚而醒人知有劉玄石而不知有趙英御屏隔座人知
有漢鄭弘第五倫而不知有吴紀亮紀隲杯中蛇影人
知有樂廣而不知有南皮令應柳(樂弓應弩)殺孝婦大旱三
年人知有前漢之東海而不知有後漢之上虞萬石君
人知有石奮而不知有秦襲張文瓘留犢事人知有時
苗而不知有羊扁食脫粟人知有公孫弘而不知有晏
嬰錢神論人知有魯褒而不知有胡母民成公綏記半
面人知有楊愔而不知有應鳳陳蕃下榻人知有徐穉
而不知有周球雪中高卧人知有袁安而不知有胡定
夢贈筆人知有江淹而不知有王彪之王珣紀少瑜陸
倕李白和凝馬裔孫(其事稍異)噀酒救火人知有欒巴而不
知有樊英邵信臣郭憲佛圖澄成武丁入水戮蛟人知
有周處而不知有澹臺子羽荆佽飛菑丘訢羊車游後
宫鹽水灑地人知有晉武而不知有宋文御膳中有髮
自數三罪以免死人知晉平公之庖人而不知光武之
陳正因病嘗糞人知越王勾踐之於吴王夫差而不知
郭弘霸之於魏元忠以酒賜妬婦飲之無恙人知太宗
之於房玄齡而不知莊宗之於任圜即席盡器飲酒歸
而尚醒稱所得器人知裴弘泰之於裴鈞而不知潘𡵻
之於朱梁太祖下第獻燕詩座主以明年登第人知有
章孝標而不知有于化成刻石高山深谷人知有杜預
而不知有顔真卿賜行酒炙人知有顧榮而不知有何
遜隂鍔一箭落雙鵰人知有斛律光而不知有拓拔幹
高駢錦鑬事人知有隋煬而不知有甘寧然脂膏為燭
人知有董卓而不知有滿奮還帶隂德至相位人知有
裴中令而不知有白中令少孤門生廢蓼莪人知有王
裒而不知有顧歡發塚類遠祖貌人知有蕭穎士之於
鄱陽王而不知有吴綱之於長沙王入山妻二仙女久
而歸人知有天台之劉晨阮肇而不知剡縣之袁栢狼
碩因食辨勞薪人知有荀勖而不知有師曠強索妾人
知有孫秀武承嗣而不知有阮佃夫聞鼓角聲加敬人
知有范雲之於梁武而不知有到仲舉之於陳武告靈
不仕人知有王羲之而不知有何偃通它心觀人知有
忠國師之於大耳三藏而不知有普寂之於柳中庸祭
賽忘書刀在廟鯉魚為送人知有馬當山之王昌齡而
不知有宫亭湖之估客奕棋覆局人知有王粲而不知
有到溉製千字文人知有周興嗣而不知有蕭子範贈
柳妾人知有韓翃而不知有李還古即位御床陷地人
知有桓玄而不知有侯景誤食澡豆人知有王敦而不
知有陸暢殯逆旅書生人知有王忳而不知有鮑子都
寥有方橋神貌醜以足潜畫之人知有定州之張平子
而不知有忖留神之魯般駱駝負水養魚軍中人知有
宋孫仁祐而不知有隋虞孝仁殺負心僕人知有張詠
而不知有柳開金蓮歸院人知有蘇軾而不知有王珪
雋不疑劉德大將軍光先後欲以女妻之俱辭不敢當
俱病免後不疑以青州刺史為京兆尹德以青州刺史
行京兆尹事皆多所平反
張崇還鎮率埒鬚錢趙在禮還鎮亦率拔釘錢
庾杲之貧人云誰謂庾郎貧食鮭常有二十七種李崇
富而吝人云李令公食常十八種盖庾惟三韭崇二韭
也南北一時事相類若此
漢蔡琰有胡笳十八拍王昭君有胡笳三十六拍至二
十一拍
晉秦中竇滔妻蘇氏作迴文詩八百一十二字唐范陽
盧母王氏作天寳迴文詩文亦八百十二字
晉平公出言而不當師曠舉琴而撞之跌袵宫壁魏文
侯出言而不當師經舉琴而撞之中旒潰之一見淮南
子一見劉向說苑燕太后不肯以少子質齊因陳翠愛
少子之說而許趙太后不肯以少子質秦因左師觸龍
愛少子之說而許一見趙世家一見戰國策高齊神武
不貴慕容紹宗以留文襄唐文皇暫出李勣以留高宗
俱見本紀申鳴援桴而進戰為賊殺其父功成而自殺
趙苞援桴而進戰為賊殺其母功成而毆血死一見說
苑一見後漢書醫緩&KR0890;晉平公而曰君之病在膏之下
肓之上秦武王示扁鵲病而曰君之病在耳之前目之
上謂皆以色致也一見左傳一見戰國策東方朔知赤
物為怪哉飲酒十石李章武知鐵斧為厭物飲血三斗
一見搜神記一見酉陽雜俎懷素習書盡數畝芭蕉鄭
虔習書盡數屋柿葉俱見法書錄孫臏臏於魏而為齊
帥司馬喜臏於宋而為中山相一見本傳一見吕氏春
秋王濟以錢千萬與王愷賭射八百里牛一勝而探牛
心爾朱文略以好婢與高歸彦賭射千里馬一勝而截
馬頭一見晉書一見北齊書卾千秋明蕭何功高立封
侯公孫戎明樊噲不反立封二千戸一見蕭何傳一見
王莽傳兖州刺史李恂郡園小麥胡麻悉付從事揚州
刺史費遂郡園小麥胡蒜悉付從事一見東觀漢記一
見謝承後漢書孫權得諸葛恪而以老桑熟龜精張華
得雷煥而以老枽辨狐精一見搜神記一見集異志漢
郭林宗遇雨巾角折人遂為折角巾周獨孤信馳馬帽
微側人遂為側帽一見後漢書一見北史嚴畯為吴大
帝誦孝經仲尼居張輔吴昭以為鄙生請誦君子之事
上章陸澄為齊武帝誦孝經仲尼居王衛軍儉以為博
而寡要請誦君子之事上章一見吴志一見南齊書吴
大帝夢人以筆點額熊循賀以為當作主齊文宣夢人
以筆點額王曇哲賀以為當作主俱遂即位一見吴祚
國統志一見齊書魏文帝為王時夢日墮地分為三分
已得一分納懷中陳文帝微時夢亦然後俱為三分之
主一見談藪一見陳本紀張茂先白鸚鵡夢為鷙鳥搏
楊太真白鸚鵡亦夢為鷙鳥搏一見異苑一見明皇雜
錄歐陽率更見索靖碑初看云浪虛得名次日看曰名
下定無虛士坐卧其下十日不能去閻立本見張僧繇
畫亦然見宣和書畫譜楊司空素出見客挾侍姬紅拂
因奔李靖郭太尉子儀出見客亦挾侍姬紅綃因奔崔
氏一見虬髯客傳一見崑崙奴傳二人又皆劒俠也
郭汾陽與馮道亦有相類者郭以尚父太尉中書令汾
陽王馮以太師中書令瀛王終俱八十餘又有女俱配
龍王皆許之而死塑骨於廟亦大竒人有題馮女廟者
身既事十主女亦配九龍可供一笑
劉賓客禹錫以集賢學士至京李司空紳罷鎮歸禹錫
過之出名姬佐酒禹錫賦詩所謂司空見慣渾閒事惱
斷蘇州刺史腸者李即以姬贈之劉後分司還洛有姬
甚美李司空逢吉以計邀而奪之劉作四詩以擬四愁
投李李但含笑而已竟不答末句有料得夜来天上鏡
只應偏照兩人心語不知所奪之姬即所贈者否但以
一禹錫而兩李司空者一贈姬一奪之可作笑柄及杜
牧之以御史分司過留守宴問美姬紫雲而欲得之朗
吟而起其人亦李司空也名聽
弇州四部稿卷一百六十二
