弇州四部稿卷一百五十七
明王世貞撰
說部
宛委餘編二
冬至初陽雲出箕如樹立春少陽雲出房如積水春分
正陽雲出軫如白鵠穀雨太陽雲出張如車蓋立夏初
隂雲出觜如赤珠夏至少隂雲出參如水波寒露正隂
雲出井如冠纓霜降太隂雲出鬼上如羊下如蟠石見
易通卦驗
立春條風春分明庶風夏至景風立秋凉風秋分閶闔
風立冬不周風冬至廣莫風見易緯初春至夏五日曰
花信風梅花風先棟花風後凡二十四番見歲時記六
月黃雀風見風土記九月鯉魚風見提要錄三月鳥信
風五月麥信風見國史補又雄雌風見宋玉賦離合風
見陸機要覽上行曰扶搖風曲上曰羊角風見莊子梅
雨後涼風一月曰舶棹風海大風曰颶母風發時先緩
後急曰鍊風見嶺南錄清明大月支八月風曰葡萄風
見金樓子杏花雨見提要錄又桃花雨河朔謂之潑火
雨三月榆莢雨見汜勝之書三月三日留客雨見陸機
要覽五月分龍雨見續博物志七月灑淚雨七月六日
洗車雨見歲時雜記九月黃雀雨見提要錄
風神曰孟婆對颶母可也又風母如猿打殺遇風即活
雷公如猪冬月蟄地中掘得之二物皆可食作對甚切
其形亦相似也
楊用脩記安寧州潮泉一日三溢三蘸連州水下流有
斟溪一日千溢十竭貴州城外有漏汋一日百盈百竭
應漏刻焉可謂竒聞矣因筆之
莊子云得水土之際則為鼃蠙之衣生於陵屯則為陵
舄(一名車前一名掔舄)陵舄得鬱栖(蟲名)則為烏足(草名)烏足之根為
蠐螬其葉為蝴蝶蝴蝶化而為鴝掇(蟲名)鴝掇千日為乾
餘骨(鳥名)乾餘骨之沫為斯彌(蟲名)斯彌為食醯(酒上蠛蠓)頤輅
(蟲名)生乎食醯黃軦(蟲名)生乎九猷(老蟲)瞀芮(蟲名)生乎腐蠸(亦蟲)
(名爾雅云一名守瓜一名忿鼠)羊奚(草名)化乎不箰久竹生青寧(蟲名)青寧
生程程生馬馬生人(未詳)列子又有羊肝化為地臯馬血
為轉鄰(音燐鬼火也)人血為野鷂為鸇鸇為布穀布穀久復
為鷂燕為鴿田鼠為鶉朽瓜為魚老韭為莧老羭為猨
魚卵為蟲亶爰之獸自孕而生曰類河澤之鳥視而生
曰鶂純雌其名大腰純雄其名穉蜂餘同莊子
黃魚化為鸚鵡泡魚大者如斗身有刺化為豪豬沙魚
之班者化為虎(見倦游雜記)
有情化無情婦人化石山蚓化百合無情化有情腐草
化螢陳麥化蝶
鯀化黃熊望帝化杜鵑褒君化龍牛哀化虎黃母化黿
徐伯化魚其他不可勝記
雨水暴下蟲蛇變化化為魚鱉歲月推移氣變物類蝦
蟇為鶉雀為蜃蛤蠶食桑老績而為蠒蠒又化而為蛾
蠐螬化為復育復育轉而為蟬
志稱婁縣石首魚化為鳥羅州魚化為鹿石首小者一
名䠓水一名春来吾婁人今不聞化二名亦不聞
奚仲造輅車見李尤銘
黃帝作指南車又作華蓋太公作曲蓋殷高宗作雉尾
扇俱見崔豹古今注指南車沈約宋書云周公所作
記里鼓車沈約宋書不著作者劉宋高祖平姚泓所得
行每一里木人擊鼓一椎按柳子厚有記里鼓詩
秦文公作旄頭飾騎見列異傳玄中記云秦始皇作
黃帝作旗幟見列子
黃帝作旃又作冕魯昭公作弁俱見世本
黃帝作几見李尤銘
舜作五明扇見古今註
興作甲興少康子也見世本
蚩尤作戈戟殳矛見吕氏春秋又作劍及鎧見管子鑿
齒作楯見山海經
揮於作弓夷牟作矢俱黃帝臣也見世本荀卿子云倕
作弓浮游作矢山海經云少皥生股是始弓矢黃帝作
弩見古史考
鯀作城郭禹作宫室俱見世本
神農作市見古文
伶倫作權度量胡曹作衣裳俱見吕氏春秋
太公作九府錢見漢書
神農作耒耜見古史世本云倕作
皇甫隂作樓及犁見魏略
夙沙氏作鹽見世本
儀狄作酒見吕氏春秋又戰國策云帝女儀狄造酒
鯀服牛相士乘馬臘作駕三人皆帝堯臣也見世本又宋
衷云韓衷侯作御
蒼頡造字黃帝史也見世本
舜造筆見博物志又云蒙恬造
蔡倫造紙見東觀雜記
堯作圍棋烏曹作博見世本
齊武陵王曄作側楸碁局見馮鑑續事始
老子入胡作摴蒱黃帝作蹴踘見博物志
劉向作彈棋見西京雜記
曹植作長行局即雙陸也胡王作握槊亦雙陸也俱見
後魏李邵序
漢武帝作藏鉤見辛氏三秦記
晉摯衛尉作四維戲紙局木棋見李秀賦
周武帝作象戲見後周書
紂作粉見博物志
尹夀作鏡見玄中記
帝俊八子作歌舞見山海經又孟頻帝王統錄云隂康
氏作舞吕氏春秋云是陶唐氏作
岐伯作鼓吹見蔡邕初志
神農氏作琴見世本禮記云舜作琴廣雅作伏羲
庖羲作琴見世本史記云帝使泰女作瑟山海經帝俊
子晏龍為之
蒙恬作箏見風俗通按禮樂書已有之恐不始恬
武帝始用箜篌見史記續漢記云靈帝作按釋名云師
延作也
帝嚳令抃卜作鼓鞞見吕氏春秋又云倕作鞞及鼓炎
帝伯陵作鐘見山海經
黃帝作清角見國儉賦
女媧氏作簫見禮記風俗通作舜
女媧氏作笙簧隨作竽女媧臣也商辛作塤蘇成公作
篪周平王時諸侯也俱見世本
丘仲作笛漢武時人也見風俗通或云塤篪笛久矣
黃帝作釜甑見古史神農作釜見周書
孟莊子作鋸鑿見古史
夏少康作箕帚見世本
夏昆吾氏作瓦烏曹氏作磚俱見古史
伯益作井見博物志
公輸般作石磑倕作銚俱見世本
蚩尤作冶見尸子
神農作陶見易尸子云昆吾作
雍文作舂黃帝臣也見世本吕氏春秋云赤翼作杵
伏羲氏作網見古史世本云勾芒作網及羅伏羲臣也
詹何作綸鉤及餌見劉子
黃帝作舟檝見易
舜作瓦棺土堲見古史
夏禹作伺&KR0034;即相竿也見古今註
黃帝作斧鉞見輿服志
黃帝作刀見洞冥記又見二儀實錄
蚩尤作陌刀舜作䪅鹿箭筒䩨䩤亦見二儀實錄
五兩候風扇也淮南子曰綋兵書曰以鷄羽重八兩建
五重旗羽繫旗巔為五兩
筌&KR3106;船中牀以薦物者也样柯者繫船筏也郡出此材
以得名見華陽國志
漢武帝令宫人為八字眉梁冀妻孫夀改翠眉為愁眉
卓文君眉色如遠山人效之為遠山眉魏武帝令宫人
掃青黛眉連心細長謂之蛾眉粧五代宫中畫開元御
愛眉小山眉五岳眉垂珠眉月稜眉分梢眉涵煙眉鳳
池院尼童有淺文殊眉唐明皇令畫工畫十眉圖一曰
鴛鴦眉又名八字眉二曰小山眉又名遠山眉三曰五
岳眉四曰三峯眉五曰垂珠眉六曰月稜眉又名却月
眉七曰分稍眉八曰涵煙眉九曰拂雲眉又名横烟眉
十曰倒暈眉東坡詩成都畫手開十眉横月却月爭新
竒
唐末點唇有胭脂暈品石榴嬌大紅春小紅春嫩吴香
半邊嬌萬金紅聖檀心露珠兒内家圓天宫巧洛兒殷
淡紅心狸狸暈小朱龍格雙唐媚花奴樣子
髻始自燧人氏以髮相纏而無繫縛女媧氏以竹為笄
赫胥氏以木為梳堯以銅為笄舜以牙玳瑁為梳周文
王加珠翠翹花名曰鳳髻又名步搖髻秦始皇有望僊
髻參鸞髻凌雲髻漢有迎春髻垂雲髻王母降武帝宫
從者有飛僊髻九環髻漢元帝宫中有百合分髾髻同
心髻魏武帝宫有反綰髻又梳百花髻晉惠帝宫有芙
蓉髻陳宫有隨雲髻隋文宫有九貞髻煬帝宫有迎唐
八寰髻又梳翻荷髻坐愁髻唐高祖宫有半翻髻反綰
樂游髻明皇帝宫中雙鐶望僊髻迴鶻髻貴妃作愁来
髻貞元中有歸順髻又有閙掃粧髻漢梁冀妻作墮馬
髻長安城中有盤桓髻驚鵠髻又作抛家髻及倭鬌髻
王憲亦作解散髻斜插簮周弘文少時著錦絞髻二公
皆男子尤可笑也
春申君客躡珠履秦始皇有望僊鞋漢有伏虎頭履繡
鴛鴦履東晉有鳳頭履聚雲履五朵履南宋有重臺履
梁有笏頭履分梢履立鳳履五色雲霞履漢履婦人員
頭男子方頭晉太康後婦人皆方頭
舊為屐者齒皆達楄上名曰露卯太元中忽不徹名曰
隂卯
幘古賤人不冠者之服也漢元帝額有壯髮始引幘服
之王莽頂秃又加其屋漢末王公名士多委王服以幅
巾為雅是以袁紹崔鈞雖為將帥皆著縑巾魏武惜財
擬古皮弁裁縑帛以為[巾夾]以色别其貴賤[巾夾]即帢也未
有岐荀文若巾之行觸樹枝成岐因而弗改巾以葛為
之形如[巾夾]而横著之古尊卑共服也
尚書八座三省侍郎白帢低幘出入掖門又二宫直宦
者烏紗[巾夾]士人宴居皆著帢矣王丞相白帢綀布單衣
江左以後白紗帽遂為人主之服臣下不敢輒用按五
行志服妖傅玄議白帢白乃軍容非國容也干寶以為
縞素凶喪之象南齊書亦云白帢單衣謂之素服以舉
哀臨喪者又初作白帢横縫其前以别後名之曰顔永
嘉間稍去其縫名無顔帢
帽本纚也古者有冠無幘冠下有纏以繒為之後世施
幘於冠因裁纚為帽永明中蕭諶開博風帽後裠之製
為破後帽末年民間製倚勸帽建武中帽裠覆頂東昏
侯斷之東昏時羣小又造四種帽因勢為名一曰山鵲
歸林二曰兔子度坑三曰反縛黃離嘍四曰鳳凰度三
橋皆服妖也吴孫休衣服之制上長下短積領五六而
裳居二上有餘下不足也魏晉武太始初衣上儉下豐
著衣者皆厭䙅下掩上也元康末婦人衣出兩襠加乎
交領之上内出外也
晉永嘉間婦人束髮其緩彌甚紒之堅不能自立髮被
於額自出而已吴婦盛粧者急束其髮而劘角過於耳
惠帝元康中婦人之飾有五兵佩又以金銀玳瑁之屬
為斧鉞戈戟以當笄
晉末皆冠小冠而衣裳博大風流相倣輿臺成俗
太元中公王婦女必緩鬢傾髻以為盛飾用髮既多不
可恒戴乃先於木及籠上裝之名曰假髻或名假頭
宋文帝元嘉六年民間婦人結髮者三分髮抽其鬟直
向上謂之飛天紒始自東府流被民庶
漢梁冀作平上軿車埤幘狹冠折上巾擁身扇狐尾單
衣妻孫夀作愁眉粧墮馬髻折腰步齲齒笑周弘正著
紅禈錦絞髻踞開善寺門聽經後又著綠絲布袴繡假
褈餞劉顯皆所謂服妖也
天寶初貴族及士民好為褶服小冠婦人則簮步搖釵
袗袖窄小楊貴妃常以假鬢為首飾而好服黃裙近服
妖也時人為之語曰義髻抛河裏黃裙逐水流
學齋佔俾有云古者有冠而無巾非無巾也蓋巾止以
羃尊罍瓜果之用不加於首也故六經止言冠下至於
虞人亦以皮冠野老亦以黃冠是有簮導方為冠也至
於罪人方去其冠而加黑幪漢世之冠貴者則有通天
遠遊方山之類武夫則有鵕䴊閒居則有竹皮鹿皮之
類皆冠也以簮附之而所謂巾幘稍稍施於執事賤人
之首如庖人綠幘是也至晉人輕浮方有接䍦白葛漉
酒之巾然起於後漢郭林宗折角巾矣至於近代反以
巾為禮而戴冠不巾者為非禮又朝服幞頭乃後魏狄
製及後唐而施長脚同伶優之賤至於今士夫安之曾
莫議其非者以至於履舄則古有舄有履有屨而無靴
故靴字不見於經至趙武靈王方變履為靴而至今服
之本朝徽宗政宣間嘗變靴為履矣至高宗時務反政
宣之失仍變履為靴冠履兩事反使今之道流得竊其
似至如上衣下裳各為長短之制衣纔至膝裳乃裙也
今之祭服是也後魏服便於鞍馬遂施裙於衣為横幅
而綴於下謂之襴今之公裳是也數者學士大夫皆安
之而莫革
吾所以備著晉及六朝服飾之異者不惟見其時趣之
異亦欲使善画者不取譏於有識與鑒画者之不為人
所紿也
今公侯伯所戴貂蟬冠制按武冠一名大冠一名繁冠
一名建冠一名籠冠即古惠文冠以其趙惠文所造也
亦云惠者蟪也其冠文輕細如蟬翼故名即今之籠巾
也漢侍中常侍則加金璫附蟬為飾插以貂毛黃金為
竿侍中插左常侍插右金取剛強百煉不耗蟬居高飲
清口在腋下貂内競悍而外柔縟盖真貂也故曰貂不
足狗尾續今則取絲繩屈曲而上有纓耳今蟬有三等
國公玉侯金伯玳瑁
今文臣冠即古進賢冠也然古前高七寸後高三寸與
今稍不同今則後高而前低梁制人主始加元服五梁
三公及公侯三梁卿大夫關内侯千石以上兩梁餘一
梁今一品七梁二品六梁三品五梁以次而殺至九品
雜流一梁於前綴一小粧金獬豸曰豸冠内外臺臣得
戴之按古獬豸冠高五寸以縱為展筩鐵為柱卷亦似
不同也
漢天子不能鈞駟而諸侯貧者或乘牛車鈞駟淳駟也
然則天子亦四馬矣曹公以騎征伐故重牛車迨晉世
而益貴至有瑩蹄角稱八百里駁又日行七百里如王
君夫苟道將者江左而後又有當世快牛陳世子青王
三郎烏吕文顯折角江瞿曇白鼻
沈約宋書天鹿純靈之獸五色光耀洞明角端日行萬
八千里又曉四夷之語白澤黃帝時獸趹蹄后土之獸
俱神靈能言語&KR0008;者幽隠獸能辟災害飛莵騕䮍俱日
行三萬里神馬也天鹿疑即天禄辟邪而形不稱角端
在元太祖時見西域元太祖時耶律楚材引以阻師者
馬賦有云其名則汗血山子桃驂綠耳金喙騰黃騶吾
吉光蒲稍啓服野麋蛾鹿白蟻鷄斯蜚鴻母兒遺風騕
褭兹白纖驪按黃帝有馬曰飛黃一曰騰黃乘黃吉黃
翠黃紫黃狀如狐又飛兔日行三萬里騕䮍日行萬八
千里散宜生賂紂者曰雞斯又犬戎吉疆義渠兹白(能食)
(虎豹)周穆王傳八駿一曰赤驥二曰盜驪三曰白義四曰
踰輪五曰山子六曰渠黃七曰華騮八曰綠耳余有史
道碩畫本名同又有名翠龍者見揚雄河東賦王子年
拾遺記則一曰絶地二曰翻羽三曰奔霄四曰超影五
曰踰輝六曰超光七曰騰霧八曰挾翼疑未見穆王本
傳故也唐侯有驌驦又圖有含陽紅驃黃鵠晨風綠蛇
紫燕秦始皇有七馬一曰追風二曰白兔三曰躡景四
曰追電五曰飛翮六曰銅雀七曰晨裊一曰神鳬唐侯
有驌驦項王有烏騅漢文帝自代還有九馬一浮雲二
赤電三絶羣四逸驃五紫燕六綠離七龍子八驎駒九
絶塵後得千里馬却之漢武有天馬西極馬天馬汗血
又東方朔獻馬曰步景宣帝有象龍昭烈有的盧魏武
有絶影吕布有赤兔張飛有玉追曹真有驚帆曹洪有
白鶴魏文有鮮卑黃耳又遺孫權纖驪陳王獻魏文大
宛紫騂齊高祖有龍驤赤冉閔有朱龍劉琬有騏雄元
琛有追風赤驥吐谷渾有青海驄隋文帝有獅子驄唐
太宗得之民間太宗有六馬拳毛騧平劉黑闥乘什代
赤平王世充白蹄烏平薛仁杲特勒驃平宋金剛颯露
紫平東都青騅平竇建德又得骨利幹十馬一曰騰霜
白二曰皎雪驄三曰凝露驄四曰懸光驄五曰决波騟
六曰飛霞驃七曰發電赤八曰流金騧九曰翔麟紫十
曰奔虹赤唐明皇有照夜白又玉花驄又大宛紅紫青
黃丁香桃花六叱撥代宗有九花虬德宗有神智驄如
意騮望雲騅秦叔寶有忽雷駁郭子儀有獅子花即九
花虬也宋王明圖叱撥有八曰紅耳叱撥鴛鴦叱撥桃
花叱撥丁香叱撥青叱撥騮叱撥榆叱撥紫騮叱撥魏
王繼岌選蜀馬二十曰麝香騟錦耳驄駱十二趁日驄
徧界玉䧟冰騟長命騮孫兒驄籠菘白八百哥掠地雲
錦地龍雪面娘月影三玉尾騟撒沙騮天花駱旋風白
窣地嬌六尺金銜蟬奴杜重威馬曰吉祥坐景延廣馬
曰肉胡牀宋太宗有碧雲騢仁宗有玉逍遥
鳥秅國出小步馬越睒出越睒駿
馬左足白曰馵驪白雜毛曰鴇所謂烏驄也赤馬黃鬛
曰騏騮黃馬黑喙曰騧驪驪馬白跨曰驈黃白曰皇純
黑曰驪黃騂曰黃蒼白雜毛曰騅黃白雜毛曰駓赤黃
曰騂青黑曰騏青驪驎曰驒連錢驄也白馬黑鬛曰駱
赤身黑鬛曰駵黑身白鬛曰雒隂白雜毛曰&KR0008;隂淺黑
色今泥驄也彤白雜毛曰騢豪骭曰驔毫在骭而白也
二目白曰魚似魚目也青驪曰駽今鐵驄也
周書王會所載國名物産亦多竒詭不經青馬黑&KR0034;謂
之母兒稷慎貢大麈(似鹿)穢人前兒(若獼猴立行聲似小兒)良夷在
子(人首睹其腹炙之霍霍鳴)揚州禺禺魚(名解隃寇)發人鹿(如鹿迅走)俞人
雖馬青丘九尾狐周頭煇炫(羊也)黑齒白鹿白民乘黃(似騏)
(有兩角)東越海蛤歐人鱓蛇姑於越納口姑妹珍且甌文
蜃若人玄貝海陽大蟹自深桂會稽&KR2396;義渠兹白(白若白馬)
(鋸牙食虎豹)史林尊耳(身若虎豹尾長三尺食虎豹)北戎以閭閻以隃寇
渠叟以䶂犬(飛食虎豹)樓煩星施(珥旄)十盧以牛(牛之小者)區陽以
鼈封(若彘前後有首)規矩以麟西申以鳳鳥丘羌鸞鳥巴人比
翼鳥方楊皇鳥蜀人文翰(若臯雞)方人孔鳥蠻楊翟鳥倉
吾翡翠又伊尹為湯定物貢正東符婁仇州伊慮漚深
九夷十蠻越漚湔文身貢魚支之鞞鳥鰂之醬鮫&KR0008;利
劔正南甌鄧桂國損子産里百濮九菌貢珠璣瑇瑁象
齒文犀翠羽菌鶴短狗正西崑崙狗國鬼親枳已闒耳
貫胸雕題離丘漆齒貢丹青白旄紕罽江歴龍角神龜
正北空同大夏莎車姑他旦略貌胡戎翟匈奴樓煩月
氏纖梨其龍東胡貢槖駞白玉野馬騊駼駃騠良耳
穆天子傳狗名重工徹止雚猳来白龍狗獸名白狐玄
貉赤豹白虎狻猊野馬卭卭距虛牥牛豪馬豪牛豪羊
鳥名鸛鷄白鳥青鵰草名雚葦莞蒲茅萯蒹葽荅堇木
禾木名模堇姑繇
史記世俘解謂武王狩禽虎二百有二猫麋五千二百
三十五犀十有二氂七百二十有一態百五十有一羆
百一十有八豕三百五十有二貉十有八麈十有六麝
五十麋三十鹿三千五百有八武王征四方凡憝國九
十有九國馘魔億有十萬七千七百九十有九俘人三
億萬有二百三十凡服國六百五十有二此雖夸大不
經之辭然武王克殷之後封同姓及異姓功臣數十餘
國此必有所廢滅而一無所考豎儒不學却以為後世
無史吾不信也
今人俗書鮆魚作鱭魚非也爾雅曰鮤鱴刀注今之鮆
魚亦呼為魴魚按山海經浮玉山北望具區苕水出于
其隂其中多鮆魚郭璞注云鮆魚狹薄而長鬚一名刀
魚太湖中饒之蘇子瞻詩知有江南風物否桃花流水
鮆魚肥
江鮆湖鮆皆有子海鮆無子河魨大斑魚小形同皆美
肝有客戲謂海鮆為江湖二鮆婦斑魚為河魨孫謔而
有理
物之瘦者蜈蚣輕者蝴蝶嶺南異物志見有物如蒲帆
過海將到舟競以物擊之破碎墜地視之乃蝴蝶也海
人去其翅足稱肉得八十斤噉之極肥美葛洪遐觀賦
蜈蚣大者長百步頭如車箱屠裂取肉白如瓠南越志
云大者其皮可以&KR0008;鼓其肉暴為脯美於牛肉
月令仲夏日鹿角解仲冬日麋角解鹿以夏至隕角而
應隂麋以冬至隕角而應陽鹿肉暖以陽為體麋肉寒
以隂為體以陽為體者以隂為未以隂為體者以陽為
末未者角也故麋茸補陽利於男子鹿茸補隂利於婦
人見王楙所著甚明今人不惟一槩作男子補精益血
之劑於麋鹿亦不能辨矣
洪武乙卯夏五月丁丑上御奉天門召翰林臣出示元
内庫所藏巨桃半核長五寸廣四寸七分前刻西王母
賜漢武桃及宣和殿十字塗以金中繪龜鶴雲氣之象
後鐫庚子年甲申月丁酉日記其字如前之數命學士
宋濓為賦濓既承命謂庚子實宣和二年字疑祐陵所
書又以王母獻桃事詳見張華博物志第八卷史補類
桃七枚大如彈丸遺帝五自食其一漢武内傳所謂桃
如鳧卵形圓而色青者以為疑又引蔡京所記尚方有
王母蟠桃核頗鉅以為實䟦尾復云徽宗本紀宣和元
年已亥二月庚辰改元遂易宣和為保和殿至四年壬
辰夏四月丙午詔錄三館書置三和殿及太清樓祕閣
始重稱宣和今核上之字刻於二年庚子之甲申月乃
不書保和而猶襲宣和之名此固不可不疑况丁酉日
屬庚子歲癸未月月終尤不可致詰意此核非漢武時
物字亦非祐陵所書雜書載海外多大桃或者得其遺
核特依倣而托之者歟宋記如此按玄中記云木子之
大者有積石山之桃實焉大如十斛籠又拾遺記漢明
帝時獻巨核桃此桃霜下結花隆暑方實鄴中記石虎
苑中有勾鼻桃重二斤神異經東北荒有桃高五十丈
葉長八尺廣四尺子徑三尺二寸然則巨桃核誠非王
母所遺漢武者矣
秦中果實之佳者曰偏桃仁燕中果實之佳者曰巴旦
杏仁巴旦蓋元時人語也今杏仁多而偏桃仁遂少按
嶺表錄異曰核桃出畢占國内不堪食彼中多收其核
遺漢官以稱珍異其形薄而尖頭偏如雀嘴破之食其
桃仁味酸似新羅松子性熱入藥分與北地桃無異今
巴旦杏亦不堪食其仁味甘於榛而鬆於榧真佳品也
抱朴子曰河上姹女非婦人也陵陽子明非男子也禹
餘糧非米也堯漿非水也俗人見方用龍膽虎掌雞頭
鴨蹠馬肺犬血鼠尾牛膝皆謂之血氣之物見用缺盆
覆盆釜䥶大戟鬼箭天鈎則鐵瓦之器也見用胡王使
者倚姑新婦野丈人守田公戴文浴徐長卿則謂人之
姓名也
元太祖西征至印度遇大獸其高數十丈角如犀牛作
人語曰此非帝世界宜速還耶律楚材進曰此名角端
乃旄星之精也聖人在位斯獸奉書而至日馳萬八千
里靈異如鬼神不可犯也按漢書司馬相如上林賦曰
其獸則麒麟角端張楫曰角端似牛其角可以為弓郭
璞曰角端似猪角在鼻上可作弓李陵嘗以此弓十張
遺蘇武師古曰郭說是也史記作&KR1511;(音端)漢書文選皆作
端然則角端乃北中一獸也楚材權詞以對耳不踰年
而元祖崩豈非神異之物乎璞又注麒麟云麒似麟而
無角毛詩疏云麟黃色角端有肉陶九成併以之釋角
端云似麒麟而無角抑何鹵莽之甚耶據璞解則今之
畫一角者麟也非麒也
郡國志曰大賓縣漢布山縣地有堂牛與蛇同穴牛嗜
鹽俚人以皮裹手塗鹽入穴探之牛䑛之出外則不得
取其角為器一曰糖牛又山海經鳥鼠同穴山在隴西
首陽縣西南爾雅云鳥為鵌鼠為鼷郭璞注鼷如人家
鼠而短尾鵌似鵽而小黃黑色穴入地三四尺鼠在内
鳥在外胡承乏云甘肅永昌衛山中亦有此異鳥則灰
白色一名本周兒鼠則如郭注一名苦术兀兒
弇州四部稿卷一百五十七
