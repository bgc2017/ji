弇州四部稿卷二
明王世貞撰
賦部
騷十七首
離閔(有序)
嘉靖中余以冒霜露之恙者幾殆甦而悔曰賢
者矩武蛇行聲實光顯蓋亦數云得志翼張而
奮不得志蓬累而逍遥此休世之利軌也非所
以語於變也即余不幸而旦夕填溝壑執筆之
士誰能明余衷者因為賦離閔其辭曰
粤周嗣之沖化兮厥胤儴而稱宗始興播於江左兮縉
纕介而自臧嘉牒蟬嫣於桐廬兮𣲖吳紀之湯湯維嚴
君之慕偉脩兮湛盧劃乎崆峒柔兆冠于閹茂兮予乃
謝太乙而下臨七曜易章而捧致兮玄機洩于宵夢雧
霞虹以緯服兮肇音吐而宮商鸑文威蕤其未振兮鴇
要之以偕逝指枍栺之孤桐兮紛莫知其為瑞駭鐘鼗
之顓饗兮逐凡羽而容裔太鼎九葉奠卜綿兮恐皇瞳
之迂顧彼狡亦何知兮抨越措夫天步驥服箱而康莊
兮駘琱轡而危路終風決於土囊兮霾大鹵之倉皇晝
曀曀其闇曶兮曜靈躍而西藏鸋鴂肉百羽而遺之兮
桑鳸竊而自甘夫鶻鵃之咿嚘兮反舌更慕之以為良
檜稍稍而徑穹兮唐蒙抖喬于其傍彼唐蒙襲脂之榛
榛兮檜束糾而不揚戴勝虎齒雄駓駓兮脩女英之蛾
眉粻肉人兮而念予之調饑盻瞚要予以嬋媛兮徬徨
而不能止山鬼蠱余前兮封蛇又囓予之後趾復恇攘
而誓却兮聖善申申而見詈鄂抗節而終脯兮箕蒙難
而正志掾茹汙以衞親兮陵剸慈而辱貴灌狠嚚陵蚡
侯兮卒離菑乎都市寄脂韋甘禄夫兮嬰得完乎妖代
匪哲士之&KR0008;辨兮實回惟乎宗祀旦懽愮其曷陳兮夕
摽擗以失寐將革予之耿素兮假疇來之夸毗驤九土
之殷膏兮臚瑶犖以稱薦餥齊黎之要領兮濡流歠而
不返將哫訾慄斯兮無遣予以寡悰羌窕放任性兮又
稜發而見恫錮惶顏而就余之非故兮中侘傺而自索
蹇漓漇其未訏兮竟焉逃夫謠諑觀夫丹趾之幽鳥兮
四觸翼而皆籠托精誠於寐寤兮超然離乎故宮天鼓
之殷訇兮翢旐紛其以降屏翳帥而先驅兮為余埽除
乎不祥箕伯厲而飄颻兮豐隆浮乎&KR0008;矇靑琱白威充
吾之左右兮神驂協而如舞羣靈矜其媵予兮耳足屬
而薆語顝夫之懭悢兮匪塵世其焉取越昭余祈之漭
沆兮投祝栗以憩怬窫窳棲於少咸兮相柳抵厥而饕
噬下欃槍之迅掃兮削重關之嶢崢迴脩輪而反指兮
導予旌以南征鯨噓沫以砰磕兮藘洪濤於越坰虺蓁
蓁其九首兮鑿齒盾而擬予羌易駕而就桴兮膏沫周
于具區扶搖息而直上兮庶幾乎帝之淸都揭潢漢以
翺翔兮又㩜奎之璧榆鏐錕鍊為罘罳兮木難交厠乎
棖樞目旁攝于精光兮氣屏息而未愉屬招搖為叩閽
兮曰下土之蟣臣憤濁垢而思蜕兮得奉帝之淸芬帝
既畀蒸之穰穰兮胡不芟其稂莠㒺象敦胚而益之兮
騶虞待枯而骨就豈妬嫮而右慝兮將及改乎帝度詔
徐吾使獄余兮巫陽据而見逮昔貽纍之夜光兮陸離
今其胡在遘屯夷而襺之兮精焭焭其未改醳予館于
開明兮酌沆瀣於春海顧兔臛而不爽兮炮天雞以佐
觴擿素娥娛予以瑟兮繁絃悲而莫當酣鼓籈而和歌
兮噫噫振乎帝聰帝懲予之懟懠兮降予於大庭之野
羣靈傲而莫攝兮坐睨予之非所距虛偏而失偶兮掎
焦原而不能下睇幽都之晻靄兮猶未豁夫蒙霧冀日
月之昭昭兮庶其晰汝陽私予而追命兮辰遄逝其不
復衣蜉蝣之楚楚兮金颸動而歸殧翳前哲之昌辭兮
炳烺象乎丹雘荃寄英於楩梓兮順高蹤以揚馥期千
祀而不凋兮哀彭耼之代促亂曰於忽乎覸大患之生
身兮廼離身而患世憤脩名之不立兮奚不究乎名之
始縱生憧憧而緯繣兮固鶹鷅以為常納委形於混茫
兮予以答乎巫陽
續九辨(嘉靖丁戊之際履危竢難而就也)
於戲東皇之履陬如也胎精兮熹微沖融而自愉霡霂
兮蒸潤而微滋柔風眴渙兮吹葐敷駘蕩兮陰崕改憯
而焜煌靃靡兮百夭回枯而競榮鵖鳦啁啾兮翼掩而
尾孳麌麜彳亍兮跡解而就妃王孫兮飛驠而流羽旂
游女兮鎏軒而褰翠帷廓獨處兮永巷䪥而不覩天晨
盱睧而送日兮夕怦營而竢明鐘鼓奏兮向離庭君不
返顧兮余之微誠木㬥樂以無枝兮蟾泬㵳而似霜慘
周阿之步武兮牉四候而不得更
右一
&KR1818;刑天兮鬭帝神下䝟貐兮齧齊民骨為粻兮血為漿
巫暀暀兮不得寧外嚅唲兮以平中坎廩兮而自傷蕕
茷骩兮登堂闌痯痯兮道傍盠衷兮焉訴大蒼穹兮不
肯顧霄雪兮飄颻粟余馬兮脂余軺西逝兮招搖東方
兮以鼂
右二
吾將介忠而胄信兮衆撻之以回泬飭詩書以儲胥兮
怐愗攻而咆勃膏螓首而行游兮狂且黕余以衊碎蕕
使亂余之葐蒕兮踽便悁其焉潔羌革慮以茅靡兮怊
怊又非余之素斯誃俗以遯深兮然穴處之不固煩憺
兮口欲吐而哽之甹夆兮足將却而自疑號天兮浩蒼
蒼其無階&KR1220;春兮恐立稿而不及時
右三
竊獨瞵此長離之九苞兮衆紛紛而施網羅鬿堆侁侁
而鼓翼兮羽族離翍而自誇獝狂馭以先驅兮血人胚
以為瓊㸏纍胡陪鰓而不量力兮挽繁弱思彃之翼垂
冥無覩兮猋堀堁以揚灰矢回泬以四墜兮體倏忽而
投爪牙帝沈深其九閽兮虎豹閈而不聽鵷君今胡歸
兮晝曖曃其將暝將一羽之耿介兮卒難勝乎萬目之
&KR0008;&KR0008;嗚呼悲夫余之欿傺兮中茹戁而退耕
右四
蹇淹留於澤之畔兮詢謠諑之所胎勁骹踥蹀而騰要
津兮余徬徨而辟之娣訰訰子蜺以延&KR0034;兮靜女&KR1974;踔
乎下帷曾不閔其托避兮狺狺而詈余之蛾眉羣眇䁘
而誇夷冶兮退祛鑑而傷不容燈瞹晩其將滅兮又窺
料戾而以風何曾闥之厭躡兮覺䵷咬之薨薨㕟齂怫
然以相聞兮穢余之聰幠寒幬而太息兮然展轉而遾
明&KR1818;晠鬋之將改兮甘離索乎長終
右五
吾獨羞夫大澤之柀煔兮族茀蘺而不得妯下夭眇而
不見天兮上又當夫飂戾之衡飇鳸分候而竊唼兮鼶
鼰穴而跼跳髦蕀㧃喬於厥顚兮蔭繁醜之蕭萩包洄
洄其弗明兮&KR0034;托謚為干霄藪糞穢兮魈夔&KR0008;以來宮
雖斧柯之見䡨兮亦何懽乎有生蕙華之曾敷兮得尚
君之玉堂玄飇翛翛於蘋末兮然&KR0146;瘵而萎黃白露天
質蕩為霜兮羌何眷此微芳吾既羞柀煔之徒箌兮又
悲蕙之不長挴楩梓之巨麗兮剪伐悐悐而見臨雖效
材於得所兮天質毁乎侵尋吾欲叚筳篿以乞靈兮太
卜告余以曷任世趢趗而難舒兮願以尚乎古今
右六
皇天分峙五嶽兮何惡夫二華之嶢崢剷蓮華而下摧
兮黃河浡潏而不得平氛憞溷以暴起兮土車涫&KR1594;其
噭鳴岸為谷兮谿為陵蠕生勿㒺而辭明兮連城躨跜
而就崩䲭龜聽兮水離所氓京京兮鬼為伍騎飛虹兮
叩上帝兩儀合兮中安憩偭吾生兮不辰然璀璨而燭
霄兮恐微魄之就淪
右七
夫何滴瀝百川而東委輸兮大海湠漫以亘天島胡疎
峙兮中䝟鑿而不類人若馬銜嶷嶷以思搏兮又怳怳
乎罔象之便嬛血句吳兮骨於越波巖陸兮朱黀&KR0034;機
殷粼兮女紅絶晨餔吭兮不得訣思矊矊兮欲叩帝而
靡靁車魂焭焭兮趣就陰而忽不見乎冥衢吾欲駕霆
霓兮鞭焚輪揚天河兮注柳鶉欃槍埽兮相柳剖吾欲
營菟裘兮吳之滸虞遺腥之被原兮厥之三仞而三沮
世既欺&KR1253;以鮮容兮還又諈諉而不得所托黃鵠之高
馳扶搖兮窮九紘庶其余伍
右八
歲單閼之陽朔兮日先月而告微驅貞人&KR0034;膏斧兮氣
濞鷸綸菌以憯悽天不傭而降鞠訩兮野仲跳梁以衡
睢師氏之煽方處兮衆胡潝潝而泚泚余豈不徇生以
求合兮卭悝然其媚枯爽鳩氏之顚隮兮余又安能頲
心以自輸中慅慅其欲&KR1247;兮足踧踧而次且蠅薨翼以
俇攘兮冀和璠為之點汚銜皇澤之淫蕩兮薄言馳兮
冀方&KR2597;華綺以周祖兮矛殳蹶張而中藏煔豹腴與鵠
酸兮蕆鴆尻以薦觴儵飄風之北南兮又迴堀而逝我
梁指具區而擊汰兮辭玄武以絓冠叢桂鬱何櫹槮兮
荃胡旖旎而滋未漧引白雲以來儔兮驕容鬢之不諐
使靈均無徬徨於沅湘兮亦何以勝乎上官(謂楊子也)
右九
沈慅(有序)
蓋己庚間槖饘之暇歌哭不可聊以志恨
䰈䰈秋風蹙拂而耾勃兮萬木承竅而怒號氣□慄以
脅人兮天崢嶸而益高虎豹狺狺守關兮蝮蛇重齗齗
乎伏莽荃既不能抑芬而就襺兮又不獲離乎蘇壤陳
霖浸淫收委根兮霜又擊荃之素榮樵丁丁其將斧兮
遂同束乎棘矜諸鳸唼啄而盜脂兮螻螘又甘荃之蔕
怨齧缺以日新兮恩沈淪而漸逝組滔天之貝錦兮發
逝梁之長技蜮蠓蠓鼓沙而中影兮忽不悟其躬之瘁
溯始禍之由生兮邊聲起乎夕笳捲秋空之庵廬兮戈
鋋軋札而谽谺猋衡生於萬驥兮白日曀而飛沙寄薄
命於蜉蝣兮委家室於衝波天倉皇而忽赭兮地掩抑
以就髠挺長劒之陸離兮碎殷雷之轒轀河決流洶湧
以東排兮片石碀硊以障之庉驅原焦鑠之炎炎兮疇
濕束而抗之謇貞志以一報兮羌微力之不自量衆披
靡而伏竄兮已顝嬰乎批亢夫既嬰批不攝兮衆昉歸
以羣呶豈國餌獨芬而鈎若兮遽捐力于所遭授屬厭
之旌麾兮委雕翄之軘轈淹東山之零雨兮錡斧缺而
繡蠨蛸淸人詠于河上兮二矛重英以逍遥下焚輪於
太空兮霆霓砰訇而來萃麟拳跼而罹罬兮狐揶揄以
旁睨抨逆荃以廣柳兮重徇之以盎礩受爰書於若盧
兮别賜閈乎深室昔胡日而三錫兮今胡朝而三禠願
得肆于市朝兮披腹腸令羣視獄吏暴尊于明示兮君
庭儵乎萬里息徬徨於疇門兮媼塗炭於何軌曰余播
越彼東土兮五内伏&KR0658;而驟崩骨擬飛以中掣兮擬長
冥而復停裂余冕於朐山兮棄余車于淄澠幸獲間而
告屏兮俾改服從黎蒸凌鯨波之一葉兮繭余踵以徒
步指爽鳩之故曹兮咽鯁捄而莫吐余易衣此鬼薪兮
庶宵行而靡詬槖余錦於訝士兮獲臾頃之巷姤初怛
絶而若失兮漸還蘇而自通紛余㗊㗊䆿語兮儃回回
其若夢纍離離隕泣就訊兮禦糾糾而誰何曳琅璫之
戛鋸兮臚釱拲之陂陀尸血肉之填委兮詫微形之後
化雖未遽羅夫荃兮安能奄然而自怡鼫據梁而睛專
兮䲭噪枝而尾訛白鳥咿甍以逞欲兮靑蠅唼喋乎膏
滋朔毗劉不復春兮夜漫漫其曷鼂鬼淫喔而代新兮
人㾖悹以默消魂淫泆以思蕩兮精惝怳而中搖斗迷
離其類沫兮太嶽自削夫焦嶢豺哮嘐共余餔兮誚余
肉之弗腥也枕雄虺而酣眠兮余又安能保此醒也跪
徵言而耳荃兮自崇古而多傷夫賢者之失職兮身與
祚而低昂起牙六王而劒杜郵兮殉長平之敵殤恬脯
虜毒陽周兮長城拒骨而屍撐結微勛於社枋兮揚主
暴施齊氓故秦刑之盩剭兮即九死其亦當李填脂於
驥宛兮念萬里而儋爵陳矯命而梟猰㺄兮千金嘵以
稱薄功有峻而不賞兮罪有眇而見錄夫何斤斤而詈
嚭兮屬鏤加乎員目悃不察於靈均兮卒歔欷而葬魚
腹伯林涊以雉經兮君朅試乎宿肉無忌誘而兵饗兮
尹燔燒乎郤族牧鉤&KR0008;以拜飲兮乃劒柱而就殞唶函
金之晨出兮舉趙宗以宵盡厭杗廇而遄易兮曾不念
夫閱樀之焉托謂苓參之弗瞑眩兮薦金石之酷烈爽
魴鯉於下陳兮鮑登筵為珍錯駑陪輅以走峻兮絶騉
餔使骨削彼雕鷦之溺醜兮却妍淑於空房女恬休而
靜俟兮衆謠諑謂女以弗良雖阽死以長捐兮亦幽貞
之得所悼宮壼之廢職兮君不圖惟乎宗祀荃含荼而
不自唾兮戚誡余以勿揚臥明星之歴歴兮晝舉足而
履嚴霜吾欲呼巫咸上訴兮咸告余以迅霆雖摧磔而
罔顧兮終晼晩其蔑明吾欲更咎繇使聽質兮繇又辭
以不聰將余轍之東首兮候若英之俶駕圓波晻翳而
尚匿兮天吳紛隮其來下鑿齒䶘䶘擬舕余兮女丑蒙
顱以相蠱雕題既利余之骨兮渾敦又私余之腑苟微
躬之足代兮誠不靳乎一咀冀請間於須臾兮中脉脉
而無與語羌頫頟而言旋兮涕般淫其如雨鶟鼓翼而
微覸兮鶨啁啾而前致譏日何憍忼横目兮何栗斯嚅
唲以自卑望終南之崷崪兮盍揚祛而並棲寫琮琤之
飛泉兮將子渴往而酌之嘉穎垂纍實苞兮子奚飱而
不饑客捐脰以還文兮相脱齊而偕逝寄然諾於友朋
兮歴九折之靡悔子幼好此竒節兮要領刺刺而見殢
豈人合之惎隆兮將天親之在心而可解提余耳而命
之兮怳芒刺之攻中擬陳辭以抒款兮塊結膆而憧憧
嗟默默以苟生兮又孰辨余之能死也余弗抑心而有
奏兮虞于垣之屬耳也旦即聖而冬雷兮衍仍賢而霰
旭昌奚人而投賂兮丹何天而雨粟歴隆昔之逢遘兮
常與變其錯揉苟微冤之未徹兮然陰霖滂沱而漂卣
謂天炤之下垂兮曷不為我芟稂莠寄單辭於薄蹏兮
距咫尺而未究天威往而小紓兮縱余武之聊賴周崇
期之累達兮爭輪激而飛&KR1881;閶闔崔嵬而切雲兮夕陰
連乎靄靄虞設罦以中道兮衡張籗於陸海窮九垓之
鱗羽兮疇能逸乎葅醢揭鼇簪以湛陸兮揚鵬翼之靉
靆噓寒灰令忽暖兮冶陰冰於陽籟鏐錕之煇煌兮貧
不改乎余態貢虛言而結慰兮杳不知其所在望曾雲
之西擁兮崇臺鬱乎&KR1041;砢昔哲王之崇賢兮撫駿骨而
厚價感竒筴於望諸兮遂横吞乎東夏返故鼎於磨室
兮元英肄陳乎大呂曾易禩而改聽兮擲崇勲于睚眦
劫一北而師辱兮腹五折而國替唶蘇生之矯詐兮欲
舉國以為䞈挾椒塗之秘寵兮薦連城之小勩忠角奸
而弗勝兮家將國而駢墜豈人謀之與能兮或帝命之
可冀獨徘徊而顧復兮將詣乎季主之所居乏紹介為
先容兮躬傴僂以前趨却筳篿之小技兮專精誠而布
策曰箕子之貞兮明不可息天作孽兮女安用此陫側
抑文明以柔順兮乃隨時而變易祻福為矢兮造物發
機内難正志兮卒莫我違陰嶷嶷以爭勝兮陽熹熹以
默滋復隨剥而遽生兮泰與否其相依女怔怔怦怦且
色墨兮内煩淫而怐恌甘北闕之叩謼兮將溝瀆乎是
好且夫臣不揚君慝以為忠兮子不絶親枝以為孝蹇
女息之未絶兮從容俟乎天道為女張電旌兮駕靁車
爪應龍之戈鎩兮牙白虎之矛殳吸蚩尤之潰精兮埽
赤水之妖珠命七曜使當空兮雖伏蔀而畢察婁解澤
之滂沱兮獨承恩而賜刷耕東海之賸疇兮采西山之
遺藿固沒齒其曷恫兮偕徜徉於丘壑亂曰鳳皇翩躚
罹羈阻兮五彩葳蕤中含怖兮儀足瑞時不堪俎兮有
雛毨羽聲哀苦兮上帝愍之放玄圃兮言翺言翔以千
古兮
弔夷齊(有序)
盧龍故孤竹也城西有伯夷叔齊祠吳人王世
貞奉使過此酌水酹焉而為之辭
日予奉輶以東逝兮束馬放乎令支山巑岏而嵬櫐兮
衆草贙雚而條緯俞兒道余於卑耳兮武夫磷磷其參
差曰青帝之握樞兮顝改煦泬寥而憯悽玄宮承雲而
黮䨴兮僉告余二子之所都羌回慮以返照兮淟涊踳
靡而内疑足次且欲卻兮又雀躍而前趨叚含光劌余
之素兮挽淸泠使濯余之崴&KR0034;招沆瀣以醞醴兮褁朝
霞以為餦餭噓玄冥之竅機兮噫噫拊歌之懭愴受哀
絃於太娥兮涓延和之以淸商靈蕭蕭而若覩兮冀回
熿燭乎微躬又惝怳其不可即兮掌夢疏帝以奚從眺
孤竹之亶曼兮台要靈以故祊生剽舉而脱屣兮寧鬱
鬱處彼幽方溟波委輸濊貉兮箕蒙難而延宗靈庶偕
以翺游兮語侏離而不可通北海泱漭靈所辟兮受浡
潏使不得寧將岐豐沃以愉兮靈又薄周德而莫宮諸
毗綿延具區兮太虞夷猶於其旁羌德配而耦娛兮靈
謂狎附乎周盟陂陀首陽忽㠑㟧兮益薇以荃之芬芳
靈閶闔而下臨兮將絏駕以憩息掌夢申申以表誠兮
豐隆臾而來假霓車殷殷以翩繽兮皎雙鴻之次翼匪
寶璐而陸離兮舍蘺芷以彌馥介九賓而見予兮祝史
要予以靡忒伯從父以成命兮叔違親以成德俶舍君
以明志兮既殉主以明極昔巢許之讓皇兮托勲華而
稍佚尹五就而拯塗兮愀然面故主以惶怩謂題跂以
死名兮莊任誕而廢節遷嘵嘵於驥尾兮嗜微聲之有
托彼纍脩辭而求白兮卒牢慅沈乎湘澤繹鄒人之無
怨兮迺從容于天則世滔滔而毖涌兮戰伐莽其相仍
顧蒿目以挨攩兮競含沙而蠱光騶虞草以伏食兮於
菟誇咀夫衡生陽鱎之齧纖鱗兮蝘蜓神龍以自矜靈
既悼農虞之忽沒兮氓躑躅而殷慕愧突梯之苟容兮
將捐足乎靈御胡司命之不晰微兮抑餔糟以昏騖盼
媌娥之要渺兮涓濁軀而不反顧
少歌三章(有序)
少歌哀廣陵宗臣作也臣有文章舉進士為顯官年
三十六而卒無子予以家大人難匏繫逆旅欲哭則
不敢欲泣則不可於是竊倣楚人九歌之遺著為三章
以見區區生平故人云爾其詞之工拙固不暇論也
語云長歌可以當哭故少歌一名當哭云
帝淸狂兮下窫窳齒齗齗兮齕諸華龍冥冥兮就屠蘭
當焚兮獲代蘇君不肯兮長留厭天氛兮上逍遥瓊弁
垂兮明璫流蘇濫兮珠裳蒼麟驂兮如組文霞織兮因
章命彴約兮前報挈貳矯兮為君導命凍雨兮洗塵條
風兮將旐吳鈎兮光陸離造閽兮前致辭帝何惠予兮
淑靈又何紛兮間之荃茀蘺兮凉颸布秀何儵兮摧何
遽悲莫悲兮生存怨莫怨兮傷故華盈盈兮泫漙露嬋
娟泣兮朝復暮白楊兮孤墳奠椒漿兮誦招魂鵂鶹啼
兮鼰羣趨念欲慰兮杳無人微言眇兮耀千祀披星辰
兮河漢滙顏齡兮超彭紀夫人兮自有美子
右一章
閩江兮綠波石瀨兮參差與女遨兮武夷張雲帆兮曳
彗旂夫君兮安涉倏而來兮超若滅玳瑁宿兮雕梁鬱
金媚兮華檔丹荔兮火珠秋蓮兮碧房靈風肅兮如歸
君不御兮心煩思蛾眉侵兮鬢蟬波為睩兮玉為權櫻
的兮含芬新篁坼兮絳袖飜奉琴瑟兮偕宜要羲輪兮
指秋河婉㜻兮不他君胡為兮見離遺傾國兮將柰何
望中游兮吹洞簫迴倒景兮駐歸潮白雲兮流天金風
飄兮信靡傳中鬱結兮憺冤畏衆口兮私自憐
右二章
風雨煩兮晝促曜靈冉冉兮西浴野閴寥兮無人狐銜
草兮鬼嘯木羌躑躅兮不前遺予惟兮明燭靑蘋兮蕭
蕭焚輪擊兮燭飄颻跳踉兮妖快志步武兮往不遂左
焦嶢兮右囦奫荆棘布兮待予人燐熒熒兮若沙傲扶
桑兮以未華波滔天兮蕩余宮余欲返兮憺無容將改
汜兮沙棠鼓陽侯兮河伯猖鸞何逝兮化翺翔矯靑翰
兮不可方元氣結兮千秋蝟余腸兮滯留滯留兮㤞憏
跡霞旓兮天之外薦石蜜兮炊雕胡中憂苦兮以為荼
精光鬱兮夜如桮指長庚兮女所都光不奪兮玉摧芳
不彫兮蕙枯
右三章
悲逝(有序)
癸卯之秋余與故京兆凌君同薦建康歲行周紀君
横金被緋陪尹貳都復以知舉之命昔者戰藝衡先
之士頫首下風而稱主臣噫嘻何其快也曾未浹月
奄然游岱丰容笑言變化異物婦子踉蹌抱影東歸
又何窮也嗚呼悲夫君長已矣君雖治邑高第掩武
中牟出入青瑣抗顔平津不以位勢嬰懷友于藹然
哀樂過人平生相知儀氏家物耳余本畸生骯髒多
忤辱長者忘年之知脩杯酒卜夜之歡我子君女亦
遂媾好君既不待余又難逐聞音之夕氣逆淚枯取
瓿碎之家人不悉伯牙絶絃之意謂是懲逝者耳嗚
呼即使君逝以酒余又安能獨生而醒也宇宙狹矣
醒亦亡所為矣屬鞅掌東山未便旋軏恐及宿草瞀
邈難呼故遣獠奴持斗醑哭於君之旁拊棺而奏辭
其名悲逝辭曰
君何奄然而離軀兮䁾乎太蒙之野靈飇肅其導旌兮
六氣調而為馬季咸語余以要之兮卒亶漫而不可下
廓潛精而注懷兮中摇搖庶其際汝鬚扶疎以造風兮
盻便娟之雙星齲齒粲而嘔嘔兮怳余聰之有停觚依
脣而瑟縮兮懷君舉之轟轟君胡棄盛年而若脱兮又
塵華爵而弗嬰慨嗣人之未業兮愛女彷徨乎帷席彼
華顚之在堂兮皓齒含卒而悲室醪芬甘以襲人兮曾
不念而少留豈徐吾之誘君兮為藝古莽以糟丘世沈
屯而無所之兮兵日尋已焉休余嗟夫襲微腥以蠅蜹
兮鬭長筴於蜉蝣晨漁獲於溟漲兮夕不庇乎衾幬孰
與君之陶陶兮歴萬古而為春秋
哀梁有譽
嘉靖甲寅孟冬友人梁有譽以疾卒於南海明
年乙卯春訃至自南海故善有譽者武昌吳國
倫廣陵宗臣吳郡王世貞相與為位哭泣燕邸
中又走書西南報李攀龍徐中行哭如三人又
十月而友人戶部郎張佳胤奉輶粤中國倫等迺
寓椒絮而南為文授張生使告于梁氏之喪其辭曰
夫何一媺人兮掩姱脩而弗揚白雲蒸於菌桂兮靈風
簌乎椒芳躡大羅之崔嵬兮九曜布而頡頏鼇波泱漭
以崩騰兮擷珊瑚於扶桑羌幼淸而恬志兮疇牿荃之
素都足次且於帝閨兮目眇眇其焉愉羲輪晼晩而垂
墮兮愴沈淪于世模守金虎之故臺兮載籍汎瀾而自
娛妖狐綏綏而戴首兮變訬婧之崇飾蘇糞壤而焚之
兮嗅郁郁其流馥幻槁礫為璿瑰兮宮期荃乎游息外
幽貞而窈窕兮蠱蟬緩其曷以極獨飄然而内捐兮曾
不遘乎厲淫佩迷榖之璀琅兮脩途炯乎叢林招南州
使介兮潁川授荃之夙襟驕龍飲而驤首兮神驥踊步
乎焦岑朅陳辭以九誓兮指北斗而明心歃沆瀣之涓
波兮曰吾黨自六合仰割太乙之緒兮俯窺乎玄微之
窟尠大椿於一瞬兮縮廣輪而咫尺河嶽寄荃之輔兮
星離離灼乎眉色荃又薄夫天澤兮甘此伏莽朝容裔
于承明兮夕絓幘乎神武酌濛雲之油油兮逝鬱術而
不返顧句曲奮而精飛兮葯房風而自吐鑿混沌而竅
之兮羣眞紛其上訴彼荃亦何為兮辱陸吾使不得主
帝撫然而中惻兮詔徵荃乎下土絳旄風兮珠旓雨鹿
軒峩兮歸帝所擢毛骨之淟涊兮咀淸泠以為粻玉女
侍桉更後先兮金童掌節而猖𦍕鞭惝怳之綠耳兮駕
虛無之沙棠疑托跡於皓羽兮唳玄夜之廩霜睨大伾
之塵墟兮庶幾念故侶而來翔亂曰徽儀緜邈令言爍
兮頽魄不留徑千秋兮泉臺漫漫亦既旦兮白日京京
衆趣冥兮
弇州四部稿卷二
