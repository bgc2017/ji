弇州續稿卷一百七十一
明王世貞撰
文部
佛經畫䟦
王摩詰羅漢後
摩詰丹青之妙出入吳李間别造逸品而又精心奉竺
乾教以故所貌羅漢至多余舊覩一夲乃演教圖有御
押是宣和殿藏物此則其散在人間者雖剥蝕之餘神
采尚自煥發足令波旬合掌龍女獻供下視貫休梵隆
輩蛇神牛鬼奚啻霄壤矣
李伯時十六羅漢
余所覩貫休畫十六應真以險怪眩時眼梵隆則瀟灑
饒意態然未有如李公麟檢法此圖之精者其木石帷
几麄細異筆僧雛老少后妃婆羅門侍胡山神服裝異
狀然不作離車相諸俊比丘翛然有塵外度劇是合作
䟦尾吳興趙肅書真得承旨家風吳郡劉珏僉憲頗稱
伯仲沈周先生則居然雙井雲仍矣此李應禎太僕家
藏物不知何緣落德州張氏手復歸我楚弓之失得何
足論也
善財參觀世音三十二變石本後
右畫善財童子參觀世音大士凡三十二幅皆石本云
是李龍眠居士筆不可知然法相端嚴體勢綽約窈窕
非龍眠不能辦也幀幀各綴一偈無論工拙是當行語
依稀妙喜幻住家風攷之華嚴本經善財所接大善智
識五十三員獨文殊彌勒為至而觀世音僅補陀一見
耳龍女化佛亦自文殊成之不知何緣闌入觀世音法
門而龍眠為之圖此開士又以偈為之贊且善財之始
見世尊年固十二及參諸方得道已百二十所謂童子
者以童真不壞也即文殊亦然今作六七歲兒狀大謬
雖然此圖權也華嚴亦權也以權顯實即得以實破權
即不得余將為下一轉語云道宣覩此努目而訴之薄
伽梵薄伽梵曰鈍根阿師且置菩提逹磨聞之曰且喜
没交涉
畫西方十六觀經
余既感鸞法師受菩提流支西方十六觀俾故人尤子
求效丹青之士而子求之子道恒能楷書仍為我系經
文於後字體徑寸頗遒勁可觀會閱藏至阿闍世王經
與元馭學士相對扼腕不平其事而僧修禮辨十惑論
果有權文學者謂頻婆羅賢王也應救而不救之阿闍
世逆子也不應救而救之為世尊失政之大而修禮則
謂觀經有云頻婆娑羅幽閉置於七重室内自然增進
成阿那舍阿那舍者名為不(闕)生欲界阿闍心生悔熱
遍體生瘡經云若不隨順耆婆語者來月七日墮阿鼻
獄詳夫幽憤而陞上果雖外凶而内吉冥日而超下界
雖名死而實生救之即翻損任之即自益至若身瘡而
心熱罔知廻向之路業深而報近將墜泥犁之城救之
即為益任之即為損斯即觀其所應救救之以為益察
其所應捨捨之以為利而曰應救而不救之不應救而
救之聖心雖微知之何陋矣然定報受之而不易明業
之難犯也重罪悔之而以輕明行之可革也今父子咸
進於道何顚不扶賢愚並從於化何來不勸按此荅既
不明究所以強為解事全屬遁辭何以示訓竊詳頻婆
娑羅於毘富羅山射獵無故殺一五通仙致被誓於未
來世必報此命又闍世王已於毘婆尸佛初發阿耨多
羅之心則闍世此生殺父之罪固重於山海而夙根之
善與受冤之深亦有可言者佛若救頻婆娑羅而生之
則此債終無了期故授之佛經使成阿那舍果以酬其
賢而聽其幽死了彼冤對不為異世之累至於救闍世
王疾却有深意蓋佛法有救生無殺生闍世罪雖重佛
不能為誅也其人既舊發菩提且受冤苦雖染惡疾命
夲不當絶也人王法王相倚成化人而不仁疾之已甚
則彼肆其無所顧藉之惡而濫僇釋種破滅佛教其禍
有不勝言者故因而利導之俾之去惡從善以敷暢大
化不為厲梗然則阿闍世之不死其夲壽也所以得盡
夲壽者餘福也攷之夲經明言略受地獄之苦然而出
為帝釋為輪王以至成佛夫為帝釋輪王成佛此權語
也其云地獄實語也夫地獄之壽有定數有與諸天齊
壽者有窮劫者何得言略受也言略受亦權語也攷之
觀經月光大臣云劫初至今惡王貪位而弑父者萬八
千人則彼中視為恒事佛雖示戒西人未必遽遵急於
救時而緩於立訓蓋亦佛道當然耳第有可恨者毘富
羅山五通仙既發讐報深誓又非多生眷屬何以不為
他人而必為王子以陷弑父大僇耶此必有任其咎者
然而於佛無與也
畫觀彌勒上生經
汪仲淹乞余為其婦作志銘而以觀彌勒上生經為幣
經首有釋迦授記慈尊聖會圖及兜率陀天内院三圖
皆瑰麗侈貴之觀而經筆亦方整下題有燕山張繼者
當是宣英時名手也計當復有下生經而不可得按彌
勒者梵音本梅㖏麗耶此云慈氏也慈氏之初發心在
釋迦前以一進一退故釋迦超六劫而先證菩提攷法
華經日月燈明佛時文殊以妙光菩薩為上足弟子作
七佛師而文殊八百弟子中有求名菩薩貪着利養雖
復讀誦衆經而不通利多所遺失是為彌勒而彌勒亦
自稱心重世名好游族姓至然燈佛出現於世乃得成
無上妙圓識心三昧識性流出無量如來而釋迦於是
時僅一獻花布髮之男子耳此其為前後輩可證也第
然燈佛見釋迦即授記作佛而彌勒又歴諸無央佛踰
七佛至釋迦而始授記夫釋迦之精進在然燈佛前不
應始獻花布髮其精進在然燈佛後則不應先彌勒而
授記也彌勒紫金身十六丈而釋迦僅丈六尺彌勒壽
八萬四千歲而釋迦僅八十歲彌勒行化之地東西長
四十萬里南北廣三十二萬里王國鷄頭末城周圍四
百八十里而釋迦所化僅五天竺諸胡地周不過十萬
餘里淨飯所都與王舍所栖其城不過四十餘里而已
彌勒之地若琉璃鏡平無丘陵坎窞人無夭札病癘戰
鬭而釋迦皆返之所謂五濁惡世也夫以釋迦之緣果
功德俱若不能如彌勒然法華化城喻品乃謂大通智
勝始成佛而釋迦與彌勒阿閦十六世尊親為之子淨
脩梵行智慧明了其事在往過去無量無邊不可思議
阿僧祗劫前兹時不知彌勒發心與否壽量品則謂釋
迦成佛以來無量無邊百千萬億那由他劫蓋示菩薩
行於歴劫以顯再成耳而徧攷大藏彌勒皆無之疑本
未成佛至當來世而後成也釋迦正報身為千丈毘盧
遮那於色究竟天成佛釋迦僅億身之一身耳而彌勒
則未聞他有報身也釋迦二輔文殊普賢皆古佛現菩
薩身以示無兩大耳而彌勒之輔無着未登十地天親
甫脱二乘去二大士恐殊有間也初地學人既不能作
德光論師徑登兜率揖彌勒而叩之又不能盡掃此無
益之疑而拘拘於一階半級寧不為宗門老宿所笑聊
識於此以志余陋
渡海阿羅漢像
摹龍眠居士李伯時渡海阿羅漢像一卷一力士負戈
而立若衛法者諸阿羅漢出没煙霧波浪中然各有所
持乘笻而虎者横錫而獅者龍而握其角者手香罏而
立三足蟾者共一槎者其一操如意一操葫蘆吐雲氣
裊裊不絶端坐五色雲者卓錫而立背若龜首尾若龍
而不角足差短者立一蔡者指端出雲雲際雙鶴盤旋
者二少髠無有所踐而波没趾者一負笻一捧經而皆
矯盼鶴不已者騎大鯉鯉戟髯而哆口者立大蠣若石
手一鉢飛錫前引者老龐眉眉垂至肩項衲而五水神
擁之者肩笻笻挂一羽扇而踐巨袱者立於龜者前現
小二堵波有白毫相合掌而禮之者立蕉扇手一貝葉
者立五色兜羅雲者合掌而掌端之氣佛刹從中現者
侍者小沙彌四皆輕行無碍蓋始抵龍藏則兩玉女奉
几几有香鼎一軍持二稍次龍子女各一合掌而迓龍
君挺笏繼之二玉女捧扇翼之宫官四人復翼之從僚
四人復翼之旌幢幡蓋輿輦戈戟之屬繽紛搖曳菴靄
顯晦不一大抵衛法之神勢甚獰猛而專諸阿羅漢飛
行自在游戲三昧波鳴浪激而甚暇龍君偉而肅龍子
女娟好而靜從官怪儻而恭其纂本之妙若此不知於
真蹟又當何如也吾聞之盡閻浮提羅皆當充金翅鳥
王食能脱其口者獨娑竭主而已鄉故遇如來踞獅子
坐時輙獻花頂禮與聞出世大教而如來及諸弟子大
菩薩阿羅漢亦時時降其宫說法至末教垂傾悉貝多
所書者付之居士此圖之為娑竭主無論第不知為曼
殊室利與諸法眷度龍女時耶將舍利佛大目捷連講
經時耶抑龍樹尊者取華嚴時耶諸羅漢時在閻浮提
中而莫之識是吾曹尚不能如娑竭龍有法眼也其不
充鳥王食者幾希矣
再題白蓮社圖
余嘗䟦趙松雪圖白蓮社臨本頗亦有所攷據而圖為
陸與繩取去䟦今留弇州稿中後游匡廬憩東林寺訪
遺像斷碑於荒煙落照間視虎溪不數十武僅㳙㳙細
流歎愾久之今者復一覯此圖與前位置雖小别而彷
彿見大都偶閱僧優曇所著蓮宗寶鑑為略辨之按中
土釋教自永平而後雖日以滋盛而識限因果毋關性
心圖澄神異志存弘護道林卓犖乃闡老莊遠公獨能
思紹先緒取證羅什刪繁絀邪以淨信念佛為宗誠開
士之要軌也第劉遺民雷仲倫宗少文張萊民張秀碩
周道祖諸公雖復神情朗潔而塵跡猶存發願之後往
來室家恐亦未隠至乃汰靈運挽靖節固徵裁鑒之精
嚴第必置瓿酒以待徵君似亦小為名使非如來本戒
又西來本地以法性言之尚不為實而况雁門乃寄生
之鄉何足多戀至煩諸弟子别創西林以倣新豐毋乃
贅乎又優曇謂公以經律未備禪法無聞乃於内更造
淨室請一禪師率衆習禪令弟子逾沙漠求禪經庶江
表四輩咸得修習又謂罽賓國䭾跋陀羅因請至廬山
語遠公云西天傳法祖師大迦葉直下相承二十七祖
有般若密多羅者在南天竺行化慧燈相傳至達摩多
羅為二十八祖著禪經其略亦云然故遠公為序曰達
摩多羅者西域之雋禪訓之宗寶林集與傳法正宗論
因之達摩多羅者即菩提達摩愚不敢遽以為信也夫
達摩未來性學猶蔽雖露思惟修字而實不及最上一
乘比其時中原鼎沸江左偏安西僧避亂越符姚之境
而南者猶間有之南僧西邁出秦蜀度葱嶺求經請法
其人誰也又所謂禪師者其人誰也有禪師何以不焯
焯聞也且遠公以太元十一年丙戌建東林寺成至義
熙十二年丙辰卒相去蓋三十年梁普通元年後庚子
而達摩至建康距遠公卒已一百四年跋陀羅離長安
而至東林又前二十年達摩領師戒紹祖席者六十七
年而離西土又十餘年而西返雖如梁武所云老壽百
五十餘歲第其時僅三十餘耳恐猶在王宫未參師面
何由而遽自稱祖何由而遽著禪經令諸四衆傳習何
由而抵建康後一語不及舊著一字不追遠公然則禪
經故非達摩法言經序又非遠公遺筆習西方者贋為
之引禪而自重習禪者喜得之將引經而證祖要皆非
實錄也僕此公案似了了第恐遠公聞而頳臉謂老書
生何強預方外事却無以應之
又題十六應真後
昔人畫十六應真皆以唐梵老少分配以避過庭風草
之譏而不知其實有不然者獨此不作唐相少年相甚
為得之據三藏師於執師子國得佛湼槃後八百年慶
友羅漢住記云薄伽梵般湼槃時以無上法秘囑十六
大阿羅漢并眷屬等令其護持使不滅没及勅其身與
諸施主作真福田令彼施者得大果報第一尊者賓度
羅䟦囉惰闍與千眷屬住西瞿尼洲第二尊者迦諾代
蹉與五百眷屬住北迦濕彌羅國第三尊者迦諾迦䟦
釐惰闍與六百眷屬住東勝神洲第四尊者蘇頻陀與
七百眷屬住北俱盧洲第五尊者諾矩羅與八百眷屬
住南贍部洲第六尊者䟦陀羅與九百眷屬居躭没盧
洲第七尊者迦理迦與九千眷屬住僧迦茶洲第八尊
者伐闍羅弗多羅與千一百眷屬住鉢刺拏洲第九尊
者戍博迦與九百眷屬住香醉山第十尊者半托迦與
千三百眷屬住三十三天第十一尊者囉怙囉與千一
百眷屬住畢利颺瞿洲第十二尊者那伽犀那與千二
百眷屬住半度波山第十三尊者因揭陀與千三百眷
屬住廣脅山第十四尊者伐那婆斯與千四百眷屬住
可住山第十五尊者阿氏多與千五百眷屬住鷲峰山
第十六尊者注茶半托迦與千六百眷屬住持軸山若
一應天人修供此十六大阿羅漢及諸眷屬隨應分散
往赴隠聖同凡受供捨福今按西土齋襯必供佛及羅
漢聖僧而以賓頭盧為首賓頭盧疑即賓度盧䟦羅度
闍之訛略也又按經藏中有外道婆羅門謗佛謂無神
通者立五丈竿懸鉢食於其杪而號之曰吾以食施瞿
曇弟子能飛受乎不能者當出吾下蓋知佛戒弟子不
得受外道供也時舍利弗不忍佛戒之犯故隠而過之
賓頭盧不忍佛道之屈故飛而受之以是見擯揵椎不
獲從佛遷化而至今猶在聲聞果中然則是十五應真
者其猶有小未滿故耶抑所謂受無上妙法護持不滅
没者耶果地愚所不敢辨特以世之像應真者不得十
六之說故志之於此
再題梵隆羅漢卷
後考得梵隆字茂宗號無住吳興人思陵極喜其畫見
輙為品題之其白描人物山水皆師李伯時氣韻小不
逮耳真吾九友齋中方外佳侣也
朱君璧摹劫鉢圖
劫鉢圖吳中有二本此本為元朱君璧所摹宣和秘藏
跡相傳鬼子母有五百子在人間食人精血殆盡佛愍
之乃攝其所愛最少子置之瑠璃鉢中母求佛出其子
不得則竭魔力與其魔衆舉此鉢復不得則四百九十
九子各以所從鬼兵數萬排山倒海掣雷電以擊佛槍
刅矢石所抵皆化為蓮花蓋愈恚愈不得技窮而後改
意廻向誓不食人廼以其子還之與此圖合第攷之大
藏中鬼子母經則謂佛游大兜國時有一女多子而喜
盗人子與其子共噉之亡子家亦不知阿誰取里哭巷
議如是非一阿難聞而白佛佛言此非凡人故現鬼子
母是母有千子半在天上半在世間皆為鬼王一王從
數萬鬼上嬈諸天下嬈人民吾當伏之便勅諸沙門竢
其夜出掩取十數子閉精舍中母還不見子號哭尋子
乃復勅沙門導使見佛佛為委曲開譬示以罪福俾皈
依五戒即時得須陀洹果結約千子皆從護法今二十
諸天中所貌鬼子母天是也即不聞有劫鉢事豈好事
者以魔波旬嬈佛與佛攝毒龍歸鉢二事傅會而成耶
將法顯奘公輩自西域來别有所受耶余皆不敢論獨
念佛以大慈心行堅忍力化強暴若轉圜鬼子母以一
念廻向脱萬劫罪而立證初果可猛省也若其筆力之
精勁入神則有顧馬湖張銀臺二䟦何容喋喋
圓澤三生圖
圓澤師行逕頗類栽松道者其事甚竒宋人所作畫更
竒虞文靖公以古隸書傳尤更竒雖然此師能預審去
處已得無漏通其作牧牛兒知來處又能一見呼李洛
守得宿命通而三載戀戀不肯入錦襠嫗竇乃至不欲
行斜谷道中既遇時又與李泣别何也豈道臘逾七十
反不如十三歲兒灑落耶此一段未勘破故為拈出之
書文徵仲補天如獅子林卷
勝國時則天如和尚為高峰嫡孫中峰主鬯行化諸刹
作獅子吼已乃挂錫吾郡選地得獅子林郡中諸善智
識用幻住菴故事運瓦擇木成此蘭若遂以幽竒冠一
郡叢林天如嘗有十六絶句頗紀其勝法嗣善遇輩遂
釐十二景而洪武初王先生彛高太史啓謝太史徽張
水部適王處士行皆游而有絶句紀之前是朱提舉澤
民圖之矣徐布政賁復圖之倪山人瓚今趙善章復圖
之真跡不知散落何手百五十年而文待詔徵仲重貌
其勝而書彛啓之作系而歸之主僧超然者超然没歸
之竹堂僧福懋不能守歸之歙人黃汴幾若落異域矣汴
殁幸而歸之崑山周鳳周殁其家又不能守而吾弟敬美
始得之余乃拈天如絶句授敬美伊倣徵仲例以小楷系
於末聞十餘年前獅子林尚在而所謂十二景者亦半可
指數今已轉授民家陸氏縱織作畜牧其中而佛像峰石老
梅奇樹之類無一存者嗟夫如來遷化後尚不能長有王舍
給孤獨竹園而一天如力烏能使獅子林垂二百年而巋
然無恙也敬美意似欲盡購三四君子圖大較謂書畫力
更可得數百載將以救兹林之冺冺然總之幻耳天如一
幻人獅子林幻地今皆已幻化而乃欲徇此幻跡了幻念
耶故不若中峰老人之以幻住名菴也因復贅我幻語
道經畫跋
題葛仙翁移居圖
詹東圖出此卷示余云葛仙翁移居圖不知是何人所
作其貌人物絶得吳道子王瓘遺意樹石則荆關也前
一夫甚悍而短肩行李諸藥囊瓢銚衣籍之類皆在焉
二少女步而從一擕琴一提藥籠六白羊先後之二村
童長者亦肩衣襆而牽一繭角黃㹀則仙翁乘焉黃冠
藍衫可似四五十許人色腴而意殊暇手一編且行且
誦少者拊小黑犢翼之後水牯牛則白衣嫗乘焉三嬰
兒少者在抱稍長者襁而肩左又長者踞半牛背凡為
人之事十雅俗老少各極其致為羊牛之事九躑躅偃
蹇各極其態而要之皆有物外賞更一紙則山谷老人
書七言律題後結法莽蒼遒勁是晚年得意筆也考之
太極左仙公玄不娶無子縱有之生平如幻三昧豈不
能盡之一襆似當為稚川子稚川曾娶南海太守鮑姑
女弟不知此老移居在散騎常侍領大著作前將解勾
漏令後耶稚川亦無子晚而就從子廣州參軍望養此
三嬰兒竟不成長或寓言耳吾詩與書俱不敢望山谷
覺少悉稚川事東圖以為何如
錢舜舉畫洪崖先生
此吳興錢選舜舉所寫洪崖先生像也神采秀發意象
閒遠望而知其非人間人家弟嘗寄余一本乃宋人筆
更佳而後缺一幀題以為葛稚川移居圖余辨以為洪
崖像弗信也得此本證之乃屈按列仙諸史傳謂先生
長七尺五寸眉目如畫常御烏紗帽紅蕉衣黑犀帶短
靿鞾携笻竹杖今像正爾而後一人短而闊若叚柯古
所云弄臣者其執即六角扇也餘四人大小不一即橘
术葛律拙也其挽而不前者一白騾即雪精也肩者即
鐵如意長盈壺常滿杯文榴酒榼自然榴杓一云垂雲
笠方木櫈二玄書葛木如意魏惠壺木栢杓也蓋靡不
合者舜舉拙於書而最後有題句云去歲無田種今春
乏酒材從他花鳥笑佯醉臥樓臺此先生詩也然先生
又有二詩云下調無人采高心又被嗔不知時俗意教
我若為人又入市非求利過朝不為名有時陪俗物相
伴且營營語甚淺而有味舜舉似不知也始余嗜古書
畫器物幾成癖乃先生更甚焉而一時名士若李太一
贈孔子木履郭翰復贈孔子二儀履楊烱復贈孔子石
硯與揚雄鈇硯田游巖贈尹喜龜王戎如意杖楊齊哲
贈嵇康鍜錐劉守章贈四皓鹿角枕司馬子微贈淮南
王藥杵臼魏肅贈陶潛琴隠居芙蓉冠劉長新贈王喬
笙張守珪贈尺八寸海蝦蟆牙秦休莊贈河上公注道
德經藁本周子恭贈古帝王圖元亭贈謝靈運鬚僧翛
然贈迦葉頭陀鉢智遠贈蔡邕焦尾琴葛洪刮藥篦余
始而笑以為何所辨真贋既而私喜以為靈真嗜好若
此何况我輩苐今年秋盡捐所藏付兒曹僅荷一被一
瓢佛老書十餘卷入城南精舍此身灑然覺先生之尚
有累也先生諱氲一諱藴字藏真晉州神山人趙道一
謂其年九十三四月八日尸解於洪崖古壇至八月復
見於晉州復尸解而徐慧謂其初乘白驢從五童入洪
崖古井後復不知所終道一謂其慕古洪崖先生因自
號洪崖先生而慧則謂即古洪崖先生也夫洪崖先生
固張氏乃黃帝之臣伶倫也一見於衛叔卿傳再見於
班孟堅賦三見於郭景純詩四見於陶貞白真誥蓋遐
逖之靈真而希夷之妙跡也張氲先生出處靈幻故靜
能公遠之儔而博綜藝尚庶幾貞白伯仲耳且使古洪
崖而在則吾孔子尚當稱東家丘桐栢真人當稱吹笙
少年而何器物之足羡故須以道一所紀為正
五星二十八宿摹本
今世人稱五星二十八宿真形圖為閻右相立本筆按
宣和畫譜載立本僅有五星及(闕)房宿二像耳若張
僧繇吳道玄則俱有之而今不可得矣此卷乃摹梁令
瓚本令瓚宋人故有聲畫院中愚於丹青所未暇論獨
怪是星宿在九天寧有此委𤨏詭怪狀即有之何從令
人見而寫之且牛星作牛女星作羊千古靈匹一旦興
盡真堪供噱嗢耳余曾見一本云是吳張藁與此全别
而段柯古所記昴如剃刀畢如笠觜如鹿頭參危如婦
人靨井張翼如足跡鬼如佛胷柳如蛇星如河岸軫角
如人手房如瓔珞心女如大麥尾如蝎尾箕如牛角斗
如人拓石牛如牛頭虚如鳥婁如馬頭胃如鼎足云出
佛書而闕亢氐室壁奎則又别矣然恐是星形耳非星
神形也附志以備攷
又為莫廷韓題五星二十八宿五嶽真形圖
莫廷韓所藏五星二十八宿圖乃梁令瓚摹本致佳而
微與閻右相本不合其段柯古所載如笠如鹿頭如足
跡等則又遥矣又五嶽真形圖不知是金母所傳漢武
的本否若五星名氏則澄瀾青凝之類二十八宿姓則
鞞耶尼之類五嶽名氏則玄丘目陸之類余皆有别記
記之不暇一一為廷韓書也廷韓仙才勝漢武遠能去
彼多欲此圖當長侍衣祴不隨栢梁火飛去矣其以余
言為然耶否耶
題八仙像後
八仙者鍾離李吕張藍韓曹何也不知其會所繇始亦
不知其畫所由始余所覩仙跡及圖史亦詳矣凡元以
前無一筆而我明如冷起敬吳偉杜堇稍有名者亦
未嘗及之意或妄庸畫工合委巷叢俚之談以是八公
者老則張少則藍韓將則鍾離書生則吕貴則曹病則
李婦女則何為各据一端作滑稽觀耶乃至邇者紫姑
靈鬼往往冐真人而上援此八公以相蠱惑尤可笑也
是八公者不佞能攷其七而疑其一為志之鍾離公者
諱權字雲房嘗以禆將從周孝侯敗於齊萬年跳終南
山遇東華王真人得道至唐而始一出度純陽自稱天
下都散漢吕公者諱嵓字洞賓父讓嘗舉進士不第遇
正陽真人得道在五季及宋時化跡最著而又與正陽
度劉海蟾已度王重陽及自度何仙姑張珍奴之屬張
公者諱果隠恒州中條山見召於唐開元帝與葉靜能
輩諸公比而公最為長者自言堯時官侍中葉公密識
之曰混沌初分白蝙蝠精也授銀青光禄大夫放歸天
寶初尸解藍公者不知何許人恒衣破藍衫黑木腰帶
跣一足鞾一足醉則持三尺大拍板行歌云藍采和藍
采和世界能幾何紅顔一春樹流光一擲梭後語多不
能悉至濠州忽擲鞾帶拍板乘雲而去韓公者諱湘昌
黎之從子少學道落魄他鄉久而始歸值昌黎生辰宴
怒之公曰無怒也請效薄伎以獻因為頃刻花每瓣金
書一聯云雲横秦嶺家何在雪擁藍關馬不前昌黎不
悟遣之去後果譴潮至藍關公來候昌黎乃悟因吟三
韻以補前詩竟别曹國舅者苖善時傳不能舉其名第
言丞相彬子皇后弟少而美姿安恬上及皇后重之一
旦求出家雲水上以金牌賜之云詔書到日如朕親行
抵黃河為篙工索渡直急用金牌相抵純陽見而警之
遂拜而得道按皇后乃侍中彬孫女金牌云云大約里
巷委談也審爾所謂曹公者當作青巾少年不當作髯
而翼善冠也何仙姑零陵市人女也純陽以一桃與之
僅食其半自是不饑頗能談休咎老而解化亦苖善時
云攷之他野史謂仙姑晚而枯瘠其言休咎亦不甚驗
趙道一仙鑑則謂純陽所度者趙姑名何者也有仙姑
何姓者開元中羽化去合在純陽前若李公者諸方外
禆官都不載獨聞之乩云諱元中開元大歷間人也於
終南山學道四十年陽神出舍為虎所殘得一跛丐乍
亡者而居之不可知也令鍾離吕公而游人間必從東
華挾海蟾與重陽輩而八令張果先生而取友則必從
赤松安期次則静能公遠張洪崖胡長仙輩而八必不
屑屑求瓦合諸公方逍遥乎上清亦必不僕僕焉一符
之是聽而受塵凡役也不佞此䟦即受乩頭詈所不恤
矣
全真四祖八仙像
自我教主東華帝君得統於太上而傳之鍾離正陽正
陽傳之吕純陽純陽傳之劉海蟾凡三真人而後為我
王重陽重陽真人之有全真也猶達摩大師之有禪那
也見若以為創始而不知其自海蟾而上遡之太上見
若以為無師之智而不知純陽海蟾之顯度而默授之
也蓋至於重陽而教始大明矣自重陽而為丹陽之馬
長真之譚長生之劉長春之丘廣寧之郝玉陽之王嫓
丹陽而稱女真者又有清淨之孫凡八真人蓋至於長
春而教益大行矣前四真者亘千年而不為遥後八真
者聚一時而不為近三百年而一真而不為少一時而
八真而不為多亡他遘有緣而成有時也吾始乞李郡
為此圖既成而吾弟敬美自江右臬以覲歸且發因輟
以予之敬美頗嚮道而厭事我長春以八十老公應元
世祖之聘往來大都扶服數萬里而不以倦稱者救物
故也善救物者事應而中不累功滿而不自有出不碍
道處不違性敬美而苟悟此當金蓮煜煜火宅中俄頃
成清凉界何必朝夕仙師哉
仙奕圖
故協律郎冷起敬以畫鶴之誣瓶隠其所圖仙奕張三
丰道人已詳記之今年春有擕售者以直太昂不能應
聊為摹其大都因戲謂石室仙奕太遲取滑待詔天人
奕太速孤山仙姑婦奕太巧恒山仙奕太拙吾不知此
仙人於巧遲拙速何似有粲者姝樂於橘中叟遠
矣漫為題尾
又
仙奕圖今在張伯起家初無冷起敬題欵止據張三丰
一䟦為二仙遺跡故見重耳然䟦内稱與宋司戶參軍
趙孟頫於四明史衛王府覩唐李思訓將軍之畫按彌
遠與孟頫生不相及復稱以此圖奉送太師元老淇園
丘公而末云永樂壬辰三丰遯老書尤可笑攷壬辰為
永樂十年而前是五年丁亥上遣胡忠安訪三丰於武
當則先期已隠化矣七年己丑丘淇公敗没於迤北全
家謫海南矣豈有至壬辰而三丰復出淇公更生者耶
都太僕號博浹而此易事不能辨何也漫志於此
弇州續稿卷一百七十一
