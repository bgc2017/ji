弇州續稿卷十
明王世貞撰
詩部
七言古
輓彭稚脩廣文
當年汝醉長安陌雙頬殷紅鬢鬒黑才高白戰賈餘勁
命薄青衫消不得訪醫就買吳江船欲言不言魂黯然
杯底無蛇影来妬坐隅有鵩心私憐張公吃酒李公醉
珊瑚誤代王愷碎非關豐獄吐龍泉自是人間不平氣
豫章城西楓葉秋生將玉麈埋荒丘彭湖只作東流水
肯洗彭郎磯上愁
五歌
我所痛在薊門青蠅蔽天白晝昏萇弘之碧靈均魂失
不奉之偕九原嵎曦熒熒迴覆盆安能照枯使復温嗚
呼一歌兮烏鵲飜使我萬事慚生存何况食肉復乘軒
其二
我所悲在澤州慘澹一紙青天愁乞身為母母不留幾
欲擲身黃河流升堂繐帷啼素秋别時音徽今在否嗚
呼二歌兮霜風遒色難志養未盡酬有顔敢從毛義游
其三
我所欽在綿竹偏鬌明眸暎空谷峡濤棧雲莽相屬奮
欲從之路詰曲倏忽萬里難蹤逐飛書自天炯可讀嗚
呼三歌兮戛哀玉籛鏗七百歎局促朝聞大道夕死足
其四
我所思華不注美人讀書未渠暮隕壁湛珠黯非故是
時孤臣晉陽路青燈夜聞鬼啼訴痛無寶鉤挂君墓嗚
呼四歌兮逗秋雨君今一語成萬古白頭公卿紛可數
其五
我所惜在容城弱弧奮欲除欃槍片語觸天天怒驚狴
犴血肉紛縱横為君輕身破不平君言汝身未可輕嗚
呼五歌兮晝吞聲氣塞萬古長如生彼豎父子五鼎烹
贈管將軍守備楊舍
將軍自稱三百斤躍馬跳盪風前雲曾探虎穴得其子
未許麟閣圖元勲千金買名呼國士百戰捐身報知已
腰間若若未銀黃麾下紛紛半朱紫璽書疊下明光宫
别部戈船始屬公古人不怕雞林險翻謂天將貴此翁
第二猶子士騄十八應試與余省捷歲同詩以壯
之
世皇二十有二載弱冠留京忝材傑折花捲盡朱雀簾
騎馬醉踏長干月垂晩猶塵六卿佐中年已謝三鎮節
吾家琅玕幸不乏汝今行年亦十八即看蒜髮乳尚腥
試展霜蹄汗如血故家毋但足箕裘往事吾將付衣鉢
汝生已是氣凌雲汝伯何妨髮如雪長安卿相多少年
此意雖卑聊為說
金壇王叟六十夀之
同是緱山裔况同花甲週唯偏金壇隠獨領瑤池秋瑤
池碧桃若雞卵更有交梨大於盌君如欲勒弇嶺名共
策踰輪追穆滿
題畫海棠雙白頭為王大參暘德七十夀
召伯蔽芾餘甘棠詠歌千載流芬芳今之王翁古召伯
三吳有棠僅十霜其蔭已足籠丘岡上有一雙白頭鳥
相與宛轉啼春陽問誰者圖吳周昉擬借詩史獻夀昌
此物雖微感星氣不與凡鳥同摧藏百舌能見讒要自
非我匹鳳皇故自尊竹實非我食安期東海棗已丹王
母西池桃更碧白頭鳥不足招召伯之棠不足栽王翁
兮王翁且偕樊夫人共登暘湖之上超然拍手呼鸞叩
月窟是時金粟叢叢開桂漿吸罷不饑渴攬轡下儀婁
江隈婁江父老俱白頭依依棠樹傍跪稱萬年杯王翁
不樂胡為哉
閻希言先生道成而游戲人間任真自適聞之久
矣今年來訪弇園談笑無間忽語余欲返武當
故館一叩元帝先生有故人不二頭陀范丫髻
亦余舊識也因歌以贈先生併寄聲焉
足下不履頭不巾一衲寒暑長隨身有酒時過犢鼻子
得錢即散鶉衣人馬藏隂相任兒戲熊經外道胡足論
是口那曾挂臧否無心何處容貪嗔訪余東海近旬日
云往天柱朝元真左璫之柳夙好事為爾築舘襄江濱
夜斗低徊挂簷棟朝暾晃耀開金銀虎巖不二范丫髻
歲寒且共棲嶙峋道余鼯鼠技已盡薄有雕虫名亦淪
閒披緇衲禮禪客或戴黃冠稱道民三尸上天鮮可訴
何苦役役防庚申蓬莱寧復閉賢路桃花亦自通迷津
祗愁鶴背太清瘦可載笨伯凌青旻(先生體過肥故戲之)
偶成自戲
愚公自笑昔日愚日對黃卷聲伊吾那知愚公今更愚
問著胸中一字無貧子自笑昔日貧但有載籍無金銀
那知貧子今更貧一絲不挂悲田身貧子之貧猶未誤
更有愚公堪笑處蹣跚兩足鈍於鴨便欲高飛向天去
又
向来學癡兒癡兒只了公家事晩歲學愚公愚公日作
移山計有官不作山不居自言可免愚與癡何當更有
愚癡處說與聰明人不知
故將軍曾侯子澄見訪長歌贈之
曾侯意氣高天雲少小彎弓三百斤抗表那愁中執法
入門長揖大將軍尺書立掃無諸燼一箭能收下瀨勲
名大中山饒謗箧家貧太史絓深文脫驂始釋越石父
買絲肯繡平原君歸来自種南山豆有飯仍誇菜三九
春秋癖喜元凱先月旦評甘子將後亭午方餐法喜食
六時不醉聲聞酒林間豹蔚長迷霧匣裏龍淵空犯斗
偶聞時事忽撫膺及語功名但搖首扁舟過我婁江城
紫氣煜煜如拖旌主人病聾復病啞枉汝談佛仍談兵
初疑藕孔脩羅出稍覺蓮花般若生天下總需公輩在
人間豈數王郎名何如抖擻無明盡擕手金鰲頂上行
謝吳斷事惠茶筍歌一章
雨前茗芽細勝粟雨後筍萌碧於玉道人嗜茗以代酒
且復為筍將斷肉吳郎昔佐鄖中閫拂袖高眠白駒谷
生不戀山隂八月蓴亦不誇江陵千頭木為余雀舌損
數筐更脯龍鱗逾百束初開鼻觀已芬爽久苦腸肥荷
湯沐新詩報汝汝不俗淨洗荒傖酪奴辱但願清渭溪
頭竹信安紫花瀨口茶租熟慧山水遞更一家道人湖
田沒盡饑亦足
屠田叔棄秋官幕歸侍司馬公公殁乞余志墓且
求一歌為贈
屠郎讀書破萬卷不及區區三語掾以兹耻共侏儒粟
歸侍髯翁夀清宴菽水一勺輕千鍾况有今古蟠其胷
朝看明海欱日月夕愛赤堇攄煙虹天貽玉棺喚髯去
肯向東園借官具婁江忽有孝廉船問我求題君子墓
諛墓古来人所嗤髯翁遺愛吾何疑始知吳札千金劍
奚若中郎七尺碑念余年来倦筆研欲焚棄之心更愞
乞汝相擕老文苑人間一官味誠短
張山人平叔五嶽歌
人間再見張平叔能否長將悟真讀四明狂客偶見許
五嶽山人生不辱三花近撲二室粉雪山遠接峨眉玉
所恨恒陽寓公石僅捧太華蓮花足歸来貧憊游興孤
盧敖之杖不可呼少文畫壁毋乃迂胡不乞寫真形圖
侑以廓落流金符自稱紫陽游玉都君不見王郎手創
團焦不盈丈跬武以還皆草莽偓佺安期却来往何但
區區五嶽觀千億須彌托吾掌
曇陽子性命三十六體仙篆歌
地衣味媺身無光欲鑿不鑿混沌忙結繩諸繁忽已忘
河馬洛龜亦披猖平林夜鬼愁羲蒼鳥跡而下至岐陽
彼籀之徒始濫觴斯高小豎瀾遂狂吾師八法初未詳
冶鍊至隂成乾剛悟性立命夀無疆遂謁金母朝紫皇
授以三元明光章憫余溷濁同秕穅示以性命俾不忘
字字心畫紘天綱三十六炁樞雷罡七十二字拱素王
星迴漢流雨露香龍跳虎卧鸞鴻翔魄奪秦漢超黃唐
十二小刦追赤明鄴架夜色何煌煌檢之白玉尺錦囊
五色流蘇束牙箱山卿俗書點良常王烈不識憐嵇康
紫微未肯傳楊郎我生何幸依大方此書此軀偕未央
蕊珠人鳥長彷徉
吳明卿雪山冰井歌
饒州磁缸瑩不瑕將樂塊石霜&KR1713;砑無煩世尊誦貝葉
何必玉女擥蓮花左安雪山右冰井涼思習習穿帷紗
殷紅冽齒房陵李沈綠沁腑青門瓜中間别有清涼宅
在君四大君不識赤脚高凌一萬層轆轤直下三千尺
中池之外無它潤太古以還唯一色長安炙手殊可憐
驕日欲奪天公權須臾火盡灰欲冷惟有寸心猶自燃
與君共飽冰雪意高枕鼓跌莊生眠
蘄州李先生見訪之夕即僊師上昇時也尋出所
校定本草求叙戲贈之
李叟維稍直塘樹便覩僊真跨龍去却出青囊肘後書
似求元晏先生序華陽真逸臨欲僊誤註本草遲十年
何如但附賢郎舄羊角横摶上九天(君有子為蜀中名令故云)
孫榮祖氏所降僊筆貽我金書隂符經跋尾云文
陽真人得道時所說白玉蟾翁始表見於世又以
長歌四百九十字見贈頗及前生事勉以脩持且
勸檀施聊此奉酬併效薄見於奉行仙童宜真子
壇烟裊空籠曙星翔陽鼓籟調流鈴爾時班管正馳驟
為我寫就隂符經行間隠隠金玉潤勢表鬱鬱蛟龍騰
三倉以前鮮此蹟八會之後不可徵此經黃帝疲警蹕
上感玄女停輜軿天真皇人為解說一帚淨掃乾坤兵
鼎湖琱弓墜霄漢宛委丹檢函精靈貞觀小隸付歐褚
李荃而下訓故興蠶絲劌縷轉成贅貂尾媟瀆那堪憑
玉蟾散吏最晩出真取捷要披榛荆三十六天不可問
四千餘年勞證明僊翁一一為指說敢以牴牾忘服膺
更誦長歌五百言如啖火棗通三生子瞻夢悟五祖戒
次律賴遇真人邢惜哉二子不自振晩途嶺蜀長飄零
即令来路未明曉忍戀濁世甘羶腥陶君已拜都水監
勝力菩薩為前盟白叟願生兜率界海山丈室留居停
乃知大道絶町畛兩者同出而異名鯫生掉頭出苦海
眷屬聚散如漂萍把茅蓋頭足舒縮一瓢以外無經營
晨吸清和入玄牝夕歛沆瀣歸黃庭檀施小果敢云倦
人天有漏吾何矜更煩轉示宜真子返照面目思前程
任是逍遙鮮罣礙未免流轉趨沈冥權竒狡獪亦細事
麻姑見哂王方平上真重關挂玉鑰西竺覺路懸金繩
精心九淵驪頷易失足一墮鴻毛輕百年倏忽若流電
我為後繼誰先登功成帝命有時下拍手呼鸞游太清
為胡進士孟弢作匡山讀書處歌
大塊下墜成匡山秀作中天五青蓮十二萬紀搏雲煙
元氣小漏長庚顛秀作人間一青蓮綃霞釀露六十年
兩雄相得非偶然所以匡廬李白廬白也匡廬白念欲
宫錦幄屏風背擁九疊碧念欲宫錦袍瀑布高懸八千
尺朝誦宛委編暮歌大洞經化為三籟透紫冥下雜棲
賢三峡之雷霆細則鸞鳳喈麤乃虬龍鳴香爐裊篆五
色明坐使萬境神魂清咄嗟匡山不負白白也頓負匡
山色功名善愚人一旦調乃公采擷晻靄擘削巃嵸盡
收繡鞶囊賣之華清宫連城一出玉環妬天子欲償價
力士老奴從旁代唶嚄從此重瞳意回互潯陽雨夜郎
霧采石捉月月不顧不能携得匡山去後千餘年好事
者仍榜匡山讀書處咄嗟哉咄嗟哉李白居杜甫詩詩
耶人耶與山並鬭宇宙竒胡郎有竒急吐之君不見六
經萬古長赫曦如懸九嵕燭四垂不然草大還直借鵬
背家須彌安能齪齪苦戀五言七字長吾伊如此讀書
讀奚為
夀南昌龍沙王孫七十
主人賢而好道其自號龍沙蓋取旌陽石函䜟
也有子曰用晦能發枕中秘故以期之
龍沙沙高壓女牆石函字字生輝光龍沙主人七十強
酡顔宣髮雙瞳方主人自愛衣蘿薜不愛君王賜束帛
主人徤走仍徤餉不愛君王賜鳩杖有書肯學淮南安
朝宗捧日心長丹有兒肯學劉中壘養得丹砂勝榴子
東海狂生學面壁手種蟠桃僅三尺他年結核萍實如
要益千秋豫章色
答贈張大允文
允文者友人張將軍子予子也再以長篇投贈
其一志不朽之業其一希不死之道而余皆貿
貿焉久而徵其意乃欲得余贈言證明耳筆研
蕪廢漫爾塞白竟不知作何語也
老夫自解金陵棘不貸頭顱鏡中白五言長城拉攞壊
千尺糟丘乾欲坼賣身但擬作佛奴拄口何曾問歡伯
汝父差貪子雲字世人任學廷尉客偪側何偪側蝸廬
斗大聊自適春風駘蕩啼&KR1870;鶹門前剥啄勞詩郵商聲
嘹亮動金石尺素錯落蟠銀鉤自云於世無所求但願
一識韓荆州聞之白香山何人得似張公子兩首詩輕
萬戶侯我意或不然汝家故事須封留然後歸從松子
游我歌不再汝勿酬男兒墮地各努力出世入世俱千
秋
走筆題雪泉圖贈彼上人者不知能酬對否
仲冬十一月三峨嶺頭百丈雪春風二月天三峨峡中
百道泉山僧住山不論歲手爇松枝令江沸未解泉能
雪如白且誇雪與泉同味是雪為泉人盡知煑泉煑雪
從汝為第探此雪真面目記取高秋未結時
夀封君吳姊丈七十歌
阿翁七十鬢尚玄渥丹將酡染雙顴金粟欲壓烏紗偏
呼盧捲白神翛然膝前衆綺何翩翩中有一繡去朝天
鳳毛五色天書鮮何必身到鳳池邊(翁先以侍御君滿考封中書舍人)
海東絳桃日並圓海人捧致珊瑚筵一顆一飽三千年
重九日為庚辰歲曇陽僊師化辰敬成長歌一章
志感
萬歷之歲庚在辰我師拍手謝世塵西竺西池總西蜀
陽月陽日歸陽神晴霞兩片襯腮玉夕宿數點搏眉顰
凝然金剛不壊身獨立寶座凌秋旻是時弟子皆伏泣
手劍忽挺光鱗鱗老生捨身侍香火自甘佛奴或道民
談無說有世不一學士見挽傳師真少將靈跡托彤史
敢以巵言誇素臣下士聞道只大笑何意衆口成狺狺
吾師可虞日月毁大教豈逐雲雷屯所憐内境有羅刹
不妨外土来波旬銀環再貺許消息金篦未引猶沈淪
朝披夕誦了何益如博日勝還日貧回頭轉盻已陳跡
中天圓月十二新瓣香一縷斷復續風伯為我傳峨岷
玉京斟酌沆瀣酒濁世消渴支離人雲君倘為下閶闔
霞䍐倏見扶颷輪老生行脚粗已備芒鞵布衲青綸巾
不辭躡景渡彼岸眼底一衆俱迷津更祈僊伴有鄒子
大吹黍律回陽春
趙君自練川廣文遷宰石埭石埭漢陵陽也竇先
生子明以循吏仙去君素好道請於乩而得僊
篆金丹四百字故以擬之
陵陽山頭黃鶴池夜半呼鶴僊人騎僊人拍手上天去
丹臺朱實時纍纍汝鄉麟脯那用擘吾家玉棺不得竒
竇令不来趙令至古今亦是須臾事案頭黃老五千言
囊底素書四百字雙鳬肯似孤鶴孤勸君且赴尚書會
吾師寧齋先生南園牡丹之盛冠絶吳中而皆師
之長郎君手植中有白牡丹一株曰尺素者尤
竒麗因作長歌紀之并贈長君
三月一出遊季園千竒萬麗攅雕欄紛紛紅紫盡辟易
中有一株白牡丹初疑龍池宴罷舞雙成盤又似洗頭
盆暫卸天女冠姑射寒生雪膚粟鬱儀風細霓裳單河
宗攻玉乍成斗鮫室淚珠叢作團優鉢曇名亦浪語璚
花么麽何足觀太真霞臉大醉色覩此亦學江妃酸舉
觴酬季郎化工在手汝不難得非揚州觀頭逢七七又
何必善和坊裏延端端即使宋人琢此瓣百歲那得兹
花看老夫久寂寞為爾暫為歡再進金叵羅屬客莫留
殘日落不落天闌干欲去不去心盤桓皎然秀色轉可
餐他年倘許蕊珠會别跨長離勝紫鸞
任子倦游結庵以奉觀世音大士而棲止焉署曰
白雲俾予賦四韻
虬髯虎顴任公子釣鰲不得萬緣死捨身斷擬作佛奴
手結團焦白雲裏此雲裊裊復輝輝有如菩薩拖白衣
汝今已現居士相無心出岫無心歸
傅令治吳有神君稱而風流文采又復稱是邇者
解張將軍子予厄折節顧山人山甫相與結詞
酒懽張之懷德顧之徇知欲以不榖一言蔽之
難矣誼不可卻聊成短歌一章以志區區
春風淡沲半吳城城西長官湖水清只知百里應列宿
那曉傅令箕星精文章不獨工製錦刀筆往往新發硎
脫驂仍禮越石父停騎先過夷門嬴二生亦是千金士
一老明農一胥靡乍逢拂拭令心折自古賢豪為名使
義聲但擬歸國相侠血何煩報公子老夫豈有隋侯珠
聊為二生效區區願君嗚玉趨天都驚人按劾如長虞
吾不學吾宗癡驃騎一事不了笑人癡君其了却公家
事然後徵逐高陽兒
題關將軍四畫
轅門黑纛草頭靡漁陽突騎俄已矣砉然一聲如裂兕
刀纓絓髮鋒血洗白馬城頭鼓初起北人魄奪南人喜
兖州冀州兩國賊委質酬恩竟誰是有身終為豫州死
右馘顔良
鯨波漲天天為赤鼉鼓殷城城欲坼七軍肉臭魚不食
于侯吞聲龐侯吒爾龐七尺殉漢賊碧眼小兒黠於鼫
麥城將星忽中墮高廟神靈扶不得有血還作西川碧
右破七軍
金支翠旗晻靄中忽有赤驥騰秋空山都木客爭趨工
駝石白象鞭豐隆幻出七寶須彌宫有為之跡無為功
永寧同泰虚爭雄可憐南北民力盡一炬贏得都城紅
右創玉泉
鼎湖龍髯久上天妖魄再作脩羅顛快意一掃漪池穿
彼髯何為扼我咽元女再授軒皇權七家鏟削沈青煙
寧惟晉人脂其口度支歲歲饒金錢一奠漠北三千年
右平蚩尤
為汀州王別駕大頥贈徐守一忠
長安苞苴色動地汀州太守無一字江東齋舫槖壓舷
汀州太守無一錢太守到郡凡二年諸吏捧手日高眠
期對何須更刻木催科不假施蒲鞭丁字溪頭暎天碧
筆架峯峯如潑墨意適聊為始平詠興来且著臨川屐
吾宗别駕安豐儔為言太守饒風流君不見嘉萬之間
兩循吏老友亦號徐汀州
夀周山人婦七十
江東伯仁日日醉夜半猶傳酒徒至中厨寂寂無語聲
堆案纍纍有佳味何人不誦德曜賢願姥百歲長開筵
莫言貧老少生計黃花無數黃金錢
屠青浦朝天歌
少慕謫僊人好為謫僊語扼擥安期生楊眉閬風圃自
從傴僂朝羣真使我結舌安敢論讀罷琅函無一字幾
曾丹竈有長春屠君自是神明宰滚滚詞源注東海夙
世冰壺寸心舊肯逐紅塵萬緣改訟庭無事薰風吹勸
耕課織春遲遲每逢藜飯欣然飽便是蒲鞭肯浪施邇
者陽侯肆其毒走決天潢翻地軸祇輸青浦不為灾但
覩蒼生堪痛哭沙頭祖席花斕斑君今此去瞻龍顔我
不道王喬飛舄葉縣事君莫及許由棄瓢潁水間但可
亹亹民生艱它時隂德稱帝意然後相從草大還
讀了緣居士禮補陀記
普光道場在何處補陀落伽深且廣沈生自捧圓通偈
一葉飄然破泱漭天風不斷海潮音春山盡聳蓮花掌
夜分清唄猶未歇忽湧波間火齊盎歸與馮郎詫竒勝
便擬青錢買單舫大士端然鼻孔間可憐兩面空相向
幼于欲渡錢塘取山隂道抵四明觀日出歸謁肖
甫司馬謂余作一歌壯其行拈筆得數語蓋余
入靜來不復措意於工拙矣
張公一生江海客别余欲渡錢塘東鏡湖湖頭採春色
山隂道上梅花風直從明海探出日别鍊赤堇為長虹
錢塘幕府高刺天其帥司馬公宗工相留十日布衣飲
知爾不哭迴車窮此時定笑玉生癖土室僵卧如袁公
有足却依兀者坐得句總讓釘鉸工大鵬九萬鷃一尺
若語逍遙無不同
書癸未二月十九日事
正月二十雷擊人却脫岑牟汗如雨後先大地皆凍裂
白日隂森一百五二月十九雷轉急忽漫同雲雪花吐
似應黑帝宴白帝祝融擊鼓玄冥舞辛五醉插瓊瑤花
滕六怒肩霹靂斧桃李抽萌不敢發龍蛇誤出仍遭侮
昨者七月十月風脩羅兩掌翻天宫千艘立沒萬室盡
魚腹飽人人腹空遺黎宛轉荆棘底吟饑忍凍如醯蟲
催徵不顧閭井赤鞭撻但詫公庭紅吏民日望黃紙詔
一字不濟閭閻窮蔽虧星曜已往事調爕寒暑將来功
中天一輪方炯照爾曹勿令塵再蒙嗚呼爾曹勿令塵
再蒙
自松江返孟孺印上人同載將登泖塔而為陸伯
達所誤迂道迫暝始抵泖口垂渡大風驟作維
梢久之興盡而去賦此解嘲書付寺僧
陸郎妬我游泖塔孤棹立作襄城轍雖然暝色欲尼人
猶可穿波覓初月亭亭乍聳青蓮花黯黯如探黑龍穴
風輪鼓浪浪拍天地軸欲裂天無權雅無神足到彼岸
可有凡身超四禪長年夜分報風止謝叟興盡呼迴船
小孤親擥玉筍白老足數踏金鰲顛歸来但誦十六觀
耨池窣堵俱眼前曼殊室利為余語多寶塔傍覲龍女
袖得摩尼無價珠他日湖心密相與
故令尹關中王翁脩西方業而滇南王太學持即
心之說勝之頗成齟齬尋太學入謁博士選將
行余呼酒與息諍而别
關中王翁慕樂邦焚香禮誦朝暮忙兩兒計偕從放落
一媪牽衣任夜長滇南王生拍手笑翁豈欲産蓮花房
野人心淨佛土淨有口不復挂西方問余誰者得衣鉢
余亦左袒滇南王忽然别我向亰輦謁選且赴中書堂
蹇驢席帽辭江鄉此時關中意氣強遠公破例沽米汁
留與彭澤同一觴天宫人世俱茫茫它年但坐青氊破
不妨歸去無津梁
康生時萬將歸雲間出此紙求識别援筆數語不
復能論工拙也
康郎白晳美少年卧病憔悴春花前生門滅戶了然識
紙帳筠牀長獨眠人間萬事盡灰冷惟有一死當胸懸
有書不讀産不問藥罏茶鼎恒周旋老夫見之為&KR0008;然
轆轤劫盡天地壊學得長生翻可憐近聞衲子時留連
東方阿閦西極樂舉頭慈氏兜率天我佛誘汝生攀援
莫作有為莫坐禪兩粥一飯順世緣無鏡即已休磨磚
初傳有麓陽陳山人道易非常者忽見訪小飲且
談卜築汝寧之樂歌此贈之
六年不覩陳季方數有消息傳非常總未騎鯨吸江漢
豈能乘月照屋梁天水尚書數行至似云買田棲汝陽
使余憂結頓已解毋那巷語仍蜩螗今年六月大劇熱
支頭白石弇山堂松隂漏日時到地忽有剥啄驚羲皇
長鬚孟浪挟刺入一老褦襶隨踉蹌宛然河北病傖父
漸看漸識喜欲狂中厨已辦煖竹葉稚子尚欲施桃湯
寒暄咄咄僅數語但道身在百不妨囁嚅槃躃態如故
囓決捲波差更強阿奴生計誇較可低疇種秫陂魚防
深秋枳道梨棗柿薄暮喧食雞猪羊方朔怕饑汝怕飽
何必揶揄燕市傍為汝屈指仍商量無家莫問樊夀張
(樊常侍為君買田宅故云)有社莫傍許子將(子將汝人多臧否)尚書大樹足
廕汝歲寒秀色能青蒼吳門處士多失職鷁首如蟻趨
錢唐安能跼蹐守一方壺中酒盡長揖去男兒得意即
故鄉嗚呼男兒得意即故鄉
弇州續稿卷十
