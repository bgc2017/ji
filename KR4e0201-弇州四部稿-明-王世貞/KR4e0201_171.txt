弇州四部稿卷一百七十一
明王世貞撰
說部
宛委餘編十六
酒創自杜康或云儀狄王無功祠杜康而以大樂令史
焦革配蓋起自康也
唐名酒有瓊花露薔薇露玉窟春不凍春燒春麴米春
金陵春竹葉春洞庭春蓬萊春海嶽春錦波春浮玉春
風光春郫筒若下新豐蘭陵宜城博羅湓水靈溪象洞
曲阿又乾和五骰宜城九醖河東桑落西涼葡萄蒼梧
竹葉西市睦郎官清
宋時名酒又有玉井秋香薌林秋露(向恭伯)黃嬌(段子新)萼
綠香(范才元)瓮中雲(易毅夫)清無底金盤露(軟腴者)桃花雨(芳洌)
(者)銀光(胡長文)雲露(范至能)桂子香又名冷冽香(楊萬里)
酒有蘭生漢武百味酒也玉薤隋煬帝得法於胡人者
也醽醁翠濤魏侍中徵所造也十年而味益美
石能醒酒則李衛公平泉莊物也草能醒酒則開元興
慶池南物也
麴酒母也一曰酒教也揚雄方言&KR0146;(音器)自關而西秦豳
之間曰&KR0146;麰(音牟)大麥麴也晉之舊都呼麰為䴭䴳(子八切)
齊右河濟曰䴳䴹小麥麴北燕曰䴹麴又䴽(音卑)細麥麴
也䵆(音蒙)有衣麴也今天下通呼麴不聞有此數名
外國名酒西域有葡萄酒烏孫有青田核酒烏丸有東
牆酒訶陵有柳花椰子酒波斯拂菻有肉汁酒北塞馬
湩酒南蠻㯽榔酒扶南安石榴酒又甘蔗土瓜根酒辰
溪鈎藤酒赤土國甘蔗酒真臘有朋芽肉酒波斯有三
勒漿酒南荒有女酒女數歲釀糟置壺於水中候女嫁
決水取之味甚美真臘風土記美人酒於美人口中含
而造之一宿而成尤異今四夷酒以暹羅為第一
南宋時酃酒最有名即魏太武得便大進者出衡州衡
陽縣以酃湖水造成味極美又其時烏程酒亦美而余
兩宦其地酒皆濁不可言
名酒最古者關中之桑落水經註蒲坂劉白墮所造成
於桑落之候反語謂之索郎後史補云河中桑落坊水
所造也魏書汝南王元悦以桑落酒餉元义極其媚䛕
庾信索酒詩有蒲城桑落酒杜甫亦云坐開桑落酒至
張謂有不醉郎中桑落酒教人無奈别離何余記舊時
曾預一權相席出桑落酒飲之且曰張謂詩云云唐已
有之乎余漫應曰杜詩有之水經註亦有之其人色變
而曰吾不知也同坐者掐余手遂不敢對
有醉千日而始醒者中山酒也有醉十日而始醒者枸
樓國僊漿酒也有行千里而始醉者桂陽程鄉酒也
葡萄酒亦須麯蘖而成有人久積葡萄忘取遂自成酒
芳甘酷烈楊用脩以此為真葡萄酒餘皆妄也若爾西
域富人葡萄酒至萬石豈皆待其自液乎又文章草可
以成酒亦不得遂可言酒草也
猫以薄荷為酒雞以蜈蚣為酒鳩以桑椹為酒虎以狗
為酒蛇以茱萸為酒謂食之而醉也南中人以㯽榔為
茶亦當以㯽榔為酒蓋宋人有云㯽榔四德醉能使之
醒醒能使之醉饑能使之飽飽能使之饑
古傳註茶樹初採為茶老則為茗今人俱稱新茗當是
錯用事也王肅在宋嗜茗後走魏嗜酪曰茗不中與酪
作奴北人因呼茗酪奴
建州之北苑先春龍焙洪州之西山白露鶴䫈穆州之
鳩阬東川之獸目綿州之松嶺福州之栢巖雅州之露
芽南康之雲居婺州之舉岩碧乳宣城之陽坡横紋饒
池之僊芝福合禄合蓮合慶合蜀州之雀舌鳥觜片甲
蟬翼潭州之獨行靈草彭州之僊崕石蒼臨江之玉津
袁州之金片綠英龍安之騎火涪州之賓化建安之青
鳳髓岳州之黃翎毛建安之石巖臼岳陽之金膏冷此
唐宋時産茶地及名也
唐茶不重建以建未有竒産也至南唐初造研膏繼造
蠟面既又佳者號曰京挺宋初置龍鳳模號石乳又有
的乳白乳而蠟面始下矣丁晉公進龍鳳團至蔡君謨
又進小龍團神宗時復製蜜雲龍(即東坡供佳客者)哲宗改為
瑞雲翔龍則益精而小龍團下矣徽宗品茶以白茶第
一又製三色細芽而瑞雲翔龍下矣宣和庚子漕臣鄭
可聞始創為銀絲冰芽蓋將已揀熟芽再剔去祗取其
心一縷用清泉漬之光瑩如銀絲方寸新胯小龍蜿蜒
其上號龍團勝雪去龍腦諸香遂為諸茶之冠今建茶
碾造雖精不去龍腦以為奩閤中味亦不用入瀹而茶
品獨貴者虎邱其次天池又其次陽羨羨之佳者岕而
龍井六安之類皆下矣
蜀蒙山頂茶多不能數斤極重於唐以為僊品今之蒙
茶乃青州蒙隂山産石上若地衣然味苦而性涼亦不
難得
南劍有蒙頂石蒼湖州有顧渚紫筍常州陽羨同峽州
有碧澗明月福州有方山生芽洪州有西山白露夀州
有霍山黃芽
段成式所載食品今摘其尤者猩脣獲炙觾翠犓腴麋
腱桂蠧石鰒熊蒸缹鰌蘇膏荆餳竽炙蠙臛䬾餬餦餭
粔籹炙&KR0008;&KR0008;子蟹&KR0008;葫精細飄鰾梨&KR0008;鱟醬紫&KR0008;述蕩
掔旄象約河隈穌鞏洛鱒洞庭鮒灌水鰩珠翠珍菜黃
鮐冀野梁會稽菰不周稻玄山禾楊山穄南海秬夀木
華玄木葉夢澤芹具區菁楊撲薑招搖桂越輅菌長澤
卵三危露崑崙茾黃頷臛醒酒鯖(二物見南史虞悰傳)新鰌子蒲
葉菘竹根粟鰡子&KR0008;麻胡麥綠施笋千里蓴萬丈鱠蟁
足鱠萬鑿鱠張掖九蒸豉大㹮炙蜀擣炙路時腊攫天
腊凡當餅大扁餳馬鞍餳白龍舍黃龍舍阿韓特餅櫻
桃䭔蝎餅又有籠上牢丸湯中牢丸(即子瞻誤以為牢九者也)又稱
當時蕭家餛飩可以瀹茗庾家粽子白瑩如玉韓約家
櫻桃饆饠色不變曲良韓能為驢騣駞峯炙及衣冠家
名食有涼胡突鱠鱧魚臆連蒸麞麞皮索餅
御厨進饌用九飣牙盤食按隋煬紀諸郡進食即此牙
盤也
渾羊設最為珍食置鵝於羊中内實粳肉五味全熟之
熱洛河射鹿血煎腸食之同昌公主傳有消靈炙紅虬
脯郭進蓮花餅饀宋龜樓子膾仇士良赤明香脯玉真
公主逍遥炙(素食)韋巨源食單有單籠金乳酥(是餅但用獨隔通籠)
(欲氣隔)曼陀樣夾餅(公廳廳爐)巨勝奴(酥蜜寒具)貴妃紅(加味紅酥)婆羅
門輕高麵(籠蒸)御黃王母飯(偏鏤卵脂蓋飯面裝雜味)金鈴炙(酥攪卵脂取真)
七返膏(七裷作回花恐是糕子)光明蝦炙(生蝦則可用)通花輭牛腸(胎用)
(羊膏髓)生進二十四氣餛飩(花形饀料各異凡二十四種)生進鴨花湯
餅(厨典入内下場)見風消(油浴餅)同心生結脯(生結後風乾)冷蟾兒羹
(冷蛤蜊)唐安餤(鬪花)金銀夾花平截(剔蟹細碎卷)雙柈方破餅(饀料)
(花用)火燄盞口䭔(上言花下言體)水晶龍鳳膏(棗米蒸方破見花乃進)玉露
團(酥雕)漢宫棋子(麵錢印花煮)長生粥(進料)天花饆饠(九煉醬)賜緋
含香糭子(蜜)甜雪(蜜爁火例麵)八方寒食餅(用木範)白龍臛(鱖肉)
素蒸音聲部(麵蒸象蓬萊僊人凡七十事)金粟平䭔(魚木)鳳凰胎(雜治魚白)
羊皮花絲(長及尺)逡巡醬(魚羊體)乳釀魚(完進)丁子香淋膾(醋别)
葱醋雞(入籠)吳興連帶鮓(不發缸)西江料(蒸彘肩屑)紅羊枝杖(蹄上)
(裁一羊得四事)昇平炙(怡羊鹿吉&KR0008;三百數)八僊盤(剔鵝作八副)雪嬰兒(治蛙豆英)
(貼)僊人臠(乳瀹雞)小天酥(鹿雞參拌)分裝蒸臘蒸熊(存白)卯羹(純兔)
清涼臛碎(封狸肉夾脂)筯頭春(炙活鶉子)煖花寒釀驢蒸(取爛)水鍊
犢炙(盡火力)五生盤(羊兔牛熊鹿竝細治)格食(羊肉腸臟縛豆英各别)過門香
(薄治羣物入浮油烹)紅羅飣(膋血)湯浴繡丸(肉麋治隠卯花)纏花雲夢肉(卷鎮)
徧地錦裝鼈(羊脂鴨卵脂付)蕃體間縷寶相肝(盤七升再)
謝諷食經中略節五十三種北齊武成王生羊膾細供
沒忽羊羹急成小餤飛鸞膾咄嗟膾剔縷雞爽酒十樣
卷生龍鬚炙千金碎香餅子花折鵝糕脩寶卷交加鴨
脂君子飣越國公碎金飯雲頭對爐餅剪雲斫魚羹虞
公斷醒鮓魚羊僊料紫龍糕十二香點臛春香泛湯滑
餅象牙鎚湯餅浮萍麵金裝韭黃艾&KR0034;白消熊帖乳花
面英加料鹽花魚目專門膾拖刀羊皮雅膾折筯羹香
翠鶉羹朱衣飯餤露醬山子羊羔千日醬加乳腐金丸
玉萊臛鼈添酥冷白寒具天孫膾暗裝籠味高細浮動
羊乾坤夾餅乾炙滿天星含漿餅撮高巧裝壇樣餅楊
花泛湯糝餅天真羊膾魚膾永加王(特封)烙羊成美公藏
蟹含春侯(二名如上注)新治月華飯無憂腊連珠起肉
食品又有隋煬鏤金龍鳳蟹唐清風飯(用水晶飯龍睛粉龍腦末牛酪)
(漿調事畢下冰池冷透進之)同阿餅(碎肉與麵搜和如臂蒸之)蕭家麥穗生寒消
粉(即酥夾生也)辣驕羊(大碗粧春饌蒸之)玉尖麵(以消熊棧鹿為饀蓋出尖饅頭)玉
筯羹(又乳㹀鐵烙其乳而出之乳凝筯上以為饌)
金陵有七妙虀可照面餛飩湯可注硯餅可映字飯可
打擦臺濕麵可穿結帶醋可作勸盞寒具嚼著驚動十
里人
禮所謂八珍者淳熬淳母炮豚擣珍漬熬
糝肝膋炮牂蓋八法也其品則牛羊麋鹿麕豕狗
皆所以飬老者也後世則云龍肝鳳髓兔胎鯉尾鶚炙
猩唇熊掌酥酪蟬(羊脂為之)迤北八珍醍醐&KR0034;吭野駞蹄鹿
唇駞乳麋天鵝炙紫玉漿玄玉漿(即馬嬭子)
宋高宗幸清河王張俊第供進御筵脯腊一行線肉條
子皂角鋌子蝦腊雲夢把兒肉腊嬭房旋鮓金山鹹䜴
酒腊肉肉瓜虀垂手八盤子揀蜂兒下酒十五盞花炊
鵪子荔枝白腰子嬭房簽三脆羹羊舌簽萌牙肚胘肫
掌簽鵪子羹肚胘膾鴛鴦煠肚沙魚膾炒沙魚襯湯鱔
魚炒鱟鵝肫掌湯虀螃蠏釀棖嬭房玉蘂羹鮮蝦蹄子
膾南炒鱔洗手蠏鯚魚假蛤蜊五珍膾螃蠏清羹鵪子
水晶膾猪䐗假江&KR2090;蝦棖膾蝦魚湯虀水母膾二色蠒
兒羹蛤蜊生血粉羹插食炒白腰子炙肚胘炙鵪子脯
潤雞潤兔炙炊餅不炙炊餅彎骨厨勸酒十味江&KR2090;煠
肚江&KR2090;生蝤蛑簽薑醋香螺香螺煠肚薑酸假公權煨
牡蠣牡蠣煠肚蟑蚷煠肚對食十盞二十分蓮花鴨簽
蠒兒羹三珍膾南炒鱔水母膾鵪子羹鯚魚膾三脆羹
洗手蠏煠肚胘對展每分時果五盤晩食五十分名件
二色蠒兒小頭羹飯肚子羹笑靨兒脯腊雞脯鴨
食經食次二書有&KR0008;脯法&KR0008;見謝朓傳又有浥魚法羹
臛法胡羹法肺&KR0871;法羊盤腸䧳觔法羌煮法筍&KR0034;羹法
䰿臛湯法槧次法損腎法蒸缹法胡蚫法懸熟法裹蒸
法&KR1648;腤法蜜純煎法勒鴨消法酸肫法捧炙法腩炙法
牛胘炙法擣炙法銜炙法啖炙法餅炙法範炙法&KR3000;肉
法苞䐑法餅有酵法髓法粲法膏環(即宋玉賦中粔籹也)餢&KR2754;起
麫也炒墋法糭䊦法煑&KR2882;法以其名小異故記之
汴中節食因記其名元陽蠒(元日)油畫名珠(上元油䭔)六上菜
(人日)涅槃兜(二月十五)手裏行厨(上巳)冬凌(寒食)指天餕饀(四月八)如
意圓(重五)綠荷包子(伏日)辣雞臠(二社飯)羅喉羅飯(七夕)玩月羹
(中秋)盂蘭餅饀(中元)米錦(重九糕)宜盤(重至)萱草麫(臘日)法王科斗
(臘八)
何太宰曾有安平公食單韋僕射巨源有燒尾宴食單
段丞相文昌有食經五十卷號鄒平公食憲章庖榜曰
煉珍堂在途曰行珍館虞悰有食方謝諷有食經各十
卷孟蜀食典一百卷
何曾食日萬錢子劭日二萬錢任愷一食萬錢和嶠日
三萬錢高陽王元雍一食數萬錢杜岐公悰日五食一
食萬錢李衛公德裕至一杯羹二萬錢韋侍郎陟至厨
中棄遺直萬錢元丞相載用食物椀器至三千事
蔡太師京厨婢數百人庖子亦十五人段丞相有老婢
名膳祖四十年閱百婢僅九婢可嗣法孫節度承佑一
宴殺物命千數蔡京每殺鵪子輒千餘承佑每謂人今
日富有小四海矣謂南蝤蛑北紅羊東蝦魚西粟皆備
也尸子曰桀紂必南海之薑北海之鹽西海之菁東海
之鯨
何太宰每宴不食尚方所食晉武帝令就其家取之帝
幸王武子第侍婢數百人各持琉璃器供膳食蒸豚有
異於常問乃以人乳飲之齊武帝幸芳林園就虞悰求
味獻粣及雜肴數十輿大官不及也上欲求飲食方不
得後體不快悰僅獻醒酒鯖鮓一方而已當時君臣乃
爾良可笑也
食之多者史稱廉頗七十餘一飯斗米秤肉注云秤十
斤也苻堅拂蓋郎夏默等三人每食飯一石肉三十斤
長至丈九尺理或勝之宋明帝噉白肉至二百片蜜漬
鱁鮧一頓數金鉢蕭穎胄噉白肉鱠至二斗馬希聲日
食雞五十然皆江左人也
波斯王每食酪肉麨蜜至二石餘肥大不能行佛為說
法勸觧乃減一石南燕慕容德時逢陵長王鸞長九尺
腰帶十圍貫甲跨馬不由蹬德見而竒之賜食立盡一
斛馬希聲日食五十雞此餔餟之極也范汪噉青梅一
斛都盡更自難
齊王好食雞跖日進雞七十臨江王妃江無畏好食鯽
魚頭日進鯽魚三百可為的對
宋史載張司空齊賢罷相知安陸賓客會厨吏密寘一
金漆大桶廳側窺公所飲食如其物投桶中至暮漲溢
桶外公一食肥猪肉輒十餘斤風藥黑神丸常人服不
過彈許公常以五兩為大劑夾以胡餅頓食之趙丞相
雄上殿奏事上從容問曰聞卿善啖欲作小點心相請
如何趙起謝遂命内侍捧史忠惠所進玉海容三升者
賜之凡七賜皆釂繼以金柈捧籠炊百枚食其半上曰
卿可盡之遂食至盡上為之一笑後南帥日欲求其偶
而不得有以兵馬監押薦者召對飲各盡酒三斗猪羊
肉各五斤蒸糊五十事趙已醉飽摩腹而其人尚醒因
更進酒斗許將别其人腹間忽砉然有聲蓋恒時束革
帶限之漲而斷也張趙二公微時跅弛事極相類
師曠荀勖符朗皇甫謐妙於味者也彭鏗易牙毛德祖
虞悰曲良翰彭湘潔余媚娘工於味者也魏文齊武隋
煬吳質何曾何劭和嶠王愷王濟石崇劉穆之徐湛之
何勖阮佃夫朱异羊侃元雍元琛崔贍爾朱文略韋安
石韋陟裴冕元載段文昌李德裕趙雄武孫承佑陶穀
蔡京張俊張鎡侈於味者也廉頗樊噲王鸞典韋李勲
勇於味者也宋明山濤劉道真江淹蕭穎胄鹿宜孫馬
郁杜悰廖易之張齊賢張慤趙雄洪於味者也張易之
張昌宗韓縝酷於味者也羅友陳仲潛猥於味者也鄭
子公御斟司馬子期小人於味者也
宋南康公劉邕嗜瘡痂比於鰒魚唐劒南節度使鮮于
叔明嗜臭虫每採拾得三五升浮於微熱水洩其氣以
酥及五味熬卷餅食之云天下佳味知福建院權長孺
嗜人爪甲見之輒流涎與南中犢結蜜唧不乃羹何以
異哉
山巨源飲量至八斗晉武帝每令私益之盡量而止醉
後餔餟折筋不休則不特能飲亦洪於食者也劉伯倫
祝詞云一飲一石五斗觧醒嵇阮可以例推矣周伯仁
渡江雖日醉而恒云無對後有舊對訪之欣然命酒各
盡一石大醉其人酒從臍出滂沱牀下而死滿寵盧植
馬融傅元劉京魏舒劉藻柳謇馮跋之飲皆可至石餘
鄭康成鄧元起皆一斛不亂于定國飲酒數石不醉為
廷尉十八年冬月請讞益精明裴宏泰自杯勺以至觥
船重二百餘兩可為酒人之冠
嵇阮劉畢始為裸袒之飲而已渡江以後周伯仁醉欲
通紀瞻婢露其醜穢為憲司所劾按五行志晉惠帝元
康中貴游子弟相與為散髮之飲對弄婢妾逆之者傷
好非之者負譏則不止一伯仁而已也占以為貌不恭
之災
劉潛石曼卿輩尤為豪飲每飲必云幾日一日興方濃
而酒垂竭傍有醋三斗許併飲之酒醋俱盡或置身木
杪而飲曰巢飲以席自束出首而飲之已復縮入曰鼈
飲所謂牛飲者不足道也歐陽永叔梅聖俞俱量可盡
百杯每遇潛曼卿輒為所困
隋仁夀間籌禪師入内造五色飲以扶芳葉為青飲拔
楔根為赤飲酪漿為白飲烏梅漿為玄飲江笙為黃
飲又作五香飲第一沉香飲次檀香飲次蘭澤香飲次
雞舌香飲次甘松香飲大業志扶芳出吳郡其樹蔓生
纏繞他樹葉圓而厚凌冬不凋夏月取其飲微火炙使
香煑飲碧深色香甚美不渴今不定為何樹亦不解作
飲
琴始五絃舜所彈也堯善之加二絃以合君臣之恩蔡
邕益之為九絃彈一絃者馬明生所遇神女也無絃者
陶元亮所自寓也
斵琴名手自伯喈外隋則趙取利唐則雷霄雷盛雷珏
雷文雷迅郭亮沈鐐張鉞金儒僧三慧宋則蔡睿朱仁
霽衛忠正趙仁濟馬希仁馬希先金淵金公路陳亨道
馬大夫梅四龔老林杲元則嚴古清施溪雲施谷雲施
牧州
古琴名則冰清春雷玉振黃鵠秋嘯鳴玉瓊響秋籟懷
古南薰大雅松雪浮磬奔雷存古寒玉百衲響泉冠古
韻磬涉深天球(趙子昂以大雅名堂松雪名齋當是二琴為所有耳)又混沌材玲
瓏玉萬壑松雪夜冰玉澗鳴泉石上清泉秋塘寒玉九
霄環珮以上俱見輟耕錄又吳越有洗几清絶二琴析
氏百衲琴見洞天清禄集及輟耕錄
趙希鵠云古琴有隂陽二材桐木面陽日照者為陽不
面日為隂以新桐木驗之陽必浮隂必沈陽材琴旦濁
而暮清晴濁而雨清隂材琴旦清而暮濁晴清而雨濁
古琴以斷紋為證琴不歷五百歲不斷愈久則斷愈多
斷有數等有蛇腹斷有面底俱斷有梅花斷偽者無劒
鋒亦不難識也
博物志云堯造圍碁丹朱善之彼王中郎之坐隠支道
人之手談雅語也尹文子之喻音劉中壘之兵法正語
也杜夫子之禆聖教班蘭臺之象地則效天文通王道
夸語也蓋孔子之謂賢賢於飽食終日者而已所謂小
道可觀致遠恐泥者也乃若奕之有品啟自劉宋盛於
泰始至宰相論評人主制决噫亦盛矣吾請得為時飬
略言之孟氏有言奕秋通國之善奕者也又杜夫子在
西江為天下第一而吳錄稱嚴子卿碁與皇象書趙達
數為吳中八絶又抱朴子云嚴子卿馬綏明聖於碁者
也然則四人者其最上品乎當漢末有馮翊山子道王
九真郭豐善奕曹太祖皆與争能孟德既未琅然諸君
復遇敵手殆難乎上者矣晉氏之季吾宗敬豫與濟陽
江霦俱為中興第一竊謂士大夫之第一猶之王僧虔
之稱齊高帝書云爾而是時北燕羅騰字叔龍者究盡
其妙獨步當時俄而北平樂抄字少攜者出而與齊要
之其猶在敬豫與霦上哉宋文既好此伎而羊元保以
賭得宣城郡士林豔之然其品第三不知誰當為第一
者吳郡禇胤七歲入高品及長冠絶當時坐從父崇期
反累死何尚之特以絶藝為請不得胤不死意者其胤
乎湘東素亦偏嗜等於鱁鮧然為品甚拙而受識甚闇
是時用建安王休仁為圍碁大中正品彭城王抗第一
會稽禇思莊夏赤松次之抗神速思莊巧遲抗取勢赤
松鬭子此所以小異也然是時魏有范寗兒偕使者李
彪來一戰而勝王抗寗兒亦第一品也梁武帝素工奕
奕在能品用湘東例命到溉朱异司其凡而沈約為之
序大抵宋之徐羨之羊元保何尚之齊之蕭之子良柳
世隆惲及溉异輩亦僅士大夫錚錚者耳唐之奕以開
元王積薪為第一然所謂孤山老姥婦姑者當遠据其
上又有待詔滑能品最高至為上帝所取顧師言者不
甚著記謂其在大中初行子至三十三着勝神頭國王
一曰日本國王第所謂鎮神頭勢今尚在然則能與思
言亦第一品也宋興繼積薪而品高者為江右劉仲甫
積薪之時有李憨角仲甫時有王憨子角然李憨見輕
而王憨見忌最後三衢祝不疑高仲甫一道許河東晉
士明高仲甫兩道許而劉氏之袒廢矣明興江隂相子
先稱國手靳人樓得達勝之又有一游僧亦勝之正德
中宰揆之地如李文正東陽楊文襄一清喬莊簡宇諸
公皆好奕而四明范洪重洪之後永嘉鮑一中重鮑生
晩不及與洪角而格勝之文襄呼鮑小友為延譽江淮
間而其郡李冲晩出遂與鮑鴈行周源又晩出於李徐
希聖又晩出於周惜早死皆駸駸角鮑者也此所謂永
嘉𣲖也婺汪曙不及鮑者一子程汝亮晩出勝之而亦
蚤死此所謂徽𣲖也顔倫善决局不差一道足跡徧天
下無能當者而李釡時飬晩出遂與之角倫護名不復
肯應乃游吳中此所謂京師𣲖也今後進中閩有陳生
蔡生越有岑生揚有方生鼎立而蔡與岑尤張甚皆未
可量也始永嘉守修郡志志伎藝曰鮑一中奕品第一
李沖次之沖意不樂遂罷不復志而最後沖且老矣與
時飬戰大敗數避匿程汝亮之遇時飬一再北遂為勁
敵云王子曰余少時覩鮑生奕不能悉其妙第見其批
亢擣虚無衡陣耳後所覩顔倫子明最後乃覩李與程
勁為忘寢食者數矣譬之用兵鮑如淮隂侯有摶沙之
巧李則武安君横壓卵之威顔則孫吳挾必勝之算程
則諸葛修不破之法雖竒正時出攻守異勢要之皆稱
善師者矣余嘗戲李以李廣程以程不識程猶未肯色
受也然李時時為余言未嘗不遜顔以為有國士風余
因作奕旨手書一通貽時飬謂與顔鮑而程四子者不
知古何如以當明第一品無愧也
余既與李時飬論奕歸而臆數其人與品手書貽之乃
其事有竒而未可據者因再疏一通為奕問俟後博考
傳記毋妨再續也問段柯古所載鳩摩羅什為人奕起
子空處皆作龍鳳形信乎曰其人奕品下至八九道或
可誘而成耳不然什公亦姑幻障人耳目無是理也問
顧師言三十三着而勝神頭王信乎曰一說日本王也
奕至三十三着而決勝所謂通神者也其猶在坐照上
乎師言於品不登第一而考之史古未有神頭國而日
本王由來不入朝將無好事者為此勢以附會其說乎
未可必也問孤山老姥之說信乎曰或有之然非積薪
之自為神也好事者假神而抑積薪之語也所謂指示
以攻守劫殺之方甚略曰是子可教以常勢耳其抑積
薪可見也問一行於張燕公宅見積薪奕遂與之為敵
且曰念貧道四句乘除語人人盡為國手信乎曰有之
一行神於數者也神於數則可以觸類其曰四語乘除
人人國手非也問陸子静一悟河圖數而勝國手信乎
曰其徒假一行事而神其師之語也子静奕品甚下今
不覩其遺文若葛藤而胡以能悟也問范寗兒之勝王
抗信乎曰有之抗重而寗微也寗兒以有心待抗而抗
以無心待寗兒猶之乎司馬仲達之於孔明也且此一
局耳未可定也問滑能之事信乎曰能暴死耳奕者之
神其說也是天人者勝能而何又假能也問王質爛柯
之說信乎曰不然也堯至今三千六百年耳度不能十
局也則為神仙者曷夀焉問劉仲甫之高王積薪兩道
也祝不疑之高仲甫一道也晉士明之高仲甫兩道也
信乎曰果爾則積薪而上有四道矣仲甫之高積薪也
其持論也自為高者也不疑士明之高仲甫也乘瑕者
也二子用壯而仲甫用衰也問王粲陸瓊之覆局信乎
高品哉曰惟仲甫與顔倫亦能之此善記者也非與於
品者也問孟堅之有旨也應璩之有勢也馬融曹攄王
粲劉恢蔡洪梁宣之有賦也李尤之有銘也高品哉曰
惟永嘉林生有集焉而品第五也此工於文者也非與
於品者也問吾子何如曰猶之乎數子而已矣
弇州四部稿卷一百七十一
