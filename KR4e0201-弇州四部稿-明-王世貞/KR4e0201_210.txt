弇州續稿卷三十六
明王世貞撰
文部
夀序
憲副定山袁公七十夀序
當嘉靖中公為禮部郎而余以通家子得侍公邸公抑
行而與之為爾汝交戊申之正月十四日公誕辰也暝
色歛矣公折簡召余至邸舍時陳水部子兼以他事不
至獨余兩人對飲簋豆落落數之不能至十街鼔動張
尚寶有功闖而入以一炮置余坐下欲以見驚不能則
拉余至有功賜第華燈滿堂酒徒接席不能識其人調
嘲歌呼捲白暢飲夜分不得醉余三人乘興踏月至張
祠部先生所祠部亦余丈人行也宴客甫散相與大噱
呼酒幾質眀而後散自是或過公或過有功或過子兼
而三君子者亦時時過余已而有功謫子兼分司通州
尋視蜀學政而公以久次出守荆州遂星散矣公之入
自越州司理司理時甫踰冠而出以荆州則僅踰立矣
讞斷治賦前後褎然為天下最而荆州之政於調悍王
撫攰民有深愛焉島寇方繹騷温處沿海諸郡縣公以
才選飭兵其地至則益治戈船訓組練曰不盡敵不止
士氣甫振而公以繩墨吏過嚴為所中歸公之歸猶未
踰強仕天下之持議者皆為公不平而公固怡然意自
若也治室於西山以奉二尊人頗有園池竹木之樂尋
移止郡中室不取華苟完而已衣食不取豐足口體而
已客至必留留則命博飛叵羅不復辨賓主絶口不談
故時吏治與所以見中之故郡邑歲時旅見無所居間
蓋三十年如一日也間謂余燕中故知無復存者獨吾
兩人若長庚之配殘月且謬長於若七歲餘日之幾何
乃築壙於某山之麓衣以松栢桐檟俾余為誌若銘而
刻之珉石其刻頗已行世而所謂松栢桐檟者離稚而
蒼至拱把矣而公尚無恙嘉平之月偶過公公曰上元
夫人前一夕而抱送者七十年矣若豈有意乎哉余因
舉戊申前事公憮然曰不記也相與屈指為戊子凡歴
四戊乃前語公荆越之德政津津猶在人口今貴矣然
而不為極也安矣然而不為饒也有賢子孫矣然而不
為顯也公且恬然於寂寞之鄉而無然歆羨無然畔援
天之所以報之寧有涯哉公曰快乎子之言異哉吾所
聞世乃有先誌銘而後頌祝者余更前語曰未也壙之
石且泐松柏桐檟之自拱把而合抱而公之朱顔綠瞳
猶若故余之頌祝猶若新也繇是而八十而九十而百
歲安能以地下之辭難我公忻然而笑曰請舉子之觴
吳母林太孺人六十夀敘
余友潘文徵王念之時時過余稱吳母林太孺人之賢
也太孺人者衞禆帥林侯女也笄而歸光祿丞吳君當
是時吳君有父曰布衣公富至傾里而性儉節不善事
里貴人起大獄中之且論報而布衣公猶嚄唶不肯解
橐中裝也太孺人謂光祿君公少而見苦為生難故重
棄財子不覩陶朱公之長子乎一不忍棄千金至立殺
其弟夫弟猶小緩耳而子尚可緩而父乎妾請為子具
橐於是悉出其橐蔵至簮珥釧珮衫襦之類皆以充費
光祿君藉而南北走京輦謁臺司白見公冤狀尚猶以
公富難之俾賦鍰二萬金而後釋於是布衣公得釋則
四壁立矣意鬱鬱不樂太孺人進曰毋以為也公第如
初筴兒請任其詳於是公稍稍振久之竟用寬樂終蓋
布衣公終而所遺媵侍不為少太孺人跡其少者問曰
能守乎曰不能則為擇配而嫁之其能守者則曰若奉
我先公敢以薄繼乎大寬其衣食油油然至白首無間
也光祿君之儉節不異布衣公獨其為人周慎而謙和
跬武之外鮮違聲拂色以故其業益饒資用不加廣而
無一朝患皆太孺人相之也太孺人恒謂吾侍夫子可
以寡意外矣及光祿君之啓手足而後以太孺人知言
也太孺人茹荼而撫今太學孟起悲苦萬狀然不敢不
忍息而終光祿君托既除服隂察太學之負荷也與婦
季之精計算也舉外政授之太學内政授之婦季而治
一佛廬於寢舍之後時時屛處焉心精内觀以求所謂
淨土者時海寧之佛殿圮與余有事於比邱眀因太孺
人首捐百金助之而顧太學毋以我為德也他道途橋
梁之平治指可屈矣戚黨族屬不啻九里之潤大逾勝
布衣公光祿君時太學豐碩眀慧工制科業兼能古文
辭好客客恒滿坐又性廓落喜施客之能言太學者必
歸太孺人以為義方之誨成之也然太孺人實温温令
善旦夕太學率婦季與諸孫朝於太孺人時時出酒炙
相慰勞太和之氣相蒸煦於閫第間有餘懽矣余之悉
太孺人殆甚於二君子獨於戊子滿六袠而上元之前
日為太孺人誕辰則未之知也二君子肅然而來請叙
以夀太孺人余竊謂太孺人之智善因時者也布衣公
約則約光祿君約則約至太學舒則亦舒然約而能悉
橐以出布衣公於獄則孝之本矣舒而不事耳目口體
之好以其羨作佛事廣施舍而不住色則仁之用矣孝
以為本仁以為用博厚高眀悠久無疆寧可涯哉二君
姑以余言致之太學為太孺人祝必且曰敬舉二君之
觴不佞愈有光矣
松江太守喻邦相先生五十序
喻邦相先生守括蒼時其太公業八十而就養郡邸甚
壯當是時郡丞俞君某司理周元孚馳書弇中乞言以
夀而先生之客曹子念者尤迫欲得余言余故善先生
而嚴太公不獲已以文授二君子而以詩歌授子念先
生前後貽書稱謝辭甚脩亡何先生用括蒼守高第移
治雲間雲間所隸屬邑不能當括蒼半而戶口財賦訟
獄之類什倍之會久闕守廢案山積胥吏指以數千萬
計靡不蠧食其中相顧而窺先生先生坐堂皇吏以次
奉牘上其急者立决緩者唾而下之曰是嘗我也後必
痛抶汝蓋不三日而山積者若掃矣乃以其間延接鄉
薦紳大夫已而召諸生逢掖詢問先後政術失得傍及
經術藝文咸飽意去即有所陳說不能有加於先生而
至於鄉三老田更市魁之屬以役見者先生無不攬納
其所疾苦便利不待絮立晳有所答往往出意表既罷
出咸吐舌曰喻使君神人哉蓋余卧弇中去雲間百里
而遥謳吟頌歌之聲日接於耳蓋嘗以間過弇不佞從
容謂曰民之就溝壑者佹半矣而吾郡邑之守長未有
以慰藉也雲間計安出先生慨然而起曰命之矣損有
餘補不足此之謂權歸而手教下三邑曰太守敬問賢
公卿大夫及富人良家子天降割於我民禾黍之地滙
為巨浸者五月餘矣天子幸加惠賜租其為諸君擅
南畆者良厚然不能逮單赤太守問之庾庾無見粟問
之庫庫無見錢欲捐祿甚薄不能活百人命諸君幸有
餘即量資力而捐之上縣官以贍飢者太守力能得之
上賜勇爵立棹楔唯意所願欲不然而弱者骨壯者徙
其又壯者揭竿而從萑苻之後諸君獨能偃然長有資
蓄乎即不然亦誰與為傭耕力作者於是咸鼔舞樂輸
恐後不彌月而得金錢二萬餘米數千石以次給散所
全活萬計先生夷然不自有其伐而會薦紳中有嗇而
悔者或以他事不便者頗孽先生先生笑曰彼豈以余
重去郡哉謂童子束一車裝旦夕發矣然而先生廉竟
不能孽也子念走之白下謂喻先生今五十矣吾嚮者
乞君文以夀其尊太公為二君子所奪今者以夀先生
二君子不能奪也故嘗以謂喻先生先生逡巡謝不敢
跡太公然似欲得君言而快者君將若何夫余之善喻
先生寧後丁念哉先生好讀詩若文意不可一世士顧
獨折節推念其欲得余言而快固當夫唐世之詩稱鉅
麗者高常侍其一焉然至五十而詩始成中歲脫簿尉
始辭箠楚及其刺蜀州則已晚矣故其詩曰龍鍾還忝
二千石愧爾東西南北人傷遲暮也漢有朱翁子者五
十始一遇為會稽守故嘗讀書有文章然不聞其能與
相如馬遷下上雖一策勛東越然不能收循吏之蹟如
渤海潁川喻先生三十而詩成四十而文成五十而連
典大郡全活黔首以萬計彼二賢者不瞠乎後哉為我
謝喻先生出而治吏民勿稱倦入而侍太公觴勿稱老
毋若李孝貞之言宦情文思遒盡者彼殆趙孟偷也勉
旃天子之璽書賜金繒幣且屢下矣苟以語太公千秋
之業當更有躍然者
佳山吳鴻臚七十夀序
吳先生者歙之賢士人也歙俗貴姓而吳最甲吳譜以
十數溪南最甲溪南之吳其顯者以十數先生最甲諸
稱甲者或以貴或以富先生之甲不盡以貴富而以賢
先生之賢自其父處士公始也處士公繇徒步起家擅
桑孔之算累帑埒素封先生脩其業而息之積纖叢鉅
至殷殷陳陳不可貲數然皆能以義衷其入出時時有
所施舍故吳氏之甲不專富而先生尤善以文飾之既
成進士業游太學射春秋經不售歸而棄去與其從父
别駕若虚從兄近龍海陽陳山人達甫為文字游三君
子皆博學砥行長者内嚴先生不敢以年行加之先生
顧獨用年行遜挹三君子然以間薦其切劘三君子懽
然受之無所不靡先生好習理性言自六經外於濂洛
亡所不精詣而近代獨服膺薛氏河汾之學以是得眀
經術聲而故學使者黃安公下有司用幣焉俾聘入丙
舍聽講先生第以一奏記詣御史門辭謝弗任而已中
間嘗從吏部選人得大鴻臚之屬丞珮玉御繡以與臺
瑣接武於黼扆之間其儔相與豔稱之而先生夷然不
屑也上書自免歸日侍處士公几杖暇則與二三子談
道於大鄣之陽於是人乃知先生之以吳氏甲者果亦
不在貴相率而推先生之賢而先生今年七十矣其子
孝廉諸生某上書數千言自通於不佞俾其友梁生某
介而請曰吾父業七十意不得兩司馬之一言不稱為
七十不穀為子而不得兩司馬之一言不稱為人子不
穀居恒念當漢武時汲鄭程卓之徒遇兩司馬而不知
所以為其親及身者以為恨今兹幸而復得兩司馬且
也左司馬同里(闕)之倖有成言矣敢藉手以干右司馬
左司馬者汪伯玉也余笑謝曰左司馬言之余復何贅
夫漢之兩司馬以氏也今兹以官也梁生曰古者官為
氏余諾而未敢屬草也居一年而徵之先生之里人信
又會適當其期迺次以授梁生曰為我謝吳先生而先
處士公九十而猶囓決策踶以雄於里先生尚少於公
二十年所視處士公何若吾聞之歛而不散者以治家
非誼也然於身則饒散而不歛者以治身非法也然於
家則宜先生能兼采之乎遲之更二十年請以處士公
之觴觴先生
夀郡牧林方渠翁九十三序
閩自眀興二百餘年休養生息其姓日以蕃而獨林
為最著林之貴至祖父子孫昆弟鵲起科第而又多夀
考若文安貞肅之類其貴以八座為恒調而夀以八袠
為小年然所謂林者地不必出一郡望不必出一族而
其最夀考者曰福之南安公享年百有四臺使為之建
百歲坊而其子少司徒應亮歸侍養亦八十餘父子華
髮相隠暎金紫冠蓋出入所目屬其次則興之衡州公
衡州公者學士大夫所稱為方渠先生者也年九十三
矣而步履視聽愈矍鑠七箸益進有子曰雷州守民止
余故與雷州君善因以得悉衡州公公之成進士而令
樂清也輕徭稅省刑罰一切為近民之政而方於事上
御史行部至樂清頥指事竣且游雁蕩公歸驚曰御史
乃游雁蕩耶不為治供帳而御史所詰問邑政亡不井
井者乃更謝而心奇之治行冠兩浙以高第徵顧僅得
比部郎公大相張文忠公所取士也而又用隣壤故習
識公公旅謁張公值選部郎劉在坐張公指謂曰林吾
比封令甚材之奈何以常調相待選部郎面赤唯唯人
或謂公一詣劉可得志也公竟不詣劉亦不謝張公而
會上有所不悅於昭聖壬人乘間摘其弟建昌侯不法
事當公曹公與曹長奏牘稍欲直其冤觸上怒遂得杖
而謫佐吾太倉州守時余童子時微聞父老言公之
宜民也未幾遷肇慶同守督撫時用兵五指山檄公
監之兵驕甚方縱剽公至而不出迎乃縛其長送之
臺一軍股栗已又監征八寨兵前後皆捷事聞預綵幣
之賞臺薦屢上公始復入為比部員外郎未幾而衡州
之命下矣公守衡復有異政勸耕息訟脩文教裁武鬭
一時翕然庶幾文蜀郡龔渤海之風會有麻陽役公選
厲精卒得二千人付郡尉將之跳盪衝鬭所至無衝鋒
臺具以公功聞上而會承王母憂歸既服除遂不復出
蓋栖遲山澤者垂四十年所還往皆三老布衣交漿酒
藿肉談笑從容竟日然絶口不言縣官事問所居官治
行亦不荅蓋公仕宦之日少未嘗少挫折其志而屈其
節震盪百變畏險萬途而吾之天固自如至林居之日
則長矣然未嘗以世念世味汩之宜其視履考祥之元
吉如是也吾聞公之里有弟與兄爭産而辟者懼且得
罪以百金夜為公夀公語之曰若所爭者計百金耳胡
不損之以與而兄而兄必喜訟可解也弟如公教訟立
解兄弟懽然如初人謂公廉可幾也能以廉化人為孝
弟不可幾也當雷州君之守南司徒郎時時過從語及
公未嘗不泫然深思也曰不穀有弟民止在北司徒屬
而老人獨里處不穀姑請告以奉朝夕如何余告雷州
君若歸而有以慰老人則可老人不欲若歸是以歸失
老人意也且老人雖大耋而五官之用甚壯匕箸日益
是必且登南安公之年而進之君亦自司徒屬而為少
司徒始用司徒公例歸養不亦快哉當司徒公之歸養
有子如楚為學憲而君之弟仕而資歴約略亦如君閩
之林其夀考福澤寧有加於二牧者哉蓋余與雷州君
語之眀年而君來乞文以夀公因次而授之如右
夀大參從野彭先生序
余少則聞憲孝時大司寇彭惠安公之賢也其禔身
必端而後順應其持論必大體而後責治辦其所履官
必先宗社生民而後及禄當弘治初仕至八座尊顯矣
一旦有所不合即乞身歸而王端毅公為太宰力欲留
之而不可得然其時縣官亦不甚急公以故公得竟完
其身名使天下後世無纖芥憾於公而不能無遺憾於
世公去今餘百年閩之人談公凛凛猶若有生色第公
之後人鮮能樹功名自顯見而從子忍庵公以文行為
學使者忍庵公子定軒公以廉節長鹺運差不隤其家
聲長運公之子從野公則公之從曾孫也從野公弱冠
登賢書以母老司諭黔邑慨然慕惠安公之為人不緣
小官沮既成進士出令廣之揭陽公甫至而島寇來圍
迫城謂公書生易下耳公先吏士挺身睥睨間與最下
者分甘苦寇知不可犯乃遁去邑人有亡賴者湼其胷
文曰天地神人主以此惑衆乘間且發公掩捕得而杖
殺之餘黨股栗立解時它寇犯破公鄉郡有嫡母八十
餘在圍中公哭曰旦暮人耳安能免即解印綬歸行求
得母屍以葬匍匐委頓哀感行路五服之内中寇者凡
二十餘人皆收而衣食之當公之去揭陽卒卒不暇為
名而其人感公至三載立祠生祀公矣自是公郎司農
署出治潞河天津倉民感其澤脫鞾袍寘戟門入領署
篆大司農倚之若左右臂出守廣西之桂林釐其疲攰
而袵席之折伏黠藩之豪氣噤莫敢吐入覲治行冠其
省遂進其省按察副使以至參政時議大征八寨猺幕
府問計公曰若借以鎩其銳止弗剽易耳欲因以為功
非所預聞也幕府矍然稱善檄公紀功一切聽進止而
公故折伏諸藩豪而其王以葬其母妃擅役廣西民且
盡歛其竹木公勒停之王賈諸豪故謠諑公欲以為鬩
端公嶷然不動乃已而微中公以它事竟得白簡去矣
公名位雖不如惠安公其去不以大臣體亦少亞公而
名節之砥礪政治之卓犖仍孫之於鼻祖不啻箕裘爾
也且公乞身於甫艾時山川之所抒發朝夕之所共養
所以愉志而適體者與惠安公絜短論長寧至大徑庭
哉公與余弟故太常敬美同年而余少長於公二歲公
有八子多廩學宫而其穎者在公車在公車者名某來
乞余言為公夀余既舉惠安公事語之且謂商之時有
賢大夫鏗者善營衞之術歴七百年而遁於流沙公豈
其苗裔耶營衞吾所不敢知語云仁者夀仁固公所自
有也亦何俟乎余之祝
太宰五臺陸公七十敘
萬歴十七年已丑臘月南太宰陸公上書致其事詔
謂公老成端亮清望素著強留之不聽歸無何為十八
年庚寅公夀七十矣二月朔為公懸弧之旦而公之鄉
卿士庶尹若而人以不佞之習公也與公之私不佞言
也徵辭以侑百歲之觴不佞於公通家兄弟也先人大
司馬從公之皇考贈少宰公第於辛丑不佞貞嗣從公
第於丁未而仲氏太常敬美則與公仲學憲君偕己未
第焉蓋世世講通家禮其悉公無論雖然使我更僕而
數之寧有如上之所稱老成端亮清望素著者乎夫
不佞之托交於公者四十四年矣而僅能得其事者何
說也公之成進士也分宜相時當國匿其險而欲以虚
名籠罩天下士公醜之而宗人大帥某其權亞分宜復
借公為重公逡巡從選人格得邑令去既政成當徵備
臺諫而復避遠之僅得南散曹去分宜之客尚書趙以
兵事見幸上出南討陽浮慕公辟之帷幄而公時時
以正誼格之彼不能有所加於公公亦不為之下及大
帥逝客趙斥分宜久之乃敗公始徐徐出繇祠部郎遷
考功以至選部時太師徐文貞公代當國盡革其故而
虛心以聽公公益得發舒郎祠部秉禮以抗中貴人郎
考功文選壹志以塞諸倖竇其所登進巖穴及沈抑在
下者必天下之所稱賢長者也所抑詘必天下之所詆
以陂陋不齒者也不然則其有隐德隂忮而偶未露者
也公信心自是積久而文貞公不能無少齟齬見中忌
者以歸未幾而文貞公亦罷政公往來雲間里與文貞
公下上議論毋少讓及用事者與悍相比而脩郄於文
貞公起大獄窘之子姓就繫餘皆鳥獸散不能召門下
一客而公獨竭心力百方居間毋少匿諱及事解文貞
公乃歎曰吾愧與繩吾愧與繩當公之在郎署時與江
陵公石交諸所以相磨礪有國士風拜相之初蔚然重
矣而公尚憂其汰以書時時風之及入為少司空而江
陵公之汰可知也公侃侃力諍至面兩赤而不已卒拂
衣歸及再起少宰而言者捃江陵之短至欲加反逆法
赤其族下廷臣議公毅然曰江陵權臣也非逆臣也且
使端揆之地而汙此名何以示後當是時公卿之有遠
識者皆心服公而不能快甘心者之意公又拂衣歸公
自成進士以至於今凡四躓起矣而松柏之操與薑桂
之性如故公之急人也若已而其急人之冤也甚於冤
已其所是即讐弗避也戚與大臣弗避也其所非即戚
與大臣弗諱也公性廉無所取而又好施舍五服之内
外取資若囷廩而微信浮屠法歲之出往往與衲子僧
廬共之以故恒不給而少宰公之産半挫公夷然不屑
也嗟乎上何暇習公事顧其華衮之褒所云老成端亮
清德此四者有一之不脗合乎否也聞公且復上書以
年至請夫上之知公至矣而公之所以報上者當遽
恝然已耶詩不云乎酌以大斗以祈黃耉又申之曰
黃耉鮐背以引以翼然則上之所祈於黃耉者祈其
引翼也公毋遽言去其強精神加匕箸上旦夕召公
矣或謂不佞貞子少於公五歲且上書力以骸骨請胡
不以己為公鵠而強留之不佞生平在毀譽間老而尚
不免宜去公目烱烱然齧決如少壯而余舌枯而齒墮
盡宜去公留一日為縣官益一日余留且負恩宜去是
故余不敢以我之去擬公亦不敢以公之留擬我而姑
叙其所見如此
御史大夫印川潘公七十夀叙
當萬歴庚辰吳興潘公以御史大夫治南北漕河告成
而天子嘉之特進公大司空加太子少保當是時河
工諸使者郎曹監司而下若干人走不佞弇中乞言以
叙公之績甚詳而公時年六十矣公之姻吳詹簿者復
乞余言以薦堂上之觴而公自是遷大司馬參贊留務
入為大司寇謂且行相事而以持法失言路指歸卧菰
城里中歲己丑河以不時潰漕道數梗天子思公功
即家復拜御史大夫仍故節治之公念以身備大臣受
恩重不敢以筋力辭即日馳之官偕其僚屬召見吏民
摹畫指撝數百千里上下若燭照鑑晳莫敢支吾不旬
日而赴工不浹歲而報竣天子益大嘉之特詔再予三
代誥優錫金幣所以褒詡甚至而無何為己丑公蓋七
十矣於是河工諸使者郎曹監司而下黃君曰謹陳君
瑛陳君文燧等相與謀曰盛矣潘公之遘也業當有夀
言有叙績而往者庚辰則俱以屬之王先生夫公之績
偉矣第且未竟而吾曹故儼然而稱百歲之觴以從幕
府則請先生夀言於是復走金陵謁余禮如庚辰故事
不佞何足以再當潘公第猶憶祝公六十時公方履百
順之境而造於宅平無為之域辭作行而進坐論乃一
旦事中變幾至不測以歸公怡然若素無官者夫有事
則急公事定則棄之及其有事而又急公使一念之未
純寧無以前轍為鑒而懷次且逡巡之念公不爾也朝
聞命而夕就道夙夜腁胝期之盡瘁業無問前轍而
思紹前修夫文武之用雖不同公之心何異郭汾陽
王裴晉公哉昔漢武作瓠子之歌二章拳拳以去河之
害而未及導河之利也乃其亂曰宣房塞兮萬福來豈
不以河不横潰則夾河之民不至魚鼈而歲收其贏以
實太倉其福不在下則在上故曰萬福者大之也公今
四治河河不至横潰其害去矣漕歲歲無阻夾河告登
其利廣矣天子饗萬福於上而首功如公寧不有瀝
漉之餘以潤公兒齒黃髮哉語云仁者夀吾固知公之
必夀也少需之天子行將以坐論召公矣
封戶部右侍郎(闕)舒翁暨配某淑人偕夀七十
賀叙
余少則好談公卿世家閥閱之貴福履之隆與遘遇之
巧有所見聞則錄之累至八卷目之曰盛事述當萬歴
之歲在丙戌上臨軒策公車士而舒子及第第三人
特拜國史編脩是時舒子年甫十九而厥父今司徒公
時見以大中丞撫貴陽舒公年亦僅四十六也天下之
薦紳先生皆艷稱之以為一時鮮有能儷者謂且入余
盛事述中然亦不知舒公之有父若母也己丑夏余以
考績至淮與公晤語久之乃知公之父曰封司徒某某
翁母曰某淑人者猶健飯無恙退而益自歎詫希有述
之於吾編益有光其眀年庚寅飭兵觀察使固安張君
副使臨川陳君俱使使走金陵布書幣以請曰封翁之
與某淑人偕七十矣而懸弧之慶則以七月設&KR0868;之
慶則先期為五月然其日則皆二十時則皆辰亦良異
哉吾子其辱之一言固公之所欲薦於二尊人者也余
謝不敏竊謂公世家全州全為古零陵郡其山有書堂
龍隠水則礲泉漱玉出洮而入湘萬桂吐芬羣巖環秀
宜若有福德文武博大之材以靈承之而自元以前未
有稱者眀興始有蔣文定張宫傅諸公然貴不奕世媺
不駢集識者猶若缺焉蓋至翁三代而始大暢嗟夫故
也豈二祖列宗之深仁厚澤其磅礴淵渟與所勝者會
久而後發之翁耶翁與某淑人之隠德余不能盡究意
必有為之本者若舒公之甫弱冠而從政令海南隣邑
之潤九里入銓部冰蘗凜然敡歴閩楚汴越轍跡幾徧
天下最後鎮貴竹而安氏惕息共命漕河萬里飛粟不
乏淮南半菽菜色徐返舒公之為德博厚光大若此封
翁與某淑人胡能弗永饗也余不文僅屬此語以報
二君子為我致之公侑以廣陵之釀使太史君舞宫綵
而上二尊人二尊人若登春臺而挹天漿其祉祺寧有
涯哉
弇州續稿卷三十六
