弇州續稿卷二百五
明王世貞撰
文部
書牘
答周寧國良宷
嚮者承公大雅之愛盖時一醉心焉長路伊阻音塵不
接則搖搖如懸旌矣公緩步青𤨏抗顔丹陛文彩風流
暎帶一時慕者趣風忌者繼之此世法之常無足為怪
若乃九子諸山為公几案謝朓李白諸賢遺詠當公杯
勺從容匠心揮斥千古則逹士之遐軌遷客之希遘也
世貞天地間長物耳倦游之餘偷息一丘偶有所窺自
附於野麋塗龜之後喪魄軒冕銜恩貝錦盖非日夕矣
公之餙許雖若愛我毋乃使我掩耳乎哉敝郡卑濕不
足以當公褰帷倘其惠然尚能披襟領教沈太史名士
蚤夭托在鄰壤幸一垂盼其家江使君歸卧比安樂否
承雅貺附謝并有不腆比於獻縞仰祈鑒納萬荷
龍司理
僕來留都將一歲矣所接谼中諸名士亡慮數十咸籍
籍稱老兄仁明之政迥出輩流而親賢愛才種種高誼
乃知汪先生不為阿好也初見廣文之請心甚歎服高
賢識見故自不凡永嘉枕海腋湖千巖萬壑名勝自古
而山腴海錯足以佐酒巵秘監之吟諷右軍之揮灑非
老兄孰能三之僕之歲數與易卦俱滿矣失計誤出遂
成小草友于奄忽不及面訣人生幾何而遘此荼痛昨
冬粗有建白懇䟽乞休而不蒙天允今春當復繼請弇
中三徑與一二蘧廬尚未蕪也聞新都相公甚為汪先
生推轂而齟齬忌者然再登薦剡矣想當有出理苐時
事消息大有可憂東西二垂已非疥癬肘腋之間漸成
癰疽如何如何暘谷公想朝夕晤對陽湖天絶令人色
飛不妨一月卧游也黃甘見分已自珍美又重之以機
杼乎唯是扇頭佳什漸當懷袖如對叔(闕)風度珍重珍重
人事蝟集小間當思所以報和也不一
密藏上人
前得一瞻法相兼領慈誨刹那間如甘露灑苐飛錫莫
追則又成阿閦緣一見不再見使我耿耿在想向者敬
諾粗叙已於新正齋日完訖苐非個中人效顰作門外
語了無益於緣事耳汪居士其信解裴相國張無垢流
也文筆則勝之谼中善信如林得渠片言檀施自積故
為顓作一書逹公不憚䟦踄則妙矣憨山和尚福德士
也過我精舍與陸尚書共飯而去僕愚不能參領要似
復還師觀道印亦在此周旋想欲聞者不一
陳司理
始不佞在鄖時而曹甥子念以書來為執事先云將有
先公不朽之托於墓也及歸而子念云葬期廹從伯玉
司馬請撰矣伯玉猶之乎不佞也既嘉則來則道執事
之意未巳而貺幣大教旋一平頭將之盖啟椷而肅如
也先公為嘉隆間名臣天下所共仰而不佞亦嘗一望
見顔色固願為之執鞭者生平好掇拾文獻為一家言
豈以執事命之而更有阻耶苐誌銘既出伯玉而神道
碑復自維南宫洗一小巫夾二大巫間神氣當立索矣
傳體不他及子姓又事取大者故不能徧想已悉許君
不作銘辭似是墓表體三品大臣賜祭葬當有神道碑
不當表執事更一請之許君何如聞已禫除旦夕北首
為國家持大體赤幟善類先公建方面勛而不獲伸其
學於朝宁之表是在執事宏大之而已
于澤州
往者見公詩而異之以于鱗心印有在矣自是間闊不
聞問盖僕嘗入備九列者半歲所公甫捷南宫而以艱
去若相避然信所謂缺䧟世界也今得上黨書極傾吐
之致新詩朗朗明月投懷而公所善屠長卿沈東霍周
元孚皆時得效蒹葭之倚則豈必捧盟盤親杯酒談笑
爾汝始為交友哉于鱗羽化忽垂十載子與復成異物
矣存者家弟外伯玉及三甫然各天一方鮮可上下唯
有讀書灌園暇則以濁酒澆磊落耳鑠金之毁久置度
外所恨於二蔵不得力來期漸廹良足慨歎見惠詩選
遺珠乃李氏青箱也梓之恐為年少所窺且與公共之
秘為中郎帳内物何如汪時元所行非盡出于鱗筆削
中間亦多遺恨安得與公青燈促膝一商㩁也長卿才
甚宏麗間有士衡患多之累宰此荒劇不廢嘯歌真敏
手也異日中興循吏文苑唯二公所擇耳山西風氣蕭
瑟加飡自愛
王蟾芬
僕雖以幸獲從事於公桑梓之末緣素昧顔色不敢以
贄通也鄖城寂寂空谷甫啟門而使者至開椷捧讀則
叙神交之往衷申兌麗之來資悠然雋永有餘味矣子
與乃僕三十年故人數離聲合惜不能盡獻頑石以攻
其玉然至語萬里時時比鄰矣玉叔則迨今猶是竿牘
音問之友婁得其詩讀之以為可鶴背馭風乃有言其人
魁然河朔長者也孫山人肩瓢笠而訪我婁城里時屬
隂晦小兒争噪之以為物也者至與揚扢文史叙國家
典故幾奪何憲五花簟後來鄖中相與兩月避暑亦能
用麈尾代袁家瓿是三人者而公皆與之相下上因而
推及於我收之門下之籍得毋為彼知人累乎哉百一
集詩皆精媺圓秀珠而徑寸足媚川矣亦何必三斛也
四文能於天心月脇中下釣緡得寳又復竒健令人噤
伏僕譬之乎好談玄者三十年守丹竈不敢離故步一
寸依然凡鉛君身自有仙骨旦夕玉京矣何所資下士
耶不揣扇頭一歌非敢仰酧貺美聊見情耳大幣實拜
長者之賜新刻數種并雜物比於獻縞統祈鑒納不宣
朱在明
僕自昨冬多應跡且受寒入春忽善病幾委頓家弟強
為進肉食以藥餌輔之髀肉隠隠起月來偶感瘧肉忽
低今復漸起矣得書知念我而足下亦同此疾何二鬼
之好病君子也新桃二種皆佳乃至傾筐之餉分遺鄉
里篤老即飫孺子耳華亭梓劉長生注黃庭經要當於
訓故外賞之并僕所作山園十記附去或亦當足下卧
游也
又
得書知近况為慰長生真人注黃庭殊不為黃庭計要
自各暢其妙耳然入門與得力亦不在盡解要自偶有
際耳僕此言大似孟浪苐實不外此數日内張肖甫汪
伯玉兩司馬狎主我弇中社而胡元瑞洪山人與伯玉
二仲麇至僕強病與之飲噱霍然良已以故子念不敢
進公之使者二詩既出子念手頗與俗題稱匿之册中
尚可掩拙今乃欲疥彼壁又穢彼懷袖乎勉強捉筆不
免老米所謂慙惶殺人也一笑一笑
又
賢伯氏枉駕不能為浹日飲良用歉然公至永嘉探故
人因為天台鴈蕩之游未聞嵇吕有此勝事知奚囊所
積不訾願安承教適以先人不得已事出句容轉訪陽
羡見者謂是怪物所遇不免紛紛解嘲今復歸蟄矣仲
氏與子念亦偕行然未嘗一日作公青鞋白笈行逕也
雅貺拜嘉入春當掃逕以待
劉錦衣
自舍弟入覲後有一札奉候起居更辱報貺之雅自是
僅從一二友人所窺吾丈調劑國是斡旋造化之妙而
貞寄跡方外游鹿豕而居木石不敢輕以野人姓名數
瀆台重然至私心未嘗不依依也先師以夙緣契上真
以節誼脱世網以静悟為入門以恬澹無慾為教主而
貞苦海中人也蒙援而出之以故棄家室捐身名謝絶
一切人間之好而不顧雖上乘若未有證而區區色身
小覺輕安矣荆石宗伯具草以傳見委盖欲舉其正大
明白者以杜夫妖妄之見耳不意其反見目為妖也詞
若稍有張大然得之親見親聞非有所粉飾也區區餘
生可幽可竄可辱所不分者乃至欲毁供奉上真三楹
之屋與蛻形七尺之龕耳兹事頼相公及一二元老主
張吾丈調護可以無他但窺伺之徒以荆石公為竒貨
不無隠憂唯冀台慈弘護大檀越功德與須彌並崇下
情無任悚迫懇覬之至
又
甲申之冬拜翁名香嘉鮓之惠旋有小啟及成一排律
附謝不知使者無浮沉否天上故人幾事萬緒無容復
念及草莽即僕巖穴之跡不妨轉深亦未暇上援苐今
者失計誤出幾成小草亡弟一别遂至終天乞骸未遂
形影羈孤忽忽計無所聊如何如何昨覩邸報知言路
微指自有所屬全不為翁而一剡即歸雖見駭於遠邇
而天之待翁良亦厚矣翁食太保莊襄公横草開疆之
勛環衛以後自積忠勤今得賜歸以太傳而拜太保公
之墓翁之仰承於天不為不隆矣二百年緹騎帥居此
官者獨陸武惠朱忠僖及翁三人而已武惠之精敏與
忠僖之寬厚翁殆兼之而調護保全良工苦心是二公
者俱不及也僕所見士大夫多矣於翁有深惜而無遺
譏以此長有綠野可也亡弟托契非常翁必有作俾之
不朽敢因吴明卿大參使便聊爾附聞明卿秇文絶世
而林居有饒日得相過從倡和楊司徒之於薛播州江
開府之於徐祭酒又成楚社一盛事也近况無可相語
唯有歸耳餘不悉
曾子澄
天假之緣復從師竹太史得公一晤言惜夜色蒼莽烟
波飄瞥更成怊悵耳公才大非僕比然世之不能用僕
與不能用公一也僕於四歲前已灰心矣所以勸公收
精歛明於商山中尋一片紫芝地盖實有所證也張司
馬報書至矣謂曾故材將僕亦耳之苐傳在閩中大負
俞將軍正氣堂集中所謂十不可者即此子也嗟夫俞
將軍何必減江陵公哉苐物情如此豈必待智者而後
决見太史幸致聲刻二記完當多惠數紙也
又
别後匆匆如失念磊落竒男子若公者誠目中無兩旋
聞過松陵與沈嘉則一邂逅足暢吴興凌大夫斤斤守
錢庫不暇設應門三尺至賣書劔作歸装人間法大概
如此耳僕七月為瘧鬼所侮幾委頓九月侍仙師羽化
於直塘即捐家付兒子軰荷一瓢一衲佛道書數卷入
精廬當老死是間不擬出矣七尺易料理漸以輕安唯
椰子大一處起滅作幻未便廓清之耳公大善知識得
凖提三昧何以教我近草得仙師傳試讀之何似竊謂出
世人作出世事本不離世間毋奈一闡提衆何昨始與
師竹太史一相聞有心哉此君覺亦有深高枕意不知
得果否沈令報言似為公略處分墓田事已謝之且屬
之矣上谷張中丞書問公何以不成訪僕謂非石頭路
滑將繇茱萸水淺也一笑
顧山甫
沈日章市口也顧獨能談足下苦節高蹈令人鼻端拂
拂有烟霞間想不謂歲邸一見之張生所然意足下眇
小山澤癯耳乃魁然頎軀河朔一大俠酒酣耳熱慷慨
扢揚騷雅下上今古宛然南華說劔彭澤咏荆軻状男
子不可測乃爾兩月復從沈所得足下書若以僕為可
與言者諸體詩一帙讀之調高格蒼警語時出令九原
可作廸功必為歎賞念欲割鏹與沈謀梓而一序之覺
為百榖道盡矣百榖所謂平原患才多者也拙詩二章
見鄙况知不足酧來美等於縞帶而已謝都尉乃能客
足下耶褚伯玉過王僧達郡齋止於談松桂千古不謂
非信然哉
洪山人
齋廬邂逅未能擇野菜作乳糜以待而誨語清切則飫
公醍醐之味深矣得教知以冰雪息駕秣陵改艗南嚮
將遂歸永嘉鴈山龍湫當自氣色苐恐翹材東閣待公
而暖寒凌解嚴逍遥順風無所不可鄧隠峰云竿木隨
身逢場作戲似亦不必硜硜一節也僕且衰矣浮沈業
海中雖怳忽若覩彼岸尚自杳然乃可復堕塵緣入鬼
趣耶公愛我深矣所以用愛則未也新歲為道俗事見
撓不克詳報亮之亮之
王承父
歲晏峥嶸日為應酧文字見役刺促無時息肩殆不止
如足下所調而已歌辭竒逸宏麗苐足下米汁之好逾
甚安能托鉢乞齋飯耶酒徒兼詞客亦佳似不必於中
有取舍也顧君誌銘已敬諾恐亦足下所譏袖中物既
已譏之而復紹介以請之何也一笑
又
飯後偶一出而遇陳氏人得足下書讀之始知有太君
之變令人酸鼻塊處不能躬致束芻之敬俟元馭丈入
當謀所以少盡也此君雖善病而風骨更轉翛然思亦
朗朗僕僅一堅頑石耳玉師誤許之恐費椎鑿力而不
得寳如何如何游仙歌故應是未居憂前筆竒雋溢出
種種烟霞色相然是鶴背時語非坐蒲團守丹竈時語
僕不合愛而詠之數過無明業發混沌復欲破也公毁
定亦當為我小破齒耳餘不一
又
僕雖已鑿坏然於生平二三故人不能遽舍方寸歲中
有客談足下天台病状令人心酸旋聞已勿藥又云即
起未能灑然欲走一信馳訊而雲雨虚無竟莫可蹤跡
兹辱示八行怳如面奉顔色何慰如之足下云三十年
光景為吟詩弄酒送却此二端亦未可盡非苐酒能使
人病何僕嘗戲言苦吟不如痛飲樂苐飲道成可朽生
骨吟道成可不朽死骨今猶能為足下舉之取衷可也
自壬午改朔太原公無日不病則元馭無日不愁以至
大故雞骨支牀幾遂滅性即僕亦不能安寝息也足下
嚮示行實當即送元馭所無從問之今始令其蒼頭檢
散帙尚未得尊命改作記鄙意以不若崐崘山人傳為
得盖傳可該記記不能該傳也刻經有數種留俟足下
弔太原公致之不一
又
足下過訪時方在沈冥妬足下儼然冰玉數以大白相
沃馮陵不已宜足下之我恨也誦來教莊語雅謔時時
有之則齊東酒酷也然足下我規也則我師也僕以九
月遘一異人授我以谷神之訣三日而証矣絶飲者餘
一月而家弟歸促膝懽噱不覺時一中聖覺其無害復
成豪舉然足下去之明日而此異人旋來見誚良苦今
則戒童子每會不過三叵羅止矣故曰足下我師也雖
然足下嚮大作醉則厭醒人一作醒人便厭醉者足下
故當自厭今今當復自厭故也何足下之智於處已而
略於處人也嚮望足下亡所携已忘之大約是阮家竹
林中長言耳足下戒我飲而後許携一斗白菊酒白菊
固佳乃欲以一斗酒作我一歲資也呵呵讀諸詩轉多
轉不忍釋手嚮談雖哺醩之餘亦似欲為足下效齒牙
之羡而懼赤眼者之惡發若足下所舉十年以前争依
名家以自起十年以後又且擊名家以自立甚者手摹
擬而口雌黃自欲成佛作祖不嫌操戈入室此大中時
病然究竟言之苟能盡埽宿障天女鳩茶一切皆空即
使未鏟名根大樹蜉蝣任其搖撼後千百年王承父無
恙僕亦無恙此曹何為者序稿呈覽欲手書付剞劂緣
無格紙恐誤行欵坐是中止亮之餘不一
又
得足下手書滿紙兼示白下諸詩怳然如覿管幼安眉
宇所諭顧益卿中丞於遼陽幕府秇圃築亭儲酒蓄丼
以待足下且分一月俸及紫團参貂襜褕為餉即僕亦
叨霑焉此君書辭小半是念足下語曹生亦在所憐昔
人所稱高誼薄雲天於此君見之矣近得王辰玉數行
推足下為山林之聖若一入長安門未免降作班固表
中第三品苐能单騎從漁陽度山海關而東小忍旬日
口吻即入蓮花幕矣足下尚望附僕而北耶冬初小有
建白即上書乞骸骨未蒙天允獻歲當復請耳舉朝擊
一大璫不能勝朝門咫尺作筆札脣吻戰場六十餘老
人尚堪於此地覓生活耶邇來日了文債形神不攝終
須於墨池中淹殺無計廻避如何如何吴叟譜序亦其
一也才盡不復能佳塞白而已逸史僅存一本俟得副
即專致鄴架不悉
又
足下以僕留滯周南故不平耶僕之不能北盖嘗誓之
太原公所而南八座又無缺耳非廟廊有意薄之也熱
官難作不見少宰邇日遭猘口耶僕近再䟽乞骸不獲
請部辭極媺太原書來云元老寕放我必不放兄考績
在六月不免褦襶一行力與二老言過即歸堅卧矣彼
寧能以一官羈我令老死白下也益卿念足下甚足下
但渡白狼河勿問丹鳳池可也辰玉稱足下山林之聖
恐是欲足下堅山林之節耳草次不具
張子予
前聞足下無端為直指所窘瞻美歸云尚在浮繫世途
好燒琴煮鶴寧止一人一事悵然悵然僕已寄跡方外
不復甘腐鼠而餓鴟見嚇轉甚近戲語瞻美云吾欲出
張將軍難不如入就張將軍易也如何節腹所餘金少
許助洗沐費又喻蘭溪新刻景濓先生詩或可醒困眠
也足下何不委兜鍪伯子跌宕筆牀茶竈間亦足送日
李于鱗云意氣還從我軰生功名且付兒曹立語故有
味也獻歲成一歌擬贈伯子不果今為出之若沾沾者
不無更作廼公行逕乎
王丈格
始者叨楚臬獲再沾咳唾之惠既徙鄖鎮則渺然矣而
猶幸再於尺牘若奉面也歸田以後吴楚各天鱗羽遼
邈雲夢之夢托之於縹緲想像間竟成子虚而已近始
於賢從中丞公處得聞起居之略令人爽然作天際真
人想天錫難老巋乎與太衡並峙諸山培塿斯下風哉
貞不自量婁起婁躓供人齒頰雕蟲之役憊不得休近
始能一自創捐家而出乃知披緇頂黃亦尋常男子事
耳非久或得順風而造公問道也短札附中丞公以達
不敢勞作荅唯幸存之
劉玄子
僕避囂遯墟落間一歲所矣而見跡者麇至不貸而會
復小有鷄狗警不免復入城棲弇中方閉關謝客而使
者以大貺至矣長箋娓娓則金蘭之契藹然新詩爾雅
則玉案之酧不薄及開藏徵大集讀之乃有見遺七十
四韻者僕故未之覩也即覩之寧能鹵莽足下若此僕
自束髮操觚來于今年六十矣生不受人恩知已之感
時時有之然自于鱗二三君子外亦未有大隃勝足下
者也足下欲僕一言以為珠玉之導僕何敢辭苐筆研
之戒數盟之佛前而輙倍之今歲六月始真斷矣奈何
息壤在彼請少遲之隧而及泉可也足下才高而學博
其氣若祖龍之吞六䧺其庀材用事又若徵六䧺之宫
材而聚之咸陽先諫議藻語逸情雖未易及此二端者
當歸小許公耳諸體無所不妙長律排比填押不無武
庫利鈍小加磨淬便成干莫又聞足下精於玄理倘不
我薄指示一二以相印證騏兒時時稱足下竒男子今
當握手公車無美入計元瑞就試及江右有吴生太原
有黃子皆其人也相與上下千古其樂何似勉旃強飯
自愛
劉將軍
嚮者偕足下與在明子念登縹緲披襟暢飲雅俗信口
覺足下於斯際蕭然神澄故知長槍大戟中不能着正
平大雅也質明遣一介操豚蹄斗酒出候舟次則足下
復與在明五鼓發矣後有不腆之幣附在明致足下不
謂其尚未逹也信使千里而來手書勤拳寫致肺腑古
體見贈宛爾棲泊令人心折特奬飾過情非所堪承耳
他作種種有獨詣之致尤可喜者不蹈他人影子惟淘
洗未盡小存蹊跡耳永嘉珍苞冠絶諸果魏文傖父乃
以西涼葡萄勝之不滿一笑僕歲得之王陽德大參及
近沾侯公子葉别駕之惠苐今臘自足下先之一時傳
咀以為快事併他餉皆酒家上佐也詩宜和但迫冗小
違遲之不一
又
辱手教滿紙及册中詩歌字字從肺腑流出不蹈襲一
語令人爽然足下之窮甚矣千里名駿驤首長鳴僕雖
負孫陽之識而不當燕昭之寄徒有歎惜而已今西北
丼州諸部與好叛之士合大是隱憂安慶小寇亦非疥
癬閭井菜色猶尚仳離僕不知税駕之所計唯有一歸
而已歸則又似負國家甚悔一出之為小草也龍君善
竒男子借足下以慰落莫大是勝遇此間筆研填委應
酧又時奪之春日稍長必當成一詩奉和也損餉黃丼
百頭十有六全然不免書生風味若君善所致則佳矣
草草奉復不次
何將軍
公别後稍取新集讀之甚清麗而樂府七言古五言絶
尤宛宛有情致饒俊語大抵苾芻詩脱餕饀氣將軍詩
脱兜鍪氣乃不受少年雌黃耳公詩得之矣吾吴中惟
元凱都尉能於盾鼻上弄不律縱横䟤䟦遇須厚集其
陳以待之餘不足畏也詧公喉咽間意似欲僕一言之
弁而僕已厭筆研不能應矣在告弗克呼藍轝出訪擬
烹一伏雌以待并有薄致不一
傅伯安
自門下之北徵則拜教貺之辱而僕方戀蝸殼塗塈耳
目不能偵驄馬之蹤僅以一椷報謝而已乃者匹夫之
節不固遂成小草而門下方引疾高卧威鳳千仞固非
檻猿籠鳥所敢望也山中讀舉賢大䟽如汪伯玉司馬
戚元敬少保文武為憲邦家之楨豈不足一當啟事而
動成掣肘元敬已矣伯玉而猶躍淵良可歎也家弟以
拮据文事致中膏育委篤不起僕虞淵之照厭厭就堕
何心復作官人以故懇乞骸骨而微誠未亮更博勉留
為識者笑計當終一决耳陸成叔出公手書約與薈蕞
古今詩篇且云書成當令不佞序之不佞何能為役惟
是千秋不朽盛事以公神鑒固當上合刪述苐取材宜
廣定格宜寬李于鱗之不能厭服衆志可戒也成叔為
桂玉所驅杪歲戒途惟公憫之不一
陸中復
向者辱委先中丞公神道碑草次塞白在公不忝太丘
而僕則有愧中郎多矣孟孺來顧復拜手教過弘飾奬
且鄭感謝使僕顔更如甲别紙所示及讀上喻太府書
具見仁人孝子迫切至情先中丞賢者太府豈所不悉
特以鄉先生沒而祀於社謀及卿士謀及庶人此重典
也今以衆請而未舉以足下一書而遽行於厚道則有
餘於公道微不足矣且詢之諸有識者咸云太速須葬
後而虞神主歸於廟而後神位登於學宫禮也念足下
惓惓作太府書當極致秉彛之好唯不敢相促此公性
急恐以足下為不達其意脱生紛紜則無及矣見諸公
當為道至意不一
弇州續稿卷二百五
