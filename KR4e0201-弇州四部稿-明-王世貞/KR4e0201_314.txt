弇州續稿卷一百四十
明王世貞撰
文部
行狀
亡弟中順大夫太常寺少卿敬美行狀
亡弟諱世懋字敬美先大司馬公嘗命之曰吾聞東海
有鳳麟洲爾才庶幾埒而兄乎署其讀書之室曰麟洲
既甫宦而以家難歸奉母郁太恭人隠居闤闠中慕王
君公之行别署號曰墻東生宦小達思自挹損更署曰
損齋然而天下故知弟號麟洲其稱如故吾王之先自
即邱子諱覧諸孫文獻公諱導傳其子諱某世世貴
顯至五季而有諱仁鎬者為吳越王鎮海節度衙推居
嚴之分水遂為分水人世孫宋左司諫諱縉有名臣稱
(闕)傳至諱夢聲薄元德不肯取膴仕僅應行省辟為吾
吳之崑山州學正幾四十年遂為崑山人後割隸太倉
州徙為太倉人皇祖考諱倬歴官至南都少司馬以政
術行誼為弘治正德間名臣賜祭予葬皇考諱(闕)至都
察院右都御史歴督撫薊遼諸軍更六大鎮為嘉靖名
臣以口語中權奸歿最後復故官加贈大司馬賜祭予
葬婦即吾母郁太恭人十九歸於大司馬公明年丙戌
舉不榖又十年丙申舉吾弟弟生而秀穎異凡兒眉目
如畫三歲即善操切其下家人重足而立父母絶憐愛
之稍長益務為寬厚出就外傅讀書輒成誦應對機警
蠭出八歲而不榖舉於鄉弟五鼓披衣起坐大司馬公
怪而問之曰吾有憂耳何憂曰憂他日之後吾兄舉也
大司馬公大悦每為人說之居四載不榖守刑部郎燕
中而公繇御史驟遷中丞南北禦圉倭寇無寧月弟皆
從其憂虞艱險百端獨弟與太恭人共之始弟甫十齡
而病損先天氣幾成瘵戢其身醫藥間大司馬公憐之
甚不欲強以佔俾任之而已弟病小間忽忽不自得因
取邇時程式經義誦而倣之别成一篇置案頭大司馬
公見而心異焉謂太恭人幾失此兒乃始教以属文而
延鄉進士茂才先後授經塾中非久輒辭去曰某不任
師也是能見鞭影而馳中間嘗一歸就州試即冠諸弟
子大司馬公念而促使去不竟試以學籍進補國子諸
生祭酒郭公鎜試而竒之擢寘前列乙夘當應順天試
其文已籍籍人耳而會有忌大司馬公者擿書題小誤
獨其文不入内棘弟乃歸侍公使院公故以經術擅諸
生名晩而益精其業為弟日切磋者三載比再遊太學
試屢第一尤為祭酒敖公銑所稱賞遂試順天與鄉書
然誦其程式文者猶以為屈而大司馬公意尤惜之欲
伸之於南宫課業益篤弟所搆易義亦益精明年登己
未會試當射策公車其文與書皆工受卷者欲上之大
相所故事首甲必大相分讀而大相嚴時嫉大司馬公
甚相客時與彌封者知其指掣去之遂得三甲肄事兵
部弟馳謁大司馬公於使院汎瀾久之盖北兵方深入
公帥勵將士逐走塞外而大相方媒公以縱敵弗擊雖
坐僅鐫二秩而諸將校皆捕繫論死公謂弟曰吾禍止
鐫秩耶弟叩首泣曰未敢必也公謂弟去從朝夕升散
吾得老田里作編氓足矣時方議拔進士為庶吉士人
謂大司馬公以郎君才諸進士中誰儷者取之若承蜩
耳公意為動弟獨曰柰何作此念非獨慕止足也人方
魚肉公不免而欲變化風雨耶謝弗往俄而御史之白
簡上矣盖是時御史受相嚴客鄢中丞指中丞受相嚴
指以是上而得天子怒逮下獄以失守論當是時變出
叵測太恭人跳而之燕中邸與弟抱首哭亡何不榖解
青齊綬亦至欲與弟上書請代而大司馬公間而曰上
怒方熾是沃之膏也毋速我死而客亦摭相嚴意更以
危言脅之不果上第相與楚服奔走搏頰諸政地塗炭
委頓以間槖饘或入而視疾強顔以進含辛而出盖無
日不若形影偕矣會事小挺幾且得長繫弟始從不榖
操管為詩悲歌顦顇大司馬公見之為泣數行下已而
破顔曰而乃得從而兄雁行吾願奢矣何必膏腴其門
也盖明年之庚申而公竟不免吾兄弟痛極瀕死者數
矣步扶喪車下潞河且哭且躓乃以一蹇衞更代行又
虞太恭人之毁傷也時時慰問已得民舟凢兩月而抵
家各不自意全時方苦大水灾鄉居盗四起抵暮火光
與噪聲應不絶乃謀請太恭人偕婦子軰城居而誅茅
搆丙舍於藳葬之側三時進食哀號中夜歎咤誓以蔬
素輔粥時余兄弟皆尫瘠而弟以夙疾故尤甚每月朔
入城起居太恭人太恭人憐而憂之手和肉羹以畀弟
泣弗忍領也凢二十七月而始茹□畢三載始除服然
猶被白帢單衣不敢預宴會聽聲樂與人間慶吉禮唯
於詩酒夙所嗜不免時時濡首相與暢怫欝澆磊塊而
已不榖以久宦去太恭人膝下而弟供養之日長能得
其意念大司馬公有遺産而世父之子四人家漸挫將
大割以贍之而宗黨有窶困者時王父所置義田属之
冡孫不治亦謀有所更益太恭人嚴不敢以聞而私謀
之弟弟曰此懋夙心也宛轉入白太恭人許之是以得
稍稍全義舉皆弟力也弟之始為詩用不榖故因習知
不榖之友故李于鱗徐子與宗子相余德甫張肖甫及
今吳明卿張助甫而其所心服乃于鱗大司馬公之喪
過濟寧于鱗单騎出弔弟哭不能言而且拜且睨于鱗
亦目属之弟既服除請於太恭人與不榖間過俞仲蔚
及吳中周公瑕黃淳父袁魯望張伯起兄弟薄游名山
水有所酧倡出一語必翕然歎服而錄以叩于鱗又為
書盛相推挹于鱗大驚賞呼之小美至曰小美真才子
也又謂不榖阿奴咄咄火攻伯仁不虞燎鬚耶不榖報
之頼其邇来好米汁得少寬耳不然何所迯逼汪伯玉
余同年兄也其文辭與于鱗並擅名海内自閩以書先
余余為言敬美且出其近詩數十草伯玉亦大驚賞過
望書問遺不絶當是時子與宦不達多卧霅中於過從
易而明卿為通家兄弟詩郵往来稍不落莫矣弟既以
大司馬公冤不白與不榖皆絶意進取治小圃居第之
左余名之曰離薋一軒曰鷃適庋經史古文圖籍之類
充仞其中盖又無一朝夕而不形影偕也其從兄曰世
望從甥曰曹昌先昌先尤有文皆善排調有淳于東方
風弟出其險竒語以相角久而厭之澹辭取適而已盖
三載而相嵩父子敗又六載而莊皇帝登極為隆慶丁
夘相國徐文貞公輔之滌冤滯旌直臣拔遺佚一切與
天下更始不榖苦瘍幾死小間與弟泣告太恭人將伏
闕下上䟽辨雪時弟甫舉一子未彌月而殤不顧也䟽
既上属新鄭相有所不平於徐公謂徐公多洗丹書暴
揚先帝過其語外流太宰楊襄毅公甚冤大司馬公而
難新鄭事幾格弟與不榖相對洒泣蕭寺中會新鄭去
國而邊臣行勘者以功狀聞盖八閱月而始獲伸弟居
閒無事益刻意於詩詩益工是時留都之臺垣當有所
論薦而弟及不榖與焉不榖謂弟汝當出以慰我先公
地下吾留侍太恭人襄毅公固欲俱起之而太恭人果
欲趣弟謁吏部選於法當得郡邑弟行至河間道中而
報除南京禮部儀制司主事不之吏部選而徑為京朝
官皆異數也而不榖業已召守故官天雄部楊公貽書
不榖謂南而弟欲以近供養存者而姑北且報國而慰
逝者不榖再䟽辭俱見寢於是與弟俱勉之官而南儀
曹職務簡弟得以其暇肆力於古文章而六季之綺麗
名勝觴酒詞筆靡所不領會居無何以郎中蓘病攝曹
事而魏公之事起魏公者老而無嫡子其長子邦瑞弗
愛愛嬖姬鄭之子邦寧會公之前夫人薨夤緣請於上
以鄭繼封得誥命邦寧名為嫡矣誠意伯者知其事而
故憾魏公且欲因而奪其權寄謂若卒幼子嫡耶吾當
廷論之魏公乃隠其事不敢以邦寧請而誠意伯之計
詘則陽謂大司成勛臣之子當封者不入成均習禮為
不敬大司成是而悉督促之魏公謀諸大司馬劉端簡
公劉公曰余辱公肺腑乃敢對夫公之今夫人非正婦
也而邦瑞生又在先則均庶也庶而不以長有國法在
魏公矍然以邦瑞應事繇儀曹當白部少宰林公燫時
領部喜而謂弟中山王之德遠矣能蔽其後人不違禮
而誠意伯者大失望頓足曰今年燥舌正為奴謬與邦
瑞善而為之謀曰吾故善大司成若賄我我以半予之
可得駁行而大司成之属鄭者謀與誠意伯合乃各以
意脅大司成曰邦瑞業四十矣而始不稱胄子者何以
邦寧故也且邦寧不為嫡而何以母拜天子誥稱國夫
人不駁異日公當任其咎大司成復是之為駁而返之
儀曹復返之魏公魏公中悔曰劉司馬誤我乃以二子
俱請林公甚恨之然無以難也弟奮然移於中都督幕
曰鄭夫人故妾也其受封應否非所敢論苐邦寧既生
未封之先則斷非嫡出之子邦瑞庶而長邦寧庶而幼
何兩請之有林公大喜謝苐一言而徐氏之事定使吾
部自兹重矣後邦瑞卒為嗣魏公鐫禄誠意伯詘大司
成罷而後以無賄白都人至今稱王儀曹不骳法也弟
在南儀曹僅歲餘而遷北為儀曹員外郎於職撿緝牒
詳謹亡害尚書殷文通公知之而太恭人苦沈痾於家
不榖時遷山西按察使上䟽乞扶侍不報會太恭人疾
良己始出之任至秋而復發不榖移文兩臺不待請而
行至澤州得訃晝夜馳而弟上書以病予告至池河始
得訃先兩日抵喪次以太恭人之不及侍疾也搏頰哭
自數且絶而蘇自是弟與不榖伏苫塊如喪大司馬公
時唯百日之後時時親筆研於酧酢不能盡廢而已壬
申之初冬始禫服偕一二友生汎太湖陟兩洞庭各有
詩紀之明年正月服除以四月抵都下十月始補祠曹
意泊如也祠曹諸郎王君象坤劉君應麒孫君鑨博雅
名士弟皆與之善以志行相砥礪悉取古今子史益於
經濟者朝夕討論不倦尋遷尚寶丞盖是時同年故人
有蒞其上者意不自安而弟事之益恭以是得謹厚聲
尚寶居閒無事益以其間致力古文辭而故人黎惟敬
在東掖李本寧在玉堂歐楨伯在成均丘齊之沈純甫
在郎署李惟寅在環衞劉子大史元秉在緹帥日相與
徵逐詩酒之社而弟時時握牛耳又善書所揮染篇翰
流豔人目忌者緣飾有游閒公子之稱而是時傅御史
上䟽論時事觸大相怒下獄得戍弟與石廷尉拱辰合
而為治裝已劉御史自遼左論劾大相就緹繫事且叵
測拱辰上書大相請寬之疑其指出自弟而弟又與拱
辰偕詣相客李尚書所勸之尚書唯唯已睨視弟而私
曰石君木強殆王生文之而弟方奉上命弔祭秦藩既
至行禮動止詳華世子國臣靡不心敬之其幣重弟受
飡返幣還與撫公藩臬游攬長安諸勝蹟浮大白弄不
律而江西參議之命下矣弟怡然不以為意時不榖方
在鄖乃取藍田道經商洛山中八百里而後及相與禮
玄嶽下飲均城棲汎瀾而别弟之外選也咸謂出大相
意而南垣遂緣以衊不榖時不榖已改南大理卿矣遂
以聽别用歸里弟惴惴恐不自免乃精心訊牒勤職業
而所治南康道務簡無所自顯見而御史張君簡行部
其地因獄與俱之九江饒州時分廵副使未至一切讞
審獄牘訊牒公移悉以付弟相知戱曰是常習司空城
旦書乎弟曰未也且以仕學耳及其治之輙精而於考
覈官吏語皆覈而文米稱是張君以為材而異之時廵
撫潘中丞時良者弟故人也所以慰藉保持甚至尋入
賀萬夀抵都下諸詩酒人與忌者皆在弟平心其間不
為町畦唯小毖慎耳既陛辭間道具絮酒雞炙哭于鱗
之墓因游靈巖陟泰山觀日出祗謁闕里孔林皆有記
及詩還至玉山引疾移文兩臺乞休俱不許盖弟猶虞
大相之深於忮也既不獲已之任所治益精明嘗從侍
御趙君燿按部至饒州而大相母迎養至京中貴人導
從大相之弟都帥使使寄弟有年家分能一出會乎弟
謝以故事不敢離直指致庖廪而已都帥忽忽不懌曰
我故不足辱王參趙君雅伉直心不附大相以是益善
弟其滿也特薦弟堪學政而潘中丞之薦辭尤媺尋遷
其省按察副使所任驛傳時江右之驛傳最繁苦不勝
其供億則多取之民民又不勝其給則為議减削之過
當乃至學官有徒步出入者弟為下諸郡議衷其平上
之臺臺是之著為令已兼綰司篆及署分廵道分廵當
省會至繁猥弟於吏事益習有所譏駁即老吏莫敢措
手嘗據案草上下牘兩吏更迭錄之腕指痛欲脱盈庭
之訟取片言立决吏私相目使君真神人也尋入棘監
秋試御史邵君陛素悉弟才事皆以委之弟所取多名
士而程式二策及後序尤以博雅稱俄當入計南昌李
令者以進士任可五載矣其始用小苛辦得上人意屢
登薦書以是益驕成貪於酷用忮自掩司府相攝莫敢
誰何弟於考語獨借夏日刺譏之臺悟以属弟盡發其
奸狀遂露章劾而令用酷去且抵罪弟之入計也藩司
之同事者新不能有所悉亦以属弟當省臺大會方岳
覈二千石及黃綬以下噤自廢弟於中獨侃侃條對諸
所救解可指數太宰目送之語人曰才難不其然乎今
者覩練事敢言獨吾晉藩長與江右臬而已而弟以勞
故且冐寒得厲頗劇上章乞骸骨辭甚至太宰故知弟
才而以不勝忌者出之外屢得臺薦語意悔之遂用以
拄下石之口而免南臺抨既聞太宰亟稱弟益欲收之
至是寢其奏而會山東缺學使者太宰欲改補使鄉人
一曹郎即風弟臥所弟謝曰某用臬使覲不幸有狗馬
疾今遽起是以臬使病以學使起也太宰賢其意弗遷
於是疾稍間例謁辭大相改容謂弟行矣旦夕當從事
大藩山東非而任也弟謝不敢當歸而聞仙師曇陽子
事而慕之以書托師之父宗伯元馭自通願一挂籍充
都養是時不榖業巳前見錄矣師憫弟誠與元馭可許
也貽書謂弟明敏絶世而戒以上智利根存其實則務
匿其名自信篤不論人未信既承道門印可便當專神
凝慮以待機緣向人且勿言色且勿動若愚若昏和光
混俗而内念凛凛常如帝師對面又謂居官學道不可
着一分穠豔氣弟得之喜不自意别去不榖竊意弟有
所托且宦薄而勤勵故益甚嘗署案而有一字異者停
筆呼原案校之謂吏曰若亦能手欲以一字變斯獄乎
吏叩頭謝不能曰此出後曹胥手耳亟呼胥胥恐則投
繯矣解而蘇併致之法盖弟離事之半歲而郵弊不可
指數悉為欵以属諸郡守曰此皆乘諸君及我之離事
而恣為蠧者也毋論諸君無與即署者新亦不易悉但
覈其人與事来我為一懲而改之不以他累於是郵弊
洗矣然弟不專徇法必以情佐理而行嘗鞫一父子相
訟者而父辟甚弟為痛杖其子且誨之己乃命杖其父
其子匍匐前護請以身代弟始釋之父子感悔如初有
袁帥者好偵諸曹得其事謂弟曰三代不啻是矣甫百
日而移視陜西學政道故里而曇陽子巳立化自恨弗
及徘徊久之欲勿上不榖謂曰吾既已失先君子意汝
勿為爾也盖先君雖在厄未嘗不戚戚以已故錮二子
為恨至是弟始束裝就道既之任其所行約束明暢藻
雅為他省冠諸生欣得師試貢士畢行部三原耀州延
安未畢而有兩京臺𤨏白簡前是大相不欲持父喪而
魚肉抗議者元馭争之力不應遂請告歸省大相心媿
之時時露辭色而曇陽子既以化元馭具其事属世貞
傳而弟手書授之梓給事某御史某乃極論元馭與不
穀譸張為怪幻而留省應之至波及弟與故沈太史懋
學業已報聞弗竟矣而弟慨然謂學使者為諸生師帥
即弗竟而業已見指摘何顔復教授諸生乃移文兩臺
乞骸骨而单車之境上度臺䟽發即買一舴艋徑歸諸
生有竭蹷而送者猶為之講說秇文不倦時元馭之弟
家馭亦自河南謝學政歸天下聞而高此兩人以比元
馭其賢於不榖遠久之大相死太宰第諸道學使此兩
人俱上考家馭侍其兄苫塊弟起家提調浙江學政上
䟽辭不赴弟名益高而惜之者謂縣官需材甚急豈有
材如弟而竟老丘壑者甲申春不榖亦辭南京刑部侍
郎召就醫藥而弟以冬復起家提調福建學政閩浙俱
天下文學地其視關中不啻倍蓰余乃謂弟可以出矣
余處子又處無乃偃蹇天子之命而傷地下心於是弟
意始决以歲杪之任而大試期迫矣星馳至汀而邵武
而建寧以兩月畢事遂馳至漳漳故才藪即龍溪一邑
民間待試者八千餘人諸生稱是而守令皆弟同里人
薦紳先生展轉為其子弟請属不可屈指數強有力者
至藉開府中丞指以脅弟弟一切謝絶之而唯專其心
神以從事諸卷恒丙夜不寐其所揚扢毋論前列即當
下中至擿斥者丹鉛之外繼以精評盖榜出而人人無
異詞至得覩所揚扢語不啻歎伏矣已試泉其法如漳
試興化前使之未竟者其法如泉還試福其法如興化
以三月畢而諸生及民間之見遺而援故事求再試者
八郡悉集且數萬人弟一一收試之而度期且迫弟令
人自署名卷角而自封之不别為號於是頃刻就試試
畢而付卷胥吏使公閱之有挾父兄私書於卷者有自
署其父兄名卷中者悉棄不收收者僅十之七而加嚴
閱焉於是居間倩代之弊絶矣弟後先所拔多名士及
試撤棘榜開儼然可數而解元李光縉者困諸生久弟
覩其文而異之俾餼學宫遂冠閩士翕然歸弟鍳裁而
弟尚以所試第一人少應格意恨恨不樂更三年則第
一人之彙征者無限而弟巳不及覩矣弟所頒條約在
關中雅巳著聲而閩之士習窳而僥倖者衆則其於規
愈嚴而法益覈閩人敦行好古學幾為之一變俄進其
省左參政分守福興道時從侍御楊君按部興化楊君
性嚴察於司道鮮所當意獨雅重弟事與之謀弟多所
寬解入賀萬夀冐暑行至吳門以期遠暫憩里中得遷
今官報猶以左參政秪役抵都下竣事而後拜命時三
相公鄉人太宰有通家契皆下榻而請益弟披吐無諱
於元馭尤切至弟既之金陵履太常任金陵搢紳先生
欣得一遘以為祥麟威鳳戶屨恒滿有所報詣倒衣出
迓恐後筆研之請無虛日弟尚能應之不作厭斁態且
盡欲遴江山之名勝補昔游之所未足緒成一家言而
勞疾大發心肺火上升於喉咽間結閡成痰噎每食必
多錯逆不盡受時吾吳之兩臺使者條論鄉國事宜以
大司馬公之冤僅雪而功未盡讐為歉禮部議賜公兩
祭全葬不榖再䟽請得贈如今稱盖身後之事略備矣
弟擬上書乞假歸從不榖世貞奉祼將飾兆域以鮮近
例逡廵不果意殊邑邑久之病日益深乃移狀於卿沈
為具䟽請下尚書吏部極稱弟賢姑予急治病病痊而
有司奏起用如六卿大臣例報可時不榖被命留京輕
行迓弟於奔牛弟時形瘠而色多火然神氣殊勁爽相
勞苦案醫藥與方舟而歸不榖既不能出又不忍於弟
業上書請一丘矣弟謂嚮者兄不云乎余處子又處將
偃蹇天子之命而傷地下心且上之待我先公厚此一
時也兄寧能恝然而已乎余無以荅第朝夕候伺弟消
息小益則為寢食不遑嘗避而飲泣者數矣弟微知之
強自飾而見我會不獲請至明年戌子二月密戚知友
餞别兒子新居弟尚乘小籃舁從澹圃縱觀優旃舉一
觴始去又數日促余過别步履趫談論暢余乃得自引
然日懸念無已時至初夏方晝寢而家人来云弟病益
甚無起色為之驚堕床及閱其手書則曰吾食雖不至
脾而神甚王不死也然意者欲安我耳有錄其分産遺
戒多理身齊家要語所析雖草頭木屑井井不遺漏料
理身後衣棺喪葬衷禮為儉令他人積日而計之弗及
也且曰吾自今端坐以俟期而已其入與婦子訣靡不
頫首飲泣不敢仰視弟洋洋自如明日一家人至則報
進粥無苦已又一人至則進肉矣然自是頗矻矻著述
有澹思子望崖内外編經子臆解属歲大侵餓莩盈道
日有死者弟乃倡諸大姓出囷米煑粥以啖之全活可
萬計死者用浮屠法延名僧誦經禮懴七晝夜瞻拜甚
謹沾沾喜曰吾胸中更無事矣然弟故課責子姓望之
甚急而其於諸生試義分别考校他好不能奪至是益
勤而性稍卞善恚忽欲葺離薋園一島力不稱願顧槖
巳匱於前施及法事矣意時時不樂子姓竊憂之將百
日病復大發二日而粒絶又二日為季夏閏望前一日
晨興命移席中堂強起坐飲少水亭午呼楮墨手書一
紙與余訣大槩謂種種惡證俱現恐在旦夕弟性敏有
膽决加以學力定力遂能輕死破戀六親既已無情即
見兄如不見也末復謂天下雖荐饑聖主能蠲賑事尚
可為唯願廟堂勿固寵勿近小人勿聽人言搜求人過
諸君子勿偏見勿立黨勿思報復即死無憾既椷書未
發迫瞑目力起使人掖而據胡床盥水於足既畢兒軰
問有言否曰四月書已盡之復何言曰不昏散否曰無
念何所昏散翛然遂逝不榖時外出抵暮歸而家人以
書及訃至小子駿時在邸匿訃而以書授不榖曰叔父
亟矣讀其書二百餘言既有致結法尤精美無一筆誤
泣謂駿此當未大故也更三日人来無復生理矣駿度
不榖心稍定乃以訃告嗚呼痛哉弟以嘉靖丙申生歿
於萬歷之戊子春秋僅五十三耳不榖長於弟十年齒
髮盡堕去死無幾乃不死而令弟死也弟至性幾曾閔
明悟埒子貢博裁亞子産敏練如賈生其事大司馬公
太恭人以志為養欬盻若一不榖意所属弟恒恐失之
也弟間有所請不榖未嘗不心唯也尤篤倫理重名誼
其施予視不榖稍裁而能不失宗黨戚執待而舉火者
亡慮數十家閭左歲時咸有所周䘏居恒不輕為公府
居間間有之必宗戚之困阨横賦及冤抑不伸者若州
里大利弊與单赤恫苦侃侃不憚詳矣嗜義若渴有所
聞於晝即終夕不寐有所聞於夕唯恐未曙汲汲行之
然猶識長慮悠然能見事後雖三老更事者見之恒自
失少亦微有耳目之好觸一語立斷遣之不少牽係世
望每自愧其濡首且謂大兄非沈溺者仁而少斷以是
不及弟耳居宮好為條教煩不至𤨏尤能曲暢物情因
事為功属吏之廉而有材者必為之達於上即不至贓
濫未嘗不弘掩覆以是多感弟浹肺腑始以受大司馬
公舉子業遂精治四子及周易獨會之趣不專訓詁晩
視學政傍通諸經皆能蕞其大要亦喜讀釋老氏言初
以資翰墨耳既受曇陽師誨且多從衲子游於西来之
教往往有所發明獨於宗門似未得機軸若乃致虛極
守静篤如老子所云者亦行之而未能深詣也既病久
稍見定力去而恬然殆有未易窺量者顧弟不諱言二
氏學恒謂吾於兩廡饗亡所貪苟陰用其實而陽詆其
名或假竊其似而自文其陋者俱恥之以故躬書曇陽
師傳而所撰著望崖編等書亦皆其中精至語識者謂
不下白香山晁文元於詩雖自濟南始其所涵咏多漢
魏晉宋以至盛唐諸大家然不肯從門入亦不規規名
某氏業而神詣之境為勝七言律尤其踔絶者文出入
西京韓歐諸大家間采劉義慶世說自以為得彼三昧
而於游名山記尤詳婉有力善持論往往以識勝少即
工臨池行草蕭散小隸疎行得晉人遺意晩而彌好之
病甚已絶意吟咏然猶為陸司寇陰司馬作行楷盖絶
筆也性嗜佳山水其登泰岱觀日出憩靈岩謁孔林入
關過華嶽具行縢布屨自青柯坪而上西北臨大漠稍
南眺岷峨積雪東俯中原一昔而下謂平生之觀毋隃
此矣行部江右窮匡廬表裏之勝按閩縱浪九鯉湖諸
山為幽絶觀歸自關中單騎走龍門砥柱嵩山少林神
禹之所䟽鑿而菩提達磨之所紹統者慨然若覩其人
至洞庭兩山京口三島固几案問物也意與境會輒為
文以紀之詩亦稱是獨其於華嶽謂文不能勝于鱗于
鱗已悉之我復何道尤好栽花果晩治一圃悉搆閩嶺
竒卉及牡丹芍藥蓮菊之異名者萟之作學圃雜䟽謂
兒軰吾他無所溷汝異日日致一花供我目足矣嗟乎
使弟不死假以歲月縱其所詣其政術必為成弘良臣
學術必約而窺濓洛之藩吟咏必肩二李超何薛博綜
廣識庶幾宋金華楊新都書秇之名亦必侵尋文祝抗
衡而一旦併奪之造物者之於弟何其酷也弟娶婦章
氏封安人歸化令宗實女以淑若著稱弟亦莊之無間
言子四士駰太學生娶袁山東提學副使公尊尼女士
騄州學生娶沈吏部員外郎公璟女士駪聘史錦衣指
揮同知公繼書女章安人出也士騋聘韓南京禮部右
侍郎公世能女側室汪出也女四適雲南按察副使楊
公道亨子太學生繼英次適兵部尚書凌公雲翼子玄
泰次適兵部員外郎楊公士元子庚穎次字南京國子
監祭酒趙公用賢子開美適凌者側室魏氏出餘俱章
安人出也孫女二人字徐道隆爲士駰出也所著詩文
不榖為裒而梓之得五十五卷餘所著閩部䟽三郡圖
說窺天外乘二酉委談學圃雜䟽前已行人間嗚呼馬
曹慨亡於人琴東亭悼衰於梁棟不榖虛得名耳實不
如吾弟令幸未死尚能執管紀述其行事而祈不朽於
作者至哀無文宜其挂漏薾愞若此唯憐而不拒之豈
唯亡者之感將存者世世之感也不勝望迫切之至
弇州續稿卷一百四十
