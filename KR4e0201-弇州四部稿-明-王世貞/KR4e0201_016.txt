弇州四部稿卷十六
明王世貞撰
詩部
七言古體三十四首
寳刀歌
予十五時目不知詩會經師駱先生為人作寳
刀歌戲以漠字命韻予輙應曰少年醉舞洛陽
街將軍血戰黃沙漠先生大激賞謂子他日必
以詩名予謝不敏又三載舉應天薦將計偕有
鬻刀者因據舊語補之存一時故事耳不必計
其詞之工拙也
昆吾精鐡光灼爍不論風胡手中作涪江水淬明月寒
漢冶風廻赤蛟躍鋒尖七曜隠芙蓉匣裡雙環吐龍雀
少年醉舞洛陽街將軍血戰黃沙漠記取銜恩一片心
扶君直上麒麟閣
吳節婦吟(時節婦以秦氏子為後)
秦家女吳家婦東風吹折連理樹霜摧樹枯凛如故吳
氏子秦氏兒東風吹長寄生枝但令枝盛何足悲兒能
成名孫復顯吳家鼓吹迎旌典五十餘年影語身青燈
白髮不知春九泉下見夫君面猶是當時執手人
竹窗歌題同年周叔夜父卷
主人卜築松江曲數武茅齋一窗竹主人之節清且素
况與此君共朝暮嬋娟蹙拂搖曙烟主人自為汲湘川
寒颷夜雨天籟發主人行歌互相答疎影歷歷聲珊珊
入簾翠色秀可餐主人為主君為客倦鶴閒雲各分席
主人對君一撚髭世上小草吾何知誰道新篁發平地
咫尺便有摩空勢嶰谷裁將鸞鳳音中山盡吐龍蛇氣
即看雨露天上來無數琅玕次第栽主人不樂何為哉
袁履善惠芡實作雞珠兒歌遺我走筆謝之
袁君贈我雞珠兒為我更作雞珠歌使我應接不能暇
欲讀廢食且奈何問余舊遊吳水隈菱芡貼水參差開
吳中女兒嬌可愛採得雞珠和菱賣當時觧髮林間卧
頃刻便啖三千顆丹篚初傾歷落圓玉肌乍剥温柔露
芳腴滿中更可人坐令蓮的無精神煑石太硬苦費齒
雞珠自是真僊餌一朝失足辭漁磯可憐方朔長苦饑
明朝神武掛冠去知余不為蓴絲歸
華員外改南司馬部分韻
華君自返蘇門嘯垂白公車待明詔司農𣙜税力不任
願得閒曹寄漁釣朝遊采石訪李白夕向金陵歌謝眺
長安冠蓋者誰子珥玉紆朱互矜耀龍頷欲結千歲穴
青春已隨東去曜鵷雛高逝腐鼠嚇鷦鷯卑棲黃鵠笑
君家學士亦如此碧山焚魚尚年少
征西將軍行
征西將軍者大同帥周君也客從北方來談周
君填撫事甚詳某喜而賦之
征西鐡冠雙縵胡結髮百戰當匃奴虎頭自是萬里相
猿臂能輕三石弧七更帥印控屬國再踏王庭擒骨都
白頭據鞍偏矍鑠赤膽懸胸何卓犖西河太守血吮瘡
護羌校尉躬持藥負土親填光禄塞絶甘不作嫖姚幕
清秋候氣度刁斗中夜籌沙坐鈴閣傳烽一點若星流
便鑿凶門上臂韝個個徤兒擐越練家家少婦礪吳鈎
争道鴻毛等微命共祈龍頟早封侯横行要赭天山色
獨立能高紫塞秋由來壯士矜才氣恥學低眉事文吏
兒女俱能道顔色公卿不見通名字萬死常懷馬革心
一歸羞作莵裘計天子臨軒總第功賦詩談檄盡豪雄
誰更封侯并拜相李蔡為人在下中
壽寧侯故第歌
誰家甲第横道周路人齊指壽寧侯空餘棨戟連雲暗
不見軒車學水流卧壁蠨蛸閒向暮當門鳥雀亂先秋
道傍老翁眠不起自謂能言壽寧事貂珥那傳就日功
椒房已挾薰天勢當年兄弟同侍直白馬前後黃金勒
天子宫中賜歡笑五侯門外看顔色有時日晡復召宴
龍鎻東華歸不得秃袖黃衫倚醉逃别院春風墜香幘
鄧山横壓蜀雲低郭穴偏承漢露滋去奪冠軍沁水里
鑿成安樂定昆池初來後厠渾疑錯乍入危棲意欲迷
三尺珊瑚鬭如意千金蹀躞射彈碁歌屏掩翠鏡窺紅
粧粉圍春肉陣風急管繁絃開永巷朱簾高棟勝離宫
石家富貴乾坤小霍氏功名旦夕空可憐世路同轉轂
君恩覆水難再復西第千甍不足居東門尺土翻相逐
隴頭寒食麥飯青若敖無人餒鬼哭君不見羊腸峻阪
危插空後車肯問前車覆
自從行送子賢兄判武定
自從書生好官職萬事都道書生力朱幡皂蓋者誰子
滿目瘡痍救不得我兄昔作東平日却罷逢迎勸耕織
閭黨豪宗伺嚬笑郡國守相低顔色枳棘誰為鳳凰歎
鵷雛頗遭老鴟嚇歸去旅葵堂上多種將菰米湖田瘠
去年汝出東平道父老初驚漸相識爭獻濁酒肥雞猪
為言童稚今有室棠樹已見堪把抱汝鬢何由尚如漆
武定風土亦不惡臨别殷勤愴今昔男兒光彩逐手生
將相功名到頭識君不見漢家循吏黃潁川亦要禾㕓
出三百
苦旱歌
君不見歲已在酉魃為虐五月黃塵恣飄瞥農家兒女
竊愁歎轆轤殷殷夜不絶原草新疑野火燒山田久作
十字裂我欲伸眉向誰說東南轉漕匱奔送西北軍聲
尚澒洞桑林不聞六事禱柏梁已上乾封頌隂雲油油
乍東至遠近懽呼聲動地惡風忽從雲際起頃刻蕩散
歸天意青袍皂帶者何事中夜不眠坐待旦三星在空
月爛爛偶思東海亦可憐一婦横死枯三年京師賞罸
未足筭李斯痛哭咸陽之市邊
吳郎行贈吳判官轉浙藩都事
吳郎醉罵金陵席騎馬却赴通州謫三載黯淡風塵深
始作江南幕中客吳郎濩落偃蹇且莫論爾是文定尚
書孫書生不及文定世父老猶傳孝皇事洛陽長沙初
拜相華容浮梁互相讓九重握手賜顔色萬里君門若
咫尺是時文定稱近臣深謀密語上所親朝集鳳池間
委珮即看魚水更何人由來大厦須梁棟不獨文章為
世重鼎湖忽攀龍馭髯寰海但使蒼生慟只今相去四
十載萬事那期一朝改玉几沈深北極尊金魚寂寞青
雲在嗚呼往事生新愁我歌吳郎雙淚流聞道君王思
故劒莫令衫袖濕江州
森檜堂歌
結茆近城市不聞車馬聲一登丘公堂怳然遺世情堂
中何所見金石一千卷堂前何所植老檜參天三百尺
根出太古垂青銅霜皮剥鑿金芙蓉長空冥冥挂雲霧
白日隠隠撑虬龍秋隂障大暑春色凌窮冬秦皇若見
之泰山不得封羅蓋團晴怪枝偃少室嵩壇道非遠樹
杪遥飛瑟瑟泉望中高映層層巘摩娑此檜公所栽天
與一氣長崔嵬人間但看長年歲卑枝亦是清廟材我
聞闕里二千載祝融横來復安在虞山七星亦近古何
處老翁更作主那得此檜還此堂森然並矗公之鄉道
傍過者詫相指千林喬木摧昂藏為公作歌重歎息丈
夫立身須正直君不見丘家堂前一老檜扶持尚有神
明力
張將軍歌
張將軍虬髯鐡面勇絶倫雙眥直上見賊嗔左騰右踔
七尺身倏忽飛動威天神方印縛肘金麒麟是時六月
軍聲變風塵蔽天不相見雲中徤兒面如土妻女倉皇
淚飄霰將軍獨提其麾下意氣不數天山箭關頭老弱
數百騎酣呼赴軀逞一戰捉生鹵獲偏禆任胡乃區區
好趣便角聲忽從敵中出殺氣天昏縱騰越弓刀蹙沸
震風雨戈甲光芒耀日月將軍大呌鼓聲絶吏士空拳
奮白骨骨都當戶稍欲遁中原賊臣教奔突漢兵如山
自堅壁回看從校星迸逸頃刻血肉俱零亂將軍頭顱
辨不得敵騎叩鞍咋指歡喜劇狼頭羽纛掃太白隂颷
淅瑟燐火明落日慘澹鳥獸匿男兒要在屍裹革人生
百歲須有極雲中帥者誰其儔十年之間梁與周親披
荆棘開軍府躬起瘡痍敗敵謀畢萬雖能老牖下李廣
終然望徹侯將軍繼之亦不惡可憐鳥葬終荒丘嗚呼
北山石槨東園器肥酒大肉同千秋
題剡溪障子
晉有王子猷風流掩前軰高屐郄公門拄笏馬曹歲歸
來百事稀種竹凡幾圍貪看鏡湖白坐失青山輝風吹
大空雪片片鏡中飛千巖鳥雀凍不喧田父墐戶罏頭
眠孤棹蒼烟放歌去故人應在剡溪邊人間戴生寧易
得其若歸心浩還發空林無枝玉凌亂獨破寒流載明
月相逢稚子候荆扉東方漸高跡已微偶然適意差足
快千載何人勞是非誰為強被丹青色令予欲訪山隂
宅荻花茫茫不知路中夜披圖興蕭瑟
送趙員外行邊歌
烽火夜照甘泉赤萬馬南來踏秋色漢家推轂三將軍
幕府羽書尚充斥塞内屯營稱戊巳兵前擊柝連朝夕
射鳥小兒拜期門牧羊賈人助田宅紛紛爭覩獻前籌
寂寂誰同天子憂朝貴俱投驃騎里書生多著鷫鸘裘
學得量沙任轉餉能言畫地便封侯趙君自是關西俠
平生報恩身似葉倚馬逡廵草檄文論兵慷慨彈長鋏
已令野史傳循良復要雲臺策勛業須臾持節按榆關
金城形勢奏書還受降横奪單于膽長樂全廻聖主顔
不學蒙恬絶地脉誓同飛將定天山鐃歌倘俯長城窟
哀吹緣霜夜中發東都甲第金滿闉京觀何人辨枯骨
俠客篇
七國養士何紛紛誰其雄者信陵君擊柝雍容據上座
鼓刀慷慨却秦軍其外碌碌諸公子借日廻春互争綺
列鼎常食三千人俱簪珊瑚躡珠履就中脱穎君不見
一片雄心為誰死燕丹恨秦貫白日易水東流羽聲疾
倚柱倨罵大事去惜哉不講刺劔術金丸馬肝亦何益
田光先生太倉卒咸陽擊筑變清調碧血殷霜染秋草
明月還輝博浪沙滄波豈沒齊王島五陵射獵倚醉歸
眶眦殺人無是非髠奴赫奕拜卿相天子威權下布衣
黃金塢當中路走馬過之不肯顧五花騮狐白裘輕薄
少年非我儔四座酒莫傾請聽俠客行海内萬事何言
平袖中吳鈎霜雪明出門一笑失所向十日大索長安
城
賦得養龍池送莫膳部視貴州學
我聞貴竹羅施異西極兩山夾陂深莫測神物蜿蜒走
其上頃刻下降房星赤蜀王内廐五千匹雲錦叢中逞
顔色遥將萬里白玉墀奚官執鞚不敢騎囊沙覆壓三
百日辛苦風雲國士知麟鬐染汗珠絡驚秋霜濆沫桃
花明郊塵不動落日緩六飛怳若空中行從此峯名號
騰越詔圖真跡留神闕濠陽貴人凡幾人雲閣勲名齊
日月只今一百八十載高岩大澤依然在房星不明五
星聚學士青衿盛文彩何當塞徼多馳驅君王按圖空
踟蹰黃金築臺買死骨騏驥碌碌悲塩車君不見養龍
坑旁雲氣薄咸陽苜蓿横秋漠長鳴發跡自有時誰其
馭者今伯樂
謝生歌七夕送脱屣老人謝榛
長安送别今七夕北斗卓地銀河&KR0628;此時痛飲不快意
青衣行酒無顔色嗚嗚擊筑為秦聲和以短鋏霜縱横
大白入手葡萄驚慷慨為爾歌平生謝生長河朔竒筆
破萬卷日月縱游翺乾坤任偃蹇開元以來八百載少
陵諸公竟安在精爽雖然付元氣骨格已見沉滄海先
朝北地復信陽一柱不障東瀾狂人握隋珠戶和璧及
吐中夜無精光謝家一瓿椒漿水晨興自薦開元鬼俯
仰寧教俗子罵聲名肯傍豪賢起妻孥生計環向愁掉
頭且吟五嶽遊青春斷不淹富貴白眼何以干公侯趙
王自是平原君玳簪珠履三千人生衣短衣巾角巾握
管從容踞上賓從此王名賢好士濁漳往往成清醴座
中誰出夷門右海内願為公子死生豈不戀王家濡齷
齪忍為轅下駒仰天大笑失所向忽復束書來帝都帝
都雲甍接九衢委巷獨滿羣公車劇談塵尾擊唾壺囊
中欲探一錢無其時盧楠下濬獄白雪無功白雲辱九
歌草就人不知生也手持向人讀讀之未竟淚簌簌清
霜倒飛鬼神哭繡衣使者從天來幽谷煖吹鄒律灰懽
聲欲動黃金臺朝為俘囚夕貴客生言於柟何有哉憶
初識爾崔都尉何人不慴回天勢謔浪時存爾汝交酒
盞肯及縣官事乃知豪傑無不可嬰兒世態狎乳虎片
語能令萬象歸雄心直向千秋吐生今去余向何所生
不在天之上地之下前不值古人後不值來者縱無長
繩係汝足安能一揖輕相舍為言聚散等流萍貫月查
來可暫停明年牛女橋成夜指點依稀見客星
贈通帥袁君正
憶昨匈奴十萬騎連烽上燭甘泉紅穹廬韋鞲蔽原野
殷殷鼓角驅豐霳老人伏頸刃洗血少女椎結騎花驄
豈無棘門諸將士噤手欲墮烏號弓是時兵機戒頃刻
天子晝坐明光宫敖倉積粟數百萬不救齎敵何怱怱
相言主臣幸無恙蠟書直入回重瞳節符三發旌守土
益以副帥今袁公袁也手提一長劒燦如白雪凌崆峒
恩收徤兒共肝膽氣奪萬衆無英雄旄頭凝冰代馬盡
太白入月秦關通將軍按甲息餘勇轅門大旗横朔風
投壺雅歌太平事袵革嘗膽將無同野人倘憶城下辱
太史猶聞書土木揮鞭直踏燕然山一洗穹碑為余讀
歌行長短三首贈梁公實謝病歸
公實汝胡遽為别郊原黯淡無顔色未論咫尺即萬里
鴻飛冥森塞雲側南看舟楫北冠蓋落日滔滔豈終極
乾坤去住亦何限丈夫豈盡關胸臆邇者吾醉長安陌
忽醒雙眼文章伯雄心頗折歷下生俠志兼許淮南客
徐卿慷慨見同調每語富貴真堪擲酒酣吾歌獨能楚
掀髯一笑秋天白亡何汝稱抱竒疾躑躅下羡夷門卒
裁成芰衣僅掩脛欲向空山採芝术嗚呼日月知汝留
不得縮地廻顔竟何術千年好振在吾黨萬事可足嬰
公實
其二
南海明珠久寥寂貢來光彩傾都國漢宫照乘豈不賞
汝抱欲重江湖色江湖秋寒毒龍卧至寳乃得還其故
冥冥青天走日月淼淼巨窟生烟霧長安邸中按劔誰
龜茲賈人泣相慕
其三
汝謀結室羅浮頂下飲僊人葛洪井桂樹宛宛山日深
松花濛濛白雲冷我亦僅買蜻蜒舟歸與少年為薄遊
采蓮一曲杳然去得醉即卧清溪頭
醉中漫歌
貴亦一丈夫賤亦一丈夫昔脱短裘付酒罏人人喚我
高陽徒有時醉獵南山下倒騎蕭家生秃駒人間萬事
無不作唯不能作平津客朅來十載遊燕市眼中茫茫
盡堪白黃金縱積如丘陵何可枉沒長安城且為盡買
中山酒卧看悠悠世上名
擊鹿行
匕首不肯避君鹿一擊波紅寫盤玉乍如錯落摧珊瑚
下泛碧海之醽醁伊尼右手大白左兩者並是神仙禄
已堪桓陸片時歡未煩楚漢諸公逐此生分絶安期駕不
死反並嵇康戮王子欲罷仍踟蹰忽憶少年諸獵徒驊騮
蹶起匹練色日落不落雲糢糊翻然草際出此物銀牌隠
項垂流蘇少年拓弓霹靂響鹿也宛轉無前途霞絲雪縷
袒分割一飽盡付黃公罏凋零俠氣久已甚忽復遘此萬事
無徐君徐君且莫歌丈夫失據當如何橋林豐草世無限
苦復擾擾趨田禾寧為披裘酌澗水鹿門山色青嵯峨不
然老作長安客豈異爾鹿嬰其羅嗚呼豈異爾鹿嬰其羅
别子與
江左吾與徐中行相逢一言心遂傾蓬累世事豈足齒
所不醳然千載名吾其隂崖振孤木子獨陽野敷羣英
聲華落落敢伯仲肝膽炯炯無平生憶為子昔歌擊鹿
豪氣盡壓長安城琥珀下墜鸞刀紫葡萄寒摧大白明
長歌自令浮雲合雙眼忽向高空横驚枝一羽破秋色
萬象頫首隨南征荆軻曼聲漸離筑易水凝流如欲鳴
故鄉鱸魚無不有擊鮮者誰人得否眼前豪傑難稱意
君不見徐卿尚逐衣冠走
太原侯歌
元末閩寇起福寧守王公某暨其子力戰死之
妻亦以不辱死
海雲壓山晝驅颶時危甲兵滿天地兒女走啼城不開
太原將軍怒裂眥旌旗無光鼓聲死空拳欲呼奮難起
如林白刃凌秋霜茫茫四海一父子閨中婉麗人共惜
肯以蛾眉事讐敵夜光迸裂臙脂紅閩山草樹增顔色
豈無冠蓋諸商胡炊金切玉烹酡酥開門夜半走大漠
得不枉殺稱丈夫嗚呼得不枉殺稱丈夫
送周一之從大將軍出塞
去年攙搶掃幽薊千村萬落無完郛漢家長技五不一
邊沙獵獵吹神都甘泉天子赫威怒手授大將雙雕弧
幕下黃金三十萬紛紛俠兒辭酒罏強弩射波裂鮫兕
長劔斫石驚於莵静如凝冰日慘淡動若迅鶻天糢糊
誰其短裘誇揖客緩頰轅門奏竒策握管能書竇憲碑
據鞍解草陳琳檄時從鈴閣借前籌或向平津抗賓席
俠兒豈無好身手出門低頭候顔色兵起不定公侯相
時來也着書生力今年太白秋入月單于祭旗狼頭折
粟馬青嘶蒲類烟洗刀赤染渾邪血驅軍更奪燕支山
從此婦女愁無顔歸來天子賜湯沐笑擁如花金市間
昌平侯鐵劵歌
英皇昔日困魚服慘淡四廟精靈哭乾坤膏血付邊馬
烏鵲晝向行人啄于公石帥獨當柄指顧號令無翻覆
天下勤王頗不少楊侯上谷能神速鳴鞭遊騎出飛狐
咋指單于遁涿鹿候氣已見平吞敵左右弧矢垂雙箙
居庸關頭落日黃饑卒盡飽降人肉新皇論功獨召宴
劍履醉向明光宿貂蟬換出驚妻子犀玉手授稱腰腹
當時報功恨不極促製鐡劵黃金飾無論此劵一尺鐡
帶礪河山開社稷百年倏忽豈更遠里門不朱插荆棘
洛下唯聞許史封邊陲尚指楊王力即看鐡劵黑似漆
金書黯&KR0034;無顔色豈唯金書無顔色侯家子孫看不識
為道己巳年間事始復吞聲淚填臆昨者薊門火横連
甘泉北捷書未必當賊鋒血戰還應長見抑尚方之劵
陳如山男兒赤手那可得君不見濠梁勲舊奚足數墳
墓秋霜竄鼷鼠于公喪元石帥族風塵久頼成心膂
送徐汝思郎中使蜀慮囚兼悉鄙志
長安二月百花明花間好鳥嚶其鳴騎馬低回問所適
眼中何人一李生李生為予賦白雪擊節高歌唾壺缺
兩心炯炯中自知至賞豈得逢人說誰其之子清而揚
撫琴不彈絃意長高山流水偶自會浮雲落日那能忘
從此論詩更吾子予也開襟薦蘭芷沉鈎溟渤紅珊瑚
明月波光夜深起文章陸沉世所賤千年得失人不見
其若天涯生咫尺陌頭飛英亂飄霰青絲鷫鸘桃葉馬
徐卿持節稱使者傾城冠蓋走相送衆中無言淚盈把
漢天西盡有光輝詔許推環國士知隴雲馬首三千折
棧道猿聲十二時峨眉山深白日照錦官溪冷東風吹
巴人誦檄輸賨布夷女迎船歌竹枝灔澦秋沉疾如矢
白帝江陵七百里錦袍嵬坐映江水徐卿丈夫當爾爾
豈無故人王與李足跡凄凉金馬門烽烟慷慨銅駝里
古人恒悲生别離㶚橋水東不復西朱顔鬒鬢有時易
蕙質蘭芬應未擕對君長揖藏吳鈎鸊鵜膏濕寒芒愁
它日延津倘相遇三星斗間銀河流
贈李伯承之新喻令
平生寡所識識君恨不早到處誦新詩山東李白好豈
無長安一席地令汝却向青門道道傍車馬何喧闐我
欲試奏鍾期絃柔絲弱指凍不發玉軫金徽空自憐掩
淚持將贈君子相隨錦囊行萬里吟龍高調結冰霜别
鶴孤懷寄山水宓子風流竟惘然遥傳清響下吳天期
君一鼓南薰什莫咏琵琶江上篇
壽申封君歌題青鳥圖
君不見申公七尺虬髯蒼雙目稜稜紫石光賦成不肯
獻天子大笑拂衣歸故鄉生駒挽弓三石強妙舞劔器
黃金裝解言報恩公子里亦曾結客少年場懷中藍田
雙白璧但令心知輕一擲歸來叩牀忽絶倒綠酒新熟
琥珀色何言中路多齟齬閉戶談玄學冲舉石室時窺
龍虎文洪崖亦送烟霞醑鄴河之旁春卜居三花琪樹
鬱庭閭忽聞青鳥瑶池使銜得長安天子書囊中豈無
羽化藥相期且盡人間樂玳筵急管醉莫辭遲爾三山
駕鸞鶴
燕山雪後歌
薊門十月玄風起吹塵夜合滹沱水似蝟還應縮馬毛
先車竟復紛狐趾歲暮天涯已足愁何當雨雪重淹留
沾裘起粟聲頻禁龜手垂鞭凍不收慄慄危橋冰柱折
遥遥孤戍銅龍咽江頭已斷河伯書海上能凋使臣節
薊門道旁烟火微薊門城中有光輝流蘇鳳暖胡姬館
韎韐貂輕公子衣百盞深廵渾不醉千場縱獵未言歸
復有董仇持漢權邀迎戚里罄交歡解以重幃違晝夜
能將炙手變炎寒此時誰惜空門卧此際誰歌行路難
雨雪偏摧薊門客丈夫毋為厭偪側不見臨河征戍兒
暮枕琱戈照霜色
祝京兆法書歌
吳興公子二百載尺素往往流雲霞仲温急就散隸色
骨格雖爾風神賒狂鬼鴟張學士腕東海小兒竟塗鴉
鳳池綵筆難再問雞林高價徒相誇人間不識祝京兆
何處還逢書大家此君自稱枝指翁指間蠕蠕出天工
寒花夜發白兔鋒誰其贈者索與鍾少年臨池亦已精
晩節自喜愈縱横當其得意縑素表一掃萬古開精靈
人云顛旭亦爾爾毋乃大令更其名恍如青天嗸飛瀑
崖飜石走風雷驚皂雕秋廻擊羽墜綠耳電攝排空行
蘭筋劔距時横出逸態雄姿隨手生邇來家雞輕野鶩
却向真書大矜束即看京兆更遒絶小繭遊絲染明玉
離離落日施荒草淡淡疎烟罣寒竹隣女捧心但益醜
世人貴耳翻見辱玉樹長埋呼不起儕軰聲名眼前死
處處黃金購遺跡東家覆瓿三尺紙自古文章亦如此
今昔行送袁荆州丈
十載之前頗能憶與子跌宕長安陌人間快事無不有
一醉两見東方白我歌若舞各自愛日居月諸非所惜
邊塵一夜動薊門漢殿三秋問軍檄趨曹自是小臣分
扼腕豈仗書生力陳卿已賦蜀道難吾亦思從季鷹策
事往那能計容鬢時來且辦生毛翮只今子作荆州守
列牙横纛驅前後荆州小兒騎竹馬吏人花間互奔走
遊刃理解萬事無抱牘絲棼片言剖十日不治一日盡
獄市豈足妨杯酒雄風晝接夢澤長壯氣濤連峽江吼
都門把鞭話今昔紅塵萋迷萬楊柳子若秋登落帽臺
座上得少王生否
夕夢數惡賦此自解
湘簾碧梧秋一葉匡牀夜夜迷蝴蝶六候何煩辨吉凶
五衰未必根緣業由來蕉鹿妄紛綸尹氏那能勝役人
隴上行車隴下骨君看此夢定誰真
弇州四部稿卷十六
