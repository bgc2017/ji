弇州四部稿卷二十八
明王世貞撰
詩部
五言律一百二十首
卧病同舍弟扵小祗園棲止承淳父以法語見訊
率爾有答
自緣衰相現敢學淨名身室總無天女經唯對世親空
花来處失池草幻餘新解作門中語君非第二人
吳山人見訪值僕病甚謝客投詩為别勉爾奉酬
懶入應門倦驕從伏枕生天殊縱吾病客豈借時名河
嶽愁中起風塵意未平所餘青眼在惆悵為誰明
雪中病卧聞舍弟輩游小祗園有作
不作袁安卧其如病所憐虛牎催曙急獨枕受寒偏見
說瑤臺侣同游色界天何時振衰骨騎鶴破蒼烟
除夕病中作
不解成何節驚從稚子傳凍烟催作夜殘雨濕經年老
畏流光擲寒添病態偏飛騰向来意空付一澘然
王復過齋中小酌
高齋寒色甚強爾一杯春酒態深時美交情病後真菜
青初破甲魴紫旋批鱗此具還能擬相過可厭頻
人日病起作
共道春光好猶殘擁被身衆歡同得日吾病始稱人栢
憶金花煖梅憐玉樹新空齋百無味差勝走風塵
京口逢郭山人因柬馮汝思
牢落故人盡迢遥鄉路分偶逢東郭子云有大馮君草
色南徐雨鐘聲北固雲還應未相見翻勝復離羣
徐州渡口大風
七聖皆迷轍何方可問津生元仗天地去敢避風塵紅
勒桃花笑青禁楊柳顰蒼范得前館濁酒自相親
遇史蘭谿姑丈
蕭然歸騎單相顧各汍瀾旅食關愁近風塵認面難老
能逢盛世貧且傍微官舊業桃花塢春深正耐看
恩縣道中雨
東風數杯酒細雨三家村行旅片時濕農家素業存梨
花時一瞑水鸛忽羣喧大有江南色翻然嗟故園
兖州道中懷古
身世竟何限勞勞嗟此行雲為天地色山閱古今名慷
慨齊三士棲遲魯兩生不歸吾豈敢即死向誰明
德州渡口
征途人自怯不敢授春衣山雨將寒驟人烟過午稀時
時瘦馬立往往峭帆飛行役毋勞恨于今是帝畿
阜城道中
春色晝冥冥勞歌倦自聽地過三輔紫天近九關青旅
夢從車續村沽離盞醒如何挂冠後更遣役吾形
喜于鱗被召作
物色乾坤滿羊裘尚寂寥忽聞求劔詔實已應弓招騷
雅名終在巢由卧轉驕彈冠豈吾事或可擅漁樵
貽張明府(錫剛)
一官知久厭何事復泥途自長朱門傲誰憐白雪孤百
錢行處有雙屐倦来扶況是春山裏村村聞鷓鴣
病中書懷上御史院王大夫兼簡郭考功
刺促都門地棲遲草莽臣浮名當日洗畏路暫時新涕
淚仍沾世風塵敢為身艱難心一片寸斷為君陳
其二
自抆孤臣淚知非九辨才天疑將日遠霜肯背春来肱
在先應折腸餘此際廻莫教垂死骨仍作不然灰
其三
淪落豐城劒參差古獄中嚮来雙犯斗端為一司空生
死恩猶在乾坤事未窮華隂半掬土秋色滿崆峒(右上南岷)
其四
寂寞千秋事艱危一寸腸不因窮李白那見古汾陽霜
色廽天老春風徧夜郎銜珠未敢報躑躅五湖傍(右簡郭)
題項子曲池草堂用原韻
聞君卜築處巧得越江偏宛轉天疑隔棲遲境自玄草
縈雙屐遠花借一尊先況是談經日門人有服虔(用子慎事)
其二
小鑿通魚緩幽栖得燕新地方韋氏曲池是習家隣夢
好從難弟詩成託有神時才屈指見慎莫怨沈淪
其三
字許桓譚問名因求仲聞數楹浣花借一水武夷分竹
裊干雲色蘭滋過雨芬風塵知暫染不愧北山文
項子出新編索序余病未能諷詠来美聊成短述
浮名人自惜孤調晩堪疑欲定三都價難評幼婦辭飛
揚投筆意寂寞斷絃悲歸遇烟波侣猶能說項斯
無憑
一歸恒在念萬事總無憑病入中年易愁因薄暮增世
情工頓挫吾意豈飛騰漸覺交游少時能覓酒僧
莫參政子良張山人携飲天寧寺作
東風依步屧愛此禪房幽一雨忽秋色諸天来瞑愁烏
随托鉢下僧逐鳴鐘收尚有三車喻能同信宿留
其二
久客錢依杖竒探句入囊未禁陶令酒聊借遠公房辱
為藏鈎忍機堪坐隱忘禪心醉頗見倘恕野夫狂
閒居
但擬閒居好幽懷可具陳窮交人自貴衰眼事方新倚
酒稱歡伯看經號道民逃儒豈吾意聊以破沈淪
醉贈江上人兼示盛生二首
遠公不戒酒殊足了吾生訪即披衣出呼便托鉢行别
時輕抖擻醉後好縱横懶說親朋字窮途障匪輕
其二
蓮卷破寥寂花宫驅欝蒸故人褦襶子吾黨羯磨僧淨
土閒從借禪心醉可憑莫題顔遠句人我意堪憎
曾太學携酒見訪作
花宫寂無事屐齒破高眠雙眼乍青白一尊中聖賢楚
材知自足郢調為誰偏更有沈冥趣毋輕與世傳
顧舍人夏日過訪弘法寺
屈指諸供奉誰如顧虎頭還從視草暇時作𣪚花游雲
入松房冷風生茗椀秋頗饒禪悦味能為遠公留
其二
河朔尊堪藉山隂興未殘真成布衣飲来聽蒯緱彈舊
好論將盡新知得暫寬江湖何限色大陸有風瀾
答康子
歷落康生在新詩重起予自然燕地桂不草茂陵書白
雪酬知少青雲轉盼疎吴天莽空闊握手意何如
夏日寺居即事四首
解夏僧同懶愁霖客漸疎雲霄吾意左天地此生餘饑
即分齋飯閒能讀道書笑他楊得意今日薦相如
其二
剥啄醒高卧中庭栢影移少年頻載酒長日擬論詩薄
俗疎堪繼虛名得自知青山一杯罷相對坐支頥
其三
十年甘削跡不省舊何官人惜遺簮在天容裋褐寬往
来寧有托榮悴易為端從此飄然去真無愧籜冠
其四
往往推牎坐西山雲色来未歸誠偶爾少住亦悠哉累
句初諳俗清尊不負才當時仲宣賦豈為異鄉哀
雨後見月華作
明河十萬斛為我洗澄暉忽覩千虹遶如從七寶圍丹
成玉兔杵花發素娥衣不待過笙鶴緱山思已飛
洪生自楚来見貽五言聊此奉答
暫愛精蘭寂高舂夢未廻忽驚白雪倡知自郢中来秦
馬寧雙角江鱸正四腮一歸天地大從我亦悠哉
太保劉文安公輓詩十詠
海宇推黃髮朝廷念碩膚青宫新太保赤舄舊東都(公嘗)
(參機務留京)品極三司貴名尊兩字扶今来稽古力誰不羡
為儒(右贈謚)
其二
天與滕公室今看更欝然澤應沾草木光自吐雲烟已
給東園器仍分少府錢南陽有原氏不得擅新阡(右賜葬)
其三
帝念桓榮逝沾衣命禮曹恩從上冢極名以授書高令
子餘三鼎孤卿自七牢君看潞水畔流澤尚㴞㴞(右諭祭)
其四
生存公望欝老去國恩加蜜作尚書印黃頒保相麻帝
綸昭似日雲錦爛生花視草當年地題名醉墨斜(右賜誥)
其五
甲第饒清宛荒墳自北邙幾人喬太尉能托蔡中郎雲
擁螭頭石星廻䘍尾章卧觀三日者祇有一歐陽(右墓碑)
其六
誰道衡門後文章滿漢廷禪辭中使問汾曲帝王聽一
代尊遺墨千秋讓汗青絶憐揚子易只擬覆人瓶(右遺集)
其七
八座今何限千秋幾盛名存為世大老沒可鄉先生蘭
玉紛堪植(公子孫讀書祠中)蘋苕薦匪輕春寒介山廟遼寂暮
雲横(右特祠)
其八
下第蕡俱惜傳經向頗違天留後昆在人許大名歸宫
錦披應獨(公居首甲)簮花插不稀還看鴈塔上姓字總相輝
(右世科)
其九
頗憶觀風使能留過式名罘罳承露重棹楔與雲平尊
已時三逹榮為國五更唯輸布衣賤聊表鄭康成(右達尊坊)
其十
跡自山林遠聲餘郡邑崇即看清禁客来傍素王宫楹
夢衰能作衿趨禮亦同河汾有經術端合配文中(右郡邑從)
(祀)
酒間贈楚人劉生
黃州子鵝炙煜若珊瑚明日佐宜城酒何如蓴菜羹若
為吾楚舞我欲歌劉生但與醉燕市能成千載名
與方侍御步天寧寺分韻得松字
為惜招提近扶醒信短笻廻風争萬鐸落日逗孤松禪
語時時得秋山處處供祗憐方侍御猶有皂囊封
送王和仲還吴
黃金空插漢詞客豈雄飛鋏憶何門是綈憐舊侣非秋
山雙骨立滄海一身歸若過烟霞地為余掃釣磯
新城道中
馬首今何適蕭然愛此身夏霖遷古道秋色佐歸人稍
覺黃沾柳時看白點蘋任它風雨態不解令傷神
滕縣作
齊楚今何在滕猶舊日名浮雲雙戰地落日一空城野
曠猶堪井山貧自不争遺編二策在終是魯書生
送虛白上人主竹塘寺
去住元無繫師今定若何坐推獅子吼塔許鴈王過白
社經翻早青山錫占多已知香積供難少病維摩
寄明卿使君再覲
述職諸侯禮梯航可厭頻峥嶸仍岳牧偃蹇似波臣夢
入鈞天舊恩沾湛露新如逢明主問莫擬漢家薪
其二
汝厭承明後于今兩報功請歌諸國樂誰似七閩風霜
益魚符老天開象魏雄明堂當計吏第一是吴公
送曹子會試
罷醉楓橋酒乾坤别自輕如雲偕計吏捧日向承明不
必論三獻無何遂一鳴平津晩来貴曾是魯諸生
其二
紫極春將動黃河冰自開請看題柱者誰是斵輪才劔
暖初辭匣金寒舊築臺甘泉倘有賦聖主受釐廻
贈方子還里
不謂文園侣柴門趁病身將軍無揖客故國有歸人調
憶朱絃舊愁催白髮新奚囊數行在知汝未全貧
海浮子自滇歸迂駕過訪值余他出悵然因賦此
寄懷
十載詩相憶乾坤鬢共蒼豈期中𣪚駕来自寵王鄉鳳
不題蓬蓽星虛聚草堂何時蒜山翠花雨對傳觴
送龔大理出教授嚴州二首
小史輕兒掾諸生愛鄭虔擲他廷尉牘還我廣文氊月
冷銅官閣雲分石佛泉好將孤劔氣高並客星懸
其二
千峰建德合一水桐廬流白簡翻相為青袍可自由門
因問字啟客愛解頤留倘逐羊裘釣知君有直鈎
倦酒
春山何限青春酒日冥冥舊社能相命清時漸愛醒高
齋親藥裹鎮日檢茶經縱有劉生頌睢盱不要聽
徐廣文先生過飲
即看春事速忍使賞心違白首時情見青衫舊德稀催
来花競手藉罷草沾衣最愛斜陽外扶藜緩自歸
送僧歸攝山
諸方參欲盡始悟買歸航祗是心堪了原無法可將雨
侵江令石雲據遠公房惟有春来後居然花草香
久旱得雨
枯已吾苖甚愁深歲事論疾雷翻地軸飛漢寫天門鼓
楫幽從詣為農道轉尊寄聲諸父老一飯亦天恩
顧季狂見過狂談竟月扵其行也詩以贈之
雙眼中原合初從故國開雌黃月旦口雄白古今才碣
石將天去巴江引雪来嗒然吾隱几爾辨亦悠哉
其二
久矣墻東避俄驚羊仲從一貧詩作祟百戰舌為鋒汝
自談非馬吾寧好似龍祇應抛塵尾杯酒日從容
乞歸不允
罷歸安計拙衰至怯恩深自飲終天淚誰伸去國心一
官堪屢擲千載欲平沈見說箕山畔雲霞未易尋
其二
風塵何意味物色到山家塵尾聊須擲羊皮敢向誇出
真成小草得亦是空花陵谷須臾事吾生未可涯
題贈徐常甫卷後(常甫有通人之德王百榖為傳傳之且要余詩贈焉)
知君是通隱賞藻亦吾曹節自披裘著名因結襪高一
經元汝在三管欲誰操舊有南州榻春風共濁醪
江上别楊都督瞻美子念道振諸君
此别不成遠如何揮涕頻酒分南北路身是去留人蘭
省羈難弟柴門立老親十年高枕在那忍付風塵
秋日趙司農劉水部邀游雲龍山放鶴亭同子與
賦
地屬黃樓守樽開畫省郎大風来芒碭飛壒捲河梁鶴
不歸殘照人今醉異鄉馮欄一翹首天地漸蒼茫
其二
幘為登高岸亭因眺遠孤河流天不盡山色雨頻扶千
古雙雄略中原一病夫(予時有微恙)阮生廣武歎感慨亦吾
徒
八月十五夜濟寕池亭别子與
月自中秋滿人從此會離由来最圓夜翻是欲虧時玉
魄斜穿樹金波細溢巵清光轉應好脉脉待看誰
中山道中
一笑復一嚬此来寕係身少為強項吏老作折腰人與
醉中山酒聊偷故國春浮雲天北在瞻眺欲傷神
余舊游魏郡日有雙魚之饌今絶不可得問之則
河徙故也戲成一章
十載叨游魏雙魚饌事寬鸞刀催霰舞象筯壓霜寒滄
海欲陵陸黃河能釣竿思歸别有念不借蒯緱彈
阜平道中
馬足時陵競顛崖古道横山從一澗坼水奪兩崖鳴徑
路疑欲盡人烟俄自生夜深見燈火三戶是孤城
與故關張將軍談舊事有感
太息時才老殷憂戰地深毋談舊開府吾聽忽沾襟賣
劔中年事傷弓此日心唯應解嚴後歸釣五湖隂
黃寺署中偶成
馬縱知嚴解鴉歸覺訟虛放衙居士服隱几道人書市
遠沽無酒池清釣避魚一官何足忌千載不關渠
為戚都督乞教士
寇盗憂三輔安危詠大風飛書玄莵塞學劔白猿公稍
奪萑苻膽寕希細柳功干城念汝在吾事五湖東
余携大名魏生至順德復得二趙生論文日久酒
間有贈
二趙俱趙産魏生復魏人已欣照乘色重以連城珍再
刖恒泣楚完歸翻過秦沾沾余自得不作暗投論
同年故劉侍御德純枉駕行營對酌有感往事因
贈劉戍窮邊始歸
十年瀕死境兩地倦游身今日中山酒真成隔世人戍
樓談後月野店醉餘春最是堪留處更籌何太頻
秩滿三載移牘有歎
躑躅今三輔婆娑舊一官原無出谷想不驗觸藩難下
考吾能注頭銜自懶看未須啼謝豹物意總闌殘
其二
厭說青齊舊依稀十二年薄游鷄肋味多難馬蹄篇故
吏俱先達斯文别有權衰慈殊未悉豈少太湖田
除夕張山人分韻是日有浙藩之報
除歲逢除目寒歸客未歸年華落日盡節序少年非得
汝當藍尾慚予戀紫衣那堪酩酊後鄉思獨翻飛
其二
濁酒那堪頌椒花爾興新自憐遲暮意初作量移人雲
迫中原晩霜含故國春一年唯此夜蓮漏莫教頻
張參議肖甫由廣西入賀得書有寄
已分鴻書斷誰憑驛使来星從南極至天向北辰開王
會干官禮嵩呼萬夀杯君家金鑑錄況是曲江才
禮部諸曹丈携尊萬松庵
把袂堪吾黨鳴珂起倦身相逢散花地俱是握蘭人薄
酒交從厚清言具不貧春卿芳署裏自昔和陽春
答楊中丞伯謙時以廵撫山西移病歸
雙魚銜尺素知爾賁丘園一雨卷龍德千烽驕鴈門賜
環明主事推轂異時恩為問雲臺上丹青誰更尊
寄張尚寶叔養尚寶前御史以言事罷起按二輔
嘗首薦予
霄漢重游地風波百折身一官新尚璽三輔舊埋輪霜
色凌清禁天顔許近臣獨慚虛剪拂矯首屬車塵
過于肅愍公墓歲復為己巳公立大功之日距今
兩甲子矣
正統逢今歲邊塵日暫蒙乾坤三己巳社稷一于公不
作青衣辱依然黃屋崇祁連賜塚地石馬汗秋風
入南屏山路
一入南屏路悠然與世疎游人柳枝曲禪客藕花居暖
氣催鳴蛤泉聲跳伏魚雙壺挂籃筍佳處莫教虛
始訪前奉化令徐徵君
避世雖君事高名可遂忘未過徐穉宅虚表鄭公鄉蘿
逕春從覆蓬門日轉長還應卻鹵簿小艇共滄浪
其二
彭澤不愛酒江州無奉錢遠山將入供殘日佐談玄坐
徙空庭晷凉生高樹蟬指君東壁挂借我北牎眠
其三
小築城南地誅茅苦未齊還聞綠蘿館幽托白雲棲别
岫寬猿宿空林恣鳥啼無心隱大小随意跡東西(君有精舍)
(在山中近始城居)
月夜與惟敬浮玉島飲(惟敬嶺南人)
山色深扵染湖光澹却無地真排玉案人似入冰壺莫
倚珠崖廣還憐碣石孤布帆看不盡幽興自吾徒
寄皇甫子循僉事
籍甚時名在翛然晩境長五言唐大歷羣從魯靈光白
苧多新曲青袍少舊行近聞寬勝事簫鼓出横塘
季俸不至而故人日有来者戲成一章
官閒去鄉近罷案且婆娑家釀飲垂竭舊書看易過庭
烏公事少簷鵲故人多儘自堪藏拙其如負進何
寄贈楊二先輩
韋門經是業荀氏德為星勲烈開鱣座詩書自鯉庭蟬
聯三綬紫鴈序一衫青好就河東賦吹嘘入帝廷
孫鴻臚扵羣從中官薄而詩佳授予滿卷因成以
贈
亦知羣從貴眉白轉憐渠掾豈一言得名應第五如鏡
湖寬賜沐禹穴縱紬書誰辯郊居字新篇定啟予
病驥
病驥從他贖依然去服箱已知無伯樂何必要田方舞
櫪貪飛將呼芻憶大荒人間原未識天上宿為房
寄少卿劉翁世龍
萬死孤忠在千秋一䟽遥主恩留大耋天意見清朝泌
水猶堪樂緜田肯受招中興有竒事金紫聽漁樵
吴興雜興十首
倦骨風流減清時月旦新湖山堪卒歲案牘動移旬拙
宦甘除目虚名苦趁身此方色猶菜忍說郡厨貧
其二
鹵莽天心過蕭條國士知一官堪自免再出竟何為糲
飯供殘牘篝燈助小詩不煩期馬革端合號鴟夷
其三
接天唯白水不枉喚湖城桑月宴游少茶山租稅輕秋
冰瀹蓴菜晴雪鱠魴羹出入青油舫真成畫裏行
其四
為嫌十口累伴影獨寒燈出暫呼官長歸仍似野僧得
来那一實受處亦無憑莫擬謳謠贈身今少愛憎
其五
吴興古名郡宦路亦清幽苕冷尚書社蘋稀刺史洲地
偏朝事絶俗美寓公留獨愧烏程酒虛名似督郵
其六
湖山閒即出風雨却歸来薄宦終詩草藏名是酒杯折
腰斯世責攬鬢異時才物意吾能解毋煩白簡催
其七
舊事停車得遺風掌故傳魚租釣臺渚火耨疁山田烏
鬼秋常放蠶姬夜不眠唯慚訟庭内不得施蒲鞭
其八
寄語諸鄉曲清貧好自誇山田供老母月俸上官家蕩
口擕来酒天池寄得茶止贏苕峴勝飽看不為奢
其九
掩卷將何道凄其歸思濃名微真馬走官拙自龍鍾歲
月辭何峻乾坤老漸容浮雲衆鳥去落落一高松
其十
上書知不報解綬且謀歸嚄唶堪巾幗婆娑憶布衣酒
如清渭水蓴似北山薇薄曉詩名賤于今未忍揮
武林遇李太僕歸省有贈
車從都何甚風塵意不關文寧狗監貴官是馬曹閒薄
有蓴鱸興那因桂玉還青門四明客早晩向仙班
其二
閒客平津邸仍游七子場歌成遷幸舍賦上謝貲郎天
自游燕近山從入剡長雲霞護青雀送汝過錢唐
送閫帥狄君入賀萬夀
庚午王正月嵩呼萬國同波臣上金鑑天子宴彤弓僊
露廻顔紫卿雲挟綬紅還應栢梁和驃騎有雄風
周恭人悼亡
婉麗兼三德辛勤佐一官即知丹茀好曾斷素機寒桂
魄銷何易蘭魂返更難那堪悼亡鬢此夜欲如潘
其二
曉案猶聞舉春蠶未罷工泉臺人自玉藜閣管堪彤寂
寞魚軒冷凄其蕙帳空周郎能顧曲慎莫唱離鴻
題蘭湖秋色圖送王吏部
秋浦木蘭檝青雲鵷鷺行時人歸簡要循吏有輝光水
鏡元同澈露桃難共芳芙蓉池上客誰不向王郎
弇州四部稿卷二十八
