弇州四部稿卷四
明王世貞撰
詩部
擬古樂府七十五首
漢郊祀歌二十首
練時日
練時日帝徵祥血膋殷醴齊芳闢天扉章上馳猋肅肅
靈來思氾崇蘭砌赤瓊注神光靈之宮曳紫旓冠翠華
雷霆激靈之車驂若組轡捷舞左右射靈之御佩瑶錯
履珠遺紛濟濟靈之贄揄阿錫吐芳潤巧笑倩靈之媵
靈之暑奏淸徵飛霜激粟余體靈之夕籋珠爛鑒毛髮
炯若旦靈連蜷若有顧精流屬諧余慕倏而翔將安逝
願偕女宵以詣
帝臨
帝臨紫宮萬祇竦息天閶穆穆以候舒闢神飈徐流爰
簸芳澤夭喬飛走厥性咸若七曜孔儀九溟不波恬穆
象先徜徉太和
靑陽
靑陽開荄太皥司始窮隂夕遯農祥晨啟甲張氣飛仰
希大布條風披盝怳若寱寤敢假羲仲爰薦羊麥二有
熙熙唯春之錫
朱夏
朱夏蔚蕃炎帝司亨暢哉承離萬有茂明嘉雨霡霂惠
施下土汙萊剪削鴽鼠伏竄敢假羲叔薦雞逮菽庶我
蒸黎無替景福
西顥
西顥澄素少皥司收萬實堅強秀穎内遒芃芃禾黍登
我場圃既徵既獮克詰外侮敢假和仲爰薦麻犬神之
庇之柔邇能遠
玄冥
玄冥陵勁顓頊司藏肅將天烈凋攰萬象墐戶坯城家
有蓋蓄夭喬反始伏蟄斂育敢托和叔薦彘與黍毋泄
其眞以為物媼
惟泰元
巍巍壽宮瑶瑰其閽於惟泰元稱天之尊胚始無極厥
眹泯泯兩儀漸闢五序因循凝精為曜微者星辰氣噫
而風亦潤以雨霏霏霧露粉澤下土夭喬鱗羽順性歸
所涵泳熙沐忘已繇造惟我思媚式獻以報玄酒既熟
鬱鬯斯馥有鮮者犢寔蠒其角是祼是燔取彼羶薌以
達霄潢庶幾來翔玉弁俄俄璚琯洋洋延庇億年總齊
萬荒
天地
於皇上帝以逮富媼惟予有况爰父爰母靡嘉不承博
施九紘歲是用登百秩繩繩顯相列辟秉肅穆燎薌靉
靆成霧幄回干接翟散金輝下管鏞鼗竹敔絲璆然接
之泗濱浮玉皦如繹如亂而不絶肥芻之犍芍藥醬亨
粔籹有餦餭玄酒淸苾奈樂何展詩奏音發升歌含宮
調角商徵多窈𦕈流梁激塵飛豐隆擊節風伯和玄黃
改色尊顏酡朱鳳委羽雍雍鳴赤龍夭矯迅長征垂休
肇貺示炎禎神夕逶迤嘉孔明
日出入
日出入浴咸池度白石令我不得休息故令應龍在吾
東格澤在吾西長離在吾南玄武在吾北為我驂駕虛
無遨游太淸都下視濁世一如浮蛆我欲返不得歡娛
安用憂愁悲思且為娛
天馬
帝圖協天馬生配乾行函地精歕明玉汗殷赭房為祖
龍為父爭迴飇掣流電晨瑯琊夕沙苑
又
天馬徠來中國超虛無躡怳忽天馬徠歸有道飛而黃
服余皂天馬徠誰攻爾造不足虞劉累天馬徠迅若禽
咈一竅萬馬喑天馬徠出隂山六驘死金人還天馬徠
余與女踰崑崙謁王母
天門開
天門旭呀然豁竅混沌金精發猋若電燭潢漢十二樓
裊魚貫琉璃蹙階火齊鎏圮光液四射不可仰視屏翳
走彴約馳霓晻靄若搖支朱明躍以東起纖阿迫以西
垂白榆歴歴河之湄天漿瀠洄示昭儀天門開朝紫宮
中有使者冠芙蓉朱衣璧簡縹緗青類有疑無觸若冥
將上帝命况羣生顓精稽懇臚所希惠我來思庇蒸黎
皥皥帝功斂希夷
景星
煜煜景星爰燦其蕊休光彪蔚以開瑞始昔在強嬴鼎
竄於泗炎德茂明汾睢是吐人文屬空金精流融百象
窾呈渺悠天工刷以純茅錦承之錯奏匏管文以絲酸
鵠臇鳬二牢披糗餌甘芬行稻粢九醖泠泠寫瓊巵神
露湛湛布柯枝河伯拜享前致辭唯帝蕃錫鄙敢私九
有穰穰被恩釐家有蓋藏闠書詩樂哉君王萬歲期
齋房
煜彼三秀產自齋房后皇儲精遹發帝祥律中金石于
霞有爛屑以玄飴後天之薦
后皇
后皇訢合昉孳兆因唯是慈愛私於我人降假明辟拼
乂式廓徂蠻逮貊靡届不格
華煜煜
華煜煜醞澄鮮神下來辭鈞天帝親饗奏淸縣神下來
度九閽龍伏趺豹繽繙神下來空中蹕雲羽旂風瑶瑟
神下來史巫舞擘嘉胏行齊酤神下來脩娥侍□騰媚
鬋若黛神安坐燎九蘊靈虬吭吐氤氲神欲休博山牀
帷流蘇角明璫神之逝旌裔裔車斑斑馬沛沛神之愉
錫土田踰敦煌抵崑崙躡怳忽乘飄瞥流翠眊汾之澨
望若覿不可即使余怊怊安極
五神
五神帝佐太乙肅象禦揚淸蹕左靑旓右白旂前朱芾
後玄圭誰者尊服中黃靈之朝肅然風臛神梟體冥羊
鬯鬱金吐芬芳意怳忽精披靡若將翔復麗體籋沉雲
醞靈霈報休會澤無外
朝隴首
朝隴首蒐大荒帝沛祥白麟降嶷脩角文周定萬走懌
共余命驂玉輅導鸞旂左赤豹右靑猊踰弱水賓金母
霞醴汎雲璈舉頫東牖顧中原杳如髮憯不歡御飃忽
晻飛迣耳留蹕目窮旆朝玄圃夕沙墅坐明堂餔四海
象載瑜
象載瑜角其牙越崑崙度流沙飄若霞赤鴈儀尾若芾
聲中規秣者誰芝田禾薦宣房萬福來
赤蛟
帝臨渤衝波却櫜天弧張廣樂赤蛟來俛其角芬牢醴
旨且博胡以薦酧海若露飄灑雲容裔澹復殢靈之醉
靈訢訢來媵予應昌符啟甘澍報豐歲多稌黍箱陳陳
萬億秭敕陽侯波不芒導出日際窮荒陳玉帛至梯航
赤蛟來靈柔之千萬禩思禎期
漢鐃歌十八曲
朱鷺
朱鷺矯以翔倏如騰光騰逝耶之胡際耶曷不思翔高
而盡下彼茄之畔魚游雅雅茄蔽上矚謂是藏止他人
之怵思恬葬厥喙
思悲翁
思悲翁徂何之玄雲&KR0008;隂霜霰如期山耶溪耶斧枯網
冰于胡不歸炊麋作飯翁不及飯胡不從之游將廬井
是挽
艾如張
艾而張羅人乏馬饑誰令艾之令禽驚磔飛羅不得禽
謫子無處禽大讙喜復集于所將禽與子齊適天地置
酒高堂中願爾百千萬歲
上之回
上之回至祠雍千靈洽百辟從上何以幸雍仁必世帝
禧鍾西臣流沙安息條支都梁鬱金符拔狻猊南蕩百
粤下瀨蒼梧孔翠桂蠧明珠珊瑚諸夏安服竒珍咸集
降王母假太乙答神貺行齋祀金支彩毦怳不見際庸
作歌耀萬世
翁離
擁離趾中築宮其顚高天無風自寒念欲移彼巖壑之
間何用重築宮杞梓楩柟豫章富竒材寧不知蕙與蘭
芬且芳將固焉哉
戰城南
戰城南城南壁黑雲壓我城北伏兵搗我東游騎抄我
西使我不得休息黃埃合匝日為青天糢糊鉦鼓發亂
讙呼敵騎斂飇迅驅樹若薺草為枯啼者何父收子妻
問夫戈甲委積血淹頭顱家家招魂入隊隊自哀謼告
主將主將若不知生為邊陲士野葬復何悲釜中食午
未炊惜其倉皇遂長訣焉得一飽為野風騷屑魂依之
曷不覩主將高牙大纛坐城中生當封徹侯死當廟食
無窮
巫山高
巫山高一何高湘水深一何深上有猱木森森峰冠天
易暘隂流清夢托君音含思弄態若不任翠旗金支玳
瑁簪疑明乍晦迥何尋寓目岑岑蕩精淫迫欲近之殆
驚猜將遠離之復徘徊安能為期旦暮來巫山高高以
峻湘水深深以大願君王志意正澹愉穆絀非境後天
不凋三光並
上陵
上陵一何高高亘天宮闕武夫璘斑又有靑龍白獸列
峙雲端銀海汎瀾金鳬游戲其間謂不如乘龍而見上
帝賜藥一丸令汝遨游自然肅肅橋陵豈藏衣冠壽千
萬歲樂不可言
將進酒
將進酒乘大白皇帝百千萬年垂衣御極輕刑税陳禮
樂父不哭子戰鬭長息原田膴膴于何不穫童行至老
訢訢曷頗挹靑陽蒸太和露為漿斗㪺之一再舉霜顏
酡靑天流眸忽為慶雲嗟彼麯蘖胡以云
君馬黃
君馬黃臣馬白銜金羈度紫陌秣流沙逕崑崙宴王母
瑶池濱餌靈饌天樂一何殷殷辭歸東土和洽諸夏期
以三載復來晤女君餌靈饌貌靑於童臣賤眉宇颯如
秋霜安能御君驅馳八荒
芳樹
芳樹一何亂予思扶疎磊砢下臨蘭池上有一雙之烏
丹趾而翠衿自名為鸚䳇若怨似矜態何深繳縶之令
彼不得奮飛嗟我不得奮飛隴山遼遼望難歸雖有四
海志翮仄翅剪竟焉施
有所思
有所思乃在大海之北卒然太行起若立壁驅車畏軸
折驅馬畏蹄仄豈無珠宮貝闕黯□或成碧有所思思
紛來其端類絲或糺之手弄一白珪云彼昔所治手弄
之三載不忍釋漸成璧一心為一心安能兩相測嚴霜
下靑陽晞朱華剥落不自持
雉子斑
雉子斑離其母來遨游田間田間多稻禾人於其所復
張羅倏忽被縶不能高飛前有鳥乃是其母羽毛摧披
大堪哀迫欲救之已焉哉相咎此稻禾為生復為菑曷
不覩南溟垂天之鳥千里萬里一徘徊雖有矰繳靑天
曷猜
聖人出
聖人出奉昌期百六遘九五歸白帝死赤龍飛指函谷
度崤坻封府庫戢兵師戒父老起傷痍五諸侯從義旗
獵天狼網妖鴟裂茅胙鞏鴻基垂百祀永無為
上邪
上邪與君相知譬彼結髮而盟山摧海枯志不移白日迥
矚肝膈洞披我手君腕用不得私車輪壞馬足罷東家
宴西家毁何用錢刀丘積横金垂紫齷齪為
臨高臺
臨高臺瞰横江井榦百尺鬱連空下何以江上何以空
不有北泳之魚必有南逝之鴻望不極兮意無終烏織
西兔投東袖中有短札漸將陳口語數百千言削為數
言復湮淪秦箏揚趙瑟侍曷不歡各心意人何樂樂得
遂
遠如期
遠如期招四夷皇帝坐殿上麒麟辟邪符拔騊駼拖沓
焉施弛苑囿付民居詔司農罷輪臺皇帝坐殿上干羽
舞兩階羣臣上壽玉巵單于來單于來
石流
石流者何湯湯使者來自扶桑赤日所起爛爛鑠金而
沃焦地不愛寶石來獻膏汎恒沙攀懸度奉明主餌之
與天齊數
岐山操
哀哀我民愚聖狎主余之弗庇忍以貽虜率西水滸至
於岐下伐材中林陶瓦堲土民未休舍余敢寧處顧視
周原厥田膴膴是穮是蓘以待來者
拘幽操
雷霆紛如日晻瞖兮天威方煽庸敢怠兮不知紀歷寒
暑遞兮潛志消息怳驚寐兮庶幾君王一感悔兮臣不
愛死虞聖累兮
文王操
矯矯長離將翺翔兮肅雝和鳴中宮商兮奉王威靈揆
不庭兮庶邦子來後夫亡兮上帝臨汝敢遑寧兮地道
無成中心傷兮
箕子操
于嗟王子跳兮生以係我宗祧于嗟王子磔兮死以殉
我社稷嗟余之不及兮默默以苟存棄道毁質兮離人
倫余貞疢兮敢望瘳晻日垂照兮沒齒奚尤
採薇操
上山採薇斧冰炊之曠蕩八垠顧瞻若縻何所非人季
昆是依達者互賢曷救其非句吳之鄉彼髠庶幾
越裳操
赫赫文考秉德淵沖奕世而仁八荒來同彼荒越裳侏
&KR0867;其音何以贄我有斐馴禽馴禽伊何耿介潔茂言薦
文廟言擾靈囿厥雊喔喔厥羽鶴鶴天質應金其音中
角嗟予小子敢尸國祥無怠無荒敬勖嗣王
龜山操
龜之山吐雲蔽龜山兮彼龜不知以雲藩兮予望魯社
龜兮間之君臣交賢誰兮辨之噫
將歸操
美哉水洋洋兮中有潛龍變無方兮餌欲蔽靈黯行藏
兮黽螘伏窺胡弗祥兮盍歸乎來惠吾黨兮息魄虞淵
衆趨冥兮加我數年紹餘光兮
猗蘭操
猗猗叢蘭芬於幽阻彼美蘅杜風所揄吐芃芃禾黍罹
此暑雨槁實不恤世有饑者徘徊九方靡即寧處君子
悦心不在爵土嗟余已邁歸從蘭所
殘形操
有夢維狸兮而殘其形吉兮胡祥灾兮而使我怦營臨
深淵兮履薄冰奉先人遺兮敢隳成
履霜操
皇旻佐威兮夜隕霜苴屨茄衣兮透若亡霜胡為兮加
憯悽君晨朝兮毋粟乃肌欲自明兮傷君志淚滂沱兮
念宗祀
雉朝飛
有雉朝雊兮呼其雌角角粥粥兮光陸離我欲呼兮應
者誰陽春被天兮蹇獨憯悽西烏欲沒兮余將安歸
别鵠操
雙鵠摩天兮翼中乖臨當訣兮感仳離有子無子兮帝
命之輕棄置兮誰適為妃
采芝操
坡陀崇阜草木菁茂疇其餦者郁郁三秀皇帝創始功
冠萬古唐哉虞哉巢許不知我以為芝人以為薇扣䥥
長謠白雲沾衣
霹靂引
七曜受署五氣調八荒來同萬國朝後來防風伏歐刀
走馬引
山空兮狗不吠雞不啼馬胡來兮躑躅而悲嘶吁嗟天
馬警余兮以徙余敢寧止
思歸引(一曰離拘操)
不覩宮中貴安知妾家貧火齊飾交䟽蜀錦充下陳玉
饌不能名蘭膏自氤氳(一解)新王富春秋炫飾奪朝霞
奉妾金條脱永願托姻婭三千蛾眉女一一讓容華(二)
(解)妾人坐忳悒忳悒如探湯目視等埃塵腸類刀矢攻
蚤奉父母身為禮以亂終(三解)淇水浩無津方舟曷相
援先王未面命何以待黃泉怦營深宮裏天地狹如弦
(四解)殺身良不易苟遇誠亦非引領就高縣黃鳥為哀啼
我欲竟此曲此曲令心悲(五解)
又
思歸引歸東吳鼓余翼翺翔恣所如泛七澤凌五湖覩
我釣所中悦愉雲鬱術波縈紆帷天燭星無恒居浮家
水獵樂有餘宜城稻松江鱸媍奏飱妾湛酤飽鳴琴醉
呼盧
榜枻歌
張翠蓋兮汎靑翰䄖脩裾兮氣芬芬其以蘭口欲吐兮
中閼之中心慚惶兮貪奪之顧微賤兮焉匹離君心妍
兮自色飛
採葛
欲明不明聞杼機臥薪君王來起之我今採葛以後時
欲明不明聞鐯&KR1857;臥薪君王日不休我今採葛以逍遥
精列
獨何之天地相讐詛其間安得怡其間安得怡亮懷千
秋嚮焉能度一時願攀飛龍翼故里以徘徊故里以徘
徊飛龍騰天去鰍鱔來相依鰍鱔來相依眸子向内生
誰為辨雄雌誰為辨雄雌和光同其塵老氏我所師金
石隨年銷眞人曠無期
對酒
對酒歌少年白髮蒙其顚四坐且勿喧躑躅吞聲内相
憐欲有叙家世二千石乘朱輪者將十人弱冠明經射
策甲第為郎無狀偃蹇不遷無蔽芾以藏其朱顏絳灌
將相大臣自愧其妍側目而睊睊安令文墨操吏權斥
之去一往勿復言慚無賈生之策彷徨公車靡階以自
前月請囊粟十百錢陛下萬壽小臣歸田
日重光行
日重光拂扶桑耀嵎夷日重光天老乃復洗沐之日重
光左右五色菌離披日重光燦若明鏡火齊日重光萬
象同志仰昭回日重光告羲和勿頻揮日重光留昃且
為中日重光覆盆之燭鄙所希
月重輪行
繚繞霞虹太清之府燭龍者何煌煌炯若虞帝華瞳飛
鞅不周以方羲馭陛下皇后坐宮中各百千萬歲
步出夏門行
六神諸山淪漣大壑北風勃來簸蕩不息帝命巨鰲更
負危揭冠簪東出以為碣石燭龍雙眸以為日月下苞
蒼蒼浩蕩靡極幸甚至哉歌以詠志
右觀滄海
孟冬十月王師振旅旌旗揚天鞞鐸萬舞槖駞騊駼不
知紀數犀毗黃金跪而銜組歸馬華山放牛桃林大酺
三日黔首懽霪幸甚至哉歌以詠志
右十月
西游秦中板屋以處東折宋魯逢掖章甫斷髮文身以
凌句吳燕趙慷慨彈鋏歌呼八方異施等若五時義問
休暢所底如歸幸甚至哉歌以詠志
右土不同
神龜支牀生理中絶不如刳腸逝而見筴干霄之材諡
曰檉櫸風雨飄颻狐鳥托處縱生而雄厥名丈夫安能
百年與飲食俱幸甚至哉歌以詠志
右龜雖壽
平陵東行
鬱鬱平陵樹日夜生秋風風聲一何悲樹色何朦朧不
敢出聲啼掩咽歌義公平陵多貴豪不為商與農黃綬
二千石墨綬侍中郎出用牛車載戶用金碧蒙老少六
七輩氣色何昂藏口但新室臣何論我高皇嗟哉義公
里榛棘復汙潢狐兔歡索羣魚鼈亦來宮安得冥途軌
側身以相從(右本旨)
又
平陵東車隆隆郭家小兒葬若翁葬若翁來送喪誰其
最賢槐里公槐里公多竒客迅如飇鷹虎如力虎如力
卒夷滅曷不將去擊胡貊
又
平陵東誰最雄父為丞相子侍中子侍中氣成虹黃金
不歸大司農大司農走錢龍承相之室金為梁金為梁
玉為圮曷不舍去居天子
王子喬
王子喬變化白鶴長逍遥變化白鶴長逍遥下游來王
子喬璠玉為衣砂為冠垂玄裳朝謁紫淸軒轅大道皇
誰者介廣成老公授爾浮丘之伯令爾吹笙復鼓簧下
視塵界三千霜今上聖靈發百祥安期之鹿離哉雙胡
弗至止相翺翔侑以紫芝薦瓊漿柏梁之臣前奏章今
上聖靈永無疆離披短翮角殷璘唶欲報帝還靡因
桂之樹行
桂之樹桂之樹乃在蒼梧之陽嶺曼衍而崷崪翠羽為
葉蒼虯為株萼何葳蕤葐敷黃如黃金粟赤如珊瑚珠
桂之樹僊者四五人驂駕鳳皇來謂是日精月華教邇
采服不衰一歲口澤馨二歲體骨輕三歲毛羽生朝見
上帝賜女麟車霓旌翺翔玉虛太淸翺翔太淸天為樂
不可言
釣竿行
饑飯渭水旁渴飲渭水流大魚絶餌去小魚不回頭不
知何王子施施來上鈎
滿歌行
為善無近名不見古人遜天下躬耕逃之渭水洗耳見
輕又言為惡無近刑不見古人佯狂漆身清質濁文卒
稱逸民桓文假仁乃霸四海盜跖脯肝以牖下死乾坤
失信剛柔安紀五星背躔焉所照理我欲為善善不可
為我欲為惡惡非所知刑名之間余其庶而何以導之
儀狄我師棲山得玉將刖而足泅海得珠將剖而肉不
如種田畆得秫與粟家蓄五母雞二母彘一日一飽三
日一醉出則止野歸則止舍不知有天無論在地東隣
送喪西隣生兒寒暑為罏風雨鼓之銷冶紅顏以就衰
羸曠視今古曷如蜉蝣智者亡何聊以不憂王孫達生
厥師莊周莊周怖死抑孰與儔
空城雀
雀不能飛向天又不能游深淵胡為刺促草莽間曷不
愧其朝東而暮西決翼僅尋丈槍榆為天池皇皇者何
憂稻粱田家罘罝正高張何不舍去復彷徨志命相就
罹禍殃
蛺蝶行
蛺蝶來踰苑墻為是百卉芬芳悲哉蛺蝶不覩百卉但
覩翩翩之燕銜哺其子燕有三子忽失其二燕乃舍我
而東西仰見一老鴟耽耽下視喙血流離蛺蝶聳身而
奮飛顧謝此燕始謂爾彊曷不更哺其子令我揶揄道
旁今日樂相樂别後莫相忘
弇州四部稿卷四
