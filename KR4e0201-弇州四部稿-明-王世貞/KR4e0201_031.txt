弇州四部稿卷三十一
明王世貞撰
詩部
五言排律六十首
贈梅將軍
無論漢飛將馳射爾誰先一劒酬知已千金結少年建
牙滄海日揮羽薊門烟韎韐戎王錦珊瑚宛馬鞭乾坤
兵事重將帥主恩偏欲問汾陽貴吾誇未遇前
迴龍觀
絳節春時憩玄宫夜不扃薛衣屏日月松骨破雷霆剥
落羣真像凄凉上帝庭蟻臺留雉堞蝸壁斷丹青王氣
千年合鑾輿一夕經河山被容衛草木吐精靈谷憶三
呼應雲疑五彩停莫將榮辱理來此叩桑溟
過天津
此地闢天津關城萬馬屯勢臨南極迥威擁上游尊日
月分三輔風烟接九藩雕盤秋氣肅鯨擊夜濤奔赤羽
邊庭檄青油使者軒北來多破膽南望易消魂人意明
羣盜天心暗陸渾憑舷仗尊酒孤抱向誰論
過清源李憲使宴作
河山初執手天地一掀髯月擁齊藩節霜迴漢使幨宦
途鄕語細軍令酒杯嚴白苧調歌管青衣度舞簾香抄
雲子飯潔稱水晶鹽笳鼓行營急蘭膏北海淹金吾應
不怕為許夜厭厭
自天津南所經由亡不陸沈者聊成短述兼志憂
年得十六韻
脉湧中原破隄平萬穴趨青天迴碣石大壑播方壺甲
子堯年偶庚辰禹佐殊向來分水陸兹往混江湖遠舍
晨都鱷危檣夜宅烏鷗行饒道路檜偃奪菰蒲急瀑千
珠濺寬流一鏡鋪縠文寒繭栗錦色晝糢糊紫鳳疑來
往天吳或有無颶驅驚倏忽帆迫亂喧呼怒激鉦聲廢
微爭線力扶身輕仍燕雀勢定始妻孥瘞馬祠空白看
龜目易朱客程兹地險民力幾時蘇沈竈生涯盡投薪
骨髓枯茫茫上帝遠吾意欲招巫
寄李于鱗二十四韻
四顧空搔首中原獨撫膺月寒青海鴈風偃赤霄鵬道
路逢他輩聲華亦可憑強為知已語敢並故人稱憶自
唯吾汝相逢屬廢興舟聯私郭泰樓卧仰陳登落月過
三市高秋問七陵河奔浩莽蕩嶽削重峻嶒没羽真疑
虎疎韝乍縱鷹風烟身許混天地目頻瞪俗就誰心折
篇成豈價增拙於貧賤共狂得古今憎嶺表梁公實山
東李伯承宗徐少卓犖榛也老飛騰獨往時難遏横行
意頗矜英雄方識爾躑躅有來朋眉宇千年色襟期萬
壑冰過從原不偶聚散忽因仍别路人如織微官我獨
䋲孤槎春氣迥雙劒斗文凝酬酢懷翻切浮沈道鮮能
暫歸依酒伴隨泊訪漁燈此物期終遇生予或可徵亦
知疑白璧代爾任青蝇
淮陽公署遣懷二首
空館雲常合荒階葉易平風霜私俗吏天地狭狂生嘯
引雙長鋏愁依一短檠惜眠晨鼓罷散食午禽鳴刀筆
難違世文章肯近名翛然竟何語奇思獨能驚
其二
向惜湘纍有行求越石非官寕為吾設事頗與心違隨
遇浮沈足相知積漸稀庭隂候吏散樹色晩鴉歸白髮
過搔首青雲阻拂衣淮南小山桂鄕思欲飜飛
奉送大司寇應公還天台
投劾心初遂生平節未磷兩朝均出入一代借陶甄有
念俱生物無營獨任真向傳銅柱徼曾擁繡衣巡羌笮
乾坤盡甘棠雨露勻戢兵驅揖讓吹律起沈淪直道萋
菲易歸装薏苡貧至今看頌德猶自滿文身海岱嚴旌
鉞阿衡領縉紳名齊山相遠治訪蓋公純北斗官逾貴
西曹法轉新自來惟重意或少不冤民在宥求明主遺
安惠老臣但無慚竹簡何必問蒲輪瀑布遥飛漢衡門
豈避秦月來天柱曉花發石橋春白首風波隔紅顔藥
物親棲遲餘故吏黯淡走庸人拙計窮緣木微才老積
薪空為國士語南望重傷神
正月六日雨阻江上因記昨歲同于鱗諸君訪茂
秦於華嚴庵分韻賦詩一時之盛悵焉有懷爰賦
十韻
昨歲還兹日相攜出建章去乘支遁馬來借遠公房所
遇皆同志焉知在異鄕天花沾草木佛日轉冰霜詩辨
三乘體經翻四大藏降心皈鹿女說法禮獅王有會因
能就言離業轉長彌天今落落大地各茫茫雨雪逢南
土風烟阻上方未湏論幻跡吾道本何常
李南雄而進
爾父南宫老尊為帝者師向來麟閣重况有鳳毛奇難
弟曾雙戟中年暫一麾累朝懸賜履萬里借褰帷庾嶺
熊軒過凌江雀舫移宦資装石見心事買山知喬木風
霜古漁樵日月私浮雲迴意氣流水瑩鬚眉學稼興時
早看花散每遲不須求大藥即此是僊資
贈浦翁
早應公車辟亡何愛隠淪傳經問心事却杖轉精神守
黑偏柔物躭玄頗避人乾坤為圃意湖海狎鷗身雞黍
能謀歲鶯花自與春東林倘開社識爾白綸巾
同陸象孫咏玉蘭
暫藉辛夷質仍分薝蔔光微風催萬舞好雨淨千粧月
向瑶臺並春還錦障藏高枝疑漢掌豔蕊勝唐昌神女
曾捐珮宫妃欲施香誰為後庭奏一曲按霓裳
讀陳僉事祚遺事有感
愛主投經術如何遂觸鱗艱危兼數口徂落始孤臣吾
道風霜舊君明日月新數罹年自老垂死意常伸嶽峙
生前節星流化後神向來綈几上白簡竟何人
送徐汝厚之陽信令
射策蘭臺日題名棘寺年風波乍相失雲樹莽俱懸月
就留陳榻天迂訪戴船衣冠仍澒洞朝野並屯邅不謂
艱虞後重逢涕淚前移燈申契闊握醑幾留連辭賦驚
心少交親舉目偏公車除牘下僊舄異方傳惜别頻看
鬢深期各贈鞭河山齊十二禮樂魯三千保障誰堪語
絃歌爾自先彈琴野雉聽開閣縣花然太嶽千家色讙
隂萬井烟犢歸新賣劒馬飲舊投錢題壁勞明主徵書
與大賢他時但鸞鳳莫使變鷹鸇
七夕汪李二丈同過餞謝山人
兹會遽為别六街愁思生月沈河不見鵲迥夜無聲波
浪魚龍卧關山鴻鴈征天孫一夕語國士九秋情逐世
吾何拙離居各未平明河無捷路梁苑有高名縹緲低
雲樹羈棲隔露莖年年當此夜念爾若為情
游石湖登上方寺
客語上方勝藤蘿手自攀歸雲初半塔過雨忽分山晻
冉開青鏡参差列翠鬟苔衣沾步屧栢子落禪關自喜
長年慢猶慚老宿閒鳥還應已暮未肯下人間
歲暮家居有感
伏臘京華會今從海上看中原散朋舊故國倦衣冠詩
卷供人笑尊醪把自寬枯桑朔意久過鳥夕陽寒節序
顰眉得人才屈指難未堪時攬鏡吾髩欲如潘
送梁思伯還南海
韋賢原相漢其子獨辭侯問豈家人産交唯國士流衣
冠寧向俗書卷自寬愁躡履三神徧題詩五嶽留道存
匏肯繫材大瓠還浮傲世時捫虱全身或應牛席迴桐
栢雨帆入廣陵秋淮海桓伊笛乾坤郭泰舟衆情雙眼
在吾黨寸心酬欲别頻更燭相思但倚樓燕豪贈匕首
粤女問刀頭鴈徼看猶去羊城望轉脩求僊勾曲嶺載
酒鬱林洲何日尋初服相期向子游
為茅太守題鳳皇泉
神瀵懸丹穴靈巗控紫京誰題秋澗水還並古臺名潤
借岐山彩流為嶰谷鳴梧桐寒不謝霜月照逾清燕尾
人家色羊裘釣者情今看漸如練為爾映雙旌
贈方東平
東郡分符日西京奏賦時文章元汝在吏道亦吾師宦
豈將迎足顔應撫字移河流迴駐馬嶽色吐褰帷一變
加齊易三年報魯遲向聞廉吏節實恐動人知
送萬比部章甫兵備雲南十六韻(時有元江之役)
籍甚衡湘譽曹推法吏先馮唐難計秩荀羨始過年喜
識皇封大恭承閫命專西南漢君長靡莫禹山川五尺
疑無地千盤忽有天箐隂連晝合花暖四時偏暮雨辭
歸鴈春雲落站鳶魋編分蹻國篳輅啟熊阡節制非今
少跳梁自古然楚氛開斧鉞巴雪引戈船計密韜鈐裏
炎驅羽扇前深恩羊帥並高諭馬卿傳織毾供夷税銷
兵墾笮田俱論碧雞祀重奏白狼篇援柱威終復虔刀
位必遷所餘岐路感揮手灞陵烟
送李員外實夫
躍馬河梁畔殷勤更一巵荒城寒自入游子暮何之憶
昔含香省逢君解珮時久將流譽汰偏引寸心私睥睨
迴青眼吹嘘念色絲推年難汝弟問字亦吾師調笑更
相折疎狂醉不辭金蘭餘繾綣玉樹迫参差飛蓋驕頻
擁離歌杳莫追霜天涿鹿野使者鷞鳩司北走龍沙徧
南歸鴈候移星辰搖鼓角寓宇插旌麾有疏堪流涕無
人可察眉好乘秋令返未許晝游遲
春日言懷
萬象乾坤裏春光各競探醉鄕難久托愁日漸誰貪心
事聲名淺年光案牘諳鬢毛新薊北骨肉老江南末路
驅鞭甚凡才鬭穴酣太空高鸛雀幽谷小楩柟脈脈將
何辨恢恢且共涵饑憑方朔飽苦任子雲甘縱逐時趨
倦終歸世棄躭不堪應但七當黜或過三衆自淮陽薄
吾猶漢署慙詰朝如賜履隨地足停驂
為謝山人贈顧季狂
游客爭歸趙虞卿亦見尋立談雙白璧笑却千黃金解
道國恩重誰同交誼深﨑嶇依一老流落見餘心擊筑
無燕市悲歌有越吟揖予還拂袖碣石暮雲沈
送方承天禹績
向來龍起處曾此更鳴鑾父老十年復君王三日歡蹕
留佳氣滿歌憶大風寒望幸河山切沾恩雨露寬官曹
副司隸宫闕比長安稚子車前擁中㳙桂後彈聲名方
叔並詞賦郢人看莫作南陽對君今治豈難
送凌雲鵠諫議之南京兆
左掖梧桐色清隂自宛然龍鱗明主易雞舌近臣偏高
議留青瑣殷懷盡綺筵横金兹日貴倚玉異時緣暖眼
名流外降心拙宦前狂歌動星象高會失風烟骨肉悲
歡共襟期笑語傳應門邀緩帶歸馬熟停鞭偃蹇忘賓
事崢嶸競酒權但知頻樂聖寧解羨登僊離畢商秋月
懸参北斗天雲低石頭旆花簇大江船河尹官曹副丹
陽郡國先關山王者氣宫闕帝京篇麈尾輕劉惔刀環
識吕虔二難知並美三樂問俱全蛙黽甘留滯鵷鴻惜
翥騫趙張賢不數嵇阮意誰宣海内兵為日吾儕醉是
年漸憐飛蓋小徙倚閬風巔
于鱗夜坐小酌因懷茂秦
稚子頻辭客君來未掩扉濁醪均妙理燕坐對忘機遠
樹河流接疎花露色歸事違心獨賞名近句還非澒洞
時才足疎狂我輩稀祇憐月如練不見謝玄暉
東郊
東郊不忍駐歸馬叩柴關春或留天上愁應滿世間酒
尊憑破涕朝事總銷顔黃髮誇能老青雲恐失還檀兮
虚坎坎桑者自閒閒何日乘新雨扶犁有故山
久病奉簡曹中諸公
千門動寒色大樹莽蕭蕭日落中㳙馬霜歸散騎貂漸
諳高枕趣不畏簡書招態向人間減吟滋病後驕此身
難自擲微禄仗君消滿百如相譴抽簮有聖朝
明卿過子相邀予以召客不赴聞二子有作賦此
淰淰春雲暗霏霏凍雪開故人何玉倚中夜自珠來氣
角千人廢雄爭萬古迴縱横甘汝輩酬酢強吾才世態
頻攻懶鄕書未撥哀避名將罷詠仇病併辭杯咫尺乾
坤妬浮生日月催不禁飛動色清漏坐徘徊
李水部父母
地有龐公隠賢其德曜倫耦耕秋雨外舉案楚江濱志
已傳經遂恩方賜帛均肉分大官臘酒割上林春翟茀
魚軒貴宫袍鷺錦新巫雲助眉宇湘雪鬭風神三婦調
絃好諸孫戲蠟頻當筵奏郢曲上客是秦人湯沐偏南
紀衣冠更北辰彭年衆所頌吾意在莊椿
送萬員外仲兵備廣東
向來明月璧曾倚白雲司年事吾堪後風裁汝更宜扶
搖催撇捩留滯奪委蛇嶺海誰千騎烟霄暫一麾繡衣
花瞑失銅柱瘴天垂羽檄年年是韜鈐處處疑肉飛甘
跋扈藿食浪安危使者蒼梧節樓舡下瀨師五羊摧震
疊萬蜃戢衡睢不必陳魚麗應先問蠒絲青冥直指破
墨吏惠文知得意當如此無煩泣路岐
碧雲寺
陗壁琳宫轉叢篁白日移斵雲探地脉噴雪注天池祗
樹開千臘曇花供六時伏魚驚午襯眠犢起春耔色界
烟霞滿空門歲月私苔隂侵屭屓鳥影散罘罳入觀香
時發銓真聽不疑悟來珠炯炯無復叩摩尼
香山寺
聞鐘尋古刹高入白雲層北極諸天擁中原一氣憑攝
衣凌怳忽飛磴插峻嶒不謝菩提樹常明慧遠燈雙星
垂井動片石抱蟾升怒鬛搖風檜殘鱗坼雨藤劫灰曾
鐡馬迷路有金繩忽憶宸游事千林色倍增
經功德廢寺
古寺逢人語宣皇御輦過散香羣帝下迎蹕萬靈呵水
束蟠丹砌虹垂飲碧蘿雕梁扶日月繡障擁山河果失
阿羅漢緣空窣堵波嘶鳴來白馬剥鑿悵青螺賜額苔
全卧殘碑兩自磨梲龍隂吐甲壁刹暮揚戈佛坐狐禪
倨僧房鳥跡多化城歸一劫淨土譲諸魔函舌驚珠梵
泉音想玉珂低昂人代有生滅竟如何
寄贈明卿給事謫江西幕
千秋屈宋後湘水日濺濺間識斯文在粗明大造權扶
搖鵬力重俶儻驥羣先竹箭曾輸楚荷衣乍釋燕老親
誇剪拂賤子奉聯翩執禮家人並論心國士偏崢嶸俱
志彀擺落未忘筌喜奪慈明馭思操晏子鞭瑣垣勞守
黑車馬笑談玄倏忽時謀勝参差帝澤捐公孫寧布被
主父但金錢雞肋移官外龍鱗抗疏前大名人盡敵小
蹶世何憐豈必論株累那能共瓦全一麾疎紫氣萬死
仗青天藥物愁詩癖戈矛與勝緣折腰身併狎抵掌態
逾妍未遠虞翻道仍高賈誼年吴鈎寒自峻郡榻暮虚
懸彭蠡搖坤軸匡廬插斗躔盡收遷地色還賦五君篇
偃蹇漁陽摻飄零蜀國絃為君盡一奏不爾借誰傳泛
任秋濤梗留餘夏澤荃昔賢慚涕淚吾計失留連倘問
歸來事城南二頃田
送吴中丞入為少司徒
尚憶秦廷哭能令漢業昌虎符徵使者龍劒入漁陽戰
伐深推轂從衡易處囊急難心轉赤紆畫鬢先蒼日月
垂南紀風雲護朔方七擒收屬國一戰掃窮荒司馬軍
中拜金魚袋裏装寧惟剪荆棘且為樹甘棠羽扇妖氛
避穹廬燧色藏春風眠突騎暮雨至降王女釋供邊饁
家餘宿畆糧朅來平準議誰握度支章保障空思尹秋
毫或譲桑主憂偏社稷公望切巖廊餉轉千檣月漕飛
萬庾霜牢盆自商賈鹽鐵有賢良物力江湖細兵需陸
海長察眉難盡淚刺骨未論傷少府征寧緩潢池勢可
當亦知根本計何以報明光
順甫枉書見問久未得答兹因明卿歸成排律一
章寄之
魏子卧成癖貽書僅所親援琴悲可就(服將除)結綬恐難
真紫塞猶驅馬青雲幾釣綸如勞問星使此去有波臣
懶慢功殊效婆娑態轉新雷霆來鼔盪天地走逡巡毁
重寧銷骨譏深或反脣病身時一割迂計日千顰畏路
將延汝微生久悮人後期雖有任遮莫並風塵
永平道中
盧龍左馮翊白馬舊安西浴日滄溟小摧天碣石低虎
沈飛將羽龍出慕容題驅傳令支塞問津卑耳溪荒祠
孤竹並譲國大名齊回首哀兵鏃沾膺愧馬蹄榆關秋
一帶慎莫動征鼙
夏日再宿碧雲寺
春來虎溪笑别爾竟長途初地緣猶在諸天念未孤比
丘驚出定檀越見能呼忍草看如昨靈花問已無歸雲
仍卧榻流水自齋厨病骨蘇金髓塵心冷玉壺暫棲同
怖鴿乞食伴饑烏欲施周顒宅吴中盜一區
擬訪故兵曹段文貴不遂寄此
聞君易水畔日夕理蒿萊自枉踰垣避虚慚訪棹迴十
年追握手一别滯銜杯咄咄書能薄烏烏聽莫哀罷官
吾黨事多難世人才倘問黃金力猶填郭隗臺
賊深矣俞生頗有桑梓之戀胡能北哉恐一旦之
不戒賦此寄懷凡十二韻
之子乏時韻頽然初一丘為玄轉寂寞守黑故夷猶五
嶽無禽向三徑有羊求以兹衡門色坐攝太華秋衣食
疑神隠詩書與卧游何悟欃槍下頓使客星愁鰲簮摧
碣石鑿齒啖神州血改勾吴道烽炎滄海流匏瓜繫不
食萍梗飄自由恐晚丹青意誰堪玉石謀天目亮懷阻
地肺未云脩寧因貴六尺詎忍棄千秋
阻水高陽夜大風雨
何人為驅魃此夜復愁霖已改江湖象猶酣天地心疾
雷崩坐出飛溜奪簷侵怒挟孤城動哀催萬竅吟扶搖
大鵬翼磊塊巨鰲簮散帙身俱厭扁舟意與深浮生長
道路倦翮未山林所以桓司馬愀然恨陸沈
與故趙使君登定州塔
靈鷲名藩駐神龍法藏蟠絳河瀠井榦朱網罥天門象
外僊都廣寰中欲界尊下方自風雨絶頂半乾坤眺擁
千家出歌迎萬鐸喧驅車燕使者題壁趙王孫水合盧
奴樹雲冥鼓子村語來心已淨不必問銷魂
寄俞丈兵使汝成
握手滹沱色相看又轉蓬建牙秋鳥外乘障白雲中手
削三關險身先六郡雄舉軍驕塞月萬馬聽秋風行路
難毋問從軍樂未窮勿投班氏筆留寫漢臣功
真定劉使君子易月夜宴城北池亭觀捕魚
釣渭客寧貴如棠公豈頻水光迴拍檻秋色散驚緡吹
沫星飛動穿深月隠淪生涯捐浩蕩末路赴逡巡雪壓
金盤細霜飛玉筯新異鄕王肅茗南國季鷹蓴爾自烹
鮮理吾何祝網仁風波仍病骨天地漸窮鱗萬事徵漁
父孤懷信校人無煩問濠上莊惠定誰真
秋日過于鱗郡齋分賦十體得高字
不淺停車興寧因戀濁醪客顔迴把袂吾手任持螯十
日市衣飲千秋冠蓋勞北風寒趙瑟明月隠吴刀淮海
身難下乾坤首並搔宦情餘汝在物譽借詩逃一别安
孤枕相知仗二毛白雲空在望誰益太行高
謝茂秦盧次楩謁余於魏郡有作
命駕俱千里䘖杯問各天文章一言合姓字兩生傳貫
日荆卿七飛霜鄒氏篇璧還新去趙金盡舊游燕偃蹇
中原並縱横處士偏青雲折箕踞白日助高眠老盡人
間態貧操物外權酒徒吾敢後詞筆爾爭先竹寫淇園
色花吟大陸烟拂衣從此别為約五湖邊
王丞明輔羅倅虞臣邀余天雄郡閣因攜謝盧登
焉
郡閣諸賢在誰堪屐齒高漳流寫衣帶伾嶺出秋毫堞
起千家月松迴萬壑濤新篇攜謝眺若士起盧敖羅友
須羊肉王猷似馬曹禮寧緣我設興自任君豪夜色歸
長劒天風佐濁醪詩成誰第一欲解鷫鸘袍
雪中寄張職方莊
飛雪滿天地北風吹向人遥憐戴逵宅獨命吕安輪白
眼狂相對青山計未貧肉絲移小部角觝出西秦獵騎
捎生晩胡姬鬭釀新鳥分瑶管弄花壓酒杯巡客自呼
投轄君能問漉巾坐明空裏色醉與性中真大陸摶元
氣長歌動有神莫愁歸路失燈火辨城闉
答尚書顧公
猶憶尚書履今皇慰老成拂衣辭白下揮手謝蒼生略
盡人間事仍探物外情著書窮小酉呼酒頌長庚海内
安車望丘中却杖行風迴萬壑嘯月並五湖明絳縣能
推甲(公年七十三)中郎舊與名(用顧雍事)雲霞留物色天地任軍
聲玉案慚難報金丹計已成却憑青鳥使為我問蓬瀛
送吴提學遷廣東參政
漢家文苑傳早已著吴均誰更兼循吏君無譲古人泱
泱東海色浩浩廣陵春不必三年報俱稱一變新羊城
縈紫氣象嶺度朱輪月迥珠應復星輝劒有神酬心乍
杯酒揮手遽風塵倘有相思句還從鴈外陳
安東候警有述
樹影旌旗接濤聲鼔吹兼雨拖殘日脚山割亂雲尖淮
艦雖寬鬭齊師未解嚴瘡痍心轉塞骨肉淚頻沾恩澤
詩書負烽烟號令添如何重推轂翻使捷書淹
贈别羅鹿齡
衣裾遼海色樽酒雲門開匹馬故無恙諸侯誰愛才玉
炊何地米金築異時臺縞帶輟將贈蒯緱歌始哀文章
身計失疾病物情催倘有蓴鱸興能無共爾回
月夜步西園積雪有述
積霰不知晩泂然澄肺肝冰壺初世外天鏡忽林端一
入清虚府如斟沆瀣餐敲分兔杵細舞散羽衣單束浪
錢唐捲飛花大庾殘銀疑千頃疊玉憶萬枝寒盡吐乾
坤秘平收海岱觀野夫殊未足欲借閬風翰
游靈巖寺十二韻
懶怯靈巖勝驚看即道傍天垂孤刹出地轉萬峰藏橋
石鯨飛動烟嵐鷲渺茫山形界齊魯榜字接隋唐虎坐
俄拏攫虬潜欲奮揚臘留祗樹色春勒寶花香伏水侵
禪座歸雲護講堂慈篁深歲月忍草足冰霜飽進茵陳
飯眠酣薈蔚房微吟和清磬步屧信迴廊許掾談推解
陶公醉不妨莫疑車馬客爾亦困津梁
再游靈巖寺十二韻
為捨祗園竹名山結願偏登臨怳初地徙倚更諸天不
改芙蓉色微添蘿薜烟松雲移疊嶂花雨助鳴泉芒屩
青從引苔衣碧任穿井猶雙鶴浴瀑似片虹懸磬發僧
歸定燈餘客借傳新茶收月供淨㲲割霞眠未叩無生
理聊追有漏緣空聞飛錫杖不見布金田盡劫終成幻
降心返離禪祇應何所佳一鉢付流年
立春日戲為梁陳體於青州作
青州青帝鄕春至冠羣方凌霜迴太簇條風鼓少陽冰
寫滹沱色雪厭壽陽粧蠒文初映綠卵色未舒黃鷹目
微迴盻雉乳正羣翔擊鞠諸田族粘屣臨淄倡留髠東
第酒角駟上闌繮繁雄將自始歡愉殊未央毋憂萬&KR0146;
瘵左个在明堂
題東溪書屋其人中丞南溪公兄也
徵君夙有尚卜築東溪頭人如叔度朗宅比剡中幽地
潤雙珠吐天空一鏡收朝宗竹箭水解凍桃花流初日
綺文悦條風羅帶愁漁家薜荔網浣女木蘭舟拄頬西
山曉濯纓滄渚秋君仍洗潁去仲迺釣磻游雨雪何年
夜能容王子猷
弇州四部稿卷三十一
