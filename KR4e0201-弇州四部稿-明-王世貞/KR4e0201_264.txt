弇州續稿卷九十
眀王世貞撰
文部
墓誌銘
通奉大夫貴州布政使司左布政使致仕漸江江
公墓誌銘
盖嘉萬間歙有名臣江公云而江公所與曹者中丞方
公少司馬汪公也汪公余友也江公務扵敦脩自足不
蘄赫赫聲然生而汪公為之傳卒而方公為之狀矣而
其葬也介子某不遠千里儼然衰絰以誌銘請曰治命
也夫江公不蘄赫赫聲而二君子為之傳且狀者則若
知之矣夫余嘗一再事公郎署間不能盡知公而公乃
能知我者何也則豈其以汪公故狀有之江故蕭姓至
唐而丞相遘者以不能事中人不獲死子楨避地江左遂
為江姓家篁墩歿而墓溪南子鄭守之為溪南里人元
末有弘宗者仕為州倅以擊賊顯自是世受耕而封駕
部公才乃始推其羨為小豪里中駕部有六子俾其叔
季子受博士詩公其季也七歲即日誦數百言十六補
邑諸生尋廩扵官公之為詩駸駸叔上矣而數竒凡五
試始與計偕報罷再試始成進士令高安高安劇數能
敗其令而公至則以廉儉簡易將之所賑䘏務单赤捐
不急儆無良歲侵不為灾嘗憫役夫之窘扵祗候者遣
之歸曰安而室即緩急呼汝已無不立應諸生朱誥居
恒與郡結納而有所睚眦以病死傭中之獄久不决公
立得其情坐誥徂使律郡為請不得也自是高安令課
冣甲諸邑其徵補臺垣選亦甲諸邑而至則授禮部主
客司主事人或怪之意公不樂居臺垣者公逡廵謝曰
令固不知當何曹也無何奔駕部喪服除仍故官尋又
奔繼母張喪謁選久不調公曰有限故有競吾其居不
競乎哉上章請南得駕部少宰安陽公怪謂郎何自南
公復逡廵謝曰郎自便南風土耳安陽公歎曰是安得
長者言吾愧吾官矣公之為駕部主給郵符屬新令不
得濫給郵符而有挾重請者尚書業許之公固執不可
尚書無以難也曹當審役船乃先期具䟽草尚書上之
得减船百而一切差次藉自公手請託不行遂定爲審
船格其自為主事以至員外郎郎中皆不離駕部所封
父亦如之而母鄭及繼母張亦得封用久次遷知廣信
府下車檄諸属城毋自汙即守寬汝三尺不寬汝矣首
蠲無名之費金若干者風之富人紀崇者實不殺人而
怨家置僵屍扵舍傍以中崇前守避蜚語不為理御史
按崇欲實之公力為辨御史強謝公退而語監司曰守
不畏纍富耶公聞而歎曰是何言也守受誣墨即不愈
扵纍受誣死崇竟得白而是時金吾校奉詔治真人張氏
葬自負徹侯子當封不能無騷擾公貽詩以無隤家風
為諷校恚劾郡從事不奉詔辭連公其大帥朱公約得
上事乃已頃之張氏奪爵罷治葬金吾校乃大愧屈時
段御史挾袁州相而横方按饒而有叛卒自閩歸者道
且出袁州㗖之左乃取道趨豫章𦍕言欲投浙依故帥
胡公公筴其抵廣信必反謁御史曰卒且反反而吾信
諸屬邑俱無城必下幸發兵討之御史愕曰此撫臣任
也揖公出公急歸選壯士甲而登陴賊覺之乃徑薄玉
山玉山令倉皇負印走賊遂大掠公移檄責數之募能
得一賊級者賞若干賊自疑欲潰而撫臣所遣兵亦漸
集乃復走之閩以壊散御史既素銜公強項而内愧之
所論劾疆事不能及公乃劾公以計吏䟽而格銓部不
聽尋復挾袁州相得監軍再論劾公以疆事下兵部議
調公如御史言人復怪問公所繇調公復不荅方治農
圃野中意豁如也而撫臣胡中丞為薦之朝善中丞者
謂不難御史乎哉中丞曰吾知守不知御史也然御史
與袁州相繼敗而公即家除鄖陽守鄖陽素聞公名不
言而治未幾擢江西按察副使尋移浙江為右參政鑛
人負西安銅山鼓鑄者以千數數行剽新都公條上所
以弭之者四筴未及行而賊已破婺源轉薄休寧及歙
公請於臺發兵要其歸殪之遂乘勝錮諸銅山以次苐
受四筴論功賜白金綵幣若干進江西按察使再進雲
南右布政使甫之任以肺病投劾竟歸時銓部已擬貴
州為左布政使公復投劾乞休寢其奏趣之官公病良
已甫復任而銓部之為政者新謂公尚未起乃舉前奏
報致仕矣傳則云公始讀禮倡其宗治宗祠再歸而祠
成乃始治居室老乃就溪上治草堂其所為古文辭雖
工然益自遜曰不佞安敢贄作者藏名山幸堂成箧其
中以示為江氏後者耳季年罷胠篋獨有莊氏屈氏司
馬氏書謝雜賓賓獨殷司徒程漢陽及中丞與不佞道
昆墻東拓地五畆闢華黍堂堂下墻者樹瓜蔬衍者樹
秫樹黍客至率取辦羹食酒漿始其配吴夫人賢而佐
之已目𤯝廢委家秉四丈夫子更月視膳羞稍溢則佐
以公糈有上客則合諸子鯖鄉大夫居家無如公適矣
公長不滿七尺屹若泰山敢寡言出若括中黃而中命
居嘗擇地而履及其坦坦自率則委蛇若遊龍望之凛
然就而視之若承景含光不見其跡嗚呼知言哉乃余
所竊窺江公之為循吏也扵守令深矣再抑之又再已
之而無幾微見顔色其去名也遠矣二君子之不忍泯
泯公也古史氏意也余安敢不操管而隨其後公諱珍字
民璞家居時歲月一至漸江徘徊不忍舍學者稱之曰
漸江先生卒以萬歷戊寅距其生正德戊辰春秋七十
有一可學娶方可章娶邵可登娶曹可均娶程為太學
生所謂四丈夫子也女二適郡諸生方廷濟太學生汪
居貞孫男四人在某所銘曰
佹得三事而疇抑之佹得上壽而疇奪之天兮人兮隤然順
則而不知猗與夫君隠者以為藎臣而顯者以為逸民耶
奉訓大夫福建都轉運鹽使司副使梅巖郭公暨
配吴夫人合葬誌銘
里居而有苴杖來謁者其貌墨而瘁若不識也已而徵
其為故人郭君子直郭君之為祠部郎而余弟世懋稱
同舍郎以是與余善而其去祠部而謫遠邑去遠邑而
郡去郡而南武部也則嘗知之然何以遽墨而瘁若不
識也驚問曰病憊乎曰憊矣憊得之痛吾母之不逮湯
藥也吾父之可以大耋而不大耋也雖然猶覬有釋者
是將葬矣必子之一言而榮施之地下乎余故不文然
竊悲郭君之意而志之按狀公之先世為華州人有太
保公禮者自華徙汴又三世而昭乾者自汴徙杭遇異
人授以牡丹竒方遂業醫又三世而仲敬者以方療宋
高宗疾驗得賜國姓自是稱趙或仍郭云而郭之籍海
寧則又七世之為詵者始也眀興又六世而為封推官
某能脩其業甚著其居邇崇德遂占籍為崇德人嘗娶
故邵康僖公之從女而舉公公生而端重不妄瞻視封
公意才其兄某使儒而奪公於醫俾習軒岐家言康僖
公召試之曰仲可儒也公遂復棄醫而儒以易補博士
弟子尋入太學升上舍祭酒陸先生深試而賢之數為
延譽公卿間而會其配沈卒乃歸謀繼而是時里中吳
翁者挾高貲長女為安人其生有祥且淑公聞而委禽
焉或曰繼也將難之安人之母沈感異夢曰必歸郭無
貳安人甫十六而雝容備婦道矣公既以連試不利乃
就選人格高等得雲南臨安府推官公既用盛年練事
持法法自豪猾始夷膽為裂兩臺及監司恃公重已解
十八寨詛殺已清蒙自礦場已監水西宣慰兵平都勻
苗竟事無譁者會討安南而滇師扼其背安南請降帥
以公偕閫帥往受之公行箐笮中陳黃幄厲聲揚天子威
德陪捧首待命閫帥噤不能嗣一語人以是益稱公御
史檄公入棘所得多知名士至竒公文而梓之公滿
考兩臺交薦剡上封公官如公母邵為孺人吴安人封
如邵而公之當備端雜者數矣竟以格遷福建都轉運
鹽使司副使有巨商緣舊引為姦私者公至悉發之凡
十餘軰當坐遣乃求貴人緩頰弗聽齎千金重亡所入
則以移賄監司改牒而曲貸之公即日解官去臺為下
檄強留乃巳時先後御史徐宗魯高崶皆能知公司與
提舉司閩縣三篆俱缺徐公至悉以委公而公據牘而
理之立解盖三綬若若也閩有水口者為同知署最壟
利柄高公舉以委公公代署十八月其國課踰於後先
且倍高公每舉公以勵百吏曰是安得盡若郭副者即
御史可安枕矣公恒謂刑猶火也不戢則焚人利猶水
也不遏則溺已以故在滇平反無害而於閩尤斤斤持
風節顧數以材起有當官聲而亦用是見嫉且歸矣公
歸而封公與邵安人年俱八十無恙乃歎曰吾嚮者汩
汩擾擾遠宦中幾忘其所為人今始得之謂安人父何
好曰好眺則為築延攬樓居之又何好曰好客即安人
坐庖次漿酒羞膳不謦欬而應矣邵安人老不任政安
人代為政所以共奉邵安人旨豐過扵舊也久之封公
與邵安人相繼終公毁扵外而安人毁扵内顧扵歛含
喪葬之儀秩如也盖皆以孝聞矣公雖以儒故棄醫而
其扵軒岐家言素習至推以療人疾無不立起晩節戶
外屨恒滿損槖中善藥應之不倦尤善農事時時行課
赤日中子直跪而請曰大人幸貴何自作苦公曰農恒
業也貴非吾恒有也安人則亦善蠶晝夜緝緝子直亦
請曰母得毋勞乎安人曰女職也且吾而不勞誰當獨
勞者凡公之居官治外不問内急於公不能及子其扃
閉束約與所以誨成子直皆安人任之矣沈孺人之母
錢老而迎養之均禮扵邵安人無間也及死均其葬扵
吴翁沈媪無間也姑及中表之戚惠施若囷取矣子直
既成進士為行人奉使歸再拜稱觴公與安人懽甚然
未嘗不以礪節奉公為戒及坐公累謫而意安之子直
之再遷南武庫也急公與安人欲歸而公止之曰毋再
罹簡書也吾行視若扵是偕安人過子直之官邸乃謁
孝陵已陟雨花臺歴牛首据燕磯酒間慷慨敘致六代
興廢數百言聽者悚然目為異人子直私自幸得以其
官養而安人病念家公與之偕歸矣安人性不妒忌而
公晩益壯餔醊御内如少年以故有所置媵若而人其
産子女若而人安人疾既亟出槖中金珠組帛面首衣
舄而等分之或謂安人有他子耶且子直長安人徐曰
疇非吾子也子直尋扶服歸而痛欲絶會上以册后恩
安人當得封命公好語子直若胡過毁為以一女子厪
王言不死矣然公内邑邑不樂歲之初忽召其子女偕
而屬子直曰若母少扵我十年而不能待我安所恃久
手産籍析而二之曰某以屬若某某以屬二䜿子以大
事悉在若也諸子女若傳之而家室之廼公倦且休矣
亡何病病在兩股間若刺藥之愈旋病脾不任藥遂卒
卒時語子直勿苦如念廼公者讀書強為善而已公雅
嗜吟咏無裘馬聲伎之好治三徑杏溪之西渚其所往
還獨其伯氏某及沈吕三四君子邑大夫以鄊飲賓之
為一赴即謝不往公所著有征南錄八景集過庭私錄
藏扵家夀七十有八安人夀六十有八其子姓婚嫁具
如左嗟乎公起三舍超贊大郡佐運綱迹其所樹立不
偉然男子哉識者猶謂格不能盡材以為恨藉令公未
遽罷當不令嘉靖間寥寥循吏也安人之以女德終始
無間可嫓也已銘曰
鮑村之墟厥土穹窿樹檟已材輔之梓松有鳥來栖而
呼郭公孳尾翩翩偕即爾宫佑爾子孫俾熾而豐
文林郎南京道監察御史山泉慎君墓誌銘
隆慶初余守吴興部而始識慎君之為人君中形胡髯
髯半侵面其行步蹩蹩如也而稍與語天下事慷慨激
烈若無足當其意者至談藝文揚扢千古㢲乎其入之
也悠悠乎有餘思矣自是余别去以至得請歸里君
歲必一來來必移日其他問訊之使以春秋計則必出
所疑扵古載籍者乙而就質以余之不學幸不及敗而
久之稍不聞問則君之子報君死矣余病不能走哭君
獨未盡廢筆札以故因君將卜葬采君事扵其子為之
誌銘而返厥幣君姓慎氏諱蒙字子正其先自慎清以
汰避法繇魯昌平鄉徙而之趙家太原再傳而為到顯
名諸侯間至宋有鏞者自秘閣校理出知湖州悅其土
風因家焉遂為湖之興安人又十餘傳而至君君生而
資穎敏好讀書弱冠通經術工屬文聞越人諸爕先生
善易徒步從之游時故廷尉汪公文盛今少師徐公階
先後督學政名能知人讀君文而竒之曰是子利如錐
安得久處囊哉無何果舉鄉試高等自是聲稱愈籍籍然久
困公車間不復收垂念載始成進士謁選得漳浦令漳
浦故多豪善持長令長短君至則一以柱後惠文䋲之
又眀察強斷晨朝諸吏有所顧問吏惴恐無人色所彈
擊不問貴顯居間路絶一切治理流傳傍邑環取則若
師帥然有盗負山海而窟者諸奸黠亡命多歸之嘗出
攻剽聚落掠金帛子女司陬者懾莫敢誰何君乃擇邑
下豪胆武隂重不泄者十餘曹俾偽與盗通佐之攻剽
若嚮導然密報君部勁卒攻之所遣豪從中應急擊縳
其巨酋三十六人餘無得脫者威行邑中道無拾遺尚
書以為能下尺一徵君拜南京某道御史他御史多脂
韋詗伺帷幄風旨君獨不爾固已一切不便之而尚書
胡某方視師兩浙挾權相分宜重時浙寇甫靖而胡猶
用軍興法朘十五郡民脂血以其半入分宜庭半私為槖
中物而又醟酒醉則菅蒯人命君念胡蟊殘我桑梓無
巳時而身在臺力或能得之數移書沮止胡竟不省乃
上䟽極論其事大略謂治天下如治病病有緩急則藥
有標本日者興兵命將付以東南兵餉假以便宜不為
稽制諸所治皆標也其藥皆雄附也幸而其標稍就緒
而不知根本已銷亡矣而當事之臣顧益巧立名色漁
獵不已夫病去而雄附復施病必益標治而攻擊如故
本必撥當是時䟽已上權相内自慚而尚書且懼且恚
百計謀中君以臺事不得則中君令時事屬大述職計
吏遂逐君御史既以最超拜不當預計計吏故不及御
史而會君所别抗䟽論科場懷挾弊諸詗察方略嚴甚
士子有犯而削籍者争譁君權相以是得隂喝臺省行
意焉時宗伯孫公陞國子祭酒潘公晟聞而不平曰以
覲去御史又去真御史法安在將白之朝君力止之曰
夫去某者非誤而故諸君度力能勝之耶奈何以一官
重不肖累君歸而胡意猶未慊謀所以陷君沈思久之
一鄉人参胡軍事為畫筴曰公故嘗平白包巾反者而
此子曾書諍之強坐以鉤黨可也乃察伺君亡他狀而
會君廵視江防時有兵杖十餘掩得之以為君反形逮
下獄羅織其家人子俾為證獄且急按浙周御史及君
鄉人吏科都給事中沈君為營救得小挺而胡以言官
論逮事乃大釋君雖得釋然家已毁而又不肯别治生
以是益困苐日取古文書辭誦之如所謂商丘歌聲中
金石者居恒謂其子懋賞建文故賢君中挽扵事幾不
獲終吾以向者在臺時擬白之未果而罷然吾每飯未
嘗忘建文也於是草封事數千言大要以遜國委命歸
建文以應天順人歸文皇以繼志述事歸今主授懋賞
俾上之懋賞以謁君同年馬相國馬公讀而吐舌曰是不
難上即叵測毋若乃公何懋賞歸以報君君歎曰固也
若愛我奈何不使我有身後名於是益讀書多所纂輯
謂眀興風雅於唐盛矣作眀詩選文體垂三變而鮮折
衷焉作眀文則學士大夫於詩尊唐而斥宋宋且廢是
惡可盡廢乎作宋詩選進而諫争欵欵有餘誠矣作忠
懇錄退而徐觀乎俗齗齗有餘感矣作警世編慎之
先邈而其裔則益滋我將為整齊焉作家乘錄讀何氏
記游山而韙之謂胡以僅記游也作名山記其他若所
謂陳將軍集齋山志王荆公摘粹南臺奏稿者往往甫
脫草而人傳之君乃喟然曰述而不作信而好古孔子
何人也而稱竊比不佞乃獲老死是間足矣足矣以故
且讀且著書終其身不倦至年七十二病腰痛劇神氣
不少挫謂二子必得王元美志吾幽二子泣受教目乃
瞑時辛巳之四月二十七日也余既志而論之曰分宜
盗秉而世趣羶焉當其時固難言哉即仕者夫豈唯言
孫也雖危行亦鮮矣而君故取其所甚嬖而擊之其所
甚諱而暴之吴興之獄岌岌乎僅身免耳君不以危故
廢其直不以身退故廢言天下事不以老故廢學男子
哉乃其所稱竊比者得年而亦比之可以瞑矣懋賞又
亟為余言君沒之月餘而里人賈林者暴死三日蘇自
云至一大官府有盛服據案者君也謂林姑貸而罪杖
之數十既循其股則有青赤㾗若受杖者夫神者聰眀
正直而一之而又何疑焉君諱蒙字子正别號山泉娶
於潘二子長諸生懋官次即懋賞皆有才行世其家諸
子女婚娶詳左方銘曰
語所稱篤信好學守死善道者於士庶幾哉君其人非耶噫其
用恒厄而氣恒伸其形有盡而名不冺生為直臣殁為明神噫
奉政大夫同知泉州府事三泉陸公暨配陳宜人
墓誌銘
陸於江左偕朱張顧為四著姓至宋而有光禄卿景山
者顯江隂數傳而為元海北道肅政廉訪使吴興莊簡
侯垕又再傳而為布衣治以避兵徙常熟又四傳而為
贈太僕寺丞侃侃子温州守潤潤子福建都轉運鹽使隆
恩隆恩子諸生朝介世世受經術篤學砥行而其仕者
有循能吏稱朝介曰筆峰翁實生公公諱一鳳字子韶
生而豐頤偉軀秀美髯望之若神人弱寇以三禮試諸
生郎褎然首補上庠受餼嘗讀書扵虞山有三泉繚之
因自號三泉公名日益高然七試而七不利最後有司
異其文而錄之舉第四人自是益有名公車間又八試
而八不利主試者至為錯愕歎曰今年復失陸生耶乃
謁吏部選尚書張公瀚侍郎劉公光濟得公文傳賞曰
嗟乎彼三百人者何人也雖然吾不負子以第一人辟
拜福建泉州府同知泉濱海歲屢中倭而公所治海防
當其勁公始行地謂料羅澳賊衝也而當上游可以重
泉簡勁卒為水寨戍之而艨艟翼其外人謂艨艟費不
支寧小减以趣時指乎公曰不然小减者大費賊也既
他海舸皆以颶散而公所御獨無恙尋受臺檄偕諸將
夾討海大酋林鳳於廣之惠潮大破之覆其巢鳳僅以
五舟遁諸將椎牛酒相賀公獨曰祸本猶在也是且走
海南諸國而伺我解諜之果走吕宋國於是以重兵蹙
之且諭之而吕宋果廹逐鳳有所俘獲上獻因請得入
貢比於暹臘諸夷臺下議公執曰不聞職方氏有吕宋
也奈何以小夷效小順而穢我大鴻臚典臺難公當如
何曰疆場之利專之可也以臺勞取羈縻而已諸與議
者咸服公而公以功薄當上格詔賜白金一鎰時安平
俠李戴美以使氣借軀名嘗私大奸而槖之陳眀陳貴
者盗魁也而逋於獄公授賊曹以秘計後先皆生致扵
法廵撫龐公尚鵬廵按商君為正竒公材而薦之謂當
不次超拔復徇吏民請留公公乃不果遷而臺寄益重
凡三署府篆再署晉江南安二巖邑以至清戎籍理屯
政課鹺法晨起推案簿牘山積随晷而盡盖終公任無
宿留者吏不得因緣為奸惴惴戴三尺而辦始泉多山
田為伏稅相勝公悉摉出之以寬瘠者又寬監鹽禁曰
吾責課扵彼而不使之出息耶自是鹽歲鮮逋額而時
有詐臺繻乘傳者自嶺左右抵閩已數十驛遘公詰之
立敗臺為交下旌曰使閩得三四陸丞者吾儕可卧而
理也公益自奮以狗知故不甚愛其力而當盛夏下攝
永春已又攝德化往來山谷中侵於瘴遂苦痢大作猶
治事不休俄而疾革守丘公問公以身後公不荅唯舉
一二郡政當釐正者而已既卒無以為歛門生葉庭鳳
莊望力經紀之喪始克發公佐泉滿六年其德於泉士
民甚深既發巷哭路祭百里纍纍不絶群鴉随而繞之
者三日嗚呼可以無愧其先稱循能吏者矣始公之治
三禮也諸能為三禮言者甚寡而公治之精故其束脩
受業者累累而知名士為方比部策徐進士太時莫太
學是龍其蒞泉而再當行省比諸生公輙膺辟棘以内
所舉復多知名士若陳紹功黎時中陳鳴熙何喬遷兄
弟皆服公之精為刻其所著於泉而名之曰三禮奥義
云公娶扵陳為撫州守言女是曰陳宜人宜人之自陳
歸也以其槖從甚侈改而從率素筆峰翁喜客為滋味
公悉脩贄而資之不給則宜人簮珥佐之矣公之母曰
湯孺人與筆峰翁先後病皆裕醫藥老終裕附棺喪從
易葬從厚也禮與毁稱鄉黨嘖嘖曰孝哉陸公也已而
曰非特陸公孝也抑亦有内助焉而公自是所為德非
一筆峯翁沒則奉翁之弟朝獻養之如翁已撫翁之少
子一虞而資其室已奉丘嫂周而養之如朝獻已誨其
孤姪嚴暨光重誨其族弟一驥為諸生然公時時語人
微吾婦誰與吾為德也盖稱陳宜人云而陳宜人念
公壯而未有子選扵里而得淑曰吴孺人以薦公期而
有子會公捷留省報至宜人大喜曰二者所得孰多請
於公名之重科毋使頃刻違保抱也重科今亦為諸生
有名矣然陳宜人竟先公卒得年僅四十九而公至六
十三嗟乎以公之材起徒步五品佐大郡天子方破恒
格而登用賢乂騰冣屢上即三事奚靳而竟止此惜哉
然公年六十三不為夭三十五而成鄉試不為晩躑躅
公車者踰二十年而始就吏部選人非用公者晩也公
固自疑於格也甚矣格之能困天下材也重科娶扵張
為光禄監事希九女舉男子三崇禮聘王氏問禮聘周
氏皆宦族學禮未聘女一許字譚文煥其葬也以萬歴
辛巳之十一月某日唘陳宜人之兆而合之墓在某所
狀出比部君策所謂受公業者也重科之婦張吾甥女
也故不辭而誌之而銘之銘曰
是良於邦而宜於室其用不究德則一子孫保之永終吉
故光州知州進四品階警齋子暨元配吴孺人合
葬誌銘
弇州生曰余讀泰亨之草其王父警齋子狀而感之盖
余感於國功令也夫唐八司馬材人也而坐姦黨謫彼
其竄荒服禦魑魅盖僅待之以不死而以不削仕籍故
至拜相若异列常伯若禹錫即吕温柳宗元雖早夭而
不失為良二千石警齋子之治光州也數以嚴能課冣
當遷非有簠簋之累以干簡書一中蜚語輙罷去不復
收竟終其身夫警齋子之去守僅二十九而其卒也七
十矣以發硎之銳匣之積四十一年而不獲吐中間雖
三奉眀詔易銀而金易青而緋天子之恩無所不覃警
齋子若少貴而其不獲伸如故則寧非功令使之哉吾
所以感盖感警齋子之不得為八司馬也警齋子之先
為即丘貞公至孫文獻公而渡江幾二十餘世而司諫
公徙分水又數世而古川公來為崑山州學正蒙家焉
古川公有三子中一子夭其長者留崑山為警齋子之
始祖少者徙東鄉遂割隷太倉為余之始祖以故余雖
少扵警齋子二十餘歲而忝大父行警齋子之祖曰承
事公恢有二子長曰時雨以子任用貴贈儀制主事次
曰時暘以警齋子之仲氏汝康貴封南京祠祭主事其
部皆曰禮而分列南北人榮之祠祭公娶安人有五子
警齋子其長也生而穎秀絶倫過目輙成誦祠祭公異
之使受顧方伯先生夢圭易先生每有所草博士言輙
口占使警齋子書警齋子既已書則臆而錄之别紙且
盈瓿一日顧先生發其瓿大警曰安所盡得吾言乎警
齋子謝曰當書時臆之耳顧先生曰去矣吾不能長為
而師也警齋子自是文思溢發所為博士業必根底理
道其氣沛然而辭燦然十八補州諸生受知扵提學御
史羅君二十四舉於鄉眀年中南宫選尋廷對所射策
高桂文襄公擬之首甲而阻其長寘次甲眀年補河南
之光州守光州東南界鳳陽而西抵楚之麻城其俗雕
悍不憚犯法急則走三垂以自匿蔽強宗豪家時寘耳
目於守左右為把持計守亦姑屈三尺以徇之苟得相
安而已警齋子至則一切盡掃除其弊無所縱舍發擿
姦隠有神眀聲而大指實在寬欲以所不忍者施之蔀
屋單細信陽民有罪不至死而坐死者請於臺願得改
讞王光州臺謂光州嶽嶽惠文不難汝耶民叩首言死
光州手無悔警齋子果為之辨而末減之警齋子好以
其間至學宫延見諸儒生講說經義而擇其名擕親為
之師而資養之若劉給事繪冣愛幸而次則喻司徒時
李選部時春軰皆旦夕無間有吴道南者繇他邑來充
椽史警齋子目而異之曰若故何業曰儒不成乃試吏
即命以二題其文竒警齋子曰异哉而之自棄也延為
諸弟子師業成後竟第進士而河南歲當大比御史檄
警齋子入棘俾司彌封與故葛端肅公守禮偕而屬之
曰試事一取二大夫處分劉繪果得第一人喻為第三
人李亦前列而光州之名儁無遺者時稱為龍虎榜而
警齋子前已兩被臺薦入覲計課冣還而益務為精眀
吏及大豪惴惴盛夏若負霜雪外戸不閉道不拾遺而
有鄭坤御史者以請告歸多從冠虎縱暴閭里間警齋
子悉捕置之理而還所侵民田十餘頃鄭啣之甚不敢
報乃陽為輸欵以心腹事警齋子而御史王君儀當行
部王君故嘗委警齋子以棘中事者也而有所察訪托
一司理司理復有所托則一亡賴子恣行脅人財事露
鄭乃入說警齋子曰械其人而白之王君必大喜以子
為能刺姦也警齋子如其言當是時王君亦不以為怪
而鄭素善王君入說曰君乃能容光州守甚善雖然守惡
少年欲借君以立聲亡所不露矣王君始心動謀之鄭
公益飾警齋子他事論罷其官方警齋子之得罷而其
配吴孺人亦卒吴孺人者故水部公某孫女也家世素
貴盛而性馴謹自然規節又習於女紅烹餁之事二十
而歸警齋子時祠祭公纖嗇起家戒恒食毋得進魚肉
歲時伏臘孺人必選甘毳而奉之公喜以語顧安人曰
賴新婦口為肥矣且幸不自吾家槖也警齋子夜讀書
恒至丙孺人未嘗不洴澼絖而佐之他辛苦必敵嘗甫
貴而病卒卒而警齋子解州事不能以喪歸諸生劉繪
軰率三十金賻始得歸朝祠祭公意弗懌謂吾所望於
若者何而止此已自指曰吾尚儒生巾衣也警齋子不
敢眀所繇跼蹐謝過而已亡何仲氏成進士乃稍寬警
齋子而至受封則益寬然警齋子居恒自謂不獲一命
為親顯嗛然若無容而當其身論出處則夷然不屑也
王君來守吾蘇又飭吾地兵備不自安曰奈何以一蜚
語錮才守使所親風之伏闕辨辨可復也且以百金贐
警齋子謝郤之曰勞苦使君嚮者雅知非使君指即辨
而復奚足貴也警齋子性耿介一毫不取予其始歸而
槖不能百金乃計口節腹輔以計然之策計歲可累數
千金而祠祭君沒時遺帑與産甚厚悉以讓諸晜弟曰
以慰吾親地下人相目謂警齋子生平不妄捨一錢此
為錢詎止百緍賢者不可測乃爾警齋子性不喜食酒
中歲忽喜酒而量亦驟進時時要所厚飲必盡歡暢嘗
指鴟夷而咲曰此君實知己有子四人彬彬不替家教
而少子榮鼎尤朗拔為諸生能得其父心家僕與邑貴
豪之子閧連日一僕死攝令者爲吳江蘇丞由給事中謫修
杯酒怨於警齋子而坐榮鼎故殺謀誣人死罪踰四載
垂得白而榮鼎夭於是警齋子之槖若洗矣始甚痛榮
鼎之非辜既而嘆曰陶朱公何人哉命也而最後直指
眀其事捕逐豪子不獲家亦破人以語警齋子歎曰彼
亦命也光州之鄭横益甚後守馬晉白發其狀諸冠虎
皆敗鄭自恨死人以報警齋子曰吾嚮者命也今彼亦
命也盖劉喻諸君子與其民久而益思警齋子為生祠
於城北十五里久之警齋子病卒時萬歷甲戌之五月
也警齋子諱三錫字汝懷為人坦直遂性不設城府不
汲汲脩鄕曲譽久而人信其長者始為詩有元白風文
亦得眉山遺意而不甚好之五十遂棄去曰天惠我以
逸而我承之勞以此責名筆研間不亦左耶知者以為
達而余獨未謂然曰甫康衢而躓之我其奈何夫我尚
守而誣之肆我尚能而詆之拙我其奈人何天幸惠我
以嫮質重之以脩晷我扵此之䘏大而立德次亦立言
人其奈我何恨生晩不及警齋子之壯而進之後舉以
示似警齋子者皆不能用也警齋子始娶即吴孺人繼
娶唐孺人丈夫子四為吴出者曰按察司知事重鼎娶
丘氏太學生岠女太學生鼎娶毛氏思州太守希原女
按察經歴貴悳娶張氏廣平令擢秀女次即榮鼎娶
顧氏太學生允默女榮鼎夭而婦哭之亦夭重鼎貴惪
皆後警齋子卒女一適諸生葉恭炌而夭孫男六泰亨
邑諸生即草警齋子狀者娶秦復亨娶楊繼娶錢臨亨
邑諸生娶張恒亨娶梁咸亨聘顧震亨聘周孫女四其
壻沈應德孫日昌徐自得馬天馭也適孫者以哭夫死
適徐沈者俱夭死曾孫男五志䕫志臯志益志元志稷
曾孫女二墓在邑東二保食圩之新阡盖泰亨之言曰
傷哉吾王父之不獲早即土也則以歲屢儉故夫豈惟
王父吾父按察君亦弗獲瞑矣於是強自力與其諸弟
謀以乙酉之某月某日即其地葬而吴孺人祔焉禮也
於法得附書銘曰
孰謂而且貴甫為能吏而不見庸卒以屏棄孰謂而吝
施千金之遺棄而弗睨以全吾悌孰不愛其子子以冤
死委而歸諸理孰不愛其名其州人之伺也澹乎若無
可稱嗚呼兹其所以為鄉先生
弇州續稿卷九十
