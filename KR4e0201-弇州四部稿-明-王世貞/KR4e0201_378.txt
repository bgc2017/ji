弇州續稿卷二百四
明王世貞撰
文部
書牘
應黃州在明
招提握手垂三十年萍梗江湖無復理値然至西曹借
軀緩頰以為赴義者其在耳目間猶信㝛也公治郡一
不稱時趣即脱屣之因山為林蒔藥釀酒隠然仲長樂
志之風比之柴桑殊不寒儉聞賢器復繼武更足慰目
前僕自廢蓼莪一丘一壑蝸涎足潤而誓墓不堅靦顔
強出身在人手名在人口如墮苦海無復出期庚辰以
來始能痛割去之生平嗜翫不挂一絲誦白馬之遺編抽
玄牝之秘旨長齋六時懺悔㝛憯以此了餘生粗覺具
少味耳恨無能分供也教授俞先生自詭與公莫逆因
其歸聊爾附候并有所刻兩藏經典數種呈覽不一
唐滁州
不佞王父司馬之獲從文襄公後也世父藩幕君且同
塾師矣而先御史大夫在散署時又獲奉文襄公拂拭
不佞又於班行中一再接狀元公顔色則辱公世講之
後非一日矣不佞有雕蟲之好且好稱說循吏業而執
事工詩工文章工為州邑則不佞之稱神交又非一日
矣張令君又亟稱令先君之有隠德也執事諄諄賜之
書重之以幣㑭追為志銘不佞縱能辭地上烏能辭地
下苐卒卒少須臾間俟長夏無事當敬具草以俟後使
來可取也新詩多爽朗有致八咏之章所謂不虛美賢
於上韋左丞哥舒開府多矣寄明卿而寵靈及於不佞
知執事之見存又非一日也
范司理
得執事報書具金丹大指此更數明師歴數十讀而不
能决者執事一覽了之遠則僧一行近則程伯子不是
過也僕似亦有管中之窺粗與執事合然而不敢從者
同類有情終屬汙䙝恐異日不免天宫駁放一也未免
於人小有所損損人以益己非造化心二也築基之際
少不如式不能無决撒三也臨敵之際萬一不勝則敗
隨之四也取之而不得則必他取其勢流而為彼家五
也廣有採擇滛聲外聞得罪名教六也後讀黃庭真人
在已莫問鄰何處遠索求姻緣始豁然若有悟以叩師
真亦遂脗合執事從容涵咏之久當必自會也賜環故
有說惟荆老亦同之或水或土皆蓄深意此時未敢為
執事道盡楊生非忠臣後非有文行王生非工詩非貧
僕不敢與還往亦不敢以聞執事執事意果不異敬服
敬服使琉球二書拜教後却奉納也
張司理
衰嬾杜門苟簡一切即君子之至於斯或有不克見者
屬明公按部則首沐干旄之枉嗣後一奉酒語三接茗
談不意垂盡之年獲覩海内偉人歸與兒曹及之且詫
且幸明公虛受若萬斛之舟鍊事若百煆之金而查滓
融冶襟度超豁尤出意表至於折節文士傍擷藝林不
逐物情諱世忌文舉彦昇之倫不足多也信使遠馳致
手教累紙傾倒之懷彼此無異少公翩翩麗藻機圓語
妙自是當家稍一涉獵泠然心賞惟於仄韻叠句小妨
吟咀盖中原之音多以平入仄若獻吉于鱗茂秦則無
此累矣其他名家少有能避者俟從容當為一一銓出
所命拙序固不敢辭苐未免佛頭抛糞奈何卒卒口授
不次為罪
曾長洲
僕以榖日謝親交應酧而筆研舊逋尚未及洗擬至暮
春始得一切放下從辟支禪了此生四日前忽有以除
目至者怳然莫知所繇當是廟廊搜括陳人殆盡因而
竽及耳僕嚮者匹夫之節不固靦顔朝列見憎白簡即
今日不出豈能於卞田充隠弟不欲負庚辰香火一念
以此上孤賜環之恩下拂推轂之誼有所不恤兄謂動
静原無去來皆一心所造此是造極語僕之不動心是
本無出意非關學力也旬後不免走蒼頭上乞骸章小
損兒輩槖他無足言者使迴附謝不一
又
承損餉新茗領訖喻及出處具見超脱僕嘗與陳雨亭
銀臺言有應跡而無住心則居士之與宰官何别但庚
辰初念不可負耳邢侍御長者故不惜為一傾倒然未
嘗為擊唾壺何由窺我千里也黃圖解元再相會否亦
有所告否大抵吴民易感亦易怨士大夫易譽亦易毁
惟信我之不可奪者餘則採物情而酌之可也末世斷
斷避嫌之事賢者為之矣
又
兒子軰初自吴歸云臺意似不佳流言籍籍殊為懸情
旋聞已消釋甫自慰而家弟馳信來謂得之王中丞所
則白簡有所指摘矣足下心事如白日中天唯是小不
避形跡然亦何足相染家弟又謂所擬量移於一方施
絳帳審爾亦不至出惡聲也足下但自反照追省於此
際加涵飬琢磨却是一番功力每讀孟子稱四十不動
心而又曰動心忍性同此心也而又有動有不動此公
案不可放過大抵吾人未到聖賢地位不怨不尤則可
不愧不怍則不可僕老矣木食塊處於一切世事皆末
殺無能為足下鳴聊致莫助之愛而已前月末將斷筆硯
覺得於胡廬山先生未了一念捉筆成衡齊序既脱稿
而讀之殊不能有所發揮以此灾木不如覆瓿也兩日
計當移疾請假聊此奉慰加飡自愛
又
清上人來得兄書跫然之音令人耳開若聆大吕兄之
愛我深矣念我切矣獨所謂三喜者於僕未之有契也
僕卧弇中粗自蝸殼特為鄉親友所嬈不勝其煩尋得
留都一大老書極誇省臺静勝而會副樞之命塵念一
起遂成地獄種及至此間為試士困以酧酢兼苦筆研
之繁種種魔境盖未幾而有亡弟之變矣肺腑中裂形
神不親以故懇上乞骸之章而不蒙賜允且未敢再上
支吾至來春當圖一决平湖丹陽慷慨有志行人也麻
城廣大教化主也若謂其禪謂其理學謂其飬生則愚
固未敢信也兄謂世果能用僕耶僕尚可用耶邇來小
建白微窺其兆矣孔廟一疏自謂獨見諸公中亦有以
為信然而卒見寝夫焉能用僕也兄試讀之以為不然
則僕不可用也今年閻希言去境極佳肉身至今不壊
聞羅近溪去亦自瀟灑瀟灑僕或可自信不壊吾不能
也清上人幸一二接語福德僧也學行俱入大乘境但
未知透悟何如耳此二門各有人獨吾儒太牢落(闕)
朱之格物
王之致良知故自匪同若致得盡格得盡終自成一局
面不狼狽也兄明年得一南清曺可乎僕且歸恐不能
待耳餘不次
徐推官桂
公以一輕刀破臘而訪我知寄悰良厚夜談雖小暢然
以老病畏寒不能步履而從弇中尚是小缺䧟新詩有
學有才情有字有句必名家必傳後無疑也唯在乎熟
之而已李杜沈宋王孟諸賢百年而後豈以品山定名
代次第耶小間能成一詩以壯公意兹則未及耳新刻
三種附覽
徐嘉定
劉介徵雅士也坐間覺温風時時襲人與小語雖未際
極亦有詣會恨僕方困河魚不能多盤桓耳乃用鄭重
為謝使我愧陳孟公梅雨周洽謳歌溢耳其波入婁者
則練之餘也公方勸農省歛而念及方外病叟損餉種
種新荈薰柑敢不拜嘉窰洗初啟封光彩溢射雖叔夜
鎗元常玦美寧過之苐僕夙有此好聚亦不少庚辰歲
偶感其累心屏付兒輩不置眼久矣静室中窪尊坏飲
竹牀木几無直一鐶物何敢溷此珍器乎却附使上之
幸寬其不恭也殷無美豪飲劇談故自足賞徐茂才者
竒士久困轅下非公焉能使之驤首長鳴也餘不具
傅司訓
公入剡餘五載矣經術行誼為諸生表儀僕雖土室如
夏甫亦竊耳之而復從邸報中覩薦剡則益大慰惟是
長器見顧亦云已有百里之除而尚何寥寥也從政者
新矣豈尚欲持久任之舊耶僕夙障不能掃除見陵二
䜿老態種種而辱存念過深餙奬非當損餉皆廣文齋
中物挾以烟霞色令子猷意爽尚恨不能為扁舟之造
也杜武庫左氏癖者千餘年而得公砭之昔人僅能通
鑑紀事本末留第一義以屬公皆大快事所委穅秕之
引不敢辭苐受役筆研方苦而病益甚幸少寬之冬中
必不敢負宗伯公即取去作中郎帳頭物且云欲有效
於門下僕尚未獲卒業也秋氣向深加飡自愛不一
又
公以學行淵著表表人口薦剡再騰實張司馬與直指
使之識也僕何力焉而猥用相謝毋乃使草莽之人得
竊朝市權乎以公之材入長六館出宰百里少足展驥
而當事者僅用常調量移雖復匡山彭蠡之勝日供几
席如攄吐不令盡何行矣除目且繼下矣左傳屬事僅
一見之而荆老即秘為帳中物如蔡中郎之於論衡再
叩之苐云尚有欲商㩁者僕愧穅秕導精粱翻足相辱
以故不敢再請也麋鹿之性與豐草長林狎特欲脱羈
絡以保餘年耳非敢偃蹇朝命襲高潔名今幸得請矣
食物種種皆烟霞味謹爾拜嘉厚幣却納併有雜刻侑
覽不一
吴斷事
天驟寒伏團焦中踡跼如蝟方取榾柮煨之而使者衝
風雪來以種種山味見餉染指之餘飯及妻子此感何
如承示病目大抵中年以後精神不甚在阿堵唯清心
斷慾節飯勿食煎炙五辛及他濃味静以俟之不可責
效攻治也春事殷時公病愈扁舟見訪僕尚能破例一
出瓠壺盛濁醪荷葉裹蔬糗為公作弇園主人也一笑
吴詹簿
入霅中哭故人幾失公幸免題鳳一作羅浮夢然至侵
晨出候則仙舟已發矣悵仰間更辱報謝九畹道人與
玉版師皆陽羡山中高品屈作弇園供為辱矣輙以東
海三醉胄相報尤辱也或公拍浮酒船時更以為佳耳
腕瘡草草極不恭亮之
又
衝寒抵陽羡遂造玄亭忽忽如夢聲伎供張之盛都已
忘之唯孟公高情與叔夜酒態依然可想耳新構一軒
枕白蓮池頗幽潔得公所惠竹牀竹墩置其中佳客至
可坐八人更以公瓿中菇佐酒便增一叚瀟湘色小簟
疎簾此間故不乏也像贊幾作篋笥物檢出并二扇汙
訖奉上殊不足錄所命振始堂記堂在何園園何地何
名中何亭館卉樹竹石以何年他屬以何年歸幸一賜
示庶筆底縱横且不落寞也餘不具
文子騑
應門者至團焦出公刺驚喚小籃舁竭蹷抵河口則僊
艗在縹緲間矣無威明之疾而有季長之慢如何可解
家弟言公遂焚牒不出昔陶公去彭澤尤以束帶見督
郵故今河南䧺郡也同守貴是督郵以上官何所感而
飄然棄之令人想見千載箕潁間色公如有意和歸去
來乎請具子墨客卿以俟間與家弟言先待詔公在玉
京當拍手歎呼佳兒或博士先生鼻息不能無小咈然
耳一笑
凌際叔
仲夏辱公枉駕而應門澷拒遂成題鳳以故於陸生便
致其不自安而公不以為罪遠厪教存副以隆貺愧感
何如世人好言太史公而於班氏遂成鹵莽譬之習書
者歸右軍而忽忘大令不知父子家法縱有小乖不能
以寸公此書行所謂班氏朽骨得蒙榮造矣苐往往令
小鳥抛糞佛頭殊不為雅業已相許旬後可令人見取
不免為公作蛇足
凌郡丞
季君之使至復拜手教惓惓念我年來正得頑悍力耳
所謂山神伎倆有盡老僧不見不聞無盡也家弟移臺
䟽甫上即棄繻出關於前月七日抵家矣賞心者謂其
好道讎跡者以為弔詭不知其自倦游一念借之歸作老
農老圃耳生平於故人竿尺殊鹵莽前歲始曉令侍筆
者錄得數紙及檢子與明卿子相書百之一并僕近稿
錄去姑塞白耳屠青浦處為作一紙公可令蒼頭别持
索之家弟亦令檢得少許後附上也不知公所梓合今
古人或顓本朝否鄙意以長書論事理若望之少卿子
長之類小簡叙寒暄如晉人致語分作兩部庶為全璧
唯公自裁之
又
前謂交遊翰墨尚當有數種故作此報既令兒輩檢則
多失之今僅上二卷聊以存姓名可也僕比來百事俱
灰冷菜羹豆藿一飽後即兀兀枯坐而千里故人以筆
札見役意軟不能作白眼郤之誠有如公所笑宿障者
若序吴朝卿文則坐陸生見迫以貧病老儒可憫寂寂
數言聊用塞白殊不關方寸也王百谷善竿尺仲蔚意
不能新却善守陳調亦可收采否漢書評林序應於難
弟所見之是了前歲諾亦公所笑宿障也不一不一
劉子威
忽承教札修禮過共非弟鄙劣敢承弟本無所受亦無
所證止是蒙師真度引於苦海中一掉頭耳去彼岸殊
自遼邈也來喻此形已弊久生無樂王道者亦言吾丈
精進之甚至厭此四大便擬割之夫厭戀等弊耳如來
所謂衆生相夀者相也四大誠幻造然欲借此修持異
日有身外身不妨舍此皮囊兹則未可也繼首坐香烟
未絶倏爾脱去尚為虔侍者所笑以其落隂耳勿助勿
忘毋欲速毋見小敢以為吾丈告二詩雖降格而精詣
之意故在白香山見之當擊節純陽老僊或便未薦如
何王道者見亦無大謬徐驗其定力耳
又
季秋之朔為兒子苟忝名場報者羣噪匿避一室兩日
而應門以尊刺見示則僊舟已西邁矣念僕非皇度遼
公非鴈門守何敢偃蹇稱疾得罪左右乃公不以見尤
手書繾綣有加於昔至新集之貺恍如被穆如而聆鈞
天也弟本毫髮無所得狀若可以捐俗者邇為鄉里麋
集勉強趣承今始一弛肩忽忽如夢追唯獲者皆幻累
者獨真歡喜之障殆重於憂苦障矣公自是晨下謫此
緣猶在綺語一掃而空之為望所需諸經刷裝都未及
却從家弟所覓得一部附覽不一不一
又
昨歲杪得張幼于一札來云公猝中末疾不良於行已
復得一札云有起色矣已又聞之人曰平矣故不敢通
訊問以凟閽者而私心之為憂為疑為愈則亦三也乃
樂天和尚至則於錫頭得手教滿紙公之念我篤矣九
月遘喻少君與受静坐訣三日而真氣動不著意想而
法門所稱開關交脉者略盡得之周身殆徧今則歸腦
中了不竒且時時為杯酒徵逐所奪無足為公道者筆
研一途少時腸肥腦滿勇於構思浮名見被時亦熱中
今老且厭倦矣而嬲者不止譬之歲計入不千緡而日
食且萬錢胡以應之又誌表之類雖稱為䛕墓尚是仁
人孝子一念至於後進少年偶得一二雋語便欲据西
京超大歷居官僅考中下輙稱韓馮翊黃潁川老而不
死多作誑語畏入地獄公何所見而翻賜豔且公之才
高於僕僕固知之亦公所知也大集已付剞劂毋論海
内及後世即眼底已有俞君房吴瑞糓郁人文王少卿
四鍾期矣何至作伯牙嗟也所示顛倒凌厲者為何人
弟處絶無相間公者於公處當亦不間僕縱有之何足
挂耳人生不滿百長懷千歲憂當是有情癡也使有身
後名不如一杯酒此則安樂法也樂天者與之談時時
詣會後知其坐天池以片語挂塔托鉢者雖薄業作甌
脱聊爾應之䟽辭似宜稍益華實恐見者以為杜德機
少損施心也如何如何
殷無美
昨承足下見示君典學士書知不以不肖而棄之且許
春時垂訪海上甚感足下道君典新築所謂伊人宛在
水中央令人灑然如夢醒記僕副山東憲時故吴中丞
峻伯為學憲嘗與諸賢酒間戲言志峻伯謂宦轍不必
中土即滇蜀閩廣須盡歴之飽其山川風物最後亦須
坐尚書省押尺一乃告老耳僕謂鄙願不及此願得二
頃陂四圍列植梧竹垂楊芙蓉之屬陂中飬魚數千頭
中搆一島築高閣三間其下左室貯書籍及金石古文
右室盡貯美酒傍一小室具茶竈灊釡兼畜少鮭脯瓜
菜閣上一榻兩几讀書小倦即呼酒數行醉輙假息島
傍維兩蜻蜓艇客有問竒善觴咏者以一艇載之來一
艇網魚佐酒不問朝夕飲倦則相對隠几興盡便復載
去若俗客見撓者雖呌呼竟日了不酧應以此終身足
矣峻伯問誰可當俗客僕謂坐尚書省押尺一者公即
是也衆大噱笑而罷峻伯謝貴州節歸病死竟不得如
願而㒒幸有園林山池之屬然在城市中自貴游以至
田父野孺皆得狎之不能拒也不意君典一詣便爾苐
聞其垂槖恐不能究僕語中境且朝望甫殷寧容於東
山坐嘯耶前送足下詩方醉極偶成即以付書房不復
能記何語後檢出始知疊用韻真倒弸孩兒也已改押
矣今再書一扇呈覽倘寄君典亦佳餘不贅
又
泥金至練川者初似不在足下與子念軰歎咤移晷及
得足下信而後喜可知也以足下才寧復終老公車然
數受造物侮倉皇不能不寘欣戚其間如子念所傳兒
子豈不關痛痒政謂其尚堪䟤䟦耳一賀札在袖中垂
磨滅恐野人姓名墮長安便作齒頰間物次且久之而
足下之誨已先我矣中間見飾過情僕何能為德於足
下足下名故高於僕非若東野少游之有藉於昌黎眉
山也金馬褎然高第旦夕步武木天比之菑川生則殊
少精彩奕奕足暎射後生數輩拜相封侯故不為晚唯
在沈深其智勇俟時而發之耳虎榜幾四百人足下固
多長者游同志者為何同調者為何㒒雖老尚能呼子
墨以俟也春來羸病幾至委頓頼藥餌扶持漸有起色
貝錦之餘乃復有齒及者真畫蛇之足也宗伯知我哉
曳尾龜以泥途為快久矣誠不慕太卜之寶藏也兒子
憨甚何地無三餘於千人口頭捏怪亦任之而已中夏
尚凉北土當益加飡自愛
又
前見足下耳熱沾沾得窺斵輪妙用苐謂出語必不經
人道則又與學士計之此本目前物恐摉山網海飜為
罔象所笑惟幸錄示一二以解我疑夏令改中久霽猶
自清和披閱之暇時舉一觴以佐餘銳勿但如蕭世誠
仰面看屋梁也新刻左氏頗精并有漿脯筍葅少許將
意蘇長公外紀能為我小料理否足下一目數行不過
假兩夕力結奎壁天上緣亦是佳新補博士弟子遂無
一相識者令人憒悶憒悶
又
前拜手書叙離睽之懷與彼中風土物情怳若坐至喜
堂促膝對語也適見王二云如姬免身又得一䧺良為
兄稱快若乃循吏之績遂冠三蜀薦剡之美追蹤古人
此固兄能事也游刃多暇燕坐齋閤江山之勝盡收之
錦囊能推示一二以慰老懷否僕觀處湫隘漸不耐寒
暑徙之鄉落又為客追跡更成勞費夜警入耳轉歸弇
中昨歲九月遘異人授以一訣頗得其力四體小暢恨
為鄉里腰領所苦文酒二責時時自中恐不免堕落耳
聞輦上君子尚猶有齒及者僕老矣匏繫一室即不敢
望作五湖長何至脂顔於諸少年前也傳張氏子弟存
者尚能自活僕前聞其狼狽意似憐之深感兄見為於
故相誼不至是也更欲草一文奠劉司空而懶未命筆
去人迫不及矣所命素卷不知欲書何作扇先汙訖附
上陸楚生欲買舟造兄大有問舍意今似不成行矣亦
兄之幸也家弟在南省甚清適子念邇搆一樓槖澁未
就兒子卜居淡圃之左亦窘物力周生坐客遂不減其
父時吾家阿瞻舉兒秀美大創廳事及傍水閣不免負
素責矣奈何王二見過云感兄恩凡三附書不浮沈否
欲伸絲蘿之約故自佳偶為一逹之餘惟珍食自愛
丁休寧元甫
使者自休陽來拜嘉訊大幣已出教札并前所浮沈於
伯玉司馬一出讀之不覺拊膺加額故有情生於文文
生於情語求之古人古人有足下文不能通足下情求
之今人今人能悉足下情不能詣足下文於目中所見
信無兩也追奠先大司馬些章感激用壯使他人見之
尚為心磔而况不孝乎然至所以慰地下之靈而寬不
孝兄弟之大罪者又何宛篤周至也苐非不孝所敢當
耳足下美政久而益新加以錦心繡腸圭璋令器大計
之後必晉擢臺省議國是然蛾眉捩目不待入宫而後
妬慎之慎之僕自得亡弟耗懷抱劇惡靡復生趣且覩
公卿中貴於我而少於我者倏忽之間便為異物故决
意乞骸上章待命於弛擔中謂少得息肩而文債填委
歲聿行暮多藉手而入土者忽忽應之轉更作筆研獄
阱欲作一二詩送足下朝天而不能幸少寬之必不後
也鄒孚如千里乞文以諸什見贈大有心致足下外渠
與周武選曾博士皆志趣高朗不羣何癸酉之榜多賢
乃爾令人快然長途自愛不一
黃司訓
夜歸自顧園雨中得接眉宇雖匆匆不數言然知足下
為長者既讀見投諸作味其清穏永雋歎曰侍御公有
子矣尋聞雲間諸生稱足下清操至行束修不行而誨
無倦復歎曰華亭有師矣徐孟孺來談足下媺不一而
足則相語曰縣官有人矣既出篋得足下書執禮恭而
見飾至更令人顔靦汗洽不敢當僕東海孱書生也妄
意鉛槧之業不能自閟以有此聲晩而好佛又改趣事
黃冠執志不堅復墮塵網一語一步皆成悔尤足下但
跡黔驢之龐然與其聲之鈜然而疑其有長技耶誤矣
誤矣曹事小間於江山之勝當小有酧厭以示足下兹
則未敢餘不多及
趙司理
自足下以令先公不朽之托而過我弇中也時方抑塞
憔悴未盡吐其竒然而一接清範聆緒言霏霏若楚蘭
之流芬使人鼻觀自爽别後僕轉入幽静足下公除再
補校藝蠶叢射策金馬榮問休暢自分濁水無望清塵
不意岩穴之跡不固誤玷徵書備乏留省盖去足下宦
游之地僅一衣帶水而衰嬾無由通候問乃辱足下以
大誨先之叙舊懷賢綢繆繾綣累紙未既悉讀羣編珠
池玉府其諸寓公奉使之什宛然長慶間攀大歷署園
之擬懷縣連珠之倣博生不啻如之僕固喜其來而悲
其晩也乃子與德甫明卿則先已得足下真令人妬深
春雪之麗非敢遽酧亦是下情由來所願但近接亡弟
訃悲咽摧哽一字不能成咏痛唯此子憐才好士風尚
不淺使遇足下必把臂入林而今已矣命也據梧授簡
辭多不倫大貺拜嘉并有薄侑不足當瓊亮之亮之餘
不次
弇州續稿卷二百四
