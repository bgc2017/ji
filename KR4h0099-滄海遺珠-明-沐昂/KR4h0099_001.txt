滄海遺珠卷一
明沐昂編
朱經(字仲誼杭人號玩齋)
題顧定之墨竹
虎頭諸孫緫痴絶老安不痴乃用拙憶在吳中寫墨君
雪楮水縑每飄撇妙處不減文湖州同時更有柯丹丘
眼底只今無此客使我悒悒懷風流蒼梧想見斑竹活
看畫忽焉憂思豁安得二老從之遊搔首涼風起天末
題讀碑圖
孝娥碑在曹江濱誰其作者邯鄲淳中郎八字因贊美
後來索隠寧無人老瞞久欲窺神器既見此碑心若愧
較三十里乃遁辭姦雄寔憚楊脩智脩乎脩乎智有餘
用之治世將無如露才揚已古所忌况復漢賊基黃初
今我憮然觀繪墨懷賢為爾傷雞肋研磨銅雀臺上瓦
點染霜毫動秋色絶妙好辭天下無異代讀碑傳作圖
長歌落日西風起酒酣擊缶聲嗚嗚
題蘆花散人小像
朔雲化石忽五彩石也能言泣真宰玉堂調笑辭金魚
月冷西湖醉魂在風流憶爾承平時接䍦倒著驢倒騎
仙遊何處驚墮影秋空冥冥如見之黃鶴飛鳴杳無跡
西風滿地蘆花白玉龍吹斷不可招空掩畫圖三歎息
題畫梅
疎烟小暈生瑶島仙鑑星明試粧早雲母圍風曉未寒
玉龍嘶天春不老憶昔相逢萼綠君別来珠珮留蒼雲
素鸞驚舞月破碎瓊臺歌斷音紛紛靈㕙解點玄霜汁
粉靨冰花照人濕返魂竟失篋中香翠羽悲啼聲轉急
紛吾欲下巫陽招楚騷遺恨湘川遥書憑鳳女雙飛翼
淚掩鮫妃一尺綃
題澄碧樓
燕入雨侵簾鷗棲月近簷白紆三泖曲青隠九峰尖夏
簟風漪展春醪雪乳拈元龍憐遠客高卧想無嫌
題唐伯剛貫月軒
使君文采歘翩翩投檄歸來志浩然新搆鳳麟洲上屋
恰如書畫米家船干將破壁龍俱化脈望飛空蠧亦仙
更試囊中五色筆桂花香露洒銀箋
奉同謝雪坡次韻楊孟載
紫薇花下月波涼謝傅風流錦作裳况有鳳團新賜茗
猶餘雞舌舊含香仙槎杳杳秋無際宮漏沈沈夜未央
荅贈揚雄詩句好野人傳誦下吳航
走馬燈
清時何事及宵征人馬蕭蕭夜向明歷塊風前微有影
銜枚月底寂無聲一身轉戰三千里數騎看為百萬兵
待得燒燈佳節過烽烟永息賀昇平
題蘭亭長咏圖
蘭亭已榛委衣冠非昔年吁嗟觴詠樂猶託畫圖傳
題暎雪圖
夜雪明書几寒風入緼袍如何燒鳳蠟只解飲羊羔
三友圖
冰雪淡相看心期許歲寒莫同桃李伴容易及春殘
呂德叔小小齋
齋居不自大容此眇然身汎覽乾坤内俱為逆旅人
題畫
隠者山林得靜便松風不動興悠然竟將塵事抛身外
只許泉聲到耳邊
題桃花白頭翁
前度劉郎阻勝遊漫歌風雨替花愁自憐人與春俱老
底事幽禽也白頭
題桂花十二紅便面
金粟枝頭十二紅何年飛向廣寒宮素娥只愛青鸞舞
且近瓊樓立晚風
題紈扇美人
蝶粉蜂黃滿眼新小園微步不勝春白團欲把歌唇掩
生怕流鶯也妬人
題絡緯圖
牽牛風露滿籬根淡月疎星夜未分燈下有人抛錦字
機絲零亂不成文
方行(字明敏號東軒其先黃岩人)
古意
青松百千尺亭亭蔽浮雲下有螻蟻穴上有烏鵲羣兔
絲附其枝茯苓蔭其根盤踞托厚地實維造化神玄冬
霜霰繁積雪埋崑崙萬卉皆凍死此物獨能存吾將比
蟠木坐閱三千春
清麗曲
江花繞瓊闕綠水帶珠樓開宴坐清夜飛觴凌素秋美
人明月珮仙客紫雲裘生世真飄忽應當秉燭遊
懷丁鶴年高士
白雲生虚堂滄江夜來雨念子素抱清守道猶處女離
別月幾圓流光歘如許佳期悵芳歲緬懷在知已爰我
山中癯曠焉隔秋水結佩貽遠情含睇不能語松花再
開時願言寄千里
和蒲菴禪師查峯夜坐二首
在昔多夙願志藏岩壑間朝看飛鳥出暮逐浮雲還微
雨南澗來涼飈滿空山振衣千仞外逸駕誰能攀
人生固恒理萬化俱同原素抱既不展淹留復何言願
期高世翁談道窮晨昏空林冀有約違已非所論
題邊文進仙山樓觀圖
仙人綠髮懸雙瞳能移崑崙開華嵩為我一掃瀛洲趣
中有千年不死青芙蓉飄飄烟霞入君手深林蔽羃桃
源口蒼烟颯颯鸞競飛丹崖恍恍龍驚走赤城掩靄天
姥迴石梁倒掛雙瓊臺桃花半壁鏡中見古木盡化青
猿哀素娥迴飊下瑶殿明星玉女長相見邀予為作商
山歌坐看桑田幾經變丹霞亂飛桂林表手翳瓊枝拂
瑶草天風吹入西瑶池王母秋眉颯衰老瑶池花暖春
未凋三十六宮散瓊瑶青霓錦帔耀雲月上元月下來
吹簫吹鳳簫擊霜絲君亦胡為弄參差他年倘惠金鵝
蕊寄聲蓬島長相思
題吳彦嘉所藏張秋蟾龍圖
張公畫龍人不識筆法遠自僧繇得掛向高堂神鬼驚
恍惚電光來破壁夜當渤澥開筆力元氣淋淫浸無極
吞吐日月天地昏摩蕩雲雷太陰黑江翻石轉窈莫測
雪濤捲空銅柱側洞庭扶桑非爾誰顛倒滄溟為窟宅
乃知前圖只數尺坐令萬里起古色何當置我君山湖
上之高峯聽此老翁吹鐵笛
觀吳孟周司訓真草書譜
古來書學宗史籀竹簡遺文象科斗鍾張真草更入神
片楮至今藏不朽先生下筆絶代無鳴玉綰結青珊瑚
况聞篆隸太倔強百金一字傳東吳墨池浸活玄兔穎
魑魅反走空堂靜金戟交撑日月輪銀鈎倒畫龍蛇影
歐虞褚薛真出羣精妙只數王右軍英姿老氣欲飛動
懸珠快劍相紛紜嗚呼百世誰復識我今作歌重刻石
莫同繭紙舊蘭亭閟入昭陵永難得
東歸謠送貝仲琚回吳中
天目青逾藍上有危峯横空插漢高巉巖滄海深莫測
下有六鰲迭負蓬壺方丈於其側山峻極兮水波瀾千
盤萬折行路難愁看混沌開鑿處尚有斧跡留人間殳
山仙翁髮如雪胷蟠太和吐日月手中鍊石輕女媧五
色曾將補天裂憶聞羽客從之遊青霞光亂雲錦裘金
雞呌海白日慘桂樹四落空山愁昔年寒月照樽爼明
珠百斛輕於土君山鐵笛悲向人羞殺堂前柳枝舞君
歸東吳懷故廬明星古宅非吾居會稽泱漭淛江險誰
探千載太史禹穴之遺書興因東歸發遂作東歸謠他
年相憶五情熱應知淚濕雙龍綃
和馬貫五松小龍女歌
五松小姑龍帝女綽綽飛璫夜行雨天吳移海醉不歸
江色千年作誰主漂星輾月流翠滑青霓曳裾玳窗八
同心鏤結寄玉郎複疊毾㲪製霞襪玉罌轉水月獨漉
綷䌨香裙蹙蘭屋閑擲明珠贈宓妃一片長眉寫新綠
罦罳瑶殿罩何年排空鳳管衝九天割鮮不食起鳴絃
水波帖玉無驚烟
復和五松小龍女歌荅蘆軒
東方龍君降靈女騰飊曳烟軋腥雨撲花掃海神為悲
玉帝封為九河主貝宮銅龍刺雲滑彤臺鬭玉蛟柱八
瓊絲絡鳳騎紫霞金帖瓏瓏水晶襪鰲頭牽波月&KR0609;漉
翠幄銀屏沓珠屋倒窣天瓢澆火龍九點齊州一時綠
撾鍾勸飲邀萬年花宮盤盤象青天湘妃獻樂鼓冰絃
下窺四海銷氛烟
贈相虚中上人
一室安禪久三生結願頻傳經來帝子送食下天神水
月虚空相山雲自在身慈航如可渡應許姓龐人
過太湖
震澤留遺號行人指太湖封疆連舊壘形勢壓全吳水
落魚龍蟄天寒鴈鶩呼扁舟思范蠡吾亦老樵蘇
過延陵
延陵懷季子遺跡古城東異代丹青在千年祭祀同高
情思挂劍遠識紀觀風欲問吳封處蒼烟落照中
寄蘇太史
城隅分手地江上斷腸時感此一日舊坐令千里思青
雲當自力白髮不須悲澤國多鴻鴈南來好寄詩
留別選禪師
分經蓮漏下幽徑石苔封却笑此時別更於何日逢敲
門思看竹解榻愛聽松明發孤舟去江雲千萬重
遊槎峯
北極高臨複道低金銀臺殿與雲齊山中日月開新教
海内文章憶舊題西澗水深龍已化東峰樹老鶴同棲
清遊更擬陪諸老絶壑天風散杖藜
登秦駐山
此地曾經駐蹕來秦皇遺跡尚崔嵬採窮滄海無靈藥
歸到驪山有劫灰萬里黑風迷鬼國一杯弱水隔蓬萊
詩人弔古多荆思落日高丘首重回
登子胥廟因觀錢塘江潮
吳越中分兩岸開怒濤千古響奔雷子胥不作忠臣死
勾踐終非霸主材歲月消磨人自老江山壯觀我重來
鴟夷鐵箭俱安在目斷洪波萬里回
送賈彦德訓導霍丘
中都會面得從容兩載同聽長樂鐘天近君門嚴虎豹
地寬人海混魚龍承恩自合歸宣室論道安能老辟雍
江柳春花增別恨白頭何日更相逢
送僧遊浙西
可嘆浮雲無定棲錫飛又向浙河西杯從揚子江中渡
詩到生公石上題說法蓮臺花雨墜安禪芝室夜星低
他年元亮如同社相送無勞限虎溪
讀列女傳賦巴陵韓氏女
從容就死更題詩才德兼全兩不遺恨骨已歸江海葬
芳名長共古今垂節高蔡琰胡笳曲義重班姬述祖詞
再拜魏公忠獻後有孫端可正民彝
送殷文學之關中
博士才名成老翁又隨聲教向關中百年禮樂今重見
萬國車書喜會同泰華雲開仙掌出昆明水冷劫灰空
他時太史瞻星地應說奎光聚井東
謝山中惠炭
山木燒餘遠寄將色如玄玉淺含霜光浮土室三冬暖
氣逼寒爐五夜長吐出葛洪驚滿口吞来豫讓豈充腸
從今煨芋岩前客笑指松風石鼎香
陳虚中外史煮石窩
仙人高隠五雲邊煮石曾令夜不眠世上已聞飡玉法
山中休種采芝田丹爐藥與青猿守瀛海書從白鶴傳
歌罷洞章明月裏秖應遺響落中天
山窗獨坐
日落大江黑月上萬山靜獨客坐寒窗孤雲起前嶺
楊柳詞二首
韶華無限暗中消搖蕩春光幾萬條却怪晚來風定後
雪花飛滿赤欄橋
曲江南陌亂垂烟勾引春風入管絃惆悵幾株憔悴盡
與人長繫別離船
題美人圖
白玉簾開露氣浮芙蓉花近紫金鈎陽春一曲無人識
空拂銀箏下翠樓
閑居
絃管春深繞畫樓微風吹動玉簾鈎倡條冶葉俱無恙
相伴丁香結暮愁
山中絶句
滿溪流水碧於苔無客重登舊釣臺惟有多情沙上鳥
向人飛去又飛來
江南詞
暖氣晴嬌杜若洲沙頭狂客繫蘭舟采蘋多少江南女
搖蕩春光不自由
夜坐
蘭釭滅盡換寒更一枕餘香玉雪清怪殺無情樓上笛
攪人春夢到天明
朱琳(字士林)
雜詩
天寒苦日短白露變為霜行行出門去周道悠且長衰
草被荒郊陰雲翳重岡俯觀溪流涸仰視鴻鴈翔豈不
懷所思慷慨熱中腸乃知四時間代謝本尋常
月下獨步有感
白月在青天照見地上影城荒鼓角悲露重衣裳冷草
砌蛩亂呼松巢鶴頻警徘徊復彷徨發我心内省
題黃花驛觀湘亭
湘水清可觀新亭翼弘敞面江瞰空闊據地得高爽遠
樹雜烟靄斷岸連篠蕩鴈影墮微茫漁歌荅清響三閭
不可弔蘭佩空想像二女時出遊翠蓋移惚恍繄予頗
好古到處寄幽賞眝目更如何澄波滌塵鞅
拳毛騧歌次王汝玉韻
李唐天廐拳毛騧蹙踏倒影凌飛霞侯家神駿豈遺種
遍身細纈旋螺花端陽射柳轅門道紫燕身輕拂柔草
鏤膺虎韔錦障泥響馬羣中看表表得雋歸來紅日西
汗溝珠血濡霜蹄解鞍滾罷起噴振奚奴牽入垂楊堤
南陌觀花宜按轡戲共王孫簇芳騎烏衣朱雀足追遊
自古金陵說佳麗皇風萬里清關河尚方兵仗繡不磨
騧兮騧兮免負戈日日朝天鳴貝珂
出鬼門關
北流仍在望喜出鬼門關自幸身無恙從教鬢緫斑昔
人多不返今我獨生還回首瓊山縣昏昏瘴霧間
寄伯禮兄長
春來見綠樹日夜憶連枝夢斷一千里愁連十二時鶺
鴒飛雨急鴻鴈度雲遲無柰音書絶其如鼓角悲
夜坐有感
夜分燈燼漏聲遲掩卷茫然不自支三月鶯花春去後
半窗風雨客愁時相如未遂題橋志季子猶持刺股錐
辛苦人生成底事姓名留得世間知
過洛社留寄李耕隠
故人近住林之東相望草堂雲氣中舊時松竹想無恙
暇日琴樽誰與同作賦應能繼潘岳隠耕元不讓龐公
過門不入非為慢兩鬢塵埃愧轉蓬
題淘金驛丞謝子良清隠書房
驛官近日逢迎少清隠何妨結草堂門對好山蒼霧濕
窗連脩竹翠雲涼侍童解誦閑居賦過客求書急就章
愧我驅馳塵滿面濯纓為爾詠滄浪
雨中過韶州
船下韶瀧日欲晡四山雲起景糢糊沙鷗衝雨頻來去
汀樹迷烟半有無作客又驚三月暮思家其柰一身孤
愁懷浩浩渾如醉獨倚篷窗聽鷓鴣
題趙師吉梅林生卷
金華山人有梅癖託物自號梅林生欲喚師雄談醉夢
恨無和靖結詩盟筆端幻出先春意胸次包含太古情
我亦從來松竹操願言與子保幽貞
題畫梅別卷
虞君瀟洒本天真絶似梅花玉樹春調鼎聲名知有在
可人風度更無倫冰霜凜凜能孤立桃李紛紛緫後塵
他日相思渺何許巡簷一笑一情親
竹枝歌送蕭月潭
子期逝矣誰知音堪輿茫茫勞我心石壇後夜好明月
憶爾琴中飛佩吟
題淘金驛
淘金驛前春色多紅桃綠柳映清波江南獨客悲時序
柰此東風淡蕩何
過君山
昔人曾與白雲遊我欲登臨一寫憂風滿征帆停不得
烟波回首思悠悠
題五羊驛
尉陀歸漢憶當時千古猶誇陸賈辭今日蠻夷俱向化
我來無語獨題詩
過廬山
廬山萬丈倚青冥翠壑丹崖列畫屏不得維舟恣遊覽
塵埃滿面愧山林
曾烜(字日章)
賦旭庵
晨光散餘靄大明麗東方伊人慎修為從容整冠裳四
簷萃虚白開卷思遑遑寸陰惜輕逝宴安當預防天君
貴操存待旦知自強矯首對初暉盎然樂無央孰云虎
臣裔踐迹能升堂勗哉勿異途黽勉趍周行
搗衣曲
搗衣復搗衣空閨月冷風凄凄風前高下聲零亂客中
聽得偏腸斷斷腸應折大刀頭破鏡上天過一秋更深
力盡聞私語夫戌邊城幾寒暑新衣歲歲寄征人寄到
邊城衣不新客行雖遠有歸日久戌何時見家室願令
今古無別離夫耕婦織常相隨
西旅獻獒圖為居止善賦
非熊非貙聲豪雄蹄高四尺行追風武王戎衣定天下
西旅獻來名更隆止戈歸馬稱平治校獵沙場供祀事
太保胡為戒後王應恐禽荒墜先志獒搏鮮肥乃其職
嗾以噬人翻亂國閻公繪畫豈無心欲使當朝防失德
閻公狀物妙入神龍眠效之尤逼真玉堂松雪善模擬
三賢造車同一輪披圖細翫非花草鐵畫銀鈎書法好
居公慎勿示常人留作傳家子孫寶
老龍引子歸潮圖
海門秋氣横江來怒濤殷地如奔雷蒼龍教子習潮勢
排風噴雪烟雲開憶昔深潭事冲舉直上穹霄輕一羽
曾嘘數滴翻瓢漿散作九州三日雨只今回顧思潛蹤
引子不敢施神通却愁幼小易飄忽一瞬萬里天無功
我聞靈物多奇異潛飛大小皆隨意畫師恐是張僧繇
寫向生綃若真致龍今育子猶世人古來有欲皆可馴
何當重起豢龍氏愛養留作商岩臣
荅朱文粲
南風送好音珍重比南金寂寞經年別凄涼萬里心弊
裘仍戀體華髮已盈簮誰識鄉關念時時動越吟
秋夜偶成
隴上俄聞梁父吟異鄉情緒獨難禁寸錐未脱囊中穎
斷木誰修爨下琴夜雨驚殘歸國夢秋風催動搗衣砧
欲憑樽酒忘羈恨酒後那知恨轉深
贈雲教授
誰傳禮樂繼前王庠序昭回草木香漢道欲昌書再挾
秦灰未冷德先涼千年廟貌乾坤大萬古人倫日月長
共喜臯比開講席佇看池上集鸞凰
贈日本僧演此宗
達摩居嵩九載期此宗寂寂有誰知生從日本精三藏
老向雲南禮六時香滿墨池臨舊帖花明春隖詠新詩
別來應有驚人句好寄東風慰所思
舟至辰陵磯與楚百戶等言別
江到荆湘兩派分客情無柰况離羣爾從三峽迎春水
我過重湖望楚雲白帝至今啼蜀魄蒼梧何處弔湘君
孤舟夜向巴陵泊一曲商歌不忍聞
寄友人
與君離闊十年餘兩過江濱候起居咫尺猶如千里別
飄零不寄一行書何時夏口同傾蓋此日王門好曳裙
若問故人何似者髩絲今已不勝梳
秋夜
何處偏能斷客腸西風吹雨到池塘都將萬疊青山恨
散作離愁一夜長
題倪雲林畫
梁鴻溪上草堂幽紅葉黃花幾度秋回首雲林人不見
西風落日思悠悠
周昉(字原亮新城人)
寄楊子東
錢塘舊友知誰在萬里滇南見子東夜市鬭茶涼雨後
晴湖載酒夕陽中龍梭織錦翻新樣虱繡縈絲記舊工
不是吾儕不歸去六橋行處草茸茸
寄素軒公
行馬縱横禁謁時不干聲色尚文辭深藏結綠千金劍
少試抽黃七字詩聚遠有樓堪縱目在官無事且開眉
欲知王謝人家樂霽月光風藹墨池
韓宜可(字伯時山陰人)
題江南秋晚圖
錢塘江頭潮正來我時放棹胸次開西風蕭蕭木葉脱
夕陽漸低沙鳥哀劃然一嘯海天碧吳越兩山雲盡白
圖中風景偶相同嗟我胡為久行役
馮虚子
馮虚子清且脩藐觀萬物如浮漚金莖一柱出天表青
田孤鶴横高秋大鵬搏風九萬里下視塵寰渺烟水蜃
樓縹緲危接天夜半月明常獨倚四方上下隨所之茫
茫積氣將焉依居無室廬轍無迹鰲背豈有三山為空
中雞犬劉安宅我亦因之寄遐適飛光浩浩不少留回
首人間非宿昔列子御風已千載莊生化蝶今安在水
中漉月亦好奇管裏窺天竟無底太虚太虚問不譍銀
河耿耿凝寒冰丹臺紫府不可登願歸大化何由馮
題蓬萊深處
聞道蓬萊別有春五雲深處隔凡塵松迷鶴逕渾無路
花暗簫聲不見人滄海日華翻貝闕三山霞氣逐飊輪
劉郎自是神仙侶何用天台更問津
和王太原中秋韻
未忍他鄉死便休每依南斗望中州青天有月來今夕
白髮無家度幾秋客計空彈馮子鋏愁心長倚仲宣樓
明年此會知何在且賦新詩紀遠遊
送王格心考滿
冠蓋紛紛曉出城城頭送別更多情功名誰謂歸年少
刀筆從來屬老成芳草東風沙上馬青山遲日柳邊鶯
子今莫恨頭先白千載猶聞丙少卿
酒船圖
春波橋頭水半竿畫船如馬觸狂瀾平生常恨江湖小
醉卧不知天地寬隔岸好山青隠隠環洲芳樹綠漫漫
懸知賀監歸來日一曲晴光五月寒
五華山圖
五華之山山上頭俯視東海如浮漚豈無四萬八千丈
亦有五城十二樓翠蕖影落中天曉玉柱光含大地秋
何日相從陪杖屨西風林外一長謳
小景
春色來何處桃花路欲迷為言垂釣者中有武陵溪
題畫
西風洞庭波落日蒼梧野擥兹瑶芳枝將以遺遠者
畫梅
湖西開遍梅千樹正在東風十日前月落參横誰是伴
數聲孤鶴共清妍
題畫
山上白雲如水流隔溪紅葉早知秋幾年不復南柯夢
獨坐西風看白鷗
滄海遺珠卷一
