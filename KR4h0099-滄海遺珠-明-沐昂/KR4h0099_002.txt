滄海遺珠卷二
明沐昂編
王景彰(以字行括蒼人)
題江南秋晚圖
十年不踏錢塘路江上晴烟渺輕素并刀誰剪秋半簾
夕陽正在西陵樹對之便欲發浩歌西風蕭蕭水增波
胥濤已入亂山去木落臺空幽思多
瑶臺翫月
瑶臺臺上秋月明瑶臺臺下秋水清道人持杯待月出
氣壓泰華吞滄溟嫦娥靚粧倚東井碾破琉璃幾千頃
興來吸盡金叵羅舞袖裵徊弄清影衷腸激烈問青天
何似當年李謫仙迢迢雲海望不極不知天上今何年
玉階桂花下如霰瑶光欲墮明星爛微霜漂漂沾人衣
城上烏啼知夜半
羅盤書屋
羅盤山色連青冥羅盤花開春滿城邇來文軌遍南服
搆得書屋山之扄中有牙籖三萬軸隸古漆書聯汗竹
琬琰新收漢石經黌序亦開唐白鹿要將禮樂化殊方
夜深絃誦聲琅琅已聞文翁教岷蜀此邦更在岷之陽
岷山之水向南流織女機絲涵素秋豈徒風氣開太朴
終看德化齊中州羅盤書屋世無有今度有書垂不朽
不是蓮花幕下賓安得文光貫南斗
劍閣圖
劍閣雲棧高嵯峨嘉陵江水揚清波神扄鬼鑿閟幽閴
秋風古道無人過一朝日華忽西被宇宙淋漓盪元氣
霆轟飈舉神龍逝山川草木皆生意乃知世道有晦明
蜀山萬仞如砥平聖人在位四海清
題畫扇
二儀開混沌一氣藴精靈石乳通龍井天風老鶴汀江
山自吳楚寰宇際滄溟便欲抛塵俗尋真向草亭
賀西平侯大人平越州
元戎承制掃蠻方踏遍先王舊戰場又見孔明擒孟獲
何殊充國破西羌捷書入奏風雲動凱騎揚塵日月黃
聖主萬年垂大統海山無地不梯航
題畫
聞說蓬萊水已枯懶從海上拾珊瑚山前石爛雲生母
天際禽飛雪作姑三尺清冰雷煥劍一杯元氣長房壺
此中盡是瓊林侣何事年來不寄書
題畫草木奇峰
蒼虬飛上天鱗鬛墮深麓長風吹不起散作千山綠
題畫馬
天上房星燭地寒故教駿骨落人間如今紙上空形影
曾在秋風十二閑
樓璉(字士連金華人)
采蓮曲
妾學采蓮蓮始花花顔與妾爭春華妾有朱鉛為郎飾
不學爾花徒弄色秋霜一夜花無主妾憶行郎淚如雨
暗卜行郎何日歸定是蓮房結子時
題深上人松月軒
夜月明松頂軒居不掩扉石泉沉濕翠碧瓦弄晴暉林
靜猿初息巢空鶴未歸此中凝坐者寒沁薜蘿衣
送鏡中照上人兼柬斗南和尚
舊住扶桑第幾山偶然蹤跡落人間蘿衣拂露辭秋壑
藤杖扶霜度曉關滇海飛來孤月小點蒼留得半雲閒
殷勤為報圓通客鶴背清風好共還
王汝玉(名璲以字行蜀人)
送別
綠水灧汀洲風起江南秋烟波有孤客關河生遠愁遠
愁那足說惜此芳華歇日暮淡忘歸蘋花悵難擷
脩竹美人圖
蘭膏香膩盤雲綠愁鎖春山黛痕蹙天寒日暮悄無言
翠袖盈盈倚脩竹脩竹無心亦有情竹花結實珠繁榮
秦樓人去彩鸞杳湘江種得相思成相思有種何時歇
竹上年年怨離別千古魂銷怨不銷淚紅染作鴛鴦血
和高季廸將進酒
君不見雲中月清光乍圓還又缺君不見枝上花容華
不久落塵沙一生一死人皆有綠髮朱顔豈能久樽前
但使酒如澠肘後何須印懸斗咸陽黃犬悔已遲至今
千載令人嗤試看古來功業士何如陌上冶遊兒百年
飄忽寄宇内日日歡娛能幾歲勸君莫惜囊中金便趁
生前常買醉臨卭壚頭綠蟻香柳花捲雪春茫茫吳姬
越女嬌相向痛飲須盡三千觴興來狂笑縱所適慎勿
畏他權貴客東風吹落頭上巾此日獨醒端可惜一朝
綺羅生網塵粧樓空鎖青娥人酒星不照九泉下孤鳥
自哢山花春解我金貂脱君素裘白日既沒秉燭遨遊
君為我舞我為君歌歌舞相合其樂如何
湘竹簫歌
君家洞簫天下奇碎紅亂點香淋漓濃如丹砂沁冰肌
淡似猩血封瓊枝持來世人莫能識疑是秦王女兒之
所貽幾回吹向霜江曉皎月不明風悄悄一聲捲入碧
雲中驚散飛鴻落天表君不見重華去兮歸路遥二妃
泣向湘江皋江皋之竹竹間淚萬古千年長不消我將
挾君攜此同上黃鶴樓醉弄一曲離鸞秋曲終飛度洞
庭去試聽蒼梧猿夜愁
春曉美人圖
梨花埭上雞鳴早十二瓊樓天乍曉東風不動綠楊綠
雲母窗空春悄悄銀屏複帳掩鮫綃遮斷蓬山海路遥
鬢亂釵横雙鳳軃玻璃枕上不勝嬌誰將鸚鵡偷調弄
驚散瑶臺合歡夢金盤仙掌日華高小苑花枝露㾗重
小玉熏殘蘇合香臨鸞先學理新粧含情欲起嬌無力
滿院綠陰清晝長
題畫
疎烟帶平野閑花落空林雞聲在何許人家春樹陰將
尋丘中侶諧此塵外心幽期倘云遂寧惜露沾襟
新秋早朝
宮井梧桐一葉飛新凉先到侍臣衣蒼龍闕上銀河轉
丹鳳樓頭玉漏稀曉仗分行環御輦夕郎鳴珮出仙闈
自憐虎觀叨陪從簮筆慙無補萬機
左掖聞鶯和鄭孟宣助教
落絮飛花滿禁城萬年枝上一鶯鳴全非幽谷間關調
緫是東風宛轉聲啼處尚含求友思斷時猶帶惜春情
朝回左掖門前聽却訝簫韶奏九成
送太平劉知府復任
錦綉江山拱帝畿先皇曾此駐龍旗三年出守勞綏撫
再命專城遇眷知桑柘千村豐庶日歌鍾萬戶太平時
送君重去宣王化明世誰論治繭絲
送鄭尚書致仕
重沐天恩典禮闈旋因賜告解朝衣先朝故老今誰似
十世同居古亦稀綠水蘭舟江上發秋風華髮浦陽歸
懸知戀闕心應切夜夜山中夢紫薇
客懷
零落棲遲一病人鶯花正遇帝城春途窮不肯輕垂淚
道在長甘固守貧陋巷草深前夜雨空齋甑掩昨宵塵
杜陵何事真愚拙却欲虞廷自許身
逢掖雖云是舊衣故山終負採春薇時清嬾上王通策
病久常閑董子幃寰宇同逢新節至江湖自覺故人稀
半生多少關心事空學莊生蝶亂飛
瓜洲道中
清江杳杳水連空江北江南綠映紅三月異鄉逢換火
經春遊子怨飄蓬滿汀蘆葉孤舟雨一樹梨花小旆風
遥望故山何處是依稀烟樹五湖東
早朝待漏題楊諭德竹
禁鐘纔動曉風微新竹疎疎對瑣闈非是日高簾不捲
怕教空翠濕朝衣
題畫
渡頭初唱采蓮歌南浦西風漲綠波正是晚凉新雨後
青山不似白雲多
方壺畫
紫府深沉白晝閑仙人歸去邈難攀當時暫謫來塵世
寫遍江南雨後山
題天師竹
上清仙子晉風流愛竹還同王子猷寫得一枝清似玉
湘濱露冷夜來秋
林塘佳趣
自脱荷衣別五湖秋風幾度惜蓴鱸玉堂酒醒青綾薄
空憶林塘舊釣徒
題竹贈別呂希暘從役
露莎烟草滿晴川罷釣歸來暫泊船非是野情忘世事
閑愁不到白鷗邊
題倪元鎮畫荆溪清遠圖
銅官山下縱清遊每為飡松十日留吹斷玉簫人去久
暮雲空鎖洞庭秋
清閟高人一散仙常留遺墨世間傳當時曾寫相思意
誰信如今重惘然
逯昶(字光古覃懷人)
畫眉
妾欲畫短眉恐不宜時伴妾欲畫長眉恐人笑疎散請
郎臨粧臺隨意畫長短
舟下淮水
伐鼓下淮津川光回暮色數峰雲間青一鳥沙上白悠
悠水驛浮颭颭風帆側舟人不敢停知我歸朝客
宿山中寺
山中有蘭若龍象輝金碧泉邊佳茗香竹下幽人迹堂
新瓦易茅砌古苔侵石喜為老僧留同坐風雨夕
德公院
翛然青蓮宇水遶山相向老僧不出門林下樂清曠今
日有誰來題詩在竹上
閨怨
露華粉濕啼清曉井梧涼思風嫋嫋珠簾不捲玉鈎垂
當窗嬌語青禽小榴裙半皺睡新起臨鏡芙蓉裊秋水
侍兒為整綠雲鬟不使蘭膏汚纖指堂中寶瑟柱新移
一曲未終顰黛眉薄情自是遲歸得翻恨人間有別離
芙蓉辭
碧空零下露漙漙深院風回簾幕寒初日弄光曲池上
琉璃甃瑩雕闌干妖姬睡起淨粧洗顧影盈盈媚秋水
可憐傾國默含情下蔡陽城迷惑死一笑嫣然忽向人
胭脂肌肉綠羅裙相逢不忍遽相捨只恐飛歸化綵雲
使回沂州
穆陵關下路數騎復南歸雲氣來蒙羽人烟入海沂晚
田禾刈盡霜樹葉凋稀家擬明朝到吟鞭可緩揮
訪友人居
攜書訪故人豈憚往來頻潭淨開天鏡山昏著霧巾林
居常掃葉石徑不吹塵幽僻宜淪隠時時得句新
郊墟池館
何人小池館閑得在郊墟花晚留栖蝶萍朝見躍魚幽
墀滋蘚暈老竹帶虫書自計無錢買憑誰可借居
晚宿王衡家
應役城中久何能得避喧登樓山遶縣出郭樹連村僧
舍竹松院人家瓜菜園晚來投舊館童子笑開門
遊廣東清遠峽山寺
寂寂長林下僧房鎖碧苔樹枝猿掛折花片鳥銜來池
溢流過水爐存爇後灰賦詩殊未就徙倚故遲回
登浪穹縣護民寺
浪穹西阜寺獨眺有餘情落日秋山色西風古樹聲征
衣憐舊弊客路喜新晴洗缽焚香事誰能了此生
遊寺寄統有宗集仲祥
出郭獨閑行招提可散情雲來羣壑暗日下半川明靜
院莓苔色深林鳥雀聲新茶僧採得更汲澗泉烹
古淵房閑書和韻
禪房碧樹深坐久語幽禽葉罅日穿透林端雲過陰筆
新微蘸墨書故少生蟫僧有思鄉者時時亦起吟
月堂室中閑題
清心投靜室童子啓雲關秋色老著樹夕陽明在山高
崖泉落響遠漢鳥飛還擾擾紅塵裏無如僧最閑
簡澤雨田
花時曾惜別菊後又相逢落日深山道清風古寺鐘往
來非定跡彼此是衰容何日隨師去栖禪共竹松
喜總戎班師
大將征夷去夷歸堂府中干戈如不息勲績有何公兵
洗古交雨馬嘶南詔風若論功第一比者孰能同
呂氏水石居
可愛閑居事事幽陰森水石帶林丘風來擺樹花飄席
客到開窗山入樓獨鶴立當生蘚地雙鷗浮近采菱舟
怡怡兄弟同行樂更看詩章且唱酬
江堤晚眺
江堤聊上適離情葭菼無窮一望平遠樹天邊歸鳥没
孤村雨外夕陽明海門帆過衝秋色沙浦潮來作怒聲
佇立南雲重回首依微尚見晉陵城
晚思
斜日下岩阿山家暗翠蘿浮鷗臨水立啼鳥在林坡溪
上無人渡秋風揚素波
涉溪
晝涉溪方淺暮臨溪忽深水猶如此變安可測人心
平顯(字仲微虎林人)
光霽堂
碧雞翠鴻濛夕影倒滇水月出金馬東徘徊白雲裏夷
嵕堂既崇爽塏塵不起書罷承素輝琴露滋鳥喜我公
黔寧嗣世濟忠孝美容光照隙罅於焉燭斯理悵望珠
履榮老客思未已何當駕長風一遡秋萬里
玉盤驪珠
玉盤驪珠何所名琵琶斵出滇陽城昆侖小鳳遏雲呌
鵾雞拔筋寒水精千年紫檀作人語霹靂輥堂驚破柱
黃河曲折走春冰白日簷牙墮秋雨老夫舊住西陵橋
聽此不覺神飄搖初疑鶯在蘇堤柳忽爾驟變錢塘潮
鴻門夜斗紛然碎天遣鮫人泣清淚玫瑰火齊響棖棖
跳入空明唾壺内牂牁之山産白銅此材此藝真良工
何當別作清廟器明來進入蓬萊宮
謝惠朱宣仲畫
滇之海子三百里天閟靈奇甲南紀環海羣峰秀而峙
翠削芙蓉影秋水漸漸之石上砥平呼以玉案非虛名
琉璃凝滑夜光冷拂手可拾天邊星碧雞飛來據坤酉
散花金仙揕其首拱伏朝尊勢前後霧鬢烟鬟鬭妍醜
荆關老死骨已枯誰能寫之為作圖癯然老□生東吳
烱烱岩電雙清矑解衣盤礴運天巧笑䑛霜毫眺清曉
目擊心存明了了秋毫遠見孤白鳥掃素卷碧歸高堂
上公寶玩怡清揚飛臺峭壁宛在望欲援南斗㪺天漿
彷彿飈梯幾千丈鉄杖鳴敲洞門敞分我蒼崖一幅雲
老病醒然致蕭爽青林白屋晚可依淋漓滿壁恩光飛
松花雲津久相待竟疑坐此漁舟歸
題水月亭卷
積陰之氣凝不流澄輝上薄蟾宮秋靈媧鍊雪補天罅
六合幻一琉璃漚漚光滉瀁燭銀浦三山歷歷明可數
寶奩開影出素娥桂露飛香洒黎母先生獨坐海上亭
肝膽瑩若梅花冰初疑驪珠起甓社熟視坎德交金精
六鰲伏穴不敢動天地無波一泓凍玉螺沆瀣潄玄津
鐵網珊瑚注清夢紫鵬飛来翼垂雲藥成兔鼎許見分
先生跨鵬擘雲去麻姑已約南溟君
次陳東之韻題夏珪溪山清遠卷
畫家粉墨元精好賞鑒誰能察毫秒良由天質發自然
慘淡經營信揮掃珪森父子鳴趙季丘壑胸襟氣深杳
墨捲波濤滄海立筆縮烟雲天地小冥搜遠寄作此圖
繹思通靈古来少東南四萬八千丈玉室璿臺勢傾倒
北歸有客懷故鄉悵望清猿與幽鳥空悲白髮歲年徂
不得癡兒公事了神遊翠壁攬長蘿夢濯靈谿藉纖草
金庭之魂可些招應躡玄蹤追二老
喜曾翰林奉使交阯回二首
日月無私照乾坤有至仁玉堂徵使者銅柱勞王臣星
入龍編野風清蜑海塵歸來公事了黃閣重絲綸
北極奎章煥南交使者歸雕題瞻禮樂象齒貢京畿聽
漏趍青瑣停驂解繡衣上林春色好官柳正依依
寄演此宗
秋風起江漢纖月在西南影落清滇水涼生白石龕唱
酬蔬筍氣夢寐葛藤談未遂依禪寂徒慙雪滿簮
憶滇春
顆金螺貝馬蹄鹽萬井高甍截畫簷比屋絃歌春皥皥
籠街燈火夜厭厭風花獻媚熏青眼雪絮飛香點紫髯
記得賦詩滇海上硯池影蘸碧雞尖
謝寄符
百道仙符下武當電光隨繞讀書堂詩魔懼挾文窮遁
酒聖靈驅瘧鬼藏墨汁潤分瑶草色篆文清帶榔花香
壁琴自此如神助長覺風霆響洞房
題黃鶴山人王叔明畫
我昔見之湖上居當門萬朵翠芙蕖承平公子有故態
文敏外孫多異書閑吮彩毫消白日夢騎黃鶴上清虚
此圖定倚吳山閣醉點南屏春雨餘
題丁野夫畫
胡丁已沒四十載化鶴歸來知是非郭外梅村更地主
筆端松石見天機一時好手不可遇千古賞音如此稀
長憶西湖舊遊處畫船清雨白鷗飛
王永真竹居
王維世有竹里館青士滿庭如植麻掃蟻斷根移客榻
瘞猫分笋過隣家琴聲響度偏諧律鶴夢醒餘或煑茶
清曉屢研枝上露坐看兒子寫梅花
釣絲風
不隨紅雨畫闌春長趁漁衰起白蘋晴拂太虚雲影亂
暝牽波底月鈎新漂搖萍葉沉香餌勾引蘆花落醉裀
莫笑扁舟湖海窄一竿吹盡利名塵
謝毡衫
新染滇波色未乾毳茸香絮暖成團行春不濕杏花雨
踏雪可衝梅信寒捲霧遠來天萬里壓風高卧日三竿
客過坐席真温厚獨愧才名亞冷官
送陳孟顒先生歸鄞
小舸乘春指四明落花新水到西亭豹歸霧谷深藏彩
鶴倚風巢細刷翎芳餌再投東海釣草堂無愧北山靈
老龜搘得藜床穩卧看芙蓉萬朵青
奉國公大人
路入分茅是傘圓夢迷銅柱瘴雲邊鐵衣觸暑應三捷
綵杖鞭春又一年公子上京婚閥閱將軍南海戰樓船
好音計待朝天使定及新正進表箋
次韻春日京華
霽雪初融上苑花蓬萊佳氣曉成霞白頭擬獻河清頌
四海車書正一家
次韻舟中
鐵舳樓船發禁堤峭帆高矗與雲齊芙蓉菡蓞秋江上
看盡天葩錦萬機
題士女
周南聲教美洋洋比屋絃歌窈窕章一點蕙心清若水
綠陰闌檻晝薰香
滄海遺珠卷二
