滄海遺珠卷四
明沐昂編
施敬(字孟在錢塘人)
送姚臨湘舜絃
沙頭一樽酒含悽強言笑欲賦送君詩情深不能道蒼
茫波上日杳渺烟中棹望眼與江流悠悠接雲嶠
送性泉吳文學東還
結歡未云久詎盡平生語執手臨路隅離觴聊一舉殘
鍾草堂夕落鴈蘆洲雨相憶渺天涯深悰若為處
題梅得芳杏林圖
梅仙煉丹處山杏栽無數賣藥到人間衣裳帶紅霧花
開不知歲子落還成樹我欲與之言飄然騎虎去
貧樂軒
長卷束牛腰簞瓢繫牛角讀書深樹中不知山日落飲
水自知味採芝每盈握經世豈無心迂疎愧才薄白雲
渺在望幽興入遠壑浩歌歸去來空齋有薇藿
登碧雞山寄陸伯瞻劉子偉
碧雞山頂登臨處一片蒼烟迷海樹回首章臺若箇邊
青天不盡山無數欲倩西風吹鴈書拂雲遥寄故人居
書中草草無多字但道相思會面疎
梁山白雲卷為卞千戶題
梁山雲氣行如馬親庭正在雲之下十年遠宦隔天涯
日日瞻雲淚盈把白雲可望親不逢此心每與雲俱東
人生有親不能養金章壓肘輕如蓬白雲不定飛還止
堂上慈親念游子幾時路指梁山雲萱草花前奉甘旨
怪木竹石圖
大星墮地光如日一夜海風吹作石精衛魂驚不敢窺
留待媧皇補天極石傍老樹枯槎枒古藤屈曲懸脩蛇
鷓鴣踏翻黃竹葉翡翠啄破蒼苔花千年醜怪何人識
老剛胷次真奇特興来掀倒墨池波鬼跡神蹤不能匿
生綃颯颯搖秋颸古色慘淡寒無姿天吳拔斷蛟龍尾
月露洗出珊瑚枝張公好古耽清賞狂客題詩真技癢
冥驅萬象入毫端便覺簫韶畫中響琅玕有實石可栖
赤霄靈翮来何遲按圖為君三歎息碧雨打門風捲席
送人還廣陵
會晤情方洽暌違意更長天涯同是客秋杪各還鄉黃
葉飛揚子青山繞夜郎分襟即萬里相顧兩茫茫
歸燕
已知秋社近更繞畫梁飛主意豈不念天時難獨違雙
歸遼海遠對語夕陽稀花雨重来日故巢還是非
次瞿塘峽
鑿鐵開青壁翻雲瀉素波古今流不盡造化意如何晚
策天邊倚春帆地底過禹功不可問日暮獨長歌
寄浙江王氏得月樓
跨鶴仙人冰雪顔結樓宴坐月中閑笙聲夜響聞天外
桂子秋香落座間斜日黃来漁浦樹隔江青度海門山
西風滿抱登臨興攜酒何時一往還
寄伯瞻
別後悠悠渺所思使來渾不寄新詩雲林一去無多地
風雨相違又許時芣苢綠深江路草枇杷黃盡客窗枝
多情惟有西齋月曾照清宵醉酒巵
沙津送客登望江亭
沙市津頭送歸客西風江樹數蟬鳴夕陽靄靄衆山暝
秋水迢迢雙鷺明蔓草已蕪王粲宅亂雲長繞呂蒙營
登臨不是攜尊酒若箇能平慷慨情
送譚孟端
蘼蕪葉齊春水生故人欲歸傷我情草堂酒盡落花滿
山驛馬嘶殘月明醉中執手不忍别路上逢人須寄聲
明朝相望隔關塞惟見白雲天際横
秋塘曲
蓮謝秋塘晚風來野水香采蓮休采葉留蓋睡鴛鴦
楚畹春風
九畹消殘雪光風汎國香美人不可見春草徧沅湘
巴陽夜泊
獨棹三巴夜秋高片月孤灘聲將客夢萬里下東吳
塞上曲
八月秋高塞草斑將軍千騎獵前山彎弓不射南飛雁
恐有征人附信還
南行途中寄錢塘親友
萬里移家入瘴烟故鄉音耗若為傳衡陽自古無来鴈
况去衡陽又八千
曹溪夜泊
空山孤驛鼓逢逢明月流輝滿大江水鳥夜寒栖不穩
一雙飛影過篷窗
漁人
浪跡烟波薄利名釣舟長傍酒家横白魚青菜桃花飯
不識憂愁過一生
讀程原道昆陽詩悵然有懷
昆陽市上美人家飲酒曾停過客車萬里相思不相見
東風吹盡蜜檀花
試筆
試筆山窗竹影涼閑臨小字換鵝章定巢燕子時飛過
帶得殘花落紙香
僧天祥(日本人)
寄南珍
上人居處僻心與石泉清道在從違俗身閒不用名空
階松子落雨逕蘚花生怪得稀相見年来懶到城
題龍關水樓
此樓登眺好終日俯平湖葉盡村村樹花殘岸岸蘆漁
翁晴獨釣沙鳥晚相呼何處微鐘動雲藏島寺孤
次韻惟心見寄
世間無住著林下且栖遲映戶幽光發侵階亂竹垂老
年銷記性餘習未忘詩此意難為說西峰道者知
贈李生
異域無親友孤懷苦別離雨中春盡日湖外客歸時花
落青山路鶯啼綠樹枝從今分手後兩地可相思
送僧歸重慶
東西千萬里来去一身輕碧鳳山前別黃梅雨裏行江
長巴子國地入夜郎城昔我經過處因君動遠情
哭宋士熙
衆山搖落日那忍哭先生老眼非無淚深交最有情人
猶惜才調天可厭聰明書法并詩律空留後世名
呈同社諸友
君住峰頭我水濆相思只隔一孤雲夜燈影向空中見
晨磬聲從樹杪聞咫尺誰知多役夢尋常心似遠離羣
今朝偶過高栖處坐接微言到夕曛
夢裏湖山為孫懷玉作
杭城一別已多年夢裏湖山尚宛然三竺樓臺晴似畫
六橋楊柳晚如烟青雲鶴下梅邊墓白髮僧談石上緣
殘睡驚来倍惆悵可堪身世老南滇
長安春日作
何事長安客春来思易迷樂遊原上草無日不萋萋
榆城聽角
十年遊子在天涯一夜秋風又憶家恨殺葉榆城上角
曉來吹入小梅花
暮春病懷
落花滿地雨絲絲九十春光又別離行樂送春猶有恨
那堪多病過花時
僧機先(日本人)
寄西山石隠
碧雞山上雪想可埋岩房老僧凍不死燒葉生微陽我
欲往從之杳杳川無梁日落尚延佇心隨歸鳥翔
長相思
長相思相思長有美人兮在扶桑手攀珊瑚酌霞氣口
誦太乙朝東皇鯨波摩天不可航矯首欲渡川無梁去
時遺我瓊瑶章蠻牋半幅雙鴛鴦鴛鴦不飛墨色改攬
涕一讀三斷腸前年寄書吳王臺西湖楊柳青如苔今
年東風楊柳動鴻鴈一去何當回欲彈朱絃絃斷絶欲
放悲歌聲哽咽孤鸞夜舞南山雲花漬簾前杜鵑血思
君不如天上月夜夜飛從海東出月明長傍美人身美
人亦近明月輪褰衣把酒問明月中宵見月如見君長
相思長如許千種消愁愁不舞亂絲零落多頭緒但將
淚寄東流波為我流入扶桑去
寄仲翔外史
天涯又索居歲晏近何如遠水蒼茫外空山寂寞餘老
逢諸事懶病覺故交疎想見多閑暇應修輔教書
送別
天書召賈生匹馬出滇城白首相逢處青雲送別情山
經巫峽盡水到楚江平好獻治安策殷勤荅聖明
挽逯光古先生
昨日来過我今朝去哭君那堪談笑際便作死生分曠
達陶徵士蕭條鄭廣文猶憐埋骨處西北有孤雲
梁王閣(在碧雞山下)
碧雞飛去已千秋聞說梁王曾此遊洞口仙桃迎鳳輦
岩前官柳繫龍舟青山有恨人何在白日無情水自流
豈識當時歌舞地寒烟漠漠鎖荒丘
滇陽六景
金馬朝暉
岧嶤金馬在城東黛色蒼涼淡墨中畫角聲消殘月白
陽烏影動早霞紅梁王去國荒丘在漢將開邊古道通
豈料長為南竄客朝朝相對獨為翁
碧雞秋色
碧雞西望水天虚漠漠秋光畫不如翠壁烟華搖浪處
丹崖樹色著霜初前朝有閣今遊鹿落日何人獨釣魚
却訝維舟湓浦上芙蓉九疊看匡廬
玉案晴嵐
山如玉案自為名卓立天然刻畫成白晝浮嵐濃且淡
高秋疊翠雨還晴陰連太華千尋秀影浸滇池萬頃清
杖策何當凌絶頂滇南一覽掌中平
滇池夜月
滇池有客夜乘舟渺渺金波接素秋白月隨人相上下
青天在水與沉浮遥憐謝客滄洲趣更愛蘇仙赤壁遊
坐倚篷窗吟到曉不知身尚在南州
龍池躍金
路入商山境更奇玉皇壇畔有龍池行逢柳色烟深處
坐看桃花水漲時映日金鱗鳴撥剌含風翠浪動淪漪
由来神物非人擾變化雲雷未可知
螺峯擁翠
螺峯近在滇城裏下有招提倚翠屏雨後光含僧眼碧
雲中色擁佛頭青層崖鳥度開天險古洞龍潛閟地靈
自是幽深回俗駕不須重勒北山銘
除夕
昔聞蘧伯玉行年六十化吾道竟如何悠悠日又夜
寄石隠
古木積蒼烟空山夜悄然遥知崖上月獨照病中禪
聞笛
夜深吹笛是誰家獨倚高樓月欲斜塞上春情無賴甚
那堪又聽落梅花
送僧歸石城
月照空山鶴在松夢中猶聽石城鐘今朝又向江頭別
目斷孤雲意萬重
雪夜偶成二首
畫角聲殘曙色遲雪花如掌朔風吹吟中二十年三昧
未了梅花一首詩
定起閑吟獨倚闌朔風吹面雪漫漫修心不到梅花地
耐得山中一夜寒
僧大用(日本人)
挽逯光古
氣宇自豪邁孤超傲世時冥鴻冲漢志野鶴出塵姿筆
勢雲烟起詩名草木知論交三十載死別抱長悲
滄海遺珠卷四
