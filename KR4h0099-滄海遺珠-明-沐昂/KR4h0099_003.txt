滄海遺珠卷三
明沐昂編
胡粹中(名由以字行山陰人)
古意
四時既平分二氣亦均施草木悦春暉霜露亦凋瘁舒
慘貴適宜好惡初不計恩多易生怨威䙝忘敬畏治世
以大德小惠所不貴賢哉諸葛公斯言深有味
詠懷二首
惠風扇微和天宇亦澄霽欣欣草木榮歷歷江山麗開
渠泉脈動入澗水聲細交交飛桑扈角角聞雊雉閑居
讀古書俛仰唐虞際聖賢吾所師其人惜已逝
君子居高位小人在草野借問古來人誰為百歲者為
樂當及時芳春足遊冶一生真大夢萬事盡虚假憂來
對明鏡清淚數行灑獨有七絃琴情性可陶寫
題青山白雲圖
青山之中有白雲古今能畫者數君南宮房山去已久
高步獨數朱山人山人於畫但適意閑中翰墨恣游戲
下筆江山千萬重妙入天機奪元氣昨日王家飲酒醒
寫出會稽山陰之蘭亭尖峰削圭插天出長松偃蓋垂
雲青想當暮春三月初天氣清明景物舒流觴曲水發
高詠一代名士今何如涼烟夕草總陳跡留得斯文數
行墨魯魚亥豕何其多一片誰存晉朝石右軍孫子復
才賢宦遊萬里西南天石田茅屋春雨裏落花啼鳥東
風前我亦越王臺下客脱冠偶此南夷謫雲門六寺若
耶溪老眼畫中看歷歷何時與爾得歸田南湖北垞居
相連不惜東山謝公屐且迴雪夜子猷船
發松林驛
晨發松林驛蒼蒼百里深日高猶暝色風靜自韶音幽
鳥向人語流泉清我心何因素軒下一聽老龍吟
九日泊舟潯陽
去年重九日為客孟嘗門對菊動清酌吟詩開素軒流
光空自惜別意與誰論倚棹潯陽郭黯然銷旅魂
夢遊昆陽海口
碧雞山下路清夢記曾遊怪石行驚馬輕風穩送舟轅
門叨下客行縣有諸侯萬里遥相望聊登江上樓
李得全家賞薔薇
不喜尋花柳生憎泥酒杯因君以文會老我亦能来未
數金錢菊休誇蠟瓣梅東山不到久幾度為誰開
謝惠酒
美醪能遠致塵抱豁然開起向窗前坐風從竹下來莫
思身外事且進掌中杯飲罷復高卧冥心若死灰
次韻二首
靜觀天地情浩劫運元精雷動蟄蟲起雨餘新水生老
懷寬仗酒午夢短聞鶯身外元無物浮名真可輕
昨夜霜初重他方葉又黃蛩聲悲月冷客意怯風涼孤
嶼漁村外荒郵野戍傍因思舊遊處魚稻滿江鄉
次韻晚入五華寺
向晚尋幽寺明霞飛遠林四山新雨歇一逕綠苔深松
老齊僧臘泉鳴和梵音階前兩馴鹿去住識禪心
挽光古逯先生
獨騎玄鶴上丹丘為記鈞天白玉樓詩板刊成應自校
草書零落有誰收可能覓酒府中去無復攜笻寺裏遊
欲寄東風一行淚蜀江不肯向西流
挽鑑機先和尚
曾將一葦渡瀛洲信脚中原萬里遊日出扶桑極東處
雲歸滇海最西頭經留髹几香猶灺棋歛紋楸子未收
老我飄蓬江漢上幾回中夜惜湯休
春暮
老眼看春得幾時少陵從此典朝衣烟籠芳苑迷胡蝶
月落空山呌子規鄉國音書秋水闊江湖親識曉星稀
沙邊白鳥能相近應為年來已息機
次韻
暖風晴日正春和老眼看花感興多久悟宦情如蝶夢
已將心事付鷗波門開野水新栽柳身著宮衣舊賜羅
誰似山公習池上春遊日日候鳴珂
次韻坐法正寺
野殿深沉生夏涼博山一炷水沉香素琴彈徹梅花引
山自蒼蒼水自長
楊宗彝(名彝紹興人)
與友人同飲山閣
浮雲有聚散山色無古今床頭黃金不足貴惟有管鮑
情何深與君久相別相見還復離鴻鵠肆遠志燕雀焉
能知君不見髮白難再黑水清終可渾向來朋舊半存
沒只今世態徒紛紜君當高歌我起舞直須醉倒花前
樽
寄桂宗敬
每見臨安客渾無故舊書客情都易老鄉誼未全疎夜
月鸞飛遠邊雲雁過初陶然樽酒外幽趣問何如
次松雨平先生韻
露下梧桐客夢醒夢中猶記在滇城尋山翫水連三月
聽雨吟風過二更斑白近來添老態文章千古總虚名
何時更剪西窗燭重把新詩與細評
謝惠華陽巾
仙人贈我華陽巾鶴髮輕籠雪色新行近花間添老態
照來鏡裏覺精神寧論錦里誇烏角絶勝東坡岸白綸
安得畫工圖小像水邊林下乞閑身
謝斗南禪師惠竹杖
扶桑禪子下蓬萊攜得仙人竹杖來瘦節只疑同鶴骨
虛心猶恐是龍胎衰年正賴扶持力異日須知變化材
不怕石頭溪路滑月明隨意步蒼苔
南城偶題
城南好山何太幽人家對門溪水流春禽啼樹野花落
雪瀑掛崖嵐翠浮長鑱自可劚靈藥短笻何必尋丹丘
一聲清嘯暮天碧松頂月明人倚樓
劉公柳溪詩
公庭宴坐無俗情楊柳蔭門春水生綠陰滿地惜春晚
飛絮撲簾疑雪聲解鞍樹下看洗馬流杯石上聽啼鶯
當今論治用材傑歸來未許陶淵明
寄鄧氏養拙齋
貴竹城中養拙齋開窗樹色映丹崖常時有約論幽事
幾歲無書慰老懷身逐暝雲登蜀道夢隨寒雨落秦淮
英才况出功臣裔早晚除書下玉階
送人還鄉
五十離鄉七十歸居民城郭是耶非青山自喜田園在
白髮應憐故老稀隣舍定攜新釀酒兒童不識舊戎衣
到家若有相思字為寄明年春鴈飛
早起
一聲殘角數聲雞南斗高懸北斗低多少行人度關去
東方曙色尚凄迷
劉叔讓(廣陵人)
憶弟
漂泊嗟吾老羈栖見汝難西風鴻鴈急落日鶺鴒寒渭
北書長絶滇南淚不乾朝思兼夜夢懷抱幾時寬
夜雨述懷
憶昔驅馳不自由山林猿鶴笑無謀十年世事渾如夢
一夜雨聲都是愁南詔羈栖傷短鬢東湖寥落憶扁舟
釣磯別後知無恙虚負同盟鷺與鷗
題鎮南門城樓
排空雉堞接層樓薄暮登臨萬古愁紅樹一村蒲甸晚
黃雲滿地僰田秋江通平緬蠻烟重山聳高峰素霧收
極目鄉關何處是西風衰草思悠悠
送吳素齋還淮安
誰識齋居托意深翛然不受一塵侵半窗晴日閑觀易
滿座秋風靜鼓琴策馬已聞辭僰道揚舲還喜到淮陰
劉伶臺下多春色行樂應知稱素心
楊子善(天台人)
過楊井山
霧盡寒初退風輕雨欲晴山田春飽水農舍早趨耕行
李青霄近烟波白髮明正愁泥路滑林外竹雞鳴
早起
山樓早起已聞雞雪漏寒光月色低三黜有誰憐柳下
四知徒自憶關西街頭燈火催車馬城上風霜急鼓鼙
臨鏡每慚多白髮校書何日對青藜
江上秋懷
水國風高木葉霜滿舟山色入荒涼小孤殘照收江左
大別寒烟鎖漢陽新飯軟炊菰米白濁醪香泛菊花黃
故鄉千里空回首雲樹茫茫鬢髮蒼
江夜
江山秋意滿虚舟坐對漁燈看碧流影浸星河天半落
涼生風露雨初收椿庭有月烏啼夜椒圃無人鶴怨秋
夢後鄉關徒悵望越吟一曲強消愁
憶鄉中諸故友
東麓溪頭蟹渚陰故鄉幾度憶同襟詩聯石鼎秋燈冷
韭剪春園夜雨深白髮每馳張敏夢青山慵鼓伯牙琴
客床寥落情無賴月滿空梁強自吟
書懷
舵樓空闊望京華蘆荻江楓岸岸花山色淡濃昏霧薄
水光浮沒夕陽斜故鄉鴻鴈書千里遠浦牛羊屋數家
邊塞柳營多苜蓿石田復憶舊桑麻
題畫蘭
九畹香清露氣寒三湘月落淚㾗乾楚天空闊秋無際
誰復行吟澤畔看
張洪(字宗海居人)
悼貞婦
護衛中有貞婦憫其夫之勤役且乏饔飱乃剪
髮以供饋夫訊而知之極其愧慘因入卧内久
不出婦怪之入視已經死亦隨而盡聞者莫不
哀之聊述鄙詞
嘽嘽赴行役肅肅成謝功婦女既有歸雞犬亦相從寧
辭道路遠萬里來黔中邊城尚艱食太倉乏陳紅婦人
在中饋何以能尸饔良人漸黧黑慘淡筋力窮常恐卧
溝壑妾身何所終苟能事一飯豈惜膏沐容避人剪髻
鬟易米羞晨供良人久驚訝覩我顔色同窮辭訊衷曲
裹頭雲鬢空欷歔不下箸淚點微沾胸入怪久不出引
脰經房櫳仰呼不到天洒淚不及泉義當死生共恩始
夫婦全亭亭朱絲繩雙懸並頭蓮小哉匹夫諒妄昧不
足言念爾貞潔姿前後金石堅一貧不改節見義恐不
前婦道久不聞良心鬱未宣孰知蠻貊地超世爾獨賢
兹吟待良史悠悠千載傳
古東門行送別金彦楨
僕夫顧我悲轅馬跼不行古來離別地青草不復生居
人攀桃李悵望難為情流塵起阡陌遠樹花冥冥莫向
秦東亭唱此東門行土中有死骨聞之復心驚食荼莫
言苦飲醯莫言酸世間萬事易惟有離別難既辭還執
袂臨行復據鞍對面相寬解回頭涕已瀾人生誰非客
何獨此哀歎但令長夀考相報各平安
拜謁黔寧王廟
曾聆玉帳肅徽音俯仰清祠感慨深客袂尚餘他日淚
羈懷不改舊時心耳聞種德都成玉眼看栽松盡作林
每歲騎箕滇海上手分雲液散甘霖
荅俞都御史海上見寄二首
舳艫相接恨離居音問那堪只尺疎見月思君應自切
看雲憶我定何如李膺舟楫神仙侣博望星辰太史書
歸去此懷同一洗賀家湖上醉紅蕖
渺渺秋槎海上還洞簫吹月過三山九霄風露蓬壺裏
萬頃波濤袵席間地盡東南開帝域星環北極想天顔
夜闌五色雲光近回首扶桑不可扳
范宗暉(以字行四明人)
古意四首
茫茫宇宙間事物皆有理衆理具一心求之亦甚邇微
言寓羣經歷歷有根柢致知以力行典學念終始
人心固危殆况乃衆欲攻外誘日膠固乃蔽明與聰熾
然不可遏至理或銷鎔制之豈無術澹泊以為宗
積羽可沉舟羣輕能折軸巧言必譸張利口多翻覆詖
滛及邪遁害事為甚速苟不塞其源涓流蔽川谷
稂莠終亂苗珉瑜頗相類君子與小人顔面亦不異善
惡本殊途薰蕕豈同器辨之如不早斯為名德累
次喜雨詩韻
惟公鎮南服蒞政誠有為務農重民食注意恒在斯方
春忽亢旱惻然為憫之致齋禱羣祀雨降不愆時原野
動生意枯槁回芳姿溝澮盡盈溢川谷合深陂天道孰
云遠一念從可祈老懷深有感因之播聲詩手舞與足
蹈歡然不自知
謝賜衣
吳蠶作繭繰車鳴機中白苧新織成高堂捧出綺麗生
光彩奪目四座傾并刀裁就疊雪輕華裙曳地穩稱情
我歌白苧翻新聲移商換羽曲調清君不見夷門嬴三
千人中身獨榮信陵當日倘未遇安得千古遺芳名
鳴鳳歌
黔寧公子國之禎遠鎮南服為干城奇材異彙重題品
山川草木俱增榮近從滇池得紫榆錦紋玉質含霞頳
斵成琵琶極華麗寶之不異金與瓊鵾絃犀軫龍香撥
鴉青絛綰猩紅纓方當下指曲未成一座已聞鸞鳳聲
初疑秦臺度簫管復似緱嶺隨匏笙又如崑崙斷嶰竹
䳄雄應律相和鳴大絃鏗鍧若呈瑞喧呼雜遝聲鍠鍠
又疑喬林噉竹實天風披拂飄琮琤小絃駢連如出穴
俄聞噦噦凌高冥忽若相呼飲醴泉餘音嫋嫋流春冰
大絃小絃或並作却疑啄碎瓊瑶英綵雲飄飄激遺響
百鳥不敢翔中庭開元玉環未足數大和忽雷空有名
何如公子製鳴鳳坐令六詔聞韶韺請從席上賦長句
願備樂府歌昇平
題春山勝覽
雄藩遠控西南陲地連六詔通諸夷山川形勝土肥沃
風氣頗與中國宜方當青陽播晴旭欣欣草木含華滋
溪毛雲骨動生意山光水色凝清暉花梢日明燦晴錦
柳條風煖繰輕絲鳥聲嚶嚶出幽谷物情和暢涵春熙
平疇水足夜来雨家家播穀勤菑畬維時統戎稍閑暇
省民問俗無遐遺按轡徐行過村疃雲旌翠節光陸離
邊氓久矣望風采馬前羅拜語嗢咿勞徠慰撫殊未巳
仁聲義澤淪膚肌比屋歡呼歌擊壤雍雍若在唐虞時
緬思先王拓兹土兵不血刃人心歸至今廟食重明化
代有陰隲安黔黎公今更欲敷政化非事逸豫耽遊嬉
我今作詩誦厥美太史觀風應採之
閑情
齋居無俗尚自愛適幽情風定樹陰合雨餘泉脈清枕
書雲伴卧步屧鶴隨行曾與隣翁約朝來共析酲
述懷
步屧緣蘿逕翛然鶴睡驚竹深清露滴樹杪白雲生飛
去誰家燕啼來何處鶯今朝新酒熟適足遂閑情
山莊小酌
別墅花初放叨陪繡節過客如梁苑盛地勝午橋多吟
好詩先就杯深臉易酡不因歸騎促洗盞更聽歌
齋居
齋居習靜晝初長風暖閑庭薝蔔香日影到窗飛野馬
雲根採藥斸松肪年光荏苒閑方覺學術迂疎老易忘
珍重使君多軫念徧題書札到山房
送素軒公迎總戎自交阯回
上將班師自海壖將軍迎謁出南滇山河表裏歸中國
兄弟恩榮自九天凜凜星矛明曉日蕭蕭鐵騎帶寒烟
當年事業銘鍾鼎復見勲名著簡編
和僧中庭韻
平公卓錫滇海南出世有如優鉢曇庭前栢樹曾手種
堂下玉板容我參談禪直解心即佛從師獨見青出藍
隨身一瓶與一缽碧山為伴雲為菴
題山水
初日照雲林寒泉落風磴緬懷塵外蹤悠然動清興
滄海遺珠卷三
