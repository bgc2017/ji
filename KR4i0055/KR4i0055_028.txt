唐音癸籖卷二十八
明胡震亨撰
談叢四
唐人一時齊名者如富吳(嘉謨少微)蘇李(前味道嶠後頲乂)燕許(燕國)
(公張說小許公蘇頲)蕭李(穎士華)韓柳(愈宗元)四傑(王楊盧駱)四友(杜審言李嶠崔)
(融蘇味道稱文章四友)三俊(元稹李德裕李紳)皆兼以文筆為稱其專以
詩稱有沈宋(佺期之問)錢郎(起士元時人語前有沈宋後有錢郎是也)又錢郎劉
李(合劉長卿李嘉祐稱之亦時人語)鮑謝(防良輔)元白(稹居易)劉白(合劉禹錫稱)
溫李(商隠庭筠)賈喻(島鳬出顧雲文)皮陸(日休龜蒙)吳中四士(賀知章劉眘虚包融)
(張旭一云無眘虛有張若虛)廬山四友(楊衡符載崔羣宋濟)三舍人(王涯令狐楚張仲素)
大歴十才子(盧綸吉中孚韓翃錢起司空曙苗發崔峒耿湋夏侯審李端)咸通十哲
等目(許棠張喬喻坦之劇燕任濤吳罕張蠙周繇鄭谷李栖遠溫憲李昌符謂之十哲實十二人)至
李杜王孟高岑韋孟王韋韋柳諸合稱則出自後人非
當日所定(按楊憑有詩云直用天才衆却瞋應欺李杜久為塵憑大歴中人也知兩公身沒未幾世)
(已有並稱矣但至韓公始大定耳王孟以下諸合稱則宋人論詩所定也)
詩才遲速天分有限賈島三年十字遲自可傳王璘半
日萬言速更何取必也捷成為貴楊師道之當筵立搆
王子安之覆被起書李太白之頮面四絶溫飛卿之义
手八韻敏與工兼才斯稱異爾
詩人蚤慧者權德輿三歲(能變四聲)又四歲(能賦詩)五歲令狐
楚(能詞章)林傑(口占王霸壇詩)六歲王勃(善文詞)楊牢(題彈棋局)七歲李
百藥(能屬文)駱賓王(詠鵝)杜甫(詠鳳凰)李泌(知為文)李賀(以長短之製名)
(動京師)八歲劉晏(獻封泰山頌)楊嗣復(知屬文)九歲王維(知屬辭)元
稹(工屬文)十歲李白(通詩書)十二歲李乂(工屬文)十三歲楊收
(善文詠)又蘇頲(史稱其幼詠死兔及嘲尹字不知是幾何歲)白居易(生七月卽識之無二)
(字)及汪先范氏子之類尤多其或夭折或富貴壽考亦
皆不可一律論
科名之高者崔元翰京兆解頭禮部狀頭宏詞及制科
三等勑頭咸首捷武翊黃府選為解頭及第為狀頭宏
詞為勑頭時謂武氏三頭章孝標贈翊黃詩花錦文章
開四面天人科第占三頭是也又張又新時亦號三頭
詩人年高者賀知章八十六秦系羅隠並八十餘員半
千九十四丘為九十六蕭德言九十七而王季文劉商
施肩吾陳陶黃損世皆傳其仙去尤不可以年甲計者
且未論真否貴穏吟膽使無預愁惟盧昇之師資孫思
邈復主其家四十上不免小厄孤負與活神仙相處一
番耳
胡元瑞嘗考唐人父子兄弟文學並稱及諸家安平遘
遇窮達之不同載詩藪外編讀者觀其人而論其世家
之盛者固可慕遇之窮者猶可引而自慰也爰稍增訂
錄左方
父子則薛收薛元超李百藥李安期褚亮褚遂良許叔
牙許子儒宋令文宋之問趙武孟趙彥昭敬播敬之弘
陳子昂陳光沈佺期沈東美賈曾賈至蘇瓌蘇頲李適
李季卿崔日用崔宗之蕭嵩蕭華李善李邕張說張均
崔良佐崔元翰杜甫杜宗武房融房琯鄭繇鄭審蕭穎
士蕭存獨孤及獨孤郁張毅夫張禕郄純郄士美樊澤
樊宗師裴倩裴均歸崇敬歸登劉禹錫劉承雍路泌路
隨李懷遠李景伯于休烈于肅張薦張又新李端李虞
仲韋表微韋蟾韋貫之韋澳段文昌段成式皇甫湜皇
甫松苗晉卿苗發李程李廓李泌李繁韋綬韋溫崔羣
崔亮楊淩楊敬之崔璩崔渙溫庭筠溫憲章孝標章碣
劉迺劉伯芻劉三復劉鄴鄭亞鄭畋李磎李沇又張文
琮二子戩錫韋安石二子陟彬包融二子佶何王景三
子之咸之賁之渙吕渭四子溫恭儉讓穆寧四子質贊
員賞竇叔向五子常羣牟庠鞏劉知幾六子貺餗秩彙
迅迥
兄弟則孔紹安孔紹新蓋文懿蓋文達馬敬淳馬敬潛
秦景通秦煒路紀路鼓崔湜崔液席豫席晉周思茂周
思鈞杜易簡杜審言韋承慶韋嗣立來濟來恒崔日知
崔日用薛曜薛稷王維王縉皇甫曾皇甫冉崔敏童崔
惠童元結元融蔡希周蔡希寂李渤李涉暢當暢諸柳
公綽柳公權許康佐許堯佐楊虞卿楊汝士柳中庸柳
中行李翰李觀馮宿馮定李遜李建吳通微吳通玄鄭
仁規鄭仁表柳渾柳識唐臨唐皎周繇周緐三人者自
前王之渙兄弟外張文琮張文瓘張文收沈佺期沈全
交沈全宇喬知之喬偘喬備李乂李尚一李尚貞楊憑
楊淩楊凝韋綬韋纁韋純蘇冕蘇弁蘇衮白居易白敏
中白行簡韋述韋迅韋逌四人者自前吕穆二家外楊
發楊假楊收楊嚴五人者張知騫知玄知晦知泰知默
及前竇氏連珠六人者王劇王勔王勃王助王劼王勸
及前劉貺兄弟七人者趙夏日趙冬曦趙和璧趙安貞
趙居貞趙頤貞趙艱貞八人者賀德仁賀德基劉知柔
劉知幾等(闕)高陽里(此外如崔蒞等兄弟四人闕瑤等闕邠等六人崔琯等八)
(人並載唐史闕兄弟林藻一家兄弟九牧載地志然率以爵位顯大抵齊名聲實相副者三人則巳盛矣)
(四五以上惟王竇二氏庶幾自餘張趙諸人雖當時並有名字亦未必盡然姑錄以備數若三羅同姓通譜原)
(非真屬連枝所不槩入)
祖孫則孔紹安孔日新姚思廉姚璹岑文本岑羲員半
千員俶杜審言杜甫張鷟張薦許敬宗許彥伯韋嗣立
韋弘景杜佑杜牧鄭絪鄭顥唐次唐彥謙殷侑殷盈孫
唐臨唐紹馮宿馮㳙高士廉二孫球瑾(魏徵謩于志寧休烈狄仁傑兼)
(謨李敬玄紳之類以世次稍遠不錄)
父子祖孫三世者徐齊&KR1334;子堅堅子嶠武平一子就就
子元衡儒衡崔融子禹錫禹錫子巨李栖筠子吉甫吉
甫子德裕錢起子徽徽子可復可及珝柳芳子冕登登
子璟柳公綽子仲郢仲郢子璞璧珪玭鄭餘慶子澣澣
子處誨從讜又陸餘慶孫海海孫長源四世者王播子
起起子龜龜子蕘盧綸子簡能簡辭弘正簡求簡能子
知猷簡辭子貽殷弘正子虔灌簡求子汝弼嗣業嗣業
子文紀内盧氏尤文彩與官爵同盛史稱鬱為鼎門云
開元以前詞人鮮弗達者天寶以後才士鮮弗窮者即
間有之然弗數見也第今製作行世則景龍垂拱百不
二三大歴元和十嘗五六造物乘除亦巧矣輙據唐人
雜說類次數條以見其槩云
唐書云太宗以海内漸平銳意經籍開文學館以待四
方才俊與選者杜如晦房玄齡虞世南陸德明于志寧
蘇世長禇亮姚思廉孔潁達李元道李守蔡允恭顔相
時薛收蓋文達蘇旭薛元敬許敬宗後收卒以劉孝孫
補之世謂十八學士擬於登瀛洲焉
右唐初太宗世顯者天策所收顔師古禇遂良等尚不
止此
又云景龍二年中宗於修文館置大學士四員學士八
員直學士十二員李嶠宗楚客趙彦昭韋嗣立為大學
士李適劉憲崔湜鄭愔盧藏用李乂岑羲劉子玄為學
士薛稷馬懷素宋之問武平一杜審言沈佺期閻朝隠
韋安石徐堅韋元旦徐彦伯劉允濟為直學士
右高和世顯者先是武氏修三教珠英徵天下文士二
十六人徐彦伯為首餘率前諸學士張說王無競富嘉
謨亦與焉
玄宗紀開元元年夏郭元振同三品秋張說為中書令
冬以姚崇同三品盧懷慎同平章事四年冬宋璟為黃
門監源乾曜蘇頲同平章事八年春張嘉貞十四年夏
李元紘二十一年春韓休冬裴耀卿張九齡俱同平章
事
右玄宗開元中宰相至十數人皆文學士也先是又有
魏知古等古今詞人之達莫盛此時繼之林甫國忠雖
天資險獪然俱以不學稱唐治亂判矣席豫傳云豫與
韓休許景先徐安貞孫逖張九齡先後掌綸誥又蘇頲
蘇晉賈曾賈至齊澣王丘李乂等並以文學為中書舍
人
右二則初盛間詞人顯者
賀知章傳云神龍中知章與越州賀朝萬齊融揚州張
若虚邢巨湖州包融俱以吳越之士文詞俊秀名揚於
上京朝萬止山陰尉齊融崑山令若虚兖州兵曹巨監
察御史融遇張九齡引為懷州司戶集賢直學士數子
人間往往傳其文獨知章最貴神龍中有尉氏李澄之
善五言詩蹉跌不偶六十餘為參軍卒又唐新語云長
壽中滎陽鄭蜀賓詩知名年老甫授一尉之官未幾卒
二事甚類
右初盛間窮而間有達者
國史補云開元以後位卑而名著者李北海(邕)王江寧
(昌齡)李館陶鄭廣文(虔)元魯山(德秀)蕭功曹(潁士)張長史(旭)獨
孤常州(及)崔比部梁補闕(肅)韋蘇州(應物)
右載唐詩紀事崔比部李館陶不列名按是時詩文有
重望而不甚顯者崔則崔顥崔曙李則李翰李華舍四
人外無赫稱必居二於此
明皇雜錄云天寶末劉希夷王冷然王昌齡祖詠張若
虚張子容孟浩然常建李白劉眘虚崔曙杜甫雖有文
章盛名皆流落不偶
右二條盛唐詩人窮者李杜古今流落之魁然置諸人
中覺猶為顯達也一笑
丹陽集云潤州延陵有包融儲光羲曲阿有丁仙芝緱
氏主簿蔡隠丘監察御史蔡希周渭南尉蔡希寂處士
張彦雄張朝校書郎張暈吏部常選周瑀長洲尉談戭
句容有殷遙硤石主簿樊光橫陽主簿沈如筠江寧有
右拾遺孫處玄處士徐延壽丹徒有江都主簿馬侹武
進尉申堂搆十八人皆有詩名
右亦多盛唐間人吳楊所產也殷氏敘其履歴但一二
稍顯自餘布衣冗秩旁午篇中豈此方當時遂無貴且
文者耶
盧綸傳云綸與吉中孚韓翃錢起司空曙苗發崔峒耿
湋夏侯審李端號大歴十才子綸戸部郎中起考功郎
中發都官員外峒右補闕湋右拾遺審侍御史宦俱不
甚顯獨中孚侍郎翃知制誥差著而端竟終杭州司馬
時秦系劉方平布衣顧況司戸于鵠從事張南史參軍
厄尤甚焉
右中唐詩人之窮者嗣是權武裴元韓白諸公驟顯元
和遂以中興繼之郊寒島髠藉盲仝枉二李(賀觀)歐陽並
夭其窮益又甚矣
劇談錄云自大中咸通之後每歲試春官者千餘人其
間有名如何植李玫皇甫松李孺犀梁望毛濤貝庥來
鵠賈隨以文章稱溫庭筠鄭瀆何涓周鈐宋耘沈駕周
緐以詞賦顯賈島平曾李陶劉得仁喻坦之張喬劇燕
許琳陳覺以律詩著張維皇甫川郭鄩劉延暉以古風
名皆厄於一第然其間數公麗藻英詞播於海内與虛
薄竊聯名級者殆不可同年語矣
右晚唐詩人窮者如此其衆又過於前然司馬羅隠輩
尚不止是今製作多不傳徒空名寄於簡冊雖頗勝當
時華要亦可悲也
唐舉子不中第者語林劇談所紀外又有來鵬宋濟嚴
惲王璘李洞胡曾張祜江為盧汪孫定許&KR0008;&KR0008;後為羽
流
歐陽澥李山甫司馬禮等大率皆晚唐而盛唐則老杜
以不第獻賦其他孟浩然等雖布衣然非舉子也諸人
生不成名今紀載又將沒沒余惜而詳著之
王弇州嘗為文章九命之說備載古今文人窮者今摘
唐詩人稍加訂定錄後
一貧困杜甫(浣花蠶月乞人一絲兩絲)鄭虔(履穿四明雪饑拾山陰橡)蘇源明(爇薪)
(照字垢衣生蘚)王季友(賣履自給)陽城(屑榆作粥不干隣里)賈島(嘆鬢絲如雪不堪織衣)
孟郊(苦寒恨敲石無火)盧仝(長鬚赤脚濯園自資)周朴(寄食僧居不能娶婦)二嫌忌
張九齡李邕蕭潁士(見忌李林甫)顔真卿(見忌元載)武元衡(見忌王叔)
(文)韓愈(見忌李逢吉)李德裕(見忌李宗閚)白居易(見忌李德裕)張祜(元白)
(並沮其進)溫庭筠李商隠(見忌令狐綯)韓偓(見忌崔㣧)三玷缺四傑(輕浮)
沈宋(險獪)李嶠(浮沈致責)蘇味道(模稜充位)張說(大肆苞苴)賀知章(縱心沈湎)
王維鄭虔儲光羲李華(陷身逆虜)柳宗元劉禹錫(躁事權臣)劉長
卿(怨懟多忤)嚴武(驕矜無上)李白(見辟狂王)秦系(出妻獲謗)崔顥(數棄伉偶)元稹
(改節奥援)李德裕(樹黨掊擊)李益(感恩藩鎮)四偃蹇四傑(内盈川僅至令長)李
杜(淪落吳蜀)孟浩然(以禁中忤旨放還終老)薛令之(以苜蓿致嫌奪官)蕭潁士
(及第三十年纔為記室)沈千運(窮老五十年以死)王昌齡(詩名滿世棲遲一尉)賈島
溫飛卿(皆以龍鱗魚服顛躓不振)孟郊公乘億溫憲劉得仁潘賁之
徒(老困名場僅得一第或方鎮一辟憔悴以死至其詩所謂鬢毛如雪心如死猶作長安下第人十上十年)
(皆下第一家一半已成塵一領青衫消不得著朱騎馬是何人又有揶揄路鬼憔悴波臣獮猴騎土牛鮎魚上)
(竹竿之喻噫其窮甚矣)五流貶流徙則李義府鄭世翼盧藏用沈
佺期宋之問元萬頃閻朝隠郭元振崔液李善李白吳
武陵貶削則杜審言杜易簡韋元旦杜甫劉允濟李邕
張說張九齡李嶠王勃蘇味道崔日用武平一王翰鄭
虔蕭潁士李華王昌齡劉長卿錢起韓愈柳宗元李紳
白居易劉禹錫吕溫陸䞇李德裕牛僧孺楊虞卿李商
隠溫庭筠賈島韓偓韓熙載徐鉉六刑辱杜審言(為州僚搆)
(繫賴孝子得伸)温庭筠(被邏卒毆縛訴鎮帥不理)劉長卿李太白吳武陵(並先)
(就刑囚纔赴貶所)王無競李邕盧崇道(俱身受勑杖然後殞亡)七夭折范
攄子(七歲能詩十歲卒)林傑(六歲能文十七歲卒)李賀(二十六)王勃(二十九)八
無終張蘊古劉禕之李福業王劇王勔范履冰苗神客
陳子昂王昌齡李邕王涯舒元輿盧仝姚漢衡劇燕路
德延汪台符郭昭慶鍾謨潘佑以冤鄭愔宋之問崔湜
蕭至忠薛稷蘇渙江為宋齊丘以法駱賓王張巡顏真
卿溫庭皓周朴孫晟以義王無競劉希夷以讎薛能皮
日休以亂盧照鄰以水伊璠以猛獸九無後楊炯(絶後葬兄)
(弟手宋之問有文哀之)李太白蕭穎士(有子而獨孫女流落俱為俗人妻)崔曙(一女)
(名星)白居易(一侄曰龜)王維(四弟無子)陽城(三昆不娶)崔珏張又新(皆有二子)
(而崔子並見法張子並沒于水)
弇州云古人謂詩能窮人夫貧老愁病流竄滯留人所
不謂佳者也然而入詩則佳富貴榮顯人所謂佳者也
然而入詩則不佳是一合也泄造化之秘則真宰默讎
擅人羣之譽則衆心未厭故呻佔推琢幾於伐性之斧
豪吟縱揮自傅爰書之竹矛刃起於兔鋒羅網布於鴈
池是二合也循覽往匠良少完終為之愴然以慨
唐音癸籖卷二十八
