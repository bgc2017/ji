唐音癸籖卷二十
明胡震亨撰
詁箋五
酒名春東坡云唐人酒多以春名今具列一二金陵春
(李白詩堂上三千珠履客甕中百斛金陵春)竹葉春(杜甫詩山杯竹葉春)麴米春(杜聞道雲)
(安麴米春纔傾一盞便醺人)抛青春(韓愈詩百年未滿不得死且可勤買抛青春)梨花春
(白居易詩青旗沽酒趁梨花注杭人釀酒趁梨花時熟號為梨花春)若下春(烏程有若下春劉禹錫詩)
(鸚鵡杯中若下春)石凍春(富平有石凍春鄭谷贈其宰詩云易博連宵醉千缸石凍春)土窟
春(出滎陽)燒春(出劒南並見唐國史補)松醪春(見唐裴鉶傳竒)
銷腸酒鄭谷詩險事消腸酒清歡敵手棋拾遺記張華
以西羌蘖漬北胡麥為醇酒大醉不搖蕩令人肝腸爛
當時謂之消腸酒鄭詩似用此
藍尾酒元日飲屠蘇酒從小者起以至老名藍尾酒唐
人多入詩用按時鏡新書晉有問董勛者曰俗以小者
得歲故賀之老者失歲故罰之意即闌字取闌末之意
借用藍耳侯白酒律又言此酒廵匝到末連飲三杯以
慰之亦名婪尾唐人河東記載申屠澄遇老翁嫗留飲
澄讓曰始自主人翁即廵澄當婪尾則知婪為自謙之
辭如俗云貪杯然與藍又另一解矣並方言而各有其
義(遯叟下同)
火前白樂天茶詩紅紙一封書後信綠芽十片火前春
齊已詩高人愛惜藏巖裏白甀封題寄火前火前者寒
食禁火之前也今世俗多用榖雨前茶稱為雨前學林
新編云茶之佳者造在社前其次火前其下則雨前
臯盧葉大味苦澁似茗而非南越茶艱致煎此為飲以
代之非佳品也皮日休有石盆煎臯盧取其名之僻入
句耳詳本草及南越志
雲子杜詩飯抄雲子白葛洪丹經用雲子碎雲母今蜀
中有碎礫細長而圓者白雲子石也杜以飯粒似之故
云(許彦周詩話)
麩炭白樂天詩云日暮半罏麩炭火麩炭語留傳不一
北夢𤨏言優人安轡新嘲李茂貞燒京闕云京師但賣
麩炭便足一生(遯叟下同)
五粒松松以粒言舊矣唐詩如松暄翠粒新(義山)翠粒照
清露(夢得)松齋一夜懷貞白霜外空聞五粒風(魯望)又李賀
有五粒小松歌豈古人本其初菩有似乎粒故言粒歟
乃亦有稱鬛者按松穗皆雙股栝松三股種傳自高麗
所謂華山松者每穗五股稱五鬛松松穗初生少可言
粒多至五亦言粒於體物未愜矣段成式云五粒者當
言鬛甚得之非謂凡粒皆可通呼鬛也
榿杜集有乞榿木詩又有榿林礙日吟風葉句韻書不
收榿字無音鄭氏注曰五來反若然當作獃字嘗見前
輩讀若欹韻頗以為疑後見劒南詩有著書增木品搜
句覓榿栽又荆公詩云濯錦江邊木有榿小園封殖佇
華滋益信欹音為然榿惟蜀有之不才木也或謂即榕
云(齊東野語)
木綿樹大可合抱高數丈花紅似山茶而蕊黃色瓣極
厚春初葉未舒時花開滿樹望之爛然如錦又如火之
燒空既結實大似酒杯絮茸茸如細毳半吐於杯之口
所獲與江南草本歲藝者異唐王叡詩紙錢飛出木綿
花盖其盛開之時正與春社相值又李商隠木綿花飛
鷓鴣啼則花盡葉長春已老矣(西事珥下同)
桄榔樹李德裕詩桄榔樹葉暗蠻溪桄榔身似㯶櫚而
色綠似竹亦有絲自裹高七八丈亭亭直上葉大如掌
皆攢於樹之杪甚濃密其杪抽絲蔓千百條長丈餘垂
下如縷蕤蕤可玩南中樹此種形之最異者張九齡詩
里樹桄榔出謂其特高出羣木之表也
桂張九齡詩蘭蕊春葳蕤桂花秋皎潔叚成式云桂花
三月生黃而不白曲江云桂花秋皎潔妄矣按圖經桂
有三種菌桂牡桂及單名桂賓宜韶欽諸州種類亦各
不同有三月四月生花全類茱萸者亦有八九月生花
者今東南桂皆然其花色黃白之外亦有丹者成式安
得據所見遂謂曲江為妄乎(遯叟下同)
牡丹余觀唐人牡丹入詩不但中晚即初盛概有歐公
不知何故謂篇什為少此花移植於武后賦句於婉兒
譜清平調於太眞有此三名雌為之破天荒雖矢音不
多已占盡一代風流矣寧待買栽看到等語出始云盛
哉鄭樵謂芍藥見於風雅最古牡丹晚出依芍藥得名
故其初曰木芍藥亦如木芙蓉之依芙蓉以為名而為
唐人所重貴游競趨至今彌甚遂使芍藥為洛譜衰宗
矣
玉蕊花唐人甚重玉蕊花唐昌觀花發致僊女下降元
白劉夢得張籍王建與嚴復休有唱和詩李德裕出牧
潤州招隠山觀有此花因有憶翰林院玉蕊之作但不
詳其花之狀若何後見周益公集有玉蕊辨證一卷云
嘗從招隠致得一本條蔓如荼䕷種之冬凋夏茂柘葉
紫莖久之根株合抱成樹花苞初甚微經月漸大暮春
方八出須如冰綵上綴金粟花心復有碧筒狀類膽瓶
其中别抽一英出衆須上散為十餘猶刻玉然花名玉
蕊以此益公又以為人多與瓊花㻛花相混瓊花即八
僊花瑒花即山礬花亦名米囊花並白而實與玉蕊異
云
合昏杜子美佳人詩云合昏尚知時鴛鴦不獨宿合昏
即合歡葉至暮即合今夜合花是(墨莊漫錄)
杜鵑潤州鶴林寺杜鶻今俗名映山紅又名紅躑躅者
此花在江東彌山亘野殆與榛莽相仍而說者以為外
國僧鉢盂中所移上玄命三女下司之巳踰百年終歸
閬苑盖物以希見為珍不必果異種也王建宫詞云太
儀前日暖房來嘱向昭陽乞藥栽勑賜一窠紅躑躅謝
恩未了奏花開雖宫禁中其重如此(容齋一筆)
荳蔲杜牧之詩云娉娉嫋嫋十三餘荳蔲稍頭二月初
不解荳蔲之義閱本草荳蔻花作穗嫩葉卷之而生初
如芙蓉穗頭深紅色葉漸展花漸出而色微淡南人取
其未大開者謂之含胎花言尚小如姙身也(姚寬叢語)
折麻楚詞云折疎麻兮瑶華將以遺兮離居瑤華謂麻
之華白也謝靈運詩云瑤華未堪折蘭苕已屢摘路阻
莫贈問何以慰離析沿楚辭意用於離居唐人駱賓王
思家詩云旅行悲泛梗離恨斷疎麻錢起題輞川詩云
折麻定延竚乘月期相尋用並同謝至於起贈趙給事
詩乃云不惜瑤華報木桃則以瑤華為玉誤矣(韻語陽秋)
拗花南方謂折花曰拗花唐李賀詩試問酒旗歌板地
今朝誰是拗花人又古樂府拗折楊柳枝(輟耕錄)
麴塵唐人咏柳如劉禹錫之龍墀遙望麴塵絲使麴塵
字者極多禮記月令薦鞠衣於上帝告桑事注云如鞠
塵色周禮内司服鞠衣鄭司農云鞠衣黃桑服也色如
鞠塵象桑葉始生此用之柳又象其花絮之穗耳(姚寬叢語)
(下同)
栗皺杜甫詩云嘗果栗皺開或作雛字殊不可解集韻
雛側尤切革紋蹙也漢上題襟周繇詩云開栗戈之紫
雛貫休云新蟬避栗皺又云栗不和皺落即栗蓬也
訶梨勒包佶訶梨勒葉詩茗飲慚調氣梧丸喜伐邪按
本草訶梨勒樹似木梡花白子似梔子主消痰下氣等
疾來自南海舶上廣州亦有之茗亦能下氣此言其功
勝茗梧丸謂入用丸如梧子也今醫家所用訶梨勒是
其子不聞用葉者應是本草失收耳(遯叟)
相思子筆叢謂唐人骰子近方寸凡四點當加緋者或
嵌相思子其中溫庭筠詩云&KR0785;瓏骰子安紅豆入骨相
思知也無相思子即今紅豆也愚按嶺南閩中有相思
木歲久結子色紅如大豆故名相思子每一樹結子數
斛非即紅豆也豈飛卿姑借用耶(徐氏筆精)
紅藍藍說文染青草也所謂青出於藍者是也白樂天
詩老絲練綠紅藍染染成紅線紅於藍李益詩藍葉鬱
重重藍花石榴色少女歸少年光華自相得此則紅花
也本非藍以其葉似藍因名為紅藍本圖草經云(遯叟下同)
蓪草王叡詩蓪草頭花柳葉裙李咸用咏紅薇詩畫出
看還欠蓪為插未輕蓪草作花古已有之矣
嘉草柳子厚種白蘘荷詩庶氏有嘉草攻禬事久冺本
草蘘荷葉似初生甘蕉根似薑芽中蠱者服其汁臥其
葉即呼蠱主姓名庶氏以嘉草除蠱毒宗懍謂嘉草即
此也(陳晦伯)
席萁王建詩單于不向南牧馬席萁遍滿天山下顧非
熊詩席萁草斷城池外護柳花開帳幕前李長吉秋净
見旄頭沙遠席萁秋秦韜玉席萁風緊馬豩豪唐人屢
用之酉陽雜俎云席萁一名塞蘆生北胡地盖可為簾
亦可充馬食者五代史云契丹地有息雞草尤美而本
大馬食不過十本而飽意席萁即息雞一物而音訛耳
(劉會孟注賀集以席萁為箕踞之義楊升菴駁之為塞上地名並誤遯叟)
&KR1217;簩亦曰簩&KR1217;舊云出思牢國又一名澀勒質薄而空
大者踰二寸澀可挫瓜久則以漿水漬之還復快利坡
詩倦看澀勒暗蠻村謂此李商隠有射魚詩云思牢弩
箭磨青石綉額蠻奴三虎力則此物亦中箭材矣(西事珥)
䮂䮧白居易武丘留别諸妓云清管曲終鸚鵡語紅旗
影動䮂䮧嘶廣韻䮂䮧蕃大馬也音薄寒亦有直作薄
寒者(遯叟下同)
黑暗杜詩黑暗通蠻貨叚成式以為南人稱象牙白暗
犀角黑暗杜盖用方言而不詳暗之義考本草圖經云
犀文有倒插有正插有腰鼓插其類極多足為竒異波
斯呼犀角為黑暗言難識别耳
鷓鴣音嶺南錄異云鷓鴣吳楚之野悉有嶺南偏多臆
前有白圓點背上間紫赤色大如野雞多對啼其鳴自
呼鉤輈格磔李羣玉山行聞鷓鴣詩云方穿詰曲﨑嶇
路又聽鉤輈格磔聲韋莊集鷓鴣詩懊惱澤家非有恨
年年常憶鳳城歸舊注懊惱澤家鷓鴣音有此不同
喚起催歸韓退之詩喚起窗全曙催歸日未西無心花
裏鳥更與盡情啼山谷曰吾每哦此詩而了不解其意
自謫峽川時春晚憶此詩方悟之喚起催歸二鳥名若
虛設故人不覺耳喚起聲如絡緯圓轉清亮偏於春曉
鳴亦謂之春喚催歸子規鳥也(冷齋夜話)
撥榖太白樂府撥榖飛鳴奈妾何撥榖即布榖牝牡飛
鳴以翼相拂佩之夫妻相愛見爾雅注及本草(遯叟下同)
烏鬼杜峽中詩有家家養烏鬼頓頓食黃魚之句解烏
鬼者其說不一有引元微之詩病賽烏稱鬼云南人染
病競賽烏鬼為杜詩之證似乎為確然於養字終說不
去對下聮亦無情至有謂烏鬼為祀神之猪尤可笑畢
竟是鸕鷀方與食黃魚可通聮法為合耳若謂今峽中
稱鸕鷀無此名因生他辨方言今古不同者多可一槩
論耶
稚子杜詩笋根稚子無人見姚寬引杜牧詩小蓮娃欲
語幽笋稚相擕孔平仲引唐人食笋詩稚子脱錦䙀駢
頭玉香滑證稚子為笋然作此解與下鳬雛句亦不成
聮法僧贊寧謂竹根有鼠大如猫名竹豚亦名雉子稚
即雉字字畫小訛桐江詩話又謂笋生正雉哺子之時
言雉子之小在竹間人不能見二說依稀近之雖未必
果是然猶不失解詩之法
西施魚李義山詩西施因網得又網得西施贈别人考
東坡異物志魚有名西施者美人魚也出廣中大海食
之令人善媚(屠用明)
篊陸魯望寄吳子華詩到頭江畔尋漁事織作中流萬
尺篊篊取魚具也酉陽雜俎晉時錢塘有人作篊年取
魚億計號萬尺篊石梁絶水曰洪射洪之得名是也以
竹為魚梁從竹為篊此字唐韻不收(鄭良孺)
魚論斗前漢貨殖傳水居千石陂言養魚一歲收千石
唐皮日休釣侣詩一斗霜鱗換濁醪注云吳中賣魚論
斗酒乃論觔(芥隠筆記)
鳳子韓偓詩鴻兒唼啑雌黃嘴鳳子輕盈膩粉腰崔豹
古今注蛺蝶大者為鳳子(西清詩話)
蟢子權德輿詩昨夜裙帶解今朝蟢子飛鉛華不可棄
莫是藁砧歸韓翃詩少婦比來多遠望應知蟢子上衣
巾俗說裙帶解有酒食蟢子緣人衣有喜事其來盖遠
東山蠨蛸䟽云蠨蛸小蜘蛛長脚者俗名蟢子荆州河
南名喜母着人衣主有親客至久入三百篇注脚矣(遯叟)
唐音癸籖卷二十
