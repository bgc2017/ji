唐音癸籤卷十七
明胡震亨撰
詁箋二
洞案鄭谷詩端簡爐香裏濡毫洞案邊宋景文云凡朝
會排正仗吏供洞案設前殿兩螭首間案上設燎香爐
修注官夾案立其名為洞人多不知予疑通朱漆為案
故名洞云景文此解恐未是洞洞敬也案列於中以起
人敬或其取義歟(遯叟下同)
鬭班元微之詩鬭班雲洶湧開扇雉參差朝班左右合
為鬭班武后紀御殿日昧爽宰相兩省官鬭班於香案
前俟扇開通事贊拜正元詩所云也唐百官志尚輦局
大朝會扇一百五十六常朝不全設惟左右扇三許渾
有秋日候扇詩蓋即所謂俟扇開贊拜者今本作候朝
淺人所改
勘契元酬樂天待漏詩未勘銀臺契先排浴殿關唐制
殿門啓閉設魚契對較魚契者刻檀為魚金飾鱗鬛别
刻檀板為坎足以容魚一置門使所一留宫中發鑰較
勘相同始開謂之勘契銀臺者銀臺門也學士院在銀
臺門内浴堂殿又在蓬萊殿東未開銀臺門巳召對浴
堂殿先排關而入言其近君之密也劉鄴亦有待漏詩
玉堂簾外漏遲遲明月初沉勘契時
藥樹唐正衙宣政殿庭皆植松開成中詔入閣賜對官
班退立東邊松樹下是也殿門外復有藥樹元微之詩
云松間待制應全遠藥樹監搜可得知自晉魏以來凡
入殿奏事官以御史一人立殿門外搜索而後許入謂
之監搜御史立藥樹下至唐猶然太和中始罷之(石林燕語)
罘罳余見前輩詩語稱罘罳及余時有所作詩俱似殿
閣簷角網今考漢書文帝紀未央宫東闕罘罳災崔豹
注云罘罳屏也復也顔師古云連闕曲覆重刻垣墉之
處其形果然一曰屏劉熙釋名云罘罳在外門罘復也
臣將入請事於此復重思也古今注云罘罳復思也合
板為之亦築土為之每闕殿舍皆有焉郡國亦樹之合
諸說觀之大抵是屏牆之類段成式云士林間多呼殿
榱為復護雀網為罘罳誤據此其非簷角網可知矣第
所釋之義終未明耳(宛委餘編)
白間杜詩當宁陷玉座白間剝畫蟲文選景福殿賦云
皎皎白間微微列錢注白間窗也(墨莊漫錄)
瓊澁蔡衡仲一日舉温庭筠華清宫詩澁浪浮瓊砌晴
陽上綵斿之句問予曰澁浪何語也予曰子不觀營造
法式乎宫牆基自地上一丈餘叠石凹入如崖隒狀謂
之叠澁石多作水紋謂之澁浪衡仲歎曰不通木經知
澁浪為何等語耶因語予曰古人賦景福靈光含元者
一一皆通木經也(升菴外集)
彤騶禇亮詩彤騶出禁中蓋謂伍伯服赤幘唱騶出禁
中也中華古今注漢制伍百服赤幘纁衣韋韎率其伍
以導引(鄭良孺)
夕烽杜夕烽來不近每日報平安唐兵部烽式云寇賊
不滿五百人放烽一炬得蕃界事宜知欲南入放兩炬
蕃賊五百騎以上放三炬千人放四炬餘寇萬人亦四
炬其放烽一炬至所管州縣鎮止兩炬以上者並至京
元放烟火處即錄狀馳驛奏聞若依式放烽至京訖賊
回者放烽一炬報平安凡放烽報賊者三應三滅告平
安者兩應兩滅(遯叟)
過馬韓偓詩云外使進鷹初得按中官過馬不教嘶有
自注云上每乘馬必中官馭以進謂之過馬既乘之躞
蹀嘶鳴也今北都使宅尚有過馬廳蓋唐時方鎮亦僣
傚之因而名廳事云(春明退朝錄)
六印杜瘦馬行細看六印帶官字考唐六典凡在牧馬
以小官字印印右膊以年辰印印右髀以監名印印尾
側二歲以飛字印印左髀膊細馬次馬以龍形印印項
左送尚乘者印三花及飛字印外又有風字印官馬賜
人者以賜字印配諸軍及充傳送驛者以出字印印凡
八此云六印意賜配者不在數耳(遯叟)
十家唐女妓入宜春院謂之内人亦曰前頭人謂在上
前也骨肉居教坊謂之内人家有請俸其得幸者謂之
十家鄭嵎津陽門詩十家三國争光輝蓋家雖多亦以
十家呼之三國秦韓虢國也(鄭良孺)
拔河戲中宗清明節幸梨園命侍臣為拔河戲韋承慶
等應制獻詩其法以大麻絙兩頭繫十餘小索每索數
人執之以挽力弱為輸玄宗亦行之有詩謂俗傳此戲
必致年豐云(遯叟)
白打錢王建詩寒食内人長白打庫中先散與金錢韋
莊詩内官初賜清明火上相關分白打錢齊雲論白打
蹴踘戲也兩人對踢為白打三人角踢為官場又丁晉
公有白打大&KR3103;厮(焦氏筆乘)
兩省杜甫退朝詩宫中每出歸東省贈岑參詩君隨丞
相後我往日華東按唐制宣政殿前東廊曰日華門門
東門下省在焉西廊曰月華門門西中書省在焉兩省
遺補以東西分左右時杜為左拾遺岑為右補闕故其
詩云云政事堂設中書省中宰相共議政事於此故岑
之出又為隨丞相後也(遯叟下同)
黃閣杜贈嚴武詩扈聖登黃閣明公獨妙年武時為給
事中王伯厚云給事中屬門下省開元中改為黃門省
故名黃閣此非是漢舊儀宰相聽事閣曰黃閣給事分
判省事得借稱黃閣也詩題稱嚴為閣老六典云中書
舍人在省以年深一人為閣老判本省雜事給事之在
東省其判事與中舍對秩抑又可借稱閣老矣伯厚又
引通鑑王涯亦嘗稱給事中鄭蕭韓佽為閣老此為得
之
三署禮闈唐人贈省郎詩多用三署及禮闈(如沈佺期三署有光)
(輝分曹值禮闈之類)官之有郎自秦始秦置三署諸郎隸焉故稱
郎者猶本所始漢制尚書郎主作文書起草更直建禮
門爾雅宫中門謂之闈兹去建稱禮蓋省文(梁武詔禮闈凌替郎)
(置備員建禮之稱禮闈舊矣)
哀烏漢書天文志五帝坐後聚十五星為哀烏郎位晉
志亦作依烏所謂郎官上應列宿者此也儲光羲贈韋
昭應詩有我哀烏郎正用此近刻儲集者不知所出改
哀烏為哀鳳殊堪捧腹
御史擢省郎唐御史以擢省郎為美遷故蘇味道有賀
故人崔馬二御史拜省郎詩極致豔羡之意蓋其時遷
轉之法自如此御史職雖雄緊於唐尚未為尊也司空
圖為分司御史盧擕贈之詩曰姓氏司空貴官銜御史
卑老夫如且在不用嘆屯竒可證(小說有改卑字為尊者亦見今日官制妄)
(疑之耳試檢舊唐書司空本傳自明)
翰林院唐翰林院本内供奉藝能技術雜居之所以辭
臣待書詔其間乃藝能之一爾開元以前猶未有學士
之稱或曰翰林待詔或曰翰林供奉如李太白猶稱供
奉自張垍為學士始别建學士院於翰林院之南則與
翰林院分而為二然猶冒翰林之名蓋唐有弘文館學
士麗正殿學士故此特以翰林别之其後遂以名官訖
不可改俗稱翰林學士為坡者蓋唐德宗時嘗移學士
院於金鑾坡上故稱鑾坡唐制學士院無常處駕在大
内則置於明福門在興慶宫則置於金門不專在翰林
院然明福金門不以為稱不常居之爾(石林燕語)
麤官寄語長安舊冠蓋麤官到底是男兒宣武節度王
彥威詩也麤官寄與真抛却賴有詩情合得嘗忠武節
度薛能詩也唐人舊俗不歴臺省出領廉車節鎮者呼
為麤官然能故歴臺省者何云云大率時情重内輕外
厭薄戎旃雖以節使之尊自目廼爾(遯叟下同)
一麾筆談謂今人守郡用顔延年一麾乃出守誤自杜
牧始此說亦未為是觀三國志擁麾守郡文選建麾作
牧此語在牧之前久矣漢制太守車兩幡所謂麾也唐
人如杜子美柳子厚劉夢得皆用之謂之誤不可
五馬唐人咏太守多用五馬如人生五馬貴五馬爛生
光之類甚多或引詩孑孑干旟良馬五之以太守比州
長之建旟為解則本篇四之六之又何獨不用也宋龐
機先云古制朝臣乘駟馬車漢時太守出則增一馬遯
齋閑覽及學林新編引之然不如潘子真之說為確子
真云禮天子六馬左右驂三公九卿駟馬左驂漢制九
卿秩中二千石亦右驂太守則駟馬而巳其有功德加
秩中二千石者亦右驂故以五馬為太守之美稱云(胡)
(仔)
中和樂職王褒傳益州刺史王襄使褒作中和樂職宣
布三詩此是監司領朝廷德化無與太守事今人頌太
守治政往往用之似失考中和者言政教隆平得中和
之道樂職者謂百官萬姓樂得其常道宣布者謂德化
周洽徧四海各為篇名張曲江任洪州日有詩曰樂職
在中和此語尤謬(野客叢談)
鶴俸皮日休新秋即事酒坊吏到常先見鶴俸符來每
探支注云吳都有鶴料案殊未詳鶴俸之說曾文彥和
博學之士有次韻趙仲美詩云寧羨一囊供鶴料會看
千里躍龍媒注云唐幕府官俸謂之鶴料(墨莊漫錄為按竇友封)
(元相武昌幕府有詩云邑人興謗易莫遣鶴支錢)
驅雞荀悅申鑒曰覩孺子之驅雞而見御民之術孺子
之驅雞急則驚緩則滯馴則安此泛言治術然其用之
縣令則始韋蘇州之驅雞嘗理邑後許渾亦有遯跡驅
雞吏之句(遯叟下同)
簿尉杜送高適詩脫身簿尉中始與捶楚辭韓愈詩判
司卑官不堪說未免捶楚塵埃間杜牧詩參軍與縣尉
塵土驚劻勷一語不中治笞箠身滿瘡據此唐時卑官
不免笞撻正與今代同史稱代宗命劉晏考所部刺史
有罪者五品以上刻治六品杖訖奏聞豈但簿尉巳哉
帖職皇甫曾贈國子柳博士兼領太常博士詩博士本
秦官求才帖職難以兼官為帖職也
員外檢校等名太宗定官額其後復有員外置又有特
置同正員檢校兼守判知之類又有置使之名或因事
而置事已則罷或遂置而不廢其名類頗多節使幕僚
至檢校中丞往往而是末葉鎮帥無不檢校台司如薛
能詩舊將已為三僕射之類踰濫至此
官稱别名唐人好以它名標牓官稱今漫疏一二於此
太尉為掌武司徒為五教司空為空土侍中為大貂散
騎常侍為小貂御史大夫為亞台為亞相中丞為獨坐
為中憲侍御史為端公雜端殿中為副端諫議為大坡
大諫補闕為中諫又曰補衮拾遺為小諫給事郎為夕
郎夕拜知制誥為三字起居郎為左螭舍人為右螭又
並為修注吏部尚書為大天禮部為大儀兵部為大戎
刑部為大秋工部為大起吏部郎為小天選郎為省眼
禮部郎為小儀為南省舍人今曰南宫刑部郎為小秋
祠部為冰廳屯田為田曹水部為水曹太常卿曰樂卿
少卿為少常奉常鴻臚為客卿大理為棘卿評事為廷
平將作監為大匠少監為少匠秘書監為大蓬少監為
少蓬左右司為都公太子庶子為宫相宰相相呼為堂
老兩省相呼為閣老尚書丞郎為曹長御史拾遺為院
長下至縣令曰明府丞曰贊府贊公尉曰少府少公少
仙云(容齋四筆)
唐音癸籤卷十七
