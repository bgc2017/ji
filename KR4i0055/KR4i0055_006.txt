唐音癸籖卷六
明胡震亨撰
評彙二
李白脫屣軒冕釋羈韁鏁自放宇宙間飲酒非嗜其酣
樂取其昏以自穢好神仙非慕其輕舉欲耗壯心遣餘
年作詩非事其文律取其吟咏以自適(范傳正)
太白耻作鄭衞語其言多似天仙之辭凡所著述每多
諷興自風騷之後馳驅屈宋鞭撻楊馬千載獨步唯太
白一人(李陽冰)
白性倜儻善賦詩尤工古歌才調逸邁往往興會屬辭
古人之善詩者亦不逮(劉全白)
李白才逸氣高其論詩云興寄深微五言不如四言七
言又其靡也况使束於聲調俳優哉又稱梁陳以來豔
薄斯極沈休文又尚以聲律將復古道非我而誰故其
集律詩殊少(孟棨)
李白詩祖風騷宗漢魏下至徐庾楊王亦時用之善掉
弄造出竒怪驚動心目忽然撇出妙入無聲其詩家之
仙者乎格高於杜變化不及(陳繹曾)
讀太白詩者要識眞太白處太白天才豪逸語多率然
而成者學者於每篇中要識其安身立命處可也(嚴滄浪)
杜子美上薄風騷下該沈宋言奪蘇李氣吞曹劉掩顏
謝之孤高雜徐庾之流麗盡得古今之體勢兼人人之
所獨專詩人已來未有如子美者(元稹)
唐興詩人承陳隋風流浮靡相矜至宋之問沈佺期等
研揣聲音浮切不差而號律詩競相襲沿逮開元間稍
裁以雅正然恃華者質反好麗者壯違人得一槩皆自
名所長至甫渾涵汪茫千彙萬狀兼古今而有之他人
不足甫乃厭餘殘膏賸馥沾丐後人多矣甫又善陳時
事律切精深至千言不少衰世稱詩史(宋祁詩按孟棨本事云杜甫)
(逢祿山之難流離隴蜀畢陳於詩推見至隱殆無遺事當時以為詩史知詩史之評原出唐人也)
杜子美大篇江河轉怪不測雖太白退之天才罕及至
五言七言律微有拙處然時時得風雨鬼神之助不在
可解若七言宏麗或更入於古野而不為俚亦惟作者
自知雖大家數不能評也此筆絶於世久紛紛一花一
葉飾姿弄鬢徒亂人意(劉須溪)
杜詩正而能變變而能化化而不失本調不失本調而
兼得衆調故絶不可及(元瑞下同)
大槩杜有三難極盛難繼首創難工遘衰難挽漢魏至
唐詩家能事都盡杜後起集其大成一也排律近體前
人未備伐山導源為百世師二也開元旣往大歷系興
砥柱其間唐以復振三也
盛唐一味秀麗雄渾杜則精粗鉅細巧拙新陳險易淺
深濃淡肥瘦靡不畢具參其格調實與盛唐大别其能
會萃前人在此濫觴後世亦在此且言理近經敘事兼
史尤詩家絶覩其集不可不讀亦殊不易讀
近體盛唐至矣充實輝光種種備美所少者曰大曰化
耳故能事必老杜而後極杜公諸作眞所謂正中有變
大而能化者今其體調之正規模之大人所共知惟變
化二端勘覈未徹故自宋以來學杜者什九失之不知
變主格化主境格易見境難窺變則標竒越險不主故
常化則神動天隨從心所欲宋以後諸人競相師襲者
皆其變也然化境殊不在此
子美詩妙處在無意而意已至非廣之以國風雅頌深
之以離騷九歌安能咀嚼其意味闖入其閫閾後生輩
自求之則得之深矣彼喜穿鑿者棄其大旨取其發興
於所遇林泉人物草木魚蟲以為物物皆有所託如世
間商度隱語者則子美之詩委地矣(黃山谷賦胡元瑞云唐人興多而)
(比少惟杜則比時時有之然杜所以勝諸家殊不在此後人穿鑿附會動發笑端)
杜少陵平生之詩千四百五篇以年譜考之四十獻賦
之前傳者少矣詩信非老不工也(李卓吾)
人多說杜子美䕫州詩好此不可曉夔州却說得鄭重
煩絮不如他中前有一節詩好今人只見魯直說好便
都說好如矮人看場耳(朱晦庵)
凡詩初年多骨格未成晚年則意態橫放故惟中歲工
力並到神情俱茂興象諧合之際可嘉賞如老杜之入
蜀篇篇合作語語當行初學所當法也夔峽以後過於
奔放視其中年精華雄傑如出二手蓋或視之太易或
求之太深或情隨事遷或力因年減雖大家不免世反
以是為工者非余所敢知也(元瑞下同)
元微之以杜之鋪陳終始排比故實大或千言小猶數
百為非李所及白樂天亦云杜詩貫穿古今靦覼格律
盡善盡美過於李二公蓋專以排律及五言大篇定李
杜優劣不知杜句律之高自在才具兼該筆力變化亦
不專在排比鋪陳貫穿靦覼也深於杜者要自得之(元遺)
(山有詩云排比鋪張特一途藩籬如此亦區區少陵自有連城璧爭柰微之識碔砆此論所自出也)
長篇最難晉魏以前詩無過十韻者蓋嘗使人以意逆
志初不以序事傾盡為工至老杜述懷北征諸篇窮極
筆力如太史公紀傳此固古今絶唱然八哀八篇本非
集中高作世多尊稱之不敢議此乃揣骨聽聲耳其病
盖傷於多也其中累句須痛刊去方盡善然此語不可
為不知者言之(葉石林止按杜八哀源出顔延年五君詠顏篇四韻張說傚顔詠五君亦止)
(五韻以促節寄哀思語不及長也試並閱利鈍自見)
鄭善夫有批點杜詩其指摘疵纇不遺餘力然實子美
之知巳餘子議論雖多直觀場之見耳嘗記其數則一
云詩之妙處不必說到盡不必寫到眞而其欲說欲寫
者自宛然可想雖可想而又不可道斯得風人之義杜
公往往要到眞處盡處所以失之一云長篇沈著頓挫
指事陳情有根節骨格此杜老獨擅之能唐人皆出其
下然詩正不以此為貴但可以為難而已宋人學之往
往以文為詩雅道大壞由杜老啟之也一云杜陵只欲
脫去唐人工麗之體而獨占高古蓋意在自成一家不
肯隨場作劇也然詩終以興致為宗而氣格反為病善
夫之詩本出子美而其持論如此正子瞻所謂知其所
長而又知其敝者也(焦氏筆乘)
李杜二公正不當優劣太白有一二妙處子美不能道
子美有一二妙處太白不能作子美不能為太白之飄
逸太白不能為子美之沉鬱太白夢遊天姥吟遠離别
等子美不能道子美北征等篇太白不能作少陵詩法
如孫吳太白詩法如李廣李杜二人如金翅擘海香象
渡河下視郊島輩直蟲吟草間耳(嚴滄浪)
楊誠齋論李杜謂無待者神於詩有待而未嘗有待者
聖於詩余謂比之於文太白則史記少陵則漢書也(楊用)
(修)
李杜光燄千古人人知之滄浪並極推尊而不能致辨
元微之獨重子美宋人以為談柄近時楊用修為李左
袒輕俊之士往往傅耳要其所得俱影響之間五言古
選體及七言歌行太白以氣為主以自然為宗以俊逸
高暢為貴子美以意為主以獨造為宗以竒拔沉雄為
貴其歌行之妙咏之使人飄揚欲仙者太白也使人慷
慨激烈歔欷欲絶者子美也選體太白多露語率語子
美多穉語累語置之陶謝間便覺面目有異乃欲使之
奪曹氏父子位耶五言律七言歌行子美神矣七言律
聖矣五七言絶太白神矣七言歌行聖矣五言次之太
白之七言律子美之七言絶皆變體間為之可耳不足
多法也(弇州下同)
十首以前少陵較難入百首以後靑蓮較易厭揚之則
高華抑之則沉實有色有聲有氣有骨有味有態濃淡
深淺竒正開闔各極其則吾不能不服膺少陵
唐人才超一代者李也體兼一代者杜也李如星懸日
揭照耀太虛杜若地負海涵包羅萬彙李惟超出一代
故高華莫並色相難求杜惟兼總一代故利鈍雜陳巨
細兼畜(元瑞下同)
李杜二家其才本無優劣但工部體裁明密有法可尋
青蓮興會標舉非學可至又唐人特長近體青蓮缺焉
故詩流習杜者衆也
太白筆力變化極於歌行少陵筆力變化極於近體李
變化在調與詞杜變化在意與格然歌行無常矱易於
錯綜近體有定規難於伸縮調詞超逸驟如駭耳索之
易窮意格精深始若無奇繹之難盡此其稍不同者也
偏精獨詣名家也具範兼鎔大家也然又當視其才具
短長格調高下規模宏隘閫域淺深有衆體皆工而不
免為名家者右丞嘉州是也有律絶微减而不失為大
家者少陵太白是也清新秀逸冲遠和平流麗精工莊
嚴竒峭名家所擅大家之所兼浩瀚汪洋錯綜變幻渾
雄豪宕閡廓沉深大家所長名家之所短(元瑞)
唐音癸籖卷六
