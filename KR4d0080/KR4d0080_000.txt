施注蘇詩别集類二(宋)
提要
(臣)等謹按蘇詩四十二卷宋施元之注附東坡年
譜一卷王注正譌一卷補遺二卷則邵長蘅等續
編也元之字德初吳興人陸游作是書序伹
稱其官曰司諫其始末則無考矣其同注者
為吳郡顧禧游序所謂助以顧君景繁之賅
洽也元之子宿又為補綴書錄解題所謂其
子宿從而推廣且為年譜以傳於世也吳興
掌故但言宿推廣為年譜不言補注與書錄
解題不同今考書中實有宿注則吳興掌故
漏矣嘉泰中宿官餘姚嘗以是書刊板竟緣
是遭論罷故傳本頗稀世所行者惟王十朋
分類注本康熙已夘宋犖官江蘇巡撫始
得殘本於蔵書家巳佚其卷一卷二卷五卷
六卷八卷九卷二十三卷二十六卷三十五
卷三十六卷三十九卷四十犖屬長洲邵長
蘅補其闕卷長蘅撰王注正譌一卷又訂定
王宗稷年譜一卷冠於集首其注則僅補八
卷以病未能卒業更倩高郵李必恒績成三
十五卷三十六卷三十九卷四十卷犖又摭
拾遺詩為施氏所未收者得四百餘首别屬
錢塘馮景注之重為刊板乾隆初又
詔内府刊為巾箱本取擕既便遂衣被彌宏元之
原本註在各句之下長蘅病其間隔乃彙注
於篇末又於原注多所刊削或失其舊後查
慎行作蘇詩補注頗斥其非亦如長蘅之詆
王注然數百年沉晦之笈實由犖與長蘅復
見於世遂得以上邀
乙夜之觀且剞&KR2683;棗梨夀諸不朽其功亦何可
盡沒歟乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
