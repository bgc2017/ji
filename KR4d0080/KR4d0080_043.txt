施註蘇詩卷二十九
宋蘇軾撰
施元之原註
武進邵長蘅刪補
詩五十八首
(時守杭州作)
次韻林子中蒜山亭見寄(林子中名希閩人東坡起遷客朝廷)
(以人望欲驟用之議除起居舍人公詣宰相蔡持正力辭持正日今日誰當在公先)
(者公曰昔林希同在舘中年且長持正曰希固當先公耶卒不許紹聖初進寶文閣)
(直學士知成都府哲宗親政章子厚方治元祐諸臣欲使子中典書命而疑於左遷)
(使問之欣然留行復為中書舍人自司馬温公東坡等數十人皆使為謫詞極其醜)
(詆遂累遷至同知樞密院後朝廷理其詞命醜正之罪奪職為舒州建中靖國元年)
(東坡自海南歸至儀眞與子由書云林子中病傷寒十餘日便卒所獲幾何遺臭無)
(窮哀哉哀哉)
竒逸多聞老敬通何人慷慨解憐翁十年簿領催衰白
一笑江山發醉紅聞道賦詩臨北固未應舉扇向西風
叩頭莫喚無家客歸掃岷峨一畞宮
(後漢馮衍傳衍字敬通幼有奇才博通羣書數遭讒毁遂埳壈於時舉扇用庾元規事屢見無家客公有與金)
(山元長老詩云蒜山幸有閑田地招此無家一房客)
再和并答楊次公(楊次公事見二十三卷送楊傑詩注此卷倡醻凡五詩次)
(公時提點兩浙刑獄)
毗盧海上妙高峰二老遥知說此翁聊復&KR0712;舟尋紫翠
不妨持節散陳紅高懷郤有雲門興好句眞傳雪竇風
唱我三人無譜曲馮夷亦合舞幽宮
(華嚴經毗盧遮那十身巢海又文殊師利告善財童子言南方有一國土名為勝樂其國有山名曰妙高峰漢)
(食貨志太倉之粟陳陳相因賈捐之傳孝武元狩六年太倉之粟紅腐而不可食持節用汲黯事雲門雪竇皆)
(禪宗也次公有雪竇語錄序司馬相如大人賦使靈媧鼓琴而舞馮夷)
次韻劉景文送錢蒙仲三首(錢蒙仲乃穆父内翰之子穆父守越)
(遣蒙仲從東坡學穆父九男子東坡每戲穆父為九子母丈夫故云送盡青雲九子子由)
(壻王子立新逝故云王郎獨為鬼錄)
誰識天閑老驥不争日暮長途送盡青雲九子歸去扁
舟五湖
(南史何承天傳除著作佐郎承天年巳老而諸佐郎竝名家年少荀伯子嘲之常呼為妳母承天曰卿當云鳳)
(皇將九子妳母何言耶)
寄語竹林社友同書桂籍天倫王郎獨為鬼錄世間無
此玉人
五字古原春草千金漢殿長門經緯尚餘三策典刑留
與諸孫
(摭言白居易應舉初至京以詩謁顧况况戲之曰長安物貴居大不易及讀原上草詩云野火燒不盡春風吹)
(又生乃嗟賞曰有句如此居天下有甚難樂天集此詩題云古原草司馬長卿長門賦序孝武陳皇后得幸頗)
(妒别在長門宮愁悶悲思聞相如天下工為文奉金百斤為相如文君取酒因于解悲愁之詞而相如為文以)
(寤主上后復得幸)
菩提寺南漪堂杜鵑花
南漪杜鵑天下無披香殿上紅氍毹鶴林兵火眞一夢
不歸閬苑歸西湖
(三輔黃圖武帝建温室殿規地以罽賓氍毹白樂天紅線毯歌揀絲練線紅藍染織作披香殿上毯續仙傳鶴)
(林寺杜鵑花盛為三春游觀之最時將重九周寳謂殷七七曰能令此花開否七七乃宿其下次日花發此花)
(平日開時常見三紅裳女子護之及是忽女子來語七七曰花在人間已百年非久郤歸閬苑今與道者開之)
(數日花俄不見亦無花落之迹其後兵火焚寺樹失根株信歸閬苑矣事互見卷五後十餘日復至詩注)
題楊次公春蘭
春蘭如美人不採羞自獻時聞風露香蓬艾深不見丹
青寫眞色欲補離騷傳對之如靈均冠佩不敢燕
(漢淮南王傳武帝使為離騷傳旦受詔食時上楚辭離騷名余曰正則兮字余曰靈均漢汲黯傳丞相晏見或)
(時不冠至如見黯不冠不見也)
題次公蕙
蕙本蘭之族依然臭味同曾為水仙佩相識楚辭中幻
色雖非實眞香亦竟空云何起微馥鼻觀已先通
(王子年拾遺記楚人思慕屈平謂之水仙楚辭離騷雜申椒與菌桂兮豈維紉夫蕙茝楞嚴經觀世音菩薩由)
(聞思修入三摩地疏云聞思修為三觀惟觀世音三觀俱全)
次韻曹輔寄壑源試焙新芽(曹輔字子方時為福建路轉運使)
仙山靈草(一作雨)濕行雲洗遍香肌粉未勻明月來投玉
川子清風吹破武林春要知玉(一作冰)雪心腸好不是膏
油首面新戲作小詩君勿(一作一)笑從來佳茗似佳人
(韓退之李花詩日光赤色照來好明月暫入都交加夜領張徹投盧仝乘雲共至玉皇家南史齊帝賜公主首)
(面三十人茶品要錄沙溪之圉民或雜以松黃飾其首面試時雖鮮白而不能久)
次韻袁公濟謝芎椒
燥吻時時著酒濡要令卧疾致文殊河魚潰腹空號楚
汗水流骹始信吳(公自注吴眞君服椒法云半年腳心汗如水)自笑方求三
歲艾不如長作獨眠夫羡君清瘦眞仙骨更助飄飄鶴
背軀
(陸士衡文賦始躑躅於燥吻終流離於濡翰維摩經文殊奉佛旨詣維摩詰問疾諸菩薩大弟子咸作是念今)
(二大士文殊師利維摩詰共談必說妙法左傳宣十二年申叔展曰有麥麴乎曰無有山鞠窮乎曰無河魚腹)
(疾奈何再見潘安仁射雉賦注云骹脛也一曰吴人呼腳為骹)
次韻楊次公惠徑山龍井水(公自注龍井水洗病眼有效)
漏盡雞號厭夜行年來小器溢缾罌棄官縱未歸東海
罷郡猶堪作水衡幻色將空眼先暗勝遊無礙腳殊輕
空煩遠致龍淵水寕復臨池似伯英
(三國魏田豫傳年過七十而居位譬猶鐘鳴漏盡而夜行不休是罪人也史記歷書冬分時雞三號卒明韓石)
(鼎聫句方當紅爐然益見小器盈漢䟽廣傳東海蘭陵人也與兄子受俱乞骸骨歸老故鄉巳見水衡用漢龔)
(遂事屢見)
次韻劉景文登介亭
澤國梅雨餘衰年困蒸溽高堂磨新塼頗覺利腰足松
根百尺井兩綆飛淨渌流觴聚兒童一笑為捧腹清風
信可御剛氣在巖麓始知共此世物外無三伏長歌入
雲去不待絃管逐西湖眞西子煙樹點眉目濤江少醖
藉高浪翻飛屋俛仰拊四海百世飛鳥速遠追錢氏餘
近弔祖侯躅吾生如寄耳寸晷輕尺玉誰似劉將軍逸
韻謝邊幅千言一揮手五車不再讀春嵓彩雞舞月峽
哀猿哭朝先鶗鴂起暮與寒螿續我老廢吟哦賴君時
擊觸從今事遠覽發軔此幽谷清游得三昧至樂謝五
欲莫作狂道士氣壓劉師服
(磨塼字出傳燈錄史記日者傳司馬季主捧腹大笑莊子在宥篇俛仰之間而拊四海之外祖侯謂祖無擇淮)
(南子聖人重分寸之隂而輕尺璧後漢馬援傳見公孫述曰天下雌雄未定不吐哺走迎國士反修飾邊幅此)
(子何足久稽天下士南史任昉傳為新安太守在郡不事邊幅莊子惠子多方其書五車韓愈詩為人強記覽)
(過眼不再讀北史邢邵傳廣尋經史五行俱下一覽便無所遺唐蕭穎士傳與李華陸據游龍門讀道傍碑穎)
(士即誦華再據三乃能盡記聞者謂三人才高下此其分也異苑山雞愛其毛映水則舞宜都山川記峽中猿)
(鳴至清行者歌之曰巴東三峽猿鳴悲猿鳴三聲淚沾衣謝惠連搗衣詩烈烈寒螿嗁此二句謂景文篤學苦)
(吟也史記封禪書上使欒大驗小方闘棋自相觸擊楚辭離騷朝發軔於蒼梧兮夕余至於懸圃内典梵語三)
(昧此云正受法華經有五欲曰滛慾曰睡眠曰飲食曰自恣曰貪欲又維摩詰云汝等巳發道意有法樂可以)
(自娱不應復樂五欲狂道士軒轅彌明也與劉師服進士相識劉與侯喜聫石鼎句彌明應之如響事詳韓退)
(之石鼎聫句序屢見)
袁公濟和復次韻答之(袁公濟名轂)
昏昏墮醉夢奈此六月溽君詩如清風吹我朝睡足登
臨得佳句江白照湖渌䄂手獨不言默藁已在腹是時
風雨過藹藹雲歸麓疎星帶微月金火争見伏惜哉此
清景變滅不可逐歸來讀君詩耿耿猶在目郤思少年
日聲價争埸屋文如翻水成賦作叉手速秋風起鴻鴈
我亦繼華躅那知君蹭蹬獨泣荆山玉相見南新道青
衫垂破幅蚤知事大繆恨不十年讀莫嫌馮唐老終勝
賈誼哭今年復為僚舊好許重續升沈何足道等是蠻
與觸共為湖山主出入窮澗谷衆馳君不争人棄我所
欲何時神武門相約挂冠服
(禮記季夏之月土潤溽暑詩大雅吉甫作頌穆如清風唐王勃傳屬文初不精思先磨墨數升則酣飲引被覆)
(面及寤援筆成篇不易一字時人謂勃為腹槀歷忌釋伏者何也金氣伏藏之日也四時代謝皆以相生立夏)
(火代木木生火立秋金代火金畏於火故至庚日必伏顏師古曰隂氣將起廹于殘陽而未得升故為藏伏太)
(平廣記唐温庭筠才思豔麗工於小賦每入試押官韻作賦凡八叉手而八韻成繼華躅袁轂試館職首薦東)
(坡亦第七人漢司馬遷傳務一心營職以求親媚於主上而事乃有大繆不然者漢馮唐傳文帝問曰父老何)
(自為郎賈誼傳上疏陳政事曰有可為痛哭者一流涕者二長太息者六左傳桓二年公及戎盟于唐修舊好)
(也莊子則陽篇戴晉人曰有國於蝸之左角曰觸氏有國於蝸之右角曰蠻氏時相與争地而戰伏尸逐北旬)
(有五日而後反云云)
介亭餞楊傑次公
籃輿西出登山門嘉與我友尋仙村丹青明滅風篁嶺
環珮空響桃花源(公自注郡人謂介亭山下為桃源路)前朝欲上巳蠟屐
黑雲白雨如傾盆今晨積霧卷千里豈畏觸熱生病根
在家頭陀無為子久與青山為弟昆孤峰盡處亦何有
西湖鏡天江抹坤臨高揮手謝好住清風萬壑傳其言
風回響答君聽取我亦到處随君軒
(杜子美貽柳少府詩自非曉相訪觸熱生病根傳燈錄會通禪師休官出家鳥窠禪師云汝當為在家菩薩戒)
(施俱修如謝靈運之儔也次公號無為子杜牧之詩大江吞天去一練横坤抹傳奇封陟傳仙姝謂陟曰好住)
(好住無異日追悔六祖壇經和尚報言好住今共汝别)
次京師韻送表弟程懿叔赴䕫州運判(程懿叔名之邵)
(行七二十七卷有送表弟程七知泗州詩先生元祐五年六月三日手書此詩并自跋云)
(時德孺在嶺外適有使至杭當錄本示之德孺書中自言學佛有所悟入寄偈頌十數篇)
(來故有新得道之語德孺名之元懿叔兄也詩跋刻石成都府治)
與子甥舅氏摧頽各蒼顏竝為東諸侯長此佳江山寒
松無時花安得插髻鬟惟將老不死一笑榮枯間我甚
似樂天但無素與蠻挂冠及未耄當獲一紀閑子亦拙
進取才高命堅頑譬如萬斛舟行此九折灣仲氏新得
道一漚目塵寰歲晩家鄉路莫遣生榛菅
(左傳成十六年郤犨將新軍且為公族大夫以主東諸侯古詩話樂天二妓樊素善歌小蠻善舞嘗為詩曰櫻)
(桃樊素口楊柳小蠻腰國語狐偃語晉文公曰蓄力一紀可以遠矣韋昭注曰十二年歲星一周為一紀)
葉教授和溽字韻詩復次韻為戲記龍井之游
先生魯諸儒飲食清不溽空腸出秀句吟嚼五味足華
堂閙絲管眸子漲春渌先生疾走避面冷毒在腹歸來
煑瓠葉弟子歌旱麓聲滛及靈臺中有麀鹿伏功名一
走兔何用千人逐故應容我輩清坐時閉目高亭石排
衙木杪挂飛屋我來無時節客亦不待速似聞雪髥叟
西嶺訪遺躅朝陽入潭洞金碧涵水玉泉扉夜不扃雲
袂本無幅慈皇付寳偈神侣得幽讀訥菴有老人宴坐
天魔哭時來獻瓔珞法供燈相續吾儕詩酒汙欲往無
乃觸齋厨費晨炊車騎滿山谷願聞第一義鉢飯非所
欲便投切雲冠予幼好奇服
(漢叔孫通傳說上曰儒者難與進取可與守成願徵魯諸生與臣弟子共起朝儀禮記儒行其居處不滛其飲)
(食不溽佛書眈著五味禪詩小雅瓠葉大夫刺幽王也大雅旱麓受祉也靈臺民始附也禮記聲滛反商說苑)
(一兔走於街萬人追之一人得之萬人不復走白樂天懷微之詩不知雨雪江陵府今日排衙得也無按介亭)
(有石如劍戟對峙謂之排衙石訥菴謂辯才法師觀音經天魔外道恐怖毛豎普門品經無盡意菩薩解頸衆)
(寳珠瓔珞價直百千兩金而以與之作是言仁者受此法施珍寳瓔珞華嚴經諸供飬中法供養最傳燈錄逹)
(磨西來梁武帝問如何是聖諦第一義答云廓然無聖杜子美詩願聞第一義回向心地初楚辭九章余幼好)
(此奇服兮年既老而不衰帶長鋏之陸離兮冠切雲之崔嵬)
次韻林子中見寄
飄零洛社數遺民詩酒當年困惡賓元亮本無適俗韻
孝章要是有名人蒜山小隐雖為客江水西來亦帶岷
卷郤西湖千頃葑笑看魚尾更莘莘
(西京雜記公孫弘曰寕逢惡賓莫逢故人冄見陶潜歸田園居詩少無適俗韻性本愛丘山會稽典錄盛憲字)
(孝章素有高名孫策深忌之孔融憂其不免禍乃與曹公書勸招致之曰孝章要為有天下大名九牧之人所)
(共稱歎蒜山為客已見蒜山卜居詩註千頃葑公開西湖以葑積為堤以通南北今蘇公堤是也詩小雅魚在)
(在藻有莘其尾)
安州老人食蜜歌(公自注贈僧仲殊按僧仲殊安州人居錢塘為詩敏捷立)
(成而工妙絶人遠甚殊辟榖常啖蜜陸務觀云族伯父彥遠言少時識仲殊長老東坡為)
(作安州老人食蜜歌者一日與數客過之所食皆蜜也豆腐麵筋牛乳之類皆漬蜜食之)
(客多不能下筯惟東坡性亦酷嗜蜜能與之共飽崇寕中忽上堂辭衆是夕閉方丈門自)
(縊死及火舍利五色不可勝計鄒忠公為作詩云逆行天莫測雉作瀆中經漚滅風前質)
(蓮開火後形鉢盂殘蜜白爐篆冷煙青空有誰家曲人間得細聽彥遠又云殊少為士人)
(遊蕩不羈為妻投毒羹胾中幾死啖蜜而解醫云復食肉則毒發不可療遂棄家為浮屠)
(鄒公所謂誰家曲者謂其雅工於樂府詞猶有不羈餘習也)
安州老人心似鐵老人心肝小兒舌不食五榖惟食蜜
笑指蜜蜂作檀越蜜中有詩人不知千花百草争含姿
老人咀嚼時一吐還引世間癡小兒小兒得詩如得蜜
蜜中有藥治(平聲)百疾正當狂走捉風時一笑看詩百憂
失東坡先生取人廉幾人相歡幾人嫌恰似飲茶甘苦
雜不如(一作知)食蜜中邊甛因君寄與雙龍餅鏡空一照
雙龍影三吳六月水如湯老人心似雙龍井
(四十二章經財之於人譬如刀刃有蜜小兒餂之有割舌之患又若有人得道猶如食蜜中邊皆甛後漢朱浮)
(傳與彭寵書云伯通獨中風狂走自捐盛時漢郊祀志谷永曰求之盪盪如係風捕景終不可得)
次韻錢穆父紫薇花二首
虛白堂前合抱花秋風落日照横斜閱人此地知多少
物化無涯生有涯(公自注虛白堂前紫薇兩株俗云樂天所種)
(杭州圖經虛白堂在舊治白樂天有詩云虛白堂前衙退後更無一事到中心漢盖寬饒傳此如傳舍所閱多)
(矣再見莊子聖人其生也天行其死也物化又養生主篇吾生也有涯而知也無涯以有涯随無涯殆巳)
折得芳蕤兩眼花題詩相報字傾斜篋中尚有絲綸句
(公自注白樂天紫薇花詩絲綸閣下文章静鐘鼓樓中刻漏長獨坐黃昏誰是伴紫薇花對紫微郎上嘗書此)
(詩以賜軾)坐覺天光照海涯
送張嘉州
少年不願萬戸侯亦不願識韓荆州頗願身為漢嘉守
載酒時作凌雲游虛名無用今白首夢中郤到龍泓口
浮雲軒冕何足言惟有江山難入手峨眉山月半輪秋
影入平羌江水流謫仙此語誰解道請看見月時登樓
笑談萬事眞何有一時付與東巖酒(公自注佛峽人家白酒舊有名)歸
來還受一大錢好意莫違黃髮叟
(李白與韓荆州朝宗書聞天下談士相聚而言曰生不用萬戸侯但願一識韓荆州嘉州九頂山上寺曰凌雲)
(龍泓口在凌雲之上土人謂之龍巖後漢劉寵傳為會稽太守徵還山隂老叟龐眉皓髮人齎百錢以送寵為)
(人選一大錢受之)
次韻蘇伯固主簿重九(蘇伯固名堅博學能詩公與講宗盟自黃徙汝)
(同遊廬山有歸朝歡詞以劉夢得比之公自翰林守杭道吳興伯固以臨濮縣主簿監杭)
(州在城商税自杭來會作後六客詞伯固與焉方經理開西湖伯固建議謂當參酌古今)
(而用中策湖成其力為多後一歲又相從於廣陵有和伯固韻送李孝博詩公歸自海南)
(伯固在南華相待有詩載三十九卷黃魯直謫死宜州至大觀間伯固在嶺外護其喪歸)
(葬雙井其風義如此子庠字養直學世其家號後湖居士有文集行世)
雲間朱袖拂雲和知(一作應)是長松挂女蘿髻重不嫌黃
菊滿手香新喜綠橙搓墨飜衫䄂吾方醉紙落雲煙子
患多只有黃雞與白日玲瓏應識使君歌
(李白寄遠詩遥知玉窗裏纖手弄雲和奏曲有深意青松交女蘿詩小雅蔦與女蘿施於松上白樂天有醉示)
(妓人商玲瓏歌巳見)
送李陶通直赴清谿
忠文文正二大老(公自注司馬温公范蜀公君之師友温公諡文正蜀公諡忠文)蘇李
廣平三舍人(公自注蘇子容宋次道與先公才元熙寕中封還李定詞頭天下謂之三舍人)喜
見通家賢子弟自言得邑少風塵從來勢利關心薄此
去谿山琢句新肯向西湖留數月錢塘初識小麒麟
(三舍人熙寕初大臣薦秀州軍事判官李定召見擢太子中允守監察御史裏行知制詔宋敏求以定驟自幕)
(職而升朝著任執法非故事蘇頌李大臨相繼封還詞頭不草制敏求前罷頌與大臨更奏復下至于七八遂)
(俱罷歸班而定御史之命亦中寢)
次韻楊公濟梅花十首(楊公濟名蟠章安人舉進士能詩題金山云天)
(末樓臺横北固夜深燈火見揚州歐陽文忠公讀公濟章安集詩云蘇梅久作黃泉客我)
(亦今為白髮翁臥讀楊蟠一千首乞渠秋月與春風先生守杭公濟通判州事知夀州提)
(點荆廣鑄錢卒)
梅梢春色弄微和作意南枝翦刻多月黑林間逢縞袂
霸陵醉尉誤誰何
(摭遺蜀州有紅梅數本郡侯構閣環墻以固之游人莫得見也一日梅巳放有兩婦人凭欄語笑守梅吏走報)
(郡侯既啟鑰闃不見人唯於東壁有詩云南枝向暖北枝寒一種春風有幾般憑仗高樓莫吹笛大家留取倚)
(欄干)
相逢月下是瑶臺藉草清樽連夜開明日酒醒應滿地
空令饑鶴啄莓苔
綠髮尋春湖畔回萬松嶺上一枝開而今縱老霜根在
得見劉郎又獨來
月地雲階漫一樽玉奴(當作兒)終不負東昏臨春結綺荒
荆棘誰信幽香是返魂
(牛僧孺周秦行記僧孺遇薄后潘妃楊妃戚妃作詩云香風引到大羅天月地雲階拜洞仙共道人間惆悵事)
(不知今夕是何年后曰今夕誰伴牛秀才戚辭潘亦辭曰東昏以玉兒故身死國除不擬負他乃令王昭君夕)
(焉楊妃在坐自稱玉奴十洲記聚窟洲有返魂香死尸在地聞香即活仙傳拾遺亦云)
日出冰湖散水花野梅官柳漸欹斜西郊欲就詩人飲
黃四娘東子美家
(杜子美江上獨步尋花詩黃四娘家花滿蹊千朵萬朵壓枝低)
君知蚤落坐先開莫著新詩句句催嶺北霜枝最多思
忍寒留待使君來
(李義山詩忍寒應欲試梅糚白樂天新栽梅今年好待使君來)
冰盤未薦含酸子雪嶺先看耐凍枝應笑春風木芍藥
豐肌弱骨要人醫
寒雀喧喧凍不飛遶林空啅未開枝多情好與風流伴
不到雙雙燕語時
鮫綃翦碎玉簮輕檀暈糚成雪月明肯伴老人春一醉
懸知欲落更多情
(北夢瑣言張建章大夫於渤海遇水仙遺鮫綃自齎以進明宗有事郊丘建章鄉人掌東序之寳言國璽外有)
(二物一即鮫綃也亦云夏天清暑展開滿堂凛然)
縞帬練帨玉川家肝膽清新冷不邪穠李争春猶辦此
更教踏雪看梅花
(韓退之李花詩夜領張徹投盧仝乘雲共到玉皇家長姬香御四羅列縞帬練帨無等差清寒瑩骨肝膽醒一)
(生思慮無由邪)
贈劉景文
荷盡已無擎雨蓋菊殘猶有傲霜枝一年好景君須記
最是橙黃橘綠時
謝關景仁送紅梅栽二首
年年芳信負紅梅江畔垂垂又欲開珍重多情關令尹
直和根撥送春来
為君栽向南堂下記取他年著子時酸釅不堪調衆口
使君風味好攢眉
(歐陽歸田錄丁晉公南遷過潭州作齋僧䟽云補仲山之袞雖曲盡於一心和傅說之羹實難調於衆口)
辯才老師退居龍井不復出入余往見之嘗出
至風篁嶺左右驚曰遠公復過虎谿矣辯才笑
曰杜子美不云乎與子成二老来往亦風流因
作亭嶺上名曰過谿亦曰二老謹次辯才韻(辯才)
(事見第十卷贈上天竺辯才師詩注)
日月轉雙轂古今同一丘惟此鶴骨老凛然不知秋去
住兩無礙人天爭挽留去如龍出山雷雨卷潭湫来如
珠還浦魚鼈爭騈頭此生暫寄寓常恐名實浮我比陶
令媿師為遠公優送我還過谿谿水當逆流聊使此山
人永記二老游大千在掌握寧有别離憂
(賈島詩碌碌復碌碌百年雙轉轂漢楊惲傳古與今如一丘之貉後漢孟嘗傳合浦郡海出明珠先時宰守貪)
(穢珠漸徙於交阯嘗為太守革易前弊未踰歲去珠復還周易貫魚以宮人寵無不利王弼曰駢頭相次似貫)
(魚也廬山記遠公與陶元亮陸修静語道不覺過虎谿因相與大笑故作三笑圖再見柳子厚石門精室詩小)
(劫不逾瞬大千若在掌)
送程之邵僉判赴闕(程之邵名遵彦事見二十八卷新茶送僉判程朝奉)
(詩注元祐三年龍圖閣待制熊伯通本自越移杭尋改江寧而先生繼之之邵蓋是伯通)
(羅致幕府故有賢哉江東守收此幕中竒之句)
夜光不自獻天驥良難知從来一狐腋或出五羖皮賢
哉江東守收此幕中竒無華豈易識既得不自隨留君
望此府助我憐其衰二年促膝語一旦長揖辭林深伏
猛在岸改潛珍移去此當安從失君徒自悲念君瑚璉
質當今臺閣宜去矣會有合豈常懷其私
(世說王東亭為宣武主簿既承藉有譽為一府之望舊唐書韋思謙傳皇甫公義引為沛王府倉曹曰屈心為)
(數旬客以望此府禮記虎豹之皮示伏猛也漢賈誼傳襲九淵之神龍分沕淵潛以自珍)
寄梅宣義園亭(梅宣義者吳郡人子明之父子明為杭州通判與東坡同僚嘗)
(以白石遺子明以奉其父載二十八卷此詩云愛子幸僚友久要疑弟昆又云明年過君)
(西蓋吳郡為滿去歸塗也先生後有除夜圄空詩呈公濟子侔二通守不著子明當已去)
(官耶)
仙人子真後還隠吳市門不惜十年力治此五畝園初
期橘為奴漸見桐有孫清池壓丘虎異石来湖黿敲門
無貴賤遂性各琴樽我本放浪人家寄西南坤敝廬雖
尚在小圃誰當樊羡君欲歸去奈此未報恩愛子幸僚
友久要疑弟昆明年過君西飲我空缾盆
(漢梅福傳字子真少補南昌尉後去官棄妻子去九江至今傳為仙其後人有見於會稽者變姓名為吳市門)
(卒僧文覽洞庭湖山記黿頭山形如黿欲行狀有眼鼻山中所出貞石郡人琢而為器周易坤元亨西南得朋)
(東北喪朋王弼注西南致養之地與坤同道者也詩國風折柳樊圃注云樊藩也圃菜園也)
熙寧中軾通守此郡除夜直都聽囚繫皆滿日
暮不得返舍因題一詩于壁今二十年矣衰病
之餘復忝郡寄再經除夜庭事蕭然三圄皆空
蓋同僚之力非拙朽所致因和前篇呈公濟子
侔二通守
前詩
除日當蚤歸官事乃見留執筆對之泣哀此繫中囚小
人營餱糧墮網不知羞我亦戀薄禄因循失歸休不須
論賢愚均是為食謀誰能暫縱遣閔默愧前修
(會稽典錄盛吉為廷尉每至冬節獄囚當斷妻夜持燭吉持丹筆垂泣相向舊唐書太宗紀嘗親錄囚見應死)
(者閔之縱使歸家期以来秋就死仍敕天下死囚皆縱遣使至期詣京師凡三百九十明年秋自詣朝堂無一)
(亡匿者上皆赦之楚辭離騷蹇吾法乎前修兮非時俗之所服舊唐書裴寂傳高祖曰我與公無媿前修)
今詩
山川不改舊歲月逝不留百年一俯仰五勝更王囚同
僚比岑范德業前人羞坐令老鈍守嘯諾獲少休卻思
二十年出處非人謀齒髮付天公缺壊不可修
(漢律歴志秦推五勝自以為獲水德注引漢書音義曰五行相勝秦以周為火用水勝也五行有王相死囚休)
(廢岑范嘯諾詳後漢黨錮傳注屢見)
游寳雲寺得唐彦猷為杭州日送客舟中手書
一絶句云山雨霏微不滿空畫船来往疾輕鴻
誰知獨臥朱簾裏一榻無塵四面風明日送彦
猷之子坰赴鄂州舟中遇微雨感歎前事因和
其韻作兩首送之且歸其書唐氏(唐彦猷名詢錢塘人仁宗)
(時為知制誥子坰字林夫父任為官熙寧初上書青苗法不行宜誅大臣異議者王安石)
(喜其言薦使對賜進士出身為崇文校書用鄧綰薦為監察御史同知諫院既而數論事)
(不見聽因百官起居日扣陛請對力數安石用人變法非是至六十餘條上屢止之坰慷)
(慨自若且讀且論上下皆震悚安石為之請去上意雖寤亦不深怒明日貶監廣州軍資)
(庫至是知鄂州後知湖泉二州卒於泉林夫當先生廢棄於時其自附甚勤簡牘題跋可)
(以考見此詩餞行因得彦猷舊作用以為題三十二卷又有賦靈隠詩長篇亦止述靈隠)
(天竺山川風物而巳其於林夫賢否殊無一言及之意亦有在也)
二妙凋零筆法空忽驚雲海戲羣鴻清詩不敢私囊篋
人道黃門有父風
(晉衞瓘傳為尚書令與尚書郎索靖俱善草書時人號一臺二妙瓘子恒為黃門郎善草隸書韋續書訣墨藪)
(梁武帝評鍾繇書如雲鵠造天羣鳧戲海)
出處榮枯一笑空十年社燕與秋鴻誰知白首長河路
還臥當時送客風
(賈島詩長江風送客孤館雨留人)
送江公著知吉州(江公著字晦叔桐廬人舉進士為洛陽尉遇久旱微雨作)
(詩云雲葉紛紛雨腳勻亂花柔草長精神雷車卻碾前山過不灑原頭陌上塵司馬温公)
(於士人家見之為稱薦由此知名元祐初以近臣薦通判陳州後歴提點湖南刑獄京西)
(轉運副使)
三吳行盡千山水猶道桐廬更清美豈惟濁世隠狂奴
時平亦出佳公子初冠惠文讀城旦晩入奉常陪劍履
方將華省起彈冠忽憶釣臺歸洗耳未應良木棄大匠
要使名駒試千里奉親官舍當有擇得郡江南差可喜
白粲連檣一萬艘紅糚執樂三千指簿書期會得餘閒
亦念人生行樂耳(公自注二耳義不同故得重用)
(吳郡圖經續記漢永建四年分會稽為吳郡與吳興丹陽號為三吳後漢嚴光傳司徒侯霸奉書光答曰懷仁)
(輔義天下悅阿諛順旨要領絶霸封奏之帝笑曰狂奴故態也又光武曰咄咄子陵不相助為理耶光曰唐堯)
(著德巢父洗耳士故有志何至相迫乎乃歸富春後人名其釣處為嚴陵灘漢張敞傳秦時獄法吏冠柱後惠)
(文儒林轅固傳太后曰安得司空城旦書乎再見)
聞錢道士與越守穆父飲酒送一壺
龍根為脯玉為漿下界寒醅亦漫嘗一紙鵝經逸少醉
他年鵬賦謫仙狂金丹自足留衰鬢苦淚何須點别腸
吳越舊邦遺澤在定應符竹付諸郎
(玄怪錄巴卭人有橘園剖二大橘中有二老叟相對象戲一叟曰僕饑虛矣須龍根脯食之袖出一草根削食)
(食訖以水噀之化為一龍共乘之風雨晦冥忽失所在十洲記瀛洲有玉膏如酒名曰玉酒飲杯輒醉令人長)
(生又上元夫人謂漢武帝曰鳴天鼔飲玉漿晉王羲之傳山隂有一道士好養鵝羲之往觀焉意甚悅固求市)
(之道士曰為寫道德經當舉羣相贈羲之欣然寫畢籠鵝而歸仙傳拾遺管霄霞籠紅鵝一雙遺之請書黃庭)
(經李太白大鵬賦序見司馬子微謂余可與神遊八極之表因著大鵬遇希有鳥賦以自廣)
次韻劉景文路分上元
華燈閟艱歲冷月挂空府三吳重時節九陌自歌舞云
從月幾望遂至一百五嘉辰可屈指樂事相繼武今宵
掃雲陣極目淨天宇嬉遊各忘歸闐咽頃未覩飛毬互
明滅激水相吞吐老去反兒童歸来尚鐃鼔新年消暗
雪舊歲添絲縷何時九江城相對兩漁父(公自注予舊欲卜居廬山)
(景文近買宅江州周易月幾望馬匹亡無咎激水謂水燈也韓退之陸渾火詩山狂谷狠相吐吞)
再和楊公濟梅花十絶
一枝風物便清和看盡千林未覺多結習已空從著袂
不須天女問云何
(維摩經有天女散華注屢見)
天教桃李作輿臺故遣寒梅第一開憑仗幽人收艾納
國香和雨入青苔
(左傳昭七年芉尹無宇曰人有十等下所以事上上所以共神也故王臣公公臣大夫大夫臣士士臣皂皂臣)
(輿輿臣隸隸臣僚僚臣僕僕臣臺馬有圉牛有牧以待百事廣志艾納松皮上蘚衣合和諸香燒之其烟團聚)
(清白可愛出本草注香譜云艾納出西國似艾)
白髮思家萬里回小軒臨水為花開故應剰作詩千首
知是多情得得来
人去殘英滿酒尊不堪細雨濕黃昏夜寒那得穿花蝶
知是風流楚客魂
春入西湖到處花帬腰芳草抱山斜盈盈解佩臨煙浦
脈脈當壚傍酒家
(白樂天春望詩誰開湖寺西南路草綠帬腰一道斜韓詩外傳鄭交甫將適南楚遵彼漢皋臺下遇二女佩兩)
(珠大如雞卵交甫曰欲子之佩二女解以與之交甫既行顧不見二女佩亦失之列仙傳亦云漢司馬相如傳)
(文君與相如俱之臨卭買酒舍乃令文君當壚)
莫向霜晨怨未開白頭朝夕自相催斬新一朵含風露
恰似西廂待月来
(杜子美梅花詩朝夕催人自白頭麗情集鶯鶯詩待月西廂下臨風戶半開隔牆花影動疑是玉人来)
洗盡鉛華見雪肌要將真色鬭生枝檀心已作龍涎吐
玉頰何勞獺髓醫
(沈立之香譜龍涎香出大食國國人候島林上有異禽翔集下有羣魚游泳則必有伏龍吐涎浮於水上舟人)
(或採得之則為巨富其涎如膠每兩與金等獺髓用孫和誤傷鄧夫人事載酉陽雜爼注已見)
湖面初驚片片飛尊前吹折最繁枝何人會得春風意
怕見梅黃雨細時
長恨漫天柳絮輕只將飛舞占清明寒梅似與春相避
未解無私造物情
北客南来豈是家醉看參月半横斜他年欲識吳姬面
秉燭三更對此花
與葉淳老侯敦夫張秉道同相視新河秉道有
詩次韻二首(浙江潮自海門東来埶如雷霆而浮山峙於江中與魚浦諸山犬牙)
(相錯洄洑激射歲敗公私船不可勝計前知信州侯臨葬親杭之南蕩往来相視地形反)
(復講求建議自浙江上流地名石門竝山而東鑿為運河引浙江及谿谷諸水二十二里)
(以達於江又竝江為岸凡八里以達於龍山之大慈浦自浦北折抵小嶺鑿嶺六十五丈)
(以達於古河浚古河四里以達於龍山運河以避浮山之嶮人皆以為便時公與前轉運)
(使葉温叟轉運判官張璹同往按視如臨言遂奏䟽以聞乞令三省看詳支賜錢物委臨)
(監督而公以是月召還役竟不成先是杭之西湖水涸草生漸成葑田公取葑積之湖中)
(為長堤以通南北杭人名為蘇公堤故云我鑿西湖還舊觀一眼已盡西南碧勸農使者)
(非常人謂温叟上饒使君更超軼謂臨也淳老温叟字敦夫臨字張秉道乃吳興六客之)
(一時客於杭)
君不見元帥府前羅萬戟濤頭未順千弩射至今鳳凰
山下路長借一箭開兩翼我鑿西湖還舊觀一眼已盡
西南碧又將回奪浮山險千艘夜下無南北坐陳三策
本人謀惟留一諾待我畫老病思歸真暫寓功名如幻
終何得從来自笑畫蛇足此事何殊食雞肋憐君嗜好
更迂闊得我新詩喜折屐江湖麤了我竟歸餘事後来
當潤色一菴閑臥洞霄宫井有丹砂水長赤
(北夢瑣言杭州連歲潮頭直打羅刹石吳越錢尚父俾張弓弩侯潮至逆而射之由是漸退羅刹石化而為陸)
(地遂列廩庾焉漢溝洫志待詔賈讓言治河有上中下策後漢楊修傳曹操出教曰雞肋外曹莫能曉修獨曰)
(雞肋食之則無所得棄之則如可惜公歸計决矣乃令外白解嚴操於是廻師杭州圖經洞霄宫在餘杭縣西)
(南十八里)
荆溪父老愁三害下斬長蛟本無頼平生倔強韓退之
文字猶為鰐魚戒石門之役萬金耳首鼠不為吾已隘
江湖開塞古有數兩鵠飛来告成壊勸農使者非常人
一言巳破黎民駭上饒使君更超軼坐睨浮山如累塊
髯張乃我結韈生詩酒淋漓出狂怪我作水衡生作丞
他日歸朝同此拜
(晉周處傳不修細行州曲患之嘗謂父老曰時和歲豐何苦不樂父老曰三害未除何樂之有處問之答曰南)
(山白額獸長橋蛟并子為三處乃入山射殺猛獸投水搏蛟經三日不出人以為死皆相慶處乃斬蛟而返遂)
(厲志好學期年州府交辟處義興陽羡人荆溪在陽羡史記漢高祖紀大人常以臣無頼晉均曰江淮之間謂)
(小兒多詐狡獪為無頼倔強字出漢書舊唐書李逢吉傳韓愈性木強古詩話韓退之詩尤工用韻寬則泛入)
(旁韻窄則不復旁出木強可見也兩鵠用翟方進鴻隙大陂謠語已再見列子周穆王執化人之袂騰而上者)
(中天廼止暨及化人之宫俯而視之其宫榭若累塊積蘇焉漢張釋之傳王生者善為黃老言嘗召居廷中公)
(卿盡會立王生曰吾韈解顧謂釋之為我結韈釋之跪而結之水衡丞用漢龔遂及王生事巳再見)
施註蘇詩卷二十九
