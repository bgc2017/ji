施註蘇詩卷三十九
宋蘇軾撰
施元之原註
武進邵長蘅刪補
詩五十一首
(起建中靖國辛巳改元度嶺北歸即以是年七月卒於毗陵施註缺今補)
昔在九江與蘇伯固唱和其略曰我夢扁舟
浮震澤雪浪横江(一作空)千頃白覺來滿眼是
廬山倚天無數開青壁盖實夢也昨日又夢
伯固手持乳香嬰兒示予覺而思之盖南華
賜物也豈復與伯固相見於此耶今得來書
知巳在南華相待數日矣感歎不已故先寄
此詩
扁舟震澤定何時滿眼廬山覺又非春草池塘惠連夢
上林鴻雁子卿歸水香知是曹溪口眼净同看古佛衣
不向南華結香火此生何處是真依
(漢書蘇武傳昭帝即位求武等匈奴言武死後使至常惠教漢使謂單于言天子射上林中得雁足有係帛書)
(言武等在某澤中單于視左右大驚乃使武歸曹溪志梁時有天竺國僧自西來汎舶曹溪口聞異香曰上流)
(必有勝地尋之遂開山立石乃云百七十年後當遇無上法師在此演法今六祖南華寺是也眼净字屡見傳)
(燈錄五祖黃梅弘忍大師以衣鉢潜付六祖今衣猶傳寺中古佛衣即指此白樂天詩夲結菩提香火社為嫌)
(煩惱電泡身)
次韻韶守狄大夫見贈二首
華髮蕭蕭老遂良(公自注禇河南帖云即日遂良鬚髮盡白盖謫長沙時也)一身萍
挂海中央無錢種菜為家業有病安心是藥方才疎正
類孔文舉癡絶還同顧長康萬里歸來空泣血七年供
奉殿西廊(公自注邇英閣在延和殿西廊下)
(後漢書孔融傳字文舉融負其高氣志在靖難而才疎意廣迄無成功)
森森畫戟擁朱輪坐詠梁公覺有神白傅閒遊空誦句
(公自注事見白樂天吳郡詩石記)拾遺窮老敢論親(公自注事見子美寄狄明府詩)東
海莫懷疏受意西風幸免庾公塵為公過嶺傳新唱催
發寒梅一信春
(唐書狄仁傑封梁公此借用指韶州白樂天吳郡詩石記云韋在此州歌詩甚多有郡宴詩云兵衞森畫戟燕)
(寝凝清香最為警策今刻此篇於石傳貽將來因以予旬宴一章亦附於後杜子美狄明府詩梁公曾孫我姨)
(弟不見十年官濟濟)
次韻韶倅李通直二首
一篇瀧吏可書紳莫向長沮更問津老去常憂伴新鬼
歸來且喜是陳人曾陪令尹蒼髯古又見郎君白髮新
回首天涯一惆悵郤登梅嶺望楓宸
(韓退之瀧吏詩有云往問瀧頭吏潮州尚幾里瀧吏垂首笑官何問之愚㼚大瓶&KR1125;小所任自有宜官何不自)
(量滿溢以取斯不知官在朝有益國家不得無虱其間不武亦不文仁義餙其躬乃姦敗羣倫叩頭謝吏言始)
(慚今更羞云云大指皆嘲憤之詞也左傳文二年夏父弗忌為宗伯尊僖公且明見曰吾見新鬼大故鬼小嶺)
(南錄梅嶺即大庾嶺上多梅樹或云梅福隐處)
青山祗在古城隅萬里歸來卜築初會見四山朝鶴駕
更看二李跨鯨魚欲從抱朴傳家學應怪中郎得異書
待我丹成馭風去借君瓊珮與霞裾(公自注僕昔為開封幕先公為赤令)
(暇日相與論内外丹且出其丹示僕今三十年而見君曲江同遊南華宿山水間數日道舊感歎且勸我卜居)
(於舒故詩中皆及之)
(按先生與李惟熙帖云偶得生還平生愛龍舒風土欲卜居為終老之計云云是青山當指舒州但四山未詳)
(其名耳一統志龍眠山在桐城縣又舒州有潛山左慈修煉處𤾂山天柱山道書稱司元洞天漢武帝嘗登封)
(於此以代南岳或即指此數山也詩國風佩玉瓊琚韓退之詩乞君飛霞珮與我高頡頏)
狄韶州煑蔓菁蘆菔羹
我昔在田間寒庖有珍烹常支折腳鼎自煑花蔓菁中
年失此味想像如隔生誰知南岳老觧作東坡羹中有
蘆菔根尚含曉露清勿語貴公子從渠嗜羶腥
(周易鼎折足覆公餗劉禹錫嘉話諸葛亮所止令兵士獨種蔓菁取其纔出甲可生啖一也葉舒可煮食二也)
(久居則隨以滋長三也棄不令惜四也回即易尋而採五也冬有根可食六也今蜀人呼為諸葛菜唐夲草莱)
(菔即蘆菔也陶弘景别錄蘆菔根可食葉不中啖陸佃稗雅莱菔能制麵毒是莱牟之所服故名按蔓菁蘆菔)
(諸家皆作二物惟陸機草虫魚疏葉是蔓菁根是蘆菔則一物矣先生似亦從陸說東坡羹頌見先生文集中)
(又有玉糁羹詩見補遺卷)
李伯時畫其弟亮功舊隐宅圖
樂天蚤退今安有摩詰長閒古亦無五畝自栽池上竹
十年空看輞川圖近聞陶令開三徑應許揚雄寄一區
晩歲與君同活計如雲鵝鴨散平湖
(白樂天池上篇十畝之宅五畝之園有水一池有竹千竿唐書王維字摩詰別墅在輞川有華子岡竹里館茱)
(萸沜辛夷塢陶淵明歸去来詞三徑就荒漢書揚雄傳處岷山之陽曰郫有田一㕓有宅一區杜子美詩房相)
(西池鵝一羣眠沙泛浦白於雲)
贈龍光長老(舊傳先生詩本題云東坡居士過龍光求大竹作肩輿得兩竿南華)
(珪首座方受請為此山長老乃留一偈院中須其至授之以為他時語錄中第一問)
斫得龍光竹兩竿持歸嶺北萬人看竹中一滴曹溪水
漲起西江十八灘
贈嶺上老人
鶴骨霜髯心巳灰青松合抱手親栽問翁大庾嶺頭住
曾見南遷幾箇回
贈嶺上梅
梅花開盡百花開過盡行人君不來不趁青梅嘗煑酒
要看細雨熟黃梅
(盧仝詩鶯花爛漫君不來及至君來花已老杜子美詩南京犀浦道四月熟黃梅)
予昔過嶺而南題詩龍泉鐘上今復過而北次
前韻(按即前過大庾嶺詩)
秋風卷黃落朝雨洗綠净人貪歸路好節近中原正下
嶺獨徐行艱嶮未敢忘遥知叔孫子巳致魯諸生
(月令季冬之月草木黃落漢武帝秋風辭草木黃落兮雁南飛漢書叔孫通為博士說上曰臣願徵魯諸生與)
(臣弟子共起朝儀於是通使徵魯諸生三十餘人魯有兩生不肻行云云通笑曰若真鄙儒不知時變遂與所)
(徵三十人西按陸游序云建中初韓曾二相得政盡收用元祐人其不召者亦補大藩惟東坡兄弟猶領宫祠)
(末句盖寓所謂不能致者二人意深而語緩)
過嶺二首
暫著南冠不到頭郤隨北雁與歸休平生不作兔三窟
今古何殊貉一邱當日無人送臨賀至今有廟祀潮州
劍關西望七千里乘興真為玉局游
(柳子厚六言詩一生判郤歸休為着南冠到頭唐書楊凴貶臨賀尉姻友憚往獨徐晦至藍田慰餞李夷簡表)
(為監察御史曰君不負楊臨賀肯負國乎韓退之謫潮州潮人為之立廟先生集中有廟碑)
七年來往我何堪又試曹溪一勺甘夢裏似曾遷海外
醉中不覺到江南波生濯足鳴空澗霧繞征衣滴翠嵐
誰遣山雞忽驚起半嵓花雨落毵毵
(按年譜公以紹聖元年自定州貶惠州凡四年再貶儋耳明年改元元符至三年乃量移廉州凡七年江南謂)
(虔州)
留題顯聖寺
渺渺疎林集晚鴉孤村烟火梵王家幽人自種千頭橘
遠客來尋百結花浮石已乾霜後水焦坑閑試雨前茶
秪疑歸夢西南去翠竹江村遶白沙
(首楞嚴經阿難白佛言世尊此寳疊華緝續成巾雖夲一體如我思惟如來一綰得一結名若百結成終名百)
(結又江南人謂丁香為百結)
予初謫嶺南過田氏水閣東南一峰豐下銳上里
人謂雞籠山予更名獨秀峰今復過之戲留一絶
倚天巉絶玉浮屠肯與彭郎作小姑獨秀江南知有意
要三二别四三壺
(韓退之詩倚天更覺青巉巉李太白詩青冥皖公山巉絶可人意同安志小孤山在宿松縣東南一百二十里)
(又江州有澎浪磯語轉為彭郎磯遂有小姑嫁彭郎之語互見十五卷李思訓長江絶島圖詩注一統志大别)
(山在漢陽府城北小别山在漢川王子年拾遺記海中三壺一曰方壺則方丈也二曰蓬壺則蓬萊也三曰瀛)
(壺則瀛洲也此三山上廣中狹下方皆如工製猶華山之似削成列子渤海之東有大壑焉其中有山一曰岱)
(輿二曰圓嶠三曰方壺云云按詩意則夲前說也)
乞數珠贈南禪湜老
從君覓數珠老境仗消遣未能轉千佛且從千佛轉儒
生推變化乾策數大衍道士守元牝龍虎看舒卷我老
安能為萬劫付一喘嘿坐閱塵界往來八十反(一作返)區
區我所寄蹙縮蠶在繭適從海上回蓬莱又清淺
(傳燈錄法逹禪師誦法華經及三千部六祖謂之曰心迷法華轉心悟轉法華周易大衍之數五十其用四十)
(有九又曰凡天地之數五十有五此所以成變化而行鬼神也金晶論夫龍虎金木也金為虎木為龍虎之異)
(名真鉛金水也龍之異名真汞木火也楞嚴經心能記憶八萬四千洹河沙劫周徧了知得無疑惑)
鬱孤臺(公自注再過虔州和前韻)
吾生如寄耳嶺外亦閒游贛石三百里寒江尺五流楚
山微有霰越瘴久無秋望斷横雲嶠魂飛咤雪洲曉鐘
時出寺暮鼓各鳴樓歸路迷千嶂勞生閱百州不隨猿
鶴化甘作賈胡留祗有貂裘在猶堪買釣舟
(孟浩然詩贛石三百里沿江千嶂閒李肇國史補蜀之三峡南康之贛石皆險絶之所爾雅山狭而長曰嶠王)
(注横雲嶠指五嶺咤雪洲謂瓊崖儋萬四州南越地炎瘴而無雪有雪則以為咤抱朴子周穆王南征久而不)
(歸一軍皆化君子為猿為鶴小人為虫為沙賈胡留後漢馬援事注巳見)
虔守霍大夫監郡許朝奉見和此詩復次前韻
大邦安静治小院得閒遊贛水雨巳漲廉泉春未流同
烹貢茗雪一洗瘴茅秋秋思生蓴鱠寒衣待橘洲揚雄
未有宅王粲且登樓老景無多日歸心夢幾州敢因逃
酒去端為和詩留舊篋藏新語清風自滿舟
贈虔州術士謝晉臣
屬國新從海外歸君平且莫下簾帷前生恐是盧行者
後學過呼韓退之死後人傳戒定慧生時宿直斗牛箕
憑君為算行年看便數生時到死時
(頷聯已見三十六卷答周循州詩惟自字今作恐字韓退之詩我生之辰月宿南斗牛奮其角箕張其口樊注)
(蘇内翰云吾生平遭口語無數盖生時與退之相似吾命宫在斗牛間而身宫亦在箕)
虔州景德寺榮師湛然堂
卓然精明念不起兀然灰槁照不滅方定之時慧在定
定慧照寂非兩法妙湛總持不動尊默然真入不二門
語息則默非對語此話要將周易論諸方人人把雷電
不容細看真頭面欲知妙湛與總持更問江東三語掾
(楞嚴經攝心為戒因戒生定因定發慧是則名為三無漏學又净極光通逹寂照含虛空又妙湛總持不動尊)
(首楞嚴王世希有周易復卦注凡動息則静静非對動者也語息則默默非對語者也)
次陽行先(公自注用鬱孤臺韻)
室空惟法喜心定有天游摩詰元無病湏洹不入流苦
嫌尋直枉坐待寸田秋雖未麒麟閣巳逃鸚鵡洲酒醒
風動竹夢斷月窺楼衆謂元德秀自稱陽道州拔葵終
相魯辟糓會封留用舍俱無礙飄然不繫舟
(金剛經湏陀洹名為入流而實無所入漢書蘇武傳甘露三年單于入朝帝思股肱之良乃圖畫其人於麒麟)
(閣輿地志鸚鵡洲在武昌府城南即黃祖殺禰衡處)
再用數珠韻贈湜長老
嗣宗雖不言叔寳猶理遣東坡但熟睡一夕一展轉南
遷昔虞翻郤掃今馮衍古佛既手提諸方皆席卷當年
清隐老鶴瘦龜不喘和我彈丸詩百發亦百反耆年日
彫喪但有犢角繭時來窺方丈共笑虎毛淺
(傳燈錄手提諸佛直見夲来面目諸方尊宿無能出其右又百丈禪師侍馬祖言下省悟次日馬祖陞座衆纔)
(集百丈出卷郤席祖便下座白樂天贈王山人詩夜後不聞龜喘息秋來惟長鶴精神禮記天地之牛角繭栗)
(爾雅釋獸篇虎切毛謂之虦注切淺也疏淺毛者别名虦貓虦音潺又鉏限助諫二切)
和猶子遲贈孫志舉
軒裳大爐韝陶冶一世人從横落模範誰復甘饑貧可
憐方回癡初不疑嘉賓頗念懷祖黠瞋兒與兵姻失身
墮浩渺投老無涯垠回看十年舊誰似數子真孫郎表
獨立霜戟交重闉深居不汝覿豈問親與鄰連枝皆秀
傑英氣推伯仁我從海外歸喜及崆峒春新年得異書
西郭有逸民(公自注陽行先以登真隐訣見借)小孫又過我歡若平生
親清詩五百言句句皆絶倫飬火雖未伏要是丹砂銀
我家六男子朴學非時新詩詞各璀璨老語徒周諄願
言敦宿好永與竹林均六子豈可忘從我屡厄陳
(莊子大宗師今一以天地為大鑪以造化為大冶揚子師者令模範也以木曰模以竹曰範晉書郗愔傳字方)
(回超字嘉賓超實黨桓氏以愔忠於王室不令知之將亡出一箱付門生曰我亡後公若大損眠食可呈此箱)
(及超死愔果哀悼成疾門生依旨呈之悉與溫往反密計愔於是大怒曰小子死恨晚矣又王述傳字懷祖子)
(坦之為桓溫長史溫欲為子求婚於坦之及還家省父而述愛坦之雖長大猶抱置膝上坦之因言溫意述大)
(怒遽排下曰汝竟癡耶詎可畏溫面而以女妻兵也晉書周俊傳三子顗嵩謨顗别有傳伯仁顗字登真隐訣)
(梁貞白先生所述抱朴子丹砂燒之成水銀積變又還成丹砂故能令人長生大洞鍊真寳經將丹砂修煉伏)
(火後鼔成白銀名之為一返也將白銀化出砂令伏火鼔之乃成黃銀名之為二返也六男子謂邁迨過遲适)
(遠左傳㐮三十一年穆叔曰趙孟年未盈五十而諄諄焉如八九十者陶詩詩書敦宿好)
南禪長老和詩不巳故作六蟲篇答之
鳳凰覽德輝遠引不待遣鷾鴯戀庭宇倏忽來千轉那
將坐井蛙而比談天衍蠧魚著文字槁死猶遭卷老牛
疲耕作見月亦妄喘東坡方三問南禪已五反老人但
目擊侍者應足繭最後六蟲篇深寄恨語淺
(賈誼弔屈原賦鳳皇翔於千仞兮覽德輝而下之莊子山木篇鳥莫知於鷾鴯注鷾鴯燕也韓退之詩何殊蠧)
(書蟲生死文字間風俗通吳牛望月而先喘又滿奮語載世說巳見淮南子楚王欲攻宋墨子聞之自魯而趨)
(十日十夜足重繭而不休息至於郢見楚王杜子美詩足繭荒山轉愁寂)
明日南禪和詩不到故重賦數珠篇以督之二首
未來不可招巳過那容遣中間見在心一一風輪轉自
從一生二巧歴莫能衍不如袖手坐六用都懷卷風雷
生謦欬萬竅自號喘詩人思無邪孟子内自反大珠分
一月細綆合兩繭纍然挂禪牀妙用夫豈淺
(金剛經過去心不可得見在心不可得未來心不可得楞嚴經覺明空昧相待成搖故有風輪執持世界莊子)
(齊物論一與言為二二與一為三自此以往巧歴不能得而况其凡乎六用注已見)
朝來取飯化乃是維摩遣全鋒雖未露半藏巳曾轉說
有陋裴頠談無笑王衍看經聊爾耳遮眼初不卷三咤
故自醒一吷何由喘請歸視故櫝静夜珠當反安居三
十年古衲磨山繭持珠尚嘿坐豈是功用淺
(傳燈錄羅山示衆云全鋒敵勝罕遇知音同死同生萬中無二又僧問大茅和尚如何是大茅境界師云不露)
(鋒僧云何為不露鋒師云無當者又有一媼令人詣趙州求轉藏經趙州郤下禪床轉一匝乃曰轉藏經已竟)
(其人回舉似媼媼曰比來請轉全藏如何祗為轉半藏晉書裴頠傳頠深患王衍之徒聲譽太盛位高勢重不)
(以物務自嬰遂相倣傚風教陵遲乃著崇有論以釋其蔽晉書王衍傳魏正始中何宴王弼等祖述老莊立論)
(以為天地萬物皆以無為為本無也者開物成務無往不存者也衍甚重之惟裴頠以為非著論以譏之而衍)
(處之自若傳燈錄藥山看經曰且圖遮眼再見尚書顧命三宿三祭三咤注云至齒而不飲曰咤韓非子楚人)
(有賣其珠於鄭者為木蘭之櫃薰桂椒之櫝綴以珠玉鄭人買櫝而還其珠此可謂善賣櫝矣未可謂善鬻珠)
(也)
用前韻再和霍大夫(前和陽行先韻)
文字先生飲(公自注謂劉執中)江山清獻遊典刑傳父老尊俎
繼風流度嶺逢梅雨還家指麥秋自慙鴻雁侣争集稲
粱洲野闊横雙練城堅聳百楼行看鳳尾詔郤下虎頭
州君意巳吳越我行無去留歸途應食粥乞米使君舟
(王注清獻趙閱道也劉趙二公皆知虔州廣絶交論分雁鶩之稲粱庾信詠雁詩稲粱俱可戀飛去復飛還王)
(注雙練謂章貢二水後漢公孫瓚傳云兵法百楼不攻紀聞譚晉元帝踐祚凡諸侯牋奏批之曰諾而草書若)
(字之尾如鳳形故謂之鳳尾詔松陵集皮陸詩君批鳳尾詔我住虎頭巖虎頭謂虔州也)
用前韻再和許朝奉
高門元世舊客路晩追遊清絶聞詩語疏通豈法流傳
家有衣鉢斷獄盡春秋邂逅陪車馬尋芳謝朓洲凄凉
望鄕國得句仲宣樓恨賦投湘水悲歌祀柳州何如五
字律相與一尊留更約登塵外歸時月滿舟
(漢藝文志法家者流盖出於理官斷獄如雋不疑引春秋蒯瞶斷戾太子事見漢書夲傳謝朓詩芳洲採杜若)
(白氏金針梁元帝詩云朝出屠羊縣夕返仲宣楼凡詩四句以苐一句對三句以苐二句對四句謂之扇對又)
(梅聖俞續金針引前人詩云昔時花下留連飲暖日夭桃鶯亂啼今日江邊容易别淡烟衰草馬頻嘶以證其)
(格今此兩聯即其格也塵外亭名在虔州公有詩見三十五卷傳燈錄慧禪師偈曰夜静水寒魚不食滿船空)
(載月明歸)
用前韻再和孫志舉
人衆者勝天天定亦勝人鄧通豈不富郭觧安得貧驚
飛賀厦燕走散入幕賓醉眠中山酒結夢南柯姻寵辱
能幾何悲歡浩無垠回視人間世了無一事真灑掃古
玉局香火通帝闉我室思無邪我堂德有鄰所至為鄕
里事賢友其仁之子富經術蔚如井大春蜿蟺楚南極
淑氣生此民唱高和自寡非我誰當親譬彼嶰谷竹翦
裁待伶倫俗學吁可鄙紙繒配芻銀聊將調癡鬼亦復
争華新願子事篤實浮言掃譫諄窮通付造物得喪理
夲均期子如太倉會當發陳陳
(漢書佞幸傳文帝使善相人者相鄧通曰當貧餓死上曰能富通者在我何說貧於是賜通蜀嚴道銅山得自)
(鑄錢鄧氏錢布天下漢書游俠傳武帝徙豪右茂陵郭觧貧不中徙吏恐不敢不徙衛將軍為言郭觧家貧不)
(中徙上曰郭觧布衣權至使將軍此其家不貧淮南子湯沐具而蟣虱相弔大厦成而燕雀來賀互見前思無)
(邪先生齋名韓退之詩我來亦巳幸事賢友其仁東漢井丹字大春深於經術再見韓送廖道士序彬之為州)
(又當中州清淑之氣蜿蟺扶輿磅礴而鬱積意必有魁竒忠信材德之民生其間王注紙繒芻銀喻俗學之無)
(實譫音占字出素問病而狂言也)
崔文學甲携文見過蕭然有出塵之姿問之則
孫介夫之甥也故復用前韻賦一篇示志舉
象服盛簮珥豈是邢夫人敝衣破冠履可憐范叔貧君
看崔員外晚就觀國賓當年頗赫赫翁嫗争為姻(公自注見)
(退之贈崔員外詩)蹭蹬阻風水横斜挂邊垠青衫映白髮今似
梅子真道存百無害甘守吳市闉自言總角歲慈母為
擇鄰邦人驚似舅矯矯惡不仁詩文非他師家法乃富
春豈非空同秀為國産雋民挺然齊魯生近出姬姜親
為文不在多一頌了伯倫清詩要鍜(一作淘)煉乃得鉛中
銀自我遷嶺外七見槐火新著書已絶筆一嘿含千諄
蕢桴和葦籥天節非人均時時自娛嬉豈為俗子陳
(邢夫人事見第十四卷芙蓉城詩注杜子美詩甫昔少年日早充觀國賓韓退之寄崔立之詩老婦願嫁女約)
(不論財貲老翁不量分累月笞其兒晉書何無忌傳桓元聞義軍起大懼曰劉裕勇冠三軍當今無敵劉毅家)
(無儋石之儲樗蒲一擲百萬何無忌劉牢之之甥酷似其舅共舉大事何謂無成晉書劉伶傳字伯倫未嘗厝)
(意文翰惟著酒德頌一篇管子上有鉛下有銀蘇頌本草圖經銀在鎁中與銅相雜土人采得以鉛再三煎鍊)
(方成又鉛銀最難得今時燒煉家每一斤鉛止得一二銖周禮司爟掌行火之政令四時變國火注春取榆柳)
(夏取棗杏夏季取桑柘秋取柞楢冬取槐檀也杜子美詩九鑽巴噀火先生用其意盖紀年也禮記蕢桴土鼔)
(葦籥伊耆氏之樂也)
畫車二首
何人畫此隻(一作觭)輪車便是當年欹器圖上易下難湏
審細左提右挈免疎虞
(公羊傳晉人敗秦師於殽匹馬隻輪無反者家語孔子觀於魯桓公之廟有欹器焉問守廟者此何器對曰此)
(盖宥坐之器孔子曰吾聞宥坐之器虛則欹中則正滿則覆明君以為至誡漢書張耳傳厮飬卒說燕曰夫以)
(一趙尚易燕况以兩賢王左提右挈而責殺王滅燕易矣)
九衢歌舞頌王明誰惻寒泉獨自清賴有千車能散福
化為膏雨滿重城
虔州吕倚承事年八十三讀書作詩不巳好收
古今帖貧甚至食不足(潘子真詩話補遺吕倚夢得維揚人少有埸屋)
(聲善屬對喜收書畫蹭蹬不偶老始以恩補虔州瑞金簿致仕貧無以歸年八十餘惟有)
(一女嫁贛人因居焉與王禹玉有舊元豐間餉錢二萬酒十壺夢得作啟致謝隔句中用)
(白水真人青州從事為對禹玉極歎賞之其後東坡過虔以詩遺之云)
揚雄老無子馮衍終不遇不識孔方兄但有靈照女家
藏古今帖墨色照箱筥飢來據空案一字不堪煮枯腸
五千卷磊落相撑拄吟為蜩蛩聲時有島可句為語里
長者德齒敬巳古如翁有幾人薄少可時助
(韓退之贈盧仝詩俸錢供給公私餘時致薄少助祭祀)
王子直去歲送子由北歸往返百舍今又相逢
贛上戲用舊韻作詩留别(先生有贈王子直秀才詩見三十五卷)
米盡無人典破裘送行萬里一鄒游觧舟又欲携君去
歸舍聊湏與婦謀聞道年來丹伏火不愁老去雪蒙頭
剩買山田添鶴口廟堂新拜富民侯
(顔魯公與蔡明遠帖云聞鄒游與明遠同來欲至采石計其不久亦合及吾於淮泗之間魏野閒居詩成家書)
(滿室添口鶴生孫)
次韻江晦叔二首
人老家何在龍眠雨未驚酒船回太白穉子候淵明幸
與登仙郭同依坐嘯成小楼看月上劇飲到参横
鐘鼓江南岸歸來夢自驚浮雲世事改孤月此心明雨
巳傾盆落詩仍翻水成二江争送客木杪看橋横
次韻江晦叔兼呈器之(劉安世字器之終於寳文閣待制學者號曰元)
(城先生)
横空初不跨鵬鼇但覺胡床步步高(公自注器之言嘗夢飛自覺身與坐)
(床皆起空中)一枕晝眠春有夢扁舟夜渡海無濤歸来又見
顛茶陸(公自注往在錢塘嘗語晦叔陸羽茶顛君亦然)多病仍逢止酒陶(公自注陶)
(淵明有止酒詩器之小時飲量無敵今不復飲矣)笑說南荒底處所祗今榕葉
下庭臯
(王注先生渡江北還以三更發瓊州晚到逓角埸元城先生語錄某初到南方有一高僧教某南方地熱而酒)
(性亦熱今嶺南煙瘴之地更加以酒必大發疾故某過嶺即合家斷酒雖徧歴水土惡弱他人必死之地某合)
(家十口皆無恙今北歸巳十年矣無一患瘴者此其效也)
寒食與器之游南塔寺寂照堂
城南鐘鼓鬭清新端為投荒洗瘴塵總是鏡空堂上客
誰為寂照境中人紅英掃地風驚曉綠葉成隂雨洗春
記取明年作寒食杏花曾與此翁隣
(先生和聰上人詩一悟鏡空老始知圓澤賢楞嚴經湛然寂照韓退之杏花詩居鄰北郭古寺空杏花兩株能)
(白紅明年更發應更好道人莫忘鄰家翁)
器之好譚禪不喜游山山中笋出戲語器之可
同參玉版長老(冷齋夜話先生邀器之食笋味勝問此何名東坡曰即玉版也)
(此老師善說法器之乃悟其為戲坡公大笑作偈云云)
叢林真百丈法嗣有横枝(公自注玉版横枝竹笋也)不怕石頭路來
参玉版師聊憑柏樹子與問籜龍兒瓦礫猶能說此君
那不知
(釋氏要覽梵語貧波此云叢林傳燈錄洪州百丈山懷海禪師所居處巖巒峻極故號曰百丈又黃梅謂道信)
(師曰和尚他後横出一枝佛法禪家旁出者謂之横枝前燕錄石季龍使人采藥上華山得玉版先生詩則借)
(以喻笋也莊子道在瓦礫傳燈錄有僧問如何是佛文殊答云墻壁瓦礫而猶能說之此君竹也用王子猷語)
(屡見)
永和清都觀道士童顔鬒髮問其年生於丙子
盖與予同求此詩
鏡湖勅賜老江東未似西歸玉局翁羈枕未容春夢斷
清都宛在默存中每逢佳境携兒去試問行年與我同
自笑餘生消底物半篙清漲百灘空(公自注予與劉器之同發虔州江水)
(忽清漲丈餘贛石二百里無一見者至永和器之觧舟先去予獨遊清都作此詩)
贈詩僧道通
雄豪而妙苦而腴祗有琴聰與蜜殊(公自注錢塘僧思聰總角善琴後捨)
(琴而學詩復弃詩而學道其詩似皎然而加雄放安州僧仲殊詩敏捷立成而工妙絶人殊辟糓常啖蜜)語
帶烟霞從古少(公自注李太白云他人之文如山無烟霞春無草木)氣含蔬筍到
公無(公自注謂無酸饀氣也)香林乍喜聞簷蔔古井惟慙斷轆轤
為報韓公莫輕許從今島可是詩奴
(劉禹鍚答柳子厚書新文吟而繹之顧其詞甚約而味奫然以長端而曼苦而腴)
張競辰永康所居萬卷堂(王注張熙明也)
君家四壁如相如卷藏天祿吞石渠豈惟鄴侯三萬軸
家有世南行祕書兒童拍手笑何事笑人空腹談經義
未許中郎得異書且與揚雄說竒字清江縈出碧玉環
下有老龍千古閒知君好事家有酒化為老人夜扣關
留侯之孫書滿腹玉凾寳方何用讀濠梁空復五車多
圯上從來一編(一作篇)足
(國朝雜事唐太宗出幸有司請載書以從帝曰不湏虞世南在此行祕書也)
劉壮輿長官是是堂
閒燕言仁義是非安可無非非義之屬是是仁之徒非
非近乎訕是是近乎諛當為感麟翁善惡分錙銖抑為
阮嗣宗臧否兩含糊劉君有家學三世道益孤陳古以
刺今紬史行天誅皎皎大明鏡百陋逢一姝鶚立時四
顧何由優羣狐作堂名是是自說行坦途孜孜稱善人
不善自遠徂願君置座右此語禹所謨
(漢書士相與言仁義於閒燕歐陽永叔非非堂記是是近乎謟非非近乎訕不幸而過寕訕無謟先生用其說)
(按麟翁二句指仲尼作春秋韓退之詩近来自說尋坦途左傳宣十六年羊舌職曰吾聞之禹稱善人不善人)
(遠後漢崔瑗有座右銘)
予昔作壺中九華詩其後八年復過湖口則石
巳為好事者取去乃和前韻以自觧云
江邊陣馬走千峰問訊方知冀北空尤物巳隨清夢斷
(公自注劉夢得以九華為造物一尤物)真形猶在畫圖中(公自注道藏有五岳真形圖)
歸來晚歲同元亮郤掃何人伴敬通賴有銅盆修石供
仇池玉色自璁瓏(公自注家有銅盆貯仇池石正綠色有洞水逹背予又嘗以怪石供佛印)
(師作怪石供一篇)
次韻郭功甫二首(功甫觀先生畫雪雀有感作詩寄惠州云平生才力信瑰)
(竒今在窮荒豈易歸正似雪林枝上畫羽翰雖好不能飛後先生北歸又用前韻寄詩云)
(秋霜春雨不同時萬里今從海外歸巳出網羅毛羽在卻尋雲跡帖天飛今次其韻也)
蚤知臭腐即神竒海北天南總是歸九萬里風安税駕
雲鵬今悔不卑飛
可憐倦鳥不知時空羡騎鯨得所歸玉局西南天一角
萬人沙苑看孤飛
(按年譜元符三年庚辰五月自儋移廉州八月又移永州十一月被命復朝奉郎提舉成都玉局觀沙苑用徐)
(佐卿化鶴事詳見三十七卷新居詩注)
次韻法芝舉舊詩一首
春來何處不歸鴻非復羸牛踏舊蹤但願老師真似月
誰家罋裏不相逢
(王注建中靖國初盡起元祐諸公之廢先生亦得請歸常州故以歸鴻起興先生舊有詩與法芝云團團如磨)
(牛步步踏陳迹又云老芝如雲月炯炯時一出故今云爾)
次舊韻贈清凉長老
過淮入洛地多塵舉扇西風欲汚人但怪雲山不改色
豈知江月觧分身安心有道年顔好(一作少)遇物無情句
法新送我長蘆舟一葉笑看雪浪滿衣巾
(傳燈錄僧問龍光和尚賓頭盧一身何為赴四天供師曰千江同一月萬戶盡逢春)
睡起聞米元章冐熱到東園送麥門冬飲子
一枕清風直萬錢無人肯買北窗眠開心煖胃門冬飲
知是東坡手自煎
(本草别錄麥門冬葉如韭根似麥而有鬚凌冬不凋故又名忍冬)
夢中作寄朱行中(舊傳先生夲序云前一日夢作此詩寄朱行中覺而記之)
(自不曉所謂謾寫去夢中分明用此色紙也)
舜不作六器誰知貴璵璠哀哉楚狂士抱璞號空山相
如起睨柱頭璧與俱還何如鄭子産有禮國自閑雖微
韓宣子鄙夫亦辭環至今不貪寳凛然照塵寰
(周禮宗伯以玉作六器以禮天地四方尚書舜典修五禮五玉注五等諸侯所執之玉也逸論語璵璠魯之寳)
(玉也孔子曰美哉璵璠遠而望之煥若也近而視之瑟若也春秋陽虎竊寳玉大弓注寳玉即璵璠左傳昭十)
(六年晉韓宣子有環其一在鄭商宣子謁諸鄭伯子産弗與曰大國之求無禮以斥之何饜之有韓子買諸賈)
(人以告子産曰今吾子以好來辱而謂敝邑強奪商人毋乃不可乎韓子辭玉曰起不敏敢求玉以徼二罪請)
(辭之)
答徑山琳長老(徑山長老無畏大士維琳湖之武康人也至常州與東坡問疾)
(詩云扁舟駕蘭陵自援舊風日君家有天人雄雄維摩詰我口吞文殊千里來問疾若以)
(默相酬露柱皆笑出)
與君皆丙子各巳三萬日一日一千偈電往那容詰大
患緣有身無身則無疾平生笑羅什神呪真浪出
(晉書鳩摩羅什傳從師授經日誦千偈王注按年譜先生生於景祐三年丙子卒於常州乃建中靖國元年辛)
(巳實二萬三千四百六十日今云三萬日舉成數耳老子吾有大患為吾有身若無吾身吾有何患又羅什傳)
(未終之日覺四大不愈乃日出三番神呪令外國弟子誦之以自救未及致力轉覺危殆於是力疾與衆僧告)
(别此詩盖先生示疾時而和琳老者也故用羅什將終時事)
施註蘇詩卷三十九
