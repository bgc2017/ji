施氏註東坡詩四十二卷鏤版於宋嘉泰間世之學者
往往知有其書而流傳絶少商邱公購之數年從江南
藏書家得此本又殘闕僅存三十卷是書卷端題吴興
施氏吴郡顧氏而不著名而序文目錄又闕故覽者莫
得其詳也其後得陸放翁所作施注蘇詩序有云施宿
武子出其先人司諫公所註數十大編屬某序又云助
之以顧子景繁之該洽又按文獻經籍考載司諫名元
之字德初其註詩本末與序合又參考郡邑志及它書
而三君之名字乃灼然亡疑商邱公幸是書之存而惜
其殘缺也進門下士邵長蘅屬以訂補為之綴闕正譌
芟蕪省複而所為四十二卷者犂然復完可版行聞之
昌黎言用功深者其收名也遠故夫文章之士仰面屋
梁搯擢心腎幾幸得自表見使有身後名耳及觀施氏
父子萃數十年心力成是編其用功不為不深而垂四
百餘年若滅若沒其姓名亦且從狐狸猯狢吻中抉而
出之而厪厪不泯盖其傳之之難如是而註蘇之割裂
紕繆如世所傳永嘉王氏本其出施氏下遠甚而顧得
行世豈亦有幸不幸與然而書之不足傳者雖幸而見
稱於人譬之秋潦汪洋儵歸烏有而其必傳者或忽於
近而貴於遠或晦於昔而大顯於今雖經蟲齧蠧蝕之
餘而若有物焉馮之不可磨滅註一家詩之興廢其微
焉耳然亦有可感者是編出吾知其必將焯然與東坡
詩並垂久遠無有能起而盖之者矣康熙己夘孟陬六
日毗陵邵長蘅題
