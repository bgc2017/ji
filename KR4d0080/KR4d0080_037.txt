施註蘇詩卷二十三
宋蘇軾撰
施元之原註
武進邵長蘅删補
詩四十八首
(起常州居住洎赴登州道中作是歲元豐乙丑先生年五十施註缺今補)
李憲仲哀詞(并引)
同年友李君諱惇字憲仲賢而有文不幸早世軾
不及與之遊也而識其子廌有年矣廌自陽翟見
予扵南京泣曰吾祖母邊母馬前母張與君之喪
皆未葬貧不敢以饑寒為戚顧四喪未舉死不瞑
目矣適會故人梁先吉老聞余當歸耕陽羡以絹
十匹絲百兩為贐辭之不可乃以遺廌曰此亦仁
人之餽也既又作詩以告知君與廌者庶幾皆有
以助之薦年二十五其文曄然氣節不凡此豈終
窮者哉
大夢行當覺百年特未滿遑哀巳逝人長眠寄孤館念
我同年生意長日月短鹽車困騏驥烈火廢圭瓉後生
有竒骨出語已精悍蕭然野鶴姿誰復識中散有生寓
大塊死者誰不窽嗟君獨久客不識黃土煖推衣助孝
子一溉滋湯旱誰能脫左驂大事不可緩
(莊子齊物論覺而後知其夢也且有大覺而後知大夢也野鶴用嵇紹事見十二卷京師哭任遵聖詩注莊子)
(大宗師大塊載我以形勞我以生佚我以老息我以死西漢楊王孫報祈侯書曰乃得歸土就其真宅由是言)
(之焉用久客詳見十六卷遊桓山會者十人詩注嵇康飬生論為稼于湯世偏有一溉之功者雖終焦爛必一)
(溉者後枯然則一溉之益固不可誣禮記檀弓孔子之衛遇舊館人之喪入而哭之哀出使子貢脫驂而賻之)
(史記管晏傳越石父賢在縲紲中晏子解左驂贖之)
贈眼醫王生彦若
鍼頭如麥芒氣出如車軸閒關絡脈中性命寄毛粟而
况清淨眼内景含天燭琉璃貯沆瀣輕脆不任觸而子
扵其閒往来施鋒鏃笑談紛自若觀者頸為縮運鍼如
運斤去翳如拆屋常疑子善幻他伎雜符祝子言吾有
道此理君未矚形骸一塵垢貴賤兩草木世人方重外
妄見瓦與玉而我初不知刺眼如刺肉君看目與翳是
翳要非目目翳苟二物易分如麥菽寧聞老農夫去草
更傷榖鼻端有餘地肝膽分楚蜀吾於五輪閒蕩蕩見
空曲如行九軌道並驅無擊轂空花誰開落明月自朏
(音斐)朒(女六切)請問樂全堂忘言老尊宿(公自注彦若樂全先生門下醫)
(也)
(素問鍼頭如芒氣出如筐黃庭經有内景外景楚詞遠遊餐六氣而飲沆瀣張衡思元賦噏青岑之玉醴兮餐)
(沆瀣以為張注沆瀣北方夜半氣也莊子徐無鬼郢人堊漫其鼻端若蝉翼匠石運斤成風聽而斲之盡堊而)
(鼻不傷再見韓退之高閑上人序吾聞浮屠人善幻多技能漢書張騫傳犛靳眩人注眩仝幻即今吞刀吐火)
(植瓜種木屠人戳馬之術皆是莊子逹生其巧一也而有所矜則重外也凡外重者内拙五輪眼科常談周禮)
(經涂九軌詩國風並驅從兩肩兮楞嚴經亦如翳人見空中花翳病若除花於空滅釋名朏月未盛明也魄月)
(始生魄然也註承大月月生三日謂之魄承小月月生謂之朏又晦而月見西方謂之朓朔而見東方謂之縮)
(朒朓健行貌縮朒遲貌)
與歐育等六人飲酒
忽驚春色二分空且看樽前半丈紅苦戰知君便白羽
倦遊憐我憶黃封年来齒髮老未老此去江淮東復東
記取六人相會處引杯看劍坐生風
(家語子路曰赤羽若日白羽若月按赤白羽指箭羽也歐育武將故云黃封輦下以黃封酒為貴盖重内醞也)
(李賀詩紫絲竹斷驄馬小家住錢塘東復東杜子美詩看劍引杯長再見)
觀杭州鈐轄歐育刀劍戰袍
青綾衲衫暖襯甲紅線勒帛光遶脅秃襟小袖雕鶻盤
大刀長劍龍蛇柙兩軍鼓譟屋瓦墜紅塵白羽紛相雜
將軍恩重此身輕笑履鋒鋩如一插書生只肯坐帷幄
談笑毫端弄生殺叫呼擊鼓催上竿猛士應憐小兒黠
試問黃河夜偷渡掠面驚沙寒霎霎何如大艦日高眠
一枕清風過苕霅
(李賀詩禿襟小袖調鸚鵡後漢光武紀城中亦鼓譟而出中外合埶震呼動天地會大雷風屋瓦皆飛史記趙)
(奢傳秦軍鼔譟勒兵武安屋瓦盡震)
王伯敡所藏趙昌畫四首(歐陽歸田錄近世名畫趙昌畫寫生逼真)
(而筆法較俗殊無古人格致然時亦未有其比圖畫見聞志趙昌字昌之廣漢人工畫花)
(果時稱絶倫)
梅花
南行渡關山沙水清練練行人巳愁絶日暮集微霰慇
懃小梅花髣髴吳姬面暗香隨我去回首驚千片至今
開畫圖老眼凄欲泫幽懷不可寫歸夢君家倩
(詩小雅如彼雨雪先集唯霰)
黃葵
弱質困夏永竒姿蘇曉(一作晩)涼低昂黃金杯照曜初
日光檀心自成暈翠葉森有芒古来寫生人妙絶誰
似昌晨粧與午醉真態含隂陽君看此花枝中有風
露香
芙蓉
清飈巳拂林積水漸收潦溪邊野芙蓉花水相媚好坐
看池蓮盡獨伴霜菊槁幽姿強一笑莫景廹摧倒凄凉
似貧女嫁晩驚衰早誰寫少年容樵人劍南老
(趙昌自題其畫云劍南樵叟)
山茶
蕭蕭南山松黃葉隕勁風誰憐兒女花散火冰雪中能
傳歲寒姿古来惟邱翁趙叟得其妙一洗膠粉空掌中
調丹砂染此鶴頂紅何湏誇落墨獨賞江南工
(圖畫見聞志邱文播漢州人畫品降高趙軰後名潛又徐熙鍾陵人世為江南仕族熙識度閒放以高雅自任)
(善畫花木禽鳥自作翠微堂記云落筆之際未嘗以傅色暈淡細碎為工李後主特爱重其畫開寳末歸朝悉)
(貢上朝廷藏之祕府)
寄吳德仁兼簡陳季常
東坡先生無一錢十年家火燒凡鉛黃金可成河可塞
只有霜䰅(一作鬢)無由元龍邱居士亦可憐談空說有夜
不眠忽聞河東師子吼柱杖落手心茫然誰似濮陽公
子賢飲酒食肉自得仙平生寓物不留物在家學得㤀
家禪門前罷亞十頃田清溪遶屋花連天溪堂醉臥呼
不醒落花如雪春風顛我遊蘭谿訪清泉巳辦布襪青
行纏稽山不是無賀老我自興盡回酒船恨君不識顔
平原恨我不識元魯山銅駝陌上會相見握手一笑三
千年
(漢書郊祀志欒大言臣之師曰黃金可成而河决可塞不死之藥可得仙人可致也王注龍邱居士指陳季常)
(河東師子事有王䙼者字逹觀本嘉州犍為人舊在江南武昌居名天常嘗從先生遊逹觀為坡公言季常之)
(妻柳氏最悍妒每季常設客有聲妓柳氏則以杖擊照壁大呼客至為散去濮陽公子吳德仁也唐書顔真卿)
(為平原太守安禄山反河朔盡陷唯真卿城守具備元宗聞之喜曰朕不識真卿何如人所為得如此元德秀)
(字紫芝為魯山令蘇元明謂人曰吾不幸生衰俗所不恥者識元紫芝銅駝用索靖語詳十五卷百步洪詩注)
題王逸少帖
顛張醉素兩秃翁追逐世好稱書工何曾夢見王與鍾
妄自粉飾欺盲聾有如市倡抹青紅妖歌嫚舞眩兒童
謝家夫人淡丰容蕭然自有林下風天門蕩蕩驚跳龍
出林飛鳥一掃空為君草書續其終待我他日不忩忩
(漢書竇田傳蚡已罷朝出止車門召御史大夫韓安國載怒曰與長孺共一秃翁何為首鼠兩端世說謝遏絶)
(重其姊張元常稱其妹有濟尼者並遊張謝二家人問其優劣答曰王夫人神情散朗故有林下風氣頋家婦)
(清心玉映自是閨房之秀王夫人謝道韞也漢禮樂志天門開詄蕩蕩書評王右軍書字勢雄強如龍跳天門)
(虎卧鳳閣又張旭草書如驚蛇入草飛鳥出林忩忩用張伯英忩忩未暇草書語再見)
書林逋詩後(逋字君復杭州錢塘人仁宗賜謚和靖先生)
吳儂生長湖山曲呼吸湖光飲山綠不論世外隐君子
傭奴販婦皆冰玉先生可是絶俗人神清骨冷無由俗
我不識君曾夢見瞳子瞭然光可燭遺篇妙字處處有
步遶西湖看不足詩如東野不言寒書似西臺差少肉
平生高節已難繼將死微言猶可錄自言不作封禪書
更肻悲吟白頭曲(公自注逋臨終詩云茂陵異日求遺草猶喜初無封禪書)我笑吳
人不好事好作祠堂傍修竹不然配食水仙王一盞寒
泉薦秋菊(西臺御史李建中善真行字)
和仲伯逹
歸山歲月苦無多尚有丹砂奈老何繡谷只應花自染
鏡潭長與月相磨君方傍海看初日我巳横江擊素波
人不我知斯我貴不湏雷雨起龍梭
(漢武帝秋風詞横中流兮揚素波簫鼓鳴兮發棹歌晉陶侃傳侃少時漁於雷澤網得一織梭以挂于壁有頃)
(雷雨自化為龍而去)
春日
鳴鳩乳燕寂無聲日射西窗潑眼眀午醉醒来無一事
只將春睡賞春晴
贈袁陟(袁陟字世弼豫章人自號遯翁有集十卷嘉祐間終祕書丞)
是身如虛空萬物皆我儲胡為強分别百金買田廬不
見袁夫子神馬載尻輿遊乎無何有一飯不願餘官湖
為我池學舍為我居何以遺子孫此身自籧篨薰風暗
楊柳秋水静芙蕖應觀我知子不怪子知魚
(莊子大宗師浸假而化予之尻以為輪以神為馬予因而乘之豈更駕哉又游于無何有之鄉柳子厚贈江華)
(長老詩一飯不願餘跏趺便終夕後漢逸民傳劉表謂龐公曰先生若居畎畝而不肻官禄何以遺子孫乎龐)
(公曰世人皆遺之以危今獨遺之以安唐韻籧篨籚䉬一曰麤竹席也知魚用莊子語屡見)
蘇子容母陳夫人挽詞(名頌字子容元祐中為尚書左丞)
蘇陳甥舅真冰玉正始風流起頽俗夫人高節稱其家
凛凛寒松映修竹鷄鳴為善日日新八十三年如一晨
豈惟室家宜夀母寔與朝廷生異人㤀軀徇國乃吾子
三仕何曾知慍喜不湏擁笏彊垂魚視我去来皆夢爾
誦詩相挽真區區墓碑千字多遺餘他年太史取家傳
知有班昭續漢書
(爾雅謂我舅者吾謂之甥晉書衛玠傳玠妻父樂廣有海内重名議者以為婦公冰清女壻玉潤又王敦鎮豫)
(章長史謝鯤先雅重玠敦謂鯤曰昔王輔嗣吐金聲於中朝此子復玉振于江表微言之緒絶而復續不意永)
(嘉之末復聞正始之音何平叔若在當復絶倒又互見十三十五卷詩注詩魯頌魯侯燕喜令妻夀母韓退之)
(曺成王碑王之遭誣在理念太妃老將驚而戚出則囚服就辨入則擁笏垂魚後漢列女傳班昭字惠班彪之)
(女也兄固著漢書其八表及天文志未及竟而卒和帝詔昭就東觀藏書閣踵而成之又漢書始出多未能通)
(者同郡馬融伏于閣下從昭受讀)
歸宜興留題竹西寺三首(宜興常州屬縣竹西寺在揚州杜牧詩誰)
(知竹西路歌吹是揚州再見)
十年歸夢寄西風此去真為田舍翁剰覓蜀岡新井水
要㩗鄉味過江東
(唐地理志揚州節度使杜亞自江都西循蜀岡之右引陂趨城按蜀岡有井陸羽品為第五泉相傳與岷江相)
(通故先生曰鄉味江東指常州)
道人勸飲雞蘇水童子能煎鶯粟湯暫借藤床與瓦枕
莫教孤負竹風凉
(本草水蘇紫蘇假蘇三種各異水蘇一名鷄蘇再見鶯粟本草名罌子粟一名米囊子秋種冬生嫩苖作蔬甚)
(佳其實形如酒罌中有細米極白可煮粥江東人呼千葉者為麗春花或謂是罌粟别種非也其花變態本自)
(不常有白者紅者紫者粉紅者杏黃者半紅半紫半白者艷麗可愛故曰麗春又曰賽牡丹曰錦被花詳見游)
(默齋花譜)
此生已覺都無事今歲仍逢大有年山寺歸来聞好語
野花嗁鳥亦欣然
(唐王維因赦拜官詩云花迎喜氣皆知笑鳥識歡心亦解歌按通鑑元祐六年侍御史賈易劾軾元豐末在揚)
(州聞先帝厭代作詩無人臣禮先生辨題詩劄子云是歲三月六日聞先帝遺詔舉哀挂服了當當迤邐往常)
(州至五月初因往揚州竹西寺見百姓父老十數人道旁語笑一人以手加額云見說好箇少年官家臣寔喜)
(聞百姓謳歌吾君之子出于至誠又是時臣初得請歸耕常州盖將老焉而淮浙閒所在豐熟因作詩云此身)
(已覺都無事今歲仍逢大有年山寺歸来聞好語野花嗁鳥亦欣然盖喜聞此語故作詩書之當途僧舍壁上)
(若稍有不善之意豈敢書壁上以示人乎又其時去先帝上仙已及兩月决非山寺歸来始聞之語而君錫等)
(公然誣㒺伏乞付外施行稍正國法)
孟震同遊常州僧舍三首(孟震字亨之東平人嘗為黃州通判)
年来轉覺此身浮又作三吳浪漫游忽見東平孟君子
夢中相對說黃州
(唐元結自稱為浪士人呼之為漫郎先生君子泉銘序孟君亨之篤學而力行克有常德信于朋友一時皆稱)
(之曰此君子也因號之孟君子君通守齊安其圃有泉旱不加損水不加益因名之曰君子泉)
湛湛清池五月寒小山無數碧㠝岏穉杉戢戢三千本
且作凌雲合抱看
知君此去便歸耕笑指孤舟一葉輕若向三茅乞靈雨
半篙流水送君行
(神仙傳大茅君名盈次弟名固小弟名衷太上老君拜盈為司命真君固為定籙君衷為保命君故曰三茅君)
贈常州報恩長老二首
碧玉盌盛紅馬腦井花水養石菖蒲也知法供無窮盡
試問禪師得飽無
薦福老懷真巧便淨慈兩本更尖新憑師為作鐵門限
凖備人閒請話人
(鐵門限詳見十三卷贈寫御容妙善師詩注)
次韻答賈耘老
五年一夢南司州饑寒疾病為子憂東来六月并無水
仰看古堰横奔牛平生管鮑子知我今日陳蔡誰從邱
夜航爭渡泥水澀牽挽直欲来瓜州自言嗜酒得風痺
故鄉不敢居温柔定將泛愛救溝壑衰病不復從前樂
今年太守真臥龍笑語炎天出冰雹時低九尺蒼䰅髯
過我三閒小池閣故人改觀爭来賀小兒不信猶疑錯
為君置酒飲且哦草閒秋蟲亦能歌可憐老驥真老矣
無心更秣天山禾
(郡邑志唐武德三年于黃州黃陂縣置南司州七年廢其初盖北齊武帝置也又常潤閒有閘名奔牛温柔鄉)
(趙飛燕外傳語已見杜子美詩虛名但蒙寒暄問泛愛不救溝壑辱張籍詩與君相逢莫寂寞衰老不復從前)
(樂㐮陽記諸葛孔明為臥龍龐元士為鳳雛司馬德操為水鏡皆龐德公語天山在伊州伊吾縣唐薛仁貴傳)
(將軍三箭定天山壮士長歌入漢關韓退之詠駑驥饑食天山禾)
墨花(并引)
世多以墨畫山水竹石人物者未有以畫花者也
汴人尹白能之為賦一首
造物本無物忽然非所難花心起墨暈春色散毫端縹
緲形纔具扶疎態自完蓮風起顛(一作盡傾)倒杏雨半摧殘
獨有狂居士求為墨牡丹兼書平子賦歸向雪堂看
(唐末劉訓者京師冨人梁氏開國嘗假貸以給軍京師春遊以觀牡丹為勝賞訓邀客賞花乃繋水牛數百在)
(前指曰劉氏墨牡丹也漢張衡字平子作歸田賦)
送竹几與謝秀才
平生長物擾天真老去歸田只此身留我同行木上座
贈君無語竹夫人但随秋扇年年在莫鬭瓊枝夜夜新
堪笑荒唐玉川子莫年家口若為親
(世說王恭從會稽還王大看之見其坐六尺簟因語恭卿東来故應有此物可以一領及我恭無言大去後即)
(舉所坐者送之既無餘便坐薦上大聞之甚驚曰吾本謂卿多故求耳對曰丈人不悉恭恭作人無長物王大)
(名忱傳燈錄佛日禪師出遊㦯問誰為同行師舉拄杖示之曰唯有木上座耳南史陳後主每使諸貴人及女)
(學士與狎客共賦新詩采其尤艷麗者以為曲調被以新聲宫女有容色者以千百數令習而歌之分部迭進)
(其曲有玉樹後庭花臨春樂等其略云璧月夜夜滿瓊樹朝朝新大抵皆美張貴妃孔貴嬪之容色玉川子盧)
(仝也有詩云蛙蛇是家口草石是親情)
溪陰堂
白水滿時雙鷺下綠槐高處一蟬吟酒醒門外三竿日
臥看溪南十畝陰
(劉禹錫竹枝詞日出三竿春霧消杜詩與致溪邊十畝陰再見)
次韻許遵
蒜山渡口挽歸艎朱雀橋邊看道装供帳已應煩百兩
擊鮮無久溷諸郎問禪時到長干寺載酒閒過綠野堂
此味只憂兒軰覺逢人休道北窗凉
(王注蒜山在潤州朱雀橋在江寧府晉之建康也長干里在建康漢書疏廣傳廣受乞骸骨歸公卿大夫故人)
(邑子設祖道供帳東都門外送者車數百兩漢陸賈傳謂其子曰與女約過女女給人馬酒食極飲十日而更)
(一歲中以往来過它客率不過再過數擊鮮母久溷女為也唐裴度請老治第東都作别墅具燠館凉臺號綠)
(野堂度野服蕭散與白居易劉禹錫把酒為文章窮晝夜不問人間事㦯曰時王介甫閑居長干故以綠野堂)
(比之兒軰覺用王羲之語屢見)
贈章默(并序)
章默居士字志明生公侯家才性高爽棄家求道
不蓄妻子與世無累而父母與兄之喪貧不能舉
以是眷眷世間不能無求扵人余深哀其志既有
以少助之又取其言為詩以贈其行庶幾有哀之
者
章子親未葬餘生抱羸疾朝吟噎鄰里夜淚腐茵席前
年黑花生今歲白髮出身随日月逝恨與天地畢願求
不毛田親築長夜室難從王孫裸未忍夏后堲五陵多
豪士百萬付一擲心知義財難甘就貧友乞不辭毛粟
施行自邱山積此志苟朝遂夕死真不戚誓求無生理
不踐有為迹棄身尸陀林烏鳶任狼藉
(王禹偁表蚤年多病眼有黑花晩歲多憂頭生白髮漢楊王孫傳病且死令其子曰吾欲祼葬以反吾真又互)
(見本卷禮記檀弓有虞氏瓦棺夏后氏堲周鄭注火熟曰堲燒土冶以周于棺也漢高帝葬長陵惠帝安陵景)
(帝陽陵武帝茂陵昭帝平陵五陵皆在長安北徙天下豪傑之家以寔之晉書劉毅傳家無擔石之儲樗蒱一)
(擲百萬諸經音義尸陀林此言寒林其林幽䆳而寒因以名也在王舍城側死人多送其中莊子上為烏鳶食)
(下為蝼蟻食)
送穆越州(穆名珣字東美)
江海相忘十五年羡公松柏蔚蒼顔四朝耆舊冰霜後
兩郡風流水石間舊政猶傳蜀父老先聲已振越溪山
樽前俱是蓬莱守莫放高樓雪月閒
(唐元微之守越以州宅誇白樂天詩云我是玉皇香案吏謫居猶得在蓬莱今越州有蓬莱閣登州亦有蓬莱)
(閣又倚郭乃蓬莱縣公是時已聞新命故云)
贈葛葦
竹椽茅屋半摧傾肻向蜂窠寄此生長恐波頭卷室去
欲將船尾載君行小詩試擬孟東野大草閑臨張伯英
消遣百年湏底物故應憐我不歸耕
贈王寂
與君暫别不湏嗟俯仰歸来鬢未華記取江南煙雨裏
青山斷處是君家
南都妙峰亭
千尋挂雲闕十頃含風灣開門弄清泚照見雙銅鐶池
臺半禾黍桃李餘榛菅無人肻回首日暮車斑斑史君
非世人心與古佛閒時要聲利客来洗塵埃顔新亭在
東阜飛宇臨通闤古甃磨翠壁霜林散烟鬟孤雲抱商
邱芳草連杏山俯仰盡法界逍遙寄人寰亭亭妙高峰
了了蓬艾閒五老壓彭蠡三峰照潼關均為拳石小配
此一掬慳煩公為標指免使勤躋攀
(後漢五行志京都童謠曰車斑斑入河間河間姹女工數錢莊子齊物論夫三子者猶存乎蓬艾之間韓退之)
(炭谷湫詩巨靈高其捧保此一掬慳)
神宗皇帝挽詞三首
文武固天縱欽明又日新化民何止聖妙物獨稱神政
已三王上言皆六籍醇巍巍本無象刻畫愧孤臣
未易名堯德何湏數舜功小心仍致孝餘事及平戎典
禮從周舊官儀與漢隆誰知本無作千古自承風
(左傳文十八年史克曰舜有大功二十而為天子莊子知北遊至人無為大聖不作)
接統真千歲膺期止一章周南稍留滯宣室遂凄凉病
馬空嘶櫪枯葵已泫霜餘生臥江海歸夢泣嵩邙
(後漢律歴志閏七而盡其歲十九名之曰章按神宗在位十九年故曰一章漢司馬遷傳是歲天子始建漢家)
(之封而太史留滯周南不得與從事發憤且卒而子遷適反見父扵河洛之間太史公執遷手而泣曰今天子)
(接千歲之統封泰山而余不得從行是命也夫漢賈誼傳後歲餘文帝思誼徵之至入見上方受釐坐宣室上)
(因感鬼神而問鬼神之本誼具道所以然之故至夜半文帝前席按公時在謫籍而神廟升遐故云九域志河)
(南府古蹟有嵩山北邙山先生洛中詩嵩高蒼翠北邙紅)
金山妙高臺
我欲乘飛車東訪赤松子蓬莱不可到弱水三萬里不
如金山去清風半帆耳中有妙高臺雲峰自孤起仰觀
初無路誰信平如砥臺中老比邱碧眼照窗几巉巉玉
為骨凛凛霜入齒機鋒不可觸千偈如翻水何湏尋德
雲即此比邱是長生未暇學請學長不死
(帝王世紀竒肱民能為飛車從風遠行湯時西風吹竒肱車至于豫州湯破其車不以示民十年東風至乃復)
(作車遣歸之其地去玉門四萬里史記封禪書三神山者其傳在渤海中去人不遠未至望之如雲及到三神)
(山反居水下臨之風輙引去終莫能至云神仙傳謝自然汎海求蓬莱一道士謂曰蓬莱隔弱水三萬里非飛)
(仙不可到妙高臺取華嚴經德雲比邱所居妙高峰為義也詩小雅周道如砥傳燈錄神機交激若拄于箭鋒)
(晉書鳩摩羅什日誦千偈韓退之詩文如翻水成華嚴經善財童子問法于五十三善知識而德雲比邱乃第)
(一王注長生謂學仙長不死謂佛不生不滅也)
贈杜介(并序)
元豐八年七月二十五日杜幾先自浙東還與余
相遇扵金山話天台之異以詩贈之
我夢遊天台横空石橋小秋風吹菵露翠濕香嫋嫋應
真飛錫過絶澗度雲鳥舉意欲從之翛然已松杪微言
粲珠玉未說意先了覺来如墮空耿耿窗戶曉羣生陷
迷網獨逹從古少杜叟子何人長嘯萬物表妻孥空四
壁振策念輕矯遂為赤城遊飛步凌縹緲問禪不歸舍
屢為瓠壺繞何人識此志佛眼自照瞭我夢君見之卓
爾非魔嬈仙葩發茗椀剪刻分葵蓼從今更不出閉戶
閑騕褭時從佛頂巖馳下雙蓮沼
(天台石橋見十一卷次韻周邠寄鴈蕩山圖詩注宋永初山川記寕州瘴氣菵露四時不絶菵者草名其上露)
(霑人之肉即潰爛故鮑昭有苦熱行云瘴氣畫薰體菵露夜霑衣孫綽遊天台賦王喬控鶴以沖天應真飛錫)
(以躡虚又被毛褐之森森振金策之鈴鈴又哂夏蟲之疑冰整輕翮而思矯又赤城霞起而建標瀑布飛流以)
(界道釋氏要覽高僧鄧隠峰遊五臺出淮西擲錫飛空而往西天比邱持錫有二十五威儀凡至室中不得著)
(地必挂于壁牙故釋子稱遊行僧為飛錫安住僧為挂錫支遁天台山銘序云往天台當由赤城山為道徑會)
(稽記赤城山石色皆赤状似雲霞倦遊錄金鑾長老問歐陽景取書索米于玉泉長老景授一緘及詩一絶云)
(金鑾来覓玉泉書金玉相逢價倍珠到了不干藤蔓事壺蘆自去纏壺蘆先生十八羅漢頌後䟦佛滅度後閻)
(浮提衆生剛狠自用莫肻信入故諸聖賢皆隐不見獨以像設遺言提引未悟而峨嵋五臺廬山天台獨出光)
(景變異使人了然見之軾家藏十六羅漢像每設茶供則化為白乳㦯凝為花木桃李芍藥僅可指名)
次韻孫莘老斗野亭寄子由在邵伯堰(寰宇記邵伯堰)
(在揚州廣陵縣云謝安所築按安傳及至新城築埭于城北人追思之名為邵伯埭然則)
(所謂新城豈乃廣陵耶)
落帆謝公渚日脚東西平孤亭得小憩暮景含餘清坐
待斗與牛錯落挂南甍老僧如夙昔一笑意已傾新詩
出故人舊事疑前生吾生七往来送老海上城逢人輙
自哂得魚不忍烹似聞績溪老復作東都行小詩如秋
菊艷艷霜中眀過此感我言長篇發春榮
(晉書阮裕赴山陵事畢便還諸人相與追之至方山不相及劉惔歎曰我入東正當泊安石渚下耳不敢近思)
(曠傍唐房琯開元中為盧氏宰與道士邢和璞遇夏日入廢佛寺鑿池得甕中所蔵婁師德與永禅師書笑曰)
(頗憶此邪因悵然悟前生為永禅師按先生既自黃移汝子由亦自監筠州鹽酒稅移知歙之績溪先生未至)
(汝繼得請歸常州尋起知登州而子由自績溪以校書郎被召入京亦湏由召伯堰至東都故扵篇末及之)
送楊傑(并序王注元祐二年高嚴僧義天航海閒道至明州傳云義天棄王位出家上)
(疏乞徧歴叢林問法受道有詔朝奉郎楊傑次公館伴所至吳中諸刹皆迎餞如王臣禮)
(至金山僧了元乃牀坐受其大展次公驚問其故了元曰義天亦異國僧耳叢林規䋲如)
(是不可易朝廷聞之以了元知大體)
無為子嘗奉使登太山絶頂雞一鳴見日出又嘗
以事過華山重九日飲酒蓮華峰上今乃奉詔與
高麗僧統游錢塘皆以王事而從方外之樂善哉
未曾有也作是詩以送之
天門夜上賓出日萬里紅波半天赤歸来平地看跳丸
一點黃金鑄秋橘太華峰頭作重九天風吹灧黃花酒
浩歌馳下腰帶鞓醉舞崩崖一揮手神游八極萬緣虛
下視蚊雷隐汙渠大千一息八十返笑厲東海騎&KR1706;魚
三韓王子西求法鑿齒彌天兩勍敵過江風急浪如山
寄語舟人好看客
(太山記太山盤道屈曲而上凡五十餘盤經小天門大天門仰視天門如穴中視天窗矣自下至古封禪處凡)
(四十里山頂西嵓為仙人石閣東嵓為介邱東南嵓名日觀者雞一鳴時見日始欲出長三丈所腰帶鞓華山)
(地名李白大鵬賦序余昔于江陵見天台司馬子微謂余有仙風道骨可與神遊八極之表詩國風深則厲淺)
(則揭注牽衣涉之也爾雅繇帶以上為厲三韓韓有三種曰馬韓曰辰韓曰弁韓皆高麗也晉書釋道安與習)
(鑿齒相見鑿齒曰四海習鑿齒道安曰彌天釋道安人以為名對摭言唐令狐楚鎮揚州處士張佑常與狎宴)
(楚視佑改令曰上水船風又急帆下人湏好立佑應聲曰下水船船底破好看客莫倚柂)
次韻送徐大正(公自注嘗與余約卜鄰於江淮閒將赴登州同舟至山陽以詩)
(見送留别)
别時酒醆照燈花知我歸期漸有涯去歲渡江萍似斗
今年並海棗如瓜多情明月邀君共無價青山為我賒
千首新詩一竿竹不應空釣漢江槎
(家語楚昭王渡江江中有物大如斗直觸王舟舟人取之王使人問于孔子孔子曰此為萍實者也異時小兒)
(謠曰楚王渡江得萍實大如斗赤如日剖而食之甜如蜜漢書郊祀志李少君曰臣嘗遊海上見安期生食臣)
(棗大如瓜)
楊康功有石状如醉道士為賦此詩
楚山固多猿青者黠而夀化為狂道士山谷恣騰蹂誤
入華陽洞竊飲茅君酒君命囚巖閒巖石為械杻松根
絡其足藤蔓縳其肘蒼苔眯其目叢棘哽其口三年化
為石堅瘦敵瓊玖無復號雲聲空餘舞杯手樵夫見之
笑抱賣易升斗楊公海中仙世俗那得友海邊逢姑射
一笑微俛首胡不載之歸用此頑且醜求詩紀其異本
末得細剖吾言豈妄云得之亡是叟
(仙經句曲山即三十六洞天之第八洞名曰華陽洞大茅君之所治也在江寧府句容縣互見本卷前三茅注)
(司馬相如傳子虛虛言也為楚稱烏有先生者烏有此事也為齊難亡是公者亡是人也欲明天子之義故虛)
(藉此三人為辭按公詩意言猿化道士道士又化石止設虛辭為稱耳)
迨作淮口遇風戲用其韻
我詩如病驥悲鳴向衰草有兒真驥子一噴羣馬倒養
氣勿吟哦聲名忌太早風濤借筆力勢逐孤雲掃何如
陶家兒遶舍覓梨棗君看押彊韻已勝郊與島
(杜子美詩驥子好男兒前年學語時注驥子宗武小名又贈竇侍御詩驥之子鳳之雛穆天子傳天子東遊于)
(黃澤宿于西洛歌曰黃之陁其馬歕沙皇人威儀黃之澤其馬歕玉皇人夀榖歕即噴字王子韶雞跖集王筠)
(字元禮為詩能押彊韻郊島孟郊賈島也)
次韻徐積(徐積字仲車)
殺雞未肯邀季路裹飯先湏問子来但見中年隐槐市
豈知平日賦蘭臺海山入夢方東去風雨留人得暫陪
若說峨眉眼前事故鄉何處不堪回
(莊子大宗師子輿與子桑友而霖雨十日子輿曰子桑殆病矣裹飯而往食之按子桑非子来也豈先生偶誤)
(記邪淮南子槐市學也樹以青槐三輔黃圖明堂辟雍為博士舍三十區為會市但列槐樹數百行諸生朔望)
(會此市各持其郡所出物及經書所與賈買雍容揖譲議論槐下蘭臺用宋玉風賦語再見)
元豐七年有詔京東淮南築高麗亭館密海二
州騷然有逃亡者明年軾過之歎其壮麗留一
絶云
簷楹飛舞垣牆外桑柘蕭條斤斧餘盡賜昆邪作奴婢
不知償得此人無
(漢汲黯傳匈奴渾邪王来降賈人與市者坐當死五百餘人黯入請閒見高門曰夫匈奴攻當路塞絶和親中)
(國舉兵誅之死傷不可勝計而費以鉅萬百數臣愚以為陛下得胡人皆以為奴婢賜從軍死者家鹵獲囙與)
(之以謝天下塞百姓之心今縦不能又微文殺無知者五百餘人臣竊為陛下弗取也)
過密州次韻趙明叔喬禹功
先生依舊廣文貧老守時遭醉尉嗔汝軰何曾堪一笑
吾儕相對復三人黃雞唱曉凄凉曲白髮驚秋見在身
一别膠西舊朋友扁舟歸釣五湖春
(唐鄭虔為廣文館博士醉尉用李廣屏居藍田事俱已見詩意以鄭虔比趙以李廣比喬也杜子美詩何當官)
(曺清爾軰堪一笑唐牛僧孺詩且門樽前見在身)
再過常山和昔年留别詩
傴僂山前叟迎我如迎新那知夢幻軀念念非昔人江
湖久放浪朝市誰相親郤尋泉源去桃花逄避秦
(左傳昭七年正考父鼎銘云一命而僂再命而傴楞嚴經日月歲時念念遷變)
再過超然臺贈太守霍翔(超然臺在密州舊因城以為臺公守密州)
(葺而新之自為之記)
昔飲雩泉别常山天寒歲在龍蛇閒山中兒童拍手笑
問我西去何當還十年不赴竹馬約扁舟獨與魚蓑閒
重来父老喜我在扶挈老幼相遮攀當時襁褓皆七尺
而我安得留朱顔問今太守為誰歟護羌充國鬢未斑
(公自注翔自言在熙河作屯田有功)躬持牛酒勞行役無復杞菊嘲寒慳
超然置酒尋舊迹尚有詩賦鑱堅頑孤雲落日在馬耳
照耀金碧開煙鬟邞(當从扶或作邞)淇自古北流水跳波下瀨
鳴玦環願公談笑作石埭坐使城郭生溪灣
(按公以熙寧丙辰冬末罷知密州正在辰巳之間故借用龍蛇字周禮鄉大夫辨夫家之可任者國中自七尺)
(以至六十野自六尺以及六十有五疏云七尺謂年二十六尺謂年十五漢趙充國年七十餘以後將軍出平)
(羌戎條上留田便宜十二事杞菊公超然臺記云始至之日歲比不登盗賊滿野獄訟充斥而齋厨索然日食)
(杞菊公又有後杞菊賦大意譏公使庫之儉陋也蘅按酈道元水經注有扶淇水無郤淇水道元濰水條下云)
(又北左合扶淇之水水出西南常山東北流注濰又云濰自箕縣北逕東武縣西北流合扶淇之水晏謨伏琛)
(云東武城西北二里濰水者即扶淇之水也按此則公詩所用的是扶淇無疑故曰自古北流水也又考漢地)
(里志琅邪郡有邞縣師古曰音夫又音挾又二十六卷送喬仝詩隨師東遊渡濰邞王注濰邞密州二水名則)
(扶淇似可亦作邞淇至郤淇字别無據依當是集本訛邞為郤諸注家相沿不覺耳今攷正)
施註蘇詩卷二十三
