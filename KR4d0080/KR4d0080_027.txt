施註蘇詩卷十三
宋蘇軾撰
施元之原註
武進邵長蘅刪補
詩四十一首
(時守彭城作)
初别子由
我少知子由天資和而清好學老益堅表裏漸融眀
豈獨為吾弟要是賢友生不見六七年微言誰與賡
常恐坦率性放縱不自程會合亦何事無言對空枰
使人之意消不善無由萌森然有六女包裹布與荆
無憂賴賢婦藜藿等大烹使子得行意青衫陋公
卿明日無晨炊倒牀作雷鳴秋眠我東閣夜聽風雨
聲懸知不久别妙理難(一作重)細評昨日忽出門孤舟
轉西城歸来北堂上古屋空崢嶸退食悮相從入門
中自驚南都信繁會人事水火爭念當閉閣坐頽然
寄聾盲妻子亦細事文章固虛名會須掃白髮不復
用黃精
(詩小雅雖有兄弟不如友生王註子由題先生像贊亦云人曰吾兄我曰吾師朝野僉載唐德宗夏中微行西)
(明寺宋濟方葛巾捉鼻抄書上曰措大茶求一椀濟曰鼎水方煎有茶可自潑之又問作何事業是何姓行濟)
(曰姓宋第五應進士舉須叟聞呼官家濟皇恐起拜上曰宋五大坦率後聞禮部放榜上令探濟無名曰宋五)
(又坦率也韋弘嗣博奕論所志不出一枰之上所務不過方罫之間唐韻枰博局也莊子田子方篇東郭順子)
(其為人也正容以悟物使人之意也消後漢梁鴻傳妻荆釵布裙風雨聲用韋應物詩意王註南都則南京也)
(時子由從張文定簽書南京判為此别也韓集石鼎聯句妄使水火争五代史弘肇傳會飲王章第蘇逢吉戲)
(之弘肇大怒以醜語詬逢吉由是將相如水火杜子美丈人山詩掃除白髮黃精在君看他時冰雪容)
次韻吕梁仲屯田
雨葉風花日夜稀一杯相屬竟何時空虚豈敢酬瓊玉
枯朽猶能出菌芝門外吕梁從迅急胸中雲夢自逶遲
待君筆力追靈運莫負南臺九日期
(庾信屏風詩風花直亂回唐孟遲懷鄭洎詩風蘭舞幽香雨葉墮寒滴柳子厚與蕭俛書雖朽枿敗腐猶足蒸)
(出芝菌以為瑞物吕梁雲夢注竝見前宋武述征記九月九日王登戲馬臺宴百僚賦詩作者百餘人謝靈運)
(最為工)
章質夫寄惠崔徽真(崔徽註已見)
玉釵半脱雲垂耳亭亭芙蓉在秋水當時薄命一酸辛
千古華堂奉君子水邊何處無麗人近前試看丞相嗔
不如丹青不觧語世間言語原非眞知君被惱更愁絶
卷贈老夫驚老拙為君援茟賦梅花未害廣平心似鐵
(郭子横洞冥記元鼎元年起招靈閤有神女留一玉釵與帝帝以賜趙偼伃至昭帝元鳳中宫人猶見此釵共)
(謀欲碎之明日視釵匣惟見白燕直飛昇天後宮人作釵因名玉燕釵李賀詩寒鬢斜釵玉燕光華嶽靈姻傳)
(雲髮垂耳李太白詩清水出芙蓉天然去雕餙又李樂府有妾薄命篇杜子美麗人行三月三日天氣新長安)
(水邊多麗人又愼莫近前丞相嗔楊貴妃遺事太液池有千葉白蓮帝指妃示左右曰何如我觧語花杜子美)
(絶句江上被花惱不徹無處告訴只顛狂唐皮日休桃花賦序余嘗嘉宋廣平之為相貞姿勁質剛態毅狀疑)
(其鐵腸石心不觧吐婉媚詞然梅花賦清便富豔得南朝徐庾體殊不類其為人也)
王鞏屢約重九見訪既而不至以詩送將官梁
交且見寄次韻荅之交頗文雅不類武人家有
侍者甚惠麗
知君月下見傾城破恨懸知酒有兵老守亡何惟日飲
將軍競病自詩鳴花枝不共秋欹帽筆陣空來夜斫營
愛惜微官將底用他年只好寫銘旌
(南史江諮議有言酒猶兵也兵可千日而不用不可一日而不備酒可千日而不飲不可一飲而不醉唐韓偓)
(詩酒衝愁陣出竒兵日飲競病註竝再見韓退之送孟東野序東野始以其詩鳴其高出魏晉不懈而及於古)
(杜子美醉歌行筆陣獨掃千人軍吳志甘寕傳受敕出斫敵前營至二更時銜枚出斫敵敵驚動遂退白樂天)
(詩晝聽笙歌夜斫營禮記銘明旌也以死者為不可别已故以其旗識之杜牧之詩黃壌不霑新雨露粉書空)
(換舊銘旌)
臺頭寺雨中送李邦直赴史館分韻得憶字人
字兼寄孫巨源二首
霜林日夜西風急老送君歸百憂集清歌窈眇入行雲
雲為不行天為泣紅葉黃花秋正亂白魚紫蟹君須憶
憑君說向髯將軍衰鬢相逢應不識
(杜子美詩悲見生涯百憂集漢元帝紀帝自度曲被歌聲分刌節度窮極幼眇外戚傳武帝悼李夫人賦惟幼)
(眇之相羊註幼眇猶窈窕也列子秦青撫節悲歌聲振林木響遏行雲五行志無雲而雨為雨泣髥將軍注再)
(見白樂天詩相逢應不識滿頷白髭白)
珥筆西歸近紫宸太平典冊不緣麟付君此事寧論晉
載我當時舊過秦門外想無千斛米墓中知有百年人
看君兩(一作䨇)眼明如鏡休把春秋坐素臣
(文選曹植表執鞭珥筆註戴筆也潘岳贈陸機詩優游省闥珥筆華軒史記孔子世家西狩獲麟曰吾道窮矣)
(乃因史記作春秋晉陳夀傳夀撰三國志時人稱其善敘事有良史之才張華深善之謂夀曰當以晉書相付)
(耳賈誼過秦論史記秦本紀漢書項籍傳皆載其略晉陳夀傳丁儀丁廙有盛名於魏陳夀謂其子曰可覓千)
(斛米當為尊公作佳傳子不與竟不作傳集異記鄭郊過一冢上有竹兩竿青翠可愛吟曰墓上兩竿竹風吹)
(長裊裊久不能續忽聞冢中人賡之曰下有百年人長眠不知曉王註詩意言必不如陳夀之希求當念墓中)
(之人而發其潛光也韓退之論史書左邱明紀春秋時事以失明杜預左氏傳序說者以為仲尼自衛反魯修)
(春秋立素王邱明為素臣漢昭帝紀大將軍國家忠臣敢有譖毁者坐之公詩案熙寧十年九月内李清臣差)
(知國史軾作詩送清臣云付君此事寧論晉載我當時舊過秦軾於仁宗朝曾進論往古得失軾妄以賈誼自)
(比意欲李清臣於國史中載軾所進論也)
代書答梁先
此身與世真悠悠蒼顔華髮誰汝留強名太守古徐州
忘歸不如楚沐猴魯人豈獨不知邱蹸藉夫子無罪尤
異哉梁子清而脩不遠千里從我游瞭然正色懸䨇眸
世之所馳子獨不一經通明傳節侯小楷精絶規摹歐
(公自註梁生學歐陽公書)我衰廢學懶且媮畏見問事賈長頭别来
紅葉黃花秋夜夢見之起坐愁遺我駮石盆與甌黑質
白章聲琳球謂言山石生澗溝追琢尚可王公羞感子
佳意能無酬反將木瓜報珍投學如富貴(一作賈)在博收
仰取俯拾無遺籌道大如天不可求修其可見致其幽
願子篤實慎勿浮發憤忘食樂忘憂
(漢百官表郡守秦官景帝中二年更名太守家語魯人不識孔子聖人乃曰彼東家邱者吾知之矣莊子譲王)
(篇夫子再逐於魯殺夫子者無罪藉夫子者無禁漢韋賢傳號稱鄒魯大儒子玄成復以明經位至丞相賢薨)
(諡節侯漢韓信傳媮衣靡食註媮苟且也賈長頭註見十卷贈上天竺辯才詩漢司馬相如傳白質黑章其儀)
(可喜詩大雅追琢其章金玉其相左傳隐三年苟有明信澗谿沼沚之毛可薦於鬼神可羞於王公左太冲蜀)
(都賦蕡實時味王公羞焉詩國風投我以木瓜報之以瓊琚漢書貨殖傳魯人俗儉嗇而丙氏尤甚家自父兄)
(子弟約頫有拾卬有取)
九日邀仲屯田為大水所隔以詩見寄次其韻
無復龍山對孟嘉西来河伯意雄夸霜風可使吹黃帽
(公自註舟人黃帽土勝水也)樽酒那能泛浪花漫遣鯉魚傳尺素却
將燕石報瓊華何時得見悲秋老醉裏題詩字半斜
(河伯用莊子秋水篇詳七卷八月十五日看潮詩註杜子美詩纜侵隄柳繫幔卷浪花浮毛詩國風尚之以瓊)
(華乎而闞子宋之愚人得燕石梧臺之東歸而藏之以為大寳杜九日詩老去悲秋強自寬又詩作詩呻吟内)
(墨淡字欹傾)
河復(并序)
熙寧十年秋河決澶淵注鉅野入淮泗自澶魏以
北皆絶流而濟楚大被其害彭門城下水二丈八
尺七十餘日不退吏民疲於守禦十月十三日澶
州大風終日既止而河流一枝已復故道聞之喜
甚庶幾可塞乎乃作河復詩歌之道路以致民願
而迎神休蓋守土者之志也
君不見西漢元光元封間河決瓠子二十年鉅野東傾
淮泗滿楚人恣食黃河鱣萬里沙回封禪罷初遣越巫
沈白馬河公未許人力窮薪芻萬計隨流下吾君仁聖
如帝堯百神受職河神驕帝遣風師下約束北流夜起
澶州橋東風吹凍收微淥神功不用淇園竹楚人種麥
滿河淤仰看浮槎棲古木
(溝洫志孝武帝元光中河决瓠子東南注鉅野通於淮泗上使汲黯鄭當時興人徒塞之輒復壞後二十餘年)
(歲因以數不登上既封禪廵祭山川其明年乾封少雨乃使汲仁郭昌發卒數萬塞瓠子决河於是上以用事)
(萬里沙則還自臨决河湛白馬玉璧令羣臣從官自將軍以下皆負薪寘决河是時東郡燒草以故薪柴少而)
(下淇園之竹以為楗帝悼功之不成作歌曰皇謂河公兮何不仁又曰河公許兮薪不屬卒塞瓠子築宫其上)
(名曰宣防柳子厚詩渡頭水落村徑成掩亂浮槎在高樹)
登望谼亭(此詩墨蹟乃欽宗東宫舊藏今在曾文清家宿嘗刻石餘姚縣治東坡題)
(云僕在彭城大水後登望谼亭偶留此詩已而忘之其後徐人有誦之者徐思之乃知其)
(為僕詩也集中無之以入河復詩後)
河漲覀来失舊谼孤城渾在水光中忽然歸壑無尋處
千里禾麻一半空
韓幹馬十四匹
二馬並驅攢八蹄二馬宛頸騣尾齊一馬任前雙舉後
一馬却避長鳴嘶老髥奚官騎且顧前身作馬通馬語
後有八匹飲且行微流赴吻若有聲前者既濟出林鶴
後者欲涉鶴俛啄最後一匹馬中龍不嘶不動尾摇風
韓生畫馬真是馬蘇子作詩如見畫世無伯樂亦無韓
此詩此畫誰當看
(韓非子伯樂教二人相踶馬相與之簡子廐觀馬一人舉踶馬其一人從後而循之三撫其尻而馬不踶此自)
(以為失相其一人曰子非失相也此其為馬也踒肩而腫膝夫踶馬也者舉後而任前踵膝不可任也故後不)
(舉王充論衡漢楊翁偉乘蹇馬出遇放馬翁偉謂其御亦曰放馬目眇御曰何以知之曰彼罵轅中馬曰蹇此馬)
(罵之曰眇其御往視之果眇馬也北夢瑣言浙人劉三復能記三生事云曾為馬馬常患渴望驛而嘶傷其蹏)
(則連心痛漢東方朔傳尻益高者鶴俛啄也杜子美丹青引斯須九重真龍出一洗萬古凡馬空又天育驃騎)
(歌是何意態雄且傑騣尾蕭梢朔風起)
有言郡東北荆山下可以溝畎積水因與吳正
字王戶曹同往相視以地多亂石不果還游聖
女山山有石室如墓而無棺椁或云宋司馬桓
魋墓二子有詩次其韻二首(按公遊桓山記云元豐二年正月已)
(亥春服既成從二三子云云有詩别見十六卷王注入此悮)
側手區區未易遮奔流一瞬卷千家共疑智伯初圍趙
猶有張湯欲漕斜已坐迂疎来此地分將勞苦送生涯
使君下策真堪笑隐隐驚雷響踏車
(時河决水方退諺有側手障黃河之語戰國策智子攻趙襄子走晉陽圍而灌之城不浸者三版漢溝洫志有)
(上書欲通襃斜道及漕事下御史大夫張湯言襃水通沔斜水通渭皆可以行船漕上以為然拜湯子卬為漢)
(中守發數萬人作襃斜道五百餘里又待詔賈譲言治河有上中下策若乃繕完故堤增卑倍薄勞費無已數)
(逢其害此最下策也)
茫茫清泗遶孤岑歸路相將得暫臨試著芒鞋穿犖确
更然松炬照幽深縱令司馬能鑱石奈(一作會)有中郎解
摸金強寫蒼崖留歲月他年誰識此時心
(九域志徐州泗水今呼清河南史顧歡好學而貧夕則燃松節讀書禮記孔子居於宋見桓司馬自為石椁三)
(年而不成夫子曰若是其靡也死不如速朽之愈也三國陳琳為袁紹作檄書言曹操置發丘中郎將摸金校)
(尉所過隳突無骸不露)
贈寫御容妙善師
憶昔射策干先皇珠簾翠幄分兩廂紫衣中使下傳詔
跪奉冉冉聞天香仰觀眩晃目生暈但見曉色開扶桑
迎陽晚出步就坐絳紗玉斧光照廊野人不識日月角
仿髴尚記重瞳光三年歸來真一夢橋山松檜凄風霜
天容玉色誰敢畫老師古寺晝閉(一作閑)房夢中神授心
有得覺來信手筆已忘幅巾常服儼不動孤臣入門涕
自滂元老侑坐鬚眉古虎臣立侍(一作侍立)冠劍長平生慣
寫龍鳳質肯顧草間猿與麞都人踏破鐵門限黃金白
璧空堆牀爾来摹寫亦到我謂是先帝白髮郎不須覽
鏡坐自了明年乞身歸故鄕
(西京雜記漢昭陽殿織珠為簾左思吳都賦藹藹翠幄爾雅東西廂謂之序楚辭九歌暾將出兮東方照吾檻)
(兮扶桑迎陽禁中門名唐唐儉傳高祖嘗召訪之儉曰公日角龍庭姓恊圖讖係天下望久矣漢項羽傳舜重瞳)
(子項羽亦重瞳子史記黃帝崩葬橋山詩國風涕泗滂沱唐書太宗方四歲有書生相之曰龍鳳之姿天日之)
(表必能濟世安民李揆傳龍章鳳姿尚不見用麞頭鼠目子乃求官耶文房四譜隋僧智永善書人求題頭門)
(限穿穴乃以鐵葉裹之號鐵門限白髮郎用顔駟事詳十一卷董儲郎中詩註杜子美詩上疏乞骸骨黃冠歸)
(故鄉)
哭刁景純(刁景純名約丹徒人少卓越刻苦學問能文章始應舉京師與歐陽永叔)
(富彦國聲譽相高下天聖二年登進士第屈於為郎施不大耀士友歎惜而景純未嘗以)
(為恨好急人之難海内識與不識多歸之不治産業賓客故人常滿其門尊酒燕娱無虛)
(時重義輕施有古人之風夀八十四)
讀書想前輩每恨生不早紛紛少年場猶得見此老此
老如松柏不受霜雪槁直從毫末中自養到合抱宏材
乏近用千歲自枯倒文章餘正始風節貫華皓平生為
人耳自為薄如縞是非雖難齊反覆看愈好前年旅吳
越把酒慶夀考扣門無晨夜百過迹未掃但知從德公
未省厭丘嫂别時公八十後會知難保昨日故人書連
年喪翁媪(公自註景純妻先亡)傷心范橋水漾漾舞寒藻華堂不
見人瘦馬空戀皂我欲江東去匏樽酌行潦鏡湖無賀
監慟哭稽山道忍見萬松岡荒池沒秋草
(老子合抱之木生於毫末晉衛玠傳謝鯤雅重玠相見欣然言論彌日王敦曰不意永嘉之末復聞正始之音)
(再見德公詳見十一卷題藏春塢詩註漢楚元王傳高祖微時常避事時時與賓客過其邱嫂食嫂厭叔與客)
(来陽為羹盡轑釜客以故去已而視釜有羹由是怨嫂范橋潤州范公橋以文正公得名揚雄方言梁宋齊楚)
(之間謂櫪曰皂唐書賀知章字季眞天寳初上章請度為道士有詔賜鏡湖剡川一曲李白詩欲向江東去定)
(將誰舉杯稽山無賀老卻棹酒船回晉阮籍傳車迹所窮輒慟哭而返萬松岡在景純藏春塢見八卷景純見)
(和詩)
答呂梁仲屯田
亂山合沓圍彭門官居獨在懸水村(公自註懸水村吕梁地名)居民
蕭條雜麋鹿小市冷落無雞豚黃河西来初不覺但訝
清泗流奔渾夜聞沙岸鳴罋盎曉看雪浪浮鵬鵾吕梁
自古喉吻地萬頃一抹何由吞坐觀入市卷閭井吏民
走盡餘王尊計窮路斷欲安適吟詩破屋愁鳶蹲歲寒
霜重水歸壑但見屋瓦留沙㾗入城相對如夢寐我亦
僅免為魚黿旋呼歌舞雜詼笑不惜飲釂空缾盆念君
官舍冰雪冷新詩美酒聊相温人生如寄何不樂任使
絳蠟燒黃昏宣房未築淮泗滿故道堙滅瘡痍存明年
勞苦應更甚我當畚鍤先黥髠付君萬指伐頑石千鎚
雷動蒼山根高城如鐵洪口快談笑卻掃看崩奔農夫
掉臂免狼顧秋榖布野如雲屯還須更置軟脚酒為君
擊鼓行金樽
(韓退之詩餘瀾怒不已喧聒鳴罋盎漢嚴延年傳河南天下喉咽也顔師古曰言其所在襟要如人體之有喉)
(咽也漢王尊傳為東郡太守河水盛溢泛浸瓠子金堤老弱奔走尊投沈白馬祀水神河伯尊執圭璧使巫策)
(祝請以身填金堤因止宿堤上堤壊吏民皆奔走唯一主簿泣在尊旁立不動而水波稍卻回還杜子美羌村)
(詩夜闌更秉燭相對如夢寐左傳昭二年劉子曰微禹吾其魚乎禮記盛於盆尊於缾杜子美遭田父泥飲詩)
(叫婦開大缾盆中為吾取宣房卽宣防見本卷河復詩註又瓠子歌曰齧桑浮兮淮泗滿謝靈運詩圻岸屢崩)
(奔軟腳字見唐書楊國忠傳詳五卷鹽官部役戲呈同事詩註)
張寺丞益齋(張寺丞名恕字忠甫文定公安道子)
張子作齋舍而以益為名吾聞之夫子求益非速成譬
如遠游客日夜事征行今年適燕薊明年走蠻荆東觀
盡滄海西涉渭與涇歸来閉戶坐八方在軒庭又如學
醫人識病由飽更風雨晦明滛跛躄瘖聾盲虛實在其
脉静躁在其情榮枯在其色夀夭在其形苟能閱千人
望見知死生為學務日益此言當自程為道貴日損此
理在既盈願言書此詩以為益齋銘
(左傳昭元年天有六氣淫生六疾氣曰隂陽風雨晦明也分為四時序為五節過則為災史記扁鵲傳扁鵲望見)
(桓侯而退走曰疾在骨髓雖司命無奈之何互見四卷和劉道原詠史詩註老子為學日益為道日損)
答孔周翰求書與詩
身閑曷不長閉口天寒正好深藏手吟詩寫字有底忙
未脱多生宿塵垢不蒙譏訶子厚疾反更刻畫無鹽醜
征西自有家雞肥太白應驚飯山瘦與君相從知幾日
東風待得花開否撥棄萬事勿復談百觚之後那詞(一作)
(辭)酒
(史記張儀傳願陳子閉口無復言韓退之詩有底忙時不肯来柳子厚荅崔書凡人好辭工書皆病癖也吾不)
(幸蚤得二病學道以来日思砭鍼攻熨卒不能去吾子乃始欽欽思易吾病不亦惑乎又互見二卷石蒼舒醉)
(墨堂詩註晉周顗傳庾亮謂顗曰諸人咸以君方樂廣顗曰何乃刻畫無鹽唐突西施家雞詳八卷柳氏二外)
(甥求筆跡詩註飯山瘦用李白飯顆山頭詩意詳九卷次韻沈長官註孔叢子昔平原君與子高飲強子高酒)
(曰昔有遺諺堯舜千鐘孔子百觚子路嗑嗑尚飲百榼古之賢聖無不能飲子何辭焉)
送李公恕赴闕
君才有如切玉刀見之凛凛寒生毛願隨壯士斬蛟蜃
不願腰間纏錦絛用違其才志不展坐與胥吏同疲勞
忽然眉上有黃氣吾君漸欲收英髦立談左右俱動色
一語徑破千言牢我頃分符在東武脱略萬事惟嬉遨
盡壞屏障通内外仍呼騎曹為馬曹君為使者見不問
反更對飲持䨇螯酒酣箕坐語驚衆雜以嘲諷窮詩騷
世上小兒多忌諱獨能容我眞賢豪為我買田臨汶水
逝將歸去誅蓬蒿安能終老塵土下俯仰隨人如桔橰
(列子湯問篇周穆王征西戎西戎獻錕鋙之劍用之切玉如切泥焉東方朔十洲記亦云呂氏春秋荆有佽飛)
(者得寳劍於江干渡中流兩蛟繞舟佽飛拔劍赴江刺蛟殺之王粲刀銘陸剸犀兕水截鯨鯢杜甫大食寳刀)
(詩蒼水使者捫赤絛晉殷浩傳桓温曰浩有德有言向使作令僕足以儀刑百揆朝廷用違其才韓退之郾城)
(晚飲詩城上赤雲呈勝氣眉間黃色見歸期韓退之淮西碑萬口和附并為一談牢不可破晉阮籍傳文帝輔)
(政籍嘗從容言於帝曰籍曾遊東平樂其風土帝大悦即拜東平相籍乘驢到郡壊府舍屏障内外相望法令)
(清簡旬日而還馬曹王子猷事對飲用曹參吏舍歌呼意持螯用畢卓語竝見前註漢書張耳傳高祖箕踞罵)
(詈註箕踞者謂曲兩腳其形如箕莊子天運篇子獨不見夫桔橰者乎引之則俯舍之則仰)
春菜
蔓菁宿根已生葉韮牙戴土拳如蕨爛蒸香薺白魚肥
碎點青蒿凉餅滑宿酒初消春睡起細履幽畦掇芳辣
茵陳甘菊不負渠鱠縷堆槃纖手抹北方苦寒今未巳
雪底波稜如鐵甲豈如吾蜀富冬蔬霜葉露芽寒更茁
久抛松葛猶細事苦筍江豚那忍說明年投劾徑須歸
莫待齒摇并髮脱
(禮坊記註葑蔓菁也陳宋之間謂之葑劉夢得嘉話錄諸葛亮所止令軍士獨種蔓菁三蜀之人今呼為諸葛)
(菜南史周顒傳文惠太子問顒菜食何味最勝顒曰春初蚤韮秋末晚菘李白詩不知舊行徑初拳幾枝蕨杜)
(牧晚晴賦雨晴秋容新沐兮折遶園而細履劉禹鍚嘉話菜之波稜者本西竺國僧自波稜國將其子来如苜)
(蓿因張騫而至也韓退之祭十二郎文吾年未四十而視茫茫而髮蒼蒼而齒牙動摇又齒落詩餘在皆動摇)
(盡落應始止)
送鄭戶曹(鄭戶曹名瑾彭城人)
遊遍錢塘湖上山歸来文字帶芳鮮羸僮瘦馬從吾飲
陋巷何人似子賢公業有田常乏食廣文好客竟無氊
東歸不趁花時節開盡春風誰與姸
(後漢鄭太字公業結交賢豪家富於財有田四百頃而食常不足唐鄭虔傳玄宗置廣文館以虔為博士故號)
(鄭廣文在官貧約杜甫戲簡以詩曰才名四十年坐客寒無氊)
虔州八境圖八首(并引)
南康八境圖者太守孔君之所作也君既作石城
即其城上樓觀臺榭之所見而作是圖也東望七
閩南望五嶺覽羣山之參差俯章貢之奔流雲煙
出沒草木蕃麗邑屋相望雞犬之聲相聞觀此圖
也可以茫然而思粲然而笑慨然而歎矣蘇子曰
此南康之一境也何從而八乎所自觀之者異也
且子不見夫日乎其旦如槃其中如珠其夕如破
璧此豈三日也哉苟知夫境之為八也則凡寒暑
朝夕雨暘晦明之異坐作行立哀樂喜怒之接於
吾目而感於吾心者有不可勝數者矣豈特八乎
如知夫八之出乎一也則夫四海之外詼詭譎怪
禹貢之所書鄒衍之所談相如之所賦雖至千萬
未有不一者也後之君子必將有感於斯焉乃作
詩八章題之圖上
坐看奔湍(一作灘)遶石樓使君高會百無憂三犀竊鄙秦
太守八詠聊同沈隐侯
(華陽國志秦孝文王時李冰為蜀守作石犀牛以厭水精穿石犀谿於江南岸杜子美石犀行君不見秦時蜀)
(太守刻石立作三犀牛婺州圖經八詠樓在州南碑宋沈約文南史沈約諡曰隐集中有東陽八詠)
濤頭寂寞打城還章貢臺前暮靄寒勌客登臨無限思
孤雲落日是長安
(劉禹鍚詩山圍故國周遭在潮打空城寂寞回南康記贑縣東南山有臺方數丈有自然霞如屋形章貢壹乃)
(章貢二水合流處李太白詩長空去鳥沒落日孤雲還)
白鵲樓前翠作堆縈雲嶺路若為開故人應在千山外
不寄梅花遠信来
朱樓深處日微明皂蓋歸時酒半醒薄暮樵漁人去盡
碧谿青嶂遶螺亭
(寰宇記昔有貧女暮宿亭採螺見衆螺張口嘬其肉貧女死因葬水旁其冡化為巨石號曰螺亭石山在贑縣)
(東南二十里)
使君那暇日参禪一望叢林一悵然成佛莫教靈運後
著鞭從使祖生先
(大莊嚴論如是衆生者乃勝智叢林一切諸善行運集在其中南史謝靈運傳會稽太守孟顗事佛精懇而為)
(靈運所輕嘗謂顗曰得道應須慧業丈人生天當在靈運前成佛必在靈運後晉劉琨傳與祖逖為友聞逖被)
(用與親故書曰吾枕戈待旦嘗恐祖生先吾著鞭)
卻從塵外望塵中無限樓臺煙雨濛山水照人迷向背
只尋孤塔認西東
(杜牧之江南春詞南朝四百八十寺多少樓臺烟雨中詩豳風零雨其濛唐皇甫冉詩山川迷向背風霧失旌)
(旗)
煙雲縹緲鬱孤臺積翠浮空雨半開想見之罘觀海市
絳宫明滅是蓬萊
(漢郊祀志八神五曰陽主祠之罘山史記天官書海傍蜃氣象樓臺廣野氣成宫闕之罘在登州海中時時有)
(雲氣如宫室臺觀城堞人物車馬冠盖歴歴可見謂之海市)
回峰亂嶂鬱參差雲外高人世得知誰向空山弄明月
山中木客解吟詩
(徐鉉帖鄱陽山中有木客自言秦時造阿房宫者食木實遂得不死時就民間飲酒為詩一章云酒盡君莫沽)
(壺傾我當發城市多囂塵還山弄明月顧況集亦云南康記贑縣東南山上有臺風雨之後景氣明淨頗聞山)
(上鼔吹聲即山都木客吟唱也)
讀孟郊詩二首
夜讀孟郊詩細字如牛毛寒燈照昏花佳處時一遭孤
芳擢荒穢苦語餘詩騷水清石鑿鑿湍激不受篙初如
食小魚所得不償勞又似煮彭&KR1209;竟日嚼空螯要當鬪
僧清未足當韓豪人生如朝露日夜火消膏何苦將兩
耳聽此寒蟲號不如且置之飲我玉色(一作巵)醪
(杜子美述古詩秦時任商鞅法令如牛毛古樂府艷歌行水清石自見詩國風白石鑿鑿唐書韓愈一見孟郊)
(為㤀形交賈島亦韓門弟子島初為浮屠名無本皆附愈傳)
我憎孟郊詩復作孟郊語饑腸自鳴喚空壁轉饑鼠詩
從肺腑出出輙愁肺腑有如黃河魚出膏以自煮尚爱
銅斗歌鄙俚頗近古桃弓射鴨罷獨速短蓑(一作莎)舞不
憂踏船翻踏浪不踏土吳姬霜雪白赤腳浣白紵嫁與
踏浪兒不識離别苦歌君江湖曲感我長羈旅
(孟東野詩銅斗飲江酒手拍銅斗歌儂是拍浪兒飲則拜浪婆腳踏小船頭獨速舞短莎又短蓑不怕雨白鷺)
(相争飛短楫畫菰蒲鬪作豪横歸笑伊水健兒浪戰求光輝不如竹枝弓射鴨無是非又射鴨復射鴨鴨驚菰)
(蒲頭鴛鴦亦零落彩色難相求儂是清浪兒每踏清浪遊笑伊鄉貢郎踏土稱風流如何丱角翁至死不裹頭)
(李白通塘曲浦邊清水明素足别有浣紗吳女郎又越女詞耶谿女如雪屣上足如霜東野詩數年伊洛同一)
(旦江湖乖江湖有故莊小女啼喈喈)
訪張山人得山中字二首
魚龍隨水落猿鶴喜君還舊隐邱墟外新堂紫翠間野
麋馴杖屨(一作履)幽桂出榛菅灑掃門前路山公亦爱山
(公自註張故居為大水所壊新卜此室故居之東)
(韓退之詩豈念幽桂遺榛菅王注山公山簡也公自謂)
萬木鏁雲龍(公自注山名)天留與戴公路迷山向背人在瀼
西東薺麥餘春雪櫻桃落晚風入城都不記歸路醉眠
中
(南史戴顒常憩京口黃鵠山竹林精舍郡邑志潤州有戴公山註詳八卷同柳子玉遊鶴林招隐詩杜子美䕫)
(州絶句瀼東瀼西一萬家江南江北春冬花)
送孔郎中赴陜郊(孔郎中宗翰巳見十一卷荆林馬上見寄詩註此詩疑其)
(自密移陕過徐州與先生會也)
驚風擊面黃沙走西出崤函脫塵垢使君来自古徐州
聲震河潼殷關右十里長亭聞鼓角一川秀色明花柳
北臨飛檻卷黃流南望青山如峴首東風吹開錦繡谷
淥水翻動蒲萄酒訟庭生草數開樽過客如雲牢閉口
(漢衛青傳大風起砂礫擊面賈誼過秦論秦孝公㩀崤函之固崤謂二殽函謂函谷關王注古有南徐北徐南)
(徐潤州北徐彭城時自彭城而往故云古徐潼關在華州華隂縣河水自龍門南流激華山而東故名河潼庾)
(信哀江南賦十里五里長亭短亭樂府觧題横吹曲有鼓角唐樂令諸道行軍給鼓角三萬人以上角十四具)
(鼓二十四面㐮沔記峴山在㐮陽下臨漢王注陕州去郡二十里有山亦名峴以其狀類峴首故得名)
與梁左藏會飲傅國博家
將軍破賊自草檄論詩說劍俱第一彭城老守本虛名
識字劣能欺項籍風流别駕貴公子欲把笙歌暖鋒鏑
紅旆朝開猛士噪翠帷暮卷佳人出東堂醉卧呼不起
嗁鳥落花春寂寂試教長笛傍耳根一聲吹裂階前石
(晉樂廣傳天下言風流者王樂為稱首庾亮與郭游書别駕任居刺史之半嵇康傳潁川鍾會貴公子也裂石)
(用李謩事已見八卷同柳子玉遊鶴林招隐詩註)
寒食日答李公擇三絶次韻
從来蘇李得名䨇只恐全齊笑陋邦詩似懸河供不辦
故欺張籍隴頭瀧
(王注前漢蘇武李陵能詩謂之蘇李唐蘇味道李嶠俱以文章顯時亦號蘇李又蘇頲李乂對掌文誥明皇謂)
(頲曰前此李嶠蘇味道文擅當時號蘇李今有卿及乂何媿前人哉世說郭子玄語議如懸河瀉水注而不竭)
(唐王勃傳張說評楊炯曰文如懸河之不竭瀧韓退之贈張十八詩君乃崑崙渠籍乃隴頭)
簿書鼛鼓不知春佳句相呼頼故人寒日德公方上冢
歸来誰主復誰賓
(周禮鼓人以鼛鼓鼓役事德公注屢見)
廵城已困塵埃眯執扑仍遭蟣蝨緣欲脱布衫携素手
試開病眼點黃連(公自注来詩謂僕布衫督役)
(周禮司空執扑左傳㐮十七年宋平公築臺子罕執扑以行築者而抶其不勉者漢嚴安傳介胄生蟣蝨)
約公擇飲是日大風
先生生長匡廬山山中讀書三十年舊聞飲水師顔淵
不知治劇乃所便偷兒夜探赤白丸奮髥忽逢朱子元
半年羣盗誅七百誰信家書藏九千春風無事秋月閑
紅糚執樂豪且姸紫衫玉帶兩部全琵琶一抹四十絃
客来留飲不計錢齊人愛公如子産兒啼卧路呼不還
我慙山郡空留連牙兵部吏笑我寒邀公飲酒公無難
約束官奴買花鈿薰衣理鬢夜不眠曉来顛風塵暗天
我思其由豈坐慳作詩媿謝公笑讙歸来瑟縮愈不安
要當啖公八百里豪氣一洗儒生酸
(公作李氏山房記云李公擇少時讀書於廬山五老峯下白石菴之僧舍公擇既去而山中之人指其居為李)
(氏山房藏書凡九千餘卷漢尹賞傳薛宣舉賞能治劇又長安中閭里少年羣輩殺吏受賕報仇相與探丸為)
(弹得赤丸者斫武吏得黑者斫文吏白者主治喪漢朱博字子元遷瑯邪太守奮髥抵几斥罷病吏詳已見前)
(潘若冲郡閤雅談高從晦好弹胡琴天成中王仁裕使荆渚從晦出十妓弹胡琹仁裕有詩曰紅糚齊抱紫檀)
(槽一抹朱絃四十條史記循吏傳子産治鄭死丁壯號哭老人兒啼後漢侯覇傳為臨淮尹政理有能名更始)
(元年遣使徵霸百姓老弱相携號哭遮使者或當道而卧曰願乞侯君復留朞年杜子美偪仄行曉来急雨春)
(風顛俗諺有慳值風嗇值雨之說韓退之詩瑟縮久不安晉王濟傳王愷以帝舅奢豪有牛名八百里駮常瑩)
(其蹄角濟請以錢十萬與牛對射而賭之一發破的因據胡牀叱左右速探牛心来須臾而至一割便去三國)
(志陳元龍湖海之士豪氣不除詳見前卷次韻荅邦直詩註)
坐上賦戴花得天字
清明初過酒闌珊折得竒葩晚更姸春色豈關吾輩事
老狂聊作坐中先醉吟不耐欹紗帽起舞從教落酒船
結習漸消留不住卻須還與散花天
(唐白居易傳自號醉吟先生杜子美李尚書聫句數語欹紗帽高文擲綵牋維摩經維摩詰室有一天女見諸)
(天人說法即以天花散諸菩薩大弟子上花至菩薩即皆墮地至大弟子便著不墮天女曰結習未盡花著身)
(矣結習盡者花不著也)
夜飲次韻畢推官
簿書叢裏過春風酒聖時時且復中紅燭照庭嘶騕褭
黃雞催曉唱玲瓏老来漸減金釵興醉後空驚玉筯工
(公自注畢善篆)月未上時應蚤散免教壑谷問吾公
(酒聖用徐邈事詳五卷贈孫莘老七絶詩註漢書音義騕䮍神馬也赤喙黑身杜子美詩願隨金騕䮍走置錦)
(屠蘇黃雞用白樂天玲瓏歌詳六卷與臨安令宗人同年劇飲詩註唐舒元輿玉筯篆志秦丞相斯變蒼頡籕)
(文為玉筯篆體尚太古左傳㐮三十年鄭伯有嗜酒為窟室而夜飲朝至未巳朝者曰公焉在其人曰吾公在)
(壑谷又互見前)
施註蘇詩卷十三
