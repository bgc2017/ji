施註蘇詩卷三十五
宋蘇軾撰
施元之原註
武進邵長蘅刪補
詩四十五首
(起南遷盡在惠州作施註缺今補)
壺中九華詩(一統志九華山在青陽縣舊名九子山李白謂九峰似蓮花乃更今)
(名)
湖口人李正臣蓄異石九峰玲瓏宛轉若窗櫺然
予欲以百金買之與仇池石為偶方南遷未暇也
名之曰壺中九華且以詩記之
清溪電轉失雲峰夢裏猶驚翠掃空五嶺莫愁千嶂外
九華今在一壺中天池水落層層見玉女窗明處處通
念我仇池太孤絶百金歸買碧玲瓏
(裴氏廣州記大庾始安臨賀桂陽揭陽是謂五嶺壺中用費長房事詳第八卷刁景純席上詩注莊子逍)
(遥遊南溟者天池也又按青城廬山皖山所在皆有天池詩特借言耳王文考魯靈光殿賦玉女闚窗而)
(下視)
江西一首
江西山水真吾邦白沙翠竹石底江舟行十里磨九瀧
篙聲犖确相舂撞醉卧欲醒聞淙淙真欲一口吸老龐
何人得儁窺魚矼舉叉絶呌尺鯉雙
(杜子美詩白沙翠竹江村暮柳宗元小石潭記下見小潭水尤清冽泉石以為底地志韶州昌樂縣有瀧水說)
(文瀧奔水也韓退之詩山石犖确行逕微又詩船石相舂撞傳燈錄龐居士藴參馬祖云不與萬法為侣者是)
(什麽人祖云待汝一口吸盡西江水即向汝道左傳莊十一年得儁曰克韓退之人魚詩得儁語時囂爾雅石)
(矼謂之碕吉樂府客從遠方來贈我雙鯉魚)
秧馬歌(并引)
過廬陵見宣德郎致仕曾君安止出所作禾譜文
既温雅事亦詳實惜其有所缺不譜農器也予昔
遊武昌見農夫皆騎秧馬以榆棗為腹欲其滑以
楸桐為背欲其輕腹如小舟昂其首尾背如覆瓦
以便兩髀雀躍於泥中繫束藁其首以縛秧日行
千畦較之傴僂而作者勞佚相絶矣史記禹乘四
載泥行乘橇觧者曰橇形如箕擿行泥上豈秧馬
之類乎作秧馬歌一首附於禾譜之末云
春雲濛濛雨淒淒春秧欲老翠剡齊嗟我婦子行水泥
朝分一壠暮千畦腰如箜篌首啄雞筋煩骨殆聲酸嘶
我有桐馬手自提頭尻軒昂腹脇低背如覆瓦去角圭
以我兩足為四蹏聳踊滑汰(入聲)如鳧鷖纖纖束藳亦可
齎何用繁纓與月題郤從畦東走畦西山城欲閉聞鼓
鼙忽作的盧躍檀溪歸來挂壁從高栖了無芻秣飢不
啼少壯騎汝逮老黧何曾蹶軼防顛隮(一作擠)錦韀公子
朝金閨笑我一生蹋牛犁不知自有木駃騠
(杜子美稻畦詩芊芊炯翠羽剡剡向銀漢箜篌見首卷壬寅寄子由詩注按箜篌似筝而腰曲故以為比韓退)
(之詩磨淬出角圭古樂府解題有兩頭纖纖詩晉載記童謠曰一束藁兩頭燃周禮王之五路一曰玉路鍚繁)
(纓註䟽繁馬大帶纓馬鞍也月題字出莊子馬額上當顱如月形者的盧劉備事詳見十二卷和子由同遊百)
(步洪詩注又水經注檀溪今有的盧溪尚書微子今爾無指告予顛隮江文通别賦金閨之諸彦注金馬門也)
(杜子美詩李侯金閨彦駃騠字見漢書匈奴傳注俊馬也生七日而超其母)
八月七日初入贑過惶恐灘
七千里外二毛人十八灘頭一葉身山憶喜懽勞遠夢
(公自注蜀道有錯喜歡舖在大散關上)地名惶恐泣孤臣長風送客添帆
腹積雨浮(一作扶)舟減石鱗便合與官充水手此生何止
略知津
(一綂志贑州府城北章貢二水所合抵萬安縣界有十八灘惶恐其一也中多怪石最險)
欝孤臺(公自注以下四首皆虔州)
八境見圖畫鬱孤如舊游山為翠浪湧水作玉虹流日
麗崆峒曉風酣章貢秋丹青未變葉鱗甲欲生洲嵐氣
昏城樹灘聲入市樓煙雲侵嶺路草木半炎州故國千
峰外高臺十日留他年三宿處凖擬繫歸舟
(八景圖詩見十三卷一綂志崆峒山在贛州郡城南後凡言崆峒者指此非隴州之崆峒也水經注劉登之曰)
(贑縣東南有章水西有貢水縣治二水之間因以名焉楚辭遠遊嘉南州之炎德韓退之詩南逾横嶺入炎州)
(或作洲三宿用内典語又浮屠不三宿桑下出後漢襄楷傳詳見二十卷别黃州詩注)
廉泉
水性故自清不清或撓之君看此廉泉五色爛摩尼廉
者謂我廉我以此名為有廉則有貪有慧則有癡誰為
柳宗元孰是吳隠之漁父足豈潔許由耳何淄紛然立
名字此水了不知毁譽有時盡不知無盡時朅來廉泉
上捋䰅看鬢眉好在水中人到處相娛嬉
(圓覺經譬如清淨摩尼寳珠映於五色随方各現杜詩惟有摩尼珠可照濁水源再見愚溪貪泉洗耳並巳見)
(先生汎穎詩云豈此水薄相與我相娛嬉)
塵外亭
楚山澹無塵贑水清可厲散策塵外遊麾手謝此世山
高惜人力十步輒一憩郤立浮雲端俯視萬井麗幽人
宴坐處龍虎為斬薙馬駒獨何疑豈堕山鬼計夜垣非
助我謬敬欲其逝戲留一轉語千載起攘袂
(幽人以下八句皆指馬祖事傳燈錄六祖謂南嶽曰向去佛法從汝邊去西天般若多羅䜟汝足下出一馬駒)
(踏殺天下人厥後江西傳法遂廣布於天下時號馬祖又馬祖始居此山山鬼為築垣自謂修行不至為鬼所)
(識乃捨去又洞山直道本來無一物這裏合下得一轉語)
天竺寺(井引)
予年十二先君自虔州歸謂予言近城山中天竺
寺有樂天親書詩云一山門作兩山門兩寺元從
一寺分東澗水流西澗水南山雲起北山雲前臺
花發後臺見上界鐘清下界聞遥想吾師行道處
天香桂子落紛紛筆勢竒逸墨跡如新今四十七
年予來訪之則詩已亡有刻石存耳感涕不已而
作是詩
香山居士留遺跡天竺禪師有故家空詠連珠吟疊璧
已亡飛鳥失驚蛇林深野桂寒無子雨浥山薑病有花
四十七年真一夢天涯流落淚横斜
(唐宣宗弔樂天詩綴玉連珠三十年誰教冥路作詩仙按樂天此詩乃連珠體也書評懷素草書如飛鳥出林)
(驚蛇入草嶺表異錄山薑花莖葉即薑也根不堪食而葉閒吐花細如麥粒按本草术一名山薑)
過大庾嶺
一念失垢汙身心洞清淨浩然天地間惟我獨也正今
日嶺上行身世永相忘仙人拊我頂結髮受長生
(莊子德充符受命於地惟松柏獨也正在冬夏青青受命於天惟堯舜獨也正在萬物之首白樂天詩可憐身)
(與世從此兩相忘仙人二句乃李白流夜郎贈韋太守詩先生用其語盖有所感也)
宿建封寺曉登盡善亭望韶石三首(圖經傳聞有二仙人)
(衣冠相對踞坐二石上云昔帝舜嘗奏樂於此言訖不見郡國志韶州有韶石山舜登此)
(奏韶樂焉一綂志在府城東北山多怪石)
雙闕浮光照短亭至今猿鳥歗青熒君王自此西廵狩
再使魚龍舞洞庭
(水經韶石對峙似闕又有鳳閣毬門之名劉夢得詩乘樏不來廣樂絶獨與猿鳥愁青熒西廵狩詩意以岳州)
(洞庭在韶州西故云自此而西特借用舜典字耳莊子天運篇黃帝張咸池之樂於洞庭之野列子瓠巴鼓琴)
(而鳥舞魚躍)
蜀人文賦楚人辭堯在崇山舜九疑聖主若非真得道
南來萬里亦何為
(司馬相如大人賦歴唐堯於崇山兮過虞舜於九疑漢書注崇山狄山也海外經曰狄山帝堯葬於其陽九疑)
(山在零陵營道縣舜所葬也山海經南方蒼梧之丘其中有九疑山舜所葬處)
嶺海東南月窟西功成天已錫玄圭此方定是神仙宅
禹亦東來隠會稽
(揚雄長楊賦西厭月窟東震日域尚書禹貢禹錫元圭告厥成功孫綽天台山賦元聖之所降遊靈仙之所窟)
(宅史記夏本紀禹東廵狩至於會稽而崩帝王世紀禹崩於會稽葬會稽山隂縣之南今山上有禹塚)
月華寺(公自注寺鄰岑水場施者皆坑戸也百年間盖三焚矣)
天公胡為不自憐結土融石為銅山萬人探斲富媪泣
祗有金帛資豪姦脱身獻佛意可料一瓦坐待千金還
月華三火豈天意至今茇舍依榛菅僧言此地本龍象
興廢反掌曾何艱高巖夜吐金碧氣曉得異石青斕斑
坑流窟發錢湧地莫施百鎰朝千鍰此山出寳以自賊
地脈已斷天應慳我願銅山化南畞爛漫黍麥蘇惸鰥
道人修道要底物破鐺煮飯茒三間
(漢書吳有章郡銅山又賜通蜀東道銅山鑄錢又禮樂志郊社歌后土富媪昭明三光張晏注曰媪老母稱也)
(坤為母故稱媪周禮大司馬仲夏教茇舍註草舍也智度論水行中龍陸行中象故荷大法力比之龍象按月)
(華寺智藥三藏真身在焉故有龍象之語史記天官書金寳之上皆有氣杜子美詩潤聚金碧氣清無砂土痕)
(漢書秦幣黃金方寸而重一斤以鎰為名尚書吕刑其罰千鍰史記蒙恬列傳蒙恬喟然太息曰起臨洮屬之)
(遼東城壍萬餘里此其中不能無絶地胍哉)
南華寺(曹溪通志南華山南華寺為六祖慧能道埸按通首皆六祖事)
云何見祖師要識本來面亭亭塔中人問我何所見可
憐明上座萬法了一電飲水既自知指月無復眩我本
修行人三世積精鍊中間一念失受此百年譴摳衣禮
真相感動淚雨霰借師錫端泉洗我綺語硯
(傳燈錄道明禅師聞五祖密付衣鉢與盧行者即躡跡追逐至庾嶺曰我來求法願行者開示祖曰不思善不)
(思惡正恁麽時那個是明上座本來面目師當下大悟楞嚴經如人以手指月示人彼人因指當應看月若復)
(觀指以月為體此人豈惟亡失月輪亦亡其指禮記摳衣趨隅必慎唯諾鮑昭詩泪下如流霰傳燈錄六祖初)
(住曹溪卓錫泉湧清涼甘滑贍足大衆曹溪志卓錫泉一名明通泉凡泉脉枯僧持祖衣往叩即通流)
碧落洞(公自注在英州下十五里)
槎牙亂峰合晃蕩絶壁横遥知紫翠閒古來仙釋并陽
崖射朝日高處連玉京隂谷叩白月夢中遊化城果然
石門開中有銀河傾幽龕入窈窕别戸穿虛明泉流下
珠琲乳湔交縵纓我行畏人知恐為仙者迎小語輙響
答空山自雷驚策杖歸去來治具煩方平
(靈樞金景内經下離塵境上界玉京注云玉京無為之天也盖三十二帝之都法華經有一𨗳師以方便力化)
(作一城於是衆人前入化城生巳度想生安稳想一統志洞多懸石如霓旌羽盖旁有小洞號雲華深不可測)
(按詩所云幽龕别戸即指其處也史記魏其武安侯傳魏其夫妻治具自旦至今未敢嘗食神仙傳王方平降)
(蔡經家湏臾麻姑繼至再拜方平行厨具食皆金盤玉杯多諸花果芬香異常擘脯食之云是麟脯)
峽山寺(公自注傳竒所記孫恪袁氏事即此寺至今有人見白猿者)
天開清遠峽地轉凝碧灣我行無遅速攝衣步孱顔山
僧本幽獨乞食况未還雲碓水自舂松門風為關石泉
觧娛客琴筑鳴空山佳人劍翁孫遊戲暫人間忽憶嘯
雲侣賦詩留玉環林深不可見霧雨霾(一作埋)髻鬟
(郭璞江賦豁若天開地志清遠峽一名中宿峽崇山峻立中貫江流寺一名飛來寺白樂天詩藥爐有火丹應)
(伏雲碓無人水自㫪釋惠標詩松門夾細草又杜子美詩松門似畫圖吳越春秋越王問劍於處女處女將見)
(王道逢袁公公曰聞子善劍術女子曰願試也公即挽以刺女女舉杖擊之公即上樹化而為白猿傳竒廣德)
(中有孫恪者遊洛中遇袁氏女遂納為室後十餘年同至峽山寺袁氏欣然改服理鬢詣老僧乃持一碧玉環)
(獻僧曰此是院舊物僧初不曉及齋罷有野猿數十悲嘯捫蘿而躍袁氏惻然俄命筆題詩云無端變化幾湮)
(沈剛被恩情役此心不如逐伴歸山去長嘯一聲煙霧深詩畢遂裂衣化為老猿追嘯者躍樹而去老僧方悟)
(曰乃貧道為沙門時所飬者碧玉環則胡人所施繫於其頸者)
舟行至清遠縣見顧秀才極談惠州風物之美
到處聚觀香案吏此邦宜著玉堂仙江雲漠漠桂花溼
梅雨翛翛茘子然聞道黃柑常抵鵲不容朱橘更論錢
恰從神武來宏景便向羅浮覓稚川
(唐史若仗在紫宸内閣則起居舍人夾香案分立殿下杜子美詩朱橘不論錢晉書葛洪字稚川聞交趾出丹)
(砂求為勾漏令刺史鄧嶽留不聽去洪乃止羅浮山屢見)
廣州蒲澗寺(公自注地産菖蒲十二節相傳安期生之故居始皇訪之於此太平)
(寰宇志菖蒲澗一名甘溪南越志云交州刺史陸允所開)
不用山僧導我前自尋雲外出山泉千章古木臨無地
百尺飛濤瀉漏天昔日菖蒲方士宅後來薝蔔祖師禪
而今只有花含笑笑道秦皇欲學仙(公自注山中多含笑花)
(史記貨殖傳山居千章之楸注大材曰章又杜子美詩千章夏木清寰宇記戎州宜賓縣有大黎小黎二山四)
(時霑霖俗謂之大漏天小漏天唐詩地道漏天終歲雨杜子美詩鼓角漏天東香譜梔子香出大食國即佛書)
(所謂薝蔔也傳燈錄仰山謂香嵓禪師曰汝只得如來禪未得祖師禪遯齋閒覧南方花木北地所無者大含)
(笑小含笑其花常若菡萏之未敷者故有含笑之名)
贈蒲澗長老
優鉢曇花豈有花問師此曲唱誰家巳從子美得桃竹
(公自注此山有桃竹可作杖而上人不識予始錄子美詩遺之)不向安期覓棗瓜燕坐
林間時有虎高眠粥後不聞鴉勝遊自古兼支許為採
松肪寄一車
(法華經佛告舍利佛如是妙法如優曇鉢花時一現耳王注佛言優曇鉢五百年而開花其花極香且有花而)
(無實傳燈錄風穴延沼禪師有盧陂長老問曰師唱誰家曲宗風嗣阿誰延沼禪師曰超然迥出威音外翹足)
(徒勞讃底沙志林桃竹葉如棕身如竹密節而實中盖天成拄杖也杜子美桃竹杖引江心蟠石生桃竹蒼波)
(噴浸尺度足斬根削皮如紫玉江妃水仙惜不得云云晉書王羲之傳會稽有佳山水名士多居之孫綽李充)
(許詢支遁等皆以文義冠世並築室東土與羲之同好本草松脂久服輕身不老一名松脂一名松肪)
發廣州
朝市日已遠此身良自如三杯軟飽後(公自注浙人謂飲酒為軟飽)
一枕黑甜餘(公自注俗謂睡為黑甜)蒲澗疎鐘外黃灣落木初天
涯未覺遠處處各樵漁
(韓退之南海神廟碑扶胥之口黃木之灣按灣在府城東南)
浴日亭(公自注在南海廟前)
劍氣崢嶸夜插天瑞光明滅到黃灣坐看暘谷浮金暈
遥想錢塘涌雪山已覺滄涼蘇病骨更煩沆瀣洗衰顔
忽驚鳥動行人起飛上千峰紫翠間
(列子孔子東遊見兩小兒辯鬭其一曰日出之初滄滄涼涼及其日中熱如探湯司馬相如大人賦呼吸沆瀣)
(兮餐朝霞)
游羅浮山一首示兒子過
人間有此白玉京羅浮見日雞一鳴(公自注劉夢得有詩記羅浮夜半見)
(日事山不甚高而夜見日此可異也)南樓未必齊日觀鬱儀自欲朝朱明
(公自注山有二石樓今延祥寺在南樓下朱明洞在冲虛觀後云是蓬萊第七洞天)東坡之師抱
朴老真契久已交前生玉堂金馬久流落寸田尺宅今
誰耕道華亦嘗啖一棗(公自注唐永樂道士侯道華竊食鄧天師藥仙去永樂有無核)
(棗人不可得道華獨得之予在岐下亦嘗得食一枚)契虛正欲仇三彭(公自注唐僧契虛遇)
(人導游稚川仙府真人問曰汝絶三彭之仇乎契虛不能答)鐵橋石柱連空横(公自注山)
(有鐵橋石柱人罕至者)杖藜欲趁飛猱輕雲谿夜逢瘖虎伏(公自注山)
(有啞虎廵山)斗壇晝出銅龍吟(公自注冲虛觀後有朱真人朝斗壇近於壇上獲銅龍六)
(銅魚一)小兒少年有竒志中宵起坐存黃庭近者戲作凌
雲賦筆勢彷彿離騷經負書從我盍歸去羣仙正草新
宫銘汝應奴隸蔡少霞我亦季孟山元卿(公自注唐有夢書新宫銘)
(者云紫陽真人山元卿撰其略曰良常西麓原澤東泄新宫宏宏崇軒䡾䡾又有蔡少霞者夢人遣書碑略曰)
(昔乘魚車今履瑞雲躅空仰塗綺輅輪囷其末題云五雲書閣吏蔡少霞書)還須略報老同
叔贏糧萬里尋初平(公自注子由一字同叔)
(李太白詩天上白玉京十二樓五城劉禹錫羅浮山詩隂陽迭用事乃俾夜作晨咿喔天雞鳴扶桑色昕昕赤)
(波千萬里湧出黃金輪鄒師正羅浮指掌圖山高三千六百丈袤直五百里周三百里上有大小石樓相去五里皆高出)
(雲表登之可望滄海夜半見日初出泰山日觀注屢見黃庭内景經高奔日月吾上道鬱儀結鄰善相保注鬱)
(儀奔日之仙也茅君内傳太天之内有地中之洞天三十六所羅浮山之洞周迴五百里名曰朱明耀真之天)
(謝靈運羅浮山賦朱明之陽宫耀真之隂室又山志云朱明洞即葛洪修煉之地黃庭内景經脾神常在字魂)
(庭晝夜存之可長生注云䰟黃庭也初平事見十四卷和子由送將官梁左藏詩註)
十月二日初到惠州(按年譜為紹聖元年十月)
彷彿曾遊豈夢中欣然雞犬識新豐吏民驚怪坐何事
父老相携迎此翁蘇武豈知還漠北管寧自欲老遼東
嶺南萬戶皆春色(公自注嶺南萬戸酒)會有幽人客寓公
(西京雜記高祖既作新豐并移舊社衢巷棟宇物色惟舊男女老幼相携路首各知其室放犬羊雞鴨於通衢)
(亦競識其家三國志管寕北海朱虛人方天下大亂寕聞公孫度令行於海外遂與邴原王烈等至遼東即往)
(見度遂廬於山谷示無遷志禮記諸侯不臣寓公)
寓居合江樓
海上葱曨氣佳哉二江合處朱樓開蓬萊方丈應不遠
肯為蘇子浮江來江風初凉睡正美樓上啼鴉呼我起
我今身世兩相違西流白日東流水樓中老人日清新
天上豈有癡仙人三山咫尺不歸去一杯付與羅浮春
(公自注予家釀酒名羅浮春)
(二江東江西江也按府志東江自贑州南流過龍川河源至府城東西江在府城西南蓬萊方丈注屢見按廣)
(州香山縣有三洲山三山並立海中詩意似指此續仙傳侯道華好子史手不釋卷衆或問之要此何為荅曰)
(天上無愚瞢仙人)
白水山佛跡巖(公自注羅浮之東麓也在惠州東北二十里顧微廣州記南海)
(增城縣白水山有瀑布懸注百許丈西有佛跡巖其東湯泉出焉志林紹聖元年十月十)
(二日過遊白水佛跡院浴于湯池熱甚其源殆可熟物循山而東有懸水百仞八九折折)
(處輙為潭水涯有巨人跡數十所謂佛跡也)
何人守蓬萊夜半失左股浮山若鵬蹲忽展垂天羽根
株互連絡崖嶠爭吞吐神工自爐鞴融液相綴補至今
餘隙罅流出千斛乳方其欲合時天匠麾月斧帝觴分
餘瀝山骨醉后土峰巒尚開闔澗谷猶呼舞海風吹未
凝古佛來布武當時汪罔氏投足不盖拇青蓮雖不見
千古落花雨雙溪匯九折萬馬騰一鼓奔雷濺玉雪潭
洞開水府潛鱗有饑蛟掉尾取渴虎我來方醉後濯足
聊戲侮回風卷飛雹掠面過彊弩山靈莫惡劇微命安
足賭此山吾欲老慎勿厭求取谿流變春酒與我相賓
主當連青竹竿下灌黃精圃
(地理志惠州浮山自會稽來今浮山上猶有東方草木又羅浮山記羅山自為一山浮山即蓬萊别島堯時洪)
(水浮至依羅而止二山合體謂之羅浮按詩中蓬萊失守及根株連絡神工綴補語即指此易明夷夷于左股)
(莊子逍遥遊鵬之背若太山其翼若垂天之雲禮記堂下布武家語孔子曰汪罔氏之君守封嵎之山者為漆)
(姓在虞夏商為汪罔氏於周為長翟氏按古佛三句指巨人跡也楞嚴經即時天雨百寳蓮花青黃赤白間錯)
(紛糅柳子厚山水記泉大類轂雷鳴西奔李白襄陽歌此江若變作春酒壘麴便築糟丘臺杜子美泉眼詩何)
(當宅下流餘潤通藥圃三春溼黃精一食生毛羽)
詠湯泉(公自注在白水山)
積水焚大槐蓄油災武庫驚然丞相井疑浣將軍布自
憐耳目隘未測隂陽故鬱攸火山烈觱沸湯泉注豈惟
渴獸駭坐使癡兒怖安能長魚鼈僅可燖狐兔山中惟
木客戸外時芒屨雖無傾城浴幸免亡國汚
(莊子雜篇水中有火乃焚大槐博物志積油萬石則自然生火昔晉泰武中武庫火積油所致又臨卭火井諸)
(葛丞相往視之後火轉盛異苑亦云聖證論梁冀衣布有垢則洗之於火後漢梁冀傳帝曰此跋扈將軍也列)
(子周穆王大征西戎西戎獻火浣之布浣之必投于火布則火色垢則布色出火而振之皓然疑乎雪十洲記)
(炎洲在南海中有火林山山中有獸大如鼠毛長三四寸取其毛績以為布名曰火澣布左傳哀三年司鐸火)
(子服景伯命濟濡帷幕鬱攸從之注鬱攸火氣也山海經注火山國雖經霖雨火常烈魏書崑崙之墟有炎火)
(之山詩小雅觱沸檻泉吳越春秋越有木客村勾踐使工人伐木欲以獻吳久不得歸工人憂思作木客吟後)
(人因以名其地互見十三卷八境圖詩注驪山華清宫有温泉即貴妃浴處)
自笑一首
子石如琢玉遠煙真削黳入我病風手(公自注古語云磨墨如病風手)
玄雲渰淒淒是中有何好而我喜欲迷既似蠟屐阮又
如鍜柳嵇醉筆得天公宛宛天投蜺(一作霓)多謝中書君
伴我此幽栖
(歐陽永叔硯譜端石以子石為上本草松柏千年為茯苓又千年為琥珀又千年為黳燒之作松氣為用與琥)
(珀同状似玄玉而甚輕出西戎釋名瑿是衆珀之長亦曰䃜其色黳黑故名阮屐嵇鍜並巳見詩小雅有渰淒)
(淒後漢五行志靈帝光和元年有黑氣堕北宫温明殿東庭中黑如車盖起奮迅身五色有頭體長十餘丈形)
(貌似龍上問蔡邕對曰所謂天投蜺者也)
朝雲詩(并引)
世謂樂天有粥駱馬放楊柳枝詞嘉其主老病不
忍去也然夢得有詩云春盡絮飛留不得随風好
去落誰家樂天亦云病與樂天相伴住春随樊子
一時歸則是樊素竟去也予家有數妾四五年相
繼辭去獨朝雲者随予南遷因讀樂天集戲作此
詩朝雲姓王氏錢塘人嘗有子曰幹兒未朞而夭
云
不似楊枝别樂天恰如通德伴伶玄阿奴絡秀不同老
天女維摩總觧禪經卷藥罏新活計舞衫歌扇舊因緣
丹成逐我三山去不作巫陽雲雨仙
(前三句故實屢見按阿奴句似指幹兒之夭也維摩經天女居維摩室與舍利佛發明禪理維摩曰此天女巳)
(能遊戲菩薩之神通也白樂天集有閒居貧活計詩宋玉高唐賦昔者先王嘗遊高唐怠而晝寝夢一婦曰妾)
(巫山之神女也旦為朝雲暮為行雨朝朝暮暮陽臺之下)
寄虎兒(按虎兒猶子遠也)
獨倚桄榔樹閒挑蓽撥根謀生看拙否送老此蠻村
(廣志桄榔樹大四五圍長五六丈直上無條枝可作杖其顛生葉不過數十似栟櫚本草圖經蓽撥生波斯國)
(今嶺南有之多生竹林内正月發苖作叢高三四尺)
十一月二十六日松風亭下梅花盛開(按年譜先生以)
(紹聖元年十月三日至惠州寓居嘉祐寺松風亭)
春風嶺上淮南村昔年梅花曾斷魂(公自注予昔赴黃州春風嶺上見梅)
(花有兩絶句明年正月往岐亭道上賦詩云去年今日關山路細雨梅花正斷魂)豈知流落復
相見蠻風蜑雨愁黃昏長條半落茘枝浦卧樹獨秀桄
榔園豈惟幽光留夜色直恐冷豔排冬温松風亭下荆
棘裏兩株玉蘂明朝暾海南仙雲嬌墮砌月下縞衣來
扣門酒醒夢覺起繞樹玅意有在終無言先生獨飲勿
歎息幸有落月窺清尊
(一綂志廣州府城東有茘枝洲周五十里南漢嘗建昌華苑其上按縞衣以下即咏趙師雄事)
再用前韻
羅浮山下梅花村玉雪為骨冰為魂紛紛初疑月挂樹
耿耿獨與參横昏先生索居江海上悄如病鶴栖荒園
天香國豔肻相顧知我酒熟詩清温蓬萊宫中花鳥使
綠衣倒挂扶桑暾(公自注嶺南珍禽有倒挂子綠衣紅啄如鸚鵡而小自海東來非塵埃中)
(物也)抱叢窺我方醉卧故遣啄木先敲門麻姑過君急掃
灑鳥能歌舞花能言酒醒人散山寂寂惟有落蘂粘空
樽
(唐摭言僧栖白詩忍苦為詩身到此冰魂雪魄已難招杜子美徐卿二子歌秋水為神玉為骨又詩天横醉後)
(參禮記子夏曰吾離羣而索居亦巳久矣唐明皇天寳末遣使採民間美女納之宫中號花鳥使劉繢霏雪錄)
(桐花鳳即東坡詞所謂倒挂綠毛么鳳是也李之儀詠倒挂詞自注云此鳥以十二月來好集美人釵上謂之)
(收香倒挂又名探花使按此則花鳥使正指倒挂也異物志啄木大如鵲青黑色人呼為山啄木穿木食蠧左)
(思詩南山有鳥自名啄木韓退之詩洛陽窮秋厭窮獨丁丁啄門疑啄木李肇國史補李泌以虛誕自任嘗對)
(客曰令家人速掃灑今夜洪崖先生來有人遺美酒會有客至乃曰麻姑送酒來與君同傾言未畢門者曰某)
(侍郎取榼子泌命倒還略無怍色)
新釀桂酒(先生桂酒頌序楚辭曰奠桂酒兮椒漿是桂可以為酒也有隠居者以桂)
(酒方教吾釀成而玉色香味超然非世間物也)
搗香篩辣入瓶盆盎盎春溪帶雨渾收拾小山藏社罋
招呼眀月到芳樽酒材已遣門生致菜把仍叨地主恩
爛煮葵羹斟桂醑風流可惜在蠻村
(小山淮南小山作招隠士篇其詞曰桂樹叢生兮山之幽三見周禮酒正以式法授酒材杜子美詩清晨蒙菜)
(把常荷地主恩)
惠守詹君見和復次韻
已破誰能惜甑盆頽然醉裏得全渾欲求公瑾一倉米
試滿莊生五石樽三杯卯困忘家事萬戸春濃感國恩
刺史不須要半道籃輿未暇走山村
(破甑孟敏事見第七卷與周長官游徑山詩注三國吳魯肅傳周瑜故過候肅并求資糧肅家有兩囷米各三)
(千斛肅乃指一倉與周瑜公瑾瑜字白樂天有卯飲詩籃輿半道用陶淵明事屢見)
花落復次前韻
玉妃謫墮煙雨村先生作詩與招魂人間草木非我對
奔月偶挂成幽昏暗(一作闇)香入戸尋短夢青子綴枝留
小園披衣連夜喚客飲雪膚滿地聊相温松明照坐愁
不睡井花入腹清而暾先生來年六十化道眼已入不
二門多情好事餘習氣惜花未忍都無言留連一物吾
過矣笑領百罰空罍樽
(玉妃借用太真事招魂楚辭篇名宋玉哀閔屈原無罪放逐恐其魂魄離散遂託帝命假巫語以招之杜子美)
(詩兒童汲井花慣捷瓶在手本草井花水平旦第一汲者令人好顔色莊子蘧伯玉行年六十而六十化再見)
(北史王晞傳謂盧思道曰卿軰亦是留連之一物豈直魚鳥而已杜子美詩數莖白髮那抛得百罰深杯亦不)
(辭)
江郊(并序)
惠州歸善縣治之北數步抵江少西有盤石小潭
可以垂釣作江郊詩云
江郊蔥曨雲水蒨絢碕岸斗入洄潭輪轉先生悦之布
席閒燕初日下照潜鱗俯見意釣忘魚樂此竿綫優哉
悠哉玩物之變
(柳子厚記流沫成輪唐張志和傳自稱煙波釣徒志不在魚每垂釣不設餌韓退之詩舉竿引線忽有得詩小)
(雅優哉悠哉)
詹守携酒見過用前韻作詩聊復和之
箕踞狂歌老瓦盆燎毛燔肉似羌渾傳呼草市來携客
灑掃漁磯共置尊山下黃童爭看舞江干白骨已銜恩
(公自注時詹方議葬暴骨)孤雲落日西南望長羡歸鴉自識村
(杜子美少年行莫笑田家老瓦盆又三絶句縱暴略與羌渾同注謂吐谷渾西羌種也)
寄鄧道士(并序)
羅浮山有野人相傳葛稚川之隸也鄧道士守安
山中有道者也嘗於菴前見其足跡長二尺許紹
聖二年正月二日予偶讀韋蘇州寄全椒山中道
士詩云今朝郡齋冷忽念山中客澗底束荆薪歸
來煮白石(抱朴子内篇云引石散以方寸七投一斗白石子中以水合煮之立熟如芋子)
(可食以當榖)遥持一樽酒遠慰風雨夕落葉滿空山何
處尋行迹乃以酒一壺依蘇州韻作詩寄之
一杯羅浮春遠餉採薇客遥知獨酌罷醉卧松下石幽
人不可見清嘯聞月夕聊戲菴中人空飛本無迹
(嵇叔夜飬生論採薇山阿散髮岩岫柳子厚詩飛鳥無遺跡)
上元夜(公自注惠州作)
前年侍玉輦端門萬枝燈璧月挂罘罳珠星綴觚稜去
年中山府老病亦宵興牙旗穿夜市鐵馬響春冰今年
江海上雲房寄山僧亦復舉膏火松閒見層層散策桄
榔林林疎月鬅鬙使君置酒罷簫鼓轉松陵狂生來索
酒(公自注賈道人也)一舉輒數升浩歌出門去我亦歸瞢騰
(端門宣德門也宋故事元夕皇帝登端門以宴羣臣罘罳觚稜並已見中山府定州也南部新書云軍前大旗)
(謂之牙旗又先生定州詩云鐵騎曉出冰河裂二句正指帥定武軍時事)
正月二十四日與兒子過頼仙芝王原秀才僧
曇穎行全道士何宗一同游羅浮道院及栖禪
精舍過作詩和其韻寄邁迨一首(栖禪寺在惠州豐湖上)
斷橋隔勝踐脱屨欣小揭瘴花已繁紅官柳猶疎細斜
川二三子悼歎吾年逝淒涼羅浮館風壁頽雨砌黃冠
常苦饑迎客羞破袂仙山在何許歸鶴時堕毳﨑嶇食
松黃欲救齒髮弊坐令禪客笑一夢等千歲栖禪晩置
酒蠻果粲蕉荔齋厨釡無羹野餉籃有蕙嬉游趁時節
俯仰了此世猶當洗業障更作臨水禊寄書陽羡兒并
語長頭弟門戸各努力先期畢租税
(詩國風淺則揭注攝衣涉水曰揭陶淵明游斜川詩序天氣澄和風物閑美與二三鄰曲同游斜川又云悲日)
(月之遂往悼吾年之不留本草圖經松枝上黃粉名松黃應劭風俗通禊者潔也於水上盥潔之也王注陽羡)
(兒邁也長頭弟迨也二子在常州迨長頭見先生詩)
正月二十六日偶與數客野步嘉祐僧舍東南
野人家雜花盛開扣門求觀主人林氏媪出應
白髮青帬少寡獨居三十年矣感歎之餘作詩
記之一首(白鶴故居圖嘉祐寺在歸善縣西)
縹蔕緗枝出綘房綠隂青子送春忙涓涓泣露紫含笑
焰焰燒空紅佛桑落日孤煙知客恨短籬破屋為誰香
主人白髮青帬袂子美詩中黃四娘
(杜牧之詩醉折棃園縹蔕花李商隠詩紅苞雜綘房釋名綠白色曰縹淺黃色曰緗大赤色曰絳余皇日疏佛)
(桑出嶺南枝葉類江南槿樹花類中州芍藥而輕柔過之有深紅深紫淺紅數種剪插於土即活杜子美詩黃)
(四娘家花滿蹊再見)
龍虎石研寄猶子遠
皎皎穿雲月青青出水荷文章工點&KR1709;忠義老研磨偉
節何須怒寬饒要少和吾衰此無用寄與小東坡(公自注遠)
(為人類予)
(晉書衛恒傳草書勢云或&KR2298;&KR1677;點&KR1709;狀似連珠絶而不離後漢書賈彪字偉節兄弟三人並有高名而彪最優)
(故天下稱曰賈氏三虎偉節最怒漢書盖寬饒傳自以行清能高而為凡庸所越愈失意不快數上書諫諍太)
(子庶子王生高寬饒節而非其如此子書云云寬饒不納竟被害)
贈王子直秀才
萬里雲山一破裘杖端閑挂百錢游五車書已留兒讀
二頃田應為鶴謀水底笙歌蛙兩部山中奴婢橘千頭
幅巾我欲相随去海上何人識故侯
次韻表兄程正輔江行見桃花
曲士賦懷沙草木傷莽莽德人無荆棘坐失嶺嶠阻我
兄瑚璉姿流落瘴江浦淨眼見桃花紛紛堕紅雨蕭然
振衣裓笑問散花女我觀觧語花粉色如黃土一言破
千偈况爾初不語可憐一轉話他日如何舉故復此微
吟聊和鷗鴉櫓江邊閒草木閑客當為主爾來子美瘦
正坐作詩苦袖手焚筆研清篇真漫與願君(一作兄)理北
轅六轡去如組上林桃花開水煖鴻北翥
(史記屈平既絀乃作懷沙之賦其辭云滔滔孟夏兮草木莽莽傷懷永哀兮汩徂南土維摩詰經遠塵離垢得)
(法眼淨李賀將進酒歌况是青春日將暮桃花亂落如紅雨振衣散花見十七卷李公擇過高郵詩注天寳遺)
(事太液池千葉白蓮開帝與貴妃宴賞指妃謂左右曰何如此觧語花也陳鴻長恨歌傳玄宗駕幸華清宫内)
(外命婦熠燿景從上心油然若有顧遇左右前後粉色如土詔高力士潜搜外宫得楊元琰女夀邸陸雲與兄)
(機書云君苖能文每見兄文輒欲焚其筆研左傳宣十二年告令尹改乘轅而北之詩國風執轡如組)
追餞正輔表兄至博羅賦詩為别
孤臣南游堕黃菅君亦何事來牧蠻艤舟蜑戸龍岡窟
置酒椰葉桄榔間高談已笑衰語陋傑句尤覺清詩孱
博羅小縣僧舍古我不忍去君忘還君應回望秦與楚
夢涉漢水愁秦關我亦坐念高安客神游黃蘖參洞山
何時曠蕩洗瑕謫與君歸駕相追攀梨花寒食隔江路
兩山遥對雙煙鬟歸耕不用一錢物惟要兩腳飛孱顔
玉牀丹鏃記分我助我金鼎光斕斑
(韓退之詩衙時龍戸集注即今蜑戸也謂採珠者一綂志惠州有九龍岡在長樂吳都賦㯽榔無柯椰葉無蔭)
(南方草木状椰樹葉如栟櫚高五六丈無枝條高安縣隸筠州時子由分司南京筠州居住傳燈錄洪州黃蘗)
(希運禪師筠州洞山良价禪師玉牀丹鏃見十八卷觀張師正所蓄辰砂詩注大丹祕契圖金鼎篇云金鼎者)
(上應天下應地中應人民)
再用前韻
樂天雙鬢如霜菅始知謝遣素與蠻我兄綠髮蔚如故
已了夢幻齊人間蛾眉勸酒聊爾耳處仲太忍茂弘孱
三杯徑醉便歸卧海上知復幾往還連娟六幺趁蹋鞠
杳𦕈三疊縈陽關酒醒夢斷何所有落花流水空青山
忽驚鐃鼓發半夜明月不許幽人攀贈行無物惟一語
莫遣瘴霧侵雲鬟羅浮道人一傾盖欲繫白日留君顔
應知我是香案吏他年許綴蓬萊班
(晉書王敦字處仲王導字茂弘詩意用王愷使美人行酒事注已見蹋鞠字出史記蘇秦傳又見衛霍傳今之)
(蹴鞠也劉向别錄曰蹴踘黃帝所造六幺曲名琵琶錄唐崑崙彈新翻羽調綠腰注綠腰即錄要也本自樂工)
(進曲上令錄出要者乃以為名後又訛為六幺也陽關三疊詳見十二卷和孔密州詩注)
施註蘇詩卷三十五
