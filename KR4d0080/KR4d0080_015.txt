施註蘇詩卷一
宋蘇軾撰
施元之原註
武進邵長蘅删補
詩四十七首
(起嘉祐辛丑十二月赴鳳翔任盡壬寅在鳳翔作施註缺今補)
辛丑十一月十九日既與子由别於鄭州西門
之外馬上賦詩一篇寄之
不飲胡為醉兀兀此心巳逐歸鞍發歸人猶自念庭闈
今我何以慰寂寞登高回首坡隴隔惟見烏帽出復沒
苦寒念爾衣裘薄獨騎瘦馬踏殘月路人行歌居人樂
僮僕怪我苦悽惻亦知人生要有别但恐歲月去飄忽
寒燈相對記疇昔夜雨何時聽蕭瑟君知此意不可忘
慎勿苦愛高官職(公自注嘗有夜雨對牀之言故云爾)
(杜詩烏帽塵拂青螺粟韋應物與元常全真二生詩那知風雨夜復此對牀眠王注子由與先生在懷遠驛嘗)
(讀韋詩至此句惻然感之乃相約早退共為閒居之樂其後子由與先生彭城相會有詩曰逍遥堂後千尋木)
(長送中宵風雨聲悮喜對牀尋舊約不知漂泊在彭城先生在東府雨中作示子由詩有曰對牀定悠悠夜雨)
(今蕭瑟盖皆感歎追舊之言也)
和子由澠池懷舊(漢書弘農郡澠池縣注景帝中二年初徙萬家為縣)
人生到處知何似應似飛鴻踏雪泥泥上偶然留指爪
鴻飛那復計東西老僧巳死成新塔壊壁無由見舊題
往日﨑嶇還記否路長人困蹇驢嘶(公自注往歲馬死於二陵騎驢至澠)
(池)
(賈誼弔屈原賦騰駕罷牛驂蹇驢兮杜詩東家蹇驢許借我泥滑不敢騎朝天)
次韻和劉京兆石林亭之作石本唐苑中物散
流民間劉購得之(京兆府即長安也劉京兆乃劉敞字原父)
都城日荒廢往事不可還唯餘故苑石漂散向(一作尚)
人間公來始購蓄不憚道里艱忽從座埃中来對冰
雪顔瘦骨拔凛凛蒼根潄潺潺唐人唯竒章好石古
莫攀盡令屬牛氏刻鑿紛班班嗟此本何常聚散實
循環人失亦人得要不出區寰君看劉李末不能保
河關况此百株石鴻毛於太山但當對石飲萬事付
等閒
(河圖括地象地以石為骨白樂天太湖石記今丞相竒章公嗜石於此物獨不謙譲東第南墅列而置之以甲)
(乙丙丁品之各刻于石隂曰牛氏石甲之上丙之中乙之下按竒章公牛僧孺也家語椘共王出遊亡其烏號)
(之弓左右請求之王曰止也椘人失弓椘人得之又何求焉孔子聞之曰惜乎其不廣也宜曰人遺弓人得之)
(而巳何必椘也王注劉指漢李指唐也史記魏王豹至國即絶河關司馬遷與任安書死有重於太山或輕於鴻毛)
壬寅二月有詔令郡吏分往屬縣減决囚禁自
十三日受命出府至寳雞虢郿盩厔四縣既畢
事因朝謁太平宫而宿於南谿谿堂遂並南山
而西至樓觀大秦寺延生觀仙游潭十九日乃
歸作詩五百言以記凡所經歴者寄子由
遠人罹水旱王命釋俘囚分縣傳眀詔循山得勝遊蕭
條初出郭曠蕩實消憂薄暮来孤鎮登臨憶武侯崢嶸
依絶壁蒼茫瞰奔流半夜人嘑急横空火氣浮天遥殊
不辨風急巳難收曉入陳倉縣猶餘賣酒樓煙煤巳狼
藉吏卒尚呀咻(公自注十三日宿武城鎮即俗所謂石鼻寨也云孔眀所築是夜二鼓寳雞火)
(作相去三十里而見於武城)雞嶺雲霞古龍宫殿宇幽(公自注縣有雞爪峰龍宫)
(寺)南山連大散歸客走(音奏)吾州欲往安能遂將還為少
留回趨西虢道郤渡小河洲聞道磻溪石猶存渭水頭
蒼崖雖有迹大釣夲無鈎(公自注十四日自寳雞行至虢聞太公磻溪石在縣東南)
(十八里猶有投竿跪餌兩膝所著之處)東去過郿塢孤城象漢劉(公自注十五日)
(至郿縣縣有董卓城象長安俗謂之小長安)誰言董公健竟復伍孚讎白刃
俄生肘黃金謾似邱平生聞太白一見駐行騶鼓角誰
能試風靁果致不巖崖已竒絶冰雪更琱鎪春旱憂無
麥山靈喜有湫蛟龍懶方睡缾罐小容偷(公自注是日晚自郿起至)
(青秋鎮宿道過太白山相傳云軍行鳴鼓角過山下輙致雷雨山上有湫甚靈以今歲旱方議取之)二曲
林泉勝三川氣象侔近山麰麥早臨水竹篁修(公自注十六日)
(至盩厔以近山地美氣候殊早縣有官竹園十數里不絶)先帝膺符命行宫畫冕旒
侍臣簪武弁女樂抱箜篌祕殿開金鎖神人控玉虯黑
衣横巨劍被髮凛䨇眸(公自注十七日寒食自盩厔東南行二十餘里朝謁太平宫二)
(聖御容此宫乃太宗皇帝時有神降於道士張守真以告受命之符所為立也神封翊聖將軍有殿)邂逅
逢佳士相將弄綵舟投篙披綠荇濯足亂清溝晚宿南
谿上森如水國秋遶湖栽翠密終夜響颼飀(公自注是日與監宫)
(張杲之汎舟南谿遂留宿于谿堂)冒曉窮幽邃操戈畏炳彪(公自注十八日循終)
(南而西縣尉以甲卒見送或云近官竹園往往有虎)尹生猶有宅老氏舊停輈問
道遺蹤在登仙往事悠馭風歸汗漫閱世似蜉蝣羽客
知人意瑶琴繫馬鞦不辭山寺遠来作鹿鳴呦帝子傳
聞李嵓堂髣像緱輕風幃幔卷落日髻鬟愁入谷(音浴)驚
蒙密登坡費挽摟亂峰巉似槊一水澹如油中使何年
到金龍自古投千重横翠石百丈見游鯈(音紬)最愛泉鳴
洞初嘗雪入喉滿缾雖可致洗耳歎無由(公自注是日游崇聖觀俗)
(所謂樓觀也乃尹喜舊宅山脚有授經臺尚在遂與張杲之同至大秦寺早食而别有太平宫道士趙宗有抱)
(琴見送至寺作鹿鳴之引乃去又西至延生觀觀後上小山有唐玉真公主修道之遺迹下山而西行十數里)
(南入黑水谷谷中有潭名仙游潭上有寺三倚峻峯面清溪樹林深翠怪石不可勝數潭水以繩縋石數百尺)
(不得其底以瓦礫投之翔揚徐下食頃乃不見其清澈如此遂宿於中興寺寺中有玉女洞洞中有飛泉甚甘)
(眀日以泉二缾歸至郿又眀日乃至府)忽憶尋蟆培方冬脫鹿裘山川良
甚似水石亦堪儔惟有泉傍飲無人自獻酬(公自注昔與子由游)
(蟆培時方冬洞中温温如二三月椘辭遠游下崢嶸而無地兮上寥廓而無天注崢嶸深遠貌文選刻削崢嶸)
(王注蒼茫字古人用皆平聲先生用作仄聲蒼字廣韻音麤朗而茫字上聲之莽去聲之漭皆不收不知先生)
(用之所出地志載三秦記陳倉以山得名山有石雞與山雞不别趙高燒山山雞飛去而石雞不去晨鳴山頭)
(聞三十里盖玉雞也唐至德二載更名寳雞史記封禪書秦文公獲若石云於陳倉北阪城祠之其神来常以)
(夜光輝若流星從東南来集於祠城則若雄雞其聲殷云野雞夜雊以一牢祠命曰陳寳按雞爪峰盖以此得)
(名王注大散關秦蜀通途又西虢虢叔所封平王東遷虢徙上陽故謂之西虢後漢董卓傳築塢於郿高厚七)
(丈號曰萬歲塢又塢中珍藏有金二三萬斤銀八九萬斤錦綺竒玩積如邱山袁紹傳卓議廢立紹勃然曰天)
(下健者何必董公又卓傳越騎校尉伍孚忿卓兇毒懷珮刀刺之不中左右執孚孚大言曰恨不得磔裂姦賊)
(於都市又王允與吕布謀誅卓李肅以戟刺之衷甲不入卓驚呼吕布何在布曰有詔討賊遂殺卓三十六洞)
(天記第十一太白山洞周回五百里三秦謠武功太白去天三百選賦木不琱鎪王注偷字韻盖方言取龍水)
(謂之偷湫也西京賦右極盩厔并卷酆鄠之下李善注盩厔山名盩音周厔音質寰宇記山曲曰盩水曲曰厔)
(故云二曲王注古謂伊洛河為三川唐以劍南東西及山南西道為三川釋名箜篌師延所作風俗通武帝禱)
(祠太一后土令樂人侯調作坎侯言聲坎坎應節也因其姓號坎侯蘇林注作箜篌李賀箜篌引二十三絲動)
(紫皇司馬相如賦乘鏤象六玉虯劉燾曰翊聖像皆被髮跣足仗劍擾龍相承舊矣廣雅小風曰颼凉風曰飀)
(周易大人虎變其文炳也說文虎文曰彪史記老莊傳老子見周之衰乃遂去至關關令尹喜曰子將隠矣彊)
(為我著書乃著書言道德之意五千餘言而去列子馭風而行淮南子有若士者謂盧敖曰子處矣吾與汗漫)
(期于九垓之上詩曹風蜉蝣之羽毛傳渠略也朝生夕死王注帝子唐玉真公主睿宗之女始封長昌縣主天)
(寳三年上言妾高宗之孫睿宗之女陛下之女弟於天下不為賤何必名係主號資湯沐然後為貴請入數百)
(家之産延十年之命帝許之與金仙公主皆為道士青城山記玉真公主肅宗之姑也築室丈人觀玉真金仙)
(二宫主真容見在女仙列傳西王母姓緱其所居有玄碧之堂唐王建温門山詩曉入温門山羣峰亂如戟白)
(樂天詩噴時千點雨澄處一泓油東齋記事道家有金龍玉簡學士院撰文具一歲中齋醮投於名山洞府金)
(龍以銅制玉簡以階石制莊子與惠子游於濠上鯈魚出遊沈約詩百丈見游鱗唐張又新水記峽州扇子峡)
(石中突而洩水獨清冷石状如龜頭俗謂蝦蟆石其水煎茶為第一)
太白山下早行至横渠鎮書崇夀院壁
馬上續殘夢不知朝日昇亂山横翠幛落月澹孤燈奔
走煩郵吏安閒愧老僧再游應眷眷聊亦記吾曾
留題延生觀後山上小堂(王注觀後上小山有堂是唐玉真公主修)
(道遺迹夲朝端拱元年奉勑賜此額)
溪山愈好意無厭上到巉巉第幾尖深谷野禽毛羽怪
上方仙子鬢眉纖不慙弄玉騎丹鳳應逐嫦娥駕老蟾
澗草巖花自無主晚来胡蝶入疎簾
(列仙傳蕭史善吹簫秦穆公以女弄玉妻焉遂教弄玉吹簫作鳳鳴一旦弄玉乘鳳蕭史乘龍昇天而去淮南)
(子羿得不死之藥於西王母姮娥竊之奔月姮娥羿妻也乾鑿度蟾蜍體就穴鼻始眀注穴鼻兔也)
留題仙遊潭中興寺東有玉女洞洞南有馬融
讀書石室過潭而南山石益竒潭上有橋畏其
嶮不敢渡(終南圖經讀書臺在縣城西一百步)
清潭百尺皎無泥山木隂隂谷鳥嗁蜀客曾遊眀月峡
秦人今在武陵溪獨攀書室窺巖竇還訪仙姝欵石閨
猶有愛山心未至不將䨇脚踏飛梯
(王注眀月峡在古巴郡今在忠涪二州之境石壁有圓孔形如滿月蜀客則先生自謂武陵溪用桃源漁人事)
(詳第六卷風水洞詩注後漢馬融傳融扶風茂陵人京兆摯恂以儒術教授隠於南山之隂融從其游學)
石鼻城(注見前)
平時戰國今無在陌上征夫自不閒北客初来試新險
蜀人從此送殘山獨穿暗月朦朧裏愁渡奔河蒼茫間
漸入西南風景變道邊修竹水潺潺
(王注戰國指蜀魏也諸葛亮築此城以拒郝昭)
磻溪石(注見前)
墨突不暇黔孔席未嘗煖安知渭上叟跪石留䨇骭一
朝嬰世故辛苦平多難亦欲就安眠旅人譏客懶
(淮南子墨子無黔突孔子無煖席史記齊世家武王封師尚父於齊營邱東就國道宿行遅逆旅之人曰吾聞)
(時難得而易失客寝甚安殆非就國者也太公聞之夜衣而行黎眀至國)
郿塢(注見前)
衣中甲厚行何懼塢裏金多退足憑畢竟英雄誰得似
臍脂自照不須燈
(後漢董卓傳尸卓於市天時始熱卓素充肥脂流於地守尸吏然火置卓臍中光眀達曙如是積日)
樓觀(公自注秦始皇立老子廟於觀南晉惠始修此觀)
門前古碣卧斜陽閱世如流事可傷長有幽人悲晉惠
強修遺廟學秦皇丹砂久窖井水赤白术誰燒廚竈香
聞道神仙亦相過只疑田叟是庚桑
(抱朴子臨汜縣有廖氏世老夀後移居子孫輙殘折他人居其故宅復累世夀疑其井水赤乃掘井左右得古)
(人埋丹砂數十斛丹汁入井是以飲水而夀陶隠居引仙經术能除惡氣莊子老聃之役有庚桑椘者徧得老)
(聃之道北居畏壘之山)
九月二十日微雪懷子由弟二首
岐陽九月天微雪已作蕭條歲暮心短日送寒砧杵急
冷官無事屋廬深愁腸别後能消酒白髮秋来已上簪
近買貂裘堪出塞忽思乘傳(知戀切)問西琛
(杜子美詩廣文先生官獨冷又詩白髮不勝簮漢書乘傳注師古曰傳者若今之驛古以車謂之傳車其後又)
(單置馬謂之驛騎詩憬彼淮夷来獻其琛)
江上同舟詩滿箧鄭西分馬涕垂膺未成報國慙書劍
豈不懷歸畏友朋官舍度秋驚歲晚寺樓見雪與誰登
遥知讀易東窗下車馬敲門定不譍
(詩豈不懷歸畏此簡書左傳引逸詩豈不欲往畏我友朋)
病中聞子由得告不赴商州三首(王注子由與先生同舉賢)
(科子由以訐直得下第除商州推官而王介甫猶不肯撰辭告未即下故先生自去年十)
(二月先赴鳳翔至今年秋子由方告下以老泉傍無侍子奏乞養親三年此所以得告而)
(不赴也)
病中聞汝免来商旅鴈何時更著行遠别不知官爵好
思歸苦覺歲年長著書多暇真良計從宦無功謾去鄊
惟有王城最堪隐萬人如海一身藏
近從章子聞渠說(公自注章子惇也)苦道商人望汝来說客有
靈慙直道逋翁久没厭凡才夷音僅可通名姓癭俗無
由辨頸顋答策不堪宜落此上書求免亦何哉
(王注逋翁四皓也避秦隐於商山白樂天詩漢容黃綺為逋客李商隠商於詩割地張儀詐謀身綺季長歐陽)
(公汝癭詩無由辨肩頸)
辭官不出意誰知敢向清時怨位卑萬事悠悠付杯酒
流年冉冉入霜髭策曾忤世人嫌汝易可忘憂家有師
此外知心更誰是夢魂相覓苦参差
病中大雪數日未嘗起觀虢令趙薦以詩相屬
戲用其韻答之
經旬卧齋閣終日親劑和不知雪已深但覺寒無奈(一作)
(那)飄蕭窗紙(一作紙窗)眀堆壓簷板堕(公自注關中皆以板為簷)風飈助
凝列幃幔困掀(一作軒)簸惟思近醇醲未敢窺璨瑳何時
反炎赫郤欲躬臼磨誰言坐無氊尚有裘充貨西鄰歌
吹發促席寒威挫崩騰踏成逕繚繞飛入座人歡瓦先
融飲雋缾屢卧嗟予獨愁寂空室自困坷欲為後日賞
恐被遊塵涴寒更報新霽皎月懸半破有客獨苦吟清
夜默自課詩人例窮蹇秀句出寒餓何當暴霜雪庶以
躡郊賀
(魏都賦著馴風之醇醲注以酒喻政王注璨瑳以玉比雪之眀也後漢馮衍妻妒悍不畜媵妾兒女自操井臼)
(以言勞則體中生熱也杜子美贈鄭虔詩才名三十年坐客寒無氊西京雜記司馬相如初與文君還成都居)
(貧愁懣以所著鷫鸘裘就市人楊昌貰酒與文君為歡左傳士文伯謂投壺之中曰中雋歐陽詩不覺長缾卧)
(墻曲韓退之詩勿使塵泥涴又新月憐半破杜詩詩家秀句傳寒餓王注郊賀孟郊李賀也)
歲晚相與饋問為饋歲酒食相邀呼為别歲至
除夜達旦不眠為守歲蜀之風俗如是余官於
岐下歲暮思歸而不可得故為此三詩寄子由
饋歲
農功各已收歲事得相佐為歡恐無及假物不論貨山
川随出産貧富稱小大寘盤巨鯉横發籠(去聲)䨇兔卧富
人事華靡綵繡光翻座貧者愧不能微摯出舂磨官居
故人少里巷佳節過亦欲舉鄉風獨唱無人和
(詩商頌歲事来辟在傳以相輔佐王符潛夫論富者競欲相過貧者恥不逮及也)
别歲
故人適千里臨别尚遲遲人行猶可復歲行那可追問
歲安所之遠在天一涯已逐東流水赴海歸無時東鄰
酒初熟西舍彘亦肥且為一日歡慰此窮年悲勿嗟舊
歲别行與新歲辭去去勿回顧還君老與衰
(古詩各在天一涯古樂府百川東到海何時復西歸)
守歲
欲知垂盡歲有似赴壑蛇修鱗半已沒去意誰能遮况
欲繫其尾雖勤知奈何兒童彊不睡相守夜讙(一作諠)譁
晨雞且勿唱更鼓畏添撾坐久燈燼落起看北斗斜眀
年豈無年心事恐蹉跎努力盡今夕少年猶可誇
(晉書賈皇后云繫狗當繫頸今反繫其尾)
和子由踏青(子由踏青詩序眉之東門十數里有山曰蟇頤山上有亭榭松竹山)
(下臨大江每正月八日士女相與遊嬉飲酒於其上謂之踏青也)
春風陌上驚微塵游人初樂歲華新人閒正好路傍飲
麥短未怕游車輪城中居人厭城郭喧闐曉出空四鄰
歌鼓驚山草木動簞瓢散野烏鳶馴何人聚衆稱道人
遮道賣符色怒嗔宜蠺使汝蠒如甕宜畜使汝羊如麕
路人未必信此語強為買服禳新春道人得錢徑沽酒
醉倒自謂吾符神
(太平廣記園客者濟隂人嘗種五色香草積十年服其實一日有五色蛾止其旁客收而畜之至蠺時有女夜)
(半至自稱客妻道蠺之状客與俱蠺得一百二十頭蠒皆如甕每繰一頭六十日乃盡遂俱仙王注爾雅曰麢)
(大羊杜預奏事曰臣前在南聞魏興北山有野羊大者數千百斤試令求之牝牡各得一豈爾雅所謂麢者乎)
(麢與麕皆從鹿挨傍押韻成都古今記三月三日太守出北門宴學射山盖張百子以是日上升即此地也男)
(覡女巫會於此寫符篆以鬻人云宜田蠺辟災疫佩者戴者信以為然)
和子由蠺市(子由詩序眉之二月望日鬻蠺器於市因作樂縦觀謂之蠺市)
蜀人衣食常苦艱蜀人游樂不知還千人耕種萬人食
一年辛苦一春閒閒時尚以蠺為市共忘辛苦逐欣歡
去年霜降斫秋荻今年箔積如連山破瓢為輪土為釡
争買不翅金與紈憶昔與子皆童丱(音慣)年年廢書走市
觀市人争誇闘巧智(一作智巧)野人喑啞遭欺謾詩来使我
感舊事不悲去國悲流年
(王注荻箔乃薦蠺之具瓢輪土釡乃繰絲之物詩齊風總角丱兮注束髮皃)
和子由苦寒見寄
人生不滿百一别費三年三年吾有幾弃擲理無還長
恐别離中摧我鬢與顔念昔喜著書别来不成萹細思
平時樂乃為憂所緣吾從天下士莫如與子歡羡子久
不出讀書蝨生氊丈夫重出處不退要當前西羌觧仇
隙猛士憂塞壖(而宣切)廟謀雖不戰鹵意久欺天山西良
家子錦緣貂裘鮮千金買戰馬百寳糚刀鐶何時逐汝
去與鹵試周旋
(漢書趙充國傳元康元年先零與諸羌種豪二百餘人觧仇交質盟誓申屠嘉傳太上皇廟堧垣注宫外垣餘)
(地也堧壖仝按塞壖塞垣也又六郡良家子皆習騎射又山西出將左傳晉文公謂椘子曰左執鞭弭右屬櫜)
(鞬以與君周旋)
和子由論書
吾雖不善書曉書莫如我苟能通其意常謂不學可貌
妍容有矉(顰同)璧美何妨橢端莊襍流麗剛健含婀娜好
之每自譏不謂子亦頗書成輙棄去繆被旁人裹體勢
夲闊落結束入細麽子詩亦見推語重未敢荷邇来又
學射力薄愁官笴(公自注官箭十二把吾能十一把箭耳)多好竟無成不
精安用夥何當盡屏去萬事付懶惰吾聞古書法守駿
莫如跛世俗筆苦驕衆中強嵬騀鍾張忽已遠此語與
時左
(莊子天運萹西施病心而矉其里爾雅&KR1853;小而橢注貝狭而長曰橢班彪王命論么麽不及數子注細小曰麽)
(漢書陳涉傳夥涉之為王沈沈者注椘人謂多為夥說文馬摇頭曰騀王注嵬騀不安帖皃鍾張鍾繇張芝也)
記所見開元寺吴道子畫佛滅度以答子由(名畫)
(記吴陽翟人工畫初名道子玄宗改名道玄下筆有神官至寕王友)
西方真人誰所見衣被七寳從雙狻(音酸)當時修道頗辛
苦柏生兩肘烏(一作鳥)巢肩初如濛濛隠山玉漸如濯濯
出水蓮道成一旦就空滅奔會四海悲人天翔禽哀響
動林谷獸鬼躑躅淚迸泉龐眉深目彼誰子遶牀彈指
性自圓隐如寒月堕清晝空有孤光留故躔春遊古寺
拂塵壁遺像久此霾香煙畫師不復寫名姓皆云道子
口所傳從横固已蔑孫鄧有如巨鰐吞小鮮来詩所誇
孰與此安得携挂其旁觀
(穆天子傳狻猊日行五百里郭璞注獅子也一名虓獸中之王也傳燈錄佛於雪山入定有野鵲於佛頂置巢)
(時去時来大智度論曰佛在隂菴羅䨇樹間入般湼槃卧北首大地震動諸三學人僉然不樂郁伊交涕諸無)
(學人但念諸法一切無常杜詩淚下如迸泉王注月堕清晝以譬佛之滅度光留故躔以譬佛之雖寂滅而猶)
(在圖畫見聞志孫知微字太古通義彭山人每畫聖像必齋戒疏瀹方始援筆鄧名隠物類相感志南海有鰐)
(魚其状若鼉四足長六七尺有齒如劍老子治大國若烹小鮮)
和子由寒食
寒食今年二月晦樹林深翠已生煙遶城駿馬誰能借
到處名園意盡便但挂酒壺那計盞偶題詩句不須編
忽聞啼鵙驚羈旅江上何人治廢田
和劉長安題薛周逸老亭周善飲酒未七十而
致仕(王注劉長安劉敞原父也薛周莫考)
近聞薛公子早退驚長流買園招野鶴鑿井動潛虯自
言酒中趣一斗勝凉州翻然拂衣去親愛挽不留隐居
亦何樂素志庶可求所亡嗟無幾所得不啻酬青春為
君好白日為君悠山鳥奏琴筑野花弄閑幽雖辭功與
名其樂實素侯至今清夜夢尚驚冠壓頭誰能載美酒
往以大白浮之子雖不識因公可與遊
(蜀都賦下高鵠出潛虯續漢書扶風孟陀以蒲萄酒一斗遺張譲即得凉州刺史晉書鄧攸傳吴人歌之曰鄧)
(侯挽不留謝令推不去史貨殖傳今有無秩禄之奉爵邑之入而樂與之比者命曰素封又千金之家比一都)
(之君巨萬者乃與王者同樂劉向說苑魏文侯與大夫飲使公乘不仁為觴政曰飲不盡者浮以大白)
中隠堂詩(并序)
岐山宰王君紳其祖故蜀人也避亂来長安而遂
家焉其居第園圃有名長安城中號中隠堂者是
也予之長安王君以書戒其子弟邀予遊且乞詩
甚勤因為作此五萹(前地理志京兆尹縣十二其一曰長安高帝五年置惠帝)
(元年初城六年成)
去蜀初逃難遊秦遂不歸園荒喬木老堂在昔人非鑿
石清泉激開門野鶴飛退居吾久念長恐此心違
徑轉如修蟒坡垂似伏鼇樹從何代有人與此堂高好
古嗟生晚偷閒厭久勞王孫早歸隠塵土汙君袍
(劉安招隠士王孫遊兮不歸陸機詩京洛多風塵素衣化為緇)
二月驚梅晚幽香此地無依依慰遠客皎皎似吴姝不
恨故園隔空嗟芳歲徂春深桃杏亂笑汝益羈孤
(韓退之詩二月初驚見草芽杜子美詩丹橘黃柑此地無)
翠石如鸚鵡何年别海壖貢(一作来)隨南使遠載壓渭舟
偏已伴喬松老那知故國遷金人觧辭漢汝獨不潸然
(廣韻壖江河邊地李賀金銅仙人辭漢歌序宫官既坼盤仙人臨載乃潸然泣下)
都城更幾姓到處有殘碑古隧埋蝌蚪崩崖露伏龜安
排壮亭榭收拾費金貲岣嶁何須到韓公浪自悲
(西都賦三成帝畿注周秦漢也古文四聲韻序科斗書古文也所謂蒼頡夲體形多頭麤尾細腹壮團圓似水)
(蟲之蝌蚪隋志五品以上立碑螭首龜趺韓退之詩岣嶁山尖神禹碑字青石赤形摹竒又云我来咨嗟涕漣)
(而千搜萬索何處有森森綠樹猿猱悲)
鳳翔八觀(并序)
鳳翔八觀詩記可觀者八也昔司馬子長登會稽
探禹穴不遠千里而李太白亦以七澤之觀至荆
州二子盖悲世悼俗自傷不見古人而欲一觀其
遺蹟故其勤如此鳳翔當秦蜀之交士大夫之所
朝夕往来此八觀者又皆跬步可至而好事者有
不能徧觀焉故作詩以告欲觀而不知者
石鼓歌
冬十二月歲辛丑我初從政見魯叟舊聞石鼓今見之
文字欎律蛟蛇走細觀初以指畫肚欲讀嗟如箝在口
韓公好古生已遅我今况又百年後強尋偏傍推點畫
時得一二遺八九我車既攻馬亦同其魚維鱮貫之柳
(公自注其詞云我車既攻我馬亦同又云其魚維何維鱮維鯉何以貫之維楊與柳惟此六向可讀餘多不可)
(通)古器縦横猶識鼎衆星錯落僅名斗糢糊半已似瘢
胝詰曲猶能辨跟肘娟娟缺月隠雲霧濯濯嘉禾秀莨
莠漂流百戰偶然存獨立千載誰與友上追軒頡相唯
諾下揖(一作挹)冰斯同鷇㝅(鷇邱候切㝅乃候切)憶昔周宣歌鴻鴈
當時籀史變蝌蚪厭亂人方思聖賢中興天為生耆耉
東征徐鹵闞虓虎北伏(一作伐)犬戎随指嗾(蘇后切)象胥襍
沓貢狼鹿方召聯翩賜圭卣遂因鼓鼙思將帥豈為考
擊煩矇瞍何人作頌比崧高萬古斯文齊岣嶁勲勞至
大不矜伐文武未遠猶忠厚欲尋年歲無甲乙豈有名
字記誰某自從周衰更七國竟使秦人有九有掃除詩
書誦法律投棄俎豆陳鞭杻當年何人佐祖龍上蔡公
子牽黃狗登山刻石頌功烈後者無繼前無偶皆云皇
帝巡四國烹滅彊暴救黔首六經既已委灰塵此鼓亦
當遭擊掊傳聞九鼎淪泗上欲使萬夫沈水取暴君縦
欲窮人力神物義不汙秦垢是時石鼓何處避無乃天
工令鬼守興亡百變物自閒富貴一朝名不朽細思物
理坐歎息人生安得如汝夀
(歐陽集古錄石鼓久在岐陽初不見稱於世至唐人始盛稱之而韋應物以為周文王之鼓至宣王時刻爾韓)
(退之直以為宣王之鼓今在鳳翔縣孔子廟鼓有十先時散棄於野鄭餘慶始置於廟而亡其二皇祐四年向)
(傳師求於民間得之十鼓乃足其文可見者四百六十有五磨滅不可識者過半然其可疑者四退之好古不)
(妄者予姑取以為信耳至於字畫亦非史籀不能作也西京賦隐轔欎律甘泉賦雷欎律於巖窔唐虞世南學)
(書常於被下以指畫肚韓退之苦寒詩濁醪沸入喉口角如銜箝又石鼓歌嗟予好古生苦晚對此涕淚䨇滂)
(沱王注軒頡軒轅蒼頡冰斯李斯李陽冰也頡為黃帝史因觀鳥迹始作書契古文是也周宣王時史籀著大)
(篆十五萹與古稍異謂之籀書秦相李斯取籀文或頗省改謂之小篆焚先典而古文絶矣漢魯共王壊孔子)
(宅得尚書春秋論語孝經時以不復知古文故謂之蝌蚪書諸山刻石荆玉璽文及銅人銘皆斯所書謂之玉)
(筯體唐李陽冰獨得斯用筆意論者謂冰愈於斯也小雅鴻鴈詩序曰美宣王也鄭箋承厲王衰亂之敝而起)
(興復先王之道以安集衆民也大雅常武詩省此徐土又進厥虎臣闞如虓虎國語穆王將征犬戎祭公謀父)
(諫不聽遂征之得四白狼四白鹿以歸左傳宣二年晉侯飲趙盾酒伏甲將攻之公嗾夫熬焉說文使犬聲也)
(周官象胥掌蠻&KR0642;閩貉戎狄之國使掌傳王之言而諭說焉大雅江漢詩王命召虎釐爾圭瓚秬鬯一卣方方)
(叔也記聽鼔鼙之聲則思將帥之臣大雅崧高詩毛傳尹吉甫美宣王也岣嶁注見前秦始皇夲紀始皇三十)
(六年秋使者從關東夜過華隂平舒道有人持璧遮使者曰為吾遺滈池君眀年祖龍死使者問其故忽不見)
(使者奉璧具以聞始皇嘿然良久曰山鬼固不過知一歲事也退言曰祖龍者人之先也史記李斯傳斯出獄)
(與其中子俱執顧謂其中子曰吾欲與若復牽黃犬俱出上蔡東門逐狡兔豈可得乎始皇夲紀二十八年始)
(皇東行郡縣上鄒嶧山刻石頌秦德又南登瑯邪作瑯邪臺刻石頌秦德二十九年登之罘刻石刻詞有曰烹)
(滅強暴振救黔首又始皇還過彭城齋戒禱祠欲出周鼎泗水使千人沒水求之弗得莊子逍遥遊吾為其無)
(用而掊之注擊而碎之也韓石鼓歌雨淋日炙野火燎鬼物守護煩撝呵)
詛椘文(公自注碑獲於開元寺土下今在太守便廳秦穆公葬於雍橐泉祈年觀)
(下今墓在開元寺之東南數十步則寺豈祈年之故基耶淮南王遷於蜀至雍道病)
(卒則雍非長安此乃古雍也)
峥嶸開元寺髣髴祈年觀舊築掃成空古碑埋不爛詛
書雖可讀字法嗟久換詞云秦嗣王敢使祝用瓚先君
穆公世與椘約相捍質之於巫咸萬葉期不叛今其後
嗣王乃敢搆多難刳胎殺無罪親族遭圉絆計其所稱
訴何啻桀紂亂吾聞古秦俗面詐背不汗豈惟公子卬
社鬼亦遭謾遼哉千載後發我一笑(一作笑一)粲
(王注問詛椘文於學古文者云有數夲其文皆同惟神名異開元寺下所得乃詛於巫咸神者是數夲中唯巫)
(咸之文筆法最精其家無之唯有此詛於亞駝神一夲詳其篆文乃先生詩中語也今載於此字有不可識者)
(則書闕以補之其文曰秦嗣王敢用吉玉宣璧使其祝宗邵鼕布懇告於丕顯大神亞駝以底椘王熊相之多)
(罪者我先君穆王及椘成王是戮力同心兩邦若壹絆以㛰姻袗以齊盟曰萬葉子孫毋相為不利親印丕顯)
(大神亞駝而質焉今椘王熊相庸回無道滛伐湛亂宣侈兢縦變渝盟制内之則虣虐不宰刑殺孕婦幽刺親)
(戚拘圉其叔父置諸冥室櫝棺之中外之則冒改久闕不畏皇天上帝及丕顯大神亞駝光烈威神而兼倍十)
(八世之盟詛率諸侯之兵以臨加我欲剗伐我社稷□滅我百姓□蔑我皇天上帝及丕顯大神亞駝之郊祠)
(圭玉犧牲□取我邊城新&KR1609;及於□&KR1609;及於□不敢曰可今又悉興其衆張矜怠怒□甲□兵奮士盛師以偪)
(我邊境將欲覆其□亦應受皇天上帝及丕顯大神亞駝之幾靈德賜克剗椘師復略我邊城敢數椘王熊相)
(之倍盟□詛著諸名章以盟大神之威神其文如此秦始皇夲紀注祈年宫在雍史記商鞅傳孝公使衛鞅將)
(而伐魏魏使公子卬將而擊之鞅詐公子卬會盟巳飲伏甲士襲鹵公子卬因攻其軍盡破之以歸秦穀梁軍)
(士粲然皆笑)
王維吴道子畫(吴道子見前開元寺注季南名畫記王維字摩詰以詞學)
(知名官至尚書右丞工畫)
何處訪吴畫普門與開元開元有東塔摩詰留手痕吾
觀畫品中莫如二子尊道子實雄放浩如海波翻當其
下手風雨快筆所未到氣已吞亭亭䨇林閒彩暈扶桑
暾中有至人談寂滅悟者悲涕迷者手自捫蠻君鬼伯
千萬萬相排競進頭如黿摩詰夲詩老佩芷襲芳蓀今
觀此壁畫亦若其詩清且敦祇園弟子盡鶴骨心如死
灰不復温門前兩叢竹雪節貫霜根交柯亂葉動無數
一一皆可尋其源吴生雖妙絶猶以畫工論摩詰得之
於象外有如仙翮謝籠樊吾觀二子皆神俊又於維也
歛衽無閒言
(唐米景元畫斷道子為神品上上摩詰為妙品上上名畫斷大凡佛之圓光皆湏尺寸先定然後規圓而成惟)
(吴生只一筆又云畫成矣最後方畫圓光風落電轉規成月圓王注開元寺有道子畫佛在雙林下入涅槃像)
(又摩詰畫兩叢竹於開元寺莊子形若槁木心若死灰杜詩畫手看前軰吴生遠擅場又妙絶動宫墻神仙傳)
(王次仲變篆為隸始皇召之不至將殺之次仲化為大鳥振翼而起以三大翮堕與使者始皇因名為落翮仙)
(唐張顛傳後軰言筆札者歐虞禇薛或有異論至張顛曾無閒言)
維摩像唐楊惠之塑在天柱寺(五代名畫補遺楊惠之與)
(吴道子同師張僧繇筆蹟號為畫友工藝並著而道子聲光獨顯遂焚棄筆硯發憤)
(專思塑作能奪僧繇畫相與道子争衡)
昔者子輿病且死其友子祀往問之跰&KR1271;鑒井自歎息
造物將安以我為今觀古塑維摩像病骨磊嵬如枯龜
乃知至人外生死此身變化浮雲随世人豈不碩且好
身雖未病心已疲此叟神完中有恃談笑可郤千熊羆
當其在時或問法俛首無言心自知至今遺像兀不語
與昔未死無增虧田翁俚婦那肯顧時有野鼠銜其髭
見之使人每自失誰能與結(一作詰)無言師
(莊子子輿有病子祀往問之曰偉哉夫造物者將以予為此拘拘也又跰&KR1271;而鑑於井注跰&KR1271;病而不能行皃)
(維摩經是身如浮雲須臾變滅又文殊師利問維摩詰何等是菩薩不二法門時維摩詰默然無言晉書謝靈)
(運髭美臨刑因施作南海祇洹寺維摩詰像髭寺人保惜略不汚損)
東湖
吾家蜀江上江水綠如藍邇来走塵土意思殊不堪况
當岐山下風物尤可慙有山禿如赭有水濁如泔不謂
郡城東數武見湖潭入門便清奥怳如夢西南泉源從
高来随波走涵涵東去觸重阜盡為湖所貪但見蒼石
螭開口吐清甘借汝腹中過胡為目耽耽新荷弄晚凉
輕棹極幽探飄飄忘遠近偃息遺佩篸(簪同)深有龜(一作魚)
與魚(一作龜)淺有螺與蚶曝晴復戲雨戢戢多於蠺浮沉
無停餌倏忽遽滿籃絲緡雖強致瑣細安足戡聞昔周
道興翠鳳棲孤嵐飛鳴飲此水照影弄毵毵(公自注此古飲鳳池)
(也)至今多梧桐合抱如彭耼綵羽無復見上有鸇搏䳺
(烏含切)嗟予生雖晚好古意所妉(耽同)圖書已漫漶猶復訪
僑郯卷阿詩可繼此意久已含扶風古三輔政事豈汝
諳聊為湖上飲一縦醉後談門前遠行客劫劫無畱驂
問胡不回首無乃趁朝参予今正疎懶官長幸見函不
辭日游再行恐歲滿三暮歸仍倒載鐘鼓已韽韽
(詩小雅終朝采藍鄭箋藍染草也李白詩山光水色青於藍白樂天詩春来江水綠如藍韓南山詩或赤若秃)
(鬝秦始皇夲紀始皇至湘山祠逢大風幾不得度上問博士曰湘君何神對曰堯女舜妻死而葬於此始皇大)
(怒使刑徒三千人伐湘山木赭其山寰宇記周文王之時丹鳳鳴於岐山故亦曰鳳皇堆王注僑鄭子産也晉)
(侯稱其博物君子郯子言少昊氏以鳥名官仲尼曰天子失官學在四&KR0642;猶信三輔黃圖京兆在故城内尚冠)
(里馮翊在故城内太上皇廟西南扶風在夕陽街北三輔者謂主爵中尉及左右内史漢武帝改曰京兆尹左)
(馮翊右扶風共治長安城中是為三輔後漢光武之後扶風出治楓里馮翊出治高陵晉書山簡傳日暮倒載)
(歸酩酊無所知宋韻注韽韽鐘鼓微也)
真興寺閣
山川與城郭漠漠同一形市人與鴉鵲浩浩同一聲此
閣幾何高何人之所營側身送落日引手攀飛星當年
王中令斫木南山赬寫真留閣下鐡面眼有稜身強(一作)
(長)八九尺與閣兩峥嶸古人雖暴恣作事今世驚登者
尚呀喘作者何以勝曷不觀此閣其人勇且英
(王注王彦超周末宋初為鳳翔節度使晉書桓温傳劉惔嘗稱之曰温眼如紫石稜)
李氏園(公自注李茂貞園也今為王氏所有五代史茂貞夲姓宋名文通唐僖宗)
(間以功拜鳳翔隴右節度使賜姓名昭宗景福元年反犯京師加拜尚書令封岐王)
(後唐莊宗同光二年卒)
朝游北城東回首見修竹下有朱門家破墻圍古屋舉
鞭叩其戸幽響答空谷入門所見夥十步九移目異花
兼四方野鳥喧百族其西引溪水活活轉墻曲東注入
深林林深窗戸綠水光兼竹淨時有獨立鵠林中百尺
松歲久蒼鱗蹙豈惟此地少意恐關中獨小橋過南圃
(一作浦)夹道多喬木隠如城百雉挺若舟千斛隂隂日光
淡黯黯秋氣蓄盡東為方池野鴈雜家鶩紅棃驚合抱
映島孤雲馥春光水溶漾雪陣風翻撲其北臨長溪波
聲卷平陸北山卧可見蒼翠閒磽秃我時来周覽問此
誰所築云昔李將軍負險乘衰叔抽錢算閒口但未㩁
羹粥當時奪民田失業安敢哭誰家美園囿藉沒不容
贖此亭破千家欎欎城之麓將軍竟何事蟣蝨生刀韣
何嘗載美酒来此駐車轂空使後世人聞名頸猶縮(公自)
(注俗猶呼皇后園盖茂貞謂其妻也)我今官正閒屢至因休沐人生營居
止竟為何人卜何當辦一身永與清景逐
(左傳都城過百雉國之害也注方丈曰堵三堵曰雉漢書注漢律人出一算算百二十錢唯賈人與奴婢倍算)
(貢禹傳禹言口錢起武帝民産子三歲則出口錢故民重困至於生子輒殺宜令兒七歲去齒乃出口錢年二)
(十乃算唐史肅宗時軍用不給乃稅閒架廣韻韣弓衣史記石建為郎中令每五日洗沐歸謁親漢書張安世)
(傳休沐未嘗出)
秦穆公墓(三輔黃圖橐泉宫皇覽曰秦穆公冢在橐泉宫祈年觀下)
槖泉在城東墓在城中無百步乃知昔未有此城秦人
以泉識公墓(識音志)昔公生不誅孟眀豈有死之日而忍
用其良乃知三子殉公意亦如齊之二子從田横古人
感一飯尚能殺其身今人不復見此等乃以所見疑古
人古人不可望今人益可傷
(左傳文六年秦伯任好卒以子車氏之三子奄息仲行鍼虎為殉皆秦之良也國人哀之為之賦黃鳥史記田)
(儋傳田横與其客二人乘傳詣洛陽至尸鄉廐置自剄高帝為之流涕而拜其二客為都尉以王者禮葬田横)
(既葬二客穿其冢旁孔皆自剄下從之後漢李固傳感古人一飯之報注靈輒也靈輙事見左傳宣二年)
和子由聞子瞻將如終南太平宫谿堂讀書
役名則已勤徇身則已媮我誠愚且拙身名兩無謀始
者學書判近亦知問囚但知今當為敢問向所由士方
其未得惟以不得憂既得又憂失此心浩難收譬如倦
行客中路逢清流塵埃雖未脱暫憩得一潄我欲走南
澗春禽始嚶呦鞅掌久不決爾来已徂秋橋山日月迫
府縣煩差抽王事誰敢愬民勞吏宜羞中閒罹旱暵欲
學喚雨鳩千夫挽一木十步八九休渭水涸無泥菑堰
旋插修對之食不飽餘事更遑求近日秋雨足公餘試
新篘劬勞幸已過朽鈍不任鎪秋風欲吹帽西阜可縦
遊聊為一日樂慰此百日愁
(唐有書判拔萃科史記黃帝葬橋山前漢溝洫志武帝歌曰隤林竹兮揵石菑廣韻篘酒篘晉書九月九日桓)
(温讌於龍山風吹孟嘉帽落)
將往終南和子由見寄
人生百年寄鬢鬚富貴何啻葭中莩惟將翰墨留染濡
絶勝醉倒蛾眉扶我今廢學如寒竽久不吹之澀欲無
歲云暮矣嗟幾餘欲往南溪侣(一作旅)禽魚秋風吹雨涼
生膚夜長耿耿添漏壺窮年弄筆衫袖烏古人有之我
願如終朝危坐學僧趺閉門不出閑履鳧下視官爵如
泥淤嗟我何為久踟躕歲月豈肯與汝居僕夫起餐秣
吾駒
(前漢書非有葭莩之親注葭裏之白皮者喻輕薄也韓子齊宣王好竽必三百人齊吹南郭先生不善竽而濫)
(於三百之中以食禄湣王立欲一一吹之先生乃逃趙壹非草書歌十日一筆月數丸墨領䄂如皂脣齒皆黑)
(後漢王喬有神術顯宗時為葉令每翔望來朝眀帝怪之令太史伺望輙有䨇鳧從東来羅之得䨇舄詔尚書)
(診視乃四年中所賜履舄也韓退之送李愿歸盤谷序膏吾車兮秣吾馬又天星詩僕夫起餐車載脂)
七月二十四日以久不雨出禱磻溪是日宿虢
縣二十五日晚自虢縣渡渭宿於僧舍曾閣閣
故曾氏所建也夜久不寐見壁有前縣令趙薦
留名有懷其人
龕燈眀滅欲三更欹枕無人夢自驚深谷留風終夜響
亂山銜月半牀眀故人漸遠無消息古寺空来看姓名
欲向磻溪問姜叟僕夫屢報斗杓傾
二十六日五更起行至磻溪未眀
夜入磻溪如入峡照山炬火落驚猿山頭孤月耿猶在
石上寒波曉更喧至人舊隠白雲合神物已化遺蹤蜿
安得夢随霹靂駕馬上傾倒天瓢翻
(王注至人舊隠太公也神物龍也磻溪有龍於此地禱雨也酉陽雜俎李鄘在北都介休百姓送觧牒宿晉祠)
(宇下夜有人叩門云介休王暫借霹靂車至介休收麥良久數人共持一物如幢上綴旗旙凡十八葉有光如)
(電以授之次日介休大雷雨損麥千餘頃又李靖嘗投宿一巨宅有老婦延之中夜叩戶甚迅婦出謂靖曰老)
(婦龍也二子俱出今天命行雨欲煩一行遂鞴青驄馬以一瓢水與之戒曰馬躩地嘶鳴即取水一滴滴馬鬃)
(上一滴乃地上一尺慎勿多也靖見旱極連下三十餘滴靖歸婦驚語曰平地水深三丈矣詩意主禱雨故用)
(此事)
是日自磻溪往陽平憩於麻田青峯寺之下院
翠麓亭
不到峯前寺空来渭上村此亭聊可喜修徑豈辭捫谷
映朱欄秀山含古木尊路窮驚石斷林缺見河奔馬困
嘶青草僧留薦晚飱我来秋日午旱久石牀温安得雲
如盖能令雨瀉盆共看山下稻凉葉晚翻翻
(三水小牘安定郡有峴陽峰峰上有池若雨則雲起池中如車盖然故里諺曰峴山張盖雨霶霈杜詩白帝城)
(頭雲若屯白帝城下雨翻盆)
二十七日自陽平至斜谷宿於南山中蟠龍寺
横槎晚渡碧澗口騎馬夜入南山谷谷中暗水響瀧瀧
嶺上疎星眀煜煜寺藏嵓底千萬仞路轉山腰三百曲
風生饑虎嘯空林月黑驚麏竄修竹入門突兀見深殿
照佛青熒有殘燭媿無酒食待游人旋斫杉松煮溪䔩
板閣獨眠驚旅枕木魚曉動随僧粥起觀萬瓦欎参差
日亂千巖散紅綠門前商賈負椒荈山後咫尺連巴蜀
何時歸耕江上田一夜心逐南飛鵠
(杜甫宿贊上人房詩夜深殿突兀風動金琅璫)
是日至下馬磧憩於北山僧舍有閣曰懷賢南
直斜谷西臨五丈原諸葛孔眀所從出師也
南望斜谷口三山如犬牙西觀五丈原欎屈如長蛇有
懷諸葛公萬騎出漢巴吏士寂如水蕭蕭聞馬檛公才
與曺丕豈止十倍加顧瞻三輔閒勢若風卷沙一朝長
星墜竟使蜀婦髽山僧豈知此一室老烟霞往事逐雲
散故山依渭斜客来空弔古清淚落悲笳
(漢書文帝紀高帝王子弟地犬牙相制注犬牙言地形如犬之牙交相入也長安志引水經注斜水北歴斜谷)
(過五丈原亦謂之武功水又曰武功盖在渭水南郿縣北是蜀志建興十二年諸葛亮悉大衆由斜谷出以流)
(馬運據武功五丈原與司馬仲達對於渭南分兵屯田為久住之基耕者雜於渭濱之間而百姓安堵軍無私)
(焉詩車攻萹蕭蕭馬鳴毛傳言不讙譁也公詩用此意韻注馬檛鞭也諸葛亮傳先主病篤召亮謂曰君才十)
(倍曹丕必能安國家定大事晉陽秋有星赤而芒角自東北西南流投於亮營三投再還往大還小俄而亮卒)
(戴記婦人髽而弔也自敗於狐駘始也盖魯臧紇敗於狐駘國人逆喪者皆髽)
施註蘇詩卷一
