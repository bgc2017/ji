註蘇例言(十二則)
邵長蘅子湘纂
詩家編年始於少陵當時號為詩史少陵以後惟東坡
之詩於編年為宜常跡公生平自嘉祐登朝歴熙寧
元豐元祐紹聖三十餘年其間新法之廢興時政之
得失賢姦之屢起屢仆按其作詩之歲月而考之往
往槩見事實而於出處大節兄弟朋友過從離合之
蹤跡為尤詳更千百年猶可想見故編年宜也吴興
施氏生南宋之初去公之世未遠其詮訂先後頗為
精當卷端數語厪識大略不屑屑排纉年月如黃鶴
魯訔之編杜取譏後世識者謂自有蘇註来最稱善
本云
施註佳處每於註題之下多所發眀少或數言多至數
百言或引事以徵詩或因詩以存人或援此以證彼
務闡詩旨非取汎瀾間亦可補正史之闕遺即此一
端迥非諸家可及
施氏註蘇原釐四十二卷世傳之者絶少商邱公購得
宋槧舊本闕十二卷僅存三十卷而蟲蠧腐蝕脫簡
又幾什二是書於闕卷則參酌王註徵引羣書以補
之脫行殘幅可補者補之不可補則闕之至舊註所
未收不敢輕有增益懼失實也
計闕(一卷三二卷二五卷卷六卷十八卷二十卷十六三五卷)(九卷三十)
(六卷四三十九卷十卷)
註家於詩中引用故事每見輙註有尋常習見語而再
註三註或至十餘註施氏亦同此弊數見不鮮累紙
幾成駢拇甚無謂也是書力為搔除複出則刪有語
非複出而於文義冗龐者亦從刪盖一書為補為刪
之大指如此
詩家援据該博使事奥衍少陵之後厪見東坡盖其學
富而才大自經史四庫旁及山經地志釋典道藏方
言小說以至嬉笑怒罵里媪竈婦之常談一入詩中
遂成典故故曰註詩難而註蘇尤難施氏合父子數
十年精力成是一編徵引必著書名詮詁不涉支離
詳贍而疏通它家要難度越故註之幸存而於詩意
有當者大都不敢輕去王本有可采者間取補入仍
標王註以別之是書出而永嘉王氏舊本僅當先揚
之糠粃亦大類巳陳之芻狗矣
永嘉王氏註本孤行最久幾于家有其書顧其失大要
有三不能曲為諱也一曰分門別類失之陋西蜀趙
堯卿(䕫)舊序自言此書分五十門金華吕氏省為三
十二門而王氏因之其間篇章割裂首尾衡決有一
人一時之酬贈而強分數卷者有一題數詩而強分
數卷者玩其標目了無意義且就分門之中亦必顛
倒次第晚年之詩或雜於少作鳳翔之什可側於嶺
南每一繙閱輒為惛惛讀未數篇遽思掩卷此弊最
甚所當急為疏瀹或疑詩賦分類始於昭明何獨於
蘇詩苛為責備予曰分類用之文選巳厭餖飣施之
杜蘇確乎不可其故好學深思者能知之
一曰不著書名失之疎王註所引故事不標出某書
者十之四五僅著書名不標篇名者又居什一中間
援引詳眀俾覽者展卷瞭如厪厪及半耳如此註詩
寧免疎漏之誚
一曰增改舊文失之妄王本所引每因蘇詩句字有
改竄古詩以傅會之者有改竄子史他書以傅會之
者魯魚亥豕觸手紛然今直古學振興之日而仍訛
襲舛無一人能取而正之可嘅也其顯然謬誤者疏
錄如千條名曰王註正譌附例言後
李善註選分疏句下後来註家多宗之施王二家皆然
余以謂詩之有註原屬筌蹏既得之後筌蹏可棄况
大家之詩每篇有全篇之構法有全篇之神味快讀
徐噍乃能得之今以故實横隔句下使讀者之心目
多所扞格因而作者之精神亦為晦蔽僅資漁獵奚
裨風雅此不善誦詩者也是書變兩家舊例輒倣湏
溪劉氏虞山錢氏註杜例離註於全詩之後閱之心
目開眀覺蘇詩壁壘為之一變商邱公欣然擊節曰
此舉足當玉局功臣抑不愧吴興益友矣
引詩註詩始於宋人余謂作者興會偶至暗合古人大
家往往有此一經註出翻似有意顧近来風尚如是
予亦不能盡略也第取其雅馴者存之聊資吟諷
註經刪汰而重複仍有覽者或以為疑不知詩中用事
有正用有旁用旁用先註則正用必湏再註亦有在
此卷證某字在彼卷則證某字事湏兩見者亦有此
詳彼略義貴互眀或單詞片語偶爾失檢者重複要
是不免較之原本十損其七矣
是書編纂開於五月蕆事於臘月發凡起例商邱公實
總其成其間綴殘葺舊則顧子侠君(嗣立)經其始校
疑訂譌則宋子山言(至)襄其終至於補者補刪者刪
(長蘅)於此不無小補所媿聞見淺尠時日趣廹寧免
誤漏請竢後賢是冬(長蘅)適以病歸里末帙闕註四
卷(三十五三十九)(三十六四十)則屬高郵李子百藥(必恒)代箋
勞不可沒也乃附著之
