劎南詩稾卷五十九
宋陸游撰
遊山
四序雖悉佳莫若新秋時已脫烹煑厄未興搖落悲鷺
集水落渚鵲爭風墮枝煙村烏桕丹晩日望最竒豈無
一舴艋往赴幽人期婆娑下堂迎壊衲顛倒披丹果垂
中庭碧花蔓疎籬秋高財一來怪我今年衰
對酒
天上何曾許寄愁酒中正自可忘憂不能上樹作巢飲
尚辦滿船供拍浮神仙可學君豈信衣食裁足吾何求
但憶人如王粲輩相攜一笑賦登樓
遣舟迎子遹因寄古風十四韻
今日坼汝書一讀眼為明知汝即日歸明當遣舟迎想
汝片帆東翩若飛鴻征薄暮過梅市咿謳雙櫓聲到家
亦尚早城樓初發更草草一尊酒為汝手自傾夜分不
能寐頓忘衰病嬰豈惟病良已白頭黑絲生暫别亦不
惡益重父子情自今日相守北窗同短檠六經焰久伏
百氏方縱横世俗擯孤學未易口舌爭此責在學者艸
萊勿自輕汝壯父未死相勉在力行
重寄子遹
秋風日日望歸裝忽報來期喜欲狂衰病無因檝迎汝
夢隨殘月過浮梁
飯後偶題
環堵蕭然百慮忘天教得飯飫枯腸長橋鮓美桃花嫩
北苑茶新帶胯方漠漠寒花欹晩照翩翩孤蝶弄秋光
解衣捫腹西忩下頼有新詩破日長
秋興
流光冉冉迫崦嵫常抱秋風宋玉悲才盡已無楓落句
身存又見雁來時自憐閉戶龐眉叟初對還家大耳兒
(子遹方自行在歸)一盞青燈照寒影不妨細舉別來詩
又
世事元看等一毫紛紛寵辱陋兒曹雁行横野月初上
桐葉滿庭霜未高細考蟲魚箋爾雅廣收草木續離騷
更餘一事君知否卧聽牀頭滴小槽
舍北行飯
飯飽逍遙信所之芡塘蔬圃遍遊嬉梧楸凋落風高後
瓜瓠輪囷雨足時犬喜人歸迎野路鵲營巢穩占低枝
晩來嬾復呼童子自掩柴門上扊扅
舍南野步
枯蔓絡荆籬幽花映荻扉馴麞驚不起歸鶴倦猶飛野
色連收網邊愁入搗衣壯圖空自笑事事與心違
感昔
行年三十憶南遊穩駕滄溟萬斛舟常記早秋雷雨霽
柁師指點說琉球
又
馬瘦行遲自一竒溪山佳處看無遺酒壚強挽人同醉
散去何曾識是誰
又
負琴腰劎成三友出蜀歸吳歴百城最是客途愁絶處
巫山廟下聽猿聲
又
岳陽三伏正炎蒸爽氣凄風見未曾白浪蹴天樓欲動
當時恨不到黃陵
又
行遍天涯只漫勞歸來登覽興方豪雲生神禹千年宂
雪捲靈胥八月濤
病齒
似病非病臂已瘳當墮未墮齒難留一杯藜粥吾所美
幸可自辦不待求既無齧骨犯曲禮亦免祝鯁煩成周
形骸外物付悠悠那將老境供閒愁
揮手
揮手羣玉府稅駕石帆山偶與片雲出却隨孤鶴還松
風暮蕭瑟石溜夜淙潺阿敏讀書處更添茆一間
過鄰家
初寒偏著苦吟身情話時時過近鄰嘉穟連雲無水旱
齊民轉壑自酸辛室廬封鐍多逋戸市邑蕭條少醉人
甑未生塵羹有糝吾曹切勿怨常貧
甲子秋八月丙辰雞初鳴時夢劉韶美示詩八
篇高古可愛明旦作此詩志之
韶美仙去三十年一念及之常悵然秋窗忽夢接顔色
萬里老鶴歸遼天贈詩温其似玉瓉我亦麤識關雎亂
建安黃初不足言筆端直覺無秦漢
山居
客至何曾共劇談行藏獨有老僧諳覓官肯信山居樂
食淡方知飯味甘一脉泉通澆藥圃萬重雲鎖釣魚菴
好竒自笑心無厭行遍江南憶劎南
歸老
兩脚走萬里歸老樵風溪雖遠京雒塵窮巷還多泥纍
纍喪家狗喔喔失旦鷄幸非徙比景何恨棲會稽今年
更可笑傴僂自灌畦榮雖不滿眼悔亦免噬臍萬事付
一尊師友阮與嵇
送子坦赴鹽官縣市征
父子團欒笑語譁豈知雲散各天涯長亭結束秋將晩
别酒凄凉日易斜我坐耄年艱就養汝非仰禄肯離家
遊山尚有平生意試為閒尋一鹿車(臘中欲作一小肩輿輕駃堅實兩夫)
(可舉者以備山行)
寄子坦
目斷西陵細靄中津亭想汝繫孤篷頗憂昨暮雲吞日
(俗以黑雲接落日為風雨之候)猶幸今朝雨壓風就食亦知難戀戀挂
帆終恨太怱怱寒沙不是無來雁頻寄書歸問老翁
書感
老荷寬恩許退耕絲毫無報亦何情民貧樂歲尚艱食
道喪異端方肆行黨禍本從名軰出弊端常向盛時生
古人骨冷青松下誰起英魂與細評
自偏門歸
橘柚纍纍未著霜陂塘渺渺度秋光長橋虹卧當官道
重閣翬飛出女牆煙際遠舟俄已隱天邊驚雁不成行
歸來有底誇兒輩笑指奚奴古錦囊
遣興
兔徑遊觀足蝸廬卧起寬垂名千古易無愧寸心難燈
火娛清夜風霜變早寒一經家世事吾興未應闌
詩酒
詩酒平生樂無如老病侵才衰愁韻險量退怯杯深宿
露滋金藟微霜點纈林呼鷹五陵路惆悵少年心
晩秋野興
病骨支離不耐秋今年九月即輕裘細書燈下幸能讀
舊友夢中時與遊(連夕夢紹興間同朝諸公)官賦畢輸無吠犬農功
已息有閒牛不知冠蓋朝天客也得心安似我不
又
徹底無能徹骨貧自憐虛作六朝民學因病廢捐長日
志與年衰媿古人露溼亂螢飛暗廡霜清饑雀噪空囷
一生眼境常如此草賦憑誰問大鈞
舟中口占
養生妙理本平平未可常談笑老生業力頓消知學進
人情愈薄喜身輕鶴雛日長丹砂頂巖溜時聞玉珮聲
最是扁舟暮歸處一川風月遠相迎
閉門
閉門何所樂聊息此生勞霜薄殘蕪綠風酣萬木號研
朱點周易飲酒讀離騷斷盡功名念非關快剪刀
暮秋
多雨今秋水渺然溝溪無處不通船山回忽得煙村路
始信桃源是地仙
又
閒傾清聖濁賢酒穩泛朝南暮北風射的山前雲幾片
一秋不散伴漁翁
又
百年大耋龍鍾日九月初寒慘淡天嶺谷高低明野火
村居遠近起炊煙
又
舍前舍後養魚塘溪北溪南打稻場喜事一雙黃蛺蝶
隨人來往弄秋光
又
九月山村已驟寒看雲殊怯倚闌干一杯濁酒栽培睡
不覺春雷起鼻端
又
清秋又是一年新滿眼丹楓映白蘋海内故人書斷絶
汀洲鷗鷺却心親
農舍
三農雖隙亦怱忙穡事何曾一夕忘欲曬胡麻愁屢雨
未收蕎麥怯新霜
又
神農之學未為非日夜勤勞備歲饑雨畏禾頭蒸耳出
潤憂麥粒化蛾飛
又
萬錢近縣買黃犢襏襫行當東作時堪笑江東王謝輩
唾壺麈尾事兒嬉
又
杜門雖與世相違未許人嘲作計非長綆雲邊牽犢過
小舟月下載犂歸
九月十日夜獨坐
蓬窗燈火耿疎籬正是寒沙雁到時頭少二毛真篤老
口無縱理亦長饑朝聞夕死固當勉幼學壯行嗟已遲
小豎夜闌私怪我儼然危坐若深思
述意
憂患無窮生有涯惟須百事屏紛華人誰敢侮修身士
天不能窮力穡家頻喚老僧同夜粥間從隣叟試秋茶
結茅林下從來事瓦屋三間已太奢(陸士衡兄弟共居瓦屋三間)
小疾自警
老來土弗強舉箸輒作病造物蓋警之何啻三下令而
我不自珍若與疾豎競豈惟昧攝養實亦闕忠敬顛踣
乃自詒何用死不瞑自今師古訓念念貴清靜羔豚昔
所美放斥如遠佞淖糜煑石泉香飯炊瓦甑采蔬擷藥
苖巾冪相照映膨脝亦宜戒僅飽勿憚&KR1233;隱書有至理
要使氣常勝因之戒友朋苦語君試聽
白龍
九月癸酉暮白龍見西方是時久晴明日落天正蒼玉
宇無纖雲凌空獨高翔蜿蜒久乃隱父老歎未嘗清臺
占五行此事實殊常我非劉子政聊記以短章
學易
卒歲勿多求壺飱與褐裘心安由自足身貴為無求易
化千年鶴難馴萬里鷗閉門方學易未暇揖浮&KR0588;
又
學古忘衰疾齋心洗昨非拳拳奉天理坦坦息心機改
過先幽隱收功在細微耄期猶自警俯仰惜餘暉
閒中作
呼童按摩罷倚壁欠伸餘棋局可忘老鳥聲能起予掃
簷憐罥蝶投餌出潜魚向晩明窗下還來讀舊書
枕上
嗈嗈初聽雁南征喔喔俄聞雞一鳴夢境往來雙隻堠
宦途興廢短長檠何由生計裁能足不願人間過取名
飯輭茶甘吾事了但愁無酒酌公榮(家貧不能釀酒而官壺多酸)
出遊
一樽隨處可開顔此事深疑造物慳地可登臨多恨遠
身常強徤又須閒山圍小市煙初歛霜著横林葉半殷
徙倚闌干君勿厭日斜猶及棹舟還
又
漁村酒市本無期小蹇扁舟信所之丹葉滿林霜落後
紫萍黏塊水枯時山林閒寂歸雖早齒髮衰殘病已遲
努力及時謀自適錦囊多貯暮秋詩
又
山有籃輿步有舟放翁身健得閒遊羊牛點點日將夕
蒲柳蕭蕭天正秋細徑僧歸雲外寺疎燈人語酒家樓
歸途更愛湖橋月獨倚闌干為小留
又
霜氣蕭條木葉黃佳時病起意差強雲煙古寺聞僧梵
燈火長橋見戲場一枕清風幽夢斷數匙旅飯野蔬香
道邊莫笑衰殘甚獨往山林興未央
又
禹窆胥濤中路分畫橈衝破一川雲柯橋僧閣凌空起
梅市漁歌帶月聞蟹束寒蒲大盈尺鱸穿細柳重兼斤
酒家報我新醅熟且撥閒愁寄一欣
家居
清世念遺民常情重老人饋漿煩郡府分胙媿鄉鄰穫
稻黃雲卷舂粳玉粒新膨脝自摩腹一笑欲忘貧
又
老眊詩名减登臨笑口開釀泉為酒熟倩鶴附書回紗
帽方簮菊笻枝又探梅清狂君勿笑曾是薄蓬萊
又
蒲葦村深地風霜歲晩天溪柴勝熾炭(小束柴自若耶溪出名溪柴)
黎布敵純綿(客有遺黎布者甚輕暖)有客問竒字無人嘲晝眠誰
言此翁老懷抱尚超然
贈隱者
疇昔從君處玄都太古壇月高旛影直霜重珮聲寒鶴
駕三山近壺天萬里寬相逢初未省但認切雲冠
又
力量超終古光明破積昏獨行寧有待妙用本忘言神
定嬰兒戲丹靈豎子奔緒餘應不靳小出濟元元
貧中自戲
種枳為籬草結廬人間知足更誰如澗深松老忘榮謝
天闊雲閒任卷舒閒冷併無殘客跡家貧常讀絶編書
有金可取還關念多事從來笑漢疎
風雨夜坐
寒風凄緊雨空濛舍北新丹數葉楓欹枕舊遊來眼底
掩書餘味在胷中松明對影談玄客篠火圍爐采藥翁
君看龜堂新境界固應難與俗人同
示村醫
玉函肘後了無功每寓竒方嘯傲中衫袖翫橙清鼻觀
枕囊貯菊愈頭風新詩吟罷愁如洗好景逢來病欲空
却羡龍鍾布裘客埭西賣藥到村東
秋雨
一秋風雨蔽白日積水鬼神愁太隂寒螿悲鳴草根溼
水鳥暝哭菰叢深殘年不覺日月逝病骨惟愁霜露侵
常有淖糜支旦暮一毫寧復少年心
雜興
散步持書卷閒眠枕藥囊馴麞隨几杖癡蝶入衣裳病
起年光速身閒日景長為憐紅樹好久立向西廂
又
客問維摩疾人哀范叔寒詩囊負童背藥笈挂驢鞍野
果攅眉澀村醪捩齒酸老雞殊可念旦旦報平安
又
愛物停垂釣劬身自荷鋤時從鄰父飲日授稚孫書尚
棄登山屐寧須下澤車平生雙不借投老伴歸歟
又
平生獨何幸命若與人謀疲懦逃深責空疎得早休位
卑輕得喪迹遠少恩仇莫怪歸耕樂文園久倦遊
又
倒橐得千錢從人買釣船秋風宿村步暮雪醉江天得
意鷗波外忘歸雁浦邊平生笑嚴子猶有姓名傳
又
澤居憂下溼老病覺中乾違俗恐不免倚天聊自寬受
規如獲藥喜退甚彈冠不是憎勲業心知骨相寒
江亭
野市逢虚日江亭候暮潮蟲號霜後草人立雨中橋病
骨羸將折殘魂黯欲消無心作村醉酒旆苦相招
晚歸
梅市橋邊弄夕霏菱歌聲裏棹船歸白鷗去盡還堪恨
不為幽人暖釣磯
懷昔
奮迹窮閻本甚微刺天何敢慕羣飛業文僅與驢書劵
學射纔因鼠發機罟擭縱横真脫命風波澒洞尚餘威
朝冠挂了方無事却愛山僧百衲衣
初寒示鄰曲
村北村南數十家陂池重複谷谽谺荻叢缺處見漁火
蓬戶閉時聞紡車淺瀨水清雙立鷺横林葉盡萬棲鴉
是中佳興無窮極嬾著青鞵上若耶
夢中作(并序)
甲子十月二日夜雞初鳴夢宴客大樓上山河
竒麗東南隅有古關尤壯酒半樂闋索筆賦詩
終篇而覺不遺一字遂錄之亦不復加竄定也
冨貴誇人死即休每輕庸子覓封侯讀書歴見古人面
好義常先天下憂獨往何妨刀買犢大烹却要鼎函牛
坐皆豪傑真成快不負凌雲百尺樓
初寒
老遇初寒候貧當絶禄時衣裘俱在笥薪炭不愆期鶉
滿羣童網魚浮百石陂比隣每分餉捫腹可無饑
又
重簾禦晩吹密瓦護晨霜(小室今年冬初增瓦三百箇三面窗皆設紙簾)焰焰
甎爐火霏霏石鼎香行遲依木杖坐久穴藜牀晝亦無
聊甚胡為厭夜長
鉏菜
江湖霜雪薄終歲富嘉蔬菘韭常相續萵蔓亦有餘家
貧闕粱肉身病忌鼃魚幸有荒畦在何妨日荷鋤
對酒
賦性雖耽酒其如老病身氣衰成小戶醅濁號賢人疏
廣矜君賜劉伶畏婦嗔蘭亭獨超絶千載擅清真
夜卧久不得寐復披衣起呼燈作草書數紙乃復
酣枕明旦作此詩記之
才下多阨窮地偏罕人客半生走四海竟無第一策暮
年忽大悟惟有緊閉門朝作一池墨弄筆招羈魂初若
犇騄驥忽如掣蛟鯨鬼神森出没雷雨更晦明飛揚興
已極投筆徑就牀酣酣一枕睡不覺幽夢長手攜避秦
人行上腰帶鞓下視河流黃仰看天宇青大呼自驚覺
夜半燈欲死茆簷雨點滴身乃在萬里挑燈影突兀顧
問汝是誰留侯雖強食輕舉亦何疑
孤雲
四十年來住此山入朝無補又東還倚闌莫怪多時立
為愛孤雲盡日閒
自閔
破帽羸驂厭垢氛挂冠歸伴故溪雲年光疾病占強半
日景睡眠居七分廬冢蕭條頻霣涕交朋零落久離羣
殘年豈復行孤學自閔猶尊昔所聞
贈雞
青銅三百買烏雞闢地牆東為擇棲更聘一雌全物性
莫辭風雨五更啼
子遹為其長兄置酒予亦與焉作五字示之
烏衣兄弟集我亦據胡牀晩菊數枝在小園幽興長霜
清桑落熟湯嫩雨前香草草雖堪笑他年未易忘
太息
太息貧家似破船不容一夕得安眠春憂水潦秋防旱
左右枝梧且過年
又
禱廟祈神望歲穰今年中熟更堪傷百錢斗米無人要
貫朽何時發積藏
又
北陌東阡有故墟辛勤見汝昔營居豪吞暗蝕皆逃去
闚戶無人草滿廬
代鄰家子作
社日淋漓酒滿衣黃雞正嫩白鵝肥弟兄相顧無涯喜
扶得吾翁爛醉歸
山行
山光秀可餐溪水清可啜白雲映空碧突起若積雪我
行溪山間靈府為澄澈崚嶒崖角立蟠屈路九折黃楊
與冬青鬱鬱自成列其根貫石罅横逸相紏結上捫鵰
鶻巢下歴豺虎穴流泉不可見鏘然響環玦出山日已
暮林火遠明滅小憩得樵家題詩記幽絶
行過西山至柳姑廟晩歸
倚杖西山麓褰衣古廟壖斷雲依釣浦細雨壓炊煙廢
學慙詩退安貧覺氣全霜天日易晩鐘鼔隔城傳
月夕幽居有感
五嶽名山采藥身可憐騎馬踏京塵浮名本是延災物
謝事寧非得道因出岫每招雲結伴巢松仍與鶴為鄰
劎南舊隱雖乖隔依舊柴門月色新
寒夜將旦作
白髮垂肩無二毛胷中消盡少年豪河傾月沒夜將旦
木落草枯秋已高窗下燈殘候蟲語牆隅棲冷老雞號
曲肱不復更成寐起視寒空如斷鰲
舍北獨步
霜露霑衣迫歲徂天公欲為老人娛斷雲新月供詩句
蒼檜丹楓列畫圖風葉蕭蕭歸獨鶴煙波渺渺漾雙鳬
孤舟薄暮誰從我惟是詩囊與酒壚
山村道中思蜀
當年萬里客西南藥市題詩倚半酣偶為三遊羣玉府
遂妨重到百花潭剡溪謾說思安道函谷誰能識老聃
空乞丹青作横幅半堤寒日策羸驂
不如茅屋底
鑄印大如斗佩劎長拄頥不如茅屋底睡到日高時
又
南伐踰銅柱西征出玉關不如茅屋底高枕看青山
又
火齊堆盤起珊瑚列庫藏不如茅屋底父子事耕桑
又
列鼎賓筵盛籠坊從騎都不如茅屋底醉倒喚兒扶
菜羹
青菘綠韭古嘉蔬蓴絲菰白名三吳臺心短黃奉天厨
熊蹯駝峰美不如老農手自闢幽圃土如膏肪水如乳
供家頼此不外取襏襫寧辭走煙雨雞豚下箸不可常
况復妄想太官羊地爐篝火煑菜香舌端未享鼻先
嘗
十月暄甚人多疾十六日風雨作寒氣候方少正
作短歌以記之
昔我從行臺宿師南山旁仲秋已戒寒九月常霣霜入
冬即大雪人馬有仆僵土牀熾薪炭旃毳結行裝果蔬
悉已冰熟視不得嘗獵騎荷戈歸爭獻狐與狼是時意
氣快豈復思江鄉邇來四十載餘景迫耄荒結茅鏡湖
曲氣候歲靡常殘暑排不去單衣作重陽霜晩木未丹
地燠草不黃玄冥失號令瘧鬼意頡頑忽焉風雨惡縱
擊勢莫當頗疑地撼軸又恐河决防和泥補竅穴乞火
燎衣裳霰雪雖未作疾癘幸退藏風爐薺糝美瓦甑粳
飯香比隣共安徤相與歌虞唐
冬夜題齋壁
髮不能勝二寸冠天教送老向江干倚牆笻杖伴人瘦
縞瓦清霜爭月寒壯志追思良可悔危途遍歴始知難
一身著了餘何事茅屋三間已太寬
自遣
蔬食任無魚山行可借驢指攣猶把釣眼澀未捐書客
少勝紛若家貧亦晏如時時顧影歎頑似十年初
蕩蕩
蕩蕩唐虞去日遒孔林千載亦荒&KR0588;六經殘缺幸可考
百氏縱横誰復憂釋書恐非易論語王迹其在詩春秋
君臣父子未嘗冺吾道尚傳君但求
晨起
曉枕初興白髮翁弊裘百衲葑爐紅獨居漫受書狐媚
滯思難矜筆陣雄舊學蟲魚箋爾雅晩知稼穡講豳風
一身自喜無餘事且度殘年風雪中
劎南詩稾卷五十九
