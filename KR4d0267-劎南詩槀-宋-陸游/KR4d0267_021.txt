劎南詩稾卷二十一
宋陸游撰
夜歸塼街巷書事
近坊燈火如晝眀十里東風吹市聲遠坊寂寂門盡閉
只有煙月無人行誰家小樓歌惱儂餘響縹緲縈簾櫳
苦心自古乏真賞此恨略與吾曹同歸来空亝卧凄冷
燈前病骨巉巉影獨吟古調遣誰聽聊與梅花分夜永
馬上作
三十年前客帝城城南結騎盡豪英湖山冷落悲陳迹
文字流傳付後生衰老更禁新卧病塵埃時拂舊題名
馬頭風捲飛花過又得殘春一日晴
行在春晚有懷故隠
老辱眀時乞一官逢春惆悵獨無歡舊人零落北音少
市肆蕭疎民力殫歸計已栽千箇竹殘年合挂兩梁冠
石帆山路頻回首箭茁蓴絲正滿槃
儀曹直廬
春晚氣始和微雲淡朝陽開軒面小庭露漬薔薇香遊
絲卷欲盡忽復百尺長而我正遺事枕藉書一牀讒波
雖稽天未遽妨人狂惟當傾綠酒莫待熟黃粱
讀書
兩兩星躔九九車天津笑我醉騎驢床頭正可著周易
架上何妨抽漢書幸有古人同臭味不嫌兒子似迃疎
頹然白髮雖堪鄙耐事禁愁却有餘
小昭慶院講僧舊在都下與之相從今沒已久見
畫像扵院中作詩弔之
曩歲曾陪夜講燈伏犀插腦齒如冰假令重見應難識
遺像癯然一老僧
晨入省中偶書
清風拂畫簾初日照素壁花枝蝶小憩草葉露時滴房
櫳闃無人溝水聲激激摩挲語枯笻伴我住幽寂
春晚
今年病過春得健春欲盡更堪風雨横紅濕棲綠潤一
笑本自難造物復爾吝榆荚堆平階柳絮飛作陣塵埃
生破榼霜雪滿衰鬢平生慕陶謝著語終不近
觀潮(送劉監至江上作)
江平無風面如鏡日午樓船帆影正忽看千尺涌濤頭
頗動老子乘桴興濤頭洶洶雷山傾江流却作鏡面平
向来壮觀雖一快不如帆映青山行嗟余往来不知數
慣見買符官發渡雲根小築幸可歸勿為浮名老行路
新晴馬上
一劎飄然萬里身白頭也復走京塵畫樓酒旆滴殘雨
綠樹鸎聲催莫春絶塞勒回勲業夢流年換盡市朝人
此生安得常強健小艇湘湖自采蓴(湘湖在蕭山縣)
過六和墖前江亭小憩
斷岸孤亭日莫時欄邊聊試葛巾欹偶觀挂席乘潮快
便覺懸車納禄遲痛飲相如無奈渴清言叔寶不勝羸
年来親友凋零盡惟有江山是舊知
春夕睡覺
破衫羸馬老黃塵人自衰遲歲自新積雨恐侵春甲子
昏燈嬾守夜庚申花枝影轉欹殘月鼻鼾聲豪撼四鄰
自笑功名猶有夢散關金鼓震函秦
送霍監丞出守盱眙
淮浦鱗鱗浸碧天即今誰料作窮邊空聞甌脱嘶邊馬
不見浮屠插霽煙亭障久安無檄到杯觴頻舉有詩傳
長城萬里英雄事應笑窮儒飽晝眠
寄題徐載叔秀才東莊(東莊乃蔵書之所)
次公醒狂何必酒直諒多聞俱可友萬籖插架號東莊
多稼連雲亦何有今年偶入長安城不識貴人呼作卿
南臺中丞埽榻見北門學士倒屣迎郎官酸寒誰肯顧
君来下馬談至莫東莊雖富未可矜更要縱横開武庫
入省
點點輕花墮綠杯翩翩羸馬犯黃埃眼邊好句等閒過
夢裏故人時一来玉塞請行狂故在霜髭自照老相催
今朝涼冷文書少隠几南窗聽轉雷
出省
五更束帶聽朝雞出省還家日已西酒市雨餘青旆重
河橋風爽紫騮嘶久慙旅飯糜倉粟常憶新橙擣膾韲
萬事似棋聊爾耳年来著數不勝低
和周元吉右司過弊居追懷南鄭相從之作
梁益東西六十州大行臺出北防秋閱兵金鼓震河渭
縱獵狐兔平山邱露布捷書天上去軍諮祭酒幄中謀
豈知今日詩来處日落風生蘆荻洲
尤延之侍郎屢求作遂初堂詩詩未成延之去國
因以奉送
印何纍纍綬若若只堪人看公何樂忽然捩柂開布颿
慰滿平生一邱壑遂初築堂今幾時年年說歸真得歸
異書名刻堆滿屋欠伸欲起遭書圍捨之出遊公豈誤
綠髮朱顔已非故請將勲業付諸郎身踐當年遂初賦
送張野夫寺丞牧滁州
皇天方憂九州裂建隆真人仗黃鉞陣雲冷壓清流關
戰壘咿嚶氣如髮逋誅強敵入檻車北風吹乾草頭血
一龍上天三百年舊事空聞遺老說金印斗大誰作州
公子玉面蒼髯虬賦詩健筆挟風雨論兵辯舌森戈矛
别君帳飲灞橋頭長歌為君寬旅愁戰場遺迹儻可畫
尺素寄我關河秋
史院書事(是日丞相過局)
信史新修稿滿床牙籖黃帊帶芸香中人馳賜初宣旨
丞相傳呼早出堂皇祖聖謨高萬古諸賢直筆擅三長
孤臣曾趣龍墀對白首為郎只自傷(紹興辛巳嘗蒙恩賜對今三十九年)
(矣)
病中數辱曾無逸架閣見問今日忽聞徙居走筆
奉簡因致卜鄰之約
病羸不辦攬衣迎剥啄空慙扣戸聲凡藥豈能驅二䜿
清心幸足制三彭巷南僦屋儻可問歲晚囊衣吾亦行
不為朝天愁路澀夜窗燈火要尋盟
喜楊廷秀祕監再入館
公去蓬山輕公歸蓬山重錦囊三千篇字字律吕中文
章實公器當與天下共吾嘗評其妙如龍馬受鞚燕許
亦有名此事恐未夢嗚呼大厦傾孰可任梁棟願公力
起之千載傳正統時時醉黃封高詠追屈宋我如老蒼
鶻寂莫愁獨弄杖屨勤来遊雪霽梅欲動
次韻和楊伯子主簿見贈
齋戒叩頭牋天公幸矣使我為枯蓬枯蓬於世百無用
始得曠快乘秋風此生安往失貧賤白髮蕭蕭對黃卷
今人雖鄰有不覿古人却向書中見猨啼月落青山空
舊隠夢寂思東蒙不願峨冠赤墀下且可短劎紅塵中
終年無人問良苦眼望青天惟自許可憐對酒不敢豪
它日空澆墳上土文章最忌百家衣火龍黼黻世不知
誰能養氣塞天地吐出自足成虹蜺渡江諸賢骨已朽
老夫亦將正邱首杜郎苦瘦帽擫耳程子久貧衣露肘
君復作意尋齊盟豈知衰懦畏後生大篇一讀我起立
喜君得法從家庭鯤鵬自有天池著誰謂太狂須束縳
大機大用君已傳那遣老夫安注脚(杜興伯高程有徽文若皆近以詩文)
(得名於諸公而尤與予善)
簡何同叔
白髮都門客青燈夜雪時盡捐塵世事細看月湖詩格
律冰霜敵襟懷猿鶴知吾儕端後死此事要深期
去國待潮江亭太常徐簿宋卿載酒来别
昨解魚符已徑歸偶隨尺一起柴扉暫留已媿黔吾突
久住空令緇客衣外物紛紛何足問故人眷眷莫相違
從今再見應無日長與沙鷗共釣磯
醉中作行草數紙
還家痛飲洗塵土醉帖淋漓寄豪舉石池墨瀋如海寬
玄雲下垂黑蛟舞太隂鬼神挟風雨夜半馬陵飛萬弩
堂堂筆陣從天下氣壓唐人折釵股丈夫本意陋千古
檄愈頭風何足數
雪夜小酌
黃昏雲齊雪意熟二更雪急聲簌簌地爐對火得竒温
兔醢魚鱐窮旨蓄引杯且作稿面紅脱帽不管衰鬢秃
浩歌三終徐自和蔵書萬卷方盡讀從来本不擇死生
況復區區論禍福雪晴著屐可登山與子一放千里目
即事
塈壁編茅養病翁五更擁褐聽霜風老雞棲冷啼偏早
宿火灰深撥更紅知我向来惟斷簡會心終竟在孤篷
東歸已賣腰間劎魯叟從今不諱窮
到家旬餘意味甚適戱書
天恐紅塵著脚深不教經歲去山林欲酬清淨三生願
先洗功名萬里心石鼎颼飀閒煑茗玉徽零落自修琴
晚来剰有華胥興卧看西窗一炷沉
雨後復小雪
雨雪来無已冬春忽欲交賤貧安淡薄老鈍耐譏嘲村
酒兒能取農書手自鈔莫年真箇嬾屋漏旋添茒
鯉魚行
鯉魚財三尺淺水不覆脊雖懷江湖樂已歎刀几赤長
鯨之長幾千丈雪蹴山傾萬重浪縱遊不厭滄海寬一
躍已在青天上身世局促古所哀噞喁貪餌胡為哉人
間溝瀆莫更顧夜半變化乘風雷
雪夜作
雪重從壓竹竹折有竒聲雪深亦莫埽小窗終夜眀我
老尚耐冷開卷對短檠龍茶與羔酒得失不足評但思
被重鎧夜入蔡州城君勿輕癯儒有志事竟成
晨起
倦枕廉纖雨幽窗料峭寒溪柴旋篝火野蔌鬪登槃年
老衣冠古身閒宇宙寬兒孫生我笑趨揖已儒酸(鄉市小把)
(柴謂之溪柴盖自若耶來也)
野饋
經年倉粟厭陳陳天遣香秔饋野人黃耳蕈生齋缽富
白頭韭出客盤新此生不復營三釜一飽何曾羨八珍
尚媿古来高士在杯羹無糝甑生塵
醉中浩歌罷戲書
造物小兒如我何還家依舊一漁蓑穿雲逸響蘇門嘯
卷地悲風易水歌老眼閱人真爛熟壮心得酒旋消磨
傍觀虚作窮愁想點檢霜髯却未多
朝雨
甲夜星照泥平旦雲行西小屋古澤中天昏雨凄凄避
濕升我堂垂翅閔老雞所欣園中蔬冒土青滿畦門無
今雨客路滑愁長堤一杯且復睡物理何足齊
春雨
苦雨何時止微雲又作隂傍簷時小立隠几復微吟枝
重殘紅濕隄平漲綠深物華元自好老病負登臨
又
春愁無處避春雨幾時晴黯黯隂連月蕭蕭滴到眀窗
昏減書課絃緩咽琴聲何以娱幽獨新醅手自傾
記夢
夢裏都忘兩鬢殘恍然白紵入長安硾教紙熟修温卷
僦得驢騎候熱官紅葉滿街秋著句青樓燒燭夜追歡
如今萬事消除盡老眼摩挲静處看
野興
紅飯青蔬美莫加鄰翁能共一甌茶舍西日緊花房歛
港北風生柳脚斜笻杖不妨閒有伴苑簷終勝老無家
自驚七十猶強健采藥歸来見莫鴉
又
鬢邊莫笑久星星造物常鍾我輩情每帶餘酲蹋花影
又和殘夢聽鸎聲軒窗風過書籖亂洲渚潮生釣艇横
韓子未除豪氣在文章都待不平鳴
杭湖夜歸
昔如架上九秋鷹今似窗間十月蠅無復櫜鞬思出塞
不妨粥飯略同僧白蘋洲晚初回櫂綠樹村深已上燈
莫謂陶詩恨枯槁細看字字可銘膺
又
野艇迢迢信所之歸来常及欲昏時陂塘煙重怨姑惡
林薄月眀悲子規出谷寺鐘初縹緲穿籬績火已參差
欣然笑向譍門說又了浮生一首詩
或問余近況示以長句
天亦知予嬾是真莫年乞與自由身幽尋東浦鷺迎櫂
獨卧北窗鸎喚人野卉滿頭狂取醉草廬容膝樂忘貧
死時是處堪蔵骨不用要離更作鄰
估客有自蔡州来者感悵彌日
洮河馬死劎鋒摧綠髮成絲每自哀幾歲中原消息斷
喜聞人自蔡州来
又
百戰元和取蔡州如今邊馬飲淮流和親自古非長策
誰與朝家共此憂
初夏郊行
小硯孤吟恐作愁長堤曳杖且閒遊破雲山踴千螺翠
經雨波涵一鏡秋粔籹青紅村步市闌干高下寺家樓
去年此日君知否十丈京塵沒馬頭
重午
葉底榴花蹙絳繒街頭初賣苑池冰(會稽不蔵冰賣者皆自行在来)世
間各自有時節蕭艾著冠稱道陵
夏日
赤日黃塵褦襶忙放翁湖上獨相羊竹梢露滴驚殘夢
荷盖風翻送早涼暑用酒逃猶有待熱憑静勝更無方
空齋一榻翛然卧閒看衣篝起篆香
睡起見楊花滿庭偶書
斷香裊裊傍窗紗睡起瞢騰日未斜堪歎一春風雨惡
今年四月見楊花
梅雨
沐罷斜簮二十冠斷雲殘靄暗江干絲絲梅子熟時雨
漠漠楝花開後寒剰采芸香辟書蠧旋舂麥麨續家餐
日長倦睫惟思閉茗椀真須抵死寬
醉歌
讀書三萬卷仕宦皆束閣學劎四十年敵血未染鍔不
得為長虹萬丈掃寥廓又不為疾風六月送飛雹戰馬
死槽櫪公卿守和約窮邊指淮淝異域視京雒於乎此
何心有酒吾忍酌平生為衣食歛版靴兩脚心雖了是
非口不給唯諾如今老且病鬢秃牙齒落仰天少吐氣
餓死實差樂壮心埋不朽千載猶可作
醉書秦望山石壁
秋雨初霽開長空夜天無雲吐白虹擘波浴海出日月
破山卷地驅雷風崐崘黃流瀉浩浩太華巨掌摩穹穹
平生所懷正如此拜賜虚皇稱放翁放翁七十飲千鍾
耳目未廢頭未童向来楚漢何足道真覺萬古無英雄
行窮禹迹亦安往聊借曠快洗我胷濤瀾屢犯蛟鰐怒
澗谷或與精靈逢黃金鑄就決河塞俘獻頡利長安宫
不如醉筆掃青嶂入石一寸豪健驚天公
秋夜
藥餌扶衰疾琴書返故園陶公方止酒樂令且清言煙
鳥宿沙際露螢眀草根塵囂不到處此意與誰論
夜意
孤夢初回夜氣清世塵掃盡覺心平月沉洲渚漁歌遠
人語比鄰績火眀獨汲寒泉鳴細綆静聽漏鼓下高城
悠然坐待東方白却看軒窗淡日生
蝸廬
小葺蝸廬便著家槿籬莎徑任欹斜為生草草僧行脚
到處悠悠客泛槎孤蝶惜衣晴曝粉穉蜂貪蜜晚爭花
有書嬾讀吾堪愧睡起何妨自磑茶
予十年間兩坐斥辠雖擢髮莫數而詩為首謂之
嘲詠風月既還山遂以風月名小軒且作絶句
扁舟又向鏡中行小草清詩取次成放逐尚非餘子比
清風眀月入臺評
又
綠蔬丹果薦瓢尊身寄城南禹會村連坐頻年到風月
固應無客叩吾門
題梅漢卿醉經堂
他人爛醉錦瑟傍君獨醉心編簡香沉酣骨髓春盎盎
如枕麴蘖羅杯觴三萬牙籖插高架五千黃卷撐枯腸
信哉名教有樂地白首不入無功鄉
得親舊書問近況以詩代書報之
溪頭日日弄潺湲敢料餘生竟得全白簡免勞中執法
青銅罷筭小行年花前一笑頻開口林下深蔵永息肩
欲養金丹還嬾去身今已是地行仙
放逐
放逐雖慙處士高笑譚未減少年豪青山隨處有三窟
白首今年無二毛正得笻枝為老伴盡將書帙付兒曹
飲酣自足稱名士安用辛勤讀楚騷
月下野步
空中磊落斗跨天道旁荒寒月滿川行歌驚起鷗鷺眠
三萬里在拄杖邊敲門索酒太華前飛渡黃河不須船
袖中短鐵青蜿蜒昔曾巴邱從老僊削平巗崖抉雲煙
此妙可得不可傳雷聲殷殷電煜然已覺邊境銷戈鋋
雪花如席登祁連歸来却看東封年
自詠
孤艇渺煙波衡門暗薜蘿衣冠醉學究(世有醉學究圖)毛骨病
維摩撫几時長喟臨觴亦浩歌無勞問蝸角蠻觸正横
戈
午睡起遇急雨
揩眼捫髯破晝眠闌邊小立獨幽然叢花雨打無飛蝶
高柳風驚有墮蟬才略本居元子下功名那計祖生先
今朝會意君知否目送飛雲揮五絃
夜雨暴至
堂中虚窗雨氣入堂前叢竹雨聲急山童束緼走求火
屋漏惟愁打書濕秋風䆉稏九千頃(自鏡湖北際海墾地凡九千頃皆吾)
(鄉上腴也)此夕真成傾玉粒蹋歌作社約比隣一飽今年可
平揖
睡起作帖數行
睡餘得清風起坐傍書几日長誰晤言賴此管城子欣
然共游戲一笑我忘爾羣鴻偶下集但怪驚不起古来
翰墨事著意更可鄙跌宕三十年一日造此理不知筆
在手而況字落紙三呌投紗巾作歌識吾喜
新秋
短鬢蕭蕭失舊青此身已看作郵亭新秋無限凄涼意
盡付風蟬與露螢
秋興
去秋尚十日軒窗夕已涼露草黏濕螢壊壁啼寒螿丈
夫志四海臨書慨以慷白髮忽如此惟有歸耕桑藥餌
且枝梧鄰曲相扶將豈無甕中酒老病不能觴南山有
歸處歲晚柏已行下從吾親游此事歲月長
又
無食苦日長無衣念秋近雖云老農圃未害樂堯舜士
生要弘毅病在墮驕吝得喪纔幾何哀哉以身徇平生
最耐事霜雪亦滿鬢憂患一洗空吾道其少進
幽居
幽居人迹稀柴扉晝常掩小池清見底疎雨時數點蟬
嘒秋未衰花房莫先歛老大固多傷年華還冉冉
山居食每不肉戲作
谿友留魚不忍烹直將蔬糲送餘生二升畬粟香炊飯
一把畦菘淡煑羹莫笑開單成淨供也能捫腹作徐行
秋来更有堪誇處日傍東籬拾落英
自笑
諸公衮衮幾金貂自笑無材負聖朝老氣醉中猶跌宕
間身夢裏亦逍遥舊書日伴吾兒讀薄飯時從野叟招
病後秋衣須早製竹窗殘夜雨蕭蕭
世上
世上悠悠東逝波金丹將奈鬢絲何牆頭楊柳知秋早
窗外芭蕉受雨多伏櫪自應如老驥還鄉元欲借眀駞
吾棋一局千年事從使旁觀爛斧柯
夜歸偶懷故人獨孤景略
買醉村場半夜歸西山落月照柴扉劉琨死後無竒士
獨聽荒雞淚滿衣
秋夜自近村歸
江頭浩歌天宇寬刺船歸来清夜闌女貞林黑月未上
姑惡聲悲村已寒不恨故交日零落本知浮生難控摶
頭童面槁更安往莫問傍人君自看
夜聞蟋蟀
布穀布穀解勸耕蟋蟀蟋蟀能促織州符縣帖無已時
勸耕促織知何益安得生世當成周一家百畝長無愁
綠桑鬱鬱暗微徑黃犢叱叱行平疇荆扉績火眀煜煜
黍壠饁飯香浮浮耕亦不須勸織亦不須促機上有餘
布盎中有餘粟老翁白首如小兒鼓腹擊壤相從嬉
秋夜風雨暴至
風聲掠野来澒洞如翻濤雨聲集庭木桐葉聲最豪殘
暑一洗空凜然念綈袍秋色已登場欲忘終歲勞東舍
捉鵝鴨西舍烹豚羔籬落開寒花房攏壓小槽貧賤何
所歎樂歲成吾高却拾牆角檠拂拭賀汝遭
月下小酌
草樹已秋聲郊原喜晚晴風生雲盡散天闊月徐行下
箸槎頭美傳杯甕面清追歡猶可勉徂歲不須驚
鄰曲有未飯被追入郭者憫然有作
舂得香秔摘綠葵縣符急急不容炊君王日御金華殿
誰誦周家七月詩
吾廬
吾廬鏡湖上傍水開雲扃秋淺葉未丹日落山更青孤
鶴從西来長鳴掠沙汀亦知常苦飢未忍吞羶腥我食
雖不肉匕箸窮芳馨幽窗燈火冷濁酒倒殘瓶
飲酒望西山戱詠
太白十詩九言酒醉翁無詩不說山若耶老農識幾字
也與二事日相關
小院
小院回廊夕照眀放翁夜坐一笻横銅&KR1250;暖徹香初過
鐵杵聲清藥欲成世事熟看無一可古人不作與誰評
新涼社酒家家熟便用陽狂了此生
發箧得故人書有感
衰鬢星星換舊青世間萬事但堪驚晨炊欲熟客未覺
夜漏漸殘人尚行花發且為無事飲詩成非復不平鳴
京華朋舊凋零盡忽見緘題似隔生
秋光
年年最愛秋光好病起逢秋合賦詩叢菊漸黃人醉後
孤燈初暗雨来時舊書細讀猶多味老態相尋似有期
早信為農勝覓禄一生虚作虎頭癡
晚秋風雨
儘道漁村陋秋来物色竒寒生沽酒興雨及種花時狂
舞欲誰屬清吟空自知茫茫宇宙内吾道竟何之
幽居
白髮蕭蕭僅到肩一枝藤杖日翩躚草苫牆北棲雞屋
泥補橋西放鴨船心似枯葵空向日身如病櫟孰知年
放懷却有翛然處不養金丹不學禪
又
面面秋山擁翠屏天留三畝著雲扃迎霜南阜楓林赤
飽雨西村菜甲青散策人驚衰後健浩歌自覺醉中醒
凌煙冠劎應無爾布帽帬襦老管寧
故山
功名莫苦怨天慳一櫂歸来到死閒傍水無家無好竹
卷簾是處是青山滿籃箭竹瑤簪白壓擔稜梅鶴頂殷
野興盡時尤可樂小江煙雨趁潮還(鏡湖)
又
禹祠行樂盛年年繡轂爭先罨畫船十里煙波眀月夜
萬人歌吹早鸎天花如上苑常成市酒似新豐不直錢
老子未須悲白髮黃公壚下且閒眠(禹祠)
又
老尉鴻飛隠市門千年猶有舊巢痕陸生於此寓棋局
(予二十年前嘗寓居)曾丈時来開酒樽(曾丈謂文清公)渺渺帆檣遥見海
冥冥蒲葦不知村數僧也復投詩社零落今無一二存
(梅山)
又
落磵泉奔舞玉虹護丹松老卧蒼龍霜柑籬角寒初熟
野碓雲邊夜自舂挈榼人沽村市酒打包僧趁寺樓鐘
幽尋自是年来嬾枉道山靈不見容(雲門)
秋晚弊廬小葺一室過冬欣然有作
放翁畢竟合躬耕剰喜東歸樂太平碧瓦新霜寒尚薄
眀窗嫰日雨初晴素琴尋得無絃曲野餉烹成不糝羹
更說市朝癡太絶一湖秋水濯塵纓
小室晚酌
病不禁寒怯早霜東亝隨事具杯觴清時寬大何妨醉
白首龍鍾未減狂枝葉扶檠山果熟鹽醯調適野蔬香
興闌徑覓華胥路枕藉圖書滿一床
冬晚山房書事
山澤何妨老太平巉巉骨相本来清月眀滿地看梅影
露下隔溪聞鶴聲未辨藥苗逢客問欲詶琴價約僧評
胡奴仁祖今俱絶且學湘纍拾菊英
又
屏迹山村病日增烏皮几穏得閒凭凍雲傍水封梅萼
嫩日烘窗釋硯冰歲盡光隂饒衮衮身閒醉夢且騰騰
蠻童采藥歸来晚客至從嗔喚不譍
村居日飲酒對梅花醉則擁紙衾熟睡甚自適也
江村歲晚掩柴荆地僻久無車馬聲孤寂惟尋麴道士
一寒仍賴楮先生醡頭珠滴愁先破帳底春回夢易成
莫笑衰翁殺風景小瓶梅蘂解卿卿
山居疊韻
禽吟隂森林鹿伏樸&KR0554;木嗚呼吾徒愚僕僕逐肉粟聯
翩憐鳶肩覆餗速戮辱囏難還山間獨欲足畜牧躋梯
棲西谿築屋宿北谷光芒常當蔵櫝玉觸俗目
寓歎
心已忘斯世天猶活此翁嫩湯茶乳白軟火地爐紅課
婢耘蔬甲呼兒下釣筒生涯君勿笑聊足慰塗窮
又
久矣門無客高亝獨掩扉敢言消壮志要是息危機清
露夜自滴孤雲寒不歸晨炊勿關念更典箧中衣
又
裘薄便冬㬉簞空畏午飢臨成乞米帖看入借車詩學
古心猶壮憂時語自悲公卿闕自重社稷欲誰期
劎南詩稾卷二十一
