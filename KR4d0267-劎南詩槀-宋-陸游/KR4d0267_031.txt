劎南詩稾卷三十一
宋陸游撰
久雨
黃葉雨中盡飢鴻烟際来時艱歲仍惡身死病相催西
埭無行路南山有疾雷囊空罷沽酒一醉轉悠哉
偶得長魚巨蟹命酒小飲盖久無此舉也
老生日日困鹽韲異味㯶魚與楮雞敢望槎頭分縮項
况當霜後得團臍堪憐妄出緣香餌尚想横行向草泥
東崦夜来梅已動一樽芳醖徑須擕
泛舟湖山間有感
我似人間不繫舟好風好月亦閒遊歸来華表千年鶴
滅没烟波萬里鷗歲晩客貂那復歎時艱婺緯未忘憂
野人只欲安耕釣江左夷吾可見不
望永思陵
綠衣迎拜屬車塵草木曾霑雨露春三十五年身未死
却為天下最窮人
又
旰食憂民宴樂疎太倉幾有九年儲賈生未解人間事
北闕猶陳痛哭書(紹興庚辰辛巳間游屢貢瞽言略蒙施用)
糟蟹
舊交髯簿久相忘公子相從獨味長醉死糟丘終不悔
看来端的是無腸
霜夜
梅花欲動夢魂狂橙子閒搓指爪香莫怪草堂清到骨
一梳殘月伴新霜
又
黃甘磊落圍三寸赤蟹輪囷可一斤更喚東陽麴道士
與君霜夜策奇勲(時東陽餉酒)
又
澹月窺窗似有情更堪梅影向人横放翁不受天魔惱
獨擁青氊睡到明
書室明暖終日婆娑其間倦則扶杖至小園戲作
長句
放翁老手竟超然俗子何由與作緣百榼舊曾誇席地
一窗今復幻壺天夢回橙在屏風曲雨霽梅迎拄杖前
吾愛吾廬得安卧笑人思穎憶平泉(李衛公憶平泉山居歐陽公思穎詩)
(皆數十篇)
又
美睡宜人勝按摩江南十月氣猶和重簾不卷留香久
古硯微凹聚墨多月上忽看梅影出風高時送雁聲過
一杯太淡君休笑牛背吾方扣角歌
初冬
老客人間百事慵樂哉閉戶過今冬朝爐獸炭騰紅焰
夜榻蠻氊擁紫茸蝟刺坼蓬新栗熟鵝雛弄色凍醅濃
題詩正自消閒日本不爭先萬戶封
買屐
一雨三日泥泥乾雨還作出門每有礙使我慘不樂百
錢買木屐日日繞村行東阡與北陌不間隂與晴青鞋
豈不佳要是欠耐久何當踏深雪就飲湖橋酒
十月晦日作
藤疎不覆架桐落欲平溝閏歲風霜晩衰年日月遒觀
書方坐石把釣又登舟不是無羈束閒人得自由
贈道友
凡骨已蛻身自輕勃落葉上行無聲華隂市樓醉舞罷
却上蓬峯看月明
又
憶在長安爛漫遊大明宫闕與雲浮今朝偶上慈恩塔
北望芒芒禾黍秋(唐含光殿與慈恩塔南北相直)
又
當時辛苦學長生凖擬中原看太平今日醉遊心已足
一瓢歸去隠青城
又
三杯兀兀復騰騰服氣燒丹總不能借問生涯在何許
孤舟風雨伴漁燈
又
零落殘碑草棘中北邙蕭瑟又秋風舊時憶在鵷行裏
幾見宣麻拜相公
示子聿
儒林早歲竊虚名白首何曾負短檠堪歎一衰今至此
夢回聞汝讀書聲
老境
平生百不遂惟有老如期眼澀觀書夜心衰把酒時僧
分新掘藥客誦舊題詩四十年前我回看定是誰
予所居三山在鏡湖上近取舍東地一畆種花數
十株彊名小園因戲作長句
出郭西南十里過小園風月得婆娑翠屏三扇恰相倚
玉鏡一奩誰為磨投鑷未嫌衰鬢白插花聊喜醉顏酡
耶溪更盡青鞋興免使將軍怒脫靴
被命再領沖佑有感
殘骸日益衰晨夜抱疾痛地爐得微火終日不憙動讀
書成舊癖今但坐作夢未能追鴻冥乃復分鶴俸風霜
舍邊柳合抱皆手種眼中人盡非欲話誰與共
冬夜戲書
東歸剡曲寄彷徉閒日雖冬亦自長梅瘦有情横淡月
雲輕無力護清霜長魚通印鹽花白珍鮓披緜麴糝香
一飽喟然還自憫彊顔垂老食官倉
又
將挂衣冠彊小留期年畢竟是歸休青氊獨擁欺霜夜
濁酒頻傾洗客愁鶴影冷翻丹井月雁聲遥帶玉關秋
一生自笑閒中過不為功名也白頭
又
老樹霜餘已盡紅縱横落葉滿庭中一鈎澹澹西南月
萬鼔憑憑東北風賖酒每慙添舊劵讀書何計策新功
蓬窗坐睡摧頽甚隔竹敲茶賴小童
幽居
落葉紛可掃幽花寒自開囷空無雀噪門静有僧来孤
學時方棄窮途勢莫回呼兒了租賦莫待縣符催
又
雨霽雞栖早風高雁陣斜園丁刈霜稻村女賣秋茶缺
井磨樵斧枯桑繫釣槎客来那用問此是放翁家
送蘇召叟秀才入蜀效宛陵先生體
士勇赴知己義重身固輕尊公况有命子得辭此行結
廬出門去迢迢過蠻荆泝江卜風色入峡聽猿聲萬里
一紙書南寄孤雁征山隂在何處計子難為情願言早
来歸鄰曲當出迎檥舟柯橋市一榼手自傾
寄題哲上人漫堂
老子從来任運行愛君堂以漫為名北邙大有英雄骨
枉用工夫過一生
冬夜獨酌
寒水茫茫浸月明疎鐘杳杳帶霜清一樽濁酒有妙理
十里荒雞非惡聲物外雖增新跌宕胸中未洗舊崢嶸
頽然坐睡蒲團穏殘火昏燈伴五更
夜坐燈滅戲作
冷飯黃韲傲太平鬢絲原不為愁生忽因燈死得奇觀
明月滿窗梅影横
艾如張
錦膺繡羽名山雞清泉可飲林可栖稻粱滿野棄不啄
雖有竒禍無階梯東村西村烟雨晩蕭艾離離林薄淺
翩然一下駭機發汝雖知悔安能免漢家天子南山下
萬騎合圍窮日夜犬牙鷹爪死不辭觸機折頸吁可悲
上之回
咸陽宫闕天下壯五更衛士傳雞唱重門洞開鑾駕出
回中更在雲霄上雲霄一路蟠青冥車聲隠轔馳雷霆
宓妃穿仗王母下何必軒皇居大庭君王遊幸無終極
萬年盡是歡娛日文成已死方不讎茂陵松柏秋蕭瑟
雜詠園中菓子
不酸金橘種初成無核枇杷接亦生珍産已從幽圃得
濁醪仍就小槽傾
又
漿石榴隨餻作節蠟櫻桃與酪同時兩枝偶向池邊種
可喜今年墜折枝
又
架垂馬乳收論斛港種雞頭采滿船黿鼎若為占食指
麴車未用墮饞涎
又
山杏谿桃本看花纍纍成實亦堪誇鹽收蜜漬饒風味
送與山僧下夜茶
閉戶
聲利能令智者愚放翁閉戶養迂疎地爐枯葉夜煨芋
竹筧寒泉晨灌蔬徇俗不如飜著韈愛山只合倒騎驢
今朝更有欣然處萬里知心一紙書(蜀兵来得張季長歸唐安江原書)
又
冠盖長安幾番新放翁只似向来貧滿窗紅日價無敵
半榼新醅香動人宴坐心光無蔽障横眠踵息自清勻
世間不用詢名字身是無懷上古民
連日大寒夜坐復苦飢戲作短歌
翁飢不能具小飱兒凍何由成複褌藏書充棟讀至老
固願少出蘇黎元念當萬事度可否肯使一恨彌乾坤
古来賢達多晩謬千載遺笑綺與園老翁肝心等鐵石
他年骨朽此固存村沽雖薄亦取醉起看江月傾金盆
園中對酒作
傴僂衰翁雪滿顛愛花躭酒似當年雖無錦帳七十里
也有青銅三百錢數掩竹籬分小徑一泓沙井貯寒泉
栽紅接白株株活坐擁春工大半權
孝宗皇帝挽詞
大道本生知崇高志不移凝神超事物觀妙極希夷訪
藥三山遠遺弓萬國悲神孫昔鍾愛天作太平基
又
代邸膺圖日臨朝涕泗横誠心非外飾至孝化羣生高
廟聯龍衮思陵接柏城平生奉親意一理貫幽明
又
便殿諮詢早深宫宴樂稀欲頒傳位詔猶索未明衣夀
損名方永身癯國愈肥孤臣泣陵柏心折九虞歸
小兒入城
小兒破帽出求師老父寒爐夜畫詩不耐青燈寫孤影
聊呼薄酒慰長飢我今僅守詩書業汝勿輕捐少壯時
但恨北風如許惡湖橋歸路想流澌
夜坐
萬螘披書卷孤螢引篆香病思無事樂老悔少年狂南
渡衣冠盛西征道路長如今俱夢破高枕看人忙
又
葉盡木無聲天高夜自明映窗燈半滅掠野雁孤征瓦
裂人間事雲浮身後名惟應托長鑱寂寞送浮生
縱筆
惰游不能耕心愧新舂白歗傲茅三間主人終勝客
又
朝士腰下黃山僧鼻端白放翁俱笑汝飽飯作閒客
又
温温地爐紅皎皎紙窗白忽聞啄木聲疑是敲門客
又
雪晴蓼甲紅雨足韭頭白雖無萬錢具野飯可留客
又
小兒勿大勤使汝髮早白長為南畆民殊勝東閣客
郊行夜歸書觸目
老翁病起厭端居隨意東西不問途霜野草枯鷹欲下
江天雲濕雁相呼空垣破竈逃租屋青帽紅燈賣酒爐
未畏還家踏泥潦園丁持炬小兒扶
閉戶
老人閉戶動經月嬾就東家借蹇驢身後有名豈如酒
體中不佳聊讀書秦王開圖見匕首漢相徇市載厨車
人間憂怖古如此莫怪荒畦常荷鋤
十一月五日夜半偶作
草徑江村人迹絶白頭病卧一書生窗間月出見梅影
枕上酒醒聞雁聲寂寞已甘千古笑馳驅猶望兩河平
後生誰記當年事淚濺龍牀請北征
晴和出游湖山間
日出氣稍和呼船渡烟津微風西南来水面生魚鱗適
此一日佳聊娛百年身捋鬚俯船舷一笑彼何人閏餘
春事早已覺陽和新梅花處處開幽香襲衣巾久病喜
我出問訊傾鄉隣舟回不須速看涌白玉輪
病思
賣劎還山學老農不堪衰與病交攻將軍閉戶方鋤菜
處士擕家欲賃舂殘齒彊留終臲卼病腰扶拜苦龍鍾
壯遊誰信梁州日大雪登城望夕烽
寄子虡
老自安故鄉况復觸罪罟五年三奉祠每請幸聽許貧
家似破屋隨事且撑拄雖殊乞墦肉已近掘野鼠平生
膽力薄不敢犯張禹有時一言失恐懼氣如縷念此思
挂冠白首冀安處吾兒哀乃翁歲暮忍羇旅何時得斗
粟歸舍聊共煑便草北闕書乞骸歸卒伍
紙閣午睡
紙閣甎爐火一杴斷香欲出礙蒲簾放翁不管人間事
睡味無窮似蜜甜
又
黃紬被暖青氊穏紙閣油窗晩更妍一飽無營睡終日
自疑身在結繩前
夜分復起讀書
愁極不成寐起開窗下書似囚逢縱釋如癢得爬梳燈
火夜過半風霜歲欲除平生濟時意却作愛吾廬
效蜀人煎茶戲作長句
午枕初回夢蝶牀紅絲小磑破旗槍正須山石龍頭鼎
一試風爐蟹眼湯巖電已能開倦眼春雷不許殷枯腸
飯囊酒瓮紛紛是誰賞蒙山紫筍香
書逆旅壁
百憂襲莫年懷抱日騷屑雖云歸故鄉何異萬里客窮
冬迫寒餓凜有在陳厄駕言適近村慘慘天欲雪人沽
村市酒馬齧山坡麥旅炊雜沙土得飽何暇擇手皸若
龜兆面槁無人色士窮自其分所幸全大節功名已甑
墮身世真瓦裂不學玉關人飢鷹方夜掣
嬾趣
謝病掩柴荆年来嬾趣成舌根茶味永鼻觀酒香清已
矣馳驅息悠然磊磈平高眠得三昧夢斷已窗明
閒中富貴
要信人生各有緣閒中富貴亦關天綠窗静對千梢竹
翠竇新疏一脉泉愛百衲琴常鎖匣買雙鈎帖不論錢
箇中得意君知否不換金貂與玉蟬
又
天為疎慵剰與閒一菴青嶂白雲間衲僧過別歸廬阜
羽客来尋說華山冬筍生林龍&KR0766;&KR0766;寒泉落磵珮珊珊
俗人自是無因到雖設柴門不上關
書近况寄蜀中道舊
遺事復遺榮空齋一榻横宿酲投未正新句鍜初成山
崦傳梅信天窗送雪聲戲題勻碧紙遣鶴報青城
醉中自贈
富貴猶宜早退休一生齟齬更何求賦形未至欠壬甲
語命寧須增斗牛栗里收身貧亦樂平陵埋骨死無憂
狂歌醉舞真當勉剰折梅花插滿頭
明日自和
二頃元知未易求不如馬磨學文休正令未死有幾日
那得殘年叢百憂霜野挟弓朝射雁烟陂吹笛莫呼牛
興来醉倒尋常事莫信兒童笑白頭
雪中至近村
荒山風雪歲將殘貸粟迢迢犯苦寒急燎征裘憩牛屋
旋沽村酒挂驢鞍清貧徹骨初無憾老健逢人強自寬
深夜還家未能睡解囊吹火取詩看
歲莫感懷以餘年諒無幾休日愴已迫為韻
昨莫送客歸短櫂過魯墟故廬有遺趾青山遶牆隅桑
竹雖鬱然舊植已無餘瓦礫不可求而况屋壁書繫舟
問隣人搔首久躊躇行當挂朝衣躬耕返吾初
又
我家釋耒起遠自東封前詩書守素業蟬聯二百年長
老日零落念之心惕然每恐後生輩或為利欲遷我少
亦知學蹭蹬及華顛訟過豈不力夀非金石堅
又
我壯已早衰晨鏡每惆悵藥物姑自持耆老曷敢望造
物有乘除貧悴博無恙歸鄉更多感朋舊盡凋喪客来
多避席謂我丈人行此意詎敢忘報子以直諒
又
士生始志學固為聖人徒人人可稷卨世世皆唐虞仰
事與俯育治道無絶殊孔孟之所傳世俗顧謂迂申韓
尚刻薄老莊競虚無爾車非不良盍行九軌途
又
江左謝太傅高卧頗自喜東山豈不佳惜也終一起阿
堅偶自敗元子亦適死區區疑謗中勲業端有幾當時
嘲小草雖戲實中理所以山中人至今笑園綺
又
家世本無年甲子近一周小子獨何幸七十今平頭往
者收朝迹亟欲求歸休厚恩許奉祠得祿歲愈憂三釜
不及親顧為妻子留何由洗此媿欲挽天河流
又
高皇昔中興風雨躬沐櫛一士未嘗遺萬里皆馳日廉
聽闢言路虚懷詢得失孤臣實草芥亦獲對宣室龍顔
宛在目德不報萬一橋山松柏寒淚盡史臣筆
又
王師宿梁益行臺護諸將腐儒忝辟書萬里至渭上旌
旗照關路風雪暗戎帳堂堂鐵馬陣亹亹木牛餉誰知
骨相薄空負心膽壯回首二十年撫事增悲愴
又
在昔祖宗時風俗極粹美人材兼南北議論忘彼此誰
令各植黨更仆而迭起中更干戈禍此風猶未巳臣不
難負君生者固賣死儻築太平基請自厚俗始
又
井地以養民整整若棋畫初無甚貧富家有五畆宅哀
哉古益遠禍始開阡陌富豪役千奴貧老無寸帛困窮
禮義廢盜賊起蹙迫誰能講古制夀我太平脉
桐江哲上人以端硯遺子聿纔寸餘而質甚奇天
將雨輒先流泚予為效宛陵先生體作詩一首
吾兒得巖硯其徑甫踰寸奇哉掌握物乃有琮璧潤器
寶備才德初不以形論汝能志山林懷之可嘉遯
立春前三日作
春近寒尤苦先生不下堂烏皮蒙燕几白拂挂禪牀書
架斜斜設梅花細細香悠然睡還起已覺日微長
贈應秀才
過宋不見元城公渡淮不見陳了翁當時人人皆太息
至今海内傾高風老夫七十居鄉縣齷齪龍鍾何足見
辱君雪裏来叩門自說辛勤求識面我得茶山一轉語
文章切忌參死句知君此外無他求有求寧踏三山路
春耕
今年液水滿西疇父老人人卜有秋只要耕犂及時節
裹茶買餅去租牛
首春連隂
入春十日九日隂積雪未解雨復霪西家船漏湖水漲
東家驢病街泥深去秋宿麥不入土今年米貴如黃金
老嫗哭子那可聽僵死不覆黔婁衾州家遣騎餽春酒
欲飲復止吾何心出門空歎歲華速已見微綠生高林
夜坐
衰翁不出門歲月過電雹窗明地爐煖袖手坐寂寞可
憐瓶中梅爛漫幾開落小園亦數樹曾未破一萼三更
北風急雨雪恐復作且當勤舉杯莫恨浮蟻濁
新春
老境三年病新元十日隂疎籬枯蔓綴壊壁綠苔侵憂
國孤臣淚籌邊壯士心吾非兒女輩肯賦白頭吟
得季長書追懷南鄭幕府慨然有作
從戎昔在山南日彊半春光醉裏銷綠樹啼鸎窺帽影
畫橋飛絮逐鞭梢花經小雨開差晩笙怯餘寒澀未調
惆悵流年又如許羇魂欲仗楚詞招
正月十一日夜夢與亡友譚德稱相遇扵成都小
東門外既覺慨然有作
當年與子別江干漸老心知後會難豈料今宵清夢裏
東門交轡說春寒
送陳吏部還朝
邂逅稽山許攬鬚塵埃時得近冰壺不辭我老雞豚社
且喜公歸櫻筍厨滿室琴書懷燕几一川風雨送行艫
勉哉早了功名債要畫騎牛第二圖(先賢良與劉凝之有廬山騎牛圖)
觀棋
一枰翻覆戰枯棋慶弔相尋喜復悲失馬翁言良可信
牧豬奴戲未妨為白蛇斷處真成快黑幟空時又一奇
斂付兩奩来對酒泠泠聽我誦新詩
春行
篛帽絲絲雨芒鞋策策泥柳斜風帶北花斂日平西社
酒誇新壓春蕪喜徧犂深村無客過父子自扶擕
雨霽春色粲然喜而有賦
應接年光老漸慵猶能一飲百分空半霑蝶粉簾櫳雨
遠送鸎聲巷陌風千縷麴塵楊柳綠萬枝猩血海棠紅
從来造物甄陶手却在閒人詩句中
幽思
雲際茅茨一兩間春来幽事日相關臨窗静試下巖硯
欹枕卧看靈壁山紅練帶飛俱意得錦熏籠煖尚香慳
(錦熏籠謂瑞香)今朝社過添惆悵高棟巢空燕未還
贈持鉢道人
青鐵作小冠白紵縫短褐右扶九節杖左執七綴鉢何
嘗有定止到處可生活惟有烈士心白刃不能奪相逢
一笑粲滯思得披豁揮袂去若飛跂望已天末
柳
楊柳春風綠萬條憑鞍一望已魂消當年鳳集城邊路
曾愛纖纖拂畫橋
又
西園雨打杏花稀便面章臺事已非只恐無情堤上柳
又將風絮送春歸
山園雜詠
祠祿留人未挂冠山園三畆著身寬百年竟向愁邊老
萬事元輸静處看花徑糝紅供晩醉月天生暈作春寒
汗青事業都忘盡時賴吾兒舉話端
又
殘春終日在林亭散髮披衣醉復醒科斗已成鼃閣閣
櫻桃初結子青青魚遊滄海寧濡沫禽慕雕籠即翦翎
薄晩東風吹小雨笑擕長鑱伴畦丁
又
桃花爛漫杏花稀春色撩人不忍違俗客年来真掃迹
清尊日莫獨忘歸魚行池面紅雲散鵲起枝頭絳雪飛
莫道顛狂無訴處卧看香篆掩齋扉
又
已過社雨尚春寒小醉初醒怯倚欄柳帶花移宜土潤
鶴和雛養要籠寬孤翁白首投村社諸彥青雲接羽翰
誰信幽居多樂事晚窗兒女話團圞
又
春光何止二分空寒食都無數日中密葉成隂花寂寂
舊巢添土燕怱怱紙鳶收線愁風惡秧馬掀泥喜雨濛
堪歎今年衰更甚蒼顔縱醉不成紅
劎南詩稾卷三十一
