劎南詩稾卷三十八
宋陸游撰
秋懷
形骸歲歲就枯朽意氣時時猶激昂水遠浮鷗方浩蕩
霜高殘菊更芬芳人皆有舌是非在劫未成灰時世長
三百里湖行自復子孫努力事耕桑(鏡湖廢百七十餘年故吾鄉多凶會)
(有復之者)
吴體寄張季長
九月十月天雨霜江南劎南途路長平生故人阻攜手
萬里一書空斷腸人生強健已難恃世事變遷那可常
兩家子孫各長大他年窮逹毋相忘
嘲畜猫
甚矣翻盆暴嗟君睡得成但思魚饜足不顧鼠縱横欲
騁銜蟬快先憐上樹輕朐山在何許此族最知名(俗言猫為)
(虎舅教虎百為惟不教上樹又謂海州猫為天下第一)
立冬日作
室小財容膝牆低僅及肩方過授衣月又遇始裘天寸
積篝爐炭銖稱布被綿平生師陋巷隨處一欣然
初冬
志士逢秋已自傷老人況復惜年光正看溪碓舂粳滑
又見山坡下麥忙桐落井牀多槁葉菊殘衫袂尚餘香
讀書有課真當勉剰貯明膏伴夜長(是日方買油)
醉題
生来避世傲公卿海内無人識姓名九節笻邊秋萬里
長眀燈下雨三更心安白髮何勞掃藥熟黃金固可成
只待蓬壺賦詩罷却来京洛看昇平
新作火閤
旋設篝爐下紙簾樂哉容膝似陶潛囊中佩藥無時服
架上堆書信手拈似玉秋菰殊未老如雲宿麥不須占
掃空祠禄吾何欠陋巷簞瓢易屬厭(祠禄止此月)
又
山路霜清葉正黃地爐火煖夜偏長中安煑藥膨脝鼎
傍設安禪曲录牀木槁不知年自往雲閑已與世相忘
更闌坐穏人聲静時聽風簾響暗廊
舍北行飯
蔓絡疎籬草滿塘飽嬉聊復步斜陽一霜驟變千林色
兩犢新犁百畝荒野寺僧殘尚鐘鼓官堤舟過見帆檣
歸来笑補空囊課寒日誰知亦自長
遣興
轍迹當年遍九州晚歸始解卧林邱愛身每戒玉抵鵲
養氣要如刀解牛柔艣搖殘天鏡月短笻領盡石帆秋
儘言未辦常扃戸竟是吾身得自由
又
出仕纔堪斗大州初歸便擬築糟邱虚名大似月蟾兔
榮路久如風馬牛唧唧悲蛩常弔夜蕭蕭蠧葉更禁秋
静觀世事頻興歎千載前時有許由
舟中
柂邊潮水落還生篷底寒燈滅復明約束長年牢繫纜
報人風雨有鼉鳴
又
蕭蕭風雨小江秋不是愁人亦合愁忽聽疎鐘知寺近
笑尋沙路上牛頭
又
龕山古戍更漏聲白墖小市燈火明六十年間幾来往
依然惻愴路傍情
雨夜感舊
雨来猛打窗燈暗猶照壁老人耿不寐撫事悲夙昔風
生桔柏渡馬病金牛驛裊枝猿下飲登樹熊自擲危巢
窺鶻栖深雪見虎跡至今清夜夢猶想嶓山碧廢棄謝
功名老疾輟行役賦詩雖不工聊用慰今夕
夜聞落葉
我行出柴門初喜春草生俛仰幾何時落葉終夜聲嗟
我日益老抱疾況未平晨興就盥櫛顧亦彊支撑齋中
有兩童熟視不能名定非張睢陽大笑頹冠纓死至人
所同此理何待評但有一可恨不見復兩京
閉門
閉門高卧鏡湖傍元自無閒可得忙泛罷杯觴餘菊苦
玩殘指爪帶橙香燈昏共度空階雨蛩冷偏依丈室牀
不待衰年宦情盡未来如雁到衡陽
祠禄滿不敢復請作口號
今年高謝武夷君飯豆羹藜亦所欣參透莊生齊物論
掃空韓子送窮文心如脱穽犇林鹿迹似還山不雨雲
猶幸此身強健在鄉鄰爭看布襦帬
又
祠庭八載竊榮名一飽心知合自營牘後落銜便手倦
月頭鐫俸喜身輕弊衣不補惟頻結濁酒難謀且細傾
賴有東臯堪肆力比鄰相喚事冬耕
又
白首還山不自存天書四降海邊村慙非故將前侯比
誤辱優賢養老恩龜夀自應能食氣鶴歸那得更乘軒
從今再草公車奏惟有挂冠神武門
過鄰家
扶杖過吾鄰相誇自在身年豐稱貸少酒賤往来頻群
散雞歸柵聲喧雀噪囷丁寧語兒子切勿厭沉淪
舍北野望
短景妨遊興長歌慰作勞葉凋西埭近水落北橋高病
每隨時劇衰難與世鏖旗亭新釀美萬事一秋毫
又
斷壠圍蔬圃枯桑繫釣查經行橋獨木佇立路三义野
卉棲孤蝶平川起亂鴉榰笻無定處興盡即還家
又
溪彴通西崦山蹊繚北村殘霞明水面落葉擁籬根野
父編龍具樵兒習兔園吾今井蛙耳敢復慕鵬鯤
又
早歲遭逢異中年促召頻馳驅猶許國卧起已須人藥
石三秋病風波萬里身籬門殘照裏慘淡易傷神
書感
常記當年賦子虚公卿交口薦相如豈知鶴髮殘年叟
猶讀蠅頭細字書出處幸逃千載笑功名從負此心初
荒園落葉紛如積日莫歸来自荷鋤
冬夜爐邊小飲
擁爐可使曲身直飲酒能回槁面紅若使金丹真入手
飛騰亦在立談中
龜堂獨酌
幅巾蕭散餞餘齡江左諸賢可乞靈護枕小屏圖紫閣
映窗矮卷寫黃庭曠懷與世元難合幽句何人可遣聽
一酌蘭溪遺萬事時看牆底卧長瓶(偶得蘭溪十餘樽清醇馥烈殆不可)
(名)
又
一榼蘭溪自獻酬徂年不肻為人留巴山頻入初寒夢
江月偏供獨夜愁越石壮心雞喔喔子卿歸信雁悠悠
天生我輩初何用病骨支離又過秋
冬夜作短歌
飢鼠窺殘燈寒犬踏枯葉小室擁燎爐清笳下危堞老
人素多疾舉動常畏怯衣裘視寒煖日夜自調爕食必
按本草下箸未嘗輒體安疾自去藥石無此捷敢學李
輕車霸亭夜遊獵況如馬新息萬里聽鳶跕欲求神氣
住先戒事物接寧為子光瘖不效嗇夫喋眀晨一杯粥
趺坐横白㲲無魚何足道為爾歌長鋏
病愈
倦榻呻吟每自哀占蓍来告(一作吉)出餘災自能洗研拂
書几時亦折花尋酒杯久類寒蛟潛岫穴忽如老馬噴
風埃霜晴爛漫東窗日一笑山坡訪早梅
自遣
枳籬茅屋枕孤峰偃盡初來手種松睡少未成千里夢
愁深先怯五更鐘中天日月逢真主數畝桑麻伴老農
世事古今誰料得不堪陂水照衰容
感舊
君不見資中名士有李石八月秋濤供筆力初為博士
不暖席晚補臺郎俄復斥諸公熟睨亦太息摧壓至死
終不惜生前何曾一錢直沒後遺文價金璧後之視今
猶視昔此事誠非一朝夕山城舊廬暗荆棘羸然諸孫
守墳籍撫孤我負朋友責萬里詩成淚空滴
又
君不見蜀師渾甫字伯渾半生高卧蟇頤村才不得施
道則尊死已骨朽名猶存文章落筆數千言上友離騷
下招魂望之眉宇何軒軒高談浩若洪河翻范尹敬如
綺與園方飾羔雁登衡門小人謗傷實不根妄指拱璧
求瑕痕窮通在公豈足論浮雲終散朝陽暾安得此老
起九原入贊國論蘇黎元(范至能帥成都欲以遺逸起之幕客有沮之者遂不果)
寒雨中偶賦
鬢毛蕭颯齒根浮徂歲翩翩肻暫留窮巷多泥誰問疾
空階滴雨又經秋自營可笑誇三窟善守寧須築百樓
但使胸中機事盡一樽隨處送悠悠
又
莫年心事與誰同到處飄然一病翁斷夢凄凉燈影裏
殘詩零落雨聲中莫驚顔鬢渾非昨略數朋儕已半空
祠禄上還猶負媿何功班綴冠僊蓬(予官視祕書監)
夀考如富貴
夀考如富貴初亦不自知邂逅偶不死亦或至期頤予
少多疾恙五十已遽衰齒搖頷鬚白蕭然蒲柳姿俛仰
忽二紀卧病實半之富貴不可求夀亦豈汝私萬事付
自然孰為樂與悲惟當老益學易簀以為期
午飯
我望天公本自廉身閑飯足敢求兼破裘負日苑簷底
一椀藜羹似蜜甜
又
民窮豐歲或無食此事昔聞今見之吾儕飯飽更念肉
不待人嘲應自知
題王仲信畫水石横幅
王郎書逼楊風子畫亦憑陵蜀雨孫豈是天公憎絶萟
一生憔悴向衡門
治圃
槁蔓殘蕪滿幽圃多具鉏耰課僮豎非惟吾圃要翦除
亦恐爾輩成惰窳老桂盤壑飽風霜修篁當軒弄煙雨
一松孤立信豪傑兩槐對植如賓主珍禽㨂枝春欲動
蠧穴掃空吾甚武蘼蕪芽蘖已暗長甘菊根芽亦潛吐
山薑澗蒲乃微草露葉參差看仰俯世間安得有遺才
位置要須令得所
冬日感興十韻
霧雨天昏曀陂湖地阻深蔽空鴉作陣暗路棘成林有
客風埃裏頻年老病侵夢魂来二豎相法欠三壬舊憤
開孤劎新愁感斷砧唐衢惟痛哭莊舄正悲吟瘦跨秋
門馬寒生夜店衾但思全舊璧敢冀訪遺簮樓上蒼茫
眼燈前破碎心長謠傾濁酒慷慨壓層隂
冬日出遊十韻
吴會寒常薄冬深略未冰荒郊觀雉鬭大澤見魚騰釣
艇頻容借籃輿漸可乘有時穿密篠隨處倚枯藤金石
秦遺刻衣冠禹舊陵叢祠祈臘雪小市試春燈問路鉏
畬叟爭橋乞供僧疎狂違俗久衰疾與年增干禄雖知
恥懸車媿未能階官有微俸醉髮任鬅鬙
思蜀
園廬已卜錦城東乘驛歸来更得窮只道驊騮開道路
豈知魚鳥困池籠石犀祠下春波綠金雁橋邊夜燭紅
未死舊遊如可繼典衣猶擬醉郫筒
又
二十年前客錦城酒徒詩社盡豪英才名吏部傾朝野
意氣成州共死生(吏部郎字文紹奕衮自成州守宇文子震子友)廢苑探梅常
共醉遺祠訪柏亦俱行即今病卧寒燈裏欲話當時涕
已傾
又
譚侯才氣敵文園(國子監丞譚季壬德稱)日日銀鞍畫戟門竒句
入神聞鬼泣巨觥如海看鯨吞一官胄監能令死萬里
銘旌忍更論湖上秋来頻入夢憑誰詞翰與招魂
作雪
雪雲寒不動林鳥噤無聲病起衰何劇囊空醉不成中
原亂方作弱敵運將平臺省多賢俊常談媿老生
又
荒村雪欲作耄叟病無聊樹暝烏鳶集茒深雉兔驕溪
灘觀趁渡嶺路數歸樵即死無他憾終身負聖朝
戲詠山家食品
牛乳抨酥瀹茗芽蠭房分蜜漬棕花舊知石芥真尤物
晚得蔞蒿又一家疎索鄉鄰緣老病團欒兒女且喧譁
古人不下藜羹糝斟酌龜堂已太奢
耕罷偶書
新溉東臯畝一鍾烏犍麤足事春農灞橋風雪吟雖苦
杜曲桑麻興本濃老大斷非金谷友生存惟冀酒泉封
莫嘲野餉蕭條甚箭茁蓴絲亦粗(一作且)供
雨夜
末路蕭條客子心不堪徂歲更沉隂低簷雨滴睡眠少
敗壁燈殘感慨深不辦典衣謀盡醉尚能擁鼻作微吟
交朋一散如天遠試向今宵夢裏尋
菴中晨起書觸目
山重水複怯朝寒一卷窗間袖手看朱擔長瓶列雲液
絳囊細字拆龍團數峰移自侏儒國一研来從黯淡灘
要識放翁頑鈍處胸中七澤著猶寬(雲液揚州酒名近淮帥餉數十尊營)
(道小山及劎硯得自張季長張仲欽適在案間)
又
暉暉初日上簾鈎漠漠清寒透衲裘雪棘並棲雙鵲瞑
金環斜絆一猿愁廉宣卧壑松楠老王子穿林水石幽
戲事自憐除未盡此生行欲散風漚(唐希雅畫鵲易元吉畫猿廉宣仲老)
(木王仲信水石皆菴中所挂小軸)
又
賦形不使面團團聳膞心知到骨寒晏子元非枕鼓士
杜生那有切雲冠時扶遷客桄榔杖日厭詩人苜蓿盤
賴是平生憎阿堵今年初解侍祠官
又
初歸誓墓老鄉邦手結茒茨近小江北渚露霑行藥屐
東廂日射勘書窗孤忠自信丹心折萬事空成雪鬢雙
長媿宗人白崖老贈行期我鹿門龐(予自成都召還禱射洪白崖陸使君)
(祠使君以杜詩為籖予得全家隠鹿門之篇)
三山杜門作歌
我生學步逢喪亂家在中原厭犇竄淮邊夜聞敵馬嘶
跳去不待雞號旦人懷一䴵草間伏往往經旬不炊㸑
嗚呼亂定百口俱得全孰為此者寧非天
又
高宗下詔傳神器嗣皇御殿猶揮涕當時獲綴鵷鷺行
百寮拜舞皆歔欷小臣疎賤亦何取即日趨召登丹陛
嗚呼橋山歲晚松柏寒殺身從死豈所難
又
中歲遠遊踰劎閣青衫誤入征西幕南沮水邊秋射虎
大散關頭夜聞角畫策雖工不見用悲吒那復從軍樂
嗚呼人生難料老更窮麥野桑村白髮翁
又
晚入南宫典牋奏濫陪太史牛馬走忽然名在白簡中
一櫂還家傾臘酒十年光隂如電雹綠蓑黃犢從鄰叟
嗚呼古来骯&KR1507;例倚門況我本自安邱園
又
寬恩四賦仙祠禄每忍慙顔救枵腹五秉初辭官粟紅
一瓢自酌巖泉綠天公乘除不負汝宿疾微平歲中熟
嗚呼字字細讀逍遥篇此去八十有幾年
老境
白髮短欲盡人嗤心尚孩埋盆池㶑灔累瓦墖崔嵬輭
飯三舂米醇醪九醖醅忽然拈筆起記著早梅開
又
今日霜殊重衰翁老可憐朝晡兩炊火覆藉一牀氊人
客容稱疾兒童不攪眠雲開見殘日更愛小窗妍
記戊午十一月二十四夜夢
街南酒樓粲丹碧萬頃湖光照山色我来半醉躡危梯
坐客驚顧聞飛屐長縚短帽黃絁裘從一山童持藥笈
近傳老仙嘗過市此翁或是那可識逡巡相語或稽首
爭獻名樽冀餘瀝我欲自言度不聽亦復軒然為專席
高談方縱驚四座不覺隣雞呼夢破人生自欺多類此
撫枕長謠識吾過
六經示兒子
六經如日月萬世固長懸學不趨卑近人誰非聖賢馬
能龍作友蜹乃瓮為天我老空追悔兒無棄壮年
舍北晚步
漠漠炊煙村遠近鼕鼕儺鼓埭西東三义古路殘蕪裏
一曲清江淡靄中外物已忘如棄屣老身無伴等羈鴻
天寒寂寞籬門晚又見浮生一歲窮
對酒
老子不堪塵世勞且當痛飲讀離騷此身幸已免虎口
有手但能持蟹螯牛角挂書何足問虎頭食肉亦非豪
天寒欲與人同醉安得長江化濁醪
夜坐求酒已盡喟然有賦
澹月微霜夜漏徂披裘不睡附寒爐清笳嫋嫋已三弄
殘火熒熒纔一銖報國無期心欲折讀書自力眼將枯
麴生作態年来甚不受閑人折簡呼
食粥(張文潛有食粥說謂食粥可以延年予竊愛之)
世人箇箇學長年不悟長年在目前我得宛邱平易法
只將食粥致神仙
寒夜
堅冰塞川厚莫測斷雁呌羣聲可哀草圍小甕酒未熟
霜壓瘦枝梅不開穉子忍寒守蠧簡老夫忘睡畫爐灰
低頭就世吾所諱千載伯鸞安在哉
梅花
五十年間萬事非放翁依舊掩柴扉相從不厭閒風月
只有梅花與釣磯
又
山村梅開處處香醉插烏巾舞道傍飲酒得仙陶令達
愛花欲死杜陵狂
又
一花兩花春信回南枝北枝風日催爛漫却愁零落近
丁寧且莫十分開
又
廣寒宫中第一仙情深不碍韻超然勸君莫作兒女態
但向花前傾玉船
又
秭歸江頭煙雨昏客舟夜繫梅花村相逢萬里各羇旅
不待猿啼已斷魂
又
青羊宫前錦江路曾為梅花醉十年豈知今日尋香處
却是山隂雪夜船
三山卜居今三十有三年矣屋陋甚而地有餘數
世之後當自成一村今日病少間作詩以示後
人
印累累綬若若換君朱顔君不覺冠如箕劎拄頤蒼頭
廬兒笑君癡不如短褐歸鄉舍上畢租庸下婚嫁横陂
引水蒔禾黍高陸犂荒種桑柘比鄰畢出觀夜場老稚
相呼作春社雞爭舂米茅簷底犬吠行人槿籬罅數椽
幸可傳子孫此地他年名陸村藜羹一飽能世守殊勝
養牛并上尊
又
再見封侯未為快一擲成盧安用再世間得意固多矣
堪笑窮人事常敗我生出仕四十年寸進恰如船上埭
即今卧病茅簷裏回首窮通竟何在荆山之下玉抵鵲
兩京春薺論斤賣蘇秦煌煌佩六印尼父栖栖厄陳蔡
玄傑美官輒見思東野出門常有碍躬耕至老豈不佳
子孫當以吾為戒
南園觀梅
小嶺清陂寂寞中綠樽歲晚與君同高標賴有詩人識
絶豔真窮造物工正喜參差横夜月又驚零落付春風
老諳世事寧多歎身自人間一轉蓬
歲盡苦寒
曉寒無賴透重裘三日江雲瞑不收歲月推移吾輩老
交朋零落此生浮東臯苦潦猶中熟舊疾雖存亦小瘳
禹廟蘭亭俱在眼剰沽春酒破春愁
己未新歲
餞歲愁雖劇迎年喜亦深桃符帶草寫椒酒過花斟車
馬久無迹兒孫聊慰心更欣春意早處處有鳴禽
歲首書事
東風入律寒猶劇多稼占祥雪欲成(雲隂作雪彌旬至開歲雪意愈濃明)
(日戌初立春猶可為臘雪也)鬱壘自書誇腕力屠蘇不至歎人情(今歲)
(無餽屠蘇者)呼盧院落譁新歲(鄉俗歲夕聚博謂之試年庚)賣困兒童起
五更(立春未明相呼賣春困亦舊俗也)白髮滿頭能且健剰隨鄰曲樂
昇平
又
扶持又度改年時耄齒侵尋敢自期中夕祭餘分餺飥
(鄉俗以夜分畢祭享長幼共飯其餘又歲日必用湯餅謂之冬餛飩年餺飥)黎眀人起換鍾
馗春盤未抹青絲菜(今年正月二日立春)夀斝先酬白髮兒聞道
城中燈絶好出門無日歎吾衰(客来多言府中今歲上元燈甚盛)
初春
元日人日来聮翩轉頭又見試燈天且欣一雪壓災瘴
不怕連隂咽管絃陌上漸多酤酒舍岸邊初理下湖船
紫姑擬卜元無事只問今春幾醉眠
菴中獨居感懷
身愈龍鍾髮愈稀流年冉冉迫殘暉讀書十紙勤雖在
上樹千回事已非仗馬曾鳴宜取斥牧羝雖乳亦忘歸
餘生自笑知何似萬里遼天老令威
又
自閉菴門不點燈惰耕村叟罷參僧一生已是膠黏日
投老安能夏造冰頑面敢辭乾汝唾蔬餐聊得曲吾肱
高舂睡熟無多笑那有禪師解放鷹
又
無錢溪女亦留魚有雨東家每借驢藜粥數匙晨壓藥
松肪一椀夜觀書黃紬被暖閒無厭白布衫長樂有餘
南陌東阡春事動放翁作計未全疎
戲作貧詩
垂老貧彌甚虚教遇太平竈閒無馬穴釜冷有魚生妾
病常停織兒飢屢輟耕癡頑惟此老未廢浩歌聲
又
左劵頻稱貸西成少盖蔵苦飢炊稻種緣病賣桑黃土
焙憐煙煖藜羹愛糝香君看首陽叟窮死亦何傷
春日園中作
杏花開過尚輕寒盡日無人獨倚闌久别名山憑夢到
每思舊友取書看塵埃幸已賒腰折富貴深知欠面團
老去逢春都有幾一杯行復送春殘
中春連日得雨雷亦應候
誰言白首意低摧老子逢春亦樂哉犁畔方吹社公雨
壠頭又轉阿香雷睡餘支枕聽鶯語醉裏題窗記燕来
更有山家堪喜事吾孫上樹欲千回(德孫幼病足今已行步健甚)
雨後微隂光景益竒復得長句
結轍軒車已掃空揮犀談笑與誰同日消淺醉閒吟裏
春在輕隂薄靄中百尺遊絲喜風定一雙新燕說泥融
天工只費須臾力開遍東闌半丈紅
春日小園雜賦
久矣雲霄鎩羽翰小園聊得賦春寒(魯望有春寒賦)風生鴨綠
紋如織露染猩紅色未乾不向山邱歎零落且從兒女
話團欒人言麥信春来好湯餅今年慮已寬
又
市塵不到放翁家繞麥穿桑野徑斜夜雨長深三尺水
曉寒留得一分花悶從鄰舍分春瓮閒就僧窗試露芽
自此年光應更好日驅秧馬聽繅車
簡鄰里
今年意味報君知屬疾雖頻未苦衰獨坐空齋如自訟
(三舍法行時嘗上書言事者屏置一齋曰自訟)小鐫殘俸類分司(樂天詩猶被妻孥教漸退)
(莫求致仕且分司)閒撑野艇漁蓑濕亂插山花醉帽欹有興行
歌便終日逢人那識我為誰
客叩門多不能接往往獨坐至晚戲作
貧舍久疎羅酒漿客来不復倒衣裳官情已盡詩情在
世味無餘睡味長紅練帶飛穿柳去錦熏籠暖撲簾香
蕭然自笑渾無事漁唱聲中又夕陽
園中偶題
綠衣粲粲咮微丹映葉穿枝立畫欄莫戀主人驚不去
五陵年少有金丸
又
春深無處不春風數樹桃花乃爾紅鶯蝶紛紛自常事
不應也著白頭翁(禽名)
又
憶向彭州取牡丹蠟封馳騎露初乾如今歴盡人間事
縱有姚黃亦嬾看
又
九日春隂一日晴不堪風駕浪花生畫船欲解還歸卧
寂寂窗扉聽鳥聲
北窗偶題
兩叢香百合一架粉長春堪笑龜堂老歡然不記貧
又
曉晴林鵲喜晝暖蜜蜂喧我老詩情盡逢春亦一言
又
簾外燕翩翩歸時在社前不辭飛渡海来看賽豐年
又
煙波兩鸂䳵肻為放翁来菰米猶能給蒼顔得屢開
沈園
城上斜陽畫角哀沈園非復舊池臺傷心橋下春波綠
曾是驚鴻照影来
又
夢斷香消四十年沈園柳老不吹綿此身行作稽山土
猶弔遺蹤一泫然
劎南詩稾卷三十八
