劎南詩稾卷四十
宋陸游撰
夜雨
濃雲如潑墨急雨如飛鏃激電光入牖犇雷勢掀屋漏
溼恐敗書起視自秉燭移牀顧未暇盆盎苦不足不如
卷茵席少忍待其復飛螢方得意熠熠相追逐姑惡獨
何怨菰叢聲若哭吾歌亦已悲老死終碌碌
昔人有畫醉僧醉道士醉學究者皆見于傳記及
歌詩中予暇日為各賦一首
醉僧
殘雪覆枯顱手扶短楖栗送酒無蘇州一醉未易得青
旗獵獵秋風吹長瓶一吸亦足竒但辦道傍常醉倒不
須解作藏真艸
醉道士
落托在人間經旬不火食醉後上江樓横吹蒼玉笛大
口如盆眼如電九十老人從小見曾攜一鶴過岳陽滿
城三日聞酒香
醉學䆒
聖師飲百觚儼然常齋莊弟子習禮餘兕觥躋公堂至
今遺風被洙泗諸生雅歌老儒醉衣冠簡朴未可輕安
知中無魯二生
次季長韻回寄
野人蓬戶冷如霜問訊今惟一季長舊好自均親骨肉
新知何怪薄心腸開書字字論疇昔遣使年年有故常
萬念知公掃除盡見哀底事獨難忘
溪上小酌
岸幘出籬門投竿俯溪瀨魚聚忽千百鳥鳴時一再新
涼社瓮香亦有雉兔賣歡言洗杯酌又破止酒戒
齋中夜賦
高居終日掩齋扉幽事常多俗事稀露重叢篁時自瀉
風高脫葉有先飛秋衣漸製聞砧杵社肉初分謝蕨薇
却笑老身閒不得一燈明滅亂書圍
讀舊稾有感
我少則嗜書于道本無得譬如昌&KR2228;芰乃自性一癖老
来百事廢惟此尚自力豈惟絶慶弔乃至忘寢食吟哦
雜誦詠不覺日既夕文辭顧淺懦望古空太息世俗不
可解更為著金石收歛固已遲雖悔終何益君看老農
夫法亦傳后稷持此少自寬陶然送餘日
新秋
秋氣入清笳旗亭酒可賖長歌穿小市短帽插幽花溪
女留新蟹園公餉晚瓜誰知閒老子解作醉生涯
陳阜卿先生為兩浙轉運司考試官時秦丞相孫
以右文殿修撰来就試直欲首送阜卿得予文
卷擢置第一秦氏大怒予明年既顯黜先生亦
幾陷危機偶秦公薨遂已予晚歲料理故書得
先生手帖追感平昔作長句以識其事不知衰
涕之集也
冀北當年浩莫分斯人一顧每空羣國家科第與風漢
天下英雄惟使君後進何人知大老横流無地寄斯文
自憐衰鈍辜真賞猶竊虚名海内聞
書喜
乞得身歸鏡水濱此生真作葛天民眼明身健何妨老
飯白茶甘不覺貧瓮酒又篘三斗熟園花時報一枝新
挂冠更作黃冠計多事常嫌賀季真
又
已向煙霞著脚深世間萬事不關心舊攜鴉觜供鉏藥
新典魚須用買琴井上引藤初滿架池南移竹漸成隂
話行不必須今日五百年間有賞音
幽居
萬家水竹古山隂揀得幽居惬素心梁燕委巢知社近
井桐飄葉覺秋深琴緣廢久塵常積書為開稀蠧漸侵
幸自杜門無一事不須清夜感衣砧
雜興
病養精神過服藥貧知儉約勝營生臯夔事業今何有
且與心君致太平
又
東家飯牛月未落西家打稻雞初鳴老翁高枕葛㡡裏
炊飯熟時猶鼾聲
又
草年常苦睡為崇好事新分安樂茶更得小瓢吾事足
山家風味似僧家(曾召南提幹近送安樂茶来)
又
蛟鱷垂涎歷畏途如今歡喜去攜鋤一生患難休回首
疋似元符曾上書
贈鷺
雪衣飛去莫匆匆小住灘前伴釣蓬禹廟蘭亭三十里
相逢多在草煙中
贈鵲
為梁星渚自何年毛羽摧傷不怨天知我齋餘常施食
翩然飛下北窗前
東堂睡起
置身事外息吾黥獨卧空堂一榻横簷影漸移知日轉
樹梢微動覺風生每從山寺開經帙間就園公辨藥名
若論胸中淡無事八珍何得望藜羹
五鼔起坐待旦
睡覺初聞雞一鳴披衣危坐待窗明殘軀已向閒中老
癡夢猶尋熟處行南北迢迢悲往事古今莽莽歎浮生
伯倫一鍤君休笑冢象祁連亦已平
功名
少年妄意慕功名老眼看来一髮輕金甲雖如朝邑尉
羊裘終媿冨春生連娟落月依山盡寂寞寒潮蘸岸平
要識放翁新得意蓼花多處釣舟横
搔首
玩畫無餘易聞歌已盡詩古人不可作此理孰能推白
髮秋風裏青燈夜雨時初心竟當負搔首歎吾衰
小雨釣歸
雨點鳴叢葦雲頭冒遠山兒曹出籬望老子榜舟還潤
入園畦裏涼生窗戶間秋陽方可畏徙倚一開顔
曉賦
八月江湖風露秋時聞脫葉下梧楸離離斗柄西南指
爛爛天河今古流人語正讙過古埭(湖桑埭五鼔聞挽船聲喧甚)角
聲三弄下譙樓百城已共豐年樂一老猶懷卒歲憂
急雨(父老謂雲逆風則必雨驗之信然)
雲從西南興風自東北至老農占雨候速若屈伸臂亂
點俄打窗新涼已生袂經旬苦肺渴得此亦少慰呼兒
持故襦買酒具一醉薄言煮園蔬雉兔未可議
遣興
幾看人間歲月新釣船猶繋鏡湖濱曾穿高帝朝元仗
却作山隂版籍民留病三分嫌太健忍飢半日未全貧
早知晝繡能為祟翁子終身合負薪
又
湖海元為汗漫遊誤思四嶺幔亭秋掃空薄禄始無媿
閉上衡門那得愁湯嫩雪濤翻茗椀火温香縷上衣篝
牀頭亦有閒書卷信手拈来倦即休
又
掃盡衣塵喜不勝村居終日醉騰騰閑投隣父祈神社
戲入羣兒鬭艸朋幽徑有風偏愛竹虚堂無暑不憎蠅
悠然又見江天晚隔浦人家已上燈
又
久矣微官絆此身柴車歸老亦逢辰阮咸臥摘孤風在
白墮閑傾一笑新萬里馳驅曾遠戍六朝涵養忝遺民
清閒即是桃源境常笑淵明欲問津
讀林逋魏野二處士詩
君復仲先真隠淪筆端亦自斡千鈞閑中一句終難道
何況市朝名利人
紙墨皆漸竭戲作
官庫誰能餉陟釐漢宫無復賜隃麋不如掃盡書生事
閒伴兒童竹馬嬉
讀隠逸傳
終南處士入都門少室山人補諫垣畢竟只供千載笑
石封三品鶴乘軒
泛舟至東村
野水如天遠漁舟似葉輕颼颼風漸冷淡淡月初生沙
際樵蘇路籬間語笑聲還家已薄莫燈火照柴荆
自詒
健忘閒何害貪眠老正宜本心惟泥酒餘習略存詩未
廢春農業猶堪幼學師微官何所戀請老五年遲
野興
荷鋤通北澗腰斧上東峯秋水清見底曉雲深幾重鼕
鼕傳社鼔渺渺度樓鐘歸覓村橋路詩情抵酒濃
讀書
平生愛客如愛書力雖不逮意有餘門前車馬久掃迹
老病又與黃卷疎人情冷煖可無問手不觸書吾自恨
今年入秋風雨頻燈火得涼初可近年過七十眼尚明
天公成就老書生舊業雖衰猶不墜夜窗父子讀書聲
客有見過者既去喟然有作
鬢毛俱白盡事不補秋毫去死今無幾歸耕何足高已
如陶止酒徒勸屈餔糟惟有滄溟去揚帆觀雪濤
又
永日安耕釣餘年迫耄期研朱點周易飲酒和陶詩帶
箭歸飛鶴搘牀不瞑龜此生君看取死是出門時
秋隂
淡日披朝霧輕雲結莫隂菰蒲溪路暗松竹草堂深妙
墨雙鈎帖竒聲百衲琴古人端未遠一笑會吾心
八月九日晚賦
薄晚悠然下草堂綸巾鶴氅弄秋光風經樹杪聲初緊
月入門扉影正方一世不知誰後死四時可愛是新涼
從今覓醉其當勉酒似鵝兒破殼黃
燕坐
赫日曈曈湧海門黃流混混泝河源功成一日書仙籍
鍊骨成金不足言
村飲
不来東舍即西家野老逢迎一笑譁試說草年如意事
細傾村釀聽私蛙
又
無念無營飽即嬉老翁真箇似嬰兒昏鍾未動先酣枕
日上三竿是起時
又
買来新兔不論錢釣得鮮鱗細柳穿野店渾頭更醇釅
一杯放手已醺然
又
淡煙孤榜繋村橋疉疉沙痕印落潮最是一年秋好處
踏泥沽酒不辭遥
秋雨益涼寫興
秋氣蕭蕭暑已歸晚雲更送雨霏微牀收珍簟敷菅席
笥疉纖絺換熟衣遣醉縱横馳筆陣乘閑談笑解棋圍
出門未免流年歎又見湖邊木葉飛
薪米偶不繼戲書
仕宦不諧農失業敗屋蕭蕭書數箧藜羹不糝未足嗟
㸑竈無薪掃枯葉丈夫窮空自其分餓死吾肩未嘗脅
世間大有乞墦人放翁笑汝驕妻妾
牧牛兒
溪深不須憂吳牛自能浮童兒踏牛背安穏如乘舟寒
雨山陂遠參差烟樹晚聞笛翁出迎兒歸牛入圈
與兒子至東村遇父老共語因作小詩
桑竹穿村巷衡茅隔土垣海氛成物象秋氣肅川原豆
芋行將熟雞豚亦已繁豐凶歲所有農事更深論
微雨午寢夢憩道傍驛舍若在秦蜀間慨然有賦
吳中秋晚雨冥冥自笑閑愁又爾馨身世已歸南北陌
夢魂猶寄短長亭濁醪可釀樽餘綠明鏡無情鬢失青
賴有釣船堪送老一汀鷗鷺共忘形
晨起對鏡
雙鬢成絲高頬顴曉窗臨鏡意茫然朱顔豈是一朝去
暗鑠潛消五十年
村思
揣分新辭禄扶衰又度秋已將窮博健更賴學忘憂船
護煙陂鴨欄歸草徑牛作勞何以慰茅店問新篘
秋夜
倦叟投牀早昏燈落燼頻鵲翻驚缺月犬吠逐行人未
喪詩書業猶存老病身菊花行可醉作意插烏巾
醉中書懷
既老心愈空新涼體差健登山每嗔扶對案亦強飯平
生百事嬾惟酒不待勸迨此桑落時一醉適我願羸然
雲水身本非朱紫楦少猶恥枉尺老敢欺方寸但令死
瞑目餘事何足論不見鹿門翁全家事潛遯
次韻鄭盱眙見寄并簡其甥劉君
衣上空嗟京洛塵故交半作白頭新衆中初得見吾子
東觀已疑無若人仗馬極知非久斥沙鷗要是孰能馴
兩章英妙同時到趙壹囊中却未貧
書齋壁
平生憂患苦縈纏菱刺磨成芡實圜(俗謂困折多者謂菱角磨作雞頭)
天下不知誰竟是古来惟有醉差賢過堂未悟鐘將釁
睨柱寧知璧偶全自笑為農行沒世尚如驚雁落空弦
一老
太平一老醉騰騰南陌東阡喜不勝民力農桑家自足
士崇名節道方興騎鯨仙去時猶遠射虎歸来氣頗增
莫道幽棲交舊絶月中亦有打門僧
戲用方外語示客
紅粟青錢一掃空笟籬行賣學龐翁身居本地風光裏
愁擲它方世界中剰欲劇談明不二誰能太息賞無同
踞牀一喝君聞否三日猶應覺耳聾
秋晚
西山破曉兩眉青南浦無風一鏡平食盡不容添鶴口
身閑且免負鷗盟霜前艸樹已無色雨到菰蒲先有聲
只怪勝遊頻入夢今朝蜀客話青城(故人范中立巨山自青城来見訪)
又
辭禄始知貧有味杜門不覺老相催寒鴉已占雁前到
黃菊猶湏霜後開團扇塵埃高挂壁短檠書史亂成堆
羸軀自笑癡頑甚撑拄新寒又一回
又
世事無窮似奕棋不如常采故山芝蕭蕭雞犬三家聚
莽莽風煙十里陂幸有濁醪從客醉常憂黠鬼笑人癡
清秋樂處君知否庭下幽花漸可移
次金溪宗人伯政見寄韻
道義流聞意已傾豈知晚歲託齊盟六經日月未嘗蝕
千載源流終自明汝水家家書有種吾宗世世士知名
讀君長句還增氣俗耳那聞韶頀聲
新寒
碧蝶飛飛過短籬山薑石竹有殘枝誰知老子閒眠處
恰是新寒細雨時
又
安石榴房初小坼南天竺子亦微丹新寒漠漠偏欺老
睡起無風怯倚欄(南燭草本俗謂之南天竺李端叔取以名僧軒盖用俗語也)
村隣會飲
陸子白首安耕桑樂事遽數烏能詳長羅家家雪作麵
畫楫處處青分秧迎荻船歸潮入浦祈蠶會散月滿廊
有時鄰曲苦招喚茅簷掃地羅壺觴堆盤珍膾似河鯉
入鼎大臠勝胡羊披緜黃雀麴糝美斫雪紫蟹椒橙香
老人飽食可無患摩挲酒瓮與飯囊兒孫扶侍遞相送
笑語無間歌聲長人間哀樂不可常掠剰有鬼在汝傍
常憂水旱虞螟蝗力行孝悌招豐穰
試筆
烹葵飯豆飽還休弄筆翻書歲又秋靈府湛然如止水
擬將何地著閒愁
又
紅絲玉斗紫毫鋩歲晚相從味更長不似樂天歸老日
柳枝駱馬兩堪傷
孤村
老寄孤村裏悠然卧曲肱筭貧先放鶴嫌閙併疎僧古
戍高秋笛寒窗半夜燈平生羞詭遇多獲豈吾能
絶禄以来衣食愈不繼小兒力圖之殊未有涯予
謂不若痛節用爾示以此詩
處世吾傷拙營生汝亦疎如謀道邊舍似信枕中書甕
牖居疑泰藜羹食敢餘晏嬰元學墨勿負此心初
予宿疾多已失去獨氣痛時作賦詩自寬
疾久難全去扶持度歲年垣墻完鏬隙匕筯禁芳鮮漸
減觀書課常儲買藥錢鄉人多不識誰與問沉緜
秋懷十首末章稍自振起亦古義也
皇天本無心萬物各有時飛鴻何預人南翔每如期仰
看霜露墜俯歎艸木衰英英籬下菊秀色獨滿枝豈無
一樽酒相與斟酌之耋老天所佚行歌復何疑
又
暑退財幾時忽已迫霜露西風一何厲落葉紛滿路老
翁衰可笑日夜念墐戸衣裘先關懷膏火亦當具酒尤
不可緩傾聽糟牀注供盤柿栗耳何敢議雉兔
又
雨滴大梧葉風轉孤蓬窠秋色固悽愴二物感人多日
月行黃道倏過如飛梭大計百年間貴賤俱銷磨東家
及西舍更代哭與歌若無杯中物如此搖落何
又
身如行脚僧放包即為家家如道邊店蕭然寄天涯居
室如小舟風扉艣謳啞坐傍陳琴書庭下栽雜花儉陋
雖可笑在我則已奢何以善吾生念念思無邪
又
遇酒幸一醉遇飯幸一飽或遇空無時豈復有他巧鄉
鄰哀其窮叩戶餽麋麨欣然出舍傍菘韭青落爪飢羸
曾未起吟諷已稍稍袖手北窗前枯腸困搜攪
又
秋高天薄寒夾衣已出笥團團素紈扇時至自當棄明
年機中練與我亦何異宫妾感物悲此豈丈夫事吾曹
一出門所遇皆有義夷齊死千年高風邈難嗣
又
辟塵當以犀濯纓當以水龜堂一炷香世念去如洗人
生天地間太倉一稊米哀哉不自悟役役以至死孰能
從我遊趺坐燔柏子夜半清磬聲悠然從定起
又
改朔甫再宿月見西南隅纖纖一銀鈎挂空疑有無我
行青楓岸遠水浮雙鳬新寒入短衣感此風霜初頗欲
呼小艇東村行芋區衣薄且言歸煙火望吾廬
又
短蓑榜輕舟時過野僧舍長衫挂數珠亦入法華社平
生無揀擇生死均早夜餘年猶幾何久已付造化常嫌
樂天佞却肯退之罵君看佛骨表自是無生話
又
我昔聞關中水深土平曠涇渭貫其間沃壤誰與抗桑
麻鬱千里黍秫高一丈潼華臨黃河古出名將相淪陷
七十年北首增慘愴猶期垂老眼一覩天下壯
九月七日子坦子聿俱出歛租榖雞初鳴而行甲
夜始歸勞以此詩
仲秋穀方登螟生忽告飢囏難冀一飽俯仰事已非貸
糧助耕耘客主更相依一旦忽如此欲語涕屢揮共歛
螟之餘存者牛毛稀吾兒廢書出辛苦幸庶幾夜半聞
具舟憐汝露溼衣既夕不能食念汝戴星歸手持一杯
酒老意不可違秫瘦酒味薄食少雞不肥頗聞吳中熟
多稼徹王畿亦欲就飽處無羽能奮飛官富哀我民榜
笞方甚威渠亦豈得已撫事增歔欷
醉題埭西酒家
陣陣新寒入布裘偶乘小醉得閑遊丹楓落日野橋晚
斷雁溼雲江路秋馬得一鳴何恨斥金經百鍊豈容柔
不知千載塵埃裏更有吾曹強項不
又
桑麻蒙翳不通鄰躭酒頽然一老民遣客方眠那是醉
有衣可典未為貧曬翎斜日鷗来熟印跡平沙雁到新
君看此間何境界癡人猶說吐車茵
秋晚
庭草猶殘綠溪楓已半丹誰知此翁健又見一年寒幻
境槐安夢危機竹節灘如今渾過盡摩腹且加餐
省事
省事漸捐書甘貧學蓺蔬心安閒夢少病去俗醫疎兀
爾遊方外超然到物初此身猶是幻況復愛吾廬
晨起頗寒飲少酒作艸數幅
衣食無多悉自營今年真箇是歸耕屏居大澤羣囂息
乍得清寒百體輕橋北&KR1369;收波淺碧埭西霜近葉微頳
一杯弄筆元無法自愛龍蛇入卷聲
往事
海内横流日吾猶及建炎衆醫雖共視久疾固難砭黠
宼方觀釁行宫未解嚴時平逾五紀話此涕常霑
步至東莊
澤國寒雖晚霜天已迫冬&KR1593;花雪無際稻米玉新舂身
已風中葉人方飯後鐘兒能哀老子努力事春農
秋思
門巷蕭條秋色深黃花始欲慰孤斟久貧自笑不妨樂
過足固知非所欽琴調已忘還漸省詩聮未穏更長吟
吾兒西上無多日安得相從老故林(時子虡將調官臨安)
又
日落江城聞𢷬衣長空杳杳雁南飛桑枝空後醅初熟
豆莢成時兔正肥徂歲背人常冉冉老懷感物倍依依
平生許國今何有且擬梁鴻賦五噫
讀退之人不知古今馬牛而襟裾之句有感
書生獨占世間癡過計私憂無已時知盡古今成底事
空將血淚向人垂
病愈看鏡
鏡中稍復舊朱顔一笑衰翁乃爾頑三百瓮韲消未盡
不知更著幾年還(舊傳貧士死見隂吏為言當還魂有三百瓮虀祿料未盡)
讀韓致光詩集
渺莽江湖萬里秋玉峯老子弄孤舟猶勝宿直金鑾夜
凜凜常懷潑酢憂
逆旅書壁
驢鞍懸酒榼僮背負衣囊但說市朝變不知岐路長下
程先施藥拂榻静焚香明旦又西去河橋秋葉黃
又
騎驢萬里行歲一過秦城下杜貰春酒新豐聞曉鶯綠
槐新巷陌白骨幾公卿欲覓曲江水連雲禾黍生
初寒老身頗健戲書
一身百病老難支病減身輕偶此時窗暖不妨聊假寐
囊空久已罷招醫山爐巉絶香生岫鏊研坡陀墨滿池
箇裏生涯君莫厭癡人至死不曾知
又
過雁聲悲落葉稠孤村景物更禁秋窮諳客路風塵惡
老判人間歲月遒酒號賢人真古語疾為豎子豈吾憂
山房幸有初寒備且傍篝爐擁褐裘
子龍求煙雨軒詩口占絶句
烏桕迎霜已半丹哦詩終日合憑欄霜高木落應尤好
長挂西窗更怕寒
又
規模正似釣魚菴把酒纔容客二三若比東偏參倚室
此中猶自覺躭躭(參倚盖子聿書室名也)
劎南詩稾卷四十
