劎南詩稾卷七十六
宋陸游撰
湖上
綸巾羽扇影翩翩湖上彷徉莫計年桃李已忘疇昔分
禽魚猶結後來緣山前虛市初多筍江外人家不禁煙
莫恨幽情無與共一雙白鷺導吾前
即事
成敗歸青史悲驩付浩歌病從今歲減詩比去春多高
枕觀浮世持杯養太和功名亦易爾難負此漁簔
東籬雜書
芳草初侵路青梅已破枝雨來鳩逐婦日出雉求雌莽
莽江湖遠悠悠歲月移老人觀物化隱几獨多時
又
桃李成塵土來禽始著花病夫猶枕上春事又天涯巷
陌鞦韆夢簾櫳燕子家野僧來問訊強把半甌茶
又
老厭人間事閒知造物功草生三徑綠花發一窗紅幽
境囂塵外流年嘯傲中所嗟儕輩盡論舊只春風
又
身與春俱老愁隨日漸長簾櫳聽語燕澗谷擷幽芳酒
榼常從後詩囊亦在傍閒行無定處隨意據胡床
山行
山鳥啼孤戍煙蕪入廢亭隄成陂水白雨細稻秧青草
市少行旅叢祠多乞靈最憐投宿處微火莫晶熒
稻陂
白水滿稻陂投種未三宿新秧出水面已作纖纖綠年
來殘俸絶所望在一熟見之喜欲舞不復憂半菽想當
西成時載重壓車軸病齒幸已牢往矣分社肉
雨夜思子虡
兀兀過遥夜悠悠擁破衾峭寒侵病骨殘雨滴愁心人
别易千里書來真萬金醉眠差似可誰與伴孤斟
醉中示客
四座無譁聽我歌百年生計一煙簔清尊瀲瀲猶狂在
白髮蕭蕭奈老何遠適安能縮地脉高眠聊足養天和
吾徒看盡人間事莫愛車前印幾窠
散髮
散髮垂肩嬾更簪一窗水竹對蕭森從來恥作資身策
老去終懷報國心雷起鼻端秋枕石泉鳴指下夜横琴
不緣羸病愁迎客經歲何人肯見臨
病中觀辛夷花
餘生垂九十一病理一衰旬月不自保敢作期歲期粲
粲女郎花忽滿庭前枝繁華雖少減高雅亦足奇持杯
酹花前事亦未可知明年儻未死一笑當解頤
小艇
放翁小艇輕如葉只載簔衣不載家清曉長歌何處去
武陵溪上看桃花
雜題
賀公在朝雅吳語莊舄仕楚猶越吟我幸歸休在閭巷
燈前感慨不須深
又
茆屋三間已太奢柴乾米白喜無涯非賢敢竊優賢禄
願折蓴絲與蕨芽(半俸自春初不復敢請)
又
野花紅碧自爭春村酒酸甜也醉人解放船頭便千里
不愁無處著閒身
又
湖隄疎瘦水楊柳村舍殷紅山石榴推戸本來隨意入
乞漿因得片時留
閒遊
柴車去去度横陂正是春殘入夏時果熟多藏新密葉
鸎啼偏占最高枝迷途每就傭畊問薄飯時從逆旅炊
隨意題詩無傑思還家猶足詫吾兒
病起初夏
頭風間作已全輕山雨雖頻却快晴窗外時時度花片
林梢處處送鸎聲地偏無客談間事麥熟逢人樂太平
不為衰遲辜節物一甌羊駱薦朱櫻
衡門獨立
春歸堪笑又悤悤水白秧青細雨濛溪鳥低飛畫橋外
路人相值綠陰中宋清藥劵貧來積李賀詩囊病後空
惟有劇談能一洗芳尊那得故人同
雨夜
吳中地多雨海角客常愁羸疾須醫藥殘年憶輩流解
裝孤驛晚捩柁小江秋莫起瀟湘興無才賦遠遊
山麓
草合路如線偶隨樵子行林間遇磐石少憩看春畊
北亝
質衣葺北亝欹壊略撑拄窗扉則虚名聊足度寒暑獨
學無與論推覈實勞苦審觀古人意十亦得四五無功
與子光相可豈待語一床寬有餘高臥聽簷雨
禽言
架犂架犂南村北村雨凄凄夜起飯牛雞未啼日莫矻
矻行千畦沒足勿恨一尺泥西成收薄汝噬臍(架犂)
又
拔筍拔筍入箐不辭風雨窘養成會見高拂雲取供口
腹初不忍獨持兩把慰倚門慈顔一笑如春温(拔筍)
又
老翁老尚健打麥持作飯終歲隴畝間勞苦孰敢怨人
生為農最可願得飽正如持左劵碓舂樵㸑小甑香豈
不勝汝耗太倉(打麥作飯)
又
堂前捉績子力作忘朝餐鵝黃雪白相照耀插茅作簇
高如山蠢女採桑至煮繭何暇膏沐梳髻鬟繅成蜀錦
與楚穀舞妹纏頭不論束(堂前捉績子)
道院偶述
景德祥符草野臣登封曾望屬車塵已經成住壊空刧
猶是東西南北人
又
憶在青城煉大丹丹成垂欲上仙班飄零未忍塵中老
猶待時平隱華山
初夏書感
春與人俱老花隨夢已空遊蜂黏落蕊輕燕接飛蟲桑
悴知蚕起牲肥賽麥豐為農當自力相戒勿悤悤
贈邢芻甫
割愁何處有并刀傾座誰能奪錦袍堪笑陸翁隣鬼錄
尚推邢友擅人豪杜門雖少客載酒落筆已能奴命騷
安得相從北窗下丐君賸馥與殘膏
昔從戎南鄭日范西叔為予書小臥屏今三十有
八年矣悵然有懷
梁州風月今何在每憶朋儔淚濺裾戎幕已如它世事
素屏猶對故人書
小雨
川雲疉疉密如鱗山雨霏霏細似塵未必便為畊隴喜
天公分付與詩人
遣興
山澤荒寒外門庭寂莫中厭聞鳩喚雨常羡鵲知風逆境
嗟行徧閒愁幸埽空今晨有奇事簫鼓賽年豐
又
風月資吟嘯漁樵約往還貧猶能釀酒病不廢遊山亂
石臥牛馬流泉鳴珮環豁除羇旅日猶有半生閒
初夏喜事
箕潁元非爭奪場瀟湘自古水雲鄉采茶歌裏春光老
煮繭香中夏景長斂版早知遊宦惡署門晚悟世情常
茹芝却粒雖無術散髮猶當效楚狂
夢蜀
自計前生定蜀人錦官來往九經春堆盤丙穴魚腴美
下箸峨嵋栮脯珍聮騎雋遊非復昔數編殘稾尚如新
最憐栩栩西窗夢路入青衣不問津
閒遊
一見溪山病眼開青鞵處處蹋蒼苔平生長物埽除盡
猶帶筆床茶竈來
又
好事湖邊賣酒家杖頭錢盡慣曾賖壚邊爛醉眠經日
開過紅薇一架花
初夏
床有蒲團坐負牆室無童子自燒香人圖作佛雖堪笑
我愛逃禪亦太狂櫻筍久忘晨入省蓴鱸猶喜老還鄉
汗青未絶茶經筆那暇投文吊戰場
又
梅子生仁已帶酸練花墮地尚微寒室無長物惟空榻
頭不加巾但小冠蚕簇倚牆絲盎起稻秧經雨水陂寬
郊原清潤身差健&KR1233;欲閒遊一跨鞍
野興
東望城闉十里遥野人生計日蕭條棋枰棄置機心息
肉食蠲除業境消送藥時時過鄰父放魚日日度溪橋
自憐愛物還成癖門巷春來草没腰
又
涉澗穿林信意行翠崖朱棧愜幽情關關幽鳥將雛語
簌簌幽篁解籜聲籍草一壺消永日出門幾屐了平生
川雲正作遮山計浩蕩南風又快晴
自笑
宦途昔似伏轅駒退處今如縱壑魚手自埽除松菊徑
身常枕籍老莊書郊居本自依農圃社飲何妨逐里閭
白髮蕭然還自笑風流猶見過江初
喜晴
正厭鳩呼雨俄聞鵲噪晴路開知潦退書展喜窗明日
透疎簾影風傳莫角聲兒童競相報門有賣朱櫻
過鄰曲
黃雲卷盡綠針齊夏木陰陰滿古堤耆老往來無負戴
比鄰問道有提攜暑天漸近便餐酪吳俗相傳尚鱠虀
共喜豐年多樂事扶歸先判醉如泥
題蘇虞叟巖壑隱居
穌子飄然古勝流平生高興在滄洲千巖萬壑舊卜築
一馬二僮時出遊香斷鐘殘僧閣晚鯨吞鼉作海天秋
極知處處多奇語肯草吳牋寄我不
縱筆
騎鶴翩翩過月傍浩然風露九秋涼忽聞捲地潮聲起
始覺江山近故鄉
又
百尺松根結茯苓千年長養似人形誰知金鼎烹初熟
恰直山翁醉欲醒
北窗即事
衡茅隨力葺幽居埽地焚香樂有餘分食時能下檐鵲
作洲常悔誑池魚遊歸又失相尋客睡起重開未了書
袖手悠然便終日不辭世俗笑迂疎
又
北窗最與嬾相宜世上紛紛了不知露井甘寒初浚後
小山蔥蒨乍晴時粗餐豈復須鮭菜蓬戸何曾設扊扅
幸有床頭藤杖在登臨未遽歎吾衰
感物
提壺勸客飲架犂課農畊鳩方喜婦還蟻又以族行大
化職雨暘我窗更晦明芸芸觀萬物一笑了此生
園中把酒示鄰曲
畏途半世困風波老返家山得已多野餉雖無食指動
村醅也解醉顔酡夢殘正欲還君枕棋罷那知爛客柯
松菊未荒風月在應容老子且婆娑
又
煮豆烹蔬當果殽固應杯酌盡陶匏池塘瀲瀲荷浮葉
門巷陰陰筍放梢三畝荒園存故業一編蠧簡得深交
弊廬經雨穿將徧欲向村東自割茅
書憂
時人應怪我何求白盡從來未白頭磅礴崑崙三萬里
不知何地可薶憂
門外獨立
朝看出市莫看歸數盡行人尚倚扉要見先生無盡興
少須高樹挂殘暉
感事六言
老去轉無飽計醉來暫豁憂端雙鬢多年作雪寸心至
死無丹
又
黑犢養來純白睡蛇死後安眠但有漉籬可賣不妨到
處隨緣
又
五尺童知大義三家市有公言但使一眠得熟自餘萬
事寧論
又
麥熟與人同喜兵驕為國私憂身似五更春夢家如一
宿山郵
又
早歲已歸南陌莫年常在東籬短衣幸能掩脛長劎何
須拄頤
又
高岸眼看為谷寸根手種成陰一卷楚騷細讀數行晉
帖閒臨
又
李白&KR0706;崎歴落嵇康潦倒粗疎生世當行所樂巢山喜
遂吾初
又
有飯那思肉味安居敢厭茅茨未論顔淵陋巷老農自
是吾師
幽居記今昔事十首以詩書從宿好林園無俗情
為韻
總角入家墊學經至豳詩治道本畊桑此理在不疑今
兹垂九十謝事居海涯戴星理農業未歎筋力衰四月
築麥場五月瀦稻陂秉火去螟蝗磨刀剪棘茨西成大
作社歌鼓樂聖時
又
上世本為農輟耕業詩書我少學不成固應返其初冥
冥不自揣鄉挍參羣居中歲偶拔擢清班久趦趄典奏
入南宫細書長石渠及其乞身歸舊業已丘墟衰疾或
小間力尚給荷鋤寄聲謝故人毋為笑迂疎
又
我昔揮短楫終年釣吳松亦嘗攜長鑱采藥玉霄峰為
計晚大繆朝路偶見容晨趨大明班夜聽長樂鐘白髮
迫歸休居然鮮歡悰上恩許乞骸一日收孤蹤蓬茅略
補葺甑碓勤炊春故交零落盡歲晚當誰從
又
還鄉老未死舉目少耆宿邑屋亦或非所餘但喬木曩
時列鼎家今不飽半菽盛衰迭變遷何者非陵谷羸然
九十翁世故見已熟偶能達一理萬事等破竹布縫一
稱衣藜煮半釜粥餘年更何為枕藉糟與麴
又
癸亥辭脩門拜賜散人號一出非本心歡喜歸祭竈故
鄉多名山幸得遂所好舟輿雖難具信步亦可到清溪
無塵滓奇峯有雲冒雨墊林宗巾風落孟嘉帽豈惟狂
故在望遠亦未眊一醉儻可謀敢愛將軍告
又
入蜀過匡廬秋風宿東林月出斷山口滿窗松竹陰裊
裊一枝燭道人語夜深亦設䴵果供慰此羇旅心猶恨
非遠公無酒遣我斟明日下山去歎息歎重尋回首四
十年駒隙何駸駸舊遊不可到悵望空長吟
又
昔戍西郵時憑高望中原願欲乘天風往吊綺與園有
志莫能遂悵望商山魂遥想山中人歲時奠芳蓀夕陽
簫鼓散高柳擁廟門老來更事多考古見本根乃知當
時事禍福未易言千載信悠悠浩歎掩綠尊
又
客舟挂煙帆千里過楚都七澤渺無際大不數具區浪
翻出長蛟雲折浮天吳峩峩來如山碎船不須臾江行
幸已盡三峽尤畏途槎牙人䱹瓮小失即見屠叩頭禱
鬼神已脱猶號呼願君勤自勵憂患何時無
又
昔自京口歸卜居得剡曲地偏無市人民淳有古俗陋
屋僅結茆粗飯財脱粟典衣以沽酒九月未能贖寧負
翁子薪恥售卞和玉老身已如此兒子亦碌碌藏書幸
無恙自計不啻足拾穗且浩歌行矣墮鬼錄
又
少小喜讀書終夜守短檠其實無甚解不幸誤有聲勞
苦亦何得空失東臯畊莫年乃小黠告歸學養生采藥
作遠遊把釣適幽情高樓笛數曲小軒棋一枰餘年置
勿憂不卿何由烹
喜雨
入夏久不雨旱勢已岌岌蛙蛤徒自喧蛟龍臥如蟄何
由白水滿但守青秧泣上天忽悔禍川雲起呼吸虛簷
雨競瀉平野苗盡立兒停蹋溝車婦免憂谷汲人言雨
非雨乃是傾玉粒移床亦細事敢嘆屋漏溼
初夏雜興
老子今朝不用扶雨涼百病一時蘇扇題杜牧故國賦
屏對王維初雪圖把釣溪頭蹋湍瀨煎茶林下置風爐
箇中莫謂無同賞逋客能從折簡呼
又
巾脱冠欹八尺床竹陰槐影有餘涼隨風花墮殘棋上
引睡書抛倦枕傍水長沙鷗向人熟雨餘巢燕哺雛忙
尚嫌未愜幽情在又喚漁舟渡野塘
又
自斷殘年莫問天吾儕何處不隨緣家貧却得身差健
夜短何妨晝熟眠未歴名山采靈藥且從同社樂豐年
賣絲糶麥償逋負猶有餘錢買釣船
又
繆算狂言悔莫追杜門省事不妨奇欹傾淡墨詩成後
縹緲烏巾浴出時笻杖閒行穿密篠繩床移坐照清漪
眼邊好景真須惜漸近浮生結局時
又
趁雨東園去荷鉏歸菴却展讀殘書幸能胷著雲夢澤
何恨家無擔石儲水泛時須借篷艇山行亦或命巾車
嬾心惟怕遊城市非向交親故作疎
又
終日頽然蠧簡中門前煙水浩無窮百年等是一枯塜
四海應無兩放翁栗玉長枝挑苦筍胭脂小把翦防風
地偏日永閒無事擬著珍蔬譜一通
對酒作
飲酒豪如卷白波遣愁難似塞黃河多聞只解為身累
後死空令見事多未試神仙餐玉法且賡壯士入關歌
此心不道無人識雪鬢蕭蕭奈老何
獨坐閒詠
書生亦有功名願與世無緣每背馳一寸丹心空許國
滿頭白髮却緣詩
又
深掩柴荆謝世紛南山時看起孤雲殘年所幸身猶健
閒事惟求耳不聞
水亭
水亭不受俗塵侵葛帳筠床弄素琴一片風光誰畫得
紅蜻蜓點綠荷心
又
莫道山翁老病侵靜中理得舊傳琴朝來有喜君知否
雨展芭蕉二尺心
書興
占得溪山卜數椽飽經世故氣猶全入門明月真堪友
滿榻清風不用錢便死也勝千百輩少留更過二三年
湖橋有酒能來醉一棹何妨作水仙
書感
翟公冷落客散去蕭尹譴死人所憐輸與桐君山下叟
一生散髮醉江天
又
驅山不障東逝波一尊莫惜醉顔酡斜風細雨苕溪路
我是後身張志和
暑雨
欲雨未雨雲車犇欲睡不睡人思昏蠻童正報煮茶熟
忽有野僧來叩門
又
草茂水長蛙羣鳴涯深路壊人斷行故侯老退守瓜壟
翠蔓黃花徧眼明
池亭夏晝
造物寧非念老生池亭幽事悉施行羣魚聚散忽無迹
孤蝶去來如有情小磑落茶紛雪片寒泉得火作松聲
曲肱假寐翛然寤不為敲門夢不成
又
茅含蘆藩枕小灘蕭森那復畏炎官醉床酒解香初過
嬾架書横夢未殘饞愛流匙菰米滑渴便滿杓粟漿酸
兒孫幸有團欒樂未覺浮生一笑難
頃歲從南鄭屢往來興鳳間暇日追懷舊遊有賦
昔戍蚕叢北頻行鳳集南烽傳戎壘密驛遠客程貪春
盡花猶坼雲低雨半含種畬多菽粟蓺木雜松柟婦汲
惟陶器民居半草菴風煙迷棧閣雷霆起湫潭城郭秦
風近村墟蜀語參快心逢曠野刮目望浮嵐考古時興
感無詩日每慙嘉陵最堪憶迎馬柳毿毿
埽除小園未竟歸臥
竹葉埽仍落莎根鋤更生陰陽常代謝今昔各施行勛
業須時至衰榮忌力爭徑歸差省事高枕聽蟬聲
暑中北窗晝臥有作
禦疾如治河但當導之東下流既有歸自然行地中養
生如蓺木培植要得宜常使無夭傷自有干雲時我少
本多疾屢亦頻危殆皇天實相之警告意有在中年棄
嗜慾晚歲節飲食中堅却外慕魔盛有定力死生雖天
命人事常相參茫茫九衢中百禍起一貪郊虛暑雨餘
巾墮脚不襪高臥北窗涼超然寄疎豁
羈懷
羈懷不復耐悲歡清鏡朝朝雪鬢繁謝傅畏逢親友别
龐公思遺子孫安殘骸累歲歸民伍半俸今春上縣官
閉戸惟須學堅坐不知更敗幾蒲團
自貽
寒暑衣一稱朝哺飯數匙錢能禍撲滿酒不負䲭夷
又
家風本韋布生事但漁樵慣就下鄉食莫煩東閣招
又
癡孫護雀雛饞僕放池魚懷藥問鄰疾典衣收舊書
又
退士憤驕敵閒人憂旱年耄期身未病貧困氣猶全
劎南詩稾卷七十六
