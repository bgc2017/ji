劎南詩稾卷八十一
宋陸游撰
遠遊二十韻
早歲志遠遊萬里攜孤劎所至必弔古如疾得鍼砭荒
寒過吳宫摧剝觀禹窆及仕揚潤間挂席度天塹梁宋
不可遊北望每懷歉會有蜀漢役竒嶮日窺覘築壇訪
遺址燒棧想烈焰轅門俯清渭徹底綠可染舊史所登
載一一嘗攷驗胡羊美無敵黍酒實醇釅枕戈南山下
馳獵久不厭比參劎南幕壯志就收斂卜鄰揚雄宅遂
欲老鉛槧但愛古柏青肯顧海棠豔人生不易料白首
東歸剡稽山秋峩峩鏡水春瀲瀲餘俸買扁舟月下采
菱芡湖山最竒處容我釣石占婚嫁幸已畢百事不關
念但當勤醉歌一死不汝欠
對酒
社醅又借醉顔酡手挽鄰翁作浩歌江月偏能照蓬戶
京塵終不汙漁蓑苦吟且復欹吾帽對奕眞當爛汝柯
回首紛紛俱夢耳人間何處有天魔
夜雨
正看飛雪暗江天不覺新春已粲然花氣襲人娛獨夜
雨聲遶舍送豐年樵風未改山川舊禊事空悲歲月遷
一榼可營身尚健故應先治下湖船
己巳正月十八九間雪復大作不止
早衰常畏雪況復在江干三日不能出數年無此寒捲
簾驚滉漾下榻覺蹣跚稚子應憐我孤吟興未闌
寄子虡
汝官南壽春我居東會稽疋馬護秋塞兩犢翻春泥淮
天沙雁過江村雪雲低書来動半年相望常愴悽父子
不共畊此悔眞噬臍明年城西社爛醉相扶㩦
書夢
我夢舉有司雞唱起裹飯又夢趁早朝漏舍坐待旦既
寤兩無有撫枕徒浩歎今雖去為農飯牛亦夜半何曾
得放慵美睡到日旰一笑俱置之浮生固多難
示子遹
家貧不學儉物理有固然要是善用短足以終其年我
家稽山下稟賦良竒偏敢言中人産日或無炊煙有兒
更耐窮伴翁理遺編短檠幸能繼竟夜可忘眠
對食有感
杯酌以助氣匕筯以充腹沾醉與屬饜其害等嗜慾歠
醨有餘歡食淡百味足養生所甚惡旨酒及大肉老翁
雖無能更事嗟已熟勿嘆茆三間養汝山林福
又
我老雖無家其實如客耳食至舉匕箸飽則捨而起厨
人有勤惰我豈形愠喜園畦摘青蔬地碓舂赤米勞人
固已多坐享顙常泚作詩本自規亦以告閭里
雪夜
荒郊貿貿行斷壟俋俋畊常情所藉躪豈復懷不平歸
来卧破屋中惟一牀横且燒生柴火静聽溼雪聲
又
今年春苦寒風雪塞戶牖况我窮閻士袴敝衣見肘正
須小忍之此事豈得久努力辦一壺西村看花柳
又
瓦疎雪墮簷窗破風吹燭短裘不及骭手脚盡皸瘃猶
勝南鄰叟一褐竟未贖薄酒城中來清夜聊相屬
初春
柳拂朱橋湖水生園林處處聽新鶯亦知人世當行樂
無奈春隂不肯晴走馬章臺身縱老看花杜曲眼猶明
只應詩思年来減預怯同遊議罰觥
春日雜興
方塘盎盎帶泥渾遠草青青沒燒痕只道雨晴春晝永
歸時不覺已黃昏
又
南村北村鼓鼕鼕刲羊刺豕祭潭龍一生衣食財取足
百世何妨常作農
又
小甔有米可續炊紙鳶竹馬看兒嬉但得官清吏不横
即是村中歌舞時
又
夜夜燃薪煗絮衾禺中一飯直千金身為野老已無責
路有流民終動心(聞有流移人到城中)
又
出仕常騎秃尾驢歸休自駕折轅車今朝偶遇村夫子
借得齊民一卷書
又
更事多来見物情世間常恨太忙生花開欵欵寧為晚
日出遲遲却是晴
又
一枝笻杖一山童買酒行歌小市中莫笑摧頹今至此
當年萬里看春風
又
四十餘年學養生誰知所得亦平平體孱不犯寒時出
路溼常尋乾處行
又
攪睡禽聲曉傍簷泥人花氣午穿簾懽情老去年年薄
困思春来日日添
又
隂晴不定春猶淺困健相兼病未蘇見說市樓新酒美
杖頭今日一錢無
又
乍晴乍雨忽經旬半醉半醒還過春春卧不知菴外事
閒吟聊適夢中身
又
行人陌上思悠悠十里斜陽古渡頭一片落花無覓處
只教芳草管閒愁
小霽乘竹輿至柳姑廟而歸
殘雲斷處漏斜陽草滿平隄柳著行颭颭畫船来北港
翻翻青繖度南塘行人相賀新年健逃戶雖窮舊業荒
感物興懷空絶歎才衰無語付詩囊
春曉
初見天窗一點明旋看曉色到簷楹衾裯温煗留殘夢
鳥雀呼鳴報快晴雖喜心隨年愈老却愁事與日俱生
平川漫漫煙蕪綠筋力猶堪給耦畊
肩輿歷湖桑堰東西過陳灣至陳讓堰小市抵暮
乃歸
堤遠沙平草色勻新晴喜得自由身芋羹豆飯家家樂
桑眼榆條物物春野店茶香迎倦客市街犬熟傍行人
牆頭婦女更相語認到先生折角巾
又
貪看西南一面山不知信步到陳灣未言散釋經旬病
且要消磨半日閒蔬壠過寒常鬱鬱鳥聲迎㬉已關關
斜陽不為行人駐十里鐘来翠靄間
書適
疇昔花前醉放顚即今不飲亦陶然太平固自多遺老
獨往何妨是斥仙扶杖每觀南畆饁解衣時作北窗眠
人間賢俊方雲集我遇龍蛇豈厄年
陳讓堰市中遇吳氏老自言七十六歲與語久之
及歸送予過市猶戀戀不忍去
就店煮茶古堰邊偶逢父老便忘年嗟予空忝十年長
聞道慙無一日先壯子當門能碌碌諸孫承業亦翩翩
熟思遊宦終何得悔不從公曝背眠
午炊
江路初晴日煙蕪古廢城青鍼秧稻出黑螘稚蠶生山
際牛羊路林間雞犬聲午炊聊小憩野老解逢迎
古風
犧象薦清廟餘材棄溝中二者雖甚遠殘生其實同人
當貴其身豈復論窮通寧為原上草一寸搖春風
又
木生雖拱把鮮不困斧斤枯朽亦可全又以薌故焚嘉
禾終銍艾豈獨草見耘此理講已熟要當尊所聞
肩輿至石堰村
偶上籃輿踏夕陽醉魂困思兩倀倀澗薪旋拾供茶竈
詩稾初成寄藥囊村舍蓺麻驅鳥雀牧童隨草放牛羊
歸来徙倚衡門久始覺中春已日長
睡起遣懷
百事不能能荷鋤不鋤菜畦鋤芋區身存那用十年相
陂壊且為凶歲儲百事不學學作詩不作白紵作竹枝
黃陵廟前風浪惡青衣渡口行人悲老病閉門常憒憒
芋不復鋤詩亦廢客来剝啄喚不譍一味人間占閒退
今朝一日三倒床歎息春晝如年長摩挲困睫喜湯熟
小瓶自折山茶香
春晴
柳未吹緜筍未抽春郊風日正清柔疎疎簾影供高卧
裊裊輿竿嬾出遊無客共謀良夜醉有花空動故年愁
雲生秪恐還成雨自向園中聽鵓鳩
書感
鴨子陂頭看水生蜂兒園裏按歌聲天公用意誰能測
未許吾曹醉太平
野興
莽莽寬閒野悠悠曠達身氣從林下吐言向醉中眞社
櫟元當壽江鷗豈易馴興来無遠近隨處岸綸巾
野步
堤上淡黃柳水中花白鵝詩情隨處有此地得偏多
又
水生已抹堤草長復侵路小蝶仍可憐欲下却飛去
稽山
我識康廬面亦撫終南背(廬山以南康軍為山面興元成鳳皆在終南山背)平生
愛山心於此可無悔晩歸古會稽開門與山對竒峯綰髻
鬟横嶺埽眉黛豈亦念孤愁一日變萬態風月娛朝夕雲
煙閱明晦一洗故鄉悲更益吾廬愛東偏得山多寢食鮮
不在寧無度世人談笑見英槩御風倘可留為我傾玉瀣
緋桃開小酌
我廬城南村家無十金産種花雖歷歲名品終有限頗
欲及暇時著譜書之簡今朝緋桃開歡喜洗酒琖鄰翁
亦喜事為我一笑莞但恨苜蓿盤蔬薄欠佳饌往來見
已熟勸揖忘媿赧一事粗可言似具識花眼
夜中獨步
春半寒初退更闌睡不成褰裳偶獨起曳履得徐行月
上鳥未宿水深鼃亂鳴踟蹰忽已久殘漏下高城
春寒復作
春寒已解忽復作病思不堪當語誰青燈熒熒耿欲滅
殘雨滴滴休無期故人已死夢中見壯志未忘心自知
青絲玉井聲轣轆又是窗白鴉鳴時
大雨排悶
地潤礎流水氣蒸人脫裘前知㬥雨至孰解老農憂
又
三日斷行路束薪無處求床頭周易在且復送悠悠
室中屏去長物戲作
久從昭代乞殘骸荷鍤隨行偶未埋四壁盡空君勿怪
纔留一物即關懷
對酒
酒非攻愁具本賴以適意如接名勝遊所挹在風味庸
子墮世紛但欲蘄一醉麴生絶俗人笑汝非眞契
曝舊畫
故篋開緘一愴情斷縑殘幅尚知名翩翩戲鵲如相語
洶洶驚濤覺有聲柳暗正當煙未歛花穠仍值雨初晴
百年手澤存無幾蟲蠧塵侵秖涕横
予以淳熙戊戌歲自蜀歸時年五十四今三十有
二年矣猶復強健得小詩自賀
入玉門關到酒泉昔人想望若登天豈知萬里西征客
歸卧家山三十年
花下小酌
柳色初深燕子回猩紅千點海棠開鮆魚蒓菜隨宜具
也是花前一醉来
又
雲開太華插遥空我是山中採藥翁何日烟氛埽除盡
&KR0008;溪道上醉春風
夜酌
我有一瓢酒與君今夕同鳴簷社公雨捲野沛歌風閱
世花開落觀身劫壊空北邙丘壠盡太息幾英雄
數日不作詩
吾詩鬱不發孤寂奈愁何偶爾得一語快如疏九河黃
流舞浩蕩白雨助滂沱門外無来客花前自浩歌
幽居示客
嗜睡疎茶盌逢春愛麴車聊將枕流耳静聽屬私蛙林
下閒成癖人間嬾莫加孫登欲長嘯四座且無譁
又
齒髮雖俱弊神明尚有餘幽扉鍊竒藥細字錄仙書野
水鳴苔徑長松蔭草廬客来多謝病深媿問何如
春日登小臺西望
九十衰翁身尚健流年過眼如奔電憶昔初来對行在
衫鬢青青接英彦中間亦嘗走梁益萬里憑高望鄉縣
散關驛近柳迎馬駱谷雪深風裂面東歸却尋書生事
誤長諸儒集賢院乞身七年罪未除君恩尚許寬嚴譴
痴頑亦復病不死春到故園家釀美雨餘草長四野青
日落煙生半山紫
醉賦
我疾多自愈初非遇竒方我生固多難欲慮忽已忘頹
然亂書中不知歲月忙有時或得意炙冷不暇嘗乃今
又大悟萬事付一觴書中友王績堂上祠杜康
即事
我本區中士偶来湖上居時尋一枕夢閒展數行書得
醉常歡甚無炊一晏如今朝好天氣一笑命柴車
落花
山杏溪桃次第開狂風正用此時来未妨老子凭欄興
滿地殘紅點綠苔
春日
春来日日困春酲徂歲如馳得我驚山寺餽茶知穀雨
人家插柳記清明登階勃窣晨雞老侵路縱横野草生
堪歎筋骸猶健在強隨丁壯事深耕
戲詠園中春草
離離幽草自成叢過眼兒童采擷空不知馬蘭入晨俎
何似燕麥搖春風
又
童子争尋鵓鴿飯醫翁日曝蝦蟆衣欲賡楚客詠餐菊
却媿周人歌采薇
二月二十四日夜大風異常
天青無雲星錯落大風忽自西南作壽藤老木不自全
門外豈容存略彴翁媪驚呼兒女泣屋瓦飛空吁可愕
巢傾共閔烏鵲死空黑還疑鬼神惡南鄰僅有蝸牛廬
轉盼卷去無遺餘腐儒自笑獨耐事一燈熒熒猶讀書
雨夜與鄰翁飲用前輩韻
老人閱世眞悠哉八十已過九十来茆檐參差映煙樹
蕭條雞犬三家聚一樽鄰翁迭賓主醉語豈憂多謬誤
我作吳歌君起舞夜雨莫辭泥沒屨
雜感
壯遊回首海茫茫默數方驚歲月長舊事莫論齊柏寢
殘軀方似魯靈光
又
天際晴雲舒復卷庭中風絮去還來人生自在常如此
何事能妨笑口開
又
射的山前花柳新典衣買酒過殘春但甘身作噲等伍
莫信人間髯絶倫
又
禍福雖云不可猜人生要豈願為才髑髏正使非王樂
犠象何疑是木災
讀史
蕭相守關成漢業穆之一死宋班師赫連拓跋非難取
天意從来未易知
又
顔良文醜知何益關羽張飛死可傷等是人間號驍將
太山寧比一毫芒
出遊
社近頻逢雨春深却喜晴畬煙傍山起神鼓隔林鳴客
駐觀農饁兒歸遺母羹豐年多樂事何以報時平
又
綠樹魚鹽市青蕪雉兔場采桑村女集入學幼童忙戶
賽祈蠶願家藏問孝章村坊多美酒爛醉畣年光
夜興戲作
遥夜寂無譁江城鼓屢撾傍牆行踸踔脫帽髮鬖髿詩
和玲瓏韻燈開頃刻花會心有佳處不寐到啼鴉
酒熟書喜
小槽春夜壓春醪天與龜堂慰作勞喜似繫囚聞縱釋
快如苛癢得爬搔未陳尊杓心先醉傍睨江山氣已豪
久厭羶葷愁下筯眼明湖上得雙螯
湖上
寒食初過穀雨前輕衫短帽影翩翩獨轅碾破新堤路
雙耜犂殘古廟壖萬事不禁劉毅擲諸人誰著祖生鞭
市壚處處誇新釀且就花隂一醉眠
春晚
落絮飛花又滿城年光大半付春酲蹇驢閒後詩情減
陣馬抛来髀肉生少日雕蟲真小技暮年畫餅更虛名
囊中幸有黃庭在安得高人與細評
食酪
南烹北饌妄相高常笑紛紛兒女曹未必鱸魚芼菰菜
便勝羊酪薦櫻桃
六言
愛馬能成一癖結髦可㤀百憂我亦時時自笑開編萬
事俱休
又
遇合生封萬戶阨窮不直一錢此是由来事爾正須到
處欣然
又
豪士以妾換馬畊農賣劎買牛我看浮雲似夢却貪山
水閒遊
又
風細飛花相逐林深啼鳥移時客至旋開新茗僧歸未
拾殘棋
又
覓飽如籌大事擁書似墮重圍誤喜敲門客至出看啄
木驚飛
又
香煙觸簾不散燈焰無風自搖獨倚蒲團寂寂忽聞山
雨蕭蕭
書意示子孫
我閱人間久深知理惡盈孳孳訓来裔堇堇作儒生仕
勿卑曹掾書纔記姓名茆茨不啻足此外盡浮榮
暮春龜堂即事
風日初和晝漏長蕭然巾屨集茆堂雨餘千疊暮山綠
花落一溪春水香斷簡櫝中塵委積故人墓上草荒涼
爾来幸有寬懷處病退牀頭減藥囊
又
躑躅花開照眼明緩扶藤杖繞廊行流年又見一春過
苦雨略無三日晴覓句未應妨熟睡潄泉聊足解餘酲
鹿麛雉子常追逐誰識山翁及物情
又
日月無根去若馳故園又見落花時杯中綠酒不肯飲
鏡裏蒼顔應自知千丈新堤湖水滿五更殘漏角聲悲
暮年父子難乖隔淮浦書来苦覺遲
又
東皇促駕又天涯一片難尋墮地花瘦策穿林數新筍
素屏圍枕聽鳴蛙蠶房已裹清明種茶戶初收穀雨芽
欲把一杯壺已罄謾搜詩句畣年華
莫辭酒
勸君莫辭酒酒能解君愁勸君勤采藥藥可使疾瘳此
外莫廢書書亦豈君悞古来敗人事正以不學故愁去
疾亦平便腹如瓠壺努力貯萬卷無此令君愚
懷友
酒家旗下分攜久山驛燈前感慨頻人事已隨雙鬢改
柳條又見一年新
蘭亭道上
湖上青山古會稽斷雲漠漠雨淒淒籃輿晚過偏門市
滿路春泥聞竹雞
又
蘭亭步口水如天茶市紛紛趁雨前烏笠遊僧雲際去
白衣醉叟道傍眠
又
陌上行歌日正長吳蠶捉績麥登場蘭亭酒美逢人醉
花塢茶新滿市香(蘭亭官酤名也花塢茶名)
又
箭箙弓弢小獵回壯心自笑未低摧前身家近盤閶路
曾看吳王射雉来
殘年
殘年光景易駸駸屏迹江村不厭深新麥熟時蠶上簇
晚鸎啼處柳成隂短檠已負觀書眼孤劎空懷許國心
惟有雲山差可樂杖藜誰與伴幽尋
春老
春色垂垂老山家處處忙園丁賣菰白蠶妾采桑黃候
雨占秧信催兒築麥場醉眠官道上人為護牛羊
睡起
睡起披衣弄素琴房櫳槐柳綠成隂春殘鵯鵊如多恨
雨惡酴醿欲不禁羸病強行常踸踔戅愚多慮每噫喑
行年九十猶賖死誰測高高厚厚心
自規
立志當如塞决河犀編鐵硯未為過文難稱意古所恨
學不盡才今亦多四海交朋常隔闊一生光景易蹉跎
耄年尚欲鞭吾後太息無人為詆訶
夜聞雷雨大作
暗空霧雨無時已卷地風雷却是晴九十老翁更事久
寄言兒女不須驚
劎南詩稾卷八十一
