劎南詩稾卷六十三
宋陸游撰
秋雨
老火阻餘威賴此一雨洗一雨豈遽凉凉亦自此始陂
湖菱芡熟小市新酒美行歌多醉人驩意溢閭里懸知
屢豐年絲榖賤如水呼兒具筆牘作詩識吾喜
江村
江村一雨喜塵清隱隱雷車意未平莽蒼郊原來暮色
颼飀林壑起秋聲書希簡古終難近詩慕雄渾苦未成
白首愈悲知我少從今一技不湏名
又
誤著儒冠不更論白頭且喜卧江村林深棲鳥逐更噪
埭近過舟終夜喧病起日惟翻斷簡愁來時亦倒清尊
自嫌未絶知聞處尚有僧敲月下門
山行
南出柴門即是山青鞵踏破白雲間旋償酒劵何時足
罷諾僧碑盡日閒三尺古琴餘㸑迹一枝禪杖帶湘斑
吾廬北望雲煙裏又伴紛紛宿鳥還
天王寺迪上人房五十年前友人王仲信同題名
尚在
綠遶青圍古會稽城東河上古招提已公茅屋曾遊處
渭北山人半醉題暫憩不妨停画楫幽尋還得杖青藜
舊人死畫惟殘屋竹密雲深步步迷
東窗偶書
東窗終日静愔愔消盡平生幻妄心秋氣未催羣木脱
老懷先感百蟲吟屏風疊䆳思廬阜冠子峯高憶少林
安得吾身且強健一藤隨處更幽尋
又
萬事何曾有速淹熊蹯魚腹自難兼山川置掌猶能取
日月無膠可得黏稚子幸堪持几杖老生元自慣韲鹽
清晨臨鏡還三歎雪頷今年無處添
乙丑七月二十九日夜分夢一士友風度甚高一
見如宿昔出詩文數紙語皆簡淡可愛讀未終
而覺作長句記之
客中得友絶清真蓋未傾時意已親枕冷不知清夜夢
眼明喜見老成人河傾斗落三傳漏霧散雲歸兩幻身
心亦了然知是妄覺來未免一酸辛
示子遹
翁老兒窮不自支此心幸與古人期勞兼薪水奴初去
典到琴書事可知藥杵無聲工忍病米囷可埽耻言飢
餘年有幾須相守萬里煙霄付異時
小雨
赤日炎熇勢未回川雲忽起亦佳哉鴨衝細雨橋隂出
蝶弄微風草際來櫸柳不禁朝暮久芙蕖猶有二三開
一年光景煩君看何怪昆池有劫灰
舟中作
蘧蒢作帆三版船漁燈夜泊閶門邊煙波四萬八千頃
造物推排作水仙
又
山蔬藥苗滿箸香超然下視大官羊更憑語與劉文叔
豆鬻從來味最長
漁父
食簞雖薄尚羹藜且喜今朝酒價低一櫂每隨潮上下
數家相望埭東西團團箬笠偏宜雨策策芒鞋不怕泥
應笑漆園多事在本來無物更誰齊
又
數十年來一短蓑死期未到且婆娑敲門賖酒常酣醉
舉網無魚亦浩歌片月又生紅蓼岸孤舟常占白鷗波
人間各自生涯别文叔君房媿汝多
讀書示子遹(時子遹方敗舉)
我生無他營半世隨宦牒䜛波方稽天憂與愁相接中
間稍自寬萬事付馬曹告歸幸見聽泊與淡相遭日晏
突無煙垢面有爪痕讀書則未置可笑習氣存造物哀
其窮畀之大耳兒兒亦好古學乃不售有司謂當鳶瑟
縮乃如鶴昂藏父子共薄飯忍饑講虞唐豐凶有常數
藨蓘當自力古言不吾欺歲晩於汝食
秋夕
西山樵路隔重雲溪水微風起縠紋暑退忽驚秋漸晚
夜長已與晝中分菰蔣入饌渾家喜碪&KR3352;催寒並舍聞
新作篝燈學僧樣與兒同策讀書勲
醉中錄近詩因題卷後
鵝兒色淺酒醺人雞距鋒圜筆絶倫滿引一杯書數紙
要知林下有閒身
貧甚戲作絶句
俸祿無餘退即耕市人指笑太清生從今惜取青鞵底
秪向雲邊水際行
又
處窮上策更誰如日晏猶眠為腹虚(飢則卧不起貧者之常也)尚闕
鄰僧分供米敢煩地主送園蔬
又
貸米東村待不回鉢盂過午未曾開飢腸雷動尋常事
但誤生臺兩鵲來
又
北亝孤坐破三更庭戶無人有月明數種袴𥜗秋未贖
羡他鄰巷搗衣聲
又
竈突無煙甑有塵頽垣破屋越溪濱老鰥狂怪誰嗔責
日日行歌獨賣薪
又
行徧天涯等斷蓬作詩博得一生窮可憐老境蕭蕭夢
常在荒山破驛中
又
讀書但覺慙輪扁補吏非能去箭張白髮歸為林下叟
固應飢不饜糟糠
又
糴米歸遲午未炊家人竊閔乃翁飢不知弄筆東窗下
正和淵明乞食詩
自儆
出仕每辭榮歸休但力耕儉勤貧亦足戒懼禍終輕學
自不欺始智由無事行書紳及銘座勉勉盡吾生
又
經術吾家事躬行更不疑仁常為己任清每畏人知古
訓必三復危途仍十思兢兢死方已寕論廹期頤
雨後極凉
金微未壯長火老尚餘燼可憐茅舍翁瞑目困藉躪蕭
蕭得一雨天氣頗清潤豈惟爽襟靈亦足祛疾疢浮生
日月駛老死纔一瞬聖賢邈不嗣利欲以身徇孰能痛
澡雪此道庶少進閉門君但學妙理天豈吝
醉題
來往人間今幾時悠悠日月獨心知尋僧共理清宵話
掃壁閒尋往歲詩疋馬秋風入條華孤舟暮雪釣湘漓
只愁又踏關河路荆棘銅駝使我悲
秋感
畏途歴盡百年中老卧窮閻一秃翁衣杵凄凉常帶月
井桐零落不禁風空文久悔雕蟲技大學方施習射功
(佛書云如人習射久久方中)萬一死前能少進九原猶可見先公
鼠敗書
雲歸雨亦止鵶起窗既白秋宵未為永不寐如歲隔平
明亟下榻亦未暇冠幘檢挍案上書狼籍鼠齧迹食簞
與果籩攘取初不責侈然敢四出乃至暴方册坐令漢
箧亡不減秦火厄向能畜一猫狡穴詎弗獲緘䕨又蕩
然追咎亦何益惰偷當自戒鼠輩安足磔
秋望
千里郊原俯莽蒼三江煙水接微茫横林蟲鏤無全葉
新雁風驚有斷行神禹祠庭遺劎珮先秦金石古文章
一尊莫恨盤餐薄終勝登樓憶故鄉
秋夕
浴罷紗巾出草堂一枝瘦杖倚桄榔蟬吟古柳聲相續
月入幽扉影正方頻約僧棋秋漸健稍增書課夜初長
亦知桑落宜篘酒太息何時辦一觴
出遊
八月石帆秋聊為汗漫遊本因尋友去却為看山留小
草題僧壁長吟上驛樓月能從劇飲天可寄閒愁高下
評泉品縱横記酒籌花開遇門入水長信船流骯髒人
雖棄脂韋我自羞此心君不信試往問沙鷗
病中戲詠
八十行加二清秋住故山新凉足眠睡舊疾害躋攀雪
白紛殘鬢梔黃染病顔疲牛卧斜日羸馬噍枯菅貧廢
兒孫學慈生僕妾頑贖衣時已廹貸米歲方艱亝鉢僧
嘲薄盤餐客笑慳從今謝還往惟有掩柴關
書喜
欹斜古屋枕江干恩賜殘骸許挂冠杵臼有聲聊足食
羊牛識路自歸闌不求客恕陶潜醉肯受人憐范叔寒
兒輩漸還家㬉熟預知燈火話團欒(子龍初自江西歸子虡亦今冬當罷)
(官矣)
春耕
去蜀歸吳會真成萬里行窮通竟安在恩怨兩皆平文
字妨求道杯觴害養生餘年猶有幾買犢事春耕
秋思絶句
煙草茫茫楚澤秋牧童吹笛喚歸牛九衢不是風塵少
一點能來此地不
又
榮悴元知豈有常紛紛草木占年光霜風一掃知何在
楚客從來枉斷腸
又
一片雲生便作隂東軒草樹共蕭森秋風豈必關人事
自是衰翁感慨深
又
枳棘編籬晝掩門桑麻遮路不知村平生詩句傳天下
白首還家自灌園
又
胸次本來容具區自私盆盎一何愚片帆忽逐秋風起
聊試人間萬里途
又
黃蛺蝶輕停曲檻紅蜻蜓小過横塘老人未肯殺風景
睡起熏籠重炷香
秋興
節物喜更新清秋最可人徐行曳藤杖小立岸紗巾煙
雨迷衰草汀洲老白蘋鶴巢時託宿猿果每分珍羽客
期燒藥老人約卜鄰蘭亭故不遠千載見清真
寓歎
五畝煙蕪過半生還山自笑又躬耕舂炊不繼兒啼飯
烹餁無妨客絮羹遊宦人間身愈困讀書燈下目幾盲
退之已老當更事猶向時人說善鳴
北窗
垂老乞骸骨飄然辭聖朝竹頭那足用桐尾不禁焦短
褐縫綀布晨餐采藥苗風霜征雁路燈火衲僧寮隴客
詢安否貍奴伴寂寥北窗鳴落葉愁絶夜迢迢
閒思
睡美精神足心空忿欲輕讀書無定課飲酒不成酲日
日東軒坐時時北渚行最竒烏桕下側帽聽秋鶯
秋光
小圃秋光潑眼來老人隱几興悠哉翩翩蝴蝶成雙過
兩兩蜀葵相背開雨足疎籬引荒蔓人稀幽徑長新苔
貧家竈冷炊煙晩待得鄰翁賣藥回
秋夜思南鄭軍中
五丈原頭刁斗聲秋風又到亞夫營昔如埋劎常思出
今作閒雲不計程盛事何由觀北伐後人誰可繼西平
眼昏不奈陳編得挑盡殘燈不肯明
湖上
飄然世外更何求終日橋邊弄釣舟回視老身猶長物
縱無炊米莫閒愁煙生墟落垂垂晩雁下陂湖處處秋
欲覓高人竟安在又聞長笛起滄洲(湖中有隱士月夜必吹笛人莫有見)
(者)
讀王摩詰詩愛其散髮晩未簪道書行尚把之句
因用為韻賦古風十首亦皆物外事也
我生本江湖歲月不可算采藥遊名山所歴頗蕭散一
逢巢居翁見謂於我館酌泉啖松柏每得造膝欵行道
不自力殘髮日已短海山故不遠謫限何時滿
又
仕宦五十年所至不黔突取魚固捨熊挾兔那恨鶻退
歸息厭厭誰敢書咄咄屋穿每茨草驢瘦可數骨秋風
忽已厲落葉襯殘月脱巾坐中庭清冷入毛髮
又
我愛古竹枝每歌必三反孤舟上荆巫天末未覺遠最
竒扇子峽恨不遂高遯荆棘蜀故宫煙水楚廢苑至今
清夜夢百丈困牽挽人生如寄爾勿歎流年晩
又
往歲著朝衫晨起事如彙告歸卧孤村枯淡有餘味閉
門絶外慕自謂真富貴蕭然畢吾生地下亦增氣里翁
戀兒女小疾輙憂畏惟窮可賖死我在君亦未
又
萬金築華堂千金教新音不知憂患場著脚日愈深今
人喜議古後亦將議今使汝有子孫聞之亦何心鄧通
擅銅山死日無一簮未死汝勿喜五溪多毒淫
又
往者遊青城猶及二三老稽首出世師數語窮至道妻
子真敝屣棄去恨不早俯仰纔幾時殘骸日衰槁吾兒
有竒骨亦復至幽討金丹儻可成白髮何足歸
又
稚川師鄭君纔及一卷書書大僅如箸度世蓋有餘想
其所論說妙極軒昊初内篇今雖存亦復飽蠧魚我欲
探其原蹇步空趦趄安得插兩翅從公遊太虚
又
隱書有三景字字當力行寸地與尺宅可以久汝生泝
流歸崑虚堅守臨長城一旦告成功河塞黃金成笙鶴
適緱山貂蟬朝玉京即今修行地千古名還嬰(予道室以還嬰)
(名之)
又
行年過八十形悴神則旺往來江湖間垂老猶疎放滄
波浩無津天遣遂微尚剡溪挂風帆漁浦理煙榜竒雲
出深谷新月生疊嶂興懷晉諸賢誰能續遺唱
又
二十遊名場最號才智下蹭蹬六十年亦有茒一把典
衣租黃犢乘雨耕綠野西成得一飽敢計泥沒踝住久
鄰好深百事通乞假秋高小瓮香相喚注老瓦
夢行益昌道中有賦
朱棧青林小益西早行遥聽隔村雞龍門閤畔千尋壁
江月亭前十里堤酒舍胡姬歌折柳江津洮馬惜障泥
倦遊重到曾來處自拂流塵覓舊題
自規
忿慾俱生一念中聖賢本亦與人同此心少忍便無事
吾道力行方有功碎首寕聞怨飄瓦關弓固不慕冥鴻
老翁已落江湖久分付餘年一短蓬
幽興
蘭渚前頭湖水清了無俗事敗幽情雨淋茅屋隨時補
日射油忩特地明庭樹晚鶯窺戸語鄰園秋筍過籬生
芥菘漸美□醯足誰共貧家一釡羹
記前輩語
疇昔見諸老從容聞至言馬非求路寢木豈願犧尊卧
起數椽屋嘯歌三畝園人生正應爾雲夢不須吞
貧居即事
筮易常逢坎推星但值箕老雖齊渭叟窮不減湘纍巷
月鳴衣杵庖煙㸑豆箕秋深病良已且復強伸眉
又
地偏人罕到秋晩日猶長病去笻枝贅家貧菜粥香流
泉通藥壠積雨潤書嚢欲譜幽居事疎慵久未遑
又
月黑梟鳴樹燈殘鼠穴牆床空圍紙被室静爇楓香不
恨言傷直惟憂慾敗剛回頭顧名利百世永相忘
又
米竭炊煙静村深客屨稀庭除荒宿莽籬落帶斜暉風
惡披書卷鷗馴傍釣磯鄰家殊耐久相伴荷鋤歸
又
意緒喪家狗形骸槁木枝曲肱雖自適縱理固當飢買
絮初寒後畦蔬小雨時窮途何用卜吾道即蓍龜
又
守道常違俗存心不媿天終年飢過半動步謗居前力
倦少行立氣昏多睡眠今宵風月好扶杖到溪邊
自詠
素慕巢居穴處民久為釣月卧雲身經行山市求靈藥
物色旌亭訪異人高枕静聽棋剝啄幽窗閒對石嶙峋
吾廬已是桃源境不為秦人更問津
枕上作
一室幽幽夢不成高城傳漏過三更孤燈無熖穴鼠出
枯葉有聲鄰犬行壯日自期如孟博殘年但欲慕初平
不然短楫棄家去萬頃松江看月明
秋曉聞禽聲五韻
秋曉風露佳天宇曠以清鳥雀當此時意樂有和聲人
獨不自喜乃欲鳴不平世事雖萬端但可笑絶纓君看
郊與島徒自殘其生
對酒
素月度銀漢紅螺斟玉醪染丹棃半頰斫雪蟹雙螯詩
就吟愈苦杯殘興尚豪閒愁翦不斷&KR1233;欲借并刀
又
密篠持苫屋寒蘆用織簾彘肩柴熟罨(東坡煮猪肉訣云淨洗鍋少著)
(水柴頭罨烟熖不起)蓴菜豉初添黃甲如盤大紅丁似蜜甜街頭
桑葉落相喚指青帘
示鄰里
古學陵夷失本原讀書萬卷誤元元從今相勉躬行處
士庶人章數十言
重示
篤學仁何遠窮居道亦行能充氣剛大誰蔽性光明家
世艱難業鄊閭宿昔情歲殘相勞苦惟是語春耕
雨夜起行室中
老疾逢秋體自輕披衣暫起繞床行隙風不斷燈將滅
簷雨如傾階欲平鰥叟何嘗愁枕冷病夫未免待窗明
拂書洗硯龜堂上幽事誰知日有程
閏月辛酉壬戌連日風雨癸亥早晴
殘雨在簷猶點滴斷雲銜日正蒼凉清愁偏向暮年覺
少睡不禁秋夜長簾影漸生禽語樂杵聲初動藥塵香
諸兒作吏俱安否那得乘風至汝傍(予諸子伯叔季皆出仕)
秋思
少日猖狂不自謀即今垂死更何求簡編不隔聖賢面
夢寐時為河嶽遊濁酒未傾心已醉長歌欲發涕先流
石帆射的煙嵐晩過雁聲中又一秋
又
十日秋隂滿徑苔蓬門那有客敲推水邊丹葉已如許
籬下黃花猶未開空見遊僧衡嶽去難逢新雁杜陵來
溪雲一片間舒卷戀著漁磯不肯回
間遊
江邊小市舊經過歲月真如東逝波茶竈酒壚多識面
少留賣藥買漁蓑
又
溪橋偶與僧遊話草市來尋逆旅炊自笑一生為客慣
捉驢小䜿訴朝飢
又
祓除情累煙波上放蕩胸懷詩酒中禹會橋邊潮落處
夕陽幾度繫孤蓬
對鏡
面大如盤七尺身珥貂自合上麒麟詩家事業君休問
不獨窮人亦瘦人
幽居書事
老人初起厭囂喧塵几從教鼠迹存赤脚平頭俱遣去
倚牆危坐嚥朝暾
又
買魚賖酒皆高興野店溪橋圖畫中從此衰翁自行耳
不須多事喚蠻童
偶與客話峽中舊遊
我昔旅遊秋雨細建平城東門欲閉主人迎勞語蝉聯
小婦舂炊縞衣𬒮長年三老半醉醒蜀估峽商工算計
須臾燈闇人欲眠泊船卸䭾猶相繼山深水嶮近蠻獠
往往居民雜椎髻即今屈指四十年懷抱淒涼真隔世
讀老子次前韻
平生好大忽𤨏細焚香讀書戸常閉少年曾預老聃役
晩歲欲挹浮丘𬒮力探玄門窮衆妙肯學隂謀畫竒計
言狂不獨人共排志大仍憂後難繼君看淡掃出繭眉
豈比一尺春風髻著書勿恤飽蠧魚會有子雲生後世
作籬
生世八十餘日夜廹衰老中年所築舍傾壊當官道每
逢風雨夕性命凛莫保况此蘆竹藩何恃不摧倒今朝
手自葺不暇避塗潦鷄豚有限隔門巷得鋤埽豈惟禦
盜竊亦足慰懷抱隂雲忽四垂見事幸差早
寓歎
老生讀書百絶篇日晏忘食夜廢眠孝經一生行不盡
况有六籍陳吾前華軒玉食非素願廣厦高墉實郵傳
經營歸計笑時人我老但須書數卷
衡門感舊
蒼煙屯不散疋素横郊原雨細不濕衣著水始見痕躊
躇意自佳未遽掩衡門一一送歸鴉楓林猶未昏念昔
夀州歸紹興初紀元闔門過百口一身今獨存不死實
有命送老三家村躬耕幸得食萬事不足論
客中作
江天雨霽秋光老野氣川雲淨如埽投空飛鳥雜落葉
極目斜陽襯衰草平沙争渡人鵠立長亭下馬障泥溼
纍纍紅果絡青篾未霜先摘猶酸澀客中雖云貪路程
買薪糴米常留行茒檐獨坐待僮僕不聞人聲聞碓聲
讀書示子遹
我性苦愛書未始去几案生雖後三代意尚卑兩漢世
衰道術壊年往朋友散澤居貧至骨霜冷衣露骭猶能
樂其樂肯發窮苦歎爾來更可笑身糴兒炊㸑一飽輒
欣然弦誦等雝泮望古雖天淵視俗亦冰炭阿遹可憐
生相守忘夜旦孤學當世傳歲月不可翫
老懷
老懷常易感秋雨苦難晴羈枕悲歡夢高城長短更榮
枯一螘垤成壊幾棋枰抱疾茅檐下行人肯寄聲(昨日得李)
(孟逹書)
沉緜
沉緜久未平寂寞閉柴荆危葉先霜墜殘螢冒雨明記
書由默誦得食出躬耕此事吾親騐方當告後生
遊近村
行歴茶岡到藥園却從釣瀨入樵村半衰半健意蕭散
不雨不晴天晏温薯蕷傍籬寒引蔓菖蒲絡石瘦生根
参差燈火茒檐晩童稚相呼正候門
又
被髮行歌雪滿膺夕陽顧影亂鬅鬙乞漿得酒人情好
賣劎買牛農事興社鼔賽秋聞坎坎墖燈照夜望層層
歸來閒指烏藤說箇是人間耐久朋
小亭
除地編茅作小亭一川風露對青冥殘螢欲盡猶穿戸
落葉初飛已滿庭櫟老無心求匠石鬼靈有說拒奴星
餘年默數能多少盡付黃庭兩卷經
記夢
少日飛揚翰墨場憶曾上疏動高皇寕知老作功名夢
十萬全裝入晉陽
又
老來百事不關身北陌東阡一幅巾忽夢行軍太行路
不惟無想亦無因
劎南詩稾卷六十三
