劎南詩稾卷十三
宋陸游撰
㝛黃僊觀兵火焚蕩之餘惟一殿突兀猶在黃僊
蓋與許旌陽同時飛昇者
拔宅翛然上碧虛神僊豈亦愛吾廬重門不改雲山色
古殿猶存劫火餘翠木蕭森高蔽日黃冠貧窶自畦蔬
殘年安得長来此一椀松肪讀隱書
玉隆得丹芝
何用金丹九轉成手持芝草已身輕祥雲平地擁笙鶴
便自西山朝玉京
贈西山老人
生世不把筆殘年惟灌園賃舂来竝舍賣畫到前村勤
苦供租稅清貧遺子孫從来棲遁志剩欲與翁言
病酒㝛土坊驛
少時見酒喜欲舞老大畏酒如畏虎一日飲酒三日病
客路那堪夜聞雨雨聲蕭蕭㝛空堂不寐始知更漏長
賣藥思從伯休隱愛花却笑拾遺狂
十一月上七日蔬飯騾嶺小店
新秔炊飯白勝玉枯松作薪香出屋冰蔬雪菌競登槃
瓦鉢氊巾俱不俗曉途微雨壓征塵午店清泉帶脩竹
建谿小春初出碾一碗細乳浮銀粟老来畏酒厭芻豢
却喜今朝食無肉尚嫌車馬苦縻人會入青雲騎白鹿
進賢驛感懷(明日當歸至臨川)
環走幾千里馳歸亦再旬征途饒感慨訟牒費精神風
雪常欺客文章本誤身小詩無傑思猶得當吟呻
入臨川境馬上作
投老縻身簿領間却因馬上得偷閒兼旬敢恨常為客
一飯何曾不對山銅鏡無情欺白髮霜風有力散酡顏
今宵要看浮橋月儘放征騑晚入關
别楊秀才
歲暮江頭又語離淡煙衰草不勝悲俗人憒憒寧知子
心事悠悠欲語誰燈暗想傾澆悶酒路長應和贈行詩
人生但要身彊健一笑相從自有時
發臨川
見客道傍店添衣江上村陂長風浩浩山遠霧昏昏虛
日人聲合凶年菜色繁扶衰歸北闕何以報君恩
早行
江路迢迢馬首東臨川一夢又成空日高未泫晨霜白
風勁先消卯酒紅山市人經饑饉後孤生身老道途中
著身穩處君知否射的峯前臥釣篷
白干舖别傅用之主簿
我行忽百里送客亦已空傅子獨眷眷旦暮隨此翁謝
之不肯去瘦馬衝北風泥濺及馬臆霜飛逼裘茸茅店
得小語慨然念年凶不作兒女悲道義相磨礲我歸亦
何為魚鳥愁池籠君乃臺閣人鸞鳳儀笙鏞若耶遶青
山(予草堂在若耶溪上)天祿摩蒼穹此别各努力出處何必同
過茱萸舖青松朱戸前臨大道絶似西陲亭驛悵
然有作
茱萸小驛夕陽愁搔首臨風感舊遊渾似軍行散關路
但無鼔吹動涼州
青溪道中行古松間因少留瀹茶而行
露濕青松細細香旋呼拄杖踏斜陽三生舊發遊山願
一卷新傳辟榖方雲外未論笙鶴近塵中實厭簿書忙
拾樵汲磵俱清絶聊為煎茶一據牀
弋陽縣江上書觸目
縣前竒哉一江水日暮風吹碧鱗起客恨征塵忽如洗
不用金篦刮眸子丹楓岸邊雪色蘆下有老翁方捕魚
欲求妙思貌畫圖王維鄭虔今世無
乾封驛早行
己巳被驛書乙亥戒徂兩扶衰犯霜露疲憊不可狀夜
行星滿天晨起雞初唱槁枝燒代燭凍菜擷供餉三年
走萬里天幸苟亡恙深知賦材薄自笑得名妄宣温望
玉座何以待諮訪春江色如藍歸舟行可榜
過江山縣浮橋有感
堪笑行人日日忙又扶衰病過浮梁灘流急處水禽下
桑葉空時村酒香枯枿敢懷貪雨露飢鴻自憫犯風霜
宦途商略無安處早晩歸耕剡曲旁
衢州早行書懷
隣雞已三號殘燭無一寸參差發行槖迢逓望前頓滿
靴霜若雪破面風抵刃敢辭行路難漸喜京邑近少年
奉朝請親見堯授舜飄然如脫葉蹭蹬垂七閏風埃暗
征袍歲月集衰鬢餘生迫歸休周行愧英俊
杭頭晩興(嚴州)
山色蒼寒野色昏下程初閉驛亭門不須更把澆愁酒
行盡天涯慣斷魂
又
落葉孤村晩下程癡雲殘日半隂晴篝爐火煖牀敷穏
臥聽黃鴉穀穀聲
行至嚴州壽昌縣界得請許免入奏仍除外官感
恩述懷
曉傳尺一到江村拜起朝衣漬淚痕敢恨帝城如日遠
喜聞天語似春温翰林惟奉還山詔湘水空招去國魂
聖主恩深何力報時從天末望修門
桐廬縣泛舟東歸
桐江艇子去乘月笠澤老翁歸放慵一尺輪囷霜蟹美
十分㶑灧社醅濃宦遊何啻路九折歸臥恨無山萬重
醉裏試吹蒼玉笛為君中夜舞魚龍
予欲自嚴買船下七里灘謁嚴光祠而歸會灘淺
陸行至桐廬始能泛江因得絶句
客星祠下渺煙波欠我扁舟舞短蓑不為窮冬怕灘惡
正愁此老笑人多
又
桐廬縣前艣聲急蒼煙茫茫白鳥雙亂山日落潮未落
勝絶不减吴松江
漁浦
桐廬處處是新詩漁浦江山天下稀安得移家常住此
隨潮入縣伴潮歸
又
漁翁持魚叩舷賣炯炯綠瞳雙臉丹我欲從之逝已遠
菱歌一曲暮江寒
蕭山
素衣已免染京塵一笑江邊整幅巾入港綠潮深蘸岸
披雲白墖遠招人功名姑付未来劫詩酒何孤見在身
會向桐江謀小築浮家從此往来頻
辛丑正月三日雪
開歲尚殘冬佳哉雪意濃潤歸千里麥聲亂五更鐘簾
隙收初密牆隅積已重龍團笑羔酒狐腋襲駝茸危檻
臨欹竹幽忩聽墮松忽思西戌日憑堞待傳烽(予從戎日嘗大)
(雪中登興元城上高興亭待平安火至)
正月二十八日大雪過若耶溪至雲門山中
山中看雪醉騎驢清賞真成十載無高壓孤峰增峭絶
斜傾叢竹失枝梧松肪火暖眠僧榻芋糝羹香擁地爐
病骨雖癯猶健在未應遽作臥遊圖
雪中登雲泉上方
滃滃雲堆上茫茫雪海中煎茶誇坐客打竹課蠻童冰
谷鳴飢鶴煙汀立斷鴻歸来更堪喜葑火滿爐紅(僧以葑為)
(火)
衝雪至餘慶覺林雪連日不止
策蹇清吟涉若耶灞橋猶恨近京華山前千頃誰種玉
座上六時天散花林雀無聲溪彴斷炊煙不動竹籬斜
勝遊更覺平生少未羨銀河泛客槎
大雪歌
若耶溪頭朝暮雪鴉鵲墮死長松折横飛忽已平屐齒
亂點似欲粧簾纈放翁憑閣喜欲顚摩娑拄杖向渠說
莫辭從我上嵯峨此景與子同清絶銀杯拌蜜非老事
石鼎煎茶且時啜題詩但覺退筆鋒把酒未易生耳熱
扶衰忍冷君勿笑報國寸心堅似鐵漁陽上谷要一行
馬蹄蹴踏河冰裂
雪霽歸湖上過千秋觀少留
縱轡不嫌遠逢山猶一登夕陽陂渺渺殘雪墖層層折
竹横遮道飢烏下啄冰欲歸還小駐倚杖對崚嶒
二月四日作
早春風力已輕柔瓦雪消殘玉半溝飛蝶鳴鳩俱得意
東風應笑我閒愁
新築山亭戲作
危檻凌風出半空怪竒造化欲無功天垂繚白縈青外
人在紛紅駭綠中日月匆匆雙轉轂古今杳杳一飛鴻
酒酣獨臥林間石未許塵寰識此翁
春晴出遊
一春彊半病頗廢山澤遊今晨忽良已風日亦清柔朝
飡具冷餅瘦骨辭重裘稺荷出溝港芳杜滿汀洲勿言
酒苦薄一笑失百憂且當詠尋壑詎必賦登樓
題山家壁
山中無傳漏猿鳴知既夕芳藤上幽援素月照高壁主
人殊喜事歡若有夙昔稚子檠竹槃炊黍持餉客卜隣
雖未辨清嘯聊自適衰病久廢詩筆端歎荆棘
春晩風雨中作
箕踞藜牀岸幅巾何妨病酒住湖濱駕風浪作連三日
掃地花空又一春樂事清宵當秉燭畏途平地有摧輪
頽然耐辱君無怪元是人間澹蕩人
北忩
九陌黃塵早暮忙幽人自愛北忩涼清吟微變舊詩律
細字閒抄新酒方草木扶疎春已去琴書蕭散日初長
破羌臨罷榰頤久又破銅匜半篆香
山中晩興
薄酒亦陶然偃蹇澗石側巾墮拄杖横意象頗自得青
山受落日忽作玻瓈色躊躇不忍去下磴天已黑
夜登山亭
飛觀崢嶸天宇寬幽人半醉凭闌干三山渺渺鸞鶴遠
七澤茫茫蓑笠寒清吹拂林横玉笛紫雲覆鼎熟金丹
童顏綠鬢無人識回首塵寰一夢殘
西村醉歸
俠氣崢嶸蓋九州一生常恥為身謀酒寧剩欠尋常債
劎不虛施細碎讎(見孟東野詩)岐路凋零白羽箭風霜破弊
黑貂裘陽狂自是英豪事村市歸来醉跨牛
自詠
三十年前接俊遊即今身世寄滄洲俚聲不辦諧韶頀
暮氣寧能徹斗牛綠酒可人消永日黃鸝多事管閒愁
吹笙跨鶴何時去剩欲平章太華秋
閒中頗有四方之志偶得長句
世論紛紛枉見仇吾身自計本悠悠讀書漸嬾惟思睡
壓酒初成不怕愁蜀棧冷雲侵瘦馬楚江籠月繫孤舟
興来會作飄然去更續騷人賦遠遊
遣興
綠髮凋零白髮多山林未死且婆娑無端忤俗坐狂耳
甚欲讀書如嬾何雨過亂蓑堆野艇月明長笛和菱歌
此中得意君須領莫愛車前印幾窠
又
遠簷新葉著啼鸎睡起東窗一榻横愁衮衮来疑有約
春堂堂去恨無情鶻飛局上新棋勢龍吼牀頭古劎聲
莫歎柴荆無客到綠尊還對莫山傾
醉題
坎止流行五十秋胷中不解著閒愁浩歌野渡驚雲起
狂舞空庭挽月留性本自然憎截鶴器非大受愧函牛
平生最愛嚴灘路早晚貂裘換釣舟
小園
小園煙草接隣家桑柘陰陰一徑斜臥讀陶詩未終卷
又乘微雨去鋤瓜
又
歴盡危機歇盡狂殘年惟有付耕桑麥秋天氣朝朝變
蠶月人家處處忙
又
村南村北鵓鴣聲水刺新秧漫漫平行遍天涯千萬里
却從隣父學春耕
又
少年壯氣吞殘虜晚覺丘樊樂事多駿馬寶刀俱一夢
夕陽閒和飯牛歌
步虛
微風吹碧海細細生龍鱗半醉騎一鶴去謁青華君歸
来天風急吹我過緱山鏘然哦詩聲清曉落人間人間
仰視空浩浩遠孫白髮塵中老初見姬翁禮樂新千九
百年如電掃
又
瀛海日月淵蓬壺仙聖宅駕鶴一時遊海面日夜窄人
生蜉蝣耳一鬨瓦甕中天地廣如許誰能發其蒙丹書
千卷藏一塵子能求之勿從人晴窗趺坐春滿腹崑崙
待得丹芝熟
又
曩者過洛陽宮闕侵雲起今者過洛陽蕭然但荒壘銅
駝臥深棘使我惻愴多可憐陌上人亦復笑且歌世事
茫茫幾成壞萬人看花身獨在北邙秋風吹野蒿古冢
漸平新冢高
又
一瓢小如繭芳醪溢其中醉此一市人吾瓢故無窮不
言術神竒要是心廣大觴豆有德色笑子乃爾隘岳陽
樓中横笛聲分明為子說長生金丹養成不自服度盡
世人朝玉京
醉中登避俗臺
半醉行歌上古臺脫巾散髮謝氛埃但知禮豈為我設
莫管客從何處来剡曲煙波菱蔓滑耶溪風露藕花開
老来世事渾成嬾一櫂幽尋未擬回
立秋前三日夜坐庭中偶賦
絳闕清都侍宴還天風搖珮夜珊珊月輪桂滿蟾初冷
星渚橋空鵲尚閒一鶴每臨雲雨上幾人虛老市朝間
試將綠髮窺清鏡未愧僊姝玉鍊顏(李文饒詩云河漢女玉鍊顏雲軿往)
(往到人間)
南堂臥觀月
河漢横斜星㝛稀臥看涼月入窗扉恍如北戍梁州日
睡覺清霜滿鐵衣
夜坐獨酌
玉宇沉沉夜向闌跨空飛閣倚高寒一壺清露来雲表
聊為幽人洗肺肝
夜興
鶴瘦龜飢與靜宜更闌徙倚竝清池月當三五初盈夜
河直西南欲落時浩浩醉歌羣鶩起翩翩孤影角巾欹
飛僊授我青瑶簡索賦山中夜興詩
月夜泛小舟湖中三更乃歸
落日愁思把釣鈎南隣借得采菱舟湖心月上明如晝
樹杪風生冷逼秋壯歲功名慚汗馬暮年心事許沙鷗
桐江一葉眞竒策莫為兒曹作滯留
無題
半醉凌風過月旁水精宮殿桂花香素娥定赴瑶池宴
侍女皆騎白鳳凰
又
出繭脩眉淡薄粧丁東環佩立西廂人間浪作新秋感
銀闕瓊樓夜夜涼
自山中夜行還湖上
火雲崢嶸水車鳴行人畏熱不敢寧蕭然一馬兩園丁
缺月照我影伶俜荒鷄起早忽再唱北斗低盡餘三星
扁舟菱歌正嫋嫋叢冢鬼火何熒熒迎人漸見鏡湖白
回首已失秦山青道邊野店得小憩一杯濁酒傾殘瓶
登盤絶愛畦韭美轑釜未厭谿鱗腥丈夫所要飽辛苦
文叔尚困蕪蔞亭
大風
今年毒熱不可支白汗如雨愁纖絺皇天悔禍為一洗
秋風作意来如期聲如怒濤撼坤軸夜半折我南齋竹
幽人晨起得竒觀鳳尾襳襹一窗綠
新秋
天河漸近鵲橋時一夜風吹斗柄移金井梧桐元未覺
畫廊蟋蟀已先知青燈耿耿還相伴白髮蕭蕭只自悲
猶勝玉門關外客臥聽沙雁數歸期
月夕睡起獨吟有懷建康參政
月上虛堂一榻横斷香漠漠欲三更隔簾清露挾秋氣
繞樹驚鴉啼月明只怪夢尋千里道不知愁作幾重城
苦吟更恨知心少西望金陵闕寄聲
病瘧後偶書
秋色已蕭然曲肱清夜眠孤燈欺病後薄酒慰愁邊藥
物從人乞文章畏客傳惟應一篷艇湖海送凋年
秋日聞蟬
斷角斜陽觸處愁長亭搔首晩悠悠世間最是蟬堪恨
送盡行人更送秋
感秋
南山射虎漫豪雄投老還鄕一秃翁世味掃除和蠟盡
生涯零落併錐空秋驚蠧葉凋殘綠病著衰顏失舊紅
笠澤松陵家世事一竿惟是待西風
南軒
今年秋早涼七月已蕭然南軒修竹下枕簟終日眠時
將半殘夢聽此欲斷蟬推枕起太息四序忽已遷功名
墮渺莽衰疾方沈緜新月獨多情窺窗澹娟娟
夜坐
虛堂夜無寐顧影歎竛竮露濕螢黏草雲迷雁落汀舊
書開蠧簡濁酒倒殘缾流落知無憾危機實飽經
新涼書事
臥看鳥篆印蒼苔窗戶涼生亦樂哉鳴樹亂蟬催日落
拂階飛葉報秋来病餘已覺身如寄醉裏却憐心尚孩
排日從今占幽事折殘籬菊探溪梅
聞蟬思南鄭
昔在南鄭時送客襃谷口金羈叱撥駒玉盌蒲萄酒醉
歸涉漾水鳴蟬在高柳回鞭指秦中所懼壯心負人生
豈易料蹭蹬十年後蟬聲怳如昔而我已白首逆寇亡
形具輿地淪陷久豈無好少年共取印如斗
憶昔
憶昔浮江發劎南夕陽船尾每相銜楠隂暗處尋高寺
荔子紅時㝛下巖(高寺在瀘州下巖在雲安軍)硤口烹猪賽龍廟沙
頭伐鼓挂風帆區區陳迹何由記惟有征塵尚滿衫
病中夜興
病瘧秋来久未平草堂遥夜不勝清疾風遞響驚林葉
列㝛收芒避月明百計不能逃白髮一生堪笑役虛名
釣車且作桐江夢莫念安西萬里行
秋夜
秋氣侵帷夢不成一燈西壁翳還明風高露井無桐葉
雨急煙村有雁聲擊筑誰同燕市飲賃舂方作會稽行
從来自許知何等堪歎江湖白髮生
謝張時可通判贈詩編
聖朝中興六十年君家文武何聯翩先生劎履冠麟閣
後嗣簪槖陪甘泉流傳到君愈卓犖投我千篇皆傑作
未分玉帳萬貔貅且擅詩人一丘壑爾来士氣日靡靡
文章光燄伏不起君今已似驥籋雲更看他年鯤擊水
酬莊器之賢良見贈
先朝六科親策士事業功名何壯偉元祐復科財數年
所得四三俄復止中興思賢形夢想屢詔自是朝廷美
紈袴小兒壞人事賜帛西歸困嘲詆諸公相視歎才難
一士臥雲誰挽起跨驢過我時共語晁董千年元不死
高談亹亹有脉絡横得虛名吾可恥烏巾白紵塞路衢
砥柱頹波望吾子
舟過樊江憩民家具食
旅食何妨美蕨薇夕陽来叩野人扉蕭蕭短鬢秋初冷
寂寂空村歲薦饑蓼岸刺船驚雁起煙陂吹笛喚牛歸
詩情剩向窮途得蹭蹬人間未必非
舟中作
斷岸飲觳觫清波跳噞喁紅橋未斜日白墖已昏鐘詩
律與年邁客愁如酒濃宋公題壁處横靄抱孤峰(稱心寺有)
(宋考功詩而予所未到望之慨然)
九月三日泛舟湖中作
兒童隨笑放翁狂又向湖邊上野航魚市人家滿斜日
菊花天氣近新霜重重紅樹秋山晚獵獵青帘社酒香
隣曲莫辭同一醉十年客裏過重陽(予自庚寅至辛丑始見九日于故山)
霜天晩興
薄霜門巷不勝清小立湖邊夕照明紅顆帶芒收晩稻
綠苞和葉摘新橙閒評琴價留僧話靜聽松聲領鶴行
壯志消磨渾欲盡西風莫動玉關情
九月六日小飲醒後作
短劎悲秦俠高歌憶楚狂酒醒愁衮衮香冷夢倀倀屋
老垣衣茂池深石髮長地爐須早計衰病怯新霜
書悲
今日我復悲堅臥腳踏壁古来共一死何至爾寂寂秋
風兩京道上有邊馬跡和戎壯士廢憂國清淚滴關河
入指顧忠義勇推激常恐埋山丘不得委鋒鏑立功老
無期建議賤非職賴有墨成池淋漓豁胸臆
又
丈夫孰能窮吐氣成虹霓釀酒東海乾累麴南山齊平
生搴旗手頭白歸扶犁誰知蓬忩夢中有鐵馬嘶何當
受詔出函谷封丸泥築城天山北開府蕭關西萬里掃
塵煙三邊無鼓鼙此意恐不遂月明號荒雞
中夜起出門月露浩然歸坐燈下有賦
月白萬瓦霜露重四山雨開門忽驚歎秋色已如許去
蜀如昨日坐閱四寒暑無才屏朝蹟有罪宜野處平生
萬里心收歛臥環堵朱顏逝不留白髮生幾縷人言尺
蠖屈要有黃鵠舉功名非老事歲晩忍羈旅
新寒
病怯新寒欲不禁南忩擁褐夜愔愔江湖跌宕送餘日
書劎蕭條孤壯心杜曲新愁隨斷雁遼陽遺恨入疎砧
此懷擬向何人說賴有昏燈伴苦吟
幽居
松陵甫里舊家風晩節何妨號放翁衰極睡魔殊有力
愁多酒聖欲無功一編蠧簡晴窗下數捲(一作掩)疎籬落
木中退士所圖惟一飽諸公好為致年豐
醉中步月湖上
閏餘時節早天氣已凄冷悠哉曳杖行樂此清夜永霜
風鎪病骨林月寫孤影新詩得復忘薄酒吹易醒浮生
役聲利百歲常鼎鼎清遊倘可繼終老謝人境
東村
塘路東頭烏桕林偶攜藤杖得幽尋桃源阡陌自来往
輞口雲山無古今遠浦過帆供極目暮天横雁入微吟
歸来更覺愁無那剩放燈前酒椀深
西村
湖塘西去兩三家杖履經行日欲斜蹙蹙水紋生細縠
蜿蜿沙路臥修蛇旱餘蟲鏤園蔬葉寒淺蜂爭野菊花
老去郊居多樂事脫巾未用歎蒼華
題張幾仲所藏醉道士圖
千載風流賀季真畫圖髣髴見精神邇来祭酒皆巫祝
眼底難逢此輩人
又
臥聽牀頭壓酒聲起行籬下摘新橙一尊久欠敲門客
風味何人似麴生
山園草間菊數枝開席地獨酌
屋東菊畦蔓草荒瘦枝出草三尺長碎金狼藉不堪摘
掃地為渠持一觴日斜大醉叫墮幘野花村酒何曾擇
君不見詩人跌宕例如此蒼耳林中留太白
湖村月夕
客路風塵化素衣閒愁冉冉鬢成絲平生不負月明處
神女廟前聞竹枝
又
錦城曾醉六重陽回首秋風每斷腸最憶銅壺門外路
滿街歌吹月如霜
又
金尊翠杓猶能醉狐帽貂裘不怕寒安得驊騮三萬疋
月中鼓吹渡桑乾
又
誰持綠酒醉幽人鶴氅笻枝發興新今夜湖邊有竒事
青山缺處涌冰輪
卯酒徑醉走筆
少時憑酒剩狂顚摘㝛緣雲欲上天才盡氣衰空自笑
一杯纔放已頽然
山中望籬東楓樹有懷成都
五門西角紅樓下一樹丹楓馬上看回首舊遊如夢裏
西風吹淚倚闌干(紅樓蜀王所作在五門西南隅)
暮秋有懷王四季夷
鏡湖西畔小茅茨紅葉黃花秋晚時天闊素書無雁寄
夜闌清夢有燈知功名蹭蹬初何憾朋舊乖離未免悲
遥想扁舟五湖口阻風中酒又成詩
幽居
老子堪咍老轉癡幽居喜及早寒時芋魁加糝香出屋
菰首芼羹甘若飴(菰首茭白也)顚倒朱黃思誤字縱横黑白
戲拈棋此懷敢向今人說骨朽諸賢却見知
有懷
笻杖斜斜倚素屏北忩遥夜冷如冰何時得與平生友
作字觀書共一燈
對酒
醫從和扁来未著却老方吾晩乃得之莫如麴糵良一
杯臉生春況復累十觴坐令桃花紅換盡霜葉黃看鏡
喜欲舞追還少年狂但恨寶釵樓胡沙隔咸陽芳華雖
無恙萬里遥相望(寶釵樓咸陽旗亭也芳華樓在成都合江園)感歎徑投枕
悲歡兩茫茫
初冬
鉏犂滿野及冬耕時聽兒童叱犢聲逐客固宜安散地
閒民何幸樂昇平雪花漫漫蕎將熟綠葉離離薺可烹
飯飽身閒書有課西忩来趁夕陽明
晝寢夢一客相過若有舊者夷粹可愛既覺作絶
句記之
夢中何許得嘉賓對影胡牀岸幅巾石鼎烹茶火煨栗
主人坦率客情真
書歎
多病文園苦滯留時時浩歎攬貂裘縱無夜雨何曾寐
不為秋風也自愁今歲頓驚絲鬢改此生難繼錦江遊
欲談舊事無人共日落鴉歸又倚樓
督下麥雨中夜歸
細雨闇村墟青煙濕廬舍兩兩犢竝行陣陣鴉續下紅
稠水際蓼黃落屋邊柘力作不知勞歸路忽已夜犬吠
闖籬隙燈光出門罅豈惟露沾衣乃有泥沒胯誰憐甫
里翁白首學耕稼未言得一飽此段已可畫
霜曉肩輿行湖上
去去出柴關巾車古陌間晨霜染丹葉㝛霧淡青山登
覽身猶健歌呼酒每慳殷勤鏡湖水聊為照衰顏
杜門
寂寞山深處崢嶸歲暮時燒灰除菜蝗(讀如横字去聲)送芋謝
牛醫筧水晨澆藥燈忩夜覆棋杜門君勿怪遲暮少新
知
横塘
横塘南北埭西東拄杖飄然樂未窮農事漸興人滿野
霜寒初重雁横空參差樓閣高城上寂歴村墟細雨中
新買一蓑苔樣綠此生端欲伴漁翁(是日偶買蓑衣甚妙)
書事寄良長老
素屏烏几野人廬山色蒼寒十月初雨足四郊耕欲遍
霜高萬木脫無餘一尊忩下澆愁酒數卷牀頭引睡書
寄語住菴劉老㝛不應隨俗向人疎
食薺十韻
舍東種早韭生計似庾郎舍西種小菓戲學蠶叢鄕惟
薺天所賜青青被陵岡珍美屏鹽酪耿介凌雪霜采擷
無闕日烹餁有祕方候火地爐煖加糝沙鉢香尚嫌雜
筍蕨而況汙膏粱炊秔及鬻䴵得此生輝光吾饞實易
足捫腹喜欲狂一掃萬錢食終老稽山旁
冬煖頗有春意追憶成都昔遊悵然有作
濯錦江邊罨畫樓金鞭曾護犢車遊紛紛萬事反乎覆
落落一身淹此留刻燭賦詩空入夢傾家釀酒不供愁
探春歌吹應如昨亦有朋儕記我不
忽忽
忽忽復悠悠頻驚歲月遒若無船貯酒將奈斛量愁列
炬燕宮夜(成都故蜀時燕王宮今屬張氏海棠為一城之冠)呼鷹漢廟秋(南鄭漢高)
(帝廟予從戎時多獵其下)凋年莫多感夢境付滄洲
醉書山亭壁
物外陽狂五百年扁舟又繫鏡湖邊飛昇未抵簮花樂
遊宦何如聽雨眠綠蟻灔尊芳醞熟黑蛟落紙草書顚
忽拈玉笛横吹去說與傍人是地仙
十月旦日至近村
鴨脚葉黃烏臼丹草煙小店風雨寒荒年人家雞黍迮
芋羹豆飯供時節村童上牛踏牛鼻吹笛聲長入雲際
今年雖飢却少安縣吏不来官放稅
蔬圃絶句
擬種蕪菁已是遲晩菘早韭恰當時老夫要作齋盂備
乞得青秧趁雨移
又
百錢新買綠蓑衣不羨黃金帶十圍枯柳坡頭風雨急
憑誰畫我荷鉏歸
又
青青蔬甲早寒天想像登盤已墮涎更欲鉏畦向東去
園丁来報竹行鞭
又
瓦疉浮屠盆作池池邊紅蓼兩三枝貪看忘却還家飯
恰似兒童放學時
又
小橋只在槿籬東溝水穿籬曲折通煙雨空濛最堪樂
從教打濕敗天公
又
衝雨衝風不怕寒晩来日出短蓑乾遶畦拾塊真為樂
莫作陶公運甓看
又
嬾隨年少愛花狂且伴羣兒鬭草忙行遍山南山北路
歸時新月浸横塘
冬夜不寐至四鼓起作此詩
秦吴萬里車轍遍重到故鄕如隔生歲晚酒邊身老大
夜闌枕畔書縱横殘燈無焰穴鼠出槁葉有聲村犬行
八十將軍能滅敵白頭吾欲事功名(高麗有讖云當有八十老將平之李)
(英公實膺是讖)
蔬圃
山翁老學圃自笑一何愚磽瘠財三畝勤劬賴兩奴正
方畦畫局微潤土融酥翦闢荆榛盡鉏犁磊塊無過溝
横略彴聚甓起浮屠(拾園中瓦礫作小墖)隙地成瓜援餘功及芋
區如絲細生菜似鴨爛蒸壺此事今真辦東歸不為鱸
夢中作
拓地移屯過酒泉第功圖像上凌煙事權皂纛兼黃鉞
冨貴金貂映玉蟬油築毬場飛騕&KR1153;錦裁步障貯嬋娟
擁塗士女千層看應記新豐舊少年
村居酒熟偶無肉食煑菜羹飲酒
歌鳳倀倀類楚狂畏犧齪齪笑蒙莊著書幸可俟後世
對客從嗔臥大牀三畝青蔬了盤筯一缸濁酒具杯觴
丈夫窮達皆常事富貴何妨食萬羊(李文饒嘗遇異人云平生當食萬羊)
辛丑十月諸公餽酒偶及百榼戲題長句
喜事諸公尚見存尺書時到爵羅門已邀風月成三友
聊對湖山倒百尊醉墨淋漓動高壁狂歌悲壯落前村
悠然睡起西忩黑一點青燈又斷魂
灌園
少攜一劎行天下晚落空村學灌園交舊凋零身老病
輪囷肝膽與誰論
幽居
破屋頽垣霧雨昏幽人終日掩柴門因鋤衰草通南阜
偶洗叢篁見北村裋褐竒温等狐腋寒蔬脆美敵熊蹯
冬来酒戸微增舊萬事應須付一尊
日出入行
吾聞開闔来白日行長空扶桑誰曾到崦嵫不可窮但
見旦旦升天東但見暮暮入地中使我倏忽成老翁鏡
裏衰鬢成霜蓬我願一日一百二十刻我願一生一千
二百歲四海諸公常在座綠酒金尊終日醉高樓錦繡
中天開樂作畫鼔如春雷歡爾白日無西頽常行九十
萬里胡為哉
午醉徑睡比覺己甲夜矣
自我歸城西已復再見冬雖未挂衣冠其實則老農好
事或餉酒石室酒最醲一醉輒至暮臥聞湖寺鐘心安
病自除衾煖夢欲重化作孤鶴去雲崦巢長松
簡蘇訓直判院莊器之賢良
行盡天涯白髮新槿籬竹屋著閒身讀書達旦失衰病
食菜終年安賤貧正使寄聲無薛孟不妨同里有荀陳
從今杖履時相過花柳村村次第春
醉眠曲
老夫暮年少嗜好但願無事終日眠斜風急雨勢方横
低忩小閣且幽妍爐紅酒綠足閒暇橙黃蟹紫窮芳鮮
一杯一杯意忽倦徑撥紙帳投蠻氊鼻間鼾聲欲撼屋
手中書冊正墮前不知挍事白中聖那惜門生嘲腹便
讀書萬卷晚乃悟妙哉此訣祕不傳是醒是醉人莫測
非夢非覺中了然駸駸百年露電速鼎鼎一世膏火煎
金丹九轉顧未暇且向人間稱睡僊
冬夜
歲晚風霜惡將如遥夜何殘燈挑更暗寒犬吠偏多支
枕成孤詠懷人起浩歌梅花不解飲誰伴醉顏酡
又
忽忽流年恨悠悠獨夜情向人燈欲語遶舍露如傾夢
每輕千里愁偏怯五更殷勤桑落酒好為解餘酲
夜話贈華師
少喜洛陽俠今成衡嶽僧深培地爐火明照佛龕燈衰
鬢晨霜白禪心古澗澄猶能遍參在為我買行縢
臥病書懷
衮衮年光挽不留即今已白五分頭病中對酒猶思醉
夢裏逢人亦說愁青海戰雲臨賊壘黑山飛雪灑貂裘
丈夫有志終難料憔悴漁村死即休
病中絶句
酒錢自昔從人乞詩思出門何處無青篛織篷菅織席
此生端欲老江湖
又
半脫貂裘雪滿鞍慣將豪舉壓儒酸病来意氣渾非昨
一炷香煙帳底看
又
酒味醺人睡味濃午時高枕到昏鐘經旬不見西忩日
世上應無嬾似儂
又
造物今年憫我勞微痾得遂閉門高黃紬被暖青氊穩
不怕郊原雪意豪
又
青熒猶有佛燈明點滴時聞竹露聲欲睡不成還起坐
麗譙風順報三更
又
少時談舌挾風雷病後逢人口嬾開安得東臯隱君子
相看無語只銜杯
蔬園雜詠
菘
雨送寒聲滿背蓬如今真是荷鋤翁可憐遇事常遲鈍
九月區區種晚菘
蕪菁
往日蕪菁不到吴如今幽圃手親鉏憑誰為向曹瞞道
徹底無能合種蔬
葱
瓦盆麥飯伴隣翁黃菌青蔬放筯空一事尚非貧賤分
芼羹僭用大官葱(鄕圃有大官葱比常葱差小)
巢
昏昏霧雨暗衡茅兒女隨宜治酒殽便覺此身如在蜀
一盤籠餅是豌巢(蜀中雜彘肉作巢饅頭佳甚唐人正謂饅頭為籠餅)
芋
陸生晝臥腹便便歎息何時食萬錢莫誚蹲鴟少風味
賴渠撑拄過凶年
卯飲醉臥枕上有賦
天寒朝泥酒熟醉臥蓬忩雨勢平吞野風聲倒卷江漁
蓑傲狐腋菜把美羊腔常笑潮陽守南征畏下瀧
又
一榻臥空舍四山風雨聲病多書倚閣寒極酒施行孤
憤歌彌放端憂涕易横羣羌滿河洛志士若為情
劎南詩稾卷十三
