劎南詩稾卷五十一
宋陸游撰
書感
頭顱已可知牙齒今復落十步或再休啜粥不及勺身
依一蒲團壁挂兩芒屩對客輒坐睡有問莫能酢念昔
少壯時心慕宦遊樂初登平津館晚入征西幕雨暗駱
谷烽霜清散關柝登高望中原氣已吞雍雒寧知事大
謬憔悴理征槖單車去梁益健席下沔鄂還朝見故人
大馬黃金絡後來固多士鵷鷺照臺閣婆娑郎吏間秪
自取嘲噱歴思從來事無鐵可打錯幸得還故園快若
解束縛閭里通有無情厚不為薄泥行事春耕日曝畢
秋穫隔牆喚鄰翁濁酒聊共酌
寒食
小市禁煙餘東郊展墓初桐陰覆碧井泉脉入清渠貧
悴停遊舫龍鍾廢荷鉏西窗斜日在且復勘殘書(鄉人貧甚)
(者每自謂不能下湖則其貧可知)
西村莫歸
天氣清和修褉後土風淳古結繩前村村陂足分秧水
戶戶門通入郭船亭障盜消常息鼓坊場酒賤不論錢
行人爭看山翁醉頭枕槐根臥道邊
舍外彌望皆青秧白水喜而有賦
此地天教著放翁舍傍煙樹晚空濛一無可恨得歸老
寸有所長能忍窮東作已趨堯舊俗南薰方詠舜遺風
謝安勲業能多少枉是怱怱起剡中
寄題太和陳誠之秀才遠明樓
宦遊再有江西役南望廬陵每慨然未見高樓出雲雨
但驚妙語雜風煙諸公何止元和盛獨我初非正始賢
筆力深知太遼絶此詩它日勿同編(樓有榜廷秀大蓬所作記及周丞相)
(以下諸公題詠)
蝸舍
蝸舍茨生艸龜腸飽淖麋麥因多雨損蠶遇閏年遲徙
義憂無勇求仁戒自欺此生錐欲盡吾志未應衰
東岡
東岡竹千竿大者圍過尺微風生其間蕭蕭戞寒碧我
閒適一到散髮坐磐石萬事不累心清歗遂至夕此君
本傲世獨我有夙昔老惰恐作疎時來寓琴奕
首夏
亂山深處著柴荆岸幘披衣露氣清宴坐有書聊作伴
出遊無客獨題名陰陰密樹花初盡灔灔方池水已平
幾許人間堪笑事今朝百舌頓無聲
贈曾温伯邢德允
髮似秋蕪不受耘茶山曾許與斯文回思歲月一甲子
(游獲從文清公時距今六十年)尚記門牆三沐熏卷裏聖賢能覿面人
間冨貴實浮雲二君才氣俱超絶豈待衰翁誦所聞
自述
古井無由浪浮雲一掃空詩書修孔業場圃嗣豳風懼
在飢寒外憂形寤寐中吾年雖日逝猶冀有新功
又
舊業還耕釣殘年迫耄期筋骸衰後覺力量夢中知客
約溪亭飲僧招竹院棋未為全省事終勝宦遊時
又
屏迹歸休後頤生寂寞中忍貧辭半俸學古得全功西
埭村醅釅東陂小彴通經行有佳趣稚子也能同
示客
一點昏燈兩部蛙客來相對半甌茶典衣未贖身饒蝨
治米無工飯有沙每為采菱浮野艇時因賣藥宿山家
青鞋到處堪乘興不獨雲門與若耶
對食戲作
香粳炊熟泰州紅苣甲蓴絲放箸空不為休官須惜費
從來簡儉作家風
又
米如玉粒喜新舂菜出煙畦旋摘供但使胸中無媿怍
一餐美敵紫駞峯
對酒戲作
杖頭高挂百青銅小立旗亭滿袖風莫笑村醪薄無力
衰顔也得暫時紅
又
亂插酴醿壓帽偏鵝黃酒色映觵船醺然一枕虚堂睡
頓覺情懷似少年
夏初湖村雜題
市遠村深客到稀艸堂終日掩柴扉釀成新蜜蜂兒靜
分盡殘泥燕子歸
又
嫰日輕風夏未深曲廊倚杖得閒吟地偏艸茂無人迹
一對茭鷄下綠陰
又
寒泉自換菖蒲水活火閒煎橄㰖茶自是閒人足閒趣
本無心學野僧家
又
日落溪南生莫煙幅巾蕭散立橋邊聽殘賽廟鼕鼕鼓
數盡歸村隻隻船
又
胎髮茸茸漆不如夏初安健勝春初雙瞳嬾看公卿面
却解燈前讀細書
又
從來抵死愛湖山敢料天教半世閒杜曲桑麻雖苦薄
灞橋風雪如相關
又
幽禽兩兩已成巢新竹森森漸放梢稻壠作陂先蓄水
野堂防漏却添茅
又
門巷蕭條長綠苔經旬清坐罷傳杯麴生風味那忘得
少待吾家芍藥開(吾鄉有陸家芍藥其品甚高)
溪上露坐
水際風生爽拂裾比鄰自集不勞呼昏鴉杳杳飛初定
遠樹離離望欲無新竹出林時解籜小荷翻露已成珠
橋東一徑蒼苔滑歸舍還須稚子扶
北齋書志示兒輩
初夏佳風日頽然坐北齋百年從落魄萬事忌安排(徐仲)
(車聞安定先生莫安排之教所學益進)鄉俗能尊老君恩許賜骸飢寒雖
未免何足繫吾懷
作盆池養科斗數十戲作
小小盆池不畜魚題詩聊記破苔初未聽兩部鼓吹樂
且看一編科蚪書
枕上
風竹無時靜月窗終夜明時時聽驚鵲一一數殘更吳
楚民猶困燕齊虜未平功名天所命吾志固難成
晨起
終夜厭姑惡經春無秭歸(今歲不聞杜宇)溪雲生慘慘林日澹
暉暉物外孤懷勝人間百慮非鄰翁剡中去為我買漁
衣
喜晴
葛衣初著喜新晴寂寂虚堂一榻横乍坼孤花藏葉罅
晚歸雙燕拂簾旌舞空不斷游絲直掠地還飛落絮輕
&KR1233;欲倚闌尋好句清笳已復動高城
讀夏書
巨浸稽天日沸騰九州人死若丘陵一朝財得居平土
峻宇雕牆已遽興
幽栖
何處是幽栖城南路少西楊花穿戸入燕子避簾低棋
局聊相對茶爐亦自攜溪頭雲易合晚雨又成泥
閒詠園中草木
翦刀葉畔戲魚回帔子花頭舞蝶來領略年光屬閒客
一樽自勸不須推
又
麝香萱草移東郭錦子葵花買上原兒喚乃翁閒一看
欣然曳杖出籬門
又
一樹山櫻鳥啄殘懸鈎半舍亦甘酸兒童采得爭來餉
應念衰翁舌本乾
又
綠侵小徑蟇衣草青絡疎籬鬼帶藤未暇開編尋本草
且將名品問山僧
又
日高未辦續晨炊一碗村醅且療飢槃箸索然君勿笑
桑間紫椹正纍纍
又
仲夏園中百草靈風吹露坼各青青勸君辦取金鵶觜
不問昌陽與豨苓
夜雨
初夏雨淋浪簷聲繞四廊感深頭易白睡少漏偏長紅
捲簾旌溼潤生衣焙香清吟欲排悶三歎不成章
晨起
海燕翩將乳戎葵粲已繁魚船初入市蓴擔未過門年
耄停朝課家貧省小飱(近以病後晨起讀書又以廩粟不繼遂罷食粥)所欣行
藥處秧稻遍村村
放翁
拜賜頭銜號放翁家傳不墜散人風問年已過從心後
遇境但行無事中馬老豈堪空冀北鶴飛猶得返遼東
道傍跌宕煩君看閱盡時人臉尚紅
過隣家
老病在臂踝終日不喜動溪雲忽過前袖手以目送今
晨光景佳霽色入鳥哢駕言出柴荆暫作湖山夢東村
望鶴巢西阜過貛峒父老意欣然為我撥春瓮豈惟澆
舌燥亦用輭脚痛形骸去繩檢談笑得少縱吳蠶初上
簇陂稻亦已種端五數日間更約同解糭
東園
晨起東園去消磨夏日長隨鋤泉眼出上爪藥苗香琴
挂山齋壁龜搘道室牀始知彭澤令真足傲羲皇
曉出至湖桑埭
殘年孤寂不堪言時喚平頭駕短轅老氣猶能作羆臥
壯懷誰復記鴻軒櫂歌縹渺城西路煙樹參差埭北村
堪笑怪奇消未盡夜來還夢屬櫜鞬
雨夜觀史
讀書雨夜一燈昏歎息何由起九原邪正古來觀大節
是非死後有公言未能劇論希捫蝨且復長歌學叩轅
它日安知無志士經過指點放翁門
雨復作
今日雲歸恰喜晴小池忽見水紋生窗昏又輟讎書課
臥聽蕭蕭打葉聲
園中
稚竹侵簷綠新桐覆井涼閒身少羈束隨處得徜徉山
鵲惶惚語藤花掩冉香吾詩有餘思小復立西廂
湖上遇道翁乃峽中舊所識也
大罵長歌儘放顛時時一語却超然掃空百局無棋敵
倒盡千鍾是酒仙巴硤相逢如昨日山陰重見亦前緣
細思合辱先生友五十年來不負天
老學菴北作假山既成即雨彌月不止
古者封禪歲乾封輒枯旱不言絶民食徒欲曬日觀我
今作小山纔及仞有半下瀦數斗水草木稍葱蒨蕞爾
何足言造物亦幽贊冥冥一月雨陰翳迷昏旦芳草爭
抽萌珍木亦擢榦龜魚出復没鳥雀聚仍散彼天初何
私遺我耳目玩遂令閭巷間日厭鵓鴣喚淖深樵蘇絶
有米不能㸑為小乃害大未可以理斷憂懼塞胸中當
食屢興歎培塿固易平荷鍤媿吾懦
苦雨
儘道迎梅雨能無一日晴窗昏愁細字簷滴亂疎更未
怪蛙爭席真憂水冒城何由收積&KR1369;簫鼓賽西成
又
煙水茫無際空階滴不休一窗閒隱几四月澹如秋箔
冷蠶遲績泥深麥未收家貧村酒薄曷解老農憂
五月初作
鄰舍舂新麥家人拾晚蠶推移逢夏五賦與歎朝三遣
日須棋局忘憂賴酒甔幽居有高致多取未為貪
遊西村贈隱者
水清沙淨見遊魚槐柳陰陰五月初人似登仙惟火食
俗如太古欠巢居熟聞高臥常扄戶&KR1233;欲頻來共荷鉏
從此夢遊端有地淵明不獨愛吾廬
彷徉
家世由來出楚狂湖山垂老得彷徉讀書坐嬾常中廢
得句因衰已旋忘萬化隨緣寓蟲臂百年何處異羊腸
忍飢到死知無恨免使人嘲作飯嚢
碌碌
碌碌初何取悠悠信所之安貧無鬼笑守道有天知暑
服黃縑製晨飱赤米炊今朝&KR1369;水退村路得遨嬉
讀陳蕃傳
莫笑書生一卷書唐虞事業正關渠漢廷若有真王佐
天下何須費掃除
夏日晨起
華胥歸路萬山青拈得烏藤繞舍行兩眥尚餘殘睡美
一襟初受曉涼生陰陰院落新桐影寂寂房櫳乳燕聲
已罷小飱停卯酒龜腸蟬腹不勝清
醉舞
短帽篸花舞道傍年垂八十尚清狂茸茸胎髮朝盈櫛
炯炯神光夕照梁令尹閱人三仕已太山在我一豪芒
藥苗麥飯初何欠全取愚儒百鍊剛
北窗微陰
露滴林梢花送香風吹池面雨輸涼蠧書一卷作老伴
麥飯半盂支日長學道莫如心自肻杜門真與世相忘
君恩不報雖知媿稊米安能益太倉
夏夜
乞骸安晚節養疾臥空村月暗梟鳴樹船歸犬吠門藜
羹加糝美黍酒帶醅渾稚子能勤學燈前與細論
村居
鵯鵊穿林語&KR1391;鵝竝水鳴餽漿憐道暍裹飯助隣耕零
落橋危斷欹斜屋半傾君毋笑偷惰猶足盡吾生
晚興
羸病時時劇歡悰日日疎睡憑書紹介愁賴酒驅除小
蹇追涼處輕衫出浴初無人堪晤語且復狎樵漁
溪上
散髮倚胡牀風生水面涼單衣縫白紵雙屨織青芒(道家有青)
(芒屨)荷葉猶微赤藤花已半黃歸來村路晚漁火耿蒼茫
貧甚戲作長句示鄰曲
百屋堆錢四壁空人生志願孰能同蕭條齒髮難藏老
冷落杯盤可諱窮斸筍不思鄣夏日典衣那計禦霜風
知心幸有隣翁在一笑相從草莽中
縱筆
冉冉殘年迫耄期肱雖三折未成醫北山愚公世方笑
東郭順子吾所師萬里元非破賊手一生無奈造物兒
梅雨初晴湖水滿未妨把酒細哦詩
入都
葵莧登盤酒可賖豈知扶病又離家朝行打岸濤頭惡
夜宿垂天斗柄斜不恨山林淹歲月但悲道路困風沙
隣翁好為看耕隴行矣東歸一笑譁
開局
八十年光敢自期鏡中久已髮成絲誰令歸蹋京塵路
又見新開史局時(予三作史官皆初開局)舊吏僅存多不識殘編
重對只成悲免朝愈覺君恩厚閒看中庭木影移
感舊
四十三年夢今朝又喚回平橋穿小市細雨壓輕埃老
喜詩情在慵愁史課催時時還自笑白首接鄒枚
贈陸伯政
夜窗燈火老徒勤自憫何時可策勲未喪斯文天壽我
豈無餘子我思君約通殘譜言猶在細讀新詩筆欲焚
早晚皇恩許歸去相呼同臥石帆雲
雨夜
莫雨濯殘熱史官非坐曹忍慙靡粟帛偷暇近詩騷屋
老孤燈闇風顛萬木號明朝有奇事江閣看秋濤
自局中歸馬上口占
幼輿只合著山巖誤被恩光不蓋慙人怪衰翁煩尺一
心知造物賦朝三飛騰豈少摩雲鶻蹙縮方同作繭蠶
安得公朝閔枯朽早教歸臥舊茆菴
秋雨
久占煙波弄釣舟業風吹作鳳城遊不知苑外芙蕖老
但見牆陰苜蓿秋黃把裹書俄復至朱顔辭鏡不容留
晚窗又聽蕭蕭雨一點昏燈相對愁
秋夜
庭院蕭條夜氣清臥聽宫漏下宫城旅懷生怕還鄉夢
留取殘燈伴雨聲
求月桂
重重汗簡擁衰翁百里家山夢不通病眼可令常寂寞
煩君為致數枝紅
秋思
烏帽翩翩九陌塵杖藜誰記岸綸巾遺簮見取終安用
弊帚雖微亦自珍廊廟似聞憐老病雲山漸欲屬閒身
牆隅苜蓿秋風晚獨倚門扉感慨頻
又
霜露初侵季子裘山川空賦仲宣樓夢回最怯聞衣杵
病起常憂負酒籌日月往來雙轉轂乾坤成壊一浮漚
書生事業無多許二寸毛錐老未休
史院書懷
後死與斯文猶能讀典墳雖慙千載事要是一生勤石
磑霏霏雪銅爐裊裊雲扶衰又秋晚何以報吾君
楚辭所謂桂數見於唐人詩句及圖畫間今不復
見矣作二絶句屬山僧野人試求之
小山桂枝今所無一生到處問樵夫細思不獨人間少
月裏何曾有兩株
又
丹葩綠葉鬱團團消得姮娥種廣寒行盡天涯年八十
至今未遇一枝看
雨夜
細雨催扄戸昏燈照擁衾倦知秋漏永瘦怯曉寒深林
鵲依簷宿莎蟲入戸吟此時搔短髮誰會欲歸心
九月初作
菊佩餻槃節物催老懷撫事一悠哉年光半付殘編去
詩句時從倦枕來零落朋儔今孰在寂寥事業世方咍
兩叢月桂門前買自下中庭破綠苔
又
九月都門凛欲霜羸軀恩免立鵷行細書付吏謄初槀
和藥呼兒對古方陋巷閉門常謝客高齋掃地獨焚香
此生自計終何取似有山林一日長(實錄有初稾二槀)
又
碧海仙蓬感舊遊莫年心事轉悠悠登高此去無多日
扶病重來又過秋十里樓臺迷巷陌萬家碪杵戒衣裘
平生&KR1233;欠觀書債四庫留人未許休
又
冨貴功名未足云平生一飯不忘君哦詩高韻凄金石
把釣幽情渺水雲落葉打窗秋已莫歸鴉泊樹日將曛
欲知老病常多感革帶今年減幾分
莫秋
十日都門雨風煙已莫秋甑香新菽粟篝煖故衣裘意
氣臨書健形骸顧影愁何時剡中路秣蹇憩山郵
重九不出遣懷
人生各自適飛潜魚腹熊蹯豈得兼竝舍晚風傳藥杵
小窗殘日射書籖昏瞳但怪花爭墜衰鬢應無白可添
采菊泛觴終覺嬾不妨閒臥下疎簾
暇日
身健官閒荷主恩蕭然不異在家園一池新墨生吟思
半篆殘香入夢魂舊友無書知獨冷小皃有命會孤鶱
藜羹粗足餘何事鍾動三茅又歛昏
憶三山
柳橋南北弄煙霏門不常關客自稀遣僕遠馱黃檗出
呼兒閒取白鷗歸片雲忽起迷丹竈&KR1369;水初生没釣磯
一出可憐時屢變又看刀尺製秋衣
示子聿
故山誰伴隠茅茨幸有吾家大耳兒雨暗小窗分夜課
雪迷長鑱共朝飢名場未捷寧妨學史限雖嚴不廢詩
我死汝應傳鉢袋勉持愚直報明時
車中作
秋天近霜霰吳地少風塵時駕小車出始知閒客真新
交孰傾蓋往事漫霑巾處處皆堪隱桃源莫問津
初寒偶出
霜氣凋關樹晴光入市樓閒人無造請佳日亦遨遊湖
白方新出淮&KR1173;亦易求秋來幸無病作意試新篘
史院晚出
已乞殘骸老故丘誤恩重作道山遊龍津雨過橋如拭
鳳闕煙消瓦欲流直舍小眠鐘報午歸途微冷葉飛秋
心知伏櫪無千里縱有王良也合休
贈洞微山人
我年六十四獲譴輸鬼薪束書出東門揮手謝國人笑
指身上衣不復染京塵時有一老翁祝我當自珍却後
十五年迎若淅江濱我笑語是翁豈說他生身事果不
可知邂逅如隔辰鶴髮無餘鬒鶉衣仍苦貧秋風旱河
頭握手一笑新買酒烹雞豚往事得具陳試數同朝舊
零落增悲辛與翁雖俱老肝膽猶輪囷千里亦命駕何
況託近鄰秋高佳風月相過莫厭頻
九月十四日夜雞初鳴夢一故人相語曰我為蓮
華博士蓋鏡湖新置官也我且去矣君能暫為之
乎月得酒千壺亦不惡也既覺惘然作絶句記之
白首歸修汗簡書每因囊粟戲侏儒不知月給千壺酒
得似蓮華博士無
初寒對酒
晨起常教置一壺色如鵝氄滑如酥侍郎取榼不須笑
司業與錢還復酤霜路預愁騎欵叚雪舟每憶釣菰蒲
寒花滿帽君無笑醉倒偏宜稚子扶
午晴試筆
葉脱園林夜夜霜風和巷陌日猶長軒車但怪容孤鶴
稊米安能益太倉此去得非窮李廣向來元是老馮唐
明窗攬筆聊揮灑颯颯驚蛇又數行
夜吟
似睡不睡客欹枕欲落未落月挂檐詩到此時當得句
羇愁病思恰相兼
又
六十餘年妄學詩工夫深處獨心知夜來一笑寒燈下
始是金丹換骨時
劎南詩槀卷五十一
