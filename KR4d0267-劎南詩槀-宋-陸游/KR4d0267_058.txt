劒南詩稾卷五十八
宋陸游撰
老馬
貧家畜老馬枯萁風雨噍本非百金産安用三品料馬
固忘華厩士亦安蓬藋兩窮適相遭萬事付一笑少游
御欵叚作計無此妙可憐杜陵翁妄想追風驃
大熱
五月頗閔雨炎風吹早塵氣羸不給喘流汗沾衣巾呼
婢使具浴報以未買薪汝事雖不恪亦坐乃翁貧汲井
掬寒泉自足忘我嗔譬如寓逆旅百事聽主人
大雨
今年景氣佳有禱神必畣時時雖閔雨顧盻即霑洽緜
地千里間四月秧盡插季夏雨三日凄爽欲忘箑瀦水
如塞河決水如放閘几席亂鼃黽庭除泳鵝鴨舍邊魚
受釣戶外鷗可狎飛螢最得意終夕自開闔蕭蕭菰蒲
聲怳若船入夾嗟予亦耐事堅坐書滿榻懸知䆉稏收
已足供伏臘會約張志和清風泛苕霅
午睡
梅黃雨足喜初晴投枕華胥夢已成帳底香雲凝未散
手中書卷墮無聲簟紋似水飛蠅避鼻息如雷稚子驚
癡腹便便竟何有已將嘲弄付諸生
書意
疎慵久已卧郊扉暫出人間輒免歸梵志放花常恨晩
士師分鹿又成非平生舊學寧當負同志良箴亦重違
說與吾兒勤念此負禾勿恨露沾衣
卜居三山已四十年矣暇日有感聊賦五字
薄宦非初志幽居不計年稚松成偃蓋小豎亦華顛生
理憑耕稼光隂付醉眠從來慕園綺一著要爭先
又
泥古衰猶學開荒夜亦耕屋芟生草蓋釡擷野蔬烹白
稻雨中熟黃鵶桑下鳴殘雲忽吐日喜對小窗明
北窗
北窗無俗物三伏有餘凉玉麈消長日風漪可一牀盞
分新作茗爐撥欲殘香却岸紗巾去翛然野水傍
睡起已亭午終日凉甚有賦
飯罷頹然付一牀曠懷真足傲羲皇松棚盡日常如暮
荷沼無風亦自香倚杖月生人影瘦岸巾露透髮根凉
頗聞王旅徂征近敷水條山興已狂
殘雨
五更殘雨滴檐頭探借天公一月秋只道風吹雲散盡
數聲桑下又鳴鳩
溪上避暑
暮年事業轉悠悠盡日投竿杜若洲世上漫言天愛酒
古來寧有地埋憂全家只合雲山老萬事空驚歲月遒
褫帶脫冠猶病暍正平頗憶著岑牟
又
短髮颼颼徹頂凉悠哉隨處據胡牀但憐鵲影翻殘月
不恨蟬聲送夕陽門巷隂隂桐葉暗汀洲漠漠藕花香
寓形宇内終煩促安得騎鯨下大荒
龜堂避暑
縹緲紗㡡覆象牀蠻童擎粥進黃粱硯池湛湛一泓墨
衣焙霏霏半篆香團扇題詩無滯思清泉灑地有餘凉
更須風伯開雲陣凖擬今宵月滿廊
旅舍偶題
野店山橋策蹇驢浩然聊喜遂吾初童顔幾歲已辭鏡
胎髮今朝還入梳小瓮謾營秋社酒斷編閑理小年書
白雲可笑猶多事常向人間耐卷舒
溪月
天風吹髮冷颼颼獨向沙邊上釣舟愁絶平羌江上月
向人依舊半輪秋
砭愚
儲藥如&KR0588;壠人愚未易醫信書安用盡見事可憐遲錯
自彈冠日憂從識字時今朝北窗卧句句味陶詩
雜興
早遇齊侯遊柏寢晩從漢帝祀甘泉不須苦學飛騰術
更看泥金檢玉年
又
南山手自斸蒼苔竹閣柴扉次第開二十里間雲不斷
豈容一點市塵來
又
靈府寧容一物侵此身只合老山林何由挽得銀河水
淨洗羣生忿慾心
又
赤米熟炊元自軟黃虀頻倒不多酸縱令酒負尋常債
也勝人求本分官
又
冰壺冷浸玉芙蕖三伏炎蒸一點無淨洗硯池瀦墨瀋
乘凉要答故人書
又
硯傳百歲璽闕角筆擅一時錐出囊(予所用硯百年前物一角微闕筆姑)
(蘇能憲作頗佳)紙欲窮時瘦蛟舉已看雷雨跨蒼茫
又
扁舟夜載石帆月雙屨曉穿天柱雲八十老翁能辦此
不須身將渡遼軍(謂李勣)
又
犀象本安山海遠楩楠豈願棟梁材伏波病困壺頭日
應有嚴光入夢來
又
粟無人餽方差快門有僧敲未絶幽豈是耄荒深絶物
從來不慣惹閑愁
又
瞿聃楊墨寧非學治獄行兵亦有師惟是儒生知擇術
百年窮達守書詩
病瘧兩作而愈
久出天魔境胡為瘧鬼來亦知無妄疾畢竟不為災引
睡須書卷支羸頼粥杯微風起秋色樽酒亦時開
露坐
略彴方墟北篔簹小塹東荷盤傾夕露芡觜坼秋風磔
磔禽移樹芒芒月墮空詩材隨處足盡付苦吟中
戲詠
歲歴還逾半人生但可悲此身猶老健隨處且兒嬉累
瓦初成塔埋盆又作池惟應上庭樹不及髧髦時
初秋書感
流年冉冉不容追餘息厭厭只自知馬革裹尸違壯志
鹿門采藥卜幽期林蟬委蜕仙何遠巢燕成雛去已遲
觸事爾來多感慨北窗閑賦早秋詩
湖上
石帆山下舊苔磯回首平生念念非秋早明河低接地
夜深白露冷侵衣風生古戍笳爭發月過横塘鵲獨飛
却看宦途傾奪地怳然敗將脫重圍
枕上
紗㡡竹簟不勝清卧看殘缸翳復明兩樹梧桐鳴急雨
一林鸜鵒噪疎更靜無狂蝶妨幽夢嬾有羣鷗責舊盟
待旦欲尋梅市路小舟先向步頭横
書懷
無事自能心太平有為終蔽性光明皮膚脱盡見真理
粱肉掃空甘菜羹處處浮家成野宿時時策蹇作山行
平生常笑羊裘老史冊猶存後世名
游昭牛圖
游昭木石師李唐畫牛乃自其所長出欄切聽一聲笛
意氣已無千頃荒客居京口老益困衣不揜脛鬚眉蒼
時時弄筆眼力健蹏角毛骨分毫芒我無沙隄金絡馬
拂拭此幅喜欲狂乞骸幸蒙優詔許置身忽在煙林傍
日落飲牛水滿塘夜半飯牛天雨霜俚醫灌藥美水草
老巫訶禁袚不祥願我孫子勤農桑願汝生犢筋脉強
碓聲驚破五更夢歲負玉粒輸官倉
唐希雅雪鵲
烈風大雪吞江湖巨木摧折竹葦枯烏鳶瑟縮墮地死
豈復能顧卵與雛棘枝拔出亂石罅凜凜生氣獨有餘
耐寒兩鵲亦異稟羽族有此山澤癯神凝氣勁中自足
不待晴日相鳴呼深知畫手亦怪偉用意直刮造化爐
氄毛雖細爪翮健落筆豈獨今所無我評此畫如竒書
顔筋柳骨追歐虞
菖蒲
雁山菖蒲崑山石陳叟持來慰幽寂寸根蹙密九節瘦
一拳突兀千金直清泉碧缶相發揮高僧野人動顔色
盆山蒼然日在眼此物一來俱掃迹根蟠葉茂看愈好
向來恨不相從早所嗟我亦飽風霜養氣無功日衰槁
吾廬東北皆修竹茂木羽族來栖者不可數計感
而有作
遶舍皆茂林萬數栖鳥雀詰旦輒爭鳴未暝紛已泊清
隂交欲暗丹實熟可啄吾廬少人迹媿爾肯見託雖無
惠養德亦免彈射虐結巢俯可窺淳風今豈薄
秋夜聞蘭亭天章寺鐘
絶湖上蘭亭不過一炊頃湖廢繚隄行往返常畢景猶
有古寺鐘迢迢下重嶺煙雲含莽蒼風露共凄冷蕭然
草堂卧度此清夜永百念一洗空於焉發深省
閔雨
歲秋固多雨每恨不及時黃塵蔽赤日苗槁已不遲踏
車聲如雷力盡真何為天豈不念民雲族風散之窮民
守稼泣便恐化棘茨妻子不望活所懼尊老饑我願上
天仁顧哀民語悲鞭龍起風霆尚繼豐年詩
徒行短歌次前軰韻
風吹短衣雙鬢白老人徒步歸鄉國數樹丹楓野店西
一川紅蓼溪橋北芒鞵有賣百無憂過盡青山到渡頭
更求欵叚真多事堪笑當年馬少游
江樓次前軰韻
一日千回上庭樹城南尚記嬉遊處俯仰人間八十年
鏡中未許朱顔去甲第侵雲多貴人朝回撲帽軟紅塵
江樓月夜吹長笛誰似儂家不負身
七月四日夜賦
樓角西南月一鈎晩瓜落刃酒新篘仙家又愴銀河別
太史新班玉歴秋衰病歲時良冉冉窮愁身世轉悠悠
莫因乞巧嘲兒女我亦飄然水上浮
出近村歸偶作
朝騎小蹇涉煙村擁路爭看八十身似我猶為一好漢
問君曾見幾閑人楊梅線紫開園晩蓴菜絲長入市新
莫笑堅頑推不倒天教日日享常珍
送子修入閩
士生萬里合鵬摶憔悴青衫且自寬薄禄及親雖共喜
遠途將父亦誠難關山可厭風塵惡蓬蓽應思菽水歡
只道耄年心似鐵詩成也作鼻辛酸
書志
飲水蕭然卧曲肱桑村麥野醉騰騰老身長子知無憾
泛宅浮家苦未能南畝服勞勝乞食腐儒垂死恥依僧
柴荆常閉斜陽裏剝啄雖聞亦嬾譍
秋雨
雨聲疎復密窗影暗還明赤米香炊飯青蔬淡䰞羹閑
中長棋格病後减詩情惟有桑麻事鄰翁與細評
雨後凉甚
竝海寬閑野清秋搖落天微凉供美睡穩字入新聮陋
屋蕭蕭雨修筒細細泉晩窗生酒興洗酌一陶然
屏迹
屏迹亂山中觀身槁木同桑麻安舊業薪水付村童不
散嬰兒樸常存太古風一錢無用處那復計囊空
又
飯熟起開鉢困來徐倒牀無狂安取聖有短始知長養
道褐懷玉露才錐出囊聊須喚兒稚細細話耕桑
書事
聞道輿圖次第還黃河依舊抱潼關會當小駐平戎帳
饒益南亭看華山(饒益寺南亭盡得太華之勝)
又
關中父老望王師想見壺漿滿路時寂寞西溪衰草裏
斷碑猶有少陵詩(華州西溪即老杜所謂鄭縣亭子者)
又
鴨綠桑乾盡漢天傳烽自合過祁連功名在子何殊我
惟恨無人快著鞭
又
九天清蹕響春雷百萬貔貅扈駕回不獨雨師先灑道
汴流衮衮入淮來
雨後
雨後凉生病體輕閑拖拄杖出門行槐花落盡桐隂薄
時有殘蟬一兩聲
幽居
早歲猶竒怪中年痛掃除華堂棋陸廢名馬宴遊疎散
帙身忘倦畦蔬手自鉏寥寥千載後誰此訪幽居
書事
北征談笑取關河盟府何人策戰多掃盡煙塵歸鐵馬
剪空荆棘出銅駞史臣歴紀平戎策壯士遙傳入塞歌
自笑書生無寸效十年枉是枕琱戈
秋夜感遇十首以孤村一犬吠殘月幾人行為韻
月生東山口宿鳥驚相呼我起立蒼茫怳在白玉壺饑
鶻掠老巢大魚躍平湖作意賦新詩佳夕不可孤
又
今日天氣佳駕言適山村種枳作短籬疉石成高垣牲
酒賽秋社簫鼔迎新婚所願在仕者努力蘇元元
又
長康有三絶吾獨得其一寓世八十年一癡萬事畢世
間所謂黠正類禈中蝨燂湯會有時為計誰得失
又
我夢遊異境烏帽跨小蹇桑麻夾阡陌山川曠何遠俗
有太古風蕭散到雞犬鐘鳴忽驚覺所造恨猶淺
又
竭作朝築陂獨勞暮鉏菜草煙欄犢臥船響籬犬吠殘
年迫耄及農事不敢廢兒曹強學餘努力事舂磑
又
頒歴如昨日俯仰芳歲殘蜩蚻方鳴秋碪杵已戒寒書
生賦予薄何適不艱難粱肉固所美食淡心始安
又
前年蒙趣召渡江當六月顧慙衰病軀觸熱朝行闕君
恩雖屢下恐懼乞骸骨飄然返柴荆所愧已黔突
又
畏首復畏尾吾身其餘幾雖云食不足健决豈不偉蓬
窗對親舊情話來亹亹何以永今朝沽酒刺圈豨
又
昔遇高皇帝同朝多偉人哀哉逝不留焄蒿返蒼旻存
者纔一二相望不得親秋風聞雁過老淚霑衣巾
又
唐虞治巍巍洙泗道益明豈知秦漢後佛老起縱横詩
書雖僅存韶頀無遺聲書生幸有聞未死猶力行
草書歌
吾廬宛在水中沚車馬喧囂那到耳一堂翛然臥虚曠
蟬聲未斷蟲聲起有時寓意筆硯間跌宕犇騰作詼詭
徂徠松盡玉池墨雲夢澤乾蟾滴水心空萬象提寸毫
睥睨醉儈窺長史聮翩昏鵶斜著壁鬱屈瘦蛟蟠入紙
神馳意造起雷雨坐覺乾坤真一洗小兒勸我當自珍
勿為門生書棐几
自儆
牛解謹藏刀羊亡密補牢達人憂禄厚竒禍出名高所
要懷全璧寧當恥縕袍世間俱癬疥何事苦爬搔
新秋
遠浦平郊弄夕霏曲籬幽徑鎖秋暉馴麞巧占蒼苔臥
驚鵲斜穿密篠飛浴罷小軒成美睡雨餘老火歛餘威
未言風月供詩思汗幘塵衣且解圍
又
蟬聲滿院送流年又見秋風到海邊舊友死來頻入夢
新詩愁絶少成篇步頭野水雙飛鷺林外人家一點煙
顧影自驚如許瘦囊空無藥起沉綿
憫俗
蚩蚩之氓不自覺顧笑吾曹安淡薄攜女數千行問法
腰錢鉅萬仍騎鶴豈知此事不兩得芻豢何可參毒藥
野狐出林作百態擊下髑髏渠自怍老氏五千本清靜
揚雄太玄惟寂寞但能於此尊所聞萬卷丹經盡糟粕
塊坐齋中有感
敗席凝塵嬾拂除况能作意去庭蕪讀書眼力衰難強
對酒心情薄欲無野寺鍾魚思下擔山郵鞍䭾憶登途
頽然坐睡誰驚覺寂寞西窗日又晡
新凉示子遹時子遹將有臨安之行
竹簟紗㡡事已非秋清初換熟縑衣鵲驚山月栖還起
螢避溪風墮又飛老眼漸昏書嬾讀壯心雖在事多違
夜窗&KR1233;欲挑燈語日倚柴門望汝歸
秋雨
毒熱秋未衰吾廬况淺迫雖云日一浴流汗沾衣幘蕭
蕭三日雨出此炮烙厄瀟湘應更佳恨我無六翮
又
吾廬多美蔭最茂楸與梧百鳥集其間下上更嗚呼秋
風忽動地搖落日日疎何如澗底松終歲無榮枯
講學
遷善以美身講學以盡性能為可行爾用舍固有命天
方斵斯文魯叟虚歴聘黎元則可哀窮死吾何病
野興
來日無多去日遒朱顔那肯為人留簷聲點滴無時雨
野氣蒼茫極目秋朝出釣魚來北渚夜耕驅犢上西疇
此心所要常無媿寂寞衡門死即休
又
江湖蕭散葛天民敕放還山一幅巾老去饑羸惟恃粥
病來舉動每須人道窮舉世知心少學進吾兒著語親
更有一端差自慰短檠不作白頭新
又
早見高皇宇宙新耄年猶作太平民虛名僅可欺横目
戅論曾經犯逆鱗原野暮雲低欲雨陂湖秋水浩無津
蕭條生計君無笑一鉢藜羹敵八珍
又
飽見人間行路難暫陪鵷鷺意先闌集仙院裏三題石
神武門前兩挂冠饑卧了無千里志倦飛元怯九霄寒
客來莫笑蓬窗陋若比巢居已太寬
示元敏
學問參千古工夫始一經寧論綬若若且喜佩青青汝
業方當進吾言要細聽仍須知稼穡勉為國添丁
八月四日夜夢中作
太華巉巉敷水長白驢依舊繫斜陽山深乳洞藥爐冷
花發雲房醅瓮香鄰叟一樽迎谷口蠻童三䯻拜溪傍
中原俯仰成今古物外自閑人自忙
明日復理夢中意作
白盡髭鬚兩頰紅頹然自以放名翁客從謝事歸時散
詩到無人愛處工高挂蒲帆上黃鶴獨吹銅笛過垂虹
閑人浪迹由來事那計猿驚蕙帳空
又明日復作長句自規
大學淵源不易窮古人立志自童蒙醉猶温克方成德
夢亦齋莊始見功痛哭孰能悲䧟溺力行猶足變雕蟲
太空雲翳終當散吾道常如日正中
示子孫
累葉為儒業不隳定知賢傑有生時學須造次常於是
道豈須臾或可離我老已無明日計心存猶惜寸陰移
巍巍夫子雖天縱禮樂官名盡有師
秋夕
承學雖云淺初心敢自輕飄零為祿仕蹭蹬得詩名撫
事悲長劒懷人感短檠不堪秋雨夕鼓角下高城
徂歲
徂歲風煙慘幽居市井遙甑香炊薏米泉潔煑芎苖
野廟迎神晩村船過埭囂西窗一樽酒亦足慰無聊
村居遣興
追數交朋略散亡臂孱足蹇固其常一年又見秋風至
孤夢潜隨夜漏長不辦誦經如倚相頗能噉飯勝張蒼
回看薄宦成何味只借朝衫作戲場
又
萬里征途興已闌三間破屋住猶寬山薑著雨房重歛
南燭先霜實半丹野市秋隂更蕭瑟書生老瘦轉酸寒
掩關也有消愁處一卷騷經醉後看
又
野堂疎豁近江臯喜見南山秋氣高野外漸寒羣木脱
草根薄暮百蟲號築陂濬畎更相勉伐荻剥桑敢愛勞
亦念耄荒當自佚欲將世業付兒曹
甲子秋八月偶思出遊往往累日不能歸或遠至
傍縣凡得絶句十有二首雜錄入稾中亦不復詮
次也
齧雪猶能活窖中儈牛亦可隱牆東來歸里社當知幸
萬卷書邊一老翁
又
小兒緣天摘列宿老子含飴弄穉孫郊居得此豈不樂
無奈催租人打門
又
早攜書劎三隨計晩辱弓旌四造朝心媿石帆山下叟
一生不識浙江潮
又
筋骸未廢寧為老煙火猶通豈是貧時跨一驢山縣去
園丁野老盡相親
又
蓍囊藥笈每隨身問病求占日日新向道不能渠豈信
隨宜酬答免違人
又
藥麤野老偏稱效詩淺山僧妄謂工懷䴵裹茶來問訊
不妨一笑寂寥中
又
家居愈老厭拘纏旅舍僧房意自便乞菜作羹殊有味
借牀小憩即成眠
又
鄉閭敬老意常勤一味甘鮮必見分大胾在前無箸食
始知富貴本浮雲
又
市樓嘈噆知豐歲驛樹輪囷傲早霜六十年間凡幾到
&KR1233;沽新酒對斜陽
又
燂湯具浴僧窗暖舂黍供炊旅甑香自笑平生為客熟
關山千里一衣囊
又
胡麻刈罷下&KR1593;初引水家家灌晩蔬但有茅簷隨處好
淵明可獨愛吾廬
又
秋風敗葉委蒼苔小蹇閑遊始此回溪上風煙爭晩渡
縣前燈火賣新醅
劎南詩稾卷五十八
