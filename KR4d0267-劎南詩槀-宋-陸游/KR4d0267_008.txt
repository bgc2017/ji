劎南詩稾卷八
宋陸游撰
遊學射山遇景道人
肩輿適青郊飛屐登翠麓餘霜未泫瓦晨日初掛木推
門覓黃冠避客似犇鹿雖無與晤言清坐意亦足豈知
逢此士曠度超世俗欣然同一笑齒頬粲冰玉探囊贈
竒草甘香勝芎菊試臨清鏡照衰顔森已綠出門恣幽
討老仙有遺躅丹竈雖已空藥丸遍山谷嗟予迫遲暮
冠盖厭追逐結茅遠人境此計亦已熟若人眞我友玉
字當共讀客來不知處鷄犬望雲屋
城東醉歸深夜復呼酒作此詩
冬夜走馬城東回追風逐電何雄哉五門鼓動燈火閙
意氣忽覺如章臺歸來脱靴靴滿霜月明如水浸野堂
梅花滿手不可負催熾獸炭傳清觴書生所懷未易料
會與君王掃燕趙只愁漸老不禁寒臥載輜車君勿笑
融州寄松紋劎
十年學劎勇成癖騰身一上三千尺術成欲試酒半酣
直躡丹梯削青壁青壁一削平無蹤浩歌却過蓮花峰
世人仰視那得測但怪雪刃飛秋空老敵畏誅奉約束
假息漁陽連上谷願聞下詔遣材官恥作腐儒長碌碌
歲晩
歲晩城隅車馬稀偷閒聊得掩荆扉征蓬滿野風霜苦
多稼連雲雁鶩肥報國有心空自信結茅無地竟安歸
浣花道上人誰識華表千年老令威
玉京行(觀煉丹作)
玉京清都奉紫皇赤明開皇刧茫茫有路坦如馳康莊
惜哉背之趨死鄉綘陵朱兒朝吐光森然箭鏃攅玉牀
潔齋山棲祓不祥朝餐夕食芝术香縹囊蘂笈出祕方
日精月華鍊隂陽爐開沐浴時日良清夜玉杵聞琳
房服之刀圭換肝腸三十六帝參翺翔下視一笑争奪
場纍纍枯冢壓北邙
步出萬里橋門至江上
久坐意不懌掩卷聊出遊一笻吾事足安用車與騶浮
生了無根兩踵蹋百州常憶航巨海銀山卷濤頭一日
新雨霽微茫見流求(在福州泛海東望見流求國)西行亦足快縱獵
南山秋騰身刺猛虎至今血濺裘命薄每自笑校尉略
已侯短劎隐市塵浩歌醉江楼頗疑屠博中可與共竒
謀丈夫等一死滅賊報國讎徙倚萬里橋寒日墮前洲
晩步
院荒有古意僧少無人聲徘徊楠隂下賞此落日明著
書亦何急寂寞身後名今年復止酒歌舞陳空觥不如
且消搖出門隨意行看竹入廢園望江上高城纖纖素
月出靄靄蒼烟横此夕當復竒緱山吹玉笙
數日寒頓減頗有春意感懷賦短歌
微隂寒不力破臘春暗動林梢報梅白水際聞鳥哢羈
鴻漸整翮一一勞目送應憐飛蓬客猶作浣花夢平生江
淮間裘馬事豪縱豈知老畏死齋鉢受蔬供忍饞每自
笑小飲未敢痛何以慰寂寥臥聽壓春甕
春愁
春愁茫茫塞天地我行未到愁先至滿眼如雲忽復生
尋人似瘧何由避客來勸我飛觥籌我笑謂客君罷休
醉自醉倒愁自愁愁與酒如風馬牛
歲暮感懷
征塵十載暗戎衣虚負名山采藥期少日覆氊曾草檄
即今横槊尚能詩昏昏殺氣秋登隴颯颯飛霜夜出師
會有英豪能共此鏡中未用歎吾衰
梅花
冰崖雪谷木未芽造物破荒開此花神全形枯近有道
意莊色正知無衺高堅政要飽憂患放棄何遽愁荒遐
移根上苑亦過計竹籬茅屋眞吾家平生自嫌亦自許
妙處可識不可誇金樽翠杓未免俗篝火為試江南茶
寺居夙興
閒居無一事睡少自夙興空庭翠霧合高樹紅日昇曳
杖遶四廊悄然不逢僧厨煙俄漠漠魚鼓亦登登晨粥
香滿堂粱肉坐可憎匡山在何許吾將買行縢
萬里橋江上習射
坡隴如濤東北傾胡牀看射及春晴風和漸減雕弓力
野迥遙聞羽箭聲天上攙搶端可落草間狐兔不須驚
丈夫未死誰能料一笴他年下百城
關山月
和戎詔下十五年將軍不戰空臨邊朱門沉沉按歌舞
廐馬肥死弓斷弦戍楼刁斗催落月三十從軍今白髮
笛裏誰知壯士心沙頭空照征人骨中原干戈古亦聞
豈有逆寇傳子孫遺民忍死望恢復幾處今宵垂淚痕
出塞曲
佩刀一刺山為開壯士大呼城為摧三軍甲馬不知數
但見動地銀山來長戈逐虎祁連北馬前曳來血丹臆
却回射雁鴨綠江箭飛雁起連雲黑清泉茂草下程時
野帳牛酒争淋漓不學京都貴公子唾壺麈尾事兒
嬉
秋晚登城北門
幅巾藜杖北城頭卷地西風滿眼愁一點烽傳散關信
兩行雁帶杜陵秋山河興廢供搔首身世安危入倚樓
横槊賦詩非復昔夢魂猶繞古梁州
讀書
面骨峥嶸鬢欲疎退藏只合臥蝸廬自嫌尚有人間意
射雉歸來夜讀書
又
歸老寕無五畆園讀書本意在元元燈前目力雖非昔
猶課蠅頭二萬言(時方讀小本通鑑)
晩過保福
堂静僧閒普請疎爐紅氊暖放參餘蓮花池上容投社
椰子身中悔著書茶試趙坡如潑乳芋來犀浦可專車
放翁一飽眞無事擬伴園頭日把鉏
偶過浣花感舊遊戲作
憶昔初為錦城客醉騎駿馬桃花色玉人擕手上江楼
一笑鈎簾賞微雪寶釵換酒忽徑去三日楼中香未滅
市人不識呼酒仙異事驚傳一城說至今西壁餘小草
過眼年光如電掣正月錦江春水生花枝缺處小舟横
閒倚胡牀吹玉笛東風十里斷腸聲
夜讀唐諸人詩多賦烽火者因記在山南時登城
觀塞上傳烽追賦一首
我昔遊梁州軍中方罷戰登城看烽火川迥風裂面青
熒竝駱谷隐翳連鄠縣月黑望愈明雨急滅復見初疑
雲罅星又似山際電豈無酒滿尊對此不能嚥低頭媿
虎韔零落白羽箭何時復關中却照甘泉殿
平明出小東門觀梅
知心多别離慰眼易零落東風吹梅花爛漫照城郭晴
日千堆雪偏宜馬上看逢迎無幾日不惜犯春寒明年
花發時我在兩京道花香固無盡我亦未遽老脱帽髮
如漆看花心未灰平戎那得妨持酒會有詩傳劎外來
寺居睡覺
虚窗寂寂夜三更燈歛殘光避月明老嬾只貪春睡美
媿聞童子誦經聲
又
心地安平曉夢長忽聞魚鼓動修廊披衣起意清羸甚
想像雲堂缹粥香(僧雜菜餌之屬作粥名缹粥)
楼上醉書
丈夫不虚生世間本意滅敵收河山豈知蹭蹬不稱意
八年梁益凋朱顔三更撫枕忽大叫夢中奪得松亭關
中原機會嘆屡失明日茵席留餘澘益州官楼酒如海
我來解旗論日買酒酣博簺為歡娱信手梟盧喝成采
牛背爛爛電目光狂殺自謂元非狂故都九廟臣敢忘
祖宗神靈在帝旁
醉題
裘馬清狂錦水濱最繁華地作閒人金壺投箭消長日
翠袖傳杯領好春幽鳥語隨歌處拍落花鋪作舞時茵
悠然自適君知否身與浮名若箇親
初春出遊
春風初來滿刀州江水照人如潑油犢車芳草南陌頭
家家傾貲事遨遊萬里橋西繫黃騮為君一登散花楼
半年長齋廢觥籌興來忽典千金裘小桃婀娜弄芳柔
紅蘭茁芽滿春洲壚邊女兒不解愁鬭草纔罷還藏鈎
可憐世人自拘囚盎中乾坤舞蜉蝣百年苦短去日遒
問君安用萬戶侯
芳華楼夜飲
春風射雉苑城旁走馬還來入醉鄉夜暖酒波搖燭焰
舞回粧粉鑠花光浮生一笑常難必此樂它年未易㤀
莫作五陵豪俠看奚奴歸路有詩囊
又
結客追遊亦樂哉城南城北古池臺香生赭汗連錢馬
光溢金船撥雪醅難覓長繩縻日住且憑羯鼓喚花開
一春政使渾無事醉到清明得幾回
東門外遍歴諸園及僧院觀遊人之盛
馬上哦詩畫醉鞭東城南陌去翩翩微風蹙水魚鱗浪
薄日烘雲卵色天隔屋鳩鳴閒院落争門花簇小輜軿
病來久已疎杯酌春物撩人又破禪
城東馬上作
古寺名園處處行翩然南陌復東城手柔弓燥獵徒喜
耳熱酒酣詩興生月似有情迎馬見鶯如相識向人鳴
摩挲病眼還三嘆猶擬中原看太平
又
割鮮藉草醉春醪仰看鳴髇百尺高杜老何妨希稷禹
孔明本自陋袁曹邊頭插羽無傳檄篋裏盤鵰有舊袍
寄語長安衆年少妓圍不似獵圍豪
丁酉上元
突兀毬場錦繡峯遊人士女擁千重月離雲海飛金鏡
燈射冰簾掣火龍信馬隨車紛醉俠賣薪買酒到耕農
今年自笑眞衰矣但覺憑鞍睡思濃
又
鼓吹連天沸五門燈山萬炬動黃昏美人與月正同色
客子折梅空斷魂寶馬暗塵思輦路釣船孤火夢江村
古來漫道新知樂此意何由可共論
又
放翁也入少年場一笑燈前未歇狂翠袖成圍欺月冷
氊車争道覺塵香蠻酥點綴春風早楚餌留連夜漏長
結騎莫辭侵曉色昔人萬里看西涼
後陵永慶院在大西門外不及一里盖王建墓也
有二石幢猶當時物又有太后墓琢石為人馬甚
偉
陵闕凄涼俯舊邦恨流衮衮似江長穿殘已歎金鳬盡
缺落空餘石馬雙攫飯飢烏占寺鼓避人飛鼠上經幢
阿和乳臭崇韜耄堪笑昏童束手降
小飲趙園
少年結騎厭追歡漸老方知一笑難邂逅偶能成午醉
登臨末覺怕春寒高林横靄丹青幅亂蝶争花錦繡團
滿眼風光索彈壓酒杯須似蜀江寬
和范舍人書懷
歲月如犇不可遮即今楊柳已藏鴉客中常欠尊中酒
馬上時看檐上花末路凄涼老巴蜀少年豪舉動京華
天魔久矣先成佛多病維摩尚在家
和范舍人病後二詩末章兼呈張正字
放衙元不為春酲澹蕩江天氣未清欲賞園花先夢到
忽聞簷雨定心驚香雲不動熏籠暖蠟淚成堆斗帳明
關隴宿兵邊末靖祝公垂意在尊生
又
士生不及慶歴初下方元祐當勿疎請看蛟龍得雲雨
豈比鳥雀馴階除舍人起視北門草學士歸著東觀書
劎外老農亦吐氣釀酒畦花常晏如
江路見杏花
我行浣花村紅杏紅於染數樹照南坡一林藏北崦雖
慙嶺梅高繁麗豈易貶雨絲飛復止雲葉低未歛似嫌
風日緊護此燕脂點身閑得縱觀無語吾所歉
夜聞雨聲
高簷夜雨瀉淋浪起擁寒衾旋炷香春事豈堪頻破壊
客愁不可復禁當長缾磊落輸郫釀輕騎聮翩報海棠
著意物華君莫笑世間得喪更茫茫
海棠
十里迢迢望碧鷄一城晴雨不曾齊今朝未得平安報
便恐飛紅已作泥
又
蜀地名花擅古今一枝氣可壓千林譏彈更到無香處
常恨人言太刻深
張園海棠
洛陽春信久不通姚魏開落戰塵中揚州千葉昔曾見
已歎造化無餘功西來始見海棠盛成都第一推燕宮
池臺掃除凡木盡天地眩轉花光紅慶雲墮空不飛去
時有綘雪縈微風蜂蝶成團出無路我亦狂走迷西東
此園低樹猶三丈錦繡却在青天上不須更著刀尺裁
乞與齊奴開步障
登劎南西川門感懷
自古高楼傷客情更堪萬里望吳京故人不見暮雲合
客子欲歸春水生瘴癘連年須藥石退藏無地著柴荆
諸公勉畫平戎策投老深思看太平
和范舍人永康青城道中作
風驅雨壓無浮埃驂驔千騎東方來勝遊公自輩王謝
淨社我亦追宗雷&KR2165;山楼上一徙倚如地始闢天初開
廓然眼界三萬里山一螘垤水一杯世間幻妄幾變滅
正自不滿吾曹咍丈夫本願布衣老達士詎畏蒼顔催
君看神君歲食羊四萬處處棄骨高成堆西山老翁飽松
麨造物賦予何遼哉
宿上清宫
永夜寥寥憩上清下聽萬壑度松聲星辰頓覺去人近
風雨何曾敗月明(是夕山下風雨絶頂月明達曉)早歲文辭妨至道中
年憂患博虚名一菴倘許西峰住常就巢仙問養生(上官)
(道人巢居山中)
登上清小閣
楼觀參差倚晚晴偶然信脚得閒行欲求靈藥換凡骨
先挽天河洗俗情雲作玉峰時特起山如翠浪盡東傾
何因從此横空去笙鶴飄然過洛城
小憩長生觀飯已遂行
清絶長生觀再遊疑後身人間空石劫物外自壺春道
士青精飯先生烏角巾回頭增悵望倦馬撲征塵
新津小宴之明日欲遊修覺寺以雨不果呈范舍
人
風雨長亭話别離忍看清淚濕燕脂酒光搖蕩歌雲暖
不似西楼夜宴時
又
新津渡頭船欲開山亭凖擬把離杯不如意事十八九
正用此時風雨來
眉州驛舍睡起
平生百無能一嬾每自喜胡為八年間逐食走萬里身
如盤永轉心似爐丹死事君未免媿富貴不如已雨餘
古驛涼晝寐無錯履澹然得高臥睡思極清美心平了
無夢驚魘何自起尚嫌漆園蝶肻作南柯螘斜陽生木
影龍蛇滿窗紙煎茶倘已熟一笑問童子
送范舍人還朝
平生嗜酒不為味聊欲醉中遺萬事酒醒客散獨悽然
枕上屡揮憂國淚君如高光那可負東都兒童作羌語
常時念此氣生癭况送公歸覲明主皇天震怒賊得長
三年昴星失光芒旄頭下掃在旦暮嗟此大議知誰當
公歸上前勉畫策先取關中次河北堯舜尚不有百蠻
此時何能擾中國黃扉甘泉多故人定知不作白頭新
因公併寄千萬意早為神州清戰塵
過魚蛇市小寺
六月苦多雨肩輿走江村過市居人集陟險兵子喧日
昳休野寺汛掃開北軒霧氣如蒼虬夭矯出洞門溪清
見白石糾結菖蒲根遊魚去甚健投餌棄不吞嗟予獨
何為貪禄忘故園馳驅不自恤面有風沙痕俯仰二十
年竟孤明主恩寄謝衆君子努力蘇元元
眉州作
扁舟久不泛蟇津常恐黃塵觧汚人爛醉破除千日懣
(予不至眉山三年矣)狂吟判斷四州春(此行自成都歴永康唐安至眉山)汀洲漸
歎蘋花老風露初嘗荔子新便欲騎鯨東海去勝遊未
忍别峨岷
過修覺山不果登覽
前日泛江時雨昏失南山今日迎我馬䰀鬌擁髻鬟白
塔映朱閣間見青林間問我豈忘之掦鞭亟西還西還
亦聊爾行矣來憑欄擾擾紅塵中豈無一日閒會復賡
此詩大書榜其顔但恐厄風雨清遊天所慳
青城縣會飲何氏池亭贈譚德稱
赤日黃塵行路難青城縣裏得偷閒十年去國悲霜鬢
六月登楼望雪山醉客千言猶落筆美人斗酒未酡顔
憑誰喚住譚夫子更與徘徊水石間
題菴壁
偶向城南卜草廬二年浪迹寄樵漁大牀獨臥豪猶在
萬衆横行策竟疎清濁戲分春甕酒朱黃閒勘夜窗書
衰顔安用頻看鏡日日元知有不如
幽居
殊方飄泊向誰論小住僧廬亦所欣得飽罷揮求米帖
爱眠新著毁茶文摘蔬籃小霑清露斸藥鉏輕帶溼雲
從此生涯足幽事宦遊虚用半生勤
又
剡曲故廬歸未得暫從地主借茅茨桃花春水夢不到
菰菜秋風心自知彊健猶穿幾兩屐榮華正似一鈎絲
此心炯炯無人會烟雨蒼茫獨立時
浣溪女(一作浣花女)
江頭女兒雙髻丫常隨阿母供桑麻當戶夜織聲咿啞
地爐豆䕸煎土茶長成嫁與東西家柴門相對不上車
青裙竹笥何所嗟插髻燦燦牽牛花城中妖姝臉如霞
争嫁官人慕高華青驪一出天之涯年年傷春抱琵琶
七月八日馬上作
溝水浸新月街槐生碧煙明河七夕後倦馬五門前小
市燈初閙高楼鼓已傳賦詩寬客恨哦罷却凄然
江楼
急雨洗殘瘴江邊閑倚楼日依平野没水帶斷槎流擣
紙荒村晩呼牛古巷秋腐儒憂國意此際入搔頭
夜登小南門城上
曳杖上江城清宵破二更月回高樹影風壯急灘聲野
艇魚罾舉優場炬火明湖塘正如此回首憶柴荆(予故山在)
(鏡湖之南)
野步至青羊宫偶懷前年嘗劇飲于此
錦官門外曳枯笻此地天教著放翁萬事元無工拙處
一官已付有無中拏雲栢樹瘦蛟立繞郭江流清鏡空
欲把酒杯終覺懶緩歌曾醉落花風
月夜江瀆池納涼
微逕荒城曲叢祠野水邊月能從我醉風欲駕人僊静
看黏螢草遥聞采芡船熱官那有此留滯莫尤天
華亭院僧房
半闔朱門見綠苔幽花仍傍小山開劎南七月暑未退
明日更擕棋簟來
又
悠悠馬上困思茶休歇僧房到日斜殿背無人綠錢滿
小盆零落珊瑚花
乾明院觀画
唐年蘭若占閒坊名畫蕭條半在亡簌簌疎篁常似雨
隂隂古屋自生涼入門疊鼓初催講喚馬斜陽欲滿廊
顯晦熟思真有數萬金竒跡棄頽牆(院中有黃筌花竹幾二十壁多已壊)
(矣)
登城
我登少城門四顧天地接大風正北起號怒撼危堞九
衢百萬家楼觀争岌嶪臥病氣壅塞放目意頗愜永懷
河洛間煌煌祖宗業上天祐仁聖萬邦盡臣妾横流始
靖康趙魏血可蹀小敵寕遠略為國恃剽劫自量勢難
久外很中已懾籍民備勝廣陛戟畏荆聶誰能提萬騎
大呼(去聲)擁馬鬛竒兵四面出快若霜掃葉植旗朝受降
馳驛夜奏捷豺狼一朝空狐兔何足獵遺民世忠義泣
血受汗脅繫箭射我詩往檄五陵俠
秋日登僊遊閣
馬蹄連早暮車塵細如霧誰知此路邊高閣下風馭頗
傳秋月夕語笑聮杖履始知僊與人混迹無異處我來
想鸞鶴稽首祈一顧飛僊不可見惟與白雲遇白雲如
有情傍我欄角住借問何山來雲驚却飛去
自詠
華髮蕭蕭居士身江頭風雨折烏巾無人問字尤宜嬾
有吏徵租未是貧薄宦倘來難倚㐲舊交漸少每酸辛
敲門且復尋僧話要結他生物外因
雜詠
青羊宫中竹暗天白馬廟畔栢如山琴尊處處可消日
車馬紛紛自欠閒
又
石犀廟壖江已回陵谷一變吁可哀即今禾黍連雲處
當日帆檣隐映來
又
微風飜飜芋葉白落日漠漠稻花香出門縱轡何所詣
萬里橋南追晩涼
又
世事盛衰誰得知惠陵煙草掩柴扉陵邊人家叢竹裏
燈火喧呼迎婦歸
大醉歸南禪弄影月下有作
昔我變姓名釣魚散花洲有船不用檝江急聽自流即
今客錦城醉過百花楼天風吹筍輿快若凌空遊月露
浩無際指點隘九州君看塵土中頗有此樂不題詩碧
玉簡飛僊相畣酬酒醒墮何處楼臺海山秋
訪楊先輩不遇因至石室
訪客客已去追涼成獨行衣冠嚴漢殿草木拱秦城古
甃蒼苔&KR0632;空庭落日明出門還儻恍列屋打碑聲(牆東即石)
(經堂)
病酒戲作
新秋風月佳數夕破酒戒飲少輙醉眠衰早頗自怪高
舂未離枕眩轉疑屋壊家人具鷄豚熟視不能嘬尚無
千里蓴敢覓鏡湖蟹一杯苦蕒齏價直娑婆界
訪昭覺老
久矣耆年罷送迎喜聞革履下堂聲遊山笑我驀直去
過憂憐君太瘦生庭際楠隂凝晝寂牆頭鵲語報秋晴
功名已付諸賢了長作閒人樂太平
晝臥
秋暑侵人氣力微焼香高枕掩齋扉弄姿野蘤晴猶斂
作態江雲晩未歸身外極知皆夢事世間隨處有危機
故山松菊今何似晩矣淵明悟昨非
晩步江上
萬里橋邊帶夕陽隔江漁市似清湘山林獨往吾何恨
車馬交流渠自忙高柳隂中扶拄杖平沙稳處據胡牀
故人京國無消息安得相擕共此涼
夜坐
大風横吹斗柄折迅雷下擊山壁裂放翁閉戶寂不聞
楞嚴卷盡燈花結
夜行
紅藤拄杖扶衰病村北村南破夜行閒繞長堤逐螢火
戲臨荒沼問鼃聲倦遊但有笭箵興久客真諳褦襶情
安得故人同一醉三更城上看河傾
悲秋
一抛蓑笠雪溪舟八載梁州復益州纔破繁華海棠夢
又驚搖落井梧秋曉班無復趋行殿晩境惟思老寢丘
病肺經旬疎酒盞愁來惟是上南楼
城北青蓮院方丈壁間有畫鷰子者過客多題詩
予亦戲作二絶句
一雙掠水鷰來初萬點飛花社雨餘辛苦成巢君勿笑
從來吾亦爱吾廬
又
明窗短壁拂蛛絲常是江邊送客時留滯錦城生白髮
不如巢燕有歸期
睡起
閑身喜午睡睡起日猶早茂竹青入簷幽花紅出草苔
錢亦滿砌護惜不忍掃宦情本自疎此地可忘老
天涯
天涯到處自生愁遊子征塵暗弊裘燈火青熒五門夜
風煙索莫二江秋帝城漫誦新詩句客路難逢舊輩流
送老把茅須早决此生何止四宜休
暇日行城上同行追不能及
疾步登城殊未衰欣然一笑擲笻枝正當閒似白鷗處
不減健如黃犢時秋野煙雲横慘淡暮天楼閣倚參差
高吟醉舞忘歸去乞與丹青畫怪竒
感秋
西風繁杵擣征衣客子關情正此時萬事從初聊復爾
百年彊半欲何之畫堂蟋蟀怨清夜金井梧桐辭故枝
一枕凄涼眠不得呼燈起作感秋詩
雙流旅舍
孤市人稀冷欲冰昏昏一盞店家燈開門拂榻便酣寢
我是江南行脚僧
又
西風黃葉滿江村瘦馬來穿渡口雲動地傳呼逢醉尉
誰何禁殺故將軍
又
每因髀肉歎身閒聊欲勤勞鞍馬間黑矟黃旗端未免
會衝風雪出榆關
早行至江原
喔喔鳴鷄促起程飜飜飛鷺導孤征節旄盡落歸猶遠
帶眼頻移瘦自驚小市蕭條黃葉滿斷橋零落綠苔生
居人猶復多愁思何况天涯倦客情
安仁道中
千古臨卭路飄然偶獨遊病身那廹老遠客更禁秋水
退橋未葺渡閒船自流飛騰付年少回首思悠悠
又
三驛未為遠衰翁愁出門貪程多卒卒失睡每昏昏天
大圍平野江回隔近村何時有餘俸小築占雲根
八月十四夜三义市對月
去年看月籌邊楼雲罅微光如玉鈎主人不樂客歎息
清歌空送黃金舟今年看月三义市纖雲不作良霄祟
素娥命駕洗客愁我亦傾杯邀共醉風露萬里方渺然
冰輪無轍行碧天盈盈耿耿意無盡月不忍落人忘眠
一言欲報廣寒殿茅簷華屋均相見明年萬事不足論
但願月滿人常健
豐橋旅舍作
我本山林人心期在塵表出門消㡳物兩屩萬事了羣
兒何足愠為爾常悄悄今朝山中路更喜相識少三义
市人醉争席豐橋逆旅留饋食小婦梳髻高一尺梭聲
札札當戶織
文君井
落魄西州泥酒杯酒酣幾度上琴臺青鞋自笑無羈束
又向文君酒畔來(相如琴臺在成都城中文君井在卭州相傳為卓氏故宅)
白鶴館夜坐
竹聲風雨交松聲波濤飜我坐白鶴館燈青無晤言廓
然心境寂一洗吏卒喧袖手哦新詩清寒媿雄渾屈宋
死千載誰能起九原中間李與杜獨招湘水魂自此競
摹寫幾人望其藩蘭苕看翡翠煙雨啼青猿豈知雲海
中九萬擊鵬鵾更闌燈欲死此意與誰論
南津勝因院亭子
南江平無風如鏡新拂拭漁舟不點破㶑㶑千頃碧闌
干西北角雲散山争出坡陁競南走翠入窗戸窄江山
不世情作意娱此客豈無尊中酒豪飲非宿昔明當還
成都塵土埋馬跡後巖在眼中飛去無羽翼(後巖在鳳凰山後七)
(八里山水尤竒絶)
登卭州譙門門三重其西偏有神仙張四郎畫像
張盖隐白鶴山中
浮雲在脚㡳千里在眼邊攀躋忽至此倚柱眩欲顚車
馬細如螘紛紛衢路間嗟汝何為者馳驅窮歲年我本
澹蕩人此心實爱閒向來出處際不媿咫尺天風吹哦
詩聲十里搖西山懸知老僊翁為我一粲然
書寓舍壁
天與癡頑不解愁未埋病骨且閒遊山於拄杖横時看
路到芒鞵破處休初擬焼丹住南嶽却因學劎客西州
秋風巾褐添蕭爽又作臨卭十日留
又
落佩頹冠慣放慵經旬寓館古臨卭西偏取路横穿竹
北向開門倒看松醉後蹇驢歸薄暮閒來支枕睡高舂
鵠鳴山谷曾遊處剰欲扶犂學老農(鵠鳴一名鶴鳴在卭之大邑縣)
次韻使君吏部見贈時欲遊鶴山以雨止
蟇頤江上約同行白鶴峰前辱寄聲青史功名男子事
後堂歌舞故人情午甌誰致葉家白春甕旋撥郎官清
登覽不嫌鳩喚雨十年芒屩慣山程
西巖翠屏閣
把酒孤亭半日留西巖獨擅鶴山秋也知絶境終難賦
且喜閒身得縱遊鶻起危巢時磔磔鹿鳴深澗暮呦呦
人生適意方為樂甲第朱門秖自囚
幽居院
久墮塵沙裏幽尋始此行侵雲千嶂合披草一僧迎蘚
潤泉時滴崖傾竹倒生登高忽平曠回首失峥嶸老矣
猶孤客歸哉念耦耕結廬殊未定此地頗關情
中溪
散人無俗事日日山中行今朝中溪寺妙絶不可名幽
處萬木合忽然千頃平綠黛染晴嶂白雲如玉城巖花
勸小酌天風吹獨醒雖無九臯鶴竒哉此松聲我如折
翼鵬回盡九萬程脱履擲拄杖於此餞餘生
天台院有小閣下臨官道予為名曰玉霄
竹輿衝雨到天台綠樹隂中小閣開牓作玉霄君會否
要知散吏按行來(予所領崇道觀盖在天台山中玉霄峰下)
山中小雨得宇文使君簡問嘗見張僊翁乎戲作
一絶
張僊挾彈知何往清嘯穿林但可聞拾得鐡丸無處用
為君打散四山雲(張四郎嘗挾彈視人家有災疾者輙以纖丸擊散之)
雨中山行至松風亭忽澄霽
烟雨千峰擁髻鬟忽看青嶂白雲間卷藏破墨營丘筆
却展將軍著色山
贈宋道人
我不如昔人騎鶴上九天玉簡奏事虚皇前平生嗇養
氣麤全兩脚馳走輕如煙鳥道懸崖忽飛鶱戲擲短劎
聲鏗然轉盼跳下千仞淵已復取劎升層巔騰猿俊鶻
争後先飢食松花掬飛泉金骨綠髓漸凝堅口哦七字
黃庭篇西來欲訪挾彈僊丹經劎訣更精研嗟哉一失
五百年作詩付子勿妄傳
自山中泛舟歸郡城
我呼小艇浮南津落日亂山銜半輪背船雙鷺低掠水
下灘峭風冷逼人中流回望始太息煙中白墖高嶙峋
適從彼來忽在此老夫拄杕捷有神尉曹堆盤笠澤膾
秀才瀉榼中山春豈惟外物不挂眼醉後兀爾忘吾身
朝冠行即挂神武買犢遂欲耕峩岷金丹自喜日日長
白髮未許年年新擁橋炬火遠已閙歸舍睡息清而勻
明朝笑謂同載客有脚莫踏東華塵
次韻宇文使君山行
城中望西山爽氣固可致不如山中行衣屦染濃翠使
若資高逸鐡馬奏横吹平郊何曠蕩修竹亦清閟既聞
蘇門嘯遂挹浮丘袂似嫌太清絶開宴盡主意戲留楚
臺雲寶靨鬭姿媚珠貫按歌聲泉湧發詩思歸來殊不
倦吏牘閱千紙却笑江左人把酒輙遺事下客亦未衰
尚可提萬騎安能學胡公危苦寄鶴翅(仙人胡安學道西巖跨鶴上昇)
(山以此得名)
同王無玷羅用之訪臨卭道士墓
樂天詩句本嘲詼那有人從碧海來五百年間逢好事
披榛來訪此崔嵬
登太平墖
我從平地來忽寄百尺巔眼力與脚力初不減少年漸
高山愈出杳杳浮雲烟舉手捫參旗日月磨螘旋天風
忽吹衣便欲從此僊且復下梯去著書未終篇
中夜投宿修覺寺
陸走崔嵬水下瀧客中更復客它邦晚離方井雲藏市
夜渡新津火照江人語紛紛投野市牀敷草草寄僧窗
五更風雨妨歸夢臥看殘燈吐半缸
絶勝亭
蜀漢羈遊歲月侵京華乖隔少來音登臨忽據三江會
飛動從來萬里心地勝頓驚詩力壯氣增不怕酒杯深
一琴一劎白雲外揮手下山何處尋
雲谿觀竹戲書二絶句
氣盖冰霜勁有餘江邊見此列僊癯清寒直入人肌骨
一點塵埃住得無
又
溪光竹色兩相宜行到溪橋竹更竒對此莫論無肉瘦
閉門可忍十年飢
九月十日如漢州小獵於新都彌牟之間投宿民
家
適從卭州歸又作漢州去天低慘欲雪遊子悲歲暮十
年辭京國疋馬厭道路野火炎高岡江雲暗空戍角弓
寒始勁霜鶻飢更怒邂逅成小獵尺箠聊指呼北連武
侯祠南竝稚子墓合圍蹙窮鹿設㐲截狡兔壯哉帶箭
雉耿介死不顧吾寧㬥天物戰法因得寓黃昏過民家
休馬燎裘袴割鮮盛燔炙毛血灑庭戸老姥亦復竒汛
掃邀我駐丈夫儻未死千金酬此遇
獵罷夜飲示獨孤生
客途孤憤只君知不作兒曹怨别離報國雖思包馬革
爱身未忍價羊皮呼鷹小獵新霜後彈劎長歌夜雨時
感慨却愁傷壯志倒瓶濁酒洗餘悲
又
關輔何時一戰收蜀郊且復獵清秋洗空狡宂銀頭鶻
突過重城玉腕騮賊勢已衰真大慶士心未振尚私憂
一樽共講平戎策勿為飛鳶念少游
又
白袍如雪寶刀横醉上銀鞍身更輕帖草角鷹掀兔窟
憑風羽箭作䲭鳴關河可使成南北豪傑誰堪共死生
欲疏萬言投魏闕燈前攬筆涕先傾
自廣漢歸宿十八里草市
月黑叩店門燈青坐牀簀飯麤雜沙土菜瘦等草棘泰
然均一飽未覺異玉食我豈兒女哉口腹為怨德古人
恥懷禄不仕當力穯從今扶犂手終老謝翰墨
東郊飲村酒大醉後作
丈夫無苟求君子有素守不能垂竹帛正可死隴畆邯
鄲枕中夢要是念所有持枕與農夫亦作此夢否今朝
櫟林下取醉村市酒未敢羞空囊爛漫詩千首
九月十八夜夢避雨叩一僧院有老宿年八十許
邀留甚勤若舊相識者夢中為賦此詩
畫簷急雨傾高秋夜投丈室燈幽幽耆年擁毳雪滿頭
拂拭牀敷邀我留雛猊戲擲香出喉蓬蓬結成蒼玉毬
蠻童揭簾侍者憂觸散香煙當罰油
劒南詩稾卷八
