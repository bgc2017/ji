劎南詩稾卷七十八
宋陸游撰
感舊
莫笑山翁老欲僵壮年曾及事高皇雕戈北出戍窮塞
華表東歸悲故鄉萬事固難輕忖度百年猶有未更嘗
紛紛謗譽何勞問但覺邯鄲一夢長(齊民要術曰智如禹湯不如更嘗)
東園
車馬無聲客到稀荷鋤終日在園扉斷殘地脉疏泉過
穿透天心得句歸對鏡每悲鸞獨舞繞枝誰見鵲南飛
悠然自適君無怪文史如山暫解圍
秋夜
局促人間每鮮歡秋来病骨愈酸寒夹衣尚典雁聲過
斷簡未收雞唱殘退士鬢毛紛似雪老臣心事炳如丹
燈前握臂無交舊聊喚清尊少自寬
驛壁偶題
纍纍驛門堠杳杳寺樓鐘葉落樹陰薄雲生山崦重交
親窮未棄父子老相從惟待新粳熟高眠聽夜舂
又
去去投山驛悠悠解槖装斜陽穿破厩落葉滿空廊舞
簡村巫醉塗朱野女粧近行吾亦倦假寢據胡床
又
過市未十里入山知幾重幽林聞格磔淺瀨見噞喁小
瓮家家酒衡門世世農班生定癡絶辛苦覓封侯
夜起思子虡
我久依畊壠兒方吊戰場卧聞風浩蕩起視月蒼茫老
境綈袍㬉貧家菜粥香惟愁殺風景無酒作重陽
秋日次前輩新年韻
孤生雖永棄要亦是黎元渺渺煙中路冥冥海上村小
灘看鷺立平野送鴉翻即欲掩關卧南山猶未昏
又
舊交多雋傑離散各何之騏驥志千里鷦鷯巢一枝青
雲迷故步白首負明時幸有殘書卷猶堪付小兒
又
老人常獨處一笑比河清終日無来客三年不入城高
眠聽酒滴危坐對雲生矯首羲皇世吾其享大羹
又
浮家久居蜀下峽晚還東天際孤帆遠花前百榼空旅
遊渾似夢年運遂成翁欲話峩眉月無人可與同
又
殘年垂九十雪鬢不勝繁賣屨糴炊米典衣租廢園山
深雲滿屋夜静月當門鄰曲時相過扶行賴稚孫
仲秋書事
秋風社散日平西餘胙殘壺手自提賜食敢思烹細項
家庖仍禁擘圑臍(昔為儀曹郎兼領膳部每蒙賜食與王公略等食品中有羊細頂甚珍子)
(近以惡殺不食蟹)
又
天心那得與人同牲社家家禱歲豐料理蝗餘猶十五
殘年亦未委溝中
又
斷雲歸岫雨初收茅舍蕭條古渡頭裋褐老人垂九十
松枯石瘦不禁秋
又
客来深媿里閭情近為衰殘罷送迎旅置風爐煎顧渚
劇談猶得慰平生
又
舉家食粥顔平原坐客無氊鄭廣文不是有心輕富貴
偶然看破是浮雲
又
書生習氣盡驅除酒興詩情亦已無底怪今朝親筆硯
村鄉来請辟蝗符
又
靈府不搖神泰定病根已去脉和平金丹妙處無多子
只要先生兩眼明
又
省身要似晨通髮止殺先從暮拍蚊老負明時無補報
惟將忠敬事心君
又
杖得輕堅餘可略酒能醇勁更何求二君最是平生舊
白首相從萬事休
又
心明始信元無佛氣住何曾别有仙領取三山安樂法
蒲團紙帳過年年
步屧
名山有志未能酬步屧東岡當出遊小閣捲簾驚鷺起
清池投餌看魚浮西風吹葉空多感落日䘖山尚小留
兒老戍邊歸未得淮南新雁又經秋
後死
後死非初望餘生只自悲舊交孤劎在壮志短檠知行
步雖依杖光陰未付棋為農自當力不為學豳詩
思剡
羸疾無休日清秋適此時節存旄盡落帶賸眼頻移吾
興復不淺俗人那得知會當遊剡去支許有深期
故里
漏盡鐘鳴有夜行幾人故里得歸耕摧傷自喜消前業
疾恙天教學養生鄰曲新傳秧馬式房櫳静聽緯車聲
芋魁菰首君無笑老子看来是大烹
野意
久忝明恩返故鄉全家衣食出畊桑詩纔適意寧求好
醉即成眠不暇狂小雨荷鋤分藥品乍凉扶杖看優場
此身已作農夫死却媿時賢獨未忘
意行至神祠酒坊而歸
雨收霽色滿川原獨曳枯藤出里門陌上微風搖稗穟
溝中殘水出籬根繫牲廟柱悲刀几釃酒村場滿盎盆
興盡還家殊不遠漁燈績火閙黃昏
訪村老
強健如翁舉世稀夜深容我叩門扉大兒叱犢戴星出
稚子捕魚乘月歸骨肉團欒無遠别比鄰假貸不相違
人間可羡惟農畝又見秋燈照搗衣
戲題僧巷
致虚守静氣常全家付兒孫命委天夢事只堪高卧看
危途誰校疾行先獨轅短棹聊乘興野草幽花自鬭妍
數字漫留僧壁去與身閒作後身緣
書意
秋江菰菜喜新嘗鹽酪親調匕箸香但有長腰吳下米
豈須細肋大官羊青衫昔悔塵中老白髮今宜静處蔵
一事尚須深自咎街頭兒女識韓康
又
物我年来已兩忘蕭然湖曲一茒堂身閒自與俗子遠
睡美不知秋夜長餘禄正應虀瓮在宿酲時卧酒壚傍
老人肘後長生藥檢盡千金無此方
南塘晚步記鄰里語
喚舟欲泛湖出門日已暮顧景遂輟行老病畏風露不
如上南塘蕭然散予步季子挟書卷仲孫奉杖屨夏秋
多杜門一出驚行路鄰里相與言穡事凜可懼羣蝗飛
蔽日殘齧到竹樹惟兹數里間若有神物獲天菑幸獨
薄豈以此老故老人亦自笑病骨日欲仆鬼神彼何為
與世殊好惡相期勤自修此幸豈可屢
稽山道中
文章事業初何有鐘鼎山林本自同昨暮釣魚天鏡北
今朝采藥石帆東
又
禹陵草木初霑露謝墅人家已閉門八十年間幾来往
癡頑不料至今存
讀近人詩
琢琱自是文章病竒險尤傷氣骨多君看大羹玄酒味
蟹螯蛤柱豈同科
琴劎
流塵冉冉琴誰鼓漬血斑斑劎不磨俱是人間感懷事
豈無壮士為悲歌
戲題
莫輕凢骨未飛騰要勝人間粥飯僧山路近行猶百里
酒杯一舉必三升
溪上小雨
我是人間自在人江湖處處可垂綸埽空紫陌紅塵夢
收得烟蓑雨笠身
晚聞庭樹鴉鳴有感
烏鵲棲我庭將旦輒散去此豈厭所棲亦以飲啄故一
飢能驅人擾擾無晨暮不然亦已矣豈樂塵土汙我有
茒三間自少鮮外慕力畊自足食雞豚亦可具晚雖誤
收召疾走如脱兔六年楓林下不知歲月度殘骸幸強
健沽酒徧山步(鄉語謂湖山間小聚為山步)醉歸每自笑不負此芒
屨平生愛方外雖老冀有遇秋風送片帆更上剡溪路
秋夜亝中
木落煙深江上村莫秋蕭瑟不堪論雁如著意頻驚枕
月似知愁故入門營道數峰新石友(近得道石數峰)廣陵一曲
古桐孫亦知長物終安取聊與兒曹洗睡昏
又
殘年冉冉返邱園敗屋蕭蕭長子孫久悔文辭妨大學
偶因憂患得玄門扶持後死知天幸容養無能荷國恩
急雨打&KR1141;秋又晚旋挑野菜助盤飧
識媿(路逢野老共語歸舍賦此詩)
幾年羸疾卧家山牧豎樵夫日往還至論本求編簡上
忠言乃在里閭間私憂驕虜心常折念報明時涕每澘
(二句實書其語)寸禄不沾能及此細聽只益厚吾顔
秋雨
暮秋木葉已微丹小雨蕭蕭又作寒目送斷雲歸谷口
身随新雁寄江干濁醪易負尋常債退士難叨本分官
謝盡浮名更無事燈前兒女話團欒
秋来益覺頑健時一出遊意中甚適雜賦五字
旬日兩頻作一年秋又殘光陰不少貸懷抱若為寬小
瓮聊尋醉疎砧已戒寒定知清夜夢又過石闌干(剡溪道中)
(佳處)
又
何許是吾廬南臨古鏡湖園林垂橘柚門巷落楸梧牀
穏龜無息巢新鶴有雛鄰翁殊耐久有酒即相呼
又
原埜無閒土鄉閭有老人疾平行已健秋晚醉差頻啄
黍黃雞嫰迎霜紫蟹新百年元任運一笑却關身
又
藿食筋骸憊林廬歲月侵道窮思故友力盡悔初心浩
浩天知我悠悠後視今飄零君勿嘆古瑟有遺音
又
輕装兩衣笈假寝一胡床喚渡江樓下逢僧縣驛傍横
林生夕靄孤蝶弄秋光老慣人間事無詩寄斷腸
又
渡水得魚舍乞漿敲竹扉地偏花帶恨林㬉鳥忘歸獨
往非違世幽居自息機晩来清興極更喜雨霏霏
又
窮阨非由命從来作計疎妄營資鬼笑多愛奪狐書何
事能陶寫惟當盡破除霜晴宜著屐不敢笑無驢
又
寓世年雖往安心疾已平每思丹竈冷宜覺世緣輕布
被雞催曉蓬窗鵲噪晴呼兒净洗硯書帖寄青城
又
萬古無窮夢餘年欲散雲身雖廹衰謝學未廢鉏耘開
卷多新得逢人有舊聞伏生雖九十猶冀與斯文
又
斯世本無事古人誰與歸屏除閒塵尾收拾舊蓑衣浩
浩觀空劫拳拳訟昨非雲開天萬里遼鶴正孤飛
遊近山僧菴
卧看香穗嘆吾衰起著芒鞵信所之十里溪山最佳處
一年寒煖適中時眼明竹院如曾到心許沙鷗卜後期
不是詩人託高興日長真付一枰棋
喜晴
三日雨不止意謂無復晴泥深不可出卧聽空階聲事
有未易料南風起三更陣陣浮雲歸杲杲初日明穡事
既竭作機杼比屋鳴天公真老手談笑功皆成家家有
新釀歡言相送迎蝗孽幸埽空努力謀春畊
阿通自閩中歸甫九歲頗有老成之風作此詩示
之
通子還家已九齡從師衿佩兩青青長成勉作功名計
勿學衰翁老一經
農家
大布縫袍穏乾薪起火紅薄才施畎畝朴學教兒童羊
要高為棧雞當細織籠農家自堪樂不是傲王公
又
盜息無排甲兵消不取丁頻過鬭雞舍閒學相牛經江
浦漁歌遠人家績火青遨遊無定處随意宿丘亭
又
東舍女乘龍西家婦夢熊翁誇酒重碧孫愛果初紅栗
烈三冬近團欒一笑同營生無繆巧百事仰天公
又
租犢畊蕎地呼船取荻薪蒼頭供井臼赤脚解縫紉僧
乞銘師墖巫邀賽土神心常厭多事謝病又經旬
又
新作地爐成蓬窗亦自明油香&KR1593;餌脆人静布機鳴縣
吏催科簡豪家督債輕小康何敢望生計且支撑
又
諸孫晩下學髻脱繞園行互笑蔵鈎拙争言鬭草贏爺
嚴責程課翁愛哺飴餳富貴寧期汝它年且力畊
讀老子有感
左史倚相讀皇墳學者尚得窺全渾孰為武成二三策
寧取道德五千言巢居結繩事益遠澆淳散朴忍復論
安得深山老不死坐待古俗還羲軒
鄰人送菰菜
張蒼飲乳元難學綺季餐芝未免飢稻飯似珠菰似玉
老農此味有誰知
書喜
莫謂家貧厭舊醅一尊聊對桂花開天菑已過無蝗孽
海舶初通有藥材&KR1233;借凉風吹醉頬况逢急雨洗浮埃
入秋腰脚增強健山麓從今日日来
秋日徙倚門外久之
舍前煙水似瀟湘白首歸来愛故鄉五畝山園鬱桑柘
數椽茅屋映菰蒋翻翻小繖船歸郭渺渺長歌月滿塘
却掩柴荆了無事篆盤重點已殘香
雙蝶
庭草何離離清晨露猶溼草頭兩黃蝶為我小佇立秋
光亦已晚行見霜霰集方春不盡狂汝悔尚何及吾生
更堪笑去日如電急功名竟何在惆悵劎峯澀
法雲孚上座求詩
老人癡鈍避嫌猜終日柴門閉不開堪笑山僧能好事
乞碑纔去覓詩来(近有净慈僧訥來求銘其師墖亦寓法雲幾年)
詹仲信出示卜居詩佳甚作二絶句謝之
十里相望亦未遥何由頻得慰無聊老来萬事慵開眼
獨喜詩盟不寂寥
又
年来阻闊動經時忽見新篇乃爾竒安得齊紈翦團扇
為君小草卜居詩
夜雨
夜雨有殘滴秋碪無絶聲得詩旋已忘覓睡固難成壮
志悲垂老歸畊願太平發春纔屬爾歲事又峥嶸
晚秋出門戲詠
病叟徜徉古澤邊横林搖落暮秋天鳴鳩雨後却呼婦
飛雀霜前先著緜抱被每投僧榻宿卷書時當酒家錢
秋風想像芝房熟北望商山一悵然
又
閒愁那得野人邊萬事元知合付天盡醉僅能三龠酒
新寒未辦一銖緜鄰僧每欲分齋鉢廟史猶来索社錢
無地置錐真細事不妨胸次日超然
消搖
莫笑茒檐陋消搖遂野情遇魔增道力因病悟浮生謀
食憑長鑱論交得短檠不知從此去幾見雁南征
堅頑
小市朝行藥明燈夜讀書雖殊帶箭鶴要是脱鈎魚有
飯已多矣無衣亦晏如堅頑君勿怪豈失遂吾初
遣懷
息倦登畊隴乘閒弄釣舟安能書咄咄且復送悠悠窮
巷誰来往村醪自獻酬何妨晏平仲歲晚一狐裘
又
窮每占周易閑惟讀楚騷病随灾漸退嬾與拙相遭投
枕燈初上披衣日已高清愁亦可剪無處買并刀
又
有志師千載無方起九原山園菜常瘦村店酒多渾衰
疾形詩句窮愁入夢魂傍觀任嘲笑吾道始應尊
又
雲族初疑雨風生忽快晴半窗松竹影繞舍鳥烏聲看
劎心猶壮開書眼漸明餘年真已矣不復問君平
初寒
日月誰能駐風霜忽已高公孫分布被范叔共綈袍䆉
稏炊香甑蒲萄壓小槽所慙才已盡孤詠不能豪
閑行至西山民家
秋林半丹葉秋草多碧花隔山五六里臨水兩三家罾
魚與伐荻各自有生涯平池散雁鶩繞舍栽桑麻客至
但舉手土釡煎秋茶城中不如汝切莫暮浮夸
夜與子遹說蜀道因作長句示之
憶自梁州入劎門關山無處不消魂亞松託宿逢秋雨
小柏經行聽曉猿(亞松在成都小柏在山泉閣道)當日只知悲客路歸
来終亦老江村吾兒生晚那知此聊對青燈與細論
村舍
無懷葛天古遺民種畬歸来束澗薪亭長聞名不識面
豈知明府是何人
又
雞鳴犬吠相聞地穴處巢居上古風飽飯不為明日慮
酣歌便過百年中
又
露草乾時兒牧羊朝日出時女采桑一床絮被千萬足
不解城中有許忙
又
山高正對燒畬火溪近時聞戽水聲破屋已斜猶可住
老牛雖瘠尚能畊
又
莫笑山家拙治生正緣亦足得身輕滿爐葑火渾家㬉
一盌松肪徹夜明
又
故絮五更偏覺冷薄糜未午已先飢誰知人不堪憂處
正是降魔奏凱時
又
氣全自可忘憂患心動安能敵死生若論老人真受用
已多稗飯與藜羹
登山西望有懷季長
行年垂九十舉世少輩行敢言貧非病要是老益壮平
時嬾書疏有畣未始倡張卿獨所敬夙昔推直諒迹雖
隔吳蜀相憶每慘愴使者交道中萬里問亡恙忽焉奉
赴告斯文豈將喪腰絰不撫棺執紼不會葬送子岷山
下想見車百兩我徒哭寢門淚盡氣塞吭年雖不耄期
仕誰不將相神明司禍福于職豈亦曠霜風九月初憑
高極西望江原在何許安得鏟疊嶂
山行
五尺桄榔杖二寸栟櫚冠往来山谷中髮白面渥丹初
非乳石力所得懷抱寬入寺不尋僧自愛松風寒松風
晚少静我意殊未闌却尋歸村路白石明青灘
二樂
遊山恨不遠讀書恨不博天下多名山何處無芒屩束
書飽蠧魚於汝寧不作日月如過燒老病將何若眼猶
急開卷足尚供尋壑少勞君勿辭是中有真樂
村女
白襦女兒繫青裙東家西家世通婚采桑餉飯無百步
至老何曾識别村
示子遹
我初學詩日但欲工藻繪中年始少悟漸若窺宏大怪
竒亦間出如石潄湍瀨數仞李杜墻常恨欠領會元白
纔倚門温李真自鄶正令筆扛鼎亦未造三昧詩為六
藝一豈用資狡獪(晉人謂戲為狡獪今閩語尚爾)汝果欲學詩工夫在
詩外
聞新雁有感
才本無多老更疎功名已負此心初鏡湖夜半聞新雁
自起吹燈讀漢書
又
新雁南来片影孤冷雲深處宿菰蘆不知湘水巴陵路
曾記漁陽上谷無
山村獨酌
腰劎如今不換牛固應萬事一時休孤舟慣作瀟湘夢
駿馬寧思鄠杜遊毁譽要須千載定功名已向隔生求
石帆山下秋風晚買酒看雲自獻醻
小園獨酌
横林搖落弄微丹深院蕭條作小寒秋氣已高殊可喜
老懷多感自無歡鹿初離母斑猶淺橘乍經霜味尚酸
小酌一巵幽興足豈須落佩與頹冠
劎南詩稾卷七十八
