劒南詩稾卷六十八
宋陸游撰
七月十一日見落葉
葉彫非一日盛夏則已然一葉復一葉及此搖落天晨
起坐堂上散若飛鳥翩昔時可藏鵶今欲不庇蟬顧視
庭中草亦復非阡眠百榖秋皆成是謂造化權豈謂草
木計而欲求兩全物理貴見微勇退差為賢
龜堂一隅開窗設榻為小憩之地
栟櫚檐蔔障斜陽旋置臨階八尺牀小展窗扉無大費
略加苫蓋有餘涼老來愈覺歲時速夢裏不知途路長
試問神遊向何處月明揮榜上瀟湘
南門晚眺
奚奴前負一胡牀門巷楸梧已漸黃不歴塵埃三伏熱
孰知風露九秋涼蕭蕭浦漵漁歌晚漠漠陂塘稻穗香
勿恨行雲吞素月夢回正愛雨淋浪
進德
進德工夫在日新正如更歴自知津迷時誤認毒為藥
定後始知天勝人四壁不妨身落魄萬夫誰敵膽輪囷
遺經在匵君毋厭燈火青熒漸可親
次韻邢德允見贈
人間榮悴固難窮歲月推遷即老翁馬駿初非凡眼識
源深終與大川通細思渭北希高價終勝淮南誚發蒙
莫學三山頑鈍叟一生空耗太倉紅
秋懷
居在三家聚門纔一木横用寬緣歲樂歛薄為時平疎
樹葉遲落遠村燈更明題詩雖草草亦足寫幽情
又
村晚歸牛下林昏宿鳥喧微升天際月半掩水邊門衣
杵悲邊信漁歌斷客魂老人交舊盡此意與誰論
又
客思殘荷外農功晚稻前祭多巫得職税足吏無權浦
漵家家釣村墟點點煙歸舟葛衣薄始覺是秋天
又
典琴沽市釀賣劔買吳牛雞黍隨時具江山到處留隨
僧日一浴笑吏月三休安得沅湘客相從賦遠遊
又
心常凝不動形要小勞之活火閒煎茗殘枰靜拾棋曬
書朝日出丸藥晝隂移意適還休去悠然到睡時
又
曩得治中俸湖山偶卜居身嘗著禾譜兒解讀農書遇
事絶欣厭接人均戚疎乾坤雖浩浩等付一蘧廬
又
秋暑雖猶在晨興氣己清蠻童掃荒徑獠婢滌空鐺病
樹有凋葉殘蟬無壯聲書生守故態已復理燈檠
又
種樹清隂滿鈔書蠧字穿老身猶在世屈指不知年棄
紙儲詩稾長筒聚藥錢一生如一日正可付之天
又
望遠目猶明登高脚更輕每思遊赤壁時夢上青城燈
下書如蟻花前飲似鯨古仙曾歴考強半出儒生
又
昨者風雨過浩然天地秋年光雙雪鬢生計一漁舟賣
藥來查浦聽猿到沃洲平生畏暑毒八月記初遊
出遊
來往人間不計年一枝笻竹雪垂肩掃除身外閒名利
師友書中古聖賢支遁山前饒石水葛洪井畔慘風煙
小癡大黠君無笑買斷秋光不用錢
又
行路迢迢入谷斜繫驢來憩野人家山童負擔賣紅果
村女緣籬采碧花篝火就炊朝甑飯汲泉自煮午甌茶
閑遊本自無程數邂逅何妨一笑譁
東窗獨坐書懷
秋豪外物不關心竹塢梅村惜未深蓬戶夜涼燈煜爚
盆山雨潤木蕭森潔齋入靜三熏沐宴坐降魔七縱擒
但恨圖書開調護不勝鼠齧與蟲侵
書歎
齊民困衣食如疲馬思秣我欲達其情疎遠畏強聒有
司或苛取兼并亦豪奪正如横江網一舉孰能脱政本
在養民此論豈迂闊我今雖退休嘗綴廷議末明恩殊
未報敢自同衣褐吾君不可負願治甚飢渴
荷鋤
五畝畦蔬地秋來日荷鋤何曾笑爾輩但覺愛吾廬膽
怯沽官釀瞳昏讀監書區區尚多事未解雜樵漁
病臥
老境偏饒臥秋天不肯晴愁憑書解散病仗藥支撐果
熟鳥烏樂村深雞犬聲邊頭定何似頗說募新兵
秋夜獨坐聞里中鼓吹聲
收盡浮雲見素娥青天脈脈映明河時平里巷吹彈閙
歲熟人家嫁娶多高會不知清夜永散歸想見醉顔酡
小窗燈火晶熒處也有人賡七月歌
老歎
老翁今日飽還嬉常拾兒童竹馬騎食為齒搖艱咀嚼
冠因髮少易傾欹烏烏歌罷人誰問咄咄書成自不知
堪笑殘生似蒲柳秋風未到已先衰
草堂
南出湖壖有廢堤草堂只在鸛巢西清風滿榻眠初起
落葉平溝路欲迷新酒已知迎社熟秋鶯猶作傍簷啼
鄰翁相遇饒言笑共喜年豐米價低
齋中讀書罷有感
少時學問苦匆匆弦誦光隂轉手空聖域淵源雖自力
故交零落與誰同荒村莫恨身垂老後世元知論自公
但掩齋扉憑曲几忘憂正在寂寥中
雨欲作步至浦口
雨作千山暗風來萬木號放懷忘世事徐步出亭臯野
處惟知遯心期不復豪宋清捐善藥須賈遺綈袍寧乞
陶翁食難餔楚客糟精心窮易老餘力及莊騷杖屨時
行樂鋤耰慣作勞正令朝夕死猶足遂吾高
鏡湖有鳥名水鳬鳴於春夏間若曰打麥作飯偶
有所感而作
人生天地中賦予各有限所享過所賦鮮不貽後患玉
食害而家此語禹所難麥飯勿謂薄耕時泥及骭土塯
竹為挾鹽酪調藜莧吾媿人豈知尚以陋見訕恨亦見
事遲失脚墮名宦千載梁伯鸞巍然吾無間
自述
早畏危機避巧丸長安未到意先闌心如老馬雖知路
身似鳴蛙不屬官閒駕柴車無遠近旋沽村酒半甜酸
羣兒何足勞情恕胸次從初抵海寬
秋興
晨興秋色已淒淒咿喔猶聞隔浦雞說與譍門謝來客
要乘微雨理蔬畦
又
村酒甜酸市酒渾猶勝終日對空樽茅齋不奈秋蕭瑟
蹋雨來敲野店門
又
囷儲赤米枝梧飯篋有青氊準擬寒政使堆金無處用
不須常貯一錢看
又
病起殘骸不自支旋烹藜粥解飢羸一編蠧簡青燈下
恰似吳僧夜講時
又
莫笑門庭草棘荒也能隨事答年光半瓶野店沽醇碧
一畚鄰園餉矮黃
又
白頭韭美醃虀熟赬尾魚鮮斫鱠成却對盤餐三太息
老年一飽費經營
又
淹速從來但信緣襟懷無日不超然喚船渡口因閒立
待飯僧牀得暫眠
又
懲羹吹韲豈其非亡羊補牢理所宜白頭始訪金丹術
莫笑龜堂見事遲
又
赫赫能令京兆死沾沾正坐魏其愚何如六子山行樂
臚膞常懸酒一壺
又
放翁老矣欲何之采藥名山更不疑但入剡中行百里
姓名顔狀有誰知
又
樵客高僧兩斷蓬偶同煙榜泛秋風栖賢雪夜匆匆别
豈意相逢在剡中
又
鼉鼓華鯨響寺廊殘蕪落葉弄秋光蹇驢繫著門前柳
閒覓題名拂敗牆
秋夕書事
秋夕初多露漁家半掩扉鵲飛山月出犬吠市船歸影
瘦悲形瘁冠偏感髮稀眼中無宿土老我欲疇依
又
寂寂青楓岸蕭蕭白板扉端居常嬾動偶出却忘歸時
泰徵科簡師還驛置稀江村日無事煙火自相依
薄粥
薄粥枝梧未死身飢腸且免轉車輪從來不解周家意
養老常須祝哽人
拄杖
吾嘗評拄杖妙處在輕堅何日提㩦汝同登入峽船
小築
小築清溪尾蕭森萬竹蟠菴廬雖逼仄庭戶亦平寬摘
果觀猨哺開籠放鶴盤澹然還過日無處著悲歡
又
小築隨高下園池皆自然鋤山得靈藥斸坎遇寒泉幽
檻花房歛深林果蔕駢鄰翁亦好事相伴送流年
一編
一編垂首北窗前皎皎寧當逐物遷道有廢興何與我
心無媿怍始知天昔嘗西戍八千里今復東歸三十年
死去雖無勲業事九原猶可見先賢
埭北
煙村湖埭北魚市廟壖東急雨時時作輕舟浦浦通薪
芻聚津口簫鼓閙林中烏桕禁愁得來朝數葉紅
風雨
殘暑時當盡清風勢自回重雲韞日月大雨挾風雷老
樹不自保毁巢吁可哀却愁新雁到莫境更禁催
解嘲
心如頑石忘榮辱身似孤雲任去留酒瓮飯囊君勿誚
也勝滿腹貯閒愁
識喜
本自怕沾京洛塵固應不吐相君茵偶逃鼉作鯨吞地
幸保詩狂酒病身傲世曾歌楚人鳳著書久絶魯郊麟
山村且試笻枝興風月秋來正一新
寓興
窮巷無來客秋風獨浩歌壯年閒處老佳日病中過甚
欲㩦長鑱仍思擁短蓑逢山皆可隱不必上三峩
老馬行
老馬虺隤依晚照自計豈堪三品料玉鞭金絡付夢想
瘦稗枯萁空咀噍中原蝗旱胡運衰王師北伐方傳詔
一聞戰鼓意氣生猶能為國平燕趙
農家
吳農耕澤澤吳牛耳濕濕農功何崇崇農事常汲汲冬
休築陂防丁壯皆雲集春耕人在野農具已山立房櫳
鳴機杼煙雨暗蓑笠尺薪仰有取斷屨俯有拾洪水昔
滔天得禹民乃粒食不知所從汝悔將何及孩提同一
初勤惰在所習周公有遺訓請視七月什
對酒作
齒落不廢嚼足跛尚能履書生之所遭僥倖有如此自
知窮事業元不直杯水徒行若車安蔬食如肉美或時
得斗酒亦復招鄰里不肯歌烏烏行矣呼起起
秋分後頓凄冷有感
今年秋氣早木落不待黃蟋蟀當在宇遽已近我牀况
我老當逝且復小彷徉豈無一樽酒亦有書在傍飲酒
讀古書慨然想黃唐耄矣狂未除誰能藥膏盲
即事示子遹
四十已悲非少年耄期何事每歡然遊山夜雨眠僧院
沽酒秋風上釣船諸友詩章來亹亹小兒筆勢亦翩翩
眼邊不是常蕭索終憶巢居訪老仙(青城上官道人結巢古松杪數十年)
醉中絶句
有山有水登臨地無病無愁歗傲身世念秋毫除未盡
麴生應恨白頭新
又
左飱右粥年年飽南陌東阡處處閒幸免催租敗幽興
豈容對酒惜酡顔
種麥
墾地播宿麥飯牛臨野池未能貪佛日正恐失農時矻
矻鋤耰力勤勤祝史辭嘉平得三白吾飽豈無期
秋晚
梧桐落井牀蟋蟀在書堂徂歲聿云莫攬衣慨以慷一
生常蹭蹬萬事略更嘗賴有銘心語南華論坐忘
又
身世呻吟裏園廬寂寞中家貧憂酒劵才盡畏詩筒陂
水瀦猶滿山苗穫欲空兒孫更力作勿媿禹遺風
秋穫後即事
多稼如雲接百城村村鼓樂賽西成頓寬公賦私逋責
一洗兒啼婦歎聲社酒粥醲供晚酌秋菰玉潔芼晨烹
放翁醉飽摩便腹自炙毫甌試雪坑
又
秋穫春耕力尚餘雨中襏襫種寒蔬築居正可茨生草
出市何妨借蹇驢老境朝晡數匙飯腐儒生死一編書
敲門忽有&KR2165;山使慚愧交情未作疎(是日得張季長書)
行飯至湖上
行飯消搖日有常青鞋又到古祠傍殘蕪滿路無多綠
落葉投空不待黃只道詩書能發冢豈知博簺亦亡羊
此身只合都無事時向湖橋看戲場
晨出
昧爽睡饜足起扶藜杖行關山開曉色草木度秋聲市
晚船初發奴勤地已畊道邊多野菜小摘助晨烹
老境
一生幸免踐危機老境還山飽蕨薇智士固知窮有命
達人元謂死為歸臨窗蜀紙謄詩草出戶郿絛繫褐衣
堪笑街頭小兒女問予君是伯休非
憶昔
憶昔梁州夜枕戈東歸如此壯心何蹉跎已失邯鄲步
悲壯空傳勅勒歌今日扁舟釣煙水當時重鎧渡冰河
自憐一覺寒窗夢尚想浯溪石可磨
自嘲
清心不醉猩猩酒省事那營燕燕巢惟有著書殊未厭
莫年鐵硯亦成凹
解嘲
我生學語即耽書萬卷縱横眼欲枯莫道終身作魚蠧
爾來書外有工夫
新寒
小雨戒新寒衡茅已怯寬甑香炊紫角門静挂黃團扶
杖穿茶塢移舟傍釣灘欲知秋有信霜鬢不勝繁
夜歸
野店晡炊飯溪橋夜據鞍天回河絡角海闊斗闌干牧
舍牛生犢蔬園犬逐貛今年時序早九月已清寒
夢中作
萬里行求藥三生誓棄官鶴巢投莫宿松麨續朝餐進
火金丹熟凌風玉宇寒人間日月速歲歴又將殘
自勵
中年已懼小人歸况是駸駸耄及時氣惰欲歸思友助
學衰不進賴兒規無功追媿清時禄有命何憂晚節飢
羸病今年能未死潛心更下董生帷
九月一日未明起坐
病骨清羸八十餘空齋凄冷五更初忽聞雲表新來雁
起讀燈前未竟書坐久屢傳雞喔喔夢殘猶化蝶蘧蘧
農功漸畢身無事約束家童種晚蔬
小疾偶書
書生本願致時康自怪秋來疾在牀胸次豈無醫國策
囊中幸有活人方但知元氣為根本正使長生亦粃糠
豎子何勞一除掃區區猶欲恃膏盲
初寒晨起
推枕悠然起寒燈誰與同曉窗俄已白宿火尚能紅老
境呻吟外年華寂寞中長飢亦何恨聊復固吾窮
霜降前四日頗寒
草木初黃落風雲屢闔開兒童鋤麥罷鄰里賽神回鷹
擊喜霜近鸛鳴知雨來盛衰君勿歎已有復然灰
題驛壁
輪囷古柳驛門前糴米歸遲突未煙隨計入都今四紀
驢寒僕瘦只依然
閒遊
大冠長劔已焉哉短褐秃巾歸去來五世業儒書有種
一生任運仕無媒麥經小雨家家下菊著新霜處處開
自笑閒遊心未歇青鞋蹋碎白雲堆
貧舍寫興
深山木食猶堪飽上古巢居亦自安麥飯草廬吾已過
故應高臥有餘歡
又
粲粲新霜縞瓦溝離離寒菜入盤羞贅童擁篲掃枯葉
瞶婢挑燈縫破裘(贅瞶皆紀實)
秋晚雨中作
新雁南來歲又殘蕭蕭風雨暗江干客疎似悉爾來病
酒薄不禁如許寒草絡籬頭花尚碧樹當浦口葉初丹
醉來且擁黃紬睡莫問何時后土乾
待旦
晨光殘淡月急點殺寒更歴歴記孤夢悠悠帶宿酲攬
衣推枕起亂髮遶牀行歎息人間事還隨初日生
夜意
浮雲掃盡天如水十里疎鐘到野堂窗紙月明人不睡
屋茅霜冷夜初長歸休固己師沮溺承學猶能陋漢唐
安得子孫常念此不妨世世業耕桑
湖村
四十來居湖上村翩翩七見改初元風梢解籜竹過母
露葉成隂桐有孫渴鹿出林窺藥井馴鷗掠水傍棋軒
老人不用誇頑健時看孫曾浴畫盆
連夕熟睡戲書
投幘塵機息捐書困味長早眠猶有日晚起已無霜蝶
入三更枕龜榰八尺牀昏昏君莫笑差勝醉為鄉
小軒
碪杵聲中去日遒小軒風露一簾秋人間走徧心如石
分付寒蛩替說愁
曉寒
悠悠殘夢伴殘更萬木風號曉氣清雞唱欲闌聞井汲
月㾗漸淺覺窗明突煙騰碧炊初動衣焙堆紅火已生
小閤翻書裘葛暖早朝霜滑媿公卿
次韻朝陵葉院察(時)見寄
憶昨翩然别衆仙秋風吹鬢感凋年虚齋無復客滿座
敗槖空餘詩百篇高誼未忘林下約清吟重結社中緣
不教落在塵埃地萬頃煙波一釣船
書意
巢山遠下溼止酒謝中乾麤得養生妙孰能非意干挂
冠身始貴屏藥疾方安自笑猶多事時時把釣竿
九月下旬即事
霜晚知&KR1593;熟山寒喜酒醲黃絲聽夜織赤米看晨舂儲
藥扶持老收薪準備冬兒扶還客拜顧影歎龍鍾
城南
城南亭榭鎖閒坊孤鶴歸飛只自傷塵漬苔侵數行墨
爾來誰為拂頹牆
舟中記夢
石帆山下一漁翁風雨蕭蕭臥短篷幽夢覺時還自笑
閬州城北看蠶叢
送周郎
我居山隂古大澤四顧茫茫煙水白平時轍跡所不到
玉樹郎君肯來客衡門僅可俛首過陋室真成容膝迮
木盤設食菜數箸共飽知君不予責期年相從無夜旦
一日復有千里隔送君津頭淚如綆老身恨不生羽翮
江湖道嶮非一二觸處兢畏真良策從今日望平安書
我欲燈前手親拆
村舍得近報有感
莫謂山村僻時聞詔令傳寬民除宿負募士戍新邊霜
重瓦欲裂月明人少眠殘年抱遺恨終媿祖生鞭
貧歎
老叟年年病書生世世貧盜寧窺破槖雀亦棄空囷屋
壊須撐拄衣穿厭補紉今朝風日美且復過比鄰
明日復作一首自解
霜寒衣絮薄日暮爨煙微冀北馬空老遼東鶴幸歸飄
零舊交少衰疾壯心違每顧兒童笑吾貧未解圍
子虡調官行在寓&KR0008;團巷初冬遽寒甚作兩絶句
寄之
歲晚江湖行路難一樽何日共開顔汝方僵臥&KR0008;團巷
我亦飢吟飯顆山
又
知汝彈冠意易闌苦貧未免覓微官&KR0008;團巷口殘燈火
愁絶霜風十月寒
劔南詩槀卷六十八
