劎南詩槀卷五十四
宋陸游撰
湖上急雨
谿煙一縷起前灘急雨俄吞四面山造化等閑成壯觀
月明却送釣船還
夏日獨居
平生本清淨垂老更蕭然已罷客載酒亦無僧說禪空
庭朝下鵲密樹晚鳴蟬長日君無厭新秋近眼邊
溪上夜釣
少時妄意學金丹八十谿頭把釣竿露濕茭叢姑惡哭
煙深沙渚鷺鷥寒登臨每歎乾坤大強健猶應歲月寬
作意清吟未須厭如山殘稾後人看
幽事
曳杖驚林鵲投竿罥澗花若非詩滿卷只道夢還家開
士分朝飯隣翁喚午茶悠然吾事足歸路竝山斜
夙興
幽夢回千里高城轉五更窗虛送月落竹動喜風生自
笑行安往猶思坐待明郊居少僮僕手自闢柴荆
文章
文章在眼每森然力弱才疎挽不前前輩不生吾輩老
恐留遺恨又千年
閑遊
觸熱辭行在扶衰返故丘亂蟬催落日病葉報新秋秣
蹇投山驛尋詩倚寺樓不因行萬里那信此生浮
又
剡縣有佳處吾行無定期横塘供晚釣孤店具晨炊約
客同看竹留僧與對棋人生得自在更老未為遲
又
我出亦何急輟行還悵然輕裝幸已具老健更誰先野
飯聊支日山蔬不直錢此生終樂死何以報皇天
又
已破京塵夢還尋剡曲遊戴星離古戍衝雨憩山郵壁
認曾題字門横昔渡舟經行固多感隨處寄悠悠
夏日
赫赫炎威日正中冰紈笛簟欲無功一心願伴沙頭鷺
百計難呼木杪風纖手削瓜刀似水小甖分酒盞如空
洗心幸有高樓月少待寒光出海東
蜻蜓浦夜泊
風雨忽如秋已深短蓬今夜繫楓林溪翁那問市朝事
蔬食不生杯炙心横截煙波飛健鶻遠投沙渚落羈禽
斯遊誰道傷幽獨猶有殘鐘伴苦吟
幽興
微官那得繫疎慵幽興渾如社酒濃埽盡塵埃無一點
洗空幻翳有千重百年到處俱羈客萬里從來付短笻
身在有餘真妙語杯羹何地欠秋菘
避暑近村偶題
乞得身歸荷聖時登臨筋力未全衰楚祠草合三义路
(項羽廟在項里)隋寺苔侵半折碑(安隠院也)孤店不妨乘月宿扁舟
頻為看山移紅塵冠蓋真堪怕還我平生白接䍦
南堂夜坐
老來日月駛秋令俄更端蟬號晚愈壯螢火流空園西
風吹衣裳蕭然謝炎官飽食一事無散髮坐前軒河漢
西南流北斗何闌干坐久光彩變缺月涌金盆欲睡復
躊躇草棘露已漙徂歲何足道死生付乾坤
立秋前一夕作
螢度梧楸徑鳥鳴蒲葦洲寧知八十老又見一年秋賀
監稱狂客劉伶贈醉侯吾身會兼此已矣尚何求
憶昔
憶昔西遊兩鬢青即今鏡裏雪千莖蛾眉風月猶關念
濯錦鸎花已隔生避暑有時移枕簟畏人終日閉柴荆
此懷恨欠詩千首且寄秋泉一再行
自嘲
外澤裏常粗元知似瓠壺仕因無援困學為背時孤軒
蓋愁城市風煙落道途它年遊萬里不必念歸吳
夜坐亭中
大澤秋初到荒庭夜自明風雲生有候河漢落無聲病
得新涼減詩因少睡成高枝有烏鵲栖穏若為驚
養生
稟賦本不強四十已遽衰藥褁不離手對酒盤無梨豈
料今八十白間猶黑絲咀嚼雖小囏幸未如牛呞昔雖
學養生所遇少碩師金丹既茫昧鸞鶴安可期惟有庖
丁篇可信端不疑愛身過拱璧奉以無缺虧孽不患天
作戚惟憂自詒攣躄豈不苦害猶在四支二豎伏膏肓
良醫所不治衣巾視寒燠飲食節飽飢虎兕雖在傍牙
爪何由施老人不妄語聊賦養生詩
飲酒近村
放翁睡多少行立人扶往赴鄰里集痛飲山花插鬢紅
醉歸棘露霑衣濕紗巾一幅何翩翩庭中弄影不肯眠
莫欺此老今衰甚曾見高皇狩越年
遊山
蕭散湖山路天教脱&KR0919;羈蟬聲入古寺馬影度荒陂樵
唱時傾耳僧談亦解頤偏門燈火閙不敢恨歸遲(偏門會稽)
(城西南門名)
又
久客喜歸舍況逢秋氣新聊乘行艓子閒覓住菴人道
士青芒屨高僧白氎巾更須苔井水一為濯京塵
又
病退猶行倦山坡每少休高枝聞鵲語淺瀨見魚遊偶
有堪乘興元無可遣愁悠然又終日爭路有歸牛
又
古寺不來久入門空歎嗟僧亡猶見塔樹老已無花世
事雖難料吾生固有涯慇懃一梳月十里伴還家
聞蛩
蟬聲未斷已蛩鳴徂歲崢嶸得我驚八十光陰猶幾許
勉思忠敬盡餘生
又
稽首周公萬世師小儒命薄不同時秋蟲却是生無憾
名在豳人七月詩
入秋遊山賦詩略無間日戲作五字七首識之以
野店山橋送馬蹄為韻
束髮初學詩妄意薄風雅中年困憂患聊欲希屈賈寧
知竟鹵莽所得纔土苴入海殊未深珠璣不盈把老來
似少進遇興頗傾瀉猶能起後生黃河吞鉅野
又
我昔西遊邊萬里持一劎風飱不自恤露宿未嘗厭棧
危餘漢焼山斷有秦塹敢誇胡羊美但懷巴酒釅回首
四十年遠遊每關念秋風跨蹇驢尚喜道傍店
又
周南太史公道家蓬萊山塵凡不可料亦復居其間屢
奏乞骸骨寬恩許投閒羽衣碧玉簡尚綴僊官班黃精
埽白髮面有孺子顔簡寂吾家舊飄然時往還
又
我行剡中路茆店連谿橋驢弱我亦飢解鞍雨蕭蕭投
床得小憩炊黍烹藥苗舉手謝主人去路盤山腰沃洲
在何許秋葉紅未凋遊僧不可逢聊須問歸樵
又
怕事真駑痾老作入都夢頭顱今何似尚復堪自送聮
裾預登瀛策馬從上雍年衰當亟去恩大容力控雖言
解朝藉尚予侍祠俸明年即八十日月難把弄著書則
已矣努力謀社瓮
又
吾才如蹇人何許逐犇馬吾文如醜女惟藉粉黛假向
來已歸休畢志向林下塊然一愚公初不繫用捨國恩
定難報衰涕時一灑人本不勝天豈復論衆寡
又
驢病比已損秋風輕四蹄朝遊支遁寺暮涉干吉谿青
嶂環孤村綠波溢横隄吾行本無定所至窮攀躋細推
亦何樂正類好鍜嵇自今當務本春蕪飽鉏犂
村居
白首歸來亦灌畦任教鄰里笑栖栖道心寧感兩雌雉
生計惟存五母雞不恨閒門可羅雀本知窮巷自多泥
暮聞鼓角猶人境更欲移家入剡溪
又
遊子從來念故鄉我歸仍得值豐穰粗繒裁製襜褕㬉
肥羜烹調餺飥香對客不妨依几杖呼兒時與話畊桑
却慙未解真齊物猶㨂山村静處藏
又
青藜杖出氛埃外白版扉開水竹邊造物與閒仍與健
鄉人知老不知年亝居每袖持螯手妄想寧流見麴涎
昨夜小庭風露冷菊花消息已先傳
又
石帆山下樂誰如八尺輕舠萬頃湖能釀人家分小榼
愛棋道士寄新圖條枚積地樹雞栅溝港接筒澆芋區
父子還家更何事斷編燈下講唐虞
六藝示子聿
六藝江河萬古流吾徒鑽仰死方休沛然要似禹行水
卓爾孰如丁解牛老憊簡編猶自力夜涼膏火漸當謀
大門舊業微如綫賴有吾兒共此憂
七月十七夜五更起坐至旦
秋容淡如水昨暮到江城世事違高枕年華入短檠書
中固多味身外盡浮名倚壁方清嘯蓬窗已送明
書懷
不飢不寒萬事足有山有水一生閒朱門莫管渠癡絶
自愛茅茨三兩間
又
老人舉動須扶掖跣婢椎奴少得閒從此漸須都畫斷
疋如避難在空山
又
蝸廬自稱野人居三尺明窗已有餘從此要當常省事
時時小葺欲何須
又
苜蓿堆盤莫笑貧家園瓜瓠漸輪囷但令爛熟如蒸鴨
不著鹽醯也自珍
湖上秋夜
湖上山䘖落月明釣筒收罷葉舟横不知身世在何許
一夜蕭蕭蘆荻聲
書感
俗學方譁世遺經寖已微斯文未云喪吾道豈其非拔
本寧餘力迷途幸識歸新涼起衰疾燈火耿郊扉
示兒
得道如良賈深藏要若無冶金寧輒躍韞玉忌輕沽儒
術今方裂吾家學本孤汝曹能念此努力莫枝梧
書適
北崦千梢竹東軒八尺床徧行欣老健熟睡領新涼海
石陳書几陶詩貯藥囊時時一到眼亦足傲羲皇(海石英石)
(也東坡詩云海石來珠浦)
又
心清絶慾早才薄去官多月下時閒釣雲邊每浩歌野
堂生草覆山市白驢過也有成功處新降百萬魔
放慵
往者畊仍養中間仕易農屢辭身老病每荷上矜從
進媿門三戟歸無畝一鍾扶持得良藥更放幾年
慵
登臨
儘道羈懷惡登臨亦解顔健嫌山路淺狂恨酒尊慳
親友多疎索漁樵自往還有詩仍嬾記零落水雲
間
寓歎
有位方憂失無家豈念歸賢愚竟誰得今昨兩皆非
世事無長算人情忽駭機細思如意處惟有釣魚
磯
居家
為吏心雖嬾居家力尚餘刈茅支屋漏裁棘補籬疎就
井磨樵斧持錢鍜藥鉏毋勞歎徒步野鶴豈堪車
舟中作
野老元無事乘閒偶一來微風市樓笛落日寺街槐梨
大圍三寸鱸肥疉四腮鄰船不識面呼與共䘖杯
築舍
築舍水雲鄉蕭然似淨坊粥鐺菰米滑羹釡藥苗香素
壁圖嵩華明窗讀老莊與人元淡淡不是故相忘
雜感
孔欲居九夷老亦適流沙忠信之所覃豈間夷與華況
我州閭間相視等一家老稚各自力勉蹈思無邪
又
十月可釀酒六月可作醬兒曹念乃翁左右日供養比
鄰有老疾亦復致一餉老老以及人此義古所尚
又
肉食養老人古雖有是說修身以待終何至陷饕餮晨
烹山蔬美午潄石泉潔豈役七尺軀事此膚寸舌
又
一氣不遽變雨霽皆有符死非一旦至小疾為前驅人
能謹察之豈有倉卒虞哀哉不知此雖悔良難圖
又
養生孰為本元氣不可虧秋毫失固守金丹亦奚為所
以古達人一意堅自持魔鬼雖百萬敢犯堂堂師
送陳懷叔赴上臯酒官却還都下
奇才初試發硎刀疋馬秋風到上臯地近雖同三輔重
時平無復五陵豪極知穏步煙霄路却要微知郡縣勞
歸去平津開首燕吐茵應復忤西曹
歸三山入秋益涼欣然有賦
藥物扶持美食眠鏡湖仍遇素秋天一年強起歸猶健
百口相看喜欲顛碧瓦朱甍無傑屋烏篷畫楫有新船
道山頂上雖清絶萬頃烟波始是仙
子聿至湖上待其歸
舍北犬吠迎歸航老翁待兒據胡床碧雲忽起欲吞日
黃葉自凋非霣霜十風五雨歲則熟左飱右粥身其康
豈無深谷結茅屋父子讀易消年光
晚行舍後
略彴東邊一徑深杖藜行飯當登臨稷山竝海出遙碧
禹穴生雲成暮陰殘歲自興遊子感少年誰解老人心
歸來燈火參差夜倦倚胡床續短吟
秋夜讀書有感
妄意斯文力弗勝苦心猶欲付雲仍數編魯壁家傳學
一盞吳僧夜講燈南犬固應多吠雪夏蟲那得解知冰
但令吾道常無墜飲水何妨枕曲肱
又
齒髮凋殘志有餘一編聊復遂吾初老來每恨無同學
夢裏猶曾得異書家世偏曾慕青紫兒童切莫話龍豬
正令世世皆農圃廉讓何妨化里閭
治圃
小圃漫經營栽培抵力畊土鬆宜雨點根稚怯鉏聲紅
果方當熟清隂亦漸成每來常竟日聊得暢幽情
村醉
髮已凋零齒已疎飽諳成敗更誰如貴人豈得常金屋
丞相那知起草廬久泛江湖知釣術晚歸壠畞授農書
一尊徑就村翁醉未肯英雄許本初
病卧
蕭條風雨又經旬病卧真成不覿隣跨馬難酬四方志
躭書空盡百年身碧花引蔓緣疎竹黃雀呼羣啄破囷
君見此時風味否肯辭人笑橐裝貧
書悔
衣食須畊稼無端浪出遊客途南北鴈世事雨晴鳩蓬
轉何時已灰寒善自謀江湖千萬里何處欠漁舟
航海
我老卧丘園百事習慵惰惟有汗漫遊未語意先可或
挂風半帆或貯雲一舸趁潮亂鳴艣過磧細扶柁近輒
凌烟海自笑一何果邂逅得奇觀造物豈付我古湫石
蜿蜒孤島松磊砢(雁蕩大龍湫石如騰龍東海縣境有巨松傳為堯舜時物)湘竹閟
娥祠淮怪深禹鏁鬼神駭犀炬天地赫龍火瑰奇窮萬
變鯤鵬尚么麽紛紜旋或忘追記今亦頗作詩配齊諧
發子笑齒瑳
黃犢
賣刀買黃犢用以事畊稼凄風山北秋缺月溪西夜小
童搢竹枝相呼聊一跨秋來作欄成參差出林罅青煙
起草積微火近茅舍未言東作功此景已可畫
秋夜
老覺人間歲月遒愔愔窗戸一燈幽讀書已廢虛長夜
護塞無期負盛秋病齒何堪食粱肉殘軀惟念製衣裘
重陽卧看登高侶滿把茱萸只自愁
目昏頗廢觀書以詩記其始時年七十九矣
少時業詩書慕古不自量晨暮間絃誦左右分朱黃積
書山崇崇探義海茫茫同志三四人辯論略相當落筆
輒千言氣欲吞名場忽焉六十年綠鬢久已霜食必觀
本草不療病在床今秋又病目始覺閒味長車馬既不
至亦無書在傍一坐漏十刻甚倦則倚牆蝴蝶吾前身
華胥吾故鄉童子亦聽睡不復呼燒香
假山擬宛陵先生體
疉石作小山埋瓮成小潭旁為負薪徑中開釣魚菴谷
聲應鐘鼓波影倒松楠借問此何許恐是廬山南
秋興
拒霜慘淡數枝紅石竹凋零不滿叢小蝶一雙來又去
與人都在寂寥中
又
足力蹣跚少迎客目視昏短常廢書賴是門前秋水長
沙鷗未遽與人疎
湖上夜歸
滿鏡新霜奈老何扁舟日日醉顔&KR0755;樂如逐兔牽黃犬
快似麾兵卷白波霜近菊花猶未見雨餘橙子已堪搓
湖桑小市人無數爭看山翁擊檝歌
晨起
戒婢篝衣徹扊扅呼兒滌硯作隃麋須臾開卷東窗下
即是先生無病時
飯飽晝卧戲作短歌
為農得飯常半菽出仕固應甘脱粟藜羹自美何待糝
況復畏人嘲苜蓿今年還東已八十視聽雖存鬢先秃
安能賣藥謀助道(道流賣藥自給名曰助道)但有知分堪養福水車
轆轆鄰餽魚社鼓鼕鼕衆分肉可憐老子暫膨脝午睡
窗邊自捫腹(里中車蕩取魚舊例以所得分遺)
孤學
孤學雖違俗猶為一腐儒家貧占力量夜夢驗工夫正
復安三徑寧忘奏六符殘年知有幾自怪尚區區
自嘲
儒生窮事業老去轉荒唐長日中分睡殘年有底忙書
常嬾終卷詩亦少成章忽棄蓬窗去花前又一觴
試筆
清談數語猶疑過平步徐行亦慮危酌酒淺深須在我
更衣單複要隨時
秋思
烏桕微丹菊漸開天高風送鴈聲哀詩情也似并刀快
翦得秋光入卷來
又
水際柴門一扇開白頭羸病亦堪哀阿誰得似桄榔杖
肯為閒人萬里來
又
蒼顔莫怪少曾開觸目人情大可哀死去肯為浮世戀
此身元自不應來
晨起偶得五字戲題稾後
推枕悠然起吾詩忽欲成雖云無義語猶異不平鳴有
得忌輕出微瑕須細評平生五字句垂老媿長城
野步
場圃農功畢村鄰醉叟多野風吹慘澹海氣起嵯峨婦
女窺籬看兒童拾穗歌身閒不自樂如此暮年何
喜晴
一夜霜風掃積陰檐間喚起有鳴禽滿窗零亂梧楸影
隣巷蕭條雞犬音文史漸宜精討閱湖山仍得飽登臨
園丁也解娛翁意蓻果移花已滿林
自箴
帶寬非復昔年腰頰上餘丹日日消切勿更為兒戲事
解猿放鶴各消搖
自喜
身閒僊不遠食足富何加庭卧長生犢園開手種花狂
歌聲跌宕醉草筆横斜八十明年是衰殘豈復嗟
自詒
病中看周易醉後讀離騷不解書驢券安能問馬曹身
隨遊宦困氣為屏居豪清旦南堂坐稽山秋更高
又
莊語畏如俳端居要若齋清虛集心腑枯槁見形骸自
計愚無用何傷老不諧人生須廣大勿作井中蛙
對酒示坐中
綠橙丹柿鬭時新一笑聊誇老健身大度乾坤容縱酒
多情風月伴垂綸初生京洛逢時泰幼度江淮避虜塵
八十年間塵不死猶能澗底束荆薪
秋晚衰疾稍平聊識喜懷
世事紛紛博局中豈知造物貸衰翁短笻倚壁知身健
小甑炊粳喜歲豐霜近平郊多雁落雨頻斷港有船通
更餘一事生詩興烏桕新添數葉紅
偶出至近村
神爽無酣寢身閒有劇棋說詩横榔栗賖酒挈鴟夷寺
古殘香冷溪深獨木危往來元信步不是赴幽期
書宛陵集後
突過元和作巍然獨主盟諸家義皆墮此老話方行趙
璧連城價隋珠照乘明粗能窺梗槩亦足慰平生
鄉居
客問鄉居事久居君自知度橋徵士悔過社旅人悲社
散家分肉農閒衆築陂牆東新洗竹我亦補藩籬
重九無菊有感
重陽未見一枝菊他日菊開生我愁高興亭中香滿把
令人北望憶梁州(高興亭在南鄭子城西北正對南山)
劎南詩稾卷五十四
