劎南詩稾卷一
宋陸游撰
别曾學士
兒時聞公名謂在千載前稍長誦公文雜之韓杜編夜
輒夢見公皎若月在天起坐三歎息欲見亡繇緣忽聞
高軒過驩喜忘食眠袖書拜轅下此意私自憐道若九
達衢小智妄鑿穿所願瞻德容頑固或少痊公不謂狂
疎屈體與周旋騎氣動原隰霜日明山川匏繫不得從
瞻望抱悁悁畫石或十日刻楮有三年賤貧未即死聞
道期華顚他時得公心敢不知所傳
送仲高兄宫學秩滿赴行在
兄去游東閤才堪直北扉莫憂持槖晩姑記乞身歸道
義無今古功名有是非臨分出苦語不敢計從違
題閻郎中溧水東臯園亭
省中地禁清晝長侍史深注&KR1898;籠香榮名挽公公不住
東臯歸去栽花忙毿毿華髮映朱紱同舍半已排雲翔
正如少陵入嚴幕本自不用尚書郎向令封矦佩金印
不然草詔直玉堂萬鍾會作夢幻過三徑空嘆松菊荒
樂天十年履道宅贊皇一夕平泉莊公看富貴定何物
一笑乃復坐此妨東臯樂哉日成趣簪花起舞當自強
知公能容賤子狂請賦式微之二章
和陳魯山十詩以孟夏草木長遶屋樹扶疎為韻
言語日益工風節顧弗競杞柳為桮棬此豈眞物性病
夫背俗馳梁甫時一詠奈何七尺軀貴賤視趙孟
又
唐虞亦人耳四海可高謝哀哉斗升故諂妄雨憑架心
明物自賓能整故能暇會當棄人事面壁度九夏
又
大父昔在朝騰上唯恐早淡然清班中灰寒而木槁議
論主中和人才進耆老至今下馬墳不生刺人草
又
櫻酪事已過角黍配夏熟尚憶少小時綵縷繫腕玉此
生本幻戲衰態轉眼足三郎老無憀始解歎絲木
又
門無容車高庭止旋馬廣富貴固易耳正恐卿慙長時
情競脂韋家法獨骯髒靜處看紛紛桔橰勞頫仰
又
至人貴其身不使事物遶捐身易富貴明珠彈飛鳥我
願稱善人題作墓上表從來尺鷃樂不羨飛鴻矯
又
匆匆過三十夢境日已蹙誰知歎亡羊但有喜得鹿本
來作何面認此逆旅屋逢人吹布毛出世不忍獨
又
杜門殊省事百巧輸一粗燒香淨掃地袖手了朝莫君
看瓦摳手端自勝金注塵機早見貸不待雞竿樹
又
萬物備於我本來無欠餘寠儒可憐生西抺復東塗斯
文如大厦傾壞要力扶犬子眞鼠輩辛苦賣子虚
又
風花憐寂寞起舞為我娛舉酒謝風花吾道殊不疎汝
開何自有汝落何自無居然會此理吾汝皆如如
看梅絶句
梅花宜寒更宜隂摩挲拄杖過溪尋幽香著人索管領
不信如今鐡石心
又
梅花樹下黃茆丘古人尚能愛花不月淡煙深聽牧笛
死生常事不須愁
又
荒陂十畆浴鳬鴨折葦枯蒲寒意深何處得船滿載酒
醉時繫著古梅林
又
一物不向胷次横醉中談謔坐中傾梅花有情應記得
可惜如今白髮生
又
老子舞時不須拍梅花亂插烏巾香尊前作劇莫相笑
我死諸君思此狂
春晩簡陳魯山
春工我輩人可許不待面欲老更增竒原野紅綠遍向
來苦摧傷零雨雜飛霰豈知袖此手天定乃徐見吾齋
萬花間輕衫稱團扇飛花點書冊戲蝶遊几研吾衰未
忘情小句亦倩絢持問陳元龍試乞語一轉
寄酬曾學士學宛陵先生體比得書云所寓廣教
僧舍有陸子泉每對之輒奉懷
庭中下午鵲門外傳遠書小印紅屈蟠兩端黃蠟塗開
緘展矮紙滑細疑卵膚首言勞良苦後問逮妻孥中間
勉以仕語意極勤渠字如老瘠竹墨淡行疎疎詩如古
鼎篆可愛不可摹快讀醒人意垢癢逢爬梳細讀味益
長炙轂出膏腴行吟坐臥看廢食至日晡想見落筆時
萬象聽指呼亦知題詩處綠井石髮麤公閒計有客煎
茶置風爐倘公無客時濯纓亦足娛井名本季疵思人
理豈無居然及賤子媿謝恩意殊幾時得從公舊學鋤
荒蕪古文講聲形誤字辨魯魚時時酌井泉露芽奉瓢
盂不知公許否因風報何如
夜讀兵書
孤燈耿霜夕窮山讀兵書平生萬里心執戈王前驅戰
死士所有恥𣸪守妻孥成功亦邂逅逆料政自疎陂澤
號飢鴻歲月欺貧儒歎息鏡中面安得長膚腴
二月二十四日作
棠梨花開社酒濃南村北村鼔鼕鼕且祈麥熟得飽飰
敢說榖賤復傷農崖州萬里竄酷吏湖南幾時起臥龍
但願諸賢集廊廟書生窮死勝侯封
送曾學士赴行在
二月侍燕觴紅杏寒未坼四月送入都杏子已可摘流
年不貸人俯仰遂成昔事賢要及時感此我心惻欲書
加餐字寄之西飛翮念公為民起我得怨乖隔搖搖跂
前旌去去望車軛亭鄣鬱將暮落日澹陂澤敢忘國士
風涕泣效臧獲敬輸千一慮或取二三策公歸對延英
清問方側席民瘼公所知願言寫肝膈向來酷吏横至
今有遺螫織羅士破膽白著民碎魄詔書已屢下㝛蠧
或未革期公作醫和湯劑窮絡脉士生恨不用得位忍
辭責併乞謝諸賢努力光竹帛
霽夜觀月
雲重眞愁無散時可憐不奈一風吹清輝如此那休得
誰悞虚空作許癡
新夏感事
百花過盡綠隂成漠漠爐香睡晩晴病起兼旬疎把酒
山深四月始聞鸎近傳下詔通言路已卜餘年見太平
聖主不忘初政美小儒唯有涕縱横
留題雲門草堂
小住初為旬月期二年留滯未應非尋碑野寺雲生屨
送客溪橋雪滿衣親滌硯池餘墨漬臥看爐面散煙霏
他年遊宦應無此早買漁蓑未老歸
送韓梓秀才十八韻
束髮走場屋始得從君遊燈火都城夜風雨湖上秋追
隨不隔日巖壑窮探搜摩挲石屋背搖兀闇門舟酒酣
耳頰熱意氣蓋九州夜臥相蹋語狂笑雜嘲謳但恐富
貴逼肯懷貧賤憂人事信難料百戰竟不侯我老農圃
間君落天南陬相逢會稽市感歎歲月遒君從上都來
倘逢舊朋儔我窮本天命於人寧有求但念侯君房不
知尚癡不君聞拊手笑怪我狂未瘳共談平生舊只欲
苦死留如何忽決去病瘧送無由秋風墜桐葉新霜犯
貂裘君聽馬蹄聲中有千里愁
送陳德邵宫教赴行在二十韻
相從何必早白頭或如新登門雖尚疎數面自成親昨
者始見公凜然鬚如銀敗席留煑茗寒廳無雜賓平生
事賢意寸心渴生塵樂哉得所從貧病忘吟呻恭惟大
雅姿信是邦國珍廣文舊官長二紀轉鴻鈞恩仇快報
復禍福出笑顰同舍事容悦腰佩玉麒麟羣諛更得志
後來如積薪於時公淡如位屈道則伸法宫親決事收
召極海濱人才方雜沓公仕益逡巡欲以貴祝公公豈
慕要津欲以窮託公公豈私賤貧頗欲述古誼勸公勿
愛身此又公所存豈待賤子陳高颿泊江渚歲晩風雨
頻願言添衣裘寒隂能薄人
朱子雲園中觀花
我鬢忽已白君顔非復朱花前一杯酒不樂復何如暮
看枝上花已覺不如早富貴當及時吾輩奈何老我歌
君起舞竟日為君留安知花無情不解替人愁長安二
三月花滿上林中祝君早得意歸轡聽璁瓏
酬妙湛闍梨見贈妙湛能棋其師璘公蓋嘗與先
君遊云
昔侍先君故里時僧中最喜老璘師高標無復鄉人識
妙寄惟應弟子知山店煎茶留小語寺橋看雨待幽期
可人不但詩超絶玉子紋枰又一竒
次韻魯山新居絶句
求得軒車心愧天不如窮死却陶然君曾布衣尚可活
那有日興須萬錢
又
短牆缺處插疎籬巷劣容車堂對陂天下有公殊可賀
坐中著我不妨竒
寄陳魯山(陳時調官都下)
諸公貴人識面稀胸中璀璨漫珠璣即今舉手遮西日
應有流塵化素衣舊學極知難少貶吾儕持此欲安歸
夜來風雨空堂靜忽憶燈前語入微
又
天下無虞國論深書生端合老山林平生力學所得處
政要如今不動心舊友幾年猶短褐謫官萬里少來音
願公思此寬羈旅靜勝炎曦豈易侵
戲題江心寺僧房壁
史君千騎駐霜天主簿孤舟冷不眠也與史君同快意
臥聽鼔角大江邊(是夕新永嘉守亦㝛此寺)
泛瑞安江風濤貼然
俯仰兩青空舟行明鏡中蓬萊定不遠正要一颿風
平陽驛舍梅花
江路輕隂未成雨梅花欲過半沾泥遠來不負東皇意
一絶清詩手自題
度浮橋至南臺
客中多病廢登臨聞說南臺試一尋九軌徐行怒濤上
千艘横繫大江心寺樓鐘鼔催昏曉墟落雲煙自古今
白髮未除豪氣在醉吹横笛坐榕隂
出縣
囱囱簿領不堪論出㝛聊寬久客魂稻壠牛行泥活活
埜塘橋壞雨昏昏槿籬護藥纔通徑竹筧分泉自遍村
歸計未成留亦好愁腸不用遶吳門
還縣
霽色清和日已長綸巾蕭散意差強飛飛鷗鷺陂塘綠
鬱鬱桑麻風露香南陌東村初過社輕裝小隊似還鄉
哦詩忘却登車去枉是人言作吏忙
雨晴遊洞宫山天慶觀坐間復雨
近水松篁鎖翠微洞天宫殿對清暉快晴似為酴醿計
急雨還妨燕子飛道士晝閒丹竈冷山童曉出藥苗肥
拂床不用勤留客我困文書自怕歸
寄陳魯山
平生交遊中陳子我所敬初猶似豪舉晩乃抱淵靜獨
觀心地初皎若虚室鏡人知自渠事道行君有命青衫
二十年老色上鬚鬢偶然預收召瘦馬趁朝請退食輒
杜門不省求捷徑似聞石渠書雌黃久未定丁字猶恨
曲朋字竟須正願君試思之魚魯何足訂
航海
我不如列子神遊御天風尚應似安石悠然雲海中臥
看十幅蒲彎彎若張弓潮來湧銀山忽復磨青銅飢鶻
掠船舷大魚舞虚空流落何足道豪氣蕩肺胸歌罷海
動色詩成天改容行矣跨鵬背弭節蓬萊宫
海中醉題時雷雨初霽天水相接也
羈遊那復恨竒觀有南溟浪蹴半空白天浮無盡青吐
吞交日月澒洞戰雷霆醉後吹横笛魚龍亦出聽
溪行
蓬蒻鳴春雨帆蒲掛暮煙買魚尋近市覓火就隣船愁
臥醒還醉灘行却復前長年殊可念力盡逆風牽
又
冒雨牽何急爭風力不餘逢人問墟市計日買薪蔬煙
寺高旛出山畬一老鋤枕書醒醉裏短髮不曾梳
自來福州詩酒殆廢北歸始稍稍復飲至永嘉括
蒼無日不醉詩亦屢作此事不可不記也
尊酒如江綠春愁抵草長但令閒一日便擬醉千場柳
弱風禁絮花殘雨漬香客遊還役役心賞竟茫茫
東陽道中
風欹烏帽送輕寒雨點春衫作碎斑小吏知人當著句
先安筆硯對溪山
東陽觀酴醿
福州正月把離杯已見酴醿壓架開吳地春寒花漸晩
北歸一路摘香來
送李德遠寺丞奉祠歸臨川
送騎擁東城煙帆如鳥輕道行端有命身隱更須名旰
食煩明主塵沙暗舊京臨分一襟淚不獨為交情
送王嘉叟編修出佐南昌
玉殿求衣早鸞臺退食遲君看多故日寧是棄言時小
作南州計方觀急詔追歸來上霄漢莫遣此心移
送王龜齡著作赴會稽大宗丞
有越踰千載何人不宦遊向來惟一范眞足壯吾州高
躅今誰繼先生獨再留登堂弔興廢想像氣横秋
又
大將上兵符軍容備掃除恭惟陛下聖方采直臣書忽
報分司去還尋入幕初宗藩雖舊識莫遣得親疎
送杜起莘殿院出守遂寧
羽檄聯翩晝夜馳臣憂顧不在邊陲軍容地密寧當議
陛下恩深不忍欺白簡萬言幾慟哭青編一傳可前知
平生所學今無負未歎還鄉兩鬢絲
和曾待制遊兩山
翰林碑立崔嵬上待制詩題杳靄間人天八萬四千墖
便合推為第一山
右題育王山明月堂
疎鐘迎客到溪亭碧瓦朱欄相照明想得松隂排萬衲
籃輿放處恰詩成
右題天章山宿鷺亭
攀石捫蘿到更幽玲瓏咫尺嬾窮搜旁人不會當時意
為欠門生作伴遊
右題天章山更幽亭且以未到玲瓏為恨
雨中出遊夜歸
小雨南山路今朝思出遊難從子規請寧遣竹雞憂野
店寒饒柿煙津晩喚舟歸來對燈火未恨濕衣裘
謝李平叔郎中問疾
吏部朝回早幽人病始蘇過門迂問訊欹枕聽傳呼緣
瘦重裁帽因衰學染鬚投詩發公笑試想此形模
聞武均州報已復西京
白髮將軍亦壯哉西京昨夜捷書來敵人敢作千年計
天意寧知一日回列聖仁恩深雨露中興赦令疾風雷
懸知寒食朝陵使驛路梨花處處開
喜小兒輩到行在
阿綱學書蚓滿幅阿繪學語鸎囀木截竹作馬走不休
小車駕羊聲陸續書窗涴壁誰忍嗔嗁嘑也復可憐人
却思邊馬飲江水敢道春風無戰塵傳聞敵棄兩京走
列城爭為朝廷守從今父子見太平花前飲水勿飲酒
病起寄曾原伯兄弟
意象殊非昨筋骸劣自持衰如霜後木愁抵盎中絲風
雪書來少江山夢到遲出門還惘惘倚杖獨移時
送湯岐公鎮會稽
吳越東西州浙江限其中黃旗高十丈大舟凌虚空都
人送留守郡吏迎相公江心波濤壯帳下鼔角雄樂哉
公何憾廷論則未同永懷前年秋敵人方嘯兇閭左發
薊北戈船滿山東舊盟顧未解誰敢嬰其鋒公時立殿
上措置極雍容南荒竄驕將京口起元戎舊勲與㝛貴
屏氣聽指蹤規模一朝定強敵終歸窮當時謂易耳未
見回天功及今始大服咨嗟到兒童天心佑社稷主聖
肖祖宗旌節早來朝笑談折遐衝
周洪道學士許折贈館中海棠以詩督之
嫋嫋柔絲不自持更禁日炙與風吹仙家見慣渾閒事
乞與人間看一枝
送七兄赴楊州帥幕
初報邊烽照石頭旋聞邊馬集瓜州諸公誰聽芻蕘策
吾輩空懷畎畆憂急雪打窗心共碎危樓望遠涕俱流
豈知今日淮南路亂絮飛花送客舟
閏二月二十日遊西湖
西湖二月遊人稠鮮車快馬巷無留梨園樂工教坊優
絲竹悲激雜清謳追逐下上暮始休外雖狂醒樂則不
豈知吾曹淡相求酒肴取具非預謀青梅苦筍助獻酬
意象簡樸足鎮浮尚慙一官自拘囚未免疋馬從兩騶
南山老翁亦出遊百錢自挂竹杖頭
劉太尉挽歌辭
敵人忘覆育師旅備非常南服更旄節中軍鑄印章馳
書諭燕趙開府冠侯王赫赫今何在門庭冷似霜
又
堅壁臨江日人疑制敵疎安知百萬寇銳盡浹旬餘智
出常情表功如定計初云何媢公者不置篋中書
過林黃中食柑子有感學宛陵先生體
博士得黃柑甚愛不忍擘持獻太夫人遠附海上舶故
山饒氛霧可使酒杯窄豈無荔枝好饜飫恐不摘相去
三千里無異娛旁側乃知母子意更遠未嘗隔我昨往
見君從容弄書冊藥分臘劑香茶泛春芽白主意顧未
厭筐筥自搜索敢謂甘旨餘亦及此下客霜包纔三四
氣可壓千百重是慈孝物不敢吐其核甘寒雖遶齒悲
感已横臆半生無歡娛初不爲湮阨
玉牒所迎駕望見周洪道舍人
自卜河橋宅清談喜屢陪今年見騰踔不恨老氛埃曉
放宫門鑰霜彫輦路槐班回獨小立為待繡鞍來
送梁諫議
湖海還朝白髮生嬾隨年少事聲名極知憂國人誰及
細看無心語自平歸訪鄉人忘位重乍辭言責覺身輕
籃輿避暑雲門寺應過幽居聽水聲(游有菴居在雲門流泉遶屋諫議舊)
(所愛賞)
以石芥送劉韶美禮部劉比釀酒勁甚因以為戲
古人重改陽城驛吾輩欣聞石芥名風味可人終骨骾
尊前眞見魯諸生
又
長安官酒甜如蜜風月雖佳嬾舉觴持送盤蔬還會否
與公新釀鬭端方
出都
重入修門甫歲餘又攜琴劎返江湖乾坤浩浩何由報
犬馬區區正自愚緣熟且為蓮社客伻來喜對草堂圖
西廂屋了吾眞足高枕看雲一事無
曾原伯屢勸居城中而僕方欲自梅山入雲門今
日病酒偶得長句奉寄
借得僧房似釣船兼旬散髮醉江天酒能作病眞如此
窮乃工詩却未然閑似白鷗雖自許健如黃犢已無緣
秋高更欲移家去先葺雲門屋數椽
村居
富貴功名不擬論且浮舴艋寄煙村生憎快馬隨鞭影
寧作癡人記劎痕樵牧相諳欲爭席比鄰漸熟約論婚
晨舂夜績吾家舊正要遺風付子孫
看山
小葺茆茨紫翠間今年偷得半年閒門前木落須霜曉
且看西南一角山
夏夜泛舟書所見
山房猶復畏炎蒸長掩柴門媿老僧兩槳去搖東浦月
一龕回望上方燈驚飛㝛鳥時呼侣騰起長魚有脱罾
夜半歸來步松影眞成赤腳踏層冰
秋隂
陂澤秋容淡郊原曉氣清雨來鳩有語社近燕無情拄
杖扶腰痛漁舟照眼明苦吟緣病輟隨意或詩成
盆池
門外江濤湧雪堆埋盆作沼亦何哉兒曹不解渠翁意
新脱風波嶮處來
比從人覓酒皆酸薄戲作此詩
酒盡聊憑折簡求不知人要博涼州牆隅棄置空三歎
露下螢飛奈此秋
買魚
臥沙細肋何由得出水纖鱗却易求一夏與僧同粥飯
朝來破戒醉新秋
又
兩京春薺論斤賣江上鱸魚不直錢斫膾𢷬齏香滿屋
雨窗喚起醉中眠
秋雨
漫道秋來雨那無一日晴只供高枕臥不放小窗明書
冊頻開闔山瓢任濁清長年諳世味不是故逃名
晨起偶題
城遠不聞長短更上方鐘鼔自分明幽居不負秋來睡
末路偏諳世上情大事豈堪重破壞窮人難與共功名
風爐歙鉢生涯在且試新寒芋糝羹
悲秋
煙草凄迷八月秋荒村絡緯戒衣裘道人大欠修行力
平地閒生爾許愁
寄張眞父舍人
諸公方衮衮無地著斯人萬里夔州守中朝禁省臣孤
帆秋上峽五馬曉班春想見懷明主登臨白髮新
又
天上紫微省鸎花繞直廬逢時身鼎貴憂國鬢先疎顦
顇元當棄牽聯也得書猶能下榻否擬卜瀼西居
幽居
翳翳桑麻巷幽幽水竹居紉縫一獠婢樵汲兩蠻奴雨
挾清砧急籬懸野蔓枯鄰村有鬻子吾敢歎空無
法寶璉師求竹軒詩
南軒竹色映谿光不减吾州五月涼猶恨秋來鷗鷺少
須君更為築横塘
欲遊五峰不果往小詩寄瑩老
東來恨不見湯休千首清詩儻許求要與茶山燈下讀
莫令侍者作蠅頭(茶山老人謂曾待制)
謝王彦光提刑見訪并送茶
邇英帷幄舊儒臣肯顧荒山野水濱不怕客嘲輕薄尹
要令我識老成人颿回鼔轉東城暮酒冽橙香一笑新
遥想解酲須底物隆興第一壑源春
送查元章赴䕫漕
柳色西門路看公上馬時亦知非久别不奈自成悲白
髮劉賓客青衫杜拾遺分留端有待剰賦竹枝詞
逍遥
臺省諸公日造朝放慵别駕媿逍遥州如斗大眞無事
日抵年長未易消午坐焚香常寂寂晨興署字亦寥寥
時平更喜戈船靜閒看城邊帶雨潮
病中簡仲彌性唐克明蘇訓直
移疾還家暫曲肱依然耐久北窗燈心如澤國春歸雁
身是雲堂旦過僧細雨佩壺尋廢寺夕陽下馬弔荒陵
小留莫厭時追逐勝社年來冷欲冰(三君皆有歸志故云)
送王景文
張公遂如此海内共悲辛強敵猶遺種皇天奪老臣深
知萬言策不愧九原人(君近嘗奏策)風雨津亭暮辭君淚滿
巾
送吕彦升參謀
楚塞蕭條久㝛師參謀承詔上丹墀苦言到口眞當發
聖度如天莫自疑萬里寄聲長不達一尊相屬豈前期
遥憐霜曉朝衣冷深愧江城睡足時
无咎郡齋燕集有詩末章見及敬次元韻
城樓畫角吹晩晴梅花墮地草欲生綺盤翠杓春滿眼
我胡不樂君將行君歸吾黨共增氣往往怪我衰涕横
我來江干舊交少見君不啻河之清北風共愛地爐暖
西日同賞油窗明微吟劇醉不知倦坐閱漢臘逾周正
君文雄麗擅一世凜凜武庫藏五兵酸寒如我每自笑
顧辱刻畫為虛聲乃知好士如好色遇合不必皆傾城
君方與世作水鏡如此過許人將驚千金敝帚有定價
周玉鄭鼠難強名失言議罰不可緩敬白府主浮金觥
君看失脚落塵土豈復毫髮餘詩情自傷但似路旁堠
雨剝風摧供送迎
次韻无咎别後見寄
平日杯行不解辭長亭況是送君時幾行零落僧窗字
何限流傳樂府詩歸思恰如重醖酒歡情略似欲殘棋
龍蛇飛動無由見坐媿文園屬思遲(詩來彌月乃能和畣故云)
晩泊慈姥磯下二首
山斷峭崖立江空翠靄生漫多來往客不盡古今情月
碎知流急風高覺笛清兒曹笑老子不睡待潮平
又
慈姥磯頭月纖纖照酒杯素秋風露重久客鬢毛催㝛
鳥驚還定飛螢闔復開平生四方志老去轉悠哉
七月十四夜觀月
不復微雲滓太清浩然風露欲三更開簾一寄平生快
萬頃空江著月明
夜㝛陽山磯將曉大雨北風甚勁俄頃行三百餘
里遂抵雁隨浦
五更顚風吹急雨倒海翻江洗殘暑白浪如山潑入船
家人驚怖篙師舞此行十日苦滯留我亦蘆叢厭鳴艣
書生快意輕性命十丈蒲帆百夫舉星馳電騖三百里
坡隴聮翩雜平楚船頭風浪聲愈厲助以長笛撾鼉鼔
豈惟澎湃震山嶽直恐澒洞連后土起看草木盡南靡
水鳥號鳴集洲渚稽首龍公謝風伯區區未禱煩神許
應知老去負壯心戲遣窮途出豪語
望江道中
吾道非邪來曠野江濤始此去何之起隨烏鵲初翻後
㝛及牛羊欲下時風力漸添帆力健艣聲常雜雁聲悲
晩來又入淮南路紅樹青山合有詩
秋夜讀書每以二鼔盡為節
腐儒碌碌歎無竒獨喜遺編不我欺白髮無情侵老境
青燈有味似兒時高梧策策傳寒意疊鼔鼕鼕迫睡期
秋夜漸長飢作祟一杯山藥進瓊糜
往在都下時與鄒德章兵部同居百官宅無日不
相從僕來佐豫章而德章亦謫高安感事述懷
作歌奉寄
巷南巷北秋月明東家西家讀書聲官閒出局各無事
冷落往往思同盟出門相尋索一笑亦或邂逅因俱行
黃中掀髯語激烈韶美堅坐書縱横子充清言喜置酒
赤梨綠柿相扶檠寒燈耿耿地爐暖宫門風順聞疎更
故交一作霜葉散外物已付秋毫輕兩窮相遭世果有
我與鄒子俱南征豫章高安本一郡挂帆起柂無三程
簿書衮衮不少借懷抱鬱鬱何由傾明年君歸我亦去
早卜三畆開柴荆軟紅舊路莫重蹋二升脱粟同煨鐺
寄畣綿州楊齊伯左司
磊落人為磊落州滕王閣望越王樓欲憑夢去直虚語
賴有詩來寬旅愁我老一官書紙尾君行千騎試遨頭
遥知小寄平生快春酒如川炙萬牛
送全州趙都曹
霜葉無停聲脂車有行色正悲南浦秋又送清湘客啼
飢兒頰紅待養親髮白努力事上官世路日已迫
病中作
豫章瀕大江氣候頗不令孟冬風薄人十室八九病外
寒客肺胃下溼攻腳脛俗巫醫不藝嗚呼安託命我始
屏藥囊治病以清靜幻妄消六塵虚白全一性三日體
遂輕成此不戰勝長年更事多苦語君試聽
夜夢從數客雨中載酒出遊山川城闕極雄麗云
長安也因與客馬上分韻作詩得遊字
有酒不謀州能詩自勝侯但須繩繫日安用地埋憂射
雉侵星出看花秉燭遊殘春杜陵雨不恨溼貂裘
去年余佐京口遇王嘉叟從張魏公督師過焉魏
公道免相嘉叟亦出守莆陽近辱書報魏公已
葬衡山感歎不已因用所遺拄頰亭詩韻奉寄
河亭挈手共徘徊萬事寧非有數哉黃閣相君三黜去
青雲學士一麾來中原故老知誰在南嶽新丘共此哀
火冷夜窗聽急雪相思時取近書開
自詠示客
衰髮蕭蕭老郡丞洪州又看上元燈羞將枉直分尋尺
寧走東西就斗升吏進飽諳箝紙尾客來苦勸摸牀稜
歸裝漸理君知否笑指廬山古澗藤(廬山僧近寄藤杖甚竒)
醉中歌
吾少貧賤眞臞儒貪食嗜味老不除折腰歛版日走趨
歸來聊以醉自娛長缾巨榼羅杯盂不須漁翁勸三閭
牛尾膏美如凝酥猫頭輪囷欲專車黃雀萬里行頭顱
白鵝作鮓天下無潯陽糖蟹徑尺餘吾州之蔊尤嘉蔬
珍盤餖飣百味俱不但項臠與腹腴悠然一飽自笑愚
顧爲口腹勞形軀投劾行矣歸園廬莫厭糲飯嘗黃葅
寄陶茂安監丞
永州太守鬢毛殘矍鑠猶能起據鞍徵士雖思賦松菊
隱居未可挂衣冠功名夢境元非實歌舞山城且自寬
也勝鍾陵窮别駕閉門無客遣憂端
燒香
茹芝却粒世無方隨食江湖每自傷千里一身鳬泛泛
十年萬事海茫茫春來鄉夢憑誰說歸去君恩未敢忘
一寸丹心幸無愧庭空月白夜燒香
寒食臨川道中
百卉千花了不存墮溪飛絮看無痕家人自作清明節
老子來穿綠暗村日落啼鴉隨野祭雨餘荒蔓上頽垣
道邊醉飽休相避作吏堪羞甚乞墦
上已臨川道中
二月六夜春水生陸子初有臨川行溪深橋斷不得渡
城近臥聞吹角聲三月三日天氣新臨川道中愁殺人
纖纖女手桑葉綠漠漠客舍桐花春平生怕路如怕虎
幽居不省遊城府鶴軀苦瘦坐長飢龜息無聲惟默數
如今自憐還自笑歛版低心事年少儒冠未恨終自誤
刀筆最驚非素料五更欹枕一悽然夢裏扁舟水接天
紅蕖綠芰梅山下白墖朱樓禹廟邊
寄别李德遠
蕭蕭風雨臨川驛邂逅連床若有期自起挑燈貪夜話
疾呼索飯療朝飢(皆記前日相從時事)即今明月共千里已占深
林巢一枝惜别自嫌兒女態夢騎羸馬度芳陂(德遠所居名秫)
(陂)
又
李矦不恨世賣友陸子那須錢買山出牧君當千里去
歸耕我判一生閒中原亂後儒風替黨禁興來士氣孱
復古主盟須老手勉追慶歷數公間
初夏道中
桑間葚熟麥齊腰鸎語惺惺野雉驕日薄人家晒蠶子
雨餘山客買魚苗豐年隨處俱堪樂行路終然不自聊
獨喜此身強健在又搖團扇著絺蕉
示兒子
父子扶攜返故鄉欣然擊壤詠陶唐墓前自誓寧非隘
澤畔行吟未免狂雨潤北窗看洗竹霜清南陌課剶桑
秋毫何者非君賜回首修門敢遽忘
重五同尹少稷觀江中競渡
楚人遺俗閱千年簫鼔喧呼鬭畫船風浪如山鮫鰐横
何心此地更爭先
過玉山辱芮國器檢詳留語甚勤因寄此詩兼呈
韓无咎右司
遼東歸老白襦帬名字何堪遣世聞便謂與公長契闊
不知留語故慇懃詩章有便猶應寄禄米無多切莫分
(舊見檢詳俸甚薄故有此&KR3067;)倘見右司煩說似每因風月愴離羣
隨意
隨意上漁舟幽尋不預謀清溪欣始泛野寺憶前遊豐
歲雞豚賤霜天柿栗稠餘生知有幾且置萬端憂
寄龔實之正言
臺省諸公歲歲新平生敬慕獨斯人山林不恨音塵遠
夢寐時容笑語親學道皮膚雖脫落憂時肝膽尚輪囷
至和嘉祐須公了乞向升平作幸民
遊山西村
莫笑農家臘酒渾豐年留客足雞豚山重水複疑無路
柳暗花明又一村簫鼔追隨春社近衣冠簡朴古風存
從今若許閒乘月拄杖無時夜叩門
觀村童戲溪上
雨餘溪水掠堤平閒看村童戲晩晴竹馬踉蹡衝淖去
紙鳶跋扈挾風鳴三冬暫就儒生學(村人惟冬三月遣兒童入小學)千
耦還從父老耕識字粗堪供賦役不須辛苦慕公卿
雨霽出遊書事
十日苦雨一日晴拂拭拄杖西村行清溝泠泠流水細
好風習習吹衣輕四鄰蛙聲已閤閤兩岸柳色爭青青
辛夷先開半委地海棠獨立方傾城春工遇物初不擇
亦秀燕麥開蕪菁薺花如雪又爛漫百草紅紫那知名
小魚誰取置道側細柳穿頰危將烹欣然買放寄吾意
草萊無地蘇疲氓
殘春
殘春醉著釣魚菴花雨娛人落半巖豈是天公無皂白
獨悲世俗異酸鹹妄身似夢行當覺談口如狂未易緘
已作沉舟君勿歎年來何止閱千帆
家園小酌
旋作園廬指顧成柳隂已復著啼鸎百年更把幾杯酒
一月元無三日晴鷗鷺向人殊耐久山林與世本無營
小詩漫付兒曹誦不用韓公說有聲
又
滿林春筍生無數竟日鸕鷀來百回衣上塵埃眞一洗
酒邊懷抱得頻開池魚往者憂竒禍社櫟終然幸散材
世事紛紛心本嬾閉門豈獨畏嫌猜
寄王嘉叟吏部
㝛負煩公議隆寬荷聖時江湖眞送老藥餌且扶衰撫
事驚年往懷人有夢知敢嗟貧到骨飲水誦君詩(嘉叟有漁)
(隱堂詩)
夜讀隱書有感
平生志慕白雲鄉俯仰人間每自傷倦鶴摧頹寧望料
寒龜蹙縮且支牀力探鴻寶尋竒訣剰采青精試祕方
常鄙臞仙老山澤要令仰首看飛翔
上虞逆旅見舊題歲月感懷
舴艋為家東復西今朝破曉下前溪青山缺處日初上
孤店開時鸎亂啼倦枕不成千里夢壞牆閒覓十年題
漆園傲吏猶非達物我區區豈足齊
舜廟懷古
雲斷蒼梧竟不歸江邊古廟鎖朱扉山川不為興亡改
風月應憐感慨非孤枕有時鸎喚夢斜風無賴客添衣
千年回首消磨盡輸與漁舟送落暉
題十八學士圖
隋日昏曀東南傾雷塘風吹草木腥平時但忌黑色兒
不知乃有虬髯生晉陽龍飛雲滃滃關洛萬里即日平
東征歸來脫金甲天策開府延豪英琴書閒暇永清晝
簪履光彩明華星高參伊吕列佐命下者才氣猶崢嶸
但餘一恨到千載高陽繆公來竄名老奸得志國幾喪
李氏誅徙連孤嬰向令亟念履霜戒危亂安得存勾萌
衆賢一佞旤尚爾掩卷涕淚臨風横
統分稻晩歸
出裹一簞飯歸收百把禾勤勞解堪忍餘暇更吟哦歲
惡增吾困家貧賴汝多村醪莫辭醉羹芋學岷峨(是日作芋)
(羹)
又
薄酒不自酌夕陽須汝歸橘包霜後美豆莢雨中肥路
遠應加飯天寒莫減衣老懷憂自切道眼看皆非
衰病
衰病不浪出閉門煙雨中葦花添絮㬉葑火試爐紅(湖村)
(采老葑作火甚妙)仕宦螘窠夢功名馬耳風山翁但更事人看
作神通
又
病除猶老健雨止得冬晴覓句嗟心在鈔書試眼明朝
寒添布褐晩步出柴荆外慕終無益兒曹且力耕
霜風
十月霜風吼屋邊布裘未辦一銖綿豈惟飢索隣僧米
眞是寒無坐客氊身老嘯歌悲永夜家貧撑拄過凶年
丈夫經此寧非福破涕燈前一粲然
小酌
槃箸貧猶設杯盂老更耽宗文樹雞柵靈照挈蔬籃徑
醉眼花亂高眠鼻息酣覺來寒日晩落葉擁茆菴
十月苦蠅
村北村南打稻忙浮雲吹盡見朝陽不宜便作晴明看
撲面飛蠅未退藏
又
十月江南未擁爐癡蠅擾擾莫嫌渠細看豈是堅牢物
付與清霜爲掃除
丫頭巖見周洪道以進士入都日題字
烏巾白紵蹋京塵瑶樹瓊林照路人西省歸來名蓋代
兩行墨色尚如新
獨學
師友彫零身白首杜門獨學就誰評秋風棄扇知安命
小炷留燈悟養生踵息無聲酣午枕舌根忘味美晨烹
少年妄起功名念豈信身閒心太平(黃庭經閒暇無事心太平)
霜月
枯草霜花白寒窗月影新驚鴉時繞樹吠犬遠隨人出
仕讒銷骨歸耕病滿身世間輸壞衲切莫勸冠巾
寄黃龍升老
讀書萬卷裂儒衣黃金可成棄不為快哉天馬不可羈
開口便呼臨濟兒諸方蹴蹋莫支持吾州一老偶得之
(升嗣佛智裕公)閉門夜付僧伽黎明日聲價羽檄馳弟子不必
不如師黃龍所立尤瑰竒空山鬼火號狐狸築屋千礎
食萬緇癡人不解公遊嬉嫉怒欲碎門前碑世衰道喪
士自欺山林亦復踐駭機長謠寄公公試思吾輩救此
當何施
贈進賢劉令
簿領塵埃裏超然見鳳麟性疎忘顧忌學大有經綸正
論雖頻接高標豈易親向來相識晩吾黨欠斯人
書室名可齋或問其義作此告之
得福常廉禍自輕坦然無媿亦無驚平生祕訣今相付
只向君心可處行
寄詶楊齊伯少卿
楊卿人材金百鍊岐公座上初識面十年萬事不須說
猶喜歸來且強健題詩想見初削瓜寄到茆堂已歸燕
辭嚴意密敢輕讀呼兒炷燈重把卷即今相望幾千里
何日蟬聯語忘倦就令有使即寄書豈如無事長相見
劎南詩稾卷一
