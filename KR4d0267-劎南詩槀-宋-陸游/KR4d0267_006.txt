劎南詩稾卷六
宋陸游撰
江上對酒作
把酒不能飲苦淚滴酒觴醉酒蜀江中和淚下荆揚樓
櫓壓湓口山川蟠武昌石頭與鍾阜南望鬱蒼蒼戈船
破浪飛鐡騎射日光寇來即送死詎能犯金湯汴洛我
舊都燕趙我舊疆請書一尺檄為國平氐羌
自嘲
華子中年百事忘嵇生仍坐嬾為妨病於榮宦冥心久
老向端閒得味長對客欲談還憒憒讀書纔過已茫茫
青縑帳暖黃紬稳聊借東菴作睡鄉
暮歸馬上作
石筍街頭日落時銅壺閣上角聲悲不辭與世終難合
惟恨無人麤見知寶馬俊遊春浩蕩江樓豪飲夜淋漓
醉來剰欲吟梁父千古隆中可與期
臨别成都帳飲萬里橋贈譚德稱
成都城南萬里橋蘆根蘋末風蕭蕭暎花碾草鈿車小
駐坡驀澗青驄驕入門翠徑絶窈窕臨水飛觀何岧嶤
判無功名著不朽惟仗詩酒寬亡聊迎霜早已足雉兔
微冷便欲思狐貂喜看縷膾暎盤箸恨欠斫蟹加橙椒
坐中譚侯天下士龍馬毛骨矜超遥烏犀白紵謫仙樣
但可邂逅不可招今年一戰馘餘子風送六翮凌青霄
美人再拜乞利市醉墨飛落生蛟綃我衰於世百無用
十年不趁含元朝華纓肻傍蕭颯鬢寶帶那束龍鍾腰
祝君好去事明主日望分喜來漁樵遊談引類亦細事
寄酒且解相如消
夜宿二江驛
鷄鳴原前風折樹夜到雙流雨如注樺皮溼透點不明
旋設篝爐燎衣袴重城回首一夢散錦障氊車渺無處
新聲猶傍耳邊來殘酒半隨風力去飛觴縱飲亦何樂
憒憒不堪長閉戶丈夫要為國平戎俗子豈識吾所寓
涉白馬渡慨然有懷
我馬顧影嘶忽涉白馬津雖非黃河上撫事猶悲辛太
行之下吹戰塵燕南趙北空無人袁曹百戰相持處邊
敵堂堂自來去
瑞草橋
柘葉颼颼雪意驕檐頭雙兔遇歸樵宿酲未觧題詩嬾
虚過風流瑞草橋
將之榮州取道青城
倚天山作海濤傾看遍人間兩赤城(青城山一名赤城而天台之赤城乃)
(予舊遊)自笑年年隨宦牒不如處處得閒行草痕沙際猶
餘綠楓葉霜餘已帶頳歸去還堪咤兒輩錦囊三十六
峥嶸
丈人觀
黃金篆書扁朱門夾道巨竹屯蒼雲崖嶺劃若天地分
千柱耽耽壓其垠纓冠肅謁丈人君廣殿空庭吹寶熏
摩挲畫橋手為皸異哉山巙與土羵物怪齾齾冠丘墳
仙人佩玉雜帨帉手整貂冠最不羣欲去不忍恨日曛
道翁採藥晝夜勤松根茯苓獲兼斤人之植立彊骨觔
狗杞羣吠聲狺狺山爐小甑吹幽芬朱顔不飲常自醺
我亦宿誦五千文一念之差隨世紛逝將從翁走如麋
隐書祕訣何由聞
題丈人觀道院壁
斷香浮月磬聲殘木影如龍布石壇偶駕青鸞塵世窄
閒吹玉笛洞天寒竒香滿院晨炊藥異氣穿巖夜浴丹
却笑飛仙未忘俗金貂猶著侍中冠(孫太古畫范長生作舉手整貂蟬像)
(神氣尤竒逸)
宿上清宫
九萬天衢浩浩風此身眞是一枯蓬盤蔬采掇多靈藥
閣道攀隮出半空累盡神仙端可致心虚造化欲無功
金丹定觧幽人意散作山椒百炬紅(夜中山谷火煜然俗謂聖燈意古藏)
(丹所化也)
自上清延慶歸過丈人觀少留
再到蓬萊路欲平却吹長笛過青城空山霜葉無行迹
半嶺天風有嘯聲細棧跨雲縈峭絶危橋飛柱插澄清
玉華更控青鸞住要倚欄干待月明(玉華楼名)
長生觀觀月
碧天萬里月正中清夜弭節長生宫廣寒忽墮人間世
但怪步虚聲散瑶臺空四山沉沉萬籟寂夭矯髯龍舞
娱客弭貂老仙期不來獨倚欄干吹玉笛道人不怕九
霄寒銀闕冰壺處處看天台四萬八千丈明年照我扶
藜杖
儲福觀(唐玉眞公主修真之地)
路轉屏風疊雲藏帝子家窮幽行犖确息倦倚槎牙綠
蘚封茶樹清霜折藥花世無勾漏令誰此養丹砂
龍門洞
我來香積寺清晨歴龍門孤峰撑蒼昊大壑裂厚坤古
宂吹腥風峭壁挂爪痕水浮石楠花崖絡菖蒲根横策
意未饜褰裳探其源絶境豈可名恨我詩語煩須臾蒼
雲合便恐白雨飜東走得平野萬里扶桑暾
布金院
萬里西來了宿緣憑鞭欹帽過年年山寒院落開爐月
霜重郊原斸芋天淺碧鱗鱗人度彴長空杳杳鳥衝煙
夜投蕭寺清無寐楼角三更月滿川
離堆伏龍祠觀孫太古畫英惠王像
岷山導江書禹貢江流蹴山山為動嗚呼秦守信豪傑
千年遺迹人猶誦决江一支溉數州至今禾黍連雲種
孫翁下筆開生面岌嶪高冠摩屋棟徙木遺風雖峭刻
取材尚足當世用寥寥後世豈乏人尺寸未施䜛已衆
要官無責空賦禄軒盖傳呼眞一閧竒勲偉績曠世無
仁人志士臨風慟我遊故祠九頓首夜遇神君了非夢
披雲激電從天來赤手騎鯨不施鞚
登灌口廟東大楼觀崏江雪山
我生不識柏梁建章之宫殿安得峩冠侍遊宴又不及
身在滎陽京索間擐甲横戈夜酣戰胸中廹隘思遠遊
泝江來倚&KR2165;山楼千年雪嶺闌邊出萬里雲濤坐上浮
禹迹茫茫始江漢疏鑿功當九州半丈夫生世要如此
齎志空死能無歎白髮蕭條吹北風手把巵酒酹江中
姓名未死終磊磊要與此江東注海
郫縣道中思故里
衰髮不勝簮馳驅豈復堪客魂迷劍外歸思滿天南江
路灘聲壮雲停雪意酣空懷小叢碧細酌破吴柑
宿江原縣東十里張氏亭子未明而起
寸廩驅人卒歲勞一官坐失布衣高劎南十月霜猶薄
江上五更鷄亂號孤枕擁衾尋短夢青燈照影著征袍
客愁相續無時斷那得并州快剪刀
戲詠西州風土
衍沃綿千里融和被四時蠶叢角歌吹石室盛書詩綠
樹藏漁市清江遶佛祠吾行更堪樂載酒上蟇頤
宿彭山縣通津驛大風隣園多喬木終夜有聲
木欲静風不止子欲養親不留夜誦此語涕莫收吾親
之没今幾秋尚疑捨我而遠遊心冀乘雲反故丘再拜
奉觴陳膳羞陶盎治米聲叟叟木甑炊䴵香浮浮芼薑
屑桂調甘柔稚鼈煮&KR0796;長魚&KR0008;夜敷枕席視衾裯晨起熏
籠進衣裘哀樂此志終莫酬有言不聞九泉幽北風歲
晩號松楸哀哉萬里為食謀
眉州郡燕大醉中間道馳出城宿石佛院
玻瓈春作江水清紫玉簫如雛鳳鳴漏聲不聞看炧燭
俠氣未減欺飛觥單車萬里信有數二年三過寧㤀情
釵頭玉茗妙天下(坐上見白山茶格韻高絶)瓊花一樹眞虚名酒酣
忽作檀公策間道絶出東關城清歌未斷去已遠回首
楼堞空峥嶸貂裘狐帽醉走馬陌上應有行人驚徑投
野寺睡正美魚鼓忽報江天明
雙柏
雙柏屹相向剛嚴如巨人龍吟風雨夕山立雪霜晨閱
世易成古刳心不復春扶顚要力量歲晚莫全身
戍卒說沉黎事有感
亭障曾無閱歲寕頻聞夷落犯王靈孤城月落冤魂哭
百里風吹戰血腥瘴重厭看茅葉赤春殘不放柳條青
焦頭爛額知何補弭患從來貴未形
平羌道中望峩眉山慨然有作
白雲如玉城翠嶺出其上異境忽墮前心目久蕩漾别
來二百日突兀喜亡恙飛仙遥舉手喚我一税鞅此行
豈或使屏迹事幽曠何必故山歸更破萬里浪
次韻何元立都曹贈行(元立用陳後山送蘇公詩韻)
嘉榮東西川此别不為遠徘徊凌雲寺决去未遽忍登
高望故人煙樹参差見懸知今日夢不隔重城鍵平生
相從意百年有未滿結巢青城雲期子在歲晩
次韻楊嘉父先輩贈行
貞元舊朝士太學老諸生半世不偶諧殘年正飄零危
坐但愁悲一笑黃河清佳客如晨星俗子如春萍竒哉
今日事諸賢送東征吸酒杯當空綴詩筆勿停明發復
百憂君聽馬蹄聲
入榮州境
一起一伏黃茅岡崔嵬破丘狐兔藏炯炯寒日清無光
單單終日行羊腸村落聚看如驚麞亦有銀釵伏短牆
黃旗飜飜鼓其鏜畫角鳴咽吹斜陽長筒汲井熬雪霜
轆轤咿啞官道傍渺然孤城天一方傳者或云古夜郎
其民簡朴士甚良千里鬱為詩書鄉閉閤掃地焚清香
老人處處是道場
井研道中
窮冬景方促下嶺路微平地瘦竹無葉風乾茅有聲客遊
空自歎歸計與誰評尚喜長亭下雲穿夕照明
頼牟鎮早行
孤燈照影聽初鷄攬轡情懷倍慘悽雪作未成雲意閙
茅荒無際客魂迷觸寒手指藏猶裂畏嶮圖書棄不擕
老去有文無賣處等閑題遍蜀東西
初到榮州
亂山缺處城楼呀雙旗蕭蕭晩吹笳煙深綠桂臨絶壑
霜落殘瀨鳴寒沙廢臺已無隐士嘯遺宅上有高人家
鈴齋下榻約僧話松隂枕石放吏衙杯羹最珍慈竹筍
缾水自養山薑花地爐堆獸熾石炭瓦鼎號蚓煎秋茶
少年遠遊無百里一飢能使行天涯豈惟慣見蓬婆雪
直恐遂泛星河槎故巢肻作兒女戀異境會向鄉閭誇
一杯徑醉幘自墜燈下髮影看鬖髿
城上
雙雙黃犢臥斜陽葉葉丹楓著早霜沙水自鳴如有恨
野花無主為誰芳郫筒味釅愁濡甲巴曲聲悲怯斷腸
賴有生平管城子不妨驅使荅風光
又
濯錦豪華夢不通巋然孤疊亂山中行歌滿道知人樂
露積連村見歲豐萬瓦新霜掃殘瘴一林丹葉換青楓
鵝黃名醖何由得且醉杯中琥珀紅(榮州酒赤而勁甚鵝黃廣漢酒名)
西楼夕望
夜郎城裏歎途窮賴有西楼著此翁溪鳥孤飛寒靄外
野人參語夕陽中蒼天可恃何曾老白髮緣愁却未公
俗態十年看爛熟不如留眼送歸鴻
醉中懷眉山舊遊
勁酒少和氣哀歌無歡情故鄉不敢思登高望錦城錦
城那得去髣髴蟇頤路遙知尊前人指我題詩處我雖
流落夜郎天遇酒能狂似少年想見東郊携手日海棠
如雪柳飛綿(漢嘉術者袁牧童謂予明年春分後當還西州)
登城望西崦
登城望西崦數家斜照中柴荆晝亦閉乃有太古風慘
淡起炊煙寂歴下釣筒土瘦麥苗短霜重桑枝空恐是
種桃人或有采芝翁何當宿楼上月明照夜舂
甲午十一月十三夜夢右臂踊出一小劎長八九
寸有光既覺猶微痛也
少年學劎白猿翁曾破浮生十歲功玉具拄頤誰復許
蒯緱彈鋏老猶窮牀頭忽覺蛟龍吼天上方驚牛斗空
此夢怪竒君記取佩刀猶得世三公
齋中夜坐有感
荒山為城溪作壕風鼓巨木聲翻濤鴟梟乘屋彈不去
狐狸欺人怒竪毛雨來紅鶴更可惡争巢一似嬰兒號
城孤屋老草木茂正坐人少此輩豪急呼五百具畚鍤
欲掀窟穴窮腥臊忽然語罷却自笑殘年何至與汝鏖
浣花江色綠如黛春波灔灔浮輕舠行當繫纜柳隂下
仰聽鸎語傾香醪
晩登横溪閣
楼鼓聲中日又斜憑高愈覺在天涯空桑客土生秋草
野渡虚舟集晩鴉瘴霧不開連六詔俚歌相荅帶三巴
故鄉可望應添淚莫恨雲山萬疊遮
又
犖确坡頭笻竹枝西臨村路立多時賣蔬市近還家早
煑井人忙下麥遲(榮多鹽井秋冬收薪茅取急)病客情懷常怯酒山
城老景盡供詩晩來試問愁多少只許高楼横笛吹
昭德堂晩步
笑喚枯笻蹋夕陽探春聊作静中忙高枝鵲語如相命
幽徑梅開秪自香苔蝕斷碑驚世換鐘來廢寺覺城荒
謫仙未必無遺恨老欠題詩到夜郎
龍洞(在榮州東南一里許)
峭崖磨天如立壁柟根横走松倒植呀然一岫驚倒人
空洞坡陁三百尺幽隂宜為異物託角爪痕存猶可識
想當蟠蟄未奮時腥風逼人雲觸石一朝偶為旱歲起
卷海作雨飛霹靂向來伊吕正如此莘渭千年有遺迹
我欲酌酒招蜿蜒安用辛苦常行天太平海内多豐年
歸來故祠聽管絃
客中夜寒戲作長謠
孤翁癡鈍如寒蠅霜夕不暝愁嚴凝寝衣觸體起芒粟
鼻息嘘潤成冰凌鼕鼕默數嚴譙鼓耿耿獨看幽窗燈
支牀龜老共夜永號月鷄冷同晨興白狐紫貂了不暖
何况蜀錦并吳綾静思忽得安樂法人生所欠絮與繒
十年一衲尚可過不信請視匡山僧
高齋小飲戲作
梅花又發鬼門關坐覺春風萬里寬荔子隂中時縱酒
竹枝聲裏彊追歡丁年漢使殊方老子夜吴歌昨夢殘
白帝夜郎俱不惡兩公補處得憑欄(予五年間自䕫客榮)
太液黃鵠歌(有引)
漢始元元年春二月黃鵠下建章宫太液池中
公卿上壽賜諸侯王列侯宗室金錢予夜讀漢
書追作歌一首
建章宫裏春風寒太液水生池面寬中人馳奏黃鵠下
龍旗豹尾臨池看芹香藻暖鵠得意左右從官呼萬歲
須臾傳詔宴公卿驩聲如雷動天地時平宮省遊樂多
黃鵠刷羽涵恩波小臣珥筆龍墀下願繼前朝天馬歌
自唐安徙家來和義出城迎之馬上作
身如林下僧處處常寄包家如梁上鷰歲歲旋作巢豈
惟人所憐顧影每自嘲眼看佳山水不得結把茅造物
困豪傑如視餓虎哮要令出精神感激使呌呶頗思投
筆去走馬盤雲旓三更冐急雪大戰梁楚郊
乙未元日(除夕得制司檄催赴官)
五十人間老大身更堪從此數新春鼕鼕漏鼓催窗色
急急文書動驛塵病後光隂常自惜客中節物為誰新
壯心只向郵亭盡自揣頭顱莫問人
别榮州(正月十日)
浮生歲歲俱如夢一枕輕安亦可人偶落山城無事處
暫還老子自由身嘯臺載酒雲生履仙穴尋梅雨墊巾
便恐清遊從此少錦城車馬漲紅塵(嘯臺在富義門外一里號孫登嘯臺)
(雙溪王氏有石穴黃太史牓曰地仙洞)
聞仲高從兄訃
去國萬里遊發書三日哭久矣吾已衰哀哉公不淑寄
書墨未乾玉立在我目天高鬼神惡生世露電速丹心
抱忠貞白首悲放逐九閽不可呌百身何由贖文章果
何罪一斥獨不復上壽阿母前悔不早碌碌
夏日過摩訶池
烏帽翩翩白紵輕摩訶池上試閒行淙潺野水鳴空苑
寂歴斜陽下廢城縱轡迎涼看馬影袖鞭尋句聽蟬聲
白頭散吏元無事却為興亡一愴情
早行
筰馬踐槐影紗籠吹蠟香憑鞭尋斷夢側帽受微涼病
骨更疎放衰懷罷激昂道邊雙石筍笑我伴人忙
天中節前三日大聖慈寺華嚴閣燃燈甚盛遊人
過於元夕
萬瓦如鱗百尺梯遥看突兀與雲齊寶簾風定燈相射
綺陌塵香馬不嘶星隕半空天宇静蓮生陸地客心迷
歸途細踏槐隂月家在花行更向西(予官居在花行距寺數里)
喜雨(五月二十二日)
黃塵赤日欲忘生一夜新涼滿錦城雨急驟增車轍水
泥深漸壯馬蹄聲蚊蠅歛迹知無地燈火於人頓有情市
遠鷄豚不須問小畦蔬甲已堪烹
夜聞浣花江聲甚壯
浣花之東當筰橋犇流齧橋橋為搖分洪初疑兩蛟舞
觸石散作千珠跳壯聲每挾雷雨横巨勢潛借黿鼉驕
夢回聞之坐太息鐡衣何日東征遼䘖枚度磧沙颯颯
盤槊斷隴風蕭蕭不然投檄徑歸去短篷臥聽錢塘潮
暑行憩新都驛
細細黃花落古槐江臯不雨轉輕雷長空鳥破蒼烟去
落日人從綠野來散策意行尋水石脱巾高臥避氛埃
羈遊未羡端居樂看月房湖又一回
早發新都驛
喔喔江村鷄迢迢縣門漏河漢縱復横繁星明如晝爱
涼趣上馬未曉閱兩堠高林起宿鳥絶澗落驚狖寺楼
插蒼烟沙泉瀉幽竇我行忽萬里坐歎關河溜官如廣
文冷面作拾遺瘦今年盍歸哉勿落春雁後
謁諸葛丞相廟(彌牟八陳原上)
漢終四百天所命老賊方持太阿柄區區梁益豈足支
不忍安坐觀異姓遺民亦知王室在閏位那干天綂正
公雖已没有神靈猶假賊手誅鍾鄧前年我過沔陽祠
再拜奠爼衰淚迸潔齋請作送迎詩精忠大義神其聽
自漢州之金堂過沈氏竹園小憩坐間微雨
修修萬竹壓康莊碧玉掾圍一尺彊雪節烟梢誰暇賞
馬蹄車轍可憐忙帽邊忽墮吹香句肘後舊傳醫俗方
更覺清遊天所惜坐來飛雨度横塘
自小雲頂上雲頂寺
素衣雖成緇不為京路塵躍馬上雲頂欲呼飛仙人飛
仙不可呼野僧意甚眞煎茶清樾下童子拾墮薪我少
本疎放一出但坐貧縛袴屬櫜鞬哀哉水雲身此地雖
暫寓失喜忘吟呻故溪歸去來歲晩思鱸蓴
馬上微雨
三日觸毒暑衣垢背汗浹今旦殊蕭然涼雨吹醉頰瘦
松無横枝蠧竹少全葉渚蓮乃可念泫泣如放妾豈惟
人意適我馬亦振鬛遠村有歸人清溪争晚涉
彌牟鎮驛舍小酌
郵亭草草置盤盂買果煎蔬便有餘自許白雲終醉死
不論黃紙有除書角巾墊雨蟬聲外細葛含風日落初
行遍天涯身尚健却嫌陶令爱吾廬
遊彌牟菩提院庭下有凌霄藤附古楠其高數丈
花已零落滿地
綘英翠蔓亦佳哉零亂空庭碼瑙杯遍雨新花天有意
定知閒客欲閒來(佛經云天風吹萎花更雨新好者)
楼上醉歌
我遊四方不得意陽狂施藥成都市大瓢滿貯隨所求
聊為疲民起憔悴瓢空夜静上高楼買酒捲簾邀月醉
醉中拂劎光射月往往悲歌獨流涕剗却君山湘水平
斫却桂樹月更明(太白詩剗却君山好平鋪湘水流老杜詩斫却月中桂清光應更多)丈
夫有志苦難成修名未立華髮生
伏日獨遊城西
幕府重來老令威山川良是昔人非癡兒已遣了官事
伏日元知當早歸避熱幽花房自歛迎秋高樹葉先飛
論詩敢補先師處僭拂江頭舊釣磯
五鼓送客出城馬上作
夜漏餘十刻涼颸如九秋灘聲聒酒醒月色照人愁落
魄悲孤宦龍鍾怯遠遊此生那可料六歲劎南州
寓舍書懷
借得茅齋近筰橋羈懷病思兩無聊春從豆蔲梢頭老
日向樗蒱齒上消叢竹曉兼風力横高梧夜挾雨聲驕
書生莫倚身常健未畫凌烟鬢已凋
夜登城楼
上天何蒼蒼四序浩旋斡異哉今年熱炊鬻不可活夜
分睡復起搖箑腕欲脱彊登城西楼月露渺空闊憑欄
弄清影涼颸入蕉葛溼螢沾草根驚鶻起木末亦知難
久留襟抱資一豁人事迭廢興天理交予奪羲和不停
馭去若弦上筈此熱會當衰歲晚備裘褐
試茶
蒼爪初驚鷹脱韝得湯已見玉花浮睡魔何止避三舍
歡伯直知輸一籌日鑄焙香懷舊隐谷簾試水憶西遊
銀缾銅碾俱官樣恨欠纖纖為捧甌
成都大閱
千步毬場爽氣新西山遥見碧嶙峋令傳雪嶺蓬婆外
聲震秦川渭水濱旗脚倚風時弄影馬蹄經雨不霑塵
屬櫜縛袴毋多恨久矣儒冠誤此身
書懷
萬里馳驅坐一飢自憐無計脱塵鞿身留幕府還家少
眼亂文書把酒稀客路更逢秋色晚故山空有夢魂歸
芋羹豆飯元堪飽錯用人言恨子威
遊大智寺
脱髮紛滿梳衰顔不堪照百年忽已半去日如過燒平
生功名心上馬無燕趙爾來閱世故萬事驚錯料豈無
舊朋儔聮翩半廊廟誰能伴此老泝峽聽猿呌錦城得
數公意氣如再少偷閒訪野寺繫馬追一笑新糟厭玉
貍畏酒亦復釂古殿鼪鼯豪壊壁冠佩肖摩挲宋公詩
句法歎高妙正如霓裳曲零落得遺調歸途繚長堤掠
面霜氣峭佳遊不可忘落筆君勿誚
看月睡晩戲作
香火課夙興風月留晚睡直言散吏閒亦未盡無事舊
聞雲臺翁高枕閱塵世至今青嶂間鼻息亂松吹平生
寡嗜好所願䆒此味千年一欠伸笑看巖花墜
成都書事
劎南山水盡清暉濯錦江邊天下稀煙柳不遮楼角斷
風花時傍馬頭飛芼羹筍似稽山美斫膾魚如笠澤肥
客報城西有園賣老夫白首欲忘歸
又
大城少城柳已青東臺西臺雪正晴鸎花又作新年夢
絲竹常聞静夜聲廢苑煙蕪迎馬動清江春漲拍堤平
尊中酒滿身彊健未恨飄零過此生
雙溪道中
曉山筰橋門天低日未暾綠陂寒淡淡白霧遠昏昏古
路亂車轍行人驚雁羣征塗不須厭蓬轉本無根
牛飲市中小飲呈坐客
牛飲橋頭小市東店門繫馬一尊同已能自置功名外
尚欲相期意氣中褐擁紫茸迎曉日酒飜紅浪醉春風
從今共約無疎索竹外梅花欲惱公
自警
乳烹佛粥遽如許菜簇春盤行及時草木欣欣渠得意
乾坤浩浩我何私懷材所忌多輕用學道當從不自欺
旦莫置規君勿怪修身三省自先師
午寢
眼澀朦朧不自支欠伸常恨到牀遲庭花著雨晴方見
野客敲門去始知灰冷香煙無復在湯成茶椀徑須持
頽然却自嫌疏放旋了生涯一首詩
白髮
我生實多邅九折行晚途憂傷日熏心驚見頰與顱稍
生秋風時競出寒雨餘星星初尚稀&KR0766;&KR0766;不可除昔如
春柳妍今作霜蓬枯蓬枯有再綠念我豈得如平昔樂
方外固與功名疏投鑷三歎息金丹豈無書
明日午睡至暮復次前韻
酒力醺然入四支華胥税駕不應遲殘年已覺衰難彊
萬事無如睡不知幸有琴書供枕籍安能冠帶更支持
紅爐過盡灰如雪獨守青燈坐畫詩
醉中長歌
闌干斗柄搖天東人間一夜回春風注桃染柳歲相似
惟我衰顔非昔紅可憐逢春不自感更欲使氣驚兒童
烟郊射雉錦臆碎水亭供鱠金盤空歸穿南市萬人看
流星突過連錢驄高樓作歌醉自寫墨光燭焰交長虹
人生未死貴適意萬里作客元非窮故人夜直金鑾殿
僵臥獨聽宫門鐘
對酒
扇邊生怕庾公塵索笑來遊錦水濱四野雲齊初釀雪
一枝梅動已催春綠尊有味能消日白髮無情不貸人
商略此生何所恨太平時得自由身
人日飲昭覺
天涯羈旅逄人日病起消搖集寶坊雪水初融錦江漲
梅花半落綠苔香家山松桂年年長幕府文書日日忙
自笑餘生有幾許一菴僣與得深藏
上元前一日
異縣客遊久今年春事遲峭寒增酒價微雨惱燈期老
態人未覺孤愁心自知停車呼病婦彊出伴諸兒
上元
細細香塵暗六街魚鱗淺碧莫雲開新粧褰幕全身見
誤馬隨車一笑回酒釅頓忘風力峭夜長猶恨漏聲催
京華舊侶彫零盡短鬢成絲心未灰
又
病起衰顔非昔紅偷閒聊與少年同一規寒玉挂楼角
千點華星來坐中久戍遺民雖困弊承平舊鎮尚繁雄
歸時瘦馬崔嵬影定有遊人笑此翁
喜譚德稱歸
少鄙章句學所慕在經世諸公薦文章頗恨非素志一
朝落江湖爛漫得自恣討論極王霸事業窺莘渭孔明
景略間却立頗眦睨從人無一欣對食有三喟譚侯信
豪雋可共不朽事天涯再相見握手更抆淚欲尋西郊
路斗酒傾意氣浩歌君和我勿作尋常醉
春感
少時狂走西復東銀鞍駿馬馳如風眼看春去不復惜
只道歲月來無窮初遊漢中亦未覺一飲尚可傾千鍾
义魚狼藉漾水濁獵虎蹴蹋南山空射堋命中萬人看
毬門對植雙旗紅華堂却來弄筆硯新詩醉草誇坐中
劎關南山纔幾日壯氣摧縮成衰翁雪霜蕭颯已滿鬢
蛟龍鬱屈空蟠胷隣園杏花忽爛漫推枕彊起隨遊蜂
遶看百匝幾歎息吹紅洗綠行悤悤莫年逢春尚有幾
常恐春去尋無蹤青錢三百幸可辦且判爛醉酤郫筒
春晴暄甚遊西市施家園
税駕名園半日留遊絲飛蝶晩悠悠驟暄不為海棠計
長晝只添鸚鵡愁老去自驚詩酒減客中偏覺歲時遒
東風好為吹歸夢著我松江弄釣舟
花時遍遊諸家園
看花南陌復東阡曉露初乾日正妍走馬碧鷄坊裏去
市人喚作海棠顚
又
為爱名花抵死狂只愁風日損紅芳綠章夜奏通明殿
乞借春隂護海棠
又
翩翩馬上帽簷斜盡日尋春不到家偏爱張園好風景
半天高柳臥溪花
又
花隂掃地置清尊爛醉歸時夜已分欲睡未成欹倦枕
輪囷帳㡳見紅雲
又
宣華無樹著啼鶯惟有摩訶春水生故老能言當日事
直將宫錦裹宫城
文
枝上猩猩血未晞尊前紅袖醉成圍應須直到三更看
畫燭如椽為發輝
又
重萼丹砂品最高可憐寂寞棄蓬蒿會當車載金錢去
買取春歸亦足豪(小東門外有千葉朱砂海棠一株竒麗絶代在荒圃中人罕見者)
又
絲絲紅萼弄春柔不似疎梅只慣愁常恐夜寒花索寞
錦茵銀燭按涼州
又
飛花盡逐五更風不照先生社酒中輸與新來雙燕子
啣泥猶得帶殘紅(今年二月二日社而海棠已過)
又
海棠已過不成春絲竹凄涼鎖暗塵眼看燕脂吹作雪
不須零落始愁人
曉過萬里橋
曉出錦江邊長橋柳帶烟豪華行樂地芳潤養花天擁
路看欹帽窺門笑墜鞭京華歸未得聊此送流年
自合江亭涉江至趙園
政為梅花憶兩京海棠又滿錦官城鴉藏高柳隂初密
馬涉清江水未生風掠春衫驚小冷酒潮玉頰見微頳
殘年飄泊無時了腸斷樓頭畫角聲
春晴
一庭舞絮鬭身輕百尺遊絲弄午晴静喜香煙縈曲几
臥驚玉子落紋枰新春易失遽如許薄宦忘歸何似生
安得一船東下峽江南江北聽鸎聲
劎南詩稾卷六
