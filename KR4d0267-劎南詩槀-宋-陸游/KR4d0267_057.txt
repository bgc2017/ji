劎南詩稾卷五十七
宋陸游撰
北窗
老人日夜衰臥起常在背窗間一編書終日聖賢對東
皐客輸米粲粲珠出碓南山儈餉茶細細雪落磑吾兒
亦解事稀甲自鉏菜一饑既退舍百念皆卷旆閑身去
俗遠澄念與道會宿痾走二豎美睡造三昧挂冠反布
韋上印謝銀艾庭中石蒼然此客真度外
幽居雜題
開歲頻風雨清明氣始和遊山書半廢躭酒睡常多客
去孫登歗牛疲寗戚歌餘生猶有幾盡底付漁蓑
又
雅意元知止遄歸喜遂初久閑棋格長多病釣徒疎漬
藥三升酒支頭一束書兒曹看翁嬾切勿厭蝸廬
又
忽忽年光逝悠悠世事非曉猶明績火晝永啓漁扉施
食禽魚熟疏溝杞菊肥寂寥何所歎父子自相依
又
獨往成初志安居謝世紛名書硬黃紙古硯熨焦紋雨
作占琴薦風來散鷺羣豈無朝市事塞耳未曾聞
題旅舍壁
泥淖停牛屋風埃坐簀牀綘人難諱老楚客自嫌狂浪
迹江湖大回頭日月長村村有餅餌正可不賫糧
又
地曠風號木天高日脫雲村名步頭換縣界驛前分蒿
艾春侵路雞豚暮識羣敲門就炊㸑一飯敢忘君
出行湖山間雜賦
老入新年健春逢小雨晴偶因尋酒去又作繞村行塘
水蒼鵝戲郊原黃犢鳴閑身有樂事倚杖看農耕
又
新釀學鵝黃幽花作蜜香客邀閑即去病起醉何傷野
寺無晨粥村伶有夜場吾心靜如水隨事畣年光
又
徑繞茶岡北橋連芡浦東蟲鎪烏桕葉露溼豨蘝叢燒
地春蕪綠漁扉夕照紅君恩那可報惟是祝年豐
又
魚市樵風口(樵風溪港名)茶村穀雨前柳邊煙掩苒堤上草
芊眠墓掃鴉銜肉人歸鷺導船東風吹短髮得句為誰
妍
上已
殘年登八十佳日遇重三簾幕低新燕房櫳起晩蠶名
花紅滿舫美醖綠盈甔春事還如昨衰懷自不堪
筍絶句
列仙閱世獨清癯雪谷冰谿老不枯輸與錦棚孩子軰
千金一束入天厨
贈蘇召叟
蘇子出儔軰翩如天際鴻才華刮眼瞙文字愈頭風豈
止千人見真當四海空老夫雖耄矣此論不妨公
贈趙去華
趙子毫端萬斛珠眼前百軰不枝梧盛名豈待他年見
公論何會一日無我老杜門惟足睡君豪折簡固難呼
此詩強欲相題目堪笑衰翁膽滿軀
道室述懷
養心功用在還嬰肯使秋毫有妄情二寸䕨冠狂道士
一編蠧簡老書生狐妖從汝作人立金價在吾如土輕
地肺終嫌近朝市明年泝峽上青城
春晩雨中作
冉冉流年不貸人東園青杏又嘗新方書無藥醫治老
風雨何心斷送春樂事久歸孤枕夢酒痕空伴素衣塵
畏途回首濤瀾惡頼有雲山著此身
晩行湖上
飽來捫腹繞村嬉北陌東阡信所之女手采餘桑鬱鬱
煙蕪生遍冢纍纍高林日暮無鶯語深巷人歸有犬隨
東走郡城逾十里好風勞送角聲悲
欲卜菴居未有勝地作詩識之
破裘百結鬢垂蓬旋過流年旋巳空魔眷屬如雲盡散
性光明似日方中極知萬事不勞問欲住一菴誰與同
會向巢居明月夜五弦横膝寫松風
東窗遣興
東窗徙倚當閑遊水長池魚自滿溝花氣襲人渾欲醉
鳥聲喚客又成愁百年光景輸欹枕萬里風煙入倚樓
欲寫烏絲還嬾去詩名老去判悠悠
獨酌
一榼芳醪手自斟從來戶小怯杯深已於醉醒知狂聖
又向淳漓見古今濡首固非吾軰事達生猶得昔人心
酴醿欲過香差减且據胡牀坐綠隂
舟中作
誤長僊蓬不滿年恩容歸老自雲邊草枯病馬停朝秣
(予巳納禄)水冷鰥魚廢夜眠混俗豈須名赫赫耐嘲唯可腹
便便柯橋梅市花俱好且典春衣醉放顚
衰疾
衰疾憐新鬼狂豪尚故吾棋常先客著行不許兒扶硯
潤閑蟾滴香殘冷鴨爐自憐風味在尚欲泛江湖
示兒
聞義貴能徙見賢思與齊食嘗甘脫粟起不待鳴雞蕭
索園官菜酸寒太學齏時時語兒子未用厭鉏犂
野興
溪漲侵菴路山光壓釣磯荒畦荷鉏去小艇載犂歸世
態那堪看吾言可自違從今謝人事終日掩荆扉
閑遊
遊徧名山日月長結廬歸占水雲鄉醉中即是逃名地
閑外應無度世方檜蜜滿脾餘小苦术苖浥露有竒香
肺腸自與人間别堪笑醅缸與飯囊
又
高會揮金媿二疎食貧只似布衣初終年老健緣儲藥
隨分窮忙為著書弔古何時過梁宋題詩且欲徧衡廬
不須更擬乘風去水有煙帆陸筍輿
又
過盡儈家到店家山形四合路三义清明漿美村村賣
穀雨茶香院院誇困臥幽窗身化蝶醉題素壁字棲鵶
夕陽不盡青鞋興小立風前鬢脚斜
又
夙興蓐食戒山行策蹇迢迢過故城露葉未乾明曉日
風蒲初勁借秋聲綠隂渡口孤鶯語白水陂頭兩犢耕
遥望炊煙疑可憩試從行路問村名
炊米不繼戲作
敢羨晨興費萬錢口邊縱理信前緣高年雖獲殿諸老
一飽常如登九天架上有書吾已矣甑中無飯亦陶然
蓬門一閉還旬日實怕閑人攪晝眠
暮行
志士能輕萬戸封野人自愛一枝笻行窮綠岸呼船渡
糴得黃粱就碓舂林外人家明遠火月邊儈閣下疎鐘
江村不用愁孤絶小店茅簷儘見容
小雨
小雨過巖扃殘雲傍野亭花光相映發鶯語苦叮嚀舉
酒和神氣彈琴悅性靈索居朋友絶得句遣誰聽
又
急雨方侵幔斜暉忽滿廊塵清添草色衣潤省篝香婦
織將收繭農功已下秧諸孫入家塾親為授三蒼
送辛幼安殿撰造朝
稼軒落筆凌鮑謝退避聲名稱學稼十年高卧不出門
參透南宗牧牛話功名固是劵内事且葺園廬了婚嫁
千篇昌谷詩滿囊萬卷鄴侯書插架忽然起冠東諸侯
黃旗皂纛從天下聖朝仄席意未快尺一東來煩促駕
大材小用古所歎管仲蕭何實流亞天山挂旆或少須
先挽銀河洗嵩華中原麟鳳爭自奮殘虜犬羊何足嚇
但令小試出緒餘青史英豪可雄跨古來立事戒輕發
往往讒夫出乘罅深仇積憤在逆胡不用追思㶚亭夜
初夏
白白餈筒美青青米果新(蜀人名粽為餈筒吳中名粔籹為米果)衰遲重
時節薄少遍鄉鄰梅市花成幄蘭亭草作茵極知歡意
盡強起伴遊人
自警
放翁原憒憒徂歲復駸駸社櫟終無用秋蟲漫苦吟拍
蚊違殺戒引水動機心老耄誰規我忠言抵萬金
枕上
病叟少安枕驚禽無穩棲慵占賈誼鵩空感祖生雞野
勢風號北窗痕月過西元非破賊手只合架牛犂(山中惟梟)
(鳴終夜雞三鳴後聞架犂則旦矣)
野步至近村
耳目康寧手足輕村墟草市徧經行孝經章裏觀初學
麥飯香中喜太平婦女相呼同夜績比隣竭作事春耕
勿言野饁無鹽酪筍蕨何妨淡煑羔
書懷示子遹
平生山林幾緉屐何意隨人戴朝幘口言報國直妄耳
斷簡圍坐晨至夕道山堂東直廬冷手種疎篁半窗碧
但虞風波起平地豈有毫髮能補益成書朝奏暮請老
入耳幸免煩言嘖東望故山百餘里父老歡忻來接跡
白羊綠酒爭下擔長笛腰鼔紛如織迢迢梅市過魯墟
觀者所至空巷陌爾來呻吟又春盡周視室中惟四壁
但令糲飯麤撑住猶勝朱門常踧踖小兒助我理孤學
終歲伏几心如石問看飲酒詠離騷何似焚香對周易
三月三十夜聞杜宇
斗轉春歸不自由韶華已逐水東流子規獨抱區區意
血淚交零曉未休
夜大雨連明晨起乃知之
黃紬被穩枕慵移夜雨淋浪了不知水長壊陂初復後
鳩鳴去婦却還時芳蹊入夏多青子白髮今年有黑絲
&KR1233;欲披衣湖上去滿村芳草正離離
聞虜亂次前軰韻
中原昔喪亂豺虎厭人肉輦金輸虜庭耳目久習熟不
知貪殘性摶噬何日足至今磊落人淚盡以血續後生
志撫薄誰辦新亭哭藝祖有聖謨嗚呼寧忍讀(藝祖嘗為大宋)
(一統四字賜大臣今藏秘閣)
壯士吟次唐人韻
士厭貧賤思起家富貴何在髮已華不如為國戍萬里
大寒破肉風卷沙誓捐一死報天子兜鍪如箕鎧如水
男兒墮地射四方安能山棲效園綺塞雲漠漠黃河深
凉州新城高十尋風飱露宿寧非苦且試平生鐵石心
衰疾
衰疾猶能飯一簞蓴絲菰首亦加餐舊叨刻印俄銷印
老媿彈冠亟挂冠自怪稽康如許嬾人憐范叔不勝寒
得錢&KR1233;買青芒屨采藥名山興未闌
書日用事
左右數書冊朝夕一草堂家貧自能儉病愈不求方盛
饌豚肩美常庖筍茁香園丁報花坼亦復命壺觴
又
一裘良已暖半菽可無饑養氣戒多語端居如有思私
心須自勝已過遣誰知耄齒尤當勉常憂寸晷移
初夏出遊
去去衝朝霧行行弄夕霏移秧晴竭作坐社醉扶歸細
草迷行徑殘花點釣磯牸牛將犢過雄雉挾雌飛野寺
煙鐘遠村墟績火微諸孫殊可念相喚候柴扉
初夏晝眠
好景逢初夏閑身得晝眠書横竹架上冠墮素屏前葱
蒨小山桂潺湲幽竇泉危巢出乳燕高樹集新蟬強健
關天命逍遙近地仙晚窗思茗飲自取雪芽煎
農事稍間有作
架犂架犂喚春農布穀布榖督歲功黃雲壓檐風日美
綠針插水霧雨濛年豐遠近笑語樂浦漲縱横舟楫通
東家築室窗戸綠西舍迎婦花扇紅我方祭竈徹豚酒
盤箸亦復呼隣翁客歸我起何所作孝經論語教兒童
教兒童莫怱怱願汝日夜勤磨礲烏巾白紵待至公
夜雨
暮雨蕭蕭集瓦溝空階點滴送清愁何由乞得須臾睡
直到窗明滴未休
朝晴
宿雨初收雲四歸小山草木麗朝暉翩然雙鵲從簷下
言語分明訴溼衣
北窗
簾影參差午漏前盆山綠潤雨餘天詩無傑句真衰矣
酒借朱顔却悵然海燕理巢知再乳吳蠶放食過三眠
名泉不負吾兒意一掬丁坑手自煎(子虡寄惠山泉丁坑盖日鑄流亞也)
遊山戲作
晩境頻辭禄窮居旋學耕量衰添酒敵才盡减詩名風
月成交友溪山管送迎登車雨先止天豈相吾行
遣興
聒聒鳴鳩莫笑渠百年我亦旋枝梧病知藥物難為驗
老覺人間不足娛茆屋何妨度寒暑蔬餐且可遣朝晡
釣船一出無尋處千頃江邊雪色蘆
又
老荷君恩許醉眠散人名號媿妨賢久叨物外清閑福
麤識詩中造化權風月四時隨指顧乾坤一氣入陶甄
新秋更欲浮滄海臥看雲帆萬里天
細雨
細雨重雲漸入梅隂隂門巷長新槐壯心已與年俱逝
脫髮應無術可栽美睡常嫌鶯喚起清愁却要酒闌回
年來百事非平昔信手題詩嬾剪裁
初暑
槐隂清潤麥風凉一枕閑眠晝漏長山鵲喜晴當戸語
海桐帶露入簾香酒緣久病常辭酌茶為前銜偶得嘗
雲北雲南動遊興速呼小豎治輕裝
夙興
夙興短蓬髮幽步豁煩襟翠碧停闌角黧黃語柳隂書
殘頻補緝琴廢細追尋未是全無事猶堪養道心
新堂
湖上新堂氣疎豁三面嵐光翠如潑都門歸來病相屬
鄰里怪我間何闊蓴絲作羹飯雕胡厨人斫鱠藝絶殊
何由喚得左元放銀盤釣出松江鱸
即席
穉荷出水榴花開長笛圜鼙送舉杯村鄰相樂君勿笑
要是安健無凶災
又
醉中起舞遞相屬坐上戴花常作先要知吾軰不凡處
一吸已乾雙玉船
又
長魚腹腴羊臂臑饞想久矣無秋毫今朝林下煨苦筍
更覺此君風味高
又
小山榴花照眼明青梅自墮時有聲柳橋東岸倚笻立
聊借水風吹宿酲
生涯
久矣冥行墮嶮巇樂哉偶得謝招麾放懷身世相忘地
夙駕山林獨往時縱老豈容妨痛飲更慵亦未廢新詩
超然自喜生涯別始歎龜堂見事遲
落花
桃李擅春事酴醿為之殿豈不欲周旋過日如掣電大
風連三月吹盡無餘片留之豈有策佇立情眷眷空令
腸九回竟欠語一轉流年付芳草樽酒孤勝踐鶯聲入
碧雲簾影滿深院消搖綠隂間風流屬團扇
四月廿二日微雨中次前輩韻
語訛覺齒疎冠倒感髮稀屢為曼容免遂賦淵明歸今
日天氣佳雨絲弄斜暉起居惟所適單複時易衣出遊
叩僧廬歸臥掩漁扉一笑顧兒子正爾良未非
夜雨
點滴茅檐雨長宵不肯晴殘缸待雞唱倦枕厭梟鳴已
踐衰殘境况兼羈旅情晨興亦何事椎髻繞廊行
夏日
入戶桐隂漸覆牀乍敷笛簟北窗凉笻枝倚壁知身健
衣焙殘香覺日長雨霽斷雲時聚散風來纖草久低昂
蝶衣粉溼猶飛嬾小駐闌干就夕陽
久雨
梅子青青苦未黃經旬積雨欲頽牆蠧生書帙時須火
潤入衣篝&KR1233;得香鄰舍相逢驚間闊通宵不寐聽淋浪
定知又發韓公笑有底鳴蛙兩股長
又
梅天一日幾隂晴對酒無聊醉不成巧歴莫能知雨點
孤桐那解寫溪聲林深鳥爵來無數草茂鋤耰去即生
明日雲開天萬里御風吾欲過青城
舟中
青楓湖上村綠蓑舟中客雲興山疊見海近地勢坼悠
然滄洲趣宛與塵世隔雖云食不足麤免婚嫁責渥丹
未辭鏡衰白幸滿幘明當鼔枻行放浪窮七澤
繋船
高樹滴殘雨叢蘆生夕風惰遊貧有自老鈍學無功歲
月詩編裏江湖旅色中煙村繫船處邂逅得漁翁
復雨
催喚兒童掃綠苔長歌清嘯興悠哉林間子墮知梅熟
水面痕生驗雨來往事已成孤枕夢故人誰共一樽開
自憐未負年華在素扇團團月樣裁
書適
清和巷陌單衣後綠潤軒窗午餉餘曲曲素屏圍倦枕
斜斜筠架閣殘書松隂坐石閑看鶴山寺尋僧晩跨驢
此叚家風君試看京塵撲帽獨何歟
村社禱晴有應
叢祠牲酒走村村頼是龍歸為解紛爽氣收回騎月雨
(俗謂二十四五間有雨往往輒成霞潦謂之騎月雨)快風散盡滿天雲數峯縹緲
如屏面一浦漣漪作簟紋猶勝楚人簫鼔裏九歌哀怨
下湘君
題北窗
束擔還山讀舊書斷編終日見唐虞千莖白髮年華速
一點青燈夜漏徂厚價異時空市骨大呼從昔不成盧
細思天賦原非薄跬步門前萬頃湖
又
不嗔人作腐儒看斷簡堆中興未闌更事愈懷憂國切
苦心始覺著書難流泉激激人聲遠修竹蕭蕭暑令寒
四海諸公常共處北窗何地著身寬
晝坐聞牆外人聲殊壊幽思戲作
老人氣衰凋髮齒歲月翩翩來有幾晨興食米不一溢
日課讀書猶十紙雖云喧寂無二觀終嫌蜩蚻喧吾耳
亟起振衣欲出門赤日當空汗如洗撥灰未炷瓦爐香
汲井先換銅&KR1250;水也勝太史落南時短檠夜對屠牛機
(黃魯直自言遷宜州時夜寓市中直屠牛之機用雞毛筆作字)
晨起行園中
老病厭囂煩晨興步小園草深移舊路竹茂失頽垣未
暇從魚樂惟思與石言人家尋每得拄杖印苔痕
葺舍
蟻知將雨先移穴燕護新雛迭守巢補漏支傾吾可笑
呼奴乘屋更添茅
次韻林伯玉登卧龍
一紙臨門喜欲顛詞源滚滚瀉長川旗旄外閫新元帥
風月名山古洞天自笑屏居依近郭每煩登望指孤煙
雄篇三復空興歎窮乃工詩似不然
道室雜詠
精神有限惟當嗇造化無心不汝私此事安須知决擇
雞鳴勿後老人期
又
黃褐長絛七尺身袖中一劎隱紅塵城門萬屨日來往
衆裏安知無此人
又
冰霜難與夏蟲語晦朔豈容朝菌知忿慾至前能小忍
人人劵内有期頥
又
萬法元須一理通長生極治本同功廣成千歲無他術
秪在唐虞二典中
又
莫緣侯印學隂謀生世惟須一釣舟輕用鏌鋣終折缺
善刀何止解千牛
又
放翁耄齒猶朱顔一物不留方寸間已吞八九雲夢澤
更著百億須彌山
湖塘夜歸
漁翁江上佩笭箵一卷新傳范蠡經鬱鬱林間桑椹紫
芒芒水面稻苗青雲邊築舍分南北陌上逢人半醉醒
莫恨西村歸路遠行前點點有飛螢
東軒
僻巷地無喧閑人慮不煩刺舟回北渚岸幘倚東軒乳
鵲行苔徑馴麞觸筍藩作勞憐野老喚取倒清樽
夏日
例謝門前客深藏篋裏書衣穿但重補飯足不求餘山
溜鳴庭際藤隂接屋除何勞厭三伏俯仰即秋初
斫膾
玉盤行膾簇青紅輸與山家淡煑菘耍識坐堂哀觳觫
試來臨水看噞喁
野飯
六十日白可續飯三千年清何與人堪笑此翁頑似鐵
還山又食一番新
村酒
亂山落日漁歌長平疇遠風粳稻香酒旗搖搖截官道
歸家未遲君試嘗
避雨
雲如壊山欲塞海樹似竒鬼將摶人急投民家雨隨至
燎衣不覺雞唱晨
雨中短歌
昨夕雨大如車軸今旦雨細如牛毛人言愈細愈澤物
天公為此非徒勞泥深入市路欲絶壊簷敗壁風蕭騷
豈惟鼃黽矜得意坐覺藜莠無由薅剝牀供㸑嗟婢子
持傘上學憐兒曹村場酒貴賖不得且解布囊尋弊袍
散懷
少年已遂遯山林何况霜毛兩鬢侵習氣尚存詩入夢
病根未去藥關心猿知秋近啼先苦鶴閱年多頂漸深
不忍頓疎風月在麤能扶杖即登臨
南堂
空堂寂寂暑氣清秖有燕雀無人聲雲頭忽移簾影失
雨點亂集荷盤傾溝坑水溢魚鱉喜庭戶風送蛟龍腥
衣巾汗垢為一洗呼奴舉榻臨前楹取泉石井試日鑄
吾詩邂逅亦已成何由探借中秋月與子同遊白玉京
門屋納凉
機裂齊紈如素月牀敷蘄簟起微瀾行人遠不分眉目
過鳥高猶響羽翰新長庭槐夾門綠無窮陂稻際天寬
今年項里楊梅熟火齊驪珠已滿盤
幽居
孤村野徑不曾鋤惡草從來一寸無每為遊魚疏港瀆
更緣啼鳥植楸梧閑門猶有儈時到殘産渾無賦未輸
浪走人間真誤計暮年猶足補東隅
露坐
殘月久方上幽花時自零風枝驚宿鳥露草溼流螢浩
氣吞雲夢危途塞井陘菱歌何處起及我醉初醒
暑中久不把酒盆池千葉白蓮忽開一枝欣然小
酌因賦絶句
千葉芙蕖白玉膚一樽沆瀣碧琳腴極知俱出氛埃外
我亦秋風山澤臞
又
我讀淵明止酒篇知渠未識玉池僊誰言見面無多子
高壓天魔萬二千
劎南詩稾卷五十七
