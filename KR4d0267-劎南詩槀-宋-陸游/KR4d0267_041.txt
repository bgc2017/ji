劎南詩稾卷四十一
宋陸游撰
居室甚隘而藏書頗富率終日不出戸
掩關小室動經旬蠧簡如山伴此身百億須彌藏粒芥
大千經卷寓微塵危機已過猶驚顧惡夢初回一欠伸
此段神通君會否聽風聽雪待新春
又
椰子微軀有百窮平生風際轉枯蓬豈知蟬腹龜腸後
更寄蜂房螘穴中學儉久判羹不糝憚煩惟欲寐無聰
積書充棟元無用聊復吟哦畣候蟲
無酒歎
不用塞黃河不用出周鼎但願酒滿家日夜醉不醒不
用冠如箕不用印如斗但願身強健朝莫常飲酒造物
不少恕虐戲逐段新坐令古銅榼經月常生塵平生得
酒狂無敵百幅淋漓風雨疾造物欲以醒困之此老醒
狂君未知
讀書
古人已死書獨存吾曹賴書見古人後之視今猶視古
吾書未冺要有取賈生痛哭漢文時至今讀之有餘悲
魏徵嘻笑封德彛生亦豈責絳灌知窮秋風雨卧孤館
萬世悠悠百年短垂死成功亦未晚安知無人歎微管
醉賦
霜楓照茅屋露菊插紗巾今古無窮事江湖未死身直
令依馬磨終勝拜車塵我亦輕餘子君當恕醉人
掩扉
久卧空山獨掩扉迃疎不恨世相違新霜巷陌鳥烏樂
小雨園畦菘芥肥驥病極知當伏櫪鷗閒誰與共忘機
一編蠧簡從吾好又見西窗挂夕暉
六經
六經聖所傳百代尊元龜諄諄布方冊一字不汝欺抱
書入家塾自汝兒童時老乃幸不騐愚哉死何悲
又
秦人燔六經非與經為仇方其勇决時亦為子孫謀歛
金鑄巨人豈復畏鉏耰千載惡名在尚與黃河流
舟中作
沙路時晴雨漁舟日往来村村皆畫本處處有詩材炊
黍孤煙晚呼牛一笛哀終身看不厭岸幘興悠哉
秋晚
門巷清如水情懷淡似秋詩吟唐近體談慕晉高流託
命須長鑱浮家只小舟江南煙雨岸何處不堪留
又
木落寺樓出江平沙渚生牛羊下殘照鼔角動高城寒
至衣猶質憂多夢自驚干戈方鬭穴河渭幾時清
西窗獨酌
却掃衡門歲月深殘骸況復病交侵平生所學為何事
後世有人知此心水落枯萍黏破塊霜高丹葉照横林
一樽濁酒西窗下安得無功與共斟
冬初薄霜病軀益健欣然有賦
古服追隨野老歡豎裁布褐縮縫冠霜清頓洗肺肝熱
木落更知山澤寬斗酒敢言嫌魯薄杯羹聊得學吳酸
一貧自是書生分忍媿看人却似難
一錢
萬事紛紛不足論滿庭枯艸閉柴門一錢留得終羞澀
持買餦餭引福孫
燈下讀書戲作
吾生如蠧魚亦復類熠燿一生守斷簡微火寒自照區
區心所樂那顧世間笑閉門謝俗子與汝不同調
遊近山
羸病知難賦遠遊尚尋好景送悠悠亂山孤店雁聲晚
一馬二童溪路秋掃壁有僧求醉墨倚樓無客話清愁
殘年敢望常強健到處臨歸為小留
示兒子
祿食無功我自知汝曹何以報明時為農為士亦奚異
事國事親惟不欺道在六經寧有盡躬耕百畝可無飢
最親切處今相付熟讀周公七月詩
寄溧陽周丞文璞周寄詩卷殊可喜
滿握珠璣何自来晴窗初喜折書開信哉天下有竒作
久矣名家多異才隔闊經年如許進超騰它日若為陪
山隂道上霜天好安得相從賦早梅
旅思
支遁山前看月明葛洪井上聽松聲廢亭草滿青騾健
野店燈殘寶劎鳴萬事竟當歸定論寸心那得媿平生
悠然酌罷無人語寄意孤桐一再行
東村步歸
野渡霜風冷苑簷夕照明催科醉亭長聚學老書生山
果紛丹漆村醪任濁清路回家忽近柳外小橋横
又
風陣鴉翻黑霜林葉半丹筋骸欣小健裘褐戒初寒代
步雞栖足充飢鶴料寬平生自如許況已挂吾冠
觀方外書
司馬遺書有坐忘顗翁止觀略相當龜堂閉戶常終日
時得相從一炷香
午睡初起
曲腰桑上午雞鳴喔喔還如報五更睡起展書摩病眼
油窗喜對夕陽明
又
舍中未報壓新醅閑弄流塵槲葉杯得醉固佳醒亦好
了無一事到靈臺
草秋遣興
改盡朱顔白盡頭杜門亦復弊貂裘斷鴻影外玉關月
病驥嘶中青海秋孤坐向空書咄咄閑吟隨處送悠悠
如虹壯氣終難豁安得雲濤萬里舟
又
平生南地慣羇遊放浪常同不繋舟鼉作夜風經沌口
鸛鳴秋雨宿杭頭方傾意氣輕秦俠俄困悲傷類楚囚
買屋數間聊作戲豈知真用作莵裘
種蔬
老翁老去尚何言除却翻書即灌園處處移蔬乘小雨
時時拾礫繞頹垣江鄉地暖根常茂旱歲蟲生葉未繁
四壁愈空冬祭近更催穉子牧雞豚
起晚戲作
睡到僧廊響木魚莊周蝴蝶兩蘧蘧數聲林下華亭鶴
一卷牀頭笠澤書雲子甑香炊熟後露芽甌淺點嘗初
若論身逸心無事臺省諸公恐不如
老歎
八十未滿七十餘山巔水涯一丈夫長鳴未免似野鶴
生意欲盡如枯株臨安宫闕經營初銀鞍日日醉西湖
不須細數舊酒徒當時兒童今亦無
新治暖室
小堂穩暖紙窗明低幌圍爐亦已成日閱藏經忘歲月
時臨閣帖雜真行詩才退後愁酣戰酒量衰来喜細傾
從此過冬那復事夜深時聽雪来聲
暖閣
裘輭勝狐白爐温等鴿青(宫中供爐炭用胡麻文鵓鴿青)紙屏山字樣
布被隸書銘養目簾稀卷留香戶每扃日晡濃睡起盥
濯誦黃庭
自詠
朋舊凋零盡乾坤偶脫遺食新心竊喜話舊語多悲泥
醉醒常少貪眠起獨遲閉門誰共處枕藉樂天詩(王元之自)
(言在商州讀老莊外枕藉白樂天詩)
夜坐
白首仍多病青燈獨掩扉雲低聞雁過雨急待兒歸
初冬有感
衰髮蕭蕭滿鏡絲情懷非復似平時風霜十月流年感
碪杵三更游子悲閩嶠故人消息惡(傳聞方伯謩病卒)蜀江遺
老素書遲(張季長居唐安歲常通書)一簞豆飯休嫌薄賦分羇窮合
自知
又
峩冠本願致唐虞白首那知墮腐儒碌碌不成千載事
駸駸又見一年徂無僧解輟齋厨米有吏頻徵瘦地租
要信此翁頑到底只持一笑了窮途
題酒家壁
智若禹行水道如丁解牛蘧蘧幾春夢泛泛一虚舟事
定憂何益狂来醉始休青帘誇酒美且復共登樓
冬初出遊
風聲如雨曉颼飀萬葉丹楓滿瓦溝西望牛頭三十里
一枝柔艣作閒遊
又
蹇驢渺渺涉煙津十里山村發興新青旆酒家黃葉寺
相逢俱是畫中人
早飯後戲作
湯餅滿盂肥羜香更留餘地著黃粱解衣摩腹西窗下
莫怪人嘲作飯囊
又
髯鬚主簿方用事冰壺先生来解圍蠻童取火炷香椀
不讀南華誰與歸
擬古
牛跡可使圜羊角可使直惟使剛者柔造物不可得世
方貴輭熟剛實不可為為剛死道傍已矣何所悲
又
君看一鈎絲能得幾日絡君思幾州䥫打此一大錯目
前豈不快後悔將奈何我非通神明比汝更事多
又
寧忍千日饑野葛不可烹寧枉百里途捷徑不可行自
古風俗壊善士亦淪胥橘柚禹包貢後世稱木奴
又
坐卧北窗下百事廢不治脫粟與大布衣食裁自支温
飽豈不欲違道予心悲地下見先人所冀尚有辭
東村
野人知我出門稀男輟鉏耰女下機掘得茈菇炊正熟
一杯苦勸護寒歸
又
野人喜我偶閒遊取酒怱怱勸小留舍後攜籃挑菜甲
門前喚擔買梨頭(村人謂小梨為梨頭)
倚闌
滿庭晴日破朝寒粥罷披裘小倚欄殘菊抱叢香欲盡
一枝南燭獨如丹
霜寒不能出戶偶書
垂老仍多病濃霜得快晴猶能挼菊醉(今年菊晚十月末猶有花)但
負探梅行篝火烘裘暖油窗潑眼明小兒殊可喜和我
讀書聲
冬晴與子垣子聿遊湖上
湖邊細靄弄霏微柳下人家晝掩扉乘暖冬耕無遠近
小舟日晚載犂歸
又
村南村北紡車鳴打豆家家趁快晴過盡水邊牛跡路
嶺頭猿鳥伴閒行
又
道邊白水如牛湩知是山泉一脉来會挈風爐并石鼎
桃枝竹裏試茶杯
又
海山山下百餘家垣屋參差一帶斜我欲往尋疑路斷
試沿流水覓桃花
又
老僧八十無童子禮佛看經總不能雙手丫叉出迎客
自稱六十六年僧
又
一榼無時可醉吟一藤隨處得幽尋先須挽取銀河水
淨洗人間塵霧心
夢蜀
夢飲成都好事家新粧執樂雁行斜赬肩郫縣千筒酒
照眼彭州百䭾花醉帽傾欹歌未闋罰觥㶑灧笑方譁
霜鐘喚覺晨窗白自怪無端一念差
歲晚
無窮世事浩難量歲晚沉綿卧艸堂短褐坼圖移曲折
故書經蠧失偏傍賣刀擬買春耕犢挾筴曾亡舊牧羊
點檢生涯還自笑菜畦殘葉帶新霜(吳中冬蔬常茂)
又
扶藤據几久支離敢料駸駸迫耄期面槁自丹天所借
齒搖復住力何施花前鯨吸猶堪酒窗底蟬嘶未廢詩
浮世極知誰不死比君終挍幾年遲
讀老子
道德五千言巍巍衆妙門管窺那見豹指染僅嘗黿正
爾分章句誰歟達本源蜀莊猶不死過我得深論(世傳莊君)
(平不死時在人間猶讀老子)
貧病
窮愁病思兩茫茫衰髮元知合變霜酒要解酲猶有策
食求祝噎更無方凋零坐上親朋少寂寞人間歲月長
默計有時還自幸幼安垂老始歸鄉
洪雅葛仙硯(探齋中物作題)
異硯出漢嘉温潤蒼玉質因形作獸背得墨如點漆才
高德亦全終月不更筆蠻溪大沱輩(皆蜀硯之得名者)烏敢相
甲乙從我歸吳中略計將萬日摩拂不去手有若琴在
膝名晦知者稀體重盗計窒惟當艸太玄不汚管商術
冬日讀白集愛其貧堅志士節病長高人情之句
作古風
君子亦有慕不慕要路津君子亦有恥不恥賤與貧風
俗未唐虞詩書非一秦展轉不能瞑卧聽雞唱晨
又
天下不難一孰能凝使堅自古功已成或散如飛煙惟
唐用房魏規模三百年至今河潼路過者猶泫然
又
漢禍始外戚唐亂基宦寺小人計已私頗復指他事公
卿恬駭機關河入危涕艸茅豈無人死抱經世志
又
成童入鄉校所願為善士冨貴本邂逅不遇亦已矣生
輕名義重固守當以死堂堂七尺軀勿使汚青史
又
勁風東北来苑屋吹欲裂出門有竒觀湖上千峯雪日
高炊未具歲晚衣百結士豈無一長所要全大節
又
吾常慕昔人石介與王令挑燈讀其文奮起失衰病吾
徒宗六經崇雅必放鄭人衆何足云少忍待天定
又
郊居四十年艸木日夜長喬松已偃盖穉松出蓁莽儒
生學仁義敢廢自培養鬱鬱棟梁姿拔地當百丈
又
仕如柳柳州牋奏典儀曹君恩篤始終賜骸老東臯歷
觀親黨間如我亦已遭世世當歛退里門不須高
又
鏡湖有隠者莫知何許人出與風月遊居與猿鳥鄰似
生結繩代或是葛天民我欲往從之煙波浩無津
又
卜日家祭竈牲肥酒香清分胙雖薄少要是鄰里情衆
起夀主人一觥㶑灧傾氣衰易成醉睡覺窗已明
十一月四日夜半枕上口占
小室愔愔夜向分幽人殘睡帶殘醺簷間雨滴愁偏覺
枕畔橙香夢亦聞驚雁數聲投野澤悲笳三疉上霜雲
年来萬事俱抛盡自笑詩中尚策勲
齋中弄筆偶書示子聿
左右琴樽静不譁放翁新作老生涯焚香細讀斜川集
候火親烹顧渚茶書為半酣差近古詩雖苦思未名家
一窗殘日呼愁起裊裊江城咽草笳
飢寒吟
夜寒每達旦懷抱安得寬朝飢或過午忍此良亦難飢
寒誠吾憂憂有甚飢寒彈琴不終曲推去發永歎大兒
破綠襦三歲待一官小兒學耕稼飯牛歌夜闌老翁垂
八十捫壁行蹣跚傍觀勿嘲笑窮死心所安
病愈小健戲作
路入江村跨蹇驢鞍前分挂兩囊書興来到處沽新酒
不為閒愁要破除
又
入市歸村不跨驢蠅頭細字夜抄書身安自勝閒官職
不是虚名暗折除
祭竈與鄰曲散福
已幸懸車示子孫正須祭竈請比鄰歲時風俗相傳久
賓主歡娛一笑新雪鬢坐深知敬老瓦盆酌滿不羞貧
問君此夕茅簷底何似原頭樂社神
湖水愈縮戲作
瓜壟從来幾郡平鏡湖復有一玄英今秋雨少煙波窄
堪笑沙鷗也敗盟
夜坐
夜永霜濃睡不成團欒兒女話無生金蓮妄想消除盡
一椀松肪徹曉明
夢中作遊山絶句
霜風吹帽江村路小蹇迢迢委轡行忽到雲山幽絶處
穿林啼鳥不知名
又
寺樓已斷草鐘聲照佛琉璃一點明不道溪深待船久
老僧驚怪太遲生
大姪挽辭(前知鬱林州博白縣絳)
束髮已青袍終身州縣勞一官常骯&KR1507;萬里忽焄蒿竟
負昂霄志空傳擲印豪(君在博白與郡争辨職事袖印還之而去)兩疎心不
遂遺恨寄滔滔
書幸
富貴不可為禍機發須臾貧賤不可為飢寒死路衢我
亦貧賤者死期幸少紓春雨兩耕犢西疇破煙蕪秋風
一釣舟南浦宿菰蒲辛勤異退之亦復有屋廬堂北鑿
明窗可以陳琴書文章不傳世自適亦有餘
又
我身匪兕虎豈是曠野物生非洪水時胡為在巢窟向
来三入朝薄命不黔突未嘗職許史況敢交平勃滄波
渺黏天遠逐輕鷗沒今年君恩厚幸許賜骸骨既逃申
公鉗又異卞和刖放懷歌嗚嗚寧暇書咄咄
退居
溪煙漠漠奕棋軒筧水潺潺種藥園醫為疾平新掃跡
客知睡美罕敲門談餘白拂懸牀角飲散空樽卧壁根
賜帛更蒙優老詔此生何以報君恩(比有詔書賜致仕官羊酒粟帛丁寧)
(甚至)
北望感懷
滎河温洛帝王州七十年来禾黍秋大事竟為朋黨誤
遺民空歎歲時遒乾坤恨入新豐酒霜露寒侵季子裘
食粟本同天下責孤臣敢獨廢深憂
白髮
蕭蕭白髮濯滄浪剡曲西南一草堂飲水讀書貧亦樂
杜門養病老何傷已成五畝扶犂叟誰記三朝執戟郎
正似籬邊數枝菊歲殘猶復耐冰霜
老歎
事與年俱往心於世轉疎曼膚銷欲盡鬒髮變無餘野
店通賒酒隣翁伴荷鉏尚嗟餘習在夢課吏鈔書
作竹籬成因把酒其間戲題四十字
今日偶暄暖卧聞林鳥呼雖思大白飲未免小蒼扶柳
色動籬外梅花来座隅夕陽紅滿野更復倒殘壺
新養白雞毛羽如玉殊可愛
赤幘峩峩玉羽明籬間新織竹籠成老人從此知昏曉
不用元戎報五更
新籬
新籬三面北通門藤架隂中細路分天宇淡青成卵色
水波微皺作靴紋參差村舍穿林出縹渺漁歌隔浦聞
忽覺楚鄉来眼底欲題幽句弔湘君
龜堂雜興
朝来地碓玉新舂雞蹠豚肩異味重便腹摩挲更無事
老人又過一年冬
又
曳杖東岡信步行夕陽偏向竹間明丹楓吹盡鴉聲樂
又得霜天一日晴
又
閩溪紙被輭於綿黎峒花紬暖勝氊一夜山中三尺雪
未妨老子日高眠
又
三分帶苦檜花蜜一點無塵柏子香鼻觀舌根俱得道
悠悠誰識老龜堂
又
方石斛栽香百合小盆山養水黃楊老翁不是童兒態
無奈菴中白日長
又
少年身寄市朝中俗論紛紛䀨耳聾清絶寧知有今日
高眠終夜聽松風
又
二三隣曲偶相尋小醉悠然卧竹隂醒後自看還自笑
溪雲猶未是無心
又
蒲團安坐地爐温無位真人出面門世上不知何歲月
斷鐘殘角送黃昏
又
道妙從来亦麤聞閉門方用十年勤筆端小技深知悔
舊稾如山欲盡焚
又
散樸澆淳萬事新腐儒空有涕沾巾唐虞不是終難致
自欠臯夔一輩人
劎南詩稾卷四十一
