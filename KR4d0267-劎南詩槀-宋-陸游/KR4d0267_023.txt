劎南詩稾卷二十三
宋陸游撰
七月一日夜坐舍北水涯戲作
兀傲胡床酒半醒釣筒收盡數舟横風生細葛無三伏
月上疎林正四更北斗離離低欲盡明河脉脉去無聲
斥僊豈復塵中戀便擬騎鯨返玉京
病後登山亭
野客雙蓬鬢空山一草亭睡魔欺茗薄疾䜿怯丹靈治
世窮馮衍殘年老管寕安居得後死不敢恨飄零
覽鏡
白頭漸覺黑絲多造物將如此老何三萬里天供醉眼
二千年事入悲歌劎關曾蹴連雲棧海道新窺浴日波
未頌中興吾未死插江崖石竟須磨(比自三江杭海至丈亭)
遣懷
許國區區不自勝秋風空羨下鞲鷹青雲夜歎初心誤
白髮朝看一倍增積憤有時歌易水孤忠無路哭昭陵
(唐制有冤者許哭昭陵下)頭顱自揣今如此尚欲閒尋紫閣僧(陳希夷竒)
(錢宣靖復招紫閣僧相之)
開元寺小閣十四韻
淵源兩名衲築閣捫星辰近山卧蜿蜒遠山高嶙峋朝
看雨空濛暮揖雲輪囷賦詩有宿諾下語終未親萬法
不孤起請君作其因高掛四面忩淨埽一榻塵室中絶
人聲門前謝車輪容我睡半日兩忘主與賓緩燒海南
沉細碾建谿春是間儻有句可與屈宋鄰詩如奮蟄龍
夭矯不受馴使可造次得何異池中鱗世有擾龍手媿
我非其人詩不已就乎著眼勿逡廵
寄題趙寬之主簿慈順堂
人間得意盡危機猶有榮親事未非魏闕恩光新綠綬
高堂娱侍舊斑衣牙籖插架書無恙蘭膳循陔養莫違
况有兩公天下士為君百斛瀉珠璣(謝昌國中丞楊廷秀祕監皆嘗有此)
(作)
郊居
平生萬事不容求惟有郊居志已酬更漏遠城雞唱曉
歲時無歷葉知秋潮生小舫行收荻月落長歌起飯牛
已作幸民仍醉死人間毁譽判悠悠
又
索米官倉例坐愚東方未可戲侏儒行藏要付他年看
富貴真堪一笑無等死不過賖歲月長閒勿更問妻孥
狂豪儘道非平昔老膽輪囷尚滿軀
新秋感事
江上清秋昨夜回漁扉正對荻洲開志存天下食不足
節慕古人讒愈來風際紙鳶那觧久祭餘芻狗會堪哀
蕭然散髮聽秋雨&KR1233;領新凉入酒杯
又
北渚秋風凋白蘋流年冉冉默傷神強顔未忍乞墦祭
積毁僅逃輸鬼薪半榼浮蛆初試釀兩螯斫雪又嘗新
受恩自度終無報聊為清時備隱淪
八月一日微雨驟凉
流汗沾衣喘不供孰知有此快哉風新凉忽覺從天下
殘暑真成埽地空恰轉輕雷過林塢已吹好雨到簾櫳
幽人病愈閒無事&KR1233;賦歌詩樂歲豐
秋雨
剡曲高秋一草亭雨來迨我醉初醒豪吞平野宜閒望
急打虚忩入静聽沙上濕雲號斷雁籬根衰草綴孤螢
老人嬾復親燈火卧看爐香掩素屏
又
赤日黃塵勢已窮(七月中旬後秋暑尤劇)凄風苦雨却匆匆盛衰
默定見天造寒暑密移成歲功柯葉凋零無茂木羽翰
顦顇有羈鴻誰知病客悲秋意盡在空階點滴中
又
冷雨蕭蕭澀不晴叢篁遮盡小忩明故衾獨展成酣寢
新釀初嘗得細傾壁簡積隂添蠧字床琴生潤咽絃聲
此時懷抱真難遣一首清詩信筆成
月下獨坐
髮根蕭爽受微風徙倚闌干月正中天宇了無雲一點
城樓俄報鼔三通庭臯䔩䔩吹凋葉江渚翩翩落斷鴻
回首人間塵土惡騎鯨聊駐水精宫
秋日步至湖桑埭西
伏枕衰方劇搘笻氣忽增細泉鳴暗竇疎樹映孤燈斷
雁寒依渚強魚健脱罾行纏已無用却作在家僧
秋社
明朝逢社日鄰曲樂年豐稻蟹雨中盡海氛秋後空不
須諛土偶正可倚天公酒滿銀杯綠相呼一笑中
又
浦溆漁歌遠茒茨績火明新凉迎病起樂事及秋成社
肉分初至官壺買旋傾殘年得家食何以報時清
秋思
南鄭歸來二十霜背人歲月去堂堂破裘不補知寒早
倦枕無憀厭夜長年少若為評宿士狂生曾是說高皇
慨然此夕江湖夢猶繞天山古戰場
又
一生書劎徧天涯兩歲秋風喜在家爛醉日傾無筭酒
高眠時聽屬私蛙園林夕照明丹柿籬落初寒蔓碧花
便擬掛冠君會否耳根不復耐喧譁
又
殘暑偏能著此翁吹襟&KR1233;喜得西風露滋小徑蘭苕冷
月射高梁燕戸空衰病呻吟真一洗醉歌跌宕與誰同
從今日日增幽興水際先丹數葉楓
又
半年閉戸廢登臨直自春殘病至今帳外昏燈伴孤夢
簷前寒雨滴愁心中原形勝關河在列聖憂勤德澤深
遥想遺民垂泣處大梁城闕又秋砧
又
雁陣横空送早寒白頭病叟住江干風林脱葉山容瘦
霜稲登場野色寬萬里關河驚契闊一尊鄰曲話悲歡
書生餓死尋常事那得重彈挂壁冠
又
藥畦蔬壠夕陽中帶落冠欹一病翁步蹇每妨行樂興
眼昏幾廢讀書功露濃乍警雲巢鶴風勁先凋玉井桐
欲賦悲秋却休去鬢絲已是滿青銅
以事至城南書觸目
十里西風吹帽帬江城衣杵遠猶聞路如劎閣逢秋雨
山似爐峯鏁暮雲原上老翁眠犢背籬根小婦牧羊羣
百錢且就村場醉舌本醇醨莫苦分
舍西夕望
茒舍菱陂北柴門藥圃西竒雲去人近澹月傍簷低野
迥羊牛下林昏鳥雀栖郊墟少還往父子自扶攜
題城侍者峴山圖
漢水沉碑安在哉千年峴首獨崔嵬平生不作羊公計
但欲無名死草萊
題城侍者剡溪圖
暮境侵尋兩鬢絲湖邊自葺小茒茨從今步步俱回棹
不獨山隂興盡時
晩秋農家
老來萬事嬾不獨廢應酬門前即湖山亦復罕出遊吾
廬有真樂一榻眠高秋回看世上事得喪良悠悠
又
秋雨無時休令我雙鬢縞庭荒何由鉏木落不得掃遣
奴入城市寸步困泥&KR1369;菰首幸可烹芻豢置勿道
又
豢犬使警夜畜雞用司旦徹警盗所窺失旦固吾患豈
無糠粞費施報不可緩家居亦為政發我中夜歎
又
東鄰稻上場勞之以一壺西鄰女受聘賀之以一𥜗誠
知物寡薄且用交里閭努力畢農功租賦勿後輸
又
我年近七十與世長相忘筋力幸可勉扶衰業耕桑身
雜老農間何能避風霜夜半起飯牛北斗垂大荒
又
疏溝架略彴拾瓦疊浮屠既畫菘韭畦遂營瓜芋區䜴
香吴鹽白飽計已有餘捫腹笑自賀無羊敗吾蔬
又
苦寒牛亦耕甚雨雞亦鳴物物各有職怠心其敢萌我
老返農圃學業付後生語兒續膏油勿輟讀書聲
又
吾里賢長者蓋有萬石風少年以利遷但可哀其窮仁
義亦何常聖賢與人同我言不足取汝豈㤀乃翁
湖上小閣
蒲萄初紫柿初紅小閣憑闌萬里風莫怪年來增酒量
此中能著太虚空
苦雨歎
九淵龍公出忘還瓦溝垂溜聲淙潺茫茫大澤北際海
㶑㶑平湖南浸山吾廬四望路俱斷蛙黽争雄亂昏旦
漏床腐席夜失眠溼竈生薪朝不㸑今年十分喜有秋
豈知青秧出禾頭老夫一飽復繆悠聽兒讀書寬百憂
遣懷
秋風策策冷吹衣謝病經年晝掩扉絶世本來希獨立
刺天不復計羣飛細思萬古名何用太息九原誰與歸
葬近要離非素意富春灘畔有苔磯
道石(吾家舊藏竒石甚富今無復存者獨道石一尚置几案間戲作)
秋風嫋嫋雨斑斑身隱幽忩筆硯間小試壺公縮地術
數峯閒對道州山
又
林慮靈壁俱尤物散落人間不復還投老東歸風味在
舂陵小岫伴身閒
又
誤因禄米棄蓴鱸一落塵埃底事無布韈青鞵雖興盡
此峯聊當卧遊圖
蘭亭
蘭亭絶勝擅吾州病起身閒得縱遊曲水流觴千古勝
小山叢桂一年秋酒酣起舞風前䄂興盡回橈月下舟
江左諸賢嗟未遠感今懷昔使人愁
小葺村居
昔我作屋時趣欲庇風雨苑茨寒自刈條枚細相拄庫
溼生蚍&KR1526;得煖森翅羽摧撓自棟梁朽敗連柱礎鄰父
為我言努力謀安處土堅瓦可陶步近木易取豈知七
十翁沉痼久未愈身世如浮漚家舍真逆旅一床居易
足十歲敢自許且當復其初浩歌卧環堵
書陶靖節桃源詩後
寄奴談笑取秦燕愚智皆知晉鼎遷獨為桃源人作傳
固應不仕義熙年
有叟
有叟鏡湖邊茒茨八九椽憑闌秋萬里閉戸醉經年身
外浮名小胸中浩氣全此生吾自判造物恐無權
不寐
老眼睡眠少林居煙雨昏百年歸老死萬事付乾坤熠
熠螢穿幔錚錚䥫過門欲明聞漉稻浩歎閔黎元
遥夜
遥夜凛高秋蕭條念褐裘煙江新雁下竹塢暗螢流舊
友嗟誰在初心恐不酬一尊桑落酒聊得洗吾愁
秋晩思梁益舊遊
幅巾笻杖立籬門秋意蕭條欲斷魂恰似嘉陵江上路
冷雲微雨濕黃昏
又
憶昔西行萬里餘長亭夜夜夢歸吴如今歷盡風波惡
飛棧連雲是坦途
又
滄波極目江鄉恨衰草連天塞路愁三十年間行萬里
不論南北怯登樓
紹熙辛亥九月四日雨後白龍挂西北方復雨三
日作長句記之
長空黮闇如欲夜白龍騰拏見雲罅鱗間出火光照江
尾卷風霆雨如射老人百歲見未曾兒童閉門伏牀下
髮毛慘凛誰復支性命么微不禁嚇登場已歎禾生耳
出戸仍愁泥沒胯皇天生民豈不愛龍亦何心敗吾稼
父老相看出無策攬涕頓顙號枌社移牀避漏我亦忙
秉燭題詩寄悲吒
蔬圃
蔬圃依山脚漁扉竝水涯卧枝開野菊殘枿出秋茶病
骨知天色羇懷感物華餘年有幾許且灌邵平瓜
農家
南畝勤菑穫西城謹蓋藏種蕎乘霽日斫荻待微霜谿
碓新舂白山厨野䔩香何須北忩卧始得傲羲皇
自喜
半生羇宦走人間醉裏心寬夢裏閒自喜如今無一事
讀書纔倦即遊山
重九後風雨不止遂作小寒
病軀&KR1233;喜即新秋殘暑無端抵死留風雨掃除雖一快
凋年搖落已堪愁
又
菊枝欹倒不成叢井上梧桐葉半空射虎南山無復夢
雨蓑煙艇伴漁翁
又
夜長稚子添書課霜近衰翁憶醉鄉儘道吴中時節晚
菊花也有一枝黃
城南上原陳翁以賣花為業得錢悉供酒資又不
能獨飲逢人輙強與共醉辛亥九月十二日偶
過其門訪之敗屋一間妻子飢寒而此翁已大
醉矣殆隱者也為賦一詩
君不見會稽城南賣花翁以花為糧如蜜蠭朝賣一株
紫暮賣一枝紅屋破見青天盎中米常空賣花得錢送
酒家取酒盡時還賣花春春花開豈有極日日我醉終
無涯亦不知天子殿前宣白麻亦不知相公門前築堤
沙客來與語不能畣但見醉髮覆面垂髿髿
甜羹之法以菘菜山藥芋萊菔雜為之不施醯醬
山庖珍烹也戲作一絶
老住湖邊一把茒時沽村酒具山殽年來傳得甜羹法
更為吴酸作觧嘲
暮秋書事
暮秋風雨卷茒茨砧杵聲中過雁悲楓葉欲丹先惨澹
菊叢半倒不支持旗亭人熟容賖酒野寺僧閒得對棋
莫怪苦尋林下事駭機滿地只心知
早自偏門入城晩出南堰門以歸
早從偏門入暮從南堰歸鮑郎山前路空翠浮煙霏秋
令忽已深病骨頻添衣向來慕功名常恐斯心違乃今
知其難崦嵫廹殘暉伯鸞與幼安尚友或庶幾到家亦
既夕青燈耿忩扉且復取書讀父子窮相依
初寒
蚊蝇掃迹葉飛初&KR1233;喜幽忩讀我書牆角短檠真耐久
手中團扇又成疎百年作夢行休去九月無衣亦晏如
獨恨故人消息斷寒江誰與倩雙魚(張季長自離吴門未得近書)
小舟自紅橋之南過吉澤歸三山
霏霏寒雨數家村雞犬蕭然晝閉門它日路迷君勿恨
人間隨處有桃源
又
六月芙蕖正盛時画船長記醉題詩世間好景元無盡
霜落荷枯又一竒
得猫於近村以雪兒名之戲為作詩
似虎能緣木如駒不伏轅但知空鼠穴無意為魚飱薄
荷時時醉氍毹夜夜温前生舊童子伴我老山村
晝睡
眼昏妨讀書不睡復何如擁被新寒裏伸腰午飯餘斷
香縈倦枕疎雨滴前除未竟華胥樂茶甌莫喚渠
戲詠閒適
暮秋風雨暗江津不下書堂已過旬鸚鵡籠寒晨自訴
貍奴氊煗夜相親典衣旋買修琴料叩戸時聞請藥人
說與鄉鄰當賀我死前長作自由身
寓歎
荷戈常記壯遊時齒豁頭童不自知已分功名非力致
更悲文字與年衰端居漸覺從人嬾熟睡偏於聽雨宜
自斷歸休君勿怪一杯韲糁敵瓊糜
又
醉撫酒壺憐矲矮卧看香岫愛嶙峋舊時京洛塵埃面
今作江湖風月民幻世界中均起滅太虚空裏孰冤親
可齋入定論千劫說與天魔任惱人
獨夜
獨夜迢迢掩素屏病懷羇思共竛竮房櫳十月寒初重
風雨三更酒半醒繁杵有聲時斷續殘缸無焰尚青熒
怳然喚起西征夢身卧金牛古驛亭
記九月二十六夜夢
海山萬峯鬱参差宫殿插水蟠蛟螭碧桃千樹自開落
飛橋架空來者誰桐枝高聳棲丹鳳蓮葉半展巢金龜
和風微度寶筝響永日徐轉簾隂移西廂恍記舊遊處
素壁好在尋春詩當年意氣不少譲跌宕醉墨紛淋漓
宿酲未觧字猶溼人間歲月浩莫推歎驚撫几忽夢斷
海闊天遠難重期
夢海山壁間詩不能盡記以其意追補
碧海無風鏡面平潮來忽作雪山傾金橋化出三千丈
閒把松枝引鶴行
又
海上乘雲滿䄂風醉捫星斗躡虚空要知壯觀非塵世
半夜鯨波浴日紅
又
一劎能清萬里塵讒波深處偶全身那知九轉丹成後
却插金貂侍帝宸
又
春殘枕籍落花眠正是周家定鼎年睡起不知秦漢事
一尊閒醉華陽川
當食歎
黃䳺舉網收錦雉帶箭墮藉藻頳鯉鮮發奩蒼兔卧吾
儕亦何心甘味樂死禍貪夫五鼎烹志士首陽餓請言
觀其終孰為當弔賀八月黍可炊五月麥可磨一飽端
有餘努力事舂簸
睡鄉
有酒君勿啜入腸作戈矛有書君勿觀到眼生君愁不
如睡鄉去萬事風馬牛郊墟無來客風雨送暮秋苔甃
蟲唧唧霜林葉颼颼是時一枕睡不博萬戸侯斗帳裁
青氊重衾擁黃紬華山希夷翁千載可與遊
晨興
未旦雞三號將旦鵝羣鳴湖陂地曠快頗樂聞此聲回
首宦遊日鈴索攪五更未言簿書勞讒謗隨日生一飢
百憂散灑然懷抱清雨後初得薺晨庖有珍烹豈不念
加糁侈汰恐易萌且當讀古書至味敵太羹
初冬從父老飲村酒有作
父老招呼共一觴歲猶中熟有餘糧蕎花漫漫渾如雪
豆莢離離未著霜山路獵歸收兔網水濱農隙架魚梁
醉看四海何曾窄(蘇子美詩云吁嗟四海窄)且復相扶醉夕陽
懷南鄭舊遊
南山南畔昔從戎賓主相期意氣中渴驥奔時書滿壁
餓鴟鳴處箭凌風千艘粟漕魚關北一點烽傳駱谷東
惆悵壯遊成昨夢戴公亭下伴漁翁
冬夜讀書
霜雪紛紛滿鬢毛凋年懷抱獨蕭騷房櫳夜悄孤燈暗
原野風悲萬木號病卧極知趨死近老勤猶欲與書鏖
小兒可付巾箱業未用逢人歎不遭
余為成都帥司參議成將軍漢卿為成都路兵鈐
相從無虚日余被召出蜀漢卿坐法謫居於涪
既得自便因卜築為涪人今年廣漢僧祖成來
山隂乃言嘗至永嘉樂清縣柳市之廣福寺有
黃先生寓寺中煉丹及見則漢卿也余聞之感
歎不已為賦此詩
將軍胸中備文武鐡馬黃旗玉關路強敵可滅心自知
富貴有命才可與奪官置之三峽中空山猿鳥同朝暮
道逢竒士握手談明日家人不知處平生心事一丹竈
萬里生涯兩芒屨東嘉古寺卧高秋時有巢仙來叩戸
山中豈識故將軍但怪英姿凛不羣電眼蝟鬚長八尺
論丹說劎氣凌雲
雜題
松肪釀酒石根醉槲葉作衣雲外行指點人間一長歎
秋風又到洛陽城
又
山家貧甚亦支撑時撫桐孫一再行朝甑米空烹芋粥
夜缸油盡點松明
又
羊裘老人只念歸安用星辰動紫微洛陽城中市兒眼
情知不識釣魚磯
又
黍醅新壓野雞肥茒店酣歌送落暉人道山僧最無事
憐渠猶趁暮鐘歸
又
釣魚吹笛本閒身正坐微官白髮新著屐此生猶幾緉
可令復踏九衢塵
又
山光染黛朝如溼川氣鎔銀暮不收詩料滿前誰領略
時時來倚水邊樓
思蜀
思蜀寸心折歸吴雙鬢衰今年脱虎口昨夜夢蟇頤死
隔平時友愁吟别後詩江山應好在誰記踏青期
又
一作劎關客閒遊將十年不嫌狂駭俗自許醉知天瑞
草溪橋路青衣野廟壖霜天獵歸處萬里入横鞭
又
來從雲棧北行度雪山西故事談金馬遺蹤訪石犀閒
情淡於水豪飲醉如泥壊壁塵封遍何人拂舊題
又
玉食峨嵋栮金韲丙穴魚常思晩秋醉未與故人疎白
髮當歸隱青山可結廬梅花消息動悵望雪消初(余昔在犍)
(為師伯渾王志夫張功夫王季夷瑩上人輩以秋晚來訪樂飲旬日而去)
散吏
拜賜明時散吏名頭銜字字敵冰清讀書有味聊忘老
賦祿無多亦代耕笠澤蓴鱸秋向晩緱山笙鶴月微明
人間樂事今真得莫恨摧頽白髮生
題剡溪瑩上人梅花小軸
孤舟清曉下溪灘為訪梅花不怕寒忽有一枝横竹外
醉中推起短篷看
夜夢遊驪山
秦楚相望萬里天豈知今夕宿温泉穿雲潄月無窮恨
依舊潺湲古縣前(温飛卿詩云至今湯殿水嗚咽縣前流)
枕上
簷角查查鵲語輕忩櫺澹澹日痕生清愁不逐爐香散
旋啜寒韲解宿酲
五更讀書示子
近村遠村雞續鳴大星已高天未明床頭瓦檠燈煜爚
老夫凍坐書縱横暮年於書更多味眼底明明見莘渭
但令病骨尚枝梧半盞殘膏未為費吾兒雖戅素業存
頗能伴翁飽菜根萬鍾一品不足論時來出手蘇元元
夜坐
天公似欲假餘齡鍼石年來幸小停微火㬉爐娱獨夜
斷雲吐月縞中庭眼前樂事寒醅綠身後虚名蠧簡青
賴有古人同此志傍觀不用歎伶㣔
卧龍
危磴盤紆上翠微倚天樓觀碧参差雨來海氣先横騖
風惡松柯盡倒垂孤鶻歸巢翅翎重斷鴻覓伴語聲悲
人間萬事難禁老醉撫闌干欲暮時
劎南詩稾卷二十三
