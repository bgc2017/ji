劎南詩稾卷二十
宋陸游撰
上書乞祠
上書又乞奉祠歸夢到湖邊自叩扉此去敢辭依馬磨
向来真慣擁牛衣致身途遠年齡莫報國心存氣力微
誓墓那因一懷祖人間處處是危機
春殘
老堕空山裏春殘白日長庸醫司性命俗子議文章燭
映一池墨風飄半篆香箇中有佳處袖手看人忙
三月二十日晩酌
暫因賜沐作閒身太息纔餘一日春委地落花新著雨
穿簾歸燕不生人衛青此日怪長揖王翰當年謀卜鄰
商略晚窗須小醉朱櫻青店正嘗新
次前韻
烏帽紅塵過去身荒山野水又經春殘年欲盡初聞道
薄宦宜休不問人一局枯棋忘日月數斟濁酒約比鄰
石帆山下菱歌斷未歎臨風白髮新
北窗閑詠
隂隂綠樹雨餘香半捲疎簾置一牀得禄僅償賒酒劵
思歸新草乞祠章古琴百衲彈清散名帖雙鈎榻硬黃
夜出灞亭雖跌宕也勝歸作老馮唐
休日留園中至莫乃歸
儘道官身屬太倉未妨寄傲向林塘綠波春漲羣魚樂
清露晨流蔓草香閒試名弓来射圃醉盤驕馬出毬場
長城萬里知誰許看鏡空悲兩鬢霜
北窗病起
一飢可忍萬緣輕況復幽窗疾漸平更事天公終賞識
欺人鬼子漫縱横道邊塵起頻障扇門外波清剰濯纓
不為褊心憎薄俗客星祠下是歸程
自東津泛舟至桐溪
潮生東西津雨暗上下墖蕭蕭亂菰蒲拍拍起鳬鴨吾
船雖褊小尚可著一榻溪風吹醉頬高枕墮紗㡊南山
浮濕翠偃蹇呼不答安得青蓮公傑句為彈壓
迓客至大浪灘上
小壟瓜蔓綠短籬梅子黃曉風掠水来吹我醉面涼平
生蕭散意未覺將迎忙溪山供一笑客主可相忘寧當
倒手版聊復據胡床太平豈無象麥飯家家香我歸亦
何有養氣猶軒昂那因五斗陳坐變百鍊剛
郊行
小雨東郊氣象新蕭蕭清吹爽衣巾並谿密竹巧蔵寺
夹道新麻高沒人老厭簿書愁欲睡病疎杯酌渴生塵
桐君山路無多遠元自知津莫問津
夏雨
東風吹雨溪上来北山出雲以應之嚴州城中三日雨
朝莫點滴無休時向来秧底乾欲裂白水漫漫俄盈陂
豚肩覆豆巫醉飽龍骨挂壁農遨嬉今年蠶麥收數倍
繭大如瓮麥兩岐西成在眼又如此還鄉鼓腹歌淳熙
(時去受代纔四十日)
雨中作
礎潤雲生五月中山城細雨晚空濛讀書雖恨此身老
把酒尚思吾輩同積潤畫圖昏素壁漬香衣幘覆熏籠
新晴不用占鍾鼓卧聽林梢淅淅風
醉題
不學空門不學仙清樽隨處且陶然人情正可付一笑
生世元知無百年白首難陪東閤客清風自足北窗眠
歸耕只要無人問安用文章海内傳
有懷青城霧中道友
雪谷孤松自鬱然紛紛朝菌但堪憐坐更拂石芥城劫
時說開皇龍漢年淡煑藜羹天送供閒拖藤杖地行仙
共看王室中興後更約長安一醉眠
梅雨初晴迓客東郊
霽色澄鮮已斷梅江郊隠隠尚輕雷層巒正對孤城落
健席遥看大艑来幼婦髻鬟簮早稻近村坊店賣新醅
吾行在處皆詩本錦段雖殘試剪裁
晩歸
暑雨初晴日江臯欲莫天鴉棲沙際樹人喚渡頭船病
骨羸將折昏眸困欲眠市橋燈火閙且復喜豐年
休日登千峰榭遇大風雨氣象甚偉
今日逢休沐憑高且暫閒風聲初捲野雨氣已呑山疾
病臨觴嬾塵埃得句慳西征忽在眼河勢抱函關
雨中獨坐
馬目山頭雨脚昏龍津橋下浪花翻年豐郡僻無公事
一炷清香晝掩門
舊識姜邦傑於亡友韓无咎許近屢寄詩来且以
无咎平日倡和見示讀之悵然作此詩附卷末
(須溪本作嚴州贈姜梅山)
故人玉骨已生苔(謂南澗公)邂逅逢君亦樂哉湖寺繫舟無
夢去京塵馳騎有詩来醉中不敢教兒誦看處常須浴
手開久矣世間無健筆相期力幹萬鈞回
釣臺見送客罷還舟熟睡至覺度寺
抽身簿書中兹日睡頗足縹緲桐君山可喜忽在目紛
紛衆客散杳杳一笻獨昔如脫淵魚今如走山鹿詩情
森欲動茶鼎煎正熟安眠簟八尺仰看帆十幅逍遥富
春飯放浪漁浦宿送老水雲鄉羹藜勿思肉
泛富春江
雙艣搖江疊鼓催伯符故國喜重来秋山斷處望漁浦
曉日昇時離釣臺官路已悲捐歲月客衣仍悔犯風埃
還家正及雞豚社剰伴鄰翁笑口開
宿漁浦
東歸剡曲只三程旅泊還如萬里行燈影動搖風不定
船聲鞺鞳浪初生曳裾非復白頭事瞑目那求青史名
歸去若為消莫境一蓑煙雨學春耕
泝小江飯舟中
老作孤舟客秋濤漲小江林昏見飛燐村近有驚尨天
闊三更月篷低一尺窗魚飱雖草草聊喜到吾邦
乞祠久未報
聖朝未許領叢祠擁褐清羸不自支鄧禹有靈應笑拙
周公無夢固知衰得閒要及身安日到死應無睡足時
七百日来塵滿抱今朝湔祓有新詩
七月十日到故山削瓜瀹茗翛然自適
鏡湖清絶勝吳松家占湖山第一峰瓜冷霜刀開碧玉
茶香銅碾破蒼龍壮心自笑老猶在狂態極知人不容
擊壤窮閻歌帝力未妨堯舜亦親逢
曉興
亂蟬嘒新秋老木立清曉我亦岸綸巾寄傲萬物表大
千蔵粒粟浩劫過飛鳥癡子居其間利欲自纏繞可憐
榮進意未向盖棺了浮名更嚇鬼白堊寫丹旐我於斯
世事看破自少小老矣更何求歸哉憩林沼
感秋
會稽八月秋始涼梧桐葉落覆井床月眀縞樹遶驚鵲
露下濕草啼寒螀丈夫行年過六十日月雖短志意長
匣中寳劎作雷吼神物那得終摧蔵君不見昔時東都
宗大尹義感百萬虎與狼疾危尚念起擊敵大呼過河
身已僵(宗汝霖垂死尚部勒諸將北伐忽大呼過河者三隨即殞絶)
秋夜有感
候蟲何唧唧歲晚聲出壁不惟嬾婦驚感此白頭客壮
年事征戍萬里不得息揚颿凌秋濤策馬赴山驛日照
蛟鼉涎雪印豺虎迹誰知七尺軀幸脫九死厄前年補
畿郡入對瞻玉色報恩無死所再拜衰淚滴即今故山
歸愈歎老境逼不眠中夜起仰視星歴歴中原何時定
銅駞卧荆棘滅敵恨無人有復不易識
五鼓入城
道旁竹樹露如傾帶睡悠悠十里行曉色未分煙尚重
壓城樓閣已崢嶸
飯罷忽隣父来過戱作
旋炊香稻䰞新菰飯飽逍遥樂有餘茶味森森留齒頬
香煙&KR0008;&KR0008;著圖書毛皮尚在寧知我鱗甲深蔵莫問渠
賴有鄰翁差耐久雨畦頻喚共攜鉏
秋夜讀書
一雨濯殘熱秋氣忽已深青燈照空廊重露滴高林危
坐讀周易會我平生心夜分徐掩卷閒弄床上琴簾外
初斜河屋頭已横參人生每如此利欲安能侵
夜坐忽聞村路報曉鐵牌
何人叩鐵警農耕炊飯家家起五更也似早朝風雪裏
遥聽宫漏下宫城
又
秋氣凄涼霧雨昏老書生病卧孤村五更不用元戎報
片鐵錚錚自過門
白雲自西来過書巢南窗
岷山千里青未了恨隔長江不到吳羈雲冉冉吾舊識
安得挽之来坐隅
贈竹十韻
放翁小築湖西偏虛窗曲檻無炎天人間乃有真富貴
遶舍十萬碧玉椽連林娟娟泫清露高枝裊裊搖蒼煙
常憂俗客觸新粉屢戒園丁傷逸鞭涼生尊斝消午醉
聲撼窗扉驚晝眠春殘斸土得美茁氣壓卿相食萬錢
爾来作吏若墮穽每一夢到心悽然還家再見却惝怳
塵土何地從臞仙囊中幸蔵餐玉法欲屏萬事相周旋
更當待月出東嶺坐石泠泠揮響泉
雜感
自古文章與命仇功名身外更悠悠一從識得元無事
窮死逢人不說愁
又
小軒幽檻雨絲絲種竹移花及此時客去解衣投卧榻
半醒半醉又成詩
又
少年意氣與春爭朱彈金鞭處處行誰信即今空谷裏
旋租黃犢學躬耕
又
自洗銅壺試玉醅小軒風月為徘徊此心未與年俱老
猶解逢花眼暫開
又
側帽垂鞭小陌東名花迎笑一枝紅啼鸎驚斷尋春夢
惆悵新霜點鬢蓬
入城寓榻開元
羸僮倦馬困長堤借榻禪房日未西熟睡覺来閒隠几
庭楸隂轉乳鴉啼
夜出偏門還三山
月行南斗邊人歸西郊路水風吹葛衣草露濕芒履漁
歌起遠汀鬼火出破墓凄清醒醉魂荒怪入詩句到家
夜已半佇立叩蓬戸穉子猶讀書一笑慰遲莫
四鼓酒醒起步庭下
酒解夜過半出門步中庭天高河漢白月淡煙霧青重
滴竹杪露疎見樹罅星壊甃啼寒螀深竹眀孤螢秋晚
雖未霜蠧葉時自零四序逝不留慨然感頽齡平生茅
一把不博帶萬釘鴟溝謝拍拍鴻路追冥冥
感憤秋夜作
月昏當戸樹突兀風惡滿天雲往来太阿匣蔵不見用
孤憤書成空自哀吾輩赤心本貫日昔人白骨今生苔
榮河温洛不可見青海玉關安在哉
反感憤(明夜讀前作而悲乃復作此自解)
膊膊庭樹雞初鳴嗈嗈天衢雁南征百年朝露豈長久
萬事浮雲常變更出處有心終有愧聖賢無命亦無成
西疇雖薄可自力雙犢且當乘雨耕
東亝
著脚紅塵已恨深便應畢世住山林貴人自作宣眀面
老子曾聞正始音議論坐狂當永棄簿書緣病復難任
東亝幽寂憑誰畫開幔床横一素琴
雨夜四鼓起坐至眀
門巷冷如冰生涯淡似僧小窗愁夜雨孤影怯秋燈林
鵲棲仍起山童喚不譍悠然坐待旦息倦倚書幐
夜讀兵書
八月風雨夕千載孫吴書老病雖&KR0629;甚壮氣頗有餘長
纓果可請上馬不躊躇豈惟鏖臯蘭直欲封狼居萬乘
久巡狩兩京盡邱墟此責在臣子憂愧何時攄南鄭築
壇場隆中顧草廬邂逅未可知旄頭方掃除
老嘆
百年逝不留萬事本難料夜行鐘漏迫但取賢達笑頗
疑功名事造物付年少歸休莫問人曉鏡勤自照
秋霽
灝氣明山川霽色滿天地西風吹我衣忽有萬里意中
原運當平所要在得士餘年猶幾何棄置復棄置
亝中聞急雨
一味疎慵養不才飯蔬亦已罷銜杯衡茆終日人聲絶
卧聽芭蕉報雨来
老病追感壮歲讀書之樂作短歌
少年志力強文史富三冬但喜寒夜永那知睡味濃庭
樹風淅淅城樓鼓鼕鼕自鞭不少貸凍坐聞晨鐘探義
劇攻玉摛文笑雕龍落紙筆縱横圍坐書疊重得意自
吟諷清悲畣莎蛩飢腸得一䴵美如紫駞峰俯仰五十
年于世終不逢夜半起飯牛頹然成老農束書不更讀
蠧簡流塵封世無袁伯業太息吾何從
閒中戲書
糲飯從来不願餘還山喜遂此心初挽河盡洗彈冠念
閉戸閒讐插架書一榼不妨從客飲數椽也復是吾廬
少游細看猶多事安用人間下澤車
又
少年拜舞綴庭紳曾見中天日月新金印終歸妄挍尉
白頭仍是斥仙人修營香火三生願收拾風波九死身
豈但漁樵與爭席海邊漚鳥亦相親
又
釣竿風月寄滄洲醉髮髿髿荻葉秋仕進世誰知我嬾
功名命不與人謀衰遲更覺歲時速疎賤空先天下憂
病骨未銷讒未已聊須周易著牀頭
采藥
篢子編成細箬新獨穿空翠上嶙峋丹砂巖際朝暾日
狗杞雲間夜吠人絡石菖蒲蒙綠髮纏松薜荔長蒼鱗
金貂謁帝我未暇且作人間千歲身
過猷講主桑瀆精舍
寂莫衡門傍水開放翁曳杖此徘徊林疎時見釣篷過
風急忽聞菱唱来講罷繩床懸麈柄亝餘童子供茶杯
解衣許我閒摩腹又作幽窗夢一回
自桑瀆泛舟歸三山
端為身閒覺日長不嫌兒輩笑清狂湖光㶑㶑歸舟疾
雨點霏霏醉頬涼斷彴苔生人喚渡孤村霜近稻登場
宦情不獨今年薄游子從来念故鄉
訪野人家
山入柴門穿橋通野路長羣童挑燕筍幼婦采雞桑淳
古非今俗留連到夕陽盤飱敢辭飽滿箸藥苗香
塞上曲
秋風獵獵漢旗黃曉陌霜清見太行車載氊廬駞載酒
漁陽城裏作重陽
又
將軍許國不懷歸又見桑乾木葉飛要識君王念征戍
新秋已報賜冬衣
又
金鼓轟轟百里聲繡旗寳馬照川眀王師仗義從天下
莫道南兵夜斫營
又
老矣猶思萬里行翩然上馬始身輕玉關去路心如鐵
把酒何妨聽渭城
硯湖(并引)
余得英石數峰環立其中凹處可容一龠因以
瀦水代硯滴名之曰硯湖且為賦詩
羣山環一湖湖水綠溶漾微風掠窗過亦解生細浪餘
流浸翠麓倒影寫青嶂自然出天工豈復煩巧匠病夫
屛杯酌不遣運酒舫時時挹清泚筆墨助豪宕帖成龍
蛇走詩出雷雨壮從今几硯旁一掃蟾蜍樣
泛湖
筆牀茶竈釣魚竿㶑㶑平湖淡淡山浪說枕戈心萬里
此身常在水雲間
寓蓬萊館
桐葉吹殘蕉葉黃驛窗微雨送凄涼長安許史無平素
莫恨棲棲立路旁
又
古驛蕭蕭獨倚闌角聲催晩雨催寒殘年遇合應無日
猶說新豐強自寬
夜還驛舍
樓上鼕鼕初發更斷雲收雨旋成晴市橋新漲搖燈影
驛路殘泥壮屐聲闤闠變遷非曩日情懷牢落感餘生
高秋病起猶能醉剰買官醅樂太平
舟中大醉偶賦長句
過江何敢號高流偶與俗人風馬牛畫檝新搖嚴瀨月
清尊又醉戴溪秋壮心無復在千里老氣尚能横九州
古寺試求三丈壁為君驅筆戰蛟虬
行飯至新塘夜歸
門前徙倚尚餘霞湖上歸来月滿沙雲濕一聲新到雁
林昏數點後棲鴉凄迷籬落開寒菊鄭重比隣設夜茶
早議挂冠君會否莫年心念不容差
雲門感舊
總角来遊老未忘背人歲月去堂堂穉松看到偃霜盖
廢寺憶曾開寳坊佛几古燈寒焰短齋厨新粟午炊香
興闌未忍登車去更倚溪橋立夕陽
若耶溪上
微官元不直鱸魚何況人間足畏途今日溪頭慰心處
自尋白石養菖蒲
又
九月霜風吹客衣溪頭紅葉傍人飛村場酒薄何妨醉
菰正堪烹蟹正肥
秋雨頓寒偶書
羇懷不醉自昏昏卧對青燈獨掩門沙雁帶寒来古澤
林鳩催雨暗孤村數椽蟹舍償初志九陌塵衣洗舊㾗
自歎一生書裏活莫年無力濟黎元
新晴泛舟至近村偶得雙鱖而歸
秋風一夜老汀蘋剡曲稽山發興新青嶂會為身後塚
扁舟聊作畫中人園林搖落知寒早父老逢迎覺意真
歸舍不妨成小醉眼眀細柳貫霜鱗
上書乞祠輒述鄙懷
干禄本代耕窮逹敢自必早遇高皇帝九品對宣室妄
懷犬馬心嫠緯不暇恤上恩等天地腰領免斧鑕旋屬
紹興末暘谷瞻出日賤臣復何幸便殿首造膝煌煌帝
堯典推擇首秉筆愚忠雖懇欵野性實坦率飄然去周
行湖海抱沉疾遠遊客窮塞亭障秋蕭瑟聖君終記省
萬里忽乘馹同朝久凋謝存者不十一造廷故抱暗下
殿衰涕溢蹉跎又十載憂患豈易述流年不貸人白髮
日夜密冠雖未即挂馭己不容叱尚覬公朝恩養老霑
散秩閉門教子孫志願真永畢
泛湖上雲門
三百里湖秋渺然是間可以著釣船浩歌莫過石帆下
爛醉夜泊樵風邊(樵風涇在若耶溪鏡湖之間)茫茫沙月忽側墮裊
裊山氣時孤鶱冥鴻遠舉謝斯世白鷗自放全其天幽
棲幸脱市朝械捷徑那著功名鞭人生各自適意耳稷
禹巢許知誰賢
書歎
世態秦欺楚交情越視秦寧教待羝乳不耐望車塵書
積高圍坐花繁亂插巾那須散人號已是葛天民
枕上作
寒夜卧林廬蕭然適有餘蟲悲號壊壁燈暗守殘書養
拙天知我安貧老似初雖非漆園吏也作蝶蘧蘧
老病無復宦情或者疑焉作此示之
病思蕭條豈獨今十年前已鬢霜侵舊交略盡形吊影
薄宦宜休口語心老驥已甘當伏櫪窮猿況是急投林
别君徑入亂雲去後日相思何處尋
拄杖
放翁拄杖具神通蜀棧吴山興未窮昨夜夢中行萬里
蓮華峰上聽松風
北望
北望中原淚滿巾黃旗空想渡河津丈夫窮死由来事
要是江南有此人
歲晚感懷
利名爭奪兩皆非生世寧殊露易晞老冉冉来誰獨免
冢纍纍處會同歸聽歌莫惜終三疊縱獵何妨更一圍
醉卧日高呼不醒笑人霜曉束朝衣
大雨中作
北風撼山勢岌岌老夫倚杖檐前立貪看白雨掠地風
飄灑不知衣盡濕當年入朝甫三十十丈邊塵叩江急
屬聞蠟彈遣檄書亟壊布裳縫袴褶即今白髮不可數
破屋頹垣窘風雨汝生汝死問者誰人雖不問心自悲
繫舟平水步
舟尾參差野岸横屐聲穿市得閒行雨昏苑店炊煙濕
人語蓬窗績火眀枝上橙香初受摘擔頭菰脆正堪烹
漁樵自是平生意不為衰遲薄宦情
初到行在
六十之年又四年也騎瘦馬趁朝天首陽柱下孰工拙
從事督郵俱聖賢筆墨有時閒作戲功名到底是無緣
都城處處園林好不許山翁醉放顛
還都
平生薄名宦所願得早休奔走三十年鏡中霜鬢秋歸
踏長安道恍然皆舊遊處處見題名始驚歲月遒西湖
隔城門放浪輸白鷗當時見種柳已足繫巨舟挂冠當
自決安用從人謀勿以有限身常供無盡愁
宿監中偶作
流落歸来兩鬢絲此生真媿北山移數殘宫漏寒無寐
開盡梅花病不知同舍破甘醒宿酒故人折簡索新詩
生涯可笑清如許枉是京塵撲馬時(譚德稱有簡催和詩)
四鼓出嘉會門赴南郊亝宫
客遊梁益半吾生不死還能見太平初喜夢魂朝帝所
更驚老眼看都城九重宫闕晨霜冷十里樓臺落月眀
白髮蒼顔君勿笑少年慣聽舜韶聲
題張野夫監簿大招圖
此生只合老漁樵扶病誰令趁早朝開卷未終三太息
羇魂零落恐難招
簡譚德稱監丞
廣都江上送舟行淚灑春風别少城冉冉幾經新歲律
依依猶有舊交情塵冠當挂彈何用革帶頻移瘦自驚
&KR1233;欲約公風雨夜一燈相對話平生
致齋監中夜與同官縱談鬼神效宛陵先生體
五客圍一爐夜語窮幻怪或誇雷可斫或笑鬼可賣或
陳混沌初或及世界壊或言修羅戰百萬起睚眦餘談
恣搜抉所出雜細大風雲墮皮幘幽坎窺鐵械羣號起
古聚孤泣出空廨妖孤冠髑髏掩袂弄姿態空轊伏逸
囚夜半出竊嘬雖云多聞益頗犯綺語戒不如姑置之
投枕休困憊眀當掛祠衣僕僕愁亟拜
夜歸
飲酒不盡觴觀棋不竟局索馬踏街鼓仰視月挂木疾
馳沿河隄不記幾坊曲到家四鄰寂往往睡已熟天香
餘裊裊佛燈猶煜煜中庭雖一席緩步意亦足寒犬吠
荆籬棲鵲起叢竹市聲從北来始覺非林谷却尋西窗
書開卷剪殘燭官閒居更遠一笑謝羇束
次韻鄭唐老
宦遊早日闕相聞一面那知乃爾勤秋釣清灘方入夢
曉穿細仗又逢君驟看落筆驚風雨便擬同舟卧水雲
作意歸休還會否莫年無力起斯文
五鼓赴太社臘祭
霜寒裂屋瓦月白射坊門病骨愁看影孤吟怯斷魂飢
鷹掣羇紲老馬伏車轅不奈清宵夢殘蕪滿故園
己酉元日
夜雨解殘雪朝陽開積隂桃符呵筆寫椒酒過花斟巷
柳搖風早街泥濺馬深行宫放朝賀共識慕堯心(以亮隂免)
(賀禮)
送潘德久使薊門
崑崙東分一枝渾犇蹴砥柱經龍門羲皇受圖撫上古
神禹治水開中原三靈實扶藝祖業萬國共仰東都尊
羣兒撞壊吁可歎顧使殘敵今遊魂囙君試求出師路
孟津白馬應如故不須更議繫河橋北風正可乘冰渡
頗聞塞外已數盡復道飛狐合屯戍轅門倘駐拂雲祠
烽火應過眀妃墓君歸解鞍藉芳草細談塞北忘予老
讀書飲酒待敵平萬丈參旗方下掃
我夢
我夢入煙海初日如金鎔赤手騎怒鯨横身當渴龍百
日京塵中詩料頗闕供此夕復何夕老狂洗衰慵夢覺
坐歎息杳杳三茒鍾車馬動曉陌不竟睡味濃平生擊
敵意裂眥髮上衝尚可乘一障憑堞觀傳烽
晨起有感
痛飲可以豪謝病可以高計之顧不審老與世俗鏖丈
夫本自許四十擁旌旄上馬不回顧賊穴窮腥臊渭橋
耻未雪孰謂弓可櫜此志竟悠悠徂歲行滔滔一官客
長安燭下束弊袍豈惟歎龍鍾行恐悲焄蒿吾曹議古
人後亦觀吾曹浮雲易變滅公議終堅牢
南省宿直
檐角參差散莫霞重門鎖斷市聲譁風經綠樹鴉棲穏
月入空廊柱影斜藤紙静臨新獲帖銅瓶寒浸欲開花
誰知今夕幽窗夢又榜扁舟上若耶
又
頹然静對北窗燈識字農夫有髮僧但遣奚奴持古錦
何須侍史護青綾塵埃犇走無由息疾病侵陵不自勝
猶喜眼中多壮觀時看雲海化鯤鵬
劎南詩稾卷二十
