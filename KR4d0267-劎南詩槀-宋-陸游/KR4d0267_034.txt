劎南詩稾卷三十四
宋陸游撰
歲暮
案間官歷喜更端鬢畔羅旛巧耐寒篩辣𢷬香篘臘酒
染紅絲綠簇春盤衰容未覺餘年迫佳日猶思一笑歡
太息兒童癡過我鄉儺雖陋亦爭看
殘臘二首
破臘春先到微隂日易醺鳥聲猶寂寂木意已欣欣雲
起山分疊風生水蹙紋斷腸何處笛偏向醉中聞
又
殘臘無多日吾生又一年林塘明夕照墟落淡春烟山
色危欄角梅花綠酒邊歲時元自好老病獨悽然
一壺歌
悠悠日月没根株常在人間醉一壺傾倒欲空還瀲灧
不曾教化不曾沽
又
先生醉後即高歌千古英雄奈我何花底一壺天所破
不曾飲盡不曾多
又
自從軒昊到隋唐幾見中原作戰場三十萬年如電掣
不曾記得不曾忘
又
恥從岳牧立堯庭况見商周戰血腥擕得一壺閒處飲
不曾苦醉不曾醒
又
長安市上醉春風亂插繁花滿帽紅看盡人間興廢事
不曾富貴不曾窮
屬疾
白頭屬疾卧丘園藥物枝梧且僅存月黑淺山聞鵩嘯
窗明高樹送鴉翻䜛欺薄命深消骨憂集窮途黯斷魂
回視少時真隔世但餘一念在元元
新歲
風入鞭梢緊春從草色深山坡卧新犢園木轉幽禽勲
業少年夢關河游子心爾来都掃盡濁酒帶醅斟
早春
數聲屋角聽鳴禽紅糝青梢忽滿林雨過東皋一犂潤
冰消南澗半篙深逢僧竹院閒評藥擕鶴山村醉擁琴
青史功名黃閣貴有時應不到如今
太古
太古安知虙與堯茹毛飲血自消搖不須追咎為書契
初結繩時俗已澆
春夜
老憊生如寄春寒夢亦孤燈花時自墜梟語迭相呼萬
里書難得三年病未蘇窗深不知曉但覺動林烏
正月六日作
上天四序分寒燠以漸相尋不相瀆今年立春七日耳
暖景温風何迫促羣蛙怒鳴蚊蚋出蚍蜉插翅飛滿屋
兒童便欲覓團扇我亦汗垢思湯沐山坡梅花常恨晩
一夕開盡如雪谷籬邊已放桃蘂紅庭下頓長萱芽綠
小人識淺喜欲舞輕衫冷䴵相追逐春深癘鬼不貸人
此暖但憂非汝福
寄題吳斗南玩芳亭
北斗以南有吳侯人物知非第二流讀書不放一字過
閉戶忽驚雙鬢秋平生離騷讀千遍屈泥秭歸要親見
歸来落筆愈驚人宋玉景差俱北面玩芳亭中蘭茝芳
朝回解帶春晝長愛君憂國有奇作坐令壯觀還沅湘
老夫曩亦同此趣甚欲閒題玩芳句無奈生涯今已别
倒壑枯楠忘歲月
春初驟暄一夕梅盡開明日大風花落成積戲作
暖逼梅花爛漫開飄零便恐付蒼苔更堪連夜風如許
似妒愁人把一杯
又
殘梅零落不禁吹真是無花空折枝堪笑老人風味減
三年不作送梅詩(予往歲多有送梅之作今閣筆已累年)
又
年年爛醉萬梅中吸酒如鯨到手空花欲過時常惜别
今年此别更怱怱
讀老子傳
巍巍闕里與天崇禮樂詩書萬世宗但說周公曾入夢
寧於老氏歎猶龍
示元用
德孫學語已驚人悶裏時時一笑新老子已應如櫪驥
此郎端恐是天麟會看神授如椽筆莫改家傳折角巾
汝叔不癡當愛汝夜窗燈火勉相親
春思
七十老翁身退耕可憐未減舊風情典衣取酒那論價
秉燭看花每到明江浦時時逢畫檝寺樓處處聽新鸎
此生無復陽關夢不怕樽前唱渭城
春望
天地回春律山川掃積隂波光迎日動柳色向人深霑
灑憂時淚飛騰滅敵心人扶上危榭未廢一長吟
丙辰上元前一日
弊裘破帽髮鬅鬙宛似山房罷講僧身病不禁連夜雨
家貧只挂舊年燈修椽柳外掀樓角危檻雲間露塔層
自笑閒遊本無定興闌隨處倚枯藤
夜雨思栝蒼遊
道心退惰如風鷁世念堅彊似火牛安得短篷湖海去
夜深聽雨琵琶洲
春隂
麴塵柳色正遮門石黛江流曲抱村小院春光方盎盎
遠山雨氣又昏昏傍簷林鳥驚幽夢極目烟蕪捲燒痕
只道餘寒尚如許不知生意滿乾坤
寒夜歌
陸子七十猶窮人空山度此冰雪晨既不能挺長劎以
抉九天之雲又不能持斗魁以回萬物之春食不足以
活妻子化不足以行鄉鄰忍飢讀書忽白首行歌拾穗
將終身論事憤叱目若炬望古踴躍心生塵三萬里之
黃河入東海五千仞之太華磨蒼旻坐令此地没羌戎
兩京宫闕悲荆榛誰施赤手驅蛇龍誰恢天網致鳳麟
君看煌煌藝祖業志士豈得空酸辛
正月十六日園中偶賦
又向柴荆過上元豪華前事不須論偶逢花發閒持酒
不得人扶嬾出門薄技號山曾獻玉榮途染指亦嘗黿
年来洗盡東陵夢瓜壟蕭蕭老故園
陵霄花
庭中青松四無鄰陵霄百尺依松身高花風墮赤玉盞
老蔓烟濕蒼龍鱗古来豪傑人少知昂霄聳壑寧自期
抱才委地固多矣今我撫事心傷悲
懷舊
鶴鳴山下竹連雲鳳集城邊柳映門當日不知為客樂
如今回首却消魂
又
駿騾西過雨漫天千里江山在眼邊二十四年如昨夢
憑誰問訊帶枷僊
又
狼烟不舉羽書稀幕府相從日打圍最憶定軍山下路
亂飄紅葉滿戎衣
又
翠崖紅棧鬱參差小益初程景最奇誰向豪端收拾得
李將軍畫少陵詩
又
回龍寺壁看維摩最得曺吳筆意多風雨塵埃昏欲盡
何人更著手摩挲
又
嶓冢山頭是漢源故祠寂寞掩朱門擊鮮藉草無窮樂
送老那知江上村
夜坐
蓬窗夜半竹騷然坐守殘編悄不眠辛苦空成左傳癖
逍遥常愧大慈僊風寧可繫功名誤日不能黏歲月遷
明旦覓船湖上去西村桃李淡春烟
入城舟中作
櫂邊蘸岸挼藍水蓬外横空破墨山更著灘頭一行鷺
此身真在畫圖間
寓蓬莱館
朱門高柳畫橋南掠面風埃喜解驂霽日偶逢春盎盎
野人不慣屋潭潭堂中剰喜簮裾集樓上時聞鼔角酣
明發扁舟覓歸路趁時吾欲事農蠶
過能仁光孝寺欲訪昕老會府中速客遂不果入
春日城南過寶坊馳驅不得駐車箱高門臨道淨如拭
傑屋凌空勢欲翔齋近鐘魚初送響風微松檜自生香
暫来堪笑忙如許坐羨高人白晝長
夜二鼔留西城門歸三山
秉炬夜離驛戴星出西關舟人飛畫檝門鎖響銅環漁
火明遥浦溪風解醉顔鄰家亦驚起迎我笑堅頑
讀杜詩
千載詩亡不復刪少陵談笑即追還常憎晩輩言詩史
清廟生民伯仲間
蘇韜光節推挽歌詞
才名京兆掾門閥魏公孫遇事雖骯髒接人終静温寧
吟灞橋雪不掃舍人門二妙凋零盡衰翁慨獨存(韜光與訓)
(直吏部下世相距三年)
村翁
放翁真箇是村翁釣渭耕莘事不同蹴蹋烟雲兩芒屩
憑陵風雪一蓬籠屢經駭浪身終免遍閱浮漚夀未窮
幸有春衣堪換酒道邊醉卧示神通
寄子布
釣灘耕壠雪盈簪從入新年病至今遠使有書常灑淚
長宵無夢更傷心何由老眼迎歸櫂空為秋風感莫碪
一紙新詩千萬恨臨風悵望獨長吟
落花
朱朱白白不禁吹老未忘情作許悲瑞錦已殘猶有夢
明霞初散可無詩人應偷樣傳圖本天亦收香付蜜脾
榮悴相尋君看取曉来青子已團枝
南窗
身輕婚嫁畢耳静市朝疎褫帶脫烏幘一窗寬有餘
排悶
白髮無端日日新自憐猶作百憂身孤燈聽雨常終夜
一榼尋花又送春旋壓麥餻邀父老時分菜把餉比鄰
不須頻起陳人歎已是清朝六世民
過隣家戲作
老脫朝冠岸幅巾時時乘興過比鄰瓶無儲粟吾猶樂
步有新船子豈貧醅甕香浮花露熟藥欄土潤玉芝新
(玉芝謂鬼臼山家多有之)相從覓笑真當勉又過浮生一歲春
看花
好樹典衣買新花扶杖看村醪雜清濁山果半甘酸家
事貧尤簡詩情老未闌鸕鷀閒似我日莫立清灘
閒趣
同儕零落曉星稀久住人間豈自期衰病已成垂白叟
春寒又到牡丹時溪邊喚客閒持釣燈下留僧共覆棋
一日轉頭還過却紛紛世事不須知
春盡遣懷
裊裊爐香晝掩扉殘年真是解塵鞿青&KR0008;旋𢷬通隣好
白葛新裁製暑衣避日小魚穿藻去倚風輕燕拂簾飛
要知名宦非初意三十年前已念歸(予以乾道乙酉卜築湖上今三十有)
(二年矣)
二友
清芬六出水梔子堅瘦九節石菖蒲放翁閉門得二友
千古夷齊今豈無
半丈紅盛開
滿酌吳中清若空共賞池邊半丈紅老子通神誰得似
短笻到處即春風
感事
雞犬相聞三萬里遷都豈不有關中廣陵南幸雄圖盡
淚眼山河夕照紅
又
堂堂韓岳兩驍將駕馭可使復中原廟謀尚出王導下
顧用金陵為北門
又
渭上晝昏吹戰塵横戈慷慨欲忘身東歸却作漁村老
自誤青春不怨人
又
捫蝨當時頗自奇功名遠付十年期酒澆不下胸中恨
吐向青天未必知
豐年行
南村北村春雨晴東家西家地碓聲稻陂正滿綠針密
麥隴無際黃雲平前年榖與金同價家家涕泣伐桑柘
豈知還復有今年酒肉如山賽春社吏不到門人晝眠
老稺安樂如登仙縣前歸来傳好語黃紙續放身丁錢
四月一日夜漏欲盡起坐達旦
春歸不可留斗柄已崢嶸老至不可却雪鬢森千莖少
年所讀書廢忘如隔生舊交死欲盡存者萬里程高談
無與發欲語輒吞聲悠悠一飽計泯泯千載名逝將山
丘歸不見河雒清挑燈坐待旦攬筆衰涕傾
蓬莱行
山峭插雲海樓高入烟霄不知何宫殿東望鬱岧嶤是
時青童君初散通明朝風濤中破裂涌出黃金橋授我
玉芝房服之塵念消凡骨一朝換八極坐可超
馮縣丞挽歌詞(鋼字仲柔)
尊公同故里季父接周行晩憙烏衣巷重逢玉樹郎名
流多賞識榮路正騰驤愁絶河梁上風烟莫莽蒼
幽居初夏
湖山勝處放翁家槐柳隂中野徑斜水滿有時觀下鷺
草深無處不鳴蛙籜龍已過頭番筍木筆猶開第一花
歎息老来交舊盡睡餘誰共午甌茶
又
藤冠草屨病支離門外紛紛百不知解籜有聲驚倦枕
飛花無力點清池閒思舊事惟求醉老感流年只自悲
綠樹隂中紅練起一團零亂濕臙脂
又
長歌嫋嫋插秧天小繖翻翻入市船高棟巢乾初乳燕
綠槐隂密已鳴蟬只言末俗人情惡未廢先生日晏眠
推枕起来閒弄筆銅蟾手自挹寒泉
又
鬢毛秃盡齒牙疎難受人間折簡呼詩酒本来無藉在
形骸况復不枝梧槐隂漸密能鄣日池水新生可浴鳬
移得太行終亦死平生常笑北山愚
出蜀十九年故交零落殆盡慨然有作
西遊邂逅得諸君落筆千言酒百分聚散亦知元有數
死生豈料不相聞平羌空憶吟江月小益何由度棧雲
一事與君聊自慰兒曺或可付斯文
憶天彭牡丹之盛有感
常記彭州送牡丹祥雲徑尺照金盤豈知身老農桑野
一朵妖紅夢裏看
五月七日夜夢中作
征行過孤壘寂寞已千年馬病霜菅瘦狐鳴古冢穿烟
塵身欲老金石志方堅零落英雄盡何人共著鞭
又
霜露薄貂裘連年塞上留蘆笳青冢月鐵馬玉關秋振
臂忘身憊憑天報國讐諸公方衮衮好運幄中籌
急雨
急雨清風發土香靈臺如受寶犀涼華胥一枕蘧然覺
却聽蟬聲送夕陽
夜中步月
夜半不成寐起尋微月行風生驚葉墮露重覺荷傾兀
兀酒中趣悠悠身後名興闌還掩戶坐待日東生
晨起
齒豁不可補髮脫無由栽清晨明鏡中老色蒼然来餘
年亦自惜未忍付酒杯抽架取我書危坐闔復開萬世
見唐堯夔龍獲親陪寥寥三千年氣象挽可回豈以七
尺軀顧受世俗衰道在無不可廊廟均蒿莱
枕上聞布榖聲
老去惟思日月遲更堪青鬢捴成絲無端催取流年去
最恨溪頭布榖兒
雨夜
北風吹雨亂疎鐘蓛蓛燈花破碎紅孤夢正行天一握
高城俄報鼔三通衰遲空抱屠龍技豪俊誰收汗馬功
但願輿圖早来復白頭敢望起雲中(孤雲兩角去天一握盖褒斜道上也)
焚黃
啼呼棃棗憶兒時駒隙頻經日月馳早歲已興風木歎
餘生永廢蓼莪詩燎黃恩重空垂泣戴白身存敢自期
足蹇僅能成拜起籃輿歸路不勝悲
即事
陶令常躭酒龐翁不出家安貧炊麥飯省事嚼茶芽池
滿浮雛鴨庭荒噪渴蛙詩成賞音絶自向小兒誇
失鸂鶒
不見池邊整羽衣繞村散覓走羣兒卑飛正恐為人得
徑去何須報我知久憶蘋洲應自喜尚餘菰米亦堪悲
放翁未到忘情處日莫憑欄獨詠詩
贈童道人盖與予同甲子
吾儕之生乙巳年達者寥寥窮比肩退士一生藜藿食
散人萬里江湖天忍貧不變我自許挟術自營君豈然
一事尚須煩布策幾時能具釣魚船(方謀買一小舟未得也)
上方銛老求宿蘆詩宿蘆盖所寓室名以其似漁
舟也
一曲亭前水接天放翁短棹弄風烟宿蘆縱有江湖趣
猶是人間贗釣船
夜坐園中至夜分
岸巾閒倚胡牀坐步屧還扶拄杖行漸近秋清知病減
盡捐世累覺心平翻翻雙鵲風枝爽熠熠孤螢露草明
更欲裴回盡幽興麗譙傳漏報三更
六月二十四日夜分夢范至能李知幾尤延之同
集江亭諸公請予賦詩記江湖之樂詩成而覺
忘數字而已
露箬霜筠織短蓬飄然来往淡烟中偶經菱市尋谿友
却揀蘋汀下釣筒白菡蓞香初過雨紅蜻蜓弱不禁風
吳中近事君知否團扇家家畫放翁
晨起
月淡知將曉風清喜近秋狂吟詞跌宕新沐髮颼飀桐
葉危先墮蟬聲斷更遒達生隨處樂自笑替人愁
村飲示鄰曲
七年收朝迹名不到權門耿耿一寸心思與窮友論憶
昔西戍日孱敵氣可吞偶失萬戶侯遂老三家村朱顔
捨我去白髮日夜繁夕陽坐溪邊看兒牧雞豚雕胡幸
可炊亦有社酒渾耳熱我欲歌四座且勿喧即今黃河
上事殊曺與袁扶義孰可遣一戰洗乾坤西酹壯士墓
南招名將魂干戈從此戢永定宋中原吾儕雖益老忠
義傳子孫征邊詔儻下從我屬櫜鞬
醉歸
十畝春蕪手自犂瓜牛廬在鏡湖西禪心每笑彈棋局
道眼長捐刮膜篦絶食就官分鶴料無車免客笑雞栖
(頃獨有一竹輿今亦壊矣)旗亭酒賤秋風近夜夜歸来醉似泥
二愛(并序)
陶淵明詩云孟夏草木長遶屋樹扶疎衆鳥欣
有託吾亦愛吾廬孟東野亦云遠岸雪難莫勁
枝風易號霜禽各嘯侣吾亦愛吾曺予暇日詠
二詩有感作二愛詩
結屋不袤丈著身還有餘破壁作小窗亦足陳吾書無
酒當飲水無肉當飯蔬知止乃不殆此語良非虚古人
造道處正自無絶殊願君勿他求且復愛吾廬
又
門外秋水深日日集鷗鷺是豈相與期正以同類故殘
年過七十朋舊半丘墓非吾濟世心歎息莫予助人生
非金石去日如脫兔三復東野詩獨立悲歲莫
蜻蜓浦
舍北蜻蜓浦新秋偶一来菱絲烟際老芡觜露中開漁
火明還滅沙禽去却回吾行興無盡舟子莫相催
題韓運鹽竹隠堂絶句三首(茂卿字立道)
鄴下王孫今勝流相逢三伏凜生秋未嘗一日可無竹
似是前身王子猷
又
塵埃車馬日駸駸誰解從君一散襟待我清秋有閒日
抱琴来寫萬龍吟
又
静處知君解策勲爐香裊裊起微雲岸巾不住尋青士
欹枕還應對墨君
哭杜府君
叔高初過我風度何玉立超然衆客中可慕不待揖入
都多賓友伯高數来集質如琮璧潤氣等芝蘭襲晩乃
過仲高午日曬行笠怱怱遽别去悵望空怏悒有如此
三高青紫何足拾豈無知之者相視莫維縶窮魚雖相
憫可愧吐微濕亦知尊公賢何止盖鄉邑向風每拳拳
識面真汲汲秋風忽聞訃執書歎以泣造門不自決追
悔今何及又聞著書富手澤溢巾笈哀毁要無益遺稿
勤綴緝
初秋夜坐
徂歲又如許吾生真若浮露蟬鳴逹曉風葉墮先秋野
迥星辰大天空河漢流胡床幸亡恙且復寄悠悠
宴坐自午至莫
身外寥寥掃怨恩胸中浩浩納乾坤飽經世事常高枕
慣見人情不署門孤日夜分生海底百川秋漲泝河源
珥貂碧落從来事東訪蓬莱不足言
舟中詠落景餘清暉輕橈弄溪渚之句盖孟浩然
耶溪泛舟詩也因以其句為韻賦詩
獨鶴還故鄉巋然但城郭出門無與遊所至苦寂寞裹
飯事幽討此計殊不惡薄莫宿漁家蒼烟帶墟落
又
維舟入谷口信步造異境隔籬雞犬聲滿地梧楸影瓦
甑炊香稻石泉汲新井人間苦偪仄愛此須臾景
又
老圃髮如霜見客能廢鋤與坐使之年自云八十餘老
身六朝民草舍數世居力守遠祖言一字不學書
又
沿溪得茅店酒旗出柴荆杖頭錢已空一醉何由成主
人語鄭重手把甕面清勸我姑小留溪魚亦可烹
又
秦皇酒甕邊古有釣魚磯我来必竟日時挈雙鯉歸白
鷺真可人常先孤棹飛高詠江練句令人憶玄暉
又
鏡湖三百里風止鏡面平持以照吾心俗塵安得生散
髮鷗鷺間萬事秋毫輕誰能拂東絹寫我孤舟横
又
朝發雲根寺莫宿烟際橋冷螢濕不飛潛魚驚自跳菱
船歌裊裊荻浦風蕭蕭平明宿鳥起我亦理歸橈
又
古祠照蒼波老木閟雲洞輕舟不搖檝正用一風送汲
井潄甘液掃榻寓幽夢所恨山未深城笳聽三弄
又
禹穴探斷簡樵風泛清溪倒影森松桂避船散鳬鷖塵
中有異境十里青玻瓈高塔忽招人湖邊日未低
又
溪行已清秋還舍尚殘暑天公為解圍簾櫳過疎雨青
蔬喜小摘紅粒亦新杵一飽坐北軒蘋花泣烟渚
劎南詩稾卷三十四
