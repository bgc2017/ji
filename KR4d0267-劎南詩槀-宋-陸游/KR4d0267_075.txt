劎南詩稾卷七十五
宋陸游撰
自警
生世如夢境淹速無定時少壯不可恃況汝迫耄期五
官及百骸自揣日益衰客來能送迎要是強支持百口
皆新人所至無舊知紹興同朝者掃地靡復遺雖云窮
耐久造物豈汝私餘日真幾何得酒且伸眉
春雨
春隂不肯晴春雨斷人行慘澹柴荆色蕭條雞犬聲香
分豆子粥美啜芋魁羹猶勝梁州路蒙氊夜下程
春寒
冉冉年華過上元梅花如雪照江村雲歸翠竇初收雨
人怕清寒嬾出門香燼已殘爐未冷客談方劇酒重温
尚嫌塵境妨幽致過埭船聲莫正喧(湖桑埭去弊廬里許)
自喜
了了復惺惺蓍龜未是靈閒中有富貴夀外更康寧身
備鄉三老家傳子一經春回元不記出戸四山青
又
身寄人間世心常古鏡如喚醒狂蝶夢埽盡老狐書年
出鄉閭右貧過仕宦初村村是桃李豈獨愛吾廬
簡湖中隱者
夫子終年醉不醒若為問我故丁寧書因遣僕䭾黃蘗
詩許登山斸茯苓疇昔但知悲驥老即今誰不羨鴻冥
清宵定許敲門否擬問黃庭兩卷經
短歌示諸稚
流年去不還老狀來無那雖甚顔原貧尚勝夷齊餓再
歸又六年疲馬欣解䭾姑幸箠轡空敢復希豆莝好山
嬾出遊敗屋得偃臥飢能儲粟盎病亦有藥裹酒蟻溢
皤罌茗雪落小䃺香火失惰偷編簡謹程課豈惟洗幻
妄亦以起衰懦向來名宦事回首如棄唾義理開諸孫閔
閔待其大賢愚未易知尚冀得一个如其盡為農亦未
可吊賀歸耕豈不佳努力求寡過
王子猷謂竹為此君白樂天謂酒為此君余野處
無客每對竹獨酌得小詩
新種疎篁對小軒旋沽薄酒實空尊門無車轍亦何恨
有此兩君堪與言
會稽行
我欲遊蓬壺安得身插羽我欲隱嵩華歎息非吾土會
稽多名山開跡自往古豈惟頌刻秦乃有廟祀禹山形
舞鸞鳳泉脉流湩乳家家富水竹處處生蘭杜方舟泛
曹娥健席拂天姥朱樓入煙霄白墖臨雲雨脩梁看龍
化遺箭遣鶴取茶荈可作經楊梅亦著譜湖蓴山蕨輩
一一難遽數終年遊不厭冰玉生肺腑誦詩有樵童乞
字到俚嫗況復青青衿盛不減鄒魯古詩三千篇安知
闕吳楚土風聊補亡吾言豈夸詡
野飲
春雨行路難春寒客衣薄客衣薄尚可泥深畏驢弱溪
橋有孤店村酒亦可酌鳬茈小甑炊丹柿青篾絡人生
憂患窟駭機日夜作野飲君勿輕名宦無此樂
作野飲詩後一日復作此篇反之
世事如海沙巧歷不能數身居憂患中殆若墮穽虎又
如住敗屋岌岌日撑拄中夜風雨至摧壓固其所孰能
知其然徙義以為主要于一念間不敢欺仰俯兢兢日
三省寧可自莽鹵君看昔先師乃媿不若禹
春晴
雨斷雲歸兩作晴夕陽鼓角動高城客愁正得酒排去
草巴直疑煙染成鸎為風和初命友鷗緣水長欲尋盟
不須苦問春深淺陌上吹簫已賣餳
又
常年春日少春晴拂面今朝㬉吹輕水閣家家横小舫
園亭處處聽新鸎桃花不管詩人老菖葉空催野叟畊
自笑此生餘幾許銅駞荆棘尚關情
遣興
莫笑龜堂礌磈胸此中元可貯虚空尚饒靈運先成佛
那計辛毗不作公采藥偶逢丹井客買蓑因過玉霄翁
不須更問歸何許散髮飄然萬里風
又
我是仙蓬舊主人一生常得自由身退歸自合稱山長
變化猶應侍帝宸得酒不妨開口笑學人難作捧心顰
塵中且復隨緣住又見湖邊草木新
開歲屢作雨不成正月二十六日夜乃得雨明日
行家圃有賦
東風催雨破天慳行圃歸來&KR1233;解顔百草吹香蝴蝶閙
一溪漲綠鷺鷥閑老來每歎論心少貧甚方知覓醉囏
猶賴籃輿無恙在呼兒結束入南山
書屋壁
築室鏡湖濱于今四十春放生魚自樂施食鳥常馴土
潤觀鋤藥燈清論養真桃源處處有不獨武陵人
又
鳥道經行隱巢居臥起寬鹿衣裁裋褐龜屋製危冠舊
慕嵇中散今師靖長官蛟龍雲雨上未必勝泥蟠
與兒孫同舟泛湖至西山旁憩酒家遂遊任氏茅
菴而歸
過埭維舟古柳根却扶拄杖入煙村印泥接迹牛羊過
投宿爭林鳥雀喧酒保殷勤邀瀹茗道翁傴僂出迎門
郊居不與人間事惟有畊桑得細論
日莫自大滙村歸
筍輿伊軋莫山昏水敗陂塘路僅存出谷鐘聲知過寺
隔林人語喜逢村廟堧荒寂新犂地堤草凄迷舊燒痕
兒子念翁霜露冷遥持炬火出柴門
八十四吟
八十仍逾四遲留未告行筮言災退散醫賀脉和平畊
牧猶能力癡頑每自驚所嗟經學廢心媿濟南生
晚步至湖上
柴車無與駕篷艇亦須人賴有拄杖子能扶羸病身雲
山翠屏合煙月玉鈎新蕭散湖塘路微風吹葛巾
春隂
忩昏不見字今日罷觀書迹寄浮生内心遊曠劫初太
山均蟻垤聖域亦蘧廬兀坐還成倦荒畦去荷鋤
題野店壁
斷稾投衣橐殘壺挂馬鞍寺荒尋店久橋敗涉溪寒道
里逢人問題名拂壁看平生慣行役隨處得加餐
題寺壁
菴居渾似罷參僧除却癡憨百不能意倦有時憑曲几
興來隨處曳枯藤雲山直去寧須伴蘚磴高攀不計層
聞道鼉鳴天欲雨松門小住看雲興
題幽居壁
青山四抱路盤紆天與先生卜草廬雲冷數聲聞斷㕍
溪清百尺見遊魚新醪薄薄閒尋醉殘髮蕭蕭悶憶梳
莫謂躬耕便無事百年京洛尚丘墟
又
聲利場中偶解圍悠然高枕謝招揮山前曳杖尋僧去
林下收棋送客歸城市氛埃那許到比鄰煙火自相依
纓冠束帶前身事散髮今惟勃落衣
思□州
老來百念盡消磨無奈雲安入夢何壯憶公孫劎器舞
愁思賓客竹枝歌
又
武矦八陣孫吳法工部十詩韶頀音遺磧故祠春草合
略無人解兩公心
梅開絶晚有感
年年踏雪探梅開二月今年始見梅從此逢春心轉嬾
小詩不擬覓花栽
又
尋梅不負雪中期醉倒猶須插一枝莫諱衰遲殺風景
卷中今歲欠梅詩
園中晚飯示兒子
一飽何心慕萬鍾小園父子自相從蚍蜉布陣雨將作
蛺蝶成團春已濃澗底束薪供晚㸑街頭糴米續晨舂
盤餐莫恨無兼味自繞荒畦摘芥菘
自詰
修行力量淺觸事常寡悰端居本無事奈此百憂攻今
晨默自詰世豈不汝容漱濯臨清流歗歌蔭長松緩步
有夷途遠眺多竒峯野叟時相尋村酒亦自醲于道忽
少進一埽芥葉胸轑釜本常情寧說飯後鐘
野飲
農事未興思一笑春薺可采魚可釣霏霏小雨忽已晴
堤上相㩗踏殘照村場酒薄亦有力把醆相娛不辭釂
眼花耳熱言語多霍然已醒如過燒人生百年會有盡
世事萬變誰能料酒空人散寂無聲為君試作蘇門嘯
茆亭
讀罷楞伽四卷經其餘終日坐茆亭靜聽溪碓舂雲母
細斸松根采茯苓大道粗嘗聞海若高情未至媿山靈
寒泉新渫甘于乳晨起何妨挈半瓶
身世
身世飄然似斷雲時人誤許與斯文旋償碑債動千里
強理詩情無一分子美舊悲殘酒炙幼安今老白襦裙
餘生自喜渾無事清夜銅爐炷寶熏
家有兩瓢分貯酒藥出則使一童負之戲賦五字
句
長物消磨盡猶存兩大瓢藥能扶困憊酒可沃枯焦童
負來山店人看度野橋畫工殊好事傳寫入生綃
禹寺
禹寺荒殘鐘鼓在我來又見物華新紹興年上曾題壁
觀者多疑自古人
旅遊
壯志蹉跎雪滿頭久將餘日付滄洲閒雲不入老人夢
隣笛似知孤客愁小築聊須傍蘭渚片帆那復到樟樓
生涯草草真堪笑三十年來一破裘
又
本自無心落市朝不妨隨處狎漁樵螺青點出莫山色
石綠染成春浦潮縣驛下時人語閙寺樓倚處客魂消
流年不貸君知否素扇團團又可搖
貧歎
貧到今年極蕭然四壁家弊袍生蟣蝨粗飯雜泥沙浩
浩乾坤大茫茫歲月賖故鄉煙水窟别擬卜生涯
東忩
九折危途寸步囏至今回首尚心寒元來自有安身處
茆屋三間似海寬
又
才薄常為世俗輕還山力不給躬耕即今嬴得都無事
袖手東忩聽雨聲
又
俗世紛紛意不攄兀如頭垢念爬梳東忩且復焚香坐
閒看微雲自卷舒
又
寂寂東忩午夢殘更堪春雨作春寒蠻童未報煎茶熟
一卷南華枕上看
近村
家居每思出出亦無與遊江山豈不佳乃復生我愁不
如適近村家家業農疇深巷鳴雞犬長陂下羊牛棗熟
稻當穫桑落酒可篘寧無賓祭須柿栗良易求醫翁日
過門得藥疾自瘳婚嫁不出村百世加綢繆我來每絶
歎恨不終歲留人生正應爾底事須王侯
石帆山下作
石帆山下古苔磯回首人間萬事非能飲上池何患死
不營尺宅欲安歸寒龜瑟縮搘床老倦鶴翩遷帶箭飛
堪笑年來殊省事就憑樵女綻春衣
旦起
殘燈冷火待忩明稍覺今朝病體輕已賴林鳩知宿雨
更煩簷鵲報新晴
又
地爐晨起撥寒灰困睫濛濛尚嬾開正倚蒲團覓殘夢
一聲啼鳥又驚回
書況
自從請老鏡湖濱萬事不關林下人鴉去鴉歸還過日
花開花落又經春官微也過千重浪身在依然一幅巾
晨突有煙吾事了濁醪不復惱比鄰
閑中戲賦村落景物
遊宦才能薄還山日月長買牛捐寶劎取酒解金章泉
脉疏供啜松肪煉按方北窗貪兀傲南陌喜彷徉僧過
傳蓍法醫來寄藥嚢泛舟經姥廟策蹇上傖塘嬾似嵇
中散癡如顧長康人間須埽迹隨處是羊腸(姥廟傖塘皆湖上地)
(名)
又
覆篠初成屋編荆旋作門孤雲生釣瀨微雨過棋軒柳
種來傍縣(族子為取柳木于餘姚茅氏)花栽乞近村石欹聊可坐地
褊不成園酒榼刳楓癭香爐斷竹根海鷗呼可下隴鳥
教能言摶飯迎雙鶴聮縚繫小猿山家雖寂莫隨事有
盤飱
予好把酒常以小戶為苦戲述
我非惡旨酒好飲而不能方其臨觴時直欲舉斗升若
有物制之合龠已不勝豈獨觀者笑心亦甚自憎正如
疾逆虜憤切常横膺蹭蹬忽衰老何由效先登上天無
長梯繫日無長繩可歎固非一壯志空飛騰
春日對花有感
夭夭枝頭花鬱鬱地上草方春萬物遂我乃獨衰槁少
時喜方藥晚亦學黃老又非愛名宦壯歲迹已埽如何
過八十尚復未聞道傴行阡陌間齒搖而髮縞名山可
巢居决去恨不早宴坐精思牀猶能養梨棗
出遊遇雨而返
柴門方出雨霏霏未到湖邊促駕歸深炷爐香掩屏臥
誰知不為濕春衣
又
荒山前頭野水邊東行西行不自憐天公豈亦哀老子
風雨畱教終日眠
記閒
白雲堆裏看青山猿鳥為隣日往還黃綺後身應我是
再來依舊一生閒
二感
貍奴睡被中鼠横若不聞殘我架上書禍乃及斯文乾
鵲下屋簷鳴噪不待晨但為得食計何曾問行人惰得
㬉而安飢得飽而馴汝計則善矣我憂難具陳
題柴言山水
隂隂山木合幽處著柴荆喧中有靜意水車終日鳴(春)
又
懸水三十仞疾雷聞數里正暑凜生秋倚杖者誰子(夏)
又
高秋風雨天幽居詩酒地君看此氣象其可折簡致(秋)
又
草亭臨峭絶霜嶂起嶙峋危磴儻可上老夫思卜鄰(冬)
草亭獨坐
埽地垂簾坐草亭東風吹頰醉初醒睡蛇死後魔無力
疾豎降來藥有靈在手殘梅香淡泊傍檐幽鳥語丁寧
老人不是神通妙世事元來要飽經
修居室賦詩自警
花園二三畝敗屋八九間初至如逆旅忽逾四十年屋
日已朽蠧我老不自還茅可刈之野木可伐之山尚復
不能具日夜憂其顛況我虛幻身念念隨化遷齒墮髮
亦縞鏡中失朱顔其危甚于屋何恃能牢堅豐汝梨與
棗養汝汞與鉛防疾如待敵愛氣如守關謀于履霜初
懼在横流前書紳銘席端雖老尚可全
遯迹
遯迹荒村慣忍貧秋毫不使喪其真家居亦以古為鑑
事過始知天勝人臨食致思方下箸讀書有得每書紳
放翁耄矣當知幸布褐藜羹畢此身
春晴登小臺
不管笻枝破綠苔閒穿萬竹上荒臺幽花經雨自開落
啼鳥喜晴時去來河岸家家裝彩舫兒曹處處唱青梅
誰知老子癡頑甚看改新元十一回
魯墟舟中作
春浦南來元不到画橈偶復入鷗羣人家遠火林間見
船底微波枕上聞山口正銜初出月渡頭未散欲歸雲
錦嚢詩草新寥落得句猶堪寄一欣
貧病戲書
得米還憂無束薪今年真欲甑生塵椎奴跣婢皆辭去
始覺盧仝未苦貧
又
頭痛涔涔齒動搖醫驕折簡不能招亦知客疾無根柢
少健還能起負樵
又作二首自解
盡日溪邊艇予斜治生不種邵平瓜已分鄰舍紅蓮米
更啜僧房紫筍茶
又
靈府安平四體和經時止酒頰常酡老生要是常談爾
吐納餘閒即按摩
挾書一卷至湖上戲作
買地孤村結草廬蕭然身世落樵漁一編在手君無怪
曾典蓬山四庫書
謝客相過
我力日愈衰人事不敢倡窮巷春多泥何以税客鞅諸
君顧何取勤懇問亡恙賦詩代尺書跂望徒悢悢
書幸
土盎常餘菜山庖不絶煙罷醫翻少疾無術自長年小
舫煙波宅閒身陸地仙東忩最佳處日對坐忘編
書歎
髧髦承學紹興前歴看人間七十年撲滿終歸棄道側
鴟夷猶得載車邊釣船夜泛吳江月醉眼秋看楚澤天
造物未容書鬼錄殘春又藉落花眠
古興二首各五韻
草衰何預人每起徂年悲日月纔幾何又見青青時青
青雖滿眼行矣當復衰盛衰還無端其理可前知人生
死則已千載無還期
又
月出横林上宿鳥無定枝物生各畏禍所託輙蹈危老
人倚壁坐大鼾驚羣兒雖云差自適見事亦太遲猶有
一可喜永謝世俗羇
病中有述二首各五韻
萬事有常理中智皆能知禍福如白黑不待諏蓍龜疾
患初萌芽未有旦夕危每能自省察百鬼安能窺一怠
生百疾速死乃自詒
又
為國恃久安變起最莫測釋楚為外懼此實計之得吾
儕學養生事事當自克老無聲色娛戒懼在飲食要須
銘盤盂下箸如對敵
黃鴉吟
嗟哉黃鴉一何陋性喜隠翳藏荒囿煙深翅重飛不起
鳴聲榖榖知雨候夜與妖鵩羣又似惡白晝羽毛不足
辱彈射滋味不足登爼豆捕之既無用鬻之又不售譬
之人以支離而全木以擁腫而壽若予者智不能知農
圃學不能舉孝秀名不譁世動得嘲詬是亦天下不材
之尤尚何議乎汝後
恩封渭南伯唐詩人趙嘏為渭南尉當時謂之趙
渭南後來將以予為陸渭南乎戲作長句
老向人間久倦遊君恩乞與渭川秋虚名定作陳驚坐
好句真慙趙倚樓棧豆十年霑病馬煙波萬里著浮鷗
就封他日輕裘去應過三峰處處留
幽居
宿志在人外清心游物初猶輕天上福那習世間書薺
菜挑供䴵槐芽采作葅朝脯兩摩腹未可笑幽居
肩輿至湖桑埭
籃輿随意出衡門日已沉山野未昏小市叢祠湖上路
短垣高柳埭西村麥苖極目無閒土塘水平堤失舊痕
明詔裕民聞屢下老農何以報君恩
半俸自戊辰二月置不復言作絶句
力請還山又幾年何功月費水衡錢君恩深厚猶慙懼
敢向他人更乞憐
又
俸劵新同廢紙收迎賓僅有一絁裘日鋤幽圃君無笑
猶勝牆東學儈牛
頭風戲作
出門處處皆桃李我獨呻吟一室中只道有詩敺瘧鬼
誰知無檄愈頭風
茅齋
茅齋雖絶小老子策新勛磑落霏霏雪爐生裊裊雲心
將鷗共遠巢與鶴中分幾許人間事吾廬寂不聞
畊桑
老病雖俱至畊桑亦未遲兒童誇犢健婦女閔蠶饑月
落梟鳴夜殘燈鼠齧時但當尋熟睡萬事不須思
春遊
方舟衝破湖波綠聯騎蹋殘花徑紅七十年間人換盡
放翁依舊醉春風(予年十四始到禹祠龍瑞今七十一年矣)
又
熟食從來少天色東吳况是足春寒城南藉草可痛飲
安得酒腸如海寬
又
蘭亭路上換春衣梅市橋邊送夕暉聞有水仙翁是否
輕舟如葉槳如飛
又
沈家園裏花如錦半是當年識放翁也信美人終作土
不堪幽夢大匆匆
蔬飯
春事已闌珊山村未褪寒筍生初入饌薺老尚登槃僧
飯時分鉢園蔬不仰官枯腸更禁攪始置密雲團
海棠歌
我初入蜀鬢未霜南充樊亭看海棠當時已謂目未覩
豈知更有碧雞坊碧雞海棠天下絶枝枝似染猩猩血
蜀姬豔粧肯讓人花前頓覺無顔色扁舟東下八十里
桃李真成僕奴爾若使海棠根可移揚州芍藥應羞死
風雨春殘杜鵑哭夜夜寒衾夢還蜀何從乞得不死方
更看千年未為足
園中作
湖曲舊誅茅松隂近結巢安閒多熟睡衰退少新交雨
漬丁香結春生豆寇梢良晨不把酒新燕解相嘲
書意
整書拂几當閒嬉時取曾孫竹馬騎故故小勞君會否
戶樞流水即吾師
又
人生秪要常無事忿欲紛紛喜見侵贈子秘傳安樂法
秋毫莫遣動吾心
又
籬角緋桃落漸稀晩風吹去點苔磯揮金豈必如疏傅
二畆春秧也是歸
晩春
世事紛紛不足論流年去似海濤翻莫因齒髮悲殘景
且喜柴荆是故園千里桑麻無曠土數家雞犬自成村
鄰翁過我誇秧信雨後春泥一尺渾
又
莫笑花前醉墮巾放翁又看一年春尋巢燕熟頻穿戸
釀密蜂喧不避人楚廟羔豚初散社稽山筍蕨正嘗新
要知不負年光處南陌東阡自在身
劎南詩稾卷七十五
