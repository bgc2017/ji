劎南詩稾卷八十五
宋陸游撰
子虡當以十月離淝上喜而有作
十月霜侵客子衣片帆訃以發淮淝山林獨往我何敢
州縣徒勞兒未非傳舍方寒索調護里門終日待來歸
解裝且共燈前語萬事真當付一欷
病來
抱疴雖可驗應接每安徐正使須彈塞寧當快埽除寡
言方禍始省事養灾餘一飽吾何欠香粳薦美蔬
舟中晨起
天宇清寒病體輕煙波聊復事宵征艣横舟尾霜如抹
犬走籬根葉有聲蕭尹威名空赫赫班侯智略本平平
不如歸結迎神社長笛圜鼙送此生
江村
江村連夜有飛霜柿正丹時橘半黃轉枕却尋驚斷夢
撥爐偶見爇殘香醫無絶藝空三易死與浮生已兩忘
拈得一書還嬾看卧聽孫子誦琅琅
兀兀
兀兀心非睡惺惺口不言齒津生頰舌鼻息撼牆垣書
媿兒童問年叨里巷尊貧家有喜事黍酒帶醅渾
道懷
織罷化吾梭棋終爛汝柯藥靈刀七足語妙立談多楂
浦吹横笛桐江買短蓑白鷗真可友萬里渺煙波
柯山道上作
道路如繩直郊園似砥平山為翠螺踊橋作彩虹明午
酌金丸橘晨炊玉粒秔江村好時節及我疾初平
病後自詠
狂豪埽去得衰殘數啜芳醪興亦闌閉戶交朋疎索盡
捐書日月破除難盤除鮮食生䔫美衣聳吟肩束帶寬
頼有一條差自慰高眠常到日三竿
十月九日
酒開甕面撲人香菊折霜餘滿把黃我是化工君信否
放遲一月作重陽
三三孫十月九日生日翁翁為賦詩為夀
正遇重陽一月時龜堂驩喜抱孫枝棄襦已足驚關吏
堆笏寧惟取世資落筆千年猶細事讀書萬卷要深期
汝翁豪傑非今士不用擔簦更覓師
江路
江路最初程飄然兩屨輕少留雲際宿徐待月明行雁
起平沙影泉輕斷岸聲誰知游剡興不減上青城
初冬
落葉紛紛十月時今年霜比去年遲山猿引子飲幽澗
枝鵲結巢爭墮枝嶺北片雲生峭絶橋東殘水漾淪漪
病衰自怪詩情盡造物撩人乃爾竒
又
落葉窗前已作堆地爐微火撥殘灰夢中無祟敗蔬圃
飯後有歌誇芋魁裊裊清笳催日晚蕭蕭新雁帶寒來
更寬十日可閒出會挈一壺尋早梅
夜坐
餅餌支遥夜薪蒸禦早寒卧聞風浩蕩起視斗闌干雞
怯飛霜重鴉驚出月殘挑燈搔短髮顧影發吾歎
又
藥裹關心處篝燈照影時文書用遮眼棗栗可無饑素
業存農圃頽齡迫耄期蓋棺萬事已唯負國恩私
殘菊
殘菊一枝香未殘夜窗拈起百回看過時只恐難相笑
我是三朝舊史官
久病
卧疾閱三時冥冥不自持婢諳曾製藥犬識舊迎醫質
貸交親厭呻吟里巷知有時推枕起清歗尚能竒
病小愈喜晴
雲邊采藥喜身輕燈下觀書覺眼明擾擾已空浮世事
依依還作苦吟聲又為天地幾年客頓覺軒窗三日晴
深媿山童憐寂莫風爐傳法煮蕪菁
租税
占星起飯犢待月出輸租遇嶮頻呼侣扶轅數戒奴畏
饑懷餅餌愁雪備薪樗意象今誰識當年賦兩都
初寒
雨霽林猶滴泥新路易乾蕭條山步晚顦顇客衣單小
女收魚笱童兒放鴨欄初寒豈不好衰病自無歡
呻吟
呻吟半歲掩柴扉性命惟存氣力微夙業豈能迯馬麥
窮居賴是慣牛衣濁清且復分賢聖今昨誰能論是非
一段光明君記取要知無念是真歸
山墅
煙水煙林老結廬人間用短更誰如輭蒲穩背供危坐
小幟障燈便細書莫欺衰病歸山墅曾領諸儒上石渠
貞觀開元嗟已遠為君試說紹興初
十月二十四日夜夢中送廬山道人歸山
平生不到三公府晚歲歸來五老菴夙士極知成殿後
吾曹所賴作司南孤舟夜泊灘聲惡小瓮晨香雪意酣
笑語牀隅拄杖子即今惟汝是同參
病後晨興食粥戲書
蝴蝶莊周安在哉達人聊借作嘲詼不知此自隨緣住
更把晨窗粥幾杯
贈僧
松間數語淡交成不喜將身世上行安得北窗風雪夜
地爐相對煮蕪菁
又
長明燈下三更雨旦過寮前萬里身正使未能超佛祖
也應小勝市朝人
游山
一生萬里著行縢抖擻塵埃尚未能不怕語音時帶剡
敢辭生計略如僧疎梅漸動清溪曲霽雪遥看古㙮層
喚起故年清絶夢數聲柔艣下巴陵
又
蕭然破帽伴枯藤逢著青山不厭憎家似江淮歸業戶
身如湖嶺罷參僧煨柴夜宿寒爐火洗鬴晨敲古澗冰
果向此中能得趣宦途捷徑不須曾
又
九十衰翁心尚孩幅巾隨處一悠哉偶扶拄杖登山去
却喚孤身過渡來酒市擁途觀嵬峩僧廬借榻寄咍臺
吾生清絶煩君看不枉人間夢一回
農圃歌
我不如老農占地畆一鍾東作雖有時力耕在兹冬張
燈觀夜織高枕聽晨舂時時喚鄰里旨蓄亦可供我不
如老圃父子日相從一鉏萬事足不求定遠封春泥剪
綠韭秋雨畦青菘放筯有餘味豈不烹噞喁乃者半年
病清鏡滿衰容塵生一䩫屐壁倚一枝笻惟有呻吟聲
和合牀下蛩青燈照兀兀布衲聊自縫
贈拄杖
歴險横空捷有神得來元自剡溪濱同為萬里江湖客
共見三生風月身不怕雲中伴鳬舄只愁雨後長龍鱗
何妨更悟無生理露柱燈籠一話新
贈猫
執鼠無功元不劾一簞魚飯以時來看君終日常安卧
何事紛紛去又回
宫詞
秋露蕭蕭洗秋月夢斷陳宮白銀闕臨春結綺底處所回
首已成狐兔穴
病中雜詠十首(各四韻第八首二韻)
半年不讀書顧影疑非我乃知百年中如此過亦可書
能作汝祟識字果非福明年倘未死樂哉駕黃犢
又
伐性無蛾眉腐腸無旨酒齋居亦得疾果無第一手才
不如嵇康疎嬾則過之雖有絶交書不作幽憤詩
又
華陀囊書久已焚思邈玉函祕不聞從醫火攻固下策
遣化飯香方普熏觸人正自坐愚直學道今當輸拙勤
勿言將智耄已及後死或可與斯文
又
擊壤林間送此生欣欣東作到西成泥深宿麥苗初長
葉落柔桑眼已生枹鼓無聲盜衰息文書簡出吏清平
西游攜得蹲鴟種且共山家玉糝羹
又
身是人間一老樵城南煙水寄迢迢尋人偶到金家&KR0008;
取米時經杜浦橋小市孤村雞喔喔斷山幽谷雨蕭蕭
吾曹自養無能爾楚客應無隱可招
又
身似頭陀不出家杜陵歸老有桑麻茶煎小鼎初翻浪
燈應寒窗自結花殘藥漸離愁境界亂書重理淡生涯
等閒一事還超俗斷紙題詩字亂斜
又
天遠不可問將如此老何老驚詩思退貧欠藥錢多剡
縣尋僧宿桐江買酒歌市橋新柳色又是一年過
又
半黃半綠柳滿城欲開未開梅有情放翁一病又百日
回視新春如隔生
又
久病身猶困閒游性已成未停湯熨事即理水雲程投
宿忘街陌論交失姓名醉憐花塢好恐是牡丹坪
又
自我居湖曲漁樵日往來只知年屢改不覺老相催小
浦潮痕長長隄草色回逢春心自在莫道已成灰
雪
一夕山陰道真成白玉京衰殘失壯觀擁被聽窗聲
自笑
左車第二牙辭去(見韓文公詩)團坐無生話又新堪笑按摩
并洗沐未忘貪愛夢中身(臘月五日湯沐按摩幾半日是早左車第二牙脱去)
絶句
山遮水隔重重堠雨練風柔處處花一病半年能不死
又將此恨醉天涯
題藥囊
殘暑纔屬爾新春還及兹真當名百藥何止謁三醫半
夜暾朝日晨興飲上池金丹有門戶草木爾何知
末題
平日猶閒老更閒一毫世事豈相關孤雲不散來歸岫
細水無聲自出山支徑過僧纔百步小樓藏藥可三間
客來不肯通名姓熟視吾廬為破顔
又
一身只付雞棲上萬卷真藏椰子中嘉定三年正月後
不知幾度醉春風
病中示兒輩
去去生方遠冥冥死即休狂思攘鬼手危至服丹頭有
劎知誰與無香可得留惟應勤學謹事事鑑恬侯
夢中行荷花萬頃中
天風無際路茫茫老作月王風露郎只把千尊為月俸
為嫌銅臭雜花香
示兒
死去元知萬事空但悲不見九州同王師北定中原日
家祭無忘告乃翁
劎南詩稾卷八十五
