劎南詩槀卷五十
宋陸游撰
開歲
綠襦新畫衛門扉賀刺相欺可累欷賣困不靈仍喜睡
送窮無術又來歸相尋蠶市人何在爛醉蟇津事亦非
惟有禹祠春漸好從今&KR1233;判典春衣(蠶市成都正初故事蟇頥津在眉山)
(亦邦人正月宴遊之所)
箕卜
孟春百艸靈古俗迎紫姑厨中取竹箕冒以婦帬襦豎
子夾扶持插筆祝其書俄若有物憑對畣不須臾豈必
考中否一笑聊相娛詩章亦間作酒食隨所須興闌忽
辭去誰能執其袪持箕畀竈婢棄筆臥牆隅几席亦已
徹狼籍果與蔬紛紛竟何益人鬼均一愚
梅花絶句
幾年不到合江園說著當時已斷魂只有梅花知此恨
相逢月底却無言
又
當年走馬錦城西曾為梅花醉似泥二十里中香不斷
青羊宫到浣花溪
又
聞道梅花坼曉風雪堆遍滿四山中何方可化身千億
一樹梅前(一作花)一放翁
又
小亭終日倚闌干樹樹梅花看到殘只怪此翁常謝客
元來不是怕春寒
又
亂篸桐帽花如雪斜挂驢鞍酒滿壺安得丹青如顧陸
憑渠畫我夜歸圖
又
紅梅過後到緗梅一種春風不竝開造物無心還有意
引教日日放翁來
立春前一日作(壬戌開歲四日立春)
開年化日已舒長漸見風和鳥變吭冒土萱芽抽嫰綠
拂橋柳色弄輕黃重溫壽酒廜㢝釅探借春盤餅餌香
不入城門今幾歲遥知車馬正怱忙
立春日
日出風和宿醉醒山家樂事滿餘齡年豐臘雪經三白
地暖春郊已遍青菜細蔟花宜薄餅酒香浮螘瀉長瓶
湖村好景吟難盡乞與侯家作畫屏
送子龍赴吉州掾
我老汝遠行知汝非得已駕言當送汝揮涕不能止人
誰樂離别坐貧至于此汝行犯胥濤次第過彭蠡波横
呑舟魚林嘯獨腳鬼野飯何店炊孤櫂何岸檥判司比
唐時猶幸免笞箠庭參亦何辱負職乃可恥汝為吉州
吏但飲吉州水一錢亦分明誰能肆讒毀聚俸嫁阿惜
擇士教元禮我食可自營勿用念甘旨衣穿聽露肘履
破從見指出門雖被嘲歸舍却睡美益公名位重凛若
喬嶽峙汝以通家故或許望燕几得見已足榮切勿有
所啟又若楊誠齋清介世莫比一聞俗人言三日歸洗
耳汝但問起居餘事勿挂齒希周有世好敬叔乃鄉里
豈惟能文辭實亦堅操履相從勉講學事業在積累仁義
本何常蹈之則君子汝去三年歸我儻未即死江中有
鯉魚頻寄書一紙
正月五日出遊
久作閒人不慣愁新春天氣更清柔未為遼海千年别
且繼斜川五日遊細柳拂頭穿野徑落梅黏袖上漁舟
此身定去神仙近倚遍江南賣酒樓
六日雲重有雪意獨酌
遍遊藪澤一漁舠盡歴風霜只縕袍天為念貧偏與健
人因見嬾誤稱高地連海澨濤聲近雲冒山椒雪意豪
偶得名罇當痛飲涼州那得直蒲萄
閒甚戲作
酒盡枵樽腹書抛委架塵漸能閒過日始覺老催人玉
麈王夷甫金龜賀季真若論方外事終媿葛天民
莫笑
莫笑窮閻叟人生亦已稀衆中容後死險處得先歸初
服還韋布晨飱美蕨薇牀頭周易在捨此復疇依
初春雜興
戲續春寒賦間賡午醉詩煎茶小石鼎酌酒古銅巵曝
日龜浮沼營巢鵲墮枝村深無客過幽興與誰期
又
水長鷗初泛山寒茗未芽深林聞社鼓落日照漁家渡
遠呼船久橋傾取路斜客愁慵遠眺不是怯風沙
又
問途来野店秣蹇憩山郵何處無詩思平生慣旅愁翩
翩下鷗鷺點點散羊牛傳入王孫畫千金未易詶
又
故歲愁聽雨新春&KR1233;得晴暖催紅蘂閙漲入綠池平遊
馬行爭路華燈賣滿城江村獨無事戸戸及時耕
又
老病倦遊陟偶尋溪友期殘冰擁魚笱新暖入桑枝山
崦巨然畫煙村摩詰詩何人為收拾媿我不能奇
春曉
喔喔雞號野昏昏月挂樓夢隨殘漏斷愁伴宿酲留壯
士看清鏡春寒著弊裘拂窗新柳色最憶錦江頭
書感
投老羇孤久臨觴感慨頻關河疎舊友風雨敗新春事
固少如意天終能勝人所悲頭上髮不與柳條新
壬戍正月十四日
老子居然健上元如許晴湖平波不起天闊月徐行散
髮漁舟穩臨風野笛清安能擁笳鼓萬里將幽并
十五日
誰推圜鏡上天東桂影婆娑滿鏡中天宇更無雲一點
譙門初報鼓三通兒童艸艸杯盤喜鄰曲紛紛笑語同
逐禄豈能無聚散明年誰復伴衰翁
高枕
高枕閒看古篆香世間萬事本茫茫偶亡塞馬寧非福
太察淵魚恐不祥每與諸兒論今古常思百世業耕桑
危機正在黃金印笑殺初心繆激昂
送施武子通判
初入修門鬢未秋安期千里接英遊退歸久散前三衆
邁往欣逢第一流只道升沉方異趣豈知氣類肻相求
龍鍾不得臨江别目斷西陵煙雨舟
老學菴自規
堯德被四表其本在身修江河水稽天發源乃㳙流人
忍於摶蝨習熟且解牛象箸與玉杯漆器實其由斯須
失兢畏惡名溢九州始乎為善士終可蹈軻丘孰置汝
太山孰擠汝汚溝降福孰汝私得旤孰汝讎聖狂在一
念旤福皆自求易簀汝所知垂死勿惰偷
雨夜
斷岸輕煙著柳條孤村小雨夜蕭蕭荒雞隔浦聲相續
短燭無風焰自搖朴學元知縻歲月殘生竟是老漁樵
最憐鬢畔千莖雪日日春風吹不消
子聿以剛日讀易柔日讀春秋常至夜分每聽之
輒欣然忘百憂作長句示之
朱顔已去鬢絲稠知復人間幾歲留正可牀頭著周易
安能車上說春秋齏鹽日昳從兒好弦誦更闌解我憂
時發一言常中理絶勝問事不能休
記夢
信命從來不問天經旬無酒亦陶然夢為估客揚州去
水調聲中月滿船
夜賦
八十衰翁久挂冠今年無酒敵春寒亂雲入戸雨方急
斷雁叫羣燈未殘蠧簡幸存隨意讀蝸廬雖小著身寬
支離自笑心猶壯憂國憂家慮萬端
杜叔高秀才雨雪中相過留一宿而别口誦此詩
送之
久客方知行路難關山無際水漫漫風吹欲倒孤城遠
雪落如簁野寺寒莫挈衣囊投土室晨沽村酒挂驢鞍
文章一字無人識胸次徒勞萬卷蟠
曉賦
雞晨非一唱鴉旦每三鳴萬物各有役吾生何所營書
編猶未掩窗紙已微明穉子勇過我琅琅誦易聲
雪後龜堂獨坐
丈夫自重如拱壁安用人看一錢直簞食豆羹不虚受
冨貴那可從人得讀書萬卷行媿心幽有鬼神為君惜
龜堂樂處誰得知紅日滿窗聽雪滴
又
兩手龜坼愁出袖閉戸垂帷坐清晝朝陽破雲雪漸消
點滴無窮聽簷溜士生百行雖相補第一要能安飯糗
詩書幸可教兒童勿使後人憐晚謬
又
牙齒欲落何足惜爛鬻藜羹自堪食屋穿不害氣吐虹
客至從驚瘦如腊天公鐫汝亦已至春風裂面雪三尺
濁醪傾罷仰屋歌尚友孫侔與徐積
又
閉門屋漏不可居出門雪泥深尺餘興闌已回剡溪櫂
路滑罷借東家驢竹窗兀兀無與語澆愁賴有酒一壺
眼花耳熱睡至夜吹火起讀殘編書
二月一日作
狼籍梅花委道傍山櫻已復占年光簷消積雪時聞滴
衣覆殘爐賸得香老馬已衰寧識路寒龜未死且搘牀
柴荆終日無來客賴有陶詩伴日長
過東鄰歸小憩
籃輿過鄰曲綠野喜新晴暖日生花氣豐年入碓聲築
陂鄉竭作買犢戸深耕歸舍還尋睡殘書傍枕横
寄吕子和南廂
聖代多名德君家不乏公還看短袍綠來蹋軟塵紅小
忍便無事力行方有功官閒能念我時寄尺書東
自述
藜藿安貧陋柴荆俯莽蒼露蓍朝筮易掃地晝焚香美
睡天教嬾長歌客恕狂歡然送餘日醉死亦何傷
吕氏子夔郎求詩
乃祖身兼將相崇諸孫玉立有家風此郎已復塵埃外
它日相期氣類中行已勤勤須自省讀書亹亹要新功
果能哮吼如獅子一瓣香應嗣放翁
新晴
兼旬不雨亦常陰一日新晴抵萬金浦面波紋春縠細
橋頭柳色麴塵深關山滿眼愁千斛歲月催人雪一簮
猶有強寬懷抱處午窗睡起聽鳴禽
晩步湖堤歸偶作
酒盡知難折簡呼出門仍苦要人扶殘梅委地香誰惜
歸雁穿雲遠欲無日落牛羊猶被野農閒畚鍤正開湖
還家寂寞西窗晩旋燎枯枝擁地爐
春來食不足戲作
飢臥誰能羡屬饜高懷飽食豈容兼外司禄在終難取
(卿監致仕當得分司禄須自請乃給遂置之)束帛恩深獨不霑(頃有赦令賜致仕者粟帛)
(羊酒郡獨格不行)衰謝形容無藥駐犇馳日月欠膠黏兒童拍
手看翁醉山杏溪桃簇帽簷
散步湖隄上時方濬湖水面稍渺瀰矣
老覺人間萬事輕不妨閒處得閒行西山鳥没莫雲合
南浦隄平春水生孤操不渝無鶴怨淡交耐久有鷗盟
先民幸處吾能勝生長兵間老太平(卲堯夫自謂生於太平老於太平為)
(太平之幸民彼豈知幸哉若予生於亂離乃老於太平真可謂幸矣)
老學菴
老學衡茅底秋毫敢自欺開編常默識閉戸有餘師大
節囏危見真心夢寐知唐虞元在眼生世未為遲
春晚
強尋殘夢苦難成推桃搘藤繞舍行新漲生波漁&KR1468;活
晨曦送暖客衣輕煙迷芳艸蒼茫色鵲占高枝嚄唶聲
老病自憐猶嗜學誦書家塾羨諸生(新館一客諸孫晨興入學誦書頗盛)
龜堂雨後作
澤國春多雨龜堂病少悰雖名舊朝士其實老耕農一
點葦間火數聲煙外鐘詩材故不乏處處起衰慵
書感
我欲哭窮途所懼世俗驚出門復入門掩淚且吞聲唐
虞邈難繼周孔不復生承學百世下我輩責豈輕楊墨斥
已殫釋老猶縱横拔本塞其源力盡志未平吾道如皦
日薄食終必明一木雖獨立可支大厦傾夷風方變夏
孰能作長城卓哉易簀公垂死猶力行
後書感
貧賤終身志不移閉關涵泳賴書詩唐虞未遠如親見
周孔猶存豈我欺力學正須忘寢食少年誤計事文辭
爾來朋友皆雲散考質從誰盡所疑
村居書喜
紅橋梅市曉山横白墖樊江春水生花氣襲人知驟暖
鵲聲穿樹喜新晴坊場酒賤貧猶醉原野泥深老亦耕
最喜先期官賦足經年無吏叩柴荆
中春偶書
鄰曲祈蠶候陂塘浸種時春寒薪炭覺雨霽鼓鐘知驢
瘦衝泥怯魚驚食釣遲衰翁一味嬾耕養媿吾兒
夜泊
小聚近江干中春尚爾寒釣船隨鷺宿煙月伴鐘殘冉
冉歲時速茫茫天地寬推篷一搔首無處著悲歡
東岡櫻桃已過殊不知
病著寒侵怕出門蕭蕭煙雨暗江村一樽闕與梅花别
過盡櫻桃不足言
别嚴和之
器之魂逝已難招尚有和之慰寂寥今夜月明空歎息
想君孤棹泊溪橋
又
千里風煙行路難旅舟應過子陵灘人間富貴知何物
莫負君家舊釣竿
齋中雜題
湖水日益長柳色日益深好鳥西山來飛鳴過前林年
華挽不留陳迹曠難尋花開少共賞酒熟惟孤斟王謝
今編氓曲水空山陰一樽欲弔古已矣子何心
又
屯雲失南山三日吹細雨歲月不貸人鼃聲遽如許一
年復一年老至不可禦下溼病在脾餘息僅如縷枯皮
裹瘦骨半屬松下土屋壊要當顛安能強撑拄
又
書生每苦飢得飯已可賀黃齏三百瓮自是天所破有
時尚不繼得米無暇簸昨者雪塞門煙絶但僵臥雖云
迫溝壑老學不敢惰夜分喚隣翁我歌爾當和
又
西窗日過中飢坐生眼花援筆課小詩墨燥字傾斜須
臾忽滿紙翩翩若風鴉雖無古人法簡拙自一家乃知
雨漏壁未媿錐畫沙俄報豆飯熟投筆喜莫涯呼童拾
澗薪試我家山茶
春晚
萍葉青浮水蛙聲鬧徹明川雲時聚散天氣半陰晴杏
子爭梅結鳩巢後鵲成吾儕亦有役過社更深耕
社日小飲
人生當借老年時醉插山花壓帽欹世事恰如風過耳
微聾自好不須治
山茶
雪裏開花到春晚世間耐久孰如君憑闌歎息無人會
三十年前宴海雲(成都海雲寺山茶開故事宴集甚盛)
春夜
寂寂春將莫迢迢夜未央膏殘燈熖短杵急藥塵香困
思棲雙睫羸軀寄一牀養慵新有味初志悔軒昂
春遊
右軍不復見清真賞會猶須我輩人幽夢斷時雞唱曉
短章成處鳥呼春出山茶筍村墟鬧上市蓴鱸匕筯新
速覓一壺隨處醉風吹紅紫半成塵
北窗睡起
杏梢紅溼晝初長睡過窗閒半篆香久厭客遊歸自好
本無才術老何傷依蒲不去羣魚樂點艸還驚小蝶忙
堪笑放翁無一事強將詩句占年光
北窗懷友
中年妄意慕軻雄白首終希尺寸功落落要居流俗外
兢兢恐墮異端中仰天俯地猶多媿飯豆羹藜已過豐
幸有北窗堪講學故交零落與誰同
舟中作
娥江西路石帆東身寄鷗波浩蕩中疉疉沙痕留浦岸
疎疎日影透漁篷詩人無復同盟在酒債何時一洗空
已迫耄年宜易感人生五十即稱翁
又
晤語無人與遣愁出門聊復弄輕舟山穿煙雨參差出
水赴陂塘散漫流隔葉雄雌鳴谷鳥傍林子母過吳牛
數家清絶如圖畫炊黍何妨得小留
湖村春興
桑柘相望雨露新桃源自隠不緣秦稻陂正滿初投種
蠶子方生未忌人酒借鵝兒成淺色魚憑雲毋作脩鱗
賽神歸晚比鄰醉一笑猶關老子身
鄰餉
結隊同秋穫連牆聽夜舂薄持聊共飽熱啜却煩供炊
玉吳粳美浮蛆社酒醲時平多樂事莫饜數從容
久雨
風雨連旬日屢空猶晏如敢言苔及榻僅免釜生魚薺
糝朝供鉢松肪夜照書百年如此過作計未全疎
登山
困厄身垂老登臨意未平莫煙迷艸色宿雨壯溪聲往
古飛鴻没浮名脱髮輕平生五字律自笑尚關情
讀易
大易中含造化機王何元未造精微乾坤要自吾身看
臥聽雞鳴起索衣
村居書事
四十餘年食太倉賜骸恩許返耕桑長絲出鬴蓴羹美
白雪翻匙稻飯香酒戸知貧焚舊劵醫翁憐病獻新方
春殘睡足東窗下聞道長安依舊忙
又
藥物枝梧病漸蘇門前野老笑相呼春深水暖多魚婢
雨足年豐少麥奴小飲杯盤隨事具閒行巷陌倩人扶
題詩非復羌村句誰與丹青作畫圖(李伯時有羌月圖傳於世)
春晩書村落間事
千古會稽城閭閻樂太平豐年觀米價霽色聽禽聲俗
儉憎浮侈民淳力釣耕豳詩有七月字字要躬行
雜興
秦漢區區了目前周家風化遂無傳君看八百年基業
盡在東山七月篇
又
羲和分職授人時斷自唐虞意可知獸舞鳳來餘事耳
西成東作要熙熙
又
老無添處仍逢病春欲殘時未減寒架上漢書渾忘盡
牀頭周易却常看
又
一身逋負愁賖酒滿眼關山悔上樓子細推來惟合睡
五更風雨已如秋
又
面顔日瘦口眼大氣血頓衰鬚髮獰不用凌煙寫冠劎
一蓑煙雨事春耕
又
故交零落形&KR1659;影陳迹凄凉口語心辛苦一生成底事
祈招空解誦愔愔
南堂獨坐
晨坐南堂雙眼明南山山色滿柴荆片雲忽過失簾影
急雨初來聞竹聲鸚鵡螺深生酒興蟾蜍滴古助詩情
野人頻約天台去幾緉青鞋了此行
春雨示鄰曲
春來天氣苦蕭森如縷雲升便作霖寒溜何曾住一滴
綠陰忽已遍千林蓴絲箭茁垂垂老蓼浦菱塘灔灔深
聞道南山花尚在約君攜酒試同尋
讀書
堯庭君相都俞盛闕里師生博約深我讀殘編食忘味
朱絃三歎有遺音
新晴賞牡丹
杜門睡榻長蒼苔滿眼新晴亦樂哉小市忽逢蓴菜出
曲欄初見牡丹開不嫌雨後泥三尺且趁春殘醉幾回
自揣明年猶健在東箱更覓茜金栽(茜金近出牡丹名)
對酒
神仙豈易學冨貴不容求百歲儻未盡一樽差可謀鐘
鳴上方晚桂發小山秋處處多幽趣攅眉勿浪愁
病起遇晴有作
十日春雨霪百疾投間作呻吟雖甚苦飲㗖尚自若筋
骸則已疲正氣亦消鑠行年垂八十所恃豈在藥魔軍
累百萬指顧可盡縛君看仁義師何至用韜略川雲忽
破散平地見日腳無人畫此翁縹渺立孤鶴
定命
定命元知不可移更兼狂疾固難治履穿衣弊窮居日
齒豁頭童大耋時耕釣詩多悲境熟功名夢少感年衰
今朝雨歇春泥散&KR1233;伴兒童鬭艸嬉
假山小池
鑿池容斛水壘石效遙岑鳥喜如相命魚驚忽自沉風
來生細籟雲度作微陰便恐桃源近無人與共尋
又
蓮嶽三峰峙桃源一路分池偷鏡湖月石帶沃洲雲魚
隊深猶見禽聲静更聞巖幽林箐密疑可下湘君
春欲盡天氣始佳作詩自娛
浮雲飛盡見青天拄杖閒拈瘦倚肩漸喜綠秧分䆉稏
又看畫柱坼鞦韆雞豚雜遝祈蠶杜鼓笛喧譁競渡船
惟有此翁無一事閉門贏得日高眠
自詠
生艸覆蝸廬長鬚駕鹿車貧猶思施藥老不廢觀書登
覽攜童稚歌呼和里閭躬耕亦何得聊以遂吾初
西村勞農
川雲散盡十分晴繚出溪頭信意行片片飛花隨步遠
離離芳艸上牆生村深日暖單衣爽路轉沙平兩屨輕
膰肉芬香坊酒釅因來聊得餉春耕
題廬陵蕭彦毓秀才詩卷後
詩句雄豪易取名爾來閒澹獨蕭卿蘇州死後風流絶
幾許工夫學得成
又
法不孤生自古同癡人乃欲鏤虛空君詩妙處吾能識
正在山程水驛中
舍北溪上垂釣
大耋還家萬事非垂竿好在綠苔磯風和山雉挾雌過
村晚吳牛將犢歸春漲新添塘灔灔夕雲仍帶雨霏霏
此生自笑狂顛足依舊人間一布衣
三月二十二日作
雨過艸爭出溪湍魚逆行輕舟摘蓴菜小市聽鶯聲萬
事已無夢一樽猶有情吾兒能講學不必說無生
劎南詩稾卷五十
