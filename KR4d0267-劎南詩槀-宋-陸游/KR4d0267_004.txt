劎南詩槀卷四
宋陸游撰
謁凌雲大像
出郭幽尋一笑新徑呼艇子截煙津不辭疾步登重閣
聊欲今生識偉人泉鏡正涵螺髻綠浪花不犯寳趺塵
(一泉泓然正在髻下每歲漲水不能及佛足)始知神力無窮盡丈六黃金果
小身(觀無量夀經云或現小身丈六八尺)
凌雲醉歸作
峩嵋月入平羌水歎息吾行俄至此謫仙一去五百年
至今醉魂呼不起玻瓈春滿琉璃鍾(玻瓈春眉州酒名)宦情苦
薄酒興濃飲如長鯨渴赴海詩成放筆千觴空十年看
盡人間事更覺麴生偏有味君不見蒲萄一斗換得西
涼州不如將軍告身供一醉
獨遊城西諸僧舍
我是天公度外人看山看水自由身蘚崖直上飛雙屐
雲洞前頭岸幅巾萬里欲呼牛渚月一生不受庾公塵
非無好客堪招喚獨往飄然覺更眞
西林院
一邦盡對江邊像試比西林總不如(院門對大像最正)羣玉蕭
森開士宅五雲飛動相君書(寺額五字唐相裴徹書遒美可愛)磴危漸
覺山爭出屐響方驚閣半虚安得棄官長住此一杯香
飯薦珍蔬
聽事前紫薇花二本甚盛戲題絶句
紅藥紫薇西省春從來惟慣對詞臣問囚自是麄官分
無奈名花解笑人
同何元立蔡肩吾至東丁院汲泉煑茶
一州佳處盡裴回惟有東丁院未來身是江南老桑苧
諸君小住共茶杯
又
雪芽近自峩嵋得不減紅囊顧渚春旋置風爐清樾下
他年竒事記三人
癸巳夏旁郡多苦旱惟漢嘉數得雨然未足也立
秋夜三鼔雨至明日晡後未止高下霑足喜而
有賦
畫簷鳴雨早秋天不喜新涼喜有年眼裏香秔三萬頃
寄聲父老共欣然
又
五十衰翁髮半華猶能把酒醉天涯絲毫美政何曾有
惟把豐年贈漢嘉
晩登望雲
一出修門又十年輩流多已珥金蟬衰如蠧葉秋先覺
愁似鰥魚夜不眠輦路疎槐迎駕處苑城殘日泛湖天
君恩未報身今老徙倚危樓一泫然
又
晩來煙雨暗江干烽火遥傳畫角殘看鏡功名空自許
上樓懷抱若為寬青楓搖落新秋令白髮凄涼舊史官
飽見少年輕㝛士可憐隨處強追歡
立秋後十日風雨凄冷獨居有感
急雨鳴瓦溝尖風入窗罅紗籠耿青燈寂寂新秋夜誰
言簿領中乃復有此暇稍繙書册讀已念灰火跨那知
是羇客恍若在家舍睡晩且熟眠洗沐官有假(明日晦日也)
晦日西窗懷故山
今朝休日仍無客茶罷西窗臥解衣白髮已侵殘夢境
綠苔應滿舊漁磯桃源雞犬塵凡隔杜曲桑麻夢想歸
賴有小山聊慰眼幽篁叢桂雨霏霏
秋日懷東湖
小閣東頭罨畫池秋來長是憶幽期身如巢燕臨歸日
心似堂僧欲動時病思羈懷惟付酒西風落日更催詩
故知歲莫常多感不獨當年宋玉悲
又
罨畫池邊小釣磯垂竿幾度到斜暉青蘋葉動知魚過
朱閣簾開看燕歸歲晩官身空自閔途窮世事巧相違
邊州客少巴歌陋誰與愁城略解圍
小山之南作曲欄石磴繚繞如棧道戲作二篇
羈遊隨處得哦詩掃溉軒窗每恨遲已幻小山寬客恨
更添危磴作兒嬉偶留塞上寧無數徑返湖邊已有期
誰遣化工娛此老幽花微拆綠苔滋
又
吏退庭空剰得閒一窗如在翠微間半崖縈棧遊秦路
疊嶂生雲入剡山眞有巖居臨絶壑但無漁艇繫寒灣
躋攀自苦君休笑寸步何曾不險囏
得成都諸友書勸少留嘉陽戲作
一坐五十日癡頑良可哀新涼為醉地少訟作慵媒市
柳風煙慘汀蘋歲月催遠官從漫浪垂老嬾低回(市柳汀蘋)
(皆屬唐安)
道院
四壁長苔痕經旬掩綠樽雨聲清夢境燈影伴吟魂搖
落悲徂歲漂流憶故園擬騷無傑語千古愧湘沅
醉中感懷
早歲君王記姓名只今顦顇客邊城青衫猶是鵷行舊
白髮新從劎外生古戍旌旗秋慘淡高城刁斗夜分明
壯心未許全消盡醉聽檀槽出塞聲
玻瓈江(眉州共飲亭蓋取東坡共飲玻瓈江之句追懷舊遊戲作以補西州樂府)
玻瓈江水千尺深不如江上離人心君行未過青衣縣
妾心先到峨嵋隂金罇共釂不知曉月落煙渚天横參
車輪無角那得住馬蹄不方何處尋空憑尺素寄幽恨
縱有綠綺誰知音愁來只欲掩屏睡無奈夢斷聞疎碪
(古樂府安得雙車輪一夜生四角唐人詩云長安塵土中馬蹄圓重重郎馬蹄不方何處認郎蹤)
夜思
蒼顔華鬢久低摧歎息何堪歲月催殘暑已隨團扇去
新涼還傍短檠來月痕澹澹侵苔砌雲葉蕭蕭覆水臺
簿領沈迷無日了試憑詩思洗氛埃
雨夜懷唐安
歸心日夜逆江流官柳三千憶蜀州小閣簾櫳頻夢蝶
平湖煙水已盟鷗螢依溼草同為旅雨滴空階别是愁
堪笑邦人不解事區區猶借陸君留(蜀人舊語謂唐安有三千官柳四千)
(琵琶溼螢依草没梅宛陵詩)
迎詔書
憶瞻鑾仗省門前扇影鞭聲下九天寂寞嘉州迎詔處
忽聞鼔吹却悽然
秋夜遣懷
江雲傍簷山雨細羇客空堂臥荒翳心如秋燕不安巢
迹似春萍本無柢官身犇走何時定病眼蒙籠惟欲閉
壯遊不復記墜鞭夜語誰能懷擁髻詩情已減但微吟
酒戒漸堅纔小嚌從今更擬著幽禪半世倀倀眞誤計
送客至江上
多事經旬不出城今朝送客此閒行郊原遠帶新晴色
人語中含樂歲聲天際歛雲山盡出江流收漲水初平
故園社友應惆悵五歲無端棄耦耕
雨中至西林寺
胷中荆棘費鉏耘正藉幽尋暫解紛不盡長江來畫玉
半空飛閣對凌雲昏昏横靄憑軒見杳杳疎鐘隔岸聞
珍重山僧迎客意螭奩一縷起微熏(小軒下臨羊江發源自大渡河)
休日登花將軍廟小樓
林間縹緲出層樓欄角蒼茫萬頃秋曾是胸中著雲夢
不妨此地少遲留
深居
作吏難堪簿領迷深居聊復學幽棲病來酒戶何妨小
老去詩名不厭低零落野雲寒傍水霏微山雨晩成泥
自憐甫里家風在小摘殘蔬遶廢畦
秋夜獨醉戲題
敝袍羸馬遍天涯恰似伶優著處家社甕嫩醅初泛蟻
寒缸殘燼自成花幽窗照影烏巾折醉手題詩淡墨斜
莫恨久為峨下客江湖歸去得雄誇
感事
清班曾見六龍飛晩落天涯遠日畿邊月空悲新雪鬢
京塵猶染舊朝衣江山壯麗詩難敵風物蕭條醉絶稀
賴有東湖堪吏隠寄聲籬菊待吾歸
醉鄉
醉鄉卜築亦佳哉但苦無情白髮催癡欲煎膠黏日月
狂思入海訪蓬萊辭巢歸燕先秋去泣露幽花近社開
莫惜傾家供作樂古人白骨有蒼苔
夜讀岑嘉州詩集
漢嘉山水邦岑公昔所寓公詩信豪偉筆力追李杜常
想從軍時氣無玉關路(公詩多從戎西邊時所作)至今蠧簡傳多昔
横槊賦零落財百篇崔嵬多傑句工夫刮造化音節配
韶頀我後四百年清夢奉巾屨晩途有竒事隨牒得補
處羣敵自魚肉明主方北顧誦公天山篇流涕思一遇
次韻師伯渾見寄
眉山漢嘉東西州估船日日到津頭不得講書一行字
倚遍臨江百尺樓黃鐘大吕忽復見繡叚英瑶何足酬
願約青神王夫子來醉萬景作中秋
社前一夕未昏輒寢中夜乃得寐
祠事當行懼不任未昏強卧擁孤衾三更自笑元無睡
萬事從來忌有心簷角河傾秋耿耿床頭蟲語夜愔愔
若耶溪上蘋花老倦枕何人聽越吟
晩雨
蕭瑟度横塘霏微映繚牆壓低塵不動灑急土生香聲
入楸梧碎清分枕簟涼回頭忽陳迹簷角挂斜陽
社日
百糓登場酒滿巵神林簫鼓晩清悲蟬依疎柳長言處
燕委空巢大去時幼學已忘那用忌(鄉俗小兒女社日忌習業)微聾
自樂不須醫(古謂社酒治聾)傷心故里雞豚集父老逢迎正見
思
夜雨感懷
老來每惜歲崢嶸幾為巴歌判㝛酲白帝草生時入夢
錦官花重更關情簾疎夜雨侵燈暈枕冷秋風逓角聲
定許何時理歸棹酒狂猶解賦蕪城
八月二十二日嘉州大閱
陌上弓刀擁寓公水邊旌旆卷秋風書生又試戎衣窄
山郡新添畫角雄(郡舊止角四枝近方增如式)早事樞庭虚畫策晩
遊幕府媿無功草間鼠輩何勞磔要挽天河洗洛嵩
九月六夜夢中作笑詩覺而忘之明日戲追補一
首
吾家笑疾自士龍我才雖卑笑則同紛紛世事何足計
盡付撫掌掀髯中清樽可醉風月好虚空萬象皆絶倒
問君此笑是喜不道得老夫輸一籌
重九會飲萬景樓
粲粲黃花手自持登高聊畣此佳時纖雲不作看山祟
斗酒聊寬去國思落日樓臺頻徙倚西風鼔笛倍凄悲
彭城戲馬平生意強為巴歌一解頤(是日作竹枝歌舞)
久客書懷
行役飽看山沉綿剰得閒忘憂緣落魄耐老為癡頑射
虎臨秦塞騎驢入蜀關芳洲蘭可佩幽磴桂堪攀欸乃
聲饒楚陬隅句帶蠻(嘉州帶袁董諸蠻)悠然長自遣故里幾時
還
初報嘉陽除官還東湖有期喜而有作
塞上經秋幾醉醒羇愁減盡鬢邊青烽傳八詔登樓看
歌奏三巴忍淚聽好語忽聞還印綬歸心先已繞林坰
呼兒結束從今日鵲語燈花故有靈(累夕燈有花今早鵲聲遶舍皆紀實)
(事)
聞勾龍司戸會客山亭送酒殽及橄欖并簡諸同
僚
東山如高人吾輩豈易見君獨不出門終日與相面隂
晴煙雨月朝莫知幾變聞君交不瀆冠佩未嘗燕弛張
要有時一笑山未譴高秋得佳日折簡喚諸彦風流非
俗飲歌舞參筆硯但恨五日尹阻造三語掾(余方臥疾)清樽
遣分似霜果亦可薦爛醉君勿辭光景眞掣電
九月十六日夜夢駐軍河外遣使招降諸城覺而
有作
殺氣昏昏横塞上東並黃河開玉帳晝飛羽檄下列城
夜脱貂裘撫降將將軍櫪上汗血馬猛士腰間虎文韔
階前白刅明如霜門外長戟森相向朔風卷地吹急雪
轉盼玉花深一丈誰言鐵衣冷徹骨感義懷恩如挾纊
河外諸城一洗空太行北嶽元無恙更呼斗酒作長歌
要遣天山健兒唱
何元立示九日詩臥病累日乃能次韻
何郎戲寫菊花秋落筆縱横豈易酬豪士乃能為老伴
寓公那得稱遨頭早衰不耐危亭冷(夜冷憑涪翁亭欄杆得疾數日)獨
臥空驚畫角愁病起尚思尋㝛約一樽從子醉東樓
成都行
倚錦瑟擊玉壺吳中狂士遊成都成都海棠十萬株繁
華盛麗天下無青絲金絡白雪駒日斜馳遣迎名姝燕
脂褪盡見玉膚綠鬟半脱嬌不梳吳綾便面對客書斜
行小草密復疎墨君秀潤瘦不枯風枝雨葉筆筆殊月
浸羅韈清夜徂滿身花影醉索扶東來此歡墮空虚坐
悲新霜點鬢鬚易求合浦千斛珠難覓錦江雙鯉魚
聞敵亂有感
前年從軍南山南夜出馳獵常半酣玄熊蒼兕積如阜
赤手曳虎毛毶毶有時登高望鄠社悲歌仰天淚如雨
頭顱自揣已可知一死猶思報明主近聞敵人自相殘
秋風撫劎淚汍瀾雒陽八陵那忍說玉座塵昏松柏寒
儒冠忽忽垂五十急裝何由穿袴褶羞為老驥伏櫪悲
寧作枯魚過河泣(古樂府枯魚詩云枯魚過河泣何時復還入作書與魴鱮相教謹出入)
醉歌
我飲江樓上闌干四面空手把白玉船身遊水精宫方
我吸酒時江山入胷中肺肝生崔嵬吐出為長虹欲吐
輒復吞頗畏驚兒童乾坤大如許無處著此翁何當呼
青鸞更駕萬里風
初寒
江路常逢雨山城早得寒蘭凋初解佩菊老尚加餐(嘉陽)
(有崇蘭以八九月盛開)節物知何負情懷自鮮歡浮生看已熟不
必夢邯鄲
木山
枯楠千歲遭風雷披枝折幹吁可哀輪囷無用天所赦
秋水初落浮江來嵌空宛轉若耳鼻峭瘦拔起何崔嵬
珠宫貝闕留不得忽出洲渚知誰推書窗正對雲洞啟
叢菊初傍幽篁栽是間著汝頗宜稱摩挲朝莫眞千回
天公解事雨十日洗盡泥滓滋莓苔一丘一壑吾所許
不須更慕明堂材
寒夜遣懷
臨觴本不飲憂多自成醉四方行萬里不見埋憂地憶
昔入京都寳馬搖香鬃酣飲青樓夜歌聲在半空去日
不可挽華髮忽垂領娟娟峨嵋月相對作凄冷月落照
空床不寐聽寒螿早知憂隨人何用去故鄉
嘉陽絶無木犀偶得一枝戲作
久客紅塵不自憐眼明初見廣寒仙只饒籬菊同時出
尚占江梅一著先重露溼香幽徑曉斜陽烘蕊小窗妍
何人更與蒸況水金鴨華燈惱醉眠
雨後登西樓獨酌
老覺人間無一欣強尋高處看歸雲天空列嶂開圖畫
水落寒江學篆文四海道途行大半百年光景近中分
交遊賴有麯生在正向愁時能策勲
喜晴
西風吹雨冷凄凄道上行人白晝迷聊抉重雲取朝日
未容嘉穀臥秋泥年豐郡府疎文檄蠻遁邊亭息鼔鼙
寄語農家莫遊惰冬閒正要飽鉏犁
曉出城東
渺渺長江下估船亭亭孤墖隠蒼烟不堪異縣蕭條地
更遇初寒慘澹天巾褐已成歸有約簞瓢未足去無緣
包羞強索侏儒米豪舉何人記少年
寳劎吟
幽人枕寳劎殷殷夜有聲人言劎化龍直恐興風霆不
然憤狂敵慨然思遐征取酒起酹劎至寳當潛形豈無
知君者時來自施行一匣有餘地胡為鳴不平
十月一日浮橋成以故事宴客凌雲
隂風吹雨白晝昏誰掃雲霧升朝暾三江水縮獻洲渚
九頂秀色欲塞門西山下竹十萬箇江面便可馳車轅
巷無居人亦何怪釋耒來看空山村竹枝宛轉秋猿苦
桑落㶑灩春泉渾衆賓共醉忘燭跋一徑却下緣雲根
走沙人語若潮卷爭橋炬火如星繁肩輿睡兀到東郭
空有醉墨留衫痕十年萬事俱變滅點檢自覺惟身存
寒燈夜永照耿耿臥賦長句招羇魂
聞王嘉叟訃報有作
嗚呼嘉叟今信死哭君寢門淚如水我初入都不妄交
傾倒如君數人耳籠燈蹋雪夜相過劇論懸河駭隣里
地爐燔栗美芻豢石鼎烹茶當醪醴上書去國何勇决
作詩送君猶壯偉十年偶復過都門君方草制西垣裏
鬢鬚班白面骨生心頗疑君遽如此西來例不候達官
每欲寄聲中輒止隻雞絮酒縱有時雙魚素書長已矣
生前客屨紛滿戶身後人情薄於紙懸知海内莆陽公
(謂陳丞相)獨念遺孤為經紀
出城至呂公亭按視修堤
翠靄横山澹日昇孤亭聊借曲欄憑霜威漸重江初縮
農事方休役可興重阜護城高歴歴千夫在野築登登
寓公僅踵前人迹伐石西山恨未能(西州築堤織竹貯江石不三年輒壞)
(意謂如吳中取大石甃成則可支久異日當有辦此者)
登樓
從來好境遍人間無奈勞生自欠閒江近時時吹白雨
樓高面面看青山歌聲哀怨傳三硤行色凄涼帶百蠻
(嘉陽近諸蠻)流落愛君心未已夢魂猶綴紫宸班
醉中作
晩途豪氣未低摧一飲猶能三百杯爛爛目光方似電
齁齁鼻息忽如雷
又
駕鶴孤飛萬里風偶然來憩大峨東持杯露坐無人會
要看青天入酒中
又
曾賜琳腴白玉京狂歌起舞蜀人驚却騎黃鶴横空去
今夕垂虹醉月明
又
畫角三終夜未闌醉憑飛閣喜天寬月明滿地江風急
吹落幽人紫綺冠
觀大散關圖有感
上馬擊狂夫下馬草軍書二十抱此志五十猶癯儒大
散陳倉間山川鬱盤紆勁氣鍾義士可與共壯圖坡陁
咸陽城秦漢之故都王氣浮夕靄宫室生春蕪安得從
王師汛掃迎皇輿黃河與函谷四海通舟車士馬發燕
趙布帛來青徐先當營七廟次第畫九衢偏師縛可汗
傾都觀受俘上夀大安宫復如正觀初丈夫畢此願死
與螻螘殊志大浩無期醉膽空滿軀
嘉州守宅舊無後圃因農事之隙為種花築亭觀
甫成而歸戲作長句
吾州山水西州冠正欠雄樓並傑觀竒峯秀嶺待彈壓
明月清風須判斷三峨舊不到郡齋創為詩人供几案
煙雲舒卷水墨圖草木青紅錦繡段一時冠盖共登臨
百年父老俱驚惋縈回舞袖試弓彎宛轉歌聲學珠貫
佳人蜂蝶爭遶鬢上客龍蛇看揮翰寓公雖作一月留
梅發東湖歸思亂兒戲聊成此段竒陳迹應留後人歎
明朝艇子泝平羌却伴謫仙遊汗漫
連日扶病領客殆不能支枕上懷故山偶成
已強迂疎假印章更扶衰病主杯觴功名已判初心負
豪俠都無故態狂靜覺此身猶外物嬾思與世永相忘
清泉白石生來事曲几明窗味最長
余往與宇文叔介同客山南今年叔介客死臨安
十月十一日夜忽夢相從取架上書共讀如平
生讀未竟忽辭去留之不可曰欲歸挍藥方既
覺泫然不能已因賦此詩
羇魂顦顇遠相尋髭斷肩寒帶苦吟歸挍藥方緣底事
知君死抱濟時心
金錯刀行
黃金錯刀白玉裝夜穿窗扉出光芒丈夫五十功未立
提刀獨立顧八荒京華結交盡竒士意氣相期共生死
千年史策恥無名一片丹心報天子爾來從軍天漢濱
南山曉雪玉嶙峋嗚呼楚雖三戸能亡秦豈有堂堂中
國空無人
言懷
蘭碎作香塵竹裂成直紋炎火熾崐岡美玉不受焚孤
生抱寸志流離敢忘君釀桂餐菊英潔亝三沐熏孰云
九關遠精意當徹聞捐軀誠有地賈勇先三軍不然齎
恨死猶冀楊清芬願乞一棺地葬近要離墳
十月十九日與客飲忽記去年此時自錦屏歸山
南道中小獵今又將去此矣
去年縱獵韓壇側玉鞭自探南山雪今年痛飲蜀江邊
金杯却吸峨嵋月竹枝歌舞新教成凄怨傳得三巴聲
城頭築觀出雲雨峨嵋正與闌干平酒酣詩就擲杯去
醉蹋玻瓈江上路懸知幽磵斷橋邊已有梅花開半樹
冬日
短景怱怱過新寒亹亹來客遊聊戲耳世事亦悠哉綠
動連村麥香吹到處梅錦城花柳窟歸去看春回
十月十四夜月終夜如晝
月從海東來徑尺鎔銀盤西行到峨嵋玉宇萬里寬幽
人耿不寐弄影清夜闌五城十二樓縹緲香霧間不知
何仙人亭亭倚高寒欲語不得往悵望冰雪顔叩頭儻
見哀容我躡素鸞掬露以為漿屑玉以為餐泠泠潄齒
頰皓皓濯肺肝逝將從君遊人間苦無歡
下元日五更詣天慶觀寳林寺
朝罷琳宫謁寳坊強扶衰疾具簪裳擁裘假寐籃輿穏
夾道吹煙樺炬香樓外曉星猶磊落山頭初日已蒼涼
鳴騶應有高人笑五斗驅君早夜忙
梅花
老厭紛紛漸鮮歡愛花聊復客江干月中欲與人爭瘦
雪後偷憑笛訴寒野艇幽尋驚歲晩紗巾亂插醉更闌
尤憐心事凄涼甚結子青青亦帶酸
又
月地雲階暗斷腸知心誰解賞孤芳相逢只怪影亦好
歸去始驚身染香渡口耐寒窺淨綠橋邊凝怨立昏黃
與卿俱是江南客剰欲尊前說故鄉
又
玄冥行令肅冰霜牆角疎梅特地芳屑玉定煩修月戶
堆金難買破天荒了知一氣環無盡坐笑千林凍欲僵
力量世間誰得似挽回歲律放春陽
又
折得名花伴此翁詩情恰在醉魂中高標不合塵凡有
尤物眞窮造化功霧雨更知仙骨别鉛丹那悟色塵空
前身姑射疑君是問道端須順下風
西園
半掩朱門蘚徑斜翠屏繡谷忽谽谺高高下下天成景
密密疎疎自在花江近夕陽迎㝛鷺林昏殘角促歸鴉
吾舟已繫津南岸喚客猶能一笑譁
塞上行
鬚如蝟毛磔面如紫石稜丈夫出門無萬里風雲之會
立可乘追犇露㝛青海月奪城夜蹋黃河冰鐵衣度磧
雨颯颯戰鼔上隴雷憑憑三更窮敵送降欵天明積甲
如丘陵中華初識汗血馬邊徼再貢霜毛鷹羣隂伏太
陽昇敵退塞宋中興丈夫報主有如此笑人白首篷窗
燈
公無渡河(聞雅安守溺死於嘉陵江代其家人作)
大莫大於死生親莫親於骨肉河不可憑兮非有難知
言之不從兮繼以痛哭望雲九井兮白浪嵯峨刳肝瀝
血兮不從奈何秋風颯颯兮紙錢投波從公於死兮下
飽蛟鼉
長門怨
寒風號有聲寒日慘無暉空房不敢恨但懷歲莫悲今
年選後宫連娟千蛾眉早知獲譴速悔不承恩遲聲當
徹九天淚當達九泉死猶復見思生當長棄捐
長信宫詞
憶年十七兮初入未央護侍步輦兮恭承寵光地寒祚
薄兮自貽不祥䜛言乘之兮辠釁日彰旤來嵯峨兮勢
如壤牆當伏重誅兮鼎耳劎鋩長信雖遠兮匪棄路旁
歲給絮帛兮月賜稻粱君舉玉食兮犀箸誰嘗君御朝
衣兮誰進熏香婕妤才人兮儼其分行千秋萬歲兮永
奉君王妾雖益衰兮尚供蠶桑願置繭館兮組織玄黃
欲訴不得兮仰呼蒼蒼佩服忠貞兮之死敢忘
銅雀妓
武王在時教歌舞那知淚灑西陵土君已去兮妾獨生
生何樂兮死何苦亦知從死非君意偷生自是慙天地
長夜昏昏死實難孰知妾死心所安
得韓无咎書寄使敵時宴東都驛中所作小闋
大梁二月杏花開錦衣公子乘傳來桐隂滿地掃不得
金轡玲瓏上源驛上源驛中搥畫鼔漢使作客誰作主
舞女不記宣和粧廬兒盡能學邊語書來寄我宴時詩
歸鬢知添幾縷絲有志未須深感慨築城會據拂雲祠
(唐中受降城在拂雲祠)
曉坐
低枕孤衾夜氣存披衣起坐默忘言缾花力盡無風墮
爐火灰深到曉温空槖時時聞鼠齧小窗一一送鴉飜
悠然忽記幽居日下榻先開水際門
斷碑歎(興元姚節度園以折碑為石筍文猶可識蓋梁蕭懿墓碑簡文為太子時撰書法遒)
(美可愛)
二蕭同起南蘭陵正如文叔與伯升至今人悲大蕭死
齎恨不見梁家興崇崇之陵久為谷豈惟羣盜分珠玉
斷碑槎牙棄道邊文字班班猶可讀剝剜苔蘚一悽然
俯仰人間幾變遷世人作碑君勿哂千載園林須石筍
夜行至平羌憩大悲院
憶昨遊天台夜投石橋㝛水聲亂人語炬火散山谷穿
林有驚鶻截道多犇鹿今夕復何夕此境忽在目蒼茫
陂十里清淺溪數曲微霜結裘茸落葉拂帽屋下馬憩
村寺頹然睡清熟覺來窗已白殘燈猶煜煜
迓益帥馬上作
馬上遥看江上山白雲紅樹畫圖間經年簿領無休日
却向忙中得少閒
蜀酒歌
漢州鵝黃鸞鳳雛不鷙不搏德有餘眉州玻瓈天馬駒
出門已無萬里塗病夫少年夢清都曾賜虚皇碧琳腴
文德殿門晨奏書歸局黃封羅百壺十年流落狂不除
遍走人間尋酒壚青絲玉瓶到處酤鵝黃玻瓈一滴無
安得豪士致連車倒瓶不用杯與盂琵琶如雷聒坐隅
不愁渴死老相如
十一月八日夜燈下對梅花獨酌累日勞甚頗自
慰也
犇走人間無已時夜窗喜對出塵姿移燈看影憐渠瘦
掩戶留香笑我癡冷豔照杯欺麯蘖孤標逼硯結冰澌
本來難入繁華社莫向春風怨不知
醉後草書歌詩戲作
朱樓矯首隘八荒綠酒一舉累百觴洗我堆阜崢嶸之
胸次寫為淋漓放縱之詞章墨飜初若鬼神怒字瘦忽
作蛟螭僵寳刀出匣揮雪刅大舸破浪馳風檣紙窮擲
筆霹靂響婦女驚走兒童藏往時草檄喻西域颯颯聲
動中書堂(余嘗草丞相魯公以下與夏國主書於政事堂)一收朝跡忽十載西
掠三巴窮夜郎山川荒絶風俗異賴有酒美猶能狂醉
中自脱頭上幘綠髮未許侵微霜人生得喪良細事孰
謂老大多悲傷
古藤杖歌
我有古藤杖夭矯蛟龍形生於峭壁絶磵上乃是會稽
山隂之蘭亭歴吳入楚上巴硤北遊直看秦山青夜飛
或隨暴雨去旦歸常帶流漦腥與子扶攜各老大勿復
狡獪誇神靈愔愔從此常倚壁聽我夜誦黃庭經
歲晩書懷
殘歲堂堂去新春鼎鼎來夢移鄉國近酒挽壯心回㬉
律初催柳晴光併上梅東湖有歸日衰抱得頻開(已遣人迓)
(新守)
累日倦甚不能觴客睡起戲作
粉闇紅蔫罇爼薄不如止酒得安眠無心已破浮生夢
有力聊輕造化權脱髮滿梳眞老矣斷香縈几故翛然
晩知古佛中邊語正合蒙莊内外篇
種花
西園作戲喚春回桃李隂隂三萬栽不是無心看開遍
錦江煙柳待歸來(時將還成都)
雨中登樓望大像
去年寒雨中騎驢度劎閣今年當此時臥聽邊城柝巍
巍千尺像與我兩寂寞交遊閱四海此老差可託但當
頻自省諸惡誓莫作時時一憑高相望要不怍桑間戒
三㝛堅坐豈渠樂却應輸老夫新春買芒屩
迎赦呈王志夫李德孺師伯渾
平明置騎傳詔函帝意欲與東皇參青城回仗國人喜
金雞銜赦天恩覃吾君愛民靡不到黃紙字密如吳蠶
紀元故事極用九聖政盡美方登三(赦書改明年元)嗟余久已
去魏闕夢想豹尾猶毶毶過郊一月方拜赦始知身落
天西南歡呼已怪衰病愈蹈舞更覺春風酣何當與子
歸共載二月起柁江如藍
冬日
幸是元無了事癡偷閒聊復學兒嬉午窗弄筆臨唐帖
夜几研朱勘楚詞山㬉已無梅可折江清猶有蟹堪持
舊交乖隔音塵斷安得歌呼共一巵(蜀中惟嘉州有蟹)
雨中睡起
磔磔寒禽無定棲纖纖小雨欲成泥松鳴湯鼎茶初熟
雪積爐灰火漸低一氣推移均野馬百年蒙覆等醯雞
青山黃葉蘭亭路憶喚鄰翁共架犂
十二月初一日得梅一枝絶竒戲作長句今年於
是四賦此花矣
高標已壓萬花羣尚恐嬌春習氣存月兔擣霜供換骨
湘娥鼔瑟為招魂孤城小驛初飛雪斷角殘鐘半掩門
盡意端相終有恨夜寒皴玉倩誰温
無題
畫閣無人晝漏稀離悰病思兩依依釵梁雙燕春先到
箏柱羈鴻㬉不歸迎得紫姑占近信裁成白紵寄征衣
晩來更就隣姬問夢到遼陽果是非
快晴
地闢天開斗柄回今朝紅日遍池臺新陽蘇醒春前柳
輕暖醫治雪後梅瓦屋螺青披霧出錦江鴨綠抱山來
衰翁也逐兒童喜旋撥文書近酒杯
獨坐
巾帽欹傾短髮稀青燈照影夜相依窮邊草木春遲到
故國湖山夢自歸茶鼎松風吹謖謖香奩雲縷散馡馡
羸驂敢復和鑾望只願連山苜蓿肥
十二月十一日視築隄
江水來自蠻夷中五月六月聲摩空巨魚穹龜牙鬚雄
欲取闤市為龍宫横隄百丈臥霽虹始誰築此東平公
今年樂哉適歲豐吏不相倚勇赴功西山大竹織萬籠
船舸載石來亡窮横陳屹立相疊重置力尤在水廟東
我登高原相其衝一盾可愛百箭攻蜿蜿其長高隆隆
截如長城限羌戎安得椽筆記始終插江石崖堅可礲
題龍鶴菜帖(東坡光生元祐中與其里人史彦明主簿書云新春龍鶴菜羹有味舉箸)
(想復見憶邪)
先生直玉堂日羞太官羊如何夢故山曉枕春蔬香春
蔬尚云爾況我舊朋友萬里一紙書殷勤問安否先生
高世人獨恨不早歸坐令龍鶴菜猶愧首陽薇
春愁曲(客話成都戲作)
虙羲至今三十餘萬歲春秋歲歲常相似外大瀛海環
九洲無有一洲無此愁我願無愁但歡樂朱顔綠鬢常
如昨金丹九轉徒可聞玉兔千年空擣藥蜀姬雙鬟婭
姹嬌醉看恐是海棠妖世間無處無愁到底事難過萬
里橋
荀秀才送蠟梅十枝竒甚為賦此詩
與梅同譜又同時我為評香似更竒痛飲便判千日醉
清狂頓減十年衰色疑初割蜂脾蜜影欲平欺鶴膝枝
插向寳壺猶未稱合將金屋貯幽姿
離嘉州㝛平羌
初挈囊衣㝛水村蕭然一掃舊巢痕本來信手忘工拙
却為無心少怨恩自笑遠遊諳馬上已營小築老雲根
淡煙疎雨平羌路便恐從今入夢魂
瑞草橋道中作
經年簿書無少暇欵段今朝欣一跨瑞草橋邊水亂流
青衣渡口山如畫老翁醉著看龍鍾小婦出窺聞婭奼
荒陂吹笛晩呼牛古路倚梯晨采柘殘花零落不禁折
香草芉茸如可藉郵亭慈竹筍穿籬野店蒲萄枝上架
功名垂世端有數利欲昏心喜乘罅羇窮自笑豈人謀
閒放每欲從天借草根蟲語秪自悲風裏篷征安稅駕
祖師補處浣花村會傍清江結茆舍
遊修覺寺
上盡蒼崖百級梯詩囊香椀手親攜山從飛鳥行邊出
天向平蕪盡處低花落忽驚春事晩樓高剰覺客魂迷
興闌掃榻禪房臥清夢還應到剡溪
晩步湖上
雲薄漏春暉湖空弄夕霏沾泥花半落掠水燕交飛小
倦聊扶策新晴旋減衣幽尋殊未已畫角喚人歸
莫春
忙裏偷閒慰晩途春來日日在東湖凭欄投飯看魚隊
挾彈驚鴉護雀雛俗態似看花爛漫病身能鬭竹清癯
一樽是處成幽賞風月隨人不用呼
池上醉歌
我欲築化人中天之臺下視四海皆飛埃又欲造方士
入海之舟破浪萬里求蓬萊取日挂向扶桑枝留春挽
回北斗魁横笛三尺作龍吟腰鼔百面聲轉雷飲如長
鯨海可竭玉山不倒高崔嵬半酣脱幘髮尚綠壯心未
肻成低摧我妓今朝如花月古人白骨生蒼苔後當視
今如視古對酒惜醉何為哉
四月五夜見螢
蜀州官居富水竹四月螢火遶梁飛流年迫人不相貸
客子倦遊何日歸
塞上曲
三尺鐵如意一枝玉馬鞭笑把出門去萬里行無前當
道何崔嵬云是玉門關方當置屯守征人何時還馬色
如雜花鎧光若流水肅肅不敢譁遥望但塵起日落戍
火青煙重塞垣紫回首五湖秋西風開芡觜
夜聞墖鈴及泉聲
山泉瀉幽竇墖鈴搖天風清音無時盡靜夜尤璁瓏嗟
我走紅塵市聲聒欲聾多生耳根業賴此一洗空夢騎
白鳳凰佩玉朝珠宫覺來撫枕歎月滿草堂中
劎南詩槀卷四
