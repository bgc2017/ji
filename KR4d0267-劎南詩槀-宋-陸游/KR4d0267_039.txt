劎南詩稾卷三十九
宋陸游撰
戲贈園中花
横風疾雨為花厄霽日暄風又不禁我欲小施調燮手
酌中寒暖半晴隂
春思
兀兀治聾酒未醒霏霏潑火雨初晴愁看入戶桃花片
閒聽争巢燕子聲百疾侵陵成老大一春轉盼又清明
蘭亭禹廟渾如昨回首兒時似隔生
贈燕
燕来我何喜感此中春時燕去亦何有無奈凋年悲四
序如循環萬物更盛衰我亦寓斯世如客會當歸驪車
已在門戀戀終何為達人付無心欣厭兩俱非豈有天
壤間會合無别離對花不爛醉燕子笑汝癡
雨悶示兒子
東吳春雨多略無三日晴濛濛平野暗淅淅空階聲百
花雨中盡三月未聞鶯重裘坐奥室時序真強名亦欲
借驢出泥淖沾衣纓撫事每累欷濁醪聊獨傾景運今
方開關輔一日平我家本好疇灞滻可躬耕買酒新豐
市看花下杜城會當與汝輩藉草作清明
讀晉書
諸公日飫萬錢厨人乳蒸豚玉食無誰信秋風雒城裏
有人歸棹為蓴鱸
春晚苦雨
垂老卧村墅餘寒欺病身雞猶未忘旦雨欲不容春忽
忽花時過茫茫草色勻蓴絲已上市一飯未傷貧
燕
春晝花明映柳纖燕歸勝事始能兼争梁誶語驚幽夢
掠地斜飛避畫簾雛食得蟲應自喜巢泥經雨更頻添
去来要是知時節常怪人嘲作附炎
夜雨
空階雨聲夜轉急壁疎窗破淒風入一燈嫋嫋吹欲滅
老生獨傍書架立取書欲讀輙復休却行出門搔白頭
市樓賣酒日千斛衆人皆樂君胡憂
寒食日九里平水道中
曉雨絲絲熟食時泥深轍斷客行遲亂雲重疉藏山寺
野水縱横入稻陂馬鬛松隂封舊隴龜趺道左立新碑
扶衰此出知能幾清淚臨風不自持
春晴自雲門歸三山
乍行春野眼增明漸減春衣體倍輕人賣山茶先穀雨
鴉隨墦祭過清明柳塘水滿雙鳬戲稻隴泥深一犢行
晚到三橋泛舟去掩關不復畏重城
予數年不至城府丁已火後今始見之
陳迹關心已自悲劫灰滿眼更增欷山川壯麗昔無敵
城郭蕭條今已非窣堵招提俱昨夢祝融回禄尚餘威
故交減盡新知少縱保桑榆誰與歸
晚自北港泛舟還家
舒嘯蓬籠底經行略彴西水深鵝唼艸雨細犢掀泥醉
倚乾坤大閑知物我齊衡門觸冠過聊得賦幽棲
書懷
羸馬常愁趁早朝斥歸幸復侣漁樵青黃未勝溝中斷
宫徵何殊㸑下焦心樂簞瓢同鼎食身安山澤謝弓招
數間茅屋誰知處煙雨濛濛隔斷橋
初夏
淡靄輕颸入夏初一窗新綠鳥相呼出門易倦常歸卧
著句難工但自娛花徑蝶閒無墮蘂酒樓人散有空壚
閩川茶竈猶霑及肺渴朝來頓欲蘇(閩中貢餘茶初至)
小築
放翁小築寄江郊屋破隨時旋補茅草看白煙横水際
曉聽清露滴林梢生来不啜猩猩酒老去那營燕燕巢
目斷鹿門三太息龐公千載可論交
喜雨
幽人睡覺夜未央四簷懸溜聲浪浪樂哉甘澍及時至
九衢一洗塵沙黃明朝鄰曲各驩喜賽廟沽酒刲猪羊
不勞轣轆蹋龍骨轉盼白水盈陂塘呼兒掃地設菅席
與汝一醉歌時康豈惟磨鎌待收麥小甑已覺吳粳香
晨起
天公擇地養衰殘著向桑村麥野間曉色入簾初滉漾
幽禽窺戶已間關酒徒散去稀中聖詩思衰来媿小山
一炷沉煙北窗底曲肱卧看不勝閒
五月初病體益輕偶書
世事紛紛了不知又逢燕乳麥秋時經年謝客常因醉
三日無詩自怪衰乘雨旋移西崦藥留燈重覆北窗棋
但將生死俱拈起造物從来是小兒
已未重五(時已請老)
門楣束艾作神人團糭盤中節物新安用丹書禳赤口
風波雖惡不關身
五月七日拜致仕勑口號
剡曲東歸日醉眠冰䘖屢忝武夷仙恩如長假容居里
官似分司不限年一扎疏榮馳廐置兩兒扶拜望雲天
坐糜半俸猶多媿月費公朝二萬錢
又
黃紙東来墨未乾孤臣恩許挂朝冠小兒扶出迎門拜
隣舍相呼擁路觀白首奉身歸畎畝清霄無夢接鵷鸞
從今剰把花前酒憂患都空量自寬
致仕後即事
休官拜命不勝榮墨溼黃新照眼明絡繹交親来作賀
腔羊酒擔擁柴荆
又
敕過鸞臺鳳閣来清晨初拆驛書開繡箱香案迎門拜
身著朝衫止此回
又
山村處處晴收麥鄰曲家家午曬絲正用此時身得謝
十分夀酒不須辭
又
白髮三朝執戟郎賜骸偶值歲豐穰村東已種千畦麥
舍北新添百本桑
又
老民一日脫朝衣回首平生萬事非赤腳婢沽村釀去
平頭奴馭艸驢歸
又
一生病鶴寄樊籠此去鴻冥萬里空未論蓴羹與羊酪
新秔要勝太倉紅
又
沉緜分已餞餘生造物苛留未遣行今日下牀還健在
一編来就小窗明
又
清静全勝欲界天逍遥不減地行仙衆中莫怪人嫌老
十五年前本命年
又
一盂麥飯掩柴關坐久不堪腰脚頑拖得瘦藤閒信步
小橋東北望螺山
又
問門前客元無迹䛕墓中人本不工猶有隣僧能送米
未妨竊比玉川公
又
歸耕所願雜民編乍脫朝衫喜欲顛但得吾兒能力穡
不請半俸更超然
又
湘湖蓴菜勝羊酪項里楊梅敵荔枝八帙開来今過半
一杯引滿若為辭
又
不嫌雞瘦濁醪酸艸艸杯盤具亦難食指忽搖方竊喜
小兒来請賽鄱官
又
甑中白飯出新舂瓮裏黃韲細芼葱一飽坐兼南北美
始知造物念衰翁
又
多事車前要八騶老人惟與一藤遊未教變化為龍去
更踏人間萬里秋
讀後漢書
賃舂老子吾所慕垂世文章寧在多詩不刪来二千載
世間惟有五噫歌
又
季英行年九十八猶灌園蔬授六經我欲圖之置齋壁
世無顧陸善丹青
新裁道帽示帽工
故帽提攜二十霜别裁要作退居裝山人手段雖難及
老子頭圍未易量花插露霑那暇惜塵侵鼠齧却須防
裹時嬾復呼兒問一匣菱花每在傍
新製道衣示衣工
良工刀尺製黃絁天遣家居樂聖時著上朱門應不稱
裁成烏帽恰相宜客撑小艇招垂釣僧掃虚窗約對棋
寶帶貂冠雖看好定知不入野人詩
兩翁歌
君不見塞上失馬翁馬去安知不為福又不見新豐折
臂翁臂廢身全老鄉國陸翁多難類兩翁著書滿屋身
愈窮十年力耕遇水旱老不能耕年始豐人言翁窮可
閔笑霍食鶉衣天所料翁方自謂實幸民對人抱膝惟
清嘯即今羣公佐明主長劎拄頤来接武向非老病又
不才縱欲歸休寧見許
五月中連夕風雨氣候如高秋枕上有賦
擁被微吟短鬢秋孤燈殘漏共悠悠雨聲不貸三更夢
酒力寧禁萬里愁身寄湖山鄰剡曲心遊河嶽過關頭
世間可恨知多少虚弊當年季子裘
前詩感慨頗深猶吾前日之言也明日讀而悔之
乃復作此然亦未能超然物外也
身世今如一老僧病餘殘髮雪鬅鬙湖桑埭下漁舟雨
道樹山前野店燈澗水潺湲供洗鉢松風蕭颯入行縢
世人欲覓何由得覿面相逢喚不應
雨後過近村
賦罷淵明歸去来紵衣桐帽一時裁歲華新筍初成竹
天氣停雲未斷梅江路醉歸常嵬峩僧窗閑過即徘徊
老人剰有凋年感寄語城笳莫苦催
銘座
天下本無事庸人實擾之吾身本無患衛養在得宜一
毫不加謹百疾所由滋人生快意事噬臍莫能追汝顧
不少忍殺身常在斯深居勿妄動一動當百思每食視
本草此意未可嗤賦詩置座右終身作元龜
致仕後述懷
彈冠紹興末解組慶元中灧澦危塗過邯鄲幻境空閑
傳相牛法醉挟鬭雞翁衝雨歸来晚山花滿笠紅
又
壯歲江湖去還朝六十餘輩流俱已盡勲業固知疎遽
走寧黔突長閒祗荷鋤如今更何憾終作愛吾廬
又
生理雖貧甚胸中頗浩然常辭問字酒屢却作碑錢寧
有駱堪鬻尚無車可懸小須梅雨霽散髮醉江天
又
昔自臺郎斥頻年困負薪四叨優老禄十送故鄉春衰
瘁寧知活蕭條敢厭貧惟思逢樂歲擊壤學堯民
又
韋布還初服蓬蒿卧故廬所慚猶火食更恨未巢居叱
叱驅黃犢行行跨白驢交親各強健不必問何如
又
店店容賖酒家家可乞漿白陂時雨足綠樹午隂涼病
為休官減門緣謝客荒今朝遇隣叟滿意說豐穰
蝶
庭下幽花取次香飛飛小蝶占年光幽人為爾憑窗久
可愛深黃愛淺黃
戲贈酒榼
老去卧湖海白髮朝朝新賴有小道士時来中聖人形
模雖簡古風味絶清真何當秋雨夕傾倒見情親
題菴壁
破屋颼颼雀鼠穿邇来四壁愈蕭然錢多孰謂可使鬼
人衆何嘗能勝天秃尾驢遊雲外寺長鬚奴引竹間泉
更餘一事猶當勉讀易從今十絶編
又
孤村寂寂潮生浦小院昏昏雨送梅蔬食一簞宜面槁
畏塗九折自心灰古人骨朽有書在今雨泥多無客来
散髮陽狂非寄傲世間萬事本悠哉
泛舟澤中夜歸
無窮煙海接空濛秦望稽山醉眼中虹斷已收千嶂雨
鶴歸正駕九天風漁舟容與横沙際水鳥號鳴傍葦叢
興盡還家忽三鼓半輪殘月斗杓東
書嬾
此身不覺老侵尋殘髮蕭蕭雪滿簮那有新詩書觸目
亦無閒話問安心寒垣西戍茫如夢省戶東歸病至今
一嬾便知生世了午窗酣枕敵千金
晨起
清晨推枕起盥面吾事足豈無掃灑役出市待歸僕小
飱亦已省尚進藥盈掬整衣登北堂危坐中一幅徐行
梧楸隂愛此雨餘綠幽鳥東山来鏘鳴若琴筑静聽興
未闌穉子報飯熟欣然往從之寧計食不肉
夜坐
仲夏苦鬱蒸既夕熱未解浴罷坐柴門汲井痛掃灑覆
野天穹穹垂地星磊磊明河落無聲北斗低飲海三更
缺月升艸木盡光彩漁舟在何許斷續聞欸乃百憂集
老境坐歎雙鬢改誰能擁雕戈遺敵何足醢
白樂天詩云倦倚繡牀愁不動緩垂綠帶髻鬟低
遼陽春盡無消息夜合花前日又西好事者畫
為倦繡圖此花以五六月開山中多于茨棘人
殊不貴之為賦小詩以寄感歎
王室東遷歲月賖兩京漠漠暗風沙繡牀倦倚人何在
風雨漫山夜合花
蜉蝣行
蜉蝣至細能知時舂風磑雨占無遺蜻蜓滿空乃不知
庭除一出無歸期樂哉蜻蜓高下飛蜉蝣未盡何憂飢
簷間蜘蛛亦伺汝吐絲織網腹如鼔
望霽
夜雨勿厭空階聲天公欲作明朝晴明朝甲子最畏雨
榜舟入市聞古語今年雨𤾉俱及時麥已入倉雲四垂
雨来不駛亦不遲大點如菽細如絲徐徐雲開見杲日
晚禾吹花早禾實但令有米送官倉豆飯藜羹甘似蜜
久雨路斷朋舊有相過者皆不能進
今年風雨多平陸成沮洳吾廬地尤下積水環百步客
從城市来熟視却復去僮奴笑欲倒繖屐知無路計其
各還家對竈燎衣袴嗟予久退藏蓬藋生庭戶誰如數
子賢裹飯肯来顧清言雖不接亦足慰遲暮
散步至三家村(湖桑埭西村名)
人情簡朴古風存暮過三家水際村見說終年常閉戶
仍聞累世自通婚&KR0699;船歸處魚飱美社瓮香時黍酒渾
記取放翁扶扙處渚蒲煙艸溼黃昏
村東晚眺
興来信步過東陂最愛村東物象竒藤杖穿雲秋望處
葛衣霑露夜歸時殘聲淒斷蟬移樹狐影荒寒鵲遶枝
自揣今年還得飽一川新稻已離離
又
飽食無營過暮年笻枝到處一蕭然清秋欲近露霑艸
新月未高星滿天遠火微茫沽酒市叢蒲窸窣釣魚船
哦詩每恨工夫少又廢西窗半夜眠
露坐
星稀避月明河白映天青入夜蟬逾急先秋葉自零花
枝栖露蝶簾罅度風螢欲喚隣翁坐漁舟醉不醒
又
落月無留照殘河亦已傾墜枝雙鵲裊黏艸一螢明暑
令忘三伏涼颼逼五更為憐荷瀉露故起繞池行
致仕後歲事有望欣然賦詩
聖時恩厚賜餘生日與鄉閭樂太平已棄胡牀無長物
尚攜拄杖有同行新裁烏帽人争看小摘青蔬手自烹
買得水車無用處絶知造物相歸耕
夜聞姑惡
湖橋東西斜月明高城漏鼓傳三更釣船夜過掠沙際
蒲葦蕭蕭姑惡聲湖橋南北煙雨昏兩岸人家早閉門
不知姑惡何所恨時時一聲能斷魂天地大矣汝至微
滄波本自無危機秋菰有米亦可飽哀哀如此將安歸
村舍雜書
我本杞菊家桑苧亦吾宗種萟日成列喜過萬戶封今
年夏雨足不復憂螟蟲歸耕殆有相所願天輒從
又
中春農在野蠶事亦隨作手種臨安青(桑名)可飼蠶百箔
累累繭滿簇繹繹絲上篗老子雖安眠衣帛可無怍
又
舍北作蔬圃敢辭灌溉勞輪囷瓜瓠熟珍愛敵豚羔晨
飱戒厨人全項淨去毛雖云發客笑亦足慰老饕
又
舍南種胡麻三日幸不雨晨起親按行已見青覆土窮
人如意少喜色漏眉宇兒童勿惰偷造物不負汝
又
五月新麵成六月甘瓜熟作麴及良時火見金始伏懸
知桑落後醅面醲如粥再拜謝天公無功叨美禄(予家釀用)
(宛丘瓜麴法)
又
折蓮釀作醯采豆治作醬開歷揆日時汲井滌瓮盎上
奉時祭須下給春耕餉咨爾後之人歲事不可曠
又
東山石上茶鷹爪初脫韝雪落紅絲磑香動銀毫甌爽
如聞至言餘味終日留不知葉家白亦復有此不
又
逢人乞藥栽鬱鬱遂滿園玉芝来天姥黃精出雲門丹
茁雨後吐綠葉風中翻活人吾豈能要有此意存
又
我居大澤中一舟不可無短蓬挟兩槳疾若波中鳬来
往菰蘆村按行瓜芋區浮家亦可樂何必愛吾廬
又
軍興尚戎衣冠帶謝褒博秃巾與小褏顧影每懷怍及
今反士服始覺榮天爵出入阡陌間終身有餘樂
又
讀書乃一癖我亦不自知坐書窮至老更欲傳吾兒吾
兒復當傳百世以為期君看北山公太行尚可移
又
爵祿九鼎重名義一羽輕人見共如此吾道何由行湖
山有一士無人知姓名時時風月夕遥聞清嘯聲
逃暑小飲熟睡至莫
桑落香浮槲葉杯甘瓜綠李亦佳哉虚堂頓解汗揮雨
高枕俄成鼻殷雷静聽風聲生檻竹徐看日影轉庭槐
晚涼更動扁舟興北渚紅蕖已半開
又
槐影桐隂欲滿廊綸巾羽扇自生涼新篘玉瀣陳雙榼
平展風漪可一牀馳騎遠分丹荔到大盆寒浸碧瓜香
湖邊誰謂幽居陋也愛迢迢夏日長
夜坐庭中達旦
老矣常嗟去日遒病来更覺此生浮庭花無影月當午
簷樹有聲風報秋足倦獨行驚踸踔髮稀久坐怯颼飀
雞號日出閒無事又向清溪弄釣舟
讀前輩詩文有感
我無前輩千鈞筆造物争功謝不能已分文章歸委靡
可憐意氣尚憑陵鸞旗廣殿晨排仗鐡馬黃河夜踏冰
此事要須推大手蟬嘶分付與吳僧
自嘲
天公大度一何竒養此無能老白癡宿疾閑愁俱掃盡
美餐甘寢更無時蛙鳴庭艸何曾問水半門扉亦不知
道似嬰兒猶有恨小軒風月獨哦詩
余讀元次山與瀼溪鄰里詩意甚愛之取其間四
句各作一首亦以示予幽居隣里
峯谷互回映
北起成孤峯東蟠作幽谷中有十餘家蘆藩映苑屋土
肥桑柘荗雨飽麻豆熟比鄰通有無井稅先期足煙中
語相畣月下歌相續兒童不識字未必非汝福(張芸叟過鄭公)
(故莊詩曰兒童不識字耕稼鄭公莊)
誰家無泉源
泉聲百步聞泉脉高下通潺湲亂雲外屈曲明月中八
月稻登場引之作機舂羨流灌蔬畦全家飽芥菘洗沐
及澣濯蚤莫靡不供斗水百憂寬悲哉杜陵翁
夾路多修竹
黃苑持覆屋溪石運作垣桑麻有餘地家家養龍孫春
雷初起蟄切玉供盤飱一朝解風籜靉靆蒼雲屯我来
倚拄杖恐是辟彊園千畝倘可致封君何足言
扁舟皆到門
千錢買輕舟不復從人借樵蘇晨入市鹽酪夕還舍豈
惟載春秧亦足穫秋稼有時醉村場老稚相枕藉常侵
落月行不畏惡風嚇無為詫軒車此樂予豈暇
東山避暑用轆轤體
避暑穿林隨所之一奴每負胡牀隨望秋槁葉有先隕
末草赫日無餘暉輪囷離竒澗松古鈎輈格磔蠻禽悲
北巖竹間最慘慄清歗倚石真忘歸
喜雨(六月二十七日)
去年禹廟歸梅梁今年黑虹見東方巫言當豐十二歲
父老相告喜欲狂插秧正得十日雨高下到處水滿塘
六月欲盡日杲杲造物已命摧驕陽夕雲如豚渡河漢
占書共謂雨至祥南山雷車載膏澤枕上忽送聲淋浪
猛思濁酒大作社更想紅稻初迎霜六十日白最先熟
食新且領晨炊香(六十日白稻名常以六月下旬熟)
得故人書偶題
小築稽山下狂歌剡曲傍鄉隣共雞黍童穉學農桑白
首餘年促青編後日長此心誰復許三歎付書囊
喜雨歌
不雨珠不雨玉六月得雨真雨粟十年水旱食半菽民
伐桑柘賣黃犢去年小稔已食足今年當得厭酒肉斯
民醉飽定復哭幾人不見今年熟
老學菴井
老學菴北井六月寒如冰大旱不涸雨不增凜如人以
常德稱日濟千人不驕矜置而不汲渠自澄轆轤三丈
青絲繩對之以足涼肺膺使我終日卧曲肱顧謂此井
真良朋蕩除炎熇却塵垢宜有鬼神来護守嗚呼涇水
一石泥數斗正使逢時亦何有
長歌行
我無四目與兩口但在人間更事久死生元是開闔眼
禍福正如翻覆手消磨日月幾緉屐陶鑄唐虞一杯酒
既非狗馬要盖帷那計風霜悴蒲柳竈突無煙今又慣
龜蟬與我成三友判知青史無功名只用忍飢垂不朽
七月二日夜賦
鄙人志趣在漁樵四十年来負聖朝本恥彈冠良易挂
未嘗刻印敢煩銷盈盈微月生江渚嫋嫋清笳下郡譙
衰病逢秋眞一洗井牀桐葉已先飄
自述
二畝新蔬圃三間舊艸堂病除身小健秋近夜微涼薄
酒時醒醉殘書半在亡老懷常自笑無事忽悲傷
又
睡美不知旦氣衰先覺秋有時浮小艇隨意宿滄洲未
恨名風漢惟求拜醉侯更須多種竹搔首送悠悠
項羽
八尺將軍千里騅拔山扛鼎不妨竒范增力盡無施處
路到烏江君自知
曹公
二袁劉表笑談無眼底英雄不足圖赤壁歸来應歎息
人間更有一周瑜
劎南詩稾卷三十九
