劎南詩稾卷十七
宋陸游撰
初冬雜題
勛業文章意已闌暮年不足是看山江南寺寺樓堪倚
安得身如杜牧閒
又
暮嫌風雨作新寒一樹青楓已半丹身在范寬圖畫裏
小樓西角&KR1233;憑闌
又
風横雲低雨脚斜一枝柔艣暮咿啞昏昏醉臥知何處
推起船篷忽到家
又
五斗安能解醉酲瞢騰睡眼怯窗明策勛賴有春芽在
臥聽山童轉磑聲
又
荒郊寒雨晩凄凄四壁穿頹旋補泥物我元須各安穩
自苫牛屋織雞棲
又
風雨聲豪入夢中不知身世寄孤蓬狐裘氊帽如龍馬
天漢西南小益東
閉戶
屏居無一事閉戶常經旬勿云草舍陋愛此油窗新三
日不作詩幽禽語撩人尺素雜行草往檄江梅春
十月四日夜記夢
四客聯轡来我醉久不知倒衣出迎客媿謝前致辭客
意極疎豁大笑軒鬚眉禮豈為我設度外以相期衮衮
吐雄辯泠泠誦新詩共言攜酒壺埽地臨前墀意氣相
顧喜忽如少年時老雞不解事喚覺空嗟咨涉世四十
年賢雋常追隨爾来風俗壞動脚墮險巇森然義府刀
誰為叔度陂起作四客篇捕影吾其癡
西路口山店
日薄霜清十月天馬蹄聲裏送流年店當古路三乂處
山似孤雲兩角邊(孤雲兩角在漢中)淹泊自悲窮不醒衰殘更
著病相纏榆關瀚海知何在目送飛鴻入暮煙
題海首座俠客像
趙魏沙塵千丈黃遺民膏血飽豺狼功名不遣斯人了
無奈和戎白面郎
送綽姪住菴吴興山中
一杯淡粥不烹蔬(綽居山粥飯外菜亦不食)自占雲根結草廬非佛
非心猶坐斷定知不看夾山書
又
湖海相從十日留頗哀老子鬢驚秋目光猶射車牛背
不用殷勤舉話頭
冬夜與溥菴主說川食戲作
唐安薏米白如玉漢嘉栮脯美勝肉大巢初生蠶正浴
小巢漸老麥米熟龍鶴作羹香出釜木魚瀹葅子盈腹
未論索䴵與饡飯最愛紅糟并缹粥東来坐閱七寒暑
未嘗舉箸忘吾蜀何時一飽與子同更煎土茗浮甘菊
仗錫平老自都城回見訪索怡雲堂詩
東華軟塵飛撲帽黃金絡馬人看好渠儂胸中誰得知
畏禍憂䜛鬢先老舉世輸與平元衡青山白雲過一生
出門曳杖便千里白雲不約常同行敲門剝啄雲沒履
劇談未竟還東去到山分我一片雲併遣春風吹好句
野飲
青山千載老英雄濁酒三杯失阨窮訪古頽垣荒塹裏
覓交屠狗賣漿中平堤漸放春蕪綠細浪遥翻夕照紅
已把殘年付天地騎牛吹笛伴村童
樊江觀梅
莫笑山翁老據鞍探梅今夕到江干半灘流水浸殘月
一夜清霜催曉寒倚醉更教重秉燭怕寒元自怯憑欄
誰知携客芳華日曾費纏頭錦百端(成都合江園芳華樓下梅最盛)
山亭觀梅
與梅歲歲有幽期忘却如今兩鬢絲乘淡月時和雪看
斸蒼苔地帶花移先春瘦損應多恨靜夜香来更一竒
醉倒欄邊君勿笑明朝紅萼綴空枝
射的山觀梅
射的山前雨墊巾籬邊初見一枝新照谿盡洗驕春意
倚竹真成絶代人餐玉元知非火食化衣應笑走京塵
即今畫史無名手試把清詩當寫真
又
凌厲冰霜節愈堅人間乃有此癯仙坐收國士無雙價
獨立東皇太一前此去幽尋應盡日向来别恨動經年
花中竟是誰流輩欲許芳蘭恐未然
别梅
竹籬數掩傍魚磯萬點梅花掠地飛正喜廵簷来索笑
已悲臨水送將歸影横月處愁空絶子滿枝時事更非
自古情鍾在吾輩尊前莫怪淚沾衣
憶梅
護惜常愁滿樹開況無一片在蒼苔眼高嬾為凡花醉
腸斷驚聞暮角哀寫向素綃時拂拭移来幽圃自栽培
論心竟是明年事輸與酴醿在酒杯
新晴午枕初起信筆
閉戶日陶然晴窗春已妍華胥夢中國龍漢劫初年浩
浩塵揚海茫茫杵倚天何妨駕孤鶴小憩華山前
乙巳早春
故故啼鶯傍曲廊飛飛戲蝶度横塘病来對酒心雖怯
老去逢花眼尚狂牀擁琴書供枕籍簾通風月索平章
一丘一壑從来事起就功名未苦忙
小雨
細細濕春光霏霏破夕陽臥聞驚倦枕起看入虚堂映
葉鶯猶囀爭泥燕正忙閒愁無遣處誰與共飛觴
南&KR2455;遇大風雨
歎息誰如造物雄故將意氣壓衰翁千羣鐵馬雲屯野
百尺金蛇電掣空身羡漁蓑鳴急雨心憐鴉陣困狂風
世間變態誰能測歸路斜陽十里紅
春晩至山中因訪陳道人
一春衰病集殘骸太息流塵覆酒杯僧鉢始知蓴菜老
佛瓶初見杏花開蘋溪小雨成幽討松院斜陽又獨来
不為愛閒從野叟年来萬事學低摧
小隱
小隱在江干茆廬亦易安庖厨供白小籬落蔓黃團蹭
蹬馮唐老飄零范叔寒世情從迫隘醉眼覺天寬
春興
萬事不關身翛然一幅巾雖非愛酒伴猶是别花人(杜詩)
(走覓南隣愛酒伴白樂天紫薇花詩不别花人不與看)領略琴書意掃空車馬塵
東阡與南陌隨處夢殘春
曾仲躬見過適遇予出留小詩而去次韻二首
地僻元無俗客来蓬門只欲為君開山横翠黛供詩本
麥卷黃雲足酒材
又
數樹山花草舍東想公繫馬落殘紅那知老子耶溪上
正泛朝南暮北風
睡起
風約飛花滿曲廊蕭然無客共焚香瓮醅力重初投枕
鼻鼾聲豪已撼牀栩栩夢遊心自適昏昏起坐日方長
靜憑一几吾何恨笑殺穿簾燕子忙
病起
山村病起帽圍寬春盡江南尚薄寒志士凄涼閒處老
名花零落雨中看斷香漠漠便支枕芳草離離悔倚闌
收拾吟牋停酒椀年来觸事動憂端
山居戲題
海山縹緲斸雲扄掃地焚香悦性靈嫩白半甌嘗日鑄
硬黃一卷學蘭亭衰顏冉冉臨清鏡華髮蕭蕭倚素屏
尊酒不空身見在莫爭天上少微星
又
病起清羸不自持年光都上鬢邊絲昏昏雨細梅黃後
漫漫秧青水滿時曲几方牀娛永日矮冠高屐駭羣兒
客来莫笑狂顚甚此處那容世俗知
芒種後經旬無日不雨偶得長句
芒種初過雨及時紗厨睡起角巾欹癡雲不散常遮墖
野水無聲自入池綠樹晩涼鳩語閙畫梁晝寂燕歸遲
閒身自喜渾無事衣覆熏籠獨誦詩
久雨喜晴十韻
一雨二十日頽牆屋茆爛扶杖出門行四顧水瀰漫村
迥鳩爭巢村昏雞失旦荒庭蛙黽豪空廡螢火亂蠧魚
敗書編萍草黏戶半清風忽東来一剪雨脚斷天青日
杲杲河白星燦燦車轍尋舊途船步出新岸稍喜泥潦
乾破竈得炊㸑賤貧固多憂長歌寄吾歎
盆池
人生何處不兒嬉一世元知孰是非汲井埋盆鑿苔破
敲針作釣得魚歸蕭蕭菰葉風聲細嫋嫋蘋花雨點稀
竝舍老翁能喜事為添拳石象苔磯(盆池初成隣人吳氏老送小石置池)
(上)
月中過蜻蜓浦
天光水色合為一舟出西城猶落日一規忽見寒璧升
萬頃坐歎溶銀溢哀哀姑惡訴何苦熠熠螢火光自失
葦低時見小艇過水響遥知大魚出銅壺玉酒我徑醉
短髮垂肩蓬不櫛緩篙遡月勿遽行坐待湘妃鼓瑶瑟
六峰項里看采楊梅連日留山中
綠隂翳翳連山市丹實纍纍照路隅未愛滿盤堆火齊
先驚探頷得驪珠斜簪寶髻看遊舫細織筠籠入上都
醉裏自矜豪氣在欲乘風露摘千株
雨中自項里夜至新塘捨舟步歸
樺炬如椽點不明還家潦水與階平一杯濁酒頽然睡
恍似金牛夜下程
又
天如漆黑泥沒踝老健猶能踸踔歸裊裊爐香支枕看
終年只合掩柴扉
夜聽竹間雨聲
解酲不用酒聽雨神自清治疾不用藥聽雨體自輕我
居萬竹間蕭瑟送此聲㷊香倚蒲團袖手坐三更人苦
不自覺忿慾投隙生起㰱簷間雨更與此君盟
泛三江海浦
鼇負三山碧海秋龍驤萬斛放翁遊少舒我輩胸中氣
一掃羣兒分外愁醉斬長鯨倚天劎笑凌駭浪濟川舟
悠然高詠平生事齷齪寧能老故丘
獨酌有懷南鄭
憶從嶓冡涉南沮笳鼓聲酣醉膽麤投筆書生古来有
從軍樂事世間無秋風逐虎花叱撥夜雪射熊金僕姑
白首功名元未晩笑人四十歎頭顱
秋日泛鏡中憩千秋觀
病起重来理釣絲扁舟迨及素秋時舊交猶有青山在
幽趣唯應白鳥知冉冉年光行老矣茫茫世路欲何之
秦皇酒榼苔封遍虚負霜螯左手持(湖山之間有石號秦皇酒瓮)
秋夕虹橋舟中偶賦
解纜初離小市門放篙衝破一谿雲露螢合散自成陣
水鳥飛鳴如覓羣楓落荷疎秋漸老河傾斗轉夜將分
書生老負功名志醉裏長歌強一欣
秋思
一徑苔侵四壁空北窗支枕聽秋鐘故人去後登樓怯
白髮多来覽鏡慵狂憶射麋窮楚澤閒思釣雪泛吳松
相如病渴年来劇釀酒傾家畏不供
自嘲
窮途久矣歎吾衰雙鬢新添幾縷絲身是在家狂道士
心如退院病禪師極知勾漏求丹藥不及衡陽賣漉籬
習氣若為除未盡小軒風月又成詩
豐年行
秋風蕭蕭秋日薄築場穫稻方竭作志士雖懷晩歲悲
農家自足豐年樂撥醅白酒喚隣曲啄黍黃雞初束縳
長魚出網健欲飛新兔臥盤肥可&KR0796;躬耕辛苦四十年
一飽豈非天所酢書生識字亦聊爾莫作揚雄老投閣
秋夜泊舟亭山下
逢水逢山到處留可憐身世寄孤舟一汀蘋露漁村晩
十里荷花野店秋羽檄未聞傳塞外金椎先報擊衙頭
(聞敵人行帳為壯士所攻幾不免敵語酋長所在為衙頭)煌煌太白高千丈那得功
名取次休
初秋山中作
萬里西風吹幅巾即今真箇是閒人堆盤菱熟燕脂角
藉藻鱸新淡墨鱗姥嶺蹇驢尋雪徑娥江孤艇繫煙津
飄然樂事真當勉遠付十年無此身
秋夜讀書有感
久病畏長夏枕簟如炮焚扶持賴藥物俛仰秋已分清
夜炷爐香裊裊起孤雲靈府豁蒙滯舊學資鉏耘言念
總角初操觚極囏勤諸老頗賞識謂可與斯文沉痼幸
鍼石輪囷勞斧斤可憐四十年薄陋負所聞白首猶著
書逝將獻吾君太官薦玉食野人徒美芹
晩涼登山亭
庭空葉飛秋村迥鳩喚雨新涼入巾褐老子顚欲舞憑
高望稽山秀色溢天宇一鏡三百里水落分别浦凄涼
吊禹穴秦漢未為古世俗誰與歸吾其老農圃
夜步
市人莫笑雪蒙頭北陌南阡信脚遊風逓鐘聲雲外寺
水搖燈影酒家樓鶴歸遼海逾千歲楓落吳江又一秋
却掩船扉耿無寐半窗落月照清愁
感秋
秋堂露氣清蕭爽入毛骨葛裯耿無寐坐待山月沒濕
螢飛不起熠熠依衰草勁風西北號落葉紛可埽老生
惜歲月烈士志功名登臨送將去非復兒女情懸知青
海邊殺氣横千里良時不可失敵行速如鬼(時聞邊酋自香草淀)
(入秋山蓋遠遁矣)
病中作
一病二十日直愁難自還殘書不成讀長夜只供閒風
舞迎霜葉雲昏欲雨山臨窗忽自笑詩思又相關
送猷講主赴李明府姜山之招
貫花籖帙壓車轅惟子窮探到本源聽法鬼神環麈尾
質疑英俊集龍門孤舟此日輕為别尺素何時遠見存
坐想文殊對摩詰高談無礙九河翻
雨中排悶
點點滴滴雨不晴暗暗淡淡燈不明皇天胡為貸此老
病臥垂困今已平却慙向者力量淺鼠肝蟲臂猶關情
百年終歸朝露速一死正自秋毫輕明朝且作山中行
青鞵已覺白雲生豐年處處村酒好莫教湘湖蓴菜老
(湘湖在蕭山縣蓴菜絶竒)
秋夜歌
書生白首無處著病臥空亝夜蕭索茶鐺颼颼候湯熟
燈檠蓛蓛看燼落山童喚起已復倒顧影自笑如孤鶴
人言富貴墮駭機一生窮愁正不惡架上故裘破見肘
牀頭殘酒傾到脚問君何以鏖霜風悠然臥聽山城角
病起鏡中見白髮此去七十無十寒暑矣偶得長
句
短鬢蕭條失故青人間真似宿郵亭正令寬作十年夢
安用更留三日醒覆瓿書成空自苦擊轅歌罷遣誰聽
客来若覓衰翁處睡起悠然倚素屏
初寒宴坐
微火如螢度篆盤明窗坐敗幾蒲團羣兒誰信老懷嬾
萬事不禁醒眼看道在簞瓢端自足心閒天地本来寬
此生自斷君知否不辦歸裝也掛冠
溪行
霜落水初澄星繁月未升近村聞夜犬隔浦見秋燈多
病乃如許微寒已不勝平生隣曲意移棹避漁罾
又
疎鐘度莽蒼遠火耿微茫歲暮水歸壑夜寒天霣霜人
生一蟲臂世路幾羊腸老大忘繩檢狂歌盡意長
讀書
遠遯江湖上端居風雨中紙新窗正白爐煖火通紅籖
帙方重整聲形且細窮扶衰倘未死更破十年功
自嘲用前韻
殘年過六十寂寞臥山中病眼驚新暗衰顏失舊紅人
譏作詩瘦自憫著書窮輸與封侯骨雲臺競策功
病中久廢遊覽悵然有感
裘馬清狂徧兩川十年身是地行仙歸来訪舊半為鬼
已矣此生休問天不恨杯觴無藉在但悲山水曠周旋
垂虹風月休如昨安得青錢買釣船
新釀熟小飲
玉船㶑㶑酌鵝黃菊欲殘時抵死香似與幽人為醉地
清笳聲裏一天霜
又
籬菊猶堪采落英一尊玉瀣釀初成今宵要向中庭飲
不展華茵展月明
題徐淵子環碧亭亭有茶山曾先生詩
茶山丈人厭囂譁幅巾每訪博士家小亭談笑不知暮
往往城上聞吹笳興来傑作粲珠璧歲久妙墨亡龍蛇
郎君弟子多白髮回頭日月如犇車徐卿赤城古仙子
十年四海推才華覽觀陳迹喜不寐旋補罅漏支傾斜
曲池還浸古来月叢莽忽見當時花重題舊句照高棟
力振風雅排滛哇席間紵袍已散鵠堂上講鼓初停撾
速宜力置竹葉酒不用更瀹桃花茶(桃花茶見曾公詩)
雜興
鰻井初生一縷雲鮑郎山下雨昏昏艣聲嘔軋秋空曉
水際人家尚閉門
又
孤夢初回揭短篷橋邊曉日已曈曨太平氣象君知否
盡在豐年笑語中
又
古寺高樓暮倚闌野雲不散白漫漫好山遮盡君無恨
且作滄溟萬里看
大雪
大雪江南見未曾今年方始是嚴凝巧穿簾罅如相覓
重壓林梢欲不勝氊幄擲盧忘夜睡金羇立馬怯晨興
此生自笑功名晩空想黃河徹底冰
遣興
書生不自憐老眼付皇天已飽三升稷寧堆百屋錢紅
塵忙過日青嶂醉論年名字元虚幻從人謗是仙
委轡
委轡去悠悠山窮得渡頭白雲生碧巘翠木擁朱樓野
榼淵明酒征塵季子裘自憐詩興在杜若滿芳洲
雪中作
竹折松僵鳥雀愁閉門我亦擁貂裘已忘作賦遊梁苑
但憶銜枚入蔡州屬國餐氊真強項翰林煑茗自風流
明朝日暖君須記更看青鴛玉半溝
夢筆驛
朱扉水際亭白墖道邊寺扁舟幾往返每過輒㱆欷經
秋病不死歲暮復不至少年自喧譁此老獨顦顇可憐
釣鰲客終返屠羊肆吾身行亦無榮辱安所寄短燈照
孤愁寒衾推殘醉明當臨大江一灑壯士淚
舟中感懷三絶句呈太傅相公兼簡岳大用郎中
浪中鞺鞳雨聲寒孤夢初回燭半殘甲子一周戎未滅
關山還帶淚痕看
又
雨打孤篷酒漸消昏燈與我共無聊功名本是無憑事
不及寒江日兩潮
又
夢筆亭邊擁鼻吟壯圖蹭蹬老侵尋不眠數盡雞三唱
自笑當年起舞心
西興泊舟
衰髮不勝白寸心殊未降避風留水市岸幘倚船窗日
上金鎔海潮来雪捲江登臨數竒觀未易敵吾邦
錢清夜渡
輕舟夜絶江天闊星磊磊地勢下東南壯哉水所匯月
出半天赤轉盼離巨海清暉流玉宇草木盡光彩男子
志功名徒死不容悔坐思黃河上横戈被重鎧晩途雖
益困此志顧常在一日天勝人醜虜安足醢
夜歸
晡時捩柂離西興錢清夜渡見月升浮橋沽酒市嘈囋
江口過埭牛凌兢寒韲煑䴵坐茆店小鮮供饌尋魚罾
偶逢估客問姓字歡笑便足為交朋須臾一飽各散去
帆席健快如超騰雲間戍樓鼓坎坎山尾佛墖燈層層
夜分到家趨篝火稺子驚起頭鬅鬙道途辛苦未暇說
一尊且復驅嚴凝
江北莊取米到作飯香甚有感
我昔從戎清渭側散關嵯峨下臨賊鐵衣上馬蹴堅冰
有時三日不火食山蕎畬粟雜沙磣黑黍黃粱如土色
飛霜掠面寒壓指一寸赤心惟報國即今歸臥稽山下
眼昏臂弱衰境逼新秔炊飯香出甑風飱澗飲何曾識
我豈農家志飽煖閉戶惟思事耕織征邊詔下倘可期
盾鼻猶堪試殘墨
感興
築室真須待伯夷起墳仍合近要離藥来敵境靈何用
米出邊方死不炊下石紛紛驚俗薄絶絃寂寂嘆吾衰
一尊且作尋春計又見東風浩蕩時
新春
濛濛煙雨暗江干新歲還勝故歲寒酒壓濁清鳴社瓮
菜分紅綠簇春盤良辰節物元如昨病客情懷自鮮歡
却羨村鄰機上女隔籬相喚祭蠶官
新年
寄迹人間夢已長新年脫帽始微霜坐中使氣如秦俠
陌上行歌類楚狂埽榻欲招貧與語杜門聊以醉為鄉
稽山剡曲雖堪樂終憶祁連古戰場
遊鏡湖
禹祠柳未黃剡曲水已白魴鱮来洋洋鳬雁去拍拍皇
天亦大度能容此狂客挂席乘長風未覺湖海迮讀書
五十年自笑安所獲昔人精微意豈獨在簡册驥空萬
馬羣裘非一狐腋超然登玉笥及此煙月夕(玉笥峯在會稽山南)
初春晚晴
雪盡冰消歛積威參差碧瓦帶斜暉土膏漸釋人東作
天氣初和㕍北歸小閣金船嘗臘酒華堂銀燭製春衣
關心雖有尋梅夢冷蕊幽香事已非(自占歲多風雪屢廢觀梅之集)
偶讀山谷老境五十六翁之句作六十二翁吟
三百里湖水接天六十二翁身刺船飯足便休慵念祿
丹成不服怕登仙胸中浩浩了無物世上紛紛徒可憐
但有青錢沽白酒猶堪醉倒落梅前
自開歲略無三日晴戲作長句
新年暗曀覺春慳變化相乘一瞬間雨脚稍收初見日
風花忽起又遮山(風欲作則大霧充塞謂之風花)欲行幽圃還成阻未
脫重裘自笑孱桃李會開君勿恨清尊且用破衰顏
置酒梅花下作短歌
歲月不貸人綠髮成華顚此生幾兩屐念之每悽然我
本塵外客已絶區中緣惟當及未死勤醉梅花前瘦影
寫微月疎枝横夕煙偃蹇巖壑間欲與松忘年豈亦薄
世俗忽逐天風翩吾詩不徒歌持配湘娥弦
梅花已過聞東村一樹盛開特往尋之慨然有感
春晚城南十里陂亭亭獨立見竒姿品流不落松竹後
懷抱惟應風月知旋拂亂雲成小佇重攜芳榼卜幽期
佳人空谷從来事莫恨桃花笑昔時
思蜀
老子饞堪笑珍盤憶少城流匙抄薏飯加糝啜巢羹柑
美傾筠籠茶香出土鐺西郊有舊隱何日返柴荆
書憤
早歲那知世事囏中原北望氣如山樓船夜雪瓜洲渡
鐵馬秋風大散關塞上長城空自許鏡中衰鬢已先斑
出師一表真名世千載誰堪伯仲間
南窗擘黃柑獨酌有感
放翁潦倒鬢成絲也把花前酒一巵何限人間堪恨事
黃柑丹荔不同時
久雨驟晴山園桃李爛漫獨海棠未甚開戲作
雨霽風和日漸長小園尊酒畣年光直令桃李能言語
何似多情睡海棠
臨安春雨初霽
世味年来薄似紗誰令騎馬客京華小樓一夜聽春雨
深巷明朝賣杏花矮紙斜行閒作草晴窗細乳戲分茶
素衣莫起風塵嘆猶及清明可到家
延和殿退朝口號
雨餘未肯放朝暾穿仗恭承聖主恩清蹕傳聲徐御殿
(立庭中頃之奏姓名上乃自東廂出御座)紫衣引拜許龍門徘徊漫結堯階
戀零落難招楚澤魂歸去猶堪誇里巷桐江新賜兩朱
轓
又
十年短櫂樂滄波強著朝衫棄釣蓑才薄何堪試馮翊
恩深猶許對延和空牆煙柳遥迎馬輦路春泥欲濺鞾
莫恨此身衰病去同時朝士久無多
簡楊庭秀
衮衮過白日悠悠良自欺未成千古事易滿百年期黃
卷閒多味紅塵老不宜相逢又輕别此恨定誰知
飲張功父園戲題扇上
寒食清明數日中西園春事又匆匆梅花自避新桃李
不為高樓一笛風
夜泛西湖示桑甥世昌
嗟我客上都忽已見暮春騎馬出闇門眯眼吹紅塵西
湖商賈區山僧多市人誰令汚泉石只合加冠巾黃冠
更可憎狀與屠沽鄰齁齁酒肉氣吾輩何由親少須一
鬨散境寂鷗自馴舉手邀素月移舟采青蘋鍾從南山
来殷殷浮煙津鶴髮隱者歟長樂收釣緍畏冷不竟夕
恨此老病身明發復擾擾吾詩其絶麟
小舟過御園
聖主憂民罷露臺春風别苑畫常開盡除曼衍魚龍戲
不禁芻蕘雉兔来水鳥避人横翠靄宫花經雨委蒼苔
殘年自喜身強健又作清都夢一回
又
水殿西頭起砌臺綠楊閙處杏花開簫韶本與人同樂
羽衛纔聞歲一来鷁首波生涵藻荇金鋪雨後上莓苔
遠臣侍宴應無日目斷堯雲到晚回
自眞珠園泛舟至孤山
呼船徑截鴨頭波岸幘閒登瑪瑙坡弦管未嫌驚鷺起
塵埃無奈汚花何宦情不到漁蓑底詩興偏於野寺多
明日一藤龍井去誰知伴我醉行歌
眞珠園雨中作
清晨得小雨憑閣意欣然一埽羣兒迹稍稀遊女船煙
波蘸山脚濕翠到闌邊坐誦空濛句予懷玉局仙
還家
富貴元須早致身白頭豈復市朝人數聲鵯鵊呼殘夢
一架酴醿送晚春疊嶂出雲明客眼澄江漲雨濯京塵
逢人枉道哦詩瘦下語今年尚未親
又
天津橋上醉騎驢一錦囊詩一束書作客況當多病後
還家已過暮春初泥深村巷人誰顧草滿園畦手自鉏
不為衰遲思屏迹此心元向利名疎
初歸偶到近村戲書
雨過一村暗風回百草香刺船過古埭倚杖立新塘醉
覺乾坤大閒知日月長暮歸詩滿卷雖老尚能狂
題跨湖橋下酒家
湖水綠於染野花紅欲燃春當三月半狂勝十年前小
店開新酒平橋上畫船翩翩幸強健不必愧華顚
春遊至樊江戲示坐客
江頭蕭蕭春色暮柳隂遊魚飽飛絮芼羹箭筍美如玉
點豉絲蒓滑縈筯銀鞍烏帽尋春客朱戶青旗沽酒處
浮生細看纔幾時一笑自應忘百慮綠杯到手不肯盡
寶帶照地身何與酴醿爛漫我欲狂茗艼還家君勿遽
暮春
顦顇都門白髮新歸来一振客衣塵啼鸎妒夢頻催曉
飛絮鍾情獨殿春湖上風光猶淡沱尊前懷抱頗清真
詩成絶恨知心少自寫吳牋寄故人
天華寺前遇縣令過避之入寺僧皆晝睡
墮絮飛花掠釣船天華寺下賞春妍縣多官府鳴騶過
僧少叢林避客眠出網長魚猶鱍鱍爭泥新燕欲翩翩
典衣剰買旗亭醉已過旗亭六十年
偶得海錯侑酒戲作
判無神藥斸清冥放筯那憎海物腥滿貯醇醪漬黃甲
密封小瓮餉紅丁從来一飽忘南北此去千鍾任醉醒
添雪更知憑茗椀山童敲臼隔窗聽
雨晴遊香山
雨打酴醿夜未拆一晴柳岸先飄雪我搖畫檝鏡湖中
碧水青天兩竒絶長歌縹緲雲不動横笛清悲竹將裂
悠然起舞影零亂卓爾四顧心激烈好山可隱輕捨去
故人已貴長乖隔肺渴生塵防酒興眼暈成花作書厄
平生所期無一遂獨有曠快相除折夜歸燈火閙湖邊
淡淡西南一鈎月
春遊絶句
一百五日春郊行三十六溪春水生千秋觀裏逢急雨
射的峯前看晩晴(自秦望山而北合三十六溪水為若耶溪)
夜行玉笥樵風之間宿龍瑞
野店谿橋供晩餉吟邊醉裏弄春風馬行缺月黃昏後
鍾下亂山空翠中名宦不辭成寂寂歲時惟恨去怱怱
頗聞禹穴遺書在安得高人與細窮
聞傅氏莊紫笑花開急棹小舟觀之
日長無奈清愁處醉裏来尋紫笑香漫道閒人無一事
逢春也似蜜蜂忙
遊法雲寺觀彝老新葺小園
古寺朱扉傍水開高僧笑語共徘徊隂隂曲徑人稀到
一一名花手自栽竹筧引泉滋藥壠風爐篝火試茶杯
此行自喜非生客二百年間六世来(五世祖太保公捨園地建寺)
鹹韲十韻
九月十月屋瓦霜家人共畏畦蔬黃小甖大甕盛滌濯
青菘綠韭謹蓄藏天氣初寒手訣妙吳鹽正白山泉香
挾書旁觀稺子喜洗刀竭作厨人忙園丁無事臥曝日
棄葉狼籍堆空廊泥為緘封糠作火守護不敢非時嘗
人生各自有貴賤百花開時促高宴劉伶病酲相如渴
長魚大肉何由薦凍韲此際價千金不數狐泉槐葉麫
摩挲便腹一欣然作歌聊續冰壺傳
長門怨
未央宫中花月夕歌舞稱觴天咫尺從来所恃獨君王
一日讒興誰為直咫尺之天今萬里空在長安一城裏
春風時送簫韶聲獨掩羅巾淚如洗淚如洗兮天不知
此生再見應無期不如南粤匈奴使航海梯山有到時
遣興
莫羨朝回帶萬釘吾曹要可草堂靈風来弱柳搖官綠
雲破竒峯湧帝青聽盡啼鸎春欲去驚回夢蝶醉初醒
從教俗眼憎疎放行矣桐江酹客星
晨坐道室有感
一缽青精便有餘世間萬事總成疎手揮絃上烏棲曲
口誦巖間鳥跡書丹氣初升勤沐浴芝房未熟飽耘鋤
碧霄騰舉人人事莫戀汚渠與臭帑
晝臥
忽忽見春盡徂年那更還香生帳裏霧書積枕邊山凌
厲心猶壯沈緜氣已孱千秋有管葛看鏡汗吾顏
雨晴
久雨作我病今朝身頓輕花房避初旭簾影弄新晴漉
酒綸巾折聽琴拄杖横翛然又終日未覺負平生
宿石帆山下
卷地東風吹釣船石帆重到又經年放翁夜半酒初解
落月啣山聞杜鵑
又
繫船禹廟醉如泥投宿漁家月向低濕翠撲人濃可掬
始知身在石帆西
小雨泛鏡湖
吾州清絶冠三吴天寫雲山萬幅圖龍化廟梁飛白雨
鶴收仙箭下青蕪菱歌嫋嫋遥相畣煙樹昏昏淡欲無
端辦一船多貯酒敢辭送老向南湖(鏡湖一名南湖)
小憩村舍
藤梢維艇子煙際覓人家小婦篸新麥羣童摘晩茶溪
雲易成雨崖樹少開花聊寄平生快青鞵到若耶
平水
水悍溪橋敗沙頽野徑移年華入詩卷心事付笻枝雨
霽鵓鳩喜春歸鶗鴂知客庖消底物麥飯薦蒓絲
初夏山中
又報東皇促駕歸醉中闕賦送春詩佛缾是處見紅藥
僧榻有時聞子規野客欵門聊倒屣谿潭照影一軒眉
年光佳處惟初夏兒女紛紛詎得知
雨後
礎潤還成雨雲收旋作晴巖花分日發林筍逐番生筆
硯行常具軒窗晩更明塵埃幸不到那得廢詩情
雲門溪上獨步
山路聯翩十日隂晩晴&KR1233;喜得幽尋殘紅猶有數枝在
漲綠真成一倍深泉響珮環鳴闇壑月明珠璧散疎林
歸来寂寞鐘初動羞向孤燈說壯心
雲門過何山
漠漠稻滿陂濛濛雨霑衣林花落更新磎鳥止復飛我
作山中行十日未擬歸思酒過野店念茶叩僧扉眠枕
松下石適意無訶譏心廣體自舒泰然不肉肥念昔在
官塗萬事與願違逢人無一欣對食或累欷低回三十
年竟不飽蕨薇空將書五車自誑腹十圍餘日猶幾何
可復貪塵鞿賸拾柏子香閉門觀昨非
明覺院
細路蟠青壁層軒倚碧空天香下塵世僧𣑽起雲中藤
絡將頹石松號不斷風尤憐扶杖處直下數飛鴻
自雲門至上竈欲遊一二僧菴以雨不果
道遠晨炊米風和晝減衣花殘孔官廟苔滿葛仙磯&KR1233;
欲尋僧話先判秉炬歸山昏又成雨心事固多違
自上竈過陶山
宿雨初收見夕陽縱横流水入陂塘蠶家忌客門門閉
茶戶供官處處忙綠樹村邊停醉帽紫藤架底倚胡床
不因蕭散遺塵事那覺人間白日長
四月
四月江南暑尚微虚堂初換葛衣時嬾陪陌上雍容騎
且對窗間腷膊棋糝徑落花猶片片拂雲新竹已離離
年来病肺疎杯酌應接風光賴有詩
初夏閒居即事
門巷蕭蕭日正長方牀曲几傲羲皇輕風忽起楊花閙
清露初晞藥草香對奕兩奩飛黑白讎書千卷雜朱黃
穿簾語燕能從我分爾湖邊一夏涼
夜汲
酒渴起夜汲月白天正青銅瓶響寒泉聞之心自醒井
邊雙梧桐映月影離離上有獨棲鵲細爪握高枝我欲
畫團扇良工不可求三歎拊庭楯浩然風露秋
排悶
老去知心少流塵鎖斷絃尊空問字酒囊罄作碑錢掃
葉供朝㸑和泥補漏船胸中元浩浩白眼望青天
初夏夜賦
好景入新夏幽人臥弊廬廊腰得風遠樹罅見星疎門
掩鴉棲後鐘鳴月上初青燈尚堪近起了讀殘書
新霽城南舟中夜興
身是江湖不繫船雨餘隨處一翛然浮雲盡歛出青嶂
孤月徐升行碧天收網漁歌移别浦隔城墖影落前川
明朝閒就平洲飲巾履追涼又一年
泊舟
蘸岸煙波檥畫船幅巾蕭散餞流年兩行楊柳吹晴雪
只著啼鸎未著蟬
又
湖水無風鏡面平巉巉倒影萬峰青放翁眼界便疎豁
過盡蘆村泊蓼汀
飲伯山家因留宿
小醉悠然不作酲斷雲飛盡却成晴月生檐外見簾影
風下城頭聞角聲岸幘莎庭便髮冷酌泉桐井覺魂清
雞號忽報明星上夢破虚皇白玉京
夜泛蜻蜓浦
四顧水無際三更月未生偶成搖檝去不減御風行煙
浦漁歌斷蘆洲鬼火明還家人已睡小立叩柴荆
晨起看山飲酒
愛山入骨髓嗜酒在膏肓跌宕風煙外歌呼麯蘖傍虚
窗天柱曉(書堂正見天柱峯)小瓮槖泉香(家釀今年試用岐下槖泉麯法)垂老
叨微祿齋居靜不忙
枕上偶賦
初夏暑猶薄紗㡡怯夜深孤螢入窗罅斜月下牆隂靜
養觀書眼窮悲濟世心吾衰亦久矣徂歲苦駸駸
自詠
射的山前一老樵此生何敢辱旌招繆緣學道肱三折
不遇知音尾半焦去蠧區區慙啄木附高矯矯鄙凌霄
但令窮死心無媿也勝鳴珂事早朝
題亝壁
二十餘年此結茒園公谿父日論交風翻半浦亂荷背
雨放一林新笋梢隔葉晩鸎啼谷口唼花雛鴨聚塘坳
出門行罷還無事借得丹經手自抄
又
四顧茫茫水接天幽居真箇似乘船月窗竹影連棲鵲
露井桐聲帶斷蟬甘寢每憎茶作祟清狂直以酒為仙
形骸那得常羇束六十年来又二年
又
舴艋為家一老翁陽狂羞與俗人同夢回菱曲漁歌裏
身寄蘋洲蓼浦中斷簡塵埃存治道高丘草棘閉英雄
旗亭村酒何勞醉聊豁平生芥蔕胸
又
稽山千載翠依然著我山前一釣船瓜蔓水平芳草岸
魚鱗雲襯夕陽天出從父老觀秧馬歸伴兒童放紙鳶
君看此翁閒適處不應便謂世無仙
劎南詩稾卷十七
