劎南詩稾卷七
宋陸游撰
題明皇幸蜀圖
天寶政事何披猖使典相國胡奴王弄權楊李不足怪
阿瞞手自裂紀綱八姨富貴尚有理何至詔書襃五郎
(天寶末下詔雪張易之兄弟)盧龍賊騎已洶洶丹鳳神語猶琅琅人
知大勢危絫卵天稔竒旤如崩牆臺省諸公獨耐事歌
詠功德卑虞唐一朝殺氣横天末疋馬西犇幾不脱向
來諂子知幾人賊前稱臣草間活劎南萬里望秦天行
殿春寒聞杜鶻老臣九齡不可作魚蠧蛛絲金鑑篇
春寒連日不出
海棠花入燕泥乾梅子枝頭已帶酸老去懶尋年少夢
舂分不減社前寒著書敢望垂千載嗜酒猶須隐一官
正是閒時無客過小庭斜日倚闌干
馬上偶成
城南城北紫遊韁盡日閒行看似忙刺水離離葛葉短
連村漠漠豆花香夕陽有信催殘角春草無情上繚牆
我亦人間倦遊者長吟聊復愴興亡
夜宴
酒浪搖春不受寒燭花垂燼忽堆盤山川路邈人將老
絲管聲遒夜向闌四海交朋更聚散百年光景雜悲歡
自憐病眼猶明在更把名花半醉看(是夕得范希元家晩海棠數枝繁麗)
(一城所無)
觀音院讀壁間蘇在廷少卿兩小詩次韻
揚鞭暮出錦官城小院無僧有月明不信道人心似鐡
隔城猶送擣衣聲
又
老去癡頑不受鐫姓名身後更須傳世間商略無歸處
只合長齋繡佛前
錦亭
天公為我齒頬計遣飫黃甘與丹荔又憐狂眼老更狂
令看廣陵芍藥蜀海棠周行萬里逐所樂天公於我元
不薄貴人不出長安城寶帶華纓眞汝縳樂哉今從石
湖公大度不計聾承聾夜宴新亭海棠㡳紅雲倒吸玻
璃鍾琵琶絃繁腰鼓急盤鳳舞衫香霧溼春醪凸盞燭
光搖素月中天花影立遊人如雲環玉帳詩未落紙先
傳唱此邦句律方一新鳳閣舍人今有樣
晩起
新晴窗日弄春妍幌小屏深意自便長恨病多妨痛飲
却緣客少得安眠雛鸎故故啼簷角飛絮翩翩墮枕前
欲著衣裳還孏起重尋殘夢一悠然
雨
映空初作繭絲微掠地俄成箭鏃飛紙帳光遲饒曉夢
銅鑪香潤覆春衣池魚鱍鱍隨溝出梁燕翩翩接翅歸
惟有落花吹不去數枝紅溼自相依
春晩書懷
萬里西遊為覓詩錦城更付一官癡脱巾漉酒從人笑
拄笏看山頗自竒疎雨池塘魚避釣曉鸎窗戶客争棋
老來怕與春為别醉過殘紅滿地時
出朝天門繚長堤至劉侍郎廟由小西門歸
曉從北郭過西城十里沙堤似席平澹日向人供帽影
微風傍馬助鞭聲歡情寂寂隨年減俗事紛紛逐日生
到處每求佳水竹晚途牢落念歸耕
夜分讀書有感
光隂百歲已中分擬結茅茨老白雲萬里誰憐新臥疾
九重猶記舊能文枕邊得句題屏疊馬上看山隔帽帬
終恨無勞縻廩粟夜窗聊策讀書勲
中夜聞大雷雨
雷車駕雨龍盡起電行半空如狂矢中原戰爭五十年
上帝震怒初一洗如今邊敵褫魂魄面縳軍門争請死
已聞三箭定天山何啻積甲齊熊耳捷書馳騎奏行宫
近臣上壽天顔喜閤門明日催賀班雲集千官摩劎履
長安父老請移蹕願見六龍臨渭水從今身是太平人
敢憚安西九千里
春殘
石鏡山前送落暉春殘回首倍依依時平壯士無功老
鄉遠征人有夢歸苜蓿苗侵官道合蕪菁花入麥畦稀
倦遊自笑摧頽甚誰記飛鷹醉打圍
武擔東臺晚望
顦顇西窗已一翁登高意氣尚豪雄關河覇國興亡後
風月詩人醉醒中病起頓驚雙鬢改春歸一掃萬花空
欄邊徙倚君知否直到吳天目未窮
行武擔西南村落有感
騎馬悠然欲斷魂春愁滿眼與誰論市朝遷變歸蕪没
磵谷谺谺互吐吞一徑松楠遙見寺數家鷄犬自成村
最憐高冢臨官道細細煙莎遍焼痕(有大冢高數丈旁又一冢差小莫知)
(何代人也俗號太子基)
小飲房園
宦遊到處即忘家况得閒身管物華疎索故人緣病酒
折除厚禄為看花泥新高棟初巢燕萍匝荒池已集蛙
斟酌人生要行樂燈前起舞落烏紗
飯昭覺寺抵暮乃歸
身墮黃塵每慨然攜兒蕭散亦前緣聊憑方外巾盂净
一洗人間匕箸羶静院春風傳浴鼓畫廊晩雨溼茶煙
潛光寮裏明窗下借我消搖過十年
自芳華楼過瑤林莊
春晩江邊草過腰雨餘楼下水平橋名花未落如相待
佳客能來不費招欄角峭風羅袖薄柳隂斜日玉驄驕
此身醉死元關命敢笑聞鷄趁早朝
書懷
詩不能工浪得窮幾年衮衮看諸公摧頽已作驥伏櫪
留滯敢嫌船逆風消日劇棋疎竹下送春爛醉亂花中
倚楼看鏡俱癡絶贏取煙蓑伴釣翁
遊東郭趙氏園
清晨呼馬出馭吏請所之錦城浩如海我亦無與期有
花即入門莫問主人誰下馬據胡床傲睨忘訶譏人言
白頭翁胡為尚兒癡老翁故不癡借花發吾詩詩句帶
花香東風不敢吹徘徊雙蛺蝶許汝鼻端知
卜居
歴盡人間行路難老來要覓數年閒供家米少因添鶴
買宅錢多為見山池面紋生風細細花根土潤雨斑斑
借舂乞火依隣里剩釀村醪約往還
又
南浮七澤弔沉湘西泝三巴掠夜郎自信前緣與人薄
每求寬地寄吾狂雪山水作中泠味蒙頂茶如正焙香
儻有把茅端可老不須辛苦念還鄉
馬上
春殘馬上意倀倀縱轡微吟過數坊綠樹成帷連藥市
清流如帶繞毬場城荒鼓角增悲壯苑廢雲煙尚莽蒼
堪笑年來向詩懶還家古錦只空囊
夜登江楼
平生胸中無滯留曠然獨與造物遊天風駕我周㝢縣
夜半忽過江邊楼楼前茫茫天地闊萬頃月浸空江秋
雲階無塵鸞鶴舞玉笛裂石魚龍愁肺肝澄澈納灝氣
毛髮慘慄臨寒流世間回首眞一夢誰能更念酬恩讎
書歎
早得虚名翰墨林謝歸忽已歲時侵春郊射雉朝盤馬
秋院焚香夜弄琴病酒閉門常兀兀哦詩袖手久愔愔
浮沉不是忘經世後有仁人識此心
三月一日府宴學射山
北出昇仙路少東據鞍自笑老從戎百年身世酣歌裏
千古功名感慨中天遠僅分山髣髴霧收初見日曈曨
横空我欲江湖去誰借泠然禦寇風
對酒
閑愁如飛雪入酒即消融好花如故人一笑杯自空流
鶯有情亦念我柳邊盡日啼春風長安不到十四載酒
徒往往成衰翁九環寶帶光照地不如留君雙頰紅
題直舍壁
文書那得廢哦詩羞作羣兒了事癡付與後人評此老
一丘一壑過元規
遊圜覺乾明祥符三院至暮
成都再見春事殘雖名閒官實不閒門前車馬閙如市
案上文檄高於山有時投罅輙徑出略似齊客偷秦關
日斜僕夫已整駕顧景欲駐愁嘲訕豈知今朝有此樂
放浪一笑開衰顔抽身黃塵烏帽㡳得意翠木清泉間
褰裳危磴窮犖确洗耳古澗聽淙潺豈惟頓覺宇宙廣
政爾一散腰脚頑似聞青城縹緲處待我歸綴仙官班
俊鷹解絛即萬里豈比倦翼方知還
遊合江園戲題
朱朱白白池臺間好風妍日開未殘我來覓醉苦草草
常恨不如花意閒山鷄飛起亂花落下上青林穿翠壑
世間動步即有拘常恨不如禽意樂人言功名恐不免
我願徜徉娱歲晩熟計滛書理白魚何如縱獵牽黃犬
成都四郊如砥平安得雙鞬馳出城鞚飛塵起望不見
從騎尋我鳴鶻聲
三月十六日作
石筍街西風景幽醉眠萬事付悠悠倦遊我已七年客
促駕春無三日留枝上蝶稀紅藥老舍中蠶起綠桑柔
功名墮甑誰能問羞作飢鷹夜掣韝
食薺
日日思歸飽蕨薇春來薺美忽忘歸傳誇眞欲嫌荼苦
自笑何時得瓠肥
又
采采珍蔬不待畦中原正味壓蓴絲桃根擇葉無虚日
直到開花如雪時
又
小著鹽醯助滋味微加薑桂發精神風爐歙鉢窮家活
妙訣何曾肻授人
次韻范文淵
簞瓢氣已壓膏梁不傍朱門味更長細看高人忘寵辱
始知吾輩可憐傷巖扃勾漏新丹竈香火匡廬古道場
剩欲與君堅此約它年八十鬢眉蒼(近有術者言僕壽過八十)
題醉中所作草書卷後
胸中磊落藏五兵欲試無路空峥嶸酒為旗鼓筆刀槊
勢從天落銀河傾端溪石池濃作墨燭光相射飛縱横
須臾收卷復把酒如見萬里煙塵清丈夫身在要有立
逆寇運盡行當平何時夜出五原塞不聞人語聞鞭聲
登子城新楼遍至西園池亭
狂夫無計奈狂何何况登臨逸興多千疊雪山連滴博
一支春水入摩訶吟餘騎省霜侵鬢釣罷玄眞雨滿蓑
逐寇榆關期尚遠不妨隨處得婆娑
小疾謝客
小疾深居不喚醫消搖更覺勝平時癡人未害看周易
名士眞須讀楚辭綠徑風斜花片片畫廊人静雨絲絲
晩來頓覺清羸甚自置篝爐煑粟糜
歸耕
隨牒人間鬢欲疎歸耕且復補東隅甑炊地碓新舂米
衣拆天吳舊繡圖有圃免煩官送菜叩門翻喜吏徵租
不愁問字無來客惟欠揚雄宅一區
聞孫巖老挂冠歎仰之餘輙賦長句
聖賢在世龍行天出處何至為物牽後人競作駒伏轅
未死奄奄如九泉郫孫公者山澤僊巉巖玉骨寒入肩
哦詩調苦亂嘒蟬燥墨瘦字醜不妍諸公好之挽使前
六丁力盡山嶷然奏書告老不待年脱手徑上&KR2165;山巔
吾儕一官自糾纏俛首鞭箠不自憐強欲作詩誦公賢
事偉辭卑難竝傳
松驥行
驥行千里亦何得垂首伏櫪終自傷松閱千年棄澗壑
不如殺身扶明堂士生抱材願少試誓取燕趙歸君王
閉門高臥身欲老聞鷄相蹴涕數行正令吚嚶死牀簀
豈若横身當戰場半酣浩歌聲激烈車輪百轉盤愁腸
遣興
鶴料無多又掃空今年眞是浣花翁放教綠酒關身事
留得朱顔在鏡中挾彈園林芳徑雨投竿窗檻小溪風
癡頑自笑歸何日家在東吳更向東
野意
小東門外曳笻枝白葛烏紗自一竒閒客逍遥無吏責
茂隂清潤勝花時茶經每向僧窗讀菰米仍於野艇炊
便覺眼邊歸路近鏡湖禹廟見參差
雨中登安福寺塔(俗謂之黑塔)
平生喜登高醉眼無疆界北顧極幽并東望誇海岱喟
然撫手歎從古幾成敗英雄如過鳥城郭但遺塊今朝
上黑墖千里曠無礙忽驚風霆掣坐覺天地晦急雨挾
龍腥溽暑為摧壊皇天念蟠鬱令我寄一快那知書生
狂自倚心眼大更思駐潼關黃河看如帶
過野人家有感
縱轡江臯送夕暉誰家井臼映荆扉隔籬犬吠窺人過
滿箔蠶飢待葉歸(吳人直謂桑曰葉)世態十年看爛熟家山萬
里夢依稀躬耕本是英雄事老死南陽未必非
幽居晩興
借鉏劚藥喜微香汲井澆花趁晩涼胸次何曾横一物
尊前尚欲笑千場錦江秋雨芙蓉老笠澤春風杜若芳
歸去自佳留亦樂夢中何處是吾鄉
飯保福
簁雨雲低未放晴閉門作病憶閒行攝衣丈室參耆宿
曳杖長廊喚弟兄飽飯即知吾事了免官初覺此身輕
歸來更欲誇妻子學煑雲堂芋糝羹
觀華嚴閣僧齋(閣下自四月初至七月末日飯僧數千人)
拂劎當年氣吐虹喑嗚坐覺朔庭空早知壮志成癡絶
悔不藏名萬衲中
閑中偶題
楚澤巴山歲歲忙今年睡足向禪房只知閒味如茶永
不放羇愁似草長架上漢書那復看牀頭周易亦相忘
客來拈起清談麈且破西窗半篆香
又
久矣雲衢歛羽翰退飛更覺一枝安七千里外新閒客
十五年前舊史官花㡳清歌春載酒江邊明月夜投竿
癡頑直為多更事莫怪胸懷扺死寬
病中戲書
五十忽過二流年消壯心避人便小疾移竹喜微隂洗
甕閑篘酒焚香静斵琴鏡中青鬢在切莫遣愁侵
又
微疾餞餘災時須藥裹開禽驚杵聲去蜂認蜜香來閉
戶知長日全生幸散材晩涼幽興動彊到竹邊回
又
食筍動衰疾清羸逾兩旬藥囊隨臥起詩句雜吟呻架
足書籖蠧窗凝酒榼塵免從官乞假且喜是閒身
病起書懷
病骨支離紗帽寬孤臣萬里客江干位卑未敢忘憂國
事定猶須待闔棺天地神靈扶廟社京華父老望和鑾
出師一表通今古夜半挑燈更細看
又
酒酣看劎凛生風身是天涯一秃翁捫蝨劇談空自許
聞鷄浩歎與誰同玉關歲晩無來使沙苑春生有去鴻
人壽定非金石永可令虚死蜀山中
寺楼月夜醉中戲作
素璧徐升天宇閑連峰積雪蒼茫間楼臺是處可見月
無此巉巉羣玉山
又
水精盞映碧琳腴月下泠泠看似無此酒定從何處得
判知不是文君壚
又
海山縹緲玉眞妃貪看冰輪不肻歸楼上三更風露冷
旋圍步障換羅衣
晩過五門
五門路四月乳鴉啼綠樹閒遊但喜日初長薄暑始知
春已去楼頭風高舞雙旗畫角聲中日還暮馬蹄特特
無斷時老盡行人路如故
躬耕
莫笑躬耕老蜀山也勝菜把仰園官喚回癡夢塵機息
空盡閒愁酒地寬無復短衣隨李廣但思微雨過蘇端
十年世事茫如海輸與閒人静處看
晩興
老病愁趨畫戟門天教高臥浣花村山林獨往雜屠釣
世界皆空誰怨恩(禪祕要經言觀空之法自一城一國一世界至三千大千世界皆空)千
卷蠧書忘歲月一尊濁酒信乾坤興來倚杖清江上斷
角疎鐘正歛昏
夏夜大醉醒後有感
少時酒隐東海濱結交盡是英豪人龍泉三尺動牛斗
陰符一編役鬼神客遊山南夜望氣頗謂王師當入秦
欲傾天上河漢水盡洗關中戰士塵那知一旦事大繆
騎驢劎閣霜毛新却將覆氊草檄手小詩點綴西州春
素心雖願老巖壑大義未敢忘君臣鷄鳴酒解不成寐
起坐肝膽空輪囷
合江夜宴歸馬上作
零露中宵溼綠苔江郊縱飲亦荒哉引杯快似黃河瀉
落筆聲如白雨來纖指醉聽筝柱促長檠時看燭花摧
頭顱自揣應虚死馬上長歌寄此哀
齋居書事
慵養金丹換鬢鬚微霜正要稱清癯平生風露充蟬腹
到處雲山寄鶴軀道室焚香勤守白虚窗點易静研朱
自知世事難諧偶不待幽人夜見呼
午夢
苦爱幽窗午夢長此中與世暫相忘華山處士如容見
不覓仙方覓睡方
江瀆池納涼
雨過荒池藻荇香月明如水浸胡牀天公作意憐羇客
乞與今年一夏涼
晩步
屏居無俗事薄暮行溪園斷續風蟬噪俯仰露葉飜月
出照西壁參差見簷痕新沐嬾不櫛清冷入髮根臨流
揮羽扇對月傾芳尊寄謝南昌尉何必隐市門
姚將軍靖康初以戰敗亡命建炎中下詔求之不
可得後五十年乃從吕洞賓劉高尚往來名山有
見之者予感其事作詩寄題青城山上清宫壁間
將軍儻見之乎
造物困豪傑意將使有為功名未足言或作出世資姚
公勇冠軍百戰起西陲天方覆中原殆非一木支脱身
五十年世人識公誰但驚山澤間有此熊豹姿我亦志
方外白頭未逢師年來幸廢放儻遂與世辭從公遊五
嶽稽首餐靈芝金骨換綠髓欻然松杪飛
客自鳳州來言岐雍間事悵然有感
表裏山河古帝京一時力盡固當平千門未報甘泉火
萬耦方觀渭上耕前日已傳天狗墮(去年十一月天狗墮長安聲甚大)
今年寕許佛貍生會須一洗儒酸態獵罷南山夜下營
席上作
綠波畫槳浣花船清簟疎簾角黍筵一幅葛巾林下客
百壺春酒飲中仙散懷絲管繁華地寄傲江湖浩蕩天
浮世升沉何足計丹成碧落珥貂蟬(青城山中有孫太古畫碧落侍中范)
(長生舉手整貂蟬像特妙)
水亭偶題
涼榭閒拈玉笛吹十年疎放負明時溝中木斷誰曾問
空裏蓬征自不知金井梧桐生晝寂綠池蘋藻弄風漪
人生行樂從來事此理何須更細推
避暑江上
苦熱厭城市初夜臨江湍風從西山來頗帶積雪寒堰
聲静尤壯噴薄如急灘頓遠車馬喧更覺衣裳單斷岸
吐缺月恨不三更看且隨螢火歸城扉欲横關
夏白紵(并序)
古有四時白紵亦有止作一時者丙申五月在
成都烈暑可畏戲作夏白紵二首
雲母屏薄望如空水精簾疎不礙風美人獨立何所似
白玉芙蕖秋水中素綃細織冰蠶縷清寒不受人間暑
晩來浴罷綠窗閑自把新詩教鸚鵡
又
翔鸞矯矯離風塵眼明見此絶代人紗窗弄筆消永日
臨得黃庭新逼眞飛楼縹緲今何夕月與玉人同一色
下簾不為九霄寒自要玲瓏看團璧
久旱忽大雨涼甚小飲醉眠覺而有作
暑雨蕭蕭滴夜長曉窗探借九秋涼金荷淺酌閒傳酒
銀葉無煙静炷香舒雁且為賖死計鳴鳩便欲策勲忙
散人亦未全無事枕籍琴書滿一牀
明日開霽益涼復得長句
睡起東窗照眼明朝陽爛漫作新晴已聞雨斷空階滴
更覺風從細葛生蛺蝶飛來停酒榼石榴飄落糝棋枰
四時好處閒方覺不枉今年住錦城
夜讀東京記
海東小寇辜覆冒敢據神州竊名號幅員萬里宋乾坤
五十一年讎未報煌煌藝祖中天業東都實宅神明隩
即今邊敵居宫殿安得旄頭下除掃寶玉大弓久不獲
臣子義敢忘巨盗景靈太廟威神在北鄉慟哭猶可告
壯士方當棄軀命書生詎忍開和好孤臣白首困西南
有志不伸空自悼
感事
青鬢當時映綠衣堯功曾預記巍巍玄都春老人何在
華表天高鶴未歸流輩凋疎情話少年光遲暮壯心違
倚楼不用悲身世倦鷁無風亦退飛
書歎
三代藏寶器世守參河圖埋湮則已矣可使列市區文
章有廢興盖與治亂符慶歴嘉祐間和氣扇大鑪數公
實主盟渾灝配典謨開闢始歐王菑畬逮曾蘇大駕初
渡江中原皆荒蕪吾猶及故老清夜陪坐隅論文有脉
絡千古著不誣俯仰四十年綠髮霜蓬枯孤生尊所聞
秉節不敢渝久幽士固有速售理則無世方亂珉玉吾
其老江湖
睡起
睡味清酣鼻息輕碧㡡文簟喜涼生片雲過處失簾影
急雨來時聞瓦聲邊敵尚憑三輔險散關未下九天兵
白頭漫倚詩豪在手掣鯨魚意未平
飯罷碾茶戲書
江風吹雨暗衡門手碾新茶破睡昏小餅戲龍供玉食
今年也到浣花村
夢遊山水竒麗處有古宫觀云雲臺觀也
神遊忽到雲臺宫太華彩翠明秋空曲廊下闞白蓮沼
小閣正對青蘿峰林間突兀見古碣雲外縹緲聞疎鐘
褐衣紗帽瘦如削遺像恐是希夷翁窮搜未遍忽驚覺
半窗朝日初曈曨却思巉然五千仞可使常墮戰塵中
小臣昧死露肝鬲願扈鑾駕臨崤潼何當眞過此山下
百尺嫋嫋龍旗風
月下醉題
黃鵠飛鳴未免飢此身自笑欲何之閉門種菜英雄老
彈鋏思魚富貴遲生擬入山隨李廣死當穿冢近要離
一樽彊醉南楼月感慨長吟恐過悲
野外劇飲示坐中
悲歌流涕遣誰聽酒隐人間已半生但恨見疑非節俠
豈忘小忍就功名江湖舟楫行安在燕趙風塵久未平
飲罷别君擕劎起試横雲海剪長鯨
與青城道人飲酒作
君不見太傅晩歲具海舟歸欲極意東山遊翰林偶脱
夜郎讁大醉賦詩黃鶴楼兩公窮達何足道同是逸氣
横清秋我無一事行萬里青山白雲聊散愁有酒不換
西涼州無酒不典鷫鸘裘不作王猛傲晲坐捫蝨不作
寗戚悲歌起飯牛五雲覆鼎金丹熟笙鶴飄然戲十洲
銅壺閣望月
銅壺閣上看明月身在千尋白銀闕十年肺渴今夕平
皓然胷次堆冰雪恨無僊掌出雲表更取墜露和玉屑
夜闌三歎下危梯明日人間火雲熱
連日得雨涼甚有作
九淵龍起跨蒼茫聊為西州洗亢陽曉看空濛知歲稔
夜聞點滴覺心涼紗㡡不下蚊蠅静焙火微温書畫香
睡足何須雲夢澤如雷鼻息撼隣墻
待青城道人不至
我亦從來薄世緣偶然采藥到西川慵追萬里騎鯨客
且伴千年化鶴僊金鼎養丹暾海日玉壺取酒醉江天
朝來坐待方平久讀盡黃庭内外篇
劎客行
我友劎俠非常人袖中青蛇生細鱗騰空頃刻已千里
手决風雲驚鬼神荆軻專諸何足數中夜入燕特起舞
一身獨報萬國讎歸告昌陵淚如雨
夜宴即席作
宣華輦路牧牛羊摩訶龍池草茫茫宫殿犂盡餘繚牆
南風遠吹禾黍香草間白骨横秋霜何由喚起釂一觴
癡人走死聲利場我獨感此惜流光蘋花開時風榭涼
美人縹緲如鸞翔堯年舜日樂未央非子之故為誰狂
宿沱江彌勒院
雨足陂塘溢庭空草樹荒衰年愁客路野寺憩衣囊蛙
吹喧孤枕蚊雷動四廊青燈照無寐寂寞數更長
學射道中感事
學射山前宿雨收籃輿咿軋自生愁得閑何惜傾家釀
漸老眞須秉燭遊道廢尚書猶乞米時來挍尉亦封侯
自憐白首能豪在車轍何因遍九州
遊學射觀次壁間詩韻
走遍人間鬢尚青爾來樂事滿餘齡傍潭秋爽鉏甘菊
登嶽春暄采茯苓閒倚松蘿論劎術静臨窗几勘丹經
嚴光本是逃名者安用天文動客星
昇僊橋遇風雨大至憩小店
觸熱眞疑墮火灰雨如飛鏃亦佳哉空江魚鼈從龍起
平野雷霆擁馬來正怪横吹屋茅盡俄聞下擊澗松摧
晩來日漏風猶急臥看柴扉闔復開
龍挂
成都六月天大風發屋動地聲勢雄黑雲崔嵬行風中
凛如鬼神寒虚空霹靂迸火射地紅上帝有命起伏龍
龍尾不卷曳天東壯哉雨點車軸同山摧江溢路不通
連根拔出千尺松未言為人作年豐偉觀一洗芥蔕胸
芳華楼夜宴
射虎將軍老不侯尚能豪縱醉江楼笙歌雜沓娱清夜
風露高寒接素秋少日壯心輕玉塞暮年幽夢墮滄洲
人間清絶沅湘路常笑靈均作許愁
遣興
老子從來薄宦情不辭落魄錦官城生前猶著幾兩屐
身後更須千載名楼外雪山森曉色井邊風葉戰秋聲
一尊尚有臨卭酒却為無憂得細傾(卭州宇文吏部餉酒絶佳)
六月九日夜步月至朝眞觀
朝斗眞人有舊祠追涼老子曳笻枝從來步月難為客
此夕聽琴合有詩竹院沉沉聞漏永玉繩耿耿看星移
慇懃更作重來約迨及冰輪未缺時
十日夜月中馬上作
身遊碧海跨鯨魚心似寒冰貯玉壺衣溼三更清露墜
眼明萬里片雲無横空孤鶴曾相識散髮飛仙定可呼
老向人間無復意逝將從此謁清都
百歲
百歲紛紛易白頭一年鼎鼎又清秋壯心空似驥伏櫪
病骨敢懷狐首丘屠釣論交成酒隐山林高臥得天遊
莫悲晩節功名誤即死猶堪贈醉侯
獨飲醉臥比覺已夜半矣戲作此詩
澤畔元非慕獨醒散人一飲費經營也知世少蘇司業
安得官如阮步兵醉著面顔驚少壯澆餘胷次失峥嶸
更闌莫厭殘燈火臥聽空廊絡緯聲
蒙恩奉祠桐栢
少年曾綴紫宸班晩落危途九折艱罪大初聞收郡印
恩寬俄許領家山羈鴻但自思煙渚病驥寕容著帝關
回首觚稜渺何處從今常寄夢魂間
和范待制月夜有感
榆枋正復異鵬飛等是垂頭受&KR0919;鞿坐客笑談嘲遠志
故人書札寄當歸醉思蓴菜黏篙&KR0632;饞憶鱸魚墜釣肥
誰遣貴人同此感夜來風月夢苔磯
和范待制秋興
策策桐飄已半空啼螿漸覺近房櫳一生不作牛衣泣
萬事從渠馬耳風名姓已甘黃紙外光隂全付綠尊中
門前剥啄誰相覓賀我今年號放翁
又
睡臉餘痕印枕紋秋衾微潤覆爐熏井桐搖落先霜盡
衣杵凄涼帶月聞佛屋紗燈明小像經奩魚蠧蝕眞文
身如病驥惟思臥誰許能空萬馬羣
又
山澤沉冥氣尚豪鬢絲未遽歎蕭騷已忘海運鯤鵬化
那計風微燕雀高萬里客魂迷楚峽五更歸夢隔胥濤
故知有酒當勤醉自古寕聞死可逃
和范待制秋日書懷二首游自七月病起蔬食止
酒故詩中及之
閒窗貝葉對旁行不覺城笳報夕陽嗜酒步兵猶未達
拂衣司諫亦成忙室無摩詰持花女囊有婆娑等價香
欲與衆生共安隐秋來夢不到鱸鄉(陳文惠公松江詩云西風斜日鱸魚)
(鄉傳本或誤作香字張文潛嘗辨之)
又
故人無字寄相思敢向窮途怨不知老病已全惟欠死
貪嗔&KR2198;斷尚餘癡數莖雪鬢江湖遠九轉金丹日月遲
畬粟山苗俱可飽明年東去隐峨眉
劎南詩稾卷七
