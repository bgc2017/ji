劎南詩槀卷五
宋陸游撰
曉歎
一鴉飛鳴窗已白推枕欲起先歎息翠華東廵五十年
赤縣神州滿戎狄主憂臣辱古所云世間有粟吾得食
少年論兵實狂妄諫官劾奏當竄殛不為孤囚死嶺海
君恩如天豈終極容身有禄愧滿顔滅賊無期淚横臆
未聞含桃薦宗廟至今銅駞没荆棘幽并從古多烈士
悒悒可令長失職王師入秦駐一月傳檄足定河南北
安得揚鞭出散關下令一變旌旗色
苦筍
藜藿盤中忽眼明駢頭脱襁白玉嬰極知耿介種性别
苦節乃與生俱生我見魏徵殊媚嫵約束兒童勿多取
人才自古要養成放使干霄戰風雨
月下作
池上迎微風柏間蹋涼月冷然醉夢醒一洗煩惱熱嗟
予世外人火食常嘔噎易求雲表露難覓大古雪況欲
試祕方瓊漿和玉屑俛首居俗間愁若鷹在紲惟兹服
月芒比歲稍得訣但令天無雲豈復計圜缺玉鈎定誰
挂冰輪了無轍詩成獨高詠靈府炯澄澈
又
畏暑不巾襪步月搘短笻瘦身髮鬅鬙顧影如孤松徑
幽螢開闔池漲魚噞喁飛泉穿北垣珠玉相撞舂東湖
更竒絶百畆銀初鎔但能抱琴往絶恨欠鶴從重露傾
荷盤微風墮芙蓉歡言美清夜縹渺吹疎鐘空中飛僊
人粲然冰雪容笑我老塵世不記瑶臺逢
小宴
洗君鸚鵡杯酌我蒲萄醅冒雨鸎不去過春花續開英
雄漫青史富貴亦黃埃今夕湖邊醉還須秉燭回
小閣納涼
侵牀月白病全蘇掠面風清酒欲無渺渺塘隂下鷗鷺
蕭蕭秋意滿菰蒲縱輸煙渡横孤艇也勝京塵暗九衢
莫遣良工更摹寫此詩端是臥遊圖
晨雨
揮汗驅蚊廢夜眠清晨一雨便翛然涼生池閣衣巾爽
潤入園林草木鮮青蒻雲腴開鬭茗翠甖玉液取寒泉
飯餘一枕華胥夢不怪門生笑腹便
湖上筍盛出戲作長句
&KR0766;&KR0766;穿苔瑇瑁簪按行日夜待成林養渠百尺干霄氣
見我平生及物心剰插藩籬憂玉折豫期風雨聽龍吟
明年又徙囊衣去誰與平安報好音
雨後集湖上
野水交流自滿畦芳池新漲恰平堤花藏密葉多時在
鸎占高枝盡日啼繡袂寳帬催結束金尊翠杓共提攜
白頭自喜能狂在笑襞蠻牋落醉題
過大蓬嶺度繩橋至杜秀才山莊
度筰臨千仞梯山躡半空溼雲朝莫雨隂壑古今風亭
觀參差見闌干詰曲通柳空叢篠出松偃翠蘿蒙負籠
銀釵女鉏畬鶴髮翁何由有餘俸小築此山中
㝛杜氏晨起遇雨
怪藤十圍蔽白日老木千尺干青霄水泛戞灘竹作舫
陸行跨空繩繫橋隂隂古屋精靈語慘慘江雲蛟鰐驕
吾道非耶行至此諸公正散紫宸朝
翠圍院
曉入翠圍寺擁門千萬峰山空鳥自命林茂鹿相從嫋
嫋風中筰昏昏雲外鐘將歸興未盡清嘯倚長松
野飯
薏實炊明珠苦筍饌白玉輪囷劚區芋芳辛采山蔌山
深少鹽酪淡薄至味足往往八十翁登山逐犇鹿可憐
城南社零落依澗曲面餘作詩瘦趨拜尚不俗(杜氏自譜以為)
(子美下硤留一子守浣花舊業其後避成都亂徙眉州大埡或徙大蓬云)病夫益倦遊頗願
老窮谷是家吾所慕食菜如食肉時能喚隣里小甕酒
新漉何必懷故鄉下箸厭雁䳱
化成院
翠圍至化成七里幾千盤肩輿掀濘淖歎息行路難緣
坡忽入谷蜒蜿蒼龍蟠孤墖插空起雙柟當夏寒飛屐
到上方漸覺所見寬前山横一几稻陂白漫漫肥僧大
腰腹呀喘趨迎官走疾不得語坐定汗未乾高人遺世
事跏趺穴蒲團作此望塵態豈如返巾冠日落聞鹿鳴
感我平生歡客遊殊未已芳歲行當闌
慈雲院東閣小憩
横閣院東偏翛然拂榻眠香濃煙穗直茶嫰乳花圓巖
倚團團桂筒分細細泉憑誰為題版牓作小壺天
遊靈鷲寺堂中僧闐然獨作禮開山定心尊者尊
者唐人有問法者輒點胷示之時號點點和尚
半世吳松理釣絲蜀山著腳豈前知雲堂已散三三衆
卯墖空尋點點師戴雪數峰臨峭絶浮花一水舞淪漪
(寺西望雪山下臨桃源)勞生未盡能重到應掃流塵讀此詩
桃源
木缺橋横一徑微斷煙殘靄晩霏霏十年勌客明雙眼
五月遊人換夾衣翠峽束成寒練靜蒼崖濺落素鮫飛
爾來自笑癡頑甚著處吟哦不記歸
白墖院(時小雨初霽)
冷翠千竿玉浮嵐萬幅屏凭欄避微雨挈笠遇歸僧殘
日明樓角屯雲擁墖層溪山屬閒客隨意倚枯藤
急雨
炎炎赤日當空燒簿書圍坐如居窰黑雲壓簷忽岧嶤
急雨鼎來風駕潮彈壓旱氣蘇枯焦祝融退聽不敢驕
父老歌舞看稻苗殺雞買酒更相邀我亦巾褐涼蕭蕭
酒醒點滴聞梧蕉珍簟不御扇罷搖安用萬里登凌歊
東湖新竹
插棘編籬謹護持養成寒碧映淪漪清風掠地秋先到
赤日行天午不知解籜時聞聲簌簌放梢初見葉離離
官閒我欲頻來此枕簟仍教到處隨
睡起試茶
笛材細織含風漪蟬翼新裁雲碧帷端谿硯璞斵作枕
素屏畫出月墮空江時朱欄碧甃玉色井自候銀缾試
蒙頂門前剝啄不嫌渠但恨此味無人領
五月五日蜀州放解牓第一人楊鑑具慶下孤生
愴然有感
甲午五月之庚寅淵魚躍起三江津震雷霔雨夜達晨
我知决定非凡鱗人生富貴不逮親萬鍾五鼎空酸辛
少年得禄羞常珍調節滋味躬㸑薪徹食奉盥授帨巾
此樂豈復論賤貧嗟我不孝負鬼神俯仰二紀悲如新
仕宦空飽息與嬪左右供養無復辰子行射策對楓宸
綵衣楚楚暎華紳泝江亟歸娛老人切勿著意長安春
病酒新愈獨臥蘋風閣戲書
用酒驅愁如伐國敵雖摧破吾亦病狂呼起舞先自困
閉戶垂帷眞廟勝今朝屏事臥湖邊不但心空兼耳靜
自燒沉水瀹紫筍聊遣森嚴配堅正(紫筍蒙頂之上者其味尤重)追
思昨日乃可笑倚醉題詩恣豪横逝從屈子學獨醒免
使曹公怪中聖
神君歌(謁英顯廟作)
泰山可為礪東海可揚塵惟有壯士志死生要一伸我
夢神君自天下威儀奕奕難具陳飛龍駕車不用馬訶
前殿後皆鬼神竒形詭狀密如魚鱗&KR0766;&KR0766;齾齾爭扶車
輪黑纛白旄其來無垠黃霧紫氛合散輪囷考錄魑魅
號呼吟呻約束蛟螭夭矯服馴後車百兩載美人巾褠
鮮麗工笑顰金尊翠杓溢芳醇琵琶箜篌飾怪珍世間
局促常悲辛神君歡樂千萬春嗚呼生不封侯死廟食
丈夫豈得抱志長默默
讀胡基仲舊詩有感
少日飛騰翰墨場莫年相見尚昂藏沈沙舟畔千帆過
剪翮籠邊百鳥翔訪古每思春並轡說詩仍記夜連牀
囱囱去日多於髮不獨悲君亦自傷
夏日湖上
烏帽笻枝散客愁不妨胥史雜沙鷗迎風枕簟平欺暑
近水簾櫳探借秋茶竈遠從林下見釣筒常向月中收
江湖四十餘年夢豈信人間有蜀州
對酒歎
鏡雖明不能使醜者妍酒雖美不能使悲者樂男子之
生桑弧蓬矢射四方古人所懷何磊落我欲北臨黃河
觀禹功干戈不息塵漠漠又欲南適蒼梧弔虞舜九疑
難尋𦕈聯絡惟有一片心可受生死託千金輕擲重意
氣百舍孤征赴然諾或攜短劎隠紅塵亦入名山燒大
藥兒女何足顧歲月不貸人黑貂十年弊白髮一朝新
半酣耿耿不自得清嘯長歌裂金石曲終四座慘悲風
人人掩淚無人色
病後暑雨書懷
髮毛蕭颯疾初平雲物輪囷氣未清水漲小亭無路到
雨多幽草上牆生窗昏頓減讐書課屋老時聞墮瓦聲
止酒無聊還自笑少年豪飲似長鯨
雨聲
暑氣滿天地薄莫加煩促清風吹急雨集我北窗竹竹
聲蕭蕭固自竒況得雨聲相發揮令人忽憶雲門寺半
夜長松墮雪時
同何元立賞荷花追懷鏡湖舊遊
少狂欺酒氣吐虹一笑未了千觴空涼堂下簾人似玉
月色泠泠透湘竹三更畫船穿藕花花為四壁船為家
不須更踏花底藕但嗅花香已無酒花深不見畫船行
天風空吹白紵聲雙槳歸來弄湖水往往湖邊人已起
即今憔悴不堪論賴有何郎共此尊紅綠疎疎君勿歎
漢嘉去歲無荷看
小樓
吾州近在西山麓雪山萬仞臨冰谷小樓森森閱三伏
清簟疎簾對棋局肌膚凄凜起芒粟肝肺崢嶸疊瓊玉
香泉向夕初罷浴桐竹生風吹細縠九衢憧憧車擊轂
黃塵赤日汗可掬還家欲休客陸續借與此詩令一讀
怡齋
東湖仲夏草樹荒屋古無人亭午涼萱房微呀不見日
筍籜自解時吹香野藤蟠屈入窗罅溼菌扶疎生屋梁
跨溝數椽最幽翳漲水及檻雨敗牆靜涵青蘋舞藻荇
閑立白鷺浮鴛鴦芙蕖雖瘦亦瀰漫照眼翠蓋遮紅粧
水紋珍簟欲卷却團團素扇嬾復將天風忽送墖鈴語
喚覺清夢遊瀟湘
龍湫歌
環湫巨木老不花奫淪千尺龍所家爪痕入木欲數寸
觀者心掉不敢譁去年大旱綿千里禾不立苗麥垂死
林神社鬼無奈何老龍欠伸徐一起隆隆之雷浩浩風
倒卷江水傾虚空鱗間出火作飛電金蛇夜掣層雲中
明朝父老來賽雨大巫吹簫小巫舞祠門人散月娟娟
龍歸抱珠湫底眠
月夕
我昔隠天台夜半遊句曲弄月過垂虹萬頃一片玉煙
艇起菱唱水風吹釣絲更欲小徙倚恐失初平期今年
遊青城三十六峰巒白雲反在下使我毛骨寒天如玻
璃鍾倒覆溼銀海素璧行其間草木盡光彩姮娥顧我
笑手撫玉兔兒莫怪世人生白髮秋風桂老欲無枝
蒸暑思梁州述懷
宣和之末予始生遭亂不及遊司并從軍梁州亦少慰
土脉深厚泉流清季秋嶺谷浩積雪二月草木初抽萌
夏中高涼最可喜不省舉手驅蟁蝱藏冰一出賣滿市
玉璞堆積寒崢嶸柳隂夜臥千駟馬沙上露㝛連營兵
胡笳吹墮漾水月烽燧傳到山南城最思出甲戍秦隴
戈戟徹夜相摩聲兩年劎南走塵土肺熱煩促無時平
荒池昏夜蛙閤閤食案白日蠅營營何時王師自天下
雷雨澒洞收攙搶老生衰病畏暑溼思卜鄠杜開柴荆
湖上晩歸
地僻多幽事官閒慰古心晩花藏密葉新筍補疎林碩
果畦丁獻芳醪稚子斟碧雲遮日盡歸路更蕭森
秋聲
人言悲秋難為情我喜枕上聞秋聲快鷹下韝爪觜健
壯士撫劎精神生我亦奮迅起衰病唾手便有擒戎興
弦開雁落詩亦成筆力未饒弓力勁五原草枯苜蓿空
青海蕭蕭風卷蓬草罷捷書重上馬却從鑾駕下遼東
觀小孤山圖
江平風不生鏡面渺千里軻峩萬斛舟遠望一點耳大
孤江中央四面峭插水小孤特竒麗丹翠凌雲起重樓
䆳殿神之家帳中美人粲如花遊人徙倚欄干處俊鶻
横江東北去
飲酒
陸生學道欠力量胷次未能和盎盎百年自笑足悲歡
萬事聊須付酣暢有時堆阜起崢嶸大呼索酒澆使平
世間豈無道師與禪老不如閉門參麴生朋舊年來散
如水惟有鐺杓同生死一日不見令人愁晝夜共處終
無尤世言有毒在麴糵腐脇穿腸凝血脉人生適意即
爲之醉死愁生君自擇
北窗梧葉坐間落四五有感
高梧一葉脱便覺秋不遠晨起髮滿梳吾衰孰云晩古
來追電足歴塊或小踠金鼔噪陳間此任豈駑蹇女子
則多怨丈夫當自反默觀憂患機推見生死本山林嫌
獨往臺省亦衮衮會稽歸去來臯橋住差穏
神山歌
吾聞海中五神山其根戴以十五鼇一朝六鼇被釣去
岱輿員嶠沉洪濤尚餘三山巋然在當時不沒爭秋毫
如何蓬萊又已淺忽見平地生藜蒿伏羲迨今幾萬歲
世事如火煎油膏娶妻不敢待翁命治水無暇憐兒號
避讒犇楚僅得免歴聘返魯終不遭老𣆀關尹亦又死
人實危脆無堅牢有口惟可飲醇醪有手惟可持霜螯
勿令他人復笑汝後有萬世來滔滔
久雨
昏昏風雨暗東湖恰似梅黃四月初高樹送聲驚客枕
小池分溜入清渠飛蚊屏迹知何在團扇生塵已暗疎
須信西遊有竒事今年三伏夜觀書
古意
紲足飼飢鷹鷹飽意未平伏櫪豈不安老驥終悲鳴士
生固欲達又懼徒富貴素願有未伸五鼎淡無味茅屋
秋雨漏稻陂春水深長歌傾濁酒舉世不知心
自唐安之成都
出門猶苦雨度塹喜新晴日正車無影風高蓋有聲疎
疎稚苗立鬱鬱晩桑生㝛醉行猶倦無人為解酲
度筰(江原縣)
翩翩飜飜筰受風行人疾走緣虚空回觀目眩浪花上
小跌身裹蛟涎中汗沾兩握色如菜數乘此險私自怪
九折元非叱馭行千金空犯垂堂戒此身老大足悲傷
歲歲天涯憶故鄉安得畫船明月夜滿川歌吹入盤閶
(盤閶姑蘇二門名)
故袍
青衫猶是國工裁破篋塵侵手自開莫笑渾如霜葉闇
兩朝曾見聖君來
寓寳相有作
掃地鏡面清燒香雲氣潤道人敬愛客危坐目不瞬童
子髠兩髦經禪亦精進我來願同龕歡喜無少吝臨堂
坐夜分佛燈看墮燼清晨爽如秋攝衣相問訊道在氛
埃表此語其殆信永愧小阮高超然棄鬚鬢(從子綽棄其婦為僧)
(廬山)
寓驛舍(予三至成都皆館于是)
閒坊古驛掩朱扉又憩空堂綻客衣九萬里中鯤自化
一千年外鶴仍歸遶庭數竹饒新筍解帶量松長舊圍
惟有壁間詩句在暗塵殘墨兩依依
題宇文子友所藏薛公鶴
仙人騏驥絶世稀卵生凡禽似而非宫保妙筆窮化機
縞衣玄裳眞令威千年華表聊一歸回首幸脱乘軒譏
喙吞不恨菰米微從吾曹遊安得肥
宴西樓
西樓遺跡尚豪雄錦繡笙簫在半空萬里因循成久客
一年容易又秋風燭光低映珠簾麗酒暈徐添玉頰紅
歸路迎涼更堪愛摩訶池上月方中
月中歸驛舍(六月十四日)
歲歲常為錦水行驛前雙堠慣逢迎草深閒院蟲相語
人靜空廊月自明病起酒徒嘲小戸才衰詩律媿長城
何時却泛耶溪路臥聽菱歌四面聲
江瀆池醉歸馬上作
久住西州似㝛緣笙歌叢裏著華顚每嗟相見多生客
却憶初來尚少年迎馬綠楊爭拂帽滿街丹荔不論錢
浮生何處非羇旅休問東吳萬里船
離成都後却寄公夀子友德稱
蕭條常閉爵羅門點檢朋儕幾箇存吾道將為天下裂
此心難與俗人言逢時尚可還三代掩卷何由作九原
寄語龜城舊交道新涼殊憶共清尊
晨至湖上
劎南無劇暑長夏更宜人啼鳥常終日幽花不减春荷
香浮綠酒藤露落烏巾莫作天涯想翛然夢裏身
又
園古逢秋好身閒與嬾宜空堂賞疎豁重閣望參差竹
粉有新意松風含古姿低回慙禄米官事少於詩
池上見魚躍有懷姑孰舊遊
雨過回塘漲碧漪幽人閒照角巾欹銀刀忽裂圓波出
宛似姑溪晩泊時
六月二十五日曉出郊
劎南作客歲再淹正如病翼遭&KR2365;黏短衣射虎性所樂
不耐齷齪垂車幨今晨偶出得一快欣然意若脱楚鉗
曉星已疎更磊磊殘月欲盡猶纖纖雞鳴已與夜漏斷
鴉起似逐朝陽暹揚鞭走馬忘老憊自笑狂疾何由砭
作雨不成終夜極涼時去立秋五日也
雲映星芒澹風闌雨脚回體輕知病去氣爽喜秋來疎
放抛烏帢歌呼覆綠杯東歸定何日灩澦欲崔嵬
池上晩雨
烏紗白葛一枝笻罨畫池邊遡晩風雲葉初生高樹外
雨聲已到亂荷中憑闌頓覺氛埃遠回首方知暑毒空
閱世萬端惟小忍何人更事似衰翁
五十
五十未名老無如衰疾何肺肝空激烈顔鬢已蹉跎夜
宴看長劎秋風舞短蓑此身如砥柱猶足閱頽波
記夢
夢泛扁舟禹廟前中流拂面風泠然樓臺縹緲知幾疊
雲物點綴多餘妍蓮房芡觜采無主漁歌菱唱聲滿川
夢中了了知是夢却恐燕語來驚眠弄橈顧謂共載客
乖離不記經幾年即今相逢兩幻質轉盼變滅如飛煙
斯言未竟客大笑人生寓世豈獨堅元章嘉叟君所見
一别丹旐俱翩翩君知夢覺本無異勿爲畫䴵流饞涎
我慙俛首夢亦斷尚覺細浪鳴船舷
凭欄
蟬嘒晩尤壯鴉栖久未安不成浮舴艋故作凭闌干露
重傾荷蓋風尖蹙芡盤新秋動歸思更覺五湖寬
聽琴
疎簾曲檻蘋風涼細腰美人藕絲裳綠藤水紋穿矮牀
玉指纖纖彈履霜高林鸎囀日正長幽澗泉鳴夜未央
哀思不怨和而莊有齊淑女禮自防世人但惑青樓倡
琵琶箜篌雜胡羌試聽一曲醒汝狂文姬指法傳中郎
秋思
烈日炎天欲不禁喜逢秋色到園林雲隂映日初蕭瑟
露氣侵簾已峭深衰髮凋零隨槁葉苦吟凄斷雜疎碪
鴈來不得中原信撫劎何人識壯心
醉書
似閒有俸錢似仕無簿書似長免事任似屬非走趨病
能加餐飯老與酒不疎婆娑東湖上幽曠足自娱時時
喚客醉小閣臨紅蕖釣魚斫銀絲擘荔見玉膚檀槽列
四十遺聲傳故都豈惟豪兩川自足誇東吳但恨詩不
進榛荒失耘鋤何當掃纖豔傑作追黃初
樊氏莊龜泉
曳尾穹龜不負圖一泓寒碧照庭除醉中只合長來此
臥聽蠻童放轆轤
書懷
楚澤巴江兩鬢殘夕陽又是倚闌干敢言日與長安遠
惟恨天如蜀道難客枕五更歸夢短新詩千首後人看
青簾白舫何時發醉聽琵琶興已闌(唐安弦索爲兩川冠)
又
西風蕭瑟晚吹衣又見亭臯木葉飛已是中年頻作惡
更堪秋日送將歸(時何守還青城)黃塵顔鬢無人識青史功名
與願違彊把一杯還徑醉羈懷何必不依依
秋思
大面山前秋笛清細腰宫畔莫灘平吳檣楚柁動歸思
隴月巴雲空復情萬里風塵舊朝士百年鉛槧老書生
水村漁市從今始安用區區海内名
又
巢燕成歸秋景竒頗容老子醉哦詩山晴更覺雲含態
風定閑看水弄姿痛飲何由從次道並遊空復憶安期
天涯又作經年客莫對青銅恨鬢絲
又
西風吹葉滿湖邊初換秋衣獨慨然白首有詩悲蜀道
清宵無夢到鈞天迂疎早不營三窟流落今寧直一錢
把酒未妨餘興在試憑絲管餞流年
東園晩步
久客天涯憶故園彊名官寺只衡門秋桐蠧遍無全葉
古柳吹斜出半根痛飲每思尊酒窄微官空羨布衣尊
何時定下三巴去思臥孤舟聽斷猿
秋夜讀書戲作
别駕生涯似蠧魚簡編垂老未相疎也知賦得寒儒分
五十燈前見細書
太平花(花出劎南似桃四出千百包駢萃成朵天聖中獻至京師仁宗賜名太平花)
扶牀踉蹡出京華頭白車書未一家宵旰至今勞聖主
淚痕空對太平花
日莫至湖上
籃輿晩繞湖樂此新秋涼粉落竹方老紅凋荷更香天
宇無纖雲仰視鴻鵠翔小樓久不登撫檻悲慨慷浮生
寄一夢共盡無彭殤況我數月客轉眼促去裝顧作兒
女態裵徊惜流光簷角迎夜月林間送斜陽四年已五
遷終歲常遑遑安得一茆屋歸老樵風旁(會稽山南有溪名樵風涇)
(其上即若耶)
秋興
無處逢秋不黯然驛前斜日渡頭煙吟肩雅與寒驢稱
歸夢頻爭社燕先百歲猶穿幾兩屐千詩不及一囊錢
故應身世如團扇已向人間耐棄捐
秋色
一段凄涼傍酒杯中年剰作楚囚哀迢迢似伴明河出
慘慘如隨落照來客路半生常淚眼鄉關萬里更危臺
蓼汀荻浦江南岸自入秋來夢幾回
秋聲
蕭騷拂樹過中庭何處人間有此聲漲水雨餘晨放閘
騎兵戰罷夜還營閒憑曲几聽雖久彊撫哀弦寫不成
暑退涼生君勿喜一年光景又崢嶸
觀長安城圖
許國雖堅鬢已斑山南經歲望南山横戈上馬嗟心在
穿塹環城笑敵孱(諜者言敵穿塹三重環長安城)日莫風煙傳隴上秋
高刁斗落雲間三秦父老應惆悵不見王師出散關
雨中作
方驚歲更端不覺秋已孟雖云暑毒竢無奈風雨横荷
空湖面闊葉脱樹枝勁百卉亦已衰非復昔華盛遊子
老忘歸一榻臥衰病欲談無客來向壁弄麈柄
夜讀了翁遺文有感
秋雨蕭蕭夜不眠挑燈開卷意凄然吾曹自欲期千載
世論何曾待百年當日公卿笑迂闊即今河洛警烽煙
隂陽消長從來事玩易深知屢絶編(公有易傳)
雷
君不見冬月雷深藏九地底寂默如寒灰紛紛槁葉木
盡脱蠢蠢蟄戶蟲爭坯堅冰積雪一朝盡風搖天邊斗
柄回雷聲却擘九地出殷殷似挾春俱來魚龍振鰭熟
睡醒桃李一笑韶顔開候耕老農喜欲舞掀泥百草知
誰催惟嗟婦女不解事深屋揜耳藏嬰孩吾聞隂陽有
常數非時動靜皆為菑無人為報阿香道時來何至勞
卿推
龍眠畫馬
國家一從失西陲年年買馬西南夷瘴鄉所産非權竒
邊頭歲入幾番(一作數)皮崔嵬瘦骨帶火印離立欲不禁
風吹圉人太僕空列位龍媒汗血來何時李公太平官
京師立仗慣見渥洼姿斷縑歲久墨色暗逸氣尚若不
可羈賞竒好古自一癖感事憂國空餘悲嗚呼安得毛
骨若此三千疋銜枚夜度桑乾磧
秋夜池上作
短髮颼颼病骨輕臨池閒看露荷傾月明何與浮雲事
正向圓時故故生
秋雨
西山雲千重東園泥一尺可憐牆下路十日無履迹空
庭桐葉盡古甃土花碧坐懷江湖間病鴈溼羽翮寒窗
向人青衰髮垂領白孤吟更不寐聊伴候蟲嘖
臥病
人生寓一氣血脉日夜流秋毫或壅隔百體若相仇嗟
予少多囏衣食拙自謀方寸叢百慮如箭集射侯犇走
連數歲呻吟劇兹秋生死亦何有成壞同一漚胡為不
自愛森然起戈矛一笑衆妄滅霜天鷹睨鞲呼兒屏藥
囊吾疾今其瘳
夢入禪林有老㝛方陞座或云通悟禪師也
塵埃車馬何憧憧麞頭鼠目厭妄庸樂哉夢見德人容
巍巍堂堂人中龍舉頭仰望太華峰攝衣欲往路無從
忽然夢斷難再逢空記說法聲如鐘
蜀州大閱(八月二十七日)
曉束戎衣一悵然五年奔走遍窮邊平生亭障休兵日
慘澹風雲閱武天戍隴舊遊眞一夢渡遼竒事付他年
劉琨晩抱聞雞恨安得英雄共著鞭
放懷亭獨立有感
葦叢枯倒蓼花紅小立東湖更向東委肉本知居几上
翦翎何恨蓍籠中一笻信腳乾坤迮百榼澆愁寵辱空
誰道窮途知舊少此心念念與天通
九月三日同吕周輔教授遊大邑諸山
大邑知名杜叟詩山中仍値菊花時節旄落盡羈臣老
髀肉生來壯士悲豪舉每嫌杯綠淺癡頑頗怪鬢絲遲
廣文别乘官俱冷相伴寬為五日期
次韻周輔道中
山靈喜我馬蹄聲正用此時秋雨晴日淡風斜江上路
蘆花也似柳花輕
又
從來重九如寒食天氣微隂正自佳莫問茱萸賜朝士
一尊隨處有黃花
憩黃秀才書堂
吾生如虚舟萬里常泛泛終年厭作客著處思繫纜道
邊何人居花竹頗閒淡門庭淨如拭窗几光可鑑堂上
滿架書朱黃方點勘把茅容卜隣老死更誰憾
夜㝛鵠鳴山(山蓋張天師學道之地事與史合)
西遊萬里已關天采藥名山亦㝛緣老柏干霄如許夀
幽花泣露為誰妍苔黏石磴捫蘿上燈耿雲房掃榻眠
安得仙翁索米術一生留此弄寒泉(索米謂五斗米法)
次韻周輔霧中作
一日籃輿十過溪丹萸黃菊及佳時端居恐作他年恨
聯轡聊成此段竒側磴下臨重澗黑亂雲高出一峯危
何時關輔煙塵靜太華山頭更卜期
山中得長句戲呈周輔并簡朱縣丞
鶴鳴山空無鶴來青霞嶂深天壁開千巗角逐互吞吐
一峰拔起矜崔嵬日光微漏潭見底(青霞嶂碧玉潭皆霧中佳處)水
氣上薄雲成堆幽禽飛鳴報客至竒樹璀璨知誰栽花
藤怪蔓白晝暗犇猨落狖無時哀路窮尚躡一千級忽
見密竹藏樓臺共言神僧昔住此至今光景如天台搘
笻負笠出復沒喜動婦人驚提孩高人何至作狡獪無
乃翫世聊相詼不然學道窮實際詎捨正大崇竒瓌儒
林丈人學擅世餘事尚壓蔡與崔名山未死可再到此
士一失難重陪贊府摘山事如織擺撥領客何竒哉境
幽神愴不可住歸倩玉手傳金杯(朱君有侍兒許為客出)
擣藥鳥(霧中有此鳥鳴聲清絶正如杵藥)
白髮無情日日生&KR2326;愁聊復作山行幽禽似欲嘲衰病
故學禪房杵藥聲
出山
出山似與高人别回首時時一悵然它日再來緣要熟
遍題名姓綠巗邊
平雲亭(大邑)
滿榼芳醪何處傾金鼇背上得同行天垂綠野三邊盡
雲與朱闌一樣平煙樹微茫疑誤墨風松蕭瑟有新聲
黃花未吐無多恨也勝湘纍拾落英
高秋亭(大邑)
三日山中醉復醒徑歸回首愧山靈從今惜取觀書眼
長看天西萬疊青
九日小疾不出
病厭追遊嬾舉觴今年閉戸作重陽香煙裊裊閒縈几
書卷紛紛靜滿牀斜日更增秋慘淡黃花應怪客凄涼
長安光景還如昨誰醉城南杜曲旁(昔官都下每以九日遊西湖諸寺)
九日試霧中僧所贈茶
少逢重九事豪華南陌雕鞍擁鈿車今日蜀州生白髮
瓦爐獨試霧中茶
我有美酒歌
我有美酒起自斟勸君一巵爲君吟素衣未遂京塵化
綠鬢已受吳霜侵三巴塗路何嶔崟五溪霧&KR1369;多毒淫
虎豹夜嘯裂崖谷魑魅晝出矜山林身如槁葉墮幽穽
窅窅何啻千尺深無因剖胷出此心一寸孤忠天實臨
次韻師伯渾見寄
窮鄉久客易消魂短髮秋來白幾分夢泛扁舟鏡湖月
身騎瘦馬劎關雲萬釘寳帶知何用九轉金丹幸有聞
欲與先生同此計會營茅舍近江濱(伯渾隠龍山僕亦有結茅蟇津之意)
自江源過雙流不㝛徑行之成都
斷笮飄飄挂渡頭臨江立馬喚漁舟少城已破繁華夢
老境聊尋汗漫遊斜日驛門雙堠立早霜風葉一林秋
詩材滿路無人取凖擬歸驂到處留
過綠楊橋
過縣東馳十里遥行吟不覺度谿橋磑輪激水無時息
酒旆迎風盡日搖半掩店門燈煜煜横穿村市馬蕭蕭
秦吳萬里行幾遍莫恨尊前綠鬢凋
五鼔自筰橋入府
曉月有餘光秋樹無濃影野煙浩無際陂路行愈永堰
聲何澎湃露氣正凄冷忽然客愁破更覺詩律整昔人
千載意忙裏一笑領山林豈難歸吾計自不猛
客多福院晨起
萬鯨傳響徹修廊喚起衰翁曉夢長萬事可憐隨日出
一生常是伴人忙馳驅深厭交飛盖息偃何時靜炷香
四到錦城身愈老更堪重入少年場
雨中出謁歸晝臥
㝛雨盈車轍秋風漲帽帬愛閒惟兀兀應俗苦紛紛病
眼添花暈&KR0755;顔&KR2326;纈紋歸來炷香臥窗底看微雲
長歌行
人生不作安期生醉入東海騎長鯨猶當出作李西平
手杖旄鉞清舊京金印煌煌未入手白髮種種來無情
成都古寺臥秋晩落日偏傍僧窗明豈其馬上破敵手
哦詩長作寒螿鳴興來買盡市橋酒大車磊落堆長缾
哀絲豪竹助劇飲如鉅野受黃河傾平時一滴不入口
意氣頓使千人驚國讎未報壯士老匣中寳劎夜有聲
何當凱還宴將士三更雪壓飛狐城
夜食炒栗有感(漏舍待朝朝士往往食此)
齒根浮動歎吾衰山栗炮燔療夜飢喚起少年京輦夢
和寧門外早朝來
秋夜懷吳中
秋夜挑燈讀楚辭昔人句句不吾欺更堪臨水登山處
正是浮家泛宅時巴酒不能消客恨蜀巫空解報歸期
灞橋煙柳知何限誰念行人寄一枝
遊三井觀
三井久知名暇日偶一訪棟宇壞欲盡基址尚閎壯畫
牆皆國工煙雲儼天仗旌旄亞戈戟佩玉雜弓䩨太古
實傑作筆落九天上吳生名擅世睥睨未肻讓規模遠
有考意象豪不放最竒老癯仙骨立神愈王石恪雖少
怪用筆亦跌宕兩姝淡蛾眉非復火食狀塵埃久侵蝕
風雨無蓋障好事未易逢寧能久亡恙雍洛劫火餘妙
迹盡凋喪斯遊恐難繼佇立增悄愴
僊遊閣
張公一去二百載傑閣依然横靄中徙倚看碑仍看畫
時聞柏子落秋風
寓居小菴纔袤丈戲作
早衰甚畏寒颼颼壓空館登閣望東菴亭亭長一繖欣
然願暫寓竹底門可欵外看磔蝟毛仰視覆鵠卵席纔
置錐地牖若窺天管瓦爐香不去菅寢衾易暖頗疑漁
菴結又類土室窽家具止囊衣弛擔著亦滿客來勿嗤
陋老我善用短猶能設胡牀相喚共茗椀
送華師從劎州張祕書之招
三年相伴錦江頭一日翩然不可留官冷蓬門無客戀
時清劎閣有僧遊關山默數來時路風月懸知别後愁
禪版經龕有餘暇頻登高處望西州
劎南詩稾卷五
