劎南詩稾卷四十七
宋陸游撰
儒生
儒生安義命所遇委之天用可重九鼎窮寧直一錢雖
云髮種種未害腹便便高卧茅簷下羹藜法不傳
秋夜
老病睡眠少如斯秋夜何長庚未配月織女已斜河莎
徑蟲吟苦柴門葉落多誰知窮寗戚不作飯牛歌
寺閣
三髽初得牧牛童兩扇新成釣舸篷偶訪野僧過射的
却衝微雨上樵風登山未減青鞵興到手俄驚綠酒空
自笑此身猶健在試憑重閣送飛鴻
秋暑夜興
寂寂空廊絡緯鳴消搖岸幘近南榮閑眠簟作波紋冷
新浴衣如蟬翼輕微雨已收雲盡散衆星俱隠月徐行
呼童持燭開籐紙一首清詩取次成
漁父
千錢買一舟百錢買兩槳朝看潮水落莫看潮水長持
魚換鹽酪縣郭時上下亦或得濁醪不復計瓶盎浩歌
忘遠近醉夢墮莽蒼玄真不可逢悠然寄遐想
省事
車馬聲都絶比鄰迹亦疎淺傾家釀酒細讀手鈔書薄
飯惟羹芋閑遊不借驢有時還自笑省事更誰如
新涼書懷
烏帽圍寬帶眼移閉門慣忍日長飢文章雖媿聲名誤
志節寧隨血氣衰天地無私非困我聖賢可學有餘師
短檠正歎經時别涼入郊墟喜可知
又
藥物扶持病少蘇殘年不恨老菰蘆潦收溪椵魚争售
歲樂村場酒易沽無日榿林無墜葉(榿木自夏至秋日有落葉不可勝掃)
有時燕戶有新雛(今年燕屢生雛七月望猶未止)秋風剰起扁舟興安
得州家復鏡湖
又
鄰曲今年又有年垂髫戴白各欣然先輸官庾無逋賦
共賽神祠有社錢退傅寄聲情縝密(連得周丞相書細字滿幅)晦翁
入夢語蟬聯(昨夕夢朱元晦甚欸)燈前細與兒曹說蠧簡猶堪數
世傳
又
山川遺迹晉唐餘水竹相望許洛居(朱希貞嘗言山隂富水竹有洛陽許)
(下氣象)一齒屢搖猶决肉雙眸雖澀尚躭書郊原夜夜驅
耕犢村店時時秣蹇驢客問若為娛老境吾兒未與短
檠疎
七月十七晚行湖塘雷雨大作
電火雷轟下九關我行莫出郊原間鬅鬙暗樹類竒鬼
突兀黑雲如壊山江潮默應鰻岫溢鐡鏁自脱梅梁還
今夕虛簷瀉懸瀑預知高枕聽淙潺
七月十八夜枕上作
電掣光如晝雷轟意未平亂雲俄卷盡孤月却徐行露
草蛩相語風枝鵲自驚一涼吾事足美睡到窗明
梅市
梅市柯山小繫船開篷驚起醉中眠橋横風柳荒寒外
月墮煙鐘縹渺邊客思況經孤驛路詩情又入早秋天
如今老病知何恨判斷江山六十年
秋思
利欲驅人萬火牛江湖浪迹一沙鷗日長似歲閑方覺
事大如山醉亦休衣杵相望深巷月井桐搖落故園秋
欲舒老眼無高處安得元龍百尺樓
小舟湖中夜歸追和孟浩然夜歸鹿門歌
山光漸淡川氣昏急雨亂打荷葉喧小舟横掠湖邊村
人家收網半閉門吾廬未見見堤樹舟人指點孤燈處
蒲叢姑惡最可哀衝雨飛鳴背人去
酒盡
飲酒但飲濕吾聞之老坡渠非惜酒錢無如久窮何我
窮乃過之空罍倒餘濕日来彌可笑濕亦不可得平生
忍飢多得飯已有餘父子茅簷下清坐談詩書
焼香
寶熏清夜起氤氲寂寂中庭伴月痕小斮海沉非弄水
旋開山麝取當門蜜房割處春方半花露收時日未暾
安得故人同晤語一燈相對看雲屯
自述
寄懷魚鳥卧煙汀結友松筠醉草亭拜賜龜章紆舊紫
(予蒙恩錫服篋中有守郡時故袍用以拜命)養成鵠鬢掃餘青遺經在櫝傳
家學大字書牆作座銘浪迹江湖遂終老此身何啻一
浮萍
又
意望天公本自廉甘餐美睡偶容兼一生憂患如山重
此日安閑抵蜜甜拙宦雖無齊虜舌早歸亦免楚人鉗
但餘一味疎慵在儲藥千斤未易砭
風雨
風搖北斗柄欲折雨溢天河浪正生一盞昏燈北窗下
腐儒未輟讀書聲
白露前一日已如深秋有感
匹馬曾防玉塞秋豈知八十老漁舟非無丈二殳堪請
只恐傍人笑白頭
又
護塞寧須右北平拂雲祠是受降城誰知此志成虚語
白首燈前聽雁聲
東村晚歸
蜀道還吳鬢已絲歴年二紀固應衰寧知病思沉綿日
又見秋風搖落時錦雉白魚供野餉青林紅樹入新詩
東村寂寂風煙晚酒挂驢肩又一竒
秋望
快哉一雨洗浮塵却喜郊原霽色勻野火已亡秦相篆
江濤猶託伍胥神登臨頓覺清秋早流落空悲白髮新
東望思陵鬱葱裏老民猶及見時廵(游尚能記高皇建炎廵幸)
郭西
鵲下川原黑船行浦溆空橋燈搖水影樓角散天風野
眺飛埃外漁歌冷翠中不須嘲病翼要是脱樊籠
舍北
支徑秋原上衡門夕照中野煙山半失溪漲浦横通鬢
秃難藏老衣穿可諱窮浩歌終自得心事寄冥鴻
夜坐示子聿
久客誠當去無心偶小留掃空閑夢想閱盡舊朋儔學
術非時好文章幸自由(蘇黃門贈侄孫元老詩有云從此文章始自由)不嫌秋
夜永問事有長頭
柳橋晚眺
小浦聞魚躍横林待鶴歸閑雲不成雨故傍碧山飛
秋興
秋風吹我夜植杖溪橋側木葉雖未凋慘澹無顔色
又
功名不垂世冨貴但堪傷底事杜陵老時時矜省即
又
秋暑勢已窮風雨縱横至白鷺立清灘與我俱得意
又
胸中萬卷書一字用不著歸休始太息竟是為農樂
又
酌酒桑隂下邠風入醉歌何須繩檢外名教樂還多
嘉泰辛酉八月四日雨後殊凄冷新雁已至夜復
風雨不止是歲八月一日白露
殘暑方炎忽痛摧無情風雨亦竒哉但嗟不為貧人計
未動秋砧雁已來
又
仲秋四日雁横天閒戶垂帷意已便方歎今年時候早
夜深風雨更淒然
近村民舍小飲
秋風吹細雨蕭然濯炎熾老夫疾頓平甘食仍熟寐春
物財幾何搖落已復至昔人喻死生謂若屈伸臂愚公
顧不靈白首沒榮利嗟予幸學道了此直差易三拜散
人號退志獲早遂絃歌萬二千盡力不能祟瘦驢骨可
數渺渺入空翠霜蟹初把螯絲蓴小添䜴平生笑巨君
老齧乾肉糒異味幸滿前萬事付一醉
閒適
飲酒不至狂對客不至疲讀書以自娛不強所不知一
窗袖手坐往往晝漏移初非能養生簡事頗似之四時
俱可喜最好新秋時柴門傍野水鄰叟閑相期
又
陸子居山隂杜門輒經年有時思出遊兩屨凌風煙長
鑱斸靈苗大瓢挹飛泉眼長不及寸能著萬里天不飲
顔常丹不食腹果然金丹六棄置我是地行仙
夜歸
今年寒到江鄉早未及中秋見雁飛八十老翁頑似鐵
三更風雨采菱歸
又
芡浦菱陂夜半時小舟更著疾風吹青熒一炬楓林外
鬼火漁燈兩不知
自詠
宦遊疇昔徧天涯萬里東歸歲月賖古道泥塗居士屩
荒畦煙雨故侯瓜園公谿父逢皆友野寺山郵到即家
病思漸輕重九近又將烏帽插黃花
老歎
一齒危將墮雙瞳久已昏謀生賴蔬圃養拙閉柴門多
病從来慣虛名不足論自憐餘一念猶欲濟元元
秋社
雨餘殘日照庭槐社鼓鼕鼕賽廟回又見神盤分肉至
不堪沙雁帶寒来書因忌作閑終日酒為治聾醉一杯
記取鏡湖無限景蘋花零落蓼花開
晨起
雞已參差唱窗纔曨&KR0008;明高林風不止叢竹露如傾夢
為多難記詩緣嬾少成晨興了無事散髮遶階行
中夜睡覺兩目每有光如初日歴歴照物晁文元
公自謂養生之騐予則偶然耳感而有作
人情所願欲莫若貴與富是皆有命焉非力可成就予
昔未有聞無與發其覆趦趄強干禄時命適大謬方行
蛇當道未至&KR0729;已嗾適燕乃南轅之楚顧北首風波起
平地兩耳厭嘲詬隴蜀萬里餘數遍道傍堠六十歸為
郎數月草章奏夫豈或使之擊去惟恐後嗟彼亦何心
喜愠出邂逅還山惟自訟衡茅屏幽陋乘除得少健上
下歴巖岫得飽豈復擇百口同飯糗寒龜久猶息野鶴
老益瘦又如已放馬寧當夢華廐造物念途窮畀以樗
櫟夀雖無熊鳥術坐空隂陽寇兩眥若有光夜視如正
晝物生稟定數此語聞自舊置冰鳥覆翼棄野於莵穀
偶然當後死鬼錄自遺漏山陂粟屢收池水麻可漚鄰
父相歡娛席地醉醇酎
錢道人不飲酒食肉囊中不畜一錢所須飯及草
屨二物皆臨時乞錢買之非此雖強與不取也
萬里飄如不繫船空囊短褐過年年食時無飯芒鞵破
只向街頭旋乞錢
又
誤辱君王賜鏡湖身隨鷗鷺寄菰蒲行年八十猶強健
欲伴先生去得無
枕上
呼兒初夜上門關怕冷貪眠自笑孱月色横分窗一半
秋聲正在樹中間莫年不復樽前樂浮世無如枕上閑
鍊句未安姑棄置明朝追記尚斑斑
山園書觸目
山近雲生易人稀鳥下頻瘦篁穿石竅古蔓絡松身熟
摘巖邊果乾收澗底薪經過不相識喚作避秦人
苦貧戲作
五窮作&KR1090;不容支蟬腹龜腸旋過時客散難求門外轍
衣穿徒有鬢邊絲兒能解事甘藜藿婢苦無薪睨扊扅
箕踞浩歌君會否書癡終覺勝錢癡
秋曉書感
天公息我半生勞寄傲江湖亦足豪淡盡月痕知夜艾
飄殘桐葉喜秋高讀書時亦挂牛角對酒正須持蟹螯
縱有故人終自絶安能從汝望綈袍
秋夜
抱病齒髮非閱世城市換朋儕冡纍纍在者亦雲散窮
居嬾出戶俯仰秋已半疎鐘到倦枕微火耿幽幔平生
疑著處忽若河冰泮百年寓逆旅萬事真既灌紛紛彼
方寱袖手不須喚蘿月忽滿窗悠然付長歎
村舍
篠屋楓林下(山中人以篠覆舍厚密過于茅)柴門芡浦旁先鳴雞腷膊
徐上日蒼涼服藥貧寧輟觀書老有常仍須教童穉世
世力耕桑
又
生理嗟彌薄吾居久未完蝶飛窗紙碎龜坼壁泥乾小
雨牛欄溼微霜碓舍寒晚禾蟲獨少鄰里共相寬(今年晚禾)
(苦蟲蛇予鄉獨免)
天涼時往來湖山間有作
萬壑千巖自古傳青鞵布襪更誰先泛舟菰脆鱸肥地
把酒橙黃橘綠天秦篆舊碑荒草棘禹書遺穴慘風煙
誰知陸子登臨日已近浮生八十年
雨夜歎
秋雨何曾住一滴老夫危坐欲三更開元貞觀事誰問
温洛榮河塵未清豐年猶有餓死慮破屋自愛讀書聲
刺經作制豈不美無奈人間痛哭生
病足晝卧夢中譫諄乃誦尚書也既覺口占絶句
唐虞已遠三千歲每誦遺書涕泗澘濟濟九官十二牧
我獨不得居其間
又
人能不食十二日(趙岐柳開皆嘗不食十二日不死)惟書安可一日無
唐虞雖遠典謨在病卧蓬窗時囁嚅
新買啼雞
峩峩赤幘聲甚雄意氣不與其曹同我求長鳴久未獲
一見便覺千羣空主人焼神議已決知我此意遽見從
秋衣初縫惜不得急典三百新青銅憐渠亦復解人意
来宿庭樹不待籠狐狸熟睨那敢犯蕭蕭清露和微風
五更引吭震戶牖横挺無復須元戎明星已高啼未已
雲際騰上朝陽紅老夫抱病氣已索賴汝豪壯生胸中
明朝舂黍得碎粒第一當冊司晨功
幽棲
幽棲少人客積病得衰殘身納分司禄兒須遠次官新
寒換衣典閑日借書觀更歎秋来瘦晨興覺帽寬
又
自卜幽棲地頻驚歲月移鄉鄰崇禮讓子弟習書詩喔
喔雞鳴樹狺狺犬吠籬謀生已過足冨貴亦何為
秋日雜詠
都門初出若登仙弄水穿雲喜欲顛只恐光隂已無幾
不知又過十三年
又
五百年前賀季真再來依舊作閑人一生看盡佳風月
不負湖山不負身
又
菰蒲風起暮蕭蕭煙歛林疎見斷橋白蟹䱥魚初上市
輕舟無數去乘潮
又
葉底珍禽不受呼弄風小蝶點殘蕪舍南舍北秋光好
到處皆成一畫圖
又
紅莧如丹照眼明卧開石竹亂縱横騷人見處終然别
只說清秋采落英
又
桐葉吹殘柳亦稀溪頭倚杖立斜暉誰知老子無窮喜
待得吾兒小艇歸
又
久雨初晴喜欲迷青鞵踏徧舍東西忽然來到柳橋下
露溼蓼花紅一溪
又
十里秋風画角哀夕陽光景亦佳哉正疑白鷺歸何晚
一片雪從天際來
望永阜陵
龍飛回首尚如新忽閱人間四十春聖主已嚴天上駕
孤臣歸作道傍民傾河尚恨難供淚衛社何由得致身
獨立秋風吹白髮感深肝膽漫輪囷
排悶
悠然不覺歲時遷楚水楓林繫釣船貧悴只如行卷日
衰遲忽過挂冠年閑遊野寺騎驢去倦擁殘書聽雨眠
賴有一籌差自慰小兒筆墨日翩翩
秋日晨起
翻樹鴉知旦横空雁戒寒但欣蘇肺渴未暇議衣單粥
鼎湯初沸香篝火半殘讀書心漸嬾顧影一長歎
出遊暮歸戲作
終年兀兀復騰騰眼看朱門幾廢興造物偶容窮不死
衆人共養老無能逢山自有閑遊侣入寺寧無淡話僧
莫道歸來却岑寂小兒同守短檠燈
自詒
荒圃風煙入荷鉏孤村巷陌看騎驢少年曾縱千場醉
老境惟存一束書作意買山雖已矣忍慙乞米獨何歟
所欣肺病秋來减白髮蕭蕭可自梳
予出蜀日嘗遣僧則華乞籖于射洪陸使君祠使
君以老杜詩為籖予得遣興詩五首中第二首
其言教戒甚至退休暇日因用韻賦五首
我幼入家塾結髮知苦心稍長謬聞道篤守至于今淡
然朱絲絃三歎有遺音詎敢負所學枉尺求直尋彼哉
孔光輩千載汚儒林
又
童子丹元家湛然居靈府世人不少悟役役徒自苦江
湖豈不廣魚乃投數罟是身如璞玉要經大火聚萬卷
讀丹經熟能精去取
又
少壯不自料慷慨志四方謝病還故山始覺白日長命
薄類蟬翼功名安可望狐狸不足間力不當豺狼惟有
卧釣船仰看白鷺行
又
孤雲起江郊萬木酣天風水鳥何所恨終夜號菰叢我
興視中庭北斗挂寒空誰言秋夜長明星已生東丈夫
老憂國百慮蟠胸中
又
我昔遊青城萬仞窮躋攀巢居上官翁許我分半山且
言牡丹平可卜茅三間報國未能忘承詔遂東還蹭蹬
意何成看雲徒汗顔
悲歌行
有口但可讀離騷有手但可持蟹螯人生墮地各有命
窮達禍福隨所遭嗟予一世蹈謗藪洶如八月秋江濤
尊拳纔奮肋已碎曹射箭盡弓未弢形尫骨悴吹可倒
摧拉未足稱雄豪一身百憂偶得活殘年幸許歸蓬蒿
時時照水輒自笑霜顱雪頷不可薅脱身仕路棄衫笏
如病癬疥逢爬搔見事苦遲已莫悔監戒尚可貽兒曹
勉騎欵叚乘下澤州縣豈必真徒勞
秋夜讀書
門前客三千帳下兵十萬人生可意事隨手風雨散不
如一編書相伴過昏旦豈惟洗貧病亦足悍患難老夫
垂八十巖電尚爛爛孤燈對細字堅坐常夜半吾兒幸
能繼書亦未殘斷安知不遭時清廟薦玉瓉不然老空
山亦足化里閈我死斯言存觀者有追歎
對食戲詠
一飽欣逢歲小穰時憑野餉誑枯腸橙黃出臼金韲美
菰脆供盤玉片香客送輪囷霜後蠏僧分磊落社前薑
秋來幸是身強健聊為佳時舉一觴
懷昔
偶住人間日月長細思方覺少年狂衆中論事歸多悔
醉後題詩醒亦忘鼉作鯨吞吁莫測谷堙山塹浩難量
老來境界全非昨卧看縈簾一縷香
偶得雙鯽
今朝溪女留鮮鯽灑掃茅簷旋置樽養老不須煩祝鯁
從來楚俗慣魚飱
又
酒興森然不可回重陽未到菊先開一雙鱍刺明吾眼
催喚厨人斫鱠來
秋懷十首以竹藥閉深院琴樽開小軒為韻
我非王子猷賦性亦愛竹舍外地十畆不萟凡草木長
吟雜清嘯觸目皆此族更招竹林人枕藉糟與麯
又
短裘入重雲長鑱求靈藥人葠四體具狗杞羣吠惡采
實去條枚摘花棄跗萼長嘯忽躡空天台赴幽約
又
惟王居法宫玉帛來四裔一朝啟戎心邊城或晝閉養
生能體此皆可閱千歲利欲喜乘人日夜勤自勵
又
飲酒可不病自酌隨淺深處世可無患惟勿欺此心此
心實通天一念天所臨子能守吾言可度豺虎林
又
吾道久寂寞不絶如一綫至人隠市塵我輩何由見安
得世外士與之共談醼僧話亦或佳聊可過竹院
又
小人方盛時瓦礫視黃金及其大勢去或不遺一簮郿
塢今尚存遺戒豈不深所以栗里翁惟蓄一素琴
又
世事本何常賀弔更在門棄為溝中斷亦何羨犠樽禍
福要其終愚智始可言君看驪山墓何若楊王孫
又
今日天微寒處處菊花開永懷杜拾遺抱病起登臺古
路逢僧過溼雲聞雁來我亦秋風客詩成有餘哀
又
天鏡環千峰蒼翠立雲表漁舟破浪來泛泛一葉小雲
門若耶間迨此素秋杪登覽不可遲去若孤鴻矯
又
丈夫素所學致主齊羲軒恨無同志人徒欲起九原痛
哭驚世俗著書成空言歲月去衮衮吾其死空村
示客
枳縛藩籬荆作門蕭條何以致諸君歸休正得求吾志
老病猶能誦所聞紫蟹迎霜徑盈尺白魚脫水重兼斤
一杯㶑灧無辭醉秋稼登場合策勲
秋晚村舍雜詠
村巷翳桑麻蕭然野老家園丁種冬菜隣女賣秋茶啄
木矜竒服牽牛蔓碧花一樽雖艸艸笑語且喧譁
又
秋晚年中熟湖鄉未寂寥步頭横畫舫柳外出朱橋潮
壯知多蠏霜遲不損&KR1593;家家新釀美隣里遞相邀
卧病累日羸甚偶復小健戲作
病忽迨旬日衰如增十年難求秦緩藥空負宋清錢微
火秋先跨閑房晝亦眠偶賖書鬼錄遇酒又陶然
又
伏枕瀕九死下牀如再生幸回蒿里駕猶作越吟聲拂
几嗟塵積開書覺眼明淖糜方自養未敢憶南烹
又
行年當大耋卧病涉高秋丸藥作竒驗俶装仍小留輕
漚元泛泛破屋已颼颼尚有江湖興沙頭問釣舟
劎南詩稾卷四十七
