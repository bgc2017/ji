劎南詩稾卷八十二
宋陸游撰
賞小園牡丹有感
雒陽牡丹面徑尺鄜畤牡丹高丈餘世間尤物有如此
恨我總角東吳居俗人用意若侷促目所未見輒謂無
周漢故都亦豈遠安得尺箠驅羣狐(山陰距長安三千七百四十里距雒)
(陽二千八百九十里)
山居
平生絶愛山居樂老去初心亦漸償直道本知天可恃
曠懷真與世相㤀徑穿脩竹衣巾爽盤設靈苗匕箸香
但恨相逢無魯叟浩歌小試接輿狂
閒詠
蕭蕭華髮映烏巾五十年前故史臣正使老來無老伴
未妨閒處作閒人按行池水知增耗點檢庭花見故新
更有菴中策勛事投床鼻息聒比鄰
又
事業無聞負聖時滄波自照角巾欹養成林下無窮嬾
占盡人間徹底癡小麥繞村苗鬱鬱柔桑滿陌椹纍纍
醫翁簭叟真堪友搜索殘尊與共持
又
謝事歸來一把茅村深樵牧日論交未言客路塵衣化
最恨書窗鐵硯凹戀戀故袍誰復念便便癡腹敢辭嘲
卜居雖僻吾猶悟失却岷山理鶮巢
又
白頭羇客更堪論身寄城南桑竹村一榻琴書春寂寂
四山霧雨晝昏昏常情共笑門庭冷好事虚推輩行尊
燒筍炊粳真過足兒曹不用致魚飱
又
危途九折浩無津晚幸收身作散人俸祿既空憂患少
酒殽雖薄笑歌頻多添布褐方知老淨埽苑衡不覺貧
南陌東阡元在望柴車嬾駕動經旬
讀樂天詩
放姬鬻駱初何有常笑香山恨不攄輸與此翁容易死
一身之外更無餘
讀許渾詩(渾居丹陽丁夘橋其詩丁卯集)
裴相功名冠四朝許渾身世落漁樵若論風月江山主
丁卯橋應勝午橋
時鳥
日出鳴布穀月落鳴子規一氣之所感彼亦不自知架
犂最晚至適當農事時丁壯戴星出力作孰敢遲鳴者
既有警聞者得以思乃知失時輩強聒終何為百舌亦
能言今默乃其宜我作時鳥篇用繼豳人詩
齒髮歎
樂天悲脱髮退之歎墮齒吾年垂九十此事已晚矣髮
脱妨危冠齒墮廢大嚼晨興對清鏡何以慰寂莫造物
本無心豈欲使汝衰曷不望長空兩曜無停時
送春
新葉張翠幄落花作紅茵山蔬旨且柔家釀清而淳以
我垂老境送此將歸春我固惜流年春亦記陳人江山
處處佳風月日日新蹇驢度松岡短檝横煙津蘭亭人
已遠遺韻猶清真却下木柵市天風吹角巾
初夏
新綠陰中燕子飛數家煙火自相依童誇犢健浮溪過
婦閔蠶飢負葉歸地煖小畦花汞長泥融幽徑藥苗肥
邨居樂事何勝數一醉旗亭又典衣
又
江鄉初夏暑猶輕霽日園林有晚鶯聊置尊罍師北海
盡除屏障學東平綠槐露溼單衣爽紅藥風翻病眼明
每感流年成絶歎白頭自笑未㤀情
初夏即事
夏景遽如許先從草木知朱櫻連蔕剪紅藥帶花移病
起單衣怯身閒晝漏遲空齋無長事簾影看參差
古夀人至聞五郎頗有老態作長句自遣
齒落髮斑兒亦老志衰力惰我寧悲埋盆便可為池看
折竹何妨作馬騎點誦内經莊叟語長歌半格白公詩
此身未死先安頓除却山村百不宜
郊行
春郊無處不堪行滿路人家笑語聲賣劎買牛知盜息
乞漿得酒喜時平西村日落川雲暝東嶺虹收海氣清
農事方興戒遊惰為君來往主齊盟
小園
小園草木手栽培袤丈清池數尺臺拄杖倦時閒倚壁
芳醪熟後喜傳杯春蕪滿地鹿㤀去夏木成陰鸎自來
堪笑山童慙飽食時時走報一花開
初夏雜興
隱趣與誰論深居湖上村避蘭寧改路惜筍不開園庭
草饒生意溪沙記漲痕愁來時淺酌隨事有雞豚
又
避寂諸緣息安貧百慮寬嬾如常抱疾退似本無官皎
潔鶴翎扇嵯峩龜屋冠何勞問唐舉徹屋是清寒
又
咄咄無窮事騰騰暫寓身月生知改朔花盡覺經春市
鬨朝沽酒巫歌夜樂神興來隨衆出一笑不妨新
又
移花得微雨晒藥遇新晴悶裏家書到貧時糴價平身
方抱沉疾天乃相餘生莫恨村醪薄燈前與細傾
又
倦甚惟思睡閒來却要行疏泉入幽圃映樹覘流鶯藥
品從僧問琴材就客評轉頭還一日正爾送餘生
思子虡
里堠迢迢阻問津年光冉冉苦催人未能免俗予嗟老
豈不懷歸汝念親家釀湖蒓誰共醉江雲淮月又經春
新詩題罷無從寄獨倚危闌一愴神
偶思蜀道有賦
天回驛畔江如染鳳集城邊柳似搓萬事已隨流水去
一尊將奈夕陽何是非無定言何益窮達徐觀得孰多
幸有漁蓑歸故里不妨高枕且酣歌
書意
養得山林氣粗全此懷無處不超然日長琴奕茆檐下
歲晚江湖箬帽前天上本令星主酒俗間妄謂世無仙
今年茶比常年早笑試西峯一掬泉(今年清明前數日山中已有新茶)
贈倪道士
羽衣暫脱著戎衣坐定方驚語入微歸隱玉霄應不出
他年容我扣巖扉
又
我坐虚名剩得窮百年身墮畏途中看君一棹煙波樂
悔不常為采藥翁
哭李孟達
舊交多已謝明時孟達竒才最所思晚歲立朝雖小試
平生苦學竟誰知尊前一笑終無日地下相從却有期
慟絶寢門霜日莫短篇聊為寫餘悲
送黃文叔守福州
黃公天下士遇主紹熙年議論前修似聲名九牧傳巨
舟夷險濟拱璧始終全勇退先諸老榮歸總十連旌旄
照關路冠蓋盛離筵内閣恩光重宸毫墨色鮮任方分
斧鉞歸即珥貂蟬病叟難為别臨期一悵然
初夏雜詠
揮袖謝人間一窗如海寬鹿麋為老伴松屑當朝餐自悟
達生理儘容非意干却嫌孤寂甚支竈學燒丹
又
病退身仍健年侵趣更高芳醪溢蠻榼短褐束郿縚本
不營三窟何由挫一毫煙帆幾時掛長嘯破秋濤
又
屐路緣虚壁棋軒枕小灘玄言不媿籍熟睡却輸搏咄
咄書常嬾便便腹本寬山園時節好杏子已微丹
又
去日驚鑽燧窮途困負薪故人天未遠薄俗眼邊新踽
踽飄零客悠悠賸長身寸心知已矣端欲為誰陳
又
昔日江湖上飄然無定居頻傾京口酒亦食武昌魚北
首心空壯東歸憤不攄豈知牙齒落送老一茆廬
即事
萬里山河拱至尊羽林鐵騎若雲屯羣公先正不復作
故國世臣誰尚存河洛可令終異俗芻蕘何自達脩門
王師一日臨榆塞小醜黃頭豈足呑
漁扉
蜻蜓浦上一漁扉回首人間萬事非賣藥山城攜鶴去
看碑野寺策驢歸偶因束帶悲腰減常為梳頭感髮稀
午睡定知無客攪曲肱閒看雨霏霏(郊居遇雨作則無客至)
山行見三十年前題名悵然有賦
百年村落半丘墟垂老經過一枙車金石闕訛秦漢舊
(謂秦始皇刻石及禹窆上漢隸)山川勝絶晉唐餘醉題墨淡塵昏壁詩
社人亡淚濺裾名宦半生成底事早時恨不學犂鉏
山房
柴門不掩俗人稀成就山房一段竒木葉最宜新雨後
鳥聲更勝莫春時家貲屢罄緣躭酒宿習猶存為愛詩
别有一條差自慰木苗芎茁正離離
縱筆
兀兀一無為冥冥百不知倦多惟嗜睡食晚遂忘饑開
卷渾如夢逢人不省誰何須覓知識木石即吾師
又
一點湛空明居然萬事輕菜元勝肉食車豈異徒行幻
境終何在金丹本自成信能如是解土苴亦長生
又
薙草除苦葉勞人亦動心無愁疎把酒習嬾罷彈琴濯
垢臨溪水追涼就木陰常尋省力處外物孰能侵
又
夢事飽曾經靈臺了不驚冤親同一妄魔佛兩皆平應
物如風過投床即鼾聲晨興拂几硯猶恨太勞生
窗下戲詠
飛來山鳥語惶愡却是幽人半睡中新竹成陰無彈射
不妨同向北窗風
又
三尺清池鏡面平剪刀葉底戲魚行吾曹安得如渠樂
傍渚跳波過此生
又
何處輕黃雙小蝶翩翩與我共徘徊綠陰芳草佳風月
不是花時也解來
埭西小聚
瓦盎盛蠶&KR0008;沙&KR3218;煮麥人三家小聚落兩姓世婚姻父
老衣冠古閭閻風俗淳不應陶靖節獨號葛天民
老歎
步遲腰傴僂面瘦骨崢嶸貧病消前業耕樵樂太平有
歌悲易水無酒醉湖城何許容身得門前釣艇横
衰甚書感
髮殘不勝冠齒墮欲廢嚼譬如亭皋木秋至葉自落豈
惟形骸變意氣已非昨床隅倚拄杖壁上掛雙屩經旬
不出戶薄飯羹藜藿居然遠霜露因得養腰脚年衰固
應死延保未可度人之生實難夀終固為樂開卷思千
載閱世等六博志士有蹈海儒生亦投閣何如釀濁醪
遇興時獨酌半酣望青天萬事付一噱
山行過僧菴不入
垣屋參差竹塢深舊題名處嬾重尋茶壚煙起知高興
碁子聲疎識苦心淡日暉暉孤市散殘雲漠漠半川陰
長吟未斷清愁起已見横林宿暮禽
山行
閒人日日得閒行況值今朝小雨晴水淺游魚渾可數
山深藥草半無名臨溪旋喚罾船渡過寺初聞浴鼓聲
小醉未應風味減滿盤青杏伴朱櫻
夜窗
性中汝本具光明蔽障除時道自成手刈茆苫數椽屋
身鉏菜煮一杯羹天人迭勝誰能測禍福無常不待評
惟有吾心終可恃夜窗袖手聽松聲
送邢芻甫入閩
兩窮相值每相憐聞子南游一愴然莫道此行非久别
衰翁何敢望明年
又
君行正及荔枝丹想見臨觴為破顔此外但宜烹茗雪
傷生不用擘蠔山
從邢芻甫求桃竹拄杖
拄杖當年盛得名一枝尚覺百金輕老人不復須春草
只要攜渠處處行
老雞
老雞擁腫不良行將旦猶能效一鳴碓下糠粞幸不乏
何妨相倚過餘生
還東
還東寒暑幾推移漸近黃梅細雨時窗下興闌初掩卷
花前技癢又成詩囊錢不貯還成癖官事都捐未免癡
賴是病軀差勝舊一杯藜粥且扶衰
行東山下至南巖
穿林了不厭﨑嶇邂逅幽懷得少攄昔媿出山成小草
今知流水羨游魚呦呦馴鹿隨輕策泱泱流泉入野渠
坐覺塵襟真一洗正如頭垢得爬梳
書幸
謀身從昔本迂疎豈料餘年却晏如盤箸無時闕鮭菜
道途隨事有舟車故衣已敝月三浣短髮雖殘日一梳
里巷浮沉亦何憾見賢猶及渡江初
放言
酒熟固可喜酒盡亦陶然有客則劇談無客枕書眠饑
啜羹不糝閒玩琴無弦摘嗅砌下花掬弄澗底泉啄木
抱蠧枿摶黍鳴桑顛欣然為一笑世故何足捐無人罵
鄭虔亦無嘲孝先回顧三角童吾與汝忘年
晚步門外
槐葉已成陰楸花亦離離日莫門無人迨我消搖時左
持漆園書右挾栗里詩風從湖面來成此一段竒石路雖
甚狹雅稱拖笻枝少頃山月明照我角巾欹
夏夜
風便更漏明室虚蚊蚋靜筋骸日益衰厭事樂幽屏清
燈北窗下突兀寫孤影進學無新功賦詩聊自警
甕池
薶甕東階下灩灩一石水買魚畜其間鱍鱍三十尾力
微思及物為惠止於此無風水不搖得志魚自喜涵泳
藻與蒲永不畏刀几飯罷時來觀相娛從此始
種菜
菜把青青間藥苗豉香鹽白自烹調須臾徹案呼茶椀
盤箸何曾覺寂寥
又
老農飯粟出躬耕捫腹何殊享大烹吳地四時常足菜
一番過後一番生
又
白苣黃瓜上市稀盤中頓覺有光輝時清閭里俱安業
殊勝周人詠采薇
又
引水何妨蓻芥菘圃功自古補三農恨君不見名山芋
藏蓄猶堪過歲凶
白首
白首歸來老故園索居情味更堪論關河悠邈夢魂到
親舊凋零書札存身病自憐詩思退家貧客笑酒醅渾
昏昏只欲投床睡兒勸孫扶強出門
東窗遣興
巷陌過從少園林景物新羣魚時戲藻馴雉每依人映
戶槐陰密堆盤麥餌珍殘春又陳迹撫事一傷神
又
巾屨長閒客簾櫳薄暑天巢空重乳燕葉密未鳴蟬壺
箭看多算圖書理斷編悠然已夕日却上采菱船
又
夏淺清陰滿村深白日長言多思寂默酒醒悔猖狂老
馬漫知路鈍錐寧出囊此翁真耄矣嬾放亦何傷
北窗
晏嬰長不滿五尺淳于飲能至一石老無功名未足歎
滑稽玩世亦非昔當年交友傾一時誰料蓬門今寂寂
陳山李石千載士早死當為天下惜斯文顯晦端有命
道悠運促非人力我今稽山一老農百歲不死知何益
後生可畏要有人誰能隱若一敵國狂言勿發心自驚
歸坐北窗還默默
小酌
偶向東園把一杯不辭團坐埽蒼苔野花經雨自開落
山鳥穿林時去來皂白正非天欲辨青黃要與木為災
今年秋後猶能健賸乞梅栽與李栽
夏日
暑雨初晴晝漏遲江鄉樂事有誰知村村壠麥登場後
戶戶吳蠶坼簇時
又
齒髮凋零奈爾何年光暗裏易消磨街槐正喜清陰密
巷柳還驚蠧葉多
又
竹根斷作眠雲枕木癭刳成貯酒尊怪怪竒竒非著意
自無俗物到山村
又
動身尚嬾那堪事學古無成罷讀書枕上側眠聽語燕
池邊小立看游魚
又
悶欲遠游身苦嬾病思閒話客誰過北窗一枕差堪樂
無奈茶杯作祟何
又
黃葛蚊厨睡欲成高槐陰轉暑風清倚床奴子垂頭坐
搖手孫兒小步行
又
斮取溪藤便作香煉成崖密旋煎湯蕭然巾履茅堂上
不畏人間夏日長
又
謝客捐書日日閒行穿密竹卧看山巖前恨欠煎茶地
安得茆茨一小間
又
蘋生洲渚微風起梅熟園林細雨來咫尺柴門常嬾出
不教拄杖損蒼苔
又
側卧横眠百不知軒窗寂寂雨絲絲豈無布襪青鞋興
過却梅天出未遲
又
幽花婭姹開還歛小蝶翩翾去復留貪睡畸翁俱不領
被人錯喚作閒愁
又
山下柴荆晝不開苔生古井暗楸槐新詩哦罷閒無事
移取藤床睡去來
睡起
不恨無人到野堂惟將美睡荅年光風輕荷葉翻翻綠
雨溼松枝細細香薄俗空成士龍笑長歌未盡接輿狂
掬泉弄石翛然晚又得今年一夏涼
雨中作
湖曲雨凄凄茆檐觸額低衡門元少客窮巷況多泥解
渴黃梁粥嘗新白苣虀吾生真自足不恨老鉏犂
感物
物情豈願歲時遒一氣潛移不自由日出鵓鴣還喚雨
夏初蟋蟀已吟秋(今年四月聞蟋蟀鳴)
又
小園清曉岸綸巾物態年光日日新綠葉自生黃自落
不應秋至始愁人
舟中有賦
一枝柔艣聽咿啞炊稻來依野老家山寺日中齋鼓動
江樓風急酒旗斜綠稍嫋嫋搖新竹翠蔓離離熟早瓜
閒客去留隨所遇不知何處送棲鴉
晨起獨行綠陰間
楸槐陰裏漏朝暉芳草離離露漸稀不恨過時常煮酒
且欣平旦著生衣病逢鍼藥如差減貧比簞瓢尚庶幾
惟是未能忘習氣亂書隨日又成圍
獨至遯菴避暑菴在大竹林中
赤日黃塵厭垢紛竹林深處寄幽欣如聽嵩雒風前笛
似看瀟湘雨後雲園鹿知時新解角池魚得意自成羣
悠然一笑誰能識坐勝天魔百萬軍
又
世俗元非不汝忘汝歸安取醉為鄉藥苗野蔌山家味
栢子松房道室香一卷隱書為日課數聲啼鳥謝年光
客來莫笑苑茨陋占盡炎天一味涼
短歌行
上樽不解散牢愁靈藥安能扶死病千鈞強弩無自射
虚空六出竒計終難逃定命人生斯世無别巧要在遇
物心不競憂忘寢食怒裂眥孰若憑高寄孤詠炎天一
葛冬一裘藜羹飯糗勿豫謀耳邊閒事有何極正可付
之風馬牛
山寺
路盡初逢寺行行獨叩扉民貧稀送供僧老少完衣日
正樓鐘動溪深藥草肥吾衰亦久矣捨此欲疇依
明日復欲出游而雨再用前韻
小艇爭浮浦幽人獨倚扉新泥添燕壘細雨溼嬰衣葚
紫桑新暗秧青水正肥欣然語鄰父投老得相依
暇日登東岡
雙履青芒滑輕衫白苧涼雲生半巖潤麝過一林香童
子持棋局厨人饋粟漿歸來更清絶淡月滿林塘
㬥雨
黑雲如龍爪白雨如博棋老屋處處漏此夕將何之豈
惟移床避殆欲懸釜炊擾擾舍中人具食不以時兒女
乃可憐赤脚啼午饑語兒姑少忍開霽會有期
幽事
衰翁喜幽事闖戶不升堂酒僅三蕉葉琴纔一履霜(東坡)
(自能飲三蕉葉范文正公酷好琴止彈履霜一曲時謂之范履霜)好游力不給愛客病
相妨獨有詩情在年來亦漸忘
又
野館多幽事畸人無俗情靜分書句讀(豆)戲習酒章程
藥禇藏難見棋枰算未成悠然寄孤歗吾豈固逃名
劎南詩稾卷八十二
