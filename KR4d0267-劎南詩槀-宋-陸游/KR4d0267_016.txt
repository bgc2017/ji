劎南詩稾卷十六
宋陸游撰
夜夢與數客觀畫有八幅龍湫圖特竒客請予作
詩其上書數十字而覺不復能記明旦乃追補
之亦髣髴夢中意也
高堂閱畫娱嘉賓巨幅小卷縱横陳其間一圖最傑作
命意落筆驚倒人竒峰峭立插地軸飛瀑崩瀉垂天紳
壽藤老木幻荒怪深潭危棧愁鬼神忽然白晝起雷電
始覺異物蟠奫淪隂雲四興誅老魃甘澍連夕蘇疲民
豈惟陂澤苖盡立已活億萬介與鱗文章與畫共一法
腕力要可回千鈞錙銖不到便懸隔用意雖盡終苦辛
君看此圖凡幾筆一一圜勁如秋蓴乃知世間有絶藝
天造草昧參經綸吾言未竟且復止&KR1233;發幽奥天公嗔
泛舟
女牆齾齾帶斜暉短棹還從剡曲歸木葉經霜渾欲盡
人家近水自相依逢迎俗客言多忤顚沛窮途計易非
雪裏閉門殊不惡故貂雖弊勝無衣
夜聞大風感懷賦吳體
故都宫闕汙羶腥原野久稽陳大刑未須校尉戍西域
先要將軍空朔庭意言揮戈可退日身乃讀書方聚螢
病起窗前髮如雪夜聞風聲孤涕零
骨相
骨相元知薄功名敢自期病侵彊健日閒過聖明時形
勝輪臺地飛騰瀚海師江湖雖萬里猶擬綴聲詩
有感
書生事業絶堪悲横得虛名毁亦隨怖懼幾成牀下伏
艱難何啻劎頭炊貸監河粟元知誤乞尉遲錢更覺癡
已卜一菴鵝鼻谷(鵝鼻谷在秦望山秦刻石之所崖嶺巉峻)可無芝术療朝
飢
又
讀遍名山萬卷藏殘年肻受俗低昂正須嘯詠風濤上
未至悲辛酒䏑旁夢裏功名誰復計閒中日月不勝長
虚皇有詔君知否盡賜江湖作醉鄕
城西晩眺
嫋嫋城笳咽熒熒漁火青霜凋兩岸柳水浸一天星靜
看船歸浦遥聞雁落汀倚闌幽興極不敢恨飄零
苦寒
凍硯時能出苦吟濁醪亦復慰孤斟誰知冰雪凝嚴候
自是乾坤愛育心癘鬼盡驅人意樂遺蝗一洗麥根深
但嫌景短妨書課棲鳥紛紛又滿林
夙興
病後精神殊未减披衣每起待晨雞愛書不厭如平壑
戒酒新嚴似築堤莫歎茅茨常局促猶勝簿領苦沈迷
迎長漸近丹當熟已覺溫溫下徹臍
冬夜讀書甚樂偶作短歌
衰病作書祟常恨無新功兔甌供茗粥睡思一洗空郊
居近城闉漏鼓傳鼕鼕緗帙開爛漫牙籖紛疉重朱黃
參筆墨照映燈花紅魯壁汲冡祕天遣慰困窮衮衣窺
藻火宗廟聽笙鏞端居得至樂生世豈不逢藜羹冷未
啜䄈褐忘嚴冬拜手謝造物不須黑頭公
冬夜月下作
造物寧能困此翁浩歌庭下畣松風煌煌斗柄插天北
焰焰月輪生海東皂纛黃旗都護府峩冠長劎大明宮
功名晩遂從来事白首江湖未歎窮
感憤
今皇神武是周宣誰賦南征北伐篇四海一家天歷數
兩河百郡宋山川諸公尚守和親策志士虚捐少壯年
京洛雪消春又動永昌陵上草芊芊
蓬戶
蓬戶真堪設爵羅歲時野老自相過人情靜處看方見
詩句窮来得最多枕上長歌時激烈樽前一笑且婆娑
白頭萬事都經遍莫為悲傷損太和
行後園
霜風吹枯桑落葉乾有聲陂池日已涸沙水見底清人
生非金石歲暮難為情安得天邊鵠駕之以遐征
曉出遇獵徒有作
出門萬瓦粲晨霜忽憶行軍起裹創賣劎買牛身已老
搴旗斬將夢猶狂竒才古有潛屠肆豪氣今誰寓獵場
狐兔草間何足問合留長箭射天狼
贈道侶
﨑嶇世路久知難凖擬丹成玉鍊顏十載尋人遍巖宂
一樽隨處對溪山蘇門晝寂聞舒嘯函谷秋清候度關
&KR1233;欲相招同此事疑君未辦一生閒
六言
功名正恐不免冨貴酷非所須鐵馬未平邊徼釣船且
醉江湖
又
噉飯一簞不盡結廬環堵猶寬常得奉祠玉局不須草
詔金鑾
又
烏有翁邊貰酒無何鄕裏尋花把定東風一笑今年别
是生涯
又
壯歲京華羈旅暮年湖海清狂勿倚新知可樂笑中白
刃如霜
作雪未成自湖中歸寒甚飲酒作短歌
黑雲垂到地飛霰如細礫我從湖上歸散髮醉吹笛少
年志功名目視無堅敵慘淡古戰場往往身所歴寧知
事大繆白首猶寂寂凄凉武侯表零落陳琳檄報主知
何時誓死空憤激天高白日遠有淚無處滴
題傳神
鹽車心愧渥洼姿邂逅風雲妄自期齧雪豈無歸漢日
飯牛猶有相齊時君看䄈褐琴横膝誰許峩冠劒拄頤
白髮蕭蕭雖憊矣時来或將鎮邊師(李英公平敵時已八十餘)
閏月三夜舍西觀新月
平生絶愛初三月況是平池浸玉鈎老去人間朋舊少
一樽誰與話清愁
獨夜
城上長更續短更江平天迥雁方征燈明紙帳雪霜色
火熟銅瓶風雨聲濁酒未傾心已怯細書時讀眼猶明
蕭然一室平生慣纛下何須擁萬兵
晩出偏門
一段新愁帶㝛酲半欹烏帽策驢行村墟香動梅初破
裘褐寒輕雪未成渡口人爭紅日晩沙邊雁帶碧煙横
悠然又覓長堤路腸斷城樓畫角聲
薏苡(蜀人謂其實為薏米唐安所出尤竒)
初遊唐安飯薏米炊成不减雕胡美大如芡實白如玉
滑欲流匙香滿屋腹腴項臠不入盤況復飱酪誇甘酸
東歸思之未易得每以問人人不識嗚呼竒材從古棄
草菅君試求之籬落間
畣鄭虞任檢法見贈
臥龍山前秋雨晴鄭子過我如夙昔照人眉宇寒巉巉
懸知筆有千鈞力鏡湖歲暮霜葉空乃聞載酒同諸公
歸来湖山皆動色新詩一紙吹清風文章要須到屈宋
萬仞青霄下鸞鳳區區圓美非絶倫彈丸之評方誤人
舟中曉賦
小艇下滄浪吳歌特地長斜分半艙月滿載一篷霜香
甑炊菰白醇醪點蟹黃宦遊元為口莫恨老江鄕
野興
玉門關外何妨死飯顆山頭不怕窮春瓮已成花欲動
了無一事着胷中
又
猨臂將軍老未衰氣吞十萬羽林兒南山射虎自堪樂
何用封侯高帝時
月夜有感
炯炯冰輪升澹澹玉宇碧高樓傾美酒一醉不容失陸
生獨何事閉戶飽岑寂年来負風月豈止此一夕平生
酒邊身欲老每自惜夜闌耿不寐浩歌出金石
落魄
落魄東吳莫笑儂今年要不負春風閒愁擲向乾坤外
永日移来歌吹中酒浪欲爭湖水綠花光却妒舞衫紅
公卿憂責如山重肻信人間有放翁
遣興
壯年一箭落雙鵰野餉如今擷藥苖寒與梅花同不睡
悶尋鸚鵡說無憀烏絲闌上詩初就綠綺聲中酒半消
老去可憐風味在未應山海混漁樵
湖村野興
十里疎鐘到野堂五更殘月伴清霜已知無奈姮娥冷
瘦損梅花更斷腸
又
山色空濛雨點微醉中不覺濕蓑衣何妨乞與丹靑本
一棹横衝翠靄歸
看鏡
局促人間百不如每看清鏡歎頭顱醉来風月心雖在
老去軒裳夢已無棋劫正忙停晩餉詩聯未穩畫寒爐
乘除尚喜身強健六十登山不用扶
塞上
塞上今年有事宜將軍承詔出全師精金錯落八尺馬
刺繡鮮明五丈旗上谷飛狐傳號令蕭關積石列城陴
不應幕府無班固早晩燕然刻頌詩
舟過會稽山下因繫舟遊近村迨暮乃歸
六十齒髮衰歲月如逝波秦王酒瓮邊知復幾經過欣
然捨畫檝仄步捫青蘿一徑入幽谷四面聞樵歌白雲
忽破碎翠木相蕩摩㶑㶑春塘滿柳隂戲雙鵝浮生百
憂中此樂顧豈多日暮吾其歸已恐爛斧柯
人日偶遊民家小園有山茶方開
人日西郊路晨光射淺灘停橈喜蕭散照影歎衰殘社
酒香浮瓮春蔬綠滿盤山茶雖慰眼不似海雲看(成都海雲)
(寺山茶花一樹千苞特為繁麗)
過杜浦橋
橋外波如鴨頭綠杯中酒作鵝兒黃山茶花下醉初醒
却過西村看夕陽
又
橋北雨餘春水生橋南日落暮山横問君對酒胡不樂
聽取菱歌煙外聲
上元日晝臥
積雨連上元孤愁臥空館㝛酲殊未解欲起意復嬾牀
敷蠻氊穩被擁吳綾暖殘香碧縷細軟火紅焰短雖云
少睡眠聊喜屢展轉昏昏忽已暮一笑呼茗椀
莊器之作招隱閣項平父諸人賦詩予亦繼作
諸公共賦反招隱細字斜行肻見傳語到淮南小山作
人如江左永和年一窗蘿月禁春瘦萬壑松風撼晝眠
我亦尚嫌林谷淺因君更擬斸雲煙
春夜讀書感懷
荒林梟獨嘯野水鵝羣鳴我坐蓬窗下畣以讀書聲悲
哉白髮翁世事已飽更一身不自恤憂國涕縱横永懷
天寶末李郭出治兵河北雖未下要是復兩京三千同
德士百萬羽林營歲周一甲子不見邊塵清賊酋實孱
王賊將非人英如何失此時坐待姦雄生我死骨即朽
靑史亦無名此詩倘不作丹心尚誰明
㝛能仁寺
小雨暗江城倦客寄僧榻孤燈如秋螢清夜自開闔遥
憐萍青青厭聽鼃閤閤窗明竟無寐卯酒倒殘榼
寄題方伯謩遠菴
方侯胷中負經濟議論源源有根柢借令不用老山林
尚欲著書垂萬世百年苦短萬世長榮利一時真聚蚋
渠曹定自别肺肝今夕不為明旦計
雨中㝛石帆山下民家
老覺山行倦閒便水㝛幽雨泥看放鴨煙草聽呼牛槃
箸煩頻勸窗扉喜小留餘年竟何事高枕送悠悠
中夜雨霽月色入戶起飲酒一杯作絶句
吹盡浮雲天宇清城頭疊鼓報三更平生無此一杯酒
玉笥峯頭看月生(玉笥峯在石帆之南)
贈石帆老人
地僻林深客到稀高舂未起閉柴扉新松鬱鬱三千本
密竹蕭蕭一尺圍溪叟旋分菰米滑山童新采蕨芽肥
因君更作長閒想麟閣雲臺竟是非
溪上醉吟
行行不知溪路深但怪素月生遥岑不辭醉袖拂花絮
與子更醉青蘿隂
囚山
垣屋參差綠樹邊囚山光景餞華顚平川極目思秦地
大澤浮空憶楚天刺虎射麋俱已矣舉杯開劎忽悽然
此生終遣英雄笑棘沒銅駝六十年
小園
松菊僅三畝作園真強名馴禽驚不去熟果墜無聲倦
就盤陀坐閒拈楖栗行茅亭亦疎豁憑檻看春耕
鄕人或病予詩多道蜀中遨樂之盛適春日遊鏡
湖共請賦山隂風物遂即杯酒間作四絶句却
當持以誇西州故人也
嫩日輕雲淡沲天撲燈過後賣花前便從水閣杭湖去
捲起朱簾上畫船
又
舫子窗扉面面開金壺桃杏間尊罍東風忽送笙歌近
一片樓臺泛水来
又
湖波綠似鴨頭深一日春晴直萬金好事誰家鬭歌舞
方舟齊榜出花隂
又
花光柳色滿牆頭病酒今朝嬾出遊却就水亭開小宴
繡簾銀燭看歸舟
病中
風雨暗江天幽窗起復眠忍窮安晩境留病壓災年客
助修琴料僧分買藥錢餘生均逆旅未死且陶然
病起
開歲忽六十病餘閒炷香春光向客淡夜漏為愁長已
老鷄豚社永違鵷鷺行蒼龍西角月孤夢墮微茫
小築
小築茅茨鏡水濱天教靜處著閒身平原不復賦豪士
甫里但思歌散人翠壁微泉時的皪衡門疉嶂曉嶙峋
子虚誤辱諸公賞萬里輕鷗豈易馴
記夢
東吳春暮寒猶重睡美不聞城角動身雖衰惰怕出門
江山尚入幽窗夢夢到青羊看修竹道人告我丹將熟
試求一黍換肝腸它日重来駕黃鵠(青羊宮在成都南門外浣花道中)
久雨排悶
一春略無十日晴雨脚纔斷雲已生竒葩摧敗等青莧
嘉穀漂蕩隨浮萍書生病臥苔及榻濕薪燎衣熏欲盲
腰頑足痺空歎息咫尺不得行中庭讀書窗黑不見字
彈琴絃緩那成聲老盆濁酒且復醉兩部鼓吹方施行
雨中泊舟蕭山縣驛
端居無策散閒愁聊作人間汗漫遊晚笛隨風来倦枕
春湖帶雨送孤舟店家菰飯香初熟市擔蓴絲滑欲流
自笑勞生成㡳事黃塵陌上雪蒙頭
夜漏欲盡行度浮橋至錢清驛待舟
潮生抹沙岸雲薄漏月明江頭曉色動鴉起人未行扶
攜度長橋仰視天宇清遥憐繫舟人聽我高屐聲水檻
得小憩一笑拄杖横澄漪弄孤影微風吹宿酲湛然方
寸間不受塵事攖寄語市朝人此樂未易名
江頭十日雨
江頭十日雨雨止春已盡殘紅如掃空草木皆綠潤村
墟櫻筍鬧節物團糉近可憐笠澤翁百憂集雙鬢賦詩
空自清學道了不進林間一甌茶晤語君勿吝
柯橋客亭
小市初晴已過春朱櫻青杏一番新㶚陵老子無人識
暫借郵亭整角巾
又
梅子生仁燕護雛遶簷新葉綠扶疎朝来酒興不可耐
買得釣船雙鱖魚
小雨舟過梅市
故故催詩襯雨蓬悠悠破夢隔雲鐘遥看漁火兩三點
已過暮山千萬峰老矣自應埋病骨歸哉莫念抗塵容
停橈小住青楓岸吴市高人儻可逢
曉枕
曉枕鶯聲帶夢聽忽看淡日滿窗櫺閒愁誰遣濃如酒
醉過殘春不解酲
巢菜(并序)
蜀蔬有兩巢大巢豌豆之不實者小巢生稻畦
中東坡所賦元修菜是也吳中絶多名漂搖草
一名野蠶豆但人不知取食耳予小舟過梅市
得之始以作羹風味宛如在醴泉蟇頤時也
冷落無人佐客庖庾郎三九困譏嘲此行忽似蟇津路
自候風爐煑小巢
吳娘曲
鏡奩蠶出千黑蟻釵梁梅小雙青豆吳娘十四未知愁
羅衣已覺傷春瘐閒尋女伴過西家鬭草歸来日未斜
睡睫濛濛嬌欲閉隔簾微雨壓楊花
感舊
醉眼常輕兒女曹西遊對客尚能豪縷金羯鼓龜兹樂
鏤玉琵琶邏逤槽巫峽已回行雨夢錦江空憶浣花遨
閒情何計都除盡為覓并州快剪刀
晨起閒步
飛紅掠地送春忙嫰綠成隂帶露香聽徹曉天鸎百囀
却隨飛蝶度横塘
初夏同桑甥世昌過隣家
空谷舊生涯蕭條只自嗟妻饞嗔護筍兒病失澆花赤
米老能飽濁醪貧可賖徵科幸差簡扶杖過隣家
寓歎
孤生拙料事諸老誤知人世故幾翻覆此身常賤貧有
書藏禹穴無地靜邊塵衰病今年劇呻吟欲過旬
春夏雨暘調適頗有豐歲之望喜而有作
二十年無赤白囊人間何地不耕桑陂塘處處分秧遍
村落家家煑繭忙野老逢年知飽煖書生隨例得猖狂
雨餘天氣初清潤曳履長歌出草堂
聞邊酋遁歸漠北
幽州遺民欵塞来来者扶老携其孩共言單于遠逃遁
一夕荆棘生燕臺天威在上賊膽破捧頭鼠竄吁可哀
妄期舊穴得孳育不知天網方恢恢老上龍庭豈不遠
漢兵一炬成飛灰陛下中興天所命築壇授鉞皆雄才
煌煌九霄揭日月浩浩萬里行風雷虢山多獸可遊獵
汝不請命何歸哉
初夏遊凌氏小園
水滿池塘葉滿枝曲廊危榭愜幽期風和海燕分泥處
日永吳蠶上簇時閒理阮咸尋舊譜細傾白墮賦新詩
從来夏淺勝春日兒女紛紛豈得知(庾信詩云夏淺却勝春鏡湖遊人至)
(立夏而止)
偶得北境金泉酒小酌
草草杯盤莫笑貧朱櫻羊酪也嘗新燈前耳熱顚狂甚
邊酒誰言不醉人(高適詩云敵人十歲能騎馬邊酒千杯不醉人)
又
邊人萬里跨燕秦志士悲歌淚滿巾未履戰場齊奏凱
一樽先醉范陽春
無題
珠鞲玉指擘箜篌誰記山南秉燭遊結綺詩成江令醉
櫜泉夢斷沈郎愁天涯落日孤鴻沒鏡裏流年兩鬢秋
不用更求驅豆術人生離合判悠悠
戲贈
簾幕隂隂晝漏遲鵝黃雪白絡新絲只應笑殺東隣女
不見鞦韆到折時
題少陵畫像
長安落葉紛可掃九陌北風吹馬倒杜公四十不成名
袖裏空餘三賦草車聲馬聲喧客枕三百青銅市樓飲
杯殘炙冷正悲辛仗内鬭雞催賜錦
閒居書事
園林綠葉一番新桃李吹成陌上塵玩易焚香消永日
聽琴煑茗送殘春隱居正欲求吾志大患元因有此身
堪笑癡人營冨貴百年贏得冢前麟
登臺遇雨避於山亭晩霽乃歸
溽暑不堪蝸舍陋瘦藤扶我上危臺搏禽俊鶻横空去
卷雨狂風掠野来壯觀深知化工妙幽尋却蹋夕陽回
悠然有喜君知否屐齒留痕遍綠苔
村居書觸目
雨霽郊原刈麥忙風清門巷曬絲香人饒笑語豐年樂
吏省徵科化日長枝上花空閒蝶翅林間葚美滑鸎吭
飽知遊宦無多味莫恨為農老故鄕
訪醫
衰與病相乘況復積憂慮眩昏坐輒瞑疲弱行欲仆今
晨訪之醫見語疾當去脉来如泉源未易測君數盛衰
當自察信醫固多誤養氣勿動心生死良細故
夏夜讀書自嘲
事業無成去日遒只今身世付滄洲風煙慘慘菰蒲老
星斗離離河漢流寂寞書生學竒字窮愁客子著春秋
白頭自苦君無笑骨朽成塵志未休
夏日小宴
横吹銅笛蒼龍聲雙奏玉笙丹鳳鳴已判百年終醉死
要將一笑壓愁生旋移畫舫破山影高捲朱簾延月明
試問炎歊在何許夜闌翻怯葛衣輕
送紫霄女道士四明謝君
一别南充十四年時時清夢到金泉山隂道上秋風早
却見神仙小自然(果州金泉山謝自然飛昇之地)
又
道骨仙風凛不羣清秋采藥到江村自言家住雲南北
知是遺塵幾世孫
醉中夜自村市歸
村市夜騎黃犢還却登小閣倚闌干銀河斜界曉天碧
璧月下入秋江寒吾輩身閒且飲酒人生事定須闔棺
元自胷中著雲夢莫驚綠鬢耐悲歡
城北夜
端居厭孤寂偶繫北城舟天地凄凉色江湖汗漫遊螢
光矜暗夜蟲語報新秋老去功名意青燈映布裯
秋夜舟中作
沽酒黃葉村炊飯紅蓼岸居人不孰何正作漁父看漁
父我所羨尚恐不得作讀書端自癡遊宦亦何樂四顧
澤茫茫仰視天離離長歌入雲去月落斗未欹
日晚散步湖上遇小雨
莫色蒼蒼日初落寒聲策策風正作湖邊倚杖隄上行
病起聊試遊山脚平生出門輕萬里老去謝客專一壑
風濤傾洞鮫鰐横閶闔崔嵬鬼神惡春蕪二頃叱黃犢
老學為農元不錯兜鍪蟬冕俱掃空雨笠香新織青篛
安期篇
我昔遊&KR2165;峨捫蘿千仞峯丈人倚赤藤恐是安期翁贈
我一丸藥五雲出瓢中服之未轉刻瑩然冰雪容素手
掬山靄綠髮吹天風丈人顧我喜共騎一蒼龍蓬莱亦
何求愛此萬里空却来過齊州螘垤看青嵩
曉望海山
暮山青尚淺曉山如黛染開窗望海山天清霧方歛向
来六月中黑雲齊如截蒼龍下曳尾卷雨灑炎熱造物
信老手忽作萬里秋刻削此孤峭巉然消客愁豈無一
布帆寄我浩蕩意會當駕長風清嘯遺世事
山園草木四絶句
紫薇
鐘鼓樓前宫樣花誰令流落到天涯少年妄想今除盡
但愛清樽浸晩霞
黃蜀葵
開時閒淡歛時愁蘭菊應容預勝流&KR1233;欲持杯相領略
一庭風露不禁秋
拒霜
滿庭黃葉舞西風天地方收肅殺功何事獨蒙青女力
牆頭催放數苞紅
蓼花
十年詩酒客刀州每為名花秉燭遊老作漁翁猶喜事
數枝紅蓼醉清秋
賽神曲
叢祠千歲臨江渚拜貺今年那可數須晴得晴雨得雨
人意所向神輒許嘉禾九穗持上府廟前女巫遞歌舞
嗚嗚歌謳坎坎鼓香煙成雲神降語大餅如槃牲腯肥
再拜獻神神不違晚来人醉相扶歸蟬聲滿廟鎖斜暉
夜中起讀書戲作
髮已凋零齒已疎忍飢白首臥蝸廬風聲忽轢蓬窗過
夜半呼燈起讀書
又
滅敵區區計本疎水邊喬木擁茅廬九原定發韓公笑
至老依然一束書
秋夜出門觀月
六十衰翁適得閒一秋無事掩柴關雁来慘淡沙場外
月出蒼茫雲海間飲酒已衰猶愛客著書初畢可藏山
此生終羨漁家樂小艇常衝夕靄還
雨中買酒鏡湖酒樓
隂風號大澤暮雨上高樓愁憶新豐酒寒思季子裘登
臨天地迮老病歲時遒安得急裝去北平防盛秋
聞邊寇衰亂掃蕩有期喜成口號
正朔今年被百蠻遥知喜色動天顏風雷傳號臨春水
(春水敵都名)貔虎移軍過玉關博士已成封禪草單于將就
會朝班孤臣老抱周南恨壯觀空存夢想間
又
遺敵遊魂豈足憂漢家方運幄中籌天開地闢逢千載
雷動風行遍九州刁斗令嚴青海夜旌旗色照鐵關秋
功名自是英豪事不用君王萬戶侯
甲辰中秋無月十七夜獨皦然逹旦
老覺人間無一欣窮閻掃軌謝紛紛已憑白露洗明月
更遣清風收亂雲棲鵲揀枝寒未穩斷鴻呼伴遠猶聞
病羸慵踏梧桐影倚柱長吟夜向分
悲秋
病後支離不自持湖邊蕭瑟早寒時已驚白髮馮唐老
又起清秋宋玉悲枕上數聲新到雁燈前一局欲殘棋
丈夫幾許襟懷事天地無情似不知
農家秋晩戲詠
鞭地如鏡築我場破礱玉粒輸官倉九月野空天欲霜
甑中初喜新粳香舍邊蕭蕭落葉多野蠶出繭飛黃蛾
寒蔬種罷醉且歌隻雞短紙賽園婆
病中作
老鶴遼天興未窮此生光景自匆匆家為逆旅相逢處
身在嚴裝欲發中澀眼尚于書有味孤愁殊覺酒無功
揮戈草檄今誰記歲晩江邊白髮翁
秋夜讀書
讀書喜夜長著書悲齒暮平生企前哲凜有庸人懼吾
廬大澤中地曠北風怒徂年凋草木寒氣逼霜露燈昏
老眼闇鈍馬行惡路投枕卷未終吾衰歎非故
病起
頹垣破屋暗藜蒿病起不知秋已高晨倚山楹羣木脫
暮臨苔砌百蟲號力殫編簡初何得腰折塵埃只漫勞
賴有濁醪生耳熱狂歌醉草寄吾豪
晨起
孤夢忽自驚小窗初送明珍禽語庭樹可愛不知名向
者事宦遊塵土過半生傳呼束帶出鼕鼕尚殘更山居
雖自由晨起亦有程洗硯拂書几一笑愜幽情
秋夜
老病龍鍾不入城濁醪麤飯餞餘生未霜村舍秋先冷
無月江天夜自明出塞雖慙平賊手下帷聊喜讀書聲
山童睡熟青燈暗自撥殘爐候藥鐺
雨中過東村
小雨空濛物象竒偶扶藤杖過東陂墊巾風度人爭看
蠟屐年光我自悲窮鬼有靈揮不去死魔多力到無期
歸来笑向譍門說且了浮生一首詩
山寺
寺門壓石危欲崩槎牙老松挂蒼藤風傳上方出定磬
雨暗古殿長明燈㝛林野鶻驚復起爭栗山童呼不譍
谿南聞道更幽絶明日裂布縫行縢
天王廣教院在蕺山東麓予年二十餘時與老僧
惠迪遊略無十日不到也淳熙甲辰秋觀潮海
上偶繫舟其門曳杖再遊怳如隔世矣
遊山如讀書深淺皆可樂道邊小精舍亦自一丘壑凄
凉四十年始復重著脚老僧逝已久講座塵漠漠當時
童子輩衰鬢亦蕭索掃壁觀舊題歲月真電雹文章卑
不傳衣食窘如昨出門意惘然遼海渺孤鶴
江月歌
放翁平生一釣船秋水未落江渺然露洗玉宇清無煙
月輪徐行萬里天人間聲利何足捐浩歌看月冷不眠
孤鶴掠水来翩翩似欲駕我從此仙我寓紅塵今幾年
俛首韁鎖常自憐樂哉揮手過月邊西風未凋玉井蓮
初寒書懷
嵩雲緱月本閒人誤落塵中白髮新萬事看山差入眼
百年把酒獨關身棧邊老馬行安往牀下寒龜息自勻
藜杖一枝猶好在未妨閒探早梅春
歲暮
小築幽栖與拙宜讀書寫字伴兒嬉己無歎老嗟卑意
却喜分冬守歲時羹&KR0796;芳鮮新弋雁衣襦輕暖自繅絲
農家歲暮真堪樂說向公卿未必知
晨興
倦枕厭寒夜起尋殘火溫喈喈衆雞動耿耿一燈昏野
氣增霜力窗光淡月痕早朝非老事且復灌吾園
村飲
少年喜任俠見酒氣已吞一飲但計日斗斛何足論綠
草滿雉場紅旗植毬門三叫落烏幘倒瀉黃金盆銀爐
熾獸炭狐兔紛炮燔浩歌撼空雲壯志排帝閽回首今
幾時去日如車奔朱顏辭曉鏡白髮老孤村隣翁勸黍
酒稚子供魚飱功名信巳乎萬事付乾坤
夜半讀書罷出門徙倚久之歸賦長句
浩歌曳杖出柴扉不管三更露濕衣擬看林梢殘月上
偶逢浦口斷雲歸驚鴻脫網寒相倚飢鶻思巢夜亦飛
却掩北窗誰晤語聊憑香盌洗塵鞿
曝書偶見舊稾有感
日滿晴軒理蠧魚壯遊回首一欷歔凄凉王粲從軍作
零落相如諫獵書歌吹恍思登北固弓刀誰記渡南沮
虎頭本欠功名相歸老林間計未疎
崑崙行
隂雲解駮朝暾紅黃河直與崑崙通不駕鸞鳳驂虬龍
徑躡香煙上空中吾行忽過日月宮下視積氣青濛濛
寒暑不分晝夜同嵳峩九關常烈風凜然蕭森變沖融
不悸不眩身如空塵沙浩劫環無窮詎須更覓安期翁
一室
九萬笑鵬摶幽居一室寬雨聲便早睡酒力壓新寒嬾
覺閒多味衰知死有端此生吾自斷不必夢邯鄲
得所親廣州書
音信連年恨不聞書来細讀却消魂人稀野店山魈語
路僻蠻村荔子繁毒草自搖春寂寂瘴雲不動晝昏昏
此生相見應無日且置清愁近一樽
幽居戲詠
清泉遶屋竹連牆回首微官意已忘小瓮帶泥收洛筍
(洛中冬筍貯以小瓮為遠餉)細鱗穿柳買河魴黃旗萬里無侯骨紅
燭千鍾有酒腸欲起九原誰可友蘭亭修褉晉諸王
幽事
蕭然四壁野人家幽事還堪對客誇快日明窗閒試墨
寒泉古鼎自煎茶桐凋無復吟風葉蘋老猶殘泣露花
萬里封侯真已矣只將高枕作生涯
劎南詩稾卷十六
