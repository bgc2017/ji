劎南詩稾卷十八
宋陸游撰
丙午五月大雨五日不止鏡湖渺然想見湖未廢
時有感而賦
朝雨暮雨梅正黃城南積潦入車箱鏡湖無復鍼青秧
直浸山脚白茫茫湖三百里漢訖唐千載未嘗廢陂防
屹如長城限氐羌嗇夫有秩走且僵旱有灌注水何傷
越民歲歲常豐穰泆湖誰始謀不臧使我婦子饜糟糠
陵遷谷變亦何常會有妙手開湖光蒲魚自足被四方
煙艇滿目菱歌長
遊鄞
晩雨初收旋作晴買舟訪舊海邊城高帆斜挂夕陽色
急艣不聞人語聲掠水翻翻沙鷺過供厨片片雪鱗明
山川不與人俱老更幾東来了此生
泊上虞縣
鄞江久不到乘興偶東遊漲水崩沙岸歸雲抱縣樓吟
餘聲混混梳罷髮颼颼喜見時平象新絲入市稠
發丈亭(一作長亭)
姚江乘潮潮始生長亭却趁落潮行參差隣舫一時發
臥聽滿江柔艣聲
又
玄雲垂天暗如漆艣聲嘔軋知船行南風忽起卷雲去
江月已作金盆傾
明州
豐年滿路笑歌聲蠶麥俱收穀價平村步有船銜尾泊
江橋無柱架空横海東估客初登岸雲北山僧遠入城
(仗錫平老出山来迎予)風物可人吾欲住擔頭蒓菜正堪烹
水亭獨酌十二韻
清風埽鬱蒸爽氣生戶牖客中淡無事翛然一杯酒書
生拙自料事業期不朽少年忝朝跡蹭蹬今白首歴觀
千載事和戎固嘗有定襄伍原間乃可畫地守神州在
何許東廵已去久煌煌一統業謨訓其可負(太祖嘗書大宋一統)
(字以賜王溥)荆楚多劎客宣潤冨弩手孰能用其長坐使老
農畞講武幸長楊勞軍臨細柳中興望聖時未死得見
否
坐客有談狄魚眼眶之美者感嘆而作
黃雀頭顱羞五鼎狄魚眼眶參雋永兩螯何辠蟹喪軀
一臠可憐牛斷領霜刀斫膾幾許痛公子方誇醉魂醒
物生怖死與我均碪几流丹只俄頃哀哉堂堂七尺身
正坐舌端成業境豪華只可誇僕妾報應那知類形影
世間擾擾何時了一念超然差若穎不妨瓦缽飽晚菘
更汲山泉試春茗
衰病不復能劇飲而多不見察戲作此詩
平生不持面看人寧作五湖雲水身忍窮閉門豈自苦
是中有味敵八珍酒杯㶑灩鼓吹作我自悲吒人自樂
更闌坐睡不得去如鷹在鞲虎遭縛丈夫歡樂自有時
遇酒先怯非予衰萬騎擊戎青海岸此時意氣令君看
或以予辭酒為過復作長句
陸生酒戸如蠡迮痛酒豈能堪大白正緣一快敗萬事
往往吐茵仍墮幘爾来人情甚不美似欲殺我以麯蘖
滿傾不許計性命傍睨更復騰頰舌醉時狂呼不復覺
醒後追思空自責即今願與交舊約三爵甫過當亟徹
解衣摩腹午窗明茶磑無聲看霏雪
行路難
平生結交無十人與君契合懷抱眞春遊有時馬忘秣
夜話不覺雞報晨極知貧賤别離苦明日有懷就誰語
人無根柢似浮萍未死相逢在何許道邊日斜泣相持
旗亭取醉不須辭君貴堂厨萬錢食我勸一杯應不得
千峯榭宴坐
蒼寒千疉擁官居吏退憑高樂有餘盡日煙雲窮變化
入秋草木漸凋疎朱弦靜按新傳譜黃卷閒披累譯書
聊與邦人共無事吾僚不用笑迂疎
喜雨
勢掠郊原飛急雪聲搖窗戶過奔雷坐知多稼連雲熟
不獨新涼傍枕来
又
淅瀝簷聲枕上聞攬衣起坐對爐熏萬家歌舞豐年樂
未費烏龍一綫雲
五鼓
樓堞鼕鼕鼓簾櫳煜煜燈浪名隨牒吏實似打包僧衰
病元難強疎慵每自憎誰知戍邊日秋野正呼鷹
官居戲詠
萬里飄然似斷蓬桐廬江上又秋風判餘牘尾棲鴉濕
衙退庭中立雁空燈火市樓知酒賤歌呼村路覺年豐
誰言病守無歡意也與他人一笑同
又
說著功名即自羞暮年世味轉悠悠一庭落葉楸梧老
萬里悲風鼓角秋懷綬不為明日計登樓且散異鄕愁
漁舟大似非凡子能揀溪山勝處留(是日書所見)
又
城頭閒倚一枝藤病起清羸不自勝衙鼓有期催晩坐
絛鈴無賴喚晨興愛書習氣嗟猶在寡過工夫愧未能
寂寞已無臺省夢諸公衮衮自飛騰
倦眼
看書澀似上羊腸得睡甘如飲蜜房起坐藤床搔短髮
數聲畫角報斜陽
拜旦表
一封馳奏效嵩呼清蹕何時返故都只道建炎廵狩禮
誰知故事自祥符
早自烏龍廟歸
殘漏聲中聽曳鈴翩翩吹帽出郊坰雨餘澗落雙虹白
雲合山餘一髮青鐵馬蹴冰悲昨夢朱顏辭鏡感頽齡
歸来獨對空亝冷鳥迹蒼苔自滿庭
上丁
燎火明中庭老槐泣殘雨白頭奉祀事恐懼劇仰俯三
終樂在懸再拜肉升爼誰言千載後恍若到鄒魯吾國
雖褊小大社胙茆土如何儼章綬日夜臨箠楚藏書如
丘山及物無一羽吾其可憐哉去去老農圃
新秋
打窗落葉報秋期病叟頽然兩鬢絲縱酒已無年少夢
讀書仍負夜涼時問囚損氣嗟誰念學道刳心恐已遲
買鶴清溪歸計足寄聲先遣故人知
殘年
殘年迫鍾漏病骨怯風霜投幘早當去強顔徒自傷文
符紛似雨訟訴進如牆笑殺滄浪客微官有許忙
休日行郡圃
南山如黛照朱扉地接官居到亦稀寒蝶徘徊掠衰草
孤花閒淡弄斜暉荒城歌舞難娛客休日文書且解圍
猶勝去年窮巷底臥聞砧杵念秋衣
登北榭
遶城山作翠濤傾底事文書日有程無溷我為揮吏散
獨登樓去看雲生香浮鼻觀煎茶熟喜動眉間煉句成
莫笑衰翁淡生活它年猶得配玄英(方干有千峯榭詩)
小酌
簾外桐疎見露蟬一壺聊醉嫩寒天團臍磊落吴江蟹
縮項輪囷漢水鯿(此兩物近頗登盤)投老宦遊真漫爾平生懷
抱固超然文書縛急何由耐會向長安市上眠
焚香作墨瀋決訟吏皆退立一丈外戲作此詩
客鬢新添幾縷絲山城且付一官癡空濛碧靄籠香岫
(近得一石穴逹於背出香如雲)霮䨴玄雲起墨池判牒不妨閒作草坐
衙聊得細哦詩吏民莫怪秋来健漸近南山射虎時
亝中閒詠
風號萬物作濤聲雲截千峯似几平多病支離仍老境
暮秋蕭瑟更山城燕觴久罷塵痕積庭訟全稀蘚暈生
莫道亝中日無事焚香埽地又詩成
秋夜聞雨
香斷燈昏小幌深不堪病裏値秋霖驚回萬里關河夢
滴碎孤臣犬馬心清似釣船聞急瀨悲於靜院聽繁砧
玉峯老去情懷惡穩受千莖雪鬢侵(韓致光詩云不知短髮能多少一滴)
(秋霖白一莖)
自詠
鈍似窗間十月蠅淡如世外一孤僧心勞撫字雖亡補
筆判虚空却麄能厭見文書銜客袖但思蔬水曲吾肱
何時却㝛雲門寺靜聽霜鐘對佛燈
秋懷
少時本願守墳墓讀書射獵畢此生斷蓬遇風不自覺
偶入戎幕從西征朝看十萬閱武罷暮馳三百廵邊行
馬蹏度隴雹聲急士甲照日波光明興懷徒寄廣武歎
薄福不挂雲臺名頷鬚白盡愈落莫始讀法律親笞榜
訟氓滿庭閙如市吏牘圍坐高于城未嫌樵唱作野哭
最怕甜酒傾稀餳平生養氣頗自許雖老尚可吞司并
何時擁馬横戈去聊為君王護北平
不寐
閏年九月已重裘說著功名即自羞病骨不禁霜氣峭
高風正送雁聲遒半杯濁酒如欺老一點青燈欲訴愁
不寐裁詩眞習氣輸它睡足向黃州
醉中戲作
當年買酒醉新豐豪士相期意氣中插羽軍書立談辦
如山鐵騎一麾空玉關久付清宵夢笠澤今成白髮翁
堪笑燈前如意舞尚將老健壓諸公
頻夜夢至南鄭小益之間慨然感懷
身似菴居老病僧罷參不復繫行縢夢中忽在三泉驛
庭樹鳴梟鬼弄燈
又
客枕夢遊何處所梁州西北上危臺雪雲不隔平安火
一點遥從駱谷来
夜雨枕上
秋雨不肯晴秋夜不肯明寸心集百憂厭此點滴聲歲
月不貸人老病忽至此丈夫本憂世兒女乃畏死
雨夜
蒼雲晝埋山白雨夜溢渠虚堂閃風燈獨處誰與娱吾
生過六十鬢髮日夜疎出當飲美酒歸當讀竒書可憐
兩不遂兀兀如枯株明復對胥吏孤憤何由攄
安流亭俟客不至獨坐成詠
憶昔西征鬢未霜拾遺陳迹吊微茫蜀江春水千帆落
禹廟空山百草香馬影斜陽經劎閣艣聲清曉下瞿唐
酒徒雲散無消息水榭憑欄淚數行
秋興
楸槐雨䨛䨛鳬雁水拍拍曉行城南路落葉滿阡陌新
霜上衰鬢吾死亦已廹那將有限身常作未歸客長吟
側紗帽萬里一秋色世俗不足論天豈無皂白
又
朝先鳴雞興夕殿棲鵶還符檄積几案寢飯於其間搒
笞督租賦涉筆騂我顏忽忽過白日胡能慰惸鰥葉脫
横林疎䰀鬌溪南山豈無一杯酒吾事何時閒
燕堂獨坐意象殊憒憒起登子城作此詩
睡魔困衰翁白日坐兀兀忽然振衣起目瞭尚如鶻憑
高望中原佳氣未消歇逆賊稽大刑痛憤深至骨新霜
下昌陵草有邊馬齕羽林百萬士何日聞北伐賤臣官
有守不敢叫行闕夢中涉黃河太行高硉矹天河未洗
兵封豕食上國坐令河洛間百郡暗荆棘夷吾非王佐
尚足救左袵中原消息斷吾輩何安寢世俗苦齷齪誰
與共此功安知無竒士悲歌燕市中
秋雨北榭作
秋風吹雨到江濆小閣疎簾曉色分津吏報增三尺水
山僧歸入萬重雲飄零露井無桐葉斷續煙汀有雁羣
了却文書早尋睡檐聲偏愛枕閒聞
次韻王給事見寄
大手方司一世文癯儒何敢望餘塵誰知天上黃扉貴
肯記江邊白髮新末路愈窮詩有祟舊書渾忘筆無神
床頭周易尊中酒猶賴渠儂不負人
病中夜半
蕭蕭欲脫猶吟葉耿耿微明未滅燈夜半不眠閒倚壁
使君清似北山僧
即事
組繡紛紛衒女工詩家於此欲途窮語君白日飛昇法
正在焚香聽雨中
歲晩懷故人
衰髯白盡無添處病骨癯然欲折時客抱琴来聯瀹茗
吏封印去又哦詩山横城上勢如壓角動樓頭聲正悲
零落斷鴻書不到歲殘何以慰相思
焉耆行
焉耆山頭暮煙紫牛羊聲斷行人止平沙風急捲寒蓬
天似穹廬月如水大敵太息小敵悲投鞍欲眠且復起
漢家詔用李輕車萬丈戰雲来壓壘
又
焉耆山下春雪晴莽莽惟有蒺藜生射麋食肉飲其血
五穀自古惟聞名樵蘇切莫近亭障將軍臥護真長城
十年牛馬向南睡知是中原今太平
丙午初冬得心腹痛疾大下而愈羸耗不支方在
告臥燕堂東偏聞民間前一夕被盜者慨然有
感
愔愔四壁空宛宛一室奧雨聲靜更聞雨氣深不到下
簾設紙屏篝火支藥竈勿言此幽陋足以養衰眊頗聞
閭里間比夕多狗盗游徼無乃闕鰥寡將孰告家貧未
决去祿食當念報臥痾疇敢安起立擲吾帽
因王給事回使奉寄
雨昏郡郭連三日吏報江流忽數回(江每漲津吏輒報日或三四至)正
歎船如天上坐那知人自日邊来臂弓腰箭身今老航
海梯山運已開漢寇不應常自守期公決策畫雲臺
病告中遇風雪作長歌排悶
風雪横街不能出閉戸垂帷養衰疾黃昏臥聽打窗聲
聊挽清寒入詩律公孫布被久有味子敬青氊煖無匹
石鼎閒烹似爪茶霜皺旋破如拳栗蹲鴟足火微點鹽
甖粟熬湯旋添蜜龍蛇&KR0766;&KR0766;寒筍束子母累累丹柿實
玉貍試說涎已墮石芥纔嘗酒如失天公付汝亦已厚
飽食長謠抱雙膝丈夫豈為口腹計壯志常恐無時畢
伐敵疏奏端許前腰領敢辭膏斧鑕
冬夜戲作
賤貧百年愁老大萬事倦起家来牧民竊語笑丞椽拘
攣拙徵科儉陋省遊宴不思返江湖乃爾辱畿甸斯言
中吾病有靦在其面行當自劾去暫寓等郵傳十月夜
正長歲事到冰霰膏油幸可具更盡書一卷
夜坐
曲几蒲團夜過分頹然半脫鹿皮巾驚鴻避弋鳴煙渚
斷角凌風上雪雲仕宦愈知林下貴窮愁方策酒中勛
扁舟東去何時辦昔向金丹幸有聞
又
山城意象自蕭然況是高亝作雪天漸暗玉蟲寒有燼
欲殘金鴨煖無煙衰容病後如添歲遥夜冬来抵過年
安得龍綃三丈幅為君試寫白雲篇
遣興
圖書雞犬共扁舟又續人間汗漫遊醉眼本輕千古事
釣竿新賜一灘秋慣看浮世成陵谷莫露神光上斗牛
老病豈堪常作客夢尋歸路傍西疇
登紫翠樓
水落溪聲壯天寒山色竒殘雲㝛虚閣馴鷺下清池簿
領消豪氣功名負聖時憑高不勝嘆神武廹歸期
丙午十月十三夜夢過一大冢傍人為余言此荆
軻墓也按地志荆軻墓蓋在關中感歎賦詩
采藥遊名山物外富眞賞秋關策蹇驢雪峽蕩孤漿還
鄉忽十載高興寄遐想夢行河潼間初日照仙掌坡陀
荆棘冢狐兔伏蓁莽悲歌易水寒千古見精爽國讎久
不復驚覺泚吾顙何時真過兹薄酹神所饗
病起小飲
病起新霜滿鬢蓬憑高一笑與誰同酒如淥靜春江水
人有鴻荒太古風野寺鐘来夕陽外寒山空插亂雲中
一官正爾妨人樂只合滄浪狎釣翁
冬夜讀書
莫笑燈檠二尺餘老来舊學要耘鉏寒生點滴三更雨
喜動縱横萬卷書本著儒冠那免此可因吏牘頓抛渠
善和舊賜今猶在&KR1233;采芸香辟蠧魚
夜坐觀小兒作擬毛詩欣然有賦
北風城頭鼓紞紞徂歲崢嶸正多感老夫假寐角巾低
稺子高吟兩髦髧衰遲笑我藏袖手狂率憐渠滿軀膽
旋炊粉饐裹青箬新煠餳枝綴紅糝未言問事漸瀾翻
且賞揮毫能果敢嗟予疇昔如汝年萬卷縱横恣窺覽
即今見汝尚懽欣此癖眞同嗜昌歜夜闌我困兒亦歸
獨與貍奴分坐毯
郡亝偶書
白首奉魚書蕭然一事無吏閒晨已散人醉暮相扶卷
野收禾黍連江下舳艫山城君勿誚東北是皇都
又
翠嶺當城起清江擘硤流軻峨商客艑嘈囋酒家樓豐
歲人元樂殘年我獨愁秦吴環萬里感槩故貂裘
又
江墮清笳月霜嚴畫戟門灘聲寒更壯山氣旦常昏搖
落悲徂歲羈遊憶故園無勞空竊食何以報君恩
燈下閱吏牘有感
老眼今年太負渠羲經魯史頓成疎一為柱後惠文吏
厭讀司空城旦書正苦雁行須束縛不言鼠輩合誅鉏
致君堯舜元無術黃卷何辭飽蠧魚
過放生池追懷江公民表諫議池蓋公所創也
釣臺先生諫大夫建中初元起江湖是是非非玉座側
身可死徙志不渝煙汀月島二十載白髮短䑧藏菰蒲
晩蒙湔洗得一障上奏猶自稱麄疎(公廣濟到任表云不能軟熟終是麄)
(疎其不撓如此)此公造處直竒特竺乾先生分半席九州看如
掌中果天不遣為吁可惜徑歸歛手築陂池也活龜魚
論萬億骨冷桐山喚不聞停車悵望春波碧
園中絶句
梅花重壓帽簷偏曳杖行歌意欲仙後五百年君記取
斷無人似放翁顚
又
溪北溪南飛白鷗夕陽明處見漁舟憑誰為剪機中素
畫取天涯一片秋
戲作(浙西諸郡惟嚴無職租)
歸臥元知作餓夫官遊依舊是癯儒免教妻子爭秔秫
秋稼連雲一稜無
縱筆
閒經月下白蘋洲半脫風前紫綺裘曾値東風謁鸞駕
却因南渡看龍舟年光已付瞢騰醉天宇誰從汗漫遊
莫怪又成横笛去故人期我玉華樓(玉華樓在青城山丈人觀)
又
東都宫闕鬱嵯峨忍聽邊兒敕勒歌雲隔江淮翔翠鳳
露霑荆棘沒銅駝丹心自笑依然在白髮將如老去何
安得鐵衣三萬騎為君王取舊山河
又
行省當年駐隴頭腐儒隨牒亦西遊千艘衝雪魚關曉
萬竈連雲駱谷秋天道難知羌更熾神州未復士堪羞
會須瀝血書封事請報天家九世讎
病中偶得名酒小醉作此篇是夕極寒
一壺花露拆黃縢醉夢酣酣喚不譍屏煖半銷香鴨火
窗寒初結研蟾冰詩囊羞澀悲才盡藥褁縱横覺病增
早掛朝衣歸去是貴人誰記接茵憑
晨讀道書
家貧悔嗜酒年邁思學道雖云善補過見事恨不早儒
生守章句忽忽遂將老巖間得竒書足以慰華皓丹液
下注臍黃雲上通腦海山行當歸白髮何足埽
後園獨步有懷張季長正字
斯世元知少賞音道存何恨死山林半生去國風埃面
一片憂時鐵石心閒看斷雲成小立偶穿修竹得幽尋
故人已到梁州未尺紙東来抵萬金
老將效唐人體
寶劎夜長鳴金痍老未平指弓誇野戰抵掌說番情已
矣黑山戍悵然青史名和親不用武教子作儒生
書憤
清汴逶迤貫舊京宫牆春草幾番生剖心莫寫孤臣憤
抉眼終看此敵平天地固將容小醜寇戎自慣瀆齊盟
蓬窗老抱横行略未敢隨人說弭兵
晨起
衣潤熏籠煖燈殘漏箭長鳴雞帶窗月立馬怯庭霜病
骨隂晴覺官身早夜忙火城那復夢愁絶軟塵香
雪
但苦奇寒惱病翁豈知上瑞報年豐一庭不埽待新月
萬壑盡平號斷鴻繭紙欲書先研凍羽觴纔舉已尊空
若耶溪上梅千樹欠我今年繫短篷
歲晩書懷
早見龍翔上太清(紹興末游官玉牒所)即今孤宦老山城靈丹不
解換凡骨薄命枉教生太平積雪樓臺增壯觀近春鳥
雀有和聲如山吏牘何時了惆悵西窗晩照明
晨過天慶
蘿月挂團璧松風號急灘孤燈經院曉殘雪醮壇寒賸
欲閒扶杖何妨醉墮冠詩成興不盡萬里跨青鸞
冬夜
翩翩殘歴不滿紙坎坎疊鼓無停撾香殘未消古鼎火
燈暗尚結寒缸花長安故人日已遠錦江小築天之涯
拘攣動覺吏有責幽獨更似僧無家臥聞沙雁呌空闊
想見雪谷森谽谺起提一筆埽疋紙入卷颯颯犇龍蛇
比得朋舊書多索近詩戲作長句
庭下訟訴如堵牆案上文書海茫茫酒酸&KR0034;冷不得嘗
椎牀大呌欲發狂故人書来索文章豈知吏責終歲忙
寒龜但欲事縮藏病驥敢望重騰驤日曛稍退鳬鶩行
小山叢竹堂東廂呼兒深炷銅爐香楚騷為我祓不祥
休日感興
宦海風波實飽經久將人世寄郵亭家無釵澤窮馮衍
身著襦裙老管寧藥圃按行新蔓綠書樓徙倚暮山青
偶然得句悲誰屬零落交朋比曉星
病中偶書
燈火青熒古屋深挂冠境界已駸駸竹枝影瘦横殘月
藥杵聲寒續暮砧病覺死生真大事老知道德愧初心
經龕禪版殊當勉嬾學莎蛩事苦吟
寒夜
脫葉爭辭木寒雲巧護霜羇遊少驩樂短景極怱忙吟
苦蟲催織鳴哀雁斷行幽懷誰晤語惆悵此燈光
雪中獨酌
金尊玉瀣有何好不堪生世匆匆老朱顏忽已謝晨鏡
白骨行看閉秋草駭浪嵯峨風作之蛟龍血人以為嬉
畏塗寄命三十載賴有痛飲紓吾悲莫驚醉眼炯如電
假鉞猶堪行督戰指麾突騎取遼陽雪灑轅門夜傳箭
送客
長亭柳漸柔送客當閒遊江近聞津鼓雲開見戍樓簿
書来衮衮歲月去悠悠閉眼尋歸路春蕪滿故疇
新晴
㝛雨解殘雪新春侵故年和風拆冰罅淡日弄窗妍心
事綠尊裏歲華烏帽邊今朝我病减隨處一欣然
出城
翩飜烏帽出林坰掠面風微酒半醒戍火難尋玉關夢
衣塵空愧草堂靈天晴山雪明城郭水漲江流近驛亭
客鬢不如堤上柳數枝春動又青青
立春日送客郊外
短鬢那禁歲月催勝邊花底又春回雪消漸煗青鴛日
冰解初横玉鑑梅江驛軒忩臨古道市樓絃管賣新醅
自憐病守無歡意一笑常因送客来
大雪自夜至旦欲午始晴
薄暮雪雲低清宵氣慘悽方聽打窗急已報與階齊疎
箔穿飛蝶空庭聚戲猊新晴思訪客愁絶滿城泥
雪夜有感
狂膽輪囷欲滿軀一麾誰憫滯江湖青衫曾奏三千牘
白首猶思丈二殳龍虎翔空瞻王氣羌戎度漠避天誅
何時冒雪趨行殿香案前頭進陣圖
雪中忽起從戎之興戲作
狐裘臥載錦駝車酒醒冰髭結亂珠三尺馬鞭裝白玉
雪中畫字草軍書
又
鐵馬渡河風破肉雲梯攻壘雪平壕獸奔鳥散何勞逐
直斬單于釁寶刀
又
十萬貔貅出羽林横空殺氣結層隂桑乾沙土初飛雪
未到幽州一丈深
又
羣戎束手仗天亡棄甲縱横滿戰場雪上急追犇馬迹
官軍夜半入邊荒
十二月二十七日祭風師歸道中作
虎豹生憎上九關諸公衮衮遂難攀面顏已老塵埃裏
精力虛捐簿領間束帶敢言趨玉陛横戈猶憶戍天山
新春自笑摧頹甚鼓吹東風拜胙還
春晴
南陌爭牛事已非綵山又近放燈期風和已染柳千縷
山冷未開茶一旗酒病況當人别後春光偏在雪晴時
道傍笑我清狂在馬上看山細詠詩
丁未正月春色已粲然露坐高風堂北觀種花
苦寒不觧歲崢嶸病守兀坐憂疲氓天風誰遣撼斗柄
便覺春色来江城北山賽廟見殘雪東津送客聞新鸎
衣裘漸減體殊健簾幕乍捲眼為明今朝天氣更佳絶
淡日微漏雲徐行我移胡床坐庭下幅巾半脫笻枝横
散關旌旗掃昨夢少城絲竹真前生數株桃杏亦漫種
未去與汝聊逢迎
燕堂春夜
南樓紞紞下疎更一點紗籠滿院明映月疎梅入簾影
讀書稺子隔窗聲呻吟藥褁身寧久汛掃邊塵意未平
草檄北征今二紀山城仍是老書生(游嘗為丞相陳魯公史魏公樞相張)
(魏公草中原及西夏書檄於都堂)
早春池上作
疎嬾元當與世辭殘年況近乞身期一官空作讀書祟
五斗不供沽酒資冰拆野塘初灧灧雪殘芳草已離離
物華似有平生舊不待招呼盡入詩
感興
文章天所祕賦予均功名吾嘗考在昔頗見造物情離
堆太史公青蓮老先生悲鳴伏櫪驥蹭蹬失水鯨飽以
五車讀勞以萬里行險囏外&KR0640;嘗憤鬱中不平山川與
風俗雜錯而交并邦家志忠孝人鬼參幽明感概發竒
節涵養出正聲故其所述作浩浩河流傾豈惟配詩書
自足齊韺䪫我衰敢議此長歌涕縱横
東亝偶書
華髮蕭蕭不滿簪強扶衰病著朝衫寒廳靜似阿蘭若
佳客少于優缽曇詩酒放懷窮亦樂文移肆罵老難堪
棄官若遂飄然計不死揚州死劎南(顧況詩云人生只合揚州死而余嘗)
(有歸蜀之意)
丁未上元月色逹曉如晝予亝居屬貳車領客
此夕幾年無此情碧天萬里月徐行官壚賣酒傾千斛
市里行歌徹五更潼酪獨烹僧缽美瑠璃閒照佛龕明
頽然坐睡君無笑寶馬香車事隔生
自郊外歸北望譙樓
天上何年墮翠虬屈蟠爪尾護吾州重門雨細旌旗濕
危堞風高鼓角遒漠漠川雲昏佛墖㳙㳙野水入農疇
曠懷不耐微官縛擬脫朝衫換釣舟
馬上作
平橋小陌雨初收淡日穿雲翠靄浮楊柳不遮春色斷
一枝紅杏出牆頭
還舍
賸欲銜杯樂太平新愁還續舊愁生出門始覺春来早
處處簾櫳笑語聲
杏花
江城開歲風雨頻閉閤不出俄經旬忽逢國豔帶卯酒
坐覺天地無餘春芳敷正當晨露重盛麗欲擅年華新
數株欹斜傍山驛一簇深淺臨煙津徘徊跋馬不忍去
只恐飄墮隨車塵念當載酒醉花下破曉啼鸎先喚人
兩京
兩京煙柳厭邊塵又見淳熙十四春薄命邅回猶許國
孤忠懇欵欲忘身蘇君落魄黃金盡褚令悲傷白髮新
曾向延和隨仗入至今殿檻夢嶙峋
贈表弟江參議
襄州參議真豪傑熟視華途嬾著鞭奪得鸞篦花裏活
皎如玉樹酒中仙才高狗監無人薦句好雞林有客傳
(江弟今居四明)老去眼邊親舊少津亭少為繫歸船
讀書
束髮論交一世豪暮年顦顇困蓬蒿文辭博士書驢劵
職事參軍判馬曹病裏猶須看周易醉中亦復讀離騷
若為可奈功名念試覓并州快剪刀
夜登千峯榭
夷甫諸人骨作塵至今黃屋尚東廵度兵大峴非無策
收泣新亭要有人薄釀不澆胷壘塊壯圖空負膽輪囷
危樓插斗山銜月徙倚長歌一愴神
旬日公事頗簡喜而有賦
社近樓臺晝已長豐年頗減簿書忙雨催樹綠吹簫陌
日射塵紅擊鞠場農事漸興初浸種吏衙早退獨焚香
晩来别有歡然處檢教兒書又一箱(杜牧之寄小侄阿宜詩云一日讀十)
(紙一月讀一箱)
聞鼓角感懷
鼓坎坎角嗚嗚四鼓欲盡五鼓初老眼不寐如鰥魚撫
枕起坐涕泗濡平生空讀萬卷書白首不識承明廬時
多通材臣腐儒妄懷孤忠策則疎欲剖丹心奏公車論
罪萬死尚有餘雷霆願復寬須臾許臣指陳輿地圖億
萬遺民望来蘇藝祖有命行天誅皇明如日詎敢誣拜
手乞賜丈二殳中原煙塵一埽除龍舟泝汴還東都
社日小飲
催花初過社公雨對酒喜烹溪友魚儘道亂山窮絶處
年華未覺異吾廬
又
社雨霏霏濕杏花農家分喜到州家蒼鵝戲處塘初滿
黃犢歸時日欲斜
昔日
昔日從戎日身由許國輕陣如新月偃箭作餓鴟鳴堅
壁臨關守連營竝渭畊至今悲義士書帛報番情(予在興元)
(日長安將吏以申狀至宣撫司皆蠟彈方四五寸絹敵中動息必具報)
新晴
雨斷歸雲急沙乾步屧輕風花嬌作態野水細無聲社
酒家家醉春蕪處處耕今朝公事少一笑賦新晴
倚欄
閒岸紗巾小倚欄吳中三月尚春寒蜂脾蜜滿花初過
燕觜泥新雨未乾老厭簿書思屏迹病逢節物強追歡
一樽又動流年感城上斜陽畫角殘
寄徑山印禪師
市朝聲利戰方酣眼看紛紛每不堪但有客誇車九九
了無人問衆三三會當身返東西蜀要與公分上下菴
(趙州有上菴菴主下菴菴主語)春枕悠然夢何許兩枝笻杖喚魚潭(喚魚)
(潭在眉山中巖客至撫掌魚輒羣出)
園中歸戲作
醉裏来尋澗上花已飄殘雪散餘霞麯生也解欺人老
風伯無端妬物華不恨童心伴蜂蝶但愁病眼厭風沙
歸来隱几東窗下一卷黃庭送日斜
春曉東郊送客
雨餘氣清潤迨我送客時翻翻車蓋風五里城東陂初
旭歛花房晨露流桐枝南山卷濕翠更覺光景竒澄潭
集魚艇村路亞酒旗欲歸且復留造物成吾詩
暮春嘆
春深桃李爭時節千團紅雲萬堆雪東風一夜吹欲空
曲徑平池爛如纈城門獵獵雙青旗羲和促轡西南馳
中原未有澄清日志士虛捐少壯時
曉雨
平明小雨壓香塵遶舍扶疎綠漸勻睡過花時慵著句
老来春事不關身
又
東風吹雨送殘春冉冉年光次第新君看枝頭如許綠
爭教桃李不成塵
登千峯榭
飛觀危欄縹緲中聊將醉眼送歸鴻一生未售屠龍技
萬里猶思汗馬功王衍諸人寧足責姜維䜿子自應窮
他年吊古憑高處想見清伊照碧嵩
晚春園中作
少逢春歸未解悲千篇曾賦傷春詩可堪霜點鬢鬚後
更值綠暗園林時楊花輕墮簷外影杏子重壓闌邊枝
毬場立馬漏聲靜綺窗語燕簷隂移向来春事渺何許
長空鳥跡何由追鞦韆未折已寥寞日暮東風吹綵旗
北窗
小雨霏霏旋作晴北窗清潤綠隂成却緣政拙文書少
臥聽簾櫳燕子聲
浮生
浮生過六十百念已頽然獨有躭書癖猶同總角年横
陳糲飯側朗誦短檠前不用嘲癡絶兒曹尚可傳
小壘
小壘荒寒外高亝寂寞中貧妨挂冠快病減讀書功橋
斷春江白雲穿夕照紅悠然扶杖處歲月嘆悤悤
大閱後一日作假
小院鈎簾埽落花公餘蕭散似山家下巖紫壁臨章草
正焙蒼龍試貢茶塞上遠遊心尚壯車中深閉髮先華
老来日月真堪惜愁聽高城咽暮笳
自嘲
貪禄忘歸秪自羞一窗且復送悠悠鏡明不為人藏老
酒薄難供客散愁正得虚名真畫餅元非大噐愧函牛
年来事業君知否高束詩書學問囚
曉出東城
聽徹清笳聽曉鐘據鞍漏鼓尚鼕鼕西樓落日徑三尺
北嶺亂雲生半峰蒼磴幽尋過古寺綠疇小駐勞春農
煙村已遠猶回首恐有鵷雛與伏龍
初夏遇休日園中閒賦
青山圍女牆細草滿毬場虚簷搖水影曲檻吹蘋香房
櫳寂無人雙燕說曉涼賜休無公事蕭散寄一牀久苦
吏役拘更知閒味長桑空繭綴簇陂滿稻吐秧良時動
人懷東望一慨慷寧當戀微祿如鼠死太倉
小雨出西門五里至東嶽廟
埋沒文書每自憐偷閒出郭一欣然稻陂雨細豐年候
槐陌風清嫩暑天心似春鴻寧久住身如秋扇合長捐
平生士雅今亡恙老病何由共著鞭
初夏燕堂睡起
歌鳳平生類楚狂山城遲暮得深藏洗春雨過清隂合
掠水風生綠藻涼晨几硯凹涵墨色午窗杯面聚茶香
功名到手渾閒事此興他年未易忘
晡後領客僅見燭而罷戲作短歌
忍睡出坐衙扶病起觴客本来世味薄況復酒戶迮譫
諄時強語嵬昂已頹幘燒燭不盈寸歸臥弄書冊我来
未穫稻客裏今食麥悵望稽山雲飛去無六翮
讀宛陵先生詩
歐尹追還六籍醇先生詩律擅雄渾導河積石源流正
維嶽崧高氣象尊玉磬漻漻非俗好霜松鬱鬱有春溫
向来不導無譏評敢保諸人未及門
書歎
人生如春蠶作繭自纏褁一朝眉羽成鑽破亦在我少
年不自珍妄念然烈火眼亂舞腰輕心醉笑齒瑳餘齡
幸早悟世味無一可但憶喚山僧煎茶陳餅果
劎南詩稾卷十八
