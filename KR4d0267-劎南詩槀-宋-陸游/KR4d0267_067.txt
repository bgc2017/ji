劒南詩稾卷六十七
宋陸游撰
倚笻
老翁愈老欲安歸歸臥稽山飽蕨薇未免解牛逢肯綮
豈能相馬造精微靈山有士拈花笑闕里何人鼓瑟希
我亦倚笻桑竹下白髯蕭颯滿斜暉
薄暑
仲夏暑尚薄孤村日猶長僧坊初施浴行路亦饋漿老
我絶人事終日坐虚堂南北兩松棚細細吹清香堂中
無長物獨置湘竹牀我睡僕亦休睡覺誰在傍起坐拭
兩眥小山鬱蒼蒼安得烏有生俱老無何鄉
晝寢
倦腕擎書忽墮前心清無夢腹便便丹成未要排雲去
且住人間作睡仙
又
困睫芒羊一欠伸頹然忽已墮紗巾鼻端雷動君無怪
路熟華胥不問津
睡起
睡起倀倀扇嬾搖枕痕著面未全消山丹石竹俱零落
孤蝶飛來伴寂寥
又
蒲萄換葉欲成隂歲月催人感慨深安得門前無俗客
岸巾臨水聽蟬吟
林間書意
三三兩兩市船回水際柴門尚未開垂綠筍梢風正惡
弄黃梅子雨初來紅螺杯小傾花露紫玉池深貯麝煤
領取林間閒富貴向來誤計伴鄒枚
又
小山草木一窗秋團扇江山萬里愁不讀狐書真僻學
未登鬼籙且閒遊少隨官牒差無策晚脱朝衫喜自由
半嶺嘯聲驚阮籍要知天下有高流
示子遹
吾家太傅後衿佩盛青青我忝殿諸老汝能通一經學
先嚴詁訓書要講聲形夙夜常相勉諸孫待典刑
追凉小酌
綠樹暗魚梁臨流追晚涼持杯屬江月散髮據胡牀苦
蕒醃虀美菖蒲漬蜜香醉來呼稚子扶我上南塘
暑夜泛舟
暑氣方然一鼎湯聊呼&KR1468;子夜追涼微風忽起髮根冷
闕月初升林影長漸近場中聞笑語却從隄外看帆檣
超然自適君知否身世從來付兩忘
又
烈暑元知不可逃天將清夜付吾曹小舟行處浦風急
健鶻歸時山月高愚智極知均腐骨利名何啻一秋毫
等閒分得吳松水安用并州快翦刀
短歌行
冠一免不可以復冠門一杜不可以復開山林兀兀但
俟死臺省衮衮吁可哀巨材倒壑亦已矣萬牛欲挽真
難哉阿房銅人其重各千石回首變化為風埃吾曹浮
脆不自悟乃欲冠劒常崔嵬勸君飲勿用杯酌但當手
提北斗魁挹乾東海見蓬萊安用俛首為低摧
小江
細靄斜陽一片秋數家茅屋小江頭艣聲遠入菰蘆夾
鳥陣斜飛蘭杜洲暫住便成閒嘯詠欲歸更復小遲留
老翁脚力猶能健明日重來倚寺樓
歸興
輕雷轣轆斷梅初殘籜縱横過筍餘(鄉語謂梅雨有雷為斷梅又謂筍出)
(林為過筍)飽有期程新買犢睡無厭足久捐書白蘋滿渚閑
揮榜綠樹連村獨跨驢夏日儘長歸亦暮水邊燈火已
疎疎
又
古道迢迢人跡稀羸驂欹帽遠村歸正看日暮牛羊下
又見月明烏鵲飛僧院疎鐘出林岫漁家微火耿窗扉
閒遊要是幽人事草露從教濕短衣
自春來數夢至閬中蒼溪驛五月十四日又夢作
兩絶句記之
騎驢夜到蒼溪驛正是猿啼月落時三十五年如電掣
敗牆誰護舊題詩
又
亭臯敗葉先秋霣城上驚烏半夜啼自笑遠遊心未已
年來頻夢到蒼溪
自嘲
長日淡無事虚堂來遠風愛眠從病蹇厭事嬾治聾猫
健翻憐鼠庭荒不責童爾來添目暗又免送歸鴻
又
身臥孤村日年當大耋時貧猶償酒劵嬾悔許僧碑輸
税質畊犢飯醫烹伏雌勞生不須歎隨事且支持
雨霽
一雨洗炎蒸危闌偶獨憑涼颸生翠蔡爽氣入鬅鬙庭
下宵遊燐盤中晝埽蠅絶勝塵土裏馬上嚼寒冰
大雨
萬壑風聲遠千林雨脚長溝盈懸爨竈屋漏徙衣囊未
說豐年喜先便永夜涼清秋病小愈起柂上瀟湘
社飲
世上升沈一轆轤古來成敗幾樗蒱試看大醉稱賢相
始信常醒是鄙夫(淵明詩云一士常獨醉一夫終年醒)起舞非無垂白伴
暮歸仍有髧髦扶即今不乏丹青手誰畫三山社飲圖
采藥有感
蒹葭記霜露蟋蟀謹歲月古人于物理瑣細不敢忽我
少讀蒼雅衰眊今白髮中間嬰疢疾過日常卒卒澗毛
春可求山藥秋可掘雖云力探討疑義未免闕屏居朋
友散奥妙誰敢發窮理已矣夫置觵當自罰
觀邸報感懷
六聖涵濡壽域民耄年肝膽尚輪囷難求壯士白羽箭
且岸先生烏角巾幽谷主盟猿鶴社扁舟自適水雲身
却看長劒空三歎上蔡臨淮奏捷頻
送子遹至梅市而歸
梅市長隄愴别情魯墟歸路當閒行日沈菱浦看魚躍
煙合菰叢聞獺鳴蘸水門扉初半掩擁橋炬火已先迎
停橈不奈清愁得獨倚闌干待月明
述閒
披衣按摩罷據榻欠伸餘香煗翻心字茶凝出草書客
稀門每閉意悶髮重梳賴有盆山樹幽情得少攄
幽居
謝病言歸一鹿車短籬數掩護幽居樹枝南畔有飛鵲
蓮葉東邊多戲魚倦枕續成驚斷夢斜風吹落讀殘書
興來偶曳枯笻出父老逢迎却未疎
午暑
笛材織簟涼如水霧縠縫㡡薄若空更著高安竹根枕
不妨專享北窗風
舟過道士莊
江蘺芳杜滿沙汀道士莊前酒半醒上下風煙還竟日
往來魚鳥各忘形歸人薄晚常爭渡病葉先秋亦自零
興欲盡時猶小住北村漁火看青熒
晨興
晨興未櫛盥扶杖並檐立斷雲方東行庭草露猶濕朝
飢神益爽清虚自來入可憐數雞雛隨母啄遺粒蝶殘
蚍蜉喜鼠腐鴟鴉集吾當一洗之漱泉開玉笈
對酒
斷簡殘編不策勛東臯猶得肆微勤榮枯一枕春來夢
聚散千山雨後雲煙水幸堪供眼界世緣何得累心君
牀頭小瓮今朝熟撥置閒愁且一欣
泛舟
水長芳洲没風生釣艇横偶尋東埭去却作北村行宿
鳥昏方定流螢雨更明歸來未覺晚傳漏下重城
地僻
地僻臨湍瀨門幽長綠苔客書疑誤達僧刺媿虚來清
露蘋花坼斜陽燕子回自憐猶有恨佳日對空罍
東軒
終日在東廂開消百刻香一枰分黑白雙硯列朱黃荷
氣侵簾馥桐隂覆井涼前知今夕夢孤榜上瀟湘
季夏雜興
蟻鬭知將雨蟲鳴覺近秋衰翁非愛酒無計奈孤愁
又
巉巉瘦驢嶺莽莽老牛陂(嶺在施黔間陂在汝州)四海均羇旅何
人感此詩
又
熟睡一炊頃清談數刻間未言能近道要得暫身閒
又
疏泉澆藥壠枕石聽松風此樂慙專享無因與客同
夏夜暑毒不少解起坐庭中
窗間有螢過枕上見星流欲睡不堪熱長歌起飯牛
又
風從高樹下蟲抱短莎鳴小據胡牀坐還扶拄杖行
素飯
放翁年來不肉食盤箸未免猶豪奢松桂輭炊玉粒飯
醯醬自調銀色茄時招林下二三子氣壓城中千百家
緩步横摩五經笥風爐更試茶山茶(曾樂道近餽茶山茶)
老態自遣
似見不見目愈衰欲墮不墮齒更危誰令汝年八九十
常欲強健寧非癡目昏大字亦可讀齒搖猶能決濡肉
若知用短百無憂此理正如䕫一足矇矓臲卼俱有味
笑侮莫聽傍人喙但令孫曾能力畊一飽不妨還美睡
耒陽令曾君寄禾譜農器譜二書求詩
歐陽公譜西都花蔡公亦記北苑茶農功最大置不錄
如棄六經崇百家曾侯奮筆譜多稼儋州讀罷深咨嗟
一篇秧馬傳海内農器名數方萌芽令君繼之筆何健
古今一一辨等差我今八十歸抱耒兩編入手喜莫涯
神農之學未可廢坐使末俗慙浮華
雨夜
羸軀對影愴餘齡追念平時只自驚夏木正濃桐葉墜
秋風未起草蟲鳴蠧魚似是三生業汗馬難希百世名
(時王師方出塞)小雨迎涼何所作北窗還對短燈檠
柴門
寂寞柴門不徹扄槐花細細糝空庭晚梅摘得鹽供飣
濁酒沽來草塞瓶病已廢畊抛襏襫閒猶持釣愛笭箵
經旬莫恨無來客交舊疎如欲旦星
賽神
落日林間簫鼓聲村村倒社祝西成扶翁兒大兩髦髧
溉水渠成千耦耕家受一廛修本業鄉推三老主齊盟
日聞淮潁歸王化要使新民識太平
菖蒲
古磵生菖蒲根瘦節蹙密仙人教我服刀七蠲百疾陽
狂華隂市顔朱髮如漆歲久功當成壽與天地畢
又
菖蒲古上藥結根已千年聞之安期生采服可以仙斯
人非世人兩耳長垂肩松下語未終竦身上青天
迂拙
迂拙宜歸早乘除得死遲老稀朝市夢窮足道途詩譁
世無他技忘懷自一奇故溪幽絶處惟許白鷗知
夏夜
六尺笻枝膝上横中庭岸幘聽鼉更露零金掌漢宫曉
月度銀河秦塞明菡萏晚花香未減梧桐病葉墮無聲
關河又見新秋近屈指流年一歎驚
夏末野興
半世天涯倦遠遊還鄉不減旅人愁數聲相應鳩呼雨
一片初飛葉報秋山塢風煙僧院路河梁燈火酒家樓
絶知雪鬢宜蓑笠分付貂蟬與黑頭
又
漠漠川雲闔復開天公試手挽秋回參差小市林邊出
縹緲疎鐘雨外來土塯飯香供晚餉布帘字大賣新醅
歸舟自逐輕鷗去不用城笳抵死催
示子孫
茆屋惟須補漏穿家人衣食亦隨緣豈容一事相關白
已過傳家十二年
夜雨
藩籬處處蔓牽牛薏苡叢深稗穗抽只道物生常茂遂
一宵風雨又成秋
劇暑
六月暑方劇喘汗不支持逃之顧無術惟望樹影移或
謂當讀書或勸把酒巵或誇作字好蕭然却炎曦或欲
溪上鈎或思竹間棋亦有出下策買簟傾家貲赤脚蹋
層冰此計又絶癡我獨謂不然願子少置思方今詔書
下淮汴方出師黃旗立轅門羽檄晝夜馳大將先擐甲
三軍隨指揮行伍未盡食大將不言飢渴不先飲水驟
不先告疲吾儕獨安居茂林蔭茅茨脱巾濯寒泉臥起
從其私于此尚畏熱鬼神其可欺坐客皆謂然索紙遂
成詩便覺窗几間颯颯清風吹
六月十夜風月佳甚起坐中庭有作
曼膚汗雨不勝揮夜景泠然暫解圍漱罷寒泉甘齒頰
夢回斜月入窗扉荷翻小浦孤螢度露濕危巢倦鶴歸
我亦馭風思遠適岳陽樓上酹湘妃
古井
道傍有古井久廢無與汲鄰里共浚之寒泉稍來集駕
言欲漱濯冀遠塵土襲躊躇復棄去綆短安能及
菴中紀事用前輩韻
埽灑一菴躬瑣細蓬戸朝昏手開閉荒山斸藥須長鑱
小竈煎茶便短袂空中咄咄安用書身外悠悠固難計
山僧野叟到即留麥飯葵羹貴能繼久貧奴婢多散去
豈有跣足并椎髻負薪長歌過此生直疑身在鴻荒世
急雨
觸熱支離老病增忽看東北片雲興疾雷載雨輸膏澤
茂樹生風洗鬱蒸采藥喜逢&KR2165;下客說詩曾對剡中僧
坐令身在羲皇上繞坐何須更設冰
舍東追涼
驕陽收火傘清露貯冰壺海湧四更月風生千頃蒲歌
狂忘老境意豁失窮途所恨朋儕盡無人為攬鬚
酒藥
愁憑酒破除病藉藥枝梧焦革死已久宋清今亦無幽
情寄魚鳥小艇雜菰蒲海上秋風早懸知肺渴蘇
六月十七日大暑殆不可過然去伏盡秋初皆不
過數日作此自遣
赫日炎威豈易摧火雲壓屋正崔嵬嗜眠但喜蘄州簟
畏酒不禁河朔杯人望息肩亭午過天方悔禍素秋來
細思殘暑能多少夜夜常占斗柄回
急雨遽涼
急雨消殘暑曠然天地秋露螢矜熠熠風葉送颼颼涼
簟惟添睡明河不洗愁流年又如此隨處怯登樓
縱遊深山隨所遇記之
行穿犖确度谽谺路跨清溪一木斜歴盡艱危到平地
壊垣欹屋兩三家
又
山徑欹危細棧通孤村小店夕陽紅竹郎有廟臨江際
木客無家住箐中
又
道逢山客束荆薪口眼睢盱略似人試問村名瞠不語
剨然長嘯上嶙峋
又
古寺蕭蕭不見僧飛鼪滿屋老梟鳴空房終夜無燈火
斷木支門睡到明
感中原舊事戲作
蜂兒園裏香塵細燕子樓中寳瑟斜惟有天知太平事
乞傾東海洗塵沙
小涼
羸軀消夏困沈緜不在林間即水邊高臥已忘浮世事
小涼漸近早秋天桔橰軋軋鳴幽圃舴艋遙遙入暮煙
餘日無多那諱得逢人自笑說明年
村居
人笑無才自笑狂槿籬竹塢得深藏自從病後辜風月
未免愁中讀老莊行圃數畦秋菜長泛溪十里晚荷香
叢書坐嬾無由續且補忠州手錄方
城東
出郭溶溶細縠波平生此地幾經過祭餘野廟啼烏樂
酒賤村墟醉叟多亭午疎鐘離石佛歛昏微雨泊曹娥
采蓮&KR1468;子愁衣濕不為人家惜綠荷
初秋露坐作短歌
房星縱心星横斗牛闌干河漢明青天露坐性所樂不
覺庭樹秋風生秋風搖落君勿悲明年花開還滿枝人
生衰謝則已矣寧復鬒髮童顔時
池上
旋移吟榻並池横欲出柴門復嬾行樹罅忽明知月上
竹梢微動覺風生貧無醉日惟堅忍疾遇涼秋亦漸平
二尺燈檠元好在便思相伴聽蛩聲
秋稼漸登識喜
門外新場滑似油早禾已慶十分收虹霓不隔郊原雨
蜩蚻爭催巷陌秋人樂風傳迎社鼔路長水濺采蓮舟
老翁自笑無他事欲隱牆東學儈牛
野渡用前韻
十里平沙到渡頭溪山合向畫圖收老僧赴供袈黎古
醉叟行歌䆉稏秋斷岸煙迷耕處草孤村雨送釣時舟
龍泉不斸元無恨莫放神光上斗牛
秋後一日風雨
炎歊數日劇蕩滌及秋初病葉風吹盡鳴蟬雨打疎趁
涼謀社酒乘潤理園蔬分喜寧無處蒲中鱍鱍魚
感事
曾事高皇接雋遊君恩天地若為酬濟時已負終身媿
謀已常從一笑休在昔風塵馳廐置即今煙雨暗畊疇
孤愁欲豁寧無地野殿逢僧每小留
久無客至戲作
瘦影支離雪鬢繁頻年老病臥孤村雍容那有客聯騎
剝啄尚無僧叩門濁酒香浮新社瓮晚瓜味敵故侯園
茅檐蓬戸風煙晚小酌欣然對子孫
乍涼
涼風蘇病骨搖落起詩情一病輙數日幾詩終此生招
呼丹竈客結束玉霄行預想溪橋路三更待月明
閒趣
絶迹市朝外結廬雲水間心平詩淡泊身退夢安閒有
酒旋尋伴無門那說關桐江故不遠日暮趁潮還
溪上
溪上秋來風露清蕭然浴罷葛衣輕看雲舒卷了窮達
見月虧盈知死生老去關心惟藥裹閒中消日付棋枰
故人書札頻相問何日芒鞵上赤城
秋詞
東吳七月暑未艾川雲忽興天晝晦蔽空雨點弩發機
平地成渠屋穿背早禾玉粒自天瀉村北村南喧地碓
大牲如阜酒如江相喚龍祠作秋賽
又
八月暑退涼風生家家場中打稻聲穗多粒飽三倍熟
車軸壓折人肩頳常年縣符閙如雨道上即今無吏行
鄉閭老稚迭歌舞竈釡日饜豬羊烹
又
蓐收功成將整駕萬頃黃雲收晚稼公私逋負一洗空
懷抱喜看兒婭姹從來婚聘不出鄉長自東家適西舍
年豐人樂我作詩朝畊夜織誰能畫
秋思
詩人本自易悲傷何況身更憂患場烏鵲成橋秋又到
梧桐滴雨夜初涼江南江北堠雙隻燈暗燈明更短長
安得平生會心侣一尊相屬送年光
老學菴北窗雜書
本慕修真謝俗塵中年蹭蹬作詩人即今恨養金丹晚
且向江湖把釣緡
又
偶住人間遂許時殘骸自笑尚支持直須消破黃虀盡
始是浮生結局時
又
茅齋遙夜養心君靜處工夫自策勛正喜殘香伴幽獨
鴉鳴窗白又紛紛
又
小龍團與長鷹爪桑苧玉川俱未知自置風爐北窗下
勒回睡思賦新詩
又
定交魚鳥欲忘形獨岸綸巾坐草亭不恨囊中無赤仄
且欣案上有黃庭
又
松棚接屋得隂多石徑生苔奈滑何盡道疎籬宜細雨
晴時最好晒漁蓑
又
龜常曳尾豈非樂鶴已鎩翎徒自傷造物今知不負汝
北窗夜雨默焚香
親舊見過多見賀強健戲作此篇
偶向人間脱駭機玉池中夜自生肥據鞍馬援雖堪笑
強飯廉頗亦未非道貌安能希睟盎世緣但可付猗違
他年不死君須記會在天津看落暉(元微之贈老人詩云天津橋上無人)
(識獨倚闌干看落暉)
小病兩日而愈
病骨羸然山澤臞故應行路笑形模記書身大似椰子
忍事癭生如瓠壺美酒得錢猶可致高人折簡孰能呼
不如淨埽茅齋地臥看微香起瓦罏
秋興
脩蔓叢篁步步迷山村東下近魚陂釣歸恰值秋風起
棋罷常驚日景移病葉辭枝應有恨候蟲吟壁故知時
殘年我亦悲搖落薄暮空囊又有詩
又
八十仍當過二時加餐安寢豈前知晨梳脱髮雖無數
社瓮新醅已有期偶為買花經廢圃時因蹋藕下清池
尚餘一事終關念安得兒孫少别離
日用
舊好疎毛穎新知得麴生幽居無一事枕臂聽松聲
又
舂榖灌園蔬日長閒有餘何妨忍揮汗合藥施鄉閭
又
貧知藜糝美渴愛粟漿酸食少從奴去人稀苦屋寬
又
空舍封書篋多年飽蠧魚還家貧不死讀盡舊藏書
劒南詩槀卷六十七
