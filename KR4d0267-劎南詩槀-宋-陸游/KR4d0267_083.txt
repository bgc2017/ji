劎南詩稾卷八十三
宋陸游撰
病起雜言
國不可以無菑𤯝身不可以無疢疾無菑之國亂或更
速無疾之身死或無日昆夷玁狁無害於周之王闢土
富國無救於隋之亡壯夫一卧多不起速死未必皆羸
尫古來惡疾棄空谷往往更得度世方我年九十理不
長况復三日病在床天公念之亦已至儆戒不使須臾
忘起居飲食每自省常若嚴師畏友在我傍躋民仁夀
則非職且為老憊鍼膏肓
雨後
小築濤江外微涼暑雨餘傾囊致歡伯信脚到華胥芳
草翩翩蝶清池潑潑魚此翁雖耄矣作計未全疎
又
一夜茅檐雨晨興乃爾涼禽魚皆遂性草木自吹香微
潤生琴薦纖塵避筆床悠然北窗興真欲傲羲皇
示客
久泛煙波不問津騰騰且復養吾真每持杯酒呼江月
殊勝征衣化路塵半枕何人游蟻蛭立談為汝脱狐身
挂帆莫恨瀟湘遠是處相逢一笑新
蒸溽作雨排悶
柱礎生微潤簾櫳轉薄陰蟻遷都邑改鳩逐怨恩深菡
蓞新離水芭蕉半展心掩屏惟熟睡誰與續愁吟
夏中雜興
梳髮高舂後投床甲夜初語囏愁對客手倦怕催書美
睡那思覺甘餐不願餘更應慙造化無事到幽居
又
小響風吹葉微痕雨點池興來閒弄笛客散自收棋忽
忽尋殘夢時時足小詩出門俄已莫忘却野人期
又
出赴盟鷗社歸尋夢蝶床愚為度世術閒是養生方休
歇書中癖消磨酒後狂遠游亦已矣不復解輕裝
又
處世如灰冷持心似砥平盤飱無宿戒香火有常程樵
父供藜杖陶人售瓦檠經旬常苦雨嘯傲送餘生
又
心慕羲農世躬行黃老言采椽聊築舍横木即為門短
髮冠龜屋空床枕竹根從來薄世味染指肯嘗黿
又
遣信邀隣父隨宜具小飱草燔豚肉美瓮壓酒醅渾易
致商山皓難招楚澤魂嗟予亦衰矣心事與誰論
即事
翁自析薪兒負薪一生不似此年貧折除却得常強健
天定方知果勝人
又
楸垂落索槐吐花溪女採蓮童抱瓜一年光景又將半
愈老愈知生有涯
又
煙雨凄迷晚不收疎簾曲几寄悠悠一雙蛺蝶來何許
點盡青青百草頭
又
生來骨相本酸寒天遣沙頭把釣竿但稱山人擫耳帽
敢希楚客切雲冠
又
魚鰌羣出天將雨鼃黽爭鳴草滿庭莫道歸休便無事
時時襏襫伴園丁
又
幽鳥飛鳴翠木陰小魚游水綠波心滿前好句無人領
堪笑寒窗費苦吟
又
小閣憑欄望遠空天河横貫斗牛中他年鼓角榆關路
馬上遥看與此同
又
幽鳥呼人出睡鄉層層露葉漏朝陽臨池只欲消殘醉
無奈鵝兒似酒黃
夏日幽居
赤日黃塵一點無負山臨水是幽居爽如瑞露零仙掌
清似寒冰&KR0008;玉壺孤艇過時驚宿鷺溼煙深處亂風蒲
翛然欲棄人間去天際聯翩誰與俱
枕上
小疾知閒樂微涼與睡宜瞢騰如欲覺展轉復多時四
壁人聲寂疎簾日影移詩囊與藥裹一步不相離
題望海亭亭在卧龍絶頂
瑞龍千丈何蜿蜒蒼鱗翠鬛翔江邊路逢鏡湖乃下駐玩珠不
去知何年七州元帥擁畫戟全家終日樓居仙霜笳一曲入銀
漢碧瓦萬疉浮嵐煙其間望海最傑觀疎達坐占蓬萊先風雲
變化几席上蛟鼉出沒闌干前手捫心房倚北斗眼中萬象俱
森然尚書喚客共領略遠坊十里聞管弦從容賦詩出妙思超
絶欲拍微之肩坐中有客垂九十追逐無路空自憐夜闌客散
公歸院笙歌隱隱在半天向來老客今何處菱唱三更起釣船
露坐小隱
寂寂柴門閉嫩苔門前有路走天台近秋河漢西南落
欲雨風雲東北來旋摘甘瓜青帶蔓新篘玉體冷傳杯
亦知野外無供給且復相逢笑口開
小憩卧龍山亭
山高風浩浩堂豁海冥冥綠李分猿嗛蒼苔墮鶴翎松
寒詩思健茶爽醉魂醒安得丹青手傳模入素屏
晚涼
莞簟平鋪八尺床脱巾高卧對疎篁近村得雨知何處
此地無風亦自涼
夏日
退士自應客少幽居不厭椽低未說盤堆玉膾且看臼
搗金虀
又
醉面貪承夕露釣竿喜近秋風借問歸舟何處深入芙
蕖浦中
又
溪漲清風拂面月落繁星滿天數隻船横浦口一聲笛
起山前
又
我是百年遺老埽空一夢浮名未到終南二華且入天
台四明
招客看山
今日清明宜看山約君來上釣魚船微雲點破尚堪恨
何况城中塵漲天
舟中作
平生剩有煙波興釣瀨時時小艇横欲莫山光先慘淡
未秋河横已分明捕魚時見連江網迎荻遥聞過埭聲
想得今宵清絶夢又攜猿鶴上青城
清暑
穿竹清我魂散髮吹我頂虚窗聽鳴蟬小檻看汲井埽
地長物空潄泉齒頰冷廚人具漿粉童子鬻山茗微雲
未必雨且喜收樹影殘書置不視樂此清晝永既夕即
搒舟門外綠千頃世事何足論平生慕箕潁
五月下旬大熱晦日夜得雨明旦涼甚
一雨蕭然洗睡昏清晨屣履自開門豈惟爽氣生山袂
坐覺涼颸入髮根浦口魚多來野鶴林梢果熟下山猿
吾廬清絶君知否釣雪寒江不足言
黃氏冲和堂
冲和堂中和氣襲堆笏滿床羣從集宜州太史一紙書
百年筆墨猶山立使君所學何超然要是胸中不負天
王畿奉使纔廿日忠厚風流天下傳國家多事民力困
正要設施先百郡但令一念與天通河南南陽亦可問
㬥雨
蒼龍挂東南夭矯拏萬仞雖然雜雲氣爪尾略可認明
日㬥雨來繼以雷大震平地成江河呑卷纔一瞬吾廬
久傾壞不壓真堇堇所欣顦顇中一飽天不吝餘功到
場圃草木皆綠潤蕭然岸角巾三歎撫庭楯
書意
策蹇若驊駟歠漓如上尊人皆可堯舜身自有乾坤逢
客亦共語無人還閉門千年道術裂誰復見全渾
又
養生慕黃老為治廢唐虞耆夀緣憂懼危亡坐燕娛大
川宜利涉蔓草戒難圖退士惟身慮銘膺豈敢無
又
委順天知我經營鬼笑人定知窮至死敢恨病經旬愛
酒陶元亮還鄉賀季真扁舟吾事畢遺世亦遺身
浴罷
浴罷淡無事出門隨意行相如知渴減叔寶覺神清新月
參差影殘蟬斷續聲躊蹰遂忘去風露欲三更
水鄉泛舟
終朝流汗浹衣褠恨望何時枕簟秋作雨未成徒益熱
舉杯不醉更添愁悲歌易水輕燕俠對泣新亭笑楚囚
别有生涯君會否煙波無際弄孤舟
又
赤日黃塵不自聊泛溪且用沃枯焦隔林犬吠村墟近
掠面風來酒力消遠火微茫知夜績長歌續斷認歸樵
扁舟不盡凌風興却著青鞵踏野橋
閒詠
平生到處足間關天遣殘年樂故山社日連村饜酒肉
豐年無盗伏茆菅秋來梁燕將雛去雨過林鳩喚婦還
我亦葛衣新浴罷為君滿意說清閒
江樓夜望
江樓百尺倚高寒上盡危梯宇宙寬秋近漸看河落角
天回更覺斗闌干茫茫浦口煙帆遠坎坎城頭漏鼔殘
要得故人同躡屐一尊相屬話悲歡
連日作雨苦熱
天地一氣爾陰陽司闔開鬱蒸以為雨回薄以為雷久
鬱無所泄造化安在哉方其欲雨時雖天不能回此豈
降自天其實有自來所以屈宋輩千載有餘哀
門外追涼
羽扇綸巾一味涼曠懷非醉亦非狂横林點點莫鴉集
平壟離離新稻香山月出時閒弄影水風清處旋移床
學仙到此無餘說更覺金丹墮粃糠
夏夜泛溪至南庄復回湖桑歸
不求竒骨可封矦但喜枯腸不貯愁數點殘燈沽酒市
一聲柔艣採菱舟元知澤國偏宜夜已就天公探借秋
歸過三更風露重紗巾剩覺髮颼飀
雨後殊有秋意
天地新秋入苦吟詩書萬古付孤斟愛君憂國孤臣淚
臨水登山節士心只歎鼻端無妙斲豈知絃外有遺音
剡中勝踐今猶昔安得高人支道林
寓規
百疾皆有源雖愚猶自知惟其忽不念所以悔莫追微
隙為無傷一壞誰能支宴安比鴆毒先民不吾欺
又
分量各有窮升龠不受斗滿盈靡懷懼覆敗乃自取衣
笥無復褌食案有三韭貧狹雖可嗤比汝差耐久
又
人生孰無疾治疾惟欲瘳疾瘳藥不止乃有過劑憂節
食戒屬饜養氣常致柔金丹無此功往哉勤自修
新涼
儘道新涼好無如晝漏長竒文窺楚屈妙理玩蒙莊靜
卧貧猶樂高歌醒亦狂翩翩雙蝶子也似惜年光
又
月入楸梧徑風生蘆荻林脱巾涼入髮臨水爽披襟寒
暑推移久江湖感慨深功名雖已矣猶得寓孤吟
追涼至安隱寺前
枕石何妨更潄流一涼之外豈他求寺樓無影月卓午
橋樹有聲風變秋殘歷半窗心悄愴岸巾徐步髮颼飀
定知從此清宵夢常在沙邊伴白鷗
湖上夜賦
冉冉秋將至沉沉夜向晨河隨天漸轉露洗月如新瘦
竹過眉杖輕沙折角巾漁歌四面起煙水浩無津
又
清絶追涼地平生得未曾似嘗仙掌露如嚼玉壺冰狂
學菱舟曲閒尋竹院僧更思生羽翼散髮醉巴陵
書適
萬事罷經營悠然心大平甘餐隨日足美睡等閒成處
處佳風月人人好弟兄神仙不須學劵内有長生
羸老
羸老幸未死敢嗟生理微牛閒牧童卧犬吠市船歸月
落見收網燈青聞踏機時時語鄰里井臼幸相依
即事
臯䕫無近用芝术少竒功上夀當徐致沉疴忌力攻醫
傳三世久事歷百年中畏與庸人說終身托病聾
晚興
竝簷幽鳥語璁瓏一榻蕭然四面風客散茶甘留舌本
睡餘書味在胸中浮雲變態吾何與腐骨成塵論自公
剩欲與君談此事少須明月出溪東
郊行
凄風吹雨過江城緩策羸驂竝水行古路初驚秋葉墮
荒郊已放候蟲鳴壯心耿耿人誰識往事悠悠恨未平
斜日半竿羌笛怨西陵寂莫又潮生
喜雨
雨氣侵人暮不休雨聲逼枕冷颼颼方欣草木有生意
已報溝池無涸流避濕入簷憐病鶴爭巢逐婦歎鳴鳩
老農自喜知時節夜半呼兒起飯牛
劉道士贈小葫蘆
葫蘆雖小藏天地伴我雲山萬里身收起鬼神窺不見
用時能與物為春
又
貴人玉帶佩金魚憂畏何曾頃刻無色似栗黃形似繭
恨渠不識小葫蘆
又
短袍楚製未為非況得藥瓢相發揮行過山村傾社看
絶勝小劎壓戎衣
又
箇中一物著不得建立森然却有餘盡底語君君豈信
試來跳入看何如
自儆
學當盡力去浮華從事文辭但可嗟造道淺深看應物
修身勤惰驗齊家
雨中
孤村風雨連三日秋暑如焚一洗空睡覺房櫳燈漸暗
却尋殘夢雨聲中
書歎
遺蝗出境樂秋成多稼登場喜雨晴暗笑衰翁不解事
猶懷萬里玉關情
雨夜孤舟宿鏡湖秋聲蕭瑟滿菰蒲書中有淚無揮處
尋見祥符九域圖(祥符中曾詔王曾等修九域圖)
題畫薄荷扇
薄荷花開蝶翅翻風枝露葉弄秋妍自憐不及貍奴黠
爛醉籬邊不用錢
又
一枝香草出幽叢雙蝶飛飛喜晚風莫恨村居相識晚
知名元向楚辭中
秋興
誰敢輕他萬戶侯一生賦分在滄洲屋穿況值雨騎月
(俗謂二十四五間雨為騎月雨主霖霪不止)路惡更堪風打頭此世極知同
逆旅吾身亦自是懸疣乞錢買取青芒屨爛醉三條二
華秋
又
歛盡殘雲見夕陽門前䆉稏漸登場經年都得幾回醉
一雨頓經如許涼耐事尚能心似鐵放歌仍忘髮成霜
頤生底用從人問此是仙翁肘後方
又
五十年來住鏡湖白頭仍是一臞儒朝眠每恨妨書課
秋穫先令入酒逋江路伶俜形弔影草菴寂默我忘吾
雨窗忽有高談興簭叟醫翁亦可呼
又
世事何曾挂齒牙只將放浪作生涯有時掬米引馴鹿
到處入林求野花鄰父築場收早稼溪姑負籠賣秋茶等
閒一日還過却又倚柴扉數莫鴉
晝睡
體中小不佳惟睡可以休睡美自成夢去為萬里游萬
里游尚可乃復有得喪漂搖一葉舟掀舞千里浪午雞
忽驚起向夢安在哉童子解原夢篝火具茶杯
得子虡濠上書
日莫坐柴門懷抱方煩紆鈴聲從西來忽得濠州書開
緘讀未半喜極涕泗俱父子老惜别況經患難餘羈旅
易生疾霜露行載塗思歸雖甚苦且復忍須臾(時濠州軍亂子)
(虡適來攝通判身率將士力戰平之)
庭草
階前西風搖百草鬱鬱逢秋殊未槁雪霜要當次第來
恰似人生怕衰老百草榮悴則有時人於養生當自知
金丹九轉儻未辨簡歛冲默真吾師攝調小失豈遽死
二豎眉端先溢喜但令神氣常守形莫畏夢中呼起起
文章
文章本天成妙手偶得之粹然無疵瑕豈復須人為君
看古彝器巧拙兩無施漢最近先秦固已殊淳漓胡部
何為者豪竹雜哀絲后䕫不復作千載誰與期
秋日遣懷
離離上藥苖鬱鬱靈芝榮我昔逢異人瑣細皆能名擊
石以取火薪桂持煎烹五雲夜覆鼎談笑得長生
又
胸中何所有世界如河沙區區吞雲夢何至為客誇初
見賣苑冰青門已無瓜天河正不遠秋風乘客槎
又
西來浮濤江東眺俯鏡湖其中緜千里鬱鬱桑麻區禹
葬有遺窆粤亡無故墟秋風吹短褐望古空躇蹰
又
野風聲如潮溪水色可染浮雲時翳日亦作雨數點行
歌雖放浪未至越繩檢蕭然茅三間送老此山崦
又
秋夜坐東窗殘雨時一滴四壁無人聲心境兩虚寂吾
方游物初超然謝形役一毫儻未盡何往非勍敵
又
自我歸故山不知歲月徂念雖迫霜露憂國猶區區老
不能上疏秦階陳六符安得子元子同歌于蒍于
又
晨坐手作墨午窗身磑茶豈惟要小勞亦以禦百邪兒
童不解此傾心逐紛華君看如山禍萌在一念差
自儆
惡石從來豈汝仇安居無患却堪憂不須更守庚申夜
留取三彭儆惰偷
又
世事如雲日日新瓦盆黍酒却關身細思只有窮居好
寄語玄翁莫逐貧
生世
乾坤成毁由來事生世真同黍一炊嗟我已過三萬日
餘年有幾自應知
秋雨
山深草木久已荒晝昏風雨殊未止看書不覺向壁卧
煎茶欲罷推枕起清心正付竹罏香潄齒每挹巖泉水
與世不諧元有命閉門自適差可喜少年癡絶晚乃悟
束縛珠襦均一死悠然袖手倚蒲團洗盡玉關心萬里
思蜀
西游陳迹浩無窮回首真同一夢中柳拂驛牆思鳳集
鼓喧市裏憶蠶叢故人丘壠秋蕪碧舊隱園林夕照紅
自閔未能忘感慨浩歌彈劒送飛鴻
病思
短髮蕭蕭不滿簪更堪衰疾日侵尋數匙淡飯支殘息
一篆清香印本心小徑古苔遺鶴毳空堂壞甃有蟲吟
悠然更起扁舟興秋水門前五尺深
術家言予今歲畏四孟月而秋尤甚自初秋小疾
屢作戲題長句
一生強半卧窮閻糲飯藜羹似蜜甜耄齒覺衰嗟已晚
孟秋屬疾信如占危途本自難安步惡石何妨更痛砭
堅忍莫為秋雨歎牽蘿猶足補茅苫
秋夕書事
垂老雖堪歎為謀亦未疎悶賖鄰巷酒閒讀後身書大
嚼寧須肉徐行可當車秋來歡喜事菽粟有新儲
又
點點秋燈晚翻翻宿鳥還雨添羈枕睡書伴小窗閒僧
閣荒寒外漁村縹緲間畫工今代少誰為寫家山
小疾
小疾有根底忽之當日深養苗先去草省事在清心蟻
夢能看破狐妖可坐擒一杯藜粥罷聽雨擁秋衾
又
老不禁當病經旬卧一床亦知非疥癬幸未至膏肓水
落灘初出秋深草漸黃非關畏人事晚歲合深藏
又
避人作小疾省事喜閒身竝海魚鹽聚入秋風雨頻元
知器苦窳空有膽輪囷轑飯聊同飽知君不笑貧
病中作
此事明明在默身一身元有一乾坤不憂豎子居肓上
已見真人出面門力守誰能發底火深潛自足美靈根
用功若到無功處千載乘雲不足言
縱筆
天下本無事吾生行且休關心惟酒盞入眼獨漁舟雁
過三湘曉雲開二華秋慇勤驛樓柱小草記曾游
又
相馬失之瘦知人良獨難雖居環堵室未廢切雲冠莫
雨潼關暗秋風渭水寒深蕪埋壯士千古為悲歡
劎南詩稾卷八十三
