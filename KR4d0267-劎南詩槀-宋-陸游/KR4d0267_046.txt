劒南詩稾卷四十六
宋陸游撰
孟夏方渴雨忽暴熱雨遂大作
蒸溽殊未解雨來那可涯鵲驚無穏樹燈暗不成花處
處躍秧馬家家閒水車兒童伴翁喜聚首話桑麻
小池
荷鍤庭中破嫰苔清溝一派引泉來剪刀草長浮萍合
無數遊魚去復回
衡門
曲徑衡門短短籬槐楸隂裏倚笻枝老來百事不入眼
惟愛青山如舊時
海上作
厭逐紛紛兒女曹挂帆江海寄吾豪鯨吞鼉作渾閒事
要看秋濤天際高
朝飢示子聿
水雲深處小茅茨雷動空腸慣忍飢外物不移方是學
俗人猶愛未為詩生逢昭代雖虚過死見先親幸有辭
八十到頭終強項欲將衣鉢付吾兒
養氣
養氣安心不計年未嘗一念住愁邊才疎屢掃朝中迹
命薄翻成世外緣耐老尚能消劫石放狂聊復醉江天
飽知句曲羅浮路不訪初平即稚川
示友
黃卷青燈自幼童長年頗亦有新功尚嘲孟顗遲成佛
那計辛毘不作公學問更當窮廣大友朋誰與共磨礱
諸君果未捐衰老鄙語人當致一通
早涼熟睡
靈臺虚湛氣和平投枕逡巡夢即成屋角鳴禽呼不覺
手中書冊墮無聲百年日月飛雙轂千古山河戰一枰
賴有蓮峯遺老在白雲深處主齊盟(謂陳希夷)
初夏
麥秃微寒後梅黃細雨前湖灘初集鷺隄柳未鳴蟬琴
帶輕隂潤巾因小醉偏晚來幽興極又上釣魚船
夏雨
忽聞疎雨滴林梢起看油雲滿四郊行蟻君臣初徙穴
鳴鳩夫婦正爭巢築陂處處移新稻乘屋家家補破茆
堪笑此翁惟美睡孝先便腹任譏嘲
倚樓
千里江山入倚樓高吟聊復寫吾憂詩書幸有先人業
貧賤初非學者羞數掩槿籬端可老一杯藜粥尚何求
東陂未插青秧遍且與鄰翁卜雨鳩
晚興
偶扶藜杖過傍村却倚禪牀坐小軒日落鴉栖津樹暗
人歸鶴踏釣船翻挽弓從笑識丁字刺繡終勝倚市門
羹芋一杯吾自飽諸兒強為置盤飱(是日五郎等置食參倚)
又
身如病鶴謝樊籠白盡衰髯臉尚紅蒲葦陂塘新漲後
梧楸門巷夕陽中遺名要耐千年看快飲方誇百榼空
造物閔憐君會否放教折臂老新豐
晨雨
過雲生谷暗既雨却窗明低燕爭泥語浮魚逆水行山
川增秀色草木有竒聲處處青秧滿長歌樂太平
戲作絶句以唐人句終之
雨細穿梅塢風和上柳橋山居無歷日今日是何朝
又
靜對煎茶竈閒疏洗藥泉回頭問童子今夕是何年
述懷
情懷猶是昔年人豈料侵尋八十身燈下看書方覺老
花前闕酒始知貧玉非鼠朴何勞辨魚與熊蹯各自珍
萬事回頭已陳迹為君一笑落紗巾
閒中自詠
鶴羨清癯鷗羨閒衡門正在水雲間無求尚恨時賒酒
有癖應緣酷愛山細繞坡頭行犖角别分泉脈聽淙潺
三更不睡看江月恐有高人夜叩關
晨興
小雨過郊墟晨興一事無殘榴重結蕊新燕續生雛書
細猶能讀行遲漸要扶蔬畦恐蕪沒且復課僮奴
自詒
愈老愈知生有涯此時一念不容差身如病鶴長停料
心似山僧已棄家高枕時時聞解籜卷簾片片數飛花
飯餘解帶摩便腹自取風爐煑晩茶
又
行年髦及卧蝸廬山水登臨亦已疎無可柰何猶食粟
未能免俗學澆蔬蓬門時接漁樵話塵几聊存種樹書
強欲入城還自笑世間那有鶴乘車
西村
亂山深處小桃源往歲求漿憶叩門高柳簇橋初轉馬
數家臨水自成村茂林風送幽禽語壞壁苔侵醉墨痕
一首清詩記今夕細雲新月耿黃昏
漁父
楚江茫茫新雨霽殘雲蹙作魚鱗細老翁短楫去若飛
我欲從之已天際從之不可況共語醉眼知渠輕一世
直鈎去餌五十年此意寧為得魚計
放歌行
少年不知老境惡意謂長如少年樂朝歌夜舞狂不休
逢人欲覓長生藥三二十年底難過屈指朋儕餘幾箇
就令未死身日衰朱顔已去誰能那人間萬事如奕棋
我亦曾經少壯時兒曹紛紛不須校歲月推遷渠自知
苦貧
老作清時版籍民深耕迨及故山春熟思豈是天貧我
妄計還憂鬼笑人但使甑中餘麥飯何妨澗底采荆薪
此窮正坐清狂爾莫向瞿曇問宿因
晨起至參倚齋示子聿
似仙猶火食比古未巢居老子麤全節小兒能著書下
簾留乳燕投飯出潛魚幸好隆中客無為起草廬
夏夜對月
薄雲歸欲盡殘雨久猶滴月入疎林間庭戶粲珠璧梅
天苦蒸鬱爽氣始此夕豈無一舴艋放浪江天碧散髮
黃鶴樓醉弄白玉笛真當舞魚龍詎止裂金石
夏夜
酒力初消睡未厭卧看香縷繞疎簾月高棲鵲重移樹
風勁流螢自入簷長夏迢迢秋尚遠孤愁冉冉病相兼
老人本是山中客掃迹元非畏楚鉗
五月十日曉寒甚聞布穀鳴有感
弊袴久當脱短褐竟未送(吳中諺語曰未喫端五粽布襖未可送俗謂典質曰送)
老怯五更寒重衾擁殘夢羣蝨方得意飽血藏衣縫竹
簟何時陳紈扇殆無用長夏亹亹來歲月疾飛鞚妄懷
畎畝憂太息欲誰控
老歎
人生易衰老萬事海濤翻但恨芳尊迮寧悲雪鬢繁諸
儒輕古學遺虜盜中原有語誰能聽毋矜舌尚存
閉戶
收身歸死鏡湖傍閉戶悠悠白日長巷僻斷非容駟路
腸枯那有蹴蔬羊書生正可蹈東海世事漫思移太行
睡起不知天早暮坐看螢度篆盤香
長飢
病卧窮閻負聖時本來吾道合長飢朝不及夕未妨樂
死何如生行自知早年羞學仗下馬末路幸似泥中龜
煙波一葉會當逝吹笛高人有素期
山齋書事
山榴子結又重開巢燕雛飛却續回(燕有三生雛乃去者)雨足人
畦千頃稻日長風舞一庭槐浩歌縱酒愁仍在作意觀
書睡已來常恨流年不相貸若為更著暮蟬催
贈道流
賣藥會稽市不知今幾年身常雜庸保世果有神仙醉
帽簪花舞漁舟聽雨眠放翁獨識子肯向俗人傳
避暑松竹間
雙松五丈高萬竹一尺圍上有林蟬鳴下有磵鳥飛正
午不見日我來每忘歸清詩忽陳前永與世俗違直北
有異境煙汀連釣磯何當霜雪時散髮槲葉衣
連日大雨門外湖水渺然
趁朝把笏著烏鞾不似歸來買短蓑尚鄙朱公養魚術
肯為寗戚飯牛歌逢時有命求何益觸事無心得最多
樂處却嫌兒輩覺出門十步即煙波
午睡
槐楸隂裏綠窗開天與先生作睡媒流汗未乾衣上雨
大聲已發鼻端雷枕鐫松石分琴薦簟織風漪取笛材
却起岸巾看汲井人間車馬正氛埃
窮居
阨窮心自樂寂寞道常尊老病頻辭客嬉遊不出村淖
糜均列鼎徒步當華軒不但終吾世猶堪遺子孫
梅雨
殘雨收還滴低雲去復留護雛憐弱燕喚婦笑鳴鳩碓
米舂初滑園蔬摘復抽誰知泥沒踝也有客相求
村居書事
困阨難希飽暖家未妨隨事作生涯白鹽赤米已過足
早韭晚菘猶恐賒鴨放競浮新漲水牛歸正及暝棲鴉
年餘七十方辭禄敢望高人挂齒牙
閒中信筆二首其一追和陳去非韻其一追和王
履道韻
我看浮名如脱髮誓墓收身老巖穴座延窮鬼心不疑
鑪錘横財渠自别樂哉今為八十翁神交園綺商山中
烹葵剥棗及時序爛醉黍酒歌豳風
又
小江之上千峯立潮回艇子爭來集飄風忽起白浪高
急雨横吹綠蓑濕歲豐斗酒纔百錢茆店無人驚醉眠
醒來徑入亂雲去異日出看東封年
題齋壁
鏡水西頭破茅屋紹興初載舊書生門無車馬終年静
身卧雲山萬事輕三釜昔傷貧藉禄一㕓今幸老為氓
斷蓬不是無飛處莫與飄風抵死爭
夏日雜題
疎疎窗似秋蛩室疊疊書如春鵲巢大耋何妨尚絃誦
小詩時亦雜詼嘲
又
耽耽醜石羆當道矯矯長松龍上天滿地凌霄花不掃
我來六月聽鳴蟬
又
情懷萬里長征客身世連牀旦過僧熟計書空成咄咄
不如任運去騰騰
又
一枝黎峒桄榔杖二寸羊城蝳蝐冠萬里來為老人夀
始知天地不勝寬
又
天隨手不去朱黃辟蠧芸編細細香今夕短檠須暫設
北窗風雨送微涼
又
身閒欲出無如嬾酒薄雖傾不敵愁殘暑從今無一月
剩儲詩思待新秋
又
憔悴衡門一秃翁回頭無事不成空可憐萬里平戎志
盡付蕭蕭暮雨中
又
衰疾沉綿短鬢疎凄涼圯上一編書中原久陷身垂老
付與囊中飽蠧魚
夏雨歎
蝸舍入門楣觸額黃泥壁作龜兆坼雨多&KR1369;水欲上階
卧聽鳬鴨聲拍拍日高糴米奴未回坐知薄飯未容索
仕羞捷徑耕不力自取囊空欲誰責富貴危機復可畏
世間果無第一策雖然胷中有事在片言可夀天下脈
物外雜題
市墟沽斗酒獨酌復高歌一笑語觀者比君更事多
又
當年下沔鄂回首幾秋風景物渾如昨千帆落照中
又
曉入姑蘇市閶門繫短篷老人元不食買餅飼山童
又
送客停山步尋僧立寺門青鞵慣泥&KR1369;却愛雨昏昏
又
粉堞臨江渚朱橋枕市樓長吟策小蹇又度一年秋
又
飼驢留野店買藥入山城興盡飄然去無人識姓名
又
高城今曠野比屋昔朱門道上傳呼過遙遙幾世孫
又
過市摩雙眼驚嗟閱盛衰朱樓倚霄漢曾見始成時
過村舍
碓舍臨山路牛欄隔草煙問今何歲月恐是結繩前
書卧初起書事
歲華病思兩侵尋靜看槐楸轉午隂待睡不來聊小憩
鍛詩未就且長吟還山久洗天涯恨謝事新諧物外心
忽有故人分禄米呼兒先議贖雷琴
夜雨有感
斷虹不隔江郊雨(東方虹見則雨止俗語謂之隔雨今歲獨不爾)一醆昏燈夜
半時多感生悲那為酒積衰成瘦錯冤詩空階點滴何
由止倦枕凄涼只自知平日故人零落盡寄書誰與叙
暌離
偶作夜雨詩明日讀而自笑别賦一首
俗情向者未全忘洗以縈簾一縷香得失故應常浩浩
是非正可付蒼蒼殘蟬不斷知秋近雙燕歸來伴晝長
誰識龜堂新力量東家却笑接輿狂
舍西晩眺示子聿
秋濤常記犯靈胥季子雙髦尚髧如薄飯不為明日計
短檠相對十年餘嗟予久合墮鬼錄憐汝猶能讀父書
西望牛頭渺天際永懷吾祖起家初(牛頭山在小江西北有先太傅讀書)
(堂尚存)
自訟
年少寧知道廢興摶風變化羨鯤鵬貪求但欲攀分寸
痛定方慙乞斗升靈府已能澄似水俗緣更覺薄於僧
挂冠且喜身蕭散二頃寧須退可憑
讀唐人樂府戲擬思婦怨
一自門前征馬嘶此心常與斷雲西雙飛空羨雉朝雊
獨泣忍聞烏夜啼遼海晝昏塵漠漠杜陵春到草萋萋
孤愁可為鄰姬說只有臨樽醉似泥
南堂納涼
環坐列胡牀兒曹共此涼風生桐葉墜露下稻花香老
幸返初服窮宜歸故鄉已無纓可濯清嘯對滄浪
又
浴罷閒無事悠然寄一牀水風涼醉頰松月上虛廊岸
久烏紗側熏餘細葛香今宵一美睡何止傲羲皇
中庭納涼
紅映衡門夕照明翠浮村巷暝煙生搖搖楸線風初緊
颭颭荷盤露欲傾數酌濁醪留客醉一編疑義與兒評
須臾散去人聲寂獨數城頭長短更
又
散髮江天嬾出遊衡門日落鎖梧楸火雲突兀方蒸暑
銀漢縱横已報秋熠熠露螢黏徑草鼕鼕漏鼔下譙樓
追涼明日無竒策聊向林間卜雨鳩
待旦
東方星磊磊西舍雞喔喔萬慮集五更吾睡無由著世
事如飲酒不獻自無酢開窗起危坐送月西南落
又
是身如浮煙久聚要當散吾年七十七寒暑凡幾換夏
夜亦自佳何必厭揮汗推枕坐南窗悠然待清旦
晨興
冬夕宜晩睡夏日思晨興磊落明星高蒼涼朝日昇正
襟坐堂上有几不敢憑陳前聖人書凜如蹈淵冰平生
不苟利豈獨畏友朋長飢君勿誚人各有不能
又
欲曉不能寐亟起坐北堂齋莊對斷簡左右陳朱黃湛
湛一池墨裊裊半篆香老生不自逸幸此夏日長竒哉
長頭兒好勇不可當安得數年健與兒講虞唐
晚涼述懷
末學常憂墮吝驕晩知鵬鷃本逍遙屏醫却藥疾良已
破械空囹盜自消父子終身美藜藿交遊大半是漁樵
衡門日落清風起又著藤冠度野橋
湖塘晩眺
綠樹暗村墟青山繞草廬奉祠神禹舊馳道暴秦餘浦
色沉煙網畦聲入雨鉏清秋又如許幽憤若為攄
又
病起閒無事時來古渡頭煙中賣魚市月下采蓮舟帆
鼔娥江晩菱歌姥廟秋長吟無傑句聊以散吾愁
小集
烏桕遮山路紅蕖滿野塘病蘇身漸健秋近夜微涼杯
酌隨宜具漁歌盡意長兒曹娛老子團坐說豐穰
出門與鄰人笑談久之戲作
少時已歎少驩娛衰病經旬一笑無今日出門逢父老
欣然隨衆強盧胡
又
暮靄昏昏半掩扉偶逢鄰叟荷鉏歸且令閒說鄉村事
莫問渠言是與非
又
菽水欣欣每盡歡仁賢不必襲衣冠出門邂逅移時語
未害龜堂取友端
又
屋角時聞黃犢鳴相逢但可說春耕一言誤及城中事
議罰應須便酌觥
魚池將涸車水注之
清波溜溜入新渠鄰曲來觀樂有餘試手便同三日雨
滿陂已活十千魚喜如雷動風行際快若天開地闢初
萬物但令俱有託吾曹安取愛吾廬
一齒動搖已久然餘皆堅甚戲作
病齒元知不更全漂浮杌&KR1150;已三年一朝正使終辭去
大嚼猶能盡彘肩
晩至新塘
青鞵隨意出柴荆聊向南塘曳杖行歸鳥已從煙際沒
斷虹猶在柳梢明城頭層墖凌空立浦口孤舟並岸横
向道有詩渾不信為君擁鼻作吳聲
夜泛湖中
水鴨鵁鶄拍拍飛菰蒲深處弄煙霏喚回二十年前夢
半醉姑溪棹月歸
立秋後作
宋玉悲秋千載後詩人例有早秋詩老夫自笑心如石
三日秋風漫不知
覽鏡
此頭那可著貂蟬瘦似騎驢孟浩然一事比渠差省力
閉門無句與人傳
早秋南堂夜興
水注横塘藻荇香候蟲唧唧滿空廊風前落葉紛可掃
天際疎星森有芒夜漏漸長愁少睡秋衣未製怯新涼
明朝却有欣然處寫得黃庭又幾行
菱歌
海内知心人漸少眼前敗意事常多問君底事渾忘却
月下菱舟一曲歌
聞角
河白如銀天淡青角聲中有玉關情早知送老桑麻野
悔失安西萬里行
湖隄
新月纖纖淡欲無時聞魚躍隔菰蒲籃輿小放湖隄上
信有人間白玉壺
秋旦
將旦溪風急新秋天宇寬涼生豎裁褐爽入縮縫冠拊
翼雞頻唱爭枝雀正讙一簞吾已足芋豆亦加餐
龜堂晨起
培火螭爐起寶熏滴泉鏊研聚玄雲屏圍燕几成山字
簟展涼軒作水紋絶口不談浮世事洗心聊策退居勲
耄年猶健非無自一卷丹經受鄭君
柳橋秋夕
柳疎橋盡見水落路全通衣杵家家月漁舟浦浦風眼
明無俗物步蹇有枯笻野逸誰能那悠然西復東
道室雜題
早訪丹砂上岣嶁晚提河𣲖泝崑崙隂符後出君無忽
三百竒文要細論
又
聞說湖中有釣舟煙波出沒雜輕鷗一聲清嘯去已遠
我欲從之何處求
又
山中有草名長生丹砂可死金可成服之刀圭齒髮換
要看東封告太平
又
勘書窗下松明火采藥溪頭槲葉衣只在人間人不識
秋風又見雁南飛
劒南詩稾卷四十六
