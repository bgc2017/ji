劎南詩稾卷七十四
宋陸游撰
書道室壁
餘生天地一飛蓬學道年來似有功習氣掃除空劫外
精神澡雪隱書中種瓜谿父時時見賣藥壺公處處同
莫謂與人緣苦薄相隨拍手有兒童
書志
蓬矢桑弧射四方豈知垂老臥江鄉讀書雖復具隻眼
貯酒其如無别腸疋馬揚鞭遊鄠杜扁舟捩柂上瀟湘
自悲此志俱難豁且復狂歌破夜長
雪夕
目視昏>昏>左耳聾吾衰略與㫺人同移燈自看竛竮影
取酒時澆礧磈胸東郭稍能師順子北山未敢笑愚公
空村雪虐風饕夜袖手悠然政策功
書枕屏
西域兜羅被南番篤耨香慣眠三犬曰不識五更霜
又
心若冰將釋貌如兒未孩青城上官叟時入夢中來
又
甘菊縫為枕疎梅畫作屏改詩眠未穩聞雪醉初醒
又
星斗闌干曉忩扉曨聦明金門與茅店一種是雞聲
二友
&KR1233;儲名酒待梅開淨埽虛忩候月來老子幽居得二友
人間萬事信悠哉
寄五郎兼示十五郎
八十九十老可驚白髮森然憎鏡明身當遊岱尚少駐
書欲藏山殊未成大兒為國戍絶塞季子伴翁親短檠
古人已矣不可作夜闌撫几歎平生
鄰曲相過
鄰曲集山家相看一笑譁扶行足踸踔半落齒槎牙農
圃乖生理風霜感歲華老來情話少更盡此甌茶
東忩
臘近寒何薄秋衣著尚宜年光祈雪見節物賣燈知川
日初沉後樓鐘欲動時東忩對兒子聊與細論詩
曉寒
落月䘖山口濃霜倒菊叢青氊壓衾㬉輭火滿爐紅起
晚書虧課愁多酒策功杜陵如㫺否誰與問征鴻
小雪
簷飛數片雪瓶插一枝梅童子敲清磬先生入定回
書感
夢裏逢無咎天涯哭季長吾生亦有幾且復釣滄浪
家釀頗勁戲作
千古英雄骨作塵不如一醉却關身鼎來雖恨王陵戅
熟味方知孟子醇試問浩歌遺世事何如酣枕養天真
竹林嵇阮雖名勝要是淵明最可人
食薺糝甚美蓋蜀人所謂東坡羹也
薺糝芳甘妙絶倫啜來恍若在峨岷蓴羹下豉知難敵
牛乳抨酥亦未珍異味頗思修淨供祕方常惜授厨人
午忩自撫膨脝腹好住煙村莫厭貧
雜興
鋤草春愈茂養草秋亦衰不如兩置之榮悴渠有時
又
栖雞未旦鳴粒食固宜報林鳥何預人嘵嘵欲誰告
又
碩果墜池響魚隊散無迹空弦可落㕍此事蓋自㫺
又
滌硯欲其潔磨鏡欲其明願君試思之與已孰重輕
幽情
免歸又破六年閑每寄幽情煙水間清鏡不藏新白髮
芳樽猶惜舊朱顔一編蠧簡心空在百瓮寒虀債未還
莫為岷峨勞夢想故鄉隨分有名山
醉歌
不癡不聾不作翁平生與世馬牛風無材無德癡頑老
爾來對客惟稱好相風使帆第一籌隨風倒柂更可憂
亦不求作佛亦不願封候亦不須脱裘去換酒亦不須
賣劎來買牛甲第從渠饜梁肉貂裘本自出兜鍪燮理
隂陽豈不好纔得門管晴雨如鵓鳩辛苦築壘拂雲祠
不如吟歗風月登高樓爾作楚舞吾齊謳身安意適死
即休
霜冷
梅花消息動江邊漸見新春換故年莫道孤翁心似鐵
夜來霜冷透青氊
讀書雜言
書亦何用於世哉聖人之言如造化巍巍地闢而天開
淵源虞唐至周孔黃河萬里崐崙來天不使諸儒為戰
國血又不使六藝為亡秦灰豁如盲瞽見皦日快若聾
聵聞春雷插空泰華起突兀垂天雲漢森昭回奈何後
世獨不省顧捨夷路趨卭郲不知開眼蹈覆轍乃欲歸
罪車輪摧福有基禍有胎一朝産禍吁可哀
東嶺
雲罅漏斜日駕言東嶺行鴉翻半天黑鷺起一川明小
立照溝水欲歸聞角聲君看浮世事何處異棋枰
書戒
我幼事父師熟聞忠厚言治身接物間要使如春温鞭
扑不可弛此語實少恩但能交相愛餘亦何足論家貧
頼奴婢炊汲與譍門餘力具茗藥夕飯或至昏有過尚
當貰况可使煩冤出仕推此心所樂在平反寧坐輭弱
廢促駕歸丘園吾老死無日作詩遺子孫
書亝壁
煙水雲山千萬重散人名號繼吾宗買雛養就冲霄鶴
拾子栽成偃蓋松父老年年同社酒兒孫世世作春農
晚忩睡覺添幽事臥聽蘭亭古寺鐘
雪意
風吼江郊雪意濃雲如兩陣决雌雄山寒酒過平時量
忩黑書虧半日功閑話更端茶竈熟清詩分韻地爐紅
不須遽覓華胥路更竢天花落坐中
山房
何處合題詩山房病起時晨光鳥先覺春信柳偏知陋
學勤何益虛名悔可追布衾新絮㬉惟與睡相宜
晨起
勛業文章謝不能生涯分付一枝藤身同湘浦孤舟客
心羨廬山下版僧倦枕厭聞忩外雨殘膏猶在壁間燈
草芝要及清晨服深媿蠻童為扣冰(草芝丹眉山史載之學士方)
兩㕍
兩㕍東西來合羣以南翔鏡湖接天台海闊天茫茫冥
飛遠矰弋長路諳冰霜君看此氣象豈復謀稻粱正爾
下杜陵已復掠瀟湘超遥萬里程燕雀安能量
書文稾後
上蔡牽黃犬丹徒作布衣苦言誰解聽臨禍始知非
題唐執中書樓
吾州唐子他州無閉戶偏讀家藏書志氣頗聞已山立
神仙固自多樓居終日坐忘對燕几有時出遊騎蹇驢
人生如此自可爾勿羨新貴高門閭
歲晩
雲暗郊原雪意稠天公似欲富來麰布衾歲久真如鐵
詎敢私懷一己憂
又
不學空門不學仙端居胷次自超然絳人甲子君休問
新歲吾兒本命年
又
戒殺家庖罷饋魚病脾亦復禁寒䔫莫慙鄰里嘲枯淡
出甑香粳玉不如
又
小岫嶙峋炷寶熏卷書閒對一忩雲㕍聲勿向天邊過
起立中庭看斷羣
又
小塢梅開十二三曲塘冰綻水如藍兒童鬭采春盤料
蓼茁芹芽欲滿籃
又
久矣功名不上心亦無心要老山林鹿門采藥悠然去
千載龐公是賞音
雀啄粟
坡頭車敗雀啄粟桑下餉來烏攫肉乘時投隙自謂才
苟得未必為汝福忍飢蓬蒿固亦難要是少遠彈射辱
老農輟來為汝悲豈信江湖有鴻鵠
老翁
老翁睡少知遥夜貧士衾單怯苦寒悶裏不嫌村酒薄
瘦來偏覺舊衣寬籬門遇健時能出書卷乘閒亦取看
深愧野人憐寂莫放鋤相喚共朝餐
寄子虚
人生恨無年我老已爛熟退耕鏡湖上風雨有茅屋事
君闕補報得此不啻足餘年尚幾何嫋嫋風中燭大兒
戍塞垣馳馬佩矢箙去家千餘里辛苦就微禄書來續
三紙語悲不忍讀遹弟在我傍亦復淚溢目門戶嗟日
衰持守頼家督雪雲暗淮天念汝方露宿
雜詠
少日狂疎觸怒嗔每緣憂患喪吾真晚收咄咄書空手
却作騰騰任運人
又
得過一日且一日安知今吾非故吾褏手明忩讀周易
不辜香飰一齋盂
又
松肪燎火滿爐紅甖粟煎湯到手空試問亝居守丹竈
何如醉臥聽松風
又
舊聞五岳多靈藥晩遇高人得祕文夢境此身常是客
幾時歸臥華山雲
曉起折梅
織女斜河漏已殘長庚配月夜將闌小橋幽徑無人見
折得梅花伴曉寒
累日濃雲作雪不成遂有春意
釀雪經旬竟不成一霜却作十分晴雲埽岫穴千峰立
㬉入郊原萬耦耕菖葉離離豐歲候梅花眷眷故人情
道傍孤店新醅熟已有幽禽一兩聲
晚晴出行近村閒詠景物
雪雲吹盡木隂移正是先生曳杖時老㹀行將新長犢
空桑臥出寄生枝醫翁莫過嚢探藥筮叟晨占手布蓍
誰謂人間足憂患未妨古俗自熙熙
道室戲詠
道身隱太華壯歲客青城采藥何辭遠燒丹久未成傳
生已醉死韓子得狂名猶有殘詩在他年遺後生
書感
人生百憂坐一官況與羣飛接羽翰兩具吳牛給畊足
三間茅屋著身寬焄蒿悽愴曾不免簡儉寂默差可安
康莊坦坦不整駕可憐平地生濤瀾
又
舞非得譜拍拍錯行未知津步步危劫石消磨會當盡
太行突兀乃可移清晨瓦釜煮藜粥遥夜地爐燒豆萁
此中正自有佳處區區外慕寧非癡
又
茅檐住穩勝華屋芋糝味甘如大烹靜觀萬事付一默
埽空白髮非黃精丈人祠西鶴傳信小姑山前鼉報更
興闌却揮短棹去曉渡清伊聽玉笙
臘月
今冬少霜雪臘月厭重裘漸動園林興頓寬薪炭憂山
陂泉脉活村市柳枝柔春䴵吾何患嘉蔬日可求
雪作
今年冬㬉異常時造物收功乃爾竒平野勿着吹雪片
清池俄復結冰凘飛蝗埽地無遺種瑞麥連雲有兩岐
想見市樓增酒價深居袖手歎吾衰
即事
雲本無心木不材平生得喪信悠哉釣魚每過桐江宿
賣藥新從剡曲回山圃萵蔓晨灌溉地爐芋栗夜燔煨
人情萬變吾何預笑口何妨處處開
或遺以兩大瓢因寓物外興
槲葉為衣草結廬生涯正付兩葫蘆名山歷徧家何有
塵念空來夢欲無野鶴巢雲元自瘦澗松埋雪定非枯
悠然但覓高樓醉何處人間無酒徒
歲未盡前數日偶題長句
老向人間迹轉孤參差煙火出菰蒲數畦綠菜寒猶茁
一勺清泉手自㪺穀賤窺籬無狗盜夜長煖足有貍奴
歲闌更喜人強健小草書成鬱壘符
又
裋褐蕭蕭一幅巾明時乞與水雲身平生不售屠龍技
投老真為種菜人釜粥芬香餉鄰父闌豬豐腯祭家神
聮翩節物驚人眼儺鼓停檛又見春(臘月八日以粥相餽北俗也蜀人豢)
(豬供祭謂之歲豬)
又
栟櫚小弁野人裝八十三年舊話長真笑形骸無藉在
本知生世不牢強茅檐啼鳥初相命煙渚歸鴻漸著行
想得城中盛冠蓋家家來往薦椒觴
又
風號四野雲如墨徂歲消磨不滿旬瑞雪便應平地尺
野梅又報一年春長河斷渡冰將合古寺題詩手為皴
僵臥閉門行路絶安知今代獨無人
又
漸近新年日愈長不辭扶病舉椒觴了無一事干靈府
只合終身住醉鄉鬭飣春盤兒女喜擣簁臘藥婢奴忙
蜀州白首猶癡絶更為梅花賦斷腸
余得蘆竹拄杖于舍傍民家似蘆非蘆堅勁輕滑
色如栗玉入手錯然微有聲它杖莫及作五字唐
律記之
輕堅蘆竹杖入用自龜堂挺節冰霜後論交歲月長心
空無寵辱時異有行藏老病登臨少何妨日倚床
八十四吟
新歲八十四自宜形影孤睡憑書擯相愁頼酒枝梧兒
問離騷字僧傳本草圖孰言生計薄種芋已成區
又
七十人稀到吾過十四年交遊無輩行懷抱有曾玄飲
敵騎鯨客行追縮地仙城南春事動小蹇又翩翩
歲莫
書房偷得蝸廬樣僅僅能容老病身紙被蒙頭方坐穩
却愁轉眼又新春
又
淺色染成官柳絲水沉熏透野梅枝客來莫怪逢迎嬾
正伴曾孫竹馬嬉
又
挹泉石鼎煎崖蜜候火銅爐炷海沉一坐便應論十劫
不知歲月去駸駸
又
久衰豈是見人時健忘偏于養性宜噉飯著衣常苦嬾
為誰欲理一團絲
又
燕脂斑出古銅鼎彈子窩深湖石山老去柴門誰復過
天教二友伴清閒
又
少慕浮名百種癡老知世事盡兒嬉從今春困不須賣
睡到日高三丈時
書感
襁負客淮穎髧髦逢亂離中原遂乖隔北望每傷悲泛
渭題新賦遊嵩續舊詩死生雖異世此意未應移(泛渭賦遊)
(嵩詩見白歐二集)
書適
細讀養生主長歌歸去來山僧借水品溪父送琴材病
退稀求藥身閑日探梅今宵喜無寐&KR2165;下有書回
學道
學道知專氣尊生得養形精神生尺宅虛白集中扃出
岫孤雲靜凌霜老栢青晨興取澗水漱齒讀黃庭
舟中作
東浦菰蒲合南莊桑柘繁(皆村落名)潮生無斷港寺廢有頽
垣糴米尋山步移舟泊水村野人多舊識相對兩無言
得蜀信
齒髮凋零志氣衰強臨尊酒秖成悲少年半是投閒日
春事常當臥病時憂患頗疑書作祟功名不似老如期
青城舊友頻相約歸養金丹尚未遲
送蘇趙叟赴省試
關路誰非觀國賓此君肝膽獨輪囷故家遺俗欲墜地
博士議郎方要人久矣扁舟弄江月往哉駸馬踏京塵
勅中墨色如鴉溼日待東歸一笑新
新春感事八首終篇因以自解
九陌風和不起塵平湖冰解欲生鱗往來朝莫紛如蟻
得見新春有幾人
又
興來遊衍不辭遥吹帽風輕過畫橋猩血未看開露蕊
麴塵先已上煙條
又
一年最好早春天風日初和未脱綿坎坎圓鼙賽神社
翻翻小繖下湖船
又
憶到□門正月初竹枝歌舞擁肩輿當時光景應如昨
綠鬢治中八十餘(□府)
又
錦城舊事不堪論回首繁華欲斷魂繡轂金羈三十里
至今猶夢小東門
又
玻瓈江上柳如絲行樂家家要及時只怪今朝空巷出
使君人日宴蟇頤(眉州)
又
梁州陌上女成羣銅綠春衫罨畫帬相喚遊家園裏去
鞦韆高挂欲侵雲(興元)
又
烏藤即是碧油幢百萬天魔指顧降酣枕不知霜縞瓦
下床已見日烘忩
自歎
晨興袖手觀空寂飯罷寬腰習按摩堪歎一生閒日月
為身時少為人多
初春
春入陂湖已折冰流年誰解繫長繩土膏動後麥苗長
桑眼綻來蠶事興税足了無徵欠吏飯香時有乞齋僧
開正父老頻占候已决今年百稼登
又
漠漠春寒罷對棋霏霏春雨却催詩梅花一樹映疎竹
茅屋三間圍短籬醉倒幸無官長罵出遊自有老人期
年光滿眼吾何憾又近吳蠶浴種時
簡傅十八官(漢孺)
朋舊凋零盡新交得雋人文章諧律呂議論足精神甚
欲邀聮騎無如困負薪蘭亭脩褉近為記永和春
開歲愈貧戲詠
謝事貧過筮仕初歸裝僅有一柴車笥衣盡典仍耽酒
囷米無炊尚買書澗底飽觀苖鬱鬱夢中聊喜蝶蘧蘧
商山幾許功名事老子如今却笑渠
戊辰立春日
昨夜風搖斗柄回典衣也復一傳杯故人久作天涯别
新句空從枕上來清鏡豈堪看鬢色小園&KR1233;欲覓桃栽
頽然却恨貪春睡不盡城頭畫角哀
又
臥聽城門出土牛羅旛應笑雪蒙頭但須晨起一巵酒
聊洗人間千種愁處處樓臺多俠客家家船舫待春遊
梅花未徧枝南北定為餘寒得小留
早春出遊
地爐久厭撥寒灰一笑真成病眼開不恨城笳催日落
且欣巷柳報春回蹇驢破帽人人看南陌東阡處處來
聞道禹祠遊漸盛也謀隨例一持杯
春寒
故歲無多雪新春乃爾寒柴車歸里社茅舍老江干客
熟沽醨啜孫癡索飯摶更憐菘芥長殊勝仰園官
園居
欲出還中止微隂却快晴檻花栽盡活籠鳥教初成身
寄江湖久心知富貴輕還嬰吾所證手自寫菴名(近名小室)
(曰還嬰)
郊行
山色埽石黛江流漲麴塵春晴不終日老病動經旬竹
密有啼鳥村深多醉人東阡與南陌處處寄閒身
野望
偶携一小豎徙倚望南山船笛為誰怨溪雲如我閒洲
長歸㕍下天迥莫鴉還安得一竿去終年煙水間
晨起
日高霜漸釋睡起髮猶蓬小圃經行外新蔬檢挍中水
開聞躍鯉天遠看飛鴻粥熟還歸舍吾生亦未窮
午坐
茶杯凝細乳香岫起微雲樹影忩間見禽聲屋角聞流
年易抛擲舊學失鋤耘師友今零落何人為運斤
劎南詩稾卷七十四
