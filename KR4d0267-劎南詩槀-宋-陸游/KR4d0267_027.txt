劔南詩稾卷二十七
宋陸游撰
僧廬
僧廬土木塗金碧四出徵求如羽檄富商豪吏多厚積
宜其棄金如瓦礫貧民妻子半菽食一飢轉作溝中瘠
賦斂鞭笞縣庭赤持以與僧亦不惜古者養民如養兒
勸相農事憂其飢露臺百金止不為尚媿七月周公詩
流俗紛紛豈知此熟視創殘謂當爾傑屋大像無時止
安得疲民免飢死
春日
節節足足雀噪檐朱朱白白花窺簾坐旁設酒隨時飲
床上堆書信手拈寓世無求猶役役杜門不病亦厭厭
春濃日永有佳處睡味著人如蜜甜
春遊
鏡湖春遊甲吳越鸎花如海城南陌十里笙歌聲不絶
不待清明寒食節青絲玉瓶挈新釀細柳穿魚初出浪
花外金羈絡雪駒橋邊翠幕圍螭舫怕雨愁隂人未知
時時微雨却相宜養花天色君須記正在輕雲嫩靄時
懷昔
昔遇高皇帝華纓接俊遊年光一彈指世事幾浮漚故
國但青嶂羇臣今白頭平生笑李廣癡絶望封侯
記夢
夢不出心境曠然成遠遊花殘杜城醉木落華山秋戰
血磨長劒塵痕洗故裘那知覺来處身卧五湖舟
春隂
老境三年病新春十日隂孤舟鏡湖客萬里玉關心出
岫雲多態呼風鳥獨吟讀書惟恐盡傾酒却愁深
睡起行至門外有賦
窗黑停書課屏深養病眸雨聲工破睡酒力不禁愁兀
兀披衣起昏昏曳杖遊柴荆晩未閉隔水數歸牛
早春
舊學樊遲稼新通汜勝書不成籌國論且復愛吾廬
又
具牛將犢行野雉挾雌鳴農事不可緩閒人亦勸耕
又
近陂牛湩白遠浦鴨頭青一櫂悠然去東風吹酒醒
又
西村一抹烟柳弱小桃妍要識春風處先生拄杖前
醉吟
少日沉迷汗簡青如今毁譽兩冥冥書生弄筆如何信
只合花前醉不醒
又
驅使難凴赤丁子傳呼底用蒼頭兒世間如夢身如寄
春去花空欲泥誰
又
牽經引禮人誰聽是古非今世共憎何似對花傾綠酒
自歌一曲醉騰騰
贈劉改之秀才
君居古荆州醉膽天宇小尚不拜龐公况肯依劉表胸
中九淵蛟龍蟠筆底六月冰雹寒有時大呌脫烏幘不
怕酒杯如海寬放翁七十病欲死相逢尚能刮眼看李
廣不生楚漢間封侯萬戶宜其難
蓬門
莫笑蓬門雀可羅老農正要養天和穿林裊裊孫登嘯
叩角嗚嗚寗戚歌睡美到明三展轉飯甘捧腹一摩挲
牀頭更聽糟牀注造物私吾亦已多
龍鍾
龍鍾一老寄荒村鼎食山棲久已分平日氣吞雲夢澤
莫年緣在武夷君搶榆敢羨垂天翼倚市從嗤刺繡文
幸有筆牀茶竈在孤舟更入剡溪雲
送佛照光老赴徑山
大覺住育王拗折拄杖強到底佛照住育王挑得鉢囊
隨詔起從来宗門話只要句不死說同說異菴外人若
是吾宗寧有此日日風雨今日晴萬里春光入帝城傳
宣江上走中使開堂座下羅公卿御香靄靄雲共布法
音浩浩潮收聲報恩一句作麽道常遣山林見太平
春社有感
顦顇前朝白髮郎祠庭賦祿玷恩光寸心未與年俱老
萬事惟憑酒暫忘穿仗兩曾觀揖遜扶犂獨幸返耕桑
耆年凋落還堪歎社飲推排冠一鄉(三山百家之聚年莫余先者)
春社
桑眼初開麥正青勃姑聲裏雨冥冥今朝有喜君知否
到處人家醉不醒
又
社肉如林社酒濃鄉鄰羅拜祝年豐太平氣象吾能說
盡在鼕鼕社鼓中
又
柴門西畔枕陂塘社雨新添一尺強臺省諸公方衮衮
故應分喜到耕桑
又
太平處處是優場社日兒童喜欲狂且看參軍喚蒼鶻
京都新禁舞齋郎
村夜
寂寂山村夜悠然醉倚門月昏天有暈風軟水無痕迹
為遭讒遠身由不仕尊敢嗟車馬絶同社自雞豚
山園遣興
輸逋告糴走比鄰恤患分灾累故人安得此身無一事
林中數筍過殘春
次韻陳機宜見贈
邂逅今年得若人翛然不染庾公塵思幽屈子歌山鬼
語妙陳王賦洛神初接笑談忘老憊熟觀風度愛清真
花時飛盡頻行樂莫學衰翁睡過春
野意
隄長逾十里村小只三家山客弛樵擔溪翁鳴釣車花
深迷蝶夢雨急散蜂衙衰疾新年減青鞵上若耶
戒殺
物生天地間同此一太虚林林各自植但坐形骸拘日
夜相殘殺曾不置斯須皮毛備裘褐膏血資甘腴雞鶩
羊彘輩尚食稗與芻飛潛何與汝禍乃及禽魚豺虎之
害人亦為饑所驅汝顧不自省何暇議彼歟又於人類中
各私六尺軀方其忿怒時流血視若無我欲反其源默
觀受氣初梃刃之所加慘若在我膚朝飯一鬴豆莫飯
一杯蔬捫腹苑檐下陶然歡有餘
余年四十六入峽忽復二十三年感懷賦長句
當年弔古巴東峽雪灑扁舟見早梅宋玉宅邊新酒美
巫山廟下莫猿哀樵柯爛盡棋方劇客甑炊成夢未回
已把癡頑敵憂患不勞團扇念寒灰(劉夢得團扇歌曰當時初入君懷袖)
(豈念寒爐有死灰)
山行
七十衰翁短鬢斑藥瓢藤杖伴清閒平生惡路羊腸坂
晩歲羸軀飯顆山一寸塔餘青靄外數聲鐘下翠微間
往来處處皆奇絶莫道先生興盡還
雨中排悶
一春苦沉隂未省見桃李已逢暗寒食更值雨甲子重
雲失南山寸步困泥滓籜龍已&KR0766;&KR0766;一飽差可喜
杜敬叔寓僧舍開軒松下以虚瀨名之来求詩
君不見洛陽八節灘未至一舍聞驚湍生綃六幅誰所
畫入眼能令三伏寒又不見桐廬七里瀨濺雪跳珠舞
澎湃羊裘老子去千年絶世孤風凜如在杜陵之孫今
勝流飄然不必事遠遊結茒古寺聽松吹坐擅洛水桐
江秋放翁百念俱已矣獨有好奇心未死約君少待秋
月明抱琴来宿寫灘聲
贈徑山銛書記
徑山老將無勍敵百萬魔軍俱掃迹座下何人策雋功
籌略縱横銛記室銛公聲名滿吳會惟有放翁最先識
奕奕揮毫王粲詩翩翩插羽陳琳檄風雷東海起伏龍
繅藉圜丘薦蒼璧徑山入門第一義萬口譁言真稱職
我謂銛公豈止此徑山鉢袋渠能得一枝白拂倘付之
會見青天飛霹靂
五月一日作
處處稻分秧家家麥上場敢悲身老大獨幸歲豐穰酪
美朱櫻熟菰青角黍香翛然一竹几飽受北窗涼
春夏之交衰病相仍過芒種始健戲作
藥裹關心百不知可憐筆硯鎖蛛絲倒壺猶有莫春酒
開卷遂無初夏詩戶外逢人驚隔闊燈前顧影歎支離
癡頑未伏常愁卧鼓缶長謠樂聖時
自嗟
青蔬半畆老生涯霜鬢蕭蕭只自嗟勛業蹉跎空許國
文詞淺俗不名家殘骸皆作麒麟楦舊友仍非處士牙
收得平生釣竿手長安西日更須遮
枕上述夢(五月十二日雞鳴時作)
江湖送老一漁舟清夢猶成塞上遊生馬駒馳鐵蹏踠
古鐃歌奏錦衣褠玉關雪急傳烽火青海雲開見戍樓
白首不侯非所恨咿嚶床簀死堪羞
雨中排悶
潤入盆山綠葉稠倦攤書帙小窗幽浮雲不卷時時雨
薄酒無功日日愁積潦漲来妨躡屐好山遮盡罷登樓
青秧搖蕩湖堤決一飽前知未易謀
小軒夏夜涼甚偶得長句呈杜叔高秀才
遥夜簾櫳已借秋闌干星斗挂檐頭鵲翻清影移枝宿
螢弄孤光拂簟流榻上琴書紛枕籍髮根風露冷颼飀
故人莫笑幽居陋此夕真從造物遊
憶昔
憶昔西征日飛騰尚少年軍書插鳥羽戍壘候狼烟渭
水秋風夜岐山曉雪天金鞿馳叱撥繡袂舞嬋娟但恨
功名晩寧知老病纏虎頭空有相麟閣竟無緣壯士埋
巴峽(獨孤策)孤身卧海壖安西九千里孫武十三篇裘歎
蘇秦弊鞭憂祖逖先何時聞詔下遣將入幽燕
夏日晩興
高挂虚窗對綠池鳥啼聲歇柳隂移含風珍簟閒眠處
疊雪輕衫新浴時泉冷甘瓜開碧玉手香素藕罥(一作雪)
長絲夕陽四面漁歌起又赴隣翁把釣期
老翁
老翁垂七十不復歎頭顱浩蕩新漁艇凋零舊酒徒嚴
徐元衮衮管葛亦區區獨有欣然處登山未用扶
困甚戲書
官如枝頭乾不受雨露恩身如水上浮泛泛寧有根刈
苑以苫屋縛柴以為門故人分祿米隣父餉魚飱前門
吏徵租後門質襦禈不敢謀歲月且復支朝昏雨餘幽
花拆亦可侑清尊吾生信已乎終老此山村
歲晩
日月忽其逝吾生猶幾何不從屠狗醉即和飯牛歌斧
鉞稽天討金繒約敵和無情恨荆棘歲晩暗銅駝
戲詠山隂風物
萬里秦吳稅駕遲還鄉已歎鬢成絲城邊綠樹山隂道
水際朱扉夏禹祠項里楊梅鹽可徹(太白梁園吟玉盤楊梅為君設吳鹽)
(如花皎白雪不知楊梅酸者乃薦以鹽佳品未嘗用也)湘湖蓴菜䜴偏宜(蓴菜最宜鹽䜴)
(所謂未下鹽䜴者言下鹽䜴則非羊酪可敵盖威言蓴羹之美爾)圖經草草常堪恨好
事他年采此詩
老健
才智不足狂有餘此身老健更誰如齒牢尚可決乾肉
目瞭未妨觀細書不怪模稜嗤了了但驚紾臂勸徐徐
曉看瓜壟初牽蔓一笑呼兒勿廢鉏
六月晦日作
長夏忽云過徂年行且休川原方渴雨草木已驚秋露
蔓晨猶泫風蟬莫更遒明窗對清鏡世事判悠悠
喜雨
雷車隆隆南山陽電光煜煜北斗傍急雨横斜生土香
草木蘇醒起仆僵芭蕉抽心鳳尾長薜茘引蔓龍鱗蒼
葛㡡竹簟夜更涼超然真欲無羲皇常年七月蚊殷廊
今夕肅肅疑飛霜水車罷踏戽斗藏家家買酒歌時康
門外納涼
玄雲障落日早得數刻涼寒泉灑門前浴罷倚胡床蟬
聲晩逾壯藕花凋更香嘯咏忽已久野色来蒼蒼新月
淡無輝大星森有芒水鳥亦歸宿飛鳴掠横塘人生各
有時何至終身忙撫髀三太息墜露濕衣裳
贈蘇趙叟兄弟
君家真德門才傑生衮衮託契則甚深所恨相識晩擕
文數過我每讀必三反譬如天廐駒真是渥洼産閉門
萬卷讀更要極源本才難聖所歎期子敢不遠
癸丑七夕
風露中庭十丈寬天河仰視白漫漫難尋仙客乘槎路
且伴吾兒乞巧盤秋早時聞桐葉墜夜涼已怯紵衣單
民無餘力年多惡退士私憂實萬端
共語
喬嶽成塵巨海枯欲求共語一人無黃金已作飛烟去
癡漢終身守藥爐
書歎
少年志欲掃邊塵至老寧知不少伸覽鏡已悲身潦倒
横戈空覺膽輪囷生無鮑叔能知已死有要離與卜隣
西望不須揩病眼長安冠劒幾番新
秋曉倚闌
雲罅纖纖玉一鉤小庭風露更清柔老来朋舊凋零盡
獨倚闌干特地愁
癸丑七月二十七夜夢遊華嶽廟
驛樹秋風急關城莫角悲平生忠憤意来拜華山祠
又
牲碑别正朔祠祝敵衣冠神亦豈堪此出門山雨寒
僕頃在征西大幕登高望關輔樂之每冀王師拓
定得卜居焉暇日記此意以示子孫
八月殘暑退秋聲滿庭樹豈無四方志衰病迫霜露南
北會當一老我悲不遇子孫勉西遷俗厚吾所慕約已
收孤嫠教子立門戶黍稌暗阡陌鶉雉足匕箸永為河
渭民勿憚關山路
讀陶詩
我詩慕淵明恨不造其微退歸亦已晩飲酒或庶幾雨
餘鉏瓜壟月下坐釣磯千載無斯人吾將誰與歸
秋夜感舊十二韻
冷螢綴蓬根忽復照高樹年光逝不留百感集遲莫往
者秦蜀間慷慨事征戍猿啼鬼迷店馬噤飛石舖(鬼迷店在)
(大散關下飛石舖在小益道中常有崩石)危嶺高入雲朽棧劣容步天近星
宿大江惡蛟鼉怒意氣頗自奇性命那復顧最懷清渭
上衝雪夜掠渡封侯細事爾所冀垂竹素兜鍪竟何成
豈獨儒冠誤當時妄校尉旗纛今照路浩歌遂成章聊
慰老不遇
幽居
海澨結茒新退藏常畏人已侵垂老境尚愛不貲身丹
竈長生藥巢居上古民秋来有奇事鷗鷺日相親
醉題
勿笑山翁病滿軀胸中俠氣未全無雙瞳遇醉猶如電
五木隨呼盡作盧代北軍人富羊馬江南奇士出菰蘆
何由親奉平戎詔蹴踏關中建帝都
雨涼小飲戲作
孤村小院雨輸涼團扇流塵簟避牀蛩思感秋吟壊壁
螢光乘暗遶高梁巾箱字細成褫嬾&KR0812;醁杯深斷送狂
坐睡覺来人已散簾櫳時度玉簮香(玉簮花名)
題齋壁
迹是滄浪客家居䆉稏村秋菰芼羹滑社酒帶醅渾勛
業知難遂文章不更論惟餘此身在分付與乾坤
癸丑重九登山亭追懷頃在興元常以是日獵中梁
山下樂甚慨然賦詩予於是生六十有九年矣
生年六十九重陽轍遍秦吳歲月長南鄭從戎嗟尚壯
中梁縱獵最難忘離披雉拂雕鞍墮㒔㑛狐穿古冢藏
夢斷酒醒今萬里亦逢佳節正悲傷
秋興
秋風又滿會稽城有客飄然萬事輕久向林間得佳趣
不知身外有浮名葡萄雨足初全紫烏桕霜前已半頳
欲把一杯終覺嬾老来懷抱為誰傾
雨夜排悶
羸病愁燈影羇懷怯雨聲新秋忽已半垂老若為情金
印兒嬉事青編身後名何如破窗下袖手送餘生
又
村巷時時雨江城夜夜砧沉憂羇客夢孤憤遠臣心身
病常須藥囊空未贖琴明朝鏡中髮飽受雪霜侵
秋日出遊戲作
箬帽蓑衣自道宜不論晴雨著無時半醒半醉人爭看
是聖是凡誰得知
又
薄雲韜日未成雨野水齧沙爭赴溪書册嬾看聊作伴
酒壺不飲亦常擕
雨中夕食戲作
高秋滴階雨作泥黃昏爭林雀欲棲臨窗一飯頗簡快
半升脫粟澆黃虀
又
粗飯寒菹到手空屬饜也與八珍同家人見慣渾閒事
笑殺新来兩髻童
又
粳粒微紅愧食珍蕨芽初白喜嘗新摩挲便腹無憂責
我是人間得計人
自警
墮髮滿晨梳荒畦入晩鉏涼生團扇阨病退短笻疎聖
道功殊淺塵緣習未除青燈幸如故勉近讀殘書
寄方瞳胡先生
形槁神彌王心虚腦自凝平生一酒榼萬里兩行縢安
枕存玄牝齋居養絳陵他年喬嶽下正晝看飛騰(古仙人飛)
(升皆在五嶽名山故人少見者)
雨夕焚香
芭蕉葉上雨催涼蟋蟀聲中夜漸長繙十二經真太漫
與君共此一爐香
秋雨初霽徙倚門外有作
三十餘年此結廬客来不用笑迂疎前身已預蘭亭會
老眼曾窺禹穴書浮甕社醅香出屋登場秋稼穗盈車
蕭蕭蓬鬢雖衰矣追逐鄉鄰尚有餘
雨中作
野外偏于看雨宜映空渡水細如絲川雲借潤支琴石
磵水分流洗藥池未肯高眠成老態却緣危坐得新詩
悠然更助鄰丁喜漸近收蕎下麥時
贈老雞
峩峩赤幘先羣輩喔喔長鳴盖四郊意氣雖雄無處用
風霜從我老衡茅
又
場中啄粟樹頭棲三唱明星出尚低關路元無孟嘗客
吳兒莫議會稽雞
秋晩閒步隣曲以予近嘗卧病皆欣然迎勞
放翁病起出門行績女窺籬牧豎迎酒似粥醲知社到
䴵如盤大喜秋成歸来早覺人情好對此彌將世事輕
紅樹青山只如昨長安拜免幾公卿
雨夜
歲晩苑茨劣自容齒搖將脫髮將童心遊萬里關河外
身卧一窗風雨中醫不可招惟忍病書猶能讀足忘窮
夜闌睡覺蛩聲裏時見燈花落碎紅
醉卧道旁
爛醉今朝卧道傍鄉閭共為護牛羊高懷那遣羣兒覺
至理真能萬事忘喚起瘦軀猶嵬峩扶歸困睫更芒洋
凍韲快嚼苑簷下拍手從人笑老狂
枕上聞急雨
枕上雨聲如許奇殘荷叢竹共催詩喚回二十三年夢
燈火雲安驛裏時
又
酒病羇愁一洗空長歌高枕雨聲中傳聞溪港深三尺
明日扁舟處處通(港涸久不通舟檝兩日雨殊可喜也)
得趙若川書因寄
澤居路絶人不到晨起忽傳雙鯉魚儲淚一升悲世事
減愁三尺看君書龍墀對策言傷直山邑迎親計未疎
老病閉門誰省錄因風時肯問何如
夢至洛中觀牡丹繁麗溢目覺而有賦
兩京初駕小羊車顦顇江湖歲月賖老去已忘天下事
夢中猶看洛陽花妖魂豔骨千年在朱彈金鞭一笑譁
寄語邊人莫癡絶祈連還汝舊風沙
閒居對食書媿
遊宦無功坐免歸誰令盤筯極甘肥錦鱗差尾魚登俎
繡羽駢頭雉觸機桑落滿壺春盎盎雨前轉磑雪霏霏
殘年何地酬君賜自古羇臣厭蕨薇
又
老病家居幸歲穰味兼南北飫枯腸滿脾蜜熟餦餭美
下棧羊肥餺飥香撥剌河魴初出水迷離穴兔正迎霜
山僧一鉢無餘念應笑先生為口忙
秋夜獨酌
壯志隨年減羇愁與夜長月高寒暈淡花坼露叢香仕
畏䜛銷骨歸判酒腐腸青燈寫孤影相勸盡餘觴
風雲交作戲題
雲脚如龍爪空中挾雨来何關風伯事欲到却吹回
自嘲
歲月推遷萬事非放翁可笑白頭癡此生竟出古人下
有志尚如年少時僻學固應知者少長歌莫問和予誰
自嘲自解君毋怪老大從人百不宜
書室
客来莫笑席塵凝静處工夫却少增黑蟻常繙魯壁簡
瘦蛟時落越溪藤尚能豪健如霜鶻未遽衰殘學凍蠅
更喜論文有兒子夜窗相對短檠燈
數日秋氣已深清坐無酒戲題長句
漸近重陽天氣嘉數椽茒屋淡生涯山童擁篲掃黃葉
鄰女傍籬收碧花避俗要生輪四角出門何啻路三义
晩窗酒盡無多歎試問前村好事家
五更起坐
世間醉夢過浮生誰肯披衣坐五更煜煜心光回自照
緜緜踵息浩無聲古人得意捐糟粕癡子何知墮化城
七十老翁須努力隣雞纔唱又窗明
谿上雜言
谿上之丘吾可以休谿中之舟吾可以遊一裘雖弊可
度風雪虐一簞雖薄未有旦夕憂媿于此心鼎食其敢
飽負其所學蟬冕增吾羞古人誰謂不可見黃卷猶能
覩生面百榖薿薿知稷功九州茫茫開禹甸巍巍成功
亦何有治亂但如翻覆手逢時皆可致唐虞比身管樂
寧非苟樹桑釀酒蕃雞豚是中端有王業存一朝遇合
得施設千載始知吾道尊
厭事
厭事便微疾貪眠幸早寒人雖笑疎嬾天實閔衰殘韋
布何曾賤茒茨本自寬黃花插烏帽一醉有餘歡
方池
莫笑方池小清泉數斛寬照花紅錦爛洗硯黑蛟蟠日
取供茶鼎時來擲釣竿秋風過欄角也解作微瀾
劎南詩槀卷二十七
