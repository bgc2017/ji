劎南詩稾卷二
宋陸游撰
自笑
自笑平生醉後狂千鍾使氣少年場那知病葉先摧落
却羡寒龜巧縮藏藥物及時希老健山家隨日了窮忙
凶年坐待新春麥莫厭清吟雪夜長
夜聞松聲有感
清晨放船落星石大風吹颿如箭激回頭已失廬山雲
却上吳城觀落日夜深龍歸擘祠門入木數寸留爪痕
明朝就視心尚慄腥風卷地雷霆奔歸船買酒特自慰
性命平生驚屢戲固知神怒有定時波紋蹙作魚鱗細
如今衰病臥林坰霜覆茆簷月滿庭松聲驚破三更夢
猶作當時風浪聽(余丙戌七月自京口移官豫章冒風濤自星子解舟不半日至吳城山小)
(龍廟)
十二月一日
病愈都忘老晴和已似春畦蔬青長甲塘水綠生鱗酒
盌論交密丹爐作夢新窮居那敢恨幸遠庾公塵
又
東風吹斗柄暖律變嚴凝草色迷殘燒溪流帶斷冰兒
書春日牓女剪上元燈莫笑蒲龕睡山翁怯歲增
春日
老夫一臥三山下兩見城門送土牛貧舍春盤還草草
暮年心事轉悠悠湖光漲綠分煙浦柳色搖金映市樓
藥餌及時身尚健無風無雨且閒遊
又
久抛朝幘嬾重彈華髮蕭然二寸冠不恨凄涼侵晩境
猶能語笑向春盤銀杯酒色家家綠篛笠煙波處處寬
一片梅花無復在却嫌新煖換餘寒
僧房假榻
過盡青山喚渡船晩窗洗脚臥僧氊剰償平日清遊願
更結來生熟睡緣吞啄漸稀如老鶴鳴聲已斷似寒蟬
旁觀莫苦嘲癡鈍此妙吾宗祕不傳
聞雨
慷慨心猶壯蹉跎鬢已秋百年殊鼎鼎萬事秪悠悠不
悟魚千里終歸貉一丘夜闌聞急雨起坐涕交流
休日有感
少年從宦地休日喜無涯坐上強留客街頭旋買花開
軒催汛掃脱帽共諠譁村巷朋遊絶逢春秪自嗟
題徐子禮宗丞自覺齋
末俗紛紛只自謾惟公肯向靜中觀閒看此事從何得
正自它人著力難茶熟松風生石鼎香殘雲縷遶蒲團
江湖多少癡禪衲蹋破青鞵覓話端
送張叔潛編修造朝
此士名高北斗南眼中獨許我同參囱囱却作臨分恨
一月何曾笑二三
又
簡牘清閒勝挍讐題詩應肯寄䕫州東厨羊美聊堪飽
北面鈴稀莫強愁(東厨密院厨也烹羊最珍北面房行邊事每聞鈴聲馳至則知有警)
又
北窗銅碾破雲腴捫腹翛然一事無安用雁行排院吏
正須魚貫看羣俘(院吏視屬官倨甚每軍中解降俘至密院屬官先見之)
又
芒屩年來漸嬾穿閉門日日只高眠今朝出送張夫子
借得南隣放鴨船
有感
雲崦重重不易尋庖厨性命走山林但令有月同幽夢
更用何人識苦心流輩漸稀知死近鬢毛無色覺愁侵
平生自許忘情者頗怪燈前感慨深
澗松
藥出山來為小草楸成樹後困長藤澗松鬱鬱何勞歎
却是人間奈廢興
將赴官䕫府書懷
病夫喜山澤抗志自年少有時緣龜飢妄出丏鶴料亦
嘗厠朝紳退懦每自笑正如怯酒人雖愛不敢釂一從
南昌免五歲嗟不調朝廷每哀矜幕府誤辟召終然歛
孤迹萬里遊絶徼民風雜夷徭封域近六詔凄涼黃魔
宫峭絶白帝廟又嘗聞此邦野陋可嘲誚通衢舞竹枝
譙門對山燒浮生一夢耳何者可慶弔但愁癭纍纍把
鏡羞自照(䕫民多癭無者十財一二耳)
送芮國器司業
此心知我豈非天雙鬢皤然氣浩然曾見灰寒百僚底
眞能山立萬夫前洛城霜重聽宫漏霅水雲深著釣船
拈起吾宗安樂法人生何處不隨緣
又
往歲淮邊敵未歸諸生合疏論危機人材衰靡方當慮
士氣崢嶸未可非萬事不如公論久諸賢莫與衆心違
還朝此段宜先及豈獨遺經賴發揮
春隂
春風浩蕩作春隂弱燕歸來不自禁白墖昏昏纔半露
青山淡淡欲平沉裘茸細雨初驚溼屐齒新泥忽已深
直怕樓高生客恨不因病起倦登臨
投梁參政
浮生無根株志士惜浪死雞鳴何預人推枕中夕起游
也本無竒腰折百僚底流離鬢成絲悲咤淚如洗殘年
走巴峽辛苦為斗米遠衝三伏熱前指九月水回首長
安城未忍便萬里袖詩叩東府再拜求望履平生實易
足名幸汚黃紙但憂死無聞功不挂青史頗聞敵人亂
天意殄蛇豕何時嫖姚師大刷渭橋恥士各奮所長儒
生未宜鄙覆氊草軍書不畏寒墮指
㝛楓橋
七年不到楓橋寺客枕依然半夜鐘風月未須輕感慨
巴山此去尚千重
晩泊
半世無歸似轉蓬今年作夢到巴東身遊萬死一生地
路入千峰百嶂中鄰舫有時來乞火叢祠無處不祈風
晩潮又泊淮南岸落日啼鴉戍堞空
金山觀日出
繫船浮玉山清晨得竒觀日輪擘水出始覺江面寬遥
波蹙紅鱗翠靄開金盤光彩射樓墖丹碧浮雲端詩人
窘筆力但詠秋月寒何當羅浮望湧海夜未闌
李翰林墓
飲似長鯨快吸川思如渴驥勇犇泉客從縣令初何有
醉忤將軍亦偶然駿馬名姬如昨日斷碑喬木不知年
浮生今古同歸此回首桓公亦故阡(桓温冢亦在當塗)
雨中泊趙屯有感
歸燕羈鴻共斷魂荻花楓葉泊孤村風吹暗浪重添纜
雨送新寒半掩門魚市人煙横慘淡龍祠簫鼔閙黃昏
此身且健無餘恨行路雖難莫更論
黃州
局促常悲類楚囚遷流還歎學齊優江聲不盡英雄恨
天意無私草木秋萬里羈愁添白髮一帆寒日過黃州
君看赤壁終陳迹生子何須似仲謀
武昌感事
百萬呼盧事已空新寒擁褐一衰翁但悲鬢色成枯草
不恨生涯似斷蓬煙雨凄迷雲夢澤山川蕭瑟武昌宫
西遊處處堪流涕撫枕悲歌興未窮
夜思
露泣啼螿草潮生㝛雁汀經年寄孤舫終夜託丘亭楚
澤無窮白巴山何處青四方男子事不敢恨飄零
哀郢
遠接商周祚最長北盟齊晉勢爭強章華歌舞終蕭瑟
雲夢風煙舊莽蒼草合故宫惟雁起盜穿荒冢有狐藏
離騷未盡靈均恨志士千秋淚滿裳
又
荆州十月早梅春徂歲眞同下阪輪天地何心窮壯士
江湖從古著羇臣淋漓痛飲長亭暮慷慨悲歌白髮新
欲弔章華無處問廢城霜露溼荆榛
江陵道中作
山川雜吳楚氣候接秋冬水落魚可拾霜清裘欲重鄉
遥歸夢短酒薄客愁濃白帝何時到高吟酹臥龍
石首縣雨中繫舟戲作短歌
庚寅去吳西適楚秋晩孤舟泊江渚荒林月黑虎欲行
古道人稀鬼相語鬼語亦如人語悲楚國繁華非昔時
章華臺前小家住茆屋雨漏秋風吹悲哉秦人眞虎狼
欺侮六國囚侯王亦知興廢古來有但恨不見秦先亡
開窗酹汝一杯酒等為亡國秦更醜驪山冢破已千年
至今過者無傷憐
初寒
船尾寒風不滿旗江邊叢祠常掩扉行人畏虎少晨起
舟子捕魚多夜歸茆葉翻翻帶㝛雨葦花漠漠弄斜暉
傷心到處聞碪杵九月今年未授衣
醉歌
老夫檣竿插蒼石水落岸沙痕數尺江南秋盡未搖落
槲葉離離楓葉赤楚人自古多悲傷道傍行歌猶感激
野花碧紫亦滿把澗果青紅正堪摘客中得酒薄亦好
江頭爛醉眞不惜千古興亡在目前鬱鬱關河含暝色
飢鴻垂翅掠舟過此意與我同悽惻三撫闌干恨未平
月明正照頹烏幘
秋風
秋風吹客檣節物歎遐方歲事忽云莫吾行殊未央霜
清漢水綠日落楚山蒼此去三巴路無猿亦斷腸
墖子磯
墖子磯前艇子横一窗秋月為誰明青山不減年年恨
白髮無端日日生七澤蒼茫非故國九歌哀怨有遺聲
古來撥亂非無策夜半潮平意未平
重陽
照江丹葉一林霜折得黃花更斷腸商略此時須痛飲
細腰宫畔過重陽
早寒
沔鄂猶殘暑荆巫已早寒潦收灘正白霜重葉初丹節
物元非惡情懷自鮮歡暮年更世事唯有醉江干
公安
地曠江天接沙隤市井移避風留半日買米待多時蝶
冷停菰葉鷗馴傍艣枝昔人勲業地搔首歎吾衰(縣有呂子)
(明舊城)
沙頭
游子行愈遠沙頭逢暮秋孫劉鼎足地荆益犬牙州鼔
角風雲慘江湖日夜浮此生應衮衮高枕看東流
大寒出江陵西門
平明羸馬出西門淡日寒雲久吐吞醉面衝風驚易醒
重裘藏手取微温紛紛狐兔投深莽點點牛羊散遠村
不為山川多感慨歲窮遊子自消魂
江夏與章冠之遇别後寄贈
騎鶴仙人不可呼一樽猶得與君俱未應湖海無豪士
長恨乾坤有腐儒壯歲光隂隨手過晩途衰病要人扶
凄涼江夏秋風裏況見新豐舊酒徒
題江陵村店壁
青旆三家市黃茆十里岡蓬飛風浩浩塵起日茫茫馳
騁多從獸鉏耰少破荒行人相指似此路走襄陽
馬上
燈前薄飰陳鹽虀帶睡強出行江隄五更落月移樹影
十月清霜侵馬蹄荒陂嗈嗈已度雁小市喔喔初鳴雞
可憐萬里覓歸夢未到故山先自迷
水亭有懷
漁村把酒對丹楓水驛憑軒送去鴻道路半年行不到
江山萬里看無窮故人草詔九天上老子題詩三峽中
笑謂毛錐可無恨書生處處與卿同
移船
沙際舟銜尾相依作四隣暮年多感慨分路亦酸辛折
竹占行日吹簫賽水神無勞問亭驛久客自知津
將離江陵
暮暮過渡頭旦旦走隄上舟人與關吏見熟識顔狀癡
頑久不去常恐遭誚讓昨日倒檣竿今日聮百丈買薪
備雨雪儲米滿瓶盎明當遂去此障袂先側望即今孟
冬月波濤幸非壯潦收出竒石霧卷見疊嶂地嶮多﨑
嶇峽束少平曠從來樂山水臨老愈跌宕皇天憐其狂
擇地令自放山花白似雪江水綠於釀竹枝本楚些妙
句寄悽愴何當出清詩千古續遺唱
六言
三巴亦有何好萬里翩然獨尋本意為君說破消磨夢
境光隂
江上
江上霜寒透客衣閉窗羸臥不支持羈孤形影眞相弔
衰颯頭顱已可知潦縮穩經行雨峽竹疎賸見挂猿枝
清樽可置須勤醉莫望功名老大時
旅食
霜餘漢水淺野迥朔風寒炊黍香浮甑烹蔬綠映盤心
安失粗糲味美出囏難惟恨虚捐日無書得縱觀
滄灘
百夫正讙助鳴艣舟中對面不得語須臾人散寂無譁
惟聞百丈轉兩車嘔嘔啞啞車轉急舟人已在沙際立
霧歛蘆村落照紅雨餘漁舍炊煙溼故鄉回首已千山
上峽初經第一灘少年亦慕宦遊樂投老方知行路難
松滋小酌
西遊六千里此地最凄涼騷客久埋骨巴歌猶斷腸風
聲撼雲夢雪意接瀟湘萬古茫茫恨悠然付一觴
晩泊松滋渡口
此行何處不囏難寸寸強弓且旋彎縣近歡欣初得菜
江回徙倚忽逢山繫船日落松滋渡跋馬雲埋灩澦關
未滿百年均是客不須數日待東還
又
小灘拍拍鸕鷀飛深竹蕭蕭杜宇悲看鏡不堪衰病後
繫船最好夕陽時生涯落魄惟躭酒客路蒼茫自詠詩
莫問長安在何許亂山孤店是松滋
荆門冬夜
常飢龜老欲無腸臥聽寒更自短長香椀得閒聊作伴
酒杯因病頗相忘有情窗罅恰通月耐冷艣枝多得霜
歴盡風波知險阻平生錯羨捕魚郎
繫舟下牢溪游三游洞二十八韻
舊觀三峽圖常謂非人情意疑天壤間豈有此崢嶸畫
師定戲耳聊欲窮丹青西游過沔鄂莽莽千里平昨日
到峽州所見始可驚乃知畫非妄却恨筆未精及兹下
牢戍峰嶂畢自呈下入裂坤軸高鶱插青冥角勝多列
峙擅美有孤撑或如釡上甑或如坐後屏或如倨而立
或如喜而迎或深如螺房或疎如窗櫺峨巍冠冕古婀
娜髻鬟傾其間絶出者虎搏蛟龍獰崩崖凜欲墮脩梁
架空横懸瀑瀉無底終古何時盈幽泉莫知處但聞珩
珮鳴怪怪與竒竒萬狀不可名久聞三游洞疾走忘病
嬰竇穴初漆黑傴僂捫壁行方虞觸蟄蛇頫見一點明
扶接困僮奴恍然出瓶罌穹穹厦屋寬滴乳成微泓題
名歐與黃雲蒸蒼蘚平穿林走驚麕拂面逢飛鼪息倦
盤石上拾樵置茶鐺長嘯畣谷響清吟和松聲辭卑不
堪刻猶足寄友生
三游洞前巖下小潭水甚竒取以煎茶
苔徑芒鞵滑不妨潭邊聊得據胡床巖空倒看峰巒影
磵遠中含藥草香汲取滿瓶牛乳白分流觸石珮聲長
囊中日鑄傳天下不是名泉不合嘗
扇子峽山腹有草閣小亭極幽䆳意其非俗人居
也
絶境慰人心誰家住玉岑亂雲生翠竇密雪灑青林高
閣臨空豁孤亭隠䆳深定知非俗士艣急不容尋
蝦蟇碚
不肯爬沙桂樹邊朵頤千古向巖前巴東峽裏最初峽
天下泉中第四泉齧雪飲冰疑換骨掬珠弄玉可忘年
清游自笑何曾足疊鼔鼕鼕又解船
黃牛峽廟
三峽束江流崖谷互吐納黃牛不負重雲表恣蹴蹋吳
船與蜀舸有請神必畣誰憐馬遭刖百歲創未合柂師
浪犇走烹彘陳酒榼紛然餕神餘羹䏑爭嘬嚃空庭多
落葉日莫聲颯颯竒文粲可辨高古篆籕雜村女賣秋
茶簪花髻鬟匝襁兒著背上帖妥若在榻山寒雪欲下
虎出門早闔我行忽至此臨風久嗚唈
過夷陵適値祈雪與葉使君清飲談括蒼舊游既
行舟中雪作戲成長句奉寄
巴楚夷陵酒最醇使君風味更清眞少年恨不從豪飲
薄宦那知託近隣本擬笙歌娛病客却催雨雪惱行人
朝來凍手題詩寄莫笑欹斜字不勻
泊虎頭灘下
大舟已泊燈火明小舟猶行聞艣聲虎頭崔嵬鹿角横
人生實難君勿輕
過東&KR0893;灘入馬肝峽
書生就食等犇逃道路﨑嶇信所遭船上急灘如退鷁
人緣絶壁似飛猱口誇遠嶺青千疊心憶平波綠一篙
猶勝溪丁絶輕死無時來往駕&KR1299;艚(峽中小船謂之&KR1299;艚)
新安驛
孤驛荒山與虎隣更堪風雪暗南津羇遊如此眞無策
獨立悽然默愴神木盎汲江人起早銀釵簇髻女粧新
蠻風弊惡蛟龍横未敢全誇見在身
秭歸醉中懷都下諸公示坐客
長謠為子說天涯四坐聽歌且勿譁蠻俗殺人供鬼祭
敗舟觸石委江沙此身長是滄浪客何日能為飽㬉家
坐憶故人空有夢尺書不敢到京華
憩歸州光孝寺寺後有楚冢近歲或發之得寶玉
劎佩之類
秭歸城畔蹋斜陽古寺無僧晝閉房殘珮斷釵陵谷變
苦茆架竹井閭荒虎行欲與人爭路猿嘯能令客斷腸
寂寞倚樓搔短髮剰題新恨付巴娘
飲罷寺門獨立有感
一邑無平土邦人例得窮凄涼遠嫁婦顦顇獨醒翁今
古闌干外悲歡酒醆中三巴不搖落搔首對丹楓(州有屈大)
(夫及明妃祠)
泛溪船至巴東
谿船莫嫌迮船迮始相宜兩槳行何駛重灘過不知荒
村寇相縣破屋屈平祠不奈新愁得啼猨挂冷枝
巴東遇小雨
暫借清溪伴釣翁沙邊微雨溼孤蓬從今詩在巴東縣
不屬灞橋風雪中
又
西遊萬里亦何為欲就騷人乞棄遺到此宛然詩不進
始知才分有窮時
秋風亭拜宼萊公遺像
江上秋風宋玉悲長官手自葺茅茨人生窮達誰能料
蠟淚成堆又一時
又
豪傑何心後世名材高遇事即崢嶸巴東詩句澶州策
信手拈來盡可驚
巴東令廨白雲亭
寇公壯歲落巴蠻得意孤亭縹緲間常倚曲闌貪看水
不安四壁怕遮山遺民雖盡猶能說老令初來亦愛閒
正使官清貧至骨未妨留客聽潺潺
謁巫山廟兩廡碑版甚衆皆言神佐禹開峽之功
而詆宋玉高唐賦之妄予亦賦詩一首
眞人翳鳳駕蛟龍一念何曾與世同不為行雲求弭謗
那因治水欲論功翺翔想見虚無裏毁譽誰知溷濁中
讀盡舊碑成絶倒書生惟慣諂王公
聞猿
瘦盡腰圍不為詩良辰流落自成衰也知客裏偏多感
誰料天涯有許悲漢塞角殘人不寐渭城歌罷客將離
故應未抵聞猿恨況是巫山廟裏時
瞿唐行
四月欲盡五月來峽中水漲何雄哉浪花高飛暑路雪
灘石怒轉晴天雷千艘萬舸不敢過篙工柂師心膽破
人人隂拱待勢衰誰敢輕行犯竒禍一朝時去不自由
山腹空有沙痕留君不見陸子歲莫來䕫州瞿唐峽水
平如油
入瞿唐登白帝廟
曉入大谿口是為瞿唐門長江從蜀來日夜東南犇兩
山對崔嵬勢如塞乾坤峭壁空仰視欲上不可捫禹功
何巍巍尚覩鐫鑿痕天不生斯人人皆化魚黿於時仲
冬月水各歸其源灩澦屹中流百尺呈孤根參差層顚
屋邦人祀公孫力戰死社稷宜享廟貎尊丈夫貴不撓
成敗何足論我欲伐巨石作碑累千言上陳躍馬壯下
斥乘騾昏雖慚豪偉詞尚慰雄傑魂君王昔玉食何至
歆雞豚願言采芳蘭舞歌薦清尊
登江樓
已過瞿唐更少留小船聊繫古䕫州(瞿唐關即唐䕫州也)簿書未
破三年夢杖履先尋百尺樓日暮雪雲迷峽口歲窮畬
火照關頭野人不解微官縛尊酒應來此散愁
雪中臥病在告戲作
面裂愁出門指直但藏䄂誰云三峽熱有此凛冽候殷
勤愧雪片飛舞為我壽方驚四山積已見萬瓦覆豈惟
寒到骨遂覺疾在腠地爐熾薪炭噤坐連昏晝梅花眞
強項不肯落春後俗人愛桃李苦道太疎瘦清芬終見
賞此事非速售已矣吾何言高枕聽簷溜
雪晴
臘盡春生白帝城俸錢雖薄勝躬耕眼前但恨親朋少
身外元知得喪輕日映滿窗松竹影雪消並舍鳥烏聲
老來莫道風情減憶向煙蕪信馬行
玉笈齋書事
莫笑新霜點鬢鬚老來却得少工夫晨占上古連山易
夜對西眞五嶽圖叔夜曾聞高士嘯孔賓豈待異人呼
眉間喜色誰知得今日新添火四銖
又
雪霽茆堂鐘磬清晨齋枸杞一杯羹隠書不厭千回讀
大藥何時九轉成孤坐月魂寒徹骨安眠龜息浩無聲
剰分松屑為山信明日青城有使行(時傅道人欲歸青城)
記夢
夢裏都忘困晩途縱横草疏論遷都不知盡挽銀河水
洗得平生習氣無
瀼西
千載瀼西路今年著腳行匆匆衰已具渺渺恨難平絶
壁猿啼雨深枝鵲報晴亦知憂吏責未忍廢詩情
山寺
籃輿送客過江村小寺無人半掩門古佛負牆塵漠漠
孤燈照殿雨昏昏喜投禪榻聊尋夢嬾為啼猿更斷魂
要識人間盛衰理岸沙君看去年痕(峽漲時水高數十丈至冬盡落)
蹋磧
鬼門關外逢人日蹋磧千家萬家出竹枝慘戚雲不動
劎氣聯翩日將夕行人十有八九癭見慣何曾羞顧影
江邊沽酒沙上臥峽口月出風吹醒人生未死信難知
顦顇䕫州生鬢絲何日畫船搖桂檝西湖却賦探春詩
寒食
峽雲烘日欲成霞瀼水生紋淺見沙又向蠻方作寒食
強持巵酒對梨花身如巢燕年年客心羨游僧處處家
賴有春風能領略一生相伴遍天涯
晩晴書事呈同舍(以下十七首皆試院作)
魚復城邊夕照紅物華偏解惱衰翁巴鸎有恨啼芳樹
野水無情入故宫許國漸疎悲壯志讀書多忘媿新功
因君共語增惆悵京洛交遊欲半空
鄉中每以寒食立夏之間省墳客䕫適逢此時悽
然感懷
松隂繫馬啟朱扉粔籹青紅正此時守墓萬家猶有日
及親三釡永無期詩成謾寫天涯感淚盡何由地下知
富貴賤貧俱有恨此生長廢蓼莪詩
又
手持綠酒酹蒼苔今歲何由疋馬來清淚不隨春雨斷
孤吟欲和暮猿哀皂貂破弊歸心切白髮凄涼老境催
誓墓只思長不出松門日日手親開
試院春晩
病思蕭條掩綠罇閒坊寂歴鎖朱門故人别久難尋夢
遠客愁多易斷魂漫漫晩花吹瀼岸離離春草上宫垣
此生飄泊何時已家在山隂水際村
倚闌
故山未敢說歸期十口相隨又别離小雨初收殘照晩
闌干西角立多時
自詠
朝衣無色如霜葉將奈雲安别駕何鐘鼎山林俱不遂
聲名官職兩無多低昂未免聞雞舞慷慨猶能擊筑歌
頭白伴人書紙尾只思歸去弄煙波
午興
漸轉廊腰日徐來峽口風飱漿便北客淖粥稱衰翁槐
晩纖纖綠榴殘續續紅責輕仍飽食三歎愧無功
風雨中望峽口諸山竒甚戲作短歌
白鹽赤甲天下雄拔地突兀摩蒼穹凜然猛士舞長劎
空有豪健無雍容不令氣象少渟滀常恨天地無全功
今朝忽悟始歎息妙處元在煙雨中太隂殺氣横慘澹
元化變態含空濛正如竒材遇事見平日乃與常人同
安得朱樓高百尺看此疾雨吹横風
夜坐庭中
人靜風褰幔更闌露泫衣暗窗飢鼠齧空廡冷螢飛歲
月背人去鄉閭何日歸脱巾還感歎殘髮不勝稀
新蔬
黃瓜翠苣最相宜上市登盤四月時莫擬將軍春薺句
兩京名價有誰知
初夏懷故山
鏡湖四月正清和白墖紅橋小艇過梅雨晴時插秧鼔
蘋風生處采菱歌沉迷簿領吟哦少淹泊蠻荒感慨多
誰謂吾廬六千里眼中歴歴見漁蓑
初夏新晴
曲徑泥新晩照明小軒纔受一床横翩翩乳燕穿簾影
蔌蔌新篁解籜聲藥物屏除知病減夢魂安穏覺心平
深居不恨無來客時有山禽自贊名
定拆號日喜而有作
小雨如絲落復收悄無人語但鳴鳩挽鬚預想諸兒喜
倒指猶為五日留滿案堆書惟引睡侵天圍棘不遮愁
為農父子長相守誤計隨人學宦遊
睡起(時閉試院中巳月餘矣)
深閉重門謝簿書日長添得睡工夫水紋笛簟涼如洗
雲碧紗㡡薄欲無半吐山榴看著子新來梁燕見將雛
夢回茗椀聊須把自掃桐隂置瓦爐
四月二十九日作
假館猶三日還家甫四旬昏眸雲霧隔衰鬢雪霜新尊
酒雖慵近(病目止酒)囊詩却未貧但愁門有客流汗強冠巾
苦熱
萬瓦鱗鱗若火龍日車不動汗珠融無因羽翮氛埃外
坐覺蒸炊釡甑中石磵寒泉空有夢冰壺團扇欲無功
餘威向晩猶堪畏浴罷斜陽滿野紅
拆號前一日作
飄零隨處是生涯斷梗飛蓬但可嗟稚子歡迎先入夢
從兵結束待還家食眠屢失身多病憂愧相乘髮易華
隔日寄聲為薄具石榴應有未開花
暴雨
風怒欲掀屋雨來如決隄孤燈映窗滅羈鳥就簷棲暑
令方炎赫秋聲忽慘凄傳聞漲江水已斷瀼東西
西齋雨後
香椀灰深微炷火茶鐺聲細緩煎湯百年浮世幾人樂
一雨虚齋三日涼簾外微風斜燕影池邊殘照歛萱房
紗㡡石枕蕭然臥付與今宵幽夢長
急雨
隂雲屯硤口急雨過城頭白舫投沙峽青帘捲市樓漂
搖爭闔戶壅溢共疏溝抽得驅蠅手題詩慰旅愁
晩晴聞角有感
暑雨初收白帝城小荷新竹夕陽明十年塵土青衫色
萬里江山畫角聲零落親朋勞遠夢凄涼鄉社負歸耕
議郎博士多新奏誰致當時魯二生
夏夜起坐南亭達曉不復寐
風露青冥近九秋脫巾扶杖冷颼飀曲闌影外巴山月
畫角聲中楚塞愁巢燕並棲高棟穩潛魚時躍小池幽
悠然坐待江城曉紅日將昇碧霧浮
夜登白帝城樓懷少陵先生
拾遺白髮有誰憐零落歌詩遍兩川人立飛樓今已矣
浪翻孤月尚依然升沉自古無窮事愚智同歸有限年
此意凄涼誰共語夜闌鷗鷺起沙邊
假日書事
萬里西來為一飢坐曹日日汗霑衣但嫌憂畏妨人樂
不恨疎慵與世違雕檻迎陽花併發畫梁避雨燕雙歸
放懷始得閒中趣下馬何人又叩扉
林亭書事
吏退林亭夏日長烏紗白紵自生涼遶簷密葉帷三面
覆水青萍錦一方約束蠻僮收藥富催呼稚子曬書忙
平生幽事還拈起未覺巴山異故鄉
又
期會文書日日忙偷門聊得臥方床花藏密葉多時在
風度疎簾特地涼野艇空懷菱蔓滑冰盆誰弄藕絲長
角聲喚起東歸夢十里平湖一草堂(峽中絶無菱藕)
遊臥龍寺
曉發魚復走瞿唐沙頭喚渡倚胡床峒人爭趁五更市
我亦來追六月涼殘星欲盡尚歴落明河已淡餘蒼茫
翻翻林表鴉鵲語渺渺煙邊鷗鷺行過江走馬十五里
小寺殘僧眞蕞爾投鞭入門一為笑僻陋稱雄有如此
君不見天童徑山金碧浮虚空千衲梵唄層雲中
久病灼艾後獨臥有感
白帝城高暮柝傳幽窗搔首意蕭然江邊雲溼初横雁
牆下桐疎不庇蟬計出火攻傷老病臥聞鳶墮歎蠻煙
諸賢好試籌邊策歛退無心競著鞭
秋晩病起
心靜病良已翛然巾屨輕灰深地爐煖日出紙窗明㝛
雨全消瘴新霜賸得晴井梧殊可念無葉送秋聲
秋思
魚復城邊逢雁飛白頭羈客恨依依遠遊眼底故交少
晩歲人間樂事稀雲重古關傳夜柝月斜深巷擣秋衣
官閒況是頻移疾藥鼎熒熒臥掩扉
一病四十日天氣遂寒感懷有賦
幽人病起鬢毛殘硤口樓臺九月寒暮角又催孤夢斷
早霜初染一林丹鄉閭乖隔知誰健懷抱凄涼用底寬
麴米春香雖可醉瀼西新橘尚餘酸
登城
簿領無時了登臨亦快哉樓危壓城起硤迮束江來病
瘴抛書帙思鄉泥酒杯天寒水盡落灩澦已崔嵬
䕫州重陽
䕫州鼔角晩凄悲恰是幽窗睡起時但憶社醅挼菊蕊
敢希朝士賜萸枝山川信美吾廬遠天地無情客鬢衰
佳日掩門君莫笑病來紗帽不禁吹
追懷曾文清公呈趙教授趙近嘗示詩
憶在茶山聽說詩親從夜半得玄機常憂老死無人付
不料窮荒見此竒律令合時方帖妥工夫深處却平夷
人間可恨知多少不及同君叩老師
謝張廷老司理錄示山居詩
顦顇經年客瘴鄉把君詩卷意差強古人三語猶嗟賞
況是珠璣滿錦囊
又
老覺人間萬事非但思茆屋映疎籬秋衾已是饒歸夢
更讀山居二首詩
秋晴欲出城以事不果
古人已去不可回今人日夜歸泉臺浮生細看只此是
到死自苦何為哉矝名飾詐竟一世忍寒觸熱忘其骸
不令金樽映翠杓坐待白骨生蒼苔清秋九月瘴如洗
白鹽千仞高崔嵬荒庭落葉不可埽惟有叢菊爭先開
瀼西黃柑霜落爪溪口赤梨丹染腮熊肪玉潔美香飯
鮓臠花糝宜新醅南窗病起亦蕭散甚欲往探城西梅
一官底處不敗意正用此時持事來
南窗
流落逢知少疎慵迕俗多悶拈如意舞狂叩唾壺歌巴
酒禁愁得金丹奈老何南窗好風月聊復此婆娑
遣興
酒量愁翻減詩聲老轉低日高羹馬齒霜冷駕雞栖已
判功名迕寧論簿領迷賴無權入手軟弱實如泥
九月三十日登城門東望悽然有感
減盡腰圍白盡頭經年作客向䕫州流離去國歸無日
瘴癘侵人病過秋菊蕊殘時初把酒(病中久止酒秋末方能少飲)雁
行横處更登樓蜀江朝暮東南注我獨胡爲淹此留
初冬野興
關北關南霜露寒瀼東瀼西山谷盤簟紋細細吹殘水
黿背時時出小灘衰髮病來無復綠寸心老去尚如丹
敵人未退時多事却為無才得少安
東屯呈同遊諸公
十月霜彫楓樹林清溪白石稱幽尋按行老子誅茆地
惆悵孤臣許國心走馬平沙嫌路近傳杯小閣喜寒侵
也思試索梅花笑凍蕊疎疎欲不禁
别王伯高
冷落何人肯見尋斷弦塵匣愧知音傾家釀酒猶嫌少
入海求詩未厭深薄宦簿書常衮衮中年光景易駸駸
香匳贈别非無意共約跏趺看此心
書驛壁
猿叫舗前雪欲作鬼門關頭路正惡泥深三尺馬蹄弱
霜厚一寸客衣薄朝行過棧暮渡笮夜投破驛火煜爚
人生但要無媿怍萬里竄身元不錯
又
硤中山多甲天下萬嶂千峰通一罅峒民無地習耕稼
射麋捕虎連晝夜女兒薄命天不借青燈獨㝛江邊舍
黎明賣薪勿悲吒女生豈有終不嫁
醉中到白崖而歸
醉眼朦朧萬事空今年痛飲瀼西東偶呼快馬迎新月
却上輕輿御晩風行路八千常是客丈夫五十未稱翁
亂山缺處如横綫遥指孤城翠靄中
十二月十九日晩巫山送客歸回望西寺小閣縹
緲可愛遂與趙郭二教授同遊抵夜乃還楚鄉
偶得長句呈二君
送客沙頭落日催遥看重閣更同來清尊與悶都傾盡
(是日所攜酒俱飲盡)倦馬和詩總勒回顦顇遠遊悲騎省豪華前
事記章臺歸時燈火參差晩自脱征衣拂帽埃
劎南詩稾卷二
