劎南詩稾卷三十二
宋陸游撰
雨夜書感
宦遊四十年歸逐桑榆暖皇恩念黎老一官猶置散春
殘桃李盡風雨閉空館有懷無與陳萬事付酒椀近代
固多賢吾意終不滿可憐杜拾遺冒死明房琯慷慨詎
非奇經綸恨才短羣敵滿中原令人歎微管
又
儒生不自貴執藝等卜祝詩書定何物為汝市爵祿唐
虞雖日遠凜凜猶在目誰能舉其要治功端可復平生
麤知此俛仰髮已秃一豪不獲施老病死巖谷安知萬
世後終無可封俗願廣稽古心端拱咨岳牧
鏡湖
躬耕蘄一飽閔閔望有年水旱適繼作斗米幾千錢鏡
湖泆已久造旤初非天孰能求其故遺跡猶隠然增卑
以為高培薄使之堅坐復千載利名託亡窮傳民愚不
能知仕者苟目前吾言固應棄悄愴夜不眠
舟中戲書
平生萬事付之天百折猶能氣浩然試問軟塵金絡馬
何如柔艣月侵船英雄到底是癡絶富貴但能妨醉眠
三百里湖隨意住人間真有地行仙
春晚懷山南
梨花堆雪柳吹棉常記梁州古驛前二十四年成昨夢
每逢春晚即悽然
又
壯歲從戎不憶家梁州裘馬鬭豪華至今夜夜尋春夢
猶在吳園藉落花
又
梁州一别幾清明常憶西郊信馬行桃李成塵總閒事
梨花楊柳最關情
又
身寄江湖兩鬢霜金鞭朱彈夢猶狂遥知南鄭城西路
月與梨花共斷腸
春晩書齋壁
海棠已成雪桃李不足言纖纖麥被野鬱鬱桑連村穉
蠶細如螘杜宇號朝昏展墓秣餌美坐社黍酒渾早筍
漸上市青韭初出園老夫下箸喜盡屏雞與豚幽居亦
何樂且洗兩耳喧呼兒燒柏子悠然坐東軒
七十一翁吟
七十一翁心事闌坐叨祠祿養衰殘樽中無酒但清坐
架上有書猶縱觀吏部齒搖心悵望將軍髀滿淚汍瀾
客来共飯增羞澀小摘山蔬不掩盤
山茶一樹自冬至清明後著花不已
東園三日雨兼風桃李飄零掃地空惟有山茶偏耐久
綠叢又放數枝紅
晨起
初日破蒼烟零亂松竹影老夫起焼香童子行汲井平
生水雲身不墮車馬境願言學龐公全家事幽屏
春晩雜興
寂寂野人家柴扉傍水斜僧分晨鉢飯客共午甌茶燕
戶添新土蛛絲罥落花悠然便終日惟此送年華
又
澤國固多雨莫春猶薄寒兒童葺茶舍婦女賽蠶官閱
世年雖往為農興未闌窮途得一飽亦足慰艱難
又
池面萍初紫牆頭杏已青擕兒撐小艇留客坐孤亭相
法無侯骨生年直酒星正須遺萬事莫遣片時醒
又
小市湖橋北幽居石埭西蒲深姑惡哭樹密秭歸啼山
茗封青箬村酤坼赤泥平生汗簡手投老慣扶犂
又
病瘍無意緒閉戶作生涯草草半盂飯悠悠一盌茶笑
穿居士屩閒看女郎花(唐人謂辛夷為女郎花園中有此花一叢二百朵)莫問
明朝事忘家即出家
又
青梅薦煑酒綠樹變鳴禽處世已如客傷春無復心焚
香惟默坐曳杖亦幽尋一日悠然過深慙惜寸隂
齋中雜題
列屋娥眉不足誇可齋别自是生涯閒將西蜀團窠錦
自背南唐落墨花
又
小醉微吟過一春人間儂是最閒人龜毛拂子長三尺
拈起風光處處新
又
棐几硯涵鸜鵒眼古奩香斮鷓鴣斑絶知造物慇懃意
成就衰翁到死閒
又
幽居厭見凡花草紅紫紛紛不復栽自劚蒼苔換黃土
南山移得玉芝来(窗外新移雲門玉芝一本甚茂)
老疾戲自贈
年過七十日夜衰羸然骨立不支持一身百病作無時
飯且不足那論醫鏡中之人定是誰面骨突兀鬢成絲
買棺作冢計已遲一旦寧免累諸兒門前湖山可遨嬉
心雖欲往力不隨左車牙脫吁可悲問汝何不食肉麋
夜坐聞湖中漁歌
少年嗜書竭目力老去觀書澀如棘短檠油盡固自佳
坐守一窗如漆黑漁家裊裊起三更哀而不怨非凡聲
明星已高聲未巳疑是湖中隠君子
上已書事
單衣初著下湖天飛盖相隨出郭船得雨人人喜秧信
祈蠶戶戶斂神錢黃雞煑&KR0796;無停筯青韭淹葅欲墮涎
丞相傳聞又三押衡茅未改日高眠
對酒
手摘酴醿剪牡丹山家草草亦杯盤溪頭一夜風吹雨
又作殘春幾日寒
自規
陸君拙自謀七十猶糲食著書雖如山身不一錢直默
自觀我生困弱良得力轉喉畏或觸唾面敢自拭世路
方未夷機穽寧有極但能常閉門尊拳貸雞肋
窮居有感
孤村烟草莫淒迷笠子蓑衣自架犂生計似蛛聊補網
弊廬如燕旋添泥人亡耆舊多時學地廢陂湖失古隄
迂闊自知無著處敢因窮厄怨推擠
春夏之交風日清美欣然有賦
日鑄珍芽開小缶銀波煑酒湛華觴槐隂漸長簾櫳暗
梅子初嘗齒頬香戶戶祈蠶喧鼔笛村村乘雨築陂塘
年光何預衰翁事伴蝶隨鸎也解狂
又
天遣殘年脫&KR0919;鞿功名不恨與心違綠陂細雨移秧罷
朱舫斜陽擘紙歸花市丹青賣團扇象牀刀尺製單衣
白頭曳杖人爭看共歎浮生七十稀
又
芳潤園林不似貧年光無盡逐番新来禽顔色不禁雨
搏黍語言如惜春身外豈關吾輩事鏡中已換昔時人
神仙定未超塵俗猶插金貂侍帝晨
夜歸
疎鐘渡水来素月依林上烟火認茅廬故倚船篷望
農家歎
有山皆種麥有水皆種秔牛領瘡見骨叱叱猶夜耕竭
力事本業所願樂太平門前誰剥啄縣吏徵租聲一身
入縣庭日夜窮笞荆人孰不憚死自計無由生還家欲
具說恐傷父母情老人倘得食妻子鴻毛輕
三月十一日郊行
到處人家可乞漿槐隂巷陌午風涼水陂漫漫新秧綠
山壠離離大麥黃父子力耕春漸老婦姑共織夜猶長
堯民擊壤雖難繼芹美懷君未敢忘
初夏行平水道中
老去人間樂事稀一年容易又春歸市橋壓擔蓴絲滑
村店堆盤豆荚肥傍水風林鸎語語滿原烟草蝶飛飛
郊行已覺侵微暑小立桐隂換夾衣
初夏幽居偶題
放逐還家一老翁癡頑自笑更誰同倚欄風月黃昏後
擕杖園林綠潤中泳水小魚依藻荇覓巢輕燕拂簾櫳
此身要豈堅牢物莫遣須臾酒盞空
又
展盡高槐日漸長了無蜂蝶為花忙青梅旋摘宜鹽白
煑酒初嘗帶臘香林下光隂無一事水邊窗戶有餘涼
應門不用辭衰疾車馬何由到野堂
又
昔如轉戰墮重圍今幸鶱翔脫駭機曉樹好風鸎獨語
夜窗細雨燕相依安居不恨蝸廬迮得食寧論鶴料微
更喜莫年強健在又看刀尺製縑衣
又
朱櫻羊酪喜新嘗碧井桐隂轉午涼書几得晴宜試墨
衣篝因潤稱熏香枯龜自覺支牀穏老馬安能試草長
半世學騷終不近空餘清夢上沅湘
晨起
青青水中蓱粲粲牆下草開歲纔幾時已歎春事老鳴
禽傍窗戶怪我倦幽討長吟感人懷病枕起亦早下牀
呼獠奴浩蕩恣灑掃綠隂列蒼石芳尊得頻倒客来但
與飲談天有何好亦莫雕肺肝吟哦學郊島
小圃
剡曲西邊築草堂小園聊復寄相羊魚行水際汀蘋動
麝過林中野草香覓句有時擕筆硯遣懷隨事具杯觴
少年朋舊凋零盡不獨思人亦自傷
幽居
青門不種故侯瓜揀得湖山便寄家老境一㕓依水竹
壯遊萬里犯風沙氣衰那辦飲無算病著更知生有涯
吾道吾廬全索寞牆東新補數株花
夜賦
小齋寂寂似禪寮卧數更籌覺夜遥帳外殘燈欺不寐
梁間棲燕伴無聊江湖蹭蹬朱顔改憂患侵凌壯志消
挂旆天山少年事此身終負聖明朝
閒中書事
病過新年逐日添清愁殘醉兩厭厭惜花萎去常遮日
待燕歸来始下簾堂上清風生玉麈澗中寒溜注銅蟾
一生留滯君休歎意望天公本自廉
又
一畆山園半畆池流年忽逮挂冠期賣花醉叟剥紅桂
種藥高僧寄玉芝午枕為兒哦舊句晩窗留客算殘棋
登庸策免多新報老子癡頑總不知
初夏
紛紛紅紫已成塵布榖聲中夏令新夾路桑麻行不盡
始知身是太平人
又
翦韭醃韲粟作漿新炊麥飯滿村香先生醉後騎黃犢
北陌東阡看戲場
又
稻未分秧麥已秋豚蹄不用祝甌簍老翁七十猶彊健
沒膝春泥夜叱牛
又
買得新船疾似飛蠶飢遥望采桑歸越羅蜀錦吾何用
且備豳人卒歲衣
又
槐柳成隂雨洗塵櫻桃乳酪併嘗新古来江左多佳句
夏淺勝春最可人(夏淺却勝春徐陵詩也)
又
杜鵑血盡啼未歇蝴蝶夢殘心更狂我自人間少情者
老来十倍惜年光
又
賜食金盤出寶閨玄熊掌映紫駞蹄侯家但詫承恩澤
豈識山厨苦賣虀
又
隋家古寺郡西南寺廢殘僧只二三藜藿滿庭塵闇佛
時聞鐃鼔賽春蠶
又
渺渺荒陂古埭東柳姑小廟柳隂中放翁老憊扶藜杖
也逐鄉人禱歲豐
又
老翁賣卜古城隅兼寫宜蠶保麥符日日得錢惟買酒
不愁醉倒有兒扶
四月旦作時立夏已十餘日
京塵相值各怱忙誰信閒人日月長爭葉蠶飢閙風雨
趁虚茶嬾鬭旗槍林中晩筍供厨美庭下新桐覆井涼
堪笑山家太早計已陳竹几與藤牀
春夏之交鳴鳥百族惟布榖聲最悲急動人戲作
十韻
春風捨人去陸子歎以驚欲挽春使回無奈布榖聲春
亦何負汝旦莫聲不停或謂布榖者一氣感使鳴春老
自當去微禽彼何情上天運四時斗柄亦崢嶸奈何獨
私春欲使久不傾南風吹衆綠一掃紫與頳此時豈不
佳乃爾懷不平勿作兒女態起視東郊耕
倚杖
倚杖柴門外踟蹰到日斜兒童拾筍籜婦女賣茶芽掠
岸過漁艇隔籬聞緯車年来詩料别滿眼是桑麻
野步
蝶舞蔬畦晩鳩鳴麥野晴就隂時小息尋徑復微行村
婦窺籬看山翁拂席迎市朝那有此一笑慰餘生
竹窗晝眠
初夏暑雨薄但覺白日長向来萬里心盡付一竹牀新
筍出林表森然羽林槍時聞解籜聲靈府生清涼平生
喜晝眠此志晩乃償安枕了無夢孰為蝶與莊徐起掬
寒泉中有菱絲香清歗送落日與世永相忘
騰騰
騰騰吾喪我兀兀我忘吾萬事皆墮甑一身真朽株江
天號鸛鶴村巷暗楸梧薄酒猶堪醉歸来稚子扶
幽棲
閒人了無事地僻稱幽栖䑔米留雞食移琴避燕泥桐
生窗欲暗筍長徑還迷不作容車計門閭儘放低
又
誰謂幽棲陋茅茨足庇牀雨便梧葉大風度練花香浴
佛兒童喜繅絲婦女忙朅来三十載吾鬢固宜霜(乾道丙戌)
(始卜居鏡湖之三山今甫三十年矣)
睡起
虚堂四簷竹修修朱夏正午如高秋八尺風漪雲碧裯
一榻寬如禹九州屈信展轉俱自由息以兩踵無與喉
世方窘若魚吞鈎我獨超然鷹脫韝一物不向靈臺留
非睡非覺以神遊青城紫閣多朋儔相逢握手笑不休
愁坐忽思南鄭小益之間
當年蜀道秦關萬里飄然往還酒病曾留西縣眼明初
見南山
又
籌筆門前芳草回龍道上青山萬里猶能夢到再遊未
信天慳
四月十三夜四更起讀書
七十未捐書正恐死乃息起挑窗下燈度此風雨夕
夏雨初霽題齋壁
楸花練花照眼明幽人浴罷葛衣輕燕低去地不盈尺
鵲喜傍簷時數聲對奕軒窗消永晝曬絲院落喜新晴
忽驚重五無多日采縷纏筒弔屈平
東窗
萱草石榴相續開數枝晩筍破蒼苔背人紅練穿林去
直是無情不再来
聞梟
兩忘堯桀自心平此念胡為掃復生幸是安眠無一事
苦憐鸎語惡梟聲
雨中示子聿
窮閻父子自相依寂寂茅廬映竹扉瓜蔓水生初抹岸
練花寒動却添衣吾玄自笑豈尚白汝瘦元知能勝肥
苦學勿為干祿計宦途雖樂不如歸
山園屢種楊梅皆不成枇杷一株獨結實可愛戲
作長句
楊梅空有樹團團却是枇杷解滿盤難學權門堆火齊
且從公子拾金丸枝頭不怕風搖落地上惟憂鳥啄殘
清曉呼僮乘露摘任教半熟雜甘酸(枇杷盡熟時鴉鳥不可復禦故熟七)
(八分則取之)
夢遊山寺焚香煑茗甚適既覺悵然以詩記之
平日居山恨不深暫来差足慰幽尋僧歸共說道逢虎
院静惟聞風滿林毫盞雪濤驅滯思篆盤雲縷洗塵襟
此行殊勝邯鄲客數刻清閒直萬金
夏日
柴扉晝掩竹林幽坐使炎天變素秋扇月團團似初滿
簟波細細欲平流朋儕零落關河阻疾病沉緜歲月遒
賴有澄湖常在眼虎頭不用畫滄洲
巢山
巢山避世紛身隠萬重雲半谷傳樵響中林過鹿羣蟲
鎪葉成篆風蹙水生紋不蹋溪橋路僊凡自此分
又
短髮巢山客人知姓字誰穿林雙不借取水一軍持渴
鹿羣窺澗驚猿獨裊枝何曾畜筆硯景物自成詩
四月二十三日作
颭颭荷離水翩翩燕出巢苔添雨後暈筍放露中梢世
路千重浪生涯一把茅欵門僧亦絶無句鍊推敲
又
莫笑茅廬迮何曾厭日長飯餘飱酪滑浴罷葛巾涼落
日桐隂轉微風梔子香貧家猶裹粽隨事畣年光
觀月
清風發疎林皦月上素壁悠然倚庭楯愛此風月夕人
間好時節俯仰成宿昔少年不痛飲老大空歎息
溽暑
溽暑雨將作南風来解圍幽花臨砌坼乳燕傍巢飛腰
斧剥桑去擕籃采藥歸翻憐少年老疊雪詫宫衣
晨起
衰老少睡眠睡晩覺常早五更攬衣起漏鼔猶考考青
燈耿孤影不睡坐亦好讀盡一編書南窗朝日杲
閒思
溝水細無聲窗扉晩更明簾開燕雙入人静鵲羣行青
李求初至黃醅釀已成出門無奈懶不是傲公卿
又
小雨時時作幽花續續紅新蟬落庭樹癡燕集屏風傍
枕抛書卷臨池下釣筒閒中有真樂那得歎途窮
梅天
稻壠移初遍梅天澀未晴輕隂昏茗色餘潤咽琴聲時
傍菱塘立還尋沙徑行杜門終此世更誓未来生
夜坐
燈暗一室幽鳥鳴四山静道人坐倚壁度此清夜永少
時志功名癡絶如捕影造物遺以窮磨礲發深省坐令
盆盎淺渺渺波萬頃雖未造道真南轅終至郢
麥熟市米價減鄰里病者亦皆愈欣然有賦
凶年已度麥方秋學道從来幸寡求荷鍤自隨身若寄
漉籬可賣飯何憂隣翁瀕死復相見村市小涼時獨遊
不怕歸時又侵夜新添略彴跨清溝
雨中作
風聲如翻濤雨點如撒菽皇天念此老一為洗煩促呼
童取短檠聊展舊書讀悽然對孤影感歎衰鬢秃兀如
老病馬關河久在目伏櫪雖已疲連雲思苜蓿
夜雨
齒牙搖動鬢毛疎四壁蕭然卧草廬急雨聲酣戰叢竹
孤燈焰短伴殘書壯心未減從戎日苦學猶如覓舉初
自笑堅頑誰得似同儕大半已丘墟
乙夘重五
重五山村好榴花忽已繁粽包分兩髻艾束著危冠舊
俗方儲藥羸軀亦點丹日斜吾事畢一笑向杯盤
夏夜風雨極涼枕上口占
北窗八尺卧文藤夜雨生涼洗鬱蒸裊裊新愁縈斷角
悠悠孤夢伴殘燈羸軀垂老嗟焉往公論猶存似可憑
聊向斯文圖不朽未甘粥飯學山僧
窮居
半世倀倀信所之窮居仍抱莫年悲焼金術誤囊衣薄
種黍年凶酒味醨大厦萬間空有志後車千乘更無期
掩書常笑城南杜麻屨還朝授拾遺
思蜀
白首躬耕遇洊饑江南自笑欲疇依凌烟勲業無人許
濯錦園林有夢歸心似遊僧思遠適身如敗將陷重圍
客来彊欲相寬釋每說人生七十稀
五月二十三夜記夢
夜漏欲盡雞初唱夢到神仙信非妄泉流直舂碧澗底
松根横走蒼崖上徐行林際遇飛橋峭壁驚濤臨萬丈
非惟履險足踸踔已覺處憂神悄愴空巖滴乳久化石
寶盖珠瓔紛物象鬼神慘淡疑欲摶龍蜃蜿蜒誰敢傍
長眉老仙乘白雲握手授我綠玉杖三生汝有世外緣
一念已斷塵中障雖云曩事不復憶憐汝瞳子神猶王
何須更待熟金丹從我歸哉住崑閬
送葉尚書
曩歲榜扁舟萬里歸自蜀五月下瞿唐六月過浮玉於
時始識公一笑忘暑毒羽扇臨清流華觴䟦紅燭一别
十五年去日如電速孤生晚還朝斂退慙陸陸要津非
所冀見公心自足斥歸又七載衰病將就木造物哀其
窮公来位岳牧每見語諄諄與世異寒燠聖朝方急賢
登用及釣築如公實舊德顧豈待夢卜初聞一札下已
報四輩趣懸知新天子虚懷須啟沃願公論其大始為
天下福即宣垂拱麻寧復摛文宿
路傍曲
冷飯雜沙皪短褐蒙霜露黃葉滿山郵行人跨驢去
又
大道南北出車輪無停日彼豈皆奇才我獨飢至夕
又
淒涼路傍曲朱門人不知秋街槐葉落正是斷腸時
贈汪叔潛
火雲嵯峨如疊嶂百病攻衰非一狀低簷小屋桑竹村
忽辱君来問亡恙蹶然攬衣起闖門裹飯仍煩遠相餉
歲饑野外無供給羞澀餘糧不盈盎我守此窮三十年
尚恐死前無力量君誠不以老棄予苦語見規宜勿讓
出遊
莫笑衰殘百不能一枝笻杖捷飛騰山空野火焚秦篆
日澹烟蕪遍禹陵小浦漲潮迎釣艇疎鐘出谷送行僧
踟蹰不覺歸途晩村落人家已上燈
劎南詩稾卷三十二
