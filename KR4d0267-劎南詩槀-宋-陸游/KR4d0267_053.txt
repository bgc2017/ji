劎南詩稾卷五十三
宋陸游撰
謝徐志父帳幹惠詩編
平生聞若人筆墨極奇峭相望二千里安得接談笑一
朝獲其詩驚喜踰素料夜忩取吟諷寒燈耿相照舂容
清廟歌縹緲蘇門嘯蹴天浙江濤照野楚山燒每篇十
過讀玩味頭屢掉正如啜名酒雖愛不忍釂看君亦華
髮氣壓萬年少予昔從茶山辱賞三語妙文章老不進
顦顇今可弔誰知牛車鐸黃鐘乃同調願君時來過勿
恤俗子誚
河橋晚歸
曲巷連新市層樓近小橋青帘猶滴雨綠浦恰通潮簾
影晴方見笙聲冷未調斜陽覓歸路偏愛玉驄驕
謝王子林判院惠詩編(王從楊廷秀甚久)
文章有定價議論有至公我不如誠齋此評天下同王
子江南秀詩有誠齋風今年入修門軒軒若飛鴻人言
誠齋詩浩然與俱東字字若長城梯衝何由攻我望已
畏之謹避不欲逢一日來叩門錦囊出幾空我欲與馳
逐未交力已窮太息謂王子諸人無此功騎驢上灞橋
買酒醉新豐知子定有人詎必老鈍翁
紹興癸亥余以進士來臨安年十九明年上元從
舅光州通守唐公仲俊招觀燈後六十年嘉泰壬
戌被命起造朝明年癸亥復見燈夕遊人之盛感
歎有作
隨計當時入帝城笙歌燈火夜連明寧知六十餘年後
老眼重來看太平
出謁晚歸
萬卷縱横眼欲盲偶隨尺一起柴荆淵魚脫水知難悔
野鶴乘車只自驚苑路落梅輕有態御溝流水細無聲
紅塵朝暮何時了促駕歸來洗破觥
思歸示子聿
平生愛山水遊陟老不厭此外惟讀書垂死尚關念方
昔少壯時萬里攜一劒自從還故山日夜就收斂蒙恩
置三館寒灰忽光熖龍鍾氣纔屬筆力安得贍同舍多
賢豪揣分無乃玷春來百疾作沈痼困鍼砭思歸入夢
寐歷歷數過店問津始胥濤繫纜望禹窆小江齋餅美
梅市將酒釅雲破山嶙峋雨足湖㶑灩二月柳勝槎三
月花如染拄杖幸可扶吾生尚何欠更當與稚子晨暮
事鉛槧天爵古所尊榮名勿多占
上元後連數日小雨作寒戲作
呼兒取酒敵春寒病起駞裘&KR1233;覺寬萬事不妨高枕臥
始知老子耐悲歡
又
春風催暖入園林一片雲生又作陰留得梅花三日住
誰云造物本無心
又
煙籠天闕青鴛濕水漲官河畫鷁浮解賦春陰三十首
不應惟有宋鄜州
又
擬撥殘書出郭行浮雲忽已敗春晴窮閻今雨無車馬
臥聽深泥濺屐聲
出湧金門
出湧金門一黯然初來猶是紹興前都人百萬今誰在
惟有西湖似昔年
書志示子聿
誤上蓬山亦已叨所悲故里隔胥濤還家未失屠羊業
報國元無汗馬勞載筆敢言宗史漢閉門猶得讀莊騷
小兒願與翁偕隱正恐聲名未易逃
入春念歸尤切有作
六朝覆育忝遺民扶憊歸來雪鬢新對酒無歡翻作病
愛詩何得但窮人腰錢自昔妨騎鶴絶筆何時到獲麟
鄉俗嬉遊重端五&KR1233;烹糰糭喚比鄰(筮者言予五月可還故山)
書房雜詠
賦性無他嗜傳家但古書堯咨洪水際羲畫結繩餘異
學方攘斥浮文亦掃除挑燈北忩下聊得遂吾初
又
久客思鄉井殘軀怯歲年家能常食粥口固不言錢鐵
補曾穿硯韋聯屢絶編臥聞兒講學起坐失沈緜
獨立思故山
谿水初生與岸平橋頭新柳已藏鶯詩緣遇興玲瓏和
酒為逢知爛漫傾青箬買來衝雨釣烏犍租得及時畊
今朝獨立東風裏歎息無人會此情
寓歎
俗心浪自作棼絲世事元知似奕棋舊業蕭然歸亦樂
餘生至此死何悲古人可作將誰慕造物無心豈汝私
已覺殘春故溪去短蓑垂釣月明時
後寓歎
貂蟬未必出兜鍪要是蒼鷹憶下韝彭澤往歸端為酒
輕車已老豈須侯千年精衛心平海三日於莬氣食牛
會與高人期物外摩挲銅狄灞城秋
新歲頗健寄青城故人
驕氣年來痛自鋤似能略契度關書神光出眥夜穿帳
胎髮滿頭晨映梳吾道元知非土苴此身那可付丘墟
岷山幸有丹爐在青壁何時共結廬
新年七十有九
中歲抱沈緜詎敢望七十造物偶脫遺俯仰耄已及寧
知辱弓旌扶憊去鄉邑受恩不知報懷抱空怏悒天門
邈難窺地芥亦嬾拾隨身一詩囊副以兩藥笈何當復
得謝浩然脱維縶擘浪畫楫飛穿雲青鞵濕餘年尚有
幾登覽當汲汲狂吟題寺廊大筆蘸墨汁
春日訪客于逆旅及郊寺感而有賦
底事經年客帝鄉風光淡沲日初長野歌作氣老猶壯
花氣撩人醒亦狂店壁拂塵尋舊字寺樓極目送斜陽
告歸不過殘春事杜曲桑麻亦未荒
二月二日夢中作
零落薔薇委道傍更堪微雨漬殘香象牀玉尺人何在
腸斷新裁錦一方
對酒作
羨門安期何在哉河流上泝崑崙開白雲不與隱居老
孤鶴自下遼天來春江風物正閒美綠浦潮平柂初起
暮吹長笛發巴陵曉挂高帆渡湘水世間萬變更故新
會當太息摩銅人脫裘取酒藉芳草與子共醉壺中春
西湖春遊
靈隱前天竺後鬼削神剜作巖岫冷泉亭中一尊酒一
日可敵千年夀清明後上已前千紅百紫爭妖姸鼕鼕
鼓聲鞠場邊鞦韆一蹴如登仙人生得意須年少白髮
龍鐘空自笑君不見灞亭耐事故將軍醉尉怒訶如不
聞
春晚用對酒韻
吾今歸哉復歸哉草堂正對湖山開座銘漆園養生主
屏列柴桑歸去來一閒可敵八珍美驪駒在門端可起
不緣老病日日增世味從來淡如水故人誰非白頭新
况復眼中無故人但餘一恨未免歎掩關睡過今年春
題館中直舍壁
幾年顦顇去清班敢辱君恩誤賜環但厭軟塵隨倦馬
不愁弱水隔神山下帷寢飯羣書裏退食雍容衆&KR1471;間
行矣東歸竟何補低回未免媿吾顔
春晚懷故山
吾廬煙樹閒正占湖一曲遠山何所似䰀鬌千髻綠近
山更可人連娟兩眉蹙澗蟠偃蓋松路暗圍尺竹海棠
雖妍華態度終不俗最奇女郎花宛有世外躅雖云嬾
出遊閉戸樂事足年來殊失計久耗太倉粟淖糜不救
口斷簡欲滿屋兀兀不知春青燈伴幽獨
春社日效宛陵先生體
社雨
開歲纔幾時春社忽已及茫茫草色深蕭蕭雨聲急扶
犁行白水不惜芒屨濕村童更可憐赤脚牛背立
社鼓
酒旗三家市煙草十里陂林間鼓鼕鼕迨此春社時飲
福父老醉嵬峩相扶持君勿輕此聲可配豐年詩
社酒
農家畊作苦雨𤾉每關念種黍蹋麴蘖終歲勤收斂社
瓮雖草草酒味亦醇釅長歌南陌頭百年應不厭
社肉
社日取社豬燔炙香滿村飢鴉集街樹老巫立廟門雖
無牲牢盛古禮亦略存醉歸懷餘肉霑遺徧諸孫
局中春興
天知病眼困風沙借與蓬山閱物華微㬉已迎新到燕
輕陰猶護欲殘花幽窗寂寂書圍座倦枕時時夢過家
立馬庭前還小駐不妨閒試半甌茶
久客
顦顇閒坊底蕭條久客心燕歸知社過葉密覺春深燈
火愁殘史塵埃歎素琴餘生猶有幾去日苦駸駸
幽居
花過鶯初嬾泥新燕正忙病餘猶止酒睡起獨焚香拄
杖嫌園窄棋枰喜日長北窗元可樂不是傲羲皇
春日絶句
吏來屢敗哦詩興雨作常妨載酒行忽見家家插楊柳
始知今日是清明
又
二十四番花有信一百七日食猶寒眼中不是無春色
歎息衰翁自鮮歡
又
門前喚擔買芳菲白髮猶堪插一枝舊厭蛙聲今喜聽
牆陰特地作盆池
又
故園蛺蝶最多種百草長時花亂開窮巷春風元不到
一雙誰遣過牆來
又
桃李吹成九陌塵客中又過一年春餘寒漠漠城南路
只見鞦韆不見人
又
便恐東皇促駕回小軒無事且啣杯不知何處桃花落
一片飛從屋角來
又
介亭南畔排衙石剝蘚剜苔覓舊題讀罷南豐數行字
滿山煙雨共凄迷
又
楊家園裏醉殘春醉倩傍人拾墮巾紅紫飄零不須歎
東君渠自是行人
歎老
晨起梳頭滿鏡霜豈堪著脚少年場酒徒分散情疎索
棋敵憑陵意頡頏寓世極知均醉夢餘生只合老畊桑
石帆山下蓴絲長待我還東泊野航
春雨中偶賦
老子年來百事慵不妨詩課尚能供殘花已覺胭脂淡
煑酒初嘗琥珀濃羸病不堪連日雨孤愁偏怯五更鐘
舊交只有烏藤在且伴禪床莫化龍
戲詠落花
終年栽接待新春一日隨風委路塵愁殺主翁渠不管
爭如只作看花人
思歸示兒輩
睡味甜如密人情冷似漿流年垂及耄客子固多傷興
發鷄豚社心闌翰墨場吾兒姑力穯莫羨笏堆床
東軒花時將過感懷
小軒風月得婆娑盡付流年與嘯歌細數一春今過半
正令百歲亦無多還家常恐難全璧閱世深疑已爛柯
只欲閉門搘倦枕晚風無奈落花何
又
社雨晴時燕子飛園林何許覓芳菲江山良是人誰在
天地無私春又歸殘史有期成汗簡修門即日挂朝衣
人生念念皆堪悔敢效淵明歎昨非
江亭
千載濤江上書生誦所聞鑄形尊越蠡抉眼悼荆員高
鳥衝煙沒輕舟壓浪分何由從此逝揮手謝諸君
對食
天賦元無滿谷羊不煩粱肉汙龜腸忽逢客釜蒓羹美
遥憶山厨麥飯香正有一簞元自足縱嘲三韭亦何傷
江邊煙岫參差路便喚漁舟莫治裝
飽食
飽食無功媿汗青燈前顧影歎伶俜馬衰猶養疑知路
龜久當捐為不靈腰下徒誇綬若若鏡中何止髮星星
石帆回首初非遠要及清秋劚茯苓
記夢
旅夢遊何地分明禹廟傍不嫌村餉薄但愛野蔬香筍
市連山塢菱歌起夕陽一蓑元所樂枉道嬾衣裳
初夜暫就枕
街鼓鼕鼕欲斷時官閒惟與睡相宜褰帷臥看初升月
轉枕重思未穩詩偃仰少安真得策欠伸徐起頓忘疲
悠然已在羲皇上莫遣兒曹取次知
次林伯玉侍郎韻賦西湖春遊
西湖一别不知年陳迹重尋麥嶺邊山遠往來雙白鷺
波平俯仰兩青天殘骸自覺難支久一笑相從亦宿緣
旅食京華詩思盡羨公落筆思如泉
湖中微雨戲作
搓罷青梅指爪香一杯聊復答年光莫言老子無人顧
猶得西施作淡粧
與兒輩泛舟遊西湖一日間晴陰屢易
逢著園林即欵扉酌泉鬻筍欲忘歸楊花正與人爭路
鳩語還催雨點衣古寺題名那復在後生識面自應稀
傷心六十餘年事雙墖依然在翠微
贈吕次翁(栻)
君得金丹雖未仙放翁邂逅與忘年空能處處誇詩句
不解時時贈酒錢馬駿極知生冀土鶴飛會見上遼天
爾來筆硯塵埃滿&KR1233;欲相從乞一聯
得子聿到家山後書
日日春陰愁出戸汝今恰遇十分晴桑林紫葚纍纍熟
稻壠青秧漫漫平夢好定知行路健書來深慰倚門情
柯橋道上山如畫早晚歸舟聽艣聲
題亝壁
小屋閒坊旋卜居老人也看作吾廬客知貪睡多留刺
兒未歸來自檢書草賦萬言那直水屬文三紙尚無驢
京塵日念家山樂況值腰鎌割麥初
又
殘髮蕭蕭不滿簮衰年亦自惜光陰作碑諛墓已絶筆
紬史藏山猶苦心穿破綠錢多穉筍驚飛紅雨有幽禽
北窗睡起摩挲眼更覺清風直萬金
又
一櫂秋風去已遲釣竿恐失野人期朝回補睡尋幽夢
客去偷閒練近詩浮世本知緣苦薄頽齡已與志俱衰
平生所慕孤山老&KR1233;欲懷茶奠舊祠
小飲
門生嘲喜眠官長罵躭酒人生自適爾嘲罵亦何有蒸
我乳下豚翦我雨中韭杯&KR0777;雖不豐吾兒起為夀車馬
滿長安誰肯顧衰朽作詩付汝藏千金珍弊帚
贈傳神水鑑
寫照今誰下筆親喜君分得臥雲身口中無齒難藏老
頰上加毛自有神誤遣汗青成國史未妨著白號山人
他時更欲求奇迹畫我溪頭把釣緡
春晚
新綠成陰小雨時幅巾蕭散與閒宜燕歸赴訴經年别
鶯晚分疏出谷遲曉枕呼兒投宿酒暮窗留客算殘棋
翛然此意風塵表正恐羲皇未必知
天竺曉行
三苑聽徹五更鐘二竺穿窮九里松無復官樓沽酒美
但煩湖水照衰容
又
筍輿咿軋水雲間慙愧忙身得暫閒堪笑風中一黃葉
知看天外幾青山
初見石榴花
吳中四月尚餘寒細雨霏霏怯倚闌老子真成興不淺
榴花折得一枝看
夢遊
太華峰頭秋氣新醉臨絶壁岸綸巾世間萬事惟堪笑
禹跡茫茫九片塵
又
九秋風露洗頭盆萬里雲煙腰帶鞓小瓮松醪知已熟
與君爛醉不須醒
又
客途幽夢苦凄凄滿眼山川意却迷鞗革朝驅雲外騎
河潼夜聽月中雞
江亭晚思
本自無閒況有忙遠坊兀兀送年光太空不礙雲舒卷
高枕寧論夢短長山破霽煙千萬疊鳥横潮浦兩三行
年來自笑詩情減愁絶奚奴古錦囊
上章納禄恩畀外祠遂以五月初東歸
身似霜松老不枯乞骸猶得侍清都百錢濁酒渾家醉
六月飛蟁徹曉無美睡不愁閒客攬出遊自有小兒扶
買山尚恐巢由笑敢問君王覓鏡湖
又
黃紙淋漓字似鴉即今真箇是還家園廬漸近湖山好
鄰曲來迎鼓笛譁籩實傍籬收豆莢盤蔬臨水采芹芽
皇家養老非忘汝不必青門學種瓜
又
羣玉峯頭孤夢斷五雲溪上野舟回傍人鷗鳥自然熟
到處藕花無數開麥飯不饜常面槁柴門閒掩自心灰
雨來正作盆山地不怕冥冥半月梅
又
身是風前一斷篷經年竊食竟何功倚天青嶂迎船出
撲馬紅塵轉眼空網戸餉魚勝丙穴旗亭送酒等郫筒
死前幸作扶犂叟免使淮南笑發蒙
又
此身惟有一躬畊乞得餘年樂太平東觀竝遊收昨夢
西湖重到付來生一堤草露明晨照半浦荷風颭晚晴
歷歷歸途皆勝事江亭先聽櫂歌聲
江亭
旅食京華興已闌喜扶衰憊出重關江波蘸岸綠堪染
山色迎人秀可餐濠上觀魚非至樂管中窺豹豈全斑
此行便問天台路&KR1233;采靈芝換病顔
題三茒邵道士雲隱
興盡當年句曲秋却歸罨畫弄扁舟有時信脚來沙際
拾得殘雲補破裘
又
尚嫌勾漏養丹砂況種劉郎去後花罨畫溪頭雲萬頃
不知何處是君家
受外祠敕
放浪江湖迹已陳今朝&KR1233;喜結銜新讀騷未敢稱名士
拜賜猶應號散人歸去還騎欵段馬醉顛重岸接䍦巾
行行漸近雲門寺愈信人生有宿因
感寓
人生難控搏古謂七十稀夀夭雖小異要亦同所歸君
看銜山日耿耿有餘暉投床方息偃晨起復求衣萬家
同一役負水關門扉知叟與愚公畢竟孰是非
又
老氏有至言所貴知我稀鄙夫急自衒豈復擇所歸君
看珠在淵草木借光輝所以古人達懷玉被褐衣吾廬
大澤中歲苦水半扉朱門固自好我亦未必非
肉食
平生愛枯淡老病未免肉殺戒苦難持貪境則易熟鄙
夫五鼎少達士一瓢足紛紛刀机間斷者豈復續習聞
謂當然乍見可痛哭長安多貴人得此試一讀
贈成封州(鏞)
綠髮臨邊固已奇不應顦顇客京師極知自有封矦骨
但要無忘畊壠時意氣覆氊書捷布風流横槊賦新詩
平生每恨相從少滿眼關山又語離
予以壬戌六月十四日入都門癸亥五月十四日
去國而中有閏月蓋相距正一年矣慨然有賦
三百六十日扶衰得出都略無新伎倆仍是舊形模世
事蠻攻蜀人情越事吳勿言蓴菜老檥櫂醉湘湖
又
一百七十里我行誰謂賖期年初去國度宿即還家事
似談春夢身如寄客槎石帆村好在重理舊桑麻
雨中别同朝諸公
今日别交舊街泥盈尺深極知當作惡追恨闕相尋笑
語關幽夢江山入苦吟新秋纔一月留句待清砧
又
雨點萬珠落水聲羣馬奔纔能脫危路未遽定驚魂一
埽枕中夢即歸江上村村醪莫嫌薄隨事有雞豚
出城
羈枕不成寐羸驂曉出城驛門深閉草苑樹密藏鶯老
病安閒散疎慵負聖明津亭凝望久惟是待潮平
宿北錢清
晡時理舟檝甲夜泊錢清韲餅依然美(店家韲麵有名已六十年矣)
漁燈特地明酒旗闌道出風浪拍船鳴未說鄉閭喜江
山亦有情
老伶
老伶頭已白相識不論年時出隨童稚猶能習筦弦煙
林梅市路風幔放翁船餘酒堪同醉君無惜醉眠
舟行錢清柯橋之間
逾年夢想會稽城喜挂高帆浩蕩行未見東西雙白墖
先經南北兩錢清兒童鼔笛迎歸艦父老壺觴叙别情
想到吾廬猶未夜竹間正看夕陽明
寓蓬萊館
道山方夢斷税駕復蓬萊海上羝應乳遼東鶴已回客
驚添鬢雪自笑久心灰底事妨人睡樓頭暮角哀
乍自京塵中得歸故山作五字識喜
門巷如秋爽軒窗抵海寬初還綬若若已覺面團團引
睡拈書卷偷閒把釣竿人生快意事五月出長安
初歸雜詠
雪滿漁蓑雨墊巾超然無處不清真胸中那可有一事
天下故應無兩人騎馬每行秋棧路喚船還渡暮江津
酒樓僧壁留詩徧八十年來自在身
又
齒豁頭童儘耐嘲即今爛飯用匙抄朱門漫設千杯酒
青壁寧無一把茅偶爾作官羞問馬頽然對客但稱貓
此身定向山中死不用磨錢擲卦爻(磨錢擲卦爻蜀龍昌期語也)
又
八十可憐心尚孩看山看水不知回輭炊香甑桃花飯
淺酌清尊竹葉醅平地本知多陷阱羣兒隨處覓梯媒
曠懷只待秋風起十丈蒲帆海上開
又
換盡朱顔兩鬢皤流年如此奈君何早從學問求開益
晚悟文章要詆訶每憶壯遊成獨笑間逢老伴亦高歌
更餘一恨君知否千載浯溪石未磨
又
窗下初收剝啄棋疎簾窣地晝陰移下巖石潤揮毫後
正焙茶香落磑時癃老入朝元是錯期年决去已為遲
天公賦予誰能測只吝功名不吝詩
又
小園五畝翦蓬蒿便覺人間迹可逃盡疏珍禽添爾雅
更書香草續離騷藥苖可斸攜長鑱黍酒新成壓小槽
老入鵷行方徹悟一官何處不徒勞
又
乞得身歸且浩歌蕭然生世寄漁蓑茶甘半日如新啜
墨妙移時不再磨山寺蹋雲頻獨往鄰家穿竹自相過
棋枰勝負能多少堪笑傍人說爛柯
劎南詩稾卷五十三
