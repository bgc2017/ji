劒南詩稾卷六十六
宋陸游撰
園中作
疎籬圍中庭野水赴方塘春雨路易乾徐步蹋夕陽豔
豔紅杏梢忽已占年光我老來日短乃復不自量接花
待其成鄰里共笑狂萬事孰能料社櫟老不僵磊磊盤
中果安知不獲嘗作詩遣閒愁一笑無留觴
寄題求志堂
古人不輕出出則堯舜其君民古人不輕隱隱則坐使
風俗淳孰知後世乃不然唐虞日遠如飛煙異端欲出
六籍上裔夷直居中夏先窮居求志達行道儻不塞責
真負天士固不可苟富貴顧亦豈可徒貧賤如其一念
有媿心寧不終身戴慙面老夫少年鐵鑄硯欲窺聖門
終未見祝君勿恃來日長八九十年如掣電
贈過門道人
賣藥人間兩屨輕飄然雲水不論程曉經浦口亂流渡
夜宿山家乘月行
春晚
門巷蕭條老病侵春晴方快又春隂啄吞自笑如孤鶴
導引何妨效五禽雨洗杏花紅欲盡日烘楊柳綠初深
雛鶯寧有平生舊也傍茆檐送好音
又
村巷泥深晝掩門倚闌搔首一消魂花經風雨人方惜
士在江湖道更尊擘浪忽看魚對躍入雲時見鶴孤鶱
向來莘渭今安在歎息誰能起九原
梨花
開向春殘不恨遲綠楊窣地最相宜征西幕府煎茶地
一幅邊鸞畫折枝(宣司靜鎮堂屏上有邊鸞梨花)
又
粉淡香清自一家未容桃李占年華常思南鄭清明路
醉袖迎風雪一杈
又
嘉陵江色嫩如籃鳳集山光照馬銜楊柳梨花迎客處
至今時夢到城南
農桑
農事初興未苦忙且支漏屋補頹牆山歌高下皆成調
野水縱横自入塘
又
水長人家浸稻秧蠶生女手摘桑黃差科未起身無事
鄰曲相過日正長
又
采桑蠶婦念蠶飢陌上怱怱負籠歸却羨鄰家下湖早
畫船青繖去如飛
又
蠶如黑螘稻青鍼夫婦畊桑各苦心但得老親供養足
不羞布袂與蒿簪
自嘲
野叟身常雜傭保苐圃荒庭自鋤掃小兒畊養堇堇
足大兒游宦垂垂老朝餐未破百瓮韲晚餉猶存兩
囷棗舂粳但備翁作糜儲帛纔堪孫裂褓賢愚元自
一王尊癡鈍寧論萬馮道可憐對客猶自矜談道能
令君絶倒
春晚
寂寞又過桃李時東園微雨草離離破囷食外有餘粟
殘髮白中生黑絲小疾已能忘藥石餘年寧復問蓍龜
飾巾待盡從來事閉戶燒香更不疑
又
正見山陂草木芽狂風忽埽萬枝花病懷久已忘春事
老眼猶能惜物華枕上有詩頻自改尊中無酒不妨賖
昔人漫道傷幽獨野鶴分巢即是家
閉戶
乞身林下養衰殘閉戶寧容外物干正使有為終淡泊
未能無疾已輕安寸隂息念如年永丈室端居抵海寬
老子爾來深達此却嫌兒女話團欒
晨起
初聽高枝鵯鵊鳴旋聞深井轆轤聲煙籠小閤猶疑雨
日射東窗頓作晴古洗注湯供頮濯春畦摘菜助炰烹
老人頹惰雖堪笑終勝胷中懷不平
出遊
九日隂薶一日晴此行處處是丹青斷雲零落江郊路
壽木輪囷古驛亭饁婦微行望畊壠漁歌相和起煙汀
拔山意氣今何在猶有遺祠可乞靈(路過項羽廟)
又
近過父老遠尋僧病起經行力漸增織室蹋機鳴軋軋
稻陂瀦水築登登淺深村落時分徑高下川原自作層
薄暮到家還熟睡隔林鐘鼓報晨興
又
吳地清明未減寒梨花初動杏花殘平沙漫漫人爭渡
微雨蕭蕭客跨鞍野寺吹螺作春會山郵糴米具朝餐
已開九帙吾何覬時說金丹強自寬
又
東阡南陌適逢晴小蹇輕裝短作程白水滿陂秧馬躍
綠隂遶舍緯車鳴過村小婦憑牆看入寺高人攬裓迎
剰倩東風吹柳絮放翁詩到此時成
曳杖
曳杖寄彷徉徐行轉曲廊病知貪酒害老悔愛花狂庭
樹雲收影簾旌雨浥香悠然有佳處物我兩相忘
自詠
曾著杞菊賦自名桑苧翁常開羅雀網不下釣魚筒租
税先期畢陂塘與衆同士章八十字世世寫屏風(予寫孝經)
(士章八十四字為屏風)
雜興
謀生在衣食不仕當作農識字讀農書豈不賢雕蟲婦
當娶農家養蠶事炊舂晨耕候春扈夜織驚秋蛩畦蔬
勝肉羹社酒如粥醲毋為慕朝幘諂笑求見容
又
家世本臞儒自奉至儉薄肉食固難期間亦闕鹽酪賓
朋飯芋豆時節羹藜藿偶然設雞豚變色相與作家居
常守此自計豈不樂蔬園畏蹴蹋切勿思大嚼
又
家本徙壽春遭亂建炎初南來避狂寇乃復遇強胡于
時髧兩髦幾不保頭顱亂定不敢歸三載東陽居人事
固難料今乃八十餘努力未死間讀我先人書
又
讀詩讀七月治書治無逸王業與農功事異理則一此
外復何為齊民有遺術一飽不啻足切勿為利訹大屋
起道傍百鬼闞其室曷不觀陸翁食菜開九帙
又
三吳氣候異開歲固多雨今年已暮春霽日僅可數寒
氣薄腠理沈痛結心膂遣奴買藥物日夜事炮煮端居
情懷惡欲出泥淖阻安得平生歡駕言問良苦
雜感
病臥踐衰境躬耕歸故園怒蛙號廢沼妖鵩嘯荒村里
巷魚飱薄坊場黍酒渾相逢欲話舊意極轉忘言
又
道進身垂老方靈病已侵知難逃死籍猶得遂歸心星
斗開孤劒塵埃拂素琴妄庸常衮衮誰與論幽深
又
雨霽花無幾愁多酒不支凄涼數聲笛零亂一枰棋蹈
海言猶在移山志未衰何人知壯士擊筑有餘悲
又
草徑纔容步茅廬僅庇牀原貧道尊顯回夭死芬芳弦
誦喧清曉鉏耰滿夕陽此風能不墜韋布亦何傷
又
早仕讒銷骨遲歸悔噬臍短衣猶掩脛窮巷固多泥婢
喜蠶三幼(鄉中謂蠶眠為幼)奴貪雨一犂衡茅明我眼刮膜謝
金篦
又
春晚晴還雨村深醉復醒溪添半篙綠山可一窗青藥
品隨長鑱花名記小屏閒身幸無事吟嘯送餘齡
兩麞
吾園畜兩麞善驚未易馴及今纔幾時弭耳常依人飢
食園中草渴飲溝澗濱時時輟餘糧亦未耗吾囷吏或
無佳政盜賊起齊民孰能撫以德坐還三代淳
書感
疋馬曾為塞上遊東歸幾見剡川秋故城廢市古今歎
斷角殘鍾朝暮愁尺寸無功真碌碌耄期未死轉悠悠
阿奴尚喜強人意三日於菟氣食牛(開孫以二月二十日拏晬盤)
書意
萬事馬牛風蕭然破屋中忍貧增力量耐辱見神通道
進天魔散心安客疾空微言施魚鳥一一脱池籠
讀唐書
力行可使金如土篤好能徠馬若龍斗米三錢本常事
風雲千載自難逢
雜題
貧中得味如餐蔗語下明心似到鄉對客欲談渾忘却
笑呼童子替燒香
又
半飽半飢窮境界知晴知雨病形骸軒昂似鶴那求料
枯槁如僧不赴齋
又
傳家只要存書種學道當知養聖胎寧使終身遷比景
莫令一物汙靈臺
又
大兒都門久栖栖小兒調官今復西鄰家父子我所羨
泥水沒膝扶畊犂
栽牡丹
攜鋤庭下斸蒼苔墨紫鞓紅手自栽老子龍鍾逾八十
死前猶見幾回開
夜聞姑惡
學道當於萬事輕可憐力淺未忘情孤愁忽起不可耐
風雨溪頭姑惡聲
哭開孫
學步漸扶牀乘車已駕羊虚稱砌臺使不遇玉函方杳
杳天難問茫茫夜正長寂寥誰伴汝蕭寺閉空房
晚春東園作
雨餘木葉綠成隂一日身閒直萬金習氣自嫌除未盡
鳥啼花落尚關心
又
女郎花開春事闌王孫草長思婦歎蜂釀蜜脾猶未熟
雨催梅頰已微丹
禽聲
布榖布榖天未明架犂架犂人起畊宦途不似農家樂
東作西成過此生
秦皇酒瓮下垂釣偶賦
酒瓮山邊古釣磯沙鷗與我共斜暉目前雖有小得喪
天下豈無公是非滄海横流何日定古人復起欲誰歸
道邊醉倒君奚憾豈失風塵一布衣
出遊歸鞍上口占
渺渺煙波飛槳去迢迢桑野策驢還寄懷楚水吳山外
得意唐詩晉帖間每惜好春如我老誰能長日伴人閒
世間自是無無得勛業元非造物慳
閒詠
本志常思退前緣剰得閒聽猨來剡縣采藥上稽山超
絶風塵表瑩然冰雪顔向來香火地五綴羽衣班
雨
曉望横斜映水亭暮看飄灑濕簾旌不嫌平野蒼茫色
實厭空階點滴聲上策莫如常熟睡少安毋躁會當晴
且將穡事傳童稚未插秧時正好畊
立夏
赤幟插城扉東君整駕歸泥新巢燕閙花盡蜜蜂稀槐
柳隂初密簾櫳暑尚微日斜湯沐罷熟練試單衣
孤寂
晚境諸兒少在傍書堂孤寂似僧房家居不減旅懷惡
夏夜尚如寒漏長數筯筍虀甘淡薄半盂麥飯喜豐穰
愚儒幸自元無事日課朱黃自作忙
明日觀孤寂詩不覺大笑作長句自解
獨處將如長夜何直將寂寞養天和愛身不惰如懷璧
守氣無虧似塞河塵篋空存獲麟筆煙陂嬾和飯牛歌
年來勛業君知否纛下新降百萬魔
初夏出遊
早緣疎拙遂歸畊晚為沈緜得養生藥鑱釣竿緣已熟
海村山市眼偏明安西萬里人何在廣武千年恨未平
但使蓮峰歸路穩亦無閒手揖公卿
又
平生與世曠周旋惟有清遊意獨便小竈炊菰山市口
束芻秣蹇海雲邊春融恨欠舒長日秋爽已悲搖落天
首夏清和真妙語為君誦此一欣然
又
泥黦㯶鞵雨塾巾閒遊又送一年春長歌聊對聖賢酒
羸病極知朝暮人廢堞荒郊閒弔古朱櫻青杏正嘗新
桃源自愛山川美未必當時是避秦
自詠
龜屋裁小冠鹿皮製短裘陸駕少游車水泛淵明舟山
澤與城市有路即可遊或時一飯去間亦旬日留方見
草木萌忽已天地秋淘丹雲澗冷采藥乳穴幽逢人亦
欣然有問乃不詶摩挲金銅人千載寄悠悠
五更聞雨思季長
幽叢鳴姑惡高樹號杜宇驚回千里夢聽此五更雨展
轉窗未明更覺心獨苦天涯懷故人安得插兩羽
醉中作
小市鐘聲斷高樓月色新醉眠當大路狂舞屬行人有
客要元亮無妻諫伯倫山花信手插不復惜烏巾
溪園
跌宕欲忘形溪園半醉醒靜看猿哺果閒愛鶴梳翎矮
榻水紋簟虚齋山字屏更須新月夜風露對青冥
初夏閒居
雲液初篘小瓮香風漪乍展北窗凉巢乾燕乳蟲供哺
花過蜂閒蜜滿房閉戶不知春已去鈔書但覺日方長
所嗟詩思年來減虚負奚奴古錦囊
又
川雲漠漠雨冥冥濁酒閒傾不滿瓶蠶簇尚寒憂繭薄
稻陂初滿喜秧青王師護塞方屯甲親詔憂民已放丁
病起自憐猶健在不須求應少微星
又
松棚黯黯接虚堂埽地燒香旋置牀密葉留花供淺酌
斷雲障日作微凉高城薄暮聞吹角小市豐年有戲場
白首史官閒盡歲祗將搜句荅流光
又
城上朱旗夏令初溪頭綠水蘸菰蒲花貪結子無遺萼
燕接飛蟲正哺雛簫鼓賽蠶人盡醉陂塘移稻客相呼
(鄉中謂傭畊者為客)長安青蓋金羈馬也有農家此樂無
又
啜茗清風兩腋生西齋雅具愜幽情熏衣過後篝爐冷
展卷終時嬾架横巢燕何曾擇貧富鳴鳩元不為隂晴
但能與物俱無著小草新詩取次成
又
野水楓林久寄家慣將枯淡作生涯小樓有月聽吹笛
深院無風看磑茶靜岸葛巾穿薈蔚閑拖笻杖入谽谺
平居每與兒孫說切勿人前一語誇
又
水邊茅屋兩三間野叟幽人日往還兩卷硬黃書老子
數峯破墨畫廬山功名會上元須福生死津頭正要頑
試說龜堂得力處向來何啻半生閒
又
煮酒青梅次第嘗啼鶯乳燕占年光蠶收戶戶繅絲白
麥熟村村搗麨香民有袴襦知歲樂亭無桴鼓喜時康
未嘗一事横胸次但曲吾肱夢自長
子坦今秋鹽官市征當滿作絶句寄之
八十老翁頭似雪柯橋送汝淚頻揮殘年豈料猶強健
却向柯橋接汝歸
子遹調官得永平錢監待次甚遠寄詩寬其意蓋
將與之偕行也
黃紙起家陞仕籍青衫遡闕拜恩光署銜汝勿憎銅臭
就養吾方喜飯香世事極知多倚伏人生正要小回翔
但令父子常相守歛版扶犂味總長
送韓立道守池州
千里江山控上流省郎懷綬去為州才華故在諸公右
談笑遙分聖主憂月墮麗譙喧鼓角雨餘綠野徧鋤耰
萬家歌舞春風裏秋浦如今不似秋
野興
寓館無常地輕裝不宿謀迷途問畊叟過渡上漁舟野
飯香炊玉村醪滑瀉油還家亦無事隨處送悠悠
又
小雨迎藜杖微風入葛巾寧甘結襪系不作拜車塵施
藥鄉鄰喜忘機鳥雀馴家山又初夏好在不貲身
又
山豁逢孤寺林窮渡小溝松聲亂僧梵雨點雜魚遊皂
纛三軍帥金章萬戶侯人生各有願未肯换扁舟
又
去去歴山村行行並廟垣湍流鱠魚小仄徑鮓花繁白
鷺飛如導青蘿險可捫歸途不寂寞迎笑有諸孫
東齋雜書
吾廬雖甚陋窗扉亦疎明開卷冬日暖曲肱暑風清昨
日一鳥鳴今日一木榮欣然與之接悲慨何由生
又
吾貧無時醒日月忽遄邁空林春采葚荒壠秋種稗孤
學有自來餓死奚足怪著書充棟宇一字不肯賣
又
負負無可言上上不須說天壤大如許我獨身孑孑苟
合不可為萬事聽瓦裂年登麥飯足得酒且勤歠
又
有客可劇談有酒可盡醉老夫老更窮終日惟坐睡既
無客欵門酒亦未易致頹然北窗下兀兀有餘味
又
下帷聽雨聲開戶延月色霏霏半篆香湛湛一池墨徐
行舒血脈危坐學踵息吾聞諸先賢養生莫如嗇
又
門低不通車室隘劣容膝掩脛無全衣作字用拙筆親
朋孰可望門内自相恤一笑語吾兒汝馭未須叱
又
區芋常願雨秧菜常願晴吾兒行渡江晨起愁風生人
生各徇私夫豈造物情孰能均此意萬里皆春畊
又
吾居魚鱉鄉戒食兼鮮薧雞鶩以御客乃者亦一埽區
區仁愛心殆可質蒼昊物情豈遠哉我亦吝肝腦
又
蓺花恨不茂薙草欲其盡心常墮貪愛否則近殘忍蝶
網猶翩翾蚓斷更菌蠢君其等觀之何者非可閔
又
藥與疾相當何恙不能已良醫善用藥疾去藥亦止晨
晡節飲食勞佚時臥起藉臼米長生耄期直易爾
又
養生有妙理省事與寡言于此能力守衆說皆其藩擾
擾斲汝本譊譊傷汝魂要當俱置之息深踵自温
又
學者學聖人斯須不容苟百年樂簞瓢千載仰山斗家
庭盛弦誦父子相師友但令書種存勿媿畊壠畝
梅市
沙際人家半掩扉借炊小住不相違水生溪面大魚躍
風定草頭雙蝶飛竹院遊僧聞鼓集煙畦老圃荷鋤歸
浩然物外真堪樂回首浮生萬事非
初夏幽居
日長巷陌曬絲香雨霽郊原割麥忙小擔過門嘗冷粉
微風解籜看新篁傍籬鄰婦收魚笱叩戶村醫送藥方
欲到湖邊還嬾動悠然扶杖立斜陽
又
虚堂一幅接䍦巾竹樹森疎夏令新瓶竭重招麴道士
牀空新聘竹夫人寒龜不食猶能壽敝帚何施亦自珍
枕簟北窗寧有厭小山終日對嶙峋
又
野草幽花無歇時一窗終日對東籬病猶獨醉雖堪笑
老未全衰亦自奇古紙硬黃臨晉帖矮牋勻碧錄唐詩
箇中疑是忘憂處問著山翁却不知
又
東園梅熟杏初丹老子披襟每不冠古硯坡陁麝煤綠
小山蔥蒨石盆寒移牀剰欲眠松塢鼓枻還思泊蓼灘
未用絲毫辨差等黃塵終勝客長安
泛舟至近村茅徐兩舍勞以尊酒
小舸悠揚亦樂哉迢迢故取北村回山從樹外參差出
水自城隂曲折來樂歲共忘東作苦殘租不待急符催
舊鄰父老暌離久喚取開顔把一杯
再次前韻
少壯即今安在哉輕舟訪舊莫輕回兒童擁岸迎舟入
婦女窺籬喜客來多難只成雙鬢改流年更著暮笳催
放懷魚鳥平生事少住茅檐盡此杯
題陳伯子主簿所藏秦少游像
晚生常恨不從公忽拜英姿繪畫中妄欲步趨端有意
我名公字正相同
入梅(并序)
吳俗以芒種後得壬日為入梅今年正以此日
重雲蔽天比夜乃雨父老以為有年之候賦詩
以識之
今年入梅日雲脚垂到地芬香小麥麨展轉北窗睡甲
夜聞雨聲起拜造物賜三登于此卜一飽可坐致語兒
高爾囷戒婦豐爾饋擊壤歌太平門無督租吏
劒南詩稾卷六十六
