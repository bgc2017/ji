劎南詩稾卷四十八
宋陸游撰
縱筆
莫笑畸翁廹耄期從來不許俗人知繫船慣聽巴東雨
畫策曾從渭北師袖劒客同樓上醉爛柯人看洞中棋
如今更欲滄溟去鯨浪浮天信所之
又
常笑相如賦上林肯為子政鑄黃金心光自發誰能障
踵息無聲不厭深搖齒復牢堪决肉枯顱再茁已勝簮
老松澗底雖終棄霜雪元知不解侵
又
拖得烏藤到處行看山看水眼猶明但期少健遊潼華
豈必長生似老彭一緉青鞵吾事了半甔綠酒萬緣輕
安知不作希夷叟生長兵間老太平(予生于宣和末遇世難間關東歸又)
(避地數年)
又
未說無功爵位叨昔人所畏在功高印如斗大寧常保
劎拄頤長秪自勞酒社極知身可隠獵場猶得氣差豪
世間見透渾無事狐貉安能詫緼袍
村興
折花持博酒種菜賣供家請藥人何壅争棋客正譁漁
翁足踸踔牧豎手丫义短景匆匆晚横林又宿鵶
賽神
歲熟鄉鄰樂辰良祭賽多荒園抛鬼飯高机置神鵝(村人)
(謂祭神之牲曰神猪神鵝)人散叢祠寂巫歸醉臉酡飢鴉更堪笑鳴
噪下庭柯
小立
紅樹園廬晚碧花籬落秋荒陂船護鴨斷岸笛呼牛酒
賤村村醉山寒寺寺幽聊須岸烏幘小立埭西頭
窮老
窮老寧須歎吾生得已多風埃棄朝幘煙雨弄漁蓑富
屋烏爰止閑門爵可羅人生只此是得酒且高歌
晚步舍東
籬槿花開柿葉丹土溝東去過牛欄艸煙漠漠天將暮
布褐蕭蕭客正寒
述野人語
白米乾薪好井泉甘餐美睡若登仙從來不慣嘗鹽酪
席下何須有一錢
又
重重大布敵風霜籬外桑隂五月涼軟飯一盂千萬足
那知世有郭汾陽
戲畣野人
日飲雲根一脉泉知君骨相自應仙曲肱閒卧茅簷下
買斷南山不用錢
又
木葉凋疎天欲霜老懷多感易凄凉得君數語開人意
徑就湖橋醉夕陽(湖橋有村店酒甚美)
建安陳希周官海南為予致兩拄杖其一促節竹
其一桄榔也
雨漬嵐侵蘚暈重石砮楛矢正相同取從萬里鯨波路
來伴三山鶴髮翁雪(一作雲)上有時留醉草花前隨處打
殘紅化龍徑去吾何憾且與人間作歲豐
排悶
棄官謂逍遥勞苦殊未既荒疇須墾闢破屋欠塗塈疾
深藥難求食盡穀暴貴安能作經營但覺睡有味秋高
霜露逼更苦薪炭費雖云未遽死飢凍亦可畏頗思從
李廣小獵聊吐氣復恐灞亭歸邂逅逢醉尉
九月十二日折菊
黃菊芬芳絶世竒重陽錯把配萸枝開遲愈見凌霜操
堪笑兒童道過時
表姪江坰種竹名筠坡來求詩
奉常遺緒冷如秋閉戶知君頗好修千里可嗟妨晤語
兩書猶喜免沉浮但令有竹能醫俗何患無天可寄愁
一事却須常自勉勿容凡子得同遊
微雨
晡後氣殊濁黃昏月尚明忽吹微雨過便覺小寒生樹
杪雀初定草根蟲已鳴呼童取半臂吾欲傍階行
秋晚寓歎
荷葉枯已盡菊花殘更香帶酲嘗野橘和夢聽啼螿鬢
畔流年速燈前舊話長寒龜且未死不必恨搘牀
又
野處仍多病經年無與遊僧庸幾市井醫傲過公侯不
睡愁逢夜無衣怯到秋一端聊自慰問事有長頭
又
幽夢雞呼覺孤愁雨滴成天高那可問年往若為情孱
敵猶遺育神州未削平登高西北望衰涕對誰傾
又
老歎交朋盡閑知日月長著書終覆瓿得句漫投囊霜
樹昏鴉黑風簾小蝶黃村醪如水薄也復畣年光
又
十里丹楓岸三家小麥村山多妨極目秋晚易消魂火
舉船過埭人行犬吠門窮愁已如許那更雨昏昏
又
行年垂大耋久矣少朋儔舊事同誰說新詩或自詶廢
書眠過日泥酒醉經秋遲速皆當死時來莫預愁
秋晚湖上
已過西成賽廟期家家下麥不容遲夕陽遍野人歸後
秋水生灘鷺集時靈藥不治懷抱惡好詩空益鬢毛衰
從來未識蘇司業愁絶西風滿酒旗
縱遊歸泊湖橋有作
西蜀東吳到處遊千巖萬壑獨吾州短篷載月娥江夜
小蹇尋詩禹寺秋村酒可賖常痛飲野人有興即相求
何由喚得王摩詰為畫湖橋一片愁
九月十八日至山園是日頗有春意
烏藤真好友伴我出荆扉落葉紛如積鳴禽暖不歸露
濃松鬛長土潤术苗肥未盡幽尋興還家趁夕暉
明日又來天微隂再賦
烏桕赤于楓園林九月中天寒山慘淡雲薄日曈曨旋
摘分猿果寬編養鶴籠身閒足幽事歸卧莫匆匆
又
河岸風檣遠村陂牧笛長短籬圍麂眼幽徑繚羊腸照
水鬚眉見搓橙指爪香衣裘又關念碪杵滿斜陽
雨後至近村
夜雨曉方止朝雲猶作隂山餘一寸碧溪長半篙深卧
泛白鷗渚行穿黃葉林老農能共語真率會人心
又
年耄身猶健秋高疾已平隣翁思問訊蔬圃要廵行竹
杖輕無迹芒鞋捷有聲相逢無别語努力事冬耕
雨復作自近村歸
夜聽蕭蕭未漲溪朝行㶁㶁已成泥可憐鳩取招麾速
誰似雲知出處齊野菊枝長半狼籍江楓葉落正淒迷
行人也識龜堂老小榼村醪手自攜
雨寒戲作
掃園收槲葉掊地甃塼爐幸有藜烹粥何慙紙作襦
衡門晚眺
幽居端似玉川生茅屋支撑不更營青旆荒寒增酒興
錦囊零落負詩情殘蕪色襯斜陽遠落葉飛如野鳥輕
徂歲峥嶸忽如許雁來又過會稽城
不寐
麗譙聽盡短長更幽夢無端故不成寒雨似從心上滴
孤燈偏向枕邊明讀書有味身忘老報國無期涕每傾
敢為衰殘便虛死誓先鄰曲事春耕
示子虡
好學承家夙所竒蠧編殘簡共娛嬉一婚倘畢吾無累
(吾今年為一子自蜀歸者聘婦無復婚嫁之責)三釡雖微汝有期(子虡明秋當赴句金)聿
弟元知是難弟德兒稍長豈常兒要令舟過三山者弦
誦常聞夜艾時
弊廬
弊廬雖陋甚鄙性頗所宜欹傾十許間草覆實半之碓
聲隔柴門績火出枳籬縳木為彘牢附垣作雞塒黃犢
放林莽蒼鵝戲陂池傭耕食于我客主同㸑炊瓦盎設
大杓葅莧羹園葵一飽荷鋤出作勞非所辭上以奉租
賦下以及我私有錢即沽酒阡陌恣遊嬉亦有扶持者
婢跣奴髻椎欲畫恨無人後世考此詩
予未冠即交諸名勝今無復在者感歎有作
早歲鄉閭接勝流老來零落歎山丘欲尋共語人難得
却是封侯印易求數酌不能成兀兀一枰且復寄悠悠
世間只有身差重惆悵今年盡白頭
夜雨
吾詩滿篋笥最多夜雨篇四時雨皆佳莫若初寒天紙
帳白于氊紙被輭于綿枕傍小銅&KR1250;海沉起微煙是時
聞夜雨如絲竹管弦恨我未免俗吟諷勤雕鐫南朝空
階語妙出建安前意謂奪造化百世莫比肩安知梧桐
句乃復與竝傳夜雨何時無竒語付後賢
題嚴州王秀才山水枕屏
我行天下路幾何三巴小益山最多翠崖青嶂高嵯峨
紅棧如帶縈巖阿下有駭浪千盤渦一跌性命委蛟鼉
日馳三百一烏騾雪壓披氊泥滿鞾驛亭沃酒醉臉酡
長笛腰鼓雜巴歌大散關上方橫戈豈料世變如翻波
東歸輕舟下江沱回首歲月悲蹉跎壯君落筆寫岷嶓
意匠自到非身過偉哉千仞天相摩谷裏人家藏綠蘿
使我恍然越關河熟視粉墨頻摩挲
小飲示座中
鏡裏蕭蕭兩鬢衰閑人正與老相宜誰知剪燭焚香夜
恰是搓橙破橘時莫道閉門無逸氣尚能為客誦新詩
君看江海寬多少是處皆堪理釣絲
搖落吟
素秋欲盡風雨惡千林如掃俱搖落年運而往秋復冬
念念元知己非昨癡人顧欲吝此生放翁憫汝笑絶纓
髮毛爪齒俱外物天地大化終無情我貧無以遺兒子
惟有一言持付爾仕宦要能當百挫為農飢死無游惰
插花
有花君不插有酒君不持時過花枝空人老酒戶衰今
年病止酒虛負菊花時早梅行可探家醖綠滿巵君不
強一醉歲月復推移新詩亦當賦勿計字傾欹
雨過行視舍北菜圃因望北村久之
蔬畦躡屐愜幽情檢挍園丁日有程得雨尚慳須灌溉
我來時聽桔橰聲
又
吳牛齧草卧斜陽烏臼青紅未飽霜急趁路乾來寓目
十分閑事却成忙
居三山時方四十餘今三十六年久已謝事而連
歲小稔喜甚有作
自問湖邊舍衰殘俛仰中謀身悲日拙造物假年豐稅
足催科静禾登債負空社醅邀里巷膰肉飫兒童衣及
霜晨贖爐先雪夜紅陂塘趨版築垣屋訖宫功盜息時
雍象人淳太古風退夫無一事鼓缶伴鄰翁
幽居
百事徒勞無一成幽居偶得稱幽情傍籬叢枳寒猶綠
遶舍流泉夜有聲飢坐炮燔多巨栗醉歸懷袖有新橙
愛閒自是從來癖敢竊區區納祿名(予自儀曹罷歸十年不出戶乃請挂)
(冠)
曉晴肩輿至湖上
多稼如雲穫併空牛闌樵擔畫圖中梧桐已逐晨霜盡
烏臼猶争夕照紅脫網噞喁犇遠浦避鷹撲握保深叢
旗亭人語燈初上一醉何妨野老同
戲作野興
省事貧猶富寬懷客勝家充虚一簞飯遣睡半甌茶有
興閒垂釣逢歡醉插花皋橋亦可死處處是生涯
又
擾擾亭中客悠悠局上棋所遭元有命自苦竟何為馮
衍深尤婦陶潛過責兒竒文雖可貴䆿語豈非癡
又
久已挂吾冠江邊歲又殘心惟無媿怍身取不飢寒小
酌三杯足安居一席寬東岡有泉脉攜杖試尋看
又
今年病微減耕稼樂江村燈火耿破屋歌呼圍老盆常
時但葵莧盛饌有雞豚客散茅簷寂蹣跚自閉門
又
出戶語鄰叟與卿同一愚逢人即如舊臨事不勝迃髮
白花猶插囊空酒亦沽回思五十載何處有榮枯
又
有酒皆堪醉無山不可廬遂初成近賦孤憤悔前書湘
寺分經帙廬山寄藥鉏江頭霜葉滿詩興屬騎驢
道室書事
榻上一琴横中函太古聲丹砂焼已死芝草種初生道
勝魔軍破方靈疾豎平明朝有蜀使細字報青城
行飯至潮桑堰東小市
飽食無營是處遊偶然來到埭東頭芒鞋也似雙鳬快
漁艇真如一葉浮樵擔行歌衝瞑色酒旗遮路賣新篘
任朱二老今安在歎息黃茅擁故丘(任朱皆居堰旁與予同乙巳生今死)
(矣)
負日戲作
困來兩眥似膠黏底怪吳人號黑甜安得他生不識字
朝朝就日卧茅簷(世傳楊大年見老兵負日不覺曰快活因問汝識字否對曰不識大年曰)
(如此更快活也)
遊西村
昨夜雨多溪水渾不妨喚渡到西村出遊始覺此身健
無食更知吾道尊藥笈可賖山店酒笻枝時打野僧門
歸來燈火茅簷夜且復狂歌鼓盎盆
初冬
平生詩句領流光絶愛初冬萬瓦霜楓葉欲殘看愈好
梅花未動意先香暮年自適何妨退短景無營亦自長
況有小兒同此趣一窗相對弄朱黃
遣懷
寬袂新裁大布裘低篷初買小漁舟舊交只有青山在
壯志皆因白髮休漫道卧熊吞貉子安能淅米向矛頭
山園芋栗秋方熟一飽今知本易謀
策杖
山翁老病入腰臀坐覺諸兒行步犇暫出衡門須策杖
千回上樹更堪論
汲東山下井
從來躭酒須微禄絶禄三年酒盞疎百尺轆轤新浚井
一杯聊慰渴相如
園中作
誰采桄榔寄一枝北來萬里為扶衰風光最愛初寒候
懷抱殊勝未老時閒引微泉成曲澗盡除枯蔓補疎籬
花前自笑童心在更伴羣兒竹馬嬉
又
病侵衰境頻須藥日漏寒雲旋作晴幽鳥喚回殘枕夢
蠻童扶下野堂行書生本自安窮處豐歲何妨樂太平
新買西村兩黃犢閒招隣曲議春耕
園中
霜凋櫸柳枝無葉風折安榴子滿房冬日園林元自好
老人懷抱自多傷
短篷
射的山前繫短篷快如魚鳥出池籠試臨清鏡枯顱茁
不待丹砂兩頰紅逐妄百年真自苦造微一日有餘功
不須更說岷峨約已覺蓬壺在眼中
自適
遠遊思里巷久困念耕桑家釀傾醇碧園蔬摘矮黃(小槽)
(用箓豆麴矮黃吳中菜名)利名因醉遠日月為閒長今歲雖中熟吾
徒亦小康
堂東小室深丈袤半之戲作
小室舍東偏滿窗朝日妍研池生細浪香岫起微煙欲
極圖書樂少須冰雪天猶勝禪榻上僅僅占三椽(禪僧自謂)
(三條椽下六尺單前)
獨處
蓬門終日閉寂寂少人聲納禄知身貴傳家覺責輕朝
餐烹芋糝夜坐爇松肪剗却彈棋局此心如砥平
又
白氎敷牀穩烏藤倚壁斜灰深惟畫字燈暗不成花似
客猶居里如僧未出家孤村夜無月何事有啼鴉
探梅至東村
乞得殘骸已累年柴車破弊不堪懸閒愁正要供詩思
小疾何妨省酒錢忍事漸多心混混貯書雖少腹便便
今朝偶有尋梅興春色争來拄杖前
讀史
青燈耿耿夜沉沉掩卷淒然感獨深恤緯不遑嫠婦歎
美芹欲獻野人心孤忠要有天知我萬事當思後視今
君看宣王何似主一篇庭燎未忘箴
漁翁
船入蘆花日莫時雙瞳炯炯鬢如絲世間豈少磻溪叟
老向煙波人不知
又
丈叔君房兩故人可憐俱作白頭新桐江歸伴隣翁醉
一笑相看意却真
寓言
濟劇人材易扶顛力量難為謀須遠大守節要堅完氣
與秋天杳胸吞夢澤寬方知至危地自有泰山安
又
出仕謝招麾還家美蕨薇深居全素志大路息危機世
變生呼吸人情忽細微牀頭周易在捨此欲安歸
又
山海三家市風煙五畝園藜羹均玉食茅屋陋朱門耕
釣此身老乾坤吾道尊故交淪落盡至理與誰論
夜四鼓睡覺起行簷間觀新作南籬
星斗闌干天宇清起披短褐繞廊行葉聲颯颯飛霜重
籬影疎疎落月明沙冷斷鴻投别浦風高殘漏下孤城
衰遲自笑情猶在一首新詩取次成
客去追記坐間所言
征西幕罷幾經春歎息兒音尚帶秦每為後生談舊事
始知老子是陳人建隆乾德開王業温洛榮河厭敵塵
倘得此生重少壯臨危敢愛不貲身
疇昔
行路悲疇昔驅車每戴星數殘雙隻堠歴盡短長亭飛
盖交迎餞聽歌半醉醒至今湖海夜猶夢隴山青
飲牛歌
門外一溪清見底老翁牽牛飲溪水溪清喜不汚牛腹
豈畏踐霜寒墮趾舍東土瘦多瓦礫父子勤勞藝黍稷
勿言牛老行苦遲我今八十耕猶力牛能生犢我有孫
世世相從老故園人生得飽萬事足捨牛相齊何足言
牧羊歌
牧羊忌太早太早羊輒傷一羊病尚可舉羣無全羊日
高露晞原草綠羊散如雲滿川谷小童但搢竹一枝豈
必習詩知考牧
生日子聿作五字詩十首為夀追懷先親泫然有
作(十月十七日)
我生尚及宣和末頒歷頻驚歲月移負米養親無復日
蓼莪廢講豈勝悲渡江百口今誰在抱恨終身秖自知
文字虚名何足道樽前媿汝十章詩
園中書觸目
氣候今年晚濃霜始此回殘梧未全槁晚菊有初開烏
桕先楓赤寒鴉後雁來西窗夕陽暖摘橘薦新醅(烏桕未霜)
(而葉丹寒鴉必得霜乃至)
養生
武丁命傅說治國如和羹天亦命放翁用此以養生抑
過補不足輔相其適平千歲汝自有不必師廣成
齋中雜興
八十頽齡安所歸蕭然終日掩柴扉清心始信幽棲樂
窮理方知俗學非山果滿筐猿食足石泉通筧藥苗肥
衰翁莫道渾無事掃葉歸來又落暉
又
倒掩衡門手自關老身著在亂書間有詩尚作清宵祟
無事能妨白日閒薄莫上樓聊試步經旬止酒自酡顔
兒曹莫笑衰翁嬾擬遍淮南大小山
江上
禹會橋頭江渺然隔江村店起孤煙冷雲垂野雪方作
斷雁呌羣人未眠萬里漂流歸故國一生蹭蹬付蒼天
暮年尚欲師周孔未遽長齋繡佛前
追憶征西幕中舊事
大散關頭北望秦自期談笑掃邊塵收身死向農桑社
何止明明兩世人
又
小獵南山雪未消繡旗斜卷玉驄驕不如意事常千萬
空想先鋒宿渭橋
又
憶昨王師戍隴回遺民日夜望行臺不論夾道壺漿滿
洛筍河魴次第來(在南鄭時關中將吏有獻此二物者)
又
關輔遺民意可傷蠟封三寸絹書黃亦知敵法如秦酷
列聖恩深不忍忘(關中將校密報事宜皆以蠟書至宣司)
冬夜
颼颼黃葉欲辭枝況著霜風扺死吹投老難逢身健日
讀書偏愛夜長時孤村月白聞衣杵破竈煙青煮芋糜
不是用心希陋巷為儒自合耐寒飢
冬日
室中恰受一蒲團也抵三千世界寬上策莫如扃戶坐
苦閒猶復取書看蔬青飯輭枝梧老窗白爐新凖備寒
堪笑此翁幽獨慣却嫌兒女話團欒
冬朝
風入園林徹夜鳴曉看黃葉與階平篝爐火著衣初暖
㸑釜薪乾粥已成潔已工夫先盥頮正心事業始冠纓
聖賢雖遠詩書在殊勝隣翁擊磬聲(釋氏謂銅鉢為磬)
冬莫
曉角昏鐘為底忙豈容老子更禁當乘除富貴惟身健
補貼光隂有夜長臨水小軒初見月滿庭殘葉不禁霜
巴江尺素何時到剰著新詩寄斷腸(張梓州書久不至)
風月
鏡中日日鬢毛衰八十還思七十時風月不知人意緒
酒醒夢斷又催詩
落葉
萬瓦清霜伴月明卧聽殘漏若為情無端木葉蕭蕭下
更與愁人作雨聲
邠風
少學詩三百邠風最力行春前耕犢健節近祭猪鳴簷
日桑榆暖園蔬風露清金丹不須問持此畢吾生
擁爐不出輒終日自嘲
柴門木落葉成堆十日元無一再開書坐藏多為飽祟
詩緣吟苦作窮媒兒言山圃當收栗僧約溪橋共探梅
堪笑此翁推不動地爐無火畫寒灰
嘲梅未開
梅蘂如紅稻中藏無盡香何時來鼻境更待幾番霜
劎南詩稾卷四十八
