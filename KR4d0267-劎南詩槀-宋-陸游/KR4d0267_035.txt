劎南詩藳卷三十五
宋陸游撰
浮生
浮生真是寄郵亭短髮怱怱失故青睡少始知愁有力
病增方歎藥無靈謀生嬾似逢秋燕訪舊疎於欲旦星
自笑若為銷此恨濁醪聊復倒餘瓶
秋夜
高屐枯笻一老翁燈前自笑髮如蓬泠泠月浸荒庭竹
淅淅風凋古井桐病思未蘇秋尚淺醉魂初醒夜方中
故人萬里無消息便擬江頭問斷鴻
秋夜紀懷
缺月淡欲盡老雞鳴苦遲聊為待旦坐不作感秋悲魯
叟一王法豳人七月詩平生經世志老死欲誰期
又
瞿曇起西域老氏奮中州談理一家說蠧民千載憂横
流當有自獨立豈相仇垂世詩書在兒童勿外求
又
北斗垂莽蒼明河浮太清風林一葉下露草百蟲鳴病
入新涼減詩從半睡成還思散關路炬火驛前迎
書懷
蕭颯先秋鬢龍鍾未死身不惟今日老已是一生貧食
菜從兒瘦關門任客嗔世間餘一念河雒尚烟塵
林居秋日
桔橰引水遶荒畦病卧蝸廬不厭低小聚數家秋靄裏
平波千頃夕陽西亭臯草木猶葱蒨天上風雲已慘悽
逋負如山炊米盡終年枉是把鉏犂
七月二十四日作
閒拂青銅一惘然此生應老海雲邊凉颸入袂詩初就
幽鳥呼人夢不全天上鵲歸星渚冷月中桂長露華鮮
射鵰羽箭凋零盡坐負心期四十年
枕上作時聞臨海四明皆大水
撫枕時時猶歎欷阨窮已極畏凶饑雨聲淅瀝孤齋冷
客夢蕭條萬里歸山邑風雷移蜃穴海城水&KR1369;半民扉
如雲秋稼方相賀一飽還憂與願違
書懷
漫道年來未極衰窮途憔悴實難支半分臂減休文瘦
七尺軀存曼倩飢尚憶青衫陪衆雋寧期白首負明時
悠然萬里煙波興除却沙鷗總不知
秋隂至近村
村店閒尋酒笻枝瘦倚肩雲齊龍卷雨野曠鶴盤天露
井飄桐後清觴泛菊前欲歸還小立搔首意悠然
閒居自述
自許山翁嬾是真紛紛外物豈關身花如解笑還多事
石不能言最可人淨掃明窗憑素几閒穿密竹岸烏巾
殘年自有青天管便是無錐也未貧
秋雨初霽試筆
墨入紅絲點漆濃閒將倦筆寫秋容雨聲已斷時聞滴
雲氣將歸别起峯斜日半穿臨水竹好風遥送隔城鐘
遠遊更動輕舟興太息何人解見從
幽懷
苫茅架竹亦吾廬病起幽懷得小攄愛酒已捐身外事
閉門猶讀死前書鄰家人喜添新犢小市奴歸得早蔬
但使身安歲中熟敢辭老境落樵漁
雨後出門散步
細水穿沙溜殘雲扶雨歸不成遊酒市且作倚漁扉老
大徂年速羇窮壯志違破裘雖百結猶勝泣牛衣
又
病葉常先霣寒潮只暗生扶衰賴藥石隨意出柴荆細
路牛欄溼疎籬績火明枯榮不須計千古一棋枰
秋夜示兒輩
吳下當時薄阿蒙豈知垂老歎途窮秋砧巷陌昏昏月
夜燭簾櫳裊裊風縮項鯿魚收晚釣長腰粳米出新礱
兒曹幸可團圞語憂患如山一笑空
七十二歲吟
七十人言自古稀我今過二未全衰讀書似走名場日
許國如騎戰馬時秋晚雁來空自感夜闌酒盡不勝悲
渭濱星霣逾千載一表何人繼出師
雨夜讀書
風雨澒洞吞孤村讀書擁褐不出門歴觀忠邪見肝肺
直與治亂窮根原傳巖之野感帝夢此事難以今人論
危冠長劎一見用萬里耕桑吾道尊
又
一燈如螢雨潺潺老夫讀書蓬戶間但與古人對生面
那恨鏡裏凋朱顔功名本来我輩事人自蹭蹬天何慳
君看病驥瘦露骨不思仗下思天山
秋晚
聚落蕭條古埭東蘆藩蓬戶卧衰翁井桐葉盡新霜後
衣杵聲繁夕照中身似敗棋難復振心如病木已中空
村醪酸澀君無笑也解燈前作臉紅
新菊
已過重陽十日期菊叢初破兩三枝自憐短鬢蕭蕭白
不似黃花驛裏時(黃花驛在岐鳳間予嘗過之)
又
老去流年不耐催微霜又見菊花開莫言冷落西風晚
也有飛飛小蝶来
九月二十八日五鼔起坐抽架上書得九域志泫
然有感
一事無成老已成不堪歲月又峥嶸愁生新雁寒初下
睡起殘燈曉尚明天地何由容梗化功名正恐屬書生
行年七十初心在偶展輿圖淚自傾
題橋南堂圖
平生不識橋南路聞道清流帶煙樹今朝開卷一欣然
恍若身親到其處徐郎獨立嶷如山招不能来麾不去
舊居萬瓦碧浮煙結茅却就橋南住雪盡春生水似藍
想君清歗釣魚菴道上紅塵高十丈斷無一點到橋南
題吳參議達觀堂堂牓盖朱希真所作也僕少亦
辱知於朱公故尤感慨云
中原遺老雒川公鬢鬚白盡雙頰紅揮毫為君作齋牓
想見眼中餘子空餘子碌碌何足數獨付莊周賈生語
看君踐履四十年始知此公不輕許公今度世為飛仙
開卷使我神凜然清時臺省要才傑諸公誰致雒川客
舍北搖落景物殊佳偶作
今年冬候晚仲月始微霜野日明楓葉江風斷雁行窮
塗多藉躝老境易悲傷自笑詩情嬾蕭然舊錦囊
又
路擁新霜葉溪餘舊漲沙栖烏初滿樹歸鴨各知家世
事元堪笑吾生固有涯南村聞酒熟試遣小僮賖
又
小聚鷗沙北横林蠏舍東船頭眠醉叟牛背立村童
日落雲全碧霜餘葉半紅窮鱗與倦翼終勝在池
籠
又
屋角成金字溪流作縠紋斜通小橋路半掩夕陽門孤
艇衝煙過疎鐘隔塢聞杜門非獨病實自厭紛紛
又
草徑人稀到柴扉手自開林疎鴉小泊溪淺鷺頻来簷
角除瓜蔓牆隅斸芋魁東鄰膰肉至一笑舉新醅
自嘲
身見紹興初改元百罹敢料至今存生涯破碎餘龍具
學問荒唐守兔園獨立未除還笏氣餘生猶待闔棺論
北窗燈暗霜風惡且置孤愁近酒樽
作夢
作夢今逾七十年平生懷抱尚依然結茅杜曲桑麻地
覓句灞橋風雪天驃騎向来求作佛淮南末路望登仙
世間妄想何窮盡輸與山翁一醉眠
夜坐
杳杳霜鐘十里聲娟娟江月半窗明陳編欲絶猶堪讀
微火相依更有情九曲煙雲新散吏(時方被命再領武夷祠祿)百年
鉛槧老諸生頹然待旦君無笑尚勝聞雞賦早行(温岐詩云)
(雞聲茅店月人迹板橋霜盖唐人早行絶唱也)
北園雜詠
西村林外起炊煙南浦橋邊繫釣船樂歲家家俱自得
桃源未必是神仙
又
舍北橋東幽事多老夫飯飽得婆娑茅簷日落聞舂相
荻浦煙深有櫂歌
又
小橋密接西岡路支徑深通北崦村老子意行無遠近
月中時打野人門
又
東吳霜薄冨園蔬紫芥青菘小雨餘未說春盤供采擷
老夫湯餅亦時須
又
鉏麥家家趁晚晴築陂處處待春耕小槽酒熟豚蹄美
剰與皃童樂太平
又
閒伴鄰翁去荷鉏林疏歷歷見村墟怪生白鷺飛無數
水落灘生易取魚
又
短笻行樂出紫荆雪意闌珊却變晴林際已看春雉起
屋頭還聽歲猪鳴
又
歲殘已似早春天隔水横林一抹煙聞道埭西梅半吐
攜兒閒上釣魚船
又
白髮蕭蕭病滿身凍雲野渡正愁人揚鞭大散關頭日
曾看中原萬里春
又
暮年身似一虚舟付與滄波自在流垂地雪雲吹不散
且傾桑落膾槎頭
龜堂獨坐遣悶
髮已凋疎齒已搖高談誰與慰無聊苦心雖嘔何由出
病骨非讒亦自銷玉雪細塵烹瑞草胭脂小把斸靈苗
(防風苗色紅如臙脂可作葅)賀公吳語吾能似太息遺魂不可招
又
放逐還山八見春枯顱槁項雪霜新大牀不解除豪氣
凡眼安能識貴人食有淖糜猶足飽衣存䄈褐未全貧
北窗坐卧君無笑拈起烏藤捷有神
復竊祠禄示兒子
得飽不啻足閉門還讀書翁猶羹不糝兒固食無魚衮
繡曷加我簞瓢常晏如人生隨所遇勿替此心初
隴頭水
隴頭十月天雨霜壯士夜枕綠沉槍卧聞隴水思故鄉
三更起坐淚數行我語壯士勉自強男兒墮地志四方
裹尸馬革固其常豈若婦女不下堂生逢和親最可傷
歲輦金絮輸邊疆夜視太白收光芒報國欲死無戰場
雪歌
黑雲黯黯如飜鴉急霰颯颯疑投沙初聞萬竅號地籟
已見六出飛天花寧論異事吠羣犬且喜和氣連千家
穿簾投隙矜嫵媚平坑塞谷迷谽谺遥遥林墖出玉筍
渺渺江路蟠脩蛇扣門方擬貰鄰酒篝火更欲尋僧茶
懸知朝士集闕角靴聲入賀趨正衙吾衰久矣尚何說
所幸一稔均幽遐
春近
短褐枯笻老病身龍鍾也復喜新春已知不解多年住
且作都無一事人簷角鳥聲呼醉夢室中花氣襲衣巾
朝来更有欣然處一筯山蔬勝八珍
望永阜陵
聖主乘乾臨斧扆小臣承詔上丹墀寧知齒豁頭童後
更遇天崩地陷時泣至眼枯無血續夢隨魂斷獨心知
白頭才盡空濡筆寧繼生民下武詩
初拜再領祠宫之命有感
黃紙初開喜可知追懷平昔却成悲生當京國承平日
仕及皇家再造時小草出山初已誤斷雲含雨欲何施
兒孫賀罷仍無事却赴幽人把釣期
醉中信筆作四絶句既成懼觀者不知野人本心
也復作一絶
麥野桑村有酒徒過門相覓醉相扶朱門日日教歌舞
也有儂家此樂無
又
過得一日過一日人間萬事不須謀鄰家幸可賖芳醖
紅蘂何曾笑白頭
又
今朝賣穀得青錢自出街頭買彘肩草火燎来香滿屋
未容下筯已流涎
又
老覺人間足畏塗怕人渾似怕於菟晴明頗動青鞵興
先探門前有客無
又
治道巍巍本易成狂言安得略施行太平事業人皆見
不計封倫死與生
臘月十九日午睡覺復酣卧至晚戲作
枕痕著面眼芒羊欲起元無扺死忙擁被却尋初斷夢
掩屏重撥欲殘香雪雲雖散寒猶緊春意將回晝已長
老去此身無著處華胥真恐是吾鄉
睡起至園中
春風忽已遍天涯老子猶能領物華淺碧細傾家釀酒
小紅初試手栽花野人易與輸肝肺俗語誰能挂齒牙
更欲世間同省事勾回蟻戰放蜂衙
北園籬外放步
北園西出路逶迤荆作門扉枳縳籬鋤麥正忙人滿野
營巢未定鵲爭枝招呼父老嘗新釀約束兒童築壊陂
遇興閒行便終日隔溪績火已參差
歲暮獨酌感懷
明時頻忝武夷僊俯仰人間只自憐總角回思如昨日
挂冠過限已三年病多晴日思行藥睡少清宵學坐禪
更歎衰孱不禁酒地黃一盞即頹然
盆池
雨送疎疎響風吹細細紋猶稀綠萍點已映小魚羣傍
有一拳石又生膚寸雲我来閒照影一笑整綸巾
對食
蓬藋生庭葉擁階經旬飯豆㸑枯䕸烟霄舊謂行夷路
薪水今悲繫病懷夢裏百年元易過人間萬事苦難諧
癡兒自墮闍黎計歡喜聞鐘已過齋
蹭蹬
少慕功名頗自竒一生蹭蹬鬢成絲市樓酒美貧何預
斗柄春回老不知黑幟遊魂應有數白衣效命永無期
魚梁東畔牛欄北舉世誰能識此悲
海棠圖
人間竒草木天必付名流菊待陶元亮竹須王子猷我
為西蜀客辱與海棠遊再見應無日開圖特地愁
丁巳正月二日雞初鳴夢至一山寺名鳳山其尤
勝處曰咮軒予為賦詩既覺不遺一字
已窮阿閣勝更作咮軒遊不盡山河大無根日月浮吾
身元是幻何物彊名愁久覓卓菴處是間應可留
初春
誰把鵝黃染柳絲似催鄰曲蹋青期已忘萬里封侯志
但憶千回上樹時朝雨池塘光㶑灧暮烟樓觀碧参差
紫姑(一作行藏)欲問還休去身世從来心自知
雨中作
三日雨頻作昏昏饒睡眠泥深散酒市風惡惱燈天茅
屋松明照茶鐺雪水煎山家自成趣撫枕寄悠然
又
淅淅連江雨愔愔一室幽茶甘留齒頰香潤上衣裘泥
滓將雛鴨林樊喚婦鳩短章雖漫興聊足散吾愁
又
短鬢白如絲梅花似舊時掩屏愁入夢隠几雨催詩病
為隂天劇春緣閠歲遲非關畏車馬衰甚實難支
縱筆
氣本充天地書非汗馬牛人人見堯舜世世有巢由朝
市紅塵鬧山村白髮稠所欣吾道在江漢古東流
題慧老芋巖
煨芋當時話已新如今拈出更精神十年相國非吾願
半顆君當别付人
立春日
江花江水每年同春日春盤放手空天地無私生萬物
山林有處著衰翁牛趨死地身無罪梅發京華信不通
數片飛飛猶臘雪村鄰相喚賀年豐(去冬無雪今年以正月十日巳時立)
(春而平旦有雪數片猶臘雪也)
病中作
老軀百病集頹然仰天呼汝病勿怨天藥石幸可扶寓
形天地間疾病誰能無不從酒色来病自無根株但使
元氣在雖劇行當蘇哀哉忿慾子永棄元化爐
又
牧羊知治民解牛得養生一理儻造微何事不可明我
老抱病久頗窺古人情唐堯授四時帝道所以成周家
七百年王業本農耕造端無甚竒至今稱太平人生正
如此默默要無營心君但高拱萬物安能攖
立春日
花壓烏巾酒滿巵舊逢春日恨春遲如今病卧孤村裏
過了新春也不知
又
慶元丁巳春来晚人日初過近上元空對一樽三太息
無人為戴縷金旛
北望
中原墮沙塵北望但莽莽耆年死已盡童稚日夜長往
來多異服寧復記疇曩豈無豪俊士憤氣塞穹壤我欲
友斯人悲詫寄遐想夢行黃河濱雲開見仙掌
上元夜作
百年古謂風前燭我逾七十飯不足亦知生世無工拙
久向人間耐榮辱今年上元燈滿城十里東風度絲竹
蓬窗溼薪不禦寒獨取殘書伴兒讀忽然得意見古人
半椀凍韲甘勝肉書生盖棺事未定論著儻存終見錄
富貴無名豈勝數意氣空能驕世俗君不見拄天拄地
邢君牙不如詩人窮瞎張太祝
暮春
季子黃金盡安仁白髮新無情五更雨便送一年春難
續西樓夢空存北陌身海棠應似舊惆悵又成塵
又
綠葉枝頭密青蕪陌上深江山妨極目天地入孤吟身
已雙蓬鬢家惟一素琴世情君莫說頭痛欲涔涔
讀書
兩眼欲讀天下書力雖不迨志有餘千載欲追聖人徒
慷慨自信寧免愚置書不讀談虚無誰其始為此創疽
古時澤被禽與魚博施所以為唐虞正使老釋信不誣
為我未免近楊朱高軒大旆塞路衢臺閣尊顯来于于
安得禹臯日陳謨沾濡四表無焦枯坐令事業見真儒
老農不恨老耕鉏
枕上作
龍鍾七十豈前期矮帽枯笻與老宜愁得酒巵如敵國
病須書卷作良醫登山筋力雖猶徤閉戶工夫頗自竒
今日快情春睡足卧聽簷鳥語多時
書志
往年出都門誓墓志已决況今蒲柳姿俛仰及大耋妻
孥厭寒餓鄰里笑迃拙悲歌行拾穗幽憤卧齧雪千歲
埋松根隂風蕩空穴肝心獨不化凝結變金鐵鑄為上
方劎釁以佞臣血匣藏武庫中出參髦頭列三尺粲星
辰萬里揚鴻烈君看此神竒強敵何足滅
夜賦
簷滴新春雨窗昏半夜燈病無詩一字窮賴酒三升(郡中)
(月設折酒九斗日恰得三升)世路澀如棘祠官冷欲冰殘年只此是
年少解飛騰
晚步
晚步清溪上微隂忽快晴鴉棲先小泊魚暖已羣行藥
餌扶垂老耕桑樂大平非關戀鄉社久客倦遐征
漁歌
斜陽收盡暮烟青嫋嫋漁歌起遠汀商略野人何所恨
數聲哀絶不堪聽
殘夢
少時鐵馬蹴河冰老去摧藏百不能風雨滿山窗未曉
只將殘夢伴殘燈
書憤
白髮蕭蕭卧澤中秪憑天地鑒孤忠阨窮蘇武餐氊久
憂憤張廵嚼齒空細雨春蕪上林苑頹垣夜月洛陽宫
壯心未與年俱老死去猶能作鬼雄
又
鏡裏流年兩鬢殘寸心自許尚如丹衰遲罷試戎衣窄
悲憤猶爭寶劎寒遠戍十年臨的博壯圖萬里戰臯蘭
關河自古無窮事誰料如今袖手看
小舟遊西涇度西岡而歸
小雨重三後餘寒百五前聊乘瓜蔓水閒泛木蘭船雪
暗梨千樹煙迷柳一川西岡夕陽路不到又經年
春行
九日春隂一日晴強扶衰病此閒行猩紅帶露海棠溼
鴨綠平堤湖水明(杜子美曉看紅溼處花重錦官城李太白蜀江紅且明用溼字明字可謂)
(奪造化之功世未有拈出者)酒賤柳隂逢醉卧土肥稻壟看深耕山
翁莫道渾無用解與明時說太平
姜總管自築墓舍名繭菴求詩
君不見贅翁退隠真皇時繭室遺名星日垂雖無豪士
千車送不媿高人一鍤隨又不見貞觀故人有王顯抵
老摧頽不作繭一時戲語今尚存人生窮達誰能免繭
菴知君出游戲夀過期頤乃常事青松手種三千本會
看半空飜鼓吹人老則衰君不然快瀉玉船鯨吸川釣
璜遠祖應相似八十方為筮仕年
湖上今歲遊人頗盛戲作
龍船看罷日平西柳闇花穠步步迷射的山前朱舫小
樵風涇上紫騮嘶
又
畫船鼓吹載涼州不到三更枉出遊忽有歌聲出霄漢
誰家開宴五雲樓
又
翠阜青林烟疉重朱樓畫閣雨空濛禹祠西走蘭亭路
一片湖山錦繡中
又
臺府官醅歲歲新蘭亭春勝鏡湖春三山小瓮雖堪笑
也向湖邊作醉人
賞花至湖上
吾國名花天下稀園林盡日敞朱扉蝶穿密葉常相失
蜂戀繁香不記歸欲過每愁風蕩漾半開却要雨霏微
良辰樂事真當勉莫遣匆匆一片飛
暮春
數間茅屋鏡湖濱萬卷藏書不救貧燕去燕來還過日
花開花落即經春開編喜見平生友照水驚非曩歲人
自笑籌邊心尚在憑高慷慨欲忘身
劎南詩稾卷三十五
