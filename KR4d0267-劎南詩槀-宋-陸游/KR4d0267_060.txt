劎南詩稾卷六十
宋陸游撰
述感
斷簡承孤學窮閻負壯心方憂一齒落(時一齒方搖動)何止二
毛侵買地開幽圃招僧理廢琴浮生秖如此感慨不須
吟
甲子歲十月二十四日夜半夢遇故人於山水間
飲酒賦詩既覺僅能記一二乃追補之
拂衣金馬門稅駕石帆村喚起華山夢招回湘水魂心
親頻握手目擊欲忘言最喜藤隂下翛然共一樽
又
小山緣曲澗路斷得藤隂忽遇平生友重論一片心興
闌棋局散意豁酒杯深雞唱俄驚覺悽然淚滿襟
舟中夜賦
千里風塵季子裘五湖煙浪志和舟燈殘復吐惱孤夢
雨落還收生旅愁城上霜笳入霄漢煙中漁火耿汀洲
牧之未極詩人趣但謂能輕萬戶侯
舟中曉賦
木落霜清水鳥呼扁舟夜泊古城隅吹殘畫角鐘初動
低盡寒空斗欲無浪迹已同鷗境界遠遊方羡雁程途
高檣健席從今始遍歴三湘與五湖
漁家
江上漁家水蘸扉閒雲片片傍苔磯釣收鷺下虛舟立
橋斷僧尋别徑歸海近岡巒多迤邐天寒霧雨正霏微
羊裘老作桐江叟點檢初心幸未違
遠遊
少年遊宦日骯&KR1507;恥沉浮見虎猶攘臂逢狐肯叩頭力
行雖自許早退豈人謀(予年六十餘即退閒故山)小&KR1468;煙波上飄然
得遠遊
與兒孫小飲
歲暮寒多雨村深早閉門荒園摘葵芥近市買雞豚短
褐聮三世幽窗共一樽吾曹常得此餘事不須論
遂初
狂本類三閭歸仍慕二䟽何由滿人笑但可遂吾初奕
奕沙堤馬栖栖下澤車細看俱外物俛首老犂鋤
與村鄰聚飲
冬日鄉閭集珍烹得徧嘗蟹供牢九美(聞人懋德言䴵賦中所謂牢九)
(今包子是)魚煑膾殘香雞跖宜菰白豚肩雜韭黃一歡君勿
惜豐歉歲何常
又
交好貧尤篤鄉情老更親鮺香紅糝熟䏑美綠椒新俗
似山川古人如酒醴醇一杯相屬罷吾亦愛吾鄰
夜坐示子虡
裘薄知霜重燈殘覺夜闌為農宜廢學謝事等無官疎
嬾貧難醒沉綿死有端大兒千里至聊復為加餐
行飯暮歸
暫置觀書不耐閒飄然梅塢竹籬間霜風盡脱千林葉
雲氣平沉一面山笑喚笻枝扶蹇步聊憑村酒借朱顔
廟壖牆下歸來晚宿鳥紛紛已漸還
寒雨中夜坐
江村風雨晚冥冥閉戶添衣愴客情爐爇松肪如蠟㸑
鼎煎茶浪起灘聲團欒頼有兒同話剥啄應無客可迎
聊舉一杯生耳熱頹然酣枕到窗明
枕上
世間命薄有誰如僵臥空山夢亦孤三尺窗前燈半死
萬重雲外雁相呼久貧僅守殘書笈未死猶須幾酒壺
趣辦一棺那得緩古人四十揣頭顱
即事
心與巖泉靜形如野鶴臞朝餐美藜藿夜學講唐虞婢
老無釵澤僮寒闕袴襦所欣惟一事無吏督殘租
又
穄飯流匙滑葵羹出鬴香有時留野客亦復餉鄰牆老
圃傳占法行僧遺藥方未為全絶物終勝利名場
雜感
買馬當可乘築室當可居快馬多覆敗傑屋鬼所狙徒
行與露坐安穩無後虞所以古達人秋風憶蓴鱸
又
士生誦二典怳若生唐虞陞降奉玉帛可否聞吁俞闕
里得其傳功與造化俱孰知千載後乃尊重譯書
又
擁裘南窗下堅坐試定力爐香亦不散伴我到曛黑絶
交近為我遊世易顛踣默默何所為且復自休息
又
上峽聞竹枝入秦聞烏烏奏曲未及終涕淚凄已濡還
屮風月夕菱歌起鏡湖雖無遠遊感白首亦窮途
又
吾聞之古方有病當鮮食如其不能爾金丹亦無益我
老更事多此語知造極子房從赤松千載推達識
又
夢育小兒女便有無窮愛謁醫問疾恙對客誇警邁晨
雞忽喚覺此愛復安在人生困糾纏一笑脱囚械
閒中自嘲
鏡湖西畔有漁扉竊比玄英似庶幾風月定交殊耐久
煙波得意可忘歸曾行萬里求微禄亦伴諸公踐駭機
試問即今成底事晨飱依舊北山薇
暇日坐山麓松石間作
偶曳枯笻出槿籬松間盤石坐移時饑麞齧草無餘綠
乳鵲營巢有墮枝幽事類分皆可譜高情辭達自成詩
莫嗟寂寂終吾世正是他年一叚竒
得子虡臨安舟中書因寄
江水悠悠雙鯉魚眼明初拆入關書殘年已覺身如客
一念還成淚濺裙春近預憂歸夢短潮回莫遣寄聲疎
何時可棄微官縛五畝荒畦共荷鋤
書喜
寵辱元知不足驚退居兀兀餞餘生冰魚可釣羹材足
霜稻方登糴價平鄰媪已安諸子養(閔氏媪以貧甚棄諸子而去今始得)
(復歸)園丁初葺數椽成(韓氏得屋湖上以種蔬為業)鄉閭喜事吾曹共
一醉寧辭洗破觥
又
十月東吳草未枯村村耕牧可成圖歲收儉薄雖中熟
民得蠲除已小蘇家塾競延師教子里門罕見吏徵租
老昏不記唐年事試問元和有此無
老學菴夜興
冷臥空齋枕曲肱饑鷹驚起髮鬅鬙煙霞華嶽逃名客
風雪廬山入定僧槲葉蔽身勝衣帛金丹照室不燃燈
秃翁自笑無名字聊向江湖襲舊稱(取江湖散人之意)
感昔
百丈庚寅上峽時至今猶健豈前期家人暗換吾何歎
鏡裏衰翁復是誰(上硤骨肉在者四子爾今皆出仕)
又
神女祠前猿夜鳴相公溪上草初生重遊惟有西窗夢
一點燈青夢不成
又
白帝城邊鶯亂啼憶騎瘦馬踏春泥老來感舊多悽愴
孤夢時時到瀼西
又
小益晨装雨作泥南沮涉水馬長嘶山腰細棧移新路
驛壁流塵闇舊題
又
曾從征西十萬師白頭回顧只成悲雲深駱谷傳烽處
雪密嶓山校獵時
又
老君洞外小朱扉雲壓寒空雪欲飛結陣弓刀邊壘去
挂鞍狐兔獵場歸
又
少時失腳利名間寸步何曾不險艱造物恐人渾忘却
夢中憂患尚如山
孤村
少年誤計落人間晩臥孤村日掩關小室易温爐火省
幽窗常暗架書閒梅横籬落春初動雲鬧川原雪尚慳
欲喚一藤同勝踐恨無傑句壓溪山
村舍書事
紙窗百衲地爐紅圍坐牛醫卜肆翁時節杯盤來往熟
朝晡鹽酪有無通男丁共結春耕耦婦女相呼夜績同
老子頽然最無事客歸自策讀書功
小葺居舍
野水楓林下殘年亦自存刈茅支漏屋插棘補頹垣把
釣襟靈爽爭棋笑語喧晩窗幽興極共酌黍醅渾
冬至
老遇陽生海上村川雲漠漠雨昏昏鄰家祭徹初分胙
賀客泥深不到門萬卷縱横忘歲月百年行止付乾坤
明朝晴霽猶堪出南陌東阡共一樽
夜坐示子遹兼示元敏
微霰不成雪大風俄散雲孤燈翳還吐斷雁遠猶聞冉
冉新春動遥遥清夜分兒孫未須睡吾與汝論文
客懷
客懷病思兩悽悽瘦馬長鞾濺雪泥道左忽逢曾宿驛
壁間閒看舊留題村醅酸薄陳山果旅飯蕭條嚼凍齏
何處人間非夢境怳然重到劎關西
雜書幽居事
抱瓮窮園叟還山老布衣死邊常得活鬧處偶容歸釣
恐魚吞餌棋憂客墮機此心君會否洗盡百年非
又
淡薄齊榮辱恢疎略怨恩爐常養丹母手自斵桐孫炎
火下照海黃河高泝源道翁來不速一笑倒吾樽
又
庭曠多延月齋空半貯雲松聲行路共泉脉近鄰分采
藥九蒸曬朝真三沐熏林間有叢杞繞屋夜狺狺
又
貧困雖終老胷中尚浩然直令頭搶地未害鼻撩天種
菜慳三畝苫茅僅數椽布衾常不暖夜夜亦安眠
又
卜築南湖上梅花幾度春身緣作詩瘦家為買山貧野
步維漁&KR1468;江樓岸醉巾誰知會稽叟不媿葛天民
題齋壁
門前枯葉滿荒街堂下殘蕪擁土階蓬蓽蕭條如旅店
豆蔬淡薄學僧齋畫存真火温枵腹夜挽黃流灌病骸
喚取鄰翁同結社他年仙去與君偕
探梅
歲月相尋豈有窮早梅喚醒醉眠翁坐中酒量人人別
花底春風處處同白帝城邊微雪過青衣江上夕陽紅
錦囊空復殘詩在分付悲歡一夢中
新移竹栽喜於得雨而池中鸂䳵乃以水溢而去
戲以長句記之
霧雨三日天沉隂西溪水長二尺深土濡新竹有生意
池滿文禽無住心竹根蘇活頼此雨禽亦歸飛戲煙浦
去留雖異各欣然抽萌哺子全其天
讀宛陵先生詩
李杜不復作梅公真壯哉豈惟凡骨換要是頂門開鍜
鍊無遺力淵源有自來平生解牛手餘刅獨恢恢
勉學
學力艱危見精誠夢寐知衆人雖莫察吾道豈容欺雷
雨含元氣蓍龜决大疑為儒能體此端不負先師
道室試筆
浮雲萬事不到眼千歲人間心尚孩屏風疉下看花落
扇子峽中聞雪來
又
兜羅緜雲常滿谷勃落葉衣無四時中原百戰血塗野
此老醉眠初不知
又
事來得失若山重放下始知前日狂一枝藜杖一壺酒
何處人間無醉鄉
又
吾家學道今四世世佩施真三住銘一窗蘿月照孤詠
萬壑松風吹半醒
又
死來尚戀遊金谷病廢猶難放柳枝等是胷中不浩浩
樂天莫笑季倫癡
又
明明行路有神仙世上求仙却不然貪冒苦多廉讓少
恐君未得盡天年
治心
治心無他法要使百念空秋毫作其間有若海颶風颶
風孰能止三日力自窮我徐躡其後杲杲日出東向來
一噫者畢竟誰為雄萬里靜海氛一望開天容會從安
期生高會蓬萊宮
夜夢遇老人於松石間若舊嘗從其遊者再拜叙
間闊老人亦酬接甚至云
遼海曾從化鶴丁百年塵土汚巾瓶萬山深處遇行李
再拜起時如醉醒綠樹巖前開藥笈白驢背上指丹經
雲霄平步尋常事不用求方更解形
過鄰家
病去詩情動寒深酒戒開兒孫扶每出鄰里喚還來雲
重時飛雪春遲未見梅山園多芋栗夜話且燔煨
村飲
舊隱青山在衰顔白髮新推移忝前輩疎嬾似高人擊
鼓驅殤鬼吹簫樂社神家家皆有酒莫吐相君茵
市飲
學道無多事消隂服衆魔春雷驚蟄戶海日浴鯨波大
勇收全勝靈襟襲太和何妨會稽市取酒獨酣歌
社飲
東作初占嗣歲宜蠶官又近乞靈時傾家釀酒無遺力
倒社迎神盡及期先醉後醒驚老憊路長足蹇歎歸遲
西村漸過新塘近宿鳥歸飛已滿枝
舟中作
一葉輕舟一破裘飄然江海送悠悠閒知睡味甜如蜜
老覺羈懷淡似秋失侶雲間孤雁下耐寒波面兩鳬浮
年逾八十真當去似為雲山尚小留
風雲晝晦夜遂大雪
大風從北來洶洶十萬軍草木盡偃仆道路瞑不分山
澤氣上騰天受之為雲山雲如馬牛水雲如魚黿朝闇
翳白日暮重壓厚坤高城岌欲動我屋何足掀兒怖牀
下伏婢恐堅閉門老翁兩耳聵無地著戚欣夜艾不知
雪但覺手足皸布衾冷似鐵燒糠作微温豈不思一飲
流塵暗空樽已矣可奈何凍死向孤村
大雪
海天黯黯萬重雲欲到前村路不分烈風吹雪深一丈
大布縫衫重七斤
雪夜
病卧湖邊五畝園雪風一夜坼蘆藩燎爐薪炭衣篝暖
圍坐兒孫笑語温菜乞鄰家作菹美酒賖近市帶醅渾
平居自是無來客明日衝泥誰叩門
雪霽
米盡囊空莫問渠天公自解養迂疎雪泥壅路斷來客
朝日滿窗宜讀書漸暖横林聞語鳥乍晴幽圃富嘉蔬
東家小蹇那須借早晩吾兒送鹿車(子坦欲作一小轎子來)
雪後
雨解平簷雪風收際海雲根蘇萱出土冰斷水生紋遊
舫家家葺行歌巷巷聞太平元有象端為謝東君
夜寒與客燒乾柴取暖戲作
槁竹乾薪隔歲求正虞雪夜客相投如傾㶑㶑蒲萄酒
似擁重重貂鼠裘一睡策勲殊可喜千金論價恐難酬
他時鐵馬榆關外憶此猶當笑不休
排悶
殘雪融成雨寒燈結作花睡稀聽齧鼠坐久送棲鴉食
似開僧鉢居如寓店家餘年不須問即此是生涯
席上有舉呂居仁詩者因次其韻示坐客
是身如鼠穴太倉七十始辦求深藏扶衰復拜求舊詔
入對講殿瞻顒昂期年蒙恩許謝病家居更辱鄊黨敬
今夕不醉無庸歸此老餘年君所知
予使江西時以詩投政府丐湖湘一麾會召還不
果偶讀舊稾有感
文字塵埃我自知向來諸老誤相期揮毫當得江山助
不到瀟湘豈有詩
柳橋
村路初晴雪作泥經旬不到小橋西出門頓覺春來早
柳染輕黃已蘸溪
鷗
海上輕鷗何處尋煙波萬里信浮沉今朝忽向船頭見
消盡平生得喪心
鷺
雪霽春回亦樂哉棋軒正對小灘開翩翩飛鷺真吾友
肯為幽人一再來
感物
日落烏將數子歸風和雉挾兩雌飛不如村舍安孤寂
父子飄然兩褐衣(予齋居已久又諸子皆出仕獨與子遹相對如世外人)
甲子歲暮
世間巧拙亦何施萬事難禁歲月移遲死幾時天有意
要令自悟不須師
出遊至僧舍及逆旅戲贈絶句
山僧邂逅即情親野叟留連語更真淡淡論交端有味
一彈指頃百年身
又
飯炊適熟如延客犬喜來迎似到家雨滴茅簷草煙溼
不妨笑語暫諠譁
歲暮出遊
殘歷消磨無半紙一年光景又成非瓦溝雪水滴欲盡
江路梅花開尚稀竹院篝燈留度宿旗亭誇酒勸無歸
此身自笑知何似萬里遼天一鶴飛
出遊所至皆欣然相迎口占示之
寓館兼山澤行裝半雨晴隨宜分藥物投老惜人情邂
逅成新識慇懃講舊盟農家尤可念迎勞輟春耕
題旅舍壁
老子殘年未易量出門隨處得彷徉窗櫺日淡僧房暖
竈突煙青旅甑香濁酒可求敲野店舊題猶在拂頽牆
閒来又取丹經讀夜就松明解布囊
野人舍小飲
梅市波光遠柯橋柳色新百年情分熟數酌笑言親沙
上人爭渡街頭婦賣薪鼕鼕隔林鼓歲暮賽江神
自近村歸
雪晴村路尚殘泥茅屋清寒正要低野渡船虚飛鳥集
煙村路近蹇驢嘶堅頑那復愁空槖老健猶能伴架犂
蹴榻不僵君會否更須百瓮享黃齏
夢華山
古松偃蹇谷谽谺太華峰前野老家久客未歸丹竈冷
碧桃八十一番花
歲暮與鄰曲飲酒用前輩獨酌韻
出會稽南門九里有聚落雖非衣冠區農圃可共酌野
實雜甘酸草具無厚薄小童能擊筑一笑相與樂徒手
出叢花空中取丸藥主禮雖可笑衆客亦起酢聊持綴
宿好未用嘲淡泊窮達則不同亦踐真率約予年過八
十故物但城郭(避御名從省文)作詩記清歡未媿華表鶴
山中飲酒
百屋堆金錢萬戶封公侯富貴人所羡熟計終繆悠有酒
君但飲有山君但遊雖云亦夢事要是勝一籌獨醉新
豐市遺魂招馬周清歗蘇門山曠度交公休爛爛目如
電凜凜氣愈遒騎鯨歸東海已矣吾何求
客亭
荻浦煙汀竝海涯一枝柔艣語咿啞久從野老非生客
慣寓僧廬勝在家乘興村村俱有酒逢春處處可尋花
朝來雪霽梅初動又向郵亭閱歲華
除夜
野水楓林屋數椽寒爐無火坐無氊殘燈耿耿愁孤影
小雪霏霏送舊年椒酒辟瘟傾㶑灔藍袍俘鬼舞跰蹮
從今供養惟春薺莫羨愚公日萬錢
劎南詩稾卷六十
