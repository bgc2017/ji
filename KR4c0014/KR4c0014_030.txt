李太白集注卷三十
錢塘王𤦺撰
詩文拾遺共五十七首
雜言用投丹陽知己兼奉宣慰判官(唐時丹陽郡即潤州也屬)
(江南東道肅宗至德元載十一月以崔渙為江南宣慰使所謂宣慰判官乃渙之僚屬也太白有上)
(崔相渙詩數首此詩乃與其僚屬者歟)
客從崑崙來遺我雙玉璞云是古之得道者西王母食
之餘食之可以凌太虚愛之頗謂絶今昔求識江淮人
猶乎比石如今雖在卞和手(缺文)正憔悴了了知之亦何
益恭聞士有調相如始從鎬京還復欲鎬京去能上秦
王殿何時迴光一相盼欲投君保君年幸君持取無棄
捐無棄捐服之與君俱神仙(抱朴子玉亦仙藥經曰服金者壽如金服玉者壽如)
(玉也又曰服元眞者其命不極元眞者玉之别名也令人身輕飛舉不但地仙而巳不可用已成之器傷人無)
(益當得璞玉乃可用也蘇此詩多有缺文訛字與下八首蕭氏本皆不錄唯姑繆氏依宋本所刊者有之)
南陵五松山别荀七(南陵五松山俱見十二卷註)
六即潁水荀何慙許郡賓(六即唐詩類苑作軒昂琦按六字恐是草書君字之訛)
相逢太史奏應是聚賢人玉隱且在石蘭枯還見春俄
成萬里别立德貴清眞(後漢書陳寔字仲弓潁川許人也荀淑字季和潁川潁陰人也)
(異苑陳仲弓從諸子姪造荀季和父子于時德星聚太史奏五百里内有賢人聚論衡美玉隱在石中左傳太)
(上有立德)
觀魚潭
觀魚碧潭上木落潭水清日暮紫鱗躍圓波處處生凉
烟浮竹盡秋月照沙明何必滄浪去兹焉可濯纓(左思蜀都)
(賦鮮以紫鱗潘岳詩游魚動圓波劉良註圓波謂魚動波起而圖也)
自廣平乘醉走馬六十里至邯鄲登城樓覽古書
懷(廣平唐時郡名即洺州也隸河北道邯鄲縣名初隸洺州代宗永泰中改隸磁州邯鄲音寒)
(單)
醉騎白花駱(一作馬)西走邯鄲城揚鞭動柳色寫鞚春風
生入郭登高樓山川與雲平深宫翳綠草(一作雄都半古塜)萬
事傷人情相如章華(當作臺)巔猛氣折秦嬴兩虎不可鬭
廉公終負荆提攜袴中兒杵臼及程嬰空孤獻(一作立孤就)
白刃必死耀丹誠平原三千客談笑盡豪英毛君能穎
脫二國且同盟皆為黃泉土使我涕縱橫磊磊石子崗
蕭蕭白楊聲諸賢(一作賢豪)沒此地碑版有殘銘太古共今
時由來互衰榮傷哉何足道感激仰空(一作虚)名趙俗愛
長劍文儒少逢迎閒從博徒(一作陵)遊帳飲雪朝酲(一作中醒)
歌酣易水動鼓震叢臺傾日落把燭歸凌晨向燕京方
陳五餌策一使胡塵清(毛萇詩傳白馬黑鬛曰駱吳均詩聊為路旁人寫鞚長楸北韻)
(會鞚馬勒也史記藺相如傳以相如功大拜為上卿位在廉頗右廉頗曰我為趙將有攻城野戰之大功藺相)
(如徒以口舌為勞而位居我上吾羞不忍為之下宣言曰我見相如必辱之相如聞不肯與會每朝時常稱病)
(不欲與廉頗爭列相如出望見廉頗引車避匿舍人相與諫相如曰公視廉將軍孰與秦王夫以秦王之威而)
(相如廷叱之辱其羣臣獨畏廉將軍哉顧強秦之不敢加兵於趙者徒以吾兩人在也今兩虎共鬭其勢不俱)
(生吾所以為此者以先國家之急而後私仇也廉頗聞之肉袒負荆至相如門謝罪曰鄙賤之人不知將軍寬)
(之至此也卒為刎頸之交索隱曰負荆者荆楚也可以為鞭其章臺見秦王事見十五卷註秦夲紀孝王曰昔)
(伯翳為舜主畜畜多息故有土賜姓嬴今其後世亦為朕息馬朕其分土為附庸邑之秦使復續嬴氏祀號曰)
(秦嬴趙世家屠岸賈攻趙氏於下宫殺趙朔滅其族趙朔妻成公姊有遺腹走公宫匿趙朔客曰公孫杵臼謂)
(朔友人程嬰曰胡不死程嬰曰朔之婦有遺腹幸而男吾奉之即女也吾徐死耳居無何而朔婦免身生男屠)
(岸賈聞之索於宫中夫人置兒絝中祝曰趙宗滅乎若號即不滅若無聲及索兒竟無聲程嬰謂公孫杵臼曰)
(今一索不得後必且復索之奈何二人謀取他人嬰兒負之衣以文葆匿山中程嬰出謬謂諸將曰誰能與我)
(千金吾告趙氏孤處許之發師隨程嬰攻殺杵臼與孤兒然趙氏眞孤乃反在居十五年晉景公疾卜之大業)
(之後不遂者為祟景公問韓厥厥知趙孤在乃曰大業之後在晉絶祀者其趙氏乎具以實告景公與韓厥謀)
(立趙孤召而匿之宫中諸將入問疾景公因韓厥之衆以脅諸將而見趙孤趙孤名曰武遂攻屠岸賈滅其族)
(及趙武冠為成人程嬰乃謂趙武曰昔下宫之難我非不能死我思立趙氏之後今趙武既立為成人復故位)
(我將下報趙宣孟與公孫杵臼遂自殺毛遂脫穎見十六卷及二十六卷註說文磊衆石也太平寰宇記邯鄲)
(縣有石子岡隋圖經云歴陵城西十里有石子岡實山也而高大有冢如硯子世謂之硯子冢是趙簡子家古)
(詩驅車上東門遥望北郭墓白楊何蕭蕭松柏夾廣路諸賢另指當時賢豪死葬於石子岡者故下丈以太古)
(今時雙承言之謝靈運詩碑版誰聞傳史記信陵君傳公子聞趙有處士毛公藏於博徒薛公藏於賣漿家公)
(子欲見兩人兩人自匿不肯見公子公子聞所在乃間徒步從此兩人游甚歡易水在燕地去邯鄲甚遠用之)
(此處恐誤元和郡縣志叢臺在磁州邯鄲縣城内東北隅陶潛詩提劍出燕京漢書賈誼傳及欲試屬國施五)
(餌三表以係單于顔師古註賈誼書謂賜之盛服車乘以壊其目賜之盛食珍味以壊其口賜之音樂婦人以)
(壊其耳賜之高堂䆳宇倉庫奴婢以壊其腹于來降者上以召幸之相娛樂親酌而手食之以壊其心此五餌)
(也空駱音洛鞚苦貢切去聲磊音儡)
月夜金陵懷古
蒼蒼金陵月空懸帝王州天文列宿在霸(一作鼎)業大江
流渌水絶馳道青松摧古丘臺傾鳷鵲觀宫沒鳳皇樓
别殿悲清暑芳園罷樂游一聞歌玉樹蕭瑟後庭秋(一作)
(千古不勝愁子謝朓詩江南佳麗地金陵帝王州三輔黃圖馳道天所行道也今之中道宋書大明五年初)
(立馳道自閶闔門至于朱雀門又自承明門至于元武湖六朝事跡宋孝武帝作馳道自閶闔北出承明抵元)
(武湖十餘里為調馬之所也古丘謂六代時陵墓鳷鵲觀六朝所建宫室今不可考景定建康志案宫苑記鳳)
(凰樓在凰臺山上宋元嘉中建有鳳凰集此為名晉書太元二十一年春正月造清暑殿景定建康志清暑殿)
(在臺城内晉孝武帝建殿前重樓複道通華林園爽塏竒麗天下無比雖暑月常有清風故以為名太平寰宇)
(記樂遊苑在覆舟山南北連山築臺觀苑内起正陽林光等殿六朝事跡樂游苑輿地志云在晉為藥園宋元)
(嘉中以其地為北苑更造樓觀後改為樂遊苑宋孝武大明中造正陽林光殿于内侯景之亂焚毁略盡陳天)
(嘉六年更加修葺陳亡遂廢其地在覆舟山南去縣六里隋書陳禎明初後主作新歌詞甚哀怨令後宫美人)
(習而歌之其辭曰玉樹後庭花花開不復久時人以歌䜟此其不久兆也)
金陵新亭(方輿勝覧新亭在建康府城南十五里江南通志新亭在江寧府城西南十五)
(里俯近江渚一名中興亭)
金陵風景好豪士集新亭舉目山河異偏傷周顗情四
坐楚囚悲不憂社稷傾王公何慷慨千載仰雄名(晉書過江)
(人士每至暇日相邀出新亭飲宴周顗中座而歎曰風景不殊舉目有江山之異皆相視流涕惟王導愀然變)
(色曰當共戮力王室克復神州何至作楚因相對泣耶衆收淚而謝之顗音以)
庭前晚開花
西王母桃種我家三千陽春始一花結實苦遲為人笑
攀折唧唧長咨嗟(漢武内傳七月七日王母至侍女以玉盤盛仙桃七顆大如鴨卵形圓青)
(色以呈王母母以四顆與帝三顆自食桃味甘美口有盈味帝食輒收其核王母問帝帝曰欲種之王母曰此)
(桃三千年一開花三千年一結實中夏地薄種之不生帝乃止)
宣城長史弟昭贈余琴溪中雙舞鶴詩以見志(琴溪)
(在寧國府涇縣見十九卷註)
令弟佐宣城贈余琴溪鶴謂言天涯雪忽向忩前落白
玉為毛衣黃金不肯博當風振六翮對舞臨山閣顧我
如有情長鳴似相託何當駕此物與爾騰寥廓(韻會博貿易也)
暖酒
熱暖將來賓鐵文暫時不動聚白雲撥却白雲見青天
掇頭裏許便乘仙(寳藏論賓鐵出波斯堅利可切金玉𤦺按庭前晚開花及此首語尤凡)
(俗不類太白)
右九首見繆氏本
戲贈杜甫
飯顆山頭(摭言作飯顆山前一作長樂坡前)逢杜甫頭戴笠子日卓午
借問别來(摭言作因何一作新來)太瘦生總為從前(摭言作祇為從來)作
詩苦(元和郡縣志長樂坡在京兆府萬年縣東北十三里卽滻川之西岸舊名滻阪隋文帝惡其阪名改)
(曰長樂坡雍錄通化門東七里有長樂坡下臨滻水本名滻阪隋文帝惡其名音與反同故改阪為坡自其北)
(可望長樂宫故名長樂坡也歐陽永叔曰太瘦生唐人語也至今猶以生為語助如作麼生何似生之類是也)
右一首見唐本事詩(唐夲事詩李白才逸氣高與陳拾遺齊名先後合德其論詩云)
(梁陳已來豔薄斯極沈休文又尚以聲律將復古道非我而誰故陳李二集律詩殊少嘗言寄興深微五)
(言不如四言七言又其靡也况使束于聲調俳優哉故戲杜曰飯顆山頭逢杜甫云云盖譏其拘束也)
(此詩又見摭言唐詩紀事云此詩載唐舊史)
寒女吟
昔君布衣時與妾同辛苦一拜五官郎便索邯鄲女妾
欲辭君去君心便相許妾讀蘼蕪書悲歌淚如雨憶昔
嫁君時曾無一夜樂不是妾無堪君家婦難作起來強
歌舞縱好君嫌惡下堂辭君去去後悔遮莫(按通典漢時中郎將)
(分掌三署郎有議郎中郎侍郎郎中凡四等無員多至千人三署者五官左右也凡郎官皆主更直執戟宿衛)
(諸殿門出充車騎年五十以上者屬五官五官中郎將比二千石五官中郎比六百石五官侍郎比四百石五)
(官郎中比三百石鮑照詩洛陽少年邯鄲女古詩上山採蘼蕪下山逢故夫長跪問故夫新人復何如新人雖)
(言好未若故人妹顔色類相似手爪不相如新人從門入故人從閣去新人工織縑故人工織素織縑日一匹)
(織素五丈餘將縑來比素新人不如故遮莫俚語儘教也見六卷註)
會别離
結髮生别離相思復相保如何日已遠五變庭中草渺
渺天海途悠悠漢江島但恐不出門出門無遠道道遠
行既難家貧衣復單嚴風吹雨雪晨起鼻何酸人生各
有志豈不懷所安分明天上日生死誓同歡(梁元帝纂要冬風曰)
(嚴風詩文苑英華郭茂倩樂府俱作孟雲卿詩題文苑作離别曲樂府作生别離)
右二首見才調集
初月
玉蟾離海上白露濕花時雲畔風生爪沙頭水浸眉樂
哉絃管客愁殺戰征兒因絶西園賞臨風一咏詩(曹子建詩)
(清夜游西園飛蓋相追隨明月澄清景列宿正參差)
雨後望月
四郊陰靄散開戸半蟾生萬里舒霜合一條江練横出
時山眼白高後海心明為惜如團扇長吟到五更(班婕妤怨)
(歌行裁成合歡扇團團似明月)
對雨
卷簾聊舉目露濕草綿綿古岫披雲毳空庭織碎烟水
紅(文苑英華註云疑作紋)愁不起風線重難牽盡日扶犂叟往來
江樹前(廣韻山有穴曰岫獸毛之縟細者為毳又曰毳細布也犂墾田器也岫音䄂毳音脆)
曉晴
野凉疎雨歇春色偏萋萋魚躍青池滿鶯吟綠樹低野
花妝面溼山草紐斜齊零落殘雲片風吹挂竹溪
望夫石(見二十四卷註)
髣髴古容儀含愁帶曙輝露如今日淚苔似昔年衣有
恨同湘女無言類楚妃寂然芳靄内猶若待(一作帶)夫歸
(楚辭章句堯以二女妻舜有苗不服舜往征之二女從而不反道死于沅湘之中因為湘夫人左傳楚子滅息)
(以息媯歸生堵敖及成王焉未言楚子問之對曰吾一婦人而事二夫縱勿能死其又奚言)
冬日歸舊山
未洗染塵纓歸來芳草平一條藤徑綠萬點雪峰晴地
冷葉先盡谷寒雲不行嫩篁侵舍密古樹倒江横白犬
離村吠蒼苔上壁生穿廚孤雉過臨屋舊猿鳴木落禽
巢在籬疎獸路成拂牀蒼(一作山)鼠走倒篋素魚驚洗硯
修良策敲松擬素貞此時重一去去合到三清(素魚白魚也即)
(書篋中蠧魚)
鄒衍谷(太平御覧劉向别錄曰方士傳言鄒衍在燕燕有谷地美而寒不生五榖鄒子居之)
(吹律而温氣至谷中生黍至今名黍谷焉一統志黍谷山在順天府懷柔縣東四十里跨密雲縣界)
(亦名燕谷山劉向云燕有谷地美而寒不生黍稷鄒衍吹律以温其氣故名山曰黍谷衍廟基猶存)
燕谷無暖氣窮巖閉嚴陰鄒子一吹律能迴天地心
入清溪行山中
輕舟去何疾已到雲林境起坐魚鳥間動搖山水影巖
中響自合(文苑英華註云疑作荅)溪裏言彌靜無事令人幽停橈
向餘景(文苑英華一百六十六卷載李白入清溪行山中凡二首其一即夲集七卷中清溪清我心一)
(首其一乃此首也按崔顥集亦載此首題云入若耶溪當是顥作也)
日出東南隅行(日出東南隅行即樂府之陌上桑也一曰豔歌羅敷行古辭曰日出)
(東南隅照我秦氏樓秦氏有好女自名為羅敷云云後人擬之或即以首句名篇)
秦樓出佳麗正値朝日光陌頭能駐馬花處復添香(郭茂)
(倩樂府載此首以為殷謀詩)
代佳人寄翁參樞先輩(演繁露唐世舉人呼巳第者為先輩國史補互相推)
(敬謂之先輩)
等閒經夏復經寒夢裏驚嗟豈暫安南國風光當世少
西陵演浪過江難周旋小字挑燈讀重疊遥山隔霧看
直是為君飡不得書來莫說更加飡(說文演長流也目舊註云此詩總)
(及李集皆不載惟英華諸夲有之)
送客歸吳
江村秋雨歇酒盡一帆飛路歴波濤去家唯坐臥歸島
花(一作山桃)開灼灼汀柳細依依别後無餘事還應掃釣磯
(詩國風桃之夭夭灼灼其華毛傳曰灼灼花之盛也廣韻汀水際平沙也李善文選註韓詩曰昔我往矣楊柳)
(依依薛君曰依依盛貌)
送友生遊峽中
風靜楊柳垂看花又别離幾年同在此今日各驅馳峽
裏聞猿呌山頭見月時殷勤一杯酒珍重歲寒姿(此詩亦載)
(張籍集中)
送袁明府任長江(唐書地理志劍南道遂州遂寧郡有長江縣)
别離楊柳青樽酒表丹誠古道攜琴去深山見峽迎暖
風花遶樹秋雨草沿城自此長江内無因夜犬驚(晉書披露)
(丹誠不敢不盡後漢紀劉寵為會稽太守正身率下郡中大治徵入為將作大匠山陰縣有數老父年各八十)
(餘居若耶山下去郡十里相率共往送寵曰他時吏發不去民間或狗吠竟夕民不得安自明府下車以來吏)
(稀至民間狗不夜吠今聞當見棄故自力來送)
送史司馬赴崔相公幕(詩題上一本多賦得鶴三字)
崢嶸丞相府清切鳳凰池羨爾瑶臺鶴高棲瓊樹枝歸
飛晴日暖吟弄惠風吹正有乘軒樂初當學舞時珍禽
在羅網微命苦猶絲願託周周羽相銜漢水湄(魏書對九重之清切)
(望八襲之崢嶸鳳凰池見十一卷註瓊樹見二卷註王筠詩優游清露點微穆惠風吹左傳衛懿公好鶴鶴有)
(乘軒者埤雅鶴生二年落子毛三年産伏七年飛薄雲漢後七年學舞後七年應節周周銜羽見二卷註既以)
(鶴比司馬以珍禽自喻復以周周銜羽事作結似乎凌雜恐有錯誤滄浪詩話文苑英華有送史司馬赴崔)
(相公幕一首云云此或太白之逸詩也不然亦是盛唐人之作琦按末二聯或是太白在尋陽獄中之作所謂)
(崔相公者即是崔涣似亦近之而岑參集中亦載此詩一云無名氏詩)
戰城南(樂府漢鼓吹鐃歌詳三卷註)
戰地何昏昏戰士如羣蟻氣重日輪紅血染蓬蒿紫烏
鳥銜人肉食悶飛不起昨日城上人今日城下鬼旗色
如羅星鼙聲殊未已妾家夫與兒俱在鼙聲裏(文苑英華一百)
(九十六卷太白去年戰桑乾源之後載此一首不錄作者姓名後人採太白遺詩兼入此作)
胡無人行(樂府瑟調曲見三卷註)
十萬羽林兒臨洮破郅支殺添胡地骨降足漢營旗寒
闊牛羊散兵休帳幕移空餘隴頭水嗚咽向人悲(羽林兒見)
(十八卷註唐時隴右道有臨洮郡即洮州也其地東北二面並枕洮水故名漢書使護西域騎都尉甘延壽副)
(校尉陳湯矯發戊已校尉屯田吏士及西域胡兵攻郅支單于斬其首傳詣京師隴頭歌隴頭流水嗚聲幽咽)
(後文苑英華一百九十六卷太白嚴風吹霜海草凋之載此一首不錄作者姓名後人採入太白遺詩然考)
(陳陶集中亦載此作當是陶詩洮音叨郅音質)
鞠歌行(樂府平調曲見四卷註)
麗莫似漢宫妃謙莫似黃家女黃女持謙齒髮高漢妃
恃麗天庭去人生容德不自保聖人安用推天道君不
見蔡澤嵌枯詭怪之形狀大言直取秦丞相又不見田
千秋才智不出人一朝富貴如有神二侯行事在方册
泣麟老人終困厄夜光抱恨良嘆(一作撲)悲日月逝矣吾
何之(世說漢元帝宫人旣多乃令畫工圖之欲有呼者輒披圖召之其中常者皆行貨賂王明君姿容甚)
(麗志不苟求工遂毁為其狀後匈奴來和求美女于漢帝帝以明君充行既召見而惜之但名字已去不欲中)
(改于是遂行尹文子齊有黃公者好謙卑有二女皆國色以其美也常謙辭毁之以為醜惡醜惡之名遠布年)
(過而一國無聘者衛有鰥夫時冒娶之果國色然後曰黃公好謙故毁其子其妹美于是爭禮之亦國色也國)
(色實也醜惡名也此違名而得實矣史記蔡澤燕人也曷鼻巨肩魋顔蹙齃膝攣西入秦秦昭王與語大說之)
(拜為客卿范睢免相昭王新說蔡澤計畫遂拜為秦相漢書車千秋本姓田氏衛太子為江充所譖敗久之千)
(秋上急變訟太子冤武帝見而悅之立拜千秋為大鴻臚數月遂代劉屈釐為丞相封富民侯千秋無他材能)
(術學又無伐閱功勞特以一言寤意句月取宰相封侯世未嘗有也孔叢子叔孫氏之車子曰鉏商樵于野而)
(獲獸焉衆莫之識以為不祥棄之五父之衢冉有告夫子曰麕身而肉角豈天下之妖乎夫子曰今何在吾將)
(觀焉遂往謂其御高柴曰若求之言其必麟乎到視之果信言偃問曰飛者宗鳳走者宗麟為其難致也敢問)
(今見其誰應之子曰天子布德將致太平則麟鳳龜龍先為之祥今宗周將滅天下無主孰為來哉遂泣曰予)
(之于人猶麟之于獸也麟出而死吾道窮矣乃歌曰唐虞世兮麟鳳游今非其時來何求麟兮麟兮我心憂)
(文苑英華二百三卷太白玉不自言如桃李之後載此一首失錄作者姓名後人遂編入太白遺詩嵌音同)
(龕)
右十七首見文苑英華(前十四首皆註太白姓名于下後三首錄于太白詩之後)
(空白其下不書姓名後人以為皆太白之作也編太白遺詩者遂并及焉今因之附錄于此滄浪詩話文)
(苑英華有太白代寄翁參樞先輩七言律一首乃晚唐之下者又有五言律三首其一送客歸吳其二送)
(友生游峽中其三送袁明府任長江集本皆無之其後家數正在大歷貞元間亦非太白之作又有五言雨)
(望月一首對雨一首望夫石一首冬日歸舊山一首皆晚唐之語又有秦樓出佳麗四句亦不類太白是)
(皆後人假名也)
題許宣平菴壁
我吟傳舍詩來訪眞人居烟嶺迷高跡雲林隔太虛窺
庭但蕭索倚柱空躊躇應化遼天鶴歸當千歲餘(太平廣記)
(許宣平新安歙人也唐睿宗景雲中隱于城陽山南搗結菴以居不知其服餌但見不食顔色若四十許人行)
(如奔馬時或負薪以賣擔常挂一花瓠及曲竹杖每醉騰騰拄之以歸獨吟曰負薪朝出賣沽酒日西歸路人)
(莫問歸何處穿入白雲行翠微邇來三十餘年或拯人懸危或救人疾苦城市人多訪之不見但覽菴壁題詩)
(曰隱居三十載築室南山巔靜夜玩明月閒朝飲碧泉樵人歌隴上谷鳥戲巖前樂矣不知老都忘甲子年好)
(事者多詠其詩有時行長安于驛路洛陽同華間傳舍是處題之天寳中李白自翰林出東遊經傳舍覽之吟)
(咏嗟嘆曰此仙詩也乃詰之于人得宣平之實白于是游及新安涉溪登山屢訪之不得乃題其菴壁曰云云)
(是冬野火燎其菴莫知宣平蹤跡百餘年後咸通七年郡人許明奴家有嫗嘗逐伴入山採樵獨於南山中見)
(一人坐石上方食桃甚大問嫗曰汝許明奴家人也我明奴之祖宣平嫗言嘗聞已得仙矣曰汝歸為我語明)
(奴言我在此山中與汝一桃食之不可將出山虎狼甚多山神惜此桃嫗乃食桃甚美宣平遣嫗隨樵人歸家)
(言之明奴之族甚異之傳聞于郡人出續仙傳太平寰宇記城陽山在歙縣南環迥孔高為城郭之衿帶居郡)
(之南故號為城陽山焉卽許宣平得道之所亦為李白所尋不遇今山上有遺跡存漢書沛公至高陽傳舍顔)
(師古註傳舍者人所止息前人已去後人復來轉相傳也一音張戀反謂傳置之舍也其義兩通後漢書光武)
(乃稱邯鄲使者入傳舍章懷太子註傳舍客館也遼天鶴見二十一卷註)
右一首見太平廣記
題峰頂寺
夜宿峰頂寺舉手捫星辰不敢高聲語恐驚天上人(侯鯖)
(錄曾阜為蘄州黃梅令縣有峰頂寺去城百餘里在亂山羣峰間人跡所不到阜按田偶至其上梁間小榜流)
(麀昏晦乃李白所題詩也其字亦豪放可愛詩云夜宿峰頂寺云云或曰王元之少登樓詩云危樓高百尺手)
(可摘星辰不敢高聲語恐驚天上人漁隱叢話西清詩話云蘄州黃梅縣峰頂寺在水中央環伏萬山人跡所)
(罕到曾阜為令時因事登其上見梁間一粉板塵暗粉落拂滌視之乃謫仙詩云夜宿峰頂寺云云世傳楊大)
(年幼時詩非也邵氏聞見後錄舒州峰頂寺有李太白題詩夜宿峰頂寺云云曾子山始見之不出于集中恐)
(少作耳太倉稊来集云聞道長庚曾入夢已應能作上樓詩註云唐人載李白在襁褓中其家攜之上樓問頗)
(能作詩否即應聲作絶句一首所謂不敢高聲語恐驚天上神者是也又竹坡詩話世傳楊文公方離襁褓猶)
(未能言一日家人攜以登樓忽自語如成人因戲問之今日上樓汝能作詩乎卽應聲曰危樓高百尺手可摘)
(星辰不敢高聲語怕驚天上人舊見古今詩話載此一事後又見一石刻乃李太白夜宿山寺所題字畫清勁)
(而大且云布衣李白作豈好事者竊太白之詩以神文公之事歟仰亦太白之碑為偽耶)
右一首見侯鯖錄等書
瀑布
斷巖如削瓜嵐光破崖綠天河從中來白雲漲川谷玉
案赤文字落落不可讀攝衣凌青霄松風吹我足(二老堂詩)
(話司空山在舒州太湖縣界初經重報寺過馬玉河至金輪院有僧木淨肉身塔及不受葉蓮花池連理山茶)
(自塔院乃上山至本淨坐禪巖精巧天成中途斷崖絶壑旁臨萬仞號牛背石宗室善修者言石如劍脊中起)
(側足覆身而過危險之甚度此步步皆佳上有一寺及李太白讀書堂一峰玉立有太白瀑布詩云斷巖如削)
(瓜嵐光破崖綠天河從中來白雲漲川谷玉案赤文字落落不可讀攝衣凌青霄松風吹我足予兄子中守舒)
(日得此于宗室公霞今胡仔漁隱叢話載蔡絛西清詩話不言此山但云太白仙去後人有見其詩略云斷崖)
(如削瓜嵐光破崖綠天河從中來白雲漲川谷玉案敕文字世眼不可讀攝身凌青霄松風吹我足又云舉䄂)
(露條脫招我飯胡麻眞烟雲中語也旣誤以斷巖為斷崖與第二句相重赤文作敕文落落作世眼攝衣作攝)
(身皆淺近與前句大相遠當塗太白集本原無此詩因子中錄寄郡守遂刻于後然皆從蔡絛誤本子中爭之)
(不從僅能改勅為赤而已唐詩紀事近世傳白詩云斷崖如削瓜嵐光破崖綠天河從中來白雲漲川谷玉案)
(赤文字落落不可讀攝衣凌清雲松風拂我足又不同者數字)
斷句
舉袖露條脫招我飯胡麻(太平廣記條跳似指環而大唐詩紀事文宗問宰臣古詩)
(云輕衫襯跳脫跳脫是何物宰臣未對上曰卽今之腕釧也真誥言安妃有斵粟金跳脫是臂飾跳脫即條脫)
(也太平廣記劉晨阮肇入天台採藥有二女子邀還家其饌有胡麻飯山羊脯按胡麻即今之芝麻也相傳張)
(騫自大宛得其種以歸以其出自胡中故手曰胡麻唐詩紀事亦載此句舉袖作舉)
野禽啼杜宇山蝶舞莊周(杜宇杜鵑也見三卷註漁隱叢話法藏碎金云予記太白)
(有詩云野禽啼杜宇山蝶舞莊周後又見潘佑有感懷詩幽禽唤杜宇宿蝶夢莊周席地一尊酒思與元化浮)
(但莫孤明月何必秉燭遊予謂才思暗合古今無殊不可怪也)
右三首見漁隱叢話諸書
陽春曲(沈約作江南弄四曲其三曰陽春曲)
芣苡生前徑含桃落小園春心自搖蕩百舌更多言(陸璣)
(草木疏芣苡一名馬舄一名車前一名當道喜在牛馬跡中生故曰車前當道今藥中車前子是也幽州人謂)
(之牛舌草可鬻作茹大滑其子治婦人難産埤雅櫻桃為木多陰其果先熟一名含桃許慎曰鶯之所含食故)
(曰含桃也謂之鶯桃則亦以鶯之所含食故謂之鶯桃也爾雅翼櫻桃朱實甘美飛鳥所含故又名含桃爾雅)
(謂之荆桃其花在梅後至果熟則最先本草綱目百舌處處有之居樹孔窟穴中狀如鸚鵒而小身略長灰黑)
(色微有班點喙亦尖黑行則頭俯好食蚯蚓立春後鳴囀不已夏至後則無聲十月後則藏蟄月令仲夏反舌)
(無聲即此一芣音浮苡音以作苢)
舍利佛(舍利見七卷註)
金繩界寳地珍木蔭瑶池雲間妙音奏天際法蠡吹(法華)
(經時娑婆世界即變清淨琉璃為地寳樹莊嚴黃金為繩以界入道又云雨大法雨吹大法螺文獻通考貝之為物)
(其大可容數升蠡之大者也南蠻之國取而吹之所以節樂也今之梵樂用之以和銅鈸釋氏所謂法螺赤土)
(國吹螺以迎隋使是也法蠡即法螺也古螺字一作蠡通用)
摩多樓子
從戎向邊北遠行辭密親借問陰山候還知塞上人(陸機)
(詩總轡登長路鳴咽辭密親陰山在北邊外見五卷註陸機詩往問陰山候勁虜在燕然劉良註候伺望者)
右三首見萬首唐人絶句(郭茂倩樂府詩集三首俱作無名氏)
春感
茫茫南與北道直事難諧榆莢錢生樹楊花玉糝街塵
縈游子面蝶弄美人釵却憶青山上雲門掩竹齋(彰明逸事)
(太白遊成都賦春感詩云云益州刺史蘇頲見而竒之春秋元命苞三月榆莢落莢音劫糝桑感切靸上聲)
右一首見彰明逸事
殷十一贈栗岡硯
殷侯三玄士贈我栗岡硯灑染中山毫光映吳門練天
寒水不凍日用心不倦攜此臨墨池還如對君面(王羲之筆)
(經諸郡毫惟中山兔肥而毫長可用練熟絹也韓詩外傳顔回望吳門馬見一匹練孔子曰馬也此用其字而)
(意則指吳中所出之絹素與原事無涉九域志越州會稽縣有王右軍墨池)
右一首見高似孫硯箋
普照寺
天台國清寺天下為四絶今到普照遊到來復何别柟
木白雲飛高僧頂殘雪門外一條溪幾回流歲月(咸淳臨安)
(志淨明寺在富陽縣北五里舊名普照天福五年重建治平二年改今額寺枕高山名曰舒壁山㘭有龍潭澗)
(水横流上有橋亭李翰林白詩天台國清寺天下為四絶云云一統志國清寺在浙江台州府天台縣北十里)
(隋煬帝為智顗禪師建晏殊類要云齊州靈巖荆州玉泉澗州棲霞台州國清世稱四絶本草拾遺柟木高大)
(葉如桑出南方山中柟音楠)
右一篇見咸淳臨安志(蘇東坡曰予舊在當陽見國清院太白詩絶凡近即此篇)
(也漁隱叢話新安水西寺寺依山背下瞰長溪太白題詩斷句云檻外一條溪幾回流碎月今集中無之)
(𤦺按漁隱所引即此篇末二句也蓋未覩全篇故訛以為題水西寺斷句耶)
釣臺
磨盡石嶺墨尋陽釣赤魚靄峰尖似筆堪畫不堪書(方輿)
(勝覧釣臺在徽州黟縣南十八里亦名尋陽臺相傳李白嘗釣於此有詩云磨盡石嶺墨云云太平寰宇記墨)
(嶺山在黟縣南十八里嶺上石如墨色嶺有穴中有墨石軟膩土人取為墨色碧甚鮮明可以記文字方輿勝)
(覧靄峰在黟縣南十五里孤峭如削以九域志錦繡萬花谷一統志皆引靄峰尖似筆之句為太白詩羅願)
(新安郡志曰太白常稱金華五百灘之勝而思為新安之遊又嘗自回溪十六渡至黃山湯泉之下則吾土山)
(川勝槩頗已寄于逸想其贈許宣平詩沈汾述以為傳當不虚也又荅山中人所謂桃花流水杳然去别有天)
(地非人間相傳以為入黟所作而俗又有石墨嶺與水西興唐寺詩語不類太白東坡嘗疑富陽國清彭澤興)
(唐詩及姑熟十咏非太白所作而王平甫疑十咏出于李赤按南唐自有一翰林學士李白會子固以為十咏)
(是此人所為然則此間墨嶺興唐詩豈亦此類耶)
小桃源
黟縣小桃源煙霞百里間地多靈草木人尚古衣冠(方輿)
(勝覧樵貴谷在徽州黟縣北昔土人入山行七日至一穴豁然周三十里中有十餘家云是秦人避入此地按)
(邑圖有潛村至今有數十家同為一村或謂之小桃源李白詩黟縣小桃源云云錦繡萬花谷亦載此詩以為)
(太白作𤦺按此詩乃南唐許堅詩其後尚有二韻非太白作也黟音衣)
題竇圌山(圌音纏)
樵夫與耕者出入畫屏中(方輿勝覧竇圌山在綿州彰明縣李白題竇圌山詩樵夫)
(與耕者出入畫屏中又送竇主簿詩願隨子明去煉火燒金丹竇子明名圌隱此山故名𤦺按後二句己見集)
(中之十二卷所謂子明者是陵陽子明以為竇圌之字殊不可信)
右三則見方輿勝覧
贈江油尉(唐時江油縣隸劍南道之龍州應靈郡)
嵐光深院裏傍砌水泠泠野燕巢官舍溪雲入(缺一字)廳
日斜孤吏過簾捲亂峰青五色神仙尉焚香讀道經
右一首見楊升菴全蜀藝文志
清平樂令(翰林應制)
禁庭春晝鶯羽披新繡百草巧求花下鬭只賭珠璣
滿斗日晚却理殘粧御前閑舞霓裳誰道腰肢窈
窕折旋消得君王(說文璣珠不圓也夢溪筆談霓裳羽文曲劉禹錫詩云三鄉陌上望)
(仙山歸作霓裳羽衣曲王建詩云聽風聽水作霓裳白樂天詩註云開元中西凉府節度使楊敬述造鄭)
(嵎津陽門詩註云葉法善嘗引上入月宫聞仙樂及上歸但記其半遂于笛中寫之會西凉府都督楊敬)
(述進婆羅門典與其聲調相符遂以月中所聞為散序用敬述所進為其腔名霓裳羽衣曲諸說不同禮)
(記周還中規折還中矩折旋即折還也旋還二字經史通用)
其二
禁幃秋夜月探金忩罅(升菴詞品作明月探窗罅)玉帳鴛鴦噴沉
(詞品作蘭)麝時落銀燈香灺女伴莫話孤眠六宫羅綺
三千一笑皆生百媚宸遊(詞品作衷)教在誰邊(鴛鴦爇香器也說文)
(灺燭燼也上灺才野切斜聲)
右二首見絶妙詞選(歐陽炯花間集序曰在明皇朝則有李太白應制清平樂)
(詞四首絶妙詞選曰唐吕鵰遏雲集載太白應制詞四首以後二首無清逸氣韻疑非太白所作故)
(只存其二胡應麟筆叢曰太白清平樂蓋五代人偽作因李有清平調故贋作此詞傳之)
清平樂三首
烟深水闊音信無由達惟有碧天雲外月偏照懸懸
離别盡日感事傷懷愁眉似鎖難開夜夜長留半
被待君魂夢歸來
其二
鸞衾鳳褥夜夜常孤宿更被銀臺紅蠟燭學妾淚珠
相續花貌些子時光抛人遠泛瀟湘欹枕悔聽寒
漏聲聲滴斷愁腸
其三
畫堂晨起來報雪花墜高捲簾櫳看佳瑞皓色遠迷
庭砌盛氣光引爐烟素草寒生玉佩應是天仙狂
醉亂把白雲揉碎(簾櫳見十一卷註)
桂殿秋
仙女下董雙成漢殿夜凉吹玉笙曲終却從仙官去
萬戶千門惟月明河漢女玉鍊顔雲軿往往在人
間九霄有路去無跡嫋嫋香風生佩環(漢武内傳王母來命侍女)
(董雙成吹雲和之笙黃庭經却滅百邪玉鍊顔雲軿見三卷註吳虎臣曰此太白詞也有得于石刻而)
(無其腔劉無言倚其聲歌之音極清雅邵氏聞見後錄以此詞為李文饒迎神送神二曲予游秦尚有能)
(宛轉度之者或并為一曲謂李太白作許彦周詩話亦作李衛公步虚詞軿音瓶)
連理枝
雪盖宫樓閉羅幕昏金翠鬪壓闌干香心澹薄梅梢
輕倚噴寳猊香燼麝烟濃馥紅綃翠被(猊音倪綃音宵)
其二
淺畫雲垂帔點滴昭陽淚咫尺宸居君恩斷絶似遥
千里望水晶簾外竹枝寒守羊車未至(晉書武帝多内寵平吳之)
(後復納孫皓宫人數千自此掖庭殆將萬人而並寵者甚衆帝莫知所適常乘羊車恣其所之至便宴寝)
(宫人乃取竹葉插戶以鹽汁洒地而引帝車帔音轡)
右六首見
御定全唐詩
漢東紫陽先生碑銘
嗚呼紫陽竟夭其志以默化不昭然白日而升九天
乎或將潛賓皇王非世所測(缺十一字)
挺列仙明拔之英姿明堂平白長耳廣顙揮手
振骨百關有聲殊毛秀采居然逸異(缺十字)
而直達何龜鶴早世蟪蛄延秋元命乎遭
命乎予長息三日懵於變化之理(黃庭經明堂四達法海源梁邱子註)
(眉頭一寸為明堂蟪蛄見五卷註論衡傳曰說命有三一曰正命二曰隨命三曰遭命遭命者行善得惡)
(非所冀望遭逢扵外而得凶禍故曰遭命禮記正義按援神契云命有三科有受命以保慶有遭命以謫)
(暴有隨命以督行受命謂年夀也遭命謂行善而遇凶也隨命者謂隨其善惡而報之云陳子昂弟孜墓誌銘)
(云豈其夭絶喪兹良圖嗚呼其元命歟遭命歟東方朔荅客難東方先生喟然長息)先生姓胡
氏(缺六字)族也代業黃老門清儒素皆龍脱
世網鴻冥高雲但貴天爵何徵閥閱(史記膠西有蓋公善治黃老言張晏)
(曰黃帝老子之書也晉書王隠以儒素自守不交勢援法言鴻飛冥冥弋人何篡焉韻會閥閱史記明其等曰)
(閥積其功曰閱又有功曰閥有勞曰閱漢車千秋傳無伐閱功勞師古曰伐積功也閱經歴也今人以世家門)
(戶為閥閱誤矣𤦺按人臣有功于國方得世禄閥閱之家猶言世禄之家耳又通鑑裴子野論曰降及季年專)
(限閥閱胡三省註門在左曰閥在右曰閱則以世家門戸為閥閱更有由也)始八歲經仙城
山(缺十一字)有清都紫微之遐想九
歲出家十二休糧二十遊衡山雲尋洞府水涉冥壑神
王(缺八字)召為威儀及天下採經使因遇
諸真人受赤丹陽精石景水母故常吸飛根吞日魂密
而修之(缺六字)所居苦竹院置飡霞之樓手植
雙桂棲遲其下(列子王實以為清都紫微鈞天廣樂帝之所居威儀道家職名如釋家維那之)
(類白玉蟾玉降萬壽宫道院記唐有左右街威儀五代末周太祖因避諱改為道錄是威儀即今之道錄司也)
(真誥日中五帝字曰日魂珠景昭韜綠映迴霞赤童元炎飈象凡十六字此是金闕聖君採服飛根之道昔受)
(之于太微天帝君一名赤丹金精石景水母玉胞之經常梁丘子黃庭内景經註上清紫文靈書有採飛根之法)
(以日初出東向叩齒九通畢陰呪日魂名日中五帝字曰日魂珠景昭韜綠映迴霞赤童元炎飈象呪呼此十)
(六字畢暝目握固存日中五色流霞來繞一身于是日光流霞俱入口中名曰日華飛根玉胞水母也詩國風)
(衡門之下可以棲遲毛傳曰棲遲游息也)聞金陵之墟道始盛於三茅波乎
四許華陽(缺七字)陶隱居傳昇元子昇元子
傳體元體元傳貞一先生貞一先生傳天師李含光李
含光合契乎紫陽(真誥句曲山漢有三茅君來治其上時父老又轉名茅君之山三君往會各乘)
(一白鵠各集山之三處時人互有見者是以發於歌謠乃復因鵠集之處分句曲山為大茅君中茅君小茅君)
(三山焉總而言之盡是句曲之一山耳山生黃金漢靈帝時詔敕郡縣採句曲之金以充武庫逮孫權時又遣)
(宿衛人採金常輸官兵帥百家遂屯居伏龍之地因改為金陵之墟名也三茅者漢景帝中元間人長兄名盈)
(次弟名固又次弟名衷俱得仙道老君拜盈為司命真君固為定錄真君衷為保生真君故號為三茅君四許)
(者許穆汝南平與人官至護軍長史晉太和中入茅山修道功成仙去為上清真人第三子玉斧先於太和五)
(年在茅山尸觧為上清仙官長子揆次子虎牙並亦得道南史陶弘景丹陽秣陵人為諸王侍讀除奉朝請上)
(表辭禄止於句容之句曲山恒曰此山下是第八洞宫名金壇華陽之天周迴一百五十里昔漢有咸陽三茅)
(君得道來掌此山故謂之茅山乃中山立館自號華陽陶隠居人間書疏即以隱居代名舊唐書王遠知琅琊)
(人少聰敏博綜羣書入茅山師事陶弘景傳其道法太宗登極將加重位固請歸山貞觀九年謂弟子潘師正)
(曰吾見仙格以吾少時誤損一童子吻不得白日昇天見署少室伯將行在即翌日沐浴如冠衣焚香而寢卒)
(年一百二十六歲調露二年追贈太中大夫諡曰昇真先生天授二年改諡曰昇元先生潘師正趙州贊皇人)
(師事王遠知盡以道門隱訣及符籙授之高宗幸東都因召見焉永淳元年卒時年九十八高宗追思不巳贈)
(太中大夫賜謚曰體元先生司馬承禎字子微河内温人少好學薄於為吏遂為道士事潘師正傳其符籙及)
(辟榖導引服餌之術師正特賞異之卒時年八十九其弟子表稱死之日有雙鶴逸壇及白雲從壇中湧出上)
(連於天而師容色如生元宗深嘆異之贈銀青光禄大夫號貞一先生顔真卿元靜先生李君碑先生姓李諱)
(含光廣陵江都人本姓弘以孝敬皇帝廟諱改焉提孩則有殊異晬日獨取孝經如捧讀焉開元十七年從司)
(馬鍊師于王屋山傳授大法靈文金記一覧無遺綜覈古今該明奥旨元宗知先生徧得子微之道乃詔先生)
(居王屋山陽臺觀以繼之歲餘請歸茅山纂修經法頻徵皆謝病不出天寳四載冬乃命中官賫璽書徵之旣)
(至延入禁中每欲諮禀必先齋沐他日請傳道法先生辭以足疾不任科儀者數焉元宗知不可強而止先生)
(常以茅山靈蹟翦焉將墜真經秘錄亦多散落請歸修葺特詔於楊許舊居紫陽觀以宅之仍賜絹二百匹法)
(衣兩副香爐一具御製詩及序以餞之初隱居先生以三洞真經傳昇元先生昇元付體元先生體元付正一)
(先生正一付先生自先生距於隱居凡五葉矣皆總襲妙門大正真法)於神
農之里南抵朱陵北越白水禀訓門下者三千餘人鄰
境牧守移風問道忽遇先生之宴坐(缺五字)隱几
雁行而前為時見重多此類也(路史世言神農生而九井自出按九井在頼山)
(荆州記云江夏隨縣北界厲鄉村南重山也井在山北重塹周之廣一頃一十畝内有地云神農宅神農生此)
(神農既育九井自穿舊說汲一井則八井皆動寰宇記在縣北百里人不敢觸按今惟存一穴大木旁蔭人即)
(其處為神農社年常祀之亦引荆州記所言厲鄉村厲山下之穴神農所生穴口方一步容數人上有神農廟)
(即荆州圖永陽縣西北二百三十里厲鄉山東石穴也高三十丈長二百尺謂之神農穴名山洞天福地記南)
(岳衡山周迴七百里名朱陵之天在衡州衡山縣白水即白河也一名淯水在南陽府詳七卷註宴坐靜坐也)
(見二十三卷註埤雅雁行斜步側身故莊子謂士成綺雁行避影而問老子)天寳初威儀元
丹丘道門龍鳳厚禮致屈傳籙於嵩山東京大唐(缺二字)
宫三請固辭偃臥未幾而詔書下責不得已而行入宫
一革軌儀大變都邑然海鳥愁臧文之享猿狙裂周公
之衣志往跡留稱疾辭帝尅期離闕臨别自祭其文曰
神將厭予予非厭世乃顧命姪道士胡齊物具平肩輿
歸骨舊土王公卿士送及龍門入葉縣次王喬之祠目
若有睹泊然而化天香引道尸輕空衣及本郡太守裴
公以幡花郊迎舉郭雷動(缺四字)開顔如生觀者日
萬羣議駭俗至其年十月二十三日葬於郭東之新松
山春秋六十有二(海鳥見大鵬賦註莊子今取猿狙而衣以周公之服彼必齕齧挽裂盡去)
(而後慊觀古今之異猶猿狙之異乎周公也晉書王獻之嘗經吳郡聞顧辟彊有名園先不相識乘平肩輿徑)
(入文章正宗龍門在河南縣地志曰闕塞山一名伊闕而俗名龍門王喬祠在南陽府葉縣治東北相傳即喬)
(飛鳬之所故後人立祠於此以祀之今謂之雙鳬觀晉書葛洪卒時年八十一視其顔色如生體亦柔軟舉尸)
(入棺甚輕如空衣世以為尸觧得仙云狙子余切音脽)先生含弘光大不修小節
書不盡妙鬱有崩雲之勢文非夙工時動雕龍之作存
也宇宙而無光歿也浪化而蟬蛻豈(缺八字)
乎(周易含弘光大品物咸亨正義云包含以厚光著甚大也後漢書劉陶為人居簡不修小節梁昭明)
(太子錦帶書叢談發流水之源筆陣引崩雲之勢史記齊人頌曰談天衍雕龍奭裴駰註劉向别錄曰騶衍之)
(所言五德終始天地廣大書言天事故曰談天騶奭修衍之術文飾之若雕鏤龍文故曰雕龍左思吳都賦赤)
(須蟬蛻而附麗劉淵林註言此人昇仙如蟬之脫殼也)有鄉僧貞倩雅仗才氣請
予為銘予與紫陽神交飽飱素論十得其九弟子元丹
丘等咸思鸞鳳之羽儀想珠玉之雲氣灑掃松月載揚
仙風篆石頌德與兹山不朽其詞曰
賢哉仙士六十而化光光紫陽善與時而為龍蛇固亦
以生死為晝夜有力者挈之而趨劫運頽落終歸於無惟
元神不滅湛然清都延陵旣沒仲尼嗚呼青青松柏離
離山隅篆石頌德名揚八區(莊子一龍一蛇與時俱化而無肯專為淮南子以利)
(害為塵垢以死生為晝夜方輿勝覧延陵季子墓在常州晉陵縣北七十里申浦之西孔子嘗題曰嗚呼有吳)
(延陵季子之墓舊石湮滅唐元宗命殷仲容摹以傳揚雄長楊賦洋溢八區李善註八區八方之區也按宋)
(敏求後序謂呂縉叔出漢東紫陽先生碑而殘缺間莫能辨不復收入本集太平寰宇記紫陽先生塔銘李白)
(譔在廢光化縣今不知存否此本從道藏劉大彬茅山志中錄出雖有缺文然與集中所稱紫陽先生元丹丘)
(僧倩公仙城山飱霞樓等句多所取證且其文係太白真作銘詞元奥可喜宋氏棄之不收固矣)
右一篇見劉大彬茅山志
雜題
乘興踏月西入酒家不覺人物兩忘身在世外
其二
夜來月下臥醒花影零亂滿人衿袖疑如濯魄於冰壺
也(方輿勝覽象耳山在眉州彭山縣有太白書臺有石刻太白畱題夜來月下臥醒云云)
其三
樓虚月白秋宇物化於斯憑闌身勢飛動非把酒自忘
此興何極
其四
吾頭懵懵試書此不能自辨賀生為我讀之
右四則見龍江夢餘錄(唐錦龍江夢餘錄胡文穆記李白三帖其一云乘興踏月)
(其二云月下臥醒其三云樓虚月白余亦見其一帖云吾頭懵懵雖其字跡真贋有不可必者然詞語豪)
(爽趣韻自别信非太白不能道也)
類書中多摘引太白詩句然不能無錯繆海錄碎事
錦繡萬花谷二編學士家以其出自宋人尤珍尚之
其所引太白斷句甚多亦有誤者如雨吟春破碎貧
飲客彫零山含紅樹隨時老天帶黃昏一例愁茶褐
園林新柳色鹿胎田地落梅香江邊石上誰知處綠
戰紅酣别是春只有人間閒婦女一枚煎餅補天穿
皆是李覯詩(因覯字太伯遂譌作太白)上有萬仞山下有千丈水
蒼蒼兩崖間闊狹各一葦是白樂天詩晚花紅豔靜
高樹綠陰初亭午清無比溪山畫不如是杜牧詩虬
鬚顦顇羽林郎會入甘泉侍武皇鵰沒夜雲知御苑
馬隨仙仗識天香是李郢詩而皆以為太白詩矣又
若霜結梅稍玉陰凝竹幹銀竹粉千腰白桃皮半頰
紅心為殺人劍淚是報恩珠綺樓何氛氲朝日正杲
杲玉顔上哀囀絶耳非世有佳人微醉玉顔酡笑倚
粧樓澹小蛾借問單樓與同穴可能銀漢勝重河露
暗烟濃草色新一番流水滿溪春可憐漁父重來訪
只見桃花不見人昔日狂秦事可嗟直驅雞犬入桃
花至今不出烟巒口萬古潺湲一水斜庭中繁樹乍
含芳紅錦重重翦作囊還合炎蒸留爍景題來消得
好篇章諸句未詳為誰氏之作其句法皆與太白不
相似亦皆以為太白詩矣羅鄂州新安郡志謂南唐
時另有一翰林學士李白姑熟十咏是其所作然則
後人所傳李白諸逸詩及斷句之為諸書所誤引而
其名莫可考者烏知非斯人之作耶昔人論杜詩真
偽謂人才之不同如其面焉耳目口鼻相去亦無幾
諦視之未有不差殊者詩至少陵固不可得而亂也
斯言良是夫學力如少陵其詩不可得而亂天才若
青蓮其詩固可得而亂耶然知其不可亂而猶彙之
編之而附之於本集之後豈曰務博良欲存此以為
後人辨其真贋而知所取法焉耳
宋魏菊莊詩人玉屑十四卷載歴論諸家一條其下
有旁註李太白集四字厥後漢魏詩乘因而采之而
昧者互相引用遂以為真太白之文矣今按其前曰
詩之興也兆基邃古唐歌虞詠始載典謨商頌周雅
方陳金石其後研志緣情二京彌甚含毫瀝思魏晉
彌繁李都尉鴛鴦之辭纏綿巧妙班婕妤霜雪之句
發越清迥平子桂林理在文外伯喈翠鳥意盡行間
河朔人物王劉為稱首洛陽才子潘左為覺先乃若
子建之牢籠羣彦士龍之籍甚當時並文苑之羽儀
詩人之龜鑑凡一百二十五字是駱賓王和閨情詩
啟之前數行其後云駱賓王為詩格高旨遠若在天
上物外神仙會集雲行物駕想見飄然之狀凡二十
九字其二十六字是裴敬所作太白墓碑中數語蓋
駱賓王之下為詩格高旨遠之上皆有缺文原屬兩
條抄錄者不察其舛誤而相聯屬為一則在菊莊原
本要未嘗繆誤至此漢魏詩乘因菊莊俗本之誤而
承其誤蓋有由矣即是推之今所編輯拾遺安知不
類于是而宋次道所裒益全集之詩文又安知不亦
類于是耶後之讀者尚有鍳于斯哉
鄭樵通志藝文略别集内載云李白草堂集二十卷
李陽冰錄又度北門集一卷於制誥類中複載云李
白度北門集一卷劉少彝曰度北門集當是供奉翰
林時代言之草豈通考所謂翰林集者故已彙入然
今本無一字存者其為湮佚無疑矣余考舊唐書之
經籍志新唐書之藝文志及太白列傳皆不載此書
而他籍亦鮮有言之者豈亦南唐之翰林學士李白
所作耶抑李白度者其人名北門集者其書名而後
人誤讀之耶聊志于末以俟博學者辯之
李太白集注卷三十
