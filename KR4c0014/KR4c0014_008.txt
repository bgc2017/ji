李太白集注卷八
錢塘王琦撰
古近體詩共五十三首
秋浦歌十七首(唐池州有秋浦縣其地有秋浦水故取以立名隸江南西道)
秋浦長似秋蕭條使人愁客愁不可度(繆本作渡)行上東大
樓正西望長安下見江水流寄言向江水汝意憶儂不
遥傳一掬淚爲我達揚州(江南通志大樓山在池州府城南六十里自稱我爲儂吳)
(語也小爾雅兩手謂之掬不方鳩切音近浮掬音菊)
其二
秋浦猿夜愁黃山堪白頭青溪非隴水翻作斷腸流欲
去不得去薄遊成久遊何年是歸日兩淚下孤舟(江南通志)
(黃山在池州府城南九十里高百餘丈清溪在池州府城北五里源出考溪與上路嶺水合流經郡城至大江)
(隴頭歌隴頭流水鳴聲幽咽遥望秦川肝腸斷絶謝靈運詩薄遊似邴生)
其三
秋浦錦駞鳥人間天上稀山雞羞淥水不敢照毛衣(太平)
(寰宇記歙州土産駞鳥郡國志云翎下靑黃相映若垂綬其狀如蜀雞背如朱祥符新安圖經駞鳥一名楚雀)
(尤愛其羽中矰弋則守死不動海錄碎事駞鳥出秋浦如吐綬雞博物志山雞有美毛自愛其色終日映水目)
(眩則溺死)
其四
兩鬢入秋浦一朝颯已衰猿聲催白髮長短盡成絲(陸放)
(翁曰李太白往來江東池州所賦尤多如秋浦歌十七首及九華山清溪白笴陂玉鏡潭諸詩是也秋浦歌云)
(秋浦長似秋蕭條使人愁又云兩鬢入秋浦一朝颯已衰猿聲催白髮長短盡成絲則池州之風物可見矣然)
(觀太白此歌高妙乃爾則知姑熟十咏決爲贋作也杜牧之池州諸詩正爾觀之亦清婉可愛若與太白詩並)
(讀醇醨異味矣)
其五
秋浦多白猿超騰若飛(蕭本作冰)雪牽引條上兒飲弄水中
月(新序子獨不見夫玄猿乎從容游戲超騰往來)
其六
愁作秋浦客(一作曲)強看秋浦花山川如剡縣風日似長
沙(一統志秋浦在池州府城西南八十餘里闊三十里四時景物宛如瀟湘洞庭九域志剡縣在越州會稽)
(郡東南一百八十里唐時潭州治長沙縣亦謂之長沙郡隸江南西道瀟湘洞庭皆在其境内剡音閃)
其七
醉上山公馬寒歌甯戚牛空吟白石爛淚滿黑貂裘(山公)
(騎馬事見五卷襄陽曲註藝文類聚琴操曰甯戚飯牛車下叩角而商歌曰南山矸白石爛生不逢堯與舜禪)
(短布單衣裁至骭長夜冥冥何時旦齊桓公聞之舉以爲相戰國策蘇秦說秦王書十上而說不行黑貂之裘)
(敝)
其八
秋浦千重嶺水車嶺(一作人行路)最奇天傾欲墮石水拂寄
生枝(一統志水車嶺在池州府齊山胡震亨曰貴池志縣西南七十里有姥山又五里爲水車嶺陡峻臨)
(淵奔流冲激恒若桔橰之聲舊註以爲在齊山者誤名醫别錄寄生松上楊上楓上皆有形類一般但根津所)
(因處爲異則各隨其樹名之生樹枝間根在枝節之内葉圓靑赤厚澤易折旁自生枝節冬夏生四月花白五)
(月實赤大如小豆處處皆有蜀本草諸樹多有寄生莖葉並相似云是烏鳥食一物子糞落樹上感氣而生葉)
(如橘而厚軟莖如槐而肥脆)
其九
江祖一片石靑天掃畫屏題詩畱萬古綠字錦苔生(一統)
(志江祖山在池州府城西南二十五里有一石突然出水際其高數丈上有仙人蹟名曰江祖石)
其十
千千石楠樹萬萬女貞林山山白鷺(一作鷴)滿澗澗白猿
吟君莫向秋浦猿聲碎客心(首四句皆疊二字蓋仿古詩中靑靑河畔草一體唐)
(本草石楠葉似䒽草凌冬不凋關中者葉細江以南者葉長大如枇杷顔師古漢書註女貞樹冬夏常靑未嘗)
(凋落若有節操故以名焉)
其十一
邏人(胡本作叉)横鳥道江祖出魚梁水急客舟(胡本作行)疾山花
拂面香(胡震亨曰貴池志城西六十里李陽河出李陽大江中流有石槎牙横突爲攔江羅叉二磯羅)
(叉今本作邏人誤琦按鳥道是高山峭嶺人迹稀到之處而邏叉横其間今以水中磯石當之亦恐未是又魚)
(梁論其跡亦當在池州註者或以徽州之魚梁當之不知徽州之水南流入於浙江池州之水北流入於安慶)
(大江源流各異未可混也邏郎佐切羅去聲又音羅)
其十二
水如一疋練此地卽平天耐可乘明月看花上酒船(論衡)
(見其上若一匹練狀練熟素繒也田汝成曰杭人言寧可曰耐可音如能漢書揚越之人耐暑註與能同李太)
(白詩耐可乘明月又耐可乘流直上天皆讀如能鄭康成禮記註耐古書能字也)
其十三
淥水淨素月月明白鷺飛郎聽採菱女一道夜歌歸(爾雅)
(翼吳楚風俗當菱熟時士女相與采之故有采菱之歌以相和爲繁華流蕩之音)
其十四
爐火照天地紅星亂紫烟𧹞郎明月夜歌曲動寒川(爐火)
(楊註以爲煉丹之火蕭註以爲漁人之火二火俱不能照及天地其說固非胡註謂山川藏丹處每夜必發火)
(光所在有之輿地紀勝宣州有朱砂山石竅中每發紅色其大如月又赤溪神龍初有赤氣衝天詔鑿之溪水)
(盡赤第難定其所咏何處此解亦未是琦考唐書地理志秋浦固産銀産銅之區所謂爐火照天地紅星亂紫)
(烟者正是開礦處冶鑄之火乃足當之郎亦即指冶夫而言于用力作勞之時歌聲遠播響動寒川令我聞之)
(不覺愧赧蓋其所歌之曲適有與心相感者故耳𧹞字當屬已而言舊註謂𧹞郎爲吳音歌者助語之詞或謂)
(是土語呼其所歡之詞俱屬強解義𧹞乃版切難上聲面慚而赤也亦作赧同)
其十五
白髮三千丈緣愁似箇長不知明鏡裏何處得秋霜(起句)
(奇甚得下文一解字字皆成妙義洵非仙才那能作此)
其十六
秋浦田舍翁採魚水中宿妻子張白鷴結罝映深竹(圖經)
(本草白鷴出江南雉類也白色而背有細黑文可畜西京賦結罝百里薛綜註罝網也罝咨邪切音嗟)
其十七
桃波一步地了了語聲聞闇與山僧别低頭禮白雲(本集)
(二十卷内有清溪玉鏡潭宴别詩註云潭在秋浦桃胡陂下是桃波乃桃陂之訛無疑矣闇默也闇音陰又)
(音菴)
當塗趙炎少府粉圖山水歌(唐時宣城郡有當塗縣隸江南西道少府)
(縣尉之稱清波雜志古治百里之邑令附其俗尉督其奸故令曰明府尉曰少府嬾眞子令呼明府)
(故尉呼少府以亞於縣令)
峨眉高出西極天(文苑英華作西出高極天)羅浮直與南溟連名工
(蕭本作公)繹(英華作逸)思揮綵筆驅(英華作馳)山走海置眼前滿堂空
翠如可掃赤城霞(英華作日)氣蒼梧烟洞庭瀟湘意渺綿三
江七澤情洄沿驚濤洶湧向何處孤舟一去迷歸年征
帆不動亦不旋飄如隨風落天邊心搖目斷興難盡(英華)
(作窮)幾時可到三山巔西峰崢嶸噴流泉横石蹙水波潺
湲東崖合沓蔽(英華作開)輕霧深林雜樹空芊綿(英華作眼)此中
冥昧失晝夜隱几寂聽無鳴蟬長松之下列羽客對座
不語南昌仙南昌仙人趙夫子妙年歴落靑雲士訟庭
無事羅衆賓杳然如在丹靑(一作霄)裏五色粉圖安足珍
眞山(蕭本作仙誤)可以全吾身若待功成拂衣去武陵桃花
笑殺人(四川通志峨眉山在嘉定州峨眉縣南一百里兩山相對狀如峨眉故名周圍千里高八十里)
(有石龕一百十二大小洞四十南北有臺重巖複澗莫測遠近爲蜀山第一佛刹以千百計昔西竺僧謂其高)
(出五岳秀甲九州爲震旦國第一山元和郡縣志羅浮山在循州博羅縣西北二十八里羅山之西有浮山蓋)
(蓬萊之一阜浮海而至與羅山並體故曰羅浮高三百六十丈周廻三百二十七里峻天之峰四百三十有二)
(莊子南溟者天池也李洪範曰廣大窈冥故以溟爲名謝靈運詩空翠難強名薛應旂浙江通志赤城山在台)
(州天台縣北六里土皆赤色狀似雲霞望之如雉堞然右有玉京洞道書第六洞天也蒼梧烟用蒼梧白雲事)
(見七卷註洞庭瀟湘俱見一卷惜餘春賦註三江之名不一以岷山之江爲中江嶓冡之江爲北江豫章之江)
(爲南江此說禹貢之三江也或以松江錢塘江浦陽江爲三江或以松江東江婁江爲三江此說吳越之三江)
(也或以岷江爲西江澧江爲中江湘江爲南江此說岳陽之三江也此詩從畫意泛說不必定指一處子虛賦)
(楚有七澤後只稱雲夢一澤其六皆未詳所在謝靈運詩水涉盡洄沿逆流而上曰洄順流而下曰沿三山蓬)
(萊方丈瀛洲三仙山也謝靈運詩石淺水潺湲李善註潺湲水流貌呂延濟註潺湲水聲謝朓詩兹山亘百里)
(合沓與雲齊呂向註合沓高貌謝朓詩阡眠起雜樹呂延濟註阡眠遠望貌芊綿卽阡眠也王弼易註造物之)
(始始於冥昧鮑照蕪城賦凝思寂聽水經註漢成帝時九江梅福爲南昌尉後一旦捨妻子去九江傳云得仙)
(武陵桃花見二卷註沿音延)
永王東巡歌十一首(劉昫唐書永王璘玄宗第十六子也天寳十四載十一月)
(安祿山反范陽十五載六月玄宗幸蜀至漢中郡下詔以璘爲山南東路及嶺南黔中江南西路四)
(道節度採訪等使江陵郡大都督七月璘至襄陽九月至江陵召募士將數萬人恣情補署江淮租)
(賦山積於江陵破用鉅億因有異志肅宗聞之詔令歸覲於蜀璘不從十二月擅引舟師東下甲仗)
(五千人趨廣陵璘生於宮中不更人事其子襄城王㑥勇而有力握兵權爲左右眩惑遂謀狂悖)
永王正月東出師天子遥分龍虎旗樓船一舉風波靜
江漢翻爲鴈鶩池(駱賓王蕩子從軍賦樓船一舉爭沸騰漢書嚴助傳陛下以四海爲境九)
(州爲家八藪爲圃江漢爲池太平御覧圖經曰梁孝王有雁鶩池周圍四里梁王所鑿王筠詩日照鴛鴦殿萍)
(生雁鶩池夫蕭士贇曰咏永王出師而表之以天子遥分龍虎旗子作春秋書王之意也百世而下未有發)
(明之者二鶩有木務音)
其二
三川北虜亂如麻四海南奔似永嘉但用東山謝安石
爲君談笑靜胡沙(漢書音義應劭曰三川今河南郡也韋昭曰有河洛伊故曰三川也晉懷)
(帝永嘉五年劉曜陷洛陽百官士庶死者三萬餘人中原衣冠之族相率南奔避亂江左天寳十四年安禄山)
(起兵北地遂破兩京士君子多以家渡江東與永嘉時事極相似)
其三
雷鼓嘈嘈喧武昌雲旗獵獵過尋陽秋毫不犯三吳悅
春日遥看五色光(荀子雷鼓在側而耳不聞楊倞註雷鼓大鼓聲如雷者鮑照詩嘈嘈晨鼓)
(鳴李善註埤蒼曰嘈嘈聲衆也上林賦靡雲旗張揖註畫熊虎於旒爲旗似雲氣鮑照詩獵獵曉風遒呂延濟)
(註獵獵風聲武昌縣名唐時屬鄂州江夏郡東至尋陽郡六百里尋陽亦縣名唐屬江州尋陽郡以在尋水之)
(陽故名後漢紀鄧禹佐命位冠諸臣嘗言曰我嘗將百萬衆秋毫不犯未嘗妄殺一人子孫必當大興范成大)
(吳郡志三吳之說世未有定論十道四番志以吳郡及丹陽吳興爲三吳又以義興吳興及吳郡爲三吳郡國)
(志謂吳興義興吳郡爲三吳又云丹陽亦曰三吳元和經郡國圖志亦曰吳郡與吳興丹陽爲三吳酈道元注水)
(云建中陽羨周嘉上書以縣遠赴會至難求得分置遂以浙江西爲吳東爲會稽後分爲三號三吳吳興吳郡)
(會稽其一焉越絶書軍上有氣五色相連與天相抵此軍應不可攻攻之無後南史王僧辯傳賊望官軍上有)
(五色雲)
其四
龍盤虎踞帝王州帝子金陵訪古丘春風試暖昭陽殿
明月還過鳷鵲樓(一統志南京古金陵之地自周末時已有王氣秦始皇謂東南有天子氣)
(諸葛亮謂龍蟠虎踞眞帝王之都卽此地也謝朓詩金陵帝王州南齊書羊貴嬪居昭陽殿西范貴妃居昭陽)
(殿東隋書侯景作亂遂居昭陽殿一統志昭陽殿乃太后所居在臺城内吳均詩春生鳷鵲樓是皆謂金陵之)
(昭陽殿鳷鵲樓也舊註以爲在長安者非是)
其五
二帝巡遊俱未廻五陵松栢使人哀諸侯不救河南地
更喜賢王遠道來(時玄宗在蜀肅宗卽位靈武故云二帝巡遊俱未廻五陵高祖太宗高宗)
(中宗睿宗之陵也唐會要高祖葬獻陵在京兆府三原縣界太宗葬昭陵在京兆府醴泉縣界高宗葬乾陵在)
(京兆府奉天縣界中宗葬定陵在京兆府富平縣界睿宗葬橋陵在京兆府奉先縣界楊齊賢曰河南洛陽也)
(時祿山據洛陽)
其六
丹陽北固是吳關畫出樓臺雲水間千巖烽火連滄海
兩岸旌旗繞碧山(唐時江南東道有丹陽卽潤州也領丹徒丹陽金壇延陵四縣今爲鎮江)
(府太平寰宇記北固山在潤州丹徒縣北一里南徐州記云城西北有别嶺斜入江三面臨水高數十丈號曰)
(北固劉禎京口記云回嶺入江懸水峻壁舊北顧作固字梁高祖云作鎮作固誠有其語然北望海口實爲壯)
(觀以理而推宜改爲顧望之顧輿地志云天淸景明登之望見廣陵城如在靑霄中相去鳥道五十餘里方輿)
(勝覧北固山在鎮江府州北一里廻嶺下臨長江其勢險固卽府治所據及甘露寺基建康實錄梁武帝幸京)
(口登北固樓改名北顧)
其七
王出三江(蕭本作山)按五湖樓船跨海次揚(蕭本胡本作陪非)都戰
艦森森羅虎士征帆一一引龍駒(周禮東南曰揚州其川三江其浸五湖賈)
(公彦疏按禹貢云九江今在廬江尋陽南皆東合爲大江揚州所以得有三江者江至尋陽南合爲一東行至)
(揚州入彭蠡復分爲三道而入海故得有三江也韻會徐按江出岷山至楚都名南江至潯陽爲九道名中江)
(至南徐州名北江入海琦按禹貢以岷江之委爲中江漢水之委爲北江三江僅有其二鄭康成以彭蠡之水)
(爲南江以備三江之數其說近是而駁者紛紛然詳其水道辨其大小則諸說未免近訛不可爲據若他書所)
(稱三江之名亦多各隨地而分與禹貢周禮所記之三江不必相同學者或據其一說而爭以相難其何以異)
(於扣盤捫燭之見也歟玉海五湖在蘇州西四十里太平寰宇記太湖者以其廣大名之又名五湖韋昭三吳)
(郡國志云太湖邊有遊湖莫湖胥湖貢湖就太湖爲五湖又云胥湖蠡湖洮湖滆湖就太湖爲五也又云天下)
(如此者五虞仲翔川瀆記云太湖東通長洲松江水南通烏程霅溪水西通義興荆溪水北通晉陵滆湖水西)
(南通嘉興韭溪水凡五道謂之五湖徐陵陳王九錫文馳御樓船直跨滄海左傳凡師一宿爲舍再宿爲信過)
(信爲次釋名釋船篇上下重牀曰艦四方施板以禦矢石其内如牢檻也周禮虎士八百人鄭玄註虎士徒之)
(選有勇力者徐陵詩白馬號龍駒彫鞍名鏤衢艦音檻)
其八
長風挂席勢難廻海動山傾古月摧君看帝子浮江日
何似龍驤出峽來(謝靈運詩挂席拾海月古月胡字隱語也出十六國春秋見四卷註晉書)
(武帝紀咸寧五年十一月大舉伐吳遣龍驤將軍王濬廣武將軍唐彬率巴蜀之卒浮江而下)
其九
祖龍浮海不成橋漢武尋陽空射蛟我王樓艦輕秦漢
却似文(蕭楊本作天非)皇欲渡遼(祖龍秦始皇也事見二卷註水經註三齊略記曰始皇于)
(海中作石橋海神爲之豎柱始皇求與相見神曰我形醜莫圖我形當與帝相見乃入海四十里見海神左右)
(莫動手工人潛以脚畫其狀神怒曰帝負約速去始皇轉馬還前脚猶立後脚隨奔僅得登岸畫者溺死於海)
(漢書武帝紀元封五年冬行南巡狩自尋陽浮江親射蛟江中獲之陳書樓艦馬步直指臨川胡三省通鑑註)
(樓艦卽樓船兩面施重板列戰格故謂之樓艦文皇帝卽太宗也劉昫唐書太宗本紀貞觀十九年二月庚戌)
(上親統六軍發洛陽四月癸卯誓師於幽州城南因大享六軍以遣之五月丁丑車駕渡遼蕭士贇曰合十)
(一篇觀之此篇用事非倫句調鄙俗偽贋無疑識者必能辨之)
其十
帝寵賢王入楚關掃淸江漢始應還初從雲夢開朱邸
更(胡本作直)取金陵作小山(爾雅楚有雲夢郭璞註今南郡華容縣東南巴丘湖是也邢昺)
(疏周禮荆州其澤藪曰雲瞢鄭註云雲瞢在華容禹貢云雲土夢作乂又昭二年左傳楚子與鄭伯田於江南)
(之夢又定四年楚子涉雎濟江入於雲中杜預云南郡枝江縣西有雲夢城江夏安陸縣東南亦有夢城或曰)
(南郡華容縣東南有巴丘湖江南之夢也雲夢一澤而每處有名者司馬相如子虛賦云雲夢者方九百里則)
(此澤跨江南北亦得單稱雲單稱夢瞢卽夢也鄭樵註江北爲雲江南為夢雲今之玉沙監利景陵等縣是夢)
(今之公安石首建寧等縣是太平寰宇記雲夢澤在安州安陸縣東南闊數里南接荆襄謝朓詩黃旗映朱邸)
(李善註史記曰諸侯朝天子於天子之所立宅舍曰邸諸侯王朱戶故曰朱邸方輿勝覽鍾山在今上元縣東)
(北十八里輿地志古曰金陵山小山用淮南王小山事然借作山嶺用與古說不同邸音底)
其十一
試借君王玉馬鞭指揮(胡本作麾)戎虜坐瓊筵南風一掃胡
塵靜西入長安到日邊(太平御覽語林曰諸葛武侯與司馬宣王在渭濱將戰宣王戎)
(服莅事使人視武侯素輿葛巾持白羽扇指麾三軍皆隨其進止宣王聞而歎曰可謂名士謝朓詩端儀穆金)
(殿敷教藻瓊筵日邊楊蕭二註皆引晉明帝不聞人從日邊來之語以爲後人稱帝都為日邊因此琦按晉書)
(陸雲傳已有雲間陸士龍日下荀鳴鶴之對似不始於東晉蓋日為君象故邦畿之地有日邊日下之名耳)
(漁隱叢話蔡寬夫詩話云太白之從永王璘世頗疑之唐書載其事甚略亦不明辨其是否獨其詩自序云半)
(夜水軍來尋陽滿旌旃空名適自誤廹脅上樓船徒賜五百金棄之若浮烟辭官不受賞翻謫夜郎天太白豈)
(從人為亂者哉蓋其學本出縱横以氣俠自任當中原擾攘時欲藉之以立奇功故其東巡歌有但用東山謝)
(安石為君談笑靜胡沙之句其卒章云南風一掃胡塵靜西入長安到日邊亦可見其志矣大抵才高意廣如)
(孔北海之徒固未必有成功而知人料事尤其所難議者或責以璘之猖獗而欲仰以立事不能如孔巢父蕭)
(穎士察於未萌是矣若其志亦可哀矣)
上皇西巡南京歌十首(天寶十五載六月安祿山兵破潼關帝出幸蜀七月)
(庚辰帝次蜀郡八月癸巳皇太子卽皇帝位於靈京武尊帝曰上皇天帝至德二載十月丁巳皇帝復)
(師癸亥遣太子太師韋見素迎上皇天帝於蜀郡十二月丙午上皇天帝至自蜀郡戊午大赦以蜀)
(郡為南京蜀地於天下近西而謂之南京者以其在長安之南故也)
胡塵輕拂建章臺聖主西廵蜀道來劍壁門高五千尺
石爲樓閣九天開(三輔黃圖建章宫有神明臺應德璉有侍五官中郎將建章臺集詩庾肩)
(吾有過建章故臺詩張載劍閣銘惟蜀之門作鎮作固是曰劍閣壁立千仞呂延濟註劍閣言其峰如劍其勢)
(如閣元和郡縣志大劍鎮在劍州普安縣東四十八里本姜維拒鍾會壘也去開遠戍東十一里其山峭壁千)
(丈下瞰絶澗飛閣以通行旅老學菴筆記劍門關皆石無寸土)
其二
九天開出一成都萬戸千門入畫圖草樹雲山如錦繡
秦川得及此間無(漢書地理志蜀郡有成都縣然唐時統謂蜀郡為成都魯靈光殿賦千門)
(相似萬戸如一胡三省通鑑註秦地四塞以爲固渭水貫其中渭川左右沃壤千里世謂之秦川)
其三
華(繆本作德)陽春樹似(蕭本作號)新豐行入新都若舊宮柳色未
饒秦地綠花光不減上陽(繆本作林)紅(華陽國志蜀志云地稱天府原曰華陽是)
(稱蜀地為華陽其來舊矣或以唐書地理志蜀郡有華陽縣有新都縣為實指二縣而云不知華陽縣舊名蜀)
(縣至乾元二年始更名至德中尚無此稱而新都以舊宮相比則非實指二縣可知若夫德陽乃漢州之郡名)
(南至蜀郡百里玄宗未嘗駐蹕於此何得以新豐相擬耶西京雜記太上皇徙長安居深宮悽愴不樂高祖因)
(左右問其故以平生所好皆屠販少年酤酒賣餅鬭雞蹴踘以此為歡今皆無此故以不樂高祖乃作新豐移)
(諸故人實之太上皇乃悅高祖旣作新豐并移舊社衢巷棟宇物色惟舊士女老幼相攜路首各知其室放牛)
(馬雞鴨於通途亦競識其家匠人吳寬所營也移者皆悅其似而德之故競加賞贈月餘致累百金蕭士贇曰)
(肅宗卽位靈武尊明皇為太上皇故用此事上陽宮名見二卷註)
其四
誰道君王行路難六龍西幸萬人歡地轉錦江成渭水
天迴玉壘作長安(天子駕六書稱若朽索之馭六馬漢書袁盎傳今陛下騁六飛是也何休)
(公羊傳註天子馬曰龍高七尺以上稱車駕為六龍其義疑出於出或謂取時乘六龍以御天之義又或謂韓)
(非子黃帝駕象車而六蛟龍春秋命歴序有神人右耳蒼色大肩駕六龍出輔號曰神農六龍字義本此者非)
(也錦江卽岷江也劉逵蜀都賦註譙周益州志曰成都織錦旣成濯於江水其文分明勝於初成他水濯之不)
(如江水也太平寰宇記濯錦江卽蜀江水至此濯錦錦彩鮮潤於他水故曰濯錦江九域志笮橋江水亦名濯)
(錦江俗云以此水濯錦鮮明渭水出今臨洮府渭源縣之鳥鼠山東流遶西安府城之北西安府卽唐之西京)
(也又東流至華陰縣入於河凡秦地諸水若灞若滻若涇若灃若鎬若潏若澇若彪莫不入之而後同歸於河)
(故秦中諸水惟渭爲大元和郡縣志玉壘山在彭州導江縣西北二十九里蜀都賦曰包玉壘而為宇方輿勝)
(覽玉壘山在茂州汶川縣東四里出璧玉名山志玉壘山在成都府灌縣衆峰叢擁遠望無形惟雲表崔嵬稍露)
(山石瑩潔可為器亦碔砆之類)
其五
萬國同風共一時錦江何謝曲江池石鏡更明(蕭本作名)天
上月後宮親(一作新)得照蛾眉(漢書終軍傳今天下為一萬里同風劇談錄曲江池)
(本秦世隑洲開元中疏鑿遂為勝景其南有紫雲樓芙蓉苑其西有杏園慈恩寺花卉環周烟水明媚都人遊)
(翫盛於中和上已之節綵幄翠幬匝於隄岸鮮車健馬比肩擊轂上已卽賜宴臣僚京兆府大陳筵席長安萬)
(年兩縣以雄盛相較錦繡珍玩無所不施百辟會於山亭恩賜太常及教坊聲樂池中備綵舟數隻唯宰相三)
(使北省官與翰林學士登焉每歲傾動皇州以為盛觀入夏則菰蒲葱翠柳陰四合碧波紅蕖湛然可愛好事)
(者賞芳晨翫淸景聯騎攜觴亹亹不絶長安志昇道坊龍華尼寺南有流水屈曲謂之曲江其深處下不見底)
(司馬相如賦云臨曲江之隑州蓋其所也華陽國志武都有一丈夫化為女子美而豔蜀王納為妃不習水土)
(欲去王必畱之乃為東平之歌以樂之無幾物故蜀王哀念之乃遣五丁之武都擔土為妃作冢蓋地數畝高)
(七丈上有石鏡太平寰宇記蜀王妃冡上有一石厚五寸徑五尺瑩徹號曰石鏡)
其六
濯錦淸江萬里流雲帆龍舸下揚州北地雖誇上林苑
南京還有散花樓(岷江過成都為錦江至三峽為峽江至漢口為漢江至揚州為揚子江東)
(流入海漢書地理志禹貢岷山在西徼外江水所出東南至江都入海過郡七行二千六百六十里此云萬里)
(者蓋侈言其流之遠耳左思詩振衣千仞岡濯足萬里流馬融廣成頌張雲帆施蜺幬方言南楚江湘凡船大)
(者謂之舸龍舸畫龍於大舟之首及兩旁者也上林苑見七卷註一統志散花樓在成都府城東北隅楊齊賢)
(曰成都志宣華苑城上有散花樓隋蜀王秀所立)
其七
錦水東流繞錦城星橋北挂象天星四海此中朝聖主
峩眉山上(一作下)列仙庭(太平御覽成都記曰府城本呼爲錦城秦滅蜀張儀所築也每)
(面各三里周迴十二里高七丈華陽國志蜀郡有七橋直西門郫江中冲坮橋西南石牛門曰市橋城南曰江)
(橋南渡流曰萬里橋西上曰夷里橋亦曰笮橋從冲坮橋西出折曰長昇橋郫江上西有永平橋長老傳言李)
(冰造七橋上應七星太平寰宇記漢州雒縣七星橋昔秦李冰開江置七星橋橋各一鐵鎖上應七星故世祖)
(謂吳漢曰安軍宜在七星間謂五星日月云李膺記一長星橋今名萬里二圓星橋今名安樂三璣星橋今名)
(建昌四夷星橋今名笮橋五尾星橋今名禪尼六冲星橋今名永平七曲星橋今名昇仙華陽國志犍為郡南)
(安縣有峨眉山山去縣八十里孔子地圖言有仙藥名山洞天福地記峨眉山周圍三百里名靈陵太妙之天)
(在蜀嘉州)
其八
秦開蜀道置金牛漢水元通星漢流天子一行遺聖跡
錦城長作帝王州(水經註秦惠王欲伐蜀而不知道作五石牛以金置尾下言能屎金蜀王)
(負力令五丁引之成道秦使張儀司馬錯尋路滅蜀因曰石牛道韻會漢水出興元府嶓冡山至漢陽爲漾水)
(至武都爲漢水一名沔水地理今釋漾水出今陜西漢中府寧羌州北嶓冡山東至漢中府南鄭縣南為漢水)
(漢水元通星漢流者言其所出高遠如從星漢而來卽水從銀漢落及黃河之水天上來意也琦按興元府卽)
(今漢中府爲自秦入蜀咽喉要道金牛峽在沔縣西一百七十里是五丁開道引石牛之處嶓冡山在沔縣西)
(一百二十里為漢水發源之所皆屬漢中地首二句用此見蜀地自昔與中國隔遠未嘗爲帝王巡幸以反起)
(下文今得天子一行遂成都邑之美也一行猶一遊一豫之意舊註以僧一行奏䜟語當行萬里事解之非是)
其九
水淥(蕭本作綠)天靑不起塵風光和暖勝三秦萬國烟花隨
玉輦西來添作錦江春(三輔黃圖項籍滅秦分其地爲三以章邯爲雍王都廢丘司馬)
(忻為塞王都櫟陽董翳爲翟王都高奴謂之三秦通典三秦今關中秦川也玉輦見七卷註)
其十
劍閣重關蜀北門上皇歸馬若雲屯少帝長安開紫極
雙懸日月照乾坤(陸機詩胡馬如雲屯越騎亦星羅潘岳西征賦厭紫極之閒敞李善註紫)
(極星名王者爲宮以象之曹植上表曰情注於皇居一心存乎紫極嚴滄浪曰以中一句對上二句以下)
(句收上三句是一法十首皆於蕭條奔寄中作壯麗語是爲得體舉秦蜀形勢不忘故都是爲用意屯音豚)
峨眉山月歌
峨眉山月半輪秋影入平羌江水流夜發淸溪向三峽
思君不見下渝州(楊齊賢曰峨眉山在嘉州峨眉縣羅目鎮平羌江在嘉州龍游縣縣中有)
(平羌山資州淸溪縣乾德五年省入内江内江在州東九十八里資州東至昌州二百二十八里昌州南至渝)
(州三百里自渝州明月峽至䕫州西陵峽四千里巴峽明月峽巫峽是爲三峽蕭士贇曰圖經平羌江在雅州)
(嚴道縣東北城下至嘉州亦號平羌江一統志平羌江在雅州城北舊傳羌夷入宼諸葛亮於此平之故名琦)
(按後周保定間置平羌郡及平羌縣以其境内有平羌山郡縣皆依之以立名其地在今嘉定州之南十八里)
(隋初郡廢改縣曰峨眉别置一平羌縣在今嘉定州之東六十里唐屬嘉州宋熙寧間省入龍游縣唐之嘉州)
(卽今之嘉定州龍游縣卽今之夾江縣平羌山今在因夾江縣地可考平羌江者卽經流平羌縣中之水也)
(流而及其源故自雅州至嘉州一水通流皆謂之平羌江太白所指乃嘉州之江非雅州之江蓋峨眉山在嘉)
(州之南而淸溪又與嘉州相近若雅州則在峨眉山之上流去淸溪又遠故知其非也輿地紀勝淸溪驛在嘉)
(州犍爲縣王阮亭曰淸溪在納溪縣西五里太白詩夜發淸溪向三峽卽此或謂李詩本三溪三溪在嘉州平)
(羌峽非是楊註以淸溪爲資州縣名按新唐書地理志劍南道資州有淸溪縣本名牛鞞天寳元年始更名淸)
(溪此詩約是開元中太白未出蜀以前之作則指淸溪爲縣名者亦恐未是左思蜀都賦經三峽之崢嶸劉淵)
(林註巴東永安縣有高山相對相去可二十丈左右崖甚高人謂之峽江水過其中太平御覧庾仲雍荆州記)
(曰巴陵楚之世有三峽明月峽兹不峽東突峽卽今之巫峽秭歸峽歸鄉峽峽程記曰三峽者明月峽巫山峽)
(廣溪峽其他瞿塘灧澦燕子屏風之類皆不預三峽之數琦按書記或以西峽巫峽歸峽爲三峽或以廣溪峽)
(巫峽西陵峽爲三峽或以巫峽巴峽明月峽爲三峽或以瞿塘灔澦巫山爲三峽或以明月黃牛西陵爲三峽)
(蓋川河之中峽名甚多然據古歌巴東三峽巫峽長一語推之知古之所稱三峽者皆在巴東大抵起自䕫州)
(府奉節巫山二縣之東達於歸州夷陵州之西連山疊嶂隱天蔽日凡六七百里水極險迅在巫山下者爲巫)
(峽巫峽之上爲廣溪峽巫峽之下爲西陵峽西陵峽則水漫爲平流而險始平矣或以瞿塘為三峽之門或以)
(瞿塘卽西陵峽或以明月峽卽廣溪峽紛紜傳指難可憑依矣渝州周時爲巴子國秦漢為巴郡之地至唐為)
(渝州以渝水得名後改南平郡今為重慶府巴縣地羌王鳳洲曰此是太白佳境二十八字中有峨眉山平)
(江淸溪三峽渝州使後人為之不勝痕跡矣可見此老鑪錘之妙王麟洲曰談藝者有謂七言律一句中不可)
(入兩故事一篇中不可重犯故事此病犯者固多拈出亦見精嚴吾以爲皆非妙悟也作詩到精神傳處隨分)
(自佳下得不覺痕跡使一句兩入兩句重犯亦自無傷如太白峨眉山月歌四句入地名者五古今目為絶唱)
(殊不厭重蜂腰鶴膝雙聲疊韻沈休文三尺法也古今犯者不少寧盡汰之耶)
峨眉山月歌送蜀僧晏入中京(唐書肅宗本紀至德二載十二月以)
(蜀郡為南京鳳翔郡為西京西京為中京胡三省曰以長安在洛陽鳳翔蜀郡太原之中故為中京)
我在巴東三峽時西看明月憶峨眉月出峨眉(一作峨眉山月)
照滄海與人萬里長相隨黃鶴樓前月華白此中忽見
峨眉客峨眉山月還送君風吹西到長安陌長安大道
横九天峨眉山月照秦川黃金師(蕭本作獅)子乘(繆本作承)高座
白玉麈尾談重玄我似浮雲滯(蕭本作殢)吳越君逢聖主遊
丹闕一振高名滿帝都歸時(一作來)還弄峨眉月(通典唐武德二)
(年分䕫州秭歸巴東二縣置歸州後為巴東郡三峽峨眉俱見上首註元和郡縣志江夏城西臨大江西南角)
(因磯為樓名黃鶴樓太平寰宇記黃鶴樓在鄂州江夏縣西二百八十步昔費禕登仙每乘黃鶴於此樓憩駕)
(故號為黃鶴樓陸放翁入蜀記黃鶴樓舊傳費禕飛昇於此後忽乘黃鶴來歸故以為樓號為天下絶景崔顥)
(詩最傳而太白奇句得於此者尤多今樓已廢故址亦不復存問老吏云在石鏡亭南樓之間正對鸚鵡洲猶)
(可想見其地據此則南宋之初基址已不可考今之所立後人想像其處而為之者也胡三省通鑑註自大散)
(關以北達於岐雍夾渭川南北岸沃野千里謂之秦川法苑珠林龜兹王造金師子座以大秦錦褥鋪之令鳩)
(摩羅什升而說法釋氏要覧智度論問云何名師子座為佛化作為實師子為金銀木石作耶荅云是號師子)
(座非實也佛為人中師子凡佛所坐若牀若地皆名師子座夫師子獸中獨步無畏能伏一切佛亦如是於九)
(十六種外道一切人天中一切降伏得無所畏故稱人中師子世說王夷甫容貌整麗妙於談玄恒捉白玉柄)
(麈尾與手都無分别重玄卽老子玄之又玄之義晉書索襲傳味無味於恍惚之間兼重玄於衆妙之内嚴)
(滄浪曰是歌當識其主伴變幻之法題立峨眉作主而以巴東三峽滄海黃鶴樓長安陌秦川吳越伴之帝都)
(又是主中主題用月作主而以風雲作伴我與君又是主中主迴環散見映帶生輝眞有月映千江之妙巧轉)
(如蠶活變如龍迴身作蠒噓氣成雲不由思議造作殢音膩)
赤壁歌送别(元和郡縣志赤壁山在鄂州蒲圻縣西一百二十里北臨大江其北岸卽)
(烏林與赤壁相對是周瑜用黃蓋策焚曹公舟船敗走處故諸葛亮論曹操危於烏林是也楊齊賢)
(曰盛宏之荆州記蒲圻縣沿江一百里南岸赤壁周瑜黃蓋乘大艦破魏武兵於烏林烏林赤壁東)
(西一百六十里也予嘗往來江漢間研求赤壁所在正在今鄂州上流八十里與百人山相對江邊)
(石皆赤色故號為赤壁磯東坡賦所謂東望夏口西望武昌非曹公之赤壁也一統志赤壁山在武)
(昌府城東南九十里唐元和志在蒲圻縣西一百二十里圖經云在嘉魚縣西七十里其地今屬嘉)
(魚宋蘇軾指黃州赤鼻山為赤壁按劉備居樊口進兵逆操遇於赤壁則赤壁當在樊口之上又赤)
(壁初戰操兵不利引次江北則赤壁當在江南亦不應在江北今江漢間言赤壁者五漢陽漢川黃)
(州嘉魚江夏惟江夏之說合於史)
二龍爭戰決雌雄赤壁樓船掃地空烈火張天照雲海
周瑜於此破曹公君去滄江望(一作弄)澄碧鯨鯢唐突畱
餘跡一一書來報故人我欲因(一作觀)之壯心魄(通鑑孫權以周)
(瑜程普為左右督將兵與劉備并力逆曹操進與操遇於赤壁時操軍衆已有疾疫初一交戰操兵不利引次)
(江北瑜等在南岸部將黃蓋曰操軍方連船艦首尾相接可燒而走也乃取蒙衝鬭艦數十艘載燥荻枯柴濯)
(油其中裹以帷幕上建旌旗豫備走舸繋於其尾先以書遺操詐云欲降時東南風急蓋以艦最著前中江舉)
(帆餘船以次俱進去北軍二里餘同時發火火烈風猛船往如箭燒盡北船延及岸上營落烟炎張天人馬燒)
(溺死者甚衆瑜等率輕銳繼其後雷鼓大震北軍大壞操引軍從華容道步走漢書彭越傳兩龍方鬭且待之)
(項羽傳羽使人謂漢王曰天下匈匈徒以吾兩人願與王挑戰決雌雄母徒罷天下父子爲也宋書高祖本紀)
(因命縱火烟燄張天左傳古者明王伐不敬取其鯨鯢而封之以為大戮杜預註鯨鯢大魚名以喻不義之人)
(呑食小國後漢書轉相招結唐突諸郡唐突犯觸也楞嚴經摧碎心魄)
江夏行(唐時鄂州亦謂之江夏郡有江夏縣屬江南西道今之武昌府江夏縣是)
憶昔嬌小姿春心亦自持爲言嫁夫壻得免長相思誰
知嫁商賈令人卻愁苦自從爲夫妻何曾在鄉土去年
下揚州相送黃鶴樓眼看帆去遠心逐江水流只言期
一載誰謂歴三秋使妾腸欲斷恨君情悠悠東家西舍
同時發北去南來不逾月未知行李遊何方作箇音書
能斷絶適來往南浦欲問西江船正見當壚女紅糚二
八年一種爲人妻獨自多悲恓對鏡便垂淚逢人只欲
啼不如輕薄兒旦暮長追(一作相)隨悔作商人婦靑春長
别離如今正好同歡樂君去容華誰得知(黃鶴樓見峨眉山月歌註)
(莫愁樂古辭聞歡下揚州相送楚山頭探手抱腰看江水斷不流演繁露今人謂出行資裝為行李琦按杜氏)
(左傳註行李行人也後人多據之而訾以行裝爲行李者為非是方密之云使人行必有裝鄭當時之治行孟)
(子之治任是已則以行李為隨行之物何不可耶胡震亨註能善也吳音有此太平寰宇記南浦在鄂州江夏)
(縣南三里離騷云送美人兮南浦其源出京首山西入大江秋冬涸竭春夏泛漲商旅往來皆於浦停泊以其)
(在郭之南故曰南浦古樂府胡姬年十五春日獨當壚詳見三卷註沈約詩洛陽繁華子長安輕薄兒江淹詩)
(君行在天涯妾身長别離其胡震亨曰太白江夏行及長干行並爲商人婦咏而源似出西曲蓋古者吳俗)
(好賈荆郢樊鄧間尤盛男女怨曠哀吟清商諸西曲所由作也第其辭五言二韻節短而情有未盡太白往來)
(襄漢金陵悉其人情土俗因采而演之為長什一從長干上巴峽一從江夏下揚州以盡乎行賈者之程而言)
(其家人失身誤嫁之恨盼歸遠望之傷使夫謳吟之者足動其逐末輕離之悔雖其才思足以發之而踵事以)
(增華自從西曲本辭得來取材固有在也凡太白樂府皆非泛然獨造必參觀本曲之辭與所借用之曲之詞)
(始知其源流之自點化奪換之妙不獨此二篇為然聊發凡資讀者觸解云)
懷(胡本作憶)仙歌
一鶴東飛過滄海放心散漫知何在仙人浩歌望我來
應攀玉樹長相待堯舜之事不足驚自餘囂囂直(繆本作嚚)
(嚚真)可輕巨鼇莫載(許本作戴)三山去我(一作吾)欲蓬萊頂上行
(十洲記滄海島在北海中地方三千里去岸二十一萬里海四面繞島各廣五千里水皆蒼色仙人謂之滄海)
(也楚辭望美人兮未來臨風怳兮浩歌巨鼇事見四卷註)
玉眞仙人詞(胡震亨曰玉眞公主睿宗女也太極元年出家爲道士築觀京師以居魏)
(顥言太白爲公主所薦達而太白亦有客公主别館詩此詞豈其所獻於公主者歟)
玉眞之仙(一作眞)人時往(一作西上)太華峰清晨鳴天鼓飇歘
騰雙龍弄電不輟手行雲本無蹤幾時入少室王母應
相逢(元和郡縣志太華山在華州華陰縣南八里雲笈七籖九眞高上寶書神明經曰扣齒之法左相扣)
(名曰打天鐘右相扣名曰槌天磬中央上下相扣名曰鳴天鼓若卒遇凶惡不祥當打天鐘三十六遍若經凶)
(惡辟邪威神大咒當槌天磬三十六遍若存思念道致眞招靈當鳴天鼓以正中四齒相扣閉口緩頰使聲虛)
(而深響也漢武帝内傳東方朔昔為太上使令到方丈助三天司命收錄仙家朔到方丈但務游戲了不共營)
(和氣擅弄雷電激波揚風風雨失時陰陽錯迕謝靈運詩弄波不輟手玩景豈停目元和郡縣志少室山在河南)
(府告成縣西北五十里登封縣西十里高十六里周回三十里潁水源出焉太平廣記西王母者九靈太妙龜)
(山金母也位配西方母養羣品天上天下三界十方女子之登仙者得道者咸所隸焉飇音標歘音忽)
淸溪行(一作宣州淸溪首淸溪在池州已見本卷頁注中)
淸溪淸我心水色異諸水借問新安江見底何如此人
行明鏡中鳥度屏風裏向晚猩猩啼空悲遠遊子(元和郡縣)
(志新安江自歙州黟縣界流入桐廬縣東流入浙江蕭士贇曰圖經淸溪屬宣城新安卽今徽州在唐為歙州)
(在隋為新安郡凡水發源於徽者皆曰新安江自歙者出黟山自休寧者出率山自績溪者出大嶂山自婺源)
(者出浙山自浙江泝休寧為灘三百六十沈約有新安江水至淸淺見底詩陳釋惠標咏水詩舟如空裏泛人)
(似鏡中行江淹詩夜聞猩猩啼詳見三卷註)
詶殷明佐(繆本作佐明)見贈五雲裘歌(楊齊賢註五雲裘者五色絢爛)
(如雲故以五雲名之)
我吟謝朓詩上語朔風颯颯吹飛雨謝朓已沒靑山空
後來繼之有殷公粉圖珍裘五雲色煜如晴天散綵虹
文章彪炳光陸離應是素娥玉女之所爲輕如松花落
金粉濃似錦苔含碧滋遠山積翠横海島殘霞飛(一作霏)
丹映江草凝毫採掇花露(一本作霧)容幾年功成奪天造(謝朓)
(觀朝雨詩朔風吹飛雨蕭條江上來原註謝朓宅在當塗靑山下江南通志靑山在太平府城東南三十里齊)
(宣城太守謝朓嘗築室山南又名謝公山有謝公井臼雲泉帝王世紀西戎渠搜國服禹之德獻其珍裘盧諶)
(詩崇臺非一幹珍裘非一腋魏文帝詩丹霞蔽日彩虹垂天鍾嶸詩品文體相輝彪炳可翫淮南子五彩爭勝)
(流漫陸離高誘註陸離美好貌謝莊月賦集素娥於後庭李周翰註嫦娥竊藥奔月月色白故云素娥太上飛)
(行九神玉經凡行玉淸之道出則諸天侍軒給玉童玉女各三千人行上清之道出則五宿侍衛給玉童玉女)
(各一千五百人行太淸之道則五帝侍衛給玉童玉女各八百人江淹詩閨草含碧滋張銑註碧滋謂草色翠)
(而滋繁顔延年詩積翠亦葱芊聲朓音眺煜音葉掇都活切端入)故人贈我我不違著
令山水含淸(繆本作晴)暉頓驚謝康樂詩興生我衣襟前林
壑斂暝色袖上雲(繆本作烟)霞收夕霏(謝靈運石壁精舍還湖中詩昏旦變氣候)
(山水含淸輝林壑斂暝色雲霞收夕霏李善註霏雲飛貌言裘上所畫具此詩意)羣仙長嘆驚
此物千崖萬嶺相縈鬱身騎白鹿行飄颻手翳紫芝笑
披拂相如不足誇鷫鸘王恭鶴氅安可方瑤臺雪花數
千點片片吹落春風香爲君持此凌蒼蒼上朝三十六
玉皇下窺夫子不可及矯手(蕭本作首)相思空斷腸(曹植詩忽逢二)
(童顔色鮮好乘彼白鹿手翳芝草廣韻翳隱也奄也鄣也西京雜記司馬相如以所著鷫鸘裘就市人楊昌貰)
(酒張華禽經註鷫鸘鳥名其羽可爲裘以辟寒世說孟昶未達時家在京口嘗見王恭乘高輿披鶴氅裘於時)
(微雪昶於籬間窺之嘆曰此真神仙中人鶴氅析鶴羽而爲衣也鮑照詩胡風吹朔雪千里度龍山集君瑤臺)
(裏飛舞兩楹間張銑註瑶玉也以玉飾臺也蕭士贇曰曰三十六玉皇卽所謂三十六天帝也詳見三卷註矯)
(手舉手也陸機詩矯手頓世羅氅昌兩切昌上聲)
臨路歌(按李華墓誌謂太白賦臨終歌而卒恐此詩卽是路字蓋終字之譌胡震亨以爲擬)
(琴操之臨河歌非是)
大鵬飛兮振八裔中天摧兮力不濟餘風激兮萬世遊
扶桑(胡本作榑桑)兮挂石(當作左)袂後人得之傳此仲尼亡兮
(繆本作乎)誰爲出涕(木華海賦迆延八裔李善註八裔猶八方也嚴忌哀時命衣攝葉以儲與兮左)
(袪挂於搏桑王逸註袪袖也言已衣服長大攝業儲與不得舒展德能宏廣不能施用東行則左袖挂於榑桑)
(無所不覆也於琦按詩意謂西狩獲麟孔子見之而出涕今大鵬摧中天時無孔子遂無有人爲出涕者喻)
(已之不遇於時而無人爲之隱惜太白嘗作大鵬賦實以自喻兹于臨終作歌復借大鵬以寓言耳)
古意
君爲女蘿草妾作兔絲花輕條不自引爲逐春風斜百
丈託遠松纏綿成一家誰言會面(一作合)易各在靑山崖
女蘿發馨香兔絲斷人腸枝枝相糾結葉葉竟(一作競)飄
揚生子不知根因誰共芬芳中巢雙翡翠上宿紫鴛鴦
若(繆本作君)識二草心海潮亦可量(兔絲女蘿見四卷註)
山鷓鴣詞(按教坊記山鷓鴣是曲名鄭谷詩座中亦有江南客莫向淸風唱鷓鴣知山鷓)
(鴣者乃當時南地之新聲鷓音蔗鴣音姑)
苦竹嶺頭秋月輝苦竹南枝鷓鴣飛嫁得燕山胡鴈壻
欲銜我向鴈門歸山雞翟雉來相勸南禽多被北禽欺
紫塞嚴霜如劍戟蒼梧欲巢難背違我心(蕭本作今)誓死不
能去哀鳴驚叫淚沾(繆本作霑)衣(江南通志苦竹嶺在池州原三保李白嘗讀書於此)
(太平廣記鷓鴣吳楚之野悉有嶺南偏多臆前有白圓點背上間紫赤毛其大如野雞多對啼南越志云鷓鴣)
(雖東西回翔然開翅之始必先南翥水經註山海經曰鴈門之水出於鴈門之山鴈出其間在高柳北高柳在)
(代中其山重巒疊巘霞舉雲高連山隱隱東出遼塞禽經首有彩毛曰山雞張華註山雉長尾尤珍護之林木)
(之森鬱者不入恐觸其尾也雨則避於巖石之下恐滯濕也久雨亦不出而求食死者甚衆水經註鵕䴊山雞)
(也光采鮮明五色眩耀利距善鬭博物志翟雉長尾雨雪降惜其尾棲高樹杪不敢下食往往餓死紫塞蒼梧)
(俱見三卷註不胡震亨曰意當時有勸白北依誰氏者而白安于南欲去托為鷓鴣之言以謝之其作于客)
(雲夢及岳陽之日乎琦按此詩當是南姬有嫁為北人婦者悲啼誓死而不肯去太白見而悲之故作此詩)
歴陽壯士勤將軍名思齊歌(并序)
歴陽壯士勤將軍神力出於百夫則天太后召見奇
之授游擊將軍賜錦袍玉帶朝野榮之後(蕭本少後字)拜
横南將軍大臣慕義結十友卽燕公張說館陶公郭
元振爲首余壯之遂作詩(唐時歴陽郡卽和州也隸淮南道蓋古揚州之域勤)
(將軍之名不載史冊然考許渾集有題勤尊師歴陽山居詩序云師卽思齊之孫然則其名亦震耀一時)
(者矣楊升菴述希姓引之作勒思齊者誤也通典游擊將軍爲五品以上武散官張說字道濟洛陽人武)
(后時爲相玄宗時再爲相封燕國公郭元振名振魏州人以字顯睿宗時爲相封館陶縣男後又封代國)
(公)
太古歴陽郡化爲洪川在江山猶鬱盤龍虎秘光彩蓄
洩數千載風雲何霮䨴特生勤將軍神力百夫倍(搜神記歴)
(陽之郡一夕淪入地中而爲水澤今麻湖是也述異記和州歴陽淪爲湖昔有書生遇一老姥姥待之厚生謂)
(姥曰此縣門石龜眼血出此地當陷爲湖姥後數往視之門吏問姥姥具荅之吏以硃點龜眼姥見遂走上北)
(山顧城遂陷焉魯靈光殿賦雲覆霮䨴呂延濟註霮䨴繁雲貌霮徒感切潭上聲䨴音兌)
草書歌行
少年上人號懷素草書天下稱獨步墨池飛出北溟魚
筆鋒殺盡中山兔八月九月天氣凉酒徒詞客滿高堂
牋麻素絹排數箱宣州石硯墨色光吾師醉後倚繩牀
須臾掃盡數千張飄風驟雨驚颯颯落花飛雪何茫茫
起來向壁(繆本作筆)不停手一行數字大如斗怳怳如聞神
鬼驚時時只見龍蛇走左盤右蹙如驚電狀同楚漢相
攻戰湖南七郡凡幾家家家屏障書題徧王逸少張伯
英古來幾許浪得名張顛老死不足數我師此義(胡本作藝)
不師古古來萬事貴天生何必要公孫大娘渾脫舞(國史)
(補長沙僧懷素好草書自言得草聖三昧棄筆堆積埋於山下號曰筆塜宣和書譜釋懷素字藏眞俗姓錢長)
(沙人徙家京兆初勵律法晚精意於翰墨追倣不輟秃筆成冢一夕觀夏雲隨風頓悟筆意自謂得草書三昧)
(斯亦見其用志不分乃凝於神也當時名流如李白戴叔倫竇衆錢起之徒舉皆有詩美之狀其勢以爲若驚)
(蛇走虺驟雨狂風人不以爲過論又評者謂張長吏爲顛懷素爲狂及其晚年益進則復評其與張芝逐鹿兹)
(亦有加無已故其譽之者亦若是耶攷其平日得酒發興要欲字字飛動圓轉之妙宛若有神一統志懷素零)
(陵人覩二王真跡及二張草書而學之書漆盤三面俱穴贈之歌者三十七人皆當世名流顔眞卿作序北齊)
(書雕蟲之美獨步當時太平寰宇記墨池王右軍洗硯池也并書宅在蕺山下去會稽縣二里餘方輿勝覧紹)
(興府戒珠寺本王羲之故宅門外有二池曰墨池鵝池元和郡縣志中山在宣州溧水縣東南十五里出兔毫)
(爲筆精妙太平寰宇記溧水縣中山又名獨山在縣東南十里不與羣山連接古老相傳中山有白兔世稱爲)
(筆最精箋麻皆紙也以五色染成或砑光或金銀泥畫花式者爲箋紙其以麻爲之爲麻紙唐時詔書用黃麻)
(白麻是也絹素皆繒名繒中至下者謂之絹絹之精白者謂之素十六國春秋佛圖澄坐繩牀燒安息香胡三)
(省通鑑註程大昌演繁露曰今之交牀制本自虜來始名胡牀隋改名交牀唐穆宗於紫宸殿御大繩牀見羣)
(臣則又名繩牀矣余按交牀繩牀今人家有之然二物也交牀以木交午爲足足前後皆施横木平其底使措)
(之地而安足之上端其前後亦施横木而平其上横木列竅以穿繩絛使之可坐足交午處復爲圓穿貫之以)
(鐡斂之可挾放之可坐以其足交故曰交牀繩牀以板爲之人坐其上其廣前可容膝後有靠背左右有托手)
(可以擱臂其下四足著地錦繡萬花谷繩牀以繩穿爲坐器卽俗之交椅也湖南七郡謂長沙郡衡陽郡桂陽)
(郡零陵郡連山郡江華郡邵陽郡此七郡皆在洞庭湖之南故曰湖南世說註文字志曰王羲之字逸少琅邪)
(臨沂人善草隸累遷江州刺史右軍將軍會稽内史後漢書張芝字伯英善草書衛恒四體書勢漢興而有草)
(書不知作者姓名至章帝時齊相杜度號稱善作篇後有崔瑗崔實亦皆稱工杜氏結字甚安而書體微瘦崔)
(氏甚得筆勢而結字小疎弘農張伯英者因而轉精其巧凡家之衣帛必書而後練之臨池學書池水盡黑下)
(筆必爲楷則常曰匆匆不暇草書寸紙不見遺至今世尤寶其書韋仲將謂之草聖國史補張旭草書得筆法)
(後傳崔邈顔眞卿旭言始吾見公主擔夫爭路而得筆法之意後見公孫氏舞劍器而得其神旭飲醉輒草書)
(揮筆大叫以頭揾水墨中而書之天下呼爲張顛醒後自視以為神異不可復得後輩言筆札者歐虞褚薛或)
(有異論至張長史則無間言矣舊唐書吳郡張旭善草書而好酒每醉後號呼狂走索筆揮洒變化無窮若有)
(神助時人號爲張顛杜甫觀公孫大娘弟子舞器行序開元三載予尚童穉記於郾城觀公孫氏舞劍器渾脫)
(瀏灕頓挫獨出冠時自高頭宜春梨園二教坊内人洎外供奉曉是舞者聖文神武皇帝初公孫一人而已往)
(時吳人張旭善草書帖數嘗於鄴縣見公孫大娘舞西河劍器自此草書長進豪蕩感激樂府雜錄開元中有)
(公孫大娘善舞劍器僧懷素見之草書遂長蓋准其頓挫之勢也渾脫唐時舞名唐書山惲傳將作大匠宗晉)
(卿爲渾脫舞是也月蘇東坡謂草書歌決非太白所作乃唐末五代效禪而不及者且訾其牋麻絹素排數)
(箱之句村氣可掬墨池編云此詩本藏眞自作駕名太白者琦按以一少年上人而故貶王逸少張伯英以推)
(奬之大失毁譽之實至張旭與太白旣同酒中八仙之遊而作詩稱詡有胸藏風雲世莫知之句忽一旦而訾)
(其老死不足數太白決不沒分别至此斷爲偽作信不疑矣)
和盧侍御通塘曲
君誇通塘好通塘勝耶溪通塘在何處遠(繆本作宛)在尋陽
西靑蘿嫋嫋挂(胡本繆本作拂)烟樹白鷴處處聚沙堤石門中
斷平湖出百丈金潭照雲日何處滄浪垂釣翁鼓棹漁
歌趣非一相逢不相識出沒繞通塘浦邊淸水明素足
别有浣紗吳女郎行盡綠(繆本作淥)潭潭轉幽疑是武陵春
碧流秦人雞犬桃花裏將比通塘渠見羞通塘不忍别
十去九遲迴偶逢佳境心已醉忽有一鳥從天來月出
靑山送行子四邊苦竹秋聲起長吟白雪望星河雙垂
兩足揚素波梁鴻德耀會稽日寧知此中樂事多(施宿會稽)
(志若耶溪在會稽縣南二十五里北流與鏡湖合鄭樵爾雅註白鷴似鴿而大白色紅臉可愛江淹詩碧鄣常)
(周流金潭恒澄澈呂延濟註潭水澄澈下有金沙故曰金潭陶潛詩鼓棹路崎曲棹楫也在舟之旁撥水以進)
(舟者也一說短者曰楫長者曰棹梁簡文帝詩綠潭倒雲氣靑山銜月規武陵桃花見二卷註莊子鄭有神巫)
(曰季咸列子見之而心醉鮑照詩居人掩閨臥行子夜中飯王褒洞簫賦揚素波而揮連珠呂向註素白也後)
(漢書梁鴻東出關與妻子居齊魯之間有頃又去適吳依大家臯伯通居廡下爲人賃舂每歸妻為具食不敢)
(於鴻前仰視舉案齊眉伯通察而異之曰彼庸能使其妻敬之如是非凡人也琦按梁鴻所適之地在今蘇州)
(而云會稽者蓋其地古屬吳國秦屬會稽郡漢仍其舊不改至後漢順帝永建四年始分置吳郡鴻在肅宗朝)
(尚未有吳郡之名史臣本古國名而言故曰吳與上齊魯一例通稱太白則指其本時之郡而言故曰會稽似)
(乎乖異而實不相妨也換棹直教切巢去聲浣音)
李太白集注卷八
