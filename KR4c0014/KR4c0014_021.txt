李太白集注卷二十一
錢塘王𤦺撰
古近體詩共三十六首
登錦城散花樓(太平寰宇記錦城華陽國志云成都萬里橋南岸道西有城故錦官)
(也命曰錦里楊齊賢曰成都記府城亦呼為錦官城以江山明麗錯雜如錦也散花樓在摩訶池上)
(蜀王秀所建春明退朝錄成都府有散花樓)
日照錦城頭朝光散花樓金忩夾繡戶珠箔懸銀(繆本作瓊)
鉤飛梯綠雲中極目散我憂(一作愁)暮雨向三峽春江繞
雙流今来一登望如上九天遊(梁簡文帝詩綱戸珠綴曲瓊鉤太平寰宇記三)
(峽謂西峽巫峽歸峽俗云巴東三峽巫峽長清猿三聲淚沾裳即禹所疏以導江也絶峻萬仞瞥見陽光不分)
(雲雨左思蜀都賦帶二江之雙流劉淵林註蜀守李冰鑿離堆穿兩江為人開田百姓享其利水經註成都縣)
(有二江雙流郡下故揚子雲蜀都賦曰兩江珥其前者是也風俗通曰秦昭王使李冰為蜀守開成都兩江溉)
(田萬頃元和郡縣志成都府雙流縣北至府四十里本漢廣都縣也隋仁夀元年避煬帝諱改為雙流因縣在)
(二江之間仍取蜀都賦云帶二江之雙流為名也皇朝因之)
登峨眉山(四川通志峨眉山去嘉州峨眉縣百里自白水寺登山初二十里有石磴可陟)
(又二十里多無路以木為梯行三二里方踏實地又二十里有雷洞始到光相寺則峨眉絶頂也其)
(上樹木禽鳥多與平地異天氣尤不同九月初巳下雪居者皆綿衣絮衾山上水煑飯不熟飯食皆)
(從白水寺造上)
蜀國多仙山峨眉邈難匹周流試登覽絶怪安可悉(蕭本)
(作息)青冥倚天開彩錯疑畫出泠然紫霞賞果得錦囊術
雲間吟瓊簫石上弄寳瑟平生有微尚歡笑自此畢烟
容如在顔塵累忽相失儻逢騎羊子携手凌白日(青冥青而)
(暗昧之状楚辭據青冥而攄虹兮盖謂天為青冥也太白借用其字别指山峯而言與楚辭殊異江淹詩泠然)
(空中賞李周翰註泠然輕舉貌武帝内傳帝以王母所授五真圖靈光經及上元夫人所授六甲靈飛十二事)
(自撰集為一卷及諸經圖皆奉以黃金之箱封以白玉之函以珊瑚為軸紫錦為囊安著栢梁臺上沈約詩象)
(筵鳴寳瑟周禮樂噐圖雅瑟飾以寳玉者曰寳瑟顔延年詩嘉運既我從欣願自此畢南史阮孝緒曰庶保促)
(生以免塵累列仙傳葛由者羌人也周成王時好刻木羊賣之一旦騎羊入西蜀蜀中王侯貴人追之上綏山)
(山在峨眉山西南高無極也隨之者不復戲赤城還皆得仙道陳子昂詩攜手登白日遠遊)
大庭庫(太平寰宇記大庭氏庫高二丈在曲阜縣城内縣東一百五十步路史大庭氏之膺)
(籙也都扵曲阜故魯有大庭氏之庫昔者黃帝齋扵大庭氏之館兹其所矣羅苹註庫在魯城中曲)
(阜之高處今在仙源縣内東隅高二丈)
朝登大庭庫雲物何蒼然莫辨陳鄭火空霾鄒魯烟我
来尋梓慎觀化入寥天古木朔氣多松風如五絃帝圖
終冥没嘆息滿山川(左傳昭公十八年宋衛陳鄭皆火梓慎登大庭氏之庫以望之曰宋)
(衛陳鄭也數日皆来告火杜預註大庭氏古國名在魯城内扵其處作庫高顯故登以望氣左傳凡分至啟閉)
(必書雲物杜預註雲物氣色災變也莊子安排而去化乃入于寥天一郭象註入于寂寞而與天為一也宋之)
(問詩笙歌入玄地詩酒坐寥天宋書帝圖凝遠瑞美昭宣)
登單父陶少府半月臺(山東通志半月臺在舊單縣城東北隅相傳陶沔所)
(築單縣即唐時之單父縣也隸宋州單父音善甫)
陶公有逸興不與常人俱築臺像半月迥向(一作出)高城
隅置酒望白雲商(一作高)飇起寒梧秋山入遠海桑柘羅
平蕪水色淥且明(一作清)令人思鏡湖終當過江去愛此
暫踟蹰(陸機詩歲暮商飇飛吕延濟註商飇秋風也江淹去故鄊賦窮隂匝海平蕪帶天平蕪庶草豐)
(茂遥望平坦若剪者也鏡湖在會稽山隂兩縣界其水清澈澄明若鏡故名詳見六卷註)
天台曉望
天台隣四明華頂高百越門標赤城霞樓棲滄島月憑
高遠登覽直下見溟渤雲垂大鵬翻波動巨鼇没風潮
爭洶湧神怪何翕忽觀竒跡無倪好道心不歇攀條摘
朱實服藥鍊金骨安得生羽毛千春卧蓬闕(台州府志天台山在)
(天台縣北三里自神跡石起至華頂峯皆是為一邑諸山之總稱按陶弘景真誥曰高一萬八千丈周圍八百)
(里山有八重四面如一十道志謂其頂對三辰或曰當牛女之分上應台宿故曰天台登真隠訣曰處五縣中)
(央為餘姚句章臨海天台剡縣也顧野王輿地志云天台山一名桐栢山衆岳之最秀者也徐靈府記云天台)
(山與桐栢接而少異神邕山圖又採浮屠氏說以為閻浮震旦國極東處又號靈越孫綽賦所謂托靈越以正)
(基是也華頂峯在天台縣東北六十里乃天台山第八重最高處可觀日月之出没東望大海瀰漫無際寧波)
(府志四明山在府西南一百五十里為郡之鎮山由天台發脉向東北行一百三十里湧為二百八十峯周圍)
(八百餘里綿亘于寧之奉化慈谿鄞縣紹之餘姚上虞嵊縣台之寕海諸境上有方石四面有穴如忩通日月)
(星辰之光故曰四明山太平寰宇記赤城山在天台縣北六里孫綽天台山賦赤城霞起以建標李善註支遁)
(天台山銘序曰往天台山當由赤城為道逕孔靈符會稽記曰赤城山石色皆赤狀似雲霞天台山圖曰赤城)
(山天台之南門也建標立物以為表識也溟渤海也見七卷註大鵬巨鰲俱見一卷註劉琨詩朱實隕勁氣王)
(逸楚辭註人得道身生羽毛也梁簡文帝詩千春誰輿樂王勃詩芝㕓光分野蓬闕感規模)
早望海霞邊
四明三千里朝起赤城霞日出紅光散分輝照雪崖一
餐咽瓊液五内發金沙舉手何所待青龍白虎車(楚辭章句)
(凌陽子明經言春食朝霞者日始出赤黃氣真誥日者霞之實霞者日之精君惟聞服日之法未知餐霞之精)
(也夫餐霞之經甚秘致霞之道甚易此謂體生玉光霞映上清之法也南岳魏夫人傳有冉酣瓊液而叩棺參)
(同契金砂入五内霧散若風雨太平廣記沈羲吴都人學道扵蜀中能消災除病救濟百姓功德感天天神識)
(之羲與妻賈共載詣子婦卓孔寧家道逢白鹿車一乘青龍車一乘白虎車一乘從者皆數十人騎皆朱衣仗)
(矛帶劍輝耀滿道問羲曰君是沈羲否羲愕然不知何等答曰是也何為問之騎人曰羲有功于民心不忘道)
(自少小以来履行無過受命不長年夀將過黃老今遣仙官来下迎之侍郎薄延之乘白鹿車是也度世君司)
(馬生青龍車是也送迎使者徐福白虎車是也須臾有三仙人羽衣持節以白玉簡青玉册丹玉字授羲遂載羲)
(升天)
焦山(繆本下多一杳字)望松寥山(一統志焦山在鎮江府城東北九里江中後漢)
(焦先隠此因名旁有海門二山王西樵曰海門山一名松寥夷山即孟浩然詩所云夷山對海濱者)
(也鮑天鍾丹徒縣志焦山之餘支東出分峙于鯨波瀰淼中曰海門山唐詩稱松寥稱夷山即此)
石壁望松寥宛然在碧霄安得五綵虹架天作長橋仙
人如愛我舉手来相招
杜陵絶句(胡三省通鑑註杜陵在長安南五十里)
南登杜陵上北望五陵間秋水明落日流光滅遠山(西都)
(賦南望杜霸北眺五陵章懷太子註杜霸謂杜陵霸陵在城南故南望也五陵謂長陵安陵陽陵茂陵平陵在)
(渭北故北眺也)
登太白峯(一統志太白山在陜西武功縣南九十里山極高上恒積雪望之皓然諺云武)
(功太白去天三百山下軍行不得鳴鼔角鳴則疾風暴雨立至上有洞即道書第十一洞天又有太)
(白神祠山半有横雲如瀑布則㴻雨人常以為候騐語曰南山瀑布非朝即暮)
西上太白峯夕陽窮登攀太白與我語為我開天關願
乘泠風去直出浮雲間舉手可近月前行若無山一别
武功去何時復更(蕭本作見)還(爾雅山西曰夕陽山東曰朝陽邢昺疏日即陽也夕始得陽)
(故名夕陽詩大雅公劉云度其夕陽豳居允荒是也莊子列子御風而行泠然善也郭象註泠然輕妙之貌)
(泠音零)
登邯鄲洪波臺置酒觀發兵(原註時將遊薊門臺元和郡縣志洪波)
(在磁州邯鄲縣西北五里邯音寒)
我把两赤羽来遊燕趙間天狼正可射感激無時閒觀
兵洪波臺倚劍望玉關請纓不繫越且向燕然山風引
龍虎旗歌鐘昔(一作憶)追攀擊筑落高月投壺破愁顔遥
知百戰勝定掃鬼方還(赤羽謂箭之羽染以赤者國語所謂赤羽之矰是也又六韜註)
(飛鳬赤莖白羽以鐡為首電景青莖赤羽以銅為首皆矢名楚辭舉長矢兮射天狼王逸註天狼星名江淹詩)
(倚劍臨八荒括地志玉門關在沙州夀昌縣西北一百十八里終軍自請願受長纓必羈南越王而致之闕下)
(詳十五卷註後漢紀永元二年竇憲耿秉自朔方出塞三千里斬首大獲銘燕然山而還國語歌鐘二肆韋昭)
(註歌鐘歌時所奏顔師古急就篇註筑形如小瑟而細頸以竹擊之通典筑不知誰所造史籍惟云高漸離善)
(擊筑漢高帝過沛所擊釋名曰筑以竹鼔之也似筝細項按今制身長四尺三寸項長三寸圍四寸五分頭七)
(寸五分上闊七寸五分下闊六寸五分後漢書祭遵為將軍對酒設樂必雅歌投壺周易高宗伐鬼方三年克)
(之漢書外伐鬼方以安諸夏顔師古註鬼方絶遠之地一曰國名晉書夏曰薰鬻殷曰鬼方周曰獫狁漢曰匈)
(奴)
登新平樓(新平郡名即邠州也隸關内道)
去國登兹樓懷歸傷暮秋天長落日遠水淨寒波流秦
雲起嶺樹胡鴈飛沙洲蒼蒼幾萬里目極令人愁(王粲登樓)
(賦登兹樓以四望兮聊暇日以銷憂楚辭目極千里兮傷春心)
謁老君廟
先君懷聖德靈廟肅神心草合人蹤斷塵濃鳥跡深流
沙丹竈滅關路紫煙沉獨傷千載後空餘松栢林(宋書靈廟)
(荒殘遺象陳昧列仙傳關令尹喜與老子俱遊流沙化胡服巨勝實莫知其所終太平御覧關令内傳曰真人)
(尹喜周大夫也為關令少好學善天文秘緯登樓四望見東極有紫氣西邁喜曰應有異人過此乃齋戒掃道)
(以俟之及老子度關喜先戒關吏曰若有翁乘青牛薄板車者勿聽過止以白之果至吏白願少止喜帶印綬)
(設師事之道老子重辭之喜曰願為我著書說大道之意得奉而行焉于是著道德經上下二卷文苑英華)
(以此詩為玄宗過老子廟詩而以先君為仙居丹竈滅為丹竈没三字不同𤦺玩草合一聯似非太平時天子)
(廵幸景象此詩定是太白作耳)
秋日登揚州西靈塔(太平廣記揚州西靈塔中國之尤峻特者唐武宗未拆寺)
(之前一年天火焚塔俱盡白雨如瀉旁有草堂一無所損)
寳塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簷(蕭本作簾)度霞連繡栱張目隨征路斷心逐去帆揚露
浩梧楸白霜(繆本作風)催橘柚黃玉毫如可見于此照迷方
(楚辭將往觀乎四荒王逸註荒遠也十洲記鍾山有金臺玉闕亦元氣之所合天帝居治處也孝經鉤命決地)
(以舒形萬象咸載三天謂欲界天色界天無色界天也法華經起七寳塔長表金刹伽藍記寳塔五重金刹高)
(聳胡三省通鑑註刹柱也浮圖上柱今謂之相輪舊唐書火珠大如雞卵圓白皎潔光照數尺狀如水精正午)
(向日以艾蒸之即火燃張協七命翠觀岑青彫閣霞連沈約明堂登歌彫梁繡栱丹楹玉墀楚辭白露既下百)
(草兮掩離披此梧楸韻會梧桐色白葉如青銅有子肥美可食楸說文梓也通志曰梓與楸相似爾雅以為一)
(物誤矣陸璣謂楸之疏理白色而生子者為梓齊民要術謂白色有角為梓無子為楸皆不辨楸梓梓與楸自)
(異生子不生角說文柚條也似橙而酢史記正義小曰橘大曰柚樹有刺冬不凋葉青花白子黃赤二樹相似)
(非橙也法華經爾時佛放眉間白毫相光照東方萬八千世界靡不周遍下至阿鼻地獄上至阿迦吒天鮑照)
(佛影頌玉毫遺覿柚音右)
登金陵冶城西北謝安墩(太白自註此墩即晉太傅謝安與右軍王羲之)
(同登超然有高世之志余將營園其上故作是詩太平寰宇記冶城在今上元縣西五里本吴鑄)
(冶之地因以為名元帝太興初以王導久疾方士戴洋云君本命在申申地有冶金火相鑠不利遂)
(使范遜移冶于石城東髑髏山處以其地為園多植林館徐廣晉記成帝適司徒府遊觀冶城之園)
(即此也六朝事跡謝安墩在半山報寧寺之後基址尚存謝安與王羲之嘗登此超然有高世之志)
(世說王右軍與謝太傅登冶城謝悠然遠想有高世之志王謂謝曰夏禹勤王手足腁胝文王旰食)
(日不暇給今四郊多壘宜人人自效而虚談廢務浮文妨要恐非當今所宜謝荅曰秦任商鞅二世)
(而亡豈清談致患耶)
晉室昔横潰永嘉遂(蕭本作逐)南奔沙塵何茫茫龍虎鬭朝
昏胡馬風漢草天驕蹙中原哲匠感頽運雲鵬忽飛翻
組練照楚國旌旗連海門西秦百萬衆戈甲如雲屯投
鞭可填江一掃不足論(一作投策可填江一朝為我吞)皇運有返正醜
虜無遺魂談笑遏横流蒼生望斯存冶城訪古跡(一作至今)
(古城隅一作至今冶城隅)猶有謝安墩憑覽周地險高標絶人喧想
像東山姿𬗟懷右軍言梧桐識嘉(繆本作佳)樹蕙草留芳根
白鷺映春洲青龍見朝暾地古雲物在臺傾禾黍繁我
来酌清波扵此樹名園功成拂衣去歸入(一作長嘯)武陵源
(南史中原横潰衣冠道盡按晉書懷帝永嘉五年劉曜王彌入洛陽帝開華林園門出河隂藕池欲幸長安為)
(曜等所追及曜等遂焚燒宫廟逼辱后妃百官士庶死者三萬餘人衣冠之族相率而奔避亂江左書費誓馬)
(牛其風孔穎逹正義風放也牝牡相誘謂之風然則馬牛風佚因牝牡相逐而遂至放佚遠去也漢書胡者天)
(之驕子也左傳南國蹙韻會蹙廹也殷仲文詩哲匠感蕭辰組練戰服也見十一卷註陸機詩胡馬如雲屯晉)
(書苻堅載記堅銳意荆揚將謀入寇引羣臣會議堅曰以吾之衆旅投鞭扵江足斷其流謝安傳時苻堅強盛)
(疆埸多虞諸將敗退相繼安遣弟石兄子玄等應機征討所在尅捷堅後率衆號百萬次扵淮淝京師震恐玄)
(入問計安夷然無懼色答曰巳别有旨玄不敢復言乃令張玄重請安遂命駕出山墅親朋畢集方與玄圍碁)
(賭别墅安常碁劣扵玄是日玄懼便為敵手而又不勝安顧謂其甥羊曇曰以墅乞汝遂游涉至夜乃還指授)
(將帥各當其任玄等既破堅有驛書至安方對客圉碁看書既竟即攝放牀上了無喜色碁如故客問之徐答)
(曰小兒輩遂以破賊既罷還内過戶限心喜甚不覺其屐齒之折其矯情鎮物如此詩大雅仍執醜虜晉書索)
(琳傳冰嘉蕩覆海内横流世說謝公在東山朝命屢降而不動諸人每相與言安石不肯出將如蒼生何顔延)
(年詩水國周地險河山信重複謝靈運詩想像崑山姿𬗟邈區中緣左傳宴扵季氏有嘉樹焉宣子譽之太平)
(寰宇記白鷺洲在江寕縣西三里大江中多聚白鷺因名之楊齊賢曰白鷺洲在金陵城下秦淮之外一統志)
(青龍山在應天府東南三十五里江南通志青龍山在江寧府上元縣東三十里山産石甚良土人取為碑礎)
(通雅曉日為朝暾謝靈運詩曉見朝日暾李周翰註暾日初出貌武陵源陶淵明所記者見二卷註又述異記)
(武陵源在吴中山無他木盡生桃李俗呼為桃李源源上有石洞洞中有乳水世傳秦末喪亂吴中人于此避)
(難食桃李實者皆得仙則又一武陵源也暾音吞)
登瓦官閣(楊齊賢曰瓦官寺碑云江左之寺莫先扵瓦官晉武時建以陶官故地故名瓦)
(官訛而為棺或云昔有僧誦經扵此既死葬以虞氏之棺墓上生蓮花故曰瓦棺中有瓦棺閣高二)
(十五丈唐為昇元閣景定建康志古瓦官寺又為昇元寺在城西南隅晉哀帝興寧二年詔移陶官)
(扵淮水北遂以南岸窰地施僧慧力造瓦官寺舊志曰瓦棺者非也據俗說云瓦棺寺之名起自西)
(晉時長沙城隅陸地生青蓮兩朵民以聞官掘得一瓦棺見一僧形貌儼然其花從舌根生父老云)
(昔有一僧不說姓名平生誦法華經百餘部臨死遺言以瓦棺葬之遂以寺名為瓦棺本此其說頗)
(涉誤誕縱有此事亦在長沙與此無與也不知陶官為瓦官而易官為棺殆附會而為之說耳方輿)
(勝覽昇元寺即瓦棺寺也在建康府城西隅前瞰江面後據重岡最為古跡李主時昇元閣猶在乃)
(梁朝故物高二百四十尺李白詩所謂日月隠簷楹是也今西南隅戒壇乃是故基)
晨登瓦官閣極眺金陵城鍾山對北戶淮水入南榮漫
漫雨花落嘈嘈天樂鳴兩廊振法鼔四角吟(一作吹)風筝
杳出霄漢上仰攀日月行山空霸氣滅地古寒隂生寥
廓雲海晚蒼茫宫觀平門餘閶闔字樓識鳳凰名雷作
百山動神扶萬栱傾靈光何足貴長此鎮吴京(一統志鍾山在)
(應天府東北山周迴六十里漢秣陵尉蔣子文逐盗死扵此吳大帝立廟因改蔣山輿地志蔣山古曰金陵山)
(一名北山其山磅礴竒秀比諸山特高楊齊賢曰淮水即秦淮源扵句容溧水兩山間自方山合流至建鄴貫)
(城中而西以達扵江太平寰宇記昇州江寧縣有淮水北去縣一里源從宣州東南溧水縣烏刹橋西流八百)
(五十里輿地志云秦始皇廵會稽鑿斷山阜此淮即所鑿也故名秦淮水孫盛晉春秋亦云是秦所鑿王導令)
(郭璞筮即此淮也又稱未至方山有直瀆行三十里許以地形論之淮水發源詰屈不類人工則始皇所掘宜)
(此瀆也丹陽記云建康有淮源出華山流入江徐爰釋問云淮水西北貫都輿地志云淮水發源扵華山在丹)
(陽姑孰之界西北流徑建康秣陵二縣之間縈紆京邑之内至扵石頭入江綿亘三百許里上林賦曝扵南榮)
(郭璞曰榮南簷也應劭曰榮屋檐两頭如翼也沈括筆談榮屋翼也今謂之兩徘徊又謂之兩厦阿彌陀經彼)
(佛國土常作天樂晝夜六時雨天曼陀羅花天樂者天人所作音樂清暢嘹喨微妙和雅一切音聲所不能及)
(雨花者諸天扵空中散花供飬若雨之從天而下故曰雨花埤蒼嘈嘈聲衆也法華經今佛世尊欲說大法雨)
(大法雨吹大法螺擊大法鼔孫綽天台山賦法鼔琅以振響李周翰註法鼔鐘也真西山曰風筝簷鈴俗呼風)
(馬兒楊升菴曰古人殿閣簷稜間冇風琴風筝皆因風動成音自諧宫商元微之詩鳥啄風筝碎珠玉高駢冇)
(夜聽風筝詩僧齊已有風琴引王半山有風琴詩此乃簷下鐡馬也今人名紙鳶曰風筝非也寥廓寬廣貌景)
(定建康志按宫苑記晉成帝修新宫南面開四門最西曰西掖門正中曰大司馬門次東曰南掖門最東曰東)
(掖門南掖門宋改閶闔門陳改端門江南通志按宫苑記鳳凰樓在鳳臺山上宋元嘉中建甘泉賦抗浮柱之)
(飛榱兮神莫莫而扶傾顔師古註言舉立浮柱而駕飛榱其形危竦有神扵冥寞之中扶持故不傾也魯靈光)
(殿賦神靈扶其楝宇歴千載而彌堅後漢紀魯恭王好宫室起靈光殿甚壯麗魯靈光殿賦序魯靈光殿者盖)
(景帝程姬之子恭王餘之所立也恭王始都下國好治宫室遂因魯僖基兆而營焉吴京謂金陵之地見五卷)
(註)
登梅岡望金陵贈族姪高座寺僧中孚(太平寰宇記梅嶺岡)
(在昇州江寧縣南九里周迥六里輿地志云在國門之東晉豫章太守梅賾家扵岡下故民名之景)
(定建康志梅嶺岡在城南九里長六里高二丈上有亭為士庶遊春之所江南志聚寳山在江寧府)
(城南聚寳門外其東嶺為雨花臺山麓為梅岡晉豫章内史梅賾家扵此舊多亭榭自六朝迄今為)
(士人遊覽勝地高座寺在江寧府雨花臺梅岡晉永嘉中建名甘露寺西竺僧尸黎密據高座說法)
(世謂高座道人葬此故名或云晉法師竺道生所居)
鍾山抱金陵霸氣昔騰發天(一作神)開帝王居海色照宫
闕羣峰如逐鹿奔走相馳突江水九道来雲端遥明没
時遷大運去龍虎勢休歇我来屬天清登覽窮楚越吾
宗挺禪伯特秀鸞鳳骨(一作吾宗道門秀特異鸞鳳骨)衆星羅青天明
(繆本作朗)者獨有月冥居順生理草木不翦伐烟忩引薔薇
石壁老野蕨吴風謝安屐白足傲霜韈幾宿一下山(一作)
(下山来)蕭然忘干謁談經演金偈降鶴舞海雪時聞天香
來了與世事絶佳遊不可得春去(蕭本作風)惜遠别賦詩留
巖屏千載庶不滅(江南通志鍾山在江寕府東北一曰金陵山一曰蒋山一名北山一名玄)
(武山俗名紫金山週圍六十里高一百五十丈諸葛亮對吴大帝云鍾山龍蟠指此曹植詩壮哉帝王居佳麗)
(殊百城書禹貢荆州九江孔殷孔安國註江扵此州界分為九道𤦺按今之九江僅有其名九𣲖之跡邈不可)
(見盖川瀆之形不能無變遷故也詳見十四卷註但金陵去九江甚遠即使唐時水脉未改然登梅崗而望九)
(江亦豈目力之所能及詩人誇大之辭多過其實往往若此矣何晏景福殿賦乃大運之攸戾李周翰註大運)
(天運龍虎勢謂龍蟠虎踞之勢金陵之地古為吴地其西為楚其南為越吴風謂吴人風俗晉書謝安傅玄等)
(既破苻堅有驛書至安還内過戶限心喜甚不覺其屐齒之折謝安屐是借用其事神僧傳釋曇始關中人出)
(家以後多有異跡足白扵面雖洗涉泥水未嘗霑濕天下咸稱白足和尚長安人王胡其叔死數年忽見形將)
(胡遍游地獄示諸果報謂曰已知因果應當奉事白足何練胡遍訪衆僧惟見始足白扵面因而事之北史酈)
(道約好以榮利干謁偈釋氏韻辭也佛所說之偈謂之金偈華嚴經雨衆天花天香天末香)
登金陵鳳凰臺(江南通志鳳凰臺在江寕府城内之西南隅猶有陂陀尚可登覽宋)
(元嘉十六年有三鳥翔集山間文彩五色狀如孔雀音聲諧和衆鳥羣附時人謂之鳳凰起臺于山)
(謂之鳳凰臺山曰鳳臺山里曰鳳凰里珊瑚鉤詩話金陵鳳凰臺在城之東南四顧江山下窺井邑)
(古今題詠惟謫仙為絶唱)
鳳凰臺上鳳凰遊鳳去臺空江自流吴宫(一作時)花草埋
幽徑晉代(一作國)衣冠成古丘三山半落青天外一(一作二)
水中分白鷺洲總為(一作盡道)浮雲能蔽日長安不見使人
愁(吴宫謂孫權建都時所造宮室景定建康志三山在城西南五十七里周迴四里高二十九丈輿地志云)
(其山積石森欝濱于大江三峯排列南北相連故號三山陸放翁入蜀記三山自石頭及鳳凰臺望之杳杳有)
(無中耳及過其下則距金陵才五十餘里史正志二水亭記秦淮源出句客溧水兩山自方山合流至建業貫)
(城中而西以達扵江有洲横截其間李太白所謂二水中分白鷺洲是也一統志白鷺洲在應天府西南江中)
(陸子新語邪臣之蔽賢猶浮雲之障日月也不劉後村曰古人服善李白登黃鶴樓有眼前有景道得崔顥)
(題詩在上頭之語至金陵乃作鳳凰臺詩以擬之今觀二詩真敵手棋也瀛奎律髓太白此詩與崔顥黃鶴樓)
(相似格律氣勢未易甲乙此詩以鳳凰臺為名不過起兩句已盡之矣下六句乃登臺而觀望之景也三四懷)
(古人之不見五六七八咏今日之景而慨帝都之不可見登臺而望所感深矣田子藝曰人知李白鳳凰臺鸚)
(鵡洲出扵黃鶴樓不知崔顥乂出扵龍池篇沈詩五龍二池四天崔詩三黃鶴二去二空二人二悠悠歴歴萋)
(萋李詩三鳳二凰二臺又三鸚鵡二江三洲二青四篇機抒一軸天錦燦然各用叠字成章尤竒絶也趙宧光)
(曰詩原引沈佺期龍池篇云龍池躍龍龍巳飛龍德先天天不違池開天漢分黃道龍向天門入紫微邸第樓)
(臺多氣色君王鳬雁有光輝為報寰中百川水来朝此地莫東歸崔顥篤好之先擬其格作雁門胡人歌云高)
(山代郡東接燕雁門胡人家近邊解放胡鷹逐塞鳥能將代馬獵秋田山頭野火寒多燒雨裏孤峯濕作烟聞)
(道遼西無闘戰時時醉向酒家眠自分無以尚之别作黃鶴樓詩云昔人已乘黃鶴去此地空餘黃鶴樓黃鶴)
(一去不復返白雲千載空悠悠晴川歴歴漢陽樹芳草萋萋鸚鵡洲日暮鄉關何處是烟波江上使人愁然後)
(直出雲卿之上視龍池直俚談耳李白壓倒不敢措詞别題鸚鵡洲云鸚鵡来過吴江水江上洲傳鸚鵡名鸚)
(鵡西飛隴山去芳洲之樹何青青烟開蘭麝香風暖岸夾桃花錦浪生遷客此時徒極目長洲孤月向誰明而)
(自分調不若也扵心終不䧏又作鳳凰臺云鳳凰臺上鳳凰遊鳳去臺空江自流吴宫花草埋幽徑晉代衣冠)
(成古丘三山半落青天外二水中分白鷺洲總為浮雲能蔽日長安不見使人愁然後可以雁行無媿矣按前)
(後五篇並古風也而後人以龍池題作篇鴈門題作歌遂入之古體黃鶴鸚鵡鳳凰入之近體非也弇州元瑞)
(亦舉崔顥雁門胡人歌沈佺期龍池篇謂當與黃鶴同調不當一置之律二置之古也按黃鶴詩調取之龍池)
(格取之雁門李之擬崔鸚鵡取其格鳳凰取其調徐栢山謂李白鸚鵡洲詩全效崔顥黃鶴鳳凰非其正擬也)
(予則以為論字句鸚鵡逼真論格調則鸚鵡卑弱略非鳳凰黃鶴敵手當時太白既賦鸚鵡不慊而更轉高調)
(調故可以相頡頏而語稍粗矣二詩皆本之崔然鸚鵡不敢出也又曰黃鶴鳳凰相敵在何處黃鶴第四句方)
(成調鳳凰第二句即成調不有後句二詩首唱皆淺穉語耳調當讓崔格則遜李顥雖高出不免四句巳盡後)
(半首别是一律前半則古絶也邵氏聞見後錄歐陽公每哦太白三山半落青天外二水中分白鷺洲之句曰)
(杜子美不道也予謂約以子美律詩青天外正可以白鷺洲作偶)
望廬山瀑布二首(太平御覽周景式廬山記曰白水在黃龍南數里即瀑布水也)
(土人謂之白水湖其水出山腹挂流三四百丈飛湍扵林峯之表望之若懸素注水處石悉成井其)
(深不測也)
西登香爐峯南見(一作望)瀑布水挂流三百丈(一作千匹)噴壑
數十里歘如飛電(一作練)来隠若白虹起初驚河漢(一作銀河)
落半灑雲天(一作半瀉金潭)裏仰觀勢轉雄壯哉造化功海風
吹不斷江(一作山)月照還空空中亂潨射左右洗青壁飛
珠散輕霞流沫沸穹石而我樂(繆本作遊)名山對之心益閒
無論潄瓊液且得洗塵顔且諧宿所好永願辭人間(一作)
(集譜宿所好永不歸人間香白居易廬山草堂記匡廬竒秀甲天下山山北峯曰爐峯太平寰宇記香爐峯)
(在廬山西北其峯尖圓烟雲聚散如博山香爐之状沈約詩掣曳瀉流霞奔飛似白虹詩經集傳潨水會也上)
(林賦觸穹石張揖註穹石大石也)
其二
日照香爐生紫烟遥看瀑布挂前(繆本作長)川飛流直下三
千尺疑是銀河落九(一作半)天(一本題云望廬山香爐峯瀑布曰廬山上與星斗連)
(日照香爐生紫烟下兩句同界韻語陽秋徐凝瀑布詩有云千古猶疑白練飛一條破青山色或謂樂天有)
(賽不得之語獨未見李白詩耳李白望廬山瀑布詩曰飛流直下三千尺疑是銀河落九天故東坡云天遣銀)
(河一𣲖垂古来惟有謫仙詞飛流濺沫知多少不為徐凝洗惡詩以余觀之銀河一𣲖猶涉比擬不若白前篇)
(云海風吹不斷江月照還空鑿空道出為可喜也苕溪漁隠叢話太白望廬山瀑布絶句東坡美之有詩云帝)
(遣銀河一𣲖垂古来惟有謫仙詞然余謂太白前篇古詩云海風吹不斷江月照還空磊落清壮語簡而意盡)
(優扵絶句多矣)
望廬山五老峯(太平御覧潯陽記云廬山北有五老峯扵廬山最為峻極横隐蒼穹)
(積石巉巗迥壓彭蠡其形勢如河中虞卿縣前五老之形故名太平寰宇記五老峯在廬山東懸崖)
(突出如五人相逐羅列之状方輿勝覧五老峯在廬山五峯相連故名浮屠老子宮皆在其下潜確)
(居類書五老峯在廬山頂東南自府治北望森然立如施帟幕者是也商丘漫語曰自下望之狀如離)
(其上相距甚遠不相聯屬巉峭壁立數千仞軒軒然如人箕踞而窺重湖又如五雲翩翩欲飛舊有)
(李太白書堂江西通志五老峯在南康府城北三十里為廬山盡處石山骨立突兀凌霄如五人駢)
(肩然懸巖峭壁難扵登陟雲霧卷舒乃郡之發脉山也李白嘗築居扵此)
廬山東南五老峯青天削出金芙蓉九江秀色可攬結
吾將此地巢雲松(芙蓉蓮花也山峯秀麗可以比之其色黃故曰金芙蓉也樂府子夜歌玉)
(藕金芙蓉晉書安帝隆安中百姓忽作懊憹之歌其曲曰草生可攬結女兒可攬擷方輿勝覧圖經李白性喜)
(名山飄然有物外志以廬阜水石佳處遂往遊焉卜築五老峯下有書堂舊址後北歸猶不忍去指廬山曰與)
(君再會不敢寒盟丹崖綠壑神其鍳之杜甫詩匡山讀書處頭白好歸來或以為綿之匡山)
江上望皖公山(唐書地理志舒州懷寧縣有皖山太平御覧漢書地理志曰皖山在)
(灊山與天柱峯相連其山三峯鼎峙疊嶂重巒拒雲㮣日登陟無由山經曰皖山東面有激水冬夏)
(懸流狀如瀑布下有九泉井有一石牀可容百人其井莫知深淺若天時亢旱殺一犬投其中即降)
(雷雨犬亦流出方輿勝覧皖山在安慶府淮寕縣西十里皖伯始封之地江南通志皖山一名皖公)
(山在安慶府潜山縣與潛山天柱山相連三峯鼎峙為長淮之扞蔽空青積翠萬仞如翔仰摩層霄)
(俯瞰廣野瑰竒秀麗不可名状上有天池峯峯上有試心橋天印石甕巖狀如甕人不可到有石樓)
(峯勢若樓觀皖音近緩)
竒峯出竒雲秀木含秀氣清宴皖公山巉絶稱人意獨
遊滄江上終日淡無味但愛兹嶺高何由討靈異默然
遥相許欲往心莫遂待吾還丹成投跡歸此地(揚雄校獵賦扵是天)
(清日晏顔師古註晏無雲也陸游入蜀記北望正見皖山太白江上望皖公山詩巉絶稱人意巉絶二字不刊)
(之妙也老子道之出口淡乎其無味甄鸞笑道論神仙金液經云金液還丹太上所服而神今令燒水銀還復)
(為丹服之得仙白日升天求仙不得此道徒自苦耳)
望黃鶴山(蕭本作樓誤州太平御覧江夏圖經云黃鶴山在鄂江夏縣東九里其山斷)
(絶無連接舊傳云昔有仙人控黃鶴扵此山故以為名梁湘東王晉安寺䃅云黃鶴從天而夜響是)
(也苕溪漁隠叢話鄂州城之東十里許其高聳而秀者是為黃鶴山一統志黃鶴山在武昌府城西)
(南一名黃鶴山世傳仙人騎黃鶴過此因名)
東望黃鶴山雄雄半空出四面生白雲中峯倚紅日巖
巒行穹跨峯嶂亦冥密頗聞列仙人于此學飛術一朝
向蓬海千載空石室金竈生烟埃玉潭秘清謐地古遺
草木庭寒老芝朮蹇余羡攀躋因欲保閒逸觀竒徧諸
岳兹嶺不可匹結心寄青松永悟客情畢(鮑照詩青冥搖烟樹穹跨)
(負天石陳子昂詩石林何冥密幽洞無留行清謐猶清静也江淹詩金竈煉神丹謝靈運曇隆法師誄茹芝术)
(而共餌披法言而同卷楚辭蹇誰留兮中洲王註蹇辭也謂發語聲說文躋登也謐音密)
鸚鵡洲(胡三省通鑑註鸚鵡洲在江夏江中禰衡作鸚鵡賦扵此洲因以為名洲之下即黃)
(鵠磯陸游入蜀記鸚鵡洲上有茂林神祠遠望如小山洲盖禰正平被殺處按鸚鵡洲在漢陽府城)
(西南二里大江中尾直黃鵠磯明季為水冲没遂不可見)
鸚鵡来過吴江水江上洲傳鸚鵡名鸚鵡西飛隴山去
芳洲之樹何青青烟開蘭葉香風暖岸夾桃花錦浪生
遷客此時徒極目長洲孤月向誰明(盧照隣五悲鳳凰樓上隴山雲鸚鵡)
(洲前吳江水藝文類聚秦川記曰隴西郡有隴山山東人升此而頋瞻者莫不悲思哀傷通典天水郡有大阪名)
(曰隴坻亦曰隴山楚辭採芳洲兮杜若王逸註芳洲香草叢生水中之處洛陽伽藍記春風動樹則蘭開紫葉)
(梁簡文帝詩春衫湔錦浪尾瀛奎律髓太白此詩乃是效崔顥體皆扵五六加工句寓感嘆是時律詩猶未)
(甚拘偶也)
九日登巴陵置酒望洞庭水軍(舊註時賊逼華容縣書經集傳東)
(陵巴陵也今岳州巴陵縣也地理今釋東陵即巴丘山一名天岳山今湖廣岳州府城是其遺址一)
(統志巴丘山在岳州府城南一名巴蛇塜羿屠巴蛇于洞庭積骨為丘故名是巴陵即巴丘山也洞)
(庭湖在岳州府城西南元和郡縣志岳州有華容縣去州一百六十里)
九日天氣清登高無秋雲造化闢川岳了然楚漢分長
風鼔横波合沓蹙龍文憶昔傳遊豫樓船壮横汾今兹
討鯨鯢旌旆何繽紛白羽落酒樽洞庭羅三軍黃花不
掇手戰鼔遥相聞劍舞轉頽陽當時日停曛酣歌激壯
士可以摧妖氛握齱(繆本作䠎踀)東籬下淵(繆本作泉)明不足羣
(楚漢謂楚地之山及漢水也高唐賦長風至而浪起昭明文選上行幸河東祠后土頋視帝京欣然中流與羣)
(臣飲燕上歡甚乃自作秋風辭曰泛樓船兮濟汾河横中流兮揚素波簫鼔鳴兮發棹歌李善註作大船上施)
(楼故號曰楼船鯨鯢大魚之惡者以喻盗賊詳八卷註家語白羽若月赤羽若日旌旗繽紛下盤扵地劍舞停)
(曛用虞公揮戈回日事已見三卷註謝宣遠詩頽陽照通津南史清妖氛扵灨石滅沴氣扵雩都史記酈生傳)
(皆握齱好苛禮應劭曰握齱急促之貌韋昭曰握齱小節也陶淵明詩採菊東籬下悠然見南山蕭士贇曰用)
(武之時儒生必輕太白此言其以淵明自况乎齱音近促)
秋登巴陵望洞庭
清晨登巴陵周覽無不極明湖映天光徹底見秋色秋
色何蒼然際海俱澄鮮山青滅遠樹水綠無寒烟来帆
出江中去鳥向日邊風清長沙浦霜(蕭本作山)空雲夢田瞻
光惜頽髮閱水悲阻年北渚既蕩漾東流自潺湲郢人
唱白雪越女歌採蓮聽此更腸斷憑崖淚如泉(謝靈運詩空水)
(共澄鮮地理今釋洞庭湖在今湖廣岳州府巴陵縣西南北接華容安鄕二縣西南接常德府龍陽縣東南接)
(長沙府湘隂縣界為湖南衆水之滙長沙浦謂自長沙而入洞庭之水古雲夢澤跨江之南北自岳州外凡江)
(夏漢陽沔陽安陸德安漢陽荆州皆其兼亘所及藝文類聚宋玉小言賦曰楚襄王登陽雲之臺命諸大夫景)
(差唐勒宋玉等並造大言賦賦畢而宋玉受賞曰有能為小言賦者賜之雲夢之田瞻光瞻日月之光閱水閱)
(逝去之水後漢書馬援傳徂年已流壮情方勇楚辭帝子降兮北渚江淹詩北渚有帝子蕩漾不可期漢書河)
(蕩蕩兮激潺湲顔師古註潺湲激流也郢人白雪見二卷註劉琨詩淚下如泉流)
與夏十二登岳陽樓(方輿勝覧岳陽楼在岳州郡治西南西面洞庭左頋君山)
(不知創始為誰唐開元四年中書令張說出守是邦與才士登臨賦詠自此名著)
樓觀岳陽盡川迥洞庭開鴈引愁心(一作鴈别秋江)去山銜好
月来雲間連(繆夲作逢)下榻天上接行杯醉後凉風起吹人
舞袖迴(岳陽謂天岳山之陽楼依此立名洞庭一湖正在樓前浩浩蕩蕩茫無涯畔所謂巴陵勝槩盡)
(在是矣下榻用陳蕃禮徐穉周璆事見十四二十卷註沈約詩賓至下塵榻王勃文徐孺下陳蕃之榻下字本)
(此傳杯而飲曰行杯)
登巴陵開元寺西閣贈衡岳僧方外(唐會要天授元年十月二)
(十九日两京及天下諸州各置大雲寺一所開元二十六年六月一日並改為開元寺胡三省通鑑)
(註開元寺今諸州間亦有之盖唐開元中所置也)
衡岳有開(蕭本作闡)士五峯秀真骨見君萬里心海水照秋
月大臣南溟去問道皆請謁洒以甘露言清凉潤肌髮
明湖落天鏡香閣凌銀闕登眺餐惠風新花期啟發(通典)
(衡山在今衡陽郡湘潭縣釋氏要覧開士經音疏云開逹也明也解也士則士夫也經中多呼菩薩為開士前)
(秦苻堅賜沙門有德解者號開士李雁湖曰妙法蓮花經䟦陀羅等與其同伴十六開士云云開士者能自開)
(覺又開他心菩薩之異名也傳燈錄惠可大師返香山終日宴坐經八載于寂默中見一神人謂曰將欲受果)
(何滯此耶翊日覺頭痛如刺其師欲治之空中有聲曰此乃换骨非常痛也師視其頂即如五峯秀出矣法華)
(經如以甘露洒除熱得清凉維摩詰經上方界分過四十二恒河沙佛土有國名衆香佛號香積其界一切皆)
(以香作樓閣初學記梁元帝纂要曰春風曰惠風)
與賈至(繆本缺至字)舍人於龍興寺剪落梧桐枝望㴩
湖(岳陽風土記龍興觀故基在太平寺東舊有西閣為登覽之勝㴩湖在州南春冬水涸昔人謂)
(之乾湖水經謂之滃湖秋夏水漲即渺瀰勝千石舟通閣子鎮元和郡縣志㴩湖一名滃湖在岳州)
(巴陵縣南一十里一統志㴩湖在岳州府城東南五里趙冬曦㴩湖詩序巴丘南㴩湖者盖沅湘澧)
(汩之餘波焉兹水也淪滙洞庭澹澹千里夏潦奔注則泆為此湖冬霜既零則涸為平野按爾雅云)
(水反入為㴩斯名之作有由焉耳)
翦落青梧枝㴩湖坐可窺雨洗秋山淨林光澹碧滋水
閒明鏡轉雲繞畫屏移千古風流事名賢共此時
挂席江上待月有懷
待月月未出望江江自流倏忽城西郭青天懸玉鉤素
華雖(繆本作難)可攬清景不同遊耿耿金波裏空瞻鳷鵲樓
(鮑照翫月城西詩始見西南樓纖纖如玉鉤陸機詩安寢北堂上明月入我牖照之有餘輝攬之不盈手謝眺)
(詩金波麗鳷鵲劉良註金波月也鳷鵲館名)
金陵望漢江
漢江迴萬里𣲖作九龍盤横潰豁中國崔嵬飛迅湍六
帝淪亡後三吴不足觀我君混區宇垂拱衆流安今日
任公子滄浪罷釣竿(郭璞江賦流九𣲖乎潯陽應劭漢書註江自廬江潯陽分為九詳見)
(十四卷註謝靈運詩天地中横潰江賦長波浹渫峻湍崔嵬張銑註崔嵬湍高貌六帝吳晉宋齊梁陳六代之)
(帝水經註吳後分為三世號三吳吴興吴郡會稽也東京賦區宇乂寕書武成垂拱而天下治孔穎達正義說)
(文云拱斂手也垂拱而天下治謂所任得人人皆稱職手無所營下垂其拱故美其垂拱而天下治也戰國策)
(秦王垂拱而取西河之外鮑彪註垂衣拱手言無所事也任公子投竿東海釣得大魚詳見大鵬賦註因衆𣲖)
(安流水無巨魚故任公子之釣竿可罷喻言江漢寧靜地無巨寇則王者之征伐可除也)
秋登宣城謝朓北樓(一統志北樓在寕國府治北南齊守謝朓建江南通志陵)
(陽山在寕國府城南岡巒盤屈三峯秀拔為一郡之鎮上有樓即謝朓北樓李白所稱江城如畫者)
江城如畫裏山晚望晴空两水夾明鏡雙橋落彩虹人
烟寒(一作空)橘柚秋色老梧桐誰念北樓上臨風懷謝公
(宣州圖經宛溪句溪两水遶郡城合流有鳳凰濟川二橋開皇時建江南通志宛溪在寧國府城東跨溪上下)
(有兩橋上橋曰鳳凰直城東南秦和門外下橋曰濟川直城東陽德門外並隋開皇中建)
望天門山(圖經天門山在太平州當塗縣西南二十里又名蛾眉山二山夹大江對峙東)
(曰博望西曰梁山)
天門中斷楚江開碧水東流至北迴两岸青山相對出
孤帆一片日邊来(至北繆本作直北一作至此毛西河曰因梁山博望夹峙故江水至此一)
(迴旋也時刻誤此作北既東又理北既北又迴已乖句調兼失義)
望木瓜山(一統志木瓜山在常德府城東七里李白謫夜郎過此有詩云云又江南通志)
(木瓜山在池州府青陽木瓜鋪杜牧求雨處今尚有廟二處皆太白常游之地未知孰是)
早起見日出暮見(繆本作看)棲鳥還客心自酸楚况對木瓜
山(千金翼方木瓜實味酸)
登敬亭北二小山余時(按客字上似缺一送字)客逢崔侍御
並登此地(一統志敬亭山在寕國府城北十里)
送客謝亭北逢君縱酒還屈盤戱白馬大笑上青山廻
鞭指長安西日落秦關帝鄕三千里杳在碧雲間(一統志謝)
(公亭在寕國府治北即謝朓送范雲之零陵處漢書田廣與食其日縱酒顔師古註縱意而飲酒)
過崔八丈水亭
高閣横秀氣清幽併在君簷飛宛溪水忩落敬亭雲猿
嘯風中斷漁歌月裏聞閒隨白鷗去沙上自為羣(宛溪水敬)
(亭山俱見前註)
登廣武古戰場懷古(水經註郡國志滎陽縣冇廣武城城在山上漢所城也高)
(祖與項羽臨絶澗對語責羽十罪羽射漢祖中胸處也後漢書註西征記曰有三皇山或謂三室山)
(山上有二城東者曰東廣武西者曰西廣武各在一山頭相去二百餘步其間隔深澗漢祖與項籍)
(語處元和郡縣志東廣武西廣武二城各在一山頭相去二百餘步在鄭州滎澤縣西二十里漢高)
(與項羽俱臨廣武而軍今東城冇高壇即是項羽坐太公扵上以示漢軍處一統志古戰場在開封)
(府廣武山下即楚漢戰處)
秦鹿奔野草逐之若飛蓬項王氣盖世紫電明雙瞳呼
吸八千人横行起江東赤精斬白帝叱咤入關中兩龍
不並躍五緯與天同楚滅無英圖漢興有成(繆本作來)功按劍
清八極歸酣歌大風伊昔臨廣武連兵决雌雄分我一
杯羹太皇乃汝翁戰爭有古跡壁壘頽層穹猛虎嘯(繆本)
(作吟)洞壑饑鷹鳴秋空翔雲曉列陣殺氣赫長虹撥亂屬
豪聖俗儒安可通沉湎呼豎子狂言非至公撫掌黃河
曲嗤嗤阮嗣宗(史記蒯通曰秦失其鹿天下共逐之扵是高材捷足者先得焉張晏曰以鹿喻)
(帝位也項羽垓下歌力拔山兮氣盖世史記項羽本紀聞項羽亦重瞳子又羽本紀籍與江東子弟八千人渡)
(江而西漢書待詔夏賀良等言赤精子之䜟應劭註高祖感赤龍而生自謂赤帝之精陳子昂詩復聞赤精子)
(提劍入咸京斬白帝事詳一卷擬恨賦註史記索隠叱咤發怒聲通典平王東遷洛邑以岐酆之地賜秦襄公)
(乃為秦地至孝公作為咸陽築冀闕徙都之故謂之秦川亦曰關中地關中記曰東自函關今弘農郡靈寳縣)
(界西至隴關今汧陽郡汧源縣界二關之中謂之關中東西千餘里史記漢王之入關五星聚東井東井者秦)
(分也先至必霸西京賦高祖之始入也五緯相汁以旅扵東井李善註五緯五星也宋書英圖武略事駕前古)
(高誘淮南子註八極八方之極也漢高帝沛宫歌大風起兮雲飛揚威加海内兮歸故鄉詳見二十卷註項羽)
(本紀漢王引兵渡河復取成臯軍廣武就敖倉食項王巳定東海来西與漢俱臨廣武而軍相守數月項王為)
(高爼置太公其上告漢王曰今不急下吾烹太公漢王曰吾與項羽俱北面受命懷王曰約為兄弟吾翁即若)
(翁必欲烹而翁則幸分我一杯羹項王怒欲殺之項伯曰天下事未可知且為天下者不頋家雖殺之無益祗)
(益禍耳項王從之楚漢久相持未决丁壯苦軍旅老弱罷轉漕項王謂漢王曰天下匈匈數歲徒以吾兩人耳)
(願與漢王挑戰决雌雄母徒苦天下之民父子為也漢王笑謝曰吾寧闘智不能闘力扵是項王乃即漢王相)
(與臨廣武間而語漢王數之項王怒欲一戰漢王不聽項王伏弩射中漢王史記秦楚之際月表撥亂誅暴平)
(定海内卒踐帝阼成扵漢家淮南子康樂沉湎高誘註沉湎滛酒也韓詩薛君章句夫飲之禮齊顔色均衆寡)
(謂之沉閉門不出謂之湎廣韻嗤笑也三國志註阮籍字嗣宗魏氏春秋曰籍嘗登廣武觀楚漢戰處乃嘆曰)
(時無英雄使豎子成名嘆東坡志林昔先友史經臣彦輔謂余阮籍登廣武而曰時無英雄使豎子成名豈)
(謂沛公豎子乎予曰非也傷時無劉項也豎子指晉魏間人耳今日讀李白登廣武古戰場詩沉湎呼豎子狂言)
(非至公乃知太白亦誤認嗣宗語嗣宗雖放蕩本有志扵世以魏晉間多故故一放扵酒何至以沛公為豎子)
(乎洪容齋曰阮籍登廣武嘆曰時無英雄使豎子成名盖嘆是時無英雄如昔人者俗士不達以為籍譏漢祖)
(雖李白亦有是言失之矣蕭士贇曰予嘗讀阮籍傳未嘗不羡其能以佯狂任達全身遠害扵晉魏之交非見)
(遠識微孰能與扵此品量人物之際豈不識漢高之為人至發廣武之嘆哉因味其言至扵時之一字而知籍)
(之所謂時無英雄者非指漢高也盖謂所遭之時炎劉之末桓靈之君無英雄之材卒使神鼎暗移扵臣下也)
(豎子者指曹氏父子籍之興嘆者此耳或曰然則太白之詩失言矣曰此非太白之詩也詩中語意錯亂用事)
(失倫大風之歌能事畢矣詩乃重申廣武之事此詩本意稱述高祖之美如仗義入關縞素代楚軍臨廣武數)
(羽十罪可稱者不少曾無一語及此分羹之語出扵一時處變之權奚足為高祖道者可謂無識者矣太白有)
(識者也肯作此語乎吾故曰非太白之詩也琦按阮籍盖習見夫三國之時覆軍殺將亙勝亙敗而終未能一)
(統以視項羽之一敗而遂不復振相去天淵矣使三國之君而生扵其世恐漢高亦不能以五載而成帝業如)
(此其易也廣武一嘆初無深義自東坡别創一說而後之人皆因之蕭氏更謂桓靈無英雄之才而以豎子指)
(曹氏父子則其說益左夫漢高固英雄然觀其鴻門之困睢水之敗滎陽之圍廣武之弩瀕扵危者數矣而卒)
(不死終以有天下者天命也豈真筭無遺策而天下莫能當者哉且觀其生平惟以詐術制御羣材好罵侮士)
(漫言負約以阮籍之白眼觀之呼為豎子亦何足異太白非至公之言亦尊題之法自當如此或兩人所見實)
(有不同安得訾其誤哉若云詩中語意錯亂則歸酣歌大風以上是泛言楚漢之興廢伊昔臨廣武以下乃始)
(著題與登金陵冶城西北謝安墩一詩同一機軸條理井然若云用事失倫在分我杯羹一語追想當時情事)
(良平之儔何賈之伍言語妙天下豈不知此語之繆第恐卑辭屈節適足以長楚人之燄而堕其計中矯手措)
(足悉為所制不得已而為是悖逆之辭以見為天下者不頋家之意非此一語不足折楚人之心捨此一語亦)
(無以復楚之命其實太公生死全不在此一言正不必為漢高諱也仗義入關縞素伐楚俱非軍廣武時事此)
(處何可攙入蕭氏之云云無乃皆贅癡乎叱嗔入聲咤嗏去聲湎音勉嗤音)
李太白集注卷二十一
