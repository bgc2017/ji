李太白集注别集類一(唐)
提要
(臣)等謹案李太白集注三十六卷
國朝王琦撰琦字琢崖錢塘人註李詩者自楊
齊賢蕭士贇後明林兆珂有李詩鈔述註十
六卷簡陋殊甚胡震亨駁正舊注作李詩通
二十一卷琦以其尚多漏略乃重為編次箋
釋定為此夲其詩參合諸夲益以逸篇釐為
三十卷以合曾鞏序所言之數别以序誌碑
傳贈答題詠詩文發語年譜外紀為附錄六
卷而繆氏夲所謂考異一卷散入文句之下
不另列焉其注欲補三家之遺闕故採摭頗
富不免微傷於蕪襍然捃拾殘賸時亦寸有
所長自宋以來註杜詩者如林而註李詩者
寥寥僅二三夲錄而存之亦足以資考証是
固物少見珍之義也乾隆四十六年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
