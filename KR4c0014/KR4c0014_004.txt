李太白集注卷四
錢塘王𤦺撰
樂府三十七首
關山月(樂府古題要解關山月傷離别也蕭士贇曰關山月者樂府鼓角横吹十五曲之一)
(王褒詩云無復漢地關山月)
明月出天山蒼茫雲海間長風幾萬里吹度玉門關漢
下白登道胡窺靑海灣由來征戰地不見有人還戍客
望邊色(一作邑)思歸多苦顔高樓當此夜嘆息未應閒(一作)
(還西漢書貳師將軍與右賢王戰於天山晉灼註天山在域近蒲類國去長安八千餘里顔師古註天山卽)
(祁連山也匃奴謂天為祁連今鮮卑語尚然輿地廣記伊州伊吾縣有天山胡人呼為折漫羅山每過之皆下)
(馬拜一名雪山北邊備對天山卽祈連山也又名時漫羅山又名祁漫羅山蓋虜語謂祁連也時漫羅也祁漫)
(羅也皆天也通典元和志於張掖縣旣著祁連山矣而伊西庭三州皆有此山則是自甘張掖而西至於庭州)
(相去三千五六百里而天山皆能周徧其地則此山亦廣長矣月出於東而天山在西今曰明月出天山蓋自)
(征夫而言巳過天山之西而迴首東望則儼然見明月出於天山之外也陸機詩長風萬里舉玉門關詳見前)
(卷註漢書匃奴引兵南踰句注攻太原至晉陽下高帝自將兵往擊之會冬大寒雨雪卒之墮指者十二三於)
(是冒頓陽敗走誘漢兵漢兵逐擊冒頓冒頓匿其精兵見其羸弱於是漢悉兵三十二萬北逐之高帝先至平)
(城步兵未盡到冒頓縱精兵三十餘萬騎圍高帝於白登七日漢兵中外不得相救餉顔師古註白登在平城)
(東南去平城十餘里輿地廣記雲州雲中縣有白登山匃奴圍漢高祖於此周書吐谷渾治伏俟城在靑海西)
(十五里靑海周圍千餘里建德五年其國大亂高祖詔皇太子征之軍渡靑海至伏俟城夸吕遁去虜其餘衆)
(而還一統志西海在陜西西寧衞城西三百餘里海方數百里一名卑禾羌海俗呼青海潛確居類書洮州衞)
(有青海在洮水之西周圍千里中有小山隋將段文振西征逐虜於青海卽此𤦺按青海隋時屬吐谷渾唐高)
(宗時為吐蕃所據儀鳳中李敬元開元中王君㚟張景順崔希逸皇甫惟明王忠嗣先後與吐蕃攻戰皆近其)
(地相去不遠)
獨漉篇(蕭士贇曰獨漉篇卽拂舞歌五曲中之獨祿篇也特太白集中禄字作漉字其間命)
(意造辭亦模倣規擬但古詞為父報仇太白言為國雪恥耳古詞曰獨禄獨禄水深泥濁泥濁尚可)
(水深殺我嗈嗈雙雁遊戲田畔我欲射雁念子孤散翩翩浮萍得風遥輕我心何合與之同并空牀)
(低幃誰知無人夜衣錦繡誰别偽真刀鳴鞘中倚牀無施父冤不報欲活何為猛虎斑斑遊戲山間)
(虎欲殺人不避豪賢𤦺按樂府諸書亦有引古詞作獨鹿者亦有作獨漉者是禄鹿漉古者通用非)
(始於太白也)
獨漉水中泥水濁不見月不見月尚可水深行人没(右為)
(一解劉履曰獨漉疑地名𤦺按上谷郡涿州有地名獨鹿一名濁鹿者是也又小網名罜䍡荀子作獨鹿成相)
(篇曰恐爲子胥身離凶進諫不聽剄而獨鹿棄之江楊倞註國語曰鳥獸成水蟲孕水虞於是乎禁罜䍡賈云)
(罜䍡小罟也或謂此未可知)越鳥從南來胡雁(蕭本作鷹)亦北度(蕭本作渡)我
欲彎弓向天射惜其中道失歸路(右為二解)落葉别樹飄零
隨風客無所託悲與此同(右為三解)羅帷舒卷似有人開明
月直入無心可猜(右為四解)雄劒挂壁時時龍鳴不斷犀象
繡(繆本作羞)澁苔生國恥未雪何由成名(右為五解梁簡文帝七勵拭龍泉之)
(雄劒瑩魏國之寳刀拾遺記帝顓頊有曳影之劍騰空而舒若四方有兵此劍則飛起指其方則尅伐未用之)
(時常於匣裏如龍虎之吟曹植七啟步光之劒華藻繁縟陸斷犀象未足稱㒞李周翰註言劒之利也犀象之)
(獸其皮堅晉書國恥未雪夙夜憂憤)神鷹夢澤不顧鴟鳶爲君一擊鵬摶
(繆本作摶鵬)九天(右為六解太平廣記楚文王好獵有人獻一鷹王見其殊常故為獵於雲夢之澤毛)
(羣羽族爭噬共搏此鷹瞪目遠瞻雲際俄有一物鮮白不辨其鷹竦翮而升矗若飛電須臾羽墮如雪血下如)
(雨良久有大鳥墜地其兩翅廣十餘里喙邊有黃衆莫能知時有博物君子曰此大鵬雛也出幽明錄蕭士贇)
(曰此比興之意謂士之用世當為國雪恥立大功以成名如神鷹之不顧凡鳥而但擊九天之鵬也𤦺按此)
(詩依約古辭當分六解解各一意峰斷雲連似離似合其體固如是也若強作一意釋去更無是處)
登高丘而望遠海(此題舊無傳聞郭茂倩樂府詩集編是詩於相和曲中魏文帝)
(登山而遠望一篇之後疑太白擬此也然文意却不類)
登高丘望遠海六鼇骨已霜三山流安在扶桑半摧折
白日沉光彩銀臺金闕如夢中秦皇漢武空相待精衞
費木石黿鼉無所憑君不見驪山茂陵盡灰滅牧羊之
子來攀登盜賊劫寳玉精靈竟何能窮兵黷武今如此
鼎湖飛龍安可乘(列子渤海之東不知幾億萬里有大壑焉實惟無底之谷其中有五山焉)
(一曰岱輿二曰員嶠三曰方壺四曰瀛洲五曰蓬萊五山之根無所連著常隨潮波上下往還不得暫峙焉仙)
(聖毒之訴之於帝帝恐流於西極失羣聖之居乃命禺疆使巨鼇十五舉首而戴之迭為三番六萬歲一交焉)
(五山始峙而龍伯之國有大人舉足不盈數步而曁五山之所一釣而連六鼇合負而趨歸其國灼其骨以數)
(焉於是岱輿員嶠二山流於北極沉於大海仙聖之播遷者巨億計山海經湯谷上有扶桑十日所浴在黑齒)
(北居水中有大木九日居下枝一日居上枝江淹别賦日下壁而沉彩張衡思玄賦聘王母於銀臺註云銀臺)
(王母所居史記自威宣燕昭使人入海求蓬萊方丈瀛洲此三神山者其傳在渤海中去人不遠患且至則船)
(風引而去蓋嘗有至者仙人及不死之藥皆在焉其物禽獸盡白而黃金銀為宫闕未至望之如雲及到三神)
(山反居水下臨之風輒引去終莫能至云及至秦始皇并天下至海上則方士言之不可勝數始皇自以為至)
(海上而恐不及矣使人乃齎童女入海求之船交海中皆以風為解曰未能至望見之焉今天子遣方士入海)
(求蓬萊安期生之屬居久之求蓬萊安期生莫能得精衞鳥常銜西山木石以湮東海詳見大鵬賦註竹書紀)
(年穆王三十七年大起九師東至於九江架黿鼉以為梁遂伐越至于紆精衞二句蓋言海之深廣非木石可)
(填而黿鼉為梁之說亦虚而無所憑據以明三山之必不可到也漢書秦始皇帝葬於驪山之阿下錮三泉上)
(崇山墳其高五十餘丈周回五里有餘石椁為游館人膏為燈燭水銀為江海黃金為鳬雁珍寳之藏機械之)
(變棺槨之麗宫館之盛不可勝原又多殺宫人生埋工匠計以萬數天下苦其役而反之驪山之作未成而周)
(章百萬之師至其下矣項籍燔其宫室營宇往者咸見發掘其後牧兒亡羊羊入其鑿牧者持火照求羊失火)
(燒其藏椁漢武外傳元狩二年二月丁卯帝崩三月葬茂陵北齊書終自灰滅晉書漢天子卽位一年而為陵)
(天下供賦三分之一供宗廟一供賓客一充山陵漢武帝享年久長比葬而茂陵不復容物其樹皆已可拱赤)
(眉取陵中物不能減半於今猶有朽帛委積金玉未盡三國志陸抗傳窮兵黷武動費萬計抱朴子黃帝於荆)
(山之下鼎湖之中飛九开成乃乘龍登天也)
陽春歌(宋吳邁遠作陽春歌梁沈約作陽春曲此詩似擬之而作)
長安白日照春空綠楊結烟桑(一作垂)裊風披香殿前花
始紅流芳發色繡戶中繡戸中相經過飛燕皇后輕身
舞紫宫夫人絶世歌聖君三萬六千日歲歲年年奈樂
何(三輔黃圖未央宮有披香殿雍錄慶善官有披香殿鮑照詩文忩繡戶垂羅幕趙后外傳飛燕緣主家大)
(人得入宫召幸自此特幸號趙皇后獨異志趙飛燕身輕能為掌上舞西京賦正紫宫於未央薛綜註天有紫)
(微宫王者象之李善註辛氏三秦記曰未央宫一名紫微宮然未央為總稱紫宫其中别名漢書孝武李夫人)
(本以倡進初夫人兄延年性知音善歌舞武帝愛之延年侍上起舞歌曰北方有佳人絶世而獨立一顧傾人)
(城再顧傾人國寧不知傾城與傾國佳人難再得上嘆息曰世豈有此人乎平陽主因言延年有女弟上乃召)
(見之實妙麗善舞由是得幸)
楊叛兒(通典楊叛兒本童謠也齊隆昌時女巫之子曰楊旻少隨母入内及長為太后所寵)
(童謠云楊婆兒共戲來而歌語訛遂成楊叛兒)
君歌楊叛兒妾勸新豐酒何許最關人烏啼白門柳烏
啼隱楊花君醉畱妾家博山爐中沉香火雙烟一氣淩
紫霞(梁元帝詩試酌新豐酒遙勸陽臺人宋書宣陽門民間謂之白門胡三省通鑑註白門建康城西門)
(也西方色白故以為稱古楊叛由暫出白門前楊柳可藏烏歡作沉水香儂作博山爐吕大臨考古圖按漢朝)
(故事諸王出閣則腸博山香爐晉東宫舊事曰太子服用則有博山香爐一云爐象海中博山下有盤貯湯使)
(潤氣蒸香以象海之回環此噐世多有之形製大小不一南方草木狀交趾有蜜香樹幹似柜柳其花白而繁)
(其葉如橘欲取香伐之經年其根幹枝節各有别色也木心與節堅黑沉水者為沉香法苑珠林南州異物志)
(曰沉水香出日南欲取當先斫壞樹著地積久外自朽爛其心至堅者置水則沉名曰沉香楊升菴曰古楊叛)
(曲僅二十字太白衍之為四十四字而樂府之妙思益顯隱語益彰其筆力似烏獲扛龍文之鼎其精光似光)
(弼領子儀之軍矣書曰葛伯仇餉非孟子解之後人不知仇餉為何語沉水博山之句非太白以雙烟一氣解)
(之樂府之妙亦隱矣)
雙燕離(初學記琴歴曰琴曲有雙燕離)
雙燕復雙燕雙飛令人羨玉樓珠閣不獨棲金忩繡戶
長相見栢梁失火去因入吳王宫吳宫又焚蕩雛盡巢
亦空憔悴一身在孀雌憶故雄雙飛難再得傷我寸心
中(張超靈帝河間舊廬碑金忩鬱律玉壁内璫漢武内傳太初元年十一月巳酉天火燒栢梁臺三輔黃圖)
(栢梁臺武帝元鼎二年春起此臺在長安城中北闕内三輔舊事云以香栢為梁也太初中臺災太平御覧吳)
(地記曰春申君都吳宮加巧飾春申君死吏照燕窟失火遂焚沈約詩可憐桂樹枝單雄憶故雌列女傳夜半)
(悲鳴想其故雄)
山人勸酒(此題未詳所始而樂府詩集編太白是作入琴曲歌辭中)
蒼蒼雲松落落綺皓春風爾來為阿誰胡蝶忽然滿芳
草秀眉霜雪顔桃花(繆本作桃花貌)骨靑髓綠(繆本作青髓綠髮)長美
好稱是秦時避世人勸酒相歡不知老各守麋(一作兔)鹿
志恥隨龍虎爭&KR1554;起佐(一作安)太子漢皇乃復驚顧謂戚
夫人彼翁羽翼成歸來商山下泛若雲無情舉觴酹巢
由洗耳何獨(一作太)清浩歌望嵩岳意氣還(一作遥)相傾(史記)
(上欲廢太子立戚夫人子趙王如意吕后恐畱侯為畫計曰上不能致者天下有四人四人者年老矣皆以為)
(上慢侮人故逃匿山中義不為漢臣然上高此四人今誠能無愛金玉璧帛令太子為書卑辭安車因使辯士)
(固請宜來來以為客時時從入朝令上見之則必異而問之上知此四人賢則一助也於是吕后令吕澤使人)
(奉太子書卑辭厚禮迎此四人十二年上疾益甚愈欲易太子及燕置酒太子侍四人從太子年皆八十有餘)
(鬚眉皓白衣冠甚偉上怪之問曰彼何為者四人前對各言姓名曰東園公甪里先生綺里季夏黃公上大驚)
(曰吾求公數歲公避逃我今公何自從吾兒遊乎四人皆曰陛下輕士善罵臣等義不受辱故恐而亡匿竊聞)
(太子為人仁孝恭敬愛士天下莫不延頸欲為太子死者故臣等來耳上曰煩公幸卒調護太子四人為壽巳)
(畢趨去上目送之召戚夫人指示四人曰我欲易之彼四人輔之羽翼已成難動矣吕后真而主矣戚夫人泣)
(上曰為我楚舞我為若楚歌歌曰鴻鵠高飛一舉千里羽翮巳就横絶四海橫絶四海當可奈何雖有矰繳尚)
(安所施歌數闋戚夫人嘘唏流涕上起去罷酒竟不易太子者留侯本招此四人之力也路史園公綺里季夏)
(黃公甪里先生代之所謂四皓者遭秦苛政避地商之藍田山中漢高招之以皇帝善慢士不至追帝為戚姬)
(故欲易太子高后以畱侯計致之太子以定四老人之力也去勿復見後俱葬於安陵三國志龐統傳向者之)
(論阿誰為失古詩不知貽阿誰後漢書鄭玄秀眉明目容儀温偉神仙傳魯女生絶穀八十餘年日少壯色如)
(桃花黃庭内景經骨青筋赤髓如霜阮籍詩自非王子晉誰能長美好陶潛詩丈夫志四海我願不知老張華)
(詩龍虎方交爭七國並抗衡北史陛下不以劉裕&KR1554;起納其貢使韻會&KR1554;暴起也通典商州上洛縣有商山亦)
(名地肺山亦名楚山四皓所隱通鑑地理通釋商山在商州商洛縣南一里廣韻酹以酒沃地也李善文選註)
(琴操曰堯大許由之志禪為天子由以其言不善乃臨河而洗耳李陵詩曰許由不洗耳後世有何徵魏子曰)
(昔者許由之立身也恬然守志存巳不甘禄位洗耳不受帝堯之讓謙退之高也益都耆舊傳秦宓對王商曰)
(昔堯優許由非不弘也洗其兩耳皇甫謐逸士傳曰巢父者堯時隱人也及堯譲位乎許由也由以告巢父焉)
(巢父責由曰汝何不隱汝光見若身揚若名令聞若汝非吾友也乃擊其膺而下之由悵然不自得乃過清泠)
(之水洗其耳皇甫謐高士傳曰巢父聞許由之為堯所讓也以為汚乃臨池水而洗耳譙周古史考曰許由堯)
(時人也隱箕山恬泊養性無欲於世堯禮待之終不肯就時人高其無欲遂崇大之曰堯將以天下讓許由由)
(恥聞之乃洗其耳或曰又有巢父與許由同志或云許由夏常居巢故一號巢父不可知也凡書傳言許由則)
(多言巢父者少矣范曄後漢書嚴子陵謂光武曰昔唐堯著德巢父洗耳士各有志何至相廹乎書傳之說洗)
(耳參差不同楚詞臨風怳兮浩歌劉良註浩大也初學記嵩高山者五岳之中岳也南有許由山高大四絶其)
(北有潁水堯聘許由其處猶有壇墠鮑照詩握君手執杯酒意氣相傾死何有蕭士贇曰太白蓋為明皇欲廢)
(太子瑛有感而作是詩時盧鴻王希夷隱居嵩山李元愷吳筠之徒皆以隱逸稱或召至闕庭或遣問政事徒)
(爾高談未有能如四皓之一言而太子得不易也末句曰浩歌望嵩岳意氣還相傾深不滿於當時嵩岳之隱)
(者歟𤦺按此詩大意美四皓當暴秦之際能避世隱居及漢有天下雖一出而輔佐太子乃功成身退曾不繫)
(情爵位真可以希風巢許者矣箕山潁水是二子洗耳盤桓之地俱在嵩山故望之而慨焉生慕巢由如在意)
(氣可以相傾此正尚友古人之意初無譏評獨清之說明皇一証其見左矣&KR1554;許勿切音近旭或音忽酹音)
(類)
于闐採花(胡震亨曰于闐採花陳隋時曲名本辭云山川雖異所草木尚同春亦如溱洧)
(地自有採花人太白則借明妃陷虜傷君子不逢明時為䜛妬所蔽賢不肖易置無可辨蓋亦以自)
(寓意焉漢書西域傳于闐國王治西城去長安九千六百七十里周書于闐國在葱嶺之北二百餘)
(里東去長安七千七百里闐音田)
于闐採花人自言花相似明妃一朝西入胡胡中美女
多羞死乃知漢地多明姝胡中無花可方比丹青能令
醜者妍無鹽翻在深宫裏自古妒蛾眉胡沙埋皓齒(西京)
(雜記元帝後宫旣多不得常見乃使畫工圖其形按圖召幸之諸宫人皆賂畫工多者十萬少者亦不減五萬)
(獨昭君不肯遂不得見後匈奴入朝求美人為閼氏於是上按圖以昭君行及去召見貌為後宫第一善應對)
(舉止閑雅帝悔之而名籍已定重失信於外國故不復更人乃窮案其事畫工皆棄市籍其家資皆巨萬野客)
(叢書晉文帝諱昭以昭君為明妃新序齊有婦人極醜無雙號曰無鹽女其為人也臼頭深目長指大節昂鼻)
(結喉肥項少髮折腰出胸皮膚若漆行年三十無所容人衒嫁不售流棄莫執於是乃拂拭短褐自詣宣王謂)
(謁者曰妾齊之不售女也聞君王之聖德願備後宫之掃除頓首司馬門外唯王幸許之謁者以聞宣王方置)
(酒於漸臺召而見之無鹽女揚目銜齒舉手拊肘曰殆哉殆哉如此者四宣王曰願遂聞命無鹽女對曰今大)
(王之君國也西有衡秦之患南有強楚之讐外有三國之難内聚奸臣衆人不附春秋四十壯男不立一旦山)
(陵崩弛社稷不定此一殆也漸臺五重黃金白玉琅玕龍疏翡翠珠璣莫落連飾萬民疲極此二殆也賢者伏)
(匿於山林諂䛕強於左右邪偽立於本朝諫者不得通入此三殆也酒漿流湎以夜續朝女樂俳優縱横大笑)
(外不修諸侯之禮内不秉國家之治此四殆也故曰殆哉殆哉宣王喟然而嘆曰痛乎無鹽君之言吾今乃一)
(聞寡人之殆幾不全於是立停漸臺罷女樂退諂諛去雕琢選兵馬實府庫四闢公門招進直言延及側陋擇)
(吉日立太子進慈母拜無鹽君為王后而國大安者醜女之力也吕覧靡曼皓齒高誘註皓齒詩所謂齒如瓠)
(&KR1608;者也琦按昭君事本是畫工醜圖其形以致不得召見太白則謂丹青能令醜者妍無鹽翻在深宮裏熟事)
(化新精采一變真所謂聖於詩者也姝音樞)
鞠歌行(陸機鞠歌行序按漢宫閣有含章鞠室靈芝鞠室後漢馬防第宅下臨道連閣通池)
(鞠城彌於街路鞠歌將謂此也又東阿王詩連騎擊壌或謂蹙鞠乎三言七言雖竒寳名噐不遇知)
(巳終不見重願逢知巳以託意焉按樂府詩集王僧虔伎錄平調有七曲其七曰鞠歌行)
玉不自言如桃李魚目笑之卞和恥楚國青蠅何太多
連城白璧遭讒毁荆山長號泣血人忠臣死為刖足鬼
聽曲知甯戚夷吾因小妻秦穆五羊皮買死百里奚洗
拂青雲上當時賤如泥朝歌鼔刀叟虎變磻溪中一舉
釣六合遂荒營丘東平生渭水曲誰識(一作數)此老翁奈
何今之人雙目送飛鴻(史記桃李不言下自成蹊張協詩魚目笑明月新序荆人卞和)
(得玉璞而獻之荆厲王使玉尹相之曰石也王以和為謾而斷其左足厲王薨武王卽位和復奉玉璞而獻之)
(武王使玉尹相之曰石也又以為謾而斷其右足武王薨共王卽位和乃奉玉璞而哭於荆山中三日三夜泣)
(盡而繼之以血共王聞之使人問之曰天下之刑者衆矣子刑何哭之怨也對曰寳玉而名之曰石貞士而戮)
(之以謾此臣之所以悲也共王乃使人理其璞而得寳焉故名之曰和氏之璧詩小雅營營青蠅止於樊豈弟)
(君子無信讒言鄭箋曰蠅之為蟲汙白使黑汙黑使白喻佞人雙亂善惡也史記趙惠文王得楚和氏璧秦昭)
(王聞之使人遺趙王書願以十五城易璧後人所謂連城之價正指此事列女傳寗戚欲見桓公道無從乃為)
(人僕將車宿齊東門之外桓公因出寗戚擊牛角而商歌甚悲桓公異之使管仲迎之寗戚稱曰浩浩乎白水)
(管仲不知所謂不朝五日而有憂色其妾倩進曰君不朝五日而有憂色敢問國家之事耶君之謀也管仲曰)
(昔日公使我迎寗戚寗戚曰浩浩乎白水吾不知其所謂是故憂之其妾笑曰人巳語君矣君不知識耶古有)
(白水之詩詩不云乎浩浩白水鯈鯈之魚君來召我我將安居國家未定從我焉如此寗戚之欲得仕國家也)
(管仲大悦以報桓公桓公乃修官府齋戒五日見寗子因以為相齊國以治吕氏春秋百里奚之未遇時也亡)
(虢而虜虞飯牛於秦傳鬻以五羊之皮公孫枝得而悦之獻諸穆公三日請屬事焉穆公曰買之五羊之皮而)
(屬事焉無乃天下笑乎公孫枝對曰信賢而任之君之明也讓賢而任之臣之忠也君為明君臣為忠臣彼信)
(賢境内將服敵國且畏夫誰暇笑乎穆公遂用之謀無不當舉必有功史記范睢傳不意君能自致於青雲之)
(上楚詞吕望之鼔刀兮遭周文而得舉王逸註鼔鳴也言太公避紂居東海之濱聞文王作興盍往歸之至朝)
(歌道窮困自鼔刀而屠遂西釣於渭濱文王夢得聖人於是出獵而見之遂載以歸用以為師宋書文王將田)
(史編卜之曰將大獲非熊非羆天遺汝師以佐昌臣太祖史疇為禹卜畋得臯陶其兆如此王至磻溪之水吕)
(尚釣於涯王下趨拜曰望公七年乃今見光景於斯尚立變名荅曰望釣得玉璜其文要曰姬受命昌來提撰)
(爾雒鈐報在齊詩魯頌遂荒大東毛萇傳荒有也史記武王已平商而王天下封師尚父於齊營丘正義曰括)
(地志云管丘在青州臨淄北百步外城中史記衞靈公與孔子語見蜚雁仰視之色不在孔子孔子遂行雙目)
(送飛鴻正用其事以喻不好賢之意蕭士贇曰太白此詞始傷士之遭讒廢棄中羨昔賢之遇合有時末則嘆)
(今人不能如古人之識士亦聊以自況云爾)
幽澗泉(樂府詩集以此首入琴曲歌辭中)
拂彼白石彈吾素琴幽澗愀兮流泉深善手明徽高張
清心寂歴似千古松颼飅兮萬尋中見愁猿弔影而危
處兮叫秋木而長吟客有哀時失職(一作志)而聽者淚淋
浪以霑襟乃緝商綴羽潺湲成音吾但寫聲發情(繆本作憤)
於妙指殊不知此曲之古今幽澗泉鳴深林(韻會琴節曰徽樂書)
(作暉云琴之為樂絃合聲以作主徽分律以配臣古徽十有三象十二月其一象閠用螺蚌為之近代用金玉)
(瑟瑟水精等寳以示明瑩顔延年詩高張生絶絃聲急由調起李善註物理論曰琴欲高張瑟欲下聲江淹詩)
(寂歴百草晦李善註寂歴凋疎貌颼飀風聲也江淹山中楚辭風颼飀兮木道寒嵇康琴賦紛淋浪以流離東)
(方朔七諫泣歔欷而霑襟說文潺湲水聲張衡歸田賦弹五絃之妙指颼音搜)
王昭君(一作昭君怨)二首(樂府古題要解王昭君舊史王嬙字昭君漢元帝時匈奴)
(入朝詔以王嬙配之號寧胡閼氏一說漢元帝後宫旣多不得常見乃使畫工圖其形按圖召幸宫)
(人皆賂畫工多者十萬少者亦不減五萬昭君自恃容貌獨不肯與工人乃醜圖之遂不得見及後)
(匈奴入朝選美人配之昭君之圖當行及入辭光彩射人悚動左右天子方重失信外國悔恨不及)
(窮究其事畫工有杜陵毛延壽安陵陳敞新豐劉白龔寬下杜陽望樊青皆同日棄市籍其資財漢)
(人憐昭君遠嫁為作歌詩晉文王諱昭故晉人改為明君石崇有妓曰綠珠善歌舞以此曲教之而)
(自製王明君歌其文悲雅我本漢家子是也按樂府詩集張永元嘉伎錄相和歌吟漢四曲其二曰)
(王明君)
漢家秦地月流影照(一作送)明妃一上玉關道天涯去不
歸漢月還從東海(一作方)出明妃西嫁無來日燕支長寒
雪作花蛾眉憔悴沒胡沙生乏黃金枉圖畫死留青塜
使人嗟(元和郡縣志燕支山一名刪丹山在甘州刪丹縣南五十里東西百餘里南北二十里水草茂)
(美與祁速同楊炎燕支山神寧濟公祠堂碑西北之巨鎮曰燕支本匈奴王庭漢武納渾邪開右地置武威張)
(掖而山界二郡間連峰委會雲蔚黛起積高之勢四面千里太平寰宇記青塚在振武軍金河縣西北漢王昭)
(君墓在古豐州上草色常青故曰青塜一統志王昭君墓在古豐州西六十里地多白草此塜獨青故曰青塚)
(方頋寧人曰按史記言匈奴左方主將直上谷以東右主將直上郡以西而單于之庭直代雲中漢書言呼)
(韓邪單于自請留居光禄塞下又言天子遣使送單于出朔方雞鹿塞後單于竟北歸庭乃知漢與匈奴往來)
(之道大抵從雲中五原朔方明妃之行亦必出此故江淹之賦李陵但云情往上郡心留雁門而玉關與西域)
(相通自是公主嫁烏孫所經太白詩漢家秦地月流影照明妃一上玉關道天涯去不歸誤矣顔氏家訓謂文)
(章地理必須愜當其論梁簡文雁門太守行而言日逐康居大宛月支蕭子暉隴頭水而云北注黃龍東流白)
(馬沈存中論白樂天長恨歌峨眉山下少人行謂峨眉在嘉州非幸蜀路文人之病盖有同者)
其二
昭君拂玉鞍上馬啼紅頰今日漢宫人明朝胡地妾
中山孺子妾歌(樂府詩集漢書曰詔賜中山靖王噲及孺子妾冰未央才人歌詩四)
(篇如淳曰孺子幼少稱孺子妾宫人也顔師古曰孺子王妾之有品號者妾王之衆妾也冰其名才)
(人天子内官按此謂以歌詩賜中山王及孺子妾未央才人等耳略言之故云及也而陸厥作歌乃)
(謂之中山孺子妾失之遠矣太白是題盖仍陸氏之誤也)
中山孺子妾特以色見珍雖(一本下多一然字)不如延年妹亦
是當時絕世人桃李出深井花豔驚上春一貴復一賤
關天豈由身芙蓉老秋霜團扇羞網塵戚姬髠髮(繆本作翦)
入舂市萬古共悲辛(李延年妹事已見本卷陽春歌註深井即今庭中天井是周禮太府)
(職云上春釁寶龜及寶器鄭玄註上春孟春也漢書一貴一賤北史事乃關天漢書高祖得定陶戚姬愛幸生)
(趙王如意高祖崩惠帝立吕后為皇太后乃令永巷囚戚夫人髠鉗衣赭衣令舂戚夫人舂且歌曰子為王母)
(為虜終日舂薄暮常與死為伍相離三千里當誰使告汝)
荆州歌(唐時荆州隸山南東道領江陵枝江當陽長林石首松滋公安荆門八縣天寶元年)
(改為江陵郡)
白帝城邊足風波瞿塘五月誰敢過荆州麥熟繭成蛾
繰絲憶君頭緒多撥穀飛鳴奈妾何(通典䕫州奉節縣有白帝城按唐之)
(奉節縣即漢之魚復縣也王莽時公孫述據蜀有白龍出殿前井中述以為瑞自稱白帝更號魚復曰白帝城)
(劉先主改曰永安官即其地在䕫州府城東山上初學記荆州圖記曰白帝城西臨大江東南高二百丈西北)
(高一千丈水經注廣溪峽中有瞿塘黃龍二灘夏水洄復沿泝所忌太平寰宇記瞿塘峽在䕫州東一里古西)
(陵峽也連崖千丈奔流電激舟人為之恐懼本草陳蔵器曰布穀隖鳩也江東呼為獲榖亦曰郭公北人名撥)
(穀似鷂長尾牡牝飛鳴以翼相摩擊)
設辟邪伎鼔吹雉子班曲辭(雉子班樂府觧題曰古詞云雉子高飛止)
(黃鵠飛之以千里雄來飛從雌視盖取首二字以命名也若梁簡文帝妒場時向隴則竟全篇咏雉)
(矣宋何承天有雉子遊原澤篇則言避世之士抗志清霄視卿相功名猶冰炭之不相入太白此詩)
(盖擬何氏而作又樂府詩集古今樂錄曰梁三朝樂第四十一設辟邪伎鼓吹作雉子班曲引去來)
(辟邪獸名孟康漢書註桃拔一名符拔似鹿長尾一角者或為天鹿兩角者或為辟邪辟邪伎者盖)
(假為辟邪獸之形而舞者也)
辟邪伎作鼓吹驚雉子班之奏曲成喔咿振迅欲飛鳴
扇錦翼雄風生雙雌同飲啄趫悍誰能争乍向草中耿
介死不求黃金籠下生天地至廣大何惜遂物情善卷
讓天子務光亦逃名所貴曠士懷朗然合太清(韓詩外傳翾翾)
(十步之雀喔咿而笑之鮑照舞鶴賦振迅騰摧西京賦趫悍虓豁李善文選註薛君韓詩章句曰雉耿介之鳥)
(也禮記正義或謂雉鳥耿介被人所獲必自屈折其頭而死莊子舜以天下讓善卷善卷曰予立于宇宙之中)
(冬日衣皮毛夏日衣葛絺春耕種形足以勞動秋收斂身足以休食日出而作日入而息逍遥於天地之間而)
(心意自得吾何以天下為哉悲夫子之不知予也遂不受於是去而入深山莫知其處湯伐桀尅之讓務光曰)
(智者謀之武者遂之仁者居之古之道也吾子胡不立乎務光曰廢上非義也殺民非仁也人犯其難我享其)
(利非廉也吾聞之曰非其義者不受其禄無道之世不踐其土况尊我乎吾不忍久見也乃負石而自沉於廬)
(水鮑照詩安知曠士懷趫音蹺)
相逢行(樂府詩集相逢行一曰相逢狹路間行亦曰長安有狹邪行樂府觧題曰古詞文意)
(與雞鳴曲同)
相逢紅塵内高揖黃金鞭萬戸垂楊裏君家阿那邊(西都)
(賦紅塵四合烟雲相連傅縡詩本珍白玉鐙因飾黃金鞭陸機詩皎皎彼姝女阿那當軒織吕向註阿那柔順)
(貌)
古有所思(蕭本作古有所思行曲宋書漢鼔吹鐃歌十八曲有有所思樂府古題要觧)
(有所思其詞大略言有所思乃在大海南何用問遺君雙珠瑇瑁簮聞君有他心燒之當風揚其灰)
(從今已往勿復相思而與君絕也若齊王融如何有所思梁劉繪别離安可再但言離思而已)
我思仙(一作佳)人乃在碧(許本作北)海之東隅海寒多天風白
波連山(一作天)倒蓬壺長鯨噴湧不可涉撫心茫茫淚如
珠西來青鳥東飛去願寄一書謝麻姑(十洲記東海之東登岸一萬里)
(東復有碧海廣狹浩汗與東海等水既不鹹苦正作碧色甘香味美木華海賦波如連山拾遺記蓬壺蓬萊也)
(陸厥李夫人及貴人歌洞房明月夜對此淚如珠漢武故事七月七日上於承華殿齋正中忽有一青鳥從西)
(方來集殿前上問東方朔朔曰此西王母欲來也有頃王母至有二青鳥如烏夾侍王母旁神仙傳王遠遣人)
(召麻姑麻姑至是好女子年可十八九許於頂上作髻餘髮散垂至腰衣有文采而非錦綺光彩耀目不可名)
(状)
久别離(胡震亨曰江淹擬古始有古别離後乃有長别離生别離等名此久别離及遠别離)
(皆自為之名其源則出於古别離也)
别來幾春未還家玉窗五見櫻桃花况有錦字書開緘
使(一作令)人嗟至(繆本無至字)此腸斷彼心絕雲鬟綠鬢罷梳
(繆本作攬)結愁如回飇亂白雪去年寄書報陽臺今年寄書
重相催東風兮東風(繆本作胡為乎東風)為我吹行雲使西來待
來竟不來落花寂寂委青苔(本草櫻桃樹不甚高春初開白花繁英如雪說文鬟)
(總髮也亦謂之髻謝靈運詩回飇流輕雪回飇回旋之風也陽臺行雲俱見二卷註緘音兼飇音標)
白頭吟(西京雜記司馬相如將䀻茂陵人女為妾卓文君作白頭吟以自絕相如乃止詞曰)
(皚如山上雪皎若雲中月聞君有兩意故來相訣絕今日斗酒會明日溝水頭蹀躨御溝上溝水東)
(西流淒淒重淒淒嫁娶不須啼願得一心人白頭不相離)
錦水東北流波蕩雙鴛鴦雄巢漢宫樹雌弄秦草芳寧
同萬死碎綺翼不忍雲間兩分張(華陽國志錦江織錦濯其中則鮮明濯他)
(江則不好一統志二江一名汶江一名流江經成都府城南七里蜀守李冰既鑿離堆又開二渠一渠由永康)
(過新繁入成都謂之外江一渠由永康過郫入成都謂之内江蜀人以此水濯錦鮮明故又名錦江古今註鴛)
(鴦水鳥鳬類也雌雄未嘗相離人得其一則一思而至死故曰匹鳥魏書彭城王傳在南百口生死分張分張)
(猶分離也)此時阿嬌正嬌妒獨坐長門愁日暮但願君恩頋
妾深豈惜黃金買詞賦相如作賦得黃金丈夫好新多
異心一朝將聘茂陵女文君因贈(一作賦)白頭吟東流不
作西歸水落花辭條羞故林(阿嬌漢武帝陳皇后之小字見本卷後註司馬相如)
(長門賦序孝武皇帝陳皇后時得幸頗妒别在長門宫愁悶悲思聞蜀郡成都司馬相如天下工為文奉黃金)
(百斤為相如文君取酒因於觧悲愁之詞而相如為文以悟主上皇后復得親幸傅玄苦相篇玉顔随年變丈)
(夫多好新子夜歌不見東流水何時復西歸)兔絲故(蕭本作固)無情随風任傾倒
誰使女蘿枝而來強縈抱兩草猶一心人心不如草莫
捲龍鬚席從他生網絲且留琥珀枕或有夢來時覆水
再收豈滿杯棄妾已去難重回古來(繆本作時)得意不相負
袛今惟見青陵臺(爾雅翼女蘿兔絲其實二物也然皆附木上釋草云唐蒙女蘿女蘿兔絲)
(郭曰别四名則是謂一物矣廣雅云女蘿松蘿也莵丘莵絲也則是兩物陸璣亦云今兔絲蔓連草上生黃赤)
(如金藥中兔絲子是也非松蘿松蘿自蔓松上生枝正青與兔絲迥異以予考之誠然今女蘿正青而細長無)
(雜蔓故山鬼章云被薜荔兮帶女蘿蘿青而長如帶也何與兔絲事然兩者皆附木或當有時相蔓古樂府云)
(南山羃羃兔絲花北陵青青女蘿樹由來花葉同一心今日枝條分兩處唐樂府亦云兔絲故無情随風任傾)
(倒誰使女蘿枝而來強縈抱兩草猶一心人心不如草則古今多疑其為二物者博物志魏文帝所記諸物相)
(似亂者女蘿寄生兔絲兔絲寄生木上根不著地然則女蘿有寄生兔絲上者釋草女蘿兔絲或亦此義耳長)
(樂佳古詞玉枕龍鬚席郎眠何處牀胡三省通鑑註龍鬚席以龍鬚草織成今淮上安慶府居人多能織龍鬚)
(席西京雜記趙飛燕女弟遺飛燕琥珀枕太平御覧廣雅曰琥珀珠也生地中其上及旁不生草淺者四五尺)
(深者八九尺大如斛削去皮成琥珀初時如桃膠凝堅乃成其方人以為枕出博南縣後漢書覆水不收宜深)
(思之獨異志搜神記曰宋康王以韓朋妻美而奪之使朋築青陵臺然後殺之其妻請臨喪遂投身而死王命)
(分埋臺左右期年各生一梓樹及大樹枝條相交有二鳥哀鳴其上因號之曰相思樹太平寰宇記河南道濟)
(州鄆城縣有青陵臺郡國志云宋王納韓憑之妻使憑運土築青陵臺至今臺跡依約一統志青陵臺在開封)
(府封丘縣界宋康王欲奪其舍人韓憑之妻乃築臺望之憑妻作詩曰南山有鳥北山張羅鳥自高飛羅當奈)
(何遂自縊死)
其二(蕭士贇曰按此篇出入前篇語意多同或謂初本云)
錦水東流碧波蕩雙鴛鴦雄巢漢宫樹雌弄秦草芳相
如去蜀謁武帝赤車駟馬生輝光一朝再覽大人作萬
乘忽欲凌雲翔聞道阿嬌失恩寵千金買賦要君王(華陽)
(國志司馬相如初入長安題市門曰不乘赤車駟馬不過汝下也史記司馬相如見上好仙道因曰上林之事)
(未足美也尚有靡者臣嘗為大人賦未就請具而奏之相如以為列仙之傳居山澤間形容甚&KR0751;此非帝王之)
(仙意也乃遂就大人賦相如既奏大人之頌天子大悦飄飄有凌雲之氣似遊天地之間意)相如不
憶貧賤日位(繆本作官)高金多聘私室茂陵姝子皆見求文
君歡愛從此畢淚如雙泉水行墮紫羅襟五起雞三唱
清晨白頭吟長吁不整綠雲鬟仰訴青天哀怨深城崩
杞梁妻誰道土無心東流不作西歸水落花辭枝羞故
林(史記蘇秦笑謂其嫂曰何前倨而後恭也嫂曰見季子位高金多也太平御覧尸子曰孝已一夕五起視)
(親衣之厚薄枕之高下此用其字以言寝不安席之意舊註觧作五更而起者恐非是古今註杞梁妻杞植妻)
(妹明月所作也杞植戰死妻嘆曰上則無父中則無夫下則無子生人之苦至矣乃抗聲長哭杞都城感之而)
(頽遂投水而死其妹悲其姐之貞操乃為作歌名曰杞梁妻焉梁植字也論衡傳書言杞梁之妻向城而哭城)
(為之崩言杞梁從軍不還其妻痛之向城而哭至誠悲痛精氣動城故城為之崩也夫言向城而哭者實也城)
(為之崩者虚也城土也無心腹之蔵安能為悲哭感動而崩太白土無心句似借其言而反之用古若此左右)
(逢源非聖於詩者不能姝音樞)頭上玉燕釵是妾嫁時物贈君表相
思羅袖幸時拂莫捲龍鬚席從他生網絲且留琥珀枕
還有夢來時鷫鸘裘在錦屏上自君一挂無由(一作人)披
妾有秦樓鏡照心勝照井願持照新人雙對可憐影(述異)
(記漢武帝元鼎元年起招靈閣有神女留一玉釵與帝帝以賜趙婕妤至昭帝元鳳中宫人見此釵光瑩甚異)
(共謀欲碎之明視釵匣惟見白燕直升天去後宫人作玉釵因名玉燕釵西京雜記司馬相如初與卓文君還)
(成都居貧愁懣以所著鷫鸘裘就市人楊昌貰酒與文君為歡西京雜記咸陽宮有方鏡廣四尺高五尺九寸)
(表裏有明人直來照之影則倒見以手捫心而來則見腸胃五臓歴然無礙人有疾病在内掩心而照之則知)
(病之所在又女子有邪心則膽張心動始皇常以照宫人膽張心動者殺之湯僧濟詩昔日娼家女摘花露井)
(邊摘花還自插照井還自憐)覆水却收不滿杯相如還謝文君回古
來得意不相負袛今惟有青陵臺
採蓮曲(採蓮曲起梁武帝父子後人多擬之)
若耶溪旁採蓮女笑隔荷花共人語日照新粧水底明
風飄香袂(繆本作袖)空中舉岸上誰家遊冶郎三三五五暎
垂楊紫騮嘶入落花去見此踟蹰空斷腸(太平寰宇記若耶溪在越)
(州會稽縣東南二十八里一統志若耶溪在紹興府城南二十五里西施採蓮於此古孟珠曲道逢遊冶郎恨)
(不早相識鄭玄毛詩箋赤身黑鬛曰騮南史帝賜羊侃河南國紫騮嘶音西)
臨江王節士歌(漢書藝文志有臨江王及愁思節士歌詩四篇宋陸厥作臨江王節)
(士歌蓋誤合而為一也太白此題殆仍其失者歟)
洞庭白波木葉稀燕鴻(繆本作鴈)始入吴雲飛吴雲寒燕鴻
(繆本作鴈)苦風號沙宿瀟湘浦節士悲(繆本作感)秋淚如雨白日
當天心照之可以事明主壮士(一作氣)憤雄(一作寒)風生安
得倚天劒跨海斬長鯨(楚辭洞庭波兮木葉下宋玉大言賦長劒耿耿倚天外梁元帝)
(玄覽賦戮滔天之封豕斬横海之長鯨)
司馬將軍歌(原註代隴上健兒陳安健十六國春秋陳安善於撫綏吉凶夷險與衆共)
(之及其死隴上人思之為作壮士之歌曰隴上建士有陳安軀幹雖小腹中寬愛養將士同心肝騄)
(驄駿馬鐵鍛鞍七尺寳刀配齊環丈八蛇矛左右盤十盪十決無當前百騎俱出如雲浮追者千萬)
(騎悠悠戰始三交失蛇矛十騎俱盪九騎留棄我騄驄竄巖幽大雨降後追者休為我外援而懸頭)
(西河之水東河流阿呵嗚呼奈子何阿呵嗚呼奈子何劉曜聞而嘉傷於是命樂府歌之)
狂風吹古月竊弄章華臺北落明星動光彩南征猛將
如雲雷(一作南方有事將軍來)手中電曳(一作曳電蕭本作電擊)倚天劒直
斬長鯨海水開我見樓船壮心目頗似龍驤下三蜀揚
兵習戰張虎旗江中白浪如銀屋身居玉帳臨河魁紫
髯若戟冠崔嵬細柳開營揖天子始知灞上為嬰孩羌
笛横吹阿嚲廻向月樓中吹落梅將軍自起舞長劒壮
士呼聲動九垓功成獻凱見明主丹青畫像麒麟臺(十六)
(國春秋新平王彫為太史令言於苻堅曰謹按讖云古月之末亂中州洪水大起健西流惟有雄子定九州九)
(域志江陵府有章華臺圖經云楚靈王與伍舉登章華之臺是也夢溪筆談楚章華臺亳州城父縣陳州商水)
(縣荆州江陵縣長林縣復州監利縣皆有之據左傳楚靈王七年成章華之臺與諸侯落之杜預註章華臺在)
(華容城中華容即今之監利縣非岳州之華容也至今有章華故臺在縣郭中與杜預之說相符亳州城父縣)
(有乾谿其側亦有章華臺故基臺下往往得人骨云楚靈王戰死於此商水縣章華之側亦有乾谿薛綜註張)
(衡東京賦引左氏傳乃云楚子成章華之臺於乾谿皆誤說也左傳實無此文甘氏星經北落師門一星在羽)
(林軍西主候兵星明大而角軍兵安小暗天下兵晉書天文志北落師門一星在羽林西南北者宿在北方也)
(落天之藩落也師衆也師門猶軍門也長安城北門曰北落門以象此也主非常以候兵有星守之虜入塞中)
(兵起李陵報蘇武書猛將如雲倚天劒斬長鯨俱見前首注通典樓船船上建樓三重列女牆戰格樹旛幟開)
(弩憲矛穴置抛車壘石鐵汁状如城壘忽遇暴風人力不能制此亦非便於事然為水軍不可不設以成形勢)
(晉書王濬為益州刺史武帝謀伐吴詔濬修舟艦濬乃大作船連舫方百二十步受二千餘人以水為城起樓)
(櫓開四出門其上皆得馳馬往來又畫鷁首怪獸於船首以懼江神舟棹之盛自古未有尋以謠言拜濬為龍)
(驤將軍監益梁諸軍事太康元年濬自發蜀兵不血刃攻無堅城夏口武昌無相支抗於是順流鼓棹徑造三)
(山左思蜀都賦三蜀之豪劉逵註三蜀蜀郡廣漢犍為也本一蜀國漢高祖分置廣漢漢武帝分置犍為周禮)
(熊虎為旗抱朴子兵在太乙玉帳之中不可攻也雲谷雜記藝文志有玉帳經一卷乃兵家壓勝之方位謂主)
(將於其方置軍帳則堅不可犯猶玉帳然其法出於黃帝遁甲以月建前三位取之如正月建寅則巳為玉帳)
(主將宜居之李太白司馬將軍歌云身居玉帳臨河魁戌為河魁謂主將之帳宜在戌也非深識其法者不能)
(為此語三國志註獻帝春秋曰張遼問吴䧏人向有紫髯將軍長上短下便馬善射是誰降人曰是孫會稽南)
(史褚彦回傳君鬚髯如戟楚辭冠切雲之崔嵬王逸註崔嵬高貌史記文帝後六年匈奴大入邊乃以劉禮為)
(將軍軍灞上徐厲為將軍軍棘門周亞夫為將軍軍細柳以備胡上自勞軍至灞上及棘門軍直馳入將以下)
(騎送迎已而之細柳軍軍吏士被甲銳兵刃彀弓矢持滿天子先驅至不得入先驅曰天子且至軍門都尉曰)
(曰將軍令曰軍中聞將軍令不聞天子之詔居無何上至又不得入乃使使持節詔將軍吾欲入勞軍亞夫乃)
(傳言開壁門壁門士吏謂從属車騎曰將軍約軍中不得驅馳天子乃按轡徐行至營亞夫持兵揖曰介胄之)
(士不拜請以軍禮見天子為動改容式車使人稱謝皇帝敬勞將軍成禮而去既出軍門羣臣皆驚文帝曰此)
(真將軍矣曩者灞上及棘門軍若兒戲耳其將固可襲而虜也至於亞夫可得而犯耶文獻通考羌笛五孔陳)
(樂書曰馬融賦笛以為出於羌中舊制四孔而已京房因加一孔以備五音風俗通漢武時丘仲作尺四寸笛)
(後更名羌笛焉楊升菴外集阿嚲廻番曲名即阿濫堆也番曲本無字祗以聲傳故随中國所書人各不同難)
(以意求𤦺按唐詩紀事驪宫小禽名阿濫堆明皇御玉笛採其聲翻為曲且名焉遠近以笛争效之張祐華清)
(宫詩紅樹蕭蕭閣半開玉皇曾幸此宫來至今風俗驪山下村笛猶吹阿濫堆據此則阿濫堆非番曲也又嚲)
(字丁可切讀作多上聲據楊說當作旦聲讀字書皆無之俱未詳是否樂府雜錄笛羌樂也古有落梅花曲漢)
(書楚戰士無不一當十呼聲動天地封禪書上暢九垓服虔註垓重也天有九重舊唐書凱樂鼔吹之歌曲也)
(周官大司樂王師大獻則奏凱樂註云獻功之樂也又大司馬之職師有功則凱獻於社註云兵樂曰凱司馬)
(法曰得意則凱樂所以示喜也漢書甘露三年單于始入朝上思股肱之美乃圖畫其人於麒麟閣署其官爵)
(姓名唯霍光不名曰大司馬大將軍博陸侯姓霍氏次曰衛將軍富平侯張安世次曰車騎將軍龍頟侯韓增)
(次曰後將軍營平侯趙充國次曰丞相高平侯魏相次曰丞相博陽侯丙吉次曰御史大夫建平侯杜延年次)
(曰宗正陽城侯劉德次曰少府梁丘賀次曰太子太傅蕭望之次曰典属國蘇武皆有功德知名當世是以表)
(而揚之明著中興輔佐列於方叔召虎仲山甫焉張晏註武帝獲麒麟時作此閣圖畫其象於閣故以為名𤦺)
(按通鑑乾元二年九月襄州亂將張延嘉襲破荆州據之此詩當是是時所作故有狂風吹古月竊弄章華臺)
(之句延嘉疑亦蕃將否則故安史部下之䧏兵也其時鄰郡多發兵為備故太白又有九日登巴陵置酒望洞)
(庭水軍詩此詩所謂江中樓船其即洞庭之水軍歟垓音該)
君道曲(太白自註梁之雅歌有五章今作一章曲按樂府詩集古今樂錄曰梁有雅歌五)
(一曰應王受圖曲二曰臣道曲三曰積惡篇四曰積善篇五曰宴酒篇無君道曲疑太白擬作者即)
(應王受圖曲琦謂非也蓋後人訛臣字為君字耳)
大君若天覆廣運無不至軒后爪牙常先太山稽如心
之使臂小白鴻翼於夷吾劉葛魚水本無二土扶(蕭本作校)
可成牆積德為厚地(漢書陛下聖德天覆子愛海内國語廣運百里韋昭註東西為廣南)
(北為運移書備位方伯為國爪牙章懷太子註爪牙以猛獸為喻言為國之捍衛也詩曰祈父予王之爪牙也)
(史記黃帝舉風后力牧常先大鴻以治民淮南子黃帝治天下而力牧太山稽輔之高誘註力牧太山稽黃帝)
(師漢書如身之使臂臂之使指莫不制從管子桓公在位管仲隰朋見立有間有二鴻飛而過之桓公嘆曰仲)
(父今彼鴻鵠有時而南有時而北有時而往有時而來四方無遠所欲至而至焉非唯有羽翼之故是以能通)
(其意於天下乎管仲隰朋不對桓公曰二子何故不對管子曰君有霸王之心而夷吾非霸王之臣也是以不)
(敢對桓公曰寡人之有仲父也猶飛鴻之有羽翼也仲父不一言教寡人寡人之有耳將安聞道而得度哉華)
(陽國志先主與諸葛亮情好日密自以為猶魚得水也北齊書尉景曰土相扶為牆人相扶為王淮南子山為)
(積德高誘註仁山萬物生焉故為積德)
結韈子(北魏温子昇有結韈子詩疑是當時曲名樂府詩集引文王張釋之結韈事為解非)
(也然太白之作與子昇原作辭旨又復不同)
燕南壮士吴門豪筑中置鉛魚隠刀感君恩重許君命
太山一擲輕鴻毛(史記秦滅燕太子丹荆軻之客皆亡高漸離變姓名為人傭保匿作於宋)
(子使擊筑而歌客無不流涕而去者聞於秦始皇秦始皇召見人有識者乃曰高漸離也秦皇帝惜其善擊筑)
(重赦之乃矐其目使擊筑未嘗不稱善稍益近之高漸離乃以鉛置筑中復進得近舉筑扑秦皇帝不中於是)
(遂誅高漸離又史記伍子胥知公子光之欲殺吴王僚乃進專諸於公子光光伏甲士於窟室中而具酒請王)
(僚王僚使兵陳自宫至光之家門戶階陛左右皆王僚之親戚也夾立侍皆持長鈹酒既酣公子光佯為足疾)
(入窟室中使專諸置七首魚炙之腹中而進之既至王前專諸擘魚因以七首刺王僚王僚乃死左右亦殺專)
(諸燕丹子烈士之節死有重於太山有輕於鴻毛者但問用之所在耳筑音竹)
結客少年場行(樂府古題要觧結客少年場行言輕生重義慷慨以立功名也蕭士)
(贇曰結客少年場取曹植詩結客少年場報怨洛北邙為題始自鮑照)
紫燕黃金瞳啾啾(一作稜稜)搖綠&KR1058;平明相馳逐結客洛門
東少年學劒術凌轢白猿公珠袍曳錦帶匕首插吴鴻
由來萬夫勇挾此生(繆本作英)雄風託交從劇孟買醉入新
豐笑盡一杯酒殺人都市中羞道易水寒從(一作徒)令日
貫虹燕丹事不立虛沒秦帝宫武陽死灰人安可與成
功(劉劭趙郡賦其良馬則飛兔奚斯常驪紫燕豐鬒确顱龍身鵠頸目如黃金蘭筋參精山海經有文馬縞)
(身朱鬛目若黃金楚辭鳴玉鸞之啾啾王逸註啾啾鳴聲漢書先平明鮑照詩車馬相馳逐賓朋好容華漢書)
(灌夫傳輘轢宗室侵犯骨肉顔師古註輘轢謂蹈踐之也後漢書帝以朱浮陵轢同列章懷太子註陵轢猶欺)
(蔑也吴越春秋越有處女出於南林越王使使聘之問以劒戟之術處女北行見於王道逢一翁自稱曰袁公)
(問處女吾聞子善劒願一見之女曰妾不敢有所隠唯公試之於是袁公即杖箖箊竹竹枝上頡橋末堕地女)
(即接末袁公則飛上樹變為白猿搜神記以一珠袍與之藝文類聚通俗文曰七首劒属其頭類匕故曰匕首)
(短而便用吴越春秋闔閭命於國中作金鉤令曰能善為鉤者賞之百金吳作鉤者甚衆有人貪王之重賞也)
(殺其二子以血釁金遂成二鉤獻於闔閭詣宫門而求賞王曰為鉤者衆而子獨求賞何以異於衆夫子之鉤)
(乎作鉤者曰吾之作鉤也貪而殺二子釁成二鉤王乃舉衆鉤以視之何者是也王鉤甚多形體相類不知其)
(所在於是鉤師向鉤而呼二子之名吳鴻扈稽我在於此王不知汝之神也聲絕於口兩鉤俱飛著父之胸吴)
(王大驚曰寡人誠負於子乃賞百金遂服而不離身史記劇孟以任俠顯行大類朱家而好博多年少之戲李)
(善文選註三輔舊事曰太上皇不樂關中思慕鄕里高祖徙豐沛屠兒酤酒煮餅商人立為新豐左延年詩殺)
(人都市中邀我都巷西燕丹子荆軻與武陽入秦秦王陛戟而見燕使既鼔鐘並發武陽大恐面如死灰色餘)
(詳恨賦註音啾即油切酒平聲&KR1058;音宗轢歴匕音彼劇音極)
長干行二首(劉逵吴都賦註建鄴南五里有山岡其間平地吏民雜居號長干中有大)
(長干小長干皆相連大長干在越城東小長干在越城西地有長短故號大小長干韓詩曰考槃在)
(干地下而廣曰干方輿勝覽建康府有長干里去上元縣五里李白長干行所謂同居長干里乃秣)
(陵縣東里巷江東謂山壠之間曰干景定建康志長干里在秦淮南)
妾髮初覆額折花門前劇郎騎竹馬來遶牀弄青梅同
居長干里兩小無嫌猜十四為君婦羞顔未嘗開低頭
向暗壁千喚不一回十五始展眉願同塵與灰常存抱
柱信豈(一作恥)上望夫臺十六君遠行瞿塘灔澦堆五月
不可觸猿聲天上哀門前遲(一作舊)行跡一一生綠(一作蒼)
苔苔深不能掃落葉秋風早八月胡蝶來(一作黃)雙飛西
園草感此傷妾心坐愁紅顔老早晚下三巴預將書報
家相迎不道遠直至長風沙(劇戲也塵與灰言其合同而無分也史記尾生與女)
(子期於梁下女子不至水至不去抱柱而死蘇欒城集望夫臺在忠州南數十里南史巴東有滛預石高出水)
(二十餘丈及秋水至纔如見焉次有瞿塘大灘行旅忌之滛預石即灔澦堆也一統志瞿塘在䕫州府城東舊)
(名西陵峽乃三峽之門兩崖對峙中貫一江灔澦堆當其口太平寰宇記灔澦堆周回二十丈在夔州西南二)
(百步蜀江中心瞿塘峽口冬水淺屹然露百餘尺夏水漲沒數十丈其状如馬舟人不敢進諺曰灔澦大如馬)
(瞿塘不可下灔澦大如鱉瞿塘行舟絶灔澦大如龜瞿塘不可窺灔澦大如襆瞿塘不可觸又曰猶與言舟子)
(取途不决水脉故猶與也蜀外紀瞿塘即峽内江水深況處灔澦乃一石笋樹兩峽之中若青螺盤於波中寶)
(劒插於鏡面江總詩自悲行處綠苔生何悟啼多紅粉落楊升菴謂胡蝶或黑或白或五彩皆具惟黃色一種)
(至秋乃多蓋感金氣也引太白八月胡蝶黃之句以為深中物理而評今本來字為淺琦謂以文義論之終以)
(來字為長鮑照詩安能行嘆復坐愁華陽國志獻帝初平元年征東中郎將安漢趙穎建議分巴為三郡穎欲)
(得巴舊名故白益州牧劉璋以墊江以上為巴郡江南龐羲為太守治安漢以江州至臨江為永寧郡胊忍至)
(魚復為固陵郡巴遂分矣建安六年魚復蹇胤白璋争巴名璋乃改永寧為巴郡以固陵為巴東徙龐羲為巴)
(西太守是為三巴小學紺珠三巴巴郡今重慶府巴東今夔州巴西今合州太平寰宇記長風沙在舒州懷寧)
(縣東一百九十里置在江界以防寇盗李白長干行云相迎不道遠直至長風沙即其處也陸游入蜀記太白)
(長干行云早晚下三巴預將書報家相迎不道遠直至長風沙盖自金陵至長風沙七百里而室家來迎其夫)
(甚言其遠也地属舒州舊最湍險唐詩紀長風沙地名在池州之雁汊下八十里劇音極)
其二
憶妾(一作昔)深閨裏烟塵不曾識嫁與長干人沙頭候風
色五月南風興思君下巴陵八月西風起想君發揚子
去來悲如何見少别離(蕭本作離别)多湘潭幾日到妾夢越
風波昨夜狂風度吹折江頭樹淼淼暗無邊行人在何
處好乘浮雲驄佳期蘭渚東鴛鴦綠蒲上翡翠錦屏中
(繆本作北客至王公朱衣滿汀中日暮來投宿數朝不肯東又至一作真汀一作江又好乘浮雲驄佳期蘭渚)
(東一作北客浮雲驄經過新市中)自憐十五餘顔色桃花(一作李)紅那作
商人婦愁水復愁風(唐時巴陵郡本巴州也武德六年更名岳州属江南西道圖經揚)
(子江在真州揚子縣左與鎮江分界江南志揚子江發源岷山合湘漠豫章諸水繞江寧府城之西南經西北)
(至鎮江始名為揚子江東流入海元和郡縣志潭州有湘潭縣東北至州一百四里西京雜記文帝有良馬九)
(匹皆天下之駿馬也一名浮雲庾抱詩櫪上浮雲驄本出吴門中楚辭與佳期兮夕張曹植詩朝發鸞臺夕宿)
(蘭渚說文翡赤羽雀也翠青羽雀也出鬱林禽經註翡翠状如鵁鶄而色正碧鮮縟可愛飲喙於澄瀾廻淵之)
(側尤惜其羽日濯於水中異物志翠鳥形如燕赤而雄曰翡青而雌曰翠其羽可以飾帷帳此篇唐詩紀事以)
(為張朝作而自昨夜狂風度以下斷為二首黃山谷則以為李益作未知孰是山谷之言曰太白集中長干行)
(二篇妾髮初覆額真太白作也憶妾深閨裏李益尚書作所謂痴妒尚書李十郎者也辭意亦清麗可喜亂之)
(太白詩中亦不甚遠大儒曾子固刊定亦不能别也太白豪放人中鳳凰麒麟譬如生富貴人雖醉飽暝暗啽)
(囈中作無義語終不作寒乞聲耳今太白詩中謬入他人作者略有十之二三欲刪正者當以吾言考之淼)
(音藐渚音主翡音費)
古朗月行(鮑照有朗月行疑始於照)
小時不識月呼作白玉盤又疑瑶臺鏡飛在(一作上)青(蕭本)
(作白)雲端仙人垂兩足桂樹何(一作作)團團(繆本作團圓)白兔擣
藥成問言與誰(蕭本作誰與)餐蟾蜍蝕圓影大(一作天)明夜已
殘羿昔落九烏天人清且安隂精此淪惑去去不足觀
憂來其如何悽(繆本作惻)愴摧心肝(應劭漢官儀封禪壇有白玉盤初學記虞喜安)
(天論曰俗傳月中仙人桂樹今視其初生見仙人之足漸已成形桂樹後生傅玄擬天問月中何有白兔擣藥)
(蟾蜍蝕月詳見二卷註曹植詩圓影光未滿木華海賦大明總轡於金樞之穴李善註大明月也楚辭章句淮)
(南言堯時十日並出草木焦枯堯令羿仰射十日中其九日日中九烏皆死堕其羽翼張衡靈憲月者隂精之)
(宗春秋元命苞隂精為月歐陽建詩痛酷摧心肝)
上之回(按宋書漢鼓吹鐃歌十八曲中有上之回樂府古題要解上之回漢武帝元封初因)
(至雍遂通回中道後數遊幸焉其歌稱帝游石關望諸國月支臣匈奴服皆美當時事也)
三十六離宫樓臺與天通閣道步行月美人愁烟空恩
疎寵不及桃李傷春風滛樂意何極金輿向回中萬乘
出黃道千騎揚彩虹前軍細柳北後騎甘泉東豈問渭
川老寧邀襄野童但慕(一作秋暮)瑶池宴歸來樂未窮(西都賦離)
(宫别館三十六所章懷太子註三輔黃圖曰上林有建章承光等一十一宫平樂繭觀等二十五館凡三十六)
(所與天通極言其高與天相近也西京賦閣道穹窿吕向註閣道飛陛也沈約詩騰蓋隠奔星低鑾避行月史)
(記人體安駕乘為之金輿錯衡以繁其飾漢書元封四年冬十月行幸雍祠五畤通回中道應劭曰回中在安)
(定高平有險阻蕭關在其北又史記正義括地志云秦回中宫在岐州雍縣西四十里太平寰宇記回中宫)
(在鳳翔府天興縣西宋之問詩囂聲引颺聞黃道王氣周廻入紫宸蕭士贇曰前漢天文志日有中道中道者)
(黃道也日君象故天子所行之道亦曰黃道魏文帝詩丹霞蔽日彩霞垂天漢書註細柳服虔曰在長安西北)
(如淳曰長安圖細柳倉在渭北近石徼張揖曰在昆明池南今有柳市是也三輔黃圖關輔記林光宫一曰甘)
(泉宫秦所造在今池陽縣西故甘泉山宫以山為名宫周匝十餘里漢武帝建元中增廣之周十九里去長安)
(三百里望見長安城黃帝以來圜丘祭天處遁甲開山圖云雲陽先生之墟也梁簡文帝上之回云前旆拂回)
(中後車隅桂宫太白盖用其句法史記吕尚盖嘗窮困年老矣以魚釣干周西伯西伯將出獵卜之曰所獲非)
(龍非彲非虎非羆所獲霸王之輔於是周西伯獵果遇太公於渭之陽與語大悦曰自吾先君太公曰當有聖)
(人適周周以興子真是耶吾太公望子久矣故號之曰太公望載與俱歸立為師莊子黃帝將見大隗乎具茨)
(之山至於襄城之野七聖皆迷無所問途適遇牧馬童子問途焉曰若知具茨之山乎曰然若知大隗之所存)
(乎曰然黃帝曰異哉小童非徒知具茨之山又知大隗之所存請問為天下小童曰予少而自游於六合之内)
(予適有瞀病有長者教予曰若乘日之車而遊於襄城之野今予病稍痊予又且復遊於六合之外夫為天下)
(亦若此而已矣又奚事哉黃帝再拜稽首稱天師而退梁簡文帝詩聊驅式道侯無勞襄野童列子周穆王升)
(崑崙之丘遂賓於西王母觴於瑶池之上蕭士贇曰詩言漢武廵幸回中不過溺志於神仙之事豈為求賢哉)
(明皇亦好神仙此其諷諫之作歟)
獨不見(樂府古題要觧獨不見言思而不得見也胡震亨曰梁柳惲本辭奉帚長信宫誰知)
(獨不見唐人擬者多用獨不見三字)
白馬誰家子黃龍邊塞兒天山三丈雪豈是遠行時春
蕙忽秋草莎雞鳴曲(蕭本作西)池風催(蕭本作摧)寒梭(一作㯶許本作稷)
響月入霜閨悲憶與君别年種桃齊蛾眉桃今百餘尺
花落成枯枝終然獨不見流淚空自知(曹植詩白馬飾金羈連翩西北)
(馳借問誰家子幽并遊俠兒水經註白狼水又北徑黃龍城東十三州志曰遼東属國都尉治昌黎道有黃龍)
(亭者也魏營州刺史治魏氏土地記曰黃龍城西南有白狼河東北流附城東北下即是也新唐書北狄列傳)
(契丹逃潢水之南黃龍之北又云室韋契丹别種地據黃龍北傍峱越河直京師東北七千里太平寰宇記天)
(山一名白山今名折羅縵山在伊州伊吾縣北一百二十里西河舊事云天山最高冬夏有雪故曰雪山山中)
(有好木鐡匈奴謂之天山過之皆下馬拜在蒲類海東百里即漢貳師擊右賢王處爾雅翼蕙大抵似蘭花亦)
(春開蘭先而蕙繼之皆柔荑其端作花蘭一荑一花蕙一荑五六花香次於蘭陸璣草木疏莎雞如蝗而斑色)
(毛翅數重其翅正赤或謂之天雞六月中飛而振羽索索作聲幽州謂之蒲錯爾雅翼莎雞其状頭小而羽大)
(有青褐兩種率以六月振羽作聲連夜札札不止其聲如紡絲之聲故一名梭雞一名絡緯一名蟋蟀促織謂)
(其鳴聲如急織也絡緯謂其鳴聲如紡緯也又曰促織一名促機絡緯一名紡緯其言促織如急織絡緯如紡)
(緯是矣但蟋蟀與促織是一物莎雞與絡緯是一物不當合而言之耳塞音賽莎音梭)
白紵辭三首(樂府古題要觧白紵歌古辭盛稱舞者之美宜及芳時行樂其譽白紵曰)
(質如輕雲色如銀制以為袍餘作巾袍以光軀巾拂塵按舊史稱白紵吴地所出白紵舞本吴舞也)
(梁武帝令沈約改其辭為四時之歌若蘭葉參差桃半紅即其春歌也)
揚清歌(一作音)發皓齒北方佳人東鄰子且吟白紵停綠
水長袖拂面為君起寒雲夜捲(繆本作卷)霜海空胡風吹天
飄塞鴻玉顔滿堂樂未終(嵇康詩微歌發皓齒李延年詩北方有佳人絶世而獨立)
(司馬相如美人賦臣之東鄰有一女子雲髮豐豔蛾眉皓齒顔盛色茂景曜光起恒翹翹而相頋欲留臣而共)
(止淮南子手會綠水之趨高誘註綠水舞曲也一曰綠水古詩也沈約白紵辭長袖拂面為君施鮑照詩霜高)
(落塞鴻按鮑照白紵辭朱脣動素袖舉洛陽少年邯鄲女古稱綠水今白紵催絃急管為君舞窮秋九月荷葉)
(黃北風驅雁天雨霜夜長酒多樂未央太白此篇句法盖全擬之蕭本以館娃日落歌吹濛一句續作末句便)
(不相類今從古本)
其二
館娃日落歌吹深月寒江(胡本作天)清夜沉沉美人一笑千
黃金垂羅舞縠揚哀音郢中白雪且莫吟子夜吴歌動
君心動君心冀君賞願作天池雙鴛鴦一朝飛去青雲
上(太平寰宇記越絕書云吴人於硯石山置館娃宫劉逵註吴都賦引揚雄方言云吴有館娃宫吴人呼美)
(女為娃故三都賦云幸乎館娃之宫中張女樂而宴羣臣今吴縣有館娃鄉崔駰七依回眸百萬一笑千金廣)
(韻縠絹也新序客有歌於郢中為陽春白雪國中属而和者數十人唐書子夜晉曲也娃音哇縠音斛)
其三
吴刀剪綵(一作綺)縫舞衣明粧麗服奪春暉揚眉轉袖若
雪飛傾城獨立世所稀激楚結風醉忘歸高堂月落燭
已微玉釵挂纓君莫違(鮑照詩吴刀楚製為佩褘長安有狹邪曲麗帳鮮芳春李延年)
(歌北方有佳人絕世而獨立一頋傾人城再頋傾人國上林賦鄢郢繽紛激楚結風郭璞註激楚歌曲也列女)
(傳曰聽激楚之遺風也顔師古註結風亦曲名也史記索隠曰激楚急風也結風回風亦急風也楚地風既自)
(漂疾然歌樂者猶復依激結之急風以為節其樂促迅哀切也司馬相如美人賦玉釵挂臣冠羅袖拂臣衣江)
(總詩挂纓銀燭下莫笑玉釵長)
鳴鴈行(胡震亨曰鮑照本辭嘆鴈之辛苦霜雪太白更嘆其遭彈射似為巳之逢難寓感觀)
(湘吴一語可見)
胡鴈鳴辭燕山昨發委羽朝度關一一銜蘆枝南飛散
落天地間連行接翼往復還客居烟波寄湘吴凌霜觸
雪毛體枯畏逢矰繳驚相呼聞弦虚墜良可吁君更彈
射何為乎(淮南子北方曰委羽高誘註委羽山名也在北極之隂不見日也謝靈運詩嗷嗷雲中鴈)
(舉翮自委羽淮南子夫鴈順風以愛氣力銜蘆而翔以備矰弋高誘註未秀曰蘆已秀曰葦矰矢弋繳銜蘆所)
(以令繳不得截其翼也古今註鴈自河北渡江南瘦瘠能高飛不畏繳矰江南沃饒每至還河北體肥不能高)
(飛恐為虞人所獲常銜蘆數寸以防矰繳焉一說代山峻鳥飛不越惟有一缺門鴈往來向此缺中過人號曰)
(鴈門山出鷹鴈過鷹多捉而食之鴈欲過皆相待兩兩相隨口中銜蘆一枝然後過缺中鷹見蘆懼之不敢捉)
(謝惠連雪賦酌湘吴之醇酎鄭玄周禮註結繳於矢謂之矰賈公彦疏繳繩也謂結繩於矢以弋射鳥獸史記)
(集觧韋昭曰繳弋射也其矢曰矰西都賦矰繳相纏張銑註矰繳箭上加縷而射更嬴引弓虛發而下鴈見大)
(獵賦註繳音灼)
妾薄命(樂府古題要觧妾薄命曹植日月既逝西蔵盖恨宴私之歡不久如梁簡文名都多)
(麗質傷良人不返王嬙遠聘盧姬嫁遲)
漢帝重(一作寵)阿嬌貯之黃金屋咳唾落九天随風生珠
玉寵極愛還歇妒深情却疎長門一步地不肯暫廻車
雨落不上天水覆難再(一作難重一作重難)收君情(一作恩)與妾意
各自東西流昔日芙蓉花今成斷根(一作素秋)草以色事他
人能得幾時好(漢武故事武帝數歲長公主抱置膝上問曰兒欲得婦否指左右長御百餘人)
(皆曰不用指其女阿嬌好否笑對曰好若得阿嬌作婦當作金屋貯之長主大悦乃苦要上遂成婚焉立為太)
(子年十四即位長主求欲無厭上患之皇后寵遂衰驕妒滋甚女巫楚服自言有術能令上意回晝夜祭祀合)
(藥服之巫著男子衣冠幘帶素與皇后寝居相愛若夫婦上聞窮治侍御巫與后諸妖蠱呪詛女而男滛皆伏)
(辜廢皇后處長門宫夏侯湛抵疑咳吐成珠玉揮袂出風雲裴松之三國志註覆水不可收也鮑照註寫水出)
(平地各自東西南北流邵氏見聞後錄李太白詩云昔作芙蓉花今為斷腸草以色事他人能得幾時好按陶)
(弘景仙方註云斷腸草不可食其花美好名芙蓉琦按陶弘景仙方註而揆之取義斷腸不若斷根之當也史)
(記以色事人者色衰而愛弛)
幽州胡馬客歌(樂府詩集梁鼓角横吹曲有幽州馬客吟即此也胡震亨曰梁鼓角)
(横吹本詞言勦兒苦貧又言男女燕游太白則依題立義叙邊塞逐虜之事)
幽州胡馬客綠眼虎皮冠笑拂兩隻箭萬人不可干彎
弓若轉月白雁落雲端雙雙掉鞭行游獵向樓蘭出門
不頋後報國死何難天驕五單于狼戾好凶殘牛馬散
北海割鮮若虎餐雖居燕支山不道朔雪寒婦女馬上
笑顔如頳玉盤翻飛射鳥獸花月醉雕鞍旄頭四光芒
争戰若(繆本作如)蜂攢白刃灑赤血流沙為之丹名將古誰
是疲兵良可嘆何時天狼滅父子得安閒(爾雅翼今北方有白鴈似)
(鴻而小色白秋深乃來來則霜䧏河北謂之霜信本草綱目鴈状似鵝有蒼白二色今以白而小者為鴈大者)
(為鴻蒼者為野鵝說文掉搖也漢書西域傳樓蘭王治扜尼城去陽關千六百里去長安六千一百里樓蘭國)
(最在東垂近漢當白龍堆乏水草常主發導負水儋糧迎接漢使漢書宣帝紀匈奴虛閭權渠單于子為呼韓)
(邪單于擊殺屠耆堂諸王並自立分為五單于更相攻擊死者以萬數又嚴助傳今閩越王狼戾不仁殺其骨)
(肉離其親戚顔師古註狼性貪戾凡言狼戾者謂貪而戾也北海匈奴中地名漢書蘇武傳徙武北海上無人)
(處使牧羝又匈奴傳單于留郭吉不歸遷辱之北海上蓋與中國絕遠處西都賦割鮮野食孔安國尚書傳鳥)
(獸新殺曰鮮燕支山已見本卷王昭君詩下史記昴白髦頭胡星也正義曰昴一星為髦頭胡星六星明與大)
(星等大水且至其兵大起動搖若跳躍者胡兵大起楊齊賢曰蜂攢猶蜂之聚叢也水經流沙地在張掖居延)
(縣東北唐六典註流沙在沙州以北連延數千里裴松之三國志註每一交戰血流丹野史記參東有大星曰)
(狼狼角變色多盜賊晉書狼一星在井東南狼為野將主侵掠其色有常不欲動也)
李太白集注卷四
