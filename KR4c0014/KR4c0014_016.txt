李太白集注卷十六
錢塘王𤦺撰
古近體詩共二十一首
南陽送客
斗酒勿爲(一作與)薄寸心貴不忘坐惜故人去偏令遊子
傷離顔怨芳草春思結垂楊揮手再三别臨岐空斷腸
(古詩斗酒相娛樂聊厚不為薄謝眺詩坐惜紅粧變劉鑠詩揮手從此辭張銑註揮手舉手辭别也)
送張舍人之江東
張翰江東去正值秋風時天清(一作晴)一鴈遠海闊孤帆
遲白日行欲暮滄波杳難期(一作白日行巳晚欲暮杳難期)吳洲如(一作)
(好)見月千里幸相思(晉書張翰爲大司馬東曺掾因見秋風起乃思吳中菰菜蓴羹鱸魚)
(膾曰人生貴得適意何能羈宦數千里以要名爵乎遂命駕而歸楊素詩千里悲無駕一見杳難期顔延年詩)
(振楫發吳洲謝莊月賦隔千里兮共明月)
送王屋山人魏萬還王屋(唐詩紀事魏萬後名顥上元初登第始見李白)
(於廣陵白曰爾後必著大名於天下無忘老夫與明月奴因盡出其文命顥集之詳見三十一卷魏)
(顥序中)
王屋山人魏萬云自嵩宋沿吳相訪(繆本作送)數千里不
遇乘興游台越經永嘉觀謝公石門後於廣陵相見
美其(蕭本作面)愛文好古浪跡方外因述其行而贈是詩
(一作見王屋山人魏萬云自嵩歴兖游梁入吳計程三千里相訪不遇因下江東尋諸名山往復百越後)
(於廣陵一面遂乘興共過金陵此公愛竒好古獨往物表因述其行李遂有此作)
仙人東方生浩蕩弄雲海沛然乘天遊獨往失所在(一作)
(東方不辭家獨訪紫泥海時人少相逢往往失所在)魏侯繼大名本家聊攝城卷
舒入元化(一作雜仙隠)跡與古賢并十三弄文史揮筆如振
綺辯折田巴生心齊魯連子西涉清洛源頗驚人世喧
採秀卧王屋因窺洞天門(以上美萬之愛文好古而隠居王屋之事漢武内傳東方)
(朔一旦乘龍飛去同時衆人見從西北上冉冉仰望良久大霧覆之不知所適左傳晉侯賜畢萬魏以爲大夫)
(卜偃曰畢萬之後必大萬盈數也魏大名也以是始賞天啟之矣又左傳聊攝以東姑尤以西杜預註聊攝齊)
(西界也平原聊城縣東北有攝城路史聊攝故博平是今聊城東北三十里有故攝城或以聊攝為一城誤一)
(統志聊城在東昌府城西北十五里攝城在博平縣西南二十里太平御覧魯連子曰齊之辯士田巴辯於徂)
(丘議於稷下毁五帝罪三王訾五伯離堅白合同異一日而服千人有徐劫者其弟子曰魯連謂徐劫曰臣願)
(得當田子使之不敢復談徐劫言之田巴曰走弟子年十二耳然千里駒也願得侍議於前可乎田巴曰可於)
(是魯連往見曰臣聞堂上之糞不除郊草不芸白矢交前不救流矢何者急者不救緩者非務今楚軍南陽趙)
(伐高唐燕人十萬之衆在聊城而不去國亡在旦暮先生將奈何田巴曰無可奈何魯連曰危不能爲安亡不)
(能爲存則無貴學士矣今臣將罷南陽之師還高唐之兵却聊城之衆所貴談說者為若此也若不能者如先)
(生之言有似梟鳴出聲而人皆惡之願先生勿復談也田巴曰謹受教明日見徐劫曰先生之駒乃飛兔騕䮍)
(也豈特千里哉於是杜口易業終身不復談潘岳藉田賦清洛濁渠引流激水史記正義括地志曰洛水出商)
(州洛南縣西冢嶺山東北流入河楚詞采三秀兮山間王逸註三秀謂芝草也元和郡縣志王屋山在河南府)
(王屋縣北十五里周圍一百三十里高三十里尚書禹貢底柱析城至於王屋是也太平寰宇記王屋山在澤)
(州陽城縣南五十里仙經云王屋山有仙宫洞天廣三千里號小有清虚洞天山高八千丈廣數百里太行析)
(山爲佐命中條古鐘爲輔翼三十六洞小有爲羣洞之尊四十九山王屋爲重山之最實不死之靈鄉真人之)
(洞境也名山洞天福地記王屋洞周圍一萬里名小有清虚之天在東都)朅來遊嵩峰羽客
何雙雙朝攜月光子暮宿玉女窗鬼谷上窈窕龍潭下
奔潨東浮汴河水訪我三千里逸興滿吳雲飄颻浙江
汜揮手杭越間樟(蕭本作章)亭望潮還濤卷海門石雲(繆本作雪)
横天際山白馬走素車雷奔駭心顔(以上叙其自嵩宋沿吳相訪之事大)
(人賦回車朅來兮絶道不周通雅朅來何來也元和郡縣志嵩高山在河南府登封縣北八里亦名方外山東)
(曰太室西曰少室嵩高其總名即中岳也山高二十里周圍一百三十里藝文類聚仙經云嵩高山東南大巖)
(下石孔方圓一丈四方北入五六里有大室高三十餘丈周圍三百步自然明燭相見如日月無異中有十六)
(仙人云月光童子常在天台時亦往來此中人非有道不得望見五色線圖經云嵩山有玉女忩漢武帝於忩)
(中見玉女謝綘游嵩山書云進窺玉女忩搗衣白石誠異忩則亡是玉女忩在宋時巳無之矣元和郡縣志鬼)
(谷在河南府告成縣北五里即六國時鬼谷先生所居也一統志鬼谷在河南府登封縣北五里史記蘇秦洛)
(陽人師事於齊而習於鬼谷即此史記集解徐廣曰潁川陽城有鬼谷尉遲汾狀嵩高靈勝詩自註九龍潭在)
(寺側崇崖對聳壁立千仞九曲分蓄&KR0008;黑不測一統志龍潭在登封縣東二十五里嵩頂之東九潭相接其深)
(莫測登封縣志九龍潭在太室東巖山巔有水流下激衝成潭盈坎而出復作一潭共有九潭逓相灌輸水色)
(洞黑其深無際崖㟧險峻波濤怒激登臨者至此輙凛然生畏焉有石記戒人游龍潭者勿語笑以黷龍神神)
(怒則有雷恐毛萇詩傳潨水會也說文小水入大水曰潨玉海汴河蓋古莨蕩渠也首受黃河水隋開浚以通)
(江淮漕運兼引汴水亦曰通濟渠一統志汴河源出滎陽縣大周山合束溹須鄭四水東南至中牟縣北入於)
(黃河聶心湯錢塘縣志錢塘江在縣之東南本名浙江虞喜云潮水投浙江下折而曲一云江有反濤水勢折)
(歸故云浙江盧肇曰浙者折也蓋取其潮出海屈折而倒流也一名折河山海經云禹治水至於折河又名曲)
(江枚乘七發曰觀濤於廣陵之曲江今名錢塘江其源發黟縣曲折而東以入於海潮水晝夜再上奔騰衝擊)
(聲撼地軸陸機詩願假歸鴻翼翻飛浙江汜揮手以手指畫也杭謂杭州餘杭郡古時爲越國西境越謂越州)
(會稽郡古時爲越國都城二郡中隔浙江江之北爲杭州江之南爲越州咸淳臨安志樟亭驛晏公輿地志云)
(在錢塘縣舊治之南五里今為浙江亭西溪叢語浙江夾岸有山南曰龕北曰赭二山相對謂之海門岸狹勢)
(逼湧而爲濤枚乘七發觀濤於廣陵之曲江其始起也淋淋焉若白鷺之下翔其少進也浩浩溰溰如素車白)
(馬帷蓋之張陵赤岸篲扶桑横奔似雷行潨音叢)遥聞會稽美一弄(一作且度)耶溪
水萬壑與千巖崢嶸鏡湖裏秀色不可名清輝滿江城
人游月邊去舟在空中行此中久延佇入剡尋王許笑
讀曹娥碑沉吟黃絹語天台連四明日入向國清五峰
轉月色百里行松聲靈溪恣(蕭本作咨)沿越華頂殊超忽石
梁横青天側足履半月(以上叙其乘興游台越之事太平寰宇記若耶溪在越州會稽)
(縣東南二十八里世說顧長康從會稽還人問山川之美顧云千巖競秀萬壑爭流草木蒙籠其上若雲興霞)
(蔚施宿會稽志鏡湖在會稽縣東二里故南湖也一名長湖又名太湖通典云東漢永和五年太守馬臻始築)
(塘立湖周三百一十里溉田九千餘頃人獲其利王逸少有云山隂路上行如在鏡中游鏡湖之得名以此輿)
(地志云山隂南湖縈帶郊郭白水翠巖互相暎發若鏡若圖延佇遷延企望之意楚辭延佇乎吾將返元和郡縣)
(志剡縣西北去越州一百八十五里晉書會稽有佳山水名士多居之孫綽李充許詢支遁等皆以文義冠世)
(並築室東土與王羲之同好太平寰宇記曺娥碑地志云餘姚有孝女曺娥父泝濤而死娥年十四號痛入水)
(因抱父屍出而死縣令度尚使門生邯鄲子禮為碑文後蔡邕過讀碑乃題八字曰黃絹幼婦外孫虀臼此碑)
(今在上虞縣水濱世說魏武嘗過曺娥碑下楊修從碑背上見題作黃絹幼婦外孫虀臼八字魏武謂修曰解)
(否答曰解魏武曰卿未可言待我思之行三十里魏武乃曰吾已得令修别記所知修曰黃絹色絲也於字為)
(絶幼婦少女也於字為妙外孫女子也於字為好虀臼受辛也於字為辭所謂絶妙好辭也魏武亦記之與修)
(同太平寰宇記天台山在台州西一百一十里臨海記云天台山超然秀出山有八重視之如一凡高一萬八)
(千丈周圍八百里又有飛泉懸流十仞似布登真隠訣註云此山在桐柏山後四明山東南三百里啟蒙記註)
(云天台山去天不遠路經油溪水深險清泠前有石橋路徑不盈尺長數十丈下臨絶冥之澗惟忘其身然後)
(能躋躋者梯巖壁援蘿葛之莖度得平路見天台山蔚然綺秀列雙嶺於青霄上有瓊樓玉闕天堂碧林醴泉)
(仙物畢具也晉隠士帛道猷得過之獲醴泉紫芝靈藥今石橋名相山又道書所謂玉堂天台山其山八重視)
(之如一中有金庭不死之鄉許邁與王逸少書云自山隂至臨海多有金庭玉堂仙人芝草也四明山在越州)
(餘姚縣西南一百里會稽記云縣南有四明山高峰軼雲連岫蔽日孫綽天台賦序云涉海則有方丈蓬萊登)
(陸則有四明天台寕波府志四明山發自天台屹峙於郡治之坤隅上有二百八十峰綿亘明越台三州之境)
(為三十六洞天之一九域志景德寺舊名國清寺隋焬帝在藩日為智顗禪師所建唐會昌五年廢大中五年)
(再建柳公權書額時以齊州靈巖荆州玉泉潤州棲霞台州國清爲四絶天台山志國清寺在天台縣北十里)
(舊名天台寺昔智者大師初入天台游歴山水宿石橋有一老僧謂之曰仁者若欲造寺山下有皇太子寺基)
(捨以仰給智者曰正如今日草舍尚難當於何時能辦此寺老僧曰今非其時三國成一大勢力人能起此寺)
(寺若成國即清當呼爲國清寺後將滅時復標杙山下又畫殿堂為圖以作樣式後晉王命司馬王弘依圖造)
(寺高厰秀麗方之釋宫呼為國清寺五峰在國清寺側其峰有五正北曰八桂東北曰靈禽東南曰祥雲西南)
(曰靈芝西北曰映霞前有雙澗合流南注大溪鑿字巖在縣北三里巖上有萬松徑三字相傳昔時由巖至國)
(清寺大松成列今無矣靈溪在縣北十五里福聖觀前今縣東三十里亦有靈溪蓋其名適類也孫綽賦云過)
(靈溪而一濯疏煩想於心胸華頂峰在縣東北六十里乃天台第八重最高處高一萬八千丈周圍一百里少)
(晴多晦夏有積雪中有黃金洞石色光明登降魔塔東望滄海瀰漫無際號望海尖可觀日之出沒下瞰衆山)
(如龍虎蟠踞旗鼓布列之狀草木薰郁殆非人世天台九峰崒嵂猶如蓮花此為華心之頂故名華頂鮑照詩)
(明澗子沿越飛蘿子繫牽王屮頭佗寺碑文東望平臯千里超忽吕向註超忽遠貎側足者言石橋險狹僅可)
(側足而行半月狀喻石橋彎環之)眷(一作忽)然思永嘉不憚海路賒挂席歴
海嶠迴瞻赤城霞赤城漸微沒孤嶼前嶢兀水續萬古
流亭空千霜月縉雲川谷難石門最可觀瀑布挂北斗
莫窮此水端噴壁灑素雪空濛生晝寒却思(繆本作尋)惡溪
去寧懼惡溪惡咆哮七十灘水石相噴薄路創李北海
巖開謝康樂(一作嶺路始北海巖詩題康樂楊升菴引此詩作遠尋惡溪去不憚惡溪惡途傳李)
(北海灘聞謝康樂以巖字為誤)松風和猿聲搜索連洞壑徑出(一作岸接)梅
花橋雙溪納歸潮落帆金華岸赤松若可招沈約八咏
樓城西孤岧嶤岧嶤四荒外曠望羣川會雲卷天地(繆本)
(作池)開波連浙西大亂流新安口北指嚴光瀨釣臺碧雲
中邈與蒼嶺(繆本作梧)對(以上叙其自台州泛海至永嘉徧游縉雲金華諸名勝之事唐之永)
(嘉郡即温州也隸江南東道謝靈運詩挂席拾海月太平寰宇記赤城山在天台縣北六里孔靈符會稽記云)
(赤城山土色皆赤狀似雲霞登真隠訣云此山下有洞在三十六小洞天數其山是赤城丹洞周迴三百里名)
(上玉清平天也孫綽天台賦云赤城霞起以建標瀑布飛流而界道又述異記云赤城山一峯特高可三百丈)
(丹壁爍日一統志孤嶼山在温州府城北有東西二峯峰上各有塔薛方山浙江通志永嘉縣北曰孤嶼山在)
(永寧江中東西兩峰相峙唐之縉雲郡即處州也隸江南東道太平寰宇記處州縉雲縣有縉雲山名山記云)
(孤石干雲高可三百丈黃帝鍊丹於此郡國志云縉雲有瀑布日照如晴虹風吹如細雨即此山方輿勝覧石)
(門洞在處州青田縣西七十五里兩峰壁立高數十丈相對如門因名有瀑布直瀉至天壁凡三百尺自天壁)
(飛洒至下潭凡四百尺有亭曰噴雪道書載青田山元鶴洞天即此薛方山浙江通志處州青田縣有石門山)
(在石蓋山之西十里兩峰對峙如門中有洞曰石門洞道書所謂元鶴洞天乃三十六洞天之第三十也西南)
(高谷有瀑布泉自上潭奔流至天壁三十餘丈自天壁至下潭四十餘丈舊在榛莽間至劉宋時永嘉守謝靈)
(運性好游覧始覓此洞說文濛微雨也元和郡縣志處州麗水縣有麗水本名惡溪以其湍流岨嶮九十里間)
(五十九瀨名爲大惡開皇中改爲麗水皇朝因之以為縣名太平寰宇記惡溪出處州麗水縣東北大甕山西)
(南二百一十五里至括州城下謝靈運與從弟惠連書云出惡溪至大江水清如鏡輿地志云惡溪道間九十)
(里而有五十九瀨兩岸連雲高巖壁立諸書皆云五十九灘而此云七十灘所未詳也太白自註李公邕昔為)
(括州開此嶺路唐書李邕傳開元二十三年起為括州刺史後歴淄滑二州刺史上計京師出為汲郡北海太)
(守時稱李北海又太白自註惡溪有謝康樂題詩處方輿勝覧謝公巖在好溪上亦名康樂巖一統志謝公巖)
(在縉雲縣南十里一名康樂巖謝靈運游宴之地王褒洞簫賦玄猿悲嘯搜索乎其間李善註搜索往來貌梅)
(花橋今無考當在梅花溪之上薛方山浙江通志金華縣東石碕巖高十餘丈俯瞰大溪巖下有洞曰梅花洞)
(又名梅花溪雙溪在金華縣南一曰東港一曰南港東港之源出東陽之大盆山過義烏合衆流西行入縣境)
(又合杭慈溪白溪東溪西溪坦溪玉泉溪赤松溪之水經馬鋪嶺石碕巖下與南港會南港之源出縉雲之黃)
(碧山過永康武義入縣境又合松溪梅溪之水經屏山西北行與東港會於城下故曰雙溪又名□溪西行受)
(白沙溪桐溪盤溪之水入於蘭溪會衢水北折於桐江同新安之水東流於浙江放於海元和郡縣志金華山)
(在婺州金華縣北二十里赤松子得道處太平寰宇記金華縣有赤松澗赤松子游金華山以火自燒而化故)
(山上有赤松之祠澗自山而出故曰赤松澗薛方山浙江通志金華縣北有赤松山相傳黃初平叱石成羊處初)
(平號赤松故山以是名後人為之立祠名赤松宫一統志八咏樓在金華府治西南隅舊名玄暢樓南齊太守)
(沈約建有登臺望秋月會圃臨春風秋至愍衰草寒來悲落桐夕行聞夜鶴晨征聽曉鴻解珮去朝市被褐守)
(山東八咏詩金華府志南齊隆昌元年沈約以吏部郎出爲東陽太守題八詩於玄暢樓後人更為八咏樓云)
(方輿勝覧八咏樓在婺州子城西即沈隠侯玄暢樓至道間郡守馮伉更今名琦按自太白詩外崔顥有題沈)
(隐侯八咏樓詩及嚴維明月雙溪水清風八咏樓之句八咏之名蓋不始於宋矣莊子南溟者天池也唐六典)
(註浙江水有三源一出歙州一出衢州一出婺州歴睦杭越三州界入海薛方山浙江通志新安江一名清溪)
(出徽州自歙經淳安縣界至嚴州府城南合婺港東入浙江富春山在嚴州桐廬縣西三十五里一名嚴陵山)
(清麗竒絶號錦峰繡嶺前臨大江乃漢嚴子陵釣處也人稱為嚴陵瀨有東西二釣臺各高數百丈西征記云)
(自桐君而西羣山蜿蜒如兩蛇對走於平野之上三江之水並流於其間驚波間馳秀壁雙峙上有嚴子陵釣)
(臺孤峰特操聳立千仞奔走名利汩沒塵埃者一過其下清風襲人毛髮䜿立使人有遺世獨立之意又西曰)
(七里灘太平寰宇記嚴子陵釣臺在桐廬縣南大江側壇下連七里瀨按東觀漢記云光武與子陵友舊及登)
(位望之陵隠於孤亭山垂釣為業時知天文者奏每日出常有客星同流帝曰嚴子陵耳訪得之陵不受封今)
(郡有臺并壇亦謂嚴陵瀨一統志釣臺在嚴州府城東五十里東西二臺各高數百丈漢嚴子陵垂釣處避暑)
(錄話嚴陵灘東西二釣臺各在山巔與灘不相及突然石出峰外略如臺上平可坐數十人因以名耳薛方山)
(浙江通志蒼嶺在台州仙居縣西北九十里高五千丈周迴八十里界於縉雲重岡複徑随勢高下其險峭峻)
(絶為東浙之最行者病焉又云處州縉雲縣有括蒼山一名蒼嶺圖經載十六洞天括蒼為第十名成德隠真)
(洞天周三百里東跨仙居南控臨海吳錄云括蒼山登之俯視雷雨高一萬六千丈棠溪赤溪管溪三水分流)
(環遶其下嶼音序)稍稍來吳都徘徊上姑蘇烟緜横九疑漭蕩
(一作蕩渀繆本作渀蕩)見五湖目極心更遠悲歌但長吁迴橈楚
江濱揮策揚子津身著日本裘昂藏出風塵五月造我
語知非佁(繆本作儓)儗人相逢樂無限水石日在眼徒干五
諸侯不致百金産吾友揚子雲絃歌播清芬雖為江寧
宰好與山公羣乘興但一行且知我愛君(以上叙其自姑蘇至廣陵)
(相見之事劉淵林三都賦註吳都者蘇州是也通典蘇州春秋吳國之都也自闔閭後並都於此藝文類聚吳)
(地記曰吳王闔閭十一年起臺於姑蘇山因山為名西南去國三十五里春夏游焉後夫差復高而飾之越伐)
(吳遂見焚太史公云余登姑蘇望五湖五湖去此臺二十餘里吳地記姑蘇臺在吳縣西南三十五里闔閭造)
(經營九年始成其臺高三百丈望見三百里外作九曲路以登之宋范至能曰與客登蘇臺山頂正平有坳堂)
(蘚石可列坐相傳為吳故宫閒臺别館其前湖光接松陵獨見孤塔之尖少北點墨一螺爲崑山其後西山競)
(秀攢青叢碧與洞庭林屋相賓大約目力踰百里具登高臨遠之勝𤦺按登姑蘇以望五湖自是實景若九疑)
(遠在湖廣南垂相去數千里豈目力所能及或者設為想像之辭耳否則是其所望見之山其時亦有冒九疑)
(之名者因指而入咏亦未可定陸羽慧山寺記曰慧山古華山也顧歡吳地記云在吳城西北一百里其山有)
(九隴俗謂之九隴山或曰九龍山或曰鬭龍山九龍者言山隴之形若蒼虬縹螭合沓然鬭龍者相傳隋大業)
(末山上有龍鬭六十日因名此山當太湖之西北隅縈竦四十餘里惟中峰有叢篁灌木餘盡古石嵌崪而巳)
(凡烟嵐所集發於蘿薜今石山横亘濃翠可掬周柱史伯陽謂之神山豈虛言哉九疑或是指此耳江南通志)
(五湖在吳郡西南三十餘里禹貢謂之震澤周禮謂之具區左氏謂之笠澤史記謂之五湖今之太湖也其大)
(三萬六千頃東西二百餘里南北一百二十里延袤五百餘里湖中有七十二山跨蘇湖常三州北有百瀆納)
(建康常潤數郡之水南有諸漊納宣歙臨安苕霅諸溪之水東南巨浸無大於此廣韻橈楫也韻會櫂之短者)
(吳越人呼為橈江南通志揚子津在揚州府城南十五里一名揚子渡唐高宗永淳間揚子縣也舊時建康有)
(四津横江為建康之西津揚子為建康之東津太白自註裘則朝卿所贈日本布為之朝卿事詳見後二十五)
(卷註史記正義倭國武皇后改曰日本國在百濟國隔海依島而居凡百餘小國太平寰宇記倭有名日本自)
(云國在日邊因以爲稱蓋惡舊名也陸機周孝侯碑昂藏僚采之上五月雖紀時節亦是暗用披裘公事耳廣)
(韻佁儗不前也儓儗痴貌韻會佁儗固滯貌田汝成曰言人進退不果曰佁儗揚子雲謂楊利物太白有江寧)
(宰楊利物畫贊即是此人陸機文賦誦先人之清芬世說山季倫為荆州時出酣暢人為之歌曰山公時一醉)
(徑造高陽池日暮倒載歸酩酊無所知復能乘駿馬倒著白接䍦舉手問葛彊何如并州兒橈音饒佁儗音)
(熾義儓儗音貸礙)君來幾何時仙臺應有期東忩綠玉樹定長
三五枝至(一作如)今天壇人當笑爾歸遲我苦惜遠别茫
然使心悲黃河若不斷白首長相思(以上叙其還山而相别也一統志天)
(壇山在懷慶府濟源縣西一百二十里王屋山北山峯突兀其東曰日精西曰月華絶頂有石壇名清虚小有)
(洞天旦有五色影夜有仙燈按天壇山即王屋山中之一峰也黃河若不斷白首長相思此是倒装句法謂白)
(首相思若黃河之水絶無斷絶時耳)
金陵詶翰林謫仙子王屋山人魏萬
君抱碧海珠我懷藍田玉各稱希代寳萬里遥相燭
長卿慕藺久子猷意巳深平生風雲人暗合江海心
去秋忽乘興命駕來東土謫仙遊梁園愛子在鄒魯
二處一不見拂衣向江東五兩挂淮月扁舟隨海風
南游吳越徧高揖二千石雪上天台山春逢翰林伯
宣父敬項槖(一作託)林宗重黃生一長復一少相看如
弟兄惕然意不盡更逐西南去同舟入秦淮建業龍
盤處楚歌對吳酒借問承恩初宫買長門賦天迎駟
馬車才高世難容道廢可推命安石重攜妓子房空
謝病金陵百萬戸六代帝王都虎石踞西江鍾山臨
北湖湖山信為美王屋人相待應爲岐路多不知歲
寒在君遊早晚還勿久風塵間此别未遠别秋期到
仙山(後漢書藍田出美玉長安志藍田山在長安縣東南三十里其山産玉亦名玉山漢書司馬相)
(如字長卿少時名犬子既學慕藺相如之為人也更名相如世說王子猷居山隂夜大雪眠覺開室命酌)
(酒四望皎然忽憶戴安道即便夜乘小船就之經宿方至造門不前而返人問其故王曰吾本乘興而行)
(興盡而返何必見戴郭璞江賦覘五兩之動静李善註許慎淮南子註曰綄候風也楚人謂之五兩漢書)
(范蠡乃乘扁舟浮江湖孟康註扁舟特舟也唐書貞觀十一年詔尊孔子為宣父史記項槖生七歲為孔)
(子師後漢書郭林宗少游汝南先過袁閎不宿而退後往從黃憲累日方還或以問林宗林宗曰奉高之)
(器譬諸泛濫雖清而易挹叔度汪汪若千頃陂澄之不清淆之不濁不可量也方輿勝覧秦淮在上元縣)
(南三里始皇時望氣者言金陵有天子氣使朱衣鑿山為瀆以斷地脉以秦開故曰秦淮或曰淮水發源)
(屈曲不類人工一統志秦始皇以金陵有都邑之氣改曰秣陵吳自京口徙都於此改為建業晉平吳改)
(建業為秣陵尋分秣陵北為建業建興初改為建康漢陳皇后退居長門宮奉黃金百斤為司馬相如取)
(酒相如為作長門賦詳見四卷註漢書朱買臣拜會稽太守長安廐吏乘駟馬車來迎買臣遂乘傳去晉)
(書謝安雖放情丘壑然每游賞必以妓女從史記留侯性多病即導引不食榖杜門不出太平御覧丹陽)
(記曰石頭城吳時悉土塢義熙初始加磚甕因山以為城因江以為池地形險固尤有竒勢故諸葛亮云)
(鍾山龍蟠石城虎踞良有之矣六朝事跡吳孫權於江岸必爭之地築城名曰石頭常以腹心大臣鎮守)
(之今石城故基乃楊行密稍遷近南夾淮帶江以盡地利其形勢與長干山連接輿地志云環七里一百)
(步在縣西五里去臺城九里南抵秦淮口今清凉寺之西是也諸葛亮論金陵地形云鍾阜龍蟠石城虎)
(踞真帝王之宅正謂此也太平廣記鍾山今江寧東北蔣山是也江南通志玄武湖在江寧府太平門外)
(一名蔣陸湖晉元帝改名北湖宋武帝改名習武湖元嘉中因黑龍見改名玄武湖此詩楊蕭本不載今)
(從繆本補錄)
送當塗趙少府赴長蘆(唐時有二長蘆一是長蘆縣隸河北道之滄州一是)
(長蘆鎮在淮南道揚州之六合縣南二十五里陸放翁入蜀記曰發真州過瓜步山望長蘆寺樓墖)
(重複江面渺瀰無際殊可畏李太白詩云維舟至長蘆目送烟雲高是也則謂是六合之長蘆也)
我來揚都市送客迴輕舠因誇楚(繆本作吳)太子便覩廣陵
濤仙尉趙家玉英風凌四豪維舟至長蘆目送烟雲高
搖扇對酒樓持袂把蟹螯前途儻相思登嶽一長謠(唐書)
(地利志揚州廣陵郡隸淮南道廣韻舠小船也枚乘七發楚太子有疾吳客往問之客曰將以八月之望與諸)
(侯遠方交游兄弟並往觀濤乎廣陵之曲江陶弘景瘞鶴銘丹陽仙尉江隂真宰漢梅福為南昌尉人傳以為)
(仙去稱尉曰仙尉本此漢書以信陵平原孟嘗春申四君為四豪詳見十二卷註世說畢茂世云一手持蟹螯)
(一手持酒杯拍浮酒池中便足了一生趙景真與嵇茂齊書昔李叟入秦及關而歎梁生適越登岳長謠夫以)
(嘉遁之舉猶懷戀恨况乎不得巳者哉李善註老子之嘆不為入秦梁鴻長謠不由適越且復以至郊為及關)
(升邙為登岳斯蓋取意而略文也太白引用取義又異於此可窺古人用事之法)
送友人尋越中山水
聞道稽山去偏宜謝客才千巖泉灑落萬壑樹縈迴東
海横秦望西陵遶越臺湖清霜(許本作雙誤)鏡曉濤白雪山
來八月枚乘筆三吳張翰杯此中多逸興早晚向天台
(晉書夏統傳先公惟寓稽山朝會萬國周書齊憲王傳興稽山之會總盟津之師稱會稽山為稽山本此鍾嶸)
(詩品錢塘杜明師夜夢東南有人來入其館是夕謝靈運生於會稽旬日而謝玄亡家以子孫難得送靈運於)
(杜治養之十五方還都故名客兒世說顧長康從會稽還人問山川之美顧曰千巖競秀萬壑争流鮑照詩千)
(巖盛阻積萬壑勢縈迴水經註秦望山在州城正南為衆峰之傑陟境便見史記云秦始皇登之以望南海自)
(平地以取山頂七里懸磴孤危徑路險絶攀蘿捫葛然後能升山上無草木當由地迥多風所致施宿會稽志)
(秦望山在會稽縣東南四十里舊經云衆嶺最高者水經註浙江又徑固陵城北昔范蠡築城於浙江之濱言)
(可以固守謂之固陵今之西陵也有西陵湖亦謂之西城湖湖西有湖城山東有夏架山湖水上承妖臯谿而)
(下注浙江嘉泰會稽志西陵城在蕭山縣西一十二里方輿勝覽西興渡在蕭山縣西十二里本名西陵吳越)
(武肅王以非吉語改曰西興述異記勾踐延四方之士作臺於外而館之今會稽山有越王臺一統志越王臺)
(舊在種山東北越王勾踐登眺之所宋汪綱復建在山之西麓太平御覽王羲之云每行山隂道上如鏡中遊)
(王獻之望鏡湖澄澈清流瀉注乃云山川之美使人應接不暇八月枚乘筆用七發中八月觀濤事已見前首)
(註晉書張翰吳郡吳人也任心自適不求當世曰使我有身後名不如即時一杯酒)
送族弟凝之滁求婚崔氏(唐時滁州隸淮南道)
與爾情不淺忘筌巳得魚玉臺挂寳鏡持此意何如坦
腹東牀下由來志氣疎遙知向前路擲果定盈車(筌與荃同)
(莊子荃者所以在魚得魚而忘荃蹄者所以在兔得兔而忘蹄言者所以在意得意而忘言吾安得夫忘言之)
(人而與之言哉陸德明註荃七全反崔音孫香草也可以餌魚或云積柴水中使魚依而食焉一云魚笱也世)
(說温公喪婦從姑劉氏家值亂離散唯有一女甚有姿慧姑以屬公覓婚公密有自婚意荅曰佳婿難得但如)
(嶠比云何姑曰喪亂之餘乞粗存活便足慰吾餘年何敢希汝比卻後少日公報姑曰巳覓得婚處門第粗可)
(婿身名宦盡不减嶠因下玉鏡臺一枚姑大喜既婚交禮女以手披紗扇拊掌笑曰我固疑是老奴玉鏡臺是)
(公爲劉越石長史北征劉聰所得晉書太尉郄鑒使門生求女壻於王導導令就東廂徧觀子弟門生歸謂鑒)
(曰王氏諸少並佳然聞信至咸自矜持惟一人在東牀坦腹食獨若不聞鑒曰此正佳壻耳訪之乃羲之也遂)
(以女妻之世說註語林曰潘安仁至美每行老嫗以果擲之蒲車筌音詮)
送友人遊梅湖(初學記始興有梅湖北堂書鈔地里志云梅湖者昔有梅筏沉於此)
(湖有時浮出至春則開花流滿湖矣玩詩内新林浦金陵月之句此地當與金陵相近)
送君遊梅湖應見梅花發有使寄我來無令紅芳歇暫
行新林浦定醉金陵月莫惜一雁書音塵坐胡越(太平御覽)
(荆州記曰陸凱與范蔚宗善自江南寄梅花一枝詣長安與范並贈詩曰折梅逢驛使寄與隴頭人江南無所)
(有聊贈一枝春胡三省通鑑註新林浦去今建康城二十里西値白鷺洲詩人用雁書悉本漢書蘇武傳中誑)
(匃奴事非實有其事也胡越者胡在北越在南以喻間隔而不相聞之意)
送崔十二游天竺寺(咸淳臨安志天竺寺者餘杭之勝刹也飛來峰者武林之)
(竒巘也晉時梵僧慧理指此山乃靈鷲之一小嶺不知何年飛來至此挂錫置院初曰翻經隋開皇)
(中法師真觀廣之改為天竺寺𤦺按杭州天竺寺有三上天竺寺創自石晉天福間道翊禪師得異)
(木刻以為大士像吳越忠懿王即其地創佛廬奉之號天竺觀音看經院者是也中天竺寺創自宋)
(太平興國元年吳越王即寳掌禪師道場舊趾改建號崇夀院者是也下天竺寺創自隋開皇中真)
(觀法師即慧理之翻經院改建號南天竺寺者是也上中二寺皆唐以後所建其始亦無天竺寺之)
(名唐之天竺寺乃今之下天竺也)
還聞天竺寺夢想懷東越每年海樹霜桂子落秋月送
君游此地巳屬流芳歇待我來歲行相隨浮溟渤(杭州春秋)
(時為越地而在東方故曰東越與史漢稱東甌為東越者不同咸淳臨安志舊俗所傳月墜桂子惟天竺素有)
(之唐天寳中寺前一子成樹今月桂峰在焉刺史白居易詩云宿因月桂落醉為梅榴開註云天竺嘗有月中)
(桂子落又東城桂詩云子墮本從天竺寺根盤今在闔閭城註云舊說杭州天竺寺每歲秋中有月桂子墜又)
(刺史盧公輔詩云遠客偏求月桂子老僧不誌石蓮花劉鑠詩屢見流芳歇鮑照詩穿池類溟渤溟溟海渤渤)
(海也)
送楊山人歸天台
客有思天台東行路超忽濤落浙江秋沙明浦陽月今
游方厭楚昨夢先歸越且盡秉燭歡無辭凌晨發我家
小阮賢剖竹赤城邊詩人多見重官燭未曾然興引登
山屐情催汎海船石橋如可度攜手弄雲煙(王屮頭陀寺碑文東)
(望平臯千里超忽吕向註超忽遠貌元和郡縣志浙江在杭州錢塘縣南一十二里莊子云浙河即謂浙江蓋)
(取其曲折為名江濤每日晝夜再上嘗以月十日二十五日最小月三日十八日最大小則水漸漲不過數尺)
(大則濤湧高至數丈每年八月十八日數百里士女共觀舟人漁子泝濤觸浪謂之弄濤浦陽江在婺州浦陽)
(縣西北四十里出桑溪山嶺東入越州諸暨縣施宿會稽志浦陽江源出婺州浦陽北流一百二十里入諸暨)
(縣溪又東北流由峽山直入臨浦灣以至海俗名小江一名錢清江古詩晝短苦夜長何不秉燭遊小阮謂阮)
(籍之姪阮咸也後人謂姪曰小阮本此謝靈運詩剖竹守滄海太平寰宇記赤城山在台州天台縣北六里文)
(獻通考唐李嘉祐别名從一趙州人天寳七年進士為秘書正字袁台二州刺史善為詩綺靡婉麗有齊梁之)
(風時以比吳均何遜云唐詩紀事李嘉祐上元中嘗為台州刺史大歴間刺袁州與嚴維劉長卿冷朝陽友善)
(嘉祐有送從叔陽冰寄從弟紓及姪端詩蓋三子之族也藝文類聚謝承後漢書曰巴祗為揚州刺史與客坐)
(暗暝之中不燃官燭太平御覽會稽典錄曰陳修字奉遷烏傷人也為豫章太守修性清潔履約恭儉十日一)
(炊不然官燭南史謝靈運尋山陟嶺必造幽峻登躡嘗著木屐上山則去其前齒下山則去其後齒晉書謝安)
(嘗與孫綽等汎海風起浪湧諸人並懼安吟嘯自若舟人以安為悦猶去不止風轉急安徐曰如此將無歸耶)
(舟人承言即回衆咸服其雅量法苑珠林天台懸崖峻峙峰嶺切天古老相傳云上有往時精舍得道者居之)
(雖有石橋跨澗而横石斷人且莓苔青滑自終古以來無得至者)
送温處士歸黃山白鵝峰舊居(方輿勝覽黃山舊名黟山在徽州歙)
(縣西北一百二十八里高一千一百八十仞郡志其山有摩天戛日之高宣歙池饒江等州山並是)
(此山之支脉矣諸峰有如削成烟嵐無際雷雨在下其霞城洞室巖竇瀑泉則無峰不有信靈仙之)
(窟宅山勢西北中坼望之類太華山有峯三十六其水源亦三十六溪二十四洞十有二巖八水流)
(而下合揚之水為浙江之源第四峯有泉沸如湯常湧硃砂世傳黃帝嘗命駕與容成子浮丘公同)
(游合丹於此其後又有仙人曹阮之屬琦按黃山圖白鵝峰在石門峰烏泥嶺之間志云吟嘯橋在)
(白鵝嶺下名最著錢百川曰李白有送温處士歸黃山白鵝峰詩今白鵝峰不在三十六峰之列蓋)
(三十六峰皆高七百仞以上其外諸峯高二三百仞者不與焉白鵝峰亦諸峰之一也)
黃山四千仞三十二蓮峰丹崖夾石柱菡蓞金芙蓉伊
昔昇絶頂下窺天目松仙人鍊玉處羽化留餘蹤亦聞
温伯雪(一作雲)獨往今相逢採秀辭五岳攀巖歴萬重歸
休白鵝嶺渴飲丹砂井鳳吹我時來雲車爾當整去去
陵陽東行行芳桂叢迴谿十六度碧嶂盡晴空他人還
相訪乘橋躡綵虹(黃山志江以南諸山最黃山其高四千仞按黃山諸峯最高者志稱九百)
(仞止矣四千仞者大都自山麓平地而准擬之諸書皆言黃山之峰三十有六而白詩只言三十有二蓋四峰)
(唐以前未有名也山志云羣峰聳秀羅列當前曰青鸞曰朱砂曰天都曰老人曰鉢盂盡作蓮花蓮蘂狀嵇康)
(琴賦丹崖嶮巘青壁萬尋廣韻菡蓞荷花未舒也邢昺爾雅疏今江東人呼荷花為芙蓉說文未發為菡蓞巳)
(發為芙蓉埤雅荂曰芙蓉秀曰菡蓞樂府子夜歌玉藕金芙蓉按山志蓮花峰在硃砂峯北高九百仞石蘂中)
(尊千葉簇簇如瓣並峙諸山皆及肩而止無敢争高者汪晉榖云峰巍然中立環視萬峯面面皆蓮而此峰為)
(衆蓮母石柱峰在棋石峯西北高七百九十仞亭亭獨上刺日撐霄其形儼如天幹芙蓉峰在松林峰西高七)
(百五十仞巃嵸峭拔如菡蓞一枝向天而開青天削出芙蓉惟此足當之是蓮花石柱芙蓉皆黃山峰名而詩)
(意則謂黃山三十二峰皆如蓮花丹崖夾峙中植立若柱然其頂之圓平者如菡蓞之未舒其頂之開敷者如)
(芙蓉之已秀未嘗專指三峯而言也太平寰宇記杭州於潛縣有天目山上有兩湖若左右目故名天目也山)
(極高峻上多美石泉水名茶咸淳臨安志天目山在臨安縣西五十里高三千九百丈周迴八百里有三十六)
(洞為仙靈所居水經註於潛縣北天目山山極高峻崖嶺竦疊西臨後澗山上有霜木皆是數百年樹謂之翔)
(鳳林山志引郡國志云浙江天目山高一萬八千丈僅及黃山之麓蓋地勢自高而下有如建瓴黃山上峙於)
(高原天目峭拔乎卑壤以卑擬高則天目之頂僅及黃山之趾太白所謂昇絶頂而下窺天目松者良有以也)
(鮑照詩至哉鍊玉人處此長自畢山志鍊丹峰高八百七十仞相傳浮丘公鍊丹峯頂經八甲子丹始成黃帝)
(服七粒不藉雲靄昇空游戲石室内丹竈杵臼儼然尚存峰前有晒藥臺臺下深黝不可測羽化謂仙人解形)
(而去也莊子温伯雪子適齊反舍於魯仲尼見之而不言子路曰吾子欲見温伯雪子久矣見之而不言何耶)
(仲尼曰若夫人者目擊而道存矣亦不可以容聲矣太白借其名以喻温處士若所謂河東郭有道吾友揚子)
(雲洛陽蘇季子笑對劉公榮之類集中甚多皆借古人之名以謂今人而黃山志遽以伯雪為温處士之名失)
(其解矣楚辭採三秀兮山間王逸註三秀芝草也莊子歸休乎君予無所用天下為苕溪漁隠叢話湯泉多作)
(硫黃氣浴之則襲人肌膚惟新安之黃山是硃砂泉圖經云黃山東峯下有硃砂湯泉熱可點茗春時即色微)
(紅江南通志黃山硃砂泉自硃砂峰來依巖連二小池上池瑩澈廣可七尺深半之毫髮可鑒泉出石底纍纍)
(如貫珠不絶氣馝馞若湯酌之甘芳蓋非他硫黃泉比也浴者垢旋流出纖塵不留令人心境清廓氣爽體舒)
(相傳沉疴者澡雪立差丘遲詩馳道聞鳳吹水經注中山衛叔卿居華山中嘗乘雲車駕白鹿見漢武帝元和)
(郡縣志陵陽山在宣州涇縣西南百三十里陵陽子明得仙處謝惠連詩行行道轉遠去去情彌遲枚乘七發)
(依絶區兮臨迴溪李周翰註回溪曲澗也山志天橋在鍊丹臺一名仙人橋一名仙石橋為黃山最險兩峰絶)
(處各出峭石彼此相抵有若筍接接而不合似續若斷登者莫不嘆為竒絶若圖經載唐開元中見於鍊丹峰)
(側長三十餘丈近代謂見於蓮花峰西南又謂有採藥人宿橋下聞橋上笙歌聲天明覓橋不見皆虚誕不信)
(石橋固真境非幻境也方拱乾游黃山記過獅子峰登清凉臺瞰天橋如長虹亘於巖上下而親至橋側三尺)
(合成兩石如橋柱一石覆之柱下無所著可以繩度上脊不盈五寸下大閎如都城闉俯視鳴絃泉恰覆之不)
(知去此四十里也乘橋躡彩虹蓋指天橋如彩虹耳又武夷山記武夷君於八月十五日大會村人於武夷山)
(上置幔亭化虹橋通山下是以彩虹為橋可以乘躡者又一說也菡音憾蓞談上聲)
送方士趙叟之東平(方士謂方術之人史記封禪書燕齊海上之方士傳其術)
(唐書地理志河南道有鄆州東平郡)
長桑晚洞視五藏無全牛趙叟得祕訣還從方士游西
過獲麟臺為我弔孔丘念别復懷古澘然空淚流(史記扁鵲)
(者渤海郡鄭人也姓秦氏名越人少時為人舍長舍客長桑君過扁鵲獨竒之常謹遇之長桑君亦知扁鵲非)
(常人也出入十餘年乃呼扁鵲私坐間與語曰我有禁方年老欲傳與公公毋泄扁鵲曰敬諾乃出其懷中藥)
(與扁鵲飲是以上池之水三十日當知物矣乃悉取其禁方書盡與扁鵲忽然不見殆非人也扁鵲以其言飲)
(藥三十日視見垣一方人以此視病盡見五臟癥結特以診脉為名耳索隐曰長桑君隐者蓋神人也正義曰)
(五藏謂心肝脾肺腎也莊子庖丁曰始臣解牛之時所見無非牛者三年之後未嘗見全牛也方今之時臣以)
(神遇而不以目視左傳西狩於大野叔孫氏之車子鉏商獲麟以為不祥以賜虞人仲尼觀之曰麟也然後取)
(之史記正義括地志曰獲麟堆在鄆州鉅野縣東十二里春秋哀十四年經云西狩獲麟國都城記云鉅野故)
(城東十里澤中有土臺廣輪四五十步俗云獲麟堆去魯城可三百餘里一統志獲麟臺在鉅野縣東南五十)
(里即西狩獲麟之所後人於此築臺)
送韓凖裴政(一作正)孔巢父還山(舊唐書孔巢父冀州人字弱翁早勤)
(文史少時與韓凖裴政李白張叔明陶沔隐於徂徠山時號竹溪六逸永王璘起兵江淮聞其賢以)
(從事辟之巢父知其必敗側身潛遁由是知名德宗幸奉天遷給事中河中陜華等州招討使尋兼)
(御史大夫充魏博宣慰使遇害)
獵客張兔罝不能挂龍虎所以青雲人高歌(一作卧)在巖
戸韓生信英(一作豪)彦裴子含清真孔侯復秀出俱與雲
霞親峻節凌遠松同衾卧盤石斧冰潄寒泉三子同(一作)
(傳)二屐時時或乘興往往(一作去去)雲無心出山揖牧伯長
嘯輕衣簮昨宵夢裏還云弄竹溪月今晨魯東門帳飲
與君别雪崖滑去馬蘿徑迷歸人相思若烟草歴亂無
冬春(詩國風肅肅兔罝毛傳曰兔罝兔罟也成公綏嘯賦坐盤石潄清泉李善註聲類云盤大石也魏武)
(帝苦寒行擔囊行取薪斧冰持作糜陶淵明歸去來詞雲無心以出岫尚書正義曲禮曰九州之長曰牧王制)
(曰千里之外設方伯八州八伯然則牧伯一也伯者言一州之長牧者言牧養下民鄭玄曰殷之州牧曰伯虞)
(夏及周曰牧後人稱太守曰牧伯本此帳飲謂於曠地張帳而飲也别賦帳飲東都送客金谷王融詩雪崖似)
(留月蘿徑若披雲鮑照詩憂來無行伍歴亂如覃葛)
送楊少府赴選
大國置衡鏡凖平天地心羣賢無邪人朗鑒窮清(蕭本作情)
深吾君詠南風衮冕彈鳴琴時泰多美士京國會纓簪
山苗落澗底幽松出高岑夫子有盛才主司得球琳流
水非鄭曲前行遇知音衣工剪綺繡一誤傷千金何惜
刀尺餘不裁寒女衾我非彈冠者感别但開襟空谷無
白駒賢人豈悲吟大道安棄物時來或招尋爾見山吏
部當應無陸沉(庾信代人乞致仕表出擁干旄入參衡鏡陸機詩朗鑒豈遠假呂延濟註朗明)
(也鑒鏡也淮南子舜為天子彈五絃之琴歌南風之詩而天下治儀禮天子衮冕負斧依左傳衮冕黻珽杜預)
(註衮畫衣也冕冠也孔穎逹正義畫衣謂畫龍於衣也毛萇詩傳衮冕者君之上服也任昉詩時泰玉階平左)
(思咏史詩鬱鬱澗底松離離山上苗以興起世胄躡高位英俊沉下僚之意太白反而用之以喻因才器使高)
(下各得其宜也陸機詩長秀被高岑淮南子西北方之美者有崑崙之球琳琅玕焉高誘註球琳琅玕皆美玉)
(也吕氏春秋伯牙鼔琴鍾子期聽之志在流水鍾子期曰善哉乎鼓琴湯湯乎若流水史記鄭衛之曲動而心)
(淫漢書王吉與禹貢為友世稱王陽在位禹貢彈冠言其取舍同也毛萇詩傳白駒大夫刺宣王也宣王之末)
(不能用賢賢人有乘白駒而去者其末章云皎皎白駒在彼空谷生芻一束其人如玉母金玉爾音而有遐心)
(傳云空大也晉書山濤為吏部尚書前後選舉周徧内外而並得其才濤所奏甄拔人物各為題目時稱山公)
(啟事莊子是陸沉者也郭象註人中隱者譬無水而沉也)
對雪奉餞任城六父秩滿歸京(鄭康成毛詩箋餞送行飲酒也唐書)
(地理志河南道兖州魯郡有任城縣)
龍虎謝鞭策鵷鸞不司晨君看海上鶴何似籠中鶉獨
用天地心浮雲乃吾身雖將簪組狎若與烟霞親季父
有英風白眉超常倫一官即夢寐脫屣歸西秦竇公敞
華筵墨客盡來臻燕歌落胡雁郢曲迴陽春征馬百度
嘶游車動行塵躊躇未忍去戀此四座人餞離駐高駕
惜别空慇懃何時竹林下更與步兵鄰(抱朴子麟不吠守鳳不司晨維)
(摩詰經是身如浮雲須臾變滅韻會將與也蜀志馬良字季常兄弟五人並有才名鄉里為之諺曰馬氏五常)
(白眉最良良眉中有白毛故以稱之魏志崔林為幽州刺史曰刺史視去此州如脫屣寧當相累耶胡三省曰)
(履不躡根曰屣言脱之易耳韻會敞開也古樂府有燕歌行李善文選註歌錄曰燕地名猶楚宛之類樂府古)
(題要解燕歌行晉樂奏魏文帝秋風蕭瑟天氣凉别日何易會日難二篇言時序遷換而行役不歸佳人怨曠)
(無所訴也客有歌於郢中者其曲彌高其和彌寡詳見二卷註落胡雁謂其聲之精妙能令飛鳥感之而下集)
(迴陽春謂其音之美善能令陽氣應之而潛動江淹别賦驅征馬而不顧見行塵之時起晉書阮咸狂逹不拘)
(與叔父籍為竹林之游)
魯郡堯祠送吳五之瑯琊(太平寰宇記堯祠在兖州瑕丘縣東南七里通)
(典魯郡今兖州琅琊郡今沂州)
堯沒三千歲青松古廟存送行奠桂酒拜舞清心魂日
色促歸人連歌倒芳樽馬嘶俱醉起分手(繆本作首)更何言
(楚辭奠桂酒兮椒漿王逸註桂酒切桂置酒中也江淹詩何用苦心魂劉孝綽詩芳樽散緒寒謝瞻詩分手東)
(城闉)
魯郡堯祠送竇明府薄華還西京(時久病初起作)
朝策犁眉騧舉鞭力不堪強扶愁疾向何處角巾微服
(一作步)堯祠南長楊掃地不見日石門噴作金沙潭笑誇
故人(一作笑謔伯明)指絶境山光水色青於藍廟中往往來擊
鼓堯本無心爾何苦門前長跪雙石人有女如花日歌
舞銀鞍(繆本作鞭)繡轂往復迴簸林蹶石鳴風雷遠烟空翠
時明滅白鷗歴亂長飛雪紅泥亭子赤(一作朱)欄干碧流
環轉青錦湍深沉百丈洞海底那知不有蛟龍蟠(繆本作盤)
(文十六國春秋姚襄所乘駿馬曰黧眉騧日行千里說騧黃馬黑喙也黧黑也黧眉騧則黃馬而黑眉者矣)
(古犁黧字通用胡三省通鑑註幅巾以横幅為之角巾則巾之有角者郭林宗遇雨巾一角墊則角巾也梁簡)
(文帝詩枝中水上春併歸長楊掃地桃花飛荀子青出於藍而青於藍王勃詩銀鞍繡轂盛繁華西京賦蕩川)
(瀆簸林薄李周翰註蕩簸謂搖動張恊七命齀林蹶石扣拔幽叢李善註蹶動搖之貌謝靈運詩空翠難為名)
君不見綠珠潭水流東海綠珠紅粉沉光彩(一作白首同歸翳光)
(彩)綠珠樓下花滿園今日曾無一枝在昨夜秋聲閶闔
來洞庭木落騷人哀遂將三五少年軰登高遠望(繆本作送)
(遠)形神開生前一笑輕九鼎魏武何悲銅雀臺(洛陽伽藍記昭)
(儀寺有池京師學徒謂之翟泉後隠士趙逸云此地是晉侍中石崇家池池南有綠珠樓於是學徒始悟經過)
(者想見綠珠之容也太平寰宇記洛陽縣石崇宅有綠珠樓今謂之狄泉是也孔穎逹春秋正義易緯通卦騐)
(云秋分閶闔風至王叔齋籟記閶闔風一名盲風又曰飂風亦曰泰風起自成天之閶闔門從西方來楚辭洞)
(庭波兮木葉下高唐賦登高望遠使人心悴魏志建安十五年冬作銅雀臺陸機弔魏武帝文魏武帝遺令曰)
(吾婕妤妓人皆著銅雀臺於臺堂上施八尺牀張繐帳朝晡上脯糒之屬月朝十五輙向帳作伎汝等時時登)
(銅雀臺望吾西陵墓田)我歌白雲倚忩牖(一作大開口)爾聞其聲但揮
手長風吹月渡海來遙勸仙人一杯酒酒中樂酣宵向
分舉觴酹堯堯可聞何不令臯繇(一作陶)擁篲横八極直
上青天掃(一作揮)浮雲高陽小飲真𤨏𤨏山公酩酊何如
我竹林七子去道賒蘭亭雄筆安足誇堯祠笑殺五(一作)
(鏡)湖水至今憔悴空荷花爾向西秦我東越暫向瀛洲
訪金闕藍田太白若可期為余掃灑石上月(上林賦於是酒中樂)
(酣顔師古註酒中飲酒中半也樂酣奏樂洽也沈約詩月落宵向分紫烟鬱氛氲臯繇即臯陶字異音同本漢)
(書古今人表漢書太公擁篲顔師古註篲者所以掃也水經註襄陽侯習郁依范蠡養魚法作大陂陂長六十)
(步廣四十步又作石伏逗引大池水於宅北作小魚池池長七十步廣十二步西枕大道東二邊限以高堤楸)
(竹夾植蓮芡覆水是游宴之名處也山季倫之鎮襄陽每臨此池未嘗不大醉而還恒言此是我高陽池故時)
(人為之歌曰山公出何去徑至高陽池日暮倒載歸酩酊無所知爾雅瑣瑣小也玉篇酩酊醉甚也羣輔錄魏)
(步兵校尉陳留阮籍字嗣宗中散大夫譙嵇康字叔夜晉司徒河内山濤字巨源建威參軍沛劉伶字伯倫始)
(平太守陳留阮咸字仲容散騎常侍河内向秀字子期司徒琅琊王戎字濬冲魏嘉平中並居河南山陽共為)
(竹林之游世號竹林七賢何延之蘭亭始末記蘭亭者晉右將軍會稽内史琅琊王羲之所書之序也右軍聮)
(綿美胄蕭散名賢雅好山水尤善草隸以晉穆帝永和九年暮春三月三日宦游山隂與太原山統孫綽廣漢)
(王彬之陳郡謝安高平郄曇太原王藴釋支遁并其子凝之徽之操之等四十有二人修祓禊之禮於山隂之)
(蘭亭揮毫製序興樂而書用蠶繭紙鼠鬚筆遒媚勁健絶代更無凡二十八行三百二十四字字有重者皆搆)
(别體就中之字最多乃有二十許箇變轉悉異遂無同者其時乃有神助及醒後他日更書數十百本終無及)
(者右軍亦自珍愛寳重此書留付子孫楊齊賢曰五湖太湖也東越會稽也灜洲金闕事詳見四卷登高丘而)
(望遠海註太平寰宇記藍田山在藍田縣西三十里一名玉山一名覆車山郭緣生述征記云山形如覆車之)
(象也按後魏風土記云山巔方二里仙聖游集之所劉雄鳴學道於此下有祠甚嚴灞水之源出於此圖書編)
(太白山在郿縣東南關中諸山莫高於此上有鐡鑄山神牌三有湫池雖三伏亦凝冰山巔常有積雪不消盛)
(夏視之猶爛然故以太白名有鬼谷即鬼谷子授蘇秦押闔術處篲音遂)
金鄉送韋八之西京(按唐書地理志河南道兖州魯郡有金鄉縣)
客自長安來還歸長安去狂(一作秋)風吹我心西挂咸陽
樹此情不可道(一作論)此别何時遇望望不見君連山起
烟霧(鮑照詩連山渺烟霧長波迥難依)
送薛九被讒去魯
宋人不辨玉魯賤東家丘我笑薛(一作而我笑)夫子胡為兩
地遊黃金消衆口白璧竟難投梧桐生蒺藜綠竹乏佳
實鳳凰宿誰家遂與羣鷄匹田(一作方)家養老馬窮士歸
其門蛾眉笑躄者賓客去平原却斬美人首三千還駿
奔毛公一挺劍楚趙兩相存孟嘗習(一作悦)狡兔三窟頼
馮諼信陵奪兵符為用侯生言(一作朱子擊晉鄙為感信陵恩)春申一
何愚刎首為李園賢哉四公子撫掌黃泉裏借問笑何
人笑人不好士爾去且無喧(一作論)桃李竟何言沙丘無
漂母誰肯飯王孫(宋人得燕石以為玉而藏之詳見二卷註沈約辯聖論當仲尼在世之時)
(世人不言為聖人也伐樹削迹干七十君而不一値或以為東家丘或以為喪家犬五臣文選註魯人不識孔)
(子聖人乃曰彼東家丘者吾知之矣言輕孔子也國語衆口鑠金韋昭註鑠消也衆口所毁雖金石猶可消之)
(也太平御覧風俗通曰衆口鑠金俗說有美金於此衆人咸共詆訾言其不純賣金者欲其售因取煆燒以見)
(真此為衆口鑠金史記明月之珠夜光之璧以暗投人於道路人無不按劍而眄者何則無因而至前也鄭康)
(成毛詩箋鳳凰之性非梧桐不棲非竹實不食淮南子田子方見老馬於道喟然有志焉以問其御曰此何馬)
(也其御曰此故公家畜也老罷而不為用出而鬻之曰少而貪其力老而棄其身仁者弗為也束帛以贖之罷)
(士聞之知所歸心矣史記平原君家樓臨民家民家有躄者盤散行汲平原君美人居樓上臨見大笑之躄者)
(至門請曰臣不幸有罷癃之疾而君之後宫臨而笑臣臣願得笑臣者頭平原君笑應曰諾躄者去平原君曰)
(䜿子乃欲以一笑之故殺吾美人不亦甚乎終不殺居歲餘賓客門下舍人引去者過半平原君怪之曰勝所)
(以待諸君者未嘗敢失禮而去者何多也門下一人前對曰以君之不殺笑躄者以君為愛色而賤士士即去)
(耳於是平原君斬笑躄者美人頭自造門進躄者因謝焉門下乃復稍稍來詩周頌駿奔走在廟鄭箋曰駿大)
(也孔穎逹曰大者多而疾來之意後漢書駿奔郊畤章懷太子註駿疾也史記秦之圍邯鄲趙使平原君求救)
(合從於楚約與食客門下有勇力文武備具者二十人偕得十九人門下有毛遂者前自贊於平原君曰願君)
(即以遂備員而行矣平原君至楚與楚合縱日出而言之日中不决毛遂按劍歴階而上謂平原君曰縱之利)
(害兩言而决耳今日出而言縱日中不决何也楚王叱曰胡不下吾乃與而君言汝何為者也毛遂按劍而前)
(曰王之所以叱遂者以楚國之衆也今十步之内王不得恃楚國之衆也王之命懸於遂手吾君在前叱者何)
(也楚地方五千里持戟百萬此霸王之資也以楚之強天下弗能當白起小䜿子耳率數萬之衆興師以與楚)
(戰一戰而舉鄢郢再戰而燒彜陵三戰而辱王之先人此百世之怨而趙之所羞而王勿知惡焉合從者為楚)
(非為趙也楚王曰唯唯誠若先生之言謹奉社稷以從毛遂謂楚王之左右曰取鷄狗馬之血來毛遂奉銅盤)
(而跪進之楚王曰王當㰱血而定從次者吾君次者遂遂定從於殿上楚使春申君將兵赴救趙戰國策馮煖)
(為孟嘗君收債於薛矯命以債賜諸民因燒其劵長驅到齊孟嘗君見之曰債畢收乎曰收畢矣以何市而反)
(煖曰君云視吾家所寡有者臣竊計君所寡有者以義耳竊以為君市義孟嘗君不悅期年孟嘗君就國於薛)
(民扶老攜幼迎君道中孟嘗君顧馮煖曰先生所為文市義者乃今日見之馮煖曰狡兔有三窟僅得免其死)
(耳今有一窟未得高枕而卧也請為君復鑿二窟西遊梁謂梁王曰齊放其大臣孟嘗君諸侯先迎之者國富)
(而兵強於是梁王遣使者聘孟嘗君梁使三反齊王聞之遣太傅謝君曰寡人不祥沉於諂諛之臣開罪於君)
(寡人不足為也願君顧先王之宗廟反國統萬人乎馮煖戒孟嘗君曰願請先王之祭器立宗廟於薛廟成還)
(報君曰三窟已就君始高枕為樂矣孟嘗君為相數十年無纖芥之禍馮煖之計也信陵君用侯生計竊兵符)
(奪晉鄙兵救趙詳見三卷註史記李園隂飬死士欲殺春申君國人頗有知之者朱英謂春申君曰世有無望)
(之福又有無望之禍今君處無望之世事無望之主安可以無無望之人乎春申君曰何謂無望之福曰君相)
(楚二十餘年矣雖名相國實楚王也今楚王病旦暮且卒而君相少主因而代立當國如伊尹周公王長而反)
(政不即遂南而稱孤而有楚國此所謂無望之福也春申君曰何謂無望之禍曰李園不治國而君之仇也不)
(為兵而養死士之日久矣楚王卒李園必先入據權而殺君以滅口此所謂無望之禍也春申君曰何謂無望)
(之人曰君置臣郎中楚王卒李園必先入臣為君殺李園此所謂無望之人也春申君曰李園弱人也僕又善)
(之且又何至此朱英知言不用恐禍及身刀亡去後十七日考烈王卒李園果先入伏死士於棘門之内春申)
(君入棘門死士夾刺春申君斬其頭投之棘門外李善文選註服虔左氏傳註曰天玄地黃泉在地中故言黃)
(泉論衡其死也葬之黃泉之下史記桃李不言下自成蹊沙丘在魯地詳見十三卷註漂母事見六卷註𤦺)
(按田家養老馬以下十四句蓋歴言古人好士之美而雜以春申一何愚刎首為李園似非倫類下文又接以)
(賢哉四公子云云譬之李家娘子纔入墨池忽登雪嶺矣太白斗酒百篇信筆疾書不無疵纇然不應數句之)
(間黑白不分明至此苟非缺文則為訛筆蓋無疑矣躄音碧)
單父東樓秋夜送族弟沈(繆本作况)之秦(一作西京時太白自註)
(凝弟在席陽單父縣名唐時屬河南道宋州睢郡單音善父音甫)
爾從咸陽來問我何勞苦沐猴而冠不足言身騎土牛
滯東魯沈弟欲行凝弟留孤飛一雁秦雲秋坐來黃葉
落四五北斗巳(一作稍)挂西城樓絲桐感人絃亦(一作巳)絶
滿堂送客(蕭本作君)皆惜别卷簾見月清興來疑是山隂夜
中雪明日斗酒别惆悵清路塵遙望長安日不見長安
人長安宫闕九天上此地曾經為近臣一朝復一朝髮
白心不改屈平憔悴滯江潭亭伯流離放遼海折翮翻
飛隨轉蓬(一作翼短天長去不窮)聞弦虚墜下霜空聖朝久棄青
雲士他日誰憐(一作誰肯相思)張長公(史記說者曰人言楚人沐猴而冠耳張晏曰沐)
(猴獮猴也漢書蓼太子以為漢廷公卿列侯皆如沐猴而冠耳言其雖著衣冠但微似人形無他才能也獮猴)
(騎土牛又何遲也是周泰答鍾繇語詳見十二卷贈宣城趙太守詩註王粲詩絲桐感人情為我發悲音世說)
(王子猷居山隂夜大雪眠覺開室命酌酒四望皎然曺植詩君若清路塵楚辭屈原既放游於江潭行吟澤畔)
(顔色憔悴後漢書崔駰字亭伯為竇憲主簿前後奏記數十切指長短憲不能容稍疎之因察駰高第出為長)
(岑長駰自以遠去不得意遂不之官而歸章懷太子註長岑縣屬樂浪郡其地在遼東曺植詩轉蓬離本根飄)
(颻隨長風何意迴颷舉吹我入雲中高高上無極天路安可窮類此游客子捐軀遠從戎聞弦虚墜用戰國策)
(更嬴引弓虚發而下鳥事詳見大獵賦註史記張釋之傳其子曰張摯字長公官至大夫免以不能取容當世)
(故終身不仕)
送族弟凝至晏堌單父三十里
雪滿原野白戎裝出盤遊揮鞭布獵騎四顧登高丘兔
起馬足間蒼鷹下平疇喧呼相馳逐取樂銷人憂捨此
戒禽荒徵(蕭本作微)聲列齊謳鳴鷄發晏堌别雁驚淶溝西
行有東音寄與長河流(淮南子周視原野高誘註廣平曰原郊外曰野書五子之歌盤)
(游無度孔安國傳盤樂遊逸也又五子之歌外作禽荒鮑照詩選色徧齊岱徵聲匝卭越說文謳齊歌也魏書)
(東平郡范縣有淶溝山東通志單縣東門外有淶河源出汴水晉時所開北抵濟河南通徐沛元以後漸湮惟)
(下流入沛者僅存水道吕氏春秋夏后氏孔甲作破斧之歌實始為東音)
魯城北郭曲腰桑下送張子還嵩陽
送别枯桑下凋葉落半空我行懵道遠爾獨知天風誰
念張仲蔚還依蒿與蓬何時一杯酒更與李膺同(古樂府枯)
(桑知天風李善註枯桑無枝尚知天風說文懵不明也高士傅張仲蔚者平陵人也與同郡魏景卿俱修道德)
(隐身不仕明天官博物善屬文好詩賦常居窮素所處蓬蒿沒人閉門養性不治榮名時人莫識惟劉龔知之)
(音懵夢)
李太白集注卷十六
