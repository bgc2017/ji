李太白集注卷二十六
錢塘王𤦺撰
表書共九首
為吴王謝責赴行在遲滯表(通鑑天寳十四載十二月安禄山以張通)
(晤為睢陽太守與陳留長史楊朝宗將胡騎千餘東略地郡縣官多望風降走惟東平太守嗣吴王)
(祗濟南太守李隨起兵拒之郡縣之不從賊者皆依吴王為名十五載二月上以吴王祗為靈昌太)
(守河南都知兵馬使三月戊辰吴王祗擊謝元同走之拜陳留太守河南節度使五月太常卿張垍)
(薦夷陵太守虢王巨有勇略上徵吴王祗為太僕卿以巨為陳留譙郡太守河南節度使至德二載)
(十一月張鎬率魯炅來瑱吴王祗李嗣業李奐五節度徇河南河東郡縣皆下之其赴行在疑在徵)
(為太僕卿時事漢書徵詣行在所顔師古曰天子或在京師或出巡狩不可豫定故言行在所耳三)
(輔黃圖行在所天子以四海為家不以京師宫室居處為常則當乘車輿以行天下車輿所至奏事)
(皆曰行在獨斷天子所在曰行在所十六國春秋天子以四海為家故行曰乘輿止曰行在)
臣某言伏蒙聖恩追赴行在臣誠惶誠恐頓首頓首(繆本)
(少二字)臣聞胡馬矯首嘶北風以跼顧越禽高飛戀南枝
而刷羽所以流波思其舊浦落葉墜於木根在物尚然
矧於臣子(齊東野語今臣僚上表所稱誠惶誠恐及誠懽誠喜頓首稽首者謂之中謝中賀自唐以)
(來其體如此盖臣某以下略叙數語便入此句然後敷陳其詳古詩胡馬依北風越鳥巢南枝水經註胡馬感)
(北風之思遂頓羈絶絆驤首而馳晨發京城食時至燉煌北塞外長鳴而去揚雄甘泉賦仰矯首以高視兮劉)
(良註矯舉也潘岳寡婦賦馬悲鳴而跼顧劉良註跼顧踡跼顧盼不前也潘岳詩徒懷越鳥志眷戀想南枝梁)
(簡文帝詩銜苔入淺水刷羽向沙洲張協詩流波戀舊浦張駿東門行休否有終極落葉思本莖)臣位
叨盤石辜負明時才闕總戎謬當強寇駑拙有素天實
知之伏惟陛下重紐乾綱再清國步慜(當作愍)臣不逮賜
臣生全歸見白日死無遺恨(韻會叨濫也漢書高帝王子弟地犬牙相制所謂盤)
(石之宗也韻會孤負也毛氏曰孤負之孤當作孤俗作辜非隋書總戎塞表胡虜清塵盧思道孤鴻賦序才本)
(駑拙性實疏嬾范甯穀梁傳序周道衰陵乾綱絶紐疏曰乾綱者乾為陽喩天子坤為隂喩諸侯天子總統萬)
(物若綱紀衆紐故曰乾綱絶紐者紐是連繫之詞諸侯背叛四海分崩若紐之絶故曰絶紐詩大雅國步斯頻)
(朱子註步猶運也廣韻愍憐也慜聰也二字異義世多以愍作慜非是)然臣年過耳順風
瘵日加鋒鏑殘骸劣有餘喘雖決力上道而心與願違
貴貪尺寸之程轉增犬馬之戀非有他故以疾淹留(郭璞)
(爾雅注今江東呼病曰瘵廣韻劣弱也少也陳書高祖紀決力取之曹植上責躬應詔詩表不勝犬馬戀主之)
(情鏑瘵音倩音的)今大舉天兵掃除戎羯所在郵驛徵發交馳
臣逐便水行難於陸進瞻望丹闕心魂若飛慙墜履之
還收喜遺簪之再御不勝涕戀屏營之至謹奉表以聞
(繆本少謹奉表以聞五字後韻會羯本地名上黨武鄉羯室也晉匈奴别部居之因號胡戎為羯說文郵境)
(上行書舍也驛置騎也一云步傳為郵馬傳為驛新書楚昭王與吴人戰楚軍敗昭王走而履決背而行失之)
(行三十步復旋取履及至於隨左右問曰王何惜一踦履乎昭王曰楚國雖貧豈愛一踦履哉惡與偕出勿與)
(俱反也自是之後楚國之俗無相棄者韓詩外傳孔子出遊少源之野有婦人中澤而哭其音甚哀孔子使弟)
(子問焉曰夫子何哭之哀婦人曰向者刈蓍薪亡吾蓍簪吾是以哀也弟子曰刈蓍薪而亡蓍簪有何悲焉婦)
(人曰非傷亡簪也盖不忘故也廣雅屏營佂伀也國語屏營傍偟於山林之中後漢書夙夜屏營未知所立盖)
(言惶懼之意後人表箋言激切屏營正是此義羯音揭屏音并)
為宋中丞請都金陵表(宋名若思為御史中丞)
臣某言臣誠惶誠恐頓首頓首臣聞社稷無常奉明者
守之君臣無定位闇者失之所以父作子述重光疊輝
天未絶晉人惟戴唐以功德有厚薄運數有修短功高
而福祚長永德薄而政教陵遲三后之姓於今為庶非
一朝也(左傳社稷無常奉君臣無定位自古已然杜預注奉之無常人言惟德也書顧命昔君文王武)
(王宣重光左傳介之推曰獻公之子九人唯君在矣惠懷無親外内棄之天未絶晉必將有主主晉祀者非君)
(而誰漢書谷永傳以功德有厚薄期質有修短王嘉傳縱心恣欲法度陵遲顔師古注陵遲即陵夷也言漸頽)
(替也魏書政教陵遲至於凋薄左傳三后之姓於今為庶主所知也杜預注三后虞夏商也)伏惟陛
下欽六聖之光訓擁千載之鴻休有國之本羣生屬望
粤自明兩光岐之陽昔有周太王之興發跡於此天啟
有類豈人事與(六聖高祖太宗高宗中宗睿宗玄宗也書顧命用答揚文武之光訓孔安國傳)
(用對揚聖祖文武之大教隋書鴻休永播久而彌新北齊書太子國之根本周易明兩作離大人以繼明照於)
(四方唐時岐州領天興岐山扶風麟遊普潤寳雞盭厔虢郿九縣屬關内道去京師三百十七里周太王遷國)
(於岐山之下即其地也魯頌云后稷之孫實惟太王居岐之陽實始翦商天寳元年改稱扶風郡肅宗即位於)
(靈武改稱扶風為鳳翔郡二載遂駐蹕於鳳翔其年十月克復兩京始還長安)皇朝百五十年
金革不作逆胡竊號剝亂中原雖平嵩丘填伊洛不足
以掩宫城之骸骨決洪河灑秦雍不足以蕩犬羊之羶
臊毒侵區宇憤盈穹旻此乃猛士奮劍之秋謀臣運籌
之日夫不拯横流何以彰聖德不斬巨猾無以興神功
十亂佐周而克昌四凶及虞而乃去去元凶者非陛下
而誰(嵩丘嵩山也為河南巨鎮伊洛二水為河南巨川見一卷明堂賦注唐書地理志西京宫城長千四)
(百四十步廣九百六十步周四千八百六十步其崇三丈有半東都宫城長千六百二十步廣八百有五步周)
(四千九百二十一步其崇四丈八尺以象北辰藩衛曰紫微城雍錄唐都城三重外一重名京城内一重名皇)
(城又内一重名宫城亦名子城洪河黃河也西京賦帶以洪河涇渭之川唐之西京古秦地在禹貢為雍州之)
(域故曰秦雍周禮羊泠毛而毳羶犬赤股而躁臊正義云依庖人職注臊謂犬也羶謂羊也泠毛謂毛長也毳)
(謂毛别聚結者此羊肉必羶也赤股者股裏無毛謂之赤股非謂肉赤而走又躁疾犬有如此者其肉必臊鄭)
(康成周禮注杜子春云臊犬膏羶羊脂也張衡東京賦區宇乂寧穹旻天也爾雅疏李巡云仰視天形穹隆而)
(高其色蒼蒼故曰穹蒼旻閔也言其以仁慈之恩覆閔在下則稱旻天今曰穹旻盖變文稱之漢書運籌幃幄)
(之中決勝千里之外傅亮修張良廟教夷項定漢大拯横流東京賦巨猾間疊竊弄神器書泰誓予有亂臣十)
(人同心同德正義云亂治也謂我治理之臣有十人也論語引此而孔子論之有一婦人焉則十人之中其一)
(是婦人故先儒鄭玄等皆以十人為文母周公太公召公畢公榮公太顛閎夭散宜生南宫适也左傳昔帝鴻)
(氏有不才子天下之民謂之渾敦少皞氏有不才子天下之民謂之窮竒顓頊氏有不才子天下之民謂之擣)
(杌此三族也世濟其凶增其惡名以至於堯堯不能去縉雲氏有不才子天下之民以比三凶謂之饕餮舜臣)
(堯賓於四門流四凶族投諸四裔以禦魑魅宋書志梟元凶少雪仇耻)且道有興廢代有
中季漢當三七莽亦為災赤伏再起丕業終光非陛下
至神至聖安能勃然中興乎(漢書谷永傳時世有中季天道有盛衰顔師古注中)
(讀為仲宋書漢元成世道士言䜟者云赤厄三七三七二百一十年有外戚之簒阼極三六當有龍飛之秀興)
(復祖宗及莽簒漢漢二百一十年矣莽十八年而敗光武興焉赤伏見九卷注司馬相如封禪文天下之壯觀)
(王者之丕業)以臣料人事得失敢獻疑於陛下臣猶望愚夫
千慮或冀一得(列子北山愚公其妻獻疑漢書廣武君曰臣聞智者千慮必有一失愚者)
(千慮亦有一得)何(當作向)者賊臣楊國忠蔽塞天聰屠割黎庶女弟
席寵傾國弄權九土泉貨盡歸其室怨氣上激水旱薦
臻重羅暴亂百姓力屈即欲平殄蝥賊恐難應期且圖
萬全之計以成一舉之策(魏書樹列朋黨蔽塞天聰舊唐書楊國忠傳太真妃即國)
(忠從祖妹也書畢命兹殷庶士席寵惟舊孔安國傳居寵日久正義云席者人之所處故為居之義太真外傳)
(楊氏權傾天下每有囑請臺省府縣若奉詔勅四方竒貨童僕駝馬日輸其門瀟湘錄楊國忠權勢漸高四方)
(奉貢珍寳莫不先獻之豪富奢華朝廷間無敵通鑑天寳十三載自去歲水旱相繼關中大飢詩大雅飢饉薦)
(臻左傳率我蝥賊以來摇蕩我邊疆杜預註蝥賊食禾稼蟲名蝥音茅)今自河以北為胡
所凌自河之南孤城四壘大盜蠶食割為洪溝宇宙&KR1160;
屼(繆本作杌)昭然可覩(凌凌轢謂踐蹈也禮記四郊多壘鄭康成註壘軍壁也漢書稍蠶食六國)
(顔師古註蠶食謂漸吞滅之如蠶食葉也孔穎逹毛詩正義蠶食者蠶之食桑漸漸以食使桑盡也洪溝即鴻)
(溝見十一卷註&KR1160;屼不安也見三卷註)臣伏見金陵舊都地稱天險龍盤
虎踞開扄自然六代皇居五福斯在雄圖霸跡隠軫由
存咽喉控帶縈錯如繡天下衣冠士庶避地東吴永嘉
南遷未盛於此(龍盤虎踞見七卷注石林燕語太一有五福大游小游四神天一地一直符君)
(綦臣綦民綦凡十神皆天之貴神而五福所臨無兵疫玉海說者謂太一貴神有十而尊曰五福遷徙有常率)
(四十五歲而一易靈遊所直之方祥慶駢集雨暘時叙農扈屢豐民物阜康無或疵癘晉書武略雄圖比蹤前)
(烈謝靈運詩隠軫邑里密緬邈江海遼史記秦韓之地形相錯如繡宋書晉永嘉大亂幽冀青并兖州及徐州)
(之淮北流民相率過淮亦有過江在晉陵郡界者)臣又聞湯及盤庚五遷其邑
典謨訓誥不以為非衛文徙居楚丘風人流詠(尚書序盤庚五)
(遷將治亳殷民咨胥怨作盤庚三篇孔安國傳自湯至盤庚凡五遷都史記帝盤庚之時殷巳都河北盤庚渡)
(河南復居成湯之故居乃五遷無定處殷民咨胥皆怨不欲徙盤庚乃告諭諸侯大臣正義曰湯自南亳遷西)
(亳仲丁遷敖河亶甲居相祖乙居耿盤庚渡河南居西亳是五遷也毛詩傳定之方中美衛文公也衛為狄所)
(滅東徙渡河野處漕邑齊桓公攘夷狄而封之文公徙居楚丘始建城市營宫室得其時制百姓悅之國家殷)
(富焉)伏惟陛下因萬人之蕩析乘六合之譸張去扶風萬
有一危之近邦就金陵太山必安之成策苟利於物斷
在宸衷(書盤庚今我民用蕩析離居書無逸無或胥譸張為幻孔安國傳譸張誑也劉琨答盧湛書自)
(頃輈張困於逆亂李善註輈張驚懼之貌舊說輈譸通用是太白所用譸張字當作驚懼解譸音舟)况
齒革羽毛之所生楩楠豫章之所出元龜大貝充牣其
中銀坑鐵冶連綿相屬剗銅陵為金穴煮海水為鹽山
以征則兵強以守則國富横制八極克復兩京俗畜來
蘇之歡人多徯后之望(禹貢揚州厥貢齒革羽毛惟木孔安國傳齒象牙革犀皮羽鳥)
(羽毛旄牛尾木楩梓豫章正義曰楩梓豫章此三者是揚州美木故傳舉以言之所貢之木不止於此大禹謨)
(昆命於元龜正義曰元龜謂大龜也白虎通江出大貝海出明珠尚書正義伏生書傳云散宜生之江淮取大)
(貝如大車之渠子虚賦充牣其中者不可勝紀唐書地理志揚州廣陵郡有丹陽監廣陵監錢官二江都縣有)
(銅六合縣有銅有鐵海陵縣有鹽官天長縣有銅昇州江寧郡上元縣有銅有鐵句容縣有銅溧水縣有銅溧)
(陽縣有銅有鐵剗削也銅陵出銅之山金穴藏金之窟漢書採山銅以為錢煮海水以為鹽書仲虺之誥攸徂)
(之民室家相慶曰徯我后后來其蘇徯待也后君也蘇復生也楩音腁剗音産)陛下西以峨
嵋為壁壘東以滄海為溝池守海陵之倉獵長洲之苑
雖上林五柞復何加焉(峨嵋山見三卷注漢書枚乘傳轉粟西向陸行不絶水行滿河)
(不如海陵之倉修治上林雜以離宫積聚玩好圈守禽獸不如長洲之苑晉灼曰海陵海中山為倉也臣瓉曰)
(海陵縣名也有吴太倉服虔曰長洲吴苑孟康曰以江水洲為苑也韋昭曰長洲在吴東太平寰宇記海陵倉)
(即漢吴王濞之倉也枚乘上書曰轉粟西向水行滿河不如海陵之倉謂海渚之陵因以為倉今已堙滅長洲)
(苑在蘇州長洲縣西南七十里藝文類聚吴地記曰長洲在姑蘇南太湖北岸闔閭所遊獵處也吴先主使徐)
(詳至魏魏太祖謂詳曰孤願越横江之津與孫將軍遊姑蘇之上獵長洲之苑吾志足矣上林苑五柞宫俱見)
(一卷大獵賦注柞音昨)上皇居天帝運昌之都儲精真一之境有
虞則北閉劍閣南扃瞿塘蚩尤共工五兵莫向二聖高
枕人何憂哉飛章問安往復巴峽朝發白帝暮宿江陵
首尾相應率然之舉(左思蜀都賦遠則岷山之精上為井絡天帝運期而會昌劉淵林注)
(河圖括地象曰岷山之地上為井絡帝以會昌神以建福上為天井昌慶也言天帝於此會慶建福也甘泉賦)
(儲精垂恩李善注儲精儲蓄精誠也羅苹路史注三皇經云皇人者泰帝之所使在峨眉山黃帝往受真一五)
(牙之法揚谷授道記云黃帝見天皇真一之經而不決遂周流四方謁皇人於峨眉而問真一之道其言大率)
(論水火絳宫大淵之事云劍閣見三卷蜀道難注瞿塘見四卷長干行注說文扃外閉之關也述異記軒轅之)
(初立也有蚩尤氏兄弟七十二人銅頭鐵額食鐵石軒轅誅之於涿鹿之野蚩尤能作雲霧涿鹿今在冀州有)
(蚩尤神俗云人身牛蹄四目六手今冀州人掘地得髑髏如銅鐵者即蚩尤之骨也秦漢間說蚩尤氏耳鬢如)
(劍戟頭有角與軒轅鬭以角觸人人不能向羅苹路史注世本云蚩尤作五兵戈矛戟酋矛夷矛黃帝誅之涿)
(鹿之野淮南子昔共工之力觸不周之山使地東南傾與高辛爭為帝遂潛於淵宗族殘滅繼嗣絶祀文獻通)
(考女媧末年共工氏任智刑以強霸而不王與祝融戰不勝怒觸不周山以死朝發白帝暮宿江陵詳見二十)
(卷早發白帝城詩注禮記正義兵書云善用兵者如率然率然者常山蛇也擊其首則尾至擊其尾則首至擊)
(其中則首尾俱至駉儲音除扃涓熒切音)不勝屏營瞻雲望日之至謹先
奉表陳情以聞(謹先以下八字繆本缺義晉書張軌傳瞻雲望日孤憤傷)
為宋中丞自薦表
臣某聞天地閉而賢人隠雲雷屯而君子用(周易天地閉賢人隠)
(孔穎逹正義謂二氣不相交通天地否閉賢人潛隐又周易雲雷屯君子以經綸王弼注君子經綸之時也)
臣伏見前翰林供奉李白年五十有七天寳初五府交
辟不求聞逹亦由子真谷口名動京師上皇聞而悅之
召入禁掖既潤色於鴻業或間草(郭本作進)於王言雍容揄
揚特見褒賞為賊臣詐詭遂放歸山閒居製作言盈數
萬屬逆胡暴亂避地廬山遇永王東巡脅行中道奔走
却至彭澤具已陳首前後經宣慰大使崔渙及臣推覆
清雪尋經奏聞(後漢書張楷傳五府連辟舉賢良方正不就章懷太子注五府太傅太尉司徒)
(司空大將軍也三國志諸葛亮遭漢末擾亂隨叔父玄避難荆州躬耕於野不求聞逹華陽國志鄭子真褒中)
(人也玄靜守道履至德之行乃其人也教曰忠孝愛敬天下之至行也神中五徵帝王之要道也成帝元舅大)
(將軍王鳳備禮聘之不應家谷口世號谷口子真漢書谷口鄭子真不詘其志耕於巖石之下名震於京師顔)
(師古漢書注掖門非正門而在兩旁若人之臂掖也雍錄御覽曰出禁省為殿門外出大道為掖門禁掖者謂)
(禁中之掖門也班固兩都賦序以興廢繼絶潤色鴻業李善注言能發起遺文以光讃大業也唐書宰相表至)
(德元載七月庚午蜀郡太守崔渙為門下侍郎同中書門下平章事十一月戊午渙為江南宣慰使)臣聞
古之諸侯進賢受上賞蔽賢受明(郭本作顯)戮若三適(郭本作道)
稱美必九錫光(繆本作先)榮垂之典謨(繆本作謀)永以為訓臣所
管李白實審無辜懷經濟之才抗巢由之節文可以變
風俗學可以究天人一命不霑四海稱屈(漢書元朔元年詔曰進賢)
(受上賞蔽賢蒙顯戮古之道也其與中二千石禮官博士議不舉賢者罪有司奏議曰古者諸侯貢士一適謂)
(之好德再適謂之賢賢三適謂之有功乃加九錫服虔曰適適得其人也應劭曰九錫一曰車馬二曰衣服三)
(曰樂器四曰朱戶五曰納陛六曰虎賁七曰鈇鉞八曰弓矢九曰秬鬯此皆天子制度尊之故事事錫予但數)
(少耳張晏曰九錫經本無文周禮以為九命春秋說有之臣瓉曰九錫備物伯者之盛禮齊桓晉文猶不能備)
(今三進賢便受之似不然也當受進賢之一錫尚書太傳云三適謂之有功賜以車服弓矢是也梁書鍾嶸傳)
(文麗日月學究天人周禮一命受職再命受服三命受位四命受器五命賜則六命賜官七命賜國八命作牧)
(九命作伯孔穎逹禮記正義天子上士三命中士再命下士一命後世以受初品官為一命本此)伏惟
陛下大明廣運至德無偏收其希世之英以為清朝之
寳昔四皓遭高皇而不起翼惠帝而方來君臣離合亦
各有數豈使此人名揚宇宙而枯槁當年傳曰舉逸人
而天下歸心伏惟陛下迴太陽之高輝流覆盆之下照
特請拜一京官獻可替否以光朝列則四海豪俊引領
知歸不勝慺慺之至敢陳薦以聞(四皓見四卷注抱朴子是責三光不照覆)
(盆之内也後漢書君以兼覽博照為德臣以獻可替否為忠爾雅替止也廣韻替廢也滅也潘岳秋興賦序攝)
(官承乏猥厠朝列後漢書楊賜傳豈敢愛惜垂没之年而不盡其慺慺之心哉章懷太子注慺慺猶勤勤也)
(慺音樓又音矑)
代夀山答孟少府移文書(方輿勝覽夀山在常德府安樂縣西北六十里)
(昔山民有夀百歲者前人德安府記西揖白兆峯巒秀出其下李太白之廬想見拏丹砂撫青海而)
(凌八極北夀山即太白所謂攅吸霞雨隠居靈仙者也人境之勝如此一統志夀山在湖廣德安府)
(城西北六十里與應山接境山下居民有夀至百餘歲者故名)
淮南小夀山謹使東峯金衣雙鶴銜飛雲錦書於維揚
孟公足下曰僕包大塊之氣生洪荒之間連翼軫之分
野控荆衡之遠勢盤薄萬古邈然星河憑天霓以結峯
倚斗極而横嶂頗能攅吸霞雨隠居靈仙産隋侯之明
珠蓄卞氏之光寳罄宇宙之美殫造化之竒方與崑崙
抗行閬風接境何人間巫廬台霍之足陳耶(按唐書地理志安州)
(安陸郡隸淮南道鶴色白而曰金衣雙鶴謂黃鶴也維揚揚州也摘禹貢淮海維揚州之句以成文也高誘淮)
(南子注大塊天地之間也漢書楚地翼軫之分野也今之南郡江夏零陵桂陽武陵長沙及漢中汝南郡盡楚)
(分也宋書翼軫荆州之分也韻會控引也荆衡謂荆州衡州之地或曰荆山衡山也荆山在湖廣襄陽府南漳)
(縣西北八十里衡山在衡州府衡山縣西三十里薛綜東京賦注霓天邊氣也世說注舊說云隋侯出行有蛇)
(斬而中斷者侯連而續之蛇遂得生而去後銜明月珠以報其德光明照夜同畫因曰隋珠卞和寳玉見四卷)
(注水經注崑崙之山三級下曰樊桐一名板松二曰玄圃一名閬風上曰增城一名天庭是謂太帝之居又曰)
(崑崙山有三角其一角正北干辰星之輝名曰閬風巔其一角正西名曰玄圃臺其一角正東名曰崑崙宫巫)
(山在四川䕫州府巫山縣廬山在湖廣九江府德化縣天台山在浙江台州府天台縣霍山在江南六安州霍)
(山縣)昨於山人李白處見吾子移文(繆本作一昨於山人李白處奉見吾子移)
(文)責僕以多竒鄙(繆本作叱)僕以特秀而盛談三山五岳之
美謂僕小山無名無德而稱焉觀乎斯言何太謬之甚
也吾子豈不聞乎無名為天地之始有名為萬物之母
假令登封禋祀曷足以大道譏耶然能損人費物庖殺
致祭暴殄草木鐫刻金石使載圖典亦未足為貴乎且
達人莊生常有餘論以為尺鷃不羨於鵬鳥秋毫可並
於太山由斯而談何小大之殊也(老子無名天地之始有名萬物之母河上)
(公注無名者謂道無形故不可名也始者道之本吐炁布化出於虚無為天地本也有名謂天地有形位隂陽)
(有剛柔是其有名也萬物母者天地含氣生萬物長大成熟如母之養子漢書武帝紀夏四月癸卯上還登封)
(泰山孟康曰王者功成治定告成功於天封崇也助天之高也刻石紀號有金策石函金泥玉檢之封焉應劭)
(曰封者壇廣十二丈高二丈階三等封於其上示增高也刻石紀績也立石三丈一尺其辭曰事天以禮立身)
(以義事親以孝育民以仁四守之内莫不為郡縣四夷八蠻咸來貢職與天無極人民蕃息天禄永得尚玄酒)
(而俎生魚下禪梁父祀地主示增廣此古制也周禮以禋祀祀昊天上帝孔安國尚書傳精義以享謂之禋杜)
(預左傳注潔齊以享謂之禋說文鐫琢石也尺鷃鵬鳥見一卷大鵬賦注莊子天下莫大於秋毫之末而太山)
(為小郭象注夫以形相對則太山大於秋毫也若各據其性分物冥其極則形大未為有餘形小不為不足苟)
(各安於其性則秋毫不獨小其小而太山不獨大其大矣若以性足為大則天下之足未有過於秋毫也若性)
(足者非大則雖太山亦可稱小矣故曰天下莫大於秋毫之末而太山為小太山為小則天下無大矣秋毫為)
(大則天下無小矣)又怪於諸山藏國寳隠國賢使吾君牓道燒
山披訪不獲非通談也夫皇王登極瑞物昭至蒲萄翡
翠以納貢河圖洛書以應符設天網以掩賢窮月竁以
率職天不秘寳地不藏珍風威百蠻春養萬物王道無
外何英賢珍玉而能伏匿於巖穴耶所謂牓道燒山此
則王者之德未廣矣昔太公大賢傅說明德棲渭川之
水藏虞虢之巖卒能形諸兆朕感乎夢想此則天道闇
合豈勞乎搜訪哉果投竿詣麾捨築作相佐周文讃武
丁總而論之山亦何罪乃知巖穴為養賢之域林泉非
祕寳之區則僕之諸山亦何負於國家矣(晉書孫惠詭稱南岳逸士)
(秦祕之以書干東海王越越省書榜道以求之惠乃出見越越即以為記室參軍專掌文疏預參謀議三國志)
(注文士傳曰太祖雅聞阮瑀名辟之不應連見迫促乃逃入山中太祖使人焚山得瑀送至梁邵陵王貞白先)
(生陶君碑牓道求賢焚林招士鍾嶸詩品屬詞比事乃為通談酉陽雜俎尉瑾曰蒲萄出自大宛張騫所致有)
(黃白黑三種成熟之時子實逼側星編珠聚西域多釀以為酒每來歲貢周書王會解成周之會倉吾翡翠翡)
(翠者所以取羽𤦺按蒲萄西域所産翡翠南越所産略舉二物以見遠方納貢之意淮南子洛出丹書河出綠)
(圖白虎通王者德至淵泉則河出龍圖洛出龜書宋書黃帝軒轅氏遊於洛水之上見大魚殺五牲以醮之天)
(乃甚兩七日七夜魚流於海得圖書焉龍圖出河龜書出洛赤文篆字以授軒轅禮緯含文嘉伏羲德合上下)
(天應以鳥獸文章地應以河圖洛書則而象之乃作八卦曺植與楊修書吾王於是設天網以該之頓八紘以)
(掩之顔延年宋郊祀歌月竁來賓吕延濟注竁窟也月窟西極顔延年赭白馬賦五方率職四隩入貢家語昔)
(武王克商通道於九夷百蠻王肅注百蠻夷狄百種也漢書威震百蠻武暢西海後漢書杜篤傳屠裂百蠻章)
(懷太子注百蠻夷狄之總稱也公羊傳桓八年王者無外楚辭章句周文王夢立令狐之津太公在後帝曰昌)
(賜汝名師文王再拜太公夢亦如此文王出田見識所夢載與俱歸以為太師傅說抱懷道德而遭遇於刑罰)
(操築作於傅巖武丁思想賢者夢得聖人以其形象求之因得傅說登以為公道用大興孔安國尚書傳傅氏)
(之巖在虞虢之界通道所經有澗水壊道常使胥靡刑人築護此道說賢而隠代胥靡築之以供食正義曰尸)
(子云傅巖在北海之州傅言虞虢之界孔必有所案據而言之也皇甫謐云高宗夢天賜賢人胥靡之衣蒙之)
(而來曰我徒也姓傅名說天下得我者豈徒也哉武丁悟而推之曰傅者相也說者懽悅也天下當有傅我而)
(說民者哉明以夢視百官百官皆非也乃使百工寫其形像求諸天下果見築者胥靡衣褐帶索執役於虞虢)
(之間傅巖之野名說以其得之傅巖謂之傅說淮南子欲與物接而未成兆朕高誘注兆朕形怪也廣韻吉凶)
(形兆謂之兆朕韻會麾旗屬周禮建大麾以田竁音毳又音串義同朕直引切陳上聲)近者逸人
李白自峨眉而來爾其天為容道為貌不屈已不干人
巢由以來一人而已乃虯蟠龜息遁乎此山僕嘗弄之
以綠綺卧之以碧雲𠻳之以瓊液餌之以金砂既而童
顔益春真氣愈茂將欲倚劍天外挂弓扶桑浮四海横
八荒出宇宙之寥廓登雲天之渺茫俄而李公仰天長
吁謂其友人曰吾未可去也吾與爾逹則兼濟天下窮
則獨善一身安能飡君紫霞蔭君青松乘君鸞鶴駕君
虯龍一朝飛騰為方丈蓬萊之人耳此則未可也乃相
與卷其丹書匣其瑶瑟申管晏之談謀帝王之術奮其
智能願為輔弼使寰區大定海縣清一事君之道成榮
親之義畢然後與陶朱留侯浮五湖戲滄洲不足為難
矣即僕林下之所隠容豈不大哉必能資其聰明輔以
正氣借之以物色發之以文章雖烟花中貧没齒無恨
其有山精木魅雄虺猛獸以驅之四荒磔裂原野使影
跡絶滅不干戸庭亦遣清風掃門明月侍坐此乃養賢
之心實亦勤矣(莊子道與之貌天與之形左思吴都賦輪囷虯蟠說文虯龍子無角者抱朴子)
(史記龜策傳云江淮間居人為兒時以龜支牀至後死家人移牀而龜故生此亦不減五六十歲也不飲不食)
(如此之久而不死其與凡物不同亦遠矣仙家象龜之息豈不有以乎廣博物志司馬相如作玉如意賦梁王)
(悅之賜以綠綺之琴琴銘曰桐梓合精見古琴疏瓊液玉液也金砂仙藥也俱見二十一卷注阮籍詩彎弓挂)
(扶桑長劍倚天外方丈蓬萊見四卷注陸機詩佳人理瑶瑟孔叢子王者前有凝後有丞左有輔右有弼謂之)
(四近後漢書蟬蛻囂埃之中自致寰區之外隋書皇明御歷仁深海縣後漢書憲度既張遠邇清一吴都賦川)
(瀆為之中貧後漢書以為没齒之恨章懷太子注没終也齒年也木魅山精見二十二卷注雄虺見一卷注猛)
(獸猛虎也唐人諱虎或易稱武或易稱獸韻會磔裂也虯音求磔音窄)孟子孟子無見深
責耶明年青春求我於此巖也
上安州李長史書(今湖廣之德安府在唐時為安州地屬淮南道州設長史一人)
(正五品上)
白嶔﨑歴落可笑人也雖然頗嘗覽千載觀百家至於
聖賢相似厥衆則有若似於仲尼紀信似於高祖牢之
似於無忌宋玉似於屈原而遥觀君侯竊疑魏洽便欲
趨就臨然舉鞭遲疑之間未及迴避且理有疑誤而成
過(一本無過字)事有形似而類真惟大雅含弘方能恕之也
(晉書桓彛字茂倫雅為周顗所重顗嘗歎曰茂倫嶔﨑歴落固可笑人也漢書武帝罷黜百家表章六經顔師)
(古注百家謂諸子雜說史記孔子既没弟子思慕有若狀似孔子弟子相與共立為師師之如夫子時也史記)
(漢書載紀信誑楚事不言其貌似高祖惟白帖云紀信貌似漢王乘黃屋車左纛詐稱漢王出降項羽不詳出)
(於何書要必有所本晉書何無忌劉牢之之甥酷似其舅襄陽耆舊傳宋玉識音而善文襄王好樂而愛賦既)
(美其才而憎其似屈原也曰子盍從俗使楚人貴子之德乎漢書注如淳曰漢儀注列侯為丞相稱君侯師古)
(曰楊惲傳丘常謂惲為君侯是則通呼列侯之尊稱耳非必在於丞相也盧諶贈劉琨詩序大雅含弘量苞山)
(藪)白少頗周慎忝聞義方入暗室而無欺屬昏行而不
變今小人履疑誤形似之迹君侯流愷悌矜恤(繆本作捨)之
恩戢秋霜之威布冬日之愛睟容有穆怒顔不彰雖將
軍息恨於長孺(一作孫)之前此無慙德司空受揖於元淑
之際彼未為賢一言見冤(當作免)九死非謝(後漢書龍伯高敦厚周慎)
(口無擇言嵇康詩萬石周慎安親保榮周慎謂周詳審慎也左傳臣聞愛子教之以義方邢昺曰方猶道也南)
(史梁簡文帝紀弗欺暗室豈况三光又阮長之為中書郎直省夜往隣省誤著屐出閣依事自列門下以暗夜)
(人不知不受列長之固遣送曰一生不侮闇室列女傳衛靈公與夫人夜坐聞車轔轔至闕而止過闕復有聲)
(公問夫人曰知此為誰夫人曰此蘧伯玉也公曰何以知之夫人曰妾聞禮下公門式路馬所以廣敬也夫忠)
(臣與孝子不為昭昭變節不為冥冥墮行蘧伯玉衛之賢大夫也仁而有智敬於事上此其人必不以暗昧廢)
(禮是以知之劉勰新論蘧瑗不以昏行變節詩小雅既見君子孔燕豈弟毛傳曰豈樂弟易也荀悅申鑒喜如)
(春陽怒如秋霜十六國春秋去秋霜之威垂三春之澤左傳趙襄冬日之日也趙盾夏日之日也杜預注冬日)
(可愛夏日可畏也王融三月三日曲水詩序睟容有穆賓儀式序張詵注睟潤澤之貌也穆和也漢書汲黯字)
(長孺為人性倨少禮大將軍青既益尊姊為皇后然黯與亢禮或說黯曰自天子欲令羣臣下大將軍大將軍)
(尊貴誠重君不可以不拜黯曰夫以大將軍有揖客反不重耶大將軍聞愈賢黯數請問以朝廷所疑遇黯加)
(於平日司空受揖事未詳後漢書趙壹字元叔漢陽西縣人光和元年舉郡上計到京師是時司徒袁逄受計)
(計吏數百人皆拜伏庭中莫敢仰視壹獨長揖而已逄望而異之命左右往讓之曰下郡計吏而揖三公何也)
(對曰昔酈食其長揖漢王今揖三公何遽怪哉逄即斂衽下堂延置上坐因問西方事大悅顧謂坐中曰此漢)
(陽趙元叔也朝臣莫有過之者吾請為諸君分坐坐者皆屬觀或用其事司空當是司徒元淑當是元叔之誤)
(未可知也楚辭雖九死其猶未悔睟音粹)白孤劍誰託悲歌自憐迫於恓
惶席不暇暖寄絶國而何仰若浮雲而無依南徙莫從
北遊失路遠(繆本作言)客汝海近還䢵(蕭本作邙)城昨遇故人飲
以狂藥一酌一笑陶然樂酣困河朔之清觴飫中山之
醇酎屬早日初眩晨霾未收之離朱之明昧王戎之視
青白其眼瞢而前行亦何異抗莊公之輪怒螳螂之臂
御者趨召明其是非入門鞠躬精魄飛散昔徐邈緣醉
而賞魏王却以為賢無鹽因醜而獲齊君待之逾厚白
妄人也安能比之上挂國風相鼠之譏下懷周易履虎
之懼慜(當作愍)以固陋禮而遣之幸容甯越之辜深荷王
公之德銘刻心骨退思狂愆五情冰炭罔知所措晝愧
於影夜慙於魄啟處不遑戰跼無地(陳子昂詩孤劍將何託長謠塞上風)
(班固答賓戲聖哲之治棲棲遑遑孔席不煖墨突不黔李善注棲遑不安居之意也韋昭曰煖温也言坐不煖)
(席也淮南子墨子無煖席高誘曰坐席不至於温歷行諸國汲汲於行道也宋書竈不得黔席未暇煖絶國謂)
(遠地見六卷注汝海見十三卷注史記正義括地志云安州安陸縣城本春秋時鄖國城杜預春秋經傳集解)
(鄖國在江夏雲杜縣東南有鄖城䢵城即鄖城也古字通用晉書長水校尉孫季舒嘗與石崇酣燕慢傲過度)
(崇欲表免之裴楷聞之謂崇曰足下飲人狂藥責人正禮不亦乖乎初學記魏文帝典論曰大駕都許使光禄)
(大夫劉松北鎮袁紹軍與紹子弟日共晏飲常以三伏之際晝夜酣飲極醉至於無知云以避一時之暑故河)
(朔有避暑飲江總瑪瑙盌賦獲阿宗之美寳命河朔之名觴左思魏都賦醇酎中山流湎千日劉淵林注中山)
(出好酎酒其俗傳云昔有人曰玄石者從中山酒家沽酒酒家與之千日之酒語其節度比歸百里可至於醉)
(如其言飲之至家而醉其家不知其醉以為死也斂棺而葬之中山酒家計向千日憶曰玄石前來沽酒其醉)
(可解也遂往問其隣人曰玄石死來三年服已闋矣於是與其家至玄石冡上掘而開其棺玄石於是醉始解)
(起於棺中其俗語曰玄石飲酒一醉千日說文酎三重醇酒也晨霾早時昏霧之氣趙岐孟子注離婁古之明)
(目者盖以為黃帝時人也黃帝亡其玄珠使離朱索之離朱即離婁也能視於百步之外見秋毫之末晉書王)
(戎幼而穎悟神彩秀徹視日不眩裴楷見而目之曰戎眼爛爛如巖下電又晉書阮籍能為青白眼見禮俗之)
(士以白眼對之及嵇喜來弔籍作白眼喜不懌而退喜弟康聞之乃齎酒挾琴造焉籍大悅乃見青眼韻會瞢)
(目不明也韓詩外傳齊莊公出獵有螳螂舉足將搏其輪問其御曰此何蟲也對曰此螳螂也其為蟲知進而)
(不知退不量力而輕就敵莊公曰以為人必為天下勇士矣於是迴車避之而勇士歸焉莊子汝不見夫螳螂)
(乎怒其臂以當車轍不知其不勝任也魏志徐邈為尚書郎時科酒禁而邈私飲至於沈醉校士趙達問以曹)
(事邈曰中聖人達白之太祖太祖甚怒鮮于輔進曰平日醉客謂酒清者為聖人濁者為賢人邈性修慎偶醉)
(言耳竟坐得免刑文帝踐阼車駕幸許昌問邈曰頗復中聖人否邈對曰昔子反斃於陽糓御叔罰於飲酒臣)
(嗜同二子不能自懲時復中之然宿瘤以醜見傳而臣以醉見識帝大笑顧左右曰名不虚立無鹽醜女見四)
(卷注詩國風相鼠有皮人而無儀人而無儀不死何為周易履虎尾咥人凶世說王安期作東海郡吏錄一犯)
(夜人來王問何處來云從師家受書還不覺日晚王曰鞭撻甯越以立威名恐非致理之本使吏送令歸家廣)
(韻愆過也俗作愆五情見二卷注郭象莊子注喜懼戰於胷中固已結冰炭於五藏矣詩小雅王事靡盬不遑)
(啟處毛傳云遑暇啟跪處居也埋䢵音云飫於據切於去聲酎音宙霾音瞢音夢)伏惟君侯明
奪秋月和均韶風掃塵詞場振發文雅陸機作太康之
傑士未可比肩曹植為建安(繆本作武誤)之雄才惟堪捧駕
天下豪俊翕然趨風白之不敏竊慕餘論(南齊書挺清譽於弱齡發)
(韶風於早日韶風和風也鍾嶸詩品陳思為建安之傑陸機為太康之英太康西晉年號時則有左思潘岳二)
(張二陸之詩建安漢末年號時則有曹氏父子及鄴中七子之詩說苑比肩繼踵而在何為無人)何圖
叔夜潦倒不切於事情正平猖狂自貽於耻辱一忤容
色終身厚顔敢昧(繆本作沐芳)負荆請罪門下倘免以訓責
恤其愚蒙如能伏劍結纓謝君侯之德(嵇叔夜與山巨源絶交書足下)
(舊知吾潦倒麄疎不切事情後漢書禰衡字正平孔融深愛其才數稱述於曹操操欲見之而衡素相輕疾自)
(稱狂病不肯往而數有恣言操懷忿以其才名不欲殺之聞衡善擊鼓乃召為鼓吏因大會賓客試閱音節諸)
(吏過者皆令脫其故衣更著岑牟单絞之服次至衡衡方為漁陽摻撾蹀𨄌而前容態有異聲節悲壮聽者莫)
(不慷慨衡進至操前而止吏呵之曰鼓吏何不改裝而輕敢進乎衡曰諾於是先解袒衣次釋餘服裸身而立)
(徐取岑牟单絞而著之復摻撾而去顔色不怍操笑曰本欲辱衡衡反辱孤孔稚珪北山移文芳杜厚顔薜荔)
(無耻史記廉頗肉袒負荆至藺相如門謝罪索隠曰負荆者荆楚也可以為鞭者也左傳魏絳將伏劍士魴張)
(老止之孔穎逹正義將伏劍謂仰劍刃身伏其上而取死也左傳太子下石乞孟黶敵子路以戈擊之斷纓子)
(路曰君子死冠不免結纓而死江淹上建平王書結纓伏劍少謝萬一猶云殺身以報德也)敢以近
所為(繆本作敢一夜力撰)春遊救苦寺詩一首十韻石巖寺詩一
首八韻上楊都尉詩一首三十韻辭旨狂野貴露下情
輕干視聽幸乞詳覽(方輿勝覽救苦寺在常德府西四里今名勝業院李白有春遊救苦)
(寺詩今考集中三詩皆不傳)
與賈少公書(唐人通呼縣尉曰少府少公即少府也書内有中原横潰及王命崇重大)
(總元戎辟書三至嚴期迫切等語疑是永王璘脅行時所作)
(上似有闕文)宿昔惟清勝白綿疾疲薾去期恬退才微識淺
無足濟時雖中原横潰將何以救之王命崇重大總元
戎辟書三至人輕禮重嚴期迫切難以固辭扶力一行
前觀進退(謝靈運詩疲薾慙貞堅吕向注疲薾困極之貌宋書孝武帝紀恬退自守不交當世南史)
(儒林傳中原横潰衣冠道盡漢書統辟元戎顔師古注元戎大衆也庾信哀江南賦實總元戎身先士卒阮籍)
(奏記辟書始下下走為首李善注辟猶召也徐陵與宗室書扶力為書多不詮次扶力猶勉力也)旦殷
深(繆本缺深字)源廬岳十載時人觀其起與不起以卜江左
興亡謝安高卧東山蒼生屬望白不樹矯抗之跡耻振
玄邈之風混遊漁商隠不絶俗豈徒販賣雲壑要射虚
名方之二子實有慙德徒塵忝幕府終無能為(世說殷深源在)
(墓所幾十年於時朝野以擬管葛起不起以卜江左興亡謝安高卧東山見七卷注劉琨勸進表存舜禹至公)
(之情狹巢由矯抗之節桓温薦譙元彦表洗耳投淵以振玄邈之風後漢書郭林宗傳隠不違親貞不絶俗孔)
(稚珪北山移文誘我松桂欺我雲壑書仲虺之誥惟有慙德孔傳曰慙德慙德不及古也)唯當報國
薦賢持以自免斯言若謬天實殛之以足下深知具申
中款惠子知我夫何間然勾當小事但增悚惕(一作佩陸雲)
(詩何用結中款仰指北辰星曺子建與楊德祖書其言之不慙恃惠子之知我也李周翰注我有此言而不慙)
(者恃子恩惠之知我也一云惠子惠施也勾當幹辦也唐宋時俚語今北人猶有此言俱作去聲呼)
為趙宣城與楊右相書(趙宣城宣城太守趙悅也唐書天寳十一載十一月)
(庚申楊國忠為右相)
某啟辭違積年伏戀軒屏首冬初寒伏惟相公尊體起
居萬福某蒙恩才朽齒邁徒延聖日少忝末吏本乏遠
圖中年廢缺分歸園壑昔相公秉國憲之日一拔九霄
拂刷前耻昇騰晚官恩貸稠叠實戴丘山落羽再振枯
鱗旋躍運以大風之舉假以磨(當作摩)天之翔衣繡霜臺
含香華省宰劇慙強項之名酌貪礪清心之節三典列
郡寂無成功但宣布王澤式酬天奬(陸雲與陸典書年長而志新齒邁而)
(曾勤唐書楊國忠傳天寳七載擢給事中兼御史中丞蔡邕文烈侯楊公碑逮作御史允執國憲阮籍詩高島)
(摩天飛凌雲共遊戲繡衣御史之服霜臺御史之府俱見十一卷注初學記應劭漢官儀曰尚書郎含鷄舌香)
(伏奏事黃門侍郎對揖跪受故稱尚書郎懷香握蘭趨走丹墀宋書尚書郎口含雞舌香以其奏事對答欲使)
(氣息芬芳也潘岳秋興賦獨展轉於華省漢光武呼洛陽令董宣為強項令見十二卷注晉書廣州包帶山海)
(珍異所出一篋之寄可資數世然多瘴疫人情憚焉惟貧窶不能自立者求補長史故前後刺史皆多黷貨朝)
(廷欲革嶺南之弊隆安中以吴隠之為廣州刺史未至州二十里地名石門有水曰貪泉飲者懷無厭之欲隠)
(之既至語其親人曰不見可欲使心不亂越嶺喪清吾知之矣乃至泉所酌而飲之賦詩曰古人云此水一歃)
(懷千金試使夷齊飲終當不易心在州清操逾厲典守也班固兩都賦序王澤竭而詩不作任昉奏答勅示七)
(夕詩啟牽率庸陋式酬天奬劉良注式用也酬答也奬猶恩也)伏惟相公開張徽猷寅
亮天地入夔龍之室持造化之權安石高枕蒼生是仰
(詩小雅君子有徽猷毛傳曰徽美也鄭箋曰猷道也君子有美道以得聲譽也書周官貳公弘化寅亮天地孔)
(傳曰敬信天地之教安石不出當如蒼生何見七卷注)某鳴躍無已剪拂因人銀
章朱紱坐榮宦逹身荷宸眷(繆本作睠)目識龍顔既齊飛於
鵷(郭本作鴛)鷺復寄跡於門館皆相公大造之力也而鐘鳴
漏盡夜行不息止足之分實愧古人犬馬戀主迫於西
汜所冀枯松晚歲無改節於風霜老驥餘年期盡力於
蹄足上答明主下報相公縷縷之誠屏息於此(剪拂見三卷注)
(銀章朱紱見十一卷注北史劉炫傳以此庸虛屢動宸眷隋書音樂志懷黃綰白鵷鷺成行三國志田豫屢乞)
(遜位司馬宣王以為豫克壯書喻未聽豫書答曰年過七十而以居位譬猶鐘鳴漏盡而夜行不休是罪人也)
(潘岳閒居賦序覽止足之分庶浮雲之志晉書陶侃季年懷止足之分不與朝權犬馬戀主見本卷注楚辭出)
(自湯谷入於蒙氾王逸注氾水涯也言日出東方湯谷之中入西極蒙水之涯也謝瞻詩扶光迫西汜吕延濟)
(注扶光日也迫薄也西汜日入處也縷縷見本卷注盧思道勞生論云違時薄宦屏息窮居)伏惟相
公收遺簪於少昊(當作原)念亡弓於楚澤衰當益壯結草
知歸瞻望恩光無忘景刻(獨異志孔子行過少陵原聞婦人哭甚哀使子貢問焉何)
(哭之悲也婦人曰向者刈薪而遺簪孔子復問曰刈薪遺簪乃常也而哭悲者何也答曰非惜一簪所以悲不)
(忘故也家語楚王出遊亡烏&KR3109;之弓左右請求之王曰已之楚王失弓楚人得弓又何求之後漢書馬援嘗謂)
(賓客曰丈夫為志窮當益堅老當益壮左傳魏顆敗秦師於輔氏獲杜回秦之力人也初魏武子有嬖妾無子)
(武子疾命顆曰必嫁是疾病則曰必以為殉及卒顆嫁之曰疾病則亂吾從其治也及輔氏之役顆見老人結)
(草以亢杜回杜回躓而顛故獲之夜夢之曰予爾所嫁婦人之父也爾用先人之治命予是以報江淹上建平)
(王書大王惠以恩光顧以顔色謝靈運詩愛客不告疲飲讌遺景刻李善注刻漏刻也)
與韓荆州書(唐書韓朝宗初歷左拾遺累遷荆州長史開元二十二載初置十道採訪)
(使朝宗以襄州刺史兼山南東道坐所任吏擅賦役貶洪州刺史天寳初召為京兆尹出為高平太)
(守貶吴興别駕卒喜識拔後進嘗薦崔宗之嚴武於朝當時士咸歸重之)
白聞天下談士相聚而言曰生不用萬戶侯但願一識
韓荆州何令人之景慕一至於此耶豈不以有周公之
風躬吐握之事使海内豪俊奔走而歸之一登龍門則
聲譽十倍所以龍盤鳳逸之士皆欲收名定價於君侯
願君侯不以富貴而驕之寒賤而忽之則三千賓中有
毛遂使白得脫穎而出即其人焉(梁簡文帝啟矧彼前賢寧忘景慕韓詩外)
(傳周公曰吾文王之子武王之弟成王之叔父也又相天下吾於天下亦不輕矣然一沐三握髮一飯三吐哺)
(猶恐失天下之士淮南子智過萬人者謂之英千人者謂之俊百人者謂之豪十人者謂之傑世說李元禮風)
(格秀整高自標持欲以天下名教是非為己任後進之士有升其堂者皆以為登龍門史記平原君合從於楚)
(約與食客門下有勇力文武備具者二十人偕得十九人有毛遂者前自贊於平原君平原君曰賢士之處世)
(也譬若錐之處囊中其末立見今先生處勝之門下三年於此矣左右未有所稱誦勝未有所聞是先生無所)
(有也毛遂曰臣乃今日請處囊中耳使遂早得處囊中乃脫穎而出非特其末見而已)白隴西布
衣流落楚漢十五好劍術徧干諸侯三十成文章歷抵
卿相雖長不滿七尺而心雄萬夫王公大人(舊本作臣今從唐文)
(粹本)許與氣義此疇曩心跡安敢不盡於君侯哉(繆本作為太)
(白本蜀人稱隴西者本先世族望而言也爾雅曩嚮也疇曩猶疇昔曩乃黨切囊上聲)君侯制作
侔神明德行動天地筆參造化學究天人(舊本作筆參於造化學究)
(於天人今從唐文粹本)幸願開張心顔不以長揖見拒必若接之
以高宴縦之以清談請日試萬言倚馬可待今天下以
君侯為文章之司命人物之權衡一經品題便作佳士
而君侯何惜階前盈尺之地不使白揚眉吐氣激昂青
雲耶(何承天逹性論妙思窮幽頥制作侔造化後漢書言行動天地舉厝移隂陽梁書鍾嶸傳文麗日月)
(學究天人北史崔㥄常與蕭祗明少&KR1839;等高宴終日獨無言世說桓宣武北征袁虎時從會須露布文唤袁倚)
(馬前令作手不輟筆俄得七紙殊可觀)昔王子師為豫州未下車即辟荀
慈明既下車又辟孔文舉山濤作冀州甄拔三十餘人
或為侍中尚書先代所美而君侯亦薦一嚴協律入為
秘書郎中間崔宗之房習祖黎昕許瑩之徒或以才名
見知或以清白見賞白每觀其銜恩撫躬忠義奮發以
此感激知君侯推赤心於諸賢腹中所以不歸他人而
願委身國士倘急難有用敢效微軀(繆本作驅子後漢書王允字師太)
(原祁人也中平元年特選拜豫州刺史辟荀&KR1065;孔融等為從事晉書江統傳昔王子師為豫州未下車辟荀慈)
(明下車辟孔文舉晉書山濤出為冀州刺史冀州俗薄無相推轂濤甄拔隠屈搜訪賢才旌命三十餘人皆顯)
(名當時人懷慕尚風俗頗革唐書百官志太常寺有協律郎二人正八品上掌和律吕後漢書光武自乘輕騎)
(案行部陣降者更相語曰蕭王推赤心置人腹中安得不投死乎昕音欣瑩音榮)且人非堯舜
誰能盡善白謨猷籌畫安能自(舊本作盡今從唐文粹本)矜至於制
作積成卷軸則欲塵穢視聽恐雕蟲小技不合大人若
賜觀芻蕘請給紙墨兼之書人(舊本作兼人書之今從唐文粹本)然後
退掃(舊本作歸今從唐文粹本)閒軒繕寫呈上庶青萍結綠長價於
薛卞之門幸惟下流大開奬飾惟君侯圖之(任昉齊竟陵文宣王)
(行状所造箴銘積成卷軸三國志陸凱傳穢塵天聽隋書李德林傳經國大體是賈生晁錯之儔雕蟲小技殆)
(子雲相如之輩雕蟲見二卷注詩大雅先民有言詢於芻蕘南齊書高嘯閒軒韻會編錄文字謂之繕寫青萍)
(劍名結綠玉名俱見九卷注越絶書客有能相劍者名薛燭詳見二卷注新序荆人卞和得玉璞詳見四卷注)
上安州裴長史書(通典安州今理安陸縣春秋䢵子之國雲夢之澤在焉後楚滅)
(䢵封鬭辛為鄖公即其地也注䢵或作鄖)
白聞天不言而四時行地不語而百物生白人焉非天
地(繆本多一也字)安得不言而知乎敢剖心析肝(蕭本作刻心㭊肝)論
舉身之事便當談笑以明其心而粗陳其大綱一快憤
懣惟君侯察焉(北史長孫紹遠曰夫天不言四時行焉地不言萬物生焉史記鄒陽傳兩臣二)
(主剖心析肝相信豈移於浮詞哉漢書司馬遷傳是僕終已不得舒憤懣以曉左右顔師古注懣煩悶也㭊)
(即析字懣音悶又音滿)白本家金陵世為右姓遭沮渠蒙遜難奔
流咸秦因官寓家少長江漢五歲誦六甲十歲觀百家
軒轅以來頗得聞矣常横經藉書制作不倦迄於今三
十春矣(按晉書凉武昭王諱暠字玄盛隴西成紀人姓李氏漢前將軍廣之十六世孫也廣曾孫仲翔)
(後漢初為將軍討叛羌於素昌素昌乃狄道也衆寡不敵死之仲翔子伯考奔喪因葬於狄道之東川遂家焉)
(世為西州右姓玄盛當吕氏之末為群雄所奉遂啟霸圖兵不血刃坐定千里進號大都督大將軍凉公領秦)
(凉二州牧據河右遷都酒泉薨子歆嗣位為沮渠蒙遜所滅諸弟酒泉太守翻新城太守預領羽林監密左將)
(軍姚右將軍亮等西奔燉煌翻及弟燉煌太守恂與諸子等棄燉煌奔於北山郡人宋承張弘以恂在郡有惠)
(政推為冠軍將軍凉州刺史蒙遜屠其城歆子重耳脫身奔於江左仕於宋後歸魏為弘農太守蒙遜徙翻子)
(寳等於姑藏歲餘北奔伊吾後歸於魏胡應麟續筆叢凉武昭王之世南北瓜分巳久即云先世金陵後遷隴)
(蜀亦萬萬不通盖後人因白僑寓白門而偽為此書云云𤦺按自本家金陵至少長江漢二十餘字必有缺文)
(訛字否則金陵或是金城之謬亦未可知斷為偽作者非是唐書柳冲傳江左定氏族凡郡上姓第一則為右)
(姓太和以郡四姓為右姓齊浮屠曇剛類例凡甲門為右姓周建德氏族以四海通望為右姓隋開皇氏族以)
(上品茂姓則為右姓唐貞觀氏族志凡第一等則為右姓路氏著姓略以盛門為右姓李冲姓族係錄凡四海)
(望族則為右姓禮記九年教之數目鄭康成注朔望與六甲也漢書八歲入小學學六甲五方書計之事南史)
(顧歡年六七歲知推六甲六甲今之六十甲子史記賈生年少頗通諸子百家之書北齊書儒林傳横經受業)
(之侣遍於鄉邑漢書叙傳徒樂枕經藉書紆體横門沮音菹)以為士生則桑弧蓬矢
射乎四方故知大丈夫必有四方之志乃仗(繆本作杖)劍去
國辭親遠遊南窮蒼梧東涉溟海見鄉人相如誇雲
夢之事云楚有七澤遂來觀焉而許相公家見招妻
以孫女便憩跡(繆本無跡字)於此至移三霜焉(禮記男子生桑弧蓬矢六以射)
(天地四方天地四方者男子之所有事也故必先有志於其所有事仗持也古杖仗通用漢書韓信傳項梁渡)
(淮信乃杖劍從之陳平傳平身閒行杖劍亡渡河顔師古曰言直帶一劍更無餘資蒼梧見五卷注雲夢七澤)
(見一卷注許相公謂許圉師按舊唐書許紹字嗣宗本高陽人梁末徙於周因家於安陸累官硤州刺史封安)
(陸郡公少子圉師有器幹博涉藝文舉進士顯慶三年累遷黃門侍郎同中書門下三品龍朔中為左相為李)
(義山所擠左遷虔州刺史尋轉相州刺史上元中再遷戶部尚書儀鳳四年卒)曩昔東遊維揚
不逾一年散金三十餘萬有落魄公子悉皆濟之此則
是白之輕財好施也(向秀思舊賦序追思曩昔遊晏之好禹貢淮海維揚州落魄見三卷)
(注魄音薄)又昔與蜀中友人吴指南同遊於楚指南死於
洞庭之上白禫服慟哭若喪天倫炎月伏屍泣盡而(郭氏)
(本無而字)繼之以血行路聞者悉皆傷心猛虎前臨堅守不
動遂權殯於湖側便之金陵數年來觀筋肉(集本作骨今從唐文)
(粹本)尚在白雪泣持刃躬申洗削裹骨徒步負之而趨寢
興攜持無輟身手遂丐貸營葬於鄂城之東故鄉路遙
魂魄無主禮以遷窆式昭朋情此則是白存交重義也
(禮記中月而禫禫而纖鄭康成注黑經白緯曰纖舊說纖冠者采纓也孔穎逹正義禫而纖者禫祭之時玄冠)
(朝服禫祭既訖而首著纖冠身著素端黃裳以至吉祭禫服即素服之義天倫兄弟也見十五卷注雪泣拭淚)
(也見二十五卷注鄂城謂江夏郡城本名鄂州故曰鄂城小爾雅下棺謂之窆禫徒感切覃上聲窆音貶)
又昔與逸人東嚴子隠於岷山之陽白巢居數年不跡
城市養竒禽千計呼皆就掌取食了無驚猜廣漢太守
聞而異之詣廬親覩因舉二人以有道並不起此則白
養高忘機不屈之跡也(尚書蔡傳晁氏曰蜀以山近江源者通為岷山連峯接岫重疊)
(險阻不詳遠近青城天彭之所環繞皆古之岷山青城乃其第一峯也地理今釋岷山跨古雍梁二州自陜西)
(鞏昌府岷州衛以西大山重谷谽谺起伏西南走蠻箐中直抵四川成都府之西境凡茂州之雪嶺灌縣之青)
(城皆其支脉而導江之處則在今松潘衛北西番界之浪架嶺漢書地理志所云岷山在湔道縣西徼外是也)
(太白巴西郡人唐之巴西郡即漢之廣漢郡地取舊名以代時稱唐人多有此習其實唐時無廣漢太守之名)
(也有道唐取士科名唐書高適傳舉有道科中第是也)又前禮部尚書蘇公出為
益州長史白於路中投刺待以布衣之禮因謂羣寮曰
此子天才英麗下筆不休雖風力未成且見專車之骨
若廣之以學可以相如比肩也四海明識具知此談(唐書)
(蘇頲字廷碩開元四年進同紫微黃門平章事八年罷為禮部尚書俄檢校益州大都督長史按察節度劍南)
(諸州釋名書姓字於奏白曰刺北齊書楊愔傳神武至信都遂投刺轅門便蒙引見揚雄甘泉賦命羣寮歷吉)
(日班固與弟超書傅武仲以能屬文為蘭臺令史下筆不能自休國語昔禹致羣臣於會稽之山防風氏後至)
(禹殺而戮之其骨節專車)前此郡督馬公朝野豪彦一見盡(繆本少盡字)
禮許為竒才因謂長史李京之曰諸人之文猶山無煙
霞春無草樹李白之文清雄奔放名章俊語絡繹間起
光明洞徹(繆本作澈)句句動人此則故交元丹親接斯議(按唐)
(書安州安陸郡設中都督府置都督一人正三品盖即刺史之任長史一人正五品上)若蘇馬二
公愚人也復何足(繆本多一盡字)陳儻賢賢也白有可尚夫唐
虞之際於斯為盛有婦人焉九人而已是知才難不可
多得白野人也頗工於文惟君侯顧之無按劍也伏惟
君侯貴而且賢鷹揚虎視齒若編貝膚如凝脂昭昭乎
若玉山上行朗然映人也而高義重諾名飛天京四方
諸侯聞風暗許倚劍慷慨氣干虹蜺月費千金日宴羣
客出躍駿馬入羅紅顔所在之處賓朋成市故時人(繆本)
(作節)歌曰賓朋何喧喧日夜裴公門願得裴公之一言不
須驅馬埒(繆本作將)華軒白不知君侯何以得此聲於天壤
之間豈不由重諾好賢謙以得也而晚節改操棲情翰
林天材超然度越作者屈佐鄖(繆本作䢵)國時惟清哉稜威
雄雄下慴(繆本作熠)羣物(應休璉與侍郎曹長思書王肅以宿德顯授何曾以後進見拔皆鷹)
(揚虎視有萬里之望漢書目若懸珠齒若編貝詩國風膚如凝脂世說見裴叔則如玉山上行光映照人江淹)
(詩倚劍臨八荒曹植七啟揮袂則九野生風慷慨則氣成虹蜺說文埒卑垣也韻會檐宇之末曰軒魏都賦注)
(長廊之有窗也華軒謂華美之軒見二十五卷注晚節暮年也見十五卷注漢書籍翰林以為主人子墨為客)
(卿李善注韋昭曰翰筆也翰林文翰之多若林也詩大雅有壬有林是也此云林即文翰林猶儒林之意也元)
(和郡縣志安州春秋時鄖國太平寰宇記左氏傳曰鄖人軍於蒲騷杜預注云鄖國在江夏郡雲杜縣楚滅之)
(按鄖國今安州城是也威稜見一卷大獵賦注廣韻慴懾也埒音劣稜音楞慴音疊)白竊慕高
義已經十年雲山間之造謁無路今也運會得趨末塵
承顔接辭八九度矣常欲一雪心跡﨑嶇未便何圖謗
言(繆本作詈)忽生衆口攅毁將恐(繆本作欲)投杼下客震於嚴威
然自明無辜何憂悔吝孔子曰畏天命畏大人畏聖人
之言過此三者鬼神不害若使事得其實罪當其身則
將浴蘭沐芳自屏於烹鮮之地惟君侯死生不然投山
竄海轉死溝壑豈能明目張膽託書自陳耶(史記臣所以去親戚)
(而事君者徒慕君之高義也度猶次也投杼用曾母事見十一卷注楚辭浴蘭湯兮沐芳老子治大國若烹小)
(鮮河上公注鮮魚也烹鮮之地猶云鼎鑊也南史王藻傳便當刊膚剪髮投山竄海史記陳餘傳將軍瞋目張)
(膽出萬死不顧一生之計杼音紵)昔王東海問犯夜者曰何所從來答
曰從師受學不覺日晚王曰吾豈可鞭撻甯越以立威
名想君侯通人必不爾也(晉書王承遷東海太守有犯夜者為吏所拘承問其故答)
(曰從師受學不覺日暮承曰鞭撻甯越以立威名非政化之本使吏送令歸家論衡博覽古今者為通人又曰)
(通書千篇以上萬卷以下弘暢雅言審定文讀而以教授為人師者通人也)願君侯惠以大
遇洞開心顔終乎前恩再辱英盼白必能使精誠動天
長虹貫日直度易水不以為寒若赫然作威加以大怒
不許門下逐之長途白即膝行於前再拜而去西入秦
海一觀國風永辭君侯黃鵠舉矣何王公大人之門不
可以彈長劍乎(謝朓詩俯仰流英盼虹貫日易水寒見一卷注漢書項羽見諸侯將入轅門膝)
(行而前莫敢仰視秦海秦地也古以秦地為陸海故謂之秦海田饒謂魯哀公曰臣將去君黃鵠舉矣詳見二)
(卷注彈劍見三卷注人容齋四筆李太白上安州裴長史書裴君不知何如至譽其貴而且賢名飛天京天)
(才超然度越作者稜威雄雄下慴羣物予謂白以白衣入翰林其盖世英姿能使高力士脫靴於殿上豈拘拘)
(然怖一州佐者耶盖時有屈伸正自不得不爾大賢不偶神龍困於螻蟻可勝嘆哉白此書自序其生平云昔)
(與蜀中友人吴指南同遊指南死於洞庭之上白禫脈慟哭炎月伏尸猛虎前臨堅守不動遂權殯於湖側數)
(年來觀筋肉尚在雪泣持刃躬申洗削裏骨徒步負之而趨遂丐貸營葬於鄂城其存交重義如此又與逸人)
(東嚴子隠於岷山巢居數年不跡城市養竒禽千計呼皆就掌取食了無驚猜其養高忘機如此而史傳不為)
(書之亦為未盡)
李太白集注卷二十六
