方洲集卷六
明張寧撰
七言古詩
柳塘為吳江題
東風吹林楊柳長依依裊裊迷横塘密葉藏春鶯語早
飛花撲地燕銜忙塘中水添時雨足颺綠浮青近華屋
屋底閒人醉出遊桂棹蘭橈泛深曲坐聽林外桔橰聲
行近漁舟和濯纓青藜杖緩簷陰合白苧衣涼潭氣清
荒聞境物堪長保鴻雪鴉煙情未了不及西湖十里香
猶勝蕪城兩堤草
自寫松泉圖題以寄意
若欲窮黃河源星槎虎符行路難若欲登蓬萊山列仙
真宰當玄關勁風弱水不堪即飄如落葉辭柯還故鄉
迢迢滄海曲十里青山一茆屋山下泉聲日夜聞山頭
樹色陰晴綠樹色泉聲春復秋歸雲過月共悠悠乾坤
遺我古來物世間萬事皆浮漚閒時倚望終晨夕轉眼
光隂真頃刻勞逸悲歡各自迷千古浮生如一日如一
日無窮期醉人已醉醒人知涼風瀟瀟吹鬢絲松煙竹
露含清滋高山流水從前意綠綺無弦彈向誰
層巒秋霽為諸立夫題
秋風吹雲秋雨晴羣山滌翠羣峯明天光下際澤氣隠
一碧萬仞青螺横山高石峻無蘼草桂館蘭房淨如掃
振谷天球練瀑飛障林霜錦丹楓繞采蘋誰汎小蘭舟
急水迴塘不自由雲端笙鶴來何晩澗底荆薪人白頭
題劉公瑞松琴卷
君不聞沉香亭前鳴羯鼓翻厭絲桐汚人耳新聲媚質
兩浮靡世好難憑每如此屏山隠者愛幽尋山下青松
横素琴紛紛紅紫久無色消盡人間金革音蒿萊滿地
迷煙雨一曲吳謳亂宫羽鍾期長往梓人亡日落天低
秋思苦
汪僉憲母孺人壽意圖
丹丘石室芙容峯金輝玉爛瑶華宫三千綽約風埃表
十二雕櫳雲霧中地靈天保人時好元氣融熙人不老
嚥嗽玄和玉液泉茹餐沆瀣金光草南州阿母婉清妍
前身恐是宫中仙凝真不藉姮娥藥度世暫别崑崙天
爾來三萬六千日海屋籌盈纔九十富貴元無薄命人
神仙自有長生骨畫堂六月南風涼水晶簾捲龍涎香
蘭孫桂子煥人瑞鳳冠鸞誥回天章何人索隠鉤玄藏
方丈瀛洲忽相傍靈貺無聲入畫圖壽徵有象開屛障
南岳夫人宿駕還麻姑東海未離山惟應西母雲軿近
自捧蟠桃薦白環
畫蘭為李載章大尹賦
君不見春風二月三月天桃紅李白紛妖妍清歌妙舞
歡未了落英滿地生愁煙又不見天南海北荒村道極
目萋迷總芳草牽愁引恨不知名可惜流年為情老人
生光景何匆忙歡娛易過哀思長楚鄉舊憶今無恙湘
江水碧湘山蒼晴日宜晴雨宜雨幽谷年年悄無侣榮
枯喜樂兩超然老去心期只如許歲月悠悠忽復殘微
霜欲度曉風寒依悽共結同心約淡薄誰將冷眼看百
畝幽芳連九畹佳人一去何時返舊遊衣珮向誰邊白
石野篁孤月晩草色逢春處處芳公門桃李滿康莊惟
應老謝庭前植卒歲長含雨露香
唐人鈎欄圖
君不聞天寶年中樂聲技歌舞排場逞新戲教坊門外
揭碑名錦繡鈎欄如鼎沸初看散末起家門衣袖郎當
骨格存咬文嚼字瀾翻舌勾引春風入座温年少書生
果誰氏弄假成真太相似左呼右閙只自如博帶峩冠
竟誰是衆中突出淨老狂東塗西抹何狼獊解令笑者
變成哭直教閒處翻成忙粉頭行首臨後出眼角生嬌
眉弄色從前人物空自譁一顧廣場皆寂寞障中撾鼓
外擊鑼初來隊子後插科朱衣畫袴紛相劇文身倛面
森前儺拿生院本真足數觸劒吞刀并吐火千奇百巧
忽不前滿地桃花細腰舞酒家食店擁娼樓玉壺翠釜
蒸饅頭稠人廣座日卓午捧盞擎柈爭勸酬眼中不類
心中事嬉笑相同饑飽異可憐樂極易生愁回首斜陽
忽無處悲歡離合總虛空好惡妍媸變幻中世間萬事
皆如此何必鈎欄看畫工
題沈石田雲山圖
青山白雲無處無幽人寫作雲山圖山荒樹老雲不散
落日未没春愁弧蘼蕪滿地王孫去鶯燕無聲春已暮
容谷佳人白髮新清明寒食傷心過
葡萄歌
君不見貳師城外行人稀葡萄滿目秋離離初年托根
古城下歲久漫與城垣齊城下居人日爭樹伐幹分根
不知數一葉寒聲動地秋盡入城中酒家去萬里征車
大宛回離宫别觀一時栽苜蓿榴花爛相照知是將軍
西域來火雲亭亭天伏暑滿架繁陰涼似水屋裏蛟人
坐泣閒海底蒼龍蟠不起眷兹歲月幾悠悠捲蔓何人
入具丘雨露不忘中夏澤冰霜長保故園秋故園風景
今寧好名馬千金野田草惟有年年客土春至今猶說
漢朝人
陳啓陽風雨二竹圖
落紅滿地春將半細雨斜風玉零亂槿籬蘿屋兩三枝
翠袖低垂白石爛太液池邊萬歲山上林幾許非人間
掖垣埤闥春陰裏記得題詩晩直閒
春風淡蕩湘中林桃紅李白春光深林隅菉竹密如櫛
羅綺不到蘼蕪侵羲和南馭西風蚤勁節青青老還好
君看舊日競春芳不及湘林路傍草
刑科錢士義陞山西參議臨行以流泉小幅求題
書此見意
洞門高閣春多雨鳳沼無塵漲新水九天空翠潤生香
一道微茫清徹底分流日夕響成雷白石蒼松飛浪催
餘波萬里沾枯槁始信黃河天上來
為張彦暉寫蘭竹題
懸崖照水生叢蘭杜若洲空修竹寒光風夜轉吹不落
國香倒拂青琅玕涉江遠道誰堪采晩節平安應未改
夢中猶自憶同心楚鄉風雨知何在
一笑山琴月盤倚醉石
迢迢鬱林州渺渺扶餘國截斷洞庭波蒼茫古顔色空
庭懸磬白日孤四無完壁生蘼蕪殘刓敗紐鍾鼎破稜
層斷骨蛟龍枯不堪元亮眠不下元章拜醉來半倚醒
半憑側對青山不相礙彈琴聲益清候月影先在空山
寂無人兀立如有待昔為誰家物今為吾所愛今來古
往復幾年問石不語心茫然失亦不足悲得亦不足憐
世間萬物皆暫有大夢未覺爭媸妍李文饒牛僧孺愛
物何同愛身異間關進退互不持縱有珍竒焉足計載
鼓紛亭操載歌謫仙詞青天湛湛知音少一曲秋風兩
鬢絲
文與可雪竹為劉揮使題
陰風吹雲時物換六花漫空大成片琅玕凍折鳳翻巢
素羽離披玉零亂淇隈晩霽天籟寂湘浦宵寒旅行斷
長川巨挺千畝荒曲水幽叢數竿短清如映誦老儒紳
勁如瘦馬藍關人羝窖天荒節猶立鵝池路險戈前陳
一寒范叔故如此半死袁生未是貧事當憂患見君子
時到否塞回陽春虔心苦節終無改毅色英標暫如晦
九成合樂笙簧齊四海同文簡書在進登廊廟更華顯
退處山林亦瀟灑不遇凄涼冷落時寧知遠大堅貞態
湖州太守時宗工奎光斗氣交蘢葱文章不減中古士
畫法稍過東坡翁高堂素壁三日卧毛骨彷彿臨嚴冬
晴雲秋月塵埃斷鑒定還須問潞公
為吳汝輝題杏花鷄
枝上杏花紅盡吐枝下鳴鷄日當午千花萬花錦作堆
大鷄小鷄鴈成侣落英點羽浮霞輕華風不動香塵生
羣雛狎母競啄逐孤雄竦眄緣花行東君為恐春歸蚤
暗促晨聲報春曉狂蜂浪蝶卻不来惜花又怕春情擾牝牡
塒樓健息滋栽培秀實趁芳時伏烹奮門耽花老却笑
長安遊俠兒
吳汝輝任月山公子醉歸圖
清秋灝氣連山區貴遊子弟行相娛崇光豔色凌丘隅
景物似與尋常殊文魚泳躍珍禽呼金池瓊島周糢糊
老樹眩若紅珊瑚被服綺麗雲霞敷冠履美好玉帶紆
雕鞍寳馬交通衢青黃赤白紫駁盧驥騄騮駥騋騊駼
矯如遊龍捷飛狐一一盡是千金駒上騎五色餘僕夫
窄襟短後纓曼胡矬幘隘袖襍裯襦錦囊繡襆垂流蘇
武儀文具步技俱負乘總是蒼頭奴想當初筵列行廚
新豐美酒千斛沽興來一飲三百壺出門初旭歸及晡
去已矜肆歸豪麤一人醉俛先羣徂一人卻顧迴頭顱
一人偃促思長驅一人酣僂如曲瓠中有甚者雙夾扶
垂首鞠背同擒俘行從輻集高陽徒瓶傾罍罄恣餟餔
呌呶突兀口囁嚅蹙立睥睨行連&KR1568;攀鞍捋臂掀長鬚
前不辟人後不趍溷䙝不異鷄與鳬月山老手寫此圖
無乃作鑒昭蒙愚詩書明訓慎勿孤一日湎喪終身汚
君不見嘉賓式燕醉若拘五陵遊蕩無時無
趙千里赤壁圖
大江東去飛濤急故壘西邊壁垂赤玉堂學士天上人
兩度隨攜漫遊客放歌一曲下中流洞簫倚和言更詶
清風明月不須買欲與元化相周游酒酣袒卧蓬窗窄
不覺東方已生白再來又是孟冬時過眼江山忽殊色
披荒履險登崔嵬劃然長嘯山應頽迴舟蕩入鴻濛裏
時有孤鶴横江來平生到處多佳遇海市登舟亦竒事
文章變態發雕龍意象飄飄夢中是鐵騎長駈欲閉關
前珠後壁煥斕斑伯駒圖畫鮮于字二賦長流天地間
巢松幽人吕山下收藏不惜千金價清秋明月畫樓開
應有虹光徹長夜
題山水畫
東風雨足春芳早天鷄一聲春已曉陽烏飛立扶桑顛
紫氣虹光繞雲表南山煥聳青巑岏北山突兀蒼龍盤
飛泉出峽山欲動眼前似覺天河翻松山檜栢連崖嶂
樓閣亭臺迷遠望行居坐作總優閒斷隔紅塵幾千丈
松飄晴雪落鷗沙想像吳興學士家墨妙亭中調舞鶴
碧瀾堂外泊浮槎抱琴有客穿花塢吠犬鳴鷄日將午
主人聞客未褰裳童子迎賓倏開戸白雪陽春曲暫停
好乘清興共高登蓬萊方丈知何處羡門安期焉可憑
江山風月應長在山下遊人歲更改己見朱顔換白頭
未會桑田變滄海古往今來事共然榮枯開落事相緣
不如徧歷佳山水日日相攜上酒船
漁村圖
荒山野水通漁浦浦山漁家隔芳嶼放棹晨炊北渚煙
聯蓬夜宿西巖雨停罾晒網收鸕鷀彷彿瀟湘日暮時
不知何處乘桴伴猶唱三洲估客詞
看桃圖
枝上花花下人紅芳與綠鬢顔色驕青春花開滿枝還
結子人生莫作浪遊身
和張汝弼贈黃時英韻
垂楊茂草西湖路有客攜詩笑相顧平生解作子長遊
一舉能輕季倫富三江風月五陵花軟紅香土迷繁華
當時壯觀老猶在欲凌倒景餐晨霞
三月十四日壻劉希仁遨遊馮氏湖亭風雨夜作
已刻始霽冒濕而前卒成勝賞呈同遊諸公
湖山夜雨催春急鶯燕無聲曙猶滴東風似是惜春歸
淡掃隂雲漏初日從來晴好雨亦竒雨晴沓至添華滋
人間盛事常不滿逢歡便作快心時
金蘭竹石圖為王廷光僉憲題
瑶碪玉杵鏐霏皎鳳膏膩滑狸毫繞都將麗水岸頭沙
灑作湘臯畹中草靈均珮重絡索乾湘妃菊衣秋染單
琅玕鬱密錯刀碎鸞翎旖旎商飈寒君不聞同心之利
堅可斷請看南山黃石爛
林良九鶿圖
番禺畫史何好竒以鷺作路思作鷥孤為一世功名路
九擬魯論君子思古來工藝皆有諫此畫於人亦深鑒
翔集低昂斂鳴縮舒近時臨容止變舉者忽下去忽歸
半窺魚躍半防機藏形不向青邊立蔽影多從白處飛
寒塘淺水黃蘆葉暫寓旋消鴻踏雪人物雖殊戒慮同
座右箴銘為誰揭
戴文進山水為王君載題
朝陽出海東方明巖西宿靄和煙横林空花落春欲暮
時有戴勝桑間鳴小舟一葉行還艤載得圖書滿蓬底
山光水色不勝情未轉崖陰似千里西湖歌舞日悠悠
錦纜牙檣總貴遊安得荒閒如此地與君同泛米家舟
謝杭醫夏時彦
錢塘名醫夏克和我曾倒屣邀經過當時橘井深幾許
至今孫子揚餘波烏金素服黃絲帶金匱青囊皂油蓋
肩輿朝出暮歸來常有鄉人候門待友竹高人王瑞之
秋來遺我雙魚書書言女弟膺劇疾病纏弱女眠將徂
世芳太守憐弟婦倉皇共訪回生手感君匕劑起沈痾
五月春陽轉枯朽白頭有妺復有甥太守兄弟家和平
伊誰大惠忽致此何以上報瓊瑶瑛煩君為謝殷勤意
新章早托鱗鴻寄贈金自古不如言交義由來迥忘利
老我方洲筆硯荒愧無佳句為傳揚惟應子益遺書在
不用當時玉局方
捕魚圖
商船竟夕發蓮棹懷晨遊勞歡兩難久不及漁家舟三
江風月五湖景婦子相隨到白頭
江天欲雨圖為隂僉憲題
大山昏冥小山黑萬樹迷林江變色老龍吸波倦出海
少女驅雲未行急白日晝隠西郊陰欲雨不雨愁人心
傳巖有客晏猶卧莫待旱極方為霖
畫石谷圖送吳提學陞雲南憲使
石谷山頭雲晝開石谷山下泉縈迴谷中主人欲高卧
霹靂一聲驚夢回六經膏澤已漸被四方霖雨遲滋培
大川舟&KR0008;小如葦惟有圖籍江南來
五言律詩
北行别友
去去青雲路何時更盍簪西風遊子恨落日故人心報
國憑三策論交薄萬金寥寥塵境外詩酒卧東林
送黃掌教
泮水官初滿臨岐意黯然風雲千里道雨露九重天碩
學推程顥清才數鄭虔願言行莫緩臺閣正求賢
張世清愛竹軒
辭官歸故里種竹已成林掃葉容春笋編籬護晩陰清
風如有意明月本無心幾度臨軒坐煙消綵鳳吟
寄劉珙弟兄
不見諸賢久空懸每日思大兄膺就業叔子盡能詩歲
月嗟長往功名未有期自憐遊泮水空憶少年時
領舉别武林主人
别業幽棲處攀緣及上方地深松葉暗天近桂花香館
客逢華薦居人饋玉觴青雲從此去回首意難忘
題閒居詩卷
一㕓吾所受三徑舊嘗游自有閒中樂其如物外求煙
霞居散地人事付虛舟見說軒中客而今好白頭
綠陰清晝堂
山中有高士結屋住巖丘樹密烏聲亂林深鶴夢幽雲
來疑向夕風度欲驚秋何日尋三徑相期避暑遊
送安二兼簡令兄仁遠
故人不可見令弟早相知文采京華自威儀伯仲推雲
深江樹黑天遠鴈書遲若問同袍者悲涼比舊時
寄崔惟正
瘴海風煙息江關别意長思親愁未了憂國意難忘一
將城東壁孤軍歷異鄉功名當此際慎莫厭風霜
齊壽為沈秋官作
世治憂虞外身閒疾病稀秋風雙白鬢春雨兩斑衣結
髮恩長滿齊眉願不違同年復同老鸞鳳竟于飛
寄劉世經
一别隔千里天涯日日心草深蘭畹路雲滿薜蘿隂往
事翻成夢孤懷只自吟相思不相見情到忽沽襟
送王給事使滿刺加
聖主重遐荒天書命夕郎樓船浮瀚海冠服被蠻方島
嶼三韓近風雲八表長兹遊未可倦重譯又來王
送人冠帶還吳中
自領公車召十年今始歸忽驚文采别未覺鬢毛非落
日迷烏鳥春風動錦衣慈親正強健此樂願無違
送常州王經府
三年勞贊府千里覲長安政為傳家熟清因近俗難煙
雲江浦别風雨郡齋寒却愛難兄弟聲華總未闌
思親
記得高堂别俄驚信息稀夢隨青草極目斷白雲飛晩
色應催鬢新愁欲滿衣庭闈有難弟非是莫㤀歸
題赤壁圖二首
孤棹臨江發中流晩色開相看今夜月曾照幾人來世
事更棋局浮生落酒杯扣舷清興發況是洞簫催
吳魏忽已古江山遺至今年華互流易詩酒重登臨宦
逹悲前事清遊契宿心無端孤鶴夢回首夜沉沉
和楊同府閒雲晩興
本是無心出歸來晩更閒風高防遠散雨小幸時還淡
薄秋林外寒停夕照間同行五色伴歲盡未還山
題劉曜卿畫
青山迴北里白水繞西隣世路悲寥落煙霞愛隠淪柳
邊垂釣者花下抱琴人不是懷長往明時蚤乞身
挽劉孟庸
衣冠歸舊族儒術自皇元落日迷滄海青山滿故園衰
麻悲令子朞杖哭遺孫海外諸朋友傷心入夢魂
題王子久畫
地域分吳越河山閱古今江空寒鴈下天遠戍城深宦
達悲長往暌違負此心何當隨釣叟歸卧北巖隂
題畫
綠水明遥浦清巒發曙光舟人迷蜀道估客望沅湘近
渚江蘺熟盤雲曉鴈翔懸知登眺日懷古使心傷
菊樂
未發先期賞臨開不倦遊杜陵嗟有淚彭澤故多愁詩
化寒香淡情甘晩節優宜男空自好對此共忘憂
寄吳興前輩
懷人不可見名譽重相傳詩酒閒居樂箕裘令子賢鶯
聲茆屋雨草色暮山煙惆悵天涯路吟成倍黯然
挽富太守
不識荆州面常聞竇老賢一官成白首三世共青氊夜
月磻溪路春風杜曲田傷心懷往事草色自年年
送張璉下第還大興
共是天涯客那堪復送君感時悲賈誼下第惜鎦蕡滄
海漚波遠青山鳥道分聲華久自著聊復歎離羣
為姜用貞題梅
海宇年芳盡孤標晩更竒不緣風雪裡那見歲寒姿止
渴慚無補調羹已有期逢人如有便莫負隴頭思
挽人母亡
萱親不可見令子竟何依落日啼烏鳥晨風動綵衣傷
心看隴樹清夢引慈闈為問王孫賈誰應望汝歸
曹以安仙桂堂
華屋臨仙境高標遠世塵誰移天上種為有月中人香
和金蘭遠陰連玉樹新于今堂下景併入杏園春
送張璆二首
客裡相逢好臨期益惘然歸心吳苑月鄉夢楚江煙雲
水經千里星河共一天重來應未卜塵榻為誰懸
五月都門道長歌送遠歸北來青草歇南望白雲飛久
病慙余拙高懷似爾稀江湖舊遊事此别定多違
世德堂
不見高陽里華堂似太丘九州垂遠裔千載繼遺謀婚
冠酬嘉會登歌集勝遊猶疑羣從夜星象動高秋
登方洲一笑山
徙倚出前除登臨極夜初月高墻影盡風淡樹陰疎步
緩行堪久歌闌思有餘瀛洲在天上吾復愛吾廬
貧樂窩為王本正作
陋巷無餘地破廬常見天往來渾不覺老去欲忘年世
味閒中豁冥懷澹處便浮雲門境外詩酒只陶然
歲寒圖
松竹有晩質野梅寒共芳穠華看又歇疎冷故如常廟
用期同調居閒欲並藏相知自相久非是别炎涼
詠竹寄所知
地僻種元少年深生漸滋向無當路笋時有出林枝晩
翠遲堪並春紅近亦宜陰森聊自爾慙負雪霜知
哭劉緩齋
横涕強吞聲愁懷百倍生一家摧柱石七縣失耆英零
落春秋筆虛微月旦評惟應天上月清澈似君情
竹鶴老人畫為徐時用題
山水藹清妍吳東三月天雨中聞社鼓樹裡見炊煙詩
景誰家屋閒情野渡船無人共登泛斜日下長川
雪中偶興
晴雪萬山深蒼茫曉尚陰泉聲來絶澗寒氣積疎林盡
道豐年兆誰同卒歲心灞橋驢背客詩思正相尋
為楊廷獻題畫六首
山色青無際溪流綠漸深淡煙依遠岫疎雨過平林不
見輪蹄跡惟聞鐘磬音何當去城市來此極招尋
僧舍煙雲表人家木石中亂山迷遠近流水遶西東犬
吠穿蘿月猿鳴落葉風曾逢隠人說廬阜路相通
度壑飛流急緣溪狹徑長松杉圍古寺鷗鷺下迴塘舊
訝周顒隠今無賀監狂惟餘林下叟淳朴似虞唐
山峻容過鳥溪深隠釣舟平生不到處今日偶來遊迤
邐踰青障招尋近翠樓桃花流水暮歸路使人愁
路僻無忙步林空有遠情幽尋行復坐詩緒亂還清水
到荒磯絶雲依野樹生何時休世念來與爾同盟
名郡浙東西耶溪與霅溪水平吳地落潮長越山低楊
柳藏鴉密芙蓉隠棹齊何當尋賀監來往日攀躋
成化甲辰七夕立秋有作
立秋逢七夕不減歲朝春天上佳期協人間俗事新炎
涼俄代序時節併催人蕭瑟梧桐葉相隨野鵲頻
聞蕭姨訃慰内
只記生離日那知死别年素懷常自省真信托誰傳姊
妺雙成念夫妻未了緣從今東海月空照薊門煙
水竹圖
漠漠孤煙合盈盈一水深汗青誰涉採猗菉自行吟野
色將秋思江聲併夕陰可憐桃李月風雨斷幽尋
松泉軒
松葉緣溪密山泉夾岸流雲深常蔽戶石礙僅通舟鶴
宿庭中月廚分澗底秋曾逢軒下客為說似玄洲
五色牡丹
五色名皆具千金價不賒相看真似錦比美更無花瑞
鳳銜天詔祥雲夾日華沉香亭久廢變態更誰家
挽宋舉人
四舉皆不偶一生良苦辛貧無青眼客死負白頭親牢
落愁中事悲涼夢裡身生平清誼在腸斷故交人
竹林七賢
深竹暗浮煙羣公樂事偏高情動寥廓清論入微玄豈
是巢由侣何如沮溺賢其誰匡典午勲烈照遺編
坡翁雪月二竹
歲晏暮山深瀟瀟雪滿林影偏銀鳳下聲細玉龍吟獨
抱平生節誰同末路心惟應松栢樹寒日共蕭森
明月照幽篁天空夜氣涼繁陰連密地清影亂疎行雨
雪傷遲暮風煙怯老蒼何如今夜景瀟灑勝浮湘
至德清有作
野樹荒煙路重來十五年溪山如有待人物故依然漁
火明寒浦菱歌起暮船長橋今夜月桑梓影重圓
酬張箎用來韻
自廢登山屐長懷漉酒巾風雲遊子暮魚鳥故園春聽
雨興思遠臨池得句頻林泉高致在詞翰近尤新
重遊金粟寺有作
溪深通小艇山峻路層臺林葉經霜盡河冰近午開閒
雲僧出定舊雨客重來擾擾浮生路經過知幾迴
舟次濟寧遇雨寄孫廷昭大參
一自同官後于今又幾年相逢真偶爾分手各依然舊
事憑誰問新詩覓鴈傳天涯不可極煙雨過前川
草庭
幽亭何寂閴芳草不知名花落東風淡鶯啼暮雨晴閒
中隨意綠空裡過愁生惟有濓溪趣年年任化成
憶母
慈母殁七載癡兒尚一身天涯常有月堂北更無旽虛
室鷄羣散荒園野苧貧平生勤苦事日遠益悲辛
唐安八景為尹朴之賦
東湖夜月
雲淨水悠悠空明一色秋夜涼珠淚重風淡桂香幽放
浪袁宏渚清真庾亮樓其誰泮宫裏登屋候西流
高閣紅梅
寂閴古城東猶遺雪後紅人無前日興花異舊時容遠
道憑誰寄新詞愧未工綠陰高閣下零落負春風
天目曉鐘
山闇樹冥冥潮音振海生斷依殘漏盡喧襍曙烏鳴遠
夢驚長樂迷途想化城如何長往客猶著夜衣行
市橋官柳
風暖乳鶯啼春來處處齊晴連官道狹寒暎酒帘低搖
落應相待繁華莫自迷猶勝離别恨生長灞橋西
西江晚渡
天晩路悠悠歸心急暮投水聲喧語笑人影亂浮漚誰
擊中流楫猶閒野渡舟濟川須及蚤斜日下滄洲
白塔斜陽
野色荒涼處山空日未沉僧歸黃葉寺犬吠白雲林塔
影凌秋霽鍾聲送夕陰無因駐清景餘興得幽尋
前村牧笛
沓靄山村靜悠揚草路遥調高初上隴聲近漸臨郊落
日凝寒岫悲風動柳條太平民事好日日換新&KR0008;
岷山晴雪
古澹色常在蒼茫勢欲崩陰風吹不盡寒日照還凝夏
迹懷神禹唐章重少陵豐年欣有象佳興會堪乘
龍江八景為康僉憲題
南畝農耕
沃土饒生意芳村托比隣西城初卒歲東作又乘春食
力真吾事全生仰至仁此鄉深化育應有帶經人
北山儒隠
盛世多才逸山居近市喧不矜高士節聊托野人羣絃
誦消寒暑柴桑見子孫如何冥寂士薄暮起移文
石橋秋月
白石卧滄波冰輪度玉河地高秋影重天近夜涼多清
賞誰將共幽懷奈爾何會逢題柱客同和謫仙歌
龍穴曉雲
神物何年化行雲日靄然靈氛迷石洞翔影落沉淵豈
是無心出何因有夢傳田家鎮相望霖雨自年年
尖峰樵唱
雲重碧山深行歌度遠林迴風傳逸響空谷振流音勞
苦還相和招呼擬共尋聞歌盡回首誰會買臣心
横浦漁舟
疎柳繫扁舟年年水上頭雨晴人共發風急夜相留酒
伴多同醉船居未解愁此生聊復爾何用著羊裘
山寺晴嵐
縹緲帶春霏山深野寺微淡隨香靄散濃暎雨花飛困
鶴驚茶竈閒僧閉竹扉明朝去遊覽擬著薜蘿衣
獨岡晩照
孤絶羣山外斜陽落未沈餘光迷鳥陣流彩入楓林曠
望愁將夕昏黃思不禁桑榆景猶好誰肯惜分陰
題姚公綬山水小幅
幽意寫不盡萬山深更深白雲無出處綠樹漫成林啼
鳥醒人夢流泉淨客心何當隨釣艇看弈草堂陰
夢劉公瑞
形影久云絶連宵頻夢君布衣仍潦倒病髮亂繽紛似
别驚相見將言悄不聞平生最深契夢斷一銷魂
送陳知縣
共說難兄弟才華信合并龍光雙劒白鶴夢一氊青擅
學諸王字能通大戴經鳴琴花縣日春滿卓公庭
舊朝靴
記得初成日先朝禁直臣動移當輦轂步履上星辰待
漏清霜滿乘春玉鐙新舊縫時綻裂猶有玉階塵
戊辰中秋日得舍弟歸信已至江口
宦跡茫無際歸期定已聞素懷同月滿積思共秋分漢
傅功名異眉翁骨肉存白頭俱永感臨見却銷魂
吳孟章自樂山八景
野仙居
自有丹丘地疑逢萼綠華繞門多槲葉臨水盡桃花不
類人間世真成方外家平生出塵想蓬褐更清嘉
老農窩
莘野無餘業成都有薄田茅簷容犬宿草具近牛眠炊
借隣家竈烹分土窟泉西成與東作歲歲此盤旋
留雲亭
山近氣常聚林深風漫吹非因朝作夢因為雨催詩窗
幔垂還入爐薰散不移從龍今出岫舒卷共相宜
得月澗
一碧淨無塵清秋月滿輪天空光亂水風蕩影移人舉
酒邀何及登樓賞厭頻嬋娟長在目幽絶異通津
引泉渠
疏鑿近山陂開雲導玉脂岸迴斜沁圃石矗細通池溪
雨漲來急野花流到遲因之想清渭欲訪鄭當時
青華洞
地遠芳林匝巖開側徑紆雲扉風鑰靜羅幔月燈孤偶
此尋丘壑憑誰入畫圖曾逢異人說深處似蓬壺
紫煙臺
突兀承蒼漢空蒙生紫煙登臨飛鳥上望到夕陽邊氣
接雲林洞光涵月澗泉香爐峯下景同此類超然
蠧魚軒
墨氣濃侵辨蟲痕細繞邊自因當膝破無復可人懸竹
汙消遺簡芸香落斷編茶搜并日晒莫笑腹便便
雲峯東麓(題林侍御墓一首)
生孩尋失父成葬荷堯夫天啟三公地人嗟五父衢西
原喬梓合北隴鳳鸞孤想見焚黃日還應哭幼雛
山溪晩興
樹色逢秋淡山光薄暮佳吟看風墮葉坐覺水生花野
景周遭在幽情一倍加日斜人不見惟有過林鴉
翠巖
松栢連崖岫軒窗匝薜蘿門臨蒼玉案人在綠雲窩路
入三茅洞行經七葉坡日斜天宇淨空碧罩青螺
半閒
動裏心常靜忙中樂自由租庸長預了子姓早分憂事
辦多臨弈耕餘便出遊何如賈秋壑名地總虛浮
送侯方伯赴河南
聖主念生民雄藩列重臣金章辭玉闕寶馬曳朱輪南
粤仁恩在中區事業新會看嵩嶽裏幽谷發陽春
方洲集卷六
