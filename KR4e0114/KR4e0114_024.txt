方洲集卷二十四
明張寧撰
墓誌銘
義官力本許公墓誌銘
海鹽袁花里許氏舊族也先遠失傳家譜斷自四九仕
元提督為袁花始祖二世千六三世曾一四世盛甫五
世海州同知國器六世文英府君生三子其季諱禎字
叔祥號力本是為義官初同知公有機鑒知從子厚材
戡濟險舉全業付之遭時多故竟以訟蹇致凋落再傳
至力本承父命讓遺業與二兄孑居東墅始鋤治啟闢
經營搆締田宅園池之勝漸出舊觀又善用人力雅達
地利童奴廢壤皆就作食輸勸賑貸祭飬宴會之資無
不給具及親殁哀毁特至斂葬祥禫備極情文庶幾終
遠之道久之子紃為賦稅長乃營别業日以詩酒琴奕
自適雖入粟授官性尚閒曠不常御官服時乘小舟縱
匹騎漁獵於荒林野渚之間意趣所便樂而忘疲不知
老之將至成化甲辰二月十六晨起沐浴更衣召子孫
戒飭遺命以廩粟分予諸小疏戚有差無疾而卒距所
生洪武二十七年五月二十九日夀八十有八配張氏
有賢行先卒子二長即紃次紳蚤世女三鄉士祝淇馬
禬翁璇其壻也孫男五洪蚤孤娶王氏清周氏滋俞氏
潭娶祝氏而夭瀹為弟子員娶祝氏曾孫男三人尚幼
紃以是年十月十六日葬柩於先壟之次奉行狀乞銘
予嘗聞舉墜器者無全功任重負者無餘力力本翁以
末裔起家宜草創不暇考其所成章章明備至其於老
壯貴賤死生之際又復從容不滯其才固有過人然能
卒遂之者蓋以紃為之子也予交紃久知力本翁事輒
序論如狀而系之以銘曰蚤能振宗晚能釋俗富慮多
事夀慮多辱先民所履智者是程始末順度富夀安榮
奕奕丘園鬱鬱喬梓天佑其全爰錫嗣子
澹軒先生墓誌銘
先生姓許名珣字士章號澹軒世家海鹽三都祖樂耕
處士諱政益元季以勇敢稱於鄉考菊莊先生諱伯全
母汝氏菊莊領舉官至樂安教諭先生從宦四方得家
傳之學博通載籍尤長於書為人温雅靜愼無謔言慢
貌文章主於明理不事華藻累屈於場屋綽有時名正
統丁夘領鄉試第六人明年會試禮部授安溪訓導抵
任未朞以母老援例歸飬初主劉氏家塾及是為布政
使白公圭延聘弟子益衆御史劉泰市舶提舉鄭延兵
馬指揮向昭州判張彜知縣費琦縣丞劉宗朱瑾舉人
虞勳姚禎寧雖不敏與經歴弟寬亦皆承教從士大夫
之後其間或出或處彬然相望為許氏門人初典應天
府鄉試屢為河南陜西江西徵聘凡三為考官所至皆
得士配碩人朱氏生子男二長名晉邑庠廩膳生娶王
氏次名常娶李氏孫四翰翀翮翓生於永樂壬辰九月
十三日卒於成化甲午正月初七日春秋六十有三疾
革時神氣不亂有辭世詩示後言多經則後三年丁酉
二月二十七日葬柩於先塋之次謹按古禮葬必有志
寧謹述其大略刻石納諸墓下以垂久遠若夫才行學
問之淵懿其平生詩文具見家籍後當有傳非寧所能
盡也銘曰文士多浮薄而先生本於質舉業應時好而
先生根於理仕者騖進取而先生以親故窮其生才德
不獨善而能淑諸人以克裕其後誦詩讀書尚友於先
生者雖百世其將未巳也
松庵墓誌銘
處士陳公卒將葬其子璣以巡宰張翥所述行狀請予
為墓銘曰璣童子時常從巡宰公授書課熟知先人事
其言多質實願被以文使足以昭遠久幸甚按狀處士
名貴字仲和號松庵世居海鹽茶溪金粟里祖文德父
仲眞皆積德好儒隠迹弗仕母錢氏有懿德生公兄弟
四人長士傑次即公弟士華士信士傑以高夀得官服
而終士華為邑庠弟子員與士信皆蚤世公每哀念之
為人慈祥豈悌敦厚不華善經理家務積勤約以致饒
裕田宅生業至老益振蓋有璣為之子也妻朱氏先卒
時公年甫四十餘輒自斷曰吾見人多矣嫡繼偏私未
有不乖其倫者吾年且老幸復有子夫婦之念不可移
也遂終身不復娶璣配吳氏女一適步全孫男四長名
本娶陸氏次鼎祝氏次立雲皆未冠孫女二長適張鑑
次未笄曾孫男二本生源鼎生濟皆幼公生於洪武癸
亥八月十二日卒於成化庚寅正月初七日春秋八十
有八以次年辛夘二月二十九日葬於紫雲里白术山
之陽余交璣久嘗至其家及見公凡其言動雖老猶爾
雅狀眞能紀其實宜文而銘之銘曰禮始於夫婦恩始
於父子業始於稼穡本之固矣其末必碩不學而能有
美天質謂余不信視公之澤
陳處士墓志銘
海鹽金粟里陳處士既卒冢子本以予為父執求銘其
葬石嗚呼予固當銘也處士諱璣字廷用號竹軒祖仲
眞父仲和俱崇儒好義母朱氏有淑德生處士幼悟資
稟清朗沉靜寡言有機略能應世務治家以睦族力本
為先平生恥居人後常先事遠結納無所取應及遇變
故則人自為力緩急未嘗失措用是克大仲和之業為
賦稅長然性好周急扶傷而沮抑諸不負者人頗以是
憎愛之久之亦皆帖服年甫五十即以家事付本營壙
宅於紫雲里先塋之次暇日攜親友徘徊其間曰苟至
是吾事畢矣由其始終論之可謂能人焉配同邑吳氏
生子男四本其長也次鼎立雲春秋五十有七葬柩於
預營之壙予交廷用垂二十年始卒無異仲和甫卒予
嘗為廷用銘之今又為本銘廷用之墓俯仰之間蓋三
世矣予獨無感於其間乎哉銘曰維陳之先公實大之
維陳之後公實載之維宗及黨式克頼之豈曰無友孰
諒愛之公其逝矣誰及代之
虞處士墓志銘
虞氏為海鹽望族世多聞人數傳至清華甫博學能文
衆所稱許子仲埜國初爲萬石長以仁厚令終生子士
瞻是為處士之父益重儒術不與物競既没田宅多散
失業於是乎中衰處士早夜惕勵生聚休息十年而悉
復其故天資英毅儀觀偉然治家教子綽有禮法可方
古人所居有省躬齋秋水軒朴素清雅圖史畢具每延
至賓客輒命綱目通鑑與之語古今成敗事端拱高視
議論如流雖終日未嘗有惰容鄉先生顧孟時朱閔學
皆以儒學擅名於人少與可獨與公往来甚亟相愛終
平生處鄉黨自少以老下者可仰少者可師不善者可
以有憚一時宗工如姚兼善陳惟誠吕逢原倪懷敏輩
皆有詩文稱美可謂為善之應也配金氏子楫克家幹
蠱有父風娶馬氏庶子棟善承事長者娶許氏女二人
長適孫氏次適陳瓏處士名澤字巨川春秋七十有七
天順元年葬於阜山先塋之次銘曰行誠於身昭於人
名發乎近著於遠業承於前垂於後越是三者公具有
之謂彼不信請質銘詞
明故亞中大夫河東陜西都轉運鹽使司運使倪
公墓誌銘
成化二十年閏四月二十日倪公廷瞻卒於官子瑛傑
俊扶柩返於正寢卜以次年二月日葬祖塋先期以刑
部郎中錢塘陳洵行狀請銘墓石寧因按節其大者而
敘次之公諱顒字廷瞻别號居易世家海鹽曾祖富祖
潤考政舉鄉試歴官沙河縣教諭母張氏生公於宣德
己酉七月三日自幼岐嶷大父素達理數喜曰是兒必
大吾家長補邑庠弟子員領景泰癸酉鄉試第天順丁
丑進士初任工部都水主事丁父憂服除改兵部武庫
舉陞河南懷慶知府任滿陞河東陜西都轉運鹽使司
運使二年而卒春秋五十有七初娶海鹽處士王玉女
繼娶按察僉事金陵王濬女子男五人英邑庠廩膳生
配太常少卿鄭環女傑儒士配太常少卿何暹女俊增
廣生配温縣知縣鈕文女仁倫尚幼女二長適御史馬
暶子埊次適知府沈棨子光孫男七懷悅悌恂忱恒怍
孫女一仲弟璋義官季弟璠甲午舉人父母妻初贈封
承德郎武庫司主事太安人安人加贈中議大夫贊治
尹懷慶府知府太恭人恭人顯揚濬發厥有端系蓋公
初在郎署間治泉山東調兵陜西已著時譽及守懷慶
力盡所當為不肯少自暇賑荒捍患植善擊強薄賦正
供具有成蹟以禮法啟治藩府軍校諸妨民者人用康
肅羣小遂相與媒糵其短將假手甘心於公公覺白之
乃釋久之又有造飛語誣公簠簋不飾下西厰公議沸
騰窮訊一無騐事良解其名益章巡撫巡按者累奏公
政績優等先後被綵段羊酒誥命之賜及任滿去民擁
留塞道逡巡始散吏部兩舉布政司參政皆不偶始有
河東之薦臨行尚書尹公旻語公曰河東重地知君廉
愼老成暫借一行耳公念母老不挈家惟攜一子就官
其大率如懷慶而尤急其職務恤菑起弊蚤夜不遑盡
去鹽池宿澇利澤大盈而疾作矣臨終遺命諸子語皆
經常惟以不得終奉老母為恨平生所至作興學校科
第得人士蒙被恩私聞訃多失聲慟吏民皆欷歔悼惜
焉巡撫刑部侍郎何公喬新自悔薦用不早遣人護送
其喪嗚呼寧與廷瞻皆王氏壻洵予故人子與瑛皆鄭
氏壻姻戚遊從見知信明盡廷瞻孝友恭愼沈默坦率
徹内外予夢想斯在不肖南謫時廷瞻方入京别去二
十二寒暑赴河東時僅一會而去宦途履歴予實未詳
讀洵狀始知廷瞻内介外和執謙履果可謂得體用達
經權者矣惜乎甫踰下夀未見其止而遽已也嗚呼傷
哉銘曰洪舟載重兮有駛其行良驥善步兮孰回其程
金玉異用兮隨器著名介潔惟冰兮豐和惟雪累歲一
見兮移日而絶庭槐有隂兮階蘭有香德澤滋茂兮於
其餘芳
童家山墓志銘
成化丁酉二月臨海李處士卒後二年配張氏卒其子
太學生瑛與弟琛合葬於童家山不食之原生死之道
善夫婦之事終矣然皆窮無施不因以表識則美懿將
冺郡人潘大理禎周太守一清按察使高瑛陳選為之
狀事行及稱述論列詳盡無遺其信然乎則二老人於
君臣父子長幼朋友夫婦之間無一類有歉飲食言動
祭飬婚嫁無一事無節自成童在室至為父母以及於
老無一日不謹守禮法不獨其文藝工容僅見於外内
而已人常言事定於三諸君子之論合其信然矣夫婦
道常成於夫而子弟之賢未有不本於父師者處士蚤
受業於味菜翁家庭之教又從學勿齋陳先生宜其德
器清遠異於他人使得少見於用則宜家教國必有可
觀不止受授於一鄉也惜哉瑛在讀禮時即渡江至予
舍請銘墓石詞曰此先人臨終之命也寧以多病未答
今三載瑛請益勤孝矣哉仁人之後也雖甚斐陋尚可
以終無言哉謹取節於衆定之論而系以銘曰維蘭有
香蕙亦馨止維鳳有聲凰亦鳴止干將之藏莫邪其寧
止有茁其芽有飾其毛亦有餘光騰空徹霄
許一樗墓志銘
予友海昌一樗翁許紃用文卒予聞訃而哭及葬而銘
分固宜然苐念自甲午歲至今僅一紀耳既銘其妻復
銘其考而今又銘用文變故靡常親舊凋謝於余心獨
無大戚然者乎初用文始祖四九仕元提督始居海寧袁
花里凡七傳至考力本翁遭家多故克讓遺業與兄孑
居東墅攻苦率勞復大其業以是用文幹蠱甚蚤聞學
甚豫年十八習舉子業値母病劇繼罹大故憂勤積歲
遂棄其學尋以鄉大家長賦稅先業益振累田數千畆
居室千楹就食者踰六百指内需祭飬外奉賓客上輸
官稅下理私訟旁午紛紜不可舉數用文以一身應酬
其間各相給集未嘗力詘人有持許遠世系求合譜者
用文曰論得姓之原孰非公卿後况遠土族在斯得無
流裔相涉第以傳次無據不敢妄援厚謝遣之比嘗歲
歉應勸出穀備賑例得給官服用文曰紃所以為此者
父命也請以榮吾父有司從之勒石學宫以旌其義及
父夀終喪葬率禮吊者交譽先是弟紳夫婦蚤世子女
幼孤用文與妻撫育周悉婚嫁產業優於已出其厚本
類如此至於興弊起廢周貧恤匱之惠特末節耳晩年
舉全業各授諸子退處一樗小軒復號師仲冀以聞過
進德老而不倦軒之内列置圖史其外雜植花卉樂與
故人親戚觴詠其間至忘日夕成化丁未三月二十日
晨興覺少不豫遽沐浴更衣悉召子姪使各勉業光大
門戸言未竟而卒距其生洪熙乙巳春秋六十有三配
徐氏賢而先卒子男四清娶周氏滋娶俞氏繼居氏潭
娶祝氏早卒瀹娶祝氏為邑庠生有舉才女三人董銓
孫雲朱漢其壻也孫男七從子洪從女一適金淮嗟夫
人常言富則多事才則多慮鄉之齊民孝友文行聰明
果毅所不如用文者多矣而逸生難老乃或過之用文
勤一世汲汲不暇而暇復不久得非才富之所致此予
所以大為用文戚也雖然彼或富而無應務之才有其
才而無敦本之行求其始卒全歸者蓋亦鮮矣然則用
文之所以不如彼者乃所以勝於彼也盖棺事定尚奚
論哉銘曰洞孔之山孟冬之月昴直其南水旺其北祖
禰同塋夫婦同穴其終惟始其死猶生不覿其貌不朽
其生維天有星維地有水昭晰流傳百世無己
許碩人徐氏墓志銘
予友海寧縣許紃用文妻徐氏卒將葬命其子清奉行
狀詣予乞銘墓石按狀碩人諱某塔下村名族之女父
希賢母俞氏素名有家法碩人柔順聰敏不妄言笑克
孝父母服食未嘗先諸姊諸妹希賢甚鍾愛擇嫁歸用
文事舅叔祥甫姑張氏如其父母處妯娌如姊妹而加
敬愼之凡閨門之修隠然有則人益信希賢家法可重
姑有疾侍飬盡瘁及卒哀毁特至始總治内事躬績紡
以率羣下家業益振用文長賦稅常慮其督責病民遇
歲祲輒勸發私積以贍給貧乏由是内外疏戚皆安服
之用文雖有疾役緩急得所未嘗懷内顧憂用文弟用
行夫婦蚤世遺子女皆孤幼教飬嫁娶無異己子待侍
媵有禮雖庶孽恩意適均不自知為他人出也子男三
長即清次滋潭庶子一名瀹女三長適董銓次適海寧
所千戶孫玉嗣子雲次尚幼生於宣德丁未九月二十
日卒於成化甲午六月初三日春秋四十有八以次年
月日葬於祖塋之次狀又稱碩人在室為賢女既嫁為
賢婦有子為賢母予交用文久斯言庶幾可信因敘述
其事而系之銘曰狀所書銘之輿百歲之藏係爾夫
朴菴許處士墓志銘
嗚呼此寧姊丈許公之墓也公諱觀字用賓號朴菴其
先上虞人洪武間充調海寧衛小旗祖潤考普然妣陳
氏兄弟七人公居五子三瑛娶周氏琳高氏璋陳氏瑛
璋先後為庠生瑛食廩累就鄉試不第卒公老疾因喪
瑛益劇成化乙巳十一月卒於正寢距其生永樂癸巳
春秋七十有三明年十一月廿五日葬柩祖塋之次平
生謹重質直警敏不露能容人忍已恕過遠惡雖犯不
較甚則微見言意輒已其存也宗族可以稱孝鄉黨可
以稱弟官屬大夫士可以稱淳正之人譬諸布袍蔬食
雖無華美動人而温飽常需珍竒莫及非不恥惡衣惡
食者孰能知其可貴寧聞先府君初擇壻得朴菴於社
學童子寧方髫稚今五十餘年親戚如手足始終不見
其一言一動之妄謬視履考祥庶幾篤行君子寧垂老
窮獨耆舊凋傷於公之死豈直為姊弟舅甥之私哀也
哉敘而銘將以傳信久遠不敢不稱情也嗚呼銘曰鎔
金其汨兮璞玉其泐兮善人其殁兮嗟嗟斯銘来者其
可質兮
楊冢婦劉氏墓志銘
冢婦諱德順浙江都指揮僉事剛之孫杭州右衛指揮
僉事瑄之女兵部尚書徐貞襄公之外孫生於天順戊
寅十一月十六日成化戊戌正月二十八日歸同官指
揮使楊某冢子輅明年九月因彥憂子卒十月十五日
葬錢塘縣青芝塢楊氏祖塋之側卒之日父母哭其孝
姊妺哭其悌僮僕厮役哭其慈姻戚隣里哭其賢為劉
氏者悲其失愛女為楊氏者悲其失良婦更數日未巳
其舅氏時用進士狀其行略曰德順自幼善女紅饋食
其所主進不俟宿誡而精辦及時在父母側謹默如不
能言吾舅甥間至今能想其儀容而不習其聲言也天
性廉讓父母分以服飾若有慙色歸楊氏僅二年事親
相夫敬戒不改其故故兩家驩然無片言間寧長女妻
其弟舉歸常稱女姑之美與狀語多合而今又徵諸哭
死者之衆可謂定論矣天之於人夀夭予奪何其不相
當也予聞春秋女婦賢而得書有備見其歸老卒葬者
以劉氏才懿嫁為三品冢婦他日於輅當有服命之及
今雖育而不永然為父為母之事身已備嘗死於憂子
百世而下固楊氏之宗相也志其墓而銘之於禮也何
惡銘曰維崑之秀毓琅玕兮維湘之濕萎蘭蓀兮岐山
之鳳永失其凰兮延平莫邪終當復合於干將兮
亡妻唐氏墓志銘
亡妻姓唐氏諱貞眞字淑英其先為山東萊州人代有
顯宦祖威濟洪武初以軍功授昭信校尉調官浙之海
寧衛父鑑母王氏有二弟曰(闕)洪淑英年十四納吾家聘
後四年始克成禮為吾妻婦道有足稱者然以閨門愛
女未遑整理内務吾母蓋常教之惜乎未盡其懿而疾
作矣先是其父以兵機失律挈家謫戍浙東淑英以少
年遠父母心常怏怏至是有疾益加憂懣馴至不起是
雖天命有定亦人事醖釀之也自奠鴈及屬纊之辰首
尾纔十月耳時以衰門多故殯柩於先隴隙地後七年
其父以恩宥復官予舉進士適自京回爰欲成葬顧榛
莽荒蕪蛇鼠穿穴而柩木毁壞弗堪舉矣不得已而土
葬於祖塋之側用附於太姑焉嗚呼生不能保汝於一
年之後殁不能葬汝於七年之前反而思之無一可者
予罪孰辭焉中心之痛曷日而已乎繼今娶王氏女幸
其有子當令他日合葬我與其母於汝同穴不使汝無
祭祀主也嗚呼死而有知予則云然如無知乎遂刻銘
而志其葬實是年七月五日也銘曰唐之仲女張之冢
婦王氏有子唐寔稱母千秋萬年汝祀終古
亡妻王氏墓志銘
此有明禮科都給事中張寧妻孺人王氏之墓名瓊瓊
字秀瓊處士王公玉女年二十五適張氏初生子貽哲
承孫女蕙貞鸞祥皆幼殤長女恒吉許嫁杭州右衛指
揮僉事劉瑄嗣子舉次女恒清許嫁海寧衛指揮同知
姚雄嗣子麟子雲翰聘海寧衛指揮同知方剛女玉温
雲翰生九月孺人疽發背卒春秋四十有五成化壬辰
與先妻贈孺人唐氏竝葬海鹽縣開濟鄉祖塋於先姑
封孺人丁氏墓為昭穆嗚呼孺人死矣其世系事實寧
忍避遜而使之遂泯哉初孺人祖仕忠蚤孤曾祖妣翁
氏守節撫教長配倪氏生四子二女玉行一配唐氏生
孺人及二妹二弟濟寬唐性嚴時俞氏祖姑沈氏長姑
皆守節家居以禮法約諸子諸姪孺人長女又沈渘淑
慧盡愛之為擇嫁會寧喪婦年方二十孺人季父廣靈
尹用同為弟子員相知遂納聘踰六年寧領舉始就室
遭家不造父母素嚴肅難婦孺人甘心早作晏息無幾
微愠見於辭面及勅封父翥及母妻官秩時巳分俸歸
飬章服冠帔之奉實脫簪珥質衣服以資不足而自處
泊如寧屢奉差遣及禮節所得賜予雖薄物必先遺舅
姑夫黨餘及其父母至有不自沾口體者念未有子所
納妾羅氏許氏謝氏皆出其意撫諭諄復恩禮優洽年
少者親為梳整教以女工或有娠喜動顔色保護鞠育
不知其非已諸妾亦愛敬之若慈母景泰末寧嘗於燈
下草疏偶坐至夜分問所寫云何因為略道其事徐對
曰父母老矣須仔細為之寧未測其意佯為廢閣忽變
容曰為臣當忠為子當孝妾豈敢沮誤正事但官人性
急少慮恐言語太煞直撞事不停當也疏入果忤上是
後寧每有論奏終不敢以激刻行詞又嘗夜醉歸憂甚
潛使老婢詢從者問所由無何始就寢猶寤寐不安詰
朝從容勸曰官人既為言官當先守禮法今牌帶在身
鞍馬不便酣醉夜行豈得無失願弗再為以妨大節是
後凡有宴集必申勸而往時官况蕭條歲常稱貸寧或
自嗟咨遽前曰妾見貪暴之官無不壞名取禍向臨行
時公姑父母皆以此戒我恐婦人輩愛豐富以累男子
今衣食雖薄若比秀才時亦過矣不意官人乃更以為
不足自入京及守汀皆從行内外餘十年未嘗一出中
門第二妹從其夫進士倪顒至京居寓近切僅一再往
返而已與寧許氏姊弟寬妻施氏皆相得甚驩終其身
無䙝態二女雖甚愛念至訓誡則凜然謹節不少假借
平居非問答無餘言非賓客無兼味非慶會不御金帛
晨紡夜績攻苦樂澹布素不去身蕭然一儒家婦汀廨
有同官妻詣室服飾皆竒貨及去語諸妾曰此婦好粧
適彰夫醜我與汝等目亦不當視寧可慕之耶寧氣質
褊峻無容人量孺人於尊卑疎戚間見有不當意事常
委曲調護定而後言凡事有齟齬寧未得其理與之言
洞中規矩起益不可勝道伉儷二十年一錢寸帛微言
細務未嘗不告而行箧笥所有期與諸子女均之無毫
釐偏無錙銖妄費常念寧父老疾二親亦年高語及輒
悲哽棺槨襲斂之具皆欲預為備惜乎未克畢事而卒
死之日妾婢慟於室僮僕慟於庭親族慟於家隣里鄉
黨州郡交於寧而知之者亦相與嗟悼惋惜嗚呼孺人
不可作矣寧長其年一歲老病相仍中饋無主平生甘
苦得失不復有知而言之者矣况乎疾病婚喪誰當極
力瞻前顧後百念俱灰繼自今所以含哀忍痛未即自
已者以老父尚在幼子女未嫁娶耳豈復有意於斯世
哉悲傷惶惑語不成章書不盡事聊述其槩為之銘而
藏焉嗚呼孺人眞不可作矣古云有德者必得其夀此
言尚可以為訓也夫此言尚可以為訓也夫銘曰志之
所書妻之允行一詞有妄鬼神是聽孰畀之材孰為之
命墓以永存天理斯應
莫用行墓志銘
處士姓莫名藏字用行初號佩觿更素軒其先居汴仕
宋隨南渡因家海鹽曾祖秀祖彬考璘母林氏世為善
士素軒生有令質奮脫庸俗雅好問學博涉典籍通篆
隸行楷書能詩綽有唐人風致善鐫刻得古印章法時
作墨花亦清潤可喜天分過人巧思絶出未嘗一經師
授而造詣自及羣君勝集朋儔滿座手執藝文言笑四
洽從容酬應不覺其煩承家幹蠱百務一身及招之游
講則傾懷信宿了如無營而事亦良辨弟遁病瘵以死
調護憂傷無所不至母林氏因喪子致劇疾三歲不能起
父患疽瀕死皆刲股作粥以進先後獲愈及殁葬祭合
禮哀慕迄於終身所交多名士都指揮牛循嘗聘訓武
職子弟邑令丞亦降禮待或致膰飲焉成化甲申八月
六日疾革呼子女教以後事口占一詩而逝距所生永
樂己亥得夀五十有八配李氏子男絅縕縚緆孫男一
所著有佩觿稿予嘗為之題品又有詠史詩素軒稿予
皆未及見予與素軒交三十餘年親故之情何如也寥
寥海曲聰明曉暢如素軒者乃不獲少有知而今蚤已
凋謝白頭悵絶庸有既耶後二歲丙戌絅舉柩葬於開
濟鄉祖塋之次奉行狀乞銘志其墓嗚呼予忍不銘耶
維楚之翹兮孰將刈之維駒之皎兮孰克縶之眄羲馭
之忽邁兮孰主疾之嗟潛光之未泯兮天將有以緝之
緩齋劉先生墓志銘
此緩齋先生劉傑季俊之墓其先居大梁高祖恂仕元
海鹽儒學教諭因家焉曾祖彥芳祖廷佐皆處士父景
儀以子泰貴贈監察御史母沈氏贈孺人兄弟九人昂
顯達英雄傑泰復常其配錢氏子男二琛瑗孫男四沂
汶濂洢春秋六十有七成化己亥始成葬鄉老長稱其
自幼穎敏讀書過目成誦初從許先生伯全學禮記復
更尚書於進士邵宏譽甫長棄舉子業專意古學通聲
律書數長於詩文諳達世故成化改元修纂英宗實錄
使者至浙舉先生同事甚見委重平生無慢人無競事
無棄物為家賢長為鄉望士為邑禮賓天性和厚未嘗
疾言遽色人謂無愧緩齋之號嘗念鄉黨疎薄為同甲
會以合親友念族屬散遠為松湫雨露會以合宗戚念
食指寢多勢不能保乃聽子姪處分田宅獨與妻子屏
居閒曠以明已志晩年益肆力於學著作煥然德器醇
雅卓為士大夫儀矩予弱冠從澹軒先生遊其家塾先
生於予類居尊行而有朋友之義非婚姻家而有式好
之情出處殊迹而有資成之道不但一朝夕交際而已
病而悲死而慟葬而為之銘予所宜然也嗚呼銘哉尚
德君子履坦幽人逸休旋吉有賁其身先進同歸後學
斯在論世考成可祭於社
刑部郎中沈公墓志銘
奉政大夫刑部雲南司郎中沈公卒其甥朱璲具行實
走二百里来海鹽致公之末命曰必為葬具須張靖之
乃可以銘我璲以是敢請嗚呼公鄉之先達寧以晚進
獲交於公臨終之托予其敢辭公諱彬字元質湖州武
康縣相溪里人裔出漢述善矦封邑居吳興至伯什甫
始居相溪曾祖政祖士昇皆力田務本考思義甫好禮
飾行克邁前聞仕至廣東南海縣巡檢因公貴封承德
郎刑部主事進封奉直大夫刑部員外郎以高夀終母
馮氏有賢德累贈至宜人初娶歐寧吳氏兵部主事禎
女繼娶同邑錢氏皆累贈至宜人三娶山西都指揮僉
事陳中女先後俱無出公由弟子員領正統戊午鄉舉
登壬戌進士第觀政刑部除福建司主事轉山西員外
郎正統十四年丁母憂服滿陞陜西司郎中兼領廣東
貴州司事累受勅誥褒奬景泰五年丁父喪起服差理
淮揚漕運刑獄尋以吏部奏薦被召還京履今任天順
五年感風痺疾奉旨回原籍飬病痊可赴部聽用竟以
是疾弗起春秋五十有九成化庚寅葬於秀巘山祖塋
之次平生莊重詳雅以忠孝自期讀書不事章句務於
會通所作文典贍清淳大有含蓄天文地理醫卜之流
無不周知未嘗輕自表暴藏垢匿瑕罕言人過雖素任
術者莫測其際職雖在郎署累按大獄勘詳奏疏以能
材見稱每朝會祭享必齋宿待旦坐立皆有常度及病
歸不能拜起遇三令節猶北向稽首然後謁家廟初雲
南司蒞京兆地訴訟山積典禮者多屈於威利公自淮
揚還任以廉公自持司事大治後公卿有缺諸大臣累
疏薦公皆不果士大夫至今惜之卧病八年閉門却掃
優佚自如絶口不絓世事間惟索其所藏先父母所寄
書履把玩涕泣家人便為持去頃之復然終不能止所
居先世田廬祭器之外未嘗長有尺寸藩臬故舊或憫
其清苦遺少財帛猶却避再三不敢輒受貧病終身一
付之命未嘗自歎先是思義翁念公一子遠仕以公妹
入婿朱昱公因付以家事生二子長即璲次璉至是公
無後昱婦子哀悼極力營葬可謂無負矣嗚呼人嘗言
天與善人公存心制行卓絶於人而文章政事又足以
濟用竟以五品官終於下夀至無一息以延祀事天乎
人哉將聖賢之言不皆文寓也雖然公固無怨予則何
言遂揮淚而銘銘曰連城之璧先毁於瓦礫見之者當
惜千里之馬速斃於駑下過之者良訝成敗脩短孰知
其然不得其平亦不怨天瓦礫恒存駑下不死玉塵駿
骨猶勝乎爾
王處士墓志銘
公姓王名忠字仕忠世居海鹽以田業起家祖福考時
皆早世大母潘母翁氏一以節終公配倪氏子男四人
長玉娶唐氏璟娶朱氏用岳氏瑄沈氏玉有行義人多
推重用由國子生任鄱陽知縣女二長適沈裕期而寡
有司以節聞將表其閭次適寧都訓導周鶚孫男女十
六人經濟弘寰宇鐸濟宗子經為郡掾寬邑庠廩膳生
寧與今工部主事倪顒廩膳生向昭唐元士人李顯孫
悅其孫壻也曾孫男四人乾坤雲漢女如之公失父母
早門戶衰弱無厚積弟信與于氏妹皆少強力奉母内
承外任居常晏如弟妹婚嫁悉仰給其身信蚤世從子
欽振孱弱公撫如諸子翁年高康裕敬飬備至稍不悦
輒背負以嬉喜而後止至白首不怠母子之間所謂更
相為命兩不相負者矣為人勁直弗阿不以讐恩廢正
義又善知人寧方議姻時尚未釋褐公一見曰不謬也
力主成之平生不食兼味卵畜曰口腹之欲物命所關
不可侈也自少至老未嘗少自逸曰飽食煖衣無所營
務非所以示子孫法邑大夫歲具束帛賓之鄉飲其為
人孝義竝隆動輒有則如此宜其子女孫曾士仕相望
得以高夀終天道與善信矣春秋八十有四成化元年
十一月十六日與倪氏合葬於城南先壟是年秋寧自
禮科都給事中出守汀州便道過家會公葬期妻父玉
命作埋銘不敢辭遂述而銘之寧撫念今昔豈能無感
也銘曰孝而義直而誠本之固末乃榮子與孫衆且名
君子之澤至以升天地鬼神信有徵
王處士夫婦墓志銘
處士姓王諱玉字廷瑞號隠庵考仕忠母倪氏妻姓唐
諱妙慧考節母俞氏皆海鹽人三姓相當子女克類遂
為婚姻父母舅姑悦其孝兄弟妯娌安其常内外男女
各得其分終仕忠夫婦之世官無所擾私無可虞家室
和平喜憂禮備晏然孝友之門皆處士夫婦之力也處
士夀七十有二唐夀六十有八成化十七年合葬於甘
泉鄉祖塋子二長名濟娶張氏生孫乾曾孫紹隆次庠
生寬娶歸氏生孫坤女三長適張寧封孺人次適淮慶
守倪顒贈孺人季適徐耀皆蚤世處士骨肉至親惟弟
妹子女十人耳當時世故不齊無一不關切其意今即
土之日散亡幾盡惟仲弟廣靈尹用與二子在人生於
所親愛何必過苦哉嗚呼處士族姓甥姪甚多具載仕
忠墓志兹不備因處士為王氏宗子故書其本事特詳
銘曰生同德長同室死同時葬同日同穴而封始終一
嗚呼翁母胡可及
鎦公瑞墓志銘
嗚呼余尚忍銘公瑞之墓哉友道寥絶朋交不心白頭
素擬之人今復已矣豈仁夀之理果無繫於造物者耶
余不能無疑於君之存亡也君世系具載叔緩齋墓志
君考諱昂兄弟九人而昂為長君兄弟三人而君為長
名珪字公瑞號蘭畹警敏和美形骸脩整天性孝弟居
父母喪既釋服每遇春秋忌臨輒悲泣如初喪嘗長賦稅
奉輸京畿事多齟齬君強力就緒甫還諸伯叔父甚慰
勞之君徐曰事亦如許爾豈有自辦者父友祝仲容孔
世昌死且數年而仲容之妻女儲無儋石君恤問周至
世昌之子迨今為通家諸弟或稍縱必婉辭止之有不
居者輒憂念弗置與人交别白雖明不見惡愛之迹故
人多親之平居自處甚清澹獨先世所遺圖籍躬自什
襲如護珙璧平生賦詠搆思頗達而成章可愛是又得
於靜專之力有蘭畹集一卷年三十被疾乃聚方書貯
藥物以自保羸瘦日臻杖而後舉荏苒八年而終春秋
三十有八娶沈氏有賢行子男二曰翰曰渤先是余舉
進士赴闕過公瑞道别慰勉之餘出詩卷曰珪不幸夙
膺重疾平生百事無堪每見古人風雅思欲模倣一二
以記歲月不喻殘喘復假我幾何日爾今所就數篇子
為我是正毋令有他日悔也當時所觀余尚記憶豈念
相去浹朞而幽明永隔嗚呼痛哉余力能知詩他日當
取遺稿拔其尤以附作者力不能則亦永感於無成之
書也嗚呼惜哉遂攬涕而為之銘銘曰謂暴致夭兮仁
者宜夀謂剛易折兮柔則何尤蓋死者而有不死者存
兮耿天壤之悠悠
養正陸先生墓志銘
先生諱贊字順德號養正其先代世系譜牒失於兵燹
莫考所自曾祖振宗祖萬一元季為海鹽人父均祥隠
德弗仕以行義聞於鄉配葉氏生子二長為先生自幼
儀觀清爽岐嶷過人甫長雅好文學博集羣書年二十
餘巧思溢發為文章頗以多能見稱聲譽之隆實由於
此初海鹽自元順煩擾之餘文氣衰弱先生獨能以刻
志苦思日就雅望凡縉紳當路道出是州者必問其名
有造見者故鄉之民風里頌之作出其門者餘二十年
先生益深自珍重未嘗率意與人而人益難之其行已
嚴毅莊重晩年益自持暇日則深衣巾屨徜徉於林囿
間平居燕坐輒復尋討圖史雖年在衰微而精神無恙
或値元宵除夜猶能於燈下作小楷書頌以教諸孫天
和元氣之節於志誠者至老不衰也先生以世俗湮於
老佛憚禮文之難而喪不成葬著居喪撮要一書以示
簡易士大夫多傳寫之迄今未有能為夀諸梓者蓋可
歎也書法宗智永而自成家篆隸八分間出於詞翰中
平生文事思緩筆精始終無急就之作其不苟如此嬰
疾之晨召子孫語以後事數日而卒春秋八十有三娶
錢氏死之日弔於門者皆衣冠之士其友海昌蘇先生
秉貞合鄉評而斟酌之題其旐曰貞一哀無爵也後七
年為景泰紀元其孫慶隆以是年十一月十六日舉柩
合葬於開濟鄉先隴之側是時老成同學凋落無存未
有為之志者奉先生行狀請銘諸墓予於斯重有感矣
遂序而銘之銘曰貞一之行光於前貞一之名弈世以
傳嗚呼斯文千萬年
南溪處士賀倫墓志銘
處士之先本山東宦族隨宋南渡至浙居錢塘五世祖
惟一元宣徽南院使高祖億嘉興南衙萬戶自是始居
嘉興曾祖傑字罕人仍萬戶職國朝肇復華夏遂解所
佩金牌投幽蘭井遁居平湖號半村道人終身不復仕
祖信字伯循妣夏氏父偘號介石妣曹氏處士諱倫字
文貞介石遣從陳竹隣先生學遂有詩名素善琴自號
樂琴晚居南溪復以南溪為號生二子其長恩治家事
次榮入郡庠授經今大行人姜用貞資費略盡終不倦
春秋五十有二歲庚寅十二月二十七日葬於曲經之
原塋以予常交處士每過從執子姪禮葬之前具事實請
為銘遂按之為志而銘以系之曰其流也有源其作也有
傳克承克裕惟處士之賢
方洲集卷二十四
