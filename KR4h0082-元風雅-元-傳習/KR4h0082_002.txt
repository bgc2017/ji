皇元風雅卷之二
交趾王
大明殿侍宴
班陪玉筍侍紅雲日表熙熙瑞氣温万派朝宗滄海闊
衆星環拱紫宸尊雍容湛露歌詩什彷彿鈞天入夢魂
孤孽秋毫皆
帝力願忠赤報深恩
送駕至上都過關口而回
控轡追隨宝馬群古長城外送金根仙蹤縹緲鵉声遠
客路﨑嶇燕尾分喜見重瞳開日表何劳八翼夢天門
梅岩有約人知不幾処朱欄看白雲
送元明善赴京
江流脉脉草離離黃鶴磯頭酒一巵報國忠心憐我老
論文半面識君遟正當㪯鼎調梅日又是長亭折柳時
收拾琴書歸路穏鳳城依約更相期
送李尨川平章赴闕
雪洒長亭酒滿斟楚山千曡水千尋梅清半識平生面
桐老相知太古心鴈影南楼孤月冷馬頭北闕五雲深
二毛越叟情无限獨向南䆫䄂手吟
挽卜憐吉歹河南王
哲人萎矣棟梁傾回首西風沸暗零三世功名今古史
百年過客短長亭手扶紅日名猶在身就黃粮夢不醒
記取汾陽舊勲業紫薇留種継芳馨
万歲山侍宴
碧漢嗚鵉隔世塵玉京開宴會星辰舞廻鰲背千山雪
酒上
龍顔万國春物被仁風榮
御苑水流
聖澤溢天津越南羈旅陪賓列咫尺光瞻日月新
駐馬渡頭
大别山頭漢口前吳王磯下沔城邊立殘秋水隔灘鷺
噪落夕陽何処蝉赤壁冷煙銷魏卒黃州淡月照坡仙
英雄瀟洒名俱在我愛吟狂不媿天
鄂舘書懷
䔥然孤舘起凄風半壁青灯照病容滴碎秋心䆫外雨
敲殘曉夢枕邊鍾衡陽鴈断三千路巫峡猿啼十二峰
不尽關山回首処暮雲曡曡水重重
秋晚睡斍
海水盈盈漏轉籌霜風吹角出譙楼夢殘淡月五更曉
心遠孤雲萬里秋玉帛幾年賓上國詩書半世老中州
平生事業渾如昨無奈青燈照白頭
徐參政
題吳城山石砮
碆砮碆砮中應双一在陳庭一此鄕楛苛已隨毛血化
石稜尤作劒鋒剛知音士適逢坡老得宝神隂相豫章
廟令收藏要如法試看垂矢在東房
〇劉侍史
九日按上都過陵丘
瘦馬行吟萬壑中浮萍身世幾西東山空雨洗千崖翠
洒薄顔添半面紅滿逕荒叢摧夕露一庭黃葉走秋風
陸丘又過重陽節流落天涯愧老翁
過陸丘縣
白露擁蒼石紅葉浸寒水騎馬下山來啼鳥忽驚起
〇梁宣慰
過湖登楼
楼前秋水健帆開楼外秋風舞䄂回萬里梯航通鳥道
四時風雨護龍堆江山如此不一醉歲月幾何能再來
欲問老髯求鐡笛夜深吹上紫荆臺
〇何理問
題宜春臺
山外青山楼外楼楚雲迢逓暮天秋千年綵鳳鳴高阜
一道長虹鎻碧流㪯目但知天地闊凭闌不管古今愁
二仙縹緲成陳迹我亦飄然賦遠遊
〇張天師
四景
初日暉暉照翠苔庭前昨夜碧桃開一簾香霧微風動
知是仙人騎鶴來
深院棋声日正長博山添火試沉香道人鞭起龍行雨
帶得東潭水氣凉
天際涼風似水流山中瑶草不知秋黃庭讀罷无餘事
鈇笛一声閑倚楼
養就還舟不怕寒獨騎黃鵠上雲端笑談借得天家雪
散作琪花滿石壇
〇吳宗師
獲五印
三茅山道童遇白兔入穴掘之得一玉印
乃九老仙都君印宋宣和時物也
瑶瑛篆刻鎮華陽猶帶宣和雨露香玉兔有靈開地藏
金童无意得天章九重臺上增春色萬里書中耿夜光
喜遇明時薦神瑞三君珍重互宏綱
六月十六日早
朝偶成八句寄山中諸友
五年四覩六龍飛又領群仙覲紫薇金殿煙雲浮黼几
玉階日月䴡旌旗群臣奉
璽勤三讓
國母臨朝重萬機遥食蟠桃知幾次客星還照釣魚磯
〇滕玉霄
合星移次福江西萬馬攅蹄夜不嘶鼓角声隨山月上
旌旗影拂海雲低心惟一正千官粛亊不多言萬法斉
帶得天邊新雨露曉看春意滿鋤犂
謫會昌二首
莫道文章不直錢布衣親到玉皇前好詩未足三千首
又爲梅花入瘴煙
錦衣來作夜郎客紈扇忽逢春夢婆太平宰相知我者
誰使醉後狂言多
舟中
拍拍有懷天可語落落不遇吾何歸庐山蒼蒼江水急
明日鶴背西風飛
贈弓秋蟾
瓊花十里小楼紅醉吞牛斗眠長虹十年四海分萍蓬
一笑邂逅滕王洪床頭回首黃金空但斍耿耿盤心胸
問蟾何不歸蟾宫自有老月留身中誰受一粒金丹紅
斈得紙上畫墨龍白晝呼吸風雲從湏刻霧暗天濛濛
妙處巧奪造化工不復知有陳所翁君不見金陵壁上
不點瞳點瞳霹靂驚江東我欲煩君具毫楮畫一小龍
回顧母普令天下生孝心不向江湖長驗雨
感寓六首
宇宙忽空闊飲馬萬里流平生負两眼及此行寓州天
清健鶻運木脫飢鷹投長風吹海雨濯我紫綺裘相逢
半遊侠把酒髯如虬慷慨說史記歴歴山川秋向来衣
帶水日短何無舟
吾愛東方朔高揖金馬門向非玩六合安肯来崑崙昂
昂九尺身談辨黃河翻誰知上書意蛾眉非自婚不見
馬相如俛首猶監恩人生非桃李何故不自言
吾愛李太白玩世如游龍自知天上謫何必人間容海
風吹綠髮䔥蕭卧雲松我昔夢見之遺以金芙蓉淸輝
恍在眼月落蛾眉峰
西風桂花落我上天台山仙子扶我手冷然蒼水環乘
鵉者誰子飛烟渺難攀三生此遊戲弄影銀河湾空山
忽風瀑四顧鳴潺湲長揖馬子微此豈非人間
春風如綠波淡蕩洛陽柳高楼語錦瑟落花泛綠酒何
人白鼻騧家茸紫貂䄂一字或未識銀莵懸两肘煌煌
貝宫珠廼落緯粛手爰居偶鍾鼓犠牛竟文繍終然同
一尽豈復論好醜誰知草玄者窮巷閑白首
船頭書十乘船尾酒百壷酒盡書在眼落月如明珠忽
悮八陣法縦横始河圖惜哉經世士未有窺唐虞季子
相六國所見惟隂符
元日對雨
冷雲卷雨宿岩阿又見東風長薜蘿宇宙千年光霽少
關河百戰乱離多鉄心不入利名冶綠鬢堪供歲月梭
試筆尋詩詩未穩梅花樹下少婆娑
湖西小楼
不如載酒此凭闌水色山光蔚可餐紫翠挟春排坐濕
玻瓈湧月入䆫寒蒼茫白鳥明幽屿掩染飛花漾碧湍
但領風光入吟嘨畫船綺袖不須看
所見
何時結屋亦雲根隔水人家可輞川萬仞雲山疑曉碧
一弓風日弄秋妍虚名豈用傳身後侠氣猶能累眼前
料理寒香微雨外巳拚䔥散待流年
吟到
吟到西風黃葉枯新愁幾點落寒蘆乾坤萬象俱吾有
煙雨一闌何處無流水悠悠吾道在浮雲優援世情疎
午牎喚醒華胥夢古木岩頭聞鷓鴣
訪隱
西風短褐飛黃埃何不從我遊蓬莱狂歌醉舞下山去
後夜月明騎鶴來
吟人
吟人瘦倚曲闌干酒醒香銷午夢殘燕子不耒春社去
一簾疎雨杏花寒
夜雨
未到黃昏緊閑門怒雷挟雨過前村老夫熟睡渾不斍
風捲濤声入夢魂
半生
半生獨受春風淺萬感相隨秋夜長隱几無眠听落葉
松梢搖雨濺山房
僧舍
一枕松風入夢清空庭夜雨暗禅灯山中酷愛僧居好
得似山中不着僧
馮海粟
題黃鶴楼
鶴楼千尺倚晴闌大别山青舞峻鵉昨日英雄無問処
依然江漢湧波瀾
題揚州瓊花
錦帆隱隱到天涯古道殘楊泣暮鴉莫為龍舟更惆悵
廣陵依舊看瓊花
題墨时魚
平生骨氣占南風玉色鬐鱗海汣通莫與粉紅参石首
天機衮衮水流東
旌表申孝子門
竹熨輕輿到處安水温半菽尽情歡寸心不暫三暉置
万湏何如一畒寬高盖門閭華黼黻班衣歲月老巾冠
遥憐續漢書申孝千古申屠又有蟠
吳草廬
自警二首(前丙宍十八歲作)
氣昏嗜卧爱非輕才到更初困倦生必有事焉常恐恐
直教心要強惺惺縱當意思沉如醉打起精神坐到明
著此一鞭能勇猛做何事業不能成
元来一片虚靈府埋没經年滓穢埸不特通時多走逸
斍於静処亦飛揚晝間常被事牽引夜後猶隨夢擾攘
喚起主人翁警省自家三徑不容荒
題閤皂山
漢吳仙跡两峰齊欲拾瑶花路恐迷宝殿青紅疑地湧
林峦蒼翠接天低九重香案分雲篆八景琅凾記玉題
仙鶴翔空清似水步虚声在朵梅西
題蘇李泣别圖
節旄盡矣自須存此日生還侍主恩右杖謾循椎結泣
平陵有子廣無孫
書李伯時九歌圖後
李家畫手入神品楚賢流風清凛凛誰遣巫陽呌帝閽
爲招江上歸耒魂音紛紛音紛紛柱高辰遠聦不聞扶
桑初瞰海横雲司命播物泥在鈞洪纖厚薄無齊雲公
無渡公無渡衡風起螭黿怒夜猿啾啾天欲雨天欲雨
迷歸路歲晏山中採蘭杜靈脩顧顧復去莫怨瑶臺神
女妬坎二鼓進芳醑耻作蛮巫小腰舞千年往事今如
新摩挲舊畫空愴神騰身輕㪯一回首楚天萬里江湖
春送陳小庭之庐山
匡庐幾千仞崔嵬上有天仙相往來我欲遊之未遐遠
君今往矣何時回我遊我意亦無他君遊君意還如何
豈為昔人詩句好豈為其間僧舍多天地升在最高頂
谷簾界天直下懸銀河我觀此水注湖注東注入海復
隨海日騰湧上天偏飛洒飛洒浩浩蕩蕩無塵界萬生
活動增姿態流轉無窮萬萬載更萬萬載匡庐山不改
晦庵畫像贊
義理密微蚕絲牛尾心胷恢廓海闊天高豪杰之才聖
賢之斈景星慶雲泰山喬岳
寕可無頃
風吹枯木不摇水激方輪不動畢竟有木有輪惹起風
號水湧雖如泡影露電也被眼根覷見諸有都歸變壞
萬劫一空長在
〇李伯宗
送邵天常歸山
摶風徑擬九霄飛志業誰知與願違虎豹關深書未逹
雞豚社遠夢先歸香侵客路花方盛綠滿家山蕨正肥
去後且從閑処楽徵書有日到柴扉
〇柳道傳
八月二日大駕北廵將校獵于散不刺詔免
漢宫扈從南旋有期喜而成詠
天子龍飛啓聖時乾坤闔闢載清夷幸從在鎬承周宴
重喜临边㪯漢儀
御宿常時嚴虎衛吉行惟日望鵉旗
詔恩許免陪驂乘却愧長楊賦未竒
还次桓州
塞雨初乾草未霜穹庐秋色滿沙場割鮮爼上薦黃鼠
獻獲鞍間縣白狼别部烏桓知幾驛他時稽落是何方
長雲西北天如水想見旌旗翰海光
過長城
道德藩墉億万年長城謾与朔雲連秦人骨肉皆為土
漢地封疆巳罷邊飲馬窟深泉動脉牧羝沙晚草生煙
神京近在玄溟北九域開荒際幅員
京城偶成
毳幕承空拄綉楣綵繩亘地掣文霓辰祈忽動祠光下
甲帳徐開殿影斉芍薬名花圍簇坐蒲萄法酒坼新泥
御前賜酺千官醉坐斍中天雨露低
同楊仲弘應㪯和袁集賢上都雜詩九首
出塞行瞻日趍朝喜近天离宫来苑囿馳道絶風煙瑶
水廵非遠峒山曆更綿甘泉多法從獻賦憶當年
雨水漸衣黑雲沙際日黃煙開纔黯淡日出巳蒼凉徇
俗高簷帽清心小蒃香端居万里念蕙草惜微芳
謠俗隨方異溝途隔舍迷醺人唯馬踵勸客有駝蹄殿
角孤光净城隅雜樹低天涯中夜舞如意昔曾携
天潢猶白白雲幕故青青積潦槯車軸高風墜箭翎宫
塗丹赭聖殿戸紫金釘女楽蓬萊秘哀簘動杳冥
幄殿曾雲陣轅門積雪峯竒鷹皆戴角御馬盡飛龍瀚
海將臨幸云亭望陟封青丘大羽獵有事待玄冬
曹務惟章句宫曹自法程齋扉侵雨潤宴几得風清歴
歴三刀夢行行萬里城明年遂耕隱深仗酒為名
經遊还絶塞際遇復清朝天暑無蒙綌輕寒巳禦貂盤
空虀屡薦觴至酒頻澆貧病諳爲客何慚帶减腰
公子青絲轡主孫綠&KR1707;車宴酣風小定舞破日西斜手
擲宫中果神行海上槎築郿母自厚儉德不期夸
水草方方善弓瓠戶戶便合圍同婦女從戍到曾玄雪
毳千家帳冰瓢百眼泉浚稽山更北長望斗光縣
送临川謝有源赴閩醫提領
一路青山荔子叢華山西望粤臺東家風蘭玉庭階上
官事參苓薬籠中鷁首去乘潮浪白蠣房催薦酒醅紅
福州自是炎蒸少臘雪飛花落半空
題有源圖書卷後
官章文斈範精同摹印書兼篆刻工猶是古人傳信息
雕虫元不在楊雄
贈黃伯中從臨川吳先生卒業因之奉蕳
夫子祠垣舊巴山闕里門具瞻誰可並友愛益宜尊往
卒諸生業行穿頁谷村乱流黃濁湧迎宿綠隂繁想到
趍凾丈承聞服緒言心將經義治理並聖詮存藻繢終
迷質條枚实自根須无遵近軌會有企前轅伊闕如堪
攬河汾欲併吞道初由巳致舌豈要人捫正要薰陶斈
全稀色笑温歸裝當稇載舘饋且盤飱羨尔方朝旭暫
予未夕昏仰懷驹皎皎深感兔爰爰搖席今承間緘辝
莫憚煩度幾薦鳳觜兼得嗜熊蹯鯁饍何勞祝因兹寄
不諼
〇陳済渊
龍額山
巔崖穼出衆峯前隱約潜龍枕爪眠怪木秋凋頣露角
寒泉春湧鎮龍涎身横雲外三千尺眼看人間幾百年
莫待始皇駆入海早升雷雨上青天
海青
怒挾孤風海外来脩翎如劒斫雲開潜身陡縮千尋起
得意雄攀一點回万里老拳无脫腦滿鞲英氣不凡材
山狻野雉休回首神物无心到草莱
万壽山
万壽山頭尺五天空同直下小如拳五更霧冷乾坤温
六月風酸甲子偏細草巳肥燕地馬竒兵先鎻漢江船
行人莫問征南事墮看蘇杭在眼前
〇馬伯庸
寄邵允文
故友經年别如今髮白无清秋江鷺浴長夏野猿呼客
舍栖書冊齋厨具筍蒲知賢不能薦羞澁望東吳
南征
積雨關河温今朝日始晴浮船下夜瀨覓酒近春城鵝
鴨將雛出牛羊傍母眠独憐无侶客万里又南征
寄題杜隱居忠斈齋
徵君家住武夷山曰鶴玄猿夜叩關船泛清泠凡九曲
屋分丹壁只三間世人往往知名姓仙子时时定品班
孔壁秦灰天未喪幾多魚豕待重刪
桃花馬
白毛红點巧安排勾引春風背上来莫觧雕鞍橋下洗
恐隨流水泛天台
琉璃簾
吳㺜巧製玉玲瓏翡翠艱鬚迥不同方縷横陳銀色界
一塵不入水晶宫月華遠射離離白烛影斜穿細細紅
相隔神仙纔咫尺灵犀一點若爲通
〇聶古柏
題韓文公祠
嶽竒海怪早相知何亊中朝未可歸佛縱有灵那在骨
僧如得道又无衣符分臺峽天終定福近宫墻意更微
爼豆荒凉誰継廩摩挲石刻重歔欷
過采石
采石江頭秋月白蛾眉亭下灘声咽綉衣三斧曉霜寒
同是天涯苦行客酒仙一去海生塵青山三尺埋衣巾
清江白鳥自今古岸草汀花空復春我欲御風遊八表
醉裏高情覓三島閶闔雲深不可攀回首江南數峰小
九華山(一名蓮花峯在貴溪)
江上青芙蓉遥遥隔秋浦九莖風露寒万壑煙霞古瑶
草含芳春青松立亭午安得一把茅移家白雲塢
鄱陽道中
江上秋風吹断鴻江頭開遍木芙蓉幾家籬落依紅樹
万壑煙霞鎻翠峯南國風光一杯酒故園魂夢五更鍾
㪯頭日近長安遠閶闔雲深第幾重
九日鄱江里同行諸公
滄江木落塞鴻飛佳節芝山酒一巵黃菊且陪今日醉
鉄冠不受晚風吹滕王閣上雨雲黑戲馬臺前草樹衰
何似渊明千古意一篇清絶去來辝
琵琶洲
昌國寺前楓樹秋琵琶洲畔暮雲愁沙頭潮落灘声急
疑是潯陽淚未收
鄱陽和程世民廵警官
年少將軍意氣雄廼翁憲府舊乘聦魯中詩禮有庭訓
江右衣冠多士風玉樹青葱秋色裏明珠炫爛月華中
滕王閣上重回首後夜相思寄别鴻
望玉笥山弗克登覧留詩萬年宫
西南山水窟玉笥號竒絶群岫來坡陀孤峰立撑嵲邃
洞煙蘿青危澗幽泉咽正是南昌尉於兹悟仙訣一覧
快心目洗滌中腸热嗟予敢告澇馳驅待環轍五月登
武夷溪流清且冽扁舟九曲中两崖千尺鉄歲暮復何
之清江夜飛雪山靈似笑我身世苦羈細願言觧塵纓
林泉養吾拙
春遊
桃葉渡頭春水生長安橋上草長青百年深向花時飲
嬴得城南幾醉醒
清遠縣尹楊觀政有竒蹟復能詩文民僚服
其化士大夫過者靡不稱頌故贈此加勉焉
玉節星軺下嶺南萬山空翠雜煙嵐傳聞清遠多佳政
花满春城月满潭
風流文采楊忠粛南北雄竒古峽山怪底蛮江无語鳥
絃歌終日水雲間
梅嶺題知事手卷
黃金臺上客大庾嶺頭春如是无詩句梅花也笑人
題碧澗堂
在瑞州鳳凰山傳李八百女弟明杳真人
故居舊有迷仙洞上刻仙容
聞說明香早斈仙華堂突兀故山顛四圍亭檻青雲上
兩岸楼臺綵水邊龍虎丹成知九轉鳳凰飛去巳千年
旌旗八百俱塵迹惟有坡翁䴡句傳
万安縣邂逅一楼偏高明舊有公略張憲僉
和刘素庵一詩用題于左
五雲閤上北風寒十八灘頭曡乱山庾嶺一枝春信早
龍泉三尺土花斑蛮天瘴雨霜天曉畫戟清香晝日閑
倚遍闌于動高㒷一声道唱水雲間
次韻宗道御史過峽
蒼崖嵲&KR1005;奔東流玉節招摇漾彩舟雲鎻千山䔥寺古
霜清百尺瘴江秋白猿一去空長笑騘馬南來得壯遊
聞道遐荒歆帝力家家麥飯老林丘
番禺道中
玉斧飛霜大庾南方松蒼翠洗煙嵐雲迷梧野山羅戟
月滿韶江水潑蓝椰子漿寒殊似蜜荔枝香煖絶勝柑
中朝耆舊如相問鳥語啾啁正未堪
和元師月魯胡突公子強横竟以賍敗同憲
岳公斉高王馬二憲掾实共亊云
好雨崇朝洗瘴淫越王臺上一登&KR0916;鰐魚巳逝白波静
遊鯤變化滄溟深六祖泉灵千歲水百蛮航貢五天金
九重貝闕雲深処万里孤雲寸草心
題參政高公㐬政碑
庐山插天千仞青明公高節逾稜層西江月冷秋無際
明公此心清徹底厭渠道上豺虎多手摶不待弓与戈
前年魃虐徧南國飢者以充僵者立洪州父老遮道傍
上書乞留涕泗滂豊碑大字記荒政要使遺爱如甘棠
我來觀風聞此語未見儀容心巳許願公從此召赴中
書堂早爲四海蒼生作霖雨
〇龍麟洲
陳平章席上題琵琶亭
老大嫦娥負所夫忍將離恨寄哀絃江心正好看秋月
却抱琵琶過别船
春日即㒷四首
一夜東風到海棠千桃萬杏不成粧老夫無待亦紅海
自拂銅瓶浸錦香
二月桃花煖欲然墻南弄錦正芊綿底須更覓迯秦臾
遶屋春紅即洞仙
病來桑扈老媻姍瘦策東風㒷未闌野菜黃雲山萕雪
風光何処不堪看
枯藤処処領春華遮莫東風顫帽紗點破蕪菁黃世界
一株香雪小梨花
赤壁
踣吕推袁虎視耽阿瞞氣势捲江南磯頭一霎東風轉
天下江山自此三
〇葉友竹名留字景良著垩德延竒錄為万世師法
資治通鑑
君鍳君兮臣鑒臣世間何有敗亡人若還鑒古猶為遠
夏后何嘗可鑒殷
讀古史治乱
睿智聦明允執中萬機四海一家同柰何生長承平後
聞見無非只後宫
〇杜竹處
惠山寺行殿
渡江五馬竟忘歸愁見年年鴈北飛千里版圖非故國
六朝基緒幾危機煙藏經葉閑僧錫風落松花上客衣
前代衣冠巳塵土空留碑碣枕前暉
題鄕僧智安石山磊落亭
磊落如癡也似頑精神半在嵌岩間鬼工驅得平泉石
吟客耒逢飯顆山虎伏不驚飛將怒羊蹲誰識牧仙閑
詩成箇箇頭應點師亦拈花為觧顔
皇元風雅卷之二
皇元風雅卷之二
薛宗海(國子助教)
間間真人生朝
天正子月一陽回春入環樞已放梅壽酒淋漓傾九醖
仙階縹緲接三台凾關昔日青牛渡華表他年白鶴来
更向何方覓鰲島帝垣東畔是蓬莱
送馬伯庸南祀崧恒淮瀆
緫章盛金德斉明赫當宁皇皇遣天使粛肅承聖語三
熏礼岳瀆万里涉梁楚祝厘歸堯舜降神出申甫南斗
迎文星西風起儀羽楽張洞庭月柿&KR0668;湘岸雨壯吟鄙
騷怨高馳洗塵腐過家猿鶴喜攬轡鴻鴈聚青闈閔賢
勞黃屋深記注歸騎慎勿徐席虛玉堂署
都城曉起和張漢杰韻
扶桑日射蓬莱頂下視瑶都森万井金門未啓曙光寒
月落觚稜微有影枕上遊仕夢未回喔喔鄰雞爲呼醒
知君曉約榖城翁再擬銘功漢鍾鼎杏村天近易爲春
莫厭西齋官独冷
題刘理之木石
木石山人枕溪曲尽日看山如不足一朝木石真到眼
昔者寓言今实錄何年老捕生長空山中枯根入地蟠
蛟龍嵌竇玲瓏削蒼壁宛如當年蘇老之三峰浪齧沙
沿歲時久豈知竟落漁人手漁人好飲君好竒䭾入君
家博升斗君不見嗜石相國李与牛不惜千金購羅搜
豈知山人奄有一丘壑只費平原五督郵
塩車圖
車焞焞石徑犖确輪欲摧疲牛分寸挽莫前前車後車
相逐来大府城門倚天開群山雪深白皚皚卒夫鞭牛
凍堕指轉輸号令如風雷官中委積䓁塵土黔黎膏血
無復回君不見明時屡散粟与帛桃林之牛亦悠哉不
知何代昼此景我自一見令心哀
和鄭應奉雜詩
茫茫穹壤間環溪大州九壯游不及展坐待迫蒲柳窮
通付分定逹識當順受伹願薰風詩在在民物阜一瓢
安菽水吾計亦良厚
當年東山翁笑傲聊永日弓旌一朝下万里赴星馹回
頭故山友十見秋柏實峩峩東觀中大書黑如漆想見
日暮歸沙輕馬蹄疾
淳風散巳久青黃陋窪樽婉娈争媚好役智空自昏豈
知葛天民無言道弥敦我有白雲操冷冷寄桐孫調古
識者寡幽探万化源
驅車涉遠道日晏不知疲一見嵩華高始斍培塿卑吾
道䴡天壤昭昭匪難知千金買刀圭但爲方士欺贏粮
往問道去結汗漫期
志士方盛時危冠怒衝髮猛心石爲開壯氣山可拔安
知横江鯨中路蝼蟻狎所以巢居子商歌竟不輟歌竟
寂無言坐聽天籟發
宦遊夢入槐宴坐时生桺出處亦何常臨𡵨一分手光
隂不可翫歲月坂丸走軒裳百年間竹帛千載後永願
堅素心舊斈安敢負
夜歸
有客有客胡未歸長安三見秋葉飛警霜老鶴夜不寐
弔月孤鴈寒無依紛紛北里厭粱肉落落西山甘蕨薇
人生窮達各有命何須中夜泣牛衣
畫馬
世上駑駘眩凡目秪今誰識馬中龍昂頭振髯長鳴處
似向秋風訴未逢
九月晦日
九月晦日終夜雨酒醒無處着閑愁起聞更張有
明詔實與萬民同戚休
今年年豊谷差賤白米應飽翳桑夫飛蝗是處有遺孽
未省臘前能雪無
黃晉卿(同知)
晉卞將軍墓
江左失其御強臣布中區歡娛一以乖狂猘無趦趄黃
屋播草野彤廷交劒殊事樞始誰秉捧首如奔孤偉兹
百世士死與二子俱孤忠耿未昧足以孚豚魚義旗果
東指白日開天衢孰最撥乱功之人或其徒伊昔大雅
廢語言鄙文儒禾黍已横委衣冠尚舒徐屹然見砥柱
獨障狂瀾趍大節固如此捐金乃其餘青簡煥遺烈蒼
榛閟幽墟日夕悲吹多天高年運徂世方用骫骳猶將
愧玄虚江濤渺在望雪涕空漣洳
送俞美之判宫曁陽
苧羅山前碧溪水花顔玉貌今誰是秪見操觚道上兒
骨束枯柴髮垂耳周家忠厚及草木忍令赤地連千里
夜飛尺一遣緹屏想見春風下車始憶昔君侯年少初
力金季母甘捐軀麻鞋上殿衣見肘歸來束帶懸銀魚
頗聞𡭗曹久待哺煢煢萬目同睢盱晨飡秣馬赴所主
擊觧上冡無躊躇念君自是醫國手看活群兒如活母
平生本草閱巳熟野葛山榆尚何取若爲箋天乞借林
盡蹢東土歸仁壽鄙夫不用畎畒憂伹爲作歌貽不朽
金陵懷古
五雲零落渺天涯陳迹蒼茫日自斜昼角巳吹邊塞曲
紅藍新長内園花可怜遺老埋黃壤曾倚春風望翠華
好在北山猿與鶴依然同住舊烟霞
偶成
歴歴謀營度眼明獨榰高枕數殘更薄遊巳倦新弹鋏
舊業猶餘未棄檠一雨近晴初月色两虫專夜故秋声
情知三十非年少巳斍人間有後生
陪仇先生登石頭城
談笑逢諸老登臨失故亭薄遊成汙漫高步斍竛&KR4051;江
近通淮碧山遥入楚青平生一杯酒及此慰飄零
有感
橘柚青黃照眼垂秋風籬落自紛披頗聞玉食登蛮果
不獨涪州有荔枝
劉蕡祠堂
劉君古遺直祠堂在丘園嗟此豪俠窟文雄歘孤騫平
生二三策匪儌明主恩瑣瑣談失得無乃市井言憑高
一長望苦壓車馬喧微風過疎雨青山滿前軒隂晴欻
異態浮雲實無根悠悠千載心去去無復論
居庸關
連山東北趍中断忽如鑿万古争一門天險不可薄
聖人大無外善閉非梃鑰車行巳方軌關吏迭擊柝居
民動成市庐井互聮絡幽翕白雲聚石磑清泉落地雖
臨要衝俗乃近淳朴政湏記桃源不必銘劒閣僕夫跽
謂我无為久淹泊山川豈不好伹恐風雨惡
榆林
崇崇道旁主云是古長城却尋長城窟飲馬水不腥斯
人亦何幸生時属休明向來邊陲地今見風塵清禾黍
被行路牛羊散郊坰儒臣沗載筆
帝力猗難名
槍竿嶺
憶昔賜第歸吾母適初度蹉跎歲年晚今辰在中路居
人誇具慶游子慙叱馭兹山稱最高揚鞭入烟霧矗矗
多峭峰蒙蒙饒雜樹﨑嶇共攀援躑躅頻返顧陳情未
成表登高詎能賦独怜桑乾水遠向盧溝去
李老谷
緣厓一逕微入谷双崦窄密林日易曛况乃雲雨積行
人望烟火客舍依山色家僮為張灯野老煩避席未斍
風俗殊秪驚關河隔嚴程不可緩子規勿勸客
赤城
鷄鳴秝吾馬晚飯山中行何以慰旅懷赤城有嘉名灘
長石齒齒樹細風泠泠時見岩壁間粲若丹沙明温泉
發其陽撝訶勤百灵前峰指金閣真境摽珠庭白道人
跡稀青厓雲氣生信美无少留𬗟焉起予情
龍門
竦身望龍門緩轡何兀兀溪廻愁屡度雨横驚暴溢两
厓儼相向百水怒争出人言馬上郎怏意每多失自非
渥洼種不得矜捷疾飄飄蟣蝨臣凛&KR1006;黿鼉窟皇灵重
覆冐利涉用終吉廻睨向所經千障隱朝日青林外盤
紆黃流中蕩潏後來未渠央君子宜戰栗
独石
觧鞍及亭午稍欣烟霧收蒼然衆山出歴歴如雕&KR2450;前
瞻一石独灵官居上頭頗聞去年夏水激龍騰湫走避
登屋山半夜斉呀咻幸兹溪澗中今作清淺流宴安不
可懷變化成難求翠華渺在望行矣无淹留
李陵臺
日暮宫道边土室容小憩漢將安在哉荒臺猶彷彿低
廽爲之久懷古增歔欷長風吹曠野飛雨千里至䔥條
蒼山根草木餘爽氣嘗憐司馬公予集多深意奏對实
至情論錄存大義史臣司述作遺則敢失墜
上都分院
晨㒷過桓州旭日生蒼凉㪯頭見觚稜金碧何魏煌洪
河貫其前青山環四傍莫從玉堂署鼇峰虼中央升階
對閣老官烛分餘光琴冊森在側談笑來清觴在列无
所為陳詩詠黃唐
帝鄉豈不楽父母不得將起視雲漢低垂星爛寒芒南
飛有冥鴻邈哉天際翔
檐子窪
自從始出關數日走厓谷迢迢度偏嶺險尽平水陸坡
陀皆土山高下紛起伏連天暗豊草不復見林木行人
烟際來牛羊雨中牧颯然衣裳单咫尺異寒燠竚立方
有懷相逢乃問俗畏途宜疾驅更傍滦河宿
金陵送人歸豫章
巳斍栖遟懶曳裾可能為我強躊躇一帆秋色紅塵外
千里江關白鴈初建鄴水清誰共飲潯陽潮断定无書
黃金未尽朱顔在莫種桃花斈隠居
李坥之
紈扇行
誰家玉貌蒙清霏手揮紈扇臨東池潇湘搖波月弄影
碧波疑見湘江妃淚痕竹上猶未滅一尺冰紈萬愁結
風吹翠䄂卷寒煙汗入紅肌凝素雪深閨無人凉氣早
輕薄恩情易衰老昔随胡蝶上春衣今逐流螢向秋草
不見班姬染翰時空遺漢宮題扇詩千年怨墨巳流落
一天霜露沾人衣
高將軍白鷂歌
淮西猛士高將軍新護驍禽被凉素調之弗顧情未狎
跨馬臂出城東去征鴻作字雲邊斜聳身直上誰能遮
天寒日暮望不見北風萬里吹瑶花雲飛忽断鴻飛却
短草長煙際沙漠但餘孤色搖清秋未許纖毫生碧落
歸來珍衛不觧鞲親手餧肉供飢㗋英雄遇合固有分
可惜驚塵俱白頭
姑蘇臺
吳王宴罷歌臺晚斜日清江映闌檻臺上西施醉捧心
江邊東越愁嘗膽鴟夷裏尸去不還麋鹿散迹遊其間
秋深明月照高樹驚烏啼落丹楓寒功名獨羡陶朱子
一葉扁舟弄雲水
范葯莊(杭州人)
燕山聞鵑
燕山三月初三夜聽得啼鵑第一声同是小楼孤燭下
主人睡熟客心驚
胡石塘(永康人)
題崔錄事女真騘馬圖
天恩洽騎十二閑短策不知行路難漠漠空州望不盡
電光掣過須臾間蹄高高屈汗溝出駿骨隱隱隆於山
窟泉沙草不得足勞多食薄心知慚十年甕牖間書瑟
展卷見圖真太息女真年少面如盤華屋平生隔風日
青騘肉破擁尻睢黃金校具褒綏拂三品芻豆空自多
行見火花繞銅歴
題秋江喚渡
道旁木葉如渥丹歸急不知行路難青嶂碧溪自喚渡
蹇馿破帽西風寒裹頭長須甚德色肩輕不借有餘力
人間塵土深復深謹勿重賦招隱吟
贈相士黃電目
憶昔待詔金馬門方伎雜遝車盖繁黃生蔡子最絶出
高堂不奈笙歌諠庐陵老翁才五尺旴母江頭眼空碧
相人豈不二子如秋風夜雨歸無宅長身博士老一簞
皐比那博儒生酸人生榮華無足夢桃笙竹枕長闌干
黃翁勿嘆無家苦華屋連雲更何𥙷蜀莊一日不百錢
炳炳幽光二千年
題風雨漁舟圖
細柳新蒲春巳滿飄風急雨浪如顛漁人若觧忘魚意
繫却扁舟卧碧煙
戴祖禹(越人)
天馬圖歌
月支天馬難再得誰向君家貌真蹟駿毛皎㓗骨肉勻
騄駬驊騮敢同色當得超逸真絶倫皎如玉龍下天門
朝馳駿坂飛匹練莫浴深渊浮赤雲四蹄飽踏咸陽月
滿身猶帶燕山雪只愁玄霧閟神姿未許清塵汙汙血
飄然却立精神聚想見落筆驚風雨他年開匣君勿驚
照室神光夜飛去
鄧牧心杭州人
贈友人
我在越君在吳携書邀我遊西湖我还吳君適越遥隔
三江共明月明月可望佳人參差與君携手西湖上相
思空誦停雲詩知君去掃嚴陵墓秪把清樽酹黃土浮
雲茫茫江水深感慨空勞弔今古孤山山下見陳实連
騎東來踏春色湖邊千樹花正繁莫待春風吹雪白有
酒如澠有肉如陵鼓趙瑟弹秦筝与君長醉不用醒何
必千秋万歲名
倪元鎮蘇州人
听袁子方弹琴
蕙帳凝夕清高堂流月明芳琴發綺席列坐散煩緩廻
翔别鵠意縹緲孤鵉鳴一寫冰霜操掩抑寄餘情
與張貞居雲林舘燕集分韻得春字
青苔網庭除曠然無俗塵依微樵路接曲密農圃隣鳴
禽巳變夏疎花尚駐春坐對盈樽酒欣從心所親
春日雲林齋居
臨池春流駃掃地夕隂滿正襟味道言超遥坐溪舘嵐
嶺當書榻煩襟一舒散靡靡松華黃逐逐雲氣煖石梁
青苔合於焉人跡断故非與世䟽冥棲遂忘返
寄懷鄭徵士
谷口子真今最賢父别欎欎夢相牽好營秫田多釀酒
欲買茅屋尚無錢兄病每書賖薬劵客来唯候煑茶煙
闔閭城東有艇子憶𡭗青灯相對眠
送别甘允從一首
来尋墨沼雲林下共爱女蘿緣石牀喚人鸚鵡語猶澁
當戶枇杷子半黃奉橘定應題百顆籠鵝即可寫千行
䔵亭書法人間少好去山隂汎野航
奉懷張外史
隂壑慘慘綠苔生碧雲亭亭多遠情松杉鶴去轉簘瑟
洲渚花落自縱横從君下榻住十日看我鼓枻出層城
洞口&KR0818;巢无恙不定應閑閤著書成
次韵薩未錫寄張外史
谷口路微山木合温衣空翠不曾晴飢猿攀檻為人立
寒犬號林如豹声小閣秋深听雨卧長空日出采芝行
道心得失巳无夢沐髮朝真候五更
陳剛中(天台人)
中書大丞相安公延說四書因以詩呈
帶礪家声耀八寰中書独壓紫薇班捧持日月祥雲上
洗滌山河湛露間絲竹正歌淇奥美赤松聊伴穀城間
聖門别有經綸亊更對青灯話孔顔
交趾使还
少年偶此請長纓命落南州一羽輕万里上林无鴈到
三更凾谷有雞鳴金戈影裏丹心苦銅鼓声中白髮生
巳喜歸来身健在夢回猶斍瘴魂驚
出承天門
又騎官馬過中原䄂有芝泥詔墨狠嶺海孤臣天咫尺
五雲回首是都門
開平即亊
天開地闢帝王州河朔風雲拱上游雕影遠盤青海月
鴈声斜度黑山秋龍岡上遶三千陌月殿香飄十二搂
莫笑青衫窮太史御妒曾見衮龍浮
金陵
六代帝王州寒煙滿石頭星河天北轉江漢水東流步
絡金蓮雨歌殘玉樹秋白頭有漁者猶說景陽楼
鄂渚晚晀
黃鶴楼前木葉黃白雲飛盡鴈茫茫櫓声搖月歸巫峽
燈影隨潮過漢陽庾令有塵汙簡冊祢生无土盖文章
闌千只有當年柳留與行人記武昌
鳳凰臺
鳳皇臺上野烏啼笳鼓連雲日又西天地无情潮寂寞
英雄有恨黍高低殘桁夜雨迷朱雀荒塜秋風怨白鷄
空有断碑蒼蘚裏千年留得謫仙題
銅雀臺
古臺百尺生野蒿昔誰築此當塗高上有三千金步搖
滿陵松柏圍鳳綃西飛燕子東伯勞塵問泉下路迢迢
龍帳銀箏紫檀槽怨入漳河翻夜濤人生過眼草上露
白骨何由見歌舞獨不念漢家長陵一抔土玉匣珠𥜗
鎻秋雨
吳宫子夜歌
紫貝楼闕欎金香暖雲七十紅鴛鴦玉蝉笑擁霞銷裳
星河不墮宫漏長綠樽灔灔麟髓泣露重花寒秋不濕
歈歌一声起雪濤海龍夾陛如人立誰知淺嚬娥半掃
中有殘螢滿愁沼越兵曉踏西風來碧波一夜芙蓉老
居庸關
卑稜稜石确确車声彭彭闘石角馬蹄蹴石石欲落不
知何年鬼斧鑿僅與青天通一握上有藤束萬仞之厓
下有泉噴千仞之壑大行羊腸蜀剱閣身熱頭痛縣度
索一夫當關萬夫却未必有此竒巘崿
吾皇神聖混地絡烽火不紅停夜柝但有地險今猶昨
我扶瘦笻且倦脚欲叩往事雲漠漠平沙風起鳴凍雀
神州八景
太液秋風
一鏡拭開秋萬頃碧天倒浸琉璃影寒飈夜捲雪波去
且闕珠宫黛光冷三千歌棹搖綠煙濕鬟吹墮黃金蝉
琪樹颼颼紅鯉躍衮龍正宴瑶池仙
瓊華春隂
一峰亭亭湧寒玉露花不墜瑶草綠珠楼千尺漢星間
天風吹下笙韶曲萬年枝上槲葉滿小鵉倀倀遶龍𬋩
金棍曉御翠華來三十六宫碧雲暖
居庸曡翠
断崕萬仞如削鉄烏飛不度蒼石裂嵯岈枯木無碧柯
六月大隂飛急雪寒沙茫茫幽關道駱駞夜吼黃雲老
征鴈一声起長空風吹草低山月小
金臺夕照
危坡十二青雲梯老樹偃伏猶躬圭長裾巳曳星辰去
殘陽猶掛盧溝西召南六百年宗社一日黃金重天下
精躔宝氣夜不收又見断霞明朔野
盧溝曉月
長橋弯弯卧海鯨河水不濺水崢嵘遠鷄數声燈火杳
殘蟾猶映長庚横道上征車鐸声急霜花如錢馬鬛濕
忽驚沙際金影搖白鷗飛下黃蘆立
四山晴雪
凍雀無声庭檜響水花酒簷大如掌平明起視岩壑間
插天瓊瑶一千丈夕陽微漏光嵯峨倚欄更斍爽氣多
雲間落葉有徑否想見樵叟猶青蓑
玉泉垂虹
雪波碧擁千崕高落花點點浮寒瑶日斜忽有五彩氣
飛止太空横作橋古寺殘鍾荅鈴語回首前村猶急雨
輕綃欲翦一幅秋又逐西風過南浦
薊門飛雨
黑雲如鴉漲川谷雷湧電躍風折木半天萬點捲海來
森森胦也如銀竹鳳城無數笙歌楼珠簾半捲西山秋
誰知羈客家萬里一燈正擁寒衾愁
李鶴田(庐)
雪中寄友
石角雲層道路難黑風三日書漫漫吟笻直指西湖柳
合與梅花共此寒
趙青山(庐陵人)
銅雀臺
朝望西陵墓夕望西陵墓望望不復歸月朝人十五月
朝十五可奈何更對空幃作歌舞銅雀昂然飛不去當
時美人髮垂素我生不如陵上樹年年樹根穿入土
歐陽伯恭(庐陵人)
題蘇武李陵泣别圖
祈連山前箭如雨渤海海邊羝不乳同是肝腸十九年
白髮君歸朝故主臣心有血一斗許亦欲隨君歸釁鼓
五千健兒五千母臣若獨歸魂魄苦空將老淚寄君歸
歸拜茂陵墳上土
劉起潜
送黃脩永之武夷杜淸碧斈
眼中塵土政昏昏華盖風高翠入雲一代風流超晉宋
百年礼楽寄河汾波寬好看魚龍化天遠空怜鴈鶩群
亦有平生觀海意出門萬里獨慚君
鶴
延頸他邊照影遟花明柳净思依依年深色重丹砂頂
日暖光浮白雪衣晴月夢回三島去看雲思上九霄飛
玉簘声断秋宵冷應有仙人憶未歸
燕
萬里来從海外村定巢時听語頻頻簾風半捲重門曉
社雨初晴二月春尾上係詩成往事堂中斈舞是前身
華堂茅屋依然坐幾処相逢舊主人
吳正傳
秋懷
江南木葉飛江北百草黃風煙澹莾蒼悵望川途長寒
鱼聚其群鴻鴈忽成行俛仰念时物索居耿凄凉昔我
二三友敦好攻文章漂零轉相失尺素不得將人生四
方志企𡭗揚声光登山豈无車涉河亦有航真誠諒不
隔离别庸何傷
赤壁圖
草荒殘壘怒濤秋遥想英雄淚自流風火千年消伯气
江山一幅掛清愁丈夫不斈曹孟德生子當如孫仲謀
機會不来形勝在狂歌弔古漫悠悠
送陳生北上
万里長風入馬蹄江干舊隱掩間扉乾坤清氣随詩卷
官塞征塵上客衣日落太行孤鳥没天高燕闕五雲飛
提携喜有王維在回首南山莫便歸
于介翁
感古引
孔明梁父吟深不滿於斉相烏乎天若祚
漢孔明不死天下亊未可知吾於此重不
滿焉
建安天下如潰瓜一榻之外非吾家黃屋飄颻定何許
龍爲魚兮鼠為虎老瞞詐力敢欺天朵頥羊鼎方垂涎
紫髯將軍一攘臂控荆引越三千里慷慨山東大耳兒
南飛烏鵲栖无枝草庐一語君臣契目中久矣无吳魏
堂堂大義凛不磨灵關剱閣争嵯峨昨夜西南一星落
六尺之孤竟誰托渭水旌旗歸故都江上空存八陣圖
抱膝長歌出師表古柏蒼蒼爲誰老
皇元風雅卷之二
