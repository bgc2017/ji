皇元風雅卷之四
〇劉須溪
探梅四絶
江天欲雪未雪時絶江探梅馿倒騎空中着我方成昼
亂後逢花且賦詩
鈞天遠遠月斜斜歸路迢遥未到家一色白雲天似雪
和衣和雪宿梅花
後五百年无放翁往歌醉舞与誰同漁人入得桃花洞
猶有梅花路未通
冷落何心識老逋芳名從此落西湖風霜未改幽堅操
弟立花前諱玉奴
清明日偶成
海日高高天路斜断橋无復聽呕唖墓中酩酊巳千載
陌上清明有幾家巳老愈疎唯酒盞更睛相覓是梅花
年年春怨深如昨莫把无涯恨有涯
劉立雪
梅
休說逋仙两句工冰瓯滌筆别形容清標騷客風前立
素面仙姝月下逢山店霜寒香撲馬溪橋水淺影如龍
一寒尽是寒凝結金鼎无塩味更濃
破荒五雪粲煙村倚竹无言独断魂三弄直湏琴對越
一寒安用酒温存家風巢許堪同社心亊夷齊可共論
應出&KR0813;紛幾紅紫一枝開処自乾坤
除香除影賦梅花方許詩中擅作家怕俗似嫌羔作酒
高人頗称雪煎茶参横屋角霜初下人倚闌于月欲斜
夜冷玉肌愁入骨金壷移入伴窗紗
天花夜半落溪傍傍有獰然為取將擎瓜仰空呈㓗白
掀髯倒地覓昏黃脩鱗月下霜同色敗甲風前雪有香
欲起𥙷之圖影看生愁飛入水中藏
月巖
世事從来滿則虧十分何似八分時青山作計常千古
只露岩前月半規
書灯
一點蘭膏數寸心小窗伴我夜沉沉煖分青熖藜煙細
喜動紅光花意深洞見苦心歸典策照殘幽夢入寒衾
他時冨貴不相棄移上長檠伴醉吟
玉楼夜費烛熒熒秪得眼前歌舞明照破三千年外事
書生元不用長檠
題静軒
徑深寂寂鎻苔䄄此地不生車馬塵夢断瑶臺惟有竹
棋声花院似无人蛛因門閉牢穿網鵲悟枝乾自採薪
秪道乾坤大如許不知天地又新春
寄朱約山
歲晚江空煙水寒風林葉落楚天寬若無鴈足書難寄
作盡鳶声吟未安晉帖臨成思入石離騷讀罷擬栽蘭
老来絶被梅花惱後會君應笑我孱
登黃鶴楼
西風吹我登黃鶴白雲半在闌于角題詩不見舊時人
惟見青山俯城郭萋萋芳草鶢鵡洲江水衮衮來無休
歲月俯仰成春秋古人今人無限愁
題醉月亭
采石江頭李太白狂不柰煩宫錦窄赤壁磯下蘇東坡
一葉泛泛凌風波當時有月井有酒和酒和月吞入口
酒腸得月冷於冰化作瑰辝喧宇宙两首賦百篇詩
千秋萬古称絶竒两翁不作歸来鶴玉宇瓊楼寒漠漠
若得長江變潑酷少住人間亦差楽望員晦缺秋復春
古来明月今来人我時㪯酒問明月月亦團團譍不得
鉄如意玉唾壷我歌君和声嗚嗚爛醉起舞嗔人抶問
影莫是李與蘇月中仙子知得無
〇劉養吾
别䔥高鳳
惜與可人别又貪歸路長人生有離别吾事属閑忙沽
酒澆芳草垂鞭看夕陽眼前听鶴語世路劇茫茫
送錢才立遊荆二首
峴山西上楚天頭書劒區區事遠遊歲月如流方作客
江山信美莫登楼百年耆舊誰家傳一代衣冠又古丘
乱後題詩詩即史未應輕付水東流
不辝跋涉恨﨑嶇如此飄飄一丈夫新雨鳴秋驚草樹
行人隨鴈落江湖歲年寕向長途老天地何堪一窒拘
幾世中原今復今更陪九万作鵬圖
揭曼碩
送馬雍古祖常御史使江西
我皇属爱顧君子得安居孟春風且寒遺子以脩途四
牡何翩翩廻首睇神都我懷正紆欎殽凾忽已踰積雪
被長峦萎者何時蘇巋彼蓮花峰上出浮雲衢白日皦
以懸下視若玄墟煙塵起西北原野無定株行者中顧
懷居者念其庐黃河洶東流西自崑崙渠四海豈不曠
切若肌與膚親䝨遠讒人古以致康娛君子試多林乃
用在馳駆秦隴阻關塞歲月浩巳徂鞠躬尽明義足為
世所模
宿宝應
此縣經過數中年慨感憎繫舟喧夕浪聞笛暗寒灯時
俗隨同異文章任愛憎平生江海意一一頼良朋
入秦淮和曾編修
秦淮江上送飛鴻秦淮水流西復東六朝人物巳寂寞
万古雲山空曡重明日還沽采石酒昨朝猶聽廣陵鍾
人生不似寒潮水去去来来有定蹤
治安慶時再北遊
夜泊淮西郡寒生客子衣酒家臨岸閑野火隔江飛雲
盡月初出潮平風漸微昔年城下路此際正南歸
待潮
扁舟夜閣寒沙際欹枕待潮紅日高无數征帆背人去
海門何処水滔滔
夏五月武昌舟中獨自
两髯背立鳴双櫓短簔開合蒼煙雨青山如龍入雲去
白髮何人並沙語船頭放歌船尾和蓬上雨鳴蓬下坐
推蓬不省是何鄕但見双飛白鴎過
宿梁安峽夢故有感時还旴江
梁安峽裏杜鵑啼絶壁蒼蒼北斗低雲氣倒連山影合
石稜斜闘浪声齊南風盡日迎歸客落月空江夢故妻
一室數人分十郡百年幾処候晨雞
題花鳥圖
吳中女兒顔色好洗面看花花為悄調朱弄粉不自施
寫作窗間雪衣鳥綠窗沉沉春書遟半生心事花鳥知
花殘鳥去人不歸細雨梅酸愁畫眉
題饒家橋上有墨龍
饒家橋下秋水深饒家橋頭黃竹林誰其濟之饒氏媪
績麻作橋橋幾尋青山叢叢似吾髮白石鑿鑿如吾心
歸去秋衾續殘夢風雨滿橋龍夜吟
海棠
嫣然无不在凝脂絶世東風綵筆竒却問大真曾睡否
還應長睡馬嵬時
送趙履道虞叔常還江右
趙子我同里虞郎我同年手折武昌柳送上西江船買
魚沽酒燒荻鞭夜下西塞寒山前西塞山碧如苔君今
去幾時来東風花開春水漲待君黃鶴磯頭望君庾公
楼上
贈淳真子
蕩蕩白玉京超超淳真子十二求神仙服事丘與李嵩
洛二十載结茅白雲裏飡是暘谷霞飲是玉池水鬼神
莫能識百念吹不起一朝忽腾化徑去不可遮飛駟服
五龍角巾摇三花朝發梁宋國暮宿河漢槎朝食千歲
桃暮食五色瓜長揖青牛君高歌度流沙还憩金張舘
調笑許史家日食五侯鯖安能飯胡麻春風長安陌落
日邯郸道迎人上青天送人入秋草竦身八極表天地
忽亦老寄謝區中人全真以為宝
黃尊師高軒觀鵝因留宿
開軒南岳下世事未曾聞落葉常疑雨方池半是雲偶
尋騎鶴侣来此看鵝群一夜潺湲裏秋光得細分
夢武昌
黃鶴楼前鶢鵡洲夢中渾似昔時遊蒼山斜入三湘路
落日平鋪七澤秋鼓角沉雄遥動地帆檣高下乱歸舟
故人雖在多分散獨向南池看白鴎
大明殿退朝和周待制
巍巍道德拱羲皇済済威儀陋漢光日射龍文宫女扇
風傳雞舌侍臣香中霄景氣浮双闕下界歡謠動八荒
詞舘小臣何以報
皇圖聖壽共天長
送唐尊師祀武當
龍變分香下絳霄羽衣承詔出清朝星临翼軫南垂闊
神降虚危北極遥金殿壓雲開紫氣玉臺和月合笙簘
蕃釐更爲
吾皇祝下國時豊雨露饒
送詹尊師歸庐山
香炉峰色紫生煙一入京華路杳然雲碓秋閑舂薬水
雨犂春卧種芸田書憑海鶴耒時寄劒自潭蛟去後懸
忽報歸期驚倦客獨淹微禄負中年
寄題胡氏園趣亭
日與世情遠斈人聊治生畦𬞞多品類樹果合生成野
老還偏數山禽近不驚詩書吾所好農圃也須明
小孤山曉發和蔡思敬韻
日落霞明錦浪翻厓傾石峭白雲間乾坤上下雄孤柱
吳蜀東南壯此關神物夜移風動地仙舟曉渡日漫山
回瞻絶頂登臨処空翠溟濛杳靄間
長眷宫
古樹縈紆入深宮結構牢鑿城通水繞累土築雲高輦
路行廵鶴神曆戴巨鰲應逢王母使持此獻蟠桃
祖生詩
浦城孝子身姓祖自憐姓命如糞土生纔五歲遭乱離
有母更被官軍虜零丁二十八春秋母縦得生何処求
天地茫茫明月恨江山漠漠白雲愁忽得母書驚母在
看書未盡淚先流書云流落河南縣河南踏遍無由見
唐州境上忽相逢白髮䔥蕭霜滿面誰知喜極情轉悲
旁人更問初别時千生万死到今日始為母子東南歸
東南迢逓關山路入門猶記庭前樹居人傳說盡相看
雞黍提携竟朝暮祖生子母真可怜少壯離别老大還
同時鄕井被兵者幾人骨肉能生全願生母子長壽者
四海升乎永相保
漁夫
夫前撒網如飛輪婦後摇艣青衣裙全家托命煙波髮
扁舟為屋鴎為隣生男已解安貧賤生女已得供炊爨
天生網罟作田園不教衣食看人面男大還娶䱷家女
女大還作䱷家婦朝朝骨肉在眼前年年生計大江边
更願宫中减征賦有錢沽酒供醉眠雖無餘羡無不足
何用世上千鍾禄
高郵城
高郵城城何長城上種麥城下桑昔日鉄不如今為耕
種埸伹願千万年尽四海外爲封疆桑隂隂麥茫茫終
古不用城與湟
長風沙夜泊
長風沙風沙不断行人嗟行人嗟奈君何南風正高北
風起大船初湾小船喜移船更傍大船頭不独風沙夜
可憂更祝行人好心事長江何処是安流茅舍参差數
株柳時平尚置官軍守青裙老妪詫鮮魚白髮残兵賣
私酒魚賤可買酒可沽他人心事知何如
〇羅磵谷
幼輿折齒歌
秋衫未成錦機語棠梨半花鳳一羽象牀雪綜小龍梭
細穴銀光吐冰缕西隣郎君東海歸芙蓉半白杏雨肥
十二闌边說幽怨勸織南浦鴛鴦飛匿蘭含蕙無消息
春酲彤霞漾玉色水龍呵出風雨声奔騰觸裂双白石
白石國城三十六女子軍来两城覆鵉歌猿嘯強激昂
百戶風来如箭鏃章臺公子真豪縦復以微言相感動
郎君切莫更癡心忍作甘心可人痛
〇孫伯善
去妾詞
妾昔重顔鮮抱禂十五年阿母云亡主中饋安排翁續
鵉膠絃新歸主婦情未密陡然兩意生荆棘推將怨隙
在妾身教妾彷徨留不得翁今愛妾空有心妾亦知君
愛妾深自古亡家爲顔色妾身不當千黃金回頭向翁
語遺子留自乳浮雲有散時人生豈長聚妾去婦肯留
妾在婦應去但願主翁琴瑟調妾身不恨无歸処
〇黃南卿
梅子(禁用調羹止䓁字)
水边籬落舊精神煙雨園林急薦新對酒摘嘗金弹客
繞林簮戲玉釵人一根清苦千丸雪四月紅黃隔歲春
待得餘花都結子東風流轉便生仁
金陵
采菱風急棹歌声白鷺洲前一帶巾綠水不收中洛淚
青山空掩六朝人城頭寂寞依龍阜江左興亡寄虎臣
孫楚酒楼何処在月明猶寫謫江神
〇湯子文
白海青
皂鵰赤鶻世紛紛羽翮何如白錦紋東海飛来一片雪
西風透入万重雲老拳独擊頑鵝腦俊目寕看狡兔群
玉食所需誰可得夜來
丹詔賜元勲
綉毬花
誰擲流蘇滿小園无心花萼密相聮唐宫玉蝶團風軟
后土瓊花簇月园妖態欲来䄄上舞異香宜在帳中懸
試看有物渾成処如在東風太素天
〇劉雲山
題雪後溪橋
老翁着脚欲度小橋後有奚奴摇手似言
橋險緩度之狀
昔錦奚奴指顧間雪橋如險意如閑不知此興政不淺
將謂先生跬步艱
申屠致遠
無絃琴
静中有物即縈心物象相忘趣轉深為報柴桑陶処士
無絃争似更無琴
趙半間
秋夜曲
寒禽認故枝澆枝猶依依凉螢亦知秋飛来傍牀帷幽
閨刀尺冷遊子何當歸脩途苦不易庶無寒與飢及此
清夜長為君製裳衣
憶友人李雲南
送客出荆扉忽見青青草故人别經時恍隔千里道千
里故不遥咫尺夢難到孤鳥安朽株行雲在晴昊敢嘆
會无期坐念春風老
示兒
閉門避秋風開門落葉滿稺子晨發篋却嫌故衣短衣
短何足嫌掩脛尚可挽𡭗父故多憂尔母復不懶力作
常苦飢力織未及煖窮厄世固多榮華亦滿眼但將尔
日長勉旃事編簡
去婦詞
里有孀婦子不檢而無室旣疾病乃亟爲
娶且命之曰爲汝娶爲宗祀計也未幾死
而子竟違母言尋出其婦婦以衰麻在身
義不得去被迫逐不可留因爲詩以寫懷
落葉不返柯去婦無歸年歛𬒮出故幃独影心悽然君
心紙鳶飛万里難拘牽妾如鬢边花未衰先棄捐憶昔
初嫁君姑病在床前歲月能幾何衰麻奉姑延妾今辝
門去撫棺淚如泉九原會有知當爲去婦憐
歲晚欧陽徑存相遇
老眼厭紛埃柴門晚暫開凄風行客苦今雨故人耒詩
外無窮意灯前欲尽樽相逢还又别珍重歲寒梅
构㯗曲
街頭群兒晝聚嬉吹簘撾鼓懸錦旗粉面少年金縷衣
青鬟擁出双蛾眉騃翁前趍嚚母誚醜姬妬嗔狂客笑
虬髯奮戟武略雄蜂腰束翠歌唇小眼前勾作名利埸
東馳西騖何蒼惶栖栖猶是蓬蒿客須臾喚作薇垣郎
新歡未成愁巳作危塗墮馬千尋壑關山万里客心寒
妻子衰灯双淚落紛然四座莫浪悲是醒是夢俱堪疑
紅鉛洗尽歌管歇認渠元是街頭兒
正言
蘇張舌如戟危人亦危身期期周御史千載称直臣清
談每敗事諧謔良損神田翁有斗酒招手聚北隣所言
唯桑麻語語不失真
戲題
十日霜勝雪開門風更緊幽齋坐寥閴寒炉火如燐驱
兒旋拾薪匍匐良可憫支頥背弓鰕吹燎唇噴蜃温烟
滃雲霧生枝呌蚯蚓非瞽目常翳不慼涕自隕居貧正
如此念之时一西
宿村庄
凉吹搖青灯稚子供濁醪寒影忽在壁短髮何䔥騷且
持竹根枕卧聽蒼松號紙衾穏蒙首昔癢不得搔須臾
作竒夢小艇飛洪濤驚斍白滿榻晴月䆫前高
題十六羅漢看手卷圖
本不立文字聚看看底事一隻眼猶多何用三十二
羅滄洲
郊行
桂花无主亦清秋蕎麥為誰先白頭螢不照身常隱見
鴎无求世自沉浮
張周卿
鏡中灯
孤影徘徊入照臨西風不動影沉沉一池鉛水鎔真火
半夜金星犯太隂雞翅舞时红熖歇蛾頭撲処碧光深
縱渠百煉千燒後依舊剛明一片心
周石原
綠隂
万紫千紅夢巳休眼中驚見翠光浮數声啼鳥无尋処
幾度斜陽不入楼潤透琴書渾欲雨凉生衣𬒮已先秋
此时蒲柳还多感莫遣西風一夜愁
王性存
書懷
九秋夜氣粛明时見休徵泰階列六曜湛湛平且平蚁
臣再拜祝乾坤永清寕不斈兒女態抱拙祠双星
有地莫種花有堤莫種柳花柳豈不佳而恐易衰朽吾
情匪好異只種竹与葵竹存勁直操葵存本根思
趙心遠
秋晚
一曲菱哥断西風吹鬢鬟秋随荷葉老人對菊花閑鳥
没疎烟外楓明落照間南山有秋色相對自怡顔
趙季文
舟中夜作
身同南鴈去回首意茫然酒醒家千里詩成月满船河
渾非為雨岸轉欲移天夜静晶河漢凉風自斗邊
連伯正
釣絲風
短髮冷颼颼倚闌初下鈎閑来片水外輕弄一㾗秋淺
拂蘋花乱低分柳影浮煙波清夢遠吹不到王侯
胡尊生
送君進周公
憶君初耒湖水滿金鱗春波煖江南皂晚雪花飛
蒲帆下水送君歸霜風浙瀝湖光晚白魚粳米中流飯
回頭咫尺庐山雲一寸心長帆力短臨分乍斍過重闈
金螺移在双翠眉唖唖灵鳥啼樹枝家人夜夜卜蛛絲
雪醅新釀都昌酒欲来不來待君久人言遠歸勝前婚
稚子牽衣婦携手窗前紅烛宵弹棋新歡满眼寕相思
江南今歲梅開遟贈君无花折空枝明年花開来不来
瓊花上天
无双亭前浮冷月羌城暗鎖腥煙黑仙魂夜吟天欲泣
巫陽下招飛玉敕神風鬼雨鞭車急一株玉雪雪中立
金瓶歲歲朝衮尨異香蕩漾天水濃蓬業峩峩高北斗
玉佩深沉舞衰柳瑶京三月銀雪飛瓊仙瓊仙招不歸
鈞天夜奏紫皇醉二十四橋寒浸水
壽梅辝世
武陵老月愁黃昏玉宮水山无返魂寒羌吹風鉄心裂
春顔怕見煙綃真雪身匝地大如屋縞衣夜醉香雲宿
孤山春去羅浮平肯立腥埃吐瓊王銀河倒瀉春恩澤
幾度漢天峥老骨便令更似八千椿癡頑万古終成塵
芳蟾冥茫駕蟾去煙昏雲霾夜无曙為憑青鳥别君王
後百千年歸閱世
野鷹来
野鷹来霜風高山寒鳥死狐兔迯我有鮮肉肥𡭗膏軟
皮為鞲絲為條山中忍飢良独勞野鷹耒高高臺歛翅
猴立何為哉當途猛虎闞我室赤精細骨皆凡才野鷹
来沔之水昔年種柳今如此巣危雛弱將奈何野鷹歸
来吾望𡭗
陌上花
陌上花臨春暉臨安女兒吳王妃吳王沉醉香風圍金
泥為寫緩緩歸陌頭夜雨花成泥年年長花開時吳王
宫妃招不来
陌上花嬌欲語吳王妃臨安女封書寄与緩緩歸陌頭
花好能幾時錢塘之門幾易主嬌紅猶似吳妃舞吳妃
一去招不耒花開花落无窮期
金莖承露
蓬莱仙人騎黃鶴耒遺刘郎不死薬銀漏无声秋夜深
時見星河頭上落精金紏錯蛟尨蟠未央闕角觚稜寒
莫教仰見杯中物直是他年双淚痕桂房椒壁蕙蘭老
留得新愁向雲表猶逐官軍出漢閧茂陵䔥蕭&KR0668;青草
因官伐松
大夫去作棟梁材无復清隂護綠苔只恐江頭明月夜
誤他千里鶴歸来
宋夲
送欧陽炳四首
暖翠空濛故國山夢中慈母美連環文明門外春才好
百尺吳船漾綠湾
楽垩㗸杯李適之十年春夢疾如飛蒼頭零落郎君小
祖帳无知上客歸
曾侍
先皇法從臣故教給札紀華勲名山久已藏名姓莫作
區區世上文
去年
清問下青雲曾把文章付与君眼見
皇恩絆漁隱江湖煩報白鴎群
孫用復
中秋前一夜賞月以明夜隂晴未可知分韻
得未字口占
年年今夜月今年今夜醉月色旣巳佳淪員還斍未
黃河清
題徐孺子亭
宇宙貞魂喚得醒一尊和月酹江声看空東海有此士
高出南州只一亭檜色半天猶傲世湖光落日欲吞城
䔥然四壁殘灯火閱尽東風万劫青
胡古愚
寄題杜隱君思斈齋
先生高尚製荷衣結屋蔵書入武夷泉石洗心無别事
皇王經世有遺思據梧朗詠秋清夜隱几冥觀晝永时
立志独脩天爵貴故應荷蕢接與知
皇元風雅卷之四
皇元風雅卷之四
四愛題詠
虞伯生
江東葉凱翁至京師訪子芝亭之上適予謁告得數見焉
見其雅適而端愼介不違於和易不苟於汎知其爲孔老
通家之佳士也文從知其能以道行交神明致風雨則其
素守可知巳間出書一卷䄂中則故宋遺士詹府僉程國
錄爲其先人成甫氏所著四愛堂詩文也所謂四愛者陶
淵明愛菊周茂叔愛蓮又附益以林逋仙之梅黃魯直之
蘭者也並植此物於庭戶之間而尚友四君子言將同其
愛者焉故曰四愛云耳又有所謂半隱者成甫之長子无
翁隱於是而求先志焉言半者以其半待凱翁也凱翁言
出山游四方非有世俗之求也願得見名士大夫如泰華
黃河者得一言以詠四愛焉亦所以報父兄也欲爲之序
引云夫愛出於仁者也仁者天地生物之心人以天地生
物之心爲心則玩夫生物之理而見天地之心焉亦無所
不愛也而所愛亦豈徒然哉即一物之生而知其與道爲
体也其樂烏可巳哉是故思有以成其爱而非私也我之
培之煦之潤之附益其不及而防閑遠去其爲害者皆其
事也古之君子因物以致寓其意焉非溺情於形質之偏
也姑以周子爱蓮之說論之竊意夫日用彛倫之間飲食
男女之欲同行而異情者非出於淤泥而不染者乎明睿
洞照安行無爲而不矜詫以索隠行怪者乎非所謂濯清
漣而不妖者乎不蔓不枝者純一不襍之謂也亭亭淨植
者中立不倚之謂也此其所以爲可爱者乎推是言也餘
三子之意就其所詣安有流連光景之患乎葉君隠居辟
地其必有得於此若夫善頌則在能賦者云蜀人虞集叙
至順癸酉二月八日
吳宗師
方今文采重奎章光照芝山四爱堂梅蘂春融冰雪界
蓮花晩靜水雲鄕湘累往矣蘭爲佩陶令悠然菊泛觴千
古高風猶一日迢迢歸夢楚江長
馬伯庸
幽蘭有貞性佳菊有至節娟娟出水蓮露下玉洗白杲杲
空谷梅歲晏立冰雪屬愛在君子畜之以爲德
至順癸酉四月十三日侍講伯生老友遣子邀予賦
詩媿不能工姑此以塞命也祖常再拜
馬公辝翰妙天下凱翁珍藏之集
高新甫
爱菊隱逸情爱蓮清潔志愛梅違世俗愛蘭絕世累性爱
固有殊亦各在適意偉哉四君子趣同而世異人品有定
論寓物盡高致遼遼千載下孰能遵道義葉公逹尚友所
爱兼其四猗與後來人先志愼勿墜
太玄天師
彭澤以節高春陵以道鳴雙井詩之雄西湖隠而清因其
有所爱希賢動吾情廼知君子堂貴實不貴名
太乙子
東籬秋色淨芳沼曉華滋雪落清澗曲風生楚江湄幽景
尚依然高懷邈難追道人継芳躅千載有餘思老屋四五
掾草徑臨清池四時各代謝芬芳常在兹勖哉著令德永
與舌人期
夏紫清
十畒煙霞曲徑深四時佳興足幽尋菊芳梅綻清詩骨蘭
秀蓮香肅道心半隠肯堂嚴継志百年喬木易成隂通家
自有全書在閑倚南牎听玉琴
歐陽
葉凱翁來京師受知吴宗師又爲名公卿所爱禮得四
爱堂詩甚富此行真不虛也爲賦五絶
亭亭淨植自中通千古知心太極翁幾度廬山看明月玉
簮浮出白龍宫
右濂翁爱蓮
粲粲中央色不偏風霜搖落義熙年男兒一種剛腸味不
譲隆中老子先
右淵明爱菊
紛紛桃李下成蹊騎馬山人听曉雞如此暗香相慰藉徵
書猶到六橋西
右君復爱梅
幹少花濃雨露深政緣猶有市朝心豫章太史春秋筆不
遣山王預竹林
右魯直爱蘭
涪陵翁解識春陵薛映何如刺史弘葉氏堂中知尚友不
緣花有愛和憎
右葉氏四愛堂盧陵歐湯玄
揭曼碩
蓮菊梅蘭共一堂父兄子弟爱無忘對花便擬書徵士學
道唯求接素王孝友家傳人所羨横斜句好㒷偏長百年
心賞千年意一種風流四種香
玉倫徒
原有梅兮隰有蘭君子之爱何幽閑陟崔嵬兮履潺湲胡
不歸樂山之間岸有菊兮渚有蓮君子之爱何清妍雜
佩有贈勿弃捐胡不歸兮樂歲年瓊臺石室何威夷親
之所爱子所思托根后土深且滋春雨秋露無巳時
王士點
予所爱兮崇蘭植之兮堂間思夫君兮山谷紉翠佩兮雜
青綸蘭芳歇兮日在山欲從之兮不得閑予所爱兮脩
蓮植之兮堂前思夫君兮濂之水濯冠纓兮叩漁舷蓮馨
富兮水泥烟欲從之兮不我賢予所爱兮秋菊植之兮
堂隩思夫君兮柴桑巾漉酒兮柸生馥菊英黃兮江波縮欲
從之兮不我復予所愛兮湘梅植之兮堂隈思夫君兮淛
之湖吟清淺兮句容裁梅枿素兮雪飛埃欲從之兮勿予猜
謝草池
梅蘭蓮菊各爭誇風月平章屬大家四爱堂前親手種乾
坤生意四時花
詹厚齋
友人葉成甫世家永豐梅林而松溪元貞丙申動適彼楽
郊之想慕孟氏三遷之風徙居睦楽池頭相攸幽勝結廬
三間竹樹茂美鑿池灌園手植梅蘭蓮菊又取濂溪渊明
和靖山谷諸老之說揭中堂榜曰四爱以寄四時雅興清
矣哉且以永日且以尽年有以自老矣而數僅中壽二子
无翁凱翁皆恂恂善与人交凱遊方之外元好脩而文於
屋東偏闢小室號半隠面脩竹竹外車馬憧憧而囂塵不
到清琴橫床儒書堆案不矜名不眩能能其世家而大之
者余每過之喜其有隠者趣爲之賦小詩
四愛名堂名匪誇梅蘭蓮菊當傳家誰知半隠琴書趣出
色堂前四愛花
程登庸
元翁出詹同舍所爲四爱堂詩正有契於予懷去年夏予
訪詹山道過焉爱其顯而隠駐車縱步者久之意元翁遷
是未遠也今乃知經始於成甫而元翁復闢半隠以居琴
書於是更肯堂矣蘭蓮菊梅分四時而專美合一堂而集
芳受乾坤清氣者夫誰不愛然父愛之子不翦之者巳鮮
况推其所以愛者而隠焉又充所以愛其身者以顯其父
母焉吾知元翁之愛不徒在是而九原有知所以愛其子
孫者又甚於愛是四者矣是則蘭在庭階尤宜若夫春秋
之異其時山川之異其種湯佩之異其用說雖不同義同
一隠至若實与蓮同一夏葉与菊同一秋色与梅同一冬
又有无時而不春者先四愛亦宜然則上堂如有見也出
戶如有聞也人知元翁之爱未必知元翁之思也旣以是
諗來者其季吾徒也又以是勉之
吴月湾
梅蘭蓮菊儲天地之清氣洩山澤之幽芳春秋冬夏各專
其一時之美露生之物以臭味見取於人者未能或之先
也孟方王君示余以詹山老先生所爲葉氏半隠四爱堂
記雋永數四茟芳墨潤㳅溢頰舌間伹斍四物之美並萃
於一朝而忘其爲草英木華之迭出於四時也蓋昔之鍾
是愛者吾聞其人矣屈子之於蘭也渊明之於菊也茂叔
和靖之於蓮也梅也匪徒爱之而巳其人品實似之故以
蘭配屈以菊配渊明蓮配茂叔梅配和靖人莫得而易之
者世之稱是四物而是四賢也巳可不言而喻矣是豈偶
然者哉且四賢之爱是物也亦各取其一耳而今也以四
爱名堂取四賢之所取者兼而有之不巳泰乎是殆不然
詩云高山仰止景行行止爱以四言則四時之間見是物
也如見四賢焉聞其風而㒷起所以自處者必有在矣徒
爱云乎哉抑其以半隱名者得非欲沐蘭之芳翫蓮之潔
而徘徊菊梅之間也歟孟方其爲我質之詹山延祐庚申
至後同郡吳存敬書
彭孟圭
先人與成甫葉君友甚稔予亦從侍次識之今去之十二
年而兩家子弟復胥會於榮山慨二父之不復作且出四
愛堂詩求和予爲之掩卷涕零因次韻以志二氏之感云
免胄宗風衆共誇當特特久許通家重來四爱人何在淚
温斯堂幾度花
李進齋
喜怒哀懼爱惡欲人之情性之發也夫爱七者之一耳而
好尚於是乎觀之爱其所當爱者天理之公衆人之所同
也反是則人欲之私一巳所獨而已葉君成甫植蘭蓮菊
梅於庭以四爱扁其所居之堂以爲四時之可爱者莫是
若終其身不渝元翁之爱之視成甫益加旣又築室於堂
之東曰半隠其意若曰是隠者所爱也則能継其先君子
之志豈特同乎衆人而巳哉然而草木外物也内而礼義
之悅心有甚於爱是四者即其外以信其内則無一物不
在所爱之中矣元翁心醇而氣清進之於道則由爱親以
爱人爱人而爱物知所差等夫孰非性情之体用乎行矣
堂且顯而隠不終於隱亦半之謂也元翁勉之葉氏世家
梅林於予爲同里今所居曰睦楽巳一再遷予因記之亦
以寓閭井之爱云𡭗至治辛酉孟冬李晉敬書
李絅齋
余曩歲與里中元翁葉公游君數數爲予言吾先人成軒
之迁居睦楽也林木薈蔚屋庐靖深環植梅䔵蓮菊取前
賢題詠揭諸壁扁堂曰四爱以爲游息之所地偏心遠庶
幾乎古逸民之風焉子盍爲我記之余適走東西未暇也
越一紀返吾故而元翁巳謝世矣追念舊游如夢而斍元
翁恨不可作記其可以不作乎余惟天地以生物爲心而
人与物得之以爲心是以善觀物者知物之理无以異夫
天之理也故觀榖種可以識仁心觀牎草可以驗生意視
葉君之爱同一機耳爱屬仁仁非天地之心乎以吾之心
体物之心而天地之心可見矣所爱其不在兹乎或曰草
木之可爱者蕃矣四者之爱抑豈有所擇欤曰非也夫人
之心静躁不同嗜好亦異故悅紛葉者必朝市奔競之䟽
甘澹泊者必山林遺逸之士譬諸草木吾臭味也世固有
爱牡丹而誇國色者矣爱海棠而羡紅粧者矣甚者碾綉
轂而縱春游燒銀烛而酣夜飲者矣彼之所爱不已淺乎
吾恐物交物引之而已矣人欲肆天理安在哉必也滋之
以九畹而吊湘纍之孤忠採之於東篱而慕處士之清節
誦淨植之說吟香影之詩又若親炙濂溪之旁而徘徊孤
山之下也同前脩於千載萃四爱於一堂目擊而道存心
領而神悟吾之所爱不已深乎所得不已多乎若曰天之
生林必有所為言其体不及其用可乎胡不即是四者而
觀之盖浴湯可以事神飲水可以延夀或分甘而念母或
調鼎而相君用耶非耶是猶一念之爱擴而充反而求由
親親而民物无二本也用舍听之於天吾无所容吾力而
天之所以与我者可不知所自爱乎元翁之子可順好斈
而多藝是理也其知之矣今以季父凱翁命来速記且曰
願无忘先君之好故楽告之亦以寓余掛劒之意云至順
辛未歲七月旣望里人李粲記
朱訥山
成軒葉君捨梅林故家而三迁塍楽池頭結庐退隱蒔蘭
種蓮栽菊插梅以取四時生香不断之意桂子蘭孫又能
継志述亊誠可嘉尚敬步詹山高韻繕寫呈似幸恕其率
文炳載拜
相傳清白亊非誇翁季同心有幾家賸喜生香香不断蘭
蓮梅菊四時花
幽香淨植緫堪誇老圃秋容别一家雪後清香今㒷遠故
林还有幾株花
梅野詩序
虞伯生
近代楊𥙷之作梅自負清瘦有持入德夀宫者内中頗
不便於逸㒷謂曰村梅𥙷因自題日奉勑村梅集嘗見故
家有藏徐熙墨杏花者用筆員潤有篆籀法亦恨楊不能
知此也今鍳書博士丹丘生忽用此法寫生大快人意存
渾厚之意於清真去衰陋之氣爲纖弱所以爲佳也譬如
少陵繁花晴昊之雄壯視昏月淺水爲如何耶楽平鍊師
葉凱翁舊號野梅予曰以野標梅未足盡梅之趣以梅名
野庶乎廣莫之風請更曰梅野而以丹丘之畫冠之水作
證據使錢塘臨江二君聞余此論猶當浼首歎伏也虞集
書
昔結絲絇侍
帝宸青鞋今許向江津憑君先對梅花說白髮相看意更
親初凱翁先欲南还欲僕作詩送行而僕今先有行
色故為題此爲它日一咲之資也
詹厚斉
江路夢初回猶疑香是雪野意正微茫疎影寒牎月
眞山民
陳雲岫愛騎馿
君不斈少陵騎馿京華春一生旅食長悲辛又不斈浪
仙騎馿長安市凄凉落葉秋風裏却斈雪中騎馿孟浩
然冷濕吟鐙敲呤鞭梅花溪上日来往身迹懶散人中
仙有時清霜松下路松風䔥蕭馿耳竪據鞍傲兀四无
人牧子騎牛相𡭗汝勸君勸君但騎馿行路穩姑徐徐
九折畏途鞭快馬年來曾覆幾人車
江斈庭(同知旴江人)
送人上京
天上吟仙笑相覓松間坐客飯青精真遊不知白日晚
身世相與浮雲輕冥冥落花啼鳥静窅窅凬撜寒泉鳴
丈夫邂逅志万里滄浪水清宜濯纓
揭希韋(經歴)
題双虹橋
双虹鎻湖湖水長影搖洞庭吞三湘霜飛八月橘柚熟
我欲圢船聞水香晴天晩照過湖曲歴歴遠樹波茫茫
客中有懷不得尽无人同上三高堂
許伯昭(縣丞)
荷花
艷態繁粧似六郎汙泥不染豈尋常西湖十里今非昔
畫舫笙歌有異香
相者玉鑑
石中求玉誰之玉鑑上无塵知幾塵除却江東雲谷子
眼高四海許何人
謝南䆫(縣尹)
送人北上
風雲万里思帝鄕匣剱夜夜飛神光山林歲月負疇昔
鷄鳴裹飯挑書囊我觀蔡君自竒士玉壷水壑清如此
終然未泄磊落胸朝朝問道川江水川江水暖飛舸輕
黃河九曲長淮清古人成敗生眼底莫爲感慨牽間情
黃金臺上需賢急行矣去作新豊客當令太平十二策
他年語我須歴歴
黃朴齋(縣丞)
酬趙倅鴎渚
时秋望河漢漢氣相循環姹女嫁紫車千秋方生顔生
顔一何好身与浮雲間入宴東華臺出遊蓬莱山振衣
往從之杳渺不可攀貽我金玉章化此鉄石頑長懷斈
道人紫氣占凾關
幽居
幽居无别亊野㒷足清歡置石妨書案移花傍薬欄蔽
門松老大夾徑竹平安自与兒童語從来耐歲寒
周老山
和蓮渠貧女吟
妾无千丈繩双丸任渠犇妾无一星金竹笥空長存孤
灯耿寒績一春不出門母家今何在血染双啼痕雖然
貧不嫁嫁了那忍言古来惟玉奴不肯負東昏嗟哉市
門倚父母豈不恩
懷友
里陌依稀故友庐一生一死竟何如煙荒樹影誰留劒
秋老芦花不寄書數點斜陽鴉載犢一拳秋水鷺窺魚
世間何亊非蕉鹿天地無情可奈吁
平山永旴
平山先生桃源隱君子也不見數年矣少
微一星忽見旴壘比争先覩之出処語嘿
有道存焉小子何足以知之德公不出城
亦必有以也
人住桃源意自春蓬莱弱水渺無塵擬隨陶令尋歸路
却訝龐公肯入城水弔晉題應有句碑捫唐刻豈无情
太原漁者无勞問尽識神仙真姓名
贈數者吳洪範
先天妙筭泄河圖天後精微寄洛書独在明夷說箕子
聖人微意果何如
宇宙由来歷幾秋盛寒偏在五更頭後来誰有天津耳
每到斜陽怕上楼
酬李鶴雲
江城寒寂歴菊欲為誰秋夢裏關河隔愁边歲月流翩
翩雲外鶴泛泛水中鴎何限斜陽樹無題莫上楼
曾德厚(瑴)
水底梅
虚明元不累形骸花信仍須日月催雲母帳空玄鶴怨
珊瑚枕卧老尨猜壽陽宫女凌波襪白水真人玉鏡臺
悮得一般清意味振衣長嘨步莓苔
題耕隱
堯舜吾君堯舜民一犁新雨半蓑雲㶚陵山下斉眉者
歲歲春風欲献芹
周梅邊
贈墨梅士
我家丹霞梅一枝玉爲骨兮冰爲肌平生不受霜雪欺
世上塵土那能緇此花自是天上竒君能點染超𥙷之
筆挾造化梅不知相逢一笑添一癡春風滿意桃李蹊
豈復顧此寒與微灯前夜雨春漏遟一声山外聞子規
周溪邊
贄撫州章万戶
旴江相去無百里我聞公名詣两耳聞名十載猶未面
便似未曾来擬峴一来邂逅及五峰人言我盍一見公
公之勲名塞宇宙文武全才今未有章公得象是相家
異時公亦當宣麻我来見公无他亊為公欲求四大字
區區盖頭一把茅正如鷦鷯深林之一巢又如窮僧貧
道寕忍餓却向斎堂敷床展席施粥常滿座喜公筆墨
妙更精須公大書特書大姓名為吾四溪家塾傳千載
之芳馨臨川自昔有墨池善書无過王羲之羲之伹能
作小楷今公字畫又更大我来一見万戶侯識公便是
韓荆州軍中旣有百万之貔貅門下豈无三千珠履之
英游長歌歌巳語未休問公还能一為握髮
周幕溪
岳陽楼
乘風来叩洞庭君送我楼心慰舊聞水憤荆湘江欲合
天怜吳楚地曾分千帆過雨紅搖日一島撑空翠擁雲
歲月悠悠閒独倚若爲憂楽話希文
黃誠性
讀文山集
三百餘年楽育恩晚從科目得斯人﨑岖嶺海期年國
零落氊毛万死身諸葛未亡猶有漢包胥欲泣更无秦
挑燈慷慨歌梁甫鬢髮䔥森𢥠鬼神
傳東郊
鉄環歌
傳言京使舟次漢陽次日扼泥挽不起聚
賈舟起之得鉄鎻長莫可紀於是鎔作數
百鐶懼而復投之水或曰吳王作此鎻江
也楊廷秀得一鐶以示予異甚索歌誌之
楊君手執一鐶鉄異亊驚傳向人說横江鉄鎻是何年
千古沉淪共魚鱉抗津扼險尚豪勢无乃當时謀計拙
想當炉冶力鋉时一國王靈走炎熱火燄連空氣吐雲
此鎻得完農器缺益州刺史尨驤東火冷煙銷吳巳滅
英雄有恨在天地淚入江河流不竭達秉使者都水衡
夜泊漢陽江上月挽船欲去不可起倏聚千艘同撇捩
馮夷震懼蛟蜃驚千丈連鐶中断絕重如金石鏗有声
猶帶吳人舊精血天教尤物出人世豈誡奸邪母僣竊
方今垩化開隆平四海車馬同軌轍君從何処得有此
直欲珊瑚隨手裂紫金白璧世所珍往往貪惏作妖孽
願將此鈇示兒孫滄海揚塵須共閱不然化作莫耶精
斬取長橋蛟百截
山行
松老崖空樹欲傾緩吟微陟荅新晴春深雨過花如夢
風暖鶯回樹有声縹緲蓉城雲作戶依稀緱領鶴吹笙
惟應眼底皆詩句一夜推敲直到明
和荅兆五姪
青年那似𡭗白髮巳尋余負郭耕无畒傳家業有書士
貧天理定老病世情疎雅得陳无諒时能問索居
次韻果岩琴棋書畫四美人啚
宮槐葉暗午風清閒弄瑶琴寄此情秪恐關雎風巳變
調哀絃促不成声
沉機默默對枰棋妙着緘情有所思誰信華清當局者
峨眉風急馬行遟
李氏夫人信筆揮書名千古出中閨盈盈錦上回文字
不有詩人為品題
玉軸輕輕卷復舒内中名畫世間无可怜山店鬼啼夜
不似文姬别虜圖
黃季嬴
候張伯陽州判不至奉寄
海風吹散樵山雪洒向瑶臺照明月因之欲訪三蓬莱
望断双鵉翠煙滅
且持宝劒窮南溟片帆飛度遥山青幽尋丹碧採芝草
松風竹露春泠泠江边忽遇蟾宮客江草江花尽相識
東風一笑訪驂鵉三十六峰緫春色峰顛孤鶴飛且鳴
徘徊似欲難為情雲深林暝杳莫辨时时照影臨溪清
我时感此生幽趣笑折瑶華寄仙侣白鴎飛去猶未来
門掩青山正風雨
登幔亭有懷杜清碧先生浙遊
幔亭高聳碧天寒杖屦躋攀杳靄間澗竹吟風將雨過
岩花笑日伴雲間遥怜浙水生离思独立閩山想别顔
極目會稽何処是孤峰落日水潺潺
劉叔遠
寄黃士謙
放歌出東林思弄川上雪清風吹湖波驚散波上月美
人載美酒㪯植搖秋霜把酒勸青天青天忽盈觴揚帆
掛白雲鷗鷺同飛揚歌罷一長笑忽然江水長懷若不
可見流恨滿瀟湘
熊澗谷
木綿歌
秋陽收尽枝頭露烘綻青囊翻白絮田婦携籃採得歸
渾家指作機中布大兒来覓孺小兒来覓袴半擬償私
債半擬輸官府竹龍旋着活火薰蠧虫母子走紛紛尺
鉄碾出瑶空雪一弓弹破秋江雲中虚外泛搓成索晝
夜踏車声落落車声木冷催上機知作誰人身上衣小
女背面臨風泣憶曾隨母園中拾
覽鏡
鏡是何年鑄我是何年生朝朝長見面相對如弟兄昔
年照我时如弟顔色好今年照我时如兄顔色老願鏡
團團光皓皓兄弟百年永相保
昨日一須白今日一須白次第白欲尽白尽何須摘人
頗笑衰朽我自謂竒特頼有古鏡知元不拒老色却思
父母恩對此空歎息
秋日江村
短短竹籬三五家独樹作橋横淺沙山頭昨夜雨初過
秋水一寸茨茹花詩後四卷終
