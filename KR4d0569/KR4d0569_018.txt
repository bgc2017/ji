九靈山房集卷之十八
鄞游藁男戴禮叔儀類編
贊從孫侗伯初同編
滑伯仁像贊
貌不加豐體不加長英英曄曄其學也昌蚤啄詩禮
之精華晚探素難之窈茫推其有足以防世而範俗
出其餘可以滌蔵而湔腸是故知之者識其隱身遁
命之老儒不知者以謂醫師一代之良而已矣若人
也其亦游神二者之間以玩扵世而䘚返扵其鄊者
耶
汪縣尹像贊
扵維汪侯民之父母有猷有為有學有守遭世中危
高謝以歸子軄克脩臣節靡虧時行時止名教之美
我瞻侯像其顙有泚
項彦章像贊
倬彼項君侃侃恂恂實聦而懿實藝而文方躡履霜
臺羽忠翼仁復飲水上池以神異聞厲濁為清化秋
作春是扶是拯欲人如身既存心扵利物仍抗志而
出塵其應世也慕祥鵉之隱見其置身也任尺蠖之
屈伸倬彼項君為世令人
章處士像贊
有鳩者杖有鶴者裾雲谷風溪以游以居葛天氏之
民歟抑荷篠接輿之徒歟
夏祥甫像贊
猗歟夏君克儉克勤克昌于家克厚于倫謂我弟兄
一氣之分如彼手與足豈伊異人我居既同我財亦
均一家之内孝友如春帝曰𡭗民為我國鳳麟乃
降旌書于海之濱既表𡭗門仍復尔身履張蹈陳永
世有聞
梅石處士趙先生像贊
峩冠褒衣鮐背厖眉飭以躬也春陽其煦秋霜其厲
正以容也行脩扵身譽著乎人道之充也不榮以禄
惟𥙿以福德之鍾也覩是丹青猶有典刑為士者之
雄也
趙太初像贊
有粹其容有迪其道志慕羲農學原黃老弊衣糲食
四十星霜氣清色澤神夷體康游心太初鍊形大化
混沌鴻濛作我廬舍忿世之濁去而上翀俾𡭗孫子
晤瞻冲風
趙母戴氏真贊
翼翼戴宗積慶自躬誕生淑女干趙之從髲髢峩峩
副笄童童居兩族間有德有容其德伊何孝敬是持
父母舅姑&KR0662;由此推乃揚婦則乃慎母儀曰子曰孫
咸仰惠慈恩隆義䔍燕及姻族有&KR0561;者孩曾不異鞠
爰暨下人&KR0662;資愛育寒不泣襦飢不號粟行既孔仁
復粹而淳慮不越閫聲不聞鄰内安恭順外絶念嗔
黨里是賢况其嗣人賢而克夀盖自天佑爰肖容儀
以貽厥後弟述贊辤庶幾不朽于千百年嫓彼軻母
羅氏五老贊
扵惟羅君天錫夀耈有年有德五老之首化行同氣
澤被後昆龍光下燭爛其盈門
扵惟羅君世之列仙厖眉鶴髮弟後兄先堂靄春風
門霑恩雨几爾後人永蹈遺矩
扵惟羅君貌則孔癯實肥于義德與齒俱既和同生
亦鍾今子洛社之榮庶其在此
扵惟羅君既富而夀亦䔍友恭其德克懋廣顙長身
幅巾深衣望之儼然咸仰令儀
扵惟羅君實惟季氏昔也孤髫今焉暮齒施政孝友
式纉聖謨茫茫海隅用敦薄夫
蟄居生贊
郁乎其文美乎其容粹如白壁穆若清風四明文學
不足以啓其武三山儒臺曷足以大其蹤噫此盖治
世之元龜亂世之卧龍豈宜長居扵九野久蟄扵三
冬也耶
劉貞逸像贊
有倬劉公克孝而敬縦覧群言以充其行謂當盛際
歸忠于君頋歛猷為作世隱淪載烈郵休實昌厥後
象笏朱衣曰兒宜受亦既有子而又有孫我瞻遺像
永媿德門
李仲賓像贊
粛粛霜臺正百司也其綱一舉萬目随也誰其履之
天子毗也亦有賓贊輔德威也彼美李君何頎頎也
貌則孔莊心其夷也蹂強翼弱名四馳也群姦所嫉
善類歸也食元之禄既有爲也服必時制矢靡移也
式觀斯像俾我祗也起爲之贊匪溢辭也
陳文昭監丞像贊
侯以文儒施政海隅人孰似之曰召曰杜爲母爲父
侯實以之盖扵治民去其敗群餘&KR0662;子之彼或其訛
我戈是荷四國倚之一忤強藩十載海山時竟使之
朝嘉乃績好爵屢錫卒莫起之圖像如生觀厥所行
誰不韙之後有董茟詢名考實尚其紀之
九靈自贊
識字不如楊子雲摛辤不似沈休文胡爲而有沈之
瘦胡爲而有楊之貧觀汝之生盍視汝真以不死不
活之眼而欲覧八詠之風致以半飢半飽之腹而欲
吐四賦之清新此所以亂叔敖扵優孟辱中郎扵虎
賁也乎若乃處榮辱而不二齊出處于一致歌黍離
麥秀之音詠剰水殘山之句則扵二子盖庶幾乎無
愧
趙太素像贊
髽兩䯻而不言孰知其玄幻凡質以爲僊孰知其然
惟天者全是以能永年是盖得夫一氣之先
松風老人吕君像贊
君名復字元膺松風其别號也胡仲厚氏爲寫像九
靈山人贊之曰
以兩眼而窺六藝之奥以一心而䆒六伎之精汲汲
乎其成已之志拳拳乎其濟物之誠得一善有以澡
身而浴德拔一毫可以起死而回生是故知之者識
其為吾儒之老成不知者有以謂擅夫一代之醫名
而已矣雖然此皆得其粗而語其膚者也彼其怡神
浩劫之餘游心太古之初忌者之所不能毀附者之
所不能䛕惟嘗讀其書者扵此復覩其圖焉然後知
其老不枯賤不汗身之臞而道之腴乎
錢春軒像贊
顒顒昂昂如圭如璋矯跡詩書之府策勲翰墨之場
豈所謂朝薦公車暮綰朝章以飛聲扵金闕而致身
于玉堂者乎然乃䄂𥙷天之妙手祕醫國之竒方即
湖山以嘯傲弄雲泉而相羊是殆弁髦功利螻螘矦
王如黃叔度之在漢賀知章之在唐也
真逸處士像贊
我觀若人質秉柔剛秋氣颯乎毛髮春風入其肺腸
化行閭里而至䓁公矦扵蠛蠓政布家庭而直陋功
名于粃糠是盖築和義以為基居孝友而為鄊者也
當其弄雲泉以游戲即丘&KR0676;而相羊但見清却松林
之風華奪雲錦之裳而不知澤被民物光煥朝章者
殆各夢而同床也耶
菊村先生袁君像贊
體貌之厖然氣宇之昂然泛學海之汪然倒詞源之
滂然以爾為儒林之隱豹耶則嘗献藝扵省垣以爾
為仕途之逸驥耶固巳放志乎雲泉矣嗚呼若斯人
者是殆不忮不求以從容扵出處進退之間乎
袁廷玉像贊
以一心而涵今古之秘以兩目而啓天地之關知人
之所不能知言人之所不能言奪造化之玄妙定出
處扵機先既轉禍以為福亦化愚而為賢求其為人
殆孟子所謂胸中正則眸子瞭焉者歟
南宗禪師定公像贊
雲閑水止不足以語其道山包海容不足以喻其量
若乃求泡影扵幻身寫圓光扵頂相又豈足以擬其
人而盡其状哉噫此所以名飛縉紳之間行出緇流
之上不為物外之津梁則為法中之龍象矣然師之
所至亦豈止是而巳乎
風光軒贊(并序)
天淵禅師居二靈之風光軒方外友戴良謹拜手稽
首而述贊曰
聽聲以耳觀色以目何有風光揭名于此風出乎谷
光或在湖各各異相如盤走珠有大比丘一笑而會
聲色不離觀聽罔礙于時此老晏坐軒中是心廓然
同太虚空同太虚空非愚非慧軒居巳忘風光亦棄
銘
竹所銘(并序)
慈溪羅彦直以家多美竹顔其堂曰竹所徵予銘之
嗟乎竹扵植物中無芬香豔色之可悅而彦直之取
之也何居然芬香所以悅吾鼻豔色所以悅吾目而
香下芬色不豔者乃所以悅吾之心也則夫植物之
可取其有過扵是竹者乎雖然世之人以芬香豔色
役乎其心者亦多矣予懼彦直所取之不固也銘斯
作
孰花匪香孰草匪色君豈惡此而竹斯植問竹之香
香則孔清孤竹伯夷靄靄其名問竹之色色亦甚美
綠竹武公其文斐斐王稱此君白謂似賢其色其香
莫或比焉伊羅氏子虚而且直曰芬曰豔豈爲心役
既顔其居復勒以銘庶憑竹友以振德聲
槐軒銘
沈剛用柔揭其宴私之室曰槐軒属予為之銘銘曰
惟沈所廬于山之南有軒翼翼有槐潭潭沈曰其嗟
来𡭗子孫洗心澡慮聽我話言我築我軒尔居𡭗息
曷視我槐以符𡭗德德以為根學以為枝根固枝蕃
德貶學虧伊仁伊義𡭗操𡭗踐曰詩曰書乃厲乃勉
譬之植槐土厚壌肥泉流雨露以溉以滋有不蓊茂
時乎未至月益歲增吐黃含翠毋折𡭗枝母撥𡭗根
庶幾百年其隂滿軒三槐王生厥德靡競至扵魏公
與槐俱盛尔遵我志用謹封植嫓德于王必世乃食
噲噲斯軒槐以為徵匪三公是慕惟德之承
種德堂銘(并序)
餘姚張與權家有種德之堂盖其祖父俱以善醫惠
及其鄊人至與權十三世矣與權復挟是術游明越
間明越之民頼以全活者甚衆越人某為製銘詩二
百四言使榻諸堂上朝夕覧觀以勖其德云
有堂渠渠張氏所闢維彼張氏世種以德其德伊何
啓自古昔法以隂陽和以數術是鍼是砭是湯是熨
濟我夭扎起我疵疾譲不貢報奮不遺力祖父浚源
子孫流澤有此室廬綺&KR1141;畫壁門多車馬庭有履舄
豈堂之華惟德之飾噫古神聖繼天立極其飬生也
教之稼穡其救死也詔以藥石既曰對時亦云育物
是德實深實厚實碩匪前曷作匪後曷述人亦有言
種而後獲母謂松栢必培必植母謂黍稌必艾必銍
累世之慶一夫之積我銘足徵永矢無斁
拙守齋銘(并序)
會稽王漢章宋禮部尚書厚子齋先生之裔孫也見世
之巧扵䆠者或至喪身而辱先乃欲拙守其先業而
題其齋以示警九靈山人繹其意而銘之銘曰
物盈兩間則萬斯有孰巧扵為孰拙其守我目之明
實本扵矇我耳之聵乃成厥聦矇聵匪拙明聦非巧
維拙其巧善守之道伊禮部公古人與偕爰有諸孫
拙守名齋曰守先業寕愚與魯彼巧而出我拙而處
嗟𡭗王生遵此大戒勿以其拙行厥狙詐昔漢長沙
巳國于東猶拙其舞巧以求封生其鍳之去巧取拙
日坐齋居念念弗越大成若缺大盈若冲缺則不弊
冲則靡窮祖德遠矣斯學孰受小子述銘用儆座右
紫金石硯銘(并序)
葉晉孔昭得紫金山黑石斵為硯徵良述銘銘曰
懿兹石孕朔北剛以勁潤而液其德玄其神黑從飲
仙供醉筆
端硯銘
質孕碧溪膚割紫雲外持堅重中含粹温書城之寳
士林之珍人不能然扵硯則云
心耕齋銘
四明施弘道名其所居之齋曰心耕金華九靈山人
為銘以勗之銘曰
心為我田今我其耕我如不耕吾何以生耕之曷以
乃耒乃耜隴畒既治畔岸亦理孰為稼穡曰種以仁
孝弟忠信以耨以耘惟食與色為厥稂莠我其除之
我苗克秀惟師與友為厥雨暘我其時之我苗靡傷
仁既成矣稼穡孰矣饗之祀之神其福矣心貴乎廣
耕貴乎勤我銘齋居用警學人
耘業齋銘
章生蟬扁其&KR0688;學之齋曰耘業盖取韓退之詩語也
九靈山人為之銘銘曰
士之扵學猶農扵田耘而又耘其業乃&KR0825;伊士所穡
何穡非性由是而賢由是而聖惟四其端仍五其常
既六其藝亦三其綱此而致力是曰種學始之不耘
終何以穫去其害苗耔而耨之捕其食心長而茂之
乃秀乃穎乃堅乃好乃觀厥成有相之道舍是奚植
怠是奚收不植不收誤我有秋昔唐昌黎庶幾知此
而以耘業勉其學子咨尔章生是則是傚匪以銘齋
亦克允蹈
箴
人性皆善齋箴(爲東平李元善作)
肇允烝民乾父坤母誕降之衷天命則有是名爲性
與生俱生一本扵善惡何以萌惟血與氣誘以物欲
日削月朘噫其難復動静云爲優優紛紛毫釐之差
聖狂所分堯舜盗跖其初靡二敬怠一殊天淵遂異
匪性使之人心則然惟心其性衆善乃全持性之方
有若防城仁義禮智我壘我營目作旌旗耳作金鼓
孰帥孰兵氣爲之主我俻既至我守既堅寇攘之来
乃殪乃殱寇其殱矣明而誠矣性誠一固聖功成矣
繄昔尼父垂訓萬年習遠性近巳發其端暨孟軻氏
益憫斯世指示本原以祛其蔽有儒一生李姓善名
宴坐齋居戰戰競競嗟𡭗君子勉哉敬止小子作箴
以諗同志
求諸已齋箴(爲四明方士敬作)
懿兹君子學以求已彼也小人求人而巳求巳之學
在彼厥初仁義禮智而勿謂無失而求之實主扵我
成已成物推之則可求人之學營營外馳不黯其德
獨華以辤金臺玉堂是居是游小人之榮君子之羞
惟已惟人其端甚迩毫釐弗察&KR0861;則千里有倬方生
克迓前猷不務人知惟已之求爰闢斯齋左圖右史
日新之功庶其在此咨尔方生念之敬之弗怠弗荒
其惟自知古人遠矣此學罔傳我作銘詩式訛是觀
碑
靈仁廟碑
寕海縣南行六十里曰桑洲靈仁廟在焉廟始居洲
之上流唐貞觀中壊于水居民見所漂神像止洲滸
遂即其地重搆之而廟制未完也五代時有陳氏盧
氏者嘗以事禱之應固捐已貲為寝殿門廡規制稍
俻而廟額未錫也至宋端平初神假夢所司以賜今
額而爵號未頒也入國朝盗起婺之玉山蔓延是縣
至則隂兵四起若有所見盗遂驚潰不入境事聞禮
部遂降璽書賜以嘉惠王封而庭曲之碑無文以
刻也予方避地東海目覩斯事礱石請記遂不獲辤
竊聞名山大川往往儲精孕靈出雲興雨以妥祥隤
祉扵吾民而嘉惠王之廟食兹土由唐暨今靈異迭
見然姓諱里第未知前聞豈非山川之氣有所憑依
而致耶國家饗祚受釐懷柔百神凢天下郡縣能禦
菑捍患載在祀典者靡不崇秩異數以昭荅洪惠寕
海僻居東南去天萬里而綸綍渙汗所以竉錫扵爾
神者何其盛哉是不宜以無述乃因其請爲作迎送
神樂歌二章俾歌以祀神其辭曰
台嶽青台水明靈之来杳冥冥唱歌發牲酒馨天章
煥神意寕右迎神樂歌
台嶽萃台水沛靈之歸祥瞹曖雨暘若歲時泰民欣
欣禾旆旆右送神樂歌
說
愛菊說
鄞有高世之士曰駱先生以大貌嚴而氣剛行峻而
言直學廣而聞多落落不與世俗相俯仰一語之不
合一事之不諧則望望而去終其身不齒以故世之
士子鮮有當乎其意辱與爲忘形交者然獨視菊如
賢友朋每歲即小齋之外羅植數百本春而鋤夏而
灌秋編其榦而屏列之當天氣始肅寒英盛開被鶴
氅衣戴折角巾携九節杖廵行圃中見夫幽姿勁質
凌轢風霜則思淬厲節操處艱瘁而不屈見夫黃而
不雜得土之中則思正色獨立使君子有所敬而小
人有所畏見夫早培晚盛不競不争則思居謙處譲
退可以無咎而進爲有悔見夫味甘而氣馨品高而
性介則思蓄用以待時㓗身而處俗不與黃茅白葦
俱出扵斯世凢是數者一或不類扵是菊又爲之徘
徊花下仰而視俯而思且愧而且責必也物我兩忘
彼此無間然後與之曺處乎軒&KR1141;寂寞之濱並驅乎
草木搖落之際若相磋以道相錯以德不自知其情
之孚而身之化也夫如是則菊也先生也真所謂賢
友朋也菊有賢友朋之象而先生猶愛之如此况世
之賢士子乎是故無賢士子則巳有則必為先生之
所愛如愛斯菊矣先生愛賢之心豈果有異扵愛菊
之心乎嗚呼菊不能以自賢惟先生能賢之士子不
能自知其不賢惟先生能知之賢也吾其愛不賢也
吾其棄嗚呼安得賢如是菊陶姓而潜名者與之論
先生之交際哉
唐林字說
句章唐起賢之冡子林從予游久今年十有五矣起
賢將責之以成人之道也乃行三加之禮而請字扵
予予取班固學林之語而字之以孟學且為說以告
之曰生亦即夫高山大澤之林乎望之蔚然而愈茂
入之窈然而愈深陟之嶄然而愈峻是何果以致此
哉盖其得地之力也完而去人境也遠得地力也完
故其積也厚去人境也遠故其牋之者少扵是乎茂
也深也峻也有不期然而然矣今以近郊之林而為
國人之所窺俟晝夜所息之氣薄雨露所潤之日淺
而斧斤之伐牛羊之牧又相尋扵無窮此豈復有向
之蔚然窈然嶄然者乎生入學林亦若是而巳矣而
其為茂為深為峻也又有甚扵此者焉吾懼生之積
扵内者有未然而牋扵外者日以至則所謂蔚然窈
然嶄然者且化而為濯濯矣嗚呼是豈林之性也哉
生乎其繼此而務學也乎然學有二焉有義理之學
有文詞之學義理之學猶斯林之有根祗所以脩夫
天爵之貴者也文詞之學猶斯林之有芬葩所以慕
夫人爵之榮者也生能舍文詞之學以求義理之學
而從事焉始無愧乎斯林之所飬矣孟子曰苟得其
飬無物不長苟失其飬無物不消予之告生止扵此
矣生再拜曰敢不敬蚤夜求從祝辤
唐氏四子字說
句章唐景先氏有子四人焉曰轅曰輪曰轂曰輻轅
則字之以伯度輪則字之以仲規轂則字之以叔直
輻則字之以季齊一日景先請所以字四子者其說
云何予曰吾子亦知車之任重而致遠乎其轅以句
衡欲其有度焉適淺深而謀進退也其輪以載地欲
其中規焉杼扵澤而侔扵山也其轂居扵輪之中欲
其直焉而不動也其輻湊乎轂欲其齊焉而相任也
夫如是則車之為用庶幾哉今四子之車其材良其
質堅吾固望其任重而致遠矣雖然猶懼其法之扵
外者有所未至也四子扵此苟能守之以度而無折
無絶也如轅通之以規而不匡不附也如輪容乎其
直揉乎其齊也如轂如輻則其取法是車也不既至
矣乎由是而觀則轅也輪也轂也輻也必合為一器
而後可以成乎車則汝四子之為兄為弟也亦必合
之為一心而後可以成乎家然欲使之有合也亦在
乎度以守之規以通之容乎直而揉乎齊耳是故引
而行乎上者轅也逹而行乎下者輪也轂之與輻又
所以同乎輪者也轅不度則無以制其下而使之行
輪不規轂不直輻不齊則無以聽乎上而奉之行輪
也轂也輻也固弟焉而役扵轅者也轅乎吾見為兄
之難矣轅率諸弟學扵予子嘉景先之有子也作字
說以貽之
朴太素字說
聖如孔子賢如老莊其言不過曰繪事後素曰見素
抱朴曰明白入素無為復朴盖朴也素也皆質之所
始也質之所始其道之根榦乎是故中虚外無不可
為像是謂溟涬道之根也有物混成先天地生是謂
厖鴻道之榦也斯道也不特儒道二教為然雖釋氏
之教亦然嘗讀止觀書悟即假即空之理六度萬行
自一真出真即道也道即質之所始而朴與素之說
也周氏慈溪右姓詩禮世其家有竒比丘出焉東臯
宜朴字太素者是巳太素幼薙染具戒後習内外學
奉師祖圓智翁居冡間大方之士多招以清軄而祖
老辭不就其卓識高行固巳振扵叢林如玉之就琱
木之就斵駸駸乎其向用矣予懼其離朴而散素也
故為之字說以祝之曰充耳琇瑩玉之就琱以成珮
者也而質弗朴則難乎其為珮矣楩楠橡樟木之就
斵以為梁為棟者也而質弗素則難乎其為梁為棟
矣學者質之弗朴弗素也然亦安能受道乎所以字
朴曰太素者盖以受道之質許之矣雖然太素禪子
也知所謂翠竹黃花之說則扵是道可一笑而領
太素說
易卦有復所以復乎其本始也本始也者朴而未散
之謂也朴而未散是名太素老子之抱朴見素莊子
之復朴入素又皆求復乎太素之說也然則曷為而
復之復之之道惟神是守守而勿失與神為一惟其
一也故不雜惟不雜也故能純傳曰能體純素謂之
真人斯言豈欺我哉浦陽趙君儒家子也晚好老莊
之學從伯氏太初先生游弊衣糲食絶去華靡是盖
有志乎純素者矣以其字思復而别號太素子一日
求其說扵囂囂生生曰越席䟽布物之素也質先禮
後人之素也而道家之素易與老莊之說一也易言
其復而老莊言其素也然所以復乎其素會儒道而
為一者又君之所自得非予之所能知而亦非可以
言告也太素子拊手稱善遂書之以為說
瑄藴中字說
瑄盖用之以禮神而為噐之貴者也然則人也亦有
見用扵世而為其所貴乎公卿大夫士是也其扵僧
也則不然僧盖出世間者也是以無用而為用世固
莫得而貴賤之矣然則師之能瑄也亦在藴諸中而
已藴中之說云何師讀止觀書知六度萬行自一真
出則知所藴之義其在其乎其在斯乎師名瑄而字
以藴中因為之說云
九靈山房集卷之十八
