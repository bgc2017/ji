九靈山房集卷之十六
鄞游藁男戴禮叔儀類編
五言古詩從孫侗伯初同編
貢尚書新祠六詠
高風臺
重城控閩徼維西有崇臺江練望中滅峯蓮行處開
海引頽波去山約高風来境在人巳亡目極令心哀
鳴鳳亭
言登三山道遥望鳴鳳亭勢高翔北極境勝壓南溟
巳恊吹笙趣空多銜詔情嘗聞故老語貢公此遺榮
西泠泉
兹泉誰所發地脉一朝通昔彰思治意今寓澤物功
停車已酌廉横經仍飬蒙伊人竟何在流恨有遺蹤
思玩軒
粤部&KR0681;星使海邦分地官清聲播遐壌遺愛託兹山
履綦滅游迹祠宇有餘閑椒漿阻臨奠延首一長歎
樂善齋
若人抱深識有善必見知重士慕公旦好賢比緇衣
匹儔慕景響儐從隘門基高齋今寂寞歲晏吾何依
白雲窩
行窩僅容膝胡乃以雲名吕覩既云披陶思亦嘗停
仰簷歌郁郁覩室詠英英豈爲其人沒悠然見光靈
庸道提學訪予定川寓舍既而雲莊提學
亦来會次日庸道别去雲莊携酒至明波
約予同餞予以病不果往雲莊有詩遂次
其韻五首
越人薄交義孰主雞壇盟遺佩憶澧浦合劒慕延平
懷故非任運歡新真達生振衣者誰氏理棹此趍程
亭午造東舘薄晚饌前榮相求配伐木吐訊感分荆
但聞悲促柱不覩笑絶纓萬事良已矣且共咀芝英
又
青春豈長遇白日不再中得失笑魯寳存亡悲椘弓
䆠游能幾日干戈巳一終咄兹年歲邁何人心志同
終然蒲葦岸偶映金碧叢設筵畫堂北睇雲天漢東
舉杯問明月脫巾御泠風倡酬歡徹夜歌嘯聲摩空
身世付蠛蠓榮願等苓通放浪至天旭庭燭尚搖紅
又
句章古名郡游子號鱗襲惟今有兩士絶世而夐立
儒宫鼓篋游軍門排闥入𨳩囊但觚翰持槖盡詩什
避時車已捨登途屨仍輯丹心豈徒秉苦節諒難及
亦有墻東客時同話憂悒
又
居人&KR0794;未畢行客舟巳理晤對豈無人眷戀在之子
洒洒清風生英英白雲起喜消飛珮初愁纏分𬒮始
君情江上波我心井中水去住不獲偕感歎何時巳
又
負痾乖飲餞神往形獨留巳悲隂漠漠復感風颼颼
游魚樂同逝鳴鳥悅相酬心交忽巳遠志合更誰求
酒甕漉初熟𬞞畦&KR0933;新柔座有古毛義寺逢今貫休
以之宴河曲相從賦刀頭佳會頋愆期愁鬢巳先秋
誰能久寂寞指景逐行舟
九月八日閑居無事因誦淵明秋菊滿園
持醪靡由之語慨歎久之忽雲莊提學携
酒見過遂歡然共醉
運行儵飄忽逝水縦虚舟朱夏始徂暑素蓈巳深秋
天高凉風冽露凝寒氣浮歸燕别春巢来鴻鳴曉樓
菊可夀衰質酒能消隱憂頋兹孤蹇迹孰慰年歲流
知心有好友携酒訪窮愁摘芳相映媚引滿同獻酬
一酌情巳遠重觴興弥幽插花我放曠持爵子夷猶
寥寥汝陽飲邈邈龍山游吾今思巳高何用登崇丘
芳橋宴集分韻得兩字
昔思整去装今願憩徂兩頋兹世路艱愈歎日車往
達人豁繁憂美景恣歡賞座有朋簮合庭多賓珮響
摘萸新貯囊采菊細擎掌時物巳内酬客心仍外奬
信美終異鄕雖樂非故黨何時息風波一葦泛河廣
題蘭芳齋
靄靄高齋暮浮游此空林不遣蘭為友孰可與同心
綠豔媲秋色𬗋葩搖夕隂芳意徒自負幽期竟誰尋
以之念身世三歎援孤琴猗猗不成操豈為無知音
東山宴集分韻得月字
良儔會遙途芳醑宴華月繁思靄玄夜浩歌振清樾
暫合樂易窮念離憂難歇緜緜道路艱冉冉歲月忽
後兹胥會時知添幾霜髮
游龍山
昔聞龍石名今覓龍山路泛江循近洲即陸入遥樹
離離列綵巖泫泫濯甘露歘見雨徵峯高出雲飛處
好山殊未歷游子巳多趣尋幽雖欲行愛境不能去
庶憑物外蹤稍息塵中慮佛廬既崇曠雲閣復高㩀
登臨當雨餘眺望属秋暮意同疎木寒興逐驚烏翥
蒼蒼暝色起杳杳晚鍾度耽翫樂地幽趨事嫌迹遽
為謝林下人行當重游寓
游清泉寺
路繞蒼松迥寺俯清泉幽况復得佳友来游當杪秋
情随水聲遠興挟山光浮兩磵涉游足雙峯睇吟眸
陸尋虞監宅林訪袁家丘徘徊念疇昔感歎罷冥搜
古今如大夢身世一浮漚不悟無生樂終纏有漏憂
晤言資道侣冥理契緇流咄嗟已成累竟動故園愁
永樂寺觀先師柳公三大篆及諸石刻泫
然賦此
舍舟遵微行振衣游净域誰知登眺初已動存歿憶
大篆揭巍堂古句刻貞石辤翰固留今身世&KR0662;成昔
筠綠雨新霽山寒牎易夕方懷露電悲何有林泉適
出覩階上苔一是舊行跡我心如磵水欲流翻震激
自定水回舟漏幾溺
清游夙所嗜投老興未巳一朝得良儔投𬒮為之起
龍山屐既躡藍水舟亦艤𣸪訪清泉境三宿石林趾
葉氏好弟兄堅留酣酒醴屢辤不聽去維縶久乃弛
遂乘一敗艇夜遡潮江水中流遭墊溺指頋有生死
既類投湘屈復近捉月李雲莊得神助躍出洪波裏
長呼施援手臂與老猿似唐生脫靴韈投棄如敝屣
亂江上崩岸赤脚不頋禮空津稍駢集隙地僅盈咫
前江後畎澮擬步輙傾圯既為屈蠖蹲復作拳鷺峙
頃之雲益黑四頋無託止復頼雲莊仙指揮命舟子
竟將𥙷天術塞却漏船底仍逆衝波急直榜慈溪涘
巳瞻舊舘近舍舟同步履叩門訴舘人慰藉雜悲喜
咄兹六尺軀忽忽當暮齒危途冐險艱到今知有幾
君子處斯世真與此舟比傾覆乃其宜得濟誠幸𡭗
因歌戒溺萹持用謝知巳
書畫舫宴集分韻得澹字
平生學巳誤末暮道逾貶久酣世味醲益羡朋交淡
座既接簮纓享復與昌歜偶會情即親未識氣巳感
驚鱗樂連藻倦翮媚叢菼既忝未席歡不飲吾何敢
以大先生遺冬菊
時冬卉木變高齋淒以清不有籬下菊芳意竟何成
夕餐金爛爛曉掇星熒熒巳足娛晚歲况可制頽齡
君子䔍惠愛分贈到空庭盈盈一水隔託此結幽盟
色以喻中道香以表孤貞一花知微賤所貴故人情
題葉守常愛竹軒
詩嘗詠淇澳律亦鳴嶰谷逖聽豈不懷希聲竟誰續
有美幽隱人早厭喧囂俗作室臨地偏開軒愛筠綠
雨葉媚晨觀烟梢延晚瞩攀枝想龍化&KR0933;實遲鸞宿
賢思晉士七逸慕唐人六清游茂林下沈飲廽溪曲
喧飈蕩昏旦曾輝䴡川陸至樂非外求深情自爲足
謬循游士蹤偶覩高人躅可随竹畔風瀟洒歸君屋
汪明府以畫竹遺唐伯度求予題
擢榦纔數尺幽姿巳猗猗憶在縣齋日偏栽此竹多
寫直方有託持贈意如何
題清暉樓
緬懷石壁游載歌康樂詩築室抗華崿臨流對清暉
坐中鳳湖見牎際龍岫微近瞩層波渙遠睇連岡馳
巉巉曙雲裏㶑㶑夕陽時氣候非一状游觀具在斯
之子謝維縶息景偃郊圻峯影堕書帙波光搖硯池
陋彼金門步敦此玉山期而我去鄊縣空林閉衡闈
式窺登樓作益動歸田思
題鳳湖梧竹居
鳳去臺久空世巳非姬周誰知東海地尚想西康州
爲重王者興庶希靈羽留種竹實下垂植梧枝相樛
風雲感期會牛斗懷匹儔於德苟無取此計豈良謀
鳳瑞固難徯人瑞當易求若士産衆雛結巣居上頭
朝啄玉山禾夕飲醴泉流坐看綵翮就起作赤霄遊
小將啓家慶大可昭皇猷碧梧與翠竹致此盖有由
訪烏繼善不值明日以詩見寄遂次韻荅
之三首
逹士不羈世投身向寬閒出處一虚閣翠樾帶澄瀾
高懷抗塵表逸思窮玄間亦念泣岐客悠悠歡會難
又
青雲志已垂白頭玄懶草家貧無宿儲逐食在遠道
風霜滅容鬢憂虞損襟抱不有同心人誰其慰枯槁
又
佳期詎可失况乃桑榆時居人忽不見行子終何之
暮色巳凝嶼晴光始泛池默默就歸路益歎瓊樹枝
甬東精舍訪安仲善書記
繚繞西城曲逶迤一徑通院深不知處日暮但聞鐘
蔓草泛光迥潜筠結影重噩公舊弟子亦住此林中
朝夕孰與晤二難言笑同弟兄世多有誰共得禪宗
稍約游山侣来尋汲澗蹤境幽慮自淡詎能承道風
王止善自鳴鶴来訪賦此以别
貴賤異今迹賓友易前心况乃干戈際復此歲年侵
門巷久已寂劒佩非所臨洞識棄衰盛高誼略浮沉
頋枉丹挮步見就碧川潯羈足戀歸影迷羽怯離音
明發忽言邁幽懷浩難禁神交不在舊歡會當自今
倘遂卜鄰願遲子湖山岑
龜毛廬
倦游去朝市委懷在田園既悟執戟疲益知荷篠賢
夙晨飯牛出夕曛負耒還春作固云力秋歛未盈㕓
求嬴豈其願拙業乃所安不見龜上毛成氊亦良難
草心庵
息念謝囂俗滅迹偃中林川岑寓耳目丘壠曠形音
虚堂帷幔撤幽途狐兔侵戲班既成昔刻飬空遺今
探囊悲識遠閉坎憶情深雖後三春景寕忘寸草心
題静勝軒
端居觀羣動貴賤各有營刀錐競微利風塵逐浮榮
朝暮走囂市夢想恋神亰冰炭俱在懷是非亦交嬰
不為物外纏獨有静者情松門盡日掩山鳥繞舍鳴
捲幔風花落步庭春草生地遠慮自澹身閑心乃清
逍遙足為樂一笑萬事輕
題嚴氏蒼雲軒(嚴乃子陵之後故取雲山蒼蒼語名軒)
茂植有欝條澄源無濁流若人嗣芳㣧撫境懷令猷
蒼蒼亂山出翳翳族雲浮何言姚江住不似嚴灘游
雨耕循近墅烟釣薄遥洲晨出庭戶静夕息軒䆫幽
苐嫌古今迹永間東西州悽悽百世心眷眷千里眸
存家子悵惘浪迹我夷猶忽觀述祖作秪重越鄊憂
題魏氏福源精舍(在上虞夏盖湖)
虞耕表鄊縣夏載紀山川前聖事多往後哲慶方延
偉兹鄭國裔弥曠李唐年運移澤謂竭家久禮益傳
直道遡前訓孝思光往萹合宗懋民德通急拯時邅
幼壮尚沉滓末暮豈纏牽山游玩松月湖泛弄苔泉
地隔人烟迥天浮雲景鮮生應寄别業死竟託幽埏
名無汗簡錄行有金石鐫每覩穹碑煥兼懷嗣子賢
欲知百世後當永千載前本固榮斯盛源深福乃綿
羡魚湏結網不稼詎盈㕓寫誠勵朋好世美非徒然
對春雪二首寄梧竹翁
常時寒巳收今兹隂尚結惜此豔陽天盡付蕭騷雪
穿花適自亂雜雨詎成㓗獨有㶚橋人詩思益清絶
又
積雨巳兩月飛雪亦二旬但釀谷中寒詎覩原上春
庭無鳥聲樂門有虎迹新君子䔍惠愛應念卧飢人
十一月十日紀宗正夏君衡約遊東湖舟
行未數里雨忽大作乘夜至湖下宿高氏
墓廬頽垣敗屋四頋蕭然君衡呼酒劇飲
談至夜分霑醉就睡思亦佳甚獨惜孔昭
葉君既行而復止不得與此清會次早簷
&KR1543;不絶遂泛舟而回舟中作此以示同遊
諸公且寄孔昭
遽覩芳年謝坐虧清景遊幸兹舟楫具肯爲晦冥留
空江巳遄濟凝雲猶未收浦寒雨随作篷漏霰仍投
澄湖限遙境溢潦翻近疇急時暗促榜失路夜迷洲
老篙泊洄曲童子棲浪頭僅尋空舘息弥動羈客愁
鳥聲入簷急虎迹當門稠人咤久失主鼠欣新得儔
障牖掛衣𬒮燭竈爇薪槱肴核稍羅列醴醪聊献酬
僕御競歡譃賓朋恣吟謳外患悠悠逝中悁亹亹瘳
巳諧安集意洊為棲宿謀掃地籍藁秸解包出衾禂
棟&KR1543;訝潜滳礎潤驚暗流偃坐類屈蠖駢卧劇拘囚
悶懷仍柳噫苦語重咿嚘默誓屏游屐嘉願赴歸舟
隂晴分預卜行樂且復休苐恨同袍友近在東家丘
窮年訂期約此夜闕綢繆欝欝蓄良思依依仰清猷
兹會巳云失何時復相求
舟次高錢遲孔昭不至詩以速之
屢約湖曲游良辰輙蹉跎及今風雨夕一葦凌寒波
遥遥度墟里靡靡轉坡陀暫息泉上樓倚欄頻嘯歌
此時知心友愆期在山阿儔侣傒之久不至復如何
湖下對雨有懷天淵老禪
空濛暗遥甸淅瀝響高樹乍縈林表来復洒重湖去
瀟瀟孤興發望望寒川莫念與道人期雲深不知處
留别白沙諸友三首
頻年接歌笑誰忍隔音形一為寒餒迫頓忘别離情
春帆巳駕浦晨鼓亦催程可得重相過同聽夜潮聲
又
别筵春寂寂分渚草離離徘徊折芳杜悵望失佳期
潮水有虧日客情無减時巳矣心中事終遣與誰知
又
雨暗長江日鍾動寒城曙居人息深閤游子行多露
冥冥見烟花曖曖想雲樹不道絶游從晨昏自難度
寄秋崖&KR0688;師二首
四䆫舊弟子胡乃住兹山緣思竹一擊遂分雲半間
宗門資荷負衲子頼陶甄母徒效前懿飢餐而困眠
又
涼風振乳泉落日照白鶴清境曠蕭條高增属棲泊
談經瓜為香說法花亦落何當棄塵勞来問無生樂
承天淵天叙二禪師下頋適出不及一會
而去詩以謝之
相聞非一日相會在何年行道偶来過盡興復言旋
豈伊塵外迹合屏區中緣去就既殊路動静詎皆禪
身名端可遣物累諒終纏悠悠仰高韻默默阻中悁
七言古詩
揖月樓歌(為陳節判賦)
故人昔官東海陲舉杯邀月月不知故人今住北江
澨開樓揖月月乃至彼月扵人無愛憎倏而墜兮忽
而昇一昇一墜催人老人非靈仙安得與之久相好
君不見漢家有摟號干雲又不見晉代有樓名伺星
兩樓只今誰作主惟有明月曾照當時人當時人巳
失明月獨如故古往今来共如此仰看月光能幾度
念此長歌雙淚流人生似寄君識不欲遺身世放情
意除是登君揖月之飛樓月兮月兮扵我亦何有昨
照黑頭今白首黑頭白首可柰何且盡今宵一杯酒
酒酣為問誰可揖世間只有此月心莫逆&KR1073;生空揖
隆準公汲老徒揖田相國達固無足取窮亦不足慕
但願仙人降靈訣使我長與是月為賓主吾聞月中
仙桂芳下有白兔所搗長生不死之藥方因君儻乞
得千載不相忘
節婦謠(為蔡母賦)
四明古郡控海隅黑雲壓城風振廬中有一婦貌甚
姝年未三十即寡居時時泣血眼欲枯鳥啾獸躑助
號呼旦夕酳奠絶復蘇春秋饋祀悲有餘曷不摧殘
殞以軀白頭為有堂上姑姑年既耄孰與娛孰具晨
殽與夕𬞞晝理蚕桑夜辟盧經營甘旨美且腴奉老
仍當撫我雛我雛未觧膝下趍隻身鞠育竭瘁劬年
来能作反哺烏空堂夜静簾影疎燈燭熒熒一寝孤
照容巳絶翠與珠蔽體只穿麻枲襦人生在世不斯
湏茹若銜&KR0605;何太拘天地立極聖有謨重兹首教自
古初或始乾坤或關雎民彛所係理豈誣濮上桑間
俗易汙栢舟所詠絶代無紅顔皓腕滿路衢容不嫓
德徒區區卓哉此節誰得如里巷遺輝日以敷褒題
况復有文儒芳名好與金石俱我固頎然一丈夫貞
節傳中書不書貞節傳中書不書
丹丘先生歌
丹丘先生好仙靈自言手把天地扄雷公電母聽使
令衆真狎恰通丁寕時秋屓奰氣不清海頭八月神
濤傾天河咫尺連滄瀛風號雨蝕不暫停雲林老臣
却羶腥欲召群仙来降精柰此淋淫時所丁海媧嶽
姥&KR0668;輜軿丹丘先生溘上征坐驅羽駕逆雲行赤龍
媵御青鳥迎手執芙蓉朝玉京告道祠宫竭精誠冀
陳脩爼靈爽呈天胡奪是兩眼睛有光不照孤羈情
頃之颷風翩以輕旗旄毵㲚擁飛旌口含天語悄無
聲為臣特借三日晴扶桑暘谷曉曜頳百神雜沓天
路平丹丘先生下太清首峩瓊弁被玉纓望中恍惚
儵若驚訇然向我振威獰曷不從之學長生
游山至葉仲容家飲散因為醉歌
石林古村欝深窈幾處樓居插晴昊主人喜我携客
来隔屋頻呼酒家保老来厭受樊籠束十日山行恣
幽討世間萬事良可知一杯且此開懷抱座中高士
毛雲莊滿腹詩才闘葩藻自從偕我林&KR0676;游得句幾
回驚絶倒况逢地主亦善詩時出新萹慰枯槁安得
思如劉沈軰席上同吟醉歌好䆫縈月練愛宵遲樓
度日車嫌曙早衆賓固盡新知樂賤予獨懷心慅慅
有家遠在越水東數口漂流千里道身心巳同風撼
木夀命何殊露垂草柴桑未返彭澤翁同谷空悲杜
陵老好㪺磵水添酒杯盡把閑愁醉中掃
胡仲厚為予寫陋容詩以謝之
世間誰是丹青手神妙如君不多有一朝来訪逆旅
中戲捉霜毫貌予醜人生落地無常身紅顔幾日白
頭新况當萬死干戈際豈有半神堪寫真胡君胡君
眼如電席上乍窺如慣見二毛既巳發天機五采亦
復開生面試拂鵉臺青鏡銅時時鍳我憂世容雙眉
交攅兩肩聳政與此圖標格同聞說朝家畫麟閣褒
公鄂公無處着不從當代寫英䧺却向窮途繪老翁
老翁醜状固無比一種孤高差足喜里巷從今詫許
仙慎勿取錢盈二千
海隄行為葉敬常州判賦
海潮淼淼海雲黑幾處居民遭墊溺豈無精衞填石
心海水無情誰敢敵餘姚州佐一文儒射策到来膽
氣麄手搥大鼓名丁壮誓作長隄俻不虞政行令奔
喧百里畚鍤紛紛集如蟻閫符府檄適復至以賦来
從無遠迩伐山鑿石倏有聲盡道轟雷動地鳴靈胥
聞之尚膽懾天吳值此定心驚頃之地脉異疇昔海
口分明見山骨新隄萬丈與城延怒浪狂波争不得
從兹疆埸永奠安黍稷桑麻應欝然當知擊壌行歌
日絶勝乘濤悔過年牧童每指村中路即是前人沈
溺處念功既許髫齔識追恨惟容髑髏語姚江渡頭
夜泊舟夜間南岸聽儂謳鯷&KR0676;鮫洲盡耕作葉公為
政孰與儔古有白公及鄭國引渠溉田足民食二渠
巳廢名尚傳况乃葉公今更賢葉公事業海同久海
隄可壞葉公之名不可朽
蓬山新樓歌為方德盛賦
逹蓬名山控海壖東望咫尺蓬岳連是中樓居高插
天雲籠霧鎖巢神仙左蟠龍岫角鬛全右挟鳳拗羽
翼翾澄湖前浸類鑑圓層崖後擁屏障然一峯来朝
屹不遷班押海國瀦為淵昂堤伏岸深扃鍵驚濤駭
浪矧敢前彼樓突起正弗偏中窺倒景窟宅專危甍
上矗拂斗躔雕闌下俯隘幅員綺䆫&KR0686;檻燦相鮮曲
房密閤極邃延簷間古樹森戈鋋簷外老石寒飛泉
朝嵐夕靄掛復縣剛飈浩氣噏欲穿芙蓉城闕特渺
緜瀛洲殿閣同精甄老仙兩鬢白以玄時時陟降跼
背肩鵉鞭鶴馭来蹁蹮東公西母恍後先下觀塵世
直螘蝝广居竈食羅屋櫋亦有囷食列町㽭饕腥飫
腐吁誰賢况復年来逢世癲滄海盡漲成桑田白骨
被野血被川弱者死飢勇死權老仙處此私自憐含
精飬神心益虔仍悲凢質費陶埏齪齪甘焉帝所捐
伊予沈痼久未痊丹梯百尺愁攀緣願從老仙乞數
椽唅其一宇割中邊老仙怖我坐臭羶弱水幾廽風
引船僅容斗室混民編穢胃何由猛滌湔幸哉道眼
雙炬燃常時照我不我愆我參我叩志倘堅靈科秘
訣終使傳食瓜啖棗度年年
題何監丞畫山水歌
至正以来畫山水祕監何侯擅其美帝御宣文數召
見抽毫幾動天顔喜有時詔許閱内儲名茟班班世
所無王吳李范巳心識餘者山堆皆手摹海内畫工
亦無數才似何侯豈多遇權門貴戚虚左迎往往高
堂起烟霧人間一筆不可得門外車徒謾如織葉君
使還親集送乘興始肯留真迹于時在座揔儒冠王
鄭歌辤晚更妍豈無片語道離恨見侯之畫筆盡捐
此畫携歸在鄕縣萬壑千岩眼中見却憶都門送别
時回頭瞥覩西山面莫言短幅僅盈咫遠勢固當論
萬里既似山河月裏明復同衡霍牖中起葉君眼力
老愈先愛之不减雲錦章年来行槖盡抛棄惟將此
紙十襲蔵何矦遷官定何處有客披圖正傾慕北騎
南轅倘相值煩君為我致毫素請矦一寫滄洲趣
此畫乃葉君孔昭為南臺宣使時以公事走京師
秘書監丞何矦思敬為寫以贈而畫上所題鄭仲
舒盖孔昭同門友時為國子博士其王周叔則孔
昭居胄監時同舍生也時為翰林檢閱章甫亦䆠
游京都與孔昭深友愛一時交舊皆文學之士而
思敬翰墨尤號知名孔昭既重思敬之所作而又
以諸君子之會合不可驟得携歸故里請予詩之
而併識其始末于後覩圖畫之如新念游從之日
遠孔昭安得不慨然于斯
題頋氏長江圖
天下幾人畫山水虎頭子孫世莫比何年寫此長江
圖多少江山歸筆底巴陵三峽天所開遠勢似向岷
峨来洞庭瀟湘僅毫末楚客湘君安在哉江上一朝
風雨急老我曾来踏舟立鼓枻既聞潭畔吟抱琴復
聽竹間泣别来幾日世巳非忽此披圖憶曩時早知
避地多處所肯逐紅塵千里歸林下一夫巾屨似亦
有舟人與漁子能添野老烟波裏便與同生復同死
題出射圖
玉門關南百草腓玉門關北闘兵稀邊頭無事馬秋
肥將軍出射沙塵㳽一胡㩀鞍執大旗翩然前導疾
若飛一胡引弰如附枝一胡放箭箭不知後有兩胡
蹙騎追側身拔鏃恐鏃遺玉門關城迥且巍一時士
馬何神竒我来塞外按邊陲曾揮此馬看君騎爲君
取酒盡千巵醉裏争誇戰勝歸到今巳是十年期畫
家所寫是耶非却憶當初親見時
題打毬圖
群胡擊毬世未見人馬盤盤若風旋場中一點走如
飛三人躍馬争先馳兩人翻身驚且歎前視後視廽
廽轉平沙蹙踏黃入天肯使蒼鷹飛向前身忘激射
但狂走未知毬落誰人手君不見秦失其鹿人共逐
劉項雌雄幾翻覆
畫馬歌
吾聞唐家有馬名胡騮寫入尺楮百千秋是何筆力
妍且勁眼底飄飄盡龍性此馬曾經百戰来豊姿逸
態何雄哉功成未受伏櫪惠愁對青騾若相語隰公
愛馬兼愛畫市以千金豈高價流傳幾手到南荒夏
贇兄弟今襲蔵年深物化使我傷驍驣無日徒遇伯
樂與王良
袁君庭玉以所蔵何思敬山水圖求題為
賦長句
有客訪我城東廬手持何矦山水圖乍向高堂一披
覩巳知筆力天下無老我愛山兼愛畫對此心神忽
俱化得非鼓柁過瀟湘無乃枝籐上嵩華野亭倒影
浸江清耳邊髣髴波濤聲漁子蒼茫泛舟入林翁傴
僂渡橋行因憶良工繹思處元氣淋漓滿毫素豈但
胸蔵萬丘&KR0676;西極南溟随指頋驅山走海何䧺哉滿
堂空翠揮不開丹丘赤城意緜邈蓬莱弱水情㳂洄
何矦天機深丹青世無敵自從揮洒近天顔林下何
曾見真迹年来喪亂走風塵始為賢豪下筆親王吳
未可誇神逸閻公致譽安足真與客傳觀懽未止却
歎何矦今巳矣卷圖還客休重看世間夢境亦如此
九靈山房集卷之十六
