九靈山房集卷之二十
鄞游藁男戴禮叔儀類編
記從孫侗伯初同編
一經齋記
一經齋者四明唐起賢教子之室也起賢不以予為
無似嘗館致是齋俾與子林相周旋一日喟然語予
曰吾僻居東海交際不及扵公卿行游不出乎吳越
然面目之所及見耳之所及聞亦多矣環海之濱民
居軄軄有資累鉅萬者焉有田連阡陌者焉有家豐
禄食者焉曾不幾時其人巳死而子若孫不能以久
守問其資則庫蔵墟矣問其田則易主屢矣問其禄
則歸之官矣噫彼之為子孫計者不亦淺淺哉吾年
幾五十而止有一息上而宗祀之所寄下而嗣㣧之
所託在是而巳豈不欲效世人稍隆産業以為無窮
之遺哉頋以覆轍之鍳痛入吾心因取漢韋賢遺子
黃金滿籝不如一經之言名所居齋以勗之子幸為
我記其事而且有以教林也予乃作而言曰經者出
扵聖人之手而存乎易書詩禮樂春秋孔孟氏之藉
以故世有四經五經以至六經九經十三經之名今
起賢以一經名齋其言固有自来然所以教其子者
不既狭矣乎徐而思之學者盖欲明夫天理民彛自
然之物則也天理民彛之所在固有不依文字而立
者然古之聖人欲明是理扵天下而垂之萬世非託
文字則不能以自傳也故自伏羲至于孔子而垂世
立教之具粲然矣後之學者必將由是沈潜參伍以
明乎在我之本然然後知有所至而力行以終之其
為道不既蕳且易乎然自世變俗衰為師者不知所
教為子弟者不知所學則其求之扵文字者乃在乎
記誦訓詁文辤之間是以書愈繁而理愈晦學愈勞
而心愈雜此無他盖不知天理民彛之本然在我而
不在彼也學者扵此苟能棄其俗學之繁勞以求聖
學之蕳易則一經既明而諸經之理皆會之扵方寸
所謂由書而心由心而身由身而國而天下追蹤古
昔有不期然而然矣雖然昔人有三年而讀一經者
有皓首而窮一經者亦有白首而不能通之者其用
力也深其收功也遠一經之教詎可以易心求哉林
也能以而父之心爲心知夫天理民彛無待扵外求
而静以持之敬以存之使此心之神明清虚純一有
以爲受學之地然後謹之以條約嚴之以矩度大玩
經中之所藴真積力久日就月將異日彬彬而起爲
國效用雖匡衡以一經致宰相師丹以一經位三公
公孫弘以一經處台鼎可馴至矣韋公之言夫豈欺
我也哉敢以是復扵起賢起賢改容謝曰善乎其為
言也請書之壁間以為吾兒楷範
春暉樓記
春暉樓者慈溪方君景良與其弟景輔奉母之樓也
初景良之父即世夫人撫其遺孤以立其家業扵是
景良服詩書之訓成人矣念無以報母之德惟得禄
以為飬庶可以娛親乃以才諝自效為鳴鶴場司令
每公退率昆弟子姓晨昏定省寒暑温清恭和愉悅
之容甘旨滫瀡之味適其意不違其禮既又作樓扵
寝室之左以奉之扁曰春暉盖取唐孟東野詩語也
景良將以久歲月而傳子孫伻来徵文以記之嗚呼
其情亦切矣凢物之自形自色以緫緫林林扵兩間
者何莫而非天之所生哉天不能以自生而春代之
生則陽和之暉靄乎而在天者其發育萬物固不止
乎一草矣且是草物之微乎微者也東野乃獨取之
以報夫三春之暉盖極言人子之不能報其母之德
也子不能報其母之德亦猶草之不能報其春之暉
此東野親愛之至誠䔍之深口不能言而姑託是以
爲喻也景良之心其東野之心乎東野不能以自言
而託寸草以喻之景良不能以自喻而假東野以明
之其情不既切矣乎詩曰母也天只又曰欲報之德
昊天罔極景良有焉予扵景良無能爲役而寸草一
心實同有之故因請記既爲之文而復繫之以歌曰
春日兮載陽寸草兮芬芳頋瞻斯草兮使我心傷心
傷兮何極念吾母兮曷報之德春陽兮燠燠寸草兮
馥馥匪春何生兮匪母何育奉吾母兮闢吾居揭春
暉兮遵孟模豈人有心兮曾是草之不如
四景樓記
慈溪北行可二舍有隙地曰横塘方氏之族居之方
氏避睦州之亂蹈海而東適海舟漂蕩至兹所遂留
家焉迨今若干世矣其地去海纔二三里近荒塗斥
鹵土不毛食雖有山川丘&KR0676;未見其為勝也自方氏
以来居者附行者止地闢人稠閭閻枕籍方氏益廣
苐舍治樓居樓成而境大勝前俯平原後臨巨浸島
嶼拱其左阡陌亘其右而旁近諸浦溆逶迤南折北
匯而入于海如虹飲江而馬奔廐也主人凭欄望遠
見海氣騰上與林光山色相蕩漾倏兮昂青忽兮浮
白渺乎欝乎如抹如畫而雲霞風雨之晦明花草竹
樹之榮悴四時景物之變皆輸竒獻秀扵几席之間
則斯樓又勝扵横塘矣&KR0605;亥之春予来自定川方氏
之彦德原邀予至横塘徘徊樓上與之望五壘之山
睇雙澗之水挹杜湖之波瀾攬鳴鶴諸峯之秀愛其
江山如昨景物不殊而方氏先澤邈乎其未泯寧不
悠然而思愴然而感慨然而歎乎德原語予曰斯樓
也吾先世嘗以四景名之而未有記其所以名者吾
子幸為我執筆焉乃告之曰二氣流行生生不巳日
往則月来寒往則暑来而四時之景物迭變無窮也
以無窮之景物御夫有限之光隂吾與德原其能久
樂斯樓之勝乎然天地之造化不常而山川之風氣
固在方氏自五代居此上下數百年間故家凋謝無
復存者而是家子孫獨能世其詩書之業久其田宅
之利德原又以純厖之質誠篤之行為邦人所貴重
豈非山川風氣所鍾而致然耶山川風氣之鍾扵方
氏既云&KR0779;矣則夫德原之樂乎是楼也豈止見之一
身而已哉不止扵一身雖謂久有乎斯樂可也予東
西南北之人其登斯樓固有久近之不同然獲與德
原極幽遐之目空得喪之懷亦且不知樓之高身之
寄矣紀世德扵兹樓使来者之有考尚得而苟辤也
哉遂書是以為記
安節堂記
易以明中正之道而中正之在節盖由内兊而外坎
以說而行險也人扵所說則不知巳遇艱險則思止
說以行險非節之得扵中正乎節之中正而必以安
為言者則以四居九五之下以隂而比陽以柔而從
剛有安行承上之象無勉強矯為之意中也正也扵
是乎守之而可常矣世以守節之女婦况之亦以其
安而能常也哉然上古盛世三光平寒暑時天下夀
昌民不夭扎惡覩所謂安節之事後世聖人憫民生
之不遂傷風俗之日偷而安節之名立焉則安節者
固聖人之所取而非其所願也慈溪翁氏女自幼恪
慎孝祗父母以爲賢而選所嫁得同里方君琬生子
原三歲而琬䘚年少寡居或疑其不能安也翁曰吾
聞婦人不事二夫夫天也今死而遂去之是背天也
背天不祥死不再適乃益經紀家政夜張燈紡織晝
課童奴樹藝歲時奉祀一如琬在時有司上之朝既
旌其門寵異之原復爲安節之堂日夕奉翁坐堂上
食鮮茹美以享有其餘慶予嘗造焉謁原而拜翁扵
堂下原徵予記乃爲其文曰節有中正之道而中正
扵人無乎而不在翁之爲人婦也亦不過盡其所當
守者耳獨不幸安節之名盖因喪其所天而後著也
故人莫不幸其節之不守而尤莫不幸其節之特著
翁之安節固可取也而非其可願也雖然節有亨之
義焉故曰節亨又曰安節亨翁當踰七望八之年康
強無恙而原以高才懿行爲鄊之善士原之二子亦
皆循循雅飭福禄方来而未艾則其爲亨也人又何
其厚幸扵翁若是哉然則斯堂之作當與翁之餘慶
同一永久矣作堂者名原字景淵唐詩人玄英先生
之裔名堂而題其扁者鄱陽周太史伯温引易之辤
而記之者九靈山人戴良也
蓬莱山房記
東海之上逹蓬山之陽黃氏世居之黃氏之彦炳文
即所居之西偏闢爲一室以領山海之勝右闞波瀾
左撫林麓前岡後阜如揖如拱每晨曦東昇夕月西
出窅乎而列缺倒景冷乎而沆瀣降精青鳥翥扵雲
間白鹿走扵烟際囂聲遠遯幽意畢来人居其中殆
不知有人間世也炳文曰自吾之闢是室日與良友
勝友昆弟子姓游焉息焉或騁懷以舒嘯或游目而
望遠恍兮惚兮若從赤松子扵朱宫黃石君扵紫府
而羡門安期為之後先也因名之曰蓬莱山房間以
語囂囂生願請記之生聞而歎曰炳文亦世之高士
哉世傳蓬莱方丈灜洲在東海中列仙居之然人莫
有至之者秦皇嘗令徐福采藥其地䘚亦莫能以一
至焉惟其不可以幸至也故世之慕清閑而樂虚遠
者往往託之以自高若灜洲之擬扵吾儒方丈蓬莱
之榜扵道家異人盖累累也炳文之先多大儒先生
而炳文與諸子又皆世守其業如一日自他人言之
孰不欲以吾儒登灜之事為已任然乃棄此不務頋
有取扵道家異人之說以名其居室有以見炳文之
高風逸韻迥邁䓁倫比年以来齒益高而操益厲遂
&KR0662;歛其致君澤民之思退蔵扵一室&KR1355;&KR1355;然與顥氣
俱栩栩然與造化游于以超出乎六合之表遐觀乎
八荒之外而彼蓬莱之不可以幸至者且在乎室中
矣况其所居一皆岸海而屋其去蓬莱為甚近昔人
求仙欲由之以善逹故字其山曰逹蓬炳文冀遇真
仙而不得得夫昔人求仙之處則低徊慕恋之不已
不亦人之常情哉抑又聞之古之列仙皆忠孝仁義
之人或有所譴則謪降人間混迹以自晦若炳文者
豈仙之謪歟不然果高世之士也因援琴為鼓蓬莱
之操而歌之曰蓬山兮峩峩築室兮山阿山可游兮
室可歌宜扵此兮婆娑婆娑兮樂只望群仙兮不遠
伊迩朝却粒兮莫脫屣誓飄飄兮遐舉遐舉兮焉極
返吾室兮聊逍遥以容與遂併書以為之記囂囂生
别號九靈山人云
愛日堂記
愛日堂者餘姚王在奉母之堂也在痛事父之不逮
乃一其孝扵母水菽甘旨之飬不違乎朝夕每歲時
為酒食以召鄕鄰族親坐堂上率婦子弟姪列拜堂
下捧觴進夀以娛悅其母心母亦樂其有子也未嘗
不盡其歡適在取孝子愛日之義題其楣曰愛日堂
走書東海之上乞予一言以張之予嘗游越過其鄊
而辱與在交在盖世家衣冠詩書之澤未泯而先府
君又以文學行誼聞于時至在兄弟既文而且孝而
斯堂之命名又足以化邇而慕遠予也乃獲與執茟
其何敢辤夫愛其親而望其夀人子之心豈有限量
哉然由扵天者有不可以必得也得其夀而致其飬
其心亦豈有窮巳哉然繫扵人者有不可以強能也
由扵天者不可以必得扵是乎喜夀懼衰之心起焉
繫扵人者不可以強能扵是乎思愛忘勞之念生焉
喜夀懼衰之心起則無跬步之或忘矣思愛忘勞之
念生則無湏臾之或暇矣此孝子愛日之誠自有所
不能巳也日往則月来寒往則暑来而禮所謂日䆒
日畜者豈虚言哉在之奉母斯堂也觀日之昇而憶
母年之䆮高視日之沒而憂子飬之不足雖大禹之
惜寸隂陶侃之惜分隂不越是矣若此則愛日之名
堂豈不有所示警扵在哉是不獨在之所當警而凢
士君子之愛其親者皆其所樂道也予故爲之記而
併侑之辤使在兄弟聮臂踏歌以爲其親夀以助其
歡云
姚之江越之水儼高堂翼䆳宇誰其作之王氏子前
軒後牖形制煥且美升堂奉母母心喜母年老矣時
不與堂標愛日陶孝理陶孝理兮弟與兄(叶)湏臾罔
暇兮跬步靡忘時之豫兮歲之穣舂黍稌兮釃酒漿
賓客上坐兮子孫在旁母欣欣兮樂康披綵衣兮進
霞觴夀吾母兮愛日之堂從朝至暮兮其樂無央
百猿圖
右顔輝所畫百猿圖一卷所以圖猿之為状九百數
兩臂掛樹仰而斜立者一蹲而背視者一戲而群折
樹上葉亦或引水欲飲纍纍如貫珠者五左手攀蘿
右手反掬飛瀑者一兩手鈎樹上行復相携俯&KR0933;石
上草者三高懸如蹴踘者一揚臂相頋者二坐而為
子齕蝨者一困卧樹者一或嘯或墜或蹲或懸或俯
或仰者六首戴子者一聮臂下取澗中泉者三群游
岩前獨樹宛轉相頋盻者九衎衎大樹上呼號食息
者四竄身叢竹上下相追逐者十有二往来引子者
三掛枝欲堕者二匿身樹隂者二擁子者一抱樹相
向者二躑躅枯枿者五蔽虧榛莾者四怒相擊喜相
戲者十擧手嚇飛鳶者二寒相附者二凢猿之大者
一百有四黑者七十八黃者二十六其子之戴者負
者行者立者陟者降者痒搔背者舒臂群呼者坐母
首者驚附母懷者走挟母腋者任母背者倚母捫蝨
者跳擲岩下樹者出沒崖壁隱隱如蒼鼠者亦皆曲
盡態可喜而可愕凢猿之小者二十有一黑者十六
黃者五而大小之數通百二十有五焉至正季歲予
附海舟南還至四明舘人夏叔宜兄弟出此圖以示
予扵是重有所感矣嗟乎猿之與㺅其形相近也其
舉動相若也然猿之性類乎仁遇稼穡不踐踏見小
草木必環之以行木實未熟則守之㺅之為性恒反
是反是則幾扵暴矣猿多産之扵西川而㺅莫盛扵
東海予居東海萬山中厭㺅之暴而慕夫猿之仁也
嘗抗巨海抵淄水登泰山以望巫峽遡川陜將求猿
之所在而寓目焉然道路阻絶不果也及還四明乃
得是圖而觀之能不有感乎遂從叔宜假之留月餘
叔宜請予題其上故為記其形状與數而歸之且懼
觀者之不審也或至目猿以為㺅因併著其外同而
内異者如此柔兆敦牂之歲良月朔日記
九曲山房外記
四明夏贇嘗為予言吾宗之居此也連數歲不振至
吾父而家益落吾母徐夫人佐吾父理家治生力勤
攻苦餘三十年而有田有廬家日以𥙿凢吾兄弟頼
以成立而免流離困踣之患者實吾母罔極之恩也
然不獲享有高年僅及下夀而傾背吾兄弟忍死營
葬地于慈溪之九曲山且扵墓左闢屋四楹間將奉
其神而祠焉亦既發引有日而贇也實以金陵之役
慟哭而上道自遷柩至掩壙不得與幸而獲保首領
以歸而吾母之入土久矣每歲時偕吾兄弟省墓下
退即其祠而泣祭焉未嘗不徬徨頋慕以抱恨扵無
窮先生幸賜一言䟽于壁既以記其祠而且舒吾之
恨也予聞其言而悲之因思先王制禮緣人情而約
之中故自命士以上家必有廟庶人無廟惟祭之寝
後世定為祠堂之制上下同之而先王禮意行乎其
中墓之有祠豈亦緣情以起禮者歟雖然是禮之文
也若其本則孝而已矣夫孝子之身親之身也親有
難則死之盖以親之身重乎巳之身也贇以其父會
逮扵金陵生死未可知即釋母殯代之行是代父以
死也代父以死者孝之大而禮之本也盡事生之道
斯盡事死之道贇盖務本以致兹文乎今世冨貴家
之葬其親也亦莫不有墓祠以寓其哀敬僅一再傳
莽焉而丘墟者有之無他子孫去禮之本而失之也
今贇盖務其本以俟夫後之人吾見九曲之祠傳之
世世而愈固矣人服孝德天降之福其夏氏之謂乎
繼贇之志者尚有徵扵斯言哉贇之兄曰贅弟曰貞
曰蕡曰質俱有孝行可称而貞善詩徐夫人之年夀
䘚葬及是祠營建之歲月已具見楊君所為祠記兹
故不錄錄贇請文之語以為外記云
春風堂記
四明羅處士家有春風之堂子孫聚居其中三世矣
處士之子康請文以追記之予謂記堂之成可也堂
成己久何以記為康曰吾先子之所以垂休委祉者
庶其在此不可以無述也乃徵名堂之義而為其文
曰羅氏唐末望族世家虎林居四明者自處士之七
世祖始七世祖以鎮東節度推官攝四明之慈溪今
遂留家焉盖當五代之際兵革未息盗賊滋熾羅氏
獨能脩其孝義扵家庭之間歴宋而元世濟其美至
處士兄弟五人復以高年耆德薰為太和浙東部使
者上其事于朝而旌異之朝野諸鉅公咸為詩文題
詠傳觀遠迩亦盛矣哉夫處田野揚聲譽靄然為當
世所推重者非祖宗之積累則其力行之所致也今
觀羅氏以春風名其堂豈不然哉盖嘗論之春為四
時之首而風者大塊之所噫也以言乎天則陽剛之
所以資萬物之始者此春風也以言乎地則隂柔之
所以資萬物之生者此亦春風也以言乎四時則萬
物之所以長育而凝成之者皆一春風之所為也人
能順天以成化因地以成功體時以成德則大和在
身無虧無間雖冨貴烜赫如驕陽之在夏而春風之
融扵吾心者不得而淫也雖威武肅殺如嚴霜之在
秋而春風之暢扵吾懷者不得而屈也雖貧賤震凌
如寒雪之在冬而春風之煦扵吾體者不得而移也
風無一日之不春則身無一日之不和羅氏累世以
来即以孝義維其家而處士兄弟又能老而知德協
和扵骨肉則是祖父子孫同一春風之和矣春風者
何仁焉而巳尔仁者人心也親親為大此處士之名
堂所以垂休委祉扵後人也歟康之兄弟與其子姓
日登是堂涵濡乎孝義之中鼓舞乎大和之内有以
知昔日之春風在羅氏而不在天地在累世而不在
一時而仁之為用大矣噫不有作也孰能述之處士
之後人其母忘𡭗柤名堂之訓哉
戴氏祠堂記
人之生也自父母而兄弟其属為甚迩其情為甚密
退視其子姪則己有間矣况群從以降愈遠而愈䟽
者乎處愈遠愈䟽之勢而能視遠為迩視䟽為密使
有以一其尊專其敬扵先世非尊祖敬宗之君子莫
能也四明戴氏世居鄞縣之桃源族稍繁衍至茂兄
弟而家益𥙿乃營祠堂正寝之東推從姪莊為宗子
中設四龕以奉宗子之四世而以政為繼祖之宗已
為繼襧之宗各奉其主而位以昭穆其旁附者亦随
其宗以分别焉四時祭饗略如朱文公所著儀式而
參諸世守之舊牲殺器皿粢盛酒醢蘋藻之具称家
有無必豐必㓗且懼貲費之不繼也復與弟升議買
田若干畒歲入其租而命子弟輪掌之因扁其祠曰
永思介同郡陳君撝来請記撝嘗客授其家以相成
乎是舉故具以顛末語予俾&KR0662;書之以訓其後人嗚
呼若茂者殆所謂尊祖敬宗之君子哉昔者先王建
國命民以報功德之臣謂其子孫衆多不可無維持
之法也故因其嫡庶親䟽之分為之大宗一以重其
本為之小宗四以聮其支此功臣世德之家所以主
祭祀而統族人者也去古既遠子孫降為黎庶而繼
别之大宗固不可行矣若繼高曾祖禰之四小宗亦
豈不得而行之乎近世士大夫家或未暇以及此而
茂能行之新其祠宇俻其禮物以主諸群從之子姪
何其有合扵先王制禮之深意哉彼之各私其親視
先世而邈如者聞茂之風亦可少愧哉雖然禮非一
家之所宜也推而放諸一鄊而凖放諸一邑而凖放
諸四海而凖茂之後人苟能守之而弗墜將見遠近
之人皆来取法則宗法之行必自戴氏始矣詩曰永
言孝思孝思維則名祠之義其亦有在扵斯乎故予
既勉其後人又以告世之好禮者
二靈山房記
鄞之名山水不可以一二數而東湖爲最竒東湖之
名山水不可以一二數而二靈爲最竒二靈山房則
又得夫二靈山水之最竒者也山有二靈寺即寺右
廡為山房寺與山房皆因山以為名而寺乃宋和禪
師講道之處山房則今太沙門天淵濬公之所居也
天淵自萬夀退歸已逃隱此山是時山房未成二靈
山水未見其為竒也一日命僕人刜篠簜剪薪蒸闢
其屋之隘陋而加葺焉且鑿東壁為牖以通明扵是
山房成而境始竒盖東南諸山踊躍奮迅北走而逹
于湖若奔馬之飲江若游龍之赴&KR0676;其旁群峰羽翼
乎兹山者亦皆效竒献巧若翔鳳之展翅而衆鳥為
之後先環之以錦屏舒之以練帶巉然灣然如拱如
揖凢境之最竒所以接乎目而交乎心者舉入乎山
房矣天淵置圖書几研供張諸物扵其中客至則相
與倚欄而立縦目以嬉不知日之將入但見澤氣上
騰與林光山色相掩苒歘兮攅青倏兮浮白乍合乍
歛翕忽蕩漾已而皓月微吐横射庭隙流汞下澈影
動虚櫺悄骨凄神恍不類人間世此又一竒也山房
之境信竒矣然必得人焉而益竒向非天淵之居此
也是山庭宇不過一廢區耳天淵至而山房之名出
然後里邑之人慕天淵之學者皆往游矣四方之人
聞天淵之名者又皆往游矣後来繼今聞風而興起
者又將若是而山房之境傳之以不朽斯其為竒也
願不益大矣乎噫此予所以慶二靈之有遭而山房
之記所為作也或曰學佛之人不三宿樹下盖懼其
有累也天淵知人間情緣之為累故棄之而學道知
宗門荷負之為累又棄之而閒放今以一竒境之故
而眷眷扵山房如此庸詎知是事之非累乎嘻為此
說者非惟不足以知佛之為道而亦不足以知天淵
矣天淵悟心乎空色而超神乎幻有其扵山房之竒
境猶太虚空之容物明鏡之鍳妍虽而未嘗有意扵
容與鍳也目之所見果足以累其心哉且見者我也
境者物也我為能見物為所見苟物我兩忘能所俱
泯則累惡乎生山房之不為天淵累也久矣扵是或
人頋予而笑曰願因吾子從之游遂併書之以為記
九靈山房集卷之二十
