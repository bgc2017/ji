九靈山房集卷之十七
鄞游藁男戴禮叔儀類編
五言律詩從孫侗伯初同編
經金繩廢寺
寂寞唐朝寺頻年客到稀空山孤殿在荒逕一僧歸
苔色驕秋雨松聲振夕暉驚烏初有託近亦出林飛
鄮城逢故人
一别無消息誰知住此城忽逢難面認驟語各心驚
身世丹衷折干戈白髮生憑君陳往事相看重含情
客中守歲
旅館坐寒夜條風巳轉晨絶憐天畔客虚負歲朝春
綵勝承恩舊金錢問卜新妻兒千里外應亦念行人
挽章處士
處士家何在棲遲傍海壖園林行迹滅風物畫圖傳
墓入採樵徑山餘洗藥泉聲名身後著猶頼子孫賢
客中憶寄以大千里二先生二首
道路離居久鄕關入望賖此生渾是客行處即為家
闢徑全栽菊分園半種瓜終知多失意身世一長嗟
又
携家東海上三載滯還期髮為多憂白身緣久病衰
物華誰復對藥褁不曾離幽事關心極惟歌二妙詩
自𫐠二首
事業此生休遑遑今白頭一年看又盡數口轉多憂
醉憶山公騎寒悲季子裘妻兒重相見說着也堪羞
又
家無十日程歸計苦難成為客憂飢餒頻年仗友生
剛腸随世屈白髮向人明争似湖居好扁舟載月行
歲暮感懷四首
又
漂流何所往寂寞住湖隂道路無知巳飢寒亂此心
草枯春牧遠浪闊夜漁深敢憚艱虞事衰年自不禁
又
寥落空山裏松門晝亦關江鄕千里隔天地一身閑
聽雨多臨水看雲長傍山自今幽思熟無復歎時艱
&KR0605;亥除夕三首
眇眇家何在悠悠歲又闌十年東海上千里北風寒
衰鬢随年改愁懷借酒寬何鄕為樂土身世各艱難
又
湖海風雲暗道途霜雪清如何一年盡翻使百愁生
俗薄乖留計時危緩去程家人團坐夜應&KR0662;旅中情
又
移居湖水上巳是一年期客路頻辤歲家山忘别時
庭寒無鵲噪春近有梅知此夜傷情極椒觴懶獨持
哭楊大章先生二首
家紹文元學身安原憲貧世方推獨行天忽奪斯人
客路誰傾盖湖堤幾詠春回看携手處不語自傷神
又
近到揚䧺宅徘徊至夕暉那知三宿別竟作九原歸
許劔嗟何及懸床事巳非秪應重過日獨泣向空扉
三日前嘗訪先生慈湖之上蒙留飲至日莫不
聽去酒索予數藥方且言必親至而密受之
故有許劔懸床之語
訪止公扵文溪
杖錫游兹地過從動隔年巳無離别想那有去来緣
心事青山外禪機白石前偶来非道竟敢借慧燈燃
七言律詩
秋興五首
野色蒼涼日自斜海城故故隱悲笳人間巳退三庚
暑天上誰乘八月槎俛首風塵秋有淚側身天地老
無家杖藜獨立清溪上愁對歸鴻沒暮霞
咸陽城下動秋風落木蕭蕭漢苑空太液曾聞駐遊
輦上林誰見弋飛鴻王侯苐宅蒼茫外錦綉山河感
慨中關塞只今無夢到白頭吟望思何窮
唐朝宫殿面南山韋杜曾傳尺五天馮翊郡連通雨
露崤函地闢接風烟隴雲秦樹空今日衰草斜陽異
昔年世事紛更共如此豈湏見後始悽然
鳳凰飛舞下層巒珠樹瑤花一夜殘周室舊聞遷宝
鼎漢宫今見泣銅盤荒祠猶記雙龍柱壊埒曾傳乙
鳥壇為歎興亡腸易斷不湏登眺傍高寒
露下碧梧秋氣深天時人事共蕭森海流不盡衰年
恨節序祗添故國心千里還家知幾日十年逃世至
于今芳樽美酒無人共安得愁中滿意斟
偶書
自從比渡浣紗溪十載家山入望低失學已憐元亮
子長齋應愧太常妻百年世事醯雞變一夜鄕心謝
豹啼却向歸途望遼鶴白頭和淚寫凄迷
憶鶴年有賦
投老江湖生事微隱身草澤接交稀情同栗里陶彭
澤形似遼東丁令威紅日曉迷滄海樹白雲秋老故
山薇墻東野客心同苦幾度相從話夕暉
寄沈隱君
故人家住白雲隈占此崖盤與澗廽風挟水聲歸逕
竹日將山影上階苔律書在篋身同棄瑞檢堆床手
自開聞說蓬瀛從此達好騎白鹿訪君来
庸道既别云自山北訪桂同德胡舜咨而
還
何事扁舟此問津似君標格邈難親聞聲舊識尚書
履屏迹今峩學士巾鳳口水深湖沒路龍頭山暝雨
随人遥知兩地登臨處念别各傷無限神
晚至永樂
江干細路走羊腸遠逐鐘聲到上方水竹暝時雲淡
淡逕松深處月蒼蒼佛廬夜續傳燈火僧榻寒薰小
篆香何用别尋天笁去人言此地即慈航
題永樂寺水竹居(先師柳待制嘗訪匡長老扵此)
一上高樓恨有餘登臨事往竟成虚巳無閣老履絇
迹徒認匡公水竹居珮玉聲流池盡處琅玕影動月
来初從今便結東林社曉鉢高擎老衲如
同淬用剛登甘露寺
丹梯百尺護苔紋境有仙凢此處分殿影恍從天畔
落磬聲渾向竹間聞山緣龍出饒青靄峰值雨微多
白雲杖錫又登高閣去無端詩思忽紛紛
李帥家烹鶴見餉
千年端有化胎無一旦烹来野鳥如身死獨遺沙苑
箭䰟歸應詫漆樓書茅君入帳名空在衞國乘軒事
已虚慚愧主人情意厚搜羅異味及巣居
星菊(李盤石家菊有同本異花一紫九黃者)
白榆歴歴掩穹蒼誰種群星近畫堂太乙好随孤豔
紫天津錯認九葩黃根株灌溉元同品顔色參差忽
異芳自是君家多瑞物作歌從此詫芝房
瑞蓮(李盤石家蓮有双花並實者欲以是扁其堂求予為記)
是處秋風滿戶庭誰家猶有瑞蓮生雙開自昔聞連
蔕並實于今喜共莖不學兩妃争寵態惟含二女望
君情李侯忠義天偏識好榜新堂為勒銘
五言絶句
題瀟湘八景
洞庭秋月
皓氣澄素流况當湖正秋舟人夜半起倚遍岳陽樓
瀟湘夜雨
洒江思巳悲入夜聲轉急還憶在荆南卧聽湘妃泣
山市晴嵐
岩上光巳合林端曙未分暫出猶衣濕况乃趁虚人
漁村夕照
日落川光暝一舟横渡頭心期逐漁網蕩然俱未收
平沙落鴈
聲傳孤渚迥影帶夕陽微為有驚弦意欲下復遲疑
遠浦歸帆
楚客去鄊久還家未有期杳杳長江上誰遣一帆歸
烟寺晚鐘
冥冥景尚昏隱隱聲徐度山僧方遽起忽聽錯朝暮
江天暮雪
遠近忽同色安知江與山一棹在中流不敢過前灘
七言絶句
駱鄭二君子見訪賦絶句八首
賓王遺韻至今存自是儒流不易門詩卷若還題二
妙齊名獨有廣文孫
客路誰為骨肉親兩君觧后結比隣相交自可到頭
白世亂還家有幾人
前時過我菊初栽此日望君花正開聞說欲来相問
訊隔墻幾次候新醅
獨住江村客到稀忽聞山犬吠荆扉青苔黃葉無人
掃賣藥兒郎竟未歸
欲具盤飡餉故知村荒市遠只随宜家人不觧艱虞
事猶想客来如舊時
兩䄂龍鍾雙淚垂故園幾度入愁眉相過莫說未歸
事一叚傷情只自知
白首相逢能幾廽羡君又作䓁閑来明年此日知何
處且向空庭嗅落梅
憔悴江湖一病身心交盡日話情文只愁又向溪橋
别後度行来重憶君
旅懷五首
自昔操觚逐縉紳也曾白眼看時人年来點檢平生
事海角天涯一老身
春半家書預作期長兒十月送寒衣江空野曠無消
息踏遍蒼苔又獨歸
家多子債幾時還世路悠悠歲又闌前月山妻書片
紙為言涕淚不曾乾
數口迢迢寄海邊卿心客計兩茫然老妻豈&KR0662;未歸
意將謂飄蓬似往年
獨向荒村歌竹枝寒烟暮雨不勝悲平生一種淒涼
態豈料偏歸老大時
題赤壁圖
千載英䧺事巳休獨餘明月照江流畫圖不盡當年
恨却寫蘇家赤壁遊
題張藻仲竹木
不見張生已六春筆頭何事轉清新鳳毛染得龍池
雨寫寄寒林獨立人
題四皓圖
欲向商山歌采芝白雲望斷不勝悲高人只在丹青
裏滿鬢秋風共奕棋
題畫
憶向江湖歎暮秋冷鳬晴鴈共汀洲數株古木寒依
水亦有啼鴉在上頭
五言長律
歲暮偶題二十二韻
削迹邊山邑投身傍海城驅馳悲世事出處愧家聲
學術元求志文章豈為名前途迷軌轍末路玷簮纓
藩國羈疎冗衣冠俻老成乾綱遭久紊坤軸值旋傾
朋舊千家淚妻孥兩地情風塵齊國往雨雪海鄊行
紀晉慚陶令依劉悮祢衡世偏欺逆旅天亦薄遺氓
陋巷棲顔闔窮途哭步兵桐君方避姓越客豈通盟
壮節雙寒鬢生涯一短檠道寕随世屈身自向人輕
弧矢乖前志干戈送此生何心歸故里浪迹寄遥程
婦怨憐蘇子男婚憶子平携家期浩蕩逐食歲峥嶸
雲海望中白雪山愁畔清寒天催日短窮臘逼年更
感激芳時謝淒涼老思驚客牎歌一曲涕泗下縦横
詠雪三十二韻贈友
暮雲凝黯黮曉雪堕縦横騁巧穿牎牖乘危集棟甍
挟風潜作黨雜霰暗分聲綴柳如欺弱縈梅似妬清
銀盤浮石出縞帶逐車成增勢初堆岳含光復洒瀛
即卑猶避汚飄急未忘争細度歌惟遠斜侵舞䄂輕
試深笻屢擲驗密手頻擎褁樹形披介摧篁韻嘯笙
堞遥迷睥睨岸斷接拗泓罅隙仍仍掩高低故故平
陵鋪看象闘庭積羡猊獰林寒催雀聚簷白誤雞鳴
浪走兒應喜狂號犬自驚照曜連金闕微茫混玉京
烏輪埋欲沒鼇極壓將傾猷歲先期見豐祥此日呈
及時銷癘疫潤物逹萌生列賀喧朝貴騰歡沸野甿
苐嫌災困約仍訝助驕盈冷豔凌廽騎寒光媚飲觥
風流梁苑宴悽惻㶚橋行亦有離鄊客遠居邊海城
底穿嗟履屣路斷歎門閎孰動乘舟興誰憐卧寝情
映書空舊習授蕳豈前榮倚望勞晨策吟哦費夜檠
枉煩歌玉樹寕許嫓璇英刻畫移群象搜羅&KR0629;五兵
身孤慚待伴思沮詫羞明聊示輕微體殷勤比贈瓊
哭汪遯齋二十四韻
詩禮趋庭日風塵筮仕辰獻荆思報國捧檄冀榮親
肇典丹陽校旋蘇海邑民漁塩千古舊弦誦一朝新
浩蕩王綱觧艱虞國步屯遂今娛綵士幾作負羈臣
天地禆忠孝雲生獲隱淪陶潜猶紀晉黃綺肯歸秦
體病相如渴家傷原憲貧將何具甘旨併窘奉晨昏
善事行驚俗高居德照鄰儒言存道&KR0890;野趣任天真
里巷稱耆艾鄊邦禮縉紳時方瞻故老世忽哭斯人
莫駐桑榆景翻全竉辱身聲名應不泯傳播必殊倫
循吏光前史文場殿後塵遺音悲賈鵩絶筆歎姬麟
有客含情切長途洒淚頻知心遺鮑叔交誼失陳遵
零落今如是襟懷孰可陳未懸徐墓劔空憶漢江綸
獨立西風裏老吟東海濱此生何所託歌罷復霑巾
歲除示姪十六韻(時將游西淛)
客裏光隂速天涯道路長漂流知幾處奔走巳三霜
似汝年猶壮如余老足傷應慚謝氏父徒憶阮家郎
識曠惟游衍時艱可薦楊苐湏依竹徑未用羡羅囊
卜賣嚴公術醫抄陸姓方暇仍研史冊閑亦愛詩章
運至終超逹道窮姑退蔵晴䆫開藥籠雨舘倚書床
苕水支支綠淞雲片片黃客行随處是旅食在身彊
白首摧頽甚青春奔迅將頻年同患難此去莫淒涼
木德迎新節條風換歲陽萍蹤如可合處困更何鄊
哭揭秘監三十四韻
試續儒林傳之人迹巳陳歸魂鍾阜夜復魄董溪春
憶昔初觀國乘時蚤致身家聲漢司馬胄教古成均
學術諸生識才華六舘親南宫然燭夕北省聽鑾晨
秘閣詩書舊容臺禮樂新討論抽䆳典制作邁常倫
信是閨中彦端為席上珍春官方載茟東郭巳埋輪
鵰鶚期高奮驊騮且遠廵薇垣蓮幕客烏府綉衣人
豈獨司㗋舌猶應領縉紳青冥来徤翮滄海起脩鱗
王氣幽州歇妖氛國步屯依劉西適洛戀闕北過秦
賈傳俄悲鵩宣尼竟泣麟風塵辭組日江漢負羈臣
殷士皆登用黃公獨隱淪黍離興歎&KR0704;麥秀入歌頻
牢落征途上飄零甬水濱時艱憐子孝歲儉感妻仁
我羡陶元亮人誇賀季真如何遽凋謝况乃久邅迍
巳矣成長往哀哉付劫塵黔婁衾不足原憲數方貧
之復千名(温)或繁若朝弁或㓗若藍瑛(良)或密若飄
霰或燦若羅星(翰)或赴若湊輻或屹若峩屏(璜)或散
若㽅豆或聚若輜軿(轅)或潤若璜佩或麗若金籯(温)
或鮮如鷺振或悴如魴頳(良)或斥如僕隷或積如雲
仍(翰)或翩如春蝶或熠如宵螢(璜)或偃如膂傴或昂
如氣盈(轅)或揚如𬒮舉或側如杯傾(温)或盛喜若笑
或衰憂若醒(良)或即階陛立或俱盆盎升(翰)或儕處
士逸或&KR1275;節婦貞(璜)或翔疑孔翥或峙訝鵉停(轅)或
詫天姥巧或覘地媪靈(温)朝采有元亮夕食有屈平
(良)用酬我嘉節来踐爾佳盟(翰)餖容交錯飣巵許逡
巡行(璜)摘鮮盛梨栗傾濁饒醁醽(轅)起酬足&KR1011;蹂坐
嚥腹膨脝(温)陸味萃南品海腥極東烹(良)巳暢一朝
樂復哦千古情(温)句竒嫓犖确韻古鏗韶韺(良)馳驟
闖接武格闘掀鏖兵(翰)味&KR0605;薑桂忸語險魈魅驚(温)
懼敵迹屢屏懾敗眼頻瞠(良)籍湜走且躓郊島弛復
儜(翰)尊卑異川岳清濁分渭泾(璜)遐思時踸胃凝睇
靡瞤睛(轅)頋慚駑駘力莫抗騏驥衡(温)四美已云具
二難亦既并(翰)愁去踰激失歡来劇抽絣(璜)即此成
放曠何用困拘儜(良)永緝妸娜佩庶濯塵垢纓(翰)
出游聮句
杪秋劃澄霽遊思躍然動(良)林颷迅而清川氣漾不
滃(翰)宿期凌沆瀣晨集侵暡曚(轅)趋程指悠邈屏務
遺倥偬(源)興挾康樂高志激孟賁勇(良)茟床黃帽賫
茶竈蒼頭捧(翰)放櫂闖鷁飛揚帆接鵷(轅)始循並
縣山尋憩横江隴(源)午分魚石蹤暮合龍阜踵(良)谷
烟披羃紗階月踏流汞(翰)投院誇舊知開筵樂新奉
(轅)宵嫌墜露繁曙覺堆嵐重(源)塔訪湯師銘窆謁先
公塚(良)綵岩何嶪岌雨徵何巃嵸(翰)崖寺踄蜿蜒江
檻縈螮蝀(轅)藍水碧可通蜀山青忽擁(良)門羡登龍
榮席矜烹鶴寵(翰)話離憶沉淪語迹愧荒茸(轅)纓緌
巳駢集刀珮亦㻫琫(源)既觀朱扉盛復瞰清泉涌(良)
兩磵耳邊来雙峰眉際聳(翰)虞宅址空存袁墓木巳
拱(轅)委蛇訝客閑叢脞笑僧穴(源)金繩憩宿倦石林
動新竦(良)大著孕璞玉賢孫耀珪珙(翰)德邁東家丘
義壓吾邦勇(轅)堅留馬就縶強别囚脫拲(源)竟忘漏
艇危直遘夜潮&KR0837;(良)滿覆侔器欹顛蹶同駕覂(翰)二
賢首騰踔小子継跳踊(轅)江闊水翻翻雲黑天朦朦
(源)甫濟膽固懾决去心益愯(良)孰書拯溺勲誰息扶
&KR0629;(翰)迹離魑魅驚身出蛟鼍恐(轅)叩門氣始振即
館語猶恟(源)儒服漸林立賓墀竟川壅(良)争看麟一
角共譽龜五緫(翰)吐辤超鮑謝刮智駕晁董(轅)舫齋
窺曩楹蘭室睇今栱(源)困僮屏屢觸醉侣酒頻喠(良)
屈伸付蚗蠖聚散䓁蠛蠓翰歸情蕩躍鱗別思眇抽
蛹(轅)筆耕期己駛詩債事尤氄(源)雲莊充昔聵雲林
跛初尰(良)唐生竟神駭沈子亦聽悚(翰)畫軸卷入檐
書冊收貯籠(源)磬折向蒼茫矢躍超濛澒(良)仰視雲
畔鳶去逐烟中鸏(翰)到家跳夜厖入室響寒蛬(轅)後
會知何時余髮巳種種(良)
九靈山房集卷之十七
