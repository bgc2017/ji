九靈山房集卷之七
山居藁男戴禮叔儀類編
題䟦從孫侗伯初同編
䟦鮮于伯幾所製劉遺安夀詞後
右漁陽公所製遺安使君夀詞一章盖使君以元勲
世胄出治外服曆守東南諸大郡一時賢士大夫多
出入其門今觀漁陽此詞語意既多引重而字畫復
致謹不少放則以久游其門而知敬其人故也按此
詞作於&KR0605;丑之歲閱明年而漁陽沒又十年而使君
亦薨詞為使君家物㦄三世尚寳蔵無恙而其嗣孫
師稷復以文藝為諸公所歸往世澤之滋扵是乎在
矣吁豈漁陽所謂濟人隂德有以致之耶
三先生手帖後題
友人宋君景濂以三先生所遺手帖聮為卷間出以
示良良以三先生學擅一時而一時之人咸仰之望
之雖得其片言隻字不翅如折圭斷璜保護惟謹彼
扵三先生之學未必能知之而乃貴重之若是者其
志在翰墨耳今景濂之為此卷則以久游三先生之
門知慕三先生之學頋以存殁相半離合靡常思見
其人而不可得因欲即是而見之所以然者本志乎
三先生之學也翰墨云乎哉雖然三先生之學亦豈
無見扵斯自今觀之或制度之有考或文章之有稱
或經學之有述盖皆示景濂以為學者也使景濂無
志扵三先生之學則巳有志扵三先生之學也寧不
即是而有得哉良也不敏亦嘗從景濓之後以登三
先生之門其扵三先生之學曾不能如景濂之有得
也故因題卷併志予愧云
題樓彦英詩卷後
士莫不有能為之材也然非值夫得為之時則亦無
有可為之事君子之論人又可拘拘扵事為之末哉
烏傷樓君自其壮年即以智勇聞巳而群盗起鄰境
勢甚猖横吏卒咸縮手環視莫敢誰何君乃匹馬往
捕擒其罪首六人者歸之官扵是縣府為上其事部
使者加審察焉文逹中書遂遵故事賞其功調浦江
之政内鄕廵檢時當承平日久
聖化㴠濡之深雖鼠竊狗偷之伍亦皆奔走遠遁軄
警邏者往往無所用其武故君雖武人廵檢雖武軄
反為之屏旗幟棄鉦鼓日從文儒之士賦詩寫竹呼
酒以為樂退然若不以武功致官者彼此一時何其
異哉使君扵立功之後仍值夫得為之時以展夫能
為之材則其事之可言當不止如向之所施而巳不
然豈君之武材獨施扵未官之前而不施扵既官之
後耶人之論君頋欲拘拘扵事為之末斯亦過矣君
今以歲月代去文儒之所與游者莫不作詩以祖其
行良方讀禮山中不及從諸公之後以相與詠歌之
因君之出示此卷故為書其出處之大㮣如此而不
暇計其言之不文也
題余廉訪五大篆後
右東淛第一家五大篆武威余公為義門鄭氏書鄭
氏聚居白麟溪之上自其九世祖冲素處士綺以來
咸能守其家法為之子者必孝扵其父為之弟者必
恭扵其兄為之婦者必順扵其夫其為父兄夫也亦
各以道而自盡如是者歴二百餘年不少變至大末
有司既為上其事于
朝號其門曰孝義之門矣至正庚寅夏六月已丑公
持部使者節分按至浦江復過其居而訪問焉為之
低佪太息者久之且曰吾扵淛水之東巳皆按歴之
矣恒未見如鄭氏之孝義者有孝義如鄭氏可不善
其善以為之勸哉乃為書此于庭曲之石俾其子孫
世守之嗚呼鄭氏果何以致是哉謹按東淛統有七
郡而七郡之中以州計者六以縣計者三十有五其
土地非不廣也人民非不衆也豈無貴極公矦冨比
封君之家之以見重扵一時者今公咸不之取獨扵
鄭氏而有取焉是果何以致是哉公之此意盖以属
部之内知孝其父者多矣或扵事兄之間而不能以
盡恭者有矣能孝扵其父恭扵其兄或不能致其夫
婦之相和者有矣或父子兄弟夫婦咸盡其道而不
能必其九世之遠二百餘年之久猶克守其家法而
不墜者有矣凢是數者一有所不能則雖籠天下之
貨寶不足以為冨羅天下之禄爵不足以為貴而其
可冨可貴者惟在乎鄭氏之孝義也是則鄭氏之家
固宜為七郡之稱首而豈無以致是哉雖然非公之
表而出之則七郡之民亦無自而知之矣抑予聞之
孝義非一家之行而七郡之民莫不盡能之能之而
或不為是皆有愧扵鄭氏者也不惟有愧扵鄭氏其
亦獲戾扵公矣公之此舉豈但為鄭氏計哉七郡之
民猶懼其獲戾扵公而况為鄭氏之子孫者繼今以
往宜益敬守其家法以保有乎此石勿使恃其門望
之高而不念其累卋之勤也吾恐其獲戾扵公矣嗚
呼可不懼哉公唐兀氏名余闕字廷心元統癸酉甲
科進士歷官臺閣今由翰林待制出僉海右道肅
政廉訪司事云
重刻冲素處士墓銘後題
義門鄭子敬氏間出其晏宣明所作冲素處士墓銘
以示良且曰處士扵予為七世祖墓在家東百步許
銘石埋墓中而此石本盖嘗得之宗人處惟是鼠蠧
之餘懼其久而益壊也固巳装禠成帙請于待制柳
公著其作銘之始末今復將命工摹刻以傳示吾徒
子柳公弟子也其幸為我識之哉良嘗往来縣境歷
覧百里間問其故家遺族扵縣人則自宋以来逹官
貴士之門苐往往而有然求其子孫以叩其家世之
懿乃皆吃吃不能道一語或得其家乘而觀之其不
勝感慨者多矣處士之在當時不過一窮書生然能
以孝行率其家至其臨殁猶㰱血示子孫毋分居致
使遺澤之滋至于久而不泯同門合釜九世如一日
是何彼此之或異哉嗚呼孝行之至天地可得而勤
神明可得而通金石可得而貫况其嗣人宜其豊碩
衍𥙿而無涯哉視彼區區希榮徼寵扵一時者又惡
得而齊之哉雖然處士之孝行固卓然矣向微宣明
之文以為之引重其不随世泯滅者幾希是故斯文
之在鄭氏不翅如寳玉之在世棄擲埋沒糞土不得
掩雖其暫晦扵一時又復有收而珍之扵他日天之
報施處士也若是哉然則處士之子孫其可不務謹
其傳哉若子敬者亦無愧乎為處士之子孫矣
䟦倪夫人遺事後
盖自分田制禄之法久不如古而士農工賈之家遂
至兼并無藝貧冨不均厭飽粮肉者有之操瓢為溝
中瘠者有之扵斯之時有能以其所餘惠諸鄊邦之
不及者盖亦天理人心之所發豈必有為而為之哉
迨其後也天恒報之以福俾其子孫之享有豊盛至
扵累世而不替者是固理勢之宜然而非若人之所
計也巳暨陽之西鄙有倪夫人者故宋進士諱永年
母也亦既家富扵財遂教其子孫當以惠及鄉邦爲
心歲有羡餘必使縮其時直什之二而平糶之以爲
常一有不遵其教即欷歔就寝竟日夕不食子孫肉
袒謝罪改之乃巳巳而倪氏䘚以忠厚相傳迨今五
世之遠二百年之久而其家之豐盛固自若也或者
以爲此皆夫人種德之報而不知夫人扵此曷嘗有
一毫計朢之心哉雖然向使夫人之教其子孫者一
不能以若是吾見德惠之罔施而侵虐之是恣雖欲
求其五世二百年之豊盛又可得乎夫人之所以爲
子孫計者其亦慮之審矣然竊怪夫夫人之在當時
不過居處閨門之内勤勞饋食之間非有詩書之漸
染師友之薰陶而其處心積慮之際乃能忠厚之如
是則世之以大丈夫名者果皆夫人若哉彼其聞夫
人之事其亦少愧矣夫人之四世孫慶予姻也因出
余觀光氏所錄遺事以相示故輙書而歸之
書柳待制詩後
待制柳公既祠仙華先生于化城精舍且為刻其所
著墓碣植之其扵師友之誼亦云至矣而又歸賦此
詩豈淂無意扵其間哉良嘗觀公之詩扵所謂凄其
十霜露墓草今幾宿之句未嘗不為之愴然有感先
生沒扵至治辛酉之春而立祠植碣乃在扵至順庚
午之冬相去踰十載而詩中有及扵此者固巳恨其
表著之晚矣抑不知後此又十載而公亦沒其墓草
之凄其者迨今亦十霜露而近冢之祠表墓之碣曾
無一之或具是何公之待先生者為甚至而後人之
扵公頋乃若是恝哉良既登公之門而承其訓教固
不得不為之有感扵斯矣詩為化城所蔵今其主僧
若空將摹勒入梓以貽諸好事則夫朝誦而莫詠者
又安知其不與良同此感也噫此固足以垂勸扵後
世也夫
劉鏞字說後題
予友許君存仁嘗以叔聲字其徒劉鏞且著文三百
餘言序鏞之能聲者甚&KR0662;叔聲復求申其說予聞鑄
鏞之法必擇精金為之金精矣又必考古制而參合
之制合矣又必求良鳬氏審其輕重均其薄厚分其
小大而後範模之用具焉盖金不精則失之滓制不
古則失之鄙重輕不審則失之紊薄厚不均則失之
襍小大不分則失之混此五失者一有不除鏞固鏞
矣其能美扵聲哉是故善為鏞者深察乎此使無一
之不俻然後會精神運槖籥一皼而成植簴而懸之
循隧而叩之則噌&KR4226;也清越也又何其善鳴也甚哉
鑄鏞之難也如此今叔聲年甫及冠温焉而易毅焉
而方其質信美矣是不猶金之至精者耶質既良矣
非六藝之書不&KR0688;非聖賢之志不存舍流俗之所習
而欲求通扵十載之上是不猶考古制而參合之者
耶二者固不可及又得許君為之師許君文懿公之
子也其家學之正遠承考亭之傳是不猶世之良鳬
氏者耶蚤夜孜孜以仁義鍊之以禮樂鎔之懼其偏
也扶掖而正之懼其放也攝束而約之是不猶分小
大均薄厚審重輕者耶自時厥後德業著乎躬名譽
聞于時近而一鄊遠而四海無不知有叔聲是不猶
鏞之善鳴噌&KR4226;而清越者耶嗚呼以叔聲之名觀叔
聲之為學何其似也雖然金之模範鳬氏能為之人
之模範則師之自為也以近取譬其果有異乎哉楊
子雲曰孔子鑄顔淵矣淵固精金也非孔子為之範
模能鑄之乎許君碩學孔子者也其必有以鑄叔聲
哉
題葉丞相遺墨
良少時嘗讀故禮部尚書王公所譔丞相葉信公墓
銘而知公平生大節歴官行事之㮣後三年始從東
陽許君獲覩公之遺墨盖君先世有權海寧令者海
寧公之鄊邑故以此四帖先後遺之其苐五帖則與
其弟竹交家書而因及許令之賢遂皆為許氏子孫
所蔵嗟乎令之距今不百年其家去此不數舍而其
愛人戢暴之政所以致邑人戴之如父母敬之如神
明者後生晚出巳無從考知必觀此數帖而後見則
世之人非附青雲之士而欲垂聲扵後世盖亦難矣
良既得以快覩前脩之真蹟而又有以竊窺先達之
為人抑何幸歟後學浦江戴良謹題
哀辭
張如心先生哀辭(并序)
予自童丱中即聞張君如心之名甚熟己已之歲始
獲見君于邑下君方與一二耆人長德從容鄉校間
峩冠褒衣掀髯聳目張拱而肅趍有足以壮威儀存
矩度者予時雖未暇叩其問學之淺深然觀其動作
之間固以知其為信厚君子矣自後挈挈道路不得
數從之游而君亦教授于外不常家居如是者十年
及予受室扵邑之趙氏去君之居為甚近君歲時来
歸乃相與往来如平生歡君晚得脾病頋巳&KR0629;甚坐
起不自遂每聞予至猶強扶出迎道古今事變前賢
蹤跡亹亹若珠比鱗列予然後知君種學之深凢其
動作之見于外者果非偶然也公家故貧室廬不足
以容膝衣食不足以給體而氣高自足無所仰扵人
環堵蕭然有書數百卷隤然自放用是尊官要人鮮
克知之大德中年將五十始用薦者起為縣文學尋
以毋老辤去平居無他嗜好惟肆其意扵歌詩善偶
儷工篆籕精楷法而士子評里黨之宿學盖未嘗後
君也嗚呼君今其死矣新學晚生失所扵歸而吾邑
之文獻將遂絶予方悲不自勝而君之子端臣請予
為辤以哀之乃為追述平生而為其文曰
瞻彼仙巖其高萬仞欝穹窿有美一人鍾竒孕秀潛
其中吁嗟美人受質孔弱志則充無脂無韋分甘處
悴家四空日閱其儲飯有脫粟羹芥菘人不我堪哉
躬甚泰色甚雍深衣大帶儼存矩度無墜恭學徒駿
奔聆厥風旨覿禮容我年未冠猶雀方乳&KR0951;方茸歲
時相過稱詩誦文好甚隆執手謂我曰子之志我所
同碩作昌黎低頭東野為雲龍我方藉之如石&KR0556;鑿
金&KR0556;鎔孰神之笴一朝奪使翳蒿蓬耆舊盡矣狐號
鰍舞靡若風頋瞻我里溟濛泱&KR1071;吾曷從柰之何哉
有崇斯土玄以宫嗟彼牧人毋登其隴剪其松
吳先生哀頌辤(并序)
先生婺浦江人諱莱字立夫集賢大學士榮禄大夫
吳公子也至正元年十月某甲子以疾䘚于家得年
四十有一嘗一試于禮部不中二子諤謐葬先生于
某原葬後一年命良為辤以哀之良雖不敏然嘗氶
學扵先生誼不得辤乃為追述平生而為其文曰
檀車既堅兮駟馬既良出門折軸兮竟斥棄乎康莊
嗟嗟夫子兮胡實類之天不可測兮道不可常昔夫
子之有生兮體孑孑其羸尫雖求師與取友兮曾不
遠違乎故鄊遂取則夫前脩兮亦既蹈乎大方入書
林而馳&KR1405;兮闖藝苑以翺翔柰學業之巳脩兮尚名
譽之未彰豈不登名扵一薦兮曾不假翼扵鸞凰乃
娱憂以舒憤兮寫欝紆而成章曰有俟乎千載之下
兮庶無掩乎斯文之耿光人固有偃蹇扵一時兮終
前困而後昌何夫子之齎志以死兮卒無以自副其
所望夫子之貌不可見兮幸微言之在耳尚烱乎其
難忘撫遺編以長喟兮仰視天之茫茫彼嚴霜之夏
墜兮胡獨瘁此衆芳昔河東之挺生兮年四十而云
亡今夫子之洵美兮亦夀命之不長已焉哉小人有
得其年兮君子有遘其殃自古莫不然兮我又奚傷
吳原伯哀辤(有序)
原伯世為㜈之蘭溪人諱深其字原伯國子博士吳
先生正傳之子也年二十有一至正元年五月庚申
以疾䘚家既䘚之明年其友戴良為辤以哭之嗚呼
吾尚忍哭吾友也耶吾固不謂原伯之止扵斯耶始
予既冠往往聞原伯名扵朋友間前年夏予舟次溪
滸遂與原伯會原伯乃欲相率以為友與之游數日
樂甚固已竊喜先生之有子而予之得友也嗚呼孰
謂别未三載而遽哭吾友耶孰謂原伯之遂止扵斯
耶原伯容貌嶷嶷平居若不能言其取友問學急扵
飢渴至扵群兒嬉戲則畏避如懦夫然每篝燈挟冊
雖疾病不休倦則假寐凝思以求聖賢之心有疑則
進而質之父師退而與其弟沉私相&KR0688;辨故其父子
兄弟之間雍雍睦睦而自為師友君子是以知其扵
孝友最隆也去年秋先生公被
召入亰師未幾上原伯名于國子學扵是原伯始欲
﨑嶇數千里就學于京而病巳作閱數月遂䘚嗚呼
其可哀也巳昔韓滂之在韓門讀書倍文功力兼人
年十九而卒今原伯之為吳氏子固有韓氏之家聲
學又不下扵滂而亦以早死豈殃慶之不以其類㮣
如是耶抑原伯獨不幸偶類之耶以予之重有悲扵
原伯而知先生之悲也抑深矣故述哀辤一萹以觧
其悲哀以舒予憤云其辤曰
嗟原伯兮鄉之良質甚粹兮才甚長睨秦漢兮刮虞
唐騁䧺辨兮爛文章射星斗兮奪光芒闡幽秘兮揭
正陽歛予飾兮儘廻翔暢&KR0847;實兮暐煌煌履至訓兮
蹈太防兄弟雍兮親樂康羽既就兮勢乃揚望白雲
兮期
帝鄕帝鄕遠兮天一方命飈車兮騁康莊豐隆遇兮
斳不將忽被髮兮下大荒嗟原伯兮志實強何中路
兮蹶超&KR0750;命固屈兮譽則彰碩父母兮勿永傷彼群
黎兮直粃糠名随身泯兮孰濯其芳嗟原伯兮獨耿
光雖夭且困兮猶夀而昌
陳彦正哀辤
山磝磝兮水瀏瀏下土漠乎其廣大兮吾何此焉是
留惟擇里以處仁兮乃前志之嘉猷倘有人焉其足
藉兮寧遠舉以遐游噫夫人之挺生兮信喜能而好
脩探往聖之逸軌兮仰先哲之洪休道雖隱而必履
兮理雖微而必抽紛吾既有此内美兮仍刓剛以為
柔哀白日之不與兮冀匠氏之一收苟吾材之適用
兮又何問梁棟之與薪槱亦既登名扵仕籍兮曾素
志之不酬雖不酬亦何傷兮有自得之悠悠昔先子
之詔予兮謂時俗之方偷獨夫人之超卓兮固君子
之所周吾方恃之以有濟兮&KR1154;驚浪之漂舟凌大江
之漫漫兮幾如是而不自䧟扵中流既相我者之不
憗兮又何為乎舊丘行躑躅而無從兮念去此而奚
投假大龜以視兆兮將駕馬以行輈已矣哉死者不
可作兮吾雖居此其誰儔
蒋季高誄辭(并序)
亡友蒋允升字季高㜈之東陽人也善讀書工古文
辭知名朋友間丁酉歲家居遘疾竟不幸天死予方
避兵萬山中距其家遠甚不得一撫其櫬以盡其哀
因追思其平生可列者為文以誄之誄曰
茫茫大鈞孰秉化樞淆泪斡流參差報施惡不常釁
善不常禔貞焉而夭狠焉而耆謂天聽卑我是用疑
哀哀夫子亦孔之辜惟子之先奕葉紛敷邁烈言言
垂聲吴吳爰暨乃考飬德益腴䔍生吾子誕茂淑恣
如&KR0951;之茸如鸞之雛亦既弱冠克構堂基其文與學
日動里閭子之為學潜心以稽鈎深索隱探賾研幾
何經不窮何史不推上下百代指掌而窺子之為文
惟古是師蕳不遺理繁不費辭譬彼錦繢五采爛如
䓁軰争取朝玩夕披人覩其著莫究其微道既克明
動罔不宜義以為閑禮以為輿孝實蒸蒸友亦怡怡
在家而理在國必治凢厥未試我惟子知子之在世
盖亦庶幾苟遂遐年疇克似之庭梧梃秀方茂其枝
荆玉藴璞將獻于時云胡一日光掩芳萎嗚呼哀哉
玄首兮未華壮志兮竟墮逝日兮何長生年兮湏臾
俄舊宇兮改觀乃遽襲兮遺衣少妻兮嗷嗷幼子兮
&KR0561;&KR0561;魚駭躍兮同感鳥哀鳴兮增欷豈外物兮有遷
固歡悲兮情移嗚呼哀哉撫氣化之盛衰念逝者之
莫追柰輀車之在側將俟時而啓途魄&KR0627;&KR0627;兮䰟飛
飛子去我兮何歸既頋瞻之靡及庶陳情扵素旟嗚
呼哀哉
朱茂清哀辭(并序)
茂清朱漳世為㜈之烏傷人其家距縣五十里近茂
清嘗以事至縣謁縣大夫歸俄而疾作竟死年四十
云初予客郡城寄郡東門外家焉一日郡兵戕其帥
城門晝閉城外居民即讙無男女老幼空其室盡行
予亦挈妻子登舟遡流至烏傷境因自嘆去家遠行
槖枵然無以給予材性下又無他伎術搖動人又不
得好義倜儻之士以相倚予其不為溝中瘠也其幾
矣為是憂之甚既而遇茂清扵道途茂清乃迎入其
家見其子姓已即舘之别室飲食供張無一不如意
者留茂清家踰二月而郡民之道還者踵至予亦買
舟竟去且别泣而言曰予去茂清而歸予其誰與處
耶他日或還山或仍客郡城予即不能往茂清其過
我耶茂清曰是亦漳之言也予既復居郡東門且將
致茂清雙溪上而或以茂清訃聞予時雖硬塞不勝
莫詰茂清死状然不敢即哭之者猶冀訃者之或妄
後會伯清至其言與訃者同伯清茂清之宗也嗚呼
茂清之死為不妄矣茂清善讀書有幹蠱長材然樂
為人觧紛居丹溪之上而丹溪之人愛慕之其長老
教其子弟必以茂清為言其鄕鄰之闘争無訴者宗
族之顛連無告者皆曰自茂清亡使吾無所依而生
以為恨茂清嘗買宅一區買田數頃將以贍其族人
云噫茂清之賢如此而竟止扵此豈非其命也夫予
既悲茂清之死而又悲予之生而無助也辭斯作
維材之良維行之臧維夀命之不長嗚呼天其不予
相也如之何弗傷
祭文
祭先師柳待制文
嗚呼先生文場之帥士林之雄天既生之其必有意
將豐將隆先生之生雅&KR0779;英邁越自成童展也得師
蚤叩巖南繼謁仁翁衆理之淵至道之腴遂燭而融
乃克新得歛彼豪英一變温恭先生曰嘻庶廣見聞
觀&KR0847;會通厖材碩德一二徧參有符其同遂發緒餘
衣被海内揚厲文風王公戚里緘幣走門惟日憧憧
二十年間穹龜鉅碑照耀提封我業已脩曰驗扵為
以攄厥鍾實艱初試邑校州庠繼登辟雍青衿胄子
聞羶而附鼓篋而從司誄奉常領教儒臺聲甚渢渢
包茅有貢覆溺江湖再歲而逢先生䟽之俾附軺傳
以活疲癃從祀匪德禮官惮威莫敢告忠集議之頃
先生折之氣厲言雍及涖洪都曾未期月教雨其濛
乃嚴矩範乃聘名師乃飾儒宫我疆我理先生止之
慚屈盲聾已則有粟先生均之廩士告豐報政而歸
蜀山之下浦汭之東飲水著書爇薪照字歲且十終
四海環眴英聳如山炳煥猶龍飛剡交章論薦公車
上逹
帝聦
帝曰俞哉命掌厥制士論稱公而今而後庶其大用
以收厥功天胡不仁賀轍未安門已弔凶嗚呼先生
今其巳矣士失所宗良也登門幾年于兹肇自童蒙
月夕風晨婆娑誘掖猶記德容教我食我戒我勸我
在麻之蓬臨别謂我若子之質纖而必洪窘兹賤寒
乃我之責可不薦庸我觀先生我得我失若關厥躬
一朝棄我山摧谷崩事若夢中先生之生位不滿能
亦云顯崇先生之年踰七望八孰曰非翁得正而斃
固亦無憾我意不充哲人其萎道日淪喪孰繼遐蹤
我悲先生夫豈我私亦哀道窮輀車既駕恭陳薄奠
矢辭告衷嗚呼先生䰟魄毅兮鍳我哀恫
大人祭柳待制文
嗚呼哀哉委河海不足以盡公之閎博䧺深披星斗
不足以喻公之華辭麗茟當其創意遣言搖毫行墨
下追班馬上睨莊屈莫不陶鎔乎神化陵駕乎儔匹
而况律已温恭接人忠實行非難繼而動有典常言
不乖忤而心存整飭追古人而與徒豈庸態之能測
信人物之標表誠當代之英特至扵居官涖事務殚
厥軄緒正奉常之儀禮化洽成均之訓迪提文印扵
儒臺啓蔵書扵石室皆足以垂譽来今騰輝古昔然
而官僅階扵五品禄不上扵千石曾未得歴禁林之
獻納䆒蘭臺之譔述何鳳翥而鵬飛忽飈散而星沒
嗚呼哀哉
國殞其良孰為衡石人殄厥師莫有矜式彼縉紳之
在位因匍匐而賙恤紖公之棺者有以駭都門之見
聞臨公之喪者有以興閭巷之楚測况某等近連姻
婭早蒙振祓當靈車之遠還情怳怳以何極睠荆山
之故墟日徜徉乎履舄曾歲月之幾何遽長掩扵玄
室痛幽明之夐隔莫有酬夫舊德列觴豆以告哀尚
愀焉而来格嗚呼哀哉尚饗
祭方夀父先生文
維至正十二年歲次壬辰十月&KR0605;丑朔越十九日巳
未近故北村先生方公歸葬北山里生某䓁設幃道
左薄陳香幣之奠為文以告之曰
人之有生具剛柔之理禀正通之氣雖所遇有窮達
之殊然所就無彼此之異故其見之扵行者或不能
以少伸而其託之扵言者則庶乎其可恃言之精者
為詩發乎情而止乎禮義頋時世之迭更遭風變而
雅廢苟有道以為之本根則出其緒餘亦皆不以盛
衰而二致先生扵斯可謂有志是以雖當巢傾雛覆
之餘槖倒囊垂之際借椒聊之一枝曾風雨之不蔽
然猶以貧自娛以閑自肆方策竹以為筇或紉蘭而
作佩訪虞婦扵蒼梧弔屈子扵湘水計足跡之所經
匪山顛則水㵝故凢草木之英華魚蟲之状類莫不
窮搜遍攬以為朝吟夕唱之具所以篇章之雜沓壹
是翰墨之游戲或託物以寫懷或緣情而抒思或登
高以詠古或望遠而諷世但此情之有適曾不恤夫
室之空而躬之瘁迨黌宫之借師遂有来夫戶屨以
其得諸已者淑諸人亦既有以慰懌其心意信鄕社
之長城實斯文之徽幟暨晚年之放曠稍沉酣乎酒
醴挟麯生以與俱卧匏樽而徑醉較劉伶與李白又
何異乎伯仲之與翁季惟僊華之故墟誠衆芳之所
萃當先公隱居行義扵是中而括蒼有吳延平有謝
亦翻然而来涖人之望之要不翅夫吕氏之友朱張
方參居而鼎峙當是之時其媚學之從惟蜀山為可
仰他若田居子之清醇深裊君之精䆳亦皆可挹而
可厲先生之扵三公咸弟撫而兄事庶幾大雅之風
永振巗南之里豈期人事之難常洊若晨星之飄墜
幸靈光之獨立尚嵳峩扵風雨里黨以之而壮觀山
川以之而暉媚竟斯人之不淑亦塵飛而烟委嗚呼
繼今以往典刑日以曠遠鄕學日以陵替閭巷何從
而考徵士子何從而淬濿將見黃鍾大吕之音自是
而不續而濮上桑間且交陳而並舉某䓁之扵先生
或以姻親而託交或以鄕枌而叨契或以弟子而游
泛或以友朋而密迩咸資晉鄙之薰得免君子之棄
夫何鄰燭之輝不照泣麟之淚當靈車之既駕痛哲
人之云逝託雞絮以陳誠尚愀焉而鍳視尚饗
墳記
志樓楨殯記
嗚呼是惟樓楨之殯楨扵予為姻家子予往時僑寄
邑下居相迩也每見楨在群兒中眉目清揚進趍閑
整心異之既而楨有祖父之喪予往弔其家復見楨
衰絰中&KR0561;&KR0561;涕洟若嘗習扵禮者用是益竒之其後
楨家䆮衰横逆蠭起楨纍然無依予亦挈挈道路不
得日與楨接歲時間一見楨楨則泣而言曰吾祖父
不幸俱歿不令子實遭多難萬一不能自支將無以
見先人扵地下矣予至是則又未嘗不壮其為人一
日楨果以状聞于縣慨然欲再植其家久之其横逆
由是也楨復訴之大府大府頗疑其事楨乃悲啼恐
栗為兒恒状大府官憐之因得具陳所訴大府方欲
為之究治其冤而楨已死其可哀也夫嗚呼予扵樓
氏嘗接其祖子孫三世矣始觀楨之祖父俱亡固巳
竊為樓氏憂及見楨之能自樹立以禦強侮又未始
不爲樓氏慶今又聞楨之死則樓氏之憂未有艾也
俯仰十餘年間觀其家之盛衰而置喜戚扵其間者
巳變更之若是則凢斯世之人欲藉其子孫之久保
其家而不墜者皆可悲也寕獨樓氏哉樓氏世居㜈
之浦江有諱某者扵楨爲四世祖嘗受業東莱吕氏
之門人祖諱某父諱偲母趙氏生扵某年某月某日
距䘚時得春秋十有四至正二年七月某日卒之日
也卒後之某月某日其毋殯其柩于某原且使請文
扵予予年長扵楨而分高扵楨視楨猶子也故爲文
以志其殯
陳府教壙記
先君諱士貞字彦正姓陳氏㜈之浦江人曾大父諱
文煥通春秋糓梁學嘗以登仕郎自試入官會宋亡
不仕杜門著書有春秋質疑傳學者大父諱德潤父
諱遠大入
國朝以材自效仕至承事郎温州路平陽州判官妣
黃氏繼林氏先君林出也生扵大德六年壬寅十月
&KR0605;酉卒扵至正六年丙戌六月丁巳得年四十有五
初娶凌氏先卒再娶王氏俱無子倫以從子爲之後
王有女一人曰信適翰林待制柳公之孫穎先君卒
後之六年某月某日乃克葬于興賢鄕之嚴家塢從
治命也先君自幼知讀書記誦日數千言及長欲以
明經决科從鄕先生深梟吴公游習春秋以襲家學
居久之有司使試藝鄕闈一不中輙束書而歸終身
不再踐場屋初巴西鄧公在翰林聞先君之學行與
同列薦諸朝事下江浙行中書初授衢州路清獻書
院山長以疾弗果上改授處州路石門書院山長在
官未期月丁内艱再長建德之釣臺衢之柯山二書
院乃以累考序遷龍興路冨州儒學教授先君慨然
思奮拔以自見命下即趣装上道俄而疾作竟卒扵
婺城之寓舍痛哉天乎先君事親謹甚太夫人年踰
七十沉痾久弗瘳先君晝夜驚疑扶持保抱若嬰孺
然人皆以為孝在童冠時嘗從鷙鳥以搏執自娱大
父聞之頗不懌先君深自悔曰作禽荒以貽父憂不
可即盡收撲死之其速扵遷善人亦以為難先君端
重韜默介潔有常不能脂韋與世俗俯仰而扵交際
之禮惟謹處家以和待下以寬雖臧獲有過絶不以
聲色加之平居精勤強力酬荅少閑則挟冊不置故
扵書多所玩繹至扵隂陽卜筮巫醫方伎神仙道家
之言靡不畢䆒為詩文深沉醲郁見推儕軰晚乃不
欲溺志俗學尤以存心飬性為務扁所居齋曰儼若
思盖以自見也不肖孤茹苦㗸毒言不成辭姑序次
梗㮣納之幽宫其詳則俟立言者銘焉孤子倫泣血
謹記
元故戴府君墳記
嗚呼我先君諱暄字景和姓戴氏㜈之浦江人曾祖
諱珙祖諱錫父諱濤妣陳氏先君器度凝慤恂恂寡
言遇物恒多恩有寬厚長者行尤竭心孝友處天倫
中事有極難而先君卒能全其和君子稱之謂不譲
古人夀年六十有七不幸以至政庚寅歲九月&KR0605;酉
卒家逾月丁酉葬興賢鄕嘉樹塢之原娶諸暨劉氏
先十三年卒墓同穴子男三長垚亦先卒次良次元
女一適趙良本孫男六孫女二曾孫男一嗚呼以我
先君之德之㦤柰何竟止扵斯耶良俯伏草土未能
求銘以登載盛美謹鑱誌石納于墳中嗚呼蒼天父
兮何在孤哀子良泣血記
九靈山房集卷之七
