九靈山房集卷之二十五
越遊稾男戴禮叔儀類編
七言律詩從孫侗伯初同編
秋日書懷
獨對欄干苜蓿盤入秋兩鬢轉班班長途自覺衰難
任故國誰令老未還猶喜病妻安久困只憐弱子歷
多艱有書若報征徭事又遣新愁損舊顔
七夕有感
聞道長安全盛時年年此日是佳期九華燈下来王
母百子池邊宴戚姬青鳥只今無信至綵樓何處賞
心虧不須更向天河望涼月悽人雙淚垂
九日感傷(先人下世忌)
常年九日倍悲秋况在長途獨倚樓手種白楊何處
是頭簮黃菊此生休悠悠歲月祗添老靡靡湖山巳
倦遊只有思親雙淚眼寒江忍付水東流
寄鶴年
衡門之下可棲遟且抱遺經住海涯東漢巳編高士
傳西方仍誦美人詩衰年避地方蓬轉故國傷心忽
黍離天末秋風正瀟瑟一鴻聲徹暮雲悲
寄天&KR3559;老禅(時住二靈)
路入錢湖是二靈玻瓈影裏樹冥冥木杯幾渡源頭
水貝葉長翻笈内經禅室夜開容虎卧法筵朝講使
龍聽何時去結東林社待看曇花瑞世青
梅簷為天叙師賦
上人昔住大梅山坐看&KR0585;梅眼欲穿白足亂迷行道
日寳花輕堕&KR0688;經天肯將素服欺塵夢只許清香入
𣑽筵看到常師成熟後始知此道有真傳
有懷淬用剛賦此以寄
何處名山擅地靈雨微峯下樹青青九天石落疑星
化一夜龍歸挟霧腥禅窟巳鐫新賜翰法凾惟啓舊
蔵經道人猶恨居山淺杖錫時時入杳冥
寄郁文海長老
每追杖錫向東皋渾似天合訪石橋結社自慚非栗
里能詩誰說避參寥金華洞古行歸隐檀特岩深久
見招只恐燕鴻相背後高情無復念塵勞
遟九思不至
老我飄零此海湄故人别去竟愆期道途正遠誰相
慰歲序幾何成久離白月堕梁頻夢想清風啜茗重
懷思長卿多病尋常事莫爲當爐出每遟
寄駱以大
先生節撡古人同每歎清時老不逢東海眼穿華表
鶴西風淚盡鼎湖龍家貧巳覺交游少地僻應忘禮
數慵獨有風塵老羈客時時杖屦許相從
寄紀宗正
一别故人雲水遥相思徒使寸心勞長卿病肺偏能
賦椘客憂時謾作騷龍卧山深風氣聚虎蹲岩近海
氛消但令兩地宜耕釣白首何嫌不見招
寄胡仲孚
客裏游從近十年一時朋舊羡君賢學通上古長桑
術道悟南華散櫟萹交久直看書似筍愛深時借茟
如椽白頭歸倚西風立一度相思一惘然
寄宋廷臣
憶昔遨遊多士間江城幾度共盤桓眼穿東海蓬萊
殿人老西風苜蓿盤郢國善歌稱宋玉唐朝能賦愧
方干如今寂寞空山裏脉脉無言心自酸
寄方盛齋
蕭洒高人若箇邊竹籬長繋泛湖船畫圖樓閣蒼波
外錦繡園林白髮前每向桃源尋舊隐渾如蓬島見
真仙只今遠道成惆悵何日重来說往年
寄錢仲仁
龍山西畔鳳湖東渺渺三樓沆瀣中人似謫仙唐李
白世推高士漢梁鴻為憐桃浪迷歸路曾結茅廬近
逹蓬自是勝緣難強致敢臨弱水怨回風
寄方梧竹
鮫門北去更誰賢兩鬢蕭蕭入暮年手種碧梧堪引
鳳庭移翠竹巳參天孟嘗襟抱知誰識杜老詩章只
謾傳多愧舊情無以報海鄊何許思緜緜
寄胡宗器
溪上先生誠足悲胸中落落有誰知&KR0688;經合㩀皋比
座逐食翻疑里社師年少賈生空抱志數竒李廣實
關時漂流固重衰年憶當路吹噓豈有之
承君衡叔榦遠送賦此以别
長風吹度海東邊慣聽潮聲巳十年往事免成塵擈
面新愁惟有雪盈顛半生望眼迷遼鶴一夜歸心到
蜀鵑遠賦&KR0784;駒慚二妙縦歌安得酒如川
寄羅彦直
畫舫高齋起澗阿米家書畫貯来多清風時至自舒
卷俗客不来誰嘯歌千里故人嗟我老一時交友奈
君何祗應别後增惆悵頻寫新詩待鴈過
寄孫伯敬兄弟
誰似君家好弟兄生平友愛早知名事同王勃三珠
樹義比田真一𬗋荆杖履幾回尋隐德塤箎每荷慰
羈情新堂近製怡顔號愧乏長才為勒銘
寄揭平仲
祖父箕裘絶代無玉堂金馬漢諸儒滇池自昔多龍
種丹穴于今見鳳雛學術要須供世用文章豈但飾
皇圖從来大器成當晚莫歎楊雄卧一區
聞平仲有還鄊之志感念之餘為賦四韻
廿年不到文安墓早夜能忘返故居獨柰慈親愁遠
道更堪旅櫬冷荒墟治行况復無餘槖恤患誰能鬻
駕車吾道艱虞今若此白頭相視淚潸如
寄胡舜咨
曾着宮袍賦上林一朝歸卧白雲深昂昂老鶴鳴臯
態耿耿驚鴻避弋心病起尚餘頒送藥客過時共賜
来金鄊邦珍重斯文寄莫為愁多鬢雪侵
寄黃炳文
四明朱學有誰傳爾祖淵源巳百年世澤豈徒遺簡
在家風親覩遠孫賢山中風雨龍歸後海上蓬莱鳥
去前可是地靈鍾秀美兩雛又復起蹁蹮
寄張天民
扵越山中張左瞽平生出處絶堪悲爲慚柳下甘三
黜竟逐梁鴻賦五噫𬗋陌縦榮心似鐡黃金久盡鬢
成絲更憐一種清竒病獺髄鸞膠不可醫
寄茅元禮
此老胸蔵萬卷書論才只合上公車長途何事妨騏
驥美草頻年飽駏驉斗室深居来客少一床兀坐老
僧如迩来却爲栖栖者尊酒風流樂有餘
寄俞伯㷱兼柬李仲彬
東郭先生最老成天才久巳負時名能詩不減唐工
部觧飲渾如晉步兵塞上征鴻高避弋海東歸鶴暗
聞聲比鄰喜有知心客一夜彈碁直到明
寄鄭彦博
禮帙初携入奉常濯纓又復向滄浪匡時未必慚長
策撫事無如歸故鄊雨釣海頭機巳息雲耕谷口鬢
俱蒼客来若也詢餘計題得新詩滿草堂
秦湖隐居
西淛風光不及前携家避地到秦川雲山每憶嚴公
釣月夜時廽賀老船門巷邊衢塵似海樓臺近水影
浮天旁人莫問心中事洗濯除非是酒泉
懷宋庸菴
麥秀歌殘巳白頭逢人猶自說東周風塵澒洞遺黎
老草木凋傷故國秋祖逖念時空擊檝仲宣多難但
豋樓何當去逐騎麟客被髮同為汗漫遊
伏承静虛翁以所和詠貧士詩見寄為賦
四韻
先生閱世近期頥鶴骨&KR0994;&KR0994;鶴髮垂法律舊窺唐制
作衣冠今覩漢威儀桓榮賜杖空前志掌故傳經巳
後時獨有陶潛千載恨品題都属寄来詩
懷滑攖寕
海日蒼涼兩鬢絲異鄊飄泊巳多時欲為散木居官
道故托長桑說上池蜀客著書人豈識韓公賣藥世
偏知道途同是傷心者只合相從賦黍離
懷宋思賢
世間風雅久陵遅此事惟君蚤得之遺響直憑東漢
續流波奚用晚唐為後先作者皆殊列得失中心只
獨知白首低垂方抱愧敢要佳句賦睽離
懷頃彦昌
渭樹江雲每憶君别来惟見白頭新百年誰是知心
者千里同為歎世人内景琴心篔谷夜外丹火候杏
園晨極知養道多餘暇何得長生及老身
王國臣以龔翠岩先生所畫梨樹幽禽圖
見贈賦此
為念閑情爱此圖錦嚢卷送結交初槎枒玉樹君應
似宛轉珍禽我不如人物既為時膾炙才名真作世
璠璵客途獨愧情難報感謝當傳百代餘
宗道師曾許尋鄭元秉春草圖見寄詩以
促之
平生不識鄭山輝寫草成圖偶見之恍惚鵝群翻水
日依俙鴻爪印沙時康成巳矣空書帶靈運悽其但
夢池寸禇尺綃能寄否敢憑去鴈致深期
近造嚴宗道蒼雲軒見宋庸菴壁間舊題
因借韻嗣賦
先生去隐富春山贏得聲名滿世間往事只今成變
滅荒祠終古倚孱顔九霄共覩冥鴻遠千載誰聞海
鶴還自是賢孫知述德故題軒宇領餘閑
承德輝漢章二高士遠頋賦此以寄
客裏神交近十春江雲梁月幾懷人何言此日襟期
合轉憶當年製作新朋好忝居三益友别情能忘兩
吟身及秋倘失乘槎路定向滄江一問津
葉孔昭為尊公刊海堤集喜而有賦
翁昔為州建土功石堤萬丈海争雄歌謠德美南陽
似紀載文成吏部同要見流傳千載遠肯教零落百
年中誰家有子賢如是手把新編喜未窮
哭趙太初
蒲團兀坐幾經春獨把南華味道真巳薄丹砂勾漏
令定憐白髮杜陵人山中舊别期猶在世上游從跡
竟陳椘些吟成無處寄暮雲回首泣沾巾
哭張宜仲
一别逡廵十五年可堪回首隔重泉高齋謾起延徐
榻遠道誰来訪戴船述德無聞嗟我老承家有道頼
孤賢自從凶訃傳天末獨立楓林幾泫然
承李仲彬遠頋賦此贈别
前朝白髮舊臺郎十載携家住海鄊每為不才迂劒
佩致令多處識冠裳冥鴻巳遂天衢闊退鷁方愁江
路長地&KR1199;秋高形影獨祗應别後轉凄涼
懷陳中復
天漢迢迢幾問津乘槎路断海東濱諮詢不見皇華
使喪亂甘為皓首人閻相丹青方致譽杜陵詩句謾
傳神芙蓉峯下芝堪食巳約他年共結鄰
蔣彦章来訪别後懷之
會稽山下正黃昏布櫗芒鞋何處村無復霜臺觀獬
豸每從雨甸牧雞豚功名久巳成凘盡節操由来與
世存久說首陽薇可采為歌遺事却消䰟
示唐生林
别来想不廢書檠簾幕秋風入夜清箋註肯同緗帙
蠧飛騰能負練嚢螢終軍英妙方年少庾信摧頽謾
老成拭目早令觀豹變雙親頭白久含情
題高節書院
萬丈層崖置屋牢子陵塜墓壓靈鼇繞庭雲氣皆山
雨滿&KR0676;風聲是海濤隐德昔煩天使下祠光今並客
星高回頭却憶當年事幾度舂陵鬼夜號
訪楊季常扵陳山回途有述
為憶幽人八十餘片帆来訪水南居巳知揚子門多
酒誰信馮驩食有魚一代定歸名士傳百萹真授伏
生書前朝人物今無幾獵罷猶堪載後車
詠懷古迹
客来慎勿說姑蘇弔古令人百感俱巳訝當年嘗越
膽更堪此日聽吴趋荒臺鹿下江聲咽古木烏啼月
影孤欲問闔閭埋葬地五湖東畔巳荒蕪
哭陳夷白二首
白髮江湖一病身平生精力瘁斯文師門偉器今餘
幾籓國竒才獨數君共愛辞華追董賈肯將出處累
機雲生芻不到黃瓊墓目極五湖西日曛
又
老我歸来託遠林仙橈猶泛五湖深身名巳喜全離
亂生死俄聞變古今懸榻空餘徐穉恨絶絃真亂伯
牙心無端又向溪橋立望断秋鴻淚滿襟
喜謝密菴至二首
自昔王門久曳裾河間禮樂属真儒宮袍巳織雲為
錦旅食真成饌有魚轉首俄驚蒼狗變傷心忍對劫
灰餘白頭野客欣重見為問風流似舊無
又
世外逍遥巳十春更無魂夢到黃塵也知一别成陳
迹忽漫相逢恐後身英邁尚餘標格在驅馳祗益鬢
毛新古来名士多蔵器高卧東山代有人
伏聞楊宋二先生及應平仲出遊且言回
舟見頋喜而有述
前軰凋殘半九原一時文采尚誰賢椘推宋玉偏能
賦蜀有楊雄正草玄鳬舄忽飛雙羽翰鷁舟真載兩
神仙同游况得尋源客定覓秦人到石川
聞耕隐庸菴諸公游山累日用深歎羡
抛却江湖舊釣竿客窗聊復理遺編心疲朱墨頭如
雪志困生徒日似年川泳謾誇秦故迹山遊能似晉
諸賢西風久動歸歟歎此日因君重惘然
九思彂背彌月心甚念之忽得安字喜而
有賦
甫及衰年巳二毛入秋一病轉蕭騷自緣宗澤憂時
切莫是文園作賦勞餌液若爲和獺髄錦嚢誰觧致
鵉膠暁来忽覩平安字老茟縦横氣尚豪
五言長律
秦湖漁隐爲袁桂芳賦
履運巳成昔名湖尚說秦避時端有意把釣可無人
若士居姚水遺風似舜民地雖占越上境實暮河濱
巳忝歸漁業何言託隐淪月浮孤艇夜雨着短蓑春
泊渚多依藻窺汀或傍筠羽沉疑中餌絲動訝拖鱗
竭澤知難脫殃池數巳屯競多聲失厲得雋語忘嗔
獺怨誅求盡龍嫌蕩漾頻腥風連巷陌穢浪接沙塵
水際呼兒急墻頭換酒新謳歌便野習嗜好任天真
行嫓清狂客名傳放逐臣家臨烟浦近門對雪漚馴
釣渭心徒苦興周跡巳陳子陵辭漢日賀老别唐辰
事業今如是栖遅固足珍青雲人既遠白首我還親
衰謝無知巳飄零偶問津但期連郡邑豈料結比鄰
東主方懸榻西風且釣緡扁舟如可具同老此湖滣
九靈山房集卷之二十五終
