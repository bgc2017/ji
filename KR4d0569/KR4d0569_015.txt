九靈山房集卷之十五
鄞游藁男戴禮叔儀類編
樂府從孫侗伯初同編
短歌行五觧
悠悠逝波歲月幾何君子有酒式宴且歌(一觧)人無百
年五十巳過来途漸少去途苦多(二觧)日不重旦春不
兩和今我不樂顔能再酡(三觧)寒蟬在柳蟋蟀鳴莎情
以秋悲髮以憂皤(四觧)旨酒旣傾短歌是哦聊樂一時
孰知其佗(五觧)
門有車馬客
門有車馬客駕言故鄕至問訊辭未終相頋輒揮涕
歎我久不歸流落江海裔空懷錦綉腸何有王覇器
童僕失舊歡妻子生新喟昔如鷹脫鞲今作鵠垂翅
仍聞邦族間近亦多凋弊市朝旣遷易衣冠恒殄瘁
松栢匝廣阡蒿莱蕪故苐天運無終窮人事有崇替
彼道苟如斯此生安足恃已矣勿復言興衰自古然
巫山高
巫山望欲極神女出何遲朝暮自雲雨君王徒夢思
䰟乘林樹合心着峡猿悲婉孌陽臺夜不知今是非
鴻鴈生塞北行
鴻鴈何從来千里度江湘當春既北飛涉秋復南翔
南翔違霜雪北飛迯畏陽豈不念鄕塞所至有炎凉
客子别家久遥遥征路長朝游齊魯國暮行吳越鄕
何思拔泰茅惟憂繫否桑壮心移歲華徂貌委年霜
蓬落繞木莖蓮飄恋舊房此邦雖樂土故鄕焉可忘
戰城南
將軍西出塞冐頓北臨關欲戰䓗河道先奪枽乾源
鐡騎巳雲集革車仍電奔綏邊吾豈敢聊報一餐恩
雜怨二首
並翼猶有義比肩猶有情誰知歌扇妾虚負合歡名
又
君淚如朝露妾淚如春瀾朝露應時晞春瀾何日乾
三婦豔辭二首
大婦蕩湖船中婦歌采蓮小婦獨嬌態含羞辤未宣
牽蓬掩花面何處不堪憐
大婦剪羅衣中婦綴珠帷小婦獨無事月下理娥眉
花落滿庭曲何從覓履綦
飲馬長城窟行
將軍西擊胡道過長城窟飲馬馬不前為有征人骨
征人之骨朽且寒沉冤浸恨知幾年當時亦為擊胡
死流落孤䰟此水邊秦皇秦皇好征討誰識窮兵是
無道為君無道天實亡不俻中朝備北方一朝禍自
蕭墻起回首長城空萬里
雉子班
天地茫茫遂物情雉子班兮在林埛心懷耿介飛且
鳴扇綺翼振錦膺文章盡稱麗意氣自多驚寧判帶
箭死榛莾不肯為裘奉聖明韓信烹漢鼎仲由醢衞
庭智勇難並立賢愚每相傾宜哉避卋士往同雉子
逃其形
城上烏
城上烏翛翛尾畢畢逋體寒誰識得聲短強相呼為
憶結巣岩穴日一歲還生八九雛羽成翮俻各飛去
乃留阿毋向城隅向城隅何所止居烏將北游雛莫
與俱我欲遠㗸汝力弱而口瘏方欲舍之行又恐秦
家桂樹枯雛兮雛兮慎所如母毀汝巣毋閼汝軀
有所思
我思美人乃在瀛海之東隅去路何迢迢青碕綠浦
相縈紆常時起向高樓望美人不見空愁予空愁予
路難越夢裏縦窺巫峽雲覺来詎覩洞房月記得洞
房年少時繡戶文牎羅綺帷鸚鵡杯中酌芳酤鴛鴦
褥上聽歌辤荏苒歲云暮佳期不得頋鏡臺朝揜學
月眉花階夜黯如雲步美人兮美人年年此地暗思
君碩君莫作秋来草一迴見之一廽老
艾如張
翠爲衿錦爲衣朝朝暮暮澤水飛澤中青草深且茂
莫聽𡭗媒登壟雊壟頭西接桃李場蓬藋艾盡有羅
張羅雖可避機莫測𡭗誤觸之恐身傷請看舊日張
羅處祥鳳冥鴻不肯頋
朱鷺
朱鷺何從止去啄金堤飲玉水朝随赤鴈暮碧鷄蕩
漾驚波不得棲有時挟子上林去網絲紛紛復難避
不如歛翅江海湄遠却幽并游侠兒
白頭吟
莫把白頭吟来調緣綺琴蜀客當年聘私室兩情緫
向琹中得誰信黃金買賦時已是青蛾辭竉日兔絲
春来託女蘿雪霜未至尚纏柯若箇人心如草木不
到白頭妾遭逐妾有嫁時綠玉簮時時插髻悅君心
一朝堕地双股折恰似君心中道絶我簮縦折猶共
蔵君心一絶去他鄕
西門行
出西門望崦嵫莫停乾軸駐坤維歎人生感盛衰夀
命百年焉可期燕東逝鴈南歸今日不樂待何時鍳
徂貌撫頽機起招親識飲華巵唱歌曲揮舞衣放情
舒意觧憂悲
題羅氏五老圖樂府三觧
五石隕東海鍾秀五老人五石隕東海鍾秀五老人
厖眉鶴髮槁項癯身韜光飬晦葆精毓神年既孔高
福亦随臻歌以言之鍾秀五老人
家居五磊山人與山俱夀家居五磊山人與山俱夀
伯也居前叔兮在後上孤楚老下鄙燕竇如星之列
如嶽之秀歌以言之人與山俱夀
睢陽圖五老乃萃羅氏門睢陽圖五老乃萃羅氏門
昔聮鄕&KR0922;今則同根昔在朋僚今作弟昆匪善曷致
匪義奚敦歌以言之乃萃羅氏門
日重光行
日重光天命良悠悠日重光隂迴陽薄春復秋日重
光人生百年苦易滿日重光黑髮幾時還白頭日重
光花謝必再開日重光人不再少老即休日重光堪
歎冨貴利逹日重光一時變滅如浮漚日重光何不
學彼神仙日重光逍遥物外身長留
月重輪行
天運茫茫月重輪盛時難久長月重輪窮通榮辱一
来一去無常月重輪人生在世忽焉遷變如流光月
重輪善哉古昔人功立名揚身沒之後千載何煌煌
愚覩一時聖視無疆我觀我生堪歎傷堪歎傷
五言古詩
感懷十九首
黃虞去我遠大道邈難追悠悠觀世運終古歎興衰
王風哀以思周室日陵遲二伯方迭起七雄更相持
兼并逮狂秦干戈益紛披復聞晉虜亂五胡乘禍機
殺伐代相尋昏虐無休期群生困塗炭萬象翳氛霏
豈無憂世者咄嗟吾道非楚狂隱歌鳳商山淪采芝
去去君勿疑古今同一時
其二
杪歲属搖落青蒲忽青青萌逹未幾日大火已南明
天運一如是廢興安得停商郊遷夏鼎殷士祼周京
冀方既巳沒亳社亦巳平務光真逹道敝屣薄時榮
其三
大運淪三代高人尚誰窺昭昭羊裘子乃悟白雲期
身託富春耕心罥桐江絲高視萬乘主清風振四垂
世間驕豪軰驅逼正㘈㘈何當攀逸駕山顛與水湄
其四
寵極辱會至勢利真禍羅君看道旁木幾曾成斧柯
世中繁華子追恨每苦多芬芳有徂謝平地生風波
陸機去華亭蘇子狭三河平生巳謂畢末路其如何
其五
高居觀群動役役將何爲巧智逓傾奪利欲争刀錐
古昔有遺言財多怨之歸夭桃沭春雨灼灼能幾時
累愚不知戒永爲逹士嗤
其六
吾觀隂陽化浩浩靡有停圓光甫東照靈曜巳西傾
以之歎斯世誰能獨久生金仙談寂滅老聃示窈冥
亦有羡門子道與元化并不死復不老翩然淩太清
頋憐蚩蚩軰誑譎誤丹經
其七
秋風何蕭瑟一夜下庭綠登高望宇宙悄悄傷心曲
人生百年内四序相迫促衰顔與頽運去去不再復
今晨與君會明旦成往躅夸父走虞淵前途乃𡭗速
世人不自悟朝暮營所欲冰炭滿襟抱殊無一朝足
奄忽乘物化身名同草木
其八
時秋救邊急喧呼聞點兵荒城接沙漠群馬盡嘶鳴
荷戟者誰子贏糧將遠征借問何所之天驕窺漢城
西奔丁零塞北走單于亭窮冬冰雪交殊方不可行
骨肉兩决絶悲極哭無聲怯卒當勁虜投魚饇長鯨
巳分沙場死暴骨無完形驅車舍之去不忍聽此聲
聖人御㝢内早使太階平
其九
伐木音久廢交友竟吾欺利害紛啖食迫逐方交馳
晨起踐零露四頋將安之東路阻山海北走到臨淄
臨淄古齊國淳風亦早衰惟聞管敬仲嘗受鮑叔知
其人今巳歿鄊里失其依知音苟不存仗劔起旋歸
其十
蛩蛩分蟨食有難負以逃一飽不忘報况復成久要
子大啄母腦亦有東山鴞同氣且相殘將復敦外交
其十一
蓬莱與方丈乃在東海湄中有一老翁人說是安期
暁沭暘谷水夜燔若木枝手中碧玉笙時把𬗋鵉吹
我欲訪仙術長跪前致辭飈車歘高舉騰空掩徂輝
躋攀莫能及望望成朵頥何時駕飛鸐揮手與世辭
其十二
玄圃有丹木八榦何亭亭光同白玉潤液比碧瑶清
不知何年代産此至陽精仙經所嘗言服之可千齡
吾將具舟檝涉海掇其英
其十三
良辰豈長遇隂晦在湏臾今日弗為樂明旦恐不如
都門多佳䴡清囀當座隅促席道平素况有高士俱
列爼過三鼎傾酒盡百壺揮金娛心意慷慨不&KR1346;儲
逹人每㴞蕩俗士恒自拘白頭懷轗軻撫巳一長吁
其十四
在世忽如寄胡乃勞其生濁酒報初熟頽然醉前榮
日莫彩雲歛天宇湛虚明群動各已息一鳥忽嚶鳴
感之欲長歎酒至還復傾陶公歿巳久誰能喻吾情
其十五
索居將永矣浩然懷故都故都何處所限此江與湖
時時起望之風波緬前途獨見双飛燕連翩還我廬
我廬有叢菊近亦開幾株恐從分别来靈根日就蕪
請為語比鄰蚤把惡草除惡草除巳盡歎息復何如
其十六
落葉響空山羈鳥號莫林此時單居婦哀怨起瑶琴
清商逐風轉三歎有餘音分明曲中意感此離根深
空床亦易守時寒難獨禁凉飈一夕起逹曙懷重衾
君固執高節詎知傷妾心
其十七
家蔵兩寳劔巳合雌與䧺潜鋒在金匣謂當長相從
何言風雨夕化作双蛟龍一游吳水西一落豐城東
相去邈千里時時氣上衝神物終不隔歲晏會當逢
其十八
游魚返重淵飛鳥歸莫山行子别鄊國既久何當還
日落長風起稜稜氣遂寒居人息深帷浮客未遑餐
憂虞銷素質風霜凋夙顔惟餘一寸心歲莫保貞堅
其十九
涉波采芳馨見此綠荷好褰莖折其絲芳情共纏繞
良人久離居欲寄隔遠道遠道不可即擥物坐空老
游香山
薄游東海日巳羡香山名飄泊遇知巳招邀諧夙情
漾舟孤浦彂抱策古原行迤邐遵淨域紆徐欵禪扃
被雲禮𣑽像漱玉事尊經洞尋佛迹古井瞰錫泉清
前峯象騰勢後崖獅化形忍草林際碧覺花川上明
塵中累可絶物外理宜冥碩言持有漏即此問無生
游東湖
漾舟疑港斷進帆喜湖廣境麗趣非一路迷心己往
雲峯互稠沓烟波紛滉瀁𣑽宇浮鏡入淋宫躡屏上
浪起孤嶼沉水落衆山長隱隱草畔堤悠悠蘆際榜
幽懷自此多客情復誰奬身固脫虞穽心猶寄塵網
安得超世姿来縦山泉賞
游大慈山
水行境謂盡陸出路旋通乃即蒼松逕步入青蓮宫
連嶂既&KR0886;崒密林亦葱籠地涉清净界身游紫翠重
臨流玩廣沼企石眺竒峯寒鏡湛秋夕碧玉劃晴空
蘭若與年峻象筵緣教崇謁祠慨鄊相尋僧叩禪宗
契理已無像觀念豈有窮碩絶區中緣永依塵外蹤
嗒然遺身世年齊天地終
游天童山
避囂去城市遣悶在川岑遂申獨往意行此無盡林
松篁儼映欝蒼翠邈深沉九隴山巳見三生石可尋
列障圍招提傑閣俯嶇&KR0706;池光亂塔影澗流傳磬音
龍化井巳竭虎去泉徒深周頋信靈迹遲留多賞心
念未委塵妄事可息煩襟即理苟巳恊何用戀華簮
游育王山
栩栩招提游冥冥山海觀玉几峯影横金沙水流澷
鷲嶺騫皦日鴈塔恃清漢遠睇朱甍起近覩丹宫煥
金輪事巳往舍利光猶爛亦有巨人迹不随塵劫換
陟降境愈繁應接日旋晏耆闍固追衍泉石寧盡翫
浮生諒多途又動歸歟歎
贈别汪定海三首
兄弟本同氣恒如行路人誰知風塵交翻勝骨肉親
異鄕方繾綣中路遽華分素琴彈别鵠有耳不忍聞
又
前舟已云發後舟更誰待春事動江臯客愁滿山海
别晷只湏臾會期知何在亦既違素心安得顔不改
又
故人忽巳别兀兀吾何適暮投甬東路不見往来迹
古寺静脩廊空齋冷虚壁獨有階上苔猶如舊時碧
題盤隱軒
曲蹊繚深碧廽澗澄遥清誰知慈水上亦有盤谷名
慕巢屏世喧䓁李薄時榮仿像中原路迢遰太行行
軒居儼映蔚甍棟歘峥嶸暑檻停綠樹夕階飄素英
一翁臨暮齒二㣧當弱齡秫醑報初熟瓢斝自同傾
厭厭檢素展寂寂塵事冥窺鳥感歸翼觀魚悟潜形
既已愜時物亦復諧友生琴書許交錯辤翰俾縦横
老我記曾游遥途阻重征溪山寄幽夢林堂留恨情
可随東浦月流光到君庭
贈星士
少小事游說南越仍北燕謀身難委數作事詎由天
偶遇青囊術從䆒白衣年窮通三算裏出處九宫前
乃知蟣蝨臣亦應箕斗躔諄諄造命訓粲粲非相篇
其言固多辨乃不識子賢
游慈湖
青年尚竒偉末暮竟迍邅出游訪陳迹歷覧愧前賢
湖光紛蕩漾山色互澄鮮人以淑氣鍾境由名德傳
我来值初夏物意盈化先渚蒲革曩悴雨荷媚新妍
披榛度南徑躧苔趋北原川岳無隱形祠宇有餘閑
俛視淵底魚仰觀天上鳶撫化心巳愜即物理自全
舞雩記曾詠濠梁憶莊言不見祠下人感激爲誰歎
游定水
常公開化地源師講經處人物有古今山川無新故
槖駞既西峙鳴鸐亦東翥清泉冽廣沼蒼松夾永路
入寺結青蓮愛方薰玉樹三足想後因四禪感前悟
此生真幻化學道柰遲暮感歎頋昔心悵焉起遐慕
蒲菴
睠彼水中蒲采之將何以母老不下堂兒行在萬里
空門隆孝思除是睦州師
天香室
咄此月中桂移根向金沙清香滿幽室天都亦未加
憶在𣑽王家曾看優鉢華
中秋翫月
前時避世亂遑遑齊魯間豈無中秋月掩淚不忍看
南耒如昨日秋空月又圓時運尚環周客子未歸旋
身羈逆旅舍迹隱滄海壖不惜歲年晚所悲窮路寒
知心有好友置酒當前軒邀月與之俱怡我戚戚顔
我顔固可怡我心亦可歡獨柰秋月輝鮮明非往年
次韻荅毛彛仲提學
毛君扵為詩思擅語復老氣吞雲夢入力蹴崑崙倒
杜壇時踔躍韓窟極探討晉宋失風騷齊梁譲葩藻
謂當擇珉玉乃忽忘醜好&KR0813;紛贈瑰詞錯落見龜寳
泠泠伐木音亹亹太玄草光怪蟾陋室巧麗怛愚島
朝諷巳推襟暮讀仍退抱戒亡擬刻琰懼泄思爇藁
才高每遭忌命險真再造昔也赴湘流今兹蹈海潦
人固有屈伸世豈無白皂羽翼低易摧聲名積難掃
指注者流俗鍳觀則穹昊誰其絃我歌為君薦神保
客中寫懷六首
其一(寄婦)
結髮為夫婦所碩在偕老誰知頭白耒喪亂不相保
我昔從一官携汝登遠道芙蓉蕩風波寕有幾時好
猶記東門日别歸方草草再拜前致辭幽咽不能道
手提小兒女慟哭向秋昊詎識是生離積骨白浩浩
汝歸終可安我去事轉艱家既異疇昔去住亦俱難
况乃畢㛰嫁百費萃兹年内方撫群小外復給上官
日夜聲嗷嗷孰與分憂煎夫妻不同苦不如寡與鰥
汝幸毋我尤我行偶迍邅人道無終乖天運久亦還
豈復長流蕩庶往共飢寒
其二(憶子)
緜緜我瓜瓞引蔓空𡭗長有子將得力棄之往他鄊
他鄊與故里兩地永相望獨有中天月遠照雙松堂
双松我所植念之猶不忘况復兒與女不見今六霜
大兒踰弱冠有姊同己長想當望我時齊行松樹傍
見樹不見父嗚咽淚成行小女年尚稚與弟走踉蹡
相呼戲樹下何處褰父裳反哺有慈烏跪乳有羔羊
人事獨睽乖俛仰我心傷
其三(念姊)
淮隂古壮士猶感漂母情而况我同氣由来恩愛并
一朝遭世患舍之以徂征惟當欲去時涕泗下交傾
荏苒歲年莫兩鬢各星星每念焚鬚事怛焉心内驚
老去成飄蕩所志在偷生頋枉申申詈詈我久遠行
我欲喻中懷獨有弦歌聲弦歌清且悲一鼓淚巳零
再鼓三歎息四座不忍聽可随晨風去長跪陳素情
其四(思弟)
將老計轉拙故里不得安兄弟各東西何用保餘年
前時吳山上與汝酌東軒巳知是久别杯行淚如泉
征夫懷往路居士恋故山音容從此隔望望兩心酸
去冬得汝書知汝病未痊道遠不能頋掩書一長歎
迩来頻夢汝喜汝無病顔生死方未知誰能詰其端
自嗟農家子止合老田園才疎學更誤遂為塵網纏
晚節益零落何日得歸旋仰視雲邊鴈群飛必相連
徘徊失所從愴然摧心肝
其五(示姪)
老来逃世難心力豈能及頼有平生親得免諸患入
時當萬里行所向輒險澁山多虎豹虞水有風浪急
自非吾骨肉誰能去鄊邑巳遂伯陽遁尚洒楊朱泣
何邦為樂土仍期共棲集囊中黃金盡資用將何給
豈惜終憔悴在困難獨立憮然念猶子詠言著斯什
其六(懷友)
貴盛多士趍衰賤親交棄投老涉險艱誰人敦氣義
往歲客吳越保身無善計風雨交横来倉皇不知避
隂雲竟日起龍蛇沸相噬咫尺且莫期千里詎能致
徘徊畏途上所向色憔悴不有高世士緩急吾何恃
時時想舊情涕淚滿衣𬒮恨無縮地法一見陳往事
絶塞悲鴻鵠秋原老騏驥同心不在眼蹉跎愧前志
賤生述懷呈在座諸公
靡靡五月中忽忽值初度載觀此身世安得不悲慕
我自弱冠来早已失恃怙莫攀墳上栢幾歴歲華莫
一官冀榮親乃與禍機遇不得頋妻孥誰能問丘墓
三歲客東海月夜鵲飛樹餘年尚幾何未知止息處
幸有同心人相期此漂寓投身豈無所揆意難即去
今日定何日兩鬢巳垂素猶子請揮觴邀賓強笑語
詎識忘憂物翻是傷心具我親長已矣我兒今孰撫
一女年亦笄誰與畢㛰娶固頼慈母在艱難營近務
終愧為人父有子不能頋盛衰豈人為賢愚亦天數
苟不替宗桃何憂復何懼我躬且不閱尚暇身後慮
近觀以大鶴年和韻諸詩因借韻呈二君
子併述巳志云耳
輝輝凌霜葉歲暮靄顔色宜哉固窮士秉心如鉄石
志乖尚欣豫道勝豈愁寂冠服自今兹操行真古昔
挾冊時政寒照簷光巳夕孫生譲苦心袁安同至德
長風掃凝塵荒苔翳行迹知音諒巳稀守賤何所惜
栖栖東鄰子亦脫卞公幘
内懷松桂性外抱霜雪色心巳委窮通家豈問儋石
義廩餉飢劬僧榻借禪寂晤歌度芳晝清嘯終遥昔
避世多歲年臥病幾晨夕使者求顔闔邦伯候龐德
塵中既息交物外姑屏迹但期高士賞豈頋癡人惜
緼袍苟不恥無言受衣幘
傷禽有驚韻逹士無怨色彼道政多岐我心非轉石
遥途寄孤蹇衡茅守虚寂新喜絶方来故歡慚宿昔
靡靡念平生厭厭閱朝夕青黃信為灾支離乃其德
老聃尚蓬累宣尼猶削迹蹈道苟勿愆沒身亦何惜
且共酣中人一咲穿吾幘
九靈山房集卷之十五
