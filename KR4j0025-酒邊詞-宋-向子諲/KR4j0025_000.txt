酒邊詞詞曲類一(詞集之屬)
提要
(臣)等謹案酒邊詞二卷宋向子諲撰子諲字
伯恭臨江人欽聖憲肅皇后再從姪元符初
以恩澤補官高宗朝歴徽猷閣直學士知平
江府事蹟具宋史本傳子諲晚年以忤秦檜
致仕卜築於清江五柳坊楊遵道光禄之別
墅號所居曰薌林既作七言絶句以紀其事
而復廣其聲為鷓鴣天一闋樓鑰攻媿集嘗
紀其事然鑰僅稱其詩而不及其詞又子諲
之號薌林居士據西江月五柳坊中煙綠一
闋注當在政和年間鑰亦考之未悉也馬氏
經籍考載子諲有酒邊詞一卷樂府紀聞則
稱四卷此本為毛晉所刊分為二卷上卷曰
江南新詞下卷曰江北舊詞新詞所載其自
注皆紹興甲子舊詞所載其自注則政和宣
和甲子卷首有胡寅序稱退江北所作于後
而進江南所作于前以枯木之心幻出葩華
酌元酒之尊棄置醇味玩其詞意此集似子諲
所自定然减字木蘭花斜紅叠翠一闋注紹
興壬申春薌林瑞香盛開賦此詞是年三月
十六日公下世此詞公之絶筆云云已屬後
人綴入而此詞以後所載尚多年月先後又
不以甲子為次殆後人又有所竄亂非原本
也其浣溪沙咏巖桂第二闋别樣清芬撲鼻
來一首據注云曾端伯和盖以端伯和詞附
錄集内而原目乃併作子諲之詞題為浣溪
沙十二首則非其舊次明矣乾隆四十四年
八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
酒邊詞原序
詞曲者古樂府之末造也古樂府者詩之傍行也詩出
于離騷楚詞而離騷者變風變雅之怨而迫哀而傷者
也其發乎情則同而止乎禮義則異名之曰曲以其曲
盡人情耳方之曲藝猶不逮焉其去曲禮則益遠矣然
文章豪放之士鮮不寄意於此者隨亦自掃其跡曰謔
浪遊戱而已也唐人為之最工者柳耆卿後出掩衆製
而盡其妙好之者以為不可復加及眉山蘇氏一洗綺
羅香澤之態擺脱綢繆宛轉之度使人登高望遠舉首
高歌而逸懷浩氣超然乎塵垢之外于是花間為皂&KR1559;
而柳氏為輿臺矣薌林居士步趨蘇堂而嚌其胾者也
觀其退江北所作於後而進江南所作于前以枯木之
心幻出葩華酌元酒之尊棄置醇味非染而不色安能
及此余得其全集於公之外孫汶上劉荀子卿反復厭
飫復以歸之因題其後公宏才偉績精忠大節在人耳
目固史載之矣後之人昧其平生而聽其餘韻亦猶讀
梅花賦而未知宋廣平歟武夷胡寅題
