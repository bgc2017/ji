酒邊詞卷下
宋向子諲撰
江北舊詞
滿庭芳(政和癸已滁陽作其年京師大雪)
天宇長閒飛仙狂醉挼雲碎玉沉空謝家庭院争道絮
因風不怕寒生寶粟深洞護犀幕重重瑶林裏疎梅獻
笑小萼露輕紅瑞龍香繞處雲間絃管塵外簾櫳須
爛醉煙霞莫許千鍾聞道蟠桃正好蓬瀛路消息潛通
飛瓊伴偷將春色分付入芳容
水調歌頭(趙伯山席上見梅)
天公深蔵巧雪裏放春回不到閒花凡草都付與疎梅獨立水
邊林下蕭蕭冰容孤艷清瘦玉腰肢觸撥暗香動風味欲愁誰
姮娥㩦青女過夜闌時瑶冠瓊佩粲然一笑亦何竒賸欲舉
觴對飲不怕月明霜重寒氣着人衣只恐鄰笛起化作玉塵飛
梅花引(戲代李師明作)
花如頰梅如葉小時笑弄階前月最盈盈最惺惺閒愁
未識無計定深情十年空省春風面花落花開不相
見要相逢得相逢須信靈犀中自有心通
又(向與前闋合作一闋非)
同杯勺同斟酌千愁一醉都推却花隂邊柳隂邊幾回
擬待偷憐不成憐傷春玉瘦慵梳掠抛擲琵琶閒處
着莫猜疑莫嫌遲鴛鴦翡翠終是一雙飛
殢人嬌(錢卿席上贈侍人輕輕)
白似雪花柔於柳絮蝴蝶兒鎮長一處春風駘蕩驀然吹
去爭得倩遊絲半空惹住波上精神掌中態度分明是
彩雲團做當年飛燕從今不數只恐是高唐夢中神女
玉樓春(宛丘行闕之園見梅對雪)
記得江城春意動雨行疎梅龍腦凍佳人不用辟寒犀
踏雪穿花雲鬢重眞珠旋滴留人共更爇沉香煗金
鳳只今梅雪可憐時都似綠窗前日夢
又(與何文縝倪巨濟王元衷蘇叔黨宴張子實家侍人賀全真妙絶一時)
雲窗霧閣春風透蝶遶蜂圍花氣漏惱人風味恰如梅
倚醉腰肢全是柳細傳一曲情偏厚淡埽兩山緣底
皺歸時好月已沉空只有真香猶滿袖
鷓鴣天(與師川同過葉夢授家)
小院深明别有天花能笑語柳能眠雪肌得酒於中㬉
蓮步淩波分外妍釵燕重髻荷偏兩山斜疊翠聯娟
朝雲無限飄春態暮雨情知更可憐
又(宣和乙亥代人贈别)
斗帳歡盟不計年誰知驀地遠如天何曾一霎離心上
怎得而今在眼前魚不斷雁相連可無小字寄芳牋
薄情已是抛人去更與新愁到酒邊
又(同前)
說著分飛百種猜泥人細數幾時回風流可慣曾孤冷
懷抱如何得好開垂玉筯下香階並肩小語更兜鞵
再三莫遣歸期誤第一頻教入夢來
又
淺淺妝成淡淡梅見梅憶著傍妝臺書無鴻雁如何寄
腸斷催歸作麽回千種恨百般猜為伊懷抱幾時開
可堪江上風頭惡不放朝雲入夢來
又
幾處秋千嬾未收花梢柳外出纖柔霞衣輕舉疑奔月
寶髻欹傾若墜樓争縹緲鬭風流蜂兒蛺蝶共嬉遊
朝朝暮暮春風裏落盡梨花未肯休
踏莎行(政和丙申九江道中)
靄靄朝雲飄春態度楚中夢斷尋無路欲將尊酒遣新
愁誰知引到愁深處不盡江山無邊細雨只疑都把
愁來做西山總不解遮闌随春直過東湖去
鵲橋仙
合卺風流擘釵情態壓倒癡牛騃女今年雲外果深期
想却笑人間離苦縈愁疊恨青山綠水杳杳重重無
數尋常猶有夢能來到此夜無尋夢處
虞美人(政和丁酉下琵琶溝作)
濛濛煙樹無重數不碍相思路晚雲分外欲增愁更那
堪疎疎雨送歸舟雨來還被風吹去隕淚多如雨擬
題雙葉問離憂怎得水随人意肯西流
又(春恨)
去年不到瓊花底蝶夢空相倚今年特地趁花來因甚
不教同醉過花開花知此恨年年有閒伴人春瘦一
枝和淚寄春風應把舊愁新怨入眉峰
又(宣和辛丑)
去年雪滿長安樹望斷揚州路今年看雪在揚州人在
蓬萊深處若為愁而今不恨伊相誤自恨來何暮平
山堂下舊嬉遊只有舞春楊柳自風流
又
綺窗人似鸎蔵柳巧語春心透聲聲清切入人深一夜
不知兩鬢雪霜侵何時月下歌金縷醉看行雲住嬾
將幽恨寄瑤琴却倩金籠鸚鵡逓芳音
更漏子(題趙伯山青白軒時王豐父劉長因同賦)
竹孤青梅釅白更著使君清絶梅似竹竹如君須知德
有隣月同高風同調月底風前一笑翻碎影度浮香
與人風味長
又
鵲橋邊牛渚上翠節紅旌相向承玉露御金風年年歲
歲同嬾飛梭停弄杼遥想綵雲深處人咫尺似關山
無聊獨倚闌
鵲橋仙(七夕)
澄江如練遠山横翠一段風煙如畫層樓傑閣倚晴空
疑便是支機石下寶奩瓊鑑淡勻輕埽纖手弄粧初
罷擬將心事問天公與牛女平分今夜
南歌子(代張仲宗賦)
碧落飛明鏡晴煙羃遠山扁舟夜下廣陵灘照我白蘋
紅蓼一杯殘初望同盟飲如何兩處看遥知香霧濕
雲鬟凭㬉瓊樓十二玉闌干
鵲橋仙
飛雲多態凉颸微度都到酒邊歌處冰肌玉骨照人寒
更做弄一簾風雨同槃風味合歡情思不管星娥猜
妬桃花溪水接銀河與占斷鵲橋歸路
南歌子(郭小娘道装)
縹緲雲間質輕盈波上身瑤林玉樹出風塵不是野花
凡草等閒春翠羽雙垂珥烏紗巧製巾經珠不動兩
眉顰須信鉛華銷盡見天真
又
梁苑千花亂隋堤一水長眼前風物總悲凉何况眉頭
心上不相忘因夢聊攜手憑書續斷腸已驚蝴蝶過
東牆更被風吹鴻雁不成行
卜算子(東坡先生嘗作卜算子山谷老人見之云類不食煙火人語薌林往歲見梅追和一)
(首終恨有兒女子態耳)
竹裏一枝梅雨洗娟娟静疑是佳人日暮來綽約風前
影新恨有誰知往事何堪省夢繞陽臺寂莫回沾袖
餘香冷
菩薩蠻
鴛鴦翡翠同心侶驚風不動雙飛去春水綠西池重期
相見時長憐心共語夢裏池邊路相見不如新花應
解笑人
又(政和雨中)
娟娟明月如霜白鼇山可是蓬山隔恨不及春風行雲
處處同㬉香紅霧裏一笑誰新喜知得遠愁無春衫
有淚珠
又
襪兒窄剪鞵兒小文鴛並影雙雙好微步巧藏人輕飛
洛浦塵前回深處見欲近還相遠心事不能知教人
直是疑
南歌子
雨過林巒静風迴池閣凉窺人雙燕語雕梁笑看小荷
翻處戲鴛鴦共飲菖蒲細同分綵線長今朝真不負
風光絶勝幾年飛夢繞高唐
減字木蘭花
幾年不見蝴蝶枕中魂夢遠一日相逢鸚鵡杯深笑靨
濃歡心未已流水落花愁又起離恨如何細雨斜風
晚更多
秦樓月
蟲聲切柔腸欲斷傷離别傷離别幾行清淚界殘紅頰
玉階白露侵羅襪下簾却望玲瓏月玲瓏月寒光零
亂照人愁絶
生查子(與王豐父鄭曼卿兄弟嵩山道中)
月在兩山間人在空明裏山色碧於天月色光於水
心閒物物幽心動塵塵起莫向動中來長願閒如此
又
春心如杜鵑日夜思歸切啼盡一川花愁落千山月
遥憐白玉人翠被餘香歇可慣獨眠寒減動豐肌雪
又
近似月當懷遠似花蔵霧好是月明時同醉花深處
看花不自持對月空相顧願學月頻圓莫化花飛去
又
春山和恨長秋水無言度脈脈復盈盈幾點梨花雨
深深一段愁寂寂無行路推去又還來沒個遮攔處
又(贈陳宋鄰)
娟娟月入眉整整雲歸鬢鏡裏弄妝遲簾外花移影
斜窺秋水長軟語春鸎近無計奈情何只有相思分
又
相思嬾下床春夢迷蝴蝶入柳又穿花去去輕如葉
可堪岐路長不道關山隔無賴是黃鸝喚起空愁絶
望江南(八月十四日為夀近有弄璋之慶)
微雨過庭院静無塵天上秋期明日是人間月影十分
清真不負佳辰稱夀處香霧繞花身玉兔已成千歲
藥桂花更與一枝新喜氣滿重闉
浣溪沙
冰雪肌膚不受塵臉桃眉柳已生春手搓梅子笑迎人
欲語又休無限思暫來還去不勝顰夢随蝴蝶過東
隣
西江月
微步淩波塵起弄妝滿鏡花開春心擲處眼頻來秀色
著人無耐舊事如風無迹新愁似水難裁相思日夜
夢陽臺減盡沈郎衣帶
點絳唇(南昌送范帥)
丹鳳飛來細傳日下絲綸語使君歸去已近沙堤路
風葉露花秋意濃如許江天暮離歌輕舉愁滿西山雨
採桑子(宣和辛丑)
無雙亭下瓊花樹玉骨雲腴傾國稱姝除却揚州是處
無天教紅藥來驂乘桃李先驅總作花奴翠擁紅遮
到玉都
如夢令
午夜凉生翠幔簾外行雲撩亂可恨白蘋風欲雨又還
吹散腸斷腸斷楚夢驚殘一半
好事近(中秋前一日為夀)
小雨度微雲快樂一天新碧恰到中秋佳處是芳年華
日冰輪莫做九分看天意在今夕先占廣寒風露怕
姮娥偏得
又(懷安郡王席上)
初上舞裀時争看襪羅弓窄恰似晚霞零亂襯一鈎新
月折旋多態小腰身分明是回雪生怕因風飛去放
真珠簾隔
採桑子
人如濯濯春楊柳徹骨風流脱體溫柔牽繫多情儘未
休最憐恰恰新眠起雲雨初收斜倚瓊樓葉葉眉心
一樣愁
清平樂(寄邵子非諸友)
雲無天淨明月端如鏡烏鵲遶枝栖未穩零露垂垂珠
隕扁舟共絶湖河秋風别去如梭今夜凄然對影與
誰斟酌姮娥
浣溪沙
花想儀容柳想腰融融曳曳一團嬌綺羅叢裏最妖嬈
歌罷碧天零影亂舞時紅袖雪花飄幾回相見為魂
消
又(趙總憐以扇頭來乞詞戲有此贈趙能棋分茶寫字彈琴)
豔趙傾燕花裏仙烏絲欄寫永和年有時閒弄醒心絃
茗盌分雲微醉後文楸斜倚髻鬟偏風流模樣總堪
憐
又(王稱心效顰亦有是請)
曾是襄王夢裏仙嬌癡恰恰破瓜年芳心已解品朱絃
淺淺笑時雙靨媚盈盈立處綠雲偏稱人心事儘人
憐
又
一夜凉颸動碧㡡曉庭飛雨濺真珠玉人睡起倚金鋪
雲髻作堆初未整柳腰如醉不勝扶天仙風調世間
無
又(政和壬辰正月豫章龜潭作時徐師川洪駒父汪彦章攜酒來作别)
璧月光中玉漏清小梅疎影水邊明似梅人醉月西傾
梅欲黃時朝暮雨月重圓處短長亭舊愁新恨若為
情
又(連年二月二日出都門)
人意天公則甚知故教小雨作深悲桃花渾似淚胭脂
理棹又從今日去斷腸還似去年時經行處處是相
思
又(政和癸已儀真東園作)
花樣風流柳樣嬌雪中微步遇溪橋心期春色到梅梢
折得一枝歸綠鬢冰容玉豔不相饒索人同去醉金
蕉
又
守得梅開著意看春風幾醉玉闌干去時猶自惜餘歡
雨後重來花埽地葉間青子已團團憑誰寄與蹙眉
山
又(酴醿和狄端叔韵贈陳宋鄰)
翡翠衣裳白玉人不將朱粉汚天真清風為伴月為鄰
枕上解随良夜夢壺中别是一家春同心小綰更尖
新
又
兩點春山入翠眉一緺楊柳作腰肢語音嬌軟帶兒癡
猶省當來求識面隔溪清唱倒瓊彝真成相見說當
時
又
姑射肌膚雪一團摻摻玉手弄冰紈著人情思幾多般
水上月如天樣遠眼前花似鏡中看見時容易近時
難
又
雲外遥山似翠眉風前楊柳入腰肢淩波微步襪塵飛
倚醉傳歌留客處佯嗔不語殢人時風流態度百般
宜
又(許南叔席上)
百斛明珠得翠娥風流徹骨更能歌碧雲留住勸金荷
取醉歸來因一笑惱人深處是横波酒醒情味却知
麽
相見歡
亭亭秋水芙蓉翠團中又是一年風露笑相逢天機
畔雲錦亂思無窮路隔銀河猶解嫁西風
又
桃源深閉春風信難通流水落花餘恨幾時窮水無
定花有盡會相逢可是人生長在别離中
又
腰肢一縷纖長是垂楊泥泥風中衣袖冷沉香花如
頰眉如葉語如簧微笑微顰相惱過迴廊
酒邊詞卷下
