易齋集卷上明劉璟撰
詩
五言古體
張宜仲宅即席
張公勸我酒坐待更鼓鳴談笑席方促僕夫催我行豈
惟戀杯酌自是懷友生相逢不放意歲月空自驚况此
苦寒地疇昔胡馬營吾儕夙多幸生世遭盛明秉筆事
戎幕絃誦歌昇平長踞佐竒畫亦足雄邊城聽斷實王
略獻納非吾能晝驅校獵場夕講古壁經暇日或相過
詩酒攄中情可為知已道難與俗子評顧此宜秉燭但
恐河漢傾抗手暫相謝明當盍簮纓
會稽姚節婦俞氏
整我綠綺琴彈作孤鳳凰浮雲為我結白日為我黃姚
氏有令婦義烈明秋霜盛年失所天感傷獨徬徨遺兒
甫盈尺姑嫜老高堂殺身赴黃泉置此誰扶將古人貴
全孤念念焉能忘鞠養力既殫勞勞情靡極貧病煎我
懷荼毒安可食重念貞節婦秉心金石堅金石有銷毁
婦心無變遷奉姑盡孝養教子窮青編子兮善承志力
行邁儒先業勤道自修應詔班朝賢榮身顯二母旌節
其來宣矢詩示將來餘慶長綿綿
葵陽軒(為張紀善作)
紫鳳翔九霄衆鳥從之飛白日麗中天萬彙仰光輝傾
心附陽德有美園中葵竒花發五色綠葉何萋萋君子
秉至德尚友安可遺張公江海士道義腴而肥訓戎塞
北地疋馬從驅馳寸心慕葵陽大椽懸軒楣所以頃刻
次儼如對彤墀忠信有如此鐘鼎誠相宜願子厚自勖
慰我清風詩推誠輔仁主千秋以為期
雜興
白日皎中庭風聲振簷鐸英英階下華繽紛隨風落弱
質同荏苒風勢何飄薄南山有松栢一年長一尺十年
枝幹成霰雪不能迫久要見人心貞脆在所擇
垂綸軒
白髮釣清渭有志期經綸羊裘坐苔石未足辭故人豈
如衡茅下投竿餌修鱗名實兩不入足以全吾真漁歌
竹枝晚水色桃花春白鷗亦解事蕩漾來相親
雙燕
雙燕並秋風雛成巢已空徘徊不忍去主人恩愛隆秋
風一何急燕飛安所集奮趐起高翔南山且棲蟄明年
春風和還向雕梁立顧此興我懷浮生徒汲汲
劉審理宅即事
今宵去人哭明日居人歌行止有分定人生知幾何悠
揚轉蓬根浩蕩西北風弱質任飄翻棲息何時終顧此
增永嘆永嘆情靡極舉酒欲飲之持杯三太息有生同
此懷幸會期無乖張燈厲絲竹我意君當諧譬彼天上
月暫盈仍就缺念之動遐思憂心不遑掇憂心曷能已
川流逝無止大觀亦齊物詎謂私一已
題李蘇泣别圖
丈夫秉壯志報國當及時父兄並顯列遊冶非吾為奮
身匈奴庭仗節伸漢威羝羊豈能乳壯心終不移自分
餧豺虎何意還京畿降王昔吾友話别增傷悲白日自
西匿流波亦東馳人心豈能一街陌多交岐蕭蕭茂陵
樹種種衝冠絲死生不相愧忠貞有前期念之感中懷
朗詠飛龍詩
張宜中小像
琅玕出海底瀟洒脱塵俗若人貞特姿秀氣清可掬白
鶴如小童遺經僅盈軸澹乎太古風可使薄夫肅
月夜醉歌
夜坐初未闌微醺為誰醒月華滿院落長空蕩秋影我
歌懷古詩妙契心獨領冬裘復夏葛自樂無妄逞
盤谷八詠
鷄山曉色
何年天星下化此金鷄峯峩冠聳危石翠羽森長松旋
如展翎翅峙如决雌雄初瞰接曙色姿味多竒蹤雖無
司晨唱晦明若先容誰將翬飛搆來此披蒙茸臨窗契
玄理晤言懷宋宗
龜峯春意
振策陟龜峯極目散煩襟扳蘿越巘崿觀奇擁嶔岑氣
和濯柔荑景淑悦鳴禽淡薄白日輝游漾輕雲隂予情
亦何欲物理諒可尋芳菲三春意贔屭千年心持此較
貞脆因之寄知音
北塢松濤
北塢邃且深山峻路迤邐松林積空翠靈(闕)盈耳忽
疑風雨交溟渤驚濤起初喧或乍息翕繹互宫徵咸池
激清波牙期聆流水鏗浤信竒音浩蕩絶塵涘長嘯列
禦寇雲車奮高軌
西岡稼浪
開軒臨西野禾稼盈我眸西岡度微風高浪湧崇丘揚
揚翠雲起滚滚清瀾浮雖無乘槎事恍若覩瀛洲大哉
化育功沛然和澤周黍稌兩穫宜歲工期有秋含哺頌
帝德長年樂無憂
雙澗秋潭
源深澗縈紆合流滙澄碧參差藻荇敷蕭散蒹葭闢雁
來天宇清龍蟄暄氣寂濯纓枕長流刺齒潄幽石高蹤
躡前修邁志追疇昔心虛寵辱忘性達驕吝什浩歌樂
餘閒邈焉塵外迹
三巒夜月
太虛蕩無形夜静境愈現開窗對三巒明月皎如練露
華光灼爍衆綠鬱葱蒨憩心暫徘徊飛光疾流箭悠悠
大瀛海寂寂廣寒殿神仙邈已遠靈藥不可見桂樹秋
風多使我心眷眷
松磯釣石
長松冠幽石坡陀成釣磯境閒衆妙集地勝紅塵稀攜
壺時一往垂綸泛漣漪得魚已忘釣對客應無機澄波
碧天影綠隂西日暉一身澹無營萬鍾亦何為醉餘步
山月明晨渡來嬉
竹逕書齋
良田遺子孫勤儉躬耒耜牙籖積高架進修飾行止書
窗竹逕中高舉遠朝市皋比坐明師几席羅弟子清虛
見真心静默臻妙理濟濟青衿翔振振忠賢起竹花綴
嘉實雛鳳徵斯美
古意寄盧省菴吳廷珪
昨夜起觀星北斗懸中天牛女隔河漢跬步不得前東
方有一士披褐露兩肩積雪寒蓬廬中心常泰然高歌
商頌篇激烈浮雲旋士心亦何求長為知者憐
妖蟇蝕明月玉川欲刳之惜無登天梯涕泗空漣洏哀
哀卞和玉惻惻魯女葵桓侯諱其疾扁鵲乃見疑長嘯
郭林宗高風邈難追
題高先生畫竹
憶昔江南時追涼隠篁竹静觀生意妙息我塵外躅修
幹質尚柔新葉隂始菉披衣撫寒玉逍遙散煩溽十年
塞北遊夢想結心曲披圖忽見之瀟洒暢心目題詩謝
客去言盡意未足
高公妙筆墨獨得造化先閒將北窗意寫入雲華牋中
庭白日静重隂亦蹁躚赤霄舞孔翠閶闔來飛仙飄飄
出塵態豈為凡累牽斯人隔山岳企望心茫然
陳太初畫竹(為叔端姪作)
危石湧坡陀菉竹秀其顛貞堅太古心蒼翠宜長年古
人重依附今人自纏牽陳公古君子得意造化先揮洒
有神助至今光彩鮮我來偶披閱却憶遊淇園武公不
可作妙際無遺筌豈天不佑善地氣乃變遷感之再三
嘆賴有斯圖傳願持寶愛之使比恂慄篇精心勵清操
孫子其相延
雲山圖(為陳彦思主簿作)
我昔遊龍沙極目但荒磧回首青田山縹緲片雲隔承
恩偶歸來真趣契疇昔故人有陳子吏隠曠塵跡示我
雲山圖一洗煩慮滌雨餘新嵐生山濕翠欲滴茅茨無
俗駕猿鶴驚朝夕扁舟何處來得非武陵客先生高世
心詎可凡態測長嘯滄浪心浩蕩情靡極
寓軒
浮雲處空山飄搖無定時人生如轉蓬聚散何能期凉
風起天末光景東南馳誰知故鄉客良會江之湄軒窗
一何净高柳青依依新醪散煩襟蟹螯亦復持醉臥光
月白天宇浮漣漪鷄鳴上馬去回首成凄其寓形復戀
(闕)所愧達士知卓哉南華子千載真吾師
謾興
乾鵲堂前鳴西風過籬落粲粲黃金華含香為誰托白
日光皎潔載籍滿高閣顧此亦奚為長歌入寥廓
偶來苕溪遊便作苕溪客尋得菊花栽開我窗前色我
身亦何營景會心自適百年諒如此樂矣何所迫
蕩蕩白日光照我窗前竹竹枝自瀟洒竹葉自鮮綠霜
濃色不悴生意如可掬植物有若斯况乃崐山玉人生
天地間諒非形所局苟能遂直道至樂恒自足
贈松陽陳希曾先生
接輿嘆鳳德宣尼感祥麟狂聖雖不同明哲俱全身達
生貴無我和光混埃塵斯文苟不喪美璞終見珍泰運
屬明聖彤庭布純仁高岡賡鳴和深淵躍潜鱗子何固
山澤不念蒼生屯願施素所蘊騎箕補星辰不然當大
飲莫負頭上巾不作仙與佛不譽墓中人坦蕩宇宙間
長與元氣親
揮絃送鴻圖(為族兄作)
中散不偶世養生以飡霞立言傲湯武有志追勛華龍
性不苟狎鳳儀繇德姱揮絃送飛鴻游意天之涯下視
凡俗子曷啻&KR0008;與猳山陽一聲雷千載興我嗟故人抱
貞操遺世如塵瑕披圖見真境言盡意逾賖
小景
千巖聳空翠萬壑争飛流達人遠塵俗於焉搆危樓仗
策有高士同志寧相求拂桐操孤鸞知者竟千秋
梅花屏詩贈均輔王頥齋
江梅吐竒芬貞清歲寒色畫師為寫真識此心相得鳳
尾拂寒玉龍鱗綻仙葩不有處士節詎入山人家江水
不改色梅花發隆冬若識畫師意見此長年容知心不
在色覽德豈在香持之贈故人故心如許長
龍江送别圖為何彦博賦
送客千里行酌以一杯水水清見真心長江浩無涘行
子無定端飄泊詎能止昔時狼山道今來白鷺洲戎馬
厭驅馳大舸良悠悠雲帆駕長風遡浪如安流安流發
高興洞視寰宇間中原莽榛棘天地何漫漫誰令封狼
恣強弧弛其彎彎弧定有日勸子毋燕昵孝以報慈親
忠當奉王室浩浩以醫國調理能事畢子今歸故鄉為
我謁上清我願仙道盛不願鬼道興勖哉老祖烈毋使
魔縱横吾聞得仙士恬淡以延年早服重積德浩劫虛
皇前子心已瀟洒應遇真師傳真詮貴冥搜洞悟絶塵
跡火記一萬周白鶴載雙舄子其慎精鍊行綴瑶池籍
七言古體
天山行
天山雪花大如席散灑穹廬作冰瓦白日照不破北風
吹復垜行邊使者文皮裘馬足凌兢冰上游僕夫苦寒
步不進王程未敢為稽留天山戍士可奈何斧冰作糜
行負戈雖無重裘禦寒凍此地幸喜豐嘉禾但願盛時
烽火息將見年來足衣食咨詢民瘼使者事當得邊人
時種植
鷄鳴山
鷄鳴山嶟峰峭壁何孱顔北風吹雪積不住猿狖罔敢
來躋攀浮屠古刹踞其頂乃是人巧偷天慳洋河急流
走其下石洞千佛藏其間我來正值嚴冬月祈寒作冰
厚地裂却疑南國青蓮花漏趁回陽逞竒絶兹山壯麗
雄邊州應有神靈護明滅憶昔唐宗曾駐蹕忽聽金鷄
催曉日邇來陡過七百年古往今來事非一事非一可
奈何惟有名山長不磨登高得句聊自慰葡萄滿注金
叵羅
送張紀善還越省親分題得居庸關
居庸關南楊柳青居庸關北嚴霜零惟天設險限南北
寒暄異候差難評長風揚沙聲震地行人駐馬傷心情
我來守邊久寒暑風沙習慣無嫌憎聖神御宇時昇平
燕然不見烽火驚曳裾王門稱老生抒詞吐論芝蘭馨
期與鄒馬争先鳴張公清如玉壺冰春花秋實二美并
殷彛周鼎置宗廟天球河圖羅大廷至寶得所乃為貴
公今地位宜成名與公同看天宫榜於今六載趨承明
久要愈見心似鐵不為夷險逾堅貞男兒忠孝若輗軏
失一不可馳周行近來謁許省(闕)西行李催歸程
故鄉晝錦人所榮高堂壽母猶康寧宦游如此誠稱意
君恩較重丘山輕送公居庸關下路賦詩愧我參羣英
行當及早趨幕府謀謨庶務期經營
送盧省菴還天台省親分題得黃金臺
黃金臺何峥嶸一時事業千秋名燕昭發憤雪讎恥築
臺堆金致賢士當年豪傑非一人樂生獨步凌青雲廟
謨已定義師出電掃齊城不終日恥已雪功垂成君王
忽逐神仙行後王信間輕易置樂君納履全高義三軍
解體從此始荒臺寂寞秋風起我今送行人過此金臺
下懷古復長思持杯仍駐馬駐馬送君歌我詩羡君才
學尤清竒推誠輔主當及時銘功鐘鼎誠所宜如何遽
作晝錦歸高堂有母白髮垂主恩賜告得時省絶勝望
雲增懷悲送君去期君來籠中藥物不可缺北轅早趁
賓鴻回黃金臺亘長空君臣契合今古同經綸濟世須
實學丈夫當慕真英雄
訪皇甫廷玉不遇
相遇仍論不相識知心只在心相得白鷗浩蕩誰能馴
達生不羈忘要津應龍天飛威鳳霄翔犗餌不能致罻
羅詎能張拂我梧桐調我冰絲與君歌作陽春曲孤雲
為我徘徊飛湖波不驚澹寒日時聞妙香滿虛室喬松
積翠老貞姿芳蘭含情媚幽質心懷君兮君不歸君出
門理棹搖斜暉明朝倘遂相思意遲君只在華溪湄
錢王箭頭
鴟夷作忠心不遂噓氣聲濤震天地蛟龍逞欲乘其時
鼓濤奮浪隨風飛蒼生為魚都不顧莫去朝來恣狂怒
後來壯士心不平擴弩括機神鬼驚飛矢一落江海寧
乾坤闔闢四百年靈物不朽長貞堅古稱精誠貫金石
捍患庇民真偉績丈夫作事不虛擲
結襪子
貧賤可肆志富貴難驕人君不見昔周文武稱明君俯
身釋旄今古聞貔貅同心勇如雲戎衣耆定天命新又
不見釋之長跪奉王生子房圯橋功業成聖賢豪傑事
如此禮義結人同一軌
長平戈頭
君不見馬服君一朝東向朝三軍黃金市買好田地心
豪氣溢雄如神四十萬人竟葅醢殘坑今有戈頭在龍
鱗蛇文土花剥鋒利猶堪解盤錯想當前輩争北山爾
戈曾得揮其間解圍却敵如等閒功成為龍事僨為魚
只在將軍心卷舒一人自智萬人箝口羣策驅馳竟何
有智謀完士牛隨後嗚呼爾戈更入何人手
贈張才仲
君不見江東王謝家子弟骨格風流皆濟濟流風遺俗
傳至今故家文物衆所欽會稽名山神禹跡東山蘭亭
聲藉藉英芝家世襲忠貞兒孫文雅長相承葵陽病翁
稱老拙才仲猶孫更清徹冰壺玉露殊森爽清廟朱絃
應疎越我一見之心則悦酌以清酒誨以說亹亹聽我
謙罄折知其中平無妄蹶他時叔長必登(闕)願無自滿更
磋切著鞭奮迅追前轍贈言有盡意未輟
送戎醫玉液子徐文顯還㰎李
平生報恩劍三尺斷骨絶咽難更索要覓仙人不死方
滌腸浣胃續筋脉求之不得中心焦遍訪蓬萊海波隔
徐生家世習軒岐方術流傳著今昔能將折肱作完臂
更使殘支成好骼操持運用還本初榮衞流通肌肉懌
仁王鎮邊經百戰置之幕下防肘腋軍中累見收竒功
刀瘢箭痕隨手白有卒修城頽石格股骨如糜肉如磔
仁王命生返其魂如牆觀者皆辟易生舒其筋按其折
付以良藥束以帛夾以薄板如簡册飲以神劑瓊玉液
三日精魂乃安宅將軍墜馬臂如擘役夫當車(闕)迹
但逢徐生皆脱厄往往效騐難具述曩時大將平姑蘇
已聞妙手聲烜赫壯士冒力衝強敵斫脛傷喉䧟胸臆
長創洞中連弩射銃筒噴彈飛砲石碎首流腸鏖擊㓨
氣息略續皆可繹不使英雄命虛擲瀝血毁膚或青赤
立使平復無咄唶范增怒發疽背迫荀偃中軍頭若瘍
仲由結纓能正色倘若遇生可無踣或云方技難遠績
小道恐泥誠下策吾聞聖人至仁澤昆蟲草木猶愛惜
癰疽瘠環行或逆宣尼於藝諒靡責不然牛毉之兒與
劍客安得升堂衣逢掖徐生高藝真竒特安常守分心
自適僻居遠人人不識立身端謹衆所擇仁王至恩深
且奭俾歸故鄉悦親戚濟人為心可醫國重之不異連
城璧
梅花
羅浮山人絶塵俗晴曦映戸香寒玉澄江淺浸珊瑚柯
翠禽啼處陽和多長空無雲露天骨滿眼紅光消積雪
錦嚢索句招香魂暗逐神飈度明滅縞衣素袂乘玄冰
人間何處來飛瓊紅粧偶被壽陽汚白質獨契逋仙情
廣平貞操天下重蜂蝶無緣得矜寵孤高丰度非凡種
對君清思如泉湧
柳隂祖帳
都門楊柳垂青隂祖帳送行傷客心黃鸝愁醉别情苦
白鳥鳴嘶離思深欲把長條繫春色飛光如梭真可惜
臨岐莫折楊柳枝留取待君君早歸
花底雜歌
江城雨後花蒙茸離筵一曲情正濃冰絲戞桐泣孤鳳
流徵激楚隨飛龍悠悠車馬秦淮道多少殘紅委芳草
行人覲省須早歸君親恩義難兩違
風亭别袂
春風送客皋亭下話别殷勤袂寧把别情苦多前路長
東西抗手高翺翔何以贈子金玉章惓惓思心實難忘
勉旃令望遵周行舌柔齒脆慎行藏
關山春色
關山春色濃於酒遠客思家日應久那堪此際送歸人
腸斷河陽折楊柳送君歸君今早去參庭闈生前一日
直千日無使日後徒沾衣
畫梅華
幻住高僧在天目賦得梅花鬼神服至今詩句流人間
探幽討賾無時閒能畫才人湯叔雅又把花神重摹寫
梅花本是無心物剛被渠儂衒真假畫中之花無四時
壁間一見尤清竒忽驚一月隂山雪莫與西湖處士知
羅浮山中雪三尺梅花倒垂龍尾枝高人一見動清興
精神入筆珠陸離明窗展玩當晴曦宛疑四壁生涼颸
羡君博雅好古談能使朽腐為神奇
神馬圖
矯矯神駿天下稀丰格拔萃尤充肥奚官牧放順天性
騰躍不受靮與羈一朝良造思控馭命駕千里雷霆飛
何年深宫萬幾暇尺素模寫侔天機何不寫岐陽比物
齊四驪憲章文武張綱維又不寫臨淮破賊中潬下呵
叱鐡騎摧長圍帝王所尚在遠略屑屑形似將奚為吾
皇聖神馭寰宇討論治道無娛嬉梯航萬國盡臣服獨
放梟騎隂山陲謀臣猛將欲奮擊皇仁未忍蒼生疲天
閑龍種幾千萬蕃息郡縣連郊畿願選此類數萬疋掃
取遺裔成功歸漠北無復烟塵飛一勞永逸蘇瘡痍
種竹齋
琅玕出海底枝葉何扶疎勁節貫冰雪秀色凌雲衢美
人愛之不能捨劚根封植當庭隅嘉實須期待鸞鳳長
竿直欲釣鯨魚門無俗客書几閒清風環珮聲珊珊令
人脱凡骨神游入玄關蓬萊只咫尺誰謂難躋攀虛心
可以通妙道正氣自足超塵寰葛陂變化良非難
畫竹(為禮部陳景祺作)
君不見文湖州長梢萬尺寒颼颼龍蛇入筆走風雨墨
𣲖從此開源流高公近學丹丘老幾根拂雲清更好珊
瑚扶疎石上生琅玕戞風硜有聲靈物特達不阿附肯
與百草同衰榮陳郎取尚良有徵秉節不移誠可矜歲
寒永結貞忠盟
題雲山圖
君不見米南宫天下名父子貌得瀟湘晴雲暗雨千態
萬狀清絶竒當時尤物重連璧高人名士往往争致之
或將模寫廣清玩繇此真贗來羣疑此圖何人所臨搨
筆意精研若神合山巃從兮雲溶溶其下若有藏蛟龍
深林雜樹蔽虧隠茅屋得非避世之士於此潜其蹤扁
舟遠在横橋東沙頭艤棹空秋風飛雲凛凛凋青楓皋
蘭歇芳兮桂離其叢王孫不歸兮感予衷滔滔逝者無
終窮雲陽九疑何濛濛攄中情兮附飛鴻思王孫兮我
心沖沖
贈駱指揮畫馬
駱將軍貌得天馬無比倫雙瞳熖爍四蹄疾踏破沙漠
千重雲只今暫向江南去飛控天衢躡香霧回頭北掃
邊塵空策勛獨對明光宫
抱琴待渡歌
莫唱斑竹枝莫歌武溪深欲渡未渡停我琴縱情對語
兮相知心泛安流兮輕舟春山積翠兮連樛留同氣兮
相求吾與君兮優游
門有車馬客行(送董都事起復)
門有車馬客言自雲中來朔風吹雪送秋雁白楊東下
單于臺雁門之關何壯哉樓煩石嶺高崔巍董君文武
之長才雄藩書諾稱竒材偶丁内艱歸故里終制三年
猶撚指風雲又作從龍起騏驥終當致千里男兒有策
須濟時定應前席陳謀為奮身立功報明主廟堂制勝
須投機好懸金印大如斗分茅仍望家山歸臨河送别
金屈巵南風錦帆去如飛
月浦歸帆
水宿週迴厭辛苦五兩而今到南浦平波映月攤玻瓈
家山只在山之湄早知可望不可即如何膝下無相離
今宵望月情正悲明宵月炤高堂幃
江市朝沽
舟人理䌫朝欲開入市旋買鵝黃醅思君無奈愁千結
放懷須共傾金罍酒薄愁多可奈何船頭紅日浸江波
願得風塵不驚怪莫辭苦梗頻經過
舵樓晚飯
大艑乘流駛若輕秦淮浩蕩夕陽明行人晚飯舵樓底
月中喜見黃河清甆碗乘來香玉粒瑩圓疑是鮫人泣
思欲報恩撫長鋏水底魚龍作人立
金山泊棹
金山屹立江中央氣通月窟連扶桑艤舟一酌中&KR0893;水
凡骨頓與飛仙翔何年天宫堕天骨峥嶸屹立黿鼉窟
蓬萊距海三萬里想應亦在波濤裏
多景凭闌
江山如畫江南好行子承恩到家蚤從來京口盛繁華
登樓置酒看新花滄波昨夜蛟龍雨紅日朝來照芳樹
凭闌游目景無限佳氣蘢葱時未晚
題梅
西湖處士骨已槁高節至今長不老鐵樹開花今幾年
海水桑田幾騰倒鐵樹花何清知心更有宋廣平我今
為爾聫芳名
題洪鈞朋山水卷
澄波不驚老蛟蟄露白江空雁飛急遠山鬱鬱堆翠螺
林間蔀屋幽情多扁舟一葉來漁簔王孫不歸奈爾何
晴窗披圖意無限揮毫重賦滄浪歌
五言律體
贈繆仲安之江西都司省親
之子遊南服莎堤正莫春驊騮馳遠道彩鷁泛通津大
閫嚴君重高堂白髮新行當崇令望孝子即忠臣
和王一柱韻(二首)
狩獵從恒衞朋僚久别離相思梁月夢得意華堂詩制
作王劉俊交情管鮑知南山松與栢貞操歲寒期
壯士懷忠烈何曾惜别離甘心蘇武節酷意李陵詩白
刃摧強敵黃金贈故知一成還報主鐘鼎永相期
端午宣城有感
屈子思存楚何心事佞臣九歌長慷慨千載愈悲辛抱
石知無益攄辭願有陳其人雖已矣氣與太初隣
烏桓對酒
對酒烏桓國多愁白髮翁家鄉六千里生計一絲風净
几閒清簡空嚢老漆弓幸逢烽火息何必事竒功
環清軒
繞屋流清水非沽洗耳名琴書怡雅志風月足閒情澄
碧魚堪數繁隂鳥自鳴餘生欣有托寵辱莫相驚
七言律體
應詔謹賡御製賜晉齊諸將宴鶴鳴樓
扈從歸來宴玉樓九天雨露沛高秋勛藏盟府蒙新寵
酒入忠肝洗舊愁沙漠已平神略偉乾坤再造聖功優
一時際會攀鱗翼豈意微勞幸見收
詠鸚鵡和張紀善韻
西域珍禽解語聲高飛時展拂雲翎孝慈為禀淳和性
辯惠非求世俗聽舞罷毳衣棲𤨏殿啄餘香稻立雕衡
上林鷹犬多如簇獨得君王御眼青
山行同張紀善
度谷穿崕億萬重龍門東下一川通路逢驛使無梅信
地走山翁有雪蹤李老祠荒蒿沒像單于臺古草連空
行人日暮向何處戎馬蕭蕭鳴北風
鵰窩山
萬叠蒼山朔氣濃雪花開遍玉芙蓉皂雕飛處青雲近
驄馬行時紫塞重家在江南書萬里身居冀北禄千鍾
生來自愧承恩厚華髮蕭蕭未策功
隆慶州北平山神會寺廢趾
昔年寶刹倚雲根半壁孤高露粉痕叠巘插天蒼隼立
羣峰拔地白狼蹲苔碑有字湮名姓鐘梵無聲報曉昏
山下屯軍新聚落依稀烟火舊時村
鷄鳴山用前韻
鷄鳴古寺立巖嶅敗壁頹垣没野蒿二水交流冰鏡合
一峰獨立石屏高常疑塵霧如飛雪又怪山風似怒濤
舊日但聞沙塞地誰知身向此中遨
婁氏蘿石軒
搆得軒居一徑幽青蘿白石倚高秋松牀月轉琴聲遠
絲蔓風迴樹影稠屈子有時紉佩帶孫郎曾此潄琳球
時清不獻和親計詩酒從容興最優
蕭太后紅城(元行宫中有戲水龍浴池在榆巷)
榆林塞下舊紅城四面寒泉徹底清行殿昔留耶律駕
斷橋曾駐乞顔旌蛟龍戲水當年事贔屭埋蒿此日情
立馬林皋一回首羣鴉飛處夕陽明
野齋
幽居蕭散絶喧譁恰似柴桑處士家門逕莓苔無俗客
池塘鼓吹有鳴蛙冬青萬樹凝新蠟春菜幾畦開雜花
但得眼前風物好儘將詩酒作生涯
清溪觀寄王嵩澗道士
齋居每憶清溪觀亂石巉巖潄碧流雙井泉通三島脉
萬松聲度九天秋點易道人驂白鶴吹簫仙子駕青虬
披雲我欲尋真訣願借當年蓮葉舟
遊趙川清安寺
當年龍戰混玄黃多少亭臺變鹿場蔓草翳階空古跡
松肪落地老寒香百年事業成凋換千古神靈竟渺茫
此日登臨重感慨又逢葭琯復初陽
礬山道中過桑園渡
礬山東下桑園渡春水初生日正融雁影飛穿楊柳外
馬聲嘶過杏花中誰云塞北風沙異却與江南景物同
最喜皇恩加四遠且將耕牧訓邊農
龍虎臺
龍虎臺前朔鳥飛沙場倦客正南馳閒雲縹緲暮天遠
落日蒼茫叠嶂迷草木盡沾新雨露人民復覩漢官儀
廟堂已得安邊策老我登臨好詠詩
暮宿德州壯屯
斜暉驅馬憩孤亭釃酒呼童慰客情黃葉委堤秋水落
白蒿連野暮雲平頽垣破瓦前人宅吠犬鳴鷄戍卒營
五十年來蕭索盡如今正好望時清
贈沈思善
沈生壯遊今幾年復回故山看畫船西湖新水碧於酒
岳墳古樹青含烟陶情經史三千卷得意詩詞數百篇
眼底風光真可樂儘將窮逹付蒼天
十五里蕩
一葉輕舟落照中開篷縱目竟長空連塍禾黍横雲綠
夾岸荷花照水紅新雁帶秋來遠浦老龍拖雨過前峰
當時真意知心寡長笛一聲生晚風
曉發鄭梁河閘出江得順風紀行
西山掛月潮水生風順扁舟遡浪輕黃家洋上過天闕
焦山口北望中&KR0893;地湧巖㟼鎮溟渤天生形勢壯神京
晚涼泊掉龍潭渚更喜滄江似掌平
東山草堂
草堂不與浣花同移上東山出魯峰招隠短章吟白雪
讀書長日對青松莫言世上無鳴鳳却憶隆中有臥龍
可是蒼生望安石未應丘壑獨從容
子陵臺
不有飛龍白水鄉先生何處得徜徉當時政事歸臺閣
千古絲綸占富陽士節不隨今世屈客星聊為故人忙
扁舟弔古荒臺下流水閒雲正渺茫
次桂先生韻且酬之
承恩重喜到京華無復邊城滿帽沙鳳闕退朝懷舊友
麟經開卷想名家屋梁午夜看明月秋水長天賦落霞
白雁銜來新製作光輝璀璨上林花
孤鶴
一聲清唳九天聞羽族叢中少似君赤壁夜來驚醉客
緱山朝下伴閒雲高飛懶逐乘軒侣遐引慵隨啄腐羣
隻影蹁躚天宇闊俯觀人世正紛紛
卓犖高情世共聞還丹獨就有仙君歸來遼海棲華表
飛過簫臺拂綵雲遠俗只宜尋鳳友可人應自出鷄羣
有時刷羽高松頂不把空拳解世紛
甘露寺多景樓
南連吳會北維揚俯瞰江流萬里長甘露舊從天上落
慶雲時傍日邊翔鶯啼淑景園花媚龍蟄清秋海氣凉
前代英雄籌策處至今人事幾興亡
焦山寺
焦公煉丹丹已成飛劍直斬石公精名山便作佛世界
廟食猶顯神英靈浮玉峰前蒼隼集吸江亭下碧濤平
花開花謝誰為主潮去潮來似有情
石門洞
洞天山水最清竒架壑連巖結構危石徑雲深荒蔓草
野林霜䁱熟棠梨入山却下聽猿淚看瀑長吟謝客詩
夜宿羣峰最高處俯看星宿列珠璣
梅花
不隨桃李弄精神獨抱孤高意更真玉骨冰肌姑射子
錦心繡口謫仙人平安歲月宜交友恬澹風光度刧塵
昨夜南枝初爆蕊雪中争道見陽春
子建當年賦洛神一時邂逅未為真若知江上芳心客
豈慕巖阿豔質人月冷香魂常入幕天寒羅襪不生塵
建安風骨多豪俊可惜無詩咏此春
試問江干老樹神寒花何事獨純真詩仙去後無賓侣
禪友歸來有主人道向雪霜修白業曾於刧火脫紅塵
月中世界如銀色誰解清香帶得春
夜泊長洲見水神不修嬌媚任天真香飄老樹風驚鶴
影入清江月近人詩思若泉無雜慮虛明如練絶纖塵
羅浮可到滄溟闊料想應同此地春
玉蕊含章妙入神雪中誰得似渠真擔頭歸計功成將
牆角生涯遁世人青子作酸調鼎實素娥凝笑却粧塵
羅浮風景都休話最愛三冬一味春
瀟湘江上雪中神勁節寒花趣最真守志漢宫辭輦客
報恩湘水泣珠人瑶琴調轉關山月羌笛聲催車馬塵
清境皎然無滓翳誰能識破此時春
江上梅花玉雪神移栽山舍伴清真不惟勁節陪殘歲
更有新香送故人玉堂學士才如海天目高僧妙脱塵
試折一枝相問訊百篇高興不勝春
一聲玉笛暗傷神忽憶家山思倍真塞北絶無同調客
江南多有賞音人碧窗含影來寒月繡閣浮香和暖塵
今日重遊歌舞地剩簮芳蕊為迎春
榦如精鐵老猶神獨秀江干勝玉真香綻寒枝驚木客
珠生枯枿駭鮫人霜威未遂金笳調陽氣初吹玉管塵
殘臘尚留芳意在剩簮銀燭照和春
靚粧高髻不為神綽約仙姿自在真歲晚長江無鳳侣
天寒空谷有佳人清香度水月籠影(闕)萼委堤風送塵
新葉漸抽青實小人間正是豔陽春
鷄鳴山用前韻
鷄鳴山勢壯邊州鐘梵荒臺在上頭獨石下藏千佛洞
羣峰中見兩河流路有碑隂題漢字橋無閣道度梁輈
登臨不用增惆悵古往今來總一漚
三歸臺
一自西郊嘆黍離下堂交質事尤非射鈎既釋當時忿
定霸應為萬世師海宇未馴周典則江黃又見楚旌旗
可憐匡世經綸手寧是偷安脉禍機
水仙花
婀娜仙姿江漢阿宛疑月殿下嫦娥翠翹弄影天風細
玉質浮香雨露多交甫褰裳承委佩思王按轡賦凌波
歲寒無愧盟三友擊節抒情為爾歌
五七言絶句
蘆雁
鴻雁飛時塞草秋風沙颯颯使人愁因君為報江南信
蘇武天山雪滿頭
天目山前秔稻秋西風歸雁影悠悠月明何處雲羅遠
浩蕩湖波水滿洲
小景扇面
翠老雙松楓葉紅釣絲搖曳半江風雲山萬叠歸程穏
莫使羊裘入畫中
畫葡萄
忽疑前夜風雨急蒼蒼亂木蟠虬龍枯藤老骨化不去
絡索倒垂烟露空
葡萄子熟邊草秋葡萄酒熟雪成毬將軍爛醉氍毺月
士卒驚寒入敝裘
題竹
誰將天上琅玕樹栽向連灣綠水湄歲晚江空鸞鳳遠
白雲幽石自相宜
瀟洒含風玉數莖若何偏向石間生貞心諒有夷齊識
耐慣冰霜老更青
幽石
桃花間竹柳垂隂獨坐茅亭嘯玉琴紫鳳翺翔碧霄外
人間何必有知音
冉冉征途自不閒雲飛鳥倦亦知還何如蓬蓽韜光者
放浪形骸宇宙間
寄題西湖
西湖物色四時春羅綺香風伴醉人莫向登臨重回首
六橋西畔更傷神
荔枝圖
海青使臣馳驛傳晝夜能行一千里誰想驪妃歡笑中
黍離悲歌已盈耳
墨菊
柴桑處士多佳致種得幽花滿石壇月轉南山秋夜寂
蹁躚玄鶴舞&KR0008;岏
石邊老樹帶霜枝黃菊䙰褷竹葉稀看盡却思彭澤令
清高不為歲寒移
夢校獵
生平常慕肉飛仙馬上論文佩兩鞬昨夜夢成孤枕上
滿忩明月思蘧然
臨清軒
漁翁結屋此江干綠樹隂濃白晝寒滿目雲山詩思闊
入鈎魚鯉酒懷寬
東阡
西風歸雁兩悠悠雲白江空萬里秋天目山前秔稻熟
柴桑籬下菊花稠
偶成
先生未遂剡溪遊長想鵝湖泛小舟此日秋風歸興發
濯纓垂釣思悠悠
題畫山水
樓閣連甍鎻翠微白雲容與翳忩扉懸崖瀑水自今古
笑問何人解息機
山水扇面(為道會劉志澄題)
清溪道士神仙侣獨究羲文先後天玄鶴一聲雲縹緲
滿林松影落階前
松鶴圖
神仙騏驥解飛鳴獨立松巔刷羽翎愧我承恩老山野
九皋清唳月中聽
小翎毛
長夏沉沉綠樹隂偶來棲息一珍禽冰絃寫得忘機操
應是高人識此心
淇園春霽
駐馬淇園春正濃三山雲外聳芙蓉武公去後琅玕少
霽色漪漪入畫中
送張南賓還會稽
越吟羇客久思家鞍馬西風别路賖歸到故園行樂處
逢人應自說龍沙
河梁分手客還家秋水淊淊去泛槎萬里關山鴻雁影
三吳雲水白蘋花
半崕秋水圖
卷石巉巖蘸綠波結盤古樹掛藤蘿披圖起我還鄉興
更欲乘風發棹歌
雪山小景
幾架茅茨蔽風雨萬重巖壑老雲烟開門長日無閒事
未必招提却是禪
狂夫雜興
夜雨垂簷共燭光十年湖海思茫茫誰知一醉忘形外
究竟狂夫到底狂
不著虛空不染塵無能無事養閒身開窗坐對門前樹
一雨經時綠意新
題蘭
佳人愛寫湘妃佩千載猶凝翰墨香昨夜春風透幽谷
懸崖高處意偏長
倒垂梅
姑射仙人玉雪裳騎龍飛下白雲鄉逋翁老去孤山冷
千載西湖水色香
紅梅
羅浮仙子住江皋醉把胭脂染素袍昨夜雲旂降王母
錯疑千樹熟蟠桃
碧虛清趣
白澗含清光宴坐夜方寂起視天宇寬月明露花滴
長明宇宙間萬慮我何有充饑首陽薇適興柴桑酒
題蘭
我行采幽蘭棘鍼掛我衣呼童剪繁穢兩袖懷芳菲
卷石何崔嵬幽蘭自有芳因兹筆端好重上君子堂
膝王閣
帝子去已久樓閣何峥嶸只見丹青景不聞歌吹聲
題蘭
幽蘭蘊竒芬綠竹秀空碧歲晏將如何君子介如石
幽谷長芳蕙山林棲道心獨有高世士可以為知音
暮雲春樹
雲林積空翠茅屋興悠然不來車馬塵獨聽飛崕泉
小米小景
疎峰矗蒼笋密林成翠幄高人在深處何以尋芳躅
採芝青溪濱釣魚青溪水不慕磻溪名莫洗潁川耳
賦
千秋辭應教賦
甘雨兮清塵南風兮斯薰瞻鳳闕兮祥雲帝子降兮兹
辰拜趨虔恭兮地遠情親膝下承歡兮喜慶同臻蹈舞
兮羣臣秉心兮貞純翔有鳳兮遊有麟普天均覆兮皇
之仁維藩維屏兮其始自君盛德兮振振子孫䋲䋲兮
千秋萬春
自莎堤送張宜中盧省菴至柳巷復賦以贈
翩翩兮飛鳶洋洋兮潜魚諒人生兮有情能不懷乎故
居噫若人兮美且都被青霞兮佩瓊華長鋏兮無家故
鄉渺渺兮越與吳感返哺兮慈烏北堂有萱兮菽水靡
俱駸駸兮青驪謁告兮歸期祖帳兮都門我心兮愁思
河水兮淪漪浮雲兮孤飛與子别兮吾能不悲綠綺兮
孤桐彈雅音兮歌南風山川迢迢兮思難窮望旋旆兮
歸鴻骨肉斯文兮惟余汝同夙言還兮毋使我心忡忡
述懷賦
大道夷其如砥兮民狙詐而多端鄙騶虞之囓枯兮慕
鷹隼之貪殘迂夷齊之節義兮尚羿莽之權奸雲靉靉
其蔽日兮水泛泛其滔天民濈濈而為魚兮孰能極其
憂患嗟禹功其誰繼兮豈不在乎聖神令宇宙之重開
兮使斯民之咸仁馳騏驥而抗策兮顧及君之後塵時
循環其踰邁兮吾獨惜夫陽春憩予駕兮平皋濯予足
兮河津顧狹邪之不可陟兮將俟君之睿聞進何敢以
貪榮兮冀方寸之有濟退不求夫偷安兮抱仁義之昭
晰諒天道之有常兮窮逹繇其所形歴坎困而心亨兮
處隨豫而能貞修(闕)一以寡過兮羌居易而俟命無驕
吝其何憂兮聊從容以養生
雲深書屋(為劉翼南作)
山盤桓兮入杳冥雲濛密兮仰不見日與星猿狖攀林
以呌嘯兮虎豹踞谷而紛争若人胡為兮處此意氣閑
逸神如冰書插架兮萬軸屋架巖兮數楹採隂陽之秘
賾兮掇䆳古之羣英躋層巔以暇日兮聊嘯歌而抒情
歌曰鬱彼平林兮百卉生之柔柔有鳥懷春兮遷喬出
幽白日出之悠悠焱西馳兮羌不我留適宇宙之開泰
兮拔茅茹以高舉考制度於春官兮遵伯夷之餘矩命
或乖於所逢兮施或待於有時諒蘩藻之鮮潔兮豈清
廟之可遺庸玉汝以增益兮將好修而置之行藏安夫
天命兮信中正之可期
望雲亭(為黃别駕賦)
士生兮懸弧誰復懷乎故都少學壯仕兮顯親揚名仕
不遂兮親何以榮曰既仕兮慕君居官有程兮遺我親
竭心奉公兮甘旨靡遑朝思暮懷兮曷云能忘岵屺可
陟兮白雲可望安得致我兮親之傍白雲兮依依倏而
東兮忽而西嗟我兮人噫獨不得與雲兮俱飛朝隮公
堂兮暮趨庭幃有願不遂兮望白雲而孤飛
畫水仙花
若有人兮在沅湘金英玉質含清香翠雲衣兮佩琳琅
我欲致之道路長江波滔滔兮葦不可航斷縑寫之懸
高堂天機奥妙歸毫茫凌波微步來銀潢洛神陽臺誠
渺茫
風木軒(為吳典儀作)
山有木兮茂以青風以撓兮不安其生繄孝子之欲養
其親兮時冉冉不待其榮山有木兮茂以豐孝子之心
兮焉窮歲月駛而親不可待兮譬彼木之遭乎烈風宇
宙兮悠悠人生兮好修我有父母兮不我久留萬鍾千
駟兮適增我尤欲竭忠兮有君欲致孝兮何以求吾親
必不得已兮惟修吾身維忠維信兮致孝道於我君思
貽親兮令聞
題三香圖
山礬花兮幽蘭菲菲水僊冬榮兮瓊珮葳蕤異根同氣
兮何必一時諒千古之契心翳或似之王孫去兮孰已
知歲聿暮兮芳馨自持三者一心兮聊樂我私白日出
之遲遲瀟湘水兮漣漪豈不鬱陶而遐思路﨑嶇兮難
徑馳信君子之操兮金玉其儀審厥象兮玩以怡固明
哲之所為
賦雲山圖
白雲悠悠兮羣山㠝岏長江浩蕩流其間何人獨坐茅
亭下却與真境相盤桓畫師偏能識天巧貌入冰紈極
幽渺鴻濛太古長不老誰云女媧鍊石解補天使一見
之驚絶倒山深深兮雲茫茫美人何為在他方金華仙
都只咫尺拂衣便可高翺翔呌初平兮起石羊尋赤松
兮覲軒皇躋鼎湖兮挾飛龍翊元氣兮撫星芒過河鼓
兮昭七襄謁紫微兮正天罡驂麒麟兮翳鳳凰歆羡攝
伏兮神明孔彰順思慮兮保厥臧披圖一曲歌慨慷書
以識之俾勿忘
琴操
閱耕操
雞鳴孳孳將善是為而奚可以為本之不圖孰為我資
整我鉏犁率彼東菑翳我人斯毋從危機我黍與與我
稷彧彧置之不顧曷其有熟相彼壟畝稂莠實多我薅
我耘勞如之何稂莠薅止黍稷茂止翳我人斯厥惟好
止相我黍稷其實蓁蓁厥惟好之育我斯人視我衣冠
率彼王制禮義在心惟我斯繫凡民有生食以為天禮
義勿繇曷惟永年天降斯典以序我人翳食是活如何
弗勤彼火斯燎手可以撲原隰既炎江海弗沃凢我人
斯擇術惟微始焉弗慎噬臍何其駟馬輕裘匪道弗繇
勤我稼穡人誰我尤山有高岡水有滄浪翳我人斯我
循我常
寫情操
日月逾邁悠悠我思心之憂矣曷云能來陽鳥于飛肅
肅其行終鮮兄弟能不慨傷陽鳥于飛集彼南陲我無
羽翰力不能追蠶月條桑候雁北歸悵焉懷斯曷云其
羈旆旌悠悠我心幽憂逝彼江波孰回其流滔滔江漢
朝宗于海曄曄園葵旭日斯待葵生萋萋企彼太陽孰
不令德而有耿光相彼嵩高有博其址君子於學曷云
其已駑馬千駕齊彼驊騮自愧蹇劣勉矣進修
畫龍
九五正中翺翔在天厥施斯溥復歸于淵
畫菜
肉食者鄙焉能遠猷灌畦有智其斯之儔
畫瓜
綿綿其瓞煜煜其實東隣布衣可與入室
易齋集卷上
