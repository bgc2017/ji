東臯錄别集類五(明)
提要
(臣)等謹案東臯錄三卷明釋妙聲撰妙聲字
九臯吳縣人元末居景德寺後居常熟慧日
寺又主平江北禪寺洪武三年與釋萬金同
被召莅天下釋教所作詩文繕寫藏之山房
洪武十七年其徒德瓛始刊行之明史藝文
志明僧宏秀集皆作七卷此本有汲古閣印
蓋毛晉家鈔本前有晉題識亦稱德瓛所刻
凡詩三卷雜文四卷而其書雜文及詩僅共
為三卷蓋傳錄時所合併也妙聲入明時年
已六十餘詩文多至正中所作故顧嗣立元
詩選亦錄是集然方外者流不攖爵禄不能
以受官與否為兩朝之斷限既已謁帝金門
即屬歸誠新主不能復以遺老稱矣今繫之
明從其實也妙聲與袁桷張翥危素等俱相
友善故所作頗有士風當元李擾攘之時感
事抒懷往往激昂可誦雜文體裁清整四六
儷語亦具有南宋遺風在緇流之内雖未能
語帶烟霞猶非氣含蔬筍者也乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
東臯錄題識
師名妙聲字九臯吳郡人也姑蘇志云景德寺僧有詩
(闕)生平多著述名東臯錄命弟子繕寫蔵之山房總其
事者白蓮住山完敬修虎丘蔵主慧無盡善士陳君錫
也洪武十七年甲子春法孫德瓛跋而授梓凡詩三卷
序記贊銘傳跋雜文四卷其中載記同衣行業既多且
詳劉子威吳釋傳皆拾其餘沫也尤長於四六儷語卷
末諸山江湖等疏堪與月泉吟社往復詩啟並傳其興
福桃源諸記余已撰入邑乘云東吳毛晉子晉識
