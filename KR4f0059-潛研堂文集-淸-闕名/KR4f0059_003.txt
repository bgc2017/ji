潛研堂文集卷三
嘉定錢大昕
說
中庸說
中庸之義何也天地之道帝王之治聖賢之學皆不外
乎中中者無過不及之名堯之傳舜曰允執其中而舜
亦以命禹洪範九疇天所以錫禹也五居九疇之中故
曰建用皇極皇極者大中之謂也孔子作易十翼彖傳
之言中者三十三象傳之言中者三十其言中也曰正
中曰時中曰大中曰中道曰中行曰行中曰剛中曰柔
中剛柔非中也而得中者无咎故嘗謂易六十四卦三
百八十四爻一言以蔽之曰中而已矣子思述孔子之
意而作中庸與大易相表裏其曰中也者天下之大本
也言其體也曰君子而時中言其用也此堯舜以來傳
授之心法也堯舜以來言中不言庸孔子之言中庸何
也曰說文庸从庚从用庸之言用也中者天所命之性
而用之在人自天言之謂之中傳曰民受天地之中是
也自人言之謂之中庸唐虞相傳皆曰執中而孔子申
之云執其兩端用其中於民然則中庸卽執中之義矣
故曰君子之中庸也君子而時中中無定體而執中莫
如隨時時中者中之用也雖然時中惟聖者能之而擇
中而執之則人皆可勉中之所在善之所在也故亦謂
之擇善聖人之教人也欲使知愚賢不肖之倫去其過
不及而歸於中故示之以從入之方曰擇乎中庸擇也
者能不能未定之詞也擇之而得之得之而固執之久
之而無時之不用其中此之謂時中此之謂依乎中庸
矣然則何以復言中和曰未發爲體巳發爲用發而中
節者合乎時者也天有四時順其序謂之太和人有七
情中其節謂之中和中以和爲用非時則不和故博雅
訓庸爲和而中庸一篇首言致中和中和卽中庸也以
道體言之曰中和以入道言之曰中庸言固各有所當
已然則先儒何以訓庸爲常曰凡物之失其常者不可
以用其可常用者皆中道也一人之身其分子臣弟友
其境富貴貧賤夷狄患難位不同而各有常然之道常
然者合乎時者也時然後行謂之庸德時然後言謂之
庸言故曰君子素其位而行素其位者時中之用也在
易六爻之位二多譽四多懼三多凶五多功然而當其
用者三四有時而吉失其用者二五有時而凶所謂君
子無入而不自得焉者也乾之用九戒之以天德不可
爲首懼其過剛而失中也坤之用六戒之以永貞懼其
過柔而失中也六十四卦不外乎時中而乾坤特言其
用故曰易與中庸其理一而已矣
&KR1755;卦說
&KR1755;象上天下澤天極其尊澤較地而逾卑上下各安其
位而無覬覦之心此守成極盛之象也五居尊位四陽
輔之剛中正&KR1755;帝位而不疚具大有爲之資無自暇逸
之志宐乎利有攸往矣而夬&KR1755;之厲聖人惕然戒之何
哉陽健於上陰說乎下有將順而無匡救孔子所謂予
無樂乎爲君唯其言而莫予違也若是者雖正亦危況
未必皆正乎兌之義主乎說以一陰加二陽之上二陽
不能說君而六三一陰獨專之上下相說說且不解上
不知其眇且跛也而委以視履之柄下亦忘其眇且跛
也而矜其視履之能力少任重窮大失居非于覆餗之
刑卽致負乘之宼不特自詒伊慼抑且禍及國家矣故
於彖有不咥人之戒而於六三著咥人之凶
冕衣裳說
論語子見齊衰者冕衣裳者又云見冕者與瞽者魯論
冕皆作絻按士喪禮衆主人免於房喪服記朋友皆在
他邦袒免先儒以爲免象冠廣一寸用麻布爲之免亦
作絻齊衰服之重者絻服之輕者舉其至重與至輕者
而五服統之矣先言齊衰後言絻言之序也古者冕絻
二字多相亂說文冕或作絻營子衣服緷絻盡有法度
荀子乘軒戴絻卑絻黼黻史記禮書郊之麻絻文選注
引大戴禮絻而前旒所以蔽明也是冕之訛爲絻也論
語冕衣裳者是絻之訛爲冕也包咸乃以冕爲大夫之
服大夫冕而祭於公弁而祭於已非助祭於公無服冕
之時且不獨大夫也天子視朝以皮弁田獵以冠弁諸
侯視朝以元冠非朝覲祭祀會同不冕也夫子不助祭
於公何爲見冕衣裳者乎經以冕衣裳與齊衰與瞽者
竝舉則冕之爲絻審矣古論又作弁弁亦大夫士之祭
服非燕居之服惟周禮司服職云凡弔事弁絰服注弁
絰者如爵弁而素加環絰此以弁衣裳與齊衰同言意
者其弁絰乎弁之與絻制雖不同其爲凶服一也
禘嘗說
宗廟之禮莫重乎禘嘗禘嘗皆時祭也四時皆祭而春
秋爲大故祭統謂之大嘗禘禮家恆以禘嘗與郊社竝
言曾子問云嘗禘郊社尊無二上又云天子嘗禘郊社
五祀之祭祭統云外祭則郊社是也内祭則大嘗禘是
也中庸云明乎郊社之禮禘嘗之義郊特牲篇首亦先
言郊社稷次及禘嘗禘嘗之義大矣郊社禘嘗之祭歲
常行之故禮家以是爲大而三年五年之禘祫不及焉
爲其不常舉也祭義郊特牲皆稱春禘秋嘗而王制祭
統則云春礿而夏禘周官大宗伯詩小雅又有祠禴而
無禘漢儒彌縫其義以春禘爲夏殷之禮又或破禘爲
禴以予攷之禘者大祭之名不必拘於一時時祭以禘
嘗爲大而禘有樂嘗無樂則禘又大於嘗古者於禘也
發爵賜服饗孤子於春祠行之故曰春禘亦或於夏禘
行之夏之始可以承春故也一歲之中惟禘嘗爲大其
它二祭則禮差省矣易曰東鄰殺牛不如西鄰之禴祭
又曰孚乃利用禴先儒以禴爲祭之薄者蓋禴而不行
禘禮者也中庸稱武王周公之達孝先言春秋修其祖
廟後言禘嘗之義則春禘秋嘗固周制矣而以爲夏殷
之制其不然乎說中庸者或以禘爲三年大祭證以祭
義祭統郊特牲諸篇之文知其爲時祭無疑
閏月說
先王之正時也&KR1755;端於始舉正於中歸餘於終所謂歸
餘者謂有餘日則歸之於終積而爲閏非歲終之謂也
何以言之春秋經傳書閏月者九襄九年閏月杜氏謂
門五日之訛其餘八閏惟成十七年閏月昭二十二年
閏月傳文上有十二月其在歲終無疑(襄二十八年經書十有二月甲)
(寅天王崩乙未楚子昭卒何休云乙未與甲寅相去四十二日蓋閏月也但經傳無明文何以意推之今不取)
若文六年閏月不告朔傳在冬十一月之後則未知其
在十一月與十二月與僖七年閏月惠王崩哀五年閏
月葬齊景公哀十五年閏月渾良夫與太子入經傳皆
上有冬字則未知其在十月與十一月與十二月與文
元年閏在三月昭二十年閏月殺宣姜傳文上有八月
下有十月故孔氏以爲閏在八月後此兩閏不在歲終
傳有明文也然則春秋何以譏閏三月曰漢志文公元
年閏餘十三閏當在十一月後而在三月故傳曰非禮
此據三統歴言之也杜預云於法閏當在僖公末年誤
於今年置閏此據長歴言之也漢志謂失之前杜氏謂
失之後兩說不同要非以其不在歲終而譏之也然則
秦漢何以書後九月曰此秦法非古法也秦法應置閏
者置之歲末漢初猶因之蓋傅會左氏歸餘於終之文
而失之者也謂爲秦法有徵乎曰漢人固言之矣續漢
志延光二年尚書令忠上奏謂漢祖受命因秦之紀十
月爲年首閏常在歲後不稽先代違於帝典是也
古同音假借說
漢人言讀若者皆文字假借之例不特寓其音幷可通
其字卽以說文言之讀若許詩不與我戍許春秋之
許田許男許沖上書闕下不必从邑从無也&KR2085;讀若薊
禮記封黃帝之後於薊漢書地理志有薊縣不必从邑
从契也璹讀若淑爾雅璋大八寸謂之琡卽淑之譌不
必从玉从壽也珣讀若宣爾雅璧大六寸謂之宣不必
从玉从旬也赹讀若煢詩獨行煢煢不必从走从勻也
䞳讀若匐詩匍匐救之誕實匍匐不必从走从䞳也丮
讀若戟春秋傳公戟其手不必作丮也檷讀若柅易繫
於金柅不必改爲檷也勼讀若鳩書方鳩僝功不必改
爲勼也慴讀若疉詩莫不震疉不必改爲慴也奡讀若
傲書無若丹朱傲不必改爲奡也橾讀若藪攷工記以
其圍之阞捎其藪不必改爲橾也讀若僕孟子僕僕
爾亟拜不必改爲也讀若闌漢書闌入字不必改
爲也妿讀若阿史記阿保字不必改爲妿也讀若
愆今經典辠䇂字皆作愆剏讀若創今經典剏業字皆
作創亼讀若集今經典亼合字皆作集羍讀若達今詩
正作達䍿讀若皇今周禮正作皇翇讀若紱今周禮作
帗帗與紱亦同也芮讀若汭詩芮鞠之卽韓詩作汭是
芮汭通也瞿讀若句春秋鸜鵒說文作鴝鵒是瞿句通
也雁讀若鴈今經典雁鴈亦通用也說文又有云讀與
某同者如讀與蔑同今尙書席正作蔑字嵒讀與
聶同今春秋嵒北正作聶字卟讀與稽同今尚書卟疑
正作稽字雀讀與爵同&KR3372;讀與施同今經典鳥雀字多
用爵&KR3372;字皆用施讀與隱同孟子莊子皆有隱几
字不作以是推之許氏書所云讀若云讀與同皆古
書假借之例假其音幷假其義音同而義亦隨之非後
世譬況爲音者可同日而語也近時尊信說文者知分
别部居之不可雜欲取經典正文悉改而從許氏之體
是又未諭許君通假之例矣
古今方音說
古今之方音不相遠也定母之仄聲北人讀如端母則
詩麟之定定之方中殿天子之邦其濫觴也斷有徒管
都管二切檮有倒音鈍與頓通訂本徒鼎切而今譌爲
丁定切非端定之合乎羣母之仄聲北人讀如見母則
詩叔善射忌良士瞿瞿是也卷有拳音厥有橛音其有
基音非見羣之合乎澄母之仄聲北人讀如知母古書
中與仲通著卽箸字又有張略直略二切非知澄之合
乎竝母之仄聲北人讀如邦母春秋紀子帛卽紀子伯
吳越春秋帛喜卽伯嚭尚書於變或作於卞比有必&KR1755;
毗至二切背有補妹蒲昧二切敗有北邁薄邁二切非
邦竝之合乎從母之仄聲北人讀如精母則詩其車旣
載禮虛坐盡後是也穧有子計在詣二切漸有慈染子
廉二切踐讀如翦曾讀如層非精從之合乎定母之平
聲北人讀如透母則詩蠶月條桑始之矣子之湯兮湯
讀如蕩徹彼桑土土讀如杜佛書國土淨土皆讀杜音
他有駝音墮有妥音非透定之合乎竝母之平聲北人
讀如滂母史記抱之山中抱卽抛字番有婆潘二音吳
人呼髀爲髈非滂竝之合乎從母之平聲北人讀如淸
母則古書造次從容之類又不一而足也
納音說
六十甲子納音所屬五行沈存中筆談陶九成輟耕錄
皆箸其說然所引者僅唐以後之書又多傅會難信予
蓄疑有年適讀抱朴子云按玉策記及開名經皆以五
音六屬知人年命之所在子午屬庚卯酉屬已寅申屬
戊丑未屬辛辰戌屬丙己亥屬丁一言得之者宮與土
也三言得之者徵與火也五言得之者羽與水也七言
得之者商與金也九言得之者角與木也玉策記開名
經乃漢魏人所撰始知納音果是古法而所謂一言三
言五言七言九言得之者猶未曉其何義丁酉冬至前
五日偶往婁東舟中攜抱朴內篇反覆思之忽得其解
蓋納音之原實出於納甲納甲者以十干配八卦乾納
甲壬坤納乙癸震長男而納庚㢲長女而納辛坎中男
而納戊離中女而納己艮少男而納丙兌少女而納丁
又以十二支配八卦乾納甲子壬午坤納乙未癸丑震
納庚子午㢲納辛丑未坎納戊寅申離納巳卯酉艮納
丙辰戌兌納丁巳亥京君明干令升之徒用以說易春
秋傳周史筮陳敬仲得觀之否知其當代姜姓有國先
儒謂六四辛未未爲羊㢲爲長女故曰姜則布干支於
八卦古法已有之矣納音者又以六十甲子配五音三
元運轉還相爲宮而實以震㢲坎離艮兌六子所納之
干支爲本五音始於宮宮者土音也庚子庚午辛丑辛
未戊寅戊申已卯已酉丙辰丙戌丁巳丁亥乃六子所
納之干支故爲五聲之元於行屬土於音屬宮所謂一
言得之者也戊子戊午己丑已未丙寅丙申丁卯丁酉
甲辰甲戌乙巳乙亥於行屬火於音屬徵戊至庚已至
辛丙至戊丁至己甲至丙乙至丁相隔各三位故曰三
言得之也丙子丙午丁丑丁未甲寅甲申乙卯乙酉壬
辰壬戌癸巳癸亥於行屬水於音屬羽丙至庚丁至辛
甲至戊乙至巳壬至丙癸至丁相隔各五位故曰五言
得之也甲子甲午乙丑乙未壬寅壬申癸卯癸酉庚辰
庚戌辛巳辛亥於行屬金於音屬商甲至庚乙至辛壬
至戊癸至巳庚至丙辛至丁相隔各七位故曰七言得
之也壬子壬午癸丑癸未庚寅庚申辛卯辛酉戊辰戊
戌己巳己亥於行屬木於音屬角壬至庚癸至辛庚至
戊辛至巳戊至丙巳至丁相隔各九位故曰九言得之
也土之音至微火水則稍有音矣金木則音漸著矣土
一火二水三金四木五此五音由微而著之序也數始
於一言一言者宮也土音也乃以爲音母隔八位而復
得本母三八二十有四而嬗於金以商爲母金嬗於火
以徵爲母火嬗於水以羽爲母水嬗於木以角爲母其
相生遞轉之序皆與宮音同凡六十甲子再終百有二
十而復於始還相爲宮循環無耑要皆本於納甲而用
六子不用乾坤猶之八卦方位以震兌坎離居四正而
乾坤退居無事之地也沈存中所推娶妻生子隔八相
生之說蓋已略見一斑而未明乎立法之原意謂數必
自甲子始不知其實始於庚子午也於易蠱之彖曰先
甲後甲㢲之五曰先庚後庚甲者納甲之始庚者納音
之始也誰謂納音非古法哉若陶九成所引諸說支離
穿鑿不合於古儒者所不道也
星命說
中丞汪公稼門今年五十有八公生於乾隆癸亥月甲
寅日己巳時癸酉術者言現行申運申寅巳相刑又直
庚申歲恐不利公雖不信而未免見諸吟詠郵筒遠寄
予因憶庚辰春與朱石君先生同事禮闈石君好談命
詢子八字予辭之曰頃新安友言現行巳運巳爲祿堂
又犯三刑來年辛巳必無幸矣石君曰八字當論大局
刑衝未足爲病足下不久當遷官斷無意外慮也巳而
果如石君言今忽忽又四十年三刑之不驗子旣親試
之矣願公之勿介意也昔吕才祿命篇但論年月李虛
中輩始論日時較之古法爲密然以四海之大生齒日
䋣而八字之變不過五十一萬八千四百則年月日時
之相同者多矣八字同而智愚貴賤必有大不同者豈
子平膠固之術所能前知而槩論乎由月起運其理本
屬難信就令可信亦當以十年爲一運謂一字管五年
者術家孟浪之談也公於戊運旣利而戊申納音亦土
也歲直庚申土金相生何不利之有聖賢知命而又能
立命故不爲禍福所動公誠內省不疚出其所學以仁
夀斯民享大年膺多福固分內事耳子平淺術本不足
道卽以其術推之亦無不利故書以復公願公之勿介
意也
晦之字說
吾弟大昭更其字曰晦之請予爲之說且告曰古之爲
字所以表德也人之材質剛柔靜躁不能無偏善學者
能救其偏而復於中名之於字也亦然有以相承爲義
者由之字路啟之字開是也有以相反爲義者哆之字
斂黑之字晳是也唐宋大儒如昌黎考亭之字皆若慊
然不自足於其名而欲斂退以藏其用者古人之不務
夸如此今吾名大昭而字以宏士吾懼其近於夸也故
更之予曰甚矣晦之之善學也學以明天下之理天下
之理有所知必有所不知因其所知而及其所不知雖
晦明也強其所不知以爲知久之遂以爲無不知雖明
晦也揚子雲之擬易論語王介甫之新經義字說皆以
古聖賢自待矣後之人亦嘗許之否乎夫一人一家之
書豈足以盡天下之理而欲強天下之人從已自信愈
堅而其蔽愈甚向之所夸者適足以滋謗爾易曰豐其
蔀日中見斗豐之卦內明外動恃一已之智以爲天下
莫已若而動而多悔人所共見已莫之見焉此未知用
晦之義也晦之勉乎哉有晝無夜百物奚以生有朔無
晦歲功奚以成有作無息人心奚以寧水自以爲無滓
而泥沙點之鏡自以爲無欺而塵埃掩之勿逐物而汶
汶勿墮行於冥冥亟返吾樸善藏爾名晦之曰有是哉
請述以爲座右之銘
潛研堂女集卷三門人袁廷檮校字
潛硏堂詩續集卷三
嘉定錢大昕
門神
凜凜萬夫雄㫄求審象同蕭曹刀筆進褒鄂畫圖工粗
識宮牆富兼收鎖鑰功阿家翁可作(側箇切)鎮日但癡聾
巳作宣明面全無叔寶肝東關元有耦左戶亦高官要
路矜通籍終年免素餐傍人籬下穩未覺仕途難
紙上功名易街頭鼓吹新休官愁及臘到任便行春保
障才非細樞機地自親翻嗤門外漢神武挂冠人
落度衣冠古崢嶸面目畱四門唐博士萬戶漢通矦剝
啄徒相苦推敲不自由蕭生徒伉直碌碌抱關流
題施荃漁三臺于役圖
冰井蒼涼銅爵墜漳河依舊流澎濞西陵疑冢杳難尋
猶指荒臺話吉利(魏武帝小名吉利)建安人物聚鄴中應劉陳
阮文爭雄季龍區區蛙人井海鷗日玩惟澂公河邊羖
䍽亦健者金鳳崇光卅丈跨當時漫戀石室居只今空
剩興和瓦往事茫茫覆局棋騷人經過輙畱詩涉獵史
傳聊復爾要以吐出胷中奇武安僊令本詩伯作吏漳
濱耐緐劇短後能騎冀北駒長篇欲刻韓陵石太行西
來紫翠橫馬頭雲霧相送迎邢洺相衛方罫列過眼陳
迹增詩情我亦安陽數來往閉置車中徒悵惘羨君豪
氣雄萬夫快馬西風乍脫鞅偶披圖畫追㫺游風塵彈
指歲月遒雪中鴻爪宛在眼靑山如浪入漳州(王荆公句)
次韻鶴谿見寄
別多作惡輙經旬羨爾吟詩筆有神徑鑿𧖟叢全避熟
樣裁魚纈要生新鈔書那惜霜豪秃臨畫聊成雨點皴
見說歸期眞不遠南邨只待素心人
草釐峯
浮空遙見翠芙蓉磴道盤旋上幾重橘社茭田長有歲
春雲秋月若爲容僧寮處處藏深隖邨市家家占一峯
直到草釐最高頂洪濤萬頃盪吾胷
林屋洞
左神洞府守眞官路隔僊凡鑿空難地肺傳聞通水底
天梯或可陟雲端書藏玉字千年閟乳滴珍珠六月寒
懊惱泥深行不得靈蹤畱待後游看
縹緲峯
天風浩浩卷秋濤四顧方知地最高目送三州分鼎足
手捫列嶂佀兒曹舟船來往輕浮芥竹樹周圍細擢毛
山上日晴山下雨山靈許我此游遨
包山寺
一寺中藏縹緲間門臨㵎水響潺湲客來問㳒元非俗
人到看山暫作閒松影入雲彌自&KR1728;竹陰障月不教刪
會昌石刻依然在百徧摩挲未忍還
龍渚
洞庭龍渚夙曾聞斗入湖心一朵雲怪石嶙峋排作隊
驚濤衝齧皺多紋天陰或有黿鼍護地迴應容鸛鶴羣
西望&KR3361;壇山幾疉風煙離合杳難分
石公
林屋諸峯秀尤奇是石公濤聲來枕上山腳插波中突
兀皆人立雕鏨或鬼工臨流羨翁媼相對與賓同
橫塘
碧水澹如油橫塘八月秋䋞魚收細碎浴鴨任沈浮紅
蓼花垂粟靑蔆角中鈎具區三萬頃泛宅亦風流
游慧聚寺用張祜韻
山勢孤偏聳湖光遠可吞塔穨全禿頂樹伐不畱根誰
道千年刹今如半郭邨西峯仍秀絶一綫啟天門
筱飲造一船于湖上顏曰自度航製極精雅卽
用其韻
批風抺月自由身穩住湖心一隻䑳書畫久知倪瓚富
食鮭誰道庾郞貧獻嘲且任無名子行樂終歸我輩人
載酒拍浮日來往頭銜同署葛天民
手著書成巳等身卻收蹤迹付輕䑳壺中日月眞容醉
畫裏田園未患貧白眼不妨看俗客靑山只合著閒人
露荷珠綴天然景可有新詞繼澤民
詠史
君不見申屠起蹶張不讀一字書檄呼弄臣伏階下免
冠頓首血出俱博山世儒宗不譚溫室樹董公婉孌肯
幸臨迎謁車前久延佇平津六十擢上苐淮南視之若
兒戲丞相蔡矦人主師貌如老嫗無鬚眉五鹿嶽嶽能
講易印纍綬若黨牢石尙方不斷佞臣頭買田問舍求
肥牛給事小史本遲頓後來乃以經術進監臨自盜租
千鍾當時經明卻少雙經亦不必明策亦不須射愚儒
但可居鄣閒大將從來出跨下吁嗟乎士風沮喪秦坑
餘稷嗣面諛非丈夫解冠溺中踞洗罵草怪高皇不喜
儒
游三茅觀同王方川邵二雲陸筱飲作
香火三茅舊樓臺七寶傳牒存丞相押額賜紹興年題
字苔全蝕穨垣鼠欲穿洪厓相挹袂眞有列僊緣
梅市
巫山出外市門前誰識監門有列僊不是冥鴻辭弋者
龔生那免天天年
岳忠武墓
唾手燕雲願力堅長城何忍一朝捐小邦誓表和親日
大將圜扉絶命年雪窖生還虚壯志金陀論定剩遺編
君王自戀餘杭樂不獨文臣解&KR0738;錢
宗陽宮(卽宋德壽故址)
㝛世漫傳錢具美今生巳勝李從嘉金爐一觸知天意
此座當歸蓺祖家
恬憺希夷性自然高居德壽儼神僊中年便釋蒼生擔
安富尊榮又卅年
越王臺
廿載陰謀國士參臥薪采蕺想難堪背城尙有五千楯
奉匜可憐一介男鹿走異時眞算失狐埋當日太言甘
南陽七術都堪試何事藏弓理未諳
齋西老梅一株盛開
雪後梅初放牆陰枝自橫色香全在澹人境兩俱淸獨
樂宋司馬長年商老彭和羹非我事&KR1728;骨自天成
析薪謠
伐木析作薪盡日聲所所可惜棟梁材斧斤不赦汝
炊薪利在燥析薪利在濕薪濕火不然薪燥刃難入
析薪刃不傷要在尋其理庖丁解牛方聞之蒙莊子
析薪日有程多寡量汝力貪多力不任欲速竟何得
假榻郡齋偶成四首柬石公太守
僊居眞箇佀蓬萊碧磴層層眼界開南鎮數峯排闥至
東谿幾派入城來靑松都學王蒙畫奇石疑經懶瓚堆
恰稱風流賢太守詩題側理紙千枚
越州城内八芙蓉獨占玲瓏苐一峯紺塔當前尖佀筆
靑山回抱矯如龍茂林修竹應猶㫺玉室金堂或可逢
(許邁遺王右軍書自山陰南至臨安多有金堂玉室僊人芝艸)階下石泉淸㪅白酌來
試點建茶濃
高閣崢嶸邈草追嘉名猶記自微之風雲指顧仍千里
(秦少游蓬萊閣詩席上指顧風雲生)金翠橫斜想㫺時(張伯玉詩人在月中金翠橫)訪
古久迷希銑碣(康希銑碑顏魯公撰幷書舊在府治廳壁今不存)述懷祇剩篤
齋詩(松風閣故址有明太守湯公紹恩述懷詩自署篤齋而不名)翠微不憚經行徧
或有鴻都漢刻遺(洪文惠公守越日以所藏漢石經&KR0714;字翻刻蓬萊閣上)
雲霞四面翠屛張雪後春風入座涼瑞室擬營何子季
丹經欲受賀知章平生濟勝非無具此度尋詩不猒忙
便合烏篷呼小艇若邪谿水縠紋光
顯寧庿(俗稱上城隍庿)
龐公有遺庿來訪臥龍西剖竹功堪紀披榛迹未迷爐
存文懿款(殿前銅香爐明萬歴中鑄有東閣大學士朱賡名)額認顯寧題千載
牆隍古椒漿父老攜
登望海亭
孤亭直上與雲平北望蒼茫接大瀛曉岫參差堆眾皺
春田衍沃散千枰休譚霸越吞吳迹大有奇莊逸許情
(孫嗣蘭亭會詩望巖懷逸許臨流想奇莊)石簣棲神無恙否詰朝便請入山
行
鑑湖
賀公善吳語兩命登近列一夢游鈞天翻然謝朝謁黃
冠返故居遂得不死訣供奉詩酒僊司戶書畫絶天台
與夜郞流離淚空咽誰能洞先幾惟公全晚節賣藥戲
人閒鴻爪試泥雪如鑑一曲湖于今水猶活
禹庿二十四韻
天改傳賢局人成幹父名羽淵終有後石紐記初生道
與勳華大躬仍節儉幷二渠能股引四載半泥行手障
江河漢身經岱華衡蛇龍三舍避&KR1469;秸萬夫耕土任金
銀貢心忘黼冕榮重瞳歸大寶肆覲到陽城盡日卑宮
坐終朝諫鼓鳴鉤鈐頭自戴參漏耳偏明石訝元妃剖
觴辭帝女擎九疇曾載錫一沐亦頻㪅玉帛諸方會珠
魚厥棐迎以休羣作頌不伐本無爭越嶠攀黃屋稽山
寄葛繃堲周難返葬化益未陪塋學步巫如見深耘鳥
有情汪&KR0621;魂尙讋鐘鐸響猶淸庿食垂千載神功在八
紘雖經履癸暴詎改建寅正泣罪當年淚分陰後學程
風雲長擁護軫蓋想平成古壁岣嶁字空庭竹箭萌偏
枯容髣髴試聽慕歌聲
石公以過南鎮詩索和卽次韻
雪後春山氣倍澂逶迤五馬度連塍職方苐一揚州鎮
文命千秋會計陵梅逗疏花香細細艸抽新甲碧層層
使君守土修禋事不比王猷興偶乘
雲林寺借秋閣
山水閒何闊登臨洵有情踏雲知腳健冒雨倍神淸梵
字蠅頭細(宋咸平中西域進貝葉經今藏谷中)茶芽雀舌萌團蒲容小住
仿彿記前生
讀棋譜偶成
一蓺矜夸甚紛紛舊譜評古人嗟不作豎子偶成名巫
訝壺邱死醫逢扁鵲生倘非三日臥索靖亦平平
雨後抵麒麟門
六代緐華地重城指顧閒雲封靈谷寺雨失覆舟山入
夏衣猶袷中年髩巳斑秦淮淸淺水曾㷖舊朱顏
誌公像
杖挑鏡鑷語無倫誰識風塵有至人卻怪名心猶未斷
蚤將身後付王筠
贈澹懷相國
山水昇州秀于公有夙緣門開天印對樓迥石城連桃
李栽培久農桑勸課專江南與江北卅載沐恩偏
地控三江遠天教一佛臨活人傳祕術練事本虚心
赤舄巡初徧靑油暑不侵今朝齊額手果沃相公霖
淸曠西園地公餘習靜良圖書參制作花木燮陰陽壽
世心無量尊生道有方區區矜獨樂應笑午橋莊
公子承家訓靑雲快著鞭學從經術進文久蓺林傳門
苐兼科苐同年最少年詩人例工部新製蚤朝篇
題嚴子進春江送弟圖
罷聽對牀雨忽乘喚渡船從師江外厺執手桺陰邊大
被何辭冷贏金未是賢東南見孔雀草忘脊令篇
臺城詠古
傳檄襄陽意氣雄金甌彈指便成空騎兵何意爲天子
掘尾偏能縛老公揖盜開門元自取講經升座太無功
捨身未了先償劫回首臺城一夢中
蔣忠烈庿
十決蛇矛逐賊忙黃沙埋骨路茫茫匹夫強死猶能厲
志士成仁自不亾可笑狂王虚出盪尙餘野父走祈禳
猘兒枉作江山主俎豆翻輸一尉長
卞忠貞庿
誰能廷尉望山頭塵起元規不自收獨有一門萃忠孝
堪嗤舉國尙風流裹創轉戰心如鐵正色平生氣帶秋
麈尾犢車充九錫巖巖得佀侍中不
劉越王庿
八公山色自嶙峋烈士從來在壽春獨障淮南猶苦戰
可憐江左巳稱臣帳前輿疾咨嗟久詔下追封爵秩新
如此教忠宐共勸裒中禪詔又何人
曹武惠祠
荆湖戰艦又凌波臥榻其如鼾睡何三世將家仍有後
一城生聚幸無它只言敕幹江南事草話親提左手戈
仕宦幾人誇使相好官不過得錢多
衛國忠肅公祠
文豹畱皮死爲名金陵風憲只空城鳳凰臺下有奇計
朱雀桁頭無援兵精爽依然李德裕英靈長傍下忠貞
靑陽亦是河西彥江北江南一樣情(史稱唐兀者皆西夏人也元時呼夏)
(人爲唐兀歹)
始興王墓碑歌
始興王民之爹荆楚思公淚常墮始興王宗之英孜孜
爲善梁閒平三橋鳳度功初成大封同氣華鄂榮惟王
最小乃英特分陜蚤領江陵兵寇恂河内立根本王尊
東郡親荷畚嘉禾九穗生邴洲共羨循良出宗衮阿六
&KR0738;錢標紫黃師行洛口犇傽偟若使始興作元帥何至
巾幗遺蕭孃黃城邨前朔風緊一枝玉樹悲先隕豐碑
屓贔尙宛然不到園林作石筍貝生筆札徐公文斑駮
依稀月掩雲金石未收德甫錄坵墟難認故王墳咫尺
安成碑亦在摩挲没字徒心痗不如審定此千言付與
高齋學士采(予審定可識者千三百餘字)
暜生泉歌爲陶悔軒方伯賦(瞻園石井闌有宋人隸書暜生泉三)
(字㫄刻淳熙丙午邵永堅建亦隸書)
文登方伯癖好事示我淳熙井闌字星移物換六百秋
刻畫分明波磔僃名園地偏行汲少寒泉不受人閒滓
䌄短從它抱甕回波澂怕惹臙脂膩今年旱暵眾泉枯
獨自涓涓流不匱澆花煑茗冽且甘壓倒名泉品廿四
(盛仲交記城内外泉二十四各爲贊名曰金陵泉品)仲交好奇曾未收若譜羣芳
失蘭蕙神錐穎脫待處囊始信閒中裕經濟古心一旦
遇賞音井養皆歸使君賜公㫺鑿井上艾城山下出泉
流澎濞淸白從來大吏心灌輸要令斯民利暜生之語
豈徒然佀爲我公紀善治休羨南陽鞠水僊仍畱東井
甘泉記(方伯在平定爲嘉山書院諸生鑿井以供爨有東井品泉圖)
寄蔡丹徒蛟門
湖海詩名鮑謝間鳴琴劇縣識淸顏才高正要盤根試
心遠還同姑射閒人道循聲追兩漢天教詞客領三山
幕中況有朱齡石手荅圅書力未孱
慕堂同年六十寄詩壽之卽用其自壽韻
人生不如意十常居八九予齒奪之角斯理本莊叜屈
指素心交得天公獨厚學古性所耽登苐遇亦偶官不
必金張卿寺回翔久家不必朱頓畱賓樽有酒名不必
許郭坦白信下走學不必洛閩檢身無大咎夫惟寡所
營是以易爲守廉泉讓水閒浮邱洪厓後持梁刺齒肥
鄙哉蔡澤壽
憶登進士科座主共歐九推排廿載餘各成黃面叜我
懶人所憎君獨與我厚多生香火緣相逢或非偶一別
五春秋樵斧爛應久君今周甲子朋輩想攜酒路阻聊
寄詩頓首牛馬走讀書德日休占易履无咎靑山亭午
游黃庭中夜守方朔詎非僊蘇瓌況有後從此到百齡
五度詩以壽
送傅雨窗明府還南豐
縹緲僊鳬厺草追丹楓黃菊暮秋時兒童爭識神明宰
父老扶看德政碑理縣傅𡵨元有譜送行錢起可無詩
旴江一水三千里颿引淸風自練祁
江寧城外作
艸屈金鉤綠意新平橋碧水尙粼粼天公也念民無褐
三九居然佀小春
東陽盧府君庿(祀南唐盧絳)
海石填難滿家山破不收未褒僊琕節翻快酈商讐賣
犢身難贖傳芭祀略酬雲鬟相配食或是玉眞流
題隨園雅集圖
蓱池竹里&KR1793;川同如此園林屬寓公偶爾數人成小集
德星指點聚江東
才名蚤歲玉堂傳穩臥山中又卅年手撫陶潛琴一隻
算來得趣在無絃
鍾乳金釵膽太豩十眉往往學春山如何不仿西園例
添箇紅帬翠竹閒
背郭依山只數椽紅渠冉冉篠娟娟洛陽不乏名園記
誰佀蘭成一賦傳
渤海相國輓詩二首
星&KR0621;一夕掩中台望斷沙隄竟不回萬眾輟春爲起社
九重雪涕念調梅身如砥柱功能立心是菩提福大來
半壁東南兼保障忍看處處召棠栽
恬矦純謹秺矦忠養福多于長厚中將相時來須重望
功名論定要全終上池草效靈蘭藥遠道空回翣桺風
校士鍾山碑尙在諸生墮淚想無窮
牌灣記所見
春風火迫到山家麥穗離離竹逬芽樵子斫薪挑入市
擔頭各插碧桃花
悼陳翠月(姑蘇女子能詩爲武夫妾抑鬱而死)
飛花落溷怪春風靈藥難醫㝛命窮心拔卷施惟有死
淚枯蠟炬那能紅聰明准折生前福恩怨分明悟後空
自古才人多侘傺男兒亦號可憐蟲
午首山觀辟支佛塔
牛首古天闕初日射金牓卅年未身到南望徒心賞久
要詎可忘亟宐蠟屐兩春風若招人艸綠巳如繦言訪
古招提果得大方廣梵唄寂無聲時有鈴語響丹梯陟
崚嶒紺宇倚虚敞長江樹杪流羣峯煙際朗由來佛窟
宅自然厺塵坱目窮飛鳥外身到輕霞上山靈方待
幸灑掃出官帑樹色與谿光都含太平象時淸地益佳
心閒氣逾爽于焉共登臨且以寄澹蕩卻尋辟支迦洞
口不盈丈夾苧像宛然只欠碧紗幌所嗟保大碑妙迹
埋叢莽覺性自妙明無來亦無往休生執著心聊作安
穩想庶可見文殊恭敬一合掌
游靈谷寺
五里松陰合三义石徑微客情和水澹詩思趁花飛是
處聞天籟何心拾地肥寶公應許我趺坐暫忘機
登翠微亭
偶訪淸涼寺重登縹緲亭檐端容鳥入樹杪見舟停煙
送遙邨碧山來隔岸靑都忘城市鬧鐘唄靜中聽
隨園鐙詞
怪來千鵲噪連朝果有詩僊折簡招院院燒鐙全不夜
小春天氣當元宵
檀板新歌試幾番觀鐙齊上曲闌干天公佀助詩人興
半夜無風又不寒
珊瑚紅襯白琉璃此是人閒苐一奇山上重樓樓下水
一枝鐙作兩三枝
星光鐙影幻邪眞彈指俄成百億身波面撒勻珠萬斛
祇應忙煞弄珠人
掣電犇霆變幻工漫空百道挂長虹華嚴樓閣登時見
只在機關一綫中
萬點流星替月行殷雷山外響匉訇主人身住光明頂
不羨東華簇火城
絶艷驚才錦繡腸玲瓏點綴卽文章尋常鐙火休相比
李杜光&KR0621;萬丈長
十分色相百分杯眼福人生得幾回不枉金陵三載住
小倉山館看鐙來
湯婆子
鄕以溫柔好時當冷澹親火攻元下策水懦頗宐人恰
稱衰翁伴須防少婦嗔熱腸誰佀汝樸被頓生春
題李義山詩
楮葉成來不見收桺枝挽得且銷憂紛紛牛李干何事
身是忘機一海鷗
區區門戶校炎涼紈袴郞君太薄腸綠水芙蓉任南北
此心初不負彭陽
玉山碧瓦語淸腴畱枕窺簾事有無百寶流蘇隨處挂
不應全是爲令狐
郢書燕說解難眞各道探驪頷下珍不識玉谿生可作
知音端的屬何人
舟行
順水颿輕舟安行當臥游嚏嫌人道我夢悟蝶爲周遠
嶂招將至孤雲挽不畱吳歌聽隔舫月子㷖儂愁
多病
肉緩增秦痔精枯歎宋聾百年身過半多病藥無功戴
笠嫌詩&KR0888;燒車任學窮生憎門有客喚我白鬚翁
游茅山
生無僊骨有僊緣眞到華陽古洞天木落山疑施澹赭
巖深雲佀擘重緜道人教煑靑精飯童子同尋丹竈泉
半夜松濤聲撼戶三層閣上自安眠
神僊得者自茅君口訣傳畱幾派分那有眞人須玉印
(世傳茅君玉印驗其文云九老僊都君印乃宋徽宗刻以賜道士劉混康者其文九疉非漢篆也)別無
要道在靈文誰來入室唯明月聊可怡情只白雲上界
何難淸淨理三官攷事太紛紛
三峯迤邐翠屛張福地從來占此鄕俛視蔣山爲後輩
遠招灊嶽作同行路無毒獸宐營宅艸有靈根可製方
傳說元君曾下降道門洙泗在華陽
過常州不見馮康齋畱寄(康齋時署常守)
巳作三秋別難逢一晌緣官齋仍咫尺舊雨欠纏緜直
榦茶山樹淸流惠麓泉偶舒經濟手便有頌聲傳
淮北行帳喜晤王副都蘭泉因懷吳舍人竹嶼
曹中允習庵幷追感趙少卿損之張舍人策時
用昌黎郾城夜會聯句韻
今日樂草樂素交聚列幕結歡連吳語記里近魯柝鳴
盛執憲秩逾高歸田宅久泊半年別又幷三影坐復作
大昕顏髩各巳蒼精力詎遽弱稍畱僕屢㪅入座客非
惡鳴盛夙同白雪歌晚重黃金諾幸遇大有亨均受中
孚爵大昕憶子㫺從戎彼醜方螫蠚庿謨運龍韜軍
府開麟閣鳴盛谿深見墮鳶樹枯少依鵲慷慨贊六奇
荏苒經八礿大昕儒衣抱壯膽短鞚攀叢薄艸檄筆如
飛馳書墨未涸鳴盛平蠻韋碑遜諭蜀馬文怍溫禺血
釁鼓貳負頭繫鑰大昕露布修期工凱歌仲宣若負弩
長吏迎咋舌小夫卻鳴盛頭鵝大宴排孔雀高冠著家
慶慰北堂朋樽邀南郭大昕不圖鄒枚流乃具孫吳略
行程志朱波方語紀邛筰鳴盛九遷榮不次三司望有
鑠鄴矦標僊骨房相解禪縛大昕嗜書還蠧蟫游山仍
健玃名下信無虚寵受翻如愕鳴盛請急卜靑烏營兆
翔白鶴惠均鈴下騶賀謝門前雀大昕獨于車笠交不
改苔岑託襟擬漢上題戲效鄱陽虐鳴盛文心共硏覃
經義互礲䥘淸言微乎微麤飯嚼復嚼大昕肯爲翕翕
熱宛爾韡韡鄂名譽重錢劉先後忘王駱鳴盛子仍入
臺省我自親釣繳離別乍乖張意味恍痎瘧大昕惟有
裒中札不憚手頻削今春詔時巡扈蹕事有恪鳴
盛靈囿物禽魚帳殿包林壑省耕課敷菑望歲占豐穫
大昕舉趾勉于耜薅荼利其鎛解澤何汪洋㢲風被寥
廓鳴盛隄邊桺眼吐波際燕梢掠熙臺快共登陽和來
有腳大昕攷禮㪅陳詩觀方爲求瘼從臣盡才俊之子
尤灑落鳴盛迎鑾欣隨班握手情猶昨黃色上天庭
淸姿㷖鏡箔大昕遂初忽思潁撫景溯入洛同簪曲江
花齊聽圜橋鐸鳴盛師門誇桃李蓺苑奉丹艧蓬山余
先登薇垣子繼躍大昕湛露恩濃濃條冰銜㟧㟧出處
漸殊塗撰述俱盈橐鳴盛追維識面初壇場幾輩拓流
光疾箭激舊事驚夢噩大昕吳融劇風流曹唐方落魄
趙嘏句淸新張祐居索漠鳴盛當杯歌必和拔劒地欲
斫校戶中聖賢及鋒試千草大昕亭&KR0738;春風和池想滄
浪鑿賞奇恆亹亹攻短每諤諤鳴盛拍肩誼纏緜掉臂
氣揮霍松陵集成編月泉社踐約大昕乳虎堪食牛老
羆寧憚貉妙契入斲輪精思期斂鍔鳴盛蓱梗悵分攜
鷹隼遂騰搏給札賦上林翻階咏紅藥大昕楩楠匠石
&KR0679;騏驥孫陽絡次苐升雲霄顯融謝藜藿鳴盛升沈閱
河沙聚散換歲籥紛紛異軌躅寂寂鮮諧謔大昕吳子
本豪華金盡太落寞遠覓束脩羊恨乏點砂藥鳴盛中
允久聲名雅奏調鐘䥬米罄方朔囊牀空孟光蒻大昕
秦游苦無車薊飲腴少臄淸階漫回翔遠道愁落檴鳴
盛何由鉢再敲安得枰對著武邱七尺筇鄧尉一雙屩
大昕前塵成泡影幻化感蛇蠖春露敗芳蘭秋霜失鷙
鶚鳴盛趙卿賦西征辭家甚歡噱一朝馬革裹萬里碧
血灼大昕張矦學中隱依人相勸酢空傷睎薤露竟虚
憶蓴酪鳴盛歎逝隔山邱恨別罷合醵惟子衢歴亨于
今弩滿彍大昕得雋下雙鵰成梟雄六博子來余幸逢
余心子能度鳴盛巢林選半枝飲河饜一勺艸元晝懷
鉛述騷時求彠大昕傳注纂紛綸疏義徧斟酌辨妄搴
童稂訂訛掃秋籜鳴盛攷史水分犀程功火改柞要期
大義申務令稗說格大昕論心正款洽彈指怕離索同
門邈良箴獨學類徒咢鳴盛譚深巳移晷坐久重舉爝
勖哉千古事存液庶遺粕大昕
虎邱寺題壁
易退非關勇傷廉獨占閒鄕情猶未免&KR0738;說虎邱山
題畢秋颿中丞靈巖讀書圖
三閒書閣占高寒香水琴臺秀可餐七十二峯靑不斷
放它檻外作衙官
三萬牙籤縱目勞天教此地住人豪碭山草說峯巒小
不讓終南太華高
靑松窈窕白雲閒高唱眞疑出世間一洗吳宮花艸俗
嘉名新喚讀書山
著述名山業自珍評花品石亦經綸硯池只有涓涓水
散作人閒霖雨春
光福卑猶接雅宐畱題到處短筇支山僧指點紗籠壁
道是中丞得意詩
送王道士朴山游揚州
我&KR0738;隱僊子山棲無世情吹笙王子晉沽酒許宣平詩
好何妨&KR0888;譚深祇覺淸揚州騎鶴地容爾馭風行
潛硏堂詩續集卷三門人黃鐘校字
潛硏堂詩集卷三
嘉定錢大昕
御試賦得指佞艸(五言八韻得忠字)
中天方遠佞小艸亦懷忠匪手偏能指無心乃至公孤
標宐近日勁節詎隨風自欲傾葵效全教滋蔓空根依
階砌畔影射棘槐中賦性嗤蕭艾遭時異梗蓬觸邪神
豸佀紀瑞歲蓂同聖代明良會欽兹勵百工
奉旨特賜舉人授中書舍人紀恩二首
俳優薄技擬枚皋給札金門異數叨五色霏微承
紫誥十年蕉萃媿靑袍登科仍許陪先進通籍何須謁
選曹小艸自來無遠志也蒙&KR0679;采到蓬蒿
趨承行殿謝恩齊冰樣頭銜紙尾題葵藿忽回初
日㷖鷽鳩何分上林棲靑綾被暖中宵擁紅藥花翻入
戶低卻笑杜陵誇獻賦五年纔得尉河西
吳越宫詞
婆畱水淨了無塵腰鼓城堅霸業新握髮殿頭耽午睡
不應翻怒沃湯人
淸歌緩緩惱人懷陌上花飛濕錦鞵一望浮圖如紺碧
不知破費幾金釵
枕來圓木肄勤勞宮嫗司㪅各一遭蜥蜴沿緣油欲竭
君王昨夜飲麻膏
東院釵鈿十二行金櫻的的各含房錦綳貴子生來早
碧眼高僧獻玉羊
新添侍女直嚴㪅靑絹輕幬夢未成曲宴胡琴纔弄罷
牆陰微度彈丸聲
擲筆波心膽氣麤匆匆除夕失歡娛當時應悔輕題句
一軸鍾馗擊鬼圖
帳前銀鹿弄羣兒嬪御翩翩窈窕姿獨有才人吳漢月
練衣淺澹道&KR0724;時
麗春院子夜沈沈樂部㪅番奏雅吟怪底佛堂鐘梵歇
好催新月譜新音
龍蕊千金購海南眞妃稽首供精藍山僧不遇波斯客
一笑唐捐日本簪
一彈指頃願心微佛髻旋螺出禁闈多謝君王親合十
插天金塔㮄黃妃
王次山先生輓詩
西臺眞御史東觀舊詞臣賦艸凌雲筆車埋當道輪平
生尙風義傲骨獨嶙峋辛苦遺孤在誰爲分宅人
掌夢巫陽杳催人鬼伯侵訃來猶恐誤悲極不成吟寥
亮山陽笛摧&KR0714;爨下琴半生知已感淒斷竟難禁
呈沈歸愚先生
通籍淸華紫籞深乞身歸老解朝簪文章巨手唐燕許
山水前盟漢向禽綸閣容臺譚故事赤城黃海入新吟
年開九秩身猶健獨樂依然戀闕心
舊宅靈巖十笏安天畱耆碩領詩壇(御賜詩壇耆碩四大字)高承
沆瀣中霄露獨掣鯨魚大海瀾供奉拾遺光燄在椒園
竹里嘯歌寬集成不用求元晏帝製鴻文在簡端
絲竹東山閱歲時白頭重話主恩私遂初久巳辭中
禁淸俸猶煩給度支層閣靜聽松籟遠平泉細譜藥苗
滋五湖煙水明于鏡好鑒蒼蒼海鶴姿
五月
五月秧鍼綠兼旬雨澤稀甌窶乾欲坼布榖暮空飛米
價頻年長田園生計非老農占甲子辛苦候荆扉
邵伯湖
澤國微茫長綠蕪薄游蹤跡感羈孤疏鐘夜火盂城驛
官桺長隄邵伯湖往日漂流悲鴈戶祇今邨落足漁租
波光面面淸于鏡得佀沙鷗穩㝛無
寄内
徐淑偏工病潘仁未定居艱難千里別迢遞八行書巳
負餔糜約能禁愁髩疏相思應最苦酒醒夢回初
題翁霽堂徵君秋林覓句圖
四序天平分最好惟三秋秋高氣迥望不極滿林淸籟
鳴&KR3538;&KR3538;遙岑明滅碧無數楓相經霜點紅樹仿彿江南
黃葉時煙邨漁舍斜陽暮中有詩翁臞而淸扶藜散步
探雲扃山空人靜參眞悟無心得句如天成劃然蘇門
鸞鳳嘯千巖萬壑音泠泠君不見柴桑陶徵士采菊東
籬插䋣蕊地偏心遠日夕佳吟向南山蒼翠裏君不見
吳興桺使君淸詩五字妙入神寒砧北渚蘋洲晩隴首
西風木葉聞先生吟卷媕羣雅標格古今足比亞拄頰
長歌得意初定知十手爭傳寫憶昨相逢吳會閒問奇
載酒每忘還疏鐘夜訪楓橋寺蠟屐朝看林屋山甘羅
城邊同作客話雨西窗樂晨夕天末鄉心白露深河干
官桺寒煙碧示我小幀一尺餘吳&KR0724;渲染卻蕭疏分明
淸逸倪迂畫貌出吟詩孟浩圖年來我亦因詩&KR0888;滿眼
秋山重回首只合從君汗漫游欲向林閒掇三秀
憶内
薄寒疏雨睡瞢騰忽憶年時別緒增一幅水精簾未捲
遠山濃綠畫眉曾
方池䓿萏葉田田斗帳溫黁應未眠別整雲鬟香霧裏
月明涼浸夜飛蟬
輕衫彈畫折枝疏屈戌終朝掩玉除一翦微風梳髩影
滿庭河桺納涼餘
無心繡佛說禪那雨過閒階長綠莎屈指刀環知幾日
澹雲淸漏落秋河
參橫斗轉夜闌千自試麋丸墨未乾爲寄新詩裁錦字
中央四角幾番看
匆匆書劒枉飄零水驛山程次第經君上高樓休望遠
銷魂官桺短長亭
辛未七夕用李義山韻
搖落天涯感別離幾番屈指數歸期懷人江上參橫後
聽雨㪅闌夢郅時西北浮雲秋望遠東南孔雀夜飛遲
那堪客裏逢佳節草怪安仁髩有絲
淮陰釣臺
淮陰未遇日遺跡此河干洵有眞王相曾登大將壇藏
弓鐘室恨捲雪釣臺寒輸與嚴陵客忘機把竹竿
淮安弔褚不華
我登韓信城平野莽無際極目古戰場浩然足長喟鳴
呼至正年劇盜起如蝟衛公來石樓孤城手扞蔽指掌
悉兵形分壘扼地勢白簡飛風霜總戎爲短氣鐵頭援
巳孤靑軍氛㪅熾鼓衰落日低矢盡空弮銳破賊滅賀
蘭嗟哉志不遂蒼茫大將星中宵竟隕地長淮怒浪高
豐沛浮雲逝招魂厺何之麥飯無陳祭不見淸水塘穹
碑負屓贔(謂余忠宣)誰爲立專祠我將告具位(元史稱軍興死事之臣以)
(不華與余闕爲第一)
東軒相國七十壽詩
久登黃閣領簪紳後樂先憂在一身門第膏腴唐宰相
經筵啟沃宋儒臣骨淸眞有僊曹分事練還勝年少人
七十杖朝仍古制天畱大老展經綸
星軺銜命出台階歴試勳名邁等儕畫戟森嚴兼使
相金隄鞏固定河淮行其無事休民力告厥成功慰
聖懷今日生申歌介雅東南老稚頌聲皆
淸口
黃河如奔雷驚濤走沆漭長隄束兩崖鬱怒激危響淮
陰地勢卑河身出其上三秋水稽天有識心惚怳淸口
受全淮洪源故深廣瀦水以刷沙議自印川昉築堰塞
尾閭不惜糜内帑倂力趨一門驚湍瀉萬丈浩浩雲梯
關二瀆相摩盪稍紓南顧憂且以助轉餉迄今讀遺書
擘畫若指掌成跡詒後人喟然起遐仰
淸河道中
淸晨北渡河破浪長風駛峭颿若飛鳥瞥眼無停晷撥
棹指中河邨落正邐迤依依垂桺䋣隱隱炊煙起居人
傍遙隄柴門臨水涘鄰近八九家一閙成小市趁虚賣
魚蝦沿邨散雞豕地瘠少桑麻民貧戒浮侈瀕河彫攰
餘安堵&KR1044;足喜來牟方有秋年豐未可恃努力護長隄
勿使蟻穴毀哀哀諸鴈戶忍令數轉徙
中河
東南歲轉漕海運道久廢長淮泝流上黃河路迢遞中
經呂梁洪洶湧浩無際冒險非長策各各獻大計鑿渠
泇溝始開道皂河繼我朝靳中丞持節江淮澨周歴審
地脈慷慨闢浮議渺瀰駱馬湖泉源納千派引之使南
行築隄以扞衛峩峩大艑來峭颿趁風利破浪不須時
截流占旣濟㝛預逮下邳百丈銜尾至水驛經三千魯
齊洎幽薊遂令運租船踏浪若平地朅來溯遺蹤波光
正容裔想像經濟才倜儻竟誰嗣前陳(瑄)與後宋(禮)鼎
峙&KR1044;無愧敢告載筆臣采入河渠志
邳州
百里彈丸地傳聞古下邳孤城奚仲國衰艸石崇碑入
市魚蝦賤瀕河波浪危船頭靑數點山色隱修眉
與周西隒孝廉分賦漢陵得長陵茂陵
金刀天啟入咸京扶義居然長者名三尺獨提游子劒
一杯險啜若翁羹&KR0621;山雲起蛇先斷垓下歌&KR0714;狗巳烹
誰道英雄多嫚易也能輟洗謝狂生
寶帳珠簾甲乙陳樓居縹緲切星辰浪傳阿母來靑鳥
卻喜奇童對白麐鑿空徧通㫄國節舞文幾積後來薪
長門枉買相如賦不記當時金屋人
元史襍詩
一介相邀泛淥醽角張未許嫁娉婷南鴻一夜驚飛厺
枉信人閒有白翎
鐵券金符異代書艱難王業未寧居班朱泥水渾流在
草忘君臣信誓初
凌兢&KR0888;馬各銜枚&KR1489;䍽蹏皮誓不回傳語乃蠻諸部長
綂軍盇喚可敦來
兀朱加葉總名邦大將征西金鼓摐百里沈檀香霧遠
軍門曉受算灘降
名王西北翦圭桐萬里神京封事通站赤星馳三百日
計程未到大安宮
歲賜平分五戶絲荅兒海子浸玻璃冊妃尙主承新旨
忘卻揮刀蹋岸時
金章螭紐僃藩臣甥舅姬姜肺附親歲歲江南分戶鈔
一時望闕拜溫綸
軍門獻策氣無前百戰勳名露布宣白馬朱纓朝突陣
霸州元帥破丹延
金沙灘險瀉灣澴飛度爭趨龍首關六詔一時分郡縣
軍威先巳震烏蠻
微茫國語乍宣初關紐翻來屈曲餘傳是㳒王新製字
詞頭休進畏吾書
雪山六月未流澌九渡河源度馬時終古乘槎誇漢使
幾人曾到朵甘思
乃顏故地水瀠洄漁戶千絲舉網纔進得巨魚剛九尾
無人知向肇州來
窮海淹畱歲月徂風高霜落鴈飛孤金明池上彎弧客
曾見纍臣繫帛無
灑馬年年祀禮成葡萄細乳革囊盛如何太祝升神座
偸喚先朝帝后名
眞珠簾柙自重重織錦花紋肖御容擁護還憑龍象力
影堂人定聽鳴鐘
正殿朝儀集九賓兩宮竝御肅楓宸誰傳珠絡天家詔
別有跏趺上坐人
梵書白繖影團欒儀鳳雲和樂未闌游徧紅門城内外
官家親御綵樓看
金甕珠衣寵錫新退衙夜宴酒千巡花枝瞥眼渾如夢
空作鴛鴦會上人
名鷹文豹賜頻仍一字眞王封邑增七寶玉書鐫上輔
頭銜未換嶭禪稱
殿中㝛衛早承恩侍直還教近至尊宣喚内庭催博進
衣香輕涴餅茶痕
冰茶聯句
我讀桑苧經載稽忠惠劄大昕活泉半杓煎細茗一旗
狹吳志鴻江心汲中泠雨前焙淸霅大昕碾磨競八閩
薑鹽哂三峽志鴻冰茶昉何年濫觴誌某甲大昕土窖
啟及時凌人供未乏志鴻腹堅紋乍裂頭綱芽新掐大
昕取彼明月光配以驚雷莢志鴻一片玉斵初百過湯
沸恰水火適旣濟炎涼變一霎大昕雀舌凍欲含蟹眼
浮漸壓志鴻甌倩樵靑擎椀任玉川呷大昕肺熱渴思
消齒冷酒徒狎志鴻兩腋散松風六角抛紈箑大昕火
宅生晨涼妙諦參梵夾志鴻吾儕嵇阮儔脫略忘巾帢
西山拄笏看東華染塵插大昕花影亞檐牙波紋漾簾
柙志鴻譚高屈雕龍香熏浮睡鴨大昕滿貯玉壺淸小
試竹爐㳒炎歊稍破除褦襶謝款洽志鴻寒泉浸瓜犀
涼飇扇莆萐大昕手弄月團香心盟白水歃志鴻鬭茗
會有期強韻好重押大昕
移寓
客居燕臺兩寒暑有佀澤雉游樊籠虎坊菜市三易寓
厺住蹤跡風轉蓬我生倚著詎定在雪泥指爪隨虚空
重陽風雨倏又過借車攜具何匆匆書籤藥裹手摒擋
邨夫子態與我同枳籬周遮當硯北繩牀曲彔安牆東
舍後老槐恰兩本經秋樹影猶蘢葱芻尼定巢久不厺
侵曉輭語枝頭工主人兀坐風簾捲苦吟竊比寒號蟲
褚生季野吾執友(褚鶴侶舍人與予同寓)論文說賦相磨礲同心
竝命蛩負蟨容厀共此一畝宮化城暫生安穩想底事
落託悲途窮直沽紫蟹味不惡淶易淸釀時復中明朝
好約高陽侶醉鄉竟厺從無功
兩頭纖纖詩
兩頭纖纖𧖟繭絲半白半黑楸枰棋腷腷膊膊春冰凘
磊磊落落亂石堆
兩頭纖纖指南鍼半白半黑沙際禽腷腷膊膊落葉音
磊磊落落松柏心
山行
落葉風初定疏林艸未芟晴雲深洞擘返㷖亂山銜僧
院靑蓮漏人家白木鑱避喧宐小住便覺隔塵凡
靑龍橋
崎嶇卵石路延緣鴈齒平橋望渺然十里長隄虹影落
一灣淺碧縠紋圓午窗翠袖調笙地夜柵靑帘鬭酒天
想像故園眞在眼沿流只少橛頭船
香山月夜
來靑軒外月迥出碧雲端穆穆金波滿遲遲玉漏&KR0714;疏
鐘諸界靜落葉萬山寒憐爾南飛鴈棲枝尙未安
靜宐園直廬卽事
別苑西郊外山腰蠟屐登重湖鏡面闊遠嶂黛眉層襆
被周廬近判花細字能小春風候暖幽㵎未凝冰
晝轉松濤響宵分月氣涼格詩閒索句品字細焚香吏
隱眞難判林泉此不忘上方塔鈴語淸韻落回廊
贈金鐘越孝廉
澆愁十榼佀淋灰絶妙詞成大雅材風雪長安吟思在
蹇驢重向灞橋來
三隱高大剩舊蹤家山作達是誰儂酒徒尙有吳郞在
(謂杉亭舍人)共話桑根點黛濃
菜把多承地主恩圍爐輭腳共寒溫淸言擁鼻相酬和
也勝投書光範門(鍾越寓東墅太史邸)
送江蔗畦明府之官湖湘
天末郵籤幾十程銅章綠髩吏人迎山如宋迪圖中好
花到潘仁縣裏明疏簟棋聲簾乍捲匡牀琴響月初生
平沙遠浦無窮思贏得詩篇風格淸
題諸艸廬贊善高松對論圖
古松在庭隅孤榦恰疑(入聲)立凜然歲寒姿霜皮圍四十
盤回鶴騰空蜿蜒龍出蟄入夜濤淙淙巡檐風飁飁其
根漱寒泉井渫可用汲相傳尙書第(項襄毅忠故宅)老屋松陰
箿嘉蔭垂至今計年百有&KR1920;先生此卜居七錄盈藤笈
懷鉛仰屋梁謝客閉戶㧀窗前支離叜相於若素習空
齋寂無人虯髯儼對揖閒來折一枝聊代麈尾執妙義
忘言筌何用多咠咠㫺聞柴桑翁盤桓落景入眞逸居
華陽樓閣三層葺杜陵四小株圓陰如覆笠東岡種百
枚雨過亦戢戢懷抱今古同淸標誰能及伊予蒲桺材
龍門仰岦岌松高比如何可許阮生集
題曹夫人玉映樓詩集(字荇賓黃星槎孝廉之配也)
薇露傳來絶妙詞松煤澹寫㪅多姿風流詩格誰能佀
陳窈辛蕭王邵之
窗閒芳艸長于帶樓上靑山曲佀眉(集中句)想見含豪風
幔底竹陰翠袖暮寒時
題王琴德三泖漁莊圖
㫺游三泖秋正暮涼波十里浮吳艭中流塔影插天半
突兀如建蓮花幢蒼茫葭薍望不極半篙淨綠流淙淙
漁人此時齊結網蜻蛉一葉張栙䉶編箄挾&KR2320;繫笭箵
扣舷樂甚歌無腔斜風細雨波不起時聽野寺疏鐘撞
前塵十載寄夢寐此意耿耿誰能降王郞湖海一奇士
潛夫作論驚愚憃淸詞雅材追百五勁筆直擬龍文扛
風塵侘傺不得意便欲采藥尋老龐故園況在長泖上
三閒老屋開虚窗維摩十笏厪容厀恰喜面面當晴江
漁兄漁弟還往熟籬根那復驚花尨有時一棹乘興厺
繫纜好在枯楊椿背篷圓笠自攜取得雋往往窺魚矼
寂滅齒冷饒舌徒詀諵誰與讚誦禪月老至今靈蹟傳
琅圅王郞山水有奇癖平生嗜好殊酸鹹永嘉作客大
快意躡屐未要人扶攙初尋靈巖入古寺方丈四面圍
松杉探奇濟勝興不巳健步上下同麏麙大龍湫忽落
吾手懸流倒瀉衝空嵌有若白虹挂天半駿馬下坂脫
轡銜投梭激箭轉車轂霏絲卷絮堆球瑊勻圓萬顆撒
璣琲連緜一幅垂旒縿廣陵觀濤駴雷雨洞庭張樂鳴
韶咸匡廬天都恨未見其餘下視皆卑凡津梁疲甚一
憩足耳畔但覺音渢渢泠然淸寒沁肺腑那惜霑濕靑
蕉衫朅來燕市幾寒暑前塵瞥眼如驚颿閒提畫幀出
示我息壤有約神明監幼輿祇合置邱壑客兒最&KR0738;窮
磛碞忘歸亭子堪小住黃精細斸攜長鑱西來大意參
慧業生天成佛毋譏䜛它年後游紀歲月題名重擬常
苗&KR2421;(小龍湫有常鼎苗振題名)
送翟晴江同年還杭州
翟君逸才眞希有往往新詩敵雙井閉門日夕耽苦吟
百鍊還同金出礦鵰鶚高秋獨控摶驊驑天際能馳騁
朅來長安初會面數載神交喜合倂曲江隄桺共探春
夜雨檐花同說餅一朝過我便分手片葉歸颿拏舴艋
誅茅好在屋三閒負郭恰贏田十頃但尋沙戸相逢迎
恥向朱門工造請家園風景況不俗處處菰蔆襍蒲荇
南屛踏花手榔栗西谿釣雪腰笭箵江湖小集自足傳
那羨頭銜署臺省人生所貴在適意避俗快如㗋脫骾
君今還山追禽尙我亦夙志慕張邴何時過訪揚嘉橋
主客圖成淸話永
聖駕東巡恭謁祖陵禮成恭紀
在鎬王居壯于豳祖澤貽迪光緜舊德繼序頌今兹
汭泦周原膴枌楡漢社基遂修時邁典重舉上陵儀
六校鳴騶從干屯控鶴隨桺邊回玉輦楡塞駐金支
納款通疏勒傾心逮月氏谷蠡泥首拜頡利捧觴辭鑿
齒雕題侶前歌後舞時短簫朱鷺曲槃木白狼詩敖漢
峯回互伊松水渺瀰星隨行幄動月傍列營移石鼓
岐陽碣河宗漆澤陲天低圍大幕野曠建長麾怯嶭呼
鷹掣云都試馬騎艾蘭虞候職舍茇夏官司長白連雲
峻升中望祀宐高山彼作矣列聖乃康之四七貞符
叶三千佐命姿㵎瀍宅新邑皋應度宏規原庿松楸
古橋山霜露思玉衣神宛在綃帳儉如斯祕殿藏
宗祏豐碑拓色絲戊辰烝祭歲丁巳戒賓期嚴具當
軒設鳴鐘進食遲東廂奏安世太祝告蕃禧莅政黃
金墄班朝赤羽旗九賓瞻北極五位拱南離視膳君
王孝承歡聖母慈推恩眞不匱錫類總無私禮樂
神人洽隆平福祿綏慶成宐獻頌額手上彤墀
送吳挹楓
落託將歸客牢愁送別時臨岐猶款款揮手尙遲遲著
錄晁公武評詩敖器之西沽後夜月應㷖兩相思
題同年范蘅洲比部詩卷
籍甚才名范德機篋中秀句近來稀月泉社裏如相識
奪取隃麋百笏歸
家園好在賀家湖萬壑千巖入畫圖譜就竹枝翻古調
不教輕薄類吳歈
翼匡師伏有功臣經笥便便洵絶倫剩有格詩如束箰
還將慧業傲文人
竹蒙詩格最淸奇(謂穀原比部)比舍聯吟樂不支歴下弇山
詞客盡風流重見白雲司
題杜太守(甲)相馬圖
世閒何者眞驊驑九方一厺誰能求驪黃牝牡且草辨
況從骨相論殊尤杜公夙有王濟癖皂莢橋頭回玉勒
估畫常懸韓幹圖吟詩直偪少陵格東郊風日當淸和
平岡沙淺艸滿坡奚奴牽鞚者幾輩五花汗血高嵬峩
一馬昂首意雄傑一馬回身工轉折雙耳晨批隴阪雲
四蹏夜蹴幽幷月掀髯撫掌氣雄哉徑欲乘此游八垓
天生神物信有待坐令沙苑成凡材卽今燕南控大郡
紫綬朱軿肘銀印牧民無改馭朽心不假鞭笞祇靜鎮
甘棠蔽芾邨邨栽行春五馬來山隈兒童驂篠走相告
使君自有雙龍媒
平定準噶爾告捷禮成恭紀一百韻
聖武恢三略皇謨運六奇成功惟獨斷制勝在乘時
蒲海沙重沓葱山路險巇從來稱倔強自古厪羈縻耆
定先猷遠威稜祖烈垂洗兵斡難水飲馬术居湄繼
序思皇考宣靈憺赫曦電矛明煜煜鐵騎騁騤騤解
䋞邀寬典包蒙廓聖規煙銷光祿塞戍撤拂雲祠望
氣旄頭暗交争蝸角岐控弦多不靖鳴鏑競相持遂有
瓜分勢眞成瓦解危五原齊納款百部各陳詞贊謁呼
韓服朝正突利隨龍顏瞻咫尺鴈序列逶迤食葚鴞
音革遷喬鸎羽&KR1044;感恩咸蹈舞效力願驅馳枕席過師
穩山川聚米知阽危情正迫待拯踵方跂天意誠多助
宸衷決在兹非常承庿算定識破羣疑鵝鸛堂堂陣
蛟蛇正正旗身璋諮典瑞竹矢問工倕燕頷元無匹龍
驤本不羈材官揮黑矟都尉夾長鉟鄉導諸當戶前茅
左谷蠡指撝驅阿跌籌策用烏黎獻歲旃蒙紀中星鶉
火移初消鹽澤凍漸解雪山凘兩路分鑣進曾峯八阻
冞桺垂靑冉冉艸長碧猗猗鼓角從天下旌旄帀地麾
儲胥雲晝護敇勒曲宵吹斥&KR1380;風無警飛芻士不疲懸
梯緣崱屴拔幟出厜㕒聞說王師至還如化雨𩅰市皆
安帟幕農自樂耕䎩羌女供華鬘傖童和竹枝官茶嘗
蠟面挏酒醉醇醨風定時聞柝沙平可畫錐受降來款
款慕德舞僛僛自是欽威信奚煩剖質劑投戈胥帖伏
折箠足鞭笞巴罕峯回互伊犂水渺瀰長驅猶破竹飛
渡自浮箄壯士爭探穴&KR0714;兵盡倒旇何曾遺矢鏃底事
缺銶錡空幕巢烏樂求林班馬悲兔投徒趯趯鹿走漫
伎伎五技眞窮矣三軍果赫斯金牙擒賀魯赤谷縛昆
彌豨突逃無地鯨奔氣巳衰渠魁施械杻苞蘗逮妻兒
厺疾眞能盡除&KR0714;靡有遺三年鬼方伐六月太原師在
㫺猶夸大于今況倍蓰氛霾澂絶徼掃蕩滌纖疵一月
聞三捷崇朝達九逵摧枯堪比佀壓卵信如之寮寀羣
加額君王屢頷頤如神歸睿算用命在戎綏異數
施何渥酬庸賞不訾大勳惟豫順至德㪅謙撝保泰恒
兢業承乾益儆咨明禋荅蒼昊毖祀展黃祇列聖神
靈祐重光基緒丕孫謀念詒厥祖武庶繩其弓劒
橋陵鞏球刀手澤詒戊辰書祝冊丁巳卜神蓍琴撫空
桑響巵當宥坐攲告成陳汋賚述德溯豐&KR1122;重廣尊
親義還明教孝思大安崇懿號長樂晉純禧鸞詔
頒三殿鴻恩溥八夤康衢頻擊壤編戶慶含飴振旅軍
容壯遄歸士氣怡山莊親駐輦曲宴各揚觶饌出紅
螺椀湯擎白雪瓷芳醪浮鑿落捄匕載畱犁上將橐鞬
服名王熊豹姿需雲占宴樂兌澤布含孳紫徼通千障
黃圖拓四維版章連漆齒正朔被長黃赤雙環極璣
衡六合儀土圭測分寸句股算豪釐豎亥東西步羲和
昏旦推廣輪窮道里準望定高卑銅柱銘勳地橋門飲
至期摩厓鐫篆籒勒石負躨跜倬彼瞻雲漢昭兹拓色
絲湯盤孔鼎作金檢玉符基天錫仁兼勇神符軒與羲
六韜歸掌握萬里中機宐方略璇圖炳編摹柱史爲高
文垂誓誥鉅筆染淋漓王會陳䋣露昆侖貢織皮上林
栽苜蓿大予舞侏&KR0867;鴻業昌而熾明堂坐以治鐃歌擬
朱鷺願侑萬年巵
潛研堂詩集卷三門人黃鐘校字
