潛研堂文集卷十六
嘉定錢大昕
辨
太陰太歲辨
漢初人多以太陰紀歲亦曰歲陰閼逢等十名攝提格
等十二名古人本從太陰得名淮南云太陰元始建於
甲寅故以攝提格居首漢太初改元詔云復得閼逢攝
提格之歲蓋以太陰表歲也而下文卽云太歲在子是
太陰自太陰太歲自太歲詔書未嘗幷而爲一也太史
公書載歴術甲子篇起太初元年閼逢攝提格盡七十
六年而止皆以太陰紀歲或疑爲褚少孫所補卽果出
於少孫亦是元成間人身在郞署必非妄說是西京猶
用太陰紀歲矣劉子駿造三統術云欲知太歲以六十
除積次餘不盈者數從丙子起則是以丙子爲肇端自
太極上元至太初元年復得丙子與武帝詔太歲在子
之文相應一術不當有兩元故不別立求太陰法乃後
人但以太歲紀歲不復知有太陰漢書天文志承史公
之文而改歲陰爲太歲由是歲陰太歲幷爲一事而不
知其有大不可通者其言曰太陰在寅曰攝提格歲星
正月晨出東方石氏曰在斗牽牛甘氏在建星婺女太
初歴在營室東壁云云兼存三家之學驟讀之似無可
議及細攷之則石氏與天官書同甘氏小有出入太初
則常差兩次其故何歟史公以太陰紀歲其言歲陰在
寅者太歲實在子故歲星以天正十一月出斗牽牛(卽丑)
(宮星紀之次)其月斗建子賈公彥所云子上有太歲也太初
以太歲紀歲太歲在寅則歲星在娵訾矣(寅與亥合)當以斗
建寅之月晨出營室東壁所謂歲星與日常應太歲月
建而見也同一攝提格也一爲太陰(卽歲陰)一爲太歲相
差兩辰同一正月也一爲建子一爲建寅相差亦兩次
夫亦冰炭之不相入矣志家亦知其難通乃強爲之說
曰星有贏縮各錄所見曾不思歲星每歲行一次卽有
贏縮不過數度甘石異同可以贏縮解之若太初之與
甘石立法本殊何容幷爲一談春秋傳云歲棄其次而
旅於明年之次此星有贏縮之說也烏有歲在星紀而
淫於娵訾之口者乎此志或云馬續所作非孟堅之文
要其昧於太歲太陰之辨貽誤後賢則志家不得辭其
咎矣張揖晉灼諸人又在馬續之後承譌襲謬仞太陰
爲太歲又何怪焉或曰太陰紀歲太歲超辰之法東漢
已廢而不用子何爲齗齗於此予應之曰推步之學古
疏而今密謂古法必可行於今者非也謂古無此法者
亦非也井田封建後世萬不能行豈可謂三代以前無
此制哉予恐讀淮南太史公者之不得其解而詳攷之
知其誤自漢志始因書以諗同志者
秦四十郡辨
言有出於古人而未可信者非古人之不足信也古人
之前尙有古人前之古人無此言而後之古人言之我
從其前者而已矣秦四十郡之說昉於晉書晉書爲唐
初人所作自今日而溯唐初亦謂之古人要其去秦漢
遠矣太史公書秦始皇二十六年分天下爲三十六郡
未嘗實指爲某某郡也班孟堅地理志列漢郡國百有
三又於各郡國下詳言其沿革其非漢置者或云秦置
或云故秦某郡或云秦郡幷之正合三十六之數是孟
堅所說卽始皇所分之三十六郡也志末又總言之云
本秦京師爲內史分天下作三十六郡漢興以其地太
大稍復開置又立諸侯王國武帝開廣三邊故自高帝
增二十六文景各六武帝二十八昭帝一迄於孝平凡
郡國一百三以秦三十六郡合之高文景武昭所增置
正得百有三是秦三十六郡之外更無它郡安得有四
十郡哉司馬彪郡國志本沿東觀舊文亦云漢書地理
志承秦三十六郡後稍分析至於孝平凡郡國百三蓋
自後漢至晉史家俱不言秦有四十郡也許叔重說文
應劭風俗通高誘淮南子注皇甫謐帝王世紀述秦郡
皆云三十六諸人博學治聞豈有不讀史記者使南海
三郡果在三十六郡之外何故舍多而稱少故知西晉
以前本無四十郡之說自裴駰誤解史記以略取陸梁
地在分郡之後遂別而異之其注三十六郡與漢志同
者三十三別取內史鄣郡黔中三郡以當之而秦遂有
三十九郡矣晉志又增入閩中一郡合爲四十嗣後精
於地理如杜君卿王應麟胡三省輩皆莫能辨四十郡
之目遂深入人肺腑牢不可破矣地理之志莫古於孟
堅亦莫精於孟堅不信孟堅而信房喬敬播諸人吾未
見其可也卽泝而上之肇自裴駰駰亦劉宋人也豈轉
古於孟堅哉或曰子言古人有前後之殊信矣太史公
在孟堅之前乃始皇紀分天下爲三十六郡在二十六
年而略取陸梁地爲桂林象郡南海則在三十三年是
三郡固在三十六郡之外矣信漢書而不信史記未見
其信古也予應之曰讀古人書當尋其條貫未可執單
詞以爲口實史公紀事皆言其大者始皇二十六年秦
初幷天下丞相綰請封諸子李斯言封諸侯不便遂廢
封建之制諸郡置守尉監皆領於天子此秦變古之一
大端故特於是年書分天下爲三十六郡猶言廢封建
爲郡縣耳言三十六郡則統乎天下矣非謂三十六郡
盡置於是年也卽以此紀證之始皇卽位之初秦巳幷
巴蜀漢中置南郡矣北收上郡以東有河東太原上黨
郡東至滎陽滅二周置三川郡矣其五年又置東郡矣
十七年又置潁川郡矣二十五年又置會稽郡矣此諸
郡者皆在裴駰所舉三十六郡之數子不疑前文之重
沓而獨疑後文之預數所謂知其一未知其二者也始
皇自謂以水德王數以六爲紀郡名三十六蓋取六自
乘之數若四十郡則漢人無言之者無徵之言置之弗
聽可矣或又曰史記東越列傳秦已幷天下以其地爲
閩中郡閩中爲始皇置史公有明文而漢志不載豈非
班氏之漏予應之曰南越傳亦云秦已幷天下略定楊
越置南海桂林象郡以謫徙民與越雜處十三歲其云
十三歲者自二十五年滅楚之後數之也閩中與南海
三郡皆置於王翦定百越之時但其初雖有郡名仍令
其君長治之如後世羈縻州之類其後尉屠睢擊南越
殺其君長始置官吏比於內地而閩中則仍無諸與搖
治之是以不在三十六郡之數非班史有遺漏也或又
曰漢志鄣郡不言高帝置此可爲秦置之證予應之曰
漢志丹陽郡故鄣郡不云故秦鄣郡則非秦置可知志
凡稱故者皆據漢初而言如故齊故趙故梁故楚故淮
南竝漢初封國也泗水國云故東海郡與此文正同東
海郡旣高帝置則鄣郡亦必漢置矣此三難者舉不足
以申四十郡之說而世猶以其出於晉志不敢輒議夫
晉志之誤亦多矣漢志郡國百三而誤以爲百十有一
續漢志郡國百五而誤以爲百八東晉僑立州郡未嘗
有南字宋永初詔書始加而晉志襲沈約之文弗能攷
正近事且猶踳譌況能溯秦漢而補孟堅之闕乎吾故
曰言四十郡甚難而實非也言三十六郡甚易而實是
也讀史記者當以孟堅書解之而母惑乎裴駰之單辭
可矣
衞文公非宣姜子辨
予讀左氏傳及詩序竊怪衞公子頑烝于宣姜中冓之
言醜不可道而文公中興賢主乃其所生何與福善禍
淫之理相刺謬乃爾也夫春秋之世諸矦夫人失行者
多矣初未有君薨之後公然舉子者宣姜雖不淑儼然
小君也而輒私舉三子二女若是其多乎就令有之則
衛之臣民方且痛心疾首不齒諸公族顧於國滅之後
同心推戴以爲君此豈近於人情且其時齊桓爲霸主
杖義封衞衞豈無它公子而必擁姦生之子而立之杖
義者當不爲也及讀班氏古今人表云戴公黔牟子文
公戴公弟而后向者之疑始釋蓋衞人惡惠公之䜛殺
太子又惡宣姜淫亂故逐惠而立黔牟惠雖以齊襄之
援返國而衞之臣民不服也(此意本衛世家)懿公旣滅遂歸心
於黔牟之子黔牟在位八年本無失德立其子民必安
之矣史記衞世家以戴公文公爲黔牟弟昭伯頑之子
而不書其烝淫事較之左氏爲長然讀鶉之奔奔詩頑
之惡自不能掩衛人惡頑甚矣豈肯立其子而事之愚
謂班氏之說必有所本舍左而從漢表可也
李之才邵堯夫問答辨
聖人之道至切近而可循後人舍其易知易從者而求
諸幽深元遠之間故其說支離而難信予讀東都事略
載李之才邵堯夫問答事而有疑焉其言曰堯夫讀書
蘇門百泉之上之才自造其廬問之曰子何所學堯夫
曰爲科舉進取之學曰科舉之外有義理之學子知之
乎曰未也願受教曰義理之外有物理之學子知之乎
曰未也願受教曰物理之外有性命之學子知之乎曰
未也願受教於是從之才傳其學夫性命之學有出於
義理之外者乎天下之理一而已自天言之謂之命自
人言之謂之性而性卽理也窮理斯可以觀物區物理
與義理而二之而謂物理之學轉高出於義理之上有
是理乎中庸言性之書也曰天命之謂性率性之謂道
修道之謂教道也者不可須臾離也可離非道也故曰
道不遠人凡離乎人而言物離乎理而言性命者非吾
所謂道也吾意後之欲尊堯夫之學者強爲之說失其
本眞使斯言果出於之才而堯夫果傳之才之學則亦
異乎吾所聞矣
攷
秦三十六郡攷
秦三十六郡之名當以漢書地理志爲據自裴駰誤解
史記别南海桂林象郡於三十六之外而晉志因有四
十郡之說紛紛補湊似是實非今依漢志列其名目如
左
漢志稱秦置者二十有七
河東郡太原郡
上黨郡東郡
潁川郡南陽郡
南郡九江郡
鉅鹿郡齊郡
琅邪郡會稽郡
漢中郡蜀郡
巴郡隴西郡
北地郡上郡
雲中郡鴈門郡
代郡上谷郡
漁陽郡右北平郡
遼西郡遼東郡
南海郡
稱秦郡者一
長沙郡(漢爲國)
稱故秦某郡者八
三川郡(漢更名河南郡)泗水郡(漢更名沛郡)
九原郡(漢更名五原郡)桂林郡(漢更名鬱林郡)
象郡(漢更名日南郡)邯鄲郡(漢爲趙國)
碭郡(漢爲梁國)薛郡(漢爲魯國)
以上共三十六郡志云秦置者謂因其名不改
者也云秦郡者因其郡名而立爲國者也云故
秦某郡者因其地而改其名者也此外無稱秦
者
讀古人書須識其義例此志首云漢興承秦制
度故述郡名斷自秦始如雲中代上谷漁陽右
北平遼西遼東諸郡以匈奴傳攷之乃戰國燕
趙所置也而志皆云秦置蓋以秦之三十六郡
爲斷非與彼傳相矛盾也
三十六郡之名皆據始皇時若二世改元以後
豪傑竝起復稱六國分置列郡多有出於三十
六郡之外者不久仍復幷省故班志略而不言
如吳郡之類是也亦有漢興仍其名者則歸之
高帝置此尊漢之詞也凡稱故秦者皆據始皇
三十六郡其稱故齊故趙故梁故楚者皆據漢
初封國非戰國之秦齊趙梁楚也
漢百三郡國攷
自秦始皇廢封建分天下爲三十六郡盡領於天子有
郡無國者凡十三歲及二世嗣立而陳涉起事豪傑響
應仍復六國之名各自分立郡縣非復秦三十六郡之
舊矣漢旣幷天下懲秦之弊大封齊趙燕代吳楚淮南
梁淮陽長沙諸國其時天子自領者厪三河內史等十
五郡而諸矦王國亦各有所領之郡志所載高帝置郡
二十六其十之八皆屬於王國者也故其時國大而郡
小及景帝懲吳楚七國之強稍裁抑宗室卽皇子受封
不過一郡之地武帝用主父偃之策令諸王得分其地
封子弟爲矦矦國皆別屬漢郡不領於王國而王國日
益削弱故其時郡大而國小志所載皆據元始版籍故
先郡而國次之卽梁楚趙淮陽國名仍舊而疆域之廣
狹前後懸殊以它郡國沿革及諸王傳參攷之其大略
猶可攷也漢郡國百有三實因秦三十六郡而分析之
武帝開拓三邊增置漸多於舊其後稍復省罷今稽其
增置之始爲漢郡國攷
秦置三十六郡(見秦三十六郡攷)
高帝增二十六
河內郡汝南郡
江夏郡魏郡
常山郡淸河郡
涿郡渤海郡
平原郡千乘郡
泰山郡東萊郡
東海郡豫章郡
桂陽郡武陵郡
廣漢郡定襄郡
中山郡(後爲國)膠東國
燕國(後爲廣陽國)淮陽國
楚國衡山國(後爲六安國)
內史(武帝爲京兆尹)鄣郡(武帝爲丹陽郡)
文景各六
廬江國(後爲郡)濟南國(後爲郡)
河閒國甾川國
膠西國(後爲高密國)城陽國
以上文帝置(文帝置國凡九衡山膠東高帝嘗置濟北卽高帝所置之泰山郡故)
(不數)
山陽國(後爲郡)北海郡
濟陰國(後爲郡)廣川國(後爲信都國)
濟東國(後爲東平國)江都國(後爲廣陵國)
以上景帝置晉志云景加其四蓋失舉廣川江
都也
武帝二十八
恆農郡陳留郡
臨淮郡零陵郡
犍爲郡越巂郡
益州郡䍧柯郡
武都郡天水郡
武威郡張掖郡
酒泉郡敦煌郡
安定郡西河郡
朔方郡元菟郡
樂浪郡蒼梧郡
交趾郡合浦郡
九眞郡平干國(後爲廣平國)
眞定國泗水國
左馮翊右扶風
案武帝置珠厓儋耳沈黎汶山四郡後廢故不
數
昭帝一
金城郡
問秦之內史在三十六郡之外漢內史何以列
於高帝增郡之數曰秦有郡而無國唯京師置
內史故內史尊而郡卑漢初立諸矦王國俱有
內史與京師官稱相等且王國各有所領之郡
國都則內史治之與郡守權不殊故史記漢興
諸矦王年表載天子自有三河等十五郡幷內
史亦在其內此太史公明文可深信也
問膠東衡山皆項羽所封國不久卽廢其別爲
國實在文帝時乃以充高帝增郡之數恐非其
倫曰高帝剙業之主也項氏代漢驅除故與高
帝同時爲楚項所封者例繫之高帝元年尊王
敬祖之義也其文但云高帝元年爲某國明乎
主命者非高帝也此班氏之義例後人未可輕
議
華嚴四十二字母攷
阿(影)多(端)波(邦)左(精)
那(泥)邏(來)柂(定)婆(竝)
茶(澄)沙(審)嚩(微)哆(端)
也(喩瑟吒)二合(審知)迦(見)娑(心)
麽(明)伽(羣)他(透)社(禪)
鏁(心)柂(定)奢(審)佉(溪)
叉(穿娑多)二合(心端)壤(日)三合(匣來端)
婆(竝)車(穿娑麽)二合(心明訶婆)二合(曉竝)
縒(心)伽(羣)吒(知)拏(孃)
(娑頗)二合(心滂娑迦)二合(心見也娑)二合(喩心室左)二合(審精)
侘(徹)陀(定)
右華嚴字母四十有二其中二合者八三合者一實
止三十三母以僧守溫所定三十六母校之無疑滂
非敷奉淸從邪照牀曉匣十二母而有三定母三心
母兩端母兩竝母兩穿母兩審母兩羣母其三合之
曷攞多出聲爲匣母二合之訶婆出聲爲曉母娑頗
收聲爲滂母二合三合之聲華人所不能辨三十六
母中未之有也二合之母八而以心爲出聲者四審
爲出聲者二心審亦同類也心審之别爲十餘母華
人所不能分而非敷之屬梵音又無之則四十二母
與三十六母之不能強合也明矣攷隋書經籍志自
後漢佛法入於中國又得西域胡書能以十四字貫
一切音文省而義廣謂之婆羅門書然則西域字母
其初只十有四後乃增至四十有二也四十二母本
於婆羅門三十六母則唐人取魏晉以後字書反切
類而别之惟字母之名乃襲華嚴之舊爾四十二母
梵音也三十六母華音也雙聲疉韻天籟之自然知
音者區而別之雖東海西海言語不同而其理可以
共喩然而三十六母兼取南北之音先後有序較之
四十二者實爲過之世謂見溪羣疑之譜出於華嚴
者妄也
嘉靖七子攷
明嘉靖閒濟南李于鱗倡爲詩古文社吾鄕王元美和
之而謝茂秦徐子與梁公實宗子相吳明卿羽翼焉當
時有七才子之稱然于鱗元美集中但有五子篇初未
有七子篇也元美初登進士與李伯承論詩相契及官
刑部與吳峻伯王新甫袁&KR1755;善結詩社猶未與于鱗相
知王李之定交實由伯承介紹焉厥後伯承峻伯諸人
稍散去而茂秦子與公實子相先後入社于鱗乃作五
子篇彼此互有倡和名雖五子實則六人其後明卿入
社元美與之書云欲作廣五子首足下矣繼而茂秦與
于鱗有隙於是更定五子去茂秦而登明卿仍六子也
當明卿入社之始茂秦猶未絕交當時因有七子之目
未幾公實卒而余德甫張肖甫繼入元美謂吟詠流布
人閒或稱七子或稱八子吾曹實未嘗相標㮄也然元
美寄明卿詩云海內居然七子名贈肖甫詩云七子翩
翩共鄴游座中君豈減應劉又云當時七子大名齊誰
似金甌出御題其撰德甫墓誌亦有寘公於七子中之
語又輔國將軍拱樹墓志云余德甫爲尚書比部郎郎
有李攀龍徐中行梁有譽吳國倫宗臣及余世貞者與
德甫相切劘爲古文辭有譽死而得張佳允名藉藉一
時或以比鄴中七子則元美亦自言之蓋自茂秦公實
二人一擯一死遂以德甫肖甫補七子而舉世無知之
者矣伯承峻伯元美入之廣五子之列新甫晚年撰續
通鑑不欲以詩名家&KR1755;善亦無聞焉世所稱者獨七子
而元美之才實高于鱗數倍王元馭云嘉隆之閒與公
結軫而起者皆以公重非能重公朱錫鬯云當日名雖
七子實則一雄此公論之不可揜者也七子之年元美
最少于鱗長元美十二歲子與長九歲公實長七歲明
卿長二歲子相長一歲茂秦齒最長長於元美殆三十
餘歲德甫與于鱗同歲惟肖甫少於元美一歲元美以
萬歴十八年庚寅冬卒年六十有五所謂七子者獨明
卿尙存餘皆物故矣它書謂元美萬歴二十一年卒者
誤
潛研堂文集卷十六門人吳嘉泰校字
