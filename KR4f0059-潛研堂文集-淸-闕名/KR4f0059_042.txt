潛研堂文集卷四十二
嘉定錢大昕
墓志銘一
巡撫福建兵部右侍郞都察院右副都御史前
太子少保協辦大學士刑部尙書莊公墓志銘
上御極之四年
詔以廷試進士撰擬頌聯獻諛非體且啓請託之弊
命大臣集議制策當取通達治體以漢鼂錯董仲舒唐
劉蕡宋蘇軾爲式於是番禺莊公以第一甲第一人登
第讀卷日拆號得公名
天顔喜甚引見授翰林院修撰入直南書房越三
年公弟有信成進士引見公適以起居注官侍直
上顧問公遂得選庶吉士其冬兄弟同請告歸省海內
傳爲盛事假滿還朝遷右春坊右中允進翰林院侍講
遷侍講學士擢光祿寺卿丁資政公憂卽家拜內閣學
士服闋入都遷兵部右侍郞提督江蘇學政轉戸部右
侍郞召還供職尋充江南正考官再視學江蘇卽
除江蘇巡撫莅事六載丁太夫人艱扶櫬南行有
詔擢江南河道總督以居憂未之任坐在蘇日罰贖事
失當逮繫法司論如律
詔特貰罪令護喪還籍後赴軍臺自效方詣謫所中途
卽授湖北巡撫歲餘仍調江蘇巡撫未行復調浙江巡
撫莅事四載復調江蘇加太子少保逾年擢刑部尙書
協辦大學士仍畱辦巡撫事乙酉冬入都供職未幾坐
劾段成功事逮問頌繫半載有餘復授福建巡撫乾隆
三十二年七月二日寢疾終於福州官署享年五十有
五公以文學侍從之臣荷
聖天子深知出膺節鎮誓以淸勤自勵初在江蘇晝接
見僚屬夜治文書或至漏盡不少休癸酉夏秋之交淮
揚諸郡水公親往察勘撫䘏得
旨截漕百廿萬石出帑銀五百萬兩以僃振濟民乃得
蘇乙亥太江南北復以災告公草奏自言奉職無狀數
干天和并陳諸捄荒之策
上皆允行所費內府白金凡千餘萬督率屬吏檢視給
散胥役不得侵漁明年夏民多病疫公首捐俸錢令有
司察民病者予藥死者予槥并檄管内推其法行之湖
北督撫並駐武昌公事往往齟齬公在楚歲餘與總督
碩公和衷共濟始終無間人以爲難及撫浙之始浙西
三郡以風雨蟲傷米價騰踊而江南亦歉商販不至公
奏請動司庫銀三十六萬委官往湖廣採買有
旨命畱湖南漕米十五萬石并碾倉米五萬石運浙糶
濟富戸知楚米將至價不得踊米亦漸出而自冬徂春
米之來自楚者舳艫相望分撥諸郡減直以售歲雖儉
而民不饑矣錢唐江入海之處有三亹曰南大亹曰中
小亹日北大亹乙丑以後水行中亹者十餘年已卯歲
改趨北大亹公承
詔抵海寧閱柴石塘登尖山渡江周遭履勘首以購芻
薪加築土堰添建坦水爲請旣而水勢直齧塘根以預
備得無患又奏復海塘兵專司負薪運土甃石下樁設
守備一員千把外委十二員分界防守省民夫無算海
寧之老鹽倉向以土活沙浮祗立柴塘壬午歲
聖駕南巡議改石塘
命相國劉文正公統勲今相國高公晉與公先往察勘
果以活沙不能立樁
上復親歴隄上指示形勢令修柴塘增坦水加薪價公
承
命鳩工庀材尅期蕆事又用前人竹絡之法編竹爲簍
寔以巨石鱗次櫛比以衛塘根其秋風潮大作石塘間
有崩裂而柴塘獨無恙公之力也是時秋霖之後水漲
久不退公親往嘉湖兩郡察勘知水歸太湖之道多淤
而太湖下流亦多壅閼因請浚烏程長興境內七十二
漊并遣官至江南按行三江故道疏入尋有改撫江蘇
之
命公遂親往探尋脉絡得其要領建議大修三江水利
具摺人告其略云太湖北受荆溪百瀆南受天目諸山
之水爲吳中巨浸而分疏之大幹則以三江爲要三江
者吳淞江婁江東江也東江自宋已湮明永樂間别開
黃浦寬廣足當三江之一今亦謂之東江三江分流經
吳江震澤吳元和崑山新陽靑浦華亭上海太倉鎮洋
嘉定十二州縣之境其間港浦縱橫湖蕩參錯大槪觀
之無處不可分洩似亦可安於無事然百節之通不敵
一節之塞數港之洩不及一江之壅其勢必有所阻查
太湖出水之口不特寶帶橋一處如吳江之十八港十
七橋吳縣之鮎魚口大缺口爲湖水穿運河入江之要
道今亦不無淺阻又如入吳淞之龐山湖大斜港九里
湖澱山湖漵浦向稱寬深足資宣洩者爾來小民貪利
徧植茭蘆圈築魚蕩亦多侵占劉河古之婁江也今河
形大非昔比舟楫來往必&KR0712;舟待潮崑山外濠爲婁江
正道淺狹特甚蘇州之婁門外江面僅寬四五丈偶遇
秋霖衆水滙集江身淺窄先爲潦水所占俟其消退然
後湖水得出爲之傳送而上游已漫淹矣東南財賦重
地水利民生大計若及早治之事半而功實倍今籌所
以治之之法當於運河以西凡太湖出水之口皆爲淸
釐占塞俾分流無阻其運河以東三江故道惟黃浦見
在深通但於泖口挑去新漲蘆墩三處足資宣洩其吳
淞江自龐山湖以下婁江自婁門以下凡有淺狹阻滯
之處宜濬治寬深令上源所洩之數足相容納其江身
所有植蘆插籪及冒占之區盡數剷除嗣後仍嚴爲之
禁則水之停蓄有所傳送以時並卽以挑河之土加培
玗岸見有牐座去海太近難於啓閉者酌量改移庶渾
潮不入淸水盛強而海口之淤亦將不挑而自去總計
所需雖覺浩繁然散在十二州縣通力合作寔亦無多
民間聞有此舉咸樂趨事願以民力爲之但分段督修
仍須官董其成且工費繁多若待鳩集財力而後興工
不無稍稽時日仰懇
聖恩准于公項內先行動支興工仍於各州縣分年按
𤱔徵還則民力旣紓工可速集奏入報可於是選紳耆
賦工役先疏橋港次及河身茭蘆魚蕩之圈占者除之
城市民居之不可毁者别開月河以導之工始于癸未
之十二月至甲申三月告成几用白金廿二萬有奇公
再撫蘇有
旨仍兼管浙江海塘先後增築魚鱗石塘凡若干丈松
江太倉沿海亦有石塘而土塘居什之八九公請如浙
塘之法編竹簍實石護塘根以禦海潮公之盡心于水
利海塘其大者如此其撫福建也預誡族人居晉江者
勿至省卽至遣門者謝之曰我爲封疆大臣嫌疑當避
且俟去此之日再相見今則不敢也洎公之薨晉江宗
人始來會哭咸稱公之公正爲不可及維公奮跡嶺海
以文學登巍科不及十年而躋九列貳六卿皆
聖明親擢不由薦援
天子察公識度閎遠材任公輔東南重地膺委寄者十
有餘年入領尙書遂參大政中間兩遭顚躓賴
天子仁聖終保全之重建節旄恩禮罔替天不假年未
臻中壽然海內士夫識與不識聞公名靡不歎羡謂科
目得人之盛也嗚呼休哉公生而穎異少爲諸生試輙
冠其曹偶好吟詠日有程課書法圓勁出入顔平原趙
吳興之間片楮隻字人爭藏弆以爲榮在禁林日經進
詩文數被奬賞及
車駕省方公以方岳大臣扈從輙命賡和
御製詩篇
上幸嘉興之煙雨樓
特召公至行營給札聯句詩成書以勒石羣臣莫及焉
公諱有恭字容可號滋圃先世爲晉江望族父資政公
始徙居粤今爲番禺縣人曾祖某祖某父奕仁皆以公
貴贈資政大夫江蘇巡撫夫人楊氏某公之女子一士
斌國子監生女二附貢生何文通壬午舉人龍川縣教
諭羅永楠其婿也公没後九年公子士斌卜窀穸於某
鄕之原以某月日葬先期屬大昕爲銘大昕久從公遊
今奉使嶺南又得會公之葬奚敢以不文辭銘曰
九曜降精生傑人驊驑得路鸞鳳騫讀書百篇筆有神
大廷對策陳萬言龍頭首擢侍從班文章經濟夙抱全
全手持玉尺分刌均三吳善類推奬勤
帝曰汝諧撫吾民百城保障氣若春水旱拯恤無因循
淸波可活涸轍鱗築塘捍海土石堅或編竹絡楗茭薪
震澤底定三江分原委脉絡細討論尾閭勿壅流沄沄
惠流越角兼吳根出乘八騶擁節幡入長六曹參絲綸
平生温飽志不紛盤錯歴盡能自完封川莫南海倫瓊
山邱江門陳科名事功相後先惟公兼之在一身崇岡
鬱鬱宰木繁千秋萬歲名不湮
光祿大夫經筵講官太子太保刑部尙書秦
文恭公墓志銘
太子太保尙書秦公以經術篤行知名海內起家詞苑
官登極品歲甲申四月以疾請解任温旨不許八月
復具疏乞回籍調治詔允所請仍懸缺以待公旣受
命買舟南下疾遂革以九月九日已時薨于滄州訃聞
天子軫惻賜白金千兩庀喪具令有司議䘏典祭葬
如制諡曰文恭明年春車駕南巡至無錫幸寄暢
園御製詩有養疴旋里人何在撫景愀然是此間之
句寄暢園者公家别業也上追念舊臣形于翰墨如
此公可以不朽矣其九月孤子編修泰鈞等將葬公于
某原先期遣一介走京師述公遺言請大昕爲文誌其
墓大昕于公爲年家子又嘗主公邸第日月不居知已
云逝文雖不工其何敢辭謹按公諱蕙田字樹峯號味
經宋贈龍圖閣直學士觀之二十六世孫世居無錫爲
右族雍正初析無錫置金匱縣故公爲金匱人曾祖考
德澄祖考松齡順治乙未進士日講官起居注左春
坊左諭德考易然常州府學生妣顧氏本生考道然康
熙已丑進士日講官起居注翰林院編修改禮科給
事中妣徐氏胡氏生母浦氏三世皆以公貴贈光祿大
夫刑部尙書妣皆一品太夫人公以乾隆元年賜進
士第三人及第授翰林院編修入直南書房丁浦太
夫人憂服闋補原官教讀上書房遷侍講進右春坊
右庶子改通政使司右通政擢內閣學士遷禮部右侍
郞丁給諫公憂服闋補禮部左侍郞調刑部右侍郞轉
左侍郞兼理國子監算學充經筵講官擢工部尙書
兼理樂部調刑部尙書加太子太保累階至光祿大夫
公至性過人方未遇時給諫公以藩邸事牽連頌繫十
餘年間檻車南北炎雨悲風吏卒雜前公隨侍膝下百
方營護夜分就寢流涕交頤然不令給諫公知之及通
籍之始朝廷赦書屢下給諫公猶不得援例寬釋公以
新進詞臣輙伏闕陳情乞以身贖其略云臣本生父某
身罹重罪已荷天恩曲宥祗因催追銀兩力不能完
仍行圈禁迄今九載年已八十衰朽不堪本年五六月
內侵染暑濕瘧癘時作寒熱交攻奄奄一息幾至&KR0888;斃
羈所情關骨肉痛楚難忍臣雖備員禁近而還顧臣父
老病拘幽旣無完解之期更無久存之望方寸昏迷不
能自主誠不忍昩心竊祿內慙名教伏惟皇上矜愼
庶獄有一綫可原者槪予寬釋當此聖明孝治之朝
更逢薄海祝網之日惟有籲懇鴻慈格外鑒宥丐臣
父八旬垂死之年得以終老牖下臣願革去職銜效力
犇走以贖父罪奏入天語嘉歎遂有寬釋之詔而
未完之銀亦併豁免由是給諫公優游林下者又十年
公受詔感泣誓以身許國而上亦鑒公忠孝有大
用公之志矣公在學士時陳科舉學校六事在禮部練
習掌故夙夜匪懈在刑部執法平允尤爲上所倚重
同僚或持異議公援引律例必如所擬乃已遇司屬嚬
笑不苟其以才能見者則薦引之不遺餘力衆莫不憚
其嚴而服其公也公殁之後部中讞獄偶不當上輙
舉公名歎惜不置以是知公之盡心于職矣公立朝三
十年治事以勤奉上以敬剛介自守不曲意徇物公
退則杜門謝賓客著書不異爲諸生時後進有通經嗜
古者奬借不去口蓋天性然也公幼而穎悟及長從給
諫公于京邸何屺瞻王若林徐壇長諸先生成折輩行
與之交中歲居里門與蔡宸錫吳大年尊&KR0595;龔繩中爲
讀經之會嘗慨禮經名物制度諸儒詮解互異鮮能會
通其說故于郊社宗廟宮室衣服之類尤究心焉上
御極之初江陰楊文定公領國子監事薦公篤志經術
可佐教成均旣而直內廷課皇子講讀益以經術爲
後學宗嘗言儒者舍經以談道非道也離經以求學非
學也故以窮經爲主而不居講學之名生平所爲文號
味經窩類稿者凡若干卷而說經之文居其大半公夙
精三禮之學及佐秩宗攷古今禮制因革以爲禮自秦
火而後漢儒保殘守缺什厪存一朱子生于南宋嘗有
志編次朝廷公卿大夫士民禮爲當代之典而所撰儀
禮經傳通解體例未備喪祭禮又續自黃氏楊氏未克
竟朱子之志迺按周官吉凶軍賓嘉之目撰爲五禮通
考二百六十二卷先經後史各以類別凡先儒所聚訟者
一一䟽其脉絡破其㿂結上探古人制作之原下不違
當代之法殫思二十餘年藁易三四而後定自言生平
精力盡于是焉少喜談易謂易者象也先儒詳于言理
略于言象故撰周易象義日箋若干卷又謂詩三百篇
古人皆被之管絃漢魏以降始失其傳然天籟之發今
猶古也因與同志講求欲以今曲歌古詩庶協詩樂合
一之旨又以近代聲韻之書未有善本奏請刊正上
命公與武進劉公任其事公建議言古韻二百六部今
併爲一百七韻如元與魂痕當析爲二殷韻宜併入眞
韻不當入文韻上聲拯韻去聲證韻宜分出各自爲韻
又攷定四聲表兼采崑山顧氏婺源江氏之說欲通古
音于等韻時公巳遘疾而往復辨論猶齗齗不置也公
之著述其大者如此若夫律吕算數以及醫方堪輿星
命家言皆泝流窮源得其要領雖專門名家者亦歎以
爲莫及嗚呼可謂有體有用者巳公生于康熙壬午十
月十九日殁時年六十有三夫人侯氏太學生某之女
封一品夫人子四人長泰鈞乾隆甲戌進士翰林院編
修次復鈞長殤次鼎鈞太學生次上鈞女二人長適雲
南劍川州知州嵇承豫孫男二人沐日沐恩孫女六人
銘曰
西神峩峩二泉粼造物鍾英生偉人雙孝之澤流十世
啟佑祖考淸華繼惟公至行爲士宗歴艱而亨純孝通
明刑十載邦憲司三刺三宥公無私斯人一去難再得
同朝䀌傷至尊惜政事文學一身兼没而言立公何
慙城西新阡卜云吉千秋識之字不滅
詹事府詹事盧公墓誌銘
詹事府詹事兼翰林院侍讀學士寧都盧公以乾隆三
十一年八月十五日終于京邸春秋六十有五子立瀛
立淇扶櫬歸里越十有七年兩公子亦先後下世矣諸
孫等始卜十月二十六日葬公於州城南第一橋之新
阡公嘗買彭氏故園爲讀書之館至是撤其館而爲兆
域焉以公之樂斯邱也先期次孫達蔚踵門來求文志
公墓大昕公門下士知公最深其何忍辭乃泣而序之
日昔錢文僖公言朝廷之官雖宰相之重皆可雜以它
才惟翰林學士非文章不可歐陽文忠公嘗亟稱之公
以閎覽博物起家翰林待詔由館職登學士陟宮尹立
朝二十餘年無一日離文字之職入侍講幄出司文衡
朝廷大著作輙預撰述非老于文學安能上結
主知若此哉公初以諸生選拔入成均選充武英殿
校對會
詔刊正十三經廿二史諸總裁言公學問周洽讐勘精
審遂得與纂修之列纂修官皆詞臣爲之公以貢生預
焉蓋異數也和碩莊親王尙書張文敏公受
詔編次律吕正義又薦公爲纂修官張公嘗語人日盧
君妙解律吕當今之蔡中郞阮仲容也尋舉順天鄕試
試授翰林院待詔辛未歲成進士改庶吉士卽充武
英殿纂修官明年散館授編修又明年典陜西鄉試又
明年充會試同考官分教庶吉士轉武英殿提調官
充日講起居注官又明年遷侍讀又明年擢侍講學
士又明年協辦內閣學士批本事務充武會試副總裁
官遂爲武英殿總裁官又明年左遷侍讀又明年典
河南鄉試時同受命者侍讀學士朱公珪階資皆在
公前而轉爲公副其冬和碩莊親王等奏公兼樂部行
走撰擬樂章樂部皆部院大臣兼之公以五品詞臣廁
其間尤異數也又明年遷右春坊右庶子典順天武鄉
試又明年復爲侍講學士又明年提督河南學政閱三
載任滿還朝其明年三月擢詹事公年五十始登第登
第後無歲不霑恩渥位躋三品駸駸柄用而遽以積
勞致不起悲夫詹事古稱宮相今則職務淸簡而特爲
詞臣最高之班由侍從擢卿貳者往往踐歴此職不久
卽遷去其文學尤異
上意方鄉用而旋終于此者三十年間惟嘉定張公鵬
翀及公兩人此海內所深惜也公博涉羣書不名一家
詩文春容和雅無粗厲抑塞之習屢主文柄抑奔競崇
實學所甄拔多知名之士於樂律易卜尤極敏悟嘗依
焦氏易林言人休咎多奇中雖專門弗逮公接物甚和
而持身嚴正輕財尙義不爲家人生計初入都張文敏
公蔣文恪公皆器重公引爲上客終未嘗少干以私同
邑宋嗣南公受業師也旣歿數分金遺其孤及視學河
南廨內猶爲宋設位朝夕拜之王進士龍篆客死都下
葬西便門外公爲立享堂祭産每寒食輙往拜其墓其
篤于故舊多此類公諱明楷字端臣號鈍齋世居江西
寧都州大父不瑕公贈奉直大夫父式夏公贈中憲大
夫夫人曹氏榮祿大夫左都督廣東三江協副將凱伯
公之女生于貴家而能屏華綺事親相夫皆中禮法先
公八年卒誥贈恭人子立瀛壬午舉人立淇丙子舉
人江蘇布政司庫大使立沅有至行母没慟哭九十五
日不食而死州人所稱盧孝子也女二人孫男五人達
荀州學生達蔚今更名嗣智國子監生達蓮達燕達□
孫女若干人曾孫若千人銘曰
德可以潤身文足以經世其鼓篋橋門也祭酒詫爲異
人其簪筆內殿也
至尊許爲才子登記言之內史兼批勅之學士詹事之
長視古承旨方謂陟八座而贊黃扉兮胡爲夢陰堂之
講而遽止此也日涉之園先生藏焉千秋而後想見其
軼鄒枚而追虞揭也
工部左侍郞汪公墓誌銘
乾隆四十有八年夏六月十有九日工部左侍郞持齋
汪公卒春秋六十有六公素康強無疾是日黎明猶偕
諸大臣入朝啟事畢入署釐務如常還寓猶手一編
初昏就寢少選呼之不應則巳逝矣公之將誕也祖榮
祿公夢紫衣僧持錫杖求宿及生狀貌如夢觀其怛化
之際豈所謂夙根不昧得大自在者耶孤子編修學金
扶櫬南旋以明年某月日葬公於州城北二十四都琅
港之原屬大昕爲文誌公之墓大昕初入館公巳爲學
士公忘分引進之嗣後講筵書幄皆獲隨公步武又同
居西苑賜園有年知公行事爲詳謹案公諱廷璵字
衡玉別號持齋世爲新安右族四世祖始徙太倉後析
州爲縣始占籍鎮洋焉曾祖壽堯祖溥父之恒種德藴
素積厚而光以公貴累贈榮祿大夫妣皆一品夫人
幼而穎悟初補博士弟子員學使桐城張公廷璐奇其
文曰它日名位不在吾下公初名璿張公易以今名且
加廷字欲引爲昆弟行也辛酉舉鄉試丁卯考充咸
安官教習試卷進呈欽定第一人並諭閱卷大臣
曰來科會元得如此文可矣戊辰會試中式殿試讀
卷日公名在第五天子親擢第三人及第授翰林院
編修卽充舍典續文獻通考兩館纂修官庚午充河南
鄉試正考官辛未散館御試一等壬申春特開鄉
會恩科充湖南正考官復命甫踰月御試翰詹諸
臣子正大光明殿以納凉賦爲題作者多規橅上林
子虛鋪陳宮殿苑囿公獨以宵旰憂勤民事立言
特擢一等一名超授侍講學士充日講起居注官又
充會試同考官又充武會試副總裁官一歲之中恩
命頻仍而公益以銳進爲愳持重謙抑無幾微矜炫意
癸酉充福建正考官事畢請假歸省二親尋奉命督
學福建公訪知閩省多頂冒之弊由於童生衆多一縣
或考數場遂有一人重曡與考以啟弊混公檄令每郡
添建考棚併爲一場考之夜分卽起點名稽察嚴密此
弊遂革丙子丁艱回籍已卯服闋入都再奉督學福建
之命時公需次補缺未與開列卽承簡用尋補侍
讀學士讀學班在講學之右惟見任得轉補公以候缺
得之亦異數也時功令初用詩帖生童狃于士音尟
諧律度公親爲講究聲病由是能詩者漸衆壬午冬任
滿還朝癸未御試翰詹公列二等一名特賜文綺
二端尋擢少詹事甲申入直上書房侍皇六子講
席公謹愼嚴肅非禮不動開陳經義詞達意周是冬
賜紫貂裘一襲每歲終賜御書福字及鹿尾黃羊冰
魚文雉諸物首歲曲宴重華宫賡和天章則有如
意端硯之賜端午則有紗葛宫扇香囊立春進帖子
則有絹紙湖筆硃墨錫賚便蕃歲以爲例乙酉充湖
北正考官丙戌遷詹事再遷內閣學士兼禮部侍郎戊
子奉命督學江西辛卯還朝壬辰充會試副總裁
官放榜後復扄門閱墨卷備取中書學正若干名所甄
拔率多績學之士甲午教習庶吉士丙申以金川平定
奉命之山東江南浙江祭告嶽鎮及先代陵寢禮成
請假歸省時胡太夫人年逾八十神明不衰公衣錦稱
觴門外列八騶鄉閭稱爲盛事丁酉充江西正考官未
撤闈又奉督學順天之命三輔密邇輦下歲時得與
朝賀公屢蒙召對暇日仍至上書房戊戌擢工部
右侍郎仍畱學政之任時承德府初建文廟兼設考
棚公於大駕避暑前趨往考試畢率生徒迎駕翼
日隨駕詣文廟行釋奠禮特被宮紗文綺之賜
熱河士子鄉試叧編字號自此始其冬丁胡太夫人艱
戴星南奔喪葬盡禮辛丑公子編修君登進士與公甲
第恰同稽諸故事四百年來惟王文肅公與子緱山兩
世皆第二人登第科名盛事均在吾州海內所未有公
在里門對賀客不色喜寓書編修勖以敦品飭行無沗
科名未嘗稍有夸耀也壬寅入都仍署工部左侍郞直
上書房兼四庫全書總閱癸卯奉命如盛京恭
送冊寶方諏吉啟行而公巳長逝矣公平生持躬以謙
接物以誠治家以儉服官以勤無輿馬服玩之好無絲
竹讌遊之樂風度凝重言笑不苟自登上第歴官卿貳
皆九重親擢不由援引向來翰詹御試首選不三
四年已陟八座公爲學士十餘年再試優等始得序遷
其安於平進如此久直禁近小心愼密退食之暇校勘
圖史蕭然如諸生時性不妄交卽素相知形迹亦落落
嘗曰聖人稱善交必曰久敬燕昵謔浪交道之媮也爲
文以典重條暢爲主不蹈纖穠艱澀之習主持文柄幾
無虛歲同朝莫能及焉公初娶凌夫人文學◁□之女
繼娶王夫人壬戌進士兵部郞中廬州府知府宬之女
賢明善治家公得一心奉公無內顧憂者繄夫人之力
子一人卽編修君由庚寅恩科舉人授內閣中書協
辦侍讀事辛丑進士及第授翰林院編修充四庫全書
分校議敘遇缺開列先用女三人長許字項佾旐早卒
次適顧增光季適錢東璧大昕長男也孫二人彦博甲
辰召試欽賜舉人內閣中書彦國縣學生孫女一
適陸受秩銘曰
泰山北斗衆所尊景星卿雲爲世珍維公巨手燕許倫
胸羅三倉二酉文筆落堯典生民篇巍科直上鰲峯顚
讀書中祕譽益振九天給札集衆仙揮灑千言日未
曛御筆親擢第一人嘉爾規頌思不羣學士峻擢㢲
命巾校文棘闈玉尺掄先民圭臬分刌循其於視學尤
精勤三物六行誨之諄屏除譁囂還樸淳虎闈入直尊
所聞規行矩步禮法遵經師人師并一身桓榮稽古榮
則均宫端進秩參閣綸四庫甲乙預討論三館吉士教
育殷冬官作貳卿月新程功執度法不愆廿載內直温
樹春一條冰樣頭銜勻玉堂才子宫花鮮科名接武嘉
話傳年過六十髮未宣忽焉解脫返自然不朽何必非
千年琅港之水九曲蟠宰木鬱然吉且安昔聞下馬董
相墳誰其嗣之平陽阡
太子太保兵部尙書湖廣總督世襲二等輕車
都尉畢公墓誌銘
嘉慶二年秋七月庚午兵部尙書湖廣總督世襲輕車
都尉鎮洋畢公以疾終於辰陽行館公久在行間勛勞
𢡟著及移駐楚南籌畫善後之策苗境敉寧
上聞公積勞遘疾手足不仁卽馳賜上藥諭以安
心調攝公自念受恩深重且當三楚多事不敢以私
誤公力疾視事有加無瘳遂致不起遺疏入告九重
軫恤加贈太子太保諭祭如禮文通武達生榮死
哀可謂令德考終也已諸孤奉公匶歸吳門里第越明
年三月十有八日卜新阡於吳縣靈巖鄉上沙里以元
配汪夫人祔禮也大昕與公同里閈先後入館閣論文
道古數共晨夕晚歲雖雲泥分隔而公不忘久要書問
屢至每有撰述必先寄示茲諸孤述遺言請文刻諸貞
石大昕泫然不敢辭按狀公諱沅字纕蘅一字秋帆自
号靈巖山人先世居徽之休寧明季避地蘇之崑山又
徙太倉州後析置鎮洋縣遂占籍焉曾大父泰來公大
父見峯公父素庵公皆厚德敦行識者謂其後必大公
自少穎悟甫六歲母張太夫人手授毛詩離騷過目卽
成誦十歲審聲韻十二習制舉義十五能詩稍長讀書
靈巖山從沈文慤公德潛惠徵君棟游學業益邃弱冠
後游京師乾隆十八年中順天鄉試又四年授內閣中
書大學士傅文忠公一見器重卽令入直軍機處公練
習掌故治事識大體樞庭諸公咸以公輔期之二十五
年曾試中式名在第二及廷對纚纚數千言議論剴
切
上親擢第一是歲始定新進士前十名於讀卷日引
見公儀觀秀偉進止有度天顔甚喜臚唱授翰林院
修撰館中經進文字多出公手皆典重有體遷右春坊
右中允再遷翰林院侍讀充日講起居注官轉左春坊
左庶子三十二年
上親耕耤田御觀稼臺公侍直奏對稱旨宣示
御製詩給筆札令賡和詩成進覽稱善是冬授甘
肅鞏秦階道召見諭曰汝軍機舊屬達於政治不
徒文學優長也到官卽畱辦新疆經費局又從總督出
嘉峪關察勘屯田自木壘河至吉木薩往返數萬里途
中多紀行詠古之篇尋調安肅道三十六年擢陜西按
察使入覲具言甘肅頻年苦旱狀有旨諭督臣加
意賑䘏并免積欠四百萬兩尋擢陜西布政使兼護巡
撫印務時大兵征金川由陜入蜀公督理臺站饋餉
充足三十八年河渭洛三水溢入朝邑界公馳往分別
賑䘏全活甚衆擢陜西巡撫歲旱禱太白山得甘雨淸
理八旗及提標馬厰空地募民開墾納賦爲賞䘏之用
又奏修西嶽廟及元聖周公墓訪其後裔置五經博士
一人以奉祀事濬涇陽龍洞渠在陜六載兼署西安將
軍者再署陜甘總督者一特賜戴孔雀翎恩遇之
隆漢大臣莫及焉丁張太夫人艱甫及一年上以陜
西任重復起公署巡撫事會甘肅回賊陷河州逼蘭州
城公檄調滿漢兵先後赴援又請簡八旗勁旅令大臣
總統援應及事平上曰畢某在陜西聞甘省逆賊滋
事卽能悉心調度事事妥協並有先辦而與朕旨相合
者實屬可嘉著賞給一品頂帶其後平涼逆回復倡亂
攻掠通渭靜寧驛道梗塞公復調兵助剿又分兵出間
道繞其後俾不得他竄公之盡心國事不分畛域多此
類也五十年調河南巡撫是時河南北頻年苦旱而河
水泛溢壞民田廬舍公旣受命卽奏請截畱漕運以
平市價諸州縣被灾戸展賑兩月其徵收未完銀米視
被灾分數或全免或緩徵俱得允行自後積水漸消
禱雨輙應歲獲豐稔又奉命詣桐柏山求淮源公躬
履嶄嵓尋其脉絡繪圖以進特蒙嘉奬御製淮源
記述其事尋賞穿黃馬褂擢湖廣總督未行以伊陽拒
捕案被議仍留巡撫任五十二年河決睢州溢寧陵商
邱永城鹿邑柘城諸縣詔大學士阿文成公臨視會
同籌畫自夏迄冬凡五閱月而蕆事撫䘏灾黎蠲緩借
種全活無算明年河北三郡早遵旨撥運米麥减價
平糴又濬治百泉丹河九道堰引水漑田尋授湖廣總
督時江水異漲溢入荆州城下游州縣亦多淹没訪得
江心有窖金洲阻塞水道爲上游之害亟命拔去蘆葦
居民毋得占據仍於北岸築埧逼溜南趨以資保護賑
䘏被淹人戸城垣堤岸衙署兵房次第修葺又革除鹽
課陋規禁絶私販每歲溢銷十數萬引五十九年入
觀天津行在賜御製詩隨於幄次賡和自陳早衰
多病乞京職自效温諭不允是秋以湖北姦民傳教
案左遷山東巡撫臨淸館陶諸州縣被水遵旨加兩
倍賑䘏豁免秋糧及本年漕米委員於豐收處糴糧食
存貯以備來歲平糶六十年春恩詔普免各省民欠
公查出東省節年所欠正耗銀四百八十七萬有奇常
平社倉米穀五十萬有奇咸奏除之時已得再任湖
督之命拜奏而後行其勇於任事無遷延顧望如此
初入楚境聞苗疆有警卽馳赴常德籌畫轉餉旣而大
學士嘉勇公福公四川總督和公先後到楚檄調六省
兵會剿供支日不下數萬公移駐辰州督運軍儲輸將
相繼大兵旣擒首逆吳半生等乾州永順永綏保靖
諸苗五百餘寨先後詣辰乞降公承詔撫諭咸感泣
叩頭而去嘉慶元年春湖北枝江賊起詭稱白蓮教而
宜都長陽長樂教匪一時應和四出焚掠公馳赴枝江
與巡撫惠公調兵進剿連破蕭家巖栗子山長嶺沖諸
寨時北省標營兵皆調赴苗疆姦民乘虛誘集匪徒分
擾諸縣當陽保康來鳳竹山相繼失陷詔諸大帥分
路攻剿而公與將軍舒公攻當陽卽選驍勇扼山隘殱
其外援三千人賊悉力死守公親督將士以火箭火彈
射入城中燒其礟臺及蓄聚七月克東門賊退守西北
復擊殺殱二千餘人擒其僞帥縣境悉平事聞賜賚
優渥賞輕車都尉世職復馳至襄陽督同鎮道邀擊賊
於靑河口破之時征苗大學士貝子福公總督和公相
繼徂謝公密奏乾州已復首逆就擒惟石柳鄧未獲而
以十萬之衆駐守蠻瘴苗人見有重兵生計無資石逆
轉得從中煽誘不若因其窮困許以自新酌節裁撤苗
寨官兵而於四面設兵防守其有出外滋事及同類讐
殺者用以苗攻苗之法可不再煩兵力詔下其章於
軍中議之未幾大兵破平隴斬石柳鄧等遂詔公馳
往湖南籌議善後及撤兵事二年春抵乾州周歴三廳
撫諭苗寒淸釐民苗地畝給還耕種咸伏地感泣各歸
生業各省兵亦次第撤回公遵旨留駐辰州與巡撫
姜公提督鄂公會奏請移提督駐辰州而以辰州協駐
乾州洞庭協駐常德又於花園汛添設一鎮以永綏協
保靖營隸之它要隘之處撥兵屯守聯絡控制其苗寨
酌設土弁以資約束又估修城堡營房賑撫難民䘏贈
殉難官弁及紳士婦女皆得旨勑部議行而公以炎
瘴致疾食少事煩未極大年此海內識與不識靡不驚
怛墮淚者也公識量閎遠喜愠不形於色遇僚屬以禮
議事不執已見人人皆得盡其言若大疑難事衆莫識
所措者公沈機立斷雖萬口不能奪久莅方面職事修
舉不以察察爲明亦不以煦煦要譽所薦拔多至大僚
或在同列亦未嘗引爲已功公天性純孝旣貴自傷祿
不逮養賴母氏教誨成立迎養官齋修潔白之膳及張
太夫人棄世遇諱日哀慕出涕嘗陳情上前御賜
經訓克家四大字隨於靈巖南麓築樓以奉御書旁
建張太夫人祠堂俾子孫毋忘所自與竹癡梅泉兩弟
友愛無間視諸姪如已子兩妹早寡爲置産贍其孤甥
俾克有成生平䔍於故舊尤好汲引後進一時名儒才
士多招致幕府公務之睱詩酒唱酬登其門者以爲榮
性好著書雖官至極品鉛槧未嘗去手謂經義當宗漢
儒故有傳經表之作謂文字當宗許氏故有經典文字
辨正書及音同義異辨之作謂編年之史莫善於涑水
續之者有薛王徐三家徐雖優於薛王而所見書籍猶
未備且不無詳南略北之病乃博稽羣書攷證正史手
自裁定始宋訖元爲續資治通鑑二百二十卷別爲攷
異附於本條之下凡四易稿而成謂史學當究流别故
有史籍攷之作謂史學必通地理故於山海經晉書地
理志皆有校注又有關中勝蹟圖記西安府志之作謂
金石可證經史宦跡所至搜羅尤博有關中中州山左
金石記詩文下筆立成不拘一格要自運性靈不違大
雅之旨有靈巖山人詩集四十卷文集八卷公生於雍
正八年八月十八日春秋六十有八汪夫人淑愼有壼
德候補知府◁◁女先公三十年卒子三人念曾候補
員外郞早没次嵩珠一品廕生候補員外郞次鄂珠候
選員外郞女四人長適陳暻次許字秦◁◁次許字孔
慶鎔次未許字孫二人蘭慶承襲二等輕車都尉芝祥
候選員外郞曾孫二人銘曰
咨牧命虞分陜翼周十連有帥統小諸侯魏晉曁唐職
均名别都督總管節度觀察峴首羊杜秦塞范韓先後
禦侮爲國屏垣猗與畢公𢡟德之裔文章潤身温飽非
志南宮首選北闕臚傳風度凝重儼若神仙智方行
圓明體達用三館楷模中朝梁棟
帝曰汝諧試之監司盤根錯節利器無虧乃撫三秦冰
澄月朗籌邊餉軍萬里指掌乃撫汴洛載修河渠荒政
具舉黔首以蘇乃撫齊魯正躬率下廣宣皇仁民抃
而舞江漢之滸控扼蠻荆公督餽餫士飽馬騰潢池偶
警親提桴鼓胸有甲兵人百其武負嵎猶鬭一鼓而殱
露布星馳錫命用占苗逆已擒苗民來格公承廟
謨爲永久策出入叢箐涉歴瘴雲遮道羅拜共戴尊
親迺撤貔貅迺設屯戌㷭燧㒺驚籓籬孔固大星忽隕
梁木其傾楓宸悼惜崇班晉膺公之恩榮勲名終
始頒祭尙方澤及孫子硯山之陽水木明瑟某水某
邱舊游髣髴井椁是卜公其樂兹我文紀實或無媿詞
潛研堂文集卷四十二門人袁廷檮校字
