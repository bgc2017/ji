潛硏堂文集卷八
嘉定錢大昕
荅問五
問曲禮恭敬撙節之撙不見於說文何也曰撙當爲&KR3097;
說文&KR3097;減也又荀子不苟篇恭敬繜屈仲尼篇尊貴之
則恭敬而僔其義皆與撙同
問曲禮七十曰老公羊疏乃云今曲禮七十曰耋豈徐
彥所見本特異乎曰陸德明釋文云本或作八十曰耋
九十曰耄徐所見者蓋卽此本故引以證何氏六十稱
耋之異同後來轉寫誤八爲七耳八十曰耋見於毛詩
故訓傳又見於許氏說文厥後劉熙釋名王肅注易郭
璞注爾雅皆主此義易大耋之嗟鄭注謂年踰七十亦
與毛許義不遠曲禮有曰耋二字者當是古本而陸以
爲後人妄加蓋失之矣何氏六十稱耋之說與犍爲舍
人注爾雅相同服虔注左傳又云七十曰耋蓋漢人說
耋義各不同要當以八十爲正也
問長者不及毋儳言注儳猶暫也非類雜暫與非類似
不相應曰荀子云不問而告者謂之傲問一而告二謂
之囋傲非也囋非也儳言者長者問所不及而輒以更
端雜之卽荀卿所謂囋也說文儳互不齊也亦與非類
之說相近轉儳爲暫聲雖近而義則遠矣鄭注表記以
儳焉爲可輕賤之貌亦取儳賤聲相近爲義儳與囋聲
亦相近凡字从贊者皆非一之詞故叢木爲欑車衡三
束爲以羹澆飯爲饡說文無囋字而訓儳爲不齊可
證儳卽囋矣
問勦說之勦曹憲謂當从刀與左傳勦民字从力者不
同其說然否曰說文勦訓勞鄭訓爲擥卽取勞之轉聲
而借其義非有異文也說文刀部無剿字曹憲俗儒未
達六書之旨故多妄說
問曲禮內則俱有男女不同椸枷之文鄭云椸可以枷
衣者又云竿謂之椸釋器云竿謂之箷是椸箷同物說
文無此二字何故曰陸氏釋文內則篇本作杝說文杝
訓落其字承柵之下當解爲藩落之落非虛字也李巡
本爾雅作䈕䈕假借字
問左右攘辟鄭注兼存二義當何所從曰古揖讓之讓
从手漢書禮樂志隆雅頌之聲感揖攘之容是也禮記
多古字當以或說爲長注訓攘爲卻卻避尊者亦與退
讓之義相因非有異也
問春秋有一人而二字者叔向之爲叔譽亦其類歟曰
說文肸響布也古人名字相配故名肸字叔響響與向
通故或爲向其作譽者當爲響之譌字形相涉轉寫易
淆非有兩字也
問退然如不勝衣注云退或爲妥此何義也曰妥退聲
相近易繫辭隤然示人簡矣孟喜本隤作退陸績董遇
姚信三家作妥是妥與退同義妥或爲綏曲禮大夫則
綏之鄭讀綏爲妥言其下於心亦取退下之義春秋傳
交綏謂兩軍皆退也
問鄭注月令多引今月令以證文字異同正義謂不入
禮記者爲今則吕氏春秋是也今吕氏書具在與鄭所
引亦不盡合何故曰漢藝文志有明堂陰陽二十三篇
在記百三十一篇之外此禮記四十九篇小戴所傳劉
向所錄鄭君據以爲注其別出於明堂陰陽者則謂之
今月令矣說文引明堂月令如&KR3434;雨歲將僟終之類蓋
卽鄭所謂今月令雖同出於吕氏而文不無互異也
問禮運云鳳以爲畜故鳥不獝麟以爲畜故獸不狘注
獝狘飛走之貌正義謂獝然驚飛也狘然驚走也獝狘
二字說文皆無之(徐鉉新附狘字)獝爲鳥飛似不應从犬旁曰
陸氏釋文獝本作矞周禮大司樂注引此文亦作矞俗
本从犬者誤也公羊傳陳侯鮑卒曷爲以二日卒之怴
也注怴者狂也怴與狘音義同說文㾁狂走也讀若歘
怴狘皆㾁之異文當以㾁爲正字或作怵洪範五行傳
禦聽于怵攸鄭康成讀怵爲獸不狘之狘是也說文走
部有字訓狂走卽鳥不矞之矞張衡東京賦捎魑魅
斮獝狂薛綜注獝狂惡厲之鬼名埤蒼云獝狂無頭鬼
也矞本有狂義因矞狂連文并矞字亦加犬旁猶展轉
之展作輾鈇質之質作鑕也
問八蜡之神諸家說不同鄭康成謂先嗇一司嗇二農
三郵表畷四貓虎五坊六水庸七昆蟲八也王肅分貓
虎爲二而去昆蟲陳祥道則去昆蟲而增百種吕大臨
則去先嗇昆蟲而增百種又分貓虎爲二或又有分郵
表畷爲二而去昆蟲者當何所從乎曰記稱蜡者索也
合聚萬物而索饗之也孔沖遠詩正義云八蜡爲其主
耳所祭不止於此四方百物皆祭之春官大司樂云凡
六樂者一變而致羽物再變而致臝物三變而致鱗物
四變而致毛物五變而致介物六變而致象物注云此
謂大蜡索鬼神而致百物又大宗伯以疈辜祭四方百
物注云謂磔禳及蜡祭是蜡祭四方百物皆祭之然則
鄭康成蔡中郞以昆蟲爲八蜡之一非無徵矣或謂昆
蟲害稼於禮不當祭子謂人與物一也人死爲鬼鬼有
所歸則不爲厲故泰厲公厲族厲之紀先王舉而不廢
螽蝝螟蝗之害稼亦由政治之失而生則必有神以司
之矣祭之俾上之人知所警戒而小民亦有所恃以無
恐此八蜡所以終昆蟲也
問明堂位爼用梡嶡注梡始有四足也嶡爲之距嶡字
說文未收从山於義無取曰陸氏釋文嶡又作橛說文
撅从手有所把也夏后氏爼用梡止有四足殷人加以
橫距謂之撅者取其手可把持又謂之距距撅聲相近
也
問內則有櫛縱注縱韜髮者也說文無縰字未審當何
從曰士冠禮緇纚廣終幅長六尺注纚一幅長六尺足
以韜髮而結之矣士昏禮姆纚笄注纚縚髮亦廣充幅
長六尺纚卽縰之異文也史記周本紀其罰倍纚徐廣
云一作蓰五倍曰蓰蓰與纚同故縰亦與纚同鄭箋柏
舟詩引禮世子昧爽而朝亦櫛纚笄總正作纚字
問內則免薧之免鄭解爲新生者其義何取曰說文
生子齊均也婦人妊子初生爲故艸木之新生者亦
名免卽之省文古讀免如問與萌聲亦相近薧本
蒿里字借爲枯槁之槁
問冠帶垢和灰請漱與盥漱之漱異義曰說文漱盪口
也涑也洓與漱異文亦異義曲禮諸母不漱裳及內
則和灰請漱字皆當爲涑
問中庸費隱之義曰費釋文又作拂古文費拂相通道
拂則身隱卽承上遯世不悔之文而申言之古注至精
無可更易後儒疑君子之道爲開端之詞剏立新義以
費隱兩字聯貫後數章按曲禮云不詞費論語云惠而
不費費非美詞古書從無以費讚道者且中庸一篇絶
不更及費字孔子曰吾無隱乎爾又曰道不遠人可離
非道也以道爲隱非子思立言之旨昔人謂臧三耳甚
難而實非其費隱之謂乎
問君子胡不慥慥爾說文無慥字鄭訓慥慥爲守實亦
不見於釋訓未審何據曰古書造與蹙通韓子忠孝篇
舜見瞽瞍其容造焉孟子作其容有蹙大戴禮保傳篇
靈公造然失容賈子新書作戚然周禮夏官掌固夜三
鼜以號戒杜子春讀鼜爲造次之造而今人皆作戚音
蹙又戚之轉也慥慥猶蹙蹙當取不自足之意鄭以爲
守實恐未必然
問中庸必得其壽朱注云舜年百有十歲蓋據尙書三
十徵庸三十在位五十載陟方之文而僞孔傳謂三十
在位者歴試二年攝位二十八年服喪三年其一在三
十之數爲天子五十年凡壽一百一十二歲鄭注尙書
則以舜生三十爲句徵庸二十爲句在位五十載爲句
謂生三十年歴試二十年攝位至死爲五十年舜年一
百歲也此三說者宜何從曰史記舜本紀舜年二十以
孝聞年三十堯舉之年五十攝行天子事年五十八堯
崩年六十一代堯踐帝位踐帝位三十九年南巡狩崩
合計之實年百歲且三十而堯舉五十而攝位中閒二
十年爲歴試之歲故本紀又云舜得舉用事二十年而
堯使攝政與鄭氏徵庸二十之文恰相符合史公從安
國問故所載多古文說則東晉古文以二十在位爲句
又改二十爲三十必非孔壁之舊又添出服喪二年爲
百十二歲益不足信矣
問緇衣一篇其文大似論語其云教之以德齊之以禮
則民有格心教之以政齊之以刑則民有遯心下之事
上也不從其所令從其所行謹于言而愼于行生則不
可奪志多聞質而守之多志質而親之南人有言曰人
而無恒不可以爲卜筮古之遺言與易曰不恒其德或
承之羞皆與論語同劉獻以爲公孫尼子所作公孫氏
殆七十子之徒故得聞孔子之緒言歟曰愚嘗讀舊唐
書載沈約之言云中庸表記坊記緇衣皆取子思子其
詞純粹平易非子思子不能作也鄭康成注論語不可
以作巫醫云巫醫不能治無常之人也其注不占而已
句云易所以占吉凶無常之人易所不占也皆依緇衣
爲說以經解經信而有徵衛瓘云無恒之人不可以爲
巫醫巫醫則疑誤人也此朱注所本然於下文不占之
義終難通矣
問聘義縝密以㮚注縝致也說文無縝字當用何文曰
縝當从禾旁詩集于苞栩傳苞稹也釋文云本又作縝
鄭箋云根相迫迮梱致也與此注訓縝爲致同
問婦人之義從一而終而禮有七出之文毋乃啓人以
失節乎曰此先王所以扶陽抑陰而家道所以不至於
窮而乖也夫父子兄弟以天合者也夫婦以人合者也
以天合者無所逃於天地之間而以人合者可制以去
就之義堯舜之道不外乎孝弟而孝弟之衰自各私其
妻始妻之於夫其初固路人也以室家之恩聯之其情
易親至於夫之父母夫之兄弟姊妹夫之兄弟之妻皆
路人也非有一日之恩苐推夫之親以親之其情固已
不相屬矣矧婦人之性貪而吝柔而狠而築里姑姊之
倫亦婦人也同居而志不相得往往有之其眞能安於
義命者十不得一也先王設爲可去之義義合則留不
合則去俾能執婦道者可守從一之貞否則寧割伉儷
之愛勿傷骨肉之恩故嫁曰歸出亦曰歸以此坊民恐
其孝衰於妻子也然則聖人於女子抑之不已甚乎曰
去婦之義非徒以全丈夫亦所以保匹婦後世閭里之
婦失愛於舅姑䜛間於叔妹抑欝而死者有之或其夫
淫䣱凶悍寵溺嬖媵凌迫而死者有之凖之古禮固有
可去之義亦何必束縛之禁錮之置之必死之地以爲
快乎先儒戒寡婦之再嫁以爲餓死事小失節事大予
謂全一女子之名其事小得罪於父母兄弟其事大故
父母兄弟不可乖而妻則可去去而更嫁不謂之失節
使其過在婦歟不合而嫁嫁而仍窮自作之孽不可逭
也使其過不在婦歟出而嫁於鄉里猶不失爲善婦不
必強而留之使夫婦之道苦也自七出之注不行而牝
雞之司晨日熾夫之制於婦者隱忍而不能去甚至於
破家絶嗣而有司之斷斯獄者猶欲合之知女之不可
事二夫而不知失婦道者雖事一夫未可以言烈也知
臣之不可事二君而不知失臣節者雖事一君未可以
言忠也此未諭先王制禮之意也
問周禮疏以鄭康成爲漢大司農北海郡鄭沖之孫攷
後漢書本傳但稱八世祖崇尙書僕射不言其祖名沖
惟魏晉時有鄭沖與何晏同修論語集解乃在康成之
後且滎陽開封人非北海人也曰禮記毛詩正義儀禮
䟽俱不云康成祖名沖恐係周禮䟽誤爾
問鄕師巡其前後之屯注故書屯或爲臀鄭大夫讀屯
爲課殿課殿之文賈氏未審所出敢問何謂曰古文尻
臀字本作殿从得聲臀又从殿取聲人之一身臀
居其後軍後曰殿亦取斯義漢時課吏有殿最之注亦
以居後爲殿也(漢書宣帝紀地節四年詔丞相御史課殿最以聞)杜子春讀爲
在後曰殿與課殿之義同後鄭以殿旣爲後則上文不
應更著前後字故改從屯耳
問禮謹男女之別而媒氏中春之月令會男女于是時
也奔者不禁然則溱洧秉蕑相謔詩人何以刺之曰此
會字讀如惟王不會之會謂會計其數非令其合會也
凡男女自成名以上媒氏旣書其名矣娶判妻入子則
又書之是匹夫匹婦其嫁娶皆書於媒氏仲春會男女
謂會計其未嫁娶者令其及時嫁娶也古者女子有罪
爲人妾而內則云奔則爲妾以其六禮不備卑之也仲
春奔者不禁謂不禁其爲人妾耳聖人豈導民以淫奔
哉會字之解得之梁鴻翥梁德州貢生所著周禮解予
未及見此條則李南㵎爲予述之
問牛人職云軍事共其犒牛春秋傳亦屢見犒師之文
而說文無犒字張有復古編謂卽鎬字果何所據曰經
典無以鎬與犒通者唯玉篇云犒與鎬同故謙中從之
其實不足據也攷牛人疏云將帥在軍枯槁賜之牛謂
之犒牛又大行人職云若國師役則令槁襘之注故書
槁爲槀鄭司農云槀當爲槁謂犒師也左傳公使展喜
犒師服虔注以師枯槁故饋之飲食然則犒本从木後
人因此犒牛字妄改爲牛㫄爾
問守祧掌先王先公之廟祧注故書祧爲濯說文無祧
字今以濯代之未審可否曰集韻祧古作非古字
蓋本作濯後人以偏㫄相似改从示耳古書从兆从翟
之字多相通借詩佻佻公子韓詩作嬥嬥書顧命王乃
洮頮水鄭訓洮爲濯則濯亦有洮音許君習周官古文
不別出祧字蓋亦以濯爲祧也鄭康成注祭法云祧之
言超也超上去意也超祧聲亦相近
問大司樂冬日至于地上之圜丘奏之賈疏謂圜丘取
丘之自然未必要在郊無問東西與南北方皆可其說
然否曰古人分郊丘爲二祭賈意郊在南方圜丘無定
所故爲此說其實非也孔穎達郊特牲疏云圜丘所在
雖無正文應從陽位當在國南魏氏營委粟山爲圜丘
在洛陽南二十里然則周家亦在國南但不知遠近其
義當矣
問太祝掌六祈以同鬼神示曰類曰造曰禬曰禜曰攻
曰說而詛祝亦掌類造攻說禬禜之祝號攻說之名於
古未見曰墨子兼愛下篇引湯說之辭曰惟予小子履
敢用元牡告於上天后曰今天大旱卽當朕身履未知
得罪于上下有善不敢蔽有罪不敢赦簡在帝心萬方
有罪卽當朕身朕身有罪無及萬方又釋之云此言湯
貴爲天子富有天下然且不憚以身爲犧牲以詞說於
上帝鬼神則說之禮殷人已有之矣吕氏春秋季秋紀
云昔湯克夏而正天下天大旱五年不收湯乃以身禱
駹將爲埒先鄭讀龍爲尨與許叔重義頗恊唯將埓二
文音義全別何歟曰將當依說文爲埒玉石半相埒也
將不得有雜義或係後人轉寫之譌
問玉人注瓚讀如&KR0673;&KR1464;之&KR1464;說文無&KR1464;字未審其音義
曰據玉篇&KR1464;卽饡之古文說文云饡以羹澆飯也禮記
內則云小切狼臅膏以與稻米爲酏注狼臅膏臆中膏
也以煎稻米則似今膏&KR1464;矣釋名&KR0871;饡也以米糝之如
膏饡也賈疏謂漢時有膏&KR1464;蓋本內則注集韻&KR1464;以膏
煎稻爲酏與賈疏合凡从贊之字皆有相佐義故鄭以
瓚爲雜名
又問說文&KR0673;與鬻同鬻也與此注&KR0673;&KR1464;義似異曰&KR0673;酏
聲相近內則饘酏之酏注亦訓爲粥而於小切狼臅膏
以與稻米爲酏句則云此酏當从餰破酏爲&KR0673;取其聲
相轉是鄭意以&KR0673;當膏&KR1464;與酏訓粥者不同矣賈侍中
說酏爲鬻許君則訓酏爲黍酒而兼存賈說鄭注亦與
賈同
問攷工記梓人矢人篇皆有閷字說文無杀部从閃亦
無義曰此卽籀文字譌爲門又譌爲人非別有閷
字也周禮多古文後人不通六書任意更改如爂譌爲
爂譌爲&KR1120;全失製字之恉
問士冠禮冠者以柶祭醴興坐啐醴捷柶唐石經捷爲
建顧氏以石經爲誤然否曰士昏禮婦受醴亦有以柶
祭醴坐啐醴建柶之文則石經作建爲是敖繼公本亦
與石經同是宋時猶未誤也今本所以誤者乃緣陸氏
釋文有捷柶二字疑爲經文遂妄改建爲捷爾鄭注本
云建柶扱柶于醴中陸所見本扱柶作捷柶故云本又
作插或作扱要是注文非經文有捷字也經典釋文本
單行之書今注䟽本以釋文散入各經注下頗有舛譌
而儀禮一經尤多芟削甚至以釋文溷入注中讀者不
察乃謂鄭君注經已有翻切校刊之不謹貽誤後生多
矣
問禮記儀禮俱有周弁殷哻夏收之文說文無哻字未
審所从曰哻當从冃吁聲鄭注士冠記云哻名出于幠
幠覆也言所以自覆飾也予謂哻與芋通詩君子攸芋
箋云芋當作幠幠覆也釋文芋或作吁其加冃者經師
附益之字也漢書藝文志有芋子十八篇卽史記之吁
子也張敞傳長安中傳張京兆眉憮孟康讀憮爲詡以
是推之幠亦有吁音(鈕樹玉云宋本說文及五音韻譜覍字下竝作殷日吁明刻五音韻)
(譜亦作吁)
問士昏禮有纚筓被顈黼之文說文無顈字何故曰士
昏禮及禮記雜記皆有顈字而義各別士昏禮注顈襌
也玉藻襌爲絅中庸衣錦尙絅釋文本又作顈詩碩人
丰並作衣錦褧衣絅褧顈皆同物也雜記如三年之喪
則旣顈其練祥皆行注顈艸名無葛之鄉去麻則用顈
說文檾枲屬卽雜記所謂顈也檾與褧通故說文引詩
衣錦檾衣其實襌衣字當从褧枲顈字當从檾爲正也
問士昏禮父蘸子辭云勖帥以敬先妣之嗣荀子書勖
作隆惠松厓謂當由避殤帝諱改爲勖如毛詩隆衝爲
臨衝之類信有之乎曰禮家傳聞文字不無異同要當
從其長者勖帥以敬於義爲長且信諸子不如信經若
云避諱更易則無是理士冠禮稱棄爾幼志志爲桓帝
諱受天之祜祜爲安帝諱皆未改易卽以毛詩徵之四
月秀葽秀爲光武諱思皇多祜祜爲安帝諱亦未改易
也臨衝韓詩作隆衝韓詩在漢時立於學官何嘗避隆
字耶
問旣夕禮燕器杖笠翣注笠竹&KR2131;蓋也陸氏釋文&KR2131;字
無音何故曰賈䟽釋&KR2131;爲竹靑皮則&KR2131;當爲筠字之譌
陸所見本亦必作筠筠字禮記屢見故不更加音爾說
文無&KR2131;字張參五經文字竹部亦不收&KR2131;字可證唐以
前無此字惟丁度集韻九虞部始收之讀如敷蓋此注
之譌昉於北宋矣
問喪禮有賵見於禮經春秋其來舊矣說文不收此字
何也曰隱元年服氏注賵覆也天王所以覆被臣子旣
取覆冒之義則文不當从貝竊意古經文當爲&KR3118;書武
王惟冒許叔重引作&KR3118;此古文以&KR3118;爲冒之證徐鼎臣
於貝部增賵賻諸字未達叔重之恉
問賵當爲&KR3118;以尙書徵之宜可信矣賻字亦說文所未
收不識古文何從曰周禮小行人若國札喪則令賻補
之注云故書賻作傅故書者古文也傅者附也助也許
君从古文故不取賻字
問世俗父殁稱孤子毋殁稱哀子父母俱殁稱孤哀子
見於温公書儀於古有之乎曰士喪禮哀子某爲其父
某甫筮宅哀子某來日卜葬其父某甫考降士虞禮哀
子某哀顯相夙興夜處不寧哀子某來日某隮祔爾于
爾皇祖某甫哀子某圭爲而哀薦之饗雜記喪稱哀子
哀孫曲禮孤子當室冠衣不純素郊特牲春饗孤子深
衣孤子衣純以素孟子幼而無父曰孤是哀子孤子俱
無父者之稱温公書儀大率本之劉岳五季亂離士大
夫鮮有知古禮者其稱謂蓋未可據
問少牢勿替引之注古文替爲袂袂或爲臷臷替聲相
近袂字似可疑曰袂當爲秩字形相涉而譌也說文臷
爲詩秩秩大猷說文引作是秩與&KR2582;通書平秩
東作說文作平豒豒从弟聲則秩亦有弟音故與替聲
亦相近也陸德明讀袂爲決則陸所見本已譌矣
問特牲少牢士虞俱有酳尸之文說文無酳字何故曰
今本特牲注云今文酳爲酌少牢士虞注並云古文酳
爲酌酌當爲酌說文酌少少飲也音與酳同許君從古
文必以酌爲酳也學者多聞酌少聞酌故注文譌爲酌
特牲注云今文亦當爲古文之譌所謂三占從二也陸
氏釋文於酌無音蓋陸所見本已譌爲酌矣
潛硏堂文集卷八門人袁廷檮校字
潛研堂詩續集卷八
嘉定錢大昕
范文正公祠
義田遺澤尙如新古貌依稀佛地人老子詎矜兵甲富
秀才曾耐粥虀貧未登宰相輸琦弻巳到眞儒繼孟荀
詩禮趨庭多濟美勒名黨籍又嶙峋
西沚光祿輓詩
海内知心有幾人垂髫直到白頭新經傳馬鄭專門古
文溯歐曾客氣馴勇退較予先十載立言垂世巳千鈞
蛇年難輓名賢厄腸斷新春只兩旬(臘月二日下世厺立春僅十有七日)
館閣才名苐一流再遷巳到鳳麟洲未登人爵公孤列
自&KR0738;儒林姓氏畱文社廉夫評甲乙史編孫盛續陽秋
孝先溫飽知非願卅載煙波汗漫游
四座高譚膽太豩東方玩世住人閒蚤年說佛希摩詰
晚歲譚詩重義山天借金篦完老眼人誇玉骨尙童顏
誰知蛾術編鈔畢不得深寧手自刪
肩隨游釣夙齊名秦贅相依倍有情巳慟人琴亾子敬
(謂鶴谿)何堪桑海失方平潘楊密戚無同輩嵇阮偕游付
隔生重到艸元亭上住懸河那制淚珠傾
用東坡涵星硯詩韻題潘榕皋易硯圖
我㫺游端谿古洞捫七星又嘗飲鄴下太行削翠屛寶
山來往但空手不見鸜鵒活眼晴老來蛇蚓任塗抹師
曠強學離婁明安仁好硯有硯癖石交能作月旦評以
硯易硯出新例睨柱向璧毋交爭一方蕉葉忽入手亟
拓四面紅窗櫺撥鐙大字腕力勁解衣盤礴人皆驚東
畬今僧繇卄年以畫鳴潑墨寫其事林壑紛縱橫寓意
不畱意豈獨雙陶泓花橋水閣且痛飲銷寒一斗何辭
傾
題吳蘭雪新田十憶圖
草問千年蟠桃且提一壺春酒許掾全家神僊大人毋
乃金母(花院奉觴)
西江詩派奇古東鄕山色淸嘉獨立蒼茫自詠主人疑
是浣花(艸堂尋句)
遙山一朵浮靑方塘四圍浸綠偶然信步忘歸春意眼
前自足(柘塘春步)
誰道秋容冷澹渲染紅樹靑山寄情懷葛以上置身廉
讓之閒(蘇山秋望)
生憎戲蝶窺人頗喜閒鷗伴我相親相近何嫌獨往獨
來皆可(石谿鷗伴)
紫蕉葉底對酌碧桃花下聯吟記取花深深曲海棠開
後如今(蕉葉茗話)
人望元方季方天才原甫貢甫無端一翼先摧孤負對
牀風雨(桐屋讀書)
竹外一枝大好隴頭千樹無雙白下吳中看徧淸香卻
在西江(煙隴探梅)
且脫王鞅裴緧那問郭椒丁犖橫笛自吹自吟生來不
識徵角(牛坳吹笛)
分秧先須種秫戴月偶出荷鉏枉卻饑驅乞米下潠自
有田居(稻田聽水)
題熊謙山臬使江春曉鏡圖
春城澹蕩翠有無春水活潑雲糢糊桃李願依狄仁傑
風月獨占楊廉夫公心如鏡含春色生意滿前逗消息
物來自應厺不畱紅紫紛紛無著迹姑胥城邊民物恬
新聲不唱阿鵲鹽但見曉山爽入戶朝天萬笏靑排尖
石湖四面春演漾蔆花乍放光一奩此鏡分明㷖今古
與物皆春游樂土晴雲出岫本無心吹到三吳作霖雨
此心但如不繫舟鏡中來往皆安流
王拙庵太守大字千字文眞迹其家人珍祕之
後忽失厺元孫柏厓縣尉百方購得之屬賦詩
紀其事
前賢手澤擘窠書過眼雲煙百載餘偶借呼盧袁彥道
居然完璧藺相如寶章想有六丁護翠墨仍爲什襲儲
㪅羨文孫守家㳒筆蹤仿彿撥鐙初
題袁介隱遺像
胸中本無城府眼底自有雲山風流嵇阮以上聲望厨
顧之閒
飯顆山頭老杜白鶴峯下大蘇展卷依然古貌問名知
是潛夫
開徑且栽五桺卜居恰在半邨中吳有此耆舊不媿臥
雪之孫
謂介何妨漱石謂隱不礙讀書屈指汝南世澤淸風三
百年餘
題沈石田碧山吟社圖爲秦小峴觀察作
九龍山前有吟社十友題襟杯共把風流直欲繼南皮
眞率依然學司馬吳中高士白石翁人物點染意匠工
耄年展卷再題字雪泥指爪驚飛鴻碧山回首巳陳迹
豈獨尊前無此客能史閣中蒼峴詩珍重斯圖等球璧
楚弓偶失今得之延平劒合洵有期主人快意浮太白
縱筆自記瓊琚詞粉墨流傳三百載寒具纖塵不曾浼
手澤重歸淮海家雙孝門風今尙在西園摹本多失眞
斯圖淸勁妙入神衰齡一見氣便旺直欲尙友當年掃
石題詩白髮人
題唐陶山明府岱覽圖
岱畎寰中秀圖經手自編(君曾編岱覽行世)羣山收一覽五岳
獨居先指點寅賓日心依丙舍田(太夫人墓在山左陶山)吳門天
咫尺白馬望依然
憶㫺乘軺日鴻泥倏卅秋(予于乙酉同曹地山祭洒典試浙江有登岱之作)唐
碑曾暗讀酈注亦㫄&KR0679;髩髮驚非胙雲煙不少畱盪胸
豪氣在讓爾畫圖收
題唐陶山松陵十二景册子
手譜圖經又擘箋誰言墨綬不神僊畫簾判牘無它事
釣雪灘頭一放船
鱸鄕一望水盈盈訪古懷人各有情寫入圖中全不俗
谿流都學長官淸
題黃小松郡丞得碑十二圖
平生未有和嶠癖作吏偏于孟母鄰一輛&KR0621;鞵一雙眼
天將金石付斯人
石室遺文甲乙題紫雲山迥吐虹霓笑它嗜古洪丞相
足迹何曾到濟西
奇文每出歐洪外正史能&KR0679;馬范遺它日續圖知不少
相逢還擬再題詩
謝金圃侍郞輓詩
一衿直受九重知岑賈揮豪到鳳池丹地回翔雄史
席靑宮講讀得經師主司眼力今深甫吏部文心㫺退
之太息黃楊逢閏厄單閼(於虔切)孟夏日斜時
五色何曾眼眩明手栽桃李半公卿摩登有障難成佛
春夢纔過佀隔生著述名山爲老計菀枯末路見人情
修文天上應畱恨不得桓榮作五㪅
送熊謙山方伯之任滇南
滇南行省待平章吳下攀轅夾道㫄卿月在天元共㷖
光風漸遠意難忘驪駒將唱邀浮白竹馬爭迎入點蒼
萬里旬宣功不細試教蠻徼樂耕桑
盧抱經學士輓詩
抱經古君子貌古如其心通籍五十年依然雒生吟大
廷陳時政一鳴驚朝簪虎闈詔勸學日獻邪蒿箴永
叔眞學士子幹今儒林歸田㪅無事抗顏集靑衿文探
蒼雅始理悟紅爐深撼樹羣兒謗問字弟子尋藏書數
萬卷手校細酌斟汗靑竟可寫落葉掃勿侵老矣生事
窘炊煙冷竈&KR4050;唯有觀書眼了了分棘鍼忘年與我交
謂若苔同岑公如老曹憲(公有廣雅疏)我慚盲杜欽何期單
閼歲遽聞服鳥音秣陵書未荅(臘月得公金陵札是日訃至)少微星
倏沈公歸自脫屣我淚徒沾襟西望檥舟亭浩劫感古
今(公卒于毘陵旅次與東坡先生同)
題關山雪騎圖扇
老矣登山怯山居但掩關看人騎&KR0888;馬踏雪度重山
題唐陶山荆南十二景册
荆南吾舊游蒼翠常在目善卷數疉雲罨畫一谿淥孝
矦橋尙傳華覈碑可讀把釣記任公買田羨玉局僊令
唐公房于茲騁遐䠱三年輓不畱口碑在巖谷松陵今
劇邑抱案無畱牘暇烹陽羨茶仍續平園錄兩地共謳
吟來厺皆吾欲何以寫淸風臥游十二幅
和范芝巖編修移居元韻
久辭芸署托巖棲拄笏長看爽氣西卜宅恰鄰任晦里
尋山暫上白家隄從游載酒斟雲液舊友敲門話雪泥
茅舍玉堂皆足樂南華物論本來齊
題㳒時颿大司成詩龕圖
丈室蕭然絶點塵渾疑金粟卽前身春風桃李新栽徧
誰是傳衣得髓人
白傅匡廬曾入藏褚公彌勒亦同龕先生勘破詩三昧
挂角羚羊妙獨參
題㳒時颿梧門圖
歐九文章冠列僊寒鐙畫荻憶當年碧梧幾樹亭亭影
不讓三槐植屋邊
太學三年誨俊髦登龍濟濟立靑袍棘門兒戲蓬門陋
爭佀梧門百尺高
題織雲樓詩集
霓裳同詠大羅天(予與丹穎方伯甲戌同舉進士)傳誦秦嘉唱和篇畱
得管彤相授受一家兒女總詩僊
八病雙聲析繭絲深閨亦復有嚴師左家嬌女王家婦
黃絹爭題絶妙辭
頻年詩社結吳閶得見君家最小郞(謂笠人文學)卻笑瑯邪
王子敬尙煩道蘊解圍忙
題宋汝和觀察竹梧淸嘯圖(圖係少年時所繪)
一賦梅花記廣平人如玉樹謝庭榮&KR1920;年重㷖波斯影
心地依然水石淸
蚤歲牽絲秩九遷甘棠到處頌聲傳心紅官印紛羅列
畱待門生譜記年
白雲出岫暫時還冰雪重窺鏡裏顏紅杏天然賞眞色
不將絲竹鬧東山
平泉門苐本淸佳絶妙新詩手自排官樣些兒全不帶
竹梧影裏舊圭齋
文絅庵荷笠圖
衡山文獻後石隱想淸風譚借松枝拂詩吟飯顆工一
筇靑篛笠幾盞碧荷筩身世何須計江湖喚長翁
題王秋塍明府龍門攬古圖卷
&KR1670;氏有僊令家世出子喬詩名鮑謝伍政績邱何高山
水耽奇癖金石敦素交嵩嶽兩室峙伊闕百仞標北顧
探王屋西行窮二崤㫺賢登覽地往往回鞭梢龍門況
不遠紫翠如相招嗜古黃叔度(小松)千里來游翱廿載車
笠舊合幷倏今朝折簡迓儒衡(武虛谷)聯騎崇山椒秋高
石骨露葉脫風刀刀深洞穿地肺孤亭聳巖腰奇絶丈
八像鐫鑿齊隋朝字體襍隸楷筆蹤辨分豪歐趙所未
錄一一歸氊包石丈倘解語邂逅慶所遭茲圖洵可傳
潑墨&KR0724;生綃郵筒忽遠寄快若背癢搔安得生六翮相
隨陟岧嶤
汪杏江編修五十
廿載才名館閣傳宮師踵武引斜川心超卿棘公槐外
悟到天雲缾水前一室化城游自在全家福地住神僊
昨非今是休分別指月何曾兩樣圓
湯雪樵五十
五桺門前綠意舒筆牀茶竈久相於碧雲閒擬休公句
玉筯爭傳李監書大布衣輕矦萬戶小蒲團坐歲三餘
程婁老輩皆多壽瀟灑輸君半百初
費筠浦中丞移節閩中詩以送之
賈董文章召杜勛東南開府頌聲聞波涵笠澤淸澂底
笏立天平峻絶羣卿月當前人共仰慈雲漸遠望偏勤
如來倘有分身㳒一住三吳一向閩
三衢行館暫停旌天許安陽晝錦榮秔稻香中騶騎過
芙蓉巖下篠驂迎政先儒術元由學淸畏人知不近名
欲援儀封當日例重瞻棨戟到吳城(張淸恪公先撫閩後移吳)
和袁又愷移居
名山何必占匡廬竹柏依然舊日居門對招提非學佛
家鄰宛委好收書春雲澹送千巖黛夜月閒吟一笛漁
載酒往來無熱客不妨薄笨當安車
峭蒨支硎近可游瀑泉如布石如虯探奇欲到最高頂
結伴都尋苐一流安定醉鄕多日月立方韻語卽陽秋
誰言五硯無多物大勝人閒百尺樓
倚樓長嘯老孫登甲乙圖書啟繡幐學海量收波萬頃
心田腴穫麥千塍曉窗注易重研露夜雨畱賓共翦鐙
我欲相從鈔善本借君棐几一閒凭
掃地焚香晷景遲移居傳誦靜春詞&KR1793;川曾入王維畫
塘艸重增謝客思入戶山禽招作友參天巖柏近堪師
半邨半郭眞宐隱開徑無忘二仲期
虎邱刱建白香山祠落成用白公武邱寺路韻
四首
五馬香山叜來游羽蓋頻出城無俗地開路便行人尸
祝輿情舊蘋蘩祀典新詩僊長住世想戀武邱春
掌制敷陳切憂時諷諭頻有詩當淨業無黨是完人㷖
滿空門契元劉友誼新楊枝晚能放丈室自生春(神㷖如滿)
(二僧名)
姑蘇佳麗郡蚤歲夢游頻(用吳郡詩石記意)燕寢宐名士詩壇
得替人影泡緣不淺廣大教重新一院天香滿秋花澹
勝春
彥升風雅主公擇唱酬頻(李松雲太守)折簡招閒客盟心友
古人白隄名不朽蔣徑話重新小戶慙先醉難勝竹葉
春
短簿祠
金印纍纍掩綠苔叢祠鐙火寄山隈鄕人不識尙書令
只認當年主簿來
眞娘墓
一枝先折獨流芳休怨紅顏命不長若待門前車冷落
雞皮誰復問眞孃
中秋前四日袁綬階招飲漁隱小圃卽席分韻
得蕭字
小園依楓水出郭十里遙主人勤著書自比漁隱苕良
辰秋氣爽折簡朋儕招衣冠佺僑古譚笑嵇呂超少長
三十輩不鏤各自彫言登畏壘亭共坐猗覺寮西山恰
當樓卓立靑翠標有若不速客引我淩九霄木犀十數
本雲外天香飄黃中色獨正不借燕支描人因素心洽
地異紅塵囂金谷徵故事相於歌且謠我老才思涸白
髮徒蕭蕭聊學擊轅響徐引鈞天韶
題㳒梧門梅石小㷖
㫺讀梧門詩高唱繼韓白今披梅石圖淸標暎履舄先
生詩味佀寒梅不學穠華桃李格素心相對石丈人磊
落不減米家癖廿載神交未合幷開圅忽見文章伯紫
芝眉宇洪厓肩宛到詩龕共晨夕燕許文章公主盟向
禽山水吾衰劇鄧尉橫斜千萬枝洞庭空嵌幾朵石空
王香火倘有緣尙擬譚詩圖主客
鮑臥雲招同邵晴巖馮補亭陳秋嘯游虎邱白
公祠和臥雲韻
近游天借好秋光小泊吳閶七里塘紫蟹正肥霜後厴
黃花纔送晚來芳波澂活水安茶竈海湧晴嵐入酒觴
卻笑香山修淨業花船猶復載紅妝
白傅祠堂結構新濯纓臨水了無塵虎邱猶記初開路
鶴石重依舊主人勤靜兩言畱治譜(救煩無若靜補拙草如勤公在蘇郡)
(齋句)文章異代作比鄰海山兜率休分別花落何須認溷
茵
潛研堂詩續集卷八門人黃鐘校字
潛硏堂詩集卷八
嘉定錢大昕
奉命典試浙江作
頻年奉便單車出手種齊松與楚茳三度承恩今較
渥此邦文獻甲它邦
鍾陵制義穆堂文浙㮄從前說兩君眼力縱輸前輩好
得人猶望張吾軍(順治甲午熊公伯龍康熙庚子李公紱主浙江試最稱得人)
聲名標㮄久相忘不&KR0738;腴田陸氏莊但願它時到台蕩
有人爲我具春糧
出廣寧門
又作皇華使輕&KR0724;出郭門雨微前路潤雲淨遠峯尊㮷
古榮眞忝程材鑒恐昏臣心元佀水擬與漸江論
趙北口
漣漪百頃鏡光涵十里長隄路舊諳淺艸平沙通薊北
板橋流水佀江南兩行官桺排濃綠幾隻漁舟點蔚藍
浩蕩白鷗應笑客浮家泛宅只空譚
毛萇里
申培轅固各專門誰佀毛公詁訓尊北海作箋傳古學
西河製序啟眞源四詩未墜斯人出千載云遙故里存
太息後賢矜鑿空欲將部婁廢崑崙
董子故里
蒼莽長河古木疏流傳董子下帷居天人不媿賢良詔
道誼羞稱功利書曲學公孫方貴幸助邊卜式蚤遷除
空譚災異眞何用絶倒從游呂步舒
周亞夫祠
棘門霸上兩營分細桺堂堂獨不羣大慰君王拊髀意
竟收頗牧作將軍
重厚堪爲少主臣顧成遺命記來眞如何吳楚功成後
撤箸翻憎鞅鞅人
途中偶作
久晴厭塵揚久雨苦泥滑正使不晴亦不雨曉猶畏風
午病暍人生大患求無猒乃以我相(厺聲)咎造物一身所
欲尙難副天公焉得人人悅吾儕乘傳四牡騑日有廩
給麋度支居停得所人忘疲客行如此樂復樂偶値暑
雨意不怡何況悠悠行路者敝車羸馬愁輖飢徵逐名
利將奚爲
卽事
畿南千里列輕郵纔過雄州又草州半日晴兼半日雨
五分夏襍五分秋綠楊樹底鳴蟬語紅蓼邨中浴鷺浮
指點㫺年來往地飛鴻指爪幾曾畱
晏城
地入齊河縣城仍晏子封禳星詞正大枕股義從容節
儉砭時失流連究主訩但存足欲戒邶殿益何庸
將至開山鋪
靑山正如黃叔度旬日不逢鄙吝生忽見馬頭晴翠湧
計程知巳到長淸
長淸山行
四圍屛障佀天成人在靑山缺處行雨過乍添谿水響
秋涼偏&KR0738;嶺雲生朴淳摩詰田家句平遠營邱畫裏情
好景當前愁易失停輿卽事一回賡
登岱
巖巖氣象傲王公錫號天齊配昊穹五嶽降神尊苐一
長男出震位居東登臨始覺乾坤大讚誦眞慚擬議窮
梁父肅然分左右同時頫首丈人翁
歴盡嶇嶔十八盤&KR1143;身巳在碧雲端煙光依約齊州小
水氣微茫少海寒石壁尙畱唐帝隸玉符草問宋家壇
傲來(峯名)高峙空千丈俯睇聊同一簣看
水激沙崩石磴危振衣直上不言疲畏難長恐中途誤
陟險全憑定力持目極吳門橫馬匹手摩秦樹認虯枝
壯觀天借今年雨添得銀河百道垂(前月大雨磴道閒爲水所壞行至山)
(半尙有相阻者予堅執不可)
半生虚慕列僊材日觀天門未到來此度初窺眞面目
新秋㪅喜豁氛埃巳離下界衣無垢漸近剛風樹不栽
偃蹇羣峯休傲客新從岱頂賦詩回
程蘊山明府招飲白鶴泉上
晨游東岱上層巔歸路重尋白鶴泉山水夙饒狂士癖
淹畱爲有主人賢蒼茫擘絮雲初合瀲灧浮波月正懸
酩酊今宵判盡興詰朝南厺又揮鞭
羊流店謁羊太傅祠
古祠瞻拜薦山肴野店西風石徑坳墮淚碑猶存峴首
浮江計巳定吳郊輕裘偏&KR0738;文人服杯酒何嫌異國交
不是君王能信任樂羊三篋謗書淆
㝛遷道中
近水田多下依岡徑半荒人貧愁旱潦地小束隄防老
屋苫爲瓦終年麥作糧草嫌淮北陋千里亦同鄕
雨中過永濟橋
垂虹一道枕淸波漁戶拏篙挂綠蓑載得滿船魚虎子
秋風細雨六塘河
隄上
三伏汛初過新秋仍滿槽增隄沿歲例刈葦歎人勞颿
向林端過波逾屋頂高寢薪憂厝火迂闊獨吾曹
淸江浦懷舊
壬申之夏渡淸口固哉亭前賦折桺(是歲相國高文定公具舟送予北上)
(同舟者仁和周君天度陽湖莊君橚及予三人固哉艸亭在河道總督公廨之西文定公所建)三千里
路送輕舠素心晨夕得二友周生媕雅才胸羅四庫無
不有莊生倜儻士痛飲狂歌坎鼓缶三人齒序我最少
挹袂拍肩相左右只言草樂新相知風裏浮蓱那長守
我今乘軺重渡河巳成老翁髮未皤莊生投劾周生死
聚散零落同逝波艸堂突兀猶如許艸堂主人今何處
華屋山坵瞥眼殊栗主空聞祀袁浦十四年來如夢中
雲泥泡影總成空惟餘九折黃河水仍與淸淮流向東
漂母祠
一飯且知報寧忘推食恩少年輕國士老母識王孫惠
比千金重名將百代存娥姁亦巾幗鐘室淚空吞
題淮陰釣臺
試問眞王貴何如守釣磯生慚噲等伍那至結陳豨
鐘室謀何亟平城計已窮暮年思猛士太息擲良弓
董江都祠和冰持前輩韻二首
漢代徵賢良天子臨軒策晁董及公孫舊史可尋繹江
都獨純粹言必則古㫺六蓺是表章一使爝火息嗟哉
曲學徒枉尋㢙直尺居然厠公卿坐受小吏白君看平
津閣何如廣川宅休言宦不達幸免故人責
先儒專一經白頭守師承惟公業春秋天人理可憑人
事或僭&KR1044;五行災異乘貴近勿優容天警見園陵眭李
譚禨祥所見判淄澠讀書重有識毋任勦說仍膠西王
雖倨禮賢尙足稱下馬拜遺祠百世願振興
同冰持前輩登金山次韻
平山佳麗說揚州爭佀江心翠黛浮車馬塵埃從不到
忽疑天際結飛樓
蒼茫四顧全無路縹緲中流得此山身住風波卻安穩
始知方丈在人閒
遠望苕苕紫蓋形馭風頃刻到靑冥只疑身是乘槎客
銀漢中央一點星
妙高臺聳俯羣山玉帶橋頭水一灣草道單椒形勢小
聲名久巳動江關
銜刀如厠也徒勞兵解由來數草逃世上豈無營葬地
卻將遺蛻付風濤
禪房要下各排連曲徑穿來翠嶺巔試取中泠苐一水
要從波底得眞泉
半日無風海氣晴山靈知我遠來情游僊眞挹浮邱袂
同到金鰲背上行
焦先舊隱若堪攀咫尺丹梯想像閒得隴何妨仍望蜀
取之不禁是名山
游寄暢園
名園結構自然佳眞在靑山綠水涯奇石介如廉士操
淸泉鏗爾古音諧濃陰半畞松杉在樂事三春花鳥皆
萬歲亭前瞻聖藻&KR2495;川別墅詎能儕
虎邱
巨石千人坐淸秋雙屐停樹含新雨潤窗入遠峯靑臺
識高儈跡池藏古劒靈題名多未蝕手錄補圖經(左㫄崖石)
(有淳祐辛亥四明程振父等題名右有淳祐癸丣長樂潘牥等題名德祐乙亥天台戴覺民等題名又石觀音)
(殿壁閒有宣和六年胡少汲等題名紹興八年向子諲題名自來修山志者皆未之載)
山塘
宛轉山塘路緐華自㫺傳波光千里暎郭外萬家連樓
閣煙中市笙歌月下船狂游思曩日彈指十餘年
游上方山
果然奇秀占三吳樓閣空明入畫圖半畞疏篁蟠徑曲
百尋紺塔倚雲孤山容蘊藉眞名士波影淸姸彼美姝
宐雨宐晴宐月夜石湖元是小西湖
石湖
瀲&KR1527;紅亭射曉霞波光百頃渺無涯居民種芰分湖面
小艇义魚踏浪花遠浦風煙通震澤上方鐘磬出楞伽
田園襍事皆詩料曾是當年參政家
泛澹臺湖
解維鮎魚口落颿寶帶橋澂波杳無際十里明靑瑤輕
颿出其閒快翦分生綃煙開虹亭樹風動淞江潮水禽
厺又來葭葦寒蕭蕭緬懷浮家客淸標不可招臨淵起
餘羨且聽㮄人謠
入德淸縣界有橋曰望僊喜其名與吾鄕同作
詩紀之
故園門對小橋開顧浦西偏一水洄此地嘉名欣偶佀
今宵鄕夢若相催魚梁蟹斷分明見桑葉蔆絲次苐栽
怪得征人屢回首便疑身巳到家來
初到杭州
生平但願識杭州便抵人閒萬戶矦五十日程欣始到
四千里路不空游湖光澹沱遙連郭山色淸佳恰傍樓
只待秋深公事了畫船載酒暫勾畱
試院戲題
終朝閉閤亦何爲萬卷文書次苐披還怕粗心失佳士
闈中一月廢吟詩
秋風片片落花飛射的雖懸入彀稀簾外未知逢勒帛
點頭猶自祝朱衣
壯游濟勝興空賖閉置眞如新婦車一道重門分内外
吳山咫尺卽天涯
食筍
篔簹千畞朵人頤巳過春山燒筍期&KR1044;喜鞭梢秋正長
食單頓頓一斤貽(主司供給單每日鞭筍二斤日有兩頓食故云)
填㮄
丹沙竹箭眼前收衮衮諸生放出頭百炬燃來渾不夜
文光直射斗牽牛
揣摩剽襲枉辛勤千手雷同欲亂眞別白淄澠心獨苦
要令世有讀書人
靑袍鵠立望如何得意常稀失意多畱取寸心公道在
冬烘頭腦任人訶
鍼石相投有夙因飛花茵溷那能均宋家坦率休輕誚
我亦當年落解人
泛湖
秋水淸無滓天然鏡面平四圍山作髻鏡裏㷖分明出
郭便離俗泛舟聊適情樓臺金碧色人在畫圖行
九日浙中當事招集小有天園登高卽席得句
依巖面水敞軒堂賓主東南翰墨場信有湖山稱絶勝
不妨風雨作重陽(是日雨)笙歌入耳音非俗詩酒當筵興
最狂佳節向來孤負了今朝高會願無忘
表忠觀
錦袍玉帶儼天人鐵券當年字未湮運至開門稱節度
時平納土列功臣碑文淳古思和仲祠宇馨香續妙因
忠孝千秋終食報卅傳枝葉尙紛綸
岳忠武墓
巳奉班師詔空憐涅背文雕兒能告密竟撼岳家軍
一紙到詔獄雙棺藳葬時五郞猶有子二聖竟無兒
公案草須有沈冤何日伸東朝猶未返遺恨賈宐人
文臣動&KR0738;錢武臣多惜死中原事可知含冤到獄市
浙闈蕆事蒙恩給假省親恭紀
久列蘭臺校祕文每依北斗望南雲叨承鳳詔衡多
士曲體烏私荷大君十日循陔申眷戀一庭舞采試
繽紛老人倍覺精神爽聽話天恩到夜分
程才濟北又湘南玉尺叨持已度三敢戀湖山尋勝槩
庶憑文字契眞參人誇桃李新陰茂天與椿萱老境甘
此日登堂拜家慶添將佳話入叢譚
故鄕風景尙依稀暫䣃征衣著錦衣門外喜無熱客鬧
案頭猶是舊書圍家傳壽骨古應驗(臣祖贈奉政大夫王炯年九十二祖)
(母朱氏年八十二)世戢良箴誡勿違贏得親朋相歎羨籯金終
讓一經韋
經旬子舍重畱連回首睽違十四年車服敢言稽古力
箕裘恐負義方傳翁誇矍鑠休扶杖母恤單寒爲著緜
分付臨岐無別語主恩高厚寸心鐫
過靑駝寺遇雨
靑駝寺北厺匆匆古木寒煙四望同十月東風吹雨過
蒙山全沒暮雲中
口占
調調刁刁西風生蕭蕭摵摵落葉輕秋蟲喞喞復喞喞
客子行行重行行
曉行
曉星欲落猶未落僕夫催我起趁站淸泉橫道淺可涉
老樹人立儼冠劒誰家牛鐸巳先鳴襍以鞭笞言多儳
我語僕夫且緩行月黑沙深防馬陷
望岱宗&KR0714;雪
雨霽巳三日岱宗殘雪明斜拖吳觀練寒偪泰安城風
勁裘知敝霜濃酒易傾匆匆乘傳過回首玉崢嶸
山行
沙回路轉歴嶃巖窄處纔通劒一椷獨木橋攲聊代筏
隻輪車小郤張颿蓋茅屋比旋蝸縮戴石山如覆釜黬
日暮馬蹏行較疾識途應喜脫征銜
十月二十八日河閒道中遇雨
十月小雪候北方例無雨昨巳入大雪頗訝氣蒸礎晨
興日光澹亭午雲氣聚微雨從北來廉纖絲萬縷淅淅
落疏林滑滑憚行旅仿彿江以南小春候如許六合今
一家天意示和煦徒以疆域分淺哉夏蟲語
雪後過鄚州
昨來猶見雨斑斑那識飛霙積此閒雪滿寒原全沒路
霧籠遠市只疑山官郵百里分炎冷客子兼程又往還
趙北燕南今日到孤城指點瓦橋關
趙北口&KR0714;雪
林端積玉尙封條冰下义魚泛小舠想得西湖當此日
孤篷聽雪段家橋
琉璃河
征車轣轆媿塵顏咫尺西峯未易攀一片玉&KR0724;成世界
琉璃河上望房山
題查恂叔太守榕巢圖
太平賢守政多暇廨西一池綠波瀉不須岸上㪅牽船
頗喜枝頭可築舍一榕婆娑數畞餘材不材閒天所赦
直榦撐空風日遮橫枝臥水龍蛇化向背俯仰隨面勢
佀與先生作閒架巢居之閣有前例嘉樹何嫌吾久假
開徑祇須就樹根安窗恰好尋葉罅一榻以外長物無
十笏之居樂土借水氣微茫只佀秋月光穿漏偏宐夜
判牘何曾公務妨覓句且將熱客謝身居瘴鄕貌㪅腴
日坐斯巢美無價只今卜宅傍春明尙戀前塵如味蔗
乃知寄託苟不凡一枝居然勝廣厦不然打頭矮屋長
欠伸樹猶如此徒悲吒天南榕樹多無限此樹因公得
名乍丁寧草掃舊巢痕它時好與甘棠亞
漫成
一水逡巡活羣山峭蒨親日長桃自衒春蚤桺橫陳蜂
蝶忙何事絲蘿施有因喬松千百尺偃蹇不隨人
丙戌禮闈卽事用壁閒韻呈望山相國漫士少
司農鳬川少宰及同分校諸公
南宮登俊鎖闈深元老司衡赤舄臨燕許文名推蓺苑
韋平相業出儒林探驪眞喜珠光暎射斗還愁劒氣沈
話到寒窗稽古日風檐甘苦卌年心
廣座從容語笑深聚奎堂上德星臨前身永叔元文伯
(司農公名與歐公同)當代宣公久翰林煙染松煤香細細光分藜
火夜沈沈冰壺表裏俱澂澈想見和衷一片心
勺水難分渤澥深螢光敢竝月華臨隨班幸躡僊人跡
列坐眞游作者林刻燭巳輸才捷敏剝蕉猶媿思深沈
穆如一誦淸風句取士無非報國心
斗室低吟一榻深七年光景兩回臨(庚辰會試曾預分校)飛鴻踏
雪重尋跡新筍逢春又出林所望宗工懸尺度只愁㝛
學易埋沈應眞十八東西列同證菩提不染心
題邵蔚田侍讀收綸圖
六鰲曾得手獨繭遽收綸此厺江湖闊煙波自在身
緣木人求欲信天吾所師得魚同一飽漫畫亦奚爲
一璜何足戀白首釣磻谿試看投竿者江鄕醉佀泥
蛇足休重畫屠刀且善藏從今林下好見一㮄新堂
題趙編修鷗北耘菘圖
淺水淙淙雨後添讀書不礙灌園兼猩脣鹿尾都嘗徧
那及秋菘分外甜
冬至後六日錢籜石少詹招同查儉堂太守紀
心齋侍御程魚門舍人畢秋颿侍講曹竹虚編
修小飲分韻得日字
三百有六旬赴壑蛇行疾吾儕耽文酒爲樂時勿失朝
聞折簡招快若癢厺蝨隆冬相暖熱作會慕眞率後至
不我拒密坐可促厀酒行蕉葉三客偕竹林七捫腹方
便便舉醻尙逸逸主人顧奼客言啟畫禪室橫斜萬玉
圖煑石山農筆(席閒出王元章萬玉圖長卷傳觀)一一皆生動疑有暗
香出華光與補之誰能漫甲乙忽憶香雪海玉梅萬株
密此時踏雪尋淸逸興無匹見彈思炙鴞欲語失笑咥
近游天所許懷歸我已必銷寒判今宵友梅願異日
送趙雲松出守鎮安
詔守緐難郡官辭侍從班文雄能敵瘴政簡足安蠻臘
月衝寒厺長途叱馭艱天教詩境拓飽看粵西山
世方尊外吏君尙戀春明結習惟文字關情獨友生才
由㪅事出心到瘴鄕淸草獻籌邊議南交亦我氓(府南爲交)
(阯地交人奉職貢甚謹故云)
謝文節橋亭卜卦硯歌(硯爲查榕巢太守所藏)
是何一片石千秋磨不磷疉山先生遺手澤滿堂觀者
神爲振當年變名入建陽朝天橋上亭中央明夷三日
義不食卻以破硯當餱糧君平賣卜非吾匹北望中原
長哽咽眼中只有石丈人江南且無厮養卒集賢學士
來求才手書卻聘心不回太息作銘刻左右重公幷重
此石友(硯之兩㫄刻程文海銘云此石吾友也不食而堅語有之人心如石不如石堅誰佀當年采薇)
(不食守義賢也凡三十二字)首陽采薇計已成倉皇重作燕山行憫
忠寺中守義死不食而堅與硯佀公之北厺硯南畱埋
沒泥沙百卌秋好事得之識歲月廢硯足抵周天球(硯背)
(有明人題宋謝侍郞硯五字左方云明永樂丙申七月洪水厺橋亭易爲先生祠相地得之閩後學趙元)榕
巢太守癖嗜古紫檀匣子深藏弆斗室居然七客寮耐
久石公堪共語歙州龍尾名夙聞貞心不轉獨此君停
尊欲酹忠臣酒炙硯慚無放膽文
病起
四十年猶壯經旬病獨侵害風增欬逆伏枕屢呻吟思
澀詩魔退精銷藥債尋今朝&KR1044;快意屋角聽鳴禽
五色徒盲目三餘欲息肩安心眞是藥省事便成僊昭
略生來&KR0888;元章近日顚山妻苦相勸苐一且歸田
人日同王琴德朱竹均曹來應畢湘蘅陸健男
登㳒源寺後閣晚飲琴德寓齋同東坡廣陵會
三同舍故事各以字爲韻予得曉字
人日例登高此風近來少西曹澹蕩人志欲出塵表約
我試春游初哉首基肇㳒源古寺近毘盧修閣窅一握
厺天裁千里極目了鈴語淸而和鐘聲輕不窕上方洵
嚴淨下界徒纏繞犀首適無事止酒毋乃矯同隊水中
魚故交松上蔦聊復恣詼嘲不待引介佋騷人感初度
(是日予四十生辰)歲月如過鳥念念煩惱縛㳒鏡本常皎在家
蒲褐師(琴德好譚禪題所居日蒲褐山房)大意巳先曉泰山秋豪末究
竟誰大小
舟行偶占
十指拏篙邪許同腰牽百丈曲于弓篷窗兀兀低頭坐
閒看來船使順風
浩歌擊檝滿天涯生長江鄕每自誇半夜疾風人不寐
始知泊宅不如家
衛河
河曲如之字颿斜作扇形依依岸㫄桺猶賸數分靑
臨淸
城外雙流合波光玉帶彎風光舟佀箭水縮岸成山置
牐裁通漕譏商舊設關北來稱鎖鑰煙火萬家環
皂河
出牐通泇口沿流下皂河颿隨風轉腳艣過水旋渦樹
老&KR0714;黃葉沙明浴白鵝旅人聽最喜半夜有吳歌
㝛遷
左挾中河右大河彈丸小邑地無多長風送客過淮浦
輕舫沿流學楚歌畚土丁夫勤版築算緡關吏恣喧訶
拊循彫攰良非易傳語當官政草苛
見道㫄艸舍戲作
雪壓風掀雨又零編氓終歲苦伶俜誰知廣厦神僊客
也縛黃茅作小亭
氾光湖
澂湖萬頃鏡新磨撒䋞家家住碧波行到淮南勝淮北
艸房漸少瓦房多
冬至京口阻淺
到家途漸近畱滯復連朝風逆濤頭縮天寒澤腹枵行
傾京口酒坐俟海門潮不寐鰥魚目隆冬苐一宵
偕蔣春農舍人游甘露寺
潤州城北三芙蕖㫺人曾以神山況屹如北固居中央
震爲長男方主鬯老鶴昂藏首俯啄卻顧金焦雙翼張
甘露之寺當其巔傑閣凌虚誰㫺刱茫茫浩劫閱廢興
刹竿千載猶無恙元豐鐵塔插紫霄正統金經閟龍藏
修廊屈曲宛虹垂正殿巍峩滿月相六時梵唄長讚誦
萬里江山作供養古鐘製從至正年巧思乃出平陽匠
達魯花赤識姓名方信圖經語多妄(大殿銅鐘元至正九年造鐘款有鎮)
(江路達魯花赤馬速忽總管李世安鎮江上萬戶府達魯花赤永安名又有溫州路平陽縣匠人名鎮江府志)
(職官表失載馬速忽名又誤以李世安爲達魯花赤不知世安漢人不得任達魯花赤也)我㫺翦江
數往還探奇未到常怊悵天寒潮涸阻歸舟夙緣未了
今宐償舍人本是山中人導吾先路蠟屐緉水枯遙指
巖壁露木落兼無榛歲妨徑造禪關心地涼㪅上岑樓
眼界放哆口直欲吞滄溟摩頂居然俯羣嶂平生富貴
吾不戀一餉淸閒神所貺會須徧踏江南山竹杖從君
次苐訪
遣懷襍題(悼亾妻王恭人)
泊宅秋來願少酬輕&KR0724;穩上潞河舟淸輝玉臂今何在
看月蓬窗獨自愁
布衣椎髻不曾嫌雅稱貧官上竹鮎懊惱疾風吹爨室
從今擬廢五音占
挂壁丰姿宛佀君返魂那有異香薰眞成南旺湖頭水
行到中流卻兩分
鐵甕城邊風雪餘(京口阻淺兩日)三山秀色望何如魂歸到此
應畱戀四十年前說帨初(恭人生于丹徒學舍)
江上靑螺秀作堆風流眉嫵事成灰將愁排遣終難子
只佀潮頭厺又回
生無枉橫亦無愆相見今生詎有緣倘遇蘇州趙十四
結壇判倒一囊錢
伯通橋下水如銀一㫺經過亦愴神廡下祇今誰舉案
固應目我作凡人
美酒新魚自製詞急流長怪退猶遲今朝果泛東吳櫂
孤負懷歸管仲姬(管夫人漁父詞身在燕山近帝居歸心日夜憶東吳斟美酒膾新魚除卻)
(淸閒總不如趙子昂題云吳興郡夫人不學詩而能詩不學畫而能畫得于天者然也此漁父詞皆相勸以歸)
(之意無貪榮苟進之心其與老妻強顏道雙髩未全斑何苦行吟澤畔不近長安者異矣)
彈指匆匆歲又除安仁髩髮已全疏縱然下潠田居遂
㪅有何人出荷鋤
八音歌效黃山谷
金屋貯阿嬌彈指朱顏彫石椁自云固長夜不復朝絲
吐𧖟巳僵玉韞璞空剖竹林有達人閉關但頌酒匏樽
引自酌醉入無何鄕土中皆可埋靑烏誠荒唐革故鼎
取新勞勞歲月促木散匠弗顧得全吾道足
金人背有銘戒哉三緘口石言晉魏楡反常乃爲咎絲
惟飲無何籍不挂臧否竹直&KR1576;先伐水虚故善受匏繫
人所全櫟散天與壽土炭重有時楡枋起亦偶革華暫
相於毛穎盟耐久木人石心兒仲御吾尙友
潛硏堂詩集卷八門人黃鐘校字
