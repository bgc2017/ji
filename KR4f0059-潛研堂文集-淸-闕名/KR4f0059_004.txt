潛研堂文集卷四
嘉定錢大昕
荅問一
問坤文言蓋言順也本義云順當作愼然否曰以愚所
聞馴與順古文相通象傳之馴致與文言之順其義一
也攷尙書疇若予工疇若予上下草木鳥獸先儒訓若
爲順而史記舜本紀云誰能馴予工誰能馴予上下草
木鳥獸又五品不遜先儒亦訓爲順而史記引其文云
五品不馴是馴與順本一字矣史記馴字徐廣皆讀曰
訓而易馴致字徐邈亦讀爲訓訓者順也漢人書乾坤
字皆作巛馴順訓並从乾巛之巛得聲周官土訓先鄭
司農亦讀爲馴北方人讀馴如訓之平聲此古音之僅
存者順與馴義同而音亦相近不當破順爲愼也蒙六
三象傳云勿用取女行不順也女以從一爲順見金夫
而不有躬是爲不順本義破爲愼亦非經旨
問虞仲翔解虎尾虎視虎變皆以坤爲虎譏俗儒以兌
爲虎之失何也曰卦位坤在西南未申之間於天文參
爲白虎正當實沈申右管輅傳亦云申未爲虎漢儒據
禮記左蒼龍右白虎震爲龍則兌當爲虎然於天文未
密故仲翔譏之
問履九四愬愬終吉諸儒皆以恐懼釋之馬融本作虩
虩似亦通曰說文引易履虎尾虩虩訓爲恐懼則漢儒
固皆作虩矣震來虩虩荀慈明本亦作愬愬愬虩義同
公羊傳靈公望見趙盾愬而再拜注愬者驚貌
問大畜彖傳剛健篤實輝光日新其德鄭康成以日新
絶句其德連下句與王輔嗣異何也曰二讀俱通以大
有彖傳例之則鄭較長劉邠問管輅易言剛健篤實輝
光日新斯爲同不輅曰不同之名朝旦爲輝日中爲光
是輅亦從鄭讀也王輔嗣雖以其德二字連上句然其
傳云凡物旣厭而退者弱也旣榮而隕者薄也夫能輝
光日新其德者唯剛健篤實也與鄭義亦不相遠陸德
明釋文以大畜剛健爲句篤實輝光爲句日新其德爲
句則失輔嗣之旨矣漢書禮樂志輝光日新晉張華四
箱樂歌濟我王道輝光日新皆與鄭合
問豐上六闃其无人說文無闃字蓋漢儒附益之字曰
孟喜本作窒許君偁易主孟氏故不別出闃字虞仲翔
訓爲空仲翔世習孟氏易當亦用窒字窒本訓塞反訓
爲空猶亂之訓治徂之訓存也列子黃帝篇至人潛行
不空注云一本空作窒莊子達生篇引此文亦作窒是
窒有空義也或曰闃當爲䆷說文䆷空貌
問豐其屋天際翔也諸家本各不同說亦互異未審宜
何從曰李鼎祚集解據孟喜本際作降翔作祥云天降
下惡祥也鄭康成王肅本並作祥蓋漢儒相承之本如
此際降字形相涉故本或爲際鄭讀爲瘵訓病雖與孟
本異而意猶不甚遠王弼改爲翔䟽家申之以爲如鳥
之飛翔於天則失之甚矣
問渙羣之義曰吕氏春秋嘗引斯爻而說之曰渙者賢
也羣者衆也元者吉之始也渙其羣元吉者其佐多賢
也吕氏去古未遠傳授當有所自孔子云寬則得衆又
云羣而不黨孟子云得道者多助白虎通曰君之爲言
羣也六四居大臣之位以進賢爲已任旁求俊乂聚之
於朝所謂其心休休如有容者故有元吉之占且拔茅
征吉泰之所以吉亨也勿疑朋盍簪豫之所以志大行
也朋黨之議皆起於叔季之世聖人處渙散之時以收
拾人心爲本而先散其羣毋乃蹈商王億兆夷人離心
離德之覆轍乎伊川言君臣同功所以濟渙天下渙散
而能使之羣聚可謂大善之吉與吕覽義亦相近蘇氏
云羣者聖人之所欲渙以混一天下者也未合易旨
問耒耨之利注家訓耨爲耘詞意似不倫曰耨與耒皆
田器之名說文作槈或作鎒訓爲薅器詩庤乃錢鎛毛
公訓鎛爲鎒世本垂作耨釋器斪斸謂之定李廵云鋤
也廣雅定謂之耨然則鎛也定也斪斸也鋤也槈也一
物而異名也吕氏春秋任地篇耨柄尺此其度也其耨
六寸所以閒稼也高誘云耨所以耘苗也馬融注易訓
耨爲耡亦指器名
問八卦方位何以有先天後天之殊曰說卦傳孔子所
作其言曰震東方㢲東南離南方乾西北坎正北艮東
北唯不見坤兌二方兌爲正秋則必正西方矣坤介於
離兌之閒亦必位西南矣伏羲畫卦以來蓋已有之伏
羲以木德王而傳稱帝出乎震是震東㢲東南之位必
出於伏羲不當別有方位也漢唐以前儒家與方士均
未有言先天圖者宋初方士始言之而儒家尊信其說
欲取以駕乎文王孔子之上毋乃好奇而誣聖人乎天
地水火雷風山澤各自相對本無方位之可言後儒援
天地定位四語傅會先天之說尤爲非是夫天高而尊
地下而卑古今不易之位也地勢北高而南下君位北
而南面臣位南而北面信如乾南坤北之說上下傎倒
甚矣安得云定位乎
問乾健坤順坎陷離麗兌說皆取諧聲而震㢲艮獨否
何也曰古書皆以音見義古讀動如董故說文東訓動
震動或作振董(見周禮注)以動訓震取同位之雙聲也蒙象
傳以㢲與實合韻入與納通納亦與內通㢲可協實亦
可協入矣艮从目从匕亦當兼取匕聲古者支眞兩部
相近如振恒爲榰恒祇敬爲振敬之類垠鄂亦作沂鄂
則艮止音亦相近也
問雜卦屯見蒙雜之義曰說文屯从&KR0708;貫一一地也&KR0708;
艸木初生也艸木初出地上故有見義古書蒙與厖通
詩狐裘蒙戎春秋傳作厖茸蒙伐有苑鄭亦訓蒙爲厖
三國志魏文帝紀注或以雜文爲蒙故蒙有雜義
問升之爲不來何也曰說文不鳥飛上翔不下來也从
一一猶天也故不來爲上升之義
問春秋內外傳占筮之法曰春秋之世三易尙存其以
周易占者一爻變則以變爻辭占如觀之否歸妹之睽
明夷之謙之類是也數爻變則以彖辭占如艮之八屯
貞悔豫皆八是也六爻皆不變亦以彖辭占泰之八是
也以爻辭占稱九六以彖辭占稱八九六八之名惟周
易有之若雜以它占則否千乘三去射其元王不云蠱
之八復之八者非周易繇詞也
問不變之卦不云七而云八何曰惠氏棟嘗言之蓍圓
而神七也卦方以知八也六爻易以貢九六也七七四
十九蓍之數八八六十四卦之數九六變成三百六十
四爻之數神以知來知以藏往知來爲卦之未成者藏
往爲卦之已成者故不曰七而曰八春秋内外傳從無
筮得某卦之七者以七者筮之數未成卦也(熊朋來云七八皆不)
(變爻何以罕言七而專言八曰七七蓍數也八八卦數也惠氏說蓋本於此)
問卦變之說漢儒謂之之卦諸家所說各殊願聞其審
曰虞仲翔說易專取旁通與之卦旁通者乾與坤坎與
離艮與兌震與㢲交相變也之卦則以兩爻交易而得
一卦乾坤者諸卦之宗復臨泰大壯夬陽息卦姤遯否
觀剝陰消卦皆自乾坤來而諸卦又生於消息卦三陰
三陽之卦自泰來者九恒初四易也井初五易也蠱初
上易也豐二四易也旣濟二五易也賁二上易也歸妹
三四易也節三五易也損三上易也自否來者九益初
四易也噬嗑初五易也隨初上易也渙二四易也未濟
二五易也困二上易也漸三四易也旅三五易也咸三
上易也二陰二陽之卦自臨來者四升初三易也解初
四易也明夷二三易也震二四易也自遯來者四无妄
初三易也家人初四易也訟二三易也㢲二四易也自
大壯來者四大畜上四易也睽上三易也需五四易也
兌五三易也自觀來者四萃上四易也蹇上三易也晉
五四易也艮五三易也臨二之五爲屯觀上之初亦爲
屯臨初之上爲蒙觀五之二亦爲蒙故不從自臨觀來
之例於屯曰坎二之初於蒙曰艮三之二也遯二之五
爲鼎大壯上之初亦爲鼎遯初之上爲革大壯五之二
亦爲革於例不當從遯大壯來而仲翔於鼎曰大壯上
之初於革曰遯上之初失其義矣愚謂鼎蓋離二之初
革蓋兌三之二也臨初之五爲坎觀上之二亦爲坎遯
初之五爲離大壯上之二亦爲離臨二之上爲頤觀五
之初亦爲頤遯二之上爲大過大壯五之初亦爲大過
此四卦亦不得從臨觀遯大壯來之例中孚小過二卦
則非臨觀遯大壯所能變且頤大過中孚小過與坎離
乾坤皆反復不衰之卦故別自爲例於頤曰晉四之初
於大過曰訟三之上於中孚曰訟四之初於小過曰晉
三之上而仲翔於大過仍取大壯五之初於頤兼取臨
二之上又於坎云觀上之二於離云遯初之五皆自紊
其例也一陰一陽之卦仲翔說易未及之今依其例理
而董之則復初之二爲師初之三爲謙剝上之五爲比
上之四爲豫姤初之二爲同人初之三爲履夬上之五
爲大有上之四爲小畜每卦當各生二卦也而仲翔於
謙云剝上之三(蔡景君說)於豫云復初之四於比云師二之
五此別取兩象易爲義其注大畜云萃五之二成臨於
豐云噬嗑上之三於旅云賁初之四亦兩象易也睽本
大壯上之三而仲翔注繫辭蓋取諸暌又云无妄五之
二亦自紊其例也
問鄭康成以爻辰說易今其書不傳惟見於詩禮正義
所引如比之初六辰在未上直東井坎六四辰在丑上
直斗及天弁中孚六四辰在丑上直天淵困九二云初
六辰在未上直天厨皆援天文以取象可引伸其說否
曰鄭氏爻辰之例初九辰在子頤初云舍爾靈龜子爲
天黿龜者黿屬也同人初云同人于門隨初云出門交
有功節初云不出戸庭予上直危危爲蓋屋故有門戸
之象節九二不出門庭二亦據初故云門也明夷初云
三日不食子爲元枵虛中也故有不食之象九二辰在
寅泰二云用馮河寅上直天漢雲漢天河也九三辰在
辰大壯三云羸其角辰上直角也九五辰在申萃五云
大人虎變申上直參參爲白虎也上九辰在戌暌上云
見豕負塗戌上直奎奎爲封豕也初六辰在未小過初
云飛鳥以凶未爲鶉首也六三辰在亥上直營室營室
爲淸廟萃渙之彖辭皆云王假有廟謂六三也六四辰
在丑大畜四云童牛之牿丑上直牽牛也上六辰在巳
小過上云飛鳥離之已爲鶉尾也小過六爻惟初上有
飛鳥之象此其義也解上云公用射隼已上直翼翼爲
羽翮有隼象也此皆可以爻辰求之者也康成初習京
氏易後從馬季長授費氏易費氏有周易分野一書其
爻辰之注所從出乎
潛硏堂文集卷四門人袁廷檮校字
潜硏堂詩續集卷四
嘉定錢大昕
秋颿中丞招游靈巖山館
四面湖山列翠屛淸虚中有快哉亭地高合讓名公占
水靜還招冷客聽細雨秋添谿澑白遠峯晚借樹煙靑
靈巖從此成佳話日檥中丞書畫舲
章淮樹觀察安園落成招飲
勝游不羨入山深但要身安趣可尋老樹崢嶸皆古貌
虚堂屈曲佀文心一泓水淨容初月百尺樓高俯碧岑
招引吾儕無事飲賽它淸閟老雲林
送袁香亭之官粤東
御屛名列幾多時粤嶠淸風試一麾美政久書江表傳
詞人例作嶺南詩天開韶石多奇骨春到花田有異姿
五馬經行看不盡略憑驛使報儂知
烈女篇
美長沙周繼聖母馬氏也元孫克開官九江知
府述其事屬紀以詩
我哀五尺刀出自梁州鐵不斷凶人頭卻染烈女血借
間烈女誰云是長沙周馬氏之淑媛德行功容修亂離
丁明季盜起西南陬郡城夜失守殺人高于邱或言周
家兒智勇百夫特僞檄忽及門逼廹令就職母聞呼兒
前亟走勿徘徊汝身列庠序大義不可乖賊怒攻其家
質母以招子纍纍繫長繩子來則免爾母顧三新婦恥
與賊俱生同日罵賊死以全令子名當時衣冠流俛首
求苟活苟活亦何爲遺臭及朽骨堂堂周家母獨抱松
柏心千秋血痕在入地爲球琳劉項共逐鹿匪有逆順
別陵母能知興史家贊明決何如周母賢舍生得所安
我亦舊史氏請補彤管編
嚴道甫五十壽詩
棲霞千仞翠當空江左風流屬謝公退自急流纔算勇
力能造命不居功朝家掌故巾箱裏海内名賢縞紵中
只恐蒼生催又起未容五十便稱翁
何須極貴又長生安穩江鄕是化城詩卷新排成巨富
煙霞偶戀亦多情屛風任繪香山像走卒能知洓水名
道德指歸胸自了僊家世系出君平
送秋颿中丞再撫秦中
紫泥銜詔入煙岑雲岫無心又作霖山水尙畱名士
住封疆仍要重臣臨河聲嶽色應無恙細桺長楊試再
尋喜動三秦諸父老郊迎遙識八騶音
金陵寓齋偶然作
鬱鬱長千里蕭蕭石子岡六朝多貴人地下埋黃腸風
流晉王謝威武明徐常骨肉久巳腐姓名或未亾何來
邨學究褒貶信口張大義引春秋深文用申商九原若
有知胡盧笑千場讚誦非我榮詬詈不我妨惡口而兩
舌罪難逃空王
劉頂㫺未爭同時奉義帝入關巳如約兵端自漢始若
翁且分羹何有一旒贅縱然垓下成焉肯北面事縞素
誓三軍偶用董公說藉劫五諸矦以遂吞噬計陋儒無
具眼妄謂明大義仗順利執言是以分成敗請看濠梁
興亦承龍鳳制南征溺膠舟便是重瞳例
人言百王融不如一係宗王儉預顧命豈能及茹公何
怪任彥升低頭謝梅蟲梁皇起博士手剙大業崇卅年
斷房室分桃非意中朱异縱云異生犀有何功菱花不
返㷖翻嗤漢鄧通
典午㫺南渡建康當洛都算緡佐軍國仰給惟三吳濟
濟衣冠族寄命江海隅王馬共天下江謝亦膏腴黃口
乳尙臭公然佩銀魚作意抑南士謂與京洛殊仰戴牛
斗天俛飲揚子泉口猶學吳語身且衣吳緜惟有仕宦
格便若雲泥懸一朝淮水絶高門皆灰煙
王謝兩安石前後負盛名文靖澹蕩人擁鼻詠洛生艸
付傾國來應之了不驚小兒巳破賊相公局未㪅制勝
有要著非以僥倖成介甫不曉事執拗新㳒行盲人騎
瞎馬欲致萬里程可憐天津橋忽來杜宇鳴退歸領外
祠鍾山啜魚羹一墩亦何有乃與古人爭
北水如英雄三伏氣乃吐常時出人胯衣帶策馬渡南
水如君子風雨不改度窮冬水盡涸滔滔尙如故紫髯
孫仲謀倚此當子桓風借阿童利靑蓋遂北轅六代與
南唐傀儡各登場江神但大笑誰爲分短長
吳杉亭同年輓詩
三乘八綫算虚空九弄雙聲玉鑰通傲骨怕交當路士
閒官不礙讀書功門生淚灑陰堂奥故友心驚㝛艸叢
召試六人吾最少眼昏頭白亦成翁
贈何南原
風流東海說三何今代南原較㪅多文本性成兼有學
句從苦得卻能和但求元晏先生序不落空同七子科
指點梅岡居負郭秋深要訪碩人阿
自歎
誰能中夜守黃庭檢點流光黯淚零蒲桺已非春日翠
槿花猶有午餘馨眼昏久怪鐙常暗耳聵翻疑雨不停
未敢堂前譚老景卻難遮掩髩星星
自京口至江寧道中口占
不作江心汗漫游經邱尋壑勝登舟石尤縱欲將人阻
且放籃輿出一頭
中洽汲水記前緣失喜芙蓉落眼前浮玉山靈應見誚
過門不入又多年
下蜀東陽半日程霏藍翕黛認分明靑山未必皆奇秀
相見多時覺有情
鍾山一脈曲蟠龍側嶺橫坡過幾重怪底蒼髯曾入夢
不曾眼見一科松(地名有五科松)
曲榭高臺半作灰有人訪古拭莓苔誰知一箇麒麟在
曾見南唐東晉來
喜雨
天欲醫人暍農皆得意顚畦如棋罫布秧學繡針穿翠
嶺頭新沐淸渠股引連無多溝澮水也潤幾區田
南浦觀察署中畜鶴飛厺數月頃又歸來公子
慶貞有詩次韻
振翮歸乘昨夜風何須招鶴待坡翁長身暫立靑雲外
&KR0888;影重看皓月中一厺詎能忘故侶再來眞不羨冥鴻
主人情重方圖報未肯飛揚到遠空
樂土無如十畞園舊巢安穩當乘軒僊翁自肯低頭住
童子何勞折桺樊細雨梳翎仍故步曲池㷖影記前痕
想嫌天上罡風勁拳足花閒寄夢魂
送周卉含游武昌兼訊吳白華學使
桐石相投調最和故人無那別離何杜陵且作諸矦客
宋玉宐聽郢上歌挂席卻勝騎馬快擬騷定到涉江多
南皮吳質如垂問爲報錢郞兩髩皤
臺城二十四韻
六代此臺城蕭梁恨未平金甌終古缺楝樹㫺時榮蚤
歲游王邸同僚喚騎兵美須眞帝系方領學書生火屋
靈符應瑤臺罪貫盈復讐伍員弟隱痛伯升兄撻武功
纔定囚堯局巳成風流兼晉代禮樂慕周京不尙蒼鷹
摯何曾走狗烹才華諸子擅富壽一身幷月滿虧容易
牆高隙漸萌暴師人是腊享庿麪爲牲四大終難捨三
災那免嬰癡心求佛助彈指見天傾白馬靑絲繫獼㺅
兀尾猙蹊開延臥虎索朽馭犇麖菜少全無醬棋疏不
下枰禪機衣帶縛國計紙鳶輕艸艸航頭戰匆匆郭外
盟將軍猶自勞餓鬼竟相迎得鹿身旋失焚巢悔草㪅
天非亾項籍公亦負齊明苦樂都歸幻冤親或有情千
秋畱懺㳒梵夾獨標名
諸藹堂招同仇一鷗王心原蔣亶夫游湖上
西子湖邊桺招人出郭行寺先尋瑪瑙地僅隔牛鳴澑
水聲相荅屛風削儼成翻嗤趙承旨行者怕畱名
高嶺射初陽深阿啟上方丹爐僊令杳泉味僕夫嘗入
座衣都卸巡檐帽不妨半閒應讓我山水許平章
晴雨總相宐茲游兩得之竹含名士秀石學老夫癡濃
澹無心畫煙雲作意姿天公聊薄相撩撥幾篇詩
六一泉
歐公晚思潁潁上有底好縱復有西湖小巫安足道豈
如武林西煙水淸浩淼孤山峙中央疑割蓬萊島惜哉
六一翁屐齒竟未到賴有老門生補天出奇巧嘉名錫
淸泉如見歸田老西鄰林處士握手恨不蚤一勺到處
有此翁後難紹飛僊或往來稽首薦蘋藻
寓舍偶然作
風溓溓雨漊漊泥滑滑路悠悠水行風打頭陸行石礙
腳人言出門苦不如在家樂在家未全樂出門未全苦
婦歎我不聞兒嗁我不睹夜投逆旅主人延客邨酒一
瓢以永今夕
喜晤李匯川同年
月湖聞有地行僊小別都門十五年勇退敢希錢若水
論文重就李靑蓮簪花舊侶晨星少翦燭深譚夜雨緜
猶怕故人巖電失郞君爲檢枕中篇(公子玉亭爲予製方治目昏)
賀祕監祠
賀公吳語未全狂乞取澂湖一曲涼領裒八僊游酒國
招呼十友習眞方黃冠偶作山人服白水猶縈佚老堂
歸及開元全盛日肯聽鼙鼓破霓裳
題范氏天一閣
天一前朝閣藏書二百年丹黃經次道花木陋平泉聰
聽先人訓遺畱後代賢誰知旋馬地寶氣應奎躔
題竹初丈小像
買山何必付空譚獨樂園中徑闢三方丈蓬壺總凡俗
風流別有竹初庵
四面紅雲著色攢石邊微襯翠檀欒十分生趣誰能領
春在先生彩筆端
寒梅竹外太淸孤薑韭千畦計亦迂萬樹桃花作供養
神僊富貴總輸吾
奉化
地是千家聚人畱一㝛緣學參巳易妙文自剡源傳最
慶風山秀休譚雪竇禪生憎老彌勒坐擁滿囊錢
山行
四面靑螺簇中分白水渠松谿遙度犢竹筏便拏魚雲
薄添波皺花緐襯石疏誅茅隨處可眞稱野人居
海口
海口三家社山田再熟良連枷纔打麥&KR0724;擔又挑秧橫
笛僮歌緩提筐婦饁忙一年空拮据不見盎贏糧
方正學祠
噀盡常山舌血紅讀書種子果推公一門都入全歸錄
五尺羞稱靖難功煑海久知劉濞志勞軍難得亞夫忠
長陵金椀今零落尸祝何如老禿翁
雨止
快雨倏然晴將山送入城山田金碧畫鈎勒最分明
叢竹生石閒不隨巖勢曲不願干靑雲聊可醫人俗
小谿
巖斷沙衝水刮摩如拳如卵又如梭只疑石丈癡頑甚
也有胷中磊塊多
夜雨平添萬壑雷小谿百折瀉瓊瑰怪它瑩澈全無垢
一滴原從華頂來
桐巖嶺下作
依巖傍㵎數家邨位置天然獨樂園山不知名皆蘊藉
樹當入夏倍豐緐耳邊但覺犇雷響眼底俄驚積雪翻
靑篛綠蓑都入畫大癡粉本此閒存
將至台州
四面雲煙疉髻鬟台州何地不靑山客衣那有紅塵染
身在松風竹露閒
柬黃見滄太守
籃輿行徧翠嶙峋握手南衙爲洗塵地近天台山總妙
郡逢賢守俗還淳當官不改詩書味練事終歸質素人
送我一筇華頂厺寄情物外亦經綸
午日同王條山登巾子山
靑山招手向吾曹乍霽天教半日遨游興不隨年紀老
詩情要與翠微高鶴依古塔軒昂立竹護禪扉結構牢
如此佳辰逢舊雨捫蘿登陟那辭勞
東湖
琉璃十頃恰平鋪此地曾名小鑑湖身到淤泥心不滓
淸風萬古屬樵夫
台州名宦祠
與政金華彥著書譜經世何哉好大言嗤人不識字文
人善相輕平地生鑿枘部民訟長官白簡亦常事株連
嚴蕊兒毋乃罪文致小唐侮自取大儒難輕議卻哂陳
同甫饒舌太無謂只今名宦祠栗主仍竝置遺&KR0738;猶在
人爼豆兩不媿東坡謿伊川永叔彈待制大節苟未虧
何弗安同異
自臨海西郭至百步谿
靑山無數破空來蹴踏奔騰萬馬回屈曲沿谿一百里
引人淸夢入天台
百步谿頭竹筏連淸波湍激不容船眞人羽化不知處
依舊山靑月在天
一雨前谿起急湍平沙未覺路行難靑螺洗後眞容見
分付詩人著眼看
贈天台何明府
&KR0621;屩居然行腳僧石梁初試一枝藤地逢賢主心花放
人到名山眼力增紺塔精籃都涉歴金庭石室欲飛騰
探囊不少游山句何遜前頭敢自矜
題張氏來復園
前代司空苐(明都御史工部侍郞張文郁别業)猶存獨樂園金魚浮水
面碧蘚染雲根樹迥延山秀林陰入夏緐旅人畱一㝛
聊遠俗塵喧
赤城
何年吳剛斧修此芙蓉城靑碧了不著生面萬古赬探
奇自此始賈勇雲中行巖洞呀然豁鑱削皆天成虚空
本無物安用百雉營得非丹砂窟古僊鍊精英寶氣凝
不散如火如霞明山靈特護惜失險高崢嶸申命六丁
守勿使愚公爭靑城丈人來款關或相迎鄙哉公輸子
雲梯乃敢攖
㝛國淸寺
出城數里便淸奇初地開堂智者師當而峯知十回向
低頭樹習四威儀三乘禪教元無二一㝛津梁自不疲
聞說寒山詩偈妙春來飛錫厺何之(主僧寶林有擬寒山詩適它出不値)
三賢堂
此身何意別人牛凡眼區區笑趙州只向空山認蹏迹
誰知五百應眞游(寒山)
搥胷多事遇寒山無喜無嗔付等閑掃地偶然义手立
不將姓氏落人閒(拾得)
冰壺無影月無胎騎虎松門了不猜日對文殊渾未識
五臺行腳笑空回(豐干)
一行禪師塔
門外弟子來安能布算得我亦涉九章不隨人耳食
三百六十度昉自九執術一公初未寫衣珠當面失
高明寺
百折羊腸下碧岑四圍螺髻護緇林梵書不蠧千年字
古鉢猶疑大海音石氣靜如僧入定泉聲淸佀客長吟
一鐙止觀須牢守休負當年演教心
題高明寺壁贈實雲上人
十二招提智者遺天台止觀一宗持啞羊只把精藍占
忘卻開山老祖師
口頭播弄鬭鋒鍼訶佛居然智慧林也佀儒家南渡後
不譚經義學觀心
貝多經葉滑于繒佛鉢當年乞食曾獨有幽谿雲長老
教宗猶守一孤鐙
幽谿
翠嶺列如屛幽谿響不停天風忽吹墮一卷淨名經
圓通洞
有漏雲生牖無嗔樹礙衣祇容曼殊坐不許僊鼠飛
此石大方廣中有不二門破除昏暗鎖成就智慧根
金地嶺
隱約靑螺八字舒雲中招手意何如世人䥘認眞身佛
也戀金銀地上居
㝛華頂寺
一㫺安居旅夢淸夢中猶是御風行老僧不設蓮花漏
自有山禽夜打㪅
竹痰藤枯古石斜白雲畱護㳒王家深山氣候元來別
五月初開芍藥花
紙閣繩牀土木骸本無一物惹塵埃故知白鳥趨炎客
不到淸涼佛地來(華頂無蚊)
眼食山光耳食泉靑雲爲佩月爲船人閒此福輕消受
要抵黃金肘後懸
右軍墨池
此水何年黑傳聞筆陣揮至今池畔石猶是墨豬肥
太白書堂
自是天僊謫孤高絶四鄰詩成鬼神泣入室㪅何人
華頂峯
洞府煙嵐鎖幾重中央結頂翠芙蓉風高不放松杉古
氣暖欣無雪霰封八郡排連紛可數羣山拱伏貌逾恭
此行未負隨身腳巳踏天台苐一峯
登華頂作歌
台山性蘊藉弗矜峭削名中藏石棱外不露元氣渾厚
由天成窮子骨立袒肩背何如僊人雲衣霞佩朝玉京
高居愍下界接引登紫淸後來或居上天衢道自亨不
然卓立一萬八千丈身無六翮安得凌空行淺人不解
事妄謂累土殊平平請看瓊臺夾雙闕娟娟玉筍抽新
萌請看銅壺注片練磊磊㵎底排瑤瓊兒孫偶爾作狡
獪巳令觀者咋舌悚息幷而況水源木本尊無對一蠡
詎可量滄瀛道高望重邈獨立文章不露世自驚鵬游
萬里蜩學笑未免饒舌蒙莊生君不見如來宴坐蓮華
頂無香味亦無色聲巳經成就最上果底須屈強磊塊
㪅與人閒爭
茅篷
茅篷一百四十八多在白雲縹緲中有時淸磬天外響
欲往尋之無路通
淸泉白石兩無猜雲爲封門風爲開掃地擔柴僧本分
不曾乞食下山來
世上何人佀汝閒終朝默坐掩松關草嫌精舍瓜牛小
容得須彌一座山
疾風昨夜過山凹雨點聲聲不住敲一箇團蒲身坐穩
任它卷厺幾重茅
攜來九節萬年藤踏到空山最上層指點團蕉如舊識
前生或是打包僧
僧舍偶題
連峯八百里處處有招提魚板松閒響蜂臺樹杪棲前
生嚴首座見在戒闍黎凡聖誰能別千山一鉢攜
石梁
突兀虚空兩翠屛長虹接引入靑冥一條銀漢杯中瀉
九奏鈞天檻外聽珠落玉盤皆㷖乘龍歸金洞挾奔霆
應眞飛錫重來到不見曇花舊日亭
蓋竹洞(洞在石梁之右臨海縣南三十里亦有蓋竹山唐仲友詩洞天爲我暫晴色使)
(我蠟屐窮冥&KR0679;者是也)
臨海奇峯簇藍橋祕洞虚同時兩蓋竹若箇是僊居
㝛方廣寺
萬壑噌吰作意鳴大音終古不虧成老夫䥘道傾盆雨
自起推窗看月明
宴坐虹梁兩足尊眼前萬疉水瀾翻何須㪅荅文殊問
此是如來不二門
老厺江郞百念灰誰能擲地賦天台石梁石㵎尋常境
虚費河東八記才
珠簾泉
終古銅壺漏源頭日夜添削平靑玉案倒挂水精簾藤
杖探谿曲&KR0621;鞵鬭石尖此閒人迹少或許老夫潛
斷橋
斷橋本非橋積雪亦無雪銀濤瀉一門六時流不歇
萬年寺
我攜萬年藤厺訪萬年寺夾道皆松檆滿衣染蒼翠應
眞所往來八峯自環衛泉響襍風聲如是西來意
羅漢嶺
佛有千萬名羅漢但五百非少亦非多雲過本無迹
寒風闕
獨上寒風闕身輕氣亦淸自非列禦寇誰到化人城
桐柏宮
桐柏僊人地琳房儼玉京璚臺如可接月屋此經行導
引張無夢棲眞杜廣成乘雲倘來下我欲問長生
夷齊庿
星作珠旒霞作縿黃冠自古傲朝衫誰知采蕨西山老
卻換天曹僕射銜
古貌棱棱白石身淸風百世不緇磷山中蕨粉明于雪
攜到空祠禮聖人(山中有蕨雞粉)
訪崇道古迹得二絶句
擇木開元數八分金庭妙迹劫灰焚祇餘乾道尙書牒
畱鎮山門認白雲(桐柏宮前有乾道四年五月尙書省牒碑其略云崇道觀西白雲庵以崇)
(奉皇帝本命香火賜額白雲昌壽觀牒尾署銜者二人其一參知政事陳其一尙書左僕射同中書門下事不)
(書姓皆有押以史攷之蓋蔣芾陳俊卿也又尙書省剳付二道一爲乾道四年五月一爲乾道六年十一月皆)
(刻于碑之下方碑陰刻乾道二年七月行在尙書戶部帖帖後列銜者五人祕書省祕書郞沈押員外郞韓差)
(侍郞曾押侍郞方押尙書闕府縣志皆失載)
宮觀名賢迭主持攷亭道學劒南詩千年姓氏人爭羨
卻笑從無提舉祠
瓊臺
中天積翠自亭苕壁立雲端若可招鷲嶺移來藏地肺
羊腸穿入達山腰誰能絶粒棲靈府或許吹笙度子喬
未到上頭吾巳足佀曾摩頂向層霄
桃源
灼灼桃花逐水流僊人采藥漫勾畱山中半載當千歲
如此長生我欲愁
幾生修到洞門開春鳥如何喚便回冷笑神人亦凡眼
劉晨元不是僊才
艸露風鐙景不畱鬼詩多事涴丹邱曹唐豈是驂鸞客
且伴千頭壯水牛
護國寺
韶公飛錫地忠懿布金緣路入桃源近鐙猶㳒眼傳碑
存天聖字塔認建隆甎一掬門生淚憑闌獨黯然(壁閒有武)
(進錢文敏公手書予座主也)
潛研堂詩續集卷四門人黃鐘校字
潛研堂詩集卷四
嘉定錢大昕
丙子春帖子詞
綵樹千花放僊蓂五葉敷吉雲鋪佀錦春蚤是皇都
天街綠意蚤萋萋殿上銀幡入賀齊幾日甘泉捷書報
春風先到玉關西
題李西華給諫賞番圖六首
奇絶平生此度游長風駕浪送扁舟從來不信譚天衍
眞到婆娑苐一洲
靑螺澳外鳳山偏頒賞諸番例久沿麻達暹郞襁負出
一時羅拜繡衣前
轅門初啟曙霞分意氣軒軒屬使君帳下健兒紛夾侍
試將蠻語問參軍
禾閒高下足官租織就戈紋新樣殊風俗依然是唐魏
不知身巳度澎湖
輶軒別國足淸探蠻俗方言略已諳狀出南中閒艸木
咫聞端合傲嵇含
天南盡識相如節海外爭傳玉局詩重遣吳&KR0724;圖粉本
烏嵌城下賞番時
題吳冠山編修洗竹圖
無竹令人俗此語古有之但得靑蔥峭蒨落吾手那用
千戶封侯爲主人雅負子猷癖十笏小築谿南宅平泉
花木百不&KR0738;獨放叢筠數竿碧上番移種春方酣駢頭
戢戢多于𧖟堅中筡中細分別凱之舊譜粗能諳亟攜
鴉觜鉏自闢百弓徑蒙密一以除娟娟新綠淨疏篁瑟
瑟静可聽輕風敲戛響不停著書風幔日卓午惟見萬
个攢空靑燕郊庭際只消三兩竿便覺衫袂生淸寒何
如家園千畝疏影合我欲從公親授洗竹㳒
移寓珠曹街與禮堂夜話
&KR0714;氈斷帙舊柴車畫裏邨夫子不如僂指桑根幾度㝛
五年光景七移居(予以壬申六月至都寓繩匠衚衕十二月寓艸厰衚衕僧舍癸酉二月寓)
(潘家河沿九月寓椿樹衚衕乙亥二月寓憫忠寺街六月寓橫街至是凡七移寓矣)
積潦晴餘聚白沙新蒲雨後迸靑芽荆高酒伴如相訪
白紙坊南苐一家
刻燭論心水乳投廿年親串意綢繆前身兄弟機雲佀
仍占東西屋兩頭
圍爐鐙火夜團圞丈室居然夏屋寬爨婢奚奴無彼此
兩家原當一家看
團焦小小類吳艭茶竈藤牀蠟屐雙先算安排筆硯地
棗花陰裏讀書窗
題裘漫士少宰苑東寓直圖
厺天尺五苑東偏休沐歸來步屧便員嶠蓬壺在人世
風光眞不數平泉
風前踠地萬垂楊曲彔橋通宛轉牆不信軟紅香土裏
神僊仍占最淸涼
樓外偏宐煙雨冥西山窈窕入簾靑分明著色礬頭景
一幅天然好畫屛
趯臺西畔有新廬履道坊南宅不如(公賜第在長安右門西)應爲
城居少花竹天教銷夏此閒居
溫宐春㪅澹宐秋避暑方知此地幽載得碧筩三伏酒
芰荷香裏蕩扁舟
棐几牙籤次第排淸風朗月見公懷若爲評騭林居勝
應較秋屛閣㪅佳
溫室從容造厀陳長源僊骨是前身金蓮燭外雙騶引
傲煞東都獨樂人
恭和
御製懷柔縣元韻
郊圻駐翠輿羽衛肅周廬初旭林梢出朝霞天半舒
紅螺峯繞髻白水澑通渠望幸諸童叜康衢定跋予
恭和
御製遙亭行宮對雨元韻
淅瀝遙亭雨空濛行殿秋層峯疑半隱薄霧未全收
細澑松閒響飛泉樹杪流淸塵應有意先爲灑山郵
疏疏還密密静聽不知煩最喜連畦潤兼聞時鳥言天
當雨後爽節爲閏前暄明發龍旂動先驅度塞門
四山飛瀑布一帶辨炊煙對景眞悠爾披襟益曠然
宸章裁綠字御墨灑瑤箋預卜明朝霽羲和曉振鞭
恭和
御製出古北口詠古元韻
雄哉畱斡嶺設險有重關地控神京臂天連古塞山百
尋攀磴上一綫劃崖閒鉤抱長城峻縈回九折艱唐家
乘障戍漢使戴星還誰佀皇圖遠淸風鼓角閑
恭和
御製至避暑山莊卽事元韻
到處林亭宐入畫望來巖壑宛疑僊澂泓水佀空明鏡
峭蒨山當翰墨筵滿眼禽魚皆至樂會心艸木有眞緣
昇平中外承嘉讌好待深秋羽葆旋
恭和
御製熱河啟蹕之作元韻
秋郊新霽啟行時發軫僊莊歴廣逵山路平開紅樹裏
人家半在白雲涯輕風迤邐隨龍旆曉日依微擁翠蕤
扶杖邨農頻額手停輿問俗每遲遲
恭和
御製山店元韻
連邨結搆總天成半是山樵半是耕疏桺千條遮酒幟
澹煙一抹露柴荆馬頭遠近靑螺繞木末參&KR1044;候鴈征
有象太平宐入畫豫游處處愜皇情
恭和
御製都爾伯忒台吉伯什阿噶什來覲封爲親王詩以
紀事元韻
納款弟從兄承恩襲組纓渾邪泥首服疏勒革心誠
湛露三巡洽分茅五等榮聖朝懷遠略陋彼渭橋盟
恭和
御製入崖口元韻
不用河江遠結阹塞山歲歲奉鑾輿四圍列陣雲成
幕一綫嵌空石作閭小隊呼鷹鞲脫蚤平岡試馬艸肥
初渠&KR0679;諸部頻來覲翹首瞻雲恐後予
恭和
御製雨獵元韻
木蘭校獵何雄哉羽林萬騎如雲來批熊拉虎尋常耳
況乃鹿友與雉媒六飛乘秋一莅止長楊上林何足
擬乍覺雲頭冉冉迎有時雨腳垂垂起艸柔沙軟彌可
喜發蹤只如臂使指周官大獮典所詳王道由來無
懈弛卽看一矢射天狼魚海洗兵兆應此
恭和
御製霜元韻
山迥寒偏蚤淸霜乍降時白沙渾不辨紅葉最先知暗
拂昏鴉翅平添疏桺絲含豪傳睿藻遙向五雲披
恭和
御製行圍卽事元韻
森嚴羽仗自天來雨霽重嵐掃碧埃控鶴三千神策士
飛龍十二上襄材令懸旌旆和門合陣布風雲大幕開
共識聖人親講武不煩司馬戒銜枚
野闊天高九月秋伊松河上塞風遒玉鞭乍指祥煙拂
紫幄初開瑞靄浮雲入望中皆澹蕩山當佳處暫停畱
廣成欲進詞臣頌詰屈空慚短韻&KR0679;
彌山絡野勢分張變化神機自庿堂蕃部傾心瞻㳒
仗降王泥首懾天綱握奇齊列龍蛇陣懷德遙迎日月
常頻見玉關西奏捷攙搶掃盡國威揚
恭和
御製蕃劒行元韻
淸波淬鍔澂寒塘流星逬采飛電&KR0621;細觀不類昆吾鑄
渠&KR0679;作貢輸尚方天山之西雪嶺外重巖百折如羊腸
四衛拉特舊屯據夜郞自大矜豪強控弦十萬隨指嗾
谷蠡左右紛成行就中有人最趫捷雄視吐渾兼燒當
橫磨霜劒新出水按鐔四顧非尋常傳聞風雨匣中吼
怳惚變怪難具詳分爭廿載彈指過電光石火寧久長
此劒豈有神護守不隨兵燹俱銷亾一朝持獻詣闕下
從官傳視趨紫閶由來神物歸有德什襲合僃天家
藏什襲合僃天家藏熊熊魂魂光氣騰未央
恭和
御製晩荷元韻
亭亭標格壓羣芳秋晩猶開十里香依約風前明月佩
參&KR1044;鏡裏絳綃&KR0724;僊肌自識能離垢素節何妨獨傲霜
畫手崔吳應未識溶溶祇傍玉波長
恭和
御製宴土爾扈特使臣元韻
重巖詰曲路椏乂行盡昆侖萬里賖受吏願同烏弋國
承恩許賜綠雲茶占風所至寧殊俗懸度能通總一
家自是至誠無不屆非關拓塞徧幽遐
恭和
御製雪元韻
乍深乍淺雲圍幕宐整宐斜雪散絲始識僊居在人世
瑤田瓊樹只如斯
不愁落葉連山積還有䋣花著色開雪後塞垣無限景
天工畱待聖人來
萬樹綴來珠的皪千峯疉就玉嬋娟此中疑到光明國
慧業重參淸淨緣
恭和
御製允南省諸臣之請于明春恭奉
皇太后再舉時巡詩以紀事元韻
年年宵旰軫斯民載舉虞家典四巡長奉慈顏娛太
㚶克繩祖武繼高辛天低牛斗星遙接地入徐揚境
是鄰獻賦㫺時眞忝竊重逢盛典感恩頻
恭和
御製固爾扎庿火用唐韓愈陸渾山火和皇甫湜韻幷
效其體之作
玉關以外逾羌渾伊犁之水無盡源洪波&KR1977;淪自吐吞
上有祇林高以軒齋魚粥鼓香薪燔刹竿百尺凌遙原
部婁輒敢矜厚坤問誰剏建來西垠瓦刺遺孼盜塞垣
彎弧鳴鏑窺花門張眼不識扶桑暾爰爰者兔啾啾猨
嘯聚蜂螘驅魚黿腐鼠漫欲同游鵾耽耽虎視兼狼奔
一傳而後彌自尊鳩材爰構祇陀園苾芻優婆類實䋣
偏袒膜拜唄誦喧㳒螺鈴鐸閒箎塤蠢爾詎解參風旛
失笑何異蝨處褌梵相殊詭露肘臀鳩荼藥义㫄挾轅
天魔鬼母弓垂鞬人非人等搴朱轓庿門空爾颺風㠾
神不顧饗其脤膰前年王師戊巳屯日昭昭兮㷖戴盆
蕃落鞠&KR0957;陳酒罇彼狡豎罪何可言煽誘黃帽心覆翻
干上帝怒難平反祝融承命赬兩䁔除惡務絶其本根
一花五葉紛兒孫若冠有緌履有跟合掌不知報佛恩
迅掃惡業還眞元轟&KR1503;砰&KR1024;不可援懲汝助逆幷案論
雷車虹靷燭九&KR1377;靑紅像設無畱痕天意褫爾貳負魂
膽裂魄慄心煩冤犇竄大宛難久存宵無廬帳朝無飱
烏合數輩豈世㛰王師再舉出堅昆布陣雲立還山蹲
怪䲭那許飛騰鶱渠魁斯得士雪怨誓批猰㺄屠鯨鯤
大書深刻銘崐崙日月所燭警昧昏除&KR0714;不愁玉石焚
天人感召非虚煩迷瞀㒺覺心爾捫
帳房四首
斜支布幕當團焦小幟風前各認標㭬杙丁丁張鴈翅
奚囊一一卸牛腰破寒乍爇圍爐火趺坐眞成放帚寮
仿彿春江煙水闊圈篷船泊短長宵
直將大地作蘧廬野曠沙平展幔初半面放開延月入
四圍密釘避風疏道㫄築舍成偏易岸上牽船景略如
家具比車還覺少草嫌一日一移居
卷舒隨分占山坳行處還從馬後捎豁爾便疑林屋洞
呺然只類惠施匏三竿日出俄成集五鼓鐘敲各打包
身作社前飛燕子偶然得木便營巢
與我周旋有幾春團欒鐙火夜分親都嘗風雨冰霜昧
長伴東西南北人上銳下豐伸腳穩前軒後輊打頭頻
往來細把光陰數鴻爪泥中幻亦眞
御試賦得夏雲多奇峯
藹藹層雲合蒼蒼遠嶂重垂天纔一縷拔地忽千峯乍
作凌虚勢仍含出岫容卷舒排玉笏突兀簇芙蓉卓立
全䦕面光明欲盪胸懸崖疑佀鷲觸石宛如龍萬壑空
中落三山海上逢御園晴眺處歴歴翠微濃
送蔡葛山少司寇請養歸里
廿年稽古被殊榮淸望西曹冠列卿海内文章韓吏部
(昌黎由刑部侍郞遷吏部故云)閱中人物蔡端明由來勇退根僊骨況
是陳情出至誠歸到北堂萱葉蚤小春巳見惠風生
起居八座古來稀樂地偏于名教宐綵服回風依厀下
板輿置酒趁花時一行帶艸康成里六首陔蘭束晳詞
祖帳都門傳勝事如公眞不媿經師
蔡少司寇觀海圖
騶衍譚九州奇詭不可稽海外環以大瀛海阿誰津逮
窮端倪先生卜居近海上三神咫尺堪攀躋讀書要窮
萬里目肯令局促同測蠡太武峯高接縹緲五㪅直上
靑雲梯天風浩浩海水立光明世界堆玻璃怒濤砰磕
自奔湧有佀萬馬争鳴嘶海若游戲劇狡獪撞鐘伐鼓
振鐸鼙須臾一輪出鏡面榑桑隱隱枝柯低茲游奇絶
足千古下視河伯猶醯雞十年移家住人海蓬萊侍直
趨金閨文成懸河瀉萬丈導源星㝛注百谿夢游時落
滄溟外忘機欲狎鷗與鷖朅來一櫂賦歸厺釣游舊跡
今不迷九十九山靑滿眼椶鞋笻杖相扶攜壯觀重作
第二卷&KR0724;池珍重開黃緹
自珠巢街移居宣武門外題壁
眞佀山僧慣打包桑根三㝛等閒抛勞如車軸無停轉
拙比林鳩未定巢市近米鹽喧耳畔客疏塵土積堂坳
年來學得安心訣容厀三閒卽樂郊
金鐘越秋江擁櫂圖
兩三株樹風瑟瑟四五尺水秋淙淙天邊賓鴈落幾點
沙尾母鴨飛一雙煙波叜蓑笠小影猗玕子款乃舊腔
菊花黃酒獨自酌醉著高枕烏篷窗
送座主海寧相公予告歸里卽次畱別元韻
淸望朝端孰比肩溫公事業潞公年丹霄地峻擎中極
黃閣班高領列僊北闕上章陳雅尙東門祖帳賜華筵
春颿安穩三千里看徧江鄕蔗芋田
近光常被日華臨黃髮番番在禁林應變守文眞相略
立誠主敬大儒心明農歸厺畱姬舄泂酌歌來矢召音
手㭪衮衣無闕事太平元老合抽簪
三朝珥筆侍彤廷舊種槐陰巳滿廳絳帳論文淸佀水
朱轓開府福爲星卷舒自在春雲藹衾影無慚夜火熒
儒術致君從古少韋平家世有遺經
午橋水作珮環鳴丞相安車取次行到處吟風還弄月
陪游張丈㪅殷兄黃花晩節秋逾潔海鶴精神老益淸
料得平泉閒撰杖肯忘曳履殿頭聲
泰華高峯大海瀾樂全邯要九還丹千秋道脈承非易
一點靈臺畫亦難謝闕㪅聞頻晉秩(詔加太子太傅)賜閒未
許竟休官(特令不必開缺)臨行鄭重頒天藻袖有驪珠拜手
看
栽成桃李巳經年得御龍門喜欲顚雪夜每參洛下座
菱谿常預醉翁筵淸銜漫竊同冰冷學道無能媿火傳
遙望台星滄海上從游何日重殷然
海寧陳文勤公輓詩
赤舄三朝望蒼松百鍊姿獨能扶直道眞不愧台司寂
寞還鄕夢淒涼墮淚碑它時言行錄應與富文垂
題盧紹弓編修檢書圖
書齋十笏淸且佳丙丁甲乙牙籤排主人謝客門不䦱
尙友直與先民偕丹黃鉛槧不厺手盡掃風葉無纖霾
自從二篆變隸楷豕虎轉寫多參&KR1044;有宋以來雕板盛
南閩西蜀逾江淮咄哉俗生不自量叫噪埳井官私蛙
金根銀鐺私竄易坐使眞本嗟沈埋以茲繆舛貽末學
猶以烏喙投積痎日思誤書乃一適子才所見何其乖
先生博雅由天授上窺姚㚶追皇媧百家七錄咸瀏覽
夜分雒誦然麻稭平生汲古得眞諦屛除俗說刊淫哇
觀書如月靡不燭砉然洞中窾會皆刊誤眞笑李涪陋
正俗切與顏籒儕一瓻借鈔倘見許僦屋恰近春明街
送毛伊人檢討還萊州
同年五載又同官意緒纏綿有萬端忽聽驪駒初戒道
教人眞數别離難
著書善病亦吾徒膠&KR0238;酸鹹略不殊寂寞西窗舊時燭
㪅誰主客譜新圖
金薤遺文世少知從君一一剖然疑不知天柱山南望
可有熒陽苐二碑
石刻何人辨糾紛唐公德政拓遺文如何靜治堂中錄
只說萊州于府君
孤&KR0888;眞如病鶴身掉頭歸厺理漁綸頭銜仍領承明署
未是行吟澤畔人
石鼓
岐陽石鼓其數十至今遺碣畱橋門甲乙迄癸分左右
古色斑駁侔敦甗團團柱礎忽中斷纍纍覆釜當階蹲
磊塊面四佀杵裂彭亨腹果欲手捫鐫鑱歌詩垂不朽
三百字比千璵璠奎斗墮地&KR0621;爛爛蛟螭拏雲形蜿蜿
文斜時作倒薤勢苔缺半露屋漏痕田車旣安宮車寫
右驂騝騝左旛旛小大具來樂天子吉日丙申蒐于原
麀鹿雉兔曁&KR2210;蜀其來趚咸敺奔禮成歸格禘嘗享
獻用太祝陳脤膰摛詞佀出吉甫手車攻常武齊肘跟
況兼史籒筆蹤古夭矯鸞鶴雲中鶱蟲書禾穗㳒始變
下視斯邈皆兒孫斤權殹㞼強分別一笑辨口徒瀾翻
峋嶁禹篆跡茫昧好事摹拓猶紛䋣銅盤殷銘壇山字
亞駝詛楚多謾言三代遺文漸澌滅歘忽過眼雲煙屯
巋然此鼓獨無恙四千年物能久存自雍移汴入燕市
歴恆沙劫如晡昏金石集錄此最壽獨立誰與爲弟昆
成均位置特帖妥深檐大厦繚以垣鐘鏞栒簴共陳列
永鎮竹素千秋園平生&KR0738;誦韓蘇句橫空奇語恣騰掀
作歌媿乏懸河舌布鼓敢向雷門論
送禮堂學士典試福建
玉尺眞煩大匠持八閩迢遞使車馳目空巳盡驪黃種
手植都成桃李枝朝望歐陽眞學士文壇孟縣是宗師
僊霞嶺上新秋路天遣畱題絶妙詞
奉命典試山左出都述懷
容臺宣詔出明光相馬眞慚比九方濟上定多名下
士岱宗況是聖人鄉沙平冀北停行騎月落盧溝趁急
&KR0724;卻憶十年前此日蹇驢席帽大功坊
自良鄕南行遙望大房諸山口占
無心舒卷暮雲還百里諸峯鬭髻鬟貪看大房濃翠色
涿州南厺㪅無山
涿州二首
舊宅樓桑在祠宮閟古苔千秋比豐沛遺恨不重來
潞涿君誰是狂生語太讕西州求士日何意忌芳蘭
卽目
蒼茫平皋路停鞭四望餘乾沙疑積雪古道半成渠秋
思聞蟬後人家剝棗初泠然風乍過&KR0714;暑巳全除
白溝河
我行白溝河鱗鱗綺塍接遙見稷與黍有穗無一葉停
輿問田叜蹙額久乃荅飛蟲昨者來紛若蝟毛集葉傷
心巳枯安能結寸粒之蟲夫何知蠕蠕仍戢戢風露恣
汝餐謀食胡太急中飽曾幾時撲滅行自及物性固如
斯令我增喟唈
過河閒城外居民有種棉花者
吾鄕木棉大于蠒每到秋收閙比鄰今日河閒城外路
眼明如見故鄕人
贈梁秀才用梅
秋碧風流擅一時謝家玉樹有孫枝門才共數烏衣巷
蓺苑新傳白雪詞淸佀冰壺眞見底澹如春竹自多姿
探奇況具歐陽癖響搨摩挲辨色絲
梁秀才以秋碧堂帖見貽賦荅
泰山流落一豪&KR0621;過眼雲煙詎易忘自到平泉畱祕本
人閒不數戲鴻堂
東方朔
奏牘三干墨未乾歲星幾載住長安一囊奉粟饑須忍
怕作將軍食馬肝
匡衡
說詩妙處解人頤牢石同朝默不知但服儒衣稱醖藉
李微陳惠亦饒爲
荅醫者
人蓡生遼左補中功殊特一莖重五銖白金一鎰直良
醫憫我衰苦勸厲聲色家雖無甔石孰與身命亟假貸
猶足支何苦自遴嗇服之勿遲遲後悔無終極再拜謝
醫言生死匪藥力上藥果活人誰游不死國維揚富家
翁儲蓡當蓐食用之或失宐大限在頃刻昨聞田家嫗
百歲髮尙黑有病不求醫三椏眼未識
多病
多病方求道端居且避囂無心調息訣不寐讀書宵舌
以柔難敝松因勁後凋南華養生主第一是逍遙
題張憶孃簪華圖(圖藏繡谷蔣氏)
裠屐風流宛舊時綵雲化厺杳難追何人解喚眞眞畫
有客爭題好好詩
一枝春到髩雲邊盡道呈花臉㪅姸不遇才人洪玉父
千秋那得小名傳
珠㗋一串案紅牙好事爭迎油壁車怪煞休文歌六憶
不曾相憶到簪花
春風繡谷列金釵細步纖纖引上階六十年來傳本事
靑衫紅袖說蘇齋(我有靑衫無限淚與君紅袖一般多蔣樹存題句也)
潛研堂詩集卷四門人黃鐘校字
