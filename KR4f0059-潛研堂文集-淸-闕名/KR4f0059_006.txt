潛硏堂文集卷六
嘉定錢大昕
荅問三
問南有喬木毛但以上竦釋喬而朱氏傳乃以無枝增
成之按釋木云小枝上繚曰喬則似非無枝者曰吳江
陳啓源嘗辨之謂爾雅釋木篇凡五言喬未有言無枝
者一云句如羽喬一云上句喬句者言樹枝之卷曲非
無枝也一云如木楸曰喬一云槐棘醜喬楸與槐棘皆
非無枝之木也一云小枝上繚爲喬此又明言有枝矣
無枝之說本於蘇氏未知所據或曰爾雅小枝上繚爲
喬之下卽云無枝爲檄兩文相連因以致誤耳
問鵲巢之鳩毛公以爲秸鞠卽布穀也歐陽永叔乃謂
別有拙鳥處鵲空巢今謂之鳩與布穀絶異後儒因舍
毛而從歐陽果可據乎曰詩中鳥獸艸木之名當以爾
雅爲證秸鞠爲鳲鳩見於釋鳥不聞別有拙鳥名鳩者
鳲鳩有均一之德而婦人之義亦主從一而終故序云
德如鳲鳩也善乎吳江陳氏之言曰布穀之名鳩載在
經傳歴有明徵若拙鳥者不詠於詩不著於爾雅又不
在左傳五鳩之列其冐名鳩者俚俗之妄稱召南詩人
安知宋世方言乎且未聞言婦德者徒取其拙也斯爲
解頤之論矣
問吉士誘之歐陽解爲挑誘而東萊吕氏非之謂詩人
惡無禮豈有爲此汚行而名吉士者其義正矣然毛傳
訓誘爲道亦不見於爾雅何也曰釋詁誘進也說文誘
與羑同有進善之義故亦訓爲道論語夫子循循然善
誘人儀禮鄉射大射皆有司射誘射詩序衡門誘僖公
皆此義也誘又與牖通詩天之牖民毛亦訓爲道言貞
女有潔淸之操士當以六禮道行之
問于嗟洵兮毛訓洵爲遠洵何以有遠義曰韓詩洵作
夐夐遠也古讀夐如絢說文瓊从夐聲或作琁春秋傳
瓊弁玉纓說文引作璿弁則瓊琁璿三字音義相同奐
亦从&KR3275;省聲此&KR3275;之正音也&KR3275;又有營求之義後人因
轉爲朽正切然古人讀營亦有環音知煢本从營省聲
而與睘嬛通詩獨行睘睘釋文本亦作煢嬛嬛在疚崔
本作煢左氏傳煢煢余在疚說文引作嬛讀嬛如煢猶
讀瓊如琁也說文走部有赹字云獨行也讀若煢此卽
詩獨行睘睘字赹正字睘煢皆借用字古人訓旬爲均
而勻字經典亦作旬煢旣與赹同音則夐與洵音亦相
近矣
問旄邱篇褎如充耳毛鄭異義後儒多从鄭說何也曰
詩言充耳者凡四淇奥著都人士皆取瑱義此篇不當
別取耳聾爲解充耳者大夫之盛飾有盛飾而德不稱
故詩人責之與候人刺三百赤芾語意正同傳以褎爲
盛服漢書董仲舒傳子大夫褎然爲舉首服虔云褎然
盛服貌正用詩義也陳啓源云淇奥篇以充耳爲美此
詩以充耳爲刺盛飾鈞也而稱不稱焉美惡不嫌同辭
問桑中篇孟弋孟庸毛公以弋庸爲姓孔疏不能言其
所出按春秋定姒公羊作定弋則弋與姒同不識庸姓
亦有可攷否曰古書庸與閻通左氏傳閻職史記齊世
家作庸職是也漢書谷永對策云昔襃姒用國宗周以
喪閻妻驕扇日以不臧閻妻卽小雅之豓妻鄭氏以爲
厲王后尙書中候作剡閻豓剡文異義同蓋其女之族
姓閻妻猶言姜女云爾庸閻聲相近書毋若火始燄𦦨
漢書引作庸庸故知庸卽閻也或謂鄘古作庸本庸姓
之國卽孟庸之所自出此妄說無據古未有以姓名其
國者
問毛公說鄭詩以狡童目昭公鄭氏於山有扶蘇篇改
爲忽所任用之小人而狡童篇仍遵毛義狡童之稱固
可施於君上乎曰古本狡當爲佼山有扶蘇箋云狡童
有貌而無實孫毓申之以爲佼好之佼非如後世解爲
狡獪也狡童傳云昭公有壯佼之志疏亦云佼好之幼
童則佼童只是少年通稱非甚不美之名且箕子嘗以
目紂矣衛武公刺厲王云於乎小子古人質朴不以爲
嫌
問子之還兮漢書地理志引作子之營兮以營爲地名
與毛說異且營與閒肩似未合韻曰古人讀營如環韓
非子云蒼頡之作書也自環者謂之私背私者謂之公
說文引作自營爲厶背厶爲公是營卽環也說文營訓
市居卽闤闠字徐氏未通古音乃於門部新附闤字失
其旨矣釋邱水出其左營邱郭景純謂淄水過其南及
東是營邱本取回環之義營還同物非別音也毛訓還
爲便捷此以營爲地名則茂與昌亦地名釋邱云涂出
其後昌邱卽此詩之昌歟
問言采其莫陸璣疏以爲酸迷爾雅無莫艸何也曰予
友孫淵如校本艸據陶隱居說羊蹄有一種極相似而
味酸呼爲酸摸酸摸卽爾雅之薞蕪亦卽詩之莫陸璣
所云酸迷也古人訓莫爲無規模字亦作橅孫說得之
問公之媚子朱氏傳以爲所親愛之人而嚴華谷直以
便嬖當之田獵講武而以便嬖扈從豈國家美事詩人
美君殆不如是曰媚子之義當從毛鄭謂能以道媚於
上下使君臣和合者也詩三百篇言媚于天子媚于庶
人媚兹一人思媚周姜思媚其婦皆是美詞論語媚奥
媚竈亦敬神之詞非有諂瀆之意唯晚出古文尙書冏
命有便辟側媚字而傳訓爲諂諛之人古文書多僞此
亦其一證也王肅以子爲卿大夫之稱其非便嬖可知
問小戎第三章末句不入韻說古音者以爲雜用方音
信有然乎曰興字固以虛膺切爲正音然亦兼有歆音
學記不興其器注云興之言歆也儀禮旣夕士虞二篇
皆有聲三之文而注一云噫興一曰噫歆是興與歆通
大雅維予侯興與林心爲韻此亦以興與音爲韻也古
字有正音亦有轉音求讀如奇難讀如儺敦讀如彫徵
讀如祉皆聲之轉而經典所常用者天下之口相同豈
獨限於一方崐山顧氏攷求古音最有功於小學惜其
未悟聲音相轉之妙如求裘本一字而強分爲二甚且
謂宣尼贊易猶沿方俗之音則拘墟而近於妄矣
問晨風篇隰有六駮毛以倨牙食虎豹之獸當之似非
其倫曰詩中山有隰有對舉者皆草木之類此六駮必
艸木之名其非獸名審矣釋木云駮赤李謂李之子赤
者也其卽詩之六駮乎又釋艸云瓝九葉樊光本瓝作
駮
問詩又缺我銶銶字說文金部未收未審何从曰毛云
鑿屬曰錡木屬曰銶說文梂訓鑿首卽詩又缺我銶之
銶與毛解本屬相協斧斨錡銶皆民閒所用非兵器故
毛傳以斧斨切於民用喻國家之有禮義今以爲征伐
所用失其義矣
問南陔六詩有其義而亾其詞故毛公不列於什蘇子
由始以南陔爲次什之首朱文公復依儀禮奏樂之次
升南陔三詩於魚麗之前而以白華爲什首又謂此六
詩本有聲無辭夫旣無辭則不得謂之詩矣何又置之
三百篇之數乎曰六詩旣有篇名則必非無辭或附於
什外或進之什中皆無不可至以奏樂之次移易詩之
篇弟則愚未敢以爲然夫詩有詩之次樂有樂之次義
各有取不可強合今依笙入三終間歌三終以改小雅
之次似矣而閒歌之後卽有合樂三終其所奏者周南
之關雎葛賈卷耳召南之鵲巢采蘩采蘋也亦將移二
南以入小雅乎且采蘩之後尙有草蟲一篇又可移采
蘋於草蟲之前乎㪅以春秋傳攷之金奏肆夏之三工
歌文王之三又歌鹿鳴之三或頌或雅隨時所用豈皆
依詩之序乎
問左太沖蜀都賦云嘉魚出於丙穴說者謂卽詩之嘉
魚乃爾雅釋魚篇不見其名何也曰詩言南有者多矣
樛木喬木皆非木名則嘉魚亦非魚名猶之山有嘉卉
非有艸名嘉卉也毛公言江漢之閒魚所産其所該甚
廣賦家借用詩言本非定名後人又援賦以釋詩展轉
傅會遂失詩人本恉孔穎達說經李善注選俱不取以
相證則唐以前經師無此說矣
問三百篇中艸木之名毛皆依爾雅爲說惟北山有萊
之萊傳不明言何艸正義云萊爲艸之總名非有別艸
名爲萊按此詩南北山對文各指一艸一木此句不當
獨異曰釋艸釐蔓華郭云一名蒙華說文萊蔓華也古
文來釐通用故萊或爲釐臺萊皆有釋艸正文可證傳
偶失其一然初不以爲艸之總名正義所言誤也
問我行其野篇言采其蓫箋以蓫爲牛&KR2718;䟽謂釋艸無
文然否曰釋艸云藬牛&KR2718;藬蓫聲相近鄭所見爾雅當
是蓫字孔䟽偶失引耳下章葍䔰亦釋艸之正文而䟽
亦失引
問瓠葉序云古之人不以微薄廢禮毛謂瓠葉庶人之
菜而鄭申之以爲庶人農功畢乃爲酒漿以合朋友習
禮講道藝也然則庶人亦有禮乎曰後漢書劉昆傳每
春秋饗射常備列典儀以素木瓠葉爲爼豆桑弧蒿矢
以射菟首莽以昆私行大禮有僭上心乃繫昆及家屬
然則瓠葉之詩乃饗射之樂非庶人所宜僣用矣
問大雅正義引三統術七十六歲爲一蔀二十蔀爲一
紀積一千五百二十歲凡紀首皆歲甲寅日甲子卽以
甲子之日爲初蔀名又引三統術魯隱公元年歲在已
未今漢志並無其文豈志有漏落乎曰孔沖遠不諳推
算其所述三統術俱與本注不合三統上元歲起丙子
以甲寅爲歲首則乾鑿度之元也而孔以爲三統不亦
謬乎二十蔀爲一紀亦乾鑿度術與四分同四分之法
三紀而爲一元元首歲必甲寅紀首或甲戌或甲午不
皆甲寅而孔亦未之思也魯隱公元年距伐紂四百歲
以三統歲術推之歲當在甲寅四分術無超辰之法故
命爲已未相沿到今而孔以爲三統亦未之思也
問文王篇假哉天命毛鄭訓假爲固於義似未安曰假
與固聲雖相近然假之訓大則釋詁正文漢書劉向傳
言孔子論詩至于殷士膚敏祼將于京喟然漢曰大哉
天命善不可不傳于子孫是以富貴無常不如是則王
公何以戒愼民萌何以勸勉其云大哉天命卽詩假哉
天命也云富貴無常卽詩天命靡常也然則宣尼說詩
已訓假爲大矣
問會朝淸明毛訓會爲甲何也曰會與甲聲相近故義
亦因之吾友惠徵君棟云甲朝者一朝也古人以甲爲
一如第爲甲第觀爲甲觀令爲甲令夜爲甲夜戰國策
張儀曰昔者紂爲天子帥天下將甲百萬以與周武爲
難武王將素甲三兵領戰一日破紂之國禽其身據其
地毛公以意說詩故訓會朝爲甲朝又云不崇朝而天
下淸明不崇朝者不終日也後人或訓爲甲子之朝或
訓爲甲兵之甲皆非毛意
問說文口部呭字引詩無然呭呭言部詍字亦引詩無
然詍詍二字並訓多言蓋先儒傳寫有異而義則同然
與毛鄭朱注俱不合何也曰孟子引詩訓泄泄爲沓沓
而毛氏傳取之說文沓語多沓沓也詩噂沓背憎鄭箋
謂噂噂沓沓相對談語亦取聚語之義孟子以事君無
禮進退無義言則非先王之道申沓沓之說亦是惡其
多言與說文同義爾雅釋訓云憲憲泄泄制法則也鄭
箋取其義云王方欲艱難天下之民又方變更先王之
道女無憲憲然無泄泄然爲之制法度達其意以成其
惡蓋多言之人恒好改制以先王之道爲不足法而迎
合時君之旨作法以病民國家之亾常由於此爾雅說
文訓詁似異而理實相因孔穎達正義以泄泄沓沓爲
競進之意朱氏又以爲怠緩悅從之貌皆不若說文之
可據
問雲漢篇不殄禋祀鄭以不殄爲不絶如何曰殄古腆
字燕禮寡君有不腆之酒注古文腆作殄詩新臺篇蘧
篨不殄鄭讀爲腆此殄字亦當讀爲腆不腆謂祀神之
玉幣也
問召旻五章永三句說者皆以粺與替爲韻末句不入
韻何也曰替當與引爲韻離騷長太息以掩涕兮哀民
生之多艱余雖好修姱以鞿羈兮謇朝誶而夕替替與
艱韻古人讀艱如斤則替亦當讀他因切說文替作暜
在竝部从竝白聲或从&KR1176;或又从兟从曰古文廢已久
漢儒不能盡通言人人殊許叔重疑而兼收之予以召
旻離騷證之則字當爲㬱从曰兟聲張平子東京賦洪
恩素蓄民心固結執誼顧主夫懷貞節忿姦慝之于命
怨皇統之見替元謀設而陰行合二九而成譎登聖皇
于天階章漢祚之有秩替與結節譎秩爲韻與說文所
稱從竝白聲者相近蓋古音不傳於漢形與聲俱失其
舊非叔重兼收此文後人何由知替字之正音儒者之
學貴乎闕疑存異而不可專已守殘者以此此義自金
壇叚君玉裁啓之
問我將云儀型式刑文王之典朱注儀式刑皆法也古
人文字不應如此重沓曰儀訓善釋詁有正文宋儒不
信爾雅故於經義多所窒礙如儀刑文王儀式刑文王
儀當訓善王于興師王于出征于當訓曰心乎愛矣遐
不謂矣謂當訓勤依爾雅說甚爲直捷而必欲改之斯
亦通人之蔽矣
問敬之篇佛時仔肩毛訓佛爲大正義謂其義未聞願
聞其審曰說文㚕大也从大弗聲讀若予違汝弼卽此
佛字佛之訓大猶墳之訓大皆同位之轉聲也毛公釋
詩自爾雅詁訓而外多用雙聲取義若泮爲坡苞爲本
懷爲和之類也或兼取同位相近之聲如願爲每龍爲
和遡爲鄉綴爲表達爲射之類也古人詁訓之學通乎
聲音聲音之變無窮要自有條不紊唐以後儒家罕聞
其義而支離穿鑿之解滋繁矣
問景員維河毛鄭異解當何所從曰說文員物數也故
其義爲均濬哲篇幅隕旣長毛亦訓隕爲均景員爲大
均幅隕爲廣均蓋七十子相承之故訓後儒競出新意
終不如毛傳之正大
問魯頌駉駉牡馬在坰之野坰古作說文字下云
林外謂之正與毛傳合而馬部別出駉字引詩在駉
之野似複而舛矣陸德明謂駉駉說文作驍驍果可信
否曰日古文又作同爾雅作坰詩作駉皆經師孳乳之
字詩旣以駉名篇故許君兼收二文許君偁詩皆主毛
氏則毛公本作在駉之野矣駉在馬部故以牧馬苑爲
義若指其地則自在郊野之外非相背也說文驍訓良
馬今毛傳駉駉良馬腹幹肥張也二義相同則許所見
毛本亦是驍驍也驍(古堯切)駉聲相近魏晉以後譌驍爲
駉改駉爲坰因疑說文有譌或謂說文駉字爲李陽冰
等竄改是又不然唐時正義本駉坰與今本同若果是
唐人竄入當引駉駉牡馬必不云在駉之野矣
潛硏堂文集卷六門人袁廷檮校字
潛硏堂詩續集卷六
嘉定錢大昕
哭褚宗鄭同年
六經家㳒溯東京鄕壁紛紛笑俗生禮有專師宗北海
傳尋九旨演任城品高便覺官常冷學邃多應老㪅成
屈指中吳耆舊少靈光何意又先傾
給札當時到鳳池靑綾襆被數追隨僦居恰占東西屋
布算同拈黑白棋幾輩升沈蓱各散&KR1920;年邂逅髩成絲
只期二老長來往忍聽寒風楚些詞
題顧樵水落花詩意畫卷
童時曾賦落花篇每向東風意惘然今日任它開又謝
此心巳悟色空禪
畫意詩情想象閒底須粉本仿荆關雲煙它日重編錄
記取山人著色山
題徐友竹倣吳漁山湖山秋曉卷
絶妙漁山卷精摹友竹翁樹深宐結屋船小易颿風曠
蕩天機得經營意匠工畱題多鉅手搖落感秋蓬(謂沈彭兩)
(尙書秦學十㵎泉程編修魚門盛明府秦川)
嚴豹人移居城東次西莊韻
一枝隨處寄壺公塔影雙浮老屋東休詫借車無長物
祇因入戶有淸風滄浪譚蓺源流別彭祖傳經志趣同
衮衮書囊探未了懸河直下瀉長洪
松陵唱和句爭誇小住圓橋水一涯臨頓自來高士里
蜀嚴本是讀書家筆牀茶竈閒俱適掃地焚香靜不譁
生怕金閶太煩鬧此閒風土最清喜
題黃小松看碑圖
判牘有餘功訪碑無停晷尙友到古人翠墨雲煙委歐
曾趙洪後立幟江夏子古物聚所好不脛走千里金薤
文琳琅收拾斗室裏憶昨造高齋淸閟爲我啟香廚一
縱觀如入五都市畫手數顧陸絹素那足恃何期東京
刻眞而歴可指㳒服儼冠劒禮器陳&KR1286;朹銀罋碧流離
甘露木連理靈祕不能藏一朝列棐几奇怪驟難讀過
眼聊復喜合幷知何年癖嗜略相佀披圖宛晤對慚我
聞厪咫想見手摩挲比鄰招短李片石如能言風塵感
知巳(謂李鐵橋)
錢叔寶謝湖艸堂圖(爲袁尙之作今爲又愷上舍所得)
汝南有畸人布衣起雄霸七賢黜山王百篇追陶謝躬
耕湖上田手闢竹閒舍著書石磬齋歲月自淸暇吾家
罄室翁游戲點筆乍復有龍池生辯舌懸河瀉(彭山人年作記)
三絶競流傳水邨此流亞何年壑舟移神物疑久化昨
過三硯居展卷精采射爲言購自浙不惜兼金價魯弓
幸巳得鄭璧無待假四座各歡咍浮白傾酒笮翰墨千
載緣合幷天所借回首金昌亭虹月㷖深夜
和榕皋齋巾襍詠
撥鐙元小技指授要良師心正纔能妙鋒偏枉逞奇剡
藤搥幅幅霜影禿枝枝最羨襄陽米承家有虎兒(書)
活潑墨縱橫煙雲眼㡳明山從心坎結花向筆端生奇
秀神僊骨枯寒逸客情右丞本詩老游戲得傳名(畫)
何處移情厺蒼茫海水深七絃調玉軫一鴈落遙岑且
洗箏琶耳誰爲唱和吟昭文今不鼓寂寞待知音(琴)
覆罫評前史推枰記㫺塵角爭蠻觸地劫換古今人布
置須求穩翻騰要出新㫄觀徒褏手任爾局中身(棋)
題馮㢲泉太守秋缸補讀圖
儒林經濟非兩事根柢深厚枝葉榮秀才巳辦作宰相
節度卽是前書生一行作吏便廢此何異得飽忘耘耕
昌黎仕宦巳顯達白頭猶復親鐙檠書囊無底探不竭
深造自得匪求名三山馮公古儒者閩學傳授先周程
蚤年拾芥取科苐親民歴試多循聲翩然五馬到江左
風行令肅嚴百城三吳首郡特借寇黃堂燕寢凝香淸
盤根䥘節人棘手公獨游刃觀其成才全學富心益細
一嗛四益無驕盈仕優而學詎虚語篝鐙猶記虀粥盛
珠墳笙典列左右吐棄糟粕搴精英許鄭韓蘇互嘲弄
一笑任爾蠻觸爭中令讀書半部少鄴矦插架三萬贏
文章須有裨名教經史自可致治平嗟予寡昧晚炳燭
仰屋自作秋蟲嗚願公恢宏經世學補衮三殿澤八紘
題費玉衡窺園圖
三載園林竟不窺廣川精詣果堪師由來艸木須多識
可是先生未學詩
生意窗前驗寸荄心田衍沃好栽培蘭成詞賦非吾事
且住園中撰玉杯
題陳樹齋提督聽雨圖
生長忠孝門擩染詩書味三十登壇驚一軍緩帶輕裘
靜無事英衛之武虞褚文威名儒雅兼一身朝挽強弓
午揮翰腕力勁欲回千鈞金貂侍從三殿裏旌節輝
光又南指亞夫詔許眞將軍諸葛人推名下士偶然
寫意濠濮閒濕雲半掩靑翠山茅齋淅瀝響疏雨主人
宴坐冰雪顏笙歌鼎沸世所好不如倚竹一淸嘯琅玕
个个無俗聲唯有靜者觀其妙我佀靑藤磊塊人曾邀
幕府醉芳樽月湖記得同聽雨翦燭何時重細論
題汪大紳驀鼻圖
佛海藏身巳卅年蒲團宴坐夜忘眠吾廬畢竟空何有
冷笑區區戀&KR0738;緣(大紳自號&KR0738;廬因以調之)
久從初祖安心境戲寫潙山驀鼻圖多事人牛強分別
要知佛性本無殊
夢泡露電任前因古佛居然見在身猶怕臨岐無把鼻
三生一念作文人
公案重重窠臼翻口頭容易擔肩難何當㪅貌知歸子
(謂彭四尺木)便當寒山拾得看
簡齋小疾作詩自挽井徧索同人輓章依韻戲
荅
楚客㫄招計太遲符頭未到若先知小生近亦頻痁作
循例從公乞一詩
一朵靑蓮舌尙存石城虎踞獨稱尊嗤它癡臥希夷叜
虚擲光陰養夢魂
浮休草把世緣空天意畱公要惱公未肯便宐放歸厺
雞窠製就待詩翁
小園有菊有松梅輓住飇輪不得回天上文星例相妒
此人肯放出頭來
題程易疇說劒圖卽用自題元韻
葺翁先生說攷工臘廣手題桃氏劒平生所見七純鉤
規製盡同無少欠季子之子問阿誰未許徐君墓上占
(孫退谷所藏劒朱竹垞定爲吳季子劒易疇辨其文爲季子之子古人字季子者甚多不獨季札也)攻金
良工久失傳耳食何如取目驗俠客徒誇膽氣麤經師
但覺精神斂草言一吷偶然吹斗牛中夜光&KR0621;爓蓬心
作圖但寫意(前圖王永州宸所作圖中無劒)非指非馬夫何玷宋生爲
補苐二圖(後圖宋學博葆淳所作則有劒矣)譚柄它時畱鉛槧三年苜
蓿賦歸與畱行無力予心忝膏肓墨守待君箴欲覺何
由聽鐘梵願持通蓺釋劒篇呼兒且作張文念
題竹柏樓居圖(爲袁節母韓孺人作)
冉冉孤生竹蒼蒼歲寒柏小樓當其閒淸陰㷖几席中
有高義女盛年守潔白十三能誦詩十五工織帛十九
相夫子家事佐緐劇洗手作羹湯和灰澣襦襗事嫡如
事姑相得心草逆一朝喪所天挽髽榛筓尺坐臥只此
樓誓與人世隔有兒纔六齡足未出阡陌有女襁葆中
學語但啞啞保抱㪅攜持拮据手皸坼兒病母矜憐兒
慧母護惜衣綫皆親縫荻筆常自畫伶仃一老嫗衰髮
委半額相將蛩蟨依誰與訴肝鬲有衣但麤疏有食但
糠覈膏沐誰爲容簪珥久已釋寒風吼檐牙凍雪入窗
隙不知桃李華那識春秋易唯將淚洗面長此痛在嗌
竹柏倘有知或能鑒疇㫺荏苒十五年冬緜換夏綌兒
長室巳授女大對亦擇慈母設帨辰張樂將會客母曰
亟止止戲綵吾弗懌古稱未亾人豈宐絢金碧撫孤幸
有成行將返大宅其秋果示疾屬纊厺來適乃知冰蘗
心巳證人天籍哀哀純孝子涕泣念先澤繪茲竹柏圖
音容永無斁所傷左女亾(孺人女素貞未嫁卒于室)回首增摽擗屬
我紀以文彤管示規彠我讀劉向傳淑懿煇簡策我瞻
武梁祠高行刻貞石絡秀興周宗宣文著秦册敬陳竹
柏篇以續詩三百
題程易疇讓堂友教圖卽和其還山吟韻
黃菊正秋色先生賦言歸三徑想無恙肯與羊求違天
都高萬仞孤鶴任自飛九皋鳴巳倦故巢聊可依
登山須登岱勿爲自厓反讀書訶玩物一笑丈夫淺有
書藏名山何用愁往蹇引疾辭一官心與白雲遠
我衰筆力鈍鉛刀割不任君如百鍊鋼純鈎初出鐔苔
岑臭相投共此千秋心一別會何期嚶嚶羨春禽
本是經人師元無溫飽志厺住如浮雲恢恢有餘地儒
林今辯才文陳㫺雄帥誰與登韓門庶幾續鄭記
同方坳堂觀察訪彭尺木居士
寒氊風味冷于冰故紙窗中一凍蠅偶被宰官引將厺
路人也認在家僧
題王秋史二十四泉艸堂圖(方觀察所藏)
東秦名泉七十二就中最勝稱廿四琅琊王生㫺卜居
傳是前朝閣老苐艸堂巳廢只圖存點染依稀作雪意
四時皆好獨畫雪冷澹家風與誰說黃葉詩名海内傳
剡谿游興心中結一官蕉萃坐無氊長物惟餘書畫船
此圖流傳換幾氏藏弆今歸方萬里名流題詠尙宛然
鬚眉如見王郞子歴下亭白雪樓文章但足垂千秋其
人雖逝神長畱卽今泲南名士有公在珍珠泉水終古
無盡流
題金二雅禊游圖
重三禊飲尋常事一序能令萬古傳舊日山陰今笠澤
鱸魚鄕裏住神僊
誓墓區區憾未忘那能泡影任彭殤後賢見道勝前輩
天朗風和趣㪅長
題袁實堂載書圖
不載黃金只載書秋風未到賦歸與南湖煙水遙相待
詩老今年合遂初
題唐立方進士遺像
好潔倪元鎮工文桺道傳嬾成名士癖悟得小乘禪讌
賞猶前度儀容邈㫺年空餘故交淚灑不到重泉
名巳登千佛心還薄一官腰圍憐沈&KR0888;詩格得郊寒桺
意垂垂禿荷香冉冉&KR0714;池塘畱小影那忍㪅重看
范莪亭自題甕天室集禊帖字索和
每于禊日集淸流觴詠當知此室幽山氣有無觀一一
竹林長少盡脩脩惠生取樂能同物向老隨時作暢游
曾與春風羣列坐流年俛仰感因由
天一風流有後賢放懷觀物自欣然臨風會豈殊稽向
仰古文期述固遷視聽之閒咸快事山林以外得長年
人生樂地隨時足和曲同時當管弦
題籜石宗伯仿沈石田花卉册
九秩地行僊揮豪妙自然竹含太古節花悟見前緣運
腕靑松勁銘心白石傳區區工設色冷笑老黃筌
得畢秋颿尙書札卻寄
曳履星辰一品崇南條萬里建牙雄文章遠溯周秦漢
鄖望眞侔衡華嵩勒石楚江傳杜預編年宋史續溫公
晝披案牘宵鉛槧總在精神籠罩中
車笠窮交分巳懸手書慰勞荷年年時晴乍展羲之帖
肆好先吟吉甫篇每爲著書商義例偶因攷史借陳編
謝公羣從多才子負笈慙無腹笥便(令姪曉山孝廉從予游)
選吳竹嶼舍人遺詩畢感舊有作
身到絲綸閣上頭煙霞痼疾未全瘳&KR1793;川園好畱人住
白傅詩成放客偸靑紫那如名士貴漆膠獨與素心投
篋中遺藳新排就寂寞黃壚尙憶不
白桃花和張止原韻
洗卻燕支換素襟元都重到客沈吟虢家小妹朝天面
姑射僊人出世心嚼雪怕教千日醉施朱何取十分深
當年坡老如相識不道漫山俗到今
題吳竹堂墨蘭
湘中九畹託根深移到閒窗伴苦吟領略此中眞臭味
天涯難得是同心
王西林秀才丁堰覆舟戲爲絶句
波瀾翻覆訝匆匆吸盡西江一口中寄語王郞休斫地
從來落水有三公
始信陽矦亦&KR0738;才得君詩藳放君回當年眞悔王文考
不把靈光擲水來
茅檐暫換野人&KR0724;豆粥居然續命湯百甕黃虀消未了
寒泉肯伴水僊王
題潘榕皋水雲圖榕皋嘗夢見董思翁舟中作
書幷舉彌陀經語二林夢樓題詩因有援以入
佛之意作此解之
三絶香光有替人夢中口授幻耶眞要知文苑儒林客
總是千年不壞身
復性三篇繼孟荀習之文與退之倫偶題雲水天瓶句
認作傳鐙錄上人
送汪稼門方伯之任甘肅
旬宣分陜控伊涼南國人攀召伯棠土脈高寒甘雨潤
河流環抱溯源長立身峻壁臨千仞&KR0738;物慈雲庇十方
淸徹玉壺心迹佀略攜琴鶴當行&KR0724;
九遷稠疉奉恩綸未改書生面目眞齩菜根中尋臭
味燃藜燭下見精神關西淸白堪貽後涑水勛名豈異
人話別匆匆重折桺送公遙踏灞橋春
邵松阿舍人七十
吾谷三峯翠黛聯此中合住地行僊紫薇詔艸三千
字紅藥詩名四十年(紅藥當階翻松阿試舍人院詩題也)泉石得公爲領
褏詩書有後付覃硏吳都文粹誰人續試載先生卻壽
篇(松阿辭賀生辰啟甚工)
同出南豐一瓣眞(君鄕試出長淸曾公房予亦曾公薦爲試官所黜)白頭感舊
話酸辛塤篪共羨洪文敏圖畫今歸白舍人老尙著書
元是癖性非諧俗偶忘嗔蘭亭合準羲之例觴詠重逢
癸丑春
盧召弓前輩寄重游泮宮詩索和
泮水搴芹日低回六十年歐陽眞學士鴻一老神僊室
記循牆入鞭驚著手先薇垣芸館彥若箇敢&KR1044;肩
五色雲開㮄三甎日暎階官淸貧亦樂名重退逾佳長
物靑氊在&KR0714;年縹帙排然藜聞太乙曾到讀書齋
教衍河汾緒文探洙泗源素心爭柏勁和氣得春溫不
朽文章貴常惺道德尊白頭顧衾影不負聖人門
和潘榕皋移居
列僊儒本&KR0738;林棲鼓吹何曾羨竹西獨樂一園開涑水
游山八記擬愚谿濠魚共識人心樂指馬都忘物論齊
靑翠攴硎知不遠紀行處處姓名題
題熊謙山曠然有我圖
高人戲問形神影古佛都忘來厺今一笑掀髯成獨往
曠然如見自家心
聲聞緣覺強爭論萬㳒都歸不二門爲問如來無我相
云何也指我爲尊
聞述庵致政南還之信
溫詔欣聞下九天歐陽眞箇許歸田遂初久識心如
水勇退方知骨本僊綠野課耕此厺穩靑門祖餞異時
傳十年宰相何須羨煨芋山中自在禪
秋晚訪述庵司宼三泖漁莊因同訪圓津禪院
慧㷖上人卽放舟游佘山適雲閒汪西邨張坤
厚金冶昆仲亦至偕入王氏園登皆山閣久之
復至天馬山登周氏山舟堂還抵萬壽道院道
人雪颿畱飲歸途得詩四首
石湖乍報范公歸容得谿翁晝款扉菊爲秋深香㪅厚
蟹當霜後味偏肥文章眞到歐曾壘經術還傳鄭服衣
一榻高齋畱小住翦鐙話雨重依依
滄江共載米家船咫尺東佘一㝛緣萸沜椒園粗結構
㯶鞵竹杖小畱連銀鉤猶牓尙書字祕笈誰探處士編
頗喜參寥偕入座聞香且證木犀禪
客來不速恰三人天馬峯前共泛䑳杜老酒徒招旭白
蘇門文字得黃陳山如秋意含沖澹詩有天機到朴淳
重過山舟舊池館雪鴻指爪話前因
行窩隨處足裵回鳥語鈴聲次苐催丈室靜繙經貝葉
羽庭畱酌酒螺杯誰能榮世兼名世公是僊才又佛才
涑水縱題園獨樂不妨眞率故人陪
題獨立圖
獨坐近于傲獨行過于勞不如楚騷人獨立雲中高東
坡本謫僊少陵亦詩豪尙友千載上招手同游敖
題吳玉松除夕游山圖
閱世恆河沙俛仰無盡意四時一刹那迭周孟中季浮
生有底忙達人澹無事款門得素心游山聊興寄虎邱
脂粉場忽露本色翠寒風送松響勝聽兩部吹无營亦
无著僊佛豈異類是爲安樂&KR0810;見在了非僞物勞我自
閒人欲天許遂東坡臘日游千載風流嗣
趙文毅兕觥詩爲者庭明府賦
元老不作孝詞臣偏上章千官慙仗馬一角儼神羊魏
笏驚无恙荆弓自不亾忠貞畱口澤什襲有煇光
宗器陳非偶文孫淚暗潸題詩徵秀水懷寶自尼山白
璧仍歸趙黃金欲鑄顏紛紛炫靑綠㷳鼎重人閒
題熊謙山紅鵝香稻圖
天冠山高幾千丈紅鵝下浴湖水香金谿一脈演江右
黌堂爼豆生煇光有巖嵌空出石井神瀵自溢天流漿
眞源不從穿鑿得深洞疑有蛟螭藏決渠股引灌漑利
百頃䆉稏秋雲黃雞棲豚栅趁墟集考亭詩句今猶芳
先生蚤年讀書地河洛太極探津梁虀粥僅給范文正
秫田自穫陶柴桑一朝成名登省闥經畬儼獲千斯倉
守郡歸&KR0724;載廉石板輿奉親客豫章枌楡故社宛在眼
彈指十二㪅星霜畫圖仿彿記㫺夢某邱某水游釣鄕
三吳人望作霖雨眞儒志豈謀稻粱講學詎生分別相
濟世要儲和劑方名山鍾秀定非偶鵝湖紫翠長蒼蒼
潛研堂詩續集卷六門人黃鐘校字
潛硏堂詩集
嘉定錢大昕
奉命典試湖南出都㝛良鄕縣有作
五千里路賦南征六月都亭擁傳行桃李滿蹊教手植
冰淵一念久心盟長風欲渡江河漢壯觀全收冀豫荆
回首春明猶未遠試拈詩筆紀初程
四年五度此停驂玉尺重持祇自慚(巳丣七月典試山東庚辰二月及今)
(年五月恭迎大駕辛巳二月扈蹕至五臺山皆㝛良鄕此次過此計五度矣)漸識途矜老
馬智偶畱跡佀印泥參迎風窣堵金鈴語過雨&KR2007;題翠
黛含應笑勞勞車騎客軟紅十丈點朝簪
宏恩寺
侵晨投豆店便道訪桑門排闥羣峯入當街襍樹緐㳒
王猶守律(寺僧係律門與華山同宗)慈氏不言恩強與安名字誰將
公案論
督亢陂
督亢膏腴迹巳荒攜圖當日入咸陽千金枉購夫人劒
不及無且一藥囊
道中卽事
經月愁霖雲霧迷怪來三伏冷淒淒回風撼樹全疑雨
積水平塍半作谿古道巳看濡馬腹淺涔何止没牛蹏
肩輿縱比徒行穩怕聽禽言滑滑泥
雨㝛定興
三椽客舍小于舟淅淅瀟瀟響不休恰佀故園梅雨後
孤篷聽雨泊沙頭
北方盛夏常憂旱惟有今年苦雨連官路水深二三尺
居民入市欲乘船
輿丁
陸行不通車水行不可船泥濘數里閒行旅歎屯邅王
事有程期豈敢或遷延夙㫺怯鞍馬而況淖在前籃輿
舁丁夫跣足徒涉便夾輿以四丁扶持防蹶顚牽輓蟻
緣附參&KR1044;魚貫聯退躡後人足進拍前者肩踏土仍踏
浪腳底懸渦旋所得纔分寸其難乃萬千嗟爾亦人子
詎不知自憐不惜腁胝苦終朝博百錢勞人以奉已我
慚紅兩顴前途可安行且草歌局蜷
曲逆詠古
六奇孺子擅陰謀曲逆名城萬戶酬阿世取容終王呂
因人成事竟安劉白登圍解輸奇繪雲夢弓藏痛僞游
當日高皇數三傑運籌元只說畱矦
定州道中
形勝居然控趙燕中山故國暫停鞭行來明月淸風店
恰稱輕雲細雨天楊桺靑濃圍近郭黍麻綠潤長平田
太行西北遙環擁千里蒼茫一氣連
雪浪石和東坡韻
韓幹散馬雲錦屯聲價未若海石尊古來文人例&KR0738;石
摩挲一日忘昕昏眾春園中春最好水木仿彿江南邨
誰移石丈此中貯一拳突兀當松門咫尺便作千里勢
天吳蹴踏光魂魂只疑靈洞通水府故遣白浪飛山根
天工游戲自奇絶嵌空不費雕鐫痕神物欲下襄陽拜
絶品宐與奇章論文登彈渦石安在當年曾養菖蒲盆
大千世界恆沙劫俛仰陳迹感慨存
眞定
河朔雄藩自㫺聞南連趙魏北燕雲風聲勁挾滹沱響
山色靑從恒嶽分宏正有靈應爼豆寶臣何物紀功勲
庿堂姑息無長策往事空悲成德軍
登隆興寺大悲閣周覽隋宋元碑刻晚宿雨花
堂對月得詩七首
飛檐縹緲敞三層乾德規模記㫺曾始信護持龍象力
千年傑構尙崚嶒(隆興寺鑄金菩薩像幷蓋大悲閣序乾德元年僧惠演撰)
白豪殊相頂光圓聞說金塗七度全遇宋卽興遺讖在
荒唐且任老儈傳(周顯德中毀佛像鑄錢像中有文云遇顯卽毀遇宋卽興見僧惠演所撰)
(序)
開皇龍藏護瑤圅奕奕銀鉤妙蹟鑱彈指周齊經幾劫
參軍猶署舊頭銜
長明鐙向佛前吹分付官錢幾貫支閏月上旬當怯嶭
傳宣中旨出嘉禧(元長明鐙錢記延祐五年僧永恩書文云閏正月初□日拜住怯嶭第一)
(日嘉禧殿裏有時分欽奉聖旨云云)
承旨書家奉楷模膽巴遺跡久榛蕪惟餘本命長生碣
畱在西廊少榻摹(元聖主本命長生祝延碑王思廉文趙孟頫書幷篆額今在閣前西廊寺)
(舊有帝師瞻巴碑亦趙書今無存)
冰山一霎便全傾玉券空鐫上輔名賸有孤嫠逢愍思
施錢地下懺長生(秦王夫人施長生錢記至正十四年王訪撰秦王夫人者伯顏之妻怯烈)
(眞氏也)
軺車幾日太匆忙一㝛安眠靑豆房多謝雨花堂外月
㷖人心地亦淸涼
望華塔寺
華塔同登最上頭重來淸淚落西州金光紺碧依然在
忍向城南續舊游(厺年三月與介少宗伯同登是塔今公巳下世)
戲題趙州茶棚
宗門語錄太紛挐直下鉗鎚是作家公案古今難勘破
鎮州蘿蔔趙州茶
柏鄕謁漢光武庿
白水出眞人天符赤伏陳一成仍祀夏三戶果亾秦決
戰昆陽日膺圖鄗邑辰雄才殄羣盜大度保功臣豁達
高皇匹精勤宣庿倫嚴陵星作客南頓號稱親卜洛規
模正崇儒教化淳祚延十二世頌溢卅三春小縣祠猶
古荒臺跡未湮石人傳誕妄(有碑大書光武斬石人處)麥飯話艱辛
樹老神鴉宿梁空乳燕賓冕旒紛夾侍想見帝王眞
題圓津庵用壁閒梁棠邨胡南苕湯西厓諸公
倡和元韻
名流題詠想當年興寄長松怪石邊無策破閒聊覓句
有方療俗是譚禪古藤佀幔低延月曲沼如珪冷浸天
燕楚往還經萬里飛鴻畱爪亦前緣
鄴中詠古
銅雀臺空霸業陳分香遺令劇酸辛纍纍疑塚都相佀
愁絶西陵泣望人
南皮公讌興何如雲散風流十載餘少壯人眞須努力
至今猶寶偉長書
井蛙何事逞雄心一柱橋頭朽骨沈記否三臺功就日
殿中棘子巳成林
專征景略樹奇功瞥眼魚羊事業空太史浪占星得歲
雌雄飛早入秦宮
孝穆當年奉使還評量文雅薄衰孱中原文物知多少
心折韓陵片石閒
靑雀飛來羽翼垂河邊羖䍽那能羈内家相對空揮淚
玉體殷勤黃髮期
殿上紛紛供御囚癲癡國是十年休風流宰相楊遵彥
只與君王進厠籌
白頭臨陣被犀渠投袂勤王葛誕如可惜關西好男子
老爲暜六茹驅除
苦熱
靑蠅結隊故飛飛火繖炎官又作威暑巳失時猶張王
(二字俱厺聲)秋方當令尙依韋曉風稍稍涼侵袂午日騰騰
汗透衣空羨蘇門高隱者&KR1225;然鸞鳳共忘機
自鄭州入新鄭道中作
百里陂陀路連岡往復皆雙厓堅佀鐵一線旋如蝸土
硬全疑石沙回忽有階坡翁烏帽句寫景妙難儕(東坡鄭州)
(道中詩登高回首坡隴隔推見烏帽出復没二句寫景宛然)
讀左氏傳
從政威不猛五美之大端云何尙火烈以民爲艸菅國
僑㫺治鄭眾母鞠育殫遺&KR0738;長在人淸淚尼父澘救世
鑄刑書要豈如申韓易簀告太叔猛易而寬難此言失
持平㒺顧理所安將毋懆礉子傅會非眞傅政寬則得
眾我思魯論言
過許州追悼亾友周西隒刺史
三載金臺別袂分繆爲恭敬意殷勤今朝眞到緐城路
不見風流舊使君(巳丣夏西隒之許州任過予寓齋詁別且言待子典試兩湖過許某當負)
(弩前驅耳)
文章博洽世無雙手葺官齋㮄古幢怊悵堂成人巳逝
蛛絲空罥讀書窗(西隒到許後貽書言近移唐咸通石幢一後梁貞明石幢一于廨中築小)
(室貯之顏曰古幢書屋)
讀史縱橫貫丳功眼光如月破羣蒙和林舊事編成後
㪅與何人質異同(予近改修元史)
夜臺寂寞竟何如落月空梁夢見虚不用中郞求貌佀
手痕細認隔年書
望中嶽
西來紫氣鬱干盤天外諸峯馬上看石闕遺文畱漢篆
金泥絶頂表唐壇星辰捫歷三霄近松柏陰森六月寒
五嶽壯游初志在何時扶屐到層巒
許昌詠古
讖書曾記代塗高艸艸移都計枉勞國是卅年禾絹諾
姦雄一手太阿操樓桑未遂中興漢石馬俄成大討曹
休詫牀頭捉刀者軍司狼顧亦人豪(中興之中讀平聲唐人巳有之)
邨行
幾日輕陰暑漸銷孤邨稍喜避塵囂秋粱巳穗宐刪葉
晚豆將花亟護苗細細菱絲浮水面纍纍瓜蔓挂牆腰
雨餘準僃前途滑伐桺填薪當小橋
眞羨寬鄕一老農久無冰炭在心胸妻工舉臼調鉛拙
兒解耕田識字慵食指動來炊飯熟衰顏開處濁醪濃
平生不省公卿貴世守頭銜賣菜傭
聞蟬
眞令俗耳得鍼砭&KR0738;汝迎涼不附炎曉月一聲楊桺店
午陰百過綠槐檐身輕自覺能離垢飲少從知未礙廉
草信忘機便無患螳蜋張臂亦何嫌
雨㝛蔡寨邨舍
爲避淋頭雨聊求蓋頂茅泥深愁滑滑雞唱聽膠膠野
老能供饌山僧暫打包淹畱隨處好恐類伏波嘲
田家
岐路忽三义居民四五家人行茅屋罅犬吠枳籬斜拗
項壺盧架長身巨勝花故園宛在眼南望白雲遐
雨止
天改雲容澹人欣雨腳停依依遠邨外忽有數峯靑
曉行
揮策厺匆匆邨原極望同樹枯時帶癭山好不嫌童紫
蓼秋塍雨靑帘曉市風輕涼適吾體渾忘客途中
與王惺園修撰對弈
瞢騰長困日如年暫賭楸枰當晝眠眞訝觸蠻分敵國
幾曾虞芮讓閒田到頭才悔全軍蹙得手徒争一著先
白鶴觀中成例在從來勝敗總欣然
確山道中
昨望翠崚嶒今朝度幾層連岡肥少骨仄徑曲如肱紅
倚谿頭蓼靑垂屋角藤童兒纔五尺驅犢上高塍
渡淮
我㫺北游過淸口兩瀆交匯趨雲梯獨淸安能救眾濁
浪湧半挾沙與泥今朝乘軺義陽郡遙望桐柏明秋霓
長台關外尋古渡輕舠撇波如鳬鷖𥻘𥻘白石㷖見底
輕風吹皺靑玻璃連峯屈曲自回抱一條玉帶垂腰圍
南來計程三千近經涉滹沱漳洺淇渡河以後惟汝潁
終類邾莒朝魯齊當年神禹奠四瀆各以巨海爲會歸
河伯雖欲鵲巢占勢不肯下猶相持壯觀先後落吾手
所惜沇泲故道迷高興竟馳大别頂坐看江漢萬里朝
宗時
山行
了無犖确礙人行起伏高低路總平可是山靈多蘊藉
不將圭角露崢嶸
林於萬个桺千行木槿編籬卵石牆高地棉花窪地稻
不知身住在它鄕
自信陽入平靖關
宛轉雲盤畈崢嶸冥阨關千重包汴洛一綫劃荆蠻要
害思防戍登臨忘險艱四圍蒼潤意全改北條山
勢逼疑中斷途窮忽有梯祇尋山脈絡不辨景東西倏
覺升天易終憂入窞低回頭來處路怳惚巳難稽
紫翠繞重重橫岡㪅側峯樹藏山面目雨拓水心胸花
艸都含秀陰晴乍改容此中多隙地安穩讓三農
水向山頭引人從屋上耕腰鐮收稻出背笠跨牛行籬
借新栽槿扉編舊種荆雙河衣帶佀石罅弄琴箏
池沼天然滙曾無斧鑿痕三時魚價賤七月蕅花緐風
定波猶急沙澂水不渾在山淸徹底難向外人論
夙抱看山癖曾無濟勝資此行天假便卻喜境多奇氣
厚蒸雲霧姿妍薄粉脂後來須刮目記我首題詩
七夕㝛平靖關
七夕今朝是窮關風雨秋祇依山作嶂不見月如鉤兒
女團圞節征夫寂寞愁艸花籬外放也自號牽牛
自應山入安陸縣
百里孤城倚翠峰揮鞭南望翠猶濃地靈未肯趨平衍
山意居然蹈複重絶磴千回牛旋磨危蹊一綫蟻盤封
後岡欲斷前岡合登頓翻添客興慵
控扼申光襄漢閒北來歷盡幾重關湖波演漾雲連藪
嵐氣空濛陪尾山背郭千家黃稬熟沿邨萬个綠筠環
征人日暝剛投㝛細數昏鴉接翅還
雲夢縣
地溯西陵舊宮傳雲夢遺人煙低遠市秋意入疏籬艸
綠黃香冢苔封伍員祠圖經尋往蹟歷歷寄懷思
行連岡閒卽目
低岡如伏牛直上踏脊膂曲折隨地勢向背迷處所上
坡復下坡時見風帽舉日夕少人行斜陽亂鴉語
詠道中所見艸木
楊桺性易活道傍鬱婆娑一一懸官牌手栽數不訛行
旅苦煩暍小立淸風過誰云無才思庇蔭亦巳多前時
河水溢濁浪驕黿鼉斫伐千萬株猶足支穨波豫章號
良材十年始作科迂闊好大言收功竟如何
樗木生不材匠石棄弗視栽之官路㫄蔥蔚亦可喜云
何冒椿名附會㒺知恥枝葉偶相若臭味詎能佀人言
樗易長舍彼寧取此嗟哉逐臭夫亟厺洗我耳(樗木俗名臭椿)
孟秋天始涼下隰見紅蓼花緐帶露斜身弱得風早疏
籬淺水閒娟娟秀而好根柢非堅牢顏色能自保騷人
倘回顧終覺異凡艸
木槿日及花晝榮夕輒悴莊生論小年蜉蝣蟪蛄類道
㫄見一枝妖紅可人意未登君子堂俛仰籬下寄壽命
旦暮閒猶以色取媚嗟爾亦何知我言責太僃
瓜壺皆蔓生莖葉頗相同秋來結實好纍纍懸屋東剖
瓜如蜜甜争噉喧兒童生冷忌食多恐致腹疾攻壺盧
雖寡味佩之當藥籠中流偶失船坐收千金功徒以甘
苦論鄙哉田舍翁
浮蓱生無蒂隨波忽近遠風來半汀失雨過一池滿飄
泊狂瀾中葉葉獨安穩眾芳憂淹溺乃以智自遯推移
不凝滯于我元無損不見長樂翁五朝被公衮
讀詩識芣苢采采向中田雨後綠葉肥結穗垂馬鞭物
微人所棄不堪充豆籩本艸幸見收弗以下品捐小試
輒有效果使結轖痊用之苟得宐功豈下參連乃知醫
國手廣蓄所當先
小艸澹巴菰得名蓋未久移栽始閩嶠近乃處處有烈
日炙葉乾黃絲細如綹筠筒煙一縷相習以口受肺腑
非鐵石火攻奚可狃奈何今時人嗜此不厺手縻財㪅
妨功濫觴起誰某安得拔其根卮茜種千畝
武昌
驚濤卷雪壓城低九派江流迹巳迷三楚颿&KR2499;風上下
萬家煙火水東西山圍大別單椒峙洲擁金沙碧艸萋
遙指僊人騎鶴地危樓終古切雲霓
秋花
蝴蝶紅房坼牽牛紫萼攢偶依籬角住也受露華團天
意憐秋艸人情感歲闌穠芳難耐久珍重及時看
邨中記所見
小小茅&KR0585;曲曲籬牆攲聊借石頭搘日高編箔烘煙葉
雨歇攜耞打豆萁香稻巳催千頃割&KR0714;荷猶見一枝垂
由來氣候山中別試補豳風七月詩
萬松岡(有序)
七月十七日入咸寧縣行山岡閒夾道皆長松
官爲編號懸牌于樹記其生枯之數遙望小松
布滿崖谷其多如薺數十里中靑葱不斷山故
無名予目之曰萬松岡詩以紀之
虬枝引路百尋強五粒新柯密作行說與它時編地志
嘉名合喚萬松岡
連岡登頓不嫌疲爲&KR0738;淸標&KR0888;㪅奇頗勝湛然老居士
低頭下拜萬松師
蒲圻山行
我家東海上百里不見山偶然平地覆一簣便巳自號
岡與巒兹來山行巳五日置身長在煙雲閒橫峯側嶺
各秀絶如眉如髻如玦環如龍掉尾牛奮角神龜縮頸
長蛇蟠濤聲十里松子落楓葉未老靑猶攢怳惚置我
山陰道應接不暇目力艱寸岑倘可移吾里壓倒虎邱
㪅馬鞍高人偃蹇恥標㮄名字那肯畱塵寰區區河伯
傲海若夜郞自大吁可歎
高嶺舖
一徑入煙霞危崖赤佀砂石奇蹲巨豕路曲綰長蛇擽
釜宵煨芋提筐午捉花邨居無面勢茅屋數家斜
口占
萬疉雲嵐有路通一峯不與一峯同松篁夾道如迎送
人在秋山紫翠中
湛湛江楓葉未丹相逢有約草盟寒重來記取深秋後
烘染殷紅待我看
潛硏堂詩集卷六門人黃鐘校字
