潛硏堂文集卷五
嘉定錢大昕
荅問二
問說文暘字下引商書曰暘谷小徐本作虞書曰至于
暘谷文已互異且崵字下又引嵎銕崵谷之文據叔重
自序偁書者皆孔氏古文而暘崵宇別豈亦兼采今文
歟曰叔重云偁書皆孔氏則不偁書必歐陽夏侯本矣
暘谷偁虞書而崵谷不偁虞書可知暘爲古文崵爲今
文如一之日㓖冹烝然不偁詩則非毛氏也若暘
字下大小徐本不同則恐小徐爲是蓋許君所引虞書
說非卽書文如仁覆閔下謂之旻天亦偁虞書也本當
云日至于暘谷後人因曰日相溷誤去一日字耳
問堯典象恭滔天宋儒疑滔天二字因下文洪水滔天
相似而誤然乎曰史記夏本紀引此文作似恭漫天與
傳訓滔爲漫合漢書王尊傳亦有靖言庸違象龔滔天
之語可證尙書古本皆作滔天無可疑者詩天降滔德
毛公亦訓爲漫今本作慢滔天猶言慢上也史記于洪
水滔天不易其字而此獨爲漫文同義別僞孔傳則均
訓爲漫矣
問堯典蠻夷猾夏傳訓猾爲亂說文無猾字或謂當爲
滑然乎曰潛夫論氏姓篇引此文本作蠻夷滑夏史記
酷吏傳滑賊任威漢書亦作猾蓋篆體从水从犬之字
偏旁相涉而誤爾
問伊洛瀍澗皆入河之水說文水部有洛澗而無&KR2838;不
審此字何从曰古書从糸與从水之字多相混漢周憬
碑有曲紅長卽曲江也王稚子闕云河內緼令卽温也
春秋傳有酒如澠淮南子本作繩(今俗本亦作澠)竊意&KR2838;本作
纏以水回曲得名俗師轉寫作水旁爾(江叔澐云古廛字本不从水淮)
(南本經訓導[門@里]㵎可證)
問劉淵林注魏都賦引書盤庚優賢揚歴之語訓揚歴
爲歴試今盤庚無此文何故曰予聞之江叔澐氏矣盤
庚下篇云心腹腎腸古文作優賢揚而以歴字屬上句
鄭康成固如是讀也請以尙書正義證之正義曰鄭注
古文尙書篇與夏侯等同而經字多異夏侯等書心腹
腎腸曰憂腎陽說者不解憂腎陽爲何語徵諸太沖之
賦淵林之注始悟優爲憂賢爲腎揚爲陽三字皆傳寫
之譌邢子才所云日思誤書更是一適斯言果不誣也
太沖生於晉初鄭學猶行故徵引有據自豫章梅氏之
書出名爲古文實襲今文由是鄭氏古文不傳而文選
之注遂不可通矣(按晉書左思傳張載爲注魏都劉逵爲注吳蜀此注當出孟陽之手文選)
(題作淵林注姑從之)
問盤庚傳云相隱括共爲善政孔沖遠云隱括必是舊
語不知本出何書惟引公羊序隱括使就繩墨爲證亦
是漢人語也古書更有可攷者乎曰荀子大略篇大山
之木示諸櫽括尙書大傳櫽括之㫄多曲木說文&KR1357;栝
也栝櫽也櫽栝者所以矯正曲木字本从木或通用隱
括字孔疏以隱審檢括解之失其旨矣
問祭之明日又祭曰肜見于尙書爾雅而說文肉部無
肜字或謂肜乃漢人俗字然否曰說文舟部有䑣字云
船行也从舟彡聲卽高宗肜日之肜玉篇肜訓祭又訓
舟行足證肜繹字从舟不从肉六朝人尙識古文此必
顧野王元本非唐以後儒所能附益古音肜當爲余箴
切轉爲余弓切侵東兩部聲相近也孫炎云肜者相尋
不絶之意古人音與義協以尋訓肜知古音肜在侵部
其讀如融乃轉聲非正音也俗儒不通六書誤疑肜當
從肉乃別肜䑣爲二字又分爲兩音傎倒甚矣
問西伯戡黎乃罪多參在上釋文馬云參字累在上此
語頗難解曰玉篇厽累塹爲墻壁也尙書以爲參字然
則古本尙書作厽東晉本乃改爲參耳釋文述馬融說
正當如此而傳寫譌謬遂至不可讀竊意釋文本當云
馬作厽云累也累在上或宋開寶中陳鄂等刪改釋文
時妄易之也(宋史藝文志陳鄂開寶新定尙書釋文三卷見書類)
問紂之不善甚矣武王數其罪而伐之可也若泰誓所
云獨夫受洪惟作威乃汝世讎又云誕以爾多士殄殱
乃讎武王世爲殷臣世讎之言毋乃得罪於殷先王乎
曰此古文尙書所以可疑也太誓曰獨夫受荀子書嘗
引之獨夫者一夫也故孟子亦有聞誅一夫紂之語若
君之視臣如土芥則臣視君如宼讎孟子爲齊宣王言
之蓋有爲言之也非古有是言也如太誓果有撫我虐
我兩言孟子何不引書以實之邪觀牧誓一篇但云恭
行天罰初無讎視其君之詞然則僞書之誣武王甚矣
問今文尙書本有太誓三篇馬季長言太誓後得按其
文若淺露又舉春秋國語孟子孫卿禮記所引五事以
疑之至東晉古文出別有太誓三篇唐儒尊信古文遂
以今文太誓爲僞若晩出古文未可信則今文太誓轉
可信乎曰太誓伏生所傳雖無之然伏所撰大傳有八
百諸侯俱至孟津王升舟入水鼓鐘亞觀臺亞將舟亞
宗廟亞及白魚入王舟事俱與今文太誓同武帝初董
仲舒對策引太誓白魚入于王舟有火復于王屋流爲
烏周公曰復哉復哉二十二字可證伏生壁藏百篇之
太誓與後得之太誓本無二本以不在伏生口授二十
八篇之數故云後得其實景武之世已有之或謂宣帝
本始中河內女子所得者妄也孔安國得壁中古文以
考二十九篇得多十六篇所云二十九篇者卽伏生之
二十八篇與太誓也史遷嘗從安國問故所載多古文
說而周本紀稱武王上祭于畢東觀兵至于盟津爲文
王木主載以車中軍武王自稱太子發言奉文王以伐
不敢自專乃告司馬司徒司空諸節齊栗信哉予無知
以先祖有德臣小子受先功畢立賞罰以定其功遂興
師師尙父號曰總爾衆庶與爾舟楫後至者斬武王渡
河中流白魚躍入王舟中武王俯取以祭旣渡有火自
上復于下至于王屋流爲烏其色赤其聲魄云是時諸
侯不期而會孟津者八百諸侯諸侯皆曰紂可伐矣武
王曰女未知天命未可也乃還師歸又齊世家稱武王
欲修文王業東伐以觀諸侯集否師行師尙父左杖黃
鉞右把白旄以誓曰蒼兕蒼兕總爾衆庶與爾舟楫後
至者斬遂至盟津諸侯不期而會者八百諸侯諸侯皆
曰紂可伐也武王曰未可遂還師與太公作此太誓此
二篇皆采今文太誓之文齊世家又明云作此太誓然
則孔壁中所得安國所傳者卽此太誓古今文初無二
本也許叔重說文序云其偁書孔氏而引周書王出涘
又引孜孜無怠又引師乃搯皆在今文太誓篇然則孔
氏古文太誓與今文正同而東晉晩出之古文斷非孔
氏古文也晉有樂安亭侯李長林集注尙書於今文太
誓篇每引孔安國曰知安國嘗爲太誓作傳安國親見
壁中古文使果識其僞必不爲作傳以是知今文太誓
之非僞而孔穎達詆爲僞者妄也書序稱武王作太誓
三篇史公周本紀所載武王上祭于畢云云此太誓上
篇也又云居二年武王徧告諸侯曰殷有重罪不可以
不畢伐此太誓中篇也又云十一年十二月戊午師畢
渡孟津諸侯咸會曰孳孳無怠武王乃作太誓告于衆
庶今殷王紂乃用其婦人之言自絶于天毁壞其三正
離逷其王父母弟乃斷棄其先祖之樂乃爲淫聲用變
亂正聲怡說婦人故今予發惟共行天罰勉哉夫子不
可再不可三此太誓下篇也唐初作䟽時今文太誓尙
存而䟽云上篇觀兵時事中下二篇伐紂時事可證史
記所書本于太誓史公旣親見古文則今文太誓之爲
眞太誓審矣
問洪範思曰睿睿作聖伏生五行傳作容鄭康成以爲
字之誤先生謂漢儒多作容以容義爲長請言其詳曰
漢儒傳經各有師承文字訓詁多有互異者卽以洪範
一篇言之如霽之爲濟驛之爲圛豫之爲舒皆文殊而
義不殊若敬用之爲羞用與睿之爲容則文異而義亦
從之伏鄭所傳有古今文之别要未必鄭是而伏非也
伏生五行傳云思心之不容是謂不聖厥咎霿厥罰恒
風厥極曰短折說者曰思心者心思慮也容寬也孔子
曰居上不寬吾何以觀之哉言上不寬大包容臣下則
不能居聖位也董生春秋緐露述五行五事亦云思曰
容容者言無不容容作聖聖者設也王者心寬大無不
容則聖能施設事各得其宜也西京經師說洪範以容
爲思之德其義昭著如此許叔重說文解字云思容也
亦用伏生義也古之言心者貴其能容不貴其能察秦
誓云其心林休焉其如有容論語云君子尊賢而容衆
我之大賢與於人何所不容老子曰容乃公公乃王王
乃天天乃道道乃久荀子曰君子賢而能容衆知而能
容愚博而能容淺粹而能容雜孟子以仁爲人心仁者
必能容物故視主明聽主聰而思獨主容若睿哲之義
已於明聰中該之矣聖人與天地參以天下爲一家中
國爲一人由其心之無不容也故曰有容德乃大
問大誥篇苜云猷大誥爾多邦馬鄭王本皆猷在誥下
漢書載王莽作大誥云大誥道諸侯王三公列侯以猷
爲道亦在誥下惟僞古文以猷字開端於文義未順曰
古文微子之命開端亦用猷字并移此篇猷字在大誥
之上皆誤也班史翟義傳載莽大誥後人譏其蕪累却
於經學有功如弗造哲廸民康莽誥云予未遭其明悊
能道民于安較之傳義爲優爾丕克遠省莽誥丕作不
較傳訓大尤善也天閟毖我成功所傳訓閟爲愼又解
之云天愼勞我周家成功所在孔䟽云閟愼釋詁文攷
釋詁本云毖愼也經旣以閟爲毖不當重出毖字據莽
誥云天毖勞我成功所則知此經毖乃勞之譌字形相
涉後人傳寫致誤僞孔傳尙未誤也
問康誥汝丕遠惟商耉成人傳訓丕爲大周初去商尙
近不可言大遠曰丕卽不字詩所云殷鑒不遠也丕本
从不聲古文往往通用詩不顯不承譌丕爲不書丕克
遠省丕遠惟商耉成人又譌不爲丕非經文之譌說經
者淆之也毛公詁詩以不顯爲顯於義未悖後儒乃有
幽深元遠之解則援儒而入於老莊矣
問召誥王之讎民蔡氏以爲殷頑民於義似未安曰聖
王以天下爲一家豈有彼此之別周之伐殷誅無道非
讐其君也殷命旣黜而讐其民何以服天下自古豈有
勸王以讐民而能享國長久者乎孔傳訓讐爲匹善矣
而說亦不了予謂匹民猶言匹夫匹婦召公所言讐民
卽堯典之黎民也百君子卽堯典之百姓也友民者友
邦之民卽堯典之萬邦也頑民之文僅一見於書序然
多士多方篇中初未目殷士爲頑民迨康王作畢命之
時已歴三紀而篇中却有毖殷頑民之語吾以是知畢
命之僞矣
問常伯常任之名不見於周官王制注䟽家以常伯爲
三公常任爲六卿然乎曰立政篇先稱王左右而後言
常伯常任準人又與綴衣虎賁同列則是左右親近之
臣位不甚尊而所繫實重故嘆知憂之尟漢書谷永對
策言習善在左右誠敕正左右齊栗之臣戴金貂之飾
執常伯之職師古云常伯侍中也一曰常任使之人此
爲長也後漢書楊賜傳樂松處常伯松時爲侍中也胡
廣侍中箴亦惟先正克愼左右常伯常任實爲政首文
選注引揚雄侍中箴亦有光光常伯之文則常伯常任
卽漢之侍中審矣說文引書作常敀敀訓迮亦有近義
問畢命傳訓弼亮爲輔佐䟽引釋話亮佐也今釋詁無
此文疑疏誤曰釋詁篇中亮訓信又訓導訓右又以左
右訓亮亮字凡四見無訓佐者佐當作左俗師增加人
旁亮與左右皆訓導而左右又訓亮展轉相訓則亮之
爲佐宜矣亮亦漢時俗字故許叔重說文不收今尙書
爾疋皆用晉人本孟子注雖出漢儒亦經俗師轉寫故
皆有亮字它經無之也尙書亮采亮天工亮陰寅亮皆
訓信當用諒字此弼亮訓佐當用倞字詩涼彼武王毛
訓涼爲佐涼曰不可鄭訓涼爲信則諒倞俱通作涼而
倞諒亦自相通漢人分隷往往以亮爲倞蓋隷變移人
旁於京下本作又省中一筆遂爲亮爾
問孔壁書增多二十四篇康成旣親見之何以不爲之
注曰漢儒無無師之學古文尙書初得之屋壁未有能
通之者孔安國始以今文讀之而成孔氏之學然安國
非能自造也亦由先通伏生書古今文本不相遠以此
證彼易于闓闡惟文義不能相通者乃別爲之說以名
其學若增多之書旣無今文可相參攷雖亦寫定而不
爲訓詁故馬季長云逸十六篇絶無師說也自安國以
及衛賈馬諸君皆未有說此逸篇者康成又何能以無
徵不信之說著于竹帛乎卽如禮古經五十六篇鄭亦
親見之其注儀禮多以古文參定而不注增多之三十
九篇亦以無師說故也左氏得劉子駿剙通大義故流
傳至今而逸書逸禮無師說故皆亾于永嘉自東晉古
文出乃有安國承詔爲五十八篇作傳之語夫使安國
果爲逸篇作傳則都尉朝庸生輩必兼受之何以馬鄭
以前傳古文者皆止二十九篇已哉朱文公疑康成不
解逸禮三十九篇予向亦未諭其故今因論古文逸篇
而并悟及之
潛硏堂文集卷五門人袁廷檮校字
潛研堂詩續集卷五
嘉定錢大昕
出山口占
入夏頗多雨游山偏得晴石梁東道主特地作人情
橫仄非一形旦暮亦千變草嘲兩眼昏尙認台山面
立腳先須穩寬心乃得安高峯不敢上爲怕下來難
鴈蕩不多程欲行又復止寄語主山神我非褦襶子
石梁觀瀑圖爲華秋槎賦
石梁之瀑天下奇㫺曾夢到今見之白龍兩條半空下
勢均力敵誰雄雌盤盤囷囷忽會合一瀉千里駟草追
天公手筆不平衍中流一束匪夷思巨靈擘開未全斷
奔雷掣電趨雙扉長虹宛宛只盈尺雲端宴坐人天師
波濤噴薄腳底過挂下百道銀琉璃將落未落自衝激
化作雪絮漫天飛兜羅緜見世尊面冰綃蠒織鮫人絲
匡廬鴈蕩小弱弟其餘俛視如嬰兒徘徊欲厺不忍厺
小別又落塵寰卑秋槎好事乃過我前年觀瀑畱新詩
丹靑聊爾存仿彿泠泠寒意生鬚眉永嘉前生嚴首座
安知吾輩非同時置身要在僊佛國應眞五百相游嬉
原泉萬斛一口便吸盡咳唾散落皆珠璣
題黃雲門先生傳眞圖
㫺聞東坡語山色淸淨身四大本和合百歲如轉輪獨
有名不朽終古長嶙峋黃公人中俊量與叔度倫降靈
良非偶維嶽生甫申先公方持節官舍懸弧辰雲門翠
當戶肇錫名有因宣聖禱尼山表德義則均果應山水
秀爽氣摩秋旻致身靑雲上風采傾搢紳奉常掌邦禮
司農筦天囷開府督八州漕轉河淮漘三臺㪅八座敭
歴四十春晚歲出視學玉尺臨東秦人稱大小馮校士
同淸勤按部到靑社星移迹巳陳高峯宛無恙蔥蒨若
可親天門聳百仞不染元規塵一笑爲指點卽吾面目
眞是一本非二肖形兼肖神騎箕倏歸厺住世纔七旬
永叔神淸洞魯直山谷民人閒偶游戲不昧來厺津山
兮人斯在非主亦非賓奇石筋骨露淸泉咳唾勻綘霞
爲公裳白雲爲公巾岱宗公舊識崑嵛公新鄰恆幹有
解脫眞性無沈淪皓月光未減淸風久逾新此是不壞
相手澤宐永珍
重過桐巖嶺
石疑斧劈痕猶在泉佀簾垂疉㪅奇可怪世人惟耳食
好山如此不畱詩
漫山靑翠不霑衣邨舍多依石作扉一路谿聲琴筑韻
替將鼓吹送儂歸
麻嶴
麻嶴桑洲地䥘連依山高下半秧田漚菅午曬垂垂線
引筧家分活活泉烏臼綠杉皆本業橫峯側嶺與因緣
堯夫元有行窩例合置黃茅屋數椽
雨㝛止觀庵
一陣淋頭雨放顚前途泥滑怕爭先何人特置阿蘭若
準僃先生自在眠
脫了菅衫卻換緜黃梅雨後峭寒天羊裘五月尋常事
漫認嚴光作地僊
海口南五里地名缸窰當是江瑤之譌也予游
明州不及啖江瑤柱今日過此戲畱一絶句
張融食指竟虚搖未趁春風三月潮一笑梅林堪解渴
柵墟海口有江瑤
奉化谿漲
一滴涓涓可濫觴分流石罅響笙簧無端借與風沙力
纔出山來便作狂
水碓高低趁急湍平橋沒水漲痕寬漁翁赤腳當谿立
可有嘉魚上釣竿
登舟
雨後潮猶急天陰夏轉寒孤舟如竹葉上垻度危湍伸
腳安眠便低頭得句難推篷時一快靑翠數峯攢
王陽明祠
半壁南天一戰收蠻中㪅借伏波籌功名巳上麒麟閣
德望眞懸泰華旒信有文章兼道學漫因門戶快恩讐
蚍蜉撼樹嗟何益試看姚江萬古流
雨過上虞
樹影山光自接連秧田活活瀉淸泉小舟上垻如人立
急雨生泡佀的圓六月披裘非意料三江放櫂有前緣
計程一舍梁湖近問渡先尋幼婦篇
偶作
樹癭翻稱古巖攲卻有姿便如尸沁玉臭腐作神奇
積雨
積雨谿全漲深邨戶不䦱郊墟都没路池沼巳平階赤
腳牽船上蒼菭染壁皆靑山空在眼不敢試&KR0621;鞵
自題天台游艸
草欺潦倒白鬚翁雙闕璚臺在眼中編就紀行詩百首
卻抛兩月著書功
一賦興公萬古傳幾曾屐齒到山前契舟求劒嗤吾輩
巳落禪家苐二詮
斗酒雙柑便足奇詅癡秏紙亦奚爲故人曾授便宐訣
只&KR0738;游山不作詩(竹嶼嘗語予游山是樂事若作詩乃自尋煩惱也予深服其言)
豆腐
殷殷雷車響乍收勞薪夜煑氣&KR1566;&KR1566;凝脂點處吳鹽細
練布包來卞玉柔冰雪心腸原不俗酸鹹滋味任相投
天公畱與飧霞訣供養先生六十秋
題金丈月泉弄孫圖
江鄕尊㝛魯靈光解組歸來又卅霜絲竹東山何足慕
&KR0738;它珠樹列成行
含香粉署鱣堂師二妙凌寒翠竹姿(謂苓坡駕部曁樂圃廣文)子又
生孫相接武梧桐百尺出新枝
贈寶應吳明府閬林
千里相思命駕時官衙握手慰心期湖光都入詩人句
輿誦將刊德政碑紫蟹過秋還有味黃花垂老㪅多姿
樽前吳語皆知舊潦倒何辭泛一巵
閬林以蕅粉詩見示爲賦一律
重湖新蕅載連船九轉還丹至味全曝向庭中冰葉脆
澂將底鏡紋圓色香自信身無垢磨鍊方成質最姸
貢篚親題僊令製要呈淸白聖人前
題矦大年先生鳳阿山房圖
朱查(竹垞初白)題句吳梅(漁山耦長)畫前輩風流若可攀突兀山
房疑在眼勝它廣厦萬千閒
買山畢竟付空譚畱得詩書一味甘忠義文章有嗣響
故家喬木重東南
小&KR1875;廎偶題
逃名何必㪅逃虚一室蕭然自掃除公有私乎偏&KR0738;竹
客無能也且觀書花心午聚娟娟蝶池面晴浮策策魚
誰是王筠多識字老夫還擬賦郊居
敬修上人招集江心寺卽席口占
香林背郭隔牛鳴淼淼江流可濯纓人到譚禪心自定
節當浴佛雨初晴撚鬚不爲吟來斷撒手須從悟處行
半日化城容小住品茶煑筍味都淸
次韻范孝廉莪亭
心佀冰壺萬里淸牙籤一一鑒來精著書巳勝金樓子
汲古常攜玉帶生嗜好未除終遠俗文章愈老幷忘名
客中&KR1044;喜陪游屐松島蓉洲寄遠情
題乞食圖傳奇
雲山舊衲話風流竿木逢場作戲游肉眼料應無識者
卻煩紅粉一回頭
雪中鴻爪偶畱痕妙句新題悟石軒難得傾城悅名士
偏從乞食識王孫
叔寶淸兼昭略狂玉山醉後易穨唐靑衫一領判抛卻
洗滌從來毷&KR2765;腸
游絲一縷本無因香雪輕埋玉樹春不是楊枝沾㳒雨
崔徽爭見卷中人
中山千日只匆匆喚醒三生泡影同但願有情總圓滿
不教人怨可憐蟲
騷人骨相自淸寒碧落黃泉見而難誰道返魂眞有術
春回江令彩豪端
題文敏公書(幷序)
此先師武進尙書文敏公所書以當座右銘者
大昕在京師晨夕造謁諷誦略皆上口公歸道
山十有五年門下士亦落落如晨星每憶槐蔭
書屋從游之樂杳如隔世今夏過竹初丈小林
棲忽復見之則巳&KR0724;界成册矣泫然感愴情見
乎辭
十年不見老僊翁(坡公句)筆力依然玉局同誰續晦庵言
行錄平生心迹數行中
虚堂猶記鶴翔名回首西州淚暗傾萬斛原泉文格壯
瓣香一縷在欒城
題印松汀觀察隱几觀書圖
胸中不讀萬卷書軀幹雖偉精神枯詎有伏獵杖杜輩
而能致治如唐虞中令論語纔半部惠施多方且五車
醞釀搢紳功不淺漱芳傾液樂有餘先生本是文章伯
東方文史三冬儲柏臺梧掖久敭歴帝命持節來海
隅天台四明高萬丈前身僊佛無&KR1044;殊五花判牘公事
了心淸巳到太古初天然棐几滑可鑑丙丁甲乙緗囊
舒詞章襞積猶小技經濟要使仁風敷伊余衰病文思
涸隱几自笑非故吾亟欲相從析疑義源泉萬斛相灌
輸
題座主文敏公仿元四家長卷
茶山本天人游戲爲畫師胸中磊落有五嶽天機活潑
出怪奇蓬山侍直廿餘載絶蓺不許人寰知我聞論畫
如論禪宗派亦以南北岐摩詰一翁作初祖吳黃倪王
四葉垂曹谿㳒乳出龍象煙翁妙手孫謀貽麓臺巳往
誰嗣響惟公心摹手獨追試觀此圖和合四家㳒驅使
前喆如嬰兒五日一水十日石松杉栝柏點綴位置皆
得宐蒼茫浩瀚一氣合筆墨斷處神猶隨畫成付令弟
知音今鍾期自言倣麓臺魄力實過之西堂春艸冷㫺
夢撫卷老淚雙漣洏立功立言巳不朽餘技亦復疇能
爲鯫生一見但下拜曾記解衣盤礴揮豪時
英公夢堂藏文敏公詩卷羣公題詠甚多未幾
夢堂下世此卷流落市肆竹初丈于京邸得之
屬題其後
竹井收藏物(竹井夢堂號)茶山絶妙詞朗吟挂蘭句何減浣
花詩過眼幾相失對牀慰所思還如蘇玉局寄贈戼君
時
題王定山所藏秦漢瓦當拓本
番昜釋漢隸甎墼厪四五五鳳出孔林西京製猶古瓦
當㫺未聞奇文祕榛莽烏傷偶收四目眩詫始睹今又
數百年靈怪忽盡吐外圜中藏稜四出恰交午奇哉陶
瓬工能繼籒斯武金薤忽倒垂玉筯競雙舉團團螘旋
磨滿滿箭注弩長生及長樂頌禱多吉語文同形或殊
百變不踰矩上林都司空異名復幾許汲古趙(晉齋)與
兪(竹居)&KR1057;&KR0679;入藏弆吾家篆秋生(獻之)臭味亦其伍各
有芰痂癖寶此若璜琥用以代陶泓不惜錦囊貯王君
今名儒好事嶭翟侶頻年游三秦古物徧摩撫一一拓
其文&KR0724;池甲乙序如捫列星垣如啟羣玉府銅雀幷香
姜俯視等爾汝珍重什襲儲勿使六丁取
題趙文俶水墨花鳥册
謝女題詩筆最神綠窗輕染墨痕勻四時花鳥隨心造
腕底元來別有春
暈碧殷紅著色酣黃徐舊諎擅江南誰知林下空空手
生意都從水墨含
石上靈芝竹外梅離奇疏&KR0888;了無埃天然一種煙霞秀
佀帶寒山面目來
香茗才華絶代誇停雲指訣付兒家孤芳自有幽人賞
不羨&KR0724;堂富貴花
閔峙庭中丞七十
開府東南渥澤敷福星十載在三吳風裁峻潔凌霜柏
心地光明㷖乘珠處事無疑由定力素風不改見眞儒
七旬矍鑠今希有精鍊猶能敵萬夫
卅年北闕荷恩光德望中朝孰鴈行岳牧半曹爲
屬吏俊髦誰不列門牆曲江金鑑春常朗魏國黃花晚
益香卻喜懸弧逢夏仲銅壺晷景最緜長
籜石侍郞以新刻詩集見貽卽次集中寄懷之
韻報之
誰能八座㪅抽簪況有鄕園近墨林沈率郊居初願遂
杜公詩律晚年深谿山眼底皆殊相花艸豪端見素心
淸望高文兼苐一評量合向古人尋
如公斯稱文章伯媿我曾陪著作林蠹食靑編身恨弱
鯨游碧海力方深廿年以長常低首千載相期可證心
記否宣南坊裏住雞棲車小數追尋
附原作錢載
困學前惟王伯厚日知近有顧亭林儒家獨起山川
秀史籍㫄&KR0679;歲月深但乞遠書長隔面勿言多病突
驚心鳳城是事難忘處蘭臭如君數往尋
三月十九日蔣香洲立厓招集復園送春席閒
次潘榕皋戶部韻
太平時節自由身折簡招邀爲送春張丈殷兄皆老㝛
盧前王後總詩人小橋宛轉因波曲新桺芊緜著絮勻
九十風光休䥘過禊游纔了又茲辰
聞漑亭姪金陵之訃
讀書種子汝塤篪(謂獻之)弱族何堪一个萎拾芥科名虚
到手寒氊仕宦未伸眉三篇注補龍駒闕六律元從鳳
管推(著有史記三書釋疑及律呂正義諸書)嘔盡心肝&KR0679;奥窔千秋絶業
欲傳誰
頻年書報欲歸休恆幹誰知不少畱寡婦忍聽王粲賦
遺孤愼保叔敖邱瓣香猶記先人授(漑亭從先君子授業)某水都
同曩日游後我成名先我死阮生那禁淚交流
絶句
焉用胡椒八百可憐鍾乳三千冰山彈指銷卻劒樹轉
眼淒然
阮何一雙風貌王謝累葉華腴當日登場傀儡有人掩
口胡盧
甲煎元知淺俗三葛況復麤疏墜花偶然上席醫痔常
得多車
閱人朦朧有味(用山谷詩)見事鶻突無妨且過三平二滿不
管五角六張
讀書漢魏而上置身木鴈之閒不解學僊學佛但記某
水某山
靈鵲不如拙鳩快馬不如鈍牛記得黃涪翁語眞富貴
在千秋
過將軍教場衚衕舊寓庭前槐大半巳枯感賦
廿六年前僦此廛槐陰如繖一庭圓植非晉國根難久
夢作淳于晝暫眠磊落長身猶老輩支離半體笑枯禪
恆河我亦羞窺影搔首西風獨黯然
題邵二雲編修所藏王文成公詩卷(正德庚辰八月望爲)
(惟賢憲副書元日霧二日雨再游九華三詩)
一掬憂時淚千秋講道心淋漓四百字鄭重短長吟理
直詞無餙文雄學㪅深靑門勤什襲寶此當南琛
程易疇臨董文敏書王文肅祠記長卷付其幼
孫屬予題之
文肅家聲舊香光墨妙存臨橅推老手鄭重付童孫益
壽言多驗(易疇得漢印文云程壽因鈐卷末)傳經道獨尊黃金何足羨
樸學在韋門
何處期頤叜來言逢吉占(題幀首者郭檢討閩人年一百五歲)銀鉤畱甲
觀瑜珥&KR0738;丁添豐芑詒三世&KR0724;池重百縑自慚無長物
付與阿同拈(予長孫與予同甲子生小名阿同)
荆軻里
匕首懷中出諸郞殿下看燕丹心未死趙政膽先寒成
敗論人易從容舍命難千秋猶灑淚易水共汍瀾
郭隗故里
郭隗能陳義燕昭自&KR0738;才唯嫌枯朽骨不稱住金臺
中山靖王墓
煑豆煎何急懲羹勢自成慨慷聞樂日怨恨聚蟁聲百
廿枝緐衍春秋祭薦誠樓桑畱一脈正統續東京
曲陽道中
向禽山水有前期投老全無濟勝資五嶽平生唯到一
此來又拜曲陽祠
謁北嶽庿
㫺年住阜平擬整曲陽轡泥淖不果前蹉跎竟卅歲南
北漫奔波向禽志未遂朅來訪故人(定州牧郭秋皋巳戼主試所得士)
中山十日醉爲言安天祠近在兩舍内扶病賈餘勇晡
行暮巳至詰朝叩元關摳衣升瑤陛冕旒儼中央羣神
㫄拱衛祠宮仿宸居想自唐宋制左墄及右平廊廡極
壯麗禹貢表山川志大不舉細太行與碣石中有恆山
峙飛狐紫荆險聯緜只一氣大茂當其脊巍然特蒼翠
古聖崇明禋庋縣稱望祭虞巡十一月秩祀卽此地三
代洎漢晉馨香儀勿替孔鄭經師宗固彪史學最箋注
迭相承千秋靡異議豐碑列如林周覽拭目眥最古稱
開元三碑承贔屓丞相張嘉貞郡僚陳懷志復有鄭子
春波磔近漢隸天寶戴千齡隸㳒亦髣髴天祐碑巳&KR0714;
猶存處直字神物想護持風沙未晦昧孤亭聳其西汴
宋鉅公製安陽將相材修庿手自記書㳒逼平原過者
正襟視元之文章伯黃書亦秀媚區區五鬼徒鼎立有
餘媿祥符醮告文中斷瓦礫棄損者巳可傷完者逾可
貴其餘元明刻凡俗不足計異哉飛來石明人妄題識
菌蠢斷碣材輒云舜所致紛紛耳食流皂白倏倒置空
令好古士到茲三歎喟渾源自言高吾游姑舍是淋漓
翠墨鮮目驗亟藏笥
雪浪石
&KR1728;削眞宐褏裏攜一拳價巳抵懸黎山中大有纍纍石
不得坡公一品題
松醪手製滑如油石丈相邀共勸酬若準仇池韓幹例
也應換得幾驊驑
卽事
一宵供頓酒如池破費貧家萬戶貲草怪茂宏頻障扇
汚人塵自庾元規
眞定道中
偶趁雞鳴起衰遲意巳闌日高風力緩霜重樹心寒一
水滹沱繞羣峯紫翠蟠前游宛在眼泥爪忍重看
客有言蘇味道不當昌其後者賦此解之
四時鬼朴換匆匆羅織爭誇告密工此際模棱巳難得
不矜獬豸觸邪功
肥鄕道中
漳水南遷後孤城百堵新肥鄕仍瘠土行客本閒人猒
聽丁冬鐸難障堀堁塵泥塗知免辱不雨巳兼旬
東中口占
金波穆穆恰當頭露重沙平不礙輈只佀圈篷船一葉
夜乘明月泛汀洲
百里行程未算遙老來筋骨怕翻搖生平腰恥爲人折
簸蕩誰知亦折腰
欠伸休道打頭低也有障塵布幔齊最喜深秋連日霽
不煩泥滑竹雞嗁
堯山紫翠若爲容乘興居然欲往從從此南行八百里
㪅無峭蒨道㫄峯
漳水秋枯一綫平廣平南厺卽元城天教此老添詩料
略補生平未歴程
題徐雲樵石鐘山圖
我昔揚颿左蠡過石鐘對面鬱嵯峨三㪅未聽噌吰響
披卷無端觸緒多
一記坡僊萬古傳淸宵怳忽奏鈞天重𨳩生面徐熙筆
山月湖風落眼前
潛研堂詩續集卷五門人黃鐘校字
潛硏堂詩集卷五
嘉定錢大昕
回部蕩平大功告成恭紀一百韻
西極功成聖武揚紫宸稱賀集冠裳黃圖遠闢堅昆
塞朱鷺重歌魚雅章日運萬幾逾業業星馳八陣總堂
堂神謨有濯高三捷盛事無前邁一匡纘序兩朝欽
至孝宣威往歲定遐荒天山雪霽銷烽&KR1380;碑嶺霜寒試
劒鋩執馘虎臣齊矯矯射生騎士竝洸洸屯田已過伊
犂水乘障無煩都護防渭上呼韓初築邸殿頭頡利許
擎觴靈臺測景分昏旦重譯占風共享王勃律陪臣瞻
日角洛那侍子覲天閶傾心内向同葵藿汗血牽
徠盡驌驦大閱和門旗正正山莊曲宴露瀼瀼三階常
朗星從斗八表攸同䋞在綱翩彼飛鴞猶食葚蠢茲黠
鼠漫跳梁花門襍種原無定大食分支杳草詳俗尙高
車傳自魏派承回鶻衍由唐兩酋項領依蛩蟨窮塞么
麽轉蛣蜣俛首頻年隨籠絡推忱一旦脫鋃鐺何期狼
子心終野俄見螳螂臂巳攘伏莽頓施蜂蠆毒控弦欲
任鷽鳩搶六軍聲罪詞嚴正七萃遄行氣激昂分遣材
官傳羽箭還咨典瑞下牙璋上襄齊騁金羈靮小隊爭
裁鐵裲襠初抵庫車申討伐羣看禁旅競騰驤摧枯屢
振稜威壯漏䋞翻令小醜颺改命師中謀上將爰攜麾
下度連岡鷹揚衛士材無敵燕頷元戎勇草當傳檄諸
蕃胥慴伏款關百部效趨蹌阿蘇郭外浮酮酪烏什城
邊獻柘漿鄕導前驅探虎穴諸軍深入歴羊腸奔麖跧
伏應無地瘈犬猙獰尙逞狂四面崇墉遙屹屹一麾徑
渡正茫茫流星隊隊鳴髇急掣電聲聲激石強奪槊甫
徵人伉健揮鞭偶値馬元黃列營仍占層峯險築堡旋
當黑水傍撼佀岳家軍不動守如墨翟應無方連宵格
鬭空弮勁排日鏖兵擊鼓鏜不數耿恭求井拜還勝道
濟唱籌量軍書絶域傳郵到庿略先幾握算良五校
赳桓巳蚤發八旂健銳各分行蘆笳響遠吹邊月鐵甲
光寒踏曉霜兩月兼程經瀚海先春轉戰度河湟前茅
票旅紛超距後隊驕蹏乍脫韁入夜斫營風獵獵平明
合隊氣僙僙徒跔突髩徵吾壯隴種籠東哂彼恇共計
大勛侔破竹始知秘策比探囊休兵暫命三軍駐制勝
誰能一旅亢投石驍騰交習鬭飛芻絡繹每因糧裹餱
餉處頻盈槖抱布歸時恰滿箱略地和闐揮短矟屯兵
玉隴奮長槍遙知山壓無完卵蚤見瓜分剩破瓤引脰
鏡中方悚惕游魂釜底益倉惶驚弓漫訝飛鳶墮鋌險
俄傳駭鹿忙遠挈妻孥行彳亍盡攜輜重走踉蹡名城
次苐來降表伯克趨迎夾道㫄日月無私歸所㷖雲霓
有象久相望酒漿戶戶盛罇缶糗果家家載筥筐樂德
共聞歌宛轉承恩翻使涕淋浪逖疏何幸霑皇化撫
字重煩奠此疆令甲新頒人皞皞先庚申命澤滂滂丁
中黃小皆登籍黍稷粱稌競築場吉貝花緐勝南粵蒲
萄子熟佀西涼靑蚨改鑄司農式赤鋋仍輸少府倉遂
使窮荒分尉候長令編戶樂耕桑犂庭巳見龍沙靖躡
影難容獸迹迒捷比票姚征遫濮健踰充國定开羌衝
堅竝放千鈞弩剷逆爭持百鍊鋼突騎登山凌嶻&KR1110;神
槍臨淖震雷硠千夫賈勇蝥弧舉萬眾呼降龍纛張毚
兔投林空趯趯飛蛾赴火漫倀倀遐方延踵咸歸化蕃
部同仇共侮亾捧檄纔教擒猰㺄援戈親爲殪封狼三
驅肯使前禽失壹發頻看大兕戕疏屬尸方械貳負專
車骨巳折汪&KR0621;摏㗋眞快人心憤懸首還將國㳒彰進
表稱臣趨魏闕訊囚獻馘到虞庠從茲遺種殱芽糵永
見新畬絶莠稂露布明駝馳遠徼星躔候琯應初陽握
樞乙夜垂衣肅送喜千官佩玉鏘師克在和嘉眾帥功
成惟斷仰吾皇天休滋至時難失祖烈丕承動必
臧直拓提封周二萬獨恢大略軼尋常圜壇昭告瞻
顒若淸庿升禋倍肅將諏日陵園陳鬯卣分曹嶽
鎮禮琮璜百神咸秩隆儀舉三殿親臨鉅典煌聖
澤暜霑高以厚慈寧齊祝壽而康南薰解慍仁風扇
北陸迎長淑氣翔異數酬庸增爵秩近郊宣勞奏笙簧
析圭巳荷朌茅土賜馬羣看簇繡瓖蒲海沙平明佀雪
于闐玉美白于肪洗兵欲輓銀河水度索應通濛氾鄕
鉅製伊西鑱壁嶂鴻文太學炳琳琅捧來薤葉芝花潤
拓取銀鉤鐵畫&KR0724;允矣豐功垂宇宙咄哉浮議沸蜩螗
一篇特啟羣言惑五載眞勞睿畫長燕翼有謀貽
列聖至誠所感協穹蒼乘乾惕惕惟無逸保泰孜孜
自不遑豫順行師功草尙謙尊下濟德彌光宣鐃願譜
昇平曲拜手陳詞獻未央
巳戼除夕
謬占金閨籍于今歲八除思親頻佇望報國愧迂疏
病久無良藥家貧少異書光陰敲石過太息負三餘
初春懷鄕襍詠
郭澤塘南顧浦西(水東日記范石湖爲李結記濬塘浦云浦有五日新洋江曰小虞曰下張)
(曰顧浦塘有三曰郭澤曰七丫曰至和)吾宗四世卜幽棲肥田屋後秧針
細漲水門前蟹籪齊市小數家成一鬨酒醨有戶借偏
提官租輸了無它事饋歲紛紛筥榼攜
土風瑣碎記邨氓故老相承例草㪅侲子驅邪蒙紙面
鉶童祀竈爇鐙檠支門炭取長身立印砌灰偏巧樣呈
拜節家家總相識不須半刺㪅通名
人家大半住茅茨木几藤牀位置宐黃皺香櫞&KR0724;定武
紅凝天燭插軍持春風游屐徐公浦夜月神絃英布祠
(吾鄕以英布爲土地神)傀儡登場纔過了盲兒遮草又彈詩
人日元宵興不孤小時了了記歡娛燒鐙巧解藏頭謎
對局偸拈謁選圖潘叜蹋歌宵按板陳孃貰酒午當壚
橋東巷北嬉游地二十年來夢故吾
題倪敬堂同年西谿探梅圖
桃李漫山未足珍橫枝數點逗先春天然清&KR0888;非凡格
比佀先生骨性眞
橫空嫩蕊簇疏枝仿彿西谿入夢思共羨緐花滿頭插
幾人賞到未開時
樸學君家世澤沿黃門介操憶當年七淸妙墨依稀在
要與茲圖一例傳
恭和
御製三月朔日御殿定邊將軍兆惠副將軍富德等率
成功諸將士朝謁詩以紀之元韻
金殿晨開鵷鷺排六師大獻愷歌皆分茅列爵周三等
舞羽敷文舜兩階蕩蕩天門初日啟依依楊桺入春佳
行閒將士羣羅拜共喩投醪聖主懷
恭和
御製上巳日凱宴成功諸將士元韻(八首)
靑郊宣勞禮言旋王會新開西海壖五載豐功天祐
聖萬全成算聖因天洗兵魚海龍沙外張樂流觴曲
水前嘉讌昇平當此日春臺何地不熙然
澹蕩韶光春事深連茵曲宴集華林食苹鳴鹿來郊棷
在藻游魚戲水潯九奏鈞天人旣醉八風妙舞樂難禁
手檠瑤斝斟初徧要識分甘聖主心
玉關新桺正垂垂壯士長驅入塞時犒賞百千沾闓澤
登咸三五慶昌期鐃歌試譜伊涼曲鼓吹新翻汋賚詩
繩武由來追祖德百年豐芭念畱貽
屈指師行曁凱旋輸將幾歲荷除蠲握奇乙夜羲軒
略推轂三軍衛霍權往矣冰霜酣戰地來思花桺暮春
天回中伯克全歸附葱嶺西偏執訊連
瓊筵曉啟趁芳辰飲至論功㢲命申五等析圭先燕頷
千官獻壽近龍鱗卻從衅甲櫜弓日爲念披堅執銳身
感激一時齊額手臨觴猶軫結纓人
生長行閒荷聖憐從征親到雪山邊眞逢采玉于闐
國快覩竿頭涿鹿年拔幟名城誇趫捷執殳絶徼盡精
堅卽今杕杜歌成日譜入南薰叶舜絃
纏頭別部向風歸羅拜華裀初日暉盡識軒轅通道遠
方知光武閉關非金人捧劒剛修褉玉塞韜弓遠集禨
大食刀環爭入貢天戈從此巳停揮
三日風光朗㪅淸禮成上壽聽呼聲勛名眞見圖麟閣
賞勞頻煩酌兕觥錫宴周京多受祉詰兵禹迹克方行
欲知討叛綏邊略保泰淵衷在不盈
恭和
御製塞宴四首
名馬數百皆龍媒牡者四驪牝者騋誰其騎者惟嬰孩
控之曾不施銜枚神鎗一聲殷若雷翻身上馬寧徘徊
風雨驟至急箭催砰&KR1024;振蕩何暄豗直下峻阪凌曲隈
四蹏飄瞥無纖埃二十里外往復回如響斯應彈指纔
就中卅六尤傑魁觀者咋舌驚且咍詐馬舊俗有是哉
至尊顧之歡顏開宣敇頒賞陳觥罍名藩小大紛具
來拜手敬進萬壽杯(右詐馬)
天淨秋高張大幕頭鵝宴中什㮄作蘆笳羌笛應節鳴
亦有箏琶襍弦索將進酒遠如期當筵自奏樂府詩
陛下之壽千萬歲東臣元菟西月氏前有緩聲後有促
拍渢渢入耳太古音不減摐金與拊石敕勒企喩古所
傳白狼慕德共勉旃況今龜茲諸部盡内屬西涼散樂
㪅進破陣篇(右什㮄)
高秋曲宴紅氍鋪布庫之戲古所無壯士脫帽膽氣麤
先聲直欲吞於菟空弮搏踤兩兩俱騰踔撇捩百變殊
角力以智分錙銖失勢一蹶愧弗如何人得雋酌以觚
整暇自謂可賈餘彼哉厄魯亦善鬭坦腹跣足不巾袖
老拳怒臂發以驟使氣氣出若饙餾強者植立弱者仆
伏而盬腦亟相就屈肩著地昂其脰有靦面目悔大繆
勝負旣決斯放手曰四衛拉俗之舊吾皇顧之樂且
康何以予之蒸黃羊天廚禁臠大嚼忙以手爲箸腹爲
囊鞠&KR0957;再拜頓地搶食指不動巳十霜一飽何幸在
帝㫄天章頒示紀事詳昇平同樂誌不忘(右相撲)
平原如掌水艸肥驅來駿馬各不羈減陽茀方類自別
升甗上阪隨所爲誰與少年雄且傑短後之衣長竿掣
翻身走馬疾于飛欲使生駒就銜紲雕鞍繡勒色樣殊
控縶未及跳擲俱有如負奇&KR1542;&KR1375;士倔強不受人閒拘
飛揚跋扈駴且急有時豨突作人立乘閒直上跨其顚
持之以暇久方習八尺曰駥七尺騋追風躡景游八垓
乃知駕馭得其道上襄詎乏飛黃材維㫺周官訓馬政
佚特攻駒順月令卽今塞北多名藩善馬調來千里騁
至尊九月行獮田割鮮行賞排長筵廀人閒試教駣
㳒小雅兼陳攷牧篇況聞天馬徠西極大食康居歸有
德不是君王神武姿絶域安能服羈勒(右教駣)
恭和
御製行圍元韻
平林呦鹿自甡甡六轡安行不動塵疉嶂環來成帟幕
周阹結處儼城闉材官共試批熊技蕃部新攜回鶻人
咫尺天威齊額手塞垣肆覲拜恩頻
舍茇張羅各有司名王扈從遠如期天開靈囿規模壯
山入深秋眺覽宐壹發共欣威遠振三驅仍示惠兼施
承平詰武還綏遠豐芭貽謀監在茲
恭和
御製哈薩克使至俾觀圍元韻
葱嶺西偏逐艸居獻琛久巳隸方輿六師靺鞈歌瞻彼
萬里郵籤蚤跂予特敕陪臣從捺缽重教獵士布周阹
漢家漫詡長楊賦蕃使來觀詎有諸
九日同習庵舍人叔華上舍晦之弟游城南登
陶然亭
不到城南五載餘軸簾眞佀蜀嚴居登高偶趁重陽節
結侶同乘下澤車淺水牛涔經雨後遠峯螺黛勝春初
聽來吳語眞多味曾是當年共隊魚
十笏閒亭曲徑旋到來便覺避喧闐三秋鄕夢囊萸後
一段詩情落木前廢厰尙傳宣德樣古幢細認壽昌年
卻輸扈從灤陽客直上興安絶塞巔(謂禮堂光祿)
送孫勖堂之官皖江
曲江簪取一花新便綰銅符出牧民名士何妨工製錦
甘霖況是果隨輪底須譜自山陰授會見名逾漢吏循
說與孫廉兩字訣它年惠化定如神
荅施鐵如上舍見贈之作用山谷東坡贈荅詩
韻
寸田不自耕坐成荆棘場活水來有源斯涵千頃光眾
卉亦薈蔚所&KR0738;蘭蕙香幽谷本無言登之宐巖廊彼美
淮東彥抗志追羲黃詞壇趙幟拔道味伊俎嘗置身百
尺樓白雲翼其㫄自立良獨貴勿爲遺俗傷
下里久聒耳泠泠聞古聲郢中引商羽碩人歌榛苓三
歎竟此曲愧非鍾期生金斷本同心蓱合乃異蔕相賞
自有眞詎以形迹計昌黎有遺言雲龍願相佀
冬至齋㝛題壁
襆被奚囊載滿車迎門呵殿吏人譁冷官公事常多暇
逢著齋期始到衙
煖炕騰騰石炭薰呼童拚掃厺塵氛詞垣資格皆前輩
促厀相從話夜分(謂吳易堂朱石君秦㵎泉三學士周石颿侍講)
東廳槐樹老輪囷偃蹇離奇不我親太息誰能如汝壽
空庭閱盡厺來人(待詔廳事前古槐一株蓋金元以前物)
正月二日夜雪用東坡聚星堂韻
茶爐半槍始展葉夜窗手點浮綠雪開門密䨷巳滿庭
狂呼失喜冠纓絶軒轅忍寒肩輙聳柴桑習懶腰愁折
松枝插戶壓漸低鐙影搖空暗欲滅生涯碌碌風輪轉
歲月堂堂電光掣頻浮薊北柏子樽苦憶江南梅花纈
停雲遠道空滯畱歸夢&KR0714;㪅付騷㞕詰朝初旭雪半消
佀有仍無只一瞥空中色相定何著文殊師利猶多說
便須參訪不二門顧我舌根鈍于鐵(時有扈從五臺之命)
恭和
御製恭奉皇太后謁泰陵因至五臺瞻禮卜吉起
程得詩八韻
孝治協人天重光帝德宣上陵崇漢典肆覲展虞
年演㳒參師利延釐紀握先啟途張翠葆初日出黃
緜官路西郊直人家東作便擘雲山疉疉浥露艸芊芊
巳致登三治還尋不二緣承恩諸父老額手屬車前
恭和
御製過蘆溝橋元韻
西陸朝覿將出冰六龍夙駕官道平鼓車記里未一
舍長橋翼然自㫺稱渾河西北來厥性善遷徙酈元所
記載曩跡半湮矣上游多山下平衍所難不在首在尾
至尊指示周且詳疏瀹有方勿㫄諉從今永永慶安
瀾永定之名不虚耳
恭和
御製良鄕行宮晚坐元韻
吉行五十首駐蹕暮色自遠蒼然生窣波孤塔湧香
界&KR2007;題兩峯抽筍萌有渰雲興未成雨艸木欣欣如有
情行齋淸永供宸賞景物到眼皆空明卷阿游歌詎
爲樂無非事者春省耕
恭和
御製見新耕者元韻
桺稊初綠麥苗滋有事西疇及是時二月豳風人舉趾
分明粉本馬和之
新畬如罫足遐觀蹂踐頻聞戒從官菖葉杏花農候蚤
一人春省萬人歡
焚香夾路拜恩齊扶挈皤然與丱兮欲識太平眞有
象煙中蓑笠雨中犂
耕鑿堯民作息均不須布穀巧催人臘前三白春初雨
好協維魚吉夢頻
恭和
御製直隸總督方觀承奏報易州等處得雨元韻
陣雲如墨勢方酣滋液燕南又易南天遣雨師先灑道
人迎日馭望停驂丹邱不遠誠能格綠壤均霑樂
且湛欲擬載芟良耜頌小臣槖筆祇懷慚
恭和
御製永慕齋疉舊作韻
橋山咫尺搆宸居帝曰精誠庶鑒予天縡依依通
旭卉皇風皞暤繼羲蘧永言弓劒心恆慕如見羹牆
境豈虚入暮廉纖將作雨八神先路爲淸除
恭和
御製謁陵禮畢載啟西巡瞻彼臺山祝茲介祉元
韻
麗農瑤室占高涼親祝純釐孝治彰五百僊人行
教地三千㳒界大慈光金根啟處祥雲擁玉燭調時
化雨長天保九如天瑞協至誠昭格聖心
恭和
御製曉煙元韻
暮山含紫九秋凝春曉看來景最勝澹佀游絲飛不定
濃如蒸餾氣方升桺容新沐黃千縷麥氣微烘綠一塍
山市人家貪起蚤炊煙隱隱出高陵
恭和
御製日日元韻
吉行日五十羅拜盈馬前十年望幸心何異望歲焉
雨暘旣時若耕鑿皆安便詔書免正供觀者杖屨駢
出作入而息不知何以然三多祝我皇庶符觀華年
恭和
御製曉行卽景元韻
曉雲靉靆未全晴邨屋炊煙次苐生貌出山居農作景
人從摩詰畫中行
巖巒複沓路回斜蘆荻初芽桺未花陌上豚蹏春賽社
堪嗤持少願偏賖
一帶嵐光繞遠坰好山在望玉鞭停恰從拂霧籠煙處
全露霏藍翕黛形
甘澤依旬候不遲歲占大有㪅何疑伊祁山下倉箱滿
遙祝千斯與萬斯
恭和
御製曲逆故城元韻
遺封猶是壯哉城阿世難逃身後評但割膏腴胙諸呂
笑渠分肉那能平
反閒徒誇沮范增苐功畢竟遜陽陵美如冠玉中何有
燮理陰陽或未能
恭和
御製題愜適齋元韻
行旌小駐古渠濱猶是伊祁舊俗淳峭蒨山容眞入畫
霏微雨腳不霑塵唐河九折窗前見隄桺千絲檻外春
別有愜心嘉景在堯民擊壤望堯巡
恭和
御製復雨元韻
極望重巖又作霖春鳩喚雨杏花陰雲容靉靆低猶濕
樹色依微綠漸深古道衝泥添滑滑懸崖濺瀑尙淋淋
天膏卽是君膏澤誠意相孚在一欽
恭和
御製降旨免宣化府屬民欠詩以誌事元韻
體仁以長人義在易春秋有孚占元吉是惟益下優涿
易洎恆代玉輦首經由復除昨頒詔後樂常先憂
猶恐地僻左或致向隅不延訪咨大吏尺一下置郵災
黎所逋課蠲放無徵收二月春始和好鳥鳴栗畱山田
耕及時樂哉助以休龍門亘赤城養欲給所求耕三可
餘一勉旃足食謀
恭和
御製雪元韻(二月十九日)
臘前瑞雪占三白春蚤甘霖慶九農㳒駕漸臨香界
近天花先灑翠微峯
簁簁六出點行旌茅屋依稀是雪坪一望千山皆玉立
天工渲染若爲迎
藻思禪悟兩相期萬斛源泉千首詩一片輕霙飛几案
金壺初試剡藤時
踏雪扶犂未少休邨邨叱犢尙鳴牟&KR2893;山騈石皆宐稼
何論三施㪅五猶
恭和
御製停蹕元韻
暫止倌人駕聊紓陛楯勞濕雲迷霮䨴遠岫羃周遭一
㝛停淸蹕千屯儼列曹幾餘吟趣洽斯咏復斯陶
恭和
御製晴元韻
連朝兼雨雪此日喜新晴古道山腰轉前旌樹杪行平
疇猶帶潤細艸乍滋萌遙指周廬合紅雲拱幔城
恭和
御製阜平道中作
積雪澹于一幅練鳴泉淸入五絃琴人家半在山深處
遙見炊煙出桺陰
一邨欲盡一邨連風景分明佀&KR1793;川父老呼兒課東作
無過鑿井與耕田
龍泉關外駐輕驂咫尺僊山路舊諳天外數峯明霽雪
淸涼世界靜中參
派河乍漾麴塵絲仿彿僊源異境移好是杏花菖葉候
春旂遙拂桺梢時
恭和
御製三箭山疉舊作元韻
豐碑御射舊曾聞天錫仁皇勇出羣飛鏃同時穿疉
嶂呼嵩萬歲動千軍霜濃白羽三成勁斧劈靑巒一道
分今日神孫重繼武王弧親試氣如雲
恭和
御製射虎川元韻
一綫雲關峻嶺前當年射虎尙名川唐弓親輓神如
在夏諺來游事宛然祖德懋貽以燕翼皇心克紹
若稽田卽看探穴恢天網葱嶺西頭振旅闐
恭和
御製自長城嶺至臺懷再依皇祖元韻
龍藏載五頂演㳒自曼殊眷屬一萬眾東來歴雲衢大
啟功德門示以淸淨途各各生歡喜合掌寶號呼微聞
千花塔鈴語淸于竽時巡祝純嘏詎爲游觀娛長
城坱兮軋曲徑繚而紆淸涼境不遠天開靈異區仿彿
常喜國室利之所都五朵靑芙蕖可望不可圖神鐙夜
光見地菜㳒雨濡天人跨狻猊妙手徒形模百千億化
身非有亦非無
恭和
御製殊像寺元韻
不二眞如相何曾㳒報殊圓光融指月妙諦悟衣珠棲
鴿禪王窟乘猊道子圖天花迎羽葆咫尺卽雲衢
恭和
御製顯通寺卽事元韻
演㳒遙居七祖前金身入夢憶當年肇開震旦獅王窟
宛佀靈山鷲嶺天三度巡臨祈介祉十方供養拜
瑤筵成虧彈指分今昨戒慧還須積寸田
恭和
御製羅漢坪元韻
妙相三十莊莊嚴誰能過各生歡喜心受福詎不那何
人寫殊像永峙山之阿諸方護持者天龍摩睺羅佀聞
梵夾書名號各異科八百與五百沿襲多紛訛況此缺
其一聊足笑且呵本無我人相分別作甚麽
恭和
御製眞容院再題元韻
上方雪初霽寒意倏巳退止輦禮花宮像設妙于繢
三十二好相如月圓不晦是眞見文殊歡喜復遐愾百
牟尼珠圓八功德水漑聲聞辟支乘誰能企項背
恭和
御製閱武元韻
展義臨三晉乘時習五戎山連恆嶽壯兵練代方雄赤
羽和門日朱旗列幕風九重親教閱不數被廬功
恭和
御製棲賢寺元韻
三峽匡廬勝幽棲略佀之應眞飛錫舊上足付衣誰枯
坐能離垢繙經且忍飢由來儒釋異親爲剖然疑
恭和
御製降旨免山西前歲民欠詩以誌事元韻
迓釐禮中臺問俗溥宏惠正供減今年溫綸宣德意
載咨司農臣重稽格外例往者値偏災曰惟單閼歲民
欠權倚閣爲軫磽瘠地茲來全豁除十行詔遐曁鴈
門功德峙汾水恩波逮祝聖轉金經佛日四表被
恭和
御製游千佛洞得古體四十韻
宗門心卽佛立說簡而約云何有千佛誰解此理竅淸
涼眞佛國僊洞鑿嵓嶠得毋五丁手抉幽力排奡沿谿
向右折十步九回拗始進若入窞漸深未掀淖奇峯各
羅列如鶻或如鷂兩臂猨攫拏一足䕫趻踔遠望目巳
眙下臨心㪅嬈洞口闖然豁神鐙夜光搖中有諸佛像
膜拜來四徼世尊說大乘迦葉示微笑藥义魔波旬各
各護持效目犍富樓侶大德修行劭不二啟㳒門文殊
提其要騎象誇狻猊那用輿與轎一一具好相詎有胛
肥誚千佛本一佛心性人各抱三教理同源我皇竝
深造春巡歴臺懷晴雲披絮帽四禪透宗旨掃除儒釋
鬧因過白雲寺遂指西峪庿甘露功德水滿月天人貌
精舍樸而古秘洞窈且窕直上試輕驄寧辭路回繞卻
登絶頂望積雪四山曜㳒螺鐘磬聲靜中聞大樂(叶)山
田麥抽萌邨舍粟藏窖占豐察璇樞祝釐闡象教山靈
荅嵩呼洞府供宸眺宗鏡微乎微傳鐙道可道谿光
皆空明谷音自淸妙天工巧渲染著色非意料紺宇列
如麻茲焉獨幽峭付戒馬駒踏離怖鴿王叫于茲托新
詩泠泠鈞天調造化運爐錘理蘊入燭㷖小臣叨載賡
下里望莖韶(叶)追趨豹尾後異境媿未到韻奇巳迫窘
況欲窮禪奥
恭和
御製題陳規守城錄元韻
從容應敵竟全城一局&KR0714;棋話汴京大厦詎能支寸木
良醫未可恃黃精金湯無德難爲固輗軏非人何以行
天語煌煌垂定論先幾草待事將成
恭和
御製題宋中興聖政艸元韻
和親何至以臣稱往事堪嗤宋紹興汴洛劫灰全不計
汪黃推轂巳同登兩宮竟絶還歸望二策空矜聳動能
半壁偏安慚袖手長城自壞憤填膺漫言五馬南遷匹
幾見三軍北伐曾内禪得人&KR1044;足慰詞臣歸美例相仍
爲尊者諱詞多曲允執其中愆必繩大矣皇言褒貶
正千秋公論式欽承
恭和
御製經畬書屋卽事元韻
六經教士各專治四庫新編聖主時甲乙丙丁統所
部校讐繕錄愼攸司哲王道在惟欽若諸子言淆必辨
之日理萬幾還學古健行以造物爲師
恭和
御製游獅子園憶舊元韻
游賞卷阿㫺日陪園居仍對碧峯開羹牆見處皆思聖
心性渾然不改孩慈孝一誠常默感因緣有觸記從
來世尊㳒會眞如昨缾水天雲絶點埃
恭和
御製鹿角椅元韻
五紋岐出質猶全想見仁皇射獵年櫜建虎文兵不
試椅名鹿角用長緜欲存大路椎輪儉詎鬭雕文刻鏤
姸手澤依稀神鑒在文孫繩武志殷然
畱王快鎮座主少宗伯介公有詩紀事次和
天教十日住鞭絲佀與谿山有夙期古寺半藏雲斷處
好花全放雨晴時三成官笴穿楊捷一隊征蹏踏雪遲
行帳追陪眞是樂夜來頻醉百分巵
三月朔日疉前韻
日飲無何但學絲匆匆又過禁煙期折花紅杏深邨裏
選石淸波激澑時山未知名看亦好客來不速話偏遲
同年小集今朝是遙憶芳醪倒屈巵(每月朔同年諸君例有小集)
憶五臺山三疉前韻
淸涼峯色翠如絲欲見文殊那有期靈境雲封全未識
鈍根棒喝定何時但求達磨安心竟不礙豐干行腳遲
會得菩提本非樹可容無當也名巵
三月三日自曲陽入行唐境途中杏花盛開四
疉前韻
上巳煙光颺桺絲此行未負杏花期偶來冀北深邨路
大佀江南細雨時每到緐枝鶯語密怕防落蕊馬蹏遲
鴟&KR0642;若許隨身挂一朵眞宐飲一巵
座主宗伯公折杏花一枝插行帳茶鐺中至晚
盛開有詩五疉前韻奉和
伴取爐煙細細絲拗花供養趁花期氊帷四面畱香地
茶銚雙淸吐蕊時著色還須崇嗣畫尋春眞笑牧之遲
一枝何幸隨桃李也到公門侑玉巵
奉酬宗伯公見贈六疉前韻
淸如冰㪅直如絲坐我春風一月期燕許文章推後輩
崔盧門苐冠當時八持玉尺衡材富雙引金蓮歸院遲
獨愧散材同社櫟縱經雕刻不成巵
眞定府隆興寺七疉前韻
林立豐碑認色絲巍然傑閣俯崇期遺文猶識張公禮
殊像難描李伯時綺語多生消欲盡機鋒百偈轉空遲
醍醐具足淸涼味未要花前白雪巵
游蓮花池八疉前韻
澂泓十頃麴塵絲邂逅淸游愜所期巖壑宛成千里勢
煙花況値暮春時游魚吹沫涵空樂浴鳥梳翎點水遲
一事尙畱餘憾在不曾池上舉三巵
懷鄕九疉前韻
春筍秋瓜夏藕絲齊民月令有程期客來但乞澆花㳒
僮約頻申曬藥時頗解著書師蔡癸也曾學圃問樊遲
大瓢五石原無用只合江湖作巨巵
寄題雪浪石用東坡韻
彈渦空復說登州那佀雲根湧急流四面空嵌銜石骨
一拳凹凸激潮頭玲瓏明月懷中貯透&KR0888;襄陽裏收
咫尺波濤來眼底渾疑朝暮見黃牛
送李茝畹進士東歸
籍甚詞壇苐一流御風曾未到瀛洲揮鞭重指都亭路
又逐人閒款段游
截鳬斷鶴兩兼難天許才名折美官半刺但題前進士
故應蚤達勝方干
我識鄭公元嫵媚人嫌李令太穨唐雲門山色容高臥
大勝東華軟土忙
古柏參天鐵榦成風霜歴盡骨逾淸縱然才大難爲用
偶露文章世巳驚
𧖟尾山薑例可循頭銜未辦領詞臣生天偶落它人後
終是拈椎得髓人
岱宗訪篆劉斯立歴下題詩李泰和探借十年多暇日
著書定較往時多
中秋後五日同錢坤一侍講王琴德舍人曹來
殷蔣漁邨二庶常過大慈延福宮
傑搆出雲端三元舊戒壇延禧資母后董役出中官(明成)
(化中孝肅皇太后建)古壁丹靑繪虚庭栝柏寒豐碑猶未圯剔蘚
幾回看(殿外有成化敕諭碑)
苦雨
翻盆伏雨接秋天避漏移牀夜少眠&KR0888;柱壓攲支未穩
&KR0714;書黴漬曬無緣艸生屋頂多于薺車到街心泛若船
一事&KR1044;強人意處久稀剝啄至門前
題韋愼旃舍人翠螺讀書圖
牛渚山頭月蛾眉亭上風謫僊巳千載高興古今同鐘
響夕陽外書聲老屋中誰能識此樂毋乃逍遙公
題汪對琴博士後譚蓺圖
識是詩人骨相寒&KR0888;羊分得供朝餐偶然泥上畱鴻爪
便與人閒重此官
白雲明月悟前身諫果甘回味始眞三百年來得同調
阿誰譚蓺佀汪倫
過歸義廢寺
一泓古井兩株槐券尾比鄰署字皆輭㡠糢糊埋碧蘚
古幢剝落臥空階老僧持缽身全病過客尋碑眼獨揩
聽話閒坊宣化事刹那興廢漫牽懷(寺有彌陁邑特建起院碑載咸雍元)
(年賣地劵云今賣自巳在京宣化坊門裏面街西小巷子内空閒地内有井一眼槐樹兩株末有東鄰南鄰西)
(北鄰人姓名又載寺所藏畫像大小硬㡠九壇輭㡠四壇云云又有石幢仆地其一面云會同九祀龍集敦牂)
(亦遼時物也)
移寓
幾度柴車轣轆行喧囂爲避市人聲門開一面西山對
庭敞三弓夜月盈新燕呢喃邀作客古槐磊落事爲兄
玉虚道院南鄰近時有天風度碧笙
藤牀木几手揩摩洗足關門耐養疴巷僻最宐生客少
家貧猶蓄古碑多先生自署支離叜前輩曾題安樂窩
(陶晚聞阮裴園沈欽伯諸前輩俱曾寓此)僦直從來須計月催租也佀吏催
科
盧端臣先生招飲卽席賦呈
八米詞林秀蒲江樂府傳才應雄大歴名肯後盈川俗
味酸鹹別家風禮讓先蒸壺招弟子啟冪各忻然
潛硏堂詩集卷五門人黃鐘校字
