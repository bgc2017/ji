潛硏堂文集卷七
嘉定錢大昕
荅問四
問孟子言孔子成春秋而亂臣賊子懼愚嘗疑之將謂
當時之亂賊懼乎則趙盾崔杼之倫史臣固已直筆書
之不待春秋也將謂後代之亂賊懼乎則春秋以後亂
賊仍不絶於史冊吾未見其能懼也孟氏之言毋乃大
而夸乎曰孟子固言春秋者天子之事也述王道以爲
後王法防其未然非刺其已然也太史公曰撥亂世反
之正莫近乎春秋又曰有國家者不可以不知春秋前
有䜛而弗見後有賊而不知爲人臣子者不可以不知
春秋守經事而不知其宜遭變事而不知其權春秋之
法行而亂臣賊子無所容其身故曰懼也凡篡弑之事
必有其漸聖人隨事爲之杜其漸隱之弑也於翬帥師
戒之子般之弑也於公子慶父帥師伐於餘邱戒之此
大夫不得專兵柄之義也尹氏立王子朝在昭公之世
而書尹氏卒於隱之策崔杼弑君在襄公之世而書崔
氏奔衞於宣之策此卿不得世之義也齊侯使其弟年
來聘再見於春秋爲無知之弑君張本也母弟雖親不
可使踰其分也趙穿弑君而以趙盾主惡名穿之弑由
於盾也胥甲父與穿同罪盾於甲父則放之於穿不惟
不放且使之帥師侵崇盾尙得辭其罪乎侵崇小事不
必書而書之所以正盾之罪且不使穿得漏網也鄭公
子宋弑君而以歸生主惡名歸生正卿且嘗帥師敗華
元矣力足以制宋而從宋之逆較之趙盾又有甚焉不
得託於本無逆謀也楚公子此之弑君棄疾成之而比
獨主惡名者奸君位也而棄疾之惡終不可掩故以相
殺爲文著其罪同然比與棄疾皆楚靈之弟靈逐比而
任棄疾卒死於二人之手先書比奔晉又書棄疾帥師
圍蔡明君之晜弟不可以愛憎爲予奪也衞孫甯出其
君而以出奔爲文衎有失國之道也貶衎則嫌於獎剽
故先書公孫剽來聘以見義公孫而干正統其罪不可
掩也楚商臣蔡般之弑子不子父亦不父也許止不嘗
藥非大惡而特書弑以明孝子之義非由君有失德故
楚蔡之君不書葬而許獨書葬所以責楚蔡二君之不
能正家也楚成之事與晉獻略同子孝則爲申生子不
孝則爲商臣而晉亦尋有奚齊與卓之弑未有家不齊
而國治者也故晉獻之卒亦不書葬也書閽弑吳子餘
祭戒人君之近刑人也書盜弑蔡侯申戒人君之疏大
臣而近小人也欒盈之入曲沃趙鞅之入晉陽書之以
戒大都耦國之漸人臣不可專其私邑也楚子虔弒于
乾谿書其地著役之久也君親出師久而不歸禍之不
旋踵宜矣楚之強莫強於虔伐吳執慶封滅賴滅陳滅
蔡史不絶書而無救於弑者無德而有功天所惡也宋
襄公用鄫子楚靈王用蔡世子皆特書之惡其不仁也
且以徵二君之強死非不幸也宋公與夷齊侯光楚子
虔以好戰而弑晉侯州蒲以誅戮大臣而弑經皆先文
以見義所以爲有國家者戒至深切矣左氏傳曰凡弑
君稱君君無道也稱臣臣之罪也後儒多以斯語爲詬
病愚謂君誠有道何至於弑遇弑者皆無道之君也其
賊之有主名者書名以著臣之罪其微者不書不足書
也無主名者亦闕而不書史之愼也非恕臣之罪也聖
人修春秋述王道以戒後世俾其君爲有道之君正心
修身齊家治國各得其所又何亂臣賊子之有若夫簒
弑已成據事而書之良史之職耳非所謂其義則竊取
之者也秦漢以後亂賊不絶於史由上之人無以春秋
之義見諸行事故爾故惟孟子能知春秋
問漢書藝文志春秋古經十二篇經十二卷經十二卷
之下注云公羊穀梁二家而古經十二篇注無明文所
謂古經者何經也曰按劉歆移太常博士書稱春秋左
氏邱明所修皆古文舊書許愼說文序云孔子書六經
左邱明述春秋傳皆以古文江式云北平侯張蒼獻春
秋左氏傳書體與孔氏相類卽前代之古文然則志所
稱古經者卽左氏經也鄭司農周禮注云古文春秋經
公卽位爲公卽立先鄭傳左氏學其所稱古文經者亦
必左氏之經也漢書劉歆傳謂左氏傳多古字古言今
左氏經傳絶少古字蓋魏晉以後經師所改失其眞矣
問左氏春秋漢平帝時嘗立學官光武初以尙書令韓
歆之請立左氏學選司隷從事李封爲博士諸儒論議
讙譁會封病卒左氏復廢終東京之世春秋博士祗有
公羊嚴顔二家無左氏也陸德明釋文乃云和帝元興
十一年鄭興父子奏上左氏乃立於學官春秋正義與
釋文略同陸孔之說果何所據曰攷之漢史鄭衆以章
帝建初八年卒興之卒更在衆前不及和帝之世且元
興改元止於一年初無十一年則釋文之誤審矣靈帝
熹平中盧植上書請立左氏於學置博士可見元興以
後左氏未嘗立學也至春秋正義其文益錯亂如云和
帝元興十一年鄭興父子及歆創通大義奏上然則劉
歆至和帝時尙存也又云至章帝時賈逵上春秋大義
四十條然則章帝轉在和帝之後也此村夫子知其不
然者曾謂穎達大儒而有是語乎愚故曰傳寫錯亂非
正義之本文也夫左氏之勝公羊宜乎夫人而知而范
升抗議於前何休排詆於後雖以天子之力不能勝之
當時經師之專已黨同如此然則劉賈鄭服扶翊古學
之功詎淺鮮哉
問古人名字必相應說文所載名㫃(經典借用偃字)字子游名
施字子旗名嘉字子孔名碬字子石名字子晳是也
春秋傳如歸生歸父之字子家側之字子反喜之字子
罕曠之字子野由之字子路須之字子遲虎之字子皮
蠆之字子尾子蟜圍龜之字子靈騑之字子駰鮀鰌之
字子魚鱄之字子鮮鮒之字叔魚夷之字子蠻子貉宋
之字子公齊之字叔侯皆義相協申西方也故字子西
大夏在西故亦字子西荆楚舒在南故字子南若黑之
字子皙則又以相反爲義也王逸注楚辭云楚人謂巫
曰靈子故申公巫臣字子靈說文蔑勞目少精也故&KR0934;
蔑字然明至如僑之字子産嬰齊之字子重其義安在
曰說文山産也山銳而高曰喬蓋子産名本是喬字後
人加人旁(後漢書陳寵傳美鄭喬之仁政漢書五行志叔孫喬如出奔)如陳亢字子
禽本取鳥亢爲義而說文亦作伉也齊威王嬰齊或作
因齊重與因義相近或楚子重亦名因齊乎春秋傳韅
靷鞅絆皆所以馭馬說文韅作秦公孫縶字子顯蓋
之省也釋獸云闕洩多狃公山不狃字子洩殆取諸
此春秋時又有假古人名以爲名字者殷有比干而楚
公子比字子干晉有陽處父而魯公歛陽字處父是也
問古人名克字子儀何也曰古文儀與義同義从我我
从手手古殺字故義主斷制易四德元爲仁利爲義利
亦从刀而以和爲訓故云利物足以和義春秋傳師克
在和故克之字曰儀父曰子儀
問鄭公孫輒字子耳何義曰輒當爲耴說文耴耳垂也
引春秋傳秦公子輒其耳下垂故以爲名今三傳初無
秦公子輒其人者必鄭公孫輒之譌
問宋儒譏左氏書周鄭交質以周鄭爲二國不知上下
之分其信然乎曰春秋譏交質故穀梁云交質子不及
二伯左氏亦有信不由中之戒傳載交質非一事獨於
此引君子之論以見例凡交質之失二國共之君子非
專爲周鄭言之也古者封建之世王畿千里爲天子之
國自畿以外爲列國天子不自治之故曰古之欲明明
德於天下者先治其國國治而後天下平又曰天下之
本在國王國與侯國皆國也天子有道而天下諸侯朝
之謂之有天下否則位號僅存所有者唯王國而已殷
之有天下舊矣而孟子言武丁朝諸侯有天下猶運之
掌也戰國之世周鼎未改而孟子書言三代之失天下
又云王者之迹熄而詩亾可證平王東遷以後周僅有
其國不得云有天下此王之所以爲風而左氏以周鄭
爲二國亦紀其實耳對鄭而言故不言王而言周漢初
賈誼上疏亦以漢與吳楚淮南諸國對言當時未聞非
之後儒去古日遠不攷封建之制強立議論要於經義
無當也
問桓六年傳不疾瘯蠡釋文云蠡說文作瘰云瘯瘰皮
肥也今說文無此語并無瘰字豈陸氏誤耶曰說文無
累字安得更有从累聲之字惟部㱻字注云畜產疫
病也此瘯蠡之正字蠡㱻聲相近故假借爲蠡耳瘯亦
俗字當爲族族之言聚也疫者相聚傳染之疾故六畜
之疫曰族㱻或作族絫絫亦聲相近也說文痤小腫
也一曰族絫俗書絫爲累或加疒旁而陸德明以爲說
文作瘰誣矣陸氏引說文多誤如詩曾不容刀陸云說
文作螽斯羽詵詵兮陸云說文作&KR2226;&KR2226;二字皆說
文所未收又毖彼泉水陸云說文作䎵按說文䎵讀若
詩泌彼泉水非謂詩文作䎵也
問莊九年齊小白八于齊經不書公子左氏未著其說
何也曰後漢書鄭興說更始入關云春秋書齊小白入
齊不稱侯未朝廟故也興習左氏春秋此必左氏先師
之說而杜氏失於采用
問莊二十四年戎侵曹曹羈出奔陳赤歸于曹左氏無
傳公穀以曹羈爲曹大夫赤爲郭公名然系郭公於歸
曹之下於義未安杜氏以羈爲曹世子赤爲曹僖公爲
戎所納故曰歸以春秋書鄭忽突之例證之杜義當矣
曰此左氏先師之說非杜臆造賈逵謂赤是戎之外孫
故侵曹逐羈而立赤漢儒去古赤遠必有所受孔䟽以
爲無據誤矣
問晉景公姊爲潞夫人酆舒爲政殺之而伯宗數酆舒
之罪曰虐我伯姬不云殺云虐殆有所諱乎曰惠氏補
注嘗及之據尙書呂刑惟作五虐之刑墨子引作五殺
之刑論語不教而殺謂之虐又宣十八年傳云凡自內
虐其君曰弑則虐卽殺也潛夫論氏姓篇引此文云酆
舒爲政而虐之
問襄十八年同圍齊此當指齊都城而言杜預據傳禦
諸平陰塹防門而守之遂謂所圍者平陰城耳則經當
書圍齊平陰如圍宋彭城之例矣何以書圍齊曰杜氏
之失劉炫規過已言之矣疏家曲爲杜解於義終有未
安經先書圍而後書伐以其不成圍也諸侯之師已門
其三門故先書圍圍未合而卽略地故後書伐若平陰
不過齊之一城卽使塹門固守猶不足書况又不能守
而遁乎且杜解防門廣里全是臆說攷續漢書郡國志
濟北國盧縣有平陰城有防門有光里有景兹山光里
卽此傳之廣里也景兹卽此傳之京兹也水經注濟水
篇引京相璠云平陰城南有長城東至海西至濟河道
所由名防門去平陰三里齊侯塹防門卽此也防門北
有光里齊人言廣音與光同卽春秋所謂守之廣里者
也防門廣里皆地名與平陰相近杜以爲門外作塹廣
一里其不然乎
問襄十八年傳及秦周伐雍門之萩杜以秦周爲魯大
夫近儒惠氏謂秦周齊地名引呂覽愼大篇齊達子帥
其餘卒以軍于秦周高誘注秦周齊城門名以證成其
義未審孰是曰杜據魯有秦子秦堇父故以秦周爲人
名然以下文東侵及濰南及沂之例推之惠說爲長當
以及秦周爲句
問楚蔿子馮公子格率銳師侵費滑杜不言費滑所在
已見於成十三年注也滑國都於費卽漢緱氏縣地僖
二十年鄭人入滑滑遂服屬於鄭三十三年秦伯謀襲
鄭滅滑而還晉人敗之於殽自是滑屬於晉成十七年
鄭子駟侵晉虛滑是也其後滑又屬鄭此傳所云侵費
滑也昭定以後滑又屬周昭二十六年王次于滑定六
年鄭伐周馮滑是也滑地介周鄭之閒疆場一彼一此
固是常事此何以獨稱費滑曰鄭有二滑莊三年公次
于滑杜云滑鄭地在陳留襄邑縣北故於此傳稱費滑
以別之
問屈狐庸言天所啓在今嗣君有吳國者必此君之子
孫實終之嗣君謂夷昧也據史記餘昧子僚代立爲諸
樊子光所弑則狐庸之言不驗左氏何故取之曰公羊
以僚爲長庶則非夷昧之子據世本夷昧生光服虔注
亦云夷昧生光而廢之故光曰我王嗣蓋本世本爲說
與狐庸之言相應自史公以光爲諸樊子而吳越春秋
何休注公羊皆仍之杜氏生於晉初亦違左氏正文而
從史記史遷雜采它書與左氏違戾者多矣豈足盡信
問襄三十一年傳繕完葺墻繕完葺三字同義或疑完
爲宇之譌何如曰完當爲院說文寏周垣也或作院院
譌爲完篇簡爛脫耳
問昭元年傳夏有觀扈商有姺邳杜注引書序啓與有
扈戰於甘而不及觀事何也曰按楚語士亹云啓有五
觀文王有管蔡皆元德也而有姦子韋昭注五觀啓子
太康昆弟也觀洛汭之地周書嘗麥篇其在殷之五子
(殷當作夏)忘伯禹之命假國無正用胥興作亂遂凶厥國皇
天哀禹賜以彭壽思正夏略竹書紀年帝啓十一年放
王季子武觀于西河十五年武觀以西河叛彭伯壽帥
師征西河武觀來歸注云武觀卽五觀也離騷云啓九
辨與九歌兮夏康娱以自縱不顧難以圖後兮五子用
失於家巷漢書古今人表啓子兄弟五人號五觀列下
中地理志東郡有畔觀縣史記夏本紀太康失國兄弟
五人須于洛汭索隱引皇甫謐云號五觀也蓋自古文
尚書未出以前儒者皆知五子之爲五觀而杜於此經
之觀獨闕其文杜好與漢儒立異此亦其一證也酈道
元北方之學者其撰水經注云淇水又北逕頓邱縣故
城西古文尙書以爲觀地矣蓋太康弟五君之名號曰
五觀者也六朝時梅氏古文盛行於江左而河北猶守
鄭義故酈道元稱古文尙書仍取五觀說
問昭七年正義引張叔皮論云賓爵下革(毛本誤作華)田鼠
上騰牛哀虎變鮌化爲熊久血爲燐積灰生蠅未審張
叔皮何代人據下文兩稱張叔則張叔似人姓名又不
知皮論是何書也曰予初讀注疏亦蓄疑久之後讀李
善注文選卷六引張升反論噓枯則冬榮卷五十五引
張升反論語噓枯則冬榮吹生則夏落卷四十三引張
升反論黃綺引身巖棲南岳卷四十引張叔及論靑蓱
砥礪于鋒鍔庖丁剖犧于用刀卷三十一引張叔及論
煩冤俯仰淚如絲兮詳其詞意與春秋疏所引本是一
篇之文而篇名或云反論或云反論語或云皮論或云
及論其人名或云叔或云升攷後漢書文苑傳有張升
字彥眞陳留尉氏人著賦誄頌碑書凡六十篇梁七錄
有外黃令張升集二卷反論殆升所撰之一篇如解嘲
釋譏之類曰皮曰及皆字形相涉而譌叔與升亦字形
相涉也
問春秋之世諸戎種類實繁其由瓜州徙居中國者蓋
有二種一曰姜姓之戎一曰允姓之戎姜戎以殽之役
見春秋戎子駒支其後也范宣子數駒支稱秦人迫逐
乃祖吾離于瓜州我先君惠公有不腆之田與汝剖分
而食之而駒支亦云惠公蠲其大德謂我諸戎四岳之
裔胄也賜我南鄙之田我諸戎除翦其荆棘驅其狐狸
豺狼以爲先君不侵不叛之臣至于今不貳是姜戎自
瓜州徙晉南鄙而附庸於晉者也允姓之戎居陸渾陸
渾瓜州地名也故稱陸渾之戎僖公二十二年秦晉遷
之伊川由是伊川亦有陸渾之名其後生聚繁衍或居
晉陰地謂之陰戎晉梁丙張趯率陰戎伐穎王使詹桓
伯辭於晉曰先王居檮杌於四裔以禦魑魅故允姓之
姦居於瓜州伯父惠公歸自秦而誘以來使偪我諸姬
入我郊甸伊川乃周畿內之地故云郊甸與姜戎之居
晉南鄙者固有別矣杜元凱謂四嶽之後皆姓姜又別
爲允姓蓋欲合二種而一之竊有未安曰春秋時戎狄
散處中國其類實繁狄有姬姓隗姓之別戎有姜姓允
姓子姓姬姓之別允姓之徙伊川在晉惠公時晉猶未
啓南陽與伊川相去甚遠何緣分南鄙之田以食之且
秦晉同欲遷之非秦人迫逐而晉特裂土而子之也楚
子嘗伐陸渾之戎矣不聞其侵晉南鄙則陸渾之戎非
姜戎也姜姓之別爲允無他文可據杜氏特以意度之
然二戎族姓各殊分地亦別安得以其同出瓜州同徙
於晉惠公時而遂混而一之乎莊二十八年傳小戎子
生夷吾與大戎狐姬對文則子亦姓也子姓之戎未詳
國邑所在杜元凱訓子爲女謂卽允姓之戎允姓始入
中國由晉惠公誘之若惠公之母卽是允姓則伊川之
徙不待惠公時矣杜之臆說庸可信乎史記晉世家謂
夷吾母重耳母之女弟則又并子與姬而爲一亦謬也
問楚子革稱陳蔡不羹爲四國杜氏謂不羹有東西二
城或謂古三四字皆積畫四當爲三之譌然否曰予嘗
讀賈子書大都篇云楚靈王問范無宇曰我欲大城陳
蔡葉與不羹賦車各千乘焉亦足以當晉矣又加之以
楚諸侯其來朝乎范無宇曰不可臣聞大都疑國大臣
疑主今大城陳蔡葉與不羹或不充不足以威晉若充
之以資財實之以重祿之臣是輕本而重末也臣聞尾
大不掉末大必折終爲楚國大患者必此四城也靈王
弗聽果城陳蔡葉與不羹居數年陳蔡葉與不羹奉公
子棄疾內作難然則左氏傳云四國者兼葉言之昭十
三年傳稱陳蔡不羹許葉之師葉本許都靈王遷許於
城父而取其地故有許葉之稱十一年十三年傳但稱
陳蔡不羹而不及葉者傳寫之脫文杜不審而分不羹
爲二以當之誤矣當時實有四城改四爲三亦非其實
問昭十八年傳執事撊然授兵登陴服虔云撊然猛貌
杜以爲勁忿貌義亦相近撊字說文未收敢問何从曰
撊當爲僩字之譌說文僩武貌荀子榮辱篇陋者俄且
僩楊倞注僩與憪同猛也方言晉魏之閒謂猛爲僩今
本方言亦从手旁
問春秋占繇辭皆韻哀十七年傳如魚竀尾橫流而方
羊裔焉與下句不韻何故曰劉炫以方羊斷句裔焉屬
下大國爲句其說本勝杜義䟽家必護杜而攻劉要之
是非不可淆也疏又據闔門塞竇乃自後踰不與將亾
爲韻十年尙猶有臭不與攘公之羭爲韻以爲或韻或
不韻理無定凖不知古人讀踰如由踰與竇韻渝羭古
皆讀如由正與蕕臭爲韻左氏傳無不韻之繇也以此
譏劉多見其妄
問說文引春秋傳云噧言今左氏無此語曰哀二十四
年傳是躗言也役將班矣服云僞不信也杜云躗過也
釋文躗戸快反與噧音河介切相近古文从口从言之
字多相通說文兼收噧䜕二字噧訓高氣多言䜕訓譀
譀又訓誇誇譀義較過僞尤長然則噧言卽躗言亦可
作䜕言也
問公羊莊二十年傳大瘠者何㾐也注㾐者民疾疫也
說文無㾐字未審當何从曰說文癘惡疾也左氏傳癘
病不作杜以癘爲惡氣古文厲與列通㾐卽癘之異文
也瘠字說文亦無之鄭注曲禮引公羊作大漬此古本
也說文羊部別出字則因記文四足曰漬而益之
問僖十四年季姬及鄫子遇于防使鄫子來朝左氏公
羊說各殊范寗駮公羊說謂魯女無故遠會諸侯遂得
淫通此事之不然者而以左氏歸寧之說爲近合人情
其理甚正而疏家申何義以爲末世無禮容或有之如
姜氏如莒之類魯爲秉禮之國何蕩檢若是其甚乎曰
吾友褚刑部搢升嘗論之謂春秋之例女旣嫁則繫其
夫國如紀伯姬𣏌伯姬是也未嫁則不繫以國如伯姬
卒是也此經書季姬及鄫子遇次年乃書季姬歸于鄫
不繫以鄫則爲未嫁之女可知烏得言歸寧乎齊高固
先書逆而後書及已嫁之詞也季姬先書遇而後書歸
未嫁之詞也已嫁則從夫婦之序故曰高固及子叔姬
未嫁則從內外之詞故曰季姬及鄫子
問僖十九年鄫子會盟于邾婁何氏注云魯本許嫁季
姬于邾婁季姬淫泆使鄫子請已而許之季姬許嫁邾
婁何氏何以知之曰白虎通嫁娶篇云春秋伯姬卒時
娣季姬更嫁鄫春秋譏之此必公羊家說僖九年伯姬
卒十四年經書季姬遇鄫子十五年季姬歸于鄫蓋季
姬本伯姬之娣不欲爲娣於邾而使鄫子請已爲嫡故
季姬歸鄫而二國之交惡始於此
問宣三年楚子伐陸渾之戎公羊作賁渾賁何以有陸
音曰此轉寫之譌本當爲卽古文睦字从屼讀爲
六故睦亦有陸音
問曲禮諸侯滅同姓名春秋衞侯燬滅邢邢衛固同姓
矣楚子虔誘蔡侯般殺之于申楚蔡非同姓何以亦書
名曰禮云滅同姓者滅天子之同姓也陳蔡皆楚虔所
滅不於滅陳名虔而於滅蔡名之以其滅周同姓尤惡
之也春秋之君滅同姓者多矣獨於二文見義者蔡姬
姓之大國非漢陽諸姬可比誘而殺之其惡尤甚衛秉
禮之國文公又賢君且邢衞同爲狄所滅因齊桓仗義
得復社稷乃瞰邢之弱而取之於義尤不順故亦絶之
問春秋有討賊之義蔡殷弑父自立楚人誘而殺之雖
曰不義與殺無罪者亦宜有別春秋何以無異文曰楚
虔亦弑君之賊與蔡般同自當從兩下相殺之例然蔡
般之罪終所當絶此當合前後參觀之昭十一年楚師
滅蔡執蔡世子有以歸殺之公羊傳曰此未踰年之君
也其稱世子何不君靈公故不成其子也誅君之子不
立非怒也無繼也夫有爲般之世子雖嗣立而不得書
爵者不成其爲君也春秋之法諸侯有誅絶之罪者其
子雖無罪亦當廢則討賊之義亦嚴矣楚商臣亦犯誅
絶之罪而子孫享國且數十世則有弑君不復見之例
以絶之亦未嘗漏網也
問春秋書世子者皆宜爲君之稱蔡世子有何以獨爲
貶詞曰君薨未踰年稱子書子則不見貶斥之義書名
又無當國之罪故從其本號書之般雖有罪然蔡之臣
民泰以爲君者十餘年經亦嘗書蔡侯矣有侯則宜有
世子不稱子而稱世子從其本稱非得正之稱所謂美
惡不嫌同辭也齊商人蔡般皆弑君之賊春秋書之曰
齊侯蔡侯無貶詞者已成君也已成君則從五等諸侯
之例非奬賊也辭窮則同也然商人終被弑亡後般亦
死楚虔之手其子又慘死天道果可畏哉
問莊二十六年曹殺其大夫穀梁傳曰言大夫而不稱
名姓無命大夫也無命大夫而曰大夫賢也爲曹羈崇
也據范荅薄氏義則此所殺之大夫卽二十四年奔陳
之曹羈未識與傳意合否曰公穀說此經皆主賢曹羈
而意稍別公羊謂衆故不名穀梁謂非大夫故不名公
羊謂諸大夫不死君難誅之得其罪經爲曹羈諱故不
言曹伯滅并不言戰穀梁之意當亦如此其云爲曹羈
崇者謂因賢曹羈故曹無命大夫而書大夫非謂大夫
卽羈也孟子云晏子以其君顯又云百里奚相秦而顯
其君于天下吳蠻夷之國其朝聘例不書惟吳子使札
來聘以賢季子故書曹小國於傳聞之世不當有大夫
因羈之賢而書并及殺大夫事是因臣而顯其君范氏
所言未得穀梁之旨
問打字不見於經典惟穀梁宣十八年傳戕挩殺也注
挩謂捶打亦是晉人語說文手部無打字畢竟宜何從
曰晉唐人書木旁字多作手旁此必朾字之譌說文朾
橦也朾與檇椓連文知橦亦兼有橦擊義
問釋文挩下引字林云木杖攷說文梲訓木杖挩訓解
挩却是兩字陸似溷而爲一曰挩殺之挩本當从木旁
陸引木杖訓之則陸所見本猶作梲字隸楷改从手旁
而唐石經因之非古本之舊也
潛硏堂文集卷七門人袁廷檮校字
潛研堂詩續集卷七
嘉定錢大昕
題江南名勝畫卷十二首爲熊謙山臬使作
繖嶺棲霞
一峯如紫蓋秀甲江之南巖石自峭蒨雲木相參覃捨
宅記僧紹勝地開精藍鐘魚相應荅禪悟無俗譚傑閣
占絶頂攀藤試窮探羣峯㫄羅列一一蓮菂含傳聞攝
生艸偶見優鉢曇三秀如可采持以貽彭聃
玉冠萬松
亭亭玉冠峯卓爾聳萬丈江流畫檻前人行飛鳥上十
里蒼松陰手種何年昉得非貞白栽曾否僧紹賞高樓
敞三層入夜波濤響不爭桃李榮自受煙雲養歲寒心
自堅直榦世共仰芘蔭及萬夫甘棠庶可仿
靈巖石鼓
吳山多平衍茲峯獨削成卓立千花塔百里若送迎㫺
時歌舞地花艸依然榮洗滌脂粉俗乃得眞而呈石鼓
儼在懸想像韶鈞鳴具區三萬頃一色玻瓈明琴臺撫
古調泠泠移我情羣眞雲外揖餐霞共長生
鄧尉香雪
梅花如高人可望不可卽一枝竹外斜淸芬味無極誰
知光福里乃有眾香國目眩光明海身到水精域多多
斯益善靈異邈難測得非主林神吹嘘大願力造物無
盡藏如來不住色有鄰道不孤可悟君子德
石湖天鏡
㫺聞范文穆結構依澂湖樓懸天鏡㮄放眼收全吳分
明大圓鏡簸弄牟尼珠淸磬出上方仿彿游僊都手編
梅菊譜述作聊自娛薌林與盤圃未若此地殊政績在
廊庿詩名播海隅榮世仍壽世毋乃佺僑徒
洞庭疉翠
林屋僊人居洞天列苐九宛委祕靈文聞有眞官守縹
緲與草釐雲中若招手其餘七十二拱揖儼賓友面面
碧琉璃洗刷了無垢幽探穿洞壑攀躋捫星斗金庭若
可通石公亦有耦置身千仞高是以靜而壽
九峯三泖
三泖平如鏡九峯澹于螺游目頗淸曠賞音在㵎阿數
家成邨落意到皆行窩煙中客雙屐雨後漁一蓑天風
送梵響林杪聞樵歌俯視鷗鷺羣拍拍浮滄波平遠自
蘊藉奚必窮嵯峨知仁山水樂會心豈在多
惠山九隴
緜延西神峯九支勢相屬竹樹暎便娟半空皺眾綠尤
宐雨後看靑螺髻新沐中有苐二泉涓涓噴珠玉一勺
淸而廿未許中泠獨竹罏試頭綱活水候初熟兩腋淸
風生可浣塵萬斛何用遠求僊武夷訪九曲
金焦雙峙
方丈與蓬萊渺在滄海外豈若金焦山只隔一衣帶兩
兩靑芙蓉天然謝藻繪古鼎文離奇中泠水渿沛竹徑
延淸風松濤吹眾籟指點大江心颿檣南北會柱石砥
中流凜然見風槩洞天一品尊欲下元章拜
平山高詠
平山一簣地畱題始歐陽羣峯隔江外放眼靑茫茫龍
蛇壁上字千秋鎮蜀岡後來蘇玉局持節臨維揚醉翁
翰墨在拂拭識不忘兩公人中豪經濟兼文章今識鉛
山翁眉宇眞堂堂祝公繼前哲姓氏同芬芳
鉢池丹鼎
王喬㫺學道于茲煉黃芽驅使風雷力嘘吸日月華丹
成得度世輕舉乘紫霞至今巖岡色澹赭如蒸沙井水
日三變光怪圖經誇神僊迹豈幻感應理不遐福星㷖
一路生全千萬家功德不思議食報那有涯
雲龍放鶴
髯蘇本天人下界偶游戲黃樓賦落成臨事見經濟天
驥古逸民雲龍此靜憩胎禽任所如厺來了不計兩賢
契相投一記重弈世羽衣夜吹笛風流若髣髴髯翁今
大蘇文采後先繼請歌鶴南飛以侑使君醉
題陳東浦方伯詩藳
幾人學杜陵但取優孟佀大瓠中呺然塗餙外觀美聲
響多雷同聊悅箏笛耳先生冰雪心苦吟悟至理語言
文字外澹泊有餘旨持比浣花翁厺膚得其髓
桃李競穠冶變滅隨春風昵昵羅綺語惜無丈夫胸改
絃以淺俗矯枉又失中雅頌風同源未可薄彫蟲節性
導以正淸新出無窮劒南有遺言無人&KR0738;始工
題陸豫齋蘭亭卷
蘭亭禊游人巳往畫圖千載今猶存四十二人鬚眉古
雅尙自覺山林尊右軍中年先墓誓脩竹茂林性所嗜
揚州鼓角任喧闐何異蛙聲兩部沸賓朋子弟相招攜
曲水流觴列坐時吟固欣然罰亦喜胸中要有無聲詩
人生所遇皆陳迹後視今猶今視㫺千巖萬壑秀依然
只恨眼前無此客豫齋好古慕古賢置身宛在稽山閒
科頭宴坐託末席未敢便拍洪厓肩永和至今一旦暮
觴詠畱連有同趣西谿倘續雅集圖把臂入林記良晤
蔣立厓以虎邱和東坡韻詩見示因次和
此山如蘭亭淸流帶峻嶺一罅穿雲根往來占井井䌄
汲長不枯下拜笑漢耿或疑盤龍虯何處容蝦黽莊嚴
大士像宴坐伏癡礦持此慈悲心不退力何猛摩挲熙
寧書筆陣各雄騁姓名隱見閒剔蘚寄酸哽輕塵弱艸
棲千秋只俄頃山靈閱人多胡盧齒欲冷(石觀音像宋人所造三面)
(刻暜門品經凡九十餘行每行下刻書人姓名大率皆熙寧朝士也)獨&KR0738;眉山翁斯文日
星永鴻瓜偶畱題如寫春山景我衰久廢詩舊游記塔
影三徑如可開所願不敢請(塔影園立厓族父辛齋別業予少時文讌之地)
籜石侍郞輓詩
一道還鄕水淸兮鑒白髭童知迂叜字客誦醉翁詩慘
澹文星墜連蜷古木萎虎闈曾侍直惆悵失人師
憶㫺瀛洲步追隨老弟兄得書常互借置酒輒同傾一
別分榮悴千秋隔死生篋中長短札檢點獨傷情
題何夢華滌碑圖
能于没字中尋字始信今人勝㫺人一斛淸泉三尺帚
誰知瓦礫有金銀
蘇臺桺枝詞
不與桃根鬭世姸依依長傍曲闌邊浮蓱散後無消息
冷落春風又一年
一縷游絲自翦裁漫天作絮豈無才偶然綰作同心結
生怕東風觸撥開
張緒風姿沈約腰三眠三起鎮無憀生來不住黃金屋
禁雨禁風十萬條
紅板橋頭水蔚藍攀條有客此停驂江潭蕉萃今如許
曾記移根自漢南
袁簡齋八十壽詩
天與先生福慧全文章經濟又神僊蓬萊小謫三千歲
湖海新詩一萬篇科苐校量皆後輩雲山供養有前緣
謝公墩下園居好日涉多應勝少年
乞假鸞坡得麗華白頭猶共鹿爲車兒童盡識眞才子
朝野多推老作家未澹名心還刻集要尋樂趣且看花
魯陽自有揮戈手未覺桑楡影欲斜
八十依然五十翁蠅頭細字老猶工游行自在天機足
怖畏全忘佛力窮許劭人人歸月旦香山處處畫屛風
四朝舊事知多少總在便便腹笥中
上巳風光閏後新蒼松也喜住三春游山爲避稱觴客
娶婦還添詠絮人角力狻㹸無敵手遯形蝙蝠或前身
攝生那要棲霞艸自把詩書鍊骨筋
鰲滄來州牧施粥圖
東婁澤國苦秋霖忍聽嗷鴻待哺音冬律乍回鳩鵠面
春風如到卷施心十方佛力能兼護萬井童謠試細尋
轉眼餔糜論口數屠蘇新釀再三斟
偶然水旱在堯年尺一溫言下九天貸粟兼叨仁
者惠捐金獨荷使君賢炊煙起處烏爭集梵磬鳴時佛
借緣富相功名覘異日靑州荒政已先傳
述庵侍郎招同袁春圃潘榕皋宋汝和蔣立厓
周漪塘費在軒王西林張農聞袁又愷戈小蓮
徐佩雲集塔影園小飲卽席得句
謝公雅尙在巖阿蔣徑開時載酒過客以知心寬禮數
天畱睱日許婆娑西山眞見羣僊會北郭重招十友多
草道尋常文字飲德星光巳暎銀河
綠水橋邊滑笏分恆河㷖髩白紛紛蚤年落拓魚同隊
晚節軒昂鶴立羣志出雲霄纔作達味歸菽粟始成文
一宵衮衮諸公語借與中吳續紀聞
送方坳堂觀察之申浦
又攜騶從向江鄕申浦潮聲接渺茫道在可忘軒冕貴
心閒那覺算緡忙五苜雲起迎征旆三泖風平趁急&KR1149;
話別不知三伏熱使君胸次本淸涼
扁舟載雪訪枯禪彈指前塵又幾年芄黍喜霑郇伯雨
冰心欲酌隱之泉吟詩深夜髭應斷學道平生骨本僊
想到官齋初月滿玉壺淸澈靜中緣
到家偶成
娟娟玉雪有童孫聽說翁歸競候門檢點書籤蛛䋞結
安排茶竈蟹波翻牽船&KR1044;勝張融屋妨帽聊行庾信園
鄰里盡知吾習嬾㪅無剝啄耳根喧
澹泊從人喚老慳一簞有味亦睎顏吟髭未斷無佳句
游腳先攣負好山頗&KR0738;雲霞多別&KR1904;但求歲月得優閒
門前五桺枯成腊曾見先生倦蚤還
耳聾
無端聵聵學聾丞對面招呼輙不譍萬籟都空唯有我
六根漸斷巳如僧蟻牀牛鬭干誰事蚓竅蠅聲任爾矜
除卻加餐酣睡外商量此老㪅何能
春日
寂寞三家市娑拖一老藤訪花先約伴問渡或逢僧獺
欲陳魚富貍無捕鼠能稍欣春雨足㝛麥潤千塍
題陸生學錦幽篁獨坐圖
篔簹千个影離披抱厀長吟有所思穠李夭桃皆俗物
素心只許此君知
丙辰孟冬朔本縣舉鄕飲禮忝預賓席口占呈
當事曁同飲諸君
僊令采風修古禮(李明府綏齋)師儒諏日啟初筵(劉廣文南谿)衰
翁本乏專門學親演高堂苐四篇
每曲當碑聯襼行勝它洛社會耆英相逢不用寒暄話
竹馬兒時好弟兄(謂沈席之表兄)
九十申公老學專&KR1920;年曾此領羣僊白頭鄰叜誇人說
再見渠孫揖讓年(先大父奉政公于乾隆戊寅舉鄕飲大賓時年九十有一)
眼昏齒脫竟何裨難向恆河認髩絲未老幸從大夫後
來春巳是杖朝期(七十杖朝見祭義)
同人枉和拙詩幾及百首疉韻荅之
歸田倏又廿二載設席叨居西北筵七字偶然鳴蚓竅
嘉魚引得若干篇
泮水當時采藻行成童何幸踵羣英(余年十五入學)而今衰髩
渾如雪先酌居然占伯兄(介賓王棨曜齒長于余)
蠧簡硏尋枉自專鈍根何分食神僊杜韓兩集從頭讀
恰喜相同本命年(杜韓兩公俱以戊申歲生)
橐筆登朝那有裨枯楊巳老不成絲喜聽擊壤鄰人語
大好耕田鑿井期
丁巳人日七十生辰漫成四首
人日生朝恰立春歡生七十白頭人身如散木何妨病
家有奇書未算貧嬾志夷堅排甲乙怕繙雲笈守庚申
桑楡草道垂垂暮也被東風拂面勻
脫卻靑衿入紫薇詞人異數古來稀五雲多處身曾
到三徑開時客蚤歸鶴禁鸞坡天上夢秋菘春韭
眼前肥生平所遇無荆棘想爲心中不設機
屈指田園樂事偏了無絲竹到堂前歐陽集古一千卷
洛社閒居二十年貧戀脩羊人問字書慚紆蚓客攜箋
本來面目粗能記不向曹谿學坐禪
新春羅列五辛盤兒女殷勤勸一餐彈指卻驚前輩少
側身想到古人難吹篪兄弟眠牀對載酒生徒立雪寒
生長太平全盛日巢林小鳥亦知安
探梅
古&KR0888;曾誇苐一流冰霜過後弄和柔梅花也學嬌桃杏
不肯衝寒便出頭
題吳香巖詩藳
季重才名久宗元隱遯高論詩守圭臬寓興近風騷澹
若雲生岫淸如水翦刀試看篋中作心折次山聱
還家
且飽家常飯聊爲遣興吟菜莖都佀劒茅秀欲成針添
線風鳶健巡檐鐵馬咅兒童纔散學上樹捉巢禽
東浦方伯枉過寓齋卽用集中見贈元韻
憂樂希文志精深子美詩心如漱玉潔名與落星垂屢
辱高軒過常聆妙德辭義門淸望遠親炙又今茲
洞庭襍詠
三江百瀆水趨東咫尺神山路可通草信道書標苐九
靈奇直欲冠寰中
地肺爭傳宛委名深冬不憚攝衣行靈威與我曾相識
先遣白雲洞口迎
三洞玲瓏一竅分天畱石室護靈文羅浮東武何由到
除是當年墨佐君
皓月當頭洞不緘曲肩曳足入空嵌少年濟勝眞堪羨
秉燭公然到隔凡(謂瞿壻鏡濤次兒東塾輩)
白家宦況太蕭然怪石區區寶一拳若得此山作提舉
也應鐘乳聚三千(林屋洞中多鐘乳)
道隱園中竹樹疏石湖伯仲鴈行如擬鈔暘谷題名字
補入東王西蔡書
爲&KR0738;名山最上層非關投老欲依僧上人倘肯招房客
我豈不如麯信陵
東鴨西鴨聚湖尾南烏北烏落湖心翠螺八九若離合
中有僊人何處尋
磊落嶔㟢苐一流森如鸛鶴聚沙洲石公自&KR0738;波心立
不慕人閒盤固矦
思黯園中甲乙陳仇池孤絶自言珍雲根鑿斷天機損
此是長生不壞身
山靑月白水冥冥大士潮音儼見形卻笑中吳小兒女
三春只解禮支硎
身如猨狖綠毛攢三百行年一指彈冷笑門人七十二
石壇欲當杏壇看
蔡僊鄕下小徘徊曾記方平絳節催未得麻姑一搔背
可憐鞭巳着身來
肌骨都消五藏存六年重換玉顏溫神僊佀此誠堪樂
角里先生幾葉孫
霧髩風鬟別樣姿十年重見涕漣洏秀才縱使心如鐵
肯伴尋常濯錦兒
綠蓑靑篛樂如何一葉中流快佀梭欲乞蘭香三薯蕷
此生全不怕風波
玉樹詞人此地埋南楊銘誌刻山厓須城學士登科蚤
世上人偏信遯齋(遯齋閒覽載梁顥八十二中狀元容齋隨筆辨正之蓋梁實少年狀元也)
(今傳奇言施狀元晚達亦此類)
綸閣歸來筆未枯&KR0679;羅長語志姑蘇十年宰相山中住
嗜學依然是老儒
桑畦橘市水周環人在山中不見山㛰嫁自來多近局
朱陳風俗在人閒
小鼉東下卽長圻野鶩驚人拍拍飛休道寶山空手返
載將夜雪一船歸
冬日山行
寒林亦何有葉秃剩空枝頗佀江淹筆穨唐才盡時道
門先厺泰禪律蚤除癡安得營邱子丹靑一寫之
靈祐觀
神景三唐舊天禧㮄特㪅書藏雲笈富境想玉虛淸香
火今非㫺湖山澹有情眼中釘未拔太息認銜名(石刻中書)
(門下牒題銜云守司空兼門下侍郞平章事而不名者丁謂也)
石公山
磊磥雲根露紆回蘚徑長眞形從古聳靈氣到今蒼未
列奇章品終逃艮嶽綱草輕蚛蛀石積厚久流光
一片雲垂幛千年石作閭至人觀自在妙理契眞如聽
㳒靈鼉拱皈心怖鴿居應聲隨感是何待叩鐘魚(洞㫄有石)
(凸起以小石叩之聲如木魚)
潛硏堂詩續集卷七門人黃鐘校字
潛硏堂詩集卷七
嘉定錢大昕
㝛萬年庵用壁閒吳文恪韻(庵有董思白書歇心處三大字)
琴筑鳴幽㵎聽來不猒喧鐘聲和月遠木葉受風翻奧
曠疑天設淸涼卽佛恩安心何日竟我欲問桑門
將抵巴陵
入山八九日山意漸闌珊螺髻經千疉羊腸剩幾盤泉
聲無雨縮蟲響入秋寒遙望煙邨外漁舟閣淺灘
戴星忙結束卓午便消停樹影窗中速棋聲枕上聽有
情花展靨無事鳥梳翎此厺巴陵近煙波渺洞庭
岳陽樓
傑閣出城墉驚濤日夜春地吞八百里雲浸兩三峯巳
極登臨目眞開浩蕩胸不因承簡命那便壯游逢
曉行
爲避風波就陸行潺潺卻&KR0738;聽谿聲楚南不比黔南險
也覺途無三里平
沙岡凹凸不成山也有煙嵐四面環遙見人家邨落近
靑螺出没短牆閒
長沙
行盡官郵兩月程崇城百雉儼崢嶸雲開嶽麓千尋碧
秋霽湘江一鏡明礪砥砮丹仍土貢火耕水耨樂邨氓
笑它遷客憂卑濕每日登樓玩晚晴
賈太傅宅
石牀柑樹跡云徂故宅猶傳賈大夫世巳治安偏上策
賢如絳灌尙嫌儒洛陽太守封章薦宣室君王禮數殊
如此遭逢良不薄未應問鵩寄捓揄
柬長沙張慧川明府
獻紵論交十載前滄浪亭畔話纏緜訪秋圓泖宵連榻
過夏長安午擘箋管領風騷名下士平章山水吏中僊
停車傍聽輿人頌三異中牟萬口傳
昨歲燕臺我送君今朝握手楚江濆折麻不待衡門鴈
卷幔同看夢澤雲泉性出山仍峻潔蘭言入座益淸芬
宦游我佀文園倦慚媿臨邛恭敬勤
屈賈二大夫祠
厺國憂君志未伸千秋庿食共湘濱吉占枉向靈氛卜
痛哭誰憐年少人呵壁問天空侘傺沈書弔古寄酸辛
草言宣室虚前席也勝招魂七澤辰
中秋試院對月
萬里淸光一樣圓重簾深静夜忘眠箏琶俗調休來耳
冰雪高文若有緣射策諸生㸐樺燭鎖闈同事鬭蠻牋
明珠魚目由來混恐負天家鐵䋞懸
試院示同事諸公
𣏌梓丹沙眼底收評量甲乙費窮&KR0679;劒埋地下猶沖斗
錐處囊中自出頭從古文章無定論由來場屋困名流
風檐甘苦皆親歴珍重諸公子細求
五色迷離信有之隔簾幼婦認姸媸須求神駿驪黃骨
漫賞鮮新桃李姿腕底生枯憑畫筆眼前勝負賭圍棋
當場勒帛休輕下此是靑衫淚濕時
楚南士子場後以試文謁學使吳雲巖前輩雲
巖決其必售者五人曰丁甡丁正心張德安石
鴻翥陳聖淸比揭曉則五人皆中式而五魁之
中得其四焉楚人傳以爲盛事雲巖有詩因和
其韻
一一春𧖟食葉聲善鳴此日果先鳴鑄顏蚤識心良苦
說項方知眼獨明僞體別裁當代望&KR0738;才如命古人情
三年手植多杶榦分刌無私玉尺平
吳雲巖學使訂于重九日載酒嶽麓登高兼訪
山長劉孟調前輩以風雨不果往次日孟調以
詩見寄次韻奉荅
擬訪皋比嶽麓陽道鄕遺跡未全荒一宵秋雨回征櫂
幾疉靑螺掩翠妝問字相從緣恨淺看山有約興空狂
臥游只合師宗炳欲借冰絃四座張
嘲道㫄楓樹
秋光九十去侵尋樹樹山楓尙綠陰枉費詩人盟息壤
不知叵信在霜林
代楓樹荅
何心火迫染臙脂遺世方成絶代姿可笑鴈臣歸太蚤
不曾畱待葉紅時
予旣作詩代楓樹解嘲次日山行楓林有數株
先紅者復成是什
片片秋容獨自矜一宵霜後暈潮凝不欺然諾從來少
數本眞成耐久朋
重過武昌
黃鶴磯前水抱樓金沙洲外荻花愁燕吳南北俱迢遞
兩地離情入暮秋
登黃鶴樓懷翁覃谿中允彭六一編修(二公典試湖北)
㮄人催欲渡小泊爲登樓奇觀詎容失高秋聊此游空
濛雲外岫浩蕩水中鷗信美非吾土凭欄亦少畱
城以依山壯樓因得地奇塔仍元代剙棗說古僊遺(樓前)
(有勝像寶塔題云大元至正威順王太子建後爲僊棗亭有棗一本枯而未朽云僊人所植)紫蟹秋
來味丹楓霜後姿登高羨星使來趁菊花期(湖北當事例于重九)
(日置酒樓上延主司登高)
田家
霜落秋原萬木衰蕭蕭亂葉逐輕颸漁舟小泊丹楓裏
邨酒初篘黃菊時老屋旋蝸催墐戶新畬驅犢蚤翻犁
官租足了身無事鐙火團圞婦孺嬉
德安道中
一徑穿山頂人來樹杪行輿丁防足滑擔僕苦肩赬楓
柏天然畫原田局上枰三關遙在望翠巘倚雲橫
楊忠烈公(漣)祠
茄花委鬼日猖披想見張髯瞋目時倉猝移宮關大計
慨慷伏闕進危詞姓名空冠東林籍魂魄誰招鎮撫司
齒冷三朝修要典南牙宰相北牙兒
入平靖關
曉看紫翠畫圖明不信身從畫裏行谿水一灣分向背
山雲片刻改陰晴盤旋石磴重關峻曠蕩秋原古木平
屈指歸程垂及半幾回淸夢到神京
信陽
淮水淺可涉楚雲望巳微日斜棲鳥樹人語釣魚磯伐
木家燒炭&KR0724;緜客製衣往還經兩度逝景迅驂騑
確山
朝辭明港驛夕秣朗陵芻風力冬來壯山容寒到枯櫹
槮悲落葉蒼莽眺平蕪此厺中原近官郵總坦途
曉行口占
山行五日僕云痡歴徧嶔㟢得坦途底識主人猒平衍
幾番回望翠糢糊
遂平
蕞爾吳房邑猶傳夫槩封隱成淮蔡蔽直達汴河衝納
稼先完賦于茅計禦冬邨氓閒最樂擊壤話高舂
郾城(古召陵地韓退之平淮西碑勝之召陵郾城來降)
楚使盟書地淮西戰紀勳澂波潁陽月古驛召陵雲老
樹全成禿饑烏佀喚羣蒼涼荒艸路誰弔太邱墳
臨潁
小邑停征旆高歌倒酒杯苔皴鍾傅字艸没馬融臺禪
漢詞多詐依梁事可哀千秋傳潁谷純孝輓風穨
鄭子產祠(新鄭)
東里有祠堂輿人誦不忘救時羊舌誚授政子皮良製
錦成非易操刀割恐傷墓門遙在望心折杜當陽
鄭州道中
山如秃赭樹如髡風緊雲凝漲霧昏草道冬來生意少
靑靑㝛麥徧寒原
渡河
古渡尋滎澤遙山辨太行落槽中澑緩解纜一颿張微
綠千畦麥深黃萬樹楊回思前濟日彈指改炎涼
曉行口占
日出煙消見遠邨嵐光依約是蘇門天容山色看無別
只認遙空抹一痕
最&KR0738;寒山面目眞鉛華洗盡見精神天然古澹仍堅&KR0888;
比佀嶔㟢磊落人
湯陰
羑水流城北淇泉屈邑東霜淸僧寺磬樹老古原風故
里堯君素荒墳嵇侍中金牌三字獄千載泣英雄
韓魏公祠
宋家賢宰輔屈指首韓公將相三朝寄安危一體同黃
花堅晚節霖雨斂神功漳水有時涸此祠終古崇
渡漳水
水道三冬縮輿梁十月成荒雞催夢短&KR0888;馬踏霜行趁
蚤僮偏嬾衝寒酒易傾幾南今日到遙指滏陽城
晚抵邯鄲
郉趙山川指顧閒太行千里勢回環寒雲北入邯鄲道
落日西銜車騎關倦鳥梳翎將就㝛疲牛脫軛自知還
往來驛吏多相識塵涴征衫幾許斑
食客行
平原豪俠如信陵傾財結客坐上盈錐處囊中相奇士
三年不識毛先生騏驥千里由來寡戀棧甘心託廏下
蚤知碌碌皆公等悔殺美人謝躄者雞鳴狗盜脫孟嘗
不如世有市義良三千珠履從春申不如世有無望人
翩翩濁世誰最優觀君玉貌皆有求君不見千金上壽
天下士拂衣徑厺魯連子
沙河道中
霜落山無色沙深艸不生一河岐兩派五雉見孤城文
筆顏開國功名宋廣平梅花亭外月十里送人行
定州道中
寂歴荒寒古渡頭空林敗葉落&KR3538;&KR3538;何人領略蕭森意
明月淸風過定州
昭陵繭紙久無存響榻臨橅互攷論肥&KR0888;紛紛辨眞贋
空依定武作兒孫
雪浪齋中秀色參松醪自釀最淸甘八州作督如春夢
又見孤臣到海南
晚行淸苑城外見月(十月十五日)
朝辭郭隗里夕㝛徐河涯明月大如鏡㷖見人鬚眉空
林葉盡脫了不蔽淸暉微風動枝柯水中荇藻披一颿
風利過乃是人影移誰言霜月苦玩之獨忘疲山家多
畏寒未暇領此奇行者日㫄午有景無人知寓意不畱
意適爾與吾期瞥眼恐易失援筆爲賦之
自我出國門五見明月圓鎮陽禮大佛虚堂可譚禪武
昌東湖驛圍棋夜忘眠中秋在試院官燭三條燃歸來
㝛岳陽鏡面天水連(六月十五㝛眞定隆興寺七月十五㝛東湖驛八月十五在試院九)
(月十五㝛岳州岳陽樓)今夕復何少淸光益澂鮮地以南北異節
亦溫涼遷惟有如珪月長此淸淨緣過厺及見在未來
亦復然太潔性所抱有恒德斯全草嫌霜華冷悟茲忘
言詮
寄楚南諸同好
乘傳曾游七澤濆三秋氣候佀春分曉山出霧皆成浪
晚樹和煙半作雲引路松檆存古幹涉江蘭茝有奇芬
舉頭嶽麓遙相望恨未摩挲北海文
冠蓋追陪恰四旬芝蘭臭味倍情親舊游回首譚三泖
(慧川刺史相過輒譚淞江之游)古碣畱心訪九眞(淸泉明府江君蔗畦以手搨吳九眞太守)
(谷府君碑見贈)太守風流懷鄭監(寶慶守鄭君東里)文壇派別說吳均
(學使吳雲巖前輩)淸風店上重相憶落月依稀入夢頻
還京述懷
僂指星軺半載期楚雲燕樹兩相思幾回夢憶金鑾
直兩度恩叨玉尺持湘浦秋風催驛騎盧溝寒月㷖鞭
絲歸&KR0724;檢點贏前度篋裏新排一卷詩
江明府于九拓石鼓山劉莘老題名見貽幷索
詩
江矦昆弟古與稽同游石鼓窮西谿二分垂足百尺梯
徧拓唐宋元人題千里緘致費赫蹏忠肅畱識尙未翳
(廣韻烏奚切)軒如老鶴立羣雞熙寧新㳒算黍圭抗論十害
遭排擠監倉公暇兩子攜振衣扶屐來攀躋九字&KR0888;勁
懸虹霓(題云劉摯莘老來游跂蹈侍凡九字右方題云後百八十三年六世孫震孫蒙恩來持庾節拂)
(拭舊題不任感愴寶祐二年秋九月旦凡三十三字)誰與讒口貝錦緀父死不葬
肆慢㦒(廣韻郞奚切拜罷錄元祐六年言者論摯父死于衡委而不葬爲子不孝摯抗章辭位自作)
(家庿記以辨當時之冤)文孫持節腰玉犀三改甲子跡未迷拂拭
遺刻心愴悽孫以祖重名不澌維公忠義爲根柢偶然
飛鴻印雪泥重之乃與瑤琨齊人貴自立非虚兮
題袁蕙纕孝廉南湖艸堂圖
湖光一輪鏡面揩四圍遠山眉黛佳誰與寄貲營茅齋
松毛覆檐菭没階軸簾終日扉掩柴仰屋著書萬卷排
不妨土木爲形骸有時乘興上翠厓自攜藤杖靑椶鞵
蒼茫高詠金石諧澳門別駕(謂張雲澍同知)同調偕相於唱和
投詩牌力返正始芟淫哇扁舟過訪泊水涯由來臭味
無參&KR1044;不知主客相忘皆多君嗜好與俗乖泉石之癖
如㝛痎偶游京洛行六街征衫曾不涴塵霾題君畫卷
手屢义敬亭雲氣滿我懷
蘀石宮庶庭前叢菊盛開招諸公同飲賦詩竝
作墨菊長卷出以見示幷屬題
小庭才半畞點綴頗不俗春華詎非佳獨&KR0738;秋英菊黃
白閒緋紫淺深各有族不用瓦作盆不用架縛竹所貴
全其天自然無拘束主人供寫生不寫形寫神淋漓潑
墨汁下筆淸而淳百四十餘朵朵朵皆鮮新&KR0724;堂風牡
丹凡品何足珍眞花元入畫畫花直偪眞相與圖主客
洗盡京洛塵幾日不相見坐失此良會卷後許題詩附
庸收自鄶迫冬花事歇掩關且塞兌日手畫圖看巳勝
雅集再
送吳二匏舍人南還
一葉梧桐始報秋潞河東下趁輕舟歸程十里嚴陵瀨
紅蓼西風古渡頭
薇垣詩格數吳均歸興秋風戀紫蒓閒煞靑綾舊時被
對花題詠㪅何人
手版支頤爽氣來家山大好足徘徊天都面面光明海
此厺休教空手回
凌寒兩到夙齊名姜被今年又合幷不羨春明聽漏夜
對牀風雨㪅分明
五塔寺
卓立金剛座巍然五塔崇猶傳印度式匪假育王功分
影光明月搖鈴縹緲風石闌終古在不壞是眞空
萬壽寺
宏麗仁王寺經營萬歴年飛來奇石簇藏弆漢經全董
役傳常侍延釐說九蓮一鐘移兩度彈指悟因緣(明永樂中)
(命姚恭靖監造鑄大鐘重八萬七千斤藏大内萬歴丁未建寺移置于此國朝雍正中復移鐘于德勝門外)
(之覺生寺)
昌運宮
香火前朝院天風戛玉笙門開靑嶂對人蔭白松行亭
覆康陵敕(碑亭二其一刻正德五年六年敕諭兩道)苔封内監塋(宮爲正德中司禮太)
(監張永所建賜額混元靈應宮永墓在其後)客來譚往事&KR1044;覺勝元明(劉瑾建大)
(德元明宮在朝陽門外遺址今無攷)
雙林寺
可怖修羅相無遮演揲兒祇林誰㫺搆像設至今貽洞
失明陽跡碑畱媚竈詞(碑稱寺後築上石爲山有明陽洞左臺右榭今皆廢毀碑中稱)
(馮保曰恩公)隔牆半畞地片瓦拾沙彌(寺東爲興教寺明景泰中司設太監王助)
(所建香火院以奉梵僧者今巳鞠爲茂艸矣)
哭吳雲巖侍讀
隔夕仍同醉今朝遽哭君只疑凶問誤難制淚珠紛朝
露晞何速愁雲黯草分受恩三楚士誰作大招文
題韋鐵夫授經圖遺㷖
先生扶陽之苗裔漢唐以來稱德門詞章雕蟲哂小技
枕葄六蓺培本根廿年寒氊冰雪擁打頭屋小如祇園
諸生執業競問難辨舌欲擬懸河翻胷中空蘊經世略
手無斧柯誰與論側聞秉鐸泗州日咨詢疾苦行荒邨
州城久没洪澤水民田大半居魚黿何人奏報水巳涸
廬井非故租額存一田兩賦計畞算遑恤閭左朝無飧
一朝丈量詔書下奏記上官叩九&KR1377;至今泗人口
碑在活我婦子釋戴盆當時牧民者誰子媕娿坐視徒
聲吞從來行道必有福不于其身于後昆公餘下帷課
子舍亭亭玉立皆瑤琨五郞標格㪅絶俗執卷雒誦無
晨昏誰與傳神在阿堵鬚眉仿彿淸而溫少陵熟食示
宗武康成禮堂傳益恩惜哉祿養生未及展圖涕淚空
餘痕生晚恨不識公面得交公子猶弟晜忍饑讀經亦
有志廢棄自歎古井眢願從太史乞家㳒五世教授眾
所尊只愁里中兒噍讓那不籯金遺子孫
獞酒詩爲查恂叔太守賦
三年粵西賢太守薏苡明珠百無有獞人遮道送公歸
各各獻以一盛酒金臺召客勸客嘗色黝而黑甘且香
好添南徼虞衡志滿酌靑州從事觴
題張右丞秋原放牛遺像
華陽眞逸自畫牛一絡其首一脫緧楊岐禪㝛靜者流
升堂羨渠得自由斯圖寓意其然不一翁方瞳㪅白頭
忘機兀坐與天游秋林深處聊夷猶烏犍神駿如驊驑
縱之平坡俾小休中靑本白厥角捄自飲自齕鳴聲牟
文犧被繡非我儔底須叩角爲商謳天空野闊任所投
善刀而藏可自謀從茲不作穿鼻羞翁今巳厺其神畱
披圖仿彿瞻前修湛然心跡不繫舟此意得之蒙莊周
題陶吾廬前輩歸厺來館圖
先生蚤賦歸厺來山中日永循南陔前身靖節只君是
卜宅仍在匡廬隈羲皇之上有歲月顏謝以降無人材
偶偕素心析疑義要使俗學除陳荄文孫指點手澤在
淸風仿彿無塵埃小同能承北海學不須問道求宗雷
平確齋自臨川令被薦入覲賦詩奉柬
幾載參商歎隔塵京華會合倍情親天涯聚散憐同調
海内循良見古人廉吏可爲從所好素心相對得其眞
寒窗小集團圞話鴻爪畱泥認㝛因
豫章南厺數郵程撫字心勞得頌聲錐利終能脫穎出
泉流只佀在山淸薦書共道公評在異政知因儒術成
宗派西江兼領袖吏才元不掩詩名
紬書東觀話當年舊雨常懷平澹然木以不材宐號散
鶴誠善舞未妨僊要知菽粟功堪濟終勝俳優格取姸
計日朱轓開五馬姓名題處紫薇天
送商寶意太守之官雲南
十年遺&KR0738;粵西畱萬里天南又壯游詩句好題金馬嶂
心期依舊玉壺秋單車按部人歌德隻手安蠻帝借
籌不負衝寒輕叱馭滇山奇秀甲神州
乾隆二十八年起居注書成詣乾淸門入奏
恭紀六首(是日雪)
時政年年注起居編成常届歲將除尋常卷帙休相
擬此是人閒苐一書
紀月編年例發凡卷分廿四祕瑤圅(每月分上下二冊)一言一
動無虚美特許詞臣手自緘(起居注書成例由本衙門奏聞卽緘封送内閣滿本)
(堂庫收貯不進呈御覽)
元日千官賀紫宸歲除曲宴酒三巡四時典禮從頭
紀一統于今百廿春(順治元年甲申世祖章皇帝定燕京一統中外至是歲癸未蓋)
(百有二十年矣)
跋尾千言綴後頭輕塵足嶽露添流淸班久占慚何分
四度書中姓氏畱(卷末跋語起居注官例得列名歲庚辰辛巳大昕以署起居注官癸)
(未甲申以充起居注官皆得綴姓名卷末)
平明啟事入乾淸一隊僊班禮服㪅(是日例易補服)中貴向前
相指點玉皇案吏奏書成
銀海光搖六出騈僊居處處是瓊田呵融雪水濡新翰
㪅紀明年大有年
送周稚圭同年觀察粵西
酌君椒花酒聽唱驪駒詞春風一厺六千里壯游持節
灕江湄十載情親比骨肉如苔同岑鳥共枝曲江列讌
午試馬瀛洲分席晝課詩僂指同館卅餘輩聚散落落
晨星微素心晨夕我與爾臭味投合無&KR1044;池前年天
子試館職如椽巨筆濡淋漓瑤臺月明鸞鶴響坐令笙
磬皆凡卑才人例具用世略特簡侍從充監司文章
經濟本一揆名位輕重由人爲新正錄別遽分袂露&KR2495;
直指天南陲計程西江歴南楚沅湘交會連浯谿衡山
石廩可落手起看雲海鋪琉璃粵西山水㪅殊絶一峯
獨秀卓筆錐七星巖迥捫列㝛西湖波澹澂淸漪戟門
晴暇鈴索永按部排日探幽奇磨厓處處識歲月妙跡
何減蕉黃碑宦游如此良不俗那戀班直趨蛾眉雪中
鴻爪皆前定兩蓱會合必有期南魚北鴈報無恙庶幾
一慰長相思
門神
蚤春佳氣正充閭袍笏僊曹一例除刻畫從人爲活計
推敲無地得安居彈冠卽是當樞日冷眼相看對面初
故紙堆中堪送老功成不退待何如
火判
誰言官到判司卑鐙市元宵得令時炙手盡知騰上速
攻心卻以架空奇電光石火爭些子鳳髓龍筋炫阿誰
捫腹此中何所有因人作熱亦憐伊
題曹檀漘先生桺汀觀稼圖
廿年前侍春風座負郭無田居轗軻食硯何曾飽糜粥
叩門&KR1044;免催租課此時只羨多牛翁碌碡登場飯黃稬
㫄人拍手競捓揄矮屋頭低氣不挫一經遺後計未失
厥父載菑子肯播掌上珠元㷖乘明庭前槐巳參天大
紫泥封誥下九霄里䣊聚觀牛酒賀人情轉眼改菀枯
先生付之一笑㰤卻寫江鄕觀稼圖綠楊流水圍邨[田耎]
黃梅雨足瀉淙淙三寸新秧始分科水田㽦㽦如掌平
主伯亞旅來相佐立苗欲稀兼欲勻縱橫成列無偏頗
方皂堅好幸其然鹵莽滅裂報將柰秧歌信口無宮商
前者一唱後者和先生科頭搖羽扇閒看三農泥没髁
齊人要術書可續石湖襍興詩能作頗欣南畞亦懷新
未戀北窗但高臥買田異日恐虚譚望歲庶慰民勞癉
伊予上世本力耕竊祿官倉良巳過回首鄕園顧浦西
四體不勤計何左陶潛歸田吾欲云樊須學稼公毋呵
從游應許老門生倘舁籃輿僃一个
潛硏堂詩集卷七門人黃鐘校字
