潛研堂文集卷四十四
嘉定錢大昕
墓志銘三
山東曹州府桃源同知彭君墓志銘
致政兵部尙書長洲彭公之冡嗣山東曹州府桃源同
知諱紹謙乾隆三十六年請假省覲以公年高假滿遂
不出越四年以疾終於葑門里第尙書公諸子皆賢而
文而桃源於家爲令子於官爲循吏德優而未盡施其
殁也公哭之慟而親故僚友靡不䀌傷越丁酉歲十一
月丁丑卜葬於吳縣十二都下六啚雅宜山下卽元配
繆宜人之塋而合祔焉先期嗣子希韓述事狀乞大昕
爲之銘曰
彭氏之先實始江西明初徙吳科第蟬聯維高大父
皇朝進士作宰長寧文與行偹生子修撰首舉南宮廷
對第一以侍講終侍講之子鄕飲大賓光祿大夫
錫封紫宸實生尙書會狀雨元踵乃祖躅近古罕倫
官躋一品未耄歸田詔列九老賜遊香山五
丈夫子君爲長兄厥諱紹謙字之濟光幼順乎親左右
就養讀書萬卷瞭若指掌丁卯鄕舉仲弟同登再黜禮
部乃就銓衡詔往試哉作令於東初攝陽穀秋漲
暴衝親往督振以蘇乏窮里正地方按戸籍充吏不假
手民以爲公後失其法乃至訟凶假牧平度移攝茌平
奄遘內憂犇號戴星中月禫除起知新城湖壖窪下地
棄不畊假民子種秔稻是蓻計頃百餘灌漑用利青沙
之泊設隄爲防曰彭公堤民永不忘在官三載改治汶
上鑾輅時巡供頓無曠南旺之西有宋家窪水潦
所瀦廢爲汙萊久議宣洩恐妨下游羣口附和築舍道
謀君規隄南故河可䟽折而南出微山諸湖以鋪水法
廣深積筭下游所受長不盈寸繪圖上府大吏允諧六
旬畢工厥利溥哉成賦之地三千頃餘昔委巨浸今稱
上腴丙戌秋霖水溢禾稼申請振䘏民無饑者大府考
績以卓異舉保甲令行姦無容所他盜入境詰而擒之
詔特引見擢遷同知曹州桃源毗連宋魯以君分
治爲劇郡輔姻親引嫌循例改補乞假覲省一堂春煦
晨昏子舍養日方長五十而慕樂未渠央五十有一百
歲甫半孟冬下旬遘疾捐館伯子希韓次日希曾希彥
希仲叔季相承伯也舉鄕校書武英女子子六咸締
簪纓夫人繆氏庶常之子洗馬之孫相敬以禮善事君
姑宜於築里螽斯繩繩戚䣊稱美先殁八載卜葬斯阡
今開厥兆合祔宜焉疆圉作詻歲十一月丁丑旣望筮
云其吉惟君孝友施於有政敦族全交言必顧行閑家
一編以代庭誥非苟知之亦已允蹈
帝眷吏治謂宜顯揚才而不年未旣所藏嬴博之葬誰
能忘情述銘慰公百世有徵
湖北荆宜施道前翰林院修撰陳公墓志銘
乾隆五十有二年六月二十七日湖北荆宜施道前翰
林院修撰陳公永齋卒於里第春秋五十有一越三年
將卜葬於吳縣某鄕九世祖僖敏公賜塋之㫄先期公
之仲弟中書舍人希哲屬予志其墓石蔣上舍業咸亦
爲之請乃按故兵部侍郞蔣公元益所述家傳敘次之
公諱初哲字在初别號永齋世居蘇州之吳縣自僖敏
公以文學經濟歴官都察院左都御史爲明正統中名
臣厥後代有文學隱而未曜曾大父元揚好善能教其
子大父震品學醇厚從故學士何義門先生游號爲入
室弟子贈中憲大夫父樹勲博通古今沈毅闊達以國
學生游秦閩閒公卿皆折節延爲上客相國尹文端公
總督兩江尤器重之嘗語人曰立巖有體有用人也以
公貴封中憲大夫公幼有異禀弱冠已負文譽補元和
縣學生乾隆二十五年舉鄕試益憯修古學與仲弟希
哲以詞賦相淬厲吳中有二陳之目三十年
聖駕南巡昆弟竝以獻賦召試行在仲弟名列高
等授內閣中書而公以論誤寫一字置乙等亦得文綺
之賜二十四年會試中式廷試條對詳贍纚
纚千餘言而書法尤端重不苟讀卷大臣擬列第二
上嘉其切直特擢第一元和分縣以來登狀元者自
公始而封君與王太恭人具慶在堂年未及耆鄕閭誇
爲盛事授翰林院修撰分習國書公一過目卽曉其
&KR1094;要閱二年散館復列第一
上喜日漢人中不易有此尋充方略館纂修官入直
武英殿兼協修起居注益以勤愼稱三十八年詔
開四庫館公復與修纂每校一書畢卽條其撰述本旨
評論當否悉中肯綮時館臣例得薦謄錄生數人公所
舉皆寒素士總裁諸城劉文正公新建裘文達公咸歎
其公正尋充文淵閣校理再充會試同考官一充陜
西鄕試正考官兩遇京察俱列一等四十三年
特授湖北荆宜施道甫莅任遇歲歉卽捐廉以振饑者
明年江水暴漲溢沙市隄公令吏民載土囊權塞之親
履隄上督視七晝夜水漸退民居得無恙又明年出俸
錢加築隄隄益以固歲旱依春秋緐露祈雨法又步禱
龍神廟雨應時降荆州向有榷關使者歲一㪅易稅額
屢缺上令裁去以大吏兼轄督撫奏公領其事檢
束吏役勿分外需索稅額旣足商民亦無怨言四十八
年丁王太恭人憂奔喪旋里越二年又丁封君憂殯斂
之禮壹遵古法故宅在城東隅公與仲弟各拓數楹以
爲封君娛老之地至是遵遺命悉以讓季弟同哲而各
買新宅公所居在古雪衖於屋㫄築樓三閒擬奉先人
栗主爲家祠而庭中稍置坡石顏曰小蓬瀛有栖心物
外之志工垂成而奄忽下世悲夫國初詞臣沿明舊
制凡進士第一人無外用者
今天子愼重吏治內外一體遂有以大魁而授監司者
自會稽梁公國治鎮洋畢公沅及公而三然兩公皆曾
轉坊局公直以修撰得之以是知
上之將大用公而銜恤痛深旋復摧折此朝野所深惜
者也公初娶張恭人壬申舉人鵬之女早卒繼娶蔣恭
人例贈奉政大夫仙根之女善文翰庀內外事甚飭人
以爲得賢內助子兆雄早卒次兆炎孫若芝俱幼公以
儒學登上第而內行淳備孝友任䘏人無閒言家居不
喜與長吏還往亦不臧否人物遇故舊謙抑自下識度
宏遠人莫窺其際詩文沖和恬雅似其爲人書法似顏
魯公晚年不輕下筆友朋得其寸楮爭藏弆之銘曰
鳳翔千仞鵬摶九霄毛羽旣成&KR1143;身最高木天芸閣珠
玉揮豪匪惟文章經濟克劭盤根錯節小試孟勞霖雨
一滴膏澤崇朝溫飽匪志行誼足式歴試無玷斯爲全
德天不假年中道而息大名旣成遑爭晷刻鬱鬱佳城
僖敏之側靑松白雲垂聲無極
贈儒林郞刑部雲南司小京官加一級補瓢韓
先生墓志銘
吳中文獻之家首推雲東韓氏二百年來文采風流照
映蓺林振振公姓人各有集非徒以膏粱華腴炫世俗
也補瓢先生諱騏字其武實文懿公之從子被服儒素
學有師法五歲能辨四聲始入塾聽伯姊誦唐人詩默
記不失一字師大驚曰異日風雅材也長而記誦閎博
爲文下筆立成顧俠君太史一見奇之呼爲小友巡撫
儀封張淸恪公課士紫陽書院擢寘第一在庠序名稱
籍甚肰淡于榮利恥爲俗學好吟詠恬淡眞率一以陶
謝爲師春秋佳日招朋舊賦詩飲酒戸外之屨恒滿晚
歲學益純䆳嘗製補瓢歌云志士勤補拙學人善補過
老夫志短學亦荒但補山瓢惜瓢破亦近于有道之言
矣其事親有禮居父憂年已五十一矣三年處外過時
而哀從子暢蚤失怙恃親撫育之以至成立治家嚴肅
博奕之具不陳於側乾隆十九年九月下旬捐館春秋
六十有一初娶王安人再娶顧安人皆早卒三娶陳安
人後二十七年乃卒教子孫必登于禮法鄕黨稱賢母
焉子二人鍵歲貢生議敘通判是升附監生敕封儒林
郞女三人壻程遵義畢楚玉蔣曾熥孫男濤附監生崧
廪膳生崶丁酉選拔貢生特授刑部雲南司七品官崟
巖俱幼先生殁之二年卜葬吳縣香山祖塋之右又二
十四年以孫崶貴貤贈儒林郞又三年將奉陳安人
之匶啟先生窆而祔焉先期是升屬其子崧乞予銘予
少後先生游得與忘年交之列先生儀觀豐偉多識掌
故與談鄕先哲軼事娓娓不勌羣從多以科第得官獨
蹭蹬無所遇肰身殁而名益彰詩文流播人口且有文
孫登朝綸章寵錫賁及重泉古人云第五之名何減
驃騎由今觀之蓋有過之無不及也銘曰
吳之巨族雲和韓濟生種德啟後人後先宗伯名大振
公之王父廚俊倫觝排馬阮幾遘屯鄉人表德稱貞文
厥考樂志大耋臻鄕飲五豆領衆賓先生早充博士員
晚乃循例貢成均孝乎惟孝溫淸勤頤神典索栖衡門
詩詞脫手無垢氛石田磬室堪比肩辤世卅載名未湮
江湖有集萬口傳有子若孫才軼羣贈階六品官白雲
松楸欎欎香山原如防如屋四尺墳文苑耆舊其人存
內閣中書舍人邵君松阿墓志銘
常熟邵氏當
高宗朝昆弟四人先後入館閣並以才名傾動日下論
者比諸唐京兆竇氏宋鄱陽洪氏明吳郡皇甫氏焉而
子姓相繼登科文采勿替較之昔賢殆有過之君諱齊
熊初名炳字方虎號耐亭晚歲又自號松阿誥封奉
直大夫晉贈朝議大夫韡之子贈奉直大夫晉贈朝
議大夫甲臨之孫封儒林郞可佳之曾孫君幼有識
鑒弱冠喜後鄕先生游尤爲陶太常晚聞汪贊善杜林
所器重贊善遂以孫女妻焉年十九入縣庠乾隆十二
年中江南鄕試是時兩兄屺園叔宀皆先入翰林明年
弟闇谷亦館選君三試禮部不見售十九年
御試內閣中書君名入選所賦紅藥當階翻詩傳誦都
下君長身玉立儀觀秀偉而志趣高簡入直之暇研窮
經史鍵戸如儒生所與往還皆一時名宿以文章氣節
相砥礪貴游夸毗子弟或慕與交竟日不交一語也在
綸閣時朝廷大典禮例得進呈詩册君所製歌頌博
大淵雅尤得頌揚之體丁外艱旋里尋遇生母時太恭
人憂執喪累年哀戚如禮服闋後以程太恭人年高樂
與昆弟奉侍遂不入都供職趨承晨昏者幾二十年君
昆弟皆治古文而君好之尤專謂文必本于學與行然
後爲有物之言古人立言皆有益於人心風俗否則讕
言長語祗足以長浮華用以阿世則可用以經世則未
也嘗選唐宋以來古文十八家名曰文繫於唐得三家
退之子厚習之於宋取七家永叔明允子瞻子由子固
同甫晦庵於元取一家伯生於明取四家景濂正學伯
安熙甫而以國朝汪苕文方靈皋陶晚聞三家繼焉
獨惡王安石之文謂其意主爭勝言涉矜夸觀其文知
其人之悖可戒不可法也所著隐几山房稿十六卷禮
記考義十六卷隐几山房七錄若干卷生平敦孝友以
型家期義利以正俗一言一動必依於法度春秋七十
有七終於里第實嘉慶五年八月十有七日配汪孺人
左春坊左贊善應銓孫女雍正已酉副貢某之女明慧
有婦道前卒子聖珪乾隆戊子舉人女適同邑張培俱
早卒嗣孫廣融乾隆乙卯舉人曾孫淵耀淵獻淵穎銘
曰
邵望出歙乃遷海虞四傳而後枝葉紛敷君與昆季式
大其閭木天薇省棣萼聯趨靑紫匪戀循陔孔愉年周
甲子猶奉板輿品以行䆳文與道符著書滿家質而不
夸疇昔定交册載有餘我神久瘁君顏尙腴今春訪我
擕曾孫俱詫其蚤慧可慰桑榆玉棺俄降執紼在途納
銘幽室終古弗渝
顧桐井墓志銘
吳縣顧文學蒓砥行立品爲文不隨逐時好盖儒而君
子者也其父國學生桐井君旣没將葬持事狀請予爲
之銘蒓肄業紫陽在弟子行以予言爲信義不可辤也
按狀君諱應昌殿舍字也桐井号也行第五又自号五
癡也先世自金陵遷吳五傳至國本明季貢生祀鄕賢
私謚貞孝先生者君之高祖父也長洲縣學生竑其曾
祖父也考授州同漸其大父也國學生階升其考也君
性孝友父病延醫百方療治用一劑必辨論至當而後
進自是遂精于醫常有奇效處方不用難得藥愳以僞
亂眞也有弟患漏經年君親爲敷藥日四五次雖臭腐
弗憚也弟死遺孤尙幼一日㫄舍失火舉家驚惶君抱
姪置妻懷中曰善視之勿令怖子女雖環泣弗顧也姻
黨有以爭嗣訟者縣令偏袒欲以立愛爲名詢諸預議
者衆莫能對君正色曰生前或有立愛死後知誰愛邪
令以其言直遂弗能奪也君幼羸弱術者皆謂不壽初
就傅母夫人戒勿多讀傷氣其師獨異之曰此子雖多
病然甚孝必能延年勿慮也君生于雍正乙卯卒于嘉
慶丙辰行年六十有二也夫人汪氏候選詹事府主簿
大經之女亦名族也有子二人長蒓而蘩季也女四人
嚴秉芝汪超倫毛埰施光墍其壻也郡城之某鄕某原
君所藏也某年月日葬之期也銘曰
維士有志重義輕利君雖不試孝友自厲維蓄之深維
守之欽楹書貽後以俟天諶
潛研堂文集卷四十四門人袁廷檮校字
