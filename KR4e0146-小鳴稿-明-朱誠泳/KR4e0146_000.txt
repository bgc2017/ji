小鳴稿别集類五(明)
提要
(臣)等謹案小鳴稿十卷明秦簡王朱誠泳撰
誠泳為太祖五世孫愍王樉之元孫成化末
襲封自號賓竹道人明史諸王列傳稱誠泳
性孝友恭謹嘗銘冠服以自警所著有經進
小鳴集即此本也朱彝尊詩話又稱王十歲
時嫡母陳妃以唐詩教之日記一首嗣位日
賦一篇好士禮賢兼留心服食蓋能以文雅
自見者集為其紀善強晟所編錄自卷一至
卷八皆詩卷九為雜文卷十為恩賜勝覽錄
乃弘治癸丑誠泳請朝命養疾于鳳泉温泉
湯泉時所作其詩古體雖未盡合格而楊白
花一篇殊有雅調近體俱諧婉可誦而七絶
尤為擅場如秋夜詩云霽月滿窗明似晝梧
桐如雨下空庭又云空庭久坐不成寐明月
滿階砧杵聲又山行詩云啼鳥無聲僧入定
半巖風落紫藤花皆風骨戌削不媿作家明
代親藩中以文學著名者要必以誠泳為稱
首焉乾隆四十四年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
