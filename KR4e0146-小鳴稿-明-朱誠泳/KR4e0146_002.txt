小鳴稿卷二
明秦王朱誠泳撰
五言古詩
雜詩
南山有長松獨抱參天姿歲晩愈蒼翠不受霜雪欺一
貞恒自守四序焉能移睠彼桃李花灼灼迎春曦明媚
驚衆目穠華復幾時常恐風雨至須臾變離披物性本
如此造化誰尸之嗟哉浮俗流齪齪徒爾為安得古貞
操偃仰慰吾思
深閨有佳人清姿豔且光美人盻秋水聫娟蛾眉長良
玉藴其輝幽蘭藹其芳永綃製其服明珠綴其璫借問
誰氏子伊其姬與姜非惟逞顔色而實勵冰霜貽我雙
南金詎肻輕下堂謙撝固自守曾不求煌煌奉帚心所
甘好合琴瑟張伐柯未有斧自媒誠恐皇嗟嗟宿心違
輾轉徒在床搔首起延佇雲山遠相望音書無以托涕
泗空沾裳
鳳鳥秉靈德九苞璨文章名為希世物出見世道昌稻
梁非素謀竹實乃所嘗梧桐豈枳棘鳴則依高崗虞廷
聞九奏覽德斯呈祥吁嗟吾道微丹山乃深藏䲭鴞亦
何為敢爾窺朝陽宵行本么䯢顧可争輝煌造物杳難
問誰能復其常三復仲尼歎令人徒感傷
長江險可逾蜀道難可陟誰言周道平而多荆與棘箜
篌乃戈矛巵酒為敵國舉目睚眦間骨肉甚仇隙九夷
不可居俯仰隘八極將欲凌風翔恨無雙羽翼
猛虎在深山終日恒渴飢狰獰肆貪惡居然當九逵一
嘯腥風生白日翳隂霾穽檻素無備馮婦安可羈姬旦
久不作興言乃凄其
薰蕕本不同冰炭實相反華夷性苦殊雅鄭音亦遠熟
計出萬全危哉誠累卵鶴頸與鳬足何須較長短捐彼
戚戚懷履道恒坦坦
寒暑互相遷二儀成氣候真宰司化權誰能測聲臭松
栢一以摧居然樗櫟夀傷哉萁豆情載惜山木寇洋洋
北鄙音亂我鈞天奏白鶴伏黃昏寒䲭出清晝坐起長
太息顛倒何太繆
玄漿參麯蘖太羹雜酸辛妖姬調古瑟鄭聲亂天真太
朴一以散誰為葛天民熱中殊感慨吊古徒沾巾物情
類如此已矣無復陳
燕燕誰家女人云難再得詎知乃禍水漢火因之滅尤
物雖可憐往往傾人國於戲古哲王所貴惟有德我心
亦如水女蠱安能惑
大鈞秉元化寒暑循無端至理妙不測豈容私智觀春
風草木榮秋霜忽凋殘達人契斯理所遇常自安如何
抱陽人能成紫火丹念彼穆天子瑶池往復還
擬古(三首)
女蘿附長松倚托欲終身願為魚與水不作參與辰願
為鴛與鴦不作胡與秦云何動隔絶千里蒙風塵我有
一端綺欲持贈遠人贈之將如何永結平生親懷思邈
難即欝欝何當伸
秋高凉風厲灝靈發清商井梧一以墮晝短夜漸長嗷
嗷過鳴鴈唧唧亂啼螿自起步中庭夕露沾我裳沾裳
豈足惜感時空彷徨
南山有高士棲息岩&KR0676;間翩翩鶴&KR0769;衣稜稜鹿皮冠白
石煮為食丹砂駐其顔我欲求其人舉頭隔雲烟蒼厓
千萬仞可望不可攀昨宵夢見之忽然登其巔知我苦
辛志念我跋涉艱欲授長生訣鷄鳴夜已闌起坐長嘆
息終焉老塵寰
感寓(八十八首)
天道一元會默運無窮極四時自成歲至誠以無息聲
臭不可聞但見蒼蒼色福善與&KR0852;滛應感無差忒所安
在人爵所貴在天德深居讀周易精微端可測畏天乃
君子忠慎期自克兢兢復戰戰於焉保家國
天道幽且遠明明誰敢欺勿言不吾察日鑒恒在兹所
以古君子敬畏日孳孳出門如有見影響真相隨吾人
貴居易左䋲右更規滛荒苟失度恐為天所遺公旦無
逸篇衞侯抑戒詩願言書諸紳終身為我師
皇天生下民而必立之君端居統萬國宵旰極憂勤創
業藉神武守成資聖文功德配天地休聲光典墳典墳
既以遠區宇時并分六朝及五部割標徒紛
紜此疆而彼界蒸黎蒙兵氛干戈無時息嗟
我赤子羣
有天斯有地有君斯有臣君臣亦天合誰云屬之人君
者臣之親臣則君之隣微䖝有蜂蟻而人豈無倫不見
唐虞世五人作同寅不見文武時二公為經綸如何衰
季世頽風竟難淳全軀保妻子臨危誰致身
茫茫元會間造化竟誰尸昏旦既不爽寒暑無或移至
誠本無息庶類自蕃滋日月相代明隂陽豈參差嶽山
坯厥氣江河分厥支雷霆布厥威風雨行厥時聖人今
在上天心與相宜八萬六千歲悠悠無盡期
吾聞帝王世人文日以宣間嘗讀其書撫卷思茫然三
王莫之尚五帝不可前征伐與禪讓仁義豈偏全光明
燭幽遠心法垂簡編羣生樂熙皥九州無倒懸帝王日
以遠明哲徒拳拳恭惟我皇祖䋲武三千年
丹山有威鳳噦噦集梧岡竹實苟不飽丹山復回翔所
以古明君求賢日遑遑玄纁走千里徵車馳四方伊尹
起有莘太公興渭陽傅說奮版築孔明出荆襄扶持頼
三夀聲名高百王用賢乃如此時君當不忘
兹晨忽不樂撫膺多可傷披書感前事令我涕沾裳鳳
鸞止荆棘䲭鴞據梧岡騶虞不飽肉豺狼厭肥羊人龍
困田野人猫登廟堂倒顛有如此天下安所望吁嗟漢
唐宋參會何紛攘載讀虞書篇千古心遑遑
南國有佳人温其顔如玉我欲往從之白駒在空谷斯
人不可招泥塗詎能辱去往本無心飄飄若黃鵠我思
日以深玄纁謾成束掉頭不肯顧悠悠我衷曲清時足
大行胡為自彳亍念彼采芝歌獨坐恒忽忽
吕政多遺金商辛多羡財鹿臺與嬴藏一炬飛烟埃吾
思古賢君所貴在賢才賢才足資世金玉安用哉此理
固易曉彼狂迷莫回鷄鳴起孳孳為利日徘徊會田有
齊魏鬭寳生嫌猜四臣照千里魏惠顔如灰
我觀天下山一一坯造化崢嶸各擅名而誰肯相下巍
巍五岳中崇高維泰華一掌入雲霄日月真可借冲天
幾萬尋恍惚來靈駕冰雪四時寒三庚詎知夏嗟予夙
好竒藩維况多暇捫參試一登玉姜莫深訝
神龜曾出洛鳳凰亦鳴岐靈物豈虚來解后文明時羲
文既以遠元氣日以衰雖有麟與鳳致之者為誰嗟嗟
仲尼氏栖栖良足悲獲麟竟遭斃識者空漣洏嗤彼五
胡世禎祥何所期蒼麟駕鼓車天道真嗤嗤
放勲結茅茨神禹卑宫室吁嗟古聖人安居保終吉奈
何秦漢來萬邦困据拮山林窮斧斤門戶罄丹漆阿房
未及成建章亦以畢雕鐫競滛巧回首竟蕭瑟夜眠庸
幾何小軒取容膝睡美五更鐘曉窗踏紅日
嗟嗟今古人滔滔迷女色焉知粉觸髏亡身更亡國妲
已商紂危褒姒周幽惑西施吳子亡太真三郎踣於維
高世王持身能自克寵姬欲同輦無寧虧盛德予心本
冲素萬慮恒自息深居養太和於焉趨夀域
伏羲撫雲泉神明欽厥德大舜鼓南薰斯民愠皆絶誰
云古樂淡清和見天則曾聞鳳格韶感應妙難測吁嗟
後世人滛聲相蠱惑唐皇親羯鼓梨園樂無極霓裳欲
何為一舞遂亡國我耳厭喧闐端居守淵默窗前披樂
書古道已荆棘
茫茫一元化二氣乃屈伸萬物生其間悉含天地仁虎
狼之父子蜂蟻之君臣雎鳩之夫婦鴻鴈之主賓物且
具人性愧此蚩蚩民誰知禽與獸亦能出其倫禽中則
有鳳獸中亦有麟人而反乎此焉用名為人
天地生萬物意思本自嘉奈何當世人玩好競浮誇隋
君恣厥狂宸遊日以奢龍舟走千里貪彼維揚花宋徽
蹈覆轍黃楊致天涯吁嗟花石綱江淮盡虎蛇煬亡徽
北狩回首白日斜唐人牡丹地相傳能幾家
我家有美玉人言出崐岡清姿温且潤素質堅以剛珊
瑚讓精彩水精失輝光玉人一入手珍重無時忘琢磨
借沙石切磋付刀鋩雕鐫製瑚璉專攻作圭璋神明許
相與君子良可方但恐珷玞混棄置令人傷
神仙駐何許傳聞在蓬萊沉沉白玉宫隱隱青蓮臺弱
流不可渡萬里無飛埃自非鶴背仙憑虚詎能來安期
不死藥王母流霞杯天地許同夀日月寧相催我生竟
茫昧自愧非仙才至人不可遇且酌黃金罍
三代日以遠至治不可追我嘗讀前史撫卷心傷悲炎
劉崇伯術李唐竟淪夷女&KR0852;世所耻和蕃人共嗤逮兹
趙宋氏兵力苦不支委靡不復振甘為異國欺明明我
皇祖仗鉞驅熊貔一怒九圍定百世今熙熙
絶代有佳人優游在空谷渴飲澗中泉飢飡岩下菊窮
居養貞白衡門擅幽獨如何治平世長往不肯復勸爾
脱麻衣為君挂朝服山靈莫見疑公家正懸禄丈夫貴
雄飛胡為自雌伏登車早幡然無苦戀黃犢
乾坤乖氣薄隂陽鎮差亂重霧結重隂漫漫不知旦幽
巖木魅栖深谷鬼車喚百怪恣縱横羣隂欝無散陽烏
忽東生滄溟湧霄漢赫赫破頑雲潜回若冰泮須臾障
礙消悠遠天文煥萬國屬皇明寰海同燦燦
深山有蛇虎晴原多鳳麟鳳麟真快覩蛇虎不可親虎
蛇有餘毒近之噬吾身鳳麟乃靈瑞致之苦無因我嘗
讀古書於焉求屈伸昏昏苟不察貽患將無垠閒居感
疇昔用舍怨因循蛇虎既難近遠之誠在人
有初必有終有日必有夜天運自循環隂陽交代謝曾
聞古仙人雲霄遠凌跨死生亦常理誰惟天所赦吁嗟
老佛徒蚩蚩思久假貪迷竟何如而徒䧟虚詐所以君
子儒安焉老田舍修身以俟之萬物還元化
吾觀三王世有周承夏商賢聖相繼作享國何久長自
從周赧來天命苦不常興戎憑詐力王圖詎能昌嬴秦
纔二世阿房火咸陽六朝并五代紛紛日更張皇天眷
吾祖繼宋高百王䋲䋲千萬年神器傳無疆
吾聞賢后妃有周不可當太姜及任姒世德傳無疆如
何至後世宫闈多濫觴吕武恣滛虐紛紛多色荒我家
配聖祖聖后並姬姜仁孝實繼之輔治聲洋洋徽音允
相嗣帝道日以昌嗟嗟我聖善子孫焉敢忘
齊桓假仁義晉文亦如之紛紛戰國君劇戱真小兒美
哉漢東平為善日孳孳三監與七國國亡身亦隳李唐
不足道諸王恣豪癡滛荒詎知恥俗樂手所持嗟予固
無似嗣秦沗藩維願言崇令德劉蒼其我師
舜有臣五人而天下乃治武王資十亂承商履天位嗟
彼夘金刀憑誰和鼎味創始藉蕭曹守成推丙魏李唐
雖小康賢才亦云萃杜房兼宋姚䋲䋲賴無墜我思古
良臣班班猶可記相望佐無為諸公真了事
兩間有安宅安宅我所居四方有正路正路我所如安
宅固非小正路豈其迂夫何當世人而自與之疎安宅
蔽草莽蚩蚩莫之除正路塞荆棘茫茫誰與鋤執迷若
不解旁觀但踟蹰此道真窅然吾人當體諸
公車有千乘出則如雲隨所居能幾何焉用千乘為名
馬致千里奔趨若星馳所守僅吾封乘此將安之我嘗
陋周制金玉豈其儀過奢誠易敗商車乃為宜漢皇征
大宛將士實乘危嗟嗟天馬歌徒為千載嗤
吾聞有熊氏古風始更張裹纏兼布革上下易衣裳三
代自有制後來漸荒唐詭異駭羣目輕薄移四方錦章
奪天巧羅衣鬭時装廣袖全疋帛長裙欲飛揚服妖古
所忌不衷真不祥城中苟知禁天下當循常
吾聞古聖君而惟飯土簋仲尼大聖人飲蔬食飲水簞瓢
困顔氏至樂誰能擬曾參亦可人恒飢寧願仕嗟嗟後
世人口腹鬭珍美萬錢充一筯豪奢浩無紀烹羔宰肥
牛杯盤動盈几太倉日五升何如安汝止
儀狄昔為酒大禹乃絶之維狂鑒周誥抑戒懲衞詩豈
惟戕性命抑且喪威儀一語苟不合兵刃手所持不見
夏之桀昏默沈酒池不見隋之煬口不離酒巵二君今
已矣後世尤多迷亡身更亡國智者應自知
人生期百年百年能幾何逝者不可追將來苦無多向
來黃小羣玄髮忽以皤古人亦有言流光一擲梭大禹
乃聖人競辰懼閒過亦有運甓老而肯甘婆娑勤苦既
如此令名終不磨吁嗟當世人其誰不蹉跎
混沌既以死征伐不可無聖人奉天命元后授隂符蚩
尤叛臣節涿鹿真囚俘上干軒轅討百靈乃相扶桀紂
逆人理湯武布神謨周興商乃蹶漢起嬴斯殂至仁伐
不仁民徯后來蘇諸王互征戰七國多貪夫
萬物有禽獸生意亦自均荒夫苦畋獵但欲膏其脣車
網徧原野百里踐飛塵焚射縱鷹犬暴殄積如薪我觀
車攻詩古意猶可申後來競馳騁無乃勞其民窮搜盡
巢穴入口未必珍湯網去三面諸侯歸至仁
商辛苛聚斂貨財溢臺屋吕政滅諸侯金刀折車軸董
卓據郿塢石崇擅金谷王戎親較籌蕭宏廣營蓄吁嗟
射利徒勞心何僕僕安知銅臭譏詎惜錢愚恧障塵錦
十里買妾珠三斛金錢竟何為而終遭殺戮吾觀顔淵
氏薄田繼飦粥簞瓢有餘樂富貴真碌碌
古人拙已甚今人巧何多古意竟不存紛紛將奈何嗤
彼當世人鬭智互礲磨眼前移造物胷中鑄干戈權門
詎云遠一徑即能過天門誰謂高攀緣手堪摩巧人固
多事有如繭中蛾繭成身自錮拙者頻笑歌
西川恃重險而人誰敢窺征西褁毡入蜀人竟難支東
吴倚三江洶湧乃天為樓舡焚纜下吴人亦離披維險
不可恃維賢為可資舟中皆敵國君人當慎之
相君椒百斛領軍鞋一屋為利日孳孳而心苦無足貪
夫誠可憎佩鑰聲相觸匹騎按田園弄籌計魚肉營營
趁市墟貿貿涉川陸剥削盡錙銖慳澁及饘粥恨不馬
重駒恨無牛兩犢恨不青蚨錢日往還相逐家藏萬鎰
金身為九州牧貪夫正如此一咲聊捧腹
假兵車者伯以仁義者王誠偽迥不同而人自聖狂湯
以七十里至德聞四方文王以百里殷人何可當小足
以制大弱可以制強人心一以歸天命自有常試觀伯
者民驩虞氣洋洋齊桓晉文事十世忽以亡何如王者
民皥皥莫能量百世既以遠仁恩詎能忘我嘗閱書史
浩然興慨慷因之識天德王者其永昌
有國有家者知人實為艱知人竟何為乃在用舍間宵
人不可用用則穢清班君子不可舍舍則槁空山子瑕
據津要伯玉甘退閒孰知賢不肖治亂誠所關鳳凰覽
德輝一去不肯還豺狼卧當道令我涕潺湲
吾聞君人者奔走天下士進退手所操誰云無所事祥
麟不苟出妖狐足儇利吁嗟進退間而誠關至治何物
鬼蜮徒貌陋據台位姦邪惑帝聰子儀徒自恚而亦有
人猫月堂運深智李適日銜杯九齡亦趍避朝中有君
子四方君子至君看權倖門羣兒競投刺
仲尼主子瑕衞卿非所惜孟軻媚臧倉齊卿斯煖席俗
論真可鄙聖賢能自擇富貴等浮雲台鈞亦陳迹茅茨
乃廣居衡門實安宅簞瓢敵鍾鼎乞求竟何益聲色不
我移刀鋸不我迫居易以俟命玩味庖羲易
吁嗟兹世人居官多老饕孜孜慕名位焉知奔競勞權
門炙手熱冰山與天高綏綏乞昏夜白日矜所遭相君
喜松夀凉州博葡萄好官我自為□罵空嘲嘈君看柄
臣第車馬何滔滔幽人方寂寞閉門讀離騷
曾聞黃河水遠自天上來萬流會東海滔滔極蓬萊又
聞瞿塘峽驚濤吼春雷人愁灔澦險奔流若山摧有熊
作舟楫神靈濟顛頽千里在俄頃轉折真竒哉巨艦苦
難運聊横小水隈丁夫且休息南風殊未回
茫茫天地間而理固有常云胡當世人行險恣猖狂周
行舍不由捷徑恣翺翔法言乃不道羣居肆荒唐啖葛
誑天下飲鴆欺四方指鹿乃言馬問牛翻問羊隂邪莫
能測詭異何可當勿云不吾察天理恒日章吁嗟君子
儒靈臺自開張作事貴昭著寧慚天日光
莊生寄傲者閒居著南華浮辭逞虚誕寓言恣喧嘩操
戈擊夫子盗跖翻見誇三王未足論五帝詎為嘉睥睨
小天地言談多險邪猖狂如所言萬物其泥沙吾儒自
有經典謨浩無涯至誠乃君子宜其輔邦家
造化有常理反之則為妖幻人有竒術槖鑰如手操禽
獸解歌舞金石乃鳴跳海水呪可竭岳山祈可搖銅盤
出江鯉土盆長靈苗羝羊作人語井錢若榆飄或縮地
遠遊或憑虚入朝蒸沙可為糜噓氣即為颷黃金自融
成白雪凝不消撒豆化赤衣投笻作虹橋紛紛妖異事
我心實不撓吾儒有正術百怪當自消
二氣有清濁化工應使然重濁乃為地輕清則為天人
物各分類參差難比肩君子與小人賦予有偏全鷄豚
與鳳麟凡庸於聖賢清濁乃爾殊天性不可遷中庸貴
能變君子當勉旃濁夫會當清清者當梯仙
普天皆國土四海皆國人唐虞今在上一視乃同仁酷
吏獨何心咤叱恣威神爪牙劇豺虎曾不恤吾民凍餒
任流殍逸勞誰與均催科急於火鞭撻膚已鱗徤吏持
帖來追呼聚比隣鷄豚給饞口拜跪回怒嗔老農二三
子力耕恒苦辛眼中欲流血釜中屢生塵昨日有新條
公家收稅銀踟蹰惟四壁局促僅一身徤吏詬且辱而
敢訴其貧追隨向官去悲號謀所親有女猶未笄嬌癡
正青春商人買為妾遑恤朱陳姻兒孫既零替里胥猶
日臻虐民恃官長盤飱競鋪陳破屋存數間求錢斧為
薪性命苦見逼恨不沈水濱斯民乃邦本吾徒宜見珍
苛政猛於虎勖哉諸縉紳
為善為君子君子喻於義為惡為小人小人喻於利所
思既不同善惡豈相類義利自兩途理欲所由異譬之
食飲然而各有所嗜惡臭與馨香伊人自知味吁嗟義
利間慎無迷厥志㐀軻有法言君子所當識
有陽必有隂有夜必有旦吁嗟正與邪相反如冰炭誰
謂鄭聲滛韶音為所亂誰謂莠草新嘉榖為所爛鳳凰
覽德輝鵂鶹可同觀騶虞履中野檮杌可同絆物類自
區别吾人亦相判荆舒培禍胎羣邪斯漫漶君實起西
府羣賢乃藩翰星辰歸黨籍君子竊悲嘆正邪不兩立
天王貴雄斷
人中有佞人䜛言不可當蜜口覆人國簧言亂侯王賢
愚任喉吻君子歸雌黃舐痔詎知恥掇蜂終見傷綏綏
九尾狐媚惑迷四方洋洋八風舞斯文遂無光我嘗覽
前古聖言奚敢忘為邦遠佞人䜛夫尤所防
商人元尚質淳風自爾全周人始尚文金玉日雕鐫末
世益滋偽物情多變遷萬物困凌暴鬼工倦鑚研八寳
粧便器珊瑚裁馬鞭黃金餙宫殿珠珍絡鞍韀一劍磨
十載一釵直三千相看競滛巧安知師聖賢象箸不可
諫玉杯誰肯捐一夢了今古豪奢真可憐
仲尼相魯君魯人興謗辭子産聽鄭政鄭人亦毁之赤
心苦不同黃口任瑕疵賢聖且不免吾人莫嗟咨周公
古元聖流言乃相欺向非天動威成王終見疑所以明
哲士脩身日孳孳謗言雖百端而吾自坦夷譬之傷日
月指斥靡不為安知日月光萬古焉能虧
西旅貢神獒召公力阻之遠方獻名馬漢文乃深辭隴
西産鸚鵡廣南生荔枝巨象致南粤獅子走西陲翠禽
盡輸羽猛獸皆脱皮白玉罄山谷黃金空澤陂紛紛争
獻納擾擾欲何為願言貢賢俊為國扶雍熙
吁嗟眼底人反覆何其多對談如隔山同居或操戈結
交出肝肺回首施網羅變態苦不常隂佼莫能過斯人
何所喻譬之江與河微風一相激遽興千丈波我誠憎
其徒洞見勞撝呵綿綿不可絶紛紛將奈何
我嘗窮古書竊聞謙受益如何夸毗子洋洋多德色有
位莫驕人驕人位斯踣有國莫驕人驕人士斯匿如有
周公才吝驕矜富殖雖云大聖人斯亦無足式賢哉謝
夫子程門能自克三年去一矜羣儒推令德
君子莫施智施智近小人愚人祗自愚至愚翻近仁吾
觀古人智而不私其身後人乃機巧鬼魅與同倫吁嗟
愚下流為謀固難陳安知千慮中一得無可因智囊竟
何為東市冤莫伸愚智莫相笑同為千古塵
天地賦人物二氣均所生如何賢不肖而乃殊其名吁
嗟賢者流宜公亦宜卿嗤彼不肖徒胡為汙冠纓人君
無所為代天持鑑衡進賢退不肖吾人資主盟前元多
錯繆仕途良未清非才滿廊廟賢人困漁耕我祖奉天
命九州盡豪英黜陟考三載萬年仰大明
滛奔誰氏女少好正青春慾竇一以開而寧顧其身踰
牆期所私鑚穴召比鄰惡少競相逐兄弟不敢嗔馬蹄
松栢下鷄鳴風雨晨綏綏自求耦往來豈辭頻脂膚濕
香汗瓠齒含朱唇精神照秋水秀麗驚鬼神我行偶見
之傷心淚沾巾頽風不可挽憑誰振彛倫
展雄古名盜横行恣凶惡眈眈誰敢攖殺人供咀嚼公
然據太行往來悉攘奪牗下終老夀天意竟何若我聞
三代時羣黎遂生樂後來日滋偽綠林滿丘壑窮寇不
須追餓虎不足縳公家薄租税此軰將自削
天地固不老吾人安可常今者如不樂逝者忽以亡矧
兹隆盛世四海稱大康吾藩靜無事輔臣能贊襄散人
荷天寵貴富守一方臺池與山水登臨足徜徉名花落
又聞好鳥鳴且翔黃嬭助滋味朱絃和宫商我生何慶
幸逸樂殊未央載歌詠天保終身感吾皇
憶初周穆王天下恣觀遊八駿逐風雨萬里無停留瑶
池觴阿母玉帛朝諸侯瓊漿侑天樂白雲起仙謳山川
務窮覽邦家寧復憂徐方忽以興周鼎幾不收亦有隋
煬氏黃金餙龍舟瓊花作竒祟妖氛滿揚州至樂不可
極淫荒竟成休吁嗟後來者能無覽隋周
茫茫天地間無不有鬼神在下乃河嶽在天為星辰百
神固非一所主在一人一人總神器百神歆所禋一誠
本昭著二氣自屈伸變化詎能測恍惚不可親所貴乎
君子萬物備其身鬼神自扶佑福履將日臻
吾觀塵海門善惡各有徒謙謙鮮君子悻悻多凶夫善
者所宜福凶夫所宜誅善惡苟無報真宰其含胡夷齊
死溝壑丘軻困窮途顔淵嗟夭折比干乃捐軀盗跖亦
何人横行主逃逋乳虎飽人肉誰敢摩其鬚公然老牖
下雄風聞八區彼蒼不可問仰面長鳴呼
茫茫大化間生育無停息鱗介與毛䖝而各成形色蠢
蠢萬不齊至巧誰能識營營若有知䋲䋲日滋殖饞夫
亦何心網羅兼彈弋五鼎恣煎烹萬錢供口食焉知愛
物仁忍殺無窮極君子遠庖厨暴殄良可惜
天地有正氣英靈鍾正人大義薄雲漢至誠通鬼神探
穴蹈虎尾沈淵批龍鱗碎首詎知惜引裾寧畏嗔龍逢
既以死比干甘殺身史魚以屍諫直心終見伸諸公不
可作精神乃星辰回首媚竈徒謟骨成埃塵
東海有匹婦誣殺良可傷奈何三年旱赤地千里荒幽
燕有賤臣繋獄將見戕仰天一叩心六月飛清霜物情
有冤抑一念通彼蒼二三持法吏舞文自洋洋陽誅苟
幸逭隂&KR0852;亦可防于公能治獄子孫乃隆昌
吾聞堯舜世皥皥惟淳風耕鑿罷無為禮義日以隆如
何三代來巧偽競相蒙常道既以墜斯文丁厄窮兄弟
動相䦧父子或見攻臣節每中改君恩多不終夫死婦
即嫁安能顧同宫帥亡兵即變憑誰瘞元戎金多輙易
交官高互為雄耨鋤且不假財帛寧肯通輕肥驕市里
睨傲欺疲癃乳腥猶未除羣兒強稱翁紛紛輕薄態天
下將無同詩成聊一笑浮雲滿虚空
萬物有真偽人心不可期真偽苟不分君子將蒙欺譬
之金與玉而價固無貲珷玞與鍮石亂真良可悲公旦
困流言恐懼實傾危新莽初下士謙恭何自卑旦莽豈
同倫昧者猶自疑假饒身即死真偽誰能知
項籍苦強暴沛公乃寬仁秦鹿競相逐六合生姻塵嗚
咽起雷電叱咤驚鬼神拔山氣盖世扛鼎力足任豪雄
竟難恃凶殘徒殺身隂陵一失道楚歌自沾巾焉知卯
金刀興隆自有因帝王本仁義猛力何足云
君子慎嫌疑所慎良有因莫交孀婦兒莫友敵國臣孀
兒一與交人謂私其親敵臣一與友人謂通其隣廣會
莫耳語臨民莫眉顰嫂叔不相授男女不共茵臨食休
涕唾迎賓休怒嗔共食莫澤手分財莫言貧吁嗟天下
事一一難具陳避嫌乃君子斯言可書紳
絶代有佳人盈盈擅風流裹頭初入室醜婦爭為仇君
看技術徒忌嫉交怨尤文人亦相輕詆斥多不侔孫龐
初共學藏修亦同謀忌心一以興對面操戈矛安得萬
黃鳥九鼎薦為羞坐令天下人其心同休休
古人一忠厚今人尚浮誇裘馬縱馳騁酒食恣喧嘩文
章逞輕薄荒唐欲名家立言多不根滔滔浩無涯吾思
矯其弊至誠斯可嘉六經不可及何須誦南華
文王曾拘羑仲尼亦圍匡至聖且不免憂患奚可忘元
來古君子遭逢德彌彰脩身以俟命履之若康莊臣子
死忠孝善道乃其常小人恒戚戚翻為知者傷
珠宫麝蘭氣金帳流蘇香美人嬌侍夜老此温柔鄕不
知勤四體焉能法三王日夜未能起更深尚飛觴輿行
賞花柳醉眠聽笙簧散髮任容與飽食恣徜徉此樂雖
莫極外虞亦須防請觀無逸篇念念當不忘
古道日以遠人情日以新逢迎以為悅舉世多諛臣比
干蹈虎尾龍逢批龍鱗二公既以死千古難其人諛臣
不足道直士宜見珍吁嗟諛與直舉錯在君身
君子自明白小人多險邪毒隂類鴞獍糾結如虬蛇藍
色醜於鬼公然專正衙出口盡蜂蜜滿腹皆鏌鎁月堂
幽且深恒謀破人家複壁隠且僻惟虞匕首加紛紛穢
青史追思可興嗟羣隂不可盡仰嘆白日斜
静思天下事黑白多見迷自非明知人伊誰無所疑譬
之鵶與鷺同棲占林池黑白自分曉何須苦相窺聖人
明四目燭理洞無遺台衡或昏暗平治其資誰
執虚如執盈執圭如不勝譬之循墻走蹜蹜惟恐傾聖
賢重戒慎厭斁寧敢生漏室雖至暗衣冠對神明出門
何所見如接公與卿安居固無為如臨祭與兵嘗觀庸
學傳庶幾學斯成戒慎與慎獨沒齒期遵行
萬物在天地生生無暫息洪纖與高下一一含太極鱗
羽自飛潜肖翹亦形色神功不可名妙用誰能識憶昔
弄丸翁幽居悟天則微探極性情至理窮因革我嘗讀
其書茫然無所得學海信汪洋區區慙蠡測静思興太息
居然竭心力安得起其人為我祛欝抑
將軍餳沃釜衞尉蠟代薪供饌宰名馬行觴殺美人萬
錢營一筯九鼎薦八珍錦綺照庭戶歌鐘動比鄰豪縱
詎知極奢華孰與倫造物者好還明明察吾身暴殄自
亡滅儉德獨怡神
公孫為布被漢人譏詐廉司馬亦布被舉世稱大賢老
聃嘗有言儉為天下先儉苟不中禮魏風有遺篇大禹
古聖人至德垂簡編亦有齊晏子一裘三十年何曾獨
何心一食費萬錢末俗不可易臨風興喟然
吾人有正氣養之曰浩然充之塞天地失養則靡全反
身而理縮萬人吾往焉不縮乃自餒褐夫亦難前燕丹
不善養謀報何拳拳虎狼一相犯父子竟棄捐亦有廉
將軍爭功怒填填負荆終見屈無乃相如賢恒思戰國
君奮師日相牽往往就囚虜所見何其偏容忍乃君子
庶幾保天年血氣聖所戒吾人當勉旃
吾觀天下理聚散不可期紂聚塵臺財武王乃散之財
聚則民散古語豈吾欺財散則民聚君人所宜思此理
自分曉而人多自迷矧兹聚歛臣為利日孳孳財乃民
之命民則邦之基觀風亦何人能無采吾詩
周公復明辟北面還為臣賊莽始居攝久假遂即真歔
欷執孺子流涕沾衣巾如何草玄者劇秦以美新赤符
赫然起覆宗終殞身伯禽繼魯後祚延八百春流芳與
遺臭誰仁誰不仁
萬物有成敗造物自制之天定不可勝人謀空爾為逹
人自知命順受尚奚辭嗤彼智巧徒而徒用其私項羽
敗烏江沛公成帝基雖云仁與暴實乃天所思起家良
不易興國亦如兹天地尚終壞勿為千載悲
臨池作
鑿破蒼苔地引來寒溜長中有碧荷盤紅蓮净以芳薰
風扇炎熇赤日回朱光披襟坐釣石高柳隂生凉詩成
復浩歌對酒成疎狂恣我一朝樂焉知人事忙邀賓時
共適臨流飛羽觴灑然萬慮清援琴調宫商地僻絶喧
雜世事渾相忘兹盟幸無爽終歲來徜徉
對月夜飲
銀蟾上東嶺流光含夕清瑶天湛冰壺萬景俱分明招
邀青桂下開樽坐閒庭暢然發歌詠一笑聊相傾嗟嗟
塵世中日夕徒營營佳景足吟賞誰能測幽情苟使契
真意奚用勞平生
祀祖母太妃塋偶作
皇天渺無際后土廣且深緬懷大母恩空傷寸草心雨
露既沾濡松楸散清隂瞻望杳容儀不聞謦欬音俎豆
式前陳聊復昭寸忱感慨熱中腸涕泗沾衣襟
荅少參郁先生
歲久音塵絶懷君思愈深蘭章辱遠寄展玩輕南金錦
繡奪人目宫商恊雅音三復得遠意庶以慰離心瞻望
不可見雲樹連春隂
秋江訪友畫
秋江雨初歇江波漫磯石鴻鴈雜輕鷗泛泛點寒碧松
風蘿逕深抱琴有遊客相見復相違蒼苔掩行迹
雲景畫
同雲釀飛雪遠近皆瓊瑶冰壺凍六合萬木皆蕭條策
蹇來幽人抱琴度危橋何處覓知音前溪路迢迢
早起
枕上春夢驚遠寺疎鐘歇起坐默無言青燈半明滅緩
步出門行西樓&KR0008;殘月
書室偶成兼柬新齋堂兄
粤若今古士浮生誰百年俛仰宇宙間時復長喟然衣
食固煖飽歲序恒推遷朽腐同草木胡不師聖賢口吟
六藝文手披百家編勿言道彌堅孜孜在鑚研青歲不
努力白髮空盈顛題詩遺同志及時當勉旃
苦旱
妖魃肆凶頑頻年熾無已隰田皆龜拆涇渭黃塵起井
涸草木枯赤地動千里天災固流行感召良有以死者
相枕藉生者艱動履骨肉尚相食焉知有倫理困苦亦
已極調爕望誰弭彼蒼空悠悠胡不諒人只憑誰挽天
瓢一瀉銀河水
獨坐
重門掩綠樹車馬寂無喧好鳥日相對端居兩忘言爽
籟解炎&KR0008;滿庭松竹繁怡然適吾趣俗慮焉能干
書王氏族譜
大河發崑崙衆派同一源源深流益遠同歸滄海壖巨
木亦有本本固末自繁培植歲云久枝葉茂且堅惟人
本乎祖有開應必先餘慶由積善古聖寧虚言王門世
忠孝德業光後先稜稜名憲使友愛人稱賢系明分族
屬親疎情愈宣千秋及萬禩瓜瓞常綿綿吁嗟後來者
世世宜勉旃
過田中有感
小人不可用用則妨善良稂莠不可容容則嘉榖傷所
以田家父耘鋤日皇皇四體苦腁胝僅得充饑腸奈何
治家國而不謹其防悠悠感前史披書徒自傷
題四景畫
春風瑶草芳桃花滿村塢雲林烟霧深丁丁響樵斧嵐
翠濕衣襟空山半疑雨樂哉蕭散徒麋鹿自成侣長嘯
倚岩崖清風邁千古
西嶺夕陽沈綠樹烟霏滅漁郎罷釣歸溪女採菱歇遠
水浸落霞瑶天淡微月詩翁踞石吟悠然清興發吟罷
好風生蕭蕭吹鬢髮
山空木葉落萬籟皆商音天外度征鴈東籬菊搖金茅
屋數椽小欝欝松徑深遊客遠相過趺坐鳴瑶琴幽懷
聊共寫對酒且論心
栗烈歲云徂頑雲迷古樹積雪遍山川遠近堆瓊素野
梅得春先開遍前溪路獨客好幽寂杖藜林下步水寒
漁父歸扁舟横野渡
首夏即事
景色當清和小院絶塵俗階藥飄殘紅池荷展新綠手
調綠綺琴試鼓薰風曲草色滿虛庭藹然生意足
送顧指揮之襄陽
春水照雙旌迢逓襄陽道王事重賢勞喜君優智調秦
民多阻饑嗷嗷望君飽東風三月時滿目鶯花好襄陽
諸女兒妖豔驚年少努力濟時艱千金休買笑
遊興善寺
興善古名刹僻居城南陬譯經自唐代遺跡於今留綠
樹蔭苔逕閴然清且幽茲晨殘暑退凉風動新秋樂哉
二三子閑暇從我遊行歌足勝覽乘興還登樓仰視玉
宇闊俯瞰清江流南山當目前雨過晴嵐浮無邊好光
景收拾歸吟眸僕夫促歸轅清興良未休回瞻北斗城
月光過林丘
春園行樂
青陽布生意萬物皆光輝風日適晴煖花柳争芳菲方
塘水初滿喬林綠正肥黃鳥出幽谷嚶嚶鳴復飛銀韉
鞚驊騮賞心誰肯違盤桓詎知夕明月扶醉歸
秋夜露坐
大火流天末金井飛梧桐草枯露華濕蓮衰池影空招
搖向參宿鳴蛩泣西風中夜耿不寐孤坐明月中炎凉
逐時改感慨徒忡忡
步虚詞贈印鍊師
逍遥一仙侣靈胎寳元陽天風振環珮憑虚朝帝鄕駕
以蒼精虬酌以青霞漿朝遊華山顛暮飛東海洋去來
無定蹤玄鶴同翺翔
題魏顆結草圖
死不從亂命不從乃尊親婢父隂有報結草能勝秦吁
嗟乎康公而心胡不仁三良既云殉國事亦以湮細讀
黃鳥詩令人淚沾巾
新齋兄夀詩
仙人跨白鶴元陽結靈胎天風振環珮駕言遊蓬萊飡
以青精飯酌以流霞杯蒼梧與北海倏忽時往回回首
笑而語夀域從今開春秋百千禩今日乃其媒
成化乙已關中苦旱
東風轉歲律對景不成觀微雨未沾足田疇復枯乾連
村絶烟火比屋皆傷殘民生與鬼隣疫癘仍相干匡時
愧無策撫膺空長歎我欲叩天閽恨乏凌風翰
挽鄭長史父母
蕭田古文獻先後多名人而翁鍾瑞秀瓊姿邁風塵富
而更好禮樂善能周貧優遊泉石間渾然葛天民惟劉
乃厥配四德備一身勤儉資内治甘旨同養親歲時助
禋祀誠敬采蘩蘋芳年三袠餘魚水情兩真瑶琴忽中
斷無復鳴陽春鼓盆發長歎聞者為悲䇂諸郎復秀發
咸懷席上珍白眉乃子初觀光充國賓歴官魯藩相霜
風殞靈椿泣血既三祀衣冠謁楓宸董賈素騰譽復官
相吾秦子賢豈無自嚴慈家教勤貤恩五花誥指日來
八閩草木翳雙塚蔚然光寵新豐碑表潜德萬古寧沈
淪
偶書
城西地卑濕一掘能及泉居止失將護寒氣相寅緣冬
深偶疾作春盡猶未痊只尺艱動履坐久空兀然吁嗟
孝道違於身誠有愆父母全生之子當慎保全兢兢復
戰戰于心愧聖賢
蜀府德陽王師古堂代保安王肅齋作
聖聖既以遠古道何邈綿遺訓弗俱亡明明垂簡編萬
理具成憲後王宜不愆吕政弗師古詩書燼餘烟傅說
古良弼納誨心拳拳至言乃龜鑑宜哉千古傳吾人思
受益無如師聖賢君子貴自勉彼昏胡不然河間興禮
樂淮南泥神仙擇術誠在人存亡詎由天吾宗有賢王
分藩世蟬聮日用動師古肻為流俗牽蒼黃免馳逐貨
色咸棄捐齋居静無事妙契羲皇前嗟余沗宗人見賢
思與肩晝讀古人書夜夢與周旋吾宗契吾志夙夕恒
乾乾聲光騰玉牒流芳萬斯年皇祖有彛訓典則相後
先憲章在諸孫百世同勉旃
歲晩
玄天忽冬暮歲功云已成羣隂結幽谷凍鳥棲復驚四
序迭更代萬彙紛枯榮物理孔昭著君子宜安貞
古意
莫栽蓮在沼莫種柳臨岐蓮實中多苦蓮根中多絲楊
柳垂長條猶解贈别離
秋夜
月光透綺䟽露華濕金井疎枝驚鵲堕腐草流螢冷入
秋情轉多况復寒宵永默坐當前墀素心徒耿耿
寫懷
野情耽逸趣僻地結幽居其中何所有左右秪圖書飽
食竟無事陳編聊卷舒衆鳥相和鳴園林宿雨餘好風
東南來飄飄吹我裾願言竟兹樂舍此復何如
有懷凌卧岩
月色滿虛庭皎然如秉燭鳴蟬咽無聲巢鳥驚還宿忽
憶卧岩人悵然亂心曲烟樹千萬重苕溪如在目有書
未得通有地何由縮入口匪刀圭春風面如玉悠然養
谷神遐齡端可卜
寓興
澆風亂淳俗靡靡入人深猗蘭誰所譜為我調素琴琴
中有天趣茫茫無賞音吁嗟廣陵散終古其沈沈
山水圖
我自遊山歸見山心輙喜何人寫此圖彷彿舊遊是漠
漠嶺上雲泛泛溪中水啼猿扳樹顛馴鹿依山趾諦彼
方瞳翁宛然赤松子
翫松石
欝欝澗畔松鑿鑿岩下石移來置庭階蒼然古顔色我
生幸多暇廢卷對終日苔蘚點斕斑霜風動蕭瑟塵埃
隔人境庶以慰幽寂
安分
菽粟貴充腹焉用羅珍羞布帛既適體何須衣輕裘緼
袍與簞食哲人竟亡憂况復過飽暖安居日優游内省
自不疾此外復何求
軒中即事
小小結幽軒我來任棲宿富貴輕浮雲身安心自足高
槐夾行道繁隂凉夏屋洞然八窗開青山常在目細和
淵明詩詩成還自讀夜來風雨聲曉起庭莎綠
滄浪圖
水清斯濯纓水濁斯濯足逍遥大塊間何榮復何辱日
暮罷釣歸孤舟水雲宿覺來吹洞簫一和滄浪曲
紀夢
深宫傳蠟燭侍兒治我床心虛静無事安眠納微凉俄
然夢一人黑色頎而長衣冠存古制玉佩鳴鏘鏘粲然
顧予笑眉目如有光自言忝西伯陵丘在咸陽我聞驚
且拜無乃周文王摳趍將復請雲車忽飛揚夢回長太
息沈沈夜未央夙興具圭冕寳鼎燃瓣香孝慈與仁敬
明明垂典章文王真我師千載詎敢忘
雪夜
積雪動連旬歲華復相迫中夜坐彷徨窗明如月白竹
爐火正紅玉盌浮桐葉曉起看青山同雲天一色
雪意
上天布同雲寒日堕不收老木歸栖鴉徹夜風蕭颼屋
茅盡以捲掀簸無停休昏昏徧千里落落連九州誰將
萬端葉欲寒山中溝寒蟲厭原野枯桑呌林丘冰下有
河魚忍凍誰肯求萬間思廣厦被覆焉能周獨有力耕
者相看起歌謳今年麥信好明歲真無憂矧兹百榖中
所急先來牟去冬苦愆陽詵詵出螟蟊一雪今乃爾來
牟行有秋沗予守西土而豈為食謀端居念農事寧敢
忘綢繆吾藩盛鄒枚森然擁戈矛語氣各勍猛星堂能
少留
進履圖
張良昔未遇誓欲報韓仇進履圮橋下虛心將有謀素
書一授受於焉相炎劉蹙秦暨蹶項默運帷幄籌王業
既大定毅然乞封留列侯豈不貴而托赤松遊度彼良
之心報韓願已酬區區黃石公不知伊與周素書視典
謨治道孰為優
問禮圖
聃為柱下史周禮在於斯聖人不自聖從聃一問之學
琴暨問官所學何常師
枯木竹石畫
老木勢槎牙相依獨幽篠空山歲月深苦歷風霜飽幽
篠欲成林老木自合抱托根既得所願言永相保
讀史外紀(六首)
太極本無極乃在天地先兩儀生四象庶類斯繁焉混
茫一以闢渾敦御其間明達二五粤三才方肇宣
粤惟太古氏一姓十三人澹泊誠無為俗化因之淳干
支名歲在天靈實斯君繼之王者何爰以定三辰夀年
能滿德一萬八千春
居方受元命繼地治以昌山川分九區人各居一方惟
臣不虛貴惟主不虛王君臣政教興男女斯有常淳風
正沕穆更號曰九皇
於惟大荒初人物無區别摶生以咀華茹毛而飲血夏
暑結巢居冬寒穿窟穴傳教土為臺紀事䋲為結厥後
書契興事事勞辭說
太昊象日月帝德能合天耦竒自有數河洛呈其玄婚
&KR0666;分姓氏斷桐絲為絃神明德可通萬類情可宣道統
信斯啟聖聖乃相傳
伊耆蓺五榖有熊占斗綱人文一以著堯舜垂衣裳夏
忠商尚質周文郁有光䋲䋲隆治道國祚綿且昌春秋
互征伐七雄争暴強嬴秦竊神器再傳二世亡仁義棄
不施吁嗟良可傷
子貢訪原憲畫為康文淵都閫題
世道不再古澆漓鑿其淳交朋多以面疇能踐其倫恒
人無足讓賢者宜自親云胡端木賜坐觀原憲貧而惟
營貨殖千金貿竒珍焉知固窮士衣有百結鶉吁嗟端
木心見道亦已真同儕苟云乏分財非所嗔憲乎實自
守躬耕甘苦辛不義富且貴視之若飄塵仁義自充足
道德堪潤身相尋談一貫凍餒安足陳二賢去已遠友
道猶如新披圖三太息聊示今之人
夀李封君繡衣
沁源有遺老安居踰稀年鼻祖老聃氏遥遥乃曾玄髫
年入頖宫經禮窮三千蟾宫高折桂領教司陶甄黌堂
擁師席白晝那肯眠鄠邑亦多士教鐸日以宣慈溪還
小試吏隠聊周旋一朝揮印綬去去何飄然庭闈足甘
旨節孝人共傳鯉庭萊衣趨蘭桂紛相聮蜚英有侍御
超登多士先中臺應豸繡龍勑推恩全朅來振風紀將
命歷秦川晴雲飛太行東望心旌懸時維小春月寔逢
初度天王事念靡盬私歸寧敢專沁源近西土夙昔聞
其賢所存在忠孝食報宜綿綿方今天子聖夀域開八
埏我詩賀而翁庸續南山篇
春日有懷
衆鳥集芳林喧啾競陽和感時坐達旦長嘯悲且歌念
彼金石交悠悠隔關河重晤良獨難相思將奈何歲月
忽以晩世故何其多嗟嗟黃小羣紺髮俄成皤倚床發
浩嘆萬事皆蹉跎達人貴知命對酒自吟哦
春日久隂孤坐無聊寫此寓懷
青陽欝未舒開軒坐獨冷隂風中夜吹遲日黯晴影紅
芳半消歇青苔生露井雲幕山光微林䆳鳥聲静兀坐
寂無聊居然厭塵境諒惟高世人焉能惜光景道德日
已負素懷徒耿耿
忠孝卷為唐府題
大本忠與孝大倫君與親君親本一致忠孝非兩人於
惟先哲王見道亦以真大書忠孝字訓飾何諄諄遼鶴
去不返手澤常如新囊封遺一使千里來吾秦再玩復
再拜披讀驚心神省躬誠不暇佩服當書紳願言保終
始樹德崇彛倫
登山詩
晨興驅吾車駕言徂南山豈徒汗漫遊直欲陟其巔冷
冷起長嘯飄然振羽翰鳥道數千仞宛若登天難回轅
憩林麓臨流濯纓冠急湍瀉長坂閒雲出層巒叢蘭散
清馥幽禽時間關隠淪慕肥遁羈絆迫塵寰斜陽催我
歸回首空長嘆
閏三月一日與永興王宜川王賞花
花時開宴席兹晨屬良辰鴈行列長幼誼重惟天倫斗
酒起相夀于焉見情真歡樂豈徒爾一一難具陳新聲
奮逸響藴結良以伸鴻寳啟神祕誰貽千禩身去年七
兄弟今歲唯三人茫茫大塊間寧擇疎與親蜉蝣競朝
夕蟪蛄悲秋春何不娱心意欝欝徒苦幸
予性不嗜酒偶讀山谷集徐仲車為董元達置酒
四韻有惟此酒中趣難為醒者論之句因足成
之
惟此酒中趣難為醒者論孟嘉乃先得當筵對桓温我
生不嗜酒於此復何言衞侯有抑戒耿耿明朝暾古人
重百拜多酌矧敢吞云何後世人甘為麯蘖昏賢哉天
隨子恒自我思存長揖辭醉客無勞登我門
五平五仄韻
詠雪
尖風中宵來勢力兩具足寒威侵人肌素色絢我目高
觀銀河迷遠望翠嶺没春彫千梅花夜照萬蠟燭喬松
低疎枝老栢露瘦骨庭空堆飛鹽院冷折大竹茶空新
條嚴酒罄宿債促吟哦娱吾心富貴匪我欲長愁難消
除短恨易屏逐來牟盈三川集霰徧四凟端居叨藩維
稔歲念夏屋兹逢羣公賢飽我百姓腹吁嗟天潢分羽
葆坐衮服焉能酬皇仁北望但頌祝如岡還如陵萬禩
納景福
小鳴稿卷二
