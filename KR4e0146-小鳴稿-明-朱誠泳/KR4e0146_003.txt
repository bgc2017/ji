小鳴稿卷三
明秦王朱誠泳撰
歌行
弘治龍飛歌
於皇太祖高皇帝受命于天馭神器巍巍六合永為家
鴻業相承千萬世文祖神謀治兩京武戡文化天下平
猗歟仁祖及宣祖洋洋雅頌同休聲英皇智勇冠前古
百萬貔貅振威武重登大寶日重明至治真成步三五
綿綿歷數歸憲宗與天同運還同功虞舜執中傳聖嗣
漢文至孝尊慈宫六龍返轡歸何急攀折龍髯追莫
及紅塵隔斷白雲鄉羣臣空抱遺弓泣太平天子屬今
皇堯眉舜目非尋常元老徵來居鼎鼐羣姦屏去投
遐荒放珍禽驅猛獸祖訓昭回光復舊琅玕火齊卻承
筐商璉夏瑚輕莫售天命維新政維始不宗佛子宗夫
子前朝陵寢總霑恩萬國山川俱入祀風不鳴條海不
波四時玉燭調元和邈綿天統紀弘治宗臣首倡龍飛
歌
長歌為宗伯汧陽端懿王作
猗歟我祖秦之康維嶽鍾秀通天潢嫡庶振振四男子
一一教之以義方我考惠王襲祖蔭分茅諸父皆封王
鸑鷟麒麟瑞明世中間傑出推汧陽玉葉金枝竟凋殞
巋然僅見存靈光王性恬然靡所好孜孜為善希劉蒼
宗藩耆夀典刑在如松斯茂蘭斯芳厭世一朝觀化去
騎箕遊彼白雲鄉遠近無人不嗟悼況在骨肉情尤傷
訃音千里達當宁便蕃䘏典非尋常奉常稽行諡端懿
帝曰休哉王可當象賢克孝有宗子三年血淚流淋浪
咫尺終南瘞冠劍杜陵西畔曲江傍寒烟落日翳荒草
瑟瑟悲風號白楊吁嗟王心料無憾含笑幽宫天地長
放情歌
我生大塊間俯仰無愧怍靈臺澹以虚秪知為善樂五
音錯吾之耳明六材滑吾之口清兼之雅趣在岩壑況
乃至性嗜哦吟富貴非吾欲坦夷是素心有時宫居厭
煩熱飄然直欲攀明月飛上蓮花第一峯更踏虹橋看
銀闕有時鶴背御罡風扶搖直過蓬萊東回首滄溟一
杯小側身為掛扶桑弓一笑歸來還擊缶自酌天漿斟
北斗扣歌幾闋遊仙詞彩鳳和鳴赤虬吼憶初元是瑶
臺仙紫皇謫我三千年青山為塵海為土永與日月同
周旋
具慶堂歌送高廣原教授省親還江西
泰和為郡壯且雄鬱然佳氣常葱葱文山字水孕靈秀
瑰竒人物生其中高家阿翁年七袠雙瞳點漆顔如童
舉案齊眉人亦徤身綏五福優閒同百年名閥詩兼禮
先後衣冠應濟濟風流江左世無雙玉樹芝蘭滿階砌
箇中傑者乃廣原十年輔導居藩邸驅馳千里省庭闈
賓筵暫輟劉交醴春風吹衣宫錦香里閭草木增輝光
承歡膝下奉顔色具慶堂開稱夀觴羅綺叢叢咽絲竹
壺天日月何其長古今萬世尊常道須信人生在忠孝
立身無愧顯雙親移赤還應為君報我觀具慶圖為作
具慶歌願言齊夀耉更比喬松多紫泥封誥來鑾坡天
恩浩蕩沾餘波具慶堂高嵯峨芳名千載當不磨芳名
千載當不磨
愛梅歌
羅浮仙子名姑射影落壺天澄玉質嚴霜滿地沍寒時
萬木蕭條更無匹本來的的生面同暗香浮動冰蟾中
老幹虬蟠硬如鐵翠羽枝頭夜裊風我有愛梅癖夢寐
常見之朝來散步繞花下暮亦巡簷與鶴隨我愛梅花
豈無意愛渠賸有調羹味歲寒心事願結盟共保堅貞
莫輕棄
神駿歌
渥洼龍種世所稀一一標格矜權竒房精變化降下土
飄逸肻受黃金羈良造一朝司控制歘然雷電霜蹄隨
周王圖裏空馳驟韓幹筆端非所知當日臨淮曾破敵
賊鋒辟易何能為聖皇攬馭清寰宇猛氣雄姿誰敢窺
恩深伏櫪亦知報萬里沙場力未疲駿兮駿兮安得復
生一十二為我掃除邊警甦瘡痍
金魚歌
金魚來自金仙國三十六鱗誰與飾金仙親手傅金泥
滿池都作黃金色自疑身自金仙來鑿池引水青天開
等閒俯檻玩且詠相忘物我何悠哉黃金佛國真可誇
金盆又出金蓮花呼童滿進金罍酒肻使金魚薦齒牙
金魚金魚汝幸在吾沼育子生孫足怡老莫愁咀嚼莫
愁烹恣爾優游戲萍藻
夢中仙遊歌
夜夢一羽人云是赤松子授我九還丹服之能不死又
言㩦爾遊太清共騎彩鳳摩青冥相逢子晉笑相揖為
我殷勤吹玉笙天風泠泠振環珮蕊珠宫闕何峥嶸東
望蓬萊西弱水倏忽周行數萬里却怪天雞唱曉頻恍
惚驚回困窗底覺來自信還自疑多少迷人睡初起
新燕歌
一從秋社去春社與誰期年年來往如相識又向烏衣
國裏歸王謝堂前音問絶玉京紅縷聲悲咽壘逼高樓
柳似烟泥銜香徑花如雪一番相見一番新呢喃終日
語頻頻雙飛莫入深閨裏人在綠窗初睡起
金臺王氣歌
我祖應天命車書混南北定鼎制多方當天履中極大
都之地何雄哉真人御世自天來九重宫闕三台近萬
里河山一詔開城高北斗星辰拱雨霽居庸青疊聳黃
旗紫蓋鬱岧嶤彩鳳迴翔赤龍擁千官待漏五更寒兩
柱擎天峙角端介胄如山趍侍輦爐烟繞陛候迎鑾我
朝元氣回前古靈物呈祥遍天宇騶虞已見出南河獅
子重看貢西土當今天子思唐虞維持燮理多通儒玉
堂日日有歌頌青瑣年年無諫書一朵紅雲籠斧扆百
花仗外飄然起玉容侍女接絲綸繡帽才官輝錦綺禁
柳三眠絮欲飛退朝閒過御橋西覆鞍黃帕觀呈馬纏
項紅羅看鬭雞香塵紫陌人如蟻車騎縱横溢閭里暗
香遥引玉鞭來滿眼紅粧隔簾底王孫公子日相從笙
歌無日不春風宋公自昔推清製魏國于今表大功六
曹五府相連絡梵刹琳宫耀丹雘公侯列第武功坊耆
儒應制文淵閣三十六宫鶯亂啼四十八衞馬争嘶霜
飛柏府烏千點春日梨園錦萬畦金臺王氣千年在青
入西山終不改堯天蕩蕩景星明瑞日相輝助光彩阿
誰談笑覓封侯莫負明時趁黑頭深愧維藩無寸補天
高日望五雲樓
對月行
城市囂塵漲烟霧姮娥有約誰分付我家咫尺隔蕭牆
弱水肻容舟楫渡夜静深宫刻漏長沈沈天宇生微涼
玉盤寂歷轉河漢琉璃萬頃騰清光幽興滿懷寧復寐
姮娥此夜應無睡笑拈北斗酌天漿寒氣逼人渾似醉
天香萬斛搖金風吳剛玉斧聲丁東銀橋貝闕在平地
等閑呼吸騰青空我為嫦娥笑開口長生有藥曾知否
願從白兔乞刀圭親向蟾宫拜登受桂花樹下共婆娑
青鸞騎出凌滄波木公錫我八千歲相看不老同山河
五馬朝天行送嚴宗哲太守
五鼓紞如天欲曙喧傳五馬朝天去朱轓皂蓋引雙旌
逸氣摩空更軒翥文章太守真竒才元驅五馬從天來
霜蹄二十起雲霧遥遥復上黃金臺黃金臺高幾千尺
鳳閣龍樓絢晴日臺邊五馬繫三花入覲天顔述臣職
年來善政滿四方口碑載道聲洋洋賜金增秩荷殊寵
永興山水皆輝光知君此去追前烈鼎鼐鹽梅待調燮
古來郡守作三公努力功名趁頭黑
素扇歌
我家近似篔簹谷不種薔薇種脩竹呼僮洗出化龍枝
錯落金刀削寒玉宛轉琱璫獻雪膚清風滿座來吾徒
颯然置我湘簾底手持半月搖冰壺一開一闔真竒絶
肻把雙瞳迷五色等閒欲倩右軍書却恐霜箋汚烟墨
高情雅淡本相同此柄還君掌握中會當掃盡三庚熱
笑騎白鳳凌丹空
七言古詩
登樓
百二金湯浮六幕憑虚如上蓬萊閣九州下視不盈眸
何用盤游縱騮駱幸分茅土守西方景行東平為善樂
金罍有酒謾如泉燮理淺深隨意酌中人掖我登雲梯
長恐簷頭星斗落終南泰華獻竒峯萬朵芙蓉簇花萼
有時金碧變雲霞似避吾詩愁律縳北辰拱捧望神京
天柱高懸雲漠漠丹心飛繞紫宸居恨不當軒展葵藿
回頭有淚灑松楸雨露寒霜感邱壑龍蟠虎踞本天成
馬鬛牛眠欣有託浩歌穹壤不勝情歌罷清風起寥廓
坐聽珮響落珊珊恍惚仙人下黃鶴
早起對雪
天人翦水光玲瓏亂飄瑞葉驚酸風乾坤茫茫眩銀海
萬里山河無路通水晶簾幕寒威重大地渾無一塵動
南枝翠羽啼早春數聲喚醒梨雲夢曉來東閣呼僮奴
淨掃冰花烹竹爐自憐學士有清趣不比豪家太尉粗
我皇聖德充寰宇太平象兆多如雨管取明秋大有年
四海謳歌歌舜禹
九鷥圖為魏大用僉憲題
春樹垂陰春雨足㶑灧銀塘漲新綠何處飛來屬玉羣
相逐波間弄晴旭宿食飛鳴態度閒網羅不到清溪灣
有時一行上天去鳳凰池上聯鴛班畫工圖此寧無意
得句紬思緣古義我師此義不師工目覩令人心惕勵
偉哉僉憲古人徒愛此寧殊丹穴雛素心一點與俱白
虚室相忘餘此圖眼前何限丹青筆生色雖工總無益
不觀南浦錦鴛鴦交頸雙雙徒爾匹
悼鶴
有客有客來青田貽我縞素之胎仙放之庭下自舒逸
有時飛上蒼松巔落地蹁躚如寄傲風動霜翎舞還蹈
數聲長唳徹青天踏破蒼苔猶未掃丹頂日深毛日蒼
紛紜駕鸛敢同行幾番露下秋空冷樹杪戛戛聞悠揚
昨來漫爾穿林去誤落遼東華表柱流丸何處忽飛來
毛羽離披嘆遭遇歸來病骨不可支浮邱老去誰能醫
可憐一夜竟捐棄佐卿無復來庭墀惆悵九皋已陳迹
安得回仙為裁笛漢江樓上月明時吹引天風裂山石
對萱花有感
誰向北堂培寸草四月花開生意好何事南風太不情
等閑斷送成衰老人言咀嚼解忘憂我對此花雙淚流
乾坤有限恨何極犬馬私情難與酬我思柔順萃吾親
關雎風化行西秦内治遠同周太姒敢云公子皆麒麟
七齡愧我尚蚩蚩機杼參丸勞母慈一朝奄忽棄我去
鸞車杳杳焉能追只今已嗣親藩爵玉食衮衣非所樂
悲吟鎮日對兹萱忍見花開又花落花落明年又復開
鸞車一去何當回滄溟可枯石可爛抱泣北堂能已哉
哀詞難盡付長歌淚筆淋漓寫蓼莪吁嗟有國不逮養
傷心其奈萱花何
秋江晩渡圖
寒江波冷西風急況是津頭日將夕長年引手費招呼
搔首㩦囊空佇立乾坤擾擾嗟浮生烟波萬里争微名
如此風濤竟安適旁觀顛覆令人驚商人冒險如平地
只說茶船千倍利湘流東下欲兼程魚腹埋魂真可畏
獨有漁翁不為錢漁歌欸乃叩漁船得魚換酒醉明月
一輪還繫江之邊憶昨龍眠為寫圖金壺墨汁何糢糊
高堂掛壁坐興嘆知者還應尋坦途
甲辰歲關中大祲
關中連歲天無雨涇渭揚塵水如乳時當四月景清和
却訝炎蒸乃如許太華終南無片雲草樹焦枯欲自焚
流移老穉日如蟻啼饑遠近聲相聞面垢頭髼衣百結
手足腁胝淚成血流離血屬各天涯多少僵屍委溝&KR0676;
見此令人心孔傷鼎鐘那忍居高堂安得陳陳萬倉粟
分炊盡使充饑腸露跣告天誰最苦誠悃無由達天府
欲憑大手挽銀河沛作甘霖滿西土
丁巳雷雨大作
神龍倒捲滄溟水灑作人間及時雨終宵達旦勢傾盆
沃潤枯焦勝膏乳狂風號怒撼乾坤潑墨濃雲白晝昏
四簷急溜瀉川峽平田頃刻驚濤奔未須借劍斬妖魃
霹靂威聲震寥廓一時灾沴盡掃除滿路流移藉全活
當今天子坐明堂宵旰圖治心皇皇一念精誠格蒼昊
六合駢應來禎祥佐時更喜調元手方泰誰云值陽九
凡芃禾黍屢豐年看取國書書大有
詠雪和歐陽公禁體韻
長空汗漫呈六萼脈脈隨風旋回薄望窮袤廣極幽潜
至巧信出天機作江山一洗塵土空使我方寸成恢廓
即妨見晛行且消輕體不受春陽爍閉門静聽疑有異
歷亂寒聲瓦溝落衾裯如水不成眠起坐中庭擁裘貉
狡兔失穴不得歸饑鷹斂翮難施攫農倉有粟床有醖
醉飽歌謳躍如雀出門玩賞恣所如水行孤舟陸雙屩
一方坐食百無補矧敢暇逸先民樂題詩苦無道韞續
取茗不待家姬瀹紙窗官燭夜沈沈翠栢蒼松雲漠漠
翻思吟社十年事白戰壇中曾擁槊短歌聊爾代風謠
不似尋常浪吟噱
夀夏廷贊行人母八袠有三
春江雨過春波綠銀甕香生春酒熟肥魚鮮笋雜初筵
一派笙歌沸華屋江南名郡說高郵清門積德如山邱
有美來嬪餘八十翟冠霞帔心忘憂高堂坐擁紅氍毹
掌上看成明月珠當年慈訓動人耳手和熊膽勞勤渠
鳳雛早上青雲程淋漓御墨親題名行人遠使傳天語
四牡騑騑玉節榮一函賚賜來西土文采威儀快人覩
春風便道歸故鄉晝錦優游輕負弩綵衣正及杏花天
稱觴起舞庭階前世間瀛島是仙宅阿母來降三千年
雨竹
鳳毛䙰褷灑寒雨綠玉團雲飛不起窗涵翠滴潤圖書
涼氣滿天秋若洗湘江曾夢泊孤舟一片瀟瀟落篷底
夜深驚起倚闌干却憶美人隔秋水
中秋無月
去年今夕秋雨晴銀蟾出海何晶明中庭宴集愜幽賞
良夜況與清風并水精簾開廣寒府十二瓊樓輝玉宇
漙漙白露洗瑶空桂影婆娑素娥舞仰天舉酒吸寒芒
萬頃金波流肺腑恍疑身世在蓬瀛漏下人間驚五鼓
今年此夕何重陰濃烟黑霧天沈沈老桂無香素娥倦
冰簾不捲瓊樓深庭院無人苔蘚濕蕭蕭樹杪秋聲急
青燈兀坐轉無聊四壁陰蛩宛如泣陰晴變態真浮漚
休信青春難白頭不見去年與今歲清光可得長淹留
臨池
我性元來喜幽獨長笑癡人避空谷臨流處處得天真
不問外邊絲與肉一區有地東之偏甃池那用青銅錢
池深怪我欲何事聊以貯此千斛泉華峰船藕誰能掘
玉井千年亦空竭無緣高覓十丈根隨騎等閒來百粤
朱明守夏薰風涼花開正作黃金粧紅者惟紅白者白
宫城十里飄清香金魚無數長過尺出水荷翻尾搖赤
地底休誇錦作鋪古來浮浪皆陳迹石鯨風動昆明寒
華清堕翠成闌珊何如此池開半畆直與君子長交歡
春曉
宫壺夜盡銅龍水萬戶千門曉鐘裏美人猶自擁羅衾
剛被綠窗鶯喚起我時起坐圍錦屏深宫詎敢忘晨興
韶華明媚有如許況與豐年上瑞并園官走報春將老
駭紫驚紅花正惱朱衣小隊隨肩輿亭沼悠然胸次好
春風看遍名園花坐對芳尊戀物華鳳笙龍管百年醉
但令顔色如丹砂
西園竹
渭川半畆西園竹遠比猗猗在淇澳和烟帶雨初移來
一片鳴璫響清玉出林新長萬琅玕階前日日報平安
籜龍滿地礙行徑颼颼風動生清寒雅性從來無所好
獨愛此君頻索笑呼童汲水煮新茶坐對吟詩更竒妙
汝生氣味同吾人德音自是吾嘉賓虚心直節每相許
歲晩為我添精神垂垂擬結千年實鳳鳥飛來還恣食
等閒月下有人過乞與回仙製長笛露華如洗翠作叢
鏗金擊石聲摩空出門如見此君在猶愧當年衞武公
讀李太白詩
天上酒星終日醉寒芒猶占長庚位敢入蟾宫竊侍兒
酣迷不省身遭累一朝天帝怒且嗔自天謫降埋紅塵
長安市上酒家卧睨視四海如無人蓮峰為筆天為紙
天縱竒才厭餘子斗酒真成詩百篇秀似芙蓉出秋水
醉來花下還一呷遮莫清光照華髮海吸鯨吞未放乾
等閒字字皆英發有時踏翻鸚鵡洲有時搥碎黃鶴樓
偏師突出敵崔顥肻讓區區先一頭可惜仙才竟棄捐
江頭弄月身翻然騎鯨萬里上天去精靈料得歸星躔
文章流落在人世萬丈虹蜺燭天地何當烈火鍊黃金
為鑄斯人示吾契
題山水卷
萬朵芙蓉插天碧疊嶂層巒森列戟雲外鳥啼松徑深
渡頭冰泮春流急落花飛絮踏成泥蘭茁紫芽蒲葉齊
桃花依約天台路烟霞彷彿武陵溪物外神仙居海島
瓊芝珠樹連瑶草樓閣參差入望迷眼前便覺人寰小
林良雙鳳鳴陽圖
嶺南畫師稱國手出入相門呼老友意態居然成一家
風流竒絶前無偶朝陽赫赫來天東一輪湧出海霞紅
羲和如駕復停馭高岡對峙鳴雌雄九苞瑞世仍華國
靈囿千年寧復得文明有象入清朝指鳥何人敢狂惑
畫師文采亦出塵阿閣清嚴為寫真眼前多少啁啾狀
肻使凡毛易混珍庭院風清竹梧細隠約枝頭聲噦噦
四座周迴展卷看此身如在蒼姬世
弘治辛亥夏久雨
萬里陰雲闊如席太空欲淨風無力老龍下捲河水乾
咫尺終南渾莫識晝夜翻盆未肻休宫庭行潦成横流
千門萬戶虞覆壓顧我仍懷杞國憂秦川父老念禾麥
坐視泥塗愁窘迫三邊賦稅積如山轉運動煩千萬石
安得陽烏現海東照徹后土天之中照徹后土天之中
遂令佳氣回年豐
假山
金天昨夜風雷起知是巨靈移碨礧擘破蓮花第一峯
為吾安置庭除裏雲根聳立本天成蒼苔無數雨中生
仇池不羨石為寶等閒相對怡心情有時吟詠消塵慮
信步推敲忘去住竟日從容到上頭四顧悠然適佳趣
綠窗朱戶厭深宫雕闌倦賞延州紅何如身在小蓬島
飄飄兩袖乘天風剩欲開尊拚一醉不須遠召東山妓
掀髯喚起謫仙人酒邊敲碎玉如意
綠陰清晝
金爐香燼日初永鼓吹聲聞厭蛙黽槐陰滿地翠且重
水畔坐移簾底影飄飄天末輕風來涼生小殿勝蓬萊
苑牆花霧尚紅濕來青樓下淨飛埃談邊霏雪能銷暑
賓從憑誰供笑語綀衣隔竹敲南薰一曲瀟湘帶烟雨
搘頥尤愛誦南華逍遥物外奚紛譁小奴引綆汲深井
為我細煑黃金芽朱闌繡戶遮筠箔翠袖紅裙恣讙謔
擾擾浮生醉夢中白晝如年惜抛却
聽嵇美中彈琴
有客有客㩦焦尾玉立庭階儼容止胠囊為我拂金徽
一瀉幽懷弄清徵游心太古契冰絃五音高下聲相宣
調成起立命之坐焚香先鼓南薰篇初疑眤眤語兒女
指下絲聲寫凄楚忽然放手如風生猛士戰場齊奮舉
須臾一段在高山穿雲裂石誰能攀終南泰華幾千仞
恍惚置我庭除間宫沈羽振復流水倒瀉銀河猶未已
龍門九折出崐崙駭駛驚翻千萬里吾生雅澹厭紛紜
趙瑟秦筝渾蔑聞為君淨洗鍾生耳共隨白鶴巢松雲
子昂萬竿烟雨卷
風流學士宋公子玉堂揮灑金壺水渭川千畆貯胸中
烟雨都歸筆鋒裏篔簹無數長琅玕彩鳳飛來玉宇寒
籜龍蛻骨何太暮孤梢還拂雲之端隔世可人如對立
凄迷濃墨看猶濕百年心事付南枝疑共湘靈夜中泣
嗚呼此老神仙流七絶奚啻此君遒苕溪山水亦何意
令人獨說東陵侯
聞鶯
長安雨霽東風急滿目春光逾六十鴛鴦睡暖燕初來
金衣公子正愁濕苑牆霧薄花欲然一聲啼出牆東偏
美人樓上暫停繡歌喉宛囀相留連過耳好音真有限
翻訝枝頭争睍睆肩輿駐聽還低徊似向花前催酒琖
欲憑鼓吹鳴詩腸青春白日何悠揚丁丁伐木起遐思
出谷遷喬詠不忘
聞余士英都憲征西得捷時予國戚廖廷璽都閫
在麾下得功尤多
年來小醜何陸梁蚩蚩敢爾窺邊疆我軍未出本持重
堅壁清野歸牛羊塵沙捲地驚都護上請龍顔赫斯怒
臨軒授鉞誰敢當視師乃有唐裴度公才況是眉山英
鑿鑿胷中皆甲兵指麾一掃無遺穴四塞河湟金鼓鳴
維時亦有廖都帥勇冠三軍氣尤邁揮刀上馬輕如飛
叱咤一聲敵盡敗視師嚴毅都帥雄白日殺伐生天風
鐃歌新奏凱旋曲萬馬驕嘶如蹴空文雄露布走雙騎
捷報歡呼動天地邊人安枕樂耕桑酒熟蒲萄幾家醉
聖恩稠疊賞元功文資武級兼高崇凌烟閣上動光采
會寫余公與廖公
送致政蔣用璋知縣還吳
長安陌上花正飛蘇臺遊客初辭歸一年南北慕丰采
相見那忍仍相違關陜適逢天久旱山川草木無精輝
灞陵行館盡蕭索滿道流移恒苦饑秦人半死委溝壑
肝腦塗地豺狼肥送君此日空惆悵離筵把酒風吹衣
嗟君夙昔多抱負眼見顛連忍含哺濟時長策滿胸中
袖手胡為乎中路江南景物吳門偏風月常隨詩酒船
綸巾野服任蕭散飄飄儼若瀛洲仙憶君年少曾登第
百里花封民感惠官輕便覺折腰難墨綬銅章遽捐弃
流光慶澤鍾賢郎廣寒丹桂飄天香十載燈窗富文學
飛黃指日當騰驤願言行義以達道登庸慎莫仍韜光
四時詞(四首)
東君着意淨塵土無限春蔵舊花塢風雷初動曲江頭
鞭起蒼龍夜噴吐噴雲作雨結微陰紅綠扶春上遠林
秋千院落人如玉一刻直抵千黃金綠窗風暖語鸚鵡
香氣薰人日亭午海棠睡足倚雕闌花罥遊絲簾外舞
鳳笙龍管金叵羅烏衣能舞鶯能歌春光九十轉頭去
有酒不飲如詩何
長安炎蒸無地著望望翠乾雲掃岳南來天上火龍飛
誰敢衝烟犯頭角宫院沈沈白晝長槐陰滿地薔薇香
水晶簾動侍兒入玉壺金碗供寒漿碧池荷葉圓如鏡
為折荷花斷荷柄捲來薦酒藉清香滿泛流霞飛逸興
鬅鬙露坐日養慵三庚憚暑難為容乘酣直欲袖明月
飛上終南第一峯
金天涼冷金風急萬點金螢照宫掖銀床夜夜落梧桐
宫樹朝來零露濕乘閑試上來青樓咫尺南山入遠眸
闌干徙倚括竒觀詩成敲折珊瑚鈎東籬采采黃金蕊
遠致南陽菊潭水安排服食制頽齡水味花香濺牙齒
酒滿金罍秋月明可人别去不勝情短書欲寄何由達
萬里長天一鴈聲
長安一夜酸風吼雪片朝來大如手紅爐乍煖鳳笙温
旋割羊羔薦春酒金天肅殺春到遲貂裘無奈冷相欺
小奴走報啓扉入梅花方著東南枝雪霽懷人動清興
剡溪灞上多竒勝呼舟策蹇兩相妨區區富貴謾千乘
方閣護雲顔渥丹青綾紙帳薰沈檀人間清夜不成寐
天上瓊樓幾許寒
長江萬里圖
江豚吹浪江風起地坼驚蛇綰江水日暮津頭愁殺人
極目烟波幾千里扁舟南下急張帆黃頭屏氣窺驚湍
天吳戟手真可畏始信人間行路難寄聲射利千金子
水馬乘危恐難恃一朝宛見蹶霜蹄忍使全軀飽鱣鮪
憂䜛更憶南遷客獨倚危檣心欲拆故園京國路茫然
黑首須臾變成白黃蘆兩岸棲漁翁釣絲輕颺隨西東
得魚沽酒亦自喜不落人間風浪中坐閱此圖長太息
蝸名蠅利竟何益争似青山卧白雲瓦缶泉香潄終日
四美人圖為永夀王東軒題
春宵苦短春晝長夢回殘月穿迴廊西樓曉晴花氣重
東風吹入簾櫳香起傍雕闌久延佇霧煖只愁花睡去
高燒銀燭繞花傍唱徹金雞海天曙
綠烟散盡天如洗露滴銀床塵不起寒冰一片濕欲流
冷浸碧空秋萬里倚闌相對不勝情翠袖飄風舞態輕
香燼寶爐檀板歇桂花陰底夜三更
銀蟾夜落金盆冷玉手翻波弄晴景廣寒移入水晶宫
掌上分明見清影深閨静悄不成眠欲問嫦娥路渺然
秦樓人去彩鸞杳冰光此夕因誰圓
惜春無計留春住手撚花枝繞花樹嫩紅深白總堪憐
來往徘徊不能去歸來粧閣日未曛滿身花露噴餘芬
笑舒玉指捲雙袂試問女奴聞不聞
秋夜即事
深宫夜静金風冷滿地梧桐漏疎影月華漾漾露零零
長唳一聲聞鶴警我時無睡倚床屏百感中來萬事并
披衣起步庭階下不覺技癢詩相縈金爐爇火焚龍腦
偶爾詩成問房老試聽吾詩汝解不玄酒元來淡方好
銀燭高燒夜未央隔簾爽氣侵衣裳侍兒似解主人意
得句便欲移新腔對景誰能負今夕佐興還須瀉雲液
試教歌我秋夜篇一片商聲振金石
翫假山池亭
新碧鱗鱗漲沙渚一點紅塵飛不起好山四面畫屏開
百斛青螺淨如洗從倚闌干日正長濯纓何必臨滄浪
假山雖假有真趣雲影倒蘸涵天光
懷馬天祿少卿
可人昔自長安别别後音書成斷絶五雲宫闕鬱岧嶤
幾度瞻天仰卿月憶君承詔似登仙雙旌北上何翩翩
左右執法賴平允釋之定國真齊肩曾侍玉皇香案側
十載彈文飛白雪暫令仙鶴下人間獨立霜毛誇峻潔
魁選人稱倚馬才至今價重黃金臺詩成四韻只三步
敏捷何煩擊鉢催外臺最好能持節精鍳時髦類澄澈
陳陳詩案積如山到處淋漓有題墨自君之去幾經春
索君深愧秦無人凄涼空賦懷賢詠渴心日日生埃塵
朝來有使金臺去草草椷題寄長句停雲千里倚闌干
滿地清風起庭樹
送道士還山
山人只在山中醉醉愛白雲深處睡偶然賣藥入城闉
手抱瑶琴見清致猗蘭古調竟何之當軒為我鳴朱絲
曲終狂笑天地窄三斗自吸寧能辭虚名抛擲如敝屣
只說終南多石髄一匕入口甘如飴辟穀于今若干紀
拂袖㩦囊歸舊巢天風滿路輕飄飄凌空一躍仙人杖
拄倒來時舊鐵橋
夢萱為新齋兄賦
當年堂北萱花開慈親正少兒提孩今日慈親竟何逝
忽驚風雨萱花摧誰道吾家風景好慈闈寂寞萱花老
罔極常思鞠我恩未應喚作忘憂草長夜沈沈宫漏遲
氤氳寶篆銷金猊神遊天上隔風雨今夕分明夢見之
醒來感嘆情何極舉目茫茫淚霑臆傷心不忍覩兹花
塵滿北堂空佇立徘徊我亦繞花傍仙源一脈同天潢
七齡慈母早見背此恨相為天地長
女仙圖
碧桃花外飛青鳥金母麟車踏瑶草御書有約會麻姑
弱流遥望蓬萊島天風颯颯吹霓裳九霄環珮聲琅琅
雙成手把玉如意車前作伴呼阿香塵埃難染圭璋質
名姓生來入仙籍雲窗霧閣隔人寰陌上少年空自惜
燕罷瑶池拾翠翹玉簫聲斷彩雲飄陽臺總是荒唐夢
金屋何須貯阿嬌
春江捕魚圖
昨夜震霆難掩耳朝來江上添新水萬魚喁噞詎知名
粗識鰷鱨與鰋鯉鱣鮪勝舟大更長箇中滋味推鱸魴
河豚&KR0903;重西施乳入喉但恐生鋒鋩往來盡愛江魚美
扁舟出沒波濤裏腥風起處動馮夷一網千頭貴知止
江花照眼江水肥鼓枻江頭及早歸水底蛟龍能覆柂
相看多少蹈危機
寄暹日華上人
浮屠幾許棲京師白足登壇惟阿師落紙争求懷素字
逢人多誦貫休詩大顛曾致昌黎老參寥更與坡翁好
文章蔬筍氣全無論到阿師每傾倒早年投禮大醫王
活人功效非尋常調和不假萬金術湔洗惟憑三昧湯
向來為我飛金錫甘露分嘗蠲宿疾野鶴閑雲恣所如
飄然何處尋蹤跡金色界中曾結緣于今烈火生紅蓮
能來更為住三宿慈海期登般若船帶礪河山逢聖代
已證金剛真不壊因緣早現國王身有髮何妨持五戒
琴書自樂
我家肇造自皇祖我祖分茅守西土嗣予理國日兢兢
寧敢流連縱歌舞寧王吹笛岐王醉肉盤多少申王妓
獵車十乘走南山浪說齊王多快意前鍳斯人皆覆車
吾之二友惟琴書五弦遠慕有虞聖六籍學為孔子徒
琴滿錦囊書滿庫游心太始何真素百年三萬六千日
日日追陪送烏兔
哀婁克讓方伯
憶昨西臺持憲節金玉當筵識顔色每同苑圃賞春花
更與池亭醉秋月憐君文雅復能詩等閑出口皆竒辭
清音不啻振金石妙思真如抽繭絲一從作牧西川去
食少事煩勞百慮漏天濕暗芙蓉城晴雪光搖紫薇署
去年聽說監文場六經入手生寒芒精神坐耗真可惜
冰魂雪魄成茫茫赤虬天上來符吏知是虚皇徵作記
空堂永夜冷凄凄寂寞誰承身後事蘭臺柱史重歔欷
為作祠堂在棘闈我亦臨風歌楚些還思化鶴一來歸
題脊令圖
黃蘆瑟瑟吳江冷烟月空濛濕秋景脊令對對在原頭
來往飛鳴翻瘦影何人寫此意應殊生色初疑造化俱
世情徒解譽名筆我獨臨風悲友于憶昔同胞將七弟
鍾愛先王分一氣鳳雛龍種竟難成芳草斜陽盡捐棄
黃金色相玉精神暫緣謫限留風塵不是吾家吝茅土
多應霄漢回星辰謭薄嗟余嗣重位國璽相傳恒恐墜
披圖憶弟更思親獨立乾坤洒清淚
陳所翁雙龍卷
雲滿虚空雷電激風猛波翻江海立雙龍奮出同蜿蜒
頭角峥嶸烟霧濕所翁疑是人中龍滄溟曾與龍相逢
等閑落筆寫神異分明首尾成雌雄斯翁久矣騎龍去
遺墨千金嘆神遇高堂展玩忽生寒六月令人毛髮竪
怪哉此卷須珍蔵通靈變化非尋常床頭深夜動風雨
秪恐破壁傾淋浪
夀伯汧陽王六十
乾坤萬里來春風天開夀域天昭融天人降誕乃今日
葱葱瑞氣騰蒼穹吾藩尊行惟吾伯錫爵汧陽綿世澤
忠孝賢聲徹帝聰文章令譽光先德羣仙入賀啟華筵
龍管鸞笙聲沸天宗室兒孫今萬億遐齡同祝三千年
維王樂善慕東平遥遥相望真齊名却笑劉安困金石
時人浪說終飛升吾愛吾王何所祝努力加餐休辟穀
長生不老對南山日日平安膺五福
題鳳翔趙太守紅梅圖
鳳翔太守非凡夫見我手執紅梅圖猩紅萬點照人眼
恍疑擊碎新珊瑚乾坤佳麗江南好染出一枝春信早
北人未識誤呼名梅格憑誰詰詩老我園亦自有紅梅
移根元自江南來萬花頭上占春色粗桃俗李徒嫌猜
太守長才足經濟郡齋坐對收清氣何當㩦取真鹽梅
為我天家調鼎味
端陽日池亭對雨
何事秦人憐楚節家家蒲酒相怡悅苫居嗟我久忘情
停誦蓼莪罷朝謁肩輿暫出坐池亭悠然喜見南山青
忽驚頭上黑雲起四簷飛瀑聲泠泠却憶吳儂當此日
競渡龍舟逞飛疾錦幖奪得氣凌人不管沈骸墜蛟室
從來楚俗恤無辜千古猶憐屈大夫角黍綵絲傳故事
三閭精爽今存無為話前賢揮玉麈汨羅江遠傷遭遇
離騷讀罷鍳前王謾聽淋漓池上雨
和蘇長公聚星堂禁體雪詩韻
簌簌窗前蠶食葉知是尖風又吹雪烟消榾柮地爐寒
兀坐書空正愁絶後園脩竹委長身戛戛聲中都壓折
幽禽凍殺不知數猛虎深林蹤跡滅海底靈鰲亦伏蔵
縱有長竿孰能掣凍芽滿地未穿土安得盈筐供采纈
呼舟策蹇亦何事來往搜竒徒屑屑人生有酒但宜醉
回首光陰真一瞥仰面嗚嗚雙耳熱功名富貴吾何說
只恐詩成不著題鑄錯難聚九州鐵
題姮娥歸月畫
嫦娥飛入清虚府貝闕珠宫隔塵土萬古青銅竟不磨
謾勞八萬三千戶有時自抱玉兔歸露華沁濕春雲衣
天上高寒誰與侣桂影婆娑香霧霏
挽李都閫
火星墜營天欲泣萬木冰生夜僵立旌旗影淡塞雲黃
笳鼓聲沈朔風黑轅門虎將真丈夫雄姿赳赳何魁梧
半生豪放縱所適意氣落落吞江湖一劍沙場奮威武
誓欲將身報明主馬革裹屍志莫酬嗟乎無乃天之數
忠魂自昔飛上天回首人間二十年流水落花空寂寂
斜陽芳草自芊芊將門有將三軍帥能讀父書六韜在
相機制勝無拙謀拜將封侯應可待天恩曠蕩賁泉扄
山川草木皆光榮平生心事料無憾英風凛凛還如生
秋閨
銅龍漏咽良宵永風透玉樓羅袂冷倚遍闌干思悄然
雲鬟斜軃誰為整濺齒梅酸蹙黛蛾閑愁默默當如何
舉頭碧落星河淡露下空庭金氣多歸來香燼銀缸滅
半窗涼影梧桐月
紅梅
美人宴罷羅浮月一片春雲錦屏熱困倚東風逞醉粧
水晶宫裏飛香雪宿酲滿頰朝未消脫却素衣披絳綃
歲寒自許心如鐵俗李粗桃徒爾嬌
沈啟南寫山水花禽四幅見寄以詩答之
石田居士東吳叟人品清高稱妙手詩中兼畫畫兼詩
酒後放歌歌放酒平生怕入利名場胸中萬頃涵滄浪
興來濡筆寫天趣坐令萬象無精光信手畫山還畫水
幻出山僧與仙子珍禽異草入烏絲怪石蒼松落書几
昨朝有使東吳來囊封千里輕瓊瑰高堂展玩那忍棄
不覺令人心眼開君才詩畫真三絶肻讓前朝趙松雪
乾坤游戲了餘生海内何人呼俊傑一緘簡札遥相聞
却恨關山隔暮雲記取藍田餐玉法殷勤傳去一酬君
喜西安嚴太守禱雨有感
火雲銜日燒天地萬井炎蒸騰火氣終南泰華翠欲乾
水底乖龍正昏睡大造茫茫不可呼天符何事封江湖
岳神不敢作雲雨三川二麥垂焦枯神明太守共天職
廉平允合神明德朝祈暮禱曲江池馬上去來無倦色
南山縛虎斫其頭黃冠持篆沈中流綠章飛奏瀝肝膽
天門夜啟風颼颼帝命金童追雨部頃見雲師布天宇
雷聲震起五方龍三日淋漓瀉膏乳二麥從今慶有秋
更期百谷盈西疇官家在在足倉廩烝黎處處興歌謳
旱魃潜回災沴息多君獨有回天力秦人若解紀聲詩
穹碑定伐南山石
後園寫景
城中寸金營寸土我愛斯園帶花塢依稀風景小蓬萊
始信神仙有宫府錢刀不惜走天涯殷勤遠致江南花
沿階異草多葱蒨參天老木何槎牙誰移泰華終南石
巧作山峯疊青壁山下池中幾種蓮赤白紅黃更青碧
金鯉銀魴玳瑁魚往來自適恒如如一點塵埃飛不到
水晶宫殿涵清虚花時最愛花王好魏紫姚黃開更早
玉盤斜瑩夀安紅却為迷離被花惱兩行槐幄夾高柳
時送清風到窗牖綠陰啼鳥共幽人爽氣自能消宿酒
黃花采采開深秋滿林紅葉霜初收幾度醉遊明月夜
天香萬斛霑輕裘山頭一夜風吹雪萬木蕭條寒栗烈
索笑閑尋綠萼梅三種還分蠟紅白松栢蒼蒼檜竹青
相看同結歲寒盟滿前好景道不得四時詩興還相縈
柏臺豸史薇垣老吳語詩翁共襟抱能吟賓從亦相從
好謎竒猜多絶倒優游幸際太平時有園有酒寧無詩
但願花開詩侣徤年年共醉黃金巵
和楊應寧僉憲詠雪韻
塵世茫茫昏又曉眼底何人能了了聞君玉節駐分司
試卷委填知幾抱是時天女翦冰花粧點人間何太巧
對此猶疑萬玉妃綴鳳裁鸞競相效豐年有兆咲聲多
無那貧兒却成惱蕭條門巷斷人行風沙擾地憑誰掃
江山觱栗如摧枯一夜長梢都壓倒乾坤幻作水晶宫
玉峯萬仞成纖眇侵凌亦有堂前萱不及梅花顔色好
海雲滚浪還促空倒撒珠璣落天表驛途來往亦良苦
驅馳不異藍關道推敲馬上有新詩象外神遊勞腹稿
形容變態步今古大筆端能補天造周詩曾詠屢豐年
誰識豐年為國寶百穀於人皆有功豈若來牟最收早
我願東西南北人鼓腹熙熙各温飽老翁擊壤不知寒
倚醉歡呼臂先掉行臺題詠極清新眼底如君應最少
長歌和竟起清風坐擁冰壺天杳杳
勤有齋
六經充棟填華屋插架更餘三萬軸黃金散盡寶奩空
猶自逢人叩書目汧陽老伯吾藩尊積書遠欲貽兒孫
自恐疎慵䧟驕惰手持黃卷窮朝昏鷄鳴起坐更終日
隠几吾伊忘飲食小齋簾捲麝煤銷不管青衣花外立
夜歸蠟炬射金蓮猶對朝來未盡編窮搜苦索肯辭倦
翻笑當年邊孝先無限好書皆爛熟磊落爭誇載其腹
有時延訪出朱扉應有諸儒羨書簏萬卷開殘不可當
直從今日盡羲皇揮毫頓覺鬼神泣嘻笑怒罵皆文章
始信詩書勤乃有子建安能專八斗有斐無慙淇澳詩
珍重吾藩有耆耈
恕齋
二氣於人均稟賦聖賢亦自由人做我家老伯紹前脩
識得如心之謂恕當年子貢請終身仲尼教戒何諄諄
一言說破用無盡已所不欲無施人小齋斗大聊容膝
華扁相看警朝夕物情世態任紛拏以理消除真有益
阿翁心地自曠然何須問道更參禪有德元來食陽報
定知遐筭垂千年
宫人戲嬰
宫漏遲遲清晝長落花乳燕春茫茫君王放蝶恣遊幸
三千粉黛争輝光何物佳人獨霑寵流蘇帳煖生龍種
眉目分明畫不如一顆明珠掌中捧侍兒穏抱近華清
笑啼時作呱呱聲奮身似欲就其母招呼解識宫娥名
内家墮地皆宗子分得天潢一泓水大者為王小者侯
繼繼繩繩永無已却笑三郎懶作家恣渠野鹿銜宫花
錦䙀兒嬌玉環醉金錢賜予何其奢良工畫此非無意
用戒宫闈禁兒戲古來惟數太任賢胎教文王傳萬世
㩦琴訪友畫
危峯削玉插晴空淋漓秀氣含鴻濛兩間萬物有時易
惟有青山今古同隠君山下營茅屋烟霞笑傲逃塵俗
日長心境鶴俱閑自掃白雲松下宿溪頭野老行遲遲
杖屨㩦琴過竹籬猗蘭調古少人聽等閑來此尋鍾期
芭蕉
朱絃弄罷南薰起雨過空庭淨於洗太湖石畔綠䕺䕺
新葉亂抽青鳳尾隔戶還疑擁碧幢更宜石下水淙淙
美人翻惡濕陰重日午停針圍綉窗我時散步來還去
為愛清竒閑倚柱吟成却憶横渠翁新德新知引新趣
剰欲題詩留醉墨只恐西風凋翠葉何當寫入無聲詩
永向吾齋助竒絶
葵榴
南風催送東風去錦繡離披萬花樹眼前富貴竟成塵
喜有葵榴供逸趣我愛丹心向太陽肻隨桃李争芬芳
更喜朱英噴真火纍纍成實包天漿飛蠅不到宫庭肅
隠几相看樂幽獨窗前一雨洗深紅更露本來真面目
藩維事簡守真一鼓罷虞琴玩湘帙興來詠物適閒情
一笑優游且消日
小鳴稿卷三
