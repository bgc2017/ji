小鳴稿卷九
明秦王朱誠泳撰
贊
愍祖
赳赳儀容桓桓英武出甲隴西散其部伍心拱北辰威
鎮西土肇造秦邦為我始祖
愍祖妃鄧氏
堂堂世胄曰惟寧河姿容嚴重佐理中和邑姜嫓美太
姒同科配我始祖耿耿不磨
隠祖
儀容豐偉性行脩潔震若雷霆皎如冰雪持已謹嚴維
藩卓越維我隠祖天潢之傑
隠祖妃劉氏
天生淑質世閥元勛中心樂善内助惟勤賢聲洋溢令
德彰聞佐我隠祖百世騰芬
夫人唐氏
明明隠祖允賴匡襄篤生國嗣曰懷曰康宗枝蕃衍奕
葉隆昌夫人之澤地久天長
僖祖
兢兢持已翼翼小心靡奢靡縱不驕不淫夙成令德早
著徽音天奪之速千古沉沉
懷祖
天姿開爽性質剛明雅音允協巧思層生藩維之表宗
室之英惜乎短折諡稱其情
懷祖妃張氏
天挺幽姿配我懷祖九死不移終身一姥烈日嚴霜中
流砥柱夀考令德名垂千古
康祖
天姿英毅至性剛方敦崇儒術雅尚詞章臣工震肅禮
樂鋪張維我康祖于秦有光
康祖妃陳氏
具備德容博通書史綱紀宫闈教育孫子相我祖王實
周任姒於萬斯年永賴餘祉
惠考
猗歟昭考肫肫其仁有如時雨有若陽春德音秩秩文
質彬彬愛人好予寵諡維新
惠考妃王氏
早膺封冊相我先王夀雖不永名亦斯彰儀容如在傳
誦不忘於穆清廟同享烝嘗
母妃楊氏
天姿貞淑懿德慈良山川毓秀宫壼騰光生我育我為
君為王褒贈自天永荷吾皇
惠考繼妃嵇氏
粤膺妙選繼佐先王寵頒冊命恩禮殊常尊崇二紀宫
壼重光四旬薨逝附葬原岡
自贊小像
非卿非相非道非僧樂天忘勢惕勵戰兢惟飢飡而渴
飲恒夜寐以夙興德無可重才靡可稱好讀書而不解
欲寡過而未能野服綸巾暫宜獨樂析圭儋爵恒恐弗
勝事琴書而作伴招風月以為朋噫斯人也既宅心於
道義任時人之愛憎
賓竹軒記
予書堂之西軒舊有叢竹歲久枝葉殄瘁幾無留良焉
乃命侍人悉芟除之别植數百本不三二歲蓊然成林
蕭然有洞庭九疑之趣予甚樂之日引肩輿造竹所杜
門謝客獨與此君相揖譲竹亦曉解予意觸事感興動
能相如予坐竹參吾前予行竹隨吾後予語竹鏗然相
應答或時敲金戞玉奏簫笙以相娛至于興在書史竹
亦作伊吾聲伴予讀興在詩歌竹更作推敲勢助予吟
久之精神凝合爾汝交契盖不知竹之為賓賓之為竹
也予謂孟嘗之客三千田横之客五百宜莫若予竹之
衆且賢者遂顔其軒曰賓竹云有難予者曰關中故多
豪傑王誠禮賢下士寧無足充王之賓者而賓顧以竹
乎且竹固植物類耳以為有情而實無情以為有言而
實未嘗有言也此而賓之其名實似不相當其於義似
無據噫是非特不知予亦正不知竹者今天下賢人君
子己仕者限於官守各有常職不可得而亟見之未仕
者又多深藏以為智高蹈以為潔非予力所能致是竹
乃吾庭戶間物欲之則是不煩起居吾賓而禮之非惟
適吾性而昕夕相觀又藉以成吾德焉古國君卿大夫
之禮賓非徒式燕以樂亦將有所資也鹿鳴之詩曰我
有嘉賓德音孔昭又曰人之好我示我周行盖美其德
而冀其以善告也夫竹於植物中最為全德其中虚似
仁其勇邁直遂似義其羣居不倚獨立不懼似剛其可
器使似才其四時而不易其色似節德音之在天下昭
昭如此吾固將師之事之豈但賓之云乎抑君子之處
世有所契合則忘情之情情之至也不言而言言之妙
也彼神交百世尚友千古者豈必待話言通肺腑然後
得其人哉或者昧於體物之義而致疑於有情無情有
言無言之間其為見淺矣其為說陋矣請從此辭去無
以間吾賓難者憮然慚黯然退予就見此君擊節而為
之歌曰竹兮賓兮交以神兮賓兮竹兮聊以免吾俗兮
嗟軒之賓兮視此盟言兮子孫百世兩無諼兮遂書以
為記
瑞蓮亭記
予府城外内水陸草木之花甚多而蓮品為尤甚一日
偶至體仁門之南廊俯瞰清泠芳敷掩映朱華綠蔕緣
溝覆池乃飾左右廊其室為亭將與知音者賞之亭成
有嘉蓮産池中兩岐同榦並蔕交輝光彩奪目臣民觀
者為之色動或曰此瑞蓮也殆王之善之徵乎予曰不
然萬物之初皆本乎氣化天地之氣有常有變莫詰其
由是故木有樛者曲者岐者人之指有岐者脅有駢者
未閒以是為瑞也夫蓮之駢生疑亦若是顧從而譁之
以為物之瑞善之徵亦惑矣且世之為善者衆矣善則
得福有固然者必人刻一物以徵之彼造物者將不屑
屑乎然則凡物之異常者皆氣之變也何與乎人事而
又何足瑞邪聽者皆唯唯有進而言者曰天下之物不
恒有者為瑞木以殊本連理為瑞禾以異畆同穎為瑞
四時皆露而瑞者為甘九地皆泉而瑞者為醴若是者
惟其不恒有故人貴之今夫蓮之為物家得而植之然
一本而岐岐而並艷艷而並實者世不恒見徵之往牒
亦不數數聞不謂之瑞可乎傳曰和氣致祥人之一身
其氣與天地通人身之善足以召和天地之和從而應
之其機緘外泄必著之物天地固不必躬親為之也以
為非瑞則周公不當作歸禾班氏不必歌三秀而卷阿
鳳皇之詠亦贅矣予曰以若所言則謂之瑞可也謂之
非瑞亦可也何則善不易積和不易召使在已者有以
致之謂之瑞固宜苟善不足以致瑞而偶得瑞則其瑞
也秪足以為孽耳予之涼薄上無以承乎神祗下無以
媚於官僚衆庶日夕兢業求免過責之不暇彼瑞蓮者
胡為乎來哉此予所以反觀内省而實不能當也昔漢
黃霸圖上神雀張敞有計吏竊笑之奏恐長詐偽以敗
風俗劉昆之反風滅火虎北渡河未足深異而偶然之
對天子稱嘆焉予既不欲蹈黃霸之轍又不敢拾劉昆
之語以號於人然竊思之聖明御極至仁太和薰蒸無
間而我秦先王世守藩服皆敦德履善益衍益厚和氣
之應彰於瑞蓮雖非予所致而亦非無所致而至者則
予亦不得不承也承之當奈何六經有聖謨焉祖訓有
成法焉朝益暮習口誦而心維之加實踐焉求不失其
身不廢其職幽無愧於神明無怍於人庶幾稱宗臣於
有道之世為無忝而天休滋至方自兹始耳於是取所
謂瑞蓮者二(闕)
恒業卒難動遷度省城隙地一區弘敞明麗可建書院
乃保安王府予弟鎮國將軍誠漖地而予嘗以他地互
易之者也於是西安守華容嚴君永濬具啟于予予以
兹事為斯文盛舉遂命長史司撥以給之地既協吉郡
復上之藩臬左布政使婺源汪公進按察使芝山仰公
昇條具事宜請于巡撫都憲靈寶許公進巡按御史陽
城張公黻議以克合遂檄所司鳩工聚材諏日將事命
西安府經歷許謹西安前衞知事朱範董其役而楊公
暨嚴君則往來督察之鎮守太監建寧劉公瑯都督同
知金臺陳公瑛以祠前地不展謀諸御史張公圖市民
居為開拓計而予弟永夀王府奉國將軍誠滕以所居
敝陋方欲他徙而患莫售遂命侍人以其情通有司請
于上官出重價市之既而都憲汝南熊公翀御史安德
馬公碁相繼為撫按皆極勸相作興工力日倍以弘治
戊午夏四月落成距經始之期纔七閱月耳其制中為
正學祠祠祀横渠魯齋而推原横渠之學之所自併明
道程先生祀之且謂京兆為先生宦遊地也鄉賢之有
功道學者藍田吕氏而下凢十人東西配焉右為書院
堂室有嚴齋舍環列擇士之秀而賢者講讀其間日惟
從事于身心理性之學以上尋程張遺緒而舉子業亦
兼治不廢遵時制也左為按察分司提學憲臣居焉端
軌範嚴約束作勤起怠胥於是乎在而書院之規赫然
動人矣嗚呼自横渠先生得二程正學以開關中道學
之源一時門人如諸吕蘇范相與周旋凢所論述皆聖
經羽翼至魯齋先生來領學政式克闡明之而元甫紫
陽蕭同諸君子又揚其波助其瀾斯文如綫之脉至于
今不泯者實賴焉顧科舉之業興士之以豪傑稱者多
止於章句文字中苟可以取科第不翅足矣先輩為已
向上之學切問近思之功談者非不知知而行者不數
數見天理常存典刑固在是祠之復及書院之興豈直
為觀美哉蓋將使一方之士仰止鄉賢潜心正學庶幾
獲究真材之用此領學政者之責而楊公之用心亦至
矣雖然天下之事每(闕)
拙解
予既以拙自名客有以巧自負者過而見誚曰世方逐
巧而子乃甘於拙子誠拙者矣予聞而笑曰我非巧於
拙者也而子殆拙於巧者乎夫物之巧者莫巧於繭絲
而作繭者卒以巧自斃又何異於人之自恃其巧而卒
陷於巧者乎予固拙者也然惟不識不知而一舊章之
是由其為拙也蓋如是嘗聞周子曰巧者勞拙者逸而
吾之所以得逸其樂者正以其拙也則將焉用彼巧哉
愚辯
予既以愚自守客有黠者謂予曰子非愚者也何其自
愚於愚也予因其言而辯之曰予非自愚於愚也而愚
乃其性耳然惟其愚也故舉天下之物不知其所好其
視土壤猶黃金而視黃金猶土壤竟不知其孰貴也或
曰仙予則斥之以幻妄或曰佛予則拒之以虚無其日
用飲食之外惟知蒼蒼者之為天而已此予之所以為
愚乎若夫用機械之巧穿窬之智者是則予之所深嫉
也孔子曰聰明睿知守之以愚予非聰明睿智者而亦
以愚自守哉
賓竹賦
歲在閼逢月臨大暑薰風時來溽愠頓解余方玩易北
窗之下客有帶索葛衣㯶屩席帽不通姓名排闥徑造
顧余長揖莞爾而笑曰有所疑敢以請教疇昔謁雲臺
老仙羌以賓竹自號靖言思之吾不知其所好噫天下
之物可賓者多矣豈獨竹云乎哉彼芝與蘭潜哲孔光
燁燁商嶺菁菁楚湘曠達誰擷幽閒自芳四皓養素靈
均佩纕此草中之逸民高蹈遠引胡為而不賓彼梅與
菊含貞孕秀味主調羹功能益夀落英可飱暗香宜嗅
淵明莫逆子真華胄此花中之高士輕世肆志胡為而
不賓彼松與柏歲寒後凋蒼髯灑雪勝氣籠霄臺烏翔
集遼鶴允巢崔丞坐詠王子攀號此木中之丈夫守死
善道又胡為而不賓余聞之歛袵而對曰芝蘭草屬其
性近柔柔則不立恐和而流梅菊花屬其性近媚媚則
不武恐多疑忌松柏木屬其性近野野則不文恐非智
者是皆未足以言賓試以竹言賓斯可知矣猗歟美哉
植物之中乃有此竹匪草匪花而亦匪木剛而不屈廉
而不辱或巨或細以葑以蕧載考厥祖尋源泝流肇于
嶰谷循及帝丘渭川淇澳青城羅浮武夷長沙蒼梧峽
州此竹之産也紅者塗丹斑者染泪黃者敲金青者滴
翠方若裁而中矩篔若騰而拔萃棘與刺者似同桂與
瑞者實異此竹之品也為舡為甑為箭為刀為籠為&KR0034;
為箕為筲為筒為杖為笙為簫城防之險簡書之勞此
竹之器也若夫制筩均氣定律累黍棲鳳以鳴朝陽化
龍而作霖雨感通孝子之情孚合忠臣之語全大節於
兩間挺孤標於萬古此又竹之竒才偉績也引而申之
其體也虚若顔子屢空雖簞食瓢飲而樂亦在其中其
用也實若史魚秉直沒猶尸諫而愚不可及遠而望之
癯然其形若將凂焉伯夷之清近而即之温然其色有
斐君子武公之德然既有此西都之賓不有東道之主
可乎是以老仙鞠躬循牆趨步褰裳出門如見承筐是
將列八珍之饌泛九霞之觴獻有臺之雅答飽德之章
一倡一和再酬再酢七賢司罇六逸洗爵殽核屢陳欣
然更酌飲無筭而禮意愈勤歡有餘而威儀自若小浮
名於毫芒薄世味於糟粕至是不知主人賓竹竹賓主
人不可得而知也仰視俯觀明月在山白雲滿地酒闌
興盡言别而歸老仙行且歌曰按歌聲兮鼓腹懷嘉賓
兮如玉招明月兮不來留白雲兮共宿余以語客客吐
舌而走失其故步因書于屏以為賓竹賦
皇明名臣錄序
天佑人國家必生賢才以遺之元凱在唐虞伊傅周召
在商周無容言己下至漢唐宋雖治不古逮然必有熊
羆之士不二心之臣佐其啟連佐其守文佐其興復故
其傳祚乃能久長我皇明太祖高皇帝取天下於元季
扶天常立人極於顛躓决裂之餘當是時智者貢謀勇
者宣力忠良者輸納誠藎小大靡遺列聖繼承撫熙御
洽於百餘歲薄海外内陶然太和雖神謨聖烈臣下無
所於助而輔理承化股肱耳目之功亦不可誣也顧木
天深嚴金匱秘密末學小子知其名而莫究其實或併
其名無聞知焉夫士當尚友千古矧耳目所及勛澤所
被而可不知乎此晦庵先生宋名臣言行錄之所由輯
也巡撫寧夏都憲西蜀張公禎叔嘗輯皇明名臣錄一
編釐為四卷自中山武寧王而下凡百人其平生履歷
事行之大者具在焉予嘗慨斯典之缺久矣往者司寇
莆田彭公韶嘗為諸名臣作錄贊至是公復踵為之後
之景行仰止將不於是乎徵邪然彭公所取僅三十人
其選難矣公為是錄殆三倍之或疑其泛予謂論人於
三代之下者不必求其備凡公所錄皆一時名臣雖人
品事功不無疵純然較諸雲臺所畫凌烟所拔者豈盡
出其下乎自今觀之夏忠靖之德量王抑庵之文行高
學士之忠實皆彭所未備者近歲如余肅敏之在陜興
利捍患民至于今賴之是亦不止尋常尺寸之樹立而
已表之以為後之臣人者勸夫豈不宜必欲以聖賢作
則以三代律人吾恐願為良臣者將興望洋之嘆而文
公言行所錄亦贅矣公起進士簉屬地官陟貳太僕用
薦者進今職才行卓卓於時即是一端君子當知其抱
負有過人者予深嘉之故為序諸首簡
元宵雅集圖序時在鎮安邸作
成化癸卯歲今上皇帝在位紀元之十有九年也朝廷
清明邊檄無警長安列郡晏然民不告饑予叨奉茅土
為藩屛於斯亦因而得歲時之樂也年之前冬常有雪
正月雪朔旦大如手積地盈尺人氣歡洽誠豐年象也
越十有一二至于上元日天忽開霽雪盡消寒氣漸釋
而暖信為之稍回予於上元日設筵具樂招文雅客以
為樂於是予父王首相長史吳公元素鄭公子初予所
從學紀善湯公以脩與予以道誼相愛厚提學憲副戴
公廷珍之數人者皆優於文行而有麗澤之益於予者
又有予外戚之懿都閫廖公廷璽雖為武將亦能尊尚
儒雅而愛文墨予先期悉招之詰旦不俟再速而畢至
於東之書堂予出迓焉天日晴和東風嘘暖賓主之情
翕然宣暢既行酒即席而坐觴酌序行音樂迭奏水陸
之珍以次而進酒隨量而屢勸諸公亦不隠其量而飲
然必以德將之不至深醉一觴一詠彼此形勢俱忘性
情禮義之真文字之樂無時世塵俗氣誠雅會也抵暮
燭燈煇煌月光如晝移坐於庭火樹銀花照燿尊俎間
諸公樂甚僉曰是雅會也可無述乎予遂弗覺技癢因
成五言四韻一詩戴公首和之吳公鄭公湯公繼和之
皆各適其趣廖公曰臣武人也文事雖嘗學而未能悉
中矩矱詎敢奉嚴韻邪亦乘興成七言絶句一首予扵
是復舉酒屬諸公曰人之處世良辰美景得與文雅周
旋為賞心樂事之適者百年間能幾哉予將命善繪者
貎而為圖諸公各書詩於上人留一圖以識斯會之雅
倘天不吾閟德星上聚有啓占者之言吾將斯圖以質
之寧不有聞於世乎諸公再拜謝曰臣輩何幸獲與斯
會遂相酬酢盡醉而歸翌日圖成予先染翰錄予詩并
以紀歲月云
送少司徒張大器還京序
弘治辛亥冬戶部右侍郎張君大噐持節慶府行冊封
禮事竣還朝便道過長安省其母太夫人時年八十餘
矣戲綵既已趨朝有期予守秦國以君秦人也於其行
為卷送之於是諸郡王能詩者咸賦詩其上縉紳大夫
又從而繼之詩遂盈卷予為序其首昔漢司馬相如本
蜀人及其為中郎將使蜀建節乘傳蜀太守以下郊迎
縣令負弩矢先駈蜀人以為寵遷史至累數十百言傳
其事而不厭宋韓魏公本相人及其以武康之節治相
駟馬高車碧油紅旆光動里閭榮同晝錦歐陽子至作
為文章記其事兹君官拜亞卿身充正使而又手持玉
節凾奉金書禮成之後得以優游鄉邦入里門而下車
登北堂而拜母又未知長卿稚圭當時有此否也豈不
良可多哉雖然長卿使蜀或者誚子長紀傳之陋稚圭
治相永叔但美其功德之光是又大雅君子之獨見而
非庸夫愚婦之所可知也君之位望不減前人而秦人
之榮寵君者亦不減于當時豈待言論而後見乎予復
為是說者蓋將以永叔之望稚圭者望君而不欲為子
長之見目君如長卿而已君其懋之哉
夀湯紀善七袠序
紀善湯先生先王時教授也逮事予累官今職尋以老
乞歸予不忍其去留寘别第越再明年為弘治辛亥於
是先生夀七十矣十二月望日寔其誕辰先是先生夀
予例遣使持酒肴賀之兹當再遣因告使者曰先生有
道人也於予有輔導功汝往其敬之哉且予少時未諳
讀書先生親為予正句讀析義理課詩若文甫長則自
身心以至家國無不開陳其道俾予有所知輔翊其行
俾予有所立古人所謂啓沃獻替者先生殆兼有之歟
是先生於予分則君臣義則師友爾今高年既臻誕辰
又届豈無一言可以為先生夀乎予聞漢賈誼嘗傅梁
懷王董仲舒嘗相江都王皆能佐之以道不使其至於
多過鄒枚輩嘗從梁孝王應徐輩嘗從陳思王雖昧格
心之學然亦能以文翰相尚而無他失至今有光史冊
先生於予豈異是哉道義則祖董賈二公之醇正文詞
則效梁陳諸子之典則可謂大雅君子者矣苐予學疎
仰媿前脩是則有負先生之厚望爾雖然奉藩之暇所
以樂東平之善敦河間之禮以幸免乎梁懷之輕恌江
都之驕蹇梁孝之僣妄陳思之憂危者非先生之功尚
誰功哉回視小山八公建安七子於是乎有媿矣繼自
今尚期先生松栢其姿臺萊其夀以與予同享聖世太
平之福于無窮豈不臣主俱榮哉若夫世之齪齪者惟
知競蜉蝣之朝夕而不暇悲蟪蛄之春秋則斷乎不為
先生之所齒可知矣先生有子有女締姻宗室桑榆之
樂尚未可涯兹姑述其輔導之益故未及爾使者頓首
曰唯唯遂書以為先生夀
送向行人還朝詩序
聖天子以至仁覆天下而行之每自親親始乃弘治癸
丑予兄臨潼王薨於位訃聞上震悼輟視朝一日賜諡
和僖遣行人向君者乘傳來典祭葬禮是雖我祖宗成
法是遵是用而聖衷哀眷特稱其文凡與宗盟之内者
感恩圖報當何如其為情哉君蜀之岳池人舉進士拜
今職其來秦也奉命惟謹有所餽贈一無所受衆論多
之比竣事便道歸蜀省母居亡何還朝復道於秦秦中
宗室洎儒林士夫多為詩頌且餞之僉謂予寔長秦藩
宜有言弁首簡維周官大行人掌大賓客之儀以親邦
國懷諸侯歲時徧存問至于賀慶致禬以同其憂喜具
有定式用能慎固本根以壯維城之勢朝廷頒䘏典於
同姓而必以行人蒞其事者亦成周之遺意也予聞行
人在國初為員三百四十五六曹之事當行四方者行
人則捧檄而往其事既繁則員不得不冗其員既冗則
選不得不雜永樂中有以進士除者嘗持節使朝鮮奉
揚德意邦人知重朝鮮國王遺之金郤不受因表其事
于朝我太宗文皇帝深加歎賞始有行人非進士不除
之命且省其員為三十六而非制命不得遣於是行人
之任始重而選始難矣君以儒術致身釋褐為京宦在
帝左右親銜使命以臨藩服器局凝重文華蔚然人既
樂親之而行操濯濯人復加重之夫秉彛好德輿情所
同見賢思齊聖有明訓然則發為聲詩聯篇累牘斯亦
情所不能已頌非貢諛餞非内交予安得不嘉而序之
哉予又聞近例行人滿三載能舉職者得被選為御史
以其奉使四方民情世故多所涉歷持是以往無所不
可君行矣尚益砥礪圖惟厥終他日聞有立殿廷之下
蹇蹇諤諤論天下事者問其名必向君也有繡衣行部
而風聲凜凜所至奸貪屏迹良善生氣者問其名必向
君也庸書以俟
瑞蓮詩序
予府第子城外舊環以塹引龍首渠水注焉歲久渠防
弗治水來益微塹遂涸矣弘治壬子春監司脩舉水利
渠防再飭塹水乃通盖一二十年平陸復為澄波也予
喜甚遂命吏植蓮其中復即體仁門外為亭水中以寓
目亭之北則舊有長廊十餘間牗皆南向與亭相對而
連屬焉是歲夏季蓮乃盛開中忽有一本而雙葩者衆
咸曰此瑞蓮也考諸載籍同穎有禾連理有木其為祥
盖昭昭矣今兹池蓮駢蒂同莖而豈徒哉是蓋今上恩
覃宗支吾王美濟奕葉之所致也不有高賞厥瑞奚章
予笑拒之曰有是哉瑞固不敢當也賞亦不可已也明
日乃開宴亭上召鎮巡藩臬諸公次第賞之又皆即席
賦詩以侈其事於是酒酣興逸但覺水風涼坐花香襲
人端可與西湖較勝負豈但小東林而陋耶溪也哉酒
罷因登詩于卷以為府中一勝事蓮之瑞不瑞弗計也
諸公以予言近實請書以為序是庸弁諸卷端
豐城游氏族譜序
族有譜猶國有史也予生宗室未嘗見民間所謂譜者
恒見史不知何以類譜邪間與長史游邦貞論之邦貞
曰史國譜也譜家史也二者正相類因取其譜以呈予
試閱之見其卷首詳次世系猶年表也末述行實猶列
傳也乃笑謂邦貞曰有是哉因諦閱之其系甚綿簮袍
相繼代不乏人其間以功名自表者尤衆餘亦負特行
而擅美才焉則又顧邦貞笑曰古所謂遥遥華胄者無
乃是耶邦貞則進曰臣世家江西其地阻于山川有文
獻之美而少兵燹之厄故其民喬木相望譜牒具存兹
者臣譜傳自先世雖頗殘缺源派甚真臣豈敢冒拜墓
之恥以欺世取譏哉因頓首請予序嗚呼董狐死天下
無直筆久矣覓米作傳諛墓得金史尚可信哉何則漢
以前史有世官不相侵軼唐以下則史官必出翰林而
翰林必為宰相此史之所以不得其真而世之所以莫
可取信也夫史紀善惡之書也世治則所書必多善世
亂則所書必多惡而治與亂又君相之責耳安有身為
宰相以總裁于上職督翰林以纂修于下而肯自書其
不善而不諱者哉然則國史之不得其真也亦宜矣且
予聞近代翰林之選類皆文人而文人無行勢常什九
也夫以無行之人掌史文而以諱過之人主國是史尚
足信也哉是無怪子為相則史貸湯之酷仇為相則史
誣飛以逆者紛紛簡策矣噫安得秉麟筆者出於其間
取十七史而黜其蕪穢不實者哉然後天下有真史焉
出而世之為君與臣者亦庶乎其少知愳矣抑不獨此
也予又聞江南有以脩譜為業者往往竊故家真譜規
重賂以鬻諸新造富室焉遂使數世之後真贋莫辨其
弊殆與史同然則邦貞之譜亦然哉殆非也其系真其
言覈蓋一家之信史矣予因論史偶及之夫安得世之
為譜者真而覈皆如此譜而世之為史者復如為譜者
乎邦貞頓首曰是矣始臣論家史今乃得國史所得不
既多哉請書以為訓遂書之
喬長史雙挽詩序
予府右長史喬奉先啓予曰臣父鄭府左長史木棄臣
若干年臣母宜人王氏棄臣亦若干年臣不肖無所建
立以休扵前人竊念先德多可述者復不能圖其不朽
將罪益大矣維時詞林大夫士有憐臣之志知臣父若
母之行者多作為詩歌寄情哀挽彙之成帙凡若干篇
臣幸服事帷幄願乞一言以序之敢百拜以請言已嗚
咽不能成聲予亦憐之受其帙閱之既乃為之言曰丈
夫生世未必無一行一藝之可稱比其卒也亦未必不
忽焉如飄風之過而能繫人之思者少矣思之而至于
詠嘆悲歌不能自已者為尤少也是帙所載其為言體
裁音韻類各不同而詠其賢悲其死者則衆口同辭若
出於一時若成於一人嗚呼何以致是哉蓋長史嘗為
大寧山丹兩衞學訓導身教言教不遺餘力所造士甚
衆恩義在人至于今不衰遷佐鄭藩忠藎清白孚於上
下其所樹立者固自卓卓如此况有宜人之能婦助其
内而又有奉先之能子紹其後乎予嘗怪世之為挽詩
者近於無情之哀而子孫之徼惠於人者厚誣其親惟
恐弗甚焉然在名公鉅儒仁人孝子則弗為是也夫名
公鉅儒之立言將使天下信之後世信之仁人孝子之
述其親也將使天下傳之後世傳之世豈有無情厚誣
之言而能信且傳者乎予固意其决弗為是也奉先侍
予也久動循禮法思不辱其先弗玷其名蓋庶幾乎仁
人孝子之用心者而一時著作又多出於名公鉅儒之
手夫豈無據而空言之哉言而有據其信且傳也無疑
矣予安得不推其意而序之哉若邑里世系之詳墓上
之文可考而潜德遺行已具見乎其詩俱弗暇論也
詠雪倡和詩序
詠雪楊應寧先生所作也維先生天順間以南楚竒童
貢天子時憲廟臨御詔俾績學翰林固一代之泌晏也
先生以英妙之年粹美之質大肆力羣籍幾盡中秘之
蔵是又出乎泌晏矣成化壬辰果登甲第拜中書郎喜
以經學開士類而海内從遊者日益滋詩文其緒餘耳
既而自中書擢僉憲奉勑提山西學此除寔自先生始
未幾丁家艱既闋再奉勑提學陜右進憲副先生盖從
此升矣然其於學徒甚嚴而有恩秦晉之士咸畏且愛
之其他高第之取科甲列清要者又多先生所鑄也先
生之按部則雖祁寒熾暑無倦色弘治癸丑之歲暮雪
且作僉以先生必憚出乃毅然冒雪抵三原以至于商
洛不四旬而歷州邑者凡十數得詩三十又六篇皆其
較藝之隙之所成其清新富麗有足動人者間見諸公
譽先生之才者不容口因假以觀蓋不啻夜光明月而
光采奪目誠希世之珍也先生真可人哉予性僻嗜吟
然無如拙何每見名流所作輙技癢弗止竊效顰焉此
詠雪之所以有和也既成復自笑曰以食烟火之人而
與蟬蜕塵埃之表者鳴其不度德量力也審矣或以予
非專門不責備似又為予解嘲者遂夀先生之詩于梓
以傳而因附以效顰者焉是為序
羅川翦雪詩序
予府伴讀強晟向典真寧教日嘗有翦雪之作觀其自
叙之辭亦足知其志矣蓋晟以汝南名家子早負才氣
有聲場屋而固將以取甲科致通顯也惜兩舉進士不
第不獲已領教得陜之陋邑所謂真寧者則其抑鬱之
懷固宜一寓于詩也弘治壬子之秋以校藝湖藩道陜
入見予始識之明年以提學憲臣檄取會講于貢院因
悉見其所作若詩若文若短章若長篇若諸體其新竒
富麗有足以動人者用是援例請于朝蒙恩許備藩臣
予甚喜之盖察其人醇實初不專于詩也其舊所著有
汝南小稿及井天錄欲與出之而晟乃固辭姑從所請
第以此編題意甚新間多俊語而詩林君子必有取焉
因命繡梓與好竒者共之若於是而復固辭焉是則近
於迂且固也夫豈可哉予聞厥父氏曰宏以進士嘗三
歷臺憲其家學之傳良有所自徵於晟益信云
夀何指揮七袠序
予從弟保安王一日過予請曰西安右護衞致仕懷遠
將軍指揮同知何梁弟妃何氏之父也今年春秋適七
十九月廿四日其初度之辰弟於梁有甥舅之義虚禮
不足以將忱願賜一言以為梁夀筵之光俾世傳之以
為家寶榮莫大焉予惟天下可欲之物凢係於人者可
以智力致係於天者不可以智力求也珠璣犀象球琳
琅玕孰不曰致之似難信乎其難然而係乎人也善謀
而有力者則亦聚而有矣強艾耆夀耄耋期頥孰不曰
致之似乎甚易然而係乎天也古之聖賢亦有不可必
者矣蓋非智力可取而有也禮六十曰耆七十曰老八
十九十曰耄百年曰期人夀至于耆盖百之一二至于
老千之一二杜甫有云人生七十古來稀其以是夫今
梁年躋七十而步履視聽一如強壮時况又有子之賢
襲職蒞事惟勤惟慎享福于其身蔭及于其子是豈偶
然也哉其必有以致之矣予聞梁之為人其質厚其心
仁家有饒財而樂推與鄰里鄉黨貧乏蓋富而好禮者
也梁所以獨膺福夀於天者其在兹歟其在兹歟然則
天未必不可必也彼其有不可必者蓋理之變而非理
之常也詩不云乎樂只君子遐不眉夀樂只君子德音
是茂梁其益懋之哉他日德益盛年益增踰耄耋而涉
期頥其天信乎其可必矣用書此為序俾世之有德者
知所勸而否者知所勵云
巴陵廖氏族譜序
湖南廖氏世為巴陵之鉅族自宋以來代不乏人逮元
季經兵燹譜牒無存其邈綿所自盖不可考矣欽惟我
聖祖高皇帝混一天下其廖氏始祖曰太安者始際風
雲之會得躋武階歴四世傳及曰珷乃以文武長才分
閫重鎮嘗屢建竒功進陞都指揮使其長女實為予妃
有淑行盖其先世積德所致信非偶然也都閫公既沒
其子禎以功襲西安後衛指揮同知予因請于今天子
得調西安右護衛許隨侍蓋朝廷篤親親然也不亦慶
且幸哉偶一日禎謁予于寶善堂叩拜階下跽而言曰
臣之家世實吾王所知兹以先世功階謹以繕謄成帙
敢請睿製弁于其首實臣廖氏世世之幸於乎根之固
者末必茂源之深者流必長此理勢之必然也兹爾廖
氏之榮且貴既發跡于而祖而又有都閫公以大其官
然則爾為之孫與子者可不思所自哉必惟孝惟忠以
仰答我聖天子之休命無驕無侈以求舉爾祖父之厥
官誠若是則今譜牒之作庶幾乎其無忝矣不然若宋
曹氏之裔而流丐于海上者豈不大可畏哉豈不大可
畏哉言既禎乃叩拜以興曰敢不夙夜戰兢以服吾王
之命予因述之以為廖氏家乘序
葵軒稿引
詩不主於險怪而惟主於平淡蓋惟詠性情者然也予
觀葵軒諸作其亦知所尚者歟葵軒者誰鎮陜中貴劉
公仲器之别號也中貴天性温厚雅好唫詠初未嘗出
險怪語觀其所作則知其人矣且今之弭金貂者多馳
騁於富貴而唫詠固非其所長若葵軒者得不謂之賢
乎雖然詩底於平淡固未易至也第以中貴今日之所
好如此而進進不已焉則於唐人摩詰應物之平淡或
庶幾乎可至矣不然則元輕白俗是又詩之所忌也予
閱其集而喜其知所尚因為之引
涵碧池引
予弟永夀王於所居西偏引水為池種蓮養魚其中以
供遊觀之樂士夫有過之者名曰涵碧因各賦詩紀其
事久而盈帙請予言弁諸首予嘗一再至池上求所謂
涵碧者每淑氣初回冰澌略盡則遠山近樹倒蘸於青
銅鏡中此一涵碧也又或秋雨既霽水波澄澈則天光
雲影静沈於玻瓈盤底此又一涵碧矣不知予弟將何
居或曰漢池影娥唐池鋪錦富貴者固如是也今王處
富貴之中而池以涵碧名乃徒取諸遠山近樹天光雲
影之倒蘸静沈焉此不殆於以藜藿充太牢乎予笑而
不言或者悟遂書以為引
湧金橋引
永夀弟既為涵碧池或謂池上不可無橋以便遊觀遂
構成之而難其名乃聚士夫之嘗宴集池上者圖之或
曰某嘗陪王曉宴扵此矣羲馭方升水光受日則金鋩
奪目不敢俯視是宜名曰湧金或又曰碧空夜静水月
交輝則金精融液蕩滉不停是亦宜名湧金於是橋之
名遂定衆復作詩登卷與涵碧池等予併括其大槩如
此云
祭西嶽華山文
天地間五嶽並峙為五方之宗巖巖華嶽實奠西土禮
諸侯祭境内山川予小子欽承帝命嗣守秦藩華嶽之
祀予實主之歲時玉帛將事望秩有容肹蠁潜孚灝靈
如在乃今奉詔賜沐又得便道展拜廟貎于靈嶽之下
尺寸之誠其敢隠於神哉予聞古之修祀事者有報有
祈維神作鎮能興雲雷召風雨斡運隂陽為一方民物
祛除旱澇疾苦夭閼不齊之患使宵旰無西顧之憂而
予宗臣亦永享太平之福者秋毫皆神賜也敢不以報
獨念予德無似不能奉答休祉又不善攝養嬰于足疾
藥連歲弗奏功且已踰壯彊之年而嗣胤未建簠簋之
托疚然在懷嘗稽古傳記以英賢之産歸之嶽降夫金
德主生生生為無窮兊宫澤物物物沾其利予固無以
媚于神然自神而言則為祭主自廷命而言則均為國
主博濟之惠奚獨後予馨香如聞願神默相使予血氣
循軌精神内固勿藥有喜夢熊協吉此予夙夜而不能
忘者也敢不以祈夫以民物所賴報神之賜而以予所
願祈神之休是雖各舉其重者言之而實未始不相關
也神其鑒之
祭汧陽端懿王文
宗藩耆夀典刑僅存如松之茂如蘭斯芬天不愸遺一
疾弗起嗟嗟老成淪落盡矣嗚呼惜哉漢有河間好禮
崇儒王實慕之左圖右書亦有東平以善自飭王實肖
之其儀不忒衆方射利刀錐是營王心于于布袍菜羹
衆方附勢其門炙手王醜厥為瞠乎若後庭無白丁坐
有嘉賓葆光習静抱朴韜真前歲甲寅王夀六十宗人
畢賀少長咸集長春之醖長生之詞間以絲竹式燕又
思曾幾何時聞王寢疾亟問弗瘳遽成永訣嗚呼痛哉
訃聞當宁帝心悼哀恤典便蕃自天而來禮官稽行曰
惟端懿帝曰俞哉王其無愧令名身後如王幾人莞彼
豪華溘然埃塵象賢克孝王有胤子塊苫饘粥據經執
禮弔者興嘆薄夫知耻天之報王庶幾在此靈輀載駕
將返幽宫陳辭遣奠寫我哀悰嗚呼傷哉
祭保安榮穆王文
吾宗昆弟匹休競芳王尤傑出玉粹金良皎皎乎挺神
駒之千里翽翽乎耀威鳳之五章有毅然不可奪之氣
有瑩然無所缺之光其風神峻整如片冰隻鶴其言辭
峭厲如烈日秋霜孰畀之美不令之長夢邪真邪使我
涕滂嗚呼既貴且富方壯而康無求不得有願必償粉
白黛綠嬌管清商浩歌摩空雄飲吸江殆不知宇宙之
為闊而光景之為長二十年全盛之福孰有過於王者
哉若夫春風廣坐白日高堂禮賢下士無怠無荒北海
之尊不空東閣之燕頻張多儀稱其為物恭敬形於未
將一時賓朋交際之盛又孰有過於王者哉嗚呼祝融
行天赤日探湯王忽遘疾我心皇皇醫來報劇予謂勿
傷意王器局夫豈不昌奈之何一匕不下於咽膈而二
豎已入於膏肓豈人事之或戾抑天命之靡常何吾宗
之不幸而芝蘭玉樹竟相繼而凋亡上有慈親悵甘旨
其誰嘗下無祚胤僅托國於季方恐王之目將不瞑於
泉壤也予長秦藩屬在雁行矧王之賢而愛我敬我又
特出於尋常身後之計匪予孰當九原有知予不負王
矢心致告酹以一觴
祭永夀莊僖王并妃彭氏文
於乎一元浩浩大化茫茫令始令終維理之常苟性天
之弗墜雖一日以為長不然或老死牗下亦為下殤於
乎吾藩賢哲乃有如王喜性天之聰悟豈他宗之可方
幸早膺乎封爵惜年少而氣揚或四野蒐田而旁通於
近邑或千金致駿而馳騁於康莊或飲以陶情而百觚
之克受或射而角勝乃百步以穿楊既朝酣于别室復
暮燕于前堂銀燭煇煌而擁嘉賓之雜遝青衣列侍而
兼衆樂以鏗鏘鱗介羽毛而錯肥甘之悦口粉白黛綠
而競歌聲之繞梁樓高百尺勢接穹蒼池深數仞派引
汪洋而王之樂亦已極矣河間禮樂東平仁義王亦慕
之思以名世乃羣書涉獵而若今若古以疏通乃八法
規模而或楷或行之具備乃臨池學染而頗窺晉帖之
精神乃把筆題詩而解慕唐人之風味於是東連梁晉
西底巴蜀購求墨妙盈箱累軸而王之名亦已盛矣於
乎有若王者亦明且智奈何氣耗於西狄之漿體疲於
東閣之妓届中宵而飲客初歸甫明發而吊賓遽至此
予之所以深悲而痛惜之者也於乎王薨未久妃亦繼
之是雖天地之成筭而亦夫婦之至竒蒙恩同瘞復何
憾為雖然王其淪沒幸有嗣子克肖于玉誠足承祀予
叨宗正又忝為兄每重天親之誼恒敦睦族之情出入
無時而愛重不殊於同氣交際以禮而箴規無異於友
生疇昔訃聞而深慟鴈行之拆今茲遣奠而不知鮫淚
之傾於乎王之嗣子我其子之請于天子為爾爵之王
之臣僕我其制之如或王忘為爾律之王之精魄諒亦
有知諦聽予言夫復何疑靈輀載道將妥丘園王其往
哉永訣終天於乎哀哉
祭郃陽温穆王文
嗚呼我祖康王慶衍澤垂四子並封玉映金輝我先惠
王以嫡為後臨潼郃陽汧陽競茂先王奄棄諸父凋傷
惟汧陽伯巋然靈光閔予小子纉秦之服睠我二兄友
于則篤王言誾誾王貎忻忻深宫相對禮洽家人玉牒
所載秦宗繁矣族屬最親如王者幾臨潼之薨方切予
哀不虞謂王相繼殞哉王薨未久汧陽在殯老成淪亡
宗盟不幸王之心事明白坦夷王之行誼淑慎惠慈不
躭麯糵不逐畋嬉凡可伐性王多弗為一疾而沒吁其
可疑壯彊無子王心惕而粉白黛綠環侍不辭遘疾之
因庶幾在兹慮關宗祧匪王之私得已不已在王無譏
嗚呼哀哉朱門遲遲白驥騤騤野雲助慘朔風扇悲翩
翩素蓋寂寂彤帷長夜漫漫欲見無期嗚呼哀哉訃聞
九重帝心悼惜䘏典便蕃自天而錫稽行賜諡曰穆且
温禮官蒞祭有司營墳㳙吉發引遣奠國門瓣香陳辭
侑以芳樽嗚呼哀哉
祭母妃父楊公文
念惟先母育我眇躬遡厥所自善慶攸鍾吾母上仙劬
勞莫報所喜公存夀躋耋耄時或晤對如覩母顔奈何
一夕亦掩幽關我惟哭公即哭吾母殮祭弗躬限於封
守遣官奉祀展我心曲遥望城南豈勝荼毒嗚呼哀哉
小鳴稿卷九
