小鳴稿卷五
明秦王朱誠泳撰
七言律詩
半村為姑蘇湯隠士賦
别墅深深習隠居半依城郭半郊墟門前流水漁郎棹
道上飛埃使者車隔岸市諠來座遠捲簾山色入窗虚
雲泥出處都隨分野有良田案有書
送都憲孫世榮四川巡撫
紫泥封勅下金鑾進擢都臺鎮錦官分陜未終秦地愛
濟川應遂蜀人歡雪山又為公來重雲棧寧辭馬度難
從此諸番皆慕義不勞兵甲從戎鞍
一覽亭為保安王肅齋題
搆得幽亭瞰小池四時風景總相宜百年圖史勞雙眼
萬里乾坤醉一巵花雨撲簾紅片片玉山當戶白差差
傍人却訝仙凢隔載酒無因為問奇
送李少參希范致政還鄉
囊封情疏達天閽乞得身閒荷寵恩召伯愛多棠勿翦
淵明歸早菊猶存九峯結社詩千首三泖維舟酒一樽
除却賞心并樂事只將家學授兒孫
送郁文博少參致政還上海
天恩乞得下明光回首鄉關舊路長風月有情歸篋笥
烟霞無梦到巗廊數杯濁酒黃花徑十里青山綠野堂
遙想鱸魚秋正美一竿終日釣滄浪
遊仰天池留别性空和尚
絶巘靈湫一脈通翠光垂彩浸虚空三千世界紅塵外
十二樓臺寳鏡中琪樹影長留晩照曇花香煖逓春風
我來自有三生約最喜高人得遠公
壽伯汧陽王恕齋五十
半百年來五福全秀鍾光岳陸生蓮蒼松翠栢風霜古
玉葉金枝雨露偏鶴背有書來碧海弧南增彩燭瑤天
霞杯滿進長春酒願祝莊椿壽八千
印湛然鍊師道院
五銖霞帔七星冠洞府朝元禮數寬一榻白雲香篆裊
半窗靈籟竹聲寒瑤壇鶴占千年樹金鼎龍蟠九轉丹
物外紅塵渾不到碧桃花老任春殘
病鸚鵡
靈禽不耐病摧殘衣褪穠蛾嘴褪丹無力似人方倦極
有情對主欲言難雲深隴樹歸心遠月滿秦樓舊夢寒
敲損玉壺渾不應空餘香稻長闌干
秋夜
燭黯緋羅火尚温卧聞清漏咽重門露漙仙掖蘭香細
月轉雕欄桂影繁遣戍有懷勞士馬維藩無補愧君恩
起來吟得悲秋句却怪詩魔惱夢魂
劉節婦
結髮曾期百歲同可堪中歲命途窮孤鸞影去青銅冷
别鶴聲沈綠綺空烈火難銷心上鐵韶華不到鬢邊蓬
西風一榻清秋夜露葉蕭蕭墜井桐
賦得潼關曉騎送盛舜臣還吳
重關高聳玉繩低曙色微分柳外堤遠道有人催去馬
清時無客效鳴雞帝城瑞日瞻來近親舍孤雲望欲迷
去去不須增感慨好將形勝入新題
送戴松崖之浙江憲長
三年提學擅芳名此日遷官沐寵榮關右文風歸渾厚
越中民物待澄清霜寒驛路豺狼遁日煖梧岡鳳鳥鳴
此去臺端聊駐馬聖明虚席待阿衡
輓國戚廖都閫之父(二首)
少住人間四十秋乘雲又作帝鄉遊紫宸有寵來丹誥
黃土無情瘞黑頭共倚嫖姚終破敵誰知李廣不封侯
白楊風起棠梨冷地下英雄亦解愁
壮志曾期馬伏波功名未遂恨如何鴛雛繼武勲勞重
鸞誥貤恩寵渥多海上有時來白鶴人間無路返青騾
刻銘幸有如椽筆千古聲名耿不磨
輓廖母秦太夫人(二首)
萬里良人事遠征義方教子早成名七旬祿養三牲備
雙誥恩封二品榮夜雨萱花堂背落春風芳草墓前生
賢郎閫帥追思處忍聽慈烏夜夜鳴
星沈寳婺夜光微七十年來祿養違不意叢萱摧暮雨
空令寸草戀春暉瑤池有路旌幢遠滄海無潮信息稀
留得階前慈竹在清風依舊滿庭闈
輓國戚廖廷璽都閫(二首)
劍氣横空結暝陰英雄觸目亦傷心龍蛇陣古風雷壯
狐兔羣多草木深雲散柳營春寂寂鶴歸虎帳夜沈沈
邊城爪士知多少目斷旌旗淚滿襟
戰袍簇錦炫朝暉萬里邊城縱武威沙苑不歸蕃帳馬
將星空墮塞垣扉草荒高塚埋金劍雲鎖空山暗鐵衣
一段英雄招不返野花香冷雨霏霏
輓廖母孫夫人(二首)
瑤池夢斷綵雲飛為吊芳魂淚一揮韜略資夫登閫帥
賢明有女拜宫妃麝蘭已向風前散環珮何時月下歸
喜有賢郎真將種龍泉出匣更輝輝
珍重芳名舉世賢老蒼何事澁長年情知龍劍終歸水
忍使鸞膠别續弦珠翟已空堂上母彩軿翻引洞中仙
惟餘二品夫人誥夜夜虹光射九天
除夕有懷戴松崖
坐銷銀燭夜窗虚感慨流光逼歲除千里故人空有約
三湘歸雁竟無書風驚爆竹鴉聲亂雪映寒梅鶴影臞
滿酌屠蘇還自遣關西何日候輶車
送梁廷美都憲巡撫湖廣
九五飛龍泰運開大藩方伯進都臺隨車雨自秦關去
有脚春從楚甸來和璧定為稀世寳傅舟原是濟川才
聖明正爾思賢佐雙佩還應接上台
藩庭别意為賈希召都憲賦
祖席休辭酒滿斟匆匆離思轉難禁乾坤納納誰非客
湖海悠悠獨此心素履久同冰與蘖歸装贏得鶴隨琴
天涯明日遙相憶目極暮雲春樹深
寄戴松崖
地北天南嘆别離此心無日不興思雲霏茗椀閒邊話
月隠華燈醉裏詩秦苑陽回花放早越江霜冷鴈來遲
孤山聞說梅如玉莫惜春前寄一枝
送齊應璧鴻臚脩祀禮成還朝
萬年天子篤同宗遣祀園陵禮秩崇使者虔恭將德意
先靈彷彿著儀容空山夜靜風雲繞大地春回雨露濃
歸近天顏如有問為言存沒感恩同
哭憲皇帝
玉帛常思拜冕旒此生誰道竟無由九重宫闕風雲慘
萬里山河草木愁昧谷日沈天漠漠鼎湖龍去路悠悠
宗臣一掬傷心淚灑向黃河日夜流
送湯半村西遊
千里來遊百二州又騎羸馬向西遊蕭條自嘆馮唐髮
凋弊誰憐季子裘渭水斷鴻投遠渚隴山落木動高秋
老懷料得行吟慣不似尋常動别愁
送人還閩
楊柳經霜葉亂飛雙旌迢逓出關西紫萸黃菊牽歸興
綠酒紅亭惜解攜宦邸清風隨驛馬客程殘月促晨雞
故園到日應多暇好把新詩取次題
送鄭琴士南遊
壯遊知不憚驅馳東望三衢信所之流水高山琴裏趣
陽春白雪馬前詩豈無遠道鶯花好為有高堂鶴髮垂
慈竹滿庭春酒熟歸期須及燕來時
冬日牡丹
愛日微暄破錦叢永春園内小亭東虚疑玄帝為青帝
却訝寒風變煖風松竹有情同晩節雪霜何處避春紅
眼前生意多如許可是能回造化功
寄湯半村
長安相見即相知千里那堪久别離夜雨寒燈勞遠夢
暮雲春樹動長思花明杜曲鶯啼早天闊吳江鴈度遲
芳草一庭書館靜煑茶何日細論詩
題印湛然鍊師畫像
畫史丹青妙入神毫端應怪寫來真松風蘿月閒中趣
野鶴孤雲物外身脈脈靈源清似水溶溶生意藹如春
風雷叱咤尋常事信是人間有道人
涵碧池
分得瑤池一鏡開翠光澄徹淨無埃雕闌晝永眠春柳
文石秋深銹雨苔菡蓞多情紅間白鴛鴦有意去還來
無邊風景供遊樂細數行吟日幾回
湧金橋
長松修竹共陰森下有方塘幾許深玉井遙分泉脈脈
彩虹高卧夜沈沈昇仙有志空題柱過海無憑浪費心
誰似主人襟抱闊芳尊吟倚曲闌陰
春日雨中
冷風冷雨過殘春景物無多跡半陳色褪荼䕷紅粉淡
愁低楊柳翠眉顰翰林賦罷江沈月金谷樓高玉委塵
自古興亡皆有數達人何用苦傷神
同閻文振方伯仰晉卿憲副池亭小酌
綠荷池上小亭臺紅白蓮花映日開喜共薇垣高士話
況逢冰署可人來謾將景物酧詩句何用笙歌送酒杯
坐久香風生白苧不知身外有蓬萊
春暮書懷
鳥啼花落减韶光節序相催有底忙堤柳絮多迷燕子
渚蒲芽短露鴛鴦匡時獻策知無補對酒吟詩喜欲狂
況是眼前生意滿濡毫寧憚索枯腸
寄戴松崖都憲(二首)
南北暌違思不窮遠將音問托鱗鴻百年天地能容我
此日經綸正倚公直遣窮陰回淑氣還聞澆俗變淳風
西窗夜雨何時會樽酒留連一笑同
契合金蘭獨見君索居應嘆久離羣乘軺只在商山外
放棹難尋剡水濆霄漢功名推獨步江湖聲跡喜相聞
畫樓幾凭闌干立目斷天南日暮雲
元夕分韻得紅字
華堂燈燭影搖紅此夕衣冠宴集同開口況逢時節好
賞心休放酒杯空千年奎壁星重聚萬里烟霄月正中
情景可人須盡醉咏歸還向舞雩風
送王尚文少參致政還金陵
霄漢功名志未伸便從岩穴問通津江東國士無雙士
林下閒人見一人門近清淮多白鳥堂開綠野斷紅塵
五千書卷床頭在舊業弓裘未是貧
送馮原孝郎中奉使還朝
建節宗藩冊禮成鳴騶千里上神京賓筵此日看儀度
虎榜當年識姓名五色長虹光不掩千金良璧價非輕
趨朝正是陽回日上苑遷喬聽早鶯
㶚橋别意送徐進士還京
驅馳王事獨賢勞使節煌煌又入朝紅雨飛花長樂苑
綠波芳草㶚陵橋秦關百二山河壯京國三千道路遙
宵旰只今圖治切早施經濟答唐堯
送王述之陞山西憲長
龍蟠金勑下長安憲副承恩又轉官鷙鳥乘秋霜翮健
法星垂彩夜光寒五陵父老遮驄馬三晉雲山識豸冠
料得輕車行熟路片言折獄信非難
請人看梅
桃李爭春不耐寒老龍獨向雪中蟠孤標只許青松侣
冷豔從教白眼看瀹茗賦詩聊醖藉巡簷索笑足盤桓
合歡不是無杯酒似怪風情近牡丹
送耿好問亞卿癸西嶽事畢還京
聖皇憂旱為斯民謁告名山簡近臣千里亢陽過十月
一時飛雪遍三秦大烹牲腯勞歆饗少宰精誠動鬼神
歸去金鑾煩奏對于今民物已回春
賀新亝兄書屋落成
宗藩華搆俯層城小結書齋又落成滿架香芸青馥馥
一庭芳草翠盈盈可人兼喜留談謔熟客頻來免送迎
孔思周情千載趣湛然方寸有餘清
送大參鄧松坡致政還鄉
兩封情疏達金扉乞得閒身故里歸上國久依紅日近
内江遙望白雲飛鱸魚鱠美充珍饌孔雀袍新勝舞衣
忠孝兩全臣子分傍人應羡早知幾
次韻留鄭子初長史懷歸
閒情未許寄盟鷗秦國衣冠第一流仙桂有香秋淡淡
貞松無恙晚悠悠封王顧我猶青歲作相憐君未白頭
道誼始終期不負縶駒非是為私留
挹秀為宗弟永壽王東軒賦
疊石為山列畫屏方塘如鑑對幽亭水涵雲影連天碧
峰送嵐光入座青爽氣逼人詩屢就清風撲面酒微醒
等閒自有濓溪趣芳草長留翠滿庭
讀寧河武順王鄧氏世家錄(二首)
手提一劍歸真主百二雄師勢獨尊彤管銘功輝簡冊
青門為庶泣兒孫東皇已去花無賴華表重來鶴有言
六尺孤墳鍾阜外誰將麥飯吊英魂
氣節稜稜壓萬夫平生百戰定寰區丹書鐵劵當朝寵
武略文韜百世模淮泗腴田惟舊業麒麟高閣有新圖
天家雨露東溟闊况是河山舊剖符
九日與戴松崖湯俟菴賞菊
門外衣冠次第來斯文良會喜相陪天垂晴碧雨初過
菊帶寒香花正開人世不須傷往事籬根聊共醉深杯
東風指日回春意還約書窗看早梅
送鄭子初長史致政歸南閩
作相親藩擅德音蓴鱸忽動故鄉心匡衡去國多遺草
疏廣還家有賜金綠野雨晴花霧煖滄江月白水雲深
懸知報主心猶在清夢還應繞禁林
送左廷珍憲使陞都憲遼東巡撫
十載西臺著豸冠又遷都憲上朝端九重圖治求賢急
三輔懷恩拜别難寳鑑光搖關月冷高牙風動海雲寒
封侯自古多文士斗印期登大將壇
宴保安府池亭席上偶成
路入名園景最幽小亭如畫枕寒流風生朱箔花香細
日轉雕欄樹影浮篆裊香煙霏寳鼎酒傾玄露瀉金甌
眼前便是仙家境跨鶴寧須閬苑遊
惜紅梅
暫離紫府入秦城水路迢迢數月程北客共知元有種
東君誰料太無情羣芳各藉陽和力一樹何孤雨澤榮
醉裡師雄呼不醒翠禽空繞月三更
次戴松崖韻以寓有懷
會合尋常嘆不齊可堪南北復東西門牆化雨歸桃李
霄漢文星聚壁奎思逐楊花同滚滚望迷芳草更萋萋
不知驄馬今何處伐木空山鳥自啼
無題(四首)
闌干曲曲思依依風露凉生白苧衣瑤瑟調殘金鴈冷
玉簫聲斷綵鸞飛夢中說夢猶難信山上安山更不歸
回首蓬萊三萬里煖雲明滅望中微
聚散無憑若夢中落花飛絮任西東金籠鸚鵡&KR0034;鬆語
綠水芙蓉黯淡紅曉鏡芳華空自惜夜燈談笑與誰同
十年零落同心結不是儂家手未工
兔走烏飛有底忙相思應斷九回腸新聲謾說朱絃好
舊恨誰憐白畫長玉虎水寒猶汲井金猊火冷尚添香
星橋影淡秋無跡碧海青天路渺茫
楚雨巫雲恰好時角聲又起畫樓西金屏綉褥空凝望
錦字魚箋亦嬾題藕斷尚憐絲裊娜花深偏怪霧凄迷
宵征莫道無眠處賦命從來自不齊
閨情(四首)
倚遍闌干白晝長更無情緒理新粧柳眉翠壓春愁重
桃臉紅添粉淚香潮信有期通瀚海音書無路到遼陽
自憐不及堂前燕雙去雙來繞畫梁
午夢初回玉漏長粉容香汗濕殘粧篋中羞對班姬扇
簾底空聞賈媛香暮雨幾時歸楚岫春心何處問巫陽
閒來寫就相思調一段新聲自繞梁
愁中一刻似年長無復濃粧與淡粧玉頰瘦來慚對鏡
羅衣閒却罷熏香丹楓有恨隨流水白日無情易夕陽
屈指光陰近重九嬾將黃菊傍釵梁
錦被難温覺夜長曉來無復學梅粧軃肩雲鬢千絲亂
記臂丹砂一點香問約有情緘荳蔲引年無意藉昌陽
角聲催起東樓月顔色猶疑在屋梁
送春
榆莢楊花亂舞風東皇何事去匆匆一庭芳草添濃綠
滿耳啼鶯怨落紅眼底韶華渾似夢人間樂事又成空
臨岐對酒情無賴殢雨尤雲悵望中
心跡雙清為汧陽王作
一片靈臺湛碧虚此身真在水雲居壺中秋月冰相映
簾外春風草不除老鶴枯琴君子操牙籖玉軸聖賢書
東平未必清如許俯仰無慚樂有餘
送婁廉使克譲朝京
玉驄騰踏使車輕憲節趨朝出雍城旌旆影搖晴雪冷
珮環聲振曉風清雲中雙闕星辰近天上重瞳日月明
關輔年來尚彫敝好因前席論蒼生
東軒為永壽王作
搆得華軒府第東搏桑朝影上梧桐雨香砌草先交翠
氣淑林花早放紅照眼簾櫳迎旭日滿堂賓客坐春風
主人吟罷連枝句流水心期萬折同
白雲窩
為霖有待濟恒暘暫託幽棲覆苑牆縹緲遠連天漠漠
氤氲微露月茫茫晴窗影墮琴書潤午榻陰生枕簟涼
蒼狗白衣隨變幻肯教飛夢落高唐
送吳元素長史致仕
緘情纔上九重天乞得閒身寵渥偏四品進階金帶重
五花裁錦茜袍鮮秦城況有連雲第杜曲仍多負郭田
我喜相違復相近沃心還望仲舒賢
元日遇雪
青帝今朝换物華故將飛雪逞豪奢嘉祥偏應三陽候
枯樹爭開六出花耳底豐年先有詠眼前生意浩無涯
粧成富貴應難並玉宇瓊樓幾萬家
賀戴松崖陞都憲
薇垣遷秩貳都臺荆楚風烟到處開恩命一函從北下
福星千里又南來鳳麟自古生明世廊廟于今用大材
昨夜仰瞻霄漢上文光垂彩耀三台
送韓貫道都憲巡撫西夏
盛世籌邊用老成魏公孫子復才名紫泥金勅來關輔
大纛高牙建夏城殺氣凜如秋氣肅法星光並將星明
塞垣自此烽烟淨廊廟行看佐太平
送周國瑞總戎守鎮西夏
金勅初頒五鳳樓便催鐵鉞鎮邊州北來已破羌人膽
西顧寧煩聖主憂千里旌旗山月曉一聲鼓角塞雲秋
酧功他日銘彛鼎定列麒麟閣上頭
柬暹上人
千里勞師遠入秦久聞醫術妙通神坐中不問三生話
指下求痊一病身早使惠風甦草木要令幽谷變陽春
慈悲最是僧家事況是僧家最上人
中秋喜晴
三年好景憂中度今歲中秋大放晴萬里碧空星彩爛
滿天涼露月華明桂香尊爼噴龍腦花擁笙歌咽鳳聲
清賞不知更漏永只疑身世在蓬瀛
秋夜雨晴
雨餘林暑盡消殘涼氣侵膚却素紈萬里碧空秋淡淡
一天清露夜漫漫桂香暗結黃金粟橋影斜涵白玉盤
清思滿襟渾不寐詩成還倚曲闌干
雨晴即事
好山排闥送新晴石逕苔乾步屧輕華屋日高飛乳燕
綠楊風軟聽流鶯也知守拙真成拙須信浮名未是名
一笑未堪塵鞅累陶然醉咏樂昇平
白兔
金精孕秀產明時三窟祥生玉雪姿異種料應塵世少
仙胎元是月宫遺冰崖卧處人難見草逕行來犬易知
好共蓬山雪毛鹿去隨阿母宴瑤池
映水芙蓉
花滿平堤水滿池水光花影淨相宜蜀江霞襯千機錦
海國蠶成五色絲鏡裏崔徽施巧手溪邊西子露香肌
本來色相皆虚幻惱亂魚龍恐浪疑
舞風楊柳
㶚陵橋畔晚依依搖蕩春光力尚微漢燕身輕斜軃袖
白蠻腰瘦不勝衣長條偏藉吹噓力弱質難禁翦拂威
寄語章臺休擺亂風流態度有時歸
春日寫景
樓閣深沈畫景長淡雲輕靄散晴光柳堤風煖鶯鶯巧
花徑泥融燕燕忙歌管傳聲來别院鞦韆送影過鄰牆
青春莫負韶華好秉燭還須照海棠
訪城南孝子廬墓
命駕來尋孝子居落花天氣日長初喬松幾箇一雙鶴
老屋數間千卷書高塚己霑新雨露故家還守舊田廬
紛紛肉食知多少側耳高風愧不如
送脩武伯還朝
親藩封拜禮初成鳴佩依然上玉京千里河山旋使節
一方茅土受宗盟春回㶚岸鶯聲早雪霽函關馬足輕
青歲功名須努力等閒莫負舊家聲
送秋官車郎中還京
九重恩禮厚同宗天上仙郎遠錫封袖帶玉爐香馥郁
口傳金殿語從容秦關自昔山河壯漢省于今雨露濃
看取歸朝還使節定知飛步接䕫龍
登城
層城百尺勢凌虚四面青山列畫圖北極九重紅日近
南山雙壠白雲孤天連迥野迷高下烟抹平林淡有無
長嘯一聲回首處夕陽歸鴈落汀蘆
畫眉次韻
宫樣粧成忽自驚剰添螺綠轉分明平鋪秋水雙蛾秀
淡抹春山八字横顰學西施偏有態嫵憐京兆最多情
等閒莫對彎彎月只恐嫦娥也妬爭
夜坐不寐聽雨
積雨兼旬未放晴瓦溝銀竹勢如傾樓頭畫鼔三更盡
窗下殘燈一點明詩客此時偏得句旅人今夕不勝情
懸知足慰三農望稼穡今秋定有成
過宫人墓
綵鸞飛去幾回秋枳棘叢深見墓丘艷骨香魂千古恨
斷雲殘雨一天愁故宫寂寂春何在落日㳙㳙水自流
啼鳥聲中增感慨肩輿經過更遲留
四友軒
松竹梅花舊有名幽人又結歲寒盟翻雲覆雨嫌時態
傲雪凌霜有故情人物每同三益好丰標況是一般清
相看冷淡空山裏爾汝忘形度此生
春園行樂
漠漠輕烟淡淡風曲闌干外小池東鶯穿高柳分晴翠
燕掠飛花落軟紅好景只疑圖畫裏新詩都付笑談中
及時游衍心偏樂鸚鵡深杯莫放空
與弟東軒
一遍賡詩百遍吟吟成猶未愜人心韻逢險峻尤難押
句到新奇不易尋銀燭燒殘思處苦長髭撚斷坐來深
陽春白雪真稀少金石難同瓦缶音
望雲思親為陳公輔伴讀賦
甘旨無由奉母慈晨昏常起狄公思孤雲目斷三千里
寸草心懸十二時飛去不能身有翼愁來空自淚交頤
誰知我亦傷情切忍誦當年陟屺詩
題陳叔振憲使鴈山永慕卷
家山埋玉幾星霜遊子天涯倍感傷宰木有烏風淅淅
泉臺無路夜茫茫當年獨立心常在此日三遷教未忘
貌得佳城隨宦轍公餘展拜淚淋浪
丘仲玉少參晩香亭
小結幽亭用意深西風開遍滿籬金飡英自得靈均味
把酒誰探靖節心冷艷不嫌秋色淡殘枝偏耐曉霜侵
主人賸有新裁句日對南山取次吟
借山樓為湯俟菴作
十二闌干百尺樓千年風景一時收不妨老子常開眼
曾辱高峰為點頭爽氣隔簾時冉冉嵐光浮座晚悠悠
姑蘇景物分明是底用思鄉感舊遊
淨香亭
小結幽亭傍此君百年風雨任朝昏濕雲侵晚籠茶竈
高節凌寒落酒樽窗外有時搖翡翠風前終日散蘭蓀
主人對此歌淇澳剰有清聲遠近聞
道中遇雪
前驅墮指折弓弦四顧茫茫失渭川初訝飛花連碧落
還疑美玉出藍田隨車縞帶真無異捲幔冰崖絶可憐
誰道眼前非上瑞等閒三白是豐年
詠雪和蘇長公韻(二首)
已密還疎亂更纖襲人寒氣十分嚴可能端木皆成粟
未必楊花却似鹽冷咽銅龍沈曉漏聲酣鐵馬戰風簷
曉來忽報紅輪上仙掌依稀露指尖
長樂鐘聲散曙鴉九衢風力疾於車折殘渭水竿竿竹
擬徧梁園樹樹花沃野春回千隴麥層簷冰綴萬人家
句清無奈茶烟濕撚斷吟髭手謾义
雪晴(三首)
陰沴初消瑞日升田夫于耜擬東興山頭破煖青猶在
柳眼窺春綠未曾雙艇遠依收釣火一簾深映讀書燈
人間妙手嗟誰及調燮終歸宰輔能
樓雪初融歲欲更喜聞乾鵲報天晴炊烟早逐朝陽起
春意潛隨野水生雲散佛頭來嶽色風回仙掌落鐘聲
不知驄馬經行處賦得梅花幾首成
玄冥司令勢何嚴一雪能教數日淹風斂凍雲歸遠岫
天開晴日上虚簷梅腮破臘爭勻粉笋指緣寒未露尖
好在田家應拍手瓦盆盛酒正厭厭
雪晴復作(五首)
誰翦瓊花促未停海雲籠日上蒼冥地宜麰麥三回白
山露芙蓉幾仞青寒溜不妨和漏滴春蠶猶愛隔窗聽
江湖此夜看牢落應有高人睡未醒
四匝陰雲動浹旬河山積玉幾番新吟餘瘦骨應憐我
寒到貧家亦惱人浮世悟來皆泡幻化機流後即陽春
座中鶴氅清如許緩步能消物外塵
片片隨風欲作圍曉來簾外正霏霏鴉巢深樹飢爭噪
鵲聚空梁凍不飛雙棹山陰狂客返一蓑江上釣翁歸
玉樓銀海真仙詠已覺當年屬和稀
長空雪意未蹉跎舞屑回風一瞬過藥玉桮船迎臘早
水晶簾幕受寒多清浮石鼎應誰得白戰星堂奈若何
回首江天雲霧裏短罾疎網伴漁蓑
酸風吹雨結陰雲村舍人家半掩門翦水作花看有象
堆鹽肖虎刻無痕彩毫凍合詩仍徤綠酒春回臉易温
清興滿懷渾不俗山陰㶚水總休論
看雪
雨花雲葉逞新奇翦水何人奪化機掌上芙蓉旋玉女
空中縞素簇瓊妃郊原瘦蹇衝寒去野渡輕蓑薄暮歸
最是柱頭驚舊鶴爛銀城郭此時非
聽雪
玉屑兼風捲地驚坐疑天籟不勝清吳蠶食葉漸無迹
江蠏行沙碎有聲詩夢又從深夜轉春愁還向隔年生
閒門要路無遺處誰謂滕神亦世情
和楊憲副應寧過藍橋
搖搖小隊出藍關一路凌兢馬足慳萬里同雲迷玉宇
滿天霏雪幻銀山枝翻宿鳥驚難定苔長新痕濕未斑
却憶昌黎經此日憑誰沽酒慰愁顏
又和藍田道中
風雪交加歲晚時一年節候又將移官庖有廩堪沽酒
野店無梅欲廢詩白鳳隨車歸院疾銀杯逐馬度橋遲
關西重見楊夫子猶恐前身是伯夷
送焦知縣陞彰德知府
曾於烏府播芳聲又向花封報政成皂蓋朱轓今日寵
玉壺秋月舊時清愛民須體朝廷意卧轍偏傷父老情
見說調羹還有待一麾寧許久專城
挽余士英司馬父母
紫簫聲徹鳳鸞飛雛鳳呈祥世所稀二品褒封蒙異數
百年伉儷竟同歸理財久擅韋公譽斷織猶存孟母機
七尺穹碑昭不冺西川山水亦增輝
夜坐聞笛
誰人吹笛倚樓東靜夜聞來迥不同嘹喨數聲雲散後
凄清三弄月明中梅花落盡江城雪楊柳凋殘野渡風
坐久不知黃鶴隔參差樹影上簾櫳
别意送凌卧岩還鄉次韻(三首)
術傳盧扁字鍾王兩浙高名海内香去路也知車載穏
濟時何用劍生芒鷄鳴函谷三更月楓落吳江兩岸霜
歸到苕溪尋舊侣畫船詩酒水雲鄉
束書孤劒别西秦紅樹青山潑眼新千里風霜欺老鬢
五湖風月寄閒身㶚橋驢背驚殘夢函谷雞聲促去輪
料得紀行多賦咏郵筒毋惜寄陽春
先生為客感秋聲豈憚還鄉兩月程囊裏有丹皆玉液
釜中無飯不青精月殘茅店雞三唱霜冷河橋馬獨行
去去天空風正急渡江須待暮潮平
寄日華上人
秦城分手一年過眼底流光逐逝波冷澹情懷交去久
平安消息寄來多寳爐香燼同誰話白雪詩成想自哦
徧倚闌干思無限西風又老半塘荷
天開圖畫樓為唐府三城王作
十二丹梯百尺樓無邊佳致滿中州山光凝黛當窗見
水色拖藍遶楹流不用丹青誇獨步真成造物與同遊
高吟定有詩千首安得登臨一唱酧
御書閣為唐府三城王作
天上頒書寵數優凌空傑閣冠中州六經垂世崇宣父
萬軸傳家羨鄴侯粉蠧避芸香馥馥晴虹貫日影悠悠
貽孫燕子留芳遠瓜瓞綿綿與國休
送胡廷倫紀善致仕還鄉
廿載秦藩共我遊蕭蕭華髮已盈頭季鷹去國蓴初美
靖節還家菊正秋萬里雲霄雙捲翼五湖烟水一歸舟
會稽賸有佳山水吟得新詩肯寄不
自題小像
石田揮筆寫吾真身外誰知更有身報國寸心元自赤
流年雙鬢欲成銀愛山常與山為主種竹誰知竹是賓
茶竈筆床隨處有優游天地一閒人
再遊天池普光寺憶僧性空
不到禪關二十年無邊風景尚依然青蒼遠接千章樹
紅白新開萬朵蓮習隠不為招隠賦愛山寧惜買山錢
獨憐惠遠今何在孤塚斜陽帶晩烟
慰新齋兄
握手常嗟會面疎年來尤覺甚於初身同野鶴清尤健
計比巢鳩拙不如莫為事煩妨食息且教心靜樂琴書
誰言淡泊中無味淡泊從來味有餘
次三鎮國慎獨齋竹軒之作(二首)
築得幽居類瀼西苔痕蝸篆雨中迷出林老榦芟猶密
解籜新梢長欲齊高咏不妨人逕造虚心似待我留題
夜闌分付閑啼鳥莫謾喧啾攪鳳棲
隙地新開水竹居遊觀終日從籃輿清陰滿地和烟暝
涼影横窗過月虚一點紅塵渾不到萬竿蒼玉自森如
等閒相對真成趣不用笙歌樂有餘
次三鎮國慎獨齋陪遊後園池亭之作
案牘無勞日日閒每拚臨水更看山綠雲冉冉侵簾細
紅雨紛紛點砌斑三月韶光圖畫裏百年身世去來間
東平自有天然樂逸駕千年許共攀
年來年去幾番新萬事回頭扇底塵雪裏老梅纔破玉
雨中芳草又成茵滿鈎簾捲青山曉半畆塘開綠水春
美景故知常在眼人間俗事浪頻頻
送任進之學正之絳州
匹馬嘶風踏軟塵大河東去是通津金天後夜文星遠
絳水開年化雨新芹泮綠回官舍曉杏壇紅送&KR0688;堂春
人材瑞世從先達臯席于今有鳳麟
約戴松崖賞梅因出巡不果
宫庭萬玉擁新梅曾約逋仙共酒杯千里獨憐青眼别
一襟誰為故人開漫勞疎影横窗入徒有寒香撲面來
欲折一枝煩遠使豈勝搔首望蘭臺
莊誦太祖皇帝御製文集
鼎湖龍去天應泣絃管無聲市肆空宸翰萬年留聖製
人文千古纉神功堯民擊壤風謠在周胤分茅典則同
秦隴諸孫瞻拜處不禁血淚灑遺弓
覽秀樓為宗兄臨潼王養性齋題
傑構憑虚接上台闌干曲曲障風埃窗涵渭水玻瓈滑
簾捲終南紫翠開歌舞不知誰共醉登臨應許我重來
無邊光景無窮趣莫惜新詩為品裁
送魯千之都憲之甘州巡撫
幾年藩省著芳聲進秩都臺荷寵榮霖雨又從今日作
泰階應向此時平霜明番落旄頭暗春到陰山淑氣生
為語羌戎須遠遁于今萬里有長城
次韻寄致政郁文溥少參
關陜相逢即故知别來誰料會無期金蘭漫憶同心話
白雪多慚下里詩夜雨一燈勞遠夢暮雲千里動長思
林泉聞說多蕭散兩鬢年來尚未絲
牡丹亭侍親夜宴
銀燭輝煌照綺羅綠雲飛盡露銀河天香國色春無際
玉漏銅龍夜幾何翠袖舞風嬌不起鳳笙吹月淡相和
霞杯滿進長生酒春到庭闈喜氣多
予祖康王嘗遊翠微山留題永慶寺璧迄今四十
載寺僧錄詩来謁求和予三復展誦感慕不覺泣
下因再拜追和時成化庚子九月一日也
當年仙駕到禪宫回首春花幾度紅賸有詩篇籠壁上
漫勞神物護山中騰蛟起鳳奎光在流水浮雲世事空
一捧驪珠雙淚落九原衰草正秋風
贈湯以脩紀善進階致政
董賈才華擅俊良曳裾元侍我先王籠鵝書妙黃金薤
倚馬吟成白雪章松栢經霜知不改筌蹄得意信難忘
一封竟遂柴桑願又進官階拜寵光
送余士英司馬之京
天書飛下五雲端八座崇高禮數寬霖雨早收天下望
法星曾照塞門寒當年維岳生申甫終古邊城倚范韓
將相勲名真不愧折衝補衮信非難
詠雪次韻
紛紛瑞葉下遙天宫闕高寒攪夜眠指露却愁東郭履
興闌還笑剡溪船党姬風味羊羔酒謝女才情柳絮聯
最喜太平先有兆一冬三白遍秦川
送賈希召都憲致政還蜀
承流總憲兩稱宜憂國憂民鬢已絲裴相抗章求退日
邊人歸化受降時巴江雪霽鷗波闊蜀棧雲連鳥道危
可是還家便高卧九重無乃動遐思
壽伯汧陽王
花甲將周鬢未絲五朝身際太平時明珠白璧原無玷
后土皇天若有私雲煖瑞芝森玉葉雨香仙桂濯金枝
年年此日春如海笑對南山醉酒巵
聞余士英都憲凱旋喜而有作
貔貅十萬度洮河頃刻前徒自倒戈小醜命從今日盡
名臣功比昔人多一天膏雨消氛氣滿路春風奏凱歌
聞有巨崖堪勒頌萬人相向為君磨
夜坐納涼
桃笙豹枕竹方牀爽氣微添白苧裳宫漏穿花聲斷續
疎螢度水影煇煌玉繩低轉繁星亂銀浦斜連淡月涼
清興滿懷詩吻渴笑拈斗柄挹天漿
擬送人赴舉
十年經傳費覃思養就長材未是遲月殿秋高攀桂夕
禹門春暖化龍時士林聲價千金璧藝苑文章五色絲
此去奏名真不忝便應飛步接臯䕫
送李經司陞知隴州
贊政薇垣屬老成分符又喜領專城九衢父老壺漿餞
一路兒童竹馬迎行李只隨清獻鶴生涯誰賣隴山鸚
東風三月長安道側耳行人沸頌聲
擬聖壽節早朝
南極騰光燭紫霄康衢又聽頌唐堯九重宫闕開黃道
五色雲霞擁赭袍靄靄御香浮黼扆葱葱佳氣拂旌旄
萬方感德多懽抃共祝南山壽域高
春雪次韻
亂灑寒簷已足誇飛來燈夕更光華天孫不記三陽候
青帝初裁五出花消剰江波浮釣艇潤餘田麥慰農家
呼童莫待金鳥上掃向梅窗夜煑茶
對雪謾成
寒湛虚明耿夜光朝來片片過宫牆輕如柳絮還應濕
白似梨花秪欠香風韻每憐飄處好詞情偏覺賦詩狂
玉堂此際清如許不數豪家樂醉鄉
送婁克讓之四川方伯
紫泥封勅下天閽憲使遷官向蜀藩瑞世百年麟在囿
清風千里鶴隨軒朝廷方岳西川重霄漢星辰左轄尊
從此雪山南下路甘棠春煖綠陰繁
乙已仲春七日聽頒寬恤詔
彩鳳銜書出九重聖恩如海遍寰中江山清晝風烟散
天地回春草木同二月迅雷驚蟄腐一時膏雨起疲癊
臣民歡忭將何補萬歲千秋祝華嵩
輓儀賓曹仲璜
賓館相親歲月多年來霜鬢漸成皤千金偉器元無忝
半世榮名耿不磨北海樽空虚夜月南柯夢斷冷行窩
石麟高塚青山下腸斷秋風嘆逝波
周處三害圖
膂力兼人膽氣麄勢同蛟虎虐無辜若非父老一言悟
安得鄉閭三害無死國能堅忠義節讀書還作聖賢徒
男兒改過非難事千古英風激懦夫
壽錢員外八十大參大用之父
八袠封君樂且康酡顏偏稱錦衣裳棲身有分終幽隠
裕後多書遂顯揚越水吳山鍾秀氣少微南極燦祥光
世間甲子如流水笑展方瞳看海桑
會樂圖為宗弟永壽王題
四海承平庶事康百年雅會重藩方琴樽適興排鴛序
禮樂禔身肅鴈行更喜阿咸從阮籍且無成義狎寧王
天倫至樂時時有不似蘭亭一詠觴
送暹上人還京
萍水相逢歲未周又看飛錫上神州梁恢針驗心多感
龍樹機深計莫留鴈度碧雲函谷曉蟬鳴紅樹曲江秋
臨岐且莫傷懷抱更約春風此地遊
和馬天祿憲副隴州簡閻光甫大參
悠悠汧水帶雲流白草黃沙接遠洲風斷歸鴻迷别渚
霜寒落木動高秋番營人散城邊馬野渡僧歸月下舟
獨有高閒當此際每將心跡寄莵裘
和次閻大參韻
報國曾將素志酬乞歸還愛草堂幽夕陽簾捲吳山碧
野渡舟横隴水流詩酒放懷三徑地鄉園飛夢五雲樓
身閒況是心無累半百年來未白頭
和華亭道中雨晴
五花驄馬鞚青絲憲使高秋按節時貪吏望風爭解印
遠人歸化納降旗草間泣露蛩聲切塵外摩空鳥力疲
景物滿前騷興在不妨頭上雨催詩
和晚渡咸陽
長堤漠漠繞晴川芳草離離接遠天幾處夕陽林外鳥
半篙秋水渡頭船青山伯業成餘燼紫蔓殘碑紀昔年
薄暮行人呼愈急短衫黃帽立沙邊
壽汧陽伯父
玳瑁筵開簇綺羅碧桃花發去年柯東平樂善賢名著
南極呈祥瑞彩多翠袂舞風鸞影細紫簫吹月鳳聲和
霞杯滿進長生酒醉看桑田起白波
送陳公輔伴讀省親入蜀時其弟進士亦歸省
一别慈闈幾歲寒宦遊何處問平安太行睥睨雲飛遠
棧閣崔嵬馬度難庭下稱觴堯叟至門前衣繡季方歡
人間家慶如君少堂北春深雨露寬
送童世奇黃門回京
近臣承詔下鑾坡䟦涉其如遠道何魚目混珠須辯早
角弓入酒莫疑多人情翻覆真堪笑水鑑姸媸定不訛
行色一鞭催去馬華山回首鬱嵯峨
送唐虞卿郎中回京
遙持玉節下秦中萬里流雲素鑑空曲直肯撓三尺法
咨詢都付一心公行旌渺渺瞻燕北驛騎蕭蕭過陜東
囊裏封章多少事更期民隠達宸衷
和詠雪
六花飛舞亂西東一白茫茫路不通閉戶高眠窮巷客
維舟獨釣破蓑翁川原繚繞疑瓊島草樹高低見玉叢
最喜豐年先有兆來麰生意已無窮
送錦衣楊千兵回京
一片清冰置玉壺家傳韜略更兼儒鼠牙雀角原情偽
重袴疑金定有無堤柳煖風飛乳燕河橋春水泛輕鳬
香塵十里長安道笑拂吳鈎上帝都
楊化州清節卷
佐政三州藹頌聲繭絲保障極經營跳梁小醜空為亂
安堵居民總不驚囊裏肯携包拯硯胷中元有仲淹兵
關西家世傳來久清白端能裕後生
次楊應寧僉憲留别京師詞林諸友韻
三年讀禮輟慈闈還逐鵷鸞舊伴飛雙闕制頒綸綍命
五陵士望斗山歸青雲接武天應近絳帳傳經願不違
留取從行清獻鶴他年堪繡上羅衣
璽書榮捧别詞林祖帳臨岐思不任原委早承明道派
之無幼契樂天心官居執法飛霜遠人喜從遊立雪深
密勿廟廊應有待壯年誰許脫朝簪
宣廟太乙真人蓮葉舟畫為永壽王題
水上飄飄一葉蓮真人宴坐稳於船撑歸泰華峰頭月
夢入西湖鏡裏天衝浪不驚紅雨亂忘機常對白鷗眠
鼎湖龍去仙蹤遠遺澤空存御筆鮮
送高文明繡衣事竣還朝
𣙜茶奉制撫邊夷一道澄清屬有為豸角霜威秋肅肅
烏臺月影夜離離及瓜有待催行色折柳無端動别思
關隴近來凋弊甚封章好達聖明知
送匡敬敷繡衣事竣還朝
戎政賢勞歲屢更又持繡斧上神京天開魏闕雙龍近
雲盡長空一鶚横官道飛埃過雨淨驛亭殘暑逐風清
九重若問三農事麰麥微收穀未成
題忠孝節義傳為都閫王徽作
節鉞防邊與弟俱一門風化重輿圖孤忠報主今應少
雙節從夫古亦無事母孝思恩罔極痛姑涕泪眼將枯
芳名美譽垂青史留與人間作範模
送都憲陳叔振作鎮宣府
邊疆作鎮衆稱宜攀卧爭緣父老癡憲府恤刑崇德望
都臺遷秩拜恩私燧烽烟杳防秋遠刁斗聲沈警夜遲
舊煉石皆成五色珍蔵還待補天維
與強景明伴讀
清冰無滓玉無瑕魚水相看鬢未華詩擬陶韋窺雅調
文宗韓柳擅名家井天典教膺儒聘藩邸能官更汝嘉
慚愧楚筵初設醴何如賈誼在長沙
竹窗寫興(四首)
幽軒瀟灑傍宫牆種得新筠繞畫廊寒色滿林秋淅淅
綠陰匝地曉蒼蒼小窗不雨書常潤矮榻無風簟亦涼
一點紅塵無處著分明身世在瀟湘
滿院琅玕綠染成蒼茫秋色弄陰晴如雲謾作紛紛態
帶雨常為&KR0609;簌聲陸地何時無翠滴炎天終日有寒生
我來不是閒乘興共結冰霜歲晚盟
一片湘雲壓畫欄鳳毛零亂綠成圑香生籜粉晴猶墮
翠滴苔花濕未乾簾影低垂秋霧薄玉聲輕弄晚風寒
傍人莫訝躭幽興盡日微吟獨倚闌
軒居幽僻斷塵紛不種穠華種此君晴翠拂簷秋瑟瑟
綠陰垂地畫氲氲滿庭碎玉人空掃半畆清風鶴共分
讀罷武公淇澳句不知簾外已斜曛
溪上晩景
隔岸山光翠欲流暫停驄馬一遨遊斷雲閣雨天將暝
老葉驚風樹已秋爭果野猿時聚散傍船水鳥自沈浮
垂鞭緩策歸來後詩興無邊詠未休
和韻寄日華上人(二首)
幾年不見佛圖澄龍象天高未許登西土重來思有道
親藩分守愧無能曾聞心印傳諸祖更喜詩壇續九僧
料得山居無箇事蒲團終日課蓮經
當年曾會景隆池千里難禁别後思古寺春深花落後
小軒人靜月明時寒山笑謔都成偈無本推敲酷愛詩
何日重來尋舊約相逢一笑話襟期
李公隄為岳州守李文明作
洞庭湖水古今同岳牧全收捍禦功耕藝有田成歲稔
往來無客嘆途窮沿隄新柳搖金縷傍岸長橋卧彩虹
昭代擬脩循吏傳聲華先已屬觀風
送李文明憲使之任河南
東陵作鎮先諸郡西嶽旬宣重一方到處蒼生沾雨露
平生清節凜冰霜憲臺赫赫官階峻使節搖搖驛路長
不道梁園還久住居然聽履上巗廊
送少司馬王表倫赴京(二首)
簡書分陜羨賢勞幾見巡邊樹節旄戰馬不嘶饒苜蓿
耕農無事醉蒲萄三春雨露滋三輔六籍經綸濟六韜
八座登庸還有待好將忠赤荅恩褒
遙持玉節鎮長安百辟嚴趨仰豸冠私謁不通霜滿面
秋毫無犯鐵為肝一封丹詔來春殿三品清銜貳夏官
幸際昇平戎事少委蛇日日侍金鑾
送張應祥繡衣按治四川還朝
繡衣驄馬上金臺好是西川按轡回甘雨一天隨使節
清風千里斷氛埃故園情思迷松菊先隴恩光賁草萊
五色雲開雙闕近朝陽爭看鳳飛來
送夏官楊知微司廳事竣還朝
三孤世閥挺人豪贊理兵曹地位高霄漢飛騰真不忝
關山䟦涉肯辭勞長安秋色隨青蓋華岳晴光絢錦袍
此去天顏應咫尺定知喬擢荷恩褒
送談時英僉憲陞任江西憲副
雙旌高捲北風涼南望洪都去路長洞獠定歸今日化
野梅應發去年芳謾誇搏擊同鷹隼共喜翺翔有鳳凰
楚水吳山成遠别作詩聊為緩離觴
閒中
閒中常是笑人忙始覺閑中趣味長天上浮雲多變幻
人間流俗自炎涼推窗對客敲棋局倚榻呼童檢藥方
茶竈筆床書滿架不妨吟嘯到斜陽
元夕
噓煖東風晚更微瑤天皓月正光輝華燈萬盞樓頭下
火樹千枝望裏飛宴集衣冠開玳瑁詩成咳唾落珠璣
迢迢良夜春如海不醉樽前肯放歸
送丘仲玉大參之任山西
若翁三晉賴旬宣鵬路追蹤有後賢藩省甘棠誰忍伐
瑣闈舊草世爭傳蒲關夜月雞聲早汾水秋風鴈影聯
自是才高留不到巖廊千仞看飛鶱
送仰晉卿憲長入覲
駊騀花驄覲紫宸稜稜風采動朝紳霜飛豸角三秋肅
喜入龍顔萬國春執法無私推骨鯁籌邊有策待經綸
籠街喝道長安市元是西臺第一人
送嚴宗哲太守入覲
五馬驕嘶不受鞭文章太守遠朝天蒼頭秪許携孤鶴
父老何曾獻一錢豈弟從來心宅好廉能多見口碑傳
朝廷公道明於日此去褒旌定九遷
夏日即事
銀床冰簟暑風清宴坐頻揮玉麈輕好鳥向人如欲語
新花照眼更多情一拳怪石當窗小幾派流泉到沼平
最喜平安軒外竹蕭蕭先已送秋聲
夏夜
火雲纔見斂奇峯隠隠前溪逓晚鐘碎玉鏗鏘風動竹
零金散亂月穿松荷盤燭影明還滅鵲尾沈烟淡復濃
吟倚朱欄清不寐可堪宫漏促銅龍
處善樓為永壽王東軒題
百尺危樓喜落成九重賜額一時榮聖經浩浩乾坤大
祖訓諄諄日月明莫向綺羅叢裏醉直須韋布境中行
傳來天語南山重好學間平享令名
興慶池
綠波流盡草離離畫舫笙歌載昔時海變桑田龍去遠
雲迷華表鶴歸遲歌臺落寞俱陳迹小殿荒涼有斷碑
最恨沿隄楊柳樹臨風依舊舞腰肢
與華陰孫令
早沐恩除下九重年來聲譽滿雷封單車出郭多迎客
羸馬隨鞭每課農雉哺桑田春盎盎雞嗚蠶市月溶溶
民安物阜應多暇上到蓮花第幾峯
曲江春遊
潑眼春光泛曉晴閒行隨處愜幽情桃花笑客乘時發
芳草留人特地生鳥外雲移山欲動樹頭泉落水如傾
晚風餘興歸仍在忽訝新詩馬上成
理髮美人
金盆沐罷水沈香謾解雙鬟趁晚涼蟬翼輕盈籠薄霧
鴉翎閃爍出殘湯凝脂翠縷風前滑窣地青絲鏡裏長
惱殺多情驚一見似曾行雨下巫陽
步月美人
遠思驚秋夢不成玉關何處玉輪横風光暗與當年異
弱質難禁此夜清柳影花陰聊曳步人間天上謾多情
憑誰親向嫦娥道莫為孤眠損舊盟
點唇美人
笑取紅綿拭鏡光香臺珍重曉來粧瓠犀微露朱櫻破
猩血輕調玉笋忙樊素年來添嫵媚樂天老去更疎狂
金籠鸚鵡驚相見却怪風前笑語香
折花美人
粉香罷染鏡中丹百轉千迴繞畫闌夜合有香迎日暖
宜男無語怕春寒深紅在手顔初破淺白沾衣露未乾
浪蝶狂蜂莫相妬粧成要使阿奴看
送陳德脩都憲之河南
青雲黃甲早飛騰歷歷賢勞獨有稱纔領除書遷左牧
又看徵詔進中丞後生久已歸山斗元首從來藉股肱
記取長安今日别上元時節正張燈
桃接梅
何事玄都解出神孤山換骨絶纖塵劉郎此日非前度
姑射于今是後身自許堅貞盟晚節恥將顏色媚穠春
從今結就調羹實不記瑤池有故人
送惠安伯奉使還朝
聖明天子重親親衮冕臨軒遣大臣親捧金書辭北闕
遠持玉節下西秦波分雨露天潢近慶衍宗支帝命申
歸去重瞳應咫尺為言萬物總回春
送鄭德新方伯致仕
霄漢勲名喜致身薇垣望重自西秦心應許國終懷赤
鬢為憂民早博銀公道定知歸太史清朝無愧作閒人
從今勘破黃粱夢習靜虚堂養谷神
韓愚夫黃門具慶詩
忠獻雲仍衍慶長一門遭際此非常兩兒價重連城璧
二老眉齊具慶堂烏府黃門同寵渥錦袍珠翟共康強
亦知積德君家事壽域天開自聖皇
送李叔淵繡衣還朝(二首)
青春豸繡幾人如玉斧從容引鷺車買鐡十年曾鑄劍
典衣無日不收書似聞彫瘵勞存問那復豺狼待掃除
去近九重應簡在西行聲價重璠璵
舊持憲節過西秦銜命重來是故人八郡風霜千里遠
三場條格一時新杜陵骨瘦多憂國范相心勞總為民
料得巡邊應有待藩邦爭識玉麒麟
送戈勉學太守之廉州
天家有詔起龔黃暫撫東夷近海鄉夾道旗亭榕葉暗
繞城村落荔枝香扶桑日上春無瘴合浦珠還夜有光
壯志不須嗟遠别男兒出處付穹蒼
太行家慶為李叔淵侍御題
車馬駢闐鼓笛譁德星今聚李膺家三千鍾乳和玄露
百萬蒲萄薦紫霞金舄喜承新寵渥青氊還是舊生涯
賢郎便道稱觴處天上蟠桃正著花
㶚陵别意送夏廷贊行人還高郵
官河夾岸柳依依有客西來衣錦歸詩思喜隨花競發
離心應比絮先飛馬頭岳色春雲淡樹底河聲夜雨微
此去寧親兼入覲清時忠孝獨無違
春日即事
簾捲東風淑景移朱樓翠閣日遲遲柳烟分綠侵書幌
花雨飛香入硯池物外功名渾似夢眼前風物總宜詩
人生對景須張主莫待秋霜染鬢絲
春宫詞
晝漏遲遲淑景長此中别是一風光彩雲畫棟來天女
麗日文窗語雪娘怪石當階飛翠濕小橋臨水落花香
龍笙鳳管開筵處只把關雎備樂章
送汪文燦大參陞任廣東憲長
薇垣督餉未三年持憲遐方簡任專霜落梅天消瘴雨
風清驛路掃蠻烟訟庭坐久榕陰合賓席開時茘子鮮
見說外臺風紀重豸冠還上五雲邊
挽閻文振方伯
名高黃甲際昌期八十年來鬢已絲風月襟懷涵酒量
乾坤清氣入詩脾明時解組開三徑暮夜懷金畏四知
此日盖棺身事了士林誰不為含悲
壽楊宗德行人父八十
薰風四月動朱絃晝錦堂開上壽筵翠栢蒼松春不老
少微南極夜同躔芟強曾慰良民望登第今推令子賢
從此仙家消息好等閒滄海變桑田
送西安袁大綸推府應召之京
萬里青雲早致身三年丹筆斷如神奇才自古成梁棟
靈囿于今有鳳麟藉藉芳名聞北闕煌煌休命下西秦
法星昨夜光芒正照見蘭臺第一人
送吳世安繡衣還朝
按部賢勞歲已更乘驄又見上神京從來白簡名偏重
此去金吾膽亦驚泰運喜同文運盛法星還近帝星明
埋輪攬轡男兒事肯使前賢獨擅名
送張邦鎮都憲巡撫畿内
西省纔承寵命新中臺又見荷絲綸如今八座多求舊
自古三邊重得人萬里河山同日月九重霄漢動星辰
北門鎖鑰知均是會見沙場靖騎塵
輓張尚質主事之室
登科纔拜粉闈郎旋對西風泣孟光紅錦恩頒新制誥
紫羅恨滿舊香囊人間無計留穠李地下何緣種海棠
幾度五更孤夢覺空餘殘月照儀床
清溪小隠卷
漫倚山椒結隠居長歌真欲愛吾廬座中每下高人榻
門外時來長者車楊柳風恬春院靜梨花月冷夜窗虚
蕭然身世渾無累讀盡人間萬卷書
園亭小集
煖玉流霞次第傳滿前吟料自無邊風回窗竹驚香粉
雨綉亭苔蝕紫錢斷續蟬聲琴入奏翩&KR0008;鶴袂雪當筵
飲餘燕坐心如許讀到南華第幾篇
送仰茂才南還晉卿憲使之子
秋雨長安送小坡青雲麟趾思如何墨池字逼蘭亭叙
藝苑才高白雪歌獬豸定知傳舊物珊瑚又見長新柯
干將此去須重礪珍重名家進士科
次韻無題(二首)
日自西馳水自東悲歡得喪古今同詩能寓䜟逢山鬼
燭解蔵機仗木童悍將志驕難慮敵名姝顏好亦和戎
憑君莫話神仙事瀛海茫茫際碧空
身世浮沈不繫舟人生蹤跡可能求春風水漲桃花渡
夜月烟迷燕子樓簾箔低垂燈已燼輜軿高舉藥難留
少年莫為多情苦只恐多情易白頭
送嚴茂才省兄南歸宗哲太守之弟
楚天空闊楚山青秀出奇才屬地靈藝苑爭傳鸚鵡賦
雲霄齊振鳳凰翎筆端造化移衡岳胸次波濤小洞庭
珍重難兄賢太守好將科甲繼芳聲
送韓德夫繡衣南還天長展墓
泣血三年眼欲枯邈綿寧忍忘中都輶車帶月過金陡
清節凝霜照玉壺官道好山隨去馬故園宰樹慘啼烏
晝遊况是人生願料得心情異二蘇
春日郊行
翠滴終南雪始乾越羅衣薄逗春寒路從興慶池邊過
花向玄都觀裏看散乳琴泉通石竇調聲簧鳥咽林端
熙熙到處逢人醉爭說皇恩似海寬
過雍世隆方伯别業
邯鄲夢破小功名别墅新開近斗城一井曉烟桑葉暗
半簷晴日杏花明吟邊杖履恣游樂塵外軒車絶送迎
寄語東山謝安石莫因高卧負蒼生
春興
春來無日不題詩只把題詩當酒巵隠几正當鶯唤處
捲簾恰是燕歸時垂楊影逐東風軟紅杏香含麗日遲
九十韶華等閒事流年光景却成癡
追和元孟溪湖上之作(四首)
愛花不惜買花錢博得春風滿目前晴蝶舞酣紅杏日
曉鶯啼破綠楊烟隔溪鐘磬來僧寺入座笙歌在妓船
俯仰乾坤都是樂何須物外覓神仙
南山招我亦良緣恨不中間結數椽草色正當行仗外
鶯聲恰在舞筵前行行細柳搖金鏤點點風榆落翠錢
更愛小橋添畫意一竿斜繫釣魚船
江南雨霽不勝春况是湖山絶點塵蛙鼓喧來鳴岸芷
燕泥銜去墮江蘋錦堤花柳迷金勒畫舫笙歌醉玉人
寫興從來凢幾首總輸坡老獨清新
杭州風物錦成堆送目閒登百尺臺舉棹吳江翻雪去
捲簾天竺送青來佳人倦舞妬飛燕游子停杯歌落梅
却憶風流蘇太守肩輿忘却醉中迴
郊興
數聲啼鳥隔烟霞帖帖龍駒踏軟沙紫陌好風多柳絮
錦溪新水半桃花松楸寂寞將軍墓臺殿參差釋氏家
樹底瓦盆盛濁酒喜看野老話桑麻
春日東園與客小集
花時賓從一徜徉簾捲東風日正長莫厭梁園頻雅會
也勝曲水共流觴香蟠翠霧迷金獸歌裊新聲落畫梁
更有當筵清絶處流鶯百囀在垂楊
偶書(三首)
不避流言不避嫌維藩無愧足安恬道心向上初知進
詩思新來似覺添臨水有時閒把釣看山無日不鈎簾
樂天元是吾家趣何必君平為我占
惆悵何須詠四愁茫茫塵世且沈浮一枰黑白真為敵
衆口酸鹹苦不侔萋斐竟能成貝錦戾郵惟恐謗麛裘
大東不見西人子粲粲熊羆私與舟
此生何必卜窮通造化從來自至公持已不妨提四印
待人恒欲戒三窮雲開遠岫連天碧月漾澄波徹底空
俯仰乾坤都是易管窺應笑老揚雄
食薏苡仁飯索蕭子豫少參和韻
伊耆知己入圖經佳實如珠性亦靈綺席芬芳輕黍稷
青囊錯落間參苓伏波老子曾招謗吏部先生愛著銘
豈但充腸堪作膳扶危還許制頽齡
送熊良佐方伯之湖南
纔向西秦種紫薇又從南楚振餘輝清名自昔公多著
輿論元來衆所歸華岳有圖歸使槖湖湘無土涴征衣
遙知别後相思處目斷江樓一鴈飛
送許進士還朝季升都憲之子
奉使西來荷寵恩德人真見此温温百年庭訓詩兼禮
一代賢科弟與昆騏驥超羣元有種珊瑚出海豈無根
忠宣不愧希文後汗簡勲名取次論
首夏
清和時節屬朱明況復南郊禮載迎花氣滿庭晴霧合
槐陰匝地午風清池亭引水新泉出石鼎烹茶活火嗚
更喜夜來龍試雨入簾草色翠盈盈
端陽宴中題扇分送鎮巡藩臬
一年佳節屬端陽小殿鈎簾日正長絲竹喜同秦客醉
帆檣翻笑楚人狂紅衣出水蓮初試白雪登盤麥始嘗
見說南薰能解愠還須大手為宣揚
過郃陽温穆王東園延春亭感懷
東皇促駕肯淹留井轄於人豈易投露洗怨紅花淚滴
烟迷寒翠柳眉愁當年吟賞添新況此日經過感舊遊
斜日鳥啼賓客散山亭無恙水空流
夏日内燕後偶成
日上扶桑曙色分湘簾如水逗南薰雀屏巧刺籠金餙
鳳斝輕鐫暖玉紋縹緲寳香穿仗入鏗鏘環珮隔花聞
華堂宴罷高眠處肯向陽臺夢楚雲
山居為毛仲德隠士作
青山面面繞幽居高隠中間興有餘花徑煖香來縹緲
竹窗晴影落扶疎雪飛洞口歸巢鶴金躍波心出浪魚
我亦喜無塵鞅累何時一訪隠君廬
閒興
冨貴功名總不關昔人高節許追攀心如流水淡中淡
身比浮雲閒更閒霜雪後凋同菉竹炎涼不改共青山
年來事事皆疎嬾惟有吟詩興未慳
送高世德行人服闋之京
年少亨衢早致身松崖高弟有斯人使藩不辱君王詔
營墓誰憐孝子貧舊賜緋袍深雨露重依丹陛近星辰
故園聽說松楸在可有鄉心入夢頻
送秋官謝維章亞卿還朝
參相薇垣舊識荆十年南北兩馳情手持三尺來京國
人迓雙旌入雍城紫極曉晴初日麗金天秋靜法星明
掃除兇穢清關陜從此姦邪夢亦驚
秋意
金帝行權代祝融先聲已自到梧桐涼生虚室蟾光澹
爽入疎簾露氣通梁燕刻期辭舊壘池荷一夜墜嫣紅
青奴白扇均休怨夏日貂裘亦爾同
送韓德夫繡衣起復之京
脫却麻衣著繡衣遠乘驄馬謁金扉雲開玉闕雙龍擁
秋靜瑶空一鶚飛攬轡舊聲餘上谷含香新奏入端闈
獨憐鄉國南畿近已見春風畫錦歸
送長史之京
獨憐外患一朝加要識榮枯似轉車魚目混珠難卒辯
青蠅點璧未為瑕身羇請室心還赤夢遶嚴庭鬢易華
去去不須垂别淚天家雨露正無涯
送錦衣趙廷昭揮使還朝
中朝人物美丰姿少日才名衆見推身惹爐烟分虎衛
口銜天語下龍墀來時滿月隨金節歸路清飈引綉旗
忠慎如君真不忝好同臯契佐雍熙
送少司徒許季升之京
平生豪氣薄雲霓魯直曾勞御筆題才大似嫌秦地小
名高翻覺華山低爭看赤手扶黃道又見徵書降紫泥
此去為霖康四海還祈餘澤被關西
質軒
矮屋何須桷與榱并刀誰復剪茅茨雕鐫綵繪非吾事
樸厚渾堅實爾宜宓瑟虞琴聲最淡太羹玄酒味偏奇
塵埃多少繁華眼不是商人詎得知
秋祀山川偶成
珊珊玉珮候嚴更躬祀山川體至情匝地風雲初繚繞
一天星斗正澄清洋洋神貺應來格肅肅愚衷愧未誠
但願滿郊禾黍熟普教民物遂生成
輓耿天資少參
接武賢科著美譽年來分陜獨勤渠春秋荏苒五旬半
風雨凄其八月初廿載守官惟祿俸平生教子秪詩書
可憐歸瘞家山下流水依然繞故居
送張廷儀繡衣(二首)
秦晉山河咫尺間繡衣人望下臺端九重朝日辭龍衮
一道秋霜落豸冠閶闔夜深飛夢繞太行雲近舉頭看
北風莫謾吹關雪鷹隼元來不畏寒
文章柱史擅才華獨步中臺帝所嘉雲簇朱衣兼綉豸
霜飛白筆更生花坐令豪俠遵王度肯使奸邪小法家
歸去倘勞當宁問為言西土靖邊沙
初度自慶十一月十五日
行年四十尚蚩蚩獨喜年年物色宜荔挺始看穿北土
梅花又見放南枝三川風月供詩興千里河山入酒巵
俯仰自知無愧怍不妨吟笑到期頤
有舊識者自廣南以椰子孔雀見寄
朝來有客自炎方異果珍禽忽寄將落爪霜寒分玉液
驚心日煖閃金光青門未許稱瓜瓞丹穴從教有鳳凰
欲寫素書酬遠意衡陽無鴈到潮陽
憶西山暨鳳泉舊遊
夜夜名山入夢多舊遊蹤跡復如何靈源有性蔵真火
絶壁無塵擁黛螺冰泮磻溪增㶑灧雲開太白露嵳峩
眼前有景誰收拾都付漁樵作浩歌
送韓淳夫府尹之應天
名魁三晉羨脩能萬里烟霄早進升天錫徵書來畫省
春隨行旆入金陵夕郎自昔推忠藎京兆于今借股肱
接武昌黎應不忝懸知從此更軒騰
寄戴松崖司寇
别後心旌鎮日懸相思還有夢相牽江雲渭樹三千里
秋月春花十四年嬾散西藩甘豹隠登庸南部喜鶯遷
逢人未問調羹事且寄峰頭十丈蓮
永思堂為熊騰霄都憲作
不盡長江不盡思登堂無復覩嚴慈都臺風木傷情切
宦海羹牆入夢遲蠧落遺編留素業塵封殘織有餘絲
浮光山水依然在緬想儀刑獨淚垂
送嚴宗哲太守乃弟冠帶南還
五馬城東送遠行那堪難弟别難兄烏紗此日同霑寵
黃甲當年獨著聲春草池塘還入夢夜窗風雨最關情
雲山杳杳牽離恨極目湖天一鴈鳴
賀新齋兄襲封汧陽王
萬國星辰拱至尊又看天使下親藩金函玉節今恩重
伯服侯冠古制存帶礪河山盟冊府分封茅土及諸孫
綿綿餘澤齊天地水木還能憶本源
賀張一之憲僉之父封君八十壽
八十康強亘古稀賢郎祿養喜無違花香綠酒醺人艷
黍熟黃雞入饌肥肯向公家輕自售每從鄉社醉扶歸
遙知耆舊追隨處爭羨封君著繡衣
漫興
茫茫大化古還今獨向盈虚酌淺深醉後語言休著耳
夢中富貴莫驚心青山到底成黃土白石誰云幻紫金
不見當年康節老弄丸終日只閒吟
小鳴稿卷五
