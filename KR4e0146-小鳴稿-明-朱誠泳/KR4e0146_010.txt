小鳴稿卷十
明秦王朱誠泳撰
恩賜勝覽錄
弘治癸丑予以足疾未瘳倦于醫居恒忽忽或有
進者曰去城之西三百里太白山之下有泉曰鳳
泉去城之東百餘里曰石門亦有湯泉去城之東
北六十里曰驪山亦有温泉浴其水者痼疾皆愈
予聞而異之曰有是哉苐以守藩不敢專出入乃
遣使上告于天子天子許之予拜命踴躍不敢煩
有司自飾具以往感恩志喜因有一律紀之其詩
云
憶昨封章叩紫宸果然天意俯從人&KR0008;除宿恙憑靈液
造就餘生荷至仁指點終南收勝槩摩挲華嶽動精神
揮毫欲寫山川秀只恐歸來記不真
是歲二月丁未出郭予宗室昆季諸王往餞于城
西之十里鋪予因有詩留别其詩云
親藩叨守冒尊榮敢為遊觀出斗城賜浴温泉天子詔
弘開祖席友于情秦川日暖旌旗動周道風和鼓角鳴
料得歸來詩滿卷安排賡和答升平
其日巡鎮諸公暨諸藩臬候送于崇仁寺予亦有
詩留别其詩云
叨綰金符守一方喜承温詔浴温湯行車細覽江山秀
祖席遥分雨露香絶飲平生懲酒誥惜田寧敢蹈禽荒
歸來料得無慚德獨有丹誠答聖皇
途次望漢城甚邇作未央宫懷古
手提一劍竟成功定鼎長安此建宫作則已非神禹戒
貽謀翻笑宰臣工鳳麟殿閣成塵久雞犬鄉村有路通
鐘室不知緣底事令人千古惜英雄
致政康都閫别業去咸陽僅十里其居枕灃水甚
有幽致都閫謁予于道左請留予為之一飯因貽
以詩
將軍别墅枕灃河此日停驂試一過繞舍笙簧流水急
當門圖畫好山多暖風雞犬鳴深樹斜日牛羊卧軟莎
應有杜陵餘興在東橋欲問訊如何
漢有天下張良實謀臣也逮大功既成乃欲從赤
松子遊豪傑欺人之言豈可信哉其墓一在咸陽
一在韓城俱載郡志未知孰是予所過則咸陽者
云
天生才傑起山東肯學連衡與合從四海風塵争逐鹿
一編籌策竟從龍殯宫已見埋青草石室空傳伴赤松
明哲保身公獨有尚疑人在躡仙蹤
將抵咸陽日已薄暮予臨河登舟亦有作云
縣城背倚北原坡南面通津古渭河兩岸夕陽青草渡
半篙春水白鷗波當年宫殿阿房盛此地丘陵漢室多
欲向長途詢往事南山無語鬱嵳峩
予既渡宿于咸陽之行臺明日因留一絶
半生今始出重城客枕通宵夢未成月冷烏啼紅燭暗
感懷吊古不勝情
道中即事
步輦乘春古道平一村纔過一村迎杏花雨細沾衣潤
楊柳風和拂面輕山勢東連秦嶺闊河流西下渭源清
前朝勝槩豪華地知逐滄桑幾變更
予讀漢史暨武帝内傳每嘆其雄才大略而乃惑
神仙且窮兵於遠俾末年不下輪臺一詔則漢事
未可知也矧聞茂陵侈葬可為於邑予行經駐視
不無千古之感因占一詩以寄懷云
天馬不來人已去茂陵老樹轉斜陽東方西母言何誕
玉露金桃夀可長賣武爵真成短計上書諫本為元良
當年不下輪臺詔豈獨亡秦事可傷
暮至興平
駐馬平陵已夕陽當年槐樹尚成行高原西下岐山迥
曲泊東連渭水長隧道衣冠蔵漢武居人簫鼓祀商湯
傷心往事皆陳跡莫怪青山笑客忙
宿白渠驛夜聞風雨大作感懷
早發咸陽宿始平半籠銀燭照深更忩紗獵獵驚風勢
庭樹蕭蕭送雨聲顧我未成疎館夢何人不動故鄉情
也知明到温泉近屈指猶煩數去程
興平之西二十里有鎮曰馬嵬致政閻方伯文振
之舊第在焉方伯蓋予詩友也且喜其居近周道
因為之一留仍貽之以詩曰
文章方伯早懸車喜挹清風步二疎好水好山供大隠
非村非郭足幽居一缸綠蟻新醅酒萬軸牙籖舊賜書
滿眼兒孫終日醉人生適意更何如
予讀天寶遺事每歎玉環之醜久穢青史明皇昏
惑逆豎釀禍馬嵬之變無足悼笑兹經故址駐馬
徘徊殆不能去因以詩紀之
古城無址只荒坡翠輦曾經此地過羯鼓聲沉鼙鼓動
海棠花落野棠多玉環舊恨原頭土蓮步遺蹤韈㡳羅
蜀道歸來南内冷梧桐秋雨夜如何
武功道中
五原三畤隔西東此地人言是武功楊柳池塘科斗水
杏花村席酒旗風農耕綠野春臺裏客在青山罨畫中
日暮官程催去馬樹頭微雨正濛濛
再渡渭河
谷風吹渭水二月冷於秋動蕩勞舟子扶持藉忖留解
鞍浮從騎鼓枻起羣鷗去去邰城近依稀見驛樓
予聞山曲曰盩水曲曰厔而盩厔一邑果在山水
之間乃知昔人立名良有以也予既渡渭水風雨
甚寒絶無詩思行臺明發聊成一詩以寫興云
客窗春夢破殘更騎從紛紛發縣城霽色微茫兼曙色
角聲嗚咽雜雞聲漙漙湛露沾衣潤淡淡霏烟著樹輕
數里行來人跡少遠村燈火尚微明
經廢寺
樓臺金碧委塵埃黃葉填門晝不開壊壁有基緣薜荔
斷碑無字蝕莓苔談經問偈僧何在弔古尋幽我獨來
最是不堪惆悵處斜陽枯木鳥聲哀
盩厔之南三十里有臺焉相傳為馬融讀書之所
予聞六籍穿鑿于漢儒而女樂生徒之繆亦可資
千古一笑途次口占一律聊以弔南郡太守云
扶風家世漢通儒不重椒房重道腴廬鄭久從高弟列
嚴敦敢望後塵無春圍絳帳人如玉月滿荒臺樹有烏
况是臨江遺廟在春風十里長蘼蕪
予嘗慕周人王業蓋肇迹于公劉漸盛于古公而
成功于文武今之鳳翔寔古之成周也予入其境
緬想遺風而高山景行意自不能已焉因詩以紀
之
成周當日舊提封王業艱難自古公太白終南山勢迥
臯門冢土地形雄東來嶢崅秦關險西上舟車蜀道通
滿眼桑麻民俗厚路人争說是豳風
予嘗讀正蒙諸書而仰止横渠久矣兹過郿陽適
道先生故居因詢左右乃知先生祠墓在鎮遂以
瓣香致敬祠下且留一律以寓誠云
孫吳佛老謾須評易道深研見理明學術有心期聖代
井田無計到蒼生兩銘文字儀刑地一瓣春秋報享情
此日我來應下拜泰山何啻仰高名
郿塢即董卓所據處也噫人生幾何而彼乃積金
儲榖為三十年規何愚甚哉且卓之所為雖燃臍
于市不足以償其罪予因經此遂以詩嘆之
策馬經郿塢臨風感慨深高腴徵萬斛珍貝累千金桀
驁鍾人禍姦雄竟陸沈空餘歌舞地斜日下疎林
予登西山送目太白山絶頂積雪齊雲聳若冰柱
時天風滿衣飄飄然真有神遊象外之趣既而清
思頓發遂作長歌以寫興云
乾坤萬里春熙熙賜浴温湯來古郿聞說西山多勝絶
兹晨喜我停車旂愛山自笑真成癖夙駕星言登&KR1394;㟪
徐行踏破白雲堆小隊飄搖圖畫裏絶頂人傳萬仞高
天樞咫尺天風號羅衣不奈翠岩冷坐久清寒生髮毛
憑高却訝塵寰小太白遥看入空杳層層積雪礙星辰
銀海光搖射瓊島幾回欲下又徘徊長安回首飛黃埃
恨隔弱流三萬里何緣冲舉棲蓬萊鎮日看山厭塵俗
便須爛煑藍田玉紫皇夀我三千秋來往青冥駕黃鵠
孔明天下竒才也其八陣一圖鬼神莫測出師二
表王業所關奈何天不祚漢而星殞中軍可勝嘆
哉陳夀作史以將略非其所長真繆論也予因登
西山絶頂遥望五丈原甚邇且見一祠在林麓間
即侯廟也以隔絶未得一薦牲酒姑以詩弔之
斜峪遥連渭水平當年伐魏此屯兵人憐炎漢三分國
天奪竒才半世名八陣風雲今亘古千年忠義死猶生
原頭夜半瞻燐火尚訝星流大將營
予登西山絶頂既望武侯祠廟而一弔矣時侍臣
有指渭水之陽而告者曰此即太公磻溪也噫昔
人不作風物如故雖鷹揚事業殆一浮雲耳亦作
一詩以弔云
養老風聞自海濱遠依西伯寄閒身夢殘石室孤峰月
占斷漁磯兩岸春玉珮釣來文最古鷹揚老去命維新
江湖多少垂綸者徒仰餘光愧後塵
太白山之下有鳳泉焉世傳可以愈疾予承優詔
許浴于兹鳳泉之水其恩波歟感激之餘輙成古
詩一首以示不忘云
新春領明詔兹晨浴鳳泉臨源觀沸水誰能測其然翻
疑混沌初劫火猶連延地軸想已焚日夜如烹煎又疑
回禄沈堕地生紫烟晶熒固宜爾輝光燭金天方池甃
寒石湧出孤峯前渴虎詎能飲乖龍寧敢眠我聞黃耇
言浴者沈疴痊時清自多驗濁世嗟無緣方今際昌運
明良逢聖賢山靈諒有知夀域開八埏我來試&KR0008;洗寒
温良不偏頓驚四體輕末疾忽以捐拜手感天子丹扃
思刻鐫題詩寫山石聊為來者傳
予愛山者然予府適面南山雖朝夕快覩而未償
厥趣兹承恩詔賜浴鳳泉肩輿連日山行其樵歌
牧唱應酬於山水之間鶴唳雲飛出沒乎林麓之
外予心甚樂而幽興滿懷但覺目前風景殆為吾
詩設也因口占三首謾記于此
翠微深處絶囂紛嵐氣空濛濕未分樵斧丁丁穿樹重
梵鐘隠隠隔溪聞龍歸古洞留殘雨鶴憩長松戀白雲
清嘯一聲毛骨爽碧空回首又斜曛
朝陟青山巔暮宿青山下逍遥歲月閒俯仰乾坤大緬
懷塵鞅中幾人得休暇駒隙等流光莫嗤行樂者
出門看青山芙蓉千萬朵倦臨白石眠吟藉紫苔坐好
鳥面前啼飛花眼中堕幽居怡白雲於焉忘物我
鳳泉之南不二里有一巨石而復承一石大亦稱
焉以一夫撼之則其勢微動加以衆力則屹然莫
移蓋亦異也相傳謂之神功石豈其然乎予停輿
一視因成二詩
六丁何日遣吳剛劈斷雲根此地藏神護鬼呵經歲月
紫苔玄甲飽風霜恨深李廣空疑虎術妙初平戲叱羊
一指撼來如欲堕當年賁獲謾誇強
誰將山骨疊層層看到忘言理莫憑炊飯只應仙客慣
補天惟有女媧曾青回鳥跡苔千點影落龍潭月半稜
寄語遊人莫相近岩墻之下尚兢兢
予經山寺愛其幽雅因留宿焉昔人所謂天下名
山僧占多者信然哉所惜者世無金山長老而吾
帶蓋不足留聊成一詩以自適云
偶過西山最上峯巉巖鳥道接禪宫笑談風月三生外
俯仰乾坤一瞬中香冷竹窗春院静燈昏石榻夜堂空
懵騰偏稱閒中睡一任東窗曙色紅
予連日山行而頗有山中之樂苐恨世無摩詰而
畫中之詩未有拈出之者因再成二律以寫懷云
面面峰巒罨畫新地偏無處著紅塵人間空有烟霞想
林下誰於鹿豕親老木月寒猿嘯夜落花風暖鳥啼春
静中契得長生術肥遁何妨學隠淪
推窗日日看芙蓉蕭散襟懷野興濃一派山泉和月瀉
幾家村杵帶雲舂世情淡比巢林鶴詩思清於倚澗松
睡足五更天欲曙梵宫又聽隔溪鐘
將出西山留别神功石丈
見說環竒久著名相逢又復悵離情自緣大造流形異
誰使良工巧琢成太白雪深尤突兀終南雲静益峥嶸
山靈好為頻揩拭莫遣塵埃野蔓生
予聞秦始皇好神仙于尹喜樓南立老子廟晉惠
更新即今之樓觀也厥後廢毁勝國時安西王乃
大加修飾而于今為盛蓋天下第一福地也有繫
牛栢相傳為周時故物殆亦後人附會而補植之
者予緬懷青牛老人苐無自而聞其道德之言姑
成一詩以寫勝概云
塵海仙家第一宫峥嶸臺殿詫秦工五千道德言猶在
百二河山勢自雄煉藥爐寒虚夜月繫牛栢老動秋風
穹碑屹立斜陽外夜夜龍光貫彩虹
予既出樓觀乃登說經臺憑高縱目但覺松風滿
山而恍惚若聞老氏道言也且摩挲古刻而米老
第一山字尤甚竒古惜從行無善繪者未能摹寫
其景以歸姑成一詩以滌塵襟云
萬山深處一高臺法演玄元道教開金鼎風雲龍虎伏
石壇星斗鬼神哀函關紫氣今何在天竺青牛竟不迴
欲問長生無覓處閬風樓閣隔蓬萊
說經臺之北僅一舍有祖庭焉予訪重陽舊跡雖
有黃冠數輩惜無可問之者然而疊閣重樓氣象
甚都所謂五祖七真者其亦乘雲馭鶴而來憩于
此耶蓋不可知也予面峯巒徘徊松下恍若飛渡
弱流而容與蓬山之上矣因作一詩以寫幽興云
峯巒矗矗與天齊疊閣層樓望處微雲去瑶壇丹竈冷
雨香石逕紫芝肥湫深自爾宜龍蟄樹密多應礙鳥飛
真境可人清興好肯因行役浪思歸
予過渼陂是即岑參兄弟約杜甫以同遊者也予
亦好竒者想渼陂之名憶岑杜之遊因成四韻以
傳好事者
躍馬乘春到渼陂渼陂風景足清竒晴涵山影沈青黛
冷浸天光漾碧漪盛代已無唐室禁荒碑猶載杜陵詩
樓船簫鼓俱陳跡禾黍斜陽異昔時
予好竒者每邂逅山水之勝輙注目焉及抵鄠縣
則逼夜矣聊成一詩以自笑
斗柄横空夜若何綘紗籠燭渡澇河嵐光結暝迷前纛
水氣生寒透薄羅拜月妖狐當古道驚風棲鳥散喬柯
宵征莫怪歸心急屈指嚴程只恐過
靈囿蓋文王蕃育鳥獸之所也予道經于兹而遠
想白鳥麀鹿之盛遂口占一詩云
闊野微茫入望迷年年芳草一萋萋可憐麀鹿搜尋盡
惟見斜陽白鳥飛
予聞文王之作靈臺蓋以望氛祲察災祥也且其
倏然而成若神靈之所為者故以得名詩不云乎
彼美人兮西方之人兮因經臺下謾成一絶以寓
景行之意云
搖搖小輦過靈臺為憶周文一愴懷盛代不勞閒望氣
朝陽時有鳳凰來
靈臺之下有靈沼焉然物换星移而無復於牣之
興因太息久之亦成一絶
垂鞭信馬日西斜靈沼吟看起嘆嗟魚鱉成塵春水涸
年年惟見長桑麻
昆明池即老杜所謂昆明漢武舊時功者也予經
其地蓋已墟矣因作一律以寓慨嘆之意云
萬里昆明未即功方池鑿象練兵戎女牛跨漢東西隔
旗鼓連營遠近同巨艦初移雲作陣石鯨如動水生風
可憐無限桑麻地都付征人事遠攻
予過造書臺遠懷蒼頡因覩空階鳥跡而猶訝其
造書時也夫何鳥篆既遠而字體變化真如浮雲
矣彼以俗書逞遒媚者得不知所自歟因成一絶
姑以弔造書者云
鑿開大塊日支離混沌元來死不知山寺空階遺鳥篆
相看猶似造書時
細柳營實漢文勞軍之地也予讀漢史而追思其
事若亞夫者可謂真將軍矣彼棘門灞上之軍有
如兒戲者豈可同日而語哉因成一絶以吊亞夫
云
賜復捐租久罷兵將軍身後只空營棘門灞上俱塵土
青史何勞紀姓名
予遊興慶宫而遠憶李唐之盛因嘆塵世繁華真
一夢耳太息之不足遂作一詩以寄意焉
複道金堤輦路通繁華非復舊時同舞衣零落塵埋玉
珠被銷沈燭散風春色已隨宫樹老夕陽猶向苑臺紅
憑高幾許興亡恨都在平蕪一望中
予過灞橋偶思鄭綮之事可發一笑今春和景物
明媚若給予詩料者然而清興滿懷自不可遏又
何必在扵風雪中耶漫成二律以資談柄
官橋烟柳綠絲絲折盡長條為别離橋上行人橋下水
滔滔何事日奔馳
信馬東風鳥亂呼長橋烟柳晩糢糊何當添箇騎驢叟
粧點詩家入畫圖
驪山之温泉即唐之華清宫也以路當孔道而浴
者殆無虚日予奉詔賜浴而且遂遊觀之樂其感
戴聖恩宜何如哉謹成一律以貽諸縉紳云
小隊從容曉出城喜蒙優詔浴華清靈源有性藏真火
煖氣溶春咽鳳笙豈獨纖埃隨處盡直教沈疾頓然輕
從今喜得身康泰萬歲千秋感聖情
予浴温泉而追憶玉環之醜禄兒之穢雖萬古有
不能滌也奈何三郎郎當入蜀幸賴汾陽諸公再
造唐室及過馬嵬猶不能忘情於一香囊而為之
泣下於乎三郎真郎當哉慨歎之餘因成一律云
華清宫裡湛温泉沃雪揉香寵愛偏過市不慚同輦議
誨淫曾費洗兒錢播遷自失神人主恢復多緣將相賢
底事西歸猶不悟香囊一覩一澘然
予登驪山而想唐人宫室之盛惟餘故跡於淡烟
殘照之間而已且終南太華若相競秀者是亦關
中之勝槩也因作詩以寫情云
驪山名勝古來聞丘垤紛紛夐莫羣老鶴瞑投孤嶂月
蟄龍晴吐半岩雲崔嵬直與終南並蔥蒨疑從太華分
我欲憑高凌絶頂魯戈須倩挽餘曛
驪山懷古悼周幽也
不見山頭再舉烽斷霞遥映夕陽紅申亡已兆東遷禍
奚啻妖姬一笑中
新豐盖象豐也漢高斯舉其亦孝矣予經是地而
聞鷄鳴犬吠之聲儼有太平氣象第未知太公當
日果不思豐否亦不知新豐市上猶有斗酒濯足
者乎因成一詩以寫興云
人從生處偏為樂莫怪他鄉惱太公眼底江山雖是漢
夢中桑梓尚憐豐亭臺風景元無異雞犬人家也自同
却笑狂夫雙足垢瓦盆盛酒氣如虹
鴻門之會劉項之雌雄實决扵此矣予過其地而
想其大風之雄帳下之悲同一大夢也感而有作
漢楚争雄此割疆貔貅對壘劇豺狼裂眦有勇稱樊噲
舞劍何人敵項莊醉脫金巵歸太急怒撞玉斗恨偏長
經過不用論羣策蔓草寒烟幾夕陽
過鴻溝
龍争虎戰欲相吞百二河山一劍分楚漢興亡均是夢
兩抔寒土鎖秋雲
過戲河有作
流水無聲伯業空人言列國此争雄至今春雨桃花落
還似當年戰血紅
予行渭南道中愛其風物不覺成句殆亦有河山
之助歟得二律
倌人侵曉駕征驂伐鼓鳴金過渭南雞犬頓疑塵世隔
烟村真與畫圖堪溪流濺石飛晴雨山色當途落翠嵐
不待東風吹酒醒詩成一笑破餘酣
浴罷温泉過渭陽肩輿不厭道途長溪邊老屋雞聲遠
樹底新泥燕子忙旭日當頭搖旆影東風隨處送花香
一遊一豫皆天賜笑詠新詩貯錦囊
予讀唐史而每嘆汾陽功滿天地忠貫日星實後
之尚父也予過華州敬謁祠下噫偉人不作而其
堂堂大節殆與華嶽争高矣因作長歌以寓景仰
之私云
李唐將相分忠佞功蓋寰區誰最盛汾陽器宇真天人
二十四考中書令萬乘何如嬾作家恣渠野鹿銜宫花
佞臣進幸忠臣遠從此乾坤如潰瓜漁陽一旦猪龍起
若箇捐軀報天子長安回首没烟塵花萼樓前閙如市
唯公仗節勤王室瀝血感天天亦泣軍前免胄示諸酋
誠信真能貫金石唐天幾墜公重扶唐社將屋公重圖
招之不來麾不去心與博陸應同符八百年來祠有祝
寒鴉故里棲喬木路人下馬拜寢門不似崇韜多浪哭
我來聊爾駐鸞旂心香一瓣興遐思人臣徇國盡如此
雖有顛隮非至危
萊公趙宋名臣也其孤忠大節盖炳炳於史冊間
予讀前書素仰其人兹過華州一謁祠下因弔以
詩云
看山來華嶽駐馬寇公祠老蔓纏空木荒苔蝕斷碑乾
坤功業大史冊姓名垂千古精誠在公安有竹枝
宿華州
歷覽河山喜勝遊暫停笳鼓宿名州壯懷頓覺添詩思
不省塵埃客裏愁
予經華山而仰觀仙掌因笑圖經之繆盖不足信
偶成一律貽諸縉紳辭雖弗工欲求和也
巨靈伸臂向洪崖雲際分明一掌開捧出海天紅日近
挽將蓬島列山來翠光閃爍縈朱草玉笋聯翩綉綠苔
隔斷烟塵渾不到擎天功業陋三台
予至華隂因憶唐人崔顥詩韻輙和一首大方家
見之幸勿盧胡
喜承優詔出咸京為愛三峯畫不成紅日捧來仙掌近
白雲飛盡佛頭晴城邊草色連天遠樹底河流入望平
吟料滿前撩逸興應憐詩思自然成
予入華山而愛其名勝恨不登落鴈峰携謝眺驚
人句搔首以問蒼天耳玩之不足而因成一詩山
靈有知其尚羨予之竒觀也哉
分茅忝秦土奉祀主西嶽兹晨奉明詔温泉得䟽瀹星
言駕我車遥遥出城郭路迂經華隂尋幽有真樂山路
阻且右我馬勞四駱行行及山腹萬仞如壁削霏嵐濕
我衣雲根還旋斫羣山若兒孫俛首謹然諾仙掌獨憑
虚亭亭入溟漠飛瀑自天瀉靈苗皆大藥或云巨靈氏
山傾賴渠託如招物外人似引空中鶴我生有竒癖高
情騰碧落欲上蓮華峰遐觀盡嵩洛飄然馭長風何須
躡芒蹻恨無驚人句搔首愧丘壑勝遊惬素心兹行真
不惡但恐鼾睡翁驚我驅山鐸
予既宿華隂之行臺明日有事於西嶽燈下勉成
三律以叙潔祭之誠諒金天主者有知其必鑒予
至意也詩似相祀羣僚尚希一和
衣自温泉浴罷更擬將禋祀報神明盤供野簌無兼味
天湛靈臺一至誠跋涉敢辭長路杳澄渟應喜此心清
虚堂待旦渾無寐飽聽松風隔坐聲
右致齋
疊嶂凌虚紫翠堆閟宫千古面崔嵬一簾香霧晴猶合
滿地松雲晝不開烜赫威靈昭肹蠁駢繁神貺殷春雷
凡庸竦息恩無極領得宜男福祉回
右入廟
煇煌庭燎照深更髦士如雲共一誠束帛瓣香崇簡素
朱絃玉管載和鳴禮嚴三獻神威肅廟食千年饗祀精
我願明靈昭景貺更同民物遂生成
右散齋
予既祀華山將之藍田之温泉復取道驪山從者
告予曰此焚書坑也予嘆虐政之狂姦斯之惡為
之彈指者久之於乎始皇其坑儒耶儒其坑始皇
耶後人必有能辯之者雖然六經之道炳如日星
而阿房之宫驪山之墓盖已付楚人之一炬牧豎
之遺燼矣太息之不足因作長歌以哀之
我來刮目驪山下為愛驪山一駐馬從臣指我焚書坑
不覺風前清淚灑却憶當年秦始皇魚肉六國真豺狼
姦斯阿附助凶燄困敝黔首如牛羊虐政翻嫌人腹議
偶語詩書者棄市秦人乃以死為安争敢編青作私史
六經諸子盡輸官章縫無復儒衣冠萬卷千編歸一炬
守尉誰敢留餘殘詎識詩書如日月日月遭秦真暫蝕
孔壁還藏科斗文至今日月同無息祖龍死去楚人來
秦宫三月飛烟埃空有驪山山下墓珠𥜗玉匣俱成灰
遠恨狂秦還一笑驅車又上藍田道斜陽荆棘滿荒陵
行人惟吊旌儒廟
予嘗目摩詰輞川圖愛其山水之秀以為繪者之
巧而造化未必有此及自驪山迤邐入藍田皆摩
詰圖中景也因又嘆造化之巧而遠非繪者所及
矧其春日晴明而山光花氣有足悅者因作春山
曉行
雨霽春山青插天懸厓飛瀑皆春泉朝來光景弄晴旭
眼前物物皆芳妍肩輿隨處踏芳草一路好山青未了
天翁為我展詩圖却笑無詩被山惱嵐光滴滴東風晴
林間好鳥相和鳴山花含露解迎我翻因花鳥關幽情
紅綠扶春詩滿目却愧才非义手速看山且進紫霞杯
滌我塵埃三萬斛西秦自昔隔東吳兹山能比吳山無
憑誰喚起王摩詰為我寫取春山圖
予行藍田道中而想念古人飡玉之法盖不可傳
矣因愛其山川風物遂有作云
東華晴色動春朝谷口雲開雪盡消四面好山青繞郭
一溪流水綠平橋鷄鳴草店炊烟亂雉雊桑田土脉饒
白石如粳聞可煑茂陵人去詎能招
予經輞川而愛其風物實詩中之畫也所惜者摩
詰不作徒見黃鸝之囀于夏木白鷺之飛于水田
而已緬想昔人不覺有述噫嘻摩詰其有知乎哉
山路縈迴古木疎輞川風景小蓬壺詩從初調能窺雅
畫到無聲不用圖遠岸輕烟籠細柳野田流水長新蒲
懷人幾度空惆悵不見驪龍照乘珠
藍田縣之東有山高入雲表甚秀拔予問從臣此
山奚名有知者對曰此李唐仙人王順登仙山因
以一絶紀之
藍田咫尺接商顔誰是丹成出世間老鶴無聲人已遠
白雲空自鎖空山
向讀三秦記聞周平王東遷見白鹿扵此原以是
得名予自輞川經此漫思往事而姑識之以詩
周轍東遷嘆黍離巍然王業遽陵遲千年白鹿空原外
争似呦呦在囿時
予既浴太白之鳳泉再浴臨潼之温湯又浴石門
之温泉仰承明詔盖三浴矣聖天子之優眷如此
予忝為宗臣亦將何以報稱於萬一哉感激之餘
謹以一詩識之
我生遘微恙足弱勇不前人言有神水可以一洗&KR0008;封
章達天子優詔容二年春和時雨霽驅車歷原田初經
太白山靈源名鳳泉沸水若湯煑遥看起炎烟順途驪
山下蓮湯尚依然寧非至陽精日夜勞烹煎回車石門
道温流亦㳙㳙應疑一脉通地軸相鈎連初浴覺身輕
再浴忻體便三浴瑩於玉洋洋和氣宣衣裳易鮮潔飄
飄若飛仙非惟塵垢去果見沈疴痊維藩愧無似乃承
天所憐周旋如所願微恙幸已蠲感恩何以報聖夀祈
同天宗臣老西土永守秦山川
予宿石門清不能寐其所聞者野雉之鳴澗水之
聲而已因成一絶
空翠侵人睡不成夜深惟有野雞鳴翻憐車馬明朝發
坐聽潺潺澗水聲
馬鞍山之普光寺有池曰仰天池實予始祖愍王
奉大雄氏處也允為諸刹首稱昔有老宿性空者
住其間予嘗貽之以詩而一時之名士皆屬和焉
以今計之盖二十年矣兹予重遊于此而性空已
久入寂同吟者亦多星散因感于中復為一詩以
貽住持者云
不到禪關二十年山中風景尚依然鐘魚有客投金地
香火何人社白蓮學士再留腰下玉癡僧争乞鉢中錢
獨憐惠遠今何在一塔亭亭夕照邊
予既遊天池行半舍登所謂五臺山者愛其秀麗
口占一絶
攀援石磴上仙臺萬壑晴嵐午未開千尺長松雲一片
半空惟有鶴飛來
予既登五臺日已暮矣遂憩山足之古寺埜趣撩
人燈前不寐遂成七言古詩一首
我昔馳書聞九天許我澡浴停温泉斜陽緹騎轉山徑
聊從金地投金仙我居宫掖惟怡素忠慎敢矜千乘富
孳孳好善慕前王曾讀前書諳世故鬭雞走馬非吾事
涉水登山諧夙志欲試平生仁智心只恐金仙未為是
坐久山僧争獻頌鐘磬齊鳴燈火共雕盤進食擁袈裟
却訝天厨真有供夜深𨗳我石室眠梅花紙帳何蕭然
一塵不擾起靈悟恍對文殊與普賢喜憑法水&KR0008;塵垢
打破虚空月穿牗倚屏無睡待天明忽聽一聲獅子吼
明日早發迤邐山行其千態萬狀怪怪竒竒誠有
如退之南山詩之所云者予素有山癖每涉於目
甚悅於心不暇作長詩姑成七言四絶云
宿雨晴來罨畫張重重螺髻擁穹蒼數聲啼鳥桃花落
一路東風澗水香
潑眼青螺宿雨晴乘閒連日作山行何須對酒聽絲竹
滿耳松聲雜澗聲
萬木隂隂石徑斜亂山深處有人家春風滿耳多啼鳥
澗水流來帶落花
滿目烟雲散午風青山萬仞倚晴空欲登絶頂聊舒嘯
鳥道巉岩一線通
五臺之西有山曰翠微實唐太宗避暑處也舊有
離宫二曰翠微曰永慶遺趾尚存今廢為寺因成
一律
翠微深處翠微宫避暑當年說太宗弔古不須增感慨
凭高聊復得從容千章古木蒼烟合數尺殘碑碧蘚封
獨喜滿前吟興好參天萬朵玉芙蓉
予登翠微愛其秀拔縱目久之有寺僧進曰山之
絶頂自南而望其千岩萬壑雖善繪者莫盡其妙
予因命肩輿直造其巔一視果如僧之所言清興
溢發即成七言古詩一首
翠微雨過芙蓉濕我興悠然思適適買山直欲捐萬金
况是生平有詩癖帖帖肩輿到上頭憑高四顧涼颼颼
終南太白擁晴翠渭源一線沿川流憶昔唐皇來避熱
萬戶千門巢嵽嵲有時雲霧失炎精六月寒風攪飛雪
吾駕兹晨為一停等閒呵護煩山靈分明坐我古圖畫
何須點染呼丹青移床更入晴嵐裏為愛松聲忘坐起
自是吾家道氣濃滌盡胷中幾渣滓坐久欲歸歸未得
忽訝片雲頭上黑知是山靈催我詩一笑留題許鐫刻
來來車馬更遲遲好山一路還相隨從行賓從擁矛槊
能無和我登山詩
翠微之西有山之小者其拱秀若屏障然有灃水
出于其間固可愛玩且有寺曰豐德亦可憩也因
成一絶
灃水橋西小逕通好山如畫倚晴空禪關欲扣知何處
隠隠鐘聲紫翠中
豐德寺之西有圭峯焉圭峯之下乃姚秦之逍遥
園也實鳩摩羅什之道場其寺舊極宏敞今久廢
惟羅什之塔在焉俗謂之草堂寺予留一宿于此
因貽一律
憶昔神僧入杳冥可憐龍象總彫零空階鳥跡和塵亂
壊壁蝸涎過雨腥石塔尚傳藏舍利寶函猶自貯殘經
相看獨有圭峰在還似當年佛首青
予自草堂將歸過古之樊川亦有所感而不能已
於言也
斗城南畔杜陵邊舊是將軍食邑田屠狗亦匡劉季業
牝雞誰道吕嬃賢當年壯志今安在此日英風尚凜然
禾黍高低殘照裏路人猶指是樊川
自樊川而來經曲江池因憶唐人之春遊者莫盛
于此物换時移而今之所見苐參差烟樹而已浩
嘆之餘繼之以詩
曲江池畔黍離離腸斷慈恩寺裡詩謝館夕陽歸昨夢
瓊宫秋草祗荒基錦筵待士乘春早翠袖留人覺夜遲
細柳新蒲俱不見風光又減少陵時
自曲江而來有浮屠聳立於霄漢間者則鴈塔也
寺曰慈恩尚仍唐扁但鐘魚之盛車馬之遊則相
去遠矣漫成一詩聊用吊古云耳
陽鳥何年此瘞形浮屠誰搆尚亭亭上林無復傳蘇扎
蕭寺猶驚語梵鈴勢壓澄江蟠地軸影移殘照礙空冥
一從韋肇題名後人物依稀世幾經
近鴈塔有坡二曰臙脂曰翡翠其春遊之盛盖極
於開元天寶間矣觀其命名之意則當時游冶之
樂猶有可想見者因成二律情見乎辭
宣平坊裏舊名坡故老相傳事不訛非有猩紅將地染
直看茜水帶泥和芙蓉争艷凝肌肉蘭麝吹香入綺羅
車馬去來歌舞散東風開遍野花多
蝦蟆陵下曲江邊傳道開元樂事偏金縷羅襦相鬭靡
粉容花貎各争妍雛鶯歷歷歌喉細飛燕盈盈舞袖翩
今日淒涼成一夢淡烟衰草接平川
近郭有玄都觀盖禹錫看花處也種桃道士既不
可見而兔葵燕麥今尚復然予山行之趣悉見於
詩兹將入城而猶有玄都之興散人好竒亦自可
笑詩亦不可不留也
傑閣層樓舊已頽海桑變幻幾千回桃花不見空葵麥
瓦礫無多只草萊塵面至今還自拂春光前度為誰栽
不須立馬頻傷感老屋逃亡更可哀
小鳴稿卷十
