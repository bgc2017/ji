小鳴稿卷四
明秦王朱誠泳撰
五言律詩
雨中漫興(八首)
空庭人寂寂深院雨濛濛博具棋無敵愁城酒有功苔
痕沿砌綠花蘂堕林紅閉戶真為樂交情異孔融
一室惟容膝閒吟散鬱煩宫雲濃潑墨窗雨急翻盆地
僻人來少心清道自尊真宜守淵默世事不須論
歲月如流水新年異舊年閒眠非病酒癡坐類癯禪乳
燕雙翻雨饑鳶獨戾天自知心有主肻被俗情牽
風雨連朝惡餘寒尚襲衣鶯花經目老車馬及門稀自
喜一心静休論萬事非任渠羣燕雀終日傍簷飛
腐迂甘守約澹泊詎云慳謀巧翻成拙才疎只類頑肻
因身外事變却鏡中顔日日鈎簾坐悠然對晚山
地僻塵囂少齋居坐晏如清風回枕簟細雨潤琴書野
竹當窗密山雲入座虚自緣非吏隠能與世情疎
對景多清興悠然得趣時閒臨懷素帖細詠少陵詩往
事皆天定前賢不我欺達人斯契合處世復奚疑
俯仰渾無累迂疎百不能未忘君子操肻畏俗夫憎古
調輕齊瑟新詩付剡藤蕭然無物我興味似山僧
晚眺
雲散雨初收乘閒獨倚樓嵐深青可染樹重翠將流斜
日林間下輕烟象外浮嚴城將試鑰點點亂鴉稠
春日喜晴
長空開霽色腐草亦生輝列岫螺千斛羣花錦萬機林
深山鳥弄天闊野雲飛莫負尋芳約韶華過眼稀
丙午元夕遇雪
今夕為元夕玄冥苦作威襲衣風獵獵撲面雪霏霏里
巷笙歌歇樓臺燈火稀定知豐稔兆寧嘆賞心違
寄戴松崖憲副
南北路漫漫長嗟會面難碧桃開復謝黃菊看將殘露
冷蛩聲切天空鴈影寒夜深惟有夢飛度越江干
秋聲
涼飈起天末萬籟發商音候鴈霜前度寒蛩月下吟小
樓吹短笛何處搗殘砧滿耳秋聲入離人思不禁
殘月
嫦娥倦梳掠銷瘦不如前鏡面半收匣弓眉初下弦影
隨更漏盡光並曉星懸不用頻嗟感盈虧理自然
即景
一雨消殘暑金風起樹端草根蛩唧唧天末露溥溥地
僻人偏逸心清夢亦安吟成無箇事對景獨凭闌
冬風
蜚廉從北帝入丑恣威權細舞霜回瓦高飛雪滿天聲
寒催鐵騎勢促脫韝鸇搖落羣芳盡松篁獨挺然
十四夜月
二七中秋近金波湛碧天似慳來夕滿却比昨宵圓白
璧旋應合青銅覷少偏嫦娥蔵貝闕粧束未能全
十六夜月
兔魄過三五光同昨夜清嫦娥非有意塵世自無情莫
訝一分減何傷千里明達人窮物理應解戒持盈
春曉
萬井一聲雞晨光漸不迷林梢金鏡暗樓外玉繩低露
重花偏濕風和鳥緩啼惜春人起早香霧散輪蹄
松風
靈籟生何處巢笙更越琴穿林驚鶴夢入澗和龍吟萬
頃濤翻翠千巖粉堕金坐來疑漱石真可滌塵襟
對雨
靉靆渾無罅淋漓不漸停平添深澗綠淨洗遠山青足
慰農夫望休令旅客聽林鳩啼未歇花妥正冥冥
悲秋
草木皆搖落清霜襲綺裘蛩聲和露泣月影帶江流暗
改潘安鬢明添宋玉愁乾坤真逆旅極目一登樓
九日席上次戴松崖先生韻
九日斯文會登高醉菊花酒拚三斗盡帽插一枝斜禮
秩矜疎放盤盂愧静嘉華箋寫新句香染墨如鴉
齊居雜興(四首)
地幽忘盥櫛心遠覺逍遥喜共高人話寧從俗士招雨
晴花氣濕風細鳥聲嬌最愛春泉活時分灌藥苗
深居謝塵鞅蕭散興何長簾捲薰風細窗涵夜月涼清
談揮麈尾高卧據繩床車馬長安客浮生為底忙
一面新開霽悠然野趣真露懸蛛網濕花落燕泥新皓
月能隨我清風最可人好懷無處著覓句肻辭頻
萬事皆由命行蔵信所之推窗閒看竹把卷細敲詩事
少晨興懶吟多夜卧遲拊心江漢遠無補聖明時
張太妃輓詞(二首)
阿母乘鸞去瑶池宴不歸杜鵑啼有血婺女淡無輝漠
漠梨雲冷瀼瀼薤露稀生平多少恨萬事與心違
早歲膺封冊嫠居五十年鏡中鸞獨舞天外月空圓清
苦共姜節幽閒大姒賢白楊風起處原草共凄然
甲辰元夕同戴松崖吳元素鄭子初湯俟菴諸先
生燕集時在鎮安邸
長安初霽雪元夕值豐年盛聚文章士弘開翰墨筵星
橋通貝府火樹燭瑶天莫惜今宵醉流光等逝川
甲辰元夕
今夕復何夕蟾光喜未陰笙歌嫌漏促燈火覺更深人
事如朝暮年華自古今細翻新樂府轉調入沈吟
秋日即事
水淨鷺拳沙天空鶩帶霞數聲樓外鴈幾點樹頭鴉露
冷楓飄葉霜輕菊吐花獨憐關外戍鄉思動胡笳
題永夀王夀萱手卷
誰把宜男草移來種北堂露滋鵠觜潤風裊鳳翎長子
愛顔偏好毋看憂自忘夀筵開此日香溢紫霞觴
竹亭偶成
自笑耽幽僻能忘對此君綠雲環冉冉蒼雪落紛紛晚
節經霜見秋聲入夜聞渭川湘水趣未許俗人分
瑞香次韻
異種産南方移來道路長牡丹空國色桂子自天香雅
有清癯意濃無滑膩粧歲寒憐爾在高出壓羣芳
有懷王尚文少參
目斷江東路懷人獨倚樓蟬鳴黃葉晚鴈度碧雲秋詩
酒添新況園池感舊遊何時復相見談笑更綢繆
閒居漫興(二首)
藩邸多清暇閒居愛日長疎簾晴靄散小殿午風涼疉
石詩中畫分泉静裏忙伊人有高致寧惜共倘佯
古鼎裊餘薰空庭絶點塵花香風外細樹色雨中新瀹
茗延醒客裁詩寄遠人最便閒樂處吾欲養吾真
次韻訪道不遇
春林通一逕野色此中分鶴跡松陰見泉聲竹裏聞草
青經宿雨山紫帶斜曛採藥知何處柴門掩白雲
夏多雨
時光臨季夏終日苦滂沱曲逕深蒼蘚方塘漲碧波炎
威侵幌少寒氣襲人多為問調元手陰陽理若何
題公子遊春卷
玉勒鞚青騘尋春上苑東綺羅明曉日絃管沸春風楊
柳搖杯綠桃花夾座紅鳥驚金彈落歸路夕陽中
夜坐有懷鄭司寇時良(二首)
青燈孤坐久百感雨中生駐目關山隔驚心歲月更寒
蛩鳴四壁征鴈度重城歌罷停雲句寥寥夢不成
湖海論心少惟君最我知幾年成曠别千里動遐思細
雨燈殘夜寒風葉落時天涯雲樹隔會晤杳難期
酒家
香篘聞十里人指畫橋東紫甕盛秋露青帘颭曉風麯
塵飛柳外檀板響樓中社鼓楓林急村村卧醉翁
漁家
烟波為活計結屋近滄浪地接黃蘆岸村開綠柳庄輕
蓑衝細雨小艇繫斜陽斫鱠茅簷下呼兒煑酒嘗
元夕次韻
蟾窟當空滿鰲山動地來六街香霧合萬井戶扄開烟
火蔵機弄燈詞作謎猜紅粧人結伴杳杳下樓臺
苦寒
萬象冰壺裏同雲滿太空閉門三日雪刮面五更風羸
馬卧僵殍凍鴟蹲老翁鐵衣猶塞外忍對地爐紅
水閣
數椽依曲沼高興寓滄浪鷗鷺隨波戲菰蒲近岸香開
窗山雨潤入坐水風涼應笑長洲苑塵迷響屧廊
烟
似霧紛還郁如塵散復迷斜陽芳草渡細雨綠莎堤入
塢籠花放沿山瘴鳥啼何時天祿閣照坐出青藜
遊山
緣崖入翠微嵐氣濕羅衣澗水浮花出松雲伴鶴飛行
歌樵互答醉卧客忘歸安得依書屋開窗碧四圍
華山
百里盤根遠孤高倚太空雲開仙掌日鳥度石蓮風磅
礴含元氣薰蒸妙化功終南與太白未許並争雄
春雪
入臘宜三白春風底用賖漫空欺柳絮著樹失梨花頃
刻成行潦微茫没淺沙眼前應有象人事盡浮華
晴望
濃雲歸遠岫霽色滿層空烟抹樓臺碧霞蒸草樹紅終
南隨鶻没直北隠鴻蒙坐久疎簾静涼生綠樹風
先天觀
路入無塵境琳宫日月長紫芝生白石綠竹蔭丹房曉
日鸞聲噦秋風鶴夢涼先天參透處斟水醮虚皇
故宫
前代豪華地烟塵一夢空鷰歸宫樹老鹿去苑花紅輦
路埋秋蘚歌樓散曉風御溝猶漲膩流出恨無窮
雲
膚寸起遥岑晴空忽作陰卷舒空有態聚散本無心伴
鶴閒棲樹從龍慣作霖蓬萊常五色應護斗間深
溪居
南市津相近柴門日繫船曉峰明似畫春水遠如天鵝
鴨應常數鳬鷖秪自憐夜來風雨惡龍過屋山顛
夏夜
赤日當空下輕飈送晚涼鬅鬙便露坐沆瀣足天漿扇
撲流螢亂簾浮睡鴨香炎熇尚煩鬱苦樂未能忘
盆池
鑿破庭前地光含鑑影多雨餘添小漲風急動微波冷
浸一拳石平鋪數點荷兒嬉同泖曲吾亦放吾歌
花影
重重還疉疉萬卉任榮枯日月照來有亭臺陰處無丹
青誰着筆水墨自成圖只恐風撩亂殘花委地鋪
過山家
巖壑結芳鄰衡茅遠俗紛林深遲見日石亂自生雲樹
影當窗翳泉聲入座聞幽居同木石鹿豕更成羣
過田家
結廬依畎畆耕作足生涯門巷閒眠犢池塘亂呌蛙園
收新芋栗墻蔭舊桑麻歲晩村翁會比鄰酒任賖
竹風
拂拂起林梢扶疎影動搖湘娥鳴玉佩秦女弄瓊簫錦
籜飄香粉青鸞舞翠翹王猷當此際塵慮定應消
綠筠軒
一區幽寂地寒綠萬竿餘秀色當窗見涼陰入座虚風
簾聲簌簌雨榻夢蘧蘧比管還吹鳳翩翩上玉除
擬早起
一枕夢魂清披衣出戶庭樓頭低兔魄屋角亂雞聲入
市人稀到開關戍未行東方看漸白隠隠海霞明
惜花
一年春正好莫放小車空繡幄籠晴日雕闌怯曉風未
能辭眼底可忍汚泥中百匝千回看巡簷駭落紅
春晴
長空新雨過正及艷陽時淡淡東風軟融融麗日遲迷
漫飛落絮搖曳堕遊絲紫陌尋芳遍鶯花處處宜
假山
鑿破終南骨移來置廣庭巉巖從地立峭拔類天成秀
色凌蒼靄晴嵐濕翠屏道人幽興遠相對每忘情
秋雨
西風吹淅瀝簷溜響浪浪廢沼添寒綠疎林落萎黃天
邊迷去鴈階下亂啼螿滴碎羈人夢音書滯一鄉
經横渠鎮廢寺
瞻彼空王宅依稀舊跡存雨餘苔滿壁風攪葉堆門石
鼎香烟斷崖碑字刻昏異僧回月下掃石憶精魂
題薦福寺塔
浮圖逾百尺突兀倚層空人語半天上鳥飛平地中寶
輪朝炫日金鐸夜鳴風極目乾坤遠川流盡向東
道傍廢宅
衡門終日掩不見主人歸春到花空放年深草自肥頽
垣多鼠穴古砌上苔衣獨有梁間燕雙雙似舊飛
秋風
蘋末蕭蕭起編茅尚幾家井寒梧葉堕圃老菊香賖階
下蛩聲切天邊鴈影斜曉來青鏡裏吹鬢落霜花
賞春
春光明遠近紅紫正芳妍野外張帷幄風前沸管絃綺
羅人拾翠騕褭客停韉落日城南路香塵障瞑烟
題山寺亭壁
面面峯巒秀開窗景絶幽嵐光簷外滴花氣座間浮野
鶴依雲宿山泉帶雨流禪心忘世慮終日自悠悠
延春亭
遶簷皆竹木春事此中多啼鳥將絃管繁花簇綺羅蝶
穿紅錦幛人在翠雲窩若箇長延得何煩載酒過
宿山寺
勝遊心未竟日暮泊禪房月轉回廊白風清法界香問
僧嫌偈短聽漏厭更長樹杪天雞舞鐘聲起上方
春寒
濃雲朝結暝倏忽蔽層空點點廉纖雨番番料峭風柳
眉顰嫰綠花臉黯輕紅無限融和趣都歸冷淡中
早行
肅肅倦宵征晨興促驛程軟風隨去馬殘月照行旌野
店雞三唱譙樓漏五更車徒經數里河漢尚縱横
白牡丹
洗却紅粧面天然粉態真花王冰作骨姑射水為神縞
袂迎風暖瓊杯捧露新東皇嫌冶麗别幻一般春
春日久陰
二月春如海長空未放晴林花羞褪色山鳥噤無聲薄
霧寒籠樹濃雲重壓城尋芳空有約風景太無情
月蝕
萬里冰輪滿陰氛驀地加青銅微有暈白玉漸生瑕望
漢羣心竦量天幾秒遮憑誰操白刃為我斬妖蟇
風
囊口徐徐起號呼萬竅通秋林添病綠春苑堕驚紅吹
雨荒陂外翻濤大海中杜陵茅屋破飄轉瀼西東
温泉
坎德乘陰火靈源一氣真玉壺冰瑩潔巖竇雪嶙峋汩
汩渾非潦溶溶暖似春衣成單祫製來學浴沂人
即事
軒扉閑白日槐柳蔭清渠階下千竿竹床頭萬卷書草
香薰蛺蝶水暖養芙蕖對景情無限清吟興有餘
中秋
今夕為何夕平分一半秋月明梧影亂風細桂香浮碧
落茫無際銀河爛不收憑誰招庾亮㩦酒共登樓
閒居即事
地僻塵紛静重門晝不開虚庭團竹樹曲逕換莓苔階
下無人過窗前有鶴來自焚香炷坐吟賞謾徘徊
海棠花
空谷有佳人天然態度真楊妃春睡足西子曉粧勻露
浥臙脂濕風飄綺縠新漢宫遺恨在應復怨花神
牡丹
新曲傳供奉名花擅洛陽風神應國色標格自天香百
草皆為隸孤叢特擬王沈香亭在否今古笑三郎
秋日牡丹
萬木皆蕭索何緣有此風飄香同桂子斂色陋芙蓉露
冷春容在霜清曉睡濃悲秋嘲可解莫妬宋詞工
冬日牡丹
衆芳搖落後雪裏見春紅煖律回寒律東風占北風林
空香作陣葉落錦成叢擬與梅花匹都忘富貴中
杜鵑花
東風啼蜀魄血淚染花深帶雨眉猶蹙迎風力未禁飄
零今日怨忘化昔年心萬里無兵火根應返鶴林
葵花
花開如木槿照水更依牆淡白偎深紫輕紅間淺黃傾
心臣職分注意道家裝肻被鉛華涴隨風近紫陽
水仙花
仙娥遊水府肌骨是耶非解佩逢交甫凌波訝宓妃清
風常洒洒香雪自霏霏不作人間夢湘魂一片飛
夏曉
驕陽將出海斜月淡無光檻竹搖風細池荷浥露香轆
轤鳴曙井褦襶促晨装徙卧南榮下居然枕簟涼
晝寢
一枕竹方床蘧蘧午夢長黑甜聊自足清苦為誰忙石
晷移時刻金爐冷篆香黃粱猶未熟人事幾興亡
春雨
雨絲池水上雲片屋山東瀝瀝簷花落盈盈地脈通搖
村江柳綠照檻苑桃紅入夜蛙聲急田家報歲豐
擬元日立春
甲子開元旦春深轉斗魁初筵浮栢葉急琯動葭灰宇
宙真陽始山川淑氣回青絲兼綵勝節物自相催
送春
青帝收春律中宵法駕旋暖風芳草渡細雨落花天深
樹迷蝴蝶空山呌杜鵑一樽從此别相見動經年
春宵
宫壺傳漏刻刻刻價非輕楊柳風初軟梨花月正明秋
千微有影檀板寂無聲怪底長門内通宵夢不成
村行書事
結屋臨流水柴門薜茘牆四山松葉碧一徑菜花黃草
軟牛羊卧炊新麥豆香鄰翁閒聚處濁酒話農桑
聽康都閫彈琴
金爐香篆裊玉軫韻鏗然玄酒真無味清商不在絃帶
霜鳴候鴈和月瀉寒泉一曲猗蘭古將軍妙莫傳
送鄧二南還
西來情欵欵南去計匆匆走馬辭關右看山過洛中江
湖千里隔池館幾時同親舊風流少長歌渭水東
始與晉卿先生茶話
千里神交久新來始識荆關山多宦迹湖海重詩名瑞
世祥麟出朝陽彩鳳鳴外臺知暫駐雙佩早朝京
南園對景偶書
南園風色暖二月已回春宴笑皆文士過從少俗人檻
花紅已遍庭草綠初勻富貴非吾事韶光過眼新
送郭上舍使雲南回京
乃祖吾藩相而孫上舍生一門賢子弟三輔舊家聲𤏡
道羊腸險秦關馬足輕聖朝科目重莫負讀書名
漢中八景為朱景雲憲副作
漢臺春望
炎漢興王地千年尚有臺江山猶似昨人事重堪哀鳥
向離宫没花從舊苑開不知東向日誰塞漢中來
將壇晩眺
上將壇猶在荒涼帶夕暉興劉功不賞滅項事成非徹
說真難奪豨謀可獨歸自王疑莫解況復與期違
韓溝曉月
蕭相追韓處遺蹤尚可攀拏雲龍易失出柙虎重還曙
色催飛騎清光照壯顔向來非國士何意出秦關
漢山夕照
薄暮山逾好凭高眼界空嵐光真可掬倒影抑何窮萬
壑澄江紫千林帶葉紅行人思往事立馬問褒中
中梁古刹
寶色風霜古頽簷老瓦催碑文多剥落山勢獨崔嵬宿
鳥驚還定遊僧去復回人間經幾劫地下有餘灰
諸葛遺墟
大將星初殞長城一夕空山川消王氣天地老英雄分
鼎徒遺恨揮戈未奏功猶疑龍尚卧高塚夕陽中
龍江過雨
浩浩長江水滔滔日夜流雨添千里潤涼送一天秋灘
響山疑動沙明岸欲浮襲人花氣重點點撲行舟
棧閣連雲
秦蜀元相隔何年鳥道開登天窮險阻構木鑿崔嵬蒼
狗依巖宿青驄自隴來安危真可念須仗濟時才
人日喜晴
浹旬陰忽散樓雪盡融城花縷迎新快梅粧帶艷明最
靈今日兆偏勝往年情更喜兒童唱家家醉太平
探春
天上星杓轉東園景若何漸看生意滿頓覺賞心多淺
碧山舒黛新黃柳破鵝催花人火急不惜馬蹄過
西園池亭
池亭閒坐久煩鬱頓消除水氣侵衣薄山光入座虚淺
沙眠白鷺細藻躍金魚最喜無塵雜吟哦趣有餘
雨過
旭日初開霽東風積雨過一溪新水漲滿地落花多山
色明於畫鶯聲巧似歌休嗟春事去亭沼漸清和
九日遇雨
登高何處是風雨苦相仇人比黃花冷山横翠黛愁隔
宵淹去馬繞塢聽鳴鳩醉把茱萸看憑誰共倡酬
井
鑿地牽泉脈泠然百丈清細涵天色杳倒浸月華明啟
鑰通銀檻沈絲下玉罌詩人多肺渴頻聽轆轤聲
社日
社鼓年年響村醪處處同物豐人自樂賽盡蜡還通庭
院來巢燕江湖呌塞鴻炮羔兼䐑膾隨地得民風
塵
漠漠旋空起花前柳外揚長途隨馬去近市逐人忙雨
浥天街淨春生輦路香元規何處避唯有水雲鄉
次韻山陽道中
歲晩勞行部千山及萬山使旌紆雪裏候吏立沙間路
滑心常駭詩成興不慳眼前梅與竹聊慰客中顔
頒賜新歷
皇明開泰運太史獨前知文軌同堯象璇璣用夏時襲
蔵歸祖廟拜舞受階墀何幸連潢派年年覩盛儀
丙辰元旦試筆
歲德又逢辰龍飛第九春青陽回鳳歷玉燭轉鴻鈞禹
服河山舊堯天景物新太平今有象共作太平人
送袁推府膺薦之京
行行上玉京得意馬蹄輕烏府徵書急黃堂獄訟平子
容人頌德若水史垂名會入端公選應教一道清
聽雨不寐
風送簷花落沈沈聽轉更銀缸留濕熖玉漏滴寒聲謫
戍魂先杳懷人夢未成杜陵當此夜醉咏動高情
春日過杜曲從臣指言唐杜拾遺故宅在此今不
可尋矣
此日終南道春風動物華雲連千隴麥霞爛一川花林
杪穿馴鶴池塘沸亂蛙茅&KR1492;接烟火誰是拾遺家
郊行
曉行東郭外月色尚平分老栢迷深寺新花對古墳野
烟隨霧合漁唱隔溪聞滿眼皆吟趣歸來欲夕曛
即事
朱簾當晝捲偏是愛風光雨過&KR1048;蕪濕風來杜若香拍
酣晴蝶醉課急午蜂狂一笑詩成處陶然倒玉觴
詠黃蓮花
水花分别種紅白敢争妍南國靈根老中央正色鮮宫
妃重入步院吏誤相傳安得濂溪種移來共歲年
過東軒墓
中却中山酒長眠竟不醒脊令悲夜雨鴻鴈落晨星冡
樹連雲暗園蕪帶露青空餘絲竹在地下杳難聽
漫興
終南誰是主分守愧明時曹植非吾友劉蒼是我師有
園惟種竹無日不吟詩入夜重門合天心月上遲
送張斷事考績嚴太守代求
早通三尺法戎幕擅才猷名喜中丞薦詩煩太守求清
風生狴犴高論動貔貅好去燕山道重來覓舊遊
愚
大塊徒生我蚩蚩無所知放魚誰逆詐失馬未為癡䊵
綺聊遮煖膏粱不苦饑惟應有詩癖句拙可能醫
嬾
習嬾真成嬾年來嬾更便杜門非寡合隠几即閒眠倦
洗窗前竹慵聽石上泉不知塵境外可有嬾中仙
拙
散人無所事竟日避紛紜甘比催科政思追乞巧文何
須繁似露焉用變於雲莫笑鳩呼婦閒中最喜聞
狂
口竭西江水乾坤信所之草髠張旭髮醉炙郭舒眉撫
掌高歌處掀髯大笑時鳳兮今不返且和接輿詞
五言排律
賀致政王少府九十之夀其孫黃門求
賢關稱俊乂縣佐著能為平易民心悦公廉士論宜蘭
亭追往事松逕賦新詩倦鳥投林早門雲出岫遲江濤
翻浩蕩舟楫脫艱危德貴陰施者天其默相之瞿曇真
有識餘慶已先知跡隠青山舊堂開綠野竒三槐承世
澤一桂發孫枝鳳咮依金闕鵷行接玉墀芳名歸月旦
遐筭逾期頥奉使還朝日稱觴獻夀時希聲歌白雪妙
舞間朱絲況際雍熙世何歡可代兹
小鳴稿卷四
