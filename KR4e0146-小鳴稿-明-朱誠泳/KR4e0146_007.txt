小鳴稿卷七
明秦王朱誠泳撰
七言絶句
趙松雪明皇出遊圖
畫品通神絶世無龍姿鳳質照珊瑚自緣家國關心事
不寫鑾輿幸蜀圖
昭君出塞圖
粉淚流香濕繡鞍琵琶聲咽朔風寒莫將舊日宫中曲
却向呼韓幕裡彈
櫻桃
来青樓下雨過時火齊纍纍滿翠枝無數勻圓訝相似
秪應樊素是相知
苑中(二首)
乘暇尋芳偶獨来熙熙羣品在春臺暖風消盡牆隂雪
一夜繁花幾樹開
傾國名花七寶闌紅嬌粉膩怯春寒長安多少豪華客
惟觧懵騰醉裡看
燕
来往銜泥半落花柳塘風暖日初斜身輕已被當時妬
莫謾雙飛入漢家
宫人斜
鏡裏朱顔已莫傅空餘荒塚小坡前東風開遍閒花草
疑是當年堕翠鈿
賞雪
玉宇瓊樓一色新開尊談笑别生春座中賓客知多少
誰是梁園作賦人
水仙花
玉骨冰肌别樣春凌波步小襪生塵風来水面香飛處
疑是當年解珮人
子陵畫
漢庭辭却大夫官七里灘頭一釣竿千古富春巗畔月
清光常映客星寒
子牙畫
興周有兆信非熊老奮鷹揚策上功渭水無人能枉駕
鬢毛落盡釣絲風
梅花(二首)
貞心如鐡傲霜風不與羣芳鬭紫紅記得羅浮春夢醒
翠禽嘈雜月明中
黃昏庭院雨絲絲春到東南第幾枝憑仗東君好呵護
莫教人向笛中吹
鴈字
暮雲飛盡碧天長萬里横斜字一行月白夜寒風力勁
斷文零落下瀟湘
鴈影
纔背斜陽過戍樓又拖明月度滄洲一行飛向天南去
印破湘江萬里秋
孤鴈
一聲嘹嚦過南樓烟水茫茫萬里秋多少弟兄零落盡
且隨鷗鷺立滄洲
聞鴈
滿空寒雨度瀟湘楚水燕雲道路長惆悵故人千里别
好傳尺素過衡陽
元夜宴永壽府
塤箎迭奏兩情歡寶燭銀屏敵夜寒最是無邊風景好
丁寧莫向醉中看
天馬詞
神駿遙從大宛来追風萬里絶&KR0008;駘天閑不用争芻秣
苜宿花香處處開
塞上詞
漠漠黃沙隔漢關西風狐兔滿西山喧闐笳鼓隨烽火
知是將軍夜獵還
春隂(二首)
一番風雨暗清明綠滿閒庭草自生十二樓臺都倚遍
燕鶯簾外寂無聲
黯黯隂雲入望低落花飛絮盡沾泥眼前風物催春晩
滿地蘼蕪長欲齊
送人入蜀
莫向人言蜀道難馬頭萬仞逼青山於今平陸皆溟渤
轉眼風波反覆間
舊朝服菊
不向金門謁冕旒東籬冷淡伴清秋應疑當日陶弘景
掛去而今尚未收
金錢菊
錢神一夜幻花神鑄出東籬阿堵新莫遣半山容易賦
黃金滿地駭詩人
楊妃菊
馬嵬坡下粉香消化作東籬一種妖髣髴霓裳初舞罷
倚風金步向人搖
二色菊
采采深黃間淺黃兩般顔色一般香自緣青女施神巧
幻出濃粧與淡粧
漢苑行(二首)
新水瀰漫溢鳳池嬌鶯占斷綠楊枝乾坤拍拍春如海
不啻人間草木知
雙闕初開擁内朝東風滿耳度雲韶怪来積雪成春水
盡是皇家喜氣消
三月十日牡丹盛開將約諸賓客共賞九日夜忽
風雨大作黎明園丁走報花已半離披矣感而賦
此
自恨開尊約已遲曉来風雨半離披不知猶有春多少
為報東君好護持
過舊邸看梅
一樹寒梅傍砌栽東風依舊見花開主人已去猶為主
不厭花時日日来
讀高太史詩
日光玉潔冠英豪鶴逝鯨飛不可招留得當時遺藁在
青藜五夜燭青霄
春水
大地陽回凍雪融玻瓈萬頃縐溪風石橋一夜添新漲
流出桃源兩岸紅
春山
宿雨初收罨畫張層層螺髻樹蒼蒼鳥啼深塢桃花落
一路風吹澗水香
題陳希夷圖
華山真境逼蓬莱石洞雲深鎻不開一枕黑甜仙夢遠
任教滄海起黃埃
月下鼓琴畫
兀坐松隂理玉琴晩風吹月上天心空山夜静無人聽
只有嫦娥是賞音
九月見牡丹
萬卉千葩已寂然不應富貴與時偏誰知造化能開物
一歲相看兩度妍
登府城望祖母陳太妃塋
樂遊原近少陵原芳草萋萋接遠天惆悵慈顔無復見
不禁雙淚一澘然
夏仲昭墨竹
容臺揮翰寫琅玕墨汁淋漓濕未乾一片瀟湘水雲意
不勝清露逼人寒
過墻竹
籜龍初卸錦䙀香頭角峥嶸過粉牆翻訝吹簫秦弄玉
月明騎鳳度瀟湘
一路功名到白頭畫為婁克讓憲使題
露冷銀塘灝氣浮羽毛如雪照清秋功名一路身須到
肯向江湖浪白頭
題温日觀蒲萄
鉢龍吞墨上雲烟幻出驪珠顆顆圓今日空庭留色相
一枝凉影月當天
題畫(二首)
雨餘嵐翠濕秋山罨畫樓臺紫翠間白鳥不飛波不動
夕陽江上幾人還
烟樹雲林半有無水光山色遠糢糊長江一片瀟湘意
都落房山水墨圖
春詞(五首)
柳絲輕軃趁東風桃李花開白映紅燕子不来寒食近
鞦韆庭院雨濛濛
濃春如酒醉韶華無限風光屬内家最是詩中堪畫處
幽禽飛上海棠花
滿院東風長綠苔水香沙暖鳥飛来廉纖幾陣催花雨
芍藥薔薇次第開
海棠枝上鵲聲乾羅幕重重護曉寒初日半林珠露重
脆紅無數壓闌干
小院春深麗日遲暖風吹動萬年枝千紅萬紫雕闌外
坐看蜂衙報午時
題王舜耕畫(四首)
翠壁丹厓淡夕曛往来麋鹿自成羣仙家住在空青外
只隔桃花一片雲
小小溪橋有路通草堂門掩白雲中深山六月渾無暑
一派流泉萬壑風
重疊青山擁翠螺雨晴深澗水如羅凉颷忽起巗前樹
遥送書聲出薜蘿
萬里同雲雪載途乾坤凍合在冰壺高人深掩茅堂卧
門外曾来縣令無
黃葵花
秀毓中央正色深花開朵朵盡黃金道粧莫說無妖豔
自有傾陽一點心
題雜畫賜門正相儐(八首)
流水桃花玉洞深長松千尺落晴隂瑤琴彈到無聲處
白鶴飛来風滿林
富貴功名總不干水邊林下足盤桓玉壺倒盡碧山暮
醉卧不知天地寬
碧山紅樹亂縈迴瀑布聲喧萬壑雷一局手談天地老
丁寧樵子莫看来
歲晩江南雪未消空山羣木正蕭蕭詩翁要識春消息
相約尋梅過野橋
峭壁蒼崖掛綠蘿柴門流水落花多白雲隔斷人間路
不放紅塵一點過
姑射丰標玉雪清逋仙相對獨怡情暗香疎影詩成後
誰更黃昏咏月明
宿食飛鳴態不齊黃蘆瑟瑟滿江堤上林今日音書絶
沙漠無人更牧羝
雲山烟樹望中微茅屋人家隔水西讀罷殘書春晝永
短牆喔喔一聲鷄
遊玄都觀
擾擾遊人去又来乘閒也踏軟紅回劉郎道士俱塵土
縱有桃花亦浪栽
秋思
銀漢無聲月正輝西風吹透越羅衣玉關鐵甲人多少
北鴈歸時尚未歸
宫詞(十二首)
羅幕垂紅護曉寒靚粧初試珮珊珊不知門外春多少
雨打梨花滿地殘
霧鬢雲鬟訝水仙紫苔紋甃澁金蓮多情只恐鴛鴦妬
行到回塘不敢前
燈花作蘂黯銀缸花影離披月滿窗玉露滿天凉似水
鳳笙吹徹不成腔
夜合風前散曉香露華凉沁薄羅裳自憐顔色非傾國
不敢將身擅未央
錦屏繡帳欝金香燭影搖紅夜有光簷鐵戰酣風力勁
不教飛夢落高唐
竹枝何處引羊車盡日凝粧候翠華燕子不来春欲暮
東風吹老碧桃花
舞鳳飛鸞繞漢宫湘簾羅幕影重重珮環聲細香風暖
花底何人見玉容
不見黃姑度綘河九霄風露夜如何鵲橋影淡秋無跡
腸斷天孫弄玉梭
人與花枝競豔粧重重珠翠綺羅香流蘇帳小銀屏暗
坐倚熏籠欲斷腸
浴羅蘭湯趁晩風畫堂銀燭錦屏空自憐薄命終黃土
不恨丹青畫未工
照眼花枝小院春春葱花下蹙紅巾玉簫吹罷瑤臺月
不是昭陽殿裡人
一庭淡月浸梨花好景偏宜富貴家風動珠簾香滿院
玉人相對撥琵琶
秋夜
月滿西樓戶半開晩風黃葉走空階偶然得句高歌處
肯為悲秋惱壮懷
秋聲溢耳不堪聽燕坐高齋戶半扃霽月滿窗明似晝
梧桐如雨下空庭
玉漏沈沈夜未央博山銷盡水沈香月明露下微風動
添得虛堂一味凉
切切寒蛩草際鳴露華秋氣兩凄清空庭久坐不成寐
明月滿階砧杵聲
抱得瑤琴月下彈不知梧影過雕闌長空萬里秋無際
白鶴一聲風露寒
露下高梧夜若何廣庭雲霽月明多怪来詩骨清如許
一榻凉生透越羅
虚堂風露兩凄清寶鴨香銷冷畫屏卧看碧空凉似水
銀河耿耿度雙星
梧桐蕭瑟發清商秋入屏幃枕簟凉詩思滿懷渾不寐
一燈風雨亂啼螀
春草
一望蒙茸接遠天東風吹綠暖生烟王孫去後無消息
落日空留醉客眠
漁樵圖
君托為樵我托漁濟時心在復何如會稽烟月磻溪水
千古光輝照簡書
二月見梅
花開常是在嚴冬今歲開當二月中祗恐已忘松竹舊
錯將貞白鬭春紅
露
分来秋氣夜漙漙瀉入仙人掌上盤玉屑和飡成底事
茂陵衰草不勝寒
銀河
冷浸瑤空淡欲流素光如練夜横秋月明烏鵲南飛去
疑是成橋度女牛
春宴
生色屏風四面開春風都入管絃来樽前徤在休辭醉
無數飛花落酒杯
登鬭寶臺
肩輿隠隠陟崔嵬笑問秦人鬭寶臺勝負千年同一夢
東風惟有野花開
淵明賞菊圖
解印初從栗里歸壺觴日日醉東籬門前五柳俱搖落
祇有黃花是故知
送人之雲中
紅亭綠酒欝金香㶚岸西風水氣凉極目雲中千里外
鳥飛不盡塞天長
有懷婁克讓
别来日日動遐思又值西風過鴈時門掩空齋人寂静
芭蕉葉底坐題詩
碧荷池畔赤闌東此地曾留坐晩風今日却成千里别
何時相對一尊同
判别俄驚半載餘馳情今日倍如初西風吹起南来鴈
帶得秋空一紙書
百尺高樓倚暮雲西風落葉正紛紛情懷對此偏蕭索
無那悲秋又憶君
會晤從来未可期只憑詩句寫相思春来驛使多西去
好把梅花寄一枝
畫馬
千金駿骨異尋常絶漠曾經百戰場四海扵今幸無事
任渠芻牧華山陽
題畫
水天臺榭隔塵寰小閣弘開對遠山高士信非名利客
悠然心與白鷗閒
抱琴徐步白雲深路入長松十里隂屐齒莫嫌蒼蘚澁
紛紛城市少知音
杖藜步步踏瓊花十里山村一逕賖堪笑王猷竟癡絶
不逢安道遽還家
林木蕭蕭積雨餘西風凉早入郊墟柴門半掩無人到
四壁清燈一卷書
聽鄭生彈琴
分明流水與高山清響泠泠入指寒彷彿九臯明月夜
聲聲鶴唳海天寬
遊興善寺
迢迢一徑綠苔封步入烟霞杳靄中丈室老禪忘色相
庭前紅杏自東風
風雨大作恐傷来麰
雲暗乾坤曉若昏狂風挟雨類傾盆妨農獨念田家苦
減膳緣渠坐掩門
懷道士
笻竹投来已化龍世人何地躡高蹤想應暫憩蓮峰下
空聽雲間半夜鐘
題鷺鷥畫與武功宋知縣
羽衣如雪照銀塘碧蘚磯頭立曉霜須信飛騰應有日
鳳凰池上接鵷行
次韻月下聽琵琶
滿天星斗轉銀河静聽霓裳第一歌翻笑江州老司馬
青衫空濕淚痕多
讀韓信傳
鳥盡弓藏事可憂英雄無術為身謀誰知逐鹿功成後
不及留侯與鄼侯
無寐夜坐
隂蛩切切露華濃樹影横窗月滿空夜半秋聲起何處
西風蕭瑟在梧桐
老師張先生致政還蜀久無音信忽聞訃報詩以
哀之
解印當年故里歸三千蜀道鴈書稀天涯此日聞哀訃
腸斷風前淚滿衣
踏雪尋梅
萬里同雲雪滿天蹇驢駝醉峙吟肩不知春到梅花否
行遍前川與後川
征夫
憶從結髮戍邊頭厭見黃沙黑水流極目鄉關正愁絶
鴈聲呌破一天秋
送人之江南
離却山城向水鄉烟波萬頃正茫茫懸知吴下多風味
玉鱠金橙醒醉腸
懷人
畫閣東頭坐晩風無緣談笑一尊同人生聚散真萍梗
知在吴中在洛中
夢遊山
肩輿稳上玉嶙峋泉石烟霞喜作鄰譙角一聲催夢破
始驚身世在紅塵
懷仙吟(十一首)
九華燈影燦銀缸十二瓊樓疊綺窗夜静月明雙鳳下
玉簫何處度新腔
明月流輝滿太虛仙遊一枕夢蘧蘧帳寒雲母秋無際
不見青鸞海上書
千歲桃花一夜開赤城霞氣滿瑤臺西池阿毋將臨馭
先遣雙成跨鳳来
霓裳霞帔曉翩翩穏駕天風鶴背仙信是玄洲春不老
紫雲蒼玉滿芝田
瑤池路隔海天高阿母春雲入繡袍方朔小兒真狡獪
分明三度竊蟠桃
玉洞春深護暖霞一溪流水泛胡麻祥風吹動三珠樹
頃刻紛開五色花
身世飄飄一羽輕藍橋無處覓雲英滿天香霧空濛裡
彷彿瑤環步月明
彩衣童子著青裙海上傅書駕白雲日暮幔亭簫鼓動
曾孫誰見武夷君
天風吹散赤城霞樓閣參差阿母家三島仙人開宴罷
金盤留得棗如瓜
水晶臺殿晃晴光雲母屏開夜月凉兩兩素娥乘白鳳
桂花香裏舞霓裳
蘂珠金帳甲屏連衣翦春雲繡紫烟鶴背剛風秋萬里
夜凉飛下九重天
春寒
一片隂雲翳碧空嬌鶯無語怯東風杏桃花近清明節
猶自緘春不放紅
一年春信到人間捲地東風苦作寒燕子不来簾半捲
滿庭香雪杏花殘
春日即事
日移花影上簾櫳金鴨烟銷火尚紅午夢欲成誰喚醒
數聲黃鳥赤闌東
送董生還蜀
明時空負賈生才韋布蕭然故里回窮逹元来真有命
莫因彈鋏重徘徊
秋夜雨晴(二首)
灝氣横秋玉露浮瑤天雲静雨初收虛堂添得凉如許
珠箔通宵不上鈎
銀蟾萬里轉長空玉宇瓊樓入望中夜静天香飛滿院
紛紛桂子墜西風
晩景(二首)
遠水長天浸落霞隔溪鐘動促棲鴉數聲牧笛歸来晩
烟草茫茫一逕斜
曠野霜酣柿葉紅疎林人静戰西風碧天極目鴈歸盡
一抹青山夕照中
赤壁圖次王世昌都憲韻
戰勝何須說伯功江湖風景屬詩翁洞簫吹起山東月
人在澄波萬頃中
和楊應寧憲副詠雪詩荅翟少參
調得新聲好自彈雪車冰柱逼人寒薇垣有客能相和
一曲空傳下里難
賞梅
堕指冰霜歲暮時梅花消息到南枝暗香疎影真竒絶
不負孤山處士詩
春興(三首)
滿眼春雲合又開名園處處錦城堆丁寧好為張油幕
恐有遊人冒雨来
楊柳青青燕燕飛鞦韆庭院晩風微玉鞭寶馬長安道
公子尋春次第歸
東風嫋嫋雨毿毿怕濕嬌鶯語欲難翦就羅衣猶未試
杏花天氣尚輕寒
夜宴詞
鳳管龍笙咽畫樓玉闌干外月波流沈沈更鼓歡娱夜
不識人間别樣愁
凉州詞
十載驅馳鐵馬間窮追曾過紇干山如今爛醉蒲萄酒
有詔新来閉玉關
惆悵詞
江雲渭樹各西東尺素無因寄便風好在折梅如見憶
一枝休惜寄關中
次婁克讓憲副詠梅韻(二首)
一種幽芳占早春雪中誰是看花人暗香疎影吟邊趣
祗許逋仙為寫真
一樹寒梅冒雪開看梅高士未曾来空庭歲晩無聊賴
索笑巡簷日幾回
得馬天禄少卿所寄文
海内風流獨數君寄来辭翰靄春雲欲知名下無虚士
細讀韓文與柳文
招丘仲玉大參彈琴
怪石當階露未乾小軒松竹溢清寒閒来欲洗塵埃耳
莫惜雲泉為一彈
滹沱冰合
浪說河冰肻信然流澌不動果冰堅非關天意憐王霸
漢業中興本在天
蠶婦
脂粉無心懶去施求桑常恐飼蠶遲綺羅多少紅樓女
睡熟紗窗日上時
春遲
東風釀雪覺春遲不見鵝黃上柳枝閉戶試聽三夜雨
滿庭芳草綠差差
初度日思祖母陳太妃
初度人人綺宴開我逢初度不勝哀慈顔一去無消息
忍對南山瀉壽杯
春睡美人畫
繡罷鴛鴦午睡濃香銷金鴨綺䟽封渚宫有夢憐朝暮
飛下巫山第幾峰
春恨
鎮日凝粧倚畫樓黛眉蹙損遠山愁邊塵未息征夫遠
只恐青春悮白頭
東園即事
繡幄雕闌護曉寒萬千紅紫半瓓珊呼童點檢春多少
花事相將到牡丹
紅牡丹
天風吹破錦雲團凉沁胭脂露未乾好似玉環粧束罷
綘羅衫䄂拂闌干
白牡丹
素娥乘月下瓊樓脫却天香紫綺裘遊遍洛陽無伴侣
凌風騎鶴到揚州
黃牡丹
姚家一種殿羣芳不學宫粧學道粧秀毓中央顔色正
品題無忝作花王
登樓
閒来不忍倚危樓一度憑高一淚流極目青山斜照裡
寒烟衰草接松楸
小景畫(二首)
鯉魚風急繫輕舟兩岸寒山宿雨收一抹斜陽歸鴈盡
白蘋紅蓼野塘秋
抱琴散步碧山幽萬壑千岩爽氣浮一箇茅亭無斗大
如何著得許多秋
明皇摘瓜圖
翠輦間關道暍時摘来玉手似嫌遲唯應割食甜扵密
不記南方貢荔枝
山行(四首)
潑眼青螺宿雨晴乘閒連日作山行未須對酒聽絲竹
滿耳松聲雜澗聲
萬木隂隂石逕斜亂山深處有人家春風滿耳多啼鳥
澗水流来半落花
滿目烟雲散午風青山萬仞倚晴空欲登絶頂聊舒嘯
鳥道巉巗一線通
上方臺殿鎖烟霞石磴縈紆路轉賖啼鳥無聲僧入定
半巖風落紫藤花
杏花盛開喜而賦此
二月春隂花信稀滿庭紅杏忽芳菲東君有意須加護
莫遣西風忽漫飛
春夜(二首)
金鴨香銷繡幕垂半窗花影夢回時綵竿閒却鞦韆索
月上梨花第幾枝
銅龍咽水漏聲遲隔坐香風拂面吹燒盡海棠花下燭
揮毫閒和盛唐詩
遊山歸
愛山連日作山行未愜登臨負此情歸去夜深詩夢裡
依稀猶聽澗松聲
春社
參差茅屋燕飛来農事方興社鼓催斜日半山林影亂
杏花香裡醉人回
中秋月
景色平分一半秋廣寒宫闕素光流嫦娥此夜勤粧束
玉鑑高懸十二樓
晴望
浮雲飛盡碧空長天末流風灑面凉獨倚危樓吟思遠
南山秋色兩蒼蒼
淵明歸莊圖
蕭然一室近南山五柳春風盡日閒歸去有辭傳信史
至今清節在人間
諭祭祖王陪朝使宿墳所
天光終始賁丘園感激鴻仁矢不諼地下先公應有語
九泉無自荅皇恩
月冷烏啼二鼓過一燈明滅夜如何怪来欹枕難成寐
風木蕭蕭感慨多
遊春
野鳥啼春弄曉晴水光山色更分明東君似助遊人樂
故遣飛花管送迎
暮春
春事闌珊景漸稀梨花飛盡柳花飛閒門要路皆芳草
惆悵王孫獨未歸
春雪
東風吹冷入窗紗雲黯瑤空散玉華咫尺灞橋無覓處
詩人何地問梅花
送王鸞同知回鳳翔(三首)
錦樹西風葉半殘羅衣初試未全寒貳車清徤驊騮穏
来往康莊未覺難
風流别駕一詩人幾度乘車過渭濱見說年来勞撫字
冰壺秋月迥無塵
憐君走馬向岐州我欲留君不我留銀甕玉醅新酒熟
東籬空負菊花秋
慰吴元素長史
北望桑乾道路長稀年擺脫利名場從来風物關中好
何必雲中是故鄉
九日小集
滿逕黃花冐雨開小亭延客共徘徊蒲萄滿甕新醅熟
不用江州送酒来
贈山中道士
鍊就金丹不出山世人那得見童顔他年冲舉歸蓬島
華表應看一鶴還
憶郁少參
我在西秦子在吴澄江千里夢魂孤何時乘興重来訪
共倒花前酒一壺
秋江小景
極目長江萬頃秋石尤風起蕩漁舟投竿一叟推篷坐
似為青山半日留
傷思吟
梧桐月冷夜沈沈雲毋屏開思不禁坐擁羅衾方睡澁
豈堪别院動秋砧
絳紗搖影夜燈紅霜冷芙蓉小帳空無限幽懷何處著
沈沈都付漏聲中
柳絮
顛狂已見隨風起飄蕩還應逐水流九十春光容易老
等閒莫點少年頭
漁樂圖
釣絲輕颺碧波流楓葉蘆花兩岸秋占斷一江風月在
浩歌長醉狎沙鷗
招閻文振方伯
杖屨能来不厭頻玉醅銀甕正生春長安此日耆英會
可少當年洛社人
竹窗寫興
錦䙀初脫勢凌雲勁節從来說此君一點虛心能契我
開窗風月每平分
再到天池
為愛雲山幾度来芙蓉萬朵插天開出門滿眼皆新句
不惜霜刀為翦裁
曲江見杏花
隔岸依稀見早霞酒帘搖處兩三家馬頭駊騀行来近
始見前村有杏花
訪印鍊師不遇
隔澗泠泠磬遠聞尋君惆悵未逢君一聲白鶴瑤天外
五粒松枝鎖白雲
寄僧
長安樓外見歸鴻幾度登臨憶遠公飛錫何時能過我
焚香相對夜談空
寄王冡宰老先生
堂堂世道藉扶持八十懸車老盛時見說蒲輪還有召
從来名節九重知
幽居
踏破蒼苔一徑深滿林晴翠晝隂隂數聲雞犬柴門裡
知是誰家傍水潯
過景隆池
雨花風葉堕芳池景物凄凉石獸危策馬更從原上看
斜陽滿地照殘碑
梨花為風雨所敗
夜来風雨釀春寒斷送梨花滿地殘最恨洗粧辜舊約
小軒詩酒共誰看
菊
瑟瑟西風不受欺自緣晩節在東籬何人更道無錢賞
况是參軍落帽時
過古廟
敗壁頽垣半綠苔行人過此暫徘徊一龕冷落無香火
惟有棲鴉夜夜来
西湖圖
雨過西湖漲碧波畫船搖曳載笙歌綠楊黃鳥蘇堤外
想像詩成憶老坡
二月花朝遇雪
春到人間五十朝桃花破萼柳垂條東風何事猶吹雪
浪積牆隂未肯消
紅梅花
自是孤山玉雪標東風吹暖上林梢夜深誤入羅浮夢
兩頰餘酣曉未消
聞鶴聲
玉宇凉生海月明松稍忽聽戞然鳴坡仙赤壁孤舟夜
清夢驚回是此聲
階前竹
箇箇篔簹手自栽綠隂密密護蒼苔小軒不獨添佳致
還有丹山彩鳳来
春曉
林梢殘月半窗明枕上遙聽好鳥鳴起傍雕闌看春色
一庭花露滴無聲
秋曉
唱徹金鷄曙色開銀燈猶自落寒煤朱簾捲起梧桐月
滿地清霜畫角哀
釣叟
一葉扁舟覆短篷釣絲輕颺柳花風烟波不接雲霄路
只恐非熊入夢中
村行
酒旗數尺颭東風茅屋參差綠映紅春色滿前吹不盡
紫騮嘶過小橋東
聞砧
滿天風露月團團雙杵丁東搗夜闌莫訝妾心何太急
玉門關外不勝寒
郊行即事
寶馬香車踏軟塵暖風不動趁遊人誰知陋巷柴門裏
也有梨花一樹春
漫興(二首)
日日鈎簾獨看山筆床茶竈伴清閒幽人自得圜中趣
身外紛紛總不關
漫把新詩信口裁雅懷終日賴渠開等閑拍手高歌處
招得空庭白鶴来
午睡
小窗一枕黑甜餘正是黃鶯唤起初夢裡謾勞尋舊約
殷勤重讀寄来書
曉起
一枕鈞天睡正濃曙鴉啼散五更鐘朝廷有道邊烽熄
閒散何妨自養慵
述懷
金闕瓊臺擁玉皇羣仙步武珮&KR2010;&KR2010;等閒也欲論封禪
虎衞無緣入建章
春祭先塋途中遇雨
十里松楸路不分滿天隂雨正紛紛東風吹盡傷心淚
回首終南隔暮雲
嘗新麥
四月關西麥乍黃曉炊愧我得先嘗淋漓汗血三農苦
空盼風吹餅餌香
道院見紅梅
姑射仙人著絳紗冰霜滿面絢紅霞丹成紫府應誰識
不比玄都觀裏花
苦吟(二首)
筆床棐几日相親性癖躭詩四十春獨愛淵明冲淡趣
不將﨑崛駭詩人
朝苦吟詩暮苦吟苦吟却恐被詩滛吟成字字皆粗拙
慚愧成周雅頌音
錦積堆為許季升題(四首)
東風花事已離披綉出天然一段竒彷彿燈籠媚妃子
當時不遣潞公知
花神有意媚春天種種珍竒色色妍莫道霜臺無著處
便同蓮座供金仙
粧點都来屬化工幾多異品錯青紅休嗟回首隨流水
悟得禪家色是空
萬草千花次第開園官收拾錦成堆韶華一去真如夢
却向王維畫裡来
萬㮤金闕圖為許季升都憲題
萬年翠色繞蓬莱盡是先皇手自栽此日明堂須八柱
鬱然雙闕倚天開
與客賞花予獨不飲
酴醿瀲灔泛觥船謾說金壺酒似泉洞口有花應解笑
獨醒正自愧時賢
看花吟
紫抺紅遮正惱人可堪隨水逐輕塵閒来識得天機在
看到梅花未破春
題畫(二首)
四面青山作近鄰松隂茅屋静無塵蕭然有客推窗坐
誰識閒人是道人
九月霜清柿葉稀蘆花深處見漁磯等閒和得滄浪曲
不管人間是與非
留春詞
幾欲留君不暫留落花無數逐東流明年依舊城南約
莫惜繁紅滿樹頭
紙帳
海國裁成别樣新白雲一片净無塵流蘇香煖懵騰處
可有梅花夢裡春
新笋出林為風所折
籜龍驚蟄出牆東一夜寒聲滿地空造化未應偏妬物
錦䙀初脫不禁風
海棠黃雀
二月韶華似酒濃海棠睡起試新紅幽禽亦解留春色
故向高枝弄好風
桂花畫眉
夢裏春光去幾時天香開到桂花枝姮娥已悔花前舞
對鏡何心學畫眉
再題海棠黃雀用前韻
沈香亭畔露華濃睡起妖環酒暈紅爛醉三郎渾不醒
野禽翻占五更風
再題桂花畫眉用前韻
露冷風清八月時山河影裏見瓊枝春禽忘却秋容淡
每向花間鬭淺眉
漫興
李杜神遊杳莫攀于今誰敢擅吟壇等閒欲琢驚人句
羞澁應慚下筆難
清潭八景為朱景雲憲副作
仙嶺朝雲
山倚叢祠入望深嵐光侵曉落微隂等閒飛起從龍去
應與商家作旱霖
荷峯夕照
野色蒼茫薄下舂入江返照駐荷峯衝烟雙鶴歸来晩
點破山腰紫翠重
鷄股樵歌
競秀雙峯翠插天諸山羅立亦駢肩負薪多少行歌者
晝錦方知太守賢
中村牧篴
山徑縈迂草樹重參差茅屋亂烟中斜陽晩飯行人斷
無數牛羊一笛風
碧澗寒泉
山下溶溶一脉連分流長得過平田遙看濺沫冰如結
疑是寒蛟水底眠
清潭夜月
月在長空水在潭水光月色兩相涵潭中或有蛟龍起
倒射蟾精散蔚藍
廣濟晨鐘
祠光曙色兩平分山下蒲牢到處聞聽說年来農事好
野人迎賽盡朝曛
大橋車馬
綠樹春江雨乍收彩虹閃閃臥寒流長途車馬多扵水
不解人間九折愁
明皇擊節圖
醉倚梧桐擊節時翠盤妃子舞衣垂漁陽莫怪胡塵起
夢裏曾將尺八吹
口占
萬事無能只守愚年来更與世情疎等閒欲射韓公策
已負平生未見書
題徐世良寫生畫
意趣天然筆法竒寫生今復見徐熙春花春鳥知多少
消得東君幾句詩
梅花圖為憲僉胡用晦題
翦雪裁冰巧作花霜臺人倚玉無瑕須知鼎鼐調羹味
不落孤山處士家
和張廷儀繡衣賞菊十二絶
占斷西風第一芳精神真欲傲嚴霜紅顔浪說天魔隊
金粟如来獨面黃
東籬誰解惜芬芳花未殘時節未霜珍重樽前論花品
行臺今日有蘇黃
秋風誰敢擅幽芳江上芙蓉亦怕霜惟有東籬陶令菊
獨將金色鬭橙黃
肻隨桃李競春芳獨倚東籬慣傲霜試向牡丹園裡看
空餘玉篆記姚黃
傳老元来有世芳孫枝分出幾星霜姮娥只解誇仙桂
不道人間有鞠黃
秋花粧點滿籬芳帶土移来尚有霜紅紫不湏爭爛漫
獨憐真色屬金黃
行臺柱史振餘芳怪底長安夜有霜此日東籬同把酒
金英湏避豸冠黃
幽花向晩壓羣芳青女相憐未著霜珍重品題逢豸史
重来應見帶圍黃
爛漫西風九月芳錦圍深護未經霜花神不愛春前品
鑄出金錢破眼黃
清才豸史漱清芳口嚼清冰面有霜老圃秋容期晩節
此心白日到羲黃
秋滿東籬色正芳妬花青女欲飛霜小亭清賞来詩侣
綠蟻浮杯薦蠏黃
繡衣玉斧重流芳勁節曾霏九夏霜記取長安今日别
紅亭處處菊花黃
五王醉歸圖(二首)
花萼樓前日影移暖香塵裏醉歸遲如何到得開元後
不似當初共被時
花萼樓深玳宴開諸王馬上競扶回海棠醉殺無人管
直待漁陽戰鼓催
曉起對雪
午夜寒欺錦帳重凍酣簷馬不禁風朝来積雪深三尺
喜兆今年百榖豐
行樂
青春行樂莫蹉跎出海烏蟾等逝波惆悵天隨呼不起
江湖誰續散人歌
賞花
曲闌干外牡丹花玉篆標題護絳紗龍管鳳笙歡賞處
不知樓外夕陽斜
題畫
抱琴隨處覓知音誰識離騷萬古心行到溪山幽絶處
細聽瀑布滌煩襟
烟波萬頃水茫茫回首衡陽道路長天闊霜寒秋欲老
西風雲外自行行
夜宴
華堂今夕綺筵開為報龍銅且莫催人静小屏紅燭短
姮娥還送月明来
次韻郊興
信馬城東一徑斜柴門流水野人家吟鞭遥指歸来晩
落日風吹鼓子花
漫興
俯仰乾坤自有餘小軒無事日如如眼前萬物皆成樂
只看青山不看書
問人求辛夷
辛夷纔著兩三花花下開尊定幾家折贈一枝君莫惜
東風寧肯護繁華
東園宴罷
三分春色正當中媚景撩人處處同斜日小亭人醉後
杏花香散一簾風
池上
新泉滚滚出無窮水面微波覺有風夜静獨憐清境好
出看明月到天中
宋高宗南渡圖
中原陵寝隔烟波南國樓臺貯綺羅試向西湖聽捷報
凱歌翻作竹枝歌
小景畫
流水高山趣自深抱琴相對坐松隂但須識得其中意
何用人間有賞音
次春日閒坐閒行二絶韻
左圖右史我中間坐看沈烟起博山讀罷黃庭心似水
綠隂幽鳥自間關
信步尋詩怕雨催手携笻竹步蒼苔此身自喜無餘事
閒逐浮雲任往来
馬上觀山
層巒疊嶂倚高寒嵐翠霏霏午未乾自有天然真意趣
何湏移入畫圖看
書室彈琴
庭院風清午漏殘博山添火試沈檀綠隂滿地黃塵逐
一曲梅花且自彈
梨花夜月
深院溶溶夜色新素娥移步就花神瓊姿皓魄相輝映
併作人間一叚春
桃花春雪
六花和粉傅紅粧咫尺天台入渺茫忽地作團銀海亂
翻嫌春色誤劉郎
風前楊柳
萬縷千條拂釣磯細腰無力晩風微阿蠻似逞嬌癡態
幾度傞傞舞綠衣
雨中海棠
醉来無力倚雕牆細雨紛紛濕粉香好似馬嵬兵變日
太真含淚卸紅粧
過山家
榆柳隂隂覆短牆繞畦黃蝶菜花香山翁睡起渾無事
坐弄兒童笑夕陽
秋山行客圖
凉生疎樹雨初收山氣霑衣翠欲流何物騎驢癡老子
搖鞭吟斷一天秋
閨情
寶鴨香銷午夢殘倦来無力整雲鬟闌干倚遍空惆悵
人在天涯隔萬山
過曲江池
江邊一望草蒙茸絃管樓臺轉首空紅杏不知塵世改
年年依舊笑春風
薦福僧房
門對南山列畫屏白雲如水宿簷楹老僧長日無塵事
一炷清香一過經
小鳴稿卷七
