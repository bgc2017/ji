小鳴稿卷八
明秦王朱誠泳撰
聯句
秋夜齋居與婁克讓憲使馬啟東大參劉文綱少
參同作
玄鳥初歸去賓鴻屬仲秋(賓竹)金風時漸爽火氣已全
收(克讓)清廟深還邃齋居閴且幽(啓東)傳呼嚴夜禁次
第報更籌(文綱)奉祀遵明訓為邦賴至休(賓竹)茅分秦
社稷位重漢諸侯(克讓)肥腯供嘗獻豐年獲歲酬(啓東)
神明歆懿德輔弼贊嘉猷(文綱)每懼名難副深慙禮未
周(賓竹)精誠元自集職業素能修(克讓)仁義欽天道忠
勤釋帝憂(啟東)春臺恒盎盎壽域日優優(文綱)相祀勞
公等賓筵總畯流(賓竹)綱維端有本感格豈無由(克讓)
内外能脩謹神人永附投(啓東)年年如此夜賡和從珠
旒(文綱)
郊行與長史吴元素游正固紀善湯以脩同作
小隊從容曉出城(賓竹)無邊光景逐人行春明門外鸞
聲動(元素)長樂坡前馬足輕清渭水光遙入望(正固)終
南山色近相迎林邊吠客誰家犬(以脩)柳外呼人是處
鶯極目雲烟春淡薄(賓竹)滿前石子路崢嶸山翁争迓
車輿過(元素)村婦咸驚鼓吹鳴茅屋炊烟桑葉暗(正固)
河橋酒幔杏花明行厨内豎供茶茗(以脩)小寺癡僧進
菜羹千載風流餘故事(賓竹)一時賓從總含英遊觀肯
惜花前醉(元素)倡和多扵馬上成興盡歸来天未晩(正)
(固)無勞燈火候麾旌(以脩)
竹軒與致政閻文振方伯吴元素長史湯以脩紀
善強景明伴讀同作
小軒初灑掃(賓竹)走价速嘉賓暖日扶晴靄(文振)清風
絶點塵青陽回北斗(元素)淑氣溢西秦土潤龍孫迸(以)
(脩)苔穿玉版新高賢應與契(景明)樂事自相因侍從多
名侣(賓竹)吾王乃主人䟽泉分地脉(文振)舉酒樂天真
坐愛淇園秀(元素)遙分湘浦春虞韶諧古調(以脩)葛杖
是前身勁節憐貞士(景明)虛心憶直臣信知渠自得(賓)
(竹)寧厭客来頻有物邀同賦(文振)相忘許任真百壺拚
盡醉(元素)一視喜同仁把筆承顔晩(以脩)飛觴入手頻
詩壇開勝集(景明)文會屬兹晨黃道年逢卯(賓竹)青龍
月建辰生成皆帝力(文振)雨露總天均詎用湔沂水(元)
(素)何須釣渭濱此君端可托(以脩)尤物豈須珍讓國夷
齊瘦(景明)辭榮淵憲貧玉妃堪作偶(賓竹)髯叟可為鄰
影落應千尺(文振)林成擬十旬投壺資作矢(元素)烹茗
代為薪酒量真無敵(以脩)詩成覺有神一腔情浩浩(景)
(明)四座喜津津令肅愁深罰(賓竹)才慳愧效顰曳裾蒙
覆幬(文振)叨禄荷陶鈞睿藻光雲漢(元素)清辭冠縉紳
欣逢今子建(以脩)文治正彬彬(景明)
登山與強景明伴讀同作
南山何崔嵬渾融出天匠(賓竹)百二古稱雄封疆今獨
壮(臣晟)高於列雉城秀比施屏障(賓竹)導騎俾暫休肩
輿聊一上(臣晟)霏嵐濕我衣落絮沾行仗(賓竹)峯巒露
曉晴乾坤正春釀(臣晟)山鳥自和鳴山花亦爭放(賓竹)
山溜訝琴鳴山雲若潮漲(臣晟)崚嶒倦躋攀佳麗足瞻
望(賓竹)悠悠引旆旌浩浩牽情况(臣晟)遙看泰華峰真
乃丈人行(賓竹)咫尺近星辰分明履蓬閬(臣晟)俯察白
雲低遐觀清渭漾(賓竹)高興入微茫新詩給酧倡(臣晟)
薄暮始言歸賞心詎能忘(賓竹)山靈肯爽盟歲歲期相
訪(臣晟)
賞菊與嚴宗哲太守長史吴元素喬思孝伴讀強
景明同作
九日招文士東籬醉菊花(賓竹)嬾雲神入藻(亭有計汝和菊)苦
雨脚成麻(宗哲)酒量應無敵吟懷詎有涯(元素)淡香輕
桂麝佳色陋鉛華(景明)禮秩矜疎放盤盂愧静嘉(賓竹)
八珍兼鹿豕諸品雜魚蝦(思孝)狂子歌為劇妖童髻作
了(宗哲)壯懷輕不落醉耳厭琵琶(思孝)白雪翻新譜黃
流瀉紫霞(景明)天空雨新霽風細日初斜(賓竹)五畆終
殊逕千畦總異葩(宗哲)佳期人共賞睿製世争誇(思孝)
入枕清魂夢調羹濺齒牙(景明)且傾彭澤酒莫點玉川
茶(賓竹)百拜情無已千鍾數更加(元素)龍涎真可擬羯
鼓不須撾(宗哲)雅趣同三益雄才陋五車(思孝)仁賢光
帝胄富貴自天家(景明)幸際明時好何妨逸興奢(賓竹)
東平名獨盛北闕望應賖(宗哲)任落參軍帽休乘博望
槎(正固)風流憐楚客結束笑吴娃(元素)酩酊人分散疎
林集暮鴉(思孝)
和賞菊與長史吴元素游正固紀善湯以脩伴讀
強景明同作
此日登高節東籬菊正花(賓竹)滿園香似麝千本直如
麻(以脩)斸出從園脚移来傍水涯(景明)高情盟晩節好
景殿年華(元素)富貴慙曹植疎狂笑孟嘉(賓竹)金鈴低
護雀湘竹細分蝦(正固)喜入徵君眼慵簮美妓丫(以脩)
古詞翻曲譜新調入筝琶(元素)酒豔流瓊液花光絢彩
霞(景明)環亭諸品植壓帽數枝斜(賓竹)脆管初喧席寒
蜂正戀葩(正固)弁欹從客笑句就任渠誇(元素)正味輕
椒桂餘甘溢齒牙(景明)情酣非為酒神醒尚宜茶(賓竹)
忘勢情偏洽崇儒禮莫加(以修)吟長香易燼令急鼔頻
撾(元素)宴晩燒高燭歸時駕小車(正固)衣冠叨盛會辭
翰愧名家(景明)貨色非吾事遊畋肯自奢(賓竹)好懷聊
共適内醖不湏賖(元素)高宴如凌漢清遊似泛槎(正固)
飛觴勞侍史協律付官娃(以脩)揮筆疑神助淋漓墨點
鴉(景明)
重賞菊與閻文振方伯吴元素長史湯以脩紀善
強景明伴讀同作
佳節逢重九弘開玳瑁筵(賓竹)衣冠来座上弦管列堂
前(文振)鴈度雲千里虹收雨一天(元素)繁花分綿繡正
色綴金錢(以修)莫為秋容淡應期晩節堅(景明)飡英能
辟榖飲水可延年(賓竹)采采凌霜瘦瀼瀼帶露鮮(文振)
麝蘭紛馥郁羅綺鬭暄妍(元素)西子嬌疑語妖環醉欲
眠(以修)蜂媒情太劇蝶使信空傳(景明)秋圃真堪託春
風不受憐(賓竹)橘橙宜共賞桃李謾爭先(文振)燦燦詩
如錦源源酒似泉(元素)歌喉憐宛轉舞䄂喜翩&KR0008;(以修)
舊量誰云減新聲我最便(景明)吟壇兼四美藩邸集羣
仙(賓竹)檻外風初靜樓頭月未圓(文振)杯盤將欲徹宫
徵尚相宣(元素)酧酢情無已推敲勢欲顛(以脩)塵凡真
有慶魚水豈無緣(景明)更鼔休相促茶瓜且少延(賓竹)
興闌投彩筆醉去壓銀韀(文振)自昔恩波闊而今樂事
偏(元素)拜歸分綘燭護送擁金蓮(以脩)感激何由報同
祈壽八千(景明)
再賞菊與閻文振方伯吴元素長史湯以脩紀善
強景明伴讀同作
秋来嘗苦雨九日喜新晴(賓竹)佳色看叢菊香醪泛落
英(文振)衣冠成勝會絃管動新聲(元素)聖世文風盛金
天灝氣清(以脩)錦屏重護影玉篆細標名(景明)繁露沾
来重清霜著處輕(賓竹)繞籬濃復淡倚檻直還横(文振)
異品供人玩羣葩照眼明(元素)舉杯添逸興把筆助吟
情(以修)酒許留連飲詩容次第成(景明)楚騷曾入詠彭
澤久尋盟(賓竹)桃李争春豔松篁晩自榮(文振)秋容三
逕淡雄辯四筵驚(元素)且折簮華髮寧辭罄玉罌(以脩)
不須烹白石焉用煑黃精(景明)中國多麟鳳邊疆罷甲
兵(賓竹)老来辭紫綬醉後戀銀筝(文振)雲錦機中出龍
蛇筆下生(元素)九重同覆載四海賀昇平(以脩)共喜遊
藩邸何妨隠斗城(景明)身湏妨酒困心恐為詩怦(賓竹)
上苑風烟隔南陽月旦評(文振)長詩慙我續好景許誰
争(元素)納海烏先堕棲林鳥不鳴(以脩)出門歸去晩譙
鼓振初更(景明)
淡香亭賞菊與丘仲玉少參楊應寧憲副同作
端居葆貞素眷言惜秋光(賓竹)植彼霜中物挹此淡而
香(仲玉)和氣奪金秀正色裁坤裳(應寧)楚畹茞蘭馥天
孫雲錦張(賓竹)黯淡散輕紫圓融飛碎黃(仲玉)邈矣絶
塵俗巋然殿羣芳(應寧)交聮君子社愛比富貴粧(賓竹)
桂府地空闢娃宫蜂自忙(仲玉)忘言南山趣擊節老圃
章(應寧)鼓兹希聲調侑以玄酒觴(賓竹)一亭中有翼八
窗秋正凉(仲玉)開口苦不易盟心故難忘(應寧)繁枝滌
蕪穢夙種深盖藏(賓竹)英飡歌楚澤水飲懷南陽(仲玉)
參陪沗高會授簡慚荒唐(應寧)
驪山懷古與湯以脩紀善同作
長安晩出裊唫鞭稅駕驪山一悵然(賓竹)烽火臺空人
已去蓮花湯暖水猶羶(以脩)山猿窺果来林外野鹿銜
花出苑前(賓竹)樵子雲中薪古木耕夫雨後拾遺鈿(以)
(脩)前朝社稷胡雛壊上古隂符老母傳(賓竹)嬴墓已飛
三月火漢陵猶鎖四時烟(以脩)落霞疑似張緋幕流水
還如奏管弦(賓竹)鬭寶謾勞談往事坑儒徒自憶當年
(以脩)朱樓紫殿空遺趾漢碣唐碑蝕舊鐫(賓竹)夜月行
營人寂寂春風輦路草芊芊(以脩)荒祠燕雀寒山下高
塚牛羊夕照邊(賓竹)眼底興亡存鑒戒何湏搔首問蒼
天(以脩)
蓮塘與強景明伴讀同作
睡起深宫厭日長閒来小輦過蓮塘(賓竹)沿堤釵股多
芳荇夾道絲條總綠楊(臣晟)步底流泉分地脉樹頭飛
翠滴嵐光(賓竹)移將太液池邊景散作旃檀國裏香(臣)
(晟)共愛精神兼色相還憐紅白間青黃(賓竹)應疑根自
三峯徙果見花開十丈強(臣晟)天馬有蹄争出浴神魚
無餌不須藏(賓竹)旋收紫的供茶碗自捲青筩當酒觴
(臣晟)赤日行天紈扇急清風入席苧衣凉(賓竹)蜻蜓對
立来還去屬玉雙飛集又翔(臣晟)小豎敲針權作釣奚
奴横木代為梁(賓竹)人緣避暑趨亭上客為尋詩坐水
傍(臣晟)勘破乾坤俱是樂真成物我兩相忘(賓竹)濂溪
老子無邊趣太乙真人一葉航(臣晟)自足娱心歌窈窕
何須濯足賦滄浪(賓竹)新詩輳出應難和爛醉扶歸也
不妨(臣晟)須信西方真佛境更扵何處覓仙鄉(賓竹)非
才自愧非韓孟七步誰能敵我王(臣晟)
送成復初指揮南還與嚴宗哲太守喬思孝長史
強景明伴讀同作
一騎衝寒出㶚陵(賓竹)望中仙掌入雲層三秦豪傑鄉
評在(宗哲)兩葉勲華國史登龍起當年聞扈從(思孝)蟬
聮此日看雲仍琴邊得趣追中散(景明)畫裏傳詩比右
丞瘦骨獨憐清似鶴(賓竹)竒毛轉覺鷙如鷹名通丹陛
交章薦(宗哲)功在黃河滿路稱分手又從天外未(思孝)
舉頭猶記日邊曾白雲目斷松楸遠(景明)紫電光寒滻
渭澄鄭驛梅緘春早寄(賓竹)謝地草思夢還憑大江潮
上初生月(宗哲)古渡澌流漸合冰歸到舊京應憶我(思)
(孝)石頭風雨夜窗燈(景明)
二月二十二日與楊應寧憲副宋惟寅憲僉強景
明伴讀城東泛舟同作(二首)
冉冉清溪映綠楊(賓竹)杏園遥指碧雲傍(惟寅)藩宫地
接天潢近(應寧)靈沼波分太液長(景明)魚鳥樂隨人共
狎(賓竹)主賓情與世相忘(惟寅)匆匆不盡仙舟興(應寧)
却笑公家鎮日忙(景明)
又
小舟搖曳出垂楊(賓竹)岸草汀花送遠香(應寧)善擬東
平心最樂(惟寅)尊傾北海興偏長(景明)百年利涉蘭為
棹(賓竹)一代豪吟筆有床(應寧)天外惠風如解事(惟寅)
黑雲催雨助詩狂(景明)
賞春與強景明伴讀同作
青春尋樂事受簡召羣仙(賓竹)鳥外張油幕花前設綺
筵(臣晟)小階芳草合深苑錦雲鮮(賓竹)山色開圖畫鶯
聲錯管絃(臣晟)園桃迎我笑宫柳正人眠(賓竹)浸酒挼
花蘂供茶煑竹鞭(臣晟)深杯休放却高興更相牽(賓竹)
睿製容相續清詞敢售妍水魚元有合雨露自無邊敢
謂鄒枚盛尤慙董賈賢(臣晟)多應憐氣味不是慕葷羶
令出催金鉢詩成唾錦箋(賓竹)陳思才獨盛妙思入幽
玄(臣晟)
集句
擬劉文綱少參悼亡
擊節悲歌缺唾壺(闕)風花飛墜鳥鳴呼(文天祥)縱令奔
月成仙去(包何)為問嫦娥更有無(白居易)
油壁香車不再逢(晏殊)陽臺雲雨去無蹤(胡曾)寫真縱
有崔徽筆(劉基)不是崔徽卷裏容(吴世中)
不見當時勸酒人(宋邕)今年依舊去年春(何扶)幽窗謾
結相思夢(張泌)夢裏相逢恐未真(李山甫)
感時心緒杳難平(李後主)無處登臨不繋情(許渾)寂寂海
棠枝上月(朱淑真)清光此夜為誰明(陳剛中)
綠窗今夜夢分明(元好問)夢得分明恨轉生(秦少游)覺起無
言成獨坐(楊基)參横斗轉月三更(蘇軾)
斷猿今夕淚沾衣(竇常)惆悵朱顔不復歸(宋邕)玉珮無
聲畫屏冷(劉瑤)寒窗燈盡月斜暉(許渾)
離别不堪無限意(杜甫)為君惆悵又黃昏(羅隠)明眸皓
齒今何在(杜甫)環珮空歸月夜魂(杜甫)
繡帳金爐冷篆烟(劉翥)魂歸溟漠魄歸泉(朱褒)題詩朝
憶復暮憶(陸龜蒙)花落猿啼又一年(趙嘏)
一寸相思一寸灰(李義山)蒼茫羅紬隔紅埃(李益)不知情
魄遊何處(胡曾)且作行雲入夢来(包何)
一片香魂不可招(胡宿)野烟江草共蕭蕭(雅琥)魚書欲
寄何由逹(晏殊)隔斷巫山去路遥(竇牟)
紅衣落盡暗香殘(羊士諤)相見時難别亦難(李商隠)弱水蓬
莱三萬里(張翥)碧桃何處更驂鸞(薛逢)
冰簟銀床夢不成(温庭筠)宵分獨坐到天明(李涉)&KR1008;然四
顧難消遣(鄭谷)誰為梅花怨未平(譚用之)
紅顔無奈落花催(吴融)可使英靈許再来(胡宿)竟日倚
闌空嘆息(李涉)寸心爭忍不成灰(胡曾)
百感中来不自由(杜牧)瑣窗花老鏡鸞收(叚天祐)雲飛雨
散知何處(温庭筠)人自傷心水自流(劉天房)
目斷黃雲鴈影沈(李德真)秋聲無不攪離心(杜牧)月中人
去青山在(王士熙)一段清愁自不禁(趙宗森)
錦機春煖鳳停梭(闕復)生死情深可奈何(真桂芳)回首不
堪腸斷處(陳基)高墳新起白峩峩(張文昌)
含香體素欲傾城(山谷)自是三千第一名(薛能)今日美
人棄我去(盧仝)寂寥珠翠想遺聲(劉滄)
舊時仙侣笑相迎(張鵬)王母前頭作伴行(項斯)宴罷瑤
池春夢斷(黃松瀑)何年絳節下重城(劉滄)
金瑣瑤窗翠幔中(女仙)幾回魂夢與君同(晏殊)相携不
盡叮嚀語(僧笑隠)得喪悲懽總是空(温庭筠)
閉門疎雨落梧桐(王士熙)多少凄凉在此中(崔道融)遐想倚
闌人去後(樓有戍)玉書無路托鱗鴻(雅琥)
畫樓西畔桂堂東(李商隠)孔雀屏開燭影紅(楊巨源)今日窅
然忘此景(王冕)野花黃蝶領春風(王初)
鸞鏡佳人後會稀(李商隠)論交却憶十年時(高達夫)釵留一
股合一扇(白居易)物在人忘無見期(李頎)
舊恨新愁只自知(蘇軾)高樓獨上思依依(皇甫茂政)紅顔未
老恩先斷(白居易)惆悵當年意盡違(羅鄴)
芙蓉脂肉綠雲鬟(元微之)一去瑤池更不還(胡&KR0008;)寂寞閒
庭春又晩(劉萬年)更無人倚玉闌干(崔魯)
隠几無言有所思(子昂)慘烟悽雨不勝悲(郝經)梧桐葉
上偏蕭索(戎昱)始是思君腸斷時(周必大)
春夢無心秪佀雲(皮日休)一燈明滅夜將分(艾性夫)美人粉
黛歸何處(吴元德)欲寄音書那得聞(李太白)
情緣心事兩難忘(元好問)回首東風一斷腸(羅隠)欲吊芳
魂何處是(吕佐)野田極目草茫茫(胡曾)
南國佳人去不回(包何)舊交心為絶絃哀(崔珏)若逢佳
景惟惆悵(元微之)懷抱何時得好開(杜子美)
華箋好作斷腸文(皮日休)薤露歌殘不忍聞(靈一)四尺孤
墳何處是(許渾)落花飛絮正紛紛(鄭谷)
一日相思似九秋(子昂)百壺芳醑豈消憂(胡曾)魂歸南
國迷黃壤(皎然)月戶雲窗許暫留(楊基)
銀燭秋光冷畫屏(杜牧)遶廊行處思騰騰(韓偓)美人一
去無消息(王士熙)敲遍闌干喚不譍(韓偓)
幾度相思入夢頻(沈德躬)鏡中金翠李夫人(温庭筠)暫時會
面終相異(張文昌)白水青山空復春(杜子美)
音容無復見當時(許衡)花落深春鶯亦悲(于立)今日不
堪生死别(楊鎰)相思無路莫相思(鬼吟)
彩雲聲斷玉簫寒(辛敬)幾許幽情欲話難(薛逢)盡日傷
心人不見(許渾)一簾風雨杏花殘(華岳)
為哦楚些作哀詩(敖陶孫)婉轉蛾眉能幾時(宋之問)天上人
間不相見(崔灝)欲從何處寄相思(牛諒)
小鳴稿卷八
