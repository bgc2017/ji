張右史文集卷第十五
古詩
東海有大松土人相傳三代時物其
状偉異詩不能盡因讀徐仲車五花
柳枝之作作此詩以激之
詩翁爱花復爱柳長歌高吟半酣酒自言二
物天下竒爱之不厭形于詩嗟余所爱翁未
見我昔東游窮海甸波濤四絶大島中上有
太古不死之長松千人伴延坐其下仰見翠
葉迷蒼穹巨鰲竭力負不𧺫鵬栖僅借卑枝
容人言海若此其圉鱗甲百萬屯蛟龍又云
海怪久不死守護山麓蟠其躬天空海闊風
力壮敲戞簸蕩殾無窮軒轅張樂奏未己筍
&KR1607;百萬喧笙鏞鬼神不欲人屡見護以萬叠
青山峯爱之未免困寂寞坐見雨露霑蒿蓬
東臯吟翁天下才海岳秀氣天所鍾豈惟文
章継騷雅胸中術業窺䕫龍如何
失所因與兹松同詩翁勿爱花與柳軟弱
但觧争纖穠春英零落化為土夏葉狼藉工
巢䖝嬌兒姹婦最入眼丈夫所志當英雄何
當與君陟海去結茒松下甘長終
讀蘇子瞻韓幹馬圖
我雖不見韓幹馬一讀公詩如見者韓生画
馬常苦肥肉中藏骨以為竒開元有臣善司
牧四十萬匹屯山谷飬之罕用食之豐力不
曾施空長肉韓生圖像無乃然我謂韓生巧
未全君不見昔時騏驥人未得飢守塩車唯
有骨昂藏不受塵土侵伯樂未来空佇立騏
驥乏食肉常臞韓生不寫瘦馬駒誰能為驥
傳之圖不如凡馬飽青芻
再和馬圖
我年十五遊關西當時唯揀悪馬騎華州城
西鐵&KR1301;馬勇士十人不可羈牽来當庭立不
定兩足人立迎風嘶我心壮此寕復畏撫鞍
躡蹬乘以馳長衢大呼人四走腰稳如植身
如飛橋邊争道挽不止側身逼墜壕中泥懸
空十丈纔一擲我手失轡猶攅蹄回頭一躍
己在岸但見滿道人嗟咨關中地平草木短
盡日散漫遊忘歸驅馳寕復受鞭策進止自
與人心齊爾来十年我南走此馬嗟嗟入誰
手椘鄕水國地卑汙人盡乘船馬如狗我心
未老身已衰梦寐時時猶見之想圖思画忽
有感况復慷慨吟公詩逹人遇境貴不惑世
有尤物常難得寕能使我即無情搔首長歌
還歎息
宿龜山寺下贈旻師
淮流赴海何時窮我生飄泊西復東山中老
僧舊相見驚我非復當時容三年歴遍百憂
患遷就汲汲如飛鴻人生易老古所歎如我
安得顔長紅塵埃漫滅舊題壁枝葉已拱當
時松我方犇走師已老更念别此何時逄眼
看故舊懷抱好宴坐不覺聽山鐘長淮日高
人語絶唯有塔鈴鳴夜風
寄子由先生
先生四十猶不遇獨坐南都誰與語青衫弟
子天下窮飢走京塵困羈旅高門得飯暫見
肉敝筐無實惟巢鼠楼頭酒貴不敢沽三百
青銅輸杜甫強顔講學昧時宜漫自吟詩愁
肺腑平生不觧謁貴人况乃令嚴門者拒此
生自料應常爾但願流年醉中度又思人世
樂乃已此外紛紛何足𢾗預期歸日在凉秋
想見西風蕩煩暑區區懷抱冀披豁一尊願
駐東歸艣
再寄
宛丘之别今五年汴上留連纔一日賤生飄
泊客東南憂患侵陵心若失先生神貌獨宛
然但覺岩岩瘦而實有如霜露入秋山掃除
繁蔚峰巒出自言近讀飬生書頗學仙人餌
芝术披尋圖訣得茯苓云是松間千歲物屑
而為食可不飢功成在久非倉卒上侔金石
免毒裂下比草木為強崛㳙㳙漱納白玉津
鍊以真元納之骨神仙自是人不知豈為難
求廢其術我聞公說心獨嗟欲問太虚窮恍
惚奈何不使被金朱乃俾枯槁思岩窟又觀
世事不可常倚伏誰能定于一終身軒冕亦
何賴况有朝升而暮黜何如端坐飬形骸壽
考康寕無夭屈乃知豈即非良圖却笑兒曹
嗜糠籺青衫弟子昔授經賦分羈窮少倫匹
自知無命作公卿頗亦有心窮老佛但思飽
暖願即已妄意功名心實不終期策杖從公
遊更乞靈丸救衰疾
寄楊應之
應之蹉跎三十九猶着青衫困塵垢高才逸
氣老益竒我每事之安敢友逄時則駕子何
患有才未用誰之醜暴得從来失常速徐驅
未用鞭其後掃除萬事付之命將拾至樂歸
之酒聞公頗以飯自名我亦抗衡能至斗京
師常恨酒不足貧旅僅得糊其口乃知一飲
尚間關功垂萬古知難偶百年痛飲乃良圖
安用金朱褁枯朽我生自断計已决君亦我
徒能爾否揚眉鼠子事輕肥眨眼小兒夸謹
厚湏防仰嚇忌鵷雛更慮致魘逄芻狗獨醒
不若餔其糟群犬猶湏避而走遭刑每笑嵇
知夜得計湏師彭澤叟我官古邑洛之陽間
青山川亦竒秀行當釀秫從子游更以新詩
相献侑
招潘郎飲
老人夜短睡不足勃公窗外強知時五更未
明語千萬更憎林間鵯鵊兒吹紅洗白雨三
日吾園花在已離披一年春事坐如此白首
窮謫歸無期念此徑湏沽酒飲買魚烹肉懃
妻兒更呼東隣好酒伴為我醉倒階前泥
郭圃送蕪菁感成長句
蕪菁至南皆變菘菘美在上根不食瑶簮玉
筍不可見使我每食思故國西鄰老翁知我
意盈筐走送如雪白蒸烹氣味元不改今晨
一食如南北孔明用蜀最艱窘百計掇拾無
遺策當時此物助軍行渭上褒中有遺植英
雄臨事䆒瑣屑終服竒才屈強敵想見躬耕
自灌畦當時有意誰能測
讀守道詩
仁宗之初公有殾一世懦者聞之驚日行古
義不頋俗師事孫子傳其經掃堂捧杖供賤
役侍師之坐隨師行質毅問道無敢變當世
始知師與生作為文章不徒發譏切時事排
公卿俗儒毁譽無所出乃取過行為譏評過
于仁義罪固小矯弊自合違中行人皆不及
子獨過過者之罪誰為輕開編偶誦子詩句
詞氣磊落嚴以清吟哦令我不能舍想見眉
宇寒峥嵘高風一冺不可見安得壮士能經
营惜哉朽骨不可作徂徕廢土知誰耕
對雪呈仲車
學堂歲暮無来客殘雪漫漫風獵獵當庭古
柳三四枝老翁携箒收殘葉二年閒散百事
慵飢寒不自勤鉏&KR1257;嚢空甑倒誰復救典衣
買酒將空箧人間萬事苦難齊以醉驅愁最
竒捷丈夫未死誰能測幽憂何自同兒妾飲
酣耳熱詩興豪直上虚空恣凌躡飢喉凍噤
誰與觧正藉醺酣得喘囁少年舉白未嘗辭
漸老深杯見還怯何當共有種秫田免向官
壚走書帖
昨者
昨者飛雹幾破屋頗說四郊妨麥熟十日霖
雨一日晴泥潦漫漫不容足凄風寒凉肅飢
骨五月更衣初秋服草木傷摧亦可憐造物
憑陵竟何欲隂陽錯行成疫癘君子慎疾防
寒燠荒凉窮巷幸無他更勸高眠飽饘粥
己未四月二十二日大雨雹
夜来飛雹驚我眠大者磊落幾如拳𧺫聽但
覺屋欲動簷瓦破墜無復全是日晚晴星斗
出鏡静萬里無雲烟乾坤變化竟誰使造作
詭怪湏臾間鄰家老翁髮已白云昔見此今
十年木衰火濫氣浮洩激此隂沴成冰堅儒
生臆度知是否天事誰得窮其源屋頭雛鵶
失其母足傷翅折亦可憐
遊椘州天慶觀觀高道士琴棋
頽垣蒼蒼鎻喬木草滿荒庭不容足壊簷破
壁秋雨餘蛛網蕭蕭風滿屋黃衣道人出迎
客野態生疎脱拘束圍棋静掃一堂空烹茶
旋煮新泉熟弹琴對客客卧聽悦耳冷冷三
四曲離騷幽怨松風悲流水潺湲履霜哭日
斜携手步空廊鳴鳩相呼竹間宿黃昏門閉
人語絶空殿幽幽掩微燭我生資身最淡薄
每厭煩歊幸幽獨何當不踏朝市塵長伴高
人種松菊
惜别贈子中昆仲二首
寒雲崩騰不成雪北風吹窗燈半滅病来廢
飲卧無眠一夜吟詩殾不絶南城三俊生契
闊想對寒爐掉吟舌留行一日誰有情慰我
與君千里别道長塵土疲馬愁歲晚風霜敝
裘裂人生何用讀書史文字未𥙷嚢中闕驅
馳所幸一飽耳士而謀食愧前哲可能天獨
啬吾曹自應所學為之孽雖然此事余不悔
昔學固知今日拙欲持琬琰昜羊皮玩之已
久安能輟萬端畢竟有天命計較何湏論瑣
屑劳歌無和坐逹明曉鼓鼕鼕墮殘月
我年十八從先生今也相逄得三子坐思前
事且十年嗟我不老將俟子中兄弟氣清
拔粲若瑶環與瓊珥逸民駿馬不受羈凌躒
奔馳動千里先生殾名二十載乃得姻婭皆
文士我今賀子得所遭非我見生誰辨子定
交自恨相知晚漫浪一官非我志論文終日
坐忘歸欲别出門還頓轡我如轅駒幸芻豆
豈不厭安敢避人生謀食亦可悲世上舍
閒皆失計西来有人話吾邑頗說山川慰人
意寄詩莫惮憑驛傳對酒惜哉無子醉到官
便掃琴書室有客過我行當至(子敏已許来壽安到官便)
(治所居室)䟽泉飬筍待子吟更采山芻秣君驥(聞壽)
(安官舍多脩竹流泉)
早作
鸕鷀夜寒不得眠永夜相語高樹巔鴉鳴最
早尤喧闐啼呼相應動百千老雞睡𧺫足攣
拳側頭端如聞九天引吭一唱鳴宫懸時哉
不後亦不先朦朧初日見山川吾廬晨𧺫有
炊烟
自南京之陳宿柘城
荒城人稀&KR0878;棘老野兔驚跳出寒草蒼蒼落
日黃雲西驅馬城邊尋古道入門四頋皆桑
田居民三五依道邊暮投佛寺下馬立衝眼
滿屋燃箕烟老僧自言八十餘老矣不能营
所居村僮依灶展敗席上有空梁懸木魚旋
汲新泉濯雙手青燈照客黃昏後群兒烟漫
眠我前新月欲傾光入牖夜敲僧室借酒壺
不惜青錢取次沽酒香入戶推枕𧺫剔燈吹
火燃銅盂大杯一沃不留滴滿眼棼然睡来
集明朝上馬倒殘壺不怕新霜敗裘&KR0668;
送劉季孫守隰州
君家將軍本縫掖叱咤西摧賀蘭石一時成
敗何足論要使英名垂竹帛到君竒骨尚虎
頭白鬚千騎守邊州插架萬籖供記覧探嚢
五字擅風流大河之東士精勇日飲不妨飛
獵鞚五更吹角建牙旗萬馬合圍行酒甕朝
裘風劲黑貂暖夜帳雪滿青氊重樂哉閉口
莫言兵雖有頗牧誰能用
北原
秋風日夜吹北原秋蕪經霜不復繁萦紆一
&KR0985;漸可躡步踏落葉披榛蕭蕭九月草木
變獨有修竹猶禁寒青紅野實不可辨晚日
照射霜榴殷巉巉女几更清瘦崖壁刻削無
雲烟潦收石出洛水好静夜側耳聲潺潺原
西古城有微路禾黍縈縈荒凉田人家歲熟
婦子樂村巷日暖牛羊閒登臨嗟我幸無事
况有美酒供開顔射麋獵兔可卒歲棄擲萬
累休嗟嘆
感春
若若堂北桃昨日花猶小暖風遲景一日功
萬萼千葩爛相照東風漾漾吹朝雨朝日滿
簷春鳥語櫻桃得暖花意忙接萼連枝闘先
吐蘭芽出地長可握小笋如簮堪荐筯欣欣
萬木誰使然時来不肯居塵土盛衰相感但
如此鏡中安得朱顔駐古来百計無可奈惟
有飲者謀猶庶乃知甚急莫如酒有衣可典
猶為富我今不樂欲何待薄俸自給供朝暮
功名有命不可求白髮無私誰得拒從今酩
酊勿復辭棄置人間千萬慮
寄陳噐之
昨者見君纔頃刻滿馬塵埃面黧黑自言别
家春欲闌歸意如飛留不得玉鞭揮折手成
胝一日到家馳西驛今朝得書一何喜酌酒
烹雞税征軛自言山城無與樂坐看飛花良
可惜手携婦子口吟詩文字揮毫便千百醉
歌昌谷和我吟錦嚢舊句無顔色憐君潦倒
誰復省場屋十年名烜赫嗟我春来亦何事
飽食高眠度朝夕簾前相對但有山坐上清
譚更無客逼眼花光羅綺眩照人酒色瓊瑶
白風光似此寕可忍酩酊高歌卧花側平生
結友事遨遊未省連年守山僻強歡獨飲豈
所樂舍此無謀慰愁寂思君一笑何可得王
事有程身有役堂南柳條争着葉繁李夭桃
落如積請看春物能有幾坐見清和變炎赫
湏期載酒對東風及此殘花尚堪&KR0933;
讀李憕碑
自唐中微北方沸胡馬長鳴飲清渭李公守
節䧟賊庭身死髑髅行萬里(憕及羅奕並傳首)百年
事往誰復省一丘榛莾無人祭荒碑半折就
磨滅後人空觧傳其字殺身不畏真丈夫自
古時危知烈士俗書小技何足道嗟我但欲
揚其事寥寥獲麟𢾗千載末學褒貶多非是
高文大筆誰復作絀臣餓夫湏有待紛紛後
世競著述紙墨徒爲史官費却嗟何獨此事
然搔首碑前空嘆慨
和陳噐之四詩
朝應天(應天寺有五聖御容官于洛者至則首謁)
唐衰五季更披猖社稷反手看興亾山河分
裂流戰血積骨被野號豺狼中原正朔不出
境九州豪傑争侯王生民禍難冤痛極腥穢
上逹干穹蒼真人龍飛萬物觀天命自至誰
能當靈旗指揮四海一氛祲殄滅和風翔降
王賜第奉朝謁九服效職争梯航百年積累
到今日運祚方與乾坤長佛宫原廟廣孝敬
嚴致守衛懃蒸嘗隂隂祕寝鎻遺像矗矗画
戟羅蕭墙衣冠具列虚伏儼龍駕不及遺弓
藏子孫億載千萬世永與清洛流湯湯
過韓城
周京無人弔禾黍七雄按劍分周土秦人匹
馬出函關六王割地愁為虜宜陽古堞故韓
都城接強秦争戰苦謀窮運去竟亾國從長
蘇秦亦何𥙷諸侯已盡秦巍巍嬴氏已亾秦
不知始皇自是吕家子宗廟薦享真何為山
河百戰移陵谷宫殿成塵埋寳玉秋風壌塜
長&KR0878;榛落日空城散樵牧今古悠悠共一丘
争強蝸角欲何求誰似令威仙骨健千年重
向故鄕游
弔連昌
唐日西頽半明滅長彗掃天流戰血六龍不
復入東都(唐自安史後至昭宗東遷終不復幸)連昌已有狐狸
穴宫前茫茫洛陽路漢甲胡兵幾廽度火焚
馬蹵百戰場盡是舊時歌舞處遊魂不歸宫
樹老茂陵金玉人間寳春耕迤邐上空山夜
燐青熒照秋華女几巉巉青插天東流洛水
自潺湲興亾一覺繁華夢只有山川似舊年
鹿仙山
真人朝天去不還千年鹿跡留空山空山寂
寞何所有野殿荒凉松檜寒桑田海水移今
古興亾萬变誰能數五雲深處駕飛龍應笑
人間換朝暮神仙不與世人期騎鹿安知不
復歸朝嵐夕靄山秀潤應有靈丹相護採長
生可求仙可致浮世腥膻何足嗜君不見漢
時九江梅子真一日辭家隐吴市
長安仲春二首
長安仲春七日風蒼茫頓撼天地同應門縹
闕岌欲動况我窮巷連蒿蓬暮寒卷雪連芳
草平門萬屋青城縞無言桃李終默默得勢
泥塗常浩浩夕暉入屋人氣活劳苦羲和間
何闊斗杓東指令未行要使燭龍聊潑刺
長安花繁仲春月北風倒山雨成雪窮巷下
里袴𥜗盡老翁稚兒骨欲折吾人諳事不復
驚以手扣額願天晴夕陽纔升已復晦積雲
如山那肯退
贈吴孟求承議二首
我生仕宦来糊口敢惮水浮兼陸走朅来京
口見花落歸去西風未吹柳山尋北固初知
路水飲中冷未盈缶徒劳結束觧書劍未覺
塵埃生戶牖瓜州登江曉如鏡照水自覺秋
容瘦因公忽致舊酒壺恍如梦覺南柯守
我非初平叱羊口江中浪作群羊走金山五
日厭僧粥揮榜瓜州䌫古柳晨興但怪妻孥
喜故人致饋羅盤缶𧺫傾殘榼得餘瀝洗醆
再酌開蓬牖風雲慘淡秩已嚴桑榆摇落山
初瘦軍厨醇味尚煩公應記疎慵窮太守
秋𬞞
荒園秋露瘦韭葉色茂春菘甘勝蕨人言佛
見為下筯(俗言八月韭佛開口)芼炙烹羹更滋滑其餘
瑣屑皆可口蕪菁脆肥薹𦵔辣藏鞭雛筍纖
玉露映葉乳茄濃黛抹已殘枸杞只留枿晚
種萬苣初生甲南来食肉忘肉味久思吾土
牛羊茁軟炊一飽老有味痛飲百壺今不說
蒲團齋罷欠伸時自覺少年心觧脱
瓜洲謝李德載寄蜂兒木瓜筆
瓜洲蕭索秋江渚西風江岸殘紅舞津亭永
夜守青燈客睡朦朧聽江雨青罇曉酌遣懷
抱但恨鬱鬱將誰語敲門忽得故人書洗手
開緘見眉宇蜂兒肥膩愈風痺木瓜甘酸輕
病股銛鋒皓管見還愧老去筆硯生塵土北
歸飄泊亦何事篙工已東横江艣天寒應客
太昊墟當遣何人具雞黍
贈眺二(走筆約无咎同赴大尹龍圖四文羔酒之集)
昔者與兄城南鄰未省一日不相親誰令僦
舍得契闊此事我每愧古人逾旬寒熱不可
說遍體戢戢生赤鱗是身非有病亦幻調御
未伏猶酸辛布衾蒙頭但欲睡瞥見&KR0585;雪如
飛塵豈無杯杓與酬酢口舌未肯親芳醅平
生相逄百不問斗酒倒盡纔逡廵﨑嶇行世
得皆妄嵬峩就醉事最真殘年峥嵘欲無日
晴雲浩蕩已有春柳黃梅破最佳絶京兆羔
酒仍慇懃
和定州端明雪浪齋
中山士馬如雲屯號令唯覺將軍尊熊旂犀
甲羅左右金鉦鳴鼓諠朝昏少年畎𤱔老為
將誰能復記躬耕村東坡先生事業異道岐
不得安修門眼前富貴念不𧺫唯有山林劳
夢魂榛中竒石安至此坐蒙湔洗見本根犇
流驟浪勢萬里至畫乃掃筆墨痕黃牛三峡
固細事赤壁長江何足論能令萬古蛟蜃怪
么麽入此玻璃盆扁舟獨往則不可平生致
君言具存
至日有感
前年至日在何處寒事䔥蕭客許昌乞火夜
温行客酒披裘曉冐五更霜暮投陽翟荒凉
驛正見人家燈火光飢馬卧嘶毛瑟縮羸童
曉對色蒼茫二年旅官孤村僻東望歸心洛
水長佳節幾逄長索寞我生何事苦凄凉更
無賓客青山滿只有風霜老樹蒼昭代寕湏
厭留滯馮公白首任為郎
寄余五十五
憶昨戊午寄東都人事紛紛相見疎𥙷官洛
陽我西走兄理舟楫歸江湖往来相失頃刻
爾坐使一别三年餘他鄕滿眼非故舊南北
耿耿無音書福昌古邦廢已久莾莾榛棘藏
麕鼯空宫䔥條唐舊路古堞断續韓遺墟商
頑餘民俗未冺習尚兇獷羞為儒高堂塵埃
坐無客雖復強接非懽愉嗟兄尚復記憶我
兩得書札何勤渠最後新詩意不淺知子過
我山陽居人間翩翩輕薄子交友暫爾久則
渝懽忻憂患心不昜我視一世無君如念昔
登科各年少子中第一名傳呼春風朝游踏
廣陌夜雨縦飲傾余壺當時意氣今在否十
年我困官庭趨君宜騰踏上寥廓何乃失足
遭﨑嶇人生難必但如此付委造物隨所驅
得之幾何失未損七尺可貴唯吾軀洛川春
風来已久桃李次第争芬敷登臨想子不可
見夢逐流水游東吴東吴舊遊我所樂飲有
美酒烹有魚何當相逄兩披豁擺落萬累無
嗟吁
張右史文集卷第十五
