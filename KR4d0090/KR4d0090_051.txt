張右史文集卷第五十一
序
送秦少章赴臨安簿序
詩不云乎蒹葭蒼蒼白露為霜夫物不受變
則才不成人不涉難則智不明季秋之月天
地始肅寒氣欲至方是時天地之間凡植物
出于春夏雨露之餘華澤充溢支節美茂及
繁霜夜零旦𧺫而視之如戰敗之軍&KR1032;旗棄
鼓褁瘡而馳吏士無人色豈特如是而已于
是天地閉塞而成冬則摧敗拉毁之者過半
其爲變亦酷矣然自是弱者堅虚者實津者
燥皆歛藏其英華于腹心而各效其成深山
之木上撓青雲下庇千人者莫不病焉况所
謂蒹葭者乎然匠石&KR0894;斧以游于林一舉而
盡之以充棟梁桶杙輪輿輹輻巨細強弱無
一不勝其任者此之謂損之而益敗之而成
虐之而楽者是也吾黨有秦少章者自余爲
太學官時以其文章示余愀然告我曰惟家
貧奉命于大人而勉為科舉之文也異時率
其意為詩章古文往往清䴡竒偉工于舉業
百倍元祐六年及第調臨安主簿舉子中第
可少楽矣而秦子每見余輙不楽余問其故
秦子曰余世之介士也性所不楽不能為言
所不合不能交飲食𧺫居動静百為不能勉
以隨人今一為吏皆失已而惟物之應少自
偃蹇禍悔隨至異時一身資飬于父母今則
婦子仰食于我欲不為吏亦不可得自今以
往如沐&KR0238;而求觧矣余觧之曰子之前日春
夏之草木也今日之病子者蒹葭之霜也凡
人性惟安之求夫安者天下之大患也遷之
為貴重耳不十九年于外則歸不能覇子胥
不奔則不能入郢二子者方其羈窮憂患之
時隂益其所短而進其所不能者非如學于
口耳者之淺淺也自今吾子思前之所為其
可悔者衆矣其所知益加多矣及身而安之
則行于天下無可惮者矣能推食與人者嘗
飢者也賜之車馬而辭者不畏徒步者也苟
畏飢而悪步則將有苟得之心為害不既多
乎故隕霜不殺者物之災也逸楽終身者非
人之福也
送李端叔赴定州序
某為兒童從先人于山陽學宫始見端叔為
諸生某雖未有知意已相親後幾二十年端
叔罷官四明道楚某又獲見某時已孤端叔
弔我悲懷如骨肉後凡再遇于京師今其再
也然端叔每别𢾗年一見其議論益竒名譽
益高今朝廷士大夫相與稱說天下士屈指
不一二必曰吾端叔也元祐八年蘇先生守
定武士願從行者半朝廷然皆不敢有請于
先生而蘇先生一日言于朝請以端叔佐幕
府蘇先生之位未能退進天下士故用子如
此然其意可知也某蘇公門人之下列也其
親慕端叔不足怪庚午某卧病城南門無犬
雞晝卧情愔端叔嘗夜過我以燭視我面目
見疾有間喜動詞色訪覓醫薬以至無恙我
之道藝無取名譽不振端叔獨拳拳于此何
也然端叔與予外家通譜于我舅行也豈其
出乎此非耶八年十月過我告以將北求予
言為贈行余在交游中己號為多言其敢有
爱于子為今中國患者西北二虜也狙伺我
久矣西小而輕故為變易北大而重故為變
遲小者疥癬大者&KR1012;疽也自北方罷兵中國
直信而不問君臣不以掛于口而慮于心者
𢾗十年矣吾知其故誠知驕虜之不能輕棄
吾之重幣也有司如故事歲時發幣車馬出
門而北顧無事矣凡為是說者謂非虜情則
不可然人度量相遠未可以十百計也世固
有得一金而喜者何必金帛𢾗十萬亦有得
國于人而不厭者𢾗十萬金帛未足頼也往
趙元昊未反時中國不為偹禦猶今日之信
北也一旦不遜中國震動視其治軍立國驕
逆悍鷙豈特河隴間一羌酋也吾安能復以
羈縻其父祖者制畜之哉且雄傑之才未嘗
絶于世不在中國必在夷狄高皇帝以氣吞
中原之雄而冐頓張于匃奴高帝終無以困
之魏滅蜀晉滅吳大敵已盡而符石騖于國
中祖宗芟夷僣亂天下聽順無復偃蹇而久
之元昊叛于羌自是以来又𢾗十年矣某聞
今北邊要郡有城隍不修噐械苦悪屯戍单
寡然跬步強敵而人不懼者誠信之也梟鴟
不鳴要非祥豺狼不噬要非仁也見其不鳴
謂之孔鸞見其不噬待以犬馬吁亦過矣定
武虜衝也其容有悔乎某頃在洛陽與劉幾
者語邊事幾老將也謂余曰比見詔書禁邊
吏夜飲此曺一旦有急將使輸其肝腦而平
日禁其爲楽爲今役者不亦難乎夫惟牛釃
酒豐犒而休飬之非欲以醉飽爲德所以增
士氣也某聞定武異時從軍吏士豐楽豪盛
而今燕豆𬞞悪終日受享腹猶&KR1102;然官吏貧
窶有愁苦無聊之心且朝廷既委所當費而
不爱矣將軍將重兵臨方面天子属以何事
而與持籌小吏日夜計口腹之贏此何為者
也真能遂不費一錢纔得幾何哉子從辟以
佐帥軍事與有責矣挟端叔之學問詞章而
從蘇先生如决大川而放之海是則余無以
贊子矣
送吳怡序
吾友吴熙老好學楽善敏于為吏不苟于其
職嘗主簿于蘄之羅田部使者才之使尉黃
崗余舊與之相聞而来黃崗也余方坐事屏
居而熙老獨喜從予游余謂之曰予棄人也
又負罪于有司子與罪人游且累君熙老不
謂然尤喜予翰墨言語得之輙寳藏予年老
多病學問日衰落文字尤荒梗熙老所求十
不能荅一二而熙老意益勤不&KR0786;夫人之好
悪之不可觧如此居黃崗無𢾗月又遷蘄水
丞將去黃求予言贈其行予為之不能無言
曰子盍観于貨乎所&KR0894;者愈竒則藏之也愈
深知之者愈寡然一旦而得所售則萬金之
值有不教而楽輸之者方其未售也閉肆而
處終日寂然其隣里莫知也而持盤賣餅兒
日一自&KR0894;盤而出自譽其貨呶呶也十人之
聚則往即之自旦至夜勞力如此得百錢之
值之外則偃然有過望之喜矣夫所&KR0894;者不
厚則自處也薄夫自處也薄則亦無所不至
矣其理然也君子進德修業夙夜強學其所
&KR0894;者豈萬金之貨也哉吾碩熙老好學愈勤
楽善愈富為吏而有賜于民多積而深藏之
自爱而重出之則將名譽充于四海出入𬗋
闥訏謨黃閣也可跂而俟也敢以是為遺行
之言
曹昧字昭父序
大梁曹昧涕泣告予曰我不幸蚤孤既長而
族人言爾先人名爾昧字爾曰昭父余實用
之而未能言其說子盍為我申言之乎余曰
昧之必昭譬之夜必有旦晦必有明也莫或
使之而理未嘗不然其在人則善悪是已爲
善于家而受爵于朝車服以旌之名號以表
之爲不善于幽而刀鋸斧鉞從之其始也人
莫或知之而其著也莫之能掩詩云潜雖伏
矣亦孔之昭子先人之訓子至矣余雖欲言
之何以復加子敬之哉
楊克一圖書序
甥楊克一夢人授圖書凡三十有一體大抵
皆其姓名字變易迭出頗竒惟古人有言夢
者想也形神所不接而夢者因也夫因者想
之變其初皆有兆于予心遷流失本其遠也
已甚故謂之因然其初皆想也而世不能明
其故以所因者為非想而得夫使如至人之
無想欤則無夢矣豈有有夢而非想者哉予
見爾之好圖書幾癖矣心思手畫惟怪之為
求則其夢授於異人何足怪哉好射者夢良
弓好楽者夢竒聲何則志固在是也爾心謂
是三十一圖皆非平日之所思則正昔人之
所謂囙者也精神遷流何怪不有古人或以
謂考吉凶明將来三十一圖曷足怪也哉爾
以是思之將復有得矣圖書之名予不知所
𧺫盖古所謂璽用以為信者克一既好之其
父𥙷之爱之尤篤能悉取古今印法盡錄其
變謂之圖書譜自秦漢以来變制異状皆能
言其故為人篆印璽多傳其工有自遠求之
者𢾗為予言予不省之獨爱其用心不侈致
精于小事末務故併錄焉
祕丞章蒙明發集序
古之論人者考其人不計其功固有其才可
以為而不逹不及施與既施而中奪者何可
勝𢾗而中才常人乘時以功名顯者世嘗有
之孟子曰若夫成功則天也夫成敗係天者
其未可以賢不肖必也司馬子長論李將軍
為將其言哀痛反覆深悲其無功以謂百姓
知不知皆為垂涕至論霍去病無他美獨曰
常有天幸不至乏絶夫子長不少假借于屡
勝之去病而獨拳拳于老死之李廣何哉彼
惟深痛夫庸人冐時以取名而豪傑之士制
于命而不得少就其志故其與奪之際如此
嗟夫豈獨人事哉凡物亦然夫夏生殖而叢
棘能有所庇疾風烈寒大木百圍僵而死秋
水時至溝畎有一溉之功而歲旱淵竭江河
不足活魚鱉物固繫其所遭者哉今年春予
遇友人會稽章邦老于宛丘一見予再拜泣
涕出其先人祕書君詩文三編及其行状求
予文以為之序其文章議論甚高而嘆其不
大設施也
潘大臨文集序
士有聞道于逹者一會其意渙然不疑師其
道治其言終身守之而不變甚者或因是以
取謗罵悔吝而不悔其心視世之楽無足以
易之者亦可謂有志之狷士矣彼其心以謂
不有得于今必有知于後故甘心而不辭夫
既已盡棄世俗目前之所楽而獨待夫寂寥
不可知之後世則亦可悲矣予友潘大臨字
邠老其人也邠老故閩人後家黃州崇寕中
予以罪責黃州與邠老為鄰邠老少學為人
則已不能合其鄕人衆不悦之邠老獨與當
世知名士游往往屈軰行與之交嘗舉于有
司與百千人偕進偕退無知其才而力振之
于困者後余蒙恩去黃居于淮隂聞邠老客
死蘄春予為之太息出涕政和之初邠老之
子戇既免丧拜予于宛丘出其先人之文章
若干卷求予為序予知邠老為詳義不得辭
而自視亦世之窮士也其勢力曷足振邠老
于無聞未必不奪邠老之文而并棄之也而
邠老生死之不遇如此
送秦観從蘇杭州為學序
秦子善文章而工為詩其言清䴡刻深三反
九復一章乃成大抵悲愁悽婉鬱塞無聊者
之言也其于物也秋蛩寒螿鵯鵊猿狖之號
鳴也霜竹之風冰谷之水椘囚之絃越羈之
呻吟也嘻秦子内有事親之喜外有朋友之
楽冬裘而夏絺甘食而清飲其中寕有介然
者而顧為是耶世之文章多出于窮人故後
之為文者喜為窮人之詞秦子無憂而為憂
者之詞殆出此耶吾請為子言之古之所為
儒者不主于學文而文章之工亦不可謂其
能窮苦而深刻也發大議定大策開人之所
難感内足以正君外可以訓民使于四方鄰
國寝謀言于軍旅敵人聽命則古者臧文仲
叔向子産晏嬰令尹子文之徒實以是為文
後世取法焉其于文也雲蒸雨降雷霆之震
也有生于天地之間者實頼之是故繫萬物
之休戚于其舌端之語默嗟夫天地發生雷
雨時行子獨不聞之而從草根之䖝危枝之
翼嗚呼以相求子亦窮矣夫古之所謂儒者
所用之國無敵若臧文仲叔向子産晏嬰令
尹子文其望孔子亦遠矣而其功烈亦足以
振顯一時故猶能以儒者之效名一世夫不
足以治國而能知今古考妖祥紀事實多聞
而博通則古太史氏之職而初不以是為儒
者也楚左史倚相能讀三墳五典八索九丘
而楚之治不責倚相由是言之古之論史與
儒異事而司馬談為太史號通古今善文詞
猶曰文史星曆近乎卜祝之間主上以倡優
畜之其尊禮不如公孫丞相汲黯此則漢之
初猶有古之遺俗在也嗚呼儒之名實不正
久矣自漢以来聖賢之學廢而孔子之徒皆
以其師之書自重于世聚徒而授之若是者
當時皆以儒之名歸之而司馬談序九流儒
者纔當其一彼未嘗見其真而信當時之所
指故從而論其失而班固以謂出古師徒之
官嗚呼何其陋也儒者之治天下九流之列
皆其用也顧與淺術末𢾗各致其一曲者同
哉吾意今儒者之所學古太史之流而非世
之所急也子享其全無食其餘據其源無挹
其流子方從眉山公其以予言質之而歸告
余也
送張堅道人歸固始山中序
余元豐末年與至柔生會于宛丘余時年壮
嗜酒馳騁世楽雖知至柔懷道而未暇問也
爾後絶不相聞至今盖十有八年而余出入
朝廷用舍榮辱之變歴之偹矣退視其軀亦
駸駸于衰老疲病之境矣建中靖國元年出
守汝隂一日至柔惠然訪予于郡齋視其精
爽動作于宛丘見時不少異既携其平生所
嘗試之方授予以濟其病又教予以飬性之
妙其言曰大道甚簡守心而已守心無他守
一而已静一之極則玄通四逹而真氣應之
大非意之所能測言之所能盡也得者知之
矣真氣来降則百疾除而永年矣經曰無視
無聽抱神以静形將自正必静必清無勞汝
形無搖汝精乃可以長生老子曰虚其心實
其腹弱其志強其骨心虚志弱而腹則自實
骨自強矣是道也智者得之爲止観司馬子
微得之為坐忘皆一道也此皆真人修身之
要而人忽之乃苦其形骸妄想變怪吞餌金
石去古道遠矣余三復其言因盡屏其平日
之所聞伏而思之若有悟焉抱朴子談道𢾗
十卷而曰若夫至道則尺素而足信謂是乎
如吾至柔之論則尺素為多矣至柔隐居固
始之野人莫見其面而時為人治病將歸求
余書余書不工囙誌其所教以告世之好道
而不得其要者
賀方回楽府序
文章之于人有滿心而發肆口而成不待思
慮而工不待雕琢而䴡者皆天理之自然而
情性之道也世之言雄暴虓武者莫如劉季
項藉此兩人者豈有兒女之情哉至其過故
鄕而感慨别美人而涕泣情發于言流為歌
詞含思凄婉聞者動心焉此兩人者豈其費
心而得之哉直寄其意耳余友賀方回博學
業文而楽府之詞高絶一世携一編示予大
抵倚聲而為之詞皆可歌也或者譏方回好
學能文而惟是為工何哉余應之曰是所謂
滿心而發肆口而成雖欲已焉而不得者若
其粉澤之工則其才之所至亦不自知也夫
其盛䴡如游金張之堂而妖冶如攬嫱施之
祛幽潔如屈宋悲壮如蘇李覧者自知之盖
有不可勝言者矣
許大方詩集序
同塵子許君大方吏於海陵謂余言平生仕
宦四方所至輙為詩句文篇未嘗廢也亦輙
集為一書求人為序所以冠于篇首今海陵
之集將成矣子其為我序之乎余曰士方其
退于燕閒寂寞之境而有以自楽其楽者往
往英竒秀發之氣發為文字言語超然自放
于塵垢之外盖有可嘆者然一行為吏此事
便廢敲朴喧囂牒訴倥偬既已變易其平生
矣風雲之観溷于泥塗泉石之想變于闤闠
俗慮日進道心日銷嗚呼士之道藝不進者
以此許君以瀟洒出塵之姿屈首徼禄于小
官又吏于僻遠職事之外宜其有僬悴無聊
之歎尚何暇注心于筆研文墨之間耶然既
已粲然成編矣其中非有過人者其能爾耶
是予所以喜為之序也
宗禅師語錄序
諸聖傳心不由文字從来建化咸立門庭盖
言為道詮執之則為大病語乃聲法透得方
具少分則夫言亦末矣四祖宗禅師黃龍心
之嫡子臨濟玄之嫡孫學最上乘悟第一義
徧参尊宿法席歸住四祖道場雄啟度門明
揚政令雖洪鐘巨震固嘗動地雨花然古澗
寒泉飲即丧身失命至于拈搥舉唱斯辨宣
揚門人記為後錄若干卷已丑孟冬其門人
義和携以示余求序冠其篇首勉為書此幸
無誚焉
錢申醫錄序
余嘗爱太史公述倉公傳為記自齊侍御史
咸至齊文王病凡𢾗十人其察脉観色所用
薬劑湯熨之法皆載之以為後法所謂黃帝
扁鵲書今已不盡見而其遺法往往見于此
世醫所宜刳心而學者也尚何議焉余頃年
謫官齊安鄰郡蘄春有龐安時者高醫也其
于黃帝内外甲乙諸書深矣余嘗從之游喜
聞其說而不能盡䆒也無幾何安時死余為
誌其墓囙求其平生所嘗治疾或竒證變候
有人不能曉者使具其說與所用薬欲載之
墓誌之後以為後法而其家不甚曉知雖有
所䟽陳𢾗十條皆無倫叙勉擇十餘事載之
而予至今以為恨也近宛丘閒居吴人錢申
以醫錄授余得之欣然盖申善醫而著為錄
其治疾之嘗效言其察脉観色之方而往往
著其薬物之劑嗚呼其用心可見矣恨予不
學醫不能與君上下其論願益勉之求世之
高醫而問焉子將有得焉或因公孫先以見
陽慶之闕
李德載字序
表弟李成甫名公輔告余以不安其字也求
易之詩不云乎其車既載乃棄爾輔載輸爾
載將伯助予無棄爾輔員于爾輻屡顧爾僕
不輸爾載夫車之所載或輸焉繋之于輔之
棄與不棄而已則輔之于車功亦大矣雖然
輔之于物有功于車而非車也考一車之物
而輔不與焉然正六轡謹輸輻僕在前馬伏
軛而輔不至則車不安登險而憂傾涉淖而
憂濡視車中之載如寄物焉且天下之物固
有相湏不同域而相成者豈獨輔也哉千金
之裘成于工人之寸針南越之箭激于飛鳥
之遺羽玉藴于石而金發之兵切于虜而甲
拒之故其在人則學是也夫學之于人非性
之所素長也而性不得學則不明故夫子曰
我非生而知之好古敏以求之夫人之于天
者其道素具矣四端之于我非外鑠我者也
堯舜之于塗人其本則一而己彼為是尭舜
塗人之别者學不學異也性在已學在物自
外而視之相去亦遠矣而堯跖由之物固不
能無所待而獨成哉夫學有道道有序循其
序而積之者行而能遠涉而能高天下則鳥
獸䖝魚噐械服物之理無不通中則修身正
家治天下之業無不立上則逹性命通死生
官天地府萬物獨立于萬物之上而無與為
侣而學庶乎至矣雖然有患忽小而務大躐
䓁而求至者吾悪之久矣自燕之秦者必之
晉自魯之椘者必歴衛天下之所共由而不
能越者也夫無見乎小而能明大與不涉乎
䓁而能速至者其可信也哉故保信以為車
力學以為輔而載爾德焉則周流天下徜徉
海外以求子所欲其有不得者乎子以德載
易之
張右史文集卷第五十一
