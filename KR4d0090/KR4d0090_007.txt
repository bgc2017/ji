張右史文集卷第七
古樂府歌詞
龜山祭淮詞二首
迎神
木裊裊兮蒼山巔回洑重深兮其下九淵東
風歌兮春水舞庭肅肅兮神三燕游雲高兮
見極浦安我舟楫兮君不怒水濱之人兮苦
思君菖蒲生兮楊柳春觧君旂兮醉君御聊
樂一日兮莫予棄
送神
楚巫醉兮君不留春風𧺫兮木蘭舟弭余楫
兮飲君酒君既不頋兮駕龍以出遊凌九江
兮勒滄海萬龍舞兮百靈會君孔樂兮我思
君望君故居兮其上片雲水淪淪兮石碌碌
空祠草長兮風雨入君屋山中春兮鳥鳴悲
明月皎皎兮中夜来
惠别
洞簫奏兮瑶瑟御日不足兮継以夜吾寕獨
此湛樂兮加余美之宜修披浮雲出明月兮
揮衆星不與謀既成言以命予兮頋永予之
光明豈獨謂不然兮託東風以惠聲嗟言獨
何容易兮有傾身者鬼神中懷着而必見兮
卷蘭舌而交信余雖不執子明燭兮光輝其
舍予兩相審者不媒兮余既獲子于鼻息舒
子聲以歌兮鳳凰將聞而振羽結子佩而𧺫
舞兮星斗視子而上下獨翩翩其不可留兮
君之居可知而不可得春水渙渙兮余獨飲
君河之曲鳥鳴群飛兮其下芳草柳舒舒其
可攬結兮桃李始就其膏沐行者懷兮别者
思酌君酒兮壽君以不衰撫君舟之悠然兮
將浩渺以浮航三泛震澤兮舟師告&KR0629;而一
息引日星之煌煌兮吾獨子于南極想子
其下兮鼓聖儔而鞭蛟龍使宓妃不敢巧笑
兮皇英歛祍而来從南風之来兮入余裾悦
余心獨條暢而清婉兮曰是為故人之風
愬魃(并序)
壽安夏旱麥且死民憂之無所不禱雲既興
輙有大風擊去之間而雨塵不辨人物類有
物爲之者張子攷于詩以謂旱之神曰魃意
者魃爲之乎作愬魃詞
帝治下土兮遠于民撫御萬方兮周無垠物
類億千兮莾蓁蓁出入日月兮運星辰廣必
有容兮潜姦昏不上愬兮帝曷聞歲庚申兮
斗建已旬逾十兮雨不施秀者焦兮實者悴
麥莾莾兮不出塊舊榖既没兮待新以食奪
其所望兮民憂以惑捨来而兵兮奪攘剽賊
急不知慮兮求生頃刻民幸帝兮詔雲師氣
朝升兮歛陽暉孰鼓風兮震川岳上者揚兮
旁者剥雲雖仁兮不得施野童童兮草木摧
孰揚塵兮蔽朝日紛霏霏兮冐萬物昏迷蒙
兮浩恍惚瞭者瞀兮失南北瘞根茎兮腐葩
實世慘錯兮澤蓬㶿霍霍然兮侵萬室飄雨
塵兮以旦以夕民曰誰為兮尸是有物其名
曰魃兮旱是司悪潤忌澤兮盗陽威淫視槁
木兮疾華滋憎飽妬飫兮幸民飢亢不伏兮
風以助之慘懷柔茂兮塵埃是吹来炎火兮
爛煒煌馭回禄兮驂畢方朱旗旐兮絳帷裳
坦無畏兮樂洋洋朋疫癘兮友疾殃徒甚劇
兮黨甚強慢帝威兮分害戕窃祠禱兮傲驅
攘民頼帝仁兮以衣以食上帝孔昭兮愬無
禍責幸帝震怒兮降魃罪疾無俾在世兮幽
沉深溺雷伐鼓兮電揚旂雨卷&KR0676;兮雲惟
泛游澤兮湛甘滋充槁瘠兮奮枯萎禾黍茂
兮𬞞果肥歲既登兮民飽嬉康帝兮民恩
幽斯魃兮宥無期
叙雨(有序)
福昌之民有禱旱于西山者取山之泉一勺
祠之不𢾗日而雨邑民言旱歲取水以祠輙
應且其取之者非特福昌也張子神之作歌
以揚之
西山之泉兮冽以清淳注萬古兮無戲盈應
龍蟠守兮謹防扃有神司之兮帥郡靈神君
曷處兮山之穹雲郛霧闕兮都邃宫騰駕逸
景兮馭清風上友仙聖兮佑帝躬惟今之旱
兮非神曷愬家無餘粮兮麥不庇土飄塵
揚兮迷行錯步魃威孔張兮熾莫余禦挹水
一勺兮荐羔豚曷求于水兮神實憑山有𬞞
兮林有實芼馨香兮𦵔芳鬱神我饗兮臨我
堂酌芝醑兮御椒漿巫甚祗兮將甚良哀我
疾兮降我祥神君仁兮念下民撫民炎兮號
帝閽帝念神君兮詔雨官叱馭九龍兮奮飛
而騰奔角毛羽鬛兮爛鱗鱗前幢後旆兮互
雙輪推轟喧訶兮飜乾坤神龍九鬛兮雜蛟
鯤瞠眼飛涎兮飜齶齦伏潜羲和兮止星辰
一洒萬里兮傾河津妖風失威兮歛以奔魃
濡厥棠兮伏以蹲槁蘇焦澤兮息惔焚優渥
潤沃兮無涯垠菽麰詵詵兮奮裳紳秋種既
即兮農則勤既足而止兮披霧昏朝陽清明
兮歛游塵功成不居兮駕歸雲空山寥寥兮
夜無聞靈泉幽幽兮湛奫淪竭誠莫報兮仁
哉君
友山
張子官于福昌塊然獨居無與為友賓客不
至遺朋失舊經時閉門終日鉗口出無與遊
居無與就誰同我食誰酌我酒歸守妻孥出
對厮走駕言出遊田童野叟氣否莫交情包
不剖塞聪蔽明盤足䄂手披書閱簡眩目疲
肘厭然成痼不可針炙于是張子滌慮除煩
披廷掃堂枕手而眠恍若有遇有神降焉曰
我實哀汝獨無友朋我有教告子乎我聽凡
世之人百愚一賢古昔所歎非獨今然得賢
與朋善固無&KR1275;不可得將愚與比友賢實
難幸然後值不幸友愚與無孰利謟笑傾辟
韜情晦實測心献計因隙投策口是腹非面
歌背泣友若此者實繁孔多曷若不見目清
耳和我復告子真友之實爾遵我言友胡有
竭人物雖殊可友同焉賜爾以友其名曰山
居汝左右在汝北焉端不汝去澹兮絶言春
䴡夏繁秋疎冬瘦霞霧融明風馳雨驟孤楫
横奔牢屯巧&KR0866;傲岸軒昂清華潤秀對食臨
眠排堂入牖效技汝前雖劳不疚山有佳泉
多灌爾囿歴石懸空冷冷清漱如聞妙音濯
煩浴垢不猶愈乎卑議庸讀過耳增懣入心
善煩者乎山有修竹汝園是植静䴡明鮮端
虚正直如彼正人揚言發色微風散碧宵月
&KR0866;白不猶愈乎市兒塵顔歌眉鼓吻佞笑浮
言工為媚悦善佞曲拳者乎山有喬木聳立
而峙端無媚姿若對正士障雨蔽暍千人所
芘微颷披拂吹奏竽籟不猶愈乎蠕蠕鼠軰
女黠兒嬌奴趨妾拜者乎山有好鳥清喉䴡
羽引嘯長鳴群呼迭語夜管風絃哀篁怨柱
不猶愈乎巷歌里舞促縮跳梁顛妖滛汚父
子不施棄禮忘𢾗者乎如前實繁言胡可殚
汝與之樂右攀左援曷為孑孑寤寐嗟歎張
子再拜受言永懷觧累亾憂心甬志開高山
嵓嵓流水潺潺竹茂木翹鳥鳴琅然如前夷
齊而後閔顔吾何爲乎浩然其間
種菊(有序)
張子病目眩而視昏醫有勸食菊者春夏食
葉秋冬食花張子以謂菊華于草木變衰之
際而又功足以禦疾類有德君子因求而植
諸庭焉
何馨香之芬敷兮昌綠葉而紫莖是其名爲
菊兮爰植子之中庭性清平而不&KR0997;兮味甘
爽而充烹當秋露之慘凄兮舒煌煌之華英
色正而䴡兮氣芬以清純静秀潔兮族茂群
荣採食以時兮天和以寕穎輕竅逹兮瞳子
清明散敗流渴兮風宣滯行仙聖所餌兮屏
除臭腥久嗜不廢兮將延爾齡嗟予生兮蹇
薄煩冥憂飢畏寒兮微禄以生終曷歸兮山
林是营膏梁鼎食兮方丈縦横炙熊之蹯兮
龍醖羊羹彼得有命兮吾奚爾荣惟兹佳菊
兮野實以生採擷咀食兮薦爼盈登求之孔
易兮世焉莫争我有久疾兮壅塞煩昏支節
堅痺兮氣閼于元&KR0629;不能支兮外壅中乾疥
廯得志兮蟯蛔伏蟠飡華秋冬兮食葉春夏
集新易故兮爾功是假寕康我軀兮骨節堅
良産和剔戾兮其樂洋洋反華于玄兮易瘘
以強忘生絶俗兮深潜遠藏驂駕雲霧兮呼
吸太陽招友彭咸兮御風以翔吁嗟此菊兮
吾于爾望
逐蛇(有序)
福昌官居北負山爲堂有大蛇穴堂北時下
飲堂南水中人皆以為神見者不敢逐或禱
祠焉張子曰是吾居也蛇安得而處之且蛇
爾安有所謂神者作文以逐之
嗟堯之時兮大水滂横潰四海兮包陵崗蕩
流湧汨兮周無傍龍騰蛇奔兮嬉以狂腥鱗
頑鬛兮更披猖城居穴處兮亂厥常頽䖝糾
結兮肆害戕陸盤淵據兮傲不臧朋屯黨集
兮蕃以昌穿穴噬囓兮民盡傷下民既病兮
帝弗康黃能幽極兮羽山陽乃命伯禹兮行
四方乘高趨卑兮陸復航鑿山䟽原兮導河
江萬水下走兮来洋洋經畫九野兮興農桑
驅龍放蛇兮屏諸荒焚山燎野兮無遺芒野
巢窟居兮保厥彊敢有弗率兮断爾吭伯益
作志兮稽妖祥帝虞耄懃兮黜子商天授神
禹兮夏是王九牧作貢兮金鑑鍠大冶鼓鑄
兮騰精鋩巗巗九鼎兮峙且剛竒形詭質兮
走與翔鱗毛羽祼兮雜短長求情抉態兮幽
微彰制馭百怪兮嚴紀綱獸䖝人鬼兮安其
鄕殊宫别城兮異存亾曷為兹蛇兮宅我居
妖頑堅老兮傲驅除深潜居山兮坦無虞下
飲我沼兮稍林株朱眸丹舌兮玄鱗膚恍惚
遽速兮疑有無居者畏避兮行者除險奪我
圃兮駭我徒盗窃祭禱兮欺群愚我咨爾蛇
兮潜山而穴野隂蟠遠伏兮與人乎異舍冬
居夏游兮時以衡食爾之食兮朋爾朋僣辭
我居兮常失經叛棄爾守兮帝有刑胡昏與
頑兮居以寕自為不寕兮邀剽烹荒戾天理
兮悖聖程我宥爾愆兮逐爾行亟舍故處兮
遐以征南山之幽兮雲霧冥草木薈蔚兮嶮
不平爾徒實繁兮食爾盈捕取不至兮居
無與争汝生孔遂兮壽綿爾齡物違其常兮
禍之所集豐狐晝游兮冬裘以白亀厭淵處
兮吉凶是卜虎不畏人兮皮包戈戰矜險恃
孽兮其終鮮克我言孔昭兮語汝以理日吉
時良兮汝遄以遊
登高
懷不展兮居無聊默誶語兮浩長謠寫我心
兮登彼高陟萬仞兮捫九霄命清風兮披浮
雲瞰四荒兮視天垠大海蕩潏兮潜龍鯤吐
吞日月兮制昏明醖釀元氣兮函星辰羽載
四海兮芥浮坤四缶列峙兮嵩中蹲牽連脉
絡兮子復孫草蔓木布兮升降如朋障南蔽
北兮東散西分如掌列塊兮盤羅豆罇黃流
中貫兮發源崑崙東鶩大海兮萦如繚坤南
方炎炎兮火之所宅朱鳥屹峙兮丹&KR0574;絳翮
騫飛以翔兮煇煌爛爀從擁萬羽兮紛羅羽
翼煌煌尊嚴兮有斗在北升降玉都兮運量
帝側呼吸隂陽兮秉持禍福真仙逍遥兮澹
不可挹西有王母兮戴勝穴居壽歴萬古兮
忘終冺初超遼恍惚兮獨與道俱驂日月
兮群靈走趨既又左而東頋兮觀大明之始
生震沸九淵兮䴡天披攘群隂兮重幽
昭明有神司馭兮朱震絳纓呼造物以致問
兮吾將放乎太初彼天地其孰始兮日與月
其代除四荒漫其何極兮人胡為而中居火
何為而南宅兮水孰使其在北安知東之主
生兮西配刑而主殺斗建寅而氣分兮疇為
四時之消息世徒知其己然兮遂推類而立
說彼厥初其誰造兮孰布施而殊别抑其不
得不然兮或者私智之所設將忽然而自爾
兮遂已成而不可絶造物為余䆒察兮曰此
曷可以言陳而意悉彼渾沌之一氣兮吾不
知誰合而為一忽洞逹而兩分兮夫亦安知
其誰闢爰升清而降濁兮水赴隂而火陽東
升氣而敷生兮西或成而害戕強名之曰自
然兮曷足以䆒其必至謂不得不然者愈疎
兮尚安取于私智莊周誕而妄推兮夏華愚
而臆對世號余曰造物兮余亦昌有所主尸
苟待余而後造兮彼造余者復誰姑置之而
勿投兮任萬物之自成游小智于太初兮何
異夏䖝之語冰曠任之而勿疑兮萬里會而
一平夫何造物者開余兮神飄而不居我
將赴而遠遊兮招神聖以爲徒騰九螭之奔
輪兮追飛電而攬奔風周萬里于一息兮堂
而極而有九區叩玉闕之九關兮覲上帝于
絳都酌瑶尊之芳酒兮招赤松而友彭祖既
錫我以難老兮黜嗜慾而襲靈爰侑我以
秘藥兮合千簫而吹萬竽樂吾心之洋洋兮
舒五體之與與隆復還于我室兮聊彌日而
一娱
子由先生云東坡公所和陶靖節歸
去来辭及侍郎先生之作命之同賦
耒輙自憫其仕之不偶又以弔東坡
先生之亾終有以自廣也
歸去来兮行世不偶余曷歸其出無所為喜
兮去而何悲眄一世之無與兮古之人逝莫
追求不疚于余義兮又奚恤餘子之是非彼
好悪之罔極兮或顛倒其裳衣頋吾涉之已
深兮愧哲人之見微吾歸甚安無所事奔既
守吾室又杜吾門一氣孔神于中夜存納至
和于靈根兮挹天醖于玄尊既充溢于幽闕
兮亦粹然而見顔往有坎而兹夷兮昔或危
而今安將從化人于西域兮面藏吏于函關
將以一世為芻狗兮廢與興吾厭觀彼福旤
之一源兮必兹出而兹還彼自以為無隙兮
何異夫石槨之盤桓歸去来兮吾悲夫斯人
不𧺫兮豈招仙聖與之游昔惠好以好音忽
遠去而莫求余曷異于世人兮初為哽塞而
增憂彼錢鎛則深藏兮盍視夫己墾之田疇
萬古芸芸共遊一舟半夜而失旦號其丘畏
逹觀之誚余沛己泣而不流悟榮名之取憎
兮善斯人之獲休己矣乎萬物之作各其時
吾獨與時而去留豈或能力而違之既往莫
或追来者尚可期盖雨暵之在天豈吾稼之
不耔彼蜀雄之必傳作猶愧于書詩嗟身屈
而道伸于斯人兮曷疑
張右史文集卷第七
