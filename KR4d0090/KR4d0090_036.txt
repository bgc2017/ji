張右史文集卷第三十六
哀挽
神宗皇帝挽詞三首
獨化陶鈞運聖謨八方寥廓入雄圖將軍已
勒邊山頌博士初修玉檢書西望忽驚新石
闕東来不是舊金輿編年誰秉丹青筆流落
周南一腐儒
三百年成玉鼎丹縞帷驚變𬗋宸班遺弓有
淚哀何及嘶馬無蹤去不還霜露無情金闕
暗山川常在石麟閒青衫曾賜當年桂欲附
龍髯不可攀
風霆武略走夷蠻雲漢文章著不刊萬世基
扁傳夏啟百年威德畏軒轅月游渭水儀空
在舞罷西陵淚未乾腸断反虞歌徹後滿山
松栢夜霜寒
哲宗皇帝挽詞四首
端拱循堯道無爲十六年偏師擒頡利上將
勒燕然夢損周王夀丹催黃帝仙凄凉舊載
筆慟哭抱殘編
秦地蟠螭紐細陽玉象光升歌陳偹楽信史
記多祥奪邑公無怨開邊義侮亾威靈對三
后長在白雲鄕
萬世興王業千年極治辰澤丘還北祭玉檢
議東廵汗竹人間事因山地下春雲天不可
望髯断泣遺臣
七月宫車駕西陵觀闕新風雲悲厚夜羽衛
異時廵落月低金爵秋蕪暗石麟威靈凛如
在善継有天倫
故僕射司馬文正公挽詞四首
黻坐方恭默邦家付老臣頌歌民一口形勢
國千鈞富庶新田里忠臣舊縉紳裴公恨不
早丘禱嘆無神
辭爵浮雲外安民反手中山林獨往意衮繍
太平功布被終身儉貂冠一命崇他年两行
淚碑下泣羊公
經濟心猶壮清羸疾易傷那知两楹奠遽失
萬夫望家有詩書積墳無金玉藏誰知幅巾
歛曾佩王公章
伊洛平生興園林獨楽居曾過鄭公里得御
李公車華屋當年客名山異代書定知傳不
朽埋玉自沾裾
欽慈皇后挽詞二首
疇昔熙寕盛遠同麟趾時内敦勤儉德隂輔
太平基餘烈光彤史追荣偹母儀遺民懷永
𥙿簘鼓不勝悲
淑德承明舊徽音固有来據龍符聖嗣合劍
會軒臺玉冷衣銷馥鸞昏鏡集埃傷心國西
道寂寞送車回
范忠宣挽歌二首
晚生長恨老成空猶及風流正始中經國謀
猷號名相傳家正直似先公回天臣力章猶
在拯溺深言老更忠誰念人心弔邦國新阡
客泣白楊風
瀟湘卧病弔纍沉賜詔君王用意深多士方
懷宣父日蒼生竟失傅巗霖氊裘他日瞻吾
父丹扆何人附舊箴白首門生恩未報悲詞
空想薤歌音
黃幾道哀挽二首(五言一首)
風流正始久無聲頗復因公到後生千里族
人分俸禄百年鄕黨守題評青雲脱屣烏臺
峻白首含香酒省清但得將軍桃李在寕湏
公相寫銘旌
異政潁川鳳遺風叔度陂聞哀苦朋友歸葬
束書詩百歲鄕人社他年故吏碑知公萬金
産故在阿戎兒
哭蔡彦規二首
青衫未白首己歎掩新阡哭别自今日書来
纔去年功因鍾鼎記名頼友朋傳平昔圍棋
笑臨柯更泫然
文章不用世淪落掩山阿命也人無奈悲哉
天謂何至交嗟我少雙淚為君多遥想山陽
墓秋風吹薜蘿
范參軍挽詞
力學志不就多才宦可嗟生平叔知己(參軍叔文)
(正公也公少竒之)身後婦成家(參軍卒子幼朱夫人守義教子皆有立)
温洛新阡茂東吳慶系賖功名付文史
舊生涯
任左藏挽詞
人也隐君子一官聊自閒誰能學管庫竟爾
死茅菅良璞不易剖大弨終不彎惟應太史
錄他日出名山
張夫人挽詞(荣子雍母)
世德簮纓貴家風孝友傳承夫知不忌爱子
故親賢飄忽人間夢生平物外緣諸天清净
報可但閱重泉(夫人皈依佛果)
吕郡君挽詞(錢穆父妻)
表海東侯長分吳異姓王世家端作合華裔
遠相望龍去孤神劍雛成九鳳凰多情潘散
騎悼逝足文章
太府李萃卿挽詞
妙譽馳場屋家風在縉紳使華推厚德卿月
上通津齒德時方重山丘迹已陳長年先友
淚懷感獨沾巾
太皇太后挽詞二首
共政艱難際臨朝保佑初經綸付耆老利澤
到樵漁禮盛謙常抑功成委不居聖君深致
孝盡守典刑餘
坐安民物由修己默合神明為至公他日己
占懷月夢後来方信𥙷天功四時化育坤無
事六合清明日正中九載憂懃己陳迹空留
雙闕對青嵩
李處道都曹丈挽詞
凄凉正始後尚復有斯人慟哭亦云己傷心
難重陳傳家雙令噐懷德萬遺民尚想典刑
在䔥然老鶴身
欒提妻石氏挽詞
和敬承夫順勤劬教子賢平生積净業倉卒
歎無年孤劍留耿介九雛誰撫憐塵埃舊脂
澤春草掩新阡
鄧慎思學士挽詞二首
青衫献賦逄知己白首耽書還誤身名著道
山傳故事政行两郡泣遺民文成典午群疑
泮(嘗注晉書)詩和少陵佳句新嘆息苦身成底事
湖墳宿草己愁人
清苦吟詩客癯羸嗜學身詩書不得力鬼物
定欺人類物傳遺學書經植妙因九原誰與
交千載葬魚臣
潘鯁奉議挽詞
廉退辭荣早清貧卜吉遲買山新兆域從窆
舊書詩松菊留三徑簞瓢遺兩兒升堂舊賓
客執紼涕交頥
潘處士挽詞
異時輕士老才良况復程能翰墨場酒裏浮
沉真得計生涯落魄定何亾德尊故社江山
永文付諸孫虎豹章環堵如今空五柳䔥然
風物似𬗋桑
悼亾九首
菊花還似去年黃一寸愁心萬事傷獨立高
楼對殘日秋風吹得淚千行
遥夜新霜彫碧槐三更寒月滿堂階美人化
作秋風去只有清魂夢裏来
千行垂淚對風烟萬事傷心兒女前曉鏡不
湏催白髮潘郎秋鬢久䔥然
曉梳零亂髮星星病眼昏昏怯夜燈烏几素
屏雙草屦百年從此學山僧
新霜己重菊初殘半死梧桐泣井欄可是神
傷即無淚哭多清血己應乾
亦知存沒䓁浮雲觧笑多悲失道真却恐荒
唐齊物叟鼓盆真是己傷神
山僧老去久忘情笑我多悲白髮生為道人
生具煩惱早来林下共修行
嵩陽道出建春門同入西都四見春誰為回
頭隔存沒断腸今作獨歸人
欲治煩惱更無方只有頭陀理最長不待存
亾始知夢故應交臂己凄凉
李少卿挽詞二首
青雲舊馳譽白髮早辭荣談笑惟詩酒交游
盡老成支離病中見瀟洒舊時情己矣不可
問九原松栢聲
幾年林下遠塵埃儒雅風流誰與鄰筆尾病
来猶壮健詩情老去更清新幽齋昔日琴書
換新塜東風草木春懷想只疑高興在一吟
遺句淚沾巾
悼逝
結髮為夫婦少年共飢寒我迂趨世拙十載
困微官男兒不終窮會展凌風翰相期脱﨑
嶇一笑紓艱難秋風摧芳蕙既去不可還滴
我眼中血悲哉摧肺肝兒稚立我前求母夜
不眠我雖欲告之哽咽不能言積金雖至斗
紆朱走華軒失我同心人撫事皆悲酸積日
而成時積時更成年山海會崩竭音容永茫
然
張右史文集卷第三十六
