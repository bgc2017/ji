張右史文集卷第十七
古詩
耒病臂比已平獨挽弓無力客言君
為史官何事挽弓戲作此詩
君不見吾鄕少年曹子桓文章七子相後先
有時擲筆事戈獵邀輕截後馳平原貊名
弓燕代馬射雉歸来燕清夜一聞驚倒荀令
君何物書生乃知射我雖把筆笑腐儒束腰
待懸玉鹿盧自從病臂憂親友百嗜為之心
一枯降癘無名天悔禍奪之而與復完軀但
慙未使杯安肘猶負當年門挂弧便使凄凉
身未伏略聞弓馬氣猶麄莫爲早衰湏䄂手
將軍臂折尚平吳
踵息齋
物之有知者恃息物之有息知爲賊天長地
久載元氣天地無心故無極君知一身誰主
持六塵緣影工伎兒發生變幻不暫止令汝
鼻息無停時喘呼呀呷生至死去今已遠何
由歸真人嗒然吾丧我能使炎火爲寒灰中
空無宰氣不使内自升降如靈亀深之又深
乃至踵根深蒂固凝不動超然内外無死地
梨棗華實龍虎用真人示我尺素書萬卷丹
經不劳誦他年綠髮對銅狄却視吾齋真作
夢
喜晴
朝看東南雲物好便有清風收濁潦吾欲天
意將悔禍約束蛟龍便稉稲山川轉眼異明
晦冠屨宜人亦輕燥微凉入堂酒味好一杯
徑醉愁如掃清幽枕簟東窗下曉睡老雞呼
不覺
山海
愚公移山寕不智精衛填海未必痴深谷為
陵岸為谷海水亦有揚塵時杞人憂天固可
笑而不憂者安從知聖言世界有成壊况此
馬體之毫釐老人行世頭已白見盡世間惟
歎息俛眉䄂手飽飯行那更從人問通塞
荅仲車
先生居山陽時事不挂齒讀書逾五車不肯
著一字今朝苦嘆嗟告我將老矣我意與子
殊欲去依禅子
仲車元夜戲述
華燈耀廣陌皎月臨重城唯我二三子柴門
通夜扃展書對明燭濁酒徐徐傾峥嵘千萬
慮一醉皆能平
戊午冬懷五首
悲笳奏已罷落月在西壁卧聞中林鳥先曉
鳴嘖嘖爾来亦易供固合事安息夜歸陵旦
𧺫何爾更劳役乾坤優萬物不使輕有獲無
求良獨難何以休吾力
窗南積雪高三尺二更月出連窗白爐裏石
瓶鳴細泉燈前病叟搘書策家人歲晚貯梨
栗倒榼寒醪有殘滳三杯取醉萬事平兼味
重裘定何益
山陽賢者有徐子親没十年哀不已精誠感
天天為悲甘露常沾墳樹枝徐子行年過五
十衣不被體常苦飢天公盍使少富足甘露
萬斛真何為虚恩浮惠天猶爾安得世人無
巧偽
楊雄老不遇寂寞玩文史側身虎狼間乃卒
脱其死中恬遺外慕獨樂異衆喜但有載酒
人何用求知己
年来百事懶惟樂静中趣天寒無来客終日
常閉戶進取乏時才窮通有天𢾗委身付造
物已矣隨所遇
感春三首
東風吹桃李花落已滿地摇搖新柳枝薄蔭
纔可芘誰云同一時荣謝兩異意由来何足
較要之歸一致
默坐不復出浮雲作朝隂離離簷間花隨雨
下故林物色一如此朱顔坐凋侵自歌陽春
曲吾不待知音
午日步西園繁花亂相照夭夭海棠枝頋我
知欲笑殷紅點輕素含吐皆窈窕持贈東隣
子願言論久要
春日雜詩六首
啼鳥喚我覺簷日行且午纍纍出葉鶯庭雀
鳴欲乳妻兒病酒睡雞犬樂其侣風光不我
違舍醉何有度
東風入我園花落如急霰感之復携酒撫樹
為三歎離離墙間草滿地不可踐隂隂本無
情荣謝欲誰怨
春晏百草秀野花無復名悲哉桃李闌念此
聊掇英翩翩雙飛蝶天静午日晴悲憂浪自
苦有酒但知傾
堂南老榆葉清隂漸交映飄飄風花乾渥渥
雨葉盛鳥鳴日方遲客去門逾静自無濟世
略耿耿欲誰省
三月行復至青春坐侵尋飛花去寂寂新葉
来駸駸白日照芳草荒園亂鳴禽朱顔任自
老安事累吾心
東風忽無情吹我園中花繁紅與豔紫零落
委泥沙鳴鳥亦何事啾啾竟諠譁湏知盛已
極委棄欲誰嗟
官閒
官閒吏歸早歲晏寒欲盛槐稀庭日多鳥下
人語静幽花破寒色過雁驚秋聽酒賤莫厭
沽北風行欲勁
秋池
平生落寞意况此秋池側寒水静無波衰荷
委餘碧蕭蕭動風鬢照影感新白来往雙浴
鳬爾生真自得
雜咏三首
隆中卧龍公平昔事耕釣無言頋同儕高視
獨長嘯彼寕惜開口頋爾非同調何事逄玄
德曹孫一言料
六槐當我庭春葉密如幄朝来南風𧺫已見
萎葉落盛衰同時来豈必待蕭索鄙哉兒女
癡倩倩情所樂
鳥鳴高屋上飢頋朝求食優優市井人日夜
衣食廹豈伊理當然或者飬未得我歌南風
詩歸坐還歎息
飛雲
時雨久不施飛雲作朝隂芃芃中原麥賴此
三日霖朝陽忽清霽披露南山岑雖無濟物
迹膏澤在民心
和應之燈蛾
萬物皆畏死爾生何獨愚由来附炎熱鮮不
丧其軀淺淺權利客蹮蹮輕薄夫高門甚烈
火相勸以奔趨
和簷雀
群兒探雀雛雀母悲且鳴萬物雖異性爱子
均一情母心于子誰不憐爾胡棄子當道邊
諒非人情不如鳥使之至此必有原
雜詩
獨居無與往况此隂雨天𧺫来復何有詩書
散我前僅取一榻上讀書疲復眠經綸負夙
志跌蕩窮吾年
搗藥
指可握而足臂可攘無它何為勤藥物杵臼
日諠譁指臂何與人正欲使其佳念此慙吝
生逹人其我嗟
烏臼
烏臼強知曉譊譊鳴暗天我事不湏早援衾
且復眠朝暉方瞶瞶慘凛蔽清妍且復待午
景負此簷間暄
春林
春林露如雨䔥蕭曉花寒引手攀高紅微香
来鼻端何以比芳潔置之青玉盤持歸供像
佛相對淡無言
華月
華月流春宵散我高林影披衣步其下受此
掃地静吾心方浩然萬境一澄瑩徙倚玉䋲
低寂寥沉遠聽
離椘夜泊高䴡舘寄楊克一甥四首
去城未五里夜䌫繋衰柳水亭暗風雨人散
聞吠狗平生足羈旅况此還往日有感不自
知凄然獨回首
水天夕雲重不雨衣自&KR0668;夜寒更士語雞唱
舟子急青黃𢾗宿莾蒼茫暗原隰高城亦何
有倚墙成獨立
客去水關閉疎燈亦復收川鳴半夜雨卧冷
五更秋扁舟已寒暑冉冉真乘桴一燈照客
睡短夢良悠悠
士師我自出&KR1065;邁凌清秋年少不飲酒昏燈
夜問囚爾家外大父聽獄代其憂偹渴朝煮
飲驅蚊夜張幬獄成上府時稽顙呼張侯(先子)
(伯獄䘏囚最有恩亊載墓刻)恕心臨縲紲相盗以戈矛無
令市死厲請帝號重幽
張右史文集卷第十七
