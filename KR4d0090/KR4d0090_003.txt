張右史文集卷第三
賦
哀伯牙賦
伯牙鼓琴後世無知我哀伯牙似智而愚天
地之間四方萬里知爾琴者一人而已鍾子
既死其一又亾欲弹無聽泣涕浪浪己奏己
聞欲語不可偪塞滿懷無所傾寫抑揚黃華
巷歌里曲入邑娱邑入國悦國回視伯牙面
有矜色夫&KR0894;至伎者必不和衆人之耳而媚
衆耳者又善工之深耻違衆者常孑孑其無
與而冐耻者乃身安而獲利則亦安知夫至
萟之非禍而庸工之非祉也嗟夫將為至巧
者必無頋于終身之無與則至巧之于人乃
不祥之上噐&KR0894;不祥之噐終身而不知則伯
牙者乃後世之深戒
石菖蒲賦(有序)
歲十月冰霜大寒吾庭之植物無不悴者爰
有瓦缶貯水斗許間以小石有草鬱然俯窺
其根與石相結絡其生意暢遂顔色茂好若
夏雨觧籜之竹春田時澤之苗問其名曰是
為石菖蒲也考諸本草則所謂飬性上藥仙
聖之己試者也囙賦之云
歲寒風霜水落石潔大木百圍僵仆摧折有
草于此寸根九節曾是莫傷菶然茂悦若處
廣深隐奥密而不知戶牖之外平地尺雪也
將糜而餌之私其益于我躬則不幾于奪也
曷若致之吾前儀之以自修兮庶乎比德之
琚玦也
病暑賦
皇昌運之元祀兮予出守乎清潁之區背國
門而南騖兮弭揖乎太昊之墟方炎夏之隆
赫兮閔時澤之不濡魃乘時而行虐兮盗威
烈乎暘烏駕畢方而驂荧惑兮回禄為其前
驅燼所及于一燎兮何有瓦石與璠瑛豐隆
致其微隂兮飛廉蕩覆而無餘野曈曈而揚
塵兮何蕭艾之芬敷應龍矯首于下澤兮僅
自免于槁枯烏呀咮而忘飛兮獸逃穴而深
居嗟人胡獨不能兮無乃欲息而被驅昔蘄
小之秋筠兮因冰卷而玉舒效功能于么麽
兮曾何足以寕吾軀飽風而為蜩兮又欲泳
水而為魚出寒泉于深井兮竭筋力于轆轤
不計腹之所受兮尚問山藭趜麥之有無辭
曰隂陽循環靡窮極兮時至而變有常則兮
融液金鐵爍山石兮謹視其報在朔易兮玄
隂大冬冰雪積兮無畏其機偹其極兮𥙷完
裘褐戒紡績兮保我歲寒以終吉兮
喜晴賦
積雨初止萬境聲乾星漢昭回夜客高寒晨
𧺫載欣朝暉在門𧺫往從之清明肅然蚓安
其穴蝸不遺涎還開通于滯&KR0668;失沮洳之墊
昏列缺弭鞭豐隆偃麾義和緩轡而安行背
扶桑而經天大田之多荒乃愀然而興
哀聊雷霆之一嬉遽下土而罹災詔龍蟠使
伏燔息憤怒之喧隤曰余悔禍于斯人劳苦
雨師以一桮惠我農師豈不休哉
南山賦(寄嘉甫)
南山巖巖兮其下有人佩玉而握珠刻意魯
叟之古經不習世儒之臆書我頃見之于宛
丘貌秀晳而眉疎别去忽兮幾時面蒼瘠而
垂鬚爱德噐之老成資巧篆于璠璵問所與
之為誰亦黃槁之仙癯禁八馬之超騖同芻
豆于群駑時慷慨而長鳴耻賤工之附輿我
行世之多艱三年困兮江湖幸天恩之放還
過都梁兮躊躇奉两月之周旋越長淮之馳
驅屡飲我于山間出翩躚之两姝舟師告余
以當行具篙檝于斯湏歲方暮而寒驕犯冰
雪于野墟雲漫漫兮垂天風栗栗兮切膚稺
麰翳于宿莾妍柳秀于群枯泛羽觴之清冷
聊覧物以為娱思佳人兮天末望莫見兮愁
予
秋風賦
張子夕坐于堂之南軒有風颯然来自西方
感乎人心異于尋常初披偃乎草木亦從動
乎軒窗張子曰是風也所以成歲而佐陽者
乎時也朱火就謝七月始凉既導迎于肅殺
又介紹于雪霜其中人也萬竅洒然汗澤爲
乾纖絺魯縞不勝其单其加物也未敗其形
先傷其情未隕其生先奪其英使之嗒然委
者見于顔色黎然槁者動于聲鳴吾嘗中夜
而聽之淅瀝颼飀群動百䖝怨泣悲吟感人
忡忡者秋之聲旦𧺫而望之清明高潔者秋
之容于是庶草效實九榖献功既獮于野又
嘗于宫感天時之不留念歲律之將窮張子
曰吾何為乎戒裘褐以偹嚴冬而已
南征賦(贈張嘉甫)
予文窮而莫諱兮頋四方其何適母寕征于
江右兮毛上膏其可食抱朝暮之勝氣兮西
山吾以為宅風予帆于晝日兮余朝發于赤
壁摽玉壘之下流兮逝&KR0963;飛于一息迅沮漳
而横入兮匯揚瀾于左蠡嬣吾目無恨兮
濤猛獸以噬獰霽光風于木末兮俟餘波猶
未肯平迷失道而問津兮御于朱明
就漁父而陳詞兮余非湘纍之獨醒文告予
以不治兮南樵舍而自成破隴𤱔而溢流兮
石險狠而當道豈舟人之肅洽兮艇觸撥而
欲倒繋余車于桑本兮予猶可以徒行夷予
竈使不得炊兮余猶可以乞鄰四厚玉之瀰
漫兮予騷騷無以為家雖斯人之可懷兮鳥
猶長鳴以嘆嗟黃蒲田之所横植兮歲有秋
而登場既狼戾而竭隣兮己獨賦乎廩倉饌
上方之玉盤兮上曰飽斯人之德歲協洽而
蘄兮味柔嘉余得未食染予恉于鼎兮豈不
同此臭味使持節于十郡兮民得此父母
頋余懷之倉卒兮謂一寒之何故雖觧衣推
食兮曰此小惠汝弗德我我九世之良醫兮
藥神膏而可以破汝腸賦九言而九頓首兮
度百世而足用閱一世之風波兮曰餘皇吾
以為歸宿
碧雲賦
蹇臨高而延瞩悵天邊之碧雲緬不知余何
思情坌至兮&KR0813;紛懷幽蘭之令姿方揚靈乎
上春頋来者之非其人使暴露乎埃塵我有
旨酒與子殷勤終闊莫致實劳我神白日西
馳去故就新發采舒光念當及晨
三酌賦
出公門而偃私酌旨酒于良辰緬再酌而三
釂恍如對乎佳賓畏局促之傷懷聊流暢乎
心神懲荒湎乎無算悠然合乎禮文蕩志文
史晤言詩書世醉不足我醒有餘頋妙物表
韜精道樞冥會獨應誰知我娱
人日飲酒賦
歲後七日其名為人爱此嘉名酌酒懽欣豈
木竹之始和生庶彙而施仁又曰人者三才
之中將中和之肇布易嚴殺之餘冬也乃命
婦子班坐行觴酌己相祝壽考無彊有否必
泰無窮不通請觀庭下之枯折霜霰消而敷
荣羽䖝感陽而群嬉况乎雲間之飛鴻于是
三酌既醉喜有所得安局促而不嘆悟倚伏
之無極
吴故城賦
亂吾舟兮大江夕余濟兮樊口登武昌之故
墟弔西門之衰柳出東郊而南眺訪遺城之
培塿嗟頽墙之迤靡業已半乎耕耨雜谿澗
而沮洳稲冉冉而將秀曰是吳王之故宫兮
昔孫仲謀之所有當弊漢之委地群兇聚而
啄割偉紫髯之永圖獨穴據乎江右豈無意
于雍洛易虚夸為善守觀其作都于武昌夫
何險陋而即安是為大江之上流兮于偹敵
焉不繁頋諸將之凡才豈袁曹之敢班欲身
當中原之一面兮事便時利一葦濟乎濤瀾
當是之時两觀萬雉縹闕應門内擁燕趙之
客外屯貔貅之軍笙磬鐘鼓之喧闐旗旆車
馬之&KR0813;紛固已包蒙川澤震耀山原安知夫
千載之後陵谷易位夫何遺珠與棄玉頋此
遺墟之將圮于是與客休于祠宫披樵蘇之
微路嗟牛羊之入室固牲酒之不具與客愀
然三嘆而去
余近讀曹植諸小賦雖不能縝密工緻悦
可人意而文氣疎俊風致高遠有漢賦餘
韻是可矜尚也因擬之云
張右史文集卷第三
