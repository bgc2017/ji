張右史文集卷苐四十九
記
漢世祖光武皇帝廟記
南頓令江君惇𥙿以書屬某曰吾邑有漢世
祖光武皇帝祠邑人奉祀甚謹而昔人所記
陋甚君為我𫐠焉將刻石以詔後世某舜之
不可謹按光武皇帝以哀帝建平元年生于
濟陽而皇考歛實為南頓令帝嘗從父于此
既得天下亦屡臨幸盖平生之所游處則邑
之有祠所從来久矣豈獨水旱疾癘之請有
賜于民亦其功盛德尊後世有不能忘者故
南頓之民世祠之惟謹盖無足怪漢自成哀
不君權歸外家王莾卒盗而有之天下大亂
民心思漢惟世祖以匹夫𧺫田𤱔出入行陣
躬夷大難勇無堅敵智無遺策故能祀漢配
天光復旧物一時群雄芟夷略盡撫有方夏
覃及蛮貊声教所暨比隆武宣是宜暴鷙強
伉玩兵凟武視民如草芥而不講于治國之
事也而武功既成海内既定則抑功臣進文
吏投戈講藝息馬論道英偉之度屈扵礼楽
驍猛之氣束手儒學敦尚經術賓延儒雅開
廣學技修明典礼煥然一變旧漢之俗盖嘗
以謂吾理天下欲以柔道行之至于明章継
志承統纂修洪業典章文物粲然大偹故后
世言礼楽稽古稱東漢焉孝和已後漢德不
兢破壊版蕩可謂極矣而㐲節死義之士如
袁安楊震李固陳蕃之徒救于上符融郭泰
范滂許劭之徒助于下矜尚名節以震激哀
弊蹈死而不悔至于献帝人主特號而已而
曺終不敢身自取之彼其心誠有所畏故也
盖礼楽之功風化之美足以保國長世如此
皆世祖之遺烈也嗚呼自三代以来一人而
已建武十九年南廵進幸南頓縣舍置酒會
賜吏人復南頓田租一歲父老前叩頭言皇
考居此日久陛下之寺舍每来輒加厚恩碩
賜復十年帝曰天下重噐常恐不任日復一
日安敢遠期十歲吏人又言陛下實惜之何
言謙也帝大笑又增一歲中元元年又復南
頓繇役同之濟陽則帝之于是邦豈若他邑
漠然而已乎高祖曰吾萬歲後䰟魄猶思沛
吾意光武于南頓亦云
咸平縣丞廳酴醿記
咸平五年詔以陳留之通許鎮為咸平縣先
是章聖皇帝幸亳祠老子道通許築宫以待
幸既為縣即以宫為縣令治所主簿居中書
府而樞密府為尉舍熙寕某年始置丞于是
迁縣尉于外而丞居焉丞居之堂庭有酴醿
問之邑之老人則為樞密府時所種也既老
而益蕃延蔓庇覆占庭之大半其花特大于
其類邑之酴醿皆出其下盖其當時築室種
植以待天子之所休必有珍䴡可喜之物而
後敢陳是以独秀于一邑而莫能及也每思
唐自天寶以至于周歷歲𢾗百天下未嘗無
戰其治安僅足以小康而禍敗嘗至于大亂
自安史以来藩鎮四據而天下無寕國降及
其末分裂攘奪至五季而中原正朔之所加
僅止門閥之中惟我藝祖神宗受天休命神
武四逹馬首所向破滅㩁伏于是斸百年之
蟠據合歷世之分裂𢾗百年間祻根亂源薅
剪堙塞大掃而無餘矣肆我章聖皇帝誕承
祖武以無忘大功寬賦薄征順天飬民四方
無虞休飬滋息如人之疾病蠱敗医者既已
擊逐鈎取其累年之蠧矣而後為之調利撫
飬安居美食以使之豊腴而堅強也由是觀
之自開元以来至于章聖而天下之人始復
見大治之全國嗚呼亦可謂盛矣于是封太
山禅梁父祀后土祠老子徜徉四方以明示
得意聞之古者天子廵幸所至郡國必建原
廟所以廣孝恭示後世而况當太平之盛時
講一世之大礼八鵉之所經六龍之所駐可
以昭後世示子孫以為歷世之大訓成法者
宜何如哉是宜一草木一瓦䃯皆當護守保
蔵無敢棄壊以無忘祖宗駿功成烈而使知
夫百餘年間地平天成飬生送死而無憾者
誰之力也酴醿之生當是時盖嘗沾雨露之
濡近日月之光與夫旄頭屬車皆為一時之
物矣可不爱哉
冰玉堂記
熙寕中余為臨淮主簿始得拜劉公道原扵
汴上是時道原方修資治通鑑而執政有素
高其才者欲用以為屬道原義不屈遂與絶
復以親老求爲南康酒官故書未成而去余
既慕公之義而望其眉宇聽其論議其是非
與奪之際凛然可畏而服也士大夫皆曰刘
君之賢非獨其篤道篤立心剛博學洽聞之
所至是盖得父之風烈公之父諱渙字凝之
有詞學爲小官𢾗以事屈在勢者節高不能
客于世年五十餘爲穎上令即致仕歸隐于
廬山築室種蔬而食之無求于物人皆師尊
焉于是既老矣公歸廬山無幾何得疾以元
豊元年九月卒公諱恕道原盖其字後十餘
年而當元祐元年余受詔校資治通鑑于秘
書省是時公同時修書之人往往而在道公
之事本末尤詳皆曰道原廉介剛直其仕必
欲逹其道不以一毫挫于人者也方其激于
義而作雖足蹈坎井手攬虎兕視之若無見
雖古烈士或愧焉平居自負經濟大略而視
其為吏則嚴簿書束胥吏撫鰥寡繩豪&KR2069;纖
悉曲當皆可為後法其學自書契以来以至
扵今國家治亂君臣世系廣至于郡國山川
之名物詳至于歲月日時之後先問焉必知
攷焉必信有疑焉必决其言㴞㴞汨汩如道
其里閭族黨之事也其著書有疑年譜年略
譜通鑑外紀十國紀年惟十國紀年先成世
傳之世以比遷固歆向公亦自以不愧而自
范曄以降不論也當時司馬君實歐陽文忠
號通史學貫穿古今亦自以不及而取正焉
凝之晚善飬性篤行老益壮年八十一後道
原𢾗年卒累官至屯田負外郎其終也未嘗
疾沐浴正冠而絶嗚呼亦異矣元符中余謪
官廬陵道原之子義仲主簿于德安叙其大
父與父之事于予且曰頃眉山蘇子由嘗道
廬山拜我大父于床下出而歎曰凛乎非今
世之士也其卒為詞以哭曰凝之為父與道
原之為子㓗廉不撓冰清而玉剛鄊人是其
言名吾大父故居之堂曰冰玉君為我實記
之余曰昔司馬談能推明孔子作春秋之意
欲為史未成以授其子迁而迁遂能網羅三
代放逸旧聞馳騁上下𢾗千歲成一家之意
與六經並傳父子之于文學美矣而風節無
聞焉䟽廣受于漢宣帝有師傅恩而父子一
旦棄去視舍冨貴如棄塵垢骨肉之際風節
同矣而文學無傳焉孰如君家父子文學風
節輝焯並著名立于父而顯于子千載之遠
四海之廣而一家擅之嗟乎世固未嘗有也
始余應舉時與道原之弟格遊爱其學博而
論正是盖得其兄之餘而羲仲敏于學而健
于文屹然好名而立節者也余知冰玉堂之
洒掃有継矣其爵里世系與其行事之詳則
既有誌之者矣故不復出因為詞以系之曰
我所思之人兮嗟可想而不可見意其人兮
俯青雲而下睨矚九日而不眩超然不知其
何之兮遺此空山之故居豈訪重華而陳義
兮父唱子和與仙聖乎為徒紓為雲霓兮注
為江湖偉為哲人兮我言在書超駕言而從
之兮指廬山乎休吾車耕山而食兮梁溪而
漁儼頓轡而不敢留兮恐其尚謂我汙也
二宋二連君祠堂記
治國有善政不如在位有善人之化民速也
在位有善人不如其鄊有善人之化民易也
夫人之情所感動常在其所易接而親者若
夫政事者固民之所畏則其從之有不得已
之心焉其及物淺矣安陸之應山椘之窮邑
也然其民好文多學者其俗善良不争純静
易治其里之人為余言曰始吾邑之人未甚
知學之利也有宋氏兄弟者講學吾邑之法
興佛舍其後兩人皆取高苐有声名久之並
為大官名尊益顯所以吾邑之人其鄙魯不
學自棄于夷者愧之其居法興時有連氏兄
弟者與二宋君游相好也其後亦登科兩人
𧺫家仕不振然視所同舍生冨貴光顯可攀
為声勢而兩人亦自力不少屈已以附之其
官終不顯故吾邑之人其不篤于廉恥徼倖
貪利者愧之凢吾邑之俗好學而文純静有
恥者四君子之化也後五十年宋景文之孫
羲年令應山與連君之從子仲儒緣邑人之
意作祠堂于法典方丈之西嗚呼為吏于鄊
其有恩德久而民祠之者幾人在位之人不
如其鄕里之君子也二宋公之行事爵里書
于國史士大夫舉知之連君錫以尚書職方
員外郎致仕好脩而自重諒直多聞之君子
也其仲諱庠字元禮為尚書都官郎中敏于
政事號良吏世稱王陽在位貢禹弹冠者為
故旧之美然嚴光所以為帝逃之不肯仕彼
獨何哉連君不因宋君以顯名當世卒以湮
沒而不悔彼誠知所処與世俗所謂顯晦異
矣
智軫禅師記
惟正法眼蔵流布震旦涉其道者如恒河沙
然根有利鈍知有深淺故號老宿宗匠者以
之教人未免或滯于一隅而惟雲門正真大
師文偃始以其道振于嶺表諸方大士無不
歛袵與奪可否莫有間言雲門之後至雪竇
重顯最盛于東南其嗣法門人衆矣而天衣
義懷號為偏得其道自天衣之殁其法嗣往
往出現一方四方禅學之所折中比丘載者
學于天衣既得其道而隐德晦迹終始莫得
而考独泉南比丘智軫問道于載而得法焉
智軫少為儒卓犖有竒志忽悟世幻遂為佛
徒既悟道于載人亦頗聞之嘗往椘州夀昌
漣水淳化然師之道孤峻而行介若其徒非
似之者莫能親焉某居憂山陽時嘗從師遊
其所以開警者至矣每勸師稍出其有以為
衆福而竊考其志盖篤于已而慮于外尊其
道而不妄以及人也其後㐮州守逐其部中
禅院主者請住持師曰此將有訟矣不可因
拒之而後果興獄逮捕甚衆而師独免来京
師閑居天清士大夫有欲請師說法者師言
佛化人各有分何待說為卒亦不可此豈載
之微意欤或議師以為佛之道主于利物而
師深閟其有不以及人豈佛意欤余曰不然
五膳玉食不入瓦缶四大海水不灌牛迹吾
何容心哉虛無以受之則一毫不以及物道
當然也師以紹聖丙子十月二十八日夜右
脇示寂于天清朝請郎李延世者辦其終事
挈其骨葬于漣水淳化後若干年有盱眙楊
某者欲刻銘焉以余嘗從游而請銘請以此
銘之復說偈曰
雲門大開士後世継始祖具佛正知見建此
妙法幢師滅度已久正法訛變時雪竇及天
衣二大士出現挽佛日回照嗣說雲門法裔
盖其曾玄天衣有逸嗣號曰比丘載独此具
妙法付之智軫師軫真似其師曰道本為已
視人不我契不施以一毫毋以天酥饌而投
之穢噐是將不能受為般若之累以是坐道
埸俄即自謝去或悲後無𫐠謂師道不顯稽
首窣堵坡師所在不滅
陵川縣山水記
陵川河東之窮邑也其民盖有唐晉之餘風
儉朴而㪟本而澤潞在唐為雄鎮以精兵聞
天下故其民好武為徤閗夫以儉朴好武之
民則其于山水竒勝之觀宜其忽而不治委
棄而不惜也今縣令張侯以暇日與其僚遊
于縣西南所謂四梁拒者見其風景稍異披
榛而得二泉焉其一出石下激石而声琅然
張君名之曰漱玉其一出大石下而石状若
龜因名之曰龜泉會二水而注之石螭之口
以下逹于大池搆亭于泉側名曰爽氣亭後
為石磴磴窮為小亭名之曰白雲軒而其喬
林秀木水石竒䴡之状皆悅可人意而不可
以言盡也孔子曰仁者楽山智者楽水夫盡
仁之成名必若堯舜而語智之正必若禹然
世之好山水者豈皆具聖人之成德哉予以
謂凢安静可久淳厚而不變者皆仁之類也
臨事而不滯遇物而不惑者皆智之類也張
君從予游其行已操術其爲仁智之類有餘
矣而又好學而甚文予意其爲政滋久政事
日信于民以其簿書之簡日徜徉于山水之
間仰喬木而俯清泉資之以烟雲魚鳥之䴡
把酒賦詩與夫雜見于文字言語者將超然
出塵拔俗而恨未之見也
鴻軒記
鴻軒者文潜讀書舍也客有言曰吾聞之時
其往来以避寒暑之害而高飛遠舉能使弋
人無慕者鴻也今子以戇暗不見事幾得譴
辱于聖世蒙垢忍恥于泥塗苟升斗以自飬
而欲自比于鴻不亦愧乎張子曰子之言是
也然予居此以已夘之秋其迁也庚辰之春
與夫嗸嗸陂澤中獵食以活秋至而春去者
得無類乎客曰唯
臨淮縣主簿&KR0550;題名記
四方之舟車其之乎東南者十九出于泗而
臨淮者又㩀汴凢往来扵泗者必之焉淮南
之衝以重法禁盗賊者三郡而泗之臨淮宿
之虹地大而多薮澤与豊沛接其民驍悍而
慓輕于三郡之盗居多焉其豊年無事則寇
盗為之少息而其悖戾之氣發于囂訟争閗
欺妄詭詐而不畏法故臨淮為泗之劇而吏
于泗者于臨淮為最劳自之来未几而得安
坐以治事與夫寮属之往来而閒以休于家
者才十一凢飲食之安朋友之歡疾病之飬
率無有予亦幸未至于衰老病憊意猶足以
及之而今年之秋困于疾癘者𢾗矣吾聞之
君子之道使内不傷已外不傷物可也不當
事物之責而求尸天下之至劳則傷已必求
甚安至楽之地而不能少行所不欲則傷義
是二者皆過矣擇乎中而無傷者君子之道
也既求其凢主簿于此者名氏日月著之而
又告之如此
思淮亭記
淮之源發于桐柏其初甚微或積或行洋洋
而東旁會支合滂沛淫溢連穎合蔡一流而
下會于夀春其流浩然于是蛟龍之所蔵風
雨之所興包山界野而負千古之舟又東行
𢾗百里而汴泗合焉水益壮其所負益重而
游者益謹旁沾遠溉豊田沃野物頼其利而
萦抱城郭间以山麓洄洑清泚長魚美蟹茭
蒲葭葦之利沾及數百里而南商越賈高帆
巨櫓群行旅集居民旅肆烹魚釃酒聮絡于
兩隅自泗而東與潮通而还扵海余淮南人
也自幼至壮習于淮而楽之凢風平日霽四
時之變与夫蛟龍風雨之怪無所不歷而今
也得官于洛陽之夀安而官居福昌凢風俗
之所宜食飲之所嗜与淮之南異矣官居之
西有泉幽幽出于北阜㵸而注之有声淙然
聚為小潭其上有亭環以修竹吾游而楽之
漱濯汲引無一日不在其上而時時慨然南
望思淮而莫見之也于是易亭之故名曰思
淮焉夫士雖恥懷其故居而君子之于故國
也豈漠然若胡越之人哉故孔子之去魯也
遅遲吾行也曰去父母國之道也君子不敢
楽其所私而無志于天下故自其壮也則出
身委貭奔走從事于四方以求行其學至安
其旧而楽其習豈与人異情㦲特与夫懷土
而不迁異耳夫棄故而不念流寓而忘反則
必薄于仁者也予既不敢爱其所処出而仕
矣然少之所居処耳目之所習狎豈能使予
漠然無感于中哉且夫懷居而不迁流寓而
忘返者均有罪矣然與其輕棄其旧也則累
于所習者不猶厚欤
伐木記
人與物各以其氣相勝而後能全天氣也者
假其所託而後有者也夫長江大河積水之
淵俯視者然莫知其深長波巨派出没奔突
近窺而神寒遠視而目竦此則蛟龍虬蜃魚
黿之所記以禦物之害已者而全其生者也
高山大麓緜亘&KR1083;屈翳以林薄捍以木石萦
溪絡澗懸壁千仞使人望而不敢近近則畏
而走此則虎豺㷱羆之所託以御物之害已
者而自全其生者也使乕豺窺魚龍之淵蛟
黿視㷱羆之薮則惶怖疾走而求去之矣何
則物各以其所託者見其氣氣勝則非其類
者避之矣今夫叢祠墟墓之間入者慘然而
心不寕目不敢肆視足不敢肆游其背肅肅
如畏是何也叢祠墟墓鬼神之所託而人之
氣不勝故也夫惟氣勝者全故氣不勝者受
其病故虎兕蛟鼉易其所処則其心悲沮而
無聊者病之所從入也余官福昌福昌古邑
之廢者也官舍依山為地十餘𤱔其竹与木
居十六地曠人寡草木茂遂其大者皆百餘
年根幹蔽覆若幄若屋交罷籠絡萦以蔦蔓
九日將旦夕將晦鳥鳴獸號声音百千終日
閴然不聞人声夫環為城通為衢限為域立
為屋室闢為場圃夷易洞逹内外相應面陽
而背隂附燥而瞰濕間以草木表以臺觀人
之所託也惟其所託者若是故禽獸不敢蔵
蛇&KR1699;無所蟠居之而安游之而楽而人之氣
乃能勝其異已者是故無疾患無驚惕夀考
安楽遠去疾癘而今吾之所居草木居大半
矣其堅頑碩老無以異于薮澤此則鳥獸之
所憑而蛇虺狐貉之所楽而人之所居乃其
棄餘則凢使吾四鄰之外晨夜而不敢出其
心矜矜若畏敵國一夕𢾗㒷寝而不夢是豈
非蛇虺狐貉之氣勝而人之所託者弱耶于
是聚吏徒集斧斤一百之役十夫不三日而
盡伐之剖根窮本芟伐剪剔大者備梁柱小
者中掾&KR3301;弱者𥙷籓籬悪者徔薪蒸洒掃墾
除平地乃見隂陽䟽通表裏洞然屋室階闥
如湧而出于是鳥獸之声狐貉之迹不復至
矣朝游而足不忌夜処而心不惕吾知人之
氣勝矣夫氣也者𧺫乎其所類發乎其所託
莫知其然而然者也何則物以類處者未嘗
自見其氣也所託者無情不能與物為使也
至其相待而後成相感而後發自外而視之
隐然不可無也大荒之瀕行者返顧久廢之
室寝者𢾗驚推之而無故窮之而無物故物
之未始有形而不可慢者其氣也欤
雙槐堂記
古之君子其將責人以有功也必使之楽其
職安其居以其優游喜楽之心而就吾事夫
豈徒苟悅之哉凢人之情其將有為也其心
楽而爲之則致精而不苟雖殚力費心而不
自知故所爲者有成而無難古之御吏也爲
法不苛其勤惰疎密随其人之所欲而吾独
要其成是古之循吏皆能有所建立夫望人
以功而使其情愁沮不楽求舍去之不暇誰
肯以其怨沮不平之心而副我之所欲哉頃
時予見監司病郡縣之政不立扼腕盛怒曰
是惟飲食燕楽居処游觀之好吾日夜以法
督責之使無得有一于此一歲之日𢾗計晷
刻吾從而課率之使無得有頃刻之間以約
束為不足而継以辱罵辱罵為不足而継以
訊詁方是時吏𧺫不待晨臥不及暖廢飲食
冐疾病屋室敗漏不敢修完噐用弊乏不敢
改作其勤苦如是犹不足以當其意宜其郡
縣之政無所不舉小大得職而民物安堵矣
然吏益姦民益劳文書具于有司而事实不
立吏足以免其身之責而民不知德相為欺
紿以善一時而監司卒亦不得而察也豈非
其所為者無至誠喜楽之心出于畏罪不獲
已苟以充職故耶其事功之滅裂如此理固
然也酸枣令王君治邑有能名以其餘力作
燕居之堂洒掃完㓗足以燕賓客閱圖書庭
有雙槐因以為名夫王君豈以為苟劳而無
益不若暇佚而有功將安其居楽其身以其
獄訟簿書之間與賢士大夫弹琴飲酒歡欣
相楽舒心而飬神使其中𥙿然然後觀物圖
其致用于文法尋尺之外以追古循良君子
之風以大變俗吏之弊而為之哉夫古之善
為政者不佚而常安不劳而善成吾知王君
其有得于此矣
張右史文集卷苐四十九
