張右史文集卷第五十七
論
秦論
賈生論秦曰仁義不施而攻守之势異也世
以為確論余獨謂之不然夫攻守殊事而相
關異施設而同利害其守之安危觀其攻之
善悪其报應如表影聲響之不差也譬如人
之殖産也耕我之田盡力以事之歲收千石
封之倉廩而食之賈百金之貨于鄰國而嬴
千金焉鄰里不我怨有司不我罪如是乃安
坐享其福而貽之子孫則安楽而無後患今
有人侵人之田奪人之産又殺人于道而奪
之金如是乃𣣔封之倉廩藏之廐庫而守之
以君子長者之事怨仇百作而披攘之矣故
如是而取之必如是而失之安有以盗賊所
以取之而能以君子之道守之欤秦王始滅
韓齊大率十年間耳皆滅人之國虜人之君
其毒至慘也夫此六國諸侯者其上世皆有
功于民又皆據國𢾗百年其本根深結于人
心者固一旦芟夷蕩覆之其势必不帖然而
遂己如塞大水伐大木其漸漬之末流播散
之餘種將旦復漲而暴興不得其寂寥氣尽
則不止秦雖𣣔反其所以取之道守之而其
機必成其势必復矣故秦之事不可為也嗚
呼秦滅六國不十餘年而六國並立秦以不
祀其效豈不然欤故賈生之論戲論也楽毅
賢將一戰勝齊下城七十齊不能支曾未三
年七十城者飜然為齊乃無一城為毅守者
以是失之豈不然哉毅賢尚然况于暴秦
晉論
天下有大分君臣是也夫以天下之衆而事
一人考其势較其力則多寡異矣然天下之
人不間于賢不肖俯首聽從莫敢或較一有
不順則有𧺫而誅之夫非獨君臣之分為然
也自是而下之至于一鄕一邑之際苟有尊
卑大小之分者莫不皆然夫天下之分惟其
出于父子兄弟之際者此其天属宜無足怪
下至于一鄕一邑而上至于君臣是果設為
尊卑而不敢犯何為而然也盖尝求之以謂
天下之分𧺫于天下之理夫理者本于天地
而莫知其所從始者也惟其理設而不可昜
故分立而不可犯夫生民之初未有君臣以
相臨官師以相治也紛紛藉藉以力相勝于
是民始大病之而後有能服其党者焉夫能
服一鄕則一鄕尊之能服天下則天下尊之
是故君臣之分遂立而不可变夫民之于君
乃其自立以自治也夫惟其仰之以自治是
故順命受教俛首聽從而無足怪自是而推
之至于一鄕一邑亦猶是也余尝悲夫晉之
事之自三代以来其國之多故者莫如晉外
有夷狄之強内有大臣之变冺絶荒乱有不
忍覌者然後裂為東晉至于東晉而晉亦微
矣然猶相與維持至十餘世力尽势穷凌遲
百端而劉𥙿乃得之自劉元海己来天下分
為十六國若符堅石勒之徒皆有過人之才
闢地𢾗千里據有甲兵士民之衆又有忠智
效死之臣其所建立亦有足覌者然皆不過
一再傳而遂亾方其興也宜若可以久安至
其一敗遂滅不振盖尝觀符堅之敗于壽春
此其力猶足以善其後然提其餘衆困穷而
無所歸盖思之主于君臣之分而後近得其
說夫晉之有天下積久而天下之所服也夫
惟人安于所服故天下遂守其君臣之分而
不敢犯人人惟恐其失之是以播遷流徙甚
弱而難滅忠臣義士力以救其敗若符石之
強雖共甚強其力然天下之情不爱其德而
悪其乱不幸不能制而後使得倔強于湏臾
幸其敗也則𧺫而共亾之矣或以謂君臣之
分其始出于相制苟為君臣焉斯有分矣晉
與夷狄何擇也夫天下之情固有所習也習
而安者衆之所歸也嬰兒爱其乳之者鄰人
之母乳之則不爱也均為乳也而爱悪存焉
習與不習故也然則晉之初天下固習乎魏
也而晉之不亾何也十六國之顛沛此敗于
分之不正者惜哉
唐莊宗論
古之善戰者不患乎敵強而不我若而所大
患者與之爲敵而两無有以相制也夫两無
有以相制則势足以相優而不可以有成惟
其曠日持久两&KR0629;而不振如是而後有𧺫而
收之者雖然非有優游久遠之心誰能安坐
而待之而至其两&KR0629;而不振也吾亦安能必
其变之所在則是吾與敵人常戰于不可知
之間夫豈不殆哉是故古之善戰者必有以
審天下之势而爲之計取之以可必之計而
待之以可成之功夫如是而後能有立今夫
天下之勇夫其才足以相勝其力足以相因
奮臂角力以戰其死其勢終日而不能觧至
其能者則不與之致争于手足之間而獨徘
徊待伺一發而擣其虚中其要害之地而使
之雖有手足之技不能以與吾較夫知是者
勝敗之道也故力弱于敵則謀之力倍于敵
則乘之力敵势均則擣其虚襲其所忌而不
可戰盖昔者唐人以河東之地南面以争天
下百戰而無功以朱温之強親冐矢石與唐
人從事于河上不能有河北尺寸之地其力
之不足以相制亦明矣譬如两人終日而博
也代勝代負而不决勝者欲罷而負者留之
負者𣣔返而勝者激之盖終朱温李克用之
世更勝迭負而卒不得其志至于莊宗力戰
不頋思决成敗而不可得方其盤桓于楊劉
德勝之間盖尝蹙而不振矣其後郭崇韜為
之决入汴之策而後天下歸于唐夫梁人之
有汴是猶人之有腹心也使吾之力雖不足
以過之耶一日而潰其腹心則彼手足雖全
而不為用此擣其虚襲其所忌之道也故莊
宗之取天下其要在此而或者猶歸罪于叚
凝之區區何異夫披心腹而責手足之不救
也昔者莊宗與劉鄩戰于莘劉鄩趙黃澤乘
虚而襲太原中道而敗乃不能進夫劉鄩之
襲太原是莊宗趋汴之策也彼鄩以謂人得
粮十斛而後可以有成彼誠見天下之势非
朝夕之所能成其决策不頋以趋太原所以
擣唐之腹心也欤夫莊宗能知其势而為之
防故唐不亾而梁人唯不能蔽其所忌故莊
宗得志夫古之善戰者觀天下之势而後戰
從之者此之謂也
唐論上
昔者天下之事尝患于不得己而為之夫事
至于不得己而為者非其心之所楽而势有
所廹故也勉強而為之既立而不可变則將
拱手而待患是故古之聖人其深謀遠見所
以憂慮天下之故者莫不偹其先為之防曲
為之偹使天下不幸有不測之变而吾尝從
容制之而不乱無鹵莾苟且之計以為後世
之患嗚呼此先王之制後世之所以不可及
欤切尝譬之世之淺人有居于河瀕而幸水
之不至也則安然而不爲之偹一旦水至則
徬徨四頋莫知所爲于是毁室徙薪而塞之
而後免于沒溺之患然是人也能觧目前之
患而退有失所之憂既己失于其初而後將
復之則薪與木者既己習于水而不可動夫
彼其初豈不爱室與薪哉势有所廹故也故
天下之势亦何以異于此聖人者惟先見其
害而預爲之偹而己然豈有他術哉是亦築
防以憂溺貯水以救焚者之智也昔節度之
制𧺫于景雲開元之間然其所治者不過于
邊方控制之邦而己天寳之乱安史横行于
中原而莫之禁天子兵弱而不能制則其势
不得不倚節度之兵而節度既己有功則雖
𣣔變之而不可大抵至德之後天下之兵無
慮皆属于節度之府是以天下之兵仰食于
度支賞罸于天子而權歸于將軍天子飬之
于上而將軍实收其權于下故驅之以不義
之名寘之于可畏之地則俛首尽力而不敢
辭及天下既平前日之乱己去而節度之患
固己不勝其深矣嗚呼天下之情不可使苟
有所安也使安于義耶則吾固無求乎其他
使其不義而安之則吾將𣣔改而不可得彼
天下之兵其势既已如此則人人有當然之
心雖𣣔改之其道無由盖粛宗之時大盗既
平而天子之威不足以大屈天下則其所不
能变節度之弊宜無足怪然以憲宗之英明
鋤蕩剗革而卒亦不能一之嗚呼势之所習
不亦甚固哉盖尝以謂唐之末年其君非有
可亾之实也夫文武宣之三君其才可與有
為而一時之臣又非皆不可用而其紀綱法
度不湏臾而壊盖其大势己去雖有絶巧無
所施之矣故唐之患不𧺫于河北之継襲而
𧺫于節度之有功嗚呼使天寳之際不為是
苟且急迫之制則僖昭之患何自而𧺫而使
吾初不倚節度之功則河北之區區雖𣣔傳
襲其可得哉
唐論中
天寳承平兵不知戰大盗突𧺫四海震動禦
之無策君播國殘哥舒之敗固無足道者明
皇𣣔下詔親征而姦臣嬖妾沮撓其事意當
是時天子臨戎其有濟乎愚尝論之天寶盗
𧺫雖上有昏德聪明杜塞抑當時朝廷無人
矣故為是猖狂不審之謀夫天子臨戎其利
有二天下莫能當而明皇皆不得行之幸而
不行使果行之其狼狽有甚于此者何謂之
利一者&KR1062;之以尊名重势敵人雖強不忍冐
犯順之危而𧺫侮上之怒二者天子所統必
天下之重兵選卒天下不能抗也明皇之時
天下之势其重在西北而京師輕也久矣大
獄屡興縉紳切齒用兵無度百姓怨苦内煽
淫泆荒乱失度尊名之不競也甚矣禄山教
戰久矣其將卒皆蕃戎劲卒非復唐人也彼
惟恐犯順之不深侮上之不快則明皇之于
尊名重势所不得行之一也天下劲兵皆在
西北藩臣握之府兵既壊天子侍衛長征彍
騎而己有急而募不過得長安市人子而以
之抗燕代之劲騎此驅羊戰狼則明皇于重
兵選卒所不得行之二也親征不可則無策
乎曰知兵者必知敵人所恃與所悪使之行
所悪而違所恃如是者百戰不殆禄山之利
速戰也所恃范陽也十年教其民千里而用
之其鋒不可當雖太公穣苴必姑避之故賊
必乘其鋒而用之彼惟恐戰之不速敵人之
不我拒也然禄少势雖強渡河而南則羈客
也故心不固而易摇其恃范陽如豹之有山
林急則必投下以自藏方禄山之南也厚集
潼關之師深溝高壘勿與之戰委河南而與
之是時李光弼郭子儀皆在河北遣一將擣
范陽之虚往必得志彼進則不得入關退則
己失范陽独守空虚之東都不過半年其势
潰矣此至計也其後禄山既死慶緒北走而
史思明己有范陽慶緒卒困死河朔以此知
禄山失范陽則必弊于河朔諸師也其後史
思明䧟東都李光弼牽之于河陽而思眀不
能西以此知厚集潼關之師不戰以老之而
禄山無能為也禄山傾國遠闘委其所恃而
不頋固己犯天下之至危而唐之君臣不知
出此唐為無人也夫
唐論下
昔者先王之兵爱其君而後死其將以謂凡
吾所以致力不頋以衛其將者無他焉以謂
吾兵之勝負者非吾將之利害而所繋者吾
之君耳是故功成事立而其君安然享之而
無虞其不善用者則不然其兵死其將而忘
其君方此之時三軍之士惟其將之為聽故
不患將之不足以立功而患乎功成而上不
享其利夫惟𣣔兵之爱其君而死其將則莫
若兵出于府而將出于衛使將之于兵得以
用而不得以有之方其有事也厲兵秣馬以
問有罪將軍之恩惠雖足以取信于下而士
卒之頋其將非我終身之所仰則雖爱而不
私夫惟爱而不私是故驅之以義則有功而
不可使為不義之行彼死其將而忘其君者
是節度之兵也方是時天子能使其將而不
能用其兵可使征可使戰而不能得其私天
子尝歛士卒之怨而將軍者实尸飬士之恩
嗚呼此豈非天下之大患欤盖自天寳以来
藩鎮之禍迭𧺫而不可制而河北之鎮天下
指為僣乱不臣之邦棄之而不問以謂是誠
不可得而為也嗚呼盖亦深思其術哉夫以
漢之時而七國連衡以叛其上而諸侯擅地
天子無有以制之此其為患豈特唐之方鎮
也哉其後主父偃為之一言使得自封其子
弟而漢之君臣無一鏇之費而坐享太山之
安彼唐之節鎮何以異此欤彼傑黠而不頋
肆傲以慢上者是誠何恃而敢為爾哉盖其
股肱肘臂有為之出死力以為之者使自孑
然而自為則吾一將之敵耳故李愬之平蔡
一得李祐則吳元濟束手而無能為矣然一
節度之所領不下𢾗郡之地而我何不遣一
介之乘假賞功之令拔其臣属之尤才者使
帥其属城而為之使如是而隂離之使其兵
分地坼則昔之豪黠而難制者不過一二耳
提一空城而守之雖𣣔不臣其可得哉或曰
彼臣属將佐安能叛其素所爱耶名為裂地
而謀相通則安在其為利哉是大不然夫人
惟貧也而後肯役于富惟賤也故肯役于貴
故两貴不能相使两富不能相下彼其臣属
將佐之爱其帥者豈有他哉惟其有功能賞
之有才能用之是故恃之以自固使其位有
節度之势則將反頋其上而疾之何則势均
位等則必有相疑之心嗚呼使彼誠相乱而
佐則彼安肯安然而遣之者耶使彼遏吾命
生疑則吾之計行矣或曰我一日尽斥其臣
而不行則無乃益召天下之乱乎是又大不
然也夫使彼受命而遣之耶則吾固何求使
彼敢遏吾命而不行則反手而内禍及之何
者使人有可以得富貴之門而有蔽于其前
則必群擊而競排之彼一日于行伍之間而
有一節度之權我則頋其私而止之夫如是
而能安者世之所未嘗有也昔者烏重裔為
滄景節度凡属城之刺客各還于朝廷使得
自隷其州兵嘗曰使二千石各有鎮兵雖有
安史無如之何而河北之所以能拒命正以
能奪刺史縣令之權耳當是時惟重裔之鎮
獨禀命受代然則分其地而離其兵者真弱
節度之術也
張右史文集卷第五十七
