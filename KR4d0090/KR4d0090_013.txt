張右史文集卷第十三
古詩
美哉
美哉洋洋清穎尾西通天邑無千里舸艤大
艑起危樯淮穎耕田歲收米茫茫陂澤帶平
原古時溝澗還相連昔人屯田戍兵處今人
阡陌連丘墓今年雨足種麥多北風吹葉鳴
空柯高城回望鬱嵯峨豐年閭井聞笙歌河
邊古堤多老柳去馬来船一回首百年去住
不由人歲暮天寒聊飲酒
納凉
靡靡春事退寂寂夏日長日西騎馬歸卧此
北戶凉官事幸休逸甘爲白頭郎朝出暮還
家悠悠愧路傍所欣藥物靈頗覺疾病康幸
免三已愠敢希五饋漿難堪七有餘不過三
己嘗呼兒且糲食貧固士之常
白樂天有渭上雨中獨樂十餘首倣
淵明余寓宛丘居多暇日時屡秋雨
傚白之作得三章
寒極則有暑晦久則有明開闢迄今兹此理
信可憑炎炎者易滅巍巍者必傾聖智無奈
何况此愚昏冺設羅以獵獸切骨䧟其&KR0574;重
勢以鎮物懸絶&KR1062;其與育力有不
獲呈物情千萬變可盡得經营士
葛帶而蘭纓無求復無憂容貌甚和平
秋氣日姿清悠然有佳興美酒時一
傾
罷官卧窮巷值此雲物孤連延經旬雨城市
欲行舟柱礎變㘭塘瓦溝成暴流蕭然殘暑
退寒事戒衣裘老人朝睡足𧺫坐梳白頭呼
童飾晨飡薪&KR0668;㸑婦愁洗我朱提杯不復具
肴羞一觴已徑醉萬事良悠
故人遺我酒氣味芳以清置之屋壁間興至
時一傾銀杯度一合三釂己徹觥既免戒沉
湎且無憂病酲嵇阮愧令德劉石無遐齡荒
狂有何樂徒以酒自名吾幸免困此庶幾盡
平生
謫官黃州至南頓驛同李從聖叔姪
小飲
共飯何草草客来從遠道傾壺得殘酒聊以
開懷抱年將半百兩鬢華謫官憔悴来天涯
神理可憑吾道在不應長遣路人嗟
権勢
権勢世所重桓温役孟嘉桓公自人雄為下
未足嗟頗怪蔡中郎為董受玼瑕因之以取
死曾不念漢家士固感知己尚安知其他搜
牢則可誅好邕自其佳
臨文
一病廢百嗜好文心未忘南窗納虚明羅列
陳縑緗茫昧考巢燧典章断虞唐清研進屈
景雋永旌蘇張少狂不自料遇事形文章誤
逄作者嘆因復力披攘蹉跎生白髮始抽石
室藏粗見漢家事濡毫時否臧文詞比工祝
不殊公卿行何用疲心精舍本棄耕桑讀賦
意凌雲律令尊張湯荣華繫遇合才技無短
長頗師老氏術抱璞和其光無营以卒歲刻
意翰墨場
自淮隂被命守宣城復過椘雨中過
道孚囙同誦椘詞為書此以足椘詞
秋庭新過雨佳菊獨秀先含芳良未展風氣
已清妍金鳳汝妾婢紅紫徒相鮮老人對節
物昏昏祗欲眠與子讀椘詞亹亹忽盡編嫋
嫋兮秋風憀慄在遠行蟋蟀鳴西堂淹留了
無成
寓陳雜詩十首
傳舍不可久束装投新居新居亦苟完佳木
頗扶疎洒掃尋丈地琴書遣朝晡風雲中夜
變大雨如决渠落點若強箭穿我老屋塗中
夜𧺫明燭移牀護吾雛傳聞北城隅老弱堤
上廬官吏&KR0894;畚&KR1257;紛紛役千夫螘漏或一决
城闉變江湖吾衰也久矣豈復惮為魚
昔記古甲子商滅而周興如何雨此日乃為
霪雨徵隂陽久乖張此事頗有憑豈天悔牧
野洗此漂杵腥舊雨水未乾洞房苔欲青新
雨雖霡霡欺我墙善崩虚堂就夕眠永夜楸
桐殾蕭然秋氣至豈覺巾屨輕憐我老病者
三伏困薰蒸得凉且飽飯何暇念秋成
朝雨如雰絲咫尺不相辨俄然晨光漏紺碧
出天面天工易明晦頃刻俄屡變今朝事大
定雲物卷組練客有北来說蝝生被數縣榖
穗無一粒遺稈如立箭卑田成大澤投種哀
莫見官人懵不知猶喜輸租辦興懷及鰥寡
猶愧吾飽飯
唐有元相國實殺顔平原平原腹有丹尸觧
神已仙顔公死已矣人見如生前致令遺其
像委曲與人言相國死倉卒穢韈塞其咽家
門隨手破但怪椒斛千顔公黃塵外風節猶
凛然元子墮九幽遺臭萬世傳
清夜何晏晏客眠亦復佳鄰鐘喚我覺咽咽
聞城笳披衣行中庭星漢已横斜缺月挂西
南皎皎流清華莎雞振其羽蟋蟀旁悲嗟悠
哉歲已秋日月如奔車
開門無客来永日不冠屨客至我老懶投刺
輙復去端成兩相忘囙得百無慮故人在旁
郡書信不能屡興哀東坡公將揜郏山墓不
能往一慟名義真有負可能金玉骨亦遂黃
壌腐但恐己神仙裂石終飛去
疲馬齕枯草閉門苔蘚深閒坊居人少秋日
疎槐隂境寂心亦閒蕭然散巾襟静中有深
趣因見至人心谷神古不死兹理良可尋無
令兒&KR1200;覺一撫無絃琴
念昔爲吏日朝夕羡人間觧印出公府翛然
若歸山衡茒三𤱔居無客門常關早眠而𧺫
晏永日或不冠故人遠寄酒爲致一醉歓我
亦領其意呼兒具杯盤長閒貧亦好安用朱
其轓我生本蓬蓽久己傲飢寒
我不知暑退但覺衣汗乾頗怪庭中天湛然
青已寬有物呌草根啾啾自相喧問知已新
秋大火流金天九土變寒暑正爾事亦繁静
観付一笑吾事寕相關但無筋力健悠然佳
意還喧喧憎隣里砧杵亂人眼
秦子死南海旅骨還故墟辛勤一生事空得
數編書琅琅巧言語玉佩聯瓊琚知者能幾
人憎者頗有餘書生事業薄生世苦勤劬持
以待後世何足潤槁枯興懷及昔者使我涕
漣如道路阻且長悲哉違撫孤
寄李端叔二首
束髮聞至道荣辱久齊観中年嬰世故己復
傲憂患閒居雖荒寂几杖頗清晏悠悠閒晷
景草草貧寝飯狂言無為發濁酒醉自勧與
君通家舊邇者頗屡見相望豈云遠數舍隔
異縣吾人師佛祖妙旨得忍粲歛藏避世俗
未免逄侮訕坐令鬢垂雪猶把從事版尺書
每見警妙語珠在貫復君進明德同遂丘&KR0676;
願
陳墟自古皇彊野實椘縣沃野接神畿荒溝
漕淮甸民風静而陋原隰平以遠我来逄艱
歲禾黍秋色淺荒居因蛬蚓風雨老藜莧閉
門謝車馬隐几親筆硯馬跡巷泥深庖烟簷
日晏深居窺老易妙理殊自玩因亨方足
夸安劳遠願乖離感歲月老色各滿面友道
古所敦尺書莫辭&KR0786;
秋日曬古城
秋日曬古城西風振塵埃出門何所之壊道
連蒿萊飛鳴雞犬稀破屋枯壕隈老圃理𬞞
畦晚甲瘦未開輸人暮出城栖鵶一一回悵
然心不怡歸坐勧一杯
題吳熙老風雲圖
雨脚横空萬牛弩烈風吹山山欲仆草披木
拔何足道大江飜瀾失洲渚路旁失轡者誰
子道阻且長泥没履鞭驢挽車亦何急目眩
心摇行不顧我生飄&KR0963;慣羈旅頋爾艱難逄
亦屡衲被蒙頭不下堂且與身謀安隐處
二十三日晨欲飲求酒無所得戲作
張君所欲一壺酒百計經营卒無有夜来客
至缾已空晨𧺫欲飲還戒口努力忍窮甘寂
淡人間萬事如反手百壺一醉有底難造物
謔戲君湏受
淮隂大寕山主崇岳逮與余諸父遊
今年七十餘耳目聪明筋力強壮奉
戒精苦禅誦不輟聞余自黃歸欣然
空所居而相延日與之語或寂然相
對終日使人之意消也因賦此詩
我来之初季春月門外李花如積雪杜門燕
坐度長夏庭樹秋風忽騷屑西馳老火不復
憭急雨凄風争應節紫貂暴日知有待畫扇
依墙將怨别蒸雲積潦漸收拾悪木煩蕪稍
摧折不知此事誰主張躍馬奔車忽回轍嗟
予行世蹈坎塪僅免豺狼膏齒舌三年閉戶
餓江島脱粟無餘衣百結近者皇天忽悔禍
雨施雲行咸澡雪復官還職遍海内争脱囚
冠鳴佩玦老天龍鍾衆人後一舸循江信沿
涉風波歴盡見故鄕親友相逄驚白髮道人
已老見我喜静掃高堂客憩歇佛龕日近得
香火僧飯時容供粗糲讀書小技漫勤苦安
禅大観無分别久便閒放輕禄利已脱憂危
傲縲紲天時進退古不忒人事興衰今屡閱
酒濃村店足斟酌魚美長淮恣哺啜從今萬
事付天工致安民看䕫契
見黃仲逹感秋意
秋風吹衡茒寂歴如荒村獨立無與語悲䖝
鳴草根老木經疾風枝葉僅得存疎蔭不滿
地白日耿當軒北城有黃仲眸子清不渾時
能出秀句寳鐵雕璵璠念將舍我去為吏國
西原荒凉古中牟晝夜輪蹄奔青衫給吏役
懷悪未易論強顔詭應接有抱誰有言從容
未去間無厭走黃昏(黃每相訪常以昏夜)
服仙靈脾酒
冷氣侵吾髀趨拜劇苦艱仁哉神農氏遺藥
驅恫瘝持錢取之市易得如茒芫藥枝與芳
葉盡取無可刪貯之白縑嚢漬以壺酒寬七
日以供飲跛曳皆翩躚呼兒謹盖藏用此九
轉丹平生誤信書安坐得老邅方書豈盡信
柳子固無言事固有然者豈容盡欺謾疾走
非吾願且復輔羸殘
孫志康許為南釀前日己聞糴米欣
然作詩以問之
平生一尊酒風月不可無謫官將十年一醉
未易圖市豈無旗亭官亦有酒罏薄若與釀
酸一滴不可沽英英孫夫子臭味真吾徒自
云得異蘖乃出粳稲腴歲久精粹去去者乃
其粗醖釀纔浃日芳甘已盈壼傖人喻其力
若火經茒蘆此語真野陋殆出負販夫前日
聞吉語糴米已在途每恨乏陳糯價直如買
珠憐君久客嚢傾倒無復餘假器走僕僮供
我一笑娱欲爲漉巾潜請學滌器如作詩以
訊之何日陳尊盂
送孫志康赴高陽
三觴草草豈足飲聊具𢾗刻留君歓年来故
友半零落每念及此傷肺肝淮陽窮栖幸見
子胸中鬱結為少寬奈何舍我去不頋薄宦
謀食何艱難陳郊窮秋苦雨霽積雨未受短
日乾念君匹馬走坡坂蒙犯霜雪勤征鞍吾
遭坎壈皆自取之燕何得南其轅雖然男子
豈常爾且復飬此凌雲翰
秋日喜楊介吉老寄藥
閒坊遠市殾終日掩衡門惟有風中葉蕭騷
終日聞午枕不成寐𧺫坐無與言喜開故人
書珍藥幸見存其方受仙聖其效未易論豈
惟蠲沉疴庶可輔本根珍重復珍重厥價萬
璵璠永年未可冀庶保無夭昏
歲暮即事寄子由先生
歲暮淮陽客貧閒两有餘朝昏面壁坐風雪
閉門居老去深依佛年衰更嗜書未能忘素
業聊用慰窮途下里皆貧屋開門即古墟雞
豚来近舍舂汲頼隣夫雪&KR1062;移来竹霜萎自
種𬞞烏皮蒙燕几褐帽褁僧顱肉似聞韶客
齋如持律徒女寒愁粉黛男窘𥙷衣裾已病
藥三暴辭貧飯一盂長瓶卧墙角短褐倒天
吳宵寐衾鋪鐵晨炊米𢾗珠大攙隨杜脛葛
製煖寒軀時命今如此功名已矣乎談愁風
射馬拙待兔逄株久慕真成樂深諳夢境虚
誰憐九頓首正有一長吁瞻望身空老蒼茫
歲欲除何當聞妙誨黥刖待完膚
贈翟公㢲
我昔出守来丹陽江流五月如探湯史君之
居在山腹繞舍樹石何青蒼千年藥根蟠井
底靈液浸灌通寒漿人言枸杞精變狗夜吠
往往聞空廊金山蕩潏浪花裏一舸遥去隨
漁郎最竒岩齋人迹少乳水時滴白石牀翠
黿陂陁負日色白騎掀舞占風祥我泊金山
凡十日窮探力取無遺忘南風吹我渡江去
己厭淮南塵土黃二十年間多少事身如疲
馬𧺫復僵淮南窮栖衆人後朝食不充藜莧
腸公来衰顔得一笑側聽高論驚尋常窮閻
過我坐至暮滿懷珠玉無粃糠乃知世間有
清議未可盡以己意量精金白璧天所寳理
無破碎委道旁半年耳冷不聞此過公矍然
神激昂論文自顧己老醜從事理絶隨飛翔
斯文有属不但爾因公作詩我涕滂
用歐陽文忠韻雪詩
密雪當殘臘衝風到蓽門洒窗驚紙&KR0668;入竹
覺殾繁天闊飄無界城高積有痕氣和歸麥
壠水味到茶軒廣陌無游騎空郵有滯轅炎
爐聊自煖濁酒僅能温野迥征鞍設邊寒塞
甲屯振竒歌歴歴回䄂舞蹲蹲客至湏駝褐
相逄頼酒樽晴明占草木春意到閒園
贈李德載二首
我家外翁天下士欲以文章付孫子爱君非
角己食牛属書筆下無停字願君飽讀大父
書學到莫憂名不似重教我軰見風流更以
餘波變鄕里
長翁波濤萬頃陂少翁巉秀千尋麓黃郎䔥
䔥日下鶴陳子峭峭霜中竹秦文倩慘舒桃
李眺論峥嵘走金玉六公文字滿人間君欲
高飛附鴻鵠
四月望日自孝悌坊遷冠盖孫氏第
青蕪滿古城白日照大澤街荒雞犬閙市遠
喧閧寂中有騰騰者淮陽四年客坐偷太倉
粟稳睡而飽食平生願陳力衰老困逼迫何
曾一可意但有百無益偷安淺夫志苟且志
士惜窮通有天理誓不安苟得朱陽方肇序
春去無轍迹悵此復幾時撫事三歎息
趙德麟有詩言過萬壽縣得玉芝乃
以供一醉之味按道書凡芝皆神仙
上藥無乃輕用之乎
王孫憔悴食無肉天遣枯腸出雙玉荒園夜
飲供一醉仙物無乃遭輕辱王孫高名滿天
下剸鱠龍蛟刀几熟眼高不為小物變采掇
僅同葵薤属憐君十年清穎客年少未甘窺
藥錄再逄靈藥慎勿輕不死問君安可獨
東園
堂中宴坐不妄出堂外青春去如失小園十
步綠如雲一時桃李事已畢猶殘酴醿數朵
在未覺塵沙汙玉質金沙格俗終可憐膩白
嬌紅如欲滴老夫睡𧺫聽山禽竹間林外紛
嘲嘖筍生漸惬子猷願梅熟未邀朱老喫翻
書只作隨睡具傾壺屡進忘憂物今春風雨
稍依節上田麥穗過𢾗尺但知洗眼看世塗
莫厭終年守蓬蓽
送翟公㢲赴中書舍人
韓筋柳骨世不聞翟公筆力回千鈞十年殾
名滿四海淮陽邂逅雙朱輪老翁空疎亦何
有察公于我意甚真高談亹亹雲漢上一掃
闒茸如灰塵夜光明月不計𢾗坐使衰弊生
精神恨無金玉相報荅還家三嘆嗟我貧青
燈論文夜未分曉聞門外送使君問君舍此
去安往紫皇詔歸侍玉宸鋒鋩發硎断犀象
好為明主裁絲綸論思献納乃其職况公之
意常在民追還三代舊風采主以事實致此
文聖君賢相有美意筆端與物為陽春
波稜乃自坡陵國来盖西域也甚能
觧麪毒余頗嗜之因考本草為作此
篇
誰從西域移佳𬞞遍植中原葵莧俱清霜嚴
雪凍不死寒氣愈盛方芳敷貫金銳箭脱秋
竹剪羅巧帶飄華裾中含金氣抱劲利穿滌
炎熱清煩紆老人食貧貪得得大釡日煮和
甘腴飯炊香白煮餅滑一飽盡缽無嬴餘空
厨䔥條烟火冷可但食客歌無魚男兒五鼎
食固美當念就鑊還愁吁
北隣賣餅兒每五鼓未旦即遶街呼
賣雖大寒烈風不廢而時略不少差
也囙為作詩且有所警示秬秸
城頭月落霜如雪楼頭五更殾欲絶捧盤出
戶歌一聲市楼東西人未行北風吹衣射我
餅不憂衣单憂餅冷業無高卑志當堅男兒
有求安得閒
寄道公
知公鼻祖冬之日謫向江山冷無匹粹然真
氣滿輕軀自言位次神仙秩同&KR1200;幾人始謝
老惟公躚躚居第一鸞腰不舞自欲飛神履
瞥波元不&KR0668;永巷春深簾幕幽西都有人名
莫愁我老摧頽乖舊約空能時作夢中游
書初凉夜至將曉(靈壽寺作)
秋房燈火清人語久已寂城遠不聞更警柝
鳴未息横参已入地斗柄當天直乃知三更
中市㕓已寂歴我時守書几磨墨傾硯滴反
覆小學書昏目如&KR0621;刺試尋隣房僧鼻鼾皆
負壁體劳徑就枕冷夢分南北覺来寺鐘鳴
僧禮像前席湏臾聞梵唄木魚如叩石舉頭
視東牖朝日已淡白反身𧺫披衣神&KR1065;健筋
力亟来酒甕邊側聽殾唧唧
早稲
早稲如倒戈十穗八九折晚稲不及秀日炙
根土烈踏車激湖水車衆湖欲竭得泉如沸
湯旱土&KR0668;未徹老農祝天工扣額眼垂血游
雲不作雨風至輙散滅昊天未悔禍牲玉無
徒設誰能縳妖魃勅𧺫龍撥刺
鳴蜩
鳴蜩嘒高風逮夜且復静草䖝何為者落日
鳴復逞隂陽且戰争微物何所競化工執其
機開闔惟所命朔雁有行意粛肅如待令江
河有舊渚寕畏風霜劲
古意效東野二首
與君雖異坊秋凉各平分已遣月入牖更教
風掃門照君幌中寝拂君堂上塵綢繆似衣
帶終日遶君身
扇不風自凉身不蘭自香深居不出門幽獨
更清揚為鵲栖君樹為燕巢君堂不食亦可
飽况乃餐輝光
霜後步西園
濃霜午喧妍短日淡無色回風振中園摇落
殾策策草根飢烏啄飛舞時嘖嘖野荒無遺
粒卒歲將何食鮮鮮西墙下幽草弄寒碧四
時不吾欺聊假汝頃刻
局中負暄讀書三首
輝輝短景留寒光重裘不煖貧負陽老人背
温一體康我欲持之献天王天王九重居明
光玉几翠被女侍傍人不我知謂我狂此心
耿耿不敢忘歲云暮矣天雨霜且復持此飲
一觴
輝輝短景留寒光瓦簷霜&KR0668;梧桐黃老蛬不
知春已去白晝嘖嘖空啼墙歲云老矣羈客
傷塊獨守此天一方牀頭書史談虞唐我言
匪耄聽者狂
輝輝短景不能春照我貧屋亦復仁虞淵道
遠寒雲屯羲和愁思隕厥輪君不見志士悴
憔甘賤貧塊處漏屋含悲辛重堂温室顛醉
昏悠悠蒼天彼何人
歲後三日
春風攪空如怒濤春日寂寂在蓬蒿衡門鳥
雀舞不下西園桃李氣已嬌天邊碧雲空漠
漠門外荒草還迢迢人生幾何春復夏可但
白首隨漁樵
正月八日坐局沽酒
為問里閭何蹀躞上元椘俗習張燈新春此
時最佳處獨我坐曹如定價霜林夢澤蒼茫
野烟草江邊寂寞城小飲未能来喚藁雙眸
終日冷如冰
張右史文集卷第十三
