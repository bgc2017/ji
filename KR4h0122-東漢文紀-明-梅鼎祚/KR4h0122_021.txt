東漢文紀卷二十一明梅鼎祚編
蔡邕(三)
光武濟陽宮碑
惟漢再受命曰世祖光武皇帝考南頓君初為濟陽令
濟陽有武帝行過宮常封閉帝將生考以令舍下濕開
宮後殿居之建平元年十二月甲子夜帝生時有赤光
室中皆明使卜者王長卜之長曰此善事不可言歲有
嘉禾一莖生九穗長於凡禾因為尊諱王室中微哀平
短祚姦臣王莽偷有神器十有八年罪盈惡熟天人致
誅帝乃龍見白水淵躍昆滍破前隊之衆殄二公之師
收兵略地經營河朔戮力戎功翼戴更始義不即命帝
位闕焉於是羣公諸將據河洛之文叶符瑞之珍僉曰
歴數在帝踐祚允宜乃以建武元年六月乙未即位鄗
縣之陽五成之陌祀漢配天不失舊物享國三十六年
方内乂安蠻夷率服廵狩泰山禪梁父皇代之遐迹王
者之上儀㒺不畢舉道德餘慶延于無窮先民有言樂
樂其所自生而禮不忘其本是以虞稱嬀汭姬美周原
皇天乃眷神宫實始于此厥跡邈哉所謂神麗顯融越
不可尚小臣河南尹鞏瑋先祖銀艾封侯歴世卿尹受
漢厚恩瑋以商箕餘烈郡舉孝廉為大官丞来在濟陽
願見神宫追惟桑梓褒述之義用敢作頌頌曰赫矣炎
光爰耀其輝篤生聖皇二漢之微稽度乾則誕育靈姿
黃孽作慝簒握天機帝赫斯怒爰整其師應期潜見扶
陽而飛禍亂克定羣凶殄夷匡復帝載萬國以綏廵于
四嶽展義省方登封降禪升於中皇爰兹初基天命孔
彰子子孫孫保之無疆
陳太丘碑
先生諱寔字仲弓潁川許昌人也含元精之和應期運
之數兼資九德總修百行於鄉黨則恂恂焉斌斌焉善
誘善𨗳仁而愛人使夫少長咸安懷之其為道也用行
舍藏進退可度不徼訐以干時不遷怒以臨下四為郡
功曺五辟豫州六辟三府再辟大將軍宰聞喜半歲太
丘一年德務中庸教敦不肅政以禮成化行有謐會遭
黨事禁錮二十年樂天知命澹然自逸交不謟上愛不
黷下見幾而作不俟終日及文書赦宥時年已七十遂
隠丘山懸車告老四門偹禮閑心靜居大將軍何公司
徒袁公前後招辟使人曉諭云欲特表便可入踐常伯
超補三事佩紆金紫光國垂勲先生曰絶望已久飾巾
待期而已皆遂不至宏農楊公東海陳公每在衮職羣
僚賀之皆舉手曰潁川陳君命世絶倫大位未躋慙於
文仲竊位之負故時人高其德重於公相之位也年八
十有三中平三年八月丙子遭疾而終臨没顧命留葬
所卒時服素棺槨財周襯喪事唯約用過乎儉羣公百
僚莫不咨嗟巖藪知名失聲揮涕大將軍弔祠錫以嘉
諡曰徵士陳君稟嶽凟之精苞靈曜之純天不憖遺一
老俾屏我王梁崩哲萎于時靡憲縉紳儒林論德謀績
諡曰文範先生傳曰郁郁乎文哉書曰洪範九疇彛倫
攸敘文為德表範為士則存誨没號不亦宜乎三公遣
令史祭以中牢刺史敬弔太守南陽曺府君命官作誄
曰赫矣陳君命世是生含光醇德為士作程資始既正
守終有令奉禮終没休矣清聲遣官屬掾吏前後赴會
刊石作銘府丞與比縣會葬荀慈明韓元長䓁五百餘
人緦麻設位哀以送之遠近會葬千人以上河南尹种
府君臨郡追歎功德述錄高行以為遠近鮮能及之重
部大掾以成斯銘可謂存榮沒哀死而不朽者也乃作
銘曰峩峩崇嶽吐符降神於皇先生抱寶懷珍如何昊
穹既喪斯文微言圯絶来者曷聞交交黃鳥爰集于棘
命不可贖哀何有極
陳太丘廟碑銘
維中平五年春三月癸未豫州刺史典以褒功述德政
之大經是以作諡封墓興於周禮衛鼎晉銘其昭有實
故太丘長潁川許昌陳寔字仲弓含聖哲之清和盡人
才之上美光明配於日月廣大資乎天地辟四府宰三
城神化著於民物形表圖於丹青巍巍乎其不可尚也
洋洋乎其不可測也儉約違時懸車致仕徵辟交至遂
不屑就春秋八十有三寢疾而終大將軍賜諡羣后建
碑國人立廟先生有二子季方元方皆命世希有繼期
特立季方盛年早亡亦圖容加諡元方在喪毁瘁消形
嘔血純孝過哀率禮不越於時嘉異畫像郡國欽盛德
之休明懿鍾鼎之碩義乃樹碑鐫石垂世寵光詞曰於
皇先生冠耀八荒闡德之宇探道之綱繼期立表以訓
四方惟亮天工羣生之望高明允實有馥其芳載德奕
世休有烈光欽摹在人舊有憲章過牧斯州庶奉清塵
棄予而邁靡瞻靡聞嗟我懷矣曷所咨詢告哀金石式
昭其勤
文範先生陳仲弓銘
君諱寔字仲弓潁川許人也其先出自有虞氏中葉當
周之盛德有媯滿者武王配以太姬而封諸太昊之墟
是為陳胡公春秋之末失其爵土遂以國氏焉世篤懿
德令聞不顯君膺皇靈之清和受明哲之上姿憑先民
之遐迹秉元妙之淑行投足而襲其軌施舍而合其量
夫其仁愛温柔足以孕育羣生廣大寬裕足以包覆無
方剛毅強固足以威暴矯邪正身體化足以陶冶世心
先生有此四德者故言斯可法行斯可樂動斯可象靜
斯可效是以邦之子弟遐方後生莫不同情瞻仰由其
模範從其趣尚戾狠斯和争訟化譲雖嚴威猛政廹以
刑戮未若先生潜𨗳之速也其立朝事上也恭順貞厲
含章直方無顯諫以彰直不割高而引長常幹州郡腹
心之任義則進之以達道否則退之以光操然後德立
名宣盖于當世辟司徒府納規陳謀匡弼三事人用昭
明台階允寧遷聞喜長清風暢于所漸儉節溢於監司
郡政有錯爭之不從即觧綬去復辟太尉府遷太丘長
民之治情歛慾反於端懿者猶草木之偃於翔風百卉
之挺於春陽也以所執不協所屬色斯舉矣不俟終日
辟大將軍府道之行廢有分於命乃罹密網以就禁錮
潜伏不試十有八年大忌蠲除舉賢良方正大將軍司
徒並辟君曰七十有懸車之禮况我過諸遂不應其命
容止法度老而彌壯凡所履行事類博審不可勝數略
舉首目具實錄記在乎其傳春秋八十有三中平三年
八月丙子卒大將軍三公使御屬往弔祠會葬作誄諡
曰文範先生刺史太守樹碑頌德許令以下至於國人
立廟舊邑四時烝嘗歡哀承祀其如祖禰先生存獲重
稱亡歆血食行修於巳得斯於人固上世之所罕有前
哲之所不過也孤嗣紀銜恤在疚敢錄言行終始所守
乃有二三友生咨度禮則咸曰君化道神速行於有國
法施于民祀典所宗鄉人之祠非此遺孤所得專也昔
者先生甚樂兹土築室講誨精靈所寧紀順奉雅意遂
定兆域宜有銘勒表墳墓俾後生之歌詠德音者如丘
封之存斯也乃作銘曰於熙文考天授宏造淵元其深
巍峩其高剛而無虐柔而不撓誕鋪模憲示世作教君
之誨矣民胥傚矣道行斯進廢乃斯止鮮我顯泰既多
幽否含榮取辱涅而不緇德之休明賤不為恥超邈其
猷莫與方軌
郭有道林宗碑(邕謂盧植馬日磾曰吾作天下碑銘多矣惟郭有道無愧色)
先生名泰字林宗太原界休人也其先出自有周王季
之穆有虢叔者實有懿德文王咨焉建國命氏或謂之
郭即其後也先生誕膺天衷聰叡明哲孝友温恭仁篤
柔惠夫其器量宏深姿度廣大浩浩焉汪汪焉奥乎不
可測已若乃砥節勵行直道正辭貞固足以幹事隠括
足以矯時遂考覽六籍探綜圖緯周流華夏游集帝學
收文武之將墜拯微言之未絶于時纓緌之徒紳佩之
士望形表而景附聆嘉聲而響和者猶百川之歸巨海
鱗介之宗龜龍也時乃潜隱衡門收朋勤誨童蒙頼焉
用祛其蔽州郡聞德虛巳偹禮莫之能致羣公休之遂
辟司徒掾又舉有道皆以疾辭將蹈洪崖之遐跡紹巢
由之絶軌翔區外以舒翼超天衢以高峙稟命不融享
年四十有三以建寧二年正月乙亥卒凡我四方同好
之人永懷哀悼靡所置念乃相與推先生之德以圖不
朽之事僉以為先民既沒而德音猶存者亦賴之於紀
述也今其如何而闕斯禮於是建碑表墓昭銘景行俾
芳烈奮乎百世令聞顯於無窮其詞曰於休先生明德
通元純懿淑靈受之自天崇壯幽濬如山如淵禮樂是
悦詩書是敦匪惟摭華乃尋厥根宫墻重仞允得其門
懿乎其純確乎其操洋洋縉紳言觀其高棲遲泌邱善
誘能教赫赫三事幾行其招委辭召貢保此清妙降年
不永民斯悲悼爰勒兹銘摛其光耀嗟爾来世是則是
效
太尉橋公廟碑
橋氏之先出自黃帝帝葬於橋山子孫之紹基立姓者
咸以為氏漢興世以禮樂為業高祖諱仁位至大鴻臚
列名於儒林祖侍中廣川相考東莱太守公稟性貞純
幼有宏姿剛而不虐威而不猛聞仁必行睹義斯居文
以典術守以純固弱冠從政當官而行刺史周公辟舉
從事所部二千石受取有驗公糾發贓罪致之於理時
有椒房桂戚之託周公累息公不為之動史魚之勁直
山甫之不阿於是始形舉孝廉除郎中洛陽左尉特進
潁王梁不疑為河南尹當事以對是時畏其權寵而為
屈辱者多矣公不折節解印綬去辟司徒舉高第補侍
御史以詔書考司隸校尉趙祁事廷尉郭貞私與公書
非接使銜命之宜公封書以聞貞以文章得用鬼薪公
離司寇辟大將軍梁公幕府屢以救正于其隆指將軍
嘉之無言不讐又以高第補侍御史在職旬月羌戎匪
茹震驚隴漢西府舉公拜涼州刺史威名克宣凶虜革
心清風席卷至則無事車師後部阿羅多卑君相與争
國興兵作亂公遣從事牛稱何傳舉輕騎奉辭責罪收
阿羅多卑君繫燉煌正處以聞阿羅多為王卑君侯稱
以奉使副指除侯部不動干戈揮鞭而定西域之事人
以為美談又值饉荒諸郡饑餒公開倉廪以貸救其命
主者以舊典宜先請公曰若先請民已死廪訖乃上之
詔報曰邊穀不得妄出元擅出於是元有汲黯憂民之
心後不以為常公達於事情剖斷不疑皆此類也遷齊
相視民如保赤子討惡若赴水火刑明賞遂民知勸懼
臨淄令賂財贓多罪正受鞠就刑沒齒無怨竟以不先
請免官徵拜上谷太守民有父子俱行凶人人惡言當
道曉之不止其子殺人而捕得公以其見悔辨直不舉
文書以遇赦令蕃縣有帝舜廟以故事齊祠戶曺史張
機有懲罰貨祠巫自託以舜命約公云不得譴公覺其
奸態收考首伏即日伏辜遷漢陽太守上邽令皇甫禎
贓罪明審收考髠鉗死于冀市後以病去徵拜議郎司
徒長史循王悝桓帝同産以懷逆謀黜封癭陶王以公
長於襟帶拜鉅鹿太守悝畏怖明憲檢于靜息自將作
大匠徵未到而謗章先入故轉拜議郎遂用免官徵度
遼將軍遷河南尹少府大鴻臚司徒司空託病而去悉
引衆灾雖非已負公皆以自劾遜位歲餘拜尚書令時
河間相盖升以朝廷在藩國時隣近舊恩歴河南太守
大中大夫在郡受取數億以上創毒深刻公表升貪放
狼籍不顧天綱損辱國家為上招怨當肆市朝以謝兆
民幸遇贖令罪除惡在可免升官禁錮終身没入財賂
非法之物以充帑藏懲戒羣下連表上不納而升遷為
侍中公稱病辭徙拜光禄大夫復拜太尉如前遜位復
拜少府病不就職拜太中大夫凡所獲禄皆公府所特
表選臨難受位自九列之後乃以丕貤公紀綱張弛勇
决不回見是非明作速於察機燕居從容申申夭夭和
樂寬裕愛士親仁凡見公容貌聞公聲音莫不熙怡悦
懌思樂模則来者忘歸去者願還雅性謙克不吝於利
欲雖衆子羣孫並在仕次曾無順媚一言之求身没之
日無獲大位在百里者莫得好縣比方公孫未有若兹
者也初公為舍於舊里弟卒推與其孤至於即世柩殯
無所清儉仁與之效於斯為著巍巍乎若德允世之表
儀也巳公諱元字公祖少辟孝廉辟司徒大將軍府為
侍御史牧一州典五郡出將邊營入掌機密歴三卿同
三司享年七十五光和七年夏五月甲寅以太中大夫
薨于京師朝廷所以弔贈如前傳之儀九月乙酉葬於
某所三孤故臣門人相與述公言行咨度禮制文德銘
于三鼎武功勒於鉦鉞官簿次第事之實錄書于碑隂
以昭光懿俾爾昆裔永有仰於碑隂云光光烈考伊漢
元公克明克哲實叡實聰如淵之浚如嶽之嵩威壯虓
虎文繁雕龍撫柔疆垂戎狄率從敷教中夏五典攸通
帝謂我后朕嘉君功命君三事時亮天工公拜稽首翼
翼惟恭左右天子祗厥勲庸庶績既熙黎民時雍上下
謐寧八方和同丕顯伊德作憲萬邦(水經注引故臣至光懿作銘鼎文亦)
(不言邕作)
太尉橋公碑頌
公諱元字公祖梁國睢陽人也大鴻臚之曾孫廣州相
之孫東莱太守之元子也膺受純性誕有特表岐嶷而
超等總角而逸羣至於初紳高明卓異為衆傑雄其性
疾華尚朴有百折不撓臨大節而不可奪之風經藝傳
記周覽博涉瑰竒在前靡所不識當世是以服重器歸
高名州郡交請待以訪斷歴端首則義可行處爪牙而
威以布察孝廉除郎中洛陽左尉以公事去辟司徒舉
高第侍御史直道而往用光其任辟大將軍西府表拜
凉州刺史遷齊相以公事去詔書印綬即家拜上谷太
守遷漢陽太守徵拜議郎司徒長史鉅鹿太守被詔書
為將作大匠為受罰者所章拜議郎即徵拜度遼將軍
遷河南尹少府大鴻臚遂陟司空司徒託痾遜位起家
拜尚書令以疾篤請拜光禄大夫後拜太尉久病自替
復為少府太中大夫春秋七十五光和七年五月甲寅
薨公性質直不憚強禦在憲臺則有盡規之忠領州郡
則有虎胗之威其拔賢如旋流討惡如霆擊每所臨向
清風先翔遠近豫震兹可謂超越衆庶彰於遠邇者已
於是故吏司徒博陵崔烈廷尉河南吴整等以為至德
在已揚之由人苟不皦述夫何考焉乃共勒嘉石永昭
芳烈遂作頌曰赫矣橋公秉文握武内為宗榦出為藩
輔在憲彈枉竟由厥矩允牧于凉刈彼裔土爰將度遼
亦用齊斧敷教四畿旋統京宇敦兹五服衆庶是與膺
踐七命翼我哲聖登空補衮陟徒訓敬尹尉清宸熙帝
之政終始為貞典章以定遺愛在民皇哀其命立石刊
銘莫遁斯聽魂而有靈萬億其盛
漢太尉楊公碑
公諱賜字伯猷弘農華隂人姬姓之國有楊侯者公其
後也其在漢室赤泉侯佐高丞相翼宣咸以盛德光於
前朝祖司徒考太尉繼跡宰司咸有勛烈公承家崇軌
受天醇素欽承奉構閑於伐柯烈風維變不易其趣文
藝典籍尋道入奥操清行朗潜晦幽閒不荅州郡之命
辟大將軍府不得巳而應之遷陳倉令公乃因是行退
居廬公車特徵以病辭司空舉高第拜侍中越騎校尉
帝篤先業將問故訓公以羣公之舉進授尚書于禁中
遷少府光禄勲敬揆百事莫不時序庶尹知恤閶闔推
清列作司空地平天成隂陽不忒公遂身避託疾告退
又以光禄大夫受命司徒敬敷五品宣洽人倫爕和化
理股肱耳目之任靡不克明及至太尉四時順動三光
耀潤羣生豐遂太和交薄三作六卿五蹈三階受爵開
國應位特進非盛德休功假于天人孰能該偹寵榮兼
包令錫如公之至者乎公體資明哲長於知見凡所辟
選升諸帝朝者莫非瑰才逸秀并參儲佐惟我下流二
三小臣穢損清風愧于前人乃糾合同寮各述所審紀
公勲績刊石勒銘以慰永懷銘曰天降純嘏篤生柔嘉
俾胤祖考光輔國家三業在服帝載用和粤暨我公尤
執丕貞在棟伊隆于鼎斯寧德被宇宙華夏以清受兹
介福履祚孔成為邑河渭衮冕紱珽以佐天子祗事三
靈丕顯伊德萬邦作程爰銘爰贊式昭懿聲
文烈侯楊公碑
公諱賜字伯猷兼通五典周覽篇籍以為尚書帝王之
要政有國之大夲也是以三葉相承研其精義五代之
微言王政之約綱罔不尋其端源究其條貫凛乎其見
聖人之精旨也盖以蹈騰餘縱思高游夏初潜山澤受
誨童冠後生賴以發袪蒙蔽文其材素者盖不可勝數
乃由宰府遂作帝臣于時聖幼將入學羣公以公温故
知新德宜師保乃以越騎校尉援侍華光之内帝坐已
北面以納大誨其教人善誘則恂恂焉㒺不伸也引情
致喻則誾誾焉罔不釋也迄用有成緝熙光明惟帝念
功六在九卿三事勛假皇天澤充區域疆土建封申增
戶邑人臣之極位兼而有之然處豐益約九命滋恭可
謂高朗令終有始有卒者已於是門生大將軍何進等
瞻仰洙泗公喪之禮糾合朋徒稽諸典制僉以為匡弼
之功政事之實詔策之文則史臣志其詳若夫道術之
美授之方策則是門人二三小子所特貫綜敢竭不才
譔錄所審言于碑乃申頌曰巍巍聖猷匪師不昭士子
困蒙匪師不教於皇文父邈哉伊超如玉之固如嶽之
喬鑚之斯堅仰之彌高示我顯德授我無隠正席傳道
承帝之問誨兹一人萬邦作順微微我徒實賴遺訓文
武作式元勛既奮光啟爵土垂統末胤存榮亡哀沒而
不冺
司空文烈侯楊公碑
曰漢有國師司空文烈侯楊公公惟司徒之孫太尉公
之胤子皇祖考以懿德胥及肄勤式建休勲啟洪範公
祗服宏業克丕堂構小乃不敢不慎大亦不敢不戒用
㒺有擇言失行在於其躬洎在辟舉先志載言㒺不攸
該乃自宰臣以從王事立功不有用辭其禄逮作御史
允執國憲納於侍中在帝左右爰董武事王師孔閑羣
公以舊德碩儒道通術明宜建師保延入華光侍宴露
寢敷典誥之精旨達聖王之聰叡帝以機密齊栗常伯
劇任鮮克知臧以釐其采命公再作少府俾率其屬以
熙庶績天地作險國家丕承軍門祛禁式遏宼虐命公
再作光禄勲總其熊羆之士不貳心之臣保乂帝家巖
巖大理惟制民命命公作廷尉惟刑之恤旁施四方惟
明折獄蔽罪于憲之中亦惟三禮六樂國之元幹命公
作大常明德惟馨八音克諧神人以和永世豐年漙天
率土而衆莫外命公作司空公唯戢之翊明其政時惟
休哉惟天隂隲下民彛倫所由順序命公作司徒而敬
敷五教以親百姓父義母慈兄友弟恭子孝時惟休哉
昭教於辟雍命公作三老帝躬以祗敬遵有虞于上庠
茫茫大運垂光烈曜命公作太尉璇璣運周七精循軌
時惟休哉帝欲宣力于四方公則翼之辟道或違公則
弼之虔恭夙夜不敢荒寧用對揚天子丕顯休命天子
大簡其勲用授爵賜封侯于臨晉功成化洽景命有傾
帝乃震慟執書以泣命于左中郎將郭儀作策賜公驃
騎將軍臨晉侯印綬兼號特進謚以文烈寵命畢偹而
後即世肆其孤彪敢儀古式昭銘景烈銘曰天鑒有漢
誕生元輔世作三事勛在王府乃及伊公克光前矩悉
心畢力胤其祖武化洽羣生澤霑區宇帝曰文烈朕嘉
君功為邑河渭建兹土封申偹九錫以祚其庸位此特
進于異羣公昔在申呂匡佐周宣崧高作頌大雅揚言
今我文烈帝載用熙參光日月比功四時身殁名存永
世慕思
太傅文恭侯胡公碑
公諱廣字伯始交趾都尉之元子也公應天淑靈履性
貞固九德咸修百行畢偹遭家不造童而夙孤上奉繼
親下慈弱弟﨑嶇儉約之中以盡孝友之道及至入學
從訓歴觀古今生而知之聞一覩十兼以周覽六經博
總羣議旁貫憲法通識國典年二十七察孝廉除郎中
尚書侍郎尚書左丞尚書僕射幹練機事綢繆樞極忠
亮唯允簡于帝心智略周密冠于庶事遷濟隂太守其
為政也寬裕足以容衆和柔足以安物剛毅足以威暴
體仁足以勸俗故禁不用刑勸不用賞其下望之如日
月從之如影響思不可忘度不可革遺愛結于人心超
無窮而垂則徵拜大司農遂作司農遷太尉以援立之
功封安樂鄉侯錄尚書事稱疾屢辭策賜就第復拜司
空功成身退俾位特進又拜太尉復以特進致命休神
乂拜太尉遜位歸爵旋于舊土徵拜太中大夫尚書令
太僕太常司徒永康之初以定策元功復封前邑錄尚
書事疾病就第又授太傅入参機衡五蹈九列七統三
事諒闇之際三據冡宰和神人於宗伯理水土於下台
訓五品於司徒耀三辰于上階光弼六世歴載三十自
漢興以来鼎臣元輔耋袠老成勲被萬方與國終始未
有若公者焉春秋八十二建寧五年三月壬戌薨于位
天子悼惜羣后傷懷詔五官中郎將任崇奉冊贈以太
傳安樂鄉侯印綬拜室家子一人郎中賜東園秘器賜
絲帛含歛之偹中謁者董詡弔祠護喪錢布賻賜率禮
有加賜諡曰文恭昭顯行迹四月丁酉葬于洛陽塋故
吏濟隂池喜感公之義率慕黃鳥之哀推尋雅意彷徨
舊土休績丕烈宜宣于此乃樹石作頌用揚德音詞曰
於皇上德懿鑠孔純大孝昭偹思順履信膺期命世保
兹舊門淵泉休茂彪炳其文爰贊天機翼翼唯恭夙夜
出納紹跡虞龍賦政于外神化元通普被汝南越用熙
雍帝曰休哉命公三事乃耀柔嘉式是百司股肱元首
庶績咸治二氣爕雍五徵来偹勲格皇天澤洽后土封
建南藩受兹介祜玉藻在冕毳服艾輔輅車雕驂四牡
修扈贊事上帝祗祀宗祖陟降盈虧與時消息既明且
哲保身遺則同軌旦奭光充區域生榮死哀流兹㒺極
太傅胡公碑
維漢二十有一世建寧五年春三月既生魄八日壬戌
太傅安樂鄉侯胡公薨越若来四月辛酉葬我君文恭
侯於是掾太原王允雁門畢整屬扶風曾宙潁川殷歴
等僉謂公之德也柔而不犯威而不猛文而不華實而
不朴靜而不滯動而不躁總天地之中和覽生民之上
操聰明膚敏兼質先覺涉觀憲法契闊文學覩臯陶之
闈閫探孔子之房奥然而約之以禮守之以恭寬之以
納衆汎愛多容其誘人也恂恂焉怡怡焉能使蒙惑開
析偽戾優順逸惰勤信及其創基發跡機密聖朝其知
其能夙夜惟寅以允帝命是以頻繁機極三升而不出
焉乃還譚其舊章彌綸古訓貫萬品研精微用補前臣
之所闕十年而無愆強記同乎富平周慎過於博士偶
山甫乎喉舌疋虞龍而納言唯帝命公以二郡其為政
也𨗳人以德帥物以已敦以忠肅勵以知恥人悦其化
天樂其和士相勉於公朝民勸行於私家徽纏縈而靡
係鞭朴棄而無加洋洋乎若德宣治嚴以為威寬以為
福而已哉五作卿士七蹈相位太僕司農太傅司空各
一司徒特進各二太常太尉各三光輔六世歴載三十
有餘其致治也通水泉於潤下蕃后土於稼穡訓五品
於羣黎參人物於區域耀三辰於渾元協大中於皇極
傳聖德於幼冲率旦奭於舊職譬彼四時功成則退在
盈思冲升隆以順建封域于南土踐殊號于特進榮祚
統業垂乎来胤公自二部及登相位凡所辟用遂至大
位者故司徒中山祝括其餘登堂閣據賦政策勲樹功
流化者盖不可勝載唯我末臣頑蔽無聞仰慕羣賢惡
乎可及自公寢疾至于薨斃參與嘗禱列在喪位雖庶
物戮力不愆于禮進覩墳塋几筵空設退顧堂廡音儀
永闕感悼傷懷心肝若割相與累次德行撰舉功勲刊
之于碑用慰哀思其詞曰煥文德伊朝后應期運作漢
輔喜中興膏民庶澤洪渟亶攸序亘地區充天宇轔高
逵踵遐武揚景烈垂不朽仰邃古耀昆後
胡公碑銘
公諱廣字伯始南郡華容人也其先自嬀姓建國南土
曰胡子春秋書焉列于諸侯公其後也考以德行純懿
官至交趾都尉公寬裕仁愛覆載博大研道知幾窮理
盡性凡聖哲之遺教文武之未墜㒺有不綜年二十七
察孝廉除郎中尚書侍郎左丞尚書僕射内正機衡允
釐其職文敏暢乎庶事密靜周乎樞機帝用嘉之遷濟
隂太守公乃布愷悌宣柔嘉通神化𨗳靈和揚惠風以
養真激清流以盪邪取忠肅于不言消奸宄于爪牙是
以君子勤禮小人知恥鞠推息于官曺刑戮廢于朝市
餘貨委于路衢餘種棲于畎畝遷汝南太守增修前業
考績既明入作司農實掌金穀之淵藪和鈞關石王府
以充遂作司徒昭敷五教進作太尉宣暢渾元人倫輯
睦日月重光遭國不造帝祚無主援立孝桓以紹宗緒
用首謀定策封安樂鄉侯戶邑之數加于羣公入錄機
事聽納總巳致位就第復拜司空敷土𨗳川俾順其性
功遂身退告疾固辭乃為特進爰以休息又拜太常典
司三禮敬恭禋祀神明嘉歆永世豐年聿懷多福復拜
太尉尋申前業又以特進逍遥致位又拜太常遘疾不
夷遜位歸爵遷於舊都徵拜太中大夫延和末年聖主
革正幸臣誅斃引公為尚書令以二千石居官委以閫
外之事釐改度量以新國家宏綱既整衮闕以補乃拜
太僕車正馬閑六騶習馴遷太常司徒成宗晏駕推建
聖嗣復封故邑與参機密寢疾告退復拜太傅錄尚書
事于時春秋高矣繼親在堂朝夕定省不違子道旁無几
杖言不稱老居喪致哀率禮不越其接下荅賓雖幼賤
降等禮從謙厚尊而彌恭勞思萬機身勤心苦雖老莱
子嬰兒其服方叔克壯其猷公旦納于台屋正考父俯
而循禮曷以尚兹夫烝烝至孝德夲也體和履忠行極
也博聞周覽上通也勤勞王家茂功也用能十登三事
篤受介祉亮皇業于六王嘉丕績於九有窮生人之光
寵享黃耉之遐紀蹈明德以保身與福禄乎終始年八
十有三建寧五年春壬戌薨於位天子悼痛贈策賜誄
諡曰文恭如前傅之儀而有加焉禮也故吏司徒許詡
等相與欽慕崧高蒸民之作取言時計功之則論集行
跡銘諸琬琰其詞曰伊漢元輔時惟文恭聰明叡哲思
心瘁容畢力天機帝休其庸賦政于外有邈其蹤進作
卿士粤登上公百揆時序五典克從萬邦黎獻共唯時
雍勲烈既建爵土乃封七被三事再作特進宏唯幼冲
作傳以訓赫赫猗公邦家之鎮澤被華夏遺愛不倫日
與月與齊光並運存榮亡顯没而不冺
胡太傅祠前銘
天鑒有漢山嶽降靈於肅文恭應期誕生好是懿德柔
惠且貞爰在初服皇嘉其聲納于機密機密惟清守于
三邦三邦事寧越尹三卿百揆時序七受帝命作此元
輔左右六世靖綏土宇蠢彼羣生保賴亶叙紹跡龍夷
繼軌山甫遭國不造仍世短祚援立聖嗣得公之謨帝
曰文恭朕嘉君功為邑安樂以佑其庸登位特進于異
羣公休命丕顯光寵克章公拜稽首是對是揚藹藹惟
公民斯攸望春秋既暮倏爾乃喪不憖是遺俾屏於皇
新廟奕奕于以烝嘗子子孫孫承嗣無疆
司空楊公碑
君諱秉字叔節宏農華隂人其先盖周武王之穆晉唐
叔之後也末葉以支子食邑于楊因氏焉周室既微裔
胄無緒暨漢興烈祖楊喜佐命征伐封赤泉侯嗣子業
紱冕相繼公之丕考以忠蹇亮弼輔孝安登司徒太尉
公承夙緒世篤儒教以歐陽尚書京氏易誨授四方學
者自遠而至盖踰三千初辟司徒舉高第拜侍御史遷
豫州兖州刺史任城相徵入勸講拜太中大夫左中郎
將尚書出補右扶風留拜光禄大夫遭權嬖貴盛六年
守靜外戚火燔乃遷太僕太卿公事絀位浹辰之間俾
位河南憤疾豪強見遘姦黨用嬰疾廢起家復拜太常
遂陟三司沙汰虛冗料簡貞實抽援表達與之同蘭芳
任鼎重從駕南廵為朝碩德然知權過於寵私富侔國
大臣苛察望變復還條表以聞啟𨗳上怒其時所免州
牧郡守五十餘人饕戾是黜英才是列善否有章京夏
清肅在位七載年七十有四延熹八年五月丙戍薨朝
廷惜焉寵賜有加公自奉嚴敕動遵禮度量材授任當
官而行不為義絀疾是苛政益固其守厨無宿肉器不
鏤雕夙喪嬪儷妾不嬖御可謂立身無過之地正直清
儉該偹者矣昔仲尼嘗垂三戒而公免焉故能匡朝盡
直獻可去奸忠侔前後聲塞宇宙非黃中純白窮達一
致其惡能立功立事敷聞于下昭升于上若兹巍巍者
乎於是門人學徒相與刊石樹碑表勒鴻勲讃懿德傳
億年於戲公唯嶽靈天挺德翼至神氣絪緼仁哲生應
台任作邦楨帝欽亮訪典刑道不惑迄有成光遐邇穆
其清
司空臨晉侯楊公碑
皇帝遣中謁者陳遂侍御史馬助持節送柩陳遵桓典
蘭臺令史十人將羽林騎鉦車介士前後鼓吹以驃騎
將軍官屬及司空法駕與公卿尚書三臺以下葬我文
烈侯三年九月甲申小祥會如初四年九月戊申大祥
公卿尚書三臺以下會如小祥之禮公之祖納忠于前
朝以罹艱禍父隠約蟄瘁治家師𨗳唯儉之尚公生值
歉褊資賄屢空手執勤役遠涉道里以修經術險阻艱
難曷所不嘗特以其靜則貞一審固動則不違則度含
容覆載無競伊人謀無不忠言無不信自在弱冠布衣
之中固已流芳名著茂實公孫同倫莫能齊焉者矣州
郡禮招莫之能屈委百里位辟公車令自侍御史侍中
已往道為帝師德為世表體尊名重階級彌崇而公處
以恭遜行以固慎德大而心小居高而志降夫驕吝之
釁周公其猶病諸而公脱然以為行首不亦泰乎及其
所以匡輔夲朝忠言嘉謀造膝危辭當事而行言從計
納亦不敢宣密誡潜功貽于帝躬家無遺草論者不見
嗟乎誠為達事君之體得人臣之上儀者巳公素不貴
歸非不樂引美故雖彷彿猶不敢載以順公之雅初受
封自以功不副賞前後固辭章凡十上憂愠悄悄形于
容色雖不克從情旨昭顯晚節為廷尉公曰昔在三后
成功惟殷于民而臯陶不與焉盖吝之也及為特進又
曰唯漢重臣中興以來克稱斯位者其唯高密元侯乎
吾何德以堪諸寢疾固命無辭要言約戒忠儉而已孤
彪銜恤永思輟輯所履以贊銘之銘曰赫赫烈侯卓爾
超倫於唯楊公乃華降神故能明哲德亞聖人受兹介
福位極人臣包羅五典夲道根真為國之師誨上經文
頻歴鄉校五登鼎鉉建名著忠確越前賢攘灾興化蟊
蠈不臻風雨以時屢獲有年三葉宰相應祚于天臨晉
是侯子子孫孫億兆不窮如山之堅四時潔祀以承所
尊祀事孔明奉亡如存馥馥芬芬用慰顯魂
漢故太尉陳公之碑(隸釋篆額鄭樵通志金石略蔡邕文并書在徐州)
(歐陽棐集古錄目不著書撰人名氏)
君諱球字伯真有虞氏之裔也當周盛德有虞遏父為
陶(下闕)公生公子完適齊為桓公公正其後強大遂有齊
上楚漢之(下闕)官生□有令名廣漢太守公既繤世業不
隊前軌孝友秪穆(下闕)典誥□言睢頌情指憲發綱紌莫
不守其&KR0008;貫綜其倫理采(下闕)換東城門候虔恭職司夙
夜匪解遷繁陽令寬以(闕二字)温而(下闕)不(闕)遺跡邈而不
(闕)喪母去官服除辟司徒府拜侍御史(下闕)陸梁荆揚州
郡(闕)弱莫能禁御大尉楊秉舉公(下闕)帥徯(闕二字)弱(闕三字)
難一(闕)而平詔書(闕五字)十萬州(下闕)公發遣家屬辟(闕二字)
難公赫(下闕)有言者斬乃悉(闕)人民老弱(闕)共(闕三字)材為
大弧(下闕)攻前(闕)遇之&KR0008;衆而遁全郡保(闕六字)拜子男(下闕)
作大匠孝桓晏駕(闕四字)躬親功(下闕)司空&KR0034;元表公為河
南(闕)惟明克(闕)公(下闕)遂作司空通導水泉稼嗇繁阜隂
陽(下闕)致仕賜荣而退復拜永樂少府光和(下闕)而不撓雖
有周之申甫漢优之匡翟(下闕)知公之明德其辭曰
於顯明德峻喆(闕二字)亶(闕)□度伊(下闕)
(隸釋云大凡碑碣率與史傳牴牾球之二碑獨繁陽事迹不同所書零陵平賊事雖石破文缺其存者皆)
(與傳合至廷尉永樂時則一辭不措故熹平之議光和之謀咸無焉殆有所畏而然也左傳虞閼父為周)
(陶正而此作遏父陳敬仲至齊為工正掌百工之官也而此作公正太尉橋公而此作喬皆借用也碑)
(以隊為墜嗇為穡&KR0008;為引字)
陳球碑隂
故吏(闕九字)息(闕)故吏(闕二字)平恩(闕三字)祖早終息櫂(下闕)故
吏(闕二字)嚴(闕三字)五百故吏(闕六字)五百故吏(闕四字)允明千
故民繁(闕)嚴(闕)子夏二百故(闕三字)嚴追季祖三百故民
(闕二字)嚴(闕)李安二百故民(闕二字)許(闕)顯德二百故民(闕五)
(字)遷二百故吏(闕二字)吳憲元將千故吏(闕二字)毛(闕)君(闕)
五百故吏(闕二字)王(闕)子(闕)五百故吏(闕四字)元起五百故
(闕三字)侯高君舉五百故吏(闕二字)周清文德五百故吏(闕二)
(字)趙(闕)子興五百故吏(闕二字)岐周子然五百故吏(闕二字)
李忠世持二百故(闕三字)王茂季盛十(上闕)公乘儀元表二
千(上闕)趙(下闕)故吏繁(下闕)故吏繁陽(下闕)故吏繁陽(下闕)故吏繁
陽李(下闕)故吏繁陽李(下闕)故民繁陽(下闕)故吏繁陽劉(下闕)故
吏繁陽張(下闕)故吏繁陽(闕三字)公五百故吏繁陽劉(闕三字)
三百故吏繁陽(闕三字)嚴五百故吏犁陽郭(闕二字)選五百
故吏内貫馮(闕三字)三百故吏内黃焦松(闕三字)二百故民
&KR1676;企李(闕三字)千故吏&KR1676;企王(闕三字)二百故吏隂安審配
(闕二字)二百故吏隂安(闕)訓(闕三字)千故吏列人孟條(闕二字)
二百
(隸釋云故吏其中皆有息字次行息之上又有早終字盖謂二人者已卒所出緡錢則其子也水經云下)
(邳陳球墓前有三碑是弟子管寧華歆等造此碑所見皆故吏故民而無管華姓名其一則弟子所立乎)
(又姓苑載炅氏兄弟各分一姓曰炅昋桂炔字皆九畫一音引漢太尉陳球碑隂有城陽炅横此碑亦不)
(見之趙氏但有一碑隂犁陽為黎陽)
漢故小黃門譙君之碑(隸釋篆額金石略云蔡邕文在冀州集古錄目不)
(載書撰人名氏黃長睿東觀餘論云信安何籕以隸書名目是碑為蔡中郎書未知何據)
君諱敏字漢達鄴君之中子章君之弟郎中君之昆也
其先故國師譙贛深明&KR2415;隩識錄圖緯能精徹天意傳
道與京君明君承厥後不忝其美幼而好學才略聰叡
詩書是綜言合雅謨慮中聖權既體在公忠允篤誠㠯
直佐主帥下惟約肅將&KR0034;命振之亐外羣寮有司各敬
爾儀君商時度世引已倍權守静微穴韜光韞玉㠯遠
悔咎耻與鄰人□並拾驅識眞之本謂君為喆在□甯
武當亨南凶難老之檮昊天不惠降兹殉□&KR1013;五十有
七㠯中平二年三月九日戊寅卒嗚嘑哀哉國喪良佐
家隕棟梁遐邇咨悼本女哀懷寮朋親慼莫不失聲泣
涕雙流於是立表寫憤斯銘傳亏网極其辭曰
於穆使君盛德炤明爰惟□業帥由舊章文武彬彧柔
而能□屈道從政令名顯揚臣多醜直是用遜讓且㠯
毓姿優遊(闕二字)亰曷□遘罹景命不長屋棟廎覆君(闕一)
(字)喪亾如何如何&KR0008;□昊蒼身&KR0146;名存永世遺芳中平
四年七月廿八日癸卯造
(隸釋云耻與鄰人羼竝拾驅說文羼音剗羊相厠也一云傍入曰羼拾音洽劒押也此句盖是不與羣閹)
