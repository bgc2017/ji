東漢文紀卷十五明梅鼎祚編
李固(字子堅漢中南鄭人歴太尉為梁冀搆死)
對策(固舉孝廉辟司空掾皆不就陽嘉二年有地動山崩火災之異公卿舉固對策詔又)
(特問當世之敝為政所宜固對上順帝覽其對即出阿母還舍諸常侍謝罪朝廷肅然以)
(固為議郎)
臣聞王者父天母地寶有山川王道得則隂陽和穆政
化乖則崩震為災斯皆關之天心效於成事者也夫化
以職成官由能理古之進者有德有命今之進者唯財
與力伏聞詔書務求寬博疾惡嚴暴而今長吏多殺伐
致聲名者必加遷賞其存寬和無黨援者輙見斥逐是
以淳厚之風不宣彫薄之俗未革雖繁刑重禁何能有
益前孝安皇帝變亂舊典封爵阿母固造妖孽使樊豐
之徒乘權放恣侵奪主威改亂嫡嗣至令聖躬狼狽親
遇其艱既拔自困殆龍興即位天下喁喁屬望風政積
敝之後易致中興誠當沛然思惟善道而論者猶云方
今之事復同於前臣伏從山草痛心傷臆實以漢興以
來三百餘年賢聖相繼十有八主豈無阿乳之恩豈忘
爵賞之寵然上畏天威俯案經典知義不可故不封也
今宋阿母雖有大功勤謹之德但加賞賜足以酬其勞
苦至於裂土開國實乖舊典聞阿母體性謙虚必有遜
讓陛下宜許其辭國之高使成萬安之福夫妃后之家
所以少完全者豈天性當然但以爵位尊顯專總權柄
天道惡盈不知自損故至顛仆先帝寵遇閻氏位號太
疾故其受禍曾不旋時老子曰其進銳其退速也今梁
氏戚為椒房禮所不臣尊以高爵尚可然也而子弟羣
從榮顯兼加永平建初故事殆不如此宜令步兵校尉
冀及諸侍中還居黃門之官使權去外戚政歸國家豈
不休乎又詔書所以禁侍中尚書中臣子弟不得為吏
察孝廉者以其秉威權容請託故也而中常侍在日月
之側聲埶振天下子弟祿仕曾無限極雖外託謙默不
干州郡而諂偽之徒望風進舉今可為設常禁同之中
臣昔館陶公主為子求郎明帝不許賜錢千萬所以輕
厚賜重薄位者為官人失才害及百姓也竊聞長水司
馬武宣開陽城門候羊廸等無他功德初拜便真此雖
小失而漸壊舊章先聖法度所宜堅守政教一跌百年
不復詩云上帝板板下民卒癉刺周王變祖法度故使
下民將盡病也今陛下之有尚書猶天之有北斗也斗
為天喉舌尚書亦為陛下喉舌斗斟酌元氣運平四時
尚書出納王命賦政四海權尊埶重責之所歸若不平
心災眚必至誠宜審擇其人以毗聖政今與陛下共理
天下者外則公卿尚書内則常侍黃門譬猶一門之内
一家之事安則共其福慶危則通其禍敗刺史二千石
外統職事内受法則夫表曲者景必邪源清者流必潔
猶叩樹本百枝皆動也周頌曰薄言振之莫不震疊此
言動之於内而應於外者也由此言之本朝號令豈可
蹉跌間隙一開則邪人動心利競暫啓則仁義道塞刑
罰不能復禁化導以之寖壊此天下之紀綱當今之急
務陛下宜開石室陳圖書招會羣儒引問得失指擿變
象以求天意其言有中理即時施行顯拔其人以表能
者則聖聽日有所聞忠臣盡其所知又宜罷退宦官去
其權重裁置常侍二人方直有德者省事左右小黃門
五人才智閑雅者給事殿中如此則論者厭塞升平可
致也臣所以敢陳愚瞽冐昧自聞者儻或皇天欲令微
臣覺悟陛下陛下宜熟察臣言憐赦臣死(後漢志固對策京房易傳)
(曰君將無道害將及人去之深山全身厥災狼食人陛下覺悟比求隱滯故狼災息)
遷將作大匠陳事疏(又薦陳留楊倫河南尹存東平王惲陳國何臨清河)
(房植等是日有詔徵用倫厚等而遷瓊舉等以固為大司農)
臣聞氣之清者為神人之清者為賢養身者以練神為
寶安國者以積賢為道昔秦欲謀楚王孫圉設壇西門
陳列名臣秦使戄然遂為寢兵魏文侯師卜子夏友田
子方軾段干木故羣俊競至名過齊桓秦人不敢闚兵
於西河斯盖積賢人之符也陛下撥亂龍飛初登大位
聘南陽樊英江夏黃瓊廣漢楊厚會稽賀純策書嗟歎
待以大夫之位是以巖穴幽人智術之士彈冠振衣樂
欲為用四海欣然歸服聖德厚等在職雖無竒卓然夕
惕孳孳志在憂國臣前在荆州聞厚純等以病免歸誠
以悵然為時惜之一日朝會見諸侍中並皆年少無一
宿儒大人可顧問者誠可歎息宜徵還厚等以副羣望
瓊久處議郎已且十年衆人皆怪始隆崇今更滯也光
祿大夫周舉才謨高正宜在常伯訪以言議侍中杜喬
學深行直當世良臣久託疾病可勅令起
救种暠等疏(暠為益州刺史時永昌太守鑄黃金為文蛇獻梁冀暠糾發逮捕會)
(討巴郡賊不克冀因此陷暠與太守應承並徵下獄固時為太尉疏救之梁太后乃赦罪)
(免官)
臣伏聞討捕所傷本非暠承之意實由縣吏懼法畏罪
迫逐深苦致此不祥比盗賊羣起處處未絶暠承以首
舉大姦而相随免罪臣恐沮傷州縣糾發之意更共飾
匿莫復盡心
救日南議(永和二年日南象林徼外蠻夷區憐等反攻郡縣順帝召公卿百官會議)
(遣大將發荆揚兖豫四萬人赴之固為大將軍從事中郎駁議四府悉從)
若荆楊無事發之可也今二州盗賊盤結不散武陵南
郡蠻夷未輯長沙桂陽數被徵發如復擾動必更生患
其不可一也又兖豫之人卒被徵發遠赴萬里無有還
期詔書迫促必致叛亡其不可二也南州水土温暑加
有瘴氣致死亡者十有四五其不可三也遠涉萬里士
卒疲勞比至嶺南不復堪鬭其不可四也軍行三十里
為程而去日南九千餘里三百日乃到計人廩五升用
米六十萬斛不計將吏騾馬之食但負甲自致費便若
此其不可五也設軍到所在死亡必衆既不足禦敵當
復更發此為刻割心腹以補四支其不可六也九真日
南相去千里發其吏民猶尚不堪何況乃苦四州之卒
以赴萬里之艱哉其不可七也前中郎將尹就討益州
叛羌益州諺曰虜來尚可尹來殺我後就徵還以兵付
刺史張喬喬因其將吏旬月之間破殄寇虜此發將無
益之效州郡可任之驗也宜更選有勇略仁惠任將帥
者以為刺史太守悉使共住交阯今日南兵單無穀守
既不足戰又不能可一切徙其吏民北依交阯事静之
後乃命歸本還募蠻夷使自相攻轉輸金帛以為其資
有能反間致頭首者許以封侯列土之賞故并州刺史
長沙祝良性多勇決又南陽張喬前在益州有破虜之
功皆可任用昔太宗就加魏尚為雲中守哀帝即拜龔
舍為太山太守宜即拜良等便道之官
冲帝山陵議
今處處寇賊軍興用費加倍新創憲陵賦發非一帝尚
幼小可起陵於憲陵塋内依康陵制度其於役費三分
減一
薦楊淮(益部耆舊傳固為太尉薦特拜尚書)
楊淮累世服事臺閤既閑練舊典且有幹用宜在機密
奏記梁商
(順帝時商請固為從事中郎固以商后父輔政而柔和自守不能有所整裁災異數見下)
(權日重固欲其先正風化退辭高滿乃奏記商商不能用)
春秋褒儀父以開義路貶無駭以閉利門夫義路閉則
利門開利門開則義路閉也前孝安皇帝内任伯榮樊
豐之屬外委周廣謝惲之徒開門受賂署用非次天下
紛然怨聲滿道朝廷初立頗存清静未能數年稍復墮
損左右黨進者日有遷拜守死善道者滯涸窮路而未
有改敝立德之方又即位以來十有餘年聖嗣未立羣
下繼望可令中宫博簡嬪媵兼採微賤宜子之人進御
至尊順助天意若有皇子母自乳養無委保妾醫巫以
致飛燕之禍明將軍望尊位顯當以天下為憂崇尚謙
省垂則萬方而新營祠堂費功億計非以昭明令德崇
示清儉自數年以來災怪屢見比無雨潤而沈隂欝泱
宫省之内容有隂謀孔子曰智者見變思刑愚者覩怪
諱名天道無親可為祗畏加近者月食既於端門之側
月者大臣之體也夫窮高則危大滿則溢月盈則缺日
中則移凡此四者自然之數也天地之心福謙忌盛是
以賢達功遂身退全名養夀無有怵迫之憂誠令王綱
一整道行忠立明公踵伯成之高全不朽之譽豈與此
外戚凡輩躭榮好位者同日而論哉固狂夫下愚不達
大體竊感古人一飯之報況受顧遇而容不盡乎(後漢書)
同前(漢紀)
今四海雲擾背義趨利父勸其子兄勉其弟皆先論價
而後定位夫致一賢則國賴其功招一惡則天下被其
害數年以來妖怪屢起宫省之中必有隂謀將軍位尊
勢重誠令王綱一整必享不朽之福
又
(永和元年王龔為太尉深疾宦官專權志在匡正乃上書極言其狀請加放斥諸黃門各)
(使賓客誣奏龔罪順帝命龔亟自實固奏記商言之於帝事乃得釋龔字伯宗山陽人)
今旦聞下太尉王公勅令自實審其事深淺如何王公
束修厲節敦樂蓺文不求苟得不為苟行但以堅貞之
操違俗失衆横為䜛佞所構毁衆人聞知莫不歎慄夫
三公尊重承天象極未有詣理訴冤之義纖微感槩輙
引分決是以舊典不有大罪不至重問王公沈静内明
不可加以非理卒有他變則朝廷獲害賢之名羣臣無
救護之節矣昔絳侯得罪袁盎解其過魏尚獲戾馮唐
訴其冤時君善之列在書傳今將軍内倚至尊外典國
柄言重信著指撝無違宜加表救濟王公之艱難語曰
善人在患饑不及餐斯其時也(後漢書漢紀作固說由饑作飯)
奏記(太平御覽)
湯問伊尹公卿大夫其相何如伊尹對曰三公智通大
道應變不窮者也其言足以調隂陽正四時節風雨非
大罪不遜位
與梁冀書(冀字伯車商之子襲父封為大將軍坐罪自殺)
(冀忌質帝謀鴆之帝崩固伏屍號哭推舉侍醫因議立嗣固引司徒胡廣司空趙成先與)
(冀書冀乃召公卿大議所立皆以為宜立清河王蒜冀忌其嚴明立蠡吾侯志是為桓帝)
天下不幸仍遭大憂皇太后聖德當朝攝統萬機明將
軍體履忠孝憂存社稷而頻年之間國祚三絶今當立
帝天下重器誠知太后垂心將軍勞慮詳擇其人務存
聖明然愚情眷眷竊獨有懷遠尋先世廢立舊儀近見
國家踐祚前事未嘗不詢訪公卿廣求羣議令上應天
心下合衆望且永初以來政事多謬地震宫廟彗星竟
天誠是將軍用情之日傳曰以天下與人易為天下得
人難昔昌邑之立昏亂日滋霍光憂愧發憤悔之折骨
自非博陸忠勇延年奮發大漢之祀幾將傾矣至憂至
重可不熟慮悠悠萬事惟此為大國之興衰在此一舉
(後漢書范曄論曰順桓之間國統三絶太后稱制賊臣虎視李固據位持重以争大義確乎而不可奪豈不)
(知守節之觸禍耻夫覆折之傷任也觀其發正辭及所遺梁冀書雖機失乖謀猶戀戀而不能已至矣哉社稷)
(之心乎其顧視胡廣趙戒猶糞土也)
與黃瓊書(瓊字世英江夏安陸人歴司空)
(瓊以父香任太子舍人不就永建中公卿多薦瓊者詔下縣以禮慰遣先是徵聘處士多)
(不稱望固素慕於瓊乃以書逆遺之瓊至即拜議郎稍遷尚書僕射居職達練朝議莫抗)
聞已度伊洛近在萬歲亭豈即事有漸將順王命乎盖
君子謂伯夷隘柳下惠不恭故傳曰不夷不惠可否之
間盖聖賢居身之所珍也誠遂欲枕山棲谷擬跡巢由
斯則可矣若當輔政濟民今其時也自生民以來善政
少而亂俗多必待堯舜之君此為志士終無時矣常聞
語曰嶢嶢者易缺皦皦者易汙陽春之曲和者必寡盛
名之下其實難副近魯陽樊君被徵初至朝廷設壇席
猶待神明雖無大異而言行所守亦無所缺而毁謗布
流應時折減者豈非觀聽望深聲名太盛乎自頃徵聘
之士胡元安薛孟嘗朱仲昭顧季鴻等其功業皆無所
採是故俗論皆言處士純盗虚聲願先生弘此遠謨令
衆人歎服一雪此言耳(後漢書樊君樊英也英字季齊南陽魯陽人順帝時徵至為)
(設壇席賜几杖待以師傅之禮及應對無竒謨深策談者以為失望善政續漢書作平代志士資治通鑑作)
(士行其志)
臨終與胡廣趙戒書(廣字伯始南郡華容人戒字志伯蜀郡成都人)
(桓帝立歲餘甘陵劉文魏郡劉鮪各謀立清河王為天子冀因此誣固與杜喬通謀固下)
(獄太后乃赦焉冀畏固名德終為已害乃更據奏前事誅之固臨終與廣戒書冀乃封廣)
(戒而露固屍於四衢)
固受國厚恩是以竭其股肱不顧死亡志欲扶持王室
比隆文宣何圖一朝梁氏迷謬公等曲從以吉為凶成
事為敗乎漢家衰微從此始矣公等受主厚禄顛而不
扶傾覆大事後之良史豈有所私固身已矣於義得矣
夫復何言(後漢書漢紀載書云吾欲扶持漢室使之比隆文宣何圖梁將軍迷謬諸子曲從以吉)
(物為凶成事為敗漢家衰微從是始矣將軍亦有不利吾雖死上不慙於天下不愧於人求義得義死復何恨)
辟文學書(長沙耆舊傳太尉李公時為荆州刺史本傳永和中固為荆州)
欲採名珠求之於蚌欲得名士求之文學或割百蚌不
得一珠不可捨蚌求之於魚或百文學不出竒士不可
捨文學求之於斗筲也由是言之蚌乃珠之所藏文學
亦士之場矣
助展允婚教(太平御覽)
告文學師議曹史展允篤學貧苦慈孝推讓年將知命
妃匹未定聞之愴然其閔哀之夫冠娶仕進非所以已
親允兄弟無意亦朋友不好事之罪也前遣師傳為允
娶云譚處士等各欲佐助迄今未定出錢千率先上大
夫府内史守助佐幹及譚掾等其欲議朋友少徵條名
目允貧士也禮宜從約二三萬錢足以成婚
李爕(字德公固子固誅姊文姬撫之仕歴河南尹)
求加禮种岱疏(岱字公祖暠之子好學養志與爕同徵議郎病卒爕上書求加)
(禮不從)
臣聞仁義興則道德昌道德昌則政化明而萬姓寧伏
見故處士种岱淳和達理眈悦詩書富貴不能回其慮
萬物不能擾其心禀命不永奄然殂殞若不槃桓難進
等輩皆已公卿矣昔先賢既沒有加贈之典周禮盛德
有銘誄之文而岱生無印綬之榮卒無官謚之號雖未
建忠效用而為聖恩所拔遐邇具瞻宜有異賞
論安平王續奏(爕靈帝時拜安平相先是安平王續為張角賊所略贖還議復)
(其國爕上奏以毁宗室輸作左校王後坐不道被誅乃拜爕議郎)
續在國無政為妖賊所虜守藩不稱損辱聖朝不宜復
國
書甄邵背帛(潁川甄邵附梁冀為鄴令有同歲生得罪冀亡奔邵邵偽納隂告冀)
(捕殺之邵當遷郡守會母亡埋屍馬屋先受封然後發喪爕遇之途投車溝中笞捶亂下)
(大書帛於其背乃表邵廢錮)
諂貴賣友貪官埋母
史官上書(華陽國志延熙二年梁冀誅後月經陽道暈五車史官上書於是下書救)
(固子爕附爕)
昔有大星升漢而西捲舌揚芒迫月熒惑犯帝坐則有
大臣枉誅星在西方太尉固應之今暈如之宜有赦命
錄其遺嗣以除此異
杜喬(字叔榮河内林慮人歴位太尉忤梁冀與李固同時見害)
上桓帝論封爵書(喬遷大司農時梁冀子弟五人及中常侍等以無功並封)
(喬上書諫不省)
陛下越從藩臣龍飛即位天人屬心萬邦攸賴不急忠
賢之禮而先左右之封傷善害德興長佞諛臣聞古之
明君褒罰必以功過末世闇主誅賞各緣其私今梁氏
一門宦者微孽並帶無功之紱裂勞臣之土其為乖濫
胡可勝言夫有功不賞為善失其望姦回不詰為惡肆
其凶故陳資斧而人靡畏班爵位而物無勸苟遂斯道
豈伊傷政為亂而巳喪身亡國可不慎哉
周舉(字宣光汝南汝陽人歴光禄勲拜光禄大夫)
旱災對策(舉為冀州刺史陽嘉三年徵拜尚書是歲河南三輔大旱詔書以舉才學)
(優深特下策問舉對因召見問以得失後因免司徒劉﨑)
順帝策問
朕以不德仰承三統夙興夜寐思協大中頃年以來旱
災屢應稼穡焦枯民食困乏五品不訓王澤未流羣司
素餐據非其位審所貶黜變復之徵厥效何由分别具
對勿有所諱
對策
臣聞易稱天尊地卑乾坤定矣二儀交構乃生萬物萬
物之中以人為貴故聖人養之以君成之以化順四時
之宜適隂陽之和使男女婚娶不過其時包之以仁恩
導之以德教示之以災異訓之以嘉祥此先聖承乾養
物之始也夫隂陽閉隔則二氣否塞二氣否塞則人物
不昌人物不昌則風雨不時風雨不時則水旱成災陛
下處唐虞之位未行堯舜之政近廢文帝光武之法而
循亡秦奢侈之欲内積怨女外有曠夫今皇嗣不興東
宫未立傷和逆理斷絶人倫之所致也非但陛下行此
而已豎宦之人亦復虚以形埶威侮良家取女閉之至
有白首歿無配偶逆於天心昔武王入殷出傾宫之女
成湯遭災以六事尅巳魯僖遇旱而自責祈雨皆以精
誠轉禍為福自枯旱以來彌歴年歲未聞陛下改過之
效徒勞至尊暴露風塵誠無益也又下州郡祈神致請
昔齊有大旱景公欲祀河伯晏子諫曰不可夫河伯以
水為城國魚鼈為民庶水盡魚枯豈不欲雨自是不能
致也陛下所行但務其華不尋其實猶緣木求魚却行
求前誠宜推信革政崇道變惑出後宫不御之女理天
下冤枉之獄除大官重膳之費夫五品不訓責在司徒
有非其位宜急黜斥臣自藩外擢典納言學薄智淺不
足以對易傳曰陽感天不旋日惟陛下留神裁察
北鄉侯尊謚對(永和元年災異數見召公卿以下詣顯親殿問議者多謂宜如)
(詔旨舉獨對不宜稱謚於是司徒黃尚等七十人同舉議從之)
順帝詔問
言事者多云昔周公攝天子事及薨成王欲以公禮葬
之天為動變及更葬以天子之禮即有反風之應北鄕
侯親為天子而葬以王禮故數有災異宜加尊諡列於
昭穆
對
昔周公有請命之應隆太平之功故皇天動威以章聖
德北鄕侯本非正綂姦臣所立立不踰歲年號未改皇
天不祐大命夭昏春秋王子猛不稱崩魯子野不書葬
今北鄕侯無他功德以王禮葬之於事已崇不宜稱諡
災眚之來弗由此也
永和六年災異對(舉拜諫議大夫時連有災異召舉於顯親殿問以變眚舉)
(對其後江淮賊起如舉所言)
陛下初立遵修舊典興化致政遠近肅然頃年以來稍
違於前朝多寵倖禄不序德觀天察人凖今方古誠可
危懼書曰僣恒晹若夫僣差無度則言不從而下不正
陽無以制則上擾下竭宜密嚴勅州郡察強宗大姦以
時禽討
殤帝廟次議(梁太后臨朝以殤帝幼崩廟次宜在順帝下諫議大夫吕勃以為應)
(依昭穆之序舉議從之)
春秋魯閔公無子庶兄僖公代立其子文公遂躋僖於
閔上孔子譏之書曰有事於太廟躋僖公傳曰逆祀也
及定公正其序經曰從祀先公為萬世法也今殤帝在
先於秩為父順帝在後於親為子先後之義不可改昭
穆之序不可亂吕勃議是也
為朱倀論熒惑變異書(司徒九江朱倀年老為司隸虞詡所奏甚憤東)
(閣祭酒周舉以熒惑比有變異勸倀當密上聞因為創草上嘉其忠謨蒙慰勞)
臣聞易曰天垂象見吉凶觀乎天文以察時變臣竊見
九月庚辰今月丙辰過熒惑於東井辟金光輝合并移
時乃出經術淺末不曉天官見其非常昭昭再見誠切
怪之誠懣憤夫月者太隂熒惑火星不宜相干臣聞盛
德之主不能無異但當變改有以供御孔子曰雖明天
子熒惑必謀禍福之徵慎察用之孝宣皇帝地節元年
月蝕熒惑明年有霍氏亂孔子曰火上不可握熒惑班
變不可息志帝應其修無極此言熒惑火精尤史家所
宜察也楚莊曰災異不見寡人其亡今變異屢臻此天
以祐助漢室覺悟國家也臣誠懼史官畏忌不敢極言
惟陛下深留聖思按圖書之文鑒古今之戒召見方直
極言而靡諱親賢納忠推誠應人猶影響也宋景公有
善言熒惑徙舍延年益夀況乎至尊感不旋日書曰天
威棐諶言天德輔誠也周公將沒戒成王以左右常伯
常任準人綴衣虎賁言此五官存亡之機不可不謹也
臣願陛下思周旦之言詳左右清禁之内謹供養之官
嚴宿衛之身申勅屢省務知戒慎以退未萌以此無疆
謹匍匐自力手書密上(風俗通)
移書介子推廟(汝南先賢傳舉遷并州刺史郡俗以介子推焚骸有龍忌之禁)
(至其亡月輙一月寒食莫敢烟㸑及移書子推廟以宣示愚民衆惑稍解)
春中去火寒食一月老小不堪殘損民命非賢者之意
今則三日而已
黃瓊(字世英香之子公車徵拜議郎歴太尉復為司空)
上順帝論災異疏(瓊徵拜議郎稍遷尚書僕射習見故事達練官曹時連有)
(災異瓊上疏詔徵錯等)
間者以來封位錯謬寒燠相干蒙氣數興日闇月散原
之天意殆不虚然陛下宜開石室案河洛外命史官悉
條上永建以前至漢初災異與永建以後訖於今日孰
為多少又使近臣儒者參考政事數見公卿察問得失
諸無功德者宜皆斥黜臣前頗陳災眚并薦光禄大夫
樊英大中大夫薛包及會稽賀純廣漢楊厚未蒙御省
伏見處士巴郡黃錯漢陽任棠年皆耆耋有作者七人
之志宜更見引致助崇大化
永建二年大旱疏(書奏引見德陽殿屬主者施行)
昔魯僖遇旱以六事自讓躬節儉閉女謁放䜛佞者十
三人誅税民受貨者九人退舍南郊天立大雨今亦宜
顧省政事有所損闕務存質儉以易民聽尚方御府息
除煩費明勑近臣使遵法度如有不移示以好惡數見
公卿引納儒士訪以政化使陳得失又囚徒尚積多致
死亡亦足以感傷和氣招降災旱若改敝從善擇用嘉
謀則災消福至矣
請行籍田禮奏(順帝從之)
自古聖帝哲王莫不敬恭明祀增致福祥故必躬郊廟
之禮親籍田之勤以先羣萌率勸農功昔周宣王不籍
千畆虢文公以為大譏卒有姜戎之難終損中興之名
竊見陛下遵稽古之鴻業體虔肅以應天順時奉元懷
柔百神朝夕觸塵埃於道路晝暮聆庶政以䘏人雖詩
詠成湯之不怠遑書美文王之不暇食誠不能加今廟
祀適闋而祈穀絜齋之事近在明日臣恐左右之心不
欲屢動聖躬以為親耕之禮可得而廢臣聞先王制典
籍田有日司徒咸戒司空除壇先時五日有協風之應
王即齋宫饗醴載耒誠重之也自癸巳以來仍西北風
甘澤不集寒涼尚結迎春東郊既不躬親先農之禮所
宜自勉以逆和氣以致時風易曰君子自強不息斯其
道也
褒崇大將軍梁冀議(質帝崩冀迎立桓帝元嘉元年帝欲褒崇冀使議其)
(禮特進胡廣等咸稱冀勲德宜比周公錫之山川土田瓊獨建議朝廷從之冀以為恨)
冀前以親迎之勞增邑三千又其子胤亦加封賞昔周
公輔相成王制禮作樂化致太平是以大啓土宇開地
七百今諸侯以戶邑為制不以里數為限蕭何識高祖
於泗水霍光定傾危以興國皆益戶增封以顯其功冀
可比鄧禹合食四縣賞賜之差同於霍光使天下知賞
必當功爵不越德
疾篤上桓帝極諫疏(瓊延熙四年復為司空以地震免七年疾篤上疏諫)
臣聞天者務剛其氣君者務強其政是以王者處高自
持不可不安履危任力不可不據夫自持不安則顛任
力不據則危故聖人升高據上則以德義為首涉危蹈
傾則以賢者為力唐堯以德化為冠冕以稷契為筋力
高而益崇動而愈據此先聖所以長守萬國保其社稷
者也昔高皇帝應天順民奮劒而王埽除秦項革命創
制降德流祚至於哀平而帝道不綱秕政日亂遂使姦
佞擅朝外戚專恣所冠不以仁義為冕所蹈不以賢佐
為力終至顛蹶滅絶漢祚天維陵弛民鬼慘愴賴皇乾
眷命炎德復輝光武以聖武天挺繼綂興業創基&KR1413;泮
之上立足枳棘之林擢賢於衆愚之中畫功於無形之
世崇禮義于交争循道化於亂離是自歴高而不傾任
力危而不跌興復洪祚開建中興光被八極垂名無窮
至於中葉盛業漸衰陛下初從藩國爰升帝位天下拭
目謂見太平而即位以來未有勝政諸梁秉權豎宦充
朝重封累職傾動朝廷卿校牧守之選皆出其門羽毛
齒革明珠南金之寶殷滿其室富擬王府埶回天地言
之者必族附之者必榮忠臣懼死而杜口萬夫怖禍而
木舌塞陛下耳目之明更為聾瞽之主故太尉李固杜
喬忠以直言德以輔政念國忘身殞歿為報而坐陳國
議遂見殘滅賢愚切痛海内傷懼又前白馬令李雲指
言宦官罪穢宜誅皆因衆人之心以救積薪之敝弘農
杜衆知雲所言宜行懼雲以忠獲罪故上書陳理之乞
同日而死所以感悟國家庶雲獲免而雲既不辜衆又
并坐天下尤痛益以怨結故朝野之人以忠為諱昔趙
殺鳴犢孔子臨河而反夫覆巢破卵則鳳凰不翔刳牲
夭胎則麒麟不臻誠物類相感理使其然尚書周永昔
為沛令素事梁冀幸其威埶坐事當罪越拜令職見冀
將衰乃陽毁示忠遂因姦計亦取封侯又黃門協邪羣
軰相黨自冀興盛腹背相親朝夕圖謀共構姦軌臨冀
當誅無可設巧復記其惡以要爵賞陛下不加清徵審
别真偽復與忠臣並時顯封使朱紫共色粉墨雜蹂所
謂抵金玉於沙礫碎珪璧於泥塗四方聞之莫不憤歎
昔曾子大孝慈母投杼伯竒至賢終於流放夫讒諛所
舉無高而不可升相抑無深而不可淪可不察歟臣至
頑駑世荷國恩身輕位重勤不補過然懼於永歿負釁
益深敢以垂絶之日陳不諱之言庶有萬分無恨三泉
皇甫規(字威明安定朝那人為度遼將軍弘農太守封夀成亭侯)
上順帝求自效疏(規初上書言征西將軍馬賢擊羌必敗賢果戰歿郡將舉)
(規上計掾其後羌衆大攻隴西規上疏求自效不用)
臣比年以來數陳便宜羌戎未動策其將反馬賢始出
頗知必敗誤中之言在可考校臣每惟賢等擁衆四年
未有成功懸師之費且百億計出於平人回入姦吏故
江湖之人羣為盗賊青徐荒饑襁負流散夫羌戎潰叛
不由承平皆由邊將失於綏御乘常守安則加侵暴苟
競小利則致大害微勝則虚張首級軍敗則隱匿不言
軍士勞怨困於猾吏進不得快戰以徼功退不得温飽
以全命餓死溝渠暴骨中原徒見王師之出不聞振旅
之聲酋豪泣血驚懼生變是以安不能久敗則經年臣
所以摶手叩心而增歎者也願假臣兩營二郡屯列坐
食之兵五千出其不意與護羌校尉趙沖共相首尾土
地山谷臣所曉習兵埶巧便臣已更之可不煩方寸之
印尺帛之賜高可以滌患下可以納降若謂臣年少官
輕不足用者凡諸敗將非官爵之不高年齒之不邁臣
不勝至誠沒死自陳
上桓帝論羌事求自效疏(規徵拜太山太守寇虜悉平延熹四年秋)
(叛羌零吾等與先零别種寇鈔關中護羌校尉段熲坐徵規素悉羌事志自奮效乃上疏)
(以規為中郎將持節討零吾等破之先零諸種並降)
自臣受任志竭愚鈍實賴兖州刺史牽顥之清猛中郎
將宗資之信義得承節度幸無咎譽今猾賊就滅太山
略平復聞羣羌並皆反逆臣生長邠岐年五十有九昔
為郡吏再更叛羌預籌其事有誤中之言臣素有固疾
恐犬馬齒窮不報大恩願乞冗官備單車一介之使勞
來三輔宣國威澤以所習地形兵埶佐助諸軍臣窮居
孤危之中坐觀郡將已數十年矣自鳥鼠至於東岱其
病一也力求猛敵不如清平勤明吴孫未若奉法前變
未遠臣誠戚之是以越職盡其區區
自訟疏(規持節數年還督鄕里多所舉奏又惡絶宦官遂共誣規貨賂羣羌天子璽書)
(誚讓相屬規上疏自訟竟為中常侍徐璜所䧟論輸左校)
四年之秋戎醜蠢戾爰自西州侵及涇陽舊都懼駭朝
廷西顧明詔不以臣愚駑急使軍就道幸蒙威靈遂振
國命羌戎諸種大小稽首輙移書營郡以訪誅納所省
之費一億以上以為忠臣之義不敢告勞故耻以片言
自及微效然比方先事庶免罪悔前踐州界先奏郡守
孫雋次及屬國都尉李翕督軍御史張禀旋師南征又
上涼州刺史郭閎漢陽太守趙熹陳其過惡執據大辟
凡此五臣支黨半國其餘墨綬下至小吏所連及者復
有百餘吏託報將之怨子思復父之耻載䞇馳車懷糧
步走交構豪門競流謗讟云臣私報諸羌謝其錢貨若
臣以私財則家無擔石如物出於官則文簿易考就臣
愚惑信如言者前世尚遺匈奴以宫姬鎮烏孫以公主
今臣但費千萬以懷叛羌則良臣之才略兵家之所貴
將有何罪負義違理乎自永初以來將出不少覆軍有
五動資巨億有旋車完封寫之權門而名成功立厚加
爵封今臣還督本土糾舉諸郡絶交離親戮辱舊故衆
謗隂害固其宜也臣雖汚穢廉絜無聞今見覆沒耻痛
實深傳稱鹿死不擇音謹冐昧略上
薦中郎將張奐自代疏(規赦歸徵拜度遼將軍數月薦奐自代從之以)
(規為使匃奴中郎將)
臣聞人無常俗而政有治亂兵無強弱而將有能否伏
見中郎將張奐才略兼優宜正元帥以從衆望若猶謂
愚臣宜充軍事者願乞冗官以為奐副
請坐黨人奏(黨亊起天下名賢多見染逮規自以西州豪傑耻不得豫乃先自上)
(言朝廷不問)
臣前薦故大司農張奐是附黨也又臣昔論輸左校時
太學生張鳳等上書訟臣是為黨人所附也臣宜坐之
對策(冲質之間梁太后臨朝規舉賢良方正對策梁冀忿其刺巳以為下第拜郎中託疾)
(免歸)
伏惟孝順皇帝初勤王政紀綱四方幾以獲安後遭姦
偽威分近習畜貨聚馬戲謔是聞又因緣嬖倖受賂賣
爵輕使賓客交錯其間天下擾擾從亂如辭故每有征
戰鮮不挫傷官民並竭上下窮虚臣在關西竊聽風聲
未聞國家有所先後而威福之來咸歸權倖陛下體兼
乾坤聰哲純茂攝政之初拔用忠貞其餘維綱多所改
正遠近翕然望見太平而地震之後霧氣白濁日月不
光旱魃為虐大賊從横流血川野庶品不安譴誡累至
殆以姦臣權重之所致也其常侍尤無狀者亟便黜遣
披埽凶黨收入財賄以塞痛怨以答天誡今大將軍梁
冀河南尹不疑處周邵之任為社稷之鎮加與王室世
為姻族今日立號雖尊可也實宜增修謙節輔以儒術
省去遊娱不急之務割減廬第無益之飾夫君者舟也
人者水也羣臣乘舟者也將軍兄弟操檝者也若能平
志畢力以度元元所謂福也如其怠弛將淪波濤可不
慎乎夫德不稱禄猶鑿墉之趾以益其高豈量力審功
安固之道哉凡諸宿猾酒徒戲客皆耳納邪聲口出謟
言甘心逸遊唱造不義亦宜貶斥以懲不軌今冀等深
思得賢之福失人之累又在位素餐尚書怠職有司依
違莫肯糾察故使陛下專受謟諛之言不聞戶牖之外
臣誠知阿諛有福深言近禍豈敢隱心以避誅責乎臣
生長邊遠希涉紫庭怖慴失守言不盡心
永康元年對策(規徵為尚書其夏日食詔舉賢良公正下問規對不省)
天之於王者如君之於臣父之於子也誡以災妖使從
福祥陛下八年之中三斷大獄一除内嬖再誅外臣而
災異猶見人情未安者殆賢愚進退威刑所加有非其
理也前太尉陳蕃劉矩忠謀高世廢在里巷劉祐馮緄
趙典尹勲正直多怨流放家門李膺王暢孔翊潔身守
禮終無宰相之階至於鉤黨之釁事起無端虐賢傷善
哀及無辜今興改善政易於覆手而羣臣杜口鑒畏前
害互相瞻顧莫肯正言伏願陛下暫留聖明容受謇直
則前責可弭後福必降(並後漢書)
女師箴
觀象制教肇經乾坤家有王義室有嚴君各有定位隂
陽是分昔在軒轅陶化正刑刑於壼闈以臨百官煌煌
后妃玄紞是閑穆穆夫人爰採潔蘩師禮莫違而神罔
時怨關雎首化萬國承流實有淑女允作好逑唐媛典
媯文武盛周德音不回弘濟大繇咨爾庶妃鑾路斯邁
戰戰競競厲省鞶帶漸進不(缺)變起無外行難著而易
喪事易失而難退動若順流應如發機奉上唯敬撫下
唯慈怨豈在明患生不思
與劉司空牋
明公至德佐國憂世蒙贈兩梁冠及鮐魚一雙服厚尊
貺榮施其弘(藝文類聚)
與馬融書
謹遣掾尚許奉書裁上絮被一雙襪一量以通微意(北堂)
(書鈔意作心一作忱)
與趙壹書
(壹上計西還過弘農候太守皇甫規門者不即通壹遂遁去規聞大驚追書謝過壹報之)
(遂去不顧惟李善注稽康幽憤詩引趙壹報羊陟書云君明叡平其夙心未審何據)
蹉跌不面企德懷風虚心委質為日久矣側聞仁者愍
其區區冀承清誨以釋遥悚今旦外白有一尉兩計吏
不道屈尊門下更啓乃知已去如印綬可投夜豈待旦
惟君明叡平其夙心寧當慢慠加於所天事在悖惑不
足具責儻可原察追修前好則何福如之謹遣主簿奉
書下筆氣結汗流竟趾(後漢書)
趙壹
報皇甫規書(即答前書)
君學成師範縉紳歸慕仰高希驥歴年滋多旅轅兼道
渴於言侍沐浴晨興昧旦守門實望仁兄昭其懸遲以
貴下賤握髮垂接高可敷翫墳典起發聖意下則抗論
當世消弭時災豈悟君子自生怠倦失恂恂善誘之德
同亡國驕惰之志盖見機而作不俟終日是以夙退自
引畏使君勞昔人或歴說而不遇或思仕而無從皆歸
之於天不尤於物今壹自譴而已豈敢有猜仁君忽一
匹夫於德何損而遠辱手筆追路相尋誠足愧也壹之
區區曷云量巳其嗟可去謝也可食誠則頑簿實識其
趣但關節疢動膝灸壊潰請俟他日乃奉其情輙誦來
貺永以自慰
謝友人書(本傳此書在前)
(壹恃才倨傲屢抵罪幾至死友人救免乃貽書謝恩)
昔原大夫贖桑下絶氣傳稱其人秦越人還虢太子結
脉世著其神設曩之二人不遭仁神則結絶之氣竭矣
然而糒脯出乎車軨鍼石運乎手爪今所賴者非直車
軨之糒脯手爪之鍼石也乃收之於斗極還之於司命
使乾皮復含血枯骨復被肉允所謂遭仁遇神真所宜
傳而著之余畏禁不敢班班顯言竊為窮鳥賦一篇(後漢)
(書)
東漢文紀卷十五
