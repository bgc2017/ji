東漢文紀卷三明梅鼎祚編
安帝(諱祜章帝孫父清河孝王慶殤帝崩鄧太后定策迎立在位十九年廟曰恭宗)
長吏去職詔(永初元年九月)
自今長吏被考竟未報自非父母喪無故輙去職者劇
縣十歲平縣五歲以上乃得次用
敕司隸校尉冀并二州刺史(元年十一月)
民訛言相驚棄捐舊居老弱相攜窮困道路其各敕所
部長吏躬親曉諭若欲歸本郡在所為封長檄不欲勿
強
變異求言詔(二年六月京師及郡國大水風雨雹七月下詔)
昔在帝王承天理民莫不據璇璣玉衡以齊七政朕以
不德遵奉大業而隂陽差越變異並見萬民饑流羌貊
叛戾夙夜克己憂心京京間令公卿郡國舉賢良方正
遠求博選開不諱之路冀得至謀以鑒不逮而所對皆
循尚浮言無卓爾異聞其百僚及郡國吏人有道術明
習災異隂陽之度璇璣之數者各使指變以聞二千石
長吏明以詔書博衍幽隱朕將親覽待以不次冀獲嘉
謀以承天誡
外補吏詔(二年九月)
王主官屬墨綬下至郎謁者其經明任博士居鄉里有
廉清孝順之稱才任理人者國相歲移名與偕計上尚
書公府通調令得外補
京師大饑詔(三年三月)
朕以幼冲奉承鴻業不能宣流風化而感逆隂陽至令
百姓饑荒更相噉食永懷悼歎若墜淵冰咎在朕躬非
羣司之責而過自貶引重朝廷之不德其務思變復以
助不逮
舉賢良方正詔(五年閏三月)
朕以不德奉郊廟承大業不能興和降善為人祈福災
異蜂起寇賊縱横夷狄猾夏戎事不息百姓匱乏疲於
徵發重以蝗蟲滋生害及成麥秋稼方收甚可悼也顛
而不扶危而不持則將焉用彼相矣公卿大夫將何以
匡救濟斯艱戹承天誡哉蓋為政之本莫若得人褒賢
顯善聖制所先濟濟多士文王以寧思得忠良正直之
臣以輔不逮其令三公特進侯中二千石二千石郡守
諸侯相舉賢良方正有道術達於政化能直言極諫之
士各一人及至孝行與衆卓異者并遣詣公車朕將親
覽焉
紹封功臣詔(永初六年)
夫仁不遺親義不忘勞興滅繼絶善善及子孫古之典
也昔我光武受命中興恢弘聖緒横被四表昭假上下
光耀萬世祉祚流衍垂於罔極予末小子夙夜永思追
惟勲烈披圖按籍建武元功二十八將佐命虎臣䜟記
有徵蓋蕭曹紹封傳繼於今况此未遠而或至乏祀朕
甚愍之其條二十八將無嗣絶世若犯罪奪國其子孫
應當統後者分别署状上將及景風章叙舊德顯茲遺
功焉
蝗災詔(元初二年五月河南及郡國十九蝗)
朝廷不明庶事失中災異不息憂心悼懼被蝗以來七
年於茲而州郡隱匿裁言頃畆今群飛蔽天為害廣遠
所言所見寧相副邪三司之職内外是監既不奏聞又
無舉正天災至重欺罔辠大今方盛夏且復假貸以觀
厥後其務消救災𤯝安輯黎元
雨水賑䘏詔(四年七月)
今年秋稼茂好垂可收獲而連雨未霽懼必淹傷夕惕
惟憂思念厥咎夫霖雨者人怨之所致其武吏以威暴
下文吏妄行苛刻鄉吏因公生姦為百姓所患苦者有
司顯明其罰又月令仲秋養衰老授几杖行麋粥方今
案比之時郡縣多不奉行雖有麋粥糠粃相半長吏怠
事莫有躬親甚違詔書養老之意其務崇仁恕賑護寡
獨稱朕意焉
崇節約詔(五年七月)
舊令制度各有科品欲令百姓務崇節約遭永初之際
人離荒戹朝廷躬自菲薄去絶奢飾食不兼味衣無二
綵比年雖獲豐穰尚乏儲積而小人無慮不圖久長嫁
娶送終紛華靡麗至有走卒奴婢被綺榖著珠璣京師
尚若斯何以示四遠設張法禁懇惻分明而有司惰任
訖不奉行秋節既立鷙鳥將用且復重申以觀後效
春賜榖詔(六年二月)
夫政先京師後諸夏月令仲春養幼小存諸孤季春賜
貧窮賑乏絶省婦使表貞女所以順陽氣崇生長也其
賜民尤貧困孤弱單獨榖人三斛貞婦有節義十斛甄
表門閭旌顯厥行
舉吏詔(延光元年八月)
詔三公中二千石舉刺史二千石令長相視事一歲巳
上至十歲清白愛利能勅身率下防姦理煩有益於人
者無拘官簿刺史舉所部郡國太守相舉墨綬隱親悉
心勿取浮華
詔羣臣(皇太子為安帝乳母王聖及太長秋江京等搆讒太子遂議廢立太僕來歷光)
(禄勲祋諷等並証明太子無過帝使中常侍奉詔脅羣臣太子廢為濟隂王)
父子一體天性自然以義割恩為天下也歷諷等不識
大典而與羣小共為讙譁外見忠直而内希後福飾邪
違義豈事君之禮朝廷廣開言事之路故且一切假貸
若懷迷不反當顯明刑書
貶樂成王萇詔(萇本濟北王子嗣為樂成王驕淫不道有司舉奏萇罪安帝詔)
萇有靦其面而放逸其心知陵廟至重承繼有禮不惟
致敬之節肅穆之慎乃敢擅損犧牲不偹苾芬慢易大
姬不震厥教出入顛覆風淫於家娉取人妻饋遺婢妾
敺擊吏人專巳凶暴愆罪莫大甚可恥也朕覽八辟之
議不忍致之於理其貶萇爵為臨湖侯朕無則哲之明
致簡統失序罔以尉承大姬增懷永歎
賜豫州刺史馮煥詔(洪适隸釋)
告豫州刺史馮煥今(下闕)常為效用邊將統御(下闕)内以威
恩撫喻杜(下闕)去年鮮卑連犯鄣塞(下闕)過掩卒搗毁無距
捍(下闕)率攝太守以下進退(下闕)曾不表罪誅多擁(下闕)麗王
宫□輕狡猧(下闕)纖(下闕)絶宫不自效楚(下闕)化頃屬樂浪久
矣(下闕)當所詣設訖不定决(下闕)月左右欲來犯法(下闕)北顧
傷心(闕)煥有(下闕)冀煥能竭心盡慮有(下闕)上如不從化督
錄部(下闕)惟前後詔書以前人(下關)侍御使便宜數上(下闕)
元初六年十二月
報高句驪王遂成降詔(遂成父宫屢寇邊及死遂成立朝議欲因其喪)
(發兵擊之安帝從尚書陳忠言宜遣弔問因責前罪遂成詣玄莬降詔曰)
遂成等桀逆無状當斬斷葅醢以示百姓幸會赦令乞
罪請降鮮卑濊貊連年寇鈔驅略小民動以千數而裁
送數十百人非向化之心也自今以後不與縣官戰鬭
而自以親附送生口者皆與贖直縑人四十匹小口半
之
夏勤為司徒策文(丁孚漢儀通典)
維元初六年三月甲子制詔以大鴻臚勤為司徒曰朕
承天序惟稽古建爾於位為漢輔往率舊職敬敷五教
在乎寬允左右朕躬宣力四表保乂皇家於戲實惟秉
國之均方祗厥緒時亮天工可不慎歟勤其戒之(在乎寬允)
(一作五教在寬)
免司空張敏策(永初六年春行大射禮敏陪位頓仆乃策免之策文載東觀記)
今君所苦未瘳有司奏君年體衰羸郊廟禮儀仍有曠
廢鼎足之任不可以缺重以職事留君其上司空印綬
徵郎宗等策書(謝承後漢書云建光元年公車賜策書微樊英及同郡孔喬李)
(昺北海郎宗陳留楊倫東平王輔六人惟宗倫到洛餘並不至)
郎宗李昺孔喬等前此徵命未肯降意恐主者玩弄禮
意不備使難進易退之人龍潜不屈其身各致嘉禮遣
詣公車將以補察國政輔朕不逮
順帝(名保安帝太子坐譛廢帝崩立北鄉侯殤中黃門孫程等復立帝在位十九年廟曰敬宗)
封中黃門孫程等十九侯詔(帝初為太子為江京等所譛廢閻太)
(后及弟顯與焉安帝崩立北鄉侯即殤程等遂合誅京顯復立帝此詔在未改元前)
夫表功錄善古今之通義也故中常侍長樂太僕江京
黃門令劉安鉤盾令陳達與故車騎將軍閻顯兄弟謀
議惡逆傾亂天下中黃門孫程王康長樂太官丞王國
中黃門黃龍彭愷孟叔李建王成張賢史汎馬國王道
李元楊佗陳子趙封李剛魏猛苖光等懷忠憤發戮力
協謀遂掃滅元惡以定王室詩不云乎無言不讐無德
不報程為謀首康國協同其封程為浮陽侯食邑萬戶
康為華容侯國為酈侯各九千戶黃龍為湘南侯五千
戶彭愷為西平昌侯孟叔為中廬侯李建為復陽侯各
四千二百戶王成為廣宗侯張賢為祝阿侯史汎為臨
沮侯馬國為廣平侯王道為范縣侯李元為褒信侯楊
佗為山都侯陳予為下雋侯趙封為析縣侯李剛為枝
江侯各四千戶魏猛為夷陵侯二千戶苖光為東阿侯
千戶
舉賢良方正詔(延光四年十一月即位十二月詔)
朕以不德纂承洪緒今隂陽不和疾疫為害思聞忠正
以匡不逮其令三公卿士舉賢良方正能直言極諫之
士各一人(後漢紀)
改元大赦詔(永建元年正月)
先帝聖德享祚未永早棄鴻烈姦慝緣間人庶怨讟上
干和氣疫癘為災朕奉承大業未能寧濟蓋至理之本
稽弘德惠蕩滌宿惡與人更始其大赦天下賜男子爵
人二級為父後三老孝悌力田人三級流民欲自占者
一級鰥寡孤獨篤癃貧不能自存者粟人五斛貞婦帛
人三匹坐法當徙勿徙亡徙當傳勿傳宗室以罪絶皆
復屬籍其與閻顯江京等交通者悉勿考勉脩厥職以
康我民
蠲租詔(元年十月)
朕以不德統承大業虐氣流行厲疾為災重以水潦秋
稼漂没每州郡所出惻然自刻其令當輸今年租者一
切勿責(後漢紀)
地震免租詔(三年正月京師漢陽地震殺人)
京師地動漢陽尤甚加以比年民饑饉夙夜祗懍羣公
卿士其深思古典有以消災復異救此下民忠信嘉謨
靡有所諱其勿收漢陽今年田租(後漢紀)
赦詔(四年正月)
朕託王公之上涉道日寡政失厥中隂陽氣隔寇盜肆
暴庶獄彌繁憂悴永歎疢如疾首詩云君子如祉亂庶
遄巳三朝之會朔旦立春嘉與海内洗心自新其赦天
下從甲寅赦令以來復秩屬籍三年正月巳來還贖其
閻顯江京等知識婚姻禁錮一原除之務崇寬和敬順
時令遵典去苛以稱朕意
封還獻珠詔(四年五月)
海内頗有災異朝廷修政太官減膳珍玩不御而桂陽
太守文礱不惟竭忠宣暢本朝而遠獻大珠以求幸媚
今封以還之(後漢記漢陽都尉獻大珠詔云都尉不宣揚本朝而獻珠求媚)
免薊部租詔(六年十一月)
連年災潦冀部尤甚比蠲除實傷贍恤窮匱而百姓猶
有棄業流亡不絶疑郡縣用心怠惰恩澤不宣易美損
上益下書稱安民則惠其令冀部勿收今年田租芻槀
祈嶽瀆詔(陽嘉元年二月)
政失厥和隂陽隔并冬鮮宿雪春無澍雨分禱祈請靡
神不禜深恐所在慢違如在之義今遣侍中王輔等持
節分詣岱山東海滎陽河洛盡心祈焉
選刺史二千石詔(元年閏十二月)
間者以來吏政不勤故災咎屢臻盜賊多有退省所由
皆以選舉不實官非其人是以天心未得人情多怨書
歌股肱詩刺三事今刺史二千石之選歸任三司其簡
序先後情覈高下歲月之次文武之宜務存厥衷
地震求言詔(二年四月京師地震五月下詔)
朕以不德統奉鴻業無以奉順乾坤協序隂陽災𤯝屢
見咎徵仍臻地動之異發自京師矜矜祗畏不知所裁
羣公卿士將何以匡輔不逮奉答戒異異不空設必有
所應其各悉心直言厥咎靡有所諱(後漢紀其各舉敦朴士一人直言厥)
(咎漢中李固扶風馬融太史張衡皆對策上以固對為第一)
連旱大赦詔(三年五月)
昔我太宗丕顯之德假於上下儉以䘏民政致康乂朕
秉事不明政失厥道天地譴怒大變仍見春夏連旱寇
賊彌繁元元被害朕甚愍之嘉與海内洗心更始其大
赦天下自殊死以下謀反大逆諸犯不當得赦者皆赦
除之
日變詔(永和元年正月)
朕秉政不明災𤯝屢臻典籍所忌震食為重今日變方
遠地搖京師咎徵不虛必有所應羣公百僚其各上封
事指陳得失靡有所諱
隴西諸郡地震詔(建康元年正月)
隴西漢陽張掖北地武威武都自去年九月巳來地百
八十震山谷坼裂壊敗城寺殺害民庶夷狄叛逆賦役
重數内外怨曠惟咎歎息其遣光禄大夫案行宣暢恩
澤惠此下民勿為煩擾
增封東海王臻兄弟制詔(臻嗣為王及弟蒸鄉侯儉有孝行常分租)
(秩賑給諸父昆弟國相以聞順帝美之制詔大將軍三公大鴻臚)
東海王臻以近蕃之尊少襲王爵膺受多福未知艱難
而能克巳率禮孝敬自然事親盡愛送終竭哀降儀從
事寝苫三年和睦兄弟恤養孤弱至孝純備仁義謙弘
朕甚嘉焉夫勸善勵俗為國所先曩者東平孝王敞兄
弟行孝喪母如禮有增戶之封詩云永世克孝念茲皇
祖今增臻封五千戶儉五百戶光啓土宇以酬厥德
贈沛王廣祖母詔(廣嗣王有錮疾安帝詔廣祖母周領王家事周正明有禮)
(法漢安中薨順帝下詔)
沛王祖母太夫人周秉心淑慎導王以仁使光禄大夫
贈以妃印綬
告南陽太守禮樊英詔(英字季齊南陽魯陽人有藝術公車徵至不屈)
(永建四年拜五官中郎將數月稱疾詔以為光禄大夫賜歸令所在致禮)
五官中郎將樊英委榮辭禄不降其節今以英為光禄
大夫賜歸家所在縣給榖千斛常以八月存高年致牛
一頭酒三斛(樊英别傳)
告中山相朱遂詔(陽嘉元年望都蒲隂狼殺童兒九十七人中山相朱遂到)
(官不出奉祠北薇詔曰)
災暴緣類符驗不虛政失厥中狼災為應乃至殘食孩
幼朝廷愍悼思惟咎徵博訪其故山嶽尊靈國所望秩
而遂比不奉祠怠慢廢典不務懇惻淫刑放濫害加孕
婦毒流未生感和致災其詳思改救追復所失有不遵
憲舉正以聞(東觀漢記)
封馬賢孫詔(東觀漢記永和六年十二月詔)
故將軍馬賢前伐西夷尅敵深入父子三人同命其以
漢中南鄭之武陽亭封賢孫承先為武陽亭侯食租税
拜張綱子續為郎中詔(綱為廷尉皓之子以言忤梁冀時廣陵賊張嬰)
(等寇亂徐揚間十餘年冀乃以綱為廣陵太守綱單車說降之卒於郡)
故廣陵太守張綱大臣之苖剖符統務正身導下班宣
德信降集劇賊張嬰萬人息干戈之役濟蒸庶之困未
升顯爵不幸早卒嬰等縗杖若喪考妣朕甚愍焉拜綱
子續為郎中賜錢百萬
告河南尹徵張楷詔(楷字公超覇之子隱居弘農山中辟舉不就漢安元)
(年順帝特下詔楷復告疾)
故長陵令張楷行慕原憲操擬夷齊輕貴樂賤竄跡幽
藪高志確然獨拔羣俗前此徵命盤桓未至將主者玩
習於常優賢不足使其難進歟郡時以禮發遣
追祠太尉楊震詔策(震以正直忤中常侍樊豐等被譛收印綬自殺時連)
(有災異帝感震之枉乃下詔策)
故太尉震正直是與俾匡時政而青蠅點素同茲在藩
上天降威災𤯝屢作爾卜爾筮惟震之故朕之不德用
彰厥咎山崩棟折我其危哉今使太守丞以中牢具祠
魂而有靈儻其歆享
賜宋漢策(漢歷東平相度遼將軍以威恩著稱遷大僕上病拜太中大夫卒策曰)
太中大夫宋漢清修雪白正直無邪前在方外仍統軍
實懷柔異類莫非嘉績戎車載戢邊人用寧子錄乃勲
引登九列因病退讓守約彌堅將授三事未克而終朝
廷愍悼怛其愴然詩不云乎肇敏戎功用錫爾祉其令
將相大夫會葬加賜錢十萬及其在殯以全素絲羔羊
之潔焉
賜國三老袁良冊(隸釋詳碑)
冊曰頃者連遇運害災縧備至隂陽不和寒暑不節昔
孔子制義承奉&KR0767;有興盛之福□期郎致來咎之變朕
以眇身襲表繼業二九之戒今直其際圖記占(闕)&KR0008;在
藩國自先帝至德猶有七國之謀盖治卋者不諱其難
勝追□社稯之重恐有交會諸國王侯開導以驕滿之
漸令姦邪因緣生慝相以顯選蕳練内升㫺掌苻竟惠
□□民故連拔授不問□次典郡職重親執絰緯隠括
在手往者全尊發縱&KR0715;平陽青約藩輔其節衎然忠臣
之義有献□□□其加精微□切防&KR1247;&KR0008;疚心以戒今
特賜錢十萬雜繒世匹壬具劍佩書刀繡文印衣□極
手巾各一□悉乃心勉□協同便宜數上(壬玉字)
梁商誄(東觀漢記)
孰云忠侯不聞其音背去國家都茲玄隂幽居冥冥靡
所且窮
太傅三公封郭鎮奏(鎮延光中為尚書迎立濟隂王率羽林士擊殺衛尉)
(閻景再遷尚書令三公奏順帝乃封鎮定潁侯)
鎮冐犯白刃手劍賊臣奸黨殄滅宗廟以寧功比劉章
宜顯爵土以勵忠貞
有司奏上順帝尊號(東觀漢紀)
孝順皇帝弘秉聖哲龍興統業稽前則古欽奉鴻烈寬
裕晏晏宣恩以極躬自菲薄以崇玄默遺詔貽約顧念
萬國衣無製新玩好不飾塋陵損狹不起寝廟遵履前
制敬勅慎終有始有卒孝經曰愛敬盡於事親而德教
加於百姓詩云敬慎威儀惟民之則臣請上尊號曰敬
宗廟天子世世獻奉藏主袷祭進武德之舞如祖宗故
事
沖帝(名炳順帝太子建康元年八月即位梁太后稱制改元永嘉正月崩年三歲)
趙峻李固參錄尚書事策(應劭漢官儀)
太尉趙峻二世掌典機衡有匪石不貳之心大司農李
固公族之苖忠直不回有史魚之風今以峻為太傅固
為太尉與大將軍冀參錄尚書事
質帝(名纉肅宗玄孫渤海王鴻之子沖帝崩梁太后與梁冀定策立之在位一年為冀毒殺)
正祀詔(永嘉元年五月明年改元)
孝殤皇帝雖不永休祚而即位踰年君臣禮成孝安皇
帝承襲統業而前世遂令恭陵在康陵之上追覽前代
位第之宜先後相踰失其次序非所以奉宗廟之重垂
無窮之制昔定公追正順祀春秋善之其令恭陵次康
陵憲陵次恭陵以序親秩為萬世法(追覽句漢紀補)
方春寬罰詔(本初元年正月)
昔堯命四子以欽天道鴻範九疇休咎有象夫瑞以和
降異因逆感禁微應大前聖所重頃者州郡輕慢憲防
競逞殘暴造設科條陷入無罪或以喜怒驅逐長吏恩
阿所私罰枉仇隙至令守闕訢訟前後不絶送故迎新
人離其害怨氣傷和以致災𤯝書云明德慎罰方春東
作育微敬始其敕有司罪非殊死且勿案驗以崇在寬
賑䘏二郡詔(元年二月)
九江廣陵二郡數離寇害殘夷最甚生者失其資業死
者委屍原野昔之為政一物不得其所若巳為之况我
元元嬰此困毒方春戒節賑濟乏戹掩骼埋胔之時其
調比郡見榖出禀窮弱收葬枯骸務加埋䘏以稱朕意
(困毒漢紀作饑饉)
桓帝(名志章帝曾孫初封蠡吾侯質帝崩迎立在位二十一年廟曰威宗)
舉廉吏詔(本初元年七月明年改元建和)
孝廉廉吏皆當典城牧民禁奸舉善興化之本恒必由
之詔書連下分明懇惻而所在玩習遂至怠慢選舉乖
錯害及元元頃雖頗繩正猶未懲改方今淮夷未殄軍
師屢出百姓疲悴困於徵發庶望羣吏惠我勞民蠲滌
貪穢以祈休祥其令秩滿百石十歲以上有殊才異行
乃得參選贓吏子孫不得察舉杜絶邪偽請託之原令
廉白守道者得信其操各明守所司將觀厥後
減陵徒刑詔(建和元年四月)
比起陵塋彌歷時歲力役既廣徒隸尤勤頃雨澤不沾
密雲復散儻或在茲其令徒作陵者減刑各六月
日蝕免禁徙詔(三年四月丁卯晦日有食之)
蓋聞天生蒸民不能相理為之立君使司牧之君道得
於下則休祥著乎上庶事失其序則咎徵見乎象間者
日食毁缺陽光晦暗朕袛懼潜思匪遑啓處傳不云乎
日食修德月食修刑昔孝章帝愍前世禁徙故建初之
元並蒙恩澤流徙者使還故郡没入者免為庶民先皇
德政可不務乎其自永建元年迄於今歲凡諸妖惡支
親從坐及吏民減死徙邊者悉歸本郡唯没入者不從
此令
災異詔(永興二年二月)
比者星辰繆越坤靈震動災異之降必不空發勅巳修
政庶望有補其與服制度有踰侈長飾者皆宜損省郡
縣務存儉約申明舊令如永平故事
詔司隸校尉部刺史(二年六月)
蝗災為害水變仍至五榖不登人無宿儲其令所傷郡
國種蕪菁以助人食
日食又詔(二年九月日有蝕之)
朝政失中雲漢作旱川靈涌水蝗蟲孳蔓殘我百榖太
陽虧光饑饉薦臻其不被害郡縣當為饑餒者儲天下
一家趣不糜爛則為國寳其禁郡國不得賣酒祠祀裁
足
封單超等為亭侯詔(延熹二年八月帝與超等謀詔司隸將兵圍梁冀第)
(收大將軍印綬冀自殺)
梁冀奸暴濁亂王室孝質皇帝聰敏早茂冀心懷忌畏
私行殺毒永樂太后親尊莫二冀又遏絶禁還京師使
朕離母子之愛隔顧復之恩禍害深大罪釁日滋頼宗
廟之靈及中常侍單超徐璜具瑗左悺唐衡尚書令尹
勲等激憤建策内外協同漏刻之間桀逆梟夷斯誠社
稷之祐臣下之力宜班慶賞以酬忠勲其封超等五人
為縣侯勲等七人為亭侯
減租調詔(九年正月)
比歲不登人多饑窮又有水旱疾疫之困盜賊徵發南
州尤甚災異日食譴告累至政亂在予仍獲咎徵其令
大司農絶今歲調度徵求及前年所調未畢者勿復收
責其災旱盜賊之郡勿收租餘郡悉半入
尊匽貴人為孝崇皇后詔(東觀漢記)
博園匽貴人覆高明之懿德容淑美之嘉會於天合靈
篤生厥躬欲報之德詩所感歎今以貴人為孝崇皇后
光禄大夫周舉喪事詔(舉建和三年卒朝廷以舉清公亮直方欲以為)
(宰相深痛惜之乃詔告光禄勲汝南太守)
昔在前世求賢如渴封墓軾閭以光賢哲故公叔見誄
翁歸蒙述所以昭忠厲俗作範後昆故光禄大夫周舉
性侔夷魚忠踰隨管前授牧守及還納言出入京輦有
欽哉之績在禁闈有密靜之風予錄乃勲用登九列方
欲式序百官亮協三事不永夙終用乖遠圖朝廷愍悼
良為愴然詩不云乎肇敏戎功用錫爾祉其令將大夫
以下到喪發日復會弔加賜錢十萬以旌委蛇素絲之
節焉(後漢紀詔曰昔在前代封墓軾閭所以激忠厲俗以光後昆故光禄大夫周舉性侔夷齊直同史魚入參)
(讃納出司京輦有密静之風予欽乃勲將登三事不幸夙終朕甚惜焉詩不云乎肇敏戎功用錫爾祉其賜錢)
(千萬以旌素節)
學生補郎舍人詔(桓帝建和初詔諸學生課試補官元嘉二年詔因試憲等)
(補郎舍人)
書生汝南胡憲陳留(闕)恭(闕)爽或六十以下常以月朔
會辟雍垂白安貧童子潁川王(闕)通經拜太子舍人
封樊重後詔(東觀漢記桓帝永夀三年十月上幸雲夢至新野公主夀張敬侯主)
(廟乙丑諡曰敬)
存善繼絶食藉德貞武騎都尉樊演高祖父重以光武
皇帝元舅扶助中興追封壽張侯諡曰敬祖父茂封冠
軍平望鄉侯五國並建其二絶者嗣之
封黃瓊邟鄉侯詔(延熹元年)
太尉黃瓊清儉不撓數有忠謇加以典謀深奥有師傅
之義連在三司不阿權貴疾風知勁草朕甚嘉焉其封
瓊邟鄉侯
封張彪鮑吉詔(延熹三年)
汝南太守張彪故河南尹鮑吉與朕有潜龍之舊皆封
列侯(並後漢紀)
賜應奉詔(謝承後漢書奉為武陵太守免延熹中武陵蠻復寇荆州車騎將軍馮緄)
(以奉有威恩為蠻夷所服上請與俱征拜從亊中郎詔奉)
蠻夷叛逆作難積惡放恣鑊中之魚火熾湯盡當悉燋
爛以刷國恥朝廷以奉昔守南土威名播越故復式序
重任奉之廢興期在於今賜奉錢十萬駮犀方具劍金
錯把刀劍革帶各一奉其勉之(刷謝承書作雪)
報橋玄詔(玄為涼州刺史諸郡饑餒玄廩訖乃上聞詔報)
邊榖不得妄出玄擅出於是玄有汲黯憂民之心後不
以為常(蔡邕橋玄碑)
遣還南單于居車兒詔(延熹元年南單于諸部復叛張奐為北中郎將)
(討降之奐以單于不能統理國事乃拘之上立左谷蠡都王紺桓帝詔)
春秋大居正居車兒一心向化何罪而黜其遣還單于
(漢紀其遣還庭攝部落紀作元康元年詔)
詔策馮緄(緄字鴻卿宕渠人仕終廷尉)
(延熹初長沙蠻與零陵武陵諸夷悉反寇掠江陵間荆州刺史劉度南郡太守李肅並没)
(於是拜緄為車騎將軍將兵討之帝詔策緄荆州平定振旅還京師)
蠻夷猾夏久不討攝各焚都城蹈籍官人州郡將吏死
職之日相逐奔竄曾不反顧可愧言也將軍素有威猛
是以擢授六師前代陳湯馮傅之徒以寡擊衆郅支夜
郎樓蘭之戎頭懸都市衛霍北征功列金石是皆將軍
所究覽也今非將軍誰與修復前迹進赴之宜權時之
策將軍一之出郊之事不復内御巳命有司祖於國門
詩不云乎進厥虎臣闞如虓虎鋪敦淮濆仍執醜虜將
軍其勉之(後漢書)
封中常侍州輔吉成侯詔冊(建和二年隸釋詳碑)
蓋聞春秋之(闕)采毫毛之善大漢典制有恩澤之封輔
歷世守省恪恭位著建立之際處乎左右常伯之職同
(闕)協意以亮天功往者鄭衆蔡倫行事科比其封輔為
葉吉成侯
贈中常侍樊安制詔(延熹元年八月隸釋詳碑)
制詔中常侍樊安宿衛歷年恭恪淑慎嬰被疾病不羍
蚤終今使湖陽邑長劉□追號安為騎都尉贈印綬魂
而有□嘉其寵榮嗚呼哀哉
褒贈中常侍曹騰制(騰以定策立桓帝功封侯至大長秋操之祖也隸)
(釋云木經譙縣有曹騰碑題漢故中常侍長樂太僕特進費亭侯曹君之碑延熹三年立)
(碑隂又刊詔策二歐趙不指此為曹騰碑隂失稽考也詔見梁太后碑載在制前)
制曰(闕)中常侍費亭侯曹騰騰見克(闕)先帝能自舊拔
於險阻之中不陷乎羣小害巳之譖遂亦(闕五字)前後英
謀(闕二字)進賢納(闕)踐□之初受爵亐東土厥功章然騰
守足退居約身自持遭離母憂孝行純篤(闕)慎禮紀喪
能過哀服祥有不忍遠離之恩情(闕)感病毁性早薨朕
甚閔焉詩曰靡不有初鮮克有終騰能終之春秋之義
旌(闕)采芣㠯勸為善及其在殯使兼諫議大(闕六字)特進
贈費亭侯印綬魂而有靈嘉其寵榮嗚呼哀哉
祠恭懷皇后祝文(丁孚漢儀)
孝曾孫皇帝志使有司臣太常撫夙興夜處小心畏忌
不墮其身一不寧敢用絜牲一元大武柔毛剛鬛商祭
明視薌箕嘉薦普淖醎鹺豐本明粢醪用薦酎事於恭
懷皇后尚享
嘏辭
賜皇帝福恭懷皇后命工祝承致多福無疆於爾孝曾
孫皇帝使爾受禄於天宜稼於田眉壽萬年介爾景福
俾守爾民勿替引之
靈帝(諱宏章帝玄孫河問孝王開之後襲父解瀆亭侯爵桓帝崩無子竇太后迎立在位二十)
(二年)
陳蕃參錄尚書事策(應劭漢官儀)
故太尉陳蕃忠亮謇諤有不吐不茹之節司隸胡廣惇
德允元五世從政今以蕃為太傅與廣參錄尚書事
同前(范曄後漢書桓帝崩竇后臨朝詔進蕃太傅)
夫民生樹君使司牧之必湏良佐以固王業前太尉陳
蕃忠清直亮其以蕃為太傅錄尚書事
封陳蕃詔(後漢紀靈帝建寧元年)
太傅陳蕃輔弼先帝出納惟允謇諤之節宣於本朝朕
初踐祚親受策命忠篤之性老而彌純其封蕃為高陽
侯
同前(范曄書靈帝即位竇太后復優詔封蕃固讓不受按二詔紀作靈帝書作桓思竇)
(太后)
蓋褒功以勸善表義以厲俗無德不報大雅所歎太傅
陳蕃輔弼先帝出内累年忠孝之美德冠本朝謇諤之
操華首彌固今封蕃高陽侯食邑三百戶
立宋皇后制詔(後漢書注)
維建寧四年七月乙未制詔皇后之尊與帝齊體供奉
天地祗承宗廟母臨天下故有華興殷姜任母周二代
之隆蓋有内德長秋宫闕中宫曠位宋貴人乘淑媛之
懿體山河之儀威容昭曜德冠後庭羣寮所咨人曰宜
哉卜之蓍龜卦得承乾有司奏議宜稱紱組以臨兆民
今使太尉襲使持節奉璽綬宗正祖為副立貴人為皇
后其往踐爾位敬宗禮典肅慎中饋勿替朕命永終天
禄
消復災異制(以郎中張文上疏也)
下太尉司徒司空夫瑞不虛至災必有緣朕以不德秉
統未明以招祅偽將何以昭顯憲法哉三司任政者所
當夙夜而各拱默訖未有聞將何以奉答天意救寧我
人其各悉心思所崇改務消復之術稱朕意焉
追贈司空楊賜策
故司空臨晉侯賜華嶽所挺九德純備三葉宰相輔國
以忠朕昔初載授道帷幄遂階成勲以陟大猷師範之
功昭於内外庶官之務勞亦勤止七在卿校殊位特進
五登袞職弭難乂寧雖受茅土未答厥勲哲人其萎將
誰諮度朕甚懼焉禮設殊等物有服章令使左中郎將
郭儀持節追位特進贈司空驃騎將軍印綬謚曰文烈
侯(漢紀師範之功既昭於内弼亮之勤亦著於外)
徵荀爽等詔(中平五年徵皆不至)
頃選舉失所多非其人儒法雜揉學道浸微處士荀爽
陳紀鄭玄韓融張楷眈道樂古志行高潔清貧隱約為
衆所歸其以爽等各補博士
徵姜肱手詔(肱彭城廣戚人博通經緯朝聘不就即拜太中大夫羸病行竄靈帝)
(手筆下詔)
肱抗凌雲之志養浩然之氣以朕德薄未肯降志昔許
由不屈王道為化夷齊不撓周德不虧州郡以禮優順
勿失其志(謝承後漢書)
少帝(名辯靈帝長子何皇后生立六月董卓廢為弘農王弑之)
袁隗為太傅詔(光熹元年)
朕以𦕈躬君王海内夙夜憂懼靡知所濟夫天地人道
其用在三必湏輔佐以昭其功後將軍袁隗德量寬重
奕世忠恪今以隗為太傅錄尚書事朕且諒闇委成羣
后各率其職稱朕意焉(後漢紀)
獻帝(諱協靈帝中子立為皇太子帝崩何太后立所生子辯徙協為陳留王董卓廢辯立協在)
(位三十一年禪於魏封山陽公追諡獻帝)
日食詔(初平四年正月日有食之未晡八刻太史令王立奏日晷過度無有變色朝臣)
(皆賀帝密候未晡一刻而蝕尚書賈翊奏立司候不明疑誤上下太尉周忠職所典掌請)
(皆治罪詔不從)
天道幽遠事驗難明且災異應政而至雖探道知微焉
能不失而欲歸咎史官重益朕之不德也(後漢紀)
儒生為太子舍人詔(初平四年試儒生上第賜位郎中次太子舍人下第)
(者罷之詔曰)
孔子歎學之不講不講則所識日忘今耆儒年踰六十
去離本土營求糧資不得專業結童入學白首空歸長
委農野永絶榮望朕甚愍焉其依科罷者聽因次第為
太子舍人
報奏立長秋宫詔(興平元年帝加元服有司奏立長秋宫下詔於是奏追尊)
(帝母王美人為靈懷皇后)
朕稟受不弘遭值禍亂未能紹先以光故典皇母前薨
未卜宅兆禮章有闕中心如結三歲之慼盖不言吉且
湏其後(後漢書漢紀詔云皇妣宅兆未卜三年之戚禮不言吉朕雖不能終身思慕其何忍言後宫)
(之選乎)
罪李儒詔(初董卓廢少帝為弘農王使郎中令李儒鴆殺之及卓誅其黨李傕等亂)
(舉儒為侍中獻帝詔傕辭以卓所為不可罰儒)
儒前為弘農王郎中令迫殺我兄誠宜加罪(後漢紀)
原裴茂詔(初平四年大雨漂没人庶帝使御史裴茂諸詔獄原繫者二百餘人有為)
(李傕所枉者傕表茂擅出囚徒請收之詔曰)
灾異屢降隂雨為害使者銜命宣布恩澤原解輕微庶
合天心欲釋冤結而復罪之乎一切勿問
罪侯汶詔(四年饑帝使侍御史侯汶出太倉米豆為饑人作麋賦䘏不實尚書奏收)
(汶考賨詔曰)
未忍致汶於理可杖五十
奉例詔(獻帝起居注帝在長安詔)
三輔地不滿千里而軍師用度非一公卿以下不得奏
除其若公田以秩石為率賦與令各自收其租税
孫策領會稽太守詔(建安二年)
董卓逆亂凶國害民先將軍堅念在平討雅意未遂厥
美著聞策遵善道求福不回今以策為騎都尉襲爵烏
程侯領會稽太守
又詔勅
故左將軍袁術不顧朝恩坐創凶逆造合虛偽欲因兵
亂詭詐百姓聞其言以為不然定得使持節平東將軍
領徐州牧温侯布上術所造惑衆妖妄知術鴟梟之性
遂其無道修治王宫署置公卿郊天祀地殘民害物為
禍深酷布前後上策乃心本朝欲還討術為國效節乞加
顯異夫懸賞俟功惟勤是與故便寵授承襲前邑重以
大郡榮耀兼至是策輸力竭命之秋也其亟與布及行
吳郡太守安車將軍陳瑀戮力一心同時赴討(吳書)
拜曹操鎮東將軍襲費亭侯詔
曹操素履忠貞輔幹王室頃遭凶暴海内離析操執義
討截黃巾為國出命夫禄以賞功罰以絀否今以操為
鎮東將軍領兖州牧襲父費亭侯嵩爵并印綬符策
敕曹操
敕鎮東將軍領兖州牧費亭侯故特進顯授上將鈇鉞
之任復食舊土䨇金之寵董統一州委成之重榮曜昭
示亦以優崇投節效命自白之秋也(並藝文)
令州郡罷兵詔(吳書云曹操父於泰山被殺歸咎於謙欲伐謙而畏其強乃表)
(獻帝詔令州郡罷兵)
今海内擾攘州郡起兵征夫勞悴寇難未弭或將吏不
良因緣討捕侵侮黎民離害者衆風聲流聞震蕩城邑
丘牆懼於横暴貞良化為羣惡此何異乎抱薪救焚扇
火止沸哉今四民流移託身佗方攜白首於山野棄稚
子於溝壑顧故鄉而哀歎向阡陌而流涕饑厄困苦亦
曰甚矣雖悔往者之迷謬思奉教於今日然兵連衆結
鋒鏑布野恐一朝解散夕見係虜是以阻兵屯據欲止
而不敢散也詔書到其各罷遣甲士還親農桑惟留常員
吏以供官署慰示遠近咸使聞知
令魏公曹操封拜諸侯守相詔(孔衍漢魏春秋曰天子以公典)
(任於外臨事之賞或宜速疾乃命公得承制封諸侯守相詔)
夫軍之大事在茲賞罰勸善懲惡宜不旋時故司馬法
曰賞不逾日者欲民速覩為善之利也昔在中興鄧禹
入關承制拜軍祭酒李文為河東太守來歙又承制拜
高峻為通路將軍察其本傳皆非先請明臨事刻印也
斯則世祖神明權達損益蓋所用速示威懷而著鴻勲
也其春秋之義大夫出疆有專命之事苟所以利社稷
安國家而巳况君秉任二伯師尹九有實征夷夏軍行
藩甸之外失得在於斯湏之間停賞俟詔以滯世務固
非朕之所圖也自今以後臨事所甄當加寵號者其便
刻印章假授咸使忠義得相奬勵勿有疑焉
進魏公操為魏王詔
自古帝王雖號稱相變爵等不同至乎褒崇元勲建立
功德光啓氏姓延於子孫庶姓之與親豈有殊焉昔我
聖祖受命剏業肇基造我區夏鑒古今之制通爵等之
差盡封山川以立藩屛使異姓親戚並列土地據國而
王所以保乂天命安固萬嗣歷世承平臣主無事世祖
中興而時有難易是以曠年數百無異姓諸侯王之位
朕以不德繼序弘業遭率土分崩羣兇縱毒自西徂東
辛苦卑約當此之際唯恐溺入於難以羞先帝之聖德
賴皇天之靈俾君秉義奮身震迅神武捍朕於艱難獲
保宗廟華夏遺民含氣之倫莫不蒙焉君勤過稷禹忠
侔伊周而掩之以謙讓守之以彌恭是以往者初開魏
國錫君土宇懼君之違命慮君之固辭故且懷志屈意
封君為上公欲以欽順高義湏俟勲績韓遂宋建南結
巴蜀羣逆合從圖危社稷君復命將龍驤虎奮梟其元
首屠其窟棲暨至西征陽平之役親擐甲胄深入險阻
芟夷蝥賊殄其兇醜盪定西陲懸旌萬里聲教遠振寧
我區夏蓋唐虞之盛三后樹功文武之興旦奭作輔二
祖成業英豪佐命夫以聖哲之君事為己任猶錫土班
瑞以報功臣豈有如朕寡德仗君以濟而賞典不豐將
何以答神祗慰萬民哉今進君爵為魏王使使持節行
御史大夫宗正劉艾奉策璽玄土之社苴以白茅金虎
符第一至第五竹使符第一至第十君其正王位以丞
相領冀州牧如故其上魏公璽綬符策敬服朕命簡恤
爾衆克綏庶績以揚我祖宗之休命
手詔(魏王上書三辭詔三報不許又手詔)
大聖以功德為高美以忠和為典訓故剏業垂名使百
世可希行道制義使力行可效是以勲烈無窮休光茂
著稷契載元首之聰明周召因文武之智用雖經營庶
官仰歎俯思其對豈有若君者哉朕惟古人之功美之
如彼思君忠勤之績茂之如此是以每將鏤符析瑞陳
禮命冊寤寐慨然自忘守文之不德焉今君重違朕命
固辭懇切非所以稱朕心而訓後世也其抑志撙節勿
復固辭
曹丕嗣位魏王詔
魏太子丕昔皇天授乃顯考以翼我皇家遂攘除羣凶
拓定九州弘功茂績光於宇宙朕用垂拱負扆二十有
餘載天不憖遺一老永保余一人早世潜神哀悼傷切
丕奕世宣明宜秉文武紹熙前緒今使使持節御史大
夫華歆奉策詔授丕丞相印綬魏王璽紱領冀州牧方
今外有遺虜遐夷未賓旗鼓猶在邊境干戈不得韜刃
斯乃播揚洪烈立功垂名之秋也豈得修諒闇之禮究
曾閔之志哉其敬服朕命抑弭憂懷旁祇厥緒時亮庶
功以稱朕意於戲可不勉與
禪魏詔(丕嗣位改建安二十五年為延康元年獻帝以衆望在魏乃詔羣公卿士使持)
(節奉璽綬禪魏王丕)
朕在位三十有二載遭天下蕩覆幸賴祖宗之靈危而
復存然仰瞻天文俯察人心炎精之數既終行運在乎
曹氏是以前王既樹神武之績今王又光曜明德以應
其期是歷數昭明信可知矣夫大道之行天下為公選
賢與能故唐堯不私於厥子而名播於無窮朕羡而慕
焉今其追踵堯典禪位於魏王(光曜一作光裕)
禪魏冊
咨爾魏王昔者帝堯禪位於虞舜舜亦以命禹天命不
于常惟歸有德漢道陵遲世失其序降及朕躬大亂茲
昏羣兇肆逆宇内顛覆賴武王神武拯茲難於四方惟
清區夏以保綏我宗廟豈予一人獲乂俾九服實受其
賜今王欽承前緒光於乃德恢文武之大業昭爾考之
弘烈皇靈降瑞人神告徵誕惟亮采師錫朕命僉曰爾
度克協於虞舜用率我唐典敬遜爾位於戲天之歷數
在爾躬允執其中天禄永終君其祗順大禮享茲萬國
以肅承天命
冊詔魏王
惟延康元年十月乙卯皇帝曰咨爾魏王夫命運否泰
依德升降三代卜年著於春秋是以天命不于常帝王
不一姓由來尚矣漢道陵遲為日巳久安順巳降世失
其序沖質短祚三世無嗣皇綱肇虧帝典頹沮暨於朕
躬天降之災遭無妄厄運之會值炎精幽昧之期變興
輦轂禍由閹宦董卓乘釁惡甚澆豷劫遷省御太僕宫
廟遂使九州幅裂強敵虎爭華夏鼎沸蝮蛇塞路當斯
之時尺土非復漢有一夫豈復朕民幸賴武王德膺符
運奮揚神武芟荑兇暴清定區夏保乂皇家今王纉承
前緒至德光昭御衡不迷布德優遠聲教被四海仁風
扇鬼區是以四方效珍人神響應天之歷數實在爾躬
昔虞舜有大功二十而放勛禪以天下大禹有疏導之
績而重華禪以帝位漢承堯運有傳聖之義加順靈祗
紹天明命釐降二女以嬪於魏使使持節行御史大夫
事太常音奉皇帝璽綬王其永君萬國敬御天威允執
其中天禄永終敬之哉
又
皇帝問魏王言遣宗奉庚申書到所稱引聞之朕惟漢
家世踰二十年過四百運周數終行祚巳訖天心巳移
兆民望絶天之所廢有自來矣今大命有所底止神噐
當歸聖德違衆不順逆天不祥王其體有虞之盛德應
歷數之嘉會是以禎祥告符圖䜟表錄神人同應受命
咸宜朕畏上帝致位於王天不可違衆不可拂且重華
不逆堯命大禹不辭舜位若夫由卷匹夫不載聖籍固
非皇材帝噐所當稱慕今使音奉皇帝璽綬王其陟帝
位無逆朕命以祗奉天心焉
又
天訖漢祚辰象著明朕祗天命致位於王仍陳歷數於
詔冊喻符運於翰墨神噐不可以辭拒皇位不可以謙讓
稽於天命致於再三且四海不可以一日曠主萬機不
可以斯湏無統故建大業者不拘小節知天命者不繫
細物是以舜受大業之命而無遜讓之辭聖人達節不
亦遠乎今使音奉皇帝璽綬王其欽承以答天下響應
之望焉
又
昔堯以配天之德秉六合之重猶覩歷運之數移於有
虞委讓帝位忽如遺跡今天既訖我漢命乃眷北顧皇
帝之業實有大魏朕守空名以竊古義顧視前事猶有
慙色而王遜位至於三四朕用懼焉夫不辭萬乘之位
者知命達節之數也虞夏之君處之不疑故勲烈垂於萬
載美名傳於無窮今遣守尚書令侍中顗喻王其速陟
帝位以順天人之心副朕之大願
廢伏皇后策(后名夀得以曹操凶殘與父完書令圖操完不敢發建安十九年事)
(露操逼帝廢后假為策收后幽殺之)
皇后壽得由卑賤登顯尊極自處椒房二紀於茲既無
任姒徽音之美又乏謹身養巳之福而隂懷妒害包藏
禍心弗可以承天命奉祖宗今使御史大夫郗慮持節
策詔其上皇后璽綬退避中宫遷於他館嗚呼哀哉自
壽取之未致於理為幸多焉
尹昆拜尚書僕射詔(謝承後漢書尹昆字闕淵為御史闕時拜尚書僕)
(射北堂書鈔所引原多訛闕未詳何帝今附再考)
惟君公曹時以太守之術克奬王室其省錄臺事勿令
謬誤
立春日下寬大書(禮儀志)
制詔三公方春東作敬始慎微動作從之罪非殊死且
勿案驗皆湏麥秋退貪殘進柔良下當用者如故事
漢律布金令(丁孚漢儀曰酎金律文帝所加以正月旦作酒八月成名酎酒因合)
(諸侯助祭貢金)
皇帝齋宿親帥羣臣承祠宗廟羣臣宜分奉請諸侯列
侯各以民口數率千口奉金四兩竒不滿千口至五百
口亦四兩皆會謝少府受又大鴻臚食邑九真交趾日
南者用犀角長九寸以上若瑇瑁甲一鬱材用象牙長
三尺以上若翡翠各二十凖以當金
八能士書版言事文(商臣角民徵事羽物各一版)
臣某言今月若干日甲乙日冬至黃鍾之音調君道得
孝道褒
侲子逐疫文
甲作食&KR1223;胇胃食虎雄伯食魅騰簡食不祥攬諸食咎
伯竒食夢強梁祖門共食磔死寄生委隨食觀錯斷食
巨窮竒騰根共食蠱凡使十二神追惡凶赫女軀拉女
幹節解女肉抽女肺腸女不急去後者為糧
討羌符(關右人發地得古甕中多東漢時竹簡獨討羌符文字尚完皆章草書載東觀)
(餘論)
永初二年六月丁未朔二十日丙寅得車騎將軍幕府
文書上郡屬國都中二千石守丞廷義縣令三水十月
丁未到府受印綬發夫討叛羌急急如律令(按後漢書安帝永初)
(元年夏先零羌叛遣車騎將軍鄧騭討之明年春為羌所敗黃長睿因据是辨安紀歲月之誤)
督郵保舉博士板状(靈帝時諸博士試甲乙科凡學士督書其板舉主保)
(之)
生事愛敬喪没如禮理易尚書孝經論語兼崇載籍窮
微闡粤師事某官經明受謝見受門徒尚五十人以上
正席謝生三郡三人隱居樂道不求聞達身無金痍痼
疾三十六屬不與妖惡交通王侯賞賜行應四科經任
博士(闕)某官某甲保舉(杜氏通典)
東漢文紀卷三
