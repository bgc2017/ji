東漢文紀卷二十二明梅鼎祚編
蔡邕(四)
太尉汝南李公碑
公諱咸字元卓汝南西平人蓋秦將李信之後孝武大
將軍廣之冑也枝流葉布家于兹土文武繼踵世為著
姓曾祖父江夏太守伯父東郡太守公受純懿之資萃
忠清之節夙夜嚴慄孝配大舜敦詩書而說禮樂觀天
文而察地理動與神合契抗流行操邁伯夷德追孔父
舉孝廉除郎中光禄茂才遷衛國公相受高密令勤恤
民隱政成公簡遷徐州刺史百司震肅饕餮風靡惡直
醜正恭事法宮帝念其勤屢被榮命漁陽太守還遷度
遼將軍協德魏綘和戎綏邊徵河南尹母憂乞行服闋
奔命孝和皇帝時機密久缺百僚僉允詔拜尚書歴僕
射令納言危行不絀以公事去民神憤怒羣公薦之帝
曰俞哉徵拜將作大匠大司農大鴻臚大僕射公所蒞
任憲天心以教育激垢濁以揚清懿鑠之美昭登于上
丕顯之化宣聞于下及遷台司位太尉補衮闕叙彛倫
天人交格終始無疵雖元凱翼虞周召輔姬未之或踰
功遂身退以疾自遜求歸田里告老致仕七十有六嘉平
四年薨海内咨嗟莫不惻焉故吏穎川大守張温等相
與嘆曰名莫隆于不朽德莫盛于萬世銘勒顯于鐘鼎
清烈光于來裔刻石立碑德載不冺詞曰
天垂三台地建五岳降生我哲應鼎之足奕世載德名
昭圖錄既文且武桓桓紹續外則折衝内則大麓惟清
惟敏品物以熙告老懸車天人靡欺曾不百齡圯我國
基人之云亡八極悼思申德作頌光寵宣流鐫紀斯石
鴻烈顯休
朱公叔墳前石碑
維漢二十一世延熹六年粤四月丁已忠文公益州太
守朱君名穆字公叔卒于京師其五月内申葬于宛邑
北萬歲亭之陽舊兆域之南其孤野受顧命曰古者不
崇墳不封墓祭服雖三年無不于寢今則易之吾不取
也爾其無拘于俗無廢予誡野欽率遺意不敢有違封
墳三板不起棟宇乃作祠堂于邑中南舊陽里備器鑄
鼎銘功載德懼墳封彌久夷于平壤于是依德像緣雅
則設兹方石鎮表靈域用慰其孤罔極之懷乃申詞曰
歆惟忠文時惟朱父實天生德丕承洪緒彌綸典術允
廸聖矩好是貞厲疾彼強禦斷剛若仇柔亦不茹仍用
明夷遘難受侮帝曰休哉朕嘉乃功命汝納言胤汝祖
蹤父拜稽首翼翼惟恭篤棐不忘夙夜在公昊天不弔
降兹殘殃不遺一父俾屏我皇我皇悼心錫詔孔傷位
以益州贈之服章用刊彛器宣昭遺光子子孫孫永載
寶藏
陳留太守胡公碑
君諱碩字季叡交趾都尉之孫太傅安鄕侯少子也其
先與楚同姓别封于胡以國為氏臻乎漢奕世載德不
替舊勲君幼有嘉表克岐克嶷不見異物習與性成孝
於二親養色寧意蒸蒸雍雍雖曾閔顔莱無以尚也總
角入學治孟氏易歐陽尚書韓氏詩博綜古文周覽篇
籍言語造次必以經綸加之行己忠儉事施順恕公體
所安與衆共之驕吝不萌于内喜愠不形於外可謂無
競伊人温恭淑慎者也初以公在司徒除郎中宿衛十
年遭叔父憂以疾自免州郡交辟皆不就後以大將軍
高第拜侍御史遷諫議大夫以將軍事免官舉賢良方
正不詣公車建寧元年召拜議郎納忠盡規匪懈于位
遷侍中虎賁中郎將是年遭疾屢上印綬詔書聽許以
侍中養疾其年七月被尚書召不任應命詔使謁者劉
悝齎印綬即拜陳留太守君聞使者至加朝服拖紳使
者致詔君以手自繫陳辭謝恩其明二十一日遣吏奉
章報謝意氣精朗是日疾大漸刻漏未分奄忽而卒時
年四十一天子憫悼詔使者王謙送葬以中牢具祠賜
錢五萬布百疋贈榖三千斛同位畢至赴弔雲集生榮
未艾没有餘哀于是遐邇搢紳爰暨門人相與嘆述君
德追痛不寘恒切情憭無不永懷行由已作名自人成
先民既邁賴兹頌聲嗟我明哲如何勿銘乃作辭曰
猗歟懿德令聞有彰祗服其訓克搆克堂孝思惟則文
藝丕光敦厚忠恕衆悅其良綏弱以仁不云我強爰自
登朝進退以方見幾而作如鴻之翔乃位常伯恪處左
右兼掌虎賁禁戎允理遘兹虐疴帝用悼止俾守陳留
庶篤其祉王人既詔景命不俟嗚呼昊天殱我英士如
何贖也命不自已哀哉永傷萬年是紀
太守胡公碑銘
君諱碩字季叡交趾都尉之孫太傅安樂侯之子也順
帝時為郎中桓帝時遭叔父憂以疾自免荆州將軍每
辟輙辭疾後以高等拜侍御史遷諫議大夫舉賢良方
正病不詣公車建寧元年七月拜陳留太守病加不任
應召詔使謁者劉悝即授印綬二十一日卒詔遣使者
王謙以中牢具祠特賜錢五萬布一百疋贈榖三千斛
儔類赴送遠近鱗集于時陳留主簿高吉蔡軫等咸以
郡選充備官屬來迎者三十四人奔驚䟦涉願承清化
逢天之戚不獲延祚痛心絶望切怛永慕乃相與衰絰
庭位號咷靈柩將窆申敕修儀疚在輿服寮御部引各
執其職路人感愴觀者嘆息遂樹碑作銘以表令德
於藐下國瞻仰俊乂欽見我君爰綏我惠式昭績恩有
勞其瘁昊天不弔景命顚墜悠悠蒸黎惆悵喪氣政雖
未宣古之遺愛祁祁我君習習冠盖修誠以迓曾不東
邁靈魂徘徊靡所瞻逮惟其傷矣胸肝摧碎勒銘告哀
傳千萬代
琅琊王傅蔡公碑
君諱朗字仲明蓋倉頡之精胤姬稷之末胄也昔叔度
文王之昭建侯于蔡以國氏焉迄于平襄周祚微缺王
室遂卑齊晉交争強楚侵陵昭侯徙于州来公族分遷
氏家于圉奕葉載德常歴官尹以逮于兹君雅操明允
威厲不猛履孝悌之性懷文藝之才包洞典籍刊摘沉
秘知幾逹要通含神契既討三五之術又采二南之業
以魯詩教授生徒雲集莫不自遠並至栖遲不易其志
簞食曲肱不改其樂心棲清虛之域行在玉石之間是
以德行儒林智周當代四岳稱名帝曰予聞元和元年
徵拜博士舒演奥秘贊理闕文所立卓爾度躡雲蹤其
選士也抑頑錯枉進聖擢偉極遺逸于九臯揚明德于
側陋拔茅以彙幽滯用濟加以清敏廣平好是正直規
誨之策日諫王庭忠讜著烈令聞流行聖朝以藩國貴
胄先帝遺體或以繼絕襲位正于阿保未洽雅訓驕盈
僣差或蹈憲理非弘直碩儒莫能匡弼蔡君審行修德
進退可度遷河間中尉琅琊王傅乃從經術之方示以
裴諶之威率禮莫違其國用靖雖安國之輔梁孝仲舒
之相江都靡以加焉勲績既盛帝簡其功將授上位遷
于紫宫賦夀不永遘此疾凶年五十八永興六年夏卒
嗚呼哀哉
凡百君子咨痛罔極殷懷傷悼含涕流惻如何昊天喪
我師則爰勒斯銘式昭其德天敏明哲於赫我君含弘
光大玄覽孔真潛樂教思韞玉衡門雲龍感應養徒三
千珠藏外耀鶴鳴聞天若時徵庸登祚王臣綜彼前疑
定此典文參佐七德俾相大藩身沒稱顯永遺令勲表
行揚名垂示後昆
汝南周巨勝碑
君諱勰字巨勝陳留太守之孫光禄勲之子也君應坤
乾之淳靈繼命世之期運玄懿清朗貞厲精粹體仁足
以長人嘉德足以合禮總六經之要括河洛之機援天
心以立鈞贊幽明以揆時沉静微密淪于無内寬裕弘
博含乎無外巨細洪纖罔不總也是以實繁于華德盈
乎譽初以父任拜郎中疾去官察孝廉是時郡守梁氏
外戚貴寵非其好也遂以病辭太守復察孝廉乃俯而
就之以明可否然猶私存衡門講誨之樂不屑已也又
委之而旋故大將軍梁冀專國作威海内從風世之雄
材優逸之徒莫不委質從命而顚覆者盖亦多矣聞君
洪名前後三辟卒不降身由是搢紳歸高羣公事德太
尉司徒再辟三辟察賢良方正州舉孝廉皆病不就擾
攘之際災𤯝仍發聖上詢諮師錫策命公車特徵君仰
瞻天象俯察人事世路多險進非其時乃托疾杜門静
居里巷無人跡外庭生蓬蒿如此者十餘年強禦不能
奪其守王爵不能滑其慮至延熹二年乃更闢門延賓
享宴娛樂及秋而梁氏誅滅十二月君卒然則識幾知
命可觀于斯矣洋洋乎若德雖崇山千仞重淵百尺未
足以喻其高究其深也夫三精垂耀處者有表爰在上
世作者七人焉有該百行備九德齊光日月洞靈神明
如君之至者與亶所謂天明之秀也享年五十不登期
考遐邇歎悼痛心矢圖乃相與建碑勒銘以旌休美其
辭曰
厥初生民天賜之性有龐有醇有否有聖伊惟周君允
卜其政誕兹明德自貽哲命煥乎其文如星之布確乎
不拔如山之固追蹤先緒應期作度潜心大猷覃思德
謨遁世無悶屢辭王寮洋洋泌丘于以逍遙蔑爾童蒙
是訓是教瞻彼榮寵譬諸雲霄優哉游哉侔此弘高名
振華夏光耀昆苖清風丕揚德音孔昭
彭城姜伯淮碑(宋歐静識之序蔡中郎集云姜伯淮碑稱建安二年而邕前死)
(初平三年為可疑鼎案史姜肱靈帝熹平二年卒此建安二字傳訛耳邕後肱死十數年)
(尚是邕文)
先生諱肱字伯淮彭城廣人也其先出自帝胤在皇唐
蓋與四岳共葉能禮于神舜命秩宗爰封于吕其裔吕
望佐周克殷俾侯齊國姓有姜氏即其後也高祖祖父
皆豫章太守穎隂令先生既蹈先世之純德體英妙之
高姿立性純固百行修備故其平生所能事親惟孝如
大舜五十而慕友于兄弟有棠棣之華萼韡之度體惠
理和有上德之素安静守約恩及嬰兒至操動信邑中
化之外戶不閉治藏無隱及其學而知之者三墳五典
八索九丘俯仰占候推步隂陽有名物定事之能獨見
先覩之效然猶學而不厭誨人不倦童冠自遠方而集
者盖千餘人夫水盈而流德交而形是故德行外著洪
聲遠布華夏同稱名振當世凡十辟公府九舉賢良方
正公車特徵玄纁禮聘又家拜犍為太守大中大夫先
生盤桓育德莫之肯就不隕穫于貧賤不充詘于富貴
拔乎其萃出乎其類生民之傑也年七十有七熹平二
年四月辛巳卒于是從游弟子陳留申屠蟠等悲悼傷
懷懼微言之欲絶感絶倫之盛事乃建碑於墓甄述景行
邈矣先生應天淑靈孝友是備上德是經弘此文藝耽
怡是寧恂恂善誘童冠来誠有燁其譽有煥其聲顯顯
羣公並加辟命赫赫聖皇仍獲其聘委策避國守此玄
静綽乎其裕確乎其操疇昔洪崖雙名並高嗟乎殞没
搢紳永悼依依我徒靡則靡效勒銘金石彌遠益曜
貞節先生范史雲碑
先生諱丹字史雲陳留外黃人陶唐氏之後也其在周
室有士會者為晉大夫以受范邑遂以為氏漢文景之
際爰自南陽来家于成安生惠延熹二年官至司農廷
尉君則其後也君受天正性志高行潔在乎幼弱固巳
藐然有烈節矣時人未之或知屈為縣吏亟從仕進非
其好也退不可得乃託死遁去親戚莫知其謀遂隠竄
山中涉五經覽書傳尤篤易與尚書學立道通久而後
歸遊集太學知人審友苟非其類無所容納介操所在
不顧貴賤其在鄕黨也事長惟敬養稚惟愛言行舉動
斯為楷式郡縣請召未嘗屈節其有備禮招延虛已迓
止亦為謀奏盡其忠直以處士舉孝廉除郎中莱蕪長
未出京師喪母行服故事服闋後還郎中君遂不從州
郡之政凡其事君過則弼之闕則補之通清夷之路塞
邪枉之門舉善不拘階次黜惡不畏強禦其事繁多不
可詳載雅性謙儉體勤能苦不樂假借與從事荷負徒
行人不堪勞君不勝其逸辟太尉府俄而冠帶或以羣
黨見嫉時政用受禁錮君罹其罪閉門静居九族中表
莫見其面晩節禁寬困于屢空而性多檢括不治産業
以為卜筮之術得因吉凶道治民情以受薄償且無咎
累乃鬻卦于梁宋之域好事者覺之應時輙去禁既蠲
除太尉張公司徒崔公前後四辟皆不就仕不為禄故
不牽于位謀不苟合故特立于時是則君之所以立節
明行亦其所以後時失途也年七十有四中平二年四
月卒太尉張公兖州劉君陳留太守淳于君外黃令劉
君僉有休命使諸儒參按典禮作誄著諡曰
貞節先生昭其功行錄記所履謀于耆舊刊石樹銘
先示來世於顯貞節天授懿度誕兹明哲允廸德譽
如淵之清如玉之素溷之不濁湼之不汙用行思忠
舍藏思固伯夷是師史鰌是慕榮貧安賤不恡窮迕甘
死善道遺名之故身沒譽存休聲載路
王子喬碑
王孫子喬者盖上世之真人也聞其僊舊矣不知興于
何代博問道家或言穎川或言彦蒙初建斯域則具斯
丘傳承先人曰王氏墓紹胤不繼荒而不祠歴載彌年
莫之能紀暨于永和元年十有二月當臘之夜上有哭
聲其音甚哀附居者往聞而怪之明則登其墓察焉洪
雪下無人蹤見一大鳥跡在祭祀之處左右咸以為神
其後有人著綘冠綘大衣杖竹策立冡前呼采樵孺子
尹秃謂曰我王子喬也爾勿復取吾先人墓前樹也須
臾忽然不見時令太山萬熙稽故老之言感精瑞之應
咨訪其驗信而有徵乃造靈廟以休厥神于是好道之
儔自遠来集或絃歌以詠太一或談思以歴丹田其疾
病尫瘵者静躬祈福即獲祚若不虔恪輙顚踣故知至
德之宅兆真人之先祖也延熹八年秋八月皇帝遣使
者奉犧牲以致祀祗懼之敬肅如也相國東萊王章字
伯義以為神聖所興必有銘表昭示後世是以賴鄕仰
伯陽之蹤關民慕尹喜之風乃會長史邊乾訪及士隸
遂樹玄石紀頌遺烈俾志道者有所覽焉詞曰
伊王君德通靈含光耀秉純貞應大道羡久榮棄世俗
飛神形翔雲霄浮太清乘螭龍載鶴軿戴華笠奮金齡
揮羽旗曳霓旌懽罔極夀億齡昭篤孝念所生歲終闕
發丹情存墓冡舒哀聲遺鳥跡覺舊城被綘衣垂紫纓
呼孺子告姓名由此悟感怖驚修祠宇反几筵饋饎進
甘香陳時傾顧馨明禋匡流祉熙帝庭祐邦國相黔民
光景福耀無垠
玄文先生李子材銘
玄文先生名休字子材南陽宛人也其祖李伯陽周柱
下史覿衰世而遁焉其後雄俊豪傑往往崛出自戰國
及漢名臣繼踵支胄散逸其遷于宛尚矣王莽竊位漢
祚中移考翼佐世祖匡復郊廟錫封茅土卿相牧守于
時相逐休少以好學游心典謨既綜七經又精羣緯約
深極奥窮覽妙旨居則玩其辭動則察其變雲物不顯
必考其占故能獨見前識以先神意若古今常難疑義
錯繆前人所希論後學所不覽休盡剖判剥散幽暗靡
不昭爛猶發憤于目所不覩體所不閑遂登東岳觀百
王遺風習容闕里以協禮衷退而講誨童冠仰焉僔僔
如也郡署五官掾功曹司空胡公顯以儒譽特進大鴻
臚仍優禮固請秉讓執虛辭此三命不為利回不為義
疚臨寵審已不動其守可謂純潔皓素綽有餘裕者已
其于鄕黨細行敦睦九族篤信交友不可得而詳也初
娶配出後配未字年既五十苖胤不字以永夀二年夏
五月乙未卒凡其親昭朋徒相與大會而葬之鼎爼之
禮節文曲備時令戴君臨喪命諡郡遣丞掾冠蓋咸届
既定而後罷焉于是故好朋舊僉以仲尼既沒文不在
兹韞櫝美玉喪莫賈之求而無繼慺爾永思乃刊斯石
懿德是丕吁兹先生秉德恭勤天啓哲心其學孔純經
緯是綜雅麗是分行已守道匪禮不遵處約不戚聞寵
不欣榮不能華威不能震天淑厥命以讓以仁有惠云
載惟邦之珍按典考諡諡以玄文身没名彰配黔作隣
遺譽罔極丕昭億年嗚呼哀哉
處士圂叔則銘(鼎按董逌廣川書䟦辨四皓名曰固公自是秦博士周庚以常)
(居圈中故謂圈公蔡邕集載有圈典此則云圂音混鼠所居也不同)
伊漢二十有一世處士有圂典字叔則者夫其生也天
眞淑性清理條暢精微周密包括道要致思無形深總
歴部纖入藝文藻分葩列如春之榮守根據窮不虛其
聲偉德若兹惟世之英乃遂隐身高藪稼穡孔勤童蒙
來求彪之用文不義富貴譬諸浮雲州郡禮招休命交
集徒加名位而已莫之能起也博士徵舉至孝耻已處
而復出若有初而無終潔耿介于丘園慕七人之遺風
年七十有五建寧二年六月卒臨沒顧命曰知我者其
蔡邕乃為銘載書休美俾来世昆裔永有諷誦于先生
之德其辭曰
民之齊敏卓時挺生思心精叡綜物通靈術有玄妙于
時游情聞道睹異惕然若驚守死善操與世無營渾其
若濁徐然後清綽其若煥終其益貞有恒實難獨秉其
經嗟爾來世是瞻是聽
陳留索昏庫上里社銘
曰社祀之建尚矣昔在聖帝有五行之官而共工子勾
龍為后土及其沒也遂為社祀故曰社者土地之主也
周禮建為社位左宗廟右社稷戎醜攸行于是受脤土
膏恒動于是祈農又頒之于兆民春秋之中命之供祠
故自有國至于黎庶莫不祀焉惟斯庫里古陽武之戶
牖鄕春秋時有子華為秦相漢興陳平由此社宰遂佐
高帝克定天下為右丞相封曲逆侯永平之世虞延為
太尉司空封公至嘉平延弟曾孫放字子卿為尚書外
戚梁冀乘寵作亂首策誅之王室以績封召都亭侯太
僕太常司徒毗天子而維四方克措其功往烈有常于
是司監爰暨邦人僉以為宰相繼踵咸出斯里秦一漢
三而虞氏世焉雖有積善餘慶修身之致亦斯社之所
相也乃與樹碑作頌以示後昆
惟王建祀明事百神乃顧斯社于我兆民明德惟馨其
慶聿彰自嬴及漢四輔代昌爰我虞宗乃世重光元勲
既立錫兹土疆乃公乃侯帝載用康神人協祚且巨且
長凡我里人盡受嘉祥刊銘金石永世不忘
郡掾史張玄祠堂碑銘
掾諱玄字伯雅河南偃師人也其先張仲者實以孝友
為名左右周室大漢初興張蒼為丞相封北平侯其後
自河南遷于兹土世為顯姓掾天姿恭恪宣慈惠和允
恭博敏惻隐仁恕正身履道以協閨庭損用節財以贍
疏族動中規矩言合典式不知名彰不飾行著可謂仁
粹淑貞自然之素者已論者嘉之州郡禮招署致掾史
沉静寡欲不求榮禄是以豐于天爵薄于人位某月日
遭疾而卒掾孫翻以貞固之質受過庭之訓獲執戟出
宰相邑遷太守得大夫之禄奉烝嘗之祀尋原祚之所
由而至於此先考積善之餘慶隂德之陽報乃于是立
祠堂假碑勒銘式明令德以示乎後辭曰
於惟我考允廸懿德治信斯順其儀不忒仁惠周洽行
惟模則篤垂餘慶貽此燕翼邈矣遺孫用懷多福刊名
金石流于罔極
袁滿來碑銘
茂德休行曰袁滿來太尉公之孫司徒公之子逸才淑
姿實天所授聰遠通敏越齔在闕明習易學從誨如
流百家衆氏遇目能識事不再舉問一及三具始知終
情性周備夙有竒節孝智所生順而不驕篤友兄弟和
而無忿氣決泉逹無所凝滯雖冠帶之中士校材考行
無以加焉允公族之殊異國家之輔佐衆律其器士嘉
其良雖則童稚令聞芬芳降生不永年十有五四月壬
寅遭疾而卒既苖而不穗凋殞華英嗚呼悲夫乃假碑
旌于墓表嗟其傷矣惟以告哀
童幼胡根碑銘
故陳留太守胡君子曰根字仲原生有嘉表幼而克才
角犀豐盈光潤玉顔聰明敏惠好問早識言語所及智
思所生雖成人之德無以加焉禀命不長夙罹凶災年
七歲建寧二年遭疾夭逝慈母悼痛昆娣孔懷感襁褓
之親愛憐國城之乖離乃權宜就封二祖墓側親屬李
陶等相與追慕先君悲悼遺嗣樹碑刊辭以慰哀思辭
曰
於惟仲原應氣淑靈實有令儀而氣如瑩明之之性與
體俱生聞言斯識覩物知名傳者太勤受誨則成柔和
順美與人靡争忿不怨懟喜不驕盈當受福永為光為
榮如何昊天降此短齡惜繁華之方曄兮望嚴霜而凋
零嗟童孺之夭逝兮傷慈母之肝情從皇祖乎靈兆兮
庶神魄之斯寧哀慘戚以流涕兮念汚軫之不呈顧永
懷于不朽兮乃託辭于斯銘
司空袁逢碑(此下至夷齊碑集並不載)
凡所臨君明而先覺故能教不肅而化成政不嚴而事
治其惠和也晏晏然其博大也洋洋焉信可謂兼三才
而該剛柔無射于人斯矣銘曰
天鑒有漢賜兹世輔顯允厥德昭胤休序峩峩雍宫禮
樂備舉穆穆天子孝敬允敘降拜屏著奉饋西序威儀聿
修化溢區宇乃尹京邑惣齊禁旅
司空房楨碑銘
公言非法度不出于口行非至公不萌于心治身則伯
夷之潔也儉嗇則季文之約也盡忠則史魚之直也剛
平則山甫之勵也惣兹四德式是百辟夙夜匪懈以事
一人枉絲髮樹私恩不為也討無禮當彊禦弗避也是
以功隆名顯在世孤特不獲愷悌寬厚之譽享年垂老
至于積世門無立車堂無宴客衣不變裁食不兼味雖
易之貞厲詩之羔羊無以加也明明在公實惟房后誕
應正德式作漢輔邪慝是仇直亮是與剛則不吐柔則
不茹媚兹天子以靖土宇
荆州刺史庾侯碑
君資天地之正氣含太極之純精明絜鮮于白珪貞操
厲乎寒松視鑒出于自然英風發乎天骨事親以孝則
行侔于曾閔結交以信則契明于黃石温温然弘裕虚
引落落然高風起世信荆山之良寶靈川之明珠也爰
在弱冠英風固以揚于四海矣拜為荆州刺史杖冲静
以臨民施仁義以接物恩惠著于萬里誠信暢于殊俗
由是撫亂以治綏擾以静也帝嘉其功錫以車服方將
掃除寇逆清一宇宙廓天步之艱難寧陵夷之屯否
翟先生碑
世以仁義為質學問為業爰暨先生固天縱德應運立
言繼期五百實行形于州里明哲與聖合契該通五經
洗洞墳籍為萬里之場圃九隩之林澤挹之若江湖仰
之若華光玄玄焉測之則無源汪汪焉酌之則不竭可
謂生民之英者已國失元博學失表式凡百搢紳哀矣
泣血人百身匪云云來復于是鄕黨乃相與登光山伐
石而勒銘曰
邈矣先生厥德孔真腹心弘道深高入神王錫三命觀
國之賓其樹富貴忽若浮雲既不降志亦不辱身(並藝文類)
(聚)
楊復卑(北堂書抄)
文學之徒擁書抱籍自遠而至禀采豐華斟酌洪流者
雍雍焉誾誾焉
貞定直父碑
其接友也審辨真偽明于知人度終始而後交情不疎
而貌親
蔡攜碑(後漢書注)
攜字叔業有周之胄昔蔡叔没成王命其子仲使踐諸
矦之位以國氏姓君其後也君曾祖父勲哀帝時以孝
廉為長安郡長及君之身增修厥德順帝時以司空高
弟遷新蔡長年七十九卒長子稜字伯直處俗孤黨不
協于時垂翼華髮人爵不升年五十三卒謚法曰清白
守節曰貞純行不差曰定
伯夷叔齊碑(此載後漢書五行志後載藝文蓋前為序後為銘或頌總一碑也)
熹平五年天下大旱禱請名山求獲荅應時處士平陽
蘇騰字玄成夢陟首陽有神馬之使在道明覺而思之
以其夢陟狀上聞天子開三府請雨使者與郡縣戶曹
掾吏登山升祠手書要曰君況我聖主以洪澤之福天
尋興雲即降甘雨也
惟君之質體清良兮昔在殷姬忠孝彰兮委國捐爵諫
國(闕)兮譏武伐紂欲喻匡兮時不可救歴運蒼兮追念
先侯受命皇兮(闕四字)憂懷感兮雖沒不朽名字芳
兮
京兆尹樊德雲碑銘
於顯哲尹誕德孔彰膺帝休命謂篤不忘爰納忠式規
悟聖皇欽崇園邑大孝允光九命車服昭示采章軒軺
四牡承祀蒸嘗多士時貢徭役永息道路孔夷民清險
棘同體諸舊兆氓蒙福惠垂無疆守以罔極
漢交趾都尉胡夫人黃氏神誥
夫人江陵黃氏之季女字曰列嬴其先出自伯翳别封
于黃以國氏焉高祖父汝南太守曾祖父延城大尹祖
父番禺令父以主簿常證太守事奉明君以立臣節漢
南之士以為美談初都尉君娶于故豫州刺史即黃君
之姊生太傅安樂侯廣及卷令康而卒繼室以夫人生
童紀未齔而夭夫人懷聖善之姿韜慈母之仁撫育二
孤導以義方思齊先姑神罔時恫故能迄用有成誕膺
繁祉廣歴五卿七公再封之禄康亦由孝廉宰牧二城
九鼎之義夫人是享爰暨稚孫更仕三宫或典百里或
作虎臣銀艾貂蟬近侍顯尊受兹介福于我夫人自郡
尉仕于京師及廣兄弟式敘漢朝夫人居京師六十有
餘載其乘輅執贄朝皇后採柔桑于蠶宫手三盆于繭
館者盖三十年上有帝室寵光之休下有堂宇斤斤之
祚心耽其榮體安其玄遠圖長慮慮用遺舊居欲留此
焉康寧之時亟以為言太夫人年九十一建寧二年薨
于太傅府是月辛酉公之季子陳留太守碩卒于洛陽
左池里舍公銜哀悼祗慎其屬遵奉遺意不敢失墜乃
俾元孫顯咨度羣儒以考其衷僉曰昔帝舜没于蒼梧
殯于虞郊二妃薨于江湘不即兆于九疑延陵季子實
惟吳人長子道終卜葬嬴博夫遭時而制不遠遷徙魂
氣所之不繫丘壠帝舜以之神罔時怨季札以之仲尼
嘉焉鍳帝籍之高論綜精靈之幽情稽先人之遐迹順
母氏之所寧兹事體通而義同允不可替于是公乃為
辭昭告先考然後卜定宅兆龜筮悉從遂營窀穸之事
舉封樹之禮十月既望粤翌日已酉葬我夫人黃氏及
陳留太守碩于此高原雒陽東界關亭之阿天子使中
常侍謁者李納弔且送葬持賻錢二十萬布二百疋再
以中牢祠羣后畢會榮哀孔備于時濟陽故吏舊民中
常侍勾陽于肅等二十三人思應慕化推本議銘著斯
碑石俾諸昆裔瞻仰以知禮之用是為神語乃申頌曰
於穆夫人家邦之媛昔在嬴代黃國氏建至于近祖亦
降于漢天祚明德福禄流衍既作母儀履信思順登夀
耄耋用永蕃孌子孫以仁追稽先典厝兹洛濱齊跡湘
靈配名古人休矣耀光千億斯年
太傅安樂侯胡公夫人靈表
夫人編縣舊族章氏之長女也字曰顯章令儀小心秉
操塞淵仁孝婉順率禮無遺體季蘭之姿蹈思齊之跡
永初二年年十有五爰初來嫁誕成家道仰奉慈姑竭
歡致敬俯誨膝下化導周悉至德修于幾微徽音暢于
神明故能參姙姒之功兼生人之榮朝春路寢贊桑蠶
宫光寵有祭祭服有珫前後奉斯禮者三十餘載夫人
生五男長曰整伯齊次曰千億叔韡次曰寧穉威次曰
碩季叡伯仲各未加冠遭厲氣同時夭折叔上郡孝廉
季更歴州寧舉茂才葉令京令為議郎季以高第為侍
御史諫議大夫侍中虎賁中郎將陳留太守皆早即世
夫人哀悼劬悴由是被疾遭太夫人憂篤年七十七建
寧三年薨夫人之存也契闊中饋婉戀供養依生奉仁
紹述雅意其閏月附于太夫人窀穸于兹地魂而有靈
欽明定省神心欣焉其實寧之元女金盈追慕永思㦧
怛罔極遂及斯表䥴著堅珉頌曰
悲母氏之不永懷殷恤以摧傷惟子道之無窮惜聞誨之
未央庶黃耉以期頥胡委我以夙喪恒思心以激切亦割肝以
絶腸昔先聖之遺辭言仁者其夀長嗟母氏之憂患
體愷悌以慈良失延年之報祐獨何棄于穹蒼日月
忽以將暮抱長結以含愁尋修念于在昔原疾病之
所由遭元子之弱夭心傷悴以自憂暨叔季之殞終
哀情結以彌綢皇姑没而中感遂大漸兮速流疾燄燄
而日遘氣微微以長浮銷精魂以遐翔曾不可乎援留
爾乃順旨于冥冥繼存意于不違爰袝靈于皇姑尚魂
魄之有依潜幽室之黯漠惜昭明之景輝一往超以末
及傾徂邈其彌遲顧新廟以累欷伏几筵而增悲嗟既
逝之益遠𦕈悠悠而莫追
司徒袁公夫人馬氏碑銘
維光和七年司徒袁公夫人馬氏薨其十一月葬哀子
懿逹仁逹銜恤哀痛靡所寫懷乃撰錄母氏之德履示
公之門人覩丈感義采石于南山諮之羣儒假貞石以
書焉夫人右扶風平陵人也曾祖中水侯祖將作大匠
考南郡太守中水侯弟伏波將軍女在淑媛作合孝明
誕生孝章婚姻帝室世為名族夫人生應靈和德精性
妙角犀豐盈實有偉表温慈惠愛愼而寡言幼從師氏
四禮之教早逹窈窕德象之儀及笄求匹明哲供治婦
業孝敬婉孌畢力中饋後生仰則以為謀憲自公歷據
王官至宰相夫人營克家道扶翼政事聰明達乎中外
隠括及乎無方不出其機化導宣暢童子無驕逸之尤
婦妾無捨力之愆故能窮生人之光寵獲福禄之豐報
朝春政于王室窮桑繭於蠶宮春秋六十有三寢疾不
永懿等追想定省尋思髣髴哀窮念極不知所裁乃申
辭曰
於穆母氏其德孔休思齊先始百行聿修宣慈惠和恩
澤並周義方之訓如川之流俾我小子蒙昩以滮不享
遐年以永春秋往而不返潜淪大幽嗚呼哀哉几筵虚
設幃帳空陳品物猶在不見其人魂氣飄颻焉所安神
兄弟何依姊妺何親號咷忉怛曾不我聞吁嗟上天何
辜而然傷逝不續往者不旋
議郎胡公夫人哀讚
議郎夫人趙氏字曰永姜允有令德秉心塞淵舒詳閑
雅儀節孔備女師四典窈窕德象罔不習熟以供婦道
議郎早世檢誨幼孤義方以導其性中禁以閑其情孤
顥儉節用免咎悔少辟侍中襲先公之爵以議郎出為
濟隂太守是時夫人寢疾未薨而國家方有榮陽寇賊
震驚帝師簡選州辟授任進衛不得辭王命親醫藥夫
人乃自矜精禀氣力俛起若愈以勸遣顥到官月餘所
疾暴盛春秋五十八中平四年薨于京師顥有剖符之
寄偪于國典疾篤不得顧親增感氣絶不能自宥慎終
之事闕焉永廢雖不毁以隨沒亦困悴而傷懷知我如
此不如勿生號咷告哀以乞骸骨踰年然後獲聽追惟考
君存時之命迎棺舊土同穴此城孤心摧割靡所底念
仰瞻二親或有神誥靈表之文敢曰亮闇叙我憂痛作
哀讚書之于碑
愍予小子夙罹孔艱嚴考殞沒我在齠年母氏鞠育載矜
載憐殷斯勤斯慈愛備存匪惟驕之範我軌度教誨嚴肅昭
示好惡俾我克類畏威忌怒用免咎悔踐繼先祖即爵其土二
將是臨與帝剖符守於濟隂夫人寢疾榮此寵休疾用歡痊
翊日斯瘳將征將邁從養陶丘景命徂逝不愍少留疾
大漸以危亟兮精微微而浸衰逼王職于憲典兮子孫
忽以替違目不臨此氣絶兮手不親夫含飯陳衣衾而
不省兮合綆棺而不見昔予考之即世兮安宅兆于舊
邦依存意以奉亡兮遷靈柩而同来考妣痛以慘兮離
乖神柩集而移兮增哀黃壚密而無間兮出入閴其無
門舁柩在兹兮不知魂景之所存悼孤衷之不遂兮思
情憭以傷肝幽情淪于后坤兮情哀逹乎昊乾
劉鎮南碑(歐静序云劉鎮南碑建安十三年薨太和二年葬按邕本傳董卓被誅邕)
(為王允所害獻帝初平三年也後改年興平復改建安而太和乃魏明帝時計邕死已三)
(十餘年矣安得紀述耶序又示宗廟頌贊述武皇平亂之功又有昊天眷祐我魏之句)
(盖以宗廟指魏也又有魏武帝祀喬太尉文稱丞相冀州牧魏主操謹遣掾再拜今集未)
(載)
君諱表字景升山陽高平人也君應期挺生瑰偉大度
黃中通理博物多識為郡功曹千里稱平上計吏辟大
將軍府遷北軍中侯在位十旬以賢能特選拜刺史荆
州永平元年十一月到官清風先驅莫不震肅姦宄改
節不仁引頸君乃頒愷悌流惠和慕唐叔之野棠思王
遵之驅卬賦政造次德化宣行俄而漢室大亂禍起蕭
牆賊臣專政豪雄虎争縣邑閭里姦宄烟發州縣殘破
天下土崩四海大壊當是時也雖有孔翟之聖賢育賁
之勇勢無所措其智力君遇險而建略遭難而發權招
命英俊爰得驍雄謀臣武將合策明計出次北境遷屯
漢隂因滄浪以為隍即春葉以為牖南撫衡陽東綏淄
沂西靖巫山保乂四疆選才任良式序賢能簡將命卒
棋布星陳備要塞之處戍八方之邊勸穡務農以田以
漁稌粟紅腐年榖豐夥江湖之中無劫掠之寇沅湘之
間無攘竊之民郡守令長冠帶章服府寺亭鄕崇棟高
門皆如其舊當世知名輻輳而至四方襁負自遠若歸
窮山幽谷于是為邦百工集趣機巧萬端器械變通民
利無窮隣邦懷慕交揚益州盡遣驛使冠蓋相望下民
有康哉之歌羣后有歸功之緒莫匪嘉績克厭帝心即
遷州牧又遷安南將軍領州如故于時諸州或失土流
播或水潦沒害人民死喪百遺二三而君保完萬里至
于滄海聖朝欽亮析圭授土遣御史中丞鍾繇即拜鎮
南將軍錫鼓吹大車策命褒崇謂之伯父置長史司馬
從事中郎開府辟召儀如三公上復遣左中郎將祝耽
授節以增威重並督交揚二州委以東南惟君所裁雖
周召授分陜之任不遠過也交州殊遠王塗未夷夷民
歸附大小受命其郡縣長吏有缺皆來請之君權為選
置以安荒裔輙别上聞齊桓遷邢封衛之義也武功既
亢廣開廱泮設爼豆陳罍彛親行鄕射躋彼公堂篤志
好學吏民子弟受學之徒蓋以千計洪生巨儒朝夕講
論誾誾如也雖洙泗之間學者所集方之無異也深愍
末學遠本離實乃令諸儒改定五經章句刪剗浮辭芟
除煩重又求遺書寫還新者留其故本于是古典畢集
充于州閭及延見武將文吏教令温雅禮接優隆言不
及軍旅之事辭不逮官曹之文上論三墳八索之典下
陳世教忠義之方内剛如秋霜外柔如春陽不伐其善
不有其庸如彼川流每往兹通可謂道理丕才命世希
有者已仁者夀宜享期耉昊天不弔年六十有七建安
十三年八月遘疾殞薨耕夫罷耜織女投杼老幼哀
號若喪父母時道路艱險留墳州土轉移歸葬父勉其
子妻勉其夫欲共扶送至于鄕里南陽太守樂鄕亭侯
旻思等言及志在州里者各發卒具送靈柩之資子授
徵拜五官中郎將乃疏上請歸本縣葬見聽許太和二
年葬于先塋于是故臣忻洽咸以為申伯韓侯之翼周
室受輅車乘馬玄裘赤舄之賜詩人詠功列于大雅至
今不朽况乎將軍牧二州歴二紀功載王府賜命優備
賴而生者毓子孕孫能不歌嘆乃作頌曰
猗歟將軍膺期挺生桓桓其武温温其仁初幹千里允
顯使臣幕府禮命集于北軍督齊禁旅如羆如熊眷然
南顧綏我荆衡將軍之来民安物豐江湖交壤刑清國
興蔽芾甘棠召伯聽訟周人勿剗我賴其楨欲報之德
胡不億年如何殂逝孤棄萬民鐫勒墓石以紀洪勲昭
示來世垂芳後昆
東漢文紀卷二十二
