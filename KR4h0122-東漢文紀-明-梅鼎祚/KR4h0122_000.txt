東漢文紀總集類
提要
(臣)等謹案東漢文紀三十二卷明梅鼎祚編
鼎祚西漢文紀根據史漢故多為典確是編
雖亦以正史為宗而雜書之作始盛于東漢
即劉珍張璠諸記著錄正史者亦逾八家沿
及六代小說繁興其時去雒京最近故依託
附會尤較西漢為多至于集古金石諸錄博
古考古諸圖以迨隸釋隸續而下搜括舊刻
爭奇炫博者彌不一家而西漢自五鳳磚數
事以外寥寥無多其碑碣文詞器物銘識亦
往往惟稱東漢鼎祚蒐羅既富義取全收其
間真贋互陳異同蠭起而訂訛正舛亦不及
西漢文紀之詳固其所也至如曹全一碑近
代始出乃復捃摭不遺其采輯亦云勤矣若
夫永和裴岑破呼衍王碑遠在西域自我
皇上天威耆定儒者始獲睹其文鼎祚生明季衰
微之時嘉峪關外即為絶域其佚而不載固
未可以為疎漏焉乾隆四十三年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
