東漢文紀卷十六明梅鼎祚編
楊秉(字叔節震中子歷拜太尉)
諫桓帝微行書(秉遷侍中尚書帝時微行私過幸河南尹梁胤府舍是日大風)
(晝昏秉疏諫不納)
臣聞瑞由德至災應事生傳曰禍福無門唯人自召天
不言語以災異譴告是以孔子迅雷風烈必有變動詩
云敬天之威不敢驅馳王者至尊出入有常警蹕而行
靜室而止自非郊廟之事則鑾旗不駕故詩稱自郊徂
宫易曰王假有廟致孝享也諸侯如臣之家春秋尚列
其誡況以先王法服而私出槃游降亂尊卑等威無序
侍衛守空宫紱璽委女妾設有非常之變任章之謀上
負先帝下悔靡及臣奕世受恩得備納言又以薄學充
在講勸特蒙哀識見照日月恩重命輕義使士死敢憚
摧折略陳其愚
論吏職奏(延熹五年秉為太尉時宦官方熾任人及子弟為官競為貪淫秉與司空)
(周景上言於是秉條劾牧守以下五十餘人天下肅然)
内外吏職多非其人自頃所徵皆特拜不試致盜竊縱
恣怨訟紛錯舊典中臣子弟不得居位秉執而今枝葉
賓客布列職署或年少庸人典據守宰上下忿患四方
愁毒可遵用舊章退貪殘塞災謗請下司隸校尉中二
千石城門五營校尉北軍中候各實竅所部應當斥罷
自以狀言三府廉察有遺漏續上
計吏留拜奏(時郡國計吏多留拜為郎秉上言從之)
三署見郎七百餘人帑臧空虛浮食者衆而不良守相
欲因國為池澆濯釁穢宜絶横拜以塞覬覦之端(杜氏通典)
(載秉疏云先王建國順天制官太微積星名為郎位入奉宿衛出牧百姓按此必前奏首語也附此)
諫南巡除拜疏
臣聞先王建國順天制官太微積星名為郎位入奉宿
衛出牧百姓臯陶誡虞在於官人頃者道路拜除恩加
豎隸爵以貨成化由此敗所以俗夫巷議白駒遠逝穆
穆清朝遠近莫觀宜割不忍之恩以斷求欲之路
劾益州刺史侯參奏(秉劾中常侍侯覽弟參取受罪臧累億徵詣廷尉道)
(自殺因奏覽及中常侍具瑗帝免覽官削瑗國)
牂牁男子張攸居為富室參横加非罪云造訛言殺攸
家八人沒入廬宅又與同郡諸生李元之官共飲酒醉
飽之後戱故相犯誣言有淫慝之罪應時捶殺以人臣
之勢行桀紂之態傷和逆理痛感天地宜當糺持以謝
一州
劾中常侍侯覽及具瑗奏
臣按國舊典宦豎之官本在給使省闥司昏守夜而今
猥受過寵執政操權其阿䛕取容者則因公褒舉以報
私惠有忤逆於心者必求事中傷肆其凶忿居法王公
富擬國家飲食極肴饍僕妾盈紈素雖季氏專魯穰侯
擅秦何以尚兹按中常侍侯覽弟參貪殘元惡自取禍
滅覽固知釁重必有自疑之意臣愚以為不宜復見親
近昔懿公刑邴歜之父奪閻職之妻而使二人參乘卒
有竹中之難春秋書之以為至戒蓋鄭詹來而國亂四
佞放而衆服以此觀之容可近乎覽宜急屏斥投畀有
虎若斯之人非恩所宥請免官送歸本郡
尚書詰責對(延熹三年秉徵拜河南尹初中常侍單超弟匡為濟隂太守坐臧罪)
(論賂客任方刺兖州從事衛羽及捕得方囚繫洛陽匡密令方等突獄亡走尚書召詰責)
(秉對竟輸作左校)
春秋不誅黎比而魯多盜方等無狀釁由單匡刺執法
之吏害奉公之臣復命令得逃竄寬縱罪身元惡大憝
終為國害乞檻車徵匡考覈其事則姦慝蹤緒必可立
得
周景(汝南人歷司空太尉)
議徵楊秉韋著疏(秉為河南尹坐事輸作左校赦歸會徵秉及處士韋著稱)
(疾不至有司劾大不敬請正罪尚書令周景與尚書邊韶議奏於是重徵乃到拜太常)
秉儒學侍講常在謙虛著隱居行義以退讓為節俱徵
不至誠違側席之望然逶迤退食足抑苟進之風夫明
王之世必有不召之臣聖朝弘養宜用優游之禮可告
在所屬喻以朝廷恩意如遂不至詳議其罰
朱穆(字公叔尚書令暉之孫梁冀薦為侍御史為冀州刺史)
奏記大將軍梁冀
(冀辟穆典兵甚親任及桓帝即位順烈太后臨朝穆以冀埶地親重望有以扶持王室因)
(推災異奏記以勸戒之明年劉鮪等謀立清河王又黃龍二見沛國冀無術學遂以穆龍)
(戰之言為應)
穆伏念明年丁亥之歲刑德合於乾位易經龍戰之會
其文曰龍戰于野其道窮也謂陽道將勝而隂道負也
今年九月天氣鬱冒五位四候連失正氣此互相明也
夫善道屬陽惡道屬隂若脩正守陽摧折惡類則福從
之矣穆每事不逮所好惟學傳受於師時有可試願將
軍少察愚言申納諸儒而親其忠正絶其姑息專心公
朝割除私欲廣求賢能斥遠佞惡夫人君不可不學當
以天地順道漸漬其心宜為皇帝選置師傅及侍講者
得小心忠篤敦禮之士將軍與之俱入參勸講授師賢
法古此猶倚南山坐平原也誰能傾之
密奏記梁冀(范書接前篇漢紀附記)
(穆意欲言宦官恐冀漏泄復附以密記乃請种暠為從事中郎薦欒巴議郎舉穆侍御史)
今年夏月暈房星明年當有小戹宜急誅姦臣為天下
所怨毒者以塞災咎議郎大夫之位本以式序儒術高
行之士今多非其人九卿之中亦有乖其任者惟將軍
察焉(後漢書)
又奏記
(冀驕暴不悛朝野嗟毒穆時舉高第為侍御史以故吏懼其釁積招禍復奏記諫之)
古之明君必有輔德之臣規諫之官下至器物銘書成
敗以防遺失故君有正道臣有正路從之如升堂違之
如赴壑今明將軍地有申伯之尊位為羣公之首一日
行善天下歸仁終朝為惡四海傾覆頃者官人俱匱加
以水蟲為害京師諸官費用增多詔書發調或至十倍
各言官無見財皆當出民㮄掠割剝疆令充足公賦既
重私歛又深牧守長吏多非德選貪聚無厭遇人如虜
或絶命於箠楚之下或自賊於迫切之求又掠奪百姓
皆託之尊府遂令將軍結怨天下吏人酸毒道路歎嗟
昔秦政煩苛百姓土崩陳勝奮臂一呼天下鼎沸而面
䛕之臣猶言安耳諱惡不悛卒至亡滅永和之末綱紀
少㢮頗失人望四五歲耳而財空戸□下有離心馬免
之徒乘敝而起荆揚之間幾成大患幸賴順烈皇后初
政清静内外同力僅乃討定今百姓戚戚困于永和内
非仁愛之心可得容忍外非守國之計所宜久安也夫
將相大臣均體元首共輿而馳同舟而濟輿傾舟覆患
實共之豈可以去明即昧履危自安主孤時困而莫之
䘏乎宜時易宰守非其人者減省第宅園池之費拒絶
郡國諸所奉送内以自明外解人惑使挾姦之吏無所
依託司察之臣得盡耳目憲度既張遠邇清一則將軍
身尊事顯德燿無窮天道明察無言不信惟垂省覽(後漢)
(書人通鑑作民馬免作馬勉)
同前(漢紀)
今宦官俱用螽水為害而京師之費十倍於前河内一
郡嘗調縑素綺縠纔八萬餘匹今乃十五萬匹官無見
錢皆出於民民多流亡皆虛張戸口戸口既少而無貲
者多當復割剝公賦重斂二千石長吏遇民如虜或賣
用田宅或絶命捶楚大小無聊朝不保暮又有浮游之
人稱矯賈販不良長吏望為驅使令家人詐乘其勢此
類交錯不可分别輒以託名尊府結怨取譏昔秦之末
不恤四方近親市人數如此故以為安穩一旦瓦解陳
項並起至於土崩近永和之末人有離心興徒發使不
復應命懷糧廩兵云當向離幸賴順烈皇后初政清静
乃獲安寧今民心事勢復更戚戚困於永和撫安之急
誠在大將軍先易二千石長吏非其人者廬第園池之
作距絶州郡貢獻内以明巳外以解人之厄今日行之
則今日從矣
又奏記
(冀既貪放復納賂遺承事國家左右宦者通為姦利任其賓客子弟為刺史二千石穆又)
(奏記冀報書其言雖切然不甚罪也)
大將軍内有貴親之固外有功業之重誠不可復枉道
散財以事左右近臣宦者選舉刑賞有干典制輒率公
卿詣朝堂按其罪咎則改節從訓猶影響也今反越津
逾序以大事小以明事闇從其過言隨其失行天下之
事受其枉戾傷損財物壞亂綱紀左右近宦並以私情
干擾天下雖大而民無所容足也餘尚可忍官位之事
尤不可私毒害流布日夜廣遠願大將軍省廢他事十
刻之間考案古今官民之極度數作趣較然可見之如
不早悟舟中之人皆敵國也若以穆輕愚不信其言可
呼所親識古今者請徵核其實不可一日忘誡懼有後
恨
梁冀報書(漢紀)
如此僕亦無一可邪(後漢書)
與劉伯宗絶交書(及時穆因此著絶交論至梁劉孝標復為廣之以刺到溉)
昔我為豐令足下不遭母憂乎親解縗絰來入豐寺及
我為侍書御史足下親來入臺足下今為二千石我下
為郎乃反因計吏以謁相與足下豈丞尉之徒我豈足
下部民欲以此謁為榮寵乎咄劉伯宗於仁義道何其
薄哉(其詩曰北山有鴟不潔其翼飛不正向寢不定息饑則木攬飽則泥伏饕餮貪汚臭腐是食填腸滿)
(嗉嗜欲無極長嗚呼鳳謂鳳無德鳳之所趣與子異域永從此訣各自努力文士傳選注廣絶交論俱未)
(引及)
留板書(穆為冀州刺史舉劾權貴忤宦者趙忠徵詣廷尉臨當就道冀州從事欲為盡)
(像穆留板書謝承後漢書)
勿畫吾形以為重負忠義之未顯何形像之足紀也
上桓帝論宦官疏(穆徵拜尚書深疾宦官及在臺閣旦夕共事志欲除之乃)
(上疏中官數因事稱詔詆毁之穆憤懣卒公卿共表追贈益州太守)
按漢故事中常侍參選士人建武以後乃悉用宦者自
延平以來浸益貴盛假貂璫之飾處常伯之任天朝政
事一更其手權傾海内寵貴無極子弟親戚並荷榮任
故放濫驕溢莫能禁禦凶狡無行之徒媚以求官恃埶
怙寵之輩漁食百姓窮破天下空竭小人愚臣以為可
悉罷省遵復往初率由舊章更選海内清淳之士明達
國體者以輔其處即陛下可為堯舜之君衆僚皆為稷
契之臣兆庶黎民蒙被聖化矣
崇厚論(穆感時澆薄慕尚敦篤乃作崇厚論)
夫俗之薄也有自來矣故仲尼歎曰大道之行也而邱
不與焉蓋傷之也夫道者以天下為一在彼猶在己也
故行違於道則愧生於心非畏義也事違於理則負結
於意非憚禮也故率性而行謂之道得其天性謂之德
德性失然後貴仁義是以仁義起而道德遷禮法興而
淳樸散故道德以仁義為薄淳樸以禮法為賊也夫中
世之所敦已為上世之所薄況又薄于此乎故夫天不
崇大則覆幬不廣地不深厚則載物不博人不敦龐則
道數不遠昔在仲尼不失舊於原壤楚嚴不忍章於絶
纓由此觀之聖賢之德敦矣老氏之經曰大丈夫處其
厚不處其薄居其實不居其華故去彼取此夫時有薄
而厚施行有失而惠用故覆人之過者敦之道也救人
之失者厚之行也往者馬援深昭此道可以為德誡其
兄子曰吾欲汝曹聞人之過如聞父母之名耳可得聞
口不得言斯言要矣遠則聖賢履之上世近則邴吉張
子孺行之漢廷故能振英聲於百世播不滅之遺風不
亦美哉然而時俗或異風化不敦而尚相誹謗謂之臧
否記短則兼折其長貶惡則并伐其善悠悠者皆是其
可稱乎凡此之類豈徒乖為君子之道哉將有危身累
家之禍焉悲夫行之者不知憂其然故害興而莫之及
也斯既然矣又有異焉人皆見之而不能自遷何則務
進者趨前而不能顧後榮貴者矜巳而不待人智不接
愚富不賑貧貞士孤而不恤賢者戹而不存故田蚡以
尊顯致安國之金淳于以貴埶引方進之言夫以韓翟
之操為漢之名宰然猶不能賑一貧賢薦一孤士又況
其下者乎此禽息史魚所以專名於前而莫繼於後者
也故時敦俗美則小人守正利不能誘也時否俗薄雖
君子為邪義不能止也何則先進者既往而不及後來
者復習俗而追之是以虛華盛而忠信微刻薄稠而純
篤稀斯蓋谷風有棄予之歎伐木有鳥鳴之悲矣嗟乎
世士誠躬師孔聖之崇則嘉楚嚴之美行希李老之雅
誨思馬援之所尚鄙二宰之失度美韓稜之抗正貴丙
張之弘裕賤時俗之誹謗則道豐績盛名顯身榮載不
刊之德播不滅之聲然後知薄者之不足厚者之有餘
也彼與草木俱朽此與金石相傾豈得同年而語並日
而談哉
絶交論
或曰子絶存問不見客亦不荅也何故曰古者進退趨
業無私游之交相見以公朝享會以禮紀否則朋徒受
習而巳曰人將疾子如何曰寧受疾曰受疾可乎曰世
之務交游也久矣敦千乘不忌於君犯禮以追之背公
以從之其愈者則孺子之愛也其甚者則求蔽過竊譽
以贍其私事替義退公輕私重居勞於聽也或於道而
求其私贍矣是故遂往不反而莫敢止焉是川瀆並決
而莫敢之塞游豶蹂稼而莫之禁也詩云威儀棣棣不
可選也後生將復何述而吾不才焉能規此實悼無行
子道多闕臣事多尤思復白圭重考古言以補往過時
無孔堂思兼則滯匪有廢也則亦焉興是以敢受疾也
不亦可乎
公卿表旌朱穆(後漢書穆延熹六年卒公卿共奏追贈益州太守)
穆立節忠清虔恭機密守死善道宜蒙旌寵策詔襃述
桓帝贈朱穆益州刺史詔(詔即用前表中語惟刺史與太守不同見)
(蔡邕朱公叔鼎銘)
尚書朱穆立節忠亮世篤爾行虔恪機任守死善道不
幸而卒朝廷憫焉今使權謁者中郎楊賁贈穆益州刺
史印綬魂而有靈嘉其寵榮
袁著
劾梁冀書(冀凶縱日甚郎中汝南袁著年十九不勝其憤詣闕上書冀密捕笞殺之)
臣聞仲尼歎鳳鳥不至河不出圖自傷卑賤不能致也
今陛下居得致之位又有能致之資而和氣未應賢愚
失序者埶分權臣上下壅隔之故也夫四時之運功成
則退高爵厚寵鮮不致災今大將軍位極功成可為至
戒宜遵懸車之禮高枕頥神傳曰木實繁者披枝害心
若不抑損權盛將無以全其身矣左右聞臣言將側目
切齒臣特以童蒙見拔故敢忘忌諱昔舜禹相戒無若
丹朱周公戒成王無如殷王紂願除誹謗之罪以開天
下之口
延篤(字叔堅南陽犨人以博士徵拜議郎著作東觀遷侍中)
仁孝論(篤為京兆尹忤梁冀以病免歸教授家巷時人或疑仁孝前後之証篤乃論之)
觀夫仁孝之辯紛然異端互引典文代取事據可謂篤
論矣夫人二致同源總率百行非復銖兩輕重必定前
後之數也而如欲分其大較體而名之則孝在事親仁
施品物施物則功濟於時事親則德歸於巳於己則事
寡濟時則功多推此以言仁則遠矣然物有由微而著
事有由隱而章近取諸身則耳有聽受之用目有察見
之明足有致遠之勞手有飾衛之功功雖顯外本之者
心也遠取諸物則草木之二始於萌芽終於彌蔓枝葉
扶疏榮華紛縟末雖繁蔚致之者根也夫仁人之有孝
猶四體之有心腹枝葉之有本根也聖人知之故曰夫
孝天之經也地之義也人之行也君子務本本立而道
生孝悌也者其為仁之本與然體大難備物性好偏故
所施不同事少兩兼者也如必對其優劣則仁以枝葉
扶疏為大孝以心體本根為先可無訟也或謂先孝後
仁非仲尼序回參之意蓋以為仁孝同質而生純體之
者則互以為稱虞舜顔回是也若偏而體之則各有其
目公劉曾參是也夫曾閔以孝悌為至德管仲以九合
為仁功未有論德不先回參考功不大夷吾以此而言
各從其稱者也(本根御覽作充實)
與前越嶲太守李文德書
(篤忤大將軍梁冀以病免歸教授鄉里文德素善于篤時在京師以篤有王佐之才欲令)
(公卿引進之篤乃為書止文德後遭黨錮卒于家)
夫道之將廢所謂命也流聞乃欲相為求還東觀來命
雖篤所未敢當吾昧爽櫛梳坐於客堂朝則誦羲文之
易虞夏之書歷公旦之典禮覽仲尼之春秋夕則消搖
内階詠詩南軒百家衆氏投間而作洋洋乎其盈耳也
渙瀾兮其溢目也紛紛欣欣兮其獨樂也當此之時不
知天之為蓋地之為輿不知世之有人己之有軀也雖
漸離擊筑傍若無人高鳳讀書不知暴雨方之於吾未
足況也且吾自束脩已來為人臣不陷於不忠為人子
不陷於不孝上交不諂下交不黷從此而歿下見先君
遠祖可不慙赧如此而不以善止者恐如教羿射者也
慎勿迷其本棄其生也(後漢書)
又與李文德書
吾食赤烏之䴸麥飲化益之玄醴折張騫大宛之䔉歃
晉國郇瑕之鹽(太平御覽郇瑕下一有氏字宋衷云化益即伯益也世本曰化益作井)
貽劉佑書(佑字伯祖中山安國人)
(佑三轉大司農歷三卿輒以疾辭乞骸骨歸田里遂杜門絶迹每三公缺朝廷皆屬意於)
(佑以讚毁不用篤貽之書後佑復為河南尹)
昔太伯三讓人無德而稱焉延陵高揖華夏仰風吾子
懷蘧氏之可卷體寗子之如愚微妙玄通冲而不盈蔑
三光之明未暇以天下為事何其邵與(後漢書)
與高義方書(高彪)
今兹以五經為鼎簠書傳為俎邊祖述堯舜憲章文武
未暇蜯也宜勿以為念(太平御覽高彪集五經為府藏雜藝為庖厨)
與段紀明書(段熲字紀明武威姑臧人歷拜太尉會日食自劾飲酖死)
(熲歷遷護羌校尉擊燒當八種羌破之遂至河首積石山出塞二千餘里篤書謂此也)
得知窮名極遠大捷而反雖齊桓之制(闕)令文之服
流沙霍將軍之(闕)到祁連辛武賢之義絶醜虜蔑以加
焉莫不魚爛雲除震懼稽顙矣(北堂書鈔)
陳龜(字叔珍上黨泫氏人歷尚書忤梁冀不食死)
論并涼邊事疏(龜為京兆尹會羌胡寇邊桓帝以龜世諳邊俗拜度遼將軍龜)
(臨行上疏帝乃更選幽并刺史除并涼一年租賦)
臣龜蒙恩累世馳騁邊垂雖展鷹犬之用頓斃胡虜之
庭魂骸不返薦享狐狸猶無以塞厚責荅萬分也至臣
頑駑器無鉛刀一割之用過受國恩榮秩兼優生年死
日永懼不報臣聞三辰不軌擢士為相蠻夷不恭拔卒
為將臣無文武之才而忝鷹揚之任上慙聖朝下懼素
餐雖歿軀體無所云補今西州邊鄙土地塉埆鞍馬為
居射獵為業男寡耕稼之利女乏機杼之饒守塞候望
懸命鋒鏑聞急長驅去不圖反自頃年以來匈奴數攻
營郡殘殺長吏侮略良細戰夫身膏沙漠居人首係馬
鞍或舉國掩戸盡種灰滅孤兒寡婦號哭空城野無青
草室如懸罄雖含生氣實同枯朽往歲并州水雨災螟
互生稼穡荒耗租更空闕老者慮不終年少壯懼於困
戹陛下以百姓為子品庶以陛下為父焉可不日昃勞
神垂撫循之恩哉唐堯親捨其子以禪虞舜者是欲民
遭聖君不令遇惡主也故古公杖策其民五倍文王西
伯天下歸之豈復輿金輦寶以為民惠乎近孝文皇帝
感一女子之言除肉刑之法體德行仁為漢賢主陛下
繼中興之統承光武之業臨朝聽政而未留聖意且牧
守不良或出中官懼逆上旨取過目前呼嗟之聲招致
災害胡虜凶悍因衰緣隙而令倉庫單於豺狼之口功
業無銖兩之效皆由將帥不忠聚姦所致前涼州刺史
祝良初除到州多所糾罰太守令長貶黜將半政未踰
時功效卓然實應賞異以勸功能改任牧守去斥姦殘
又宜更選匈奴烏桓護羌中郎將校尉簡練文武授之
法令除并涼二州今年租更寬赦罪隸埽除更始則善
吏知奉公之祐惡者覺營私之禍胡馬可不窺長城塞
下無候望之患矣
趙典(字仲經蜀郡成都人太尉戒子歷遷長樂少府衛尉)
諫開鴻池奏(典建和初四府表薦歷遷侍中時帝欲廣開鴻池典諫帝納其言而)
(止)
鴻池汎溉巳且百頃猶復增而深之非所以崇唐虞之
約巳遵孝文之愛人也
論封爵奏(典建和中為大鴻臚時恩澤諸侯以無勞受封典奏不從)
夫無功而賞勞者不勸上忝下辱亂象千度且高祖之
誓非功臣不封宜一切削免爵土以存舊典
趙芬等
詣巴郡刺史但望自訟
(桓帝以并州刺史但望為巴郡太守勤䘏民隱郡文學掾宕渠趙芬掾弘農馮尤墊江龔)
(榮王祈李温臨江嚴就胡良文愷安漢陳禧閬中黃閶江州母成陽譽喬就張紹牟存平)
(直等詣望自訟望深納之郡戸曹史枳白望)
郡境廣遠千里給吏兼將人從冬往夏還夏單冬複惟
踰時之役懷怨曠之思其憂喪吉凶不得相見解緩補
綻下至薪菜之物無不躬買於市富者財得自供貧者
無以自支是以清儉夭枉不聞加以水陸艱難山有猛
禽思迫期會隕身江河投死虎口咨嗟之歎歷世所苦
天之應感乃遭明府欲為更新童兒匹婦懽喜相賀將
去遠就近釋危蒙安縣無數十民無遠邇恩加未生澤
及來世巍巍之功勒於金石乞以文書付計掾史人鬼
同符必獲嘉報芬等幸甚(華陽國志)
史枳
白但望
芬等前後百餘人歷政訟訴未蒙感悟明府運機布政
稽當皇極為民庶請命救患德合天地澤潤河海開闢
以來今遇慈父經曰奕奕梁山惟禹甸之有倬其道韓
侯受命比隆等盛於斯為美
但望(字伯闔泰山人歷并州刺史巴郡太守)
請分巴郡疏(永興二年三月上疏朝議未許至獻帝初平巴郡分為永寧固陵)
謹按巴郡圖經境界南北四千東西五千周萬餘里屬
縣十四鹽鐵五官各有丞史戸四十六萬四千七百八
十口百八十七萬五千五百三十五遠縣去郡千二百
至千五百里鄉亭去縣或三四百或及千里土界遐遠
令尉不能窮詰姦凶時有賊發督郵追案十日乃到賊
巳遠逃蹤跡絶滅罪錄逮捕證驗文書詰訊即從春至
冬不能䆒訖繩憲未加或遇德令是以賊盜公行姦宄
不絶榮等及隴西太守馮含上谷太守陳弘說往者至
有劫閬中令楊殷終津侯姜昊傷尉蘇鴻彭亭侯孫魯
雍亭侯陳巳殷侯樂普又有女服賊千有餘人布散千
里不即發覺謀成乃誅其水陸覆害殺郡掾枳謝盛塞
威張御魚復令尹尋主簿胡直若此非一給吏休謁往
還數千閉囚須報或有彈劾動便歷年吏坐喻科恐失
冬節侵疑先死如當移傳不能待報輒自刑戮或長吏
忿怒冤枉弱民欲赴訴郡官每憚還往太守行桑農不
到四縣刺史行部不到十縣郡治江州時有温風遙縣
客吏多有疾病地勢剛嶮皆重屋累居數有火害又不
相容結舫水居五百餘家三江之會夏水漲盛壞散顛
溺死者無數而江州以東濱江山險其人半楚姿態敦
重墊江以西土地平敞精敏輕疾上下殊俗情性不同
敢欲分為二郡一治臨江一治安漢各有桑麻丹漆布
帛漁池鹽鐵足相供給兩近京師榮等自欲義出財帛
造立府寺不費縣官得百姓懽心孝武以來亦分吳蜀
諸郡聖德廣被民物滋繁增置郡土釋民之勞誠聖主
之盛業也臣雖貪大郡以自優暇不忍小民顒顒蔽隔謹
具以聞(並華陽國志)
臧旻
訟第五種書(永壽中種為兖州刺史忤中常侍單超遂以太山賊事陷種徙朔方)
(超外孫為朔方守稸怒以待之種舊掾孫斌追脫種以匿其友閭甄氏數年徐州從事臧)
(旻上書訟之會赦出卒于家)
臣聞士有忍死之辱必有就事之計故季布屈節於朱
家管仲錯行於召忽此二臣以可死而不死者非愛身
於須臾貪命於苟活隱其智力顧其權略庶幸逢時有
所為耳卒遭高帝之成業齊桓之興伯遺其亡逃之行
赦其射鉤之讐拔於囚虜之中信其佐國之謀勲效傳
於百世君臣載於篇籍假令二主紀過於纖介則此二
臣同死於大馬沈名於溝壑當何由得申其補過之功
建其竒奥之術乎伏見故兖州刺史第五種傑然自建
在鄉曲無苞苴之嫌步朝堂無擇言之闕天性疾惡公
方不曲故論者說清高以種為上序直士以種為首春
秋之義選人所長棄其所短錄其小善除其大過種所
坐以盜賊公負筋力未就罪至徵徙非有大惡昔虞舜
事親大杖則走故種逃亡苟全性命冀有朱家之路以
顯季布之會願陛下無遺須臾之恩令種有持忠入地
之恨
寇榮(恂曾孫)
上桓帝自訟書(榮少知名桓帝時為侍中性矜絜自貴見忤權寵從兄子尚帝)
(妹從孫女入後宫左右益惡之延熹初陷以罪辟與宗族免歸故郡榮奔闕自訟詔以榮)
(擅去邊捕之逃竄數年乃自亡命中上書帝愈怒遂誅榮)
臣聞天地之於萬物也好生帝王之於萬人也慈愛陛
下統天理物為萬國覆作人父母先慈愛後威武先寬
容後刑辟自生齒以上咸蒙德澤而臣兄弟獨以無辜
為專權之臣所見批抵青蠅之人所共搆會以臣婚姻
王室謂臣將撫其背奪其位退其生受其埶於是遂作
飛章以被於臣欲使墜萬仞之阬踐必死之地令陛下
忽慈母之仁發投杼之怒尚書背繩墨案空劾不復質
确其過寘於嚴棘之下便奏正臣罪司隸校尉馮羨佞
邪承旨廢於王命驅逐臣等不得旋踵臣奔走還郡沒
齒無怨臣誠恐卒為豺狼横見噬食故冐死欲詣闕披
肝膽布腹心刺史張敬好為諂䛕張設機網復令陛下
興雷電之怒司隸校尉應奉河南尹何豹洛陽令袁騰
並驅爭先若赴讐敵罰及死沒髠剔墳墓但未掘壙出
尸剖棺露胔耳昔文王葬枯骨公劉敦行葦世稱其仁
今殘酷容媚之吏無折中處平之心不顧無辜之害而
興虛誣之誹欲使嚴朝必加濫罰是以不敢觸突天威
而自竄山林以俟陛下發神聖之聽啓獨覩之明拒讒
慝之謗絶邪巧之言救可濟之人援投溺之命不意滯
怒不為春夏息淹恚不為順時怠遂馳使郵驛布告遠
近嚴文剋剝痛於霜雪張羅海内設罝萬里逐臣者窮
人迹追臣者極車軌雖楚購伍員漢求季布無以過也
臣遇罰以來三赦再贖無驗之罪足以蠲除而陛下疾
臣愈深有司咎臣甫力止則見埽滅行則為亡虜苟生
則為窮人極死則為冤鬼天廣而無以自覆地厚而無
以自載蹈陸土而有沈淪之憂遠巖墻而有鎮壓之患
精誠足以感於陛下而哲王未肯悟如臣犯元惡大憝
足以陳於原野備刀鋸陛下當班布臣之所坐以解衆
論之疑臣思入國門坐於胏石之上使三槐九棘平臣
之罪而閶闔九重陷穽步設舉趾觸罘罝動行絓羅網
無緣至萬乘之前永無見信之期矣國君不可讐匹夫
讐之則一國盡懼臣奔走以來三離寒暑隂陽易位當
煖反寒春常凄風夏降霜雹又連年大風折拔樹木風
為號令春夏布德議獄緩死之時願陛下思帝堯五教
在寬之德企成湯避遠讒夫之誡以寧風旱以弭灾兵
臣聞勇者不逃死智者不重困因不為明朝借垂盡之
命願赴湘沅之波從屈原之悲沈江湖之流弔子胥之
哀臣功臣苖緒生長王國懼獨含恨以葬江魚之腹無
以自别於世不勝狐死首邱之情營魂識路之懷犯冐
王怒觸突帝禁伏於兩觀陳訴毒痛然後登金鑊入沸
湯麋爛於熾㸑之下九死未悔悲夫久生亦復何聊蓋
忠臣殺身以解君怒孝子殞命以寧親怨故大舜不避
塗廪浚井之難申生不辭姬氏讒邪之謗臣敢忘斯議
不自斃以解明朝之忿哉乞以身塞重責願陛下匄兄
弟死命使臣一門頗有遺類以崇陛下寬饒之惠先死
陳情臨章涕泣泣血漣如
徐璜
白言日蝕(梁冀别傳云延熹元年五月甲戌晦日蝕在柳七度常侍徐璜召太史陳)
(援詰問乃以實對冀怨援收殺獄中)
臣切見道術家常言漢死在戌亥今太歲在丙戌五月
甲戌日蝕柳宿朱雀漢家之貴國宿分周地今京師是
也史官上占去重見輕
李雲(字行祖甘陵人)
露布上桓帝書(雲好學善隂陽舉孝廉遷白馬令延熹二年中常侍單超等以)
(誅梁冀功封列侯又立掖庭民家女亳氏為皇后后家封者四人是時地數震裂衆災頻)
(降雲憂國將危乃露布上書移副三府上怒逮黃門北寺獄大鴻臚陳蕃等救雲不納雲)
(死獄中)
臣聞皇后天下母德配坤靈得其人則五祇來備不得
其人則地動搖宫比年災異可謂多矣皇天之戒可謂
至矣高祖受命至今三百六十四歲君期一周當有黃
精代見姓陳項虞田許氏不可令此人居太尉太傅典
兵之官舉厝至重不可不慎班功行賞宜應其實梁冀
雖持權專擅虐流天下今以罪行誅猶召家臣搤殺之
耳而猥封謀臣萬戸以上高祖聞之得無見非西北列
將得無解體孔子曰帝者諦也今官位錯亂小人諂進
財貨公行政化日損尺一拜用不經御省是帝欲不諦
乎
馮緄(字鴻卿巴郡宕渠人歷屯騎校尉復為廷尉)
上桓帝疏(緄為車騎將軍擊長沙蠻前後將帥宦官輒陷以折耗軍資緄上疏尚書)
(朱穆奏緄以財自嫌失大臣之節詔勿劾)
埶得容姦伯夷可疑苟曰無猜盜跖可信故樂羊陳功
文侯示以謗書願請中常侍一人監軍財費(後漢書)
尚書朱穆駮奏(後漢紀)
臣聞出郊之事將軍制之所以崇威信合事宜也即緄
有嫌不當荷任即緄無嫌義不見疑樂羊戰國陪臣猶
賴見信之主以全其功況唐虞之朝而有猜嫌之事哉
緄設虛端以自阻衛為臣不忠
張磐(字子石丹陽人以清白稱終廬江太守)
列狀廷尉(磐延熹中為交阯刺史時度尚為荆州刺史前破賊餘黨走蒼梧偽上言)
(蒼梧賊入荆州界徵磐下廷尉辭狀未正會赦磐不肯出獄因自列狀詔徵尚以功見原)
前長沙賊胡蘭作難荆州餘黨散入交阯磐身膺甲胄
涉危履險討擊凶患斬殄渠帥餘燼鳥竄冐遁還奔荆
州刺史度尚懼磐先言怖畏罪戾伏奏見誣磐備位方
伯為國爪牙而為尚所枉受罪牢獄夫事有虛實法有
是非磐實不辜赦無所除如忍以苟免永受侵辱之恥
生為惡吏死為敝鬼乞傳尚詣廷尉面對曲直足明真
偽尚不徵者磐埋骨牢檻終不虛出望塵受枉
應奉(字世叔汝南南頓人歷司隸校尉著漢事及感騷三十篇)
諫桓帝立田貴人疏(鄧皇后敗田貴人方幸欲建立奉為司隸校尉以微)
(賤不宜超登后位疏諫帝竟立竇皇后)
臣聞周納狄女襄王出居于鄭漢立飛燕成帝胤嗣泯
絶母后之重興廢所因宜思關雎之所求遠五禁之所
忌
理李膺等疏(膺延熹二年再遷河南尹表按宛陵大姓羊元羣臧罪行賂宦官反)
(坐膺輸作左校時廷尉馮緄大司農劉祐亦得罪司隸校尉應奉上疏理膺等乃悉免刑)
昔秦人觀寶於楚昭奚恤莅以羣賢梁惠王瑋其照乘
之珠齊威王荅以四臣夫忠賢武將國之心膂竊見左
校弛刑徒前廷尉馮緄大司農劉祐河南尹李膺等執
法不撓誅舉邪臣肆之以法衆庶稱宜昔季孫行父親
逆君命逐出莒僕於舜之功二十之一今膺等投身彊
禦畢力致罪陛下既不聽察而猥受譖訴遂令忠臣同
愆元惡自春迄冬不蒙降恕遐邇觀聽為之歎息夫立
政之要記功忘失是以武帝捨安國於徒中宣帝徵張
敞於亡命緄前討蠻荆均吉甫之功祐數臨督司有不
吐茹之節膺著威幽并遺愛度遼今三垂蠢動王旅未
振易稱雷雨作解君子以赦過宥罪乞原膺等以備不
虞
爰延(字季平陳留外黃人拜大鴻臚)
上桓帝論客星經帝坐封事(延自魏郡太守徵拜大鴻臚時太史)
(令上言星異常密以問延因上封事)
臣聞天子尊無為上故天以為子位臨臣庶威重四海
動静以理則星辰順序意有邪僻則晷度錯違陛下以
河南尹鄧萬有龍潛之舊封為通侯恩重公卿惠豐宗
室加頃引見與之對博上下媟黷有虧尊嚴臣聞之帝
左右者所以咨政德也故周公戒成王曰其朋其朋言
慎所與也昔宋閔公與彊臣共博列婦人於側積此無
禮以致大災武帝與幸臣李延年韓嫣同臥起尊爵重
賜情欲無厭遂生驕淫之心行不義之事卒延年被戮
嫣伏其辜夫愛之則不覺其過惡之則不知其善所以
事多放濫物情生怨故王者賞人必酬其功爵人必甄
其德善人同處則日聞嘉訓惡人從游則日生邪情孔
子曰益者三友損者三友邪臣惑君亂妾危主以非所
言則悅於耳以非所行則玩於目故令人君不能遠之
仲尼曰唯女子與小人為難養近之則不遜遠之則怨
蓋聖人之明戒也昔光武皇帝與嚴光俱寢上天之異
其夕即見夫以光武之聖德嚴光之高賢君臣合道尚
降此變豈況陛下今所親幸以賤為貴以卑為尊哉惟
陛下遠讒䛕之人納謇謇之士除左右之權寤宦官之
敝使積善日熙佞惡消殄則乾災可除
史弼(字公謙陳留考成人歷河東太守終彭城相)
論渤海王悝封事(悝桓帝弟僭傲多不法弼為北軍中候上封事帝不忍下)
(其事後悝竟坐逆謀貶)
臣聞帝王之於親戚愛雖隆必示之以威體雖貴必禁
之以度如是和睦之道興骨肉之恩遂昔周襄王恣甘
昭公孝景皇帝驕梁孝王而二弟階寵終用㝅慢卒周
有播蕩之禍漢有爰盎之變竊聞渤海王悝憑至親之
屬恃偏私之愛失奉上之節有僭慢之心外聚剽輕不
逞之徒内荒酒樂出入無常所與羣居皆有口無行或
家之弃子或朝之斥臣必有羊勝伍被之變州司不敢
彈糾傅相不能匡輔陛下隆於友于不忍遏絶恐遂滋
蔓為害彌大乞露臣奏宣示百僚使臣得於清朝明言
其失然後詔公卿平處其法法決罪定乃下不忍之詔
臣下固執然後少有所許如是則聖朝無傷親之譏渤
海有享國之慶不然懼大獄將興使者相望於路矣臣
職典禁兵備禦非常而妄知藩國干犯至戚罪不容誅
不勝憤懣謹冐死以聞
劉淑(字仲承河間樂成人舉賢良方正拜議郎歷侍中虎賁中郎將與竇武等為宦官所害)
日食對策(後漢紀延熹八年正月丙申晦日有食之詔公卿校尉舉賢良方正各一)
(人河間劉淑對范書云永興二年淑對策為天下第一)
臣聞立天之道曰隂與陽立人之道曰仁與義故夫婦
正則父子親父子親則君臣通君臣通則仁義立仁義
立則隂陽和而風雨時矣夫吉凶在人水旱由政故勢
在臣下則地震坤裂下情不通則日月失明百姓怨恨
則水旱暴興主上驕盈則澤不下流由此觀之君其綱
也臣其紀也綱紀整則萬目張君臣正則萬國理故能
父慈子孝夫信婦貞兄愛弟順如此則隂陽和風雨時
萬物得所矣
襄楷(字公矩平原隰隂人舉方正徵博士並不就)
上桓帝論災異疏(桓帝時宦官專朝政刑暴濫又比失皇子災異尤數楷善)
(天文隂陽之術延熹九年自家詣闕上疏不省十數日復上疏即召詣尚書問狀尚書上)
(其對詔下有司處正尚書承詔奏劾楷論刑)
臣聞皇天不言以文象設教堯舜雖聖必歷象日月星
辰察五緯所在故能享百年之壽為萬世之法臣竊見
去歲五月熒惑入太微犯帝坐出端門不軌常道其閏
月庚辰太白入房犯心小星震動中耀中耀天王也傍
小星者天王子也夫太微天廷五帝之坐而金火罰星
揚光其中於占天子凶又俱入房心法無繼嗣今年歲
星久守太微逆行西至掖門還竊執法歲為木精好生
惡殺而淹留不去者咎在仁德不修誅罰大酷前七年
十二月熒惑與歲星俱入軒轅逆行四十餘日而鄧皇
后誅其冬大寒殺鳥獸害魚鼈城傍竹栢之葉有傷枯
者臣聞於師曰栢傷竹枯不出三年天子當之今洛陽
城中人夜無故呌呼云有火光人聲正諠於占亦與竹
栢枯同自春夏以來連有霜雹及大雨雷而臣作威作
福刑罰急刻之所感也太原太守劉瓆南陽太守成瑨
志除姦邪其所誅剪皆合人望而陛下受閹豎之譖乃
遠加考逮三公上書乞哀瓆等不見採察而嚴被譴讓
憂國之臣將遂杜口矣臣聞殺無罪誅賢者禍及三世
自陛下即位以來頻行誅伐梁寇孫鄧並見族滅其從
坐者又非其數李雲上書明主所不當諱杜衆乞死諒
以感悟聖朝曾無赦宥而并被殘戮天下之人咸知其
冤漢興以來未有拒諫誅賢用刑太深如今者也永平
舊典諸當重論皆須冬獄先請後刑所以重人命也頃
數十歲以來州郡玩習又欲避請讞之煩輒託疾病多
死牢獄長吏殺生自已死者多非其罪魂神冤結無所
歸訴淫厲疾疫自此而起昔文王一妻誕致十子今宫
女數千未聞慶育宜修德省刑以廣螽斯之祚又七年
六月十三日河内野王山上有龍死長可數十丈扶風
有星隕為石聲聞三郡夫龍形狀不一小大無常故周
易況之大人帝王以為符瑞或聞河内龍死諱以為蛇
夫龍能變化蛇亦有神皆不當死昔秦之將衰華山神
操璧以授鄭客曰今年祖龍死始皇逃之死於沙邱王
莽天鳳二年訛言黃山宫有死龍之異後漢誅莽光武
復興虛言猶然況於實邪夫星辰麗天猶萬國之附王
者也下將畔上故星亦畔天石者安類墜者失埶春秋
五石隕宋其後襄公為楚所執秦之亡也石隕東郡今
隕扶風與先帝園陵相近不有大喪必有畔逆按春秋
以來及古帝王未有河清及學門自壞者也臣以為河
者諸侯位也清者屬陽濁者屬隂河當濁而反清者隂
欲為陽諸侯欲為帝也太學天子教化之宫其門無故
自壞者言文德將喪教化廢也京房易傳曰河水清天
下平今天垂異地吐妖人厲疫三者並時而有河清猶
春秋麟不當見而見孔子書之以為異也臣前上琅邪
宫崇受于吉神書不合明聽臣聞布穀鳴於孟夏蟋蟀
吟於始秋物有微而志信人有賤而言忠臣雖至賤誠
願賜清閒極盡所言
濟河清上疏(水經注引續漢書延熹九年濟隂東郡濟北平原河水清襄楷上疏)
(明年宫車晏駕徵解瀆侯為漢嗣是為靈帝按此前書及之然此似自為一疏范曄書)
(襄楷傳絶不及濟河若諸候徵應事)
春秋注記未有河清而今有之易乾鑿度曰上天將降
嘉應河水先清京房易傳曰河水清天下平天垂異地
吐妖民厲疾三者並作而有河清春秋麟不當見而見
孔子書以為異河者諸侯之相清者陽明之徵豈獨諸
侯有窺京師也
復上書
臣伏見太白北入數日復出東方其占當有大兵中國
弱四夷強臣又推步熒惑今當出而潛必有隂謀皆由
獄多冤結忠臣被戮德星所以久守執法亦為此也陛
下宜承天意理察冤獄為劉瓆成瑨虧除罪辟追錄李
雲杜衆等子孫夫天子事天不孝則日食星鬭比年日
食於正朔三光不明五緯錯戾前者宫禁所獻神書專
以奉天地順五行為本亦有興國廣嗣之術其文易曉
參同經典而順帝不行故國胤不興孝冲孝質頻世短
祚臣又聞之得主所好自非正道神為生虐故周衰諸
侯以力征相尚於是夏育申休宋萬彭生任鄙之徒生
於其時殷紂好色妲己是出葉公好龍真龍游廷今黃
門常侍天刑之人陛下愛待兼倍常寵繼嗣未兆豈不
為此天官宦者星不在紫宫而在天市明當給使主市
里也今乃反處常伯之位實非天意又聞宫中立黃老
浮屠之祠此道清虚貴尚無為好生惡殺省慾去奢今
陛下嗜慾不去殺罰過理既乖其道豈獲其祚哉或言
老子入夷狄為浮屠浮屠不三宿桑下不欲久生恩愛
精之至也天神遺以好女浮屠曰此但革囊盛血遂不
盻之其守一如此乃能成道今陛下婬女豔婦極天下
之麗甘肥飲美單天下之味奈何欲如黃老乎
對尚書狀
臣聞古者本無宦官武帝末春秋高數游後宫始置之
耳後稍見任至於順帝遂益繁熾今陛下爵之十倍於
前至今無繼嗣者豈獨好之而使之然乎
尚書奏劾襄楷
宦者之官非近世所置漢初張澤為大謁者佐絳侯誅
諸吕孝文使趙談參乘而子孫昌盛楷不正辭理指陳
要務而析言破律違背經藝假借星宿偽託神靈造合
私意誣上罔事請下司隸正楷罪法收送洛陽獄
荀爽(字慈明一名諝潁川潁隂人拜郎中歷光禄勲進司空)
對策(桓帝延熹九年太常趙典舉爽至孝拜郎中對策陳便宜奏聞即棄官去)
臣聞之於師曰漢為火德火生於木木盛於火故其德
為孝其象在周易之離夫在地為火在天為日在天者
用其精在地者用其形夏則火王其精在天温煖之氣
養生百木是其孝也冬時則廢其形在地酷烈之氣焚
燒山林是其不孝也故漢制使天下誦孝經選吏舉孝
廉夫喪親自盡孝之終也今之公卿及二千石三年之
喪不得即去殆非所以增崇孝道而克稱火德者也往
者孝文勞謙行過乎儉故有遺詔以日易月此當時之
宜不可貫之萬世古今之制雖有損益而諒闇之禮未
嘗改移以示天下莫遺其親今公卿羣寮皆政教所瞻
而父母之喪不得奔赴夫仁義之行自上而始敦厚之
俗以應乎下傳曰喪祭之禮闕則人臣之恩薄背死忘
生者衆矣曾子曰人未有自致者必也親喪乎春秋傳
曰上之所為民之歸也夫上所不為而民或為之故加
刑罰若上之所為民亦為之又何誅焉昔翟方進以自
備宰相而不敢踰制至遭母憂三十六日而除夫失禮
之源自上而始古者大喪三年不呼其門所以崇國厚
俗篤化之道也事失宜正過勿憚改天下通喪可如舊
禮臣聞有夫婦然後有父子有父子然後有君臣有君
臣然後有上下有上下然後有禮義禮義備則人知所
厝矣夫婦人倫之始王化之端故文王作易上經首乾
坤下經首咸恒孔子曰天尊地卑乾坤定矣夫婦之道
所謂順也堯典曰釐降二女於媯汭嬪于虞降者下也
嬪者婦也言雖帝堯之女下嫁於虞猶屈體降下勤修
婦道易曰帝乙歸妹以祉元吉婦人謂嫁曰歸言湯以
娶禮婦其妹於諸侯也春秋之義王姬嫁齊使魯主之
不以天子之尊加於諸侯也今漢承秦法設尚主之儀
以妻制夫以卑臨尊違乾坤之道失陽唱之義孔子曰
昔聖人之作易也仰則觀象於天俯則察法於地覩鳥
獸之文與地之宜近取諸身遠取諸物以通神明之德
以類萬物之情今觀法於天則北極至尊四星妃后察
法於地則崐山象夫卑澤象妻覩鳥獸之文鳥則雄者
鳴雊雌能順服獸則牡為唱導牝乃相從近取諸身則
乾為人首坤為人腹遠取諸物則木實屬天根荄屬地
陽尊隂卑蓋乃天性且詩初篇實首關雎禮始冠婚先
正夫婦天地六經其旨一揆宜改尚主之制以稱乾坤
之性遵法堯湯式是周孔合之天地而不謬質之鬼神
而不疑人事如此則嘉瑞降天吉符出地五韙咸備各
以其敘矣昔者聖人建天地之中而謂之禮禮者所以
興福祥之本而止禍亂之源也人能枉欲從禮者則福
歸之順情廢禮者則禍歸之推禍福之所應知興廢之
所由來也衆禮之中婚禮為首故天子娶十二天之數
也諸侯以下各有等差事之降也陽性純而能施隂體
順而能化以禮濟樂節宣其氣故能豐子孫之祥致老
壽之福及三代之季淫而無節瑤臺傾宫陳妾數百陽
竭於上隂隔於下故周公之戒曰不知稼穡之艱難不
聞小人之勞惟耽樂之從時亦罔或克壽是其明戒後
世之人好福不務其本惡禍不易其軌傳曰截趾適屨
孰云其愚何與斯人追欲喪軀誠可痛也臣竊聞後宫
采女五六千人從官侍使復在其外冬夏衣服朝夕稟
糧耗費縑帛空竭府藏徵調增培十而稅一空賦不辜
之民以供無用之女百姓窮困于外隂陽隔塞于内故
感動和氣災異屢臻臣愚以為諸非禮聘未曾幸御者
一皆遣出使成妃合一曰通怨曠和隂陽二曰省財用
實府庫三曰修禮制綏眉壽四曰配陽施祈螽斯五曰
寬役賦安黎民此誠國家之弘利天人之大福也夫寒
熱晦明所以為歲尊卑奢儉所以為禮故以晦明寒暑
之氣尊卑侈約之禮為其節也易曰天地節而四時成
春秋傳曰唯器與名不可以假人孝經曰安上治民莫
善於禮禮者尊卑之差上下之制也昔季氏八佾舞於
庭非有傷害困於人物而孔子猶曰是可忍也孰不可
忍洪範曰惟辟作威惟辟作福惟辟玉食凡此三者君
所獨行而臣不得同也今臣僭君服下食上珍所謂害
于而家凶于而國者也宜略依古禮尊卑之差及董仲
舒制度之别嚴篤有司必行其命此則禁亂善俗足用
之要(荀氏家傳載爽對策曰臣聞火生於木故其德孝漢之諡帝稱孝其義取此也故漢制天下皆誦孝)
(經選吏則舉孝廉以孝務自盡夫喪親自盡孝之終也今二千石不得行三年喪非所以崇孝道而稱火德也)
(頃者漢嗣數乏枝葉不繁其咎未必不由此往者文帝勞謙自約行過乎儉故有遺詔以日易月此所謂夷惠)
(激俗當身而巳非貫萬世為後嗣法者也)
貽李膺書(膺字元禮潁川襄城人歷長樂少府及陳竇之敗收捕鉤黨詣詔獄考死)
(膺為司隸校尉遭黨事下獄赦免歸鄉里居陽城山中天下士大夫皆高尚其道及陳蕃)
(免太尉朝野屬意於膺爽恐其名高致禍欲令屈節以全亂世為書以貽之)
久廢過庭不聞善誘陟岵瞻望惟日為歲知以直道不
容於時悅山樂水家于陽城道近路夷當即聘問無狀
嬰疾闕於所仰頃聞上帝震怒貶出鼎臣人鬼同謀以
為天子當貞觀二五利見大人不謂夷之初旦明而未
融虹蜺揚輝弃和取同方今天地氣閉大人休否智者
見險投以遠害雖匱人望内合私願想甚欣然不為恨
也願怡神無事偃息衡門任其飛沈與時抑揚(後漢書)
與郭叔都書
陳季方才德秀出超世逸羣金相五質文章虎變終軍
賈誼誠無以加宜遂貢之宰朝盛其龍光鹽車之驥自
非伯樂無以顯名採光剖璞以獨見寶實為足下利之
(陳諶字季方穎川許人與父寔兄紀並著高名)
讓孝廉記
伏惟孝廉古之貢士賢則光君愚則虧政爽以迂暗荷
當大選(並北堂書鈔)
女誡
詩云泉源在左淇水在右女子有行遠父母兄弟明當
許嫁配適君子竭節從理昏定晨省夜臥早起和顔悅
色事如依恃正身潔行稱為順婦以崇螽斯百葉之祉
婚姻九族云胡不喜聖人制禮以隔隂陽七歲之男王
母不抱七歲之女王父不恃親非父母不與同車親非
兄弟不與同筵非禮不動非義不行是故宋伯姬遭火
不下堂知必為災傅母不來遂成於灰春秋書之以為
高也
胡騰(字子升桂陽人官至尚書)
上言桓帝(帝廵南陽騰為護駕從事公卿貴戚徵求役費騰上言從之自是肅然)
天子無外乘輿所幸即為京師臣請以荆州刺史比司
隸校尉臣自同都官從事
楊喬(字聖逹烏傷人前後數上書言政事見謝承書)
薦孟嘗書(嘗為合浦太守有惠政以病自上桓帝時尚書同郡楊喬上書薦嘗竟不)
(用)
臣前後七表言故合浦太守孟嘗而身輕言微終不蒙
察區區破心徒然而巳嘗安仁弘義耽樂道德清行出
俗能幹絶羣前更守宰移風改政去珠復還饑民蒙活
且南海多珍財産易積掌握之内價盈兼金而嘗單身
謝病躬耕壟次匿景藏采不揚華藻實羽翮之美用非
徒腹背之毛也而沈淪草莽好爵莫及廊廟之寶棄於
溝渠且年歲有訖桑榆行盡而忠貞之節永謝聖時臣
誠傷心私用流涕夫物以遠至為珍士以稀見為貴槃
木朽株為萬乘用者左右為之容耳王者取士宜拔衆
之所貴臣以斗筲之姿趨日月之側思立微節不敢苟
私鄉曲竊感禽息亡身進賢
上諫(會稽典錄)
臣聞之曾子扣舷易水魚聞入淵鳥驚參天
朱㝢
劾單安徐盛奏(河東太守單安河内太守徐盛中常侍單超徐璜之弟也憑寵)
(瀆貨㝢為司隸校尉奏詔安盛廷尉治罪)
此等皆宦豎昆叔刀鋸之餘横蒙恩私剖符三河不能
思展命力以荅天地敢張豺狼之口吞噬百姓之命罪
深釁重人鬼同疾臣銜命操斤翦其兇醜輒考核贓罪
事皆伏上(漢紀)
牢順
奏李膺等黨人書(後漢紀延熹時河内張成有道術知當大赦使女殺人李)
(膺為司隸收成殺之中常侍侯覽等教成弟子牢順上書詔收膺等三百餘人懸金搆逋)
(而黨人之議始于此至靈帝復皆禁錮)
司隸李膺御史中丞陳蕃汝南范滂潁川杜密南陽岑
晊等相與結為黨誹謗朝廷迫脅公卿自相薦舉三桓
專魯六卿分晉政在大夫春秋所譏
同前
赦者天子所以布大德於天下枯蘇解難者也而膺等
公於赦後論殺無忌方命為虐行其私威且膺等養太
學游士結列郡生徒更驅馳為部黨誹訕朝政疑亂風
俗不可長
東漢文紀卷十六
