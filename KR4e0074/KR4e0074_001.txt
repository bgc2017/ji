遜志齋集卷之一
中順大夫浙江按察司副使奉勅提督學校雲間范惟一編輯
奉政大夫浙江按察司僉事奉勅整飾兵備南昌唐尭臣校訂
中順大夫浙江台州府知府事前刑部郞中東吳王可大校刊
雜著
幼儀雜箴二十首(有序)
道之於事無乎不在古之人自少至長於其所在皆
致謹焉而不敢忽故行跪揖拜飲食言動有其則喜
怒好惡憂樂取予有其度或銘于盤盂或書于紳笏
所以養其心志約其形體者至詳密矣其進於道也
豈不易哉後世教無其法學失其本學者汨於名勢
之慕利禄之誘内無所養外無所約而人之成德者
難矣予病乎此也蓋久欲自其近而易行者爲學而
未能因列所當勉之目爲箴揭于左右以攻巳闕由
乎近而至乎遠蓋始諸此非謂足以盡乎自脩之事
也
坐
維坐容背欲直貌端莊手拱臆仰爲驕俯爲戚毋箕
以踞欹以側堅靜若山乃恒德
立
足之比也如植手之恭也如翼其中也敬而外也直
不爲物遷進退可式將有立乎聖賢之域
行
步履欲重容止欲舒周旋遲速與仁義俱行不畔乎
仁義是爲坦途
寢
形倦于晝夜以息之寧心定氣勿妄有思偃勿如伏
仰勿如尸安養厥德萬化之基
揖
張拱而前肅以紓敬上手宜徐視瞻必定勿游以傲
勿佻以輕遠耻辱於人動必以正
拜
古拜有九今存其一數之多寡尊卑以秩宜多而寡
倨以取禍宜寡而多爲謟爲阿以禮制事不爽其宜
食
珍腴之慚不若藜藿之甘萬鍾之尸居不若釡庾之
有爲苟無待於富貴夫孰得而貧賤之噫
飲
酒之爲患俾謹者荒俾莊者狂俾貴者賤而存者亡
有家有國尚慎其防
言
發乎口爲臧爲否加乎人爲喜爲嗔用乎世爲成爲
敗傳乎書爲賢爲愚嗚呼其發也可不慎乎
動
吾形也人吾性也天不天之祗而人之隨徇人而忘
反不棄其天而淪於禽獸也幾希
笑
中之喜笑勿啓齒見其異勿侮以戲内旣病乎德外
爲禍階抵掌絶纓匪優則俳
喜
得乎道而喜其喜曷巳得乎欲而喜悲可立俟惟道
之務惟欲之去顔孟之樂反身則至
怒
世人於怒傷暴與遽切齒攘𬒮不審厥慮聖賢不然
以道爲度揆道酬物巳則無與暴遽是懲聖賢是師
顔之好學自此而推
憂
惰學與德汝日戚戚憂爲有益名位不光惟日憂傷
汝志則荒棄其所當憂而憂其不必憂世之人皆然
汝孰憂哉勉於自脩
好
物有可好汝勿好之德有可好汝則效之賤物而貴
德孰謂道遠將允蹈之
惡
見人不善莫不知惡已有不善安之不顧人之惡惡
心與汝同汝惡不改人寧汝容惡已所可惡德乃日
新已無不善斯能惡人
取
非吾義錙銖勿視義之得千駟無愧物有多寡義無
不存畏非義如毒螫養氣之門
與
有以處已有以處人彼受爲義吾施爲仁義之不圖
䧟人爲利私惠雖勞非仁者事當其可與萬金與之
義所不宜毫髮拒之
誦
誦其言思其義存諸心見乎事以敬畜德以静養志
日化歲加山立川駛聖道卓然焉敢不至
書
德有餘者其藝必精藝本於德無爲而名惟藝之務
德則不至苟極其精世不之貴汝書不美自視不善
德不若人乃不知憂先乎其大後乎其細大或可傳
人不汝棄
雜銘
冠
居上不易衆所瞻視傾側必墜
帶
寬則弛急則促要厥中泰而肅
衣
服不美人不汝尤德不美乃汝之羞
屡
孰爲險履非義孰爲夷行必思敬于事先靡適不宜
筆
妄動有悔道不可悖勿謂汝才後有萬世
墨
難乎成易乎毀保玄德著千禩
硯
其體剛肖乎乾其用靜法乎坤惟德全永長存
紙
以之立言欲其載道以之記事欲其利民以之施教
欲其義以之制法欲其仁
界尺
體方則動正質重則行直一轉一側亦不可偏僻
硯匣
思而後言其言必傳言而後思雖悔莫追
書櫃
唯群聖之道咸萃在茲不能精思力學則書爲虛噐
不能希賢由聖則學非真知小子極愚敢不敬慎日
以孜孜
書籖
至博而約於精深思而敏於行
考古以立事觀人以脩巳治亂興衰必知其由進退
語默必中乎理
毋眩乎辭必要諸道以聖爲則純駁可考
論學則觀其身論政則考其時
詞有華而不廢言有似而不取
枕
於此思道道必明於此論事事必成於此警戒汝福
將大於此恣肆其禍將至
席
燕安溺人甚於洪波身溺可濟心溺柰何
患常生於無事禍莫大於多欲憂惕可以保身敬慎
可以致福
衾
巳之温思人之寒巳之安思人之艱
德之失錦衾慄道誠完布衾安
持敬勿堕恒省巳過毋謂不汝知天視不遺
床屏
蔽汝身毋蔽汝心
椸
美衣華體美服華身衣之惡謂汝窶貧名之惡斯爲
小人致飾於外而不思自新柰何乎此民
頮盆
汝面或垢不容飲食汝心之汙不愧于色噫視心如
視面以新厥德
戶
端爾聽邇言勿溺小事必敬
正容體謹辭令出入必思欽若天命
戸内治天下易邇或謬遠安求巳爲而悔莫若早戒
患至而憂不如預謀
何以樂心無愧怍何以憂輕舉多求
闔兮闢兮取法乾坤由仁義行以貽爾子孫
牗
蔽則暗啓則明克去欲兮天德乃弘
大其牗天光入公其心萬善出
啓之啓之天光斯生戒之戒之勿蔽汝天明
日月之光無微不逹鬼神之理無幽不察擴汝昭明
勿自掩閼
觀室於牗觀人於道闢牗者破昏好道者日新
柱
人有可忿反巳而察巳有甚怒忍無妄發
毋肆爾情以壊汝名彼惟不思卒僨事喪生
交善人者道德成存善心者家室寧爲善事者子孫
興
室何以傾梁柱弱家何以衰禮義薄國何以亡無德
澤
門
非禮之事勿行非義之貨勿入
禮義所出是爲清門悖傲所出是爲禍門貨財所出
是爲幸門仁賢所出是爲德門
不惑於利者休多行可悔者憂
非無外不足以任道非無息不足以成業非至公不
足以知人非至密不足以察理心之所貴者四此之
謂也
釜
勿納非義以取滿盈非義多毒滿盈必傾
質完厚德日新資六府養兆民
食噐
汝飲而食當思爾職行而有得斯無愧色無功而厚
享(欽)節已以𥙿衆是爲儉德嗇人以自封斯爲民賊
毋以一食而忘天下毋以苟安而忽永圖
適巳而忘人者人之所棄克巳而利人者衆之所戴
酒巵
無以欲失性無以忿輕生無以樂忘禮無以利用兵
洽親和衆恒於斯造禍興敗恒於斯懲其惡以趨善
尙慎其儀
可欲必戒萬乘之國多以此敗矧汝士也泰
人不嗜水而惟酒之嗜酒之味美而水無味嗚呼淡
泊者無毒而好美者可畏夫焉可以不識
肉爼
有以異物用物無愧不能脩德而享其奉是食其同
類也吾爲汝懼之
食案
爲善終世一眚而蹶務德如山一言而殘忿不可長
惡不可滋匕箸之頃怨或起於斯
疾不生於堇荼而生於甘美禍不起於干戈而起於
言語敬慎汝口鍳于前軌
養身之具或有未俻汝以爲愧養心無方禮義消亡
不思其臧忽其大而圖其細幾何而不賊汝之生邪
斗斛
土廣粟多匪以量而加德薄才散匪以貧爲患出納
平均將利爾嗣人
權衡
虚以爲體平以爲則隨物賦形爲民作極皇王攸謹
尚其無私百爾秉心或鍳于兹
尺度
尋丈之繆實始毫釐君子畜德無忽細微
几
憑之安出汝言居上不易爲下實難
倚席
汝之息念民之力汝之休念民之憂忘其私而與道
謀後其私母俾人尤
先人而後巳者安適巳而勞人者危無以過小而不
戒無以道大而不爲
扇
德之凉任之寵攝尺寸之柄四方風動
謹無悔忍無憂謙無辱信無尤
時乎舍時乎庸動不違時代天之工
寒即乎燠暑即乎凉自外至者懼其巳傷而不知發
乎中者爲身之殃噫嗜欲之毒甚於劔芒人惟寒暑
之慎而不於此之防何邪
爐
近而即之則能温汝狎而陵之則能焚汝民猶火也
勿謂可侮
匕筯
汝之食人慎勿恩人之食汝慎勿諼
五鼎之饋爲惠不成乾餱之遺怨由以生一舉筯而
驕士將敗汝名
帚
地之垢治之以帚心之垢不思其道汝居孔潔兮於
汝何有
瓦
大厦不傾匪一瓦之積黎庶之安乃衆賢之力
浴噐
洗滌邪慮以啓新知勿安於汙濁自棄弗治
濯之潔初匪外至於鑠天明亦若此衆欲汙之吁可
鄙形之汙濯之則巳心之汙百行皆毀名之汙萬世
之耻水既潔然後可以溞身巳既修然後可以化民
桔橰
旱爲虐汝功乃作寧汝無功無俾歲也凶
聖制噐資利人功施博巧足珍賜多言道未醇眩異
說惑聖真是猶見一瓠之濟而以舟楫爲可棄夫安
得爲智邪
鑱
用汝芟夷或封殖崇善去惡乃厥職
念民勞謹民時順民欲惠民灾
耒耜
勞思善敏豐財
安厥匱恬厥勩業勿貳世長利
牛之力不可劇土之宜不可易牛劇則敗土易無稼
箠
勞則息母既其力力竭則斃於汝乎何益
鞍
道役智智役力智之不如惟汝所適任智而不知道
人將汝役
馳驟易劇不若徐行不息易劇者緩不息致遠
轡
操縱有術駑猶良用違其才騏驥亡以寬馭民邦乃
昌
車
以廣載以剛運險則止易則進衆材得職乃不僨
衆噐堅車乃良百戰得賢成乃光朽轅腐輻乘者殃
雜誡
人孰爲重身爲重身孰爲大學爲大天命之全天爵
之貴備乎心身不亦重乎不學則夷乎物學則可以
守身可以治民可以立教學不亦大乎學者聖人所
以助乎天也天設其倫非學莫能敦人有恒紀非學
莫能序故賢者由學以明不賢者廢學以昏大匠成
室材木盈前程度去取沛然不亂者繩墨素定也君
子臨事而不眩制變而不擾者非學安能定其心哉
學者君子之繩墨也治天下如一室發于心見于事
出而不匱煩而不紊不學者其猶盲乎手揣足行物
至而莫之應
右第一章
治人之身不若治其心也使人畏威不若使人畏義
也治身則畏威治心則畏義畏義者其於不善不禁
而莫能爲畏威者禁之而莫敢爲不敢之與不能何
啻陵谷
右第二章
養身莫先於飲食養心莫要於禮樂人未嘗一日舍
飲食何獨於禮樂而棄之乎尊所賤而卑所貴失莫
甚焉
右第三章
學術之微四蠧害之也文姦言摭近事窺伺時勢趨
便投隙以貴冨爲志此謂利祿之蠧耳剽口衒詭色
淫辭非聖賢而自立果敢大言以高人而不顧理之
是非是謂務名之蠧鈎摭成說務合上古毀訾先儒
以謂莫我及也更爲異義以惑學者是謂訓詁之蠧
不知道德之旨雕飾綴緝以爲新竒鉗齒刺舌以爲
簡古於世無所加益是謂文辭之蠧四者交作而聖
人之學亡矣必也本諸身見諸政教可以成物者其
惟聖人之學乎去聖道而不循而惟蠧之歸甚哉其
惑也
右第四章
爲政有二日知體稽古審時缺一焉非政也何謂知
體自大臣至胥吏皆有體違之則爲罔先王之治法
詳矣不稽其得失而肆行之則爲野時相遠也事相
懸也不審其當而惟古之拘則爲固惟豪傑之士智
周乎人情才逹乎事爲故行而不罔不野不固
右第五章
古之仕者將以及物今之仕者將以適已及物而仕
樂也適已而棄民耻也與其貴而耻孰若賤而樂故
君子難仕
右第六章
古之治具五政也教也禮也樂也刑罰也今亡其四
而存其末欲治功之逮古其能乎哉不復古之道而
望古之治猶陶瓦而望其成鼎也
右第七章
定天下之爭者其惟井田乎弭天下之暴者其惟比
閭族䣊之法乎有恒分而知恒道奚由亂
右第八章
三代之化民也周而神後世之禁民也嚴而拙不知
其拙也而以古爲迂孰迂也哉
右第九章
化於未萌之謂神止於未爲之謂明禁於巳著之謂
察亂而後制之謂瞽秦漢之治其瞽也與不師古而
瞽之師孰謂之非瞽也
右第十章
貧國有四而凶荒不與焉聚歛之臣貴則國貧勲戚
任子則國貧上好征伐則國貧賂賄行于下則國貧
冨國有四而理財不與焉政平刑簡也民樂地闢也
上下相親也昭儉而尚德也此冨國之本也
右第十一章
國不患乎無積而患無政家不患乎不冨而患無禮
政以節民民和則親上而國用足矣禮以正倫倫序
得則衆志一家合爲一而不富者未之有也
右第十二章
學古而不逹當世之事鄙木之士也通乎事變而不
本於道術權詐之士也鄙木者不足用權詐者不可
用而善悅人及其失也未愈於詐聞以權詐亡國矣
未聞鄙木者之僨事也故君子尚朴而不尚華與其
詐也寧木
右第十三章
仕之道三誠以格君正以持身仁以恤民而不以利
禄撓乎中一存乎利禄則凡所爲者皆徇乎人徇人
者失其天失天而得人愈貴而猶賤也
右第十四章
柔仁者有後剛暴者難繼仁者陽之属天之道也生
之類也暴者隂之属地之道也殺之類也好生者祥
好殺者殃天行也
右第十五章
爲家以正倫理别内外爲本以尊祖睦族爲先以勉
學脩身爲教以樹藝蓄牧爲常守以節儉行以慈譲
足巳而濟人習禮而畏法亦可以寡過矣
右第十六章
禮本於人情以制人情泥則拘越則肆折衷焉斯可
巳古之庶人祭不及祖漢以下及三世非越也人情
所不能已也古過於薄今過於厚則從於厚今過於
薄不若古之美則惟古是從禮近於厚雖非古猶古
也
右第十七章
古禮之亡也人不知事親之道今喪禮朝夕奠之儀
其事生之常禮乎孔子曰至於犬馬皆能有養不敬
何以別乎噫行者鮮矣
右第十八章
三年之喪自中出者也非強乎人也因其心之不安
莞簞也故枕由寢苫因其心之不甘於肥厚也故啜
粟飲水因其不忍佚樂也故居外次不聞樂豈制於
禮而不爲哉情之不能止也今世之能喪者寡矣飲
食居處如平時談笑容服無所更變古之戮民與欲
正天下之俗非始諸此夫安始
右第十九章
君子事親以誠緣情以禮知其無益而僞爲之非誠
也惑異教而冀冥福者非僞乎聖賢所不言而不合
乎道者非禮也化乎異端而奉其教者豈禮也哉事
不由禮者夷也夷者夷之死不祔乎祖
右第二十章
孝子之愛親無所不至也生欲其夀凢可以養生者
皆盡心焉死欲其傳凢可以昭掦後世者復不敢忽
焉養有不及謂之死其親沒而不傳道之謂之物其
親斯二者罪也物之尤罪也是以孝子修德修行以
今聞加乎祖考守職立功以顯號遺乎祖考稱其善
属諸人而薦譽之俾久而不忘遠而有光今之人不
然豐於無用之費而嗇於顯親之禮以妄自誑而不
以學自勉不孝莫大焉
右第二十一章
國之本臣是也家之本子孫是也忠信禮譲根於性
化於習欲其子孫之善而不知教是自棄其家也
右第二十二章
爲子孫者欲其慤不欲其浮欲其循循然不欲其額
額然循循者善之徒額額者惡之符
右第二十三章
士不可以不知命人之所志無窮而所得有涯者命
也使智而可得富貴則孔孟南面矣使德而可以致
福遠禍則羑里匡人之厄無從至矣使君子必爲人
所尊則賢者無不遇矣命不與人謀也久矣安之故
常有餘違之故常不足
右第二十四章
處俗而不忤者其和乎其弊也流而無立持身而不
撓者其介乎其弊也厲而多過介以植其内和以應
乎外斯庶矣乎
右第二十五章
非義之利腊毒可喜之事蔵悔易悅之人難近萬全
之舉多怨君子知其然功苟可成不沮於怨也人果
不可近不受其悅也事之適意必思其艱利之可取
先慮其患故名立而身完也
右第二十六章
一年之勞爲數十年之利十年之勞爲數百年之利
者君子爲之君子之爲利利人小人之爲利利巳
右第二十七章
君子有四貴學貴要慮貴遠信貴篤行貴果
右第二十八章
好義如飲食畏利如蛇&KR1699;居官如居家愛民如愛身
者其惟貞惠公乎釋書而爲治而政無不習也去位
而處野而色未嘗異也是以不以才自名而才者莫
能及不以道自任而君子推焉世俗之學豈足以窺
之乎
右第二十九章
儒者之學其至聖人也其用王道也周公沒而其用
不行世主視儒也藝之而巳矣嗚呼孰謂文武周公
而不若商君乎
右第三十章
人或可以不食也而不可以不學也不食則死死則
巳不學而生則入于禽獸而不知也與其禽獸也寧
死
右第三十一章
待人而知者非自得也待物而貴者非至貴也
右第三十二章
不怍于心合乎天足乎巳及乎人而無容心焉其惟
君子哉
右第三十三章
尚鬼之國多病好利之人多貧禍不可避也利不可
求也有心於避禍者禍之所趨嗜利無厭者害必從
之故君子信道而安命
右第三十四章
人之不幸莫過於自足恒若不足故足自以爲足故
不足甕盎易盈以其狹而拒也江海之深以其虚而
受也虚巳者進德之基
右第三十五章
政之弊也使天下尚法學之弊也使學者尚文國無
善治世無聖賢二者害之也何尤乎人
右第三十六章
愛其子而不教猶爲不愛也教而不以善猶爲不教
也有善言而不能行雖善無益也故語人以善者非
難聞善而不懈者爲難
右第三十七章
金玉犀具非産於一國而聚於一家者以好而集也
人誠好善善出於天下皆將爲吾用奚必盡出於巳
哉智而自用不若聞善而服之懿也才而自爲不若
任賢之速也
右第三十八章
學箴九首(有序)
昔之爲學者經無恒說師無恒道隨其意之所向而
欲自逹於古爲功勞而成效寡今之世異乎此遠矣
經出於一家之言而道槩於聖賢之中苟務學焉宜
無不至而人才之難反有甚於昔者豈非不得其方
也哉作九箴以自省且以戒人
擇好
不好而學勞而罔獲不慎而好曷底乎道或好其迹
或好其辭匪不能好其好者卑三千之徒莫非竒士
聖云好學惟顔氏子俯仰自得泊乎無言彼豈區區
急於有聞嗟爾奚爲以名自累名也可懷顔亦可媿
慎習
以身範俗者聖賢之爲不化於俗者中人之資與俗
推移匪愚則何古之爲學所以行道通則爲汙介則
爲矯較其所近介愈於通失已雖殊違道則同夷群
混世欲與道俱懼汝忽焉小人之趨余茲戒汝篤慎
厥守不有古人可師與友聖則汝師賢尚友之彼亦
何人汝寧弗思
明義
明於義者於利也輕授之天下不以爲榮苟爲所移
皆可欲者快意陳前身亦可舍一念之動一髮之間
相去幾何爲陵爲淵勿以其微殆曰可受微之不察
大者何有聖有伊尹放主於桐海内帖然服其至公
人見遺錢縱目私睨市兒抵掌訾其貪利尹獨何道
舉世不疑心無所利曰汝信之惟利之喻害于而躬
行義之報博乎無窮擇義在我聖亦可企勿謂古之
人吾不敢至
辨疑
不善學之人不能有疑謂古皆是曲爲之辭過乎智
者疑端百出詆呵前古摭其遺失學匪疑不明而疑
惡乎鑿疑而能辨斯爲善學勿以古皆然或有非是
勿負汝能言人或勝汝忘彼忘我忘古與今道充天
地將在汝心
虚受
中之虚取善於人沛然有餘實其内自以爲至人不
汝惎天下之善天下同之汝不自私孰匪汝師一夫
之識其復能幾禁爾不思貴巳賤彼舜禹之聖猶取
人言汝曷不然汝豈誠賢
知要
何以治已何以治人聖承賢繼何革何因爲學不難
知要爲貴識其大端勉焉可至不察其本而玩其華
窮竒極博於道何加聖賢之學皆以用世不宜於行
斯爲一藝天之卑汝靡有不全汝忍狹之不畏於天
篤信
命輪人爲弓強之不從俾鼎人爲瓦迫之不可工守
其業猶不以利移舍古徇今可以士爲仁義吾内爵
禄其外内爲外屈失其天貴蹈道自我夫豈由人不
求合於世斯爲天民
慎獨
人或可欺天實汝司人不汝窺汝心自知噫存心如
事天爲敬之基
篤行
中人慕道如童贊日知其爲明不知其質日不可邇
道非日比擴而行之在我而巳一身非微天下非大
勢有屈伸道無隆隘勿敏於言而怠於行維恒若不
足以底于成
四憂箴(有序)
孔子之聖不待勉而成然恐夫德不修學不講義不
即徙過不能改則引以爲巳憂今人之質不足幾聖
人也决矣而未見有以四者爲憂者其卒歸於愚也
奚怪焉余懼爲愚之歸也箴其闕以自勉
修德
古人言學修其在已巳無所得猶不學爾惟德之務
必勉於爲譬諸飲食必飽爲期方其巳飽不憂其餒
無以繼之餒可立待是以賢哲務德是修行以終身
恒以爲憂一事之成一行之蹈豈云匪德貴乎彌邵
知不逮舜仁不逮堯曰伊曰周德音孔昭彼與吾同
作則萬世獨爲凡民寧不有愧充之俾崇擴之俾洪
主敬力行不息其功成無爲能盈無爲足聖之不如
而汝自局汝不是思汝年日加暨其巳晩汝憂則那
講學
聖於萬理皎若日月不資修治洞見毫髮猶必講學
以辨是非嗟今之人乃謂有知性命之微政教之大
遠徹古今廣溢覆載孰可自淑孰可及民損益弛張
奚後奚先汝之不講粉飾掩護事變臨前左右失措
古君子爲學要而不華任之天下如治其家惑矣今
之人以華爲貴空言自誑道則不至咨汝講學大本
是求勿狹以陋勿駁以浮心與道俱鬼神與謀憂巳
之不逮後則無憂
徙義
聞所當爲奮决不疑飈移電馳是謂勇於自治知其
爲義可否進退怯於爲善䧟溺也易聖賢雖大惟勇
可成勿安於非義謂吾不能義不即徙聖猶憂之汝
不憂乎忍自絶於善而甘爲小人之儔乎
改過
昔爲不善今悟其愆能立改之不失爲賢言曰既出
事曰既往懲創不嚴其惡日長理欲之際義利之間
精察其幾勿就所安折其始萌覺於將發盪摩翳昏
存其昭晣作聖之學必謹自茲顔子不貳爲萬世師
勿恃能改無過爲貴以有過爲憂顔樂可致
箴四首(有序)
無以過人者衆人之流而求異於人者又君子之所
不取也然則將何所從哉合乎天不合乎人同乎道
不同乎時雖不求異於人而過人也遠矣余病乎未
能而學焉欲自至近者始作箴以自勖
口
不宜言而言是佞之徒宜言而不言是愚之符佞爲
憸人愚爲鄙夫宜言而言人誰汝惡宜默而默人誰
汝怒我言以道彼惡何傷我默以義彼怒彼狂惟道
之從勿徇乎人徇人違道與愚佞均天之生爾將以
明道狂波墜緒汝障汝紹勿肆於冥合乎大中惟翼
聖之經
身
人之營營汝則凝凝人之幡幡汝則安安相彼君子
知嶽如河小人輕儇如鼠如蛾嗟時之人蛾鼠是效
不死于機卒殺于燎嶽以靜壽河以廣容式其深崇
以鎮于家邦
食
凡民之生食必有事徒食不事惟犬豕類犬以禦盗
豕以供祀人之無益非二物比美貌長軀號名爲儒
智出物下孰云非愚我告汝訓臨食必思思而無媿
汝則食之汝業不修汝德不益汝心有媿雖餒勿食
汝學汝仕推是無違思而有得力見於爲功施天下
萬鍾非奢無德於人瓢粟猶多汝思而食省于斯言
誰謂道遠將得其門
寢
聖哲之寢心亦有思思而爲善厥德沛如彼闇之思
在乎利欲長惡滋凶惟日不足周公待旦大猷以成
跖起鷄鳴死以盗稱其思則同其績曷殊中夕不寐
撫心以圖
克畏箴
於皇上帝降衷于人五性統心宰制此身如國之君
如兵之帥百職萬夫罔敢乖悖禀氣或偏梏其天明
外與物交私欲乃萌淫哇誘耳靡曼眩目言發於躁
形動於欲或亂以酒或肆以狂詭隨爲柔狠虐爲剛
顛倒謬迷舉違其正敗類賊倫斵喪天性當其方昏
恬謂宜然中夜静思夫豈吾天廼奮而悲亟改前轍
遏於横流撲於始發若去蟊賊若戡姦兇鼓勇直前
不留寸蹤抉彼隂霾洗滌日月秉禮持敬作我斧鉞
孤光既回萬類復初思前之爲䧟於嚚愚今幸克之
敢弗戒懼操存稍怠恐其逸去屋漏之闇對越有嚴
一念之微鬼神降監勿安所安勿嗜所嗜易失惟言
難成惟事圖巨於細履坦若巇跬步或差萬馬莫追
内謹其幾外防其誘盤盂機穽袵席師保可畏在心
豈彼蒼蒼心之操縱身與存亡表裏交修本末一致
作聖之基敬戒勿墜
勵志箴
天賦純命赫赫皇皇肆人受之厥質匪常或柔或剛
或粗或龐惟上聖允臧爲民之綱天命上聖綱紀人
極肖天之能克有成德發之爲猷動之爲則播爲嘉
言時靡瑕&KR1135;如陶如冶如春如秋如元氣之運如江
河之流民咸仰之莫覿厥由舉民于大中佐天洪休
昔在堯舜邁烈百王亦有湯武易亂以康弼其令謨
惟群哲有光翕萃駿昌道以大行周德衰止玄聖以
作以言爲政以詔以覺其德天地其用粟帛妙乎無
方於廓景鑠相在後君子孰不是儀永言千古疇克
類之有扶而崇有淪而卑有閑于事而本則遺惟昔
炎宋天擴其蔀篤生俊哲旁魄先後導流于源擇苗
于莠用爲飲食作爲師保穣穣者舒擅於中區譬彼
夏屋既搆既除曾是弗居困踣路衢慨懷古昔慚愧
交如閔子微陋夙亶顓魯父師之訓纉引先緒昭哉
先子靖恭好古匪仁弗服匪禮弗處爰求懿德以淑
後生秩秩嘉謨渢渢德馨何惑不祛何昧不明歛之
毫芒散周八紘予實不類聞善鮮蹈眩瞀于華罔臻
厥奥持循不武過慝莫告惟怠荒之懷是用不得其
要惟日惟月則弗我舍聖功誕遐曾弗我屇童也植
志壮也則懈内愧於心若膚叢于蠆在昔多士卓爾
早成一間庶幾揚聖之庭長沙博志諸葛挺英皆夙
造乎道爲世凖程子企焉是望若或可及退省于中
莫之能立中夜以興攬衣涕泣若鴻鵠在樹靡所止
集視彼澗水其流湜湜未抵于海尚莫能息道雖云
遠有志則獲心膂方強焉敢不力誠以爲榦敬以爲
植義以爲路禮以爲城俾内無擾而外慕不萌統乎
天君百志惟明&KR0707;勁則遠水盈則衍溝澮之溢所及
則淺伯禹之績公旦之典豈伊匪人德劭於勉一體
之虧愧不逮人衆德之弛覆謂宜然謂汝弗知亦既
能言知而弗念云誰之愆嗟予小人矢自今始匪口
之言惟足之履成巨於微陟遐于邇群哲在上用循
于前軌
毀譽箴
余嗜道頗久間徵之毀譽而喜怒之心未忘竊爲物
所動也作毀譽箴箴曰人之譽汝戒汝勿喜汝喜而
驕汝德日圯人之毀汝戒汝勿怒汝怒而爭人將汝
惡圯爲愚基惡爲禍階内削外戕存者幾何古之君
子學以爲巳聞人之言審巳而已是也吾師否也吾
欺過則在彼喜怒何爲無知之人中怯不足以人之
言爲巳寵辱人言萬端孰可詰徵苟信不俻負汝之
生汝自今後吾告爾法棄汝耳目惟心是察耳目者
人心通乎天天而謂然汝何憾焉
擇交箴
捷捷而趨諾諾而隨面則爾䛕背則爾非默默而方
誾誾而正貌不爾是心則爾敬苟信其外不察其中
君子之失小人之從友彼小人如飲鴆酒入口雖甘
毒則在後與君子朋螫舌逆情始爲難堪輔爾于成
有妄人者二者之間援仁襲義以訐以訕求其所爲
汙穢莫測是爲務名惟爾之賊交際孔艱厥狀萬端
直爲爾傲順謂爾奸傲德之凶奸德之回不回不凶
惟道是諧無求人合而合于天人合一時天合萬年
家人箴十五首(有序)
論治者常大天下而小一家然政行乎天下者世未
嘗乏而教洽乎家人者自昔以爲難豈小者固難而
大者反易哉盖骨月之間恩勝而禮不行勢近而法
莫舉自非有德而躬化發言制行有以信服乎人則
其難誠有甚於治民者是以聖人之道必察乎物理
誠其念慮以正其心然後推之脩身身既脩矣然後
推之齊家家既可齊而不優於爲國與天下者無有
也故家人者君子之所盡心而治天下之凖也安可
忽哉余病乎德無以刑乎家然念古之人自脩有箴
戒之義因爲箴以攻巳缺且與有志者共勉焉
正倫
人有常倫而汝不循斯爲匪人天使之然而汝舍旃
斯爲悖天天乎汝棄人乎汝異曷不思耶天以汝爲
人而忍自絶爲禽獸之歸耶
重祀
身烏乎生祖考之遺汝哺汝歠祖考之資此而可忘
孰不可爲尚嚴享祀式敬且時
謹禮
縱肆怠忽人喜其佚孰知佚者禍所自出率禮無愆
人苦其難孰知難者所以爲安嗟時之人惟佚之務
尊卑無節上下失度謂禮爲僞謂敬不足行悖理越
倫卒取禍刑遜譲之性天實錫汝汝手汝足能俯興
拜跽曷爲自賊恣傲不恭人或不汝誅天寧汝容彼
有國與民無禮猶敗矧予眇微奚恃弗戒由道在巳
豈誠難耶敬兹天秩以保室家
務學
無學之人謂學爲可後苟爲不學流爲禽獸吾之所
受上帝之衷學以明之與天地通尭舜之仁顔孟之
智聖賢盛德學焉則至夫學可以爲聖賢侔天地而
不學不免與禽獸同歸烏可不擇所之乎噫
篤行
位不若人愧耻以求行不合道恬不加修汝德之凉
僥倖高位秪爲賤辱疇汝之貴孝弟乎家義譲乎鄉
使汝無位誰不汝臧古人之學脩巳而巳未至聖賢
終身不止是以其道碩大光明化行邦國萬世作程
汝曷弗效易自滿足無以過人人寧汝服及今尚少
不勇於爲迨其將老雖悔何追
自省
言恒患不能信行恒患不能善學恒患不能正慮恒
患不能遠改過患不能勇臨事患不能辨制義患乎
巽懦御人患乎剛𥚹汝之所患豈特此耶夫焉可以
不勉
絶私
厚巳薄人固爲自私厚人薄巳亦匪其宜太公之道
物我同視循道而行安有彼此親而宜惡愛之爲偏
疎而有善我何惡焉愛惡無他一裁以義加以絲毫
則爲人僞天之恒理各有當然孰能無私忘巳順天
崇畏
有所畏者其家必齊無所畏者必怠而睽嚴厥父兄
相率以聽小大祗肅靡敢驕横於道爲順順足致和
始若難能其美實多人各自賢縱私殖利不一其心
禍敗立至君子崇畏畏心畏天畏巳有過畏人之言
所畏者多故卒安肆小人不然終履憂畏汝今奚擇
以保其身無謂無傷䧟于小人
懲忿
人言相忤遽愠以怒汝之怒人彼寧不惡惡能興禍
怒實招之當忿之發宜忍以思彼言誠當雖忤爲益
忤我何傷適見其直言而不當乃彼之狂狂而能容
我道之光君子之怒審乎義理不深責人以厚處巳
故無怨惡身名不隳輕忿易忤小人之爲人之所慕
實在君子考其所由君子鮮矣言出乎汝烏可自爲
以道制欲母縱汝私
戒惰
惟古之人既爲聖賢猶不敢息嗟今之人安於卑陋
自以爲德舒舒其學肆肆其行日月邁矣將何成名
昔有未至人閔汝少壮不自強忽其既耄於乎汝乎
進乎止乎天實望汝云何而忍無聞以沒齒乎
審聽
聽言之法平心易氣既究其詳當察其意善也吾從
否也舍之勿輕於信勿逆於疑近習小夫閨閤嬖女
爲䜛爲佞類不足取不幸聽之爲患實深宜力拒絶
杜其邪心世之昏庸多惑乎此人告以善反謂非是
家國之亡匪天伊人尚審爾聽以正厥身
謹習
引卑趨高歲月劬勞習乎汙下不日而化惟重惟默
守身之則惟詐惟佻致患之招嗟嗟小子以患爲美
側媚傾邪矯飾誕詭告以禮義謂人巳欺安於不善
莫覺其非彼之不善爲徒孔多懼其化汝不慎如何
擇術
古之爲家者汲汲於禮義禮義可求而得守之無不
利也今之爲家者汲汲於財利財利求未必得而有
之不足恃也舍可得而不求求其不足恃者而以不
得爲憂咄嗟乎若人吾於汝也奚尤
慮遠
無先巳私而後天下之慮無重外物而忘天爵之貴
無以耳目之娛而爲腹心之蠧無苟一時之安而招
終身之累難操而易縱者情也難完而易毀者名也
貧賤而不可無者志節之貞也冨貴而不可有者意
氣之盈也
慎言
義所當出默也爲失非所宜言言也爲愆愆失奚自
不學所致二者孰得寧過於默聖於鄉黨言若不能
作法萬年世守爲經多言違道適貽身害不忍湏臾
爲禍爲敗莫大之惡一語可成小忿不思罪如丘陵
造怨興戎招尤速咎孰爲之端鮮不自口是以吉人
必寡其辭捷給便佞鄙夫之爲汝今欲言先質乎理
於理或乖慎弗啓齒當言則發無縱誕詭匪善曷陳
匪義曷謀善言取辱則非汝羞
四箴
父子
子孝寬父心斯言誠爲確不患父不慈子賢親自樂
父母天地心大小無厚薄大舜日䕫䕫瞽叟亦允若
夫婦
夫以義爲良婦以順爲令和樂禎祥來乖戾灾禍應
舉案必齊眉如賓互相敬牝鷄一晨鳴三綱何由正
兄弟
兄湏愛其弟弟必恭其兄勿以纖毫利傷此骨肉情
周公賦棠棣田氏感紫荆連枝復同氣婦言慎勿聽
朋友
損友敬而遠益友宜相親所交在賢德豈論富與貧
君子淡如水歲久情愈真小人口如蜜轉眼如讎人
九箴(有序)
臣以迂陋過承睿知兹者考文還自京師敬奉教令
侍世子殿下講學伏觀世子殿下天性高明學業超
卓顧臣何能有禆萬一竊惟古人忠愛乎君者必有
箴戒之辭臣無似敢取聖賢之意作箴九首以獻講讀
之暇倘賜覽觀或可爲懋德之一助臣不任惶恐之至
敬天
人之有生受命于天動作起居奉以周旋苟或弗敬
是慢天理既違天常亦紊人紀是以聖哲祗慎小心
事無鉅細罔有不欽逸欲靡存怠肆靡作順天而行
俯仰無怍純乎天德與聖爲徒保國撫民可不敬夫
守訓
聖皇有訓傳之萬年惟克慎守乃爲仁賢制度有常
尊卑有叙愛親忠君恤民禮士大而治國近之脩身
孰爲之綱在敬與勤敬則心明萬理不昧勤則身泰
所爲無怠精思篤行大訓是循能循聖道是爲賢君
本孝
身乎奚自實本乎親惟能盡孝斯可成仁况兹有國
神民是主至德無虧庶政以舉温顔抑氣先意承歡
膳宰視食司衣問寒未言而畏不怒而恐志靡自專
事無妄動正躬謹行非禮不由君親既安心乃無憂
惟古文王事父盡孝著於禮經萬世是效儲王睿哲
尚其師之勿謂聖人我不敢爲
正學
古學務實體立用隨始諸身心驗於設施後世失之
攻乎文藝觀聽是娛道德是棄王者之學以古爲師
窮理正心固守勇爲法尭爲仁法舜盡孝視民如傷
文王是效簡册所陳善政嘉猷取之自治奚暇外求聖
賢立教要而不煩昧者溺心疲憊空言漢之賢王東平
稱最篤行爲善垂範百世魏有陳思徒事文章德業無
傳識者弗臧聖明御世好善崇德鍳乎成憲永康邦國
推仁
天地之德廣厚無垠蔽以一言莫過乎仁萬生芸芸
天孰不愛爰命人君天工是代圓顱方趾共本異形
苟揆厥初皆若同生聖人之心博施濟衆一夫失所
如抱疾痛燠念民寒飽思民飢巳享安逸恐民之疲
不奪其時不盡其力開其昏愚賑其灾厄衆庶樂業
國乃富強上不恤下非禮之常蕩蕩大藩哲王所受
世篤至仁千載是守
謹禮
人情難制譬之河江禮以正俗爰立大防上而朝廷
下建閭里自身及家莫不有禮君臣以定父子以親
夫婦昆弟舉得其倫大法既昭衆志咸一綱紀相維
名分有秩禮之爲治析於未萌不能謹禮刑措奚能
賢哲知本檢身克已言動之微履繩蹈矩以此使臣
必效其忠以此臨民必致其恭爲國以禮聖有明訓
敬德罔愆永垂令聞
崇儉
天地生財以養庶民宰制之柄在乎人君節已厚人
不專其利崇儉黜欲邦國乃𥙿苟恃富侈奢泰是夸
既損令德民用咨嗟明明聖皇以儉率下尚朴懲奢
天下從化囊帷革履史策見褒象筯玉杯賢臣所憂
得失之原勸戒罔極千古爲鍳慎乃儉德
無逸
天德剛健不已于行日月旋運無息故明人處兩間
烏可放逸耽樂是從憂所自出舜禹至聖尚戒慢遊
日昃不遑西伯興周古有格言燕安鴆毒汲汲爲善
猶恐不足人之有心易縱難收必學古道乃可自修
目視簡編心惟奥旨匪賢弗親匪善弗履造次無失
寤寐靡忘日求至樂罔或怠荒觀省往行爲法爲戒
察理既精勇爲不懈忠孝仁義日勉行之充乎德業
發乎文辭勤政之基由此而積敬于庶事日新不息
慮遠
處乎尊位宜遠其謀其遠伊何千載九州常人所知
止乎旦夕聊樂一時不知憂戚苟安一已慮不及人
寧謂天下皆切吾身聖哲存心廣大周悉慮無不至
念無不極正身立德以𥙿後昆作範垂憲澤被無垠
警畏憂勤無或怠肆天下後世終蒙其利
慎齋箴(有序)
人之持身立事常成於慎而敗於縱縱猶之火一燎
而不可收慎猶之奉盈心存於敬而兢兢弗忘則不
至於顛覆故君子惟慎之爲貴里人王君仲臧嘗病
夫人以縱取敗懲其失名其室曰慎齋余聞而喜其
志欲其久而不懈也箴以告之箴曰縱轡以馳忽而不
思康莊險巇惟惕惟慄虞其遺失履坎而佚惑乎世之
人以肆爲可常怠不知檢率取危亡汝放於言言孰之
信不慎於行孰汝之順言爲德符行爲德機二者不慎
于悖之歸有覺齋居以慎作則匪嘉厥名將飾爾德欲
言而思勿爽於宜勿爲詭誕以啓厲階將行而思必由
乎義勿人之從惟天是畏天之昭昭靡幽不臨遊鍳汝
體息鍳汝心由粗而精由微而鉅敬慎無愆勖哉君子
宗儀九首(有序)
君子之道本於身行諸家而推於天下則家者身之
符天下之本也治之可無法乎德修於身施以成化
雖無法或可也而古之正家者常不敢後法盖善有
餘而法不足法有餘而守之之人不足家與國通患
之况俱無焉者乎余德不能化民而竊有志於正家
之道作宗儀九篇以告宗人庶幾賢者因言以趨善不
賢者畏義而遠罪他日於大者有行焉或者其始於此
尊祖
人之異於物者以其知本也其所以知本者以其禮
義之性根於天俻於心粹然出於萬物故物莫得而
類之今夫形禪而氣續者人與物之所同也渴而飲
餒而噉勞而瘁逸而嬉者人與物不相遠也卒之人
貴而物賤者何哉人能知尊其身之所自出而物不
能也故生而敬事之爲之甘膬豐柔之味以養其口
爲之華軟温美之服以養其體爲之采色以養其目
爲之馨香以養其鼻順其所欲以養其心猶以爲未
至也於是飾身惇行以養其德令聞嘉譽以養其名
著其德美於天下後世使之沒而不忘久而彌章君
子之爲人子孫非以養生爲貴而以奉終爲貴非以
奉終爲難而以思孝廣愛爲難蔵于墓祀于廟自天
子逹于士隆卑廣狹不同而其致一也故天子七諸
侯五大夫三士二官師一庶人寢乎薦自外爲之制
者由乎人孝敬之情出於天由乎人者不可踰也本
乎天者夫寧有強之者哉天之命也人雖至昏弱也
甚無知也過先祖之墓未有不動心者時焉而祀其
先語及其遺事未有不嘆泣者形氣之感有所受也
非偶然也故宗廟之制祭祀之禮君子以此崇本反
始致誠敬於其先㕓井之氓則祭田祖不以歲之豐
歉而變不忘其始也况於身之所自出者乎知有其
身而不知身之所自出是謂禽犢之民知奉其身而
不恤吾身之所同出是謂痿痺之民是二者雖色貌
爲人而其身物化也久矣故人而不知本謂之悖不
睦族謂之戾悖與戾惡名也世之立而談者天之所
授與尭舜孔子不異由顔焉而顔由孟焉而孟不此
之務而惟惡名之求尚爲愛其身也乎吾懼夫吾族
之人爲痿痺禽犢之歸而不自知也爲尊祖之法曰
立祠祀始遷祖月吉必謁拜歲以立春祀族人各以
祖祔食而各以物來祭祭畢相率以齒會拜而宴齒
之最尊而有德者向南坐而訓族人曰凡爲吾祖之
孫者敬父兄慈子弟和鄰里時祭祀力樹藝無胥欺
也無胥訟也無犯國法也無虐細民也無博奕也無
闘争也無學歌舞以蕩俗也無相攘竊姦侵以賊身
也無鬻子也無大故不黜妻也勿爲奴隷以辱先也
有一于此者生不齒于族死不入于祠皆應曰諾然
後族人之文者以譜至登一歲之生卒而書舉族人
之臧否其有婚姻相賙患難相恤善則勸惡則戒臨
財能譲養親事長能孝而悌親姻鄉里能睦而順此
其行之足書舉書之累有足書者死則爲之立傳於
譜其有犯於前所訓者亦書之能改則削之久而愈
甚則不削而書其名族人見必揖雖貴賤貧富不敵
皆以其属稱喜必慶戚必吊死以其属服無服者爲
之是日不肉而群哭之群祭之群葬之
重譜
尊祖之次莫過於重譜由百世之下而知百世之上
居閭巷之間而盡同宇之内察統系之異同辨傳承
之久近叙戚䟽定尊卑收渙散敦親睦非有譜焉以
列之不可也故君子重之不修譜者謂之不孝然譜
之爲孝難言也有徵而不書則爲棄其祖無徵而書
之則爲誣其祖有耻其先之賤旁援顯人而尊之者
有耻其先之惡而私附于聞人之族者彼皆以爲智
矣而誠愚也夫祖豈可擇哉兢兢然尊其所知闕其
所不知詳其所可徵不強述其所難考則庶乎近之
矣而世之知乎此者常鮮趨乎僞者常多淳安之汪
氏繇其身緣而上之至於魯公之族七十餘世皆有
諱字卒葬若目見而耳受之者其心以爲至博也而
博不能勝其僞也越之楊氏親煬帝之裔而耻其名
之汙遂避而不言吳寧之杜氏越千餘歲而宗漢之
延年晉之當陽侯是皆知本者之所深惡而爲之者
以爲工也顧不惑哉天下有貴人無貴族有賢人無
賢族有士者之子孫不能脩身篤行而屈爲童隷而
公卿將相常發於隴畆聖賢之世不能傳其遺業則
夷乎恒人而縉紳大儒多興於賤宗天之生人也果
孰貴而孰賤乎四海之廣百氏之衆其初不過出於
數十姓也數十姓之初不過出於數人也數人之先
一人也故今天下之受氏者多尭舜三王之後而皆
始於黃帝譬之巨木焉有盛而蕃有萎而悴其理固
有然者人見其常有顯人也則謂之著族見其無有
逹者也則從而賤之貴賤豈有恒哉在人焉耳苟能
法古之人行古之道聞于天下傳於後世則猶古人
也雖其族世未著不患其不著也孔子子思以爲祖
而操庸嵬之行則其庸嵬自若也祖不能貴之也故
吾方氏出帝榆岡而譜不敢列之顯于昔者衆矣而
不敢附之疑者闕之以傳疑不可詳者略之以著實
而惟以篤學脩身望乎族之人嗚呼富貴利逹外至
者也求之不可必得得之不可必守守之不能必傳
也仁義忠信之道備乎心不求而足得之可以行行
之可以著施之盈天下而歛於身不見其隘傳之被
萬世而非威武勢力之所能移善尊祖者思是道也
行是道也天下不惟尊其身將歸德於其祖而祖益
尊祖益尊而譜益傳斯其爲孝大矣何必趯趯然爲
僞而欺且誣哉
睦族
井田廢而天下無善俗宗法廢而天下無世家聖人
之立法所以收萬民之心而使之萃于一者治道之
極治功之盛不可忽也故一之所在智者無所措其
謀辨者無所措其說勇者無所用其力如裘之領如
網之綱如髮之握如輹之轂如馬之有轡如牛之有
紖操之則歛縱之則放招之則集撝之則退屈信作
止惟上之所令而民不能參以私先王之民非甚異
於後世也其好義而易使從化而畏法寧死於飢寒
而不忍爲亂者豈碪斧鈇鉞所能禁哉教之以其所
固有故其向善也安令之以其所易知故其趨化也
亟當是之時同閭接畆之人猶相親睦信順而大小
宗法行乎宗族之間爲百世之宗者百世宗之爲五
世之宗者五世宗之宗其身則守其訓有所猶爲皆
受命于宗子而悍戾争闘之風無自而起苟非大姦
魁詐不可教令則安有不善者乎故三代之俗非固
美也爲治之具既美而習使之然也後世願治之主
王佐之臣迭興于世而卒不足幾乎古豈民性之不
可化耶其具之廢已久世主便因循而憚改作材士
昧遠略而務近功區區𥙷弊苴漏而未及乎政教之
全也民心益離而俗愈散奚獨民之罪君子預有責
焉吾嘗病之而未之能行則思以化吾之族人而族
不可徒化也則爲譜以明本之一爲始遷祖之祠以
維繫族人之心今夫散處於廬爲十爲百而各顧其
私者是人之情也縱其溺於情而不示之以知本則
將至於紛争而不可制今使月一會于祠而告之以
譜之意俾知十百之本出於一人之身人身之疾在
乎一肢也而心爲之煩貌爲之悴口爲之呻手爲之
撫思夫一身之化爲十百也何忍自相戕刺而不顧
乎何忍見其顛連危苦而不救乎何爲不合乎一而
相視爲塗之人乎故爲睦族之法祠祭之餘復置田
多者數百畆寡者百餘畆儲其入俾族之長與族之
廉者掌之歲量視族人所乏而𥙷助之其&KR1151;則以爲
棺槨衣衾以濟不能葬者産子者娶嫁者喪者疾病
者皆以私財相贈遺立典禮一人以有文者爲之俾
相族人吉凶之禮立典事一人以敦睦而才者爲之
以相族人之凡役世擇子姓一人爲醫以治舉族之
疾其藥物於𥙷助之&KR1151;取之有餘財者時增益之族
之富而賢立學以爲教其師取其行而文其教以孝
弟忠信敦睦爲要自族長以下主財而私典事而惰
相禮而野不能睦族沒則告于祖而貶其主不祠富
而不以教者不祠師之有道别祠之不能師者則否
廣睦
人之親疎有恒理而無恒情自同祖推而至於無服
又至於同姓愛敬之道厚薄之施固出於天而不可
易然有親而若疎者有疎而若親者常情變於所習
也閱歲時而不相見則同姓如路人比廬舍同勞逸
酒食之會不絶則交游之人若昆弟使同姓如路人
他人如昆弟斯豈人之至情哉物有以移之君子未
必然而常情所不能免也聖人之治人以常人之情
爲中制俾厚者加厚而薄者不至於離恐其以不接
而疎疎而不相恤也故爲之祭酺之法合之以燕樂
飲食以洽其歡忻慈愛之情恐其徇於利而不知道
也肅之以鄕射讀法使之祗敬戒慎而不至於怠肆
祭而酺所以爲樂也讀法所以爲禮也約民於禮樂
而親者愈親疎者相睦此先王之所以爲盛也哉舉
而行諸天下今未見其不可也然非士之職也故欲
自族而行之鄉爲之制其制曰宗族歲爲燕樂之會
四其時則二月也五月也八月也十有一月也其物
則時祀之餘也其品則豕與羊各一酒醴羞果惟所
有而不必侈也酒以七行九行爲節也位以尊卑長
幼爲序也苟尊矣雖稚子猶位乎上也苟長矣雖貧
且賤以齒也其言惟孝弟忠信而勿褻也勿譁也勿
慢也飲雖醉而勿違禮也立子弟二人爲執禮以佐
酒酒至揖請飲既飲揖請酬既酬揖請殽羞二人歌
詩其詩則蓼莪棠棣葛藟東門唐之枤杜谷風雅之
黃鳥之類貴其能感人而敦倫理也其數則如酒也
立二人講說嘉言古之人及乎教者皆在所取也將
歌也將說也執禮揖曰請肅以聽皆拱而坐坐則肱
相比行則武相䘖舉爵飲醻食羞皆後長者畢則旅
揖辭而退少者送長者于家然後返歲爲禮儀之會
三冬至也歲之初吉也夏至也冬至陽之始生也君
子之道自此始亨矣宜有慶也是日昧爽舉族自勝
冠以上咸盛服造祠下相揖趨及門祝啓門以次入
序立以時羞獻奠酒皆再拜班趨出族之長坐别堂
次長者率群昆弟子姓捧觴稱壽畢皆拜遂以次飲
酒相拜如禮典禮以譜至北向坐讀之長者命衆坐
衆坐聽善惡之在書者咸讀無隱設席於南楹之東
比向署其上曰旌善之位善之多者長者命之酒俾
少者咸拜之典禮翼以就位署南楹之西曰思過之
所惡之累書而不改者俾立其下於是長者以譜所
列傳緒盛衰絶續之故明言之而告以常訓曰爲善
如嗜飲食去惡如去毒螫慎思哉勿墜爾先祖之祀
衆拱而聽皆俯首就班再拜出少者授長者杖以序
行乃還于家夏至隂之始生也君子所宜慎也是日
素服謁祠如冬至禮不飲酒不相拜讀譜之儀亦如
之歲之初吉慶拜如冬至禮不讀譜鄉黨之制歲爲
燕樂之會一其時以秋其物以祭社之餘其坐以齒
以德以爵其禮主於譲其儀如宗族之會歌詩說嘉
言亦如之其詩以伐木魚麗南有嘉魚菁菁者莪賓
之初筵擇鄉人子弟群歌之其誦嘉言也耆老之賢
者舉以教在坐者皆起應曰祗奉長者之訓凡族人
鄉人不與于會者八悖倫紀者闘爭者相訟者使酒而
&KR1196;者博奕者過累書而不改者虐鄉里者言僞而行
違者皆君子之所棄也不善者棄而後知所戒然後
善者尊而益勸勸戒立而俗寧有不美者乎
奉終
愛敬以養生哀戚以送死墓焉而葬位焉而祭皆本
於禮而不敢忽者先王教民之通法也喪而用浮屠
之術葬而信葬師之說資冥報於不可致詰之間徵
休咎於無情難驗之川阜上以爲親謀下以爲身利
者此古之所未聞也後世闇夫野人多趨信而甘心
焉親沒于床不于禮而于浮屠不哭泣擗踊而于鐘
磬鐃鈸非是之務則人交咲以爲簡時可&KR0830;矣泥于
山川之利否而不即葬或至於終身或身死而委槥
於子孫甚者子孫恐葬之禍其身舉而棄諸水火葬
親以禮者世反非之爲愚於乎是何其不察而至於
此極乎彼浮屠之所謂輪回者果可信耶天之生人
物者二氣五行也其運也無窮其續也無端先者過
而後者來未嘗相資以爲用者二氣五行之常也自
草木而觀之發榮於春盛壯奮長蔚乎而不可遏及
乎戒之以凛風申之以霜露昔之沃澤茂美一旦飄
而爲浮埃化而爲汙泥蕩滅殫盡無跡可窺矣其發
生於明年者氣之始至者爲之也豈復資既隕之餘
榮乎惟人也亦然得氣而生氣既盡而死死則不復
有知矣苟有焚灸刲割佚樂適意身且不有而何以
受之形盡氣盡而魂升魄降無所不盡安能入人&KR0909;
腹重生於世而謂之輪回也哉天地至神之氣以其
流行不窮故久而常新變而不同使必資巳死之人
爲將生之本則造化之道息矣烏足爲天地倘或有
之人固不知之也浮屠亦人耳何自而獨知之彼以
其茫昧不可揣索故妄言以誣世夫豈可信而事其
教乎孔子謂祭之以禮爲孝則事異端之妄棄聖典
而不信者其爲非禮也大矣不孝孰加焉而闇者顧
安之而不以爲非胡可哉葬師之動人以禍福而其
說尤怪人之昌隆盛熾者其先必有厚德之遺賤貧
夭絶者必有餘惡之著山川何與焉誕者則不然聞
有貴富之人於此則歸福於其塋塚曰此某形也此
某徵也於葬之法宜爾也聞有貧賤之人於此則曰
此葬之罪也此於法宜至於斯也信斯言也則人之
多財而力足者皆相率而爲不善及乎死也求善地
以葬其身則可免子孫於禍夫孰肯爲善乎由大者
而論之繋乎盛衰者莫大乎國都殽函河渭無異也
秦帝之亡漢帝之昌隋㩀之而促唐㩀之而長果在
於善地乎帝王之尊家天下而役海内使地善而可
興竭智以營陵廟奚求而不致而亡國敗主相屬則
果不在乎此也審矣古之卜宅兆云者以神道定民
志耳非視岡阜之向背逆順臆度目斷加世之葬師
之爲也葬師祖晉郭璞書其書苟可信璞用之以葬
其祖考宜有竒驗不誣而璞卒死於篡賊其身不能
福而謂能福乎人其可信否耶世之人多信之不知
自䧟於不孝而莫之贖也於乎先王之禮一失而流
于野再壊而化于夷暨其大壊而不可爲忽乎入于
禽獸而不之覺寧不哀哉天下之人其小者化爲夷
由夷而往吾不能知其所至矣其心淫浸膠固非空
言所能革也吾獨以告吾族人親喪必以三年三年
之制必循禮勿以浮屠從事違者生罰之死不祀于
先祠葬卜吉凶而勿泥葬師之說期必以三月三月
不能至五月五月不能止七月過一歲者如違喪禮
之罰必刻壙志墓銘力不足者刻其名俾後有考作
方氏喪葬儀
務學
學者君子之先務也不知爲人之道不可以爲人不
知爲下之道不可以事上不知居上之道不可以爲
政欲逹是三者舍學而何以哉故學將以學爲人也
將以學事人也將以學治人也將以矯偏邪而復于
正也人之資不能無失猶鑑之或昏弓之或枉絲之
或紊苟非循而理之檠而直之瑩而拭之雖至美不
適於用烏可不學乎夫學非爲華寵名譽爵禄也復
其性盡人之道焉耳彼蠕而動翾而鳴者不知其生
之故與其爲生之道是以物而不神冥而不靈人之
爲學所以自異於物也匪特異於物欲異於衆人也
匪特異於衆人上將合乎天地拔乎庶類之上而爲
後世之則也其說存於易詩書春秋三禮其理具乎
心其事始乎窮理終乎知天其業始於修巳終於治
人其功用至於均節運化涵育萬物大得之而聖深
造之而賢勉修之而爲君子聖賢君子非天墜而地
出人爲之也舉夫人之身皆可爲聖賢而乃不能異
於物曷過哉不知務學之方也今世俗之儒申申而
行由由而言謄口頬播簡牘以誇乎人知非不博言
非不華矣而於古之學未也何哉爲其泛而無本也
漫而無統也可喜而無用也君子之學積諸身行於
家推之國而及於天下率而措之秩如也奚待詞說
乎以詞說爲學上以是取士下以是自期此士所以
莫逮乎古也嗚呼無善教而天下無善士無善士而
天下無善俗世俗之陋其患豈微也哉余不欲學者
之類之也方氏之學以行爲本以窮理誠身爲要以
禮樂政教爲用因人以爲教而不強人所不能師古
以爲制而不違時所不可此其大較也其小學曰七
歲而學訓之孝弟以端其本訓之歌謠諷諭之切乎
理者以發其知群居而訓之和賜之以物而導之譲
慎施朴楚以養其耻敏者守之以重默木者開之以
英慧柔者作之強者抑之扶之植之摧之激之而童
子之質成矣其大學曰立四教皆本於行行不修者
不與一曰道術二曰政事三曰治經四曰文藝一道
術視其人質之端方純明知微近道者與言考其言
行以稽其所進試其問難以審其所造政事文藝其
材之所能者無不學也二政事視其通明才智者使
學焉治民之政八制産平賦興教聽訟禦灾恤孤御
吏禁暴悉民情知法意爲政事本試以言授以事而
觀其所堪三治經精察燭理篤志不惑而長講說者
爲之四文藝博文多識通乎制度名物立言陳辭可
以爲世教者其極也試之之日皆以終月皆欲其稱
其教之名也教之存乎師化之遲速存乎人得其人
推而用之不難於天下夫豈一家之學也哉
謹行
士之爲學莫先於慎行行之於人猶室之有棟柱也
帛之有絲縷也木之有本也馬之有足也鳥之有翼
也聖得之而後爲聖賢得之而後爲賢君子修是而
爲善小人失是而䧟於夷狄禽獸之歸夫焉可忽哉
積之如升高之難而或敗於談笑爲之於閫閾之内
而或播於四海九州才極乎美藝極乎精政事治功
極乎可稱而行一有不掩焉則人視之如汙穢不潔
避之如虎狼賤之如犬豕并其身之所有與其疇昔
竭力專志之所爲者而棄之矣可不慎乎夫口之便
於甘肥體之便於華美耳目之耽於所思心志之趨
於所樂家欲富而身欲尊者人之同情聖賢之所不
能無也然而學道之士禁制克節惟恐是念之萌於
中蒯衣藿食黜好寡欲終身而不敢怠者誠知輕重
之分也人之身不越乎百年善愛其身者能使百年
爲千載不善愛其身者忽焉如蚊蚋之處乎盎缶之
間夫蚊蚋之生亦自以爲適矣而起滅生死不踰乎
旬月當其快意於所欲以盎缶爲天地而不知其所
處之微昧陋之民亦若是矣迷溺於聲色勢利以身
爲之役而不以爲勞其心以爲至樂也而不知其可
悲也甚適也而不知其爲汙辱也均之爲身也聖賢
之尊榮若彼而衆人之汙辱若此曷爲而然哉慎行
與否致之耳難成易毀者行也難立易傾者名也得
之不能久於身樂未既而憂繼之者人之欲也以富
貴利逹易汙辱之名猶食烏喙而易死也况倏忽接
於耳目者之不足恃乎故人有殺身而徇君親者非
不愛身也愛其身甚而欲納之于禮義其爲慮甚遠
矣寧死而不肯以非義食知義之重於死也寧無後
而不敢以非禮娶知失禮之重於無後也僥倖苟冐
於一時而蒙垢被汙於萬世小則閭里識之以爲訾
大則冊書著之天下笑之聞其名則唾&KR0938;不欲入于
耳計其所得曾不若秋毫而賤辱其身使孝子羞以
爲父正士羞以爲友遺裔遠㣧羞以爲祖不亦惑哉
且人不患不富貴而患不能慎行無行而富貴無益
其爲小人守道而貧賤無損其爲君子吾家自始遷
祖至於余身十五世矣以言乎貲産則不踰于中家
以言乎爵祿則未有以位乎朝者然而不愧於人見
推於世者以先人世有積德蓄學操行異乎恒人焉
耳遠者余不足知之若曾大父西洲府君之純厚慤
大先君太守貞惠公之廉介方正視古之賢者豈有
間哉吾族之人暨將來而未至者烏可不效也人莫
不喜爲名人之子孫而不知其尤難於衆人盖德大
則難繼行高則難稱有善過於人人未之取也曰其
祖之賢不但如斯而巳有惡未著人巳責之以爲不
肖曰若之祖何人也而爲此哉故生於微宗庸族者
過易隱而善易著以其特出掩於其先人皆異之故
不求其俻也生於世家者過易聞而善難昭以其先
多顯人而不可企也嗚呼方氏之嗣人柰何而不慎
乎君臣父子兄弟夫婦朋友五者天倫也斁天倫者
天之所誅人之所棄生不齒死不服葬不送主不入
祠譜不書其名行和于家稱于鄉德可爲師者終則
無服者爲服緦麻有服者如禮祭雖已遠猶及雖無
主祭者猶祭如是而不能爲君子則非方氏之子孫
也告于祠而更其姓不列于譜
修德
能爲衆人所不能行之事者其子孫必享衆人所不
能致之福人之爲善非爲子孫計也然天道之於善
人以及其身爲未足常推餘澤以福其後人則亦曷
嘗不爲子孫計哉第衆人之計速而易致而君子之
澤遠而難讎故趨乎善者常少溺乎利者常多衆人
每笑爲善之士爲迂緩無術而不知天道之所佑固
在此而不在彼也天下無千載全盛之國無百年全
盛之家天豈不欲有國家者久而不墜哉或一再傳
而失之或未終其身而不振得之於勞勩艱難之餘
而敗之於談笑燕安之頃非其智力所不能德不足
而子孫無所籍以自立也人之生於德善之家猶木
之生沃土蚤發而易長華茂而後凋磽田瘠壠雖有
萌蘖之滋拳曲擁腫終不足觀則所籍使之然耳今
之人莫不欲子孫之蕃賢才之夥傳緒久而不衰而
莫能爲善此猶不藝而欲穫也不獵而欲衣狐貉也
孰從而致乎故富貴而不修德是以爵禄貨財禍其
身也富貴其子孫而不力爲善是置子孫於賤辱之
穽争奪之區而不顧也使貴而可傳則古之顯人與
齊魏秦楚之君至今不失祀矣使富而可傳則趙孟
三桓之裔有餘積而無憂矣然而皆莫之存何哉德
澤既竭而後人莫能繼也先人有千乘之勢萬室之
邑不足恃也金帛菽粟盈溢廩廥不足恃也惟有餘
德焉爲可恃而恃之者身必危可恃以存者其惟德
修于身而不懈者乎德有及乎數百年者有及乎百
歲者有及乎當世者有及乎一鄕行乎一家者子孫
之食其報也恒視所及爲廣狹道術材略高世而拔
類或見於事功佐明主除暴亂立法制或著於書以
陳仁義政教正人心於將亡遏邪說於欲盛此德於
數百年者也不能如彼之盛而其所爲可以扶衰拯
溺爲百年所依怙者百年之所德也又不能然而濟
當時之難者當時之所德也下此而盡力於一鄕行
法於一家鄕與家賴之亦可以及其子俾不遽至於
禍敗况其所及愈大則所利愈遠乎閭巷之士欲澤
天下後世固非其職然因其身之所居以爲其分之
所當爲奚爲而不可也故事親而孝事長而弟族焉
而睦婣焉而義慈恭惠和不犯不忮以此守身而無
媿者其德可以澤其子推而行于鄕矜寒恤飢周人
之所不及而爲人之所難爲其㣧嗣有不興者乎有
位而立功學道而立言皆人所可致者孰謂吾族之
人而不能爲善人乎孰謂爲善而果不可特乎
體仁
天之生人豈不欲使之各得其所哉然而勢有所不
能故托諸人以任之俾有餘𥙷不足智愚之相懸貧
富之相殊此出於氣運之相激而成者天非欲其如
此不齊也而卒不能免焉是氣行乎天地之間而萬
物資之以生猶江河之流渾涵奫淪其所衝激不同
而所著之狀亦異大或如蛟龍小或加珠璣或聲聞
數千里而或汨然而止水非有意爲巨細於其間也
而萬變錯出而不可禦人何以異於斯乎智或可以
綜覈海内而闇者無以謀其躬財或可以及百世而
餒者無一啜之粟天非不欲人人皆智且富也而不
能者勢不可也勢之所在天不能爲而人可以爲之
故立君師以治使得於天厚者不自專其用薄者亦
有所仰以容其身然後天地之意得聖人之用行而
政教之說起故聖賢非爲巳設也所以爲愚不肖之
資貨財非富匹夫也固將俾分其餘以𥙷人之匱乏
三代之盛是法行於朝廷達於州里成於風俗而入
於人心是以天下無怨嗟之民久矣其亡而莫之復
也世之志義之士猶有推其所有餘行其所可爲者
其亦先王之所取者乎然非知本者不知其意之美
也人之挾所長以虐同類由不知本故耳使知斯人
之生皆本於天視人之顛隮䧟溺與巳無以異則民
焉有失所之患哉余病乎未能而欲試諸鄉閭以爲
政本數百家之鄉其人必有才智貲産殊絶於衆者
雖廢興迭出而未嘗無每鄉推其尤者爲之表使爲
二廩三學廩之法豐歲夏秋自百畆之家以上皆入
稻麥于廩稱其家爲多寡寡不下十升多不過十斛
使鄉之表籍其數而衆閱守之度其凡歲可得千斛
以俻凶荒札瘥及死喪之不能自存者其入也先富
而出也先貧出也視口而入也視産産多者皆庚加
息十一不能庚則否廩之左立祠以祠入粟多而及
人博者祠之左右序揭二板左曰嘉善書其人之績
板以朱書以青右曰媿頑板不飾書以白書吝而私
者爲表而不均者漁其利而不䘏民者歲再集衆謁
祠而讀之以爲戒學之法各立師一人以有德而服
人者爲之立司教二人司過二人司禮三人鄉人月
吉盛衣冠相率謁學暇則遊於學問乎師有違過者
於師乎治悖教不良者師與其罰其教法如族學之
儀臨海縣知縣黃誥
黃巖縣知縣張師善
台州府儒學教授尚芳
訓導李深
黃巖縣儒學教諭文程
府學生陳縝葉琰王梅齡
臨海縣學生李臨卿戴濬之
黃巖縣學生孫思光牟汝鈞校對
遜志齋集卷之一終
