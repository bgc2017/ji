南軒集卷六宋張栻撰
律詩
某敬采民言成六韻為安撫閣老尚書壽伏幸
過目
里胥不踏桑麻路桴鼔長閑花柳村都在邦君和氣裏
賣刀買犢長兒孫
前時勸君出東郊父老歡呼望羽旄甘雨便隨車馬到
眼看霑足徧蓬蒿
清坐鈴齋公事稀春來風日更遲遲胷中水鏡渠自避
却笑缿筩徒爾為
蜀江東下接襄江揔是當年蔽芾棠此地回旋莫嫌窄
且教春色滿三湘
公今卧護足從容豈有扁舟欲便東少待政成歸帝所
此邦還在化鈞中
湘民清曉壽邦君下客慚無句語新敢述老農歌誦意
一觴持上太夫人
夜得嶽後庵僧家園新茶甚不多輙分數椀奉
伯承
小園茶樹數十許走寄萌芽初得嘗雖無山頂煙嵐潤
亦有靈泉一𣲖香
四月四日飲吳仲立家梅桐花下吳伯承以事
不至寄詩來次韻
翠蓋亭邊春色歸還來把酒及開時坐無車公歡意少
猶得風前讀好詩
題湘潭丞黃子辯哦松軒
黃子官居多暇日吟哦薄暮一䆫中雖無㶁㶁循除水
但覺颼颼滿屋風
筠州曾使君寄貺中州新芽賦此以謝
黃蘖山前水遶沙春風吹石長靈芽午䆫落磑飛瓊屑
嗚椀翻湯湧雪花
日長燕寢無公事忽憶故人雲水邊包裹甘芳慰幽獨
使君風味故依然
仲春有懷
青山四面擁江城暮角聲中淡月明自倚闌干生白髮
無心行樂趁春晴
西湖景物元瀟洒楊柳新來兩岸垂亦有游人往來否
不應閑過看花時
老木高枝不可攀玉泉飛出半崖間如何借得清冷水
一洗瘡痍為觧顔
楚翠亭邊花正開道鄉臺下石崔嵬主人今有此客否
客亦思君日百回
想見城南春水深春來夜夜動歸心隔墻李子應無恙
為託飛鴻寄好音
次韻無為使君尊兄見寄之什
江山接境相望近風雨一春音問疎安得從公苕霅上
幅巾一葉卧看書
從呂楊州覓芍藥裁
揚州風物故依然夢想他時楚水邊乞與靈根歸自種
梢頭繭栗看新年
鶴
月底風前意味多不妨佇立勝婆娑軒中君子知多少
遣汝乘軒看若何
望廬山
却望廬山倚柁樓半空宿靄未全收蒼然五老獨獻状
似欲勸人求一遊
十二月乙卯登岳陽樓丙辰再登
維舟徑上岳陽樓風雨排空暝不收明日重來天色好
君山元自翠光浮
舟行湘隂道中雪作
歲晩歸來風雪裏有懷端復為誰開江清沙白湘隂路
却似當年訪戴回
登樓
風雨經旬只閉門朝來倚檻巳春深不知花片飛多少
但覺江城滿綠隂
題城南書院三十四詠
差差竹影連坡静細細荷風透屋香午寂睡餘聊隠几
人間何用較閑忙
新竹成林蕉葉青隔籬深處有蟬鳴晩凉更覺長堤静
自遶荷花待月明
階前樹影開還合葉底蟬聲短復長睡起更知茶味永
客來聊共竹風凉
新凉物物有精神静倚書䆫聽雨聲忽憶予綦元未觧
強分天籟太麄生
凌晨騎馬路新凉來挹湖邊風露香妙意此時誰共領
波間鷗鷺静相忘
林塘過雨不勝秋萬蓋跳珠寫碧流倚檻孤吟天欲暮
更穿芒屩上方舟
山色頓清秋欲半湖光更净日平西凉風獵獵低荷蓋
歸翼翩翩度柳堤
湖邊小築喜新成秋入西山照眼明不是厭喧來覓静
四時光景本均平
秋風颯颯林塘晩萬綠叢中數點紅若識榮枯是真實
不知何物更談空
移得幽蘭幾本來竹籬深處手栽培芬芳不必紉為佩
月白風清取次開
今年少雨菊花遲青蘂方開三兩枝但得悠然真意在
青山何處不相宜
秋後冬前一月晴小園佳處日經行半山木落樓臺露
幾樹霜餘橘柚明
鐃鼓喧豗十里城人情正喜上元晴瘦笻獨立湖邊路
却有白鷗同眼明
和風習習禽聲樂晴日遲遅花氣深妙理冲融無間斷
湖邊佇立此時心
曉來天氣便清新獨倚闌干正暮春花落花開鶯自語
東風吹水細鱗鱗
花柳芳妍十日晴五更風雨送餘春莫嫌紅紫都吹盡
新綠滿園還可人
並湖數畝新䟽闢便有魚兒作隊行我亦隨流浮小艇
晩凉細看縠紋生
無言桃李也成隂葉底黃鸝自好音一縷爐煙清晝永
韋編卷罷短長吟
化工生意源源在静處詳觀揔不偏飛絮滿空春不盡
新荷貼水巳田田
野艇新成尋丈許柳堤橘浦足周旋添蓬不但為遮日
凖擬乘凉聽雨眠
暮從别墅跨驢歸風雨蕭蕭泥濺衣出門回首且按轡
細聽泉聲和式微
隂隂松竹影自轉午枕無人到北牎何許狂風來動地
夢回波浪洶春江
疎竹蕭蕭正雨聲眼中日影又還晴鈎牎燕坐夏將半
荷葉已香湖水清
莫道閑中一事無閑中事業有工夫閉門清晝讀書罷
掃地焚香到日晡
亭畔薰風盡日凉來從水面過新篁悠然但覺盈襟抱
千古虞絃意未央
拍堤水滿草茸茸盡日野航西復東欲去未須愁日暮
月明波面更溶溶
烏雲夭矯風作惡雷奔電掣雨懸河須臾天宇復清霽
突兀西山紫翠多
朝陽初上藕花香下馬虚亭一味凉山鳥自呼魚自樂
誰云身世可相忘
北牎竹簞午隂凉亦有清風到我旁還與陶公事同否
未妨諸子細商量
睡覺西山月正平荷香不斷曉凉生園中雙鶴知人意
已作金風警露聲
西風夜半摧炎暑曉看雲横天際秋時序轉移皆妙理
惟應及早戒衣裘
新凉脩竹意愈靜初日芙蕖色倍鮮物態直須閑裏見
人情多向快中偏
四面紅蕖鏡綠波晩凉柰此野情何憑城更覺看山穏
入戸還欣得月多
殷雷終日在前山風卷雲環意作難泊暮有懷空佇立
忽然飛雨到闌干
臘月二十二日渡湘登道鄕臺夜歸得五絶
三年不作山中客才踏舡舷眼便明曳杖直登千尺磴
尚欣脚力慰生平
舊日書堂倚翠屏只今棟宇尚高明門前怳若聞絃誦
㶁㶁遶牆流水聲
道旁老松高拂雲刳心取明彼何人說與往來須愛護
雪霜時節看長身
人來人去空千古花落花開任四時白鶴泉頭茶味永
山僧元自不曾知
湘江歲晩水清淺橘洲霜後猶青葱歸舟着沙未渠進
且看漁火聽疎鐘
次韻許深父
日日經行只小園靜搘笻竹聽鳴泉此時心事何人共
素壁題詩第幾篇
西山老木正亭亭雲影參差隂復晴手卷殘書天欲暮
聞君剥啄叩門聲
却下斜坡並柳堤䨇飛燕子正&KR0742;泥紛紛風雨春將半
渌漲平湖橋柱低
下瞰寒江百尺坡小松新種也婆娑栽培擬待凌雲日
眼底浮花奈若何
年中一稔願無餘漸喜微呼息里胥贏得閑身學農圃
未妨斜日帶經鋤
初夏偶書
江潭四月熟梅天頃刻隂晴遞變遷掃地焚香清晝永
一牎脩竹正森然
墨梅
眼明三伏見此晝便覺冰霜抵歲寒喚起生香來不斷
故應不作墨花看
日暮横斜又一枝水邊記我獨吟詩不妨更作江南雨
併寫青青葉下垂
謝韓監芍藥
一年春事雨聲裏十里揚州夢想邊眼底名花煩折贈
君家風物自嫣然
龍孫竹生辰陽山谷間高不盈尺細僅如針而
凡所以為竹者無一不具予寘石斛中暮春生
數筍森然可喜為賦此
小竹如針能具體方春茁筍更堪憐乾坤妙用無餘欠
隱几旁觀為莞然
葉夷中屢以書求予記敬齋予往年嘗為親舊
為記及銘矣今獨成兩絶句寄之
聦明用處翻多暗機巧萌時正自癡若識聖門持敬味
臨深履薄更何之
向來屢着敬齋語正恐多言意未明今日報君惟一句
工夫端的貴躬行
謝侯彦明惠白蓮栽
添得湖光百畝餘湖邊早已長菰蒲更移玉井峯頭種
還有花開十丈無
青鞋不踏遠公社偶共濓溪嗜好同少待薰風開玉鏡
與君來賊月明中(周濓溪有愛蓮說)
書妙應庵壁
牎前新竹淨娟娟借我風涼一搨眠試問莊周說鵬鷃
何如洙泗舉魚鳶
壽定叟弟
今年黃菊開花早手擷芳新壽一杯不用南陽三十斛
家山根蔕好栽培
堂堂自昔源流遠衮衮方來事業長駟馬安車遵大道
正須緩轡不須忙
向來相望各天涯兩載團欒似舊時只恐桐江來趣駕
明年把酒又相思
嶽後步月
衡嶽山邊霜夜月青松影裏看嬋娟正須我輩為領略
寒入衣襟未得眠
訪羅孟弼竹園
籃輿嘔軋上荒坡奈此緣成脩竹何歴眼向來誰復領
買山未覺費金多
林深谷窈路詰曲憀澹西山横遠青想得天寒來獨倚
空雲髣髴下湘靈
江梅獨立蔭頽牆苔蘚封枝色老蒼手剪荆榛增歎息
眼中春意滿三湘
知君日來脩竹底却課市樓朱墨程應是禪門嫌揀擇
不論清濁要圓成(是日見孟弼方校市樓薄書)
臘月二日携家城東觀梅夜歸
前日看花正薄隂重來晴日更精神莫教容易飛花片
且放千秋自在春
元自陽春無間斷何人能識化工心梅邊把酒日近午
鳥語風微花氣深
晴日東山飽看花歸來野路已昏鵶坡頭認得疎籬處
薝蔔林中李老家
仰看鴻鴈思吾弟連日清游只欠渠不知千里江南路
亦有梅花似此無
題庾樓
南瞻廬阜北淮山下有長江萬頃寒往事無邊隨去浪
西風有客傍闌干
城南即事
活泉細引忽盈溝自遶書齋㶁㶁流添得眼前無限思
石橋竹塢共清幽
一春風雨水平湖更覺湖心月榭孤坐看百花開落遍
依然山色對清盧
東風吹得綠成隂積雨初收柳絮輕記取湘中最佳處
橘花開時香滿城
月榭當湖景最竒故人千里寄新題背欄看字成相憶
何日能來步柳堤(元晦新寄月榭題榜)
茅亭水溜四周遭花木經春一一高却望西山隔江水
徑思一葉泛雲濤(新亭名東渚)
枕邊風雨過今春起步園林巳綠隂更向坡頭望湘浦
水雲無際遶遙岑(病起)
次韻劉樞密
朔風漠漠低黃雲曉看繽紛萬鶴羣為應農祥眉一展
更將餘力付斯文
燕寢凝香意自長不須乘月據胡床新正更喜身強徤
和氣都歸栢子觴
是日二使者出游晩涼有作
疎風細雨隨華節西浦東山揔勝游拙守亦忻涼意好
挑燈清坐讀春秋
二使者游東山酒後寄詩走筆次韻
頗聞東山盛行樂坐想風前酒興豪領略正應胷次别
吟哦更覺筆端高
綉衣雙節從天下文字皆稱一世豪桂山發地凜千尺
新詩與之相並高
社歲幾成山水癖年來袖手不能豪忽傳燈底詩篇好
但想雲間屐齒高
次韻范至能峽中見寄
合綰絲綸對紫薇却捫青壁聽猿啼秪應許國心金石
蜀道如天亦可梯
前日從趙漕飲因得徧觀所藏書帖之冨旣歸
戲成三絶簡之
烏雲夭矯天欲雨虚堂美蔭共徜徉開奩百軸驚傳玩
更覺人間六月涼
舊藏自是承平物新軸收從古道旁人間好事戒多得
防有雷霆下取將(李金之亂護漕為寧遠宰猶守邑不去以兵行縣郊視道旁卷帙零亂雜)
(泥土下馬就觀多得佳帖)
今古驅馳翰墨場何人下筆到顔楊君侯知我有書癖
乞與西臺字幾行
題馬氏草堂復齋聽雪
前鄰百鬼瞰高明夜雨華榱歎昔人却愛君家鴻鴈集
還能葺理草堂春
今古茫茫浪着鞭誰知聖學有真傳請君細誦復齋記
直到羲爻未畫前
平生求友人千里永夜論心雪滿牎為問蒲團聽脩竹
何如一舸泛清江
送林擇之
遺篇寂寞論心少一見吾人意已傾冰雪持身金石志
他年事業更光明
南軒集卷六
