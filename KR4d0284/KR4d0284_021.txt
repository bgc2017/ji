南軒集卷二十一宋張栻撰
書
答朱元晦秘書
共父相處二年心事儘可說見識但覺日勝一日亦不
易得作别殊使人關情也君臣之義要須自盡積其誠
意庶幾感通是間若有一絲毫未盡則誠意已分烏能
有動乎孟氏敬王之義所當深體也所寄諸說亦略觀
大概林擇之思慮甚親可重可重鄙意有欲言者不敢
隠容後便一一寫去共講論也近來此間相識卻是廣
仲晦叔甚進德美已入書院生徒十五六人但肯專意
此事者極難得耳
又
辱示書并見所與共甫書論校正二先生集事備悉然
有說焉前次所校已即為改正七八後來者雖嘗見共
甫云老兄又送所校來偶應之曰若無甚利害則姑存
此本乃胡氏所傳者既而欲取一觀則亦因循而共甫
亦忘送來此則不敏之過也然豈謂胡氏本便更不可
改耶前日答兄書猶云後來者未曾見也答書之次日
折簡徵于共甫而得詳觀其間當改處甚多方此參定
又二日而領來教若以為一時答共甫之言忽而不敬
與夫因循不敏之過則可若謂有私意逆拒人則内省
無是也今以所校者改正近二百處矣當時胡家本極
錯已是與諸公校過常恨此間無别本得兄校正甚幸
如定性書前後語豈可無又如辭崇政殿說書表當在
上殿劄子之後此極精當能發明先王正大之體有益
於後學然其間有鄙意所未安以為不當改者亦不敢
曲從如必欲以泝流為㳂流猶子為姪是也㳂乃是循
流而下更無别說泝流窮源則可見用力底氣象也試
嘗思之稱兄弟之子為姪無他義只是相㳂稱耳稱猶
子猶或庶幾焉當時先生此兩處稱猶子亦復何害若
謂是文定改此兩處則胡為他處不改也若此等卻望
兄平心易氣以審其是非焉已作簡共甫并亦時有數
字注在所校卷子中想共甫須送往尚有欲改及可見
告者毋惜卻簽此卷見示庶成完書耳栻每念斯道知
之為難知之矣請事之功為難氣習之不易消化也而
可長乎人告之以有過則喜此為進步於仁仲由所以
為百世師也况如淺陋得來書警策之甚幸嗣此無替
斯義為望栻亦不敢有隠於左右也讀所與共甫書辭
似逆詐億不信而少含弘感悟之意殆有怒髮衝冠之
象理之所在平氣而出之可也如何如何相察相正朋
犮之道吾曹當共敦之
程先生集既有舊本可據當不憚改但心疑數處亦當
注一作於其下所以存謙退敬讓之心下諭敢不深領
又
共甫之召蓋是此間著績有不可掩然善類屬望在此
行也數日來聞二豎補外第未知所以如何若上心中
非是見得近習决不可邇道理分明則恐病根猶在二
豎去復二豎生不然又恐其覆出為惡若得有見識者
乘此時進沃心妙論白發其姦批根塞源洗黨與一空
之然後善類朋來庶有瘳乎
又
復和仇敵使命交馳痛心痛心陳應捄時通書極知憂
國但未見所以濟之之策已去復召卻又供職所不能
曉想數得相見但今日所謂正人端士固有之惟是不
知學不敢期望以向上事業耳湖南緣向來有位者惠
姦長惡養成郴賊共父到頗能明信賞罰上下悅之今
鄂兵集者五千人若措置得宜當數月而定但今時一
種議論待盜賊只知有招安正如待仇敵只說和一般
此賊蹂踐三路殺掠無數渠魁豈可不殱焉特散其黨
與可耳
郴桂盜賊幸有平定次第但安輯反側撫存凋瘵正惟
匪易如病癰疽須消盡毒氣使血脈貫通方為無事共
父甚留意偶來告有便介草草復附此
又
近世議論真所謂謀其身則以枉尋直尺為可以濟事
謀人國則以忘親苟免為合於時變世間號為賢者政
墮在此中况其它哉此風方熾正道湮微率獸食人甚
可懼也吾曹但當相與講明聖學學明於下庶幾有正
人心承三聖事業耳
又
諭及易與天地凖以下一章細看惟文義聯屬處猶有
所未達方更詳之恐有定論幸見教近看和順於道德
而理於義恐正是謂易書之義盖與上四句立語同後
一句乃是總括聖人作易所謂生蓍倚數立卦生爻理
義皆窮理盡性至命之事也不識如何
又
某今夏止酒又戒生冷意思頗覺勝常年一味善噉飯
耳昨見所與劉樞書聞郡中既以再辭之狀申省今且
當謹俟之也伯恭聞居深山間想甚勝向來聚生徒之
多聞亦有議之者曾得其詳否伯逢止酒甚勇在渠誠
為不易也所諭釋氏存心之說非特甚中釋氏之病亦
甚有益於學者也但何有於我哉文義細詳之只是謂
此數者非獨有於我正欲學者進於此也故程子謂勉
人學當如是也吕氏之說誠是添字較多若尹氏謂人
孰能若孔子者哉又恐以若字易有字亦恐未安也大
意固是聖人示人以近故以此數者自居若曰孰能若
我則又恐非聖人辭氣耳吾有知乎哉尋常只承程子
之說若文勢則上一句疑辭也下一句斷辭也猶曰君
子多乎哉不多也不識如何
又
某幸粗安不敢廢學惟相望之遠每思講益殊不勝情
耳近兩書中所講再三詳之如中庸章句中所指費隠
雖是聖人尋常亦有說費處說隠處然如所指却有未
免乎牽強者恐此數段不必如此指殺某方亦草具所
見更定異同處俟更研究後便寫寄也仁說如天地以
生物為心之語平看雖不妨然恐不若只云天地生物
之心人得之為人之心似完全如何仁道難名惟公近
之然不可便以公為仁又曰公而以人體之故為仁此
意指仁之體極為深切愛終恐只是情蓋公天下而無
物我之私焉則其愛無不溥矣如此看乃可由漢以來
言仁者蓋未嘗不以愛為言也固與元晦推本其理者
異然元晦之言傳之亦恐未免有流弊耳幸更深思却
以見教中庸集義前日人行速附去不曾校得後見謄
本錯誤處多想自改正也序文更幸為櫽括其間有云
若横渠張先生則相與上下講論者也本作合志同方
者也不知如何如此未穏亦幸為易之劉樞再帥此間
人情頗樂之今次奏事所以啓告與夫進退之宜想論
之詳矣因其迓兵行附此一紙它俟後訊
又
吴晦叔八月間遂不起極可傷惜湘中遂失此講學之
犮豈復可得近聞已葬矣有子方數歲也想亦為動懷
伯恭見報已轉對未知所言竟云何英州固為病痛不
小但其去也殊有所係近事想悉聞之使人憂心不遑
假寐又伏思之吾君勤儉之德天必將相之有所開悟
所恨臣下不能信以發志耳建康屢得書亦念歸也其
它遠書莫盡
又
某已拜書偶有少事數日來方見李夀翁侍郎申明祈
依舊法義米各樁榖在逐鄉都分中曾見此文字否此
說殊當但朝廷下諸路常平司與州郡相度目前諸人
例以為不可行可歎然夀翁所條似未盡而戶部鋪法
固已沮之矣區區之意以為可行但須條畫詳密乃可
望兄試為思而處之畫頃見教附此人回幸甚聞向來
兄在鄉所措置歛散米事今極有倫理其間利病甚切
想究復之熟矣顒俟顒俟
如湘中辛夘之旱浮徙者無數徙者後來得
歸十無二三此說得行當無此患文字恐未
見錄一本去
胡明仲論語詳說雖未能的當然其間辯說似亦有益
於學者也有欲板行者於兄意如何章句或問書中所
引周氏說為誰某未見此書也再三思或問所條析誠
恐前輩說中偏處有誤後學不可以不辯但一一辯析
恐未能盡又似太費力只舉其大者與其條目使人推
尋之如何然前所寄數紙詳讀又於愚慮所益固已不少
恨未得盡見之也蓋其間非獨可正一事一義於其立
言病痛來歴處究極之甚精也
又
畫僧只是一到城南經營即為劉樞閉在湘春作圖帳
到今未出兩紙只是想象模寫得其大都其間有欠闕
及未似處今且送往它時别作得重寄也書樓山齋方
治材未立南阜未有屋成即謂之蒼然觀耳書樓欲藏
數百卷書及列諸先生像此二字亦求兄寫當不惜也
又
向來略有疑於辭受之際者無它只為既已堅辭後來
只是堂中檢坐不許辭免指揮未曾再被君命疑以為
未可也今承來諭蓋已備曉但某尋常或慮兄剛厲之
過今寬裕乃爾足見矯揉之功也夷齊事舊承用五峰
之說謂夷齊讓國故見伐國事不是不食周粟在夷齊
身分上當然是能全其清者也因諭及細思之非謂前
日已曾如此今日更不得如彼只是清者之見自如此
耳如何中庸章句如道不遠人章文義亦自有疑此便
即行容續條去所謂欲作一略解甚善某近來看論語
諸書文義間時亦覺平易中有味處病後醫者戒以少
作文字未欲下筆冬間有可求教者旋寫去盍簮之樂
時見夢寐未知何日果遂耶馳想馳想
又
胡廣仲一病遂不起極可傷惜渠氣本弱忽苦腿髀之
疾毉者謂腎氣有餘以甘遂瀉之自此泄利不止百藥
無效經月竟至此弟弱子稚尤可念渠邇來雖肯講論
終是不肯放下病中過此猶為及此意然胡氏失之亦
甚害事也元履家事如何某寄賻儀等去已久都未得
其子回信不知己達否晦叔在岳下無過從欲决意來
城中要是渠自當離却婦翁家乃是伯逢月初已赴江
東任諸公近來無甚講論德美却來數日終未能近思
也士子輩間有好資質肯向學者更看長遠如何此亦
告之以循序務本而已近來讀繫辭益覺向者用意過
當失却聖人意脈如横渠亦時未免有此耳詩解諸先
生之說盡編入雖是覺泛又恐學者須是先教如此考
究却可見平淡處耳如何
又
某幸如昨但自家弟赴官極覺離索之思耳日夕不敢
廢學第覺向來語言多且易只欲且做工夫讀所寄來
伊川先生簡語尤用悚然不知尊兄意如何每玩來書
未嘗無警益愈恨相去遠未得聚首耳中庸義邇來細
讀自誠者天之道以下尤覺所解有功前面於鄙意尚
多疑處今復旋具呈子重編集解必經商量刊成願早
得之此書極有益也傳心閣銘序語誠贅刪之甚佳尤
溪學記此本勝前前本大抵意不甚逹耳某近為邵州
作復舊學記其間論小學大學意偶亦相類錄呈今猶
未刻有可見教尚冀速示也岳麓書院邇來却漸成次
第向來邵懷英作事不著實大抵皆向傾壊幸得共父
再來今下手葺也書院相對按山頗有形勢屢為有力
者睥睨作隂宅昨披棘往看四山環繞大江横前景趣
在道鄉碧虚之間方建亭其上以風雩名之安得杖履
來共登臨也它幾以道義自重
又
知言疑義反復甚詳大抵於鄙意無甚疑而所以開發
則多矣其間數段謹錄呈今自寫出再看又覺此内亦
有不必寫去者亦宜附往論語仁說區區之意見學者
多將仁字做活絡揣度了無干涉如未嘗下博學篤志
切問近思工夫便做仁在其中矣想像此等極害事故
編程子之說與同志者講之庶幾不錯路頭然下語極
難隨改未定方今錄呈亦俟諸老行寄去讀史管見當
併往近看此書病敗不可言其中間有好處亦無完篇
耳看元來意思多是為檜設言天下之理而往往特為
譏刺一夫不亦隘且陋乎編通鑑綱目極善以鄙見每
事更采舊史尤佳恐通鑑亦有所闕遺耳它懷併須後
訊
又
比聞刊小書版以自助得來諭乃敢信想是用度大段
逼迫某初聞之覺亦不妨已而思之則恐有未安者來
問之及不敢以隠今日此道孤立信向者鮮若刊此等
文字取其贏以自助切恐見聞者别作思惟愈無靈驗
矣雖是自家心安不恤它說要是於事理終有未順耳
為貧之故寧别作小生事不妨此事某心殊未穏不識
如何見子飛說宅上應接費用亦多更深加樽節為佳
耳又未知然否
又
晦叔留此旬餘備詳動止繼而游掾來亦能道近况欣
釋為多見前後與諸人論操舍出入之說剖析極子細
最後答游掾之語尤完吕子約雖知聖人此四句正是
論心然未能明别其間始終真妄邪正之所歸故遂指
其乍存乍亡為感用此其差亦不小來示似未以此告
之耳近因游掾來理會出入字有答之之語錄呈未知
尊意何如易與天地凖章後來愚意亦近是然不如來
說之詳明更不寫去
近來士人雖亦有漸向裏者然往往為邪說引取大扺
是不肯於鈍遲處下工要求快便故差錯耳蘄州之說
淺陋不足動人自是伯諫天資低所致若臨川其說方
熾此尤可慮者吾曹惟當務勉其在已者若立得無一
毫滲漏則自是孚信有非口舌所能遽挽回也伯恭已
造朝兩得書聞上聰明肯容直言但隂盛陽微未見復
亨之象耳奈何奈何
又
某食飲起居皆幸已復舊向來且欲完養此數日方出
報客城南亦五十餘日不到昨一往焉綠隂已滿湖水
平漫亦復不惡方於竹間結小茅齋為夏日計雨潦稍
定即挾策其間也嘗令畫圖俗工竟未能可人意俟勝
日自往平章之方得寄往耳伯恭近專人來講論詳細
如此朋友真不易得但論兄出處引周之可受之義却
似未然又向來聚徒頗衆今歲已謝遣然渠猶謂前日
欲因而引之以善道某謂來者既為舉業之故先懷利
心恐難納之於義大抵渠凡事似於果斷有所未足耳
誠之資質確實有志世故心實愛之但正宜為學不然
恐未免為才使今歸必首去求見某以乍出人事頗多
姑遣此紙早晚樞師又自有人行也孟子解渠却錄未
畢樞師處却將寫了當祝封呈餘幾為道自重
南軒集卷二十一
