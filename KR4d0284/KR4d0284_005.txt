南軒集卷五宋張栻撰
律詩
喜聞定叟弟歸
吾弟三年别歸舟半月程瘦肥應似舊歡喜定如兄秋
日聯鴻影涼牎聽雨聲人間團聚樂身外摠云輕
聞定叟弟已近適迫祀事未能出先遣姪輩往
迎書此問訊
漸喜書題近懸知歸意忙才聞下湘水早已過衡陽雨
洗秋山淨涼生桂樹香慇懃二三子策馬為迎將
醇叟崇道之喪未得往哭聞窀穸有期輙賦二
章以相挽者
慶席親賢冑心知道義尊如何着閑處終不近脩門三
載成長别微言未細論人琴俱寂寞風雨閉丘園
晩歲渾無事端居只自如冰霜澆塊磊日月老籧篨山
寺留題墨晴牎罷卷書從今行嶽路忍復過公廬
故太子詹事王公挽詩二首
大節元無玷中心本不欺排姦力扛鼎憂國鬢成絲方
喜三旌召俄興一鑑悲西風吹淚眼夫豈哭吾私
睿主龍飛日如公舊學臣忠言關國訃清節映廷紳歲
月身多外江湖澤在民當年遺直歎千古更如新
詩送陳仲思參佐廣右幕府
舊說桂林好君今幕府遊江山資暇日梅雪類吾州煑
海何多說安邊更預謀政應勤婉畫不用賦離憂
吕善化秩滿而歸兩詩贈行
令尹三年政湘民去息思艱難捄菑歉憂瘁見云為薦
牘今交上夷途去不疑正湏頻顧省御者可無辭
伯氏相從舊歸來意若何從渠笑方拙還我自吟哦聖
有詩書在人多歲月過德門好兄弟夜雨細研磨
默姪之官㐮陽兩詩以送之
默也相從久吾心念汝多又為江漢别空覺歲年過氣
習須消靡工夫在講磨惟應介如石人事易蹉跎
潦雨彌旬月予方念鞠窮子行何草草别語又怱怱漢
沔英靈在江山今昔同未須登峴首先合拜隆中
送零陵賈使君二首
藉甚零陵郡風流記昔賢宅存元水部人識范忠宣山
近地宜竹溪清岸有泉官閒時訪古餘韻故依然
孝友傳家法如君好弟兄秪應推此意便足慰民情間
歲仍艱食新書督勸耕想今瀟水畔惟日望雙旌
寄曾節夫
曾子别經月相思如幾秋不應行役歎却為買人留雨
後湖光滿梅邊春意浮須君細商略晴日共茶甌
送周畏知二首
秋冬仍苦雨旬浹喜霜晴木末樓臺見江頭橘柚明登
臨方適意離别已增情後夜相思地寒梅影正横
半世功名誤蒼顔幕府游文辭追楚些得失付陽秋薦
牘方交上衡門豈重留青雲看穏去快處一回眸
題伏龍寺壁
少日憶曾到歸途得小留回還山寺古蕭瑟柿林秋道
路情無那琴書可細求從來士窮逹分付水悠悠
送外弟宇文挺臣二首
合族情尤重論交意復深還為萬里别未盡幾年心佳
處應相憶書來儻嗣音及時須努力莫待鬢華侵
漠漠灕江上怱怱送客情平原宵雨濕絶壁野雲横世
路多新轍韋編有舊盟中流屹砥柱過浪豈能傾
寄題周功父溪園三詠
聞說亭花好居然似蜀鄉色深姿不俗香淡意能長高
燭留深夜輕隂護晩芳何心較桃李只擬荅春光
右嫣然亭
未識主人面先為溪上吟澄潭依近岸絶壁聳遙林領
略襟期遠登臨歲律深想當軒冕外三歎有餘音
右溪亭
溪園平廣處雅稱雪中游疎密看千變高低共一丘寒
知松節勁靜覺竹聲幽還有故人否當能着小舟
右雪亭
曾節夫罷官歸旴江以小詩寄别
俗隘寧為異言深敢自欺如何幕中辯飜作暗投疑行
李秋將半家園菊正滋反躬端得味當復有餘師
寄趙漕
想得昭潭上兒童夾道迎皇華今日使竹馬舊時情梅
蘂冬前拆山光雨後清使君桃李客當為駐車旌
送李新州
清絶湘南地鄉閭見老成蔽棠方有望折柳却關情側
聽輿人誦還新月旦評相望幸鄰壌猶得借餘明
游誠之來廣西相從幾一年今當赴官九江極
與之惜别兩詩餞行
游子名冢後天資更敏強壯懷知自許遠業定難量幕
府文書簡韋編趣味長悵然成闊别音寄莫相忘
士學端成已工夫要自程聖門窺廣大中德養和平美
玉資勤琢良才詎小成心期須後會栻目更增明
寄宇文卭州
寄語臨卭守相望萬里情有來詩句好足驗教條清好
古從時訕為邦已政成無尋子虚賦忠厚詔諸生
次陳擇之遊湖韻
落日遊魚上青林白鳥過稻香來隔岸巖影占清波招
隱何年賦尋幽此地多晩涼容縱棹聽我采菱歌
送但能之守潯州
循吏古猶少嶺民今未蘇丁寧煩詔旨推擇得吾徒根
本誰深念詩書計不迂惟應敦此意豈但應時須
送祖七姪西歸二首
萬里逢猶子中年憶故鄉只知情話好豈覺去途長巫
峽波濤壯秦山檜栢蒼何能從汝往佇立看歸艎
故國非喬木名家重典刑飄零念吾黨寂寞撫遺經菽
水知何病芝蘭要滿庭汝歸應記取為我話丁寧
中春過陽亭
亭古危臨岸林幽巧近城煙容隨雨住花片着溪清春
事巳如許客懷誰與傾亭前兩好樹滿意欲敷榮
堯廟
明祀崇千載荒山拱萬靈插天巉絶壁飛瀑下空庭繪
事存淳古真風寄杳冥蘋蘩何以薦帝德日惟馨
戶曹廬陵胡君引年求謝事予視其精力未衰
留之踰半載乃今告去不復可挽為詩送别澹
庵君之叔父也
出守嗟何晩懷歸已倦游細看渾矍鑠可是畏伊優幕
下傾三語山中賦四愁平生大小阮來往足風流
若海運使移節廣東賦詩贈别予每過若海諸
郎誦書于旁琅琅可喜為之重賦
行止非人料驅馳未席温傳聞選膚使端為慰黎元瘴
嶺農耕少山城海氣昏唯勤凋瘵慮此外更何言
玉雪明人眼森然膝下郎原流知衮衮誦讀聽琅琅有
子若何慕他年我莫量願崇詩禮訓勿近利名場
送李崧老歸閩二首
歴數勲賢後如君到眼希胷中藴金石筆下出珠璣傾
蓋嗟何晩臨流又送歸他年儻相憶尋我釣魚磯
公事妨開卷遐征念索居能來數月欵端為百憂紓師
友洛川上人才元祐初歸來有新益不惜幾行書
和定叟送行韻
舊别情何限重逢意豁然相看疑似夢欵語不成眠但
欲燈窗共其如事役牽固應回首處秪在集雲前
題益陽清修寺
峯勢香爐直溪流峽水潺居然一蘭若喚作小廬山老
木千崖表孤亭萬竹間明朝問征路回首白雲閑
故觀文建安劉公挽詩四首
憶昨登廊廟忠言逹帝聦所思惟盡瘁敢復計成功半
世江湖上千憂寤寐中汗青誰秉筆請攷衆言公
又
國恥臣當死公家二世心忍看垂絶筆誰續斷絃音精
爽今如在衣冠恨更深却嗟蜍與志處世漫侵尋
又
平日多竒節中間似富公天從廬墓請人說捄荒功辛
苦培邦本雍容遏亂鋒文傳遺奏切更過子嚢忠
又
曾是南荆地他年竹馬迎旌旂嚴騎士弧矢盛民兵細
攷規摹舊還知節制明思公如峴首同我淚縱横
追餞馬憲
膚使行原隰清風伴往還詩情渾漫興雪意正相關許
國心何壯憂民鬢易斑留連三日語解后十年間
某以四十字送詳刑使君
拙守荆江上無人共往還能來慰牢落話舊幾間關冬
壑龍蛇蟄風林虎豹斑相期㴠養力且到古人間
除夕登仲宣樓
懷土昔人志傷時此日心長江霜潦淨故國莫煙深訪
古多遺恨憑欄更獨吟細看前浦樹生意已堪尋
隔牆聞正父鄉飲甚樂偶畏風不預用前韻敬
簡
元日忻晴色新年秪舊心故人同客裏鄉話自情深儘
說成都酒休為楚澤吟相逢須痛飲歲月易侵尋
劉勝因自襄陽過予渚宫於其歸小詩贈别
骯髒寧多忤棲遲久倦游折肱諳世味袖手惜良籌日
月隆中晩風煙峴首愁登臨應慷慨還解寄詩不
光弼姪得邑西歸賦詩勉之併示光義二首
共惟二百載詩禮一門中冷落吾憂甚扶持爾輩同傳
心無異轍隨用不言功外慕知何極惟應念祖風
得邑寧論小居官最近民中誠儻無倦同體會相親暇
日書還讀清源政自新吾兄有遺訓爾輩足持循
送曾裘父
交舊間何闊能來浹日留還尋佳橘頌惜别仲宣樓探
古書盈屋憂時雪滿頭絶思黃閣老招隱意綢繆(樞密劉公)
(嘗欲以遺逸舉裘父)
帳幹周君桂林相從之舊已亥莫春出嶺迂道
相過臨别求予言姑賦此
江北逢新雨湘南憶舊遊能來慰岑寂恨不小遲留日
月徒催老功名浪自愁惟應編簡樂在已可深求
中秋與僚佐登江陵郡城觀月
涼意今年早蟾光七澤多憑欄共懷古擁袂獨高歌風
物關山遠功名歲月過一樽聊復爾於此興如何
遊章華臺
楚國舊雄勝荒臺今是非平川留宿潦蕭寺掩斜暉木
落秋聲急天高鴈影微凄涼無處問騎馬踏堤歸
和元晦擇之有詩見懷
作别又如許何當置我旁卷舒書在手展轉月侵床合
志師千載相思謾一方臨風三歎息此意渺難量
送范伯崇
堂堂延閣老遺範見斯人孝友傳家舊詩書用力新人
心危易失聖學妙難親願勉思弘毅求仁可得仁
定叟弟生辰
清秋記弧矢舉酒頌年長别去今踰歲情親秪對床韋
編閑玩味幕府小徜徉刮目它時看光暉映棣棠
南軒木犀
不隨秋月閟天香冰雪叢中見縷黃却得清寒惜花地
少須梅影慰孤芳
和安國送茶
官焙蒼雲小卧龍使君分餉自題封打門驚起曲肱夢
公案從今又一重
賦鄭子禮壽芝堂
莫向堂中覓壽芝主人心地本平夷子孫保此傳家瑞
世享長年自不疑
喜雨呈安國
懸知雨意未渠巳一夜簷聲到枕間曉上高樓望雲氣
蟄龍千丈起西山
早秧出隴蠶已絲眼中一雨正垂垂農家辛苦渠能識
請誦周公七月詩
向來惻怛哀矜意便覺雨滿乾坤間城東大士寧關汝
民倚邦侯如泰山
涼生椽筆試烏絲妙語便作星斗垂我亦小䆫無一事
細傾新酒和公詩
自烏石渡湘思去歲與朱元晦林擇之偕行講
論之樂賦此
朝來一舸渡湘水山色横秋真可憐忽憶去年聯騎客
沙邊搔首意茫然
道間晩稻甚盛喜而賦此
我行自喜有勝事夾道黃雲禾黍秋聞道今年罷和糴
老農卒歲儻寬憂
墳庵枕上追愴賦此
秋氣惻惻侵戶牖霜林風過猶餘音八年淚濕龍塘土
展轉不眠中夜心
晩晴
昨日隂雲滿太空眼前不見祝融峯晩來風卷都無迹
突兀還為紫翠重
渡興樂江望祝融
日上寧容曉霧遮須臾碧玉貫明霞人謀天意適相值
寄語韓公不用誇
仲秉再用前韻為梅解嘲復和之
幾年身在水雲間愈見花邊下語難猶有故人相慰藉
西山載酒未盟寒
東君豈是結新知誰共羣芳較疾遲不但開花高一世
更看嘉實滿青枝
有懷安國
若人别去已經秋却見山間翰墨留獨對西風揩望眼
試從雲際辨荆州
自上封下福巖道旁訪李鄴侯書堂山路榛合
不可往矣
石壁巉巖路已荒人言相國舊書堂臨機自古多遺恨
妙策當年取范陽
下山有作
五日山行復下山愛山不肯住山間此心無着身長徤
明歲秋高却往還
廬陵李直卿以復名其齋求予詩久未暇也今
日雪霽登樓偶得此遂書以贈顧惟聖門精微
綱領豈淺陋所能發秪增三歎
李侯索我復齋詩此理難明信者稀要識聖賢端的意
須於動處見天機
萬化根原天地心幾人於此費追尋端倪不遠君看取
妙用何曾間古今
和張荆州所寄
自古荆州通陸海秪今學士過青錢笑譚坐了安邊策
取次成詩盡可編
詩來千里作春妍尚記城南五畆園豈但苔㾗留屐齒
故應石上有窪罇
有時散策過西隣共向東風憶故人芙蓉亭下池水滿
敬簡堂前楊柳春
鍾陵未命千里駕洞庭亦繫沙邊舟閉門讀書卧歲晩
世事敢云風馬牛(共父安國皆欲相招未能往也)
明時未可廢譚兵壯歲寧容便乞身何人為向沙頭去
憑仗慇懃一問津
正月強半梅猶未開黃仲秉作詩嘲之次韻
孤芳未分落人間故向東風小作難眼底莫容蜂蝶亂
好留明月趁春寒
水邊疎影幾人知尚喜詩翁到未遲怪得尋花心眼别
去年曾賦上林枝
謝邢少連送葡萄豆蔲栽
君家小圃占春光眼看龍鬚百尺長移向樓邊並寒井
明年垂實更隂涼
留取園中數畆賖擬栽靈藥謝紛華兒童今日知翁喜
移得若家豆蔲花
晩過吳伯承留飲
推門野路竹毶毶落日天寒相對談可是主人風韻别
自斟白酒擘黃柑
南軒集卷五
