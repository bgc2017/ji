南軒集卷四十三宋張栻撰
祭文
祭虞雍公
惟公起自遠服進登王朝適逢禦敵之辰曾靡辭難之
色攘袂獨奮力折凶渠之鋒驅車四馳徧當邊圉之寄
式符眷意遂正鈞衡堂堂漢相之容赫赫周民之望方
三年之坐閱指萬里以言歸顧寵光之至隆在近世而
莫比豈期疾遇遽以訃聞帝所咨嗟士增歎息某之愚
戅嘗勤推轂之懷論有與同正惟公議之報輙遣薄奠
用將鄙誠公之英靈實所臨鍳
祭汪端明
嗚呼公之盛名盖四十年有如黃鍾大吕巋然在懸使
未攷擊人之望之亦知其為衆樂之先惟平日之所履
每務倣乎昔賢不與世以交騖不絶俗而孤騫獨好義
以欵欵而懷忠之拳拳苟片善之足取必挽後而推前
或所趣之有違敢妄假於色言顧規摹之若是豈斯世
之其然昔棲遲於下僚窮師友之淵源逮顯用於王朝
論據經而不偏實衆芳之所宗蔚佩蘭而握筌屢賦政
於藩方亦惠澤之究宣晚卧柯山靜觀其旋玩心於羲
經不自放而益虔隱聲實之逾隆竚側席之招延何大
命之止斯歎莫返於逝川痛易簀於蕭寺無居宅之一
椽嗚呼前軰風流于今邈焉典刑云亡後生孰傳念言
愚蹤公所知憐義篤金石久而彌堅書猶在手人隔九
泉屬拘印紱奔走莫緣孰知予悲涕泗洏漣
祭劉樞密共甫
謹為位致祭于故留守觀文樞密劉公之靈惟公德業
孚于上下威望著于華夷宜秉國鈞以輔明主天不慭
遺人之云亡夙蒙公知尤重傷痛為位家塾慟哭寫哀
再祭
嗚呼哀哉六月甲子喪我元臣如其可贖何直百身盖
積天下之望已久而閱天下之故已深其明决足以斷
謀於俄頃而剛毅足以任重於千鈞忠誠孚于君心惠
澤浹于斯民威名慴乎姦宄義槩動乎三軍使之主廟
堂之上固足以厭患於未形而置之排難解紛之際不
俟施為巳足以折衝於精神國虧柱石人失典刑此有
識之士所以為天下惜而至於泣涕沾巾者也嗚呼哀
哉忠顯之烈感乎幽明二卿之忠不忘請纓公自壯歲
念其家聲敵騎飲江扈從時巡國有大政抗論前陳由
斯而來蔚其直稱出身而刑國有大人及其分閫潢池
息兵遂登紫樞以翼政經收綱端本用尊朝廷凛然正
色公言是伸復牧于藩所至續聞捄荒之政近世莫倫
旋觀設施靡囏靡棼左右具宜久而愈新江湖轍環幾
老于行人望公歸帝圖厥勤豈不用公未極于成嗚呼
哀哉夫子知我匪契之云我之於公惟義是親相勉相
厲期報吾君情深意得有同弟兄言念作别乙未之春
我車入南公往江濆眷焉不舍語何諄諄豈期一闊而
隔死生精爽在目我言孰聽嗚呼哀哉義當奔走送公
歸輤屬其拘攣王事有程哭公家塾載遣此文禮雖不
豐公鍳其誠
三祭
嗚呼哀哉公之云亡既踰再時匪今之悲百年之思故
歲之冬始奉遺墨一見流淚繼之以哭墨淡行斜如公
疲薾誦公之言則何昭晣始云國恥抱恨九原勉予忠
義以報吾君中言先公銘志未立豈無他人命予以筆
永復繼書嘱弟及子嗟予何人乃託以死精爽在上耳
聞公言顧雖不武敢怠勉旃銘詩脱草遽遣薦陳獨慙
荒蕪曷詔不冺貽書平甫期守公訓告于二子罔墜厥
命惟元晦君實公所敬無求于外惟晦是聽公之息女
當擇于歸顧予雖遠願與聞之凡公所命當以復公薄
奠是將告于公宫
祭唐待制(立夫)
惟公清夷粹温抗志千古文辭深嚴穆我王度獻納雍
容有感無忤遇民如兒伊教匪怒及臨事會不改平素
人方忽忽已獨有裕嗚呼惟公之賢世或知之而鮮克
窺其微盖據梧隱几獨得忘言之妙故飢食渴飲俱不
外乎天機没無怛化則亦其宜先君與公道義之交豈
獨賓客之敬藐然孤生早辱過聽推其所懷於公莫隱
方抱鉅痛公復云亡東望鄱水有涕淋浪免喪之初念
篤先友敢遣蕪祠侑此巵酒
祭王詹事
惟公天與勁特世推忠純正色立朝姦邪所憚其於當
今大義胷中見之甚明非苟然假竊者比也盖自發策
大廷至於没齒凡十五年凛如一日去年之春復來造
朝身雖已病愛君冞篤惟昔先人雅器重公藐然孤生
晚蒙公知去違朝路曾未幾日遽聞來訃越在道塗迄
今定止始克遣一觴之奠盖惟兹世痛公之亡而非獨
下交之私情也
祭張舍人(安國)
某率某官某就城北袚禊亭為位致祭于亡友舍人張
公之靈嗚呼去年此時送公湘濱豈期今兹哭公失聲
英爽在目交情不忘邈不復見我涕以滂惟公天姿邁
偉發越而不夀考以昌王國今兹之哭豈吾黨私醴肴
匪多公其臨之
再祭
嗟乎如君而止斯耶其英邁豪特之氣其復可得耶其
如長江巨河奔逸洶湧渺然無際而獨不見其東滙溟
渤之時邪又如驊驑綠耳追風絶塵一日千里而獨不
見其日暮税駕之所耶此某所以痛之深惜之至而哭
之悲也惟君起布衣被簡遇十年之間入司帝命出領
數路文章之煒煌政事之超卓多士之所共知亦不待
某之贊歎惟其孝友恂恂朝夕則人有不得而盡知者
方自荆州歸某以書抵君謂及此閒暇專意承志實進
德脩業之要君深以為然孰謂曾未數月乃有此聞某
傾盖荷知久而罙篤言有勁切君不以為迂此意何可
忘也道阻且長不得往哭遣致一奠孰知予悲
祭姚端明
惟公早試劇煩見才猷之敏劭晚登廊廟都寵數之便
蕃方新十國之瞻遽作九原之隔凡兹民吏孰不傷嗟
某昔歲朝班嘗奉笑言之欵如今官守幸遵規畫之餘
念託契於交承敢異情於生死遠將一奠少見鄙誠
祭王侍郎(嘉叟)
惟靈強毅自立克大其門進登王朝無所附麗從容造
膝有見不隱帝稱其直士歎其忠豈期卧家遽以訃告
凡百君子孰不嗟痛矧惟交舊嘗辱論心為國惜賢揮
淚無已道阻且遠莫獲走前一奠不腆少致此誠嗚呼
哀哉
祭黃侍郎仲秉
嗚乎孰謂仲秉而止於斯耶念言鄉曲之契萬里相遇
意好特深迨兹朝著志同有幾握手憂國言靡及私僕
之去國君則愴然謂子之行予胡可久本期有補寧為
㓗身嗟乎斯言琅琅猶昨日事耳去年君歸道荆鄂間
數寄手書眷焉不舍豈期抵舍遽以訃傳始聞其疑已
乃深痛善類之喪士所共嗟矧惟下交情其能已嗟乎
仲秉温厚而文立朝有忠益之譽為政有平理之稱遠
業未久中道遽止嗟乎痛哉敬遣薄奠遠致鄙誠執事
占辭隕淚盈紙
祭查少卿
嗟嗟元章而止斯邪修短有命亦奚以悲惟其所有未
克究施昔之觀人驗于其私君之在家孝友融怡出而
臨民則具是依人之有才患不克勝惟君敏才遇事風
生而能自持以蹈凖繩博見洽聞貫穿古今發於文辭
温潤老成尤長論事纚纚可聽蚤登道山嘉言有稱持
節蜀道撫循春温中外踐更名實攸敦前年之秋萬里
來歸往臨秦淮軍民具宜人曰賢勞君靡難辭云何一
疾遂以訃家逮兹踰年竟老煙霞訃音初傳駭愕嘆呀
念昔幕府傾盖情親朅來同朝友誼罙深憂時許國則
識君心解后歸舟班荆共語覺君病餘未渠復故怪君
臨别感慨如許嗟嗟元章有志未遂尚約卜廬湘水之
涘豈期一别而乃永已君弟在荆銜血星奔君孤藐然
孰誨孰存哭遣此奠君乎不聞
祭吕郎中
嗚呼前年之春識公嚴陵望其容藹然有慈祥豈弟之
氣知其臨民之不苛也聽其言纚然多故家遺俗之事
又知其世守之不㤀也别後之書情何篤也訃音之傳
痛何遽也况於令子友義為深一奠之禮敢以薄而廢
耶
祭費檢正
惟公植德敦靜蓋徐公之有常秉心曠夷實師德之無
競奉職外服去愈見思列官王朝久不改度方矚持符
之拜遽遭偃月之疑猶冀護藩豈期易簀某夙蒙睠予
託在葭莩秖增百感之深莫前一酌之慟禮雖不腆情
則可知
南軒集卷四十三
