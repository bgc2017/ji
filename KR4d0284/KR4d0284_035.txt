南軒集卷三十五宋張栻撰
題䟦
䟦歐陽文忠公書梅聖俞河豚詩帖
文忠公喜誦梅公此詩且屢書之抑亦有所感歎而然
邪
䟦吳晦叔所藏伊川先生上蔡龜山帖
乾道癸巳歲八月之七日某伏閱是軸喟然而歎曰嗟
乎學者不克躬見先生之儀刑既朝夕誦味其遺言以
求其志攷其行事以究其用又幸而得其字畫而藏之
盖將以想慕其誠敬之所存而亡有極也豈與尋常緘
藏書帖者比哉夫聞其風猶使人若是況於如上蔡龜
山親炙之而稱高弟者乎併與二公之書而寳焉抑可
見師友淵源之盛矣
䟦王介甫帖
後一帖大理少卿許遵守京口時王丞相與之書遵刻
之石始遵在登州論阿云獄事丞相為從臣力主之自
後殺人至十惡亦許案問自首减死長惡惠姦甚逆天
理今此帖乃謂遵夀考康寧子孫蕃衍由其議法求所
以生之之故蓋丞相炫於釋氏報應之說故以長惡惠
姦為隂德議國法而懷私利有所為則望其報其心術
之所安蓋莫掩於此予故表而出之
䟦王介甫帖
金陵王丞相書初若不經意細觀其間乃有晉宋間人
用筆佳處但與人書帖例多怱怱草草此數紙及予所
藏者皆然丞相平生何有許忙迫時邪
䟦王介甫帖
予喜藏金陵王丞相字畫辛夘歲過霅川有持此軸來
售而得之丞相於天下事多鑿以已意顧於字畫獨能
行其所無事如此此又其晚年所書尤覺精到予所藏
他帖皆不及也
跋東坡帖
坡公與銀臺舍人帖殆是行新法時勸其因入對盡所
欲言且曰人臣事君惟有竭盡庶幾萬一恐未當以前
例為戒讀斯言凜凜有生氣士大夫希世求合者固不
足問苟雖有言而懷不自盡皆徇情惜已非為臣之義
也讀斯言亦可以興起矣
跋東坡帖
坡公結字穏密姿態横生一字落紙固可藏玩而况平
生大節如此哉竊嘗觀公議論不合於熙豐固宜至元
祐初諸老在朝羣賢彙征及論役法與已意小異亦未
嘗一語苟同可見公之心惟義之比初無適莫也方貶
黃州無一毫挫折意此在它人已為難能然年尚壯也
至於投老炎荒剛毅凜凜略不少衰此豈可及哉范太
史家藏公舊帖其間雖有壯老之不同然忠義之氣未
嘗不蔚然見於筆墨間也真可畏而仰哉
跋蔡端明帖
蔡端明書如禮法之士盛服齋居不敢少有舒肆之意
見者自是起敬
䟦司馬忠潔公帖
右司馬忠潔公帖惟公㐲節仗義不辱其先某頃在儀
曹嘗上公節惠應諡法今獲見翰墨慨然想其平生所
謂臨風涕零之語其憂傷之意夫豈私于身哉
䟦張侍郎帖
右侍郎張公政和間與成正賈公手帖所論陜西鐵錢
事使人歎息盖自熙豐用事大臣更變法度其後祖述
之者益以近利為急一時觀望蠭起毛舉至於無法之
不變而無法之不壊陜西錢事亦其一也小人大抵喜
更作務生事其意欲乘時射利而已寧為國家生民計
耶是以歎息
跋陳了翁帖
了翁忠義剛大之氣高出一世及觀此帖處事精密不
忽於細微益知前輩工夫非苟然也淳熙乙未歲未盡
三日賀州别駕李宗甫見寄
跋了翁責沈
責沈者贈諫議大夫忠肅陳公之所作也公壯歲未聞
前輩先覺之名迄終身以為歉至引葉公之事自責葉
公實沈諸梁故名其文曰責沈龜山楊先生嘗為之䟦
既足以發明公之盛德矣反復而讀之又以見公進學
之心尤嚴於既老之際徙義之勇不忽於卑者之言其
虚中克己皆可以為後世師法建康留守劉公得真蹟
而刻之以墨本來寄某謂斯文之傳誠有補於世教獨
恐遠方之士艱於得見乃復刻于桂林學宫云劉公名
珙淳熙四年六月戊子廣漢張某謹志
䟦李泰發帖
李公以八十之年流落鯨波萬里之外而翰墨辭氣凜
凜如此誠一時偉人也某雖不及識公展玩此軸亦足
想見其平生耳
跋了翁與丞相隴西公書
丞相隴西公宣和元年六月論都城水事自左史謫官
沙縣此諫議陳公所寄書也丞相精忠大節森然如星
斗之在天而事業實權輿於此諫議於丞相為丈人行
今觀書辭所以相與蓋甚篤前輩憂時之念深故於人
才拳拳如此歛袵三復敬歎何窮惟是某嘗竊怪諫議
平生於君父大義跬步不舍其與異教淪棄三綱者不
翅霄壤之異矣顧乃區區樂講於其說獨何歟恨生晚
不及親見公質所疑也
書相公親翰
子曰顔氏之子其殆庶幾乎有不善未嘗不知知之未
嘗復行易曰不遠復無祗悔元吉
甲申孟秋朔先公次餘干暑甚憩趙氏養正堂每閒
暇親翰墨多寫經書要言置縑囊中累十百紙先公
易簀於仲秋不肖孤哀苦謹藏遺澤不忍發讀越二
年前進士太原陳伯雄來相弔於湘水之上自以嘗
在江淮辱先公誨言欲求字畫而歸為子孫藏予慟
哭開篋取此紙授之嗚呼學聖人必學顔子則有凖
的顔氏之所以為有凖的何也以其復也復則見天
地之心成位乎中而人道立矣然而欲進於此奈何
其惟格物以至之而克己以終之乎嗚呼此先公之
所以教某者今併以告陳子丙戌十月甲戌某謹書
䟦尚憲帖
尚公之所以告其知己者可謂切矣受人之知者不當
爾邪公之没也久矣讀其書辭猶覺生意凜然義理之
不可泯也
䟦孫忠愍帖
孫公此數帖其處死蓋已素定事豫則立豈不信乎自
熙寧相臣以釋老之似亂孔孟之真其說流遁蠧壊士
心波蕩風靡中間變故仗節死義之臣鮮聞焉論篤者
知其有所自來也觀公訓敕諸子從事經史大抵以實
用為貴以涉虚為戒其不愛變於俗學可知卒有以自
立宜也鄂州史君千里寓書敬題卷末
䟦尹和靖遺墨
和靖先生所居之齋多以片紙書格言至論寘于窗壁
間今往往藏于其家如此所刻是也反復玩繹遐想其
感發之趣深存體之工至而浹洽之味為無窮也嗟乎
學者於此亦可得師矣
書贈吴教授
誠者天之道敬者人事之本敬道之成則誠而天矣然
則君子之學始終乎敬者也人之有是心也其知素具
也意亂而欲汨之紛擾臬兀不得須臾以寧而正理益
以蔽塞萬事失其統矣於此有道焉其惟敬而已乎伊
川先生曰主一之謂敬又曰無適之謂一夫所謂一者
豈有可玩而執者哉無適乃一也蓋不越乎此而已嘗
試於平居暇日深體其所謂無適者則庶乎可識於言
意之表矣故儼若思雖非敬之道而於此時可以體敬
焉即是而存之由是以察之則事事物物不得遁焉涵
泳不舍思慮將日以清明而其知不蔽矣知不蔽則敬
之意味無窮而功用日新矣天地之心其在兹與學者
舍是而求入聖賢之門難矣哉至於所進有淺深則存
乎其人用力敏勇與緩急之不同耳吾友臨川吴仲權
志於古道將以敬名其所居之齋而日勉焉於其行也
書此以贈之蓋朋友相與警勸之義也
題長沙開福寺
長沙開福蘭若故為馬氏避暑之地所謂會春園者今
荒郊中時得塼甓皆為鸞鳳之形而竒石林立二百年
來供城中官府及人家亭館之玩何可數計而蔽於榛
莽卧於泥池者尚多有之當時不知載致何所用民之
力又何可量哉馬氏父子乘時盜據一方竭澤聚斂以
自封而又以資其侈靡之用旋踵而衰兄弟相讐敵魚
肉惟恐不及亦其理與勢宜然今湘岸有淫祠江中有
誓洲及其交兵詛誓之所小家自為蠻觸祗足以發千
載之一笑寺之西袚禊亭下臨湖光舉目平遠自為此
邦登覽勝處不足用馬氏為汙也
䟦祖慶所藏其師宗杲法語
觀慶之請以父母為言而其師特為拈出嗟乎是非秉
彛之所存而不可以己者邪(今祖慶刻石蔣山改父母作生死字)
南軒集卷三十五
