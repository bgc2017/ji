南軒集卷三十九宋張栻撰
墓銘
䕫州路提點刑獄張君墓誌銘
君諱梲字仲山於予為從兄寔同高祖予家自唐嶺南
節度使由曲江徙長安國子祭酒由長安徙成都再世
高祖諱文矩早捐館舍夫人楊氏挈孤依外家于漢之
緜竹今緜竹之張皆自高祖出也君曾祖諱絢祖諱鈞
考諱注俱隱德不仕考以君升朝恩封承事郎致仕累
贈正奉大夫君未冠遊鄉校貢京師入太學為内舍生
預國子薦靖康之難間關歸故鄉就類省試登紹興二
年進士科已而丁内艱免喪遊東南值先丞相忠獻公
督師江上辟君主管機密文字以軍事入對改承奉郎
湖寇平用幕府功遷宣教郎以親老丐歸授潼川府路
轉運司主管文字秩滿成都府路制置使席公益辟幹
辦公事未數月丁正奉公憂服闋通判參州又通判䕫
州未赴權四川緫領所撥發船運至䕫才兩月以臺檄
權知忠州還䕫秩滿通判峽州丁所生母太碩人憂差
知資州未及赴服闋知榮州改知蜀州秩滿入對知隆
州中道改洋州歲中除利州路提點刑獄公事又徙䕫
州路再歲請祠有旨令入奏行次荆渚得請主管台州
崇道觀即日西還以疾没于巴東享年七十有四積官
至朝請大夫君資禀淳茂於勢利泊如也方忠獻公督
師君在幕府入對論為國當先自治當上意忠獻且器
之而君顧以親老力引歸已而忠獻去國為時相所忌
併與族人抑之君以資考連得倅貳率遠次且愈下不
屑也其自蜀州入對上即位之三年方留意牧守訪問
再四貴近有欲見之者迄不往授小州而歸晚被召命
而祠請已再三上矣平時官情大略如此其為政大體
本於忠厚愛民不苟其職而不為赫赫名利之為州三
面阻澗懸絶數十仞自北山引水入城承以木溜雜泥
滓牛馬飲民以為病君至始以陶易之甃三井以瀦之
為宇以覆之題其額曰惠民至今頼其利是時提舉司
欲以它郡置場貿茶君謂郡並邊每歲以茶之晚生者
易蠻馬今為場使夷人知茶味必得此而後市則將何
辭論再三議卒詘其攝事緫幕益昌大水軍儲並江不
没纔數尺君身當其衝督役夫日夜築治廪以完迺請
徙置高原今南倉是也其在忠州之歲又會大水入郛
郭君先期令民徙雖州治亦以舍計口予食親撫存之
民頼以活忠素彫弊獨以鹽課禆歲用君會一歲用度
出入以其餘代下戶輸上供銀數千兩人尤德之其在
蜀州州素苦重額累政積負緍錢總賦者方務聚歛督
趣急如星火君視民力困不忍剥取寧以身受責總賦
者遣其屬至郡鈎考微隱首校公帑籍迄無一毫私獨
劾君首議抗拒為諸郡倡朝廷察見始末使寬期限以
補總賦者迄無如之何郡有大辟獄具而君獨疑其贓
未得一夕夢至何處若神祠者有大書疑字驚而作曰
必是獄也審究之果主家紿囚以不死使之承追逮遂
服盖其惻怛之誠雖夢寐不忘也時北邊方用兵總賦
者議調西州民轉餉君謂有三不可西州賦重於三路
不待調夫民力已疲矣自蜀至利役夫徒手走千里始
得負糧而行又千里乃至西和古人以為千里饋糧士
有飢色今且倍矣獨奈何且劒利調夫一人之費為錢
八萬西州道遠費必倍以一夫十六萬錢計之直米五
十碩古人以三十鍾致一碩為困民今以五十碩致六
斗之粟利害又相絶矣卒寢其議一路頼之其在洋州
異時逋戶反業得貸牛出租於官合諸州累欠至三千
餘碩總計者用為實數以給軍邊民至破産不能償君
列其事于朝悉得免郡歲受民租總賦者輙對糴以給
軍先時民輸一石以七合為羨其後並緣十倍之至是
又欲以七升為額君曰作法於貪其弊將可窮邪力沮
止之其持節利路興洋間多營田與民田錯官軍怙強
為擾田且多荒君上其事于宣撫使請令民亦得佃耕
農榖用以廣蜀饑流民至關外者甚衆按視振給且廣
糶以平榖價使皆得食知樞密院虞公允文時為宣撫
使每咨訪以事君率正論一不及私再三為言成都路
預借之弊朝廷非不申敕而迄不能止盖以諸郡例空
乏無以塞責則巧為之計今不若盡攷其用度出入之
實上聞而有以寬䘏之則預借可戢民受實惠矣其後
諸州卒得蠲減實君發其端其在䕫路於獄事尤切切
首下教禁戢四事拷掠無得過數繫治無事踰律訊問
必躬臨疾病必以實合一路之獄凡六十有五禁囚百
三十事令下才閱月以獄空聞者三十八所䕫恭兩州
合欠經制緍錢至二萬七千有餘君謂赦令之下有所
蠲獨此不得邪言于朝併他路得免其不急於催科而
篤於厚民類如此亦異於俗吏所為矣君孝友恂恂幼
事正奉公甚謹中歲以来率婦子奉所生母曲盡其意
居喪以毁瘠聞治家有法度不事華飾不為戲言不忍
言人過鄉人尤親且敬之不敢干以私待族黨有恩視
其尤困乏者推居官所得俸以給之女兄及族弟之女
貧不能行君收撫嫁遣比君没哭之如父少長從忠獻
公公每愛其慤實時時從旁推揚蜀之賢士大夫而未
嘗以語人教子弟諄諄不倦每曰為人當植立貴勢不
可恃也居官當廉謹已欲不可縱也治家當勤儉衆財
不可私也此吾平生之所身履而以望於子弟者其所
存亦可槩見矣君娶李氏先君卒累贈宜人四子皆業
進士光弼以君蔭得迪功郎充四川提舉茶馬司准備
差遣次光遠將仕郎次光裔光顔四女長適迪功郎房
鐸早卒次以癈疾不行次適何如川次適黎時雍皆為
進士内外諸孫男女合十九人以淳熙元年十有二月
甲寅朔葬于縣之武都鄉光弼等萬里遣來請銘予惟
念自幼從先公周遊四方於宗族闕敬方君在忠獻旁
時予盖未省事也丙子之歲忠獻在疚君來省侍于長
沙始獲從君語是歲忠獻入蜀又獲欵也顧其氣象猶
有前輩重厚典刑足以儀刑鄉黨使後生小子消浮薄
之習不謂十九年間不復見君而君亡矣予既憂患之
餘念宗族日落棠棣脊令之詩實感厥心如此又何以
辭銘曰
其德也器厚而不窳其藴也櫝實而不窶其用也泉澤
而不淤其傳以銘匪今于古
直秘閣詹公墓誌
自頃國家承平日久士大夫豢於寵利無捐軀殉國之
志狃於宴安諱言兵事一旦戎馬入中原相視愕眙不
過為畏避偷生之計仗節死義罕有所聞至其謀國則
以退怯為得筭事讐為全策風俗至此夫豈一朝夕之
故哉然而其間天資忠義務為實用不汨於習俗有志
於當世者亦豈無其人顧有而絀於時論又不克盡其
用為可歎慨若詹公是也建炎初元公通判鞏州北騎
再渡河狙脅陜洛長驅至秦隴將及鞏郡守假它檄去
公即日合兵民七千人授甲登陴敵至城下大呼趣降
公命以勁弩射之圍合數重部分既定歸與家人訣曰
自國門直鞏九郡皆不守吾守死矣竭家貲犒軍謂其
父老曰我已與家人訣爾當共助我皆感激爭出金榖
敵盡力攻五日不能破會公所乞熙河兵至與敵戰殺
其將三人遂遁去城卒全紹興時苗傅等甫伏誅敵勢
憑陵諸將有憤激戮力之意有司顧以調度不給為憂
會大饗明堂已下詔矣公時從招討使慨然奏䟽大略
謂靖康之禍人神共憤久矣今大敵在前國勢不立與
其崇孝饗之虚文曷若厲復讐之大義請停大禮悉以
其費佐軍督諸將分道攻守以慰祖宗在天之靈繼志
述事孰大於此事雖不行識者韙之丞相張忠獻公督
師遴選時彦首辟公掌機事劇賊楊么據洞庭奉檄先
走鼎州度事宜所條上悉中機會方是時敵挾我叛臣
日窺邊諸將列屯淮漢幕府議軍事曲折有非文檄所
能傳者必委公往諭意析理會情無不切當盖公舊為
河州士曹故將王淵為寨主捶將校至死郡守欲加罪
公曰小校犯階級是不可以常人論也卒免之王公感
激平生事公如父兄張俊韓世忠始淵部曲也故其言
尤為諸將所信忠獻以是任之公善將兵事嘗佐世忠
解濟州之圍行至熙河聞北騎已南公曰卒遇敵進退
何據當駐山陽以佚待之一戰可勝世忠銳意不能從
師至宿遷果潰自是愈心服劉光世之罷兵柄也尚書
吕祉往蒞其軍於合淝公已去幕府貽書忠獻曰吕尚
書之賢固為一時選然於此軍恩威曲折卵翼成就恐
不得與前人比兼此軍今已付王德德雖有功而與其
下酈瓊輩故等夷耳恐有中不能平者願更擇其偏禆
素為軍中所親附者使為德副以通下情忠獻然其言
未及行而酈瓊以叛聞公明審有謀類如此自忠獻去
國和議興公不復用有薦之於時相者時相方謀和亟
惡言兵乃曰詹君而賢何乃樂從兵間耶嗟乎是豈知
公心者哉及敵暫歸河南地見大夫無可使則又謂公
有守鞏勞俾以使指往關中時公年高矣親舊爭勸無
行公曰朝廷名為撫舊疆吾雖老敢辭乎曰然則無以
家行乎公曰人情危疑使者不以家行是重之也即日
盡室引道間關入境延父老問疾苦布德意會敵敗盟
不克終事盖其慷慨徇義之意至老不衰其為人本末
大略如此所謂天資忠義務為實用不汨於習俗而有
志當世者若公非耶而絀於時論不得盡其用以死則
可不為之歎息哉予故特表而出之世之君子必有能
辯之者公諱至字及甫嚴州人曾祖瑀贈正奉大夫祖
詢不仕父安學行為鄉里所尊以累舉恩仕為浦江簿
贈宣奉大夫母太碩人余氏公中崇寧元年進士乙科
授泗州推官河州推官徙士曹參軍改秩監在京廣衍
倉通判濰州易南京留臺通判永靜軍及鞏州召未對
除陜西轉運使以親老辭改御營平寇左將軍隨軍轉
運判官主管臨安府洞霄宫起為江淮招討使司隨軍
轉運副使知常州改徽州辟州督府主管機宜文字以
幕府功除直秘閣忠獻將薦于上會太碩人有疾力辭
歸遭内艱服闋提舉台州崇道觀知處州言者希時相
意論公與諸將善坐是罷起為永興等路提點刑獄公
事後復丐祠以崇道歸紹興十年以微疾没于其家之
正寢享年六十有八初娶何氏兩娶許氏俱封令人子
男三人攸之仰之倬之並右從事郎孫光祖紹祖似祖
興祖昭祖女長適迪功郎潘淵明次適承節郎方守中
次適承務郎王興義是歲十月甲子葬于遂安移風鄉
新村之陽積官至左中奉大夫封建德縣男公自幼沈
厚寡言外樸中敏孝友尚義居太碩人之喪鄉黨以為
法育伯兄孤孫如已子孀妹來歸為之區處生事兒女
婚嫁皆得所宗族之貧無所給者曰於我衣食死於我
葬以至外姻亦頼以濟度量恢廓喜怒不形而人亦莫
敢犯奬借後進聞一善若出於己有不善為之憂委曲
諷曉之雖甚不肖亦知愧訓誘子弟不欲傷恩反復諄
諄不憚故凡其宗族與其鄉之人生則相與愛敬病則
合力祈禳終則至於流涕此豈偶然哉公於書無所不
讀讀輙不忘務以躬行為主考論禮樂制度往往得經
意尤喜推原歴代治亂得失之故藴蓄深厚發為文章
雅健追古其得意時操筆如風及讀之雖宿致思者不
能及其藁隨多散失所裒拾僅得&KR0801;山集十卷詹氏系
本南陽五代時有避亂來嚴之建德者實公始祖也其
二子復徙遂安一居遂安之原至公凡九世一居新安
之原亦同邑也自宣奉公糾族講學而詹氏始多秀士
及公益敦篤懼兩原子弟世遠日疎乃立二老祠每歲
季春悉合其少長奉祀事已相與飲酒序親愛以無忘
厥初雍雍然也又為之立墓祭之式使後人世守之其
尊祖糾宗之意甚備詹氏人才之盛抑未艾也公季弟
曰棫仕為宗正寺丞於公盖同志者公之葬狀公行事
甚詳而銘文未有所屬後三十有四年歲在戊戍宗丞
有子曰儀之今為廣西轉運判官與帥張某聯事講學
相好也於是始以屬某而某實公所從忠獻公之嗣子
也乃不克讓為之論次如此而銘之銘曰
猗若人之好脩兮懷瑾而為美也不隨俗而風靡兮厲
秋霜以為志也羌視讐而弗疾兮已獨斯之恥也紛懷
生以自營兮予何艱之避也周旋於羽檄之間兮抑將
以伸其義也凛自信之不疑兮曾習俗之何睨也勒銘
以昭之尚後人之興起也
通直郎致仕向君墓表
開封向氏自文簡公相眞宗天下稱賢其家始大于後
欽聖憲肅皇后作配神宗母儀三朝其族益光顯人才
亦接踵而出始終與國並昌靖康女眞之變二帝北狩
衣冠南渡一時仗節死義之臣僅可屈指計而建炎之
元守死淮寧風烈暴白者實文簡四世孫忠毅公也忠
毅死時其家幾亡噍類第四子沈適以逆婦于故侍讀
文定胡公之家獲免於難君即沈也字深之云君生名
門資禀靜厚既受室于胡氏日親文定之教薰陶義理
步趨矩度益以成其德獨痛家國禍難之酷終身於祿
仕盖泊如也至於春秋復讐之義則不能以忘於中無
路自伸積憂薰心早衰多病以至没齒識者惜之自宣
和中用叔中奉公子褒恩補登仕郎紹興中始授右迪
功郎監潭州南嶽廟又十五年復為添監釐其務有劉
昉者安撫湖南嘗希時宰意誣奏君叔父秘閣公子忞
至是昉復來君即引去適改君湖南安撫司准備差遣
迄不上也君念所生母李氏自淮寧相隔歴歲久遠迎
養禮絶遵律追服率禮無違服除申畀前命言者論忠
毅淮寧之節訪其後人尚書下符促赴闕君以時方多
虞已又抱痾養身崇德無辱其先庶幾足矣希寵徼進
非所願也竟不往前後凡五監潭州南嶽廟最後以上
登極恩轉右從政郎在法選人六考致其事則通朝籍
君覬得以追賁李氏即引疾請會新制止得改次等已
而嶽廟理考故人之在朝列者為之請乃更授右通直
郎致仕拜命才八日而君没未及為李氏言也聞者尤
傷之君孝友端諒奉先致嚴居家有制為人謀必周主
財用必公制事敏而詳接物簡而和居處服用取適可
而止視外營未趣紛華盛麗舉無足以撓其中盖其天
資之美而亦薰習之力也君事秘閣如事父間關百為
備極勤力深愛和氣小心畏忌奉承幹蠱凡四十年人
無間言始忠毅死事朝命官其後六人君以其一奏季
弟鴻鴻蓋淮寧脱死於襁褓中者自餘悉以聽秘閣之
命畀其族人而君之子士行秘閣又以郊祀恩先已諸
孫而及之推此可見其叔父猶子相與情義之篤也故
侍郎胡公寅每咨嗟語人曰若向深之之事叔父可以
為人猶子之法矣秘閣自南渡以來聚族而處甚恩既
没君復率諸弟守其遺訓綱紀輯睦如初乾道七年四
月十八日微疾没于正寢享年六十有四是歲六月葬
于衡山縣紫蓋鄉梅橋山祔于忠毅公塋側君曾祖考
綬故西京左藏庫使祖考宗琦故太中大夫贈少師考
忠毅公子韶故中奉大夫知淮寧府贈通議大夫賜諡
君之配胡氏文定公之女賢德懿範為閨閫之表子男
六人曰士行迪功郎前荆湖南安撫司准備差遣餘皆
夭女四人長適通直郎江南東路轉運司主管文字胡
大原次適將仕郎劉無忌次適蕭澣次適趙維皆進士
孫男二人公頥公顗淳熙二年士行以大原所狀君行
來曰先君没四年矣而墓表未立敢泣以請某惟念如
君之賢實中心平日所敬者獨懼文字不足以稱耳而
尚何辭乃為之銘銘曰
有赫其門國之休兮有美其質羌好脩兮被服名教言
行周兮囏關百罹抱隠憂兮世所趨慕匪予求兮湘江
之湄獨夷猶兮終莫克知尚奚尤兮曷以詔後表于丘
兮
南軒集卷三十九
