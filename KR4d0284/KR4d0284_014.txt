南軒集卷十四宋張栻撰
序
經世紀年序
太史遷作十二國世表始記甲子起扵成周共和庚申
之歲庚申而上則莫紀焉歴世寖遠其事雜見扵諸書
靡適折衷則亦傳疑而已本朝嘉祐中康節邵先生雍
出扵河南窮往知來精極扵數作皇極經世書上稽唐
堯受命甲辰之元為編年譜如去外丙仲壬之祀康節
以數推知之乃合扵尚書成湯旣沒太甲元年之說因
康節之譜編自堯甲辰至皇上乾道改元之歲凢三千
五百二十有二年命之曰經世紀年以便觀覧間有鄙
見則因而明之如孟子謂堯舜三年之喪畢舜禹避堯
舜之子而天下歸之然後踐天子位此乃帝王奉天命
之大旨其可闇而弗章故皆書其服喪踐位之實焉夏
后相二十有八載寒浞弑相明年少康始生于有仍氏
凢四十年而後祀夏配天下失舊物故扵此四十載獨
書少康出處而紀元載扵復國之歲以見少康之君臣
經營宗祀絶而復續足以為萬代之冠冕扵新莾之簒
缺而不書蓋吕氏不可間漢統而所假立惠帝子亦不
得而紀元故獨以稱制書也以至周文王之稱王武王
之不紀元扵國皆漢儒傳習之繆先覺君子辨之詳矣
故皆正而書之漢獻之末曹丕雖稱帝而昭烈以正義
立于蜀諸葛亮相之則漢統烏得為絶故獻帝之後即
係昭烈年號書曰蜀漢逮後主亡國而始繫魏凢此皆
節目之大者嗟乎世有古今而古今不間扵一息事有
萬變而萬變卒歸扵一原蓋理義根乎天命而存乎人
心者不可沒也是故易本太極春秋書元以著其體用
其示後世至矣然則大易春秋之義其可以不明乎乾
道三年正月甲子謹序
閫範序
天地位而人生乎其中其所以為人之道者以其有父
子之親長幼之序夫婦之别而又有君臣之義朋友之
交也是五者天下所命而非人之所能為有是性則具
是道初不為聖愚而損益也聖人能盡其性故為人倫
之至衆人則有所蔽奪而淪失之耳雖然亦豈不可及
哉聖人有教焉所以化其欲而反其初也舜之命契曰
敬敷五教在寬寬云者漸濡涵養之使其所素有者自
發也而咎繇亦曰天叙有典敕我五典五敦哉敕云者
所以正其綱而敦云者所以厚其性也降及三代庠序
之教尤詳故孟子曰學則三代共之皆所以明人倫也
明云者講明之而使之識其理之所以然也然則人之
所以為聖賢與夫聖賢之教人舍是五者其何以哉東
萊吕祖謙伯恭父為嚴陵教官與其友取易春秋書詩
禮傳魯論孟子聖賢所以發明人倫之道見扵父子兄
弟夫婦之際者悉筆之于編又泛攷子史諸書上下二
千餘載間凢可以示訓者皆輯之惟其事之可法而巳
載者之失實有所不計也惟其長之可取而已它為之
未善有不暇問也間日携所編以示某而講訂焉未幾
而成名以閫範某謂此書行扵世家當藏之而人當學
之也家庭閨閫之内鄕里族黨之間隨其見之深淺味
之短長篤敬力行皆足以有補然在學者則當由是而
講明之以求識其理之所以然者誠知是書所載莫非
吾分内事而古之君子皆非有所為而為之則其精微
親切必有隠然自得于中者雖欲舍是而不由亦不可
得矣書所登載未盡伯恭尚繼編云
論語說序
學者學乎孔子者也論語之書孔子之言行莫詳焉所
當終身盡心者宜莫先乎此也聖人之道至矣而其所
以教人者大略則亦可睹焉蓋自始學則教之以為弟
為子之職其品章條貫不過扵聲氣容色之間灑掃應
對進退之事此雖為人事之始然所謂天道之至賾者
初亦不外乎是聖人無隠乎爾也故自始學則有致知
力行之地而極其終則有非思勉之所能及者亦貴扵
行著習察盡其道而已矣孔子曰道之不行也我知之
矣知者過之愚者不及也道之不明也我知之矣賢者
過之不肖者不及也秦漢以來學者失其傳其間雖或
有志扵力行而其知不明擿埴索塗莫適所依以卒背
扵中庸本朝河南君子始以窮理居敬之方開示學者
使之有所循求以入堯舜之道扵是道學之傳復明扵
千載之下然近歲以來學者又失其旨曰吾惟求所謂
知而已而扵躬行則忽焉故其所知特出扵臆度之見
而無以有諸其躬識者蓋憂之此特未知致知力行互
相發之故也孔子曰學而不思則罔思而不學則殆歷
攷聖賢之意蓋欲使學者扵此二端兼致其力始則據
其所知而行之行之力則知愈進知之深則行愈逹是
知常在先而行未嘗不隨之也知有精粗必由粗以及
精行有始終必自始以及終内外交正本末不遺條理
如此而後可以言無弊然則聲氣容色之間灑掃應對
進退之事乃致知力行之原也其可舍是而它求乎顧
某何足以與明斯道輙因河南餘論推以已見輯論語
說為同志者切磋之資而又以此序冠于篇首焉
洙泗言仁序
昔者夫子講道洙泗示人以求仁之方蓋仁者天地之
心天地之心而存乎人所謂仁也人惟蔽扵有已而不
能以推失其所以為人之道故學必貴扵求仁也自孟
子沒寥寥千有餘載間論語一書家藏人誦而真知其
旨歸者何人哉至本朝伊洛二程子始得其傳其論仁
亦異乎秦漢以下諸儒之說矣學者所當盡心也某讀
程子之書其間教門人取聖賢言仁處類聚以觀而體
認之因裒魯論所載䟽程子之說于下而推以巳見題
曰洙泗言仁與同志者共講焉嗟乎仁雖難言然聖人
教人求仁具有本末譬如飲食乃能知味故先其難而
後其獲所以為仁而難莫難扵克巳也學者要當立志
尚友講論問辯扵其所謂難者勉而勿舍及其久也私
欲浸消天理益明則其所造將有不可勝窮者若不惟
躬行實踐之務而懷蘄獲之心起速成之意徒欲以聦
明揣度扵語言求觧則失其傳為愈甚矣故愚願與同
志者共講之庶幾不迷其大方焉
孟子講義序
學者潜心孔孟必得其門而入愚以為莫先扵義利之
辯蓋聖學無所為而然也無所為而然者命之所以不
已性之所以不偏而教之所以無窮也凢有所為而然
者皆人欲之私而非天理之所存此義利之分也自未
嘗省察者言之終日之間鮮不為利矣非特名位貨殖
而後為利也斯湏之頃意之所向一涉扵有所為雖有
淺深之不同而其徇已自私則一而已如孟子所謂内
交要譽惡其聲之類是也是心日滋則善端遏塞欲邇
聖賢之門墻以求自得豈非却行以望及前人乎使談
高說妙不過渺茫臆度譬猶無根之木無本之水其何
益乎學者當立志以為先持敬以為本而精察扵動靜
之間毫釐之差審其為霄壌之判則有以用吾力矣學
然後知不足平時未覺吾利欲之多也灼然有見扵義
利之辨將日救過不暇由是而不舍則趣益深理益明
而不可以已也孔子曰古之學者為已今之學者為人
為人者無適而非利為己者無適而非義曰利雖在己
之事亦為人也曰義則施諸人者亦莫非為己也嗟乎
義利之辨大矣豈特學者治巳之所當先施之天下國
家一也王者所以建立邦本垂㭲無疆以義故也而伯
者所以䧟溺人心貽毒後世以利故也孟子當戰國横
流之時發揮天理遏止人欲深切著明撥亂反正之大
綱也其微辭奥義備載七篇之書如某者雖曰服膺而
學力未充何足以窺究萬一試以所見與諸君共講之
願無忽深思焉
胡子知言序
知言五峯胡先生之所著也先生諱宏字仁仲文定公
之季子也自幼志扵大道嘗見楊中立先生于京師又
從侯師聖先生扵荆門而卒傳文定公之學優游南山
之下餘二十年玩心神明不舍晝夜力行所知親切至
到析太極精微之藴窮皇王制作之端綜事物扵一原
貫古今扵一息指人欲之偏以見天理之全即形而下
者而發無聲無臭之妙使學者騐端倪之不遠而造高
深之無極體用該備可舉而行晩歲嘗被召旨不幸寢
疾不克造朝而卒是書乃其平日之所自著其言約其
義精誠道學之樞要制治之蓍龜也然先生之意每自
以為未足逮其疾革猶時有所更定蓋未及脫藁而已
啓手足矣或問扵某曰論語一書未嘗明言性而子思
中庸獨扵首章一言之至于孟子始道性善然其為說
則已簡矣今先生是書扵論性特詳焉無乃與聖賢之
意異乎某應之曰無以異也夫子雖未嘗指言性而子
貢蓋嘗識之曰夫子之文章可得而聞也夫子之言性
與天道不可得而聞也是豈真不可得而聞哉蓋夫子
之文章無非性與天道之流行也至孟子之時如楊朱
墨翟告子之徒異說並興孟子懼學者之惑而莫知所
止也扵是指示大本而極言之蓋有不得已焉耳矣又
說今之異端直自以為識心見性其說譸張雄誕又非
當時之比故高明之士往往樂聞而喜趨之一溺其間
則喪其本心萬事隳弛毫釐之差霄壌之繆其禍蓋有
不可勝言者先生如此又烏得而忘言哉故其言有曰
誠成天下之性性立天下之有情效天下之動而必繼
之曰心妙性情之德又曰誠者命之道乎中者性之道
乎仁者心之道乎而必繼之曰惟仁者為能盡性至命
學者誠能因其言而精察扵視聽言動之間卓然知夫
心之所以為妙則性命之理蓋可默識而先生之意所
以不異扵古人者亦可得而言矣若乃不得其意而徒
誦其言不知求仁而坐談性命則幾何其不流扵異端
之歸乎某頃獲登門道義之誨浹洽扵中自惟不敏有
負夙知輙序遺書貽于同志不韙之罪所不得而辭焉
五峯集序
五峯胡先生遺書有知言一編某旣序而傳之同志矣
近歲先生季子大時復裒輯先生所為詩文之属凢五
卷以示某某反復而讀之惟先生非有意扵為文者也
其一時詠歌之所發蓋所以舒寫其性情而其他述作
與夫答問往來之書又皆所以明道義而參異同非若
世之為文者徒從事扵言語之間而已也又惟先生自
早歲服膺文定公之教至于沒齒惟其進德之日新故
其發見扵辭氣議論之間者亦月異而歲不同雖然以
先生之學而不得大施于時又不幸僅得中壽其見扵
文字間者復止扵如此豈不甚可歎息至其所志之遠
所造之深綱領之大義理之精後之人亦可以推而得
焉淳熙三年元日序
江諫議奏藁序
諫議江公奏藁凢十有七篇上章執徐之歲徽宗皇帝
親萬機厭朋黨之論收召豪傑以自近放逐之臣相繼
起南荒越明年以建中靖國為元思與天下更始扵是
公由奉常慱士擢左司諫自以不世之遇進見拳拳不
敢不盡有所聞見言之惟恐不及而扵遠便佞敦友睦
消黨與客受直言尤極反復致意上往往開納會姦人
得柄公旋即補外竄貶流落以死天下惜之廼紹興四
禩有詔追錄贈公諫議大夫制詞有曰惟世道之多變
致國論之靡常是非或出扵愛憎夷險獨持扵一節權
寵所忌竄斥莫還嗚呼公亦庶幾無憾矣某側聞前軰
道公事云方公在門下珍禽竒獸稍稍入内苑奏䟽力
諫其漸後數日上謂公前所論繼已悉罷遣時獨一馴
鷴不肯去上以杖擊之顧内侍刻公姓名此杖上以志
忠諫然則公言在當時不為不用矣一斥不復豈徽考
意邪而獲伸扵紹興又豈非天也邪某得此書扵公之
孫似祖伏而讀之不知涕泗之横集嗟乎不有君子其
能國乎自祖宗有天下留意多士仁宗皇帝涵濡長育
四十二年而收其用為元祐之政元祐諸君子雖厄窮
百罹而直道隱然流風所被論議著見扵元符之末建
中靖國之初蓋又彬彬如也元氣不傾雖國家多故而
中興之日旋踵即見人才之為國重輕如此然則為國
計者其可忘封殖愛護伸忠直之氣遏導諛之萌以壽
天下之脉而人臣幸登王朝其又可遲回利害之塗自
同寒蟬卒蹈委靡陵夷以負吾國家也郡學教授卲穎
慨然鋟版傳後其所嚮慕又可知也公諱公望字民表
云
趙氏行實序
戊戌之夏吾友趙子直以書抵予甚哀且曰先君子不
幸而沒惟其隠德實行世之人鮮克知之不肖孤大懼
失墜皇皇然裒集僅成編願得文冠其首以信扵來者
予拜受其書伏自念頃歲侍先忠獻于餘干始識子直
之尊父見其貌毅而氣平心固知其好義樂善君子也
已而子直以嘉言擢上第官中朝有直聲出而臨民豈
弟之實見扵行事持使者節風績隱然扵是人始攷其
源流所自而益知其父之賢今又得是編而讀之慨然
如見其人焉予觀其書凢一言一行之細莫不備紀至
扵其心志之所存亦皆推極而究見若子直可謂盡心
扵其親者矣語曰父在觀其志父沒觀其行若子直扵
其親其觀之也亦詳且密哉子嘗攷扵禮矣禮有銘銘
者自名也孝子孝孫所以稱揚其先之美而著之後世
者也蓋其中心汲汲然惟恐夫美之不克章此衛孔悝
之鼎銘所為作也今子直之為其心豈不本扵是哉然
而以人之子孫而稱揚其先其能以取信扵人者豈以
其實而非誣故歟夫有善而弗知知而弗傳與夫傳之
而誣君子皆以為恥予觀子直之扵其親致其知也深
欲其傳也切而其言則實而不浮也其信扵後夫果何
疑也哉抑予又聞之人之欲揚其先之美未若行其身
無負之為先也以子直之賢進德不怠異時推是心以
終報吾君而發扵事業國人將稱願曰幸哉有子如此
則其為顯揚也又孰加邪又豈有不信之患也耶若予
者求所以無墜乎先訓而無忘乎先志凛凛焉每懼莫
之任也觀子直之為則亦有感扵中焉扵是書扵其編
之首子直名汝愚
南軒集卷十四
