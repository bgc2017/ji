南軒集卷三十二宋張栻撰
答問
答吕子約
樊遲問知子曰敬鬼神而遠之可謂知矣所謂知
者知鬼神之德是已知事乎此則敬敬則有事乎
此矣有事乎此勿忘勿助則鬼神著矣故其洋洋
如在者狀其昭著云耳於此知之有所未明體之
有所未盡迫切而求的見則愈近而愈妄愈親而
愈非計度想料妄而益妄所謂鬼神之德何從而
可識乎其為不知孰大於是中庸論鬼神之德如
曰視而不見聽而不聞而又繼之曰體物而不可
遺觀乎此恐是敬而遠之之旨敢祈指誨
遺書中有一段或問知鬼神之道然後能近能遠否曰
亦未說到深處且大綱說當敬不惑也迫切而求的
見則愈近而愈妄愈親而愈非此數語好但更當深思
孔子答子路之意
敬鬼神而遠之可謂知矣惑而信之非知也孟浪
不信非知也能近能遠始謂之知敬而不能遠者
則其敬也生於畏禍與福而已非所謂敬也遠而
忘乎敬者則其遠也生於忘禍與福而已非所謂
遠也二者均於疑以為有疑以為無非的實有見
乎此兩句固大綱說示人以知之事然非知鬼神
之情狀則安能敬而遠之乎
敬鬼神而遠之或問伊川知鬼神之道然後能敬能遠
否先生曰亦未說到如此深遠處且大綱說當敬不惑
此是玩味經旨之法若更别生出事卻失了當時意
氣聚則生氣散則死大化一移升於天者為魂氣
落乎地者為體魄魂游魄降形質安有其理固然
然闇處獨行畏心或生則疑以為或有豈非緣於
習俗而中主不立故耶又豈非隠微之中神明集
舍而自有不可揜者耶今固不敢徇於流俗而返
之於理然孟浪不信卒然撞出駭異之事安敢自
保其不為所移乎如魂魄之影響奪胎受蔭之說
理安有之然亦當了然無疑乃為可耳窺識髣髴
何得於己
此等事不可放過須窮䆒到實然無疑處不然被一兩
件礙阻著或為異說動了未可知也
君子上交不諂下交不瀆何以謂之知幾其神乎
交際易於因循上交主於恭過其則斯為諂下交主於
和過其則斯為瀆能持而不失非知幾其能之乎聖人
論介于石之義而獨以上下交之事為言惟篤實為己
者知其為甚切要也
答嚴慶冑
昔聞五峰先生曰心可潜不可用然孔子有曰羣
居終日無所用心孟子有曰堯舜之治天下豈無
所用其心哉然則孔子之言非歟又心所以宰萬
物者如用之果誰用之耶
言各有攸當細味其輕重可也
孟子曰仁人心也則仁即心矣然又曰以仁存心
似又以心與仁為二物何也夫心也仁也果可為
二物歟
自非中心安仁者須以仁存心若如所言是都不假用
力也
禮曰中心斯須不和不樂而鄙詐之心入之矣外
貌斯須不莊不敬而易慢之心入之矣云入者自
外之内之辭也心本在我何以言入
心本無鄙詐易慢而鄙詐易慢生焉猶水本清為泥沙
忽雜之也此須自體之知其自外入也
答游誠之
明道先生曰發己自盡謂忠循物無違謂信表裏
之謂也又曰盡己之謂忠以實之謂信忠信内外
也九思思之所謂忠者無自欺也無自私也處閨
門而為孝友處鄉閭而為謙恭交朋友而為信義
推而至於日用之細者所謂出門如賓承事如祭
坐如尸立如齊之類凡見於所言所為發於其中
而著之於外者無有一毫不盡此心焉所謂信者
是亦此心之發時因其應事於外而名之者也處
閨門所當孝友則行其孝友處鄉閭所當謙恭則
行其謙恭交朋友所當信義以至出門所當如賓
承事所當如祭坐之容宜如尸立之容宜如齊因
其理之有定當其可而無違是之謂忠信忠信本
無二致自其發於内而言之之謂忠自其因物應
之之謂信故曰表裏之謂也明道以此釋曾子之
言曰為人謀而不忠與朋友交而不信為人謀則
謀在我是亦發於中之意與朋友交則朋友在外
是亦遇事而應之之意二先生論忠信内外大槩
如此否
盡於己為忠形於物為信忠信可以内外言亦可以體
用言也要之形於物者即其盡於己者也玩程子之辭
意義蓋包涵矣
林放問禮之本伊川先生曰禮者理也文也理者
實也本也文者華也末也理是一物文是一物注
云此與形影類矣推此理則甚有事也發之於中
有所見而不可見名之曰理故曰本行之於外皆
得其稱粲然中理名之曰禮故曰文理譬於形禮
譬於影形先正則影自正不知伊川之意如此否
又謂甚有事者不知謂是每一事不問巨細便自
各有本末否
程子之意謂禮字上有理有文理是本文是末然本末
一貫通謂之禮也然有理而後有文曰推此理則甚有
事謂天地間莫不然也
居敬而行簡不知敬存而簡自行為復居敬而尚
當行其簡
固是敬存而後簡行然亦須居敬而行其簡
明道先生論持其志曰只這箇也是私然學者不
恁地不得九思思之謂人之有志不能持之使常
自覺其所在往往遇事則為氣所使顛倒失次而
不能制與不自知其所以然者皆志不定故也使
其志常定於内昭然不亂必不至遇事而失錯矣
故志不可不持持之久而熟則必須自知以心驗
之未見其為私明道謂只這箇也是私其意如何
才涉人為便是私有箇持字便是人為然學者須從此
用功由誠之進於誠煞有節次
或問伊川先生必有事焉當用敬否曰敬只是涵
養一事必有事焉須當集義只知用敬不知集義
卻是都無事也九思思之若能敬則能擇義而行
伊川謂知敬而不知集義為都無事不曉其旨又
集義所生義生於心不知如何集
居敬集義工夫並進相須而相成也若只要能敬不知
集義則所謂敬者亦塊然無所為而已烏得心體周流
哉集訓積事事物物莫不有義而著乎人心正要一事
一件上集
明道先生曰維天之命於穆不已不其忠乎天地
變化草木蕃不其恕乎伊川先生曰乾道變化各
正性命恕也侯子曰伊川說得尤有功天授萬物
之謂命春生之冬藏之歲歲如是天未嘗一歲誤
萬物也可謂忠矣萬物洪纖高下短長各得其欲
可謂恕矣九思謂維天之命於穆不已蓋一元之
氣運行無息所謂天行健者也以其行健無息故
能生生萬物而各稟此善意故曰恕其在人體之
則曰乾乾誠意無毫髮間斷則發見於外斯能以
已推之以心之所本既善則應人接物皆如其心
可謂恕矣觀明道謂草木蕃於伊川言各正性命
不見有差殊其在萬物得其所以蕃生便是正性
命不知侯子何以分輕重兼謂維天之命為天授
萬物者恐此天命只是天理伊川所謂在天為命
不必須是授之萬物始謂之命故又謂春生冬藏
歲歲如是未嘗誤萬物為忠恐此亦只是恕蓋已
發者也九思所言忠恕與天命大意是否及所疑
侯先生之言併乞詳教
明道之言意固完具但伊川所舉各正性命之語為更
有功忠體也恕用也體立而用未嘗不存乎其中用之
所形體亦無乎不具也以此意玩味則見伊川之言尤
有功處侯師聖所說忠字恐未為得二先生之意天命
且於理上推原未可只去一元之氣上看
孟子稱孔子曰操則存舍則亡出入無時莫知其
鄉惟心之謂與或問伊川曰心出入無時如何曰
心本無出入孟子只據操舍言之又問人有逐物
是心逐之否曰心則無出入矣逐物是欲九思謂
性之在人可以言不動心者性之已發已行安有
無出入今人對境則心馳焉是出矣不必言邪惡
之事只大凡遇一事而此心逐之便是出及定而
返其舍是入矣兼孟子固已明言其出入為心矣
而伊川謂心無出入不知逐日之間有出入者是
果何物又有一處謂在人為性主於身為心謂在
人為性則不可言出入既曰主於身為心凡能主
之則在内不能主之則外馳是亦出入之意不知
心之於性相去如何思慮之於心相去又如何
心本無出入言心體本如此謂心有出入者不識心者
也孟子之言特因操舍而言出入也蓋操之則在此謂
之入可也舍則亡矣謂之出可也而心體則實無出入
也此須深自體認未可以語言盡之耳
孔子不悅於魯衛遭宋桓司馬將要而殺之微服
而過宋伊川先生曰孔子既知桓魋不能害己又
卻微服舜既見象將殺已而又象憂亦憂象喜亦
喜國祚短長自有命數人君何用汲汲求治禹稷
過門不入非不知饑溺自有命又却救之如此其
急數者之事何故如此須思量到道並行而不相
悖處可也注脚又謂今且說聖人非不知命然於
人事不得不盡此說未是既曰並行而不相悖則
是雖遇變與灾自當盡其在我以為消變弭灾之
道變之消不消灾之弭不弭則不可必然聖人隨
事有以處之不歸之於命與數而不問者是謂並
行而不相悖不知注脚何以再言此得非謂以命
與人事為仁致歟
若說聖人非不知命然於人事不得不盡是命與人事
為二致豈足以明聖人之心哉當深惟聖人性命合一
處
答俞秀才
脩辭立其誠脩辭所以立其誠意非從脩飾為也
若脩飾則秪不誠矣平居亦當察此而聖人獨言
於九三者蓋當危疑之地處人情之變辭危則易
亢辭遜則易枉亦難乎有言矣於是焉而能脩之
則誠立矣
脩辭乃是體當自家誠意深味曾子之所謂出辭氣者
則可知矣於九三言之者大抵謂君子之學如是故能
盡乎處上下之道也不必云於是焉而能脩之則誠立
也
蒙以養正聖功也蒙童之心純一而未發可與為
善可與為不善在所以發其蒙者何如耳自此養
之以正則易進於德及其至處則聖人也
以純一未發之蒙而養其正可謂善矣若夫為不善則
是為物誘而欲動非蒙之可與為不善也動則失其正
矣
蒙山下出泉蒙程先生曰水必行之物始出未有
所之此意最深水由地中行行其性也遇險而止
而行之性則未始止也若積盈則行矣故曰盈科
而後進在人蒙昧之時而天命流通之理未始止
也若果決其行涵養其明而至於盛乃養蒙之聖
功也
蒙之義只謂泉始出而遇險未有所之如人蒙穉未有
所適貴於果行育德充而達之也育德之義尤當深體
蒙之初六利用刑人人之昏蒙不教而誅之可乎
蓋人之不善始發而絶之則易為力待其已發而
後禁則扞格而難勝故曰童牛之牿元吉
此爻且詳玩伊川之說
韓愈所謂上中下三品者乃孟子所謂才也才雖
不同而所以為性則一孟子論性善固極本窮源
之論至謂非天之降才爾殊豈才果不殊耶抑所
謂才者乃所謂性也才是資稟性是所以然性固
行乎才之中要不可指才便謂之性然孟子所以
謂之不殊者何也
孟子之論才與退之上中下三品之說不同退之所分
三品只是據氣稟而言耳孟子論才曰非天之降才爾
殊也又曰若夫為不善非才之罪也蓋善者性也人之
可以為善者才也此自不殊
死生是氣之聚散鬼神是氣之精者耳萬物所以
自形自色者即鬼神所見之迹也程先生謂往而
不返謂之鬼則知方來不測謂之神鬼神之道即
太極往來之實也即是觀之滿虚空中無非鬼神
之妙用而人之所以齊明盛服以臨祭祀者蓋亦
集自家精神其義固可體矣天下之理有則是有
無則是無死生命也鬼神者託於幽者也然周公
作書以告鬼神欲代武王之死世豈有是理耶無
是理而周公乃行之亦必有道矣幸先生詳教之
鬼神之義須更研究周公欲代武王之死只是渾全一
箇誠意至誠可以回造化有是理也若夫金縢冊祝之
辭則不無妄傳者(如元孫不若旦多材多藝不能事鬼神之類)意者金縢之
事則有之而冊祝之辭則不傳矣
九卦損德之修益德之裕復德之本履德之基井
德之地恒德之固學者用工之實歟
九卦有次序履德之基為先步步踏實地也
答胡季隨
遺書云有人胷中若有兩人焉欲為善如有惡以
為之間欲為不善又若有羞惡之心者此正交戰
之騐也持其志使氣不能亂此大可驗不知如何
而持其志方其欲持志之時而二者猶交戰於胷
中則奈何
持志者主一之謂若曰欲持志之時二者猶交戰於胷
中是不能主一也志不立也
又云義理與客氣常相勝只看消長分數為君子
小人之别嘗深思之謂誠然也而或云初不可如
此分一言之善則天理矣一言之惡則人欲矣竊
恐其言太快政如日月之運行寒暑之推移恐當
進之以漸也
所謂義理與客氣看消長分數為君子小人之别者謂
一日之間察其所發孰多孰少爾天理只是天理人欲
只是人欲都無夾雜念慮毫釐之間霄壤分焉此昔人
所以戰兢不敢少弛也
又云所見所期不可不遠大然行之亦須量力夫
以學者力量較之聖人霄壤異矣若不一向自期
以遠大而欲量力而行之恐或至於卑近而心之
所期與身之所履分為兩段矣恐當先立學聖人
之心日可見之行皆須為聖人之事然後内外貫
通耳
所謂行之亦須量力者恐學者貪高慕遠躐等以進非
徒無益而又害之也大抵學者當以聖人為凖的而自
邇自卑循序不舍斯有進益耳
又云天下善惡皆天理謂之惡者非本惡又云事
有善有惡皆天理也天理中物須有美惡孟子曰
人之性善皆天理也既非本惡則人欲矣恐非天
理中物天理中恐亦著惡字不得
事物之始無有不善然二氣之運不齊故事物之在天
下亦不容無善惡之異謂之惡者非本惡因其不齊而
流為惡耳然亦在天理中也所貴乎人者以其能保其
性之善不自流於惡為一物耳
又云學者須敬守此心不可急迫當栽培深厚涵
養於其間然後可以自得今於下工夫之時不痛
自警策而遽栽培涵泳不知何所栽培涵泳恐或
近於放倒也
敬守此心栽培涵泳正是下工處若近於放倒則何栽
培涵泳之有
又答
一日克己復禮天下歸仁蓋是積累工夫到處非謂只
勇猛便能如此如釋氏一聞一超之說也
如云尚何序之循又何必待於自邇自卑而後有進此
等語意全不是學者氣象切宜戒之所謂循序者自洒
掃應對進退而往皆序也由近以及遠自粗以至精學
之方也如適千里者雖步步踏實亦須循次而進今欲
闊步一蹴而至有是理哉自欺自誤而已前日謂一氣
之運不齊故事在天下不容無善惡之異云者論氣故
不容無善惡之異且須將程子遺書詳攷精思未可易
而言也
人固有秉彛若不栽培涵泳如何會有得古人教人自
洒掃應對進退禮樂射御之類皆是栽培涵泳之類若
不下工坐待有得而後存養是枵腹不食而求飽也
南軒集卷三十二
