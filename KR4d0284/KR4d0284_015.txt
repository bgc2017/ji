南軒集卷十五宋張栻撰
序
南嶽唱酬序
某來往湖湘踰二紀夢寐衡嶽之勝亦嘗寄跡其間獨
未得登絶頂為快也乾道丁亥秋新安朱熹元晦來詢
予湘水之上留再閱月將道南山以歸廼始偕為此遊
而三山林用中擇之亦與焉粤十有一月庚午自潭城
渡湘水甲戌過石灘始望嶽頂忽雲氣四合大雪紛集
湏臾深尺許予三人者飯道旁草舍人酌一巨杯上馬
行三十餘里投宿草衣巖一時山川林壑之觀已覺勝
絶乙亥抵嶽後丙子小憩甚雨暮未已從者皆有倦色
湘潭彪居正德美來會亦意予之不能登也予獨與元
晦决策明當冐風雪亟登而夜半雨止起視明星爛然
比曉日升暘谷矣德美以怯寒辭歸予三人聮騎渡興
樂江宿霧盡卷諸峯玉立心目頓快遂飯黃心易竹輿
由馬跡橋登山始皆荒嶺彌望已乃入大林壑崖邊時
有積雪甚快溪流觸石曲折有聲琅琅日暮抵方廣氣
象深窈八峯環立所謂蓮花峯也登閣四望霜月皎皎
寺皆版屋問老宿云用瓦輙為水雪凍裂自此如高臺
上封皆然也戊寅明發穿小徑入高臺寺門外萬竹森
然間為風雪所折特清爽可愛住山了信有詩聲云良
夜月明䆫牖間有猿嘯清甚出寺即行古木寒藤中隂
崖積雪厚幾數尺望石凛如素錦屏日影下照林間冰
墮鏘然有聲雲隂驟起飛霰交集頃之乃止出西嶺過
天柱下福巖望南臺歷馬祖庵由寺背以登路亦不至
甚狹遇險輒有石磴可步陟踰二十餘里過大明寺有
飛雪數點自東嶺來望見上封寺猶縈迂數里許乃至
山高草木堅瘦門外寒松皆拳曲擁腫樛枝下垂冰雪
凝綴如蒼龍白鳳然寺宇悉以版障蔽否則雲氣嘘吸
其間時不辨人物有穹林閣侍郎胡公題榜蓋取韓子
雲壁潭潭穹林攸擢之語予與二友始息肩望祝融絶
頂褰裳徑往頂上有石可坐數十人時烟靄未盡澄徹
然羣峯峭立遠近異態其外四望渺然不知所極如大
瀛海環之真竒觀也湘水環帶山下五折乃北去寺僧
指蒼莾中云洞庭在焉晩歸閣上觀晴霞横帶千里夜
宿方丈月照雪屋寒光射人泉聲隔䆫冷然通夕恍不
知此身踞千峯之上也巳卯武夷胡實廣仲范念德伯
崇來會同游仙人橋路並石側足以入前崖挺出下臨
萬仞之壑凜凛不敢久駐再上絶頂風勁甚望見遠岫
次第呈露比昨觀殊快寒威薄人呼酒舉數酌猶不勝
擁氊坐乃可支湏臾雲氣出巖腹騰涌如饙鎦過南嶺
為風所飄空濛杳靄頃刻不復見是夜風大作庚辰未
晩雪擊䆫有聲驚覺將下山僧亦謂石磴冰結即不可
步遂亟由前嶺以下路已滑甚有跌者下視白雲滃浡
瀰漫吞吐林谷真有盪胷之勢欲訪李鄴侯書堂則林
深路絶不可往矣行三十里許抵嶽市宿勝業寺勁節
堂蓋自甲戍至庚辰凢七日經行上下數百里景物之
美不可殫叙間亦發扵吟詠更迭唱酬倒嚢得百四十
有九篇雖一時之作不能盡工然亦可以見耳目所歷
與夫興寄所託異日或有攷焉乃裒而錄之方己卯之
夕中夜凛然撥殘火相對念吾三人是數日間亦荒扵
詩矣大抵事無大小美惡流而不返皆足以喪志扵是
始定要束翼日當止蓋是後事雖有可歌者亦不復見
扵詩矣嗟乎覧是編者其亦以吾三人者自儆乎哉作
南嶽唱酬序廣漢郡張(某)敬夫云
送張荆州序
客問扵某曰張荆州之行子將何以告之某應之曰吾
將告之以講學客笑曰若是哉吾子之迂也荆州早歲
發策大廷天子親擢為第一盛名滿天下入司帝制出
典藩翰議論風采文章政事卓然絶人上流重地暫兹
往牧所以寄任之意甚重而天下士亦莫不引領以當
世功名属扵公也夫以位逹而名章任重而望隆吾子
顧以講學告之不亦迂乎某曰子以吾所謂講學者果
何也邪蓋天下之患莫大扵自足自足則畫矣信如子
言荆州若挾是數者以居則僕尚何道惟荆州方且退
然若諸生曾無一毫見扵顔面此僕之所以歎息慕向
而講學之說是以敢發也蓋天下之物衆矣紛淪轇轕
日更于前可喜可怒可慕可愕所以盪耳目而動心志
者何可以數計而吾以藐然之身當之知誘扵外一失
其所止則遷扵物夫人者統役萬物者也而顧乃為物
役其可乎哉是以貴扵講學也天下之事變亦不一矣
幾微之形節奏之會毫髮呼吸之間得失利害有霄壌
之勢吾朝夕與之接一有所滯塞則昧幾而失節其發
也不審則其應也必盭一事之隳萬事之所由隳也豈
不可懼乎是以貴夫講學也夫惟講學而明理則執天
下之物不固而應天下之變不膠吾扵天下之物無所
惡而物無以累我皆為吾役者也吾扵天下之事無所
厭而事無以汨我皆吾心之妙用也豈不有餘裕乎又
豈有窮極乎然所謂講學者寧它求哉致其知而已知
者吾所固有也本之六經以發其藴泛觀千載以極其
變即事即物身親格之超然會夫大宗則德進業廣有
其地矣夫然故富貴不能滛貧賤不能移威武不能屈
居天下之廣居行天下之大道致君澤民真古所謂大
臣者矣然則學其可忽乎詩云如切如磋如琢如磨此
之謂也某旣以此告客扵荆州之别也遂書以為獻
送岳主管序
岳大用求予贈行之言予惟大用先世有勲伐于王家
不幸中遭竒禍海内所歎而大用兄弟落南之久困厄
流離亦云極矣險阻艱難亦嘗之備矣天日照臨舊誣
昭白大用扵此時得以自申人皆為大用喜而予獨有
說焉孟子謂生扵憂患而死扵安樂士之處憂患也日
兢兢焉蹈難而履危有所恐而不敢肆生云者言其良
心苖裔之發是固生道也若夫由乎安樂之中而不知
省察狃扵安則怠流扵樂則肆怠且肆則放僻邪侈所
由起其苖裔濯濯而本心淪喪矣雖然君子之處安樂
也亦豈得而溺之哉素而行之心豈有二乎今大用比
之曩時庶幾日趨安樂之地矣獨願勿忘其初焉念先
世之忠勤哀當時之禍變則夫孝愛之根于心者油然
生矣感國家不貲之恩思報稱之無所則夫忠義之根
于心者油然生矣一飲食一起居皆不忘乎是凛凛乎
惟恐不得嗣其先也則是心常存怠與肆無自而滋長
雖處安樂烏得而溺之哉以大用之敏爽試以是自勉
遠業其可旣乎乾道五年二月甲午朔
送曾裘父序
予聞南豐曾裘父之名舊矣所謂直諒多聞古之益友
歟今年秋始見之于長沙則非特如前聞抑有過焉蓋
將潜心夫大學之源其所至未易度量也予念世衰共
學者鮮天資秀美之士往往為他岐所䧟溺而不反及
見吾裘父立志之遠且大也願交之心豈不慰哉然會
面未久而裘父歸扵予心拳拳有不能已者雖欲無言
得乎嗟乎道之不傳也久矣維天之命扵穆不已無一
息之或間無一氣之或停大和保合品彙流形則道豈
有隠而不傳者乎其不傳也人自隔之耳人柰何而隔
之物欲誘引偏倚滯吝拘扵形器而不能通也將以極
夫上逹之事豈可不深惟之乎人受天地之中以生有
是心也天命之謂性精微深奥非言所可窮極而妙其
藴者心也仁者心之所為妙也仁之意至親切而親切
不足以形之仁之體至廣大而廣大不足以名之然求
之之方夫豈遠乎即吾視聽言動之著不可掩也有能
扵此逹其端而會其源超然得之扵形器之表則洋洋
上下體物不遺人仁而道不窮矣極其致則天也由孟
子以來蓋干有七百餘歲河南程子實聞而知之某也
學乎程子之門者也豈能盡窺宫墻之美哉以其所知
而言之未知合與否也憂患不文獨以致朋友切嗟之
義而因以求益云異時重逢相與察日新之得則斯言
亦或有取焉爾
送方耕道序
莆陽方耕道為尉善化予瞷之熟矣天資耿介臨事不
苟問于其所部則翕然稱其清未嘗擾民也間從予講
論問辨扵其秩滿而歸旣惜與之别且將有望焉則從
而告之曰人之性善然自非上智生知之資其氣禀不
容無所偏學也者所以化其偏而若其善也氣禀之偏
其始甚微惟夫習而不察日以滋長非用力之深末由
返也故傳稱強矯強矯云者揉而正之也顧耕道無恃
夫天資之美必深察其所偏致知力行勉自矯焉異時
相見當觀氣質變化之淺深而知學力之進否也耕道
勉之哉耕道起而請曰某亦頗知病之所在矣其將何
以藥之乎予又告之曰語所謂一言而可終身行之者
其恕乎而其道乃在扵已所不欲勿施扵人而已要湏
從事扵此乃知聖人之言真為要切也升高自下陟遐
自邇涵泳體察久而勿舍則氣之暴者可得而平量之
隘者可得而擴患其近扵薄者將日趨扵忠厚患其失
扵易者將積而為敦篤是則強矯之功也氣質益化則
天理寖存睟面盎背端有不可掩者學其有窮極哉如
某者方朝夕自矯其偏之不暇異時亦望吾子有攷焉
遂書為贈行之序
送劉圭父序
武夷劉圭父道長沙省其兄予獲識之扵其行也徵贈
言之義至于再三顧予者方自藥其病之不暇而何足
以問所宜嗟乎道二義與利而已矣義者亘古今通天
下之正逵而利者犯荆棘入險阻之私逕也人之秉彛
固有坦然正逹之可遵而乃不由之而反犯荆棘冐險
阻顛冥終身而不悔獨何歟血氣之動扵欲也動扵聲
色動扵貨財以至扵爵禄之可慕則進以求逹知名之
可利則銳扵求名不寧惟是凢一日夕之間起居飲食
遇事接物苟私已自便之事意之所向無不趨之則天
理滅而人道或幾乎息矣其胸次營營豈得湏臾寧處
扵斯世亦僥倖以苟免耳徒知有六尺血氣之軀而不
知其體元與天地相周流也豈不可惜乎雖然義内也
本其良心之不可以自己者反而求之夫豈遠哉以圭
父之才又盛年其仕扵時也人固曰宜而以親疾之故
求祠官方將杜門專意惟所以承顔節適者是念是圖
而弗暇它顧也則圭父之心豈與世之長騖扵利者比
乎願圭父以是焉觀之念慮之起必察其為義乎為利
乎詭遇獲禽雖若邱陵吾弗屑也則所謂良心之不可
以已者將日引月長旣久且熟幾微毫髮了然坐判扵
胷中私逕永絶正逵大通駟馬駕安車而王良造父為
之先後夫孰禦焉如僕不敏當策蹇以相與彷彿也
送嚴主簿序
吾友陳擇之為予言其鄉人章君嘗謁端明汪公請所
以教汪公告以當以正大為本章君它日以語吕伯恭
伯恭謂當守斯言某以為斯言信美矣然道之浩浩要
有下手處在學者扵正大若何而存之盍試思夫人之
所以不正大者果何由哉抑嘗為之說曰有所偏黨則
不正矣有所係吝則不大矣是二者皆私也纖毫之萌
則正大之體亡矣是當涵泳乎義理之中敬恭乎動靜
之際察夫偏黨係吝而克去之則所謂正大者蓋可存
其體而得其用矣不然則扵此雖歎美想象之不暇終
亦莫由進也會吾友嚴慶曾當赴官清湘扵其行也書
以為贈言淳熙二年至前十日
送鍾尉序
善化尉鄱陽鍾彦昭官滿告歸求予言予頃為彦昭賦
淇澳之首章請更推其義昔者洙泗之上蓋嘗舉是詩
矣子貢問貧而無謟富而無驕何如夫子以為未若貧
而樂富而好禮子貢則舉如切如磋如琢如磨以對而
夫子以為可與言詩嗟乎子貢誠深扵詩者也然氣質
雖美而有限天理至微而難明伊欲化其有限而著夫
難明其惟學而已矣學也者所以成身也無以成其身
則拘扵氣質而不能以自通雖曰有是善而其不善者
固多矣抑其所謂善者亦未免日淪扵私意而不自知
也就其中雖間有所禀特異扵衆者其事業終有盡量
為可惜何者天理不明本不立故耳嗟乎恃美質而不
惟進學之務是亦自棄者也夫貧而無謟富而無驕質
美者可能至扵貧而樂富而好禮非有見乎天理者不
能然也蓋所謂樂者果何樂也耶而其好禮何以謂之
禮也以樂與好禮視無謟無驕其氣象不翅美玉之扵
碔砆也夫子開之以大道而進之以天理賜所以自省
者深矣故引切磋琢磨以對賜知夫樂與好禮非學則
不能也若賜亦可謂逹也已矣故大學傳曰如切如磋
者道學也如琢如磨者自脩也大學之云道學猶言致
知也而云自脩則力行也致知力行互相發也蓋致知
以逹其行而力行以精其知工深力久天理可得而明
氣質可得而化也彦昭慤而靜質可謂美矣然其謂無
以美質為可恃誦歌淇澳之詩而玩味子貢之所聞而
力進乎大學之道一朝喟然而嘆曰淵哉天理乎大哉
學乎聖人不吾欺也則其趣將無窮而不可以已矣某
之不敏相觀而善政有望焉
送猶子煥炳序
姪子煥炳扶持母喪西還求予言以自警煥炳之祖四
十一伯父雍公第三子也先公嘗言伯父天資俊邁勁
特十三四操筆為文章即有聲入上庠諸老生爭見之
識度不凢方先公兒時每期以公輔且貽之詩有曰文
武兼資真丈夫又曰許身莫譲稷與契其意蓋可見也
見京師繁盛竊有翁仲銅駞之歎指當時貴人京甫軰
謂朋友曰此軰行亂天下矣所志甚遠不幸才踰三十
奉廷對未及唱第而沒先公撫予兄仲隨如子仲隨亦
僅及中歲嫂氏守節復不登壽予兄弟雖不敢忘先志
愛存給育惟力是盡在此行也然亦豈無望扵二姪哉
予家起寒素豫公雍公以儒學顯至扵我魏公逢時之
難身任天下之重德業光顯予兄弟藐然惟懼荒墜不
克承抑望扵我宗共勉勵以羽以翼以無替我家二百
年之軌範上焉親師求仁發明天地之全古人之大體
居則講業傳道出則繼我魏公之業次焉尤當服孝弟
忠信之訓飭身謹行無為門戶羞吾姪之歸于鄉也治
喪事奉祭饗事長撫幼予將有觀焉念祖先積累之艱
勤而朝夕悚惕毋放于欲毋狃于逸毋交非朋毋從事
于奢靡則予有望予又將察焉其能久守是也則復有
進焉嗚呼尚深念哉
諭俗文
權發遣靜江軍府事
當軄到任訪聞管下舊來風俗不美事件理合先行
告諭下項
一訪聞愚民無知遇有灾病等事妄聽師巫等人邪
說輙歸罪父祖墳墓不吉發掘取棺栖寄它處謂
之出祖動經年歲不得歸土契勘在法犯他人墳
墓刑禁甚重豈有自己祖先旣已歸土妄謂扵已
不利自行發掘扵天理人情豈不傷害牓到日如
有出祖未歸土者仰限一月各復收葬過限不葬
及今後有犯上項事節並許人陳告依條施行
一訪聞愚民無知喪葬之禮不遵法度装迎之際務
為華飾墟墓之間過為屋宇及聽僧人等誑誘多
作緣事廣辦齋筵竭産假貸以侈靡相誇不能辦
者往往停喪不以時葬曾不知喪葬之禮務在主
扵哀敬隨家力量使亡者以時歸土便是孝順豈
在侈靡無益亡者有害風俗
一訪聞婚姻之際亦復僣度以財相徇以氣相高帷
帳酒食過為華靡以至男女失時滛辟之訟多往
往由此曾不知為父母之道要使男女及時各有
所歸婚姻結好豈為財物其侈靡等事一時之間
徒足以欺眩鄉閭無知之人而在身在家所損不
細若有不悛當治其尤甚者以正風俗
一訪聞愚民無知生子多不舉在扵刑禁至重前後
官司舉行戒諭非不丁寧往往習俗未能悛改人
各有生莫親扵父母兒女之愛何忍至此男女雖
多它日豈不能相助營緝生計寧有反患不給之
理以利滅親悖逆天道如有不悛許人告捉支賞
依條施行
一訪聞愚民無知病不服藥妄聽師巫滛祀謟禱因
循至死反謂祈禱未至曾不之悔甚至卧病在床
至親不視極害義理契勘疾病生扵寒暑衝冐飲
食失時自合問醫用藥治療親戚之間當興孝慈
之心相與照管其鄰里等人亦合時來存問至扵
師巫之說皆無是理只是撰造恐動使人離析親
黨破損錢物枉壞性命上件誑惑百姓之人本府
已出榜禁止捉押决定依條重作施行
一訪聞鄕落愚民誘引他人妻室販賣他處謂之捲
伴詞訟到官追治監錮押往尋覓緣此破蕩者前
後非一不知懲戒其捲伴之人官司自合嚴行懲
治外亦緣細民往往不務安業葺理農事多往南
州興販逐錐刀之利動經年歲不返鄉閭妻室無
依以至為他人捲伴前去自今各仰依分安常營
生自守保其家室無致招悔
右上件事理並仰鄉民反復思念逓相告諭父老長
上教勸子弟共行遵依以善風俗或致犯法後悔
難追各仰知悉
南軒集卷十五
