南軒集卷二十二宋張栻撰
書
答朱元晦
通鑒綱目想見次第甚有益於學者也垂諭胡致堂所
論五王不誅武后事偶無别本在此檢得然亦大綱記
得其說武氏誠當誅畢竟既立其子難誅其母如來教
所云至於予奪輕重之間不過告于唐家宗廟廢置幽
處之耳然以中宗之昏庸其復之如反手耳亦豈是長
策以某愚見五王若有伊周之見則當時復唐家社稷
何必須立中宗中宗雖是嘗為武后所廢然嘗欲傳位
與后父是其得罪宗廟不可負荷已自著見五王若正
大義于唐家見存子孫中公選一人以承天序告于宗
廟誅此老媪則義正理順唐祚有太山之安矣試思之
如何不復夢見周公章恐只當從程子之說夢寐之間
亦思念周公之事如見其人然猶云見堯羔牆之類也
若謂真見周公於夢周公不可見而見之夢而有妄恐
非聖人之心也若傳說却是世上真有箇傳說非妄也
何有於我哉某後來只改作何獨我有之之意程子所
謂使學者勉進乎此者也若如向來所謂尹子之說孰
能若孔子者哉終恐非聖人辭氣耳近晦叔理會久假
而不歸烏知其非有謂雖使其久假不歸亦懵不知非
已物某恐孟子之意為此言却是開其自新之路曰烏
知其非已有也謂至其能久假而不歸雖未敢便謂其
能有之亦安知其非已有乎辭氣蓋完全也如何九月
間曾拜書送城南圖并錄小詩去且求書樓大字不知
曾達否都不見來書說及耳書樓已成只是三間字稍
大于月榭可也願早得之牛李所爭維州事當如何處
置温公之說然否
又
某黽勉為州不敢不敬深惟聖人心誠求之與以人治
人之義庶幾萬一而未之能也幸人情粗相安蠶麥差
熟丁稅朝廷蠲末等無常産之輸七萬餘緍稍寬目前
但弊根不除少須更力論之惟是興利之臣日進將恐
多所紛更孤迹其可久於此耶
又
某出入省戸日負素飱反復古義不遑寧處晦叔行時
已略言所處大概有以告之是望區區在此不敢不盡
誠政恐學力不到無以感動惟悚懼耳正論極微假借
為此論者未嘗了然於義理之所在而徒邅回於利害
之末途自顧藐然之身其將何以障此波瀾然苟留一
日不敢不勉用是瞻仰有不勝言伯恭鄰牆日得晤語
近來議論甚進每以愚見告之不復少隠也
又
日自省中歸即閉關温繹舊學向來所見偏處亦漸有
覺但絶少講論之益無日不奉懷耳西銘近日常讀理
一分殊之指龜山後書終未之得蓋斯銘之作政為學
者私勝之流昧夫天理之本然故推明理一以極其用
而其分之殊自不可亂蓋如以民為同胞謂尊高年為
老其老慈孤弱為幼其幼是推其理一而其分固自在
也故曰分立而推理一以止私勝之流仁之方也龜山
以無事乎推為理一引聖人老者安之少者懷之為說
恐未知西銘推理一之指也閫範之說極佳即以語伯
恭矣只如此讀過誠可戒也伯恭近來儘好說話於蘇
氏父子亦甚知其非向來見渠亦非助蘇氏但習熟元
祐間一等長厚之論未肯誦言排之耳今亦頗知此為
病痛矣孟子答公都子一章要須如此方為聖賢作用
此意某見得但力量培植未到要不敢不勉耳此話到
此尤覺難說邪論甚熾人心消蕩一至於此每思之不
遑寢食也柰何奈何
又
祈請竟出疆顛倒絆悖極有可憂某月初即求去蓋會
慶在近不忍見大使之至也自惟誠意不充無以感動
且當歸去勉求其在已者今日大患是不悅儒學爭馳
乎功利之末而以先王嚴恭寅畏事天保民之心為迂
闊遲鈍之說向來對時亦嘗論及此上聰明所恨無人
朝夕講道至理以開廣聖心此實今日興衰之本也吾
曹拙見誠不過此來書以為未有孟子手段且循此途
轍為少悔吝是也但孟子亦何嘗外此意特其發用變
化别耳知言自去年來看多有所疑來示亦多所同者
而其間開益鄙見處甚多亦有來示未及者見一一寫
俟後便方得上呈更煩一往復庶幾粗定甚恨當時刊
得太早耳
又
某出入省戶日愧亡補所以見告者所謂實獲我心但
請對之說容更思之區區本欲俟轉對對却在正初又
恐遲耳自念學力未到誠意不能動人只合退歸勉其
在我者然竊念吾君聰明勤勞不忍只如此舍去當更
竭盡反復剖判庶幾萬一拳拳之心不敢不自勉惟吾
兄實照知之寫至此不覺酸鼻也
又
西銘之論甚精乾稱父坤稱母之說某亦如此看蓋一
篇渾是此意也但所論其間有一二語鄙意未安俟更
為精讀深思方報去所貴乎道者三上蔡之說誠欠却
本來一段工夫二程先生之言真格言也某近只讀易
傳及遺書益知學者病痛多立言蓋未易也知言之說
每段輒書鄙見于後有未是處却索就此簿子上批來
庶往復有益也近來又看得幾段及昨日讀寄來者皆
未及添入俟更詳之然便寄去
又
某邇來思慮只覺向來所講之偏愓然内懼不敢不勉
每得來書益我厚矣蓋諸君子往往因有所見便自處
高執之固後來精義更不可入故未免有病若二先生
其猶一氣之周流乎何其理之該而不偏辭之平而有
味也讀遺書易傳它書真難讀也西銘所謂理一而分
殊無一句不具此意亦謂鄙意然來示亦盡之矣但其
間論分立而推理一與推理以存義之說頗未相同某
意以為分立者天地位而萬物散殊其親疎皆有一定
之勢然不知理一則私意將勝而其流弊將至於不相
管攝而害夫仁故西銘因其分之立而明其理之本一
所謂以止私勝之流仁之方也雖推其理之一而其分
森然者自不可亂義蓋所以存也大抵儒者之道為仁
之至義之盡者仁立則義存義精而後仁之體為無蔽
也似不必於事親事天上分理與義亦未知是否曾子
之言二先生互相發明可謂至當知言疑義前已納呈
今所寄尤密方更參詳之伯恭近日儘好講論喬拱在
此如此等士人甚難得潘友端年方十七而立志殊不
凡皆肯用力潘今暫歸省俟其來皆令拜書去求教李
伯諫林擇之兄弟各有報書陳韓在此時相見亦肯回
頭但頗草草耳某近因與喬潘考究論語論仁處亦有
少說續便錄呈晦叔猶未得到長沙書共父想已過九
江探伺渠到家專人唁之是時亦得拜書憂患中正宜
進德此有頼於兄也今日達官似皆不逮之故愛之尤
深而責之尤重耳元履所謂但證候小變者鄙意亦云
爾遺書當更令修治近與伯恭議欲取此版來國子監
中儘可修治耳
又
某備數于此自仲冬以後凡三得對區區之誠不敢不
自竭上聰明反復開陳每荷領納私心猶有庶幾乎萬
一之望正幸教誨之及引領以冀也講筵開在後月自
此或更得從容以盡底藴惟是迹孤愈甚側目如林此
則非所計也劉樞歸想得欵曲憂患中益進德業異時
當大慰人望晦叔已行未耶聞其歸計費力極念之亦
有一書不知尚可及否太極圖解折理精詳開發多矣
垂誨甚荷向來偶因說話間妄為它人傳寫想失本意
甚多要之言學之難誠不可容易耳啚解須子細看方
求教但覺得後面亦不必如此辯論之多只於綱領處
拈出可也不然却只是騁辯求勝轉將精當處混汨耳
如何
又
某十三日被命出守次日早出北關來吴興省廣德家
兄翌早可去此自此前途小憩殘暑即由大江歸長沙
故居偶見陳明仲知有的便具此紙奉報自惟備數朝
列荷吾君知遇迄無所補報學力不充無以信于上下
歸當温繹舊學益思勉勵它皆無足言惟是吾君聰明
使人眷眷不忍置耳
又
某黽勉南來視事踰旬矣廣右比之它路最為廣漠而
彫瘁則最甚蠻落睢盱邊備寡弱日夜關慮固當以安
靜為本然要須在我有隠然之勢則安靜之實乃可保
方考究料理不敢苟目前也遠方法度廢弛惟以身率
之立信明義庶幾萬一諸路土丁祖宗良法今虚籍雖
存而其實都亡方尋繹舊規若此事有緒庶幾邊防差
壯誠之已來未到也南來朋舊闊遠殊重離索之歎偶
府中遣人買茶略附此紙少定專人去相看共父想已
到建康責任甚重臨行示略獻區區也
又
某守藩倏八閱朔矣佩心誠求之之訓味哀矜勿喜之
言日夜黽勉悚惕之不暇所幸綱紀粗定人情頗相信
向又歲事極稔盜賊屏戢目前僥倖無它而環視一路
可寒心事極多邊備兵政亦隨力葺理保甲一事亦頗
有條理惟是自靜江之外諸郡歲計闕匱異常甚至官
吏乏俸軍兵乏糧此亦何以為郡坐視民愈困比有請
願與憲漕共考究一路財賦底裏通融均濟之計幸蒙
賜可才此詳講熟慮庶幾有以少寬然其間曲折亦多
又不敢欲速也學校略與整修士子中亦有好資質時
呼一二來郡齋與之講論庶知向方三先生祠某譔有
小記納去凢此不敢不盡區區耳官寮其初頗有拘束
之歎蓋習於放縱已久今却極相安有樂趨事之意其
間亦有數人慤實可委其餘隨力使得自展有不率者
先之以訓督不悛而後加以法邇來覺得歛縮者多也
此路向來盜賊之多正緣配隸之人萃焉例皆迯逸為
害比嚴首捕之科明其賞罰接踵而至幾無日無之收
其強壯以為效用故少戢也然廣中之人亦自多犯法
徒流真有刑不足以勝姦宄使人愧懼恐兄見念欲知
其詳故縷縷及之靜江氣象開廓風氣疎通覺得無瘴
癘寒暄之候殊不異湘中環城諸山竒變柳子厚所謂
拔地峭堅林立四野此語足以盡其大槩近觀水東諸
巖空明寬敞惟龍隠最為勝絶蓋在小溪之濱水貫其
中深窈停洑以舟入焉石色特青潤嶙峻變怪殊可喜
也某日間亦得暇讀書但覺向來語言多所未安尤不
敢輕易立辭中庸末章自衣錦尚絅而下反復引詩明
愼獨始終之道區區朝夕惟從事於此而未之有進也
誠之在此極得其助近亦得暇讀中庸章句晦叔許一
來已遣人取之旦夕可到相與講磨庶少慰離索也共
父處人回得書請祠之意甚濃聞所施為大抵類長沙
長沙之人今歲緣茶賊之擾害人甚思之但某前書勸
渠謙虚使人得以自盡人才大小皆有用處而報書謂
到江上尤不見有人才某實懼此語天下事豈獨智力
能辦通都會邑豈無可器使者恐吾恃聰明以忽之彼
無以自見耳若當大任恐有所妨方欲作書述此意亦
望兄自以已意開廣之今日達官如是公誠亦不易得
望之深耳伯恭今次講論如何得渠書云兄猶有傷急
不容耐處某又恐伯恭却有太容耐處然吾曹氣習之
偏乘間發見誠難消化想兄存養有道如某病痛多兢
兢之不遑正有望時加砭劑也陸子夀兄弟如何肯相
聽否子澄長進否擇之亦久不聞問矣無咎昨寄所編
祭儀及吕氏鄕約來甚有益於風教但鄉約細思之若
在鄉里願入約者只得納之難於揀擇若不擇而或有
甚敗度者則又害事擇之則便生議論難於持久兼所
謂罰者可行否更須詳論精處若閑居行得誠善俗之
方也賀州有林君勲本政書想亦須見謾附一本其間
固多未盡然其人一生用工於此其說亦著本可貴此
外又於其家求得數書有論屯田項目亦甚有工才抄
錄續當奉寄此公所至有惠政乃是廣中人才之卓然
者殊惜其不得施用也所欲言甚多未易殫究餘見别
紙
南軒集卷二十二
