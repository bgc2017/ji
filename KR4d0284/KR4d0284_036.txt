南軒集卷三十六宋張栻撰
銘
囦乎齋銘
趙郡李東老結茅于江南榜之曰囦乎求予為銘予聞
東老之居植竹千本溪流其間地偏而趣幽子將以是
為囦乎東老蚤從名士遊詩法甚高方其得意不復知
有塵世事子將以是為囦乎以予觀之殆不然也
嗚呼囦乎性命之微言之實難孰探其源匪言之艱天
高地下而人其心在躬者神統乎高深其端伊邇曷睨
以視當落其華而究斯理嗚呼信其為囦乎也己
克齋銘
夫子告顔子以克己復禮為仁揚子雲曰勝己之私之
謂克子雲蓋未知所以為克者故其言迫切而不近廣
漢張某曰夫子所以告顔子乃終之之事學者必卓然
有見而後可以用力於克也清江陳擇之燕居之齋曰
克敢衍其義而為之銘
惟人之生父乾母坤允受其中天命則存血氣之萌物
欲斯誘日削月朘意鮮能久越其云為匪我之自營營
四馳擾擾萬事聖有謨訓克己是宜其克伊何本乎致
知其致伊何格物是期動靜以察晨夕以思良知固有
匪緣事物卓然獨見我心皦日物格知至萬理可窮請
事克己日新其功莫險於人欲我其平之莫危於人心
我其安之我視我聽勿蔽勿流我言我動是出是由涵
濡泳游不競不絿允蹈彛則靡息厥脩逮夫既克曰人
而天悠久無疆匪然而然為仁之功於斯其至我稽古
人其惟顔氏於穆聖學具有始終循循不舍與天同功
請先致知以事克己仁遠乎哉勉旃吾子
艮齋銘
艮齋建安魏元履燕居之室也在易艮為止止其所也
某嘗考大學始終之序以知止為始得其所止為終而
知止則有道矣易與大學其義一也敬為之銘物之感
人其端無窮人為物誘欲動乎中不能反躬殆滅天理
聖昭厥猷在知所止天心粹然道義俱全是曰至善萬
化之源人所固存曷自違之求之有道夫何遠而四端
之著我則察之豈惟慮思躬以達之工深力到大體可
明匪由外鑠如春發生知既至矣必由其知造次克念
戰兢自持事物雖衆各循其則其則匪它吾性之德動
靜以時光明篤實艮止之妙於斯為得任重道遠時不
我留嗟我同志勉哉勿休繄我小子懼弗克力咨爾同
志以起以掖
敬齋銘
乾道四年建安劉公自樞庭出鎮豫章闢室于聽事之
側朝夕燕處扁曰敬齋廣漢張某聞而歎曰公之志遠
矣夫敬者宅心之要而聖學之淵源也敢為之銘以廣
公意銘曰
天生斯人良心則存聖愚曷異敬肆是分事有萬變統
乎心君一頽其綱冺焉絲棼自昔先民脩己以敬克持
其心順保常性敬匪有加惟主乎是履薄臨深不昧厥
理事至理形其應若響而實卓然不與俱往動靜不違
體用無忒惟敬之功恊乎天德嗟爾君子敬之敬之用
力之久其惟自知勿憚其艱而或怠遑亦勿迫切而以
不常毋忽事物必精吾思察其所發以會于微忿慾之
萌則杜其源有過斯改見善則遷是則天命不遏于躬
魚躍鳶飛仁在其中於焉有得學則不窮知至而至知
終而終嗟爾君子勉哉敬止成已成物匪曰二致任重
道遠其端伊邇毫釐有差繆則千里惟建安公自力古
義我作銘詩以諗同志
敦復齋銘
復卦之義以初爻為重於畫為陽於義為善於人蓋君
子之道也二比於初故為休復四應於初故為獨復而
三之頻復而厲則以其非比非應開其遷善而危其屢
失也上之迷復而凶則以其處極而最遠往而不返也
觀諸此則可見以初爻為重矣然則五之敦復奈何五
體順而居中以中自考者也故為敦篤於復夫能敦篤
於復宜曰吉曰亨矣而獨曰無悔奈何無悔者戒辭也
以其柔而遠於陽故為之戒辭謂如是乃無悔也南徐
陳希顔舊名其齋曰敦復歲壬辰與予相遇于長沙屬
予銘予知希顔有取於儆戒之意也為之銘曰
惟聖作易研幾極深惟卦有復於昭天心六爻之義各
隨所乘其在於五敦復是明其敦如何篤志允蹈順保
其中而以自攷我觀爻義厥有戒辭君子體之敬戒是
資人欲易萌天理難存毫釐之間消長所分凡百君子
奈何不敬祗於夙宵以若天命惟積惟久匪俟乎外敢
曰無悔庶幾寡悔
恕齋銘
潭州右司理之治海陵周俊卿請予名其齋予名之以
恕為之詞曰
刑成不變君子盡心明動麗止象著羲經所存曷先其
恕之云自盡於己以察其情意有所先則弗敢成見雖
云獨亦靡敢輕幽隱之枉是達是申毫釐之疑是析是
明俾爾寡弱無有或困于爾強慝靡訹靡遁及得其情
又以勿喜古人於此恕有餘地我銘于齋意實在兹嗟
嗟來者尚克念之
蒙齋銘
番陽余端蒙請予銘蒙齋至于再三予未有以言也它
日因有感于果行育德之義乃為之辭曰
乾坤既畫八卦是生八卦相乘萬象以明下坎上艮其
卦曰蒙其蒙伊何源泉在中泉之始萌其行未達雖則
未達而理孰遏君子體之于以果行黽勉躬行動畏天
命泉之始萌其勢則止止乃日澄源源遏已君子體之
于以育德篤敬不渝靜保天則惟養于中大本攸立惟
敏于外達道攸飭内外交修相須以成久而有常則能
日新我銘蒙齋敢越斯義惟言之難實以自厲凡百君
子有觀於斯毋忽乎近尚其懋之
虚舟齋銘
詹體仁闢齋於便坐屬予名以其虚且長也則題之曰
虚舟他日體仁謂予曰漆園之說道而離吾無取焉耳
在易之中孚利涉大川乘木舟虚將於是焉體之予歎
其善思也則又為之銘
心本虚理則實應事物無轍迹來不迎去不留彼萬變
我日休行斯通險可濟孚豚魚貫天地曷臻兹在克己
去其窒斯虚矣
主一齋銘
成都范文叔以主一名齋予嘉其志為銘以勉之
人之心一何危紛百慮走千岐惟君子克自特正衣冠攝威
儀澹以整儼若思主于一復何之事物來當其幾應以
專匪可移理在我寧彼隨積之久昭厥微靜不偏動靡
違嗟勉哉自邇卑惟勿替日在兹
南劒州尤溪縣學傳心閣銘
乾道九年知南劒州尤溪縣事石&KR1488;既新其縣之學復
建閣于學之東北買書五千卷藏之其上而命工人繪
濓溪周先生河南二程先生之像寘于其中使學者得
共朝夕瞻仰焉新安朱熹為之名曰傳心之閣而&KR1488;又
以書請銘于廣漢張某某竊惟念自孟子没聖學失傳
歴世久遠其間儒者非不知尊孔孟而誦六經至考其
所得則不越於詁訓文義之間而已於聖人之心所以
本諸天地而措諸天下與來世者蓋鮮克涉其藩而況
睹其大全者哉惟三先生生乎千載之後乃能攷諸遺
經而得其不傳之妙以相授受然後六經之言羣聖之
心全體大用晦而復明如日之中萬物皆覩嗚呼盛矣
某愚不敏夙嚮往焉敢以建閣之意命名之說洗心拜
手叙而銘之銘曰
惟民之生厥有彛性情動物遷以隳厥命惟聖有作合
乎天心脩道立教以覺來今孰謂道遠始卒具陳俾爾
由學而聖可成鄒魯云邈章句有師一經皓首語道則
迷惟子周子崛起千載熟探其源以識其大立象盡意
闡幽明微聖學有傳不曰在兹惟二程子實嗣其徽既
自得之又光大之有渾其全則無不總有析其精則無
不中曰體曰用著察不遺曰隠曰微莫間其幾於皇聖
心如日有融於赫心傳來者所宗有屹斯閣尤溪之濱
翼翼三子繪事孔明儼然其秋温然其春揭名傳心詔
爾後人咨爾後人來拜于前起敬起慕永思其傳于味
其言于考其為體于爾躬以會其歸爾之體矣循其至
而爾之至矣道豈異而傳心之名千古不渝咨爾後人
無替厥初
顧齋銘
廣漢張某名華陽宇文紹節之齋曰顧且為之銘
人之立身言行為大惟言易出惟行易怠伊昔子聿思其
艱嚴其樞機立是防閑於其有言則顧厥為毫釐之浮
則為自欺克謹于出内而不外確乎其言惟實是對於
其操行則顧厥言須臾弗踐則為己愆履薄臨深戰兢
自持確乎其行惟實是依表裏交正動靜迭資若唱而
和若影而隨伊昔君子胡不慥慥勉哉勿渝是敬是保
讀書樓銘
醴陵丁&KR1556;明發請於某曰家有小樓為羣從講習之所
敬求其名某以讀書名之而因銘以告
洪惟元聖研幾極深出言為經以達天心天心煌煌聖
謨洋洋有赫其傳惠我無疆嗟哉學子生乎千載孰謂
聖遠遺經猶在孰不讀書而昧厥旨章句是鑿文采是
事矧其所懷惟以祿利茫乎四馳其曷予暨嗟哉學者
當知讀書匪有所為惟求厥初厥初惟何爾所固然因
書而發爾知則全維誦維歌維究維復維以泳游勿肆
勿梏維平乃心以會其理切于乃躬以察以體積功既
深有燁其明迥然意表大體斯呈聖豈予欺實發予機
俾予自知以永于為若火始燃若泉始達推之自兹進
孰予遏若登泰山益高益崇維理無形維經無窮嗟哉
學子盍敬念兹以是讀書則或庶幾
葵軒石銘
張子銘葵軒之石于以出入觀省焉
正爾衣冠毋惰爾容謹爾視聽毋越爾躬爾之話言式
循爾衷爾之起居式蹈爾庸敬爾所動毋窒其通貞爾
所存毋失其宗外之云肅攸保于中中之克固外斯率
從天命可畏戒懼難終勒銘于石用儆爾慵
筆囊銘
司馬文正公貯筆黃囊又紅管筆一枝今藏太史范氏
文正親題其上實治平中賜物淳熙六年敬銘
厚陵之賜文正之澤傳之方來見者改色筆端吐辭穀
粟萬世豈惟改色公心是繼在昔魏公世保其笏謹哉
斯藏惟德其物
周奭硯璞銘
靡飾于外含章在中以時發舒翰墨之功君子觀象于
以蓄德韜其光芒惟貞靡忒
箴
主一箴
伊川先生曰主一之謂敬又曰無適之謂一嗟乎求仁
之方孰要乎此因為箴書于坐右且以諗同志
人稟天性其生也直克順厥彛則靡有忒事物之感紛
綸朝夕動而無節生道或息惟學有要持敬勿失驗厥
操捨乃知出入曷為其敬妙在主一曷為其一惟以無
適居無越思事靡它及涵泳于中匪忘匪亟斯須造次
是保是積既久而精乃會于極勉哉勿倦聖賢可則
四益箴
先君晚歲嘗大書四言以詔枃弟曰無益之言勿聽無
益之事勿為無益之文勿觀無益之友勿親枃受而藏
之惟謹先君既没之九年則以請于某曰伏自惟念大
懼無以承先君之意既以四益名堂願兄追述其義將
列之坐右朝夕儆戒以庶幾乎萬一某奉書而泣退而
為箴以告之
若古有訓聽德惟聰聞過以改聞善以從匪是之聞則
為無益謟言溺心姦言敗德嗟哉勿忘敬共朝夕卓爾
有定聽斯不惑朝夕之間何莫非事事所當事是為君
子惟欲之動則亂于為營營何益擾擾孰知止之有道
當收放心曷喻其工履薄臨深異說害道我則弗邇浮
文妨實我則弗貴而況末俗骫論俚辭當絶于前勿亂
于思潜心聖賢博攷載籍聞見之多于以蓄德大倫惟
五友居其一我觀昔人敬戒無斁以狎而比以順而同
德惟日喪友亦曷終必端爾心忠信是親神之聽之終
和且平
贊
漢丞相諸葛忠武侯畫像贊
惟忠武侯識其大者仗義履正卓然不舍方卧南陽若
將終身三顧而起時哉屈伸難平者事不昧者幾大綱
既得萬目乃隨我奉天討不震不竦維其一心而以時
動噫侯此心萬世不冺遺像有嚴瞻者起敬
濓溪先生
於惟先生絶學是繼窮原大極示我來世
明道先生
於惟先生會其純全天理之揭聖學淵源
伊川先生
於惟先生極其精微俾爾立德循循有歸
于湖畫像贊
是于湖君英邁偉特遇事若然如箭破的談笑翰墨如
風無迹惟其胷中無有畛域故所發施横達四出雖然
此固衆人之所識也今方袖手于湖之上盡心以事其
親而益究其所未及則其所至又孰知其紀極者耶己
丑夏廣漢張某書于湘中館
書伊川先生易傳復卦義贊
天地之心其體則微于動之端斯以見之其端伊何維
以生生羣物是資而以日亨其在於人純是惻隠動匪
以斯則非天命曰義禮智位雖不同揆厥所基脈絡該
通曷其保之日乾夕惕斯須不存生道或息義則無害
敬立義集是為復亨出入無疾
觀虎丘劒池有言
湛乎淵停其靜養也卓乎壁立其自守也歴四時而無
虧其有常也上汲而不窮其用不膠也其有似於君子
之德乎吾是以徘徊而不能去也
南軒集卷三十六
