南軒集卷二宋張栻撰
古詩
陪舍人兄過陳仲思溪亭深有買山卜鄰之意
舍人兄預以顓壑見名因成古詩贈仲思
築居湘水濱歲月亦巳久寧知負郭東勝處入君手回
環烟塢深有此溪十畆朝&KR1680;穿林薄荷氣薰戸牖堂堂
吾州牧下馬喚賓友主人故喜事一笑具殽蔌汲泉泛
崇蓮洗醆傾稺酒淋漓壁間書自可傳不朽我獨留薄
莫並溪時矯首人言君不偶此豈落人後觀君眉宇間
似亦挾所有隔溪更幽絶古木蔭高阜却立望遙岑四
序列鍾卣買山吾計决便欲剪榛莠居然顓一壑豈羡
印如斗未知鄰家翁還肯見容否
送然姪西歸
堂堂希白翁共惟同出自百年詩禮傳名教有樂地嗟
予力未勝永抱蓼莪意積累蓋百艱承家豈云易愓然
履淵冰中夜耿不寐恊心望爾曹勉力紹前志歲晩期
有成庶或保無墜
又
自子來見我倏焉十六秋一聞沂上音此意便綢繆中
間豈不别會合同轉頭今兹舍我去萬里不復留豈不
能挽子懼子為親憂六月送歸船我思與悠悠愛子剛
毅資不作繞指柔願子進問學琢磨須自脩居然知見
廣百病會有瘳誰謂道云遠行矣當深求
送黃子默
元祐不復見太史今諸孫人物尚論世典刑故猶存酣
歌拓金戟三年佐雄藩超然車馬中高韻獨孤騫永懷
白鷗盟修竹滿故園得句見眉睫外慕何足言顧以感
知巳䟦馬向脩門朝開英俊途王度待討論小試翰林
手乘槎薄崑崙我懶卧衡麓秋風擷蘭蓀交遊歎益落
拭目看騰掀軒冕豈足貴政爾名義尊執手念相聞此
意古所敦
過胡文定公碧泉書堂
入門認溪碧循流識深源念我昔此來及今七寒暄人
事幾更變寒花故猶存堂堂武夷翁道義世所尊永袖
霖雨手琴書賁丘園當時經行地尚想語笑温愛此亭
下水固若玻瓈盆晴看浪花湧靜見潜鱗飜朝昏遞日
月俯仰鑑乾坤因之發深感倚檻更忘言
次韻德美碧泉感舊之什且約胡廣仲伯逢季
丘來會上封
相逢傾蓋地回首歎川上士窮不足怪但喜氣愈王凛
然歲寒姿儒林有龍象棲遲似隱君矍鑠真詩將惟應
一彈指欲了四大藏舊習想冰消豈復留餘恙新篇更
紆餘和氣與醖釀却思東魯遊幾載南陽葬風霜摧宰
木日月隨過浪豈期經世心晩歲成獨往蕭然屋半欹
使我懷抱愴獨有千載傳此事可憑仗細觀宇宙間何
得復何喪尚期浮雲開衡嶽來見狀秋壑采蘭蓀霜林
收栗橡曉看日浮空夜賞雪侵帳更憐二三友前山屹
相望文會儻來尋勝踐天所相妙理須細論長歌却雄
放褰裳詩勿疑當仁應不讓
自西園登山
雨後溪重碧木落山增明西風肅羣物感此秋氣清振
衣千崖表俯瞰萬籟生匪云幽遐慕政爾未忘情
路出祝融背仰見上封寺遂登絶頂
我尋西園路徑上上封寺竹輿不留行及此秋容霽磴
危霜葉滑林空山果墜崇蘭供清芬深壑遞幽吹不知
山益高但覺冷侵袂路回屹隂崖突兀聳蒼翠故應祝
融尊羣峰拱而侍金碧雖在眼勇往詎容憩絶頂極遐
觀脚力聊一試昔遊冰雪中未盡登臨意兹來天宇肅
舉目淨纖翳遠邇無遁形高低同一視永惟元化功清
濁分萬類運行有機緘浩蕩見根抵此理復何窮臨風
但三喟
中夜祝融觀月
披衣凜中夜起步祝融巔何許冰雪輪皎皎飛上天清
光正在手空明浩無邊羣峯儼環列玉樹生瓊田白雲
起我旁兩腋風翩翩舉酒發浩歌萬籟為寂然寄言平
生友誦我山中篇
晨鐘動雷池望日
浮氣列下陳天淨澄秋容朝&KR1680;何處升彷彿認微紅須
臾眩衆采閶闔開九重金鉦忽湧出晃蕩浮雙瞳乾坤
豁呈露羣物光芒中誰知雷池景乃與日觀同徒傾葵
藿心再拜御曉風
道旁見穫者
腰鎌聲相呼十百南畆穫婦持黍漿饋幼稚走雀躍辛
勤既百為幸此歲不惡王租敢不供大室趣逋約雖云
粒米多未辦了升&KR1371;姑寬目前飢詎有卒歲樂樂歲尚
爾為一歉更何託書生獨多憂何以救民瘼
臘後一日尋梅東門外馬上遇雪
羸驂出東郭靜與幽意期尋梅冷入眼野路信所之寒
萼靳未吐我自愛横枝雪花忽排空成此一段竒歲晚
故人闊天寒鴻鴈稀南國少霜霰北山多蕨薇坐看節
物改莫遣心事違角巾風獵獵日暮獨吟歸
雪中登樓分韻得未字
南州冬多温一雪已可貴今年臘三白故足蘇品彙朝
來並危欄舉酒聊自慰翩翩着客衣漠漠亂雲氣珪璧
滿天地造物初不費更邀二三友晤賞見風味燭至僕
尚更酒苦飲亦既仍遣探梅花巳折南枝未
笋脯一平馳寄因和去歲詩為一笑春笋未盛
尚續致也
權門極珍羞未辦食龍肉我家湘楚山籜龍飫奴僕淮
南戸戶有黃虀公今徑歸亦不癡更包笋脯贈行李定
應笑殺長安兒
湖南使者邵公召赴在所寓客張某敬賦以餞
行李
公來使湘州氣象日淳美不為察察明自謂平平耳未
須走原隰但使心如水儻無耳目蔽庭戸即千里頃聞
上封章便欲返桑梓其如矍鑠姿難着湖山裏春風一
札下趣往覲天咫新渌渺滄洲揚舲一何駛士方處遠
外憂國抱藴底寧應立君前輔車有或柅煌煌四門開
側席問民疻百慮願畢陳高風泚餘子
次韻元晦擇之雪中見懷
流水浩無息游雲去不休我思在何許起步三徑幽男
子四方志胡為守一丘盍簮未可期此意空綢繆平生
子朱子砥柱屹横流探古獨遐觀萬象供雙眸結友得
林子苦心事窮搜看渠清介姿便可披羊裘昔者千里
駕共我風雪遊永言清絶景祗以好語酬居然隔年别
却喜翰墨留詩來尚記憶知子不我尤講習今難忘離
索古所憂但當勉耘耔歲晩儻可收
送甘甥可大從定叟弟之桂林
季也有行役我思獨悠悠親朋非不多子能從之遊挂
席上湘水青山挾行舟籃輿問嶺路政爾荔子秋人言
桂林好頗復類中州近郊多勝槩雉堞冠層樓待渠幕
府暇時與同冥搜吾子有令姿胷中富九流處世多齟
齬但當付滄洲超然擴遐思詎可耳目謀願為百鍊剛
莫作繞指柔昔人不吾欺子盍試反求預想他年歸此
地復綢繆刮目看二子一笑紓百憂
湘中館餞定叟弟分韻得位字
江樓倚夜門樽酒留客醉挽衣更小語不盡今夕意吾
家德義尊此豈在名位勉哉嗣芬芳停此寬别思
廣漢黃仲秉即轉運使治之東作亭扁以楚翠
蓋取杜陵所謂楚岫干峯翠者属客賦詩
維衡屹南荒作鎮自開闢蟠根結地厚面勢倚空碧陂
陁數州境高下相接迹麓山乃其趾神秀固未極定王
十里城處處見山色知誰長在眼嗟此塵中客觀風君
獨暇延納到几席得句怳忘言寄興渺今昔自君之東
來民瘼極探索仁言徹九關寧懼虎豹厄諏詢遍南畆
民肥吾則瘠築亭一舒嘯逮此百憂隙看山儻不愧隱
几亦聊適寄語後來者此意當無斁
三茅觀李仁父劉文潜員顯道趙温叔崔子淵
置酒分韻得高字
節物歲云暮九衢塵滿袍起我二三友招要步林臯仰
看冥飛鴻俯覽千丈濤石徑上深窈竹風更蕭騷杯槃
自真率更起瀉濁醪歎我會合難慰我涉歴勞薰然鄕
社遊飲少意巳陶我亦壽長者萬里欣所遭嗟哉士業
艱逝矣日月滔古義重金石外物真秋毫願言共勉勵
勿負岷山高
寒食前三日野步烏龍山中石上往往多新芽
手擷盈匊酌玉泉煑之芳甘特甚有懷伯承兄
賦此以寄
披雲得新腴煑泉聽松風香永味自真不與餘品同悠
然泊莫留歸來隱疎鐘念昔湘濱游年年擷芳叢遲日
照高嶺新雷驚蟄龍落磑快先啜鼓腹欣策功夜燈紫
筠牎香生編簡中誰與共此樂臭味有鄰翁朅來七里
城日月轉飛蓬山川豈不好予憂日忡忡酌此差自慰
思君復無窮
六月晦發霅川廣德兄與諸友飲餞于漁山已
而皆有詩贈别寄此言謝
平生苕霅夢邂逅此登臨青山秀而遠溪水㓗且深浮
玉千古色飛鳳何年音小丘闢茺薈脩竹初成林居然
得此客領略還披襟巳歌棠棣詩更作伐木吟兄嗟弟
行役友念朋盍簮情深語更質意到酒自斟荷風生泊
莫涼雨洗遙岑翻然放舟去别緒故難任我行日以遠
佳處長會心作詩寄余韻併以謝幽尋
遊靈岩
我登姑蘇臺笑指前溪水水從具區來古色映清泚明
朝泛舟去兩岸雜蘋芷縈紆知幾曲舉目皆可喜稻熟
千頃黃秋入四山紫疎鐘度横塘青帘穿野市忽驚秀
氣逼突兀平地起飛閣出林顛穹石滿山趾褰裳上深
徑鳴蟬聲聒耳木罅露遐觀欲進足屢止梵宫開何年
金碧煥相倚上方納湖光千里淨如砥中峯何亭亭正
爾當燕几沙闊鷗鷺微水落魚龍徙雲遶闔閭邦草迷
於越壘琴臺俯香徑不念前王侈兹山自古今詎此能
為疻老松獨堅卧根株互盤峙頽然閱滄波愛此青未
巳我來三日留幽事付行李領略寧有窮登臨聊可紀
遊惠山
兹泉幾歲月復此慰渴心諒惟獨鍾秀源委來何深在
昔抱幽獨邂逅逢賞音希聲聽者難至味乃可尋兀坐
正亭午涼風度清隂於焉有深晤三歎復微吟
遊池州齊山
舊聞齊山勝抱病來登臨蒼然俯平湖秀出幾百尋穹
石天與巧脩篁近成林高攀極巉巖俯探窮窈深愛此
堅貞姿摩挲會予心憶行西湖岸亦復多嶔崟頗恨人
力勝刻畫時見侵誰知醜石面乃亦變孔壬何如榛莾
間屹立長森森天然抱幽獨妙質逢賞音支笻到絶頂
孤亭指遙岑樊川有留詠兀坐一長吟
齊山石壁間見林擇之題字緬懷其人賦此
平生子林子一别今幾春寧知林壑中忽見題墨新巉
巉屹蒼石恍若對其人徘徊不忍去我懷誰為陳自子
來江東相去亦巳邇謂當復相逢跂首日望子云何竟
差池又此隔千里憑高久佇立飛鴻渺煙水
過馬當山
千秋馬當廟千尋獅子磯寒風起崖腹慘澹含隂威孤
帆駕巨浪瞬息洲渚非忠信儻可仗神理兹不違
題乖崖堂
平生乖崖公及此邦仿像凜然風埃外餘子避英爽憶
公昔正色抗論指邪枉念當絶其根所畏日滋長晴空
轟雷霆下土走魅魍云何廊廟姿半世江海上徒令治
郡聲迄今滿天壤論相危及公亦豈坐倔彊嗟哉彼隘
俗利欲扼其吭聞公卓絶風吐舌仍儻怳豈知古之人
事業係所養臨機隨手應如爬適苛癢李侯亦高世希
蹤自疇曩萬里見丹青高堂闢虚敞琅琅壁間記讀者
興慕仰我來歲云莫霜林振餘響嘆息重徘徊題詩詔
吾黨
張子囦携二子西歸求予詩為賦此以致鄉黨
之義
窮冬泝荆江風急波濤怒張君一葉舟追逐任掀舞時
從古岸邊頗得班荆語君家岷山下須眉挾風雨萬里
垂橐歸問君自何苦兩兒纔過膝秀色隱眉宇昨者試
省中旁觀正如堵誦書聲琅琅亦復記訓詁呼前與酬
荅進止良應矩我為三咨嗟每見必摩拊祝君須愛惜
事業貴有序美質在陶冶如器無苦窳道遠方愁予速
成戒自古可使利欲風居然熏肺腑良心人所同愛敬
發端緒岷江本一勺東流貫吳楚但當養其源日進自
莫禦君歸閉門思予言或可取
過洞庭
城頭鷄一號浩蕩風脚回篙師起相呼牽帆上高桅我
亦推枕聽波浪聲轟豗牎間試一覘萬頃銀山開附火
且安坐念此亦快哉良久天平明巳見金沙堆泊舟古
廟底喜色動輿臺我行正長夏及此歲律摧通籍恨亡
補敢賦歸去來所至有何忙妙處姑徘徊險阻元自平
鷗鳥亦不猜萬事有定理渠謾費安排明朝上湘水雪
意正栽培行矣一杯酒好在故園梅
次韻陳寺丞建除體
建議了亡補歸來謝馳驅除荒城南丘有田十畆餘滿
城車馬喧得此逃空虚平湖永晝靜泉聲雜塤竽定自
非偶然供我耳目娛執熱者誰子來浣塵土褕破顔為
我笑共看雲卷舒危機起於中胡越生司車成功妙克
已八荒元一區收心試參此得失竟焉如開緘得君詩
嗜好如我迂閉門君未可出處本非疎
湖南參議宋與道奉祠歸崇安里中賦此以别
憶昔歲丙寅束書從吾翁驅車服嶺南弭節湟江東湟
江地僻左窮年少過從邂逅傾蓋友一笑蠻煙空秋水
泛孤艇春郊支短笻琴書適有餘酬唱寫不供豈惟吾
曹懽固足愉親容日月遽如許于今再星終中間亦會
面别去復轉蓬歸來洞庭野乃此相迎逢回首歎風樹
欲語悲填胷愛君堅忍姿凜凜霜後松徐公真有常意
味與曩同而我學不進長大加愚惷幸蒙故人惠苦語
相磨礲梅霖漲宿潦行李何匆匆自云洞庭樂遠勝千
戸封將兒更抱孫綵衣映諼叢搜竒萃圖刻考古羅彛
鐘知君頗挾此詎信詩能窮同里有佳人抱獨環堵中
未妨閒暇日更共討論功他時有新得為寄冥飛鴻
嚴慶胄射策南歸迂途相訪六月二十有一日
同遊城南書院論文鼔琴煑茶烹鮮徘徊湖上
薄莫乃歸明日作别書此為贈
炎暑盛三伏駕言得清游城南才里所便有山林幽崇
蓮炫平堤脩竹緣高丘方兹閔雨辰亦有清泉流舉網
鮮可食汲井瓜自浮絲桐發妙音更覺風颼颼喜無舉
業累獨有講學憂逮子閒暇日微言要窮搜譬彼治田
者黽勉在勿休但勤穮蓘功勿作刈穫謀雖云千里别
豈無置書郵祝子時嗣音慰我日三秋
長沙歴冬無雪正月十日與客登卷雲亭望西
山始見一白莫夜復大作竹聲蕭然是日坐上
分韻得雲字
冬温氣苦盭玄冥未書勲薄雪殿餘臘一夜收楚氛驩
欣想農圃潤澤到蒿芹我亦破曉出喚客來卷雲蒼蒼
西山樹棲此萬鶴羣爽氣入病眼幽懷愜前聞意到自
舉酒語多秪論文薄莫勢未巳飛花復繽紛還將蕭瑟
聲一一付竹君洗醆且更酌清絶未酣醺
次韻周畏知問訊城東梅塢七首
城東幽事如許一見定勝百聞苦雨斜風無柰斷橋流
水餘芬
誰知牛鐸黃鍾寡和陽春白雪如君句法飽參妙處不
關言說
春意新回庭樹角聲莫起江城更着水僊為伴真成難
弟難兄
可是看花不厭城南更欲城東多謝諸君着語莫教孤
負春風
堤上已垂新柳屋邊尚有殘梅雪盡春生湖水野航竟
日悠哉
人情自爾變遷此道不渝燥濕未妨靜處閑觀要知二
五即十
短笻遍歴溪山欵段時尋鄰里遇酒聊一中之得句亦
偶然耳
别離情所鍾十二章四句送定叟弟之官嚴陵
别離情所鍾會合意無斁如何僅踰歲復賦弟行役歲
律亦巳暮風烈雪漫漫去路阻且長念子衣裘單嚴之
水淪漪其山復蒼蒼子陵釣游地草木有餘光我昔臨
此州民容拙使君子行為多謝慰彼無毫分别駕亦何
事休戚理則同但使民受惠無論别駕功巍巍孤高亭
念我昔所喟子也時一登千載起立志(某在嚴陵嘗為宋廣平立孤高)
(亭)
義路本如砥利徑劇羊腸何以書子紳世德不可忘自
昔謹交際人情易因循敬始以念終君子貴守身鄰邦
吕正字質疑時以書校官有袁子苦語莫厭渠藐兹遺
體重相對子與予祝子以自愛念不忝厥初雲滿南陽
陌書藏善和宅行行重回首無使歸思隔送子目力短
朔風吹我裾心焉獨如結子也當念予
平時兄弟間十三章章四句送定叟弟之官桂
林
平時兄弟間未省别離味别時巳不堪别後何由慰庭
萱既荒蕪綵綬委塵土子嘆予咨嗟寒牎夜風雨逮此
閑暇日頼有先世書與子共紬繹舍去情何如嗚呼忠
獻公典則垂後裔遺言故在耳夕愓當自厲何以嗣先
烈匪論達與窮永惟正大體不遠日用中履度如履冰
猶恐有不及毫釐儻不念放去如决拾事業無欲速燕
逸不可求速成適多害求逸飜百憂南山有佳木柯葉
正敷榮願圖歲晩功大用寧小成歲晩豈不念風雨漂
搖之但當護本根紛紜爾何為嶺海坐清靜府公金玉
姿幕府省文書簡編可委蛇十步有茂草會府宜多賢
親仁古所貴更誦伐木篇聞之元城公南州宜止酒止
酒縱未能少飲還得不子行日以遠我思日以長政或
少閒暇書來不可忘
芭蕉茶送伯承伯承賦詩三章次韻
與子藝蘭九畹勝渠賜璧一雙更碾春風白雪同看明
月清江
正色可參官焙妙香還近稽山草木叢中清絶天教散
在人間
春去雲藏嶽麓梅黃雨漲昭潭政爾倚欄無那一甌喚
起清談
賦遺經閣
生世豈云晩六籍初未亡向來言外旨瞠視多茫茫隱
微會見獨如日照八荒始知傳心妙初豈隔毫芒絶學
繼顔孟淳風返虞唐讀書無妙解數墨仍尋行況復志
寵利荆榛塞康莊自云稽古功此病真膏肓君家屹飛
閣面對羣山蒼匪為登臨娛牙籖富書藏邀予為着語
會意詎可忘一洗漢儒陋活法付諸郎
三友堂
寒牎政爾念蕭瑟況復故人疎近音憑欄為子賦三友
便覺冰霜千古心
初春和折子明歲前兩詩
古今同活法妙處在阿堵浮雲不作祟白黑可坐數窮
冬掩關卧豈為作詩苦挑燈讀韋編至味可深咀新春
風雨中日日鳩鳴屋小園政可步柰此泥涴足却坐問
樽酒知足乃不辱一杯徑陶然敢羡車載麴
和德美韓吏部笋詩
籜龍春雨後得勢類乘軒驟長寧嫌速駢生詎厭煩錯
連非異族蒼老見玄孫色並蒲葵扇香侵老瓦盆靜依
花影轉新帶蘚文昏外美看彪炳中虚驗晏温出欄俄
競秀侵徑怳孤騫顙脫錐嚢見森嚴武庫存風回飄粉
霧龜拆露坤垠生理知無息神功本不言牙籌誰數箇
玉斧莫傷根錯立環兵衛周羅儼翰藩危岑遙寸露暏
浪忽驚奔勁節回青眼齊觀壯小園嚴凝難奪志霡霂
合知恩蛟鰐蟠深宅牛羊隱半垣委蛇隨戸牖撑拄動
荃蓀愛惜滋千畆高低辨兩番藐真應莫稱著譜欲重
論豈止同苞茂真成後嗣繁兒童防戲折口腹謝空飱
深夜共椽燭清朝列戟門於莬真筆楗季子屢髯掀北
海雖頻設南山可盡髠深培資後賞獨倚莫消䰟看取
炎歊侯清隂蔭午暾
生辰謝卲廣文惠仁者壽賦
左弧念當辰藐此卧歲晩重雲不予蔭敢望滋九畹南
鄰有良朋敏質快瓴建進道方駸駸吐辭看衮衮妙語
極吹噓至理屬關鍵嗟予澹泊好學植自穮蓘豈能益
涓埃感子意繾綣昭然隱微中當念仁豈遠起知妙乾
體實理踐坤簡大易乃在我亘古當一本期君得真傳
永以息邪遁
南軒集卷二
