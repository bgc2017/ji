因園集卷十三
左贊善趙執信撰
磺庵集
望春曲
歲已換春不來所見惟冰雪日夕增皚皚春未來冬且
久寒威爾何苦勸爾一杯酒天地本無私盈虚合有時
但臨碧池待莫怨惠風遲
有感二絶句
漫天飛絮落泥塗或化流萍水一隅賸向魚蝦矜覆載
不知記得本根無
東君劇戲喚春迴販弄羣花處處開一種風吹偶先後
却教山杏妬江梅
題銜月亭
高亭盡道與閒宜對雪當風酒共持輸與山翁自怡悦
憑闌月月月明時
晦日大雪與仲生及子弟開南窗暢飲成雜言
學歐蘇禁體
閒居每愛雪助我園林幽去冬圍火坐寒意時侵裘簾
隙試微瞰僅能没瓦溝今晨偶偕二三子林下共語春
和柔颯然霰先集大至風莫收驚塵有猛氣濺沬無平
流驅廹入深屋各聳山肩頭衆情殊不厭撤墐呼觥籌
惟有杜康劉白墮觧與滕六除怨(平聲)讎南窗騁望得快
意竒絶非可人間求羣峰晃朗相烘染萬樹匼匝争雕
鎪石路自覆荒穢净池藻細呈青翠稠中流澹摇漾恍
棹山隂舟孤亭炫突兀新成天上樓神山仙闕暫飛落
但恐不爲東皇留當杯吟賞還儷事無使謝庭兒女羞
猶勝令節對芳宴夜珠明月乘昏投長宵紅燭照白戰
酒行與雪俱無休
春如冬詩十二韻(今春多雪少晴二月初旬雁猶南去)
擬將時序問天公半覺青春度若空斗柄指來元的的
羲輪行處太悤悤年光飄忽隨流水氣候回環象引弓
暘谷詎應長避地寒門猶道未成功盡收川嶽凋殘色
散入乾坤惨淡中有信風花翻瑟縮無情雪月鎮朦朧
冰山浸失支撑壯玉琯難求燮理工北戶摧藏何振蟄
南雲零落尚征鴻豺狼躑躅嘷溪黑兒女悲啼望曉紅
深巷袁公耐枯槁敝裘晏子愛蒙茸竹爐火足能偷煖
瓦缶醪香欲送窮却怪詩人緣底事雙垂冷淚向和風
嘲近春花
黃金偷色未分明梅傲清香菊譲榮依舊春寒苦憔悴
向風却是最先迎
山半花樹移就小池北栽之
地高苦風多山盡得日暖主人與春閒幽事觸何限荒
園有花樹託根半&KR1132;嵼寒威易侵陵土脉况疎散滋分
雨雪輕氣受天地淺秋葉早投地春花稀入眼對之喻
懷抱終歲欝不展寧辭就卑遷何處覓餘堧近於小沼
北撤屋出平坦未勝數弓量猶愈一席卷通流初徧潤
除石漸成窽老夫獨指揮童子競往返朝至日中昃柯
條坐來滿連朝晴和意有似故繾綣何以答恩私争妍
不容緩穠華衆所欣細葉我勿翦舉頭見嶮巇屏跡恣
偃蹇且待綠隂繁時時來洗琖
栽杜擬以接梨
春風暫爲護根芽池影先容細碎花好待他年落香雪
垂垂玉乳滿貧家
栽檍(詩疏云官園種之謂之萬歲)
幽巖遠去㔉雲移爲愛蘭芬與雪姿莫向官園争物色
深山始有萬年枝
大風惜玉蘭花
池烟徑柳漫黃埃苦爲辛夷酹一杯如此高花白於雪
年年偏是鬭風開
山徑爲塵土所埋擬疏出之
三年修葺因園居造舟移亭風景殊豈免土木有委積
塵灰瓦礫纏山隅清池倒影見曲折層厓幽澗愁糢糊
南州高士慣洒掃此事詎可期僮奴北風昨夜狂而急
茅捲石奔水飛立掩關塞耳意欣然將謂林巒淨如拭
寧知埋没轉更多驕龍挾雨慵經過自知三徑秀而野
奈此枯烟暗月何褊心忽發藍田叟盡喚鄉鄰沃以酒
摉山先事㔉荆菅一日縛成三百帚
暮春晦日族弟邀往山村看桃花偕諸叔登高
小飲二首
閒與病相守山情猶尚存桃花半開地春雨乍霑村隨
水頻紆徑緣厓自識門携笻如擁棹重入武陵源
高岡出花頂坐處欲千尋風起香偏遠烟過色更深春
山世人面西日老年心往事銜杯說兒童莫厭斟
即事示子弟
虚閣疎林視聽清連朝偏是暢幽情墻頭柳色和山色
池畔書聲亂水聲於世偶然寕復避此中有底尚難平
因憐獨樂名園者却恐同心積漸生
宋孫二翁見過
閒居所喜在無喧日日支離學灌園已送三春如過客
爲迎二老忽開門風花奄冉成黃葉霜鬢婆娑暎綠樽
四海經遊總陳迹不堪倚醉一追論
芍藥
閱盡繁華委地空獨將姿格領薰風已拚富貴藩籬外
漸入烟霞仿像中水畔叢深驚洛艷雨餘香重厭春工
一從品作姑山雪悔向揚州識相公(東坡玉盤盂詩姑山親見雪肌膚)
重題芍藥
醖釀春光故放遲清和不失畫欄期濃香擁徑風微散
豔色翻階日半欺士女有懷充報贈君王無分領歌詞
壺公偏觧相料理手植靈根近上池
遣興二首
草色斜侵磴道齊短笻長晝足攀躋清風發自小池上
紅日移於深樹西暗水簷楹隨宛轉遥峯屐齒互高低
仙源黃髮閒相笑前度漁人到已迷
心跡孤高寄草亭昨宵新雨洗&KR1104;扃林風急處水争響
壠麥黃邊山倍青時勢空華隨現滅勞思天地竟清寧
間披書帙相關者祗有浮邱相鶴經
悲小女
十載癡龍抱裏珠由來憐愛與悲俱偏工吳語從慈母
苦誦唐詩向老夫昨過碧池猶弄水那教黃土便埋軀
欲知學道忘情未曉枕無眠有嘆吁
即目
北窗坐長晝晴雨倏難分林影有無變溪聲高下聞山
深應隐日嚢澀豈容雲觧識天無定心依止觀文
池荷五月已花是九家弟盆池中物去秋八月
取之沉諸水而破其盆今年計可大盛報家弟
訂飲賞之約
園亭水木久益佳自矜不數吳中家南頭池方一百步
其中詎可無荷花去歲經營殊草草澄泓坐待慙魚鳥
聞汝空齋荷正芬有花却値無主人呼童衝曉相輿致
一朵伶俜露將墜不辭地迥近清寒且向波深作紅媚
水仙從此住中央擁雪抛春飬暗香漸喜林風翻翠盖
俄驚山雨洗新妝時序舒遲夏才半菡蓞離離踰舊觀
從拚三月水雲中身墜蓮房夢淩亂知汝疎慵罷出門
好乘凉月訪黃昏牀頭幸有多瓻在償取分香老瓦盆
題山前破屋
柁樓背倚山前溪篷窗每啓憐溪西老屋三間破如此
村農久戀成幽棲兒啼婦語當其下敗瓦殘椽莽相亞
炊烟湧出雲無心天影常懸城不夜頻看鉏笠出復歸
寧識全家在翠微眼中籬障撤都盡多事黃昏仍掩扉
昨宵驚龍起行雨馭電排風吼雷鼓斷岸粗能撑拄牢
壊墻猶得存留古敢將結構鬭鮮新風月玲瓏合與鄰
但惜中非玉川子茶鐺騰沸隔波聞
新蟬
泉響復禽鳴閒心有底驚午窗聞嘒嘒陡覺是秋聲
秋谷夜雨
幽棲清夢著烟蘿奈此秋宵積雨何豈是亂泉添響急
非關深谷貯風多千峯勢極趨滄海三徑心期接絳河
情興尚堪衝曉在滿林飛瀑滿溪波
聞王南村於去年九月病亡
酤酒秣陵市送别春江頭題詩淚隨筆已識今生休渡
江滯三時所至觸君迹一自掩山扉山深斷消息知君
所居處近海越帝城帝城深於海造次誰敢行仙期俱
渺茫魂夢各疏鈍但有舊音書那覓新聞問昨日故人
子緘寄津門遥當食讀未半投箸驚長號言君雖得歸
生計日已寠衰病積不支委形値秋暮含悲算歲月相
識五十年應緣夙生契肺腑久益堅出遊必逢君不限
地近遠平生綴篇章憶贈他人罕交情會有盡從此隔
泉扄神理如可託爲君寫道經
喜晴
一天風日送新歡報到秋霖興已闌林雀聲中雙牖朗
瓦松花下數楹乾崢潺澗響殘朝夢蒼翠嵐光接暮寒
便可琴樽遲希逸同來賦月碧雲端
送仲生南歸六十韻
送别三秋遠追遊七載贏捨余非失計將父自深情江
引迷漫夢山銜宛轉程眼看今契闊魂斷昔逢迎作客
時踰夏論交歲在庚因依聊下榻倉猝似班荆本襲師
門舊(生幼受馮氏學)非尋大國盟空慙我衰朽乍喜子峥嶸載
酒籍恒醉稱詩郊善鳴伸眉得知巳拂袖罷求名仕路
虚侯喜兒婚廹向平前驅水東返後隊雁南征岱出霜
烟聳河穿霧雪横遥憐馳馬處獨聽刺船聲躑躅舟將
陸逡廵雨復晴挂帆瓜步迥僦舍越來清度歲漏催燭
懷人波漾萍屋廬連浩渺姓字没譏評有意歌招隐無
緣訂耦耕翔蒿和斥鷃䟦浪失長鯨詎料挐孤榜還能
覓老傖荒園携手晩村塾寄身輕來往途猶澀栖遲歲
再更石間欲移栢郭外遂遷鶯地喚金鵝舘餐分玉糁
羹攤書依桂綠把琖暎蓮頳氣味隨時澹心期向古澄
紫霞欣可託白雪調同賡兒遣從君讀貧教與道争見
多憎落落友益信硜硜旅况葭蘆厭歸心澗壑縈擬邀
張翰載好慕李膺行壯齒辭親許餘春結伴成淩風上
浮玉阻暑息蕪城巢羽寧知幕游鱗已在鐺傍人渾蟣
蝨識客半蚊蝱滄海翻何驟流星落易驚羣言任嘲哳
爾咏倍噌吰往蹟摉牛斗(生有蘇掦懷古詩各十首)旋師捲旆旌賦
哀周庾信脱繋晉荀罃生計從狼狽吟嚢賸滿盈希賢
才避地懷土重瞻衡晨夕聯南北薰猶愧弟兄蜂房苦
屯聚蟻垤強經營㔉石開千丈疏池貯一泓林隂披帳
幄泉響亂竽笙室静雲常集亭高月自呈小樓窗似柁
欹榭樹爲楹底物堪諧俗於中合著卿清歡足圖史公
事属杯觥佳趣兼寒暑忘機付晦明蓬蹤蝶自化塵網
虎誰攖境習蕭閒慣思因寤寐生每觀辭社燕屢感坐
衣螢野菊初含色靈椿正向榮行方衝落葉到及薦新
秔暫使劍離匣永懷桃報瓊話言要的的意緒結怦怦
地蹙沉三島天低礙八紘何當翹皓首相望入青冥
仲生臨發再送之
溪橋轉處即長途曉啓柴關見僕夫霜送新寒入襟䄂
人將舊夢寄菰蘆黃塵路盡波聲急紅葉庭空月影孤
若向西風問歸雁三春還憶北來無
九日仲生去後弟數人來登高適有風雨夕無
月不盡歡而散又明日復至同飲月下
籬花入酒香初發霜樹滿山黃未勻風雨重陽元不惡
减將秋興是行人
清池遥暎酒杯空佳節雖過醉復同知我連朝無與語
不堪獨坐月明中
送菊者數人合十餘本皆云病雨故不佳對花
獨酌輙題長句
東籬叢花綻來久掩暎青黃門外柳悤悤客至裹巾迎
頭上淋漓灑餘酒飱英豈是擬三閭避厄寧湏卜重九
偶然興與高秋謀何物堪和杯在手愛將佳色助清吟
不分拘儒能藉口自居君子託朋儕冨貴斤斤排向後
雖評賢聖立等差&KR0770;命公侯奉圭卣幽人一笑返無名
卉木緣時本芻狗比蒙好事致霜葩烘染枯寒洗塵垢
漫云蕊細葉凋殘入我窗扇總瓊玖天公晴雨自年年
舉世空勞競妍醜更呼缸面酹淵明謝去諸君吾與友
贈善釀王生
家當後樂橋歲釀范泉水罋底畢卓眠牀頭杜康祀自
言收得深山春老向其中風味真雖無仙侣逡廵術合
與人間麴米親我居橋東泉遶屋年年酒近重陽熟傾
杯色暎一池霜入口香分滿缾菊每臨虛柁飲秋晴羣
季争誇坐客驚盡道兵厨容阮尉寧知紀叟隐宣城將
以醇醪畢吾世籍手相供足酣醉醉餘飛夢海山顛舉
爾蓬萊充酒吏
山莊送山藥一本大於臂重幾三斤蒸而食之
累日乃盡
深山積歲飬難成便腹連朝飽尚贏誰信酥陀天上有
即看石髓洞中生烹煎减處知心澹餅餌抛將覺齒輕
更爲幽叢覓花犬殘軀擬從赤松行
夜大雪口占
夢傍寒林半不成宵分雪色射帷明明朝門逕知埋没
聽徹窗前折樹聲
題十三叔佚老庵
齊年臣叔健白首嗜遺經舊著潜夫論新成陋室銘抱
憐文若幼談許阿咸聽縹緲天文裏誰占處士星
大雪彌日子弟來共飲
昨日至城中冐雪獨來去衣衝郭外寒屐折池邊路今
朝啓扉視荒砌積已深城中人來言門巷幾莫尋里居
四十年不憶有此雪應緣心識清始見今竒絶園如水
面雲黏天平不動山川與城郭盡作湖濤湧千林復萬
樹殊怪不可圖紛披珠瓔珞争聳白珊瑚對之心怡曠
亦覺興蕭索緬想山隂人風流竟誰託何意二三子相
携陪醉遊茅簷晩吹發恍惚漾輕舟
晴日即目
大雪連日夜始知天地寒午晴携杖出清景不勝看山
倚城高潔池凝徑渺漫千重冰壑底賸著一袁安
懷仙詩
冰雪覆大地思從天上臨五山將四海晃耀復森沉鶴
翅度無影颷輪行有音猶憐壺嶠客跂足發寒吟
飲新酒戱成
戶外冰稜增刻削杯中風味足清醇不知朝暮有寒意
所與往還惟聖人兒姪同希小阮逹雲烟偏向老顚親
醉鄉密邇何湏羡欲寄和神國裏身
哭四弟稼民
歲晩荆花尚滿庭一枝帶雪忽凋零長貧浪學朱公術
久病虚参岐伯經宿世心塵誤鄉里平生手迹倦丹青
北風送響東陵下應供殘魂怨脊令
老僧復宗來唁
山僧踏雪過山翁老病同棲隙影中說著存亡渾障礙
只將無語破頑空
得天津書知滄洲同年劉師退健在(師退幼學禪觀)
童稚情親五十年浮沉蹤跡兩茫然經過初見霜生鬢
相望長如月在川貧久原思兼抱病醒多蘇晉本逃禪
海山他日期携手何必求歸兜率天
書又云王南村自知亡日沐浴具衣冠拜母無
病而逝
迷漫欲界隔仙都老向烟霞憶舊逋贏得翛然揮手去
得如輔嗣守門無
得仲生書及江南親友消息
懷人三月意黯黯雪送深杯欲半酣接得報書翻不樂
重牽離緒到江南
江聲悽惻動心魂侍立兒童訝淚痕除却黃泉音響絶
藥爐側畔有人存
鄉人苦覓余書猶子鈎摹一幅以紿之余聞而
取觀戱贈二絶句且爲書數紙(己酉)
不擬牀頭故捉刀那將刻鵠誡兒曺十年粗識蘭亭面
偷取家雞炫羽毛
秋曉輕隂黯不開請君自掃小庭隈乍驚天外雲雷氣
此日真龍始下來
庚戌新春遥贈舊門下士公車北上
在三往語底須論凖擬登朝不負恩此去汝南門下過
譬如今日入東門
口號
茫茫塵海没天真虚谷無聲好問津延得希微駐靈府
一心長作守門人
小庭栽竹比遂成林對雨題長句
王猷故是瀟灑人一日不可無此君少陵不保破茅屋
必種數竿聊免俗我從山家移竹來正當醉日劚石栽
比年雨多易成長新梢戢戢穿簷上摇風漾月六十竿
昔時盈尺今踰丈曉隂連山收火雲乍愛林響疎疎聞
七賢六逸隨流水長嘯獨搴青鳳尾
阿趁週歲戲題(觀其取物先筆後劍)
老愛佳孫子從教溷乃公齒牙冰雪凝(去聲)言語栗留工
提劍非吾素抽毫有父風朝朝潁川郭抱汝著車中
壬子始春十有一日己巳夜夢與老翁對坐觀
周易遂爲余卜得同人之遯其繇則七言絶句
也既寤惟憶首句及第二韻乃足成之
江聲海氣入詩瓢汨没吟魂未易招夜半東風吹夢覺
鐵船元在華山椒
春感
年光易換似流鶯老覺心期暗不驚華屋山邱等零落
風花烟柳慣清明林深自許鷦巢稳道險誰甘鼠穴争
却被陽城要上考閒閒十畆意難平
清明後大雪
泠泠鶴語遡唐堯卯酒微曛抵敝貂冰雪陡侵三月迅
陽春恍憶十年遥有知社燕飛飛晩無幸園花灼灼凋
借問漢廷賢丙吉八荒寒徧若爲調
題王臨川集
熙寧名績惠惇聯千古江山氣惨然玉茗堂中詞客在
始應替得謝臨川
夢在吳門李萊蒿侍郎握别云肯思我者惟有
君耳寤而愴然遂成絶句
啼烏喚淚落江雲斷夢分明太息聞三十年中萬賓客
那無一箇解思君
過梁莊望澗園同二十三弟感懷之作(園已鬻之俗子)
(矣)
依舊飛梁接釣磯臨流清淚不勝揮高樓長閉窗三面
新冡才營土一圍駔儈有時喧酒炙兒孫無恙隔林扉
屋廬迥與人俱換千歲何由待令威(弟向居他縣近始返舍)
雨後即目
好風佳霽變園林耳目清新莫遠尋淡竹暎池千點黛
陵苕緣霤一溝金朱魚羣作穿荷戲時鳥偏工食葚音
不許老夫心便死静中牽惹發微吟
暮秋吟望
小閣高棲老一枝閒吟了不爲秋悲寒山常帶斜陽色
新月偏明落葉時烟水極天鴻有影霜風捲地菊無姿
二更短燭三升酒北斗低横未擬窺
癸丑上元後病中作
老爲歡伯意躊躇路向窮時地有餘零落夢魂燈月後
膏盲始是道人居
贈日照秦生崑雪(與其鄉人丁鶴亭李經五皆好學篤行)
遠聞海上三君子乍可三株樹並看一鶴翻飛臨磵戶
六經錯落起波瀾殘春羯鼓判花入晩道鹽車引驥難
便合招携采芝客滄溟結隊理魚竿
秦生言寧海州七真人故居烟霞洞者中有鳥
其聲云歸山好令聞者作出世想至夜則杜鵑
滿山悲啼不絶令人凄然腸斷道人並謂之仙
禽余聞此語漫成口號
世人勞夢復勞形鳥語相嘲不遣停纔喚歸山又催去
阿誰觧向寂時聽
明邊華泉尚書有詩云庭際何所有有萱復有
芋自聞秋雨聲不種芭蕉樹前人謂其意取出
象而芋非庭中之物譏爲凑韻余則謂呼芭蕉
作樹乃鄉俗之言尤爲不典作者與譏者疎陋
一也遂改之
庭際何所有離離花藥苗自聞秋夜雨不復種芭蕉
新秋園夜
夜氣澄來耳觀平迎秋幾許攪心情山泉林竹窗風外
更與添將蟋蟀聲
病目自嘲
昏眸老尚曳心旌雲母屏風就裏生韋卓便應傳道術
文昌那敢競詩名信抛大地烟花色遥接高天日月明
舊友能來慰離索醉歌猶愛有聲情
秋暑口占(甲寅)
塵氛熱惱避無門短壑層冰役夢魂無語收身北窗下
清凉元只此中存
記夢(十月十日)
七十餘年不可追夢魂常與幻参差三彭昨夜故嘗我
一豫從今當格誰眼已逢人混清白心猶和月變盈虧
分明記得崆峒語却是無知未易知
因園集卷十三
