因園集卷七
左贊善趙執信撰
葑溪集
微山湖舟中作
舟前湖泱漭湖上山横斜湖中何所有千頃秋荷花山
雨颯然來風香浩無涯移舟青紅端飄若凌綺霞林光
村遠近樓影帆交加疑是桃花源参差出人家流覽情
所喜避地想更佳何必博望侯虚無乘海槎
山陽題李學士惺齋鎧歸釣圖
李侯抱微尚汨没金馬門手持史臣筆夢爲漁父竿
天子不聽還益復崇其官入直殊蕭散退食乃吟歎釣臺
歸老計挂口二十年於今欣得遂忽若籠鶴翻舊侣復
相逢清淮照病顔高官不可見但見白鬚繁顧笑韓淮
隂遺墟亦荒烟信知黃閣尊何如秋水便我雖山中客
屢刺江上船君其釣白魚來往爲我餐
暮雨過召伯鎮泊揚州
風起鸛鵝鳴高帆縱暮程湖翻遥海勢兩挟晩秋聲衰
鬢三年客荒烟六代城清宵十里郭留月向誰明
雨中過查編修德尹嗣瑮寓齋楊編修耑木中
訥亦至小飲志别二首(二君皆在詩館)
憶别塵埃裏重逄江海間我來先落葉君含似深山松
桂雨中綠書琴秋日閒廿年一樽酒新照鬢毛斑
楊子翩然至相看淚轉揮九原知已盡四海故人稀騷
雅時方盛漁樵道未非悲欣付酣醉岐路各翻飛(耑木先公)
(少司馬余座主也去歲新逝)
寄曹荔軒寅使君真州
聞道高樓臨水起使君坐卧此樓間帆檣競作魚龍戲
賓客空和燕雁還唐代精靈應有属(曹實司詩舘)清秋烟月
肯教閒遥憐觧帶銜杯裏收取江南幾許山
江上阻風
放舟下瓜步江遠海天逼初曦將宿隂繚繞絢秋色林
聲發驚響野水動平碧風從東南來欲蕩䢴溝直新潮
復大上急雨更交射徒聞捩舵勤進寸退乃尺屢因欹
岸轉漸與頽波即心豁津樹横目懾洲烟坼中流本雄
曠足逞馮夷力霆雷無節奏龍怪有跳躑是時凭舷人
快意危疇昔翻思造化功不在通南北濤瀾可恒怒舟
楫願終隔截然燥濕分倏爾往來息土風不相移民患
從兹釋天聽方喧豗長謠竟何益
雨泊虎邱
十里浮圖影三年舴艋舟溪山總相識風雨復遮留烟
樹空波暎秋燈小肆幽橋邊憶斟酌遣夢與同遊(虎邱有斟)
(酌橋)
小舟沿葑溪至李萊嵩煦使君别業對飲話舊
知王南村亦客此二首
秋水迷城郭悠然小艇來碧溪新結屋端爲故人開桐
竹細含雨軒窗虛照苔心情無恙在未減昔銜杯
寒日傳書遠(去冬使君以書見招於天津)江天鼓棹遲祗緣憂俯仰
豈敢避旌旗迹已飄蓬慣身從道殣遺年來問生事賸
被子猷知
新晴與南村及張超然遠暫過虎邱
虎邱好秋月我來逾所聞正當積雨晴亭午烟景新寺
門畫舸集冶遊何繽紛顧笑萬衆中有此三數人櫛比
見華館喧闐羅芳樽竹樹酒炙叢水石紅粉春云方初
弦時歌管欝未陳預愁三五夜客夢驚心魂臨高野四
望歴歴多松雲何人赴幽賞惟有清遠君因知習俗古
彌感氣象尊廽棹同所適月明白鳥羣
中秋與南村泛舟石湖望月
王郎與我能無愁客中放棹尋清秋清秋了知在何許
且遠城市辭歌謳胥江水洗天宇淨片帆輕駛如星流
横塘西去見山影蒼翠豁露霜烟收楞伽靈巖兩迎揖
此中安得無夷猶湖光一曲縈我舟與子呼酒相勸酬
以湖爲酒恣拍浮湏臾湖月忽晃漾照暎天上白玉樓
鬚眉蕭颯風颼颼飄然疑墜海外洲却視人世真蜉蝣
我已一身隨落葉子亦一官成贅疣不見吳越俱荒邱
魚城酒城何處求伍胥種蠡同浮漚惟有石湖湖上月
曾照石湖居士遊西施溪畔餘温柔坐中微笑寒花羞
子既醉矣我未休廽颿撾急不可留夙昔中秋有此不
令我却憶西湖頭
小舟曉入閶門至葑溪口號四首
閶門進船處星没遠鷄鳴舟子暗相喚遥分蕩漿聲
太陽欲上時比戶人未起一點曉光鮮先落儂船裏
臯橋猶衆橋豈有雲虹駕苦爲梁伯鸞低頭出其下
燕壘向空懸蜂窠臨水聚小門一一關不辨垂竿處
九日石湖
前日石湖氣澄澈惟照碧山與明月今日石湖勢紛綸
長篙短檝多於人我過横塘沽斗酒欲與鳧鷗作重九
中流且去恣逍遥月來人散湖蕭蕭
月夜重過彩雲橋口占
湖山索莫夜迢迢霜信風中酒易消還是秋來可憐月
照人獨上彩雲橋
送孫發舟北返
漸老情懷劇耐秋暮寒掩抑獨臨流從今夜夜還家夢
一半分將傍汝舟
偶過滄浪亭十二韻
間闊滄浪甚閒行一暫窺簷楹晴日好荷芰晩秋衰徑
入延緣仄池懸略彴危新亭芳宴數舊物石枰疑勝豈
東南盡花將富貴移每聞呵殿至轉恐鷺鷗知憶把松
枝麈曾通藥石規風流寧足競誕傲竟何辭蜀國登牀
日樊川索笑時由來主壇坫不在倚旌麾蕪没都官渡
蒼凉刺史祠九京呼子美相賞詎關詩
蘇州府學雜題四絶
南園千畆任流螢誰爲王家更勒銘一種迎春與消暑
(皆錢氏亭臺名)時人賸上道山亭(學中土山名)
五柳風流自得師争教劉白敢同時木蘭堂裏分明道
千古清香属左司(韋公祠)
合向宫墻厠一隅廿年遺愛倍霑濡後來好事思鄰並
却是千金買得無(湯公書院)
短籬破屋廣文貧竹徑蔬畦野客親落日西風聞鼓角
披襟無限庾公塵
飲泮池木芙蓉畔贈學博士
微霜入紅萼臨水色更好不以地閒澹遂使意枯槁清
樽戀池上皓月窺林表秋静夜澄明與君展懷抱
師子林贈主人張籲三士俊
高亭擅一邱怪石擁四面坐疑夏雲起顧覺秋山亂初
窺惟谽谺漸歴有登踐區分磵壑成徑紆尺咫變深洞
轉地中飛梁出簷畔前行鳥投巢後至狖緣棧峯巒入
衣袖松桂吹霜霰猶被元時苔復充目前玩我本巖穴
士繭足攀躋慣羡爾市㕓居閉門恣幽竄
又絶句
才華敢擬鹿門生佳士相看合有情滿屋藏書滿庭石
如君便是二遊并
出郭
扄戶坐烟水不知秋已深偶然浮小艇出郭見霜林初
日照溪色微風吹棹音試與清絶處聊繫欲歸心
夜抵常熟宿攬秀東軒感懷(庚辰省故座主翁大司寇留止兩月)
(秋暮辭歸遂爲永訣壬午夏暫至不宿此軒)
華燭清樽識鬢霜重來又過五重陽馬公禮樂空相付
陸氏田園已盡荒東閣郎君還下榻西州義故獨霑裳
黃花零落和寒雨憶引彭宣到後堂
虞山有吾谷谷中楓林甚盛將往觀而諸子請
俟明日余不可遂載酒遊焉夜歸輙雨逮曉彌
甚爲長句簡同遊者
楓林蕭森新得霜虞山佳處雲錦張昨來挐舟隔十里
暝色爲我開纁黃晨朝故人許鄉導舉趾倏欲從風翔
臨行胡然有改計道傍築舍空迴遑郭門西去不五里
詎要卜吉仍舂糧勝境到眼棄不取山靈應笑癡非狂
烟溪一棹檥谷口幽徑頓入秋茫茫萬夫羅列何崒嵂
亂霞飛堕紛披猖丹砂翠羽不可别交枝動影争斜陽
何年高人参造化手植巨麗留山岡青女有情妙點染
慘澹耻與春頡頏我曹寄身殊恍忽絳宫碧落仙人鄉
同來少長數得七潦倒誰是籍與康中林纍纍見邱墓
對此安得辭壺觴昏夜呼火照豪舉燈燭暎樹收光芒
醉歸揮手興未盡後期一昔寧荒唐東軒静卧雨驚夢
猶疑落葉投匡牀天明起坐忽自笑始願若失今難償
人生快意及旦暮莫令事過徒感傷諸君畏濕幸不出
他時秋雨莫相忘
對雨憶破龍澗呈王西澗材仕同年(近卜居虞山)
絶澗實泓峥剰境亦幽異松風橋上下客夢時一至將
老子已營暫往我未遂最憶石上苔晶瑩點寒翠
胥江曉泛有懷南村
寒烟漠漠曙江平柔艣何心有送迎忽憶隔窗人草草
渡頭和月喚船聲
寒夜與張漢瞻雲章食蠏
葑溪公子排寒來風味乃出太湖上(蟹即城外池中出)登盤乍
晃赤玉光入手猶驚怪石狀金膏雪膾與口宜把酒持
螯覺神王竹林飲戶竟参差稷下談鋒互雄長(張不飲)燈
前爾雅再三讀明日懸知各無恙莫將羊酪調茂弘定
有魚牋詶魯望
數過前長洲令陳燮公治策僑寓園池二首
彭澤何湏去桐鄉定可居高蹤三江水長物一牀書故
吏教賖酒寒畦自擷蔬慙君謬恭敬猶爲病相如
相近門如對頻來鶴亦親霜池空暎月板屋小宜人僮
僕形骸忘(去聲)交情放廢真江東舉杯侣誰復似陳遵
雨中與爕公同舟過萬里橋
久客閒故佳微雨出不厭舟如鳬孤躍人與萍同泛曉
溪呈宿淨霜葉送餘豔棹意入烟輕山姿向寒歛深情
属促膝狂興引掀髯雲重喜爐明風嚴知酒釅人生快
朋儔流落何足念萬里起船頭蒼茫詎能纜
秋憩軒贈海寧陳副使傅巖世安
幸自城中隠於人息外求前榮虚受日小沼淨涵秋有
子續書卷留賓分酒籌逍遥君已領鵬鷃任同遊
翁雲木餉酒及鳬(翁名橒居洞庭東山)
我聞東西山下臨三萬頃人參水仙居地與洞天併常
通縹緲夢虚對明月影欲往畏風濤(今冬湖水大上)披圖但引
領君過詫靈勝比日聽清省伻來致醇醪一啜得雋永
慧山光自隠南潯氣莫逞恐是林屋開瓊液漏塵境殘
燈共微酣竟夕失孤冷更見素盤中珍禽燦雙頸身手
欝未試口腹默已幸終擬縱幽探况煩屢勤請春波帶
冰消烟棹當風整期君梅花時香雪滿諸嶺
問訊傅巖卧病
酒闌曾憶共&KR1088;闌池上蕭蕭惹暮寒乍可藏身躭屋煖
未容伏枕送冬殘遥憐翠袖如雲侍時放清眸似電看
(陳多姬侍)廡下故人空弔影待君強起勸加餐
代滄浪亭送别
滄浪亭子春無主亭下寒波泣爲雨北風一夜山自移
城中百萬人不知朱闌綺䟽將誰託過客長吟向寥廓
可憐百本洛陽花更爲東君幾開落湖州長史驚破顔
還我舊日荒溪山溪山有靈面發赤此年但就東家食
高天慘澹連春隂雷雨一洗亭蕭森欲知去後懷恩者
精舍僧雛獨抱琴
傅巖頃疾愈以書來云已遣之故鄉致佳釀湏
至同醉二十韻訊之
孟公自雄豪偶疾乃易起終依磊砢流肯效兒女子昨
日讀我詩大笑非知已身騰元龍牀筆奮仲連矢咄咄
來逼人洋洋遂盈紙相勞無幾言取醉其大指致師勇
欲賈成列時猶俟遠信要麴生越在東海涘我昔渡浙
江頗嘗飲清旨聞之色飛動瞑坐筭烟水連朝積霜霰
失計困泥滓豈無賢人來都未具妙理跡寄偶㡓中夢
落恒甕底大聲呼芳醪湏女澆塊壘極知虎難攖尚覺
獵可喜公明膽忽剛子反敗何耻請君趣白堕更爲馳
黃耳勞逸固不齊客主各有恃雲龍許追逐虞虢羞脣
齒天下健者誰但容壁上視
贈阿童(史生小僕也余飲酒湏熱惟阿童能供之不失其度故贈以詩)
南人飲酒如飲水細掬甘泉潤牙齒北人飲酒如飲湯
腸熱不願生微凉南人北人互相笑並坐茫然判寒燠
我爲諧語卿無嫌北人自北南自南吳中賢豪逓開宴
愛我疎狂日相見酒行到口儼未嘗却指金樽頻索換
僕人嚬蹙煬人嗔立監佐史皆逡廵阿童阿童絶解事
爲我執爵留陽春芳醪吐雲杯炙手蜺吸鯨吞落誰後
襟懷浩蕩膽輪囷憶向他家未曾有主人愛客僮能知
客於此後來無時劇憐北去山齋夕對酒歡騰獨爾思
題春墅晩歸圖
春風開花花滿家主人出看江頭花朝和卯酒上驕馬
嘶入春風藤笠斜江頭日日人如織主人何人不相識
昏酣不覺往來頻到處據鞍傾一石長江解渴無時醒
快意但與花逢迎青春未肯私白日曖曖西山烟景逼
歸時翻訝日能沉委轡垂鞭爲花惜馬前呼門聲欲低
主人醉夢花猶迷
顧霖蒼索贈
歸心如殘歲飄忽不可止既發復停橈乃爲二三子虎
邱往來會相送每彼此住久混鄉關裵回臨水涘諸君
亦恨恨不與他時似我何以得斯坐中慨然起憶從客
名邦已閱两星紀知交間新故投契存終始歴畹采芳
蘭摉林賞杞梓愧非晏相賢謬荷季札喜半生累疎狂
所至足嗤毁豈知在詩中竟未遺一矢酒樽注江河詩
律錯宫徵初猶隔形骸近欲浹肌髓風流固易散苦樂
本相倚欲知别時情請喻聚時指長康索贈言我意正
難已便恐雜慘悽何心競恢詭把袂且湏臾登艫即千
里去去從此别人生偶然爾
虎邱留别相送諸子
北風何意阻歸舟海湧山前半日留轉覺離心劇楊柳
寒梅初發小橋頭
更與諸君各盡觴擬將酩酊敵凄凉文通多事關人别
管領銷魂只杜康
白舫青樓習醉翁湖山花月興何窮經遊一一俱無恙
贏得臨行似夢中
梅雨菰烟處處宜前身自笑是吳兒即看相送人如許
不信參差隔夢思
因園集卷七
