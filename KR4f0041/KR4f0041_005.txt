因園集卷五
左贊善趙執信撰
鼓枻集
别興
對酒不辭飲浣此湖海襟請看石上泉中有萬里心我
性愛烟水乘秋恣所尋三江連五嶺浪漫問知音
泰山下作
昨行泰山東白雲蓊天門但疑霄漢近豈謂岡巒尊今
晨路南轉北面朝丈人秋風生西極萬里開朝暾披豁
盛大容擺簸雷雨痕洗然耳目前赫矣神靈存兩觀耀
日月指顧引越秦三溪鬱參差秀色相吐吞左暎萬碧
瓦松柏晴猶昏禪亭久蕪没輦道方增新右擁千尋壁
瀑布懸天紳冉冉水簾垂一一白鶴馴噴薄冰玉碎騰
攫蛟龍伸誰掬滄海波濯此青嶙峋匡廬抱銀河失意
空南奔眇兹嶧與蒙亭亭復云云我如蓬蘽士意外睹
九閽崴嵬但睨視虎豹無輕嗔平生幾緉屐咫尺慚逡
巡終當結茅宇長與神房鄰(天紳白鶴水簾皆西溪瀑泉名數十年來今為最盛)
東阿縣哭故同年房舍人
滿目惜離羣秋風不可聞魚山才識我黃石故非君往
事庭中草前期水上雲遙憐有新契子建接荒墳(昔在長安)
(每以庭中花草見遺)
穀城山咏留侯
秦皇殪六王按劍坐虎視收兵作金人天下心俱死子
房貌婦女起揮報韓椎萬乘盡辟易祖龍喪天威却顧
發難徒狐鳴豈足道智傾垓下雄氣歛圮橋老功成何
淡蕩濟北遠相尋奇傑丈夫節委蛇君子心悲哉韓淮
陰胯下同一趣終思蒯生言不從赤松去
陳思王墓
大雅此丘阿千秋寄恨多名非賓客借才自父兄過雨
暗狼厓樹風生馬頰波靈祠傍神女作賦問如何
微雨登舟留别相送諸子
雨隠官柳暮西風為解維驪歌隨棹發帆影帶雲移秋
水正空闊閒身易别離天涯說相識從此屬篙師
自張秋漾舟至濟寧即事口號四首
閒倚檣竿學榜歌翛然身世入漁蓑無端一夜孤篷雨
比似山窗聽更多
天和遠水共冥冥司業清歌落洞庭斜日登艫望秋色
君山何似蜀山青
黃公壚近同遊遠消息難憑可奈何分水津頭逢汶鯉
南書多定北書多
湖堤新漲不分陂船滿城陰放溜遲半夜月明聞笑語
江南江北兩迷離
泊南池
雨過城隅淨分明杜老詩停橈就森木況值晩凉時秋
淺風生細湖平月上遲相逢無白也何處說襟期
太白酒樓歌
高樓勢與泰岱平樓邊夜夜輝長庚仙人猶似戀陳迹
長援北斗東南傾當年賀監早相識長安論詩青眼明
金龜換酒定何許酒家恨不傳其名任城地好富水木
憑高縱飲神峥嶸當時我若接杯斝豈復於公為後生
今來隔水望丹雘棟雲簷雨紛縱横君不見少陵詩臺
留魯郡秋草蕪没飛流螢又不見曹王陵墓碻磝北殘
松積蘚荒碑亭雪泥鴻爪半澌滅雄名空自馳風霆文
章故是身外物敢與麴糵相爭衡文章殉人酒殉已此
論雖創堪服膺舒州長杓力士鐺公昔與之同死生我亦
欲與尋前盟重來大醉槌黃鶴吾言不食星辰聽
昭陽湖行書所見四首
湖上人家無賴秋門前水長看魚遊當窗莫晾西風網
時有行人來纜舟
白波如沸浸溝塍禾黍菰蘆互作層棹入青蒼前路夕
半規秋月起魚罾
屋角參差漏晩暉黃頭閒緝綠蓑衣倦來枕石無人喚
鵝鴨如雲解自歸
微子山頭隠曉霞濕雲濃壓峭帆斜迴風忽皺平湖水
雨立船舷看浪花
泗上亭
漢祖遺墟古道旁秋波東去管興亡驪山氣向沙邱盡
泗水雲連芒碭長豪吏寧知季成事沐猴安得帝歸鄉
賈生漫會歌風意前席無緣問四方
大堤歎
大堤宛宛蛟龍形長偃通津驅不去夜來風雨天河翻
一半隨波忽東注長淮失勢常恐傾尺土猶使殘黎爭
縛茅編荻學蟻聚十里喧喧歌哭聲堤邊村落由來少
況遇洪濤跡如掃雞豚兒女未全漂相喚相牽此相保
秋陰茫茫晝不分遶堤時有雷霆奔桑田若復變滄海
天大神州無去門年年築堤不作力今日堤頭留一息
督河使者不煩催來歲築堤如築室
新晴過駱馬湖
日射曉帆紫始憐湖上晴持篙雄意氣捩柁碎波聲樹
動風偷轉雲飛鷺逓明故鄉沂泗水從此送南征
渡河
濁波騰蹙轟雷吼百萬驚龍盡東走片帆巧坐西風頭
眼瞥弦開箭過手長年輕趫空自誇山翁變色愁且嗟
借問高人長嘯意正臨秋水誦南華
淮安城西泛舟
名城銀甕西數頃碧玻瓈舟上平橋迥波銜雉堞低秋
林空露杪夕照不分堤他日懷今雨香塵撲馬蹄
高郵
不見秦淮海煙波恨不平空餘半鈎月猶照覆盂城柳
帶平阿暝珠涵甓社清扣舷歌楚些淅瀝動商聲
夜泊揚州
雨過江城半夕曛維舟就夜思紛紛碧波送客忽千里
明月迎秋剛二分亭榭誰家堤畔柳烟花南部海西雲
浪遊莫問前朝事付與濤聲浩蕩聞
渡江
曉霽開江路秋風動海門波濤天不極舟楫道斯存遊
子苦無著榜人相與言地吞三楚盡水汨百川渾帆席
輕雲颺舲船渴驥奔烟姿媚南服山意改中原時事歌
黃鵠佳期望白蘋逃名終泛宅浪跡莫招魂荷芰衣前
製澄清志漫論祇應羨詩老(謂阮翁)持節問岷源
望金山
窈窕淩波姿合在中流住臺殿勢難安參差欲飛去天
龍謹護持日日濺花雨翻疑妙高顛上接諸天路憶曾
望神山但見濛濛霧巨鼇畏動移靈境欣指顧吳榜輕
可涉海潮曉方怒帆腹飽西風揮手成前度
惠山
孤墖空明外連岡翠靄間一杯分雪乳夾道指名山聞
道康王谷飛流不可攀由來天下士脫屣去人寰
野泊對新月口占
欲飛欲落螢火明為官為私鼓吹聲溪頭月上菱角曲
水面舟浮蓮葉輕
過蘇州
楚江烟雨送行舟偷得吳閶一段秋竹樹向人皆秀削
山川隨地自清柔嬌歌軟舞時時酒貯月延風處處樓
聞道滄浪有遺築故應許我問莵裘
柔艣行
纖纖岸草蛩螿鳴嫋嫋湖風鳬雁聲且前且却似含態
乍斷乍連如有情遙添野響秋山晩細入離心鄉夢短
枕舷倚酒夜厭厭水闊天低烟月滿
平望舟中長句
吳淞流水清且妍越波鱗鱗要我前孤舟翩如來自天
微風不動舟如山幽人寂坐無一言倏吳倏越心流連
秋容十步一圖畫爭與我目相夤緣青林蕭森出雲烟
位置有意無意間䆉稏萬頃平不翻細雨淨綠生長川
如斯景色故不惡只少碧嶂攙天寒曾淩滄海攀日觀
下視不覺成微瀾豈以松柏獨貞堅遂欲翦棄桃李顔
峩冠長劍神宇聳曲眉嫮目遺視&KR1531;二者正使交生憐
虬鬚蟬鬢皆便娟試將我語問西子淡晴濃雨誰能偏
桂櫂蘭枻肯我延飽看湖月秋中圓
寄朱竹垞檢討村居
江村水樹澹秋烟不見幽人思悄然往接簪裾三殿側
近聯蹤跡五湖前老為鶯脰漁翁長間上鴟&KR0642;估客船
各有彈文留日下他時誰作舊聞傳(竹垞昔著日下舊聞)
石門縣晤吳青壇顧詩城二同年詩城皤然矣
青壇學道而意境殊不佳詩以慰之
語兒亭邊開竹林故人潦倒來披襟黃冠白髮訝相見
蓴菜鱸魚秋正深我邀酒徒同釣艇卿無瓠落猶蓬心
天台高高擕手去一度石梁何處尋
論詩二絶句
畫手權竒敵化工寒林高下亂青紅要知秋色分明處
只在空山落照中
無絃祇許陶彭澤會得無絃響更長若使無絃亦無響
人間悦耳足笙簧
曉駕小舟詣西湖至昭慶小憩
塵蹤落名境茫昧失所擇欲尋湖山去竟被人烟隔寒
溪一徑通短棹破濃碧由來訪仙源必藉漁舟入鳬鴨
晴自散菱荇露猶滴微微日上衣渺渺鐘迎客山僧開
竹房焚香設瑤席斥鷃亦逍遙崇朝且休息
西湖
輕舟晴夷猶湖水秋淥淨客心與物態曲折入明鏡東
南結秀異江海呈清瑩空含天地姿細寫烟月性龍潛
惜不翻潮遠波常定盡收山色妍豈藉朝陽映林巒紛
重疊並進請主盟始疑造物意故遣護靈勝寺將城錯
互隄與雲横亘那能罄登覽且復恣游泳水仙不可招
孤立發浩詠幸濯纓上塵高情託越榜
中秋夜與涇陽劉西谷編修吳山對月
東見千里江西見十里湖寒光歘合離蕩此秋月孤吳
山秀接天月出當其前登高莽四顧清暉滿人間遠心
忽飛揚南北同一圓我乘白黿越滄海君亦赤鯉辭秦
川憶從燕市别九十度盈缺寧知來此地復共今夜月
雄城百萬家歌吹方闐咽邈然山顛客一笑兩幽絶明
日扁舟江上風思君獨在湖山中
飲宋聲求比部庭中桂花下
入室如山幽愛君展心晤颯然湖上秋集此庭中樹淡
月漾杯空微風落香雨
晤洪昉思聊答贈
頗憶旗亭畫壁時相逢各訝鬢邊絲早知才薄猶為患
正使秋深總不悲吳越管絃君自領江湖來往我無期
祇應分付亭中鶴莫謂風高放故遲
鳳凰山下感南宋遺事四絶句
鳳凰山樹夜棲鴉月識前朝天子家故國不和江在眼
荒岡猶遣石排衙
簾捲江湖紫禁清山勝艮嶽是生成不知雲月芙蓉閣
何似風沙五國城
如霜瓶㙮點秋陰雨洗名藍舊殿金凋盡梅亭千綠萼
賸栽珠樹入仙林(寺名)
莫問宵分玉輦蹤觀堂香霧翠寒松却教詞客閒支枕
聽徹三茅觀裏鐘
雨中錢塘江登舟
息棹六橋曲西湖不我留徑去勿返顧趁此江上秋八
月天宇廓千里風力遒潮如萬山雪胥怒殊未休身非
弄潮兒疾呼轉船頭蕭條飛雨來洗我懦與羞西南江
山麗可以窮討摉坐覽雲木秀卧挹沙水幽宵為漁浦
濟明追康樂遊
富陽道中
烟含富春郭雨潤赤亭山矯首短篷底秋風凋客顔蕭
蕭楓柏暮中有屋廬閒遙羨幽居者清江照閉關
嘲同舟欒翁
罷酒顔不改先霜鬢更寒沙頭小蹲立真作白鳬看
桐君山
仙人偶休息名與此山分何不隨黃帝而來卧白雲荒
亭留鶴怨遠浪蹙龍文好去空巖畔栽桐長對君
桐廬
烟裊寒山似在空三江合處碧濛濛迴舟忽入樓臺影
無數人家秋雨中
富春山下口號
浮家水愛挼藍色垂釣山依疉翠屏到此偏宜棄官職
前身恨不妙丹青
嚴先生祠墓
先生高卧躭江山下見漢火熸復然直鈎而釣心悠閒
一朝蒲輪賁空谷直上九重企兩足麻蹊戲閣天子腹
帝座巍峩不少傾千秋此帝容客星潛光歸去天冥冥
遺祠正對高塚開雲林烟水清無埃原陵荒草誰低徊
即目
木芙蓉發江之濱鏡中溪女明妝新客心無賴望楓樹
樹裏畫眉啼向人
雨登八咏樓臨雙溪聽彈琴
登樓懷八咏俯郭見雙溪梁日不可接越呤空自悽江
沉寒雨淨山入暝烟齊此意憑誰領清琴有客擕
阻雨不遊金華洞金華明府鹿友兄為言三衢
山中有仙人樓閣居絶壁上人跡不可到而望
之甚真近亦每施丹采余心異之乃記以詩
神仙樓閣難近傍魚龍就海摹其狀天風亂捲入雲烟
剩遣人間道虚妄羣仙大笑憫愚頑顯以靈通布疊嶂
飛簷下視白日流洞戸重開翠微上不知厥地誰主宰
不知厥宅誰營剏構造知用何材木執作知用何工匠
或依帝所宫闕形或倣世中屋廬樣傳聞藻繪屢增新
豈有塵氛得遮障丹房紫翠出寰區咫尺金華庸敢抗
赤松定已久移居故洞石羊兩相向我從早歲佩豁落
幾抱殘書摉脉望二勞曾乞紫霞餐萬里終持綠玉杖
&KR1143;身何日排青冥揮手同時謝讒謗待兄扣壁喚初平
遙見松扉一鶴颺
自龍游至衢州雜感四絶句
石子斕斑界縠文凭舷弄水到西曛溪山合讓嚴陵好
祇愛今朝不受雲
每聽灘聲憶鼓鼙張公端是稱鬚眉於今姑蔑餘秋色
不見西風掣大旗
人間勝負能銷骨仙客遲留只爛柯樵叟歸來應有語
可知無奈斧斨何
白首清風琴鶴俱千秋作計信公迂都來鶴瘦琴材薄
直得兒孫一飽無
泊常山明日將山行
北客南來擲馬鞭漸於水宿得安便忽逢楚越相参處
無數青山阻進船麋鹿定尋笻杖約鳬鷖猶傍柁樓眠
此身牢落如秋色不擇江風與嶺烟
坐竹兜子中戲為其狀
逕紆萬重雲身寄一片木知我不能緣横施兩竿竹擁
腫氈裹石睢盱籠盛鹿宛披山海圖穿胸下垂足林風
吹蹣跚世路悲卷局却憶故園秋黃牛牽碌碡
泊廣信懷馮三躬暨
高溪碧玉流石瀨戛我舟偶隨豫章客欲向彭蠡遊江
湖本無主客遊亦無期夜泊信州郭忽知秋氣悲一杯
亭上月獨照離憂發渺渺不能止綿綿思公子
葛溪
曾淬芙蓉色寒波照眼明人間干莫盡天上斗牛横剩
有匡廬畔雙峯插紫清擬將歐冶子西去問豐城
望仙人城
翠削四壁合空山誰定居高秋動雲物西北接匡廬雅
意仙城主神官不見除醉邀弋陽月飛夢入清虚
九月舟中無酒對月放歌
我不為劉寄奴六軍大饗陳茱萸又不為孟參軍龍山
風高帽落雲貔貅百萬齊俯首蓋世勲名一杯酒窺竊
神器稱王公齬齪自古非英雄元子鬚如蝟毛磔絶倒
謂有如此客是兒不死更數年宋公應輸捷足先坐中
俛仰供嘲弄寒賤依人殊可憐丈夫失意江湖上别有
重陽發幽賞牽船就岸暮到家何妨無酒無黃花況復
林間故人在娟娟寒月生天涯月照昔人空已矣默看
時節東流水獨飡陰氣御霜風不放清光懷袖裏
江岸竹林板屋石路下屬注目者久之
脩竹連江色誰家屋數椽翠侵簷側出烟没徑空懸躭
隠思投足乘流不繫船遙知俯視者亦羨我悠然
晩陰舟行
空波與淡月漫漫同一白長年與遊子泛泛同一客漁
火起微茫沙禽驚格磔前山如雲屯獨樹作人立我行
數千里攬此秋暝色浩歌合重陰天地了不隔何事楚
三閭長悲俗迫阨
彭蠡湖
顥氣中流轉烟光四周遭層波碧離離秋色寒滔滔泠
然乘風遊託身任毫毛仰觀天垂羃旁見林露梢山移
舟向背日蕩心飄搖北望千帆走燦若組紃交五老雲
外笑人世心魂勞我但唱小海君其歌大招
望匡廬不可見
香爐烟散半湖雲舟入荷陂(地名)水又分却羨沙頭雙白
鷺潜隨明月過匡君
野岸疎籬始見黃菊
目愜重陽後黃花倍有情雨畦留駱賞柳徑得陶清背
櫓看鄉縣傾杯隔弟兄誰知秋向盡初訪豫章城
微雨登滕王閣望西山
秋明帝子閣雨起真人山乘高掃雲霧江動襟裳閒孤
鶩時自飛珠簾誰復懸驚風送林響浦溆蕭蕭然我從
帆檣中直擬鸞鶴顛倦目極縹緲遠想窮清寒昔人文
字名幾隨劫火烟豈如洪厓井玉雪長崢潺偶陪湛露
遊長嘯終來還日夕見州郭世塵縈苦顔
南昌雜詩八首
梅仙禮斗壇
舊觀秋深北斗寒嶺雲長自擁仙壇不因老尉焚香拜
爭得元公旋席看(謂王莽隨斗柄而坐)
孺子墓
欲致生芻意轉哀思賢亭没雨荒苔諸侯滿眼俱懸榻
遮莫南州高士來
鐵柱宫
聞道神功此地偏靈池八鎖尚森然潛蛟不起江湖闊
野客閒吟寳劍篇
翻車徑(許真君佃人事)
攬轡埋輪非我徒酒樽詩卷世何須從今便覓鉏犂去
準擬仙山學佃夫
寫韻軒
好婦相隨便作仙書生的有夙生緣可憐十載鍾陵市
費盡人間買韻錢
昌黎碑
千古韓碑付渺茫子安雄據少年場盈川已負同時恥
至竟吹嘘荷馬當
蘇圃(張德遠云雲卿今之管樂)
虎帳酣眠是壯猷故人龍卧隔三洲爭教管樂輕相笑
大有人呼作武侯
東湖
不見陳陶栽紫桂漫從徐俯釣金魚更聞蘭若龍沙北
龜策何年為卜居
江上逢鄉人歸
霜楓落葉暮江頭南信風飄北水流浦外漁歌催短景
樽前齊語起離愁三秋獨送還家客萬里仍依上瀨舟
好去津亭問殷羨何妨聊作寄書郵
夢大木
本自長相憶非因夢始明如何隨落月迢逓到豐城劍
没星虹氣秋添故舊情壯心與離思催看二毛生
夢迴
萬里烟波八尺舠夢迴客意更蕭騷江聲夜入枕衾急
帆影曉參雲月高白雁風來迎翡翠黃桑葉盡熟葡萄
南天闊遠秋搖落歸去酣眠對二豪
吉水咏雁字
戲海遊天得幾迴家雞野鶩任相猜山陰道士無由換
特地文江照影來
廬陵感懷先叔祖觀察公昔巡湖西發奸靖寇
著有異政實駐是郡矣
霜凝沙渚白於銀欹棹澄波(門名)獨愴神夜火不教驚過
客寒廳無地問詩人功成寂寂江山色去後騰騰戰伐
塵為道九京荒宰木還應三戶泣遺民
無風泝江崇朝十里忽得午風快然成咏
欲知舟上瀧譬若魚升木因循日高舂跌宕水一曲欹
岸黃葉林諳數参差屋翻疑白下山苦戀篷際目何來
快哉風徑為帆鼓腹又如絶塵馬或是避弦鹿奔雲亂
鵝鸛碎浪喧琴筑列堠爭送迎顧揖不暇矚榜人嘯間
逸余亦謝拘束濯髮洧槃流何心誚暘谷
小泊萬安
帆落魚梁北前山合萬重遙知欲惶恐且復此從容郭
静聚洲鷺灘長吟峽龍五雲不相借獨去採芙蓉(五雲閣在)
(江渚隔岸為芙蓉山)
惶恐灘口號
斜陽一線繫金船鴉軋橈聲尚滿川何處人間不惶恐
羨他高雁入青天
行十八灘中
灘行日百轉轉轉山四圍寒流中屈曲鬱怒不自持秋
凛肅殺威陸發龍蛇機迴風地底來雹雨皆倒飛亂石
勢騰攫獰惡各異姿似嗔舟船逼列陣前相追篙師工
避就色授頤指揮蓄力爭毫髮同心生坦夷遊人閱奔
峭快意耽幽奇秋雲搖水壁杉竹森下窺弄波情無極
棹月願猶違夕陽駐西嶺為我延晴暉
晦泊大湖口灘行三日矣
豈意隨漁父他鄉斷送秋炎雲浮庾嶺清漲阻虔州征
雁寒呼客跳魚夜打舟自憐同贑石留宿遍中流
十月朔日雨中即事
峽雲壓船如連屋半夜灘聲攪眠熟天明坐失烏影翻
林静遙聞鳩婦哭起看歷日一怊悵暗數蟾光幾盈朒
故山此際正荒寒萬竅號風搖北陸祝融南紀肆炎威
餘力猶能庇草木雨師附熱走且僵為致廉纖洗濃綠
黃楊烏桕氣鮮新蔗隴杉岡烟斷續凝妝乍愛紫豔垂
避濕還憎白鳥簇水程和緩衣裳宜歸夢生疎歲時速
心期飛步羅浮巔荷笠披蓑杖笻竹四百三十二峯青
晴望超然雨亦足
發贑州數里阻雨野泊
峭帆濕落鬱孤西千里彭江咫尺迷却坐荒波愁渺渺
真成久客耐淒淒有情白鵲雲偏暗無賴黃茅瘴易低
遙羨青鞋持杖去梅花嶺路不霑泥
咏江岸拒霜花
露浥風翻裊裊枝可憐閒澹與霜宜江妃無語空含睇
妬殺天寒獨倚時
南康縣
水縈山詰曲千折到南康孤墖穿帆影迴江納夕陽風
聲撼横浦峽勢寫瞿唐莫問嚴城戍時平漢築荒
遙見
松雲翳懸瀑遙見是何山定知會寒流赴我急棹前白
龍困魚服屈曲隨泥蟠方其為霖雨可望不可攀所以
巖棲者沉冥長閉關
南安贈逆旅黃翁
城帶寒江居者清主人白髮稱書生行來欲半地南北
愛爾不知余姓名似訝狂夫重問訊憑將前路話分明
宜城春(酒名)盡夜霜薄一笑出門雞亂鳴
度大庾嶺詠古
昨辭灌嬰城今陟梅鋗嶺朝光未放疉嶂開一碧微茫
千丈影前行岡阜紛藉重林間石磴垂虚空緣壁直上
蟲脈脈出峽欲落雲容容獨立天風一迴首古來地勢
東南走中原山嶽莽縱横海徼川原吞八九莫言形勝
關興亡秦人當年此啓疆祖龍自用千軍守故吏翻稱
五世王陸生行處餘幽賞伏波定後多來往無雁能裁
遷客悲重關不隔降王長漢文皇帝一緘書神武千秋
總不如君不見南征多少熊虎將嶺頭却祀張丞相
張曲江祠
丞相祠前古木齊舊開關路俯丹梯君王底事憂南越
不遣經營劍閣西(梅關公開元初奉勅所開)
泊修仁水口對新月
今夜三楓月離家四上弦天池何處徙北斗不勝懸舟
楫欹韶石衣裳入木棉却尋過嶺路歸夢滿風烟
食檳榔戲題二絶句
猶自清冰趁齒牙強含瑪瑙嚼硃砂怪來老將風前唾
也點昭陽袖上花
侏儒從遣笑長飢舌在唯應韞秀知忽憶金盤盛一斛
丹陽老尹是男兒
曲江咏文獻公
覽古江仍曲懷公我欲愁無心應避隼作扇不禁秋汗
竹迷金鑑琴泉咽寢丘(公自題園林句云風泉何必琴)憑誰問風度山
鬼競搔頭
野泊聞蟲鳴
不放秋聲絶冬吟聽更悲岸船相掩處烟月未分時故
向風霜語如矜天地私微生吾識爾端是與炎宜
舟中觀英德瀕江諸山
毒溪收亂流炎海縱輕裝羣山似相識左右獻竒狀赫
如鯨波怒雲雪立疊浪燦如季倫豪青錦排步鄣氣鬱
水木秀勢倚霄漢壯横江失全照急景迷定向高帆忽
飛動遠目屢得喪誰知英靈姿競進無苟讓顧望恣恢
詭登臨阻雄曠幽巖落鐘聲結想烟霞上
讀故人王南村副使憶雪樓詩喜聞其尚在廣
州遙寄
獨卧羅浮巔長憶寒門雪豈知萬里心空落峩眉月峩
眉山月秋照見南海頭故人吟嘯風颼飀問胡不行為
我留我家北海側雪花大如席偶來嶺表遊亦作懷鄉
客作客何期與子逢買舟疾下趁天風蜀江且願持為
酒共醉海山明月中
乘風度湞陽大廟清遠三峽
急峽束奔流高風縱客舟蛾眉含意别中宿有情留斜
照侵帆遠輕烟到月收孤懷信漂泊江海日悠悠
晩望飛來寺(寺有歸猿洞)
東峯微靄西峯黑萬樹雲濃蘸江色名藍紺碧杳難尋
疑是飛行夜無迹佛燈忽閃光青熒殿角暗與船欹傾
山風吹過松門去十里月明猿嘯聲
聞鷓鴣
擁棹聽南禽寒風生夕陰月黃江淡白山靜竹蕭森為
客欲萬里此行違寸心殷勤相勸意空入榜歌音
暮抵廣州
扁舟忽南海萬里又黃昏落日動江色寒風生虎門遠
鐘催蜑唱微月逗珠痕(江中有海珠石)沽酒酹歸汐此波連故
園
訪南村不遇題寓齋壁
故人卜居處門對碧海間海上無心雲送我來扣關應
門僮僕靜晴日棲簷端照見讀書室隙風亂塵編爐香
寂不發庭樹寒自妍思君在何許窈窕西樵山雲峯七
十二峯峯落飛泉遙知客中意擬謝區中緣聞當詰朝
還一夕劇十年且復拂君牀遣夢相留連
下榻於南村氏(前守惠州築憶雪樓以書招余)
他時憶雪樓頭望懸榻江上待我來今日越王臺畔客
對牀懷抱為君開乳蕉花下風落橘荔子林中香綻梅
共醉不須論往事南溟清淺易生埃
寄同年張潮州拗齋余不日將詣之
潮州東去尚千里每聽潮聲空憶君遙意髭髯渾似昔
(昔送張出守平樂有句云珍重殊方嵐霧裏他時看取舊髭髯)故披瘴癘一相聞山寒
麋鹿心無主海闊魚龍氣不分報到春前多釀酒待看
官閣雪紛紛
與陳元孝王蒲衣兩處士夜坐論詩
老大兩布衣宴然當世士各出一詩卷邈矣古男子嶺
南冬亦春坐訝清寒起乃是冰與雪披拂懷袖裏我行
窮萬里所遇無可喜今夕忽欣然風燈落蓮蘂
長夀庵贈石濓上人(近始浮海歸自安南)
城西聞磬處寂歴贊公房池聚碧海色窗分絶域香樹
形龍聽法(庵有老榕甚奇)僧病鶴還鄕頗愛宗風大能知楚客
狂
樊檢討崑來招同劉郎中省齋梁吉士藥亭及
南村元孝蒲衣雨中泛舟小港橋
是日天大寒北風落潮早郭外霜雨深水南溪山好高
賢命彩鷁狂客躡朱鳥相與寫勝情殊方事幽討寺荒
花木榮地迥人烟少杯舄淩空明歌呼動莽渺酒酣起
四顧海氣横八表諸公濟川才飛動意未了吾與二三
子仙期緬雲島東去訪泉源青春長瑤草
過六榕精舍
門榜大蘇書遊人到不入鐘魚發妙音花藥引深室無
言玩香烟我欲來卧疾
光孝寺懷古(寺有南漢鐵墖刻上柱國龔澄樞同女弟子鄧氏及大寳六年云云)
走傍菩提訪夙因王園鐘鼓尚清新功曹舊種訶林老
丞相經臺瘴草春誰向曹溪分滴水還開蓮社待遺民
翻憐大寳年中塔龔鄧分明是主人
題光孝寺風幡堂所藏貫休畫阿羅漢像二軸
各一首
老宿寫經經在眼千偈歘隨電光轉山精灑掃倦欲眠
擁篲而僂人衣冠小師欲語不得語微笑當庭白日午
人天湛然池水空殿角飂飂幡動風
打包何來自西竺憩足昂頭觀有欲猿公低樹如有言
山僧無我何見聞一雛如拳綴母背非人可以人理會
爾曹攀枝無損根此物云是菩提身
示善相人曾翁
入洛英姿早出塵天涯顦顇二毛新忘情未必非吾輩
不相應知是至人嵇阮形骸從土木鄂褒圖畫冠麒麟
百年且作千秋語記取相逢見在身
石公刻所著海外紀遊集未竟余因以觀海詩
屬之復有此贈
巨海匯東南兹惟天地藪古今相波濤萬象入涵負疑
是造化源永與虚空守豈復世間人智力能挹取偶藉
君中書頓忘身芻狗不覺荒忽形遂為耳目有師應異
國請持杖歴南斗杯前罔象趨鉢底毒龍吼我登之罘
巔十月羣靈走貌得三神山烟雲落吾手高吟非酬和
萬里互先後譬如懸黃鐘噌吰同一扣朅來此相見欣
賞意良厚海山長嘯時却憶無斯友仙城多好事傳誦
略上口隨時遣流布投報任琚玖别期我已卜大業誰
不朽他日俯鯨波相思各迴首
與元孝南村登鎮海樓
登樓窺元冬滿目盡江海三城颯雄風五嶺凝寒彩高
天如可捫短日復誰待太息越王臺乾坤爾空在
朝臺
西拜心懸千步臺梟雄氣盡陸生才三門洶洶寒潮急
猶應當年朔望來(潮以朔望大上)
歌舞岡(岡側即南漢呼鸞道)
老尉高居作好春呼鸞相接海揚塵青山不肯留黃屋
翠羽時來學舞人
花田(南漢宫人葬處産素馨花獨香)
淒迷雲雪繞昌華盡是劉郎解語花猶有芳香未銷歇
可憐烟草玉鈎斜
石門泉
春風薇蕨首陽田洗耳清流亦偶然一自沉香有遺浦
更無人解飲貪泉
别意答南村
十年萬里欣相見相見知應有别時晨夕陰晴經月酒
江山魚雁幾篇詩祇言渺渺他鄉路動作迢迢隔歲期
試問雲中望桑浦何如天半倚峩嵋
過南海廟以晩不及登呈同舟王明府
暮江㶑灔潮欲平林間金碧搖空青波羅古廟昏自扃
昌黎文光閃列星駱越銅鼓寒有聲祝融此時朝百靈
海風颯颯雲冥冥扶胥龍魚紛送迎北人屏息不敢庭
相與閉船火熒熒對語參差鄉曲情鄰舟互猜洛下生
呼禇季野為荒傖自笑所至人易驚不如去訪朱青精
天雞夜半開層城與子撇波可以行
望羅浮
昔遊東海觀蓬萊宫闕晃朗金銀開扶桑墜枝生夜夢
火輪飛破琉璃堆南紀羣真羨竒麗狡獪驅石鞭龍雷
偷移左股置戸牖青天突起瑤石臺飛雲列墜引羲馭
欲與岱嶽爭風霾朱明洞中夜奏樂瑤池半入流霞杯
巨鼇伏罪坐失守千年斷骨森皚皚我是安期瓜棗使
泉源主者無嫌猜乍可老人賜顔色敢向玉女通詼諧
擬尋松逕窺上界鳳凰去作高辛媒珍禽聯翩迓貴要
洞天猶爾吾何哀神丹火冷竈土埋虎喑詎敢瞋狼豺
靈異剩訝仙壇竹横斜莫問荒村梅空明九百八十瀑
不為逋客湔塵埃片帆搖曳蕩寒碧長烟落日相徘徊
江迴目徙幾圖畫持較登眺誰為佳譬如對酒不得飲
且復飽玩金尊罍東皇大笑君休矣春色指顧生陽厓
赤芝青飯久相待但欲掃灑太古苔會探風雨合離處
袖擘海山歸去來
晩陰泊惠州懷南村
高城結愁陰我亦憶雪色寒烟斷續生晻曖鶴峯白美
人隔層波悵望江湖夕孤夢耿殘燈微風聞嘆息
舟中阻風寒甚飲博羅所齎酒却寄明府王靜
齋同年
别酒難成醉擕樽獨上船客過長至後寒逼大風前不
羨高齋夜雄談動四筵真成狂賀監水底恣酣眠
夜泊龍川
猶有秦時縣雄名割祖龍江盤鱗甲影天拓斗牛封地
古生新月城寒隠夜舂欲尋老夫宅(志稱城西有趙佗宅故址)山郭
滿雲松
山行二首
回頭謝舟子前路入寒山徑上風中曲人從水面開勝
情忽飛動著脚向孱顔連夕還家夢依稀林壑間
嶺自秦皇闢人傳韓子來地形殘末造天意挫奇才薄
日光難定横雲鬱不開千秋餘過客失路一徘徊
長樂道中即目
雨寒山淨屐無泥野闊江分路向低井邑入雲皆繪畫
田疇隨竹忽東西尋源漁子迷秦代買宅嘉賓誤剡谿
殘臘過時春更好却防勾引子規啼
興寧縣登小舟
梅溪三尺艇相待沍寒時歲暮江山合遊人有所之傍
城烟蒼茫返照水參差攬轡亭前路(亭在縣城西)澄清付與
誰(蒼茫並上聲)
月夜泊程鄉
和月到梅州江烟澹未收落帆聞擊柝暎郭數維舟客
思頻清夜波光自白頭遙應結幽夢仙嶂百花洲
蓬辣灘
烈風送奔灘跌宕入新險遙收百里聽近懾千夫膽林
壑勢迴薄雲日氣蒼慘騰波盡起立巨石屢驚閃寒雷
閉厚地積怒時一撼半帆舒鳥翼疾下不容掩迴思贑
江平坐羨楫師敢何必歲悤悤遠遊本多感
對酒贈拗齋
海天流素月照見故人心渾似中宵夢何知萬里尋北
風催換歲南斗近低參離思比樽酒與君論淺深
潮州鳳凰洲
江上洲平沙水碧何年曾見鳳凰飛偏宜晴日望山海
直上高樓當翠微雲際清歌人命酒春前綠草客思歸
憑誰添入閒風景脩竹滿川梧四圍
除夜雜感四首
閒身戀殘歲相守海南偏舊歷隨燈盡春星傍戸懸客
愁先入醉歸夢不知年迢逓今宵漏遙同故國傳
屠蘇連少長此夕笑顔開雪意低迷夜燈光晃漾杯坐
中應道我歲盡未歸來萬里三更嚏鄉心一倍催
南國冬多雁無因覓北書妻兒愁病隔江海歲華虚星
斗移遊迹烟花近敝廬可能和燕燕春社咏歸與
故人為郡處留我似平生失意無親戚他鄉有弟兄年
將人荏苒春與酒逢迎莫漫躭良宴來朝别有情
潮州昌黎廟碑東坡手書者久亡後人摹刻者
亦毁拗齋礲石要余書之因繋以詩
潮陽文物區韓公實肇造至今牛斗間光熖纏遺廟湯
湯惡溪流鱷尾不返掉峩峩筆架峯嘉樹留他燿庭陰
暎江空碑勢挾山峭蘇公振雄詞言大而體要仰追申
吕生深契天人奥衣公雲錦裳騎龍發長嘯兩公於二
代日月迭為照陋儒肆謗譏吾意甘灑掃遊蹤接後塵
適願忘絶徼殘碣手摩挱悲吟向同好使君苦要余炫
弄嫫母貌寧辭白茅藉從被青雲笑我擬謝塵賞春風
理歸棹孤琴南海頭寄此千秋調
寄生榕
羨爾參庭樹清陰自一隅已看礙雲日誰復辨根株
蘢葱竹
池上綠翛翛軒窗暎更幽夜深烟月好記取鳳來遊
香螺
玉脆雪芬芳珍奇遠尚方祇應海南客大嚼傲含香
人日韓江歸興
春寒晴壓空江水山翠雲光蕩船尾篙師撾鼓作迴颿
萬里還家從此始人日他鄉人别離郊原新綠已參差
遙憐沙渚多陽雁肯向東風更退飛
山行遇雨同拗齋
蠻烟烘日晝長曛箐竹穿林望不分雨逐君車何冉冉
花霑客袂故紛紛同牽直北山中夢共踏窮荒海上雲
梁甫春嵐太行雪不知底處勒移文
嘲嶺南梅花
芳香已是輸巖桂細碎還堪比澗毛莫更因依林處士
何當刻畫鄭櫻桃
上元日微陰夕泊惠州合江樓下李督君奠原
張燈置酒大陳百戲適聞余至遽邀登樓縱飲
至二更雲散月出望江山夜色作歌
春風吹佳節忽來如我舟偶著循州東城下仰見城上
縹緲之飛樓云是東坡曾居處兩江依舊前合流夕陰
未散水烟起燈火欲動光幽幽樓中㸌然煥霞彩樓外
倏爾喧蠻謳元戎目力出賓從遥訝舟中之客狂而脩
招邀恐不赴豈知高陽酒徒酒外無能謀軒然後至忘
弊陋四座匿笑居上頭連浮大白縱鯨吸怪語頓發談
天鄒請君莫恨明月下相借故放龍騰獅舞照耀催歌
喉恍疑蓬海幻冬市此身再與坡老為同遊千年境事
定無别不識當時今夕有此主人不更深列炬已半滅
月出皎若吳山秋河漢倒瀉萬里碧江山一氣晃朗不
可求起揮雲片作帆席導我直上恣所投不然乍可錦
袍同夜泛懼為白鶴唐突青蓮羞聊呼鼓吹送歸卧一
石醉矣髠不留
隔江見白鶴峯
舊館規終老眉山此買山遊人自東望江水不西還湖
上雲難問林中舍半關高樓晴對處風細夕陽間
惠州署寄南村
飽聞君作郡觸事得清新無訟多佳句為樓望故人遲
來空對月近約又辜春吟繞堂前竹王猷我後身
遙題代泛亭(南村所築)
高亭一憑眺聞道盡西湖湖闊水清淺亭閒人有無挐
舟何路到載酒與誰俱賸語名亭者他年寄畫圖
博羅訪王明府不遇口號别其二子
罷酒依微醺歸心共海雲臨圻絮鄉語不覺字尊君
重望羅浮見雙瀑二絶句
偏傍仙山得好晴泉源雙落望分明青精生有招人意
白水巖惟放佛行
春到家山憶采薇不將蝴蝶製生衣何由乞取鮑君履
一化雲間雙燕飛(羅浮有蝴蝶繭可為布)
再入廣州舍於南村新居
我行蟻旋磨君居鳩移巢萍流大海中浩浩還相遭初
尋門巷殊漸入花樹交空齋識舊榻細雨清塵寮几間
紛毫素屋後堆芳醪云知子當來以此為久要我已決
歸計春風感柔條愧君惓惓意且復同寂寥同聲二三
子過語不俟招願揮魯陽戈迴夜長為朝
聽歌口占
牢落周郎發興新管絃閒對自怡神早知才地宜江海
不道清歌誤却人
陳山農為余潑墨作山水因題贈
太息塵埃内丹青老此賢相逢在江海為我寫雲烟雨
入竹間屋風横山半泉何當騎白鹿同往翠微顛
悼吳孝廉文煒山帶
漁洋未識名先著謝客相知意最親(余門人謝文洽編修其座主也)為
欲尋君來嶺海豈關避我走風塵(余未踰嶺山帶已入都)遂於北
土為新鬼何處天涯見此人歸槖強擕遺硯去一回點
筆一傷神(山帶有硯在南村所以遺余)
詶石上人惠日南藤杖因以為别
彈指與師别掉頭看我去師言不相留於法本無住手
中八尺日南藤隨君試向家山行近霑花雨留痕紫曾
劃蛟宫帶水腥自憐舊是山中客青壁千重岱宗北持
歸石路聞微鏗萬里南雲疑磬聲
江上别張潮州二首(其次子隨余北來就醫)
寒烟上初日雙照客淒然江水自流海春風分放船君
歸教鱷徙我去伴鷗眠揮手不得語高帆相背懸
連宵一樽酒強笑不勝傾以我思家意知君戀子情葠
苓隨地覓梨栗肯教爭況是關人處春深乳燕聲
佛山别南村
相逢元不意相别更無聊執手江干暮東風催上潮蜑
人寒泛泛龍目雨瀟瀟復有銷魂處清秋萬里橋(計南村今)
(秋定至蜀矣)
望西樵山却寄元孝南村
舟行甘午睡雨過起開襟忽與西樵對頓驚離别心昔
來勞悵望君正快登臨春色碧雲(峯名)際佳期誰重尋
雨入清遠峽
危檣中矗破天痕峽與雲波互吐吞欲取軍持騐坡語
春江急雨水增渾
阻風泊湞陽峽中夜大雷電曉起對雨
禺陽帝子調黃鐘坐愛空山有來往(二禺祠在飛來寺内)昨朝宿
霧隠飛來自笑遊蹤何鹵莽峽風忽訝失前津湞水翻
能泊歸榜孤舟萍梗仰陰崖敢以微軀觸罔象夜深魂
魄悸崩雷便恐乾坤裂驚響羣龍久困快一伸火鬛朱
鱗競騰上地窮川嶽疑變移天遠鬼神畏鈎黨豈知作
劇向幽人苦欲要遮縱歡賞曉披萬瀑散晶明烟放千
林動蕭爽芳春爛漫未過半絶壁丹青劃成兩閒情留
夢寄孱顔涷雨為余洗悵惘殷勤更擬乞瑤笙徐引迴
風送蘭槳
英德西郊由峩眉岡至聖夀寺下涵暉谷望南
山作
積雨暗江郭不知青翠濃寺門隠深竹磵道裊疎鐘北
客驚春早南山為我容應尋讀易子(谷昔有宋人讀易亭)持杖歴
雲峯
飲周象九江干草堂題贈
不信君全别請看江上居春波洶雲雪山翠絢階除劚
石應逢髓投竿豈羨魚眼中我同醉留醒與三閭
遊碧落洞(英德西十五里坡仙有詩宋人石汝礪居此自號碧落子著有琴斷行世)
亂峯走山幽絶壁開天罅恍然金銀宫疑向蓬壺借杳
冥積雲日闔闢生晝夜洞戸擁驚霆飛泉就中瀉虚明
所照暎萬象森相射絡巖乳倒垂翼石枝交亞紛綸霓
羽衣騰閃龍蚪駕知有世間人隔波欲前迓低徊抱琴
蹤雅志牽婚嫁揮手嶺海間兹遊獨堪詫
冐雨歸自碧落洞夜泛湞江飲酒示門人田英
德及同舟諸子
雨颭仙舟似在空故教蠟炬照江紅扶笻幸不虚靈境
載酒何辭信好風三月烟花荒徼外二更賓主亂流中
州民他日傳遺事莫喚閒身作醉翁(縣古英州)
即事
山城日日坐淒其打揲歸期未有期更被東風作寒食
當庭和雨綻辛夷
觀音巖
&KR0712;舟仰崇巖不雨露自滴躡級淩空行導火捫星入屢
轉失向背絶頂得開闢佛座積香烟出戸孤雲直輪囷
青蓮花百丈燭江色前見萬巑岏爭頭刺天碧非唯閱
幽峭亦復豁胸臆安得桓子野臨波弄長笛
龍頭影山别田曉山(即英德令)
分襟便作隔生期迴面輕將萬里移風雨滿江春晼晩
龍頭影下獨行遲
舟中憶内
孤舟獨夜感春華鄉里牽人道里賖鳥語如人催去急
刀環似月趁波斜苦將紅豆閒抛子遙意青燈病對花
十畝暖風三徑雨幾時歸到種胡麻
韶石
君不見虞庭始成韶樂時兩間干羽何參差聲容盡善
地則陋茅土未改陶唐遺六龍南巡恣遊放江山自獻
羣靈馳蒼梧東畔湘水曲怪石林立争嶔崎攙天拔地
三十六形狀瑰詭神所為鴻蒙鑿處試天刃巋然列此
左闕右闕毬門基是時鰥帝心顔怡顧視岳牧咨后䕫
胄子蹡蹡執器隨崇卑遠邇各有據儼然堂上堂下森
等衰始作雲波勢綿渺既亂風雨中合離魚龍騰踏蛟
螭泣祝融延竚禺陽窺坐令後世聞有飛仙語到今指
似空猜疑峯駝閣鳳或變化想像當年百獸率舞鳳來
儀嗚呼重瞳野死竟不返不識簫韶未奏之前此石安
所施舉頭一笑天低垂吾欲飈車尋九嶷
重題二絶句
寒風夜雨送艅艎瀧吏相逢笑客忙(去冬以雨夜過韶石比曉已至曲江)
(縣)今日歸程如有約澹烟斜日曲紅岡
餘霞分暎碧叢叢迴首迢遙望益工北客來遊須著眼
當艫三十六屏風
寒食
孤篷坐寒食猶是嶺南天江路多芳草春山見墓田岸
花明彩鷁帆席入風鳶却悔鄉書誤歸期題閏前(今年閏三)
(月)
江梅驛偶成
海南風物向誰誇歸去羞看嶺路斜却對梅花滿枝子
人言荔子此時花
却過嶺北寄南村省齋(皆相約同行而不果)
風吹歸客落千尋草色黏天蠟屐深嶺路春迴唐日迥
關門雲過北偏陰羣峯故掩經行跡野水能知欲去心
忽憶故人虚結伴纁黃徙倚獨長吟
南安即目(南安之俗自寒食至月晦無日無上冢者)
野烟半入嶺烟横柳颺輕風水泛晴異地看花誤時節
春山有女即清明客心近北翻多感況聽吹簫日暮聲
讀藥亭吉士見贈詩戲答
玉堂故事推前輩金粟三生失後身傳語海頭狂賀老
不應錯喚謫仙人
順流下十八灘
春水決連峽歸帆吞亂灘江山解人意不復相盤桓怒
流如龍鱗可順不可干怪石如惡人形滅氣亦殫我身
列御風舟子僚弄丸俄然鬱孤影遂著五雲端憶昨強
沿泝目眩摧心肝雷霆争寸隙性命輕微瀾人生憂樂
情曠士同一觀懷哉今所易即是前所難
峽江懷古
日出巴邱半青林飛赤烏周郎不可問古戍日荒蕪長
嘯東風外春江幾舳艫小喬眉黛好羣玉一峯孤
百花洲(在東湖上)
雨濯雲水氣春蕩葭菼烟隔城見江波愛此魚鳥閒寄
言蒔藥翁遲我當來還
重泊餘干溪書感(是去年九日無酒處)
湖畔沙鷗覺往還又臨野岸弄潺湲三秋留恨茱萸酒
兩度維舟苜蓿灣應有居人猜白舫空教新月笑朱顔
青春欲盡猶為客縱伴漁樵未是閒
雨泝鄱江過貴溪
山色凝前度歸心只自迷帆遲彭蠡曲春落弋陽西急
雨牽江直新林翼岸齊逢人問溪館沙鳥至今啼
微雨見龜峯山
弋陽江頭曉望時春山烟雨如罘罳桃花灘水側明鏡
三十二峯攅黛眉
弔辛稼軒故居
擬誄辛書記中興第一流慨慷詞獨絶慘澹志難酬才
駕張丞相神依謝信州瓢泉無恙否春水漫荒邱
上饒江中灘行
西江山水工留賓長灘飛送來遊人遊人已倦欲歸去
却遣前灘阻歸路玉溪流波清可憐秋浮一葉何翩翩
當頭秋水落千丈翻似鈎梯求上天疾風倒吹十日雨
榜人與我同愁苦江山厚意豈得忘嗟哉信美非吾鄉
新晴
新晴玉山道水樹相玲瓏啼鳥自清曉高帆當碧空灘
聲掩客日麥浪逼鄉風且復躭吟賞芳春閏未終
冒雨出金華郭行水樹中至普靜寺暮由雙溪
泛舟乃返
山雲滿郊郭野水交溪路襟舄生遠心徒御無安步南
風有約來飛雨亦爭注濃綠洗分明離離半江樹新篁
引徑幽古寺聞鐘赴魚鳥静人聲茗香延日暮仍躭畫
舸泛復聽清歌度燈火落高城波光互吞吐兹遊喧寂
兼夙志烟霞誤縹緲牧羊人何因展心素
再飲查春谷廣文齋中即事
夢遶陶家菊半黃重來把酒共清狂閒庭雨過桐陰轉
鸎粟花開天夕陽
重經釣臺
嚴陵氣高潔本自宜清秋鼓枻江山曉茫茫感昨遊楝
風紛嶺繡梅雨漲灘流誰把一竿竹來披五月裘
湖上
重來清絶處容易惜餘春潑眼晴湖水如逢舊識人山
容動明媚柳色轉鮮新顧揖桐江叟此堪垂釣緡
答洪昉思吳舒鳬(擬同向湖頭徧遊諸勝)
雲泥蹤跡半生塵湖海襟情一夢新天下應無他勝地
眼中能得幾高人鄴侯井畔葑成徑伍相潮頭月滿輪
祇合香山并玉局能將文采照千春
假寓黃氏樓在風篁嶺下(故文僖公丙舍)
湖色分明暎酒杯山樓日夕向湖開已拚十日平原醉
故就平泉坐石來
沿湖山行至靈隠寺上韜光庵四首
東南行欲徧苦愛此湖山落手扁舟穏隨身一杖間信
抛空碧外獨去翠微間惟有林和靖春深覺往還
墖意似相要幽尋避六橋人家兼竹静野徑帶沙遙湖
勢迴逾媚嵐光近未消不須清磬引自識嶺岧嶤
蔬圃斜分徑松門正對泉竒峯懸異域積翠藹諸天粥
鼓齋厨日風鈴落院烟無因參玉版步屧且翛然
竹暗禽如引苔深徑欲封兩峯遙對雨三竺亂聞鐘湖
影山腰出遊人樹杪逢西溪隔年約惆悵付雲松
湖心亭
亭開緣近郭日日足招尋人起隨波興湖生避世心秋
蛇蟠處滿春燕坐來深借問林和靖鄰居耐賞音
孤山
穠桃落盡客來過更問梅花意若何便與蘭亭争坐位
全勝元墓隔烟波天邊使者迴車遠隄上行人飲馬多
縱使千年有歸鶴可能重認舊巖阿
冷泉亭
珠光金色聳天關澗響泉聲落小山才到山門生面熟
何如却坐聽崢潺
靈隠後山
幽尋越禪扃相期罄心目常令饒勝情自與佳境屬峯
壑望忽無蔽天但脩竹飛光玲瓏來襟袖漾微綠古苔
上屐齒危徑有斷續宛轉深叢中前後失遥矚僧扉亦
間開小構引空曲清磬落筧泉因風亂琴筑何年列磴
石倦憩堪投足感昔共興懷鏤名徧青玉攀躋疑路窮
欲却不可復驚見長林梢浮浮數間屋洞天倏變現尋
丈在一掬便合謝同遊兹焉躡仙躅(林盡處得韜光庵中祠吕仙)
韜光庵金蓮池上茅屋三楹遠見江海下盡西
湖杭城浮動其中極曠奥之趣余醉後獨往得
之倚酒大書曰直須還他第一既而成二十韻
因留别諸子
錢塘奇秀雄東南城郭江海湖相參歸墟無涯羅刹怒
雖有木郭難窮探西湖近人逞姿首百媚併入微波含
我曾高登鳳凰頂左右顧盻情所躭頗憎㕓市接嘈雜
日夜沸耳聲何堪湖樓今來成小住浮金耀碧輸名藍
自矜坐卧得閒靜潛臨清鏡窺烟嵐江神海若定大笑
繭中局縮如春蠶提壺曳杖赴林岫欲摉幽僻供饞貪
豈知造物無盡藏天心祕惜留深龕盲僧俗客日交臂
但於池畔爭肥甘幸偕佳士解鄉導倦足造次趨沉酣
披榛陟險就破屋山靈許我前生諳當門縱目忽狂呌
一洗曩昔遊人慚波濤雲霧擁鬱鬱樓臺烟火浮澹澹
竹樹前張綺繡幄峯巒競插瓊瑤篸丹青瑣碎賸可喜
付與盪槳兒童談排空奮筆獨題品直以第一還斯庵
羣賢齊聲和真賞擬劖丹嶂藏金函萬里兹遊殿竒絶
歸程無復魂黠黯
雨泛蘇堤戲呈席上
湖雲乍湧帶輕雷十里平波㶑灔開慣趁斜陽抛月去
却衝飛雨放舟來潮聲澎湃遙隨榜峯影冥濛倒入杯
從此風篁清夜夢六橋一曲更遲迴
小西湖
翠巘仍兩峯碧波餘一帶誰向西湖西經營出狡獪&KR0772;
窱寫亭堤區分具中外狹能增曲折細易生容態當為
明聖笑偏得女嬰愛濯足望青天世間孰者大
泊吳閶遇吳江徐電發釻以小舟遊虎邱共飲
話舊二絶句
江城梅雨挂帆遲欸乃聲中遇故知却向名山重(上聲)擕
手松寮苔徑夕陽時
艇子飄搖似此身深杯照影並無塵閒評廊廟將烟水
何許堪容澹蕩人
歸次淮安值端午觀龍舟呈閻百詩(若璩去秋下榻其家)
五千里外轉萍蹤重倚通明滿院松人向日南懷霰雪
路移天北駭魚龍詩囊略遣裝增重歸興偏教酒讓濃
簫鼓聲中渡河去相思獨上岱東峯
因園集卷五
