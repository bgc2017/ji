因園集卷十一
左贊善趙執信撰
迴颿集
將之江寧與南村聯舟暮發(暮冬十二日)
三年潛菰蘆每出昧所往揚舲無遠近都未愜夢想今
朝偕舊侣忽欲成北上歸計尚迷漫客心且浩蕩波寒
山啓途日落風送響篷底對微醺笑言聽盪漿
曉過惠山口號示兒慶(此行將爲之婚)
陽烏棲柁送江關坐爾萍流老未閒貎我龍鍾入寒日
荒烟落木九龍山
奔牛遇雪呈南村
交期垂盡暫同舟八口飄零感未休一瞬南來還北去
三年風雪度奔牛
將至鎮江漕艘壅塞河淺不可以前南村由丹
徒閘覓江舟余以肩輿山行兒子騎驢從之是
日大風寒止江口觀音庵
寒潮夜上二十里萬檝交争三尺水舴艋失勢涸轍鮒
籃筍多情躍冰鯉故人寸步依江南死守窮波遲挂帆
稚子衝風行不顧揮鞭導我緣山去盤廻犖确陟層巔
恍忽思歸夢中路青松離離暎城堞江色空明與山接
問君拔脚歴千尋何似低頭藏一葉信穿闤闠臨江頭
僧房茗粥能邀留却憐比日同詶唱復作東西遠相望
夜宿觀音庵不寐
長宵風逼劇寒生引盡深杯醉故輕雪色侵龕燈半壁
江聲撼夢月三更未成洗鉢金山寺翻遣聞雞鐡罋城
爲報僧雛催曉梵暮年心地聽教清
明日買棹南村昏暮亦至乘夜遂濟江
待君終日坐心與水瀠迴大舶淩風至高帆冐夜開乘
槎近星月破浪入雲雷却訝剡溪棹携將安道來
曉大雪順風張帆行大江中竟日日暮抵觀音
門外
海雲祕日朝光黝潮擁江廻水西走浮玉便娟尚趁人
鍾阜英靈已招手篙師捩柁與寒争風伯催帆向空守
雪花有意紛斜來助我推篷喚沽酒兩山夾岸獻瓊瑶
萬里平波糁星斗葭蘆影亂渚烟空鳧雁聲多凍雲厚
是時舟中心目開共說平生未曾有太行峻聳坤輿脊
田盤幽探滄海口曾經積雪徧峯巒未免遊蹤倦培塿
何如坐卧恣中流賞䴡摉竒在襟肘不愁短晷失奄忽
頓覺長江吞八九幕府山頭落晩鐘廿年頗憶曾來否
題燕子磯
淩波掠雪似飛飛千古長巢在翠微桁斷何由半朱雀
巷深底處覓烏衣江山社換無來去宫殿春殘有是非
贏得扁舟南北客風高日落鎮相依
寄寓朝天宫飛霞閣
殘冬日月忽闌珊暫託仙居夢亦間愛向飛霞啓東牖
半城晴雪暎鍾山
新春獨遊莫愁湖上望石頭
殷勤江南春慰我遠爲客東風引遊心忽落城西陌湖
光漾微晴山意動新碧偶逢亭榭連遥喜舳艫隔岸柳
欝未舒水烟澹逾積飄蕩兩蜻蛉凋殘幾家國地形長
虎踞鼎兆屢龜坼峩峩帝王業瓦石同狼藉天子與佳
人俱供後歎息兵戈或取快粉黛乃增惜宴坐歌無愁
酒徒信良畫跂足傍魚庵沙禽飛格磔
南村將携家附漕艘北返見邀小飲話别贈之
十六韻
擬作餘生别重論半世交盟心渺京邑揮手黯江郊往
事蕉覆鹿浮名星繫匏蜂遊千畆失蝸鬭一官抛花月
迷牀笫金蘭誤斗筲自矜身皎皎人怪氣烋烋粤嶠懸
輿誦吳閶集客嘲藏孥輕鼠穴避地愛鳩巢有意營三
窟無師禦二崤羊公慙舞鶴周子耐潛蛟老飲情偏减
窮吟體更拗仙期躭鍊石妄夢泥觀爻故國虚風木他
鄉戀畫橈真成魚在釡始見芥辭坳冉冉分南北匆匆
對酒肴臨岐翻贈策爲我挂船艄
晩行句容道中見月
寒靄澹平川松風散暮烟江迴天北望月試歲初弦衰
病青陽外行藏句曲前歸程任顚倒客舍待團圓
行次丹陽登舟口號二絶句示慶
野曠日曈曈輕塵撲袂紅蹇驢渾不進應是打頭風
歸夢迷揮策連宵属岱雲吳歈轉柔櫓重向月中聞
上元前夕却歸寓舍
紅蘭燈火逓相催白板林扉久始開船尾潛移春澹沲
樓頭高引月徘徊情牽五嶽婚還嫁興盡三江去又來
且與妻孥話風雪屠蘇遥接歲除杯
虎邱玉蘭傳是齊梁間物
春風不戀梵王家繡嶺荒凉紺殿斜西望六朝文物在
辛夷閒放最高花
門外菜花大放
日倚閒門對野塘愛看十頃菜花黃柳因烟讓分明色
麥向風偷散漫香夜半霏微經好雨溪頭平遠放斜陽
春來每載兼旬酒擬換他鄉作醉鄉
爲菜花語風神
寄謝封家十八姨三春二已不多時黃金狼藉那收得
莫倚顚狂抵死吹
何樊圃携慶自西山返各述所歴因憶湖山舊
遊
昔我遊石湖月滿秋水盛湖影與蟾光天地兩明鏡旋
艫入支硎黃葉糁幽徑戛石一枝笻穿雲數聲磬斯時
饒勝情亦復能濟勝坐使具區涯羣山期涖盟春帆挂
濃雨風力因寒勁一瞬失靈巖吳宫莽寥夐未追朱公
泛且得鄧尉迎晩霽虎山橋湖山動晶瑩月上縹緲峯
廽與西崦暎却笑西子湖近人如妾媵晴光曉歛灎香
氣日奔迸一昔四十里梅花漫林坰外拔峯巒周中積
玉雪賸三萬六千頃晃朗欲相競平生登覧懷爛漫兹
遊罄歸路穹窿顛曠奥皆逕庭憶從鳥還巢翻覺獸在
穽重來足滯留欲出奈羸病譬如今年舟水落不可榜
四度過花時三生罷佳興君能抵掌談兒學擁鼻詠馳
想踞䋲牀烟嵐滿清聽
諸葛菜
半庭紫豔暎青苔丞相軍中舊種來千古英雄羡名士
並時讎敵歎竒才星沉陣石闌江列春聚營花匝地開
爲問鄴都并洛下荒榛殘甓不堪哀
暮春送仲生偕慶遊虞山
吳地春事喧今年減大半偶因長官嚴頓覺風流變香
花冷僧寮裾屐空仙觀寥落千人石笙歌付夢幻支硎
松篁叢禽鳥樂相喚嬌女紅閨啼長年畫舫怨疇昔尋
春人扄戶亦愁歎始憐韻士懷非爲幽境戀小兒好事
日日聒山水縣熟知乃公意常在破龍澗吾子滄海期
已寄徂徠畔未免故鄉心臨行彌繾綣似聞簫鼓聲不
畏旌門遠放櫂及佳時巖花正凌亂
贈山陽程遠復
程生意氣傾四海騎虎攀龍一身在半生賓客散如雲
可憐誰繡平原君黃金百萬隨手盡猶倚雄豪不觧貧
前年酌我濰水上一石鯨吞不相讓今年過我闔廬城
笑談欲盡今古情丈夫方寸納五嶽那得人間無不平
我行雖廹白日暮西望槃散作徐步閬風縹緲弱水深
想像颷車引前路君才與年俱莫當且復歛穎囊中藏
斗牛紫氣常浮動定有張雷識劍光
池上歸興四首
三年池上劚蕭萊手種荷花今再開老柳久抛青眼送
故山屢趣白頭回杜陵潭北終湏去庾信江南劇可哀
未免違他慈氏戒連宵桑下苦低徊
郊居風味賦來真不道元非土著身盡室兒童音語換
比鄰雞狗應聲馴門當秔稻關晴雨溪有魚蝦結主賓
莫待秋風剛舍去紫菱紅芡倍留人
經年坐卧小樓中日夕搘頤望不同亂灑松聲楓葉雨
平翻麥浪菜花風池光浸牖天如鏡林影穿帷月似弓
最是勾留魂夢在畫船居岸桂成叢
卜築初心擬隠淪投林揮手莫逡廵漂摇屋宇慙新主
老大文章想替人遠海忽傳珠徙日高梧長憶鳳棲晨
書窗映竹題詩處未必官奴與掃塵
歸舟
望齊門外望青州一室歡聲入棹謳十幅風帆半城月
最難圖畫是歸舟
是夕泊胥江
茶竈餘温尚未休全家已到水西頭胥江舊是關情地
來即盤桓去却留
舟中題别四首
移家行不易猶傍越來溪但道興亡忽難將去住齊舊
交知落落前路覺凄凄曉月偏無頼抛人獨向西
頻年居北郭豈是卜南村唱和無一友招邀能幾門程
書困毛穎止酒病文園此際成追憶中懷已不存
遠聞吳季子高義至今空自許言辭熱相矜酒䏑工情
輸船尾柁事繫渡頭風道是華胥國元來一夢中
久住我自厭將行人罕知黃金憐汨没青翰喜推移地
豈千年改才應二陸遺如何相送處不見一篇詩
風雨早發呈同舟何翁
南風稔識客心懸曙色沉沉促放船川漲十分挾梅雨
山光一帶蕩菰烟城闉好憶遼東鶴津路閒論絳縣年
誰似洛中諸好事觧呼李郭作神仙
行次樂社念勰兩兒却從後至盖自故鄉來迓
亦以雨夜泊湖墅舟相近而不知也
濕雲初散蘭陵道乾鵲登桅喚清曉舟人息&KR0008;理帆蒲
歸客憑舷玩烟草忽從遠岸聞招呼急足追奔似飛鳥
迴看一艇三數人半翳低篷難了了須臾二子過船來
相與喜笑還驚猜中途寄語教坐待何事悤悤輕往迴
答言小向揚州住眼見長江心欲渡朝朝倚柁問篙師
夜夜懸燈認津樹昨日晨過吳市門婦孺皆言已歸去
却憑關吏指分明宛在前宵同泊處是時大雨如翻盆
船船相並不相聞詎知岐路生夢寐一寸波光萬里分
老夫垂頭長太息由來物理無窮極天地山川反覆時
父子當前不能識何况悠悠世上情空馳南北勞吾生
正逢午霽觧維好互語家園我卧聽
雨泊京口驛去端陽數日矣
江頭繫䌫坐清深愛聽潮聲厭市音酒自六朝何薄薄
雨經三日故愔愔空餘滄海乘桴興無復春波接葉心
聞道魚龍嬉戲絶金焦晴色尚堪尋
仲生及三兒子冒雨登金山
江山日無事雨中山有情行教鷗鳥引身落畫圖輕攀
塔呼羲御廵欄歴化城僧寮憑寄問經歲幾逢迎
細雨渡江
江雨已無時歸心坐汗漫移舟方暝隂鼓柁遂平旦風
威乍衰歇潮勢小淩亂放目極東溟收神投北岸往來
三十年自許知津慣詎料大江中脩途有遷變疇昔譚
家洲雲樹浩沃衍上天下息壌横割中流半西來萬里
波廹蹙強迴旋金山復後逼對壘日挑戰蛟龍束約中
盤礴每騰竄行舟出其間紆折避湍悍長年互手語過
客疑夢幻矯首望名藍蜃市忽隐見近知陽侯意擬使
桑田換水弱能侵蝕地久易渙散俄然失洲渚不假走
雷電潮濤如鼓舞魚龍亦矜炫直馳赴海門千里一飛
箭平平揚子渡去險就清宴浮玉倍分明金碧堆素練
何人觧鄉導路繞三山面帆摇塔影迷掉戛闌干徧列
牖與篷窗相依乍宛轉我時臨船舷婦子同賞歎昔來
所指似今者充近玩兼存溯游興不苦攀躋倦江山具
賓主烟雨荷祖餞勝境况剏闢離情彌眷戀歸語曾遊
人南風起遥羡
端午抵揚州假寓於使院之前鹺賈之舘頗寬
潔有竹數十竿
圖歸觸炎暑中路仍滯留就喧與居卑豈復郊原幽蕪
城百萬家皋廡不可求江山一區隔花月千載羞猶喜
鹺使者避我停真州門前荒草積日夕鼓吹休紛飛附
臭蝇奔散當車牛遺此虚閒舘可以坐待秋庭前有此
君風雨相綢繆主人不願識聊比王子猷
亡友王羲文之子携酒見過
眼中磊落見王郎地下交遊失老蒼離合栖栖徧南北
往來冉冉判存亡素琴挂壁空留水長笛臨風易夕陽
強作清談不成醉甘年前是此蒲觴(初訂交以庚辰五月)
王竹村招飲北郭園亭
幽徑萬琅玕森沉夏欲寒酒人愛亭舘詩客賞林巒畫
舫清池外紅橋綠樹端斜陽連北郭金碧一横看
有以詩卷見遺者自題曰江南某戱成絶句
黃金白雪本岐途濫耳何人觧聽竽自許周郎擅江左
不知消得小喬無
遥寄程遠復江寧
閒把松枝坐竹風道林蕉萃罷談空如何一片韓陵石
遠在雨苔烟草中(李山甫詩雨苔烟草石城秋)
題王鍊師潮上新居(師能醫與余有山中之約)
萬頃波光裏平添屋一區焦庵惟結草董杏偶論株飢
鳳下依竹蟄龍深飬珠太山阿閣在莫只戀菰蘆
遠復自江寧來見邀城東吳氏園賞桂花
出郭野望遠到門秋樹深相將轉幽徑何處慕遥岑香
向小庭發人因佳霽尋微風散杯斝斜日襲衣襟競作
詩騷語難通醉飽心鍾期江上至使我愛横琴
惲氏園
梧隂竹徑積苔痕石壓闌干水浸門二十年來盛衰事
試憑遊客問名園
戲題王九蘧莊詩卷因呈其兄竹村
並賞分評何所似天台連接赤城霞輞川漫著裴居士
相國元來大作家
重九前得家書知勰妻亡因遣其以車重先返
使爾先歸我後期蓬蓬南北本難知己甘半了餘生債
何意平添久客悲下澤車輕載書賸稠桑店僻覓程遲
可能里舍初還日剛及天涯好去時
廣陵湖
錢塘八月湖如雪月滿風高更竒絶無緣却到廣陵城
羅刹難移吼怒聲漢代枚生妙騷賦指點王家舊封處
千年文事不分明競倚䢴江咏秋暮驕龍昨夜吞五湖
茫茫海底沉陶朱驚濤真入揚州郭一舸空悲文大夫
寒雨移居
北風吹雨如亂麻還家客子遠移家不嫌觸事得瑣碎
但願随地無諠譁巷狭兼聞絶冷僻屋稀正喜非新華
輿僕暮行郭索蟹妻孥寒入盤屈蛇樓頭可以見帆檣
戶外亦復賣魚蝦鄰無卜處謝王翰酒有載者充侯芭
行藏斟酌漸觧籜歲月参差屢及瓜更餘一遷向何許
冰雪湖隄薄笨車
留别遠復卧病
卯酒鵝黃夜蠟紅留連話别未悤悤驚心歸客成衰久
回首情交在病中入舍空多彈鋏士同車無復抱關翁
相思此後腸何似汶水千迴却向東
召伯鎮别王鍊師
趣途辭水宿蘆舍訝初暝強偕僕圉情未適麋鹿性故
人携酒來清言引幽聽魚罾帶月供馬策臨墟贈道心
緣時深塵慮入山定莫負春風期爲君掃松徑
淮安客舍題感
伏波慣作賈胡留偏向山陽一夕休長老無緣重問訊
少年何必共言愁凋空桃李松應凛食到魚蝦虎亦羞
况復歸心似清濟寒烟一道貫河流
郯城道中
炊烟葱翠逼寒新傾盖亭前憩馬茵遺老含悽說生事
今年餅餌屬行人
山行遥寄何翁
畸士仙蹤未易攀窶人好語且湏刪怪來郭璞藏身地
只是因依浮玉山
大雪過十八里嶺(嶺半下見新泰縣)
羣山如故人走迓二百里風雪亦有情掀飛作狂喜嶅
峯後依依寒翠入我指曉與驛塵辭幽意引行李初尋
困梯攀前歴得邐迆僕夫愁厓谷客興超泥滓西望泰
山雲冥濛擁雄峙近臨稍開豁烟火見蕞爾一身蹉跌
餘萬象迷漫裏盟心謝英靈終焉託畏壘
顔莊即目
溪水彎環落雪痕亂山高下盡當門漁舟添箇溪頭䌫
便是江南黃葉村
村宿嘗新釀調仲生
比年對飲杯在手只憶家山寒夜酒今宵與子細細斟
頗謂老夫失言否京口百花香透罌南潯澹泊秋露清
酒人猶自意索莫但覺平原醉不成何如雪後開新甕
金粟晶晶點霜重竹爐煎出寒作輕玉盌盛來空不動
口辛喉滑到臍甘倉猝滿引能微酣從此桓公老從事
應傳别譜過江南
河莊戲題
欲知太行摧車道扶羊嶺頭雪初曉欲知蜀棧天低路
青石關前冬已暮深山犯難誰相從吳兒使馬如擾龍
不如倚柁聽歌好淄水塵沙愁殺儂
問弟姪兒孫來迎者
憐余爲客久迎勞見情親忽憶前相送而今减幾人
因園集卷十一
