因園集卷六
左贊善趙執信撰
涓流集
天津喜晤老友吳天章兼贈其所主張君
走訪吳先生因識張公子能為詩人作主人此士定知
不凡矣況復接坐來觸事皆可喜開軒解衣裳留客披
圖史海氣曖曖横庭除古色斑斑盈案几杯槃既雜陳
談辨遂蜂起剔抉六義微錯互八法旨門外喧闐南北
塵共洗清心照秋水老我數年來袖手復掩耳謗多固
可畏才盡亦知恥胡然此相見馬逸不能止蓮洋詩格
如蓮花引我亭亭出泥滓請君高詠結交行和我狂歌
從此始(天章詩名蓮洋集)
贈門人張逸峯坦因呈其尊人魯庵霖且以為
别四首
擕手望秋旻此行欣識君誰知滄海月近接泰山雲雅
意黃花澹浮蹤白雁分空慚向衰暮何以答殷勤
憶與尊君友重逢念載遙甘輸才不世豈謂謗同招對
酒海空闊吟詩秋寂寥眼中賢子在愧我益無聊(魯庵亦罷)
(官家居)
書舍静偏宜邀歡爾許時忘形信杯斝善謔入風詩退
筆欺傖父新妝玩雪兒殘秋足風雨别路不堪思
努力家門重清時事業優潛鱗且寒水健翮有高秋青
紫君如拾方蓬我可求相期各珍重鶴背與螭頭
暮春泰山道中遇雨
餘寒和曉色客路轉氤氲五汶入春雨千山行岱雲塵
消容馬健綠淨向天分未擬成歸夢今宵遮莫聞
晩晴過泰山下(時將之江南)
烟披嶽麓翠帷張雨浥春疇細草香人帶斷霞過小渡
鳥衝飛絮入斜陽鞭絲帽影垂垂遠日觀天門望望長
嶺半桃花隴頭麥肯餘物色與江鄉
自濟寧至清江浦舟中雜詩六絶句
上閘下閘春水平大船小船銜尾行檣間神鴉忽雙落
堤畔官蛙時一鳴
歴歴千艘北上天南音入耳總堪憐微風忽逼吳儂語
却憶昌亭夜喚船
湖上殘秋隔歲情雪蘆霜樹映妝成漁歌喚起扁舟夢
獨倚篷窗看晩晴
柳帶濃烟千頃新年年空護錦帆春祇今飛絮憑誰管
惟有隨波上下人
虚傳銀漢接黃流迢逓天孫不可求雲錦織裳成幾許
文星無數傍牽牛
桃花浪落失殘春鷁首風高阻去津三老慣知河伯意
金錢偏與賽夫人
酬張孝廉日容大受招同朱竹垞及吳中諸名
士讌集河上新齋見贈二首
詞場高步已無緣賸向江東作酒仙未免能為洛生詠
何因直上孝廉船禾中一老晨星在吳會諸君竹箭偏
除却雄談似焦遂道余底事足流傳(見贈有十年秋谷流傳體之句)
虎頭癡黠體難調客況猶憐未寂寥竹徑主人從見閉
桃源居者徧相邀憑將文酒塵如滌何必湖山夏可銷
魂夢勾留知有處綠楊風外赤闌橋
暮登金山宿海嶽樓二首
江晩潮半落鳴橈乘好風欲尋浮玉上遙過碧虚中塔
入山烟澹欄欹夕照紅前期欣有託海嶽一樓空
秋色連江暝憑高望欲迷汀烟向山疊漁火引星低天
闕捫疑逼龍宫迥得棲今宵孤客夢清絶海雲西
清江浦雪中飲同年楊芝田大鶴寓齋
十年相見大河干倍憶春明離别難形影似憐新解組
鬢毛應笑舊彈冠舟衝霰雪歸猶遠門對流澌住未安
老向天涯且同醉休論塵海足波瀾
臘日
臘日暖於春深杯引醉頻始疑寒雪意似惜敝裘人官
閣梅千點他鄉月兩巡簡書倥偬會間殺未歸身
賦得病中送客難為别夢裹還家不當歸句各
一首送人還青州
無病别猶難支離望去鞍贈鞭數歸路留語勸加餐好
月遙同思殘冬劇耐寒家書憑仗寄強為道平安
不道身長客逢宵一度歸風塵從冉冉兒女故依依白
晝躭眠過青春結伴違文書疏夢徧到日騐依稀
夷門
入關婁敬奉前旌姓氏誰聞魯兩生十日春風千丈土
夷門獨去弔侯嬴
青龍岡北渡河口占
杏花風颭榜人歌一瞬輕舠濟大河解道險巇有安穏
祇應銀漢日顛波
定陶道中即目
鈿車飛鞚亂黃塵柳拂衫襦鳥傍巾看盡春風眉髻樣
始憐曾有戚夫人
春郊即事(天津)
偶與春郊約還將酒伴行雲烟際滄海花柳過清明曲
度野風裊杯銜溪月生醉歸天上路十里暮潮平
攬鏡見白髭一莖自題
餘春猶自愛朝暉鏡裏新霜點頷微莫倚雄豪誇似戟
空憐少壯去如飛鉛膏坐覺輸青鬢刀鑷歸應媚綠衣
夙習吟拈今斷絶從知四十二年非
篆水樓夜飲
遊目偏宜傍海天高樓夜上更悠然流波遙作方圓折
明月全收上下弦客似閒雲信來往杯將清漏共留連
主人肯借匡牀卧坐遣蓬壺到枕邊
問津園即事
閒園有約幾回空逸興無端趁海風綠樹自隨人遠近
斜陽不隔水西東槐陰老屋宜清簟蓮葉新陂待碧筒
便與諸君常倒載兒童一任笑山公
五月晦夕魯庵邀登篆水樓納涼余以病目辭
明日為長句奉戲且自嘲
昨暮君在篆水樓樓中涼冷如始秋我聞未往神已往
長鬚更遣來相求小庭屣履忽却坐心與喉語空吚嚘
與披海風對明燭寧俟夜露清昏眸連宵轟飲錯賓主
如入酒池争拍浮歛眉愁病悲紅袖侈口狂怪驚白頭
(皆比日座中事)阿戎阿咸劇不耐戰鼓正急戈先投(子弟輩往往先醉)
英雄惟有使君操長鯨渴吻交颼颼丈夫漸老身如寄
失計未是埋糟邱但憂遇疾無小大十指亦足妨觥籌
何況神明在阿堵詎令巖電精光收賓筵佐史職不稱
妖姬遺事酬靡由縱使當杯強成醉羣仙應共嗤盲修
極知良時足可惜請君此夕無朋儔青天高懸列星在
招呼一一堪勸酬不然言歸洞房迴紅醥翠袖聊綢繆
文昌服藥我自忍玉川訟月君其休(昨望日月食)弦開輪滿
須臾耳所冀一雨生清幽登樓風景應更好便擬長夜
窮歌謳酒空客散初日上與君縱目滄津流
聞魯庵自河北移竹種於垂虹榭後奉題十八
韻
愛君池上榭六月如寒廳連朝坐新雨倒盡雙玉瓶小
山當戸矗孤雲靄亭亭微風香池荷跳魚響清泠四圍
雜樹色參差翠成屏猶嫌未濃陰不蔽白日形衛水二
千里水濱竹青青深叢積霧雨新籜抽雷霆一舸衣帶
流千竿鳳凰翎遂使尋丈姿入此方寸庭君真好事者
迴斡動地靈劚象起嶔岑排空生杳冥淒清高士廬縹
緲仙人扃正賴琅玕景一洗魚肉腥潦倒王子猷長日
煩居停追涼應更數嘯咏或可聽娟娟海天月照人易
飄零與君即嵇阮但醉不用醒
風人詩二首
莫茹沙頭蓼難堪一點辛不知蓮薏苦爭道解蓮人
繅得新絲絮牽縈幾許長春畦聞藥氣試與覓蘹香
題家弟稼民執榖所畫花草便面
十年山居侣草木籬外荷花水邊菊閒摉薉莽品清新
細草幽花總堪掬出山忽作塵中遊袖手昏昏滄海頭
輪與惠連能染筆臨泉坐石寫清秋誰送一枝來眼底
露態烟姿夢魂裏憑君傳語報池亭開到秋花我歸矣
冬日去天津魯庵及其子弟相送至遠郊留别
二首
寒郊曉風日慘澹引行塵經歲忘歸客今朝獨去身可
憐相送者一一最相親試與斯須立已傷無限神
臨岐黯無語忍泪望風埃久住渾非客忽行如未來林
疎殘日遠溪午薄冰開宛是相迎處春寒首重迴
因園集卷六
