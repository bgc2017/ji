因園集卷九
左贊善趙執信撰
浮家集
仲冬携家南發
似有風塵負重教惹病顔殘年累妻子多故厭家山舊
夢江湖杳荒程雪月間溪聲遠相送擬問幾時還
乘月下扶羊嶺口號
新醅寒送甕頭香絮被羊裘煖覆牀窗際分明曉來月
却於半嶺見微茫
嶅陽店
谿淺林荒路轉生午雞喚客入村行太山東下山無數
只有嶅峯觧送迎
渡沂水即目
水落風高沙滿天板橋摇動劇於船風波惡處亭亭立
白露飛來乍可憐
㟃峿道中示兒二絶句
斜陽峯壑有無間登頓從今合放閒前路江河久相待
更迴馬首别殘山
長途風物未能諳指點平堤小駐驂雲斷天低波動處
檣竿簇簇是江南
微雨登吳船贈内
河北征人舍轡行江東舟子刺船迎一千里外聞鄉語
十五年來識棹聲襆被從霑寒雨淨關門不待曉雞鳴
篷窗兒女渾相對别有天涯歲暮情
淮安感舊(老友遂無一人矣)
三日維舟楚水濱重城出入劇酸辛乍過衢陌疑前路
幾歴門庭失故人便恐蒼山都化冢賸憐碧海未揚塵
不辭忍淚還同醉年少争依隔世身
抵揚州(己丑至亦以暮冬)
霧外風生日上遲湖冰如鏡一帆馳十年重入揚州夢
殘雪東門繫䌫時
贈老友王羲文
心貎日高古生涯長困窮繁華遺俗處風雪閉門中詩
格年俱老雄情酒並空祗應携麈尾隨我向江東
題王竹村詩卷二絶句(蜀遊及與曹棟亭鹺使唱和二集)
愛君温潤足詩情試把新詩眼倍明西笑悠然識風格
峨嵋迴暎蜀江清
横槊襟情憶阿瞞不教詞客喚粗官庭柯引得東方鳳
却與羣鷗一例看
旅舍苦雨
北人憚船居失喜入城市誰知屋三間仍與船相似東
偏啓門徑西頭著妻子就中容一席狼藉堆衣履僮僕
隠墻隅坐卧雜徙倚是時天隂寒十日雨不止荒庖斷
續烟敗砌淪漣水窺天如墜淵墐戶每堅壘行蹤脱塵
垢客夢困泥滓扶杖出何緣揚帆興翻起飛書問舊故
恍忽半生死鶴語悲千年海勢限萬里中路滯留難遥
期歲華駛佳霽恐無時因風徑南指
晴夜發舟
殘雨將寒泥客程好風送夜似多情布帆載得揚州月
直到江頭看放晴
渡江指金山示舟中
曉帆翩翩下瓜步風引鳴鉦入江霧亂霞紅與日留連
寒浪碧於天晩暮輕舠平進疑不前後岸潛移驚屢顧
中流水落見瀠洄大海潮歸罷馮怒長年舞櫂指南徐
稚子登艫迎北固金山獨立出江妃翠袖明妝澹容與
高樓綺疏迷故棲欹磴彫闌敞仙路可能劃境絶遊人
便合將家就中住
奔牛道中大雪
北風吹船船欲裂萬里寒門吼飛雪空濛江國氣惨悽
宛轉河流冰斷絶避地南來惜病身圖於煖日漸相親
嚴寒隨我不相捨蝟縮蟲號惱殺人
風雪泊胥江三日
憶昔初維吳地舟胥江烟雨沉清秋十年浪迹經三度
花月迷離和夢去而今衰疾尋前轍滿眼江山對騷屑
空將賀監酒邊身來卧王猷篷下雪大船小船寒不移
城扉半掩聞流澌欲問城中誰在否故人三日不相知
重寓葑溪
雪擁葑溪駐短橈城烟巷日未蕭條當年冒雪行吟客
白髮人扶過板橋
辛丑元旦
墜漢有還星乘秋見聚螢判年連雨雪隨客具家庭暮
齒燈辭夜鄉心酒注瓶比鄉吳語沸夢覺不中聽
二日南村以小舟見邀冒雪至其寓齋晤汪叟
共飲因談出世之事
屋埋袁安雪巷絶陳平車偶緣剡溪棹直造彭澤廬客
情怳未寧春氣惨不舒旨酒暢夙契清言探至虚坐中
老臞仙妙義宣最初將遺黃石履聊發青囊書塵網我
自縛枯株今見嘘因貧遂疏澹藉病成掃除况逢膠漆
交各保衰殘餘動静與世隔形神將道居巖壑理可恃
洞天望非紆推篷即林屋浩然同所如
陳傅巖宅飲滄酒二首
故人藏美酒相待幾經年握手春風裏銜杯暮雪前清
談抽别緒紅燭粲華顚莫覓當時醉滄津意渺然
香歸澹漠色歸空吳越甜濃拜下風借問當筵賞心侣
何如北士到南中
南村同舟至虎邱訪汪叟
平江小艇如浮蟻誰知中有天隨子虎邱比屋如聚蠅
誰知中有安期生春風吹來作賓主倏然世外成將迎
斟酌橋頭沽濁酒閉門各哆談天口松雲盡處波濤多
從今扶曳頻相過
吳中多見故人
南來問舊屢澘然賸喜交遊此地偏鬚鬢蒼黃驚雪後
觥籌明白聚燈前不愁落日還聞笛肯向空江却棹船
得結漁菴傍臨頓撈蝦乞米擬終年
亡友顧小謝之子長成示以四韻
帝京詩結契甫里客依棲往事人俱盡遺孤我獨携行
年近文賦學語避家雞赤驥非凡種無輕萬里蹄
旅舍苦寒
溪邊一區屋瑣碎似蜂房曉日不入牖天風常撼牀摉
囊失裘褐携幼訴凄凉穿地燃山火春温属故鄉
門人李定洛爲余僦得陳氏西園兼具器用遂
移居之頗有池亭竹樹
客遊如躡空所倚在同好不有磊落人緩急焉可料中
吳舊知己文酒萃衆妙何期援鳴琴往往發苦調子從
天上來爲我濟枯槁黯黯寒霧中孤光耿相照餉遺歲
事修招邀旅愁掃旁舍僦閒園水樹春&KR0772;窱野性嗜幽
寂羸軀容簡傲幸能亭子雲奚必宅安道况復盛供張
老屋開新燿既徙忽如歸婦子喧語笑高樓臨廣池卧
起得登眺快心乃不翅沉痼倘終療諸羣尋聲至有時
挈榼造請子爲涖盟從容理歌嘯
寓樓見梅花
春綻池邊向煖枝微香初送暮窗知不緣積雪相欺得
坐到樓西月暗時
風雪寒甚聞鄧尉梅花盡矣遂罷同遊之興簡
南村
人生惟有登山臨水可自由興至即往無所求鄧尉梅
花繫魂夢况與好友期同遊先期十日具小舟北風旋
春作臘月十日乃有九大雪凝冰黏地雲凍天城郭愔
愔櫓聲絶小庭一樹梅始花枯條殘蕊臨池斜遥想太
湖三萬六千頃寒氣浩汗山難遮含香藴玉無限樹摧
林掃地一一成泥沙與君對酒空咨嗟君既低頭就塵
累我又跬步苦不遂眼前何處容快意不如徑出人間
世
聞尚有遊鄧尉者寄訊絶句
坡公偏趁未花來白傅誇稱愛半開何似寒風送孤棹
湖山尋徧爲殘梅
食河魨六韻(近體)
水族有殊珍逢春乃一薦空懷酖毒資豈免烹炰獻玉
筯撥羣羞彫盤厭芳宴濃香越女愁軟美江瑶賤天使
並蘆生人常輕果諫寧知惜命翁談虎容顔變
園中桃花頗盛
仙源無處訪桑麻閒看漁郎引路花忽憶春山新雨後
斜陽屋角散紅霞
春長暮行
良辰佳事春三月惟有江南最闐咽綺羅絃管如屯雲
此意要令天上聞天上寒深積氛霧星沉日晦雷霆怒
争知勝地隔烟波别是人間行樂處閒居有客夢驚迴
醉倒花前更舉杯再拜青春願長暮年年夏日不湏來
贈李客山
始與李生言世味一何寡既見所爲詩乃知真静者棲
神入恬澹肆力薄風雅古意默已領孤懷間自寫此邦
盛人文千載非苟且自從科名張不覺江河下邇日尤
波靡篇章但土苴誰識荆山珍潜待連城價我來披荒
蕪獨立賞蕭灑晨夕樂居村茗香期結夏松陵烟月新
擬續昔吟社相贈無常辭願得白與馬
和陸耔宜止園感舊(小謝别業也在支硎山下)
西莊秋月憶流連舊夢輕抛二十年魯望有居臨鶴市
道林無冡近寒泉桂叢人散香歸水芸葉庭空翠化烟
腸斷稽康鍛時侣殘春獨憩竹林邊
即事
竹裏幽禽弄曙聲短衣携杖繞籬行荷錢貼水田田散
榴火烘枝的的明案上鵝溪憎廹促門間狗竇罷逢迎
園林未是陶家物莫遣蓬蒿滿徑生
夏日甚寒
池上春光去不留凉風作劇入深秋今年凖擬稱高士
垂釣看披五月裘
調南村
憐君久客去留難幕燕檣烏強自安出苦舟車天積雨
衣空紗縠夏多寒人情公叔堪成論仙路淮王未就丹
猶有金門詩酒伴却從流落奉清歡
微雨出望齊門
飛禽有來去久客亦樊籠出郭烟樹好臨波心眼空遊
蹤迷細雨往事入迴風欲上城樓望鄉關碧海通
蠡口
扁舟吳越恣廻環賸弔遺墟杳靄間一種鴟夷隨水去
濤江號怒五湖間
雨大甚小舟不可前野泊蘆中遥寄寓舍
濕烟争歸蠡口樹斜照不開烏目雲風和雷電一時至
雨與天水難可分篷席全收幄幕用菰蘆合策堂皇勲
行人此行幸安穏破冡馳書相報聞
暮抵常熟止翁秋允齋與陶改之夜話
滿山青翠半城烟舊客來停日暮船還向高齋展長簟
頓驚小友入中年存亡虚憶風過牖身世難憑雨暗天
蠟燭有花如觧笑杯中興亦减於前
飲改之齋中觀其近筆數首(余以戊午秋與改之先君子師先生)
(訂交濟南)
積隂垂天天在夢城市沉沉息迎送故人開徑掃荒苔
破曉相邀見情重門前池漲欲侵扉屋後山雲每穿棟
當窗横几堆圖書坐我如陳怪石供雲中飄堕惜斷鴻
濟上追攀懷老鳳名成了與事無關身退要令心有用
新篇出視倦眼明恍忽晴曦照浮動始驚題目託迂闊
漸識精神工錯綜古史披開大木叢遺經匯入奔流衆
策安太傅涕空揮引罪舍人言屢訟嗟我老大獵虛名
俛仰執鞭隨屈宋偶逢快士通唱詶敢向名山藏怨諷
輸君才更富於年努力詞場縱飛輕竹林勝侣衝泥來
永日歌呼雜嘲弄中郎秘賞潜夫論公子看成酒德頌
狂酣不怕雨翻盆夜分卧近牀頭甕
王西澗招飲見余風鳶之什病其一字喜而易
之即席呈謝
誰解攻吾短平生君尚存便應師一字何減和千言古
道浮雲薄風詩野水渾高歌空郢市下客滿齊門善病
知方藥離居重酒尊終期來卜宅細律老同論
登超然閣望虞山方苦雨不得遊
棟宇開向山雲烟坐盈閣良朋許追攀美酒恣盤礴清
言殊未厭長眺忽不樂荏苒十六年英靈責前約嵐光
見掩暎瀑水想噴薄幽蹤石崩奔清夢松拏攫霪霖故
遮籠病客就束縛無計限籃輿何心任芒屩似聞破山
院已失昔蘭若勝境亦靡常今兹儼成昨諸君意惓惓
留我縱歡謔新霽指佳期逡廵未能諾
鈍吟馮先生宅感懷二絶句
青山一掩子雲居風&KR0609;松門雨漲閭破屋時聞吟嘯苦
諸孫寒餓抱遺書
間世鍾期強聽琴潜依流水寫微音敝廬未解相料理
枉被名卿妬範金(阮亭司寇謂余尊奉先生幾欲範金事之爲不可觧)
爲求書者所苦戲題長句
童年弄筆學臨池形状乖離寧自知一朝逐隊玉堂上
惡札人誇我不譲同時能書千百家一一揮斤稱大匠
鍾王連車顔柳棄孟津穢解華亭貴金針闇度香泉生
垂手迴腰作妖媚人間惟有上黨馮石室秘法傳來工
遺書拜讀恍夢覺却笑舉世皆摶風癖躭苦學今白首
心目分明難上手更趨世好乏精專賸與吳興給奔走
昔賢歴歴如星雲紙墨黯澹餘精神粗知布置亦無益
生氣頓盡真死人長史微言靳要妙時流但解求姿貎
未經入室數家珍門外品題徒絶倒徇名好事忘我疾
腕脱眼枯復何必諸君且休共我談老馬識途猶尚堪
飛魚殺兔日有事拔旗穿札誰能嫌不然老夫將逃矣
明日衝風摧挂帆
閒園偶疾
倦遊偏覺歲時徂歸計荒唐夢亦無僻處閉門饒水竹
客中卧病對妻孥拙謀未就尋山誌豪興甘辭貯酒厨
喜與壺公近相識幾將藥物遺潛夫
喜門人仲生至(昰保字羹梅常熟人)
積日相求人不知但云家在海之涯扁舟還似山中至
正是去年相見時
送南村之金陵
薊北遥聞日倚閭浙東消息近何如長江有夢交加路
頳尾休令更寄書
中秋細雨夜泛虎邱
微風和雨裊輕舟仙侣相將耐夜遊澹泊月光渾嚮曙
凄迷燈火更宜秋緣溪越舫喧殘醉夾岸秦簫倚妙謳
爲問西成充羡否吳中自古不知愁
遊滄浪亭六首
碧波涸盡芰荷空落落危橋一徑通小阜孤亭渾不改
石枰斜抹夕陽紅
春風舊壘幾綢繆海燕歸飛不耐秋敢是自來還自去
主人終竟属湖州
初闢榛蕪便結庵詩翁何意伴瞿曇而今會得經營巧
身後剛容住一龕
南禪臺殿未全崩賸遣遊人感廢興白傅藏詩無覓處
山門贏得賣茶僧
曲榭深堂宛轉安朱櫺碧瓦照荒寒御書亭子喧卑外
别起高樓直北看
梁苑相如故倦遊謾誇文酒擅風流平臺未是題詩處
留待當筵菊部頭
九日後二日與馮三躬暨泛小舟暮泊虎邱山
後紅樹下
溪淺山黯澹移舟薄暮時菊花殊未苦楓葉偶相知鰕
菜秋行酒篷窗月對棋他鄉作重九歸日不勝思
冬夜盗入寓舍取求書絹素及借來器具以去
成十二韻
將家爲客暑寒移老屋荒庭住故宜敢以文章充貨貝
聊因水竹起籓籬舊交乞假施棐几年少過從羡墨池
隔日街頭買鮭菜比鄰燈下見書帷門生匝月空邀醉
開府經冬爲療飢儉歲支吾中饋倦羞囊消息典家知
辭餐每媿劉真長作劇偏逢戴苦思半夜雨聲人宴息
平明晴色舍猖狓絹佳去製他人襪釡破留供稚子炊
堂室空虚元自慣庖厨周歴想應嗤珠抛象㒺求何益
火失参元賀莫遲猶有詩篇盈篋在肯輸光燄與偷兒
因園集卷九
