白雲稿卷二明朱右撰
襍著
孫孝子傳
孫孝子名德性其先順寧人自其父厚齋君遊宦江南
往來吳楚間德性嘗侍其父母適武昌之嘉魚依其内
姐以居至正十一年正月紅巾陥武昌三月䧟嘉魚德
性甫十有三歲倉卒出逃辟相失父所獨依其母趙乘
船遁去不三十里將至赤壁山石頭口趙度追者及廼
即利&KR0757;舟人獲抵岸走依山谷草莾間匿其身不見搜
者至趙蒙頭垢面為痿腓人垂死德性號泣其傍甚悲
賊憫之退不犯絶粒者浹旬德性上山麓間拾樹子下
則采水實以食母賊去掠他縣德性出行村落稍近人
遇羅仲玉者其父之故人也識之留子母其家人之知
德性者咸來饋之德性躬執㸑為食以奉母早夜不少
離其側凡三歷寒暑如一日已而王師克武昌德性訪
知父還浙間遂謀於母曰天幸有以全吾母不幸不得
以見吾父苟活奚為十四年五月與母俱往武昌九月
得從官軍自武昌下十二月至浙復見父錢塘遂與父
子如初人皆以為德性孝感所致云
人有言國有忠臣國之至不幸也苐觀孫孝子亦家
之至不幸歟昔赤眉入關蔡順取葚供母賊感其孝
新莾之亂江次翁負母逃難備經險阻天下稱其賢
孫德性以年少能行之其天性然與
釋交
或問交有道乎釋之者曰有禮與情而已矣其接也以
禮其親也以情古今不易也古者君臣守覲諸侯聘會
大夫盟好士相見莫不有禮亦莫不有情焉禮則能敬
情則能親敬則久而不衰親則附而益信交之道不貴
乎易曰天地交而萬物通上下交而其志同又曰君子
上交不諂下交不凟交之道不既尊乎朋友居人倫之
一實貫乎四者之中交之道不亦重乎然則交友之道
詎不以禮與情而行與或曰淮隂與沛公為金石交卒
為漢擒張耳陳餘為刎頸交終復搆怨則交可恃乎釋
之者曰是棄夫禮與情者也尚奚以言交與今有人焉
不面識而深相得者是謂神交不數見而實相孚者是
謂心交慕聲威以附從者是謂勢交旦暮同游見利即
棄者是謂市交寧舍生而不忘信義者是謂死交神交
者合心交者親死交者全市交者離勢交者敗子將為
神交者乎將為心交而至死不渝者乎將為市交與附
勢者乎其必有以自命矣或曰何謂神交曰商宗形夢
於胥靡箕子授範於周武尚父兆祥於渭獵齊寗漫歌
於通衢非神交者乎何謂死交曰史鰌尸諫於衛主延
陵掛劒於徐君豫譲弗臣而吞炭非死交者乎何謂心
交曰鬷明之於叔向伍舉之於聲子重耳之於舅犯昭
烈之於孔明管氏之於鮑叔雷義之於陳重非心交者
乎若齊之田文魏之無忌趙之平原楚之春申勢交之
尤者也商鞅強秦主死即殉李斯覇國身隨以亡穰侯
操威范睢以代則勢交之不能久者他如韓非設難以
徼君不韋行詐以賈國酈寄沽名以賣友則市交之尤
者尚可勝數哉或曰交道既聞命矣然貴賤殊勢少長
異宜得無等夷乎釋之者曰嘻哉衛融爾汝陸張忘年
夫庸計其生之先後位之崇卑也與雖然世衰道微習
移易化伐木之廢久矣人固有居同里族戚聫姻婭學
共術業出處同歷憂患同事者至臨小利害即忌嫉以
相加訿毁以相牴牾甚者設阱以擠之瀕死亡而不顧
獨何心哉是不知禮與情之貴且重也夫禮本乎天情
因乎人天人之道也子奚惑焉問者唯唯而退有周君
宗姓者與予同登孟氏之門别既久旅遇越之上虞予
適遭先母喪變周君昆弟匍匐供事不啻懿親盖有禮
而有情者予固不能㤀於心也居歲餘將去予歸因叙
或人問答之語作釋交且以敦久要之誼
豢龍觧
龍非可豢也可豢非龍也夫龍淵潛而天飛能小大致
雲雷澤下土神變莫測豢養何加焉豢養得加之則非
龍矣番舟入貢由南海入廣有物蜿蜒長七尺魚身牛
首繭角鱗甲爪牙鬚鬛具如龍舟人以木穽窊其中置
海水以豢養之將獻京師且曰初為漁網得之若黿鼉
魚鼈然吾固知其為非龍也天下大獸五鱗之長為龍
而龍有神不神不可以長物也臝之長為人而人有聖
不聖不足以長人也或以人為人非也聖斯全人矣以
龍為龍非也神斯全龍矣人將不以聲利惑則龍不可
以豢養得故曰人無慾猶龍然作豢龍觧
柯遂卿叙論
或問於予曰富人有日散千金於市可以謂之惠乎曰
未也大夫有弊車馬於朝可以謂之儉乎曰未也士有
活百人於有司可以謂之仁乎曰未也夫天下之事皆
吾分内顧有所為而為之而以德色於人夫乃不可乎
天台隠君子柯遂卿居耕以自食慕聖賢之道學之不
厭未始求知於人一日行市上見械繫三人將送有司
君察識其一為張萬也詰知萬三人同負米販城郭得
錢若干緡出城一舍遠惡少年追及之利其所有且執
誣為賊富人遇諸塗更賂少年掩為已獲以要官賞嗚
呼彼獨何心哉柯君聞之毅然為陳其狀於府上官得
其情三人免於死嗚呼若柯君其仁矣乎當是時寇竊
發海上著令有能擒獲五名以上爵賞有差富豪子弟
往往誣執平民致取官爵上官不以察公論不以聞嗚
呼民獨何辜哉今柯君行義事聞鄊里賢士大夫又著
為文章若詩歌以稱道之柯君固賢矣亦何容心於其
間耶予聞聖賢論陳仲子之不食不為廉微生之諒不
為直孝已之守不為信子産之濟人不為惠晏平仲之
敝裘不為儉以其求知於世而為之也柯君情發於中
義形於言行信於鄊黨夫豈有所為而為之者哉諸君
道揚稱述與人為善又豈特為柯君發耶將以使長民
者知所以戒故為之論著以系諸君末簡云
尚德說
宗陽祝釐之宫杜氏之真舘在焉杜氏傳其子而及其
孫曾有胡君常楙者名其居曰尚德問說於予予曰嘻
哉而惡夫尚力而為暴者抑亦行古之道也昔者南宫
敬叔舍權力而尚德孔子予之不容以弗論也譬之薰
蕕焉不可以同噐騶虞豺狼焉不可以同羣爾誠愛夫
仁而不成其生義而不戾於衆清静而不争於天下與
殘暴凌厲而尚力者奚其同故君子之於其身也道義
則尊之孝弟則服之過之者抑而就之拂戾者不譏焉
朝於斯夕於斯君子之尚德也庸有一日息於已乎吾
聞諸子思子思聞諸夫子曰尊德性而道問學子識之
不忘其庶幾乎知所以尚矣或曰今之人曷慕夫高勢
近利也曰畏之而弗親凛乎其敬也愛之而弗舍確乎
其順也二者之間吾從其順者
復氏說
上虞馬初之復氏也鄊人惑焉趨而就鄒陽子右而問
曰馬初舍其父而從其祖姓古有之乎鄒陽曰馬初亦
猶行古之道也往者因生賜姓錫土而命氏子孫因之
不易也不易則不復易之而復猶古也成周盛時凡冠
昏喪饋饗禮必本於其宗重宗所以尊祖也叙族所以
親同姓也尊尊親親示民有生矣况敢易其氏姓乎吾
聞之范公仲淹少孤依其母鞠於朱長而氏朱迨筮仕
以其故鳴有司而復之范君子以為知禮馬生其亦有
故與則無惑乎其復之為非古也世降道汚民彛物則
棼棼冺冺則人之惑之也固宜人心之天不遂以熄則
復之也又豈必有所授而然耶雖然慎終追遠民德歸
厚殆見聞風而起則世教之助豈復小補哉詩云夙興
夜寐無忝爾所生馬初之謂乎
梓宇說
材莫良於梓用莫廣於梓梓果足為世用與吾觀之深
山大壑多梓材大者圍數尋高袤靡測匠石睨弗視也
萬牛挽弗出也或枯翳自斃委草莾間人争趨之斵度
斤鋸雕刻剔鏤為筍簴為杯棬為登為勺為觶為觚為
侯為琴瑟底為轅軾為木偶像樂者食者飲者射者行
者致遠者莫不資之為用則非復全材已惜哉苐觀平
陸梓僅圍咫高倍尋丈叩之斵之盡其材未周也匠石
顧之勿舍也十夫舉之易致也則以之為梁為棟為柱
為栱梲為桷榱而圜者直者方者高者大者小者或不
勝任荷人且鄙材夫豈其情哉凡度材欲大而實欲長
而直欲勁而理欲結而澤大而實則用裕長而直則力
足勁而理則撓不屈結而澤則潤而密斯全材與吾友
張君梓宇蓄材既良深藏而不市長大既堅矣處井里
守道而不變撓既不屈矣有良梓人肯終置之吾知其
用大為說以貽之
守拙辯
鄒陽子過守拙先生燕坐清齋客有長揖而進顧鄒陽
子而問曰先生富於春秋道誼日修智勇莫敵手握兵
符分督重鎮顧乃謙抑自持樸拙是守無乃不取夫巧
遟而務拙速者乎鄒陽曰是非先生之志也大樸既散
人偽滋興結䋲莫施世道寖下惟機械巧詐之是務媮
薄矯餙之相師政網愈密而民弗親刑法日加而下益
倍豈為拙者之過與甚至作聰明以亂舊章以側言而
改厥度豈為拙者之過與是故世方煌煌吾將韜其光
世方營營吾將守其誠世方溷溷吾寧悃悃世方役役
吾寧默默故曰大圭不琢大羹不和先生所守豈子之
所知乎客曰陶靖節守拙歸田園不戚戚於貧賤不汲
汲於富貴亦明哲保身者先生殆有取於是也夫鄒陽
子曰子非知道者獨不見夫大鈞之播物乎物物賦形
巧孰大焉而所以造化發育者妙於無形而已又不見
夫聖人之齊民乎酬酢萬變智莫甚焉而所以致泰和
雍熙者垂拱無為而已孟軻氏曰所惡於智者為其鑿
也又曰行其所無事則先生守拙之義明矣問者唯唯
而退遂書於編
深衣刊誤
惟昔邃古之初天造草昧肇有民人穴處而臝居間者
衣鳥獸之皮以自蔽上衣下裳之制未聞也軒轅氏作
取諸乾坤制衣裳以示象公侯有數等威以明虞夏因
之人文自是彬彬矣自成康没而王澤熄上亂下僣人
偽滋起古制不存吾其左袵孔子幾於不免况後世乎
嬴劉迭興四代禮樂旋復廢壞曲臺講禮僅存深衣一
篇鄭氏箋註且誤謬若此安在其能存什一於千百也
耶嗚呼惜哉同郡牟君仲裴以文獻之裔習聞詩禮講
貫精密著為深衣刊誤且欲與縫掖之士共之其間尺
寸裳幅之誤裁制之謬一皆刊正無遺至於名義之弘
著圖之精短長廣狹規矩䋲衡之度如視諸掌殆有擴
涑水紫陽二先生之所未發而足為後世法程牟君之
篤志於古也亦勤矣好事者將鋟梓以廣其傳端無媿
也古道其復興乎似此而往必合訂正者尚多有焉何
日得與君圖之
物初論
或問天地果有初乎曰有人物果有初乎曰有然則有
初必有終曰惡乎無方噫氣之大息也混混沌沌冲漠
無始一氣既復隂陽遂判清濁以分高下以形非天地
之初乎於時萬象森羅已具有初而迹未形也天地一
隂陽而已人物固囿於隂陽以生者也陽生有六是謂
之乾隂生有六是謂之坤陽生子中極於午中乾道立
矣隂生午中極於子中坤道成矣乾坤者萬物之父母
也當一陽初復二陽既臨陽在地中草木生焉故草木
之本皆居下而末反居上陽在下也三陽既交四陽漸
壯鱗介羣生羽蟲次之故魚鼈横身飛鳥兩足而昂首
陽未足也五陽徤而决膏脂生焉故獸形近人至於六
陽既全乾道始偹人斯立矣故人首居上足固在下得
天地之全氣以生者也陽以生之隂以成之自午至子為
六隂成物之氣故能全乾坤之德者為聖人聖人得天
地之全氣而盡性踐形者也詎非人物之初乎然則曷
而終曰生長歛藏一歲之終滋育消滅一物之終非吾
所謂終也若夫生物屏息天地無有斯有終矣曰終當
奈何曰有終必有初作物初論
雷說
或問雷鳴曰氣使之然曰有神乎曰有曰然則氣為之
神惡乎在神尸之氣惡乎乘二者必居一於是矣曰二
氣之良能也行乎亭毒之表茫然無朕窅爾神運其端
倪若不可測審也方天氣下降地氣上騰造化萬物山
川出雲蒸潤為澤隂氛凝搆陽氣轉旋故摶擊轟騰馳
驟下上氣之所聚形儵成焉故神物恍惚與之偕行此
理之常何足怪者曰然則世傳雷澤有神鼓腹則鳴果
有之乎曰無之也方氣之至也神則有之氣之消也神
與俱亡且人之生受胎父母滋為形骸血肉既成形於
有迹故不能自化神之著也得氣隂陽妙而成始陽氣
聚散來去無迹亦其理之常爾子奚惑焉問者躍然以
喜曰子昭然發矇矣請書以告來者
九州說
或問黃帝分九州夏書序九貢虞舜肇十有二州封十
有二山至商周又止列於九果何時而復合與曰亦因
地勢之使然非有意於其間也地理志云昔黃帝畫壄
分州堯遭洪水天下分絶為十二州使禹治之水土既
平更制九州列五服左傳宣公三年亦云夏之方有德
也貢金九牧愚謂九州之别天文地理區域各定風氣
不通民生異俗固有截然而不可易者禹治水作貢錫
玄圭而告成功舜安得無所自而遽分之乎恐唐虞時
洪水為患道里隔絶有不通者舜初即位始分冀東恒
山之地為并州其東北醫無閭之地為幽州又分青之
東北遼東等處為營州亦因其地勢然爾禹功既成復
仍舊制舜貴無為故終虞世而十二牧固自若也夏有
天下以禹貢為一代大典孔子定為夏書首得無意乎
殷因於夏有曰帝命式于九圍曰以有九有之師即九
州也周克殷監二代而損益之改禹徐梁合之雍青分
冀地以為幽并而無徐梁營爾雅又有幽營而無青梁
皆一時少損益之而亦止列於九也盖地里有古今或
廣狹不齊亦因其勢而為之耳雖然又烏知禹别九州
不在肇有十有二州之後乎因取左氏漢志之言為之
說
讀禹貢
愚讀禹貢而知聖人之書法謹而有辨也其載九州山
川地理曲折及貢賦封域之事言簡義密詞嚴意周一
字之間含蓄無盡如書山川廣平曰原下濕曰隰山南
曰陽水北曰汭地高曰丘再成曰陶高平曰陸瀦水曰
澤其土色無塊曰壤土黏曰埴脉起曰墳青黑曰黎玄
而䟽曰壚其草木少長曰夭上竦曰喬繇言其茂條言
其長叢生而稹曰包其水道因水入水曰達循行水涯曰
沿舟行水上曰浮絶水而渡曰逾曰亂大水合小水謂
之過小水合大水謂之入二水勢均相入謂之會會而
合於一謂之同其治功除木曰刊祭山曰旅致功曰績
可種曰藝可治曰乂順其道曰從得其正曰殷經始治
之謂之載已盡平治謂之既其賦法最薄曰貞襍出曰
錯其貢法常獻曰貢器盛曰篚包裹曰包待命曰錫非
一物曰錯凡例不過四十而千萬世之豐功盛德盡在
是矣因銓次之以便覧者
讀洪範
洪範一篇聖人傳道之書所以治天下之大經大法也
昔禹治水功成洛龜呈瑞世傳戴九履一左三右七二
四為肩六八為足洛書之數也禹則洛書法而陳之洪
範是也周武王十有三祀訪箕子以天道箕子以洪範
陳之自初一曰五行至威用六極九疇之綱自一五行
至五曰土九疇之目禹則洛書之經也自水曰潤下至
稼穡作甘則箕子衍疇之傳義爾其餘八疇莫不皆然
綱目有緒詳略相因昭昭可見自今讀之不無舛闕盖
自伏生口授時已然固有不敢妄議者宋横渠張子已
嘗疑之而不及正至蘇東坡張無垢葉石林洪容齋黃
東發皆以王省惟歲至則以風雨為五紀傳文傅子駿
王文憲以無偏無黨至歸其有極為皇極經文當上接
皇建其有極之下金仁山始以歛時五福而下為五福
傳惟辟作福而下為福極總傳嘗正錯誤見於表註先
正許魯齋又衍福極一疇著為圖說然後文從字順上
下明白有不待講解而洪範之義昭然於簡策矣惜乎
三八政一疇於八曰師之下不無闕文當有一脱簡今
參考定讀如此以俟後之君子
圖書經緯說
圖書之數出於河洛圖書之理本乎天地而氣行乎萬
物也何謂數一二三四六七八九之竒耦也何謂氣隂
陽升降闔闢也何謂理太極之本體也伏羲則圖以畫
卦萬象偹焉神禹則書以衍疇萬法立焉初若未嘗相
與也殊不知天下之理一而無二變動不居周流六虚
而聖人闡眀發揮體用相資豈有二乎哉故先儒有言
河圖洛書相為經緯八卦九章相為表裏其有見也夫
予試申其說曰河圖一始於北洛書亦始於北子之中
天之心動之端也河圖以生統成洛書以竒統耦竒天
之數耦地之數天道左旋地道右轉河圖一左旋東升
而生三三轉西而生九九左旋南升而生二十七為七
二右轉西降而生四四復東而生八八右轉北降而生
十六為六洛書一左旋於東而生三再旋於南而生九
再旋於西而生七七生二十一而復為一二右轉東南
而生四四再轉東北而生八八再轉西北而生六六生
十二而復為二自氣言之河圖左旋以五行相生為序
洛書右轉以五行相克為序水木同宫而金火易位生
者為體而克者為用竒耦之乘升降闔闢之機不窮也
圖書虚中用函太極之體河圖具十洛書合十同具太
極之用而天地之至理存焉曰理曰氣曰數固未始相
離而氣數與理亦一而二二而一者也以圖為書之經
則書為圖之緯以書為圖之經則圖為書之緯盖殊塗
而同歸也若夫圖以畫卦書以衍疇則易與範昭然兹
不必論
後天圖說
世傳先天畫於伏羲後天定於文王先天體也後天用
也體莫大於天地故乾坤居正中焉用莫切於水火故
離坎居正中焉大傳所謂天地定位山澤通氣雷風相
薄水火不相射先天之學也帝出乎震齊乎巽相見乎
離致役乎坤說言乎兊戰乎乾勞乎坎成言乎艮後天
之學也殊不知八卦未畫先天已具先天既運後天已
位造化變動自然而然文王盖知之非能位之也自今
觀之乾道下交陽入於坤而為坎於北坤道上交隂入
於乾而為離於南坎就下一陽流於其根而成兑於西
離炎上一隂浮於其表而成震於東艮陽上得位則變
下二隂而為乾於西北巽隂下得位則化上二陽而為
坤於西南兑以一隂居二陽之上而隂難為上則反旋
於下而成巽於東南震以一陽居重隂之下而陽難為
下則反旋於上而成艮於東北變動不居周流六虚上
下無常剛柔相易而消長盈虚進退存亡動静行藏天
下之理偹於是矣因推其說以俟君子
五宗說
或問宗法曰别子為祖繼别為宗繼禰為小宗别子者
公侯之庶子别為後世為始祖也繼别之所自出族人
尊之謂之大宗此百世不遷之宗也如周公為周宗國
而伯禽庶子為魯大宗其餘庶子之子又各為禰為宗
謂之小宗小宗有四或繼高或繼曾或繼祖或繼禰其
初則皆自繼禰始此五世則遷之宗也大宗者尊之統
收族者也小宗者統兄弟者也故宗有五自夫宗法不
講昭穆混淆仁孝既乖族義愈缺報本追遠之意漫不
加省而尊尊親親之道不明甚至以異姓為後使祖宗
不為若敖之鬼幾希矣因著其說以俟守禮君子焉
王秘丞畫像贊
故秘書監丞弘毅先生王君中夫為國子師凡十年出
提舉江浙儒學文行道術沾丐後人既歿之六載其子
同安出示畫像前軰典型氣象如在式瞻企歎同寓仰
止乃為之贊曰
儒而迂冠而冔綦絇而婁于于而趍文之樞道之腴維
後進之模生而寓殁而愉以眎夫故吾
河清頌
皇元至正二十一年辛丑冬十有二月戊辰黃河清七
日自平陸三門磧下至孟津凡五百餘里朝廷遣秘書
少監程徐致祭刻石志祥自古嘉瑞靈應未有若此之
盛也臣右謹按易乾鑿度曰天降嘉應河水先清亰房
傳曰河水清天下平王子年拾遺記黃河一千年一清
皆至聖之君以為大瑞春秋二百四十年凡異屡書未
聞河清之紀秦漢以降白麟赤雁芝房寳鼎歌於郊廟
神雀五鳳甘露黃龍表為年紀未聞河清之瑞也宋元
嘉中河清濟北齊武成以大寧二年改河清唐肅宗中
興河清四日至三十里亦未嘗有七日之久五百里之
遠也惟我國朝太宗皇帝丙子之歲黃河清距今一百
四十六年河水載清廼至七日帝皇受命符瑞未有若
此之著者也夫天一生水為數之元氣鍾於子居方為
北皇朝啟運建國號元得天一之數肇造朔方符水德
之瑞今天子聖神文武皇太子睿知仁孝河之呈祥實
應於此矧水之為物清乃本性河濁而清又返本還元
之徵也臣右跧伏草野竊聞盛事曠古所無不勝抃躍
之至謹拜手稽首而獻頌曰
維河降靈發源崑崙下合葱嶺度越龍門㴞㴞萬里沸
騰駿奔介江達海嶽配川尊經雍冀兖爰奠中原流衝
湍激汨汨其渾既渾何清既激何温温潤而清千載罕
聞聖神御極握乾闡坤河伯呈祥神后效珍肇自平陸
至於孟津亘五百里七日弗淪其澄如淵其氣如餴日
光玉潔風瀾澱沄龍鱗結絡虹彩繽紛洌比甘醴瑞同
景雲動由地脉原本天根上符水德載昭帝閽帝嘉瑞
應錫之璠璵沈璧藉繅祼酒炙膰率土胥慶詞臣致言
泰運中興民阜物蕃車書文軌登虞邁軒於萬千歲永
祚皇元
進河清頌表
右伏聞至正二十一年十二月戊辰黃河清七日自平
陸三門磧下至孟津五百餘里實聖朝希世之瑞臣右
謹撰河清頌一通并序上表進呈者伏以河流萬里帶
神州而為淵清以千年符昌期而效瑞光騰七日聲動
八方恭惟陛下握榮圖之靈建用皇極乘水德之運處
於玄宫濬哲文明善鍳萬類沉潛睿知克清四維纘列
聖之丕基沛如天之洪澤人心願治泰運中興虞廷弗
遏於苗征夏后用修於扈伐出師命將快覩義旗之雲
從罰罪賞功大震天兵之雷動一麾而齊魯克定再討
而晉綘底平信乎川嶽之昭融宜爾乾坤之訢合導崑
崘積石歷中原入東海已非一日之渾自平陸三門過
垣曲至孟津凡見五百餘里汪然光蒼然色雖黿鼉蛟
龍魚鼈之無不形黯然隂炳然陽實水火雷霆霹靂之
所由出涇渭既别汾濟同流酌元化於樞機昭回光於
雲漢龍門久拓於禹蹟山奠川殷葱嶺遠越於堯封星
馳土貢克符嘉應爰睹休徵然清明不忘槃水之箴而
黃流尚傳旱麓之詠宫官染翰上接三古之寳文柱史
操觚下陋雙川之彤管臣右草茅賤士田野鯫生感帝
力涵育之恩年逾五十被聖朝沐浴之化報無一分謹
撰頌言用申愚悃涓埃何補敢稱黼黻於皇猷海嶽有容
少修贊敭之謬體干冐天威不勝戰栗之至謹奉表以
聞
原葬
葬者藏也上古之俗厚衣之以薪不封不樹中古聖人
易之以棺槨地理之說未聞也公劉遷豳相隂陽觀流
泉周公宅洛卜澗水東瀍水西則擇地以處生人矣公
孫文子曰樂哉斯丘也死則我欲葬焉孔子曰卜其宅
兆而安厝之則亦擇地以處喪者矣初未始以吉凶休
咎論也後世隂陽家乃曰順之者昌逆之者不死則亡於
是世之人類以吉凶休咎禍福為從違拘而多忌其泥
也滋甚今之言隂陽地理者宗郭氏予嘗考郭氏書曰
葬者乘生氣也又曰氣乘風則散界水則止至哉言乎
夫太極既判二五妙合在天成象在地成形何莫非生
氣之融聚也乘其生氣則神靈安子孫盛辟猶培壅其
根而枝葉茂理固然也故其為術也葬其所會乘其所
來擇其所相避其所害外藏八風内閟五行聚之使不
散行之使有止如斯而已矣郭氏既沒學者罕得其旨
隋僧令遷傳其術於華山行有左騐唐太宗收其圖經
入鎮内庫禁天下不得傳及黃巢破長安國師楊筠松
竊奔江西江西術遂宗楊氏楊授弟子三人曰曾智曰
鍾可期曰僧文通曾授廖禹與其甥賴文進廖授胡矮
仙胡授劉七椀王六道上牢劉子先得之於王世守其
業至唐卿者而學始昌丹山蕭才清與王敬叔又得之
劉唐卿焉自是江以南之業地理者得其學為真傳其
不得者妄焉耳予嘗聞其略曰生氣所會地脉所歸察
其來脉審其隂陽辨其逆順䆒其分合别其明暗得其
淺深為之饒减正折為剥花如接木不前不後不左不
右高而不抗低而不窪急而不傷緩而不脱止其所止
是謂至善如不由此舛錯繆戾盖有不得其安者矣故
曰差之毫釐失之千里可不慎歟臨海毛德齋氏世為
龍奥大家代以儒顯德齋聰慧有識讀書燭理嘗侍其
尊平遠翁遊湖海間得地理秘傳其龍穴圖經與郭氏
之說若持左劵而合符節視他術者不啻相什伯千萬
矣暇日過予寓地相與劇論所得指畫口授亹亹弗輟
信源委之有自也於其别序其說作原葬以贈之世固
有知音者矣
瑞芝頌
南行臺御史中丞月公之官之明年政肅德孚時和民
輯廼八月初度芝產於庭者二連葉如雲勁質䨇植咸
睹嘉瑞謂公德馨發聞感召所致此玄氣之精厚祗之
靈而世德之禎也御史大夫普公首紀述其事縉紳逢
掖之士詩歌以極盛德之形容天台朱右為之頌曰
濯濯神芝煜煜靈華九苞輪囷五采芬敷金莖䨇立華
盖齊驅產由坤媪德應貞符神芝奕奕朱柯煌煌瞻彼
庭陛絢乎有光指佞並榮執法争芒不觧於位發此禎
祥繄德之符世不常有邦家之光譽垂不朽丹桂聯芳
玉樹同久列於階庭以介眉夀矧公德馨維人之瑞振
肅百司維國重器南服輯寧君子攸塈爰考休徵蕃殖
庶類昔漢黃覇治最潁川鳳凰神爵式彰自天唐有九
齡亦顯醴泉俱相天子以徵臣賢洵美明公世有勲德
盟府是藏百僚是式濬發其祥入相王國左右天子民
靡有忒睠兹嘉瑞應自天地傳紀無窮世世罔墜康衢
有言太史有署右作頌詞以永終譽
古樵隠者傳
古者賢人志士辟名山澤隠約於耕樵漁釣之間是耶
非耶若伊摯耕莘吕望釣渭錢若水樵於華山將終身
焉及其興殷周佐宋功業赫赫垂譽無窮是耶非耶余
登委羽山得古樵隠者其庶幾乎因傳其事隠者系出
高辛有娀氏子姓有娀生卨為虞司徒教天下以五品
十二世至湯履為夏諸侯修德行義考之於天以有九
有傳世二十有八更六百五十祀子孫臣服於周頗有
分地周亡散落秦漢以商為氏代以儒顯至飛卿者為
宋侍郎隠者七世祖也侍郎居台功業具見國史三傳
至夢弼知寧海縣文行益著更化以來俱有隠德姑未
暇論隠者生有夙質少穎悟不凡敦尚志節積學纘言
孳孳亡倦見縉紳長者委身師事之延致懽與樂善不
厭遭天下多故奉二親挈妻子隠居委羽之陽鶡冠鶉
衣采樵以給樹藝以食朝夕候親左右無違教弟子以
孝悌或勸之仕則曰物各有適吾因天乘地日取其材
而受其實又何慕焉性曠達不羈燭事明决與人論不
多譲商略古今上下事後當成敗靡不中其言慮風晨
月夕率子弟走林麓間藉地而坐長嘯而歌歌曰上山
采樵木丁丁兮求我友生鳥嚶嚶兮出薪入爨食飲有
常兮不忮不求何用不臧兮兹非泊然世慮晲傲物表
者乎其耽愛榮名溺嗜聲利唯恐或失之視隠者則有
媿矣鄒陽氏曰嘗聞王質樵於深山至爛柯不歸盖神
仙寓說荒誕甚矣若朱翁子董邵南之事天下共賢之
亦士君子隠於下位所宜然耳其古樵隠者之謂乎隠
者名復古樵其自號云
白雲稿卷二
