白雲稿卷一明朱右撰
騷賦
廣琴操十首(并序)
操者操也君子操守有常雖窮阨猶不失其操也其
音節固古詩騷辭之體然詩以興騷以怨操以操作
廣琴操廣云者題義因韓子之舊也
將歸操孔子之趙聞殺鳴犢作
河之深兮誰將厲之河之淺兮誰將揭之河洋洋兮不
我濟之竭澤以漁兮蛟龍辟之覆巢殀胎兮鳳凰去之
夫人有知兮予實類之九州博大兮將予遂之
猗蘭操孔子傷不逢時作
習習谷風以隂以雨巖穴幽阻誰其晤語猗蘭之芳煜
煜其光不我珮服昊天孔明子如好修維我之求子如
不好於我何郵
龜山操孔子以季桓子受女樂諫不從望龜山而
作
維龜有山造初鴻濛自龜之東淮夷來從膏澤既施草
木實多周公上天奈龜山何
越裳操周公作
天之聰兮瞶瞶其音天之明兮窅窅其深天之仁兮實
臨下民文王在上兮於穆不已浩浩其天兮時暘時雨
越裳來臣兮萬物斯覩
拘幽操文王羑里作
羑之隂兮罘罘羑之室兮幽幽嗟室之人兮為死為囚
匪維伊愆兮實我之郵日月有明兮容光勿留
岐山操周公為太王作
自邰有家於夏之先克承勿怠瓜瓞綿綿開我邠宇衍
我宗禋嗟狄之人敢乘以奸彼岨矣岐將遂於遷既有
我土勿戕我民
履霜操尹伯竒無罪為後母譖而見逐自傷作
驅車驅車車行無遲兒在中野父寧不悲驅車驅車車
行無違兒當有母孰使兒饑天生衆民罔不同仁風雨
霜露實活我人民生有知以順天賦
雉朝飛操牧犢子七十無妻見雉䨇飛感之而作
雉于飛山之陲孤雄啄羣雌隨雉于飛音下上隂陽和
鳴聲暢胡我人朝出薪入無家徂歲年
别鵠操商陵穆子娶妻五年無子父母欲其改娶
其妻聞之中夜悲嘯穆子感之而作
黃鵠䨇飛朝隨莫歸山川悠邈不女乖離今當乖違且
復徘徊女啄女飲毋使女悲
殘形操曾子夢見一狸不見其首作
狸維獸不見其首我夢之形吉凶曷究式協于占載觀
其繇曰修爾躬自天之佑
古琴操十有二韓子去其二而取蔡中郎琴操事跡
作十操予嘗讀而悲之見韓子有志周孔而惜夫時
不值也特著其辭以自表見觀其托意命言實邁往
代比讀朱君伯賢廣琴操其所見又出人意表非徒
擬而作也將歸操曰九州博大兮將予遂之聖人待
天下之心也猗蘭操曰子如好修維我之求道在躬
也子如不好於我何郵安於命也用行舍藏誠在人
而不在已矣龜山操曰周公上天奈龜山何則國家
之治否實存乎其人拘幽操曰日月有明容光弗留
輔相之蔽也岐山操曰既有我土毋戕我民太王之
志也履霜操曰民生有知以順天賦天下之為父子
者定矣殘形操曰曰修爾躬自天之佑君子唯自修
而已爾吁兹非有以廣韓子之意與先民有言文章
不關世教不作可也伯賢讀書力行垂三十載著述
甚盛若廣琴操作於韓子之後立言尤難其宜與古
人並傳哉自予嗜學好修每恨不得友天下善士况
上論世而友之乎然予亦悲其志之不達也操成嘗
過予歌之嗚嗚感慨不能禁而辭則止乎義命者也
因志末簡俾來者有考焉汾陽郭公葵識
讀廣琴操天台劉仁本羽庭
朝陽有異士曾造重華庭一鼓南風曲萬物為和平東
姬及漢晉秦楚無餘聲彼或怨以怒又或淫而傾素絃
不為理千載懷幽貞美哉昌黎伯掇拾風雅英頎然作
十操擬托周孔名辭情或微隠古意誰能徵抱琴適東
海乃遇鄒陽生廣操一紬繹援琴為我聽三嘆有遺音
始足擴其情天地既寥廓日月行清明夜忽夢聖哲吾
衰感精靈起謝抱琴士伐木何丁丁長揖出門去幽思
秋冥冥
九規
九規者鄒陽生朱右之所述也生居貧學道篤志力
行雖窶乏不以動於心每披閱圖籍即研精覃思不
得不饜日有腴味則接物寓言必於爾發之自謂樂
之終身何自信之深也嘗擬離騷九篇以規已誨友
教盖未敢與知道者言抑祇以規警云爾其辭曰
惜逝日之無因兮悵發憤而抒情帝賦予其不薄兮曰
降衷之至靈何人生之長勤兮不保神明之所居走一
市而三丫兮甘蕪穢而弗治下喬木入幽谷兮紛雜揉
乎薰蕕不自知其為黃鵠兮廼與鷄鶩而沉浮殷太甲
之不悟兮宗社將就於顚危秦穆拂諫出師兮終噬臍
以害追春秋儵儵逓序兮忽朝曦之向夕往者余弗及
兮庶幾乎來者之可復願蘧瑗之寡過兮覺今是而昨
非也顏氏子之克已兮惟日進乎善幾也軼埃風以邁
流俗兮庶幾修吾之初服絶斧斤滋萌&KR2305;兮願依往聖
之遺則
右惜逝
鼂秣車於崑崙之墟兮余將造乎南華歷沅湘登九疑
兮竊怪夫楚平之不化精誠悃悃竭以忠兮何君父之
不予聽江渾浩以無極兮山崚嶒而晦冥蒼松夭矯以
冬楙兮上拔直而参天置梁柱而雧萊蒿兮謂厦屋之
已安菉葹薋以盈要兮棄椒蘭而不服膏沭為誰施兮
恬羣醜之碌碌白日昭昭西南馳兮豈容光之不及繄
予生其何惜兮危余行之岌岌小丈夫其何知兮竟悻
悻而弗顧託巽言以怨慕兮冀君心之一悟也誠反予
於皇度兮抑宗禩之永固也子胥忠以䜛黜兮關逢正
而葅醢比干直以㤀身兮終然剖心而弗悔余豈不察
以駭俗兮帝詔予其敢違也苟予行之一迷兮雖九死
亦奚爲也終欝悒而不伸兮廼怊怳而遠遊保天地之
清真兮與造化以為儔弔曰夫子之生兮日月為光不
容其奚傷夫子之死兮江海為東不化其曷從夫子之
去兮幾年於兹頹波靡靡兮日以滋吾將起子兮以為
之師
右弔郢
倚櫂歌兮丹丘隔塵凡於下土上寥廓兮無聞下嵺栗
兮無語朱衣絳節兮金莖清路漫漫兮夜氣平羣動息
兮神生六鑿天游兮百體以寧埜閴寂兮無人山蕭條
兮無獸載霛魄而遐舉兮魂熒熒以宿留丹丘人兮告
予無晝夜兮常自虚出兊入坎兮升明都嘉炎德兮烹
飪以時精氣入兮麤穢除質銷鑠兮神胡居超天駟兮
河之渚濯七香兮縣圃辛夷丹兮桂戶抱白玉兮拊天
鼓洎帝鄊兮達君父充塞天地兮爰得我所
右倚櫂
騎箕尾兮乘玄雲援北斗兮扣天門九重邃兮不可㠯
達歷析木兮問津河西兮帝子河東兮天孫進退五緯
兮扶兩輪搜玄抉微兮擘混淪導予共躡天地根靈衣
兮被被皇剡剡兮陸離挾天風兮邁往高駝翔兮安驅
東方杓携兮蒼龍開明堂兮與天通策右驂兮抵閣道
祝融勾芒兮景從文昌兮致予敬令謁者兮為予傳命
紫宫卿輔兮迎予龍旂央央兮十二乘天威兮咫尺拜
玉墀兮道予臆皇風敭兮達下國躋斯民兮惟皇之極
右騎箕
予嘗探至幽以自見兮莫惟此之著也藐至賾而無聞
兮亦惟顯之故也予不知其理之玄遠兮問大微之所
自也帝昭昭其弗祕兮遂告予以類也曰鬼神可見而
不可名兮無微不入無幽不明兮予善體物究其精兮
日監在兹用其誠兮直養爾神勿自欺兮焄蒿悽愴自
不可以遺之兮亂曰春溶溶兮浩蕩秋蕭蕭兮寥廓陽
煦兮花開風動兮木落百里兮震驚九臯兮鳴鶴無往
兮不存又無幽兮不灼嗚呼神之格思兮不可以度
右探幽
襲祖德之義方兮言至近而弗欺仰先哲之玄訓兮道
彌高而弗遺處仁里之安宅兮敢顚沛於湏臾灊服膺
於不忘兮廼較計其錙銖得行藏於用舍兮羌焉與乎
已為莘摯畊於大漠之野兮樂堯舜以自資五就湯五
就桀兮匪玄聖其誰能起天乙湯而放太甲兮又何損
益乎後來傳說之托辰星兮將胥靡以終老託幽夢之
斯須兮又中興乎帝造山有木兮木有枝樂有瞽兮瞽
有相天民寄兮君師微斯人兮奚所尚太公望之鼓刀
兮遭周文而遂舉殷宗豈無賢箕兮忍囚奴而棄予顧
用舍之在人兮於吾道兮何與生民兮無辜塗炭兮水
火仁者兮疚心欲援之兮不可徒皇皇欲何之兮抑天
命之有在退自修以立言兮廼垂範乎萬載誶曰君子
出則咎䕫兮入則簟瓢以自安縱小試而遽舍兮吾將
擬乎顔淵
右擬淵
天之何為建杓携而行秋兮司令於清商木搖搖兮變
衰風嫋嫋兮飛揚試登山而臨水將歸問兮西皇魂一去
兮欲神心忡忡兮倍思君倚秋櫂而濯滄海懷三湘之
故人感余心之縹緲兮與秋氣而溶與念佳期兮莫由
思無限兮凝竚鳥何萃於林中魚何遊兮水澨哀人生
之須臾廼無知而遠逝龍蟄霛兮江潭水流寒兮歸海
何逆旅之不聞廼委心而不改日慘澹兮愁人雲横秋
兮迎予問王子於江臯弔帝妃於湘渚悲宋玉之高唐
抒衛情乎淇水燕翩翩兮高辭蟬寂寞兮無語曷申旦而
不寐與蟋蟀兮為伍春不留兮時不停暑既徂矣夏氣
平秋不歸兮可奈何馳波東逝兮何時盈獨不悟而自
憐兮羈旅廓落無友生思故鄊之君父增悵怳以懷憂
歸去來兮世路不可以久託些行當攬清秋採藥於丹
丘
右歸來
青陽開闢萬物遂只根荄畢達濡雨露只發榮敷華盡
純粹只神無離舍生邪惡只神兮歸來神無東東夷東
頭海作市魚龍覆舟不可止只盛夏楙豫靡所傷只就
實登成百靈饗只離宫赫奕神無行只神兮徠歸神無
南南方朱鳥赤潑血腥風炎熾不可歇只西顥沆碭秋
氣愴只隂凝冰堅漸不可長只閉門息旅絶行幸只神
無出舍遇象罔只神兮徠歸神無西西谷流沙水又弱
豺虎咬人馬得却只凌隂盖藏天地萌只草木盡脱仁
心生只幽都寒龜多黨與只神兮歸來入室處只白日
西馳旦將暮只神兮徠歸毋使謬迷失故路只東方大
星將啓明只牛羊盡斃遠在旁只清氣漫漫帝與語只
神兮無出遇斧斤只中夜中夜神毋行只神既歸來守
玉房只反吾泰初復其常只敬直無害五性光只虚明
洞達德乃臧只神兮歸來坐明堂只日飲沆瀣餐正陽
只赫輝五采爛天章只聲律身度尺寸良只部伍卒徒
大以剛只何適非路恬無方只本乎自然道乃昌只千
秋萬歲天下王只
右小招
逑道統本庖犧滎馬示象天所基聖人以畫如指諸掌
何熙熙迨有熊道乃公舟車利器民肇通衣裳棟宇律
歷度數垂無窮放勲立民皥皥上朞周運釐人道鴻水
墊害鯀功弗就殛羽堡堯授姚舉衆賢禹咎在廷信任
專萬民乃粒九韶來鳳三苗陖舜禅禹啓續似繼志傳
業保孫子帝降王天下之勢日趨下桀不軌敺民去愚
闇愚闇棄爾祖天乙相時應天順人有慙懼阿衡輔帝
太甲敗度縱禮聽藐藐未遠亟反改過處仁斯道廓聖
賢作武丁興胥靡出相治化成一時會遇誥命以正聖
學明世之灾棄賢父姜夷遠辟西伯圉武王赫怒八百
軍師會牧野世之塞往而復大易重明闌皇極姬旦繼
之制禮作樂民懷德述道統而已矣已而不墜在下士
鳳鳥不至洛不出書麟乃死麟既死假魯史春秋茟削
視天子尊王黜覇命德討罪亂賊弭刪書詩繫十翼窮
而在下道逾直儀範百王教化萬世流罔極顏氏夭軻
不時立言軌物綱常持君子由之百姓日用而不知千
載下六經明君子有作百姓寧眀德慎罰國家大治四
海平
右述統
弔賈生賦
賈生遇而復毁卒不見用有大志不得盡施於時竟
憂懣哭泣以殁為文弔之
恭承間氣兮大賢天縱明王不作兮怠棄三統文章經
國兮痛哭規諷獨倡寡和兮不能從衆材大無偶兮世
莫為用嗚呼夫子兮何獨使余之悲慟世溷濁而不分
兮螭龍蝘蜓御濮便娟兮九韶博衍鸞鳳高逝兮鷃雀
堂壇羣愚滿庭兮賢良日遠大儒逆斥兮嗇夫佼善謂
䕫無能兮微蚿婉娩卞薛無知兮懷塊自衒於乎夫子
兮竟罹此變嗚呼哀哉行或尼沮兮何為亡故用而毁
兮天馬振迅渥洼之渚兮鯤鵬搏搖瀚海風雨兮驪龍
遺珠照耀天下兮神龜負文九疇攸叙兮嗟若夫子三
代該輔兮摯旦上天世莫與伍兮於乎哀哉杞梓連抱
兮執斧䄂手良璞萬鎰兮玉人卻走騏驥逸羣兮轡御
徒後巨舟乘風兮楫者坐受命世大材兮履昌是就夏
殷忽沒兮時非吾有吁嗟蹭蹬兮孰為此醜有大志而
不伸兮千載誰偶誶曰已矣世其莫吾知兮子獨欝悒
其誰尤時之不吾遇兮志之不盡施用行舍藏兮嗟憂
泣其欲奚為獨不見夫黃鵠之高舉兮遭矰繳而羅之
麒麟之不羈兮鉏商獲以糜之謂仁者之必信兮世無
伯夷賢正之必容兮孔孟以治傅說列星兮巖築胥靡
寗越疾歌兮牛下單衣吕望之鼓刀兮非熊非羆將老
死於渭磻兮殷民曷懷箕子之忠諫兮終於囚累洪範
之不陳兮吾將曷歸嗚呼噫&KR1077;物固各有遇兮遇固各
有時吾道之在人兮俟天定而弗違出則棄咎兮入而
莘野之夫楚萊之廬達固大行兮窮獨離居樂天知命
兮顏氏庶幾吁嗟夫子兮曷獨為爾之憂悲彼尋常之
詭遇兮孰為之範我馳驅也循狗苟而未遑兮夫何抑
爾之遠思也生民之不幸兮堯舜遠而遂使夫子兮汨
没逢灾匪皇天之憗遺兮實人事之弗基若夫人之有
知兮吾將指三代以為期
豫齋賦
上虞王先生萬石闢室白馬湖上扁曰豫齋日寄傲
其中端介自守和易近人深有得處豫之道鄒陽生
過而賦之其詞曰
繄予生之有涯兮恒和懌而豫如言誾誾其彌章兮行
抑抑乎容儀構清齋以啟處兮澹怡神而自得匪雕榱
而藻梲兮匪翬飛而鳥革楹不踰於尋尺兮高不加於
簾登睇噲噲其虚明兮庶君子之攸寧時方春之熙煦
兮萬類繽其並毓木欣欣以滋榮兮禽鳥喈喈於林麓
風與日之妍媚兮上浩渺其無際妙中和之同流兮激
予衷而夙契顏氏子之克已兮樂簞瓢而不改曾點舞
雩而詠歸兮志亦於焉而有在歲儵儵其逓序兮老冉
冉而將至何人生之長勤兮終幽憂而煩瘁卬羲文之
玄淵兮發矇瞶而先覺垂豫象之昭昭兮玩卦辭以求
索維六二之貞吉兮介如石而不昧初以鳴而窮凶兮
三以盱而遲悔守志節之中正兮豈矜肆之敢持也逸
則怠而行虧兮徒猶豫而狐疑也明得失於動静兮將
居易而俟命内兢兢而自省兮日愉怡乎性情或曳杖
於南山之陲兮或息耕於西疇松栢蔚其葰楙兮秔稌
芃芃而有秋等富貴於鴻毛兮視外物猶敝屣也聲色
不蠱於吾中兮貨利毋累吾志也既上交而不諂兮又
下交而不凟庶先幾之明决兮願依往哲之遺則誶曰
鼂釣於湖兮維鬵有魚莫采於山兮維肴有𬞞左圖與
書兮右琴與壺悦親朋之攸叙聊卒歲而戲娛容與兮
徜羊幸人世兮夀而康安吾分之有定隨所遇而行藏
震澤賦
按禹貢震澤底定在揚州之域說者謂太湖也國語
太湖韋昭注即五湖也書謂之震澤爾雅謂之具區
周官職方揚州藪曰具區浸曰五湖又似與之不同
吳越春秋又名笠澤吳地記云五湖者菱湖游湖莫
湖貢湖置湖漢貨殖傳吳有三江五湖之利太史公
自序亦云登姑蘇望五湖愚意震澤以其震蕩不定
而名具區以其既定而草木藪聚為義而五湖者又
太湖東岸五灣瀦水之别溆今已連属已春秋時以
為笠澤漢傳吳志指為五湖皆即今之太湖是也于
是推本作震澤賦以極庶類之繁衍明禹德於不㤀
其辭曰
客有鄒陽生號遠遊公子俶儻玫瑰超竒拔偉依白雲
之翩翩峩危冠之韡韡神怳怳以欲逸風飄飄而凝佇
於是上會稽探禹穴訪遺蹤超洞壑軺車前驅輜重紛
錯王子進之以笙鶴江令贈之以芍藥遂乃揚颿錢塘
鼓檝中吳將欲窮覧山川壯遊江湖造松陵主人而驩
然從予主人曰子號歷覧亦嘗聞澤薮之大有三萬六
千頃者乎生曰未也可得而聞與主人曰唯唯夏后震
澤周曰具區下属三江實為五湖右接天目宣領出谿
之原左通松婁中江入海之洳衆流之委羣利之儲苕
谿出其南溧水經其西五灣瀦其東垂虹界其隄流甘
泉之清液隠雪灘於北隈洞庭中起林屋天開渺彭蠡
吞雲夢駕雷夏軼孟豬杳不知其幾千里之為遠疇能
計之三萬頃而有餘其澤則汪洋灝汗洶湧奫潾瀰漫
涬溟渙渙沄沄流飇吹波結絡龍鱗日光玉潔澄泫氤
氲清瀾凝漪錦花成文浪濤噴濆澎湃汯𥻘出雷騰蛟
蒸雨生雲呼吸隂陽吞吐乾坤如潮汐之不測或蚤莫
而異觀飛揚蕩薄迅澓汨淪千態萬狀不可殫論其薮
則碧沙曼衍黃石平鋪萑葦蒹葭白蘋青蒲荇芹蕰藻
茭菰荻蘆蔓菁杜若江蘺蘼蕪芡實鷄頭草長龍須芰
荷翠沃蓮藕芬敷衆物居之何可勝圖其土埂則塗泥
微露埤濕就乾葴菥藨蒿茝芷蘅蘭昌蒲馬千荃蓀射
干堤楊絮白水柳葉丹蘋蓼早綠榆楓菓殷朱橘火齊
黃甘金丸連枝並秀駢集乎其間爾乃周流梗㮣溥覧
斕斑兩兩相峙欝乎崇山其山則層巒崐崘叠嶂嶙峋
岑嶔參差如陵如墳崔嵬&KR0034;崒陂陁紏紛上拔仞岡下
臨湄濆控地軸以磅礴逐水曲而折旋馬跡屹立以嶷
嶷翠峰峻拔以盤桓戞浮雲之流景俯蛟龍之深淵空
谷谽谺以無底磴道宛蜒而相連其中乃有奉真之祠
供佛之堂琳宫道館梵宇禪房煙雲緲繞金碧焜煌黃
冠緇衣往來而徜徉談玄讚空學幻言哤或高堂以演
玄或擊鮮而稱觴駕白魚之飛艎泝重洑之流光水產
則粘蠔旋螺土蛤石花&KR1515;鱧鯽鯉鱖鱮鱨鯋縮項之鯿
頳尾之魴細鱗之鱸紫甲之蝦稲蟹盈尺巨黿專車長
鮫潛䲔穹龜靈鼉周游涵泳其樂無涯羽禽則晨鵠莊
雞鶄鸛鳧鷖鵁鶼鴇鶂鸂䳵鶬鷀羣鴻來賓陽鳥攸居
鴐鵝遠舉鷗鷺忘機王雎並騖屬玉交飛振翮刷羽以
敖以嬉來如雲集去如煙晞若乃絶岸之濱漸水之石
或伏或倚或卧或立或方如珪或圓如璧或矗如峰巒
或平如几席或滑若胠肪或廉若劒戟或赭而赤或蒼
而碧或縞如玉或黝如漆為中流之砥柱若逆河之碣
石怪怪竒竒熒熒礫礫斯又天造之神工而出於兹水
之蕩激也思昔夫差競覇圖勲鏖戰於此勝負未分旌
旗蔽空舴艋如雲始魚鼈以為樂終麋鹿而成羣廼若
歸釣之徒著書之士去國鴟夷汎舟西子亦復渺渺滄
波茫茫白水主人之辭未終鄒陽生肅乎改容喟然嘆
曰甚矣世道逾下而人心之不古也吾子好學頗識典
策不求職方之經邦而盛稱兹澤之庶殖不思禹蹟之
腁胝而徒嘆英賢于戰國皆非所以極遊覧之願望而
擴夫五性之至德也遐思往古擊節太息請即主人所
聞而陳予所得嗚呼噫嘻浩蕩方盛懷襄未平九域混
而莫辨百潦壅而不行支祁崛強於淮甸天吳披猖於海
滇時維兹水震蕩靡寧浡浡洶洶砉砉轟轟疑撼天而
動地猶駕雷而鞭霆類不周觸而天柱折若巨鼇抃而
洲島傾斯震之澤所以錫名也迨夫九載既南庶土交
正波神受職川后奉令應龍畫地以效功庚辰持戟而
制命導吳淞以安流别淮海而表境於時澤安其所水
順其性鳴者自停動者自静斯震之澤所以底定也千
載而下美哉禹功昏墊之害既遠灌輸之利無窮故漁
人舟子之出入豪商薄宦之經從擊檝鼓浪引帆隨風
莫不連檣接舳往來乎其中斯又具區之藪以萬民惟
上之供也方今海㝢清明朝廷寧謐内宣教化外修貢
職農安其耕女效其織工業其習商估其直士守遺經
民食餘力風不揚波水不濫泆方鎮以寧土地墾辟開
禹之疆廣禹之績是以九州之外咸仰聖育沾濡乎仁
義涵泳乎道德浹洽恩波沐浴膏澤漸摩浸潤流衍洋
溢天無亢燥之灾人樂沃土之俗試言其故則辟雝湯
湯聖化行矣靈沼洋洋聖澤汪矣御溝溶溶生意茫矣
溥德川流達要荒矣下視一隅寧不隘杯水於㘭堂矣
主人於是聳乎樂聞憮然自失仰神功之長存慨餘子
其何益相與鼓枻乎滄浪曾不蒂芥於胸臆乃起為詩
歌以頌德詩曰
於赫禹功配天比隆生我遺氓宅我土中原隰畇畇
江漢為東萬世永賴維禹功是崇於皇禹德立我民
極手腁足胝救焚拯溺鑿井而飲耕田而食靡謝天
功焉知帝力於昭太上示民以應眷佑我皇與民立
命開禹疆土繼禹作聖其混合四大維民之正於穆
聖皇維上帝不常敬哉有土亹亹弗敢康五嶽四凟
七澤九岡罔不修其職來享來王來享來王受天之
祐於萬斯年睠我有土有土有民有子有孫有引勿
替以頌兹文
麒麟閣賦
大漢甘露二年海宇静謐國家無事邊鄙四裔罔不
賓服臣順於朝上乃思股肱之美贊翊惟勤詔繪一
十一臣於麒麟閣仍署官爵姓名曰大司馬大將軍
博陸侯霍氏大司馬衛將軍富平侯張安世車騎將
軍顔頟侯韓增後將軍營平侯趙充國丞相高平侯
魏相博陽侯丙吉御史大夫趙平侯杜延年宗正陽
城侯劉德少府梁丘賀太子太傅蕭望之典屬國蘇
武用旌忠良昭乃勲烈俾垂型世世臣幸際昌期仰
瞻盛舉抃躍之餘謹拜手稽首而獻賦曰
客有鄒陽生覧四極放東瀛道出褒斜憩於西亰造司
馬大夫而問曰盖聞聖王之統御也道德以為澤禮義
以為輿動不謀身侈靡是規土木不作丹堊弗施今年
命左馮翊右扶風即麒麟而繪像而粉餙乎儀容擾庶
役鳩衆工務美麗壯觀而為是不急之功恐非所以示
外夷宣皇風蒙竊惑焉大夫莞而笑盱衡而言曰何客
惑之滋甚耶客不遠千里觀光上國覧宏規之博大而
終莫之所得將君臣以自私而不知報功以崇德敢述
一二請留更僕主曰唯唯大夫曰在昔季世生民無主
暴秦吞噬土殖封豕窫窳其人民桎梏其疆宇鼎沸四
海磔裂同氣元元為之不起於是下民哀籲以呌號上
天降監而眷顧致命於我高祖高祖乃順天威奉帝勅
叱咤生風揮霍斗極雷動電發機觸焱疾提劒而大呼
民用以息遂度弘基恢帝業尊中國垂累葉鄼侯址基
而經營奉春夾輔以贊協廼披廣路建宫闕倣太微之
紫垣象隂陽以開闔乃詔考工遴瓌材畫堵成制天漢
昭回楩楠豫章水陸而並徠廼植砥柱搆桷榱樹梗桴
之高驤軼風雨於飛埃抗驪龍之雄吻凌雲烟於紫霓
架虹梁於天半殷九堫而出雷逼星辰而欲近目炫轉
而意迷繚以周圍之崇墉承以墄平之三階石渠通其
傍金馬峙其西天禄接其右白虎緣其隈環列乎未央
之宫隠映乎昆明之沱聫属乎建章嶻嶪乎崇臺接宣
温俯清涼睇金華控玉堂儼神明之所居覲咫尺之天
光世宗孝武重熙累洽錫嘉名之孔彰昭靈瑞之既獲
斯閣之剏於國初而麒麟之名實元狩而有作維我皇
上聰明天啓衷斷如神思廣漢道以昌後人於時腹心
千城股肱臣隣殫謀竭慮效忠致身顯功名於當世咸
際會於風雲有如博陸侯仗義秉節定萬世策豐功盛
烈宜尊之而不名俾冠羣列張以忠勤韓以有守充國
之制敵振威魏丙之廉貞忠厚同心輔治垂裕不朽劉
杜之材智梁蕭之經術蘇武之節不辱炳炳乎嘉績其
命繢事乃審厥像著其爵秩具爾瞻仰示之以勸功因
之以昭賞率爾後昆表表相尚誠曠古之未舉而漢世
之人望也猗歟盛哉且以形旁求良弼是賚太常之紀崇
勲惟勵大享先王功宗厥配使黃河如帶泰山如礪金
匱石室之藏昭貽後裔孰若儀刑赫赫照人耳目凛凛
英風炤爛若燭殊渥寵榮莫維此之極也豈鯫生俗士
所能測識哉客乃樂乎有聞如得而嘻撫手扼腕願起
而頌之頌曰
維天惠民篤生聖神承之以良弼統臨萬民爾公爾
侯維大夫庶士罔俾不順媚於天子明明天子民之
父母以君以師以教以撫廼資爾弼以長育其下總
總爾氓莫知所依彼饑欲食彼寒欲衣奸邪罔聞知
以毒害殘糜維天降康廼致命於聖皇克生明良定
爾下土方左右先後奔走帝傍帝業是將維漢室載
昌帝思臣節不顯忠烈匪私有其功用臧羣哲有閣
斯傑載岌載嶪麒麟效靈繢事孔列高風以不滅
白雲稿卷一
