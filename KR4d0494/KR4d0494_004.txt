道園遺稿卷四
元虞集撰
五言絶句
漁樵耕牧四咏
漁子正垂綸烟江曉色新舉頭看叠嶂那識武陵人
我本青城樵偶然嬰世網谷口夕陽收高歌與長往
淋漓春雨足綠野趁歸耕尚有泥塗者山深獨自行
寒林有歸牧隱約牽黃犢一笛晚風清吹成太平曲
題子昂五馬圖
虎革裹干戈華陽春草多天閑五龍子隨意浴晴波
趙大年小景二首
野老江頭住重重落木坡驚鴻隨雪起獵騎晚相過
江上稻粱熟滿川鴻鴈來飛鳴各自適落日在高臺
題黃西蔍翁
石上松千尺橋西水一灣杖藜從此去隨意看青山
題柯敬仲雜畫五首
玉立一長身風前倚翠顰茂陵頭儘白賴有李夫人
舞影彎彎月歌聲剪剪雲恐隨風力去留取翠綃裙
江波傳雨意山石長雲根琴瑟分清潤階庭列子孫
冰解滹沱動雲分碣石開漁竿秋裊裊還見渭翁來
不見丹丘久驚看翰墨香永懷書閣舊春日繡簾長
子昂桃花馬
一匹桃花馬飛來不動塵銀鞍&KR0008;教好賜與虢夫人
題馬學士詩後
雨露春無際風沙盡日寒多憂能賦客空老采詩官
京師秋夜
風竹撼秋聲天寒夢不成如何今夜月偏照客窗明
題雜畫三十首
黃蜀葵
花萼立清晨鵝黃向日新金杯承玉露偏醉蜀鄉人
白芍藥
金鼎和芳柔灤京已麥秋當階千本玉看不到揚州
海棠
睡起多情思依稀見太真一枝紅淚濕似憶故宫春
山茶
萬木老空山花開綠葉間渥丹深雪裏不作少年顔
芙蓉
丹霞覆苑洲公子夜來游終宴風露冷折花登彩舟
荷花
澤國三千女西風擁翠寒誰能却高蓋正面與君看
著色竹
高節琅玕直長梢翡翠低東風數竿笋早晚與人齊
著色蘭
采秀此山間風來翠被寒三清降瑞雪盛以紫瑛盤
墨蘭
霜風委蔓刺獨秀騷人國世多色自媚吾玄尚吾德
玉韞不自獻清高伴幽人芳榮此時來中有無邊春
子猷訪戴
半夜輕舟發清興豈在雪不見主人翁來往謾騷屑
曹溪昔有客無來去何速祇緣相見後乃為留一宿
蘇李泣别
落葉滿長安秋風漢節還裁詩寄歸鴈三月到天山
西子游湖
步屧微風動停橈落日低夜深歌白苧咫尺越來溪
蕭史鳳臺
明月在高臺雙吹紫鳳來天高風露冷銀燭畫屏開
襄王夢
夢尋巫峽雨雲入楚王宫何以永今夕倏來隨曉風
梅梢月
斜月在闌干疎花共歲寒同來攜白鶴不似玉堂看
幽禽
老石為誰媚幽花兩清麗春深不見人聊為五禽戲
雪茶雙雀
玉茗深宫裏春妍帶雪殘可憐五色羽相並不知寒
荷葉雪姑
雪羽兩飛鳴輕輕不自驚荷盤滿載露更立不成傾
梨花靛甕
剪水作梨花東風日未斜不憑青羽使那望五雲車
荔支山鼠
紅塵八千里始得薦金盤汝黠獨無畏輕紅啄曉酸
並鵲
雙玉報朝晴花梢墜露清永懷書閣舊春日繡簾明
天鵝
校獵上林苑回身太液池白雲去不返雪影下荒陂
鴈
戢羽横烟暮遺音折葦秋衡陽千頃水汾曲一荒丘
鵝
夜雪軍聲急春池筆陣高波清翻茜掌沙淨卧霜毫
鴨
亂啑疑將鬭能言故不烹秋江寒並影春水綠同生
烟波釣舟
依約米家船疎林泊暮烟新詩吟未了槎上釣江鯿
荷鍤圖
天地一醉鄊今古有誰醒拚死劉伯倫令人發深省
蘭蕙圖
衆芳非不多金石好兄弟雜佩以問之春風接襟袂
題何玉泉錢塘詩卷後(何精地理術)
青山到海盡神氣欲天浮寂寞舂陵叟蒼梧雲正愁
地寳不敢愛人工毁天完開闔大呼吸生氣方盤桓
楊友直湖亭
東湖亭子上太守醉時歌為問花千樹何如洛下多
絶句六言
題江山烟雨圖
千村春水方生萬里歸帆如羽不知誰在層樓臥看江
南烟雨
黼黻文章如此慘澹經營者誰希微那可致詰色空了
不加知
柯博士竹樹古石
江潭木葉盡落巫峽竹枝更長剪取微風疎雨横吹殘
月清霜
石帶苔而蒼翠竹垂雨以珠璣藉玉五紋之組析旌六
羽之翬
趙承旨蘭石僧日觀蒲萄
天人潄凍芳潤野老沉吟屈蟠南國烟生玉暖西涼酒
熱霜寒
趙承旨畫松
洒霏烟之餘馨見蒼龍之一體森紫髯之如戟激清風
而直指
題聶空山扇
客來山雨鳴澗客去山翁醉眠花外春雲藹藹竹邊秋
月娟娟
道園遺稿卷四
