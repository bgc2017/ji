道園遺稿卷五
元虞集撰
絶句七言
次韵竹枝歌答袁伯長(并序)
伯長歌竹枝以促歸棹且言僕故鄉與竹枝
古調相近約同賦以發它日千里命駕之意
因用其韵
江水江花無盡期安得同舟及此時燕山春燕更北去
南人休唱鷓鴣詞
竹枝歌奉陪諸公送舊而歸暮聞短歌江上其
竹枝之遺響乎因成四章
江上婆娑作大招行人見者為魂銷使君若愛桐江住
莫道長江無夢潮
銅雀臺中朝暮思褰帷作伎望君來江頭只是須臾别
何處多情更有詩
憶奉君歡伎未成不承恩澤儘留情疑思却恐傷明德
不敢人前哭失聲
使君魂魄已飄風那復恩情更及儂自是人心難冷暖
不辭江水濺衣紅
題秋日蜀棠
野堂青子來青鳥霜日清妍欲近人忽見嫣然紅數萼
故鄉情思不勝春
摘芙蓉
明月丹霞是鏡湖緣茵隱約錦糢糊西風滿地吳王醉
卧看樓前教戰圖
見叔父南山翁二首
先君萬死抱遺書付在諸孤手澤餘老眼欲枯那忍讀
春霜秋雨一菴居
奉承家祭若持危敢謂沖和在此枝館授淒涼勿惆悵
百年門戶豈吾私
眉菴自賦二首
家近眉山六十里晴時長見掃脩眉老去思鄉歸未得
故題庵子表新詩
幾見雙眉采石亭如今頭白眼猶青昔人一去不復返
聊寫山川作畫屏
横塘寺留題
扁舟風雨暮投僧簔笠敲門七尺籐知我自來無所住
一龕留供佛前燈
洞庭湖
楚澤吳山千里遠丹崖碧樹九秋高何由身似雲間鵠
横絶江湖一羽毛
晚過金山
雲連山樹樹連村數筆元暉水墨痕吟苦不知身入畫
更添白鳥破烟昏
趙承旨躑躅畫眉
山鳥春深不自由曉聲併作杜鵑愁東風綘筆多題徧
不到離鸞桂影秋
宣和馬圖
凝神殿裏晏朝回閒繫青驄照紫苔一日長安春事老
可能無意看花來
王朋梅東涼亭圖延祐中奉勑所作草也
灤水東流紫霧開千門萬戶起崔嵬坡陁草色如波浪
長是鑾輿六月來
方壺臨董元山水
雨餘千澗共潺湲老樹横橋任往還盡日春雲生不斷
道人共對董元山
息齋竹二首
西清閣老薊丘翁愛寫疎篁弄晚風玉殿不扄秋夜冷
好看棲鳳月明中
書帷晝捲下西清竒石幽篁步晚晴誰憶他年風雨外
渭川蒼玉一絲輕
寄張伯雨
湖中春水白鵝羣長齋默朝三素君楊許寫經屋滿雪
人間長史冠如雲
寄薛元卿
碧落曾有沈侍郎旋簮冠玉謁虚皇風流外史渾相似
澹月疎星上建章
寄訢笑隱
無限江東日暮雲天宫說法梦中聞散花得見文殊相
雪蘂玻瓈手自分
寄恩斷江
娑羅雙樹曉森森曾對袈娑坐綠隂十載雲門那得見
若耶溪水向春深
寄王本齋
揚州何處好吹簫海闊天空碧樹遥故遣湘江孤鳳去
長吟休負月明宵
寄斡克莊僉憲
為懷同館西湖客不寄駝囊枸杞紅豈想往來江海上
虛憑歸鴈問秋風
畣斡克莊惠白氊
白氊裁成鶴&KR0769;衣大茅山下向秋歸故人淮海應東望
雪影翩翩入翠微
别燮玄圃
郭西山路有寒梅想見登臨首重回夜聽雨聲知水長
滿船明月幾時開
恭華道院納涼四首
陳郎大扇大於箕欲使清風四海知應是蓮花峰側畔
捫天仙掌舊攜持
手持道書入山館長林無人月半落松花拂衣清露深
長嘯他峰起巢鶴
松風滿天山月高躡雲一似駕海濤不知身是浮丘伯
細哦四言吹鳳匏
虹玉通天閱夜章不留榻上付仙郎一時誰解騎雲者
乞與龍&KR1719;灑下方
書蘇公帖後
蘇木空聞蜀賈舟襪材還復望袁州畫又猶是黃岡竹
細和陶詩飽即休
坡翁謫黃州時月用四千五百錢日用不過百五
十而猶有餘以待賓客蓋歲計六十千耳今謫惠計
歲用須二百千蓋三倍矣日食萬錢者何人哉士
君子不以窮乏累其心而區畫亦盡人事皆中理
之所為也夫子在陳蔡以子路之賢不能無愠見
然處約之道君子小人之分見焉微子路無以發
聖言矣觀蘇公此帖思當時之為此厲階者為之
三嘆
書先參政與黃浮山賦紫薇再花遺墨後
春服初成念子孫紫薇堂上列芳樽當時高興無人會
兄弟通家尚未存
書晚宋諸名公題堕淚碑詩後
峴首亭高故國詩飛(一作臥)龍無復更驅馳諸公盡向江
南老遺恨長慚墮淚碑
題宋淵聖宸翰
倉皇内禪計全疎貞幹其如積蠱餘不敢身先君父死
數封慈殿問安書
跋劉光遠湘川行遺稿後
白露横江木葉秋故人相國況同舟賡歌自是當時體
不與漁人共暮愁
書子昂延祐間墨蹟後三首
奏伎宫中感遇深一時千載託微吟主家歌舞今誰在
為叠春衣淚不禁
細柳飛花拂曉風步隨輕輦過橋東道傍石馬迷芳草
百囀流鶯入夢中
曾學知章乞鑑湖恩深無分得蓴鱸扁舟一棹頭如雪
芳草連天路欲無
吳興公所書出師表
心許驅馳奉至難書成揮涕試師干卧龍菴裏閒風月
惟有幽人字字看
訪溉之不遇書壁
城南不逢李太白壁間獨見蔡(闕)真方池古石淨如玉
野鶴隔忩長似人
丁卯禮部考試次韻
先朝親擢總真儒列坐春官席不虛白首子雲天禄閣
校文寧愧食無魚
禁城鐘鐸已隆隆把卷猶看燭影同願得真才充國用
庶聞質行化澆風
憶昔坡頭接錦袍深堂披卷效微勞三年重得同清夜
宫燭飛簾見月高
袍鵠鏘鏘赴曉闈分廬陳藝别東西憑教紅杏休開徹
早晚開關踏雪泥
固陵寒雀圖
蕭條微命出蓬蒿飛躍無踰四仞高阿閣鳳凰那類此
畫渠能使聖躬勞
聞子規
花落故園聞子規春眠未起畫簾低常年五月居庸道
愁共行人聽亂啼
自述
每懷衡岳讀殘書似憶青城舊隱居萬一天恩憐賀監
勅令何處結茅廬
東家四時詞四首
臨流洗研見長身白苧寬衣短葛巾紈扇自題新得句
水亭分送倚闌人
摩挲舊賜碾龍團紫磨無聲玉井寒鸚鵡不知誰是客
學人言語近欄杆
澄波千頃擁高鬟手折芙蓉月下還解憶高堂風露冷
衲衣先送碧雲山
賀雪宫門上表歸貂裘猶帶六花飛海南新送收香鳥
轉覺清寒入翠帷
絶句
城南尺五野人居六月清隂八月如一色琅玕三百箇
猶堪裁作殺青書
金丹五頌
靈槎八月自天來瞻望初陽歴斗箕白鶴青鸞相對引
九霞光裏識真師
手把金鍼徹夜縫鴛鴦繡出錦機空萬人如海誰親得
製箇新袍似日紅
桔橰軋軋曉烟凝破帽籠頭只自知重為祖翁添註脚
可憐喫苦為孫兒
等閒拈取一丸泥補破扶衰信手為不因混沌顛落地
問君那得火龍騎
海上三山一逕微半間茅屋隔烟霏詩成應有題名處
月裏長懷玉雪輝
寄金陵蓬頭道人
喧寂隨方接有生豈將欣厭係高情一瓢玉井清泠水
霜月晴虛候履聲(道人聞步聲知某客至)
劉正甫周孟瑄游華蓋回見訪
緱嶺吹笙月色新玄都幾度碧桃春翩翩如雪雲林鶴
雙引黃茅訪野人
贈毛拱辰
袖有題緘二十年攜看存殁重澘然神仙果得長生者
合是身逢某宿纏
贈蔣子中
東州春水漾晴波誰序新分進士科好種梧桐千樹碧
湖邊人識鳳曾過
送夏大之教授還鄉二首
禹憂洪水稷憂飢千古悠悠兩鬢絲誰與山林同白日
行雲流水赴幽期
應物紛紛興自高不知官服是何曹歸歟耆舊遺聞遠
莫憚登門弟子勞
題黃晉卿上京道中紀行詩後
少陵入蜀路嶇﨑故有凄涼五字詩供奉翰林隨翠輦
應知同調不同辭
題開元宫來鶴亭二首
羣真終夜降華陽曾聽仙音近玉牀語罷是誰留别鶴
待君寥廓共馳翔
亭前春兩長蒼苔海上長鳴一日來從此琴心三叠裏
月明長見影徘徊
題明復菴二首
玉臼擣霜月當戶竹窗映雪書滿牀客來竟坐不交語
自撥丹火燒山香
皎皎霜鶴立齋厨蕭蕭風竹鳴庭除窗中有客自高坐
堂上真人方讀書
清臯舊隠
春雨初收水滿田邨邨桑柘綠生烟隱居聞在東臯上
長見沙頭呼渡船
題贈葉梅野(并序)
近代楊補之作梅自負清瘦有持入德夀宫
者内中頗不便于逸興謂曰邨梅補因自題
曰奉勅村梅集嘗見故家有藏徐熙墨杏花
者用筆員潤有篆籕法亦恨楊不能知此也
今監書博士丹丘生忽用此法寫生大快人
意存渾厚之意于清真去衰陋之氣為纖弱
所以為佳也譬如少陵繁花晴昊之䧺壯視
昏月淺水為何如耶樂平鍊師葉凱翁舊號
野梅予曰以野標梅未足盡梅之趣以梅名
野庶乎廣莫之風請更曰梅野而以丹丘之
畫冠之永作證據使錢唐臨江二君聞予此
論猶當俛首嘆服也虞集書
昔結絲絇侍帝宸青鞋今許向江津憑君先對梅花說
白髮相看意更親
初凱翁先欲南還欲僕作詩送行而僕今先有行
色故為題此它日一笑之資也
雜題二首
湘江風捲白蘋波北渚雲生帝子過欲採瓊芳渡江去
翠衫輕薄晚雲多
江上青山生白雲鷓鴣啼處有湘君行人來截昭華琯
日暮青林玉氣分
趙師舜所藏雪竹圖
鳳凰臺畔竹漪漪别出參差玉一枝閱盡雪霜心似鐵
高風惟許歲寒知
西村山水
一段雲山一段秋蹇騎尋壑更經丘他年投老終南去
應向松間覓舊游
西湖畫景
五雲樓觀日華東每蹋紅塵氣若虹誰道小橋流水外
數竿烟竹弄秋風
蒲萄葵花
蒲萄翠帳絡明珠前列千葵旌節如應有南柯殘夢在
一池鼓吹夜涼初
池塘秋晚
華蓋仙人漢殿臣厭朝朔望往來頻上方留舄秋江畔
只有雙鳬卧白蘋
天藻亭舍下生竹枝
堂上不合生楓樹舍下何緣穿竹枝人間風日不到處
長養鳳毛當及時
青山白雲圖
獨向山中訪隠君行窮千澗水沄沄仙家更在空青外
只許人間禮白雲
僧巨然山水
晚烟横樹轉溪灣何處漁舟罷釣還門外東風吹雪盡
幽人同看巨然山
畫竹
不見高人王右丞岐陽石客尚清真鳳毛染得春池水
數尺新梢已過人
題戈叔義墨竹
江頭雨裏寫娟娟更作新梢入晚烟還有數竿題未徧
龍吟清夜渭溪邊
留題龍門寺二首
頻採菖蒲石磵濱住山不厭亦無嗔先生尚有貪生意
更憶松花問道人
枯木寒巖絶色聲吟詩亦足未忘情不須更問臨川叟
作得胡笳幾拍成
題周場進士為南郭園林記後
南郭名園纔隔縣好添花竹及清時歸來未老柴車在
百里尋春定可期
寄謝臨川王正則錄事
少陵不待草堂貲風雪空簷話舊思别去幾時春夜暖
五峰燈火馬爭馳
酬吳子高
諷爾宫詞十二篇小忩風雨正蕭然悠悠春夢無歸著
黃竹遺墟雪滿天
題魏雄卿齋壁
晝雨瀧瀧銀燭懸秋聲滿屋陸成川赤髭大士談經罷
白首尚書草太玄
題畫
黃葉飄零澤國秋烟波無盡使人愁騷人欲賦湘妃怨
折得幽花寄遠遊
南浦圖
魏公幕府多豪俊文雅相從一舸中山雨浦雲都寫遍
湖東更有灌園翁
柯博士畫二首
拔地參天獨老蒼幾年雨露更風霜新篁摇動多生色
更待空庭月影長
千年長蛟化為石蒼蘚枯槎角三尺亭亭玉立好兒孫
長倚天風動秋碧
秋江圖
欲採蘋花隔遠汀舟横不渡倚空青何由得似雙鸂鶒
長攬秋光共畫屏
紅蓼雙鳬
五湖烟雨一扁舟汎汎聊忘去國憂最愛數枝紅蓼畔
一雙文羽伴人愁
畢公濟掀篷梅
摘葉拈花夢不分誰能健步覓晴雲不須更待掀篷看
全體東風舉似君
題王(闕)所藏歐陽文忠公遺墨(集古錄跋尾)
盤谷尚存初刻字淮西無復斷碑痕瑯琊幽谷花如錦
恐有遺書卧竹根
雙禽圖
天上碧桃春冉冉人間翠竹晚娟娟雙飛不是青衣使
何處東風一信傳
臨王摩詰舊竹二首
岐山鳳去已千年遺跡疎林翠羽鮮一段風流何處似
終南秋色晚晴天
千枝萬葉翠交加影落殘碑月映沙似是前身摩詰在
紫薇花下角巾斜
楊補之蘭
九畹參差紫玉叢清江健筆總春風大夫宗國多憂思
手把瓊瑰送斷鴻
商德符畫
曉陪劒履上嚴宸霜葉青紅日色新誰見江山烟霧起
行吟澤畔老靈均
子昂古木
洞庭木落楚天長澤畔行吟最斷腸可是曲終人不見
丹楓離立照滄浪
子昂墨菊
落木疎籬字字幽流傳摹刻使人愁滿城風雨歸來晚
真見吳興一段秋
畫梅風雪老嫩四首
繁花千樹倚晴空不比疎枝冷雪中只為玉堂天最近
儘將才思付東風
老身如鐵心如水長與空山積雪期待得紅塵吹紫陌
羣仙歸去已多時
綽約肌膚迥出(一作絶)塵摩娑銅狄是何人已看天上千
年雪不作人間一日春
門戶重重玉數枝娟娟靜好稱家兒舊時東閣多能賦
說與揚州何遜知
畫馬
魯史曾聞兩驌驦開圖一見若龍驤驕嘶飛逐落花去
沙草青青塞柳黃
次韵王繼學題太乙二首
山木深深晝掩扉時從高處望雲飛幾番春雨還秋草
送盡孤鴻獨自歸
共騎黃鵠過蕭亭明月華星列畫屏記得當時祠太乙
安歌疏節玉充庭
送柴高士南游
遍入名山採紫芝只餐秋露已忘飢東南際海羣峰盡
欲向羅浮更覓誰
贈傅與礪
水玉空青不易求蘭苕翡翠擅清秋才情豈是人間少
不到高唐夢未休
贈盧生錄詩
盧生來寫老夫詩老去深慙與世違華蓋白雲三兩句
只堪獨咏莫傳知
題范德機墨蹟後
凡骨蜕餘清似雪高情起處一絲輕玉堂只在人間世
回首蕭閒愧後生
種橘
庭前嘉樹種來遲霜實經年未壓枝寄語巴園好相待
商山更有一盤棋
彭致中送松花
幽人歲歲送松花指與吾人老已加欲學彭翁年八百
鼎盛金粉養黃芽
喜雨寄郡中諸官
山馭東行應望霓吏民迎拜若雲齊到城慰滿三農意
喜雨亭成太守題
題表姪陳可立雜畫十首
山崖嶻嶻澗嘈嘈四圍芳草亂青袍中間有箇支離木
曲折無知夀最高
蕭蕭翠羽動晴虛知是南山長鳳雛莫道玉階風露冷
要看千尺拂雲衢
清江江上倚扁舟寫得琅玕一尺秋歴徧風霜如鐵石
世人偏識老湖洲
蠣房如山禦潮沙鐵網珊瑚浪中出何處龍孫好頭角
亦玩明珠美風日
南枝楚楚復娟娟此樹枯槎更可憐石角莫令牛礪角
樵翁最後枕渠眠
高柳金絲積雨晴桃花灼灼隔溪明尋源若是忘機者
鸂鶒鵁鶄總不驚
百頃汀涵落日明稻田閑水與隄平白頭想見荒陂去
無數鳴蜩管送迎
江潭木落鴈飛初已有秋聲動碧虛似是洞庭張樂地
微風鷺翿立疏疏
雪滿高林水滿疇冥鴻亦為稻粱謀此時最憶江南岸
一色蘆花看釣舟
玉色臨池靜不言翛然翠袖共黃昏玉堂清冷無人到
且對江南烟雨村
贈朱本初
霜雪摧殘澗壑非深根千歲斧斤違寸心不逐飛烟化
還作玄雲繞紫薇
珥貂鳴佩入明光新墨初成進御牀草野小臣春夢短
猶懷染翰侍君王
延閣晨趨接佩聲又紆朱紱向江城丹心要似東陽水
釀作宫壺徹底清
頗愛燒香是鼻塵不應緣齅又勞人方牀石鼎過清晝
一縷山雲伴老身
葛子熙欲往吳越售長安諸碑以危太樸書來
求詩書尾餘空尚多佳紙極宜于書不忍劙
絶之因題此詩贈子熙兼寄衆仲提學亦欲
故人知吾得太樸也
子熙養母極艱辛馳走東西又幾春我欲相留田舍近
白雲不足療清貧
漢唐妙刻出長安誰贈茅容具曉餐應有醉翁方集古
千金不惜買琅玕
浙都提學三年别我向山中每夢之定是盡抛書卷却
綠楊紅杏樂清時
流泉窈窕窗中畫檮杌蕭條袖裏書太白山深空積雪
蓬萊海闊自晴虛
子熙三歲而孤鞠于舅氏長而為養甚至獨恨貧
耳然苦節亦難能也虞集書
寄朱環溪
賢郎肯為諸生出不厭闌干苜蓿盤為有平安花竹報
齋居日日共清歡
高堂修祀灌園翁白髮清樽見古風曾得遺文窺隱德
猶今視昔後人同
悼亡四首
買臣不綰會稽章井臼終身愧孟光縱有他年千石酒
寧知當日一杯漿
地中代我奉慈幃一去無由再見之欲覓音容須夢裏
先生無睡已多時
十載思君久别離歸來忽作死生期孤鐙夜雨深深坐
正似燕山恨别時
比似燕山恨别時鬢邊添得雪絲絲秖今心事真如水
可得才情更賦詩
次陳溪山韵三首
山深松竹俱成老溪迥蒲荷各自花隨分樂天無一事
儗求齊物度南華
枝有蒼筤實有梧何年鳴鳥下晴虛惟應長共希夷叟
日對朝陽浴海初
清渭終南路杳冥漁磯樵逕草還青山中雨足黃梅落
獨為相求出戶庭
維摩文殊
城裏普熏香積飯室中同供妙天花清涼山上千年石
猶結慈雲候翠華
達摩
萬里西來言不契九年壁底影為雙等閒風信生蘆葉
雲散青天月滿江
何奉議子路問津圖
日向雩壇詠暮春無言可以諭天真堂堂正道行將去
勿傍他門别問津
荷蓧圖
道上相遭荷蓧翁殺雞留宿甚從容如何不及乘桴意
更待重來果不逢
李陵别蘇武
老羝已乳鴈書傳去住初分哭向天明日節旄歸漢地
將軍應是獨澘然
羲之觀鵝
剡溪春雨曉生波道士扁舟肯見過換取黃庭歸别館
人間長憶鳳文羅
孟浩然
風雪高堂破帽温七人圖裏一人存昔時耆舊那堪論
獨釣槎頭最斷魂
和靖行吟
擁鼻微吟午夜清心空與月合圓明無端却作梅花想
著影緣香梦不成
陶榖烹雪
烹雪風流秖自娛高情何足語家姝果知簡靜為真樂
列屋閒居亦不須
醉翁亭圖
醉翁四十謾稱翁賓客相隨樂意同前引朱衣垂白髮
花開山谷幾春風
原泉圖
九天飛瀑下巖幽去作江湖萬古流倚杖不知春雨過
青山如洗暮雲收
贈王自得
江上秋風日夜深丹楓烏桕總堪吟可能阿閣承朝日
玉作參差學鳳吟
送余道士三首
憶昔游京最少年等閒詩句被人傳君今似我當時面
玉雪春風上客船
諸老愛賢飢渴如才華誠美豈容虛子當徑上蓬萊閣
徧讀人間未見書
應有多情問故人為言溪上上船頻春來雨過清如鏡
照見蕭蕭白髮新
延祐三年過金鴈欲訪諾公以王事不果今二
十年
昔禮岩頭諾詎羅寳香猶在石盤陀上人幾歲離金鴈
海月江雲弄碧波
寄謙上人
不見謙公二十年石橋依舊駕晴川定應和盡寒山集
倘許人間一句傳
寄曇芳笑隱
優鉢曇花一度開梵天帝釋自拈來人間讃歎那能盡
慚愧文殊大辯才
寄光雪窗
桫欏軒中少塵事恩公昔共兩青藜只今主人相憶否
風雨扁舟覓舊題
宿天寧寺
丈室千函貝葉書疎篁幽鳥在庭除道人久不到城府
愛此渾如澗谷居
閒白雲上人自吳中來訪表姪陳可復畫其像
因題之曰
徧繙寳藏晝垂簾三載歸來白髮添萬斛春泉磐石坐
龍宫又擬借華嚴
題馬九淵墨龍
曾乘雲氣九天行振鬛揚鬐海岳驚變化已隨雷電遠
作成霖雨慰蒼生
題了堂上人所藏雲屋圖
鎮日秋風草屋欹海潮聲上接天池白雲捲盡青山在
衲被蒙頭總不知
題袁誠夫所藏山水二首
十百相連底處山雨雲時復到人間山中草木自寒暑
長與幽人相對閒
海外誰云更九州駕言從此泛扁舟垂綸未必悠悠者
帶雨看潮散暮愁
墨梅
霜月清江一棹過誰將長影照寒波浮雲日暮長安遠
莫羡宫粧掃翠蛾
孩兒桃
書樓春晝雨繽紛一樹桃花思不羣彈指樓開當日面
莫教童子是靈雲
洪厓橋二首
澄江如練碧悠悠一色蘆花覆遠洲無盡春天歸鴈急
月明寒影不曾留
横橋攜手踏谿流無盡清流意自幽天外浮雲飛鳥散
柳隂猶有釣魚舟
五絃琴詩為劉子雨賦二首
海上微風動五絃九疑蒼翠雨餘天仲尼昔日聞韶地
肉味都忘思惘然
錦瑟無端五十絃五音繁會亂春筵不知簡易高人意
目送歸鴻碧海天
次書巢雜詩韵四首
北巷高齋滿硯冰柴門誰許小童譍幽人自得延年術
不信昌陽是豨苓
坐上清尊日不虛長歌誰嘆食無魚主人何物為生計
五尺危巢萬卷書
一檠金粟長靈芽不待春風自放花收拾黛煤和玉屑
昔時眉嫵是君家
客來相對飲無何客去杯羹手自和未許傍人空笑老
誰知小屋得春多
題畫
銀鼠為裘著來早八月逐兔山隂道衰草蕭蕭風露寒
將軍鬚鬢一時老
畫松
天池昨夜風雷起千尺渴蛟餐石髓神君叱之不敢去
影落吳淞半江水
漁樂圖
江上青青列數峰千重樓觀楚王宫為雲為雨無朝暮
卧看當年屬釣翁
捕魚圖
數罟臨溪晚不收蘧廬三尺抱寒愁金鱗自在江湖上
烟雨重重具釣舟
百牛圖
妙手精思盡百牛古來遺事總堪求一牛耕罷無消息
野水閒田不見收
畫虎
目鏡耽耽鎮坐隅高堂白晝走睢盱良工不寫凢毛骨
驚世文章斂若無
畫鶴
海風吹月憶危巢清夜梳翎月堕坳仙客不知猶是畫
每聽長唳向松梢
息齋墨竹二首
江上秋風已滿林玉階夜色自蕭森并刀剪得瀟湘雨
獨上蒼梧學鳳吟
秀出千林思不羣獨含春雨對江雲平津若有歸來劍
定化雙龍起夜分
蘭
水生灃浦碧𥻘𥻘沙際脩叢數歲春莫怪山林蔬笋氣
清芳端合屬幽人
雨竹
木落江潭湘水秋雨痕多付竹翛翛黃陵廟裏猨啼夜
何處能銷宋玉愁
村夜上元作
滿城簫鼓暮相催田父村南醉未回野廟殘燈燒未盡
霏霏山雨逐人來
送艾幼青歸臨川
幼清手錄唐文藝吟誦寒鐙過夜分秋菊春蘭隨物轉
獨臨野水拾殘雲
昱上人盆竹二首
霜枝一寸筍如針亦有蒼然萬古心還憶道人分種日
瘦笻八尺度千岑
我憶蠶茨萬竹叢吳中還見小玲瓏居然風露千林曉
猶稱行吟白髮翁
題夢良梅(并序)
夢良墨妙近倣清江時出晴昊之繁稍以充
潤其清苦此卷乃又澹泊相遭之極者也把
玩久之夢良自稱錦屏山人蓋與予皆蜀人
也歲月相望雖久寧無故鄉之思故為賦此
汀烟冉冉竹重重老樹疎花吹曉風壯游燕薊今白髮
憶踏江船如夢中
茆簷曝日歸來晚野水荒雲誰是伴一枝已見故人心
三尺未愁横幅短
述懷四首
青鞋踏遍莓苔迹萬里橋南風瑟瑟一雙白鷺也多情
隔岸飛來如送客
畫橋南畔行人立蘆葦蕭蕭船去急雲連北闕與天深
月(一作秋)落西山和露白
玉烟惆悵江波隔夜夜流塵空寳瑟可憐蓬鬢已驚風
好在葵心猶向日
菱花半掩無消息腸斷城頭秋月白故園能隔幾長亭
羌笛一聲歸未得
道園遺稿卷五
