浪語集卷十五
宋薛季宣撰
文
武昌祈晴祝文
伏自師役之興民疲奔命南畎之事力不暇給蒙神之
惠稼穡登場秋雨霖霪將有萌芽之患一日不霽一歲
之農功殆矣罪將誰執吏實為之神其撫諸賜之終始
謝晴祝文
惟民卒歲之計望屬秋成用畢農功繫於旬日徵恒雨
若惟吏之辜賜以時暘敢忘答貺
補漢封汁防侯雍齒冊文
高皇帝肇興豐沛命將雍齒居豐雍齒以漢之微入豐
于魏載以趙將從平諸侯齒舊用財豪里中屢窘辱高
皇帝皇帝奠都櫟邑諸將軍盡封留侯請邑諸汁防諸
將咸說
惟六年皇帝使御史大夫昌廟立趙將軍齒為汁防侯
曰於戲趙將軍齒受兹赤社朕承天序惟崇稽古建爾
國家封於南土為漢藩輔於戲念之哉恭朕之詔維古
先哲王置侯設官於以貴德崇功非予好人之干命越
有小大之刑於以警於兆人非予惡肆人臣之在下亦
罔不正厥心弗貳其行共承厥辟君臣同德無有顧疑
庸能格上帝之心致其誠一天錫之祚國以永長朕惟
法古奉天敢忘大信爾之伉勇氣義令問夙聞朕往於
田肇基自豐沛繄藉乃丕烈興兹丕祚厥後入豐於魏
時惟朕計之失非爾之辜衆大正於四方實萬夫之力
是憑是賴爾將趙衆以來助克樹乃豐功肆予有萬邦
時乃德朕懋乃績嘉乃舊事爾之窘我則惟我之休爾
之詬我亦底予於道朕於惡不念舊矧無惡之疑庸大
啟爾土田俾侯蜀甸往就乃國欽哉爾尚希乃怨惡一
於忠貞毋或狐疑謂朕弗大惟天監於黔首作之君師
司循善良惟務強屏爾其心翼翼眡人如傷毋暴困窮
毋取悍愎式臻於道貽厥後以永謀則余一人汝嘉德
成斯報於戲保國艾民可不敬侯其戒哉
勸農文
洪惟我國家惇俗重農時務本發號施令罔非民事之
攸急肆監司帥守越我邑之令佐凡厥字民任舉曰勸
農司營田小臣祇領縣條教敢不供天子之明詔簡乃
賦役勿敢急於追須圖惟爾之力田成勸農之實務乃
中春幾望東作方興說於農郊相穡事爾尚一乃心力
蒔乃稻粱毋失天時毋事末作靖共爾職遲厥有秋歲
之豐則於爾躬有獲乃其或饉室家胥免於流亡於乎
念哉弗種胡獲弗為胡成業荒於嬉勤乃克降年有稔
有不稔若其知此之云憂律乃子孫克勤克儉節乃用
思惟永爾思不永時惟爾家有恤
以漕司命祈雨祝文
某不敏適時多艱縣政不修澤不下逮積怨於民獲罪
於神乃歲仲秋亢陽不雨黍稷薿薿害於垂成受命祈
田憂心靡見神其降監哀此下民興雨祁祁實函斯活
致天之罰於令之身神道聰明崇朝其澤
謝雨祝文
某為令無狀結怨於民天積愆陽害於稼穡重民之害
以貽部使者憂奉命禱祈誠心安在惟神降監雨不崇
朝禾黍其成繄神之惠薄醪告謝内疚增多
祈晴祝文
伏以師旅未休札瘥為鯁繭蠺斯起宿麥云秋日仰曦
陽而窘隂雨中流千里穀價方騰民將弗堪神其寬貸
庶乎開濟保此餘生吏職罔終不敢逃責
謝晴祝文
某治無終始隂沴為菑乃春夏之交霖霪不息蠺麥之
望人情闕焉蒙神之休晴不及禜告謝禮薄文不逮情
謁文宣王廟文
某不敏不學安知從政顧承弓冶之舊常恐或墜於家
聲乃者調補選曹司此邑社懼德弗類如憑太虛惟嘗
聞夫子之道於經於此不敢不勉事無小大敢言惟政
之共違道以干譽於人某則亦不暇敢以誠告神其聽
之
謁諸廟文
惟神以聰明正直血食是邦令調補於選曹司此邑社
神人雖異其責惟均故某以涖事之初躬詣祠下請與
神約惟隂隲於下民時其雨暘消其厲疾吏如有罪惟
神殛之無傷此民重神之累民之過誤亦惟吏教使然
其降灾於吏之身無為困此聾瞽此誠意也毋作神羞
祈雨祝文
某涖事武昌於今歲三涉矣其誠不能感物積怨結於
人心歲有水旱之菑輙歸之雩禜而神不吾違也寧不
多愧乃歲中夏苗斯茂矣雨澤不降龜拆於田荏苒更
旬秋成何望屬當師役民將弗堪神其憐之副此哀禱
謝雨祝文
吏憂旱暵將愬於神不及禱祠賜之甘雨終朝通夕霖
&KR0584;滂霈苗勃其興惟神之澤願終斯惠以迄於成
謝廟祝文
某試令武昌治無善狀軍旅數起力役方興蒙神之休
禳禱輙應螟蝗不作以全其民民無流離失業之灾而
某得以善罷時惟幸矣誠不敢忘請謁於神以永終譽
謝文宣王祝文
某不才試令三歲於今弗率先王之教以得罪於上下
之交者不知其有幾也終幸逃譴祇益慙顏
諭保伍文
惟紹興二十有七年盜生自鄂邑剽殺人於晝塗炭延
於軍市民莫適莫居守侯博愛以其仁唯死刑匪殺宼
曹昌熾爰假力於屯兵荼毒元靈是浮凶盜逮三十年
既三祀生肇命行鄂長仍革新貫政厥紀綱始共命於
后皇定民聯於保伍井閭駭愕懼弗潰於成惟七月生
肅衆於庭越以誠告生若曰嗚呼有衆其審聽無譁余
誓告汝汝不聞曰謀有大小見有淺深厥有大謀不愆
於小見矇於淺惟究於深人毋以淺見遺深毋以小謀
大作爾罔不孝乃父母慈乃妻孥爾有孝慈宜其衞爾
㒺不安乃室家寧乃鄉閭爾有安寧宜其衞衞之不至
惟姦宄之萌心盜賊公行將不寧於爾室老弗克孝幼
弗克慈猶鄉邑之沸騰矧乃在昔先王在上寄軍賦於
農田時未有黥師惟嚴惟衞今其爾衞謂之何其驚吳
國之屠牛夫豈不戒今惟我謀我見不知其大為深眡
爾不臧既其淺小爾無回遹慢我大謀爾惟人乃知兵
盜何自作飭躬繕甲惟永逸於微勞將誨盜以慢藏兹
其可保自昔淮甸惟寇之區由保伍之有成用不取遺
於道瞭然大可見矧夫王命之從生若曰嗚呼有衆爾
尚一乃志比乃聮礪乃戈兵斆乃擊刺非徒井閭爾賴
爾惟怙衆以寧家劉侯作牧於廬江由保甲安身報國
焉知不嗣於來今浹旬民豫以成軍惟甲午
湖州到任告文宣王廟文
某聞諸夫子曰政者正也子率以正孰敢不正某雖不
敏願學焉交政之初敢以誠告
到任告諸廟文
某蒙恩假守實與神祇分掌幽明吏逭隂誅願於其身
不於其民尚免天災以供天職敢與神約臨涖之初
祈晴祝文
終歲勤動望屬秋成苦雨霖霪害於農畆將無吏之初
政無以上當天心罪不敢逃尚幾開霽事不可緩神之
聽之
滴漏祝文
挈壺解紐夙暮不時舊尹新之敢以成告
謝晴祝文
天作淫雨厥咎惟人人欲之從神之聽也顏斯厚矣荅
貺隤然
諸廟祈雨祝文
某薄德不知政務治失其道積怨於民魃作亢陽致天
之罰咎惟自作民罪伊何瘡痍未瘳重之虐政庶幾一
稔尚保室家愾惟澇田既淪於水高原且固望絶秋成
凡厥庶民藴蓄何有奪之廪食父母胡生神道依人母
靳膏沐維時降監雨彼稻粱小吏有愆不敢逃責
諸廟謝晴祝文
素秋之孟旱乾浹月田疇多荒兹疵政之累也敢不知
罪請禱於神神之聽之三賜霡霂雖大田禾黍既云無
救而沾濡沮洳少霽惔焚凡以為民非誠心之所格也
願終此惠以福斯民菑不可移及身是幸
祈晴祝文
仲秋之月陽愆不雨神降甘澤浹日成霖虐吏積冤不
能終始神貺過隂之罰黍稷將不潰於成顧此民勞又
奪之食神道正直其賜哀憐閉北吁嗟庶幾晴霽吏身
之沴毋累於民
祈晴祝文
麥粃於田繭寒於館又窘隂雨傷如之何屬當多事之
秋妨農已甚奪之衣食害無大焉禮禜嗚哀庶解倒懸
之急積疵罔赦惟爾有神
謝晴祝文
旱雩而雨雨禜而晴吏道多疵神專為德就民粒食神
無負焉寬吏傷民為菑已大祇增慚畏何謝神天
磨李固碑文
興元南鄭有漢故太尉李公之碑其刻文皆古
佐書遺漢之珉寶也紹興中楊太尉安撫利州
東路其鎮在興元作舍落成求石為誌甚亟尉
無以塞命磨是碑應之太尉聞而怒曰而豈不
知李太尉先漢名臣以予武人寘諸有過地爾
謀黜尉不果世以李公之正漢碑之古字書之
法刻畫之妙所宜傳示來世永永無窮一旦没
於庸人可為碑弔走則異是故以悱辭發之其
辭曰
太極渾渾權輿地天兮嘻品物流行貞於本原兮嘻摠
摠林林孰識其然兮嘻顧之無後望之無前兮嘻竅心
有九莫適窮研兮嘻開闢來今胡得而言兮嘻胡得而
言是以為全兮嘻自古在昔聖人有作兮嘻無遵一行
無宗一學兮嘻絶地通天際克寥廓兮嘻窮仁非仁至
樂非樂兮嘻蕩蕩無名無能以度是以為先覺兮嘻君
子愛人當以道兮嘻皇極神人元灝灝兮嘻萬古無言
寧可攷兮嘻老也後天名壽考兮嘻惟后侯之修直兮
嘻亶降精於神靈兮嘻冠芙蓉而纓蓀兮嘻懷明珠而
佩蘭兮嘻更漢祚之中衰兮嘻蹇正揆而扶持兮嘻紛
蕭艾之塞途兮嘻抵黨人於囏危兮嘻名礫坯為美玉
兮嘻指驪珠為魚目兮嘻余執金而寧斃兮嘻眡衮章
如牢狴兮嘻揭車余服有遺芳兮嘻萋斐貝錦漫成章
兮嘻地久天長同久長兮嘻美好善兮惟昔人嘻豐碑
勒銘兮頌成仁嘻嗟嗟節義兮等太虛之無垠嘻是何
為兮為堅久之道信嘻亘千齡而猶建兮其誰知夫至
真嘻秉山石兮鄭之尉嘻知李公兮達其意嘻磨貞珉
兮明至義嘻唯公道兮不以兹而興替嘻子瞻之柳伐
於山東兮嘻仲尼之栢殘於杏壇兮嘻一聖二公復何
非兮嘻樹伐碑亡行當不疑兮嘻
誠臺禮復文
歲在執徐季旦之月武昌令東甌薛季宣始種竹於縣
庭之背人力斯至清隂已成誠臺出焉既賦而銘尉番
陽王君枏揚袂而起曰我聞之有功斯賞有德斯報惟
今之宜猶古之道在昔庭背鞠為茂草公有意於蒔竹
也而猶豫未決我實言之曰竹之為物雖瑣而道可重
也古之人謂不可一日無此雖宅猶種焉况於公府朝
夕從政之地荆榛翳目可不於此君圖事邪君實我聽
而修篁鬱然爰及崇丘誠臺立焉公雖樂其雅正而無
意於作也我實督之曰誠臺天成不可無記綠竹蘢䓗
賦之何已公乃記而銘之賦而稱之然則是林之茂是
臺之峭與公二書之就皆我之成也可無報哉季宣矍
然而應唯然而興進肅王君與子偕行遊竹林放誠臺
睇角山指寒溪貫疎篁而為策託清風而言之季宣若
曰於假爾尉其靜聽台言惟天隂隲下民作之元命惟
皇建極惟若道之攸行積於善厥有常福懋乃績先王
致當功之賞越我有宋基天命賞惟天子之攸司我不
敢知曰爾稱乃職帥守監司惟爾進我亦不敢知曰爾
勤厥守府州掩若之善惟我縣庭舊蕪穢我乃荒之時
惟爾言予有獲我未有佳思怠於文時惟爾言啟予不
逮肆乃邑之清靜涼颷襲於青林誠臺卓然惟爾德我
修辭之有立亦惟爾言有賴我微賞罰之柄疇報爾之
勲今台方試從爾遊登臺極睇窮於濛汜沃方寸以山
川惟篁竹之蕭然共灑落圖惟爾報公其敬哉嗚呼我
聞曰大德不報大功不賞余惟報功賞德將恐弗稱於
丕圖皇致曲於有誠非徒語
擬祭海神英烈忠亮李公文(德裕)
繄惟先君奄有四國中葉不綱棄其典則兩河要都既
於寇賊太極降精亶生英特先宰元和事功昭晰德種
我公若禾之植生長綺䊵克歧克嶷執德不回優游不
迫鄙笑鯫生棘圍角力分甘麄官禮毋苟得坦坦仕途
何假羽翼險夷一致敢忘王國帝與善人補天立極攸
叙彛倫捕燔蟊賊笇無失籌輩疑儔惑巨孽根蟠靡功
不克剗平八州返日於昃四主三宗參功契稷觳觫太
牢敢為姦慝黨與成羣點訛白黑壇級公宫栫之荆棘
射影藏形詭浮鬼蜮疾首惟公誓將誅殛有志弗伸殄
讒誰堲畫蠲南桅游乎不測正士心權盜形得色公身
不容公道彌直哀哀太宗於焉迹熄凡今之人死兮神
寂惟公英靈乾乾不息見夢王人言歸先域生福斯民
禮有報德混漭滄溟允宜配食乃眷眘川慶善家積屹
峍祠房爰都爰宅人到於今受神惠澤曰惟李君秉心
踧踧望公屢朝罔間夙昔無言不酬無求不獲下走承
先敢踰先閾願言事神永永無斁
哀韓大將軍文
紬塵編於史漢閱君王之行已茹千古之沈冤悵伊誰
之一洗當秦嬴之失鹿名雄項而劉雌自夫人之一盻
從虎噬而龍飛乃若浮罌絶魏囊沙決楚拔趙燕連駢
闐幟鼓兹衆人所共見音吐登壇興亡前列君去蕭追
多竒計出乃有獲於先生長者之論而絶未睹明君王
之臣節者也方季入關不王實遷蜀漢卒士思歸漼然
泮散未將之前夙聞高論收失職之三秦異道聞於子
午孔費從而成憤竒正生於垓下巍巍乎登漢業之隆
一怒同諸文武將軍之有勲勞視鷹揚之尚父矣至若
狂巫之相心石之如義斬鍾離金堅不渝亟奪軍而莫
憾奚末路之為濡蓋漢夙有圖王之志而王殊不有漢
氏之虞也伊青齊之新定田宗存而未服推權道而王
之誰有心於形迹屬鴻溝之講觧䣙成侯之攸信軍始
罷而還徵胡後期之為問噫權臣之謀豈有典則不幸
遭焉坐成罅隙躡足封而猜已甚西楚裂而事彌乖竟
襲齊而王楚遂縛楚而侯淮惟執成於騎虎威已重而
身危非五湖之得泛寧前悔於先幾擅興者有誅匪曰
興於兵衞謂告反足信如彭王之踵至傷哉從中之計
誰聞誰語所謂伊人孰為輕舉矧狂謀之先定可為人
之劫取將呂氏有謀漢之心曰翦除其牙距嗟不用蒯
通之言端有待乎後之知者於乎仁義之途非可覬一
馬而侯功大見参夷之滅繄人事之常然於何誅於欒
說
弔遺骴文
武昌西江東為邏州川匯崢嶸旋回復流在歲辛巳水
縮黃花有骴隨波委暴汀沙尉王行而見之蹙然内感
扁舟返棹謂走哀憐走曰今尉之官職司循撫使生者
得其養死者歸其所暴骨遺骴舍予曷主固以職斯其
舉也乃命手力周壽馳而視之培而瘞之重為文而弔
之曰嗚呼天邪胡為乎若子而然邪物歸於盡子何暴
骨江濡邪念子之生為女為男為智而廉為鄙而貪為
壽而愚為仁而夭為妄而顛為賢而矯為罪惡貫盈為
君子不遇為仕而遊為軍而戍為賈於川為商於路為
天誅所及為非命致然為水化江為覆溺於船為身不
自聊求死於淵為令失刺姦成子之冤是皆不可知也
痛子之生孰為魂魄及子之死不自收其骼氏姓為何
子孫何處歎室倚門曷知曷語風波蕩子腸鳶魚甘子
肉收而瘞焉曾何為乎子之榮辱也嗚呼人生莫不欲
貴子貴為能居莫不欲富子富為能守莫不欲高子高
為能益莫不欲壽子壽為能久素骨流沙雖身不有則
富貴高年果不堪為不朽矣子知之乎子之暴骨猶不
自知葬之中野於子奚為露食鴟鴉藏食螻蟻生而告
子子寧自喜及子之死亦復爾耳於子何加於我何得
然則收子之骨者何哉亦充吾之隠惻而已憑耳目之
見聞蓋已不勝其窄矣由今而冤知庸有極嗚呼哀哉
神其自釋
浪語集卷十五
