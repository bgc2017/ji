浪語集卷一
宋薛季宣撰
賦
靈芝賦
宋興二百有三年封陲載寧狼烽不驚上乃高揖凝旒
棲神泰清天之與子法舜承堯祇載夔夔齋栗以朝帝
被衮章舁策寳列旌麾羅羽葆太師輔前少師保後工
瞽登歌奉常贊道有覺彤庭皇拜稽首上天子之父號
曰光堯夀聖太上皇帝母曰夀聖太上皇后宫維德夀
康夀其堂色養無違儀型四方二聖相歡用惟其至仰
孝俯慈假天凖地二氣之精百物之英誕秀靈草乘時
挺生隆興惟甲申歲之陽羲皇御寅斗直東方有茁者
芝有粲其房不植不根于殿之梁輪囷扶疎馨香有馝
紫色氛氲交光曄日歘騰龍而翥鳳追金相而玉質煥
燿宸居清明帝闥閱之者神驚瞻之者目奪一本同柯
支生十二錯地分州蟠天列次瞻彼日月膺期嗣歲亦
有律吕八音以諧僊館玉樓光於泰階皇帝乃命東觀
啟鑰書披瑞命之篇參瑞應之圖驗通儒於白虎稽神
契於孝經僉曰王者孝慈則芝茂又曰養老則芝生深
仁是加於草木祥應是接於仙靈故肅宗養親而産延
英之座孝武嚴帝而秀甘泉之庭於是聖心悦懌稱賀諠
譁皇上賦玉華之詩太上發芝房之歌君臣動色室家
胥慶被之于服章聲之于謳詠蜑獠以之輸琛海波以
之愉靜戴白之叟成黃之兒爰及閨房笑語嬉嬉自慶
未始識也若豈天降而人為哉粤有狂生小子樂稱古
德喜溢於顔憂形於色謂和氣致祥允天子之慈孝天
施地産誠聖人之達德也乃若漢之宣章號稱七制仁
民得天休符接至桓靈何道而産中黃之藏有芝英之
瑞也由是言之妖祥叵測爾雅離騷乃尋乃繹乃列芝
蘭乃識菌芝或云産於嵒阿采於山而有之蓋希出堂
殿高華之所有沾濡鬱結而為曾胡多之可尚青龍之
際乃一柯而三十有六支此何敞所稱生庭之怪草崔
光以謂蒸氣而生之也乃其竒祥有取蔑聞往古方士
多岐有傳漢武逮乎季末諛辭麕至鬼目呈符菌宫賀
瑞豈黃精鉤吻有時而亂亦雞蘇狶苓有時而帝也於
惟我后秉文之德昊天景貺三辰耀色雖無此芝何損
於治生禁之庭亦孔之異此不可不察者誠何足以當
上意也悵天居之高遠羌欲告而誰言聊陳辭而寫志
庶有發於塵編亂曰靈芝秀兮爍宫庭春秋易色兮隨
月而生神父慈兮君至孝貺珍符兮天之云告我欲排
閶闔兮雲路迢遙物怪司閽兮翹折之招爰攄懷兮作
賦儻六丁兮下来持去
唐風賦
有唐氏之封國都蟠木之甬東馬牛遠其不及舟車絶
而不通其民穴處比屋開房王宅中都深嚴九重拓甬
道之交馳敞離宫之虛邃猨臂接其鉤連拱周廬之環
衞舉袂歘其風生發語轟其鼓合繁邑居之浩穰紛往
來之雜遝循有國之彛倫正君臣之上下有一姓之常
尊越啟邦乎邃古曾篡殺之無聞信戰争之無取王屬
烏姓其民黃氏服色所尚烏黃而已民佩觿以為飾宫
室壮而虛居偉敦厖之厚貌極骯髒而睢盱王之儀表
特多竒異翹然出類胡然極貴望之不似人君就之而
不見可畏王好細腰邦人謹飭王好長裾邦人憑翼上
不令之攸行民戴君以為命力作而不敢告勞焉以奉
王之同姓所謂主在與在主亡與亡一國待一人而治
萬室同一家之政者也載朝載夕御於君所有覺彤庭
坎其擊鼓濟秩秩之朝儀迅翩&KR1473;之抃舞胡風雨之蕭
騷振衣裳之楚楚寄邦刑於警吏法惟牢戸之填罰有
犯而惟行拉腰膂而蜎蠉上無酤𣙜之禁民習釀以成
風醖百花而家給亶公私之大同賦税之法以臘而征
獵取於敖甘如飲餳苦辛之卒歲嗟誰為之營營民俗
喜遊其行無迹御非煙之翕合履空虛之絡繹粲芳菲
之芬馥一花樹之離披交燕賞之駢闐匪寒温之載罹
既醉而歸式歌且舞紉香葩以為佩惹衣芳而返處懲
野宿之王誅用不關於外戸粤有渠搜之戎諸种之族
由慢藏之致寇以盜招於天禄將掃除之靡力創侵陵
之云殆爰巽處於新都有遷民而遠害王息生而已長
錫茅土而封諸中邦甸而分民即新封於大都送之者
至門而返制初絶於交如國之大事莫如卜宅相攷隂
陽乃謀舊德審輿情之胥悦王揆日而于行瞻一人之
鸞翥儼千官之景從峩冠嶪岌進其前佩劔峥&KR1478;踵其
後飛騎蓊其如煙翊衞雰其如雨弓弩彀而空張競周
章而禦侮載行載止載回載翔王人興而樂舉鏦夔鼓
與龍鐘警從官之行節洵輯集其雍容動不違於車下
抑何誅於亂行遠而眺之摶如鵬翼之奮長風即而視
之宛如雲蒸雷起之應翔龍達郊關而近止居整飭於
威儀以次即于新城正班列之離離其行有序其至如
歸大一王而入邑宣新令之無譁攻王室之渠渠力公
餘而後家百堵翕其皆作更番出而樵蘇王巡狩於崇
朝徇邦人而有誅凡所以維綱其國者尚同人之疾夫
走聞唐人之俗有五善五殆焉以德而王一善也世有
常尊二善也上下均一三善也公而後私四善也民勤
於力五善也斯五善者所以正王居於南面者也世嫡
無統一殆也大都偶國二殆也王族侵民三殆也征之
無度或時不取四殆也諸种侵軼五殆也斯五殆者皆
人力之所不逮焉者也有兹五善屏除五殆而邦無絶
奉衰微之厄俗寡宗姓侵漁之害業無惰而無勞或罔
窺其障塞走將見夫可封之俗永無聞於淪敗者矣慨
有唐之𥚹小可言大國之風無五善之綢繆而五殆之
云崇走知其為邦之效不難乎神禹之功也感微生之
含性稟忠諒於天然聊託賦於斯文庶夫人之勉旃已
焉哉天實為之其又何言
懷騷賦
觀競渡而得屈原之所以死作
江水滔淫兮恢台中陽桂枻蘭舟兮泝洄翺翔周章通
國兮社里亶出赫奕炳明兮象龍偶濟筒粮煥結兮招
祭先生今古回環兮顯允人之故誠蹇産予心兮緬懷
墟郢騏驥伏箱兮駑駘馳騁變緇以為白兮珍寳甘蠅
蒔艾穫蘭兮將誰與明蛾眉粲其嬋娟兮羌被離於衆
醜纍蠲埃而為竊飯兮蓀孰知其内守視羣輕之折軸
兮舟沈於積羽繄直木之致斤兮信夫君之有取堯徂
舜陟兮人自為家媢嫉異采兮憎人心之所加耿著夜
光兮浮雲結而慘黯忘衣裳之昌被兮不自知其顑頷
眺丹陽而侘傺兮黃沙之莽莽拔高丘之松桂兮删寄
根於非土鸞鳳翔於千仞兮來下棲於荆棘豢龍烹兮
同雞鶩於人食鄂渚徜徉兮思要𦕈之故步永懷流烈
兮聞高風於競渡時移世變地益遠而年益邁兮孰孜
孜其愈勤飄風發而白雪飛兮蘭含香而自焚重曰崦
嵫嗟峨前介西兮服翼昌揚玄鳥棲兮子胥鴟夷比干
逝兮逍遙沅汨將永世兮崇莠言文在羑兮人吾歸知
何有兮雷霆奮聲輼輪兮拯溺風千萬春兮椒蘭穢庸
有止兮懷留夷曷其已兮
春霖賦
皇八世之隆興兮元正直於青陽遭霖&KR0584;之嫣緜兮竊
獨悲此衆芳氛䘲鬱其繽紛兮蔽皇蒼之淟涊既困人
以沈著兮又申之以紆軫斡渾天以為蓋兮星辰爛其
昭灼仰横空之靉靆兮日飛霺余靡樂坤輿磅礴以蒸
漬兮漲塗潦之狂流草莽莽以侵階兮蒼蘚汨其孔蘨
藥丹赬以豔顔兮荃胡獨罹此患上飄風而下淫注兮
霣芬葩於未晏蠶蠢□以三蜕兮麰棲畆之云秋胡彼
蒼為此沍寒兮産鬆䰒之耳頭情徊徨余靡遡兮幾鳴
哀於閶闔羌被離於霧露兮雖衷腸誰與答創余懷而
若刈兮涕紛零其如雨庶庚申之輔夏兮鎖支祁於淮
浦烏乎悲哉兮人生復幾春歲流邁而多隂兮皇淈滑
於東君不如歸嘂鷤鴂之凋萬卉兮傷靄昧而幽憂叱
神龍俾潜淵兮馭羲和而遠遊
感沐賦
壬午中春十有九日走沐見二毛焉因感而賦
沐余髮兮中春感余心兮泯紛烏頭白兮道蒙若不壯
年兮兆衰落元始昆侖閱歲華之垓載兮飈如宿昔人
生百齡月過千之云積兮羌虧盈之不可度羲和叱馭
而莫之挽兮倏焉歸於窅漠視權輿為一欠呻兮矧吾
生之略約彼顔子二十九而白頭兮親聖師而忘悔思
文君於鼓琴兮儃沈吟於本始春歸園而秀木兮果覿
花而知實人間世兮苟託棲於兹室多文飾兮華髮班
其可喜一(闕)此之暫然兮嘻其云異視老彭為非望兮
若殤子者吾其至愉皇蒼之司夀夭兮繄余何意寄悲
歌而寫志兮曰生之忽也庶彙由天俱斯物也春萼榮
華幾其日也班白顛兮猶之一也於乎樂兮終歸沒也
感除賦
感寸隂之云暮將歲華之就除陽曦赫兮已入天昏昏
兮方夜惽余生之沈窒年垂加兮有室蹇無進於成德
而徒為乎積日先考去台兮愈遠二紀閱兮痛音容之
不可見視兒曹之日長慚慘怛而惘惘思既往而沈吟
時不同兮實勞我心官匏繫之更載下下考兮書之云
再悲盛年兮去不我留知有期兮樂舍是而優游儺鼓
韸兮震渠屋倡侲童兮逐逐山臊神兮難知爆竹庭除
兮夫勞爾為靜曰嗟嗟兮若人年暗易兮時新不知駒
之過隙旦曰旦兮王春
本生賦
元始鴻濛兮肈太初惟皇極聲色恍其無眹兮希微夷
為至德天墜生而滋數兮是分人紀人本生於父母兮
體隂陽之萃美羌圓顱而足方兮二儀之性也紛坐作
之更王兮惟動靜也九竅作而四支行兮孰司其柄也
強不息而運乾乾兮於穆惟皇之命也余既克格此至
誠兮又將之以至愚冠芙蓉之芳馨兮扈荃蘭以為繻
珮明玉兮長劔履瓊華兮㶑灔病世俗之顓蒙兮思將
以免畏修名之不立兮悁悁登崇邱而攬桂兮踐草茅
於溝瀆仰高山兮瞰谷既瘏兮我馬茫洋兮厭若悠揚
兮莫之我持余惝怳而侘傺兮命巫咸以占之巫咸啟
余以其兆兮曰而慊焉如有失耿營皇之隠憂兮浮切
身之疢疾宜沐芷之芳潔兮以歸毋昏迷於糞壤兮驅
馳宜飲水於華池兮自潤毋力爭於虎狼兮騁俊宜種
菊於籬東兮卒歲優游毋習嘗彼野葛兮懼外物之余
仇感春秋之川逝兮日與月其相除反視其多過兮越
美人之軌度弗忙遽而言旋兮荏苒歲其將莫駕騏驥
而驂白虬兮揖旬始其為御勾芒蓐收趨走夾余輈兮
祝融用之先路豐隆飛廉共洒掃而從輿兮列玄冥為
犇屬帶浮雲而乘太微兮招搖邈其容與凌崑崙而放
於六漠兮鼂徜徉而遊處九陽駕言夕歸兮顥顥洋洋
期泰初而為交遊兮將叱咄乎黔嬴嫓淑申申其証余
兮曰胡為而不為卓行混茫彷像兮徒為訿病求異世
之落落兮嗟倫類之緬邈人斯與而不羣於鳥獸兮巍
巍乎古之先覺帝鴻氏余鼻祖兮惟大宗曰伯陽侯於
薛而姓惟任兮芳澤三王奚仲萊朱之思誠兮左右夏
王洎商武誥明明如日月兮祖已追於臣扈摯仲任之
京配兮嬪文公而接魯粲三秀之偕芳兮天香郁乎往
古秦漢世之足蓬艾兮丕南辟於丹陽轔七朝而軋唐
李兮令之作於閩方牓龍虎之肇名兮天荒是破日晻
靄兮粤言旋於故處四百齡兮我祖光禄道蘭洲兮遠
追前躅菊香流兮宜黃中冀體石蓮之剛固兮菡萏芬
敷而廣被右史君兮含月精衣卿雲兮帶青萍信杜衡
兮縈薜芷服荷裳兮腰蕙茞冠獬首兮珥汗青武光祖
兮在楓庭剛百鍊兮有折視氛朕兮無刑懼前修兮弗
稱聊相羊兮往行反曰川瀆委蛇道幽通兮波澤淪漪
德涵溶兮清靜沈潜浸淙鴻兮泥滓隄坊混而窮兮澄
澈滔滔反流東兮浩蕩汪洋惟太空兮邈其無象將何
從兮
浪語集卷一
