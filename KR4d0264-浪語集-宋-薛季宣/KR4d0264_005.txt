浪語集卷五
宋薛季宣撰
詩
漁父二首
蹤跡五湖浪生涯千尺綸是非寧入耳榮辱不關身獵
獵菰蒲暮凄凄浦溆春何時共蓑笠和雨釣青蘋
紅蓼白蘋岸清風江月明萬波千尺動四海一漚輕濁
酒醉獨釣鮮魚饑旋烹興來歌欸乃煙雨過前汀
筠鄕新筍
根節凌槐夏風霜閱草春此君椽筆健稚子錦綳新有
待瞻淇澳行將滿渭濱狂鞭任奔迸我不是饞人
白菊
不著金縷衣寒窗弄明月端宜妝淡泊自是香蓬馞臭
味真可人風流到華髮試為問東籬定得淵明骨
丁香花
别是南州種寒花七里香(鄂人號七里香)玉笄駢寳䯻金粟綴
銀鐺自得山林趣不為時世妝紫霞休騁瑞未及野梅
芳
立春
誰得東君信風生十萬家土牛占穀麥灰律動蒹葮嫩
綠萌芳蘂新紅茁綻芽未能都免俗春勝插春花
雪
怪得寒風瘦窗明積漸加起來裘潑水逆視竹生花厚
貌紛羣品新妝副六珈飄零飛落葉轉動絞回車無定
從高下忘形變邇遐郊坰鋪毳罽階砌撒江沙灑壁侵
修飾填坑旋下窪屋頭昂怪獸山脊走長蛇萬木枝都
亞中庭石盡遮獅符蹲陡踞龍井噴增呀撲面輕盈甚
装衣點綴斜礎閒開匣鏡碑仆插梳牙同色連千里虚
光合萬家壓災時世重為瑞老農誇勢極雲天際威凌
凍水涯凹兜坡崿岞條突樹牙槎客子衣裳怯王孫酒
力奢影浮垂綉幌香帶落梅華籭簸知神女門屯想夜
义未能三十韻旋㵸試烹茶
郊迎趙漕
叱御逆軺車愁先負弩驅虎頭晴在望羊角淖盈途草
莽迷行跡湖山出畫圖傷今又懷古坐睡覺吳歈
梅雨
霡霂雨黃梅凝雲綰不開心知飬苗稼眼見長莓苔蜜
箧幾如漬崇墉勢欲隤鬱蒸任炎熱誰解酌金罍
遊飛霞洞
横塘富花柳杳杳鏡中行樓觀朱涵壁洞天珉掩閎林
深暮雲合地僻夏寒生康樂屏巖靜鳴榔時一聲
龍翔寺
二江涵古寺雙嶼聳平沙翠浪環流淨金城到眼奢水
光搖殿閣塔景動龍蛇不減蓬壺意屯雲未許遮
酬張縣尉
久客多塵滓心懷為子開文知龍有種名苦雉為媒但
得貧無絫何嗟去不來吳門衆多士待爾和羹梅
元夕憶世母(三八母生日)
蒼天毒我生顧復自孩嬰元夜銀花合三山夀斝傾星
毬明烜赫鼇島峻峥嶸樂事都如夢傷心母道情
拒霜花
蘸染木芙蓉深紅間淺紅錦籠烘夕照翠袖揖秋風豔
冶歸尤物凄涼識化工拒霜高節在丹藥謾成叢
早行
旅枕罷殘夢明星懸屋椽不辭風露冷欲了東西緣雲
馭方擎日月輪猶御天波波定何事羞死地行仙
天隂
梅月乍開霽油雲閒卷舒溢光穿隙日浮祲出清虚鼓
吹蛙聲亂笙簧竹影疎雨來三四點靜覺打籧篨
告歸郡不得請倦於將迎之勞
閒居百不憂何事武昌遊旦旦三江口時時十里頭箇
中都是妄此外竟何求生被浮名累將迎卒未休
昧爽寒溪送客
攀援長者車昧爽踏汀沙片玉山銜水堆金日蘸霞風
來雲外嶺露重竹間花好景看如客心閒即是家
二十三日送客寒溪還視邑事食時過節推周文
猶高卧未起愒然嗟羨以詩戲之
驚起周公夢三竿日倍高被氊吟不用州縣職徒勞脂
轄驅郵置金車困賊曹幾如陳處士龍卧楚江臯
夏日江濱
鳥迹鋪天篆金波漾日沙鷺拳巖積雪風勺浪飛花江
斷客帆入岸回山影斜峰雲青漢上略約二三家
聞黃仲益雲夢辟書報命
三府書交上羣公座盡傾量包雲夢澤名動洛陽城雞
肋刀焉用牛腰軸定盈江南望江北無可贈梅英
讀蕭銑傳
不假成田勢寧堪麥秀悲青氊梁舊物赤幟漢威儀剛
被農家誤俄推鼎祚移江湖百郡地只自黍離離
讀九國志悶書
弔古因紬卷傷神却皺眉蜂房開自牖蟻穴積成堤不
苦南風競長懷北馬悲陽曦曜星月還有餞西時
被甲
儒服便章甫戎装乍鐡衣幾曾生共樂猶有死同歸著
屨惟何甚乘車未遽非愧酬軍旅問先見少知幾
曾陽回棹
沔曲回晨棹驚飛羨水禽波紋沙隠見山影浪浮沈色
動蘆花雪光搖日脚金扁舟歸未得惆悵五湖心
讀三國志
左角蠻攻觸南柯檀伐槐俳諧記名字人物委塵埃錦
里昔曾到樊川今此來遺風不可見觀古意悠哉
讀史
信乃噲等伍宏與滔比肩饗士未為過出胯真能賢物
外體三極環中無二天傷哉千古恨顰蹙翫陳編
仵落回路得家書是夕有歸夢
夢入江南路依然識舊廬家人話生計兒子督程書繚
繞俗緣在纏綿習氣餘金雞驚悮我安問未為疎
三月七日按雲陂莊還宿舊州寺懷松楸後作
不學老農稼而為田舍翁劬勞方軫慮定集竟何功心
測焄蒿氣時寒疾甚風年時尚壇祭廢絶意奚窮
山舍三首
彿彷依蠻室林端鳥道縈煙疑雲異色松接澗同聲樹
古龍蛇蚴巖巍虎豹獰野花舞狂蝶栩栩夢莊生
塢闊屠蘇小竒峰疊翠屏巖頭通鳥跡山脊走龍形峽
斷風偏勁林幽天欲冥流泉不知處虚谷響泠泠
寂寞無塵事茅茨秀嶺連密蘿蒙灌木亂石隠流泉蝉
噪雲間樹鳥飛山外天孤雲自明滅應達主人玄
觀碁
戰伐徒形似死生俱妄為争先明有法當局自成迷多
筭非關劫成功定出竒兩情深海若不比看人知
昇山寺
羽翼假真仙飛來秀嶺巔道高還自正境寂若為然寓
目山如礪昂頭浪拍天閩城多少地羃歴帶平煙
丙子歲春
物極雖云反寒威何大衰東風入簾幕生意滿林畦古
木含新綠仙葩吐舊枝隂晴苦不定中夜忍聞規
江行即事
春信潮聲急滔滔掩岸沙客船離浦溆漁笛起蒹葭盪
漿水光碎轉山帆影斜篙工指煙樹依約有人家
雪銷
旬浹雨銀花山林盡綺羅東風雲氣減南紀日光和皓
皓汚應易㳙㳙滴轉多冰生又冰釋天道竟如何
誠臺雪望懷子都五首
不見子都子誠臺一壯觀爛開梅骨峭高聳玉峰寒誰
共雲霄日詩亡錦綉肝夢魂千里道應更酒腸寬
故人一相遇七返霰瀌瀌辭采應竒甚顛狂即在不尋
思落帽會乘興錦官遊皎皎誠臺暮詩腸獨自搜
白也今良嗣千年璧一雙文思泉漱石色照月明窗樸
樕空樊渚飄零遠漢江此情誰與度木介響琤瑽
狂遊失可人萍聚我和君千里共明月幾山空白雲擊
鵰飛墮毳嚼雪冷冰齦百歲無多子離居困索羣(李性剛直)
(同官目為鵰李)
掩脛誠臺雪吟頭祇自昂梅花開嶺路冰玉皺池塘良
馬日千里美人天一方尺書不可寄道義兩相忘
和賈簿
官冷君休歎浮名陌路車冰山逢燠泮豆粥併寒除但
酌樽中酒從堆架上書未酬題柱志終不羨相如
忌日雪
荼毒惟何甚同時失所天哀傷逢此日懷抱憶初年白
雪明心素青松點墓埏不堪陳几席罪罟欲誰冤
大雪
江市彌旬雪人行失舊蹤梅藏香骨瘦冰結浪花重彷
彿門前柳昏迷郭外峰屋簷天漢在一鴈没遥空
喜雨
麥穗雖乾耳秧苗未吐心正須雲潑墨生怕日流金氣
鬱山堂潤風回竹逕隂稱人三四點争道即為霖
春老雨寒酴醿竟爛
無定若遊絲神人薦玉衣飄搖思遠舉婀娜怯空歸曉
色檀心重春寒酒力微牽腸無柳眼香絮雪花飛
讀史
閒是等閒非沈迷不自知黃粱一夜夢白雪數人詩身
後輸杯酒生前對局棋幾多亡國恨窗几靜榰頥
延陵感懷
延陵七春夢悲切意更微頗復吴牛喘還多代馬依去
來紛混混今昨是非非況在遼東鶴千年方始歸
雪霽和智叔次諸即曺韻二首
風洗朔雲靜愁蠲泪眼晴夜闌灰欲冷目眩室生明客
子遠鄉巷天公偏世情布衾寒潑水墜葉也心驚
同雲起飛絮忽作無意晴夢破客愁絶魂銷天夜明聞
雞悲壯節哀鴈切鄉情夜靜羣動息空牀時自驚
元日
鳳歷回龍紀羲和御物新﨑嶇萬里道牢落五年春羇
客聞哀鴈傷懷念昔人米鹽能幾許還自不由身
夢回二首
憶到梯雲巷哀傷韡卾叢舞鸞悲引鏡傷鴈落空弓清
夢回時雨繁聲發夏蟲情鍾在吾輩匡坐泣薰風(梯雲走家)
(坊名)
吾宗鮮兄弟何事日飄零凋落皆鵷鳳相從謝脊令世
緣那可了魂夢也非寧屈指傷心事端如欲曙星
鄉思
達仕租千石虚名酒五經豈能千日醉未勝九年耕識
取杯中趣知從袋裏乘讀書無一事官宦汨平生
寒食二首
異縣臨寒食為情覺大難焄蒿五精氣破散六祠壇堕
淚紛朝雨回腸減夜餐誰家簫鼓咽懽舞欲槃跚
五歲懷歸夢言歸巳得歸未能逃俗累旋復著征衣子
貢當何戰燕人切自悲無堪一百五春雨作霏微
感事
狐死正丘首鳶飛翰戾天乃如司馬晉不若慕容燕濟
亂須人傑投機赧世賢長江千古恨南北幾陳編
鸂䳵
鸂䳵滄江外雌雄萬里心浪花浮彩翠煙雨弄清音蓼
岸無端豔蓮塘底處尋鴛鴦誰著色知誤幾金針
讀邸報二首
大漠煙塵靜三公計畫竒定安唐廟貌行復漢官儀捷
奏騰千里除書滿四維自然禽頡利蚤晚贊無為
世味刀頭蜜人情屋上烏榮華葉子格升黜選仙圖豺
祭知生獸蛇銜欲報珠不將魂夢到反是憶蓴鱸
九月十日菊
不改天香細無端人意疎重陽把杯者今夕尚來與白
羽搖依舊黃裳笑反初知時自凡俗冷暖欲焉如
夜聞捷音
圓覺聲聞夜蒙頭大比丘上功來幕府如用復東周行
即昇平舊還從汗漫遊憑誰問淮蔡元濟莫擒不
悶成
春鳥弄輕㵟凝隂滿院飛蠶姑云力作杜宇不如歸世
變知音少人亡解語希汗顔多反仄濺淚濕單衣
春隂(讀王黃州小畜集)
春晝閣春愁無情若隠憂柔腸牽柳眼困淚點花頭不
放春風度從教暮雨休哀怜無限意小畜閔黃州
燈花
自得天然豔書窗氣吐虹有心惟燭物無種到施工不
管三春候平分兩曜功報人知喜事誰辨悉歸空
送鄭景望赴國子丞詩二首并序
淛之江潬(但)漫(平聲)而委長有山焉截乎江之口
其潮也尾閭盈而濆瀑海水溢而羣飛回江之
波倒流而反觸於山其濤怒衝乎潬其波激委
之至也遠其為憤也滀崩騰洶洶洄潏藏昂驟
蹙而軒乍旋而入竚盈淵谷前無高岸一川矗
立突如來如屹如銀山犇如陳馬轟如雷鼓激
如摶鵬子胥奮躍於濤頭文種昌揚其暗浪雖
共工氏折不周之柱左伯母彈恒山之目拔山
如項羽驅石若始皇未足以擬其壯天河裂龍
門發吕梁洩汾防決淮隄撤猶不得形模其彷
彿也操舟者逆而取之順而方之呼吸之中恬
然已無事矣濤之力也有既故吳兒可狎而弄
其去也有時故行人可厲而涉走嘗聞諸濱江
之老叟曰江之産有煩苛其涉有陷沙煩苛豸
也蠔族比也形如飄瓦呀吻衆多狎者遭焉則
著身而不寘沙之雜也多淖則人之履踐不實
涉者俄而陷溺則僵為汐之濫君子者曰操舟
者子其神乎憑乎虚舟凌乎巨浪逆而取之不
害其為正順而方之不害吾之止故雖濤水掀
天而吾不為之蕩横流溢壑而吾不為之撓持
危涉險亶默而成之其眎涉者吳兒為有全安
之數矣子鄭子一鄉之望其赴國子丞也固當
為時世用鄉人又將儀之夫國子清官子鄭子
和而不流者也既清且和利用安身而崇德矣
其行也必將問津於浙走期之以舟檝之利琢
詩為贈且序陷沙煩苛之說所聞於父老者而
冠諸篇端
風喜檣烏順知難喚酒杯好溪寒已半京洛暖應回僧
舍方飄雪江籬欲放梅不須愁國步之子棟梁材
愾我論交晚何堪又索居朝陽鳴必鳳清水察無魚百
惱愁成斛羣疑鬼載車否臧亡可道贏得腹詩書
浪語集卷五
