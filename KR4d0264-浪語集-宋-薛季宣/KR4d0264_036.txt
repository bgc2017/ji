原䟦
乾道以來六十年間學士大夫皆知宗薛常州經制之
學而其遺文世獨以未見為恨盖伯祖常州得歲四十
所為文雖富而猶有未脫藁者先伯建安簿澐早世其
孤又幼篋中書因秘不復啓頃華文曹太博持節東川
嘗取奏劄及簡牘等刻於蜀矣而亦憾不得其全書旦
自外府丞出守臨川至既數月事稍間因令師石弟從
其家發箧中書詮次得三十有五卷而鋟諸梓此獨箧
中所存者耳遺軼尚多焉夫學之為道循本及末由粗
入精必正心誠意而後可以治國平天下雖洒掃應對
而道存焉未嘗可離為二也儒者不作眩高者騖於空
無故言道而不及物循實者囿於名數故言物而不及
道二者岐分則學不足以應世用而反為儒者累嗟夫
古今富有之理孔孟非有二說顧在人宏而用之如何
耳伯祖常州儒學夙成高明縝密於書無不讀必略短
而取長於事無不諳必通今而據古每以口耳之習為
學者之戒凡有得於殘編斷簡必參驗訂審不至於理
融不已也其立朝大節難進易退孜孜然惟以進賢退
不肖為務奉使淮堧首正姦欺之罪而以忠實報上出
守苕霅抗論經總制錢之非法不忍重為民困卒以不
合而歸則死矣盖伯祖之學有根有葉有源有流本末
精粗内外如一不變今不泥古措之事業無非實學實
理也其古所謂儒者歟觀先生之文可以槩見矣寶慶
二年八月日姪孫朝請大夫知撫州軍州兼管内勸農
營田事旦書於仁壽堂
浪語集原跋
