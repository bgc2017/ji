浪語集卷十七
宋薛季宣撰
劄子
都堂審察劄子
某讀史記至趙烈侯欲賜歌者田相國公仲連不與曰
求之未有善者番吾君曰君實好善而未知所持今公
仲相趙四年矣亦嘗進士乎曰未也番吾君曰牛蓄荀
欣徐越皆可公仲乃進此三人牛蓄侍烈侯以仁義約
以王道烈侯逌然明日荀欣侍以選練舉賢任官使能
明日徐越侍以節財儉用察度功德所與無不充君悦
使使謂相國曰歌者之田且止賜相國衣二襲僕未嘗
不撫卷而歎謂公仲連賢相也不以正義咈君之心番
吾君善謀也乃以賢賢易君之慮公仲用人如已烈侯
改過不吝賢哉是故大臣格君心之非惟務引之當道
是雖戰國之事蓋三代大臣遺法也昔者伊尹周公所
以彌縫君臣之間蓋不於其身而於其左右之臣當其
未甚相知之時脱有一人不正則二公之事去矣聖人
之所以大過人者如此後世大臣喜與人主争事人主
顧以要竊名譽疑之君臣之間蓋判然離矣進則孤立
而無助退則潔已以致譏而欲道行事濟萬無是理古
人之不可仿彿非天也人也主上以天縱之聖篤任同
德凡天下事與相公唯諾可否無所疑貳是誠足以有
為之時然而間或事與意違而功成未有端緒者將由
進賢未廣猶無以易君之慮執義以争未免身親之乎
雖有至心誰能諒之伏惟謀謨廟堂深思遠覽致君之
道願專以伊尹周公之心為心若公仲連之所為有可
備采擇者某位卑言高死罪
與虞丞相劄子
某小官不敢輒踰分理亟請呼召仰蒙希世知遇有拳
拳欲報而不能自已者其可以遂無言乎茲者伏承丞
相以禮為國上公三加彌尊雖高祖患失鄼侯柳下惠
不以三公易其介未足多之天下實幸抑嘗聞之師曰
君土相火一心也元首股肱一體也中有毫釐之間非
心體之道也恭惟君相叶德寧有毫釐間於其中然而
歸柄辭權似亦不可常也今丞相已不得謝宜益尊所
聞行所知為人所不能為以鎮服天下鞏固基本格心
之道僕嘗陳其略矣若夫事與意違而功成未有端緒
請得而畢言之大抵喜欲速之功者昧於宏遠之規模
臨重事而輕為之鮮不中道而廢察於二者則天下無
不可為之事無不可成之功士君子存有為之心居可
為之地處當為之事動不先慮急於有成往往命出而
反汗政舉而事乖雖其胷次瞭然中亦未能無阻而欲
一人之信四國之順功業之有成就萬無是理是故規
模宏遠功之所以速成也不輕舉動事之所以必濟也
古人所行皆有節度幕府專治文書况於一日二日萬
幾而可以輕為之耶天下之事當與天下之士議之碌
碌鄙夫心存得失而以貪功喜事自獻其身者要何足
以知此丞相願繼自今務恢古人之度充體國之誠深
察蔽邪以謹姦慝博求俊乂以廣聪明寧受百罔而不
替好士之心勿以一眚而棄人才之用必得四友之佐
贊帷幄之議者臨事加之以懼好謀期於必成每每敬
之於先俾毋吝之於後將使人主見可成之效四方覩
難拔之基圖事嚮功安有潰於成者不然日又一日誰
適與謀作事付之渺茫近功希於幸會而有成效非所
聞也某思所以補報不知語之深切伏惟審聽而熟圖
不勝社稷斯人之幸
與王樞密劄子
聖人天&KR1086;英特而銳於求治羣下循習舊事而玩於安
常中外之情因茲未輯叢脞威罰為有由来然思衛文
之興必先善俗宣王之過為有遐心二者未諧此公卿
之責也前史丞相居可為之地而墮於空無之累張魏
公以將相之重而奪於喜功之心非徒事無所成害於
今日多矣管夷吾之請死子糾姚元崇之不就相位當
時要說其君不為不切而其晚節末路不無掩於九合
治平之功儒者喜言中庸大學未為過當然而陳言長
語誰不云然朝夕紛紜亦可厭也夫物不兩大心無兼
慮天地之道萬世不易之理也卜子以賢賢易色仇士
良不欲人主觀書與見儒生二事不同其機一也不正
於始後將遲之昧者不圖而奔波於軍旅甲兵之間期
會簿書之内此固政之紀綱國之大事語其先後非所
急也天下切務不過數節自非君臣同德將何由濟不
然雖光復中夏猶無益也謝安淝水之功論者意其僥
倖然而軍中以一處士不忍戕其所苦之帥内舉之際
疎遠如韓康伯舊怨如㕁詵皆已許其有成所以用之
非一日也惜其不能遂還中原尺地末節困於居東謝
公猶然則古人所務正君其說不可奪也㒒向在東鄂
嘗聞君子之餘議矣天下所以未治國勢所以未張振
而起之在規模固已先定誠非門生寡陋所得而窺者
然今上所眷倚負天下之責望者莫如樞相主書首薦
不先人而先僕思以補報故不敢自同於衆尋常稱頌
亦不敢一辭發也惟冀察於今之事勢度人主所能行
引之當道以成亹亹之業無求欲速之效蹈覆轍之舉
必不得已寧當以道為度故雖身任安危之事終不可
幸成之也門生之稱本當自通政府僕故吏也又何敢
廢望鈞慈洞察之爾
又與王樞密劄子
初二日初九日兩被呼召侍坐函席誨以話言遂及邊
計憂衆之所不憂又將為人所不能為以為當及彼無
事時大為邊防事至圖之無及於事非以身任天下之
責者其誰知之豈特門生故吏忻幸之私實宗社蒼生
之望僕後生妄庸既被恩奬當時不避狂斐隨問輒對
言不盡意退而惘然今當遠去鈞屏思報萬一不知所
出願效一言敢疏管窺庶有山海涓塵之補伏惟鈞慈
采察而審圖之比年人情苟且類少深遠之謀衆人幸
於偷安狂㒺則希生事偷安固一切不問生事則
輕議伐人且不備不虞不可以師不知彼已而輕易用
兵者百戰百殆而已邊人之情傳聞常多失實其在兵
法用間號為尤難古人譬水之能載舟覆舟不輕信之
如此聖人内求諸已無取於物我自能而何敵之間焉
國家上當同君臣之心明忠邪之辨衆賢登進百度自
舉感神格天何求不獲區區汴梁夫何足道其次淮堧
之地當施羅落江流海道合置水軍昨聞山陽合肥之
謀規模既已略盡江海之備則殊未聞其間間道所行
我之素不講者天長可以入維揚清流可以向六合肥
水可以下合肥北峽之隘廬陵江之徑與武昌之近新
息秭歸之比商於賈塹三關直趨荆鄂子午南達梁洋
洮岷東近威茂前人用兵所經斥候又當明遠忽而不
備則鄧艾江油之事不可便謂無之衝要雖有重兵之
屯堅城之守中無民力且乏糧械之資則亦未可謂之
萬全人情苟求不知為備之說欲為守禦固當力施行
之言議悠悠何益於事至如用兵一事起於喜事之臣
竊嘗論以孫子始計之書蓋未知其可也方今人人異
意不可謂道灾變數起不可謂天以江左而争中原不
可謂地以貪戾而帥驕卒不可謂將將士不相安習不
可謂法於斯五者曾莫之計又不可謂知之也恭惟主
上天縱之聖則主孰有道在所不論至於將孰有
能天地孰得法令孰行兵衆孰強士卒孰練賞罰
孰明彼固不容盡知其在我者亦可以知之矣彼
能包蔵隠忍以成鳴鏑之事未可以無能視之捕
盜之軍歸卧之帥又安知非彼之謀前彼方昜主時我
以全師臨制其後尚無尺寸之效則今未易圖也我自
隆興乾道之後星文屢變水潦荐臻流離之民充滿道
路驕悍之卒氣凌州府或悖而辱長吏或起而為盜賊
皆有形驗安可謂加於彼且以區區江左經緯中夏以
一圖九古人固已寒心求之時賢恐不易辦雖以恩地
之重僕猶以為未可必也方今兵力既弱財力空匱所
恃以戰者不過三衙衙前之衆舊人既已垂盡江南白
丁未可望以持久所仰以濟者不過常平錢米應在虛
數州縣盡然問之甚多求實無有賑濟己自不給必將
上誤軍計以此用衆其能濟乎兵交於前人困於後安
知盧循之盜寄奴霸先之將不又起於蕭牆之内事至
而悔將何及哉昔宋文帝河南之謀其筭殆無遺策終
無成濟健馬飲江而治遂衰太祖皇帝謀取幽州趙普
以為必得問將誰守因不復言今之治功與一時之將
帥未能賢於元嘉之世其望太祖固已遼絶不監不法
將恐辱甚於飲江即幸勝之僕竊意其方勞廟筭也主
上用兵之意每形天語空言挑敵兵計固當然乎有謀
人之心而使敵人疑之殆矣樞密忠誠體國願垂深念
致君堯舜望惟以仁義綱紀為本備邊之計幸勿為浮
議搖動至於用兵則請留待十年之後必以機會而舉
人才既富彝倫既叙乘彼間隙而動必將有頡利之功
矣且自古未有寄任不專孤立無助小人不去而能成
功立事者誠能和同君臣之際固善如曰事出九重制
不在己則當以義進退不可身坐廟堂而歎志之不伸
也僕受恩深厚不知言之妄發萬死未足以謝惟幸察
之
與四川宣撫王樞密劄子
某聞之善治水者必滌其源善呼盧者必豐其本治水
而滌其源則下流無壅閼之患滔滔赴海安行而順導
之耳呼盧而豐其本則在我之氣勝而為之對者索十
盧隨擲遂可氣吞之矣皇上憤祖業之中落痛神州之
陸沈謂關中中夏之本源柄政之臣又本源之所賴以
疏滌者乃睠西顧輟大參出中樞寄以召伯之任所以
為滌源者端有本矣三川之氣待公而振關河之沴待
公而清譬諸呼盧之望贏非豐其本不可也僕故吏也
間嘗從事於蜀目覩生民之憔悴官於湖外又嘗得其
梗槩於道途究觀規模稽諸故實論以成敗之法可得
而言今公為萬里行僕方有弱小之累不能自贊請從
革輅之後塵伏念早蒙特達之知曾無倫匹於世德之
不報何以自寧夷門一言願鈞坐安受之而毋忽也梁
益之地久苦重征自承平時固然南渡之初一切取辦
關外之衆仰之而給總領既設益起上供郡縣苛刻征
之非復名數之舊民之困悴殆嗸嗸無告矣朝廷雖時
時捐減其數是皆虛無積累之名以為實惠及民但自
欺耳疲弊之極救之良難加無守令之賢則將何事不
有民困若此謂其本之豐可乎戍兵之衆舊蜀無之自
失關中退屯漢沔西極隴坂東接商顔南山之陽谷累
數十帶甲不逮十萬而敵不能窺者良以置帥之法兵
民兼涖無改陕西之舊大軍堡砦相為首尾守之得其
道爾近自將臣過計避岐雍而擊熙河頓兵旁角之地
不得展吾所長挫鋒於涇原棄師於德順多刺流散以
補亡師之缺怙權善地而要姑息於時因其死而削之
權數當然也然今藩臣不典兵馬則有警無以自救官
軍既難調發而人心亦復不同風塵之驚勢同呼吸必
待行府之令則蹈後時之悔矣兵非素練帥非舊職邊
民無所依怙則將折入於北軍政若此謂之豐本可乎
二者則然又有迫於此者岷宕之西威茂以北雜蕃之
境近接成都盜假之兵信宿可至均房南出夔直其衝
太祖之師嘗入此道言邊備者曾莫之虞變起腹心盍
先備豫豐本之計又當謀之為元戎憂僕竊以為此數
者尤所當先者也參相識造幾微雅意人物補苴罅漏
夫何足言中州削平當在茲舉千瘡百痏謂之何哉處
内護前寧得無慮必也為之有道使人不疑監往者壞
之之由思來者救之之計為此一著不容再錯譬之豐
本之博將安往而不勝乎雖然起羸瘵者不可以力加
人大有為者不可見形於敵第豐吾本無為兵先機會
之來何容窮盡扼其吭領之地則形格而勢禁三秦平
定蓋此術耳持此上報眀天子滌源之計顧不偉歟至
於姜維覆敗之道往固不可追於今尚多有之惟行府
終始念之也某私憂過計欲補千慮之一得不佞不敏
然之却之惟所命
奉使淮西與虞丞相書
某過蒙廟堂期遇俾將使指節中行邁忽忽遂失拜違
感戀依依言不能盡已而驅馳道路無緣奏記主書非
惟不敢亦不暇不知蒙下察否某區區行役昨緣水涸
膠舟遂自毗陵陸行以十二月三日度牛渚八日抵合
肥與帥漕謀行視圩岸并治申請行移文字十五日西
邁十九日次固始所見牛渚以北絶無流移之人聞合
肥頗有之趙帥先已安集西入六安霍丘之境稍依岡
壠去處往往有飢民寓居至平地則無之某問縣官總
首皆言安豐之境主戶常苦無客今歲流移至者争欲
得之借貸種糧與夫室廬牛具之属其動費百千計例
不取息飢民未及播種樵蘇燒炭割漆采茶之利已皆
餬口自足若平地則無此以故山間猥集所至如歸主
戶不欲以增客戶聞官極難根刷所申之數由此不多
得之某詢之流民皆言淮南甚樂諭以官莊之說望然
莫之應安業已耳擾之徒費且在民猶在官也不足復
勤君相之念固始親見大與所聞不同某既蒙望以不
欺不敢不以實告某出都之後即聞夾淮争為招集之
傳至謂南北之民往來如織及抵固始始得其詳蓋緣
北方郊祀赦文有向来被俘之人能自拔者放免五年
差税之說郡縣遣人持牓唱言境上實未聞有應之者
光州所申今年歸正北人在固始者百十二戶其實本
無一家近守臣宋端友趨朝議將遷之内地漏言於外
人情大恐某循撫争持狀訴道周反復其辭稽諸閭伍
莫非隆興以前来者先九月間郡中遣吏下縣抄劄密
令保正總首妄作今年供具不使知之及冬至前使人
分俵由子令至郡倉給粟在村落者去郡之遠例多愚
氓或雖受之皆未之請居坊郭者則辭由子不受亦能
詣某自明惟有衞世安等五家以十一月間過淮頗言
有販牛往幹事者泄於畿縣衞等皆其辭所連逮却不
在原申數中某不免為數日留與帥漕司所遣屬官高
□張唐卿等不憚寒雪勞苦各馳數十百里親至村落
視之其歸正人則前所言是也江南流移之人初不及
浮光境郡縣所申之數有是有非頗有去冬今春轉移
之人其實渡江已久此其是者浮光比歲不稔榖價高
過常年四倍蓋光之市用錢舊以四百為貫米石一千
今為錢千六百矣主家雖有招客之意如不足何飢民
逐熟投主豈肯却之不稔之地即此其非自見不待縷
縷言之頗聞浮光亦有今年歸正之人不過續來所申
一二十輩容見端的具以實聞某平生不解謬言妄意
人情之不相遠誕謾不謂無有然亦誰敢施諸君父之
前及觀光州所為為之懊歎累日何意剖符之守有此
欺天之事聽言信行之悔聖人不吾欺矣邊吏如許懼
非保圉之道他有聞見雖大於此非使事本指者某不
敢輕僣陳述九重之内未易周知萬里之情聊舉一隅
可以槩見啓沃之際丐力陳之庸人動自多營敢為誑
妄每每如是某孤陋之迹百執都非舊知固知發人之
姦必履危地然而忠憤所激俯仰無媿上頼朝廷之知
必能察其所懷恃此以無恐爾廬州三十六圩非獨農
畝之利某與趙守等已委路鈐張青等起蓋莊屋逐旋
招誘流移實之張青舊為張循王管莊熟於田里間事
嘗與高□獻議圩中占地甚廣然頗低下若因浚溝行
水就為千河水寨可為合肥重險竊嘗語以治田自可
為之以漸何承矩蓼花之會宜當按以為法由是未敢
列上其議以其愚見合肥城壁柵江横貫其中西南平
岡高瞰城内觀於魏世新城之築韋叡引肥之戰不得
不為過慮則今千河之浚因低据水為立斗門以司宣
節所以保固者一舉兼得亦保淮一助也更丐鈞察比
來敵人打圍稍稍近淮久未解嚴浮光人情甚恐又聞
㳂淮挑濠立鋪表裏上下相接每鋪十卒摽牌一人弓
矢九人齊人敲冰備患想亦不過如此威行沙漠於此
可見然使敵人無事見備固為古人長策有謀人之心
而使異邦疑之難以速得志矣願賜深念某此來淮甸
觀於山川險易事態物情始知天下之事皆難豫度造
化財成之意所以加於鄙陋者不淺誠深感戴未易言
之餘俟前途隨事申稟尚賖侍見敢乞上為宗社斯民
調燮和粹徯候公師之拜用副輿人之情
與虞丞相書二
十二月二十六日固始縣申拜稟目二十七日即行二
十八日次光州所見歸正流移人與固始正同其單名
續申姓名亦有非今年歸正者真今年者不過定城縣
九家固始縣七家被虜走回不過四家内定城一家固
始三家與霍丘縣二家皆不在原申之數某逐一喚上
喻以君相恩旨視其人物類非甘田畝者内衛世安張
悛二名自言王展宣贊所用頭目李茂乃亳州司候人
吏餘皆二人之徒其非是者不過三五人耳人數既少
官莊不可復作始世安悛等皆緣輩類許宗道者持金
錢寳號為間事發避罪而來他日事寧尚欲有所報效
為國家計乃不在其必留某本合作舍處之又以浮光
被邊太近十目所視殆若表而出之他日隣境有辭非
所以全安之道徙之又非所樂誠與流移安集事異某
見與趙善俊别議區處夫以忠義遠來歸國撫之不可
不厚有如太過難為繼者適中斟酌費固不多某至淮
西饋遺皆無所受後以浮光當作恩意犒歸正人戶不
免薄受兩司之禮勞世安悛錢各十貫酒二瓶李茂五
貫餘皆三貫酒一瓶此外賑贍安恤已具申狀不復縷
縷陳稟守臣宋端友所為妄誕不敢不以實聞端友本
以招納歸正為欺乃敢戕歸正之姓孟者略奪其馬投
尸井中是豈招納之道然今馬已牽入都或言名金稑
軸高四尺三寸神鬃土黃色計非充貢則亦有所歸矣
頗聞端友所為蓋不祇此非某職分所及而殺人掠馬
此特其可攷者三數月内又嘗再奪被虜并歸正人馬
事端未悉某不敢有言邊遠類無官司端友所為又皆
出於天理之外君相軫卹疆場無急於擇守撫摩若端
友之所為不可不重賜行遣小官僣越萬丐裁赦某浮
光無復事矣將命事無一就不免迤邐過舒蘄諸郡更
看江口有無流移有如各已安居亦不敢強有騷動不
免薄行賑濟敬致君上惻怛之愛而已願種田者尚當
臨事區處不然則與津發致之三十六圩曠瘝無所逃
罪亦惟大度察而哀之帥漕所遣攝事二幕高□張唐
卿者殆為淮西精選□之清忠質樸唐卿強直剛毅誠
齊蜀之良也與某同事備見心力聞皆嘗出門下名公許
可乃知不易得之兩司嘗同薦□誠非虛舉想在鑪錘
之内必素已有定處小官僣論人物惶懼之至誠出所
見亦不敢隠也更頼鈞察
與虞丞相書三
某浮光已復無事初七日遂行十三日抵齊安自入沙
窩以南始覩流移人戶纍纍然未有歸著而守臣李續
確實可與辦事本州常平初無見在已為計置買牛頗
聞灊霍之南惟此尚有荒閒田地可以措置安集某不
免留料理之竊以沙窩白沙嶺路正直垂瓠武昌在淮
甸荆襄之間最為控要往年婁宿入寇步騎嘗出白沙
措置邊防常苦荒涼難於應接舊州鎮者古邾城也實
關此路衝要某見議招集置莊於其側近上下萬一有
所成立異時烟火相望或可少助邊防但某本無所能
田里間事尤非素習仰蒙委寄不敢不勉事之成否殆
未可知恐必無逃曠瘝上誤知人之鑒爾
與虞丞相書四
即日春序已闌和風叶律恭惟致君格天鎮撫方夏神
之聽之鈞候動止萬福某伏審眀敭大冊進位公台正
宰司之名還治古之道天人同慶知太平之有日宗社
實幸蒼生實幸某受知誠不世有宜不敢具文申賀自
同衆人抃蹈之私言不盡意某伏自浮光齊安嘗三奏
記并以循問所見累申廟堂方懼不稱之誅仰蒙朝廷
卑聽按治所列彼方進律留衞而終致之於理上論君
德齊成湯之不吝下視孝宣綜覈有所不行於偽增戶
口之王成俾為堯舜格心之道偉矣某不敢自謂光華
之遠然而沈冤獲伸免於辱命之媿生成之賜未足云
也某冬春之交在並淮時竊覩流移略已安定決計歸
矣正月間抵齊安乃知蘄黃之間尚有皇皇然未知所
適者既將使指不敢匿其所見因留逐急賑贍僅能置
立二十餘莊已具劄狀具申不復再三塵瀆仰蒙委寄
至重所及至微兼屬春深流移亦止已無復可為者急
欲申請還奏而有旨覈實墾田未到州郡不欲第取文
具須得親行度五月間未蒙渙汗當得謀上計爾是行
雖恨假節之晚不能推廣德意然而所費亦幸無幾飢
民頼以全濟而盜賊為少曠土得以少闢而墾田頗增
居人知包占之不得久荒即謀自耕其地漸以充實淮
甸在蘄黃之間所益不尠有以上知規模宏大誠非單
見謏聞所及黽勉從事然後知其利耳幸甚幸甚某循
行雖未及舒蘄二郡其初得之道路年亦荐飢其民未
免流移又苦和糴難辦方欲具稟求剸其數已聞有旨
罷糴仰見耳目之廣愛人之至祇服感歎不能已也某
區區之迹又湏一走淮上驅馳道路恐稟目之不能嗣
貢惟幸察之覲侍尚有兩月之賖敢乞粹飬天和俯遵
時令為斯民社稷珍重以迓上公之拜慰天下心
與虞丞相書五
即日夏氣將中薰風戒暑恭惟德叶神天道行蠻貊鈞
候動止萬福某昨在齊安伏聞顯冊元台正名宰府嘗
具稟目專人申賀必已關鈞聽矣某無似之迹仰賴鈞
芘久長官莊既已訖事流移暫次安帖以三月二十六
日發齊安取道蘄舒復自六安東入安豐遂抵濠梁四
月二十五日至合肥所覩淮甸人情極安有如罷和糴
於舒蘄免諸郡之上供若吏若民莫不鼓舞君相遠見
萬里之情知其疾苦懷寧廬江召之審察尤厭物議然
在龍舒鼔鑄之事許守韓令尚湏一人涖之浮光新守
之來聞以財賦為急此郡獨稍充足似不湏爾至於權
官支過僚寀請給例皆追而奪之雖今未聞他過要多
不近人情光民每望得一文吏病於無法久矣宋守仰
蒙朝廷究問竟以憂死何不自愛如此却可憐念其弟
端臣又蒙天獄窮治遠人聞之極感事明之後出三人
於井官司既為收葬歸正具知恩意醵為佛事薦之競
言來歸氣始得伸鼔躍於下某將命無狀於聞見不敢
壅閼不相知者或謂生事政煩丞相察之倉司之來公
移皆稱面奉聖旨措置民兵收買戰馬且欲拘籍歸正
強壯歸正人誠可用存浮光者類多散處惟光山一縣
有數十戶聚居在濠梁者近八百家分屯州之東西為
八總首耕淮灣間以土人耿成統之衆極信服在安豐
者有數百人聚居花靨鎮側已總水寨人數居村落者
亦不減一二百家每苦土人包占荒田不容請佃昨有
一百二十二人陳狀理會而夀春知縣每患苦其難決
亦有劄子乞為措置某不避專輒之罪不復申請待報
與趙帥議已遣張唐卿往撥包占荒田給之某固無所
知竊謂籍之必駭使有常産是乃久安之策而濠梁團
結頗有法度無非強壯意者不若安之買馬之難濠梁
浮光已有前鑒近兩旬内聞下蔡有賣馬被誅及逃來
者又有過淮竊馬而傷人者敵將寄聲索馬幸獲而歸
之若此所為前此不一繼今恐盜馬者益無顧憚國家
寧乏此者異時生釁或不可知民兵固有可為昨詢水
砦添招人數尚皆散處村疃緩急卒難收合民有丁壯
類皆竄名避役而總首所統益削夀春差役已及二丁
之戶年歲之後且至單丁既非教閱之兵初與田夫不
異未知今來經畫何似不敢億度然聞前此治郡人實
安之水寨舊頗縱横近稍知畏郡界盜賊希少賞之固
宜代以高□必能安輯其下薄聞財計舊賴斡旋以濟
茲亦未易為也傳云金大起夫導盧溝河鑿山踰三十
里南達御河會河入泗上接燕京意不可量民不勝擾
安知天意不以開聖人耶政湏有以應天然後功可為
也人事未修而彼河道通利亦不可不豫防之某小官
疎遠不當瑣屑塵溷既蒙恩遇假節不敢不罄所見稟
聞廬州三十六圩趙帥經理備至流移皆受實惠顧以
小小帳狀未集未敢告畢以治圖册或擕以歸某本擬
事訖便還以十四日抵安豐接漕司關牒聞有覈實麥
田之命因留取會今過旬矣雖未被受省劄然不敢緩
敬已備坐行下不敢輒歸大抵淮南之田請一而包百
耕十而言一覈之則不可勝覈况復大摇人心某既蒙
使令不敢只取文具必取自通正數以復於上然亦未
可便謂能盡其實伏乞鈞照尚賖侍見敢乞為道為時
為蒼生珍保沖粹亟正公師之位
與虞丞相書六
炎夏方中南風阜物恭惟燮化格天盛德神予鈞候動
止萬福某前月二十九日嘗具稟目附遞申覆度無浮
湛三十六圩并黃州官莊仰蒙廟堂假借資帥漕之叶
力幸已成集流移亦止奏計圖冊本欲持歸面納與趙
帥議意君相惠念流移之切不容淹緩某以有覈實麥
禾之命尚須一兩月留不免先遣職級覆押并取流移
人數置册持上流移數不止此上戶往往不欲以己招
客聞於有司兼復舒蘄之間往來不定以故村保所供
止此爾某將命亾狀不能推廣上恩所及之微言之有
靦曠敗之責所不敢逃尚賴鈞慈鑒其奔走微勞力賜
保庇脱於罪戾則終始包容之惠如天之覆矣二處置
莊幹置差官非祇六員擇其宣力勤勞甚者保明有如
張唐卿西蜀之良高□秋浦之望齊安官莊全藉唐卿
以辦□之才用未可以書生易之仰惟當宁急於人才
所知誠不敢掩敢望洪鈞橐籥不使遐遺言不以人而
廢亦萬化中一助也淮甸官吏視他道加骩骳而縣邑
為尤甚某半年所歴求一稍稍可與言者已不易遇有
蘄水知縣王虎臣者質直能任事吏畏而民懷之前宰
光州之定城頗有去思之愛其委以齊安牛具辦於旬
中而民不擾又皆便於農家之用津船雨笠亦自有法
某方欲以有政告而王以強項取怒州府既緣公事罷
斥因不敢言濠之定遠縣令于倣疏通而強敏先已蒙
恩再任行五考矣愛民律吏治如一日淮甸胥輩例有
不肅倣之紀綱號令獨明勸課之方尤有條理非某賑
贍置莊所及兼且成資磨勘不復上其治狀是皆素不
識面願備藥籠中物顧雖狂易僣越不敢一毫私也趙
帥守藩適當旱饑之後無法之久臨民撫軍威德兼用
興除利害皆有實迹故雖甚遠支郡人情莫不向之賑
接流移自飲食醫藥以至薪䕠之類㒺不周悉賴以全
活衆矣可為朝廷審於擇帥之賀趙以親老不安邊塞
殊不便於侍奉深欲求去尚賴廟堂念之某仰蒙希世
特達之知無以論報儻有聞見便欲以補四目之明不
顧己之寒微惟鈞慈情恕之耳某驅馳之久不敢告勞
而寒暑再罹罷頓極矣實無所補仰報知遇之隆加念
賤室宿病未瘳小兒亦以疾告向来不敢輒顧私計惟
今或可請爾敢望曲加矜念俾某早成歸節雖有茲願
然亦未敢望也干冒戰灼萬丐憐之
浪語集卷十七
