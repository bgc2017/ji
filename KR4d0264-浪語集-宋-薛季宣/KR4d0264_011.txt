浪語集卷十一
宋薛季宣撰
詩
元日
星回斗直寅夏臘變王春否泰反成卦乾坤老逼人元
正長日月大化少逡巡世事初無始天時自一新秪愁
梅片片不見草欣欣善頌聞椒酒蒼天拱北辰
孔子
蕩蕩東家某百世人叵識出類只誇辭太極無合德堯
舜未可過遠賢真貨殖我欲究遺編言非是竒特從之
如有立卓爾既吾力大哉贊乾元一語覓不得
比年士風銳進求薦章者殆如辨獄擠排詆訐無
所不至客有勸予干當路者二首
見疾多朝士争名卒未休急流須退勇焉可又隨流
静退方真樂趨時未遽非不如全道者進退兩忘機
痁疾中元式示詩走筆次韻
鄙人病在床政苦風寒侵之子步池上攀條哦柳陰擲
我珠玉辭瘧鬼毛髮森豁爾脫沉痾翛然洗煩襟何當
漾輕舠相與從茂林清興諒不淺此情殊未禁強歌下
俚曲賡和白雪音請問覺軒詩何如梁父吟
江夢孫二首
聿修去天長却泛宫亭水百世友淵明放意匡廬址為
愛千金軀不自知臧否非關走庭下腰折慙小子少學
愴難行富貴丘所恥一為田園念歸思輕脫屣斗大印
黃金各各從所美二士志俱得何其尚留此
聿修去天長元亮歸彭澤把版豈難能趨庭且非借古
之盡心者樂以所求獲云已任先知寧當究安宅大輿
輻可說無當巵何益君子之所為百世空陳迹
巴口相地作大軍倉
南浦縱蘭櫂打頭清旦風鳥飛圖障遠人皺縠紋中銜
尾過千柁□顔無萬叢敖倉能得地轉餉定巴東
送韓國器登舟至石門視窪樽逮暮乃返
縱步石門下江山主意勤窪樽酌玄酒未飲吾已醺泉
明得聱叟萬古真同羣坏湖有明齊退谷今蕕薰我行
到殊亭西日沉就曛陽冰著真蹟秪恐生玄雲回眸望
西塞慘澹波無垠洄泛樂之子行舟言采芹
我客
昔我客荆梁從事清蕖幕太倉蠧紅腐吹竽濫東郭去
作徒勞吏青衫走樊鄂撫字亦何心催科猒笞掠借問
差少愧而今不如昨天游内于于紛至攘六鑿鑄此一
錯字為費幾魏博閒居幸從容琴書有真樂胡然令閒
忙遠謝乘軒鶴人生百年中藏舟固非壑顧已習迷途
如蠶自纏縳作詩懴當來聊以慰蓼落
欲晴又雨終夕震電
日昃望雲氣西郊將欲開丹霞漾晴暉清風有時來歸
坐北窗下驚霆殷轟豗流電掣飛雨疾徐鼓巖雷宛轉
頽屋頭終宵響徘徊早起到城市横流繞㳂洄伊誰補
漏天陳絮與蘆灰
跋分定錄
人生紅樹花一謝乃其分春風儘搖蕩剛恨分庭糞先
賢尚龍豢缺月何灰暈譬如陌上塵要是非關運仲尼
示無眹子路窮斯愠此理未容言呼兒課天問
鄂城篇
袁山野火春風吹驚飈萬馬争奔馳烏龜阪頭蕃草木
化作灰燼張天飛武昌佐史皆好古煮茗聯鑣訪城府
狂生此意復不淺好事大家何爾汝鄂王城闕煙蒼蒼
鄂王宫殿波茫茫今古都盧一餉頃不見古人虚引領
亳殷豐鎬已丘墟蠻荆興替將焉如死生建業信徒語
石盆古渡猶多魚古人已去安足齒近事紛紜尚如此
君不見淮淝去歲是豐年如今千里無舍煙
謝王尉見贈龍溪集
稔聞韻鄉名不識韻鄉面班班隱豹文窺管時一見譬
彼闥婆城尋逐滄流漩聞韶在齊國九奏何當變王侯
韻鄉人少長居鄉縣韻鄉指迷塗貽我書一卷森如入
武庫寶壁紛交薦炭玉屣登臨赫日吹風霰家雞將野
䳱後素詩何絢長安行即到豈在臨淵羡千金端不如
變色先生饌從可狎江鷗六籍居貫穿
二同舍賦鄂城篇見和文高格古端不可及而仙
尉王文措辭侈甚可以參諸臺符羽檄間復次
元韻戲酬
生春煖律誰能吹寸心萬里何當馳威加海内念方國
也思猛士歌雲飛狂游不識今與古闉闍便作潭潭府
試憑野叟問吳婆(俗名鄂城為吳婆城)賜不如回吾與汝高高無
是幕穹蒼湖天無雲湖水茫吳楚争桑如有頃東鄂幾
人全首領古時封國今為墟此心觀古應焚如歸歟衲
被蓋頭卧何妨沸鼎遊如魚舌柔長在強於齒人間萬
事渾如此君不見老耼彭祖俱長年無忌火化仙乘煙
次韻李浩然喜晴
我愧子康之治密其雨其雨而出日靡神不宗始&KR1480;霈
將為有年吾事畢豈其霢霂澍霖霪霮䨴又為心首疾
祝將圭璧走羣望祈社禜門勤屈膝誠知惡積怒神天
流毒匪緣寒自慓甫田千畝垂有秋刈穫敗之方秀實
横流場圃澆洋洋茁茁禾頭多耳出仰天何怨俯何尤
退省過愆知自失牢愁僕僕事吁嗟風雨敢辭頻沐櫛
忱誠雖至蟣虱微舒慘蒼穹焉可必都緣民困不聊生
重以凶荒神以䘏羲和叱馭黑龍僇儵忽清明開萬室
不知帝力固全真謂我貪天寧直筆
河豚
豈其食魚河之魴河豚自美江吳鄉瞋蛙豕腹被文豹
則如無趾黥而王我生甌東到閩方規魚貫見梅花裝
梅青不肯候風雪荻芽靜笑垂飛楊古來多魚吳武昌
薄遊三月新初嘗西施乳嫩可奴酪馬肝得酒尤珍良
無愁縷縷結中腸豐美肥腯如切肪外皮甘滑裏皮厚
令人忘却美烏郎舉之東海來三江會聞清濁斯滄浪
白龍未免豫且困膨脝唯唯浮魚梁氣衝毬鞠何彭彭
地遠都無橄欖香不知深入恣游泳極情性命徒為戕
腊毒厚味能人亡何須西子齊文姜甚美由來必甚惡
直它一死言為長鮰魚俗物休相妨良藥相傳海上方
蘆根槐子豈足貴生龍之腦黃龍湯
東坡在齊安賦海棠詩為天下絶唱年來絶無此
種許仲蟠取之武昌作詩寄示
武昌三月春草生攙紅鬭白皆羣英就中一種信奇絶
芳菲壓盡吳王城侈非丹芍明非玉豔陽天日擎高燭
從教深淺色相形不以冰清為不俗文王自昔基靈囿
綠綬朱裳燕朋友醺醲心醉鄂裳裳痛飲醇醪不關酒
流烏一下新王舟颭從火御乘丹丘傳得飛霞在海外
千齡只自生炎洲靈砂不到姮娥竊幾時赤鳳來丹穴
趙壘新張漢幟時闉闍滿望猩猩血少陵昔漫稱詩豪
忘言跨鯉輸琴高剛被東山興妖女竹菰未可稱蟠桃
靈根不分生赤壁遠在水南呈赫奕朱鳥憑將寄德鄰
告言莫看同巾幗(王彦材謂東坡以海棠比婦人非是故此詩皆不言婦人)
寒溪送客時李花盛開山谷彌望
寒溪送客荒徑迂玉華璀璨晨光虚仙遊在處見李白
遠山無地尋陶朱雪霜天色際江岸瓊瑤世界連廷除
飄然幾許認故榭恍若一夢驚華胥寶珪環璧會王路
鐵衣鋒刃交兵車三王純素未云已百姓渾茫方皥如
神清洞古世緣在梁園秖是空遺書
蟻啄䎘(吳人謂雀為䎘)
啄䎘玄駒子當緣一食耳雪猫與䎘俱咽之玄駒乃與
䎘俱靡古人防未然精意本如此相教各自慎豈有失
身理䎘子輕此蟻終焉食於彼蟻亦甘啄䎘但知䎘之
美寧知腊毒生厚味大小相吞不搖齒蟻微不足食反
以食䎘死不如夏蟲獨飲露夀不知冬亦良是君不見
慕容赫連攘臂起燕夏存亡竟何似
釣臺阻風去得風便
先生非釣名魚釣清泠水太虛長廓然浪迹秋光俟人
憂我何憂忘怒亦忘喜建武非漢元詎有留侯起神明
旋地軸姓字更七里雲臺已埋沒嚴瀨殊清泚峩峩二
釣臺高插煙霞裏首陽遠相比萬祀恒不圮我來經舊
廬敢卜瞻遺几東風迴我舟江步時須艤仰觀嚴像設
敬拜豁煩鄙曾臺暢登臨無復徒仰止縈紆古道屈望
望扳蘿藟崇基介嵓石特立端不倚削成二山碧平止
章如砥衆山鬱青蔥環合紛碨礧清塵森萬象觸睫同
一視古人不可見可見安仁美旅情殆忘返回棹西風
駛青蒲挂一席入望俄城市瞥如周變秦物物非古始
乃知主人意待我非朱紫送迎因下風忙遽均倒屣烹
茶出清泉盤饌羅雙鯉飫之以珍羞浣濯予塵滓相忘
語嘿間不假談名理去留唯我意今昔交汝爾此情固
冥契何必親之子
乙亥歲東遊會稽謁禹陵過馬臻祠下詢所謂鑑
湖者則已堙塞為民田因賦
登會稽瞰長湖漪漣萬頃皆平蕪桑田變改唯聞說豈
信古今人事殊往時夏后禹道川治水勞馳驅四支疲
敝跛其足過門弗視兒呱呱衆流宗海出平陸滋人巨
浸因卑洿百神效職來大計勤民遠狩崩于峹名山立
郡此焉始明明功與日月俱馬侯有漢二千石施仁復
古蘇燋枯浚深培薄拂古鏡還使墝埆成膏腴陰邪醜
正富權戚居育如鬼捐其軀大君良吏不復見茫茫陳
迹日就無玻璃湛湛長芳草蛟龍窟宅生菰蒲前功不
錄倚隳弃誰何聚斂浮穿窬情非聖禹決陂澤遷移膏
潤為官租昔人舊事已無在猶有水識□長途高田燥
仰下沮洳雨暘無歲均沾濡咄哉榮利歸乃室是邦黔
首其何辜反令二主神淫祀煩此都王陵委積蠧明幣
守祠澆酹傾清酤禳禱兩無已跳梁飽妖巫享祭緣報
誠嘉猷委泥塗神靈血食已非分無為耗黷令人吁復
績悵何從我心徒自慺
張村
皇羲寂已久澆俗無還淳如何張村甿杳杳全其真豈
不有妻拏茅茨甘賤貧豈不憚疲勞務時勤耔耘脫俗
未為貴而今焉辟秦青城足躋攀那染龜城塵枸杞薦
盤蔬殊非關養身安常樂有餘熙然阜長春奚其夀而
康無知斯體仁静言逐臭夫迷途少知津猥云老人村
郊荒絶酸辛筋骨由堅強誰謂存其神井蛙議滄溟夫
豈窺崖垠作詩賦張村逝將同野人
舟行樊港望竹間石上李花盛開
天下清且奇無過竹與石安得皎然者素質照人白靜
立笑東風篁岡蟠罅隙望之輕以明儼似雪初積青草
鬭欣欣不比梅花拆矯首不可到獨自憑空碧翠帷篠
青青巖崿正虛席我疑辟俗翁方外支三益又是秦帝
宫傳視相如璧人情不易知幽致矧可射相從知未能
灰心從此畫
遊韓魏王書堂
蘭生深谷中香不為人採明珠含蚌胎融曜鎮長在裛
來馨滿衣磨琢未曾璀君子行之常出處安有改韓王
開此居山立中&KR1041;嵬窈窕二游女易歲昏有待柳下學
東門百世人不逮乃心毋自欺匪轉焉可怠用之建邦
國所宜烹大鼐我來追後塵六逸先駑駘美人意桃李
德誼見芳茝瞠若眩吾明五色騰日彩
二女篇
天聖中韓魏公居所生憂從其兄琚守齊安即
安國寺西廡為書堂以居恒有二女子夜至衣
冠高古容裝麗甚公恬不以為怪及去二女告
曰妾非人也亦非仙人鬼魅遊處再歲而言不
及亂公德士也行矣即推此澤天下走讀齊安
記屈原之死二女慈孝亦于此投江故武昌郡
人以五月五日競渡投角黍迎神舟上二女非
仙人鬼魅豈靈均二子之精爽耶不然何知人
如此乎而後先居者莫之能見為作二女篇
姈娉二美人幽閒真種性色秀雪忩梅衣冠儷修正巖
巖韓稚圭寂寞自清靜虛室掃齋居展禽當季孟神遊
問寒暄不得窺信行怪力視茫茫久要交善敬語之非
異類安民公有命蓋聞楚靈均汨羅陳死証二子終孝
慈雙玉澄江暎當初黃鄂人盪槳追遊泳端午化成俗
龍舸長犇競事神微有道角黍勞將迎非鬼且非仙世
士憑誰偵
被命行田未半而羽書至造砦者萬别駕其逼方
甚繼復有聞
冷火不再燃事成難重言我苦不憚煩興言念丘園丘
園未得歸行田縣西原暑雨霑我衣萊蕪絆我轅熊羆
百萬衆未易輕營也東征到洪道折柳臨津門峩峩鳳
皇臺墟吳際荒村南湖湛淪漪㵿渺波瀾飜路回間谷
溪子規嘂煩冤流血良自悲誰念望帝䰟不羞五斗腰
折支别駕尊松門故鄉類去路馳且犇羽書如流星萬
室崇屏藩荒凉舊村甿億兆不一存哀聲聽杜宇側耳
心昏昏山澤久已竭職死何足論
某為令無狀不能化服奸盜至加之刑僇仲蟠鄉
丈不以為過又哦詩以寵之是重某之不肖而
播其惡於衆也感愧之劇次韻以酬
漢法在彛鼎三章豈不嚴姦宄恣暴亂官刑廢舂鈐未
若箕山翁頑夫偃風廉予慙斯人徒為容善謙謙敺民
陷之辟淫刑視齊殱處事禁太速宜犴非為淹丹書對
婦泣職死夫何嫌專誅逮垂盡吾辜倍相兼曾聞鄒魯
間禮義人自恬商君就有道綘水驚閭閻念此一歎息
歸來賦陶潛南山信崇極能無刺巖瞻
記遊詩
延陵道士何希全為人坦率狂易居天慶觀儕
輩以風子目之走初識諸妻家嘵嘵然一多言
人也甲申歲至西淛從婦之昆弟遊訪何之居
則閴無人聲扣戸移時而後希全者出肅賓而
坐不交一談同行怪之視其齋舍蓋凝塵滿屋
胡床雖設而拖泥之板亡矣意其非苟然於世
者客退而主人不送客彊之不辭及門謝以無
茶遂飜然而入詢其行事不語既有年矣晚遊
崇勝佛寺過僧道一不值眎几案間無非貴人
竿牘中庭有枯條不翦謂之龍華攷記按圖乃
野菊之下品王公聞人為之歌謠者至積帙而
加多走閱短卷圖書謂必法書名畫開編而視
乃其繪夢成圖一日之間所遇如此若希全者
可謂身如夢幻而道一者顧以夢幻為真物之
不齊有如此者因思列子之言為發一笑而作
此詩
先生混物化浩若鶴與猿詰曲此世間翛然脫籠樊宴
心遂無物得意亦忘言客至不點茶猶嗔破苔痕相逢
蜀成都過我故縣村遐觀夢中夢南膜佛因緣鄭人決
真妄子産不能賢寥哉天地間誰省物性偏夢覺各有
殊從他見一邊浩歌歸來乎虛堂好晝眠
跋蜡虎圖
刻木牽絲代不乏巧而偃師擅剞劂之技吹簫
擊石師有其能而后夔名制作之宗何哉蓋精
義入神則神藏其用至誠假物則物狀其形寫
物之工亦猶是也婦弟元可所藏虎摶豕圖其
枯條衰柳於莬剛鬛疏毛設色皆極能品之上
至狀虎之蹲伏批豕頰而呷持之豕唏失聲手
跑足廢精神形度曲盡一時之理視之使人毛
髮森聳若彷徨乎其右也人以宣城繪人包氏
善虎因以包虎名之走謂包虎之形但像虎耳
至狀真虎之態包氏何足以知之夫真虎之形非
全於虎者不能到也故走定為麗歸真畫而名
之曰蜡虎圖歸真梁人宋太祖時以道士召對
自言售畫得錢沽酒竟醉此外無能者嘗為廬
山道人寫鷂而燕雀不敢來集其畫喜圖牛虎
常伏草莽以觀虎之出入或蒙虎皮而倣其摶
躍之形故其畫虎之工居神品上走知非歸真
不解作此蓋惟歸真為能知虎非走無以識歸
真也因跋以詩為之序
歲云暮矣露為霜枯條脫葉衰柳黃郊原寂歴無人鄉
獖牙之豕充稻粱舍臕以遊神氣揚有斑者虎蹲在傍
低頭妥尾不大忙豕行過之不虎防虎往摶之搤豕吭
豕忙故步聲喚長虎如抱兒未遽央豕形雖在身命亡
不如安之充虎腸得之紙本君何從仙人道士形已忘
解衣槃礴躶宋王虎冠虎鞹虎跳踉百獸望之怖以惶
寫鸇鳥雀為罷翔匡廬有潔清祠望請君懸之政事堂
坐令帖伏犬與羊君不見大索之祭通八方盛德百世
祠是常又不見螳蜋捕蜩雀捕螳死生得喪不可償虎
哉寧知蝟&KR1748;能爾戕是非遠在天一方君其寶之永世
藏
孫元可賦張公石室詩句語險怪辭鋒秀拔讀之
如神遊洞府而陵果為之犇屬也非身行此洞
不知此詩之工盖其質似盧仝而文麗多之如
又加鞭當千里一瞬其視劉义馬異得名浪矣
詩文與我過當誠無足以當之牽韻勉酬真添
薪煮簀之舉
君不見談天衍有言九州之大惟一州無論青冀并營
幽我其放言學鄒子將子聽之無我尤我騎一紙白驢
子趷梯趷&KR2604;走上南山頭萬里以意行一息不暫留谽
谺到空洞且作秉燭遊呼來混沌老蝙蝠爾作精怪我
則不從教激風怒竅拔木折石一去旬有五日而後返
但是有戶則可由積蘇纍塊雖云巧達觀只與蟻蠰侔
我有五雲車駕以六蒼虬日月行已揭無人觸虚舟何
曾見爾懸旌鳴佩朗&KR0724;欲飛動玉柱校立直以修大撓
甲子有窮盡爾乃祿命難考求皇天大地僅若一雞子
金烏玉兔銜得曉夜作箭浮我不知爾許事政覺兩耳
風飂飂託死不復生一死可作道者流況乃漢時五斗
米師星河耿雙眸石壇一坐一千歲坐視生滅水上漚
水上漚且罷休休無休於無作樂無樂於無憂仙人與
世人夀夭如相醻清清爰靜爰自正此舉獨步不可儔
信是神仙足官府蜂房戶牖封君侯我偶作此言不比
亦不周為何孫卿子謂我阮與劉為我謝孫子我才愧
爾天一陬不如且飲酒耳熱徒歌謳可以銷遣緜緜不
斷萬古之悲愁悲愁銷遣幾時盡萬古之後重有萬古
來悠悠
春愁詩效玉川子
春陰苦亡賴巧解窮彫鎪入我方寸間釀成一百萬斛
傷春愁我欲挹此愁寸田無地安愁芻沃以一石五斗
杜康酒醉心還與愁為謀愁腸九轉疾車轂擾擾萬緒
何綢繆愁思儻可織争奈百結不可紬我與愁作惡走
上千尺高高樓千尺遡雲漢只見四極愁雲浮都不見
銅盤之日缺月之鉤此心莫與明愁來壓人頭逃形入
冥室關閉一已牢周遮四壁間羅幕密以綢愁來無際
畔還能為我添幽憂我有龍丈三尺之長劒真剛不作
繞指柔匣以明月通天虹玉燭銀之寶室可以陸剸犀
象水斷潜伏之蛟虬云昔黃帝軒轅氏用斬銅頭鐵額
横行天下之蚩尤擬將此劒斮愁斷昏迷不見愁之喉
若士為我言子識愁意不愁至不亡以愁生有來由閒
愁不足計空言學莊周日中之景君莫避處陰息景景
不留疾行嫌足音不如莫行休因知萬慮為縈愁之繂
忘懷為遣累之舟歸來衲被蓋頭坐從他鼻息鳴齁齁
取友造物先汗漫相與遊朝躋叫閶闔夕駕棲丹丘天
公向我笑金毋為我謳酌我以瓊漿玉液朝陽沆&KR1197;之
濃齊俾我眉夀長千秋却欲強挽愁作伴愁忽去我無
處蹤跡尋行輈惟有春華鬭春媚一一蒨絢開眀眸又
有平蕪綠野十百千萬頭鈍悶耕田牛踏破南山特石
頭
浪語集卷十一
