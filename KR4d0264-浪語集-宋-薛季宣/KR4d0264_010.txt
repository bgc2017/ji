浪語集卷十
宋薛季宣撰
詩
送張漕還停舟樊港訪退谷
送客過樊谿停橈退谷口不見元次山靜立躊躇久巉
嵓兩石峯猶疑入戶牖杯湖正宜泛堙塞僅盈肘糞壤
瘞杯樽勿復堪貯酒扁舟泛然者長歌挈敝笱浩無風
塵意將恐是聱叟自知干進客對面弗敢扣從之人甚
遠慙顔為之厚武昌非昔人望絶不得友它時賦歸歟
湖谷定吾受此心介如石自誓何樊毋
登怡亭故址
江濱篆真石渾謂有神畫閒作故亭遊心知古人迹竹
疎徑微通天遠荒自闢長江浩無涯滄溟贏咫尺
行戍西山徒步抵寒溪寺
杖履竹林遊陟降西山道悤悤不是閒倍覺寒溪好潭
魚戲憑虛注水喧幽草埋荒古人迹樹伐庭如掃桴鼓
又相聞我心為之懆
感事
潼華覆哥舒陳濤僨次律賴有李猪兒發憤扶唐室長
城賢已遠惟嶽峻方崇借問南朝事江流第一功
陪劉提點遊西山
我家西山下早晚空翠滴漫仕鄂王城西山悵難覓不
知寒溪上好景天意錫舉趾異川陸千里共岑寂丘原
動歸念䰟夢時歴歴東吳賽甌粤信美心愈慼古見似
人喜鄉聞今有覿且作西山游笑顔忻自赥
送中司抵巴口
將迎苦不易浮沈良亦難櫜鞬候使客無時弄江灘上
磧下南浦風雲怒濤間一葉舞軒昂五水戲觀瀾朝湖
暮淮西此遊今等閒看盡楚山碧信宿相與還晴巒挂
天衣水石鳴佩環輕舠蓑笠翁勿與人事關相彼塵外
意心清緒為闌何時買扁舟從公看潺顔
病起
蒸鬱斷梅天薰風故微細夢春今已度避暑如何計樹
老山一色蛙喧草無藝病興意愕然到眼多蕪穢
晚雨朝霽林端煜然望之皆寶珠也戲作四十字
晚雨在林麓朝來弄晴曦瀾飜漾明月粲爛生摩尼撒
殿固無事雨天亦何為少須風景麗去去將安之
賞雪
晃朗長江北天地都無色扁舟撑短蓬一鳥歸飛亟遮
莫凍凌兢如人酒量增鼇山不是照天地一明燈
二十五日雪
裘褐透膚寒□刺春將半雪作絮花飛滚滚攙零亂天
地合清明虛極浮江岸鳥窮棲樹端走狗欣跳攛埋路
已旬浹四野都瀰漫郊行峭無跡惟有神光燦茅簷過
尺摧爐火生無炭凍死未能詩達人方大觀
和賈簿雪
早起怪吾廬去天才一尺始疑大朴還掩盡几陳迹比
屋皆可封列地班圭璧照我爛輕明却似初出日仰頭
不可見恐是老鴉食擬倩玉川子叫閽聞帝席穹壤合
為容事乃非人力心膽為之寒且退然枯荻曲身今已
直促織休唧唧此意可告客苦乏鄭莊驛履霜至堅冰
何當介如石鵓鴣有逐婦相從如娣姪飢蹲苦樹顛到
夜無入室自蠟登山屐借問何所適我亦無所適皜皜
期太乙庶見太昊氏鷁視剖我臆
黃楊生拳石間王彦材以為贈且賦之走命曰孤
山真榦次韻以酬
孤山有真榦不比尋常木蟠根怪石巔亭亭自生育百
物進相高位閏知蹙縮散葉傲風霜樛枝外林&KR0554;琴桐
嶧之陽逍遙兩俱足夸父徙我庭如仁示其目股掌翫
何言遂可移風俗
夜深
為問夜何其明滅燈將半雨雪濺聲繁霆電流光爛初
筵向闌珊遊子紛繚亂誠知宴樂娛不怕泥塗漶齊居
靜無他天德全弗畔吟徹借笻頭假山餘一爟
偶書
天公不好事月夜雲埋月遊人且勿遊辜負良時節霖
霪漲塗淖雷電騰飛雪蓮花燈可憐對明不同滅
中秋對月戲呈覓舉諸兄
君不見決明混沌江之湄含胎吸月懷清輝圓淨唾將
珠與璣又不見明視中原雲月靜跳擲回旋顧形影生
兒往往皆毛穎由來逐物未忘機勞生吞吐知惟時觀
美為人奚以為獨坐金風塵慮省皓月斜河星耿耿草
頭漙露侵膚冷平生不解飲和歌無人對月醉顔酡月
朗清秋奈月何睡思朅來剛引領林岫參差弄光景不
知月已沈西嶺
開窗
溽暑欲成雨密雲猶在郊開窗挹涼飈遠山見林梢木
葉已成陰野鳥鳴啁啁鏡靜碧池湛清泠無混淆會意
紛萬途錢荷貫叢茭寂坐一堂上默默神明交
子規恨
風篠扣吾扉有人來我語語好不須多都不如歸去開
門我見客客子今何許竹下得流虹人言為杜宇杜宇
昔王蜀不自安當宁相歸密淫遊微行時踽踽蛟龍失
水困哀怨成飛羽規名釋爾雅兹事則然否揚雄蜀本
紀望帝亦賢主仙去正啼規去思傳往古不妄信斯言
王去非輕舉蒼天悲此民故使規聲苦脫屣感斯意八
極歸客與到今惟一人後躅追無侣所以百世下直指
不得數聲盡斷以血空教瀝肝腑其然豈其然臣事君
看取
聞齊安雜詠板成從沈守求印蒙以為贈
[車犬]縣西南弦子國使君昭代文章伯氣吞雲夢納東坡
心在江湖輕赤壁月波蕩漾春山色峥嶸洲草芊芊碧
政平訟簡暇居多杖屨逍遙神自適到眼風光看如畫
罨畫溪千舊遊者高亭矗立畫不如坐歗雲屏自天寫
使君好客非春申一憂已足無餘人哦詩五百盡清警
立使江山景物新江山景物古來有前賢相與天長久
近來百草漸埋没賴有此詩為一剖使君好善人如已鋟
板巾箱波遠邇良知何獨此麻城天下行聞為商起我
拘官禁儃杭葦跋望亭高衣帶水高唐想像賦神遊遊
客言詩詩信美空書從學穆清風得見異書人見同解
嘲不用潘邠老只在先生指顧中
永嘉行
夷甫清談平子醉晉俗浮虛輕節義都城萬戸哭桑林
九伯五侯無一至洛陽宫中塞馬嘶晉家天子行酒巵
驅出如羊晉卿士婦辱面前争敢知勢驅威逼入軍營
不許紛紜但含泣刃加頸上始知憂追悔前時又何及
烟塵坌起昏中土人死如麻骼如阜草萊萬里無舍煙
健馬明駝自來去烏旗霧合邊笳咽無援邊城斷腸絶
琅琊匹馬竟浮江弃寘存心堅片鐵回思昔日昭陽殿
九鼎遷移如轉電禁聲不得悲楚囚白版金陵謾龍變
數奇督運淳于伯誅斬無名血流逆若思不識是何人
却使帥師臨祖逖
雪中送客寒溪堂
前年送客寒溪堂桃李璀璨寒生光今年送客寒溪道
滿望六花形欲槁前歲今年時不同同為送客溪光中
寒光山積都相似誰信冬春長有此廣寒宫殿不勝寒
世界瓊瑤無乃是如何名此作寒溪炎天風色鎮凄凄
不緣送客不易到送客情懷將何為君不見瑤池高宴
非不奇穆王猶有賦吾歸
可憐
可憐甌越湖山主厭向黃紬聽衙鼓鬭鴨能言名自呼
子規歸去啼聲苦傷情羈鴈却離羣適意馴猫哺相乳
端是三年貧客官方春定得離南浦
假山次葉師文韻
大隱城居無世喧疑超塵外非人間武都聊試五丁力
一笑天公為解顔翠蘿散作麻姑髻枕潄從宜長飯毳
青山元自野人物版築徒然飾東第無論千假須一真
坐對北山南起雲一丘一壑丈夫事安在窮遊探古文
平生樂處天其假還視王功猶土苴它時買山歸敝廬
定須作屐隨高下
蘆花
秋風摘索鋪寒雪敗葉枯條互明滅淡蕩閒塘搖夕陽
横斜斷岸凌高節無言咄咄日書空執禮拳拳意綿蕝
望極氍毹鋪糾結漁歌何處聲凄切
柳絮
駘蕩風光將欲暮柔條繫日縈非霧寂歴閒庭芳草路
眉開青眼多情度脈脈依依愁不茹欲翔未定邅容與
體輕委脫韶華去飄泊晴天離又聚高低上下當何住
捲春匪蹴毬先赴小院深沉鋪月素卿雲暗逐凌波步
樸樕追隨無定處冰霜峭覺為寒沍梁王有客能辭賦
蒼涼雪苑知誰訴浮玉神山攻寶璐屑屑虛花奈憑據
還思道藴驚人語
香棠
舊說海棠無香惟昌州海棠有香驗之蜀道信
然以為不易之論樂圃有棠三本其花亦香乃
知非蜀棠獨香香棠自有種耳
世間元有無窮恨海外棠花宫錦爛燒炙東風春未半
濃妝獨立情繚亂博山鑪冷沈煙斷記語洛妃池側畔
袿衣透濕飄香汗舞罷霓裳高燭看吳苑散花灘彼岸
亦有當初舊遊觀棠梨古逕霞光燦薔薇露冷衣新盥
袖卷燕支紅入腕噴人蘭芷芳都貫天然種性珍奇玩
嶺海誠知煎可爨擬擷柔柯燃熾炭裛取緗巾永傳翫
它年留得重公案
浪語集卷十
