浪語集卷十三
宋薛季宣撰
琴曲附哀挽
神人暢
堯事天理人堯民賡歌其聖作
莫莫昊天莫夥烝民感兮格兮君之仁混茫萬宇自都
于野余一人爰主於何道兮暢浹神人於何道兮人神
我與
蕩蕩兮帝德高高兮不極吾不知其名兮命焉弗得其
人則天兮天乎其仁吾不知其際兮究焉無適伊神人
之交暢兮其帝之力
思歸操(亦曰思親操)
舜耕歴山見鳩母子相哺思念父母作
彼美鳩雛歸哺嗚嗚所哺伊何曰父母且匪生何父匪
育何母歴山之居居庸可久念念思歸不歸何俟
舜操
舜立為天子思事親之樂謂巍巍之位不足保
作
黃屋兮巍巍人道兮委蛇念父母兮庭闈三牲日饋兮
夫豈不時也&KR0579;不如在野兮親几履也惟昔樂而勞今
兮吾將已也
南風歌
舜治天下作
愾彼夏日熇熇其暑毒我下民辟焉無所愾彼夏夜鬱
蒸其兩民之愠結莫安其處凱風自南發於茂林實彼百
穀紓我愠心
襄陵操
禹治水作
湯湯洚水兮懷山襄陵浩浩滔天兮昏墊生靈導之入
于海兮王事有程啟呱弗子兮匪我忘情
霹靂引
禹僇防風氏作
天地肅兮伏陽陽以時出兮萬物攸行聲碎訇兮蟄蟲
咸作蟄蟲不作兮自底夭亡象震出兮惟君王發號令
兮驚四方惽封禺之守臣兮自為聾瞶死霹靂之下兮
式彼天常噫余非好殺兮刑憲有章
適薄歌
夏民去桀歸湯作
瞻彼薄兮俗灝灝兮父母邦兮蔑強暴兮瞻彼薄兮俗
洋洋兮父母邦兮蔑暴強兮茫茫禹迹紊其經紀適彼
薄兮言歸父母
箕子操
箕子為奴作
天道渾渾兮不享繄神器從神兮適彼西鄰惽社稷之
阽危兮君無與守將正而斃兮誰善其後負罪囚奴兮
九疇我保庶湯孫之復兮載興商道
文王操
商末鳳鳥集於周作
鳳兮鳳兮鳥之王兮覽德輝兮為嘉祥兮匪下昌兮我
王明兮
克商操
武王作
天命文考翦滅大商發將天命戈矛有光非余武兮獨
夫自亡非余武兮天啟先王
采薇歌
伯夷叔齊餓於首陽作
陟彼首陽言采其薇可以充腸可以樂饑采薇采薇首
陽之下可以全身可以安處采薇采薇首陽之巔可以
適己可以窮年在彼亦食在此亦食雖傾天爾力父子
有常職
麥秀歌
箕子過殷墟作
麥秀漸漸殷商宮兮肅肅清廟儼惟墉兮城郭依然澮
畎通兮惻我心摧悼人亡兮寤彼盛時阜雍熙兮車蓋
幢幢來朝宗兮自我成湯德顒顒兮恍如夢驚留眼中
兮今我不見内猶霿兮
神鳳操
成王以鳳鳥至歸美周公作
大樂和諧兮神鳳來儀彼周公之聖兮余何德以當之
丘陵歌
孔子歸魯傷道不行作
陟彼丘陵岡阜逶迤莫適所窮曷知所止泰山蒼昂四
國之望人之弗登道舊云亡顧瞻周道坦平如砥捷徑
斜欹小人所履亶不由乎此式遵乎彼彼大路棘矣何
能久矣
梁山歌
曾子耕於泰山雨雪旬日思歸溫父母而不得
作
雨雪霏霏梁山之下樸遫其凝皓其郊野凜其寒矣曷
藏曷御親庭孔邈孰為温者台不能此處歸途無所台
不能此處曷其疾去
歸耕操
曾子學於孔子十年眷然念二親之養不備作
我欲仁違離二親自我不見於今十春心雖不去情不
親聞師教有年子不曰夫孝終立身而始事親求仁斯
得仁事斯語足以窮吾年歸耕乎休歴山之下有良田
參來其誰芸歸耕乎休以一貫道者吾夫子之言也去
不我留者年也不可得而再事者親也歸耕乎休耘秬
足以待豐年也禾黍足以奉吾親也樂道足以富吾仁
也歸耕乎休如是夫豈食吾貧也
汾亭操
文中子去隋作
我思周道兮適彼鎬京遵逵孔直兮踖踖其行驅車潼
華兮草莽罥余軸限河渭兮濟無津梁日啣山兮天欲
夜愁雲結兮不成雨我心惻兮思故鄉汾亭寂兮汾之
陽陶唐氏之遺風泯然其若亡睠吾徒兮狷或狂振還
轅兮去京邑戾塗泥兮道猶澀汾亭上兮有六世之遺
書野有田兮汾有魚宵續經兮晝狎佃漁闢闕里兮薙
萊蕪倡弦誦兮開羣儒神交周孔兮獨樂有餘神交周
孔兮獨樂有餘
水仙操
伯牙學琴於成連成連與東之海山操舟而去
伯牙居歲所因觀感而得琴道作
海山中兮四無居人海之濤兮渺漠而無垠浮空輿地
兮風雲濫其出没朝而潮夕而汐兮浩兔烏之吐呑彼
鳥兮飛鳴彼鹿兮跂跂聊淹留兮歲聿其莫鼓絲桐兮
從夫君而與歸
沈舟操(走夢濟江而船首折作九月九日)
悠悠之川兮汎彼淘河一江動蕩兮恬風靜而騰波瀾
翻下瀨聲渢渢兮柁師不可以告語沈舟折首兮天其
奈何愚夫婦兮中倉不濡行褚遷於高岸兮婦沾漬之
長吁身之亡矣與存不殊渺江波之瀰漫走於行之不
濟也嘻命矣夫
傷劉復之三首
交情不在久還有白頭新雨礎知同氣斤墁喪善人薰
焚雖有恨玉折豈無因世事都如此蒼天何不仁
聞憶鱸魚去嗟君獨見幾若何車軸折未迨草廬歸殄
瘁吾心懼云亡世德稀南風方不競民援欲誰依
世念吾衰久為之慟却哀知言非語到見事直心開吾
道傷麟出韶音憶鳳來州鄉桃李地編戶想悲摧
劉復之哀詞
走罷令鄂陵就舍永寧劉君復之始鄉貢自莆
田校藝南宮第一試郡之戶曹掾郡人亟稱其
賢參之友生百口如一走不敢知也已而歲大
灾饑癘比屋復之請粟於郡身挾醫拉鄉士夫
家至戶到以哺以藥作舍作粥養視亡歸道之
棄兒畢見收乳州將不樂不為沮殭胔礙途不
為止頃之從者染疾死毉者繼而死親識為懼
復之志益堅用是疾者瘳餓者飽孩者長死者
葬一郡四城惠濟如一民有知者字司戶曰劉
父其蚩蚩者但謂官之生我而不知司戶之德
走心乃大服介鄉先生鄭景望吏部一見於是
始定交曾未及親復之有公事其謀必見及走
難出入官府然不敢不應復之垂被代征兵有
潰歸者聚城南仁王寺且將起為變復之因人
見語期會於城南走謂復之信德在人可喻而
解疾馳如會則復之固已前至潰卒聽命罷休
矣走感復之又當為軍政地復曰主命者何若
相視笑而罷郡人至今鮮有知其事者復之已
受代走及朋從復之為數日遊言有至難發端
如響噫誰曰復之世士不曉天下之務邪趣召
而朝幸其語合分社司牧尚未為棄何意長沙
之鵩又止賈生之座走勉復之不潔去就是不
為無恨矣聞病良已弓招踵門啟沃簡衷芸閤
校讎不繇召試用以為天之相道真可為善類
喜旋即以參佐出尚高其勇退走之再召多復
之推挽之力於走辭命復之開譬以書謄答亡
何价以亟返復之道次三衢死矣嗚呼音容如
接緘墨尚新人已隔生有慟而不自知者每恨
民之無援賢於人者輒死孰有若復之之賢之
志且有其地方起為天下用而發軔軸折是則
當世之感於故人尚何道復之之逝走嘗哭之
以詩懷不巳巳故志其德在吾鄉與未聞於人
者與走之事契始末為文以哀之且以寬釋其
親與其兄著作公復之名朔紹興三十年進士
年若干辭曰
天胡不仁兮瘼此下民良苦乏賢兮賢人名去而僊繄
世途之好徑兮正路榛塞閶闔重重有栗階而進兮不
崇朝而折翼鴟鴞司政兮蝙蝠之晨猿仁何咎兮擯自
王孫寧是不思兮天實為之皇浩浩之充天兮豈其已
而鴻翺翔而遵逵兮退飛者再摶扶搖之直上兮竟翷
翩而長逝夫豈人為兮呼天不聞人莫不死兮不亡者
存小官之不卑兮賢聲載路視彭鏗其猶夭兮後昆有
裕楙實雙而一瘁兮哀哀者毋紛孺弱之呱前兮蒼天
太苦生者作德兮死者有仁嗚呼哀哉家國無人非余
患兮余悲夫抱志之不伸
外舅孫帥挽詩
行誼推前輩繄公學大成博通行祕府威德隠長城筆
力千鈞重詞源三峽傾懷珠飈躍浪杖策穏登瀛竒節
為純直危言襲鳳鳴絃歌風四甸領袖服諸生任付即
山鑄章分煮海程錢流邦貨重利半國租贏政抑豪民
折人知公道行繡衣休直指彤矢賜專征劍戟森營壘
邊陲卧鼓鉦正辭平楚獄折簡罷蠻兵治水防云固為
魚患不萌藴含荆玉潤廉挹蜀江清流馬追前躅輕裘
擁後旌鸞聲仍噦噦蠅矢自營營毋謂鏐金鑠其如衡
石平功名書冊在冠冕擲瓢輕棠棣輝方韡瓊瑰夢忽
驚人間傅說謝天上歲星明有美稱遺愛無窮企令聲
泪碑兼陌祭西蜀又南荆
故使制置閣學蕭公挽章
萬夫卬止配高山德望巍峩履道安容貌誾誾服鄉黨
風稜凜凜冠朝端鳳鳴往格君心正鸇擊曾聞奸膽寒
八葉相家長已矣空教有識涕瀾汍
陜服他時帥五侯盡心分主顧西憂為民發廪成歸節
揖盜開關記釋謀澤施人生追灌口法垂當世說遨頭
華陽舊志今誰續巷祭餘哀可見收
履賜西州事可尋稅軺無在不棠隂憶參盛府開巴峽
忍送靈輀入鳳林語上故藏應筆鑑家傳清尚只龜琴
自傷下走青衫少慟哭無人知此心
脫巾自責為兒非叱馭辭舟識洞微不辨盜金緣重義
危言料虎自知幾惠霑神物能通夢節感鄉閭憶葬衣
今見我公公又往後生學古欲疇依
高邦貢挽詩
世道久衰息惟君尚典刑好詩清臘雪醇德醉春醽考
筴窮三易傳家守一經高風不可見誰與勒真銘
張端明挽詩(闡)
凋落傷前輩風流屬老成和羹方爾用接淅已吾行卜
筮占先志儀刑式後生贈同開府相哀誄易佳名
帝功成贊育天道與為徒祖帳霸陵岸扁舟笠澤湖送
鞋非李泌哭市有郇謨已矣龍輀稅依然曳尾塗
張思豫挽詩
蝗食虛來鳳牛刀第割雞解紛誰俠行懷惠或嬰啼寤
歎傷凋落虞歌思惨悽鄴侯家傳在蘭佩可童觿
許深父母挽詩
載德稱賢母宜家起令郎背萱傷蚤謝蟾桂籍流芳負
米思何報啼狶教叵忘一篇勝得第應喜賽錢塘(羅隠當辟)
(錢塘令令狐綯不喜其子得第喜得隠一篇)
陳蕃仲侍郎挽詩
鄉黨名卿有幾人如公學術兩離倫貢金政告忠嘉舊
春草詩傳語句新北使皇華申昨好西岑野色近來親
忍觀封鬛眠牛地藴我東朝法從臣
孫元式挽詩
世盡宗韓柳君期振古今文場聲籍籍武庫入森森未
契千年運終孤百戰心一官端溷子遐及贊鳴琴
凛凛東門會巖巖烈士風語高文筆外懽溢酒杯中契
闊從暌隔綢繆見始終之人而不壽吾欲問蒼穹
周詹事操挽詩
前輩傷凋落如君尚典刑政聲喧劇郡直節挺明庭江
海理歸棹乾坤託旅亭相知不相見如洗淚吾零
周待制淙挽詩
昭代開昌運名臣取世資權謀乘保障彈壓治京師方
接清風會俄驚汗漫期此情誰與論虞殯屬篇詩
走作復之哀辭將寄諸賓之旋聞賓之下世道中
哀痛之劇
虛傳流水遶壺公興化衣冠轉盻空擬比三君扶漢室
肯同二陸起吳中泗川始訝沈神鼎劍浦俄驚合化龍
齠齓滿前垂白母此情何處問蒼穹
浪語集卷十三
