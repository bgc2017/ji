浪語集卷二十五
宋薛季宣撰
書
答葉適書
某聞之務博學者必自約樂教人者必自修執事通百
氏諸子之書可以為博矣為人師而學不厭又知所謂
約矣聽於塗說不以某之不肖惠然肯顧投以尺書望
我以急難扣我以學問以諸葛武鄉之英特謂我聞風
而慕之以王梅谿鄭著作一鄉之善士許以雁行而肩
隨某雖至愚自知甚悉未能為己何以為人未克自明
于何明物若武鄉則吾豈敢王梅谿之方正鄭著作之
沖養是皆吾黨之望願學焉而未能者其又何可擬邪
讀誦靦顔不知何自而得此也范文正公鎮陜右孫泰
山張橫渠初以遊客干之公能資以讀書告之名教之
樂二先生賴以有立卒為天下大儒范公得位時大任
非吾事也名教之樂願與執事同之執事秀發妙齡多
聞多識通于古明于文行不自賢不恥下問一日千里
吾知方發軔焉及于八陳為邦將無著鞭之太蚤而某
庸敢當也約文以禮顔氏所以立于仲尼之門執事方
以教人敢請從事于此若夫夏時商輅周冕韶樂四代
損益孔子非亞聖弗之告先王寓兵丘井建之邦國舞
之行綴教民後戰不以軍容入國有本有末躐等之學
難矣乎言志而賢舞雩問陳而稱爼豆為學自有次第
仲尼豈欺我哉故欲執事先之軍旅為邦願執事之姑
舍是也抑某又嘗聞之子夏曰君子敬而無失與人恭
而有禮四海之内皆兄弟也士患敬恭之不立夫不容
奚病焉修道教人執事其從容于是矣執事有親之奉
日虞甘旨之弗給不抵人而抵我其所望于我者甚厚
且深其方空腹而遊獨行踽踽不足相為軒輊以孤從
來之意甚恐姑誦所聞于博約之說者復之將命執事
之不我弃庶幾能諒之乎
答象先姪書
某啟八吾姪上舍攜别浸久方切懸思僕歸收書審知
即日首夏鄉炎啟處佳勝仍聞肄業湖上挹山泉之清
秀以資涵養供筆力之助甚善尚須力自勉勵毋以時
學而小之得失付之於天務為深醇盛大以求經學之
正講明時務本末利害必周知之無為空言無戾於行
則前輩之事何遠之有學無今古適睹時學益人之大
耳位中上下皆安某以交代尚欲補填一月夏中可以
即路交事不出六月上中旬間房下粗安它亡足道王
樞書未欲作方以州縣竊禄自喜姓名詎可關諸政路
悠悠之議自非衆人所謂人情服習苟且宜吠所怪然
道路籍籍頗云有兵意良工之不示人以璞莫無是否
羸病未藥而求孟賁手摶聞其他日之論當不若是疏
也作事若筦夷吾可矣其不切致主以求欲速之功令
人多恨況僥倖成事必無是理論者謂晉淝水之役以
天幸議謝文靖公父子每思軍中欲害萬石不忍于一
處士所以用衆非一日之積矣方其命將内拔諸不經
事少年以韓康伯與玄之疎固已許之擊賊郄詵怨也
知其必辭玄問計而安不應荆援至而安不喜方賭墅
於王師之出視捷書如無事有孚盈缶寧徼天之幸邪
身危死外功弃不卒其弊安出亦若夷吾而已張魏公
劉開府望實俱喪龜鑑不遠要此一著不容再錯前日
尚可如今大事去矣詳思朝中人物未見其輩觀棋静
處每高當局未能忘情于物故不能不睠睠于若人因
報及之火之為望開館相延固善然公府不易作客千
萬審處無勞輕動景望失得有命所謂舉而不能先者
之命歟
答徐元德書
某不肖之跡見疑于世久矣茲蒙三兄眷顧特達然若
有不相亮者敢盡底藴冀一知之某不夭蚤失義方之
教仕緣世蔭以惰不為科學之習居官無有治蹟可以
求知上官心非不欲為衆所為顧不能耳士夫過聽或
意其尚古人之學不知我者遂有衆多之論二者于我
雖異其不相知一也前某伏蒙軒車見過不以愚鄙見
絀洊辱名刺則以學生自居昔者徂徠先生與泰山先
生德比名齊舉相似也徂徠自謂不及拜泰山而師之
天下方知有師後世不以為過以二先生道誼之重天
下信之不疑回既倒之狂瀾故不難也執事之舉將無
欲效之乎師道不明此風之不作也久矣某小醜其何
德以堪之在執事自處則賢為人謀者不幾乎厝諸鑪
炭之上矣某雖不學其自知甚明非其有而取之何遠
於盜此所以逡循退辟不敢當大禮之盛也茲蒙鑴諭
諄復敢固以辭且執事之下交夫豈徒然者也某所期
於大君子者端不在是不我遐棄固所願也尚幾以道
為度毋以過禮見加姑為朋友相從亦足以講藝為學
無駭俗目使某不墮于好為人師之誚愛人以德之意
想執事樂為之用布腹心切希財量
抵楊敬仲簡
某景嚮有年矣姪子每自庠序歸省輙能具道問學之
妙行誼之美及所以提誨之甚寵顧以未嘗識面為恨
鄉來幸會獲合并於武林雖承教悤悤弗及詳欵養養
之至然一面而悔吝釋接奉而羣疑亡所得固已多矣
幸甚幸甚分決之後竊審擢榮上第雖為宏材本分内
事然而藴畜之富可以次第見諸施為未能絶意于時
尤為善類喜也占賀方阻乃蒙尺書下問情親意厚愧
荷兼之寵諭不可曉知之言足驗天有顯道義命之重
非仁賢惡所望之雨晦鷄鳴乃今見其人矣世道漸迫
不尚勉旃某辱譽過情非所當有不知何以取此令人
愧汗因諭之及請得一言滅學以來言行判為兩途舊
矣其矯情之過者語道乃不及事論以天何言哉之意
其為不知等爾某雖不敏于此竊有所好而清談脱俗
之論誠未能無惡焉前此對人未嘗言之間因當路縱
談不免加之鍼砭非得已也反求未為無累慙顔厚于
重甲良工之不示人以樸吾罪大矣察人倫明庶物幾
吾曹共勉之爾不貳于物非所敢知僑居荒僻新除尚
未知何地何日之官有家姪便可寄聲時蒙發藥是幸
抵沈叔晦(㬇)
某僑止他州未辨旋返陸陸亡可言者竊知調尉上虞
良便仙里戍期不大遠否人情咸以久次為苦而兄承
有投閒講學之喜漆雕子若之善而今為兄有之騁騏
驥以御長途知其莫之禦也甚善甚善某學問未之有
見仕本為禄而諸公過相拂拭出應事物之變觸目疏
謬咎皆自取士夫望之又過何可當也加意之誨非甚
憐愛我者疇肯及此已事不足復為兄語所為誠畔中
道然而拯溺救焚之計有不暇顧拖泥爛額之患者傷
廉一事寧無多餒于中忍而不辭無怪乎人士之紛紛
也強顔處此負負何言蒙警策之其敢不勉他有可以
鞭其後者非左右焉取哉勿鄙夷之萬萬加賜為祝承
諭學不躐等之說某與家姪曾何足與知之察兄所安
端不愧斯言也既蒙鑴誨敢索言之以某所聞于不躐
等者自明明德以至于知所止齊家治國而天下平其
序端如貫珠不可易也唐氏時雍之化盖由此作焉古
人以為洒掃應對進退之于聖人道無本末之辨中庸
曲能有誠之論豈外是邪學者昡於誠明明誠之文遂
有殊途之見且誠之者人之道安有不由此而能至于
天之道哉今之異端言道而不及物躬行君子又多味
於一貫不行之歎聖人既知之矣可與學者未可適道
所以曠百世而莫之明也信言果行夫子謂之小人之
事以為禮儀威儀待人而行不虚行存乎德行不知何
者為等又將何者為躐邪必以小學大學為之等差則
吾屬異于成童而下孟氏之欲自得之也果何物乎某
於此不敢自謂知之然願學焉者也所識如此未嘗敢
以告人明難瞞一掊擊之幸也輸寫以復來教將無甚
類衒鬻之為乎一眄丙之毋重吾過
與柴察院(瑾)
某竊謂天子明聖誠不世出之主然有治道未洽非有
他故羣臣鉗默太甚患事不上聞耳比某與趙俊臣來
言邊鄙數事二人相為先後其間雖有甚難合者數日
之後靡不聽從由是言之臣下負焉多矣昨者濡須相
語台座不過請郡某未知所處今某補郡矣察院乃居
言責之地回瀾浴日其復何辭惟今天下疵瑕未易毛
舉要先正本然實良難察院謹重沈潛不勞多視尚口
乃窮之戒某嘗與聞之雖然苦無功每緣不密人之不
密凡以徇名苟以天下為心行無迹出口入耳感合以
誠金石可穿況茲血氣之類事有成效何患世不我知
惟無要譽之嫌乃可入也仲尼相魯未嘗以樸示人雖
僣禮如大雩當時猶不暇去旨意可見謂當師之察院
方為士類根抵萬幸念某陸陸比居郡曾無尺寸之補
雖戴星出入日來漸覺省事然苦府廩空匱未知所以
處之非惟望督其愚亦有幸雲天之庇矣郡學胡安定
經始國家人物權輿之地於今只齋館在風化之隕甚
矣念之如負芒棘更祈有以誨之
與潘文叔(友文)
某獲從端叔昆季游願見之日甚久驅馳擾擾恨未承
望茲蒙華翰之貺辱臨之以師弟子禮悾侗自視何敢
當盛意邪繼今如不鄙夷略之是望示諭為學之道某
何足以知之過聽之求仰見好問不恥然而索金貧子
終何以副所欲乎抑某聞之君子雖極高明道實中庸
虚受謙持之無有偏頗好惡自無不得其正之患君臣
之義父子之親天理昭昭不容與易惟居之以平蕩持
之以競業終身可以無畔其至要當有見必自得而後
能安之也若以恬漠為進某恐難乎應事於紛紜耳所
惡於知正謂其鑿空無之說于此不與存焉承問之厪
聊及爾耳斯道要非語言所及纖寸筆舌詎能寫方寸
哉又蒙于某求師某學焉不足顧將何以為獻懼塗公
之耳目無以祇復將命切幾照亮
答少卿舅氏書
某伏蒙嚴諭廟堂遲待之意下情感激何已某前在湖
外辱丞相公見知於眉睫間非有先容之助一日之雅
也此來既蒙拂拭收召已復三被催劄下材賤吏朝廷
見待如此固知近時所無不竢舅教詔之然后識知恩
睠之厚某之所以牢辭固遜不辟四三者豈以丞相為
不相知故不欲就亦非輕信昨者傳聞之過有辭難之
心誠思前日亡補秋毫已蒙增秩之寵設復容容冒進
豈能有所禆益榮利之地非心所安人之多言亦可畏
也區區所以干廟堂者良欲借重九鼎上關聞聽庶幾
閶闔之内少知某非陸陸無恥貪昧苟得之人萬一他
時事君儻或有所濟耳已再申省計在丞相度内必能
諒察而俯從之信如朝廷顧遇亡已亦何惜曲成鄙志
仕固求用某非甘匏繫者也蒙問敢及不足為他人道
以某為行詐者至祝至懇
復潘秀才必勝書
某聞士俯仰以求人不若修身而約處僥求而得位不
若守道而安貧是故甕牖蓬樞原思絃誦而不輟豆羹
簞食顔子獨樂而有餘夫二子之賢學仲尼之道是非
無意于世志抗浮雲而厲世矯俗者惟所存者大固將
以有為耳執事鄉兄奮布衣之下懷濟時之策歴聘王
公以求得意其志略亦大矣抑某嘗聞之曰四郊多壘
卿大夫之辱也居斯時履斯位任斯責者固當開幕府
以下士闢東閣以禮賢汲汲營營惟恐失天下之士而
無與成慮定功亦何敢傲當世之賢者士無官守無言
責政當以道自處待時而動必在上者不若魏侯之於
干木昭烈之于孔明隆其禮聽其言亦不屑就之矣我
國家取士之法不許以它求致國有庠鄉有貢苟以叙
進青紫可如芥而拾是雖未足以擬原思顔子之事然
比之僥求而俯仰者為有問矣執事鄉兄夫豈無意于
此四年僕僕夫何為哉願一思鄉巷之言自反之也國
之鴻儒有若泰山先生横渠先生者弱冠盖嘗俱以策
略歴干邊帥為執事之事矣得范文正韓魏公一語退
而學道遂為當世宗師在聖人之門將不愧於二子鄉
使往而不反果得一官齒於轅門厠於赤籍二人埋没
久矣將何以名於世而況未可必邪某雖託在里閭方
遠官以糊口瓜期云及歸計茫如顧且自悔自憐懼無
以當盛意雖不敢自同先正猶思所以仰報鏗金之語
大言無當執事鄉兄其諒之乎
復程秀才書(時行)
某聞之君子以道義為重爵禄為輕王公大人立乎人
之本朝一嚬呻一呼吸足為天下利病繫生民之休戚
而韋布之士窮居約處樂先王之道不求聞達於諸侯
其相望為甚殊而其實無異道苟在位者不能以身任
道則為士者誼亦不屑求知於人何哉道義之在亡而
已窮達何有于我果能此道也則簞瓢陋巷青瑣玉堂
易地皆然夫何貴賤之有是則舜之飯糗茹草與夫居
堯之位又何加焉某不才為貧而仕每以治無善狀不
敢妄求知已間者當路有過聽者與某音容之不接聲
聞之不通不以某之不肖而為之剡章且附置以達時
俗之禮通為啟謝某不工偶儷強為數語而致其意焉
語前所謂道義之交修者以周公之賢惟恐失天下之
士而伊尹之任何以為王者之師妄意士之所以自任
者當然不然亦不足以為士矣執事之於某初非牖問
半面之舊又無研席論交之雅邂逅一遇貽我以書某
讀其文望其容竊自知其幸也盛意于我良厚故敢因
前書之語而請復之執事謂位卑則道不存焉又謂貴
賤分殊而尊卑勢異此言之發似未之盡雖然亦前相
望甚殊之意特未言道義之在亡而已在詩有必酬之
誼故某即之以相規横渠之詩不云乎出異歸同禹與
顔未分黃閣與青山明道亦云統軍百萬曲肱飲水在
其中矣此古人道義所在之驗願執事持之以自廣施
之他日無負于今若夫某之作斐然之文胥失道真何
足為執事道若以為賢則某豈敢惟執事財察是幸
復張人傑學諭書
某竊嘗喜易讀之將數百過而弗知其際也夫以先天
之卦見之三畫重易之象繫之六爻天地之大昆蟲之
細與夫聖人之道先王之治君子小人之事工師卜祝
之流幽而鬼神遠而造化凡有可推之數可形之象可
行之事靡不備在此書微若書不可言亦求斯得之矣
六經之義于易備焉以通為足以盡之則太極之體未
嘗動以定為足以周之則作易之道變為占是皆本諸
吾身參諸天地擬諸變化可由而不可測者某安足以
知之不知易而施諸民猶宵行瞽者也思得通儒而與
之論未之能得執事不以某為不肖惠然辱枉臨之貽
我以書縱言而及于易也惟學有倫有要執事其知之
矣善乎書之論政體也曰當仁明而通變捨是則為姑
息而苛察矣易曰通其變使民不倦此黃帝堯舜之治
某何德以堪之高山仰止敢不欽服訓誨雖然切有必
酬之誼故某謹布其腹心今夫喣喣之仁察察之明而
後有姑息苛察之事信能仁並天地明等日月則何二
弊之能有某學也未造乎此其能億二儀二曜之仁明
若夫易之變通後世失之遠矣執中無方猶執一也苟
知變而不知止則必若晉人之為通大傳有之無思也
無為也寂然不動感而遂通天下之故變通之道盡此
贊矣某甌東狂妄人耳焉知易道因執事之有是言也
故敢及之至於易之為書聖人晚學以無過以為仁明
而通於易也實非下走之所敢當書不盡言財察是幸
復龔秀才書
子路有言君子之仕也行其義也行其義則不俟乎其
外者矣仕而道不行者近世以為深患非有他也不能
盡已之道固無以盡物也苟盡已以行道則凡自外至
者有常態而吾所以應之者有常法無俟乎其外而天
下之理無不得矣盡已之道夫豈它術哉亦在乎熟之
而不學面墻盖未之習也時習焉則吾固有之者卓焉
而立乎内煥焉而章乎外紛紜萬變觸睫過耳而吾不
為亂則其于從政也何有此某朝夕之所願學而未能
得者昏昏焉而以施諸事顧不悖哉伏惟祕省執事好
學而知其要臨事而通其理惠然我顧而無私曲之問
投以長牋而為治民之說凡某素所願聞而不可得者
稔聞而熟見之如擊蒙昧如發豐蔀其為賜也豈兼金
之況哉以觀其學之所到知不如斯而已信能進乎此
道則於異時之政將見其有及物之惠矣雖然仕而學
者恒有單聞之患學而仕者其于人情必得勢使然也
某不幸而寠仕而未能有學視執事者學而未仕其于
盡已之道猶霄壤之為間也尚惟不已斯道充其所學
日新達德而知我之為戒待時而動不亦偉乎某不敏
切慕古人相成之誼惟執事財察而加勵焉幸甚
浪語集卷二十五
