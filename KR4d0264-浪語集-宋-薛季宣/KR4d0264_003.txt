浪語集卷三
宋薛季宣撰
賦
種竹賦
沔鄂之都牙堂之背久廢弗治汙萊有穢徙脩竹而蒔
焉地不改闢堂不改舊蕭蕭然鬱鬱然不改時而有拂
雲之意矣方其竹之始生自彼空谷頎然而脩猗然而
綠葉秀卿雲雲興翠筠直節虚中羌來細風春生凜冬
森然萬叢及其應人而出樹之庭陛脩直依然不回不
易葳蕤之態困頓美人之春睡灑落之韻謫仙頽乎其
尚醉清飈時來振葉凌柯積翠招搖瀟洒交加夜風洌
揭朦朧素月瑣碎兮清隂横斜兮錯節吾不知前日之
蒼涼與如今之煩熱也若乃天旻得助繁隂變暑蔭之
以油雲沐之以時雨翠幹盤根安安爾所稚子承承方
流振古斯又類物之攸裁固非人之所處也至若淵明
之秫潘岳之花好樂不齊咸宜厥家至人遐觀匪同匪
異沈酗清芬各從爾志則夫是竹之清風斯子猷之遠
致也
大榕賦
越甌而南嶺山東麓有七閩之會焉厥都維福福都中
閩城山塹水脩逵孔直麗譙南指粤有喬木根乎此堂
青蔥映帶經五門而之合江夾經途者凡十餘五里其
為根也盤桓詰曲勢浮平陸隠邱陵斡坤軸如山如坻
崟岑蔽虧列岫竒峯幻然默為蜿蜒糾紛蛇蟠鹿犇卷
舒連鬈油如出雲樹無全株萬本同植縈連擁腫鑚堅
露隙疇引疇緣自陵空碧和氣鬱贅疣生衆醜備百怪
形岌如神山冬無落木蒼蒼九夏森其翠幄枝柯離欹
横從出竒翕如其合判如其離嗟如其往歘如其來夭
蟜驪龍摩天切空雛翼雲垂扶搖下風輪菌無心隨之
有本孔綜根元誰分混沌軒然而大厦成蚴然而怪螭
怒駢爪紛拏矗其八柱飛鳥千羣而咸棲有所綢繆束
薪不堪以火盤根錯節而摧斤缺斧其圓也不中乎規
其方也不成乎矩樵夫視而弗斯大匠行而弗顧以無
堪而保其天斯所以邇乎人而夀莫之數也若夫景升
之牛主人之鴈不善其鳴服箱孔屯以不才而烹者何
哉蓋豐肌而蠧夫人之芻豢也斯榕木則不然承天之
施得生於地不假乎人不離乎類不以直節為高不以
孤生為異凌寒而不改其操連理而不稱其瑞無庸而
庸無尚焉為其全虚愚之義也至於交柯旁薄分根合
枝異生同命縈繚相維倚天成蓋蔽野成帷迷雲而零
雨不下畏日而炎天改色邑人之依行人之得不才而
才無似焉斯其為大通之德也夫惟有大通之德全虚
愚之義守不才之位處無庸之地為物而物莫之陵比
人而人適當其意其事也無施其生乃克遂是生乎通
邑大都之間尚亦躐千齡而幾萬歲也走嘗聞諸西方
之書曰尼俱律陀之木其子芥三之一及其成材蔭車
將五百乘斯榕木者不幾於是乎今夫閩中之木榕為
大其萌也微物莫之害有蕞其芽蓊然天蓋走不知命
之者誰邪庸㠯劣其形而不文其内劣無文於内將或
容於外而以成其大
鴈蕩山賦
走家東甌有祠祭田在鴈蕩山下行年三十而
未之到隆興初赴調因取途焉愛其巖谷秀異
無虞無錄莫之能名念其山水竒甲天下而未
有文賦欲賦之未可也歸得建炎間郡丞謝君
升俊山圖石本字多漫滅已而得樂清洪丞蕆
所鑱新圖并賦歲正月望始得皇祐校書即章
君望之山記又假舊圖於葉氏以補圖缺於是
圖籍大備顧皆叙次疎闊洪賦工矣而猶有未
盡故為集略成賦得而覆甕誠何望於左思擲
地有聲信多慙於孫綽聊依凖實寄意山泉云
爾
溟渤轉乎東南鴈蕩嵬其高峙抱層巒之四合聳羣峰
之崛起仙凡道絶類隔一塵摩空下望儼若屯雲聊登
臨以寄傲循石磴之縈紆移顧步於觀瞻瞥風氣之懸
殊幽谷之中别有天地玉筍排空而剡翠瓊館憑虚而
綺麗微埃不入其方寸纖土不留其度内峰夏雲之競
秀均倚劔於空同崢萬仞之嵯峨羅巧妙之巃嵸
章望之鴈蕩山記舉山無崖凡山有名號者蓋純石
土山不與焉沈存中筆談鴈蕩諸峰皆峭峻險怪上
聳千尺穹崖巨谷不類他山皆包在谷中自嶺外望
之都無所見至谷中則森然干霄
粤若遂初天愛其道靈山祕秀孰知其寶傳西域之仙
書肇棲神於羅漢
西域書阿羅漢諾矩羅居震旦東南大海際鴈蕩山
芙蓉峰龍湫
睠人寰之緬邈極希夷之汙漫偏為幽獨蓋始得於唐
僧之詠看之不足此樵翁為之浩歎者也
唐僧(缺其名)尋佳山水得鴈蕩山而稱歎負薪老人
遇而笑曰我一生看山意不自足師果何所見而歎
邪僧作詩曰天下名山曾過目無如此地偏幽獨路
傍逢一白頭翁自道此生看不足
我國家太平興國之二祀天下車書始同有禪師曰全
了菴廬初結於芙蓉
初全了辭師出遊師曰汝緣在淛東當得名山居之
山上有鳥山下有花全了抵芙蓉問其山曰鴈蕩曰
此諾矩羅之居也築菴曰芙蓉以處今為能仁寺
行亮文吉踵於前甄昂作尉從而後靈巖碧霄㠝岏而
並露南閤白巖孱顔之盡剖起初凡七十又三年而後
隴斷之不遺蓋成終於皇祐之己丑
記太平興國二年丁丑僧全了始居山之淺者曰芙
蓉今承天寺是也至己夘僧行亮神服居山之深者
今靈巖寺安禪谷是也天聖九年辛未僧文吉得山
之盡東而居者曰碧霄菴今靈峰院是也於是有民
居矣皇祐元年己丑縣尉甄昂乃發蕩隂山水南閤
地是也由丁丑至皇祐之己丑七十二年白巖寺名
在此閤
稱始開於祥符之伐木者故適當其會謂遷就於貫休
之詩者見不臻乎首
僧貫休諾矩羅贊鴈蕩經行雲漠漠龍湫宴坐雨濛
濛
是知水鑿之為睫論其又何知造化成功之不有
筆談鴈蕩山天下竒秀然自古圖牒未嘗有言者祥
符中因造玉清宫伐木取材方有人見之南有芙蓉
峰下有芙蓉驛前瞰大海然未知鴈蕩龍湫所在後
因伐木見山頂大池相傳以為鴈蕩下有二潭水以
為龍湫又有經行峽宴坐峰皆後人以貫休詩名之
也謝靈運為永嘉守凡永嘉山水遊歴殆遍獨不言
此山蓋當時未有鴈蕩之名予觀此山當是谷中大
水衝激沙土盡去惟巨石巋然挺立耳如大小龍湫
水簾初月谷之類皆是水鑿之穴自下望之則高巖
峭壁從上觀之適與地平以至諸峰之頂亦低於山
頂之地面世間溝壑中水鑿之處皆有植土龕巖亦
此類耳既非挺出地上則為深谷林莽所蔽故古人
未見靈運所不至理不足怪也沈括謂謝康樂時未
有鴈蕩之名是也按康樂遊名山志神子溪南山與
七里山分流去斤竹澗數里故其集有從斤竹澗越嶺
溪行詩今斤竹澗謝公嶺具在不得言謝所未至特
未覩其䆳爾
乃其東望秀嶺道屬天台山川襟帶於四明風雲呼噏
於會稽無非僊人三乘窟之宅誰能見其一日而數相
往來其西則蓋竹雲門白巖白鶴魔軍退舍而真宅斯
建至神入竹而誠明可作洞天高遠以誰訊福地潛通
而叵度隂有楠溪其陽際海斡地軸之磐踞望天涯之
斯在崖有千里之石壑有萬年之松金雀么而不大金
猿線而多茸樂官羣處而和聲山羊歴險而純素若夫
王孫麖麂鷹鸇烏鵲衆獸常禽之類他山既多有之兹
故不詳其名數
記有禽黃色而差小者謂之金雀禽有羣鳴而聲相
抑揚者謂之山樂官有獸如鹿大健而能歴險謂之
山羊白者如雪猿有毛而狨謂之金線此鳥獸之異
者也
山之狀也崇倚青天峻連霄碧凌霞傑出於疎雲疊嶂
牽聯於紫極工如大巧特若小高三巨相形而岝㠋獨
秀孤立而㟼□瑞星明而治世皆見霹靂轟而瞶者不
聞常雲舒而莫卷白雨霽而猶雰牛女從橋而星河可
度雷張望氣而龍泉可得璧月懸空而夜夜長滿朝陽
薄暮而光明烜赫貫香珠之落落起祥雲之疊疊玉峰
高並於兩巒利孔開通於雙宂積翠合於拾羽之衆紫
微居而衆星拱列觀架海之騰波浩浩望平霞之火炎
烈烈
倚天碧霄凌霞疎雲紫極大巧小高三巨獨秀常雲
香珠祥雲起雲兩巒雙巒雙峰雙宂積翠合翠架海
皆峰名連霄疊疊朝陽平霞皆嶂名翠微紫微皆山
名瑞星霹靂白雨騰波火炎皆巖名騰波亦曰藤布
火炎亦曰火熖千里龍泉皆石名星河橋名萬年松
名碧月菴名凡名號皆据記及謝升俊山圖洪蕆新
圖并賦兼聞見云
苞有菡萏菌有靈芝立筍圓而削玉丹桂茂而欒枝蓮
花分拆而木末可采圓蘿糾結而鱗比相差
菡萏靈芝立筍削玉丹桂蓮花圓蘿皆峰名亦有石
名圓蘿者
其於人也總者為角直者如指圓者如臍礪者如齒佛
掌高而頂可摩神迹巨而武可履詣方丈而問維摩之
居士行妙高而見香嚴之童子龕巧合於佛影樹有同
於僧寶五通變化之有靈三清逍遙而適道天下朝祭
而明堂斯在西真翔集而瓊臺莫訪對人道術之相忘
招賢仁義之為尚尋朝賢之舊隠得侍即之菴居觀音
行而隨形示現羅漢遊而飛錫騰虛三傑際風雲之會
七賢從竹林之下五老來兮書籍校千聖會兮德星聚
朝天義重於尊君抱兒愛均於慈母爾乃展旗障日立
戟排雲彎弓飲羽長劔倚天射垜遠而破的馬鞍跨而
絶塵文筆擅場於文會戴仁踐履於安仁寶印得之而
如斗金鼎負之而調羹鼓槖籥而布化鳴鍾子而振聲
碑磨崖而没字鏡無心而鑑形乃有琢雙玉獻連珠咀
文英讀靈書對棋枰舉覆盂振藥杵火茶爐盍簮加導
於仙冠折角尚賢於巾子藏珠媚而淵水不涸爐藥就
而羽人不死行道周遭於石佛栖貞高蹈於迎雲空洞
虚而無物雲霧合而神興
總角礪齒佛掌香嚴雙童童子五靈三清逍遙天王
瓊臺西真對人招賢朝賢七賢朝天抱兒展旗立戟
長劔射垜文筆卓筆戴仁寶印石印金鼎鐘子石碑
琢玉獻珠連珠覆盂藥杵石杵茶爐寶簮冠簮仙冠
寶冠天冠巾子藥爐石佛迎雲皆峰名礪齒亦曰蠣
齒對人亦曰雙人戴仁亦曰對人天王亦曰神王又
有影曰神王影排雲嶂名侍即羅漢千聖文會橐籥
文英讀書羽人空洞覆鍾皆巖名石指石臍石龕石
明堂石觀音石羅漢石印石碑石鏡石棋盤居士僧
寶三傑飲羽安仁行道皆石名羅漢五通五靈雲霧
皆洞名仙人羅漢皆壇名維摩室名又羅漢閤名石
碑崖名藏珠谷名五老臺名馬鞍嶺名神迹巨人迹
也佛影石蓋龕石有影類佛云
郛有石城度有石梁入有天門窺有天窗有堂有室有
斛有倉旌有石表蓋有板藏門樓高屹以超雲嶤闕對
峙以迎陽澡身莫便於浴室脩道何樂於禪床考室而
柱金矗立蔽風而翠屏是陳版障駢而可隠行廊脩而
可循
石門石表版藏石屏迎陽板障超雲皆峰名紫翠屏
翠微屏皆山名石城東石梁西石梁石天窗石室石
斛石倉石門大石門小石門石門樓石禪床石屏石
屏風大石屏小石屏石行廊皆石名柱金巖名東嶤
闕西嶤闕闕名亦曰堯窟浴室室名天門菴名
像有獅子鹿影靈龜鯽魚三燕頡頏而穿幕戲龍驤攫
而含珠飛羣鳳之徘徊戲雙獅之矍鑠猴不可以加冠
魚有時而登陸羚羊挂角以棲止回鸞騫翥以翺翔犬
以警而司門猫以游而在堂龍倦游而或卧虎以蹲而
更伏御火共施於鴟尾照水孰然於犀角
獅子鹿影靈龜石龜伏龜龜子鯽魚三燕石燕含珠
回鸞雙鸞石犬猫兒卧龍龍遊虎蹲石虎伏虎犀角
石犀靈犀皆峰名又羣鳳卧龍戲龍龍遊皆山名飛
鳳鳳皇小鳳皇皆巖名石獼猴石魚鴟尾伏虎虎蹲
皆石名羚羊洞名戲獅子雙石對峙如猊也
天柱之峰上凌空碧其旁無附其趾無蹠削貞珉而介
出崇高切於青雲圓度於規直中於緡望之者目極倚
之者驚神疑共工氏之不作不周未觸而今存此峰巒
之峉立者餘蓋不得而縷陳彼有同名而不相似者於
彼吾又何言
天柱峰有二大天柱小天柱也
其水則二龍之湫東瀑西瀑合掌摩訶劔鋒乳酪水簾
眩日以舒耀新月弓彎而出谷清涼之滴滴無已照膽
之澄泓可矚彼潭之泳者湖鰻或澗而流之斤竹決而
下也銀河瀉而垂練委而去也錦文鮮而清淥觸潜虬
而聲韻鸞和漱堆埼而皴如皺玉委蛇而動行乎巖石
之間者何容窮盡又豈祗清溪之幾曲也
大龍湫小龍湫東瀑布西瀑布皆水名合掌摩訶劔
鋒甘乳清涼滴滴皆泉名水簾新月皆谷名照膽溪
名湖鰻洞名斤竹澗名
泉流之冠大者龍湫崖犇如仆氣凜如秋界青山而澎
湃吸蕩水之宗流上擬青空下臨無地霏霺雨霧之飄
散晃朗白虹之下墜乍垂雲而零露怳山崩而川至雖
淮流破荆山之堰曾不足以言其彷彿衆水之淵發源
鴈蕩厲巍巒之駿極浸山椒之脩廣箴竹叢生以蒙翳
娑羅挺榦以駢羅征鴻攸聚牡礪生之浮鐡船之蕩漾
沈古鐘之逸響
記鴻鴈以時而集故以名上多娑羅樹大箴竹案牡
蠣鐡船古鐡鐘皆蕩中所有蓋父老所傳云
派旁泄之崩波羌不以五水九旱而為之消長傳或謂
滄海此遺波焉今固莫詳於既往矣
記叙水源蕩水南出為大龍湫南東會於天柱飛泉
水流東為照膽溪會羅漢院水南入斤竹澗入於海
大龍湫分流而下過石門西凌雲之寶冠古塔水為
長徼原南入於海石城之東其水東流會小龍湫淨
名水入水簾回峰水南為白溪入於海靈巖之隂其
水由真濟會靈峰及西北五里寶月菴之水南流於
溪西會白溪入於海蕩水北出為新溪會寒坑泄上
大溪又會湖南坑版藏二大溪東南入於海
乃若浮圖天成古塔神造香爐既設寶幢載好楞嚴飜
大乘之典寶陁襲白衣之號高僧梵唄之相和仁祠金
碧之相耀惟兹華頂花壇是陟居者有積行者有食
山中故事遊人皆傳食僧舍
無芸仙者之田每駐遊人之屐然雖曠世而彌年猶未
覩周遊而涉歴者也
古塔香爐華頂駐履皆峰名寶陁楞嚴皆巖名寶幢
石名花壇亦名羅漢壇仙人芸田在北閤
爾乃樂成首路東騖幽尋絶白沙之古塞陟峭嶺之芳
林秣馬於芙蓉之驛驅車於長徼之原招提寶塔屏障
横焉千巖萬壑是途伊始扶笻竹以自杖屐登山而後
齒於是竒巒卓犖怪岫峥&KR1478;傍顧而塵慮都息商羊而
油然意生
記載遊山由歴為詳今存之其不見於記者益之記
山去縣七十里而遙越白沙武缺芳林三嶺達芙蓉
驛逾姚嶴嶺過長徼原至山之古塔菴凡菴皆僧廬
也石達之峰有連珠靈犀獅子仙冠立戟石表其巖
羽人其石招賢按今菴皆為院院有古塔石屏版嶂
峰
登寶冠之蘭若跨飛瀑之脩梁引仙簮而峩首裛燻爐
之裊香前眺諸峰崒焉亭直
記入東北十三里至寶冠菴以巖名其峰寶簮招賢
其水瀑布其泉清涼漏巖而下又有石梁石鏡案香
爐峰在瀑布西
揖雙人而問道屆凌雲而一息九龍垂頭而來下梅霖
飄灑以雰零洗余心之宿絫拂襟袖之泠泠望銜珠而
返顧跨㐲虎於石門
記東三里至凌雲菴以峰名含珠朝陽合翠芝草大
石門天柱梅雨雙人雙人峰相並也今按梅雨巖名
九龍頭石名記東二里至石門院其峰天冠㐲虎五
靈雙穴其巖寶陁其嶂連霄按石門院以門名
里連霄之十五窺蕩水之靈源凝神寓目千里為近羣
玉浮天全乎一瞬
記出石門院西北過石象登連霄十五里而遙蕩頂
大泉渚焉此山之甚高目處而羣山層列於左右前
後僧云五十里者多辭云四望而及達必千里
度東岡之桐嶺禮化士於雙巒
記石門東五里至羅漢院其峰童子文英石龜及兩
巒其嶂朝陽連雲其石連生於山腰長覆其下曰石
行廊按圖石羅漢在焉
指游龍與戲鳳鏡三京而膽寒
樂清縣圖經鴈蕩山三京灣按隋圖經云溪清如鏡
無所不容黷之不濁唐刺吏張又新有詩今名照膽
溪云
大屏之下寺曰能仁四溪交流竝湊天門舞羣鳳之垂
天儼華陽之挺立吞衆壑以朝宗拱萬山之環揖是雖
竒峭無多焉故已冠峰巒之嶪岌也羊腸回於六八俯
在下之蕖山羌有鳥而有花悟達士之微言
四十八盤嶺望芙蓉山其嶂磐錯如蓮華
回巒之嶂隠若金城漢唐道隔言訒天升惟隠顯之有
時殆匪由於人力何先古之神閟湏後來之刔剔
記東北四里至天承寺其寺前之峰聳如卓筆曰戴
仁寺西曰棲鳳山又東南隅二峰玄沓如屏曰華陽
西南一山回合若城曰回巒嶂東北一山勢若龍游
曰戲龍北應紫極常雲西北山曰羣鳳皆連揖相望
如敷蓮環合前溪有大石柱二相向若筍曰石門下
一里有龍潭二照膽溪夾道西流西南一水又正南
一水會於寺右前流翠雲亭西北一水流寺之左會
照膽溪流石門龍潭斤竹澗是以九峰四水叢聚之
地謂山之宗始云
載旋余步溪滸攸行小柱華嚴接阜連岡躐曾巖之鹿
苑窮逶邐之淵泉屏彩翠之蒼蔥聽天樂之喧闐仰大
龍之懸水飛小雨之濛濛樂尊者之優游得從容於下
風
記西北二里至普明菴西渡溪而入北至天柱菴山
曰紫微至華嚴院峰曰陵霞北至瑞鹿菴以巖名其
峰獅子石碑圓羅立筍削玉其山大者曰翠微屏其
石䲭尾凡三菴相去皆二百步而近案瑞鹿院前僧
道親遇老人得龍夀丹之地記瑞鹿西一里谷曰大
龍湫瀑布下流百丈而入於湫天樂宴坐香爐三峰
在南案湫上今有尊者菴
指普明而回御探龍窟於飛泉
記普明折北六里至飛泉菴有泉自巖飛而下為西
龍潭有山中斷曰小石門
勒馬鞍而東之望竒峰之隠天觀音大士如住虚空漠
漠行雲誰尋舊蹤
記東北三里至石城嶺嶺東北三里而長下嶺道二
百步有峽曰經行北入十里兩山壁立以相向如門
闕其石色黃其中峰巒秀拔有溪泉瀑布經行之東
其峰筍石茶爐其巖白雨又有卧龍山其石虎蹲覆
盂按石城即馬鞍嶺也北望長雲巾子諸峰觀音巖
等歴歴明甚
安禪之谷萬崿宗焉大筆書空一柱擎天重樓峻傑以
連甍雙闕當途以相向天聪玲瓏其四達自在慈悲而
有像龍蜿蜒而歸洞離小湫而曳擁在定之熏聞鼻凹
窪而出涕奮天然之鱗鬛回玄造之頭顱諒兹山之多
怪猶斯巖之匪如
記嶺行八里至靈巖寺所倚之山曰石屏風其峰天
柱獨秀寶印招賢師子卓筆
其闕伏龜重樓雙峰其巖橐籥金柱石書
神迹楞嚴龍泉文會礪齒火熖其嶂平霞其崖石碑
其湫小龍其石僧寶其洞天聪羅漢其谷安禪藏珠
其泉合掌摩訶又有石城石明堂石魚石倉石斛石
龍西石橋按龍鼻又有石觀音
摩虎口以東逝瞻石神而近止訪淨名於丈室挹乳泉
而一洗乃觀初月乃下虚簾蛟人織素近在危簷
記東二里道北山缺而穴者三相去百步曰宴坐巖
虎口巖石龕其嶂排雲在道南其峰大巧在道北東
二山相對道出兩間曰石門峰東三里至净名菴其
峰天冠後三峰曰總角金鼎蓮花石神迎陽其名居
士西小石屏其谷水簾新月簾狀谷也按圖有甘乳
泉
閱靈峰之景物竒特亞於靈巖犀黑闇而通天龍神游
而處潭五雲閣道應貞矯矯谷有靈珠歘生芝草入會
賢之硿洞仰虚室之谽谺信貞如之可學烹乳茗而生
葩
記又三里至回峰菴嶂曰疊疊谷曰靈珠以泉名也
又東三里二山之間至靈峰院西方山曰大小石屏
嶂曰凌雲其峰最高者碧霄五雲者以數言其下蓋
五老臺云倚天鳳皇超雲丹桂香爐朝天其下有白
雲菴藥杵戲獅子石犀架海朝陽靈芝靈龜雙巒其
巖西真神王石臍脩道赤石巾子侍即騰波其洞龍
遊羅漢其壇曰花亦曰羅漢其谷會賢其石飲羽觀
音合珠亦曰神王又有龍潭石獼猴石浮圖星河橋
石室按圖有羅漢閣今羅漢洞烹茶往往如花乳
金掌高呈亭亭空際訪三賢而景行遂回車於真濟
記靈峰之隂一里有峰曰佛掌因其下穴而為菴與
疎雲面屏三賢小高蒸蒸玉(闕)而七
其巖逼曰隠真又山曰紫翠屏西北四里至真濟菴
十里而西有石門樓按今惟佛掌(闕)菴如故
過胡公之棲宅
記侍即巖為胡兵部居之
遵靈運之迷途
記靈峰東一里謝公嶺山之東盡於此矣王十朋白
巖院佛殿記謝靈運蠟屐遊山而不知有鴈蕩至此
而返
造石室於東梁高禮佛之勤渠
記嶺行一里石梁菴因梁而名按石梁後有石室前
對禮佛峰新舊圖所謂石佛也
亭白若而下道窮二閤於蕩隂忘散漫之岡巒蓀無隠
於追尋北有白巖石溪九折山橋跨焉巉巖影絶斯蓋
水之竒也履芝田而種玉煉爐火以飛霞羌仙人之不
反厭時俗之嚻譁過湖坑於南閤峩土藏之孤高壯瀑
水之滂流訪仙隠而遊遨
記東南三里至白若驛西北十里外有南北閤二村
相去十五里南閤西十五里有院曰崇德北閤西北
一里有院曰白巖相去十里而遙衆山中惟板藏土
多石少在南閤西七里蕩隂之最高也崇德南三里
湖南坑蓋山之罅接蕩三里高泉瀉下大龍潭在焉
其瀑布為最大有隠仙巖蓮花寶幢四照蓋大石相
倚也寒坑泄去北閤十五里其水與台州西界相分
九曲行於石溪出白巖東無亂石焉此水勝於山之
處也有鳥巖石竹廊煉藥爐仙人之田王子晉仙橋
散漫遠矣其深者去白若五十里而遙去城迂僻好
事者莫知故難見也
至窮途而輒哭等遊夢於華胥問山僧以前路固有匪
吾人之所如者殆不可以窮究又安得而論諸
聞之山僧靈巖山間有石室中有石羅漢十六又羅
漢院旁數里有平原彌望雙猊戲等皆未攷
至若大洞神仙山靈是宅龍湫宴坐者諾矩羅之住世
西域書阿羅漢之在世者十六諾矩羅其一人也
虎蹲守護者蔓定僧之衣祴也至人遐造踐迹無同運
無方之玄化闡不二之宗風說法詎離於在定經行何
間於神通
陳州商水人陳覺字夢得遊山東峰望西巖一木如
蓋攀蘿捫石至其下藤蔓纏繞如石視之入定僧也
觸其衣隨手而化乃菴其旁閱兩月僧欠伸開目曰
吾有衣寄巖間有虎守之持吾錫杖取衣虎不加害
覺見虎而示之杖虎搖尾去之僧引蔓授衣有入肉
數寸者為之說法鳥獸鬼神皆來聽受覺因得度世
法後人呼其處為說法巖
聞縮地於偷桃之客
近靈巖寺僧遊山迷失道路循小徑至一處有茅舍
數十家皆有方士也見僧笑曰此僧亦知遊鴈蕩乎
方沍冬而桃有實僧折取數枚懷之方士呼童奪取
其桃僧因恍惚過山椒則明州天童寺也
神飛於窺鏡之童
紹興末平陽獨嶼李氏子跌宕不容於父方士將以
東遊不移時達孝義鄉橋下辭不能進方士出一小
鏡使窺之恍然抵一山寺苦辭不去俄若夢覺視僧
舍則靈巖寺去家數百里矣
龍丹成於老父九二䜟於元豐
元豐五年僧道親行大龍湫道上逢一老人自山而
下履木葉皆無聲呼僧與語付藥丸如弹一曰爾速
入京以進藥乃萬歲藤膏熬成名龍夀丹以金盂玉
盌研之三日九服可保九二之數道親未行數日又
遇之仍趣其行道親至都聞神宗不豫詣都省言狀
執政異而不受上聞而取之問所欲道親言老人但
戒太歲本命四立日慎酒樂乞濟窮民及禁天下捕
龜上命中臣梁從政以焚香至鴈蕩山訪老人無所
見八年立春上得疾病革皇太后得藥於睿思殿進
之乃上手自封識上崩蓋在十八年事見實錄
了世緣於國秉
秦太師檜嘗夢抵一巖洞有羣僧環坐曰尚憶此乎
秦瞿然悟身之為諾矩羅也僧曰公世緣未了姑去
後經鴈蕩覩羅漢洞如所夢作詩記之有欲了世緣
何日了之句
夢頽像之形容
尊者菴經魔賊焚蕩廢不復理捏像亦壊至紹興間
婺人向氏遊山夢僧祴金襴而不見首明日得老父
介遊大龍湫至則失之視諾矩羅像則夢中所見因
為築室塑像焉
神屠履崖以如地
作尊者菴工有無肉之歎俄有屠鬻豨肉者其去履
崖石如平地以為羅漢變見云
聞思光熖以如虹
觀音巖時有光怪如虹蜺
盗石而江波激怒
龍鼻下觀音石比為一監司持去及渡浙江波惡甚
懼而投諸水刻石像送鼻下非復曩時天然者矣
觸鼻而㳙泉不通者
舊傳龍鼻二竅有水孕婦或以手觸其一泉流遂枯
非人耳目之所到而又烏得以議其洿隆也惟兹山之
神秀嗟近在於人間曾跬步之不到乃窮人而上天化
石橋於北閤企斤竹之飛泉
謝靈運從斤竹澗越嶺溪行詩有企石挹飛泉之句
抑子晉未成於羽化而謝客不得擅於遊山也今夫天
下之山江東居最永嘉富甲於江外而鴈山為大焉可
為超羣而拔萃矣他山之秀么麽稱妍陽臺十二秋浦
九蓮詩文振古名字喧天僅得此山之一邱一壑猶拳
石之夫何足言所謂夷泰山而呑雲夢者惟鴈山之蕩
為然
浪語集卷三
