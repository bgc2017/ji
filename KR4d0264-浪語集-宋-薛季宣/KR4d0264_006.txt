浪語集卷六
宋薛季宣撰
詩
送鄭景元赴秀州判官詩并序
走歸自武昌始獲交於景望景元昆季二鄭兄
弟不以我之無似不屑與之友居之相遠也相
從之日少志之相得也相與之意深居數年景
望召為國子丞又兩踰時景元赴由拳從事走
素寡合起藪澤鷦鵬之嘆於景元之行也贈以
詩而序其意聞之君子送人以言衆人以財走
雖小人樂為君子之事方浩浩之會走雖以天
而免秋田粒食悉漂泛於洪波既無財以贐公
之行不可抗手而别以言為贈猶不害於人情
景元既高於才又果於志喜竟其說人不知亦
囂囂固賢人君子之心非處世之道也古之人
教其子者有曰女戒勿為善曰然則惡之為乎
曰善不可為惡將安取有佛學者弟子禮其神
像而師杖而起之弟子者曰禮佛亦好事也為
師者曰好事不如無世衰道微士鮮中庸之行
其從政者非違道以干百姓之譽則咈百姓以
從巳之欲要譽者不欲人之加諸巳也窮欲者
甚惡人之形巳也此人之常情幕府之官無曺
局之分也從容賓主之間其處此亦難矣非無
心於為善寧無二者之猜乎魯人謂孔子東家
丘舍者與楊子居争席盛德之至不如是不足
以有行也走欲景元事其上官其賢於人者約
之於道否則闊其小者以求全其大者掩覆吾
迹無為為善以近名聪明睿哲而將之以愚亦
充之爾耳景元固無施不可此焉發軔庶乎其
善始也以景元之敏於行千里之外能無從此
言乎景元景元願不以人廢言也乾道三年四
月二十七日友生薛某
恢台煽炎毒萬里無來風殿閣少微涼况乃陌路中紈
扇可把揮秋高網絲蟲冰山豈足恃見睍聿消融進退
信惟谷黃塵柰忩忩鄭君冰雪姿干將倚崆峒竭蹶救
頭然巾車佐元戎生人在熾炭吾何憚蟲隆往聞開元
帝逃暑繡嶺宫偪仄政浩歎木隂見姚崇煩溽頓以銷
語識靜勝工相期在此行山泉養童蒙
兄子象先罷公試歸知武林動靜成古風三首
黃庭有真詣魂升魄入淵知機動以食還反道自然嘗
聞鍊色石可用補蒼天時哉復時哉寧教悔在前
野鶴入雞羣猨豈王孫輩之人定忘物未足言身世丹
山兩鳳皇為誰來噦噦靈龜發與肣可以卜隆殺
明珠以彈雀得雀亦亡珠颺鶩以當鷹夫豈獵之徒黃
金有定價韞櫝合藏諸薰風扇餘涼吾方愛吾廬
元夜齋居
元夜憶年時忘情居灝灝縣齋今夕居曷為傷懷抱都
緣人事非不覺年時好世母舍我歸屈指憂吾老人亡
不可見此心為草草大人月云忌棄我方兒褓呱呱救
嬰泣安知請丘禱諸父洎諸兄下世吁何早悲傷失所
恃涕淚流行潦哀思動時節不見蓮燈好鄉居計日長
松楸倩誰掃諸母侍何期念舊呼穹昊
春雨
春雨不知止新晴旋復隂霏霺散秋毫虚簷水鳴琴琤
瑽響疎窗庭除有餘音跬步莫可縦蒼苔看浸淫縣齋
知幾秋中堂漏相尋㳙㳙濺人衣黯黯乏勝襟發篋漫
如漬明眸暗沈吟翛然薄雲開風聲到園林坐覺筠筀
笌羅鞭粲脩森巾車過坊市溝渠漲江潯言歸轉通渠
舉頭見西岑峰青霧銜白何堪送迎心
春江小雨
小雨春風裏澄江滿漲痕沙平波渺渺山遠霧昏昏短
棹煙塵細浮雲天地根將迎倦無已羞目舊杯尊
春雨
春光不滿百霧雨六旬強眠蠶老脱殼壠麥青已黃愁
雲密可厭慘澹空滄茫銅盤旦日出障彼天一方寒簇
歎巧婦麰蛾會飛茫豐隆况忱祠離畢占是常庚午直
甲申此意未遽央使客困羈役行留兩亡羊
雨中鶴唳
隂靄結愁思秋霖政霪澍何天唳鳴鶴嘹喨烏雲路九
臯聲甚遠底處披冥霧定知君子化不作乘軒汙介蟣
六王師櫛沐方暴露芻輓苦不繼曷保金湯固塗泥困
淹沒無計開樊笯傷古聽華亭吾心向誰布
種蘭
蘭生林樾間清芬倍幽遠野人坐官曺茲意極不淺西
窗蔽斜日松釵架春晚牆隂蒔花木憔悴根日損植此
山國香坐與前事反扶疎可紉佩心緒端有本芽生僅
盈壇高風九成畹羣芳顔色好祗自誇園苑何如淡嚼
蠟草莽曾誰混對我靜無言忘形如苯䔿
讀東坡和靖節詩
我讀淵明詩頗識詩外意坡公繼逸響箇中有佳思取
友百世上古來獨二士陶固泉石人蘇則廊廟器出處
了無同聲名都自異往者不可作矧復通姓字神交定
忘形飲食尚知味蕤賓中聲律片鐡猶應類茲文在尼
父為復昌旦事今時道古語莫作今世視以我思惟心
充彼剛大氣芥子納須彌誰信略相似
欣木亭詩
某適宛陵始識林君擇之用中於鄭景望司馬
之館察其為人肅恭謹敬學而篤志者也出其
家欣木亭詩冠以晦菴南軒三山三先生之作
索和甚苦金玉其音難乎下俚之繼黽勉次晦
菴韻其不知量甚矣
寒威折青陽雲雨作朝暮槎牙粲新綠寂歴晴川樹時
至物皆春豈在雲間露之人於亭上笑歌誰與晤睠此
榮與華我亦知嘉慕來游對溪山識取亭中趣
早起次叔瞻韻
日高政好眠披衣意何已不得戀黃紬弩頭非所喜厭
浥行露多忘却佳山水有客愛閒居被髮吟早起神清
到天元静極照物始公乎尚何其我亦偶然耳此事叵
立談剥剥自鳴指動息無端環生人定一理
聞競渡聲
江頭閙金鉦競渡記時序欲弔大夫魂正則知何許情
緣古今隔况是都無楚悲歌永為戲拯溺憑誰語曰我
舊家鄉湖上人如堵船戰習成風迎神尚投黍家居内
忘物廢聽何城阻風聞不貳事借問為情緒
冬至和燠酴醿有華
我愛酴醿花爛漫春歸後薰為美人佩韻勝青州酒溰
漼落霜霰搖曳欹風柳别來能幾時夢寐依三后一綫
長新陽萬木新凋朽佳期尚云遠盛意胡偏厚秀色笑
江梅遊絲入窗牖遙知此粲者為瑞朝中否銀蟾待交
映天上彤雲久金樽但高酌身外閒愁剖休言桃李華
常暘又何咎
刈蘭
東畹刈真香靜院篸瓶水高遠不勝情時逐微風起和
雨剪閒庭誰作騷人語記得舊家山香來無覓處
石盆
髯翁久埋没歲月來成奔當年膾魚處虀臼徒形存想
方高會時猛士侔雲屯連鼇覬一釣欲以大口呑尺鯽
剉紅雪烹葵植蘭蓀王餘弃玉食銀刀亂洄沄堕臺不
禁醉網漏如鯨鯤座中盡羣彦人亡失叢墦吾遊懷此
都重到郭外村聊興廣武歎裵&KR0966;受辛盆頽然鳳凰臺
路走臨津門催歸趁人馬誰念古帝魂愁無有力者窊
樽負雲根斯焉共杯飲垂綸具盤飱(富文忠公北使與主客儷句以一大)
(口呑對其竹一十竿)
止齋和七五兄次淵明止酒詩韻
知止良獨艱吾兄獨安止不知郊園外只止塵埃裏脩
為止至善孝愛止為子眷言兄止之得止以為喜至止
内泓澄非心止弗起止靜有餘歡止中得妙理勿謂止
為難止躬徒正已止乎吾未見致知知止矣吾兄止孰
似兄止無端涘艮止視兼山止斯千萬祀
重陽無菊
二九節重陽高風振羣木彼菊東籬下金英粲清馥中
有黃裳美雅稱清人服歲旱靡百草芽蘖渠能育冷淡
登高會悵望矧可復空酌茱萸酒帽墮慵舉目愧乏淵
明流誠為淵明縮借使淵明作風景更悽蹙
九月猶煖梅桂有華
兩雄木並蒔丹芍被春芳同仁乃一視梅桂華秋陽梅
固冰玉姿桂不時世装永言異會遇相從多異香瑣屑
辟寒金磊落明夜光仙人姑射山墨允期首陽神交際
道義語默何曾常
患盜
盜賞自孤卿布亡由令尹政刃可同形殺人在同殞吾
非古之徒處世良不盡仁義一蘧廬身心兩矛盾坐使
邑中民嗸嗸困欺窘劫質與穿窬公行載歸稇道路視
秦越對此獨何忍刑德歎誰施茫洋空内愍仲尼有佳
對為發一笑辴
又和元可二篇
陽春倡者誰欲和心已闌故鄉千里隔念之一辛酸人
生足離合豈在共盤飱胡然兒女情苛留太無端焉得
不繫舟使我懷抱寬信美非吾家會且即所安後園桃
李秋蕪徑草木繁酒來輒竟醉歌強難為歡風雨打寒
食枯蕪盡瀰漫故乏猜嫌累誰能整其冠惟當適意爾
曷貴品極官晉賢泣楚囚衞女賦竹竿願君憫羈思所
友路何曼歸哉昔在陳孔聖乏體胖幸非艱棘徒亦復
謝欒欒
春風動鄉情燈火語夜闌遙聞流星遞鈴響接悲酸愁
人念世事臨食或忘飱我有無價珠可以息争端致君
昭代隆坐使北顧寬何當内修治邇服遠自安呢呢兒
女子青蠅語喧繁長懷不盡憂可若一笑歡有酒且強
醉莫等白露漫汾陽脱兜鍪高祖溺儒冠此意詎未央
抱關樂卑官匡牀足酣眠紅日出三竿睠言東甌道來
歸路曼曼非行徒爾為寂默體用胖天地一大家中庭
樹欒欒
得符速走之官
我本樂閒人自得安閒志鄙性習疎散誰識榮華意朅
來復舊廬喜獲平生志稼穡任佃夫家室歸中饋中外
若非我卒歲無他事飽飯讀詩書瞢騰時困睡嘲啁燕
雀懽鴻鵠心應異三皇竟何物况復今官寺寒餒譟妻
孥先春輸典質兹乃不可常為貧求禄仕版籍一書名
野情那得遂官來促我裝去作塵埃吏無復有逍遥真
為口腹累把板從此行短褐隨棄寘素飱良不堪邑有
民人寄衆心險山川道微非所暨上恐負朝家終念家
聲墜吾民政焦嗷為此不能寐格物可為邦舊說今難
試泥古誠腐儒惟此知為治仁義舍不為又敢圖與利
上官如我容刑章得就易庶以遂其生將久蘇疲瘁此
意尚茫然思之或狂悖
鸂䳵
鸂䳵何翩翩鎮日煙波裏將柰網羅何幽閒從此始一
為美人玩毛羽傭復理江湖浩蕩意憔悴蹄涔水昔是
滄溟遊今是樊笯底文章豈是貴步武難無已丈夫感
兹念心逐冥鴻起
社後即事
東君識歸意社雨零齊沐柳眼向人青草芽隨地綠體
輕來燕疾聲合鳴蛙矗桃李靜無言豔麗驚即目
西山野步
雨夏作晴天浮雲帶溶洩西山旦驅馬踏破蒼崖翠寒
泉漲新綠決決鳴環佩上有吳郊峙九曲羊腸細築閣
聽松風縹渺江無際野僧喜我來一見心已醉竹萌薦
飱玉縷切琅玕碎吟哦壁間詩恍與古人對時發一笑
粲韶聞殆忘味清遊淡何營不知夕將至岸巾步箬谷
欲往叵自遂酌此菩薩泉為澣濯惡世
陳思王
喬松産崇岳託迹太高亢飄搖風雪場踡局蛟龍狀干
霄竟何事勁節良獨壯下有楸桐秀遠入煙霞望天意
固有在人情亦云妄苦乏柔苗蔭直傲清霜量居然嗟
彼其坐使出其上至哉文身子三以天下讓
步扺東坡登舟返石門
為到西陽城侘傺東坡上舊址就荒蕪山川寫心匠四
見聳高寒周遭畫屏障萬象儼朝昏出没煙霞狀元覽
浩無涯不覺滄溟漲吾行半南州此遊誠大壯寸隂良
可惜無柰歸船舫隤然快哉亭昔夢今知妄吳都一回
橈杯飲窪樽浪石門隠漁舍行復殊亭剏叩竭兩端倪
便可齊得喪
邊事方急有中使至雨中出郊候之
霧雨閣天愁秋笳閙人耳不見霍驃搖只見黃塵起蔣
城何岹嶢横流混淮水教戰閙市人旋柵荒殘壘甲道
軒脩竹亭觀羅弓矢長城萬里壊衣帶江誰恃櫜鞬道
左立一介來行使束帶迎督郵淵明尚深恥
春隂會聞懸瓠不守
飄風吹百花仰不見天幕浮雲何慘慘去我止一握園
樹暗無色紅芳旋凋落摘索晚來雨如絲度城郭愁人
故多情對此乃非樂羽書絳囊馳傷春重沈著方鎬若
涇陽龍吟怨清角歸飛看提提紇真問生雀
雪蛆
冷冷雪中蛆皎皎夏之日藉彼凌厲地生此柔脆質冰
山共攸遠玉筯無定匹安識時有暑但保歲云慄中和
歎何居以熱信所必火鼠可澤浣朝菌寧晚出伯翳謂
更名山經注遺逸
新作殊亭
虎將夏中時旋復怡亭址茅茨覆采椽樸拙亦可喜建
斗五移杓殊亭更釋子規摹雖少華不陋復不侈元碑
碎俗令遺集裒空紙縦步此山椒金聲獨屬耳舊亭苦
弗稱新亭直殊美書文兩竒絶蹤蹟存布指古人久不
見今人尚殊此能知古今意元始本無始
又讀陶靖節詩次前韻傚其體
濁酒自傾盡陶然忘古今横琴寄逸響聊以寫我心矯
矯兩白鵠盤旋下曾林此情誰與傳無絃有遺音萬籟
夕已息寧知身是今浮雲翳青空油然起無心寄傲北
窗下驟雨落疎林遊子為三歎寥寥希太音
開渠
開渠引簷溜㳙㳙遶茅楹政爾江河流鏘如環佩聲澄
瀾漾淪漪曲甃隨淺清上有翔飛蚋無殊化摶鵬廣狹
詎易量大小終強名何從汎天潢同歸在寰瀛吾慚論
齊物揚波歎平生
瓜期代者不至
禽飛有倦時木落還逢春薄遊名利場厭見陌路塵指
日得終閒㪅情難重陳如此代者何不至愁吾人
代者介至
縣道簡書密束身急於繩初心豈得在反身但兢兢安
得事大好官籍知有承屈指計來月瓜期閏云增彼乃
未易到吾行重難能百里半九十終更仞階升社雨晚
來急春天霧夢夢清淮萬戎馬咫尺方沸騰朞年念天
遠歸飛恨無䎖慇懃謂典吏用之筆緘縢
袁山春望
密雨作春社袁山暫登臨迎人多野花對境清道心于
以今日態而開去年林平沙没浩蕩漲水相浮沈草綠
湖萬頃峰青天一尋無情雲自閒此理吾難任故壘雉
明玉寒溪疊重岑朅來聽流泉可用資鳴琴新霽石磴
滑崩波馬蹄涔不知日已暮迂回樹生隂歸路尚脩阻
時哉羨靈禽
重陽馬上看菊
秋菊粲真色落若千金巵對此好時序馨香散幽竒爛
漫在伊昔邂逅不可期吾來倦逢迎玄黃馬常馳二子
復何事相從意熙熙犇走塵埃間一見蹙我眉嚮之念
佳賞慙顔朵人頥
浮槎
浮槎爾喬木來從何處村託迹久非地湍水撞其根一
辭古岸頭去去隨潺湲上有飛鷺翔下有白浪飜浪激
信反覆鷺去無回鶱十浮將九沈任彼回風掀飄泊未
云已驚落見者魂今憑逝川波故憑川上原原中復何
有草木故自蕃洄流潰前汀薄命嗟獨存人生盡如此
株木奚足論
雪
太素欲還淳熙然萬物春封條花爛漫飛絮柳紛繽玉
殿神光發金樓火色新簷高天漢接地遠蜀江瀕西塞
雲填谷南湖浪拍漘吠厖欣掉尾饑鳥困依人躡屣蹤
存齒飜車堊到輪窗開羅岫失檻倚鑿池堙罏炭情偏
惬冰壺意亦親郢歌休待和大化席紛紛
桃花
桃花如美人靜有嬌春態醉眼柰愁何多情破新睡裝
成開笑靨夭裊腰支細不語傍斜陽鵠立塵寰外煙遠
鎖眉顰東風羞嫵媚倏然歎零落灼灼無窮意會訪武
陵源一飲流霞味
春隂三首
春隂一何甚愁結窗外花細雨打疎竹娟娟草新芽眷
此忽中慘吾生浩無涯閒讀几上書可歎復可嗟時流
諒難追世路亦以賖折腰墨綬卑坐有憂患加官柳粲
新綠黃鸝語淫哇把盞但心醉天外日已斜魄月沈半
璧歸飛噪啼鴉仰頭望虚碧冥冥密雲遮風塵政昏暗
逃形乏浮槎顧影還自笑狂遊蕩無家弩頭強應世鈍
若倒拔蛇先人營舊廬清池傍蒹葭芳時綉文錦飜濤
散晴霞霽色故自好風霾益云嘉何當舍此去忘情傲
丹葩
逼社窘隂雨園花就凋零翩翩蝶翅重好鳥無一鳴山
頭霧露白簷前砌苔青旁瞻隔遠到内與愁思并縣小
文書省氍茵匝莎庭舉頭歎世事坐有百感生芳林堕
玉蘂垂楊結珠纓傷春復已半忽忽難為情朅來發書
篢悼往心自冥袖手一凝竚意逐飛鳶行中原政紊亂
悲角揚哀聲有酒不解飲何以解我酲
社雨打春色催落枝上花天風振疎篁離披亦云嘉為
此念疇昔官曺輟飡霞幕蒼遠夢夢寰中感生涯落花
故有時摻摻筍當芽芳菲日已老吾遊路何賖宇宙一
悽慘桑榆未還家詩情不自禁荒園鼓新蛙
讀靖節詩
淵明鳴素琴無弦有遺音善聽非子北寥然賞知心聲
滿天地間清越窮幽深遊魚漾澄瀾宿鳥投故林忘肉
為聞韶羲皇到於今
跋東坡詩案
南方有佳木遠在漲海涯沈水産其節雞舌生其肌結
根松栢場龍腦實離離蜑獠豈知貴斧斤斬欒枝㭬為
糠粃槽將食犬與狶條枚惡鬈曲芟除棄江湄滄流蕩
回波不與朽壤期年代知幾閱愈久乃見竒根株到餘
攊復恐分寸遺終焉盛芬烈蘭蓀謝芳姿
還返釋言
先天有貞數八卦因皆九升降周六虚利見龍無首後
天奉天時不在先天後得一定存三元中急須守道人
與我言熬水可丹成隂陽忖節度金玉争精明問之誰
因爾惟言火力停毫釐謬以消造物亦何情揉木以為
輪寘之溪之干微流蕩輪輻銀濤立飛飜三田接餘潤
九穀歸其根灌溉有如此愆陽何足論接竹引巖泉遠
在寒谷幽然炬火其端高飛北山頭可以活三軍梅林
意悠悠倒置未為戾見之復何求陶甓與鎔金火出資
堅久炭木已焚如萬祀長不朽功成在鑪竈鑪竈憑何
有不見古軒轅鍊實荆山首嘗聞曾子書金火中外明
圓方遞含施二景參黃庭天端月虧盈宛在日之情誰
何液渾金坩鍋置煎烹律管實葭灰氣至颯以升日至
□寒泉水花結輕冰應候固應然違天亦何能時哉復
時哉尺璧徒自輕襄陽庫露真木器塗髹漆髹漆厚以
堅札去移凡質蕃戎豈不詐信是真山出所以蛇化龍
頭角非曩日苟晞有逸牛往返日千里烹之剖其脊比
竹雙筋起強力有由然物性都如此本立而道生人身
有真理蚨血可還錢書符能已瘧感召有如斯還丹非
外作得意以忘言象數求還錯無為四時行天遊有真
樂
浪語集卷六
