浪語集卷三十三
宋薛季宣撰
箋行狀
先大夫行狀
君諱徽言字德老世為永嘉人曾祖元禮祖庠皆不仕
季宣謹按朝散郎鄒極撰我曾祖墓誌曰其先世家
河東漢平元始間有曰丕者渡江寓毗陵後有辟地
福唐長谿者又徙永嘉君其裔也墓誌叙述先世其
闕略與譜牒同而伯父待制行狀云唐令之補闕後
也至公五世矣譜稱補闕後居長谿之廉村於永嘉
房為伯祖以相參騐似不祇五世
父強立少登科禮部侍郎鄒浩嘗以學官薦之歴州縣
所至有聲清正恬退終金陵幕官
先祖字成翁歴吳縣主簿中都宜黃二縣令江寧光
祿為人短小精悍襮和裏剛宰劇有聲奉法不阿其
上號石蓮長官恬澹工詩有舊居一篇花木蕭疎一
徑深門前綠柳更森森(一作成隂)旁人錯比陶潛宅澹泊
仍無愛酒心娶陳氏鄂州使君詵之女封永嘉郡太
夫人夫人四明大族初婚奩具華靡察光祿有不豫
色而問之故光祿曰我孺子家觀卿調度非若吾家
婦者夫人曰有是哉其歸遂能降志節約居貧若素
閨門肅睦非親無識面者而鄉人傳以為法訓責其
女婦必曰汝非薛七嫂乎七光祿公輩行也
從祖兄居實嘗與季宣言光祿宰宜黃時有小人不
獲于母去而遠遊者已而母經死比鄰聞之稱冤呼
子聲不知傷子之不在共證其子實殺之光祿閱母
枕中得縣人稱貸劵帖獨疑其冤陽按其子使人隂
以縊母領巾夜擲債家戶下微伺于㫄債家晨起然
香見巾識之唾曰冤家何以至此執問即渠殺母遠
近歎服稱神明
君其季也少孤警穎先令人即世時方在襁褓比成童
先中奉捐館舍
中奉令及先君葬時祖妣官封
獨與諸兄講學識慮已過人既長能自立力學刻苦窮
晝夜弗懈遂博通經
先君從文定胡公安國學有上胡侍讀咨目三通在
遺編别錄第一卷
再舉登建炎二年進士第解褐授南劔州司法參車駕
幸永康君以書謁中司趙公詆一時用事者趙公大稱
賞以國士期也
時吕相頤浩柄國趙相鼎為中丞君以書謁趙相立
讀即卷而懷之曰公以諫臣望鼎何辭焉於是促席
歡語如舊相識趙相語及太上光堯壽聖皇帝好學
雖在戎馬嘗讀資治通鑑君曰書曰知之非艱行之
惟艱誠能見古今成敗而力行之天下大幸趙相愕
曰久矣鼎之不聞是言也既而趙相彈劾吕相之欲
臣敵立御營使責諫臣事得太上褒語趙相謝曰三
者非臣所及溫士薛某為臣言之明白繳上其書見
遺編第二卷
俄移蹕會稽趙遷樞相力薦君蒙召對以強志勤政君
子小人為言頗合旨改左承奉郎充樞密院計議官
西府舊無計議有幹辦官朝廷將用先君以幹辦冗
名非所以處天下士遂易名計議設官自君始渡江
之初邊障不立君請建立方鎮以固籬落當時采納
置鎮撫使于淮甸荆襄間疆場始有籓籬之限而江
左之勢成矣後併兩淮分鎮置宣撫使復請併上游
以一其制置鎮并上游置帥強志勤政及論君子小
人無劄並見遺編第三卷
踰年前用事者復當國君以一誠正待之雖銜恨次骨
欲中傷之終弗能也紹興二年議遣使君以選權監察
御史宣諭湖南
吕相復入怨君之嘗議已也未有以發禁省須紙錢
四千浮費君執奏獲可因上遣行君視明州湖田反
命有詔選忠信不欺士循問風俗遂復以君充選實
欲去之
性明爽雖筮仕未久而疏通若素宦飽於更練者既
臨遣敦奏詳明
時宣諭五使皆給親札御寶之歴使按舉必書又以
太宗銘石之戒徧賜郡邑將發君上薛宣撫縣故事
視縣劇易易置令長郡縣政事有失於詿誤而未正
於法者財用有出於聚斂而未見於用者刑獄有過
於平允而陷於深重者御史未至並許自陳改正惡
心不悛雖寘死地可勿䘏奏可御寶歴序在遺編第
五卷䟦尾語尤鯁切在第九卷撫縣劄子在第三卷
入境布宣德意揭示教條檢覈吏姦無不契事機當人
心者
約束榜牒在遺編第五卷
奏本路不便於民者十事乞委憲司覺察違戾
十事一曰戶口逃亡不為開落二曰産去稅存貧民
受弊三曰秋苗受納巧取多門四曰高估官産吏私
其利五曰人戶避役親在其居六曰鄉村聚徒教習
律令七曰差役愆期科𣲖保正八曰公吏溢額作過
多端九曰人戶陳狀科補助錢十曰開剝死牛邀求
百出印榜奏事在遺編第七卷且請岳飛綏定湖南
及鄰境給韓京營田免全州隸廣西節制乞選岳守
與潭鼎腹背制么賊
江西湖南接壤盗賊出沒其間兩路追討之兵不相
犄角以盗出界為盡已職故盗得視兩界緩急往來
以騁君奏岳飛御軍嚴肅請以兩路盗賊併委之江
賊彭鐵大就君請降岳掩其懈擊之大獲君悅表其
功狀岳軍得以展其智力諸將所鄉鼓行盗用此戢
時金州屬湖南廣西二路潭州益陽縣割入鼎州君
奏罷之選岳守事見討楊么語中乞委岳侯兩路盗
賊給韓京營田奏在遺編第六卷岳侯破彭鐵大事
論全州奏在第八卷益陽奏在第九卷
論郴道永桂陽丁米均敷見存一丁至石餘者并帶糴
之弊
丁米前例口賦四斗均敷以承平丁帳科於亂後君
既蠲其敷數遂奏計口之賦貧富一等富者寬裕貧
者重困均之田畝則又偏苦上戶謂宜履畝分口算
之半以就均一寬貧下帶糴之米湖南一路舊有之
名糴而未嘗給錢多或兼倍正賦州縣受納必先糴
而後租民不供命但能充糴而已常賦之入至一縣
歲不迨三分者良民偏受其弊實無補於縣官君初
難遽除之周詢其詳始班其禁又有和糴夫米并受
納米樣斗斛紐耗倉例把算抬斛斗面銷鈔之米水
程裝綱縻費脚乘修籠夫米價錢戶帖及牛倒死買
醋錢均敷黃麴麴引錢綢輕夏稅貼納錢陳狀補助
錢等其他名數尚不一君奏州縣受納收耗與當遠
而近輸者得收脚錢如條例餘一切罷之憲司糾違
禁者丁米奏在遺編第七卷帶糴奏約束㮄在八卷
放丁米罷受納增收水脚錢榜在第九卷
時田荒糴貴命州縣量城市遠鄉道里朝暮可及者自
近及遠區處賑糶由是糴價頓平濟惠甚溥咸戴上賜
不以遐遺也且請存留漕司上供錢賑濟郴道桂陽三
州罷營繕等費
諸州大飢在兵荒之後田萊不闢米價翔踴而二廣
帥司閉糴且禁耕牛出境一牛值錢百千且漕臣李
弼孺初起上供帥司下潭全永州計置材植繕成府
民不勝困君留上供錢斛不遣截支米二萬石裨常
平義倉支濟及以封椿經制司銀三千兩分畀州縣
仍借諸司錢糴廣西米賑給通那省米借貸聽四等
下戶十人為甲州為給據自置撥米州軍支請牒止
遏糴遏牛營繕約飭諸縣括荒間田畝勸課富家開
墾曉民生放種本收息官為催理又命上戶糶米接
濟給歴稽其多寡高者免役次者免罪糴平田墾人
不覺飢論遏糴遏牛請撥上供賑糶奏在遺編第六
卷勸課奏在第七卷存留上供支米賑濟自刻三奏
生放種本榜在第八卷罷帥司營繕奏諭民糶米榜
在第九卷
薦本路憲吕祉郴守趙不羣全倅劉延年前衡倅趙伯
牛統制官吳錫等朝廷皆召用
吕祉為憲其治在衡州曹成寇迫州城祉毅然獨立
指揮諸將防守寇不能犯他盗胡元奭等數千人所
在出沒祉遣韓京討平之為政激揚清濁豪吏不敢
為姦趙不羣初宰章邱抗金人數萬之衆其守郴也
曹成起攸縣安仁間執安撫使向子諲徑薄城下郡
人驚走殆盡不羣率兵迎戰賊不敢前成後再至圍
城不羣拒守六晝夜出竒應變竟却之歲早以馬料
賦民播種身率僚吏减奉以濟貧民又省冗費犒軍
因繕城壘民不知役樓壁屹然君之支截上供繇不
羣發之也劉延年元祐名臣放之從子居鄉以孝友
聞遭世艱難携家族四十口轉徙江湖與共甘苦敏
於政善應卒權興國軍賊帥李勝擁徒數千稱迎奉
神御拏舟直抵其壘居於延年而去初靖康中有旨
召對未赴既更世故不復自言趙伯牛通判衡州當
孔彦舟變伯牛使人開諭一郡免於焚爇從平胡元
奭再拒曹成有功又道倅鄭安恭元祐大臣雍之子
紹興初曹成據州百餘日殺掠慘酷十室九虚安恭
攝郡能勞徠安輯之明年猺人大出安恭率衆討捕
偪逐山谷賊窮請命至言乏食非其本心安恭戮當
敵一人餘無所問諸峒稍知畏服祁陽令張登治最
一路繼禇積弊政之後兵火之餘登安集流離首與
民約如是而催科如是而差役善良者處以是道強
猾者治以是法民始疑而易之三月而信之五月而
安之曹成受降而來一邑震恐登從容措畫不擾而
濟大兵之後四政渾殺登刻意窮究推割分明吏畏
其強民懷其惠提刑司檢法官文浩先知寧遠縣有
循良稱安撫司統制官韓京朴忠善戰破郴賊李冬
至虔賊鍾超胡元奭等兵皆數萬如孔彦舟餘黨及
永興土寇王蓋天游寇賀潮等亦皆不减數千人君
初議營田京率先請茶陵安仁二縣荒田耕種吳錫
號吳夜义威名甚著猺人楊再興反攻圍武岡軍出
沒八年為錫所破窮追數百里焚其廬落甚衆君錄
奏其事皆功見一時者薦吕祉章在遺編第六卷韓
京趙不羣文浩鄭安恭章在第七卷劉延年趙伯牛
章在第九卷惟吳錫奏家亡其藁按使事錄奏狀以
千文為號不應遺落必還朝所上章也其破楊再興
事見第八卷請委岳飛綏定盗賊奏中又有薦黎明
事别見
初扺荼陵縣慮囚有以平人為劫盜者片言折之審
知官吏冒賞之冤立下吏痛治為直之人稱神明
初縣人高大被劫戕死其夕李方陳一家亦被盗巡
尉捕未獲高大家人疑賀大譚世績等實殺高大縣
尉何燮收辭所連逮上縣併以陳一李方事鞠之鍛
煉成獄賀大知不免以陳九張七雅有猜恨枝辭入
之世績等具以蹤迹自明獄司不為追會君閱成案
洞見其冤移獄安仁遂直其事活無&KR1255;九人至安仁
慮七三殺人獄以痕傷在左欵辭左右及前後異詞
為斷二奏在遺編第六卷
論漕臣措置州縣日納移用等錢苛斂且縱吏門下姦
贓請繩治又按發知桂陽及永召三守常寧令等不法
祁陽令等妄殺按贓吏之尤者械送獄
湖南賦役繁重民有嫁老母不舉子以規析戶免進
丁者轉運判官王淮賦錢移用孫諸州日納緡錢二
十縣以大小輸錢十五千至十千又潭衡二州日出
旗望酒錢二十千實未嘗得酒州縣敷于民下自米
麯銀紙下至鬻豆腐者皆不免科掠郡縣去國既遠
又當積亂之後守宰貪縱遂成風俗郡守和璟其尤
者羣下有五毒三諂之目衡陽令王括邵陽謝微祁
陽褚稹皆專恣昏墨民不堪命號曰三陽括先以贓
敗死微與稹有謝一褚二之稱微及茶陵令譚知柔
先有召命君留不遣按治其姦皆無所貰平陽尉靳
成贓露亡去因荷項屬吏知寧遠縣張雍懦不勝任
東安令李威遠前坐罷軟對移清湘令譚觀光耒陽
丞李煒咸剛勁有守曉習吏治君請以觀光易雍煒
易威遠仍不理遺闕論王淮及權運判趙志之并按
和璟武岡權尉李端慤巡檢劉清奏在遺編第九卷
靳成譚知柔及監稅沈銓常寧監稅王載平陽權令
李發并桂陽簽判權監陳如塤對移奏在第七卷永
守黃陞推官俞梅等并謝微禇稹及其主簿嚴徹常
寧令阮冠衡陽尉楊祖堯高攄奏在第八卷衡州錄
參詹勉奏在第六卷換縣章在第九卷
以論潭帥非其人又其間發摘稍多行之且峻不無忤
權貴意既還權發遣興國軍而他使皆進擢識者為不
平
前此李相綱為湖南大使軍民頗服其威信李以言
罷折樞密彦質代之帥司正兵纔七千人招降之軍
乃二萬衆或傳將欲起赴行在人情惴恐君奏綱至
數月稍著成效至於彦質事未可知夫以未可知之
事而易已試之效臣切惜之是時帥司軍費不支漕
司艱於出納漸致猜阻君請漕司濟其軍用楊么僭
皇太子憑藉湖水為亂羣盗散處山谷土寇游寇更
出侵掠如尹花八張成蕭尚十蕭小四田行者陳道
王盈鄧裝彭鐵大賀聰賀佐李詢賀全劉仕才之屬
強者數萬弱者三二千人君過江西知岳侯忠略可
任奏請借以討賊必可肅清湖外朝廷方督帥司以
么賊事君奏賊中乏食必因漲水侵肆已與帥臣彦
質定議屯兵要津使其進不得掠退無所給一兩月
間其勢必窮然後鼎州攻其前本軍制其後計窮而
來不戰而屈此上策也使賊不離平原官軍四合其
平已久正以波濤浩渺水勢已漲賊軍輕利飄去焱
來初無定止官舟不葺又無水軍較彼己之短長計
時勢之利害私憂過計願毋欲速且請精擇岳守量
事應副以張潭鼎犄角水勢已落可以必取又奏比
發本路荆南兵援鼎州師次城下不給之糧各引而
歸實無所補止付岳飛以賊可保成功朝廷已遣王
&KR0645;之師君知&KR0645;不知舟楫間事歸對密請委&KR0645;荆襄
備禦又奏賊軍舟楫便利善長鈎貫泅没與之從事
於波濤間恐非官軍之便&KR0645;軍竟以水戰困於搭鈎
致敗卒用岳侯陸道取之他盗亦平悉如君策君之
行也上諭君訪山林不仕賢者長沙黎民字才翁以
孝友信義著稱其學問有淵源自胡文定公諸公咸
所推重嘗從御史張昕學遭亂託明以母及陷于賊
間關入賊取之嘗過郢州李允文以京西提刑至郢
明即還曰郢多招安之寇允文兇惡其來必與為亂
變在目中矣後一月而難作君歸奏曰惟此可以充
賦君去而明卒事不果行吕相既思有以中君君行
未復即以空劄誚君移陳如塤為專擅君歸又以其
論帥臣軍旅為誕且以小臣不當薦舉將相言之上
前時和璟所親為戶部侍郎愬君請給軍用支截上
供為不體國愛費君用此出吕相意猶未愜召君與
諫官唐揮婦兄同見明告君曰朝廷本欲相留上令
與公州郡已而唐諫果以質請表狀彈擊上不直之
不報旋命都司計最五使手歴即課君殿削焉後張
相浚督軍湖南聞君將命有體興國朱上尋復召還
論易帥章在遺編第六卷論帥漕支費及楊么事宜
在第九卷請命岳侯討賊奏在第八卷論王&KR0645;楊么
二劄在第三卷薦黎明奏劄在遺編别錄第一卷遺
編自六卷至九卷皆湖南使事號使事錄疏其大者
于此又有使回奏劄在遺編并别錄奏議中惟被命
申請畫一蓋五使合奏已施行者詳於榜牒奏事御
寶手歷但抄寫奏狀語故不錄
亡何以比部郎官召後敵騎次淮右車駕幸建康扈從
以行方倉卒進發先駐蹕平江及春還臨安一時事宜
人情敵勢知無不言譽望彌著
平江建康奏議劄目並在遺編第三四卷别錄第一
卷
改兵部又改吏部左選遷右司改左司檢正中書門下
諸房文字遷起居舍人首以申嚴歐陽修王贄所請令
賜對臣寮少留殿門候記注官出面錄聖語及親奉德
音事干教化禮樂刑政為世典法者並備錄關報記注
官士論美之
君之為都司也刑寺奏讞父有夜盗子財子不知而
殺之者當以夜入人家登時殺之勿論君謂人子弑
父寧論曲直且父子法不别籍何謂人家子富父貧
得非供養有闕抵以不孝之罪識者然之在後省也
論舊都省無杖省吏有罪大付棘寺次不過罰直人
情難傅重議是三尺法終不行於省吏也小人何所
忌憚始置杖都省以詰小過奸吏少戢而省吏側目
思報矣論記注奏劄在遺編第三卷議刑置杖奏亡
金使至許還徽宗梓宫及母后河南地時無故請和且
無邀索有識詾詾深以為慮朝士皆知不可而無以拒
之君位螭坳朝夕憂慮直前面奏及侍從同對辨論尤
切因感疾時方正旦猶欲力疾侍立家人苦諫始在告
趙相凡三入君皆勸以事功難就唐姚崇要說明皇
十事可以為法趙不能用秦相檜知平江過闕望趙
留已而無留之意君間見曰公已許秦過闕秦自意
留使之遂行將恐觖望而以媢嫉生怨矣趙顧不知
君意所在大不悅曰秦居公里於公厚乎由是稍疎
君而秦趙之隙成矣初趙相羣公議所以待敵謂莫
急於自治用和戰為適時之宜未始持必戰之說也
請和使至敵情既不可測秦相復入揣上皇有厭兵
意始决計和羣公慮患將深遂皆抗議不屈辯說紛
起君獨不深論已而至上前忠諫懇切上垂涕曰朕
屈意和老母計爾君陳帝王之孝至援漢高祖桮羹
之說又與秦相廷争移晷遂中寒疾以歸舊事左右
史奏事直前無所關白自同時潘中書良貴叱向子
諲議和後人無相繼者雖直前名存奏事必先通奏
與請對從官等矣議和奏議今多亡佚所存畫一亦
亡其首在遺編第三卷議王倫使事白堂二劄在第
四卷其論梓宫事曰萬里梓宫真偽孰辨以姚崇勸
趙相禀目在别錄第一卷疾寢革語猶不㤀國事
以紹興九年正月壬辰卒享年四十七歲上聞之為悼
惜有旨贈帛百匹與遺表恩澤
故事左右史卒官其家二人渡江後未有卒于位者
省吏以君置杖舊憾且迎合時相以省記沮格之侍
從有以中朝左右史姓名為言相復設辭拒解左右
史不得致仕恩澤自兹始也
娶胡氏累封安人賢淑和鳴侍湯藥尤謹遂染疾後君
十三日亦卒君仕雖晚而早達銳意功名君相眷注方
渥人皆指日待其遷也而竟止此莫不傷惜之為流涕
云生子男二人長季隨次季宣女四人越明年九月十
九日葬郡城西太平山之原君天性忠鯁獻替甚多
君前後奏陳多繫體要他人所難言者在君為不足
道書奏存者已在遺編并别錄中
今皇帝即阼初君以布衣上書言時政曰國勢曰邊防
曰刑賞曰巡幸曰財用曰官吏凡六事
京城之圍大元帥起河北中原道梗行者莫敢北鄉
君仗策千元帥府行不告家會太上皇即位南京更
以書奏在遺編第一卷
既仕於朝首請擇賢宗室立為皇嗣
太上皇春秋富羣臣未有啓擇後議者君首陳大計
以為太子天下本本不立則榦易摇前代計不早定
致禍亂者不勝數而立子以公為法後世者莫如仁
宗皇帝今社稷綴旒萬萬曩日陛下仁聖遠追先烈
宗社大計安知不已定於淵衷須請而行耳臣是以
不顧死亡申此愚直願陛下斷自聖意無惑羣言以
幸天下太上虚納上虞丞婁寅亮繼之其封事言太
祖舍子立弟有天下者陛下一人而已自崇寧諛臣
進說推濮王子孫以為近屬餘皆謂之同姓遂致昌
陵之後寂寥無聞祀豐于眤仰違天監太祖墓上莫
肯顧歆此二聖所以未有回鑾之日中原所以未有
息肩之期也願法章聖仁祖於陛下子行中遴簡太
祖諸孫視秩親王使牧九州他日皇子誕生退就籓
服不過添一節度使耳太上感悅賜寅亮對敷奏剴
切太略以謂本朝傳國十世大統三絶太祖有命而
太宗享之天意人心未必不為是也語愜上意面賜
褒荅曰太祖舍其子而與其弟朕之所師法也擢監
察御史立後之議始定無幾事又中寢君因星變上
書論國本曰側聞小臣婁寅亮建言乞擇宗室之子
育之後宫以待皇嗣之降陛下不謀不卜即日召對
所以寵錄之甚厚繼有旨召子清子英子唐入侍此
命一出萬口稱慶謂即施行矣而子清子英一見而
止子唐未聞促召士衆失望不曉所以若謂姿非英
物不足以備拊育則子唐者不應不與之進若以所
閱之子已足充選則二子不應遣還切料小人無深
謀遠慮獨不能堪目前之情熒惑陛下已成之志則
春秋鼎盛子孫千億之語必陳於前願陛下上念祖
宗基業之重鑒仁祖充意之法無徇宦官女子之情
且仁祖末年天下寧謐人心安固設有非常孰敢異
論今日之事其勢云何此有識所以寒心不知所出
也已而上意遂决書别見奏劄在遺編第三卷
勸大臣和協濟功乞宰相不親細務又摭陸宣公奏議
可酌取以救時者如减兵之冗食蠲法之撓人省官之
不急去物之無用罷事之非要五事
白堂二劄見遺編第四卷五事書在第二卷
紹興元年詔以星變闕失乃上書言所當深憂者三曰
國本未立曰佞倖未去國論未定且曰憂其所不足憂
而㤀其所當深憂此又大可憂者也其言皆切中時宜
當時連上二書其第二書專諫營繕並見遺編第一
卷營繕當時未見其害後果甚云
初聞徽宗諱主上銜恤哀痛時議軍國事遽欲遵用以
日易月除喪君建議終制成上之美識者韙之
論國服劄子遺編第四卷
開府岳帥方以議論不合棄軍請終喪廬山君遺書為
陳大義勸諭岳幡然感動即日莅軍其他建白彌縫有
補於時多此類
兄弼與君尤友善時帥荆南方召用力丐外得請安撫
虔南圖以過家為畢窀穸以盡其誼似非偶然者
諱待制伯父也張端明闡為行狀其文多闕略伯父
行事鄉人喜言之不無竒偉過實摭其大而不誣者
附左其事書行狀中而未詳者互見之裨其闕
伯父磊落多權智尚氣節不修小謹曲廉人所甚難
談笑處之沛如也自始為士鄉先生如忠簡許公景
衡劉給事安上劉舍人安節等名一時忠敬士皆許
以帥才將略年十六試補郡學即居其元同諸生貢
京師附花石綱舟沂汴舟中楊梅盛熟綱吏擷餉諸
生伯父獨收所棄腐梅并核以瓦缶儲之同舟莫知
何謂扺京有司以失梅罪綱吏吏藉缶中所儲證壊
獲免始皆服其遠見教授杭州沈侍郎晦先以微累
被斥伯父為之湔袚延譽遂立天下重名代還以余
相元中薦對為徽廟言太祖使人召趙普見其讀書
問知論語大驚普曰論語夫子之言皆足為天下法
有一言而人終身不能行者况全書乎太祖曰其一
言謂何普曰節用而愛人徽宗亦曰治國之道無他
節用愛人而已斧座即起遂復去為滄州教官年飢
發學糧賑糶州將以為非制止之伯父曰有如荐飢
糴不能補某當坐之來歲大稔償其舊而復贏筦庫
左藏方中人強横既投劾致事竟流王道之僕後無
敢譁者辟親征使參謀都人羣起擊殺内侍侵及士
夫將校輙以姦細名之將相環視不知所為伯父前
曰是不難辨下令殺内侍者賜帛首亂者出軌斬數
人而定圍中裨畫甚衆京城迄賴以保全提舉輦運
不克赴主管明道宫居鄉莆門巡檢發土豪陳大指
之姦大指逃入於海州將懼為亂伯父曰處以巡檢
之地則受制矣從之大指果出徙家郡下而患遂銷
除湖南轉運判官楊么方熾詔張相都督岳侯為制
置使討之賊便水戰樓船如大德勝小德勝望三州
等高過十丈其多不可計二公亦作大艦當之伯父
知舟楫非我所長不敢明告因燕白曰適觀兒戲摸
魚而得一理呼吏立取盆魚於前損益盆水示之水
寬則縱鬐去而魚不可執也岳侯睨旁微笑自此不
復言水戰矣會天旱湖涸隂以厚募招取賊州寇至
則強弩據水當之不與接刃大造巨筏斷賊江路又
於上游亂投芻藁賊舟挾輪不可復運酋豪勢屈多
降岳以步騎直擣其營賊軍因以潰敗王彦久不應
召伯父直徽猷閣主管荆南歸峽州荆門公安軍經
略安撫代之督府問計將安出所從兵衛幾何伯父
曰彦軍皆中原金房精兵劖其面曰盡忠報國誓殺
金人固難與為亂朝廷必欲彦非某書生所及但欲
代彦則湖南送吏足矣徊翔似不欲行者久之乃進
迎吏不至殊不為止入境彦遣親兵七千人迎候伯
父即日罷遣湖南親兵湖南將請間欲有所陳伯父
大聲謝曰已知盛意不過欲相送至荆南耳久苦將
士亦欲到任禮犒津遣然某既帥荆渚親兵皆吾腹
心之衛又實腹心於内則非所以待之荆南親兵聞
之無不大悅其將本為彦伺伯父者反以情告且曰
王太尉未有去意公當襲而代之伯父曰吾以身任
太尉亦忠安有是理竟馳入如其計彦晨起未出諸
將列坐賓次瞥見新帥入府羅謁于庭彦乃大驚遽
出交政起其衆赴督府軍人不樂謀因大閱乘旱以
變伯父先期臨閱竭帑犒賜時雨亦降亂心遂息彦
以伯父告無他志還朝得帥侍衛步軍於班列間望
見先君以為伯父嘆曰薛直老又在此矣何歸之神
知為先君謝曰彦非賢兄保全安有今日參謀京西
湖北有王缺子者(忘其名)故楊么賊中殿帥岳侯用為
水軍統制乘岳行邊為亂部勒已定其母使僮告之
伯父密諭諸將為邂逅入王舟中索飲伯父馳至江
步呼曰行府適有軍事盍相從議之諸將強王登舟
即共縳之付吏一軍震警無敢動他日岳還自邊列
將賀舍人者白其婦與僧亂岳即便座按其事辭連
一寺僧無非諸將家也岳引伯父視其牘曰飛出營
中至此略不問則飛負諸將欲如柳公綽故事盡納
諸江復不忍奈何伯父曰發婦私者但一賀將衆何
與安知非讕辭分謗小人之情邪岳意不解伯父曰
此曹類因亂離偶合不以正者有之今暴其私人情
念家者怨恥過者忿而公自謂無負不摇三軍之衆
乎岳曰請密之旋使夫人内集視所汚衊類老矣即
已賀婦獄决賀即日恚死岳謝伯父曰微君一言幾
得罪於諸公岳公丁母憂去張憲以提舉一行事務
領軍憲病在告中張侍郎宗元除書至軍士藉藉曰
朝廷使張侍郎代公公不復還矣張太尉以此辭疾
諸將往往或效之伯父諭憲強出臨軍憲勒諸軍各
安營部偶語者斬訴羣校曰我公心腹間事參謀獨
知之欲知其詳問之可也伯父因某請問謂曰張侍
郎來由公之請汝軰豈不聞乎公解軍幾何時汝軰
敗壊軍法如此公聞之且不樂今朝廷已遣敕使強
公起復張侍郎非久留者羣校還白憲曰吾為汝言
參謀知公心腹間事果然軍中遂安岳侯聞亦大服
會先君移書誚岳岳不自安乃起岳之詣闕已具衣
冠入對伯父疏一機事教岳敷奏岳意末之伯父曰
姑持以行不問則已及見不暇他語上先及之他日
請與伯父偕入奏事岳出手疏以儲貳為言衝風吹
紙動摇岳聲戰悼讀不能句上眎伯父色動岳退伯
父進曰臣來在道常怪岳飛習寫細書窮詰端倪乃
作此奏雖其子弟無知者臣常規以大將不當預國
家事飛謂臣子一體不當形迹是顧欲臣同對明臣
獨與聞之上色定曰朕固疑飛之欲卿對也微卿之
言將不之察改龍圖閣經撫湖北王俊除撫州鈐轄
不行被命同提刑万俟卨圖之万俟相不能致伯父
許俊不遣旋委三州自擇所便授之俊得州來謝猶
從卒士二百人伯父伏甲見之執諸座上叱其從卒
皆坐伏兵毆之皆出收其積粟贍軍荆鼎二郡後十
五歲季宣辟荆州時用之始竭初俊已僇伯父奏同
万俟卨受命圖俊事貴歸一故臣得自誅之由卨之
始謀万俟謂伯父自有其功其初不能自望聞奏之
上乃大感服後万俟治岳侯獄不以一辭見累伯父
論中原形勢常以關中為諸夏首荆州為吳蜀之脊
皆天下形勝之地其守荆南即繕樓堞治器械具儲
峙奏論孫吳謹守上游形勢故曹操不能勝陳氏不
以上游形勢為國故為楊堅所取陛下駐蹕東南尺
土未復置形勢於度外謹守江淮以固東南之圉臣
愚所未悟也荆南西援巴蜀東控吳會南通未廣北
接襄漢進可以取退可以守上游之形勢也異時指
麾號令中原以圖恢復莫此為便與夫出則建康入
則吳粤其勢相萬也臣之在治披荆藋招集流散務
農贏糧以望幸久矣惟陛下實重圖之不納金人歸
河南地朝廷將謀安定關陜加秘閣修撰充都轉運
使召為左司郎官初秦相罷居永嘉人鮮知其才者
伯父曰吾觀秦論當世之務多未聞於人者此其不
可揜殆為時用必矣與之出處相得歡甚將對秦以
戶部闕侍郎諭伯父以財利言曰此官可得也伯父
不欲以風旨言利進不用其語秦相稍不樂因見論
許忠簡公行事伯父亟稱其賢言許位侍從時上嘗
盛怒汪黃二相目許許如一語迎合彼可取而代也
秦笑吃吃不能已伯父出又笑而歸始有疏斥伯父
意矣湖北提刑向子忞伯父湖南所按吏也其在湖
北與伯父交論於朝秦罷子忞伯父因亦丐外主管
虔州營内安撫初岳侯以列將拔起時張俊韓世
忠等已皆建立功效至大官内不能平伯父勸岳屈
已下之書凡三十七通俱不之答岳破么賊遣大將
俘獻樓船各一卒徒戰守之具畢備韓始大說定交
而張忌之益甚岳名日盛幕中之輕脫者教岳勿苦
降下於是始隙張謂伯父實主岳府謀議百計傾岳
欲并中伯父樞府簡取虔卒張以不應等格急責其
使使即讕言虔帥占留精卒不簡伯父因被劾罷岳
侯事起張求伯父在虔通書尺簿有遺岳侯書處指
為反迹秦相徐擿其下文曰此復有遺秦相書伯父
用免而張憲岳雲之獄止以交關書問并憲謀進退
為反具云踰年伯父繇主管玉隆觀再知虔州蕃將
程師回桀黠不受制伯父按教竒兵或坐或立心知
有異傳令皆坐不坐者斬以統領官張涓所部遂按
軍法斬之師回吐舌大驚始禀畏為用詔歸燕人於
北師回有親從數百人憚不欲行伯父善諭師回公
從卒衆多不可芘誠能遂遣此屬朝廷必多公芘不
遣矣師回即日承命朝促師回就道亦俛首告行虔
界江嶺其守長兼提舉南雄州南安軍甲兵盗賊前
提刑劉昉攝事治尚寬恕多盗多貰活之賊中號我
爺佛與官軍格則曰我爺佛終不見殺汝何為者為
暴益甚伯父再至討積年名賊俞三古五官朱關索
吳錦等皆獲之無所寬貸賊徒加以剥皮之號遁入
他境三州遂安伯父終更因罷虔州安撫進集英殿
修撰安撫福建閩部八郡山賊自建炎後盤踞巖險
劇寇管天下伍黑龍卓和尚何白旗丘崇廖七嫂滿
山紅之屬數十百部部數千至數十百人泉漳汀南
劍邵武界咸被其毒鄉民多築山砦自保甚則殘敗
縣邑州門晝閉賊知伯父在虔威略甚恐或欲徂擊
邵武建昌道上客勸伯父改途辟之不應迎卒已至
號令送兵還娖隊伍揚金鼓旗幟分道並進為若數
千人行者聲言新帥以虔兵全將至矣羣盗屏蹟無
敢近路鈐轄李貴討管天下失利貴為賊所生得伯
父知將兵不可用而朝廷相次遣將張淵富選成閔
劉寶措置福建盗賊不受帥司節度且半年一代州
縣困於將迎伯父創立竒兵其初數百未幾數千人
以為殿前司左翼軍拔石城大姓陳敏於指使中不
數年為統制充措置盗賊敏弟犯令伯父斬之而敏
不怨事既專一軍費大省羣盗或招或獲而境内晏
清矣前此戍兵不聽號令秦相靳於軍賞伯父臨以
恩信故事無不集伯父初計欲降賊取盗自贖拔功
多者為將以厲其餘朝廷每聞賊降必取以去伯父
於其降也先激使之比去皆有勞績盗賊稍定伯父
下令山砦勿葺銷其固險之態民無寇患山砦亦空
在鎮四年平豪賊百七十部汀賊李谷故郡豪右其
兄子遐奴反主谷為重三日至三萬人伯父批諸將
所上變書互送諸部不再旬而谷敗雖幕府不知也
海寇陳小三列艦六十犯境伯父遣水軍統領鄭廣
以三百人擊之期三日破賊廣請益兵不許居三日
賊舟阻風江浦廣帆舟斷浦口不血刃取之盡虜其
軍魚貫束之以獻廣歸問曰廣軍以一擊什不自謂
勝公料功在三日何也伯父曰第從吾令母問何以
知之提刑吳序賓媢伯父之能數以功狀不實愬于
秦相有告土豪葉勝反者秦以付吳吳見伯父問計
且請兵曰朝廷以勝屬公某何與發兵唯命但恐師
興而勝不可得耳吳不知為計遂辭之改命帥司伯
父處勝兵職擊於軍已乃召之辭以母疾不至伯父
遣醫勞問且止其行他日勝來執斬纛下伯父每平
強寇戮魁領罷遣枝黨一無所問懷服遷善誅李谷
也吳憲疑賊首輩欲生之伯父曰吾豈樂戕人命者
察此等非良善舍之將復亂耳竟不得已而貰後多
獲之滿山紅中上功初不見錄蜀士鍾鼎客於張淵
統領邵宏淵家宏淵質直喜功淵惡不用宏淵常對
諸將面折之淵以宿忿杖宏淵百斥入士伍鼎上書
秦相為辯曲直秦怒創聽讀之名放之福州實赦原
所不迨鼎白求其所親於永福縣伯父聽之鼎復走
行在所上書有旨劾福州官吏伯父自劾某實寬鼎
官屬何罪秦相不說例降一官趙相女嫁福州女僕
被笞即自經死或欲罪文中當路意伯父按驗明白
之方事之初伯母劉氏諫曰奈何按問趙相女子家
事伯父曰我不傳以丈法適教我者又將中我豈不
反為趙氏累乎或造安撫使印為人轉資吏薄其議
伯父判牘尾曰師以印為權軍以資為賞盗竊權賞
將何所不至乎斬之以徇經略廣東也秦相語執政
曰薛直老治福建水陸以清廣東盗賊未平更付此
者韓京戍循梅州彈壓盗賊秦相意京難制檄伯父
取之京謁見南雄州伯父即席諭京丐罷送出嶺遣
將馳入其戍代之京初討賊閩廣界中與麾下諸將
争功有隙至是賴伯父免死始大服其雅量僧宗果
得罪秦相褫服加巾竄嶺表道出南海某從之者數
百人或欲以危法加之用茹菜事魔告之伯父曰得
非僧宗果者皆佛之徒爾告者慙沮不敢復言伯父
在閩得目疾内障至廣加劇使人讀狀乃判覆誦如
流獄吏與囚為姦縱抱成案宵逸未之覺伯父夜中
傳鑰呼巡捕吏直扺某處墻下搏之下謂有神無敢
欺者累章請祠不許有醫夏侯裴為金針抉目明瞭
如故盗賊告定始錄前後功加待制云伯父居官鄉
人有所欲見者皆有以答其意終始無倦色先君既
以伯父而葬所以收䘏其孤者尤盡恩致其詳别見
之至今鄉中論謀略氣誼咸推伯父為稱首
將葬季隨裒錄遺藁請狀其生行實將求立言之君子
為之表志以示不朽云兄左朝請郎知台州軍州事嘉
言狀
諱司封伯父也性忠厚行修整好古學再舉發貢後
母黨蔣璿宰長溪以其貧召之為辦路賫伯父謝曰
京師雖數千里遠然罄所有亦足以供往來費入李
相幕李救太原次懷州不進伯父諫之不聽遂棄其
師江隂圭田通奉錢月百萬伯父罷取不如令者捐
减居半紹興八年有詔以亢旱許中外實封言事伯
父以嘗召對不稱罷不敢強聒擬杜牧罪言作聽言
論初知溫州蘇起重伯父節行就問政理亟延伯父
讌席伯父因蘇來會辭曰某何為者而府晏必與無
乃為盛德累乎蘇瞿然曉曰以書還我然自今毋我
外有可提誨願聞之當時相與乃如此餘在待制伯
父所為行狀中
初光祿大夫在貧約中收嫁族人孤女諸父行誼皆有
祖父風烈司封常謂孝衰於妻子而人多厚妻族惇厚
本宗每用其至兄弟四人相友愛如手足待制司封最
先達遇之官必合兄弟之舍與從昆弟之遺孤以行從
父兄故言卒司封收錄其子伯震教撫終身待制長育
從弟與言既為納室又擇名士林松伯高以其妹歸之
伯高終於南陽丞復迎嫠嫁于葉氏先君下世將仕先
兄又卒待制念季宣及諸姊孤露迎歸為嫁叔姊迨季
宣長遂任以官為之築室求婚然後引郊賚恩得任子
以通判伯父未仕舍其子而官之黃氏從母遭亂貧窶
諸父迎居鄉里以便賙贍事之如祖母然通判伯父諱
昌言字韙明潜曜不喜矜持溫然厚德君子也待婺倅
不赴奉祠卒以司封父之清修通判之和厚待制之英
偉先君之方正性德異操而雍睦無間為甚難足為兄
弟法矣上為祖宗名義行業如此以季宣之勿克負荷
家法淪替遺風冺絶會將流遁鬼蜮言之有靦顔面大
懼年祀寖遠故老凋喪一旦溘先朝露而我先人之烈
亡軼無傳以重忝祖責敬以見聞仰箋先君遺行祖父
伯父行事之遺落者因并見之瑣碎不書為大者之存
也既將上之史官而不肖者亦永有以自監子思上記
夫子而不失其意雖不敏願學焉誣國史以增飾私門
之令猷季宣豈敢孤季宣謹泣血箋先大夫右史公行
狀如上
書先右史遺編
先君右史遺編手澤二策先兄將仕手抄一策使事錄
二策議和奏草一卷遺表一篇裒成一編通行狀為十
卷不天幼失怙恃初先君下世當秦相檜柄國伯父司
封為君行狀雖書法不隠於事不敢加詳先兄集錄遺
書懼為家族之禍故如議和劄子誚岳相飛書之類皆
别匱藏貯有待而出某不能知也不幸先兄早世罪大
惡深徒知寶藏已錄之書不意尚多遺落旋歸自蜀始
能徧閱家書于棄紙中得前書手澤一策及議和奏草
奏草亦先君手澤書首已不可見雖號天自痛訃無所
及矣大懼先君之烈由我而墜于是會為一帙以便子
孫之藏且待太史之求編諸墳典初君待南劔州司法
光堯壽聖太上皇帝幸甌浦丞相趙公鼎以中師扈從
君以書見丞相讀而懷之曰公以諫臣望鼎鼎何辭焉
即席而言及于聖學丞相盛稱上在戎馬猶不廢讀資
治通鑑君曰是固聖上美事然聞知之非艱行之惟難
信能監古今之治亂而行天下大幸丞相愕曰久矣鼎
之不聞是言也留坐而語不知屢前其席明年丞相簽
書西府首薦君以國士登對論君子小人之事議建方
鎮以安邊鄙皆略蒙施用時上春秋鼎盛儲嗣未立君
首陳大計頗見開納同里婁公寅亮為監察御史聞而
繼之其言尤勁大略謂本朝傳國十帝而大統三絶太
祖有國而太宗享之天意人心未必不為是也上曰太
祖舍其子而立其弟朕之所師也是故擇後之議不及
於太宗諸孫皇上之後太宗實根諸此君自以為言之
不若婁也帝寫其章而自誦之方計議樞庭常攝戶部
郎事禁省須錢四百萬泛用君執奏稱旨用是有湖南
之行衡永阻飢君留上供漕粟賑濟全活巨億計盗賊
以清王太尉&KR0645;討楊么君知王不知舟楫間事上奏委
&KR0645;邊塞時岳相以偏將戊洪吉君一見知其人表飛可
清湖湘後成敗如君策君之在都司也獄有父盗子財
子不知而殺之者有司當以夜入人家登時殺之勿論
君駁之以為子之弑父寧論曲直况入子家非人家盗
出困窮子之孝養何在扺以大逆議者然之和議興屬
秦相隂植黨與凡議論異已者皆斥去之君一再言不
從因不復論秦不知其異故自趙丞相以下皆出而君
獨留丞相之行送者惟君與郎官二輩丞相欲論秦一
㒺上事君以義止之丞相行而舉手而戲曰鼎行如公
寧復留此君徐應之曰未可量也秦聞頗悅召君致謝
君曰趙丞相與某厚為之謀安敢不忠故秦不復疑及
侍從旅對榻前君列其非是因面疏秦曰偷安固位于
相君私計則便然以仇讎臣辱君父忘宗廟之大恥于
心安乎與之廷辯移晷因得疾以歸自作遺占猶詆秦
計甚斥君常喜道清心省事約已便民二句及上斯奏
首論及之舊事右史終有致事遺表恩澤秦因沮壊成
法更為新制君之大節蓋如此其他細務在他人為可
稱于君為不足道者皆不復著嗚呼先君逝矣夐夐孤
子獨季宣在何修何事可以繼志承先惟有收拾遺書
裨補誌狀之闕昭晰始終之節差可以無愧抑嘗聞司
馬文正之簡吕由庚曰子孫正當發揮前烈垂之不朽
今日不錄申史院則先公事業遂汨没矣又嘗聞李蘩
為泌家傳其間不無溢美後世既疑其妄先公實事因
併疑之子孫之愛先人政不當如是則先人之志不可
以不發事之詳略不可一毫加也故某書此續諸行狀
遺編之末俾後之觀者得以互見焉二書已詳則不復
敘隆興元年正月甲子孤某泣血書
叙遺編别錄
孤某既次先君右史文筆集錄遺編患其未能備詳求
諸緗帙又得遇事勤書及癸丑續記一策續記多記奏
雜稿行草相間往往斤削塗竄不可盡識字字尋繹始
頗可通去其複重抄其要切之語編諸書末以為遺編
别錄俟有他求而得將以備後錄云嗚呼先君之言亦
少詳矣方其以道屈信於吕趙張秦數相之間其立朝
誠節見諸事業者遺編行狀固已略舉至于先君出處
交承師友之際所以切磨麗澤相期于三代之道者别
錄見為多焉某罪逆至深先君遺書求不能早不知續
記之類其亡幾何悔不可追矣顧惟不敏奉先君之餘
業兢兢栗栗惟恐失墜如臨絶壑而無憑依繼述之方
知以遺書從事而已而今而後其能免夫後之子孫觀
此先作無忘乃祖之烈以時次其家集毋若我之不孝
焉負罪而書不悟漣洳之丹臆也某謹敘
誌銘
故通判臨江軍事王公墓誌銘
初臨江郡通判王公以文林郎知鄂州武昌縣治有遺
德縣人懷之已代而挽公留邑居葬其先人朝奉公于
金牛鄉之虬山公待次臨江某承乏武昌令用通家子
視公丈人行凡公所為教告亡非為民之實居亡幾何
公屬疾遽裁處家事隠几而逝家人號哭而呼之公舉
首曰死生常理勿呼我遂卒邑民德公疋素往往多孺
慕者子望之奉公遺命將以古昭穆法祔公于先朝奉
之兆少南餘二十步葬有日使其子綱以公行實為求
誌且銘某辭弗獲命謹論次以書公諱揮字時發其先
姬姓以王者後為太原望族文中子其胄也乾祐末漢
劉氏亂有名助者辟墜睢陽之下邑公其六世孫也曾
大父邦彦知開州大父昌符通判南安軍事父鑄以公
贈右朝奉郎朝奉學通經術崇寧中退居養母以其學
教子姓公年十八繇鄉貢入太學第政和八年進士主
簿新鄉劉豫來知衛州公策其必反豫聞銜憤次骨屬
諸公論薦移公絳丞豫吹毛求其後疵迄莫能中靖康
亂南渡丁先朝奉艱終喪調蘄州司理參軍巴河戍兵
拒李成寇積多或告殺人冒級賞公疑為緩獄用得其
情全活數十計遷知武昌縣事兵荒甫定軍書調度無
虚日邑人流散公補刓剔蠧政成不擾流亡稍復為營
百室處之未幾成邑肆用薦者改宣教郎歴知瑞昌懷
安縣閩人喜訟公治之必誠民利化之卒三祀亡留獄
移簽書荆南節度判官事今太尉公劉錡以元勲為湖
北率其鎮在荆南莫府文書嘗資公議者輙令亟下勿
復眎秩滿除通判臨江軍事會卒絫官左朝奉郎賜緋
魚袋享年七十有一夫人趙氏封安人子男二人望之
釋之望之中進士科主潼川府路轉運帳司女一人孫
男綱女孫二人皆幼公學問有淵源恒訓誨其二子曰
忠孝在人猶衣之布帛食之稻粱不可斯須去也君子
學問以成身清儉以約已中正以從事謙以下人慈惠
以及物慎密以遠禍信能安此數者匪直于人無斁明
神將保之矣人非鬼責夫何慊焉公之所立蓋如此其
交人有始卒始學聲振國庠名士如祖秀實軰皆親重
之所為詩文一時傳誦當官屢平大獄人不敢欺寮宷
有咈事情事聰察者為之調護委曲俾協于中乃已尤
恬進取或教之干時相求達仕者公曰姑從所好而已
卒以紹興三十年十月庚午以歲十二月庚申葬銘曰
不顯而章不熾而昌世奕其光惟此王公遹時祖德平
康諒直識到幾先雪䆒沉冤學自于源德音孰嗣惟河
之涘汾亭孔子遺德斯邦渚鄂之岡萬世攸藏龜不知
其長筮不知其短孫子無疆滲澤浩其以遠
余仲美墓誌銘
自國家以科舉取士士以程文覓舉一不中格見詘於
有司雖負王佐之才懷治世之具悉擯棄不用而闒茸
脂韋之士厠名科級有階以致清顯者實繫其人之幸
與不幸蓋不足計其賢否德興余仲美其賢而不幸者
與初仲美授經于從父石月先生蚤見知重嘗舉才武
一旦不屑去之政和中由鄉貢入學久之不第仲美喟
然曰吾親老矣旁無兼侍且遇合有命吾居易以俟之
耳告歸養其父母宗族無間言執喪哀瘠躬負土以奉
襄事作白雲亭于塚次致其孝思一時名人如吳園張
先生根程尚瑀方待制孟鄉邵少卿昂從弟吏部應求
與今江西漕使敷文魏公安行咸略去勢位從之游處
自尚書而下皆為賦詩亭壁紀其純孝而吳園先生至
自筆柳開家訓贈之家豪於貲自仲美先人世以賙急
賑窮為務未嘗以為德仲美重美彌篤自奉約甚語人
善不絶諸口鄉閭有訟往往就之平决恥於官府紹興
蒼龍甲戍仲美生六十有八年矣累舉當受恩命會病
以卒仲美嘗謂人能正心直已雖生不富貴死且不冺
張侍郎杞與仲美同學少善侍郎以兄事之其守潼川
夢仲美與之語泛論世故凛凛如平生歡時仲美亡有
日矣里人有死而更生者云恍惚觀仲美坐府若大吏
然夫人劉氏弋陽人婉孌有賢行後仲美六年卒亦臨
終不亂子男持峙特待疇詩嗣其業女歸進士程耦紹
興三十二年十二月甲申諸孤始克奉公夫人之喪葬
于卓山之陽武昌尉王某其妹夫也以所為仲美行狀
見令甌浦薛某求其銘與誌某按仲美諱公彦自曾祖
鼎祖修已父師民至仲美世立德弗耀法當銘銘曰
里之仁孝之純武而文屈而伸行通神蹈真淳卓之山
反邱樊子之孫千萬年世其賢視珉堅
林南仲墓誌銘
走之友陳傅良君舉以經學教授州縣亟為走稱其生
徒林大偹者為平陽善士走待縣常熟寓家具區滆上
聞君舉不遠千里過之他日出大偹先人南仲行狀為
請銘君舉不妄許人宜可信屬走以志其何辭南仲諱
杞其先家閩中唐會昌大中間有名彦者從横陽之金
舟鄉遂為林灣里人由彦及頌四世無支子頌始三息
君曾大父基其季也大父景深父汝翼世豪于貲自君
先公和柔不與物競由是稍淪落君有兄某不喜家人
生産作業君方少奮曰吾子弟也可不任親之憂不能
興起吾家若祖父時不室矣料理家政一不以累父兄
行年三十有七而娶時家道成矣君於治生理財曾不
汲汲種桑課農井井有條理以故他人不足君獨有餘
兄無室家君事之猶父也祖居華敞君始築室其西便
温凊先公即世君推故第與其季無靳色蚤雖靡學然
其優游樂易如自足于内者閒居冠履必整而自奉簡
素立坐不嘗跛倚對妻子無惰容精悍至老不衰非勉
強然也享年七十有四以乾道四年九月哉生魄卒以
明年十二月幾望葬娶陳氏子男三人大任大備大時
女一人適楊氏孫男二人陳夫人習婦容治其庭内有
可法者子皆儒學大備居喪以禮亦近時所難銘曰
湖源之岡公乎歸處左以瞻吾祖右以依吾父
故醴陵縣丞江公墓誌銘(代賈簿作)
皇上紹興二十有七年某月甲子荆湖南路都總管主
管安撫司臣璹轉運副使臣姓名提點刑獄臣姓名提
舉常平臣姓名言醴陵縣丞江符權茶陵軍使兼縣事
治有能蹟宜蒙褒顯未報醴陵之民列請還公于府某
月甲子其孤某克葬公于蒼山故壠門人攸縣主簿劉
來狀公行事而請銘于某某雅服公誼不可以辭謹肅
拜為之銘誌公字信仲建州建陽北樂里人曾祖某祖
父某世為士母黃氏通經文學躬自教子公生八歲工
詩長從鄉貢入太學紹興某年以進士擢第調永豐尉
縣居江浙要會郵傳之用舊事取給里胥公裁始出于
官遂為定例前此催科無法公不擾而辦民訟久不决
者咸即公平處信州守將三易皆進公賢徙辰州錄事
參軍始至圄犴充溢公一以誠聽先釋左驗囚多不訊
而臣洞蠻擾邊公持檄招諭率聽命馴服用薦者關陞
左從政郎改丞醴陵直某閣陳公鎮湖南延公府幕權
茶陵軍使軍界郴吉大盗侯將軍者嘯侣千計据神農
氏陵肆略為江湖患者十餘歲公身履行陣執獻于府
軍政積不理吏隠賦入而重為苛斂公按治情得貸其
責俾畢償財計盈衍横斂用絶于民還縣疾作已病猶
草書遺親故告别卒年六十夫人張氏鄉先生長樂尉
某之子工文尚義之人謂班姬亞匹後夫人熊氏提舉
江西常平某之子男某舉進士次一人幼穉女二長歸
賈某次歸詹某皆進士業文公好著述遺書凡二百卷
門人前進士陳某為編錄刊行于世公事親孝自處廉
隅歴官皆有聲稱以惠安無告禁暴戢姦為急家貧篤
于行義先業推之幼弟無所取詹氏女兄少寡公為字
撫其孤居閒以經術教授里閭於門弟子無少隠誨誘
孜孜不倦用是多舉選于朝永豐學廢不修亦自公而
復凡此公行之大者皆可銘銘曰
有安而静有寬其令惟窮民是定惟兩辭是聽刑其于
無争古良吏之治邪曰子江子之政蠢爾蠻荆或嘯于
陵不見其形卒保其纓民用康寧古良將之事邪曰子
江子之兵於乎子之德匪文匪飾後生是式允躬是飭
有堅斯石爰攻爰刻匪子之為益儆于㒺極
王夫人墓誌銘(代人作)
婦人之賢能以義方教子為難人子受教母儀卒能有
所成立而拜親于垂白者為尤難德興王氏之母曰吳
夫人嫠居而能誨其子四兒皆與舍選而浩棟柟者竟
能以絫舉賜命祿及其親夫人福壽康寧享年九十乃
卒二者兼萃其王氏之門乎初夫人姊娣三人有老
嫗相之曰是家三女皆中相法宜其夫子而壽過耆耋
者唯季女當之伯姊為故中奉余公安行夫人所謂石
月先生者也仲姊歸上高知縣王元夫宣教亦以儒顯
夫人其季也歸于居士王公諱某同里張氏本王出也
居士居曰吾祖姑蓬萊君相張氏以儒學起家為今江
東甲族吾切慕之居士終夫人奉先君之思所以誨其
孤者不替竟能以儒學自奮用光閥閱余氏夫人早卒
子吏部應求持節閩嶺江西二道興渭陽之念為辟浩
而奉夫人以從吏部事之如母夫人喜曰吾不教子能
辱公賜乎後十餘年棟柟各當之官爭奉板輿迎候夫
人憚於遠遊不許紹興二十五年九月朔甲子以疾終
于里第在姊娣中最為壽考如相嫗言夫人少而端静
自歸夫家協和内外大小歡愜姪有幼而孤者夫人撫
之猶子夫族或終于外夫人為收葬之夜夢其人謝焉
其天性仁慈類此子浩初舉進士在學有聲考文屢魁
多士先夫人卒官至右文林郎奉新丞朴中年以家累
不遂於學棟今光澤尉柟永興尉女歸進士張瑴孫男
十人女四人曾孫男女十五人越明年十有二月丙辰
諸孤將奉夫人之喪于居士之隴柟以左從政郎李扶
之狀來求銘余與浩同學聯姻又與棟柟同預鄉貢知
夫人為詳夫人縣人也曾祖某祖某父某故不仕銘曰
惟夫人之静特兮羌聖善而好修襲翠羽之華裾兮蹈
玄雲而遠遊紉留夷而象佩兮燦夜光之陸離含芳蓀
而宜厥配兮從運期而與歸芝蘭雜遝其庭砌兮馴鵷
雛與霄鳳乘白雲於九衢兮光母儀之德頌崇喬松之
高壽兮澎湃乎其滲澤嘻深深之葬玉兮餘潤滋於樂
石
浪語集卷三十三
