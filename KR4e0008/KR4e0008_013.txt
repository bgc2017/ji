陶學士集卷十三明陶安撰
序
送李儀伯赴西臺序
國家以諫諍繩糾之任託諸憲臺遴選才德為監察御
史所謂彰善癉惡激濁揚清者所繫特重焉官無崇卑
聽其舉劾政無鉅細賴其維持將以廣一人之耳目建
百僚之標凖稱是職者李君儀伯大梁人也其尊府嘗
持憲節君自早歲即以名節自許初通守汝州遷章邱
尹以最績聞朝用薦者拜南臺監察御史乃至正戊子
守省湖廣連劾大官威震徼外明年讞獄州縣情無冤
疑於是憲綱尊肅而政體清嚴矣又明年調西臺御史
竊謂今之從仕莫要於言路當不諱之時則忠國惠民
之策藴於平素者無不可施況君心術端粹言動不苟
無愧諫諍繩糾之任哉君在南臺其同官李正卿赫彦
凱李好古皆時之所重君又與之同官于西臺粲乎珪
璋之交映也鏘乎金石之相宣也言路得人於斯為盛
則何功業之不可成也歟將使斯民被其休澤也歟其
可賀也歟
送安思善赴西臺序
皇元有天下要荒之外悉主悉臣疆理四方分二十有
二道統以三臺西行臺置關内其所屬漢隴巴蜀猶禹
貢州境若河西雲南皆氐羌蠻戎之居遠連絶域廉訪
司四道既重攻刑之柄監察御史坐而鎮行而巡所以
疏王澤儆吏治繫民心也安君思善由南行臺監察御
史而有是調將以國家威懷之道勸懲之法往彰示乎
西土焉方其官南臺也出按江浙行省蒞事静重成憲
是率股肱大臣心用厭服及入閩慶譲廉汙咨求隠瘼
物議稱善其素性寬厚不立崖峭之行而聞者敬憚文
學恬退之士薦揚弗疑盖其蚤游上庠師承鉅儒禮樂
以陶其質德義以養其心經術試藝中高選歷仕端介
遂登清要今移節于彼而風烈益峻器度益容則函崤
未足喻其崇灃渭未足喻其深也僕聞盡忠所事者勤
勞不怨或者驅馳曠邈而偉論令儀有以肅遠人之聽
瞻使知朝廷任言責者有其人豈不為風紀增重哉故
序以贈其行
送張太初赴西臺序
出自世禄之家與起身於閭閻藪澤異盖公卿子弟夙
習世業素閑朝儀若天性自成至於四方幽遠物情民
瘼利害纖悉鮮克周知其由布衣應時而奮者雖歴世
故然多疎迂野率弗適其宜二者恒難於兼有今乃見
於張君也君字太初保定人其高祖汝南忠武王曾祖
淮南獻武王皆以勲勇佐國初征伐其祖恒陽忠獻王
又以文學為賢相至其尊府㐮孝公與其諸父昆弟俱
有顯爵自元有天下而中原世家以文武忠孝輔翊景
運王公累葉者未有若斯之盛也君以廕補官拜南臺
監察御史寬明仁厚不殘躁以立威不假貸以縱法庶
官承風望而敬畏於繩愆糾謬舉善薦賢克盡乃心雖
出自世禄之家而能脱略貴介且知物情民瘼若多歴
世故者求於斯時亦云鮮哉踰年遷西臺御史往踐厥
職君其思盡補報不特為天子之耳目使累善積功而
不已豈不為天子之股肱乎如是則先世文武忠孝之
澤益大以昌而無忝於祖父傳曰公侯之子孫必復其
始其在於君歟於是昇之士知其果異於人也遂作詩
以送之而俾余序之
訾母高氏慶壽詩序
行臺管勾訾君母高夫人壽八十有四歲其誕辰當仲
冬二十有四日搢紳之士賦詩為壽惟天報施善人恒
稱其宜德之厚者福随而厚此理之可必者也夫人早
有令儀以禮法自持長適名門其良人字伯元善事親
譲兄弟以田宅仁於闔族濟物樂施卓義聞于時朝賜
旌表亦由夫人能輔佐君子以成其美焉諸子訓以義
方由是管勾入仕温雅謙謹以禄奉養恪恭子職夫人
雖深居闈閫教令不出于外然觀伯元所行及管勾在
官則夫人之賢可知矣夫人在室為賢女相夫為賢婦
教子為賢母厚德如此是固宜享康祺登于頥耋聰明
彊徤食息安逸有孫有曾垂裕者盛其福之厚方來而
未艾然後知報施自天其理果可必也傳曰積善之家
必有餘慶又曰天之生物必因其材而篤焉信有徵矣
于時新陽布和綵庭燕集拜舞稱觴承顔怡愉莫不嘉
歎夫人之夫婦齊年而樂其子孫之英秀又從而祝曰
夫人之壽如松栢斯茂夫人之福如川流斯續如山如
阜如金石永久有命推恩錫封榮侈綿綿脩齡其自今
始
行臺管勾訾德明壽詩序
凡頌禱美辭必以壽稱天之所祐人之所期莫盛於此
洪範壽居福首賴以享有百禄者也是以誕生之辰視
為吉旦相與稱觴為壽致慶祝之禮況當父母皆存兄
弟翕和有德行以華其躬有爵禄以興其家而又有子
有孫此皆人所甚欲而不可以必偹唯訾君德明能兼
有之可謂得於天者全矣君居德州齊河縣讀書取仕
歷省部臺憲以廉謹聞今為江南行御史臺管勾性度
寬淳風儀頎峻出言有章事無過舉宜於其職見者敬
而愛之二親康徤垂白在堂年皆八十有餘奉養盡禮
同氣四人敦於友愛子皆教以儒業而且抱孫焉人謂
訾君諸福咸集豈非前人培植深厚而英華發於兹歟
抑其賢而力善自有以致之歟何其兼人之所不能兼
也乃月届嘉平時維初度教官多士聲諸賀章僉以君
質如松栢壽之符也然今朝廷求治旌賢臣爵有德當
益廣忠孝乃心王室盡其才力必進升高顯則仁者之
壽不惟在已上以壽國脉下以壽民命是又衆之所期
而亦君之所願也
送崔文翼序
朝廷選官以任憲臺之職憲臺選官以重從事之寄賴
其稽律令操簡牘上佐耳目大臣表儀諸道糾正百僚
禮法所由出刑政所由平故惟大體是務不以承順趨
走為能此從事憲臺者所以異乎庶府掾曹奉行簿書
而已也崔文翼歷内御史史江西廉訪司照磨調海北
廉訪司知事行臺辟為從事沉毅不躁露言動中理遇
事明决克稱兹選夫行臺治集慶統江南十道吴越閩
楚外薄島夷其地萬里郡縣數百吏治廉汙未易悉知
然風紀嚴崇為善知勸為惡知懼法度行而禍亂弭使
主上無南顧之憂由得賢以任憲臺之職而贊助者又
得從事之賢也竊觀斯時起身由此者類登顯仕或持
節一道或歴三臺御史或位至中執法丞不可勝數其
或官于省部院監無往而不宜故名臣碩望接迹當代
者多若而人也考滿升秩又當砥礪名節服勞王室必
有深慮遠猷為國與民建久長之策其志豈在爵以華
其身禄以裕其家而已則異時所立益有加於今也哉
總管視學詩序
今天子遴選牧守内則省部臺察外則宣閫憲司歲各
舉一人課以六事特增興崇學校之目其委任之法良
責望之意深矣由是太中大夫李公思敬以厚德令望
出守金陵其地當東南都會統州二縣三崇臺鎮其上
庶司隸其下繁劇叢脞視他郡難為也自公蒞政不勞
力而治人心悅服其於學校尤所加意亦既戾止郡庠
延聘英儒分教齋廬學者知所歸向矣惟是明道書院
實程伯子遺光餘化之所被廟庭有祀師生有養其來
已久然而宣明勉勵必有待於牧守之良也公乃慕前
賢之道德啟後覺之進脩臨視于兹次第興舉豈非斯
文之幸歟竊謂牧守之職農桑刑獄錢穀賦役無不兼
領而每重於學校者盖先王詩書禮樂之澤所以厚彛
倫美風俗育賢才悉由此出推公之心其與黃霸教化
潁川文翁興學於蜀同一致也區區叨長教席贍承威
儀以為昔者魯僖在泮頌禱有詩敬率多士形於詠歌
用昭政教之美焉
張景遠詩集序
自朔南同文七十有餘年季朝遺老殆盡斯民長養於
混一之世凡詠歌成聲彬彬治平之音矣在昔作者江
左宫商振越河朔詞義樸厚當其分裂各随風氣以專
一長逮其末也振越者流於輕靡而意浮樸厚者流於
陋率而味寡今風氣相通無間南北能詩之士傑出相
望宣宫商於詞義間况景遠張君又自北而南者乎舊
居河東徙家毗陵獨喜攻詩雖遇事糾紛常吟哦有雅
致歷覽名山巨川仙墟福境輙吐英藻罄其模寫使東
南偉觀雄竒靈怪千態萬狀莫能秘於片辭隻韻及情
因物觸嬉娱感戚一寓之詩其或游神冲澹托意悠深
則又脫氛埃棄雕琢故體格屢變卒歸於治平之音焉
且詩亦難矣苟培藴豐碩志端而遠氣充而弘則形於
詠歌自中律度君髮雖斑造進未已猶當揚厲風雅遺
芬高視兩京六朝之上兹又余之所望也
送教諭潘君序
僕幼時師鄉先生勿齋潘公公諸子唯叔聞君秀出昆
季間僕兄禮之疑有質過有正其趣解超明辯議該融
足以廓人之見聞僕既幸受業勿齋公而又幸君啟益
之多也勿齋年浸邁而君以文學馳俊聲四方戸屨以
所事勿齋事之自是師道日隆矣勿齋既没君愈自脩
勵耿介剛直人所敬服當科制輟於至元無禄養親憲
節按郡遴拔髦士為教官時監府戚畹崇貴雅聞君譽
命僚佐勸其試藝君英風邁厲未肯遽就邦之士夫咸
勸君起而為是舉榮也君始操翰簡就試遂中首選人
謂使科目興所得才能亦豈加於斯人哉初仕富陽教
諭脩廣廟學文教煥興其民皆曰教官之賢如此吾邑
未之前見也今調嘉興重其去者歌詠聮牘僕惡能無
一言乎盖君曾大父真居先生學以理勝大父拙逸先
生文以理高累世儒雅子孫多賢至君大振先業屢誨
鄉校育才軰出是不私其家傳今又恢闡緒言播揚休
芬以惠百里士子則潘氏之學將流衍而未已也僕因
思世之為文章者有二古文尚簡嚴故紀述有法時文
尚純暢故進取合度人病不能兼有其長君於此素皆
優敏而必培之以深潜之功昌之以正大之氣異時登
名天府而代言翰苑益以濟美於前人則夫善諭一邑
者豈足以盡其才也哉
送學錄吴仲進序
學有錄其位第三上則典教者綰篆視出納專署事之
柄下則分教者列居齋宫訓弟子員皆有常務間其中
者貳之以正參之以錄若無所務棲偃空室為況寒澹
至者席未暖輙引故去曠瘝歲時覬滿而遷秩漫弗省
所任當何若此為正錄之庸習也夫官以錄名有糾督
之寄焉有檢束之責焉官制宰相錄軍國重事隸郡城
理民者曰錄事而於學亦置錄雖資級懸異其為糾督
檢束義無獨殊尚宜曠瘝也哉錄昇學事吴仲進上饒
人在官盡所當為不苟焉以庸習自同於常人孑處泮
庠東廨闔扉四壁立以簡㐮自適廪粟僅給枵然無餘
資忍於久留絶望望之念若教養若祭祀若月書季考
及催科營繕悉得與聞而無侵官之嫌以能恊謀較勞
使功不歸已勿之有意焉爾已終三載不少廢怠其於
糾督檢束盖無所愧果曠瘝之可議乎然士有直身行
道不阿世徇俗君子好之則小人惡之故譽興而謗随
脩已者不易其心也而在昇郡雖有直身行道好寡而
惡多萋非成風樂傳喜聽不崇朝而遍城郭仲進之守
官也吾見物議有嘉而庸人賤走無毁也又以驗其皆
無所失也今將謁選行省吾黨同時寓昇者惜其遠别
俾序其事以為贈
送訾德明赴刑部序
六卿之贊佐在刑部者所繫尤重裁制簡牘議天下之
獄使麗其法死生輕重由之而決故中書選主事視他
曹加審所以慎邦禁憫人命也南御史臺管勾訾君德
明改刑部主事以其嘗為刑部史因有是調命下之日
衆論稱宜赴官北上予因語之曰五刑之用天俾齊一
下民謂之天討人君猶不得私况有司乎居是職者其
道有二明無所蔽則察之精而情不隠敬無敢忽則處
之公而法不濫觀臯陶作士惟明克允蘇公司寇敬爾
由獄可知已自申韓刑名之說興而虞周忠厚之心泯
故秦漢以來法家少恩間有賢英之君豪傑之士亦為
其所移而治道有愧於古君既深於律令其性仁慈寬
平當贊卿士追求臯蘇之意刮磨申韓之習制罰以中
令伏辜者不自以為冤而致祥刑之效則古治不難復
矣又申古訓以告曰欽哉欽哉惟刑之恤哉
送王秀才序
滏陽王立中來自江都從學於余友許君栗夫許君長
金陵南軒精舍招徠學徒生故聞而有慕客論堂西齋
左圖右書晝夜披考常敏焉勤劬其進若川湧山出未
見其止意將為君子之儒也或者竊謂之曰夫江都淮
海奥區游仕之所趍賈貨之所居水陸珍味可以適口
宫室温涼可以寧其軀擊筑吹竽酌酒歌呼又況服飾
纖麗紈袴而綾𥜗或被薦擢則又拾青紆朱子何孤苦
于旅途而棄其所娱不幾於迂哉生笑而不應俛首脩
業唯師說之務聽而其志不少渝余每過許君生必周
旋下風趨蹌秩如辭貌温如余心悅之予其優異於初
焉歲暮省親歸廣陵請一言以為諭生以余與其師同
年交而視余猶師也可無辭以勖諸今夫適萬里之國
歷山險犯湍激若未易至苟日進百里十旬而可徂矣
或乃百里千里其心厭斁遂息焉而不速其程雖假以
歲年莫克至其所也生歸承顔之隙汲汲循循究力於
學術而以聖賢為模毋若百里千里而自息者亦能復
來而卒業乎審如是則益笑或說之非而有以稱余之
所予也
送陳秀才序
天之賦予不靳於富貴而獨靳於賢秀焉蕞爾之區豐
貨賄榮爵秩者随在而有况通都大邑乎若清明靈淑
之氣毓美于人噐識超異而德藝崇茂求諸通都大邑
寥曠幾何故賢秀者天之所獨靳人之所難得也幸焉
得天之所靳宜致力攻學成其始終不然是自棄其天
矣然學貴得師孔子大聖無所不學則無所不師學者
非有聖人之資而緩於求師方策之間未易識其向方
或手一觸目一寓遽謂道已在是嗚呼道果在是乎淮
西學者陳師賢聞番昜許君栗夫長南軒書院渡江而
東執經從游許君嘗以易經領首薦與余同年而余承
乏長教明道亦以易授徒兩書院相去不數十步師友
常相會一時文物浸盛師賢居儕伍間觀其師闡理象
摛詞章心潜意索汲汲忘勞豈非夙賦賢秀而得天之
所靳乎乃能遠涉擇師不謬於所歸其噐識德藝將由
是而過人有不自棄其天矣告别而去其友徵言為贈
師賢明易以其所知者語之大象傳乹曰自強晉曰自
昭天之行也日之進也無使之者出於自也自強以久
其功自昭以撤其蔽聖賢之學率此乎由子之得師既
美矣體驗而蹈其實涵融而領其奥又已之自為而師
之力無所施矣子歸同安見其先達仲暹汪君參究所
見聞并出吾言而評之可也
送畢仲和赴廣西序
銓選重内輕外自古為然今官京師者稱美任官中原
者次之江南又次之接境又次之邊遠尤次之故仕由
江南者不得㦄中原自中原出邊遠必超進資格用是
莫不重京師中原而樂趨之於江南接境邊遠槩視以
為輕唯風憲則不然天下分道二十有二其勢均一在
内者固重而在外者益不輕南臺統十道兩廣海北為
邊遠之境廣西視廣東愈遠遠則憲府愈尊矧溪峒猺
獦負險盗掠職字牧者或不良於理歲常弗寧朝廷遣
名臣往踐厥土寄耳目之任所以宣王化紏庶僚緩鄙
民也贊憲府刑政者曰書吏擇其才能以導揚威德去
憲官最近立于諸侯百司之上衆所敬悚余故於畢仲
和喜其行也余與畢無素交中山曹仲德來曰畢在童
年隸經籍長而弗懈攻三尺法出入臺閣補金陵郡史
調秋浦薦廣西憲史今驅馳數千里其志可以有施也
余聞其言因念廣西憲府既遠而愈尊又無重内輕外
之勢書吏雖奉承簿書亦可貴焉其拔自郡吏者一道
僅三人得與是列甚難今江淮以南無慮百餘郡吏額
不減數千仲和以舉者而登諸三人之列獨非幸歟必
將佐其官振紀綱明法度貪縱者伏戾而猖獗者順令
使禮義之美昭于遐荒乃憲紀之光華也仲德以余之
言可告於畢也遂書以貽之
送天門劉山長序
天之厚賢豈以美秩豐禄驟享於少壮為一時震赫而
已故常假以歲年使練閱久培植深雖艱回滯抑不撓
其所守用是心志堅才行充然後無施弗能矣自科制
興幾四十載老成儒流有洊領鄉薦不獲被選南宫猶
勤敏不息意將伸道濟物是謂心志堅而才行充者吾
於仲愚劉君見焉君鄞人蚤治詩書既悟旨歸又以聖
人微權寄諸春秋乃探討筆削遺意博搜諸傳精覈淹
暢學者北面而心服至順壬申秋與貢江浙行省後十
有二年為至正甲申再與貢然皆弗合于春官當其得
儁千萬人間而文藝恒有餘豈於三四拔一之頃反有
所不足耶故朝議知下第之士坐以額沮慮其遺才悉
授學官君因得長天門書院天門東望姑孰城一舍昔
宋季地蹙兵警且教養弗輟寓士滿庠舍近年以來曠
典多矣自君視事崇飾廟庭增廣齋廬日蒞論堂以理
性之奥彛倫之懿啟迪後覺遠履翕趨風教大行此雖
小試其能盖己動人耳目則凡重任之克負其不兆於
兹乎異時敷施治道衣食生民功被當世以垂方來故
知天之厚賢其不速而遠也審矣滿代言别僕忝同貢
之好而相智取深是為序
送東川山長張彦深序
守官而敬其事雖地居幽遠若可曠緩而不怠積業累
功久而自著理勢宜然推是心也雖古忠臣志士何以
異哉太平書院四天門采石丹陽皆在廛井據水陸要
會憲節循視郡守臨勵使官賓客舟楫車騎往來接迹
長教者勤於當務不獨可以塞責亦得見知于時唯東
川精舍邈焉奥區冠盖搢紳無因而前學官寒寂勢寡
位下或才德蕪餒則沮&KR1727;弗振用是敬其事者鮮矣僕
嘗識張君彦深於金陵神表清峻有足動人其教江寕
時嘗攝邑令代行尉事臨政通敏整武偹禁姦攘踰歲
大治調東川山長可謂幽遠而宜曠緩乃劬躬厥職未
嘗一日廢使經籍宗旨禮法正論宣暢于藪澤則嚮道
澡質沉潜聖化者豈無其人乎今年夏僕自金陵考滿
歸每從士林聞譽張君夫東川去郡城百二十里人所
罕至也君異邦疎遠迹少入市人所罕親也衆口愛憎
尤所罕同也然稱善則均咸若身至目覩者無他焉因
其實而已矣今庠序滿郡縣其當循視臨勵往來之衝
漠然不加意者不少聞彦深之風宜知所愧哉傳曰蘭
生深林不以無人而不芳又曰鶴鳴于九臯聲聞于天
彦深有之山主陶氏與僕通譜族多英俊惜其代去遣
人徵文以為贐余既懷張君而不遇又喜同宗之好義
也惡能已於言君將聽除命於朝矣旅寄京華交際貴
要當有讜言良猷以撼羣聽俾施于世有以固承平之
基蘇瘡殘之境毋懷寳以自得焉鴻鵠振羽青冥無極
安得携手於北風徒延佇於停雲也
送林景山序
守令六事其一曰常平得法郡邑建倉置屬以府曹俸
久者充優減其考由是林景山與兹選焉景山旌德人
貌古而言直自新安遷姑孰鬚鬢斑斑趨蹌黃堂引經
援律商訂政務列侯納其忠性愛攻詩或閑隙或紛遽
吟哦常弗輟往來衢市襟帽偉雅宛有老儒儀度人莫
知其為吏及調常平乃不以冷寂為嫌欣然受委將以
展斂散周恤之策使官有偹而民有恃其志亦不群矣
夫常平之名始於漢五鳳間耿壽昌之請穀賤增價而
糴以利農穀貴减價而糶以利民及觀管仲相桓公通
輕重之權謂歲有歉穣故穀有貴賤民有餘則輕之人
君歛之以其輕民不足則重之人君散之以其重輕重
歛散以時則大賈蓄家不得豪奪吾民矣令縣州里受
公錢皆籍粟入李悝為魏文侯作盡地力之教謂糴甚
貴傷民甚賤傷農善平糴者必觀歲上中下而糴之使
價平而止小饑則發小熟之斂中饑則發中熟之斂大
饑則發大熟之斂或遇水旱糴不貴而人不散行有餘
而補不足齊魏用二子術國皆富強耿中丞之議盖本
諸此也然成周養民之制縣都有委積倉廪有分頒振
荒恤災具載禮典聖人立法先事豫防俾歲雖凶而常
豐民雖貧而常足則管李之見又豈無所本哉昔耿說
甫出蕭望之非之元帝時諸侯多言可罷後漢語曰外
有利民之名内實侵刻百姓置之不便豈常平獨可施
於邊郡而不可通行於天下歟抑亦可以通行而治之
者不得其法歟今制既曰常平得法為守令者可不加
意歟景山居其職要不可不知其法也今糴本示增直
之文輸戸罹倍償之擾貯之久則腐而味變曝之乾則
耗而數虧待哺者未沾惠於勺龠而中産者已不勝其
配抑矣景山往盡乃心變通有方師成周養民之制而
采管李壽昌之所長使國家實利異時下及困窮而不
徒以粉飾治具庶幾成守令之最功是則余之所期也
送劉秀才序
唐虞三代之世臯䕫稷契伊傅周召渾然全才為時輔
佐道德勲業標凖萬世未嘗有儒與吏之名也周官謂
儒以道得民吏以治得民二者並立然猶相濟為用秦
不師古棄詩書事刀筆吏始坑儒而反勝焉漢之時習
章句者為儒攻法律者為吏判為兩塗純任吏而用其
長故有蕭曹丙魏之能不純任儒而用其短故有貢薛
韋匡之偏世不察此槩謂儒不吏若豈刑名賢於六經
歟宋儒者設經義治事齋人才之興駸駸逼古吏本於
儒也審矣國朝混一治雖尚吏世祖號稱儒教大宗師
則崇儒尤重可知今職簿書佐官府者通謂之吏先朝
詔旨若曰秀才生員願為吏者俾為之竊論秀才為文
行英茂者言生員但廪業於學校者爾文行英茂者必
將異於人生員初學何敢攀而伍之然擢吏恒於生員
而名秀才者不得與似非明詔初意此亦吏弊不諳大
體之一也劉秀才者嘗訓導南軒書院繼為太平泮庠
訓導憲軺臨部命郡府辟為吏則與生員者殊矣所謂
儒術飾吏事者非獨見於古也余故表而出之且示取
吏於儒不專求之生員也
陶學士集卷十三
