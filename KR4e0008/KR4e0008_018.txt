陶學士集卷十八明陶安撰
說
張誠之名字說(名有諒)
實理旡妄渾全於心誠之純也氣與欲并理未悉純雜
乎誠也求進於誠必資於友宜取友之貴乎諒也夫五
典之行非誠不可君臣父子夫婦昆弟各專其道兼而
明之在乎友也朋友有信信即諒也輔仁以求其純正
過以去其雜善之擇而執之固誠斯得也諒之與誠小
大若異非諒莫由以誠也然取友貴乎諒處已貴乎虛
也諒可進於誠虛可受夫實也予竊怪今之人一有堕
於末學徇於小智矜其技能謂足以出乎䓁倫既害其
誠復不幸而親狎柔佞志益猥下及聞忠言肆然無怍
容友雖諒焉不能用也誠惡乎進嗚呼虛已無我者友
之諒為己之益也物欲室其心自毁其誠者不能虛者
也虛以受之實以踐之勉焉無弛不容乎雜誠之純者
於是而得友諒之益奚可量也張誠之名友諒來徵予
說予雅與之友故告之如此盖以諒自期將以誠望於
君也
徐伯仁字說
天地之德莫大乎生即其生物之無窮知其仁之不息
矣人之有身具是生理德全於心仁之體也愛周於物
仁之用也人而不仁得為人乎武林徐伯仁為蕪湖縣
典史請余衍其字之義因告之曰凡為縣者最親於民
百里之地朝令而夕可遍典史綱總諸曹簿書謀議悉
倡其始苟行事適其宜出言得其當雖令簿不敢棄理
而縱其或苛刻貪暴殘民舞法人將擾擾喪其樂生之
心是何有於仁矣哉彼市井賤氓雖極昏蔽介然之頃
而惻隠之真猶勃乎其不可遏矧居官贊理者得以施
其仁乎盖生理具於吾身哀矜之念興於内寬平之政
敷於外隨事而博其愛使邑之民物阜安咸被利澤以
遂所生而仁之用行矣因其用而求其體則天地生物
之心於是乎可見故善為仁者無它焉在乎擴而充之
爾充之足以保四海豈止一邑而已哉
黃氏三子名字說
番易黃德輔醫世先業療治輙驗逹官賢士樂譽其能
濟物之心藹如也其子三人確守家學長曰處禮字以
仁復次曰處常字以仁夀又次曰處善仁美字之嗟乎
天地溥其大生之德賦畀萬物莫非不忍之真人得之
而為仁愛之所施油然而發故儒者以求仁為先務使
可行志則澤被天下但窮逹不齊反不若醫家者流得
以施其仁也然仁未易至至必有其道焉撤其氣欲之
梏唯禮是處蹈乎規矩準繩之中而仁可復矣孔子曰
克己復禮為仁易之言仁獨見於復處禮勉諸苟外物
擾攘於内將變遷无恒能處於常止乎義理安固弗搖
保其仁於永久是之謂夀先儒以仁者夀為静而有常
處常勉諸況仁為衆善之長譬猶安宅當處而弗曠或
擇術不精如匠矢役意於喪物則自戕其性故孟子引
聖言明擇仁為美處善又勉諸盖仁道至大而醫者最
近乎仁若其趨富貴棄貧賤衒報甚而服餌不投其疾
藥物不求其真坐視危篤而不一動顧惜之情猶手足
痿痺而不仁矣華其名而豐其實余之所望於三子也
徒為美稱而已爾豈余所望於三子哉
程叔元字說(并銘)
天地之德莫先於元故曰大哉乾元至哉坤元是以天
下之民謂之元元三才之道亘古今而不易以其有元
也人得是元以生具於性為仁發於情為惻隠貴乎推
而致之耳新安程氏有名仁字叔元者余友子舟乃其
族人求廣其義而銘之夫元氣流行無物不在君子之
仁隨感發見事親之孝事君之忠待物之公愛衆之慈
無非仁也因事而施其仁猶一元之妙貫通萬物必也
致知以察其微而絶外誘之私力行以守其正而全本
有之善則真理昭融無適非仁天地之德在是矣叔元
勉乎哉銘曰元統四德仁該五常乾坤生生賦性寔良
莫大於元心體如天莫始於元得之最先人自小之遂
昧厥初不忍之真本然自如君子求仁精察勇行外邪
必閑内欲不萌全體既瑩博愛斯盛形諸踐履大公至
正是曰善長具此衆美萬物一春萬事一理人為元元
含靈緼真能存其仁不愧為人
張文道名字說(字用之)
道之顯者為文文與道異名而同出也夫禮樂典章紀
綱法政煥然施於天下者皆文也必有當然不易之理
可常行而無弊是乃所謂道也先王用之以為治百姓
用之以為生順之則理悖之則亂亘萬古猶一日者良
以此也張文道字用之幼肆儒業長習吏事謙謹可嘉
求予廣其名字之義予亦樂為之言也且夫飾浮艷以
為文淪空寂以為道者無用於世也而世之為吏者又
往往昧夫大體刻深其文悖戾於道者多矣予將以有
用之才期之故以道之顯者為告佐理於官率是用之
可也
宋生彦中字說
宋彦中名德瓉言者亦既詳矣而復求余申其義盖器
之貴在乎瓉瓉之用在乎中今也瓉必曰德因物而求
其道物豈徒美哉中必曰彦以道而責諸人道豈虚行
哉且瓉以圭為柄黃金為勺外青金而朱其中體具衆
珍詩人獨表以玉瓉疑若偏也然良玉温潤而栗然有
不偏之德不偏固為中之本及夫黃流一注美在其中
芬芳條暢以薦誠敬格神明適有合乎人心之中焉何
者當祀之際心舍虚靈肅然警歛持守於内而無敢放
逸於外念慮澄瑩私欲屏除不偏之體於斯而存矣易
曰王假有廟王乃在中也程子傳曰在中謂求得其中
攝其心之謂中者心之象是宗廟執瓉即黃流之在中
而吾心之在中又有以攝服天下之心使皆歸於中則
瓉之為功其弗盛矣乎學者存心常如執瓉灌地之時
言行動静將不失於過與不及庶無負名字之義哉
高忠名字說
保定學者高忠字彦實來謁予請為名字之說竊惟聖
人四教賢者三省一貫之道九思之目與夫中庸違道
不遠大學君子大道孟子論天爵易文言論進德其要
悉在乎忠他如主忠信言忠信之云不一而止盖天之
所賦人之所守師之為教士之為學皆重於忠也先儒
曰盡已謂之忠夫存乎中者一念或不實非盡已也發
乎外者一事或不實非盡已也是知忠者實而已矣君
子立心脩行凡動静語默一皆出於真誠而不雜於私
偽乃為得忠實之道苟離於此則入於虛誕於是言涉
乎妄事涉乎譎欲蕩而理滅所謂不誠無物者也彦實
篤厚而不浮其質類乎忠實矣日用之間事長敬賢接
人應務以至坐作食息必思所以盡乎已而唯忠實之
踐尚當始終不渝表裏一致有以美其身心豈徒美其
名字而已哉
秋田說
潤遠董翁號曰秋田諸名流歌詠滿軸皆知田之有秋
矣亦知田之所以有秋乎夫所謂秋田者據其成而言
也耕於春耨於夏種之美而生息不已苖之茂而稂莠
不雜故至於秋而熟焉其在人也亦然德之有成若田
之有秋也天理明而生息蕃則其耕也深矣人欲消而
稂莠去則其耨也勤矣由是方寸之田其秋穰穰愈穫
而有餘子孫尚亦有利哉董翁之田其殆託以諭德邪
耕養齋說
耕以養生庶人之職君子入官有祿為養足以代其耕
也王君尚賢年七十餘名其齋曰耕養以君平生學古
窮經宜有代耕之禄乃藴其才美不求知于時自壯至
老囂囂畎畝間得無意哉盖君素志用耕為養將示其
子孫務本抑末以享美利如書所謂服田力穡乃亦有
秋古人有起自犂鋤致顯爵者安知不在其後也哉反
之於身亦若是焉以方寸為可耕之田其種德也如藝
嘉榖其去惡也如拔稂莠計其所穫不特自養而已又
貽養於嗣人而无窮也若漢志所謂耕且養三年通一
經則為年富未仕者言余故不敢為期頥者勉焉
陶學士集卷十八
