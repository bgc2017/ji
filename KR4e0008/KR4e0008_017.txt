陶學士集卷十七明陶安撰
記
重修蛾眉亭記
出大江而山曰采石昔人因其山川雄麗亭絶壁上以
盡登覽之美前直東西二梁山夾江對峙修嫵靚好宛
宛如蛾眉遂以名亭亦東南之竒觀也歲久弗治棟宇
垣墉日就於敝經歴伊蘇君來贊理太平郡府暇日臨
視歎曰不葺奚稱遂請於太守鳬山賈公慨然發己資
倡謀修營應者翕從未幾煥焉華飾翬飛麗空視昔有
加夫采石為地當南北之衝風帆浪楫繽紛朝夕使客
之往來賈貨之繁萃又有文儒韻士遨遊題詠觀其波
濤渺瀰吐呑乎吳楚煙雲杳靄出沒乎淮甸一視千里
洞無所翳雖窮巒剰澗僻在遐隠莫不貢靈輸秀於軒
楹之下況前賢於此遊觀俯仰高風雋烈有關世道之
興廢炳炳遺迹昭著古今令人興懷而不能已君能留
意於此非特盡登覽之美亦不冺前賢之迹也君字明
之官承事郎剛直明爽才志有為嘗議於長貳均徭役
審刑名興學校之教剗倉庫之弊公田佃者或至貧乏
不徵其逋人甚便之治工斯亭特餘事耳兩蛾有知寧
不展舒其顰溢歡顔於江雲之表也余相知有素因衆
之請紀文於石并書其善以勸來者
遊龍鳴山記
遊之勝者適其時可樂也得其地尤可樂也而所遊又
皆佳士則所以宣其和舒其欝暢其心而發其文者蓋
樂焉而不失乎正也至元丙子二月甲午厚齋嚴君治
酒殽拉予遊龍鳴山即無想山也時春霽既久風日暄
麗耆英少俊序齒而行鼓吹前導從藍溪東南行五六
里兩山峙如雙闕相距百步綿亘東趍中夾石田田右
小路随兩山勢深窅曲折行三四里隘不宜田僅可為
路又數里山益竒峻輕嵐暖靄微襲襟帽山外崇峯複
嶂杳無窮極少焉峭壁對立状若華表松杉萬章夾路
北轉澗多石底雲深樹茂繁卉被巖鳥聲清碎似非人
間世僧舍雄麗榜曰禪寂門外獨松古秀大連數抱修
篁干霄森列門内寺長老出迎客延坐後堂扁曰白雲
深處其西有聽松軒又西即韓熙載讀書堂遺址所植
檜猶存其北有甘露室又北上為招雲亭氣象空曠攅
峯玉立視嚮所歴羣山低俯其頂矣遂躡蹬至潮音巖
怪石異態百出同遊者疲於躋攀於是止焉予以未登
絶頂為快與三二友決意直上地勢斗峻褰裳援蘿履
蒼莽中上有天池沆瀁其水下飛潮音巖引以給庖其
西絶頂巨石雄坦可坐數十人渺焉四顧心目豁然其
東絶頂視西又高倦不欲登還飲白雲深處於時暖氣
薰席蒸焉如夏凄焉如秋栗焉如冬觥籌無筭談笑甚
歡雖從者樂工各適其意酒既長老引客看花徐行登
環翠閣已而與長老别出寺門行幾一里衆以興未盡
席地坐分韻賦詩者久之詩成而歸斯遊也適其時而
得其地信足樂矣但溧之為州非通都要路兼是山隠
於邃奥故無前賢題詠及當代名筆發其幽潜予故表
而出之嗚呼樂而不失乎正者浴沂風雩也蘭亭之會
乃或感慨悲戚今同遊者心平氣易發言為詩皆有可
觀其亦樂之正者與遂記兹遊之勝使無想山得以著
於世云
騰雲樓記
騰雲樓者薛鎮東北陳氏家居之樓也樓成有年而未
顔其主人裕之遣子良噐請名於予遂以騰雲命焉樓
之後横望諸峯蒼翠綿聮前矗靈墟若青山白苧之勝
皆蔚然遥拱左則鍊丹溪丹陽湖又有武山圓麗是為
山川奥區夫山川之氣騰而上浮油然成雲以澤下土
化工玄默神運無方莫雲若也薛鎮在當塗東其地高
燥畎畆勢割陵阜陂池寡瀦必俟滂沛時降始克耕墾
耰藝否則坐待赤立故雖恒雨不能為災每夏秋之交
苗耨發榮炎暘彌旬旋見色稿其人惶閔引頸仰望一
或雲騰於空相視喜躍既雨則嘉穀豐穰可跂而待今
斯樓也高爽暢朗林樹䓗欝晨霏暮靄皆足怡心娛神
然尤樂於騰雲者當夫憑欄四顧則田疇畇畇縱横連
屬不獨山川景象資眺覽之美實以天地妙用在乎山
川之氣焉況裕之藏書其上孳孳為淑後計長子字君
傑克家者也次即良噐字君用從余受業若殷其學殖
將見用於時有悠然出岫之意由是從龍而馳翔也遂
作騰雲樓記
聽雨軒記
物有自然之音衆人聞而以為常知者聞而以為樂雨
之有聲莫不聞也惟兄弟共處則聽之而適其心蓋雨
之聲出於天兄弟之樂亦出於天不有此樂者不知此
聲也韋蘇州有風雨對床之句眉山蘇氏兄弟讀而感
懷為聽雨之約既而游宦異塗離闊憂沮晚年飄泊艱
於會合雨聲不復共聽遺憾終身故劉後村評其能為
此言非能踐此言也分陽羅氏昭諫裔也兄弟四人早
孤立志慕學務承先業長君舉領郡史禄棄歸次君明
次君煥皆善治産又次君禮掌行臺詞牒方羣居時友
愛敦篤衣同椸食同案扁其軒曰聽雨蒔花植竹為怡
集之所君禮之寓昇也擇交慎行愿直明坦士類嘉之
求余記其聽雨軒余謂兄弟懿親分自一氣翕和雝睦
發於真情故風雨之夕聽其聲而樂焉當是時也清燈
語話之際簷砌浪浪或蕭瑟於草木或驚決如波濤其
入於耳者若奏管絃考鍾鼓天下至樂莫此能過非出
於天者然與然風雨之作凄寒牢落易於傷愴今乃聞
之而樂則凡凉颸霽月花晨雪晝撫光景暢性情無不
同其樂矣嗟夫世降俗漓手足同體視均敵仇裂門析
爨倫理乖而骨肉疎不知聽雨之同樂反從而以管絃
鍾鼓獨樂者何其悖也聞羅氏之風得無少愧哉爾子
若孫其心乃祖父心塤倡篪和益深同氣之好則聽雨
之樂相傳於百世而無蘇氏之遺憾也
驛戸餘粮應役記
國家疆理之大極天所覆廣袤數萬里自畿甸而要荒
如腹心手足聮合一體内外使者往來於道若血脈之
流通此驛所由置也驛有饋餉官給錢米為倡驗驛戶
民賦謂之餘粮俾任其費故一介之使經涉遐遠不資
裹囊所至如歸蓋自成周設官掌牢禮委積以給賓客
歴代沿襲而於遠人重其迎勞立法詳密則莫今若焉
太平路界大江之東居水陸衝要北邇臺察南鄰憲司
又南而江右浙閩湖廣又北逹於京師郡統三縣縣皆
具水馬驛饋餉之役歲久弊繁新其政者今郡侯中大
夫也侯名孟克布哈字子實由刑部尚書出監太平廉
明剛正號令風飛刮鋤煩苛美利迭興初在城驛舊額
民賦及十石者戶四十有九逓供是役乃總管鐡柱侯
定於延祐間者也後贏耗不齊富者恬然弗增貧者則
困且逋巧詐日滋詭匿産税苟於規免期限愈蹙不踰
年而再役侯考舊額得勝役者僅二十七戶蠲除困乏
新得三戶總為戶三十以賦之石為其日之差凡一千
一十有一日幾三歲而一周盡稽宿弊蕪薅而蠧剔之
富不滲遺貧不罥掛輕重多寡權度弗偏羣心感悦兹
侯所以重遠人之迎勞且蘇民之久病也夫三縣之驛
魯港隸蕪湖荻港隸繁昌而水馬兼焉當塗分兩驛采
石之舟城廐之騎既皆因侯而堅完驍良使者踵躡罔
間晝夜饋餉不絶今俱籍為成法然城驛乃郡府親臨
尤三驛之望衆願勒文以昭侯績仍列其戶於碑隂庶
將來有所考也
青山酌别記
山之勝以人而增重别之意以酌而益勤今青山之酌
非宴游也非旨於味也因酌而致贈别之言也姑孰東
南諸峯惟青山崇峙雲天元暉搆居太白吟詠終身樂
之米元章大書第一山於石山之陽陸多車騎水多舟
楫為往來要途故於兹而祖餞焉宋安常廣平文貞公
之裔也其兄衍常長姑孰郡幕母在堂安常性孝友省
視慕戀久不能去年已壯有署為宛陵府曹者安常恐
違色養不樂就長幕勸其為親奉檄始肯往焉諸友送
之餘十里憩於青山有酌而言者曰君子用於世不係
職之鉅細在伸道行志求盡責任由此高顯可濟譬之
水焉始自涓流積成溪河汨汨不已必將至於海也子
其勉諸又酌而言曰時政滋弊民瘼滋深往佐大郡悉
乃心力修治而撫摩之必勉為而毋忽也又酌而祝曰
士之持身名節行義保其有終以永令德匪特為利逹
之榮而已安常拱而復曰敬服斯言其敢忘於警省於
是繪圖以紀别意之勤則山之勝寧不因而增重哉圖
成詩賦滿軸而予為之記
梅竹蘭葡萄圖記
草木之枝葉花實各具一美或以雅潔見重於幽潛者
焉或以珍遠受知於富貴者焉梅舒英於冱寒倡羣葩
之始竹以直榦高節弗易於四時蘭之幽寂不以無人
而不芳然多産於窮山剰水之際深林静谷之中若葡
萄在中國萬里外卒能入致京師移植禁林漢使者&KR1263;
於大宛唐太宗取於高昌特詔褒除煩之功賜食嘉病
渴之對孟佗以一斗拜刺史世宗以百縑謝元忠其榮
寵如此蓋彼乃幽潛之寄興而此則富貴之娛懷者也
予既隠處不為時所知坐廣平之窮簷諷淇澳之遺章
飲楚畹之墜露西涼之釀味不到口客有袖圖示予者
展視則四美在目吾意斯人效梅之清秉竹之直齊馥
於蘭又將冀葡萄之用也兼其美於四時者有係乎出
處用舍之道焉且梅也竹也蘭也著於易稱於書詠於
詩聖賢假以言道至於葡萄味不足以和羹材不足以
協律香不足以紉佩徒以珍遠為富貴者所好而雅潔
者罕獲其遇抑勢之然與故感其事而為之記
萬萬戶軍功記
國家疆域與覆載同大曠古所無民物衆廣從化弗齊
矧承平歲久四方無金革聲官恬吏熙釁孽間作必除
姦暴以拯無辜則在良將苗薅而禽獮之固不可弛武
以遺患也漳州李智甫恃險聚衆江浙行省調兵討之
閩閫以師扺巢穴賊計巧詐陷襲官軍累月不下省命
鎮守太平副萬戶萬侯協力征捕時年纔冠慷慨赴敵
逼賊壘而軍部伍整嚴猛氣飛揚戰捷賊平羅天麟寇
汀州勢張甚行省以地惡人獷師老罔功命侯與諸將
夾擊戰數勝賊設伏林莽輙焚蕩深入以竒兵擣其腹
心羅黨悉除朝賜銀噐有旨升爵一級劫盜據花麓省
臺合軍重圍侯選精騎禦之羣兇無敢衝突未幾潰散
湖南猺賊竊發殘燬城邑主將知侯練習軍旅馳檄俾
往擊之侯用其智略已而凱旋浙東扼塞海道省臣將
舟師以進風濤弗利遂議招撫選官往焉將吏畏縮弗
前侯聞言甫畢已操舟涉洋見彼語以禍福果納欵帥
壯其勇大加慰賞奏可班師乃至正辛卯冬還鎮適江
北有兵警太平瀕江戒嚴萬戶缺員軍民咸喜其歸恃
以無恐可謂賢於長城矣侯字威重官武略將軍世家
濱州高祖國初立戰功受官曾祖亦以功獲寵大父佩
金符副萬戶至侯五世襲爵侯仕十餘載每坐席未温
輙承委去凡五出師沈機銳志克成勲勞真良將哉使
在位者以身許國皆若是雖有禍亂不難定也侯讀書
執禮事母孝所居有忠節堂
姑孰閱武記
至正壬辰仲秋之末鎮守太平路軍官閱兵於北郊修
武備也去年荆襄諸路陷今年春正月武昌以強兵障
江漢狃習治平將驕卒熙警備遂弛既失守下流郡縣
汹汹震驚大江西岸數千里羣起立敵而太平危矣太
平古姑孰也扼水陸衝要由六朝以來為必争之地内
附八十載民不識兵城塹夷廢比者敵壘隔江相持南
則寧國告急蕞爾一邦軍馬寡弱岌岌幾不保渤海萬
侯獨以副萬戶統軍府事千戶差遣缺員江浙行省命
忠顯校尉唐州翼上千戶移戍太平萬侯一見握手論
心敬以賓禮一切軍務悉委之遂乃合部曲團集教場
躬自訓練三令五申無敢違者日習月熟皆驍勇一可
當十萬侯喜曰如此則何憂無備時監察御史湖北憲
司江東分憲皆蒞太平軍府請觀閱武俱出郭就次有
司駿奔是日也秋氣肅清天風凄然萬侯與忠顯率諸
校戎服從事祭五方星禡牙誓衆旟旐蔽野戈矛若林
萬侯長右隊忠顯長左隊各建大將旗鼓佐以偏裨麾
兵而進如古陣法五人為伍五伍為兩四兩為卒五卒
為旅為師聲金鼓以節之跪起進退衆必齊一乍分忽
合乍方忽圓呼譟震地往來挑戰擊刺馳突周逥旋轉
互變不常或堂堂而正焉或紛紛而竒焉既畢勞將饗
士動合禮法觀者異焉且其初本戍徽徽僻在深山代
無兵禍不争之地也太平必争之地也不争之地淪没
久矣必争之地保全不失係武備之有無也使其在徽
不遷復教閱若是必能守其境今操閫外大柄仗鉞專
征者所得智略之士如兹幾何人嗚呼恢復不速有以
也夫
監郡沙卜珠岱公招安記
國家混一以來民不識干戈者八十年至正辛卯兵起
淮西攻城掠地蔓延江東壬辰十月陷溧水州溧與太
平接境敵騎扺界招引亡命為嚮導耀兵西行三鄉之
民震恐脅從窺葉家橋距太平郡城僅四十餘里官軍
進拒合民兵一萬二千餘人逼河而陣彼軍增聚人情
駭惶行臺檄江州監郡元振攝府事衆請益兵捕戮侯
意在招諭未幾淮南行省平章領精兵萬人至太平欲
選輕騎數千長驅而東侯謂如此則三鄉屠滅無遺萬
一未克師老財費况細民樂生畏死受制於彼豈其本
心曷若撫綏有道侯乃請於省憲止兵息戰下招安之
令來歸者許以不死其衆聞之舉手加額願如命侯約
同知仲禮各單騎入其巢穴渠魁五人投戈出迎羅拜
馬首侯曉以逆順之理脅從七千二百戶有竒獻其兵
仗旗鼓悉自悔悟旋旆之日降者五人及其部卒悉與
俱至郡民聚觀室家相慶蓋其全活十餘萬人環千里
之疆釋其憂危納於樂土厥功茂哉侯世為沙卜珠岱
氏嘗監廣西興安縣惠愛及民征戰屢捷蠻獠畏威不
敢侵境招致猺寇十二峒及鄰境猺首三十七人由能
廉明果毅知無不為虛已下賢開廣聰明宜其事功光
偉如是昔渤海盗起龔遂單車赴郡化刀劒為牛犢今
陸梁百倍渤海一時帖息則侯秉心布德其古之循吏
與衆願著其績故記述如右
太平路同知仲禮功績記
至正十二年冬十月溧水州陷敵兵犯當塗境絳衣白
刃縱火劫掠三鄉脅從至數萬人鼓行而西連營立柵
至葉家橋望太平不遠適江東分憲以臺命鎮兹土與
文武官議攻禦之策同知府事武毅將軍仲禮侯曰今
脅從皆良民倉卒受廹勢不得已若招安來歸不待勞
兵耗財而自定果不悛勦屠未晚時官軍斷葉家橋夾
河對壘侯慷慨請行訪求素知道里扼塞民情善惡者
數輩以自随選精銳民兵四百人或以為寡侯曰我計
若行何在兵多不然當順民心以除害則民皆良兵豈
患寡乎乃以十一月望陳兵啓行建招安大旗隊伍嚴
整金鼔震鳴纛旐央央勁騎龍趨出自東門侯戎服乘
馬以為殿民夾道瞻望喜曰釋我憂矣遂抵葉家橋與
官軍合聲威大振撫諭居民不數日從者萬餘人連戰
皆勝淮南平章實烈門公領大軍經太平將遣勇鷙騎
射東行攻之分憲郡府咸以招安為便監郡沙卜珠岱
公與仲禮意同自扺侯營定計募人往諭曰降者不坐
侯却兵釋甲與監郡入敵境曉以信義使知逆順魁桀
五人崩角迎拜侯召至榻前夜語即解衣卧示以不疑
衆感慰束兵來歸者七千戶有竒得不死者十萬人及
五人者入城平章喜各賞繒帛以安其心其人皆曰非
侯則禍且滅門謀作生祠祝侯壽焉先是侯統義兵於
郡城防衛有法民賴以安至是有功歸未幾臺委總兵
魯港守隘益嚴嘗渡江燒淮岸營寨擒其士卒盖侯出
於貴族剛明英斷臨事不避難觀其所為可謂愛民忠
國矣省臺具實上聞宜哉余故文以載其功
繁昌縣監邑公仲賓功績記
太平統三縣皆濱大江與淮對境惟繁昌為下邑去郡
城最遠地狹民貧至正十一年夏彭翼兵起十二年春
陷無為州隔江營落布陣示威繁昌孤危民心動搖援
兵弗至岌岌幾不保監邑博囉特穆爾憂時多艱政先
撫綏江浙行省參政委總兵務俾衛其境乘釁盗竊者
斬以徇衆遂皆帖然無敢念亂召募精銳官帑或不給
佐以俸資羣感悦勇氣咸倍集申港馬䭾戰艦分守要
津閏三月暴兵入繁昌捕其兇桀李姓等四人誅之夏
四月敵舟四百餘自泥汊分道渡荻港縱火來攻監邑
聞急率敢死士百餘赴敵賊勢熾横監邑曰彼衆我寡
非出竒計不可破也指鳳凰山謂衆曰據此者勝遂疾
趨登山列部伍下視賊陣雜亂不屬監邑曰賊易破爾
無能為也麾兵下坂鼓譟衝突分截賊勢監邑發矢連
中衆力戰擒偽劉先鋒等三十一人斬首數百級餘黨
奔渡舟甫發監邑以戰艦乘勝追擊溺死者大半自是
民樂守禦不以寇至為憂未旬賊渡銅陵戰敗走繁昌
界擒其賁先鋒等三十三人戮於城西又五日賊復至
乃設竒拒戰獲其偽王等南行臺侍御史左公統兵蕪
湖嘉其績賞以銀繒行臺亦遣使頒賞柵港賊掠王家
沙聚兵禦之屢有擒獲功浙東閫帥恩公代左公統兵
賞賚有加冬十二月賊采湯陳沙魚藕獲其魁陳良甫
留詢敵情未即誅越三日賊舟三百餘欲東渡聲言攻
繁昌奪陳良甫監邑磔陳於江岸整兵以待賊望風而
退前後十三捷常以身先士卒生擒百有二人殺溺不
可勝計賊鋒挫衂不敢窺繁昌矣至是民始安居監邑
不懈益勤晝夜嚴備食息不遑愛養黎庶優老恤貧為
治嚴明利興害去以故深得人心則其保全一邑豈獨
恃威武而已哉監邑字仲賓官敦武校尉好古尚文遜
抑簡直口不言功易曰勞謙君子仲賓近之邑士民属
縣吏董中來請文紀功予因特書俟夫秉史筆者
瑞麥記
河南靳侯處宜守太平之明年為至正癸巳瑞麥産於
城北一莖兩岐郊民持獻侯廷盖始者麥苗發榮幪幪
漸漸勃然而興農慶於野皆言前所未有及吐秀穗實
堅好登場計利倍於常歲按小麥為來謂瑞麥天所來
也秀出兩岐尤天與之嘉瑞焉天所與者因人所感豈
無其由哉自侯視事值彭兵東窺郡地傍江敵壘隔水
相持甚近侯募勇壯列營立柵密屯江岸以防禦之溧
水州陷彭營分道來攻陸扺新市水扺三湖各數萬人
侯益兵拒戰三湖之敵敗潰下令招安新市諸鄉其魁
黨盡降用是境内晏然耕桑如常淮民避難攜家來居
大軍屢過官帑雖空供需有榮惟恐傷民夏四月麥未
穫霪雨侯虔禱乃霽遂穫焉麥既大熟民得續食漸致
平康視隣境兵燹瘡殘獨為樂土兩岐嘉瑞天人感通
信有徵矣僚属請奏休祥侯隠抑不居其美士民皆謂
曰漢張堪守漁陽兩岐有歌彼遭治世其理效為易此
當多故其理效為難苟不著其實非所以彰景貺報惠
政也求記於余竊惟是邦昔有瑞麥亭在南津橋北亭
廢已久父老猶能稱道以為盛事今侯寬厚慈祥勤勞
應務敦本抑末脱民危急和氣所召祥穀復臻勸農繫
䘖無忝厥職其有光於漁陽哉侯名義歴仕省樞臺憲
奉使陜西今官中大夫是年七月望日記
陶學士集卷十七
