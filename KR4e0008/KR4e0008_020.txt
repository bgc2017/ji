陶學士集卷二十明陶安撰
雜文
太平路總管胡侯遺愛碣
今朝廷嚴守令之選守繫千里休戚令所仰式其任愈
重甚哉守之良未易得也循吏莫盛於西漢然卓卓可
稱道者僅數人東京己為不及况時世屢降政俗益弊
豈弟之風不振禮義之教不行或至嚴行刻法威服郡
縣豈所謂民之父母乎唯總管胡侯出守太平其治以
惠愛為本属縣有三依江接壤民性晏質侯撫字不煩
其令無呌囂隳突之譁老幼恬熙農田高者連山阜之
燥瘠下者割江湖之沮洳俾崇防浚瀦歲比有秋闢繁
昌沙田一千二百餘畝天門書院租衆緣為蠧宫宇摧
撓絃誦響絶侯徵積逋合錢四萬緡貯官帑新建禮殿
招致弟子員丹陽采石兩書院歲無常入倡率營繕宿
廢具舉以天門贏資一萬五千緡買田給采石教養先
是官廏遷郡泮東馬死相繼薰穢學宫廏故基據于強
右侯復其基而廐焉馬不連死役戶德之每春首譌火
命運水入市淮城郭不災甲申春夏不雨閭閻艱糴淮
民流徙入境穀遂穹價遣使馳驛白行省發官米一萬
石損直出售全活者衆甘雨尋降常平素無倉儲集缺
官俸米八百三十餘石以實之養濟院燬其半割俸勸
民搆屋餘三十間兼旬告成黃池舊為貨區税課繁重
近年井邑荒落課額頓虧官府役富室佐征官分償征
官坐罰至蕩産不給侯建議上聞歲得减錢一萬五千
緡郡賦綿七千斤絲一萬斤米十四萬石躬冒寒炎勤
視其輸權量合律造姑溪浮梁二華壮堅厚又造官運
船連艘北上朔望戾庠序諦聽講說拔儒流為郡史者
數輩郡史擢陞憲史又數輩部使者嘉其績薦之御史
又薦之覆實聞中臺自侯蒞職敷政寬平芟鋤苛暴德
風扇揚利澤周浹強禦嚮化柔懦有立既滿代行道咨
嗟羣来謁文勒石按侯名國安字仁卿世家雲州由遼
陽行省照磨少府監經歴歴集慶路都漕運司上都留
守司判官遷太府監丞亰畿漕運副使陞中大夫太平
路總管慈仁坦直怨怒不宿于心急於好善緩於疾惡
觀其所為殆守之良者矣宜紀遺愛用昭不忘其辭曰
秦革封建為郡邑列郡乃置二千石漢承舊制仍爵秩
往往循吏不失職誰謂此風遠莫覿偉兹胡侯揚世德
惠簡遺勲垂竹帛前後名卿並輝赫兩轓來臨江上國
江月照人光愈白公署閉門晝岑寂民恥喧訐趨淳質
春酣桑柘綠雲濕牛背童謠送斜日炊煙碧連榆柳色
人家飯飽事耕織侯無掊克惜民力又無水旱戕稼穡
報祈田祖牲告腯里社酒香喧鼓笛試言此樂自誰得
豈不知皆侯所錫侯於庶政罔不悉求之列郡十無一
我民思慕在胷臆善為邦者此宜式
秋溪侑酌文(并引)
金華王子楚蔭補杭州軍需庫官㦄平江倉使調太平
税課副使秩滿言别于時秋也酌餞姑溪文以侑之
寳婺之精縠溪之靈秀儲芝砌美紹蘭亭觀其麟角瑞世
之姿龍劔干霄之氣匱璞玉而竒逄撫南金而弗貴豁
神輝於智囊雋方膏於經笥盖已有之原夫黼黻前朝
圭冕東魯光流奕葉之澤翠蓊靈椿之府振教鐸於鶚
林擁屛車於淛土棣華鼎茂藻思咸古聲摩薛鳳才參
賈虎訪遥𣲖於濂伊聆微言於金許其来遠矣彼或文
聮珠樹之竒質擢瑶林之粹冠傑譽以過情騁清談而
誤世雖其同宗吾無取爾若乃拂冠塵滌床笏試仕慷
慨練志蒼兀凝楮素之薇馨挺梅蕤於蕪沒駕萬里之
長雲邁千金之駿骨泚毫月露之天飛棹湖山之窟於
是庫盛軍需倉豐國儲雄彼耀武慰尔含哺倥偬自釋
從容以娱弔禾黍於錢塘感麋鹿於姑蘇寄雪鴻之遺
跡懷霜鵰之遠圖仍被堂銓來操利權征商效能盡職
推賢川運連檣陸輦駢肩眩廛間之列肆見地上之流
錢窗雨牙籌江飈驛船侈賈貨之繁甚湛予襟之灑然
佩芳椘茝唾粲淮蠙話三生於石上戲萬象於樽前舞
鸞鶴乎琴榻組錦繡乎詩箋覽謝山之泉壑挹采石之
風煙悲淩歊之宋武訪騎鯨之謫仙爰終美考復俟新
遷登豹關于尺五擊鵬水之三千於時也老雁横雲殘
蟬泣樹桂馥蒼宇葉染紅露歸舟發兮溪水寒别酒盡
兮亭草暮然後綠萱動色綵服承歡徑菊免於就荒林
竹報乎平安指童釣其如昨温朋盟於久寒念故山之
離曠聊暇日以盤桓恐佳期之弗遠展步武於金鑾
謙山頌(玄妙主者陶姓)
盛德莫過於謙天地鬼神皆與之而况於人乎山體高
大屈於地中有卑抑之意卦以謙言主乎山也道家者
流觀易之象號曰謙山盖惡滿戒盈方外亦然充積盛
德振其玄教豈矜伐者能之虛心以求道降已以受益
能如地中之山斯不失其為謙矣頌曰
山之高兮崢嶸地雖卑兮上行至高抑於至卑皇羲視卦以
謙名老氏之徒異教同情觀艮體篤實而居下其道以之而
光明昔者膝行崆峒受道廣成長跪進履黃石傳兵皆道家
之所尚以能謙而為亨雖有不居雖充弗盈處以退譲
守以孚誠沖焉不矜澹焉無營猶山之静重而無所變
更以清淨為宗以窈冥為精存身乎福庭游神乎太清
去驕息爭心寧氣平庶幾可以長生
答天門山長馬玉相啓
伏以天門廣開見玆天馬雲箋遥寄得之雲鴻拜命未
遑撫躬深感自幸鼎鐺之耳久聞金玉之相價重浙鄕
薦崇科牓二十八宿名齊氐土於蒼龍三百五篇義冠
文林之繡虎荆山獻璞方期識者之逢滄海遺珠遽起
主司之歎九重天遠五色日迷誰能掩寳劔之精遂得
脫囊錐之穎雲霄展翼雨露沾身檄出紫薇垣新膺儒
職堂施絳紗帳欝有祖風芹藻藹其騰芳江山喜而動
色泰山北斗士望既屬於昌黎霽月光風胸次無慙於
茂叔洪鐘待扣遠笈爭趨循循然善誘人著前脩之偉
範斷斷兮無他技諒賤子之何能方抱屯邅特承謙聘
衣涴長安之塵土行役無聊庭荒栗里之菊松歸來有
賦未得手抛于藥餌曾煩齒及於郡庠頃因賢守之下
招亦以病軀而懇謝此皆誠悃非敢託辭弗窺董仲舒
之園不如學也忽見蘧伯玉之使坐而問焉筆以黃白
之詞篚厥玄纁之幣禮雖過厚受則良難兼金既郤於
齊全璧復歸於趙堂成白鹿欣聞教雨之施宅近青山
猥戀耕雲之樂事慚有負罪恕不恭
袁氏義學請師書
某端肅再拜存存先生執事竊聞之所貴乎太賢君子
者慨然以善世明教為己任不以道之顯晦時之取舍
或貳其心篤信固守而不惑用能師表一時是果何繇
哉以其求聖人之心於千載之上明聖人之道於千載
之下口誦而躬行之充於已者既盛則及於物者應之
而不窮矣是以慕學之士仰其聲實願為依皈被其涵
濡薰陶之化冀可入聖人之戶庭堂奥盖賢者恒樂於
育才學者恒願於得師其勢相求而難乎相遇幸有遇
焉則教澤流而德業成後之人考論師友源淵之自以
為美談不其偉哉今執事宏才碩望著于江左父子兄
弟簮紳蟬聮言論風旨遠邇矜式當斯文寥寂之後安
於不遇獨能振人才於不振是豈以顯晦取舍貳乎其
心哉所謂求聖人之心明聖人之道者其在執事之門
矣比者賤弟兄建義塾於横望山下闢屋數楹招徕學
子子孫輩因得廣其見聞然而研經聲道儀範雅肅使
人北面而心服者舍執事復誰望歟況横望執事過化
之地也去之愈久而思之愈深執事其忍棄之耶吾子
孫不肖無能仰承嚴誨或者簦笈響應異才輩出不惟
賢者所學傳且不朽而賤兄弟亦與有榮焉使執事無
善世明教之心則已苟有是心則區區之言固當聽而
不拒也謹遣舍姪晉奉書幣於左右新春天氣漸和拱
俟文從一出以臻溪山之光幸毋我辝焉某再拜
采石書院聘訓導書
某頓首再拜叔良訓導執事盖聞書院之制昉自石鼓
嶽麓白鹿淮海皆鴻儒碩德講道明教之地去華而就
實敦本而抑末不求世之聞知故其為學極天人之奥
造性命之原爵禄不能累其心勢利不能易其操世所
謂四大書院者是也厥後書院遍天下日增月益星羅
而鱗次多尚虚名而實學則荒矣采石地據長江之上
山川之澄秀民物之富繁宜有善教以厚習俗使收放
心不至懈怠此書院之所由立也昔人有言曰古之學
者必有師所以傳道授業而解惑也又曰師道立則善
人多今執事派出四明學傳十世章句訓詁之明義理
文詞之懿為師盖有餘裕況兹境也靈淑之氣鍾美於
人安知不有忠信之質亦在教以成之爾審如是則髣
髴四書院之盛求其實而不求其名先王遺澤遂將溢
於民之耳目諒亦執事之所樂為也惟幸惠然来思母
為辝遜當率諸生祇迓道左先此奉聞伏冀照察不具
偹
與蔣伯威書
每憶姑溪酌别轉首扁舟與江流俱遠矣不意太夫人
奄逝時方擾攘道阻無聞竟失匍匐往弔之義罪也仲
秋在武林遇四明之士輙詢近候東渡浙江與柯儼思
樓季豳同舟又知為義塾師竊深欣喜賤迹九月初來
高節書院空山老屋蕪穢凄凉新穀既没客計茫然姑
寄僧舍聊取吾易明消息窮神變自有吾樂耳似聞兄
在集慶時交結數輩寄以心腹憧憧往來銜杯握手較
智略騁謀說或酒酣氣張鼓舞號詉乍喜乍怒竒怪迭
出區區昔者未見兄有此失吾疑傳之者過也或自别
後所與游者不拘禮法以談俠相高以功名自許故不
暇計利害此皆血氣使然似若涵養未至思慮未詳非
所以隆盛德也想居制以來默省向時必有悟而自悔
者則日新之益奚可計哉餘姚判官傅仲常在兄為丁
亥同牓在僕為戊子同貢居官一載民懷其德赴義海
上沒于王事聞者嗟傷有司聞其事於帥閫例得對品
承襲仲常無子其弟志尹盖可勝此任者兄宜發揚于
當道仍與沙君彦博共成其美不特慰傅君之忠䰟亦
可見死生之交情也兄平日以骨鯁聞于人亦必喜人
之骨鯁故云耳
答楊彦常書
曩在京師接談笑於觴豆間酒酣倜儻意氣飛動信其
為詞場之人傑也庚辰印卷常瞻承於衆中卒卒數語
情不能竟别來幾載老將冉冉慨想金石之音鸞鵠之
姿則固隆隆耳根隠隠夢中也伏惟掌教慈湖攝席杜
洲崇正道而闢異言動蕩海隅使考亭理性之學漸被
含生何其盛哉區區承乏高節僻在深山窮谷非人所
居孑然孤蹤借榻江館日課童子訓詁聊以自適雖相
去寓次不遠竟不能相與周旋踟蹰悵望徙切于懷耳
近袁生廷器來得所惠書其言詳悉誦玩再四宛見顔
色於辭意之表慰契闊矣夫以偉才逹識使居金馬承
明可以補益時用而猶棲遲冷職天固以此養賢使之
端凝其德性韜斂其英風豐乎内不暴乎外積之深厚
則其發也光大無窮必將兆於斯也便中有可示教幸
毋吝
高節書院紀略
高節書院奉子陵嚴先生之祀在餘姚州東南十五里
重山環合巒飛嶂躍邃林豐草蒼翠炫目書院乘山腰
隨地勢前低後崇棟宇雖不高大葺理嚴潔門屋四楹
中建大成殿兩翼短廡殿後子陵祠塐衣冠像祠東西
室列秩鄕賢祠下左右為四齋講堂四楹居祠後漢書
逸民傳稱先生會稽餘姚人耕於富春釣於嚴瀨年八
十終於家其墓在書院右盖書院因墓而立以祀先生
也登墓道上東望山凹處如吻仰張天晴日朗凹外隱
隱見海地近鹽場隣書院居者多亭竈戶其習彊暴自
余至稍有數家相謂曰陶山長善人君子也時來謁見
亦頗慕化余以職在長教奉祠欲即書院齋居訓徒士
類咸曰前此教官無居是者嘗有山長執僻違衆論遂
寓此一夕遇盗所受省檄行箧諸物蕩掠一空僅以身
免覆轍可鑒又况山谷荒寂動人悽愴也哉時老儒趙
君璋與圓智寺長老乘鐵舟善勸掃一室留余居焉法
性寺住持悅白雲穎慧能文每訪余聽談易逹旦忘寐
留戀不能去間有習陸學者出辭邪怪妄議先儒余必
據理辨折或正色斥去旋有自悔其非者未幾浙東西
學子接踵至門願執經受業僧室隘不能容遷姚江北
官舍幽敞可棲徒黨日集每旦望向晨肩輿赴書院率
士子拜謁具膳而退春秋上丁前期詣祠下及行事薦
牲勺醴獻奠清肅頒胙有儀享士醉飽衆謂豐腆于昔
余每往書院則出郭循田間小路行十里許石梁跨溪
水溪隂有絲風亭遺址後人以先生嘗釣故名絲風爾
溪隂有石砌路闊三尺緣山趾而修曲過三里當路有
石基方可八丈莓蘚斑斑昔人建亭摘雲山蒼蒼之歌
名蒼雲亭亭廢久矣又二里石路盡遂登山由土徑﨑
嶇盤折扺書院隂雨徑轍泥淖或阻潦水行者告病時
新用直學潘國寳以錢五百緡脩贄禮余拒不受乃託
士夫邀余宴其家又不往潘生年少好學與其二弟皆
來從游因以土徑弗便諷其甃道潘生慨然出錢買石
隆壤於徑而甃之下接石路上徹院門環舍茂樹尤多
楊梅學産歲利供朔望丁祀教官得禄強半余始視事
當癸巳九月二日所與交者前守郭彦逹省掾李元中
判官程邦民學正劉中可及土人儒仕者劉彦質鄭學
可李文衍楊季常暨其弟元度趙維翰宋無逸維翰君
璋子也又有文士鄭元秉趙養直帥史王國臣漕史高
仲寳方外則四眀山宮主茅石田餘所識不悉載甲午
仲冬以公委去職書籍行李寄州吏吴仲祥家臘月望
後至當塗
書隂符經後
世傳廣成子隱居崆峒黃帝訪道授隂符經隂符者寂
然契合之謂也首之以觀天之道者體也執天之行者
用也經之綱也所謂五賊三盗天人殺機生死恩害隂
陽神鬼者著其目也理雖玄而不誕舉切於身心推以
經綸天下無施不可後世言治道清淨者意同乎此唐
永徽間高宗命禇遂良書百餘卷盖必知其理也知而
不用猶不知也且其惑於嬖邪亂倫蔑禮召牝晨之禍
胡不一警其心於斯以行清淨之治乎而徒好其書翰
之美遂良宜乘其所好導以經之旨意格正其非庶或
消亂於未形亦納約自牖之意也其後叩頭納笏偹瀝
忠懇幾䧟於死君子議其昧夫隂陽消長之漸然高宗
為蔽益深卒致非常之變革唐為周毒流四海經有曰
火生於木禍發必克奸生於國時動必潰高宗有焉嗚
呼是可以為監矣
書彭伯誠所著字說後
余來姚江與趙養直居相近見輙談古今文章一日䄂
示文一簡乃余友彭伯誠之作也養直族人名學禮字
克誠在池陽識彭君彭作字說貽其歸焉初至順間伯
誠從父至太平年未冠已精詣性理摛辭美贍與余同
舍余長一歲伯誠兄視之相好也其歸德興以遠罕見
每秋闈相遇握手論心歡洽累日盖二十四年之交矣
去年寇掠德興鋒燹惨毒有懷良朋寤寐不置乃者秋
闈君弗與貢吾方憂之而養直乃示其文展視則伯誠
邇日手翰真若親其面顔喜不能已君之論禮也儀文
森煥度數整嚴博而知要者也夫天尊地卑禮有定體
而天地之道至誠無息誠其禮之本歟聖人為天下至
誠故動容周旋中禮天地聖人莫非禮也禮制由興莫
非誠也禮之大用散具事物君子真知不迷實踐不違
以其能誠爾人或無誠則心亡其敬而禮無以立事乖
其序而禮無以行必忠信為主由中及外不雜虛妄約
其身於規矩凖繩使出入有門立乎正位鉅細弗遺經
權有當斯無適而非禮則學禮貴乎能誠審矣余雖不
識克誠其見與於彭君余獨不嘉之哉觀彭君之文若
游天府而玉璧球貝刀鼖弓矢凡古今寳器圖訓極天
下瑰異之物靡不在目故樂書其後聊以志余之喜也
書李育之行卷後
至元己夘秋真定李育之來為姑孰郡曹奉二親至自
錢塘年皆七十餘戴白夀康僕嘗為堂下之拜育之禄
雖微能以色養出入公庭剛介嚴正人所憚服辛巳秋
調宛陵江東憲官嘉其孝廉擢陞憲史于湖北自是不
相見者累年聞其繼遭大故駭然動情今年夏秋之交
遇于金陵則䟽絰毁瘠若不勝憂者謂曰父母之喪不
當出今吾不得已也曩先人沒悉力營資歸葬藁城而
母老居灄上不獲遂廬墓之願因南旋而省養既又不
幸失恃號籲無可與謀權厝淺土將圖同封先塋則空
乏不能致遠朋友通財往以急告吾所以為斯行也余
聽其言不惟駭然而動情遂將惨然而痛心矣使育之
曩時在職翕翕以取容孳孳以黷貨如庸吏之習則今
送終大事可頥指而集唯其執理蹈善廉介弗汙不貽
父母羞辱則所以為親之榮者多矣雖旅櫬數千里外
寧勞勩間關而無所怨悔也昔海虞令何子平以不得
葬親而不聽葺屋育之貧若殆與之同若夫輕財重義
如郭元振范堯夫者豈可謂空一世而無其人乎余既
痛育之重罹荼毒而又傷余不能有以周之聊於其行
將以觀斯世有輕財重義能繼古人者果為誰也
書趙道昭擬挽自序後
至順初趙君道昭來自中山姑孰士夫延置泮北詠歸
亭劇談星緯余年未冠與下坐見其貌偉美髯動止周
旋合儒家矩度與世之挟小數游食江湖者不類别十
六七載今年春便道過余纔四十七歲鬚鬢皓白神采
劬瘁與昔絶殊余幾不辨其為道昭也暮秋見寄自述
挽序嗟夫道昭可謂逹識也已生死之道猶晝之必夜
雖遲速異期終歸於盡窮古歴今未有超然永存者也
道昭善推禍福脩短而於世人灼然先見況切乎已者
哉彼庸昧小夫貪生惡死不能受命固無足道而名為
士君子者垂老猶冀富貴咨詢術者縷縷不能休聞及
災咎則咈然而怒邑鬱弗能堪以至終不悟而死也道
昭乃獨安常以待知死為必有可謂逹識也已雖然死
生禀於初皆天也言乎已定者其分莫能移言乎未定
者則在人之理可以回天之數鬼神予奪恒因善慝臨
時寄其微權昔相者謂裴度饑文入口卒登宰輔之貴
竇禹鈞當無子而夭晚見五桂之榮惟德動天在乎人
而已矣若夫長沙賦服彭澤擬挽未可遽以自期也余
亦知命者也書此以慰道昭之心庶以解其憂思哉
陶學士集卷二十
