陶學士集卷三明陶安撰
五言律詩
送王克敏赴安豐錄事兼簡元中宣差
同入南宫試逡巡愧不才都城留字别昇郡寄書來寒
雪森松檜春陽活草萊長官煩問訊東楚憶持杯
題孔隠君挽詩卷(居溧陽)
墓木年來拱庭蘭日有芳與君雖不識聞譽亦堪傷田
宅金淵在源流泗水長禹鈞隂德厚遺緒未茫茫
輓明威將軍遜都臺公
酒罷耆英社官辭上將壇龐眉年冉冉幽宅夜澷澷芝
砌生餘馥蘭亭藹舊歡傷情人不見塵鎖虎皮鞍
輓發蒙師何益甫先生(諱友聞)
晚徙古城東清貧四壁空乾坤同逝水林壑老西風大
夢超浮世行蹤在泮宫嗚呼今已矣揮淚寂寥中
題楊生詩集(字子直)
洙泗既刪定漢魏漸浮華貴不失情性當知有正葩楊
生吟調古老子喜容加白璧磨來瑩何難成一家
送易長卿二首
南仕衣難綠東歸鬢欲皤儒流淹贊佐官事輟吟哦春
動芝蘭砌秋澄菡蓞波長官前進士降揖禮容多
椿庭山不老棣舘祿方新顧我知名久逢君問話親琴
書藏舊物碑畫撫竒珍烟浪垂虹晚東吳見故人
次宿遷
過盡長淮北黃河繞故城順風催客去新凍阻舟行酒
薄情偏洽魚肥價轉輕沂州彭别駕隔境誦廉明
途中偶書所見
碾輪臨古道橋柱卧枯壕墻曝桑皮紙鍋炊棗肉糕賣
魚携網袋牧馬絆槎槽别有傷神處屋空人已逃
東莞道中(沂水縣)
魯地多黃壤沂源出碧岑雪殘靴跡淺沙軟轍㾗深蒿
火烘蕎餅麻袍護絮襟過山方入縣雲冷日沉沉
入臨朐境
宿遷離半月方度穆陵關到府八百里驅車千萬山路
雖多險峻身不倦躋攀沽酒投村店相看一破顔
自大關至小關
山徑多盤折無勞怨苦辛深巖不見日凍雪幾經旬衣
薄肌生粟輪馳眼翳塵想應慈母意日日念行人
過臨朐(古駢邑)
濔橋臨古堞駢邑㩀平坡行到無山處方知有路多客
遊何慷慨霸業久消磨烟樹斜陽裏遥聞晚唱歌
臨淄道中
晨起不梳髮出門天未明路迷尋轍跡村遠絶人聲淄
水滔滔逝齊城杳杳迎兩層高白塔不似霸基傾
客途歲晚
風雪一年殘功名半紙難心勞杯量减腰瘦帶圍寬草
櫪牽驢飼蒿薪煮鯽餐鞾泥聊拂去旅宿且求安
次東無棣
土屋老荒苔豐年亦可哀塔簷飛十級城址擁孤臺雪
積駞蹄䧟雲輕鳥翅開縣庭貧少府舉酒更憐才
送䔍彦誠赴官紹興并寄徐國賓
省榜名同薦雲泥勢却殊文章動明主字牧選英儒聮
桂榮珂里芳蓮滿鑑湖廛氓應感惠好是礪廉隅
問訊徐高士亰華别幾春白衣瞻座主赤子慕慈親月
露篇章在雷霆號令新故人歸舊隠不得寄書頻
送人赴幕職
浙西苐一縣幕下捴諸曹興逐雲山遠心忘案牘勞寫
詩嘲月兔呼酒擘霜螯應有寬民策方知贊畫高
送人赴浙東
處儉愛虀淡嗜經如蔗甜香煤浮硯沼短燭照書簾鮚
岸漲春雨鰌潮沃夜蟾十年交誼厚兩地别懷添
富春山僧隱居
林壑幽閑處烟霞卜築緣寸心空萬慮丈室現諸天香
掬曇花露清䟽茗樹泉冥飛逃世網尚友子陵賢
題劉履道行卷(處州人太平儒學正)
分得梅溪𣲖湖臯潤澤深藜烟照書閤芹雨沐儒林白
髮寒氊夢青山故國心園亭好花竹幾度望佳音
大本監郡以詩見惠次韻二首答之
治功思渤海文氣愛相如架插牙籖軸家蔵玉璽書有
恩施郡邑無暇問田廬武備新嚴整民憂頓掃除
守土逢多士哦詩得自如威行軍壘服名在御屏書膏
雨滋禾隴炊烟起草廬胸懷尤洒落窗草不芟除
書事五首次郡侯韻
耕桑田野近戎馬路途長有職居危地無心入醉鄉良
民新習戰役戸重遭傷正待汾陽軰功庸輔李唐
戈船明粉黛羽檄叩轅門苖卒藏深邑彭營掠近村錦
綾裁袴窄銀鏹滿嚢存時事今如此何人不斷䰟
古昔兵農一方今此法成忠勤争禦侮字牧必留情牛
酒行郊勞熊羆聽鼓鳴倘非明紀律未見有功程
郡境多供給官軍屡往還金錢輕似土芻粟委如山随
處無生意憂人損壮顔月明依舊好城下照溪湾
海道人多變高郵使不還招安湏爵祿恩德重丘山志
士空懷憤生民每慘顔幾回思隱遯結屋釣江湾
幽居十首次監郡韻
幽居無限好托興在雲林蘭氣山軒淨槐隂石逕深霜
螯肥斫玉臘酒滿浮金對景皆成樂逍遥物外心
幽居無限好松竹翠成林放鶴高天闊尋仙古洞深棲
身三畝宅絶念四知金舒卷随時異非無愛國心
幽居無限好猿鳥語高林歲月催人速烟霞淂趣深葱
裾曾織翠荔帶已圍金冨貴尋常事安能動此心
幽居無限好談咲坐書林邊塞軍聲遠漁樵友義深靈
芝耡紫玉老桂嗅紅金湛湛真何似明蟾照水心
幽居無限好夢不到瓊林菜甲珊瑚脆松根琥珀深勤
催耕隴犢頻費買山金不逐浮雲變能堅鐡石心
幽居無限好流水繞疎林教子書嚢富留賓酒盞深閑
添詩裏畫儉有俸餘金石上閑琴操悠然太古心
幽居無限好爽氣挹蒼林採藥穿雲遠烹茶汲井深牀
存題卷筆笥出鬻書金時有馴鷗狎忘機靜此心
幽居無限好倦鳥喜投林野韻思高古公文厭刻深鼎
彛三代噐酒食二䟽金目送飛雲遠還存濟物心
幽居無限好萬物捴林林地僻琴魚樂門閑草木深文
光分北斗人品重南金門外鶴書至恬然不動心
送汪朝宗四首
越東無敵壘海右駐王師相國徵書至郎官匹馬馳雙
溪吟月露萬里撫邊陲指日山隂道風流玩墨池
王夏諸賢俊煩君寄好音數書飛示我千里見同心賓
幄謀猷遠經筵啓沃深金華山水地何日共豋臨
東浙多佳士才名我所知居然晉風度重見漢威儀别
久心相憶年來鬢已絲此行勞問訊共約佐明時
蕭相收圖籍功成有足稱聖謨能不墜王業勃然興辟
蠧芸常在登龍士必徵諸公若留意文會盛金陵
啜茶
榖雨芽方茁色香俱絶佳中&KR0893;汲江水上品到山家不
見周公夢何煩陸羽誇精神太清爽終夜剔燈花
天地有清氣古今無此竒幽人耿不寐浮世足深思舌
本餘香在牀頭古易知松風猶滿耳真樂有如茲
偶成四首
文何為小技理有未全明妙在無夸靡悠然寫性情勺
泉常澹泊五味捴調成垂老方知此譏予必後生
八珍羅水陸五采繡文章美矣孰無好用之非可常古
今天地運晝夜日星光何必驚人眼相看共久長
清河追鈷鉧老牧步潮州全氣有虞子餘風挹靜修居
然成典雅正不在雕鎪更有神交處淵源泝魯鄒
博學草廬翁還存荆陸風歐黃皆後出繩墨是良工南
土文華盛中州景慕同九原不可作我亦老江東
三月二日晟生朝賦詩
上已前一日生辰願百齡乾坤幸賦質晝夜必研經戴
禮承高躅韓文挹遠馨分隂尤可惜修業寄幽庭
送汪一初歸淳安二首
地雖隣險要天獨厚仁賢兵革十年久祖孫三世全雀
橋雲出水雉嶺雨肥田已遂南歸計令人一黯然
繼粟養君子倚閭煩老親家山頻入夢泮水再逢春人
傍綠隂去沙明錦色新清名留省闥時至道還伸
送林彦明回括兼簡劉伯温胡仲淵
為客二千里離家五六年詞垣開省掖賓席擁樓船巢
水栽花地蒼山種粟田歸心何浩蕩執手重留連
伯也温如玉仲兮清比淵懸知佳會近煩以遠音傳同
郡成三傑懷人共一天贊興邦國業幸有主君賢
哭胡通甫參政(名大海)
步戰勞江北仁聲誦浙東妖兵生肘腋行路盡哀恫列
祀忠臣廟無慚古將風青油戎幕在虎旅氣仍雄
哭王用和郎中(名愷姑孰人)
苖頑迷逆順草竊䧟忠賢寂寞金華省凋零綠水蓮有
兒同死難無路得生旋建業南城外傷心指墓田
苦齋二首(為章三益憲僉賦)
先生於此樂舉世最難堪堅守心無變方知味轉甘檗
皮冰共嚼熊膽劑能諳大任從天降勤劬棄宴酣
襄陽有高節涑水更清修愈病思良藥勞生遂遠猷匏
瓜緣篠架橄㰖共茶甌見說齋中叟年来蔗境遊
病後
飲水味吾易秋江亦讓清寒初身欲蟄病後髮重生乞
米親書帖淹葅未滿罌高天風露潔庭菊晚含英
送薇(園中紫薇發枝宿枿五月花開盡八月乃已相對日久惜其凋瘁作詩送之)
敢依華省地未結玉堂鄰樹石借餘韻夏秋常一春故
添荒境麗似掩老夫貧時物還遷變臨風感慨新
自適
艾炷乾尤焫蓍莖老益神病多疎世故欲寡樂吾真秋
祀鄰賖酒晨炊婢析薪掩書休目力枸杞薦茶新
秦淮寓舍
官久忘羇思門幽類隱居犧圖天地象鮒壁帝王書秋
徑霜前菊朝盤雨後蔬西風吹短鬢歸夢鴈来初
習靜
雙闥曉來闢一天秋氣清雨溪分硯水風木厭瓢聲習
靜調冲氣耽書老此生上官詢近候片語對真情
晚晴
江上秋隂薄晚風生樹顛高塵捲蒼靄歸鳥度青天牧
馬平蕪野捕魚斜日船千村新稻熟茅屋起炊烟
自樂
廣大者天地中間着此身道從無意得心與太初鄰咽
息靈龜飽随時尺蠖伸步行騶從遠林叟或相親
遠意
誰謂羲農古朝朝眼底人青天不改色滄海幾揚塵靜
看松梢月孤吟石洞春年餘不飲酒掬水味偏淳
寄孔僉憲二首
驄馬出門早天清霜滿林有官簮白筆無欲賤黃金愛
此雙溪月知人一寸心同僚得佳士来聽杏壇琴
元凱春秋癖愚溪鈷鉧遊遺文照千古之子逼前修别
久思刮目憂來獨倚樓倚樓人不見江雨鴈聲秋
寄人二首
燈照秋蛩壁帷開白鷺車溪山遠天末消息近来疎慷
慨安邊策公平考績書郊行勤問俗歡意動茅廬
暇日費吟思新霜添鬢華還期大雅作頗厭晚唐葩未
雪梅千樹纔晴月滿家登樓尋八詠應咲昔人誇
寄題清高亭(為章三益賦)
不受塵所濁應無物與齊一天秋月爽千嶂曉雲低汲
水瓢堪飲乘風杖獨躋超然胸次遠境勝暢幽棲
夜歸
黃昏出華省禁鼓起高城孀婦鄰西泣棲烏枝上驚一
窗疎雨響半夜薄寒生感客不成寐凄風廐馬鳴
龍灣舟師二首
江水西南急樓船十丈高英王今自將甲士氣俱豪天
闊雲帆展龍光掣寳刀繽紛過鸚鵡呼吸息鯨濤
周郎戰赤壁楚羽刎烏江江漢為南紀相將入大邦龍
驤迷雪浪翼以萬艂艭士馬環城處嬰兒繫組降
自效
出入兵戎裏揮毫代執戈病餘身易老日短事偏多山
月出青靄江風生白波心專圖報效才薄愧蹉跎
鳳池
秋冷鳳池波凭欄照影皤乾坤渺無際老覺此身多霜
雪浮青壁江湖夢綠簔干戈何日罷玉燭四時和
癸卯九月二十一日作
立冬前一日雷電蟄蟲驚雨氣蒸人暖潮頭觸岸平君
王敬天變宰相訪民生穫稻築場圃千村正望晴
立冬
乍寒冬氣應此日電雷收風力生東北天兵泝上流憶
君親沐雨愧我已重裘只待青天霽聊寬下土憂
懷友
霜月清無際溪山翠滿庭英風擊蛇笏標致換鵝經一
自東南去千巖草木青知心人渺渺添我鬢星星
霜露
霜露應時降年年生客愁長懷舊塋域不得省松楸落
日青山遠凄風老涕流縈心皆國事無暇為身謀
冬初
木落山多石霜嚴水不潮一時何凛凛兩鬢易蕭蕭驚
鵲巢難穏冥鴻路已遥街頭新炭貴冷室意無聊
寒夜
書几殘燈在房櫳清夜徂高鴻呌雲冷明月照人孤銀
箭遥傳漏紅金不到爐擁衾纔瞑目飛夢滿江湖
免咎
舊帙丹黃昧新&KR1085;碧綠淹藉茅期免咎咽李恐傷廉病
退仍求藥神清少食塩每逢同志語相勉律身嚴
釋疑
人喜聞人過我唯攻我疵狐冰疑自釋魚水樂相知官
府新文積邊城遠檄馳長沙言切直前漢賴扶持
遣愁
默守此心定仰看孤月明憂来多為國老去豈偷生將
校乘時奮乾坤有日清新霜寒太驟舊絮曉来輕
聞上江消息二首
義旗西指鄂不戰沛仁恩拓地荆襄漢降王祖子孫米
塩通澤國圖籍會轅門全據長江險亰陵勢愈尊
歸義諸文武随軍到里閭城池今異代妻子復同居全
國兵家尚安民治體初英雄平海宇仁厚是權輿
寄豐叔良二首
見說郊居好行吟野趣多溪魚罾上活山鳥酒邊歌雪
屋炊紅米秋江老翠蛾幾回時序換奈此别離何
阿咸九月到寄我尺書看盡日不釋手空江頻倚欄鄉
山微雨外客夢一窗寒遥想林泉勝無憂寝食安
寄錢彦良二首
離羣憶鄉里知子歴艱難博士官三考空齋食一簞江
風吹鬢濕竹雪照衣寒清氣相酬酢新詩正耐看
罏亭舊時月兩地照分離歲久無音信人來每問知蟂
磯息烽火鷗渚淨漣漪縣郭茅茨密遺民喜得師
寄潘章甫二首
每懷文學掾絶類玉堂仙家有雙峯記書經五世傳風
搖秋案燭露洗曉池蓮古卷存廬舍無時不誦絃
捴角真英物回頭已壮齡文生新句語動合舊儀刑臘
雪松梅在朝槃菽粟馨聖模勤玩索吾老重叮嚀
寄示從子旻二首
舊居數椽屋昔别八經霜兵後琴書少城南畎畝荒家
傳存朴素兄老喜安康久病吾衰矣唯期汝自強
東郭多佳阜西風息戰塵故家丘隴在經亂樹為薪歲
久羇人遠霜寒節序新無由親拜掃悵望淚沾巾
寄示馬甥希穆
昔當童冠日從我久留連轉首二十載游心先後天别
来疎戚里悵望舊山川遥想寒窗夜躭書不愛眠
寄陳一飛
月朗荷花屋秋香桂子林相違三隔歲未得一論心巾
笥應蔵藁書籝不貯金欲思黃鵠舉當惜白駒隂
省中夜直
長廊羣掾散從者煑茶供寒雨連深夜清灯照瘦容明
生白雪壁響度順風鐘松火爐中燼神清睡不濃
讀易
理自無形著辭因有象陳冰霜寒閉野天地暗回春位
衍生生數蓍存七七神吾心如脗合何物不彌綸
阿墉二首
阿墉方四歲學誦五言詩頭聳骨如角情鍾翁所竒候
門迎馬到哭妹感人思夜夜燈前看寬懷有此兒
時時思祖母啼向素幃前近者吾衰甚聞之涕泫然一
心期汝長八世嗣家傳幸有書巢在成才望老天
與員外黃觀瀾李彦章試士西掖
王業興家國人才薦廟堂風簾留晷刻冰鑑照毫芒列
坐清儀肅終篇耿論昌願言登用者一一是賢良
冬暖
貧室無衣褐常憂雪霰零天心憐赤子日色盎玄冥耰
麥便温土觀梅立小亭北山如媚客聊可敞疎櫺
紀志
讀易四十載玩心毫髮間追尋千古𣲖流入五夫山述
旨情徒切勞生事不閑斯文天若佐暫免綴朝班
野叟二首(為樞史李仲仁作)
作史居官府休心類野翁不將文勝質獨與古同風將
相咨詢後山林夢寐中此身雖案牘幽趣滿簾櫳
避世潜山野輸君隠市朝行年今欲老太朴未全消竹
屋觀晴嶂茶鐺煑午潮獻芹心正切未得友魚樵
癸卯仲冬望日登舟秦淮翌旦過龍灣出大江
舟發秦淮暮西風正面来朝從大江泝風轉兩帆開白
鳥晴逾潔黃蘆冷未摧潮平行正穏幾度見烽臺
晚過三山
寒江浸天影暮色接蒼茫帆落波迎棹船虚月到牀斷
磯成豕突平渚衍蛇長黃帽齊宣力知吾去意忙
烈山
空明無所有何物抗吾篙地底雲根湧波心貝闕高四
時縈草木千古任風濤挺立不搖蕩㞐然一俊髦
櫓港
昔年游此地市井簇人烟水驛官船鼓花林酒閤絃重
来盡蘆渚何異變桑田回望蟂磯在臨流獨悵然
繁昌
午過繁昌邑山雞語近郊戰場枯白骨行徑老黃茅官
廨新臨水人家類結巢鳳凰山獨好寒翠動吟嘲
板子磯
山連陣雲勢飛出大江干亂石紋如斵雙巒影共寒蟾
蜍伴清夜龍口束驚湍愛此瓊瑶窟持杯子細看
荻港
空垣霜蘚濕雞犬四無聞怪樹作人立斷碑經火焚溝
魚争雪水山鳥哢朝昕信步不知處風林樵運斤
石窩
荻港廢驛東數步山面竒石列如罘罳中含
隙地絶宜作亭予名以石窩徘徊久之愛莫
能去
飛巒立萬石正面俯清波心喜到佳處吾將營此窩江
蕪烟浩蕩野竹雪婆娑凍鸌相看久忘機意共多
丁家洲
季世輕邊備姦臣豈將才妖金聲動地炎火冷如灰營
壘已陳迹山川猶壮哉水流嗚烟處過客每興哀
管生時順昔從予學今為歷官同舟西上
犧圖窺聖秘鳳歷授人時大禮占新歲同行遜舊師烟
塵千里淨桑梓寸心思西謁軍門後舒州訪故知
銅陵二首
縣市無城堵坡陀枕水濱銅坑寒鑿鑛炭戸曉擔薪兵
後薑芽少巖深箭竹新沙蹊浮石子戞戞履聲頻
石塔深巢鳥磚街曲類蛇平山立㶻&KR1380;小港隠漁槎田
廢多生荻池湮不漚麻獨存荒鬼殿未有縣官衙
過銅陵述事
偶見綠衣使詢知繡斧翁登程先數日何事滯孤蓬遥
想觀秋浦高吟醉晚風快湏牽百丈追逐與相同
過池陽
一錢有華胄三載守名邦我偶經秋浦無由共夜窗烟
雲浮短樹雪月照空江倚棹西南去應慚過雁雙
題池口驛
孤帆向江漢四野息風塵忽見滿山雪因之懷故人滄
波遥注海凍樹暗蔵春他日重来處桑麻雨露新
次安慶
年餘罷爭戰地美類承平茅屋添新戸江流繞舊城關
津遮道問將帥出郊迎天晚烟波闊催行月未明
入彭澤境
疊嶂起當路江從何處来樹梢山廟出草罅石門開淺
浪分流港高空望遠臺唯因陶令後此境盡佳哉
蘄州道中
南来冬不冷山水一春臺未落千林木新開幾樹梅磯
侵江而狹浪擊岸沙摧驛路二千里茲行亦壮哉
使客
平生有詩史行藁出巾箱使客皆千里官船共一觴高
雲飛鸛鶴微雨濕衣裳夜靜未能睡清談對燭光
過道士洑
據牀梳短髮飛霧濕征袍石觸回流急雲棲密樹高買
魚供早饍服藥出陳醪惜不乘風力吾行亦甚勞
泊巴河
蘭溪行過後迤邐到巴河江狹無磯險沙平有港多鄰
舟同永夜漁火照寒波獨惜年華晏其如道遠何
泊沙口
漠漠寒雲野垂垂暮雨天蒼灣龍尾掉紫石馬肝懸擊
火炊陳米分塩換小鮮疾風從震蕩終夜自安眠
風雨
剛風吹海立飛雨自天来洶洶鯨鯢沸蕭蕭鴻雁哀行
人淹道路君子濟雲雷進止從天意知幾不蹈災
晚至武昌
行至二十日来臨鸚鵡洲環城屯虎旅伐鼓衛龍舟新
月羞初夜寒雲黯一樓波間燈影密穏泊且無憂
倚柂
樓船雄帳纛倚柂只遥看壁上青蠅兩籠中白鶴單同
舟人别去對月夜清寒江面凄風起悠然夢境安
公子二首
翩翩貴公子年少美風姿坐褥金錢豹盤飱玉面狸彎
弓穿射的騎馬造賓墀願汝聞忠孝光華在禮儀
翩翩貴公子新自塞垣歸鵰翅珠璣帽龍紋錦繡衣花
前牙板按燈下羽觴飛願汝崇清素農桑業尚稀
野人二首
野人便土物性懶入城中水荇羊鬚白山茶鶴頂紅開
窰分賤炭汲井截深筒酒熟邀人飲登盤芋栗豐
野人便土物家計日經營弋雁乾成腊籠鰕活煑羹泥
肥桑幹密雨濕菜芽生今歲田禾熟雞豚養得成
文士二首
文士甘藜藿林棲閱歲華一衾春自足千駟我何加雨
雪欺茅屋乾坤任釣槎今朝烟火晚帶露採松花
文士經綸學時来志或酬玉堂清不夜金鑑照千秋白
髮憂民瘼丹心為國謀所期功業盛冨貴一浮漚
武昌城西觀戰
殺氣黯沙場呼聲動女墻官軍皆虎奮殘寇尚鴟張火
鏃飛孤壘霜戈出萬航咲渠俄却走垂滅更披猖
寄示晟昱
兄弟年踰冠儒門業貴精别離春忽半生理日湏營汝
毋遺清範嬌兒動語聲寸心思念切不寐到天明
二月十六日喜晟至武昌
偶傍船窗立驚看雪袂来羇懷三月久歡氣一時回換
米携塩䇲延賓舉酒杯從知家信好病釋岸花開
已上江行雜詠
陶學士集卷三
