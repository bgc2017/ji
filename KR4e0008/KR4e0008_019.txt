陶學士集卷十九明陶安撰
墓銘
故完顔判官墓誌銘
君諱權字時中榮禄大夫徽政院使柱國魏國莊敏公
諱正叔之子榮禄大夫大司農柱國陳國公諱德仁之
孫曾祖居敬資善大夫陳留郡公其先出自金源居汝
州梁縣莊敏公官于南愛當塗溪山築室退休以夀考
終子孫因家當塗成廟時君以勲胄入侍禁中仁宗在
東宫選授司經除承務郎遷承直郎江浙省照磨陞奉
訓大夫歷贑州路信州路判官至治辛酉冬十月辛亥
卒于錢塘之寓年四十有七殯當塗凌家山後二十有
五年其配某氏卒始得吉兆于殯南乃徙君柩合葬焉
子男五人長某以蔭累官從仕郎早世今從葬兆次次
世榮歷浙東西福建憲史次某河南貢士次某行省宣
使次某女三人皆歸名族孫男九人女七人曾孫男女
各一人世榮護其母喪歸自錢塘窆以至正丙戌冬十
月丙午求銘掩諸幽銘曰英英魏公顯有烈庸嗣子象
賢克揚清風承光天籞宣譽春宫累命錫爵政流渢渢
夀不我崇祿不我豐有韞于躬弗耀于功嗟哉歷年淺
槥是忡卜吉奉襄同穴而封岡陵峙隆溪流自東有永
斯蔵銘昭不窮
周廷瑞墓誌銘
君諱天祥字廷瑞宣城人也性敏善記誦睦宗族得其
歡心年二十餘目病喪明乃冥心屛慮瞑坐終日踰數
歲夜夢大龜䑛目覺神氣清灑詰旦彷彿能視物久漸
明甚無異平昔遂覽醫書通暢其理慨然有濟物之志
病者無親疎貧富治療必勤雖冒暑寒風雨無倦色未
嘗伐能覬報其意豁逹每以贏餘周給困窶寄興山水
間悠然自適至元丙子十月十三日疾終于寢距所生
庚辰歲五十有七年娶朱氏先君二年卒子三長復次
升次某女二適楊某湯某其葬附城西宋村之先塋升
來太平奉潘穀狀請銘曩余聞談周君目明事往往飾
以神怪謂其能感玄武之靈予追卜其夢曰龜離象也
離為目為明目明之兆且目為肝竅心多思紛擾則火
盛炎肝木受焚腎水失升目病滋劇能養之以靜積久
而神全宜有復明之理人苟好處恬澹不以外物嬰情
將無適而不自得余於周君驗之矣銘曰古道寥邈聲
利紛華孰晏其心晦德于家惟周子賢時之傑然志操
彌堅不為物遷我視既明彼痾則痊所全者天于以永
年宣邑之西有隆其墓不亡者存與石同固
行狀
故文林郎江北淮東道廉訪司知事費君行狀
君姓費氏諱詵字太初其先涿州定興人避兵遷清州後
徙濟南遂貫棣州曾祖諱某承直郎彰德路總管府判官
祖諱某承務郎龍興路同知寧州事考諱某承事郎台州
路同知黃巖州事贈文林郎江浙等處行中書省左右司
都事寧州南仕因家金陵君生朞而失母育于祖母楊恭
人事繼母孝右丞韓公叔亨掾南臺時稱其文學于臺察
遂舉浙東憲史調福建廉訪使巴咱爾怙勢不法衆畏縮
從令唯唯君每抗論可否辭氣不屈或者危之君曰棄理
必敗何足畏也已而果敗僉事廵部選君輔行至漳州聞
有闞姓官領兵戍漳没于王事妻王氏求尸弗獲哀慟間
有持刃者逼以非禮王曰汝能助我得夫骸吾當託身因
得尸於林莽王積薪焚之遂赴火死君歎曰忠臣烈女旌
以厲俗風憲職也白僉事覆實上聞朝命立廟賜額雙節
泉州萬戶孫姓賄覺南臺遣使追金佩符憲司俾君偕往
使覬貨於孫不獲欲辱其妻子君厲聲曰使來拘符耳何
乃非法惴人妻子邪使慙而止考滿廉訪使多爾濟巴勅公
幕長何公彦敬率僚屬祖餞溪滸閏人聚觀謂見憲史多
矣未有如費君之賢也舟次水口有拜于沙者乃孫萬戶
遣以金贐拒不納道建陽縣張灘水勢湍激舟顛撼亂石
間幾溺挽者力莫措君仰天祝曰詵果虧行獲戾當覆舟
縣官聞而相謂曰我久德費君義當趨救亟率衆至舟已
安次蘭溪祖母訃至舍舟變服陸抵金陵殯未幾都事
卒居喪盡禮先是自祖考以下諸柩尚淺土至是得地
於江寧縣鳳臺鄉王家山以元統甲戌季春奉祖考寧
州府君伯考寧國縣尹考都事府君叔考西安縣尹與
諸妣合葬焉除紹興路照磨郡守聽納其謀會朝使大
斷先期讞獄悉無冤疑使至囚伏辜不勞而决使甚禮
之同知諸暨州羅壘黨權臣貸資久不償屢挫資主君
召譲之猶不償資主庭訴監府貪墨援羅壘抑不為直
君正色言強暴當鋤遂立正其罪覆災田于諸暨父老
曰是正州貳罪者必能持公道羣跪馬首言前守單侯
功德在民沒有餘思今已立祠獨治行未文于石敢請
君曰詵適侯孫壻恐疑涉私父老曰此不可以嫌疑廢
勒石示公何謂私也辭不獲為立石處士韓明善記之
郡吏需次者富勢輙先補貧或垂老未禄拔久滯者十
數軰蕭山縣民吴姓塾客誣吴逆言興大獄行省檄浙
東帥鎖南班公理於紹興君與謀一鞠而詐露帥喜辟
為浙東帥府掾受從仕郎池州路知事未赴值帥任南
臺侍御史舉為臺掾見知於大夫脫歡公時治書張公
孟功本費親戚君不言後張侍親歸餞以戚禮張始知
駭曰君重厚人也除承事郎浙東憲司知事得推恩父
母考贈都事妣東平范氏贈宜人繼母益都葛氏封宜
人調文林郎淮東憲司知事廉訪使定定公優貌之多
所畫諾貧無馬鎮南王以廐馬一遣司馬銜命以賜辭
不受既而遘疾廉使日一至親視醫藥至正八年八月
十四日卒廉使哀臨率官属賻奠鎮南王悼之遣使致
祭諸孤以是年九月扶柩還金陵以是月某日葬王家
山先塋東距君所生年元貞丙申季冬僅五十有三歲
娶曹南單氏溧水州儒學教授諱禧之女封宜人子男
七長惟德蔭補常州甘露務使次惟賢浙西憲使次惟
信嘉興路常平倉官先卒次惟政廣西帥府奏差次惟
仁次惟義廣東帥府奏差次惟和女三長淑柔適金溪
縣主簿劉仲璋次淑儀淑慧在室孫男三鑰鉞鏞女一
定曩乙酉春僕客京師識君於邸舍言論風節肅人聽
觀近而親焉則温乎其煦物也及見臺諫諸賢評論時
才謂其操守清嚴儒雅適用嘗自號容齋積經教子皆
彬彬成立仕雖有年帑無贏資旋終於官僕在姑孰聞
而傷懷及來金陵而君之墓掩矣惟德等衰絰踵門泣
拜曰子知先君曷有以昭之又託余鄉友李光德來懇
君既遇我厚且與其諸子善義不得辭於是有狀
代朱城述母行狀
先妣宜人諱妙清姓梁氏世家歴陽今為當塗望族
元統元年先考為延平路經歴先妣挈家以從至元
三年先考陞福建都轉運司經歴四年卒於官先妣
護喪以歸自閩抵江東湍磯之險激山嶺之﨑嶇越
數千里炎暑濕蒸以哀悼致疾還家勢寢危篤遂至
大故惟是不肖孤城罪逆既深薦罹凶毒蒼黃呼號
顯揚無道尚敢以不孝之辭追擬先德按國制宜人
秩七品先考官延平時封爵於父母先妣同受命焉
先妣天性温厚幼在室時事親脩孝道奉饋省侍勞而
益虔女德既周宜配君子惟我朱氏之先代以科第顯
先考文行偉然外祖梁公見而竒之許以子妻既婚先
妣謂曰朱氏世有名人宜讀書自脩庶可嗣遺光也先
考善其言勤苦務學恒以不墜先業為志行臺舉廣西
憲史調廣東考滿受衢州路照磨辟福建帥史所至皆
有能聲先妣贊益為多及先妣之父母既沒其祖年高
無恙嘉先妣孝謹不衰愛顧特異於諸孫乃命以田宅
益其資奩諸孫遵戒惟謹先妣曰婦之從夫隨其有無
足以自安且多財者過之所由生使其藉婦資而富適
以滋驕惰之志非勉其成立之道也辭不獲強受其半
族人稱其賢自是劬躬起家敦行節儉敬以事上慈以
遇下輯睦宗姻閑於禮範尤好施予飢寒困阨者惻然
周給之假貸不責其償媪有来見者及去遺貫珠百繩
急遣歸之存心之厚類如此先妣惟城一男訓以禮法
擇師為教女二長適秦珏次適童德賢卒之日七月甲
辰也夀五十三歲距先考屬纊僅三閱月嗚呼悲痛甚
矣將以是年十月丙午合葬於東龍山吳村之原先考
既有誌以掩諸幽先妣善行不可湮沒銜哀泣血紀述
其概乞銘於立言君子云
代嚴潛述父行狀
先考諱松字茂叔世為溧水儒學先祖諱曰光治周禮
領宋武舉亞薦有子七人先考居長醇厚守禮法讀書
嚮學年弱冠遭世變先祖被兵傷頸創劇瀕死先
考與其諸弟舁先祖往山谷間逃難每求善藥療其
創先祖賴以不死兵後即藍溪舊居增搆崇室田園
亦斥視先産有加敦尚儉朴勤勞不懈先祖妣丁氏
先先祖卒先考事繼母陳如親母先祖既以夀考終
家累千指先考治養有法篤意教子孫聘師家塾類
多名人歲己巳大饑鄉民失業先考倡謀於諸弟合
賑稻米五百石餘所儲峙半直出售全活者甚衆時
賑粟得補官有司將具實以聞先考曰凶年民饑周
之宜也因是希進豈樂施之本心乎事遂已平居不妄
言動性情坦夷聲色玩好之具不蓄於家澹然勢利扁
所居之堂曰思永因號思永居士召諸子訓曰吾平生
居兄弟間不敢虧骨肉之愛用能保其終汝䓁各盡恭
友思其所永以篤天倫庶可植戶門於久遠也藍溪西
有小阜勢隆而平山水拱秀名曰觀城距家百步每杖
屨遊其上龐眉白髮徜徉以娱嘗曰生於斯遊沒於斯
藏不虧於身不愧於心吾願畢矣元統甲戌十一月十
一日疾終於寢年七十有二臨終戒治喪用古禮毋以
金銀器物納棺中先母陳氏有賢德先卒子男三人長
即潜次曰濟次曰汶女一人適史季章孫男六人鈞鏞
諤餘未名曾孫男一人徤明年正月庚申葬於觀城遵
治命也先考力善如是其生也既隱而不聞其沒也必
求令辭紀述其行庶乎久而有傳故抆淚奉狀如右
哀辭
蘇長卿哀辭
士有負才藝而不得試者多矣雖或一試莫能盡其用
卒困欝以死與不得試者同亦君子所宜悼也世之取
仕者合道之宜每不多見無所挟則干徇求合其病也
汙苟有挟則剛矯自用其病也固汙雖苟容於世不足
言固則鮮為世所容戾道均乎爾不執其固近乎道而
不大戾者猶愈於人也吾鄉蘇長卿不專於固而義不
苟容以是莫能盡其用勢亦宜哉長卿名元善在幼時
右丞完顔莊敏公左丞暢文肅公愛重許予業春秋攻
朱子理學以勤苦為甘文辭尚竒古貴勢知其才者爭
欲羅致出門下海北辟憲史聞命遂行謂可少行吾志
矣乃正色直言貪墨豪猾沮懾畏服苟有益於民將不
計其禍福而為之風行列郡皆曰蘇君不可犯也指斥
無所隱避因忤權貴劾歸當塗長卿少矜名節一遭擯
棄深切悔恥益務脩勵自號曰静學然猶俟用於世以
不善干徇竟無與直其事者疾卒於家嗚呼才藝若是
而於道不戾且脩勵有加使得展攄所藴激揚於當時
以警在位其有不能者哉予哀其志之不就而早沒也
為辭以昭之且直其事云辭曰吁嗟乎長卿竟何為也
世冒倖而榮義之虧也佞偽之是行孰堅其持也劬躬
以效誠獨蹈其危也不遐其夀而不崇其名何子命之
竒也嗚呼已矣世孰能明之辭以志予之悲也
蔣茂仁哀辭
至元四年夏五月甲寅蒋茂仁旅卒于武昌踰旬而柩
舟至予往哭溪滸父母兄弟極其慟親戚朋友極其哀
過者歎曰觀此則蒋君為人可知君諱榮親言貌和易
力學強記纉言成文故總管誠齋魯侯譜琴操授徒君
精其調以能琴名鄉校聘之為師時予始習舉業常與
君見君不以幼相易見輙加敬後六七年北方學者㦄
亭郭克脩東原劉彦琬邢臺霍德良大梁王士勉皆寓
當塗君復以鄕校聘與王子直張彦聖同時為師暨予
凡八人交甚善借論堂之東齋蓄經史講解辨難無廢
日聽者滿座君每立說竒卓出傳註意外務壓衆論所
居題曰竹樓嘗遊京師有薦其才者於是中書移檄湖
廣行省君往候銓除見禮於親王久乃歸覲居無何又
挈家而南意在得禄以慰其親未受命而疾作遂至不
起惜其可以聞於時者不聞也嗚呼才而不夀死而無
子皆可悲也為之哀辭述其略焉終不使其可聞者不
聞也辭曰雲夢之南兮荆楚之陬阻江漢兮艱以脩洞
庭波兮風颼颼䰟何為兮於此留天門深兮何極旋飈
輪兮南適悵行子兮安在黯芳草兮萋碧䰟氣兮流通
返故居兮江之東薦芳醑兮殽黍豐感哀誠兮無遠弗
從乘黃鶴兮别鸚鵡尚徘徊兮南浦望君來兮未来目
渺渺兮愁予仕不遂兮年不昌閭里咨嗟兮父母永傷
才行著名兮其存者長嗚呼哀哉兮云何可忘
壙志
代孫某述母壙志
先妣恭人姓吴氏諱某廬江人其父諱㞧蕪湖縣尉知
先君謹厚因以女歸焉先妣性慧悟温懿慈良雖出自
富家不好侈靡言行合禮法事舅姑盡孝敬躬蠺績教
子有方先考以蔭補官先妣内政雝肅有警戒相成之
道先考同知歸州事勑封恭人品在第六先考調集慶
路府判卒于官先妣哀毁至正六年八月十三日終于
當塗正寝距先考之卒甫八閱月嗚呼痛哉先妣生於
至元(闕)年九月二十三日享年六十有九子男二人女
三人長適休寧主簿上元楊翮次適當塗儒家李夀孫
次適吴思佐先妣兄子也孫男三人女一人卜以閏十
月合葬某山先考之墓用志其槩以永其藏焉孤哀子
某某謹志
文
代嚴源祭父文
維至元二年歲次丙子五月丙午朔十四日巳未孤哀
子源等謹百拜哀告於顯考竹西先生嚴公之靈曰嗚
呼哀哉嗚呼痛哉嗟我慈父天奪之速胡為慶門遘此
凶毒豈特諸孤之無怙且失鄉邦之名宿哀籲天而罔
聞念百身而奚贖追昔平生質粹如玉德性謹厚儀表
莊肅詩禮承訓道腴澆沃儉以起家和以睦族脩身勵
操令聞揚馥往在幼年世罹兵衂我祖屯蹇幾殞鋒鏃
竊負衛捍孝心純篤時既平康藍溪卜築幹蠱服勞棟
宇崇矗蚤作夕休勤渠自勖産日殷阜業日充足祖用
夀考介兹百福兄弟翕和閨門雝穆藹然義風敦於骨
肉子姪既蕃孫枝有續無間彼此均為撫鞠教以義方
延賓西塾凶歲薦饑賑民以穀遠近嚮慕遵其約束冠
帶儼雅衆善彌蓄寓懷經史樂披簡軸逮夫景漸逼於
桑榆日優游乎林谷紹嚴瀨之遺光蹈商顔之高躅終
深藏而不售如至珍之韞匵彼軒冕之勢榮曾何心於
奔逐興託紋楸手釀醽醁觀東臯之稼愛西村之竹婆
娑老境杖屨往復神閑氣平澹然寡欲其清風高節足
以輓狂瀾而振頽俗信斯文之前脩為後生之所服方
仰砥柱遽摧梁木一疾弗瘳彼蒼何酷使夫聞訃音者
莫不心傷而頞蹙况父子之至親痛罔極而誰告嗚呼
哀哉悲風起兮愁雲飛神之游兮何所依嗟人命兮露
易晞身雖沒兮名則輝夀七旬兮古所稀令德著兮難
湮微銘旌揭兮垂素幃心慘裂兮增歔欷嗟永訣兮不
忍違靈輀去兮何時歸嗚呼哀哉嗚呼痛哉尚享
代滿譲祭父文
維至正六年歲次丙戌四月巳酉朔二十九日丁丑孤
子滿譲暨闔家孝眷等謹以特牲時羞之奠銜哀祭告
于先考朝列大夫曹州尹騎都尉河東郡伯滿公之靈
曰嗚呼天厚善人既錫多福乃不憗遺又何慘酷遽然
永别俾我荼毒雖九十之脩齡然人子之心猶以為未
足嗚呼已矣何嗟及矣音容漸遠憂傷曷已載惟義方
為教淑後有素家由是興資由是裕敦朴簡直昭有令
譽朝廷推恩封命薦隆錫爵嘉祥陞秩河東詔旨優老
襲衣示崇榮耀有加曠典幸逢方茲暮境得遂禄養千
里南居姑孰溪上年高德卲衆心慕嚮鬚鬢雖皤顔色
如壯納江山於軒榻招煙霏於几杖具以甘滋酌以佳
釀庶心暢而身安冀百年而無恙夫何遘疾曾不逾時
子孫羣侍是醫是祈功效杳然終莫能為禳也在官王
事驅馳驚聞哀訃倍道而歸不及一見涕泗漣洏嗚呼
益可痛矣將以仲夏上旬柩舟北還離此寓館卜葬家
山父子至親死生異路未酬罔極之恩徒抱終天之恨
跽而陳辭荒迷不次靈其昭格鍳此孝誠嗚呼哀哉尚
享
惜逝文(并序)
溧城南餘十里有藍溪當溪流縈折西趨而崇構連矗
者儒家嚴氏之居也曩以禮致余處賓師之位識其先
輩兄弟五人為忘年交皆淳龐雅肅有古君子風歲時
宴聚衣冠偉博鬚鬢皓蒼子孫環侍舉觴稱夀言笑藹
然閭黨視為盛事既而茂叔君卒踰二載芳叔君卒余
歸當塗後數年國用君夀二君又卒嗚呼歲月幾何逝
者如斯能無惕然疚懷邪君夀之卒也其冢嗣子長遣
從子鈇以書来訃且曰先人與子相知素深願徵一言
用揚幽光幸勿辭予嘗聞君夀之考業周禮領武舉薦
是生君兄弟七人余識其五爾當宋季兵傷父頸創劇
迫死君尚幼從諸兄侍粥藥卒致痊寧盖其孝友出自
天性母早世事繼母以禮居藍溪地當舟車之聚遠近
至者慕其尚義請謁交于門樽爼接待周盡禮意己巳
大饑賑榖數百石仍發餘積損直出售民賴不餒者衆
例得補官君曰周急義也寕為徼寵耶闢室向明蒔花
蓄書顔以直齋子孫蕃盛教有禮法往往明經能文詞
年漸高晏居息慮澹與世忘夀至七十有七以至正乙
酉十月辛未属纊于寝十一月丁未葬思鶴鄕之郭塘
惟子厚德美行雖弗及顯榮當世然肥遯充裕既富且
康福澤遺其嗣人古稱仁者必有後將天以顯榮俟其
子孫哉既序其事而文之曰海飈兮揚濤何旭旦兮天
高泳文教兮息武韜蔭蒼橋兮嬉娱以遨筌清漣兮畬
火久隱淪兮江之左君之田兮有秋撫疲羸兮德我碧
墅兮雲椽瓊芳兮春鮮天之衢兮手可援期不至兮告
之以不前龡豳兮伐鼓飛觴兮屢舞遽死别兮殊塗耿
予懷兮凄楚念直道兮匪阿德音昭兮弗磨寒風嫋嫋
兮溪水波月色皎夜兮傷如之何
陶學士集卷十九
