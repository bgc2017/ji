陶學士集卷十二明陶安撰
序
送周彦升北上序
宛陵周彦升業精五行書以人誕時支干考其生王制
克凡窮通脩短災休之值悉如其言雖累千百錯雜南
北人清濁高下紛糅不齊彦升從容裁剖分寸毫釐具
有徵驗其術亦竒矣嘗留金陵久而未禄寓當塗幾三
載歸鄉里恐無以自著遂幡然動其遠遊乏思仰而嘆
曰今夫求呑舟之魚者必涉乎鉅海波濤之深而後獲
焉求千尋之美材者必入乎大山喬林薈蔚之墟而後
足焉求顯榮於時乃欝欝處鄉里又安所得乎吾當浮
大江逾長淮遡黃河而上之過齊魯之邦覽觀岱嶽之
雄北抵燕畿觀光於闕庭與天下豪士結交吐吾術以
臧否人物震撼公卿其或曳裾王門前席宣室庶吾志
可伸矣余因其行而有感焉古之仕者才德宜其位彦
升乃不得一試以是推之凡守道懷藝困窮不偶者多
矣不獨彦升為然也安得使才德布於位亦若彦升之
術第其清濁高下無分寸毫釐之爽也哉吾知兹行將
有所遇無以戚戚為也子獨不見新豐逆旅之事乎觴
之酒以為别
送易生序
國朝重惜名爵而銓選優視中州人刀筆致身入拜宰
相出自科第往往登崇臺參大政才學隠居輙徵聘授
官下至一技一能牽援推薦取緋紫不難中州人遂布
滿中外榮耀于時唯南人見阨於銓選省部樞宥風紀
顯要之職悉置而不用仕者何寥寥焉山林草澤之士
甘心晦遯窮理高尚終老文學故近年四書五經論釋
益粹纂附益精其書遍天下聖賢之道如日月麗天江
河行地輝光潤澤無所不至使朱子理學之緒益盛以
昌其淵源有自来也哉以是觀於今之世南士志於名
爵者率往求乎北北士志於文學者率來求乎南求名
爵有命得不得未可期也求文學委心窮理必期於得
也南陽易生彦忠氣質樸厚生長北方年既冠矣游姑
孰從予䆒義理為詞章頎然羣衆中朝夕往来專勤誠
確今告别北歸贈詩成軸請予序其端予謂生之南來
志於文學者也夫學無先於窮理理萃于四書五經體
之於心驗之於身踐以強毅之力居以弘裕之量使行
成於内文著於外況以北産則名爵可翹足待矣嗚呼
文學難而名爵易宜申告於中州之人也
送醫者鄭國才序
在天則元氣統乎五行在人則元氣主乎五臟太和絪
緼充周無間始終庶物存之而生失之而亡故調理元
氣為醫之本至於療治苟非急卒又先致益於脾焉盖
土氣流通則水火金木悉頼以生脾氣蒸潤則心腎肝
肺皆資以養良由元氣之所繫也然攻病之術衆人所
共務厚本之道智者所獨得彼其情欲憂喜戕乎内暑
寒乖沴暴乎外感觸之端不一其元氣弗和均而已矣
是以上焉者運神聖於不言次焉者施工巧而取效脫
乎至危而納乎至安知其本之有在也郡東南之黃池
自如菴柳翁以脉劑高一世而繼者迭興今鄭國才穎
拔衆中志在濟人聞其通典籍知古今事變匪特良於
醫亦儒之秀者矣其先治難素者十餘世傳有端緒且
參摭柳學於元氣流行天人之理已達其要盖國才道
則儒藝則醫醫者貴得其本而儒又醫之本也宜能察
識病源使不横罹夭閼感其惠者日多有病劇累醫莫
愈者君投劑益脾而痊遂持縑素求令辭頌其能余亦
樂道人善慨然不辭嗚呼世之醫者於理冥然則其功
漠然求能調理元氣者寡矣然民者有國之元氣也為
人牧者有若君之於醫則民瘼甦而遂其生矣聞國才
之風將有所感也夫
送照磨馬克譲序
凡立乎位事有踐於義者不以利害為趨避盡所當為
弗二其心而已古君子修身理物動必以正不詭譽不
苟同寧見憎於俗而公議與之以其踐於義也道喪風
靡容身固禄諂附阿承委曲備至雖見悅於俗而公議
鄙之以其傷於義也居今之時立乎位而踐義有如克
譲馬君殆猶古君子者歟君東原儒家以簿書贊風紀
主上昔幸南土知其名行已而為照磨於太平居幕僚
之末郡府監守貴戚顯官勢位隆盛職佐貳之近猶不
敢出一言立異唯俛首斂舌遜謝而已君乃抗論可否
厲聲正色折之以理好善嫉惡指斥無隠退食閉門無
貨賄之交是豈以利乎趨害乎避一踐於義焉爾朝臣
有薦於上者授資政院屬官北上京師余惟君之端潔
確然有守當其在官益乎人者人不知也及其去官始
悵然思之識與不識交口歎美天理之在人心終不可
泯宜公議之與之也異時大用兆於是行其必始終惟
一哉
送馮生序
古之君子學以善其身非務幸取榮富在孔子時三年
不志於榖猶弗易得況至于今古學益遠不敢槩以望
人也苟窮經蓄德俟時而達推其才以濟物斯亦可貴
焉爾是以朝廷立制使士出而致用其目有三曰進士
也曰學官也曰儒吏也州郡吏曹士或不屈從而進士
拔一於千百未易猝與寧受辟為學官若馮生景文是
已馮世居采江其尊府聘師西塾教子若孫唯景文自
幼翹拔嶷如成人曩欲從余受業時予為親負米于外
莫克應其所需去年冬始歸則儲氏禮幣已在余門景
文求學益懇館榖于儲以俟受業馮儲世姻皆余懿戚
故樂育而成美焉乃取四明程先生讀經程式倣考亭
六條之法與之窮繹濓洛以來緒論會歸於往聖旨趣
日修月積未見其止豈專科舉之習而已哉今景文奉
檄需次學官使能恒久勤勵母渝始志母替後功雖進
士第可期以登然科舉不足第人品予厭之且久但以
親老乏養無階得禄遽欲舍而未能若夫慕古君子所
學則誠本心也余既強顔充賦鄉省景文亦歸臨别因
道斯語俾以自勉焉
伊洛淵源錄序
道在天地間經緯人文綱紀世教無一息不存其明與
晦繫乎人而已矣三代浸遠真儒善治世不一見聖塗
榛蕪為害滋衆上下千餘年孔孟遺統泯焉墜地斯道
久晦天實厭之於是濓溪先生特立先覺建圖演書啟
導後人程兩夫子心領正傳遂嗣鄒魯絶響其學以誠
敬涵養本原自洒掃應對貫乎精義入神自静存動察
極乎盡性至命即物以窮其理反躬以踐其實擴聖賢
未發之祕凡羣言混殽俗學乖陋一掃其弊悉反諸正
時則康節邵子游神先天闡揚理數横渠張子得於見
聞沈潜堯舜之域以相羽翼斯道大明於世天下英才
接跡及門佩膺師說言行出處散載方册朱子彙次成
編總四十六人題曰伊洛淵源錄所以上泝洙泗下衍
考亭之流可見道無一息不存因其人而明焉爾國朝
許文正公身任斯道傳之右丞耶律公俱掌胄監唱和
伊洛之學使其淵源之盛充溢四海故為士者皆知根
據理性考精粹而棄穿鑿其於聞道反若出乎三代之
前者盖有所自來也右丞之後行已公光嗣家學曩貳
憲湖北嘗出是編夀梓鄂泮及調江東復命刊置姑孰
郡庠值太守子明高侯大新廟學圖興教養之具喜得
其書用廣傳布府推李君全初恊心董事將俾學者探
討服行約諸身心建諸事業歸宿乎仁義中正其於人
文世教信有補益哉
送教諭張彦聖序
先王仁愛斯民其政尤要者三治有封建養有井田教
有學校三代迹熄首變治養之制代相踵襲莫能復古
所存者唯學校久而益廣誠以性衷倫理在人至重不
可一日不明於世況乎考德藝美風化又國體之所急
哉漢晉以下學盛於京師而郡縣無定設唐宋以來學
布於郡縣而教官無常銓縣倚郭者皆弗克特建附隸
郡庠而已今也邑必置學學必命官禄雖輕而道則尊
勢雖孤而任則專去民最近禮樂之澤易浹於百里是
以儒者試仕願階乎此有不屑於它岐焉華亭為古名
邑倚郭於松江廟學弘麗廪帑豐牣稱最浙右曩余識
其文物類修整醖藉有機雲遺思故談者舉教官美任
為是邑屈巨擘行省以斯職授諸彦聖張君可謂得其
人矣彦聖科第世家也學敏文贍超躐等伍如竒寳横
道趨者樂競嘗位賓師于鄉校端表儀肅條約弟子詵
詵推是以教華亭啟義理之秘藥浮奢之痾新耳目之
習謹身心之脩則德藝有不考歟風化有不美歟性衷
倫理有不益明歟然余告于君者非以是為足傳曰惟
斆學半又曰仕優則學君子之應乎外正以資乎内也
子其砥利噐馳堅車必得儁于千萬人之場將使科目
由已重無使已由科目重廓其用於時是固君之所志
而余之所望也豈徒善諭一邑而止哉
送海漕官徐師顔序
朝廷經國之資仰給於東南貢賦者惟田租尤盛荆揚
荒服遠王畿數千里外巨艘山矗歲漕三百餘萬石涉
越溟洋達於沽口風潮恬便旬可抵燕視古鑿渠引河
勞工力阻湍石困於輸將萬不侔也海漕開府姑蘇品
居正三寵以銀章位在列郡上勢埒藩閫其属千戸命
服深紫金符煌煌每督運至京戸部奉旨燕勞錫予特
陞其爵豈不為邦有儲峙乃命脉之所寄哉太平為瀕
江下郡秋租十四萬石今年春夏兩運漕府以千戸徐
君來督事凖量適均官無虧逸人不知擾往時漕夫恃
豪倉曹恃衆氣不相弱啟釁片語攘臂奮呼黨應蠭午
鬭揬擊敓延害於民市肆晝閉物情震洶歲常狃習不
悛有司莫能輯也比者治郡皆賢大夫重以君之才柄
故能潜遏競端勞績彰偉盖君乃吴門巨室其尊人領
漕職風烈欝存則繼美於先世者有由矣諸公名流以
君勝任而民咸德之於其行歌詠累牘俾予述其槩竊
惟詔旨嘗賜天下半租而民力向紓奈之何中原洊歉
天子痛元元横罹飢溺修德弭災傾庫廪以賑救仍下
令蠲全租近京師榖價翔湧公室私家皆以不給憂則
夫延頸而望哺者方切切於斯時也君宜速於往以佐
其用勿使粒米如珠而重朝廷之慮也
送丹陽山長劉彦質序
姑孰城東南贏兩舍井邑豐華地名黃池其學舍曰丹
陽書院老屋數楹歲乏常入教官借廪郡庠幾無容託
甫至突未黔尋託事去無以振宣文化踵襲滋久見聞
為常禮摧樂喑莫克扶植余竊病焉其能釋余病者僅
彦質劉先生而已常端坐論堂舉五典三物之懿誘導
諄切闡揚朱詩經緯其性情温柔寬厚人樂親之寓況
澹寂空室磬懸唯簞豆自奉無金榖出納之煩得肆志
於理奥乃考創學之由知自西山真公嚴潔祠報使其
餘響遺烈震蕩耳目矣郡侯嘉歎思有以慰先生之心
因相其材役崇飭廟堂樹墉浚池規制合度憲軺聞其
賢割天門剩儲萬緡有竒營産以給之積數十年不可
興者一旦浡興光華偉哉郡府承憲旨考藝郡庠衆曰
持衡公平唯劉丹陽能然禮殿落成于泮衆曰賦以頌
禱非劉丹陽不能然每入城市士大夫爭迎承歡杯酒
間願望儀表以自肅也余覽天下事其可興者順勢而
成為力率易不可興者建謀而造為力率難君處難如
易昭有全功苟移其能措諸時用則利益無窮不特釋
余所病世凡共病久不能釋者猶渙然釋矣劉越人也
考滿詣余言别故樂稱其實豈苟譽焉而已哉
送趙致端序
十四年前余與中山趙致端居同里學同師治同經自
髫及冠情好甚篤游止與俱其間别久者唯侍其尊府
尹縉雲時為然餘則無數日不面面輙講討理性評古
今文章或倡和成什率以為常其樂藹如也時趙氏自
憲使朴隠公寓姑孰市之東巷古屋逼城蕭蕭然也稍
東則廢城之基其地高爽下俯深隍植以花竹嘉蔬盈
畆中峙歲寒之亭余生晚不及拜朴隠公公冢嗣即致
端尊府字子範余每見其宴坐亭中静閱書史性高古
與世不合再除旌德尹志弗樂仕甫五旬棄官攜家西
居臨穎致端因别去余每西望興思往來于懷又懼致
端氣質豪敏不拘小節見所接者莫已若乏規戒磨礪
將中道自輟去年春余在京師遇其從弟致安致本獨
喜問致端事則稱其志彌高才彌進冬許昌毛公禮遊
姑孰屢與余言致端如致安所稱今年冬致端與其弟
致敬來尋先人舊址首訪余相見驚喜劇談舊事才數
日過金陵省其從父子威君浹旬復來渡江西還徵贈
言於余君業周易請舉而喻焉升象傳曰地中生木升
君子以順德積小以高大夫木由尺寸而拱抱能升自
地者以積而致之也人有所積培植以素進為以漸勿
棄小善勿負已能日升不已道德崇而才業廣將無施
而不可嗟乎其必積而能升哉
送天門孫山長序
今書院星布海内類多後創教養之具不足甚至歲無
緡龠之入虚額崇而實效微求如天門粟幣之饒佩屨
之繁鮮有也教官紛列庠校每借階餌腆禄故視事席
未暖輙乞委引去視廟堂蕪圯墁瓦飄剥漫不經意求
如伯明孫君守任獨勤又鮮有也以天門之山得孫君
長之其果能振揚斯文哉書院建自前代扁以宸翰當
大江上直兩峯屹立相顧勢抗霄漢宛然戸闢之象基
弘搆矗專其地勝遭季世兵攘士浮淮繽至咸頼給於
兹田租石踰二千迩年蠺漁日滋反至匱乏廢寂若傳
舍有識憫嘅每冀得人光復舊觀嘉惠士子惟伯明在
官卓然殫力徵浙田歲逋購材鳩工撤新禮殿翼以崇
廡塑圭冕像百有二十脩闢齋庖招集諸生闡明聖道
以淑人心覬嗣鄒魯遺響而君適考滿積資萬緡以授
代者於是聽試憲司需選于吏部觀長是山者未嘗親
獲交氶其善終如始克蹈全美僅見君爾行將典教州
郡職益重責益深振揚斯文當不止此吾又厚期於君
也
送王子楚序
有虞世賞岐周世禄獨官不世者人賢否殊也逮至周
官師氏以禮樂德行掌國子之教然猶考藝進退未嘗
悉世其官而必任焉後世蔭補法行或曰顯官必公卿
子弟為之以幼習其業熟朝廷臺閣之儀或曰驕驁不
通古今無益於民宜明選求賢除任子之令是皆偏見
爾及考漢儀二千石以上得任子弟擇茂廉者補令丞
其法良而未備今制蔭補五品之上受命于朝降自六
品省銓掌金榖苐其上中下以歲月為差至滿始受朝
命許典民政盖治民者為國之大端理財者經國之要
務將俾因仕知學練世故涉艱難以培其才然後移以
治民故不得不自理財始此則古所無也王子楚金華
人四世祖魯國文定公為淳熙相由宋而元世繼簮紳
其父兄皆儒仕子楚以蔭補為姑孰征官之貳夫貳也
在它官特佐其長唯征税則操柄規利勢與長使等君
雖日游廛市雜然商販中而清資偉觀見者珍慕猶麟
鳳拔乎羽毛之倫也自其夙承庭訓受經許文懿公之
門遂有成立雖由是以治民而為之奚難其或薦名文
翰接武朝行得以著其猷為既非驕驁又熟朝廷臺閣
之儀漢所擇茂廉吾非斯人而誰與江風載薰歸舟言
邁持觴列餞贈之以文
送經歷張景中序
銓衡重守令之選而經歷次之盖不輕以授人也自幕
僚不辟於長官而命於朝得以均禮抗論彼可于上此
否於下彼非于前此是于後凖律而裁之當也據理而
行之决也其責任豈易乎哉姑孰郡有幕官曰景中張
君執心以公雖疑而不避持身以廉雖貧而不怨議事
弗隠長官心服其能不敢越理而肆夫幕僚有三經歷
居其長當一郡喉衿綰轄之司苟得其人則恩流福衍
是則寄千里之命者不獨繫於牧守而尤繫於經歷之
賢也然牧守出治者也經歷贊治者也出治得專制之
而贊治無自遂之義或不得於守雖欲語而箝其口焉
雖欲動而掣其肘焉經歷之難為盖有甚於守矣一有
弗當其才強者矯戾以立異為能弱者詭随以苟同為
便守以崇貴臨已上必與之異飾譽而已必與之同罷
軟而已苟守之所行未中乎理則戾而非矯也中乎理
則随而非詭也或任其偏而贊之乖方此郡政所以不
理也若君則不然不怵於勢不屈於私鼓唱公道見義
必為無箝口掣肘之患無矯戾詭随之失三邑士民樂
聞其善而稱誦之及去官也歎羡思惜欲畱而不可得
矣君河東人家于浙西其詩文備雄厚清楚之氣風儀
脩潔美鬚髯望而可敬今將入京方當登用髦俊之時
則昔日之賢幕官即異時之良守令也不特陳力效職
以忠於君又將立身揚名以顯其親
施山長挽詩序
人有遠百世而相知者況同時乎凡居遐壌異域皆同
時也況鄰境乎苟言行中於義文學根於道雖不及目
乎貌耳乎辭吾將信其力善而没有餘思矣無它天理
同然人心無間此敬叔施君之没士類不能已於哀音
也宜哉至正初余識君之子景中於鄉闈抑抑乎其恭
也循循乎其良也余嘉敬而深期之是歲果與江淛省
貢甲申再會錢塘而景中禮益恭德益良盖其涵育薰
摩服父訓不違故植立如是余既因景中知君之賢然
未獲一遇以遂所願甫五十而卒觀余友鄒功父狀其
行謂君立身本諸孝弟忠信持己以敬善奉親睦族恤
孤濟危雖三代淳厚之俗蔑以踰兹余又知君德脩於
内則其綴文攻詩發於培養之素異乎雕組末習矣君
家宣之雙溪受辟長初菴書院未及赴任其卒也姑孰
郡邑大夫暨在泮搢紳聞而感傷今窆有吉卜遂相與
聲諸挽什用相紼謳姑孰與宣鄰境而大夫士未必皆
識君也韻度悠然寄其哀思豈非力善可慕出於心之
同然者乎彼其富家大姓斂怨興讟猝遭變故衆心幸
焉余以是益歎施君之賢不特可知於斯時將有遠百
世而相知者矣
送張誠之序
朝廷課守令興學居六事之一屢飭風憲勉勵人才風
化之寄有所委屬然而肘教印者撓於錢穀出内正錄
曠為閑秩遂設大小學之師曰訓導表儀諸生每旦望
守令謁廟聽講或憲節按臨羣集論堂獨以師生藻黼
學宫而訓導為職反重於教官矣至正甲申冬江東憲
官來戾泮黌懼教養弗稱命選訓導教官宿儒合辭進
曰有張姓字誠之巷處受徒行義文詞允宜是選監郡
子實尚書郡守仁卿胡矦遣幣致辭誠之遜避再三乃
起供職憲官分庭鈞禮郡侯喜於得人士子慶學校之
不廢焉及胡侯考滿子明高侯視事新建廟學君為考
其制度高侯致政去尚書綱緫學務其為人剛嚴少與
可君與之始終三載無違言忤色人以是多之歲大比
充賦于鄉且請解職學正臨行簡學錄劉彦英登門固
留而其意不可矣嗟乎古道浸遠篤於力學者寡勢燄
之所歸貨賄之所在紛紜是趨孰肯甘澹静以自淑其
身哉君既有植立推善及人而學校有所頼於張氏其
有光也張之先來自安豐居當塗者累葉今為當塗人
送篤彦誠赴官紹興序
至正初科制復興國人增試明經遄迫試期鼓箧場屋
者類以未暢全經自惕然積學深純見理明徹則敷繹
有裕時彦誠以詩經領江浙省薦試藝京師弗合而歸
歲甲申大比又領薦行省乙酉春遂得儁春闈奉對大
廷余亦與計偕在京師聞稱右牓之士莊肅端慎人輙
以歸彦誠受衡陽縣丞以母憂不赴改紹興錄事司長
官即字牧正官也今年春余較藝南宫寓都頗久見新
進士及前兩科登第求仕者多除字牧正官彦誠因有
是命焉竊觀近數十年朝廷拔文學之士共治天下不
過徵求隠逸也作養胄監也開設科舉也然起自丘園
卓有顯效寥寥幾人哉胄監之選歲僅六人至於躋省
部歷臺憲纂修國書掌教成均布滿庶位下至寄郡縣
之命凡補益治體者多自科舉出上意責望不薄也今
彦誠之官越上猶故鄉也人情風俗知之有素發其所
藴施諸政而有餘矧其同官徐國賓余曩忝同貢彦誠
與之恊心蒞治孳孳撫綏越人必被其澤而克上副責
望以增大科之光也彦誠既往出此質於徐君以為何
如哉
送蔣茂功序
稱學校之盛者非貴其金榖豐饒棟宇宏麗在乎得人
施教使詩書禮樂之澤涵濡羣心為國家育賢才為斯
民美風俗任是責者由於訓導得人也太平學宫教授
缺員正錄代出内日趨走奉承不暇然教事卒賴弗墜
者幸有蒋君茂功以訓導為職耳曩郡侯承部使者命
求髦儁為學者師士論翕推茂功無忝是職教官踵門
迎請遂謁廟告至官僚寓公薦紳名流羣執賀爵列進
德堂賤夫下走亦知為得人日坐公齋敷揚唐虞三代
心法治道紬繹微旨及伊洛格言委曲誘進學者歸心
太守高公興造殿庭輟庖饍君僦屋于市以居其徒朔
望仍會講公堂不廢常儀今試藝浙闈棄職而去衆謂
余與茂功雅交不可靳一言以泯其美余惟君在庠舍
幾三載當監守之親蒞分憲之按臨御史之循歷宣撫
之詢訪能使學校光華稱盛于遠邇苟不自以為至端
誠簡重充拓志業又將展攄才猷適用於世豈止若斯
而已哉
送王生序
宛陵王生廷淑嘗受業於余今從父官奉化同舍生請
曰王及門且久去有離索之歎吾黨亦戚然于懷願先
生贐以辭余因自念弱冠時閉門獨坐研討經籍頗涉
諸家慕古人修詞章病未逹其要乃從朋游間得四明
畏齋程氏讀書日程放考亭六條法及吕舍人規節目
次第筋聮脉貫使攻儒術者有楷式遂遵效其略持循
累歲真若承嚴師而親畏友也既長為童稚師獨愛導
以程說十年前分教泮庠廷淑來遊摳衣弟子列聽演
易旨探索象數義理之隠賾諷覽考覈亹亹忘疲年漸
盛猶請益不已近數載余東游吴西過淮汴歷燕趙齊
魯往回無常廷淑亦深居寡出姑孰人士敬其德性悅
其才藝群遣子弟執禮事之僦室邃巷勤於訓說余於
程盖私淑焉者則廷淑治身誨人其端緒亦有由也奉
化距四明城兩舍程氏教育遺澤在乎人心子之往也
敷求典刑進而不畫博焉以會其理篤焉以蹈其實尚
其強勵而惟永終之圖余既喜廷淑之行而成其學也
而自惜不獲親炙於程逝也又以志余恨
陶學士集卷十二
