陶學士集卷十四明陶安撰
序
送黃文敬長岱山序
天下之都邑京師為大天下之川澤海為最大北至于
京師東南觀于海皆雄竒之遊或無因而往則想慕而
不可親憾於心者有矣江淛貢士黃文敬去年會試中
書今年赴官海上余故喜其有行也文敬居蕪湖自少
有能文聲端厚專勤藴德不伐弟子盈門禮法森整邑
大夫樂稱而爭重焉及領薦鄉闈羣情慶愜以其氣清
神臞不閑於䟦涉風雪萬里將有難色乃慨然長往旅
食燕山不特與四方豪俊角一日之長而九重之巍嚴
萬國之朝覲凡可娱心耀目者無物不偹志雖弗合而
歸其識則廣矣行省授岱山書院山長岱為海島隸四
明渺然波濤之黑蔚然林薄之翳精舍數椽命官任教
將以文明被于幽遐文敬越大洋登講席吐其剩餘化
漸卉服無金穀塵鯁于懷彷徉憑覽挹暾光於未晨睇
神州於無際且有珍鱻美錯之饒鹺商貨舶之富可泛
視為海之窮裔哉又得往來郡城文學儒流星聮壑聚
日交接以資見聞至於飛翰驅辭尤足聳撼轅門大府
以流譽于時遊之雄竒者兼得之矣余與文敬為同郡
人前後俱以易貢為同道復同選為浙東教職在斯文
素為同心明年春承乏越上則文敬進修之功益倍儻
思夙昔相與之至尚肯為余一來乎
送司獄易元允序
國家立法忠厚麗禁典者固不貸其辜亦未嘗不閔其
命曲全有生之理於天地間也圜土桎梏之設尚矣飢
有廩疾有醫建獄官以掌視不惟要繫無逸泄之虞且
俾矜撫或平反而得其情法之忠厚如此尤貴得忠厚
之人以行其法爾易君元允瑞之世儒嘗以簿書贊治
于憲府藩閫受太平路司獄人或以君之才猷使得佐
郡宰邑則惠澤可以及民獄官之任若不足以淹歲月
也是不然夫恤刑好生之德自唐虞三代而降雖以漢
唐盛時猶有愧焉今朝廷刑罰務於寬平故獄官所繫
視以為重太平囹圄寂然比者饑歲加以兵興纍執之
徒不能無矣每郡府之推讞憲軺之審錄莫不嘉君能
官豈非忠厚之人哉嗟夫民有訟則陷於獄也無訟則
獄無設可也使長民者理之有方導之有素孰不汲汲
焉遷善而遠罪訟何由生君秩滿將有長民之責尚其
以無訟之本反求諸身哉
送采石山長濮友文序
江南山水雄麗之區以采石稱樓觀亭祠皆據勝境跨
高冥俯清泠可以縱心目之娱覽臨流而廛室宇巍華
貨貿充溢民業酤釀多致殷富宜有書院闡教敦俗庶
俾其人不至荒於遊逸怠于驕奢也書院創自淮陽獻
武王保定張帥地當四達之衢往來者陸則車騎水則
舟航過而瞻禮尤衆焉至正己丑歲余客昇與番易許
栗夫於御史家聞有談米石書院山長之美者因叩姓
名則知為濮君友文中山人也御史歎曰安得與斯人
接辭哉明年濮君來昇御史見而傾倒余與許亦在坐
此識濮君之由也又明年余歸太平望采石幾一舍雖
相遇不獲而相知不淺及壬辰孟春滿代矣君在官復
沒産曰三江渡歲賦水利供祭祀修完廟學乃塑獻武
像祠以報功自喜錢穀少而出納不煩得以詩酒彷徉
於山水間與天地清氣酬酢物表亦教官之高致也況
能以闡教敦俗為務儒家子弟尊其師道德藝是習雖
欲游逸驕奢寧不警省於心哉君文獻之族才識老成
衣冠言動有故家風度嘗歴江寧武康教諭升今官將
由是表儀侯泮教行千里之郡其績業有加於此從可
知也
送浮屠慧師序
始吾見遊方之外者入空寂出倫理與吾道不類也既
而行南北歴名山巨刹時與釋子接或博辯多聞或静
默有覺或記閱能文章皆知仁義中正之旨至其祝釐
于上有君臣之分焉不忘所自出有父子之親焉羣居
怡怡規諷以善有兄弟之情朋友之誼焉則既與吾道
類而又嚴敬其師勤勞不懈一得所傳心領膺服終身
不悖而吾黨反難能也從吾游者崔生子元義興人也
來姑孰寓光孝禪寺寺僧慧師日巖乃其鄉人因生過
余目其威儀則服行戒律者也耳其言論則習聞聖人
之道者也其學以無為為宗以不二為法以去死生為
向方以實相具足為歸宿吾知其有可尚者未幾崔生
請曰慧有母在堂其授業之師亦居義興而敬師之禮
甚至歲時省視往來以為常今又將去以其平日好與
文士游故賦詩為贈願先生序之嗟乎天道不外乎人
理佛氏功行之修無擇於巨細况孝敬之心不衰則其
天者全矣吾喜其與吾道類且有吾黨之難能者安得
不與之言哉
送教諭彭景先序
江東文物番為盛僕兩入京見南士官館閣翰監或負
才學旅遊棲棲以至賓貢春官番人居多比叨禄金陵
見仕郡邑掌校庠者復多番人時景先彭君受當塗文
學自番赴官便道過余一見如素識言論英發理富機
敏知其學有本原信宿辭去余既歎不獲與君久相從
游然獨喜吾邑得賢教官今年夏代歸私慶日被薰涵
君尋滿秩會方新而别已迫固不得不鞅鞅于懷也曩
柄臣奏廢科舉三臺二十二憲司上疏請復不得命御
史及各道憲節以文藝試士為教官時南北學者無階
取仕與選則榮炫如擢大科老戰場屋者咸樂就試君
以御史舉名占高等及來蒞職堂揭誨語敦厚儒習俾
知所尚逢掖敬從學素無帑庾缺禄給晨夕君介守沖
澹無苟得意部使者及郡監守知而嘉歎分泮廩充俸
著為定令有禄遂自君始其盡心學務勤若理家廟宇
齋廬葺治完美創亭官墻在地幽景曠俯仰山水相忘
於物外顔以樂山水亭而理致高遠矣僕已慕番盛文
物而君復若是尤有光於斯文哉今朝廷屈羣策以綏
萬方使在位效力者如君不少曠瘝則臣職脩而王化
洽而君之才有可嘉矣其去也貴公俊士群餞溪郭俾
僕叙其事如右
送汪教授序
汪氏為神明之胄居新安七百餘年族屬蕃衍復多賢
秀其福澤流被雖久益深而又有若處謙先生者出君
子謂積善之慶果有餘也先生之歴儒官也始諭長洲
調長清獻書院升嘉定州教授凡三仕皆久任最後典
教姑孰姑孰學校東南稱第三匹休於漳明士風淳厚
稱小鄒魯先生視事似不能言若不勝衣者及其登講
座進諸生導誘諄懇羽翼綱常表章道義使先王遺教
之懿入耳而著心嘗與郡侯大興堂試倣科舉式所選
多髦俊文風乃振其接物和易至於不可則義形於色
志莫能奪又人之所難也甫歲餘即引退士子驚愕相
與議曰先生偹天下之達尊神氣彊徤才學精覈乃高
舉而去弗克盡攄所能曷有以為賢者之留遂相與力
請而其意不俞矣僕等出入泮林望其表儀而起敬知
其長育文獻之邦父兄師友漸陶有素故見聞異常人
雖老猶不自足視世之苟利禄者往往以去官為戚而
印綬不忍去手其所為何如也先生由此佐大府宰鉅
邑推善教之心以施於政則功惠及民如春陽時雨涵
煦無窮余將側耳以聞嘉聲亦有以慰此心云爾
送醫官黃與任序
歴代陳迹去今懸遠矣論及漢唐全盛時猶使人欣快
於百世下况當海宇混一而文明隆熙之治與覆載無
極雖漢唐全盛之天下不能比其什一士生斯世身親
遇目親覩凡德學技藝充足於己度可濟用者願效力
行志自拔衆中奮袂振策趨集京都星拱雲合不特受
官可以為榮得禄可以為養而且水浮陸輾經閱萬里
遐邈如周旋堂室間喬嶽巨鎮之竒大河清濟之雄皆
在指顧又得仰瞻宫闕神麗以至廟廊列司之崇貴車
馬人物之繁華常紛紜而日接此黃君與任所以兩入
京都意有在於兹歟君儒而醫者也意氣動當道因為
醫官歴長林右鄖樂平陞太平路醫學教授使其在京
師擢置長選累資級以踐清華則興事樹功將無不可
僅官於醫志若未就然而遠游勝歴見漢唐全盛之所
無居其職又足專衞生活物之寄其亦可矣黃氏家新
喻其業儒醫傳已七世君從祖曉峯官奉訓大夫臨政
州縣利澤及民壽幾百齡詩文成編於軒岐而下諸家
之書領悟要旨秘方靈劑世未知者悉授與任自其来
肘教印郡府官僚寓公多士及閭閻庶民恃以為命切
脉視證究極根源叢草木玉石昆蟲諸品適君臣佐使
之宜或相助以全其性或相制以成其用易呼號為歡
欣起沈篤為康裕然郡官寓公士民所産之地有北庭
焉有西域焉燕魏齊魯焉江淮荆粤焉禀氣異而致疾
不同君随類應其服餌無温涼寒燥之偏乃家傳之有
徵也今將别去醫家者流群謁文以為贈余惟黃君以
仁名其齋以同仁名其堂天地生物一元妙化運行無
間全體皆仁人具是理惻隠慈愛之真随在呈露醫者
功用最近於仁視人疾痛癢痾皆切於己矧君講求儒
術苟克治存養使仁之性純乎内拯療惠濟使仁之道
周乎外由教一郡等而上之其仁流浹益遠京都熟路
遄復馳驅則異時之所遭異乎曩時之所遊也
送黃尚明序
凡邃於學而豐於文必以極致為歸宿之地所由得者
有二焉沈潜乎幽寂以畜其才也經涉乎廣遠以充其
氣也方其闔戸深居稽經繹傳雋嚼六藝羅絡百家燈
鈔曙閱手不輟披口不絶誦固能沈潜乎幽寂矣然而
天地之高廣也川嶽之䧺竒也南北疆域之大也遠近
文物之至美而繁也非寡交罕出者所能悉知而徧覩
於是行四方則視於目者非其所常見聽於耳者非其
所常聞賢可尊而師也善可親而友也經涉既久其氣
有不充矣乎余嘗間關浪澷喜與豪儁伍得其類此者
多西江之朋也近歸姑孰識黃尚明臨江人較余所得
西江之朋則又歛焉而容敬薰焉而德和盖其蚤歲修
省于家有沈潜之功不遽以自足操舟東渡歴吴之郡
邑因留姑孰時嵩溪馬侯新建義塾招徠學子議選髦
士聘為塾師衆以尚明薦遂登講席教事乃振暇則與
客躡喬峰俯洪流訪前賢遺迹追逐雲月調嘯於物表
今又思維揚為四衝之會將浮游淮海其經涉者益遠
矣儻回翔而西則鄉之人士見其學之邃文之豐有加
於昔也寧不改容而敬歎也耶
送黎仲良序
友人王克明以上黨黎仲良來謁且曰黎本潞之名族
仲良在京師奏名為胄監生受鄭州學正精風鑒術蚤
有藴負自視欿焉於是㦄燕趙之疆東至齊魯南游于
荆楚吴越將務富其學而充其才遂以益齋自號若其
鑒人窮達壽夭竒驗縷出特餘事焉爾今其來也聞子
有素而請見惡得靳一辭以賁之哉余聞克明言因取
仲良齋扁之義而告曰伯益謂謙受益仲尼以遷善改
過為益德無盛乎謙尊光而卑不踰其益為何如也君
子遷善則過必寡改過則善必增相資交助其為益又
何如也上黨隸平陽民俗剛勁而任氣仲良儀恭禮和
惴惴如不能言有謙之心哉意其親賢取友於四方得
遷善改過之道故無負益齋之名也世之挾技術涉江
湖觀貌聽言辨氣察色臆度禍福妄期榮富以徼利於
一時俾庸躁之徒生覬覦僥倖之想芒芒滿路而未已
不徒無益反致損焉合伯益仲尼之言而加警者仲良
所以益已也即風鑒以持正論使人知力善吉而悖德
凶所謂相形不如相心者仲良所以益人也今將官于
鄭積其歲月受命陞職又當推其益于時未可以技術
自待也仲良宜知所擇哉
送馬仲雲序
隆平之時有臺察以肅憲綱征伐之際有將相以統兵
政奉承於將相臺察能不失職保有令善則於佐理一
邑又何難哉馬仲雲世為薦紳家結髮事刀筆嘗為吏
金陵郡臺察蒞焉天子耳目大臣坐鎮尊嚴聮宩列居
霆轟而鶚鷙乃周旋其下儀度整閑接物無忤郡幕缺
僚拔君攝其事處置有方羣吏懾服及掌官廩出納田
賦數十萬悉稱其平余在金陵見其勞績喜吾邦有人
行志於大府受知於崇臺也考滿歸姑孰除長洲幕官
適淮甸兵起姑孰濱江迎送供億日不暇給郡府委君
贊畫當塗未幾三省行臺官皆以宰執領大將治師江
上軍需浩繁責辦於旦夕陵轢摧撼寢食不遑仲雲應
變神捷當路咸喜其能不唯免過而已今將赴長洲雖
劇縣刑名之轇轕錢穀之富穣倍蓰他處然於臺察將
相既親歴其難而其才有為則佐邑無難矣古謂遇盤
錯而别利噐仲雲有焉余惟姑蘇為東南財賦甲區比
歲民力凋弊盖地産有限而横歛無窮或有謀策徹在
上之聽推以矜惻之心濟以惠利之澤使赤子樂其有
生亦吏治之光華也
送張文泰序
士所願者有文學以美其身有名爵以行其志天下文
學所萃者辟廱也天下名爵所出者朝省也張君文泰
則隸業於辟廱知名於朝省者也往年鄉試東平衆謂
其當擢大科乃弗如志居京師執經聽樂趍蹌胄子之
列不自滿而遽止一旦去燕㦄齊魯浮大河而下涉淮
泝江游觀于吴楚至正庚寅秋余與之邂逅京口同舟
抵金陵君覽六朝故都時與賢俊伍既而訪舊姑孰明
年余歸而相遇言論意氣視昔有加所至弟子歸向故
居有廬食有魚門有長者之車雖羇旅萬里而觴詠自
娱今北上為卒業計吾意太學先生及諸公卿皆將叩
遠遊之所得君可默而不言乎今徐豫荆揚之域亡郡
縣百餘兵火蕭條黎元塗炭江河淮濟天地血脉貴乎
流通乃至分截海上攘奪阻塞粮道擁重師者未明戡
定之方有民人者不先撫綏之術財用耗費公私罄竭
力役愈横賄賂公行文武才略可以立邦家太平之基
者豈無其人哉或者任之而未至取之而未盡爾文泰
以身歴目擊者發忠讜之議聳樞要之聞宜有濟時長
策以副當代渴賢之想由是以文學取名爵盖非幸而
致也
送許經歷序
至正辛卯春喻川許君來長姑孰郡幕時承平既久官
事民俗一皆簡静以吏文贊政而有餘值兵起淮西連
破州縣姑孰並江相望孔邇城堞久廢軍伍寡弱君謂
難於守禦大募民兵明年武昌䧟饒信徽廣皆不守行
御史臺中丞江南三省平章並領大將以姑孰居要會
掛印開府招勇悍集輜重府官多以差遣去故長幕者
不克少休董造兵噐動以千萬計巨艘良馬武偹赫張
出師之日彊弓精鎧虎旅雲趨金鼓震發旗纛蔽空許
君亦與有勞焉築城役興時進善策上官聽納大軍征
討假道不絶君出入鋒刃間供給不避艱苦暴兵犯寧
國界及據溧水四境日迫勤議拒守之計又明年春淮
南省平章將兵來援駐劄城郭供給益繁士馬飽芻粟
於是據溧水者潰境内脅從悉降自君到官未久羽檄
遄至不得從容坐幕中晝夜奔馳寢食弗安家累隔數
千里音問頓絶曾無私憂形於言色唯思盡忠王事而
已觀君神儀蕭散世當無事謙抑逡巡似不能任勞劇
及軍興随機應務雖紛擾倉卒意度閑雅何其能也然
數十年來南人不得仕省臺院部僅補遠道憲史君因
以吏役㦄海北兩廣憲司除惠州路照磨陞從仕郎太
平路經歴嚮使累朝股肱耳目之臣祗率世祖蕉章南
北人才視之無間俾其君子彙進小人愛戴而致治之
美垂衍無疆夫何妄生區别於一統之朝日益猜忌懷
憤諸人亦以擯棄不錄搆釁引類發於長淮數千里間
蔓延江左干戈爛漫亦有以致之也比者悔過復國初
之制産自吴楚者得與中原人等則許君秩滿銓司考
績非復向時之待南人者比予故因其行以卜世道云
爾
送程子舟序
人有同室而異心異鄉而同道者其故何哉彼異心者
重利輕義易進難退已絶而益附已去而復留雖嘗同
室不害其為異心也此同道者愛惡之公正議論之讜
直毅而能和通而有制雖出於異鄉而實為同道也僕
得納交於程君子舟盖異鄉而同道焉君世居婺源族
人仕姑孰因來視有薦其文學於郡府者遂聘為泮齋
之師適僕歸自金陵同時分教而自賀其得友也列居
罏亭罄欬相應書則茗飲而集暮則袂属而歸每聞君
語心用開悟源源清濟之貫濁河也其為人也不可以
勢屈不可以利誘義之所在汲汲趨從至於正色斥邪
據理折傲卒使公道昭明而異心者不得以同室矣遠
近嚮風簦屨雲翕君得以闡揚經術雖擾擾危急之秋
教養不輟學校光采冠于東南君至姑孰之明年婺源
陷南望悲嗟及婺源平來者報母夫人及妻子避難皆
歸室廬具存疾癘不染又以見作善之祥也道里漸通
將圖歸省僕亦東渡浙江同道而遠别寧不愴然于懷
耶尚冀修其德業充其才智出濟時艱當有餘裕毋長
往而不來也
送豐叔良序
天下之至險者水而已智者設為防庸制其汜濫潰决
之勢不惟遏絶民害且成潤沃之功物徤而奔逸者莫
如馬故馭以羈絡雖懦夫亦能擾而馴之使其勝重而
行遠人有心也一或邪僻其險於水人有欲也一或蕩
靡逸於馬矣先王之治天下也執其樞機不勞力而衆
自定防之馭之有其要耳示以道德仁義習以詩書禮
樂教立而化行杜禍亂之端延泰和之祉曾何險逸之
虞哉然古者為教其原出於朝廷後世為教其責歸於
學校今郡縣學校之教學官董其事訓導專其職則師
模所繫尤在乎訓導焉苟得端士闡論至理開發英才
使斯民相觀為善雖有殘暴亦知尊君愛親不至於干
戈紛爭赤子塗炭若此之極也姑孰學有訓導曰豐君
叔良其先四明人宋尚書清敏公之族至正戊子秋同
知張庸道主持學務聞叔良才行命學官致幣徵為訓
導叔良時為富族塾賓其塾厚禮堅留未即起郡府遣
縣官迎請乃至時余同教四齋授業之隙聚話傾倒相
驩無間冬余赴金陵後至考滿歸則見從游叔良者增
多貴介子弟規矩森肅余又獲與叔良同教相驩有加
焉值兵符四馳敵壓近境軍馬載道而誦讀之聲庖廪
之給未嘗一日廢重以憲司郡守臨勵春秋享祀朔望
會講升降周旋宛如承平時方人心惶擾見庠序修舉
衿佩趨蹌恬不解散遂稍稍自安甲午春叔良辭職去
蒋君茂昭集詩為贈俾余序之夫江東統八路屬亂離
之際學校教養率多停弛其七路之境兵火傷殘姑孰
治三縣獨能保有全疆民不思叛今又習保伍之法奮
威武之容將以扞城禦侮豈非教化尚明聞風觀感者
衆歟先王防馭之有要可驗於此故因叔良而發焉
送梁教授序
至正戊子春會試南宫朝紳居江浙者近百人相與裒
金大宴江浙貢士及監生登第者五十餘人余忝在坐
時會稽梁君叔亨為國子伴讀頎然出衆中相禮奉賓
謙德和氣輝耀爼豆間及余見太學諸先生或與六館
諸生相遇每聞稱道梁君後二載除太平路儒學教授
需次未赴癸巳秋余往會稽承乏高節書院行已數日
君始至太平視篆明年冬余以公委便道歸侍遂得聚
首泮林且見庠舍修飾黝堊華炫弟子游歌藹藹彬彬
乃知君盡心厥職觀其情性寬平倜儻舉觴屬客劇談
軒豁殊無凝滯郡府薦于江東憲司將以為憲史属鄰
壌兵警君以浙東樂土其兄奉母在家恐貽遠憂惕然
有東歸之思郡府遂俾白事行省以便其歸士子咸謂
先生出自太學禮法習閑典教一邦方以善道化民育
才惜不能竟其所施於是賦詩贈别期以早旋余謂仕
而行道顯其親也歸而承顔安其親也移孝以事君其
為忠也大矣夫如是必能厲志秉節随所任用宣著於
事功如古所謂求忠臣於孝子之門豈不增倫理之重
哉
送楊生序
余頃居海濱聞海人言有漁者力彊而善游厭綸釣利
薄采具于淵無所得遂縋致岸底入水百仞餘覺有物
焉負而上塊然塗砂重蘚錮結形質莫辨其徒相視駭
笑偶越賈輿錢而過識其為竒願市得之俄而倭賈舶
至亦欲貿以珍貨兩賈爭求長價至數千萬錢漁以越
賈先市特貨與之及募剖斵乃巨蚌也得徑寸珠二圓
潔晶潤瑩無纖類光采流射日中艾觸明火煥發希有
寳也越賈由是益富嗟夫物之可寳者如此而士之可
寳不尤貴於物乎楊生子直嘗從余問學其華美不露
故容辭弗殊常人與塗砂蘚錮之類也始者受徒里閭
福定楊氏聘為塾師明年溪南劉氏奪而聘焉又明年
楊氏增厚幣踵門懇請子直之父喜復故氊命赴楊召
猶兩賈爭求而長價卒與諸先市者也吾聞楊氏賢而
禮賓其子弟多令噐虚席待子者一載今得子至真若
得徑寸之珠子宜敷聖謨明理緒使其疑釋而業精期
底于成德豈不猶越賈之益富哉又惟古君子之教人
也獲學半之益子惡得不反躬以自勉蔵諸己而深純
有媚川之功施諸事而美著有照乘之用書曰所寳惟
賢其子也夫
送程推官序
凡臨民為政修於外者不若誠於内善其始者不若保
其終今之從仕於視職之初執禮奉法似乎公也敏事
服勞似乎勤也貨賄不通似乎廉也是非有斷似乎明
也或存諸内者非其誠徒藉是以立威徼利由是公不
勝其私勤易至於怠廉變而貪明随而蔽遂不克保其
終求夫内外始終之一致者余於程君德明見之矣至
正丁亥冬任太平路推官專理刑獄詳於聽讞用平反
之法老吏憚服不敢任情出入人罪越三載淮西兵起
郡地危急府官多以守隘去職君受省委兼署府事省
臺諸大臣來治軍旅為之繕甲兵具糗糧奔走供億晝
夜不得寧居民乘釁攘奪者輙擊死於市用是衆不思
亂淮民舟居避難蕪湖利其財者執以為寇纍纍繫獄
議將盡戮君往推究雪其冤免死者三百餘人大軍來
過迎勞罔不如意事當繁擾未嘗避縮遇倉卒不疾聲
厲色其鄉婺源素無兵難或勸其遣家屬還為自安計
毅然不聽未幾婺源果陷又三載代者始至在官六年
公勤廉明有如一日可謂誠於内而保其終矣程氏為
忠壮公苗裔中順大夫苟軒先生君大父也用其廕主
新城丹陽簿遷清江鎮征官陞候官縣尹建寧路推官
調太平其在丹陽清江候官皆久任而於太平益久官
至于久能稱其職孰謂久任之制不可行也哉既代士
類為詩送别俾予序之若其政績之詳載在去思之碑
兹故不述
陶學士集卷十四
