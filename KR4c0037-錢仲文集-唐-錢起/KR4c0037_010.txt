錢考功集卷第十
五言絶句
送李明府去官
謗言三至後直道歎何如今日藍溪水無人
助夜漁
赴章陵酬李卿贈别
一官叨下秩九棘謝知音芳草文園路春愁
滿别心
逢俠者
燕趙悲歌士相逢劇孟家寸心言不盡前路
日將斜
喜郎員外見尋不遇
軒騎來相訪漁樵悔晚歸更憐垂露跡花裏
點墻衣
過故李侍御宅
不見承明客愁聞長樂鍾馬卿何早世漢主
欲登封
宿洞口館
野竹通溪冷秋泉入戸鳴亂來人不到芳草
上階生
九日寄姪簇箕等
採菊偏相憶傳香寄便風今朝竹林下莫使
桂尊空
梨花
豔靜如籠月香寒未逐風桃花徒照地終被
笑妖紅
題崔逸人山亭
藥徑深紅蘚山窗滿翠微羡君花下醉蝴蝶
夢中飛
登臺
望山登春臺目盡趣難極晚景下平阡花際
霞峯色
板橋
靜宜樵隱度遠與車馬隔有時行藥來喜遇
歸山客
石井
片霞照仙井泉底桃花紅那知幽石下不與
武陵通
古藤
引蔓出雲樹垂綸覆巢鶴幽人對酒時苔上
閑花落
晚歸鷺
池上靜難猒雲間欲去晚忽背夕陽飛乘興
清風遠
洞僊謠
幾轉到青山數重度流水秦人入雲去知向
桃源裏
藥圃
春畦生百藥花葉香初霽好客似光風偏来
入叢蕙
石上苔
淨與溪色連幽宜松雨滳誰知古石上不染
世人跡
窗裏山
遠岫見如近千里一窗裏坐來石上雲乍謂
壷中起
竹間路
暗歸草堂靜半入花源去有時載酒來不與
清風遇
竹嶼
幽鳥清連上興來看不足新篁壓水低昨夜
鴛鴦宿
砌下泉
穿雲來自遠激砌流偏駛能資庭戸幽更引
海禽至
戲鷗
乍依菱蔓聚盡向蘆花滅更喜好風來數片
翻晴雪
遠山鍾
風送出山鍾雲霞度水淺欲知聲盡處鳥滅
寥天遠
東陂
永日興難忘掇芳春陂曲新晴花枝下愛此
苔水綠
池上亭
臨池構杏梁待客歸煙塘水上褰簾好蓮𨳩
杜若香
銜魚翠鳥
有意蓮葉間瞥然下高樹擘波得潛魚一點
翠光去
石蓮花
幽石生芙蓉百花慙美色遠笑越溪女聞芳
不可識
潺溪聲
亂石跳素波寒聲聞幾處颼颼暝風引散出
空林去
松下雪
雖因朔風至不向瑤臺側唯助苦寒松偏明
後凋色
田鶴
田鶴望碧霄無風亦自舉單飛後片雪早晚
及前侶
南陂
家住鳳城南門臨古陂曲時憐上林鴈半入
池塘宿
七言絶句
送崔山人歸山
東山&KR0714;雨掛斜暉野客巢由指翠微别酒稍
酣乘興去知君不羡白雲歸
題禮上人壁畫山水
連山畫出映禪扉粉壁香煙滿翠微坐來爐
氣縈空散共指晴雲向嶺歸
送歐陽子還江華郡
江華勝事接湘濱千里湖山入興新才子思
歸催去棹汀花且爲駐殘春
暮春歸故山草堂
谷口殘春黃鳥稀辛夷花盡杏花飛始憐幽
竹山窗下不改清隂待我歸
訪李卿不遇
畫戟朱樓映晚霞高門寒柳度飛鵶門前不
見歸軒至城上愁看落日斜
與趙莒茶讌
竹下忘言對紫茶全勝羽客醉流霞塵心洗
盡興難盡一樹蟬聲片景斜
故王維右丞堂前芍藥花開悽然感
懷
芍藥花開出舊闌春衫掩淚再來看主人不
在花長在更勝青松守歲寒
送張參及第還家
太學三年聞琢玉東堂一舉早成名借問還
家何處好玉人含笑下機迎
夜泊鸚鵡洲
月照溪邊一罩蓬夜聞清唱有微風小樓深
巷敲方響水國人家在處同
春郊
水遶冰渠漸有聲氣融煙塢晚來明東風好
作陽和使逢草逢花報發生
歸鴈
瀟湘何事等閑回水碧沙明兩岸苔二十五
弦彈夜月不勝清怨却飛來
晚歸嚴明府題門
降士林霑蕙草寒弦驚翰苑失鴛鸞秋中廻
首君門阻馬上應歌行路難
秋夜送趙洌歸襄陽
斗酒忘言良夜深紅萱露滳鵲驚林欲知别
後思今夕漢水東流是寸心
送符別駕還郡
驥足駸駸吳越間屏星復與紫書還巳知從
事元無事城上愁看海上山
同王員外隴城絶句
三軍版築脫金刀黎庶翻慙將士勞不意新
城連嶂起唯驚畫角入雲高
過故洛城
故城門前春日斜故城門裏無人家市朝欲
認不知處漠漠野田空草花
校獵曲
長楊殺氣連雲飛漢主秋畋正掩圍重門日
晏紅塵出數騎胡人獵獸歸
晚過橫㶚寄張藍田
亂水東流落照時黃花滿徑客行遲林端忽
見南山色馬上還吟陶令詩
九日田舍
今日吾家野興偏東籬黃菊映秋田浮雲暝
鳥飛將盡始逹青山新月前
錢考功集卷第十終
