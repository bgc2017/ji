錢考功集卷第五
五言律詩
送彈琴李長史往洪州
抱琴爲徹吏孤棹復南行幾渡秋江水皆添
白雪聲佳期來客夢幽興緩王程佐牧無勞
問心和政自平
送宋徵君讓官還山
至人無滯跡謁帝復思玄魏闕辭花綬春山
有杏田紫霞開別酌黃鶴舞離絃今夜思君
夢遥遥入洞天
送陳供奉恩勑放歸覲省
得意今如此清光不可攀臣心堯日下鄕思
楚雲間楊柳深歸棹芙蓉棲舊山采蘭兼衣
錦何似買臣還
送外甥范勉赴任常州長史兼覲省
憐君展驥去能解倚門愁就飬仍榮禄還鄉
即晝遊橘花低客舍&KR1052;菜繞歸舟與報垂綸
叟知吾世網留
隴右送章三還亰
春風起東道握手望亰關柳色從鄉至鸎聲
送客還嘶驂顧近驛歸路出他山舉目情難
盡羇離失志間
送元評事歸山居
憶家望雲路東去獨依依水宿隨漁火山行
到竹扉寒花催酒熟山犬喜人歸遥羡書窗
下千峰出翠微
送武進韋明府
理邑想無事鳴琴不下堂井田通楚越津市
半漁商盧橘垂殘雨紅蓮折早霜送君催白
首臨水獨思鄕
送上官侍御
執簡朝方下乘軺去不賖感恩輕遠道入幕
比還家碣石春雲色邯鄲古樹花飛書報明
主烽戌靜天涯
送郭秀才制舉下第南遊
失志思浪跡知君晦近名出關塵稍遠過郢
興彌濃山盡溪初廣人閒舟自行探幽無旅
思莫畏楚猿鳴
送夏侯審校書東歸
楚鄕飛鳥没獨與碧雲還破鏡催歸客殘陽
見舊山詩成流水上夢盡落花間儻寄相思
字愁人定解顔
送衞功曹赴荆南
漢家仍用武才子晚成名惆悵江陵去誰知
魏闕情碧雲愁楚水春酒醉宣城定想褰帷
政還聞坐嘯聲
送馬使君赴鄭州
東土忽無事專城復任賢喜觀班瑞禮還在
偃兵年膏雨帶滎水歸人耕圃田遥知下車
日萬井起新煙
送郎四𥙷闕東歸
無事共干世多時廢隱淪相看戀簪組不覺
老風塵勸酒憐今别傷心倍去春徒言樹萱
草何處慰離人
送陸三出尉
春草晚來色東門愁送君盛才仍下位明代
負奇文且樂神仙道終隨鴛鷺群梅生寄黃
綬不日在青雲
送安都秀才北還
年少工文客言離郤解顔不嗟荆寶退能喜
綵衣還新月來前館高陽出故關相思東北
望燕趙隔青山
送禇十二澡擢第歸吳覲省
林表吳山色詩人思不忘向家流水便懷橘
綵衣香滿酌留歸騎前程未夕陽愴茲江海
去誰惜杜蘅芳
送費秀才歸衡州
南望瀟湘渚詞人遠憶家客心隨楚水歸棹
宿江花不畏心期阻惟愁面會賖雲天有飛
翼方寸佇瑤華
送陸郎中
事邊仍戀主舉酒復悲歌粉署含香别轅門
載筆過鶯聲出漢苑柳色過漳河相憶情難
盡離居春草多
送僧歸日本
上國隨緣至來途若夢行浮天滄海遠去世
法船輕水月通禪觀魚龍聽梵聲惟憐一燈
影萬里眼中明
送楊曍擢第遊江南
行人臨去水新詠復新悲萬里高秋月孤山
遠别時掛帆嚴子瀨酹酒敬亭祠歲宴無芳
杜如何寄所思
送田倉曹歸覲
竒絲絡騘馬去府望梁城節下趨庭出秋來
懷橘情别筵寒日晚歸路碧雲生千里相思
夜愁看新月明
送張管書記
邊事多勞役儒衣逐鼓鼙日寒關樹外峰盡
塞雲西河廣蓬難渡天遥鴈漸低班超封定
遠之子去思齊
送蕭常侍北使
絳節引雕戈鳴騶動玉珂戎城去日遠漢使
隔年多鴈宿常連雪沙飛半度河明光朝即
邇秋社早成歌
送李棲桐道舉擢第還鄕省侍
幾年深道要一舉過賢關名與玄珠出鄕宜
晝錦還蓮舟同宿浦柳岸向家山欲見寧親
孝儒衣稚子斑
送柳道士
去世能成道遊仙不定家歸期千歲鶴行邁
五雲車海上春應盡壼中日未斜不知相憶
處琪樹幾枝花
送陸侍御使新羅二首
衣冠周柱史才學我鄕人受命辭雲陛傾城
送使臣去程滄海月歸思上林春始覺儒風
遠殊方禮樂新
萬里三韓國行人滿目愁辭天使星遠臨水
澗霜秋雲佩迎仙島虹旌過蜃樓定知懷魏
闕廻首海西頭
送虞說擢第南歸覲省
南風起别袂心到衡湘間歸客楚天遠孤舟
雲水閒愛君采蘭處花島連家山得意且寧
省人生能幾還
送陸䞇擢第還蘇州
鄕路歸何早雲間喜擅名思親盧橘熟帶雨
客帆輕夜火臨津驛晨鐘隔浦城華亭養仙
羽計日再飛鳴
送原公南遊
有意兼程去飄然二翼輕故鄕多久别春草
不傷情洗鉢泉初暖焚香暁更清自言難解
縛何日伴師行
送萬兵曹赴廣陵
秋日思遠客臨流語别離楚城將坐嘯郢曲
有餘悲山晚桂花老江寒蘋葉衰應須揚得
意更誦長卿詞
送李判官赴桂州幕
欲知儒道貴縫掖見諸侯且感千金諾寧辭
萬里遊鴈峰侵瘴遠桂水出雲流坐惜離居
晚相思綠蕙秋
賦得寒雲輕重色送子恂入亰
無限寒雲色蒼茫淺更深從龍如有瑞捧日
不成隂積翠全低嶺虚明半出林帝鄕遥在
目鐡馬又駸駸
賦得叢蘭曙後色送梁侍御入亰
曙色傳芳意分明錦繡叢蘭生露後日花發
夜來風不向三峰裏全勝一縣中遥知大苑
内應待五花&KR0865;
賦得餘冰送李中丞之浙西
曉日餘冰上春池一鏡明多從履處薄偏向
飲時清比雪光仍在因風片不成更隨舟檝
去猶可助堅貞
賦得浦口望斜月送皇甫判官
起見西樓月依依向浦斜動搖生淺浪明滅
照寒沙水渚猶疑雪梅林不辨花送君無可
贈恃此代瑤華
賦得綿緜思遠道送岑判官入嶺
極目煙霞外孤舟一使星興中尋白雪夢裏
過滄𬈑夜月松江戍秋風竹塢亭不知行遠
近芳草日青青
江寧春夜裴使君送蕭員外
花院日扶疎江雲目卷舒主人熊軾任歸客
雉門車曙月稀星裏春煙紫禁餘行看石頭
戍記得是南徐
送薛八謫居
東水將孤客南行路幾千虹翻潮上雨鳥落
瘴中天謪去寧留恨思歸豈待年銜杯且一
醉别淚莫&KR1008;然
送衡陽歸客
歸客愛鳴榔南征憶舊鄉江山追宋玉雲雨
憶荆王醉裏宜城近歌中郢路長憐君從此
去日夕望三湘
送員外侍御入朝
别思亂無緒妖氛猶未清含香五夜客持賦
十年兄霜拂金波樹星廻玉斗城自憐江上
鶴垂翅羡飛鳴
送李諫議歸荆州
歸舟同不繫纖草剰忘憂禁掖曾通籍江城
舊列侯暮帆依夏口春雨夢荆州何日朝雲
陛隨君拜冕旒
送元中丞江淮轉運
薄稅歸天府輕徭頼使臣歡沽賜帛老恩及
卷綃人去問殊官俗來經幾劫春東南卸亭
上莫問有風塵
送唐别駕赴郢州
少年從事好此去别愁輕滿坐詩人興隨君
郢路行蒹葭侵驛樹雲水抱山城遥愛下車
日江皋春草生
送鄭巨及第後歸覲
多才白華子初擅桂枝名嘉慶送歸客新秋
帶雨行離人背水去喜雀近家寧别贈難爲
此衰年畏後生
宿遠上人蘭若
香花閉一林真士此看心行道白雲近燃燈
翠壁深梵筵清水月禪坐冷山隂更說東溪
好明朝乘興尋
酬元祕書晚出藍溪見寄
野興引才子獨行幽徑遲雲留下山處鳥靜
出溪時拙宦不忘隱歸休常在兹知音儻相
訪炊黍掃茆茨
别張起居
有别時留恨銷魂况在今風濤初振海鵷鷺
各辭林舊國關河絶新秋草露深陸機嬰世
網應負故山心
郭司徒廳夜宴
秋堂復夜闌舉目盡悲端霜堞鳥聲苦更樓
月色寒美人深別意斗酒少留歡明發將何
贈平生雙玉盤
初至京口示諸弟
還家百戰後訪故幾人存兄弟得相見榮枯
何處論新詩添卷軸舊業見兒孫平生
事焉能門
月下洗藥
汲井向新月分流入衆芳濕花低桂影翻葉
醉泉光露下添餘潤蜂驚引暗香寄言養生
客采采共提筐
晚春永寧墅小園獨坐寄上王相公
東閣一何靜鶯聲落日愁䕫龍暫爲别昏旦
思兼秋蕙草出籬外花枝寄竹幽上方傳雅
頌七夕讓風流
歲暇題茅茨
谷口逃名處歸來遂野心薄田供歲酒喬木
待新禽溪路春雲重山厨夜火深桃源應漸
好仙客許相尋
九日登玉山
霞景青山上誰知此勝遊龍沙傳往事菊酒
對今秋步石随雲起題詩向水流忘歸更有
處松下片雲幽
宴崔駙馬玉山别業
金榜開青鎻驕奢半隱淪玉蕭惟送酒羅袖
愛留賓竹館煙催暝梅園雪悞春滿朝詞賦
客盡是入林人
春谷幽居
黃鳥鳴園柳新陽改舊隂春來此幽興宛是
謝公心掃逕蘭芽出添池山影深虚名隨振
鷺安得夕棲林
賦得池上䨥丁香樹
得地移根遠交柯遶指柔露香濃結桂池影
闕蟠虬黛葉輕筠綠金花笑菊秋何如南海
外雨露隔炎洲
題樊川杜相公别業
數畒園林好人知賢相家結茅書閣儉帶水
槿籬斜古樹生春蘚新荷卷落花聖恩加玉
鉉安得卧青霞
酬盧十一過宿
乞還方未遂日夕望雲林况復逢青草何勞
問此心閉門公務散枉策故情深遥夜他鄕
宿同君梁甫吟
崔十四宅問候
暁日早鶯啼江城旅思迷微官同寄傲移疾
阻招擕遠水閭閻内青山雉堞西王孫莫久
卧春草欲萋萋
山路見梅感而有作
莫言山路僻還被好風催行客凄涼過村籬
冷落開晚溪寒水照晴日數蜂來重憶江南
酒何因把一杯
詠門上畫松上元王杜三相公
昔聞生澗底今見起毫端衆草此時沒何人
知歲寒豈能禆棟宇且欲出門闌只在丹青
筆凌雲也不難
早發東陽
信風催過客早發梅花橋數鴈起前渚千艘
爭便潮將隨浮雲去日惜故山遥惆悵煙波
末佳期在碧霄
舟中寄李起居
南行風景好昏旦水皋閑春色郢中樹晴霞
湖上山去家旅帆遠廻首暮潮還蕙草知何
贈故人雲漢間
夜雨寄寇校書
秋館煙雨合重城鍾漏深佳期阻清夜孤興
發離心燭影出綃幕蟲聲連素琴此時蓬閣
友應念昔同衾
喜李侍御拜郎官入省
粉署花&KR0865;入丹霄紫誥垂直廬驚漏近賜被
覺霜移漢主前瑤席穰侯許鳳池應憐後行
鴈空羡上林枝
蘇端林亭對酒喜雨
小雨飛林頂浮凉入晚多能知留客處偏與
好風過濯錦翻紅蘂跳珠亂碧荷芳罇深幾
許此興可酣歌
見上林春鴈翔青雲因寄楊起居李
員外
上林春更好賓鴈不知歸顧影憐青籞傳聲
入紫微夜陪池露宿朝出苑花飛寧憶寒鄕
侣鸞凰一見稀
偶成
含毫意不淺微月上簾櫳門靜吏人息心閑
囹圄空繁星入疎樹驚鵲倦秋風始覺牽卑
劇宵眠亦在公
漁潭值雨
日入林島異鶴鳴風草間孤帆泊枉渚飛雨
來前山客意念留滯川途忽阻艱赤亭仍數
里夜待安流還
題蕭丞小池
鸎鳴蕙草綠朝與情人期林沼忘言處鴛鴻
養翮時春泉滋藥暖晴日度花遲此會無辭
酒良晨難再追
錢考功集卷第五
