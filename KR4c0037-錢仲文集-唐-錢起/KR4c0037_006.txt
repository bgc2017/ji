錢考功集卷第六
五言排律
送集賢崔八叔承恩括圖書
雨露滿儒服天心知子虚還勞五經笥更訪
百家書贈别傾文苑光華比使車曉雲隨客
散寒樹出關疎相見應朝夕歸期在玉除
送張五員外東歸楚州
纓珮不爲美人群寧免辭杳然黃鵠去未負
白雲期此别清興盡高秋臨水時好山枉帆
僻浪跡到家遲他日詔書下梁鴻安可追
閑居寄包何
去名即棲遁何必歸滄浪種藥幽不淺杜門
喧自忘林眠多曉夢鴉散驚初陽片雪幽雲
至廻風隣果香佳期碧天末惆悵紫蘭房
津梁寺尋李侍御
禪林絶過客柱史正焚香馴鴿不猜隼慈雲
能護霜騘聲隔暗竹吏事散空廊霄漢期鴛
鷺狐狸避憲章遶階春色至屈草待君芳
山園秋晚寄杜黃裳少府
惆悵佳期阻林園秋景閑終朝碧雲外唯見
暮禽還泉石思携手煙霞不閉關杖䔧仍把
菊對卷也看山望望離心起非君誰解顔
東谿社野人致酒
萬重雲樹下數畒子平居野院羅泉石荆扉
背里閭早冬耕鑿暇弋鴈復烹魚靜掃寒花
徑唯邀傲吏車晚來留客好小雪下山初
憶山中寄舊友
數歲白雲裏與君同採薇樹深煙不散溪靜
鷺忘飛更憶東巖趣殘陽破翠微脫巾花下
醉洗藥月前歸風景今還好如何此興違
東皋早春寄郎四校書
禄微頼學稼歲起歸衡茆窮逹戀明主耕桑
亦近郊夜來霽山雪陽氣動林梢萌蕙暖初
吐春鳩鳴欲巢蓬萊時入夢知子憶貧交
玉山東溪題李叟屋壁
霞景巳斜照煙溪方暝投山家歸路僻轍跡
亂泉流野老采薇暇蝸廬招客幽麏麚突荒
院鸕鵲步閒疇偶此愜真性令人輕宦遊
温泉宫禮見
新豐佳氣滿聖主在温泉雲暖龍行處山明
日馭前順風求至道側席問遺賢靈雪瑤墀
降晨霞綵懸滄溟不讓水庇賤也朝天
遊襄陽泉石晚歸
遊目隨山勝廻橈愛浦長往來幽不淺昏旦
興難忘木末看歸翼蓮西失夕陽人聲指閭
井野趣惜林塘稍近垂楊路菱舟擁岸香
夏日陪史郎中宴杜郎中果園
何事重逢迎春醪晚更清林端花自老池上
月初明路入仙郎次烏連柱史名竹隂疎柰
苑山翠傍蕪城引滿不辭醉風來待曙更
南溪春耕
荷蓑趨南逕戴勝鳴條枚溪雨有餘潤土膏
寧厭開溝塍落花盡耒耜度雲廻誰道耦耕
倦仍兼勝賞催日長農有暇悔不帶經來
省試湘靈鼓瑟
善鼓雲和瑟常聞帝子靈馮夷空自舞楚客
不堪聽苦調淒金石清音入杳冥蒼梧來怨
慕白芷動芳馨流水傳瀟浦悲風過洞庭曲
終人不見江上數峰青
觀法駕自鳳翔廻
攙槍一掃滅閶闔九重開海晏鯨鯢盡天旋
日月來聖情蘇品物龍馭闢雲雷暗漏移僊
仗朝陽出帝臺周慙散馬出禹讓濬川廻欲
識封人願南山舉酒杯
題玉山村叟壁
谷口好泉石居人能陸沉牛羊下山小煙火
隔雲深一徑入溪色數家連竹隂藏虹辭晚
雨驚隼落殘禽涉趣皆流目將歸羡在林却
思黃綬事辜負紫芝心
縣中池竹言懷
官小志巳足時清免負薪卑棲且得地榮耀
不關身自愛賞心處叢篁流水濱荷香度高
枕山色滿南隣道在即爲樂機忘寧厭貧却
愁丹鳳詔來訪&KR0238;園人
山園栖隱
守靜信推分灌園樂在兹且忘堯舜力寧顧
尚書期晚景采蘭暇空林散帙時卷荷藏露
滳黃口觸蟲絲三徑與囂遠一瓢常自怡情
人半雲外風月詎相思
送王諫議任東都居守
車徒鳳掖東去去洛陽宫暫以青蒲隔還看
𬗋禁同經過乘雨露瀟灑出鴛鴻官署名臺
下雲山舊苑中暮天雙闕靜秋月九重空且
喜成周地詩人播國風
送鄭書記
决勝無遺策辭天似請纓出身唯徇死報國
且能兵受命麟麒殿參謀驃騎營短簫催别
酒斜日駐前旌義勇千夫敵風沙萬里行幾
年丹闕下侯印錫書生
送族姪赴任
林下不成興仲容微禄牽客程千里遠別念
一帆懸欲歎卑棲去其如勝趣偏雲山深郡
郭花木淨潮田坐嘯帷應下離居月復圓此
時知小阮相憶綠罇前
長安落第作
始願今如此前途復若何無媒獻詞賦生事
日蹉跎不遇張華識空悲寗戚歌故山歸夢
遠新歲客愁多刷羽思喬木豋龍恨失波散
才非世用廻首謝雲蘿
酬長孫繹藍溪寄杏
愛君藍水上種杏近成田拂逕清隂合臨流
彩實懸清香和宿雨佳色出晴煙懿此傾筐
贈相知懷橘年芳馨來滿袖瓊玖願酬篇把
玩情何極雲林若眼前
藥堂秋暮
隱來未得道歲去愧雲松茅屋空山暮荷衣
白露濃唯憐石苔色不染世人蹤潭靜宜孤
鶴山深絶遠鍾有時丹竈上數點綵霞重勉
事壷公術仙期待赤龍
哭常徵君
萬化一朝盡窮泉悲此君如何丹竈術能誤
紫芝焚不遂蒼生望空留封禪文遠年隨逝
水真氣盡浮雲山閉龍蛇蟄林寒麋鹿群傷
心載酒地仙菊爲誰薰
送鮑中丞赴太原軍營
年壯才仍美時來道易行寵兼三獨任威肅
貳師營將略過南仲天心寄北亰雲旂臨塞
色龍笛出關聲漢月随霜去邊塵計日清漸
知王事好文武用書生
奉送劉相公江淮催轉運
國用資戎事臣勞爲主憂將徵任土貢更發
濟川舟擁傳星還去過池鳳不留唯高飲水
節稍淺別家愁落葉淮邊雨孤山海上秋遥
知謝公興微月在江樓
送李秀才落第遊荆楚
羽翠雖成夢遷鶯尚後群名逃郄詵策興發
謝玄文昏旦扁舟去江山幾路分江潮吞海
日歸鴈出湖雲詩思應須苦猨聲莫厭聞離
居見新月那得不思君
奉陪郭常侍宴滻川山池
掖垣擕愛客勝地賞年光向竹過賓館尋山
到妓堂歌聲掩金谷舞態出平陽地滿簪裾
影花添蘭麝香鶯啼春未老酒冷日猶長安
石風流事須歸問省郎
寇中送張司馬歸洛
戎狄寇周日衣冠適洛年客亭新驛騎關路
舊人煙吾道將東矣秋風更䬃然雲愁百戰
地樹隔兩鄕天旅思蓬飄陌驚魂鴈怯弦今
朝一尊酒莫惜醉離筵
奉和宣城張太守南亭秋夕懷友
池館蟪蛄聲梧桐秋露晴月臨朱戟靜河近
畫樓明捲幔浮凉入聞鍾永夜清片雲懸曙
斗數鴈過秋城羽扇揚風暇瑤琴悵别情江
山飛麗藻謝眺讓前名
過山人所居因寄諸遺補
空谷春雲滿愚公晦跡深一隨玄豹隱幾換
綠蘿隂絶徑人稀到芳蓀我獨尋厨煙住峭
壁酒氣出重林蝴蝶晴還舞黃鸝晚暫吟所
思青瑣客瑤草寄幽心
過鳴皋隱者
磻石老紅蘚徵君卧幾年飛泉出林下一徑
過崖巔鷄犬逐人靜雲霞宜地偏終朝數峰
勝不遠一壷前仲月霽春雨香風生藥田丹
溪不可别瓊草色芊芊
送楊錥歸隱
悔作掃門事還吟招隱詩今年芳草色不失
故山期遥想白雲裏采苓春日遲溪花藏石
徑巖翠帶茆茨九轉莫飛去三廻良在茲還
嗤茂陵客貧病老明時
酬劉起居卧病見寄
承顔看彩服不覺别丹墀味道能忘病過庭
更學詩繚垣多畫戟遠岫入書帷竹靜携琴
處林香讓果時聲同叨眷早交淡在年衰更
枉兼金贈難爲繼組詞
陪南省諸公宴殿中李監宅
將門高勝霍相子寵過韋宦貴攀龍後心傾
待士時壷觴開雅宴鴛鷺眷相隨舞退燕姬
曲歌徵謝眺詩晚鍾過竹靜醉客出花遲莫
惜留餘興良辰不可追
山齋讀書寄時校書杜叟
日愛蘅茆下閑觀山海圖幽人自守朴窮谷
也名愚隔嶺和溪雨新泉到戸樞叢蘭齊稚
子蟠木老潛夫憶戴差過剡遊仙慣入壼濠
梁時一訪莊叟亦吾徒
晚歸藍田舊居
雲捲東皋下歸來省故蹊泉移憐石在林長
覺原低舊里情難盡前山賞未迷引藤看古
木嘗酒呪春鷄興與時髦背年將野老齊才
微夕陽退應得遂霞棲
太子李舍人城東别業與二三文友
逃暑
下馬失炎暑重門深綠篁宫臣禮嘉客林表
開蘭堂茲夕興難盡澄罍照墨場東陵晚來
好目極趣何長鳥道掛疎雨人家殘夕陽城
隅擁歸騎留醉戀瓊芳
寄袁州李嘉祐員外
誰謂江山阻心親夢想偏容輝常在目離别
任經年郡國通流水雲霞共遠天行春鸎幾
囀遲客月頻圓鴈有還鄕羽人無訪戴船願
徵黃覇入相見玉階前
禁闈翫雪寄薛左丞
玄雲低禁苑飛雪滿神州虚白生臺榭寒光
入冕旒粉凝宫壁淨乳結洞門幽細遶廻風
轉輕隨落羽浮怒濤堆砌石新月孕簾鈎爲
報詩人道豐年頌聖猷
春暮過石龜谷題温處士林園
隱几無名老何年此陸沉丘園自得性婚嫁
不嬰心歲計因山薄霞棲在谷深設罝連草
色曬藥背松隂觸興雲生岫隨耕鳥下林搘
頥笑來客頭上有朝簮
宿畢侍御宅
交情頻更好子有古人風晤語清霜裏平生
苦節同心惟二仲合室乃一瓢空落葉寄秋
菊愁雲低夜鴻薄寒燈影外殘漏雨聲中明
發南昌去廻看御史騘
中書遇雨
濟旱惟宸慮爲霖即上台雲銜七曜起雨拂
九門來綸閣飛絲度龍渠激霤廻色翻池上
藻香裛鼎前杯湘燕皆舒翼沙鱗豈曝腮尺
波應萬假虞海載沿洄
適楚次徐城
去家隨旅鴈幾日到南荆行邁改鄕邑苦辛
淹晦明畏途在滛雨未暮息趨程窮木對秋
館寒鵶愁古城迷津坐爲客對酒默含情感
激念知巳匣中孤劍鳴
經李蒙穎陽舊居
同心而早世天道亦何論獨有山陽宅平生
永不諼青溪引白鳥流涕弔芳蓀蔓草入空
室叢篁深毀垣舊遊還在眼神理更忘言唯
見東山月人亡不去門
贈漢陽隱者
當年不出世知子飡霞人樂道復安土遺榮
長隱身衡茅古林曲秔稻清江濱桂棹爲漁
暇荷衣禦暑新欵顔在行役幽興惜今晨分
首天涯去再來芳杜春
巨魚縱大壑
巨魚縱大壑遂性似乘時奮躍風生鬛騰凌
浪鼓鰭龍攄回地軸鯤化想天池方映吞舟
意光殊在藻嬉傾危嗟暮燕隱晦誚泥龜喻
士逢明主才猷得所施
錢考功集卷第六
