錢考功集卷第八
七言律詩
同程九早入中書
漢家賢相重英竒蟠木何材也見知不意雲
霄能自致空驚鵷鷺忽相隨臘雪初明栢子
殿春光欲上萬年枝獨慙皇鑒明如日未厭
螢光向玉墀
仲春宴王補闕城東山池
王孫興至幽尋好芳草春深景氣和藥院愛
隨流水入山齋喜與白雲過猶嫌巢鶴窺人
遠不猒叢花對客多醉來倚玉無餘事目送
歸鴻笑復歌
夜宿靈臺寺寄郎士元
西日橫山含碧空東方吐月滿禪宫朝瞻雙
頂青冥上夜宿諸天色界中石潭倒洑蓮花
水塔院空聞松栢風萬里故人能尚爾知君
視聽我心同
題郎士元半日吳村别業兼呈李長
官
半日吳村帶晚霞閑門高柳亂飛鵶橫雲嶺
外千重樹流水聲中一兩家愁人昨夜相思
苦閏月今年春意賖自歎梅生頭似雪却憐
潘令縣如花
猷川雪後送粲上人還京時因避世
卧疾
連步青溪幾萬重有時共立在孤峰齋到盂
空食麥雪經傳金字坐雲松呻吟獨卧猷川
水振錫先聞長樂鍾廻望群山携手處離心
一一涕無從
和李員外扈駕幸温泉宫
未央月曉度疎鍾鳳輦時廵出九重雪霽山
門迎端日雲𨳩水殿候飛龍輕寒不入宫中
樹佳氣常薰仗外峯遥羡枚皋扈僊蹕偏承
霄漢渥恩濃
長信怨
長信螢來一葉秋蛾眉淚盡九重幽鳷鵲觀
前明月度芙蓉闕下絳河流鴛衾久别難爲
夢鳳管遥聞更起愁誰念昭陽夜歌舞君王
玉輦正淹留
送河南陸少府
雲間陸生美且竒銀章朱綬映金羈自料抱
才將致遠寍嗟趨府暫牽卑東城社日催巢
燕上苑秋聲散御梨朝夕詔書還栢署行看
飛隼集高枝
送李評事赴潭州使幕
湖南遠去有餘情蘋葉初齊白芷生謾說簡
書催物役遥知心賞緩王程興過山寺先雲
到嘯引江帆帶月行幕下由來貴無事佇聞
談笑靜黎甿
送李九貶南陽
玉柱金罍醉不歡雲山驛道向東看鴻聲斷
續暮天遠柳影蕭疎秋日寒霜降幽林霑蕙
若弦驚翰苑失鴛鸞秋來廻首君門阻馬上
應歌行路難
送裴頔侍御使蜀
柱史纔年四十強鬚髯玄髮美清陽朝天繡
服乘恩貴出使星軺滿路光錦水繁華添麗
藻峨眉明月引飛觴多才自有雲霄望計日
應追鴛鷺行
送韋信愛子歸覲
維舟解䌫到斜暉春水東流北鴈飛才子學
詩趨露冕棠花含笑待班衣稍聞江樹啼猿
近轉覺山林過客稀借問還珠盈合浦何如
鯉也入庭闈
送興平王少府遊梁
舊室相逢情更親攀懽甚少愴離頻黃綬罷
來多遠客青山何處不愁人日斜宫樹聞蟬
蛻雨過關城見月新梁國遺風重詞賦諸侯
應念馬卿貧
送張員外出牧岳州
鳳凰銜詔與何人善政多才寵寇恂臺下鴛
鸞爭送遠岳陽雲樹待行春自吟黃閣知音
在不厭&KR0686;䄡出守頻應笑馮唐衰且拙世情
相見白頭新
送孫十尉温縣
飛花落絮滿河橋千里傷心送客遥不惜芸
香染黃綬惟憐鴻羽下青霄雲衢有志終驤
首吏道無媒且折腰急管繁絃催一醉頽陽
不駐引征鑣
送鍾評事應宏詞下第東歸
芳歲歸人嗟轉蓬含情回首㶚陵東蛾眉不
入秦臺鏡鷁羽還驚宋國風世事悠揚春夢
裏年光寂寞旅愁中勸君稍盡離筵酒千里
佳期難再逢
送嚴維尉河南
蕙葉青青花亂開少年趨府下蓬莱甘泉未
厭楊雄賦吏道何榮賈誼才征陌獨悲飛蓋
遠離筵只惜暝鍾催欲知别後相思處願植
瓊枝向栢臺
送馬員外拜官覲省
二十爲師事漢文鵷雛驥子自爲群筆精已
許臺中妙劒術還令世上聞歸覲屢驚槐里
月出師常笑棘門軍莫言來往朝天遠看取
鳴鞘入斷雲
送冷朝陽擢第後歸金陵
莱子晝歸今始好潘園景色夏偏濃夕陽流
水吟詩去明月青山出竹逢兄弟相歡初讓
果鄕人争賀舊登龍佳期少别俄千里雲樹
遥看歷幾重
九日宴浙江西亭
詩人九日憐芳菊筵啓高齋宴浙江漁浦浪
花搖素壁西興樹色入秋窗木奴向熟懸金
實桑落新開瀉玉釭四子醉時争講習笑論
黃覇舊爲邦
和晴雪早朝
紫微晴雪帶恩光繞仗偏隨鵷鷺行長信月
留寧避曉宜春花滿不飛香獨看積素凝清
禁巳覺輕寒讓太陽題柱盛名兼絶唱風流
誰繼漢田郎
避暑納凉
木槿花開畏日長時搖輕扇倚繩牀初晴草
蔓緣新笋頻雨苔衣染舊墻十旬河朔應虚
醉八柱天台好納凉無事始知偏靜勝深垂
紗帳詠滄浪
早朝
鍾傳清禁纔應徹漏報仙闈儼已開雙闕薄
煙籠菡蓞九成初日照蓬萊朝時但向丹墀
拜仗下疑從碧落廻聖代逍遥更何事願將
巴曲贊康哉
題焦道士石壁
三峯花畔碧堂縣錦里真人此得仙玉體纔
飛西蜀雨霓裳欲向大羅天彩雲不散焼丹
竈白鹿時藏種玉田幸入桃源因去世方期
丹訣一延年
題延州聖僧穴
定力無涯不可稱未知何代坐禪僧默默山
門宵閉月熒熒石室晝燃燈四時樹長書經
葉萬歲嵓懸柱杖藤昔日捨身緣救鴿今時
出見有飛鷹
樂遊園晴望上中書李侍郎
爽氣朝來萬里清憑高一望九愁輕不知鳳
沼霖初霽但覺堯天日轉明四野山河通遠
色千家砧杵共秋聲遥想青雲丞相府何時
開閣引書生
幽居春暮書懷
自哂鄙夫多野性貧居數畒半臨湍溪雲雜
雨來茆屋山雀將雛到藥欄仙籙滿牀閑不
厭隂符在篋老羞看更憐童子宜春服花裏
尋師指杏壇
謁許由廟
故向箕山訪許由林泉物外自清幽松上掛
瓢枝幾變石間洗耳水空流綠苔唯見遮三
徑青史空傳謝九州緬想古人增歎息䬃然
雲樹滿巖秋
過張成侍御宅
丞相幕中題鳳人文章心事每相親從軍誰
謂仲宣樂入室方知顔子貧杯裏紫茶香代
酒琴中綠水靜留賓欲知别後相思意唯願
瓊枝入夢頻
酬考功楊員外見贈佳句
上林諫獵知才薄尺組承恩愧命牽潢潦難
滋滄海潤螢光空盡太陽前虚名濫接登龍
士野性寧忘種黍田相國無私人守朴何辭
老去上皇年
寄永嘉王十二
永嘉風景入新年才子詩成定可憐夢裏還
鄕不相見天涯憶戴復誰傳花傾曉露垂如
淚鶯拂遊絲斷若絃願得廻風吹海鴈飛書
一宿到君邊
七盤路阻寇聞李端公先到南楚
日暮窮途淚滿襟雲天南望羡飛禽阮腸暗
與孤魂斷江水遥連別恨深明月旣能通憶
夢青山何用隔同心秦楚眼看成絶國相思
一寄白頭吟
酬趙給事相尋不遇留贈
誰意顔生窮巷裏能勞馬跡破春苔忽看童
子掃花處始愧夕郎題鳳來斜景適隨詩興
盡好風纔送珮聲廻豈無鷄黍期他日惜此
殘春阻綠杯
山中酬楊補闕見過
日暖風恬種藥時紅泉翠壁薜蘿垂幽溪鹿
過苔還靜深樹雲來鳥不知青瑣同心多逸
興春山載酒遠相隨却慙身外牽纓冕未勝
杯前倒接䍦
同王鋗起居程浩郎中韓翃舍人題
安國寺用上人院
慧眼沙門真遠公經行宴坐有儒風香緣不
絶簮裾會禪想寧妨藻思通曙後爐煙生不
滅晴來階色並歸空狂夫入室無餘事唯與
天花一笑同
尋司勛李郎中不遇
知已知音同舍郎如何咫尺阻清陽每恨蒹
葭倚芳樹多慙新燕入華堂重花不隔陳蕃
榻脩竹能深夫子墻唯有早朝趨鳳闕朝時
憐羽接鴛行
贈張南史
紫泥何日到滄洲笑向東陽沈隱侯黛色晴
峯雲外出縠文江水縣前流使臣自欲論公
道才子非關猒薄遊溪畔秋蘭雖可佩知君
不得少停舟
暇日覽舊詩因以題詠
逍遥心地得關關偶被功名涴我閑有壽亦
將歸象外無詩兼不戀人間何窮默識輕洪
範未喪斯文勝大還筐篋靜開難似此蘂珠
春色海中山
漢武出獵
漢家無事樂時邕羽獵年年出九重玉帛不
朝金闕路旌旗長繞綵霞峯且貪原獸輕黃
屋寧畏漁人犯白龍薄暮方歸長樂觀垂楊
幾處綠煙濃
宴曹王宅
賢王駟馬退朝初小苑三春帶雨餘林沼葱
蘢多貴氣樓臺隱映接天居仙鷄引敵穿紅
藥宫燕銜泥落綺䟽自歎平生相識願何如
今日厠應徐
重贈趙給事
久飛鴛掖出時髦耻負平生稽古勞玉樹滿
庭家轉貴雲衢獨步位初高能迂騶馭尋蝸
舍不惜瑤華報木桃應念潛郎守貧病常悲
休沐對蓬蒿
贈闕下裴舍人
二月黃鶯飛上林春城紫禁曉隂隂長樂鍾
聲花外盡龍池柳色雨中深陽和不散窮途
恨霄漢常懸捧日心獻賦十年猶未遇羞將
短髮對華簪
登劉賓客高齋
能以功成疎寵位不將心賞負雲霞林間客
散孫弘閣城上山宜綺季家蝴蝶晴連池岸
草黃鸝晚出柳園花日陪鯉也趨文苑誰道
門生隔絳紗
哭&KR0605;霽
流水辭山花别枝隨風一去絶還期昨夜故
人泉下宿今朝白髮鏡中垂音徽寂寂空成
夢容範朝朝無見時旦暮餘生幾息在不應
存殁未嘗悲
和慕容法曹尋漁者寄城中故人
孤煙一點綠溪湄漁父幽居即舊基飢鷺不
驚收釣處閑麛應乳負暄時茅齋對雪開罇
好稚子焚枯飯客遲勝事宛然懷抱裏頃來
新得謝公詩
錢考功集卷第八
