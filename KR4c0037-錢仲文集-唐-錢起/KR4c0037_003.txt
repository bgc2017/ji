錢考功集卷第三
七言古詩
紫參歌(并序)
紫參幽芳也五菂連萼狀飛禽羽舉俗名之
五鳥花起故山道人蘭若尤豐此藥校書劉
公詠歌之俾予繼組
遠公林下滿青苔春藥偏宜間石開往往幽
人尋水見時時僊蝶隔雲來隂陽雕刻花如
鳥對鳳連雞一何小春風宛轉虎溪傍紫翼
紅翹翻霽光貝葉經前無住色蓮花會裏暫
留香蓬山才子憐幽性白雪陽春動新詠應
知仙卉老雲霞莫賞夭桃滿蹊徑
瑪瑙杯歌
瑤溪碧岸生奇寶剖質披心出文藻良工雕
飾明且鮮得成珍器入芳筵含華炳麗金罇
倒翠斝瓊觴忽無色繁絃急管催獻酬倏若
飛空生羽翼湛湛蘭英照豹斑滿堂詞客盡
朱顔花光来去傳香䄂霞影高低傍玉山王
孫彩筆題新詠碎錦連珠復輝映世情貴耳
不貴奇謾說海底珊瑚枝寧及琢磨當妙用
燕歌楚舞長相隨
鋤藥詠
蒔藥穿林復在巘濃香秀色深能淺雲氣垂
来裛露偏松隂古處知春晚拂曙殘鸎百轉
催縈泉帶石幾花開不隨飛鳥緣枝去如笑
幽人出谷來對之不覺忘疎懶廢卷荷鋤嫌
日短豈無萱草樹階墀惜爾幽芳世所遺但
使芝蘭出蕭艾不辭手足皆腁胝寧學陶潛
空嗜酒頽齡捨此事東菑
病鶴篇
獨鶴聲哀羽摧折沙頭一點留&KR0714;雪三山仙
侣能遠翔五里徘徊忍爲别驚群各畏野人
機誰肯相將霞外飛不及洲鳬長比翼随波
雙泛復雙歸碧海滄江深且廣目盡天倪安
得往雲山隔路不隔心宛頸和鳴長在想何
時白霧卷青天接影追飛太液前
片玉篇
至寶未爲代所奇韞靈示璞荆山垂獨使虹
光天子識不將清韻世人知世人所貴惟燕
石美玉對之成瓦礫空山埋照凡幾年古色
蒼㾗宛自然重溪羃羃暗雲樹一片熒熒光
石泉美人之鑒明且徹玉指提擕歎竒絶試
勞香䄂拂莓苔不覺清心皎冰雪連城美價
幸逢時命代良工豈見遺試作珪璋禮天地
何如瓀在階墀
畫鶴篇
點素凝姿任畫工霜毛玉羽照簾櫳借問飛
鳴華表上何如粉繢彩屏中文昌官近芙蓉
闕蘭室氤氲香且結鑪氣朝成緱嶺雲銀燈
夜作華亭月日暖花明梁燕歸應驚片雪在
仙闈主人顧盻千金重誰肯徘徊五里飛
秋霖曲
君不見聖主旰食憂元元秋風苦雨暗九門
鳳凰池裏沸泉騰蒼龍闕下生雲根隂精離
畢太淹度倦鳥將歸不知樹愁隂慘淡時殷
雷生靈墊溺若寒灰公卿紅粒爨丹桂黔首
白骨封青苔貂裘玉食張公子炰炙熏天戟
門裏且如歌笑日揮金應笑禹湯能罪巳鶴
鳴蛙躍正其時豹隱蘭凋亦可悲焉得太阿
决屏翳還令率土見朝曦
賦得青城山歌送楊杜二郎中赴蜀
軍
蜀山西南千萬重仙經最說青城峯青城嶔
岑倚空碧遠壓峨眉吞劒壁錦屏雲起易成
霞玉洞花明不知夕星臺二妙逐王師阮瑀
軍書王粲詩日落猿聲連玉笛晴來山翠傍
旌旗綠蘿春月營門近知君對酒遥相思
送崔校書從軍
鴈門太守能愛賢麟閣書生亦投筆寧惟玉
劒報知巳更有龍韜佐師律别馬連嘶出御
溝家人幾夜望刀頭燕南春草傷心色薊北
黃雲滿眼愁聞道輕生能擊虜何嗟少壯不
封侯
送張將軍西征
長安少年唯好武金殿承恩爭破虜沙場烽
火隔天山鐡騎西征幾歲還戰處黑雲霾澣
海愁中明月度陽關玉笛聲悲離酌晚金方
路極行人遠計日霜戈盡敵歸廻首戎城空
落暉始笑子卿心計失徒看海上節髦稀
送脩武元少府
寸禄牽色飬此行寧嘆息自矜黃綬采蘭時
不厭丹墀芳草色百戰荒城復井田幾家春
樹帶人煙黎甿久厭蓬飄苦遲爾西南惠月
傳
送崔十三東遊
千里有同心十年一會面當杯緩箏柱倏忽
催離宴丹鳳城頭噪晚鵶行人馬首夕陽斜
㶚上春風留别𬒮關東新月宿誰家官柳依
依兩鄉色誰能此别不相憶
送鄔三落第還鄕
郢客文章絶世稀常嗟時命與心違十年失
路誰知已千思思親獨遠歸雲帆春水將何
適日愛東南暮山碧關中新月對離罇江上
殘花待歸客名宦無媒自古遲窮途此别不
堪悲荷衣垂釣且安命金馬招賢會有時
送馬明府赴江陵
陶令南行心自永江天極目澄秋景萬室遥
方犬不鳴雙鳬下處人皆靜清風高興得湖
山門柳蕭條雙翟閑黃花滿把應相憶落日
登樓北望還
送畢侍御謪居
崇蘭香死玉簮折志士吞聲甘徇節忠藎不
爲明主知悲來莫向時人說滄浪之水見心
清楚客辭天淚滿纓百鳥喧喧噪一鶚上林
高枝亦難託寧嗟人世棄虞翻且喜江山得
康樂自憐黃綬老嬰身妻子朝来勸隱淪桃
花洞裏舉家去此别相思復幾春
送禇大落第東歸
離琴彈苦調美人慘向隅頃來荷策干明主
還復扁舟歸五湖漢家側席明敡久豈意遺
賢在林藪玉堂金馬隔青雲墨客儒生皆白
首昨夢芳洲採白蘋歸期且喜故園春稚子
只思陶令至文君不猒馬卿貧剡中風月久
相憶池上舊游應再得酒熟寧孤芳杜春詩
成不枉晴山色念此那能不羡歸上陽諫獵
事皆違他日東流一乘興知君爲我掃荆扉
送傳管記赴蜀軍
終童之死誰繼出鷰頷儒生今俊逸主將早
知鸚鵡賦飛書許載蛟龍筆峨眉玉壘指霞
標鳥没天低幕府遥巴山雨色藏征旆漢水
猨聲咽短簫賜璧腰金應可料才略縱橫年
且妙無人不重樂毅賢何敵能當魯連嘯日
暮黃雲千里昏壯心輕别不銷魂勸君用却
龍泉劒莫負平生國士恩
行路難
君不見明星映空月太陽朝昇光盡歇君不
見凋零委路蓬長風飄舉入雲中由來人事
何常定且莫驕奢笑賤窮
盧龍塞行送韋掌記
雨雪紛紛黑山外行人共指盧龍塞萬里飛
砂咽鼓&KR0911;三軍殺氣凝旌旆陳琳書記本翩
翩料敵張兵奪酒泉聖主好文兼好武封侯
莫比漢皇年
效古秋夜長
秋漢飛玉霜北風掃荷香含情紡織孤燈盡
拭淚相思寒漏長簷前碧雲靜如水月弔栖
烏啼鳥起誰家少婦事鴛機錦幕雲屏深掩
扉白玉窗中聞落葉應憐寒女獨無衣
山中寄時校書
蓬莱紫氣温如玉唯予知爾陽春曲别來幾
日芳蓀綠百花酒滿不見君青山一望心斷
續
哭曹鈞
苦節推白首憐君負此生忠藎名空立家貧
道不行朝來相憶訪蓬蓽只謂淵明猶卧疾
忽見江南弔鶴來始知天上文星失常恨知
音千古稀那堪夫子九泉歸一聲鄰笛殘陽
裏酹酒空堂淚滿衣
錢考功集卷第三
