游廌山集别集類二(宋)
提要
(臣)等謹案游廌山集四卷宋游酢撰酢字定
夫建陽人元豐五年進士建中靖國初歷官
監察御史宣和初終於知濠州事蹟具宋史
道學傳楊時龜山集有酢墓誌銘稱所著有
中庸義一卷易說一卷詩二南義一卷論語
孟子雜解各一卷文集十卷年譜稱其年二
十九錄明道先生語年四十一錄伊川先生
語年四十六作論孟雜解中庸義年四十七
作易說詩二南義而不言文集盖夲各為書
也此夲首以論語雜解中庸義孟子雜解為
一卷次易說詩二南義為一卷次師語師訓
為一卷次以文七篇詩十三首附以墓誌年
譜為一卷又中庸義後有拾遺孟子雜解僅
八條詩二南義僅二條盖後人掇拾重編不
但非其原夲且併非完書矣春日山行詩中
有風詠舞雩正此日雪飄伊洛是何年之句
自用程門立雪故實似亦不類酢作以其為
宋儒遺書别無他本姑錄之以備一家焉乾
隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
