游廌山集卷四
宋游酢撰
論士風奏疏
天下之患莫大于士大夫至于無恥則見利而已不復
知有他如入市而攫金不復見有人也始則衆笑之少
則人惑之久則天下相率而效之莫知以為非也士風
之壞一至于此則錐刀之末將盡爭之雖殺人而謀其
身可為也迷國以成其私可為也草竊姦宄奪攘矯虔
何所不至而人君尚何所賴乎古人有言禮義廉恥謂
之四維四維不張國非其有也今欲使士大夫人人自
好而相高以名節則莫若朝廷之上倡清議于天下士
有頑頓無恥一不容于清議者將不得齒于縉紳親戚
以為羞鄉黨以為辱夫然故士之有志于義者寧饑餓
不能出門戸而不敢以喪節寧阨窮終身不得聞達而
不敢以敗名廉恥之俗成而忠義之風起矣人主何求
而不得哉惟陛下留意
孫莘老易傳序
易之為書該括萬有而一言以蔽之則順性命之理而
已陰陽之有消長剛柔之有進退仁義之有隆汚三極
之道皆原于一而會于理其所遭者時也其所託者義
也其所致者用也知斯三者而天下之理得矣斯理也
仰則著于天文俯則形于地理中則隠於人心而民之
迷日久不能以自得也冥行于利害之域而莫知所向
聖人有憂之此易之所為作也伏羲象之而八卦成文
王重之而六爻具周公繫之辭仲尼訓其義自伏羲至
仲尼則易之書不遺餘旨矣蓋將領天下於中正之塗
而要于時措之宜也居則觀象而玩辭動則觀變而玩
占以研心則慮精以應物則事舉天且助之人且與之
而何凶咎之有故曰是興神物以前民用又曰因貳以
濟民行此四君子之用心也孫公莘老少而好易常以
是行已亦以是立朝或進或退或語或默或從或違皆
占於易而後行也晚而成書辭約而旨明義直而事核
又將與學者共之蓋亦先聖之所期豈徒為章句以自
名家而已此先生傳易之意也學者宜以是觀之
家譜後序
往酢從事於伊川程夫子之門謂儒者之道首在敦倫
睦族謹書諸紳以誌不諠富哉言乎昔姬公陳詩以告
孺子王必丕揚其祖德非獨紹聞衣德言亦以啓佑我
後人也然而難言之矣宗族之壞每在數傳而後其間
保無一二式微世世雷同附和者或高曾皆不可問舉
一勲名爛然絶無干涉之人奉以為吾祖吾祖也恥孰
甚焉獨吾族不然吾族於春秋時最顯粤我先人博物
洽聞顯名於諸侯澤潤生民與東里子産並傳不朽如
傳稱子太叔者是也迨伯度公佐魏卓卓著功業伯始
公繼起風裁高峻節烈矯然世奉為日星河嶽蓋亦後
先濟美者矣再傳簡之公為唐南豐令多所膏澤及於
民至今廟祀不衰自時厥後本朝太平興國間簪纓朱
芾蟬聯至今巨族之稱由來尚矣酢膺祖父之休承乏
俎豆而顧使先人之澤散佚無傳焉是誰之咎哉獨不
敢少有侵假令支系混淆世次紊亂蹈雷同附和之譏
是編之葺兄醇倡其事酢用成之則惟以別其流者澄
其源庶無負乎敦倫睦族之訓也已若謂光前人之烈
以垂裕後昆也則吾豈敢
宣義胡公墓誌銘
公諱淵字澤之姓胡氏其先江南人唐末避地於建州
崇安之籍溪曾祖敏祖容皆率德不耀父罕負氣節重
然諾鄉鄰有競者不決於有司而聽其一言環左右數
百家終歲無訟資産本饒給羣從數數稱貸無所償以
故致空匱怡然終不恨公生而聰敏蚤歲能綴文及冠
試於有司不與選而益務強識下至陰陽卜筮之書無
不精究親老家貧於是往來授學江浙間歲終度父母
所須力能致者盡市歸以獻退無私焉丁外艱母有末
疾不復遠遊里閈教生徒晨夕歸省祁寒暑雨不移晷
每諸生饋食有鮮肥悉持歸以佐母膳母憐其誠為之
強進而疏食飲水躬自安之既永感晚寓江湖間而家
焉歲時追慕常欲歸省墳壠子孫以年高力諫止之公
曰吾少不能致禄養一恨也晚以貧故不能處先廬終
灑掃二恨也今雖七十筋力猶健得一歸上冢死且瞑
目矣既歸表識阡原補植松檟徘徊顧瞻一慟而去行
道為之惻楚以子通籍再封宣義郎宣和元年十一月
壬子卒於所居之正寢子男五人二早卒安國朝奉郎
新差權發遣提舉江南東路學士安止安皆幼女二
人長適宿州教授范舜舉次在室孫男女四人完貢入
太學方慶歷皇祐間書籍多未刊皆手傳公為兒童時
父所傳書於同鄉仙洲吳居士之家居士閱其所寫論
語字體謹慎終二十篇文無誤又視瞻凝審重歎賞之
有女未嫁聰睿少倫讀書能探微旨為擇對不輕許察
公端慤特以妻之公既資純孝又得賢配相與竭力以
事其親雖戹窮貧窶而閨門之内雍如也初安國典教
荆州數與守忤公知其性峻促使求田問舍而夫人又
每誡其子曰人患無德義耳汝慎毋得以生事累其心
公乃自為葺廬舍買田數頃語妻孥曰古者人有恒産
故士不仰禄今之宦遊者率低徊餼廩以自負於義一
招廢斥置父母妻子於飢寒恝然無念可乎居無何其
子使湖外論薦隠士屬吏訴之以為所薦者黨人鄒公
浩所囑而故相范公之門人也坐是除名歸而託於所
葺之田廬安處無外營親舊乃知公識微而慮遠也後
朝廷復其子官總益部而涉遠道歴險塗恐難以奉安
輿將歸誠控聞又恐不知者隨而媒孽之以貽親憂躊
躇未決公察其意乃曰世間禍福非人謀所及汝自擇
於義可也卒聽其子棄官就養處約雖久訖無悔辭自
其子入官盡斥其俸餘以贍兄弟之子又取其子而教
之激其惰而揚其能必欲成就而後已臨終語安國曰
儒者特立獨行不加少以為多汝當以古人自期言訖
而逝次年庚子三月辛酉其子遵治命以公入夫人之
兆將葬來請銘銘曰
孰不為事事莫嚴於親孰不為守守莫先於身惟此兩
者公得之於已而又以成其子之仁少也文詞發策上
第壯也學行望隆縉紳而且惕然内省力久不息以要
於古人則公之子也公誰與倫
書明道先生行狀後
先生道德之高致經綸之遠圖進退之大節伊川季先
生與門人高第既論其實矣酢復何言謹拾其遺事備
採錄云先生生而有妙質聞道甚早年逾冠明誠夫子
張子厚友而師之子厚少時自喜其才謂提騎卒數萬
可横行匈奴視叛羌為易與耳故從之游者多能道邊
事既而得聞先生議論乃歸謝其徒盡棄其舊學以從
事於道其視先生雖外兄弟之子而虚心求益之意懇
懇如不及逮先生之官猶以書抵扈以定性未能不動
致問先生為破其疑使内外動靜道通為一讀其書可
考而知也其後子厚學成德尊識者謂與孟子比然猶
秘其學不多為人講之其意若曰雖復多聞不務畜德
徒善口耳而已故不屑與之言先生謂之曰道之不明
於天下久矣人善其所習自謂至足必欲如孔門不憤
不啓不悱不發則師資勢隔而先王之道或幾乎熄矣
處今之時且當隨其資而誘之雖識有明暗志有淺深
亦各有得焉而堯舜之道庶可馴致子厚用其言故關
中學者躬行之多與洛人並推其所自先生發之也擢
為御史睿眷甚渥亟承德音所獻納必據經術事常辨
於早而戒於漸一日神宗縱言及於辭命先生曰人主
之學惟當務為急辭命非所先也神宗為之動顔會同
天節宫嬪專獻奇巧為天子壽先生既言於朝又顧謂
執政戒之執政曰宫嬪實為非上意也庸何傷先生曰
作淫巧以蕩上心所傷多矣公之言非是執政辭遂屈
是時有同在臺列者志未必同然心慕其為人嘗語人
曰他人之賢者猶可得而議也乃若伯淳則如美玉然
反復視之表裏洞徹莫見疵瑕先生平生與人交無隠
情雖僮僕必託以忠信故人亦不忍欺之嘗自澶淵遣
奴持金詣京師貿用物計金之數可當二百千奴無父
母妻子同列聞之莫不駭且誚既而奴持物如期而歸
衆始歎服蓋誠心發於中暢于四肢見之者信慕事之
者革心大抵類此先生少長親闈視之如傷又氣象清
越灑然如在塵外宜不能勞苦及遇事則每與賤者同
起居飲食人不堪其難而先生處之裕如也嘗董役雖
祁寒烈日不擁裘不御蓋時所巡行衆莫測其至故人
自致力嘗先期畢事異時夫伍中夜多譁一夫或怖萬
夫競起姦人乘虚為盜者不可勝數先生以師律處之
遂訖去無譁者及役罷夫散部伍猶肅整如常初至鄠
有監酒税者以賄播聞然怙力文身自號能殺人衆皆
憚之雖監司州將不敢發先生至將與之同事其人心
不自安輒為言曰外人謂某自盜官錢新主簿將發之
某勢窮必殺人言未訖先生笑曰人之為言一至於此
足下食君之禄詎肯為盜萬一有之將救死不暇安能
殺人其人默不敢言後亦私償其所盜卒以善去州從
事有既孤而遭祖母喪者身為嫡孫未果承重先生為
推典法意告之甚悉其人從之至今遂為定令而天下
縉紳始習為常蓋先生御小人使不麗於法助君子使
必成其美又大抵類此先生雖不用而未嘗一日忘朝
廷然久幽之操確乎如石胸中之氣沖如也所至士大
夫多棄官從之學朝見而夕歸飲其和茹其實既久而
不能去其徒有貧者以單衣御冬累年而志不變身不
屈蓋先生之教要出於為已而士之游其門者所學皆
心到自得無求於外以故甚貧者忘饑寒已仕者忘爵
禄魯重者敏謹細者裕強者無拂理愿者有立志可以
修身可以齊家可以治國平天下非若世之士妄意空
無追咏昔人之糟粕而身不與焉及措之事業則倀然
無據而已也方朝廷圖任真儒以惠天下天下有識者
謂先生行且大用矣不幸而先生卒嗚呼道之行與廢
果非人力所能為也悲夫哭而為之贊曰
天地之心其太一之體與天地之化其太和之運與確
然高明萬物覆焉隤然博厚萬物載焉非以其一與陽
自此舒陰自此凝消息盈虚莫見其形非以其和與夫
子之德其融心滌慮默契於此與不然何穆穆不已渾
渾無涯而能言之士莫足以頌其美與嗟乎孰謂此道
未施此民未覺而先覺者逝與百世之下有想見夫子
而不可得者亦能觀諸天地之際與
祭陳了翁文
嗚呼陳公萬夫之傑大虛無塵心疑知徹經綸大猷如
挈裘領灼知幾先眇綿作炳慮遠而知者疑先危而弱
者警蓍龜有稽可觀而省嗚呼陳公知事道而已不知
鼎鑊之臨其顛也知殉國而已不知蹈穽之横其前也
阨之白首而氣愈和蹙之死地而志愈堅處約彌久妻
孥裕然畎畝念忠頂踵利物人疑其為墨平生拯飢任
重一身吾知其為稷行道之人聞者心惻意者天將降
之大任而空乏其身耶意者吾君將追念其篤誠發獨
斷而收之以澤斯民耶嗚呼孰謂流離川塗邅迴萬狀
而淪于淮楚之濱耶嗚呼孰謂謀猷可以託心腹膂力
可以任股肱而志願卒不伸耶浩浩元精慘不知其因
耶歲首之書後訃而達執書一慟骨驚心折嗚呼陳公
蓋將有哲人能盡知而賢之有志士能慷慨而言之有
仁人能經紀其家而存之有良史能具載其實而傳之
區區鄙詞曷足以涉其流而泝其源乎寓奠一觴聊薦
悃愊東望傷懷淚落横臆尚饗
跋陳居士傳
昔揚子雲稱蜀人之賢以李仲元為畏人想見其人信
順之氣積於中而暢於外蓋黃叔度之流惟以生於遠
方不聞於中原士大夫獨因雄書而名載於後世今陳
居士含德隠厚沈溟於七閩之下邑未有能知之者吾
友中立為發其藴以紹其子孫吾知其與仲元俱不朽
矣此于名教豈小補哉政和二年孟夏中澣書
五言律
餞賀方回分韻得歸字
邀客十分飲送君千里歸情隨綠水去目斷白鷗飛松
菊今應在風塵昔已非維舟後夜月能不重依依
歸鴈
天末驚風急江湖野思長悲鳴愁絶塞接翼冒風霜澤
岸多矰弋雲間乏稻粱茫然棲息地飲啄欲何鄉
感事
世事浮雲薄勞生一夢長散材依櫟社幽意慕濠梁風
急鷹鸇迅霜殘草木黃投閒如有約早晚問耕桑
七言律
春日山行有感
十里橋西別有天青山欲斷翠雲連園林寂寂鹿為友
野服翩翩儒亦仙風詠舞雩正此日雪飄伊洛是何年
追尋往事頓成夢回首春光倍黯然
游寶應寺
崒嵂三峯帶白灣誰開蘭若翠微間竹牀雲懶禪心定
草徑苔荒屐齒斑天入碧嵐成玉宇鳥飛青嶂出塵寰
此中即是蘂珠境遮莫閒吟一解顔
寶應寺讀書堂成因懷明道先生
橋西積雪度新晴卜築茅堂快落成郁郁奇花鋪野趣
關關好鳥和書聲春濃嵐色無邊景水淨天光徹底清
記得程門窗草綠至今遐想每馳情
六言絶句
山中即景
翠靄光風世界青松綠竹人家天外飛來野鳥澗中流
出桃花
七言絶句
題河清縣廨
小院閒亭長薜蘿鹿來穿徑晚經過夕陽蕭散簿書少
窗裏南山明月多
水亭
清溪一曲繞朱樓荷密風稠咽斷流夾岸垂楊烟細細
小橋流水即滄洲
在潁昌寄中立
絳帷燕侍每從容一聽微言萬慮空却愧猶懸三釡樂
未能終此挹清風
蕭條清潁一茅廬魂夢長懷與子居五里橋西楊柳路
至今車馬往來疎(龜山末句作可能鞭馬復來無)
登歸宗巖
奇冠南閩此最奇歸宗千古是誰歸至今來訪誰先至
知是曹劉先我知
誨子
三十年前宿草廬五年三第世間無門前獬豸公裳在
只恐兒孫不讀書
御史游公墓誌銘楊時
吾友定夫既没之明年其子某自歴陽涉大江詣予而
告曰先君之友惟公為最厚今既葬而幽堂之銘無辭
以刻恐遂湮没無傳焉敢以是請予告之曰如先公之
明德皎如日星雖奴隸之賤皆知之其流風餘韻足以
師世範俗豈待予言而傳乎然昔在元豐中俱受業於
明道先生兄弟之門有友二人焉謝良佐顯道公其一
也三年之間二公相繼淪亡存者獨予而已追念生平
觸事無一不可悲者今吾子以銘見屬舍予其奚之公
諱酢定夫其字也建州建陽人初與其兄醇俱以文行
知名於時所交皆天下豪英公雖少而一時老師宿儒
咸推先之伊川先生以事至京師一見謂其資可與適
道是時明道先生知扶溝縣事先生兄弟方以倡明道
學為已任設庠序聚邑人子弟教之召公來職學事公
欣然往從之得其微言於是盡棄故所習而學焉其後
得邑河清予往見之伊川謂予曰游君德器粹然問學
日進政事亦絶人遠甚其在師門見稱如此則所造可
知矣公於元豐五年登進士第調越州蕭山尉用侍臣
薦召為太學錄改宣德郎除博士公以食貧待次奉親
不便就擬知河南府河清縣忠宣范公判河南待以國
士事有疑議必與之參訂移守潁昌辟公自隨為府學
教授未幾還朝復秉國政即除公太學博士已而忠宣
罷政公亦請外矣除齊州簽書判官廳公事用年勞改
奉議郎丁大中公憂服除再調泉州簽判上皇即位覃
恩改承議郎賜緋衣銀魚袋還召為監察御史磨勘轉
朝奉郎出知和州歲餘管勾南京鴻慶宫居太平州兩
乞再任以八寶恩轉朝散郎磨勘轉朝請郎知漢陽軍
磨勘轉朝奉大夫以親老再乞宫祠除提點成都府長
生觀丁太碩人憂服除除知舒州移知濠州不數月會
從官謫守衝罷歸寓歴陽因家焉宣和五年五月乙亥
以疾終於正寢享年七十有一是年十二月丙午與夫
人合葬於和州含山縣昇城鄉車轅嶺之原用治命也
公自幼不羣讀書一過目輒成誦比壯益自力心傳目
到不為世儒之習誠於中形諸外儀容辭令燦然有文
望之知其為成德君子也其事親無違交朋友有信莅
官遇僚吏有恩意雖人樂於自盡而無敢慢其令者惠
政在民戴之如父母故去則見思愈久而不忘筮仕之
初未更事縣有疑獄十餘年不能決公攝邑事一問得
其情而釋之精練如素官者人服其明比年以來編民
困於征斂而修奉祠館市材調夫無虚月所至騷然公
歴守四郡處之裕如雖時有興造民初不知而事集此
在公特其粃糠耳無足道者故不復縷載若其道學足
以覺斯人餘潤足以澤天下遭時清明不及用而死此
士論共惜之非予一已之私言也曾祖尚祖禮之不仕
父潛贈太中大夫娶吕氏封宜人有賢行事舅姑以孝
聞友姊姒睦婣族人無間言公素貧不治生産夫人攻
苦食淡能宜其家則内助多矣先公三年卒享年六十
有六子男七人撝文林郎洪州司兵曹事卒官擬捄握
皆蚤世損迪功郎前授歸州司兵曹事掞將仕郎拂未
仕皆業儒世其家女一人歸時之子遹孫男三人女五
人有中庸義一卷易說一卷詩二南義一卷論語孟子
雜解各一卷文集十卷藏於家銘曰嗚呼天乎胡不憗
遺方時清明哲人其萎道雖不行斯文未亡百世而下
其傳有光
年譜
宋仁宗皇祐五年癸巳二月十五日午時公生於建寧
府(隋立建安郡末改泉州唐建州宋初隸江南又隸兩浙尋以隸福建升建寧軍節度後升今名)建
陽之長平
至和元年甲午公二歲(改元首年俱書)
嘉祐元年丙申公四歲
五年庚子公八歲善屬文人稱神童
英宗治平元年甲辰公十二歲潛心孝經
神宗熙寧元年戊申公十六歲與兄質夫從族父執中
於家塾
三年庚戌公十八歲同葉敦禮施景明從江處中於集
公山
五年壬子公二十歲預鄉薦伊川先生見之京師謂其
資可與適道八月明道先生令扶溝召職學事
六年癸丑公二十一歲禮部試下第補太學生歸
八年乙卯公二十三歲預太學薦
元豐元年戊午公二十六歲
四年辛酉公二十九歲與楊中立謝顯道以師禮見明
道先生於潁昌錄有明道先生語
五年壬戌公三十歲登黃裳榜進士
六年癸亥公三十一歲調越州蕭山尉三月長子撝生
七年甲子公三十二歲赴蕭山任
八年乙丑公三十三歲官蕭山用侍臣薦召為太學錄
六月晦聞明道先生訃設位哭于寢門作行狀七月
次子擬生
哲宗元祐元年丙寅公三十四歲官太學錄改宣德郎
除博士
二年丁卯公三十五歲官博士以食貧待次奉親不便
就擬知河清縣
三年戊辰公三十六歲官河清四月三子拂生
四年己巳公三十七歲官河清是時忠宣范公判河南
待以國士有疑義與之參訂移守潁昌辟公自隨為
府學教授
五年庚午公三十八歲任教授五月四子損生
六年辛未公三十九歲任教授
七年壬申公四十歲任教授范公未幾還朝復秉鈞軸
即除公太學博士七月五子掞生
八年癸酉公四十一歲官博士偕友中立離河清以師
禮見伊川先生於洛錄有伊川先生語
紹聖元年甲戌公四十二歲官博士六月六子捄生
二年乙亥公四十三歲官博士范公罷政公亦請外除
簽書齊州判官廳公事十二月女生及笄適中立三
子遹
三年丙子公四十四歲官齊州十月丁父憂解官居制
四年丁丑公四十五歲在制葬大中升叔於寶應寺山
元符元年戊寅公四十六歲在制築草堂於廌山之麓
著論孟雜解中庸義
二年己卯公四十七歲正月服闋再調泉州簽判築水
雲寮於武夷之五曲為講論之所著易說詩二南義
三年庚辰公四十八歲赴泉州任十一月上皇即位召
還為監察御史
徽宗建中靖國元年辛巳公四十九歲官御史論士風
正月七子握生
崇寧元年壬午公五十歲官御史出知和州
二年癸未公五十一歲官和州
三年甲申公五十二歲官和州歲餘管勾南京鴻慶宫
四年乙酉公五十三歲任鴻慶宫居太平州
五年丙戌公五十四歲仍太平
大觀元年丁亥公五十五歲仍太平
二年戊子公五十六歲仍太平
三年己丑公五十七歲仍太平
四年庚寅公五十八歲仍太平
政和元年辛卯公五十九歲仍太平兩乞再任知漢陽
軍
二年壬辰公六十歲官漢陽
三年癸巳公六十一歲官漢陽
四年甲午公六十二歲官漢陽以親老再乞宫祠除提
點成都府長生觀
五年乙未公六十三歲仍長生觀七月丁太碩人憂解
官居制
六年丙申公六十四歲在制
七年丁酉公六十五歲十月服闋除知舒州
重和元年戊戌公六十六歲官舒州
宣和元年己亥公六十七歲官舒州移知濠州
二年庚子公六十八歲官濠州不數月會從官謫守衝
罷歸寓歴陽因家焉
五年癸卯公七十一歲五月乙亥(二十三日)以疾終於正寢
十二月丙午用公治命與夫人吕氏合葬於和州(戰國)
(屬楚秦歴陽縣晉歴陽郡後齊和州隋唐或歴陽郡或和州宋因之)含山縣車轅嶺之
原(遂改名察院嶺)文靖楊公誌其墓
游廌山集卷四
