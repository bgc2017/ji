游廌山集卷二
宋游酢撰
易說
彖曰大哉乾元節
乾曰大哉坤曰至哉大則无所不包至則无所不盡
乾之大无方而坤則未離乎方也
終日乾乾節
終日乾乾反復於道也反復宜與復卦之反復同釋
終日乾乾行事之時而曰反復道何也盖君子之行
事雖汲汲皇皇而易簡之理未嘗離也亦行其所无
事而已九三在下體之上將離人而天矣故有反復
道之象若夫聖人作而萬物覩則天德之所為確乎
能其事而已矣雖有為而未嘗為反復不容言矣
君子體仁節
道者天也道為萬物之奥故足以統天仁者人也仁
為衆善之首故足以長人猶之萬物發育乎春而震
為長子也大為之制經為三百曲為之防詳為三千
要皆歸於大中而已故曰嘉會足以合禮猶之萬物
相見於夏而離為文明也義主於刻制而利不生於
其間則不和先王之義勞之乃所以逸之故民至於
㤀其勞殺之乃所以生之故民至於忘其死盖利之
實行乎其中矣故曰利物足以和義猶之萬物彫悴
於秋而說言乎兌也事以智謀物以智創智而不貞
則事不立貞者正而固也謀之不正則異議得以屈
之守之不固則衆力得以傾之豈事之幹哉故曰貞
固足以幹事猶之萬物終藏於冬而成言乎艮也君
子行此四德則乾道在我矣故曰乾元亨利貞
初九曰潜龍勿用節
龍德而隱故不易乎世龍德而正中故曰善世而不
伐不易乎世者用舍在我故遯世无悶不成乎名者
非譽不在物故不見是而无悶確乎其不可拔則行
一不義殺一不辜而得天下不為矣非伯夷柳下惠
之徒何足以與此若孔子則聖人之時不專於勿用
也其易世之志未嘗一日而㤀故曰天下有道丘不
與易也
乾元用九節
揲蓍之法遇九六之數則變乾以純陽故陽極而亢
坤以純隂故隂極而戰如其不變則亢而災戰而傷
不能免也乾以用九則陽知險而變故无首而吉坤
以用六則隂知阻而變故永貞而利乾坤純乎隂陽
者也故有用九用六與他卦不同將來者進成功者
退天之則也故乾元用九乃見天則
君子學以聚之節
乾之道不盡於九二故有學問坤之道盛於六二故
不習无不利
坤
坤者純隂之卦也故初六隂生有履霜之戒六四重
隂有天地閉之象
彖曰至哉坤元至應地无疆
乾曰大哉坤曰至哉大則无所不包至則无所不盡
乾之大无方而坤則未離乎方也坤順承天則於乾
之道亦无餘矣特不出於天之外而已故曰至哉坤
元言地道於是為盡也天下之道至於易而盡故曰
易其至矣天下之德至於中庸而盡故曰中庸其至
矣體易而崇德則日新體易而廣業則富有故曰盛
德大業至矣哉其靜也翕故曰含弘含言无所不
容弘言無所不有其動也闢故曰光大光言无所不
顯大言无所不被四者坤元之德也體坤德以有行
者非君子不足以與此故曰君子攸行天行健者
天之不已也无不覆幬者天之无疆而地之持載足
以配之故曰德合无疆盖无疆者以形言也德合无
疆者地之配天也應地无疆者君子之法地也知君
子攸行應地无疆則知乃順承天之下德合无疆者
合乎天也
六二直方大節
坤之六二靜則為中正動則為直方坤之道盛於六
二而直方因動而後見也不言直方則地道之光不
可得而見矣故以動者言之
天地變化草木蕃節
盖言順也言順於勢也盖言謹也言順於命也坤至
柔而動也剛至靜而德方則用順亦必有所處如齊
之田氏魯之三桓晉之六卿其勢之馴致必至於不
可觧夫胡可以用順耶此初六之堅冰所以明用順
之弊也天地閉賢人隱則伏其身而弗見閉其言而
不出藏其智而不發唯恐其不謹如鄉隣有鬪者被
髮纓冠而往救之則非所以為謹矣此六四之括囊所
以明用順之善也夫順何尤哉順性命之理而已苟
順性命之理安往而不善
君子黃中節
美在其中而暢於四支發於事業則周公其人也故
曰公孫碩膚赤舄几几公之大美發於事業者既遜
而不處其暢於四支者晬然見於動容周旋皆盛德
神明之容不可得而形容也徒見其赤舄几几而已
赤舄几几四體不言而喻也黃中通理者養德性
之源而通至理也正位居體者正為臣之位而居坤
體也通理云者非謂其見彼也自見而已非謂其聞
彼也自聞而已故宅於心者至虚而明居體云者處
靜而无倡也禀其令而已處順而无作也續其終而
已故守其身者至柔而恭内外交相養則美其中粹
然无疵矣故見於面盎於背施於四體四體不言而喻
此暢於四支所以為美之至也致天下之大利成天
下之大順功高而朝不忌任重而上不疑此發於事
業所以為美之至也古之人有體是道者吾於周公
見之矣周公既有大美而不居則所可得而形容者
道德之氣神明之容而已故曰赤舄几几盖暢於四
支者然也東人欲其留西人欲其歸而名實孚於上
下不可掩也故曰德音不瑕盖發於事業者然也公
之碩膚若是而不與有焉則其為美之至可知也坤
之六二地遠於君諸侯之位也故言敬以直内義以
方外而以其動者言之所以為大也六五地近於君
公卿之位也故言黃中通理正位居體而以其靜者
言之所以為美也為臣之美於是两盡
彖曰屯節
屯宜建侯而不寧何也盖屯難未觧方且急賢才以
自助故分土錫圭以報有功而崇有德又且與之戮
力以弘濟艱難故雖建侯而不寧也若豫之建侯則
四方无虞五刑不用要當建諸侯以藩屏王室而已
以是建侯則寧矣武王歸馬放牛何不寧之有
初九盤桓節
夫建侯王者事也而於初九言之者以剛動而不失
其正其自任以天下之重盖王佐才也象所謂君子
以經綸者非初九其誰耶故其體國致君宜以恊濟
為意其曰利建侯者乃代天理物之職也
彖曰蒙山下有險(至)聖功也
含德之厚比於赤子抱一不離此蒙以養正之謂也
夫唯抱一不離故智雖滿天地而不自慮能雖窮海
内而不自為付百職於衆賢而我无為焉其致功也
吾不尸其事其成功也吾不處其名此聖人之功也
筮者占以决疑也占以决疑无不致誠故易以决
疑以謀俱以筮言之非假布策也蒙之初筮者致一
以有求比之原筮者再思以有擇若夫假爾泰筮則
不可以有原也
象曰山下出泉節
山下出泉其一未散其勢未達觀其勢之未達則果
行觀其一之未散則育德
初六發蒙節
蒙之初六發蒙而利用刑人何也盖民之迷則目无
所見耳无所聞若以物蒙其首也今欲發其蒙而示
之以好惡則彼且不見利不勸不威不懲誥令所不
能加行義所不能率必欲以利誘之耶則爵无德而
禄无功愈非所以勸也故當小懲而大戒罰一以警
百然後蒙者畏刑之將至相與從上之所好而避其
所惡故其蒙可得而發也雖然有發蒙之志則刑人
而為利矣苟惡其蒙而刑之不幾於不教而誅乎故
曰利用刑人以正法也正法云者示之以好惡之謂
也
上九擊蒙節
蒙之上九擊蒙若齊之伐燕利其土地重噐所謂為
寇也若葛伯仇餉而湯往征之所謂禦寇也
象曰雲上于天節
雲上于天則澤將下流天下之所徯望也故有需之象
飲食人之大欲存焉而人非飲食不生則天下之所
需莫急於飲食故需飲食之象而位乎天位以應天
下之求亦曰需于酒食而已然幅員之衆烏得人
人而飲食之哉亦曰養賢以及萬民而已故君子飲
食燕樂者大烹以養聖賢使忠臣嘉賓得盡其心焉耳
忠臣嘉賓盡其心則小民不失職而人人厭所欲矣
九五之所需孰大於此
六三食舊德節
訟之六三才不稱位故有食舊德之象食舊德者世
其禄也世之搆訟者皆出於忿慾而六三才不足則
内省而无忮位已高則知足而无求夫如是則從上
而已奚其訟故食舊德而安也然當訟之時才不稱
其位則人必媢嫉之者故不能无危要之在已者貞
固自守而无爭心故雖危而終吉也
九五訟元吉節
訟元吉謂聽訟之主也非身有訟也九五得尊位大
中以正决天下之訟已則何訟之有當訟之時至而
以中正决之是以元吉也若虞芮質厥成文王蹶厥
生則聽訟之道孰善於此吉孰大焉故卦言利見大
人大人則九五之謂也且訟而有孚猶窒而後通惕
而後寧中焉則吉終焉則凶自无元吉之理
師貞丈人吉節
師貞丈人吉故詩稱方叔元老克壯其猶也老者成
德之稱乞其言足以愈人之疾故曰艾憲其行足以
助人之善故曰叟其更事多其作謀審其成德也尊
其致道也遠盖朝廷典刑所頼而非特可以行師也
丈人者老者之尊稱而法度所資也師之道以律為
主故以丈人言之
彖曰師衆也(至)又何咎矣
用師之道將以正天下之不正也故師謂之征已不
正其能正人乎此師之所以主乎貞也剛中而應任
將之道也行險而順興師之義也仰順乎天无違天
以干時俯順乎人无咈人以從欲興師之順如此則
民之從之雖犯難而㤀死矣故能以衆正以衆正之
則人皆知其欲正已而已天下孰不趨於正哉其為
王也孰禦故吉且无咎
六二比之自内(至)不自失也
比之自内者非枉已以外求也上之人訪逮幽側至
誠以相與然後出而應之故爻稱自内而象以為不
自失也六二居中得正與九五為正應迹遠而志同
位殊而德合故以自内言之若伊尹之在莘而湯聘
加焉非自内以比耶尹負鼎干湯孰謂聖人乃不知
比之自失乎
象曰風行天上節
風行天上柔㢲之上行也君子觀象於此則美其文
德也天以剛健故其事武地以柔順故其事文風之
柔无所不入地類也故有文德之象舜之格有苖文
德之懿也詩稱仲山甫柔嘉維則令儀令色則所以
畜宣王者文德而已矣故有明哲保身之說異乎伊
尹之於成湯太甲也
上九既雨既處(至)有所疑也
以臣畜君至於和且至則畜道成矣猶當尚德以載
之不可以賢臨之也尚德者无所不用德也故象以
為德積載何則君臣夫婦人合也人合者易以暌故
雖貞而厲若恃此以行而不止則隂疑於陽月盈而
逼矣故雖君子之道猶為凶也所謂有疑者隂疑於
陽之謂也
彖曰履柔履剛也(至)光明也
卦之才則以一柔進退履衆剛故有履虎尾之象然
而不咥人亨者說而應乎乾故也盖說而已不應乎
乾則不敬應乎乾而已非說則不和夫敬以和何事
不行君子之所履苟在於是則雖暴人之前无虞矣
雖蠻貊之邦行矣况於華夏乎故履虎尾不咥人而
又亨也君子之所履未嘗不在於禮而禮勝則離今
至於履虎尾而亨則其他可知矣此履之善也此合
一卦之才言之若就一爻之義則六三蹈虎尾而凶
矣故爻彖異辭猶之彖言剛中正履帝位而不疚而
九五言夬履貞厲也剛中正履帝位而不疚者兌
澤下流故也膏澤下於民則貴為天子富有四海而
内省不疚矣此天下所以心悦而誠服也天下心悦
而誠服則親之若父母仰之若日月敬之如神明畏
之如雷霆可不謂光明也乎若其據利勢之重阻法
度之威以臨涖天下而澤不加於民則民咨胥怨疾
首蹙頞而相告矣夫如是則從之者勢也而心背之
事之者貌也而腹非之夫何光明之有
象曰上天下澤節
天高地下禮制行矣人之所履禮而已故上天下澤
有履之象君子觀象於此則可以辨上下上下既辨
則名分立而民志定矣此以成卦之體言之也禮
者所以辨上下而定民志也盖上下之分嚴則豐者
不為有餘殺者不為不足而民志定此先王因人性
以制之而理之不可易也其或強有力者竊其非分
而有之欲自以為榮是播其惡適足以發笑而自點
爾所有者非其分既不足以為榮而身䧟不義更足
以為辱愚孰甚焉此臧文仲居蔡所以為不智也季氏
以八佾舞三家以雍徹正類於此而臧文仲當時名
大夫必嘗以智稱故仲尼以為何如其智以明其大
者不知其他不足稱也如以為先王之為禮將以籠
天下之愚而拘之則荀卿化性起偽之說行矣譬如
今人未仕而服青紫人必以為病狂文仲之愚不幸
類此
初九素履往(至)獨行願也
中庸言君子素其位而行不願乎外盖位有貴賤得
喪而君子不因其位而改其素也履之初言素履亦
猶是也素之為言无餙也大行不加窮居不損豈借
美於外哉孟子所謂不願人之膏粱文繡者是也履
此而往則志之所祈嚮者非有徇乎人也獨行其平
昔之志而已故曰獨行願也在履之初未交於物故
有素之象
六三𦕈能視至志剛也
六三以一隂獨立於羣陽之中而又處非其位故有
眇跛之象猶之隂而无匹也𦕈能視跛能履明不足
而行不全也故有武人之象若用此以蹈危其能无
傷乎惟武人用此以聽命於大君則處陽而志剛可
以有為矣大君剛中正而履帝位者也明足以照理
行足以率人故武人聽命而有為可以无虞而有功
矣
上九視履考祥節
視所履之善惡所以考失得之報盖禍福之來必象
其德而還之也在履之上為履道之成在我者无非
禮矣故其旋元吉其旋者象其履以還之之謂也
象曰天地交泰節
財成天地之道猶言燮理隂陽也輔相天地之宜猶
言寅亮天地也寅亮者事功之所及如羲和之職是
也此體天地交泰之事也至於燮理則非體道之全
而與天地相流通者不足以與此此體天地交泰之
道也財者節其過也猶言範圍成者補其虧也猶言
彌綸範之使有常則日月无薄蝕陵谷无遷易四時
常若風雨常均若此者範之者也圍之使无踰則春无
凄風秋无苦雨冬无愆陽夏无伏隂若此者圍之者
也彌之使不虧其體則覆幬者統元氣持載者統元
形陽敷而能生隂肅而能成夫是之謂彌綸之使无失
其叙則日月代明寒暑迭運將來者進成功者退夫
是之謂綸
彖曰否之匪人節
比之匪人言所比非其人也否之匪人言致否之因
也君臣上下在朝者非其人則將引天下之叨懫姦
回萃於朝此所以致否也羣小在上而衆邪逞故不
利君子貞當是時非有大人之德則處否而未必亨
非有大人之才則不足以休否伊尹五就桀而當時
羣小不能害焉非體道忘我孰足以與此以顔子之
賢遊於人間世仲尼猶以心齋告之則為君子類者
處否之時正當全身遠害而已有國家之道君臣而
已傳曰不有君子其能國乎盖惟君子在朝然後君
臣各得其道上下合志而天下之情通此國之所以
立也如君不君臣不臣則天下无邦矣猶之父不父
子不子則无家矣无邦者其道亡也
六二包承至不亂羣也
否之六二下乘初六上承六三二隂皆小人之象二
不包初則小人蓄忿而䧟我矣不承三則小人依勢
而藉我矣故曰包承小人吉此言君子之居中守正
者全身遠害當如是也若夫至中至正之大人則不
然體道虚已以遊人間或不言而飲人以和與人並
立而使人化盖嘗入獸不亂羣矣况於人羣乎故能
處否而亨也若伊尹五就桀而羣凶不能以害之是
也揚子以不離其羣為聖人盖知不亂羣之說也
六三包羞節
六三在下體之上位寖顯矣而當否之世不能去又
以隂柔處之是可羞也世之寡廉鮮耻苟賤之士處
顯位以播惡於衆而不自知其醜者多矣六三與中
正剛明者為鄰則見聞所漸亦知其可羞矣惟以資
質隂柔不能行其所知至於忍恥而冒處故謂之包羞
九三伏戎於莽節
伏戎於莽欲以劫五之下接也升其高陵欲以扞二
之上比也二五以同德合而九三居剛不中不務德
而欲以力爭宜其三歲不興也三在下體之上有高
陵之象故曰升其高陵其者指三之本體也
九四匪其彭節
舒王以匪其彭為其旁不知所據何說且近君之位
有下比之嫌怨非獨大有之時為然伊川以彭為衆
多似于大有為親一說彭有張大之意當大有之勢
居近君之位輒據而矜之志于張大則羣賢解體天
地鬼神亦且弗祐矣此昧者所以敗也辨晢明之著
也
六五厥孚交如節
大有之成體文明而剛健之主故能以至誠與下而
下亦以至誠應之上下合德而无間故曰厥孚交如
為大有之主高拱尊位其明不可欺其健不可陵則
人之畏之將如神明矣故曰威如吉彼且推赤心置
人腹中其胸中坦然无疑忌誰肯用數以御下哉此
太平之君子所以易而无備也
上九自天祐之吉節
六五有至信之德而上履之故有履信之義五為大
君而上九與衆陽同體而應之故有思乎順之義上
九為明之極而自處无位之地推衆陽而進之故有
尚賢之義能如是則无天災物累无人非鬼責天人
交助之宜其吉无不利也自天云者理之必至非有
求而得也伊尹將告歸旁求俊乂啓廸後人自不居
其成功盖用此道也又以尚賢者體信順以處已而
又以尚賢也
彖曰蠱剛上而柔下(至)天行也
飭蠱以有事者不可以有擾故於蠱以先甲後甲言
之甲者仁柔也發號施令者不可以徇人故於巽以先
庚後庚言之庚者義剛也傳曰通變之謂事事往來
終始如循環必至之理也故曰天行君子察於此故
先事而豫以弭於未然故能致治於未亂非知幾不
足以與此後此而圖以防其將然故能轉凶而為吉
非知化不足以與此三日者成數也原始要終亦推
其數而已先後至於成數則无虞矣巽而止者飭
天下之蠱義主於巽而道貴於止也巽而止則元亨
而天下治矣故諸爻皆以家道言之盖當是時治大
宜如小治衆宜如寡治煩宜如簡一切以柔巽自處
而无意於動衆順其序而弗擾因其情而无咈如子
之任父事則觀聽不駭而害已消矣因便而為之甚
易也如欲以發強剛毅勇於作為多所紛更者任
是猶治絲而棼之益以壞亂而已非治蠱之道也
初六幹父之蠱(至)意承考也
初六才不足以應宜不足以幹蠱而能考无咎者以
柔巽為體而意專於承考也意承考者子道之正也
故爻稱為有子况夫一家之事固不煩而初亦未廣
也持吾承考之意以從事則何事而不濟耶書曰罔
曰弗克維既厥心意在于承考斯能盡其心矣人心
其神矣乎能盡其心則雖愚必明雖柔必強才之不
足非所患也
九二幹母之蠱至得中道也
九二處多譽之地才有餘而道不失中固衆譽之所
歸六五因衆譽而用之則人情莫不悦服彼其才足
以任劇而以中道承柔中之君則其君且仰成而繼
志述事有餘地矣然譽在下而上不忌者得中道而
承以德也
九二咸臨吉(至)未順命也
君倡而臣和禮之正也若臨之九二以剛中之才任
六五之眷倚則有從道不從君之事矣故象以為未
順命至於為上為德而君臣一道則上之所倡豈終
不和耶故以未順言之咸臨吉无不利者二與五
以同德相與至誠以相應而无私意也其順之實固
已見於未命之前矣故曰未順命也猶言未占有孚
也
六四至臨无咎(至)位當也
臨之六四為至臨者應下而順上守之以正以臨其
民則民敬而從之是其為臨也可名為至矣然多懼
之地而才不足以有為非若六五知臨之大也故稱
无咎而不言吉適當其位而已
彖曰大觀在上(至)天下服矣
聖人久於其道而天下化成盖天下之化非有資於
號令之鼓舞也刑賞之懲勸也一於誠而已誠至則
天下徯其志而從之如恐不及矣故曰盥而不薦有
孚顒若先王之化民豈能拂其所有而與之以所无
哉亦曰順以巽而已中正民之性也順其性而入之
則將淪肌膚而浹骨髓矣下觀而化自然之理也
六三觀我生節
六三觀我生進退者省諸已也度德以就位量能以
任官也九五觀我生者驗諸民也所以審好惡而察
治忽也夫如是則興事造業无過舉矣故无咎此在
上位者與德稱而志在民者之所為也故特稱君子
以别六三也若夫上九之觀其生則觀其時之施設
也此有君子之才而无其位身在畎畆而志常在君
者之所為故亦稱君子而象因其有觀以知其志未
平也
象曰山附于地節
山附于地則山頽之象山至于頽則以下不厚而上
危故也
彖曰復亨剛反(至)天地之心乎
復其見天地之心乎天地之心主於生物復之時未
有物而物以陽復而生博愛者聖人之心也復禮未
有愛也而博愛之實由復禮而出故序卦曰復則不
妄无妄者天命也先王以此茂對時育萬物則於博
施濟衆也何有
六二不耕穫(至)未富也
无妄之六二不耕而穫不菑而畬以明君子之於物
也應而不倡其於事也述而不作非樂通物也樂循
理而已矣循理而已則有行有為皆天命也何妄之
有焉雖然六二得位矣而非尊位故其勢不得以始
事得中矣而非大中故其才不足以創物是故象以
為未富若夫通其變使民不倦神而化之使民宜之
應時而造以敏成功其為无妄孰大於此
大畜利貞節
說者以大畜為君畜臣夫賢者易禄而難畜而盛德
之士盖有君不得而臣者恐无畜大賢之理如以為
所畜者非盛德之彦則不足以當所尚之賢而非所
謂止健也且攬羣材而並用之故重道輕禄者不足
以自高宜莫如堯舜而童牛之牿豶豕之牙徒取于
私欲不行豈聖君之盛德曾何健之止乎又以不家
食為聖人能養賢以及萬民不待家食而民被其養
矣然自古養萬民者藉令不知為政亦无家食之理
况大畜尚賢之卦也其畜道之成亦曰何天之衢亨
未及言養民也恐不須主此義
彖曰大畜剛健(至)應乎天也
柔得位而上下應之小者之畜也古之人有行之者
若仲山甫之於宣王是也故詩人稱之曰柔嘉維則
又曰衮職有闕惟仲山甫補之剛上而五承之能止
健大者之畜也古之人有行之者若伊尹之於太甲
是也故高宗稱之曰先正保衡作我先王則補衮之
闕不足道也夫人主之勢固能制利害而擅生殺矣
可不謂健已乎非有大人之正德終始惟一者孰能
止之昔之辯士盖有能變亂名實而使其君虚已以
聽之至於疎間親新間舊言聽計從无不遂其意者
其術智亦足以畜其君矣而君子惡之為其不正耳
此大畜所以言其利貞也大人在上則天下利見而
野无遺賢矣羣賢畢進則涖天職而食於朝此所謂
不家食也羣臣不家食則禮義立而政事修財用足
而百志成萬邦咸寧吉孰大焉亦何難之不濟乎故
曰利涉大川當是時命有德討有罪无容心焉天理
而已矣故曰應乎天也
初九有厲節
且賢者之畜君亦必有道焉量而後入信而後諫不
量而入則將至於失身未信而諫則君必以為謗已
故初則有厲而利已
九二輿說輹(至)无尤也
二則輿說輹二得中矣有剛中之德有載上之才猶
有待而後行非不欲行也道合則從不可則去此中
无尤之道也
九三良馬逐利艱貞節
九二輿說輹至於三位高而近君矣故良馬逐然世
治不輕進國有道不變塞焉故利艱貞猶且日戒曰
閑吾衛以防其逸力厚而義不行才全而用有序上
非我應也而其德同已非上比也而其志合内之畜
於已者如此其周外之畜於君者如此其審則安往
而不利哉
六四童牛之牿節
九三良馬逐利艱貞夫然後禁於未發如六四故為
童牛而加牿焉格其非心如六五故為豶豕之牙盖
六四純隂而勢順賢者以剛克止之則牿牛之象也
六五豶豕節
六五柔質而處剛又當尊位質柔則嗜慾易以深處
剛則躁競易以逞當大畜之時賢者以大中之道正
其大本則豶豕之象也禁於未發故能使之棄所習
捐所能而人斯與之矣故有喜格其非心則窒其原
矣非特禁未發而已也且幽王之惡大矣而當時大
夫欲化其心以畜萬邦則畜君之要正在於格其非
心而已故取象於豶豕而无嫌於六五也盖豕之為
象其躁忿足以傷物而賊仁其嗜慾足以伐性而滅
義今而窒其原則貪欲之情可化為不求而義不可
勝用矣躁忿之質可化為不忮而仁不可勝用矣君
仁莫不仁君義莫不義則非特人與之而已天斯祐
之矣故有慶
上九何天之衢(至)道大行也
畜道之成至於天人交助則賢路自我而四達矣故
上九曰何天之衢亨賢路而謂之天衢言陟降之當
於天心也彖曰剛上而尚賢則大畜之義主於上九
也然崇俊良以列庶位而推轂賢路使天下无家食
之賢者上九之任也故其爻以何天之衢為言天下
至於无家食之賢則道之大行孰盛於此此大畜所
以為先王之盛時也
六二顛頤拂經于丘頤至行失類也
聖人推言頤之為道以為天地養萬物聖人養賢以
及萬民則以上養下頤之正也若在上而反資養於
下則於頤為倒置矣此二與四所以俱為顛頤也然
二之志在物而四之志在道故曰顛頤而吉而二則
征凶也何以知其然耶盖六二居中得正宜足以自
守矣然在下體疎遠而未有禄又動體也宜於處約
未能自安故降志以求初初方一意於應四而不答
也則又將求其類以趨五五非其應又力不足以自
養而何暇養人乎故二為行失類此以知其志之在
物也夫自養以有所養養德以需天下之求頤之
常理也今至于屈已以求諸人則失理之常矣此二之
求于五五之資於上所以俱為拂經也
六四顛頤吉(至)上施光也
六二行失類至于六四則其志正矣其位近君矣官
尊禄厚足以无求矣而汲汲於應初非好善㤀勢又
將與賢者共之不能為此若孟獻子之家有友五人
焉者近是矣且嗜慾深者其天機淺而士大夫之志
或涉于重外則人人得而易之矣今六四之所取重
者在此而不在彼則瞻視尊嚴儼然人望而畏之故
如虎視耽耽而所欲皆得也欲仁而得仁則无惡於
欲矣誰能推咎之哉故四之顛頤乃為上施光此以
知其志之在道也
六五拂經居貞吉至順以從上也
六五履尊位而德不稱德雖不稱位而其富固无敵
矣所以不足者非物也乃能親上九之賢委已以聽
之亦庶乎有以養萬民矣而六二之有求方且養其
私而已此五之拂經所以異於二也雖然六五質柔
而止體也喜蹈常畏興事其資然也見善未必明用
心未必剛故以之守文以之持正可也若應變以成
務則非其任矣盖疑間一生則危亂之機將不可觧
故居正則吉而不可涉大川也不可涉大川為六
五之君言之也利涉大川為上九之臣言之也使大
臣之才如上九足以養天下而人主順以從之其蔑
不濟矣此周公復政之後成王所以四征不庭制禮
作樂六服承德也
上九由頤厲吉節
六五居正則吉乃如上九之賢則頤之時所謂養賢
以及萬民者皆自我出匹夫匹婦无不與被其澤矣
夫然故天下信之衆賢助之人主親見其功業而深
知其所存徧知其所為任之必專小人莫得以間之
天亦誘其衷矣故其迹雖厲而其理則吉此所以利
涉大川而大有慶也夫以身徇國弘濟於艱難固大
臣之職也詎肯臨危而顧其身哉惟欲善其後以冀
成功則亦審其時而已矣若成王未知周公之時則
不可涉大川六五是也若周公既見察於成王之後
則涉大川而利矣上九是也說者謂以上養下為顛
頤是以顛為正矣故用伊川說
象曰風自火出節
欲齊其家先修其身知風之自也易於家人曰風自
火出而君子以言有物行有恒可不謂所自乎
彖曰損損下益上至與時偕行
損之三陽皆損已者也三隂皆受益者也損已者或
資諸物或取諸身資諸物者損上益下如初九是也
取諸身者損剛益柔若九二上九是也
初九已事遄往至尚合志也
損之初九曰已事遄往所謂事者損之事也言損初
之實以益四之虚也未事而往則恭敬无實而人未
孚後事而緩往則於疾无損而事不濟四之志欲損
其疾而初遄往使遄有喜焉故曰尚合志也然損下
以益上者或失其節則後難繼故必酌損之
九二利貞征凶(至)中以為志也
兌之情說而陽之性好動故損之九二有利貞征凶
之戒盖二既得中矣恐其銳於有為而失中或至于
畔道也由中出者損已與人而已愈多故曰弗損益
之而其益无方也
六三三人行至三則疑也
上之所任者在道故三得於上為得友友者以道言
也下之所任者在事故上得於三為得臣臣者以事
上言也三人行三隂之象也三隂雖同類而志不一
於上則於三反為累也故曰損一人盖德二三故也
一人行則三與上為正應故曰得其友盖德惟一故
也已之德二三能无疑乎莊子所謂汝何與人偕來
之衆者亦言用志之不一也
六四損其疾至亦可喜也
物之出有限故必酌損之而所益不過亦可喜而已
已則有疾初无可喜也因人以去之故曰亦可喜也
六五自上祐六四得其友而為上九忘家之臣豈徒
損其疾而已哉
上九弗損益之節
得臣无家謂三之致一也
六三益之(至)固有之也
益則吉矣而用凶事者所謂吉人凶其吉也三居下
體之上當震動之極不用凶事則高而危滿而溢矣
非固有之道也所謂凶事者必非衣帛冠布抑而損
之行恭而用儉所以固有之也三本剛體而以柔居
之故有用凶事之象
彖曰夬决也節
揚于王庭誦言于王也孚號誕告于下也告自邑自
近而及遠也夫去小人而播告之修若是其詳何也
盖君子之夬也豈徒夬其人而已固將戮一以懲百
使天下皆知惡之不可為如四罪而天下服也然小
人之隂慝其慮身甚周其欲害君子之意甚切將欲
决之能无疑乎故初則不勝二則惕號三猶有凶也
雖然彼以其邪我以吾正彼以其凶我以吾仁又方
與羣剛協德盡道以去之其憂不濟乎故其危也乃
其所以為光也若夫九五則據利勢操主權其除惡
之易如薙莧陸甚易而无危矣然才高而性剛必期
於夬夬而後已雖未過中於道為未光也
姤女壯節
姤女壯巽為長女也女壯則乘陽其極將至于為剝
故勿用取女而初六有蹢躅之戒也以其為巽體也
故為女壯以其隂之初生也故為羸豕
九五以杞包瓜(至)志不舍命也
以杞包瓜者以九二之剛中包初六之柔脆用賢得
民之象也用賢得民則我无為也中心守至正而已
故曰含章若是者天實臨之降之百祥將不旋踵矣
故曰有隕自天盖明君之於天下安危利害不惑其
心居中守正強為善以俟之所以作元命也故曰志
不舍命
九二井谷射鮒(至)无與也
井道以高潔為體以上出為功故初為井泥二為井
谷射鮒盖其自處汙下而功用熄矣然九二既得中
而有趨下之汙何也盖所居不正則用心不剛又巽
體也而上无應故甘心於趨下而不自振其德之地
不足稱也
上六井收勿幕節
井之上六則井既清矣无渫也既完矣无甃也既食
矣无求也井道之成无所事矣故曰井收收者集其
成功之謂也成則如之何亦博施濟衆而已故曰勿
幕
易與天地凖節
彌之使不虧其體則覆幬者統元氣持載者統元形
陽敷而能生隂肅而能成夫是之謂彌綸之使无失
其叙則日月代明寒暑迭運將來者進成功者退夫
是之謂綸
範圍天地之化節
範之使有常則日月无薄食陵谷无遷易四時常若
風雨常均若此者範之者也圍之使无踰則春无凄
風秋无苦雨冬无愆陽夏无伏隂若此者圍之者也
或曰伊川序易曰随時變易以從道然則易與道
為二乎曰神无方而易无體易者道之用也既已涉
於用矣且得无從乎惟其變易而不離於道斯可名
於无體矣若春作夏長秋歛冬藏皆神之所為也神
之所為異於人為者以其從道而已此四時之所以
不忒也老子曰道法自然亦即人所見以明道也先
生之意正欲使學易者知變易之必從道則用不詭
於易矣
子曰知變化之道節
春作夏長秋歛冬藏皆神之所為也神之所為異於
人為者以其從道而已此四時所以不忒也
是故夫象聖人有以見天下之賾(至)存乎德行
非思非慮非視非聽了然遺照而獨存者神而明之
之謂也神存而明之非有心之所能知也此道之所
以明无處无出无從无違確乎其能事者默而成之
之謂也性默而成之非有為之所能得也此道之所
以行
游廌山集卷二
