范太史集卷五十三宋范祖禹撰
皇族追封記
故魏王追封記
王諱(闕)英宗皇帝之第四子母宣仁聖烈太皇太后生
五歲仁宗賜名仲格授銀青光禄大夫檢校國子祭酒
行太子右内率府副率英宗為皇子王從居慶寧宫英
宗即位改賜今諱授金紫光禄大夫檢校太子賓客博
州防禦使封太寧郡公進拜耀州觀察使封鄠國公治
平元年授檢校太保左衛上將軍二年南郊加檢校太
尉神宗嗣位授同中書門下平章事武勝軍節度使封
樂安郡王與仲兄今徐王乞解官服英宗喪下有司議
不許英宗祔廟畢授興元尹山南西道節度使封高密
郡王熙寧元年出就外傅南郊加特進賜功臣號崇仁
保運四年出閤授保信保静軍節度使封嘉王明堂加
開府儀同三司功臣號翊戴七年南郊加功臣號同德
十年南郊加功臣號守正後罷功臣號元豐二年加賜
公使錢歲八千緡三年拜司空封曹王今上踐阼拜太
保武昌武安軍節度使封荆王贊拜不名五日一朝見
于宫中如見大長公主之儀神宗祔廟畢拜太傅武寧
鎮海軍節度使元祐元年賜親賢宅以居拜太尉真定
江陵尹成德荆南節度使王自熙寧訖于元豐累請居
外第避東宫神宗詔曰朕上承先帝順事兩宫顧豈以
子舍之嫌而有間天倫之愛終不許至是懇請今上不
得已乃許之三年七月戊申王薨于親賢宅西位之正
寝年三十有三比及殯二聖再臨喪再輟朝前五日後
一日太常考行守禮執義曰端博聞多能曰獻請以端
獻易王名九月甲寅出殯于西門之外王夫人王氏封
潭國十男孝哲右驍衛大將軍早卒贈博州防禦使博
平侯孝詒孝參孝奕孝騭皆團練使次早卒孝忱孝穎
孝愿皆大將軍團練使孝永大將軍七女長封永嘉郡
主六人幼王生而秀嶷長而穎異端重明粹孝敬悌順
伏膺儒學賓禮宫僚寬仁愛人出于天性在英宗時神
宗以長子主器與徐王講學東宫王以幼子日侍宫中
神宗既即政上奉兩宫下接二弟怡怡愉愉言必温色
必悅賜玉帶玉魚以表異于羣臣天下稱孝友王與徐
王居東宫二十年日奉朝請問安兩宫圜丘明堂五陪
祼獻動容周旋無不中禮協心同德蕃屏帝室天下稱
賢王今上恭已守成尊禮近屬太皇太后齊家治國内
外肅穆王正身潔已慎静而謙無毫髮之私天下稱朝
廷至公焉元祐八年九月太皇太后崩天子追惟先后
季子之愛哀王之早世薨落將以九年二月已酉從宣
仁聖烈之喪葬於永厚陵之北命臣祖禹誌王之墓臣
承詔既論次王之德行而銘之矣有司謂當刻石以表
神道昭示後世故又取其大略而書之謹記
故鄧國長公主追封記
神宗皇帝元豐五年正月乙酉皇太妃朱氏生第八公
主于宫邸八年今上即位為同母妹封沂國長公主生
而温懿既能言即穎悟性樂閒静如老成人天資孝愛
神宗崩乳保初不使主知主覺而固問乃以實告哀不
自勝至忘寝食因感疾十月辛未薨年四歲時皇太妃
護神宗靈駕西行聞訃哀其聰哲而降年不永追封鄧
國九年二月已酉從宣仁聖烈太皇太后之喪祔于永
厚陵昔唐太宗晉陽公主五歲克孝慧而早夭太宗哀
之今鄧國四歲孺慕繼以薨隕加于晉陽一等矣臣承
詔序次本末刻石以表於墓謹記
故蔡國長公主追封記
神宗皇帝元豐八年正月庚戌後宫武美人生第九公
主于禁中今上即位以皇妹封嘉國長公主六歲慧悟
已能弄筆書畫好錦繡女功之事元祐五年正月壬辰
薨上輟視朝三日追封蔡國殯奉先資福禪院九年二
月已酉從宣仁聖烈太皇太后之喪祔于永裕陵之西
原昔宣王考室感熊羆虺蛇之夢生男有室家君王之
慶生女無父母詒罹之意以為周德之隆惟神宗誕受
帝祉天屬衆多蔡國始生六年幼有淑質而未及成肅
雝之美助召南之化豈非其命也臣承詔既為銘而納
諸壙又刻石以表于墓謹記
皇族石記
右武衛大將軍男墓記
右武衛大將軍漳州刺史士鯁第三男贈容州觀察使
普寧侯宗儒之曾孫贈同州觀察使馮翊侯仲盤之孫
母長夀縣君李氏元祐五年七月庚辰生八年九月癸
卯卒九年二月已酉葬河南永安縣謹記
贈感德軍節度使惠國敦孝公第三女墓記
贈感德軍節度使惠國敦孝公仲越第三女贈太師信
安僖簡王允寧之曾孫贈太尉韓榮思王宗諤之孫母
安定縣君楊氏治平四年正月已巳生元祐二年七月
甲申卒年二十有一九年二月已酉葬河南府永安縣
謹記
右侍禁女墓記
右侍禁士斝長女贈武寧軍節度觀察畱後彭城郡公
宗彦之曾孫贈華州觀察使華隂侯仲寂之孫母元氏
元祐二年五月丙寅生明年七月丁巳卒始二歲九年
二月己酉葬河南府永安縣謹記
右内率府副率子右班殿直士捧墓記
右内率府副率仲需子士捧贈太師平陽郡王允升之
曾孫贈開府儀同三司郯王宗惠之孫母張氏元豐八
年六月戊寅生元祐元年三月賜名授右班殿直六年
八月甲辰卒始七歲九年二月已酉葬河南府永安縣
謹記
右監門衛大將軍女墓記
右監門衛大將軍士綴第三女贈開府儀同三司郯王
宗惠之曾孫右監門衛大將軍榮州團練使仲奚之孫
母仁夀縣君馮氏元豐七年七月乙卯生元祐二年正
月壬申卒始四歲九年二月已酉葬河南府永安縣謹
記
右武衛大將軍沂州團練使子三班奉職子淳
墓記
右武衛大將軍沂州團練使令甄子子淳武勝軍節度
觀察留後韓國公從藹之曾孫密州觀察使世雄之孫
母孝義縣君蘇氏熙寧十年十二月壬午生元祐元年
遇明堂賜名授三班奉職八年七月乙巳卒年十七九
年二月已酉葬河南府永安縣謹記
右監門衛大將軍女墓記
右監門衛大將軍士珥長女贈保寧軍節度使東陽郡
王宗悌之曾孫金州觀察使仲微之孫母曰永安縣君
黃氏元祐五年十二月戊午生元祐七年七月丙申卒
九年二月已酉葬河南府永安縣謹記
右監門衛大將軍男墓記
右監門衛大將軍士謁第二男贈保寧軍節度使東陽
郡王宗悌之曾孫金州觀察使仲微之孫母曰夀安縣
君李氏元豐三年四月壬寅生元祐三年六月乙酉卒
九年二月已酉葬河南府永安縣謹記
遂州觀察使男墓記
遂州觀察使仲碩第六男贈太師平陽郡王允升之曾
孫贈保寧軍節度使東陽郡王宗悌之孫母曰遂寧郡
君劉氏元祐元年二月癸酉生元祐三年十二月辛巳
卒九年二月已酉葬河南永安縣謹記
右監門衛大將軍女墓記
右監門衛大將軍宗漢之女贈鎮江軍節度使追封丹
陽郡王守節之曾孫贈鎮海軍節度觀察留後追封北
海郡公世符之孫母曰秀容縣君劉氏元豐元年十月
十六日生元祐四年五月二十九日卒年一十二歲九
年二月己酉葬河南府永安縣謹記
右監門率府率第三女墓記
右監門率府率仲&KR1225;之女贈太師尚書令兼中書令追
封定王允良之曾孫蘇州觀察使吳國公宗絳之孫母
曹氏元祐四年三月十八日生是年八月二十八日夭
年一歲九年二月已酉葬河南永安縣謹記
右監門衛大將軍女墓記
右監門衛大將軍士褒第二女贈華州觀察使華隂侯
宗鼎之曾孫贈(闕)公之孫母長安縣
君張氏元豐三年三月甲子生元祐八年九月庚辰卒
九年二月已酉葬河南永安縣謹記
密州觀察使之女墓記
密州觀察使世雄第十二女贈彰化軍節度使舒國公
惟忠之曾孫武勝軍節度觀察留後韓國公從藹之孫
母同安郡君錢氏元豐三年二月壬午生元祐四年五
月丙子卒九年二月已酉葬河南永安縣謹記
右千牛衛將軍子右班殿直士瑲墓記
右千牛衛將軍仲琨長子士瑲贈太師平陽郡王允升
之曾孫贈保寧軍節度觀察留後東陽郡公宗辦之孫
母安福縣君沈氏元祐元年六月戊申生其年十一月
賜名授右班殿直五年八月已亥卒始五歲九年二月
已酉葬河南永安縣謹記
右金吾衛大將軍漳州防禦使之女墓記
右金吾衛大將軍漳州防禦使令瓊第三女萊州防禦
使東萊侯從恪之曾孫武寧軍節度觀察留後魯國公
世規之孫母曰延安縣君李氏熙寧三年十二月壬戌
生元祐五年十一月已卯卒九年二月已酉葬河南永
安縣謹記
右監門衛大將軍之女墓記
右監門衛大將軍令想之長女贈鎮江軍節度使追封
丹陽郡王守節之曾孫贈鎮海軍節度觀察留後追封
北海郡公世符之孫母曰秀容縣君劉氏元豐元年十
月丁巳生元祐四年五月戊戌卒九年二月已酉葬河
南永安縣謹記
右監門率府率之女墓記
右監門率府率仲□第二女贈太師尚書令兼中書令
追封定王允良之曾孫蘇州觀察使吳國公宗絳之孫
母曰曹氏元祐四年三月已丑生是年八月乙丑卒九
年二月已酉葬于河南永安縣謹記
右監門衛大將軍之女墓記
右監門衛大將軍令想第四女贈鎮江軍節度使追封
丹陽郡王守節之曾孫贈鎮海軍節度觀察留後追封
北海郡公世符之孫母秀容縣君劉氏元豐八年十月
庚辰生元祐三年閏十二月丙寅卒九年二月已酉葬
于河南永安縣謹記
徐王第四男嘉州團練使贈感德軍節度使永
國公墓記
皇叔徐王之第四子嘉州團練使贈感德軍節度使永
國公孝錫仁宗皇帝之曾孫英宗皇帝之孫庶母高氏
元豐八年三月丙辰生元祐二年八月乙未卒始三歲
九年二月已酉葬河南永安縣謹記
徐王第八女墓記
皇叔徐王之第八女仁宗皇帝之曾孫英宗皇帝之孫
庶母高氏元豐七年二月戊寅生元祐元年八月已酉
卒始三歲九年二月已酉葬河南永安縣謹記
太子右内率府副率男墓記
太子右内率府副率仲洙長男士虩右班殿直平陽郡
王允升之曾孫贈安化軍節度使開府儀同三司高密
郡王宗逹之孫母郭氏元祐四年九月戊寅生五年八
月壬寅卒九年二月已酉葬河南永安縣謹記
右武衛大將軍康州團練使男墓記
右武衛大將軍康州團練使仲杵第五男士鵷右班殿
直贈鎮江軍節度使郇國公允誠之曾孫贈静難軍節
度使追封新平郡王宗保之孫母長夀縣君李氏元豐
五年四月甲子生元祐六年十一月丁未卒九年二月
已酉葬河南永安縣謹記
右武衛大將軍欽州刺史子三班奉職子振墓
記
右武衛大將軍欽州刺史令穆子子振保寧軍節度使
楚安僖公從言之曾孫青州觀察使北海侯世爽之孫
母樂夀縣君徐氏熙寧四年五月壬辰生遇明堂賜名
授三班借職遷奉職元祐六年十一月丁酉卒年二十
九年二月已酉葬河南永安縣謹記
范太史集卷五十三
