范太史集卷二宋范祖禹撰
詩
和蜀公紫薇花再發寄中書舍人
幾年幽獨飽風霜一日榮觀似堵牆地養深根成異産
天迴淑氣發新陽賓朋須醉千鍾酒蜂蝶争偷百和香
留得青氊真舊物于今鳳閣有名郎
和五十四翁登恩第後贈楊君章
力穡良農晩歲收英名初喜動凝旒光如劒氣斗間沒
文似河源天上流莫嘆黃金纔易箒安知布被不封侯
(平津侯年六十方對策擢第)暮年烈士心方壯雙鶻摶風向九秋
孫秀才下第暫還京口留别起居邀余和以贈
行
翔鸞戢翼下層空南浦歸帆逐曉風夢寐蘭陔清露白
嘯歌江國火雲紅王畿結綬来無久天漢乘槎去可通
莫為淹回銷壯節力行須與古人同
和蜀公八十歲自咏
衛武年將百僖公夀有千形方通帝夢兆始見王田白
髮高山雪新詩清水蓮福綏真樂只燕處自超然濁酒
中徐聖泠風御列仙勁松臨絶壁獨鶴在青天出處邦
之望清虚性所便老謀方眷用微物正思憐漢室求園
綺周家重夭顛雖懷箕潁志應未許終焉
答孫莘老病中寄謝諸同舍
言有逆耳忠藥有苦口利康強本危慮憂患生逸意先
生蹈周孔陋巷樂仁義新命登諫垣四方想平治舞雩
逐清爽伏枕送炎熾作詩存警戒教告在同志蒼生繫
正人丹扆渴高議矧當敷經訓勸講日嚴侍桓榮大師
尊鄭公三鑑備天衢進方亨王路坦無陂告猷補衮職
正色伏蒲地陽城可以起醇酒毋數醉
春日有懷僕射相公洛陽園
闕塞當門外伊流遶舍西松筠不改色桃李自成蹊穉
筍穿階迸珍禽拂面棲公歸卧林壑好作釣璜溪
和吕龍圖賀僕射相公
鼎鉉承家有慶基蒼生翹首聖神知韋賢世德傳經遠
衛武年華入相遲霖雨八方隨說命帶河千古誓蕭規
行看鳳沼原鴒集莫為旌麾滯朔陲
蜀公懇辭經席改領嵩宫賦詩以代獻夀
累詔褒優免造庭兩宫虚竚想儀形千年遼鶴高華表
萬里雲鴻獨杳冥綺皓採芝終佐漢桓榮稽古舊傳經
真宫岑寂煙霞外南極光中作夀星
和門下侍郎東省夜直寄左丞光禄
黃閤訏謨作帝龍(門下之職蓋古納言)文昌綱轄振邦風羣才藻
鑒歸能哲萬事鈞衡仰至公連璧輝光時共美斷金情
契昔相同折衝千里精神壯正似山河繞漢宫
和子開從駕朝謁景靈宫
雨師汎灑霽光勻華蓋香風不起塵億兆歡呼真帝啓
謀猷左右盡君陳雲隨仙馭三山遠日出咸池六合新
一别都門變桑海来瞻原廟祗悲辛
瑶池真氣降東萊營室新臨渭北開載見辟王遐邇至
思齊任姒肅雝来龍胡尚泣遺弓劒燧火俄驚變柳槐
誰識九重宵旰意中天雲漢望昭回
四月三十日慈孝寺山亭席上次韻經父舍人
送子敦都運待制赴河北
去年使河東飲餞天始秋今年使河北復作蕭寺遊愧
我燕居息送公頻按州雍容鵷鷺列環珮鳴琅球豈知
勤徒御與國揚王休譬如果適口安問梨與榴此行功
名會肯使歲月流載酒都門餞行當迓歸輈
同子瞻送子敦赴河北都運次韻
顧公涉滄海宇宙觀竒偉十年守沈冥應笑柱下史動
静雖有殊要之蓋棺已邇來拜東臺巖穴彈冠喜昂藏
出風塵壯志在千里忽持膚使節急病仁為美翰林出
新詩風霆奔落紙朝廷日清明君子慎所履行當繼禹
功灑災澹洪水過我伊洛間松風醒俗耳
和張給事喜雨
玉座焦勞側席居侍臣憂國盡應徐宸心有感先離畢
星使分祈未下輿觸石寸雲寰㝢徧稽天巨浸百川趨
不才太史那能頌唯待豐年以喜書
又和張給事喜雨
瞻望昭回每夜分崇朝忽起泰山雲乾坤蕩暑如醒醉
江海生波想織紋禁漏深迷天闕曉朝衣凉帶御爐熏
時清封奏何妨簡獻納賡歌見愛君
席上分韻送天覺使河東以登山臨水送將歸
為韻分得臨字
唐堯茹藜藿民俗猶憂深晉國壯山川羌虜皆外禽宸
心敬折獄使節慎所臨夫君臺閣舊空老翰墨林松柏
飽歲寒鵰鶚候秋隂攬轡上太行北風爽煩襟當令桑
棗地愁嘆為謳吟二江帶雙流三峨聳危岑何時早歸
耕杖屨日相尋
謝賜御書詩五言十韻(并序)
臣今月十五日賜燕東宫伏蒙聖恩就賜御書詩
一首臣不揆荒淺謹賦五言詩十韻少謝榮遇之
萬一謹隨表上進
聖志探淵學皇慈示至仁論經窮古訓錫燕比嘉賓天
醴堯觴舉簫韶舜樂陳隆恩均近輔賜札下嚴宸灑墨
星辰爛飛毫日月新聰明欽作后氣志儼如神龍馬觀
犧迹(伏犧氏畫八卦始作書契)延陵識聖真(孔子親書有吳延陵季子字)受藏輝
蔀屋榮遇極儒紳方講三王治思還四海淳顧慙愚陋
識何所補涓塵
殿試覆考和子由侍郎
十五年前宿殿廬伊川一紀卧巖居雕蟲尚憶長楊賦
汗簡猶殘太史書日月當天瞻法座煙霞落紙看華裾
品題幸預諸公末更許追隨侍玉除
和子瞻禁林鎖院詔賜燭酒
晨入金華暮浴堂聲容不動筆奔忙星間忽降龍銜耀
天上重分玉醴香(是日早邇英講讀退以風寒賜執政講筵官御酒是夜翰林又被燭酒之)
(賜)欲炧寒宵宫漏永半酣歸夢蜀山長起看絳闕銀河
曉山立千官拱未央
送周思道再知漢州三首
千山行盡見平川雞犬相聞俗晏然父老共知仁聖意
十年重借使君賢
使君昔日撫疲羸曾奏囊封有直詞一卧家山今白首
重來猶擁舊旌旗
兩川相望各繁華二牧蕃宣出一家衣繡聊為鄉社寵
行看召節向天涯
送周正孺知梓州
先朝直節貫秋霜殿壁於今有諫囊汲黯猶煩卧居郡
馮唐何事老為郎山川壯麗開戎幕草木榮華過故鄉
青蓋從来宜白髮行看高步入明光
寄題蒲氏清風閣
閬山錦屏秀閬水碧玉寒高閣俯城邑飛甍出雲端惟
昔隠君子卜築兹考槃圖書侔藏室一一手自刊山園
養松桂庭砌被芝蘭霧深豹文蔚風壯鵬翼摶来為廊
廟重歸為里閭歡乃知哲人訓基構自艱難我昔侍先
君借書嘗縱觀題詩尚可記手澤想未乾爾来三十載
感事一汍瀾側身西南望安得陵風翰
久雨中廚屋壊
我從山中來安宅豈敢卜窮秋積霖潦陋巷沒車轂環
堵不蔽風下牀每塗足竈鼃日已長釡魚時可漉瓦解
豈一朝糞土扶朽木中夜若崩山微軀憂壓覆晨炊無
尺椽慨嘆食重肉益思反蓬茅終老依松竹雲居蔭薜
蘿野性狎麋鹿澗溪可濯飲薇蕨餘肴蔌寧惟此寓館
薄宦同旅宿吾食敢求飽民生猶歉腹囊空庶無寇囷
竭尚有粟墨突不暇黔誰能憂破屋
寄題潁昌王氏巽亭二首
危檻跨層城憑高俗慮醒鵬飛適莽蒼鴻去上青冥隠
地臨箕嶺賢遊會德星躋攀何日共遠目寄郊坰
舊館懷賢躅先朝翊帝圖虹梁引層構血汗出竒駒几
杖延鄉老詩書問魯儒南天望雲氣應泣舜蒼梧
送道純歸南康
平生聞廬嶽夢想入松門京華走塵土歲月空崩奔緲
思放巖壑枕石清心魂羡君歸舊隠山水當高軒雲林
對寝食煙靄變朝昏晴空天池溢瀑布銀河翻竒觀窮
宇宙夢澤可以吞少年負志氣海運期鵬鯤晩登桂堂
籍燕石笑璵璠飄飄考城吏放浪彭澤園迴首出都邑
仙禽謝籠樊顧我老文史望天方戴盆俛仰半世間同
僚念金昆存亡已永隔風義古所敦寄語謝嵇紹終慚
山巨源
珍臺閒館切昭回笙鶴應無俗駕陪天浸祥池三島向
春迷神囿百花開沙鷗汎汎人相近風燕飛飛隼莫猜
清洛故園荒徑在與君何日賦歸来
同安誕日賦小詩祝延
海上蟠桃方結子月中仙桂欲生枝須知隂德多餘慶
仁者從来與夀宜
(闕)
又
奕世登公衮羣生入化鈞須知盛德後宜有正家人令
日垂門帨清風采澗蘋兒孫環坐側歲歲祝千春
送吕通直致仕南遊歸夀州
掞天疇昔阻雄飛未及耆年早拂衣白日浮丘仙袂遠
清秋范蠡片帆歸京華歲月雙奔轂淝上滄浪一釣磯
况有孟光為道侣散花諸國叩巖扉
答劉中叟
十年卧伊洛半世老鉛槧君恩還故棲蠧簡幸窺覘濫
陪英雄遊自覺山野僭有美劉夫子相逢樂無厭騰騫
入霜臺便若阻城塹朝言渴蹇諤民瘼待鍼砭清詩叩
哀玉孤秀出羣豔伐木激頽風佩蘭起幽念顧我久羈
寓来如水鳬泛晨興想三川夕夢越雙劒終當出都門
瘦馬搖破韂事業付公等斯言免為玷
和劉莘老贈王聖美三子姪補試太學聯中高
等
風流江左並淮原王氏衣冠不乏賢文似三珠才競爽
名如羣玉氣相連九秋鴻雁方遵陸萬里驊騮始下鞭
白髮星郎推雅量似聞折屐喜成顛
黃魯直示千葉黃梅余因憶蜀中冬月山行江
上聞香而不見花此真梅也魯直然余言曰
不得此樂久矣感而賦小詩
江上清香隔水聞林間不見雪紛紛春寒忽憶登山屐
歸夢猶尋谷口雲
水紋扇
翦出瀟湘一片秋動搖君手向空流微風自有雲濤氣
夢入江天一釣舟
寄蜀州吳廷珍太守
紅旆前驅一舍間里閭相望俗安閒春風城郭千家柳
落日樓臺四面山南畆勸耕丹詔遠北堂侍膳綵衣斑
梁園倦客思歸久五馬何時命駕還
臘後一日雪晴西郊
臘後寒威壯春回歲律窮薄雲霏小雪愛日解嚴風銀
闕千門迥瑶林萬里同誰能拂毫素移入畫屏中
寄華州提舉崇福李侍郎
洛社曾陪祭酒閒承明復接侍臣班論交晚見松筠操
駐景長思冰雪顔(純之服兔絲老而有少容)華嶽閉門窮簡冊(来書云閉)
(門讀書所樂甚多)邵堂隠几看河山相逢一笑知何日心逐飛
雲出故關
李方叔饋潭筍
穿雲劚石遠林空来涉烟波幾萬重實比梧桐堪食鳳
籜翻風雨便成龍一枝未許塵鞍掛千畆終留渭水封
陋巷菜羹知不稱君王玉食願時供
和李方叔惠嵩山术煎松黃
八公淮水留丹竈四皓商山餘紫芝嵩嶺今成花鍊术
周原空詠堇如飴容顔冰雪端能變心肺塵埃信可治
多病直疑生羽翼更䊸仙客上清詞
右术煎
直幹千年老雪霜不隨羣木四時芳冥冥黛色凝寒碧
冉冉雲英末嫰黃仙桂一枝聊比德幽蘭九畹幸同香
移文應怪歸来晩安石東山興未忘
右松黃
石耳
廬山五老峯下臨大江水絶壁千餘仞青冥洞無底烝
雲自太古流雨灑千里白日照層巔陽崖生石耳採之
懸繩梯磴蘚滑屐齒朱門登華筵味敵蓴絲美小人勇
趨利所得僅刀匕鴻毛輕軀命一墜即已矣吾思窒羣
欲豈獨艮其趾高深有前戒来者慎所履
范太史集卷二
