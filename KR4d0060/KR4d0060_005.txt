范太史集卷五宋范祖禹撰
表状劄子
乞避親狀(六月八日)
右臣伏見戸部尚書韓忠彦已除尚書左丞緣臣妻是
忠彦妻之堂妹於條合行廻避謹錄奏聞伏候敕旨(十二)
(日内批特不許廻避不得為例)
上殿乞避親劄子(十六日進呈延和殿)
臣近奏乞與左丞韓忠彦避親準尚書省劄子奉聖旨
特不許廻避者臣竊見近歲言事官與執政有親不以
戚疎近遠例皆廻避今蒙陛下待以不疑在臣愚分尤
難安處伏望聖慈特依近例許臣廻避(同吳司諫上殿宣諭云卿等公)
(心必不為親戚不言且為官家文字不須進入)
辭免中書舍人狀(七月八日)
右臣準閤門告報已降告命除臣中書舍人者臣蒙陛
下擢任諫職未及兩月曾無毫分之補職事實未舉修
夙夜以思未知所處今蒙進擢西省華要之職在臣愚
分深不遑安兼臣自去年蒙恩除起居舍人凡四次辭
免今年三月蒙召試及免試除職亦四次辭免前後不
避煩瀆天聽實以文字不敏不敢當書詔之職今臣愚
執與前無異伏望陛下天地之恩察臣累辭出於至誠
特賜追還告命臣無任惶懼俟命激切屏營之至
辭免給事中狀(十月八日)
右臣準閤門告報已降告命除臣試給事中者聞命震
恐無所容措臣竊以門下封駁之職最為要塗比虚其
員蓋重此選臣自居言責曾無禆補萬分之一今超越
西垣擢置左省臣不唯才識愚陋所不敢當在於義分
亦不遑處伏緣臣近上言回河不便乞罷修河司實繫
生民休戚數路安危未蒙朝廷辨别臣之所言是非若
臣言是乞賜施行若臣言非即當顯黜而論列未及累
日遽蒙進官由臣非才不能稱職内省愆咎唯俟譴誅
豈敢貪冒復當遷寵伏望聖慈特賜追還新命除臣一
外任差遣
二(十三日)
臣近奏乞追還除臣試給事中恩命除一外任差遣準
尚書省劄子奉聖旨不許辭免者睿恩深厚天地難踰
臣義有未安敢避煩瀆伏緣臣近論回河不便乞罷修
河司臣所引先帝詔書及陛下昨降罷修河司指揮及
中外人言皆以為非便臣不知大臣何以止信一李偉
之言遂不用先帝詔書及却改陛下先降指揮一切不
恤人言而無故興大役動大衆困擾數十州生靈將来
河不可回民不堪役何變不有何事不生為無窮之費
又有無窮之害而章奏纔出未及累日遽蒙優遷臣竊
惟陛下設置諫官責之以言欲得其忠益若不然其言
而復進其官將何以来天下鯁直之論亦非朝廷黜陟
之典諫官以言責事陛下職在於救正若忘其職業而
唯貪寵利陛下雖不以為罪臣亦何以勝中外四面之
責哉伏望聖慈特賜辨别臣言之是非然後議其升黜
則臣之幸所有告命不敢祗受
三(二十日)
右臣近兩具奏辭免除臣試給事中恩命準尚書省劄
子奉聖旨依前降指揮不許辭免者螻蟻之誠未回天
聽伏念臣入侍經幄于今四年擢居諫垣及此累月毫
分無補夙夜不遑遽被誤恩進升左省名品加峻班秩
增隆人臣事君誰不求寵臣以有言不效得罪為宜是
以徬徨未知所處伏望聖慈特賜追還告命除臣一外
任如朝廷姑務含容即乞改授臣京師一閒慢差遣(二十)
(一日内批依前降指揮不許辭免二十三日受告)
謝給事中表
言責無補宜加詰誅寵典惟行乃被褒進辭不獲命以
榮為憂臣聞帝舜命龍作納言夙夜惟允仲山補王之
衮職㗋舌是司門下之官蓋本於此號令之所出納政
刑之所慘舒先帝董正羣司分置二省封駁之任選授
尤艱二聖並明萬邦承式職業粹于羣下治亂在于庶
官臣以庸虚入侍勸講謬塵法從之末濫備争臣之聯
曾無藥石之言上負耳目之寄遽從西省擢處東臺此
蓋伏遇皇帝陛下大學日新至仁天覆淵默守道垂拱
視成慮一二之萬機差毫釐於千里罔兼庶慎自爾師
虞黎獻共為於帝臣羣僕交修於后德不遺菅蒯俾效
涓塵謹當風雨不渝冰霜自厲庶竭餘生之力上酬洪
造之私
謝太皇太后表
備員諫省曾無補衮之勤進職瑣闈誤被出綸之寵祗
膺褒序深積兢惶伏念臣才不逮人學非造理惟知竭
盡以事上不敢低回而愛身進偶休明擢升侍從濫處
七人之列輒希五諫之功終非藥石之良詎有涓埃之
益復因人乏冒進官榮升東掖之華資筦納言之要地
恩無虚授禮有固辭尚不寘於嚴誅終莫回於成命靦
顔而受居寵惟危此蓋伏遇太皇太后陛下德協勛華
功齊任姒建大公而御極守至正以治繁登進羣才緝
熙庶績乾坤至大曲成物以无遺日月有明在容光而
必照顧臣孱瑣亦預采收益堅匪石之心庶效捐軀之
節
講筵乞避親状(五年三月二十二日)
右臣伏見新除臣叔尚書吏部侍郎百禄兼侍讀臣竊
以叔姪並侍經筵近世未有此例於臣私門實為榮遇
在臣愚分豈敢遑安伏望聖慈許臣廻避特罷講職
二(二十五日)
右臣近上奏以臣叔百禄兼侍讀乞罷臣講職準尚書
省劄子奉聖旨不許廻避者臣竊惟陛下置講讀之官
以備顧問若稍涉物議則無以輔導聖德今臣叔姪並
侍左右求之故事未有此比豈敢貪榮以自取戾伏望
聖慈特許廻避
三(四月一日)
右臣近兩具奏以臣叔百禄兼侍讀臣乞罷講職準尚
書省劄子奉聖旨依前降指揮不許廻避者臣伏見太
學博士吴師仁德行純懿經術淵深修身慎獨非禮不
動朝廷起之布衣授以學職宜在左右敷陳前訓伏乞
罷臣講職擢用師仁稽之士論必以為允敢望聖慈特
降指揮
乞避親狀(五月二十六日)
右臣伏見司馬康除左司諫臣有女許嫁康之子承奉
郎植於今月二十四日已行定禮準敕官員親戚職事
相干並廻避今臣與康門下後省及講筵所實錄院並
職事相干合廻避伏乞罷臣職任以協公議
乞免館伴狀(六月十八日)
右臣今月十八日閤門告報已降敕命大遼國賀坤成
節人使到闕差臣充在京館伴使者伏念臣久苦脾胃
之疾經年不愈造朝供職雖粗可勉強竊恐應對使客
以病闕事伏望聖慈矜允特賜改差所有敕命臣不敢
祗受(依奏)
乞郡状(七月二十四日)
右臣輒傾愚懇干冒宸嚴仰恃矜容未即誅譴伏念臣
自去夏傷冷得脾胃之疾經涉一載有加無瘳又積年
苦暑暍之病重以腹疾殆不能勝近累在假曠廢職業
緣臣賦命羇薄受才拙囏誤被奬擢叨塵侍從寵禄已
過災病益侵况臣入官以来止為試銜知縣一任自熙
寧後專以修書為職未嘗履歴州郡官政民事多所未
知伏望聖慈察臣悃誠憫臣尫劣特除臣京西一閒郡
使之自效因得休養疾病若幸痊愈未填溝壑誓竭犬
馬之力圖報天地之恩
二(八月一日)
右臣近上奏乞京西一閒郡自效因得休養疾病準尚
書省劄子奉聖旨不允所乞者臣私懇廹切不能自巳
再瀆天聽無所逃罪伏念臣識智凡近學術疎淺陛下
過聽誤加收擢入侍經席于今五年記實史闈亦既再
閏臣非不知講書將畢修史垂成臣子之心誰不欲久
處朝廷長侍左右臣實以脾疾害於飲食氣力羸劣今
已彌年竊恐向去更難支持遂成膏肓不愈之疾况門
下省經筵實錄院皆不可以瘝官曠職數在假告豈敢
遑安伏望聖慈察臣至情實非矯飾早賜俞允除臣一
郡(貼黃如蒙矜允欲乞差臣知襄州一次)
三(四日)
右臣近以疾病兩具奏乞京西一郡準尚書省劄子奉
聖旨依前降指揮不允所乞者睿恩深厚天地難踰非
臣隕首所可上報輒瀝危懇重干天聽臣以樸愚久侍
經席嘗忝諫職進擢東臺曾無絲毫禆益聖德素餐尸
禄為罪已多况復疾疢嬰纏心力減耗大懼廢職而煩
刑書伏望陛下曲垂父母之慈不違螻蟻之志特賜矜
允除臣知襄州一次
乞解給事中状(九日)
右臣近三上奏乞京西一郡準尚書省劄子奉聖旨依
累降指揮不允所乞者仰瀆天聰每煩睿訓震悸隕越
無所自容臣雖疾病虔遵詔旨未敢更乞外任輒有愚
懇冒昩陳聞臣伏見仁宗皇帝天聖四年初讀唐書侍
讀宋綬乞解勾當三班院以專講勸章獻太后許之神
宗皇帝治平四年仁祖實錄將成提舉韓琦奏修譔王
珪權免學士院諸雜文字吕夏卿宋敏求亦免舍人院
輪直專意筆削遂成大典今臣非才豈敢跂望前人而
兼門下省講筵實錄三職比之同輩過為僥倖加以久
病心力俱耗實恐隳廢職業以重罪戾伏望聖慈矜察
特解臣給事中之任止令兼講筵實錄二職或乞依孫
覺近例領在京宫觀一處庶竭愚慮少禆聖學萬一仍
得專精史筆蚤成先帝一朝大典臣不勝幸願
二(十四日)
右臣近奏乞解給事中之任乞供講筵實錄二職或乞
領在京宫觀一處準尚書省劄子奉聖旨令臣權免簽
書給事中文字候實錄書成日依舊者聖恩隆厚曲賜
優容天地大德未知所報臣以非才兼領三職罄竭愚
短非敢避事止以久病心力減耗雖欲勉強實恐不逮
是以冒昧陳情今蒙詔旨權免簽書在臣之私則為僥
倖然於事理深所未安伏緣今兩省職事官與昔日知
制誥之類職名不同臣豈可居其官而不治其事受其
禄而不任其責臣昨奏援引王珪吕夏卿等故事蓋以
前輩猶須專一乃得成書臣以疾病止欲比附解罷一
職宋綬但以進讀猶許解三班院今講筵實錄於臣疎
拙職事已不為少伏望聖慈特解臣給事中除一在京
宫觀差遣臣願畢力以供二職螻蟻微誠乞賜矜察累
瀆天聽實非得已臣無任惶懼俟命激切屏營之至
辭禮部侍郎状(六年九月二十二日)
右臣準閤門告報已降告命特授臣試尚書禮部侍郎
者臣竊以春官亞卿省部清選必得博聞強識之士逹
於禮樂制作之原乃可以稽合典常折中論議居是職
者古難其人伏念臣學術迂疎識慮卑淺誤被簡拔寖
服顯休擢處東臺徒更歲月雖殫薄力無補萬分加以
氣耗早衰體羸多病坐慙尸禄深懼瘝官惟襆被以俟
行冀守麾之得請未從譴斥尚荷兼容敢謂眷知復加
遷寵伏望聖慈廻乾坤之施察螻蟻之誠特寝過恩俾
安愚分改授臣一閒慢差遣所有告命未敢祗受
謝禮部侍郎表
備員左省久塵夕拜之班賦政中臺進貳春官之長避
命弗獲居寵為憂臣竊以舜命九官秩宗典禮周分六
職帥屬佐王肅恭神人建保邦國欲稱兹任實難其才
伏念臣識智冥頑術業淺陋猥緣末學誤被聖知入侍
經帷怳已更於六歲進參法從方僅及於三秋徒懷愛
日之誠曾乏適時之用報國已窮於薄技竊禄實非其
本心訖無横草之勤矧有負薪之疾宜絀居於散地乃
升列於清曹此蓋伏遇皇帝陛下懋建大公緝熙庶政
責交修於近輔分小治於羣司堯帝欽明咨百工之允
理文王陟降思多士以圖寧特收一介之微俾預六卿
之亞仍加藩飾以示寵光臣敢不夙夜惟寅服勞匪懈
風雨如晦有隕不渝庶效涓埃仰酬覆載
舉自代狀(十月三日)
右臣伏覩左朝奉大夫直集賢院兼侍講吳安詩識慮
清遠學術淵深嚮在諫垣獻言骾切入侍經席進講詳
明臣實不如今舉自代
謝講尚書徹就東宫賜燕表
古文畢講徒殫歲月之勤聖學又新益廣乾坤之業式
頒燕衎昭示惠慈竊以虞夏商周之書出於孔氏之壁
典謨訓誥之作備見聖人之心歴代之所寳藏人主以
為矩範載之行事能自得師恭惟皇帝陛下禀軒皇敦
敏之資法堯舜欽明之德順稽古道遠監前王日御西
清躬勤典學九仞俄成於覆簣三年遂見於通經優寵
儒臣載加禮食肴核惟旅並秩於周筵絲竹之音如聞
於魯宅臣等幸陪勸講每愧空餐適當肄業之終更被
屬厭之賜
謝太皇太后表
經幄侍言方訖帝王之大訓宸慈錫宴實為臣子之至
榮荷天度之包容叨特恩之厖厚恭惟太皇太后德凝
坤載治協離明謹律度以誠身正端源而馭俗申命博
帶之士入講華林之庭竊觀聖德之日新殆與古書而
契合淵默臨朝則體虞舜無為之化恭儉好禮則稽召
公敬德之言庶績其凝九功惟叙固將著見於實效非
徒紬繹於多聞臣等妄陳口耳之知曾乏涓塵之補終
篇甚幸示惠過隆金奏宣和聽鈞天於夢寐皇華命侑
滲湛露於蕭稂深惟稽古之勤罕及逢辰之幸致君有
道當取於百篇報上無窮更祈於萬夀
進神宗皇帝實錄表
竊以書契之興以紀天下之事典謨之作乃見聖人之
功欲垂法於將來在屬辭於信史適當際會預備討論
恭惟神宗皇帝爰自東宫暨升大位孝行同於舜帝友
道比於文王極典學之高明勤治功於旰昃乾健不息
日照方中將追三代之風遽損百年之夀惟規摹之宏
遠有記注之浩繁太皇太后陛下保佑丕基布昭明德
皇帝陛下纂隆下武駿惠先猷申詔儒臣裁成大典臣
等誤被聖選愧非史才徒廣記以備言實殫精而竭慮
久淹歲月僅就簡編無以發揮經緯之文髣髴緝熙之
烈將陳旒扆若蹈冰淵其新修實錄二百卷事目十卷
謹隨表上進
乞梓州表(元祐七年五月十八日)
臣某言入侍經幄七改歲華違去鄉邦再終星紀輒傾
丹赤上瀆高明伏念臣生本遐方才非大器猥緣末學
獲近清光荷天度之兼容竭秋毫而無補誤膺寵典寖
歴顯塗恭遇陛下盛德日新多能天縱藴神明於默識
集聖智於大成所宜旁求俊傑之才上奉緝熙之學顧
臣淺陋何所發揮大明方中宜收爝火巨浸無際奚取
細流况臣氣耗早衰體羸多病目視昏近幾畫字而不
成骨節支離殆勝衣而弗克精力殫於簡冊夢寐役於
松楸恐填壑之無時唯首丘之是念伏望皇帝陛下廻
乾坤之施察螻蟻之誠特假守於方州俾暫還於里社
儻餘生之未泯庶九死而可酬敢望聖慈特除臣知梓
州一次
乞梓州劄子(二十六日)
臣近上表乞特除臣知梓州一次伏蒙聖恩賜詔不允
仰煩謨訓丁寧誨諭震懼隕越無所自容臣子之於君
親義無隠情故不敢避再瀆之罪輒復冒昧陳請臣以
庸虚久侍經席積日累月已涉七年陛下天縱聖神日
躋睿智高明之度非可管窺臣之所學竭盡無餘肺肝
底裏皆可鑑照顧臣淺陋中無所有繁言複語無禆聖
學陛下方躬蹈堯舜壼奥日深宜得儒學之宗道德之
老延之西序執經於前敷陳墳素發明聖藴一辭開折
百慮洗然乃可以益新輝光奉承濬哲如臣之比實非
其人加之疾病連年心力耗廢若不自揆貪戀寵禄失
之一發百發皆棄差之毫釐千里為謬陛下雖欲保全
庇護亦不可得伏望聖慈以其久在左右特賜矜允則
臣之餘生今日以往皆陛下之所賜也臣無任惶懼懇
切之至
二(六月七日)
臣近上奏再乞知梓州一次準尚書省劄子奉聖旨依
前降詔書不允所乞者天高聽卑未能感動再三為瀆
無所逃刑臣伏思元祐以来與臣同時勸講之臣程頥
以人言罷黜孫覺病廢死於揚州顔復司馬康皆死京
師而臣抱疾累年日加羸劣形骸若此福禄可知故臣
願及罪戾之未聞疾恙之未廢得郡而去一展先臣丘
墓庶幾死無遺恨若未先犬馬填溝壑則臣之報國猶
有日也今儒學之英皆在左右宜更詳延俊德旁求巖
穴博問遐觀益廣聰明如臣已陳之迹已試之效陛下
所悉無補可見伏望聖慈察臣愚誠早賜俞允
辭免翰林學士第一狀(二十日)
右臣準閤門報已降告命除臣翰林學士者臣近三奏
乞知梓州未奉俞允方欲再露誠懇干瀆聖聽忽蒙遷
授恩出非常聞命震恐不知所措臣竊以學士近職侍
從之首文章議論儒者所宗必得天下英材聲稱第一
乃可以厭服人望為國光華臣以樸愚獲侍左右才力
緜薄無所堪任使之解經述史粗能勉強至於文詞實
非所工是以前不敢當書詔之職已蒙聽許今兹禁林
尤為極選重以久嬰疾病形神俱耗豈可強顔秉筆貽
朝廷羞在臣之義必難冒處伏望聖慈特垂天恩追寝
成命檢會臣累奏特除知梓州一次
二(二十五日)
右臣近上奏辭免翰林學士恩命乞差知梓州伏蒙降
詔書不允者睿恩隆厚聖訓丁寧在臣之愚何以堪此
臣不惟文學無以過人前已辭書詔之職近又累乞鄉
郡義難祗受兼於國朝故事有不可者伏緣臣叔百禄
見任中書侍郎臣竊見仁宗時翰林學士王洙以兄子
堯臣參知政事避親改侍講學士昨蘇軾除學士承旨
亦以弟轍執政懇請出知潁州今中書政本樞機之地
無不統攝臣若就職理實有嫌伏望聖慈許臣依王洙
蘇軾近例避免臣未敢更乞川蜀遠州欲乞除臣京西
一郡自效誓畢餘生以圖報稱
三(二十八日)
右臣近兩奏辭免翰林學士恩命準尚書省劄子奉聖
旨依前降詔書指揮不許辭避者稽違詔命邦有常刑
然臣子之情不敢不竭盡於君父臣竊以避親故事簡
策具存方陛下懋建大公以先天下而臣豈敢貪冒榮
寵晏然自居雖無人言豈不内疚此臣所以不避誅責
至於必辭也伏望聖慈察臣肺肝實非矯飾追還新命
特除臣京西一郡誓殫犬馬之力圖報天地之恩所有
告命不敢祗受
四(七月七日)
右臣近三奏辭免翰林學士恩命乞京西一郡準尚書
省劄子奉聖旨依累降指揮不許辭避者瀆煩天聽非
止再三罪不容誅義非得已臣竊以侍從清切莫如禁
林儒者之榮孰不願此况臣一門自叔祖臣鎮叔父臣
百禄前後相望今臣復蒙遷授是為三世迭居此職臣
雖至愚豈不思上奉聖神之眷知下為門戸之光寵力
欲祈免殆非人情然臣所以不避誅責必辭不已者伏
以朝廷有避親之法實關盛衰蓋將垂永世之規非特
為一人之計遠則仁祖之世故事甚明近則神考之時
韓維亦避兄絳出守藩郡今陛下訓廸在位未嘗不以
至公然則祖宗故常君臣所宜共守臣豈可靦顔居職
隳廢舊章天下之人不可戶曉竊恐上累朝廷無私之
舉而於臣有貪得幸位之譏此臣之所不敢處也伏望
聖慈矜察特賜收還告命除臣京西一郡他日任使臣
不敢辭報國之心死而後已
范太史集卷五
