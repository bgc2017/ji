范太史集卷四十五宋范祖禹撰
皇族墓誌銘
保州防禦使贈崇信軍節度使房國公墓誌銘
公諱仲洽字景和曾祖魏王元佐太宗之子祖允升平
陽郡王考宗回崇信軍節度觀察留後漢東郡公妣李
氏隴西郡君公幼聰敏謹重不妄語笑初賜名授太子
右内率府副率歴右監門率府率右千牛衛將軍求師
擇友專精於詩書積十餘年或勸其就試於有司公曰
讀書學古足以治吾身而已安可干國之賞耶改右監
門衛大將軍領昌州刺史漢東捐館居喪哭泣幾失明
遷均州團練使丁母憂號毁聞者傷之乞守墳百日宗
正以例不許公遣長子士瞻以状詣丞相府力請朝廷
憫其懇切從之遂為定制宗室守墳自公始於是伏處
墓次布衣蔬食至卒哭則形體殆無人色咸稱其孝制
詔曰銜恤既久善喪有聞今上即位遷右金吾衛大將
軍開州防禦使改領保州刺史本州防禦使元祐七年
十月十四日卒年五十有三遺命薄葬贈崇信軍節度
使房國公公天資儉約無聲樂玩好家多藏書手不釋
卷雖居私室必歛袵正席内外肅然無敢犯者奉朝請
四十餘年未嘗有小失娶王氏封和政郡君贈中書令
秦王審琦之曾孫先公九年卒和政事舅姑以孝聞嘗
割股愈姑之疾論者以配公之德為宜四男一早亡曰
士瞻右内率府副率曰士慡曰士䡮皆左班殿直十女
三早亡長適左班殿直劉建中次適左侍禁劉佃次適
承務郎樊彦和次適田珣次適焦元叔次適范陶皆三
班奉職餘在室孫男四人女一人九年二月已酉葬河
南永安縣銘曰
翼翼房公率履自躬一其初終惟孝惟恭稽其德行宗
室曾閔子孫不忘萬石之謹
右金吾衛大將軍原州防禦使墓誌銘
公諱世復字希靜曾祖德芳楚康惠王祖惟能集慶軍
節度觀察留後南康郡公父從贄鄧州觀察使南陽侯
母會稽郡夫人康氏所生母陸氏封安福縣太君初賜
名授太子右内率府副率歴右監門率府率右千牛衛
將軍右監門衛大將軍右武衛大將軍衡州刺史右羽
林大將軍吉州團練使坐罪非自犯奪官二等未幾還
一等官又數年復舊官遷右金吾衛大將軍原州防禦
使公性剛嚴治家整肅事親孝事長順發言質直無少
阿曲留意圖史通尚書大義仁宗嘗賜御書十二軸有
忠孝世復字希靜七字公嘗集三聖宸筆草字兩進於
上寵賚金帛元祐二年十月葬安福君往来墓次冒寒
感疾明年四月八日卒年五十有四娶姚氏右千牛衛
上將軍宗望之女封河東縣君十二男曰令匹太子右
内率府副率曰令逭贈徐州觀察使曰令介太子右内
率府副率皆卒曰令涔右侍禁曰令宁左班殿直監常
州鹽税七人皆未賜名而卒女十五人長適右侍禁郭
譯次適東頭供奉官姚彦輔次適奉職張敦皆卒次適
内殿承制陳仲立次適故右侍禁劉俁次適前舒州桐
城縣主簿張祁次適三班奉職史厚躬次適奉職耿之
常六人在室而亡一人幼在室孫男六人曰子讜三班
奉職次皆幼孫女七人長適奉職袁弼次皆幼九年二
月已酉葬河南永安縣銘曰
仁皇手札以寵宗親公得之多禮異羣臣惟其忠孝行
本諸身
右監門衛大將軍贈眉州防禦使追封通義侯
墓誌銘
侯諱仲科字師哲魯恭靖王元份之曾孫信安僖簡王
允寧之孫韓榮思王宗諤之第八子母韓國夫人馮氏
所生母仁和縣太君閻氏初賜名授右内率府副率歴
右監門率府率右千牛衛將軍右監門衛大將軍侯少
好學通五經專治尚書以喪服未嘗一試孝敬友悌性
寬厚樂施予侍韓王夫人疾衣不解帶者各踰旬浹居
喪致哀如禮所生母卒以毁得疾元祐五年四月二十
八日卒年三十有二娶劉氏皇城使永吉之女也封嘉
興縣君二男曰士泚曰士陴皆左班殿直女一人幼九
年二月已酉葬河南永安縣銘曰
振振宗子孝敬友悌刻意藝文曾未一試從祔九原永
齎此志
右金吾衛大將軍慶州防禦使墓誌銘
公諱令苕字曼叔曾祖惟忠贈彰化軍節度觀察留後
舒國公祖從藹贈武勝軍節度觀察留後韓國公父世
本贈武寧軍節度觀察留後彭城郡公母張氏安定縣
君初賜名補率府副率累遷鳳州團練使慶州防禦使
卒於元祐七年五月二十一日年四十有四公性聰敏
好學博通羣書喜為詩不尚華采初葬彭城公有司穿
壙于隂穴既畢而公知之累表請改卜朝廷以既定不
可易特置角堠以識其名母夫人疾藥必親嘗而後進
居喪毁瘠表乞廬墓遂感疾而終娶吳氏封永福縣君
九男曰子筌率府副率曰子隆右班殿直曰子遵三班
奉職曰子遡子適未仕餘皆夭十女太和縣令吳罕右
班殿直張永錫右班殿直陳頵三班借職李縝三班奉
職吳披其壻也二在室三早亡孫女三人二早夭九年
二月已酉葬河南永安縣銘曰
生於軒冕樂在名教君子之行維民則傚系此銘詩以
彰純孝
右武衛大將軍吉州團練使墓誌銘
侯諱令瞿字思聖彰化軍節度使舒國公惟忠之曾孫
定州觀察使博陵侯從質之孫右屯衛大將軍世鎮之
子母長安縣君周氏初賜名補率府副率歴右監門率
府率右千牛衛將軍右監門衛大將軍右武衛大將軍
和州刺史吉州團練使元祐四年四月九日卒於昭化
坊私第年三十有八侯幼時事母以孝聞好學博通經
史善為歌詩工筆札宗室碑刻多請侯書娶郭氏封太
康縣君一男曰子完三班奉職三女適三班奉職梁允
明三班借職張克侁故進士王舜欽九年二月已酉葬
河南永安縣銘曰
昔漢東平為善以顯惟侯克孝文藝勉勉弗克庸顯喪
此邦彦
右武衛大將軍秀州團練使墓誌銘
侯諱令巍字君則彰化軍節度使舒國公惟忠之曾孫
萊州防禦使東萊侯從恪之孫武寧軍節度觀察留後
魯國公世規之子母涇陽縣君和氏初賜名補太子右
内率府副率歴右監門率府率右千牛衛將軍右監門
衛大將軍右武衛大將軍澤州刺史秀州團練使初魯
公譽望為宗室一時之冠處身正家悉有法度每聞昕
鼓必先至學館族人無敢後者英宗建宫學取以為法
侯克紹先德敦厚莊謹不妄言笑好讀書篤志於學性
尚儉素居處苟安而已治家以嚴中外敬憚子孫在側
雖閒燕必正立拱手平居終日容貌端肅魯公薨執喪
哀毁元豐中兩乞試以朞服不得就元祐六年十二月
二十七日卒年四十有三娶劉氏封永泰縣君五男曰
子綏右班殿直曰子絳三班奉職曰子維曰子縝曰子
綽九女左班殿直李球張濟右班殿直王澈左班殿直
孟滋太廟齋郎王子充其壻也孟氏女早卒四在室孫
女一人九年二月已酉葬河南永安縣銘曰
翼翼魯公宗室之冠思古僖侯興學自泮廣陵嗣音亦
廣德心弗試而隕流風可欽
左朝請郎通判亳州軍州事墓誌銘
君諱令懇字懇之冀康孝王惟吉之曾孫楚國僖安公
守巽之孫濱州防禦使贈開府儀同三司敦惠公世該
之子母南陽縣君李氏繼曰夀昌縣君李氏初賜名令
始補太子右内率府副率歴右監門率府率試換朝請
大夫太子中允監北京糧料院改太常丞監在京倉官
制行改奉議郎遷承議郎丁開府憂服除監進奏院改
今名今上登極轉朝奉郎簽書鎮海軍判官遷朝散郎
通判亳州轉左朝請郎君幼不戲弄長嗜書力學不倦
每厭宫邸思有所效用其材神宗之初許宗室補外官
得召試學士院換文資初至北京人謂宗子長於富貴
必不事事君清慎廉勤過於寒素監司交薦之丁開府
憂既除喪家財一毫不取或以為言君曰吾不忍父母
殁而與兄弟競財也歴官十五年所居見稱性無他好
雖在職未嘗廢書歴代史皆手抄精筆札工篆籀善為
尺牘而恬於勢利未嘗謁公卿之門人或勸之君曰富
貴儻有不假妄求命若止此求之何益聞者賢之元祐
七年二月二十八日卒於亳州官舍年四十有一娶田
氏贈太師中書令欽祚之孫女封秀容縣君二男曰子
意業進士次早夭四女長適成安主簿滑延年一在室
二早亡九年二月已酉葬河南永安縣銘曰
祖宗以来不假名器公族異材終老不試先帝稽古試
以吏事君以文學始逾強仕命不可延亦遂其志
左班殿直墓誌銘
君諱士幅字信之鎮江節度使郇國公允成之曾孫容
州觀察使宗儒之孫右監門衛大將軍坊州刺史仲午
之子母福昌縣君王氏以父蔭補右班殿直改左班少
涉學頗能詩性有巧思監相州臨漳鹽酒税勤於吏職
未幾課增羡元祐八年六月七日卒年二十有五娶王
氏二男一女皆幼九年二月巳酉葬河南永安縣銘曰
吏事惟勤緣飾以文夀雖不遐亦克有聞
左班殿直墓誌銘
君諱令泌集慶軍節度觀察留後惟能之曾孫保静軍
節度使同中書門下平章事遂寧郡王從古之孫右監
門衛大將軍嘉州刺史世設之子母永嘉縣君程氏初
賜名補授右班殿直改左班補外任監郾城酒税元祐
六年六月七日卒於官年二十娶田氏九年二月已酉
葬河南永安縣銘曰
振振王孫試吏以勤既冠而隕未克有聞
右侍禁妻王氏墓誌銘
君王氏開封人曾祖亮洛苑使祖察西頭供奉官父復
供備庫副使母夀安縣君趙氏君既笄適宗室右侍禁
令組元祐元年七月二十五日卒年十八君資性柔明
服勤婦道善於女工不妄笑語檢身以禮居家以儉事
上接下為人所稱二男曰子權次未名(闕)女幼九年二
月已酉葬河南永安縣銘曰
宜其家室惟儉以勤年則不永婦德有聞
安化軍節度使榮國公妻馮翊縣君郭氏墓誌
銘
夫人郭氏曾祖密贈保順軍節度使祖守信贈右監門
衛將軍考琮贈左領軍衛將軍夫人年十六適安化軍
節度使榮國安恪公仲玘封馮翊縣君事舅姑晨昏有
常節接夫相敬如賓榮公薨罄其資装盡禮以葬撫育
諸子隆于慈愛而其情均一子士泞將赴官亳州夫人
與之訣曰吾不復見汝矣左右皆怪之不一月而感疾
元祐二年五月十八日卒年五十有四五男曰士仡早
卒贈右屯衛將軍曰士歸右武衛大將軍嘉州刺史曰
士簮右武衛大將軍端州刺史曰士彫右監門率府率
卒曰士泞右侍禁三女長適東頭供奉官田良彦次適
右班殿直唐振次適假承務郎周諲孫男五人曰不疑
右監門率府率曰不佞未仕曰不晦曰不厭皆三班奉
職次未名孫女十人九年二月已酉葬河南永安縣銘
曰
為婦孝敬為母慈愛子孫詵詵福禄未艾宜享眉夀養
不可待
華州觀察使妻永福縣君郭氏墓誌銘
君郭氏唐尚父子儀之後曾祖守信贈太傅祖世隆贈
太子少師父承顔贈左清道率府率年二十適華州觀
察使仲寂入門而娣姒皆喜受饋而舅姑交慶觀察捐
館守孀育孤凡二十年左右媵侍常假以顔色内外親
戚不覺有薄厚御僕使治居第皆有條理宗族稱之多
取法焉元祐五年六月二十五日卒年四十有五五男
長早卒曰士衆右監門率府率卒贈左領軍曰士編右
監門衛大將軍榮州刺史以力學登科第曰士斝士俛
皆右侍禁居官有稱皆君之善教云五女長適左侍禁
王植次適節度推官王璋次幼亡次適左班殿直霍祥
卒次適假承務郎陳敏求孫男四人曰不匿曰不虚皆
三班奉職餘未仕孫女八人長適三班借職朱輔國餘
皆幼九年二月已酉葬河南永安縣銘曰
尚父在唐功格于天覃延厥後其慶綿綿歸於公族宜
其家室為父為母皆可矜式
右監門衛大將軍妻長安縣君蔚氏墓誌銘
君蔚氏曾祖興四廂都虞候贈太師祖昭敏殿前都指
揮使贈太師中書令考保用東染院副使贈左領軍上
將軍君幼喪父母萬年縣君李氏攜之改嫁宋氏既笄
歸監門衛大將軍贈懷州防禦使河内侯仲謙封長安
縣君河内侯好學構閣於邸中以藏書君助而成之聞
别院樂聲則曰淫哇之音吾家不可有也河内侯卒君
教諸子專以經史斥出服御華靡敦尚儉素以至終身
元祐二年七月二十三日卒年五十男六人曰士見右
監門率府率卒曰士奄右監門衛大將軍次早亡曰士
域右内率府副率卒次二人早亡六女長適西頭供奉
官彭珪次適左侍禁曹希仲次早亡次適河清主簿楊
元振次適順陽縣尉任綽次適莒縣尉夏琦孫男六人
曰不傲三班奉職曰不忮曰不求卒曰不撓曰不屈曰
不妄卒孫女二人皆早夭九年二月己酉葬河南永安
縣銘曰
助夫藏書惡鄰好樂以此治家勤儉素樸思古賢淑九
原可作
右監門衛大將軍妻長夀縣君李氏墓誌銘
君李氏開封人曾祖繼隆贈太師尚書令楚國公祖昭
亮贈太師尚書令崇國公考惟賞右騏驥副使母曹氏
譙郡君君幼孤鞠於兄嫂性和静處於閨室雖婣戚罕
獲見自恨幼失怙恃每時節忌日哀號不食家人稱其
孝年二十歸右監門衛大將軍仲戭奉其姑榮國夫人
盡婦道居夫室未嘗厲聲宗族疏戚交譽其美元祐二
年十月二十六日卒年二十有四一男曰士位右班殿
直七女皆幼九年二月已酉葬河南永安縣銘曰
顯顯令族作配宜家孝敬淑慎夀考弗遐
太子右監門率府率妻張氏墓誌銘
君張氏浚儀人曾祖堯封贈太師祖化基觀察使考守
素國子博士君幼孤養于伯父左藏庫使守誠伯母宜
春縣主性孝謹伯父母愛之過於已女年十八歸太子
右監門率府率仲璑事舅姑盡禮與家人上下雍睦率
府好學君常勉之治家有法服用節儉女工不矜巧婦
容不尚侈居則嚴整淡如也元祐八年五月十四日卒
年二十有七四男曰士泍士滫皆右班殿直二未賜名
五女四尚幼第二女早夭九年二月已酉葬河南永安
縣銘曰
婦有四德持以靜專宜享遐夀云胡不延
右武衛大將軍康州團練使妻安平縣君江氏
墓誌銘
君江氏開封人曾祖文溥儀鸞副使祖規揚州司理參
軍父惟善西頭供奉官年十六歸右武衛大將軍康州
團練使士競封安平縣君與康州皆好佛書悟空理緝
室異處外世事屏紛華以清靜為樂及疾家人出珠璣
錦繡之服將為斂具君却之易以常服乃受元祐五年
六月八日卒年三十有六二男曰不溢曰不匱皆右班
殿直二女長適進士李絳次幼九年二月已酉葬河南
永安縣銘曰
婦道專静亦克盡性屬纊弗華其終以正
右監門衛大將軍吉州刺史妻安福縣君王氏
墓誌銘
君王氏開封人曾祖承休贈左金吾衛上將軍祖世範
左驍衛將軍父克敦内殿承制母杜氏永和縣君年十
五歸青州觀察使仲覽之子士戴為介婦與其姒協力
治内事奉舅姑孝敬接姻族柔順待夫以禮而敦睦御
妾以嚴而不忌奉身以約而不華元祐五年十二月七
日卒年二十有八五男曰不倦早卒曰不&KR0008;三班奉職
曰不損曰不俅曰不作皆幼二女長在室次早夭九年
二月已酉葬河南永安縣銘曰
宜其宗家惟孝以勤弗克夀考婦德有聞
右武衛大將軍榮州刺史妻大寧縣君花氏墓
誌銘
君花氏開封人父永安左班殿直君年十八適右武衛
大將軍榮州刺史令羣為繼室封大寧縣君事舅姑孝
謹奉祭祀嚴敬接族人以睦為繼母以慈宗室稱焉元
祐八年五月十日卒年二十有七五男曰子建三班奉
職卒曰子延三班奉職次早夭曰子佐曰子某七女皆
在室九年二月巳酉葬河南永安縣銘曰
為婦孝敬為母均一是惟可銘以賁幽室
范太史集卷四十五
