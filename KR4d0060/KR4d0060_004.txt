范太史集卷四宋范祖禹撰
表狀劄子
辭免兼侍講狀一(元祐元年九月)
右臣準閤門告報除臣兼侍講者臣伏以邇英勸講職
參近侍必得耆哲之士端方之人日新輝光仰備顧問
臣語學則不足議行則無取承命愧恐不知所為矧今
名儒碩德並在左右啓發聖學不無其人而臣自知最
為淺陋頻蒙識擢未有報稱輒玷兹選實非所堪恐無
補聰明之萬一適足以累朝廷之公舉乞還誤恩庶厭
清議
二
右臣準尚書省劄子奉聖旨不許臣辭免兼侍講者臣
不惟學不稱職恐無以塞責而義有未可不敢不言伏
以陛下深居九重不見聲色唯以大公至正身先天下
進退黜陟以明好惡將使人知廉恥興禮義也至於風
俗厚薄人情美惡則凡為士者皆預其責是以臣之素
心官不敢虚受利不欲苟處恐傷廉恥則敗風俗上累
國體罪之大者也而臣擢於小官無尺寸之長朞歲之
間荐蒙褒序史闈紀實濫備討論經幄敷言復俾陪侍
雖陛下選用義不及私而臣有姻戚之嫌敢不自列臣
妻父吕公著方秉國政雖在臣職業所不當避而於臣
情分則有未安竊恐仰累至公下負夙志豈可冒昧先
諸儒而進乎伏乞聖慈特賜矜察追寝成命庶使迂拙
少安分守臣不勝拳拳之愚謹再具陳免以聞
實錄院乞避親狀
右臣伏睹已降敕命差尚書右僕射吕公著提舉修神
宗皇帝實錄伏緣公著是臣妻父於條合該廻避伏乞
罷臣檢討之任謹錄奏聞
乞給假至潁昌狀(二年六月五日)
右臣伏為臣親叔祖端明殿學士鎮行年八十居潁昌
府多苦腹疾近以次子喪亡憂傷尤甚臣之私情實所
不安欲望聖慈特賜給假旬日暫往省見不敢久妨職
事謹錄奏聞
謝賜銀狀
右臣伏蒙聖慈以臣請假往潁昌府特降中使宣問賜
臣銀一百兩臣無任感天荷聖激切屏營之至
奏知狀
右臣今月十一日入内内侍省内侍高班李正臣至臣
家傳聖旨以臣請假往潁昌府賜臣叔祖鎮實封御前
文字一封實封銀合一具令臣齎賜臣已依聖旨收領
謹錄奏聞
奏為將到臣叔祖鎮謝恩表状(七月)
右臣昨蒙給假往潁昌府準中使傳聖旨賜臣叔祖鎮
實封詔書一道龍茶一銀合因令臣宣問臣今將到臣
叔祖鎮謝恩表二道詣通進司投進
謝講論語畢賜燕表(九月)
聖人之言高弟所記王者之事大學為先永惟百世之
師實首六經之訓顧慙譾陋獲侍清閒方迨終篇曲蒙
飫賜恭惟皇帝陛下務學時敏作德日新親邇儒臣懋
昭聖志以為舉直錯枉則萬民咸服克已復禮則四海
歸仁取法於堯必則天之惟大思齊於舜當恭已以無
為尊其所聞終之不倦式頒禮食昭示龍光臣等咸備
邇聯預霑慈宴屬厭知愧盡瘁為期
又謝賜御書詩表
宸暉照爛聖札飛騰拜手受藏震驚喜抃臣聞孔子稱
堯之德曰煥乎其有文章書稱舜曰濬哲文明詩美文
王曰倬彼雲漢為章于天周公多才多藝孔子將聖多
能論語曰志於道據於德依於仁游於藝書即六藝之
一也古之聖人莫不以好學為先游藝為美恭惟皇帝
陛下聰明天縱睿智日躋嗣膺大統于今三載間御便
殿延對儒臣敷求經訓啓發聖學雖大冬盛夏肄業不
輟臣竊觀陛下容止周旋動必中禮垂拱淵默性唯合
道終始如一日進無疆四海之人方翹首以望輝光之
新傾耳以聽問譽之隆然在廷之臣未有被親札之賜
者臣以末學濫備勸講適終篇帙無補涓埃預蒙優恩
加賜燕勞忽頒宸翰獲覩飛毫乃知陛下閒燕之中留
神筆畫研精儲思欲臻其妙臣願陛下篤志學問亦如
好書益進道德皆若游藝則聖神可至事業可成如天
之積高地之積厚廣大深遠不可測也臣不勝拳拳之
愚敢以此謝謹當傳之子孫以為永寳夙夜思職少圖
報稱
謝開實錄院賜燕表(三年三月十七日)
編摩云始燕衎遽頒祗荷詳延伏深震懼臣聞繼志嗣
訓以為孝記久明遠莫如書先帝之御萬方僅踰七閏
信史之示後世動流億年顧以頑疎誤當屬任和鉛就
職未知書法之謂何折爼示慈亟荷聖恩之特異均頒
肴核詔集搢紳事雖故常寵實優渥此蓋伏遇皇帝陛
下紹承先烈祗遹燕謀瞻望西陵永悼威神之不復論
著東觀將傳功德於無窮曾未濡毫特先置醴徒重大
官之費豈有良史之才思稱所蒙敢忘自竭表裏詩書
之策為法具存畫繪日月之光強顔何已
謝太皇太后表
信史誕修恩筵顯設仰膺寵奬内切兢營伏以先帝之
盛德成功羣臣之嘉言善行將傳永久爰命討論敢意
孱虚遽叨屬任龍湖已遠強圖日月之光鼠技未陳猥
被雲雷之施此蓋伏遇太皇太后陛下思光往緒垂裕
来昆睠兹傳信之勤加以示慈之厚編摩代匱雖有玷
於甄收尊閣視成庶無慙於器使
謝開實錄院賜銀絹表
紬繹信書方謹編研之職分頒厚幣遽霑優渥之恩拜
賜無功受藏有靦此蓋伏遇皇帝陛下纂隆下武追孝
前文仰惟丕顯之謨莫重不刊之典將以示億年之永
久齊列聖之休光顧忝司存誤膺詔委眷開編而首事
加實篚以示慈才乏三長方懼曠官之責恩均九式實
叨懋賞之私冀竭微勤上酬鴻施
謝太皇太后表
職當載筆方紬垂世之書賚及有家忽降自天之澤便
蕃所被惕厲靡寧此蓋伏遇太皇太后陛下勤治萬方
詒謀億載保佑重光之祚緝熙前烈之文申敕攸司發
揮大典顧循譾薄誤玷選掄眷兹簡冊之初優以金繒
之賜先事後得慙勸賞之遽加廣記備言唯服勞而仰
報
謝開實錄院賜硯墨筆紙表
典司太史論次新書顧在諸儒已塵盛選遽拜出中之
賜罙深載筆之榮此蓋伏遇皇帝陛下茂烈謹於丕承
逹孝資乎善繼發揚先帝甚盛之蹟圖示萬世無窮之
傳以臣等預遊著作之庭並給上方之札抽毫執簡使
備於編摩抱槧和鉛適資於潤色將何報稱秖益兢慚
思繪畫於乾坤固知不可禆涓塵於海嶽勉竭所能庶
集微勞少醻洪造
謝太皇太后表
伏以發揮天地之功潤色聖神之業自昔文章之用序
事尤難方今儒學之官紬書為貴顧慚譾陋輒冒詳延
屬藁云初拜嘉有腆此蓋伏遇太皇太后陛下垂精大
典貽訓後人發禁省之珍藏循書林之故事隂山堅石
之璞上黨芳松之煙妍妙曄光水苔之質圓和正直秋
兔之毫曲示優恩併推異數寵靈甚渥報稱謂何誓殫
夙夜之勤少答寵光之厚
辭免除起居舍人狀一(四月)
右臣今月二十日準閤門告報已降告命特授臣守起
居舍人者臣竊惟左右二史選擢尤重文學之士號為
顯塗方陛下延登衆賢式序在位臣以非才謬塵書省
同時並直前輩猶多而臣幸得執經日備顧問夙夜惟
念無補聖學其敢過貪榮寵以速罪戾伏望聖慈收還
誤恩旁求俊良副兹慎簡如臣淺陋實無以堪所有告
命未敢祗受
二
右臣準尚書省劄子奉聖旨不許臣辭免起居舍人者
承命震恐不知所圖臣以侍經職在左右豈敢過為矯
飾煩瀆至於再三直以誠實上干天聽伏念臣賦性樸
愚臨事不敏往在書局十有五年不敢有榮進之心述
史之餘粗不廢學至於詞藻實非所長是以前此蒙恩
除授著作檢討乃至經筵兼職苟可勉強不敢固辭今
蒙陛下擢寘西省俾之執事記言日侍殿陛臣不唯非
才無以當此美職竊聞舊例中書舍人若值假故則以
次記注之官當權草制臣實無敏疾應猝之才不敢以
所不能貪冒天寵黽勉就命瘝官塞職為罪滋大是敢
先事自列不避重誅况臣著作已為史官勸講亦參近
侍敷陳經訓以承聖問常懼不足敢有二事以及其他
伏望陛下矜察特賜寝罷今来恩命臣謹當窮思竭精
專意所職庶有微益不負聖知
三
右臣近兩具奏辭免除臣起居舍人恩命準尚書省劄
子奉聖旨依前降指揮不許辭免者臣非不知煩瀆聖
聽稽違君命邦有常刑然臣以才性遲鈍不能及人竊
自惟念累年以来荐蒙褒擢未有報稱今兹進職漸階
近侍實懼無以堪任伏望陛下察臣肺肝令臣且守舊
職責其報效若臣樸學少有補於聖德在臣所願勝於
遷兩省之職多矣所有告命臣必不敢祗受伏乞早賜
俞允
四
右臣準尚書省劄子奉聖旨依累降指揮不許臣辭免
起居舍人者聖恩深厚無有窮已非臣隕首所能上報
重念臣實以文字遲澀不工如前所陳乃其平時素心
不敢冒昧由此以進臣今若就職將来或未以罪斥則
文字之任無說可辭若謂今日可以且受而俟他日堅
辭則是臣緣此美職以為進取階梯然後却辭他日差
遣懷利事上不唯臣所不敢陛下亦何所用之伏望聖
慈察臣至誠實非矯激特賜追還所授免更辭費上瀆
睿聰臣無任兢惶廹切之至
申三省狀
右某近準閤門告報蒙恩除授起居舍人前後已具四
奏辭免備述誠懇決難祗受伏乞特賜敷奏早降指揮
追還告命免至辭費上瀆朝廷謹具申三省伏候裁旨
(五月八日三省同奉聖旨依所乞)
請假往潁川狀(元祐四年二月七日)
右臣有親叔祖故端明殿學士贈右金紫光禄大夫臣
鎮不幸考終卜以今年三月一日葬於潁昌府陽翟縣
臣欲暫請朝假旬日往赴襄事不敢稽違以妨職業伏
望聖慈特賜矜允
辭免召試中書舍人狀一(三月)
右臣今月十四日奉聖旨召試中書舍人者聞命震恐
不知所從臣以凡才謬塵史職復緣樸學進侍經帷至
於文詞實非所工今茲給札以備代言之選大懼無以
厭塞士論輝光帝猷兼臣昨已辭起居舍人之職今不
由記注直俾試言天恩過隆弗循舊典在臣愚分豈敢
克當伏望聖慈特賜寝罷召試指揮臣無任祈天俟命
懇切之至
二
右臣今月十六日奉聖旨不許辭免召試中書舍人者
伏念臣昨蒙除起居舍人非敢辭記注之官實以文詞
不工竊恐誤被書詔之選故不敢冒昧榮寵乃是辭今
日之試也陛下不以臣為非才特降召試之命臣若就
試則寧如前日勿辭且前日之辭是則今日之試非今
日之試是則前日之辭非前後相違何以事上臣雖至
愚實不遑處伏望聖慈察臣懇誠特賜寝罷今来指揮
庶安分守敢不畢命以報聖知
辭免除中書舍人狀一
右臣近兩具奏辭免召試今準閤門告報已降告命除
臣中書舍人者非常之恩不試而授震懼殞越無所自
容臣伏以祖宗以来用人有序必記言動乃司訓誥舉
以次則人不競取以試則下不偷所以示名器之公嚴
侍從之選踵為故事未之或渝唯是文章宗工人望久
屬館閣舊老士論共推或絶倫之才躐等而進不待試
可曾無幾人以臣方之何能為役况乃辭記注而特召
辭召試而直除何以厭服人言答揚聖選而復遂格召
旨又隳故常啓僥倖之途喪廉隅之節皆自臣始誠何
敢當伏望聖慈察臣悃愊追還新命俾安分守免更瀆
煩天聽愈重罪戾
二
右臣近上奏辭免除授中書舍人恩命準尚書省劄子
奉聖旨不許辭免者竊以内史文學之選號為清華秉
筆之士無不願慕臣遠方孤生讀書仕進心非木石豈
不求榮况自臣叔祖臣鎮叔父臣百禄皆由科第歴踐
此官今臣非才復被誤恩若一日就職遂為三世掌誥
豈非寒族之寵小臣之幸實以詞學荒落才力有限久
&KR0640;修書之職復參勸講之任粗容樸拙黽勉冒居昨蒙
選授右史非謂不能記錄言動正恐循次而進用承人
乏是以先事瀝懇至於數四及召旨期於必辭不圖天
恩更越倫等重念臣始辭記注實辭召命既辭召命實
辭此職今若祗受自食其言前之所辭皆為虚矯豈唯
愚臣心知不可實亦清議皆所不容伏望聖慈矜察本
末早賜追還新命
辭免除諫議大夫状(四月)
右臣今月四日準閤門報已降告命授臣試右諫議大
夫兼侍講充實錄修撰者聞命震恐無所自容臣聞三
代之時自公卿至於列士皆有諫職降及後世乃特置
官祖宗以来尤慎此選必得忠正之士骨鯁之臣言足
以廣君心學足以知治體乃不誤於耳目而有補於聖
明苟非其人無以重國臣識智淺陋心力衰疲受恩不
貲無禆毫髮近蒙選授内史榮參法從臣愚竊欲專勸
講之任不敢復兼書詔之職是以不避煩瀆至于懇辭
伏蒙天恩曲徇誠請不圖求諫之廣下及芻蕘擢寘西
省責任愈重大懼無以補衮職之闕塞搢紳之望内自
揆省實非所堪伏望聖慈特賜追寝令臣且守舊職所
有告命不敢祗受
謝諫議表(五月)
從大夫之後以諫為稱近天子之光唯言是職顧慚譾
陋深積兢惶伏念臣識智甚愚資才不敏久玷道山之
籍獲趨便坐之班入則執經奉一人之典學出而紬史
紀先帝之成功非堯舜不敢陳於前庶文武尚未墜于
地螢爝無禆於日月涓塵何補于山淵已叨儒者之榮
復被争臣之選付之言責寵以服章俾圖報國之忠未
識隕身之所此蓋伏遇皇帝陛下聰明時憲聖敬日躋
體軒皇敦敏之仁躬帝嚳静淵之德思聞讜議深沃清
衷兼收一介之微進備七人之列重念臣自陪經席日
侍威顔曾無稽古之能每荷虚中之聽唯畢精而竭慮
嘗廢寝以忘餐矧今眷遇加隆事責彌重敢不益厲自
公之節不移介石之誠冀畢餘生仰酬鴻造
謝太皇太后表
后從諫則聖俾服在於邇僚臣責難曰恭敢不祗於休
命靦顔而受思職惟憂伏念臣遐逖孤生顓愚懵學賜
第仁皇之末紬書神考之初天禄三年周書一紀唯弊
精於蠧簡敢覬幸於榮塗迄奏終篇召寘儒館荷大德
之廣覆兼收細微屬睿明之統臨旁燭幽隠史闈記實
濫備討論經幄敷言復參陪侍負戴有丘山之重勤勞
無毫髮之微擢右史之華資進西垣之近職皆從懇避
特出矜容竊希散秩之安乃被争臣之選朝無倖位義
不辭難仍服不稱之衣越處非據之地此蓋伏遇太皇
太后陛下母臨萬國坤載羣生思齊任姒之功誕保成
康之聖建大公而在上登衆正以交修明目逹聰来直
言於遠邇獻可替否圖庶政之中和重念臣爰自下僚
以躋近列每膺除命皆出宸衷徒堅報國之心未獲隕
身之所冀殫微力上答鴻私
舉自代状
右臣伏覩朝散郎守尚書禮部郎中陳軒資性耿介志
守廉静學以為已不求人知使居言責必有所補臣實
不如舉以自代
范太史集卷四
