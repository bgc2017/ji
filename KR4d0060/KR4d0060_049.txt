范太史集卷四十九宋范祖禹撰
皇族墓誌銘
左武衛大將軍貴州刺史妻渤海縣君高氏墓
誌銘
夫人高氏曾祖瓊贈太師尚書令中書令韓武烈王祖
繼和贈左金吾衛上將軍父遵武文思副使母李氏夫
人以元祐八年八月歸宗室右武衛大將軍貴州刺史
子騫十二月癸亥卒年二十有三夫人性惇惠在父母
家柔静而和巧于女工善筆札既嫁事舅姑如父母相
夫以正而順誨子以義而慈貴州前夫人男女十八人
夫人鞠育一如已出雖處室未易寒暑及卒男女號慕
哀毁一如喪親妣焉五男曰伯應曰伯膺曰伯廣皆三
班奉職曰伯慶曰伯廑五女在室九年二月已酉葬河
南永安縣銘曰
夫人之歸鳴雁始旦宛其没矣歲律方晏有子十人愛
母無間
右監門衛大將軍贈蘄州防禦使蘄春侯妻長
夀縣君杜氏墓誌銘
夫人杜氏曾祖彦鈞贈安化軍節度使祖贊皇城使父
宗旦歸宗室故蘄春侯子買封長夀縣君性慧巧善治
家事舅姑孝接親族和雖媵妾遇之必以禮居侯家儉
若寒素之族衣服不喜華侈厭逐遊觀之樂侯以賢稱
于宗室夫人有内助焉侯卒夫人居喪如禮不飲酒茹
葷元祐八年六月庚申卒年二十有九三男曰伯璵早
卒二人幼三女在室九年二月已酉葬河南永安縣銘
曰
杜氏之先世出陶唐嬪于宗子佩玉鏘鏘蚤世而隕令
問不㤀
三班奉職妻安氏墓誌銘
君安氏開封人曾祖靖贈太子右内率府副率祖居簡
供備庫副使父巽左班殿直母馬氏歸宗室三班奉職
子瓔君在家孝于親順于長巧于女工及適趙氏事舅
如父母奉夫如長上内外親屬無不得其歡心平居下
氣怡聲未嘗忤物宗族每娶婦輒指為法式奉職官深
州君内治家事祭祀賓客必竭其力或捐脂澤奩具以
佐賙急故奉職入官未幾衆翕然稱之元祐八年十二
月十八日卒年二十有五一男一女皆幼九年二月已
酉葬河南永安縣銘曰
婦无攸遂是職中饋克相其夫以濟外事宜夀而夭永
齎厥志
贈開府儀同三司昌國公妻同安郡君安氏墓
誌銘
夫人安氏京師人曾祖解州防禦使習祖左侍禁懷正
父東頭供奉官承祐母李氏年十七歸宗室昌國公仲
騑事舅姑謹肅治家有法待内外親屬無貴賤長幼一
以禮雖遇婢妾亦未嘗大聲色故無不得其歡心故和
義郡夫人昌公之繼母也夫人奉之愈加敬順未嘗以
纖介致異昌公事繼母亦以孝聞人以為有内助焉既
而公先夫人捐館夫人執舅姑及公之喪哀毁盡禮戒
子孫必以慈儉為稱首子孫服其教訓循以為法累封
同安郡君元祐七年四月壬午卒年五十有六九男曰
士感右武衛大將軍渭州刺史曰士齒右内率府副率
曰士趨左班殿直曰士勿右班殿直曰士頒右班殿直
卒四人早夭女二十人適左侍禁劉鈜供備庫副使張
從厚西頭供奉官葛世明承務郎劉公佐三班奉職王
審方二人幼十三人皆早卒孫男五人不求三班奉職
不愚右班殿直不惑三班奉職二人幼孫女三人二早
夭一人在室九年二月已酉葬河南永安縣銘曰
澗溪沼沚潢汙行潦筐筥錡釡蘋蘩蕰藻夫人是職公
侯之宫著為壼則繼彼國風
右侍禁妻張氏墓誌銘
君張氏世京師人曾祖玉贈中書令兼尚書令祖耆贈
太師中書令兼尚書令父舉一左藏庫使母任氏封永
安縣君君天資勤儉志于女工父母愛之歸宗室右侍
禁士普歲時祠享饋奠必盡恭敬禮如事生宗族稱焉
奉姑孝謹治家和柔從夫官於汜水元祐四年七月壬
申卒於官舍年二十有四一女幼九年二月已酉葬河
南永安縣銘曰
惟張氏遭遇獻后仁祖之世寵禄盛大子孫衆多昏姻
公族宜矣降年不永其命也夫
右班殿直妻陳氏墓誌銘
君陳氏閬州人曾祖省華贈太師尚書令兼中書令秦
國公祖堯佐相仁宗贈太師中書令兼尚書令鄭國文
惠公父象古右宣德郎母陸氏繼母鄭氏君幼穎悟長
而端麗巧于女功奉順母教未嘗有違母有所怒君在
傍必移而為喜其言如不出諸口家人未嘗聞笑語之
聲適宗室右班殿直子明冀王之後也以孝敬為舅姑
所愛族人莫不宜之元祐七年三月丙申卒年二十三
二女皆幼九年二月已酉葬河南永安縣銘曰
有嬀之後國為陳氏鄭公文孫来嫁宗子方華而隕如
彼桃李
右武衛大將軍贈華封觀察使追封華隂侯墓
誌銘
侯諱仲遄字行可魏恭獻王元佐之曾孫平陽懿恭王
允升之孫武寧軍節度觀察留後彭城郡公宗厚之子
母王氏同安郡君繼曰曹氏夀安郡君初賜名補太子
右内率府副率歴右監門率府率右千牛衛將軍右監
門衛大將軍原州刺史風儀秀偉神氣惇實幼不好弄
讀論語孟子通大義既長服膺儒術覃思經典英宗患
宗室不學增教官立課式俾日試月考由小學升大學
簡不率教者損俸以懲之侯夙夜勤勵率常中選神宗
以經術取士侯治易及周禮大宗正以名聞兩試秘閣
不中第遂不復舉徧讀歴代史氏諸子百家之書間為
歌詩雜著以見志神宗大興太學教養多士侯以宗室
不可無學圖立宗子學立升進法條上之會西師興不
報天子朝饗太廟侯以司尊相灌鬯禮成因論周官尊
彝作上中下三篇奏之屢欲試吏事齟齬不得施乃絶
意于仕教二子力學試有司中選元豐二年魏邸災侯
力負所蓄經史以出室無了遺徙居京城之西北隅門
無車馬之跡與兄弟和樂闢軒於序南手植叢竹作篠
軒記以志焉日以詩酒自娛初與教官侯溥遊甚欵密
溥死累年因過其墓作詩以弔之又與進士劉克敦為
布衣交克敦死哭之於墓為哀詞十章宗室稱其善交
元祐二年正月已巳卒年三十有七娶劉氏封永康縣
君六男曰士宇以文學中選為左承議郎曰士淝試亦
中格為侍禁曰士洋殿直曰士嶟曰士隆曰士巵皆殿
直五女長適殿直張燾次適借職高秩三尚幼孫男女
十六人九年二月已酉葬河南永安縣銘曰
英宗勸學侯入鼓篋神宗造士侯出挾策雝雝在宫肅
肅在廟公子信厚邦國之教
前右監門衛大將軍墓誌銘
君諱令騂太尉中書令冀王惟吉之曾孫陳州觀察使
淮陽侯守約之孫鎮江軍觀察留後北海郡公世静之
子母襄陽郡太君張氏繼母夀光縣君慕容氏元祐五
年十月癸丑卒年二十有九娶徐氏永寧縣君五男一
女九年二月已酉葬河南永安縣銘曰
厥祖考惟公侯厚其終掩諸幽
左班殿直妻翟氏墓誌銘
君翟氏開封人曾祖藏之内殿崇班閤門祗候祖儀供
備庫副使父元弼西頭供奉官母皇伯彭城郡公宗厚
之女君幼喪母鞠于父性至孝卓然有立父命主閨門
之事家人裕如也及長適母兄故華隂侯仲遄之子左
班殿直士隆事姑謹而敬治家嚴而理相其夫以正而
順中外族人稱之元祐八年十二月壬申卒年十有六
一女曰馮奴九年二月巳酉葬河南永安縣銘曰
君出自趙歸為宗婦才華而隕何夙不莫
右監門衛大將軍贈博州防禦使博平侯墓誌
銘
侯諱令岏字子固贈昭信軍節度使英國公惟憲之曾
孫贈金州觀察使新興侯從郁之孫贈洺州防禦使廣
平侯世芬之子初賜名補太子右内率府副率歴右監
門率府率右千牛衛將軍右監門衛大將軍元祐四年
五月甲申卒年二十有八侯幼而老成及長篤學治詩
書襁褓喪父所生母劉氏適人侯及冠始知之訪求無
所不至俸入罄其所有慶弔人事皆絶期以知存没而
後已元祐三年得其母迎入宫晨昏定省竭力致養乃
有生意寝食始自安宗族稱孝娶張氏封夀安縣君三
男曰子確三班奉職二人并女皆幼九年二月已酉葬
河南永安縣銘曰
昔唐德宗亂失其母轍跡四海没身弗覩惟侯克孝終
得其親凱風寒泉今有令人
三班奉職墓誌銘
君諱子皓字商老贈萊州防禦使東萊侯從恪之曾孫
贈武寧軍節度觀察留後魯國公世規之孫右武衛大
將軍貴州刺史令卞之子嫡母樂平縣君徐氏所生母
王氏初授三班奉職幼不妄言笑既長能自擇所守有
老成人之志燕居端肅如見大賓與人交必求勝已者
事父母以幾微而諫亦無少忤其意接親族和順而有
禮義内外莫不敬愛之十歲能為詩往往有驚人之句
六經諸子百家無不該覽每旦未冠櫛手已執卷夜分
猶聞書聲父欲室之(闕)登一第以為親榮誓不娶
也篤志于學過勤得疾事親素謹雖病未嘗去側父母
屢遣終不易其志也元祐七年正月癸丑卒年二十所
為詩賦雜文十五卷藏于家九年二月已酉葬河南永
安縣銘曰
英英公子被文華兮少而強學樂無家兮天畀之才生
有涯兮既冠而字命不遐兮
左班殿直妻李氏墓誌銘
君李氏開封人曾祖惟寳贈左驍衛大將軍祖宗旦西
京左藏庫副使父豫右侍禁母柴氏年十八歸左班殿
直士鐃事舅姑孝敬嫁之明年姑病扶侍躬承湯藥灼
臂祈請數日而愈元祐六年六月辛亥卒年二十有一
一男一女皆幼九年二月已酉葬河南永安縣銘曰
婦道内夫家外父母家唯事舅姑孝斯可已矣降年不
永其命矣夫
右屯衛大將軍妻康氏墓誌銘
君康氏京師人曾祖琪左内率府率祖公元左侍禁閤
門祗候父德濟供備庫副使母長安縣君王氏適左屯
衛大將軍仲瞞不逮事舅事姑以孝聞元祐二年五月
丙子卒年三十有四三男曰士宰曰士遃曰士唪並左
班殿直女二人皆幼九年二月巳酉葬河南永安縣銘
曰
凡婦之行宜莫如孝姑慈而從古之善教子孫繩繩永
有則傚
左奉議郎妻旌德縣君彭氏墓誌銘
君彭氏京師人曾祖睿武昌軍節度使贈中書令祖再
問右千牛衛上將軍父崇一左藏庫副使母安福縣君
折氏年十八歸右内率府副率令珦君幼聰慧端静精
于女功歲時為竒巧纖麗以獻中外尊親而自服用甚
質歸率府事舅姑勤敬所居隘狹幾不容足鄰舍未嘗
聞人聲率府以千牛將軍大宗正與教官偕薦補外官
召試祕書省換授奉議郎監滑州倉草場君治内益清
儉雅尚清素有儒者風元祐六年二月丙辰卒于官舍
年二十有八四男三早亡幼曰子砥三女皆幼九年二
月已酉葬河南永安縣銘曰
遠矣彭氏大邦之後歸于公族宗子之秀克成其家不
享眉夀
右屯衛大將軍妻安樂縣君陳氏墓誌銘
夫人陳氏其先泉州人自曾祖寧遠軍節度使文顗始
居京師今為開封人祖緩大理評事考承德東頭供奉
官夫人幼警悟未笄適右屯衛大將軍世侹事舅姑孝
謹撫育子孫下逮媵御莫敢不肅而皆得其歡心内外
親族貧乏者必賙恤之親疏輕重各稱其情人無間言
屯衛在宗子中號為家法可稱者夫人内助預有力焉
元祐四年六月乙卯卒七男曰令休右金吾衛大將軍
成州防禦使曰令族右武衛大將軍高州團練使餘皆
卒女適内殿承制楊應善孫男女二十有三人曾孫男
女七人九年二月已酉葬河南永安縣銘曰
帝舜之後胡公國氏在齊為田苗裔實繁夫人宜家内
外雍肅以有子孫顯于公族
右千牛衛將軍贈左屯衛大將軍墓誌銘
公諱令緻字景炤贈彰化軍節度使舒國公惟忠之曾
孫贈宣州觀察使宣城侯從謹之孫貴州防禦使世怙
之子母大寧郡君邢氏初賜名授右内率府副率歴右
監門率府率右千牛衛將軍公幼不好弄舉止嚴重長
治書易徧觀先儒及近世名家義說擇其善者從之其
餘誦習不務博而貴精非終帙非嘗越視他書論語孟
子荀掦諸書皆能諷誦學李白歌詩沈傳師字書平居
静掃一室文史筆硯列置後前正坐或竟日素樂施與
或以貧乏告則視其戚疎緩急而厚薄先後之甚者不
暇請于父兄或解衣乞之無難色性篤孝視父母色少
有不悦未嘗安寝已而見喜容必命酒自慶元祐二年
得疾大寧郡君素鍾念每来視公必自力冠櫛而興若
無所苦者囑兄弟以儉葬十一月壬申卒年二十有五
娶張氏二女在室九年二月已酉葬河南永安縣銘曰
事親色難子夏所聞力行有餘篤志典墳施不獲報早
隕厥身
右武衛大將軍慶州刺史妻德安縣君王氏墓
誌銘
君王氏高祖承衍尚秦國大長公主贈尚書令鄭王曾
祖世隆贈尚書令祖克明昭州團練使父誨文思副使
君生于富貴天資淑懿長適右武衛大將軍慶州刺史
世劬事舅姑盡婦道治閨門以禮法奉祭祀敬而嚴恤
惸獨惠而均元祐四年十一月壬午卒年三十有九六
男曰令夤左班殿直次早亡曰令澶左班殿直曰令愩
曰令竿皆右班殿直次未賜名八女長適右班殿直季
珣次適三班奉職楊訓二早亡餘在室九年二月巳酉
葬河南永安縣銘曰
詩歌碩人宗族盛大惟君之貴赫奕内外雖不眉夀亦
顯不晦
右侍禁墓誌銘
君諱士爚字明叔濮安懿王之曾孫廣陵郡王宗誼之
孫英國公仲論之子母建安郡君杜氏五歲授右班殿
直濮王二王夫人祔園廟轉左車遷右侍禁少秀穎好
學性純孝英公薨哀毁感疾而卒年二十實元祐四年
十一月已酉娶高氏(闕)祖(闕)在大夫之姪九年二月已
酉葬河南永安縣銘曰
子野毁卒春秋哀之雖不勝喪君子懷之
左班殿直妻李氏墓誌銘
君李氏曾祖繼隆贈太師尚書令兼中書令楚國公祖
昭亮贈太師尚書令兼中書令追封崇國公父惟賞贈
右驍衛將軍母曹氏沂王之孫女年十五適淮康軍留
後沂國公之子右班殿直士澧君聰慧而安静幼喪其
母深處房闥兄弟罕見其面既嫁事舅淮康孝敬衣服
飲食不務華侈見其夫好學則有喜色欲罄所有以助
之元祐三年十二月癸酉卒年十有六九年二月已酉
葬河南永安縣銘曰
父母后族舅夫天屬其新孔嘉其究何促
右武衛大將軍賀州刺史妻長夀縣君劉氏墓
誌銘
君劉氏開封人曾祖知信贈太師中書令祖承嗣皇城
使資州刺史父永夀三班奉職君柔順寡言好施惡殺
承上御下動循法則族人皆樂其有純德諸子雖幼切
于求師以教之常語其夫以子孫不立為衣冠之恥年
十五適右武衛大將軍賀州刺史士薦封長夀縣君元
祐三年十月甲午卒年二十有九二男曰不侮三班奉
職次幼三女長適李偉餘皆幼九年二月已酉葬河南
永安縣銘曰
不榮世禄以教其子賢母之行宜賁彤史
贈曹州觀察使妻安康縣君王氏墓誌銘
夫人王氏開封人曾祖漢忠保静軍節度使贈司空祖
(闕)政眉州防禦使贈司徒父道恭慶州團練使贈明州
觀察使夫人幼端慧不為嬉戲既笄柔閒婉淑事父母
孝敬年十八歸宗室贈曹州觀察使濟隂侯世統封安
康縣君入見坤儀殿慈聖光獻皇后顧問家世夫人言
母永嘉郡太君李氏章懿皇后之姪也慈聖勞問久之
夫人性温静衣服飲食約而不華喜賙中外之貧者事
姑如母友娣姒如同氣敬夫如賓主左右給侍未嘗見
其喜愠之色而皆得其歡心濟隂侯病且卒夫人悲泣
感疾敕諸子曰爾曹幼孤宜力學治身以無㤀先王之
訓則吾雖死目且瞑矣諸子恭慎能如其教嫠居十餘
年元祐八年五月癸未卒年五十男五人曰令香右千
牛衛將軍曰令傪内殿崇班次早卒曰令礿左班殿直
曰令㒜右班殿直三女長早卒次適潘乘次適王僅皆
三班奉職孫男(闕)人子䞈三班借職餘皆幼孫女五人
九年二月已酉葬河南永安縣銘曰
顯以世族嬪於宗室守義而教實惟母德子孫詵詵先
訓是則
范太史集卷四十九
