范太史集卷五十二宋范祖禹撰
皇族墓誌銘
左班殿直妻楊氏墓誌銘
君楊氏曾祖延福左監門衛上將軍祖忠金吾衛大將
軍父永保左侍禁母費氏年十八元祐五年正月適宗
室左班殿直士諘十一月丙子卒君性柔和幼敏悟寡
言笑在家孝父母愛之及歸趙氏勤共婦道閨門之内
上下皆得其歡心姑復愛焉九年二月已酉葬河南永
安縣銘曰
之子于歸春冰未泮不臘于室良人哀嘆
右侍禁墓誌銘
君諱令注字景相贈彰化軍節度使舒國公惟忠之曾
孫贈宣州觀察使從謹之孫貴州防禦使世恬之子母
大寧郡君邢氏初賜名授右班殿直遷左班進右侍禁
幼不好弄及長静默寡言笑喜學論語孟子揚雄法言
皆略成誦治尚書通大義讀史傳必反復詳洽然後進
不貪多務得而涉獵不精間則作詩以自適初調監河
南第二草場門公方二十吏卒以其未嘗更事皆易之
已而莅事敏察無敢以欺始大畏服司農卿廉正臣操
下嚴急部吏鮮能可其意獨薦君之才文潞公一見器
之曰吾讀史愛漢唐宗子之賢子其勉之授光州監酒
税未赴元祐六年十一月乙巳卒年二十有五娶曹氏
左藏庫副使備之女二男曰子彀三班借職次未名一
女在室君俸入無幾而輟之以延文士者常三之一及
卒室無餘貲九年二月已酉葬河南永安縣銘曰
振振宗子學以入官工欲善事器利且完方升而隕如
彼飛翰
右武衛大將軍鳳州刺史妻永安縣君郭氏墓
誌銘
君郭氏開封人高祖從義事漢為燕王曾祖彦昇左監
門衛大將軍祖遵式左領軍衛將軍父昭簡内殿崇班
母長安郡君王氏繼曰長樂縣君王氏君年十六適右
武衛大將軍鳳州刺史令緝君在家事父母孝及歸鳳
州事舅姑如事父母鳳州昆弟衆多君上奉兄公下待
諸叔處娣姒和敬夫族長幼莫不稱之鳳州性疎財君
約已儉素奉養有節雖脂澤奩具金珠服玩往往斥以
佐用度助家費殆盡不以介懷元祐八年八月癸丑卒
年三十有八五男曰子玉前監潁昌府舞陽縣酒税曰
子稱三班奉職曰子懿早卒曰子珮三班奉職一幼未
名七女長適三班奉職王仲約次適三班借職潘絳次
早卒次在室次夭次二人幼九年二月已酉葬河南永
安縣銘曰
郭本姬氏二虢之後世有顯人以及宗婦成夫之義不
以其富
右千牛衛將軍妻崇仁縣君高氏墓誌銘
君高氏曾祖繼忠四方館使榮州團練使贈左金吾衛
上將軍祖遵奭内殿承制贈左驍衛將軍考士永文思
使君宣仁聖烈太皇太后之姪也年二十歸右千牛衛
將軍士紘事舅姑孝敬教子以義方喜讀儒書尤能翰
墨千牛力學應科舉家事悉以委君治有條理好賙人
之急俸禄隨輒費盡不介其意常若有餘元祐五年二
月十一日卒年三十子男四人曰不矜早亡曰不遠三
班借職二人幼三女在室九年二月已酉葬河南永安
縣銘曰
姜任之族馬鄧之家賢淑有聞而夀不遐
右屯衛大將軍妻静安縣君鄭氏墓誌銘
君鄭氏開封人曾祖守忠贈太師中書令兼尚書令諡
安毅祖惟懿贈左衛大將軍父佐内殿承制母趙氏君
嫁右屯衛大將軍令音封静安縣君六年而屯衛卒元
祐四年五月十二日君卒年二十有九君歸屯衛為冡
婦敬事舅姑如事父母温和謙謹喜愠不形于色居夫
喪晝哭夜止心内慘怛而奉舅姑貌常舒裕見者不知
其抱憂戚也三男曰子漸三班奉職次早夭曰子涓三
班借職孫男一人九年二月已酉葬河南永安縣銘曰
造次用禮企彼敬姜夀弗克永名則不亡
右監門衛大將軍妻永安縣君夏侯氏墓誌銘
君夏侯氏曾祖廷敏不仕祖仁訥安陸尉父緬右侍禁
君年十七歸右監門衛大將軍令蜕勤孝儉約夫族宜
之封永安縣君元祐元年四月二十日卒年二十有三
殯于金輝門外興教佛祠九年二月已酉葬河南永安
縣銘曰
柔惠且淑宜其公族胡嗇其年弗享終禄
右監門衛大將軍妻孫氏墓誌銘
君孫氏開封府助教惟道之女母張氏適右監門衛大
將軍士稷性簡静奉舅姑敬接娣姒睦長幼稱之嫁六
年元祐二年三月二十三日卒年二十有一一男曰不
屈三班奉職二女皆幼九年二月已酉葬河南永安縣
銘曰
坤道柔順隂德静專無非無儀乃婦之賢
台州防禦使贈武康軍節度使追封崇國公墓
誌銘
公諱仲綰字公權魏恭憲王元佐之曾孫懿恭平陽王
允升之孫保寧軍節度觀察留後東陽公宗辯之子初
賜名授右内率府副率歴右監門率府率右千牛衛將
軍右監門衛大將軍右武衛大將軍雅州刺史侯少愿
慤寡言有成人風長而機警無他好燕居一室環列書
史凝塵滿席澹然終日每嘆曰宗室託肺腑坐糜爵禄
無補于時飽食煖衣喪其良心豈不惜哉由是盡心于
學專治詩從師受易通大義是時朝廷屢詔選教官以
教宗子有能通經術行誼修飭者以名聞公為舉首召
試學士院以詩易對義中選拜開州防禦使遷衛州防
禦使今上即位遷台州元祐三年二月戊子疾卒享年
四十有七夫人王氏封永康郡君十二男曰士託右武
衛大將軍汀州刺史曰士仹士舂並左班殿直士併右
班殿直卒餘早卒七女第三女適推官任寳賢餘早卒
孫男七人曰不謟曰不柔並三班奉職餘幼孫女三人
皆幼九年二月已酉葬河南永安縣銘曰
維古公族溺于富貴宴安懷毒敗德速戾有斐宗子學
以自修詒厥子孫以公以侯
贈蔡州觀察使汝南侯墓誌銘
侯諱令赫字民瞻冀康孝王之曾孫陳州觀察使淮陽
侯之孫彰信軍節度觀察留後濟隂公之子太祖元子
越王即侯之高祖康孝王國于冀特命立宫故子孫别
而屬于冀母張氏金華縣君侯初賜名授太子右内率
府副率歴右監門率府率右千牛衛將軍右監門衛大
將軍右武衛大將軍領龔州刺史幼而秀穎自異于羣
兒中或戲之則正色儼然笑語不妄記識敏悟四歲受
孝經六歲通論語七歲能為二韻詩喪父哀毁如成人
既長涉獵百家書能為文章事母尤篤孝奉諸兄敬順
為雁序齋日隸學侯每先至及退必最後金華君性嚴
治門内有繩法子孫諸婦皆畏憚侯有所規則能寬容
而納之元祐元年閏二月戊申卒年三十有九娶王氏
封永和縣君一男曰子瑜右班殿直三女皆幼九年二
月已酉葬河南永安縣銘曰
英宗建宗學廣教官神宗俾宗子得從科舉而公族彬
彬益向學矣如侯之美秀而文使之立朝廷豈不為名
卿才士大夫哉
右監門衛大將軍天水郡開國侯妻新安縣君
陳氏墓誌銘
夫人陳氏曾祖明之尚書駕部郎中祖易祠部員外郎
父祐之袁州分宜縣主簿適右監門衛大將軍仲全性
儉約衣服不為文繡飲食不務豐備祭祀不親以為不
恭四十餘年所求于夫者薄而施于人者衆室無餘貲
天水公延置門下皆宿師老儒夫人厚具供給故諸子
皆以藝業稱而諸孫亦舉進士事母李氏盡其力母年
九十有五而終棺槨衣衾如禮元祐四年三月甲午卒
年六十有二九男曰士雋右武衛大將軍賀州團練使
曰士琫右監門衛大將軍曰士貝早卒贈右屯衛大將
軍曰士黝右監門衛大將軍曰士儻士遒皆右侍禁曰
士銳左班殿直餘幼卒十六女長早卒次適左侍禁裴
公謹次適内殿崇班周復古次適吉州司理參軍王洌
次適台州錄事參軍許球次適三班奉職裴阡次適三
班奉職曹參三人在室餘六人亡孫男十三人不溢右
監門率府率不惑右班殿直不愚未仕不磷三班奉職
不怍未仕不謟三班借職不佞不懼不華不危不羣不
疑不瀆皆舉進士孫女十人六人幼四早亡曾孫男二
人女二長夭次幼九年二月巳酉葬河南永安縣銘曰
懿彼令德宜其侯宫澣濯是服粢盛以豐子孫振振詩
禮之風
右武衛大將軍嘉州刺史妻同安縣君馬氏墓
誌銘
君馬氏京師人曾祖德韜贈左武衛將軍祖崇正贈左
金吾衛上將軍父用舟贈右金吾衛將軍母萬年縣太
君武氏年十七適右武衛大將軍嘉州刺史士歸君沈
厚温純簡静嚴潔無侈靡之習姑馮翊君久病侍醫藥
積憂成疾未幾姑没君執喪哀毁疾益侵元祐五年六
月己亥卒年三十八一男曰不晦三班奉職七女長適
左侍禁王治次適左班殿直宋齊次適太學進士張鉉
次適開封進士唐諮三人幼九年二月已酉葬河南永
安縣銘曰
馬氏之先盖出司武命姓以官世不絶史惟此宗婦允
矣淑人致孝于姑而隕厥身
右監門衛大將軍逹州刺史贈真州觀察使追
封常山侯墓誌銘
侯諱令擢字公秀冀康孝王惟吉之曾孫僖穆王守節
之孫彭城郡公世延之子母李氏崇仁縣君劉氏德興
縣太君初賜名補右内率府副率歴右監門率府率右
千牛衛將軍右監門衛大將軍逹州刺史侯性質端重
眉宇軒秀自為兒時彭城公常竒之服公夫人喪號毁
過制治家治身皆有法度雖家人未嘗見其喜愠與伯
兄濟州防禦使令續友愛極于雍睦輕財重義俸入以
賙貧窶不問有無善騎射洞曉音律擊拂博奕皆妙然
未嘗縱以為樂書無所不觀觀輒記憶不忘至學官講
義則執經就列聳聽難問從横不窮又復以訓諸子神
宗享太廟始擇用宗子執事侯首被其選元祐五年五
月乙丑卒年四十有四初娶王氏左藏庫使遵道之女
封夀昌縣君繼室曹氏文思使謹之女封長安縣君十
男長早夭曰子神右監門率府率曰子縉右班殿直曰
子綱三班奉職曰子綸三班借職曰子綬曰子純曰子
經曰子繹未仕其一幼亡八女長適右承務郎吳宰次
適右班殿直張百常次適三班奉職張格卒餘在室一
幼亡九年二月已酉葬河南永安縣銘曰
常山彬彬允武允文雖游於藝惟學之勤早世而隕其
行有聞
漢州刺史本州防禦使贈保寧軍節度使婺國
公墓誌銘
公諱仲革字景文魏恭憲王元佐之曾孫平陽懿恭王
允升之孫崇信軍節度觀察留後漢東郡公宗回之子
初賜名補太子右内率府副率三遷右監門衛大將軍
右武衛大將軍雅州刺史成州團練使舒州防禦使公
性敦厚謙恭喜愠不見于色與人交久而益敬居母隴
西郡君李氏喪毁瘠追慕請廬于殯室有司以無往例
不許公遣子姪詣相府懇請朝廷憫而從之後遂為例
奉朝請四十餘年未嘗有過失疏財好施親識或假貸
皆不忍取恐傷其意客有獻詩者許贈以萬錢未與而
客死客之子初不知他日召而與之曰是以為祭享之
資庶不負我宿心也公無聲色之奉喜畜圖書葺舍館
一室翛然左右經史游息其間仁宗嘗為飛白書又真
書其名以賜之元祐五年八月巳酉薨年五十有二娶
李氏封同安郡君十三男曰士對右監門率府率卒曰
士縱右武衛大將軍隴州刺史曰士憑曰士証皆右監
門衛大將軍曰士俹右侍禁曰士翀左班殿直曰士豨
右班殿直餘早卒九女長適西頭供奉官董价次適左
班殿直王子愈次適左班殿直孟滋卒餘五人亡一人
幼孫男十人不愚左班殿直不息不掩不倨不矜並三
班奉職餘五人幼孫女十二人長適左班殿直曹暾次
適進士董昌言四人早亡餘皆幼九年二月已酉葬河
南永安縣銘曰
亹亹婺公克顯于宗宗室濟濟婺公愷悌豈無貨色公
樂詩書豈無高位公有令譽延陵繫劒不倍死者公之
與人無愧前古年踰知命没啓國封公多孫子其慶無
窮
右千牛衛將軍妻夏氏墓誌銘
君夏氏開封人曾祖竦贈太師中書令鄭國文莊公祖
安期龍圖閣學士考伯孫左朝議大夫母永嘉縣君任
氏適右監門衛將軍仲珣性温仁柔克事姑以孝聞宗
族宜之屬疾久不愈戒其夫曰毋復以鍼藥煩我無益
也元祐五年正月戊子卒年三十女四人皆幼九年二
月已酉葬河南永安縣銘曰
有夏之先實維姒氏顯矣其族嬪于宗子令淑有聞弗
克永世
贈洺州防禦使廣平侯妻王氏墓誌銘
夫人王氏京師人曾祖貴贈左衛將軍祖振海州團練
使父從善内殿承制母長夀縣君張氏年十五適洺州
防禦使士穎元祐元年七月已卯卒年二十有一一男
右班殿直女一人在室夫人在家孝于父母既嫁又能
孝事其姑性温静口不言人是非尊屬稱之曰如老成
人九年二月已酉葬河南永安縣銘曰
婦道之勤如事父母孝敬風成弗克遐夀
右侍禁墓誌銘
君諱令瑹字君寳贈昭信軍節度使英國公惟憲之曾
孫榮安僖王從式之孫贈崇信軍節度使譙國公世采
之子初賜名補右班殿直再遷右侍禁監陳橋鹽税勤
于吏事元祐七年三月丙申卒年二十有五娶吳氏二
男皆幼吳氏守義不嫁九年二月已酉葬河南永安縣
銘曰
哀哉王孫天不假年躬行于家有婦之賢
吉州刺史本州防禦使贈崇信軍節度使譙國
公墓誌銘
公諱世采字徽之曾祖楚康惠王德芳祖英國公惟憲
考榮安僖王從式初賜名補太子右内率府副率歴右
監門率府率右千牛衛將軍右監門衛大將軍右武衛
大將軍高州刺史右羽林軍大將軍茂州團練使和州
防禦使遷吉州性恭肅容貌嚴整每造朝進止可觀奉
祠陵廟多被選未嘗有失仁宗嘗書忠孝二字面賜之
嫡母高夫人早卒藳葬英公别塋榮王薨公表請遷祔
王墓竭力以奉大事宗室稱孝所生母李氏公未勝衣
被出轉徙失其所歸高夫人喪畢公勤惻哀疚形于寤
寐訪求得之封長夀縣太君殁贈安康郡太君姪令磋
早夭嗣續不立公為經畫後事躬視細務用度一出于
巳人以為難公生于宗邸不喜紛華約身持法好施樂
善没之日家無餘財諸子貸俸以畢襄事元祐四年五
月壬午卒年五十娶高氏供備庫副使遵憲之女封文
安縣君卒繼室以慶州經略使遵裕之女封崇安縣君
皆太皇太后之從妹也十七男曰令祁成州刺史曰令
祛寧州刺史皆右武衛大將軍曰令畫曰令缶皆右監
門衛大將軍曰令璋莊宅副使曰令憓右侍禁曰令鯀
曰令㻟皆左班殿直曰令箌曰令稻皆右班殿直七人
亡曰令祝右内率府副率曰令瑹令駴令騰皆左班殿
直曰令瑶餘二人未名而夭女六人適康承益李諒李
誼薛恭之管泳並奉職一早夭孫男十一人曰子禮三
班奉職早夭曰子珪曰子愿曰子思皆右班殿直曰子
先曰子行曰子生曰子徊曰子瑡皆三班奉職曰子告
曰子&KR1671;未官孫女十五人九年二月己酉葬河南永安
縣銘曰
煜煜榮王克大其後公實似之忠孝兩有帝錫之書煥
若星斗惟其令名没而不朽
右侍禁妻王氏墓誌銘
君王氏開封人曾祖克恭贈右監門衛大將軍祖有度
文思副使父仲簡供備庫副使母永康縣君趙氏年二
十適右侍禁令&KR0008;不逮事舅事姑勤孝侍禁出補外官
得監虢州玉城鎮聞所治在深山窮谷間民居戶不滿
百而飲食服用皆無有君勉侍禁以清白泰然能安之
元祐七年八月甲戌卒年二十有八四男皆未名二女
長女與次男皆早卒九年二月已酉葬河南永安縣銘
曰
嬪于公族柔惠静專勉夫以正維婦之賢
范太史集卷五十二
