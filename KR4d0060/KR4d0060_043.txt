范太史集卷四十三宋范祖禹撰
墓誌銘
寶文閣待制鄭公墓誌銘
元祐六年五月寳文閣待制國子祭酒鄭公穆三上表
乞骸骨天子以提舉杭州洞霄宫禄之而不煩以政敕
過門下給事中范祖禹奏疏曰穆雖年過七十精力尚
彊自為布衣閩中士人稱四先生穆其一也平生歴官
多掌學校在王府十餘年持身清謹未嘗有過擢居左
省論議不苟復為祭酒多士矜式旋觀其人終始無缺
年耆德茂力求引去在穆進退誠為可榮而為朝廷計
則可惜也古者大夫七十而致仕人君未(闕)許之故有
不得謝者則賜之几杖安車自虞夏商周皆然也祭酒
為國子師非藉其筋力趣辦職事正宜用老者為之不
必拘以年願留穆舊職以示朝廷貴老貪賢之美不報
太學諸生千餘人以狀詣司業又詣丞相府請留公亦
不報公將行公卿大夫多為詩以贈之三學之士皆為
詩空學出祖供張汴東門外三獻酒再拜堂下學官拜
堂上辭訣而去都人觀之嘆息曰所未見也公至杭州
明年正月告終于皇華館年七十有五將葬子璆使人
来請銘祖禹接公於館閣又為僚於左省實知公者其
何以辭乃序而銘之公字閎中其先光州固始人唐末
高祖為王潮所虜入閩遂死之子孫家福州今為候官
人曾祖諱某祖諱某皆不仕考諱某以公貴累贈正議
大夫妣曹夫人以賢孝稱於鄉黨生公及一兄一妹嘗
教之曰汝曹當各為世人矩範乃足吾志追封文城郡
太君公醇懿端謹出於天資始志學閉門讀書或累月
不出至忘櫛沐進退容止必以禮與鄉人陳襄陳烈周
希孟為友皆力古人閩中號為四先生天下聞其名鄉
閭及四方之士稱弟子者以千數舉進士廷試不第居
正議喪哀毁盡禮既葬將廬於墓而終焉門人族屬敦
勉且告以正議遺命乃復有仕進志皇祐中再至京師
六試於有司四為第一登進士末科初仕為河南府夀
安主簿詔任滿以為國子學官至夀安不數月西京留
守王舉正奏為西監直講久之(闕)前詔召為國子監直
講除編校集賢院書籍歲滿(闕)館閣校勘累遷太常博
士乞納一官先南郊追封考妣許之改集賢校理求外
補得通判汾州神宗熙寧三年召為岐王侍講嘉王出
閣改諸王侍講時王府官猶缺員陳襄為御史知雜事
因進對言府僚不可不慎擇人神宗曰如鄭穆德行乃
宜左右王也公居館閤三十年非公事不及執政之門
在王府一紀每講說可為勸戒者必反覆極陳之二王
深敬禮焉元豐三年請外任知越州特遷朝散大夫至
則修校舍飾先聖像帥厲學者先是鑑湖以旱乾民多
田於其中延袤百里官籍而税之既而連年水溢民逋
官租積至萬緡公悉奏免之未滿秩告老差管勾杭州
洞霄宫上即位元祐元年入為國子祭酒三年揚王荆
王請為侍講罷祭酒除直集賢院復入王府荆王薨為
揚王翊善太學諸生上書乞公為師復除祭酒兼徐王
翊善四年拜給事中兼祭酒人曰鄭公長者居門下必
簡静公遇事抗直無所避士論益多之請解祭酒許之
五年除寶文閤待制復為祭酒公自為直講及祭酒諸
生請問祁寒大暑必朝服接之童子進見亦以禮迎送
諸生尊其經術安其教訓心悦而誠服之其成就人才
為多都官郎中張景晟公妻兄也將死遺公白金五百
託其孤公曰託孤吾所願金豈宜有哉歸金而恤孤皆
得其所先妻陳氏樞密直學士襄之妹早卒追封永福
縣君繼室張氏太常丞師雄之女封同安縣君陳夫人
生一男三女男曰璆通州軍事推官女長適楊子令張
溥次幼亡次適左宣德郎林敷先公卒孫男二人畯畛
女一人公之東歸也過廣陵愛其土風淳厚復邇先世
之居曰即此亦吾之故鄉也買地築室於州之積善坊
及公殁璆遵遺命以其年八月某日葬公於江都蜀岡
之原銘曰
有宋醇儒曰鄭先生幼壯及老惟一以誠鄉黨高其風
天下仰其名王府求傅學者求師天子不違皆以畀之
惟其道德衆之所資有始有終無愧幽顯銘公之蹟以
勸為善
集賢院學士致仕高公墓誌銘
公諱賦字正臣唐申國公士廉之後五代祖官於中山
因為中山人曾祖整不仕祖柔贈左神武將軍考尹右
衛將軍累贈太尉母某氏某郡太君所生母楊氏累贈
遂平郡太君公以太尉蔭補右班殿直景祐中登進士
乙科改授奉禮郎四遷太常博士累太常少卿神宗即
位遷光禄卿特拜祕書監賜三品服加直龍圖閣進集
賢院學士元豐官制易中大夫今上即位遷太中大夫
以通議大夫致仕公初為武爵非其所好力學中第乃
仕知真定府真定縣通判劒州成德軍邢州石州知慶
成軍衢唐滄潞蔡廬郢七州提點陜西河東兩路刑獄
判尚書司封太常寺提舉萬夀觀最後守郢求閒局再
提舉崇福宫遂請老公在成德永寧軍雲翼兵謀作亂
公密知之以白主帥主帥委公平其事人遂以安先是
保州軍亂掠公私金帛萬計檄公往受而復散之皆得
均一以其事聞朝廷旌賞焉慶成地狹民困於役殆無
虚歲多破産者公言於朝十減六七民力遂寬城東歲
被水患募民築堤禦之軍城獲安衢民好巫鬼毛氏柴
氏二十餘家世畜蠱毒有小忿即毒之每閏歲殺人尤
多公命擒捕伏辜者數人蠱毒遂絶饒州有冤獄更累
守不能決公奉制推鞫不數旬而辦人皆服之婺州民
相率詣轉運使請徙公易其守唐州土曠民寡歲入至
薄公以治平元年至郡取圖籍考之自唐乾元時領縣
七戶四萬二千六百四十有四歴五代亂及本朝承平
今領縣四戶六千一百五十有五公相其川原曰是皆
沃壤可闢而人力不至與棄之無異募兩河饑民計口
與田比公罷歸增民萬一千三百八十戶給田三萬一
千三百二十八頃而山林榛莽之地皆為良田歲益税
二萬二千二百五十七作陂堰四十有四詔書奬之曰
召杜南陽世稱循吏其亡久矣朕尚思之卿招懷饑流
墾闢荒梗繕修陂堨績效具昭前人之良何以遠此公
再治唐凡五歲與前守趙尚寬皆蒙褒賞天子諭執政
曰尚寬等在唐闢土疏水招輯民戶殆無曠土已有成
效宜宣布治狀加職以勸天下公自直龍圖閣至集賢
院學士皆朝廷嘉其墾闢之功也中人程昉以帶御器
械領都水外監丞奏請於滄州境開西流河口引水河
卣州城西入北流河灌三塘洎公時守滄州執政先以
書抵公意其協力公以謂大河廹州城歲增隄防猶恐
奔溢不可妄引不從昉議然昉卒開西流河費工鉅萬
而功亦不成昉方以貴近用事執政者主之公力排其
說後昉數以事捃公而卒不能得公上言二府大臣或
僦舍委巷散處京城間有第宅亦公私非便宜倣前代
丞相府於端門前列置大第俾執政居之又言仁宗時
兗國公主下嫁一第之費緍錢數十萬它物稱是臣聞
禁中今有大長主長主凡五人若皆以兗國為比則其
費無極乞講求前代及祖宗時典故取中制為定式俾
有司守之又言國家置提點刑獄司蓋欲平反獄訟使
民不冤自罷武臣以来多止一員兼河渠農政常平盗
賊兵甲而刑書繁多省閱不給若委之吏則為大弊請
逐路置檢法官以專平讞疏駁又言漢有雲臺唐有凌
煙閣皆圖功臣祖宗有天下以来文武之臣有大功者
不為少而繪像之制未聞宜於禁中建閣圖寫命詞臣
為贊事多見施行公雖歴顯仕家無餘貲退居襄陽元
祐七年冬十月戊寅以疾終享年八十有四有白雲集
十卷雜文十卷奏議五卷刀筆二十卷事類書抄一百
卷娶某氏封(闕)郡君三子曰興嗣未仕曰興仁(闕)京
副使皆先公卒曰興禮北京畱守推官一女適進士李
齊孫五人傳正三班借職傳式傳行皆郊社齋郎傳慶
傳道未仕孫女六人公歴内外官幾六十年天資強力
無一日少懈為人剛嚴内實平恕所居皆有善政吏民
紀之衢唐二郡民為立生祠云八年九月丙申葬襄州
襄陽縣順德保檀溪之隂夫人某氏祔余從祖父奉議
郎嘗為公掾屬公深知之公既殁其孤因奉議以狀求
銘於太史氏余不得辭銘曰
余觀熙寧中天子方留意民事興農田水利遣使者四
出冠蓋相望當此之時士大夫爭言功利然考其實未
能如所言也唯高公自治平中孜孜民政招懷流亡戶
口歲增發於誠心勞来不怠與夫希世而為之者異矣
故詔書最先褒賞數進職秩以風天下之吏比之召杜
豈虚乎哉嗚呼高公施實德於民而見知於人主生有
顯榮没有遺愛名垂後世為宋循吏凛凛古人之風烈
矣
長夀縣太君聶氏墓誌銘
夫人聶氏其先太原人曾祖遵美贈大理評事徙居陳
祖詠右補闕贈尚書刑部員外郎父震太常博士祕閣
校理母吕氏永樂縣君校理以德行文學名一世生五
女皆適士大夫之賢者夫人其季也年十七歸郝氏郝
公諱戭蔡人也夫人之歸諸姊之夫皆已官逹郝公家
世清白篤行若節夫人安於淡泊若將終身郝公晩登
進士第為通山令年五十以父耋老上書辭禄守太子
中允致仕請蔭授父官未及命而丁憂居喪毁瘠負土
起墳廬墓三年乃還家詔賜粟帛大臣交薦朝廷累降
告命起之郝公志不可奪所親或勸夫人公方年踰知
命盍勉以仕乎夫人曰吾不德無以助君子矧敢強其
所不欲以累其高哉郝公終辭不受由是得贈父大理
寺丞母斛斯氏繼母顧氏冉氏田氏皆追封縣太君夫
人事舅歴事皇姑前後如一皆以孝聞聚族衆多接之
禮意得宜郝公三妹在室夫人愛養過於已子夫族有
甚貧者日周其急斥奩具以繼之嘗飭家人曰事能忍
則何所不利至於妾御亦不加以聲色中外未嘗有間
言教諸子涖官守法廉慎平恕勿為苛察故諸子從政
所居稱治所去見思夫人從夫封長安縣君以長子升
朝進封長夀縣太君元祐八年九月戊戌終於河南府
福昌縣季子之官舍享年七十有九四子皆力學長闢
之及進士第累官左朝奉郎大宗正丞闡之右宣德郎
知汝州郟城縣事皆先卒問之河南府永安主簿閱之
鄉舉經明行修為福昌尉二女長適進士董詵早卒次
適鄉貢進士李祐孫男女二十九人曾孫一人夫人之
没福昌吏民往往聚哭盡哀喪歸蔡過郟城次子舊治
邑人輟耕罷市弔酹而哭皆曰此善教其子者也夫人
不出閨闥而仁心所感如此其年十一月甲申祔於西
平縣明化鄉德化里郝公之墓初夫人伯姊嫁天章閣
待制司馬公池是生太師温國文正公夫人既葬季氏
以左朝請郎元某之狀来請曰先君之葬文正公銘其
墓惟吾母之行不可以隠晦不聞願為之銘余諾而銘
曰
惟古君子必有賢配敬修於家由内及外猗歟郝公孝
感神明實惟夫人輔以至誠克成其夫又訓其子立朝
居官是有是似天錫之報夀考令終子孫振振不墜素
風黔婁之妻孟氏之母夷考夫人無愧于古
集賢院學士知潞州朱公墓誌銘
公諱光庭字公掞河南偃師人曾祖琪贈衛尉少卿妣
寗氏安陵縣太君祖文郁尚書主客郎中贈工部尚書
妣孔氏河南郡太君高氏許昌郡太君考景光禄卿贈
太尉妣宗氏崇國太夫人李氏會昌縣太君公太尉長
子幼好學十歲能屬文賦詩有警句尚書拊其背曰大
吾門者汝也得任子恩辭以與其弟尚書益竒之嘉祐
二年登進士第調萬年主簿數假邑事邑人謂之明鏡
時程伯淳主鄠縣簿張山甫主武功簿與公皆以才名
稱關中號為三傑遷臨晉令以太尉疾解官侍養太師
文潞公舉公應制科會仁宗登遐罷試丁李夫人憂服
除為虢略令又丁太尉憂終喪為修武令邑有牧地民
久侵冒轉易皆為税籍朝廷遣使案畝加租總四萬餘
石公爭之得減萬餘石修武廢為鎮民以為不便公力
爭不能得察訪官欲奏留公領鎮事公辭之改垣曲令
他邑斂青苖錢類以嚴督取辦公不笞一人而輸以時
足代還改著作佐郎今范丞相帥慶州辟簽書判官樞
臣薦公得召對神宗問所治何經公對以少從孫復受
春秋又問中外有所聞乎公對曰陛下即位以来更張
法度臣下行之或非聖意故有便有不便誠能去其不
便則天下均被福矣用上殿恩得簽事河陽判官今吕
丞相守長安辟簽書判官朝廷伐西夏五路出師雍為
都會事多倚公以辦調發有非朝廷意而急於期會者
公每執白不從部使者怒宣言將加以乏軍興罪公請
督治嶽祠以避之亦賴吕公力護獲免官制行改奉議
郎代還簽書湖州判官遷承議郎今上即位遷朝奉郎
賜五品服神宗山陵韓獻肅公守洛奏公勾當山陵事
事以時集洛人不知有大役用司馬文正公薦召為左
正言首以辨大臣忠邪為言又請天子燕閒與儒臣講
習罷提舉常平司官不散青苗錢廣儲蓄備水旱太學
置明師以養人材論奏無虚日多所薦逹人無知者太
皇太后嘉公正直問公民已蘇息未愛民當如赤子朝
廷自非臺諫公正執政得人一人耳目何由盡天下事
又諭公薦賢不當避親避親則有遺賢朝政闕失當安
心言之勿畏避公自以遇二聖之知夙夜竭力知無不
言時進退大臣損益政事公密勿啓沃多見施行遷左
司諫請罷遣使高麗褒崇先聖增錫土田别異世襲論
急務十事一議官制二罷保甲三糾合宗室四省浮費
五罷京師倉法六汰冗官七議河患八慎數易吏以省
送迎九懲獄官慘酷十禁淫祠河北饑遣公賑濟大發
倉廪所全活甚衆改左司員外郎遷太常少卿除侍御
史議明堂請天神悉從祀諸陵薦新復祖宗之舊西戎
疆場不可許以城寨拜右諫議大夫賜三品服請召講
官便殿訪以治道是歲旱論救災十事遷給事中有詔
幸後苑賞花釣魚燕羣臣會春寒公請罷燕以祗天戒
其夏日食上疏論修德應變乞戒諸州讞獄毋得為疑
似之言以論事求補外除集賢殿修撰知亳州數月復
召為給事中劉丞相罷政守鄆公封還麻制坐落職復
知亳州歲餘復修撰知潞州遷集賢院學士紹聖元年
三月辛丑晦以疾終于官年五十有八公天性純孝居
太尉喪廬墓側三年事叔父盡其道教諸弟以友愛上
下惇睦靡有間言為人端厚方重望之可畏即之謙恭
虚已常若不足修身治家居官立朝與朋友交一以至
誠再守亳亳人懷其德為之立祠亳大饑公開倉賑濟
量口給粟五月而止民無菜色在潞以鄰境荒歉流民
至者相踵公勞来安定日為食以食之一日食饑者至
暮不暇食遂感疾猶強視事未終前二日親禱雨拜不
能興憂民之心瞑而後已初受學於安定胡先生告以
為學之本主於忠信公終身力行之後又從程伯淳正
叔二先生於洛陽其所聞以致知格物為進道之門正
心誠意為入德之方公服行之造次不忘見善勇若賁
育唯恐不及見不善如避水火嘗謂百世以俟聖人而
不惑者唯孔孟為然故力排異端以扶聖道家資素厚
所取甚薄仕至朝列猶糲食不足後歴清顯其自奉如
故時娶王氏衛尉寺丞恕之女封夀仁縣君子男三人
純之假承務郎二早夭四女長適洛陽尉范鎬次適三
班奉職時操先公卒次適河中府教授程穎次許嫁假
承務郎王康民孫男二人完假承務郎宏幼有諫疏文
集若干卷其年五月壬寅葬河南偃師祁村北原先塋
之次弟左朝奉大夫光逢與孤純之請銘余昔友公于
洛又為僚于左省公余之所畏也銘其可辭銘曰
嗚呼公掞誠明篤實行直而方居則慎獨靡有作輟道
學之強正色於朝見義能勇志氣之剛我思古人庶見
来者今也則亡其名在人其事在史愈久而光祁村之
原前洛後邙永固其藏
范太史集卷四十三
