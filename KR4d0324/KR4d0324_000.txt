提要
篔窗集十卷别集類三(宋)
(臣)等謹案篔窗集十卷宋陳耆卿撰耆卿有
赤城志已著錄考吳子良荆溪林下偶談云
葉適汲引後進以文字之傳未有所屬晩得
耆卿即傾倒付囑之時士論猶未厭適舉東
坡太息一篇為證謂他日終當論定其後纔
十數年世上文字日益衰落而耆卿卓然為
學者所宗又云耆卿四六理趣深而光燄長
以文人之筆藻立儒者之典刑合歐蘇王為
一家適深歎賞之核以適所作耆卿集序稱
許甚至知子良所言為不誣謝鐸赤城新志
亦稱其文疆場甚寬而步武甚的惟車若水
為耆卿弟子所著脚氣集則曰予登篔窗先
生門方逾弱冠荆溪吳名輔(案名輔即是子良之字)先
從篔窗已登科相與作為新樣古文每一篇
出交相諛佞以為文章有格歸呈先祖乃不
悦私意謂先祖八十有餘必是老拙曉不得
文字顧首顧尾有間有架且造語俊爽皆與
老拙不合也既而先祖與篔窗皆即世吾始
思六經不如此韓文不如此歐蘇不如此始
知其非云云其持論獨異今觀其集雖當南
渡後文體衰敗之餘未能盡除積習然其縱
横馳驟而一歸之于法度實有灝氣行乎其
間非嘽緩之音所可比宜其與適代興矣讀
書附志載所著篔窗初集三十卷續集三十
八卷宋史藝文志馬端臨經籍考已不著錄
世亦久無傳本今從永樂大典中採掇薈粹
共得文一百三十一篇詩三十八篇詞四篇
中如林下偶談所稱代謝希孟上錢相啓游
中鴻諡議之類均已亡缺蓋所存僅十之一
二矣謹釐正訛舛錄為十卷俾不終就湮没
其葉適吳子良序跋及耆卿自序仍錄置前
後庶有以攷見其大略焉乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
序
建安中徐陳應劉爭飾詞藻見稱於時識者謂兩京餘
澤由七子尚存自後文體變落雖工愈下雖麗益靡古
風不復者幾數百年元祐初黃秦晁張各擅毫墨待價
而顯許之者以為古人大文頼數君復見及夫紛紜於
紹述埋沒於播遷異等不越宏詞高第僅止科舉前代
遺文風流冺絶又百有餘年矣文之廢興與治消長亦
豈細故哉建安元祐恍然再覩蓋未易以常情限也若
夫出竒吐穎何地無材近宗歐曾高揖秦漢未脱摹擬
之習徒為陵肆之資所知不深自好已甚欲周目前之
用固難矣又安能及遠乎君之於文涉獵既多培蘊亦
厚規制廣而密波瀾浩而平錯綜應會緯經勻等膏潤
枯筆之後安徐窘步之末若是則薦之廟郊而王度美
藏之林藪而幽願愜矣至於審其所從不求強同量其
所與毋為易得趨捨一心之信否臧百世之公則何止
於建安元祐之文也葉適序
續集序
文有統緒有氣脈統緒植於正而綿延枝派旁出者無
與也氣脈培之厚而盛大華藻外飾者無與也六籍尚
矣非直以文稱而言文者輙先焉不曰統緒之端氣脈
之元乎自周以降文莫盛於漢唐宋漢之文以賈馬倡
接之者更生子雲孟堅其徒也唐之文以韓柳倡接之
者習之持正其徒也宋東都之文以歐蘇曾倡接之者
旡咎無己文潜其徒也宋南渡之文以吕葉倡接之者
夀老其徒也夀老少壯時遠參洙泗近探伊洛沉涵淵
微恢拓廣大固已下視筆墨町畦矣及夫滿而出之則
波浩渺而濤起伏麓秀欝而峯崚嶒戶管攝而樞運轉
輿衛設而冠冕雍容其竒也非怪其麗也非靡其密也
不亂其疎也不斷其周旋乎賈馬韓柳歐蘇曾之間疆
埸甚寬而步武甚的也不幸吕公不及見而葉公晩見
之驚詫起立為序其所著論孟紀蒙若干卷篔窗初集
若干卷以為學游謝而文晁張也至其獨得於古聖賢
者中夜授垂死囑焉而曰吾向以語吕公伯恭今以語
夀老四十年矣葉公既沒篔窗之文遂巋然為世宗盖
其統緒正而氣脈厚也自元祐後談理者祖程論文者
宗蘇而理與文分為二吕公病其然思融會之故吕公
之文早葩而晚實逮至葉公窮高極深精妙卓特備天
地之竒變而隻字半簡無虛設者夀老一見亦奮躍策
而追之幾及焉然則所謂統緒正而氣脈厚也又豈直
文而已余十六從篔窗二十四從葉公公亦以囑篔窗
者囑予也惰不復進每遐想太息之故於篔窗初集既
以鋟之海陵而今復併其續集鋟之豫章使夫統緒氣
脈之傳來者尚有考也吳子良序
自序
予八九歲學屬文十二入鄉校先生長者以其粗工舉
業亟進之他未知學也已而杜門銜恤去秋賦遠甚始
得肆其力於古今如登崑崙璆琳珩璜爛目萬狀欲與
之敵而應答不暇於是知作文之難詩咏性情非有感
觸不作他文雖強作亦不多見四六之浮至於家臯䕫
而人稷契讀之欲噦予心病焉會四五郡侯連以牋翰
為囑辭不獲命涉筆無休時今數之不啻千百矣予三
十五竊末第人視之未為甚暮然老態先白卧病日十
九或謂予技癢役其形而然予思之誠是也獨以疇昔
勞瘁不忍付之埃土擇其粗可予懷者錄藏之今而後
當涵浸乎義理之學詞章之習不惟不敢亦不暇姑志
吾過以諗來者嘉定六年寒食節陳耆卿序
