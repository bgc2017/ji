篔窗集卷六宋陳耆卿撰
啓
賀石察院啟
親奉詔除進膺言責宫庠典教已觀時雨之零憲府宣
威又見清霜之肅得輿烜赫賀厦紛綸竊以遇合之難
古今所共可用不用者既以無其時為恨欲言不言者
又以非其職為辭讜論所以無聞治功終於不立誰為
砥柱障此頽波恭惟察院榘度清嚴氣質凝粹扶持正
論非堯舜之道不陳攘斥異端豈管晏之功可許允為
師友漸摩之懿實出父兄傳授之真醖釀豐餘發舒演
迤屬聖主厲精之旦正哲人眀目之秋爰被褒遷雅當
排擊惟今日之宿弊比往年而未除公私俱貧上下胥
慢控邊之地未識耕桑字民之官居多漁獵凡此海内
之庶務决於臺中之一言豈徒抨彈紏决以掃去客邪
亦欲優飬調胹以復還元氣佇觀遠業不媿前修某猥
以孤生近瞻大雅誨掖有加於顏面感戢莫既於形容
闊遠仞墻稽違尺牘屬除音之到耳覺喜氣之填膺不
事諛言見此日敬公之至僭陳愚慮恃平時知己之深
代通宣城葉主簿啟
幸均簿領貧家終藉於富鄰豈乏交游他人不如我同
姓宿舂已戒晨謁有期恭惟主簿朝議天分自高學力
尤壯滌襟懷於雪盌可見清凉誦騷雅於風簷足占芳
潔盍備漢廷之蒐選乃尋潘縣之勾稽少抑何嫌高飛
可待某族寒南阮心尚諸任謾踴躍以效顰真嶔崎而
可笑北胡南越莫拘二邑之疆圍伯塤仲箎擬比一家
之音韻
賀倪兵書啟
渙號宸廷升華武部十年去國聲名標四水之清一日
還朝步武接九霄之峻吾道未嘗終否公論其可厚誣
一讀除書四馳慶牘恭惟侍讀判部尚書氣呑河漢望
壓岱嵩早歲兩科健筆聳聞於天下晩年孤節英猷遠
震於人間道大者合難才高者忌衆不肯附炙手之熱
其能為繞指之柔簸弄烟霞摩娑泉石俗子固尤其睨
物賢者則識其憂時間以明目張膽之忠見於流涕痛
哭之疏此時此意孔武孔嘉屬琴瑟之更新首弓車而
圖舊惟昔之磨光鏟采既非往而不返之流則今之舒
翹揚英當為來者無窮之畫時雖偃武事豈具文筆端
巧敵於金湯胸次綽踰於兵甲識鄭公之履姑暫依於
論思補山甫之衣行大占於經濟某自憐膚短雅企清
崇雖神馳於書筴琴瑟之前而分隔於洒掃應對之末
何其幸會見此休明因知嶽瀆之炳靈當使乾坤之吐
氣字鴉霑濕已傳聖主之恩濃語燕徘徊不嘆癯儒之
命薄
賀董司諫啟
渙寵龍墀升華騎省雖規諫諷諭之職視昔不殊而獻
納論思之聯於今為近氣伸骨鯁喜動髦英竊以繩愆
紏謬之官古人所重補闕拾遺之任近世益尊自垂拱
之標名至雍熙而易號員析左右權分重輕匪資直諒
之才曷稱便蕃之選得人若此吾國庶幾恭惟侍講司
諫氣毓青霄業傳繁露遵堯舜文王之正道以覺斯民
為稷契臯陶之良臣力行所學一言寤意三接疏恩森
嚴白簡之陳風銷羣枉剴切青蒲之奏日照孤忠聲名
占諸老之先睠簡號一人之最肆膺晉擢允穆師虞言
行而道亦行固可卜諫官之操已正而物自正又欲觀
大臣之風倚疇庸於七人亟躋榮於四輔拜麻有信汗
竹以書某辱門下知讀邸中報喜不勝情而折屐屢矣
賀必欲面而朋簪闕如顧區區無盡之懷寓云云不腆
之贄摩挲松菊雖細吟元亮之詞模寫臺萊尚擬詠周
人之雅
代賀趙戶侍啟
一札宸廷貳卿計省往時疊組名尚混於執珪此日出
綸位正聯於鳴玉俾膺渙渥咸賀泰亨竊以弼五服以
至五千職嚴民部亞六官而屬六十權重邦經矧貨泉
壅塞之秋正君相焦勞之日王衍清談無以活國弘羊
心計幾於病民有闔有開惟才惟德肆疇咨於朝路果
無易於我公恭惟判部侍郎百世宗標兩朝人傑撥繁
剸劇解數千牛而刅有餘騰茂蜚英搏九萬里而風在
下旋由星使入踐月卿有嘉幹理之勲併假論思之寄
俾之共二雖堪儀羽於百官視此無雙非可淹翔於九
列爰頒異渥特畀真除鄭武公為周司徒前彛具在李
適之號唐賢相舊事可期佇攄久大之模永翊升平之
之遇某比聆鳳詔嘗羾魚書正共喜於得輿乃重欣於
賀厦荷方佩紫己觀君臣同德之歡粟倚腐紅寧復上
下交征之患永言舞手莫竟濡毫
賀浙東倉程郎中啟
顯被絲言榮將繡指遡江而左刺史之雨方霑環浙以
東使者之星丕耀易遠而近有卑與尊此聖君簡記之
隆亦賢者亨嘉之漸恭惟提舉寺丞郎中英猷照世碩
略傳家游刅而了八荒擅庖丁解牛之妙揮鞭而騖萬
象過王良御馬之工醖釀豐餘薰蒸傑特乃若辭華之
彪炳發於翰墨之淋漓結綬方新褰裳更早旋以青縑
之直俛為皂蓋之游春滿九華風傳乙陛偉矣報齊之
政喧然借寇之謠其如攀轅卧轍之思未若攬轡登車
之寵肆攽紫渥亟畀皇華惟俗儒以趣辦為工而明主
以拊摩為悅雖摘山煮海之富國用所資然焚林竭澤
之窮民生安頼光華六轡聳動七州必有通融補助之
方以演輔贊彌縫之手非賢不乂惟乃之休某犬馬饑
軀江湖倒影始是春間之桃李今為霜後之蒹葭幸甚
一㕓獲依大厦託原隰舒長之蔭誰其私布於腹心述
閭閻纖悉之情或者仰禆於毫髮
賀嘉興守喬編修啟
疇庸嚴陛徙鎮輔藩何武去見思遺愛滿淮堧之左叔
度來何暮先聲喧浙水之西越在受㕓倍欣賀厦恭惟
判府編修校書氣奪東陽之秀學傳左淛之雄富撑腸
拄腹之書笑空衿佩獻流涕痛哭之策驚寤冕旒共推
江夏之無雙辱在杜牧之第五深沉册府燃藜高蹈於
前聞密勿宥廷執簡共推於妙手久結知於諸老肆惓
懷於一人收歛經綸逡廵拊字偉鴻鴈安集之政空邊
方窺伺之謀白日桑麻黃雲黍稌念民俗欲均於遠邇
而帝意亦酌其重輕易地懋功自天疏渥惟嘉禾之勝
圉號檇李之名區地接股肱旁通一水勢同唇齒密扈九
重開藩俶際於循良匝境陡新於燕宴儒效已試民庸
益章想不俟於突黔已立攽於詔紫某同朝臭味並舍
交游去國翩然極仰抽身之早攜家屬耳自慙問影之
遲敢云甕牖之凄凉辱隸鈴齋之赫奕光我桑梓施於
松楸雖燕鴻縱跡尚有差池而虎鼠機緣本無限斷我
泉方渴正思涓滴之功君藥已靈願乞刀圭之賜
賀張參政生朝啟
日逢弧矢年迓松椿有是君有是臣亶謂千齡之盛旦
俾爾昌俾爾艾式逢八月之清秋樂事駢闐驩聲環匝
恭惟觀使大資大參相公儲精嵩嶽毓秀苕川碩畫元
勛久增光於政府沉幾深識獨軫念於邊庭雖一時議
論之靡諧奈百世聲名之益壯雲霾既掃日月方明爰
誕告於治朝以寵還於書殿早符夢燕入相衮龍發舒
未究之才猷揚厲無前之勛業某比聞褒渥率羾慶緘
犯嚴宜掇於深辜藏疾已欽於雅度報章下逮餽禮有
加坐令山房岑寂之區如得洞府珍竒之玩有懷銘刻
無語發揚屬逢誕月之臨敬致長年之祝捧觴稱夀雖
不能陪賓客之塵舐鼎得僊猶足以解塵埃之縛
賀青田丁知縣啟
出綸鳳陛結綬芝田地擁羣山正欠河陽之春色天連
一水已聞卓茂之風聲斂衽何多摳衣甚近恭惟知縣
朝議博衍無競高明有融吐秀名邦燦文物詩書之會
象賢名閥儼衣冠禮樂之儲才高而宅之以和識遠而
韜之以晦人方犇走我獨笑談故雖繁劇之屢更未當
扶摇之一息謨猷星幕蓋周家圜府之遺管鑰日畿亦
孔子乘田之謂舉頭雲路掉臂雷封豈矯為高世之蹤
殆不勝愛民之意地雖斗大事亦絲棼彼神人之怒方
瘳旱魃之威復甚近甫霶霈猶多煎熬想目連桑梓之隂
已手辦稻粱之種只虞召馹不待飛鳬某戅且無他窮
頗自笑汎濫於百家諸子極悔少年繪畫於三史六經
姑俟來哲豈謂漢庭之科級亦關陶徑之榛蕪責以勾
稽非其講畫聞慈君之戾止覺短簿之欣然豈惟竭筋
力以奉教條亦欲披腹心而效忠欵鑿匡衡之壁儻容
分一線之光登單父之堂或可飽七絃之韻望塵慫惥
伏紙勤拳
代賀應大諫啟
渙恩宸扆晉長諫曹凛然五院之綱維突黔未久藉甚
七人之領袖詔墨又新人驚遷拜之頻天假治平之近
竊以箝口結舌之態小人以為智而弗以為欺犯顏逆
耳之風君子謂之忠而不謂之激故魏徵以諄勤植譽
而陽城以濡滯見譏矧桑林躬禱之年又衢室大詢之
日苟提衡挈領之地不畀髦英則隨波逐流之餘疇聞
鯁亮舉世共仰惟公克當恭惟侍講大諫道備董醇望
隆汲直温然接物如春風和氣之可親勇以行仁類烈
日嚴霜之難犯惟任重道遠之事與謨明弼諧之功往
年素習於講明今日飽覘於施設自聞鴻漸屢見鳳鳴
便蕃接晝之榮揮霍横秋之氣故公論以為司命而善
類於焉主盟肆疇白簡之庸首進青蒲之直事權逾赫
威望增崇惟一人之簡注既隆故多士之傾瞻尤切堂
堂補衮匪徒本數末度之間諤諤引裾夫豈巽入柔行
之謂某比馳慶牘又覿除書咸云近水之鄉即是先春
之處胡能分竹但知地靈人傑之雄更擬面槐及見天
芘神休之盛
賀鄭大諫啟
疇庸横榻正位上坡白簡含霜稔著埋輪之望青蒲映
日峻躋入閤之班播頌揚庭歌謠盈路竊以國家之事
惟宰相可行諫官可言紀綱之司乃君子所恃小人所
畏世道雲翳人情日偷靡聞諤諤之昌競取容容之福
以依阿淟涊為圓熟以慷慨激發為迂狂不知名稱之
謂何乃忍波流而至是誰一舉手惟三折肱恭惟侍讀
大諫學洞索丘量涵海嶽移治外之功以治内粲然經
國之猷推正心之學以正君卓爾尊朝之望横飛直上
特立獨行崢嶸五院之聲名密勿九重之意睠惟激濁
揚清之際與獻可替否之間有重有輕孰先孰後爰輟
才於排擊俾壹意於論思深惟古人蹇諒之風不若後
世煩苛之甚韓愈之譏陽子首陳時政之瘠肥盧仝之
歌鄭公獨問民生之蘇息蓋事以大原為急而言以切
中為竒詎尚支離以滋惶惑雖大雅自有成畫在宵人
姑以效愚某觀古多賢疑今罕遇何意讀開元之報恍
如歌慶歴之詩喜在胸中溢於言外見明目逹聰之日
已知天地之重開想犯顏逆耳之風彌覺雲雷之加壯
嗣聞褒制別貢慶牋
代賀台守俞寺丞啟
勇釋朝纓甘紆郡綬君子之教五舊聞濟濟多士之依
諸侯之寳三行快熙熙庶民之覩獨慙下乘猥占先驅
雖同千里之歡彌積一身之媿恭惟交代判府寺丞日
邊佳氣雲表修名筆下宫商富錦瑟五十絃之奏胸中
斧藻森牙籖三萬軸之儲甫策足以居中忽掉頭而請
外蓋古人進退之審豈謂身謀而賢者去就之明誠關
國俗優詔四逹驩謠一新懸知仁聞之大行且使德音
之普暢笙歌隴畆鼓舞江山要看六合之經綸視此一
州之撫字某老技已罄歸心欲飛惟餘秕政之存以俟
棠隂之覆觀在昔交承之契至於遺厥子孫逮末世澆
薄以還不啻視如塗路孰恢此誼允藉我公續前召後
杜之歌寧免秕糠之誚誦左禹右臯之事尚圖藥石之
求
通兩浙漕章郎中啟
瞻兩道光華之盛爭欲駿奔顧一階塵土之微等容蟻
附最幸枯零之下走偶逢傑特之良工未慣馳驅已酣
鼓舞恭惟都運寳謨郎中浩氣充塞神機昭回寳鑑懸
空妍醜何逃於絲髮黃鐘在簴疾徐丕應於宫商自甲
辰題塔之初迄嘉定改絃之後巋然伯仲籍甚聲名合
接武而登廟堂乃掉頭而去江海辰猶入告天意為開
方虛獻納之班又屈諮諏之寄永惟京畿之飛輓獨高
海宇之轉輸足食然後足兵信當世唇齒之論富民乃
能富國蓋古人心腹之謀因知前舳而後艫不礙左餐
而右粥惟威名震遠則豺狼之羣立空惟精誠照微則
雀鼠之訟幾息疇今十使能此幾人便當沛傅巖之雨
以沐浴江山詎止張益部之星而熒煌原隰伏念某古
心凋朽世法迂疎入眼光隂半是艱虞之日月隨身簡
軸粗知土苴之乾坤使筍蕨以長肥甘松篁之偕老未
能免俗浪曰為貧深知塵埃箠楚之勞亦助禮樂詩書
之化斯道何道本元盡出於禔身能心其心功利亦足
以及物獨念道塗之躑躅預憂末路之竛竮幸有澄清
為之覆冒得蕭何而任轉漕豈止為子房韓信之儔遇
劉晏之領度支或可備裴腆李衡之數僭狂發論跼蹐
矢懷
通處州林判官啟
尋枳棘之棲自嘆書生之分薄睇芙蓉之幕極知賓采
之望尊挈此塵埃麗之風日已溢我心之喜未為斯道
之窮恭惟僉判中大南國名賢東嘉甲族植操孤整澹
無辱以無榮受才閎通歘有張而有弛一官游戲萬口
歡欣勾稽嘗見於腐紅步武今淹於泛綠郭子儀之羅
絡雖六十人烏大夫之招延止一二輩已振飄飄之氣
居多贊贊之思拄笏棲遲想笑昔人之誕放著鞭騰踔
宜乘今日之清明某戅不偶時窮惟好古效子虛上林
之賦少已自嗤歌生民清廟之詩老其誰懟到頭一第
滿目百罹豈諳下走之簿書幸託元寮之芘覆勿云異
縣難塵君子之齒牙或遇同堂願假小人之羽翼寸丹
欲露尺素難周
代回南劒劉守謝特薦啟
八郡星羅獨仰分魚之最一章露奏敢論薦鶚之功咨
諏蓋出於公言披拂過形於私謝珠躔奪目圭復汗顏
恭惟判府寺簿挺特吏師瓌閎人傑長才剸劇發硎肯
綮之間精識造微作炳眇緜之際勇辭朝紱自詭郡符
以拊循民瘼為本心視通衍貨源為餘事水騰雙劒已
喧借寇之謠雲望九閽共徯徵黃之渥某職叨使遠心
切貪賢循良幸際於一䕫曠戾足寬於四牡枝言贅矣
襟誼凛然指有若以為師竊駭成蠅之誤俟漢家之選
俊行修賀燕之恭
代賀婺守林侍郎啟
誕膺播告洊屈蕃宣輟申伯於南邦方抱去思之恨借
袁宏於東郡更騰來暮之謠吾道固無戚欣上意則有
輕重一敷綸綍交慶簪紳恭惟判府待制侍郎識羅八
荒智括萬㝢撥繁剸劇飛雷雹於掌中摘遠鈎深宿乾
坤於胸次入儀左戶出餉長淮荀氏居軻雄之間論明
富國劉晏為管蕭之亞功在斡旋盍趣召於論思乃分
勞於屏翰睠言二浙近說雙溪嵳峩鮑令之巗寒冽休
文之井久焉湮鬱今也發揮惟聖明曲軫於閭閻雖僻
遠亦關於堂陛剥膚椎髓下已極於啼號出羽鑚皮上
正勞於欽恤還之醇郁屬我老成佇看慈祥樂易之規
以試光明久大之業民今幸會國亦庶幾某局促儒酸
紛拏吏壒頃浪陪於朝蹟旋竊詭於民庸惟昔采芹似
信耳聞之易於今剖竹不知躬蹈之難周章自憐躑躅
誰愬幸早親於玉峙今密邇於寳鄰敬布腹心擬同唇
齒仁聲載鼓未應殊楚越之觀舊盟未寒尚許法龔黃
之政
代回臨海元縣丞啟
坐堂而見諸生甚慚非據佐邑而有賢者喜獲相親雖
政事文學之殊科想臭味襟期之卒合未酬覿面已若
論心伏惟知丞朝奉識度粹夷才猷敏卲往年發聞已
恪勵於操修此日效官咸飽觀於施設暫隨芝檢來贊
花封惟繁劇可以見人惟勤勞可以及物勿謂簿書期
會之冗有妨聲名事業之崇但蓄此心何憂不濟某自
憐白髮強領青衿蹉跎畫餅之才積習素餐之媿近聞
至止不覺欣然方擬貢於慶緘乃首貽於問牘褒情何
腆絶知君子之謙報語匪工益重小人之過
代回仙居楊縣丞啟
早同州里僅聞關西夫子之名晩並官僚始讀藍田縣
丞之記拂塵埃於坐席洗忡惙於襟懷伏惟知丞朝議
榘矱德仁箕裘忠孝功名外鑠俗眼自有疾徐道義中
函吾心初無愠喜何其處也止或尼之自一拾於藍袍
凡兩參於油幕屬更化瑟俛佐鳴琴非惟見難進易退
之風抑亦是小屈大伸之理某浪言采藻未遂及&KR1000;見
鄉人如空谷之足音瞻從者若旱苖之甘雨緘題首及
已得君於眉目之間臭味儻投幸索我於形骸之外
回青田陳監稅啟
迢遥千里邈焉同姓之追隨左右一官幸矣鄰封之遇
合飛文到手布武歡顏喜秣馬之有期媿傳魚之已晚
伏惟監務舍人性姿閑敏術業疏通潤物潤身盍早厲
摶鵬之氣聞詩聞禮乃暫從冠鶡之遊屈此津衢留之
筦庫永言山水之縣亦號舟車之衝急之則似析秋毫
緩之則匪徒天雨孰明此誼今得其人毋嫌一閧之喧
卑實釀九遷之赫奕某強脱書案浪登宦塗顧已責之
未逃豈他曹之敢問期君奏最俾我蒙成勿學研桑顓
守富強之策當師孔孟溥行仁義之言
代通婺守孟侍郎啟
學拊字於偏州偶玷台星之耀接蕃宣於巨鎮幸分婺
宿之輝雖地望迥隔於崇卑然臭味寧分於彼此息肩
知幸拜手投誠恭惟判府待制侍郎莊肅而閎深疏通
而簡諒博學多識富宇宙之瓌竒廣納深藏浩江河之
膏潤偉矣尊朝之望卓然經國之姿有弛有張不吐不
茹踐郎闈而躡卿寺早到雲間持使節而綰守符幾半
天下旋馳驟乎六卿之貳盍翺翔乎四輔之聯勇謝褒
遷甘從拊字公固不以自挫人或疑其太淹誰知致君
澤民之方本無居中在外之别古人跡絶俗吏肩摩獨
以平易寬博之心而行慘怛愛利之政龔黃已試誠聞
疲俗之來蘇嚴樂未歸恐緩嘉猷之入告佇敭六卿三
事之拜以慰四海九州之瞻某蹇武自憐壯心空在周
行濫次徒包玩愒之羞近甸承流偶遂迭更之請在泮
恍思於陳迹于蕃何有於新功幸邇高明足寬罷懦雛
鶯出谷定知律吕之未調良驥過都所喜鞭弭之在望
通青田李知縣啟
銀袍謾脫誰憐短簿之塵埃墨綬焉依幸有長官之風
鑒仰高久矣事大欣然未為人事之好乖或者天憐其
寡合恭惟判縣朝議故家文物名閥典型一洗而凡馬
空才豪無敵四顧而全牛解政妙有神間以翰墨之淋
漓寫其胸襟之樂易擬古詩伯為今吏師桃李之種何
如蓬萊之頂可躡一發已中再鼓愈彊故以王葉縣飛
鳬之蹤來尋丁令威化鶴之處為子民而髮白公豈汗
顏論許國之心丹人方斂衽某孝未盡性事惟信心驅
馳場屋之中幾成退鷁摇落江湖之上每夢盟鷗吾道
未灰斯文如日或者窺斑於先哲庶幾藉手於將來悽
其抗走之曹誰是扶攜之地大厦在上高風可憑庶容
婉委以匿瑕抑可優游而全璧仰瞻&KR1000;戍幸公旬月之
留只恐芝函奪我三年之芘
代回長亭徐監場啟
遊前輩之門熟闚家學客諸侯之國復玷官聯契闊往
年遭逢此日首辱朵雲之翰如聞空谷之音伏惟判院
朝議儒家者流名父之子教傳詩禮蚤騰踔於諸公書
擅賢能偶蹉跎於一第晩超京秩暫典醝征洪鐘雖咽
於微撞良玉亦占於始斵勉行其志勿鄙厥官倚觀經
畫之才用作調和之信某暮年薄宦多病浸衰藥褁纏
綿祇速馮唐之白書嚢岑寂何心揚子之玄無補友朋
私慙禄食幸故人之將至覺老眼之忽開淨掃吾門不
是塵埃之客亟驅君馬來辱文字之盟
