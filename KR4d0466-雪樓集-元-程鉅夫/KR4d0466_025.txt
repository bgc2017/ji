雪樓集卷二十五元程文海撰
題䟦
書張鍊師詩後
大德九年冬承乏禁林有告以假舘玉堂之東者明年
春直學士李公䋲之爲言月泉張鍊師之材因示其詩
即假舘者也余讀而驚焉既而師又以詩逮余余因得
詳其本末噫嘻使遇合於當年操觚染翰豈必在徐宋
下哉夫文章乃宇宙間光霽之氣詩又其鏗鏘而共喜
者若又出於不圖非望者之口則其喜益宜况又若師
之波瀾老成乎方今文治鼎隆羣材彙進語有之唐虞
之際於斯為盛余初驚焉將復愧之矣詩凡若干篇䋲
之學士静軒承旨既為之序因書其後(徐充華唐太宗時妃嬪上書諫)
(征高麗者宋若昭開元時尚宫夫人有文學上令教六宫)
䟦金蕭輔國行狀(宇文虚中誌銘王鹿菴跋)
志義幹略之臣何代無之顧不幸而當廢興之會往往
湮淪流沛其能少槩見者又未必聞於天下信於後世
其間獨幸不與氣運俱盡且獲名流于今若輔國者所
謂存十一於千百然則翰墨之功其可少哉王氏者蕭
之中外諸孫也相與守此尚有典刑雖然鹿菴翁不笑
吾贅乎
䟦楊巽溪行狀
觀楊君西淮事因憶宋莒公其及物小大遠不同然彼
則彰於人而此則終身幾無知者根深者發遲而巨吾
知人之報必厚於蟻之報也惻隠之心仁之端學者類
能誦之若楊君者誠古之所謂君子哉
題安暹州同知黎承事安南志
廼者將指江漢頗聞陳王戲下有文雅之士今觀此志
殆非虚傳漢交州七郡歲舉孝廉與中州齒以黎君之
材擢而用之豈必後扵他人顧獨以筆墨自娛於山湖
間豈其職哉然余徒能言之尚庶幾見之
題任令迎侍贈言卷
聞昔循吏迎侍在官民有母子相訟者吏乃如常日侍
膳曲盡事親之禮而俾訟者自庭下觀之訟者感悟自
相尅責泣拜請罪吏曰未也如是者歴日訟者悔色見
面乃戒而遣之由是風化大行今任令尹奉二親如山
西而求言於搢紳意至美也若徒詠歎揚溢非令尹求
言之本心用敢以所聞贈令尹盖陽岡老人所知是行
也將不爲令循吏乎千聞不如一見跂余望之
題李氏家集
余少與吳君幼清學於臨汝時人莫之知適部使者堂
山李公来未始識面忽獨知余二人於數百人中待之
者特異余二人自亦不知其何以辱此也後四十年余
寓灤陽李東甫携其家集見示中有賀公登第之詩由
是知東甫乃公族見元賓所與如元賓况公之諸孫且
又能輯諸祖父羣從之作兼述平生亹亹欵欵惟懼久
或失之嗟夫爲人後者不當若是耶余又因知李氏代
有可稱而絶識遠致想不獨堂山公爲然也
䟦山谷帖
涪翁嘗云作字貴指實掌虚臂不着紙今尋此卷筆勢
知其真蹟不疑卞和之笥豈有燕石子文之謂也至大
元年清明日觀
䟦魏國公碑隂
至大元年平章軍國魏公欽承上命加恩三世樹碑宰
上公又摹勒前後加恩制者凡七于石惟太上有立德
其次立功立言是之謂不朽今魏公父子祖孫世濟盛
美咸建勛績于皇家台鼎公珪峻赫相望雖畢原邗應
文昭武穆無以尚之于以見聖天子報功錫類之仁而
孝子慈孫之事備矣宣昭令猷宜永作則詩不云乎高
山仰止景行行止欲知公之世德其必之魏觀之
䟦長江萬里圖
岷江發源於徼外東女康延川東流入塞爲里不知其
幾經越齟齬若三峽者又不知其幾然後至于灌口然
則自灌口至夷山之陽特其下流耳而所經越齟齬又
若是人徒見其經地接天時不見其廻局逆折日與石
&KR1541;時也噫豈惟水哉
題史侯修河詩卷
二千石民之父母也子有疾父母庸有弗知知之庸有
不動心者故凡力之所得爲者無不爲也此之謂民之
父母漢以六事察舉郡國而溝洫與其一焉是固二千
石所當盡心吾觀序篇而後知史侯真民之父母也漢
氏以来河爲中國大患至親屈萬乘臨塞又國因之誅
罰輔弼大臣使郡國有如史侯亦何攘攘至是哉嗟夫
二千石真民之父母也然利之而不為興害之而不為
除謬政暴令以忸其私是特狼羊耳顧且曰吾課當最
嗟夫觀此得無少愧矣乎
䟦雪齋墨蹟
余季父西渠公初以中二千石見雪齋先生先生贈以
詩遂刻于石余每一摩挲感念疇昔於邑者久之觀此
帖後牧菴抆淚之語則猶子之情盖一也雪齋名迹不
下古人字畫亦非後来所及黃氏其永寶之
書郝子明贈行詩卷
傳曰當官而行何彊之有余觀郝君子明其所謂能官
者歟鄉君行部盱撫余適里居君之為政余巳見而知
之暨留京五年談者誦君爲内縣之敏至今未息及今
使經東淮道塗之人言郝僉事郝僉事者余又聞而知
之見所見聞所聞將人人能言君之政矣亦豈獨江淮
間哉雷尊師方外士也談君尤吃吃不離口視余此卷
因書而歸之
䟦張仲端所藏蘇才翁詩
以名臣孫子而壻相門材藝美茂又盖一世使不處朋
黨之朝猶為憸人妒&KR0945;况時方水火争復高自置的如
此其不關弓者幾希惜哉余偶客沙羡仲端出以見示
意悟飄洒如見平生且知張氏自尚書公寶蔵至今世
家風流文獻於此可覘子美知之亦足以慰然千秋萬
歲名寂寞身後事憐才君子尚三嘆而有遺音廣平程
某觀
䟦王衡父誌銘
廣平程某贊曰余觀黃叔度史家幾無能名其貴重盖
若是彼隨時之士何嘗不以聲名自詭而或終不見稱
或返得詬焉者何耶王君之親山林務道者也而王君
欲顯其親甚於身嗟夫務道顧不顯哉
書留犢畫卷
嘗有以留犢事聞于世祖皇帝帝曰彼在官得子亦肯
留否大哉聖言世或未之聞也史臣程某謹書
䟦東平張氏所藏諸賢墨蹟
右自遺山至王詳議尺牘凡十四家二十七紙皆張氏
所藏也觀尚書公所與不問可知其賢僕扵卷中獨恨
不及奉公與遺山杖屦若左山鹿庵復齋弘道子勉秋
澗諸賢皆嘗從容左右而鹿菴上俾與游者也嗚呼前
軰落筆見心無有避飾僕於此卷深有所感母謂尺牘
實足爲世道升降之驗惟子勉有一紙疑其家人小子
所書識者必能辨之仲端能世其家亦不多有僕因興
感并志喜云廣平程某
䟦墨竹葉卷
羅浮山竹人傳仙翁嘗畫符於葉上至今此山竹葉當
中有黃文一道繆屈往復如蝸書如梵字方外者流折
爲遠信且誇說而深神之道人喜幻也若湘江公安之
竹則又出於思君去國貞節相符勁心同感者今坡公
題名乃在治平不在熙寧紹聖而葉葉相傳留墨不絶
何爲其然也子不語怪方將順西江之途一訪視之
䟦雪擁藍關圖
當舉世波流之中獨嶄然自立皭然不溷雖不識一字
亦足爲堂堂正正大丈夫雪甚馬瘏身可屈節不可屈
也花葉幻詩政與大顛書問一律觀此卷者但當賞筆
墨形似之工耳
題晴川樂府
蘇詞如詩秦詩如詞此盖意習所遣自不覺耳要之情
吾情味吾味雖不必同人亦不必彊人之同然一往無
留如戴晉人之吷則亦安在其為寫中腸也哉余於近
世諸家惟清真犂然當於心晴川樂府殊有宗風雨坐
空山試閱一觧便如輕衫駿騎上下五陵花發鶯啼垂
楊拂面時也起敬起敬
䟦徐長卿推官事蹟
徐君長卿潔廉方直薦紳知名嘗長盱幕熟於民情治
要後之言善佐郡政者必君為首稱今以推劾之官再
莅此府年加而知益明氣老而節愈勁一府有廉吏千
里無冤民省闥憲部咸器倚之凡難决易墨者悉以諉
君君操正剸煩庭無留事百城觀聽為驚焉而余與君
游從獨久知君才美無施不宜豈此一節足以盡其所
長哉因覧此卷為書其後安得十數元道州百鮮于子
駿古人所嘆余今亦云
䟦周氏慈雲菴記後
右番昜周氏慈雲菴記一卷丞相江文忠公天下號為
能文李明通亦江左名士其記嚴且重若此非良載賢
孝詎致此哉其子應極事今上春宫由集賢司直翰林
待制復為集賢待制又能以其父所以事其母者事其
母可謂世濟其美者矣周氏其益昌乎程某䟦
䟦宗人子冲家廣平譜
按廣平程氏分南北宗盖自東晉以来相去千餘歲相
望數千里今乃秩然若同居合席慨然有思遠念始之
心譜叙之功大哉然書斷自唐虞太史公乃上泝黃帝
可謂博矣而叙舜為帝顓頊六世孫稱鯀為帝顓頊之
子其信然邪則吾宗上自周大司馬下迄于今流離喪
亂更歴變代或微或著可盡得譜而叙之邪而求其古
今盛大蕃衍之端莫不繇積善累德而始是卷也亦篤
近舉遠之意乎凡我同姓其母忘譜牒之本皇慶改元
二月朔日宗人某書
䟦安南國王陳平章詩集
右平章政事安南國王集一卷詩二百三十樂府十皆
至元中歸朝後作皇慶元年入覲間以視余始獲讀之
夫本以忠孝仁智之道博以詩書六藝之文更以艱難
險阻之變&KR0670;以憂歡離合之情其居既殊所遇亦異故
其落筆如大將治軍旅賢輔立朝廷紀律嚴明條令整
肅而不失舂容閒暇之意過人遠矣昔越裳氏慕周德
而朝觀其辭令已知為詩禮之邦安南古越裳也自漢
唐以来世多聞人覧此又疑非古所及已嗚呼其亦治
世之音乎秋九月望日廣平程某謹書其後
䟦吳氏經德堂記
安仁吳垍伯厚示余陸文安公所為乃祖經德堂記余
幼嘗讀其文已謂發揮盛大非䟽䖝魚釋草木者所可
共語今又觀當日諸老題詠閎深暢逹益不可徒以文
字求烏乎諸賢遠矣師道不立心學不明聖人之書視
為迂闊欲經德之不回難巳伯厚年壯力贍氣和宜日
夜孜孜切問而近思求名堂之本以紹先哲弗得弗措
若今伯厚已不失為孝子慈孫况又光於今日哉世俗
窮逹毫髮不足計也吾悔已晚矣伯厚勖之
䟦酸齋詩文
右詩文一卷故勲臣楚國武定公之孫酸齋所作皇慶
二年二月拜翰林侍讀學士與余同僚因出此稾余讀
至洪弟之永州序懇欵教告五七言詩長短句情景淪
至廼歎曰妙年所詣已如此况他日所觀哉君初&KR0670;萬
夫長政教並行居頃之遜其弟以學行見知於上而有
今命余聽其言審其文盖功名冨貴有不足易其樂者
世德之流詎可涯哉
書柯自牧自序救荒事蹟後
人言救荒無良法余謂不然頋所行如何耳方大德之
末天下旱蝗飢疫荐臻發粟之使相望於道而吳越齊
魯之郊骨肉相食餓莩满野行數十里不聞人聲此固
天災然皆如右三君所陳亦可少庶幾矣嗚呼豈獨救
荒爲然哉(王彦博元復初有䟦皆自序救荒)
䟦揭景哲訪祖詩卷
按豐城揭氏出自盱之廣昌紹興八年分南豐為廣昌
縣治揭&KR0008;耆則未縣時揭氏固已盛矣而遷豐城者亦
云自五季之亂至今兩族譜牒猶可考然廣昌之族祖楚
司揭氏豐城之族祖漢安道侯何也余舊家郢郢中亦
有揭氏其名炎發者嘗與鄉貢大德中余識其外孫許
雲卿于武昌觀其所藏外祖譜牒亦祖司揭氏郢故楚
都豈司揭氏之後為信耶抑世固有兩族耶而豐城之
族既出廣昌不當所祖之異也必岐於夾漈之說此皆
遠不可考獨於景哲南海唱和詩卷令人起悠然之思
題菊隠堂卷
廣信孫君希文種菊象元觀之東偏構堂曰菊隠因其
父所自號也初菊隠翁有子八人最幼者曰逢吉慶衍
慶衍希文也翁年踰七袠二子尚少乃命入龍虎山事
林性初為道士捐象山之麓舊宅一區田若干頃園地
山林若干畆為象元觀以託二子翁没二十餘年矣而
希文高懷雅致浮遊南北視世如晴雲飛埃獨依依然
惟翁之思升堂若聞其音聲對菊若睹其儀形歴歴焉
如翁始居嗚呼孝矣哉余聞學仙者以孝為本世無仙
則已有則非君而誰何時登君之堂撫君之菊酌寒泉
以酹翁也且問陸子静讀書何所
䟦子大本書度人經後
右度人經一部馮道恭求吾兒大本為書之刻本印施
夫道家之書老莊不可及已此經其要本於大道辭甚
詭而義甚密世俗日誦以求福田利益未必皆悟所謂
度人者馮本盱江人幼遭亂離羈旅京師獨好老氏之
學不娶不茹葷酒浮湛市井間人鮮能知之盖真志於
老氏之流歟刻既成為書其後延祐元年三月某日
䟦姚雪齋贈周定甫詩後
右少師姚文獻公贈周君定甫先生詩一卷定甫事世
祖潜邸中統建元召為中書詳定官明年置行省平陽
授左右司郎中又明年建十路宣慰司遷北京平灤廣
寧宣慰司參議至元元年詔以中書都事從姚公董選
西京平陽大原時姚公為左丞六年立提刑按察司僉
河南按察司事姚公贈詩盖此時也十年遷遼東副使
十三年改江東宣慰副使十八年進湖南按察司居五
年改湖北以翰林侍讀學士召竟引年謝歸定甫博學
遠識所至立名節姚公與周旋久故知之深號一時賢
公卿順德忠獻王之平章湖廣行省也用其子德貞為
掾大德中余廉問湖北始識之渾然才德君子也延祐
改元夏忽持是卷来謁嗚呼翰墨猶新典刑如昨余與
子亦俱老矣能無慨乎尚世守之哉六月日䟦
䟦李仲淵御史記楊耀卿塞河事後
余觀御史李君仲淵所記楊堅州盟津塞河事得三美
焉夫河决之為中國患久矣至有勤天子臨塞之者今
朝廷能以才選堅州堅州果能竭誠盡力不三旬而底
功知人也功既上即拜陜西行省員外郎明賞也書稱
彰善居癉惡之先御史職近之仲淵能紀其事甚核而
文不忘職也一舉而三美具焉善之善者也高山大河
神姦之所家赤蛇之事又何怪焉世有工歌者一發其
音聲以繼宣房之作以鳴國家之盛則又善也
䟦李仲淵作劉簡州墓誌銘後
右監察御史李仲淵所作劉簡州墓誌銘一首觀所載
簡州單騎入劉整軍可謂勇而有謀者惜未究厥用以
死仲淵筆力政欲以孤軍逐北封侯萬里者余却而避
之矣延祐元年秋孟廣平程某䟦
䟦富珠哩翀子翬編脩叙瘍醫盍彦澤孝義後
右史舘編脩富珠哩翀子翬所叙瘍醫盍彦澤孝義詳
矣逢原待制復欲老朽着語于後是狐裘而羔袖之也
辭不獲乃詳其本末贅之按彦澤乃祖伯仲以醫事金
金滅復從太宗世祖征伐著勞盖久伯氏既家燕仲氏
居秦相去數千里皆一傳而微两家十二喪未入土天
道若有不可知者及伯母李以醫入宫彦澤因得以世
業給事尚方彦澤方日夜以畢葬為憂而適有藩王之
召受寵錫厚賚西道長安東還京師兩家之喪不再歲
而畢葬始知天道决非偶然此固彦澤孝心所致亦祖
宗所積者厚也至於䘏災捍患扶老慈幼事伯母如母
嫁娶教育能竭力两家如彦澤者抑又難矣嗟夫世之
不幸如盍氏者衆矣有甚幸如盍氏者曾幾何人乃祖
建之以忠乃孫承之以孝垂微而復為世所稱不亦甚
可貴重哉延祐改元八月二十二日書
䟦趙崇德應奉玉簪軒記
右翰林應奉恒山趙君崇德玉簪軒記一首君得意之
作不止此而以此名軒以此作記則世所未有也此花
南北皆有之幽淡高素不在蘭蕙水仙下獨鮮稱於人
何哉今不知君之遇玉簪乎玉簪之遇君乎不知世復
有遇不遇若此者乎余三讀為之躍然以喜愀然以悲
也書以識予感年月日䟦
書贈凖提師序後
夫動天地感鬼神莫大於誠故曰不誠無物昔嘗有一
村媪每見人誦經心甚慕焉或戲以周氏千文為經授
之遂日夜誦念不止不知其非經也或告以為非經則
怒越歲餘几案置粟豆皆自躍起媪信益篤京師薛氏
婦久寡傭賃為食一日自言觀音夢授金剛凖提呪日
夜持誦可以已人之疾可以衣食終身既而果然人皆
異之號曰凖提師嗚呼彼以村媪心偶慕之而人授之
其效尚如此况此以一無依之寡妾一旦得所謂觀音
夢授又曰可以已人之疾又曰可以衣食終身宜何如
其敬信之也而有不誠者乎莊周曰用志不分乃凝於
神夫神凝則誠矣經咒云乎哉燕喜老人趙國公求余
書凖提事因及村媪以見所以動天地感鬼神在誠而
不在經咒也遂書所序之後
䟦東坡邵茂誠詩集引墨蹟
右玉君仲益所藏蘇文忠公邵茂誠詩集引墨蹟一卷
觀蘇文忠所述茂誠盖賢者也茂誠雖賢而身兼貧病
不遇短命無子五窮天下誰復哀之者而茂誠亦不求
哀於人者蘇公以天下之士一識於孫莘老家讀其文
叙其同年之好後十五年乃能哭其喪序其文哀其人
拳拳若此茂誠亦卒托此以傳嗚呼此所以為蘇公也
歟世之觀此帖而無所感發其心豈人也哉
䟦知命堂記
孔子罕言命者何也若知之而不言乎則固曰吾無隠
乎爾矣我叩其兩端而竭焉矣若以為不知乎則固曰
不知命無以為君子矣小人不知天命而不畏矣且仁
義禮智天之命也而君子則曰有性聲色安佚人之性
也而君子則曰有命然則脩吾之所當為而順天之所
為斯可以謂之知命者歟讀斯記而嘆美張君之能以
此得名於諸公間也因衍其旨而歸之
書知止堂卷
詩云緡蠻黃鳥止于丘隅子曰於止知其所止可以人
而不如鳥乎此證知止之義而深切著明者也今堂以
知止名其可仕則仕可止則止者乎抑知止不殆者乎
若曰知止而后有定則知之在心所止在至善是有學
問思辨之功焉而非歸休一堂以自安之謂也然則吾
見其進未見其止
題凉國敏慧公畫像
延祐三年春詔臣某為凉國敏慧公碑銘翰林待制趙
穆又示以公遺像紫衣玉帶端笏山立猶若有所奉時
也為之歛袵三肅惟公位太師封大國其禮服在古則
宜衮冕九章貂冠赤舄今聖天子稽古如堯一用文治
於軍國之容將必有所述作然則安得復有如公者欽
承其間金玉王度乎至公之可贊者某亦既奉詔論撰
著之無窮矣此不復贅
題蒲傳正墨蹟
周公躬吐握以下士漢相亦開東閣以延材後世乃禁
宰相私第見客此任法不任人之弊也傳正一世高材
器宇英邁觀其心畫所謂但恨二王無臣法得之文獻
風流政爾似續伯長尚友之誼侑以讜言皆所謂使君
於此不凡者耶
書開封張氏世譜後
右開封張氏世譜及徐國公以下碑志一卷按張氏當
五季之亂徙自清河傳至于今十有四矣方宋盛時父
子兄弟聮圭疊組布列中外或杖節鉞或秉樞轄或力
諫以盡忠或殺身以著節仁謀義略英聲偉績焜耀載
籍何其盛耶及宋祚南遷金源氏起中原為兵革之場
世族故家磨滅幾盡而張氏丘壠之藏譜牒之載金石
之刻猶宛然巋然不淪為禾黍化為灰燼者豈非先世
積累之厚子孫繼承之賢耶觀於其孫仲仁可見矣仲
仁字子仁急仁勇義好賢下士出於天性歴天門書院
山長杭州教授江浙副提舉籍田署丞詹事翰林兩院
經歴上自公卿下逮兒童走卒莫不稱其賢嗚呼以子
仁之高材卓識如此際休明之運如此其有不興者乎
傳曰公侯之子孫必復其始余於張氏卜之矣
題程氏譜系
古人於譜系甚不輕也漢魏以前有專門學至唐乃漸
廢耳吾姓布天下或望安定或望廣平相習相仍又何
以知其必果哉古學不講此其一也新安内翰番昜丞
相皆其桀者廣平之宗於斯為盛而炳文又中奉之孫
也炳文亦思光此譜乎宗人某書
雜著
西岳降獵圖
玄雲蓊薈中車一乘南轅駕牛三策而輓者二人前有
二女子騎後有輦舁而可見者四人女子騎而從者八
前馬及執器物者十一人執仗導以北車之前儀衛繽
紛而南者其隊八二人手弓箙矢而趍騎二䩨弓而持
矛三女子騎一臂隼驅犬于馬前執琴執器臂隼者男
子五少前女子騎者十有四其一以孺子載其不騎而
從者亦五二騎最先啓行並張弓挾矢而馳絏犬臂鷹
隼而隨者各一其次一貴人騎從者十有三壺矢彈麾
竿杖各有執也鷹四隼二犬一擾龍者一人旗六繼之
以蛇戲者一人騎四又繼之首騎秉角以吹怪獸如狻
猊者二從者如騎之數而加其三有介者有矛者有盖
者有雲中半隠半見者不能了也嗚呼此豈屈子騷經
遠遊之所賦者乎及觀平齋洪公䟦語則曰西岳降獵
圖也嗚呼異哉評畫者率謂狗馬難鬼神易以其茫昧
不可致詰故此固茫昧不可致詰之事也而所畫狗馬
鷹隼器服人物一一皆世間所有精緻絶倫有目者類
能辨之非名家其孰能馳騁筆意如此嗚呼屈子以所
有而託之於所無此畫以所無而實之以所有無有有
無一道也世有誑而不信者乎嗚呼盲者固無以與乎
諔詭之觀也至元三十一年歲在甲午暮春之初遠齋
程某書于三山憲司繡綵堂
明生樓(并序)
天壽顯慶禪寺開山晦岩晙禪師架樓於東偏問
名於白雪道人取大明生於東之義濃墨大字扁
之曰明生樓書已合掌白佛為說偈言
日一周天宿于高舂厥明曷始自東曈曈認東為明執
縛不通謂東匪明非愚則蒙東家之西西家之東眼入
為幻與料想同摸日如盤盤聲如鐘聽鐘為日且瞽且
聾我晦非晦八䆫玲瓏咸池若木入我晦中宛其見樓
在太虚空
姜清叟畫格
論畫以形似見與兒童隣固也然畫而不似何以畫為
盖能以意求之者鮮而以形索之者多然則形意兼盡
傑出横生畫者以意而形其形觀者以形而意其意善
之善者也姜清叟最善於此其来也予置之烟霞泉石
間半月海濱之琴當浩乎沛然其歸矣書以送之
書徐氏二女事
清淳釣臺徐氏二女也性素孝愛父師顔字子愚由太
學諸生入官至元丙子家避兵于山清為遊騎所得即
告其母曰我死矣以顙扣石血被面不死自投於水拯
之不受竟死翌日兵又至淳驚而縊或救之蘇又自投
崖下以死其父為詞哀之吾友揭此事以視予夫常人
之所甚懼者死也故凡可以得不死者何所不為今二
女不懼死而懼於受辱可謂異於常人矣彼雖儒家其
於舍生取義豈必素講哉而皆毅然不可奪若此素講
者或返不若焉可尚也己雖然不幸而當干戈之會閭
閻溝壑若二女者何限盖其所懼誠有甚於死者然耳
嗚呼
趙方塘學士哀辭(并序)
天水趙晦叔襟韻高朗豈弟正直大德七年卒於
官得年六十有二非夭為學士翰林非賤逢聖世
受知明主非不逹國家賻䘏三子歸竁故山非不
幸生榮死哀邈焉寡儔後三年其僚友廣平程某
来京師頋念疇昔傷其不可復見也為辭哀之辭
曰
繄顥蒼之御氣兮亦渾淪混澒而不可分彼變化惝怳
儵忽以無倪兮誠苟且因質而就文處其中曰最靈兮
又何異乎廣野之上朝氛粲焉斐焉可翫兮執之已亡
聽弗聞三殤豈必可唁兮彭鏗非足欣惟情之攸属兮
固不能已於噭噭之與云云嗟江湖之留人孔力兮羌
不察余之離羣列星晱晹以鄉晨兮夢又不覿夫斯君
起援斗柄之低昂兮期共酌而交醺劃中道之棄余兮
扶宰木之參雲昔者余壯而君強兮水朝宗而並湊楚
瀨之與吳波兮有不素期之邂逅偉冠佩之魁磊兮頋
獨衣製而短後嘒孤管啁嘐以寡調兮配雲和而雜奏
廼針芥之相獲兮契非夙而何驟盖味草木之苦甘兮
初無算於年齒之長以幼濯余河漢之秋泠兮起余豐
鍾之纖扣觀余以文獻之故家兮息余於笑言之廣囿
雖客食并日以不聊兮沛多聞之為富署既同而朝並
入兮退亦接席而連霤懿昆弟之情兮通有無若昏媾
太微清都欎其特起兮獻替陟降於左右血奸宄於三
寸兮聞者縮領返頋而疾走罄中誠之悃欵以剴劘兮
咸私慮其誰救上方淵如泊如以納聽兮君亦端笏儼
立而垂綬不欺為臣之忠兮正直神所佑雖九死而猶
生兮况聖人之在宥惟大節之靡虧惑兮百行奚言之
必又烏乎已乎不可見兮林宗碑之以伯喈之作兮尚
彷彿其形容彼天雲之既霽兮匪北南則西以東水氣
上兮湧滃騰浡相與仍集于太空何逝者一仆不可作
兮猶鼓盤石之以迅風思君平生之邁往兮倘追不返
之冥鴻抑乘六氣之辯以上征兮無所之而弗通儼鑾
坡之綦迹兮謬余布武而厠羣公詡詡猶往日兮念聆
君話言之獨無從甚脩嫮而自植兮季也尤彪外而弸
中保池鳳之一毛以永其家兮庶幾妥晝夜于幽宫病
余不聞兮既又不與送其終君既隠焉用文之兮微是
蔑以抒余之深恫君其知抑否兮徒焄蒿悽愴之集余
衷烏乎已乎死者既莫可測知兮生者其哀曷窮
徐母吳氏誄(并序)
弋陽徐覺民既葬其母二年以誌銘徵輓歌盖孝
子之欲報其親寧有紀極哉雖然輓則輓矣即其
誌而誄之以答其心誄曰
延陵之淑東海之節盥笄升堂交賀咸悅如賓一紀於
禮無闕嘻其所天云何中折有孤煢然觧丱而絰燈青
夜玄松堅玉潔幼學壯行厚望寧觖三釜匪豐終報慈
烈豈無安輿我有房闥訓以在公母嗟久别保兹天年
往即同穴婦德母儀世教未竭於焉誄之意妍辭拙何
以知之宰上有碣
魏國公先世述
爲人子孫介介然以光揚祖宗為心孝之至也人莫不
有是心抑有遂不遂焉者頋其子孫所立何如耳訓有
之母念爾祖聿修厥德盖身立而後名揚名揚而後幽
者顯微者著光於當時流於後世况夫世禄不墜代有
聞人其可自同欒卻胥原默而無述乎此今平章公之
意也一日示以先世事實欲加櫽括冀示無窮僕讀之
曰家世河西高曾以上仕於國中位丞弼者七世曾大
父達吉斯為其國必濟必濟者猶宰相也今贈效忠翊
運保德功臣開府儀同三司太傅柱國追封魏國公賜
謚康懿夫人梁氏追封魏國夫人實生錫哩堪布是為
貞獻公堪布者河西軍職也太祖聖武皇帝西征時貞
獻公捴兵塞上知天命有歸大統當一遂首以所部歸
國公因扈駕徂征俾與阿都齊往招沙州城中聞其来
盛賫牛酒出迎貞獻公覺其詐促阿都齊上馬果伏兵
四起追之阿都齊馬乏公易以己馬使先馳去自乘乏
馬擊敗追兵而還時阿都齊巳先至備以上聞上問公
曰汝易馬之意云何汝獨無汝身耶公對曰阿都齊舊
臣也臣乃初附雖死何傷上嘉歎久之圍肅州州將錫
哩都水公伯氏也欲以城内附為衆所害戕及其家城
既破上命屠之惟都水親戚奴婢等一百六戶不殺及
命都水子孫世&KR0670;其州逹嚕噶齊命貞獻公為集賽台
博囉齊定宗以親王西征阿蘇欽察諸國公領壯士先
登遂克阿蘇上因賜公名巴圖以旌其勇軍還太宗皇
帝命公與伊瑪徹爾為伊克扎爾固齊定宗即位又命
公與哈達為伊克扎爾固齊丁未年又命與伊囉斡齊
為伊克扎爾固齊治事於燕京又以大名隸御前俾兼
大名路逹嚕噶齊憲宗即位頒虎符往蒞大名路至燕
則行伊克扎爾固齊事世祖皇帝伐宋公扈征車至鄂
州感疾上命輿歸大名就醫藥竟薨年六十二官給驛
傳歸葬肅州先塋今贈推忠佐命宣力功臣開府儀同
三司太師上柱國追封魏國公賜謚貞獻夫人田氏追
封魏國夫人與公合葬實生阿嚕是為毅敏公中統元
年受宣命虎符&KR0670;職至元五年上命從雲南王出鎮哈
喇章管領集賽台及筆且齊再授虎符充雲南諸路宣
慰使都元帥攻取金齒白衣緬烏蒙也可不薛等國戰
功為多又以伐宋命公將雲南軍自左右江經略撫字
以功升雲南行中書省參知政事加中書右丞至元二
十四年命公南征交趾大小一十八戰多所殺獲與鎮
南王合兵追&KR0670;交趾世子興道轉戰二十餘陣功常冠
軍遂病瘴毒還至中慶路而没年五十七世祖皇帝嗟
愍自資德大夫雲南行中書省右丞贈銀青榮禄大夫
平章政事謚毅敏公給驛馬五十致其喪還葬大名夫
人王氏祔焉今贈秉忠執德威遠功臣開府儀同三司
太師上柱國追封魏國公賜謚忠節夫人王氏追封魏
國夫人三男三女男曰嘉琿今為某官曰額森特穆爾
今為某官曰和多都三女曰新濟曰某曰額森特穆爾僕
讀己因思自古勝國之臣入仕中朝有能繼勛趾美不
可謂代無其人然往往乍續乍絶若亡若存或冺焉而
終以汨没豈天道歟抑人事之未盡善也書云世禄之
家鮮克由禮以蕩陵德實悖天道然則彼之所以若是
者豈有他哉今觀貞獻公家譜系秩然男女以班雖下
至於百世猶可攷見即此已足以昭其人事之善又况
乃出於百戰勲伐之家非世守簡編者乎誠所謂絶無
寡有者宜其珪珮蝉聮益昌而大也平章公被遇三朝
受列聖之眷不以身名為泰而以克紹為念源浚淵深
端有未憖今者欽服上恩追榮三世世胙魏邦為國幹
輔將又樹碑宰上寓印埏中永為子孫不朽之訓嗚呼
上之所以下下下之所以尊尊而親親信乎各盡其道
矣嗚呼美哉僕既為之三太息復為書之于篇而綴以
言焉至大元年五月日廣平程某書
舍芸
莘野洪氏種學穫藝不芸而芸舍芸之義孰有爾田而
舍爾芸我芸惟心亦孔之勤弗耒弗耜無冬無夏一日
不芸已荒吾稼惟無可芸舍之為得勖哉莘乎自彊不
息
古輦圖
右畫古輦一荷者百人扶者十人輦脚八人輦階十二
人執仗而前者一人後者二人奉席一人盖鹵簿圖中
之一事耳惟輦乃車属駕之以人故字从二夫起自夏
后氏歴代因之至隋始不施輪而以人荷唐制七䓁有
仙遊芳亭大小玉之號出則先五輅以行此卷未知何
人其雍梁之遺歟東平王孫太常禮儀院使拜珠公出
以示余因叙著如右或曰尊為天子蔑以加矣其勢之
重惟天地侔之如以其身言則一車六馬足以載而何
紛紛為余曰不然以天下之大而一人以身任之其視
百夫荷一人孰重或者無以對廼遂記之以諗觀者
欒之昂傳
欒君者名之昂字子英世家盟津金之亡大父玉父翔
舉家往依東平嚴實實下士好客用玉為勸農官翔為
廣備庫使徙居陽平遂為陽平人之昂好讀書善法律
性又至孝廉直恭敏得推擇為吏歴戶刑二曹掾至元
二十一年出為長沙丞時大舉伐交趾倭軍務刻急惟
之昂無所失期幕府以為能一夕夢有饋牛肉者發器
骨肉離矣覺而惡之未幾母張訃至幕府聞之下令敢
以喪謁告者坐之詣府涕泣請不許數月夢如初竟弃
官去至武昌復聞父之喪而二親死皆所夢之夕也乃
弃妻子倍道趍陽平妻子尋亦載二美木以歸遂啓窆
易棺衾以葬二親面如生之昂廬墓三年幾至毁滅翰
林侍講學士王構為序其事而傳之居四年徵為大農
掾後遷定陶尹政化大行民為刻石頌德用部使者薦授
中平路推官詳讞平允獄無冤者會詔遣使廵行天下
訪求民隠察吏能否所至多暴酷使入境吏民交稱欒
推官之賢始甚信愛之隨以譛言羅織其罪欲以巳意
盡易獄當之昂抱牘力争某事當某罪某事當某律吾
寕執法而死不能矯法以生使大怒必得己意乃己之
昂仰天歎曰天乎天子任我以刑者欲吾司平於民也
今若此吾將焉用遂憤恚發病死時年五十六有子曰
仁曰智
太史氏曰欒仁者翰林之從事也頗能言其父事及讀
王承旨構為侍講時所序長沙事而哀其情又讀李少
傅謙為學士時為定陶民所撰去思碑而傷其志語曰
衆口鑠金積毁銷骨今以衆人譽之而信之不足以一
人短之而聽之有餘人獨何心此忠臣良士所以扼腕
長嘆憤死而不顧也余故并采王李二君所載而為之
傳以附忠孝之義焉
雪樓集卷二十五
