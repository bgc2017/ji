雪樓集卷一元程文海撰
玉堂類藁
制詔諭册文
命中書省從新整治制
朕自即位以来累降詔旨圖治惟勤績效未著蓋司民
政者撫字乖方居風憲者彈劾失當不能副朕愛恤元
元之意今命右丞相達爾罕左丞相阿固台中書省官
從新整治其布告天下凡在官守自今以始洗心易慮
各盡乃職貪污敗政者責罰黜降廉勤公正治有成效
者特加陞擢期於政化流行黎民安業共享和平之治
合行事理條列于后
命左右相詔(至大元年七月)
中書政本也軍國之務大小由之朕自即位以来厲精
求治爰立輔相以總中書而期年于茲大效未著豈選
用之不當歟何萬幾之猶紊而羣生之寡遂也今特命
左丞相塔斯布哈為中書右丞相太保竒塔特布濟克為中
書左丞相統百官平庶政便者舉行弊者革去一新綜
理諸内外合行大小事務並聽中書省區處聞奏違越
者論罪於戲設官分職慎毋紊於條綱持盈守成務先
安於黎庶
皇慶改元詔(至大四年九月)
朕賴天地祖宗之靈纂承聖緒永惟治古之隆羣生咸
遂國以乂寧朕夙興夜寐不敢怠遑任賢使能興滯補
敝庶其臻茲斂時五福用敷錫厥庶民朕之志也踰年
改元厥有彝典其以至大五年為皇慶元年
延祐改元詔(正月丁未)
惟天惟祖宗眷佑有國朕自即位于今四年比者隂陽
失和星芒示儆豈朕躬脩德之未至歟抑官吏之未選
而政令之或乖歟思以回天心召和氣側身脩行實切
余衷庸勅攸司各共廼職爰布惟新之令誕敷濟衆之
仁可改皇慶三年為延祐元年於戲以實應天爰聿新
於庶政用孚有衆同保合於太和
諭立魯齋書院
諭陜西行省行臺大小諸衙門官吏人等中書省奏御
史臺言故中書左丞許衡首明理學尊為儒師世祖皇
帝在潛邸嘗以禮徵至六盤山提舉陜右學校文風大
行西臺侍御史趙世延請依他郡先賢過化之地為立
書院前齊哩克琨總管王某獻地宅以成之延請前國子
司業某同主領教生徒乞降旨撥田養士將王某量加
旌勸准奏可賜額曰魯齋書院仰所在官司量撥係官
田土入學奉朔望春秋之祀修繕祠宇廩餼師生務在
作養人材講習道義以備擢用從本路正官主領敦勸
行省行臺常加勉勵其王某令有司别加旌表仍禁治
過往使臣官員人等毋得在内停止䙝瀆飲宴聚理詞
訟造作工役應贍學産業書院公事毋得諸人侵擾彼
或恃此為過作非寧不知懼
順宗皇帝上尊諡册文
臣聞顯親所以為子追遠所以厚民矧必百世祀而位
弗隆為天子父而養弗逮流光積慶爰集眇躬亦既踐
阼而纘先猷是宜稱秩而躋廟祏以循彝典以逹純誠
欽惟皇考皇帝淵穆有容神明莫測文孫文子鍾至愛
於兩宫宜君宜王膺具瞻於四海當璧之祥未卜棄屣
之迹已遙興言欲報之恩昊天罔極對越有成之命夙
夜惟寅昭哉玄德之升聖矣生知之異衍莫衍於昌後
嗣而有天下孝莫孝於配前烈而茂本支念茲繼體之
初實切終身之慕謹遣攝太尉某奉册寶上尊諡曰昭
聖衍孝皇帝廟號順宗伏惟明明降監序于祖宗攸躋
攸寧永錫祚胤謹言
皇后玉册文(皇慶二年二月)
皇帝若曰朕荷天地祖宗之佑皇太后之訓嗣大歴服
思底于治必樹元配表正六宫咨爾翁吉喇特氏是我家
世戚嫡嗣所自出積德流慶肆啓爾來嬪于朕淑慎孝
恭令譽昭聞承命慈闈爰正爾位今遣攝太尉右丞相
圖固勒授爾玉册玉寶命爾為皇后惟天地定位萬物
以生日月並照萬國以明君后合德萬化以成上以事
上帝承宗廟下以親九族正萬邦為朕内助惟爾之賢
其永念厥德履中體順俾聖母暨予一人以寧匪惟爾
嘉天亦永相念爾共享我有國欽哉
皇太后加上尊號玉册文
維延祐三年歲次乙卯三月巳酉朔越二十有二日庚
午皇帝臣(御名)謹稽首再拜言臣聞正始之道王化之
基尚矣況母儀天下德厚功隆者哉欽惟儀天興聖慈
仁昭懿夀元皇太后陛下開兩朝之帝業紹祖宗之正
傳曠古所稀於斯為盛以臣凉菲鞠育教誨底于有成
定神器而措諸安遏亂略而反之正不動聲色天下歸
仁惟我聖母全德之致也自登大位八方謐清華夏蠻
貊罔不率俾亦惟我聖母泰寧之應也日月星辰循其
軌天地祖考降之祜九族既睦品物咸亨持盈守成臣
何力焉亦惟我聖母福慶之積也然而治效方隆徽稱
未備宜益崇高之號允合天人之心是用參稽典禮惓
惓懇懇謹奉玉册玉寶加上尊號曰儀天興聖慈仁昭
懿夀元全德泰寧福慶皇太后欽惟陛下得一以寧至
静而方慈儉為寶茀禄是康永錫祚胤俾熾俾昌受茲
顯號萬夀無疆臣鉅夫誠懽誠抃稽首再拜謹言
祭文齋意青詞
皇太后遣使祭諸神文一十九首
后土(平陽路)
坤靈承天子育萬有丕基攸託元造以成念茲長樂之
安居實自無疆之厚德爰伸信指少逹純誠以報以祈
永扶昌運
東岳泰山(泰安州)
山岳之重尊岱為宗配天芘民國頼禔福端居長樂密
藉洪休禮具報祈益昌祚胤
南岳衡山(潭州路)
祝融紫盖屛蔽天南清淑之靈無遠弗届(同上)
西岳華山(華州)
太華峙秀上司金天靈貺所加年豐物富(同上)
北岳恒山(保定路曲陽縣)
奠茲朔野仰止恒山凜然風威降佑作善(同上)
中岳嵩山(河南)府路
嵩神峻極天地之中兆祉發祥均于四表(同上)
江瀆(成都府)
川瀆共尊維江之永滔滔南紀澤及邇遐長樂安居實
永洪潤報祈兼舉流祚無疆
河瀆(河中府)
啓沠自天界于中土睠言福澤端共靈長(同上)
淮瀆(唐州)
桐栢之源實參名瀆格于幽顯惟神是司(同上)
濟瀆(懷孟路)
導沇發祥源清行遠利澤之性潛顯無殊(同上)
東海(萊州)
三神出没百川朝宗朝陽既升景貺斯至安居長樂敢
昧所原因報有祈永綿丕祚
南海(廣州)
扶胥黃木厥有典文匪今斯今邦國徼福(同上)
西海(河瀆附祭)
虞淵汎濫水環神州涵佑蓄祥流光景命(同上)
北海(濟瀆附祭)
玄冥之壑鯤化之池是為靈淵皇圖式固(同上)
東鎮沂山(登州)
琅琊穹隆作鎮東夏蓄洩雲雨集于休祥長樂静深敢
忘鴻佑報祈備舉益鞏丕基
南鎮會稽山(紹興路)
夏后登封玉帛萬國靈光永祚今古攸同(同上)
西鎮吳山(隴州)
汧岐之間古稱吳岳金方巨鎮平秩西成(同上)
北鎮醫巫閭山(高州)
奕奕龍山有周已顯仰高錫厚永奠皇圖(同上)
中鎮霍山(霍州)
隂陽之交必有崇鎮蟠深錫鉅奠于土中(同上)
翁郭察圖建宫殿祭文四首
太歲
伏以肇建皇居載安黼座仰歲君之鎮静懼役事之震
驚穆卜剛辰式陳明薦伏願京邑翼翼奠此八方四維
福禄穰穰至于萬年億載
后土
伏以帝居肇造黼扆載安惟爾有神實司后土式伸昭
告以格洪休伏願萬國來朝共仰京都之壯麗億年當
宁永憑神力之護持
九良
伏以皇居肇造黼扆載安惟爾九良之神實司土木之
柄輒陳菲薦用介繁禧伏願極正京畿來梯航於萬國
尊瞻帝座保福禄於億年
安吻告諸神
伏以宫殿肇新始安螭吻神祇擁護用介鴻休穆卜剛
辰式嚴祀事伏願梯航萬國仰京邑以來朝福禄億年
保皇圖之永固
天夀節萬夀延真宫建醮道場文二首
齋意
伏以天申休命丕承積慶之基序屬孟秋適届誕彌之
旦念生成之有造薦蠲潔以逹誠靈宇載嚴真遊所集
爰肅陳於淨醮祈上格於高穹伏願諸福來崇克彰於
善應萬靈增固永保於無疆
青詞
伏以大道無言密啓乾嘉之運七月流火載符夙震之
辰爰即琳宫肅陳清醮伏念丕圖全付凉德奚堪期迓
續於天休必祇承於帝命蘋蘩蕰藻昭明德之惟馨上
下神祇頼至誠之可動尚惟純佑俯賜鑒觀伏願祉錫
眇躬保皇基之鞏固福隆太母介萬夀以怡愉嘉與羣
生同臻至治
又行宫建醮事道場文二首
齋意
伏以天啓皇圖用申休命時惟秋孟適届誕彌謹於十
七日命萬夀延真宫道士一壇就幄殿之次修建正一
消灾集慶清醮若干分位肅延飈馭敬演玄科伏願上
帝垂慈衆真降監聖躬康泰享九州四海之隆平太母
怡愉同億載萬年之長夀
青詞
伏以曰旦曰明密運監觀之造載震載夙適逢生育之
期爰肅行宫恪陳清醮伏念皇圖至重帝命惟新顧夙
夜之祗承若淵冰而求濟不言善應雖黍稷之非馨有
感必通幸蘋蘩之可薦敬將誠意仰逹高穹伏願申命
用休保列聖太平之業介福于母奉萬年長樂之觴
上親祀太廟祝文
天鑒祖宗畀茲大寶盈成之會嗣守為難益以美名中
心怵惕潔齊薦見祇奉明禋啓佑無疆式臻康乂
長春宫建金籙醮道場文八首
齋意
伏以仰荷皇仁獲承大寶夙夜祗懼恐上拂於至和天
地監臨矧升聞於凉德乃自去秋而後雨澤愆期復於
暮春以來星芒示儆爰感隂陽之沴將為民物之災實
深太后之驚疑益重眇躬之寅畏側身修省虔意禱祈
謹命某官某道士於四月初五日就長春宫啓建上清
正一金籙清醮二千四百分位修崇道場七晝夜之科
蕆教至某日滿散蠲消既往之灾迓續方來之慶伏願
兩儀恊序二氣致祥列星循度以安行諸福應誠而畢
至風調雨順咸孚萬國之懽心時和歲豐永底慈闈之
至養
風伯祝文
爰自去秋迄今春季時雨不降暴風頻興雲垂旆而屢
褰澤雖下而未霈復覩乖曜孛于西維不勝恐懼之心
庸致禱禳之敬式稽金籙寅事琳宫惟神稟命帝廷實
司風柄願作清塵之瑞大霽鳴條之威相齋事以圓成
格天心之仁愛祅災潛掃膏澤下流清清泠泠俾四時
之平秩熙熙皥皥遂萬物之生成
雨師祝文
去秋以來種不入土維春之暮星復示災謹稽金籙之
科儀仰扣紫清而禳度頼神祇之交助庶肸蠁之潛通
惟是明神實司雨澤願齋壇之清淨致上帝之監觀咎
證俱消甘霖時若曰暘而暘曰雨而雨實維豐年為君
盡君為臣盡臣式寬憂顧
建壇青詞
天惟善應顧感召之由人道本無方因祈禳而設教念
隂陽之久否復星象之示愆祗即殊庭肅陳清醮蕆事
九朝之禮積誠七日之間建金籙之瑶壇啓琅函之玉
字伏願齋忱上逹帝監俯臨絶妖孽之萌芽災星退舍
集福禧之潤澤甘雨應期下逮羣生悉資餘蔭
九朝青詞
飈馭降臨望清光而伊邇淵衷修省依道蔭以惟勤九
肅朝儀載陳奏牘伏念惟皇作極理物代天顧雨澤之
失期而星芒之示儆愆由眇已慮及羣生按金籙以修
齋仰璇穹而請命冀闢蠲消之路幸垂仁愛之心伏願
乾道清夷泰階正直庶徵各叙三光全而寒暑平六府
孔修五穀熟而人民育永同夀母祗紹慶圖
三清青詞
道妙沖虛無方而善應天心仁愛有感而必通稽金籙
以修齋望紫清而徼福伏念尊居人上職代天工自秋
以來閔甘霖之閟澤迨春之暮驚祅祲之耀芒豈政令
之失中抑膏澤之不下側身恐懼稽首祈禳伏願眷顧
淵衷祓除沴氣五風十雨臻禹疇肅聖之時億載萬年
奉文母怡愉之樂普資庶品同享太平
昊天青詞
眷命為君遇烖而懼見道知象有感則通稽首蘂珠薦
誠蘋藻伏念位託臣民之上身膺歴數之歸自顧菲凉
未堪艱大不雨妨於東作有星孛于西維莫測其端豈
無所自貢綠章而罪已回蒼昊之好生伏願下監齋忱
潛消沴氣天其申命方開熙洽之期神之格思益介簡
穰之祉
后土青詞
天高聽下本仁愛以為心地静德方必順承之有道仰
觀譴告俯切戰兢力祈上下之平成敬啓仙真而禳禬
伏念尊居五位望繫羣生方茲徯雨澤之來蘇俄復睹
星文之謫見深求其故内省諸身豈政令之失宜致隂
陽之為咎既騰章於蒼昊庸申告於鴻厖伏願六氣惟
均庶土交正田耕井飲野聞擊壤之謠雨施雲行時若
配天之澤
雪樓集卷一
