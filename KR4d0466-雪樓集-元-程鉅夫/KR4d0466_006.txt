雪樓集卷六元程文海撰
玉堂類藳
敕賜碑
大元國學先聖廟碑
皇慶二年春皇帝若曰我元胤百聖之統建萬民之極
誕受厥命作之君師世祖混一區宇亟修文教成宗建
廟學武宗追尊孔子所以崇化育材也朕纂丕圖監前
人成憲期底于治可樹碑於廟詞臣文之臣某拜手稽
首奉詔言曰臣聞邃古之初惟民生厚風氣漸靡聖人
憂之越有庠序學校之制天下之治胥此焉出中統二
年以儒臣許衡為國子祭酒選朝臣子弟充弟子員至
元四年作都城畫地宫城之東為廟學基二十四年備
置監學官元貞元年詔立先聖廟久未集大德三年春
丞相臣哈喇哈遜達爾罕大懼無以祗德意乃身任之
飭五材鳩衆工責成工部郎中臣賈馴馴心計指授晨
夕匪懈工師用勸十年秋廟成謀樹國子學御史臺臣
復以為請制可至大元年冬學成廟度地頃之半殿四
阿崇尺六十有五廣倍之深視崇之尺加十焉配享有
位從祀有列重門修廊齋廬庖庫為楹四百七十有八
學在廟西地遜於廟者十之二中國子監東西六館自
堂徂門環列鱗比通教養之區為間百六十有七制加
孔子大成之號祠以太牢贊釋奠雅樂江南復戶四十
肄之春秋二祀先期必命大臣攝事皇帝御極陞先儒
周敦頥程顥程頥司馬光張載邵雍朱熹張栻吕祖謙
許衡從祀廣弟子員為三百進庶民子弟之俊秀相觀
而善業精行成者歲舉從政又詔天下三歲一大比興
賢能於是崇宇峻陛陳器服冕聖師巍然如在其上教
有業息有居親師樂友諸生各安其學咸曰大哉天子
之仁至哉相臣之賢工曹之勤其知政治之本源矣臣
竊謂天地至神非風雨霜露罔成其功斯道至大非聖
君賢相罔致其化人性至善非詩書禮樂罔就其器列
聖相承謂天下可以武定不可以武治所以尊夫子建
辟雍復科舉誠欲人人被服儒行為天下國家用耳然
則黎民於變時雍顧不在兹乎於戱隆哉臣某謹拜手
稽首而獻頌曰
皇元受命誕惟作京以撫萬邦既訖武功載修文教登
其俊良於穆宣聖垂範罔極首尊而彰曰爾胄子弗典
于學曷風四方學以聚之廪以餼之日就月將大德嗣
服乃建孔廟乃經辟雍考制程材審時相宜遹成厥功
辟雍洋洋冕服皇皇群士景從聖道既明渙號既加我
皇御天執道之中軌物牖民翼翼乾乾帝學益宏庶政
惟和我化用宣躋祀儒師賓興群材丕紹厥先相古盛
時訏謨遠猶罔不由賢天錫皇祖神聖文武以有萬國
威何不加令何不行求何不獲惟學是務惟才是育下
民允廸越厥左右咸有一德以匡乃辟惟帝時憲惟臣
克念濟濟茂碩禮明樂備永作神主播頌無斁
林國武宣公神道碑
世祖皇帝有天下將帥用命士卒效死謀無遺策戰無
堅敵以成混一之功夐掩前古而非偶然之故也威足
以服其強武足以賈其勇知足以竭其謀仁足以結其
心功必賞過必罰六者皆任將帥之具惟帝兼之此其
無敵於天下哉逮夫聖子神孫繼志述事懋延之恩交
於忠良之裔崇報之詔集於勲舊之門所以勸賢勵能
報本反始之道亦未有如今日者若林國武宣公拔迹
行陣列功帝室生都顯官沒胙大國君臣之際胥盡矣
皇慶二年冬天子復命臣某表其世系詮其行事揭諸
墓道以著功臣之思於戱何其盛耶臣昔待罪行御史
臺識武宣於揚州嚴威篤實偉人也臣今幸得執筆史
官奉明詔雖甚朽鈍不敢辭讓謹按公諱旺扎勒圖巴圖爾
欽察人自丙辰歲以材武從軍己未扈從攻武昌先登
中統三年從諸王噶必齊征逆璮於濟南再合戰再破
之至元四年略地荆南至襄陽與宋師遇戰勝之洎攻
襄樊水陸大戰凡四連勝之遂梯樊城焚樓櫓勇冠軍
幕府上功授武略將軍新軍千戶從丞相巴延丞相阿
珠破沙洋新城繇沙武渡江功多賜金符十二年春與
宋將孫虎臣戰丁家洲敗之改武義將軍夏戰楊子橋
秋戰焦山冬破常州明年夏攻泰州新城功尤多江南
平策勲賜虎符遷信武將軍管軍總管高郵軍逹嚕噶
齊軍陞路仍達嚕噶齊進懷遠大將軍加昭勇大將軍
十八年閩賊陳弔眼亂詔以鎮國上將軍福建等處征
蠻都元帥往討之賊據三饒千壁嶺明年破其營擒之
至漳州斬以徇又明年加管軍萬戸兼高郵路達嚕噶
齊又明年改高郵萬戶府達嚕噶齊二十三年入朝進
驍騎衞上將軍江浙等處行中書省左丞兼管本萬戶
軍未幾行省遷揚州置宣慰司浙西以中書左丞行浙
西宣慰使初江淮行樞密按塔哈出征日本難其代有
司以公奏上深然之未行而院革會福建置行省復奏
公為左丞上方倚公以遠不許遄有江浙之命二十五
年遙授尚書左丞兼管本萬戶軍馬宣慰如故復行省
于杭立淮東宣慰司于揚州行淮東宣慰使二十七年
改資德大夫江西等處行樞密副使兼廣東宣慰使元
貞元年入覲拜榮祿大夫江浙等處行中書省平章政
事大德元年閏十二月八日以官薨年五十九明年二
月二日葬于高郵城西十五里茆塘之原至大元年制
贈效忠宣力定遠功臣開府儀同三司太尉上柱國追
封林國公謚武宣配某氏追封林國夫人最公前後以
功被賞者凡八白金以兩計者六百成器者一楮幣以
緍計二千四百有九十織金服一襲馬一匹鞍轡弓矢
各一副公自荷戈戎行摧堅挫銳小大十七戰戰輙勝
及為高郵興學勸農政平訟理年穀豐熟人無夭札四
方之民襁負而至郡有虎手格殺之生致其二人為立
生祠浙盗猖蹶煑海為鹽為公私害公下車收捕籍為
軍民以無事烏乎諡法折衝禦侮曰武宣力四方曰宣
易名武宣不亦宜乎此固天授聖主然非世祖知人之
明當天下方興之運雖有超世之姿拔俗之材孰能樹
功立業若此哉矧當軍旅用事而治民獨懇懇焉如古
循吏抑又難矣臣又聞有同人郭萬戸者援公例求虎
符上謂參知政事特穆爾曰彼戰勝攻取若之乎輸忠
竭力若之乎所至無不合朕心若之乎所授無不如朕
志若之乎彼胡可比旺扎勒圖巴圖爾樞密院量其功賞
可也方至元入見時公感疾敕太醫往視尚方賜飲膳
又數數賜問疾未間則憂小差則喜及其愈也賜醫者楮
幣萬緍烏乎待臣若此而有不盡忠者乎公誠千一之
遇矣曾大父某大父某父某子男十四人長特穆爾特
古斯襲高郵上萬戸府達嚕噶齊遷資德大夫遙授右
丞淮東淮西道宣慰使兼管本萬戸軍馬次伯勒齊固圖
繇江浙行省左丞為資善大夫燕南河北道肅政廉訪使
次婁圖武德將軍常州路無錫州達嚕噶齊次布哈次
伯勒齊武略將軍湖州路長興州達嚕噶齊次察爾特
穆爾忠顯校尉高郵打捕屯田提舉曰達嚕噶齊次拜布
哈次成格勒次徹伯爾琨為浮屠氏次巴拉次赫赫次察
察爾次佛保次華善女四人長適昭勇大將軍戶部尚
書且實勒次適司徒洪塔喇海次適張托音次適揚州
路泰興縣丞游德宣孫男二十三人長曰錫桑襲明威
將軍鎮守揚州高郵上萬戶府達嚕噶齊女十三人曾
孫男一人女一人銘曰
桓桓武宣奮自戎伍精銳霆行猷謀神與始從王師江
漢之滸山東俶擾奪其旗鼓我師載南洸洸虎旅方城
失險淮海遄沮城必先登戰莫能禦豈惟天命亦以公
武何以報之綰符疊組蹈江躒閩跨吳兼楚以蕃以宣
爰遏爰撫賊授其首鹽無私煑㕓有歸頑野有遺黍嚴
嚴生祠穹碑翊翊惟公之疾憂勞聖主惟疾之愈喜形
當宁惟帝之知惟功之叙云胡不憗摧我梁柱何以贈
之大爵廣土我思世祖光宅海宇知人善任相照肺腑
寒者煦之清風其暑夙興夜寐如覿堯禹我瞻武宣高
原膴膴平生之言永隔幽阻天子聖仁德嫓皇祖勒銘
貞石式憲千古
武都智敏王述德之碑
有元延祐元年春閏月癸未晦上御嘉禧殿詔賜大司
徒瑪努勒父武都王述德之碑命平章政事翰林學士承
旨秦國公孟諭詞臣為文夫褒功崇德無遠弗錄以勸
百工弼成孝治者天子之事也追求往牒論撰世美播
之金石勒示永久者史臣之職也臣幸得待罪太史敢
以穢陋辭謹按武都王諱默色斯伯什巴里人世出輝
和爾族大父諱巴拉瑪妣曰伊德根父諱阿爾齊蘇為
本部都統妣曰巴噶呼圖克王幼負竒質年十五盡通
本國書太祖聞其名徵至闕下一見大悅曰此兒目中
有火他日可大用授之睿宗俾視顯懿莊聖皇后邑入
會計惬當復事世祖日見親用憲宗賓天王首勸進曰
皇帝奄棄臣民神器不可以久曠太祖嫡孫惟大王最
長且賢宜即皇帝位諸王塔齊爾額森格哈丹等咸韙
其言乞從所請世祖踐阼眷賚益隆會立中書省平章
政事王文統奏以為相不拜南征時與近臣布扎爾為
斷事官及諸王阿哩克布克叛相距漠北布扎爾有貳心
王知之奏徙中都親監以往上以為忠數命收召豪俊
罔羅側陋使車所至凡所引薦皆極其選詔與安圖並
拜為丞相又固辭上語丞相安圖丞相巴延御史大夫
伊囉勒諾延等曰賢哉默色斯求之彼族誠鮮矣夫王
剛嚴闓敏周慎端信早居帷幄謀謨密勿世莫得聞方
倚之鈞陶天下柱石廊廟謂宜銘功象鼎圖形麟閣竟
以至元四年四月六日薨年六十二三宫震悼庶尹流
涕曰奪我良臣昭睿順聖皇后出内帑買地京城之西
高良河之上以禮葬焉特諡敏惠公武宗繼聖追念先
猷制贈推忠同德佐理功臣太師開府儀同三司上柱
國追封武都王改諡智敏配輝和爾氏曰布色穆爾翁
吉喇特氏曰齊逹勒並追封武都王夫人布色穆爾生
子四托音榮禄大夫宣政院使太府卿特穆爾布哈通奉
大夫翰林學士承旨賽音哲爾朝列大夫安西路同知總管
府事伊德爾平梁府逹嚕噶齊女二長適平章政事廉某
次適輝和爾氏齊逹勒順聖皇后諸妹也生子五瑪努勒
今開府儀同三司大司徒章佩卿阿實特穆爾終翰林
學士承旨金紫光禄大夫領太常禮儀院事贈推誠保
德濟美功臣開府儀同三司上柱國追封武都王諡忠
簡竒塔特布哈早世舒克丹懷遠大將軍吉州路逹嚕噶
齊額古爾布哈資善大夫中書左丞女二長適輝和爾氏次
適杭州總管劉紹慶他姬子二和尼齊雲南都元帥唐
古特中奉大夫四川等處宣慰司副都元帥孫男二十
四女三托音子曰察罕雅遜資德大夫四川等處行中書
省左丞僧家努行大司農少卿布尼雅錫哩同知澧州路
總管府事烏舍唐州逹嚕噶齊㙮納錫哩宿衛士瑪努
勒子曰阿勒坦早世多爾濟巴勒翰林侍讀學士女長
適都水監卿特穆爾格次適翰林待制王哈喇布哈次適
大司徒阿僧格阿實特穆爾子曰拜特穆爾廬州路達嚕
噶齊呼圖克真州達嚕噶齊科綽太常少卿和尼宿衛士
伊埒布哈子曰格爾檀州達嚕噶齊長安特穆爾布哈子
曰哈噶德福托里布哈長夀伊德爾子曰阿斯蘭開成路
達嚕噶齊和尼齊子曰舒蘇布哈唐古特子曰多爾濟嘉
琿伊伯格勒長尚巴延徹爾曾孫男琳沁巴勒女二人皆
大司徒孫也竊惟太祖皇帝仁聖神武聞一介童孺之
賢即萬里徵聘而不疑卒能收功帝室垂裕後昆前古
帝王所未嘗有武都王生遺華要沒享榮名慶流子孫
光輔累聖聯輝竹帛襲迹王侯非天之所啓耶銘曰
殷湯聘莘周文獵渭賢知斯立遐邈誰棄於赫太祖高
視曠世暨暨武都拔自童稚萬里就徵罔敢或貳聖子
神孫男女大器目光爛爛出類拔萃儲精槧牘策足委
積謀猷帷帳摧堅拉銳翼戴功成再辭相位聯姻戚畹
身忘其貴海内延頸思圖至治云胡一不憗埋忠九地載
鍾賢嗣克述克繼夙夜在公鞠躬盡瘁群公列卿分符
析瑞中朝讓能遐壤懷惠河山啓土如帶如礪光融奕
葉期且千祀豐碑有辭天子錫類
海雲簡和尚塔碑
達摩以襌宗倡南海上六傳為大鑒又五傳為臨濟又
十六傳而為佛日圓明海雲大宗師師歴事太祖太宗
憲宗世祖為天下襌門之首沒後五十八年改元延祐
春三月丁未集賢大學士臣顥昭文舘大學士臣明埒
棟阿奉詔加諡光天普照佛日圓明海雲祐聖國師修
其塔命翰林學士承旨臣某為文刻石臣某謹按師名
印簡宋姓嵐谷寧遠人七歲授孝經開卷問開者何宗
明者何義父母竒之俾從浮屠顔公祝髮明年師沼公
授經論通講說居嵐州廣惠寺日乞食以養餘即為粥
以食餓者金宣宗聞之賜號通玄廣惠大師天兵破嵐
州以師及沼公歸賜號寂照英悟大師稱之曰小長老
沼沒弟章公住燕之慶壽寺有名往依之章昔夢師來
即請為記室又思沼沒時屬師有賀八十之語心獨喜
年十九住興州仁智寺歴燕之慶壽竹林易之興國興
安之永慶昌平之開元真定之臨濟雲中之龍官華嚴
諸大刹而主永慶者二慶壽者三放浪遼海上手刺血
和金泥書大乘三聚戒本十有六部布之天下為國祝
釐焉四方賂遺洎累朝賜予金帛珍寳巨萬惟以之建
寺齋僧振貧乏而已凡主大會七度弟子千餘名王才
侯受戒律者百數士民奔走依向者以千萬計皇太后
尤深敬禮累號燕趙國大禪師佑聖安國大襌師光天
鎮國大士丁巳四月三日趣畫天風海濤飛雲之状于
華嚴之西壁詰朝而逝年五十六喪車行諸主鉢納合
等秉爐前導火舉有黃金梵相飛出白鶴羣舞于上烟
燼所泊皆成舍利五色或大如彈丸還葬慶壽之西南
隅賜諡佛日圓明大宗師諸大弟子分舍利葬秦趙間
者為塔七始師由山西來燕夜宿松鋪岩下因擊火大
悟復參一公玄公章公諸碩師道大顯白與公卿大臣
言必語以輔國安民時相夏里之徒方事嚴刻師勸以
平政息役以弭灾蝗體仁本恕以正刑賞選俊乂罷游
獵以養國體孔孟之道萬世帝王法程宜加表樹以興
學校世祖在潜邸數延問佛法之要在家出家異同對
曰佛性被一切處非染非靜非生非滅何有同異殿下
親為皇弟重任藩寄宜稽古審得失舉賢錯枉以尊主
庇民為務佛法之要孰大於此會朝廷將試天下僧丞
相以問師曰山僧元不看經一字不識固問師曰國家
先務節用愛民鉏奸立善以保天命我輩烏足計哉上
聞而嘉之裕皇始生師摩頂訓之名壬子夏授以銀章
領天下宗教事非所樂也以其徒朗公輩攝之是年新
大興之普濟禪寺特更賜額海雲至元四年城京都有
司定基正直師塔命遷三十步許環之唯師之道高廣
洞達慈濟篤實儒言而佛歸其道易知其化易行所以
致褒寵於列聖揚休光於奕世非偶然也有語錄曰雜
毒海行于世銘曰
粤若達摩肇迹南海廿有七傳至師而大惟師生知默
識頓悟秉時鍾運歸我聖祖少躋講肆長歴璮場孔艱
且勤厥道用光智而弗作惠而弗有彌虚而塞彌静而
久雷行四朝風動九壤飛琛走貨雲謝電往濟濟王侯
揔揔學人問法指心求治以身德教並流内外揔綂弗
合弗離弗滌弗壅汝懸我觧汝溺我援泮渙萬流忽為
一源惟師之道倬爾有煒寺標海雲塔遷城阯惟明天
子是信是尊渙號孔嘉宜爾萬年
靳同知墓碑
天子治隆海内仁周天下閔勞卹善罔有内外言朝以
入恩夕以出榮生哀死達于顯幽聖人之德至矣哉延
祐二年春正月己巳上御嘉禧殿集賢大學士臣顥言
在昔金季平陽人靳和能識帝王之真率衆三千歸我
太宗皇帝太宗嘉之錫以虎符官以鎮南大元帥俾擊
葛伯鰲背彈平青龍諸砦拔之壬辰秋復從破河南授
絳州軍民長官以死其子用服勤州縣出入臺憲民懷
其惠吏畏其威者五十餘年今天不憗遺奄然死矣父
子忠藎未及大用臣實悲之冡上之刻惟陛下幸焉於
是詔翰林學士承旨臣某撰文臣賡篆額集賢侍讀學
士臣倜書丹臣某謹按府君諱用字佑之漢汾陽侯強
之後世為平陽曲沃人父和勇而好義以乙酉歸國甲
寅致仕至元二年秋八月朔年六十七終府君六歲學
於張理之日誦數百言十六見諸王拔都命長平陽工
人遷曲沃翼城令有能聲至元六年改榮河尹奉法循
理勸農興學賦役平允人用大和十二年移汲汲當南
北衝民鮮事夥會江南新破饟給緐重吏多引去府君
曰君命也我不可以效之乃發倉廪以賑匱乏開東道
以便輸役悉視民之利病而罷行之歲中墾田至七百
餘頃部使者王博文郡太守董文用察舉廉能尹襄陵
居數月入為右警巡副使事至立斷豪貴側目二十二
年拜監察御史二十四年僉陜西漢中道提刑按察司
事二十八年僉嶺北湖南道肅政廉訪司事所向風動
而湖南地控嶺海郴桂之間部使罕至吏暴民困寇盗
時作府君入境招徠逃散震斥頑獷民賴至今大德改
元知解州解人多藉煑鹽怙威凌冒發其奸状盡繩以
法使府却立莫敢抗八年擢岳州路治中會建寺五臺
山詔選可任本寺規運所提點者有司以君應詔到官
期月廪庫充溢乃上言乞骸骨歸里以朝列大夫同知
晉寧路揔管府事致仕日與山僧野老彈琴詠詩以樂
餘齡皇慶二年十有一月某日乃始生之旦家人以次
上壽畢坐而言曰吾壽命已終永訣于此言訖而沒春
秋七十有六越五日權厝宅之西園送者數千人嗚呼
惟府君公忠廉愛剛直謹簡故能臨民以德執法不阿
所至立祠勅頌不忘厥懿而敭歴五十餘年十九在外
不獲密邇清光大展厥猷為可憾爾嘗聞府君為御史
時御史大夫伊埒諾延引至上前適有獻白海青者上
顧曰卿為御史摧奸擊暴亦如此禽乃不負耳府君拜
曰敢不欽承天子威命嗟夫君臣之間一見之頃遇物
相戒如此而有不治者乎今上雖弗及親用其人猶以
臣顥一言追褒前美不遺疎逖群臣於此得無感於心
乎至矣哉聖人之德也府君娶賈氏有子六人德政進
義校尉邳州判官德仁早世德信將仕郎泗州等處打
捕屯田提舉德謙德淵禁直宿衞德昌好學善屬文將
以某年某月某日葬府君於某處銘曰
在帝太宗握符御乾天威所加鳥駭獸遷仡仡鎮南其
徒三千歸于有仁金虎是懸功不待竟去不待年孰成
其忠大夫翩翩煦之春陽濯之秋鮮野有禾稼邑有誦
弦才長景促南陌東阡逖逖晉郊洋洋平川彼高者丘
懷哉此賢鷙鳥之喻其言如天有詔勒辭過者下焉
雲國公楊氏世德碑
弘農楊氏自太尉震有功烈於漢重休襲嘉達于我朝
益烜其光皇帝嗣位之二年夏六月制開府儀同三司
壽國公燕京閭為雲國公明年詔以馴象五曳豐碑樹
先塋命詞臣撰文大顯楊氏嗚呼楊氏之先其盛德矣
乎其有忠孝之節匡濟之志而不克究施乃大啓于今
乎將水不積不深德不積不昌衍大熾盛固自有時乎
謹按雲國公五世祖諱興隆始居汴事金章宗為軍帥
年三十八而卒生子諱永昌值金亂湛浮井邑以壽終
有子諱福一諱阿里忼愾多大略年十六襲祖父官國
亡率衆來歸從憲宗攻潼川將砲卒萬餘戰釣魚山死
之子諱德榮年幼失怙徙家大同輕財好義有鄕曲之
譽是為雲國公之父中統五年外祖母魏國慶育夫人
巴氏薦其名裕宗召至京師命給事順宗邸至元二十
二年某月某日卒葬京城北之狼冡夫人富察氏陳氏
祔是歲雲國公夫人李氏入宫為今上乳母大德十一
年春三月雲國公佐上平内難武宗即位立上為皇太
子錄阿保翼戴之勞封壽國公李氏為壽國夫人至大
元年正月授開府儀同三司四年秋閏月追贈曾祖父
資德大夫中書右丞上護軍諡安惠祖父儀同三司大
司徒柱國諡武莊父開府儀同三司太傅上柱國諡康
懿並追封壽國公曾祖妣富察氏祖妣陳氏妣陳氏富
察氏並追封壽國夫人李夫人以受封之秋卒祔葬先
塋惟雲國公自世祖以來歴事累朝咸被顯寵前後受
賜金幣竒服重器不可勝計皇帝御天下皇太后受天
下養眷遇益隆恩賞益厚遂封兩國贈先世賜甲第官
其子安寧典寳大監弟篤思繇中議大夫太子右庶子
起家遍歴清要九轉為資善大夫領北等處行中書省
左丞妻張氏封弘農郡夫人蓋楊氏數世願忠而不假
以命願孝而不遂其志積慶浚澤以底于今一旦聯圭
而朝列鼎而祭高爵厚禄榮及祖孫乃基于慶育之一
言而以李夫人興豈非天之所命耶昔漢東武侯母嘗
養武帝被恩穠渥貴重一時而其子孫奴從者弗率幾
危於讒賴帝慈仁獲守富貴若楊氏父子兄弟事上克
勤遇下克恭難不顧身寵不忘危其能保功名垂竹帛
光祖宗刻金石也宜哉抑其先固建之以德耶李夫人
乃不少延悲夫銘曰
茫茫陜郊逖矣弘農太尉興漢代侯世公金流大梁乃
樹元戎材與時違齎志以終受命天朝魚山繼忠太傅
忠厚起家大同竟闢雲土大開厥逢婉婉淑媛養帝九
重英英伯仲執事東宫出入艱勤夷險匪躬翼聖扶危
載纉武功群蒙褰披日升于中列爵既疏茅土是封胡
在先世德盛而窮胡在今日位高而豐匪善之埤曷報
之隆惟帝之德惟臣之恭作此銘詩式示顯融
袁州大仰山重建太平興國禪寺碑
皇元有天下佛法益尊大天下名山思致崇極以稱德
意皇慶元年袁州大仰山重建太平興國禪寺成有司
圖上其事詔加刲開山祖師小釋迦曰慧慈靈感昭應
大通正覺禪師二神曰顯德仁聖忠佑靈濟廣慶王曰
福德聖仁忠衞康濟順慶王命詞臣發揚烈休勒垂堅
珉臣某謹按唐宰相陸公希聲塔銘師名慧寂世韶州
族葉氏文宗朝從潙山大圓師悟曹溪心地直指之奥
又從國師志和尚得玄機境智之妙又按宜春圖經會
昌元年師來自郴遇二白衣神指其地居之蓋方是時
國正侮蔑佛法學徒陵遲幾不自立而師應七葉之運
龍縱此山歴歲數百其道大暴於天下斯亦竒矣神蕭
姓伯大分次隆初宅水上游忽夜半風雨遷廟于堵田
漢晉以來或淖高原為田或助官軍弭盗禦灾捍患神
怪不可度已迄今水旱疾疫之禱輒響應廟而祀者幾
半天下非聰明正直能致然耶神得師而化乃宏師得
神而道益彰故合祠于師之室封秩必俱大德癸卯冬
十有二月乙亥寺灾明年長老希陵圖復厥宇冰涉暑
陟不懈輸幣薦貨者川至為殿閣各四樓亭各二堂六
祠一若方丈衆寮若門廡軒庭若庾庫庖湢以區計廿
有八丹碧煥燦制度宏密廣員倍于舊而加美焉攅峰
突嶂靈潭健瀑風景不改于昔而增勝焉十方來者莫
不驚異讃歎惝怳四顧而忘歸又建棲隠禪院于城南
門為出入祝釐之所噫勤矣陵何氏世以儒顯金華去
為釋嗣雪嵓欽師之學為臨濟十八葉孫外弘而内峻
學禪而行律故施諸其徒則尊嚴整齊而學成者衆示
諸行事則感動聽信而業樹者隆凡三錫命曰大圓佛
鑑禪師於戱是道也藏用於體則静無不為推體而用
則動無不虛慧慈以之承六祖開名山二神以之輔有
道惠四方佛鑑以之廓教基宏法緒其致顯累朝宣光
聖代北儕泰華南友衡廬巋乎大江之右微而著毁而
完豈徒然哉繫之辭曰
惟大仰山周八百里據楚之袁昔有神人伯仲赫靈廟
食其間在唐武宗粤小釋迦至自郴山歴澗絶谷神獻
異境瓶鉢以安躪危躒難道喪不悖既固既完湜湜曹
溪益澽而䟽流為大川畎滌澮決廣治混冥會于一源
道得其正地得其勝來學日緐後五百年室燬徒墮適
啓聖元莫盛匪今莫高匪禪或鐫而刓乾乾佛鑑統壹
儒釋有光厥先揚潙激濟惡衣糲食以示學人學人若
林直指其心有覺有聞表正失惑遐邇丕變順風駿奔
崇構拓阯高朗博碩如祇陁園青山為城白雲為屯翼
翼言言由甲底壬克潰厥成孔勩且勤職司上言天子
嘉之景命攸敦於赫慧慈洎于大神鼎峙齊尊靈宫既
抗休號允鑠尚迪恩綸天清地寧保有無疆壽我聖君
太史稽首播頌萬億永殿山門
雪樓集卷六
