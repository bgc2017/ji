飲定四庫全書
雪樓集卷二十一元程文海撰
碑銘
資德大夫湖廣等處行中書省右丞燕公神道
碑銘
公諱公楠字國材姓燕氏其先自幽薊徙青徙曹至宋
禮部侍郎龍圖閣學士贈太尉肅居汴之考城太尉生
虞部郎中處厚虞部之孫玫隨高宗南遷居匡廬之下
其曾孫森以學行為朱文公所知有子曰燮通判永州
永州生岳州搉茶分司堂配雷氏夢五色巨翼入幃生
公十歲能属文居父喪廬墓三年再與計偕不第後以
連帥辟五遷至贛州通判至元十三年皇有江南帥府
授同知本州事明年下廣南有功授同知吉州路緫管
府事二十二年夏召至上都奏對稱旨賜名賽音曩嘉
岱命參大政辭乞補外僉江浙行中書省事俄移江淮
置尚書省復僉江淮行尚書省事在江浙時嘗請置兩
淮屯田二十五年用前請以為行大司農領八道勸農
營田司按行郡縣興利舉弊劾江西營田使沙布迪音
貪横罷之又明年拜江淮行中書省參知政事時僧格新
敗螙政未去民不堪命赴闕極陳請更張以固國本上
悅會欲易政府大臣以問公公薦巴延特爾格布呼密舍
哩克哷濟蘇史弼徐琰趙琪陳天祥䓁十餘人又問孰
可為首相對曰天下人望所属莫若安圖問其次曰巴
延可又問其次曰旺扎勒可明日拜旺扎勒為丞相以公及
布呼密為平章政事公固辭改江浙行省參知政事賜
弓刀及衛士十人三十年復為大司農得乾没公私田
為頃六萬九千八百六十二歲出粟為斛十五萬一千
一百有竒楮幣為貫二千六百帛為匹千五百麻絲為
斤二千七百元貞元年進河南行省右丞首正塩法大
德三年遷湖廣五年夏徵入朝明年正月四日薨于京
師傳舍年六十二𠡠中書致祭有司具儀衛遣官乘馹
護喪南歸某月某日祔葬江州德安縣烏石山先塋延
祐改元夏子琦以萍鄉知州秩滿赴調京師以狀来請
曰不幸先公棄諸孤十有三年矣而神道之文未之有
也知先公莫若先生敢請唯公以通材贍智識時審變
簡知世祖起自羈旅致位疑丞雖久寄藩維無歲不召
而公於當世之務奮然以為己任大者陛陳小者驛聞
未嘗不稱善可謂千載一時者矣最公前後條上時政
凡百數十事在至元間多言屯田塩法賦役便宜往往
著為律令在元貞以後皆立國之規樹化之本當時雖
不盡用今多踵而行之若公沮桑哥欲罷廉訪司之謀
免崔中丞於譴料劉深征西南夷必挑變取敗深竟誅
死及語平章劉國傑必先積粮思播順元然後進兵不
從卒殘湖南北數千萬轉餉之民倭人入市慶元有司
不能用公前後待之之道而利其貨寳劫之以兵反被
殺略燒焚之禍沅州唐運判豪横奪民田武昌縣尹劉
權殺主簿誣繫其妻子悉正其罪淮東西飢秦賑粟三
十五萬斛湖南北飢亦然且先賑而後聞然皆人所易
能至於世祖數欲置公左右輙以疎遠辭一薦完澤天
下享和平清静之樂餘十五年此則人之所難也公每
謂余曰可與慷慨論天下事惟君與僕耳然余固陋退
怯無毫髮補益而叨禄竊位遂四十年今又銘公墓道
略不辭譲雖曰知己獨不愧於公乎公娶某氏子六璋
某路緫管府判官某龍興路新建縣尹琦新撫州路緫
管府判官某某某孫男女若干人有五峯集十五卷藏
于家銘曰
召公翼周厥土惟燕運邁代徂氏族以綿維沂暨汴太
尉攸經四世而南匡廬載寕人歌舜風家秉周禮百五
十祀而公以起惟帝世祖有此萬國孰土爾疆而逖爾
德惟公之來允國之材惟公之思允國之基帝曰弼余
惟公正直公曰臣愚願守方伯入貳南省再宅大農人
誦公賢孰知公功孰相孰卿惟公明之孰賦孰役惟公
平之公胡不留公胡遽歸生守外藩没寄京師峩峩匡
廬下有彭蠡彭蠡茫茫公在蒿里念公平生無復晤語
匪惟公銘思我世祖
故河東山西道宣慰副使吴君墓碑
大同吴侯卒之明年昭文館大學士雪菴大宗師来謂
余曰伐木廢闕朋友道喪久矣吾雖學隠枯禪迹寄浮
雲而於綱常之懿弗敢墜也故人吳侯尚德好義奄于
西土今不幸死矣吾痛之深念所以報既往貽方來者
未之有得也庶幾墓石之有刻乎敢介其孤以請余嘗
讀集賢大學士郭君松年所撰五福堂記述其鄉人號
侯曰五福翁而昭文為扁其堂及觀延安尹單師中所
賦飢烏謠翰林集賢諸君所為歌詩美侯賑荒之事知
侯長者重以昭文之信義誠足以激頽俗振靡行乃不
譲而載之辭按侯名誠字某世為湟夏大姓父德融善
鍜有巧思憲宗時用為諸路銀匠提舉中統初世祖召
治器尚方復其家先是歲丁巳侯被旨造征南弩於太
原起家為太原路遠倉糧提舉監支納至元七年夏大
司徒阿爾尼格言于昭睿順聖皇后會建鎮國仁王寺授
諸物庫提領轉大都路諸物庫使錄建寺勞陞同知大
都人匠緫管府事遷奉訓大夫西京路緫管府治中改
泉府少卿進朝列大夫河東山西道宣慰副使未幾引
年罷事婆娑邑里延祐元年八月八日己丑卒年八十
六越五日癸巳葬大同縣孫賢堡西南原之先塋送者
踰萬人謙抑和厚不事表暴居鄉稱其孝友在官號為
廉慎而未嘗以為能尤善理財家累千金然一用以為
施與每歲豐儲粟數千斛飢則不易價而散之其窮民
之無告者輙以與之昭文建大同寺佛殿資之若干緡
臨終猶以二萬五千緡分貧疾餓者其餘釋老之施不
可勝紀而未嘗以為德構堂宅西北隅以奉諸佛莊嚴
妙麗藻鏤飛動旁庋華嚴法華報恩金光明心地觀五
大部經朝夕朔望諷誦膜拜如空山老釋而未嘗以為
善懸車告老日與高人逹士或焚香瀹茗或烹羊&KR0008;酒
談讌終日而未嘗以為逹年八十餘聰明康強如五六
十者歲時伏臘斑衣翠袂奉觴上壽充庭溢目里閭之
所歎羨四方之所誦說而未嘗以為為善之報嗚呼豈
非所謂長者耶觀世之人廪升斗之粟懷數金之資即
慢言驁色高視闊步滛酗放蕩如莫加於己者視此可
不少愧矣乎予於侯誠有感矣侯先娶孫氏生子三男
曰仲傑景運倉使曰仲英女嫁李深再娶曹氏生子四
男曰仲仁仲義仲禮女嫁毛文舉他姬子一仲實孫男
十五人仲傑之子四端濟布伯竒特穆爾博諾仲英之
子一善孫仲仁之子一諾爾仲義之子三三寳努僧家
努慶孫仲禮之子三壽孫添孫祐孫仲實之子三定孫
買孫喜孫曾孫男一重孫端濟布子也侯同母弟三人
曰用武略將軍大寧路川州知州曰貴曰寳忠翊校尉
鞏昌路便宜緫帥府同知隴州事用有四子男二曰竒
爾台布哈錫喇布哈女二貴有二子曰仲智仲信孫男曰
沙卜珠女一寳有一子曰伯竒特穆爾孫男二巴勒桑桑齊
余叙侯之子孫遂及其弟者所以廣孝悌昭忠厚也其
亦侯之志與銘曰
唯天生物浩浩無涯或衰而盛或盛而衰孰謂無涯其
實易知盛罔不厚衰罔不虧觀侯之身其先可識觀侯
之後唯侯之積後方無窮理亦不息欲永弗替莫若為
德罔浚弗深罔固弗殖於千百世監于兹石
奉聖州法雲寺柔和尚塔銘
佛法之行其來遠矣至皇元而益盛山林空寂之士一
旦乘時際運左右人主傾動王侯奔走天下生被顯寵
没享榮名者不知其幾弘教通理大師則不然淵然其
若虛退然其若藏蕭條静深無所願乎其外至於誘引
慈濟則孳孳搰搰如抱漏甕沃焦釡得其法者莫不飽
滿慰喜若涉萬里而還其家師之道其不可及矣乎故
師之生也七歲事永安寺廣行大師能默誦金剛楞嚴
諸經二十悟華嚴奥旨二十八受法廣嚴寺傳戒大師
乃去滋味絶華好日課金光明經一部禮佛百拜深惟
静念孤征獨詣道益閎以肆憲宗聞其名號曰弘教通
理大師命主清凉大會於臺山釋教都緫統寳集壇主
秀公慕其德聘攝華嚴講席於京師又傳菩薩三聚净
戒于佛子山及蔚羅黃樓諸刹自是日與所度弟子定
慧和純順遇䓁七人嗣法弟子扶宗弘教大師行育䓁
二十餘人講演秘乘敷析本統昭揭天下俾有知覺皆
造佛地歴四十年弗懈益勤爾後若金河之英樓臺之
清五華之聦咸化之明黃梅之剖開宿昱義温朗顯德
之徒皆能追蹤先進騰英海内為一時龍象則師之不
可及可知已師嘗聞弘法寺大藏經板之闕勒而補之
極挍讎之善憫永安寺之廢撤而新之窮土木之䴡病
德興河南二橋之圯更而甃之盡柱石之固且師之於
身也䟽食飲水而飯僧萬餘收聲滅視而問法千數則
師之不可及又可知已嗚呼其人不可作矣夫師諱善
柔董姓德興之永興人父諱毓母房氏皆好善師歴住
持奉聖州水西法雲二寺以至元六年正月三日化于
法雲之北堂壽七十有二僧臘三十有八塔在寺傍後
四十七年定慧請載其行因鐫之兹碑銘曰
人皆有有不能無有人皆無無不能有無我思柔公其
道惟一所觸皆空空罔不實寒泉在沼明月在天寒泉
照月月照寒泉又如明鏡物來鑑之妍者誰妍媸者誰
媸惟師之道亦復如是惟師之志普度一切嗚呼柔公
廓落洪融生非其始死豈其終其徒孔多其道孔赫師
如可作監此玄石
廖隠君墓誌銘
臨江廖氏自五季之亂有諱凝者仕周為連州刺史馬
氏據湖南棄官隱衡山復徙臨江新喻之黃原其曾孫
克順仕宋為殿中丞贈虞部郎中郎中生禮部侍郎贈
工部尚書鼎臣尚書生大理寺丞詢大理第四子曰謙
始居今邑之槐江先是一日至江上樂其風土折槐一
枝倒植其地曰後三年我當復至槐若生吾必家焉已
而果生遂徙居之故號其里曰槐江其九世孫諱應瑞
字祥國是為隱君君始冠産紫芝三莖于庭其僮僕不
之識也掇而去之輙復生其父以為祥乃以命名君長
身美鬚髯善辭令見者皆樂與交少從胡觀道丁守廉
受戴氏禮寒暑不釋卷崇孝敬敦信義慮必周乎物動
必由乎禮如其義委之千金不愛焉非其人一言一笑
不可得歲積粟數萬斛不以豐凶貳其價不以出入易
其量事上遇下必主於誠訓敕子弟必本於學故躒患
難而不跲處逸樂而不渝孝養三十餘年無違志人皆
謂君得施其學於政詎可量哉君中歲以來益放情丘
壑抗亭累榭蒔花蓺竹窅然冥然若無與於世者元貞
三年正月二日竟無疾而卒年五十有五葬里之銀城
山至大三年十月三日改兆袁州宜春縣温湯之原延
祐二年二月其子瓉來京師介其里人歐陽應丙乞銘
君之曾大父諱嗣冨大父諱柟事荆湖諸連帥有聲父
伯雲長沙趙葵鎮淮右辟安陸尉君之配鍾氏繼張氏
皆有賢行子男六長璵播州路平溪上塘長官次璜太
平路萬成州判官次琪兩浙錢清場塩司管勾次瓉次
珙播州儒學正次震為族人後女一適周㳂孫男四志
宏志一道宏鳳孫女五曾孫男一孟孫女一嗟夫以君
之才之學何施不可而以隱淪終然年不滿六十及見
諸子皆駸駸宦途諸孫曾皆向學夫焉有所憾哉銘曰
孰不為學兮學之豐孰不為德兮德之隆不遠其施兮
誰所窮勖爾後兮休罔終
諸路頭陀教門都提點誠公塔銘
頭陀為學佛者衆行之本自迎葉啓教彌勒受託得其
道必離貪遠癡少欲知足守十二行鍊磨三境精進堅
固卓然出於世者故曰若有苦行人我法即存若無我
法即不存然行愈堅而傳愈寡矣迨于我朝廼有廣化
誠公懷貞抱樸髫齔慕道不傷生不茹葷年十四從清
凉寺頭陀師翟公受五戒六齋之法為在家弟子十六
父母命之娶不娶誘之以計不變詘之以威又不變從
而迯之外家父追及之又迯之公林栖禪院從提點塵
公剪髮出家又追及之終不變十九入京祀七代宗師
受大戒從遷曲河院宋師沒始主塵公之常樂院至元
十四年為大都路禪錄二十四年主九代宗師之清安
寺明年得隙地都之靈椿里構蘭若曰廣化而師之行
益固道益高十一代宗師授以金字戒本大德元年夏
天子降璽書賜號静照妙行大禪師諸路頭陀教門都
提點師自授道至入滅四十九年弊衣蔬食受經誦戒
持諸部咒仡仡朝夕未嘗以寒暑廢於其教可謂無愧矣
若乃神詭變幻至人所不道然史氏稱澄什之流多驚
耳悸目之事載而不廢豈無取焉若師平居晝之所止
常有異氣入室結如善財像夜之所息則有白光洞胸
經時不散嘗有羣雀集項如立朽株都人鄒氏女累年
為魑魅所憑以念珠拂之立止十代宗師遣其徒李純
軰四人之江南踰年不返師一日坐見李至因問其介
及宗教事有頃李果至又一日見許善友者從保定來
言寂照師没已而許果来若此甚衆嘗有盜入室戒勿
捕或横逆相加置弗校非其道圓滿清淨真實無上者
歟大德九年秋九月十五日手書發菩提心論金字戒
本授弟子法雲付以宗門事曰吾將逝矣越三日召雲
䒭侍焚香易服口誦如来者三右脇累足而化壽六十
五茶毗得五色舍利三十有二將封平章政事通政院
使多年尚書右丞同知太常禮儀院事達音達實奉皇
太子教塔于清安寺旁延祐二年夏四月昭文館大學
士雪菴大宗師介其徒法雲請銘謹按師姓楊氏縉山
人諱志誠初從七代宗師請名問何志曰誠而已遂以
命之自號寂菴父諱林以勇材仕金守居庸關太祖南
伐以其衆降命為都元帥母房氏生子二師為長師既
為浮屠氏弟子五人法雲法聦法麟法性法智雲累被
錫命為大都路頭陀教禪錄今住持清安云銘曰
我聞頭陀衆行之首或云杜多華言抖擞何以衣之弊
袖糞埽何以飫之羹藜飯糗塜間樹下予戸予牖行之
孔艱學之彌少於粲静照舊自童幼超陵真覺擺落塵
垢動如神行止若木朽瞻迦葉前忽彌勒後精進勇猛
具足成就如何長往如夜弗晝師行罔加師德罔究非
死非生與天地久
故平陽路提舉學校官陳先生墓碑
近代名臣之後有世秉純白恪勤先訓綿數百&KR1124;而弗
墜者惟河東陳氏乎陳氏自宋太常少卿累贈金紫光
禄大夫刑部尚書太子太保諱希亮起巴蜀以忠正剛
直策大名嘉祐中七世至平陽提學公不少貶方是時
中原袵兵且百餘歲師道久廢我元建國覃懷許文正
公衡進而師於上保定劉徵君因退而師於下名賢遺
老並列周行而公亦起為河東儒師學者始有所向方
矣公諱庾字子京其先眉之青神人自太保居洛太保
之孫慈州士曹揮遷臨晉士曹之孫少中大夫國子監
丞克基復徙猗頓公官平陽又家焉遂為河東人曾祖
諱灝贈儒林郎祖即克基考諱仲謙昭勇大將軍三白
規措使驍騎尉潁川郡伯公少與趙定劉繪張澄同學
號為四秀又與兄河東兩路宣慰司參議賡弟東平勸
農使膺齊名號為三鳳隨親宦青州崇慶壬申四方兵
起携家還猗頓河東破乃西涉河客華隂二載河東平
出關居洛西十餘歲貞祐丙子兵大入轉徙無常興定
庚辰隠盧氏山中元光正大再與貢再試春官不利去
省親于陕丁父艱九移解梁復有母之憂服除辟聘交
至乃應平陽高雄飛之招署郡教授日與高第弟子寗
源李兟之徒講習問辯来學日衆會中書令耶律鑄奏
置經籍所平陽命公校讎領所事世祖徵至六盤山與
語大悅中統初以宣撫張德輝薦授平陽路提舉學校
官進德義樹教化勉學戒惰風俗為之一變明年年六
十八卒嗚乎惟公之學沉潜貫穿先行後言其事親也
旦暮必盛服與兄弟婦姒序拜堂下問起居受訓敕然
後退居洛西日每佳辰令節具琴尊約親友奉昭勇公
升籃輿登女几山歴白馬烏喙諸峯上龍門臨八節灘
徘徊嵩少訪裴司空邵先生遺迹然後歸及遭亂離父
母繼没猶執喪盡禮至兵寇相戒無犯其境其與人交
必盡其道陵川劉昂霄太原元好問河中李獻卿洛陽
李微奉天楊奐虞鄉麻革濟南杜仁傑曹南商挺諸賢
咸相友善而仁傑豪宕滑稽善罵獨與公莫逆每謁升
堂拜母或揖丘嫂索酒與客飲終始無戲言吏部尚書
賈損之嘗稱為端雅君子早居汴翰林學士趙秉文楊
雲翼參知政事楊慥監察御史雷淵劉祖謙争相薦引
莫能屈太原李汾者負材使氣一日會相國寺語侵公
公正色曰漢有董賈唐有韓柳宋有歐蘇皆能上為國
家重下為儒林表我軰幸遭盛明不能以道義相尚追
蹤前軰徒以文墨小技陵人將安用之李沮而退坐客
大服故其教人也一本諸道德仁義或問政曰以禮曰
何謂禮曰臨事以敬律身以義用人惟賢養民惟惠體
風俗而施教察過失而立防行之以寬柔簡易之道輔
之以中正裁制之宜謹之以進退賞罰之節故曰有禮
政事得其施無禮政事失其施也或問政之大者曰政
莫大於守法愛民任廉去姦曰刑可用乎曰懇懇用刑
不如行恩孳孳求姦未若禮賢且民不見德惟刑是聞
公之政殆矣或問寡過曰行不歸義皆過也反求諸義
其庶乎問寡欲曰無過則欲自寡臨終手書為學之要
凡九篇以遺子孫公嘗有馬病腰醫小愈或欲售之公
不肯曰安用誤人為後鄉里見人憸薄輙曰君是不鬻
馬陳先生耶嘗暮歸得金釵玉璫道旁求主名三日不
得潜瘞其所過樂安誤碎逆旅主人器償不受密緘白
金卧所而去及還主人曰是封銀償我者鄰里傳聞聚
觀歎息平居見貧乏不能自存孤孑不能昏嫁者必資
給之一日語兄賡曰吾聞財多害身今喪亂若此而吾
廪有餘粟藏有餘布不散不止與為他人守孰若分諸
鄰里鄕黨乎兄大喜立散之公之制行又如此人皆謂
有太保之風信夫嗚呼豈性當世之師百世之師也其
所著書有經史要論三十卷三代治本五卷唐編年二
十卷澹軒文集三十卷方為春秋解未成會卒娶王氏
某州節度副使棟之女再娶楊氏盧氏令起之妺子男
二元義解塩司判官元忠以學行聞孫男二造早世觀
今翰林脩撰同知制誥兼國史院編脩官為學有家法
女一適麻懷祖曾孫男二仁壽同祖仁壽為參議後女
一公以中統二年秋八月六日卒以至元二十有五年
秋七月二十有五日歸葬臨晉北原疑山先塋以楊夫
人祔延祐二年春二月觀以予相知翰林久請文刻墓
銘曰
陳基姚虞爰啓于眉太保振蹟廼胤邦畿擁旄秉鈞世
濟弗隳聯輝竹帛堅貞並持藹藹平陽古學是師剛簡
易直孝友具宜河水之東洛水之西餘風可想遺教足
稽懷哉諸老邈矣當時五十五年追載此碑孝孫之思
邦人之貽
故河東兩路宣慰司參議陳公墓碑
參議陳公諱賡字子颺退居之十年至元十一年正月
六日卒年八十五後十有五年秋七月二十有五日葬
河中府疑山先塋以夫人張氏祔延祐二年夏從孫翰
林脩撰觀請為墓道文謹次其槩如左公之先唐廣明
中有諱瓊者避黃巢亂自京兆萬年舉家入蜀居眉青
神四傳至宋太常少卿贈太子太保希亮與從子太子
中允庸職方員外郎知蜀州諭同登天聖五年進士第
邑令張逸表其閭曰三俊世號三俊陳氏太保遷洛又
四傳至與義遂參大政為渡江名臣太保長嫡曰京東
轉運使忱京東生慈州士曹揮居臨晉慈州生儒林郎
灝儒林生金國子監丞克基居猗頓監丞生耀州三白
渠規措使潁川郡伯仲謙潁川之子五人公為長與長
弟平陽提舉庾季弟東平勸農使膺齊名太原元好問
號為三鳳故乂號三鳳陳氏公風儀秀整器量閎大言
論必本於理喜怒不形於色時稱長者公之仕在金以
父澤起家監藍田子午酒改陕塩場管勾入國朝用解
梁儀緫帥薦為帥府經歴辟解塩司判官張德輝宣撫
河東張仲一建行省皆署參議又以行省言授河東兩
路宣慰司參議金正大初偕弟庾入汴丞相高汝礪專
恣不道即伏闕上封事乞斬以謝天下不報又為書責
諫議大夫陳規不早諫規入極言不聽公長歎而去汝
礪竟恚死歴事四大幕一攝宣撫事皆能推誠盡禮以
事其上正身脩德以化於下故奸宄屏息謗讟不興而
政以行方朝廷用兵西北日不暇給責平陽太原各輸
粟萬斛公請出塩劵募民入粟民歡趨之頃之謝疾歸
解與沙門道優軰遊每夏五入王官谷歴白石萬固俯
西岩尋吕純陽故居登五老峯至秋乃還歲以為常無
少間金崇慶中河南亂奉二親竄華隂還買田洛西治
生産日置酒速客登山臨水以樂其親凡十餘年正大
中避亂于陕居潁川公喪哀毁柴立時寇盜四起所向
洶洶乃奉母間行入盧氏山中數與盜遇盜輙指善道
使去竟免於難弟膺之幼張夫人實乳哺之稍長隨兄
庾遷平陽及從軍山東有子元凱未齔公復載至解教
育之遂為名大夫居家戒子弟必以孝弟忠信遇鄉黨
無少長必以和而不違於禮或步至其家相勞苦人人
自以為親已人有所緩急傾囊倒廪救之不愛也有所
忿争不之邑而之公一言感動往往自謝去或愧悔終
身壬辰之亂有沈千戸者捍公一門後百計求之不可
得每歲時率弟姪設位而祭之故公没之後聞道公姓
名者必以手加額唏嘘不自勝公之學閎肆演迤以力
行為本不棘棘章句不矜矜自道其為文雄健雅䴡務
極其意有默軒集二十卷塢西漫錄十二卷嵩隠談露
五卷弊帚集十卷尤工行草書得筆外意公之游在洛
西則賈某損之趙某慶之麻某平甫劉某光甫薛繼先
曼卿辛愿敬之趙元宜之和某獻之在汴則趙秉文周
臣楊慥叔玉麻九疇知幾雷淵希顔李汾長源北渡則
元好問裕之李獻卿欽止楊奐煥然楊弘道叔能趙著
光甫之属此其尤賢者嗚呼士之生也德豈不足尚耶
才豈不足貴耶學豈不足明文豈不足工耶賢而不達
自古已然逄而不然又烏足賢若公之神可與元氣遊
名可與天地終又何乖逄之足計哉公之夫人張氏德
足以配君子先七年卒二子皆夭死從孫述為後又死
今以觀之子仁壽奉公祀三女長適金參知政事同華
節度使李仲脩之姪次適王次適馮皆大姓銘曰
嗟嗟陳公河岳之英遭時多艱歲靡遑寕扶老携幼日
與憂并洛西十年乃東入京京途悠悠誰秉國程昌言
罔知有弗速傾薄言還歸爰属皇明既佐戎幕亦撫鰥
&KR1137;眷言頋之日月斯征孔子戒得老氏知足皎然美人
在彼空谷緬懷萬端藏之一束惟仁吾居惟義吾轂惟
孝惟弟吾帛吾粟賢必大用公獨吝之衆人愠之公獨
信之賢必有後公獨靳之衆人憤之公獨順之煢煢諸
孫于以胤之春秋祭祀永言慎之
宜興守王君墓誌銘
大德之末歲凶民流東南逾甚死者無筭朝廷憂之議
懸賞勸分余時幸陪末議深贊其成因竊念四方賢守
宰豈獨無分憂者乎後十年始知宜興王使君之事使
君名德亮字仲明大父義自陳留避地范陽家焉父福
倜儻好義以善役水為磑有名燕趙間遂隸少府俾提
領涿州工匠與其配胡氏俱以壽終一男一女女為楊
州塩場管勾李鈞妻男使君也自幼知奮發力學兼習
象胥弱冠舉為中書省斷事官令史秩滿授從仕郎北
京宣慰司都事以材入為中書掾御史臺舉幹廉陞承
事郎再為北京宣慰司都事納延之亂與宣慰使伊爾
蘇克俱受選任凡儲偫械器城守斥堠細大悉以委之
晝夜盡瘁者十旬無乏興無敗事亂既平有旨進一階
當路格不下君無觖望詣銓得江西行省左右司員外
郎終更遷承務郎遼陽行尚書省左右司員外郎轉承
直郎常德路緫管府判官未上改大都稅課同提舉期
年課羨四千定遷承德郎上都稅課同提舉不苛而集
陞奉訓大夫遼陽行中書省左右司郎中居三年進奉
議大夫萬億寳源庫提舉寳源受天下轉輸衆謂劇而
公甚優以才宜撫字進階奉政出牧宜興自以未更民
事勤心奉職孜孜在民值歲荐飢公私蓋藏咸竭道殣
相枕藉至以妻子易一餐餐訖赴水死君憂形顔間身
親勸率皆感其誠於是得捐有濟無之粟萬石有竒以
賑損貴就賤之粟六千以糶山谷羸困不能出者粥活
之行視荒田諭冨者資飢者分耕之宜興之菑遂瘳猛
獸食人殺官軍十三行旅殆絶君齋戒禱于山神即獲
二虎一豹飛蝗大集民大駭君盡誠禜之且設方略捕
絶之稼以有秋以其暇出私帑市材傭工一新州之治
宇民聞歡趨之堂室樓門翼然畢備凡典州六十四朔
其所興除不可計大要以利民為本代至而君已病矣
既亟家人授簡以家事請書君抵之不答天性和易輕
財好施雖以文為害進然恒不樂每勵其子以學問曰
吏不可為為儒而貧抑又何惡苟棄吾訓非王氏子孫
也既葬之秋子宏以范陽鄭守謙之述來請志墓宏之
言曰先人出入省尸三十年嘉言善行多矣宏幼不能
知所知者宜興之略耳余惟古循吏遠矣然有能一日
勤其官子其民則語默造次皆足以及人觀使君之於
宜興庶幾民之父母者歟况加以用心五六年之久是
宜彼之思不能忘此之情不能却也君凡四娶曰葛氏
一女嫁奉議大夫冠州知州周郁曰劉氏一女嫁某官
孔特立曰唐氏一男宏曰張氏一男弼一女幼君之壽
六十有一没以皇慶元年十月庚午窆以延祐二年二
月庚寅墓在范陽縣禮讓鄉史家里初建新阡徙祖考
序昭穆而葬焉銘曰
有美王氏由宋而燕維肇其先弗德孰延蓄之為淵演
之為川懿爾史君厥施沛然曷以其善不以其年教一
經相活千人封德靡不報聲隨景從匪我期之大畀則
豐尚力于訓爰亢于宗涿鹿之野其固惟崇
許州大洪濟寺益和尚塔銘
大雄氏一傳而迦葉二十八傳而達摩又五傳而宏忍
遂岐為二能傳而南秀傳而北由是講論興焉毗盧之
書為卷五千四十有八出於佛者什二三演於緣覺聲
聞者大半其語言文字亦博矣不了其義不足以深其
道不深其道不足以得其法法學矣成惟艱哉是故了
義非難了心為難義了而心未了者有矣未有心了而
義不了者也許田栖岩和尚其宿根慧命者耶其在母
也母夢適野而得金印野有人曰亟以獻佛母留也即
望見塔廟甚盛因懷印以往寤而和尚生父母異之甫
齓俾出依鎮陽天寧朏公父母南歸以幼復從焉十五
六衣祴北征學於燕中寳集寺又學華嚴圓頓於真定
净公又學唯識於大梁孝嚴温公歲月逾滋心義向了
遂即温講席而坐每鳴鼓升堂義鋒四起和尚惟竪十
指迎其所至霧解冰消莫不卷舌低眉以就聽位於是
四衆輻湊聞所未聞和尚自以教弘遂退脩面壁觀于
明月山大比丘衆全公軰謂今塵刹俱空法無所住燈
昏夜永孰測迷津乃共即山中請復設席和尚感受其
言出居許州大洪濟寺思究唯識宗旨母張竭資以給
購䟽記三十餘部凡一千三百餘卷於是歲講一周聲
益以揚風益以遠傾耳席下者恒數千百人自河以南
願學者皆趨焉其始至也殘屋與僧各不四五既而敝
者新無者有莊嚴殊勝如梵天宫金地福田出入衍蓋
居净侣指千悉得温飽皆和尚之功及其徒誾與燦之
力也和尚戒律精嚴終身壊衣疏食燃四指以煉心講
唯識四十餘年凡三十餘周河洛之間設席以待者惟
恐不足以致樵兒牧叟類皆信向之大德中詔住持大
洪濟寺汴之王公貴人皆崇以師友之禮四方欲了佛
義者皆以和尚為歸亦孰知和尚所了者不徒在此也
嘗預臨壇一閱藏典一飯僧餘五十萬度臘五十有五
賜號佛性圓明普照大師以延祐二年四月十日示寂
歲七十有三州别駕以下千餘人送之塔于城南八里
寺篤于接引自海量以下得法者一百二十人有竒親
授記度者餘二十人名具碑隂父成姓劉氏鄭州人也
某寺沙門法洪纂其事來請余識余惟聖人之教不貴
言而貴行今若栖岩師之劬躬守法先行後言於聖人
之教亦若嘗有聞者乃錄其行而系之銘銘曰
道隠世龐厥生孰存因彼耀此昭兹侗昏有言不信自
卑其尊粤古大覺啓不二門嘘吸羣流躍如西奔孰游
其深惟汲之渾我觀栖岩繄古尊宿印佛者心式表前
躅三衣一食無悖無辱抽關剖鑰顕示季俗了義了緣
雙林有嘱性海此舟嗚呼不復
周應卓妻李氏墓誌銘
廬陵周應卓之妻李氏卒且葬李子楨以状走京師涕
泣再拜言曰楨之母死且葬父命曰汝往在京師獲識
翰林程公不幸汝母死今葬矣然不得如程公者銘之
猶無子也楨忍死受命以行敢請志曰李氏邑士人李
某之女也幼聦慧涉書史服勤女事得父母之愛為淑
女長歸周氏謹甘旨恭祭祀睦族婣以相夫子得舅姑
之懽為賢婦晚為兒女昏嫁不擇勢利家庭訓誨壹本
忠厚得鄉黨之敬為慈母合是懿行斯可銘矣生以淳
祐辛亥十月十有六日卒以皇慶壬子五月十有二日
葬以癸丑十一月十日里之龍湖其墓兆也子男四祐
敬鼎楨敬出為段氏後女一適李以學孫男二岐原岐
本楨弟某父命為楨子女五皆幼銘曰
生可法死可銘是謂婦人之貞
雪樓集卷二十一
