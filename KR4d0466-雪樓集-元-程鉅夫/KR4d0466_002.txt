雪樓集卷二元程文海撰
玉堂類藳
制詞
平章布拉吉達故曾祖父蘇布台贈效忠宣力
佐命功臣太尉開府儀同三司上柱國公封
河南郡王諡忠定制
龍虎風雲昔共基於鴻業河山帶礪今宜表於駿功矧
茲閥閱之崇亶有淵源之自具官某故曾祖父某夙彰
孝勇妙藴機權繇侍子而摠戎旃前無堅敵部降人而
專帥馭出有勁兵為王前驅靡國不到汴水之恩波未
竭牛關之妙筭若神忠義傳家勲勞奕世生為柱國亦
何愧於古人墓表征西更覺榮於異日宜超爵列并侈
儀文胙以名邦錫之美諡盖將為萬世之勸豈獨慰九
京之思於戲披荆棘以立朝廷既無忘於先烈聽鼔鼙
而思將帥尤有望於後昆尚爾明靈服我休寵可
故曾祖母黃古台氏追封河南郡王夫人制
功成治定念股肱肇造之勞善積慶流亦伉儷相資之
德爰從夫爵用表世勲具官某故曾祖母某氏稟專靖
之姿作孝義之配兵間積苦回文無竇室之詩膝下承
顔養志有姜妻之鯉故能悉心事主結髮從軍教忠實
佐於興邦樹義允儀於中壼宜疏湯沐庶廣漏泉象設
六珈廟食三室噫締構經營之匪易家國何殊哀榮終
始之所加閨房與及眷惟淑質歆此寵光可
故祖父烏蘭哈達贈推忠宣力定遠功臣太尉
開府儀同三司上柱國追封河南郡王諡武
毅制
孝子慈孫之志身欲極於顯揚出將入相之家禮何嫌
於隆盛顧茲節槩實貫幽明具官某故祖父某胄出名
家光分列宿憲宗啓聖勤如博陸於昭宣世祖造邦功
過淮隂於齊趙風披霆擊地闢天開方期文軌之同大
紀旂常之美何滕城遽啓葛陣空存率其伐功幸哉遇
西平之有子嘉乃丕績悵然思李牧之用兵爰申異數
之崇仍舉易名之典於戲西南七擒七縱山川尚識於
旌旗君臣一德一心魂魄諒陪於弓劒庶幾英爽不昧
寵光可
故祖母烏哩津氏追封河南郡王夫人制
睠惟世臣厥有令婦能輔成其夫子以勱相我國家具
官某故祖母某氏名族姬姜華姻秦晉介胄生蟣蝨殷
雷之勸常聞圖像上麒麟雞鳴之戒有益而又克生名
嗣式配前人宜錫寵章以昭善慶爰正魚軒之秩仍開
翟茀之封噫邦君妻曰夫人生雖弗及通侯子為丞相
遠益有光可
左丞相某加太尉餘如故制
朕丕承先烈圖任世臣矧居上相之崇宜寄本兵之重
具官某業傳忠孝德備剛柔弘濟多艱勛遠侔於周魯
儀刑百辟時可致於唐虞乃睠師垣尚勞邊境稽我祖
宗之已試惟卿父子之克堪庸加掌武之階以佐修文
之治於戲循名責實朕方務於止戈論道經邦卿尚勤
於補衮可
左丞相某加太尉餘如故制
惟軍國雖異容而文武非二道眷惟左輔實曰兼資具
官某德器素閎聲華甚懋往丞執法臺閣生風晉侑秉
鈞官僚承式材無施而不可功有位而乃成宜寓本兵
以隆政柄於戲佐萬機之任深有賴於股肱折千里之
衝諒不逾於尊俎可
故榮禄大夫江浙等處行中書省平章政事旺扎
勒圖特贈效忠宣力定遠功臣開府儀同三
司太尉上柱國追封林國公諡武宣制
三千同心祖宗所以致王業四百並建國家所以醻世
勲矧予政路之良實爾義方之懿宜伸異數追奬純誠
故具官某忠智而静深雄毅而篤惠風雲不爽蚤參絳
灌於顔行露雨並流迄繼甫申於藩翰方迓旬宣之績
遽興殄瘁之嗟庚桑之祝非虚甘棠之詠益遠是用加
之顯號諡以令名爵超五等之崇秩視三公之重既端
兵本仍位國楨匪惟漏澤於九京抑以勸功於百執噫
漢文之思李牧恨不同時周穆之命君牙庶其率考英
魂如在茂渥其承可
故妻某氏追封林國夫人制
祥開鵲印已彰忠孝之全詠著雞鳴尤美貞賢之助盍
伸湯沐追命烝嘗故具官某故妻某氏名閥姬姜能臣
伉儷蚤播宜室家之譽常懷閔君子之心尚以瓊瑩儼
德容之有素玼兮象揥稱命服之甚華猶需列爵之榮
乃正小君之位茲伸䘏典俯慰永懷噫五鼎萬鍾木欲
静而風不止三槐九棘源之深者流必長嗟爾淑靈歆
予懿澤可
參議中書省事賈鈞父中奉大夫江西等處行
中書省參知政事居貞特贈推忠輔義功臣
銀青榮禄大夫平章政事追封定國公諡文
正制
同心同德時允賴於經綸懋賞懋官禮必兼於崇報粤
我祖宗之謨烈孰為左右之忠良(闕)
具官賈某故父某官某材足以開物成務行足以範世
格民奮繇閥閱之英出佐風雲之盛嘉猷則告於内自
結主知非道不陳于前有裨聖學仁言甚溥介節彌堅
肆文武之兼資當中外之重寄籌帷幄則舉無遺策維
藩屛則隱若長城民歌賈父之晚來國美召公之日闢
方南行而膏隂雨倏上騎而比列星茲惟圖任之新緬
念老成之逝是用酬庸錫號節惠易名啓山礪河帶之
書晉青綬銀章之秩仍登宰路下賁玄墟庶幾少極於
哀榮于以具隆於幽顯噫畢公之亮四世慨弗逮於仰
成申伯之揉萬邦尚遹觀於濟美顧惟英爽不昧寵光
可
故母李氏追封定國夫人制
慎終追遠桮棬之澤猶存崇德報功湯沐之恩不廢矧
名臣之齊體宜寵數之稱情具官賈某故母李氏琬琰
内彰筓笲素習柔嘉維則蚤嫓美於姬姜儆戒相成寖
陞華於將相懿彼閫中之範宛其林下之風乃睠象賢
足占裕慶茲用追榮石&KR1038;申錫泉扃慰報本之深思勵
教忠之大義以光窀穸以重烝嘗噫生也有涯雖未竟
六珈之飾没而不朽庶其安五鼎之歆可
特進平章政事嘉琿特加開府儀同三司太子
太保太尉平章軍國重事上柱國封魏國公
制
元良毓德羽翼之寄匪輕丞弼均勞股肱之義無間肆
予邇列亶有世臣宜兼命數之隆式示眷懷之渥具官
某忠勤而明濟侃直而惠和由閥閱之茂勲為邦家之
偉器薦更中外練逹古今属當代邸之迎功參平勃繼
預漢廷之拜位次蕭曹方有賴於恊恭豈遽宜於勇退
茲用進登亞傅光輔前星兵民之要務是咨祖禰之名
封并紹申階掌武仍視秉鈞蔚居柱石之間雍容廊廟
之上於戲入承儲極保身體者望之深出侑政機關軍
國者任之重益充令譽佇徯嘉猷可
特進平章嘉琿故曾祖父達吉斯特贈效忠翊
運保德功臣開府儀同三司太傅上柱國追
封魏國公諡康懿制
報功王者之令典顯親人子之至情矧世篤於忠貞宜
上尋其淵懿爰加贈錫以極褒崇具官某故曾祖父某
凉土竒材金方間氣功名著代未應謝艾之可專器識
絶倫豈獨韋宗之所覩睠惟良嗣入作藎臣迄流慶於
孫曾亶有光於家國茲用指魏邦而啓宇遵周法以易
名六字表功三能開府顧遺榮之甚腆非盛德其孰堪
於戲七世侍中蓋不墜日磾之訓四朝元老又安知長
樂之誇英爽故存欽承毋怠可
故曾祖母梁氏追封魏國夫人制
齊夫人三初未聞於王命漢侍中七世共美於家風睠
我臣上揚其祖禰伉儷之重褒䘏是宜具官某故曾祖
母梁氏西方之美人東漢之舊族君子偕老相大國而
顯諸侯天下復平居北堂而稱命婦賞既延於後嗣位
盍正於小君盖考德必論其世者欲浚忠厚之源列爵
必從其夫者以著貞順之效茲為懿澤尚賁幽扃可
故祖父錫哩特贈推忠佐命宣力功臣開府儀
同三司太師上柱國追封魏國公諡貞獻制
雲臺烟閣居多故國之臣玉闕金城代有良家之子世
雖殊而事不異功若舊而報則新具官某故祖父某胄
出相門身逢聖運竇融朝漢義固取於尊王由余入秦
功不逾於定霸孰若攀龍而附鳳訖觀歸馬而放牛蔚
為將帥之良兼寄兵民之重光輔五朝之弓劒弘開萬
里之版圖垂裕本支流芳簡册是用表勛作諡建府經
邦仍申胙於大名俾從歆於顯考備于追飾慰此遺忠
噫始賞而復公侯事信有超於往牒受祉而施孫子靈
其不昧於寵章可
故祖母田氏追封魏國夫人制
因親以顯親大父之功已報無爵而從爵小君之號宜
加典禮是常哀榮斯至具官某故祖母田氏毓珍令邃
主饋高華諒每戒於懷安故首明於歸往聿致登壇之
拜終膺胙土之恩為室家之道其義豐為子孫之謀其
效遠足光内則盍列世封噫五楘詩存無復平生之閔
六珈儀盛猶當永世之傳歆此明綸安于顯祐可
故父資德大夫雲南等處行中書省右丞贈銀
青榮禄大夫平章政事諡毅敏阿嚕加贈秉
忠執義威遠功臣開府儀同三司太師上柱
國追封魏國公改諡忠節制
衽金革而不厭勁氣猶生聞鼓鼙而興思遺忠可錄矧
此岩廊之彦乃其堂構之良宜洊追崇用垂廣勸具官
某故父某官贈某官某堪輿偉器閥閱名流耿上谷之
有弇克當父任李西平之得愬足紹家門七縱七擒百
戰百勝威憺羌髳之外境踰秦漢之先籌略無遺旬宣
不廢顧王旅甫臨於交趾而將軍乃病於壺頭遂致其
身式開厥後茲用增封大國進列上公號以顯庸諡以
協行表邦家之八柱視宰路之多儀祖禰均恩閨門與
慶匪獨榮其幽壤抑以視於昕朝噫保乂王家永念為
臣之不二光昭令德亦惟有子之能賢寵秩有章歆嘉
無斁可
故母王氏追封魏國夫人制
積行累功爰致上公之位抗尊齊體宜從大國之封用
衍殊榮式綿遐慶具官某故母王氏清心玉映淑德蘭
芳彤史增華内則素宜於家室綏章延寵中權獲展於
邊陲克相令終俱膺燕譽彝鼎之刊不泯庭階之祚未
央衮繡有嚴禕褕斯稱以申夙夜儆戒之勸以慰雨露
悽愴之懷噫侯母通籍禁中惜徒存於舊典將軍題碑
墓上庶共享於榮名可
榮禄大夫遙授平章政事中政使翰林學士承
旨兼修國史三寶努特授金紫光禄大夫上
柱國遙授中書左丞相封蒲國公餘如故制
篤近舉遠盖有國之弘規崇德象賢乃為臣之盛美雖
已班於宰路猶未究於寵章洊錫殊榮於昭異眷具官
某名家令器治世通材知無不為將順之忠夙著行思
可樂顯揚之孝彌彰肆予臨御之初與有翊扶之績爰
躋邇列仍長禁林念旦夕承辟之孔勤信夙夜在公而
無忝克循先烈亶謂世勞用啓誓於山河併申名於柱
石服茲新命踐厥舊官於戲日磾之侍漢宫遂流芳於
七葉伯冏之為周正因託譽於百篇罔俾前修獨專往
牒可
張氏第二代嗣師封正一嗣師太清演教妙道
真君制
盖聞古先哲王莫不以清静寧民為本公孫有大隗之
訪陶唐有赤水之往所以博求至理在宥天下也朕甚
慕之張氏正一之教其幾是乎今有司以嗣師位號為
請惟師嗣守道器遺榮冲引尚安所事名然繼宗開緒
納俗安善之迹不可弗表也宜有顯稱以致遐仰可
張氏第三代系師封正一系師太清昭化廣德
真君制
道之大原出於天而成之在人有漢天師之緒遠矣微
其子孫善世善承不怠益大孰濟登茲是以代有異人
出禆治化朕既加號於嗣師而系師景行焯靈昭于簡
册渺然自拔功成不居經不云乎上德不德是以有德
可
資德大夫中書左丞劉正故祖父聚贈資德大
夫中書右丞追封清國公諡昭懿制
惟祖宗之於子孫猶水木之有源本末之茂者本必大
流之深者源必長睠予近弼之忠良亶自前人之積累
具官劉某故祖父某重珪叠組之名裔三百餘年之故
家當世未夷含章不耀居家理而宗族稱其孝與人善
而鄉黨服其仁積是慶餘克昌厥後迨其孫而始大盡
為臣之匪躬法度森嚴而臺閣風生政事廉平而聲譽
日著朕博詢於輿論俾佐秉於國成嘉乃賢勞推其所
自是用晉登宰路陞錫崇階開大國之新封稽易名之
舊典以光幽壤以示昕朝於戲忠孝以事其君尚不負
傳家之託公侯必復其始庶幾發潛德之光顧爾英靈
服我休命可
故祖母何氏追封清國夫人制
夫有克家之婦教子以施于孫國推追遠之恩尊祖以
及其妣眷予丞弼錫以寵褒具官劉某故祖母何氏慈
孝著于閨門勤儉刑于宗族卿慙於長嗟家世之中微
徵後有謩幸公侯之始復雪涕指墓碑而激厲延師資
經訓之菑畬迨至成人遂登膴仕朕既獲忠良之用茲
不忘教養之功惜哉賫志於重泉于以追榮於愍册啓
封大國正位小君於戲生也有涯雖未究六珈之飾没
而不朽庶幾安五鼎之歆尚爾有靈服我休命可
故父忠贈榮禄大夫大司徒追封清國公諡簡
穆制
立身揚名以顯父母者人子之大孝昭天漏泉以為恩
澤者國家之至仁眷予丞弼之賢亶有淵源之自具官
劉某故父某躬服道義譽聞家邦不卑小官嘗為禄仕
厭㕓市錐刀之污下效孟氏之三遷念祖宗門戶之高
華慕燕山之教子維天福善為朕得人凡中書政本之
良皆平日義方之懿子欲養而親不逮身雖没而名則
彰是用陞錫崇階晉司邦教啓大封而賜履節壹惠以
易名庶極哀榮具隆幽顯於戲家聲益大始賞而復公
侯遺澤無窮受祉以施孫子顧惟英爽不昧寵光可
故母孫氏追封清國夫人制
母貴以子爵從其夫錄善追榮已致上公之位抗尊齊
體宜膺大國之封用衍殊恩以勸有位具官劉某故母
孫氏毓芳名族主饋高閎賓祭恪恭内則可儀於九族
閨門雍肅家人知有於嚴君勤儉以相其夫詩禮以訓
其子使朕獲忠良之佐而國資經濟之才惜不迨禄養
於庭闈是用錫寵光於泉壤爰正小君之號以慰純孝
之心於戲五鼎萬鍾木欲静而風不止三槐九棘源之
深者流必長尚爾淑靈歆予茂渥可
中奉大夫中書參知政事額卜德哷勒故曾祖
父們色勒喇卜丹贈昭文館大學士資德大
夫追封吉國公諡忠懿制
士懷忠義雖百世以如生澤及子孫乃積善之餘慶睠
予輔弼亶有淵源具官某故曾祖父某以間世之才得
不傳之學九州之外五經之表固自有人三辰之運六
氣之行如指諸掌知白旄黃鉞之顯西土率簞食壺漿
以迎王師舉父子以偕來至孫曾而方大是用崇階進
秩文館陞華胙以名邦錫之美諡匪獨榮其幽壤抑以
示於昕朝於戲德闇而章所以慰烝嘗之怵惕世濟其
美庶幾增門戶之光華其服殊恩以康乃後可
故曾祖母巴特瑪氏追封吉國夫人制
言不出閫盖婦道止於幽閒没而揚名待子孫而後貴
顯睠良臣而論世宜䘏典之追榮具官某故曾祖母某
氏範正閨闈德宜家室知儆戒相成之道每懼懷安當
艱難共濟之時首明歸往慶延後嗣職代天工被之象
服以是宜豈曰禄養之不逮於戲德惟邁種故取實於
既熟之餘福至如川其養源於初發之後服茲命數佑
爾雲來可
故祖父北京路穆呼哩烏齊爾巴咱爾羅丹前贈
推誠宣力功臣光禄大夫平章政事追封吉
國公諡明襄制
天生賢佐弼予一人國有寵章迨其三世式彰孝治載
在贊書具官某故祖父某官某卓爾竒才生於絶域父
子為師友在家盖有異聞學術貫天人中國若合一契
於草昧而知天命奮節義以迎王師仕歴累朝慶延後
嗣是用疇庸錫號節惠易名封肇啓於名邦秩仍崇於
宰路載隆典禮備極哀榮於戲逝不可追者親揚名以
顯德何以加於孝事君則忠迪爾後人歆予成命可
故祖母呼巴氏追封吉國夫人制
賢者有後由子以施于孫國之至仁尊祖以及其妣以
隆輔弼以勸臣工具官某故祖母某氏淑慎其儀柔嘉
維則恭儉而中禮富貴而不驕儆戒相成有以相其夫
子茀禄是荷用垂裕於後昆慨逝者之如斯嘉芳名之
不朽是用疏封大國漏澤九原豈特以慰其家盖將使
顯于世於戲哀榮備矣庶幾全追遠之恩雲仍保之則
亦有無窮之聞顧惟不昧歆此寵章可
故父翰林學士承旨正奉大夫伊卜德噶羅丹
贈推誠守正功臣金紫光禄大夫大司徒柱
國追封吉國公諡忠簡制
惟世祖皇建有極而衆賢聚在本朝左右輔弼罔匪正
人先後奔走亦多吉士至於天人袐奥之絶學皆其家
世授受之真傳及臨事而有為顧無施而不可永懷舊
德默契予衷具官某故父某官某剛毅而惠和廣博而
精粹在階庭為良子弟學術可以名家在朝廷號賢公
卿中外稱其善政晚以耆老久侍禁林嗟哲人之云萎
幸良嗣之克肖是用易名旌善錫號表勲啓山礪河帶
之書晉紫綬金章之秩仍掌邦教以光玄墟於戲不朽
者名雖死之年猶生之日欲報之德移子之孝為臣之
忠英靈如存寵光不替可
母咱納克布氏封吉國太夫人制
母以子而貴臣以孝為忠然令名夀考人不能兼而禄
養逮親古所罕見日侍慈顔之燕喜予嘉政府之純臣
具官某母某氏毓秀高華持身法度言動不踰於閫閾
賓祭必備於情文勤儉以相其夫故夙夜在公而忘其
家事詩禮以訓其子故廉慎律已而保其令名盡婦道
而盡母儀宜家人而宜後嗣肆朕得忠良之助其可忘
教育之勤是用正位小君疏封大國于以著克家之美
于以彰錫類之仁於戲象服六珈儀可為於内則黃髮
千歲養永就於南陔茂對寵光以綏夀祉可
榮禄大夫遙授平章政事商議中書省事太子
詹事衞率使何瑋故祖父淵贈推誠宣力功
臣銀青榮禄大夫大司徒追封易國公諡武
宣制
積功累行以忠厚而起家㳂流遡源施恩澤而追遠疇
若予采詒厥孫謀具官何某故祖父某昔守鄉邦宅心
惠政全民保境載父老之口碑立身揚名見子孫於身
後慰其幽壤我有寵章於戲取實於既熟之餘德可忘
於邁種養源於方發之始福之至也如川迪爾後人歆
予休命可
故祖母鄧氏追封易國夫人制
惟天福善積慶以興其家有國報功尊祖以及其妣予
嘉忠藎厥有淵源具官何某故祖母鄧氏出自名門嬪
于右族懿範隆於閨閫義方篤於家庭有子能賢既没
身於王事及孫而大克盡道於帝臣式啓國封俾從夫
爵于以光於幽壤于以勸於明廷於戲在邦在家聞逹
本無於二道惟忠惟孝死生俱享於令名其服殊恩以
康乃後可
故父易州等處行軍千戶兼軍民摠管伯祥贈
推忠保節功臣儀同三司太保上柱國追封
易國公諡忠毅制
盡忠之士雖死如生積善之家其後必大眷此岩廊之
彥乃其堂構之良爰遡慶源肆頒愍册具官何某故父
某官某雄毅而明敏忠智而清深粤從總角之年早已
脱穎而出從其父而犯不可測之敵忠所事而復不共
戴之讎衆推將帥之才身際風雲之會燕南陲趙北際
固自有人金先滅宋後亡俱嘗戮力謀屈羣策勇冠三
軍攻城每拔栅以先登臨戰嘗褁創而出陳方王旅欲
吞於江漢而將軍乃病於壺頭莫贖其身式開厥後爰
舉褒崇之典仍兼命數之隆節惠易名建邦啓土載加
爵秩備極哀榮豈但以慰其家盖將使顯于世於戲北
風易水嗟壯士之不還黃河泰山暨汝封而長在英靈
不泯寵命其承可
故母楊氏追封易國夫人制
興家必有令婦錫爵則從其夫矧在位之忠良實積慶
之垂裕寵疏湯沐光賁泉扃具官何某故母楊氏名閥
姬姜能臣伉儷清儉以立門戶勤勞以濟艱難利家人
夫婦之貞内則素嚴於閨閫閔君子車甲之盛中權獲
展於邊陲其身嗟夢幻之幾何遺澤幸階庭之益衍是
用肇封大國正位小君以慰霜露悽愴之懷以申夙夜
儆戒之勸於戲侯母通禁中之籍舊典徒存將軍題墓
上之碑榮名與享服我休命迪爾後人可
故母郭氏追封易國夫人制
功成治定念股肱宣力之勞善積慶流亦伉儷得賢之
助爰從夫爵用表世勲具官何某故母郭氏貞淑範於
閨闈慈孝聞於婣族閔其夫子永歌五楘之詩教以義
方遠慕三遷之懿眷惟良嗣作我藎臣端由内則之賢
盍正小君之位以光窀穸以重烝嘗於戲副筓六珈嗟
死生之契闊雲仍百世尚福澤之便蕃顧爾淑靈服我
休命可
母葉氏封易國太夫人制
子之禄逮其親揚名以顯朕以孝治天下錫類有恩惟
元臣之忠良皆母氏之聖善將以成其家慶肆肇啓於
國封具官何某母葉氏淑慎其儀柔嘉維則雖被服之
盛不與君子而偕老而正位乎内允恊家人之利貞維
以永年幸哉有子直言正論出而揚蹇蹇之風愉色婉
容入則奉融融之樂教忠有自寵錫是宜賁以象服翟
車榮其黃髮兒齒於戲南陔所以美孝子乃風化之表
儀北堂稱曰太夫人亦邦家之光耀永綏夀祉茂對休
嘉可
榮禄大夫大司徒知太常禮儀院事田忠良故
曾祖父嗣叔贈昭文館大學士中奉大夫追
封趙國公諡忠毅制
求忠臣必於孝子厥有本原啓大國而為諸侯及于祖
禰斯惟懋賞以待殊勛具官田某故曾祖父某泰而不
驕仁者有勇事親以禮心勦形瘵於湯藥之間與物為
春近悦遠來於干戈之際允能安集仍識依歸矧死事
之蹟未忘而作善之祥有在追加異數庸荅遺忠於戲
袨服叢臺初誓山河之礪帶圖形烟閣益綿家世之軒
裳遐想幽貞尚知明命可
故曾祖母曹氏追封趙國夫人制
六世同居義盖由於中饋一門俱顯禮必及於從封爰
布明綸俾躋列土具官田某故曾祖母曹氏心存孝敬
訓著柔嘉人無間言骨肉之情甚懿事資内助里閭之
盛益深卒為開國之臣是曰宜家之婦冠于族黨慶在
子孫用茲湯沐之頒相彼烝嘗之祀於戲佩其象揥雖
已厚於平生申以丹書尚有光於永世可
故祖父子成贈資德大夫尚書左丞追封趙國
公諡武康制
遡淵源而論德相望百年崇班爵以報功是為再世以
推念祖以勵立身具官田某故祖父某蔚為時英凛有
將略此父此子因心之孝則同為國為民仁言之利已
溥乃若出竒而清州里决策以嚮朝廷臨財能廉敵愾
甚勇方迓鷹揚之用聿興豹隠之思遠邇相從湛浮自
得盖遺榮於晚節以垂裕於後昆茲用指趙分封遵周
作諡官列羣公之次秩超九命之華褒䘏有加情文斯
稱於戲長弓大箭莫圖汗馬之勞赤舄衮衣已極為臣
之貴往歆茂典益衍慶源可
故祖母陳氏追封趙國夫人制
恩紀旁流婦人從夫之爵榮名上及臣子尊祖之情宜
畀絲綸以光簠簋具官田某故祖母陳氏躬有淑德嬪
于義門婉娩聽從之無違儆戒相成之不怠先人後已
為矜式於中閨睦族宜家襲儀刑于前轍卒啓孫枝之
盛盍齊公衮之尊用舉彝章俾詶永慕於戲龍旂承祀
想欣朱紫之森羅翟茀以朝猶有丹青之彷彿可
父潤授光禄大夫大司徒封趙國公制
有學名家父以是傳之子惟天福善禄所以逮其親自
昔所難於今為盛式隆孝治載在贊書具官田某父某
識洞貫於天人譽蚤聞於朝野結知世祖言如響之應
聲辭爵天朝身自量而甚準謂有生之定數盍取夀而
舍名維以永年幸哉有子肆朕龍飛之始備殫翼戴之
誠信有心傳灼知天命是用仍封鄉國晉陟地官既以
勵於教忠亦以資於養志於戲馭臣之柄在爵禄朕不
敢私老成於國為蓍龜爾尚無隠益綏夀祉祇服寵章
可
故母吳氏追封趙國夫人制
母貴以子爵從其夫雖未嘗逮禄養於生前豈不可追
榮名於身後具官田某故母吳氏毓芳名閥主饋高閎
宜室家而夫婦利貞事舅姑而婣旋稱孝慶延後嗣名
列忠臣屬當臨御之時備著翊扶之績父榮封國慶夀
衮之方開母實抗尊悵慈顔之已遠爰正小君之號以
慰九原之思於戲其生也榮其死也哀允為殊遇事君
以忠事親以孝是在後人可
雪樓集卷二
