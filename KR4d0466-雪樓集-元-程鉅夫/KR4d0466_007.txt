雪樓集卷七元程文海撰
玉堂類藁
敕賜碑
南陽書院碑
皇帝即位之四年冬十有二月集賢大學士臣顥言臣
幸得待罪周行在帝左右位崇智下無以仰答聖明有
能推尊聖人之道表章大賢之業作興民俗敷宏治化
者此真人臣之職而上之所宜聞也臣謹按南陽城西
五里有岡阜隆然隠起曰卧龍岡有井淵然渟深曰諸
葛井者相傳漢相忠武侯故宅民歲祠之巫覡雜揉薦
獻無節黷禮慢賢君子病之至大初故河南行省平章
政事何瑋行農至郡率官吏老長伏謁祠下顧瞻徘徊
愾然興懷謂守臣史烜曰孔明三代而下一人而已武
昌相去千有餘里猶建廟學而尊祀之况其所游處也
哉出步祠東得隙地焉曰是足以建廟學矣遂以諉烜
烜下邑主簿趙守訓董其役乃合僚吏禄入之贏以備
傭相山之有良木石隸官者以具材審制度地與設官
養士之宜上于省以聞報可至大二年春即工大修侯
祠而加廣焉祠之東為孔子廟廟之後為學凡堂序門
廡庖湢庫庾肄業之齋庋書之閣官守之舍咸備屋以
間計祠十有二廟學四十有六皆端壮廣直不務侈麗
皇慶元年秋落成割官之廢地四十頃籍于學置山長
一人掌其教而訖功且再歲矣廟學之顔麗牲之碑惟
陛下幸焉即日下中書平章政事秦國公孟與翰林集
議臣孟等言夫子廟宜因舊制殿曰大成之殿門曰大
成之門侯之祠宜曰武侯之祠侯曰非澹泊無以明志
非學無以廣材非静無以成學學為侯作也宜以講堂
為静成之堂東序為明志之齋西為廣材之齋閣所以
崇羣書也宜曰崇文之閣合而名之曰南陽書院制曰
可其命翰林學士承旨賡書之翰林學士承旨某為
碑文書篆并以付賡臣某竊謂周道既衰孔子作春秋
而萬世君臣之法定曹操簒竊羣雄並起而争之春秋
幾廢昭烈揭大義發大號再造劉氏侯首稱漢賊不兩
立王業不偏安間關百折期復漢祚春秋之義煥然復
明至今三尺之童猶知賊曹而帝漢者侯之功也傳曰
有功於民則祀之侯之功萬世之功也况又居其鄉哉
烏乎我朝聖祖神孫武定文承薄海内外罔不臣妾諸
學子以及有位之人師聖人之道仰大賢之業夙興夜
寐可不思廟學之所以建聖天子之所以命豈徒夸前
人聳後觀哉所以教天下知為君臣之道也烜世有勲
伐今守饒州守訓供俸翰林云詩曰
惟皇上帝降衷于民惟皇作極以君以臣皇風既邈王覇攸
作乃修春秋褒善黜惡漢有天下擬迹舜禹厥德既衰冠履
易處不有昭烈孰扶天綱不有武侯春秋以亡河漢之間
南陽之郭盤盤卧龍惟侯之宅山縈川絡霧矯霞舒尚想
君王顧彼草廬惟侯之學伯仲伊吕惟侯之志光我漢祖
躬耕之憂廊廟是蹈義信志詘四海其悼廟學之設惟
侯之思天子之錫惟侯之儀高山景行君子所履詞臣
作詩永作臣軌
武都忠簡王神道碑
太祖時國字未立凡詔誥典祀軍國期會皆用輝和爾
書時武都智敏王居部中年十五盡通其學冠諸部名
動京師廼徵詣闕召對稱旨詔侍睿宗世祖南征以為
斷事官及即位有翼戴之勤再命為丞相不拜然内外
尊禮咸視丞相凡與上謀議未嘗出以語人推轂天下
賢俊未嘗有德色故位列卿佐而名出宰相上有子男
十一人孫男二十四人皆為顯官女四人孫女四人皆
嫁世族羣臣之盛鮮與為比世其學者惟忠簡王王生
有異質強敏過人為裕宗宿衞起家至元十五年從征
有功授從仕郎樞密院都事徽仁裕聖皇后召入内廷
以字學訓成宗晉王十九年進朝列大夫樞密院斷事
官雪邊帥之誣衆譽翕然大德二年遷翰林侍讀學士
太中大夫復命輔迪武宗今上九年陞翰林學士正議
大夫武宗即位以師傅恩特拜榮禄大夫大司徒翰林
學士承旨知制誥兼修國史至大元年加金紫光禄大
夫領太常禮儀院事餘如故明年九月十日以疾薨于
京師年六十一三宫弔賻制贈推誠保德濟美功臣太
師開府儀同三司上柱國追封武都王諡忠簡以某月
某日葬高良河之濱智敏王之兆延祐二年某月上思
舊學之懿欲永其行于石而以文屬臣某臣念嘗奉明
詔為智敏王碑以臣荒陋方懼弗稱今復以命臣豈以
臣與忠簡王嘗獲同僚知王為審耶敢不欽承謹按王
諱阿實特穆爾輝和爾人世居伯什巴里入國朝乃徙於
燕曾大父諱巴拉瑪大父諱阿迪斯世有名位父諱默
色斯至元四年薨特諡敏惠公大德十一年贈推忠同
德佐理功臣太師開府儀同三司上柱國追封武都王
改諡智敏母曰齊達勒翁吉拉特氏昭睿順聖皇后諸妹
也追封武都王夫人生子五長曰瑪努勒今為開府儀同
三司大司徒翰林學士承旨領章佩監次即忠簡王至
大中權臣用事公道壅底上雖聰睿剛斷樂聞直言羣
臣恇怯畏忌惟王知無不言言無不聽朝廷舉諸大典
多出王請盖王好謀而善諫上方眷倚而天不憗遺哀
哉王之配曰托克托鼐氏封武都王太夫人有子男二科
綽同僉太常禮儀院事多爾入宿衛曰和爾章氏有子男
二拜特穆爾廬州路達嚕噶齊呼圖克真州達嚕噶齊女
一錫錫適尚醖局都提點温都爾曰科爾沁氏無子惟
智敏以長材宿學際明時遭聖主辭尊榮於再命保貞
固於初心所以風當世澤後人者深矣而王師傅三朝
益侈先業都清華之貴襲異姓之封昭旂常播簡册豈
曰過哉乃叙而銘之其辭曰
遐哉邈矣慨彼先覺窮深滌遠智敏之學方其逢時鳳
嘴麟角日月耀彩風雲附足人具仰止高揖恬漠爰集
忠簡克承于家夙夜通明從容承華既傳德義復篤忠
嘉直如朱弦藹若春葩菀兮莫贖萬古興嗟惟王之世
功豐德隆三秉鈞衡七守疆封兩典邦教二領元戎或
掌詞垣奉常大農曾未百年重卿累公嗚呼王哉曷起
而從武都逖逖伊王之國赤舄奕奕伊王之服峩峩穹
碑斯王之德王雖不作服美無斁尚迪後人輔我皇極
陳氏先德之碑
天子既用潜邸舊臣陳顥為集賢大學士以制書就第
拜其父榮禄大夫大司徒上柱國封趙國公母李氏楊
氏並趙國夫人配完顔氏封亦如之又贈曾祖考昭文
館大學士中奉大夫護軍諡通憲祖考資善大夫大司
農卿上護軍謚康靖並追封趙郡公曾祖妣劉氏祖妣
樊氏並追封趙郡夫人前妣王氏追封趙國夫人陳始
居盧龍遷覇之信安復遷河間之清州延祐元年夏五
月顥自覇啓曾祖祖及伯父三世之封改葬清之司馬
莊明年春三月天子復賜先德之碑而命臣某撰其辭
謹按顥五世祖諱山以材勇仕金累遷穆琨監軍大安
初守居庸關聞太祖神武仁聖必有天下以兵内屬為
平陽太原等路軍民都元帥後以年老歸信安金主南
播河北山東羣盗並起有號兩淮張者據信安元帥單
騎入謁說令北歸弗聽環信安百餘里皆水澤有蒲藕
魚鼈可賴以食春秋積潦車馬不得進冬以水沃城則
凍不可登張恃以為固數喻以禍福終不聽壬辰將帥
滅金乃慷慨言曰今天下已定君保一孤城欲何為耶
生民何罪城且屠矣張感動從之元帥娶禇氏邢氏生
子課德松課即通憲公禮賢下士繇千戸都綂為萬戶
與金人戰死是生康靖公德娶孫氏常氏無子松娶趙
氏生廥菑畬廥生昉畬生暉昕康靖修潔自好生國祥
國瑞剛國瑞是為大司徒樂善喜賓客今年八袠猶聰
明不衰國祥嘗提領稻田事實祔葬新塋娶徐氏殷氏
有子曰克温克良克恭克遜克立剛善騎射終同知固
安州事娶孟氏吕氏蕭氏有子曰克信克誠克忠惟顥
寬敏信厚強學好義從翰林學士承旨安藏事徽仁裕
聖皇后安藏深釋教后乃命顥祝髮受戒及從上覃懷
入侍春坊益見親用武宗命以資德大夫為釋教都總
綂上即位遂易冠服以榮禄大夫位集賢恩寵甚渥臣
嘗觀前古士君子積德累行不獲其報必有賢子孫出
遭聖明大顯其道若陳氏之先知時審變輸忠伏節磊
磊若此而顥果能遇非常之主朝夕左右言聽計從名
在賢公卿之列親老益壮生享大國之封豈不信哉顥
王夫人出夫人有賢德為九族儀軌配完顔氏金翰林
學士銀青榮禄大夫貞簡公蘇都爾之曾孫左諫議大夫
蘇哷之孫也銘曰
乾剛兮坤柔隂陽兮曷留何滄海兮不縮不盈何草木
兮一春一秋豈積之有厚兮其培之有弗固惟先哲之
孔明兮克置予于度嗟虞舜之大聖兮氏茲陳于既衰
或受命而君兮或良弼而碩師歴周漢以㡳于今兮猶
昭晰而弗虧孰夕風而朝露兮孰冬盛而夏腓伊盧龍
之茂族兮既益熾而彌章俯黃流之奔猛兮吾將沂夫
崑岡遭明哲而際運兮是果誰之所造匪夫傳之有則
兮而繼之有道冠岌岌綬緌緌兮曰載錫此趙土既尊
乃父兮遂及厥祖今視前而丕纉兮後復祗承于厥今
何祚之有窮兮何福之不任世世鑑此貞石兮乃爾祖
之志天子之心
姚長者碑
皇帝在春宫時嘗幸勝因寺棟宇華潔象設嚴穆顧昭
文館大學士頭陀教宗師溥光而美之溥光對曰都民
姚長者之力也因歴歴道長者平生由是長者名姓簡
在帝心長者卒之明年十有一月集賢大學士陳顥言
于上願表其墓以風厲天下之好善者詔臣某為之文
臣謹按長者諱仲實字仲華河南人和粹謹厚好善不
倦父守信仕金為千夫長沒於王事金亡奉母趙家于
京師至元十三年為京敖鹽局使二十四年遷真州三
務使居半歲慨然曰剥下以事上非我志也棄官而還
以為京師天下之都會也東至于海西踰於崑崙南極
交廣北抵窮髮舟車所通貨寳畢來可廢居以為富行
之十年累貲巨萬乃曰積而不散禍之招也於是耳目
之所及力之所至緩急患難知無不為謂人莫悲於死
無以葬買雍莊地十餘頃為義塋以藏之歲將冬地且
凍預為竁以備之人莫病於男女失其時貧不能婚嫁
者資以助之人莫不幸於失身為奴贖而齊民者數十
家飢則為食於路以餉餓者寒則置席于獄以藉囚者
天子建辟雍獻美木十章米五十斛織金帛二端役夫
羊裘九十襲勝因之剏也致幣五萬餘緡大藏經一藏
若元正若天壽節若車駕行幸還若國有大慶必率諸
耆耋執贄入賀元貞初裕聖皇太后册寳禮成詔賜綵
繒百二十匹復其庸調又命為京師諸耆耋長念無以
報上德乃于萬安寺建水陸會清本庵藏黃籙醮施大
藏經三藏于元國慈濟興福寺捐金永安寺白雲觀而
祝釐焉至大庚戍春匄貧民責五萬餘緡還其劵前後
施予不可勝計至元初于城東艾村得沃壤千五百餘
畝構堂樹亭繚以榆柳環以流泉藥闌蔬畦綺錯棋布
嘉果珍木區分井列日引朋儕觴詠嘯歌其間聘名師
課子孫洎然無所干於世優游四十餘年以至大四年
正月十有七日無疾而卒年七十三越五日葬漆園之
先塋送者數千人塗祭巷哭哀聲徹天皆曰善人亡矣
娶劉氏亦好善二子積中由御史臺譯史遷太史院積
善四女孫男曰永安臣讀太史公書劇孟郭解輩事甚
義而不軌於道白圭猗頓術可富而不聞其能散孰若
長者一介之士名動萬乘聲流四方稱于後世豈不以
好義而軌於道積而能散也歟烏乎賢哉銘曰
於嗟長者生獨不群視人如已與古為鄰孰不為富暴
刻是循孰不閔窮施者何人于嗟長者佩義服仁德被
死生惠及疎親相古之人卓孔之倫義豈不高匪道之
遵吁嗟長者生遇聖神恩下九重名垂萬春藹藹天都
鬱鬱漆園史臣勒石過者書紳
凉國敏慧公神道碑
昔者聖人範金合土飭化八材以利天下後世者夫豈
一手一足之為哉必有感會契合之數焉是故羲軒不
並興倕般不並世我世祖聖德神功文武皇帝受天景
命以有九有之師思闡能仁安集率土乃中統元年西
召帝師帕克巴俾之為上士綽爾濟斡建黃金浮圖于
吐蕃以天竺泥波羅國良工之萃也發詔徵之國王奉
詔蒐羅得八十人令自推一人為行長衆莫敢當有少
年獨出當之問之年曰十七矣主以其幼對曰身幼心
不幼也遂使部衆以東帝師見而異之因使督役明年
浮圖成自請歸養帝師竒其材勉以入見天子且為祝
髮授以秘典日誦數千百言心印大明慧解殊勝因以
薦聞上趣令侍臣往召既至上目之久乃問汝來大邦
得無怖耶對曰聖人子視萬方子至父前何怖之有汝
來何為對曰臣世家西土奉詔構塔于吐蕃者二載見
彼土兵難願至尊安輯之特為蒼生來耳汝何所習對
曰臣以心為師粗知繪塐鑄鏤上大悅命取古銅人示
之曰此王檝奉使宋時所進關鬲脉絡咸備歲久缺壊
命匠繕葺皆辭不能汝能之乎輒諾奉詔至元二年乙
丑補銅人成上閱之悉大喜呼辭不能者皆來使之諦
觀曰爾辭不能此誰所補皆頓首謝曰天功非人所及
也延祐三年春以集賢大學士邦寧顥之言有詔樹碑
于凉國敏慧公墓道翰林學士承旨某為之文臣某謹
奉詔公諱阿爾尼格泥波羅國王之胄即前少年補銅人
者也祖考密迪哩贈中奉大夫護軍漢中郡公考拉克
納贈資善大夫上護軍漢中郡公祖妣琨德楞齊默氏
妣蘇默哈達氏皆贈漢中郡太夫人公生三歲父母携
以禮佛公仰視塔曰此心木及相輪寳瓶誰所為歟聞
者驚異知為夙緣髫齓端嶷如成人入學誦習梵書未
久已通兼善其字尊宿自以為弗及尺寸經者藝書也
一聞讀之即默識之少長每有所成巧妙臻極既補銅
人上深簡注工事無不命之若佑聖廟之肖貎如生若
護國仁王之莊嚴無上若西園之玉塔陵空皆公心匠
之權輿九年忽病中使宣問踵至而病益甚廼夢遊鈞
天帝所下憩居庸之巔四天女饋以食食已曰公可歸
矣既寤沉痾頓失詔給衞士十人尚方日供珍饌賜以
飾金腰輿十年立諸色人匠總管銀章虎符命公長之
統四品以下司局十有八鑄黃金為太子寳安西北安
王印金銀字海青圓牌内廷大鵬金翅鵰尚醖巨甕又
創為鑌鐡自運法輪行幸揭以前導十一年建乾元寺
於上都制與仁王寺等上都國學始成肖祀夫子十哲
詔公為之賜宅京師咸宜里金幣皆有差十三年建寺
於涿州如乾元制初公之夫人某氏猶留鄉國順聖皇
后嘗遣黃金賜之族薰利賜金輒匿之而以夫人適他
姓弗從則幽之絶食者浹旬死拒得免是年特出中使
賫黃金五百兩乘傳往召即凉國太夫人也十五年詔
公返初服授光禄大夫大司徒兼領將作院印秩皆視
丞相賜冕服玉帶錦衣金帶燕衣二十四襲貂裘帽鞍
轡車馬妻以宋景獻太子孫女郡主趙氏凡景獻府庫
田宅悉賜之十六年建聖壽萬安寺浮圖初成有竒光
燭天上臨觀大喜賜京畿良田畝萬五千耕夫指千牛
百什器備十七年建城南寺二十年建興教寺二十八
年創渾天儀及司天器物世祖上賓公於私第為水陸
大會四十九日以報又追寫世祖順聖二御容織幀奉
安于仁王萬安之别殿元貞元年建三皇廟于京師又
建萬聖祐國寺于五臺裕聖臨幸賞白金萬兩妻以戚
里女囊和爾沁資送中給崇真萬壽宫成詔公位置像設
大德五年建浮圖于五臺始構有祥雲瑞光之異又命
織成裕宗裕聖二御容奉安於萬安寺之左殿六年國
學文廟成復命為之肖位遵先猷也公奉詔感激益盡
心思焉八年建東花園寺鑄丈六金身九年建聖壽萬
寧寺造千手眼菩薩鑄五方如來於是公已老矣最其
平生所成凡塔三大寺九祠祀二道宫一若内外朝之
文物禮殿之神位官宇之儀器組織鎔範摶埴丹粉之
緐縟者不與焉嗚呼勤哉蓋自列聖肇基往往草創至
我世祖始建都邑統一函夏中外乂寧年榖屢熟故得
以日力之餘展其工事又得不世之巧智如凉公者奉
而成之可謂天地之盛時今古之慶會也公平居恒誦
生滅滅以寂滅為樂先於五臺北山構招提一區四年
而成浩然有退休志大德十年閏正月甲午顧左右曰
我若瞑目當帷堂設榻使我安寢以逝翌日沐浴而朝
朝退示疾中使御醫相屬丁酉竟薨於寢上聞震悼輟
朝詔近臣營護其家賜銀鈔二萬五千兩勑有司治葬
事是夕星隕于庭眀日木稼越七日癸卯從本國闍維
之禮夏五月癸酉塔于宛平縣香山鄉岡子原夀六十
有二夫人賽音德哷齊默氏贈凉國太夫人次郡主趙
氏繼夫人囊和爾沁蒙古氏次夫人中山湯氏焦氏天水
趙氏隴西辛氏蒙古默爾竒斯氏清河張氏太原閻氏
子男六人曰阿僧格榮禄大夫大司徒凉國出也曰阿卓勒
嘉議大夫諸色人匠總管府逹嚕噶齊閻出也曰阿濟
格焦出也曰額布根張出也曰阿齊雅辛出也曰阿齊拉
張出也女八人曰默德訥齊默凉國出也適拉塔納新
曰嘉納克實哩郡主趙出也為比丘尼曰額森德濟湯
出也壻平章政事巴咱爾曰展德勒張出也適鄧州達嚕
噶齊和拉布哈曰布延德濟湯出也適中書舍人布哈曰
呼圖克德濟辛出也曰旺扎勒默爾竒斯出也俱在室阿
僧格娶道安氏武都王之孫大司徒翰林學士承旨瑪努勒
之女孫男二曰阿咱爾曰永安女一曰楚通俱幼至大四
年加贈公開府儀同三司太師凉國公上柱國賜諡敏
慧至是又蒙恩建碑焉惟公生自金方雖智由天性然
所知不出其本及逢聖人之興不間萬里來歸于廷觀
慕感效益開厥機故随命獻功以成一代之偉觀固曰
時運亦人事也不然豈能承休光膺顯服若是之烈哉
夫備物致用立成器以為天下利者聖人也而巧者述
之若公之巧未知與古何先然而名則過之矣不亦盛
乎銘曰
聖人既作萬物斯覩聞而知歸如父如母如輻之凑如
川之赴展體乘心各獲其素允我世祖天生聰明靡有
弗燭靡為弗成翼翼凉公維金天精衣壊色衣介焉東
征曠若發曚雲披日杲聿觀其辭既諒既好爾來伊何
西民無告式廣德心亦昭慈寳於焉定契君聖臣賢仁
言利溥巧乃非先萬國來瞻事則宜然有創有承咸則
千年我觀于前抑豈皆拙力有未暇或非所屑惟此凉
公金紉玉切土木生輝嚕吰嶻嵲孰云羈旅命服在躬
遄返其初對是顯庸榮生哀死慎始令終有子世官嘉
聞曷窮宛平之原司徒之兆松檟隂隂岡縈水繞積慶
在兹永世克肖何以銘之史臣奉詔
信都常忠懿王神道碑
夫春秋迭運日月逓照必時和而後物生古今豪傑之
士亦必有聖哲之主而後能依乘風雲聲流後世蓋運
之所啓氣之所會固自有時也初太祖皇帝既定中原
選冀人常公資入宿衞八年復選掌内宰是生諾敏總
管奴婢贈太傅烏爾圖太傅以父職事憲宗二年夏會
諸侯王于驢駒河之上命宿張具河忽大漲列鼎横潰
太傅身救獲免會無廢禮上深嘉賞然竟以此得疾賜
白金三百兩為湯藥費傳歸療治而以其奴拉忻代事
且出宫女妻之明年卒實為信都王之父王諱約爾珠世
祖南征還至順德思太傅之勤問有子乎曰有召見復
俾侍中居四年敕以拉忻還之王固辭曰拉忻奉至尊
久豈宜復為臣奴臣死不敢上嘆賞良久賜楮幣二千
五百貫償之因謂侍臣曰約爾珠忠純出於天性宜友賢
成德遂命與董文忠出入宿衞又問丞相色珍御史大
夫博囉曰約爾珠室乎曰未也賜白金二千五十兩乘遽
歸娶自是日益親幸至元九年裕宗在青宫求可總宿
衞者上以王畀之一日復召入近臣諫曰畀之而復奪
之無乃不可乎上笑曰朕特戱耳賜巾服寳環佩刀還
侍太子徽仁裕聖皇后亦召王之夫人加以本朝冠服
慰賚甚厚頃之賜金束帶及臧獲十人扈從北征恩渥
彌至昭睿順聖皇后聞王之賢亦賜織金服錦段及楮
幣萬五千貫三十一年授奉訓大夫典膳署令改中順
大夫家令司丞成宗即位賜珠衣帽及楮幣三萬五千
貫元貞二年轉嘉議大夫吏部尚書内宰司丞大德二
年進資善大夫同知宣徽院事八年某月某日以疾薨
年六十一葬玉泉山之陽王娶馬氏生二子長曰布哷
齊至元十四年生始八歲裕皇養之宫中年十七太夫
人疾篤刲股和藥以進疾愈而終不言裕皇以為孝選
宫中良家子徐氏妻之丁信都王憂哀毁踰制再三詔
之起乃起賜玉帶加資善大夫同知宣徽院事武宗踐
阼入侍興聖宫賜以裕皇遺服一襲進徽政使固辭乃
以為同知徽政事皇慶元年陞光禄大夫封趙國公仍
賜尚服錦綺衣黃金寳幣白鶻延祐二年冬加紫金光
禄大夫徽政使次曰小和尚大德九年以奉訓大夫代
其兄為内宰司丞尋遷少中大夫領皇子碩德宿衞士
女一人適正議大夫吏部尚書諾鸞孫男女五人趙國
公之子曰雅克布哈甫齔成宗愛之召居禁中賜稱太子
及長為娶御史大夫博囉之女為夫人内帑備奩具親
迎之日貞慈静懿皇后幸其第内族畢至既而夫人早
世生四子皆天博囉復以季女繼之自武宗至今上繼
統官凡四遷為集賢學士領典瑞卿階四遷為資德大
夫三賜海青俊禽他物以巨萬計加榮禄大夫守司徒
不拜司丞之子邁珠婁拉克善舒紳女一在室王之子若
孫既益貴盛延祐二年特贈王推誠宣力保德功臣太
師開府儀同三司上柱國追封信都王諡忠懿祖效順
功臣太保金紫光禄大夫上柱國諡安穆父推忠守義
功臣太傅儀同三司上柱國諡恭敏皆追封趙國公祖
妣侯氏妣孟氏皆追封趙國夫人配馬氏封信都王太
夫人明年春正月集賢大學士典瑞卿曹勛帥卿佐僚
吏即臣某家傳詔為王神道碑文臣謹奉詔按其家所
述及考之國史叙次於右惟太保之純恪恭慎太傅之
憂國忘身王之孝友忠敏出參入陪勤勞帝室其所積
盖已深且厚矣宜乎貴列三能王封異姓子孫咸建大
邦上承殊眷湛恩景命被于五世開國以來羣臣臻此
亦鮮矣夫天之所厚在德聖人之所貴亦莫如德天與
聖人一也世方區區覬海岳之報于㳙埃之功不亦遠
乎然王非運之所啟氣之所會際吾君之聖且明亦不
能底是也嗚呼時哉銘曰
粤若稽古君臣所遭伊負鼎爼太公鼔刀書載一德家
傳六韜振古如斯仰之彌高繼軌並馳世豈無之皇皇
我朝廼有太師太師訏訏繩其祖武位超列爵國啟廣
土其嗣伊何天子所倚其孫伊何帝視如子惟此常氏
頻恩積賚胡然而盛胡然而大世篤忠貞帝心簡在詞
臣作銘天子命之子孝臣忠永監於兹
袁州普庵禪師塔銘
袁州大慈化寺普庵寂感妙濟真覺昭貺禪師加諡慧
慶大德之四年冬十月乙酉以光禄大夫三藏普覺圓
明廣照法師布爾尼雅實哩復加號其塔曰定光靈瑞
之塔集賢大學士顥昭文館大學士都功德使明埒棟
阿傳詔中書以刻辭屬臣某惟禮樂刑政聖人所以致
天下之治也此既不足然後凡有血氣者皆欲肆其趍
利避害之心而是非之理冺矣當是時有能以空言誇
譬福禍猶足以恐動脅誘使趍於善此慈氏之學亘百
世曠四海宗之而不能已也况學其學而以濟衆利世
為功不失其傳者乎惟師之生當炎祚板蕩之際象教
陵遲之後遂指心之夢于壽隆雖父母莫能抑其勇契
歸一之妙于大潙雖鬼神莫能窺其會情忘體合天動
物與而師之道成矣楮衣糲食藜杖芒屨而民歸于儉
廣津梁崇塔廟禦灾捍患而民懷於惠而師之化漙矣
迨師之沒騰英厲響赫赫隆隆不加寸威奔走千里不
賴尺壤食指萬數歴祀二百六被大諡再表靈塔臨濟
以來未之有也欽惟皇上御歴紹統憂勤黎元以師澤
民之久褒而顯之使民知為善之利是亦慈氏之仁也
淵乎旨哉銘曰
聖人制治隨世而異循源達本用而不匱方古之隆不
教而從洎古之遠教之或窮玩常嗜詭翳世之靡合離
反真其道乃信於皇我元居檏之刓毁剞折劂我治用
完儀軒法昊翼以慈寳偽既靡遁真亦克保惟普庵師
沒二百年其道之昭猶火之然弗迫而却弗驅而前仰
沬承流被乎大千彼濟于深此夷于巇彼禳此祈惟普
庵是師惟師之學允罔或覺惟聖天子以優以渥師諡
孔嘉師塔孔華惟億萬年贊我皇家
雪樓集卷七
