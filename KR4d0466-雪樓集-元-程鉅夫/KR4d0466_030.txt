雪樓集卷三十元程文海撰
詩
題劉將軍墨跡
芝山山前湖水春行人尚說劉將軍將軍百戰能百勝
高興獨與烟霞親平生横槊三千首流落知為幾人有
殘篇忽向嗣侯看燕山落日天風寒
送薛玄卿
裁雲以為裳製霧以為衣朝辭赤墀下日暮歌采薇世
味淡如水高情誰可希還持江南夢送子山中歸
白雲山八詠
白雲隱岫
靄靄天際雲還自青山起昨夜為雨歸今日青山裏
綠野芳春
平原藹初綠時鳥變芳聲還同世外客閒看齊民耕
古塔標峯
浮圖上空翠遥望是層峯落日照峯頂化為千丈龍
憨泉灌圃
流泉清且甘誰遣姓為憨搰搰抱瓮者泉頭仍結庵
楚山秋霽
坐對連峯曉悠悠楚國秋山中深幾許時約白雲遊
石人晚照
何人化為石朝朝還暮暮只見亂山晴不知石人處
棠店霜晴
霜凋棠梨樹爛爛如春花日照樹間屋晃然成綘霞
菟村夜雪
楚國但荒榛子文無故宅年年村中獵雪上扵菟跡
送白雲平章歸故山
賜姓出朝班今朝始是閒恩隆光禄貴名配白雲山進
退君臣際聲名宇宙間岩花千萬樹日夜待公還
蕭山圖
廻首江西最上遊山随人姓尚為蕭客行天下三十載
家住溪南第幾橋日冷雲松朝漠漠月明風谷夜迢迢
夢回枕上聽春雨記着東園長藥苗
送榮上人歸洛陽白馬寺
榮公遊上國又向洛陽歸白馬開新寺緇塵濯舊衣吟
詩江月冷振錫野雲飛此去千餘里無令消息稀
鄧教授致仕還江東
積學今成老遺榮不待年歸心彭蠡外客思薊門前孤
棹随飛鳥長河合暮蟬知機誠可尚忽别獨愴然
送慧心和尚
或坐或行無不可一來一往本難期滿輪明月天如水
正是孤舟到岸時
四駿圖
四馬同一槽同槽已蹄齧豈不愛神駿所貴還在德
題李宗師所蔵李仲賓李雪庵趙子昂墨竹
李侯游戲竹三昧葉葉枝枝分向背却憶王猷徑造時
一點清風驚百代雪庵筆力老且堅神蔵氣密如枯禪
繁霜彫林雪積野虚堂宴坐方寂然最後數竿更森竦
高節猶含老龍種一枝欲費百金求松雪道人世所重
羡君一朝得三絶五月對之若冰雪我但從君覓竹栽
滿植中庭貯秋月
謫仙捉月圖
牛渚磯前白錦袍蛾眉亭外月初高江波滿眼如平地
醉倒長舟一世豪
祖生得母
二十八年南北阻三千里外死生疑一朝見母唐州地
昨日官軍破賊時
貢士鄒國祥挽詞
開闢乾坤後浮沉吳楚間著書成白首把酒看青山空
憶鄉書薦惟求聖代閒京華聞永已南望一長澘
長沙李主簿棄官隱居東湖孺子祠側築齋曰
仰高寄題
一尉高安政已佳桂陽拂袖更長沙簿書期會諸君足
泉石山林兩鬢華賴有蘇卿餘舊圃况依徐孺作隣家
仰高堂上琴書罷自灌畦蔬種好花
題宋復古古木寒泉
老樹倚寒泉空山鎻翠烟麻源三谷裏白雪小樓前地
僻無人到神交有畫傳題詩自惆悵何日問歸船
李叔行成都寓居萬竹亭
岷江之西雪嶺東蠶茨溪頭萬竹中孤亭已去世人遠
高節惟應君子同兄弟一家皆玉立子孫千古更清風
四松寂寞浣花里却笑﨑嶇子美翁
李仲賓風竹横披
平生着處惟栽竹為愛干雲度雪姿何似卷中三五箇
閒来舒卷看參差
次韻解安卿石假山
夜騰光怪晝生輝數尺嵌岩舊見稀欲獻楚王憂刖足
怕逢織女誤支機斜當明月偏宜照近逼紅塵不敢飛
中慶堂中蓬島客相看不覺戀柴扉
畫馬
耳峻蹄高目有隅肉&KR1058;磊磈立奚奴承平誰用千金買
空使閒人畫作圖
畫牛
東華塵裏度年年每見春風憶故園曾是江南新雨過
閒看稚子引烏犍
釣臺圖
先生只合桐江老幸有生涯釣與農偶被羊裘勾引去
客星早已不相容
桃江圖
大仰山前宿雨餘桃枝江口正樵漁何人乞得身無事
賸買雲山小結廬
山水圖
誰能如此住相對兩忘情屋上青山色忩前流水聲
墨竹
舊篠斜依石新梢怒出林平生讀書處手種盡成隂
睡鳬圖
紅蓼不禁霜雙鳬夢正長世人那得似江海永相忘
滕王閣圖
幾度滕王閣凭闌看晚晴西山與南浦相送復相迎
蕭御史取稧帖圖
稧帖屋梁上世人那得知不關蕭翼黠自是老僧癡
笓子墨跡
北去南来鬢已皤&KR0808;風沐雨閱人多謾誇編竹能除垢
奈此蕭蕭短髮何
塔海布哈孝行詩
治定功成萬化開遐方驚見産竒材養生送死如東魯
致樂遺榮類老萊禮豈專為中土制孝元根自本心来
北堂日永萱花好安得千金佐夀杯
吳君載挽詞
竹罷繁霜徑蘭摧白露庭不堪垂老日頻作故人銘生
世無中夀傳家謾一經最憐歸故里何處望儀刑
濠梁劉孝子詩
濠梁孝子劉將軍名在乾坤旌在門少年攻戰策殊勲
袵席干戈獨好文父死寝苫仍枕土母疾減年兼剔股
阿母孀居五十年阿兒孝行俱千古西園種李生李枝
東園種桃桃滿蹊將軍之孝天所知世世子孫還似之
韓滉牧牛圖
農為天下本萬世此心同晴日開圖畫方知宰相功
李氏八十詩
憶昔申公八十餘故人曾為辦安車太平天子思文治
會向山中訪禮書
題龍眠二圖
孔訪萇弘
聖人何常師小技亦有道至今圖畫中若聽文王操
曹楊讀碑
以彼禍賊深遇此智識淺道旁十六字方爾較近遠
夏可軒挽詞
身分栖雲壑名誰動玉墀神仙付兒子詩禮自吾師瀛
舘徒云貴山翁元不知清風蓬島在何用紼謳為
范氏貞節
海内傳貞節誰如范母賢八旬夀者相五十寡居年門
有名王表家多勝士篇里閭增嘆羡詩禮見曾玄
王氏節婦
鄆城王氏孝且慈年未三十身孀居上有姑章下二雛
仰事俯育何勤劬二雛已長姑章沒四十餘年心玉雪
二雛食禄母亦亡天地茫茫眼垂血大兒棄官守墳墓
小兒奉檄還當去一家孝友誰能似王氏世世還如此
題劉武敏公整子墀學臣字說後
衣冠儀羽立丹宸百辟師師學藎臣獨羡世家家訓在
清風千載鎮如新
王生大字筆
王生袖有筆如椽早自通州道者傳笑我蒼蒼頭已白
不關太極寫雲烟
夀李右丞八十一歲
富貴康強八十餘當階上馬不須扶已知忠孝千年夀
况復升平一事無案上楞伽閒每讀杯中醽醁醉仍呼
雲山滿眼春如海争羡朱顔照白鬚
安氏積善堂
大同有安氏積善人皆聞食比黔敖敬粟無秦晉分遺
金且不愛負劵常對焚止酒猶好客居肆仍尚文雲霞
暎高誼蘭桂延清芬天道苟可憑有報寧非君農人力
菑畝繼之還在勤
雲中四老圖
白髮雲中老衣冠有古風婆娑松竹裏莫是採芝翁
樂廷玉西村
南土信云美西村還是家侵尋新歲月夢寐舊桑麻汶
泗青山遠荆吳白日斜政成聊自樂繞屋種名花
畫兔
足撲速眼迷離嬌兒宛頸雌雄随安知擣藥明月裏夜
夜天寒月如水
李澤節義詩
母知柏舟誓兒知麥舟惠節義萃一家慈孝非二致天
書爛爛照里門李氏之德難具論母夀八千為秋春兒
身富貴及子孫老夫作頌天應聞
劉氏濟美堂
燕山有德門孝義子傳孫家誦同居樂人懷必報恩酒
香花氣合琴静樹隂繁濟美堂中客無忘劉氏言
春江小景
翠柳紅桃春滿天鴛鴦鸂鶒亂平川東風閱遍閒花草
惟有人無再少年
訪友松竹居圖
流水青山净似苔竹松多處有樓臺只愁寒夜来相訪
雪擁重門唤不開
周文矩畫高僧試筆圖
南康遺墨紹興題京國傳看白髮時一片古屏秋似水
山僧把筆未曾知
白鶴圖
昂昂十八鶴云是宣和寫長鳴月滿臯四顧天垂野相
從上寥廓三嘆非仙者
周介夫稽中堂
紛綸接構勞反覆梏亡患伊人炯獨立高堂啟清晏四
壁惟詩書前榮或賓饌時從退食際發此喟然歎前瞻
慮已遠却顧懽猶緩暗室儼有臨春冰凛將泮冥求天
下本歘見古人面清風日正高明月夜方半持之應萬
物至理何由畔
題趙子昂畫羅司徒家雙頭牡丹並蔕芍藥
並蔕連枝花亂開冲和元自主人培集賢學士春風筆
更寫天香入卷來
葉處士挽詞
君在山中住青山深復深泉聲傍戶細樹色過墻隂接
竹惟澆藥看松亦抱琴如今無復見空有夜猿吟
送戴道士住天台
君承恩命住天台萬壑千峯繞綘臺門外霞川浮溟涬
杯中雲海接蓬莱時同野鶴看桃去或領山猿採藥廻
三十年前吾亦到舊題應入白雲堆
題召秀才孟陽處士詩卷
孟陽處士入京師身著山中舊補衣坐對王侯常極論
行逢水石忽如歸韓康賣藥逃名姓陶令休官覺是非
何似行蔵随所遇無心處處可忘機
題趙敬甫先德詩
君不見趙侍御大父昔宰元城日惠政旁洽四海聞身
死百姓負土葬至今猶號縣家墳又不見趙侍御祖母
袁氏遭亂離獨抱前母之子棄己兒孤兒哀哀草間啼
寇盗滿眼若不知兩兒俱全天與之豈知孤兒孫絶類
更離羣出入耳目股肱地吸為凜秋嘘為春一朝天子
賜恩寵白日赫赫懸高旻上公大國及祖父漏泉之澤
無涯津乃知為善必有報當時未必求報如今人嗟哉
侍御何以報永以忠孝書諸紳
朱陵别館圖
悠悠清川動靄靄朱陵曉宿霧猶空濛行雲方縹緲谷
深嘯隂虎峯高礙晴鳥應有仙人來巢居謝塵擾
何澄馬
畫馬非真馬猶擅千金價南山猛虎多安得馳之射
宋學士所蔵五馬圖
朝飲幽并暮秣吳龍膺鳳脊紫方矑承平得此寧無用
可惜人間只畫圖
李仲賓為劉明遠畫竹
李公畫竹真天成疎枝密榦皆有情偶然縦筆作長幅
颯颯坐覺聞風聲古松偃蹇連蒼柏怪石崔巍如積鐵
李公心事劉子知歲晚相期飽霜雪
王氏貞節
李家孀婦王家女翠柏為心未云苦故廬蕩盡起新廬
子為縣官女有夫一生孝敬無與比德被親婣照閭里
紛紛薄俗安可論幾人玉雪懷終始
重送戴道士(并序)
余既作霞川詩送戴君提點其所稱述翰林從事
邵生為余言如此後數日太常博士虞伯生来言
君所適者越也非天台所謂霞川乃在桃源盖用
以自號者請更賦
被命將居越扁舟指會稽海雲迎棹起江月照人低有
道蟠龍虎無生混鶩雞霞川随處是何必武陵溪
一初
一從何處起初自幾時名昨夜山中夢梅花雪乍晴
南陽太守射虎圖
一箭何妨一害除使星歸進兩玄珠欲知太守忠勤事
請看南陽射虎圖
題晉寧申氏家慶圖
申家盛德暎當時家慶圖中始見之盡出槖金援滯獄
潜輸囊米濟隣飢已驚賢婦能齊夀復見名郎有七兒
最是舍旁羈旅者感恩猶自說流離(右軍帖吾有七兒一女皆同生)
題吳閒閒擬剡圖
和風翼輕舟平碕蔭嘉樹依依流芳在渺渺層波去未
知圖畫情稍叶滄浪趣真人與道息宇宙随所寓季真
亦已遠陳迹寧足慕環樞本無方矧有濟勝具何許川
上亭政在會心處
劉恩州挽詞
籍籍甘陵守依依白下民甘棠初蔽日宰樹已經春昆
寵家留譜龔黃代有人須知清白吏名德久逾新
李伯時馬
龍眠畫馬真是馬一疋猶當萬金價參差粉墨見龍媒
渴飲長江柳隂下我今老病無所求但願早賜歸林丘
肩輿飽飯百不憂閒看稚子騎犂牛
折枝桃榴圖二首
長眉添粉重媚臉醉春暄百囀東風裏如何獨不言
西國移根早瑶池染露新青禽舊相識来送鳳城春
謝安對奕圖
晉代衣冠不可尋空餘畫史筆間心東山絲竹西州淚
却是羊曇恨最深
郭熙小景
一路秋光百里溪行人行急趁前期船頭别有鳴琴客
仰面青天信所之
雪晴圖
沙際風廻雪乍晴偶然雙鴈下青冥山禽共嚮木居士
不見靈芝一朵生
夏珪山水
隠者多依泉石間結廬相對共幽閒誰知泉石更多事
日夜鬭聲来撼山
趙大年小景
疋馬衝寒踏落花杏園深處曲江涯何如相對風軒坐
喚得漁船傍酒家
賜歸後讀趙閒閒遂初園八詠
得閒已羡閒閒早得去何妨去去遲偶讀先生遂初賦
扵今不愧八篇詩
韓滉田家移居圖
韓公豈獨丹青妙出入周旋足令猷坐擁荆吳兵百萬
不忘田舍有漂流
饒陽葛文元嘗題詩真定趙定國臨碧亭西壁
上重來則穿壁之竹覆之矣為賦一絶
臨碧亭中題壁處重來花鳥總無言惟餘亭下青青竹
透壁穿墉護墨痕
樂府
漢宫春夀劉中齋尚書
記得年時向爛柯山上問訊山君神仙當日機杼付與
何人猿驚鶴怨道烟雲久暗楸紋秪有箇留侯好在玉
梁千尺峥嶸老子當筵國手曾看書賭墅决策推枰
而今長垂衫袖卷却機心後先翻覆一從他局面虧成
旁觀者不求他訣只從乞與長生
喜遷鶯夀大人(四月七日)
天南天北記歲歲今朝白雲凝目遥想羣仙擗麟作脯
鶴馭丹霞三谷此日癡兒多幸引領諸孫盈屋齊綵服
對綠隂紅子緩斟醽醁和睦保吾門一家詩禮箇是
生籙官不在高名何必大無用滿堂金玉但願太平無
事日用莫非天禄從今去看夀如磐石鬢鬚長綠
酹江月寄夀京山宣慰叔
歲時荆楚渺淮海相望竹林清逸挂了豸冠歸去也側
耳中郎消息見說旌旗行春江上也報歸來日嬋娟千
里如今猶共天北應是南國甘棠綠隂新長未放春
風歇料得清香凝燕寝兵衛森然畫戟回首塵蹤轉篷
未了又欲馳京陌浩歌金縷殷勤遥寄銅狄
木蘭花慢夀忠齋(三月廿七日)
春光明媚日萬紅紫鬭芳菲筭幾許韶華脂銷粉褪蝶
懶蜂稀誰如半山解道道綠隂幽草勝花時天與誕生
元老夀延長占佳期功名富貴轉頭非滋味總曾知
且鸞坡鳳掖文章議論玉珮瓊琚癡皃那知許事須安
排名字作(去聲)公師豈識遼東歸鶴只今夀國元龜
臨江仙夀崔中丞(四月十日)
永日綠隂庭院静最憐紫燕翩翩舊巢已堕不堪黏主
翁情愛重親手捲朱簾恰則五龍同浴佛崧高又報
生賢殷勤深意倩誰傳呢喃如對語富貴出長年
又(有序)(四月廿五日)
予生之辰先養蒙學士旬日亦既拜臨江仙曲之
賜謹次韻為養蒙夀且賀新除
卷起黃庭聽夀曲蒙齋可賀綿綿安排機會實關天生
辰今日是新命此時傳宣室曾聞前席語偉哉龍象
初筵斜飛取勢玉堂仙太平遲公等大拜定今年
養蒙詞附
臨江仙曲仰為座主雪樓相公先生夀
前幕下士張伯淳頓首再拜
白雪樓頭清晝永新來喜事連綿朱明綠暗麥秋天
繡衣何日去丹荔已香傳前夜團團明月好清光
留照華筵錦囊随處地行仙庭椿關望眼同慶八千
年
青玉案夀趙方塘學士(五月五日)
昌陽初薦長生醑又好日逢重五綠鬢神仙家玉署每
年今日綵鸞齊駕排日歡初度今年天上恩榮異道
夀也還他富細葛香羅難比數醺醺醉了卿卿一笑巧
結同心縷
沁園春(并序)
五峯大卿寄示所和繡江參議沁園春詞一以
退為高一以進為忠二者皆是也區區愧未之能
焉倚歌而和情見乎辭
十載京華騎馬聽雞自憐闊疎看春風葵麥敷舒如此
故園桃李憔悴知歟要乞閒身聊追故步雪艇烟蓑一
釣夫君恩重却許令便養欲去躊躇竹西凖擬寧
居詠不到娉娉嫋嫋餘又橋邊巷口燕尋舊壘天東海
角月上新衢尸素有慚澄清無補豈不懷歸畏簡書堪
時用得卿如卿法吾自吾廬
金縷歌夀大人
新月溶青荔望天邊夀星一點白雲千里又是吾翁初
度日兩見童顔十四多綘縣老人一歲想得姑仙麟脯
宴進蟠桃滿引霞杯醉羣玉樹可人意癡兒未了公
家事喜此中堂名繡綵晨昏如侍著箇斑衣渾欲舞却
把夀巵遥跪祝翁夀三山一似已潔清香凝寝處奉安
車弭節徐徐至就禄養看孫戲
沁園春和王寅夫樓居妙曲兼致惜别意
天上仙人只愛樓居真成故常自五雲深處乘風冉冉
三神山畔弭節陽陽醉裏乾坤閒中歲月興到謝家春
草塘凭高望看塵間萬事翻覆蒼黃好留此意要荒想
坡老風流肯獨當况日邊紅杏空迷蝶夢眼前綠樹嬌
囀鶯簧明媚時光温柔地氣倘可栖遲老是鄉花神訴
怨春歸閬苑自有天香
清平樂以茗芽㯶扇夀長樂尉弟(四月三日)
潮來潮往百里遥相望喜見夘君初揆度好寄海南拄
杖蕭然四壁坡翁要求黃木無從受用一般苦味奉
揚千載清風
品令夀譚公植提學(九月十日)
黃花的皪更着意粧秋色三神山外九仙峯頂輝騰奎
璧聚遠樓高人在青雲千尺輕車屴崱度窈窕穿丹
碧翠橙香沁玉醪春豔笑摩銅狄數點梅花己報調羹
消息
滿庭芳夀曾勁節
天地為爐崐岡欲燼此君興味何長深林蒼雪特地作
清凉甲刃摐摐陣裏翠旌纛佩玉鳴璫須知道生來有
節晚歲更昂蔵詩人閒品藻似衛公九十淇水徜徉
任風花高下蝶亂蜂狂有客長途苦暍貪美蔭欲買陂
塘推門去何妨枕藉三萬六千場
青玉案夀趙定宇
梅花杯酒年年早有箇詩人未老恰則蛾眉新月巧人
間春信水邊仙影共約今宵到少年回首都休道筭
只有紅泉快幽抱贏得池塘閒夢草堂開二樂客添一
笑長似梅花好
金縷歌夀胡澗泉憲僉(二月七日)
八桂歸来後又十年泉紅澗碧蟠桃春曉老子精神真
滿腹合借福星當道怎長寄東臯舒嘯是則顛厓人渴
想奈一川風月多情好攀琪樹拾瑶草耆英洛社尊
胡杲問何當棕鞋桐帽率先九老歲月天長留石磴此
約他時須早定分我香山歌笑未論桑田滄海事比諸
公他日猶年少政恐有鋒車到
摸魚兒夀燕五峯右丞
記江梅向來輕别相逢今又平楚東風小試南枝暖早
已千林烟雨春幾許向五老仙家移下瓊瑶樹溪橋驛
路更月曉堤沙霜清野水疎影自容與平生事幾度
含章殿宇隔花么鳳能語苔枝夭矯蒼龍瘦誰把冰鬚
細數千萬縷簇一點芳心待與和羹去移宫換羽且度
曲傳觴主人花下今日慶初度
五峯詞附
繡使雪樓先生歌摸魚詞華余初度次韻敬
謝盛心荒唐愧甚
又浮生平年六十登樓悵望荆楚出山寸草成何事
閒却竹烟松雨空自許早摇落江潭一似琅琊樹蒼
蒼天路謾伏櫪心長䘖圖翅短歲晏欲誰與梅花
賦飛堕高寒玉宇剛腸還寧馨語英雄操與君侯耳
過眼羣兒誰數霜鬢縷秪夢聽枝頭翡翠催歸去清
觴飛羽且細酌盱泉酣歌郢雪風致美無度
水龍吟次韻謝五峯
不知今夕何年飛來五老峯頭月清輝無限殷勤回照
歲寒蒼雪寫入宫商鋪成紈素盡情誇說倚胡床老矣
若為消得除却是杯中物自笑半生長客正沉思故
林幽樾兒童驚走龍鸞雜還兩山排闥風雨蕭蕭冰霜
耿耿相看高節問此君學和龍吟水底幾時成闋
漁家傲次韻謝郭西埜僉事
出世自憐居佛後眼前萬境真何有曲調最新情却舊
重湖右林宗一笑同擕手西埜有雲初出岫浮空肯
學纖絺縐須信此中無雨久君識否老夫只羡無官守
摸魚兒次韻盧疎齋憲使題歲寒亭
問疎齋湘中朱鳳何如江上鸚鵡波寒木落人千里客
裏與誰同住茅屋趣吾自愛吾亭更愛参天樹勞君為
賦渺雪鴈南飛雲濤東下歲晏欲何處疎齋老意氣
經文緯武平生握手相許江南江北尋芳路共看碧雲
来去黃鵠舉記我度秦淮君正臨清句(宣城水名)歌聲緩與
怕徑竹能醒庭花起舞驚散夜來雨
疎亭詞附
樂府摸魚子奉題雪樓先生鄂憲公館歲寒
亭詩卷
為君歌歲寒亭子無煩洲畔鸚鵡江山勝槩風霜地
要近魯東家住丘壑趣應素愛昂霄老柏孤松樹登
高作賦想白雪陽春碧雲日暮别有倚樓處金閨
彦尚憶西清接武年來喬木如許團茅時復羲皇上
我醉欲眠卿去歌欲舉還自悟君亭琢就瓊瑶句疎
齋試與倩倚竹佳人湘絃赴節凉滿北忩雨
大德辛丑五月廿二日書扵長沙肅政公
宇之澄清堂涿郡盧摯頓首再拜
感皇恩次韻姚牧庵題歲寒亭
翠節下天來通明誰侍地有高齋要名士相逢恨晚老
矣酒兵詩帥歲寒同一笑千年事黃鶴羈情暮雲離
思半掬心香火初熾梅花滿樹又是一年冬至政相思
恰有江南使
牧庵詞附
捧讀雪樓憲使歲寒亭記擊節之餘扳疎齋
例亦賦樂章姚鐩再拜
尋丈歲寒亭何多環侍烟節雲旓萬青士旄頭鐵甲
更兩蒼官為帥落成天雨雪皆竒事不獨玄冬偏
生幽思六月清風失炎熾三年轉燭君去豈無人至
惟應無坐嘯文章使
臨江仙以鴛鴦梅一盆夀程静山平章
千歲蒼虬成玉樹江南江北孤芳平生何處最聞香五
更江上路幾度月中霜休笑梅兄今老大年年青子
雙雙風流消得喚鴛鴦和羹真箇也莫忘水雲鄉
清平樂夀王楚山
楚山清曉借問春多少松菊深深香縹緲萱朵蘭芽交
照丹霞洞口紅泉從來慣醉飛仙不是稱觴獨後後天
長似先天
臨江仙餞拜都御史
海北天南千萬里繡衣霄漢乘驄飛來黃鶴喜相逢清
霜鸚鵡月寒食牡丹風仙闕曉班催玉筍馬蹄還上
春空江頭官柳得春濃不如江漢水萬折與俱東
點綘唇送王藎臣
綠鬢青雲王郎故是乘驄侣阿龍風度想在烏衣住
帶得春來又共春歸去江頭路美人何處官柳吹風絮
又送王世英
執法星邊從前合着雙星佐近來添箇轉覺光明大
到得長干想見鶯花過情無那王郎知麽喚起思歸我
摸魚兒次韻謝張古愚
漢江東舊家文獻風流意氣相許金臺早集荆山鳳聲
振一庭鵷鷺春幾處須信道甘棠樹樹含清露平湖古
步妙一曲鈞天魚龍出聽未數應鍾吕吾衰矣鬢點
吳霜幾縷劉郎忘却前度千年黃鶴歸來晚山色謾留
眉翠東北注羡衮衮雲濤去接西江水仙塵異趣但極
目朝陽清光萬里阿閣送高翥
鷓鴣天夀郝仲明御史
庚暑初消酷吏更秋風新動仕途清生辰長占中元是
今歲欣逢二美并冠獬豸掌銓衡鏡般明了水般平
手中一卷山翁啟人道延生北斗經
蝶戀花夀齊諾監司(十二月朔)
黃鶴山前梅半吐歲歲年年誰是冰霜侣自有使君來
共住黃昏不怕風吹雨見說和羹天已許帶得春來
又怕將春去記取澄清堂上語八千眉夀從今數
南鄉子夀程静山
報道杏梢紅又報新添老令公好箇平章風月手成功
畫戟金釵各幾重七十未為翁彭祖當時丱角童家
慶圖中須着我吾宗歲歲年年夀酒濃
浣溪沙題湘冰行吟
風雪交加凍不醒抱琴誰共訪湘靈數峯全似故鄉青
流水落花何處路綠隂幽草可憐生行人小待我同
行
滿江紅送陳正善繡使將指江閩
楚甸春濃早重染甘棠舊綠天又念海深江闊達聰明
目漢使只今應遣十周官自古須廉六羡繡衣遥暎衮
衣明人如玉論别恨猶未足還怕見征車速待相随
千里試騎黃鵠無奈江山分去住漫教風雪欺松竹問
使君如肯酌紅泉尋三谷
掃花遊寄贈西埜赴臺都事
别離况味嘆自古難禁最關情處暮簾捲雨念征衣乍
拂故人良苦見說麻姑也怕方平節斧正凝竚又報道
待回天上官府誰與傳尺素想玉簡頻催綵雲難駐
中臺獨步便迤邐金門近連沙路野鶴江樓為囑仙翁記
取耿無語倚山亭黯然平楚
摸魚兒次韻謝張古愚
又山亭一番春老歸遲黃鶴何許殷勤天上乘槎客還
記渚鷗沙鷺憔悴處奈青鏡難蔵一一都呈露空庭細
步念一笑三年相思千里他日看嵇吕西門柳烟雨
千條萬縷人誇張緒風度誰知聳壑昂霄意春樹漫摇
柔翠杯滿注願回夀松喬一曲清如水壺中得趣問日
麗扶桑風來閶闔應許共遐翥
浪淘沙次疎齋韻題楊生卷
城上望宸樓夢裏神遊山無重數水悠悠惟有江西楊
處士來往扁舟金鳳落何洲君試回頭呢喃檣燕替
誰留誰道明年如斗大借問沙鷗
點綘唇夀王楚山
幾日春寒楚鄉山色偏濃秀雪前雲後相對青如舊
洞府沉沉聞道花開又烘晴晝蟠桃結就共慶千年夀
木蘭花慢夀胡澗泉
耆英圖畫裏笙鶴擁地行仙是曾識舊家南宫禮樂餅
餤春筵海南早迎駰轡凜霜威風度肅蠻烟笑引霓旌
綘節歸尋碧澗紅泉軒然過却古稀年忩戶濕壺天
甚小車花外醉呼麟脯滿泛金船蒲輪晝榮相錦福蒼
生此筆徤如椽辦了調元勲業丹霞小住千年
浪淘沙夀譚梅屋
瀟洒水雲鄉樂事難忘鳳書無奈又相將遶屋江梅猶
未白簡上飛霜小住政何妨院院秋香今朝何處按
伊凉一曲一杯千萬意地久天長
海棠春夀胡澗泉
年年二月風光好佛出世有誰知道無量夀如來昨夜
先來報澗邊玉樹泉邊瑶草千歲和春未老莫羡澗
泉間有鳳啣書到
六么令夀聰山
海鶴松間襟韻梅花雪後精神皇家蓍蔡老元臣彝常
千載事品物四時春人道聰山毓秀秀如嵩岳生申
夀身夀國夀斯文三階明紫極一氣轉洪鈞
臨江仙夀晉軒
久矣君家無此客年年天際遥瞻文星明佀半規蟾槐
廳風細細蓮燭夜懨懨尚記當年飛鶴譜重随賀燕
呢喃逢迎一笑捲疎簾花開春未減日永酒頻添
蝶戀花夀陳北山
月掛新年弓未彀璧水溶溶已覺春光透國子先生松
竹友一尊請為斯文夀况是雪中萱樹茂華萼相輝
天長地久何處東風吹雅奏孔堂絲竹千花晝
又戲疎齋怡雲詞後
長憶山中雲共住出處無心只恨雲無語今日能歌還
解舞不堪持寄山中侣誰道解愁愁更聚自有卿卿
慣畫雙眉嫵問取慳風并澁雨相逢認得怡雲否
菩薩蠻次韻郭安道探梅
孤根自是春憐惜一苞生意何曾息南北本同枝先開
先得詩風來元不約冷暖憑斟酌花落又花開年年
去復來
千秋歲夀劉中庵
報梅開處又報君初度冰雪種瓊瑶樹重逢仍嫵媚方
發非遲暮春滿面廣平消得平生賦觀裏桃應妬無
耐風霜沍香不斷清如許從教吹笛裂自有和羹具花
會否明年相見沙堤路
天仙子夀杜左丞
一自夀星臨杜曲歲歲小春春意熟泰階相向更分明
調玉燭扶鈞軸突兀眼前惟此屋折得歲寒枝上玉
擬祝翠尊還覺俗何如繡綵在庭前看未足杯方續周
魯後前光汗竹
太常引夀高麗王
沁園歲歲菊留芳待此日慶真王金鼎爕和元造夀域
同開八荒帶河山礪一傳千歲地久與天長晴日上
扶桑便先照璚階玉觴
鵲橋仙次中庵韻題解安卿盆梅
南枝春盛斜斜整整猶帶孤山光景相逢索笑耐尊空
向老瓦盆中自省風霜人老關河路永賴得生成慣
冷憑誰移傍太初岩待雪月交光對影(中庵有竒石號太初岩)
臨江仙夀尹留守
六月灤陽天似水月弓初上新絃一篇來夀我同年帝
京賢牧守人世妙神仙年甲偶同人却别我今早已
華顛羡君福禄正如川印章金磊磊階樹玉娟娟
清平樂
西埜使君自遼左寄詩詞至灤陽猥承見及
次韻代訊且謝不忘
新來酒戶想勝看花處帶得春行平壤路同笑同歌同
住灤陽却近山家芒鞋夜夜丹霞流水落花歸思蒼
烟白石生涯
太常引夀李丞相
雪消一半鳳城春杏桃小帕嚴辰獨有柏屏蒼翠便似
南華大椿露濃天近玉魚金印恩共歲時新多少太
平民願真箇朝堂秉鈞
碧桃春夀廣微天師
琵琶峰上曉雲光遥聞薇露香雲中王母九霞觴碧桃
今日嘗開大國佩重章舊家張子房青山虎踞復龍
驤梅花江路長
沁園春夀李秋谷平章(十一月朔)
河漢無雲淡月疎星玉宇初澄漸金仙掌上露華高潔
西風陣裏霜氣崚嶒浪蕊浮花狂茨怪蔓此日紛紛一
掃平誰歟似有天公錫號秋谷山人須知與物為春
向揫斂中間寓至仁是紱麟盛旦黃鐘應候一陽方動
萬彙俱萌億兆蒼生鈞陶繋命夀國端如夀此身梅花
遠倩新詞描寫來侑芳尊
玉樓春次韻王彦博右丞詠梅
梁園賦客情無奈嚼到梅花和蠟愛偏憐初日透宫黃
怕染春風成野黛遊蜂怪底随飛蓋揀得繁枝償酒
債玉堂開卷已春殘紅紫紛紛都異態
清平樂夀李秋谷
葱葱瑞色岑蔚亭前客一點梅花蔵太極總是春風消
息去年今日西山哦詩賭酒忘還到底黃扉紫閣不
如未老清閒
天仙子夀白雲平章
玉漏遲遲高閣報枝上梅花春又透紅雲宫闕白雲山
人盡道如君少江北江南行處好試聽陽春歌楚調
調鼎勲名都做了人生七十古來稀仁且夀誰能到有
酒滿斟南極老
雪樓集卷三十
