雪樓集卷二十九元程文海撰
詩
薩迪勒默色謙齋御史瑞竹
江南御史彈琴處插竹為楥竹自成不見稚叢緣節上
渾疑隣筍過墻生清隂已比甘棠愛直氣先占衣繡榮
廻首荆臺舊亭下高枝應有鳳凰鳴
龍眠二馬二首
蕭蕭騣尾傍塵埃曾際風雲萬里開却憶少年河畔路
鳴鞭落日驏騎回
廻顧飛龍玉轡頭還思閒卧逐犂牛何時放與江南好
草軟沙平得自由
張鏔君哲清節堂
張君少也孤鞠育賴母慈母也貞且潔堅苦力自持教
兒讀詩書不見兒貴時兒豈不欲養養已無所施娟娟
寒梅花皎皎叢菊枝芳時苦冰霜未春已離披天地何
不仁古今同一悲巍巍清節堂行坐常見之何以報阿
母勿負母所期聊為清節吟庶補南陔詩
吳道人息庵
厭盡人間尚愛詩結茅投老已嫌遲翛然鳥倦雲歸後
正是風清月白時斫桂欲將枝并折畫江漸與扇相遺
死灰槁木蒲團上又到身中子午期
楊唐州挽詞(子士允)
天道由來遠楊家重可憐阿兄忠見嫉乃弟善無年往
事成孤憤修名竟兩全唐州千載意有子幸能傳
蘇李相别圖
漠漠隂風吹草低蕭蕭漢節對羣羝少卿心事元無異
家共長安萬里西
淵明高卧圖
手撫高松石更竒披襟脫屣醉眠時壺中酒盡琴無軫
說着羲皇總不知
鄄城陳景新賑粟辭賞
伏波躬耕輕萬斛卜式還聞辭爵禄潁川太守復何人
往往挾持求大欲陳君好義不言功猶落玉堂揮翰中
見說鄄城諸邑子近來相尚起廉風
衛州王景先省郎祖母八十
萱草花開宿雨乾北堂稱夀玉杯寬幾千蜀道陳情易
八十京華就養難忠厚已從今日見艱虞莫忘昔年看
阿婆心事諸孫福河朔聲名庶不刊
周南翁悠然軒
開軒臨四野野草細扵毛白鳥湖上起青山雲外高援
琴忘舊譜洗盞對新醪落日闌干角詩成漸逼陶
寄題郎官湖太白祠亭(黎僉事崱景高所脩)
昔持黃華節觀風漢陽城城南十頃湖空有郎官名太
白不肯顧高祠風雨傾亟召郡博士為我時經營我復
棄官去無由觀厥成再以王事臻夙夜有期程豈無濟
勝具對面慙高情安南古交州黎子真豪英好事竭肝
膽摛文嚴且明連年湖上住日愛湖水清殘碑出沈翳
繚垣制縦横象設儼邃穆飛簷欎峥嶸蒲荷取次發竹
樹皆光晶素月濯古華澄波送新聲黃鶴怨崔顥鸚鵡
愁襧衡歘若張李来復與岑輔并仍歌五字詩酌以白
玉觥由來磊落士况值天下平萬古為一時四海為一
泓神交溟涬外氣合如弟兄遂使郎官湖燁燁流芳榮
我歸玉堂署君亦来上京示我新記文忽疑夢乍驚題
詩謝謫仙心與孤鴻征
徐廉訪母
大梁進士邢家女嫁得徐郎在羈旅姑章但識寄来衣
阿婦未聞堂上語姑章不待阿婦歸升堂空有淚沾衣
可憐積善生男子不見婦歸兒貴時諸姑歸閻新無夫
迎歸事之如舅姑有男我娶女我嫁阿姑自言今世無
頃聞父死惟老母輦致平陽奉朝暮邢家子姪各有歸
誰識良人心更古良人已沒諸孤長富貴聯翩照鄉黨
門庭日廣車馬多但恨姑章隔泉壤
寄鄭信卿參政
闕下相看未忍分過門誰料不逢君竟參華省江南去
定有新聲天上聞夜静每勞瞻紫氣春深幾欲和停雲
豫章臺下南歸路何日論心到夕曛
題陳天賜載之詩後
亹亹辭家日悠悠上國心關河題欲徧雲海夢初深卷
裏英雄迹人間正始音成連舟已遠空對伯牙琴
書韓氏八十詩卷(宋筠作序)
八袠更齊年兒孫孝且賢衣冠驚乍見今古幾能全德
是耆期本家宜福禄綿國初人物在獨對宋公篇
王仲庸八十李受益隸書養志以扁其堂
大興王氏世忠厚乃祖向來醫國手活人千萬不論功
富貴浮雲亦何有隱君八十字仲庸同牢孟光夀且同
妻賢子孝萬事足有善可樂酒可中皇慶天子初嗣位
賜帛高年興孝治此時二老拜恩榮新搆華堂名養志
李侯八法元蒼蒼奮筆為挽千鈞強三牲五鼎亦易得
楣間歘見三鳳凰薄俗悠悠不堪數君家盛德天所與
聖朝望治猶渴饑敢信今人不如古羡君有子真賢孝
澤滿鄉閭犯無校祝君夀命金石堅永與聖朝扶世道
賀亨復都事榮親堂
勸忠褒德感恩私風木無情喜又悲五等已分茅土貴
百年莫忘蓼莪詩但令報主存先訓更覺榮親永孝思
遥想茫茫濟陽路棠棃千樹擁穹碑
上賜潘司農龍眠拂菻婦女圖
拂菻迢迢四萬里拂菻美人瑩秋水五代王商盡作圖
龍眠後出尤精緻手持玉鍾玉為顔前身應住補陀山
長眉翠髮四羅列白㲲覆頂黃金環女伴駢肩擁孤樹
背把閒花調兒女一兒在膝嬌欲飛石榴可憐故不與
凉州舞徹来西風琵琶檀板移商宫娛尊奉長各有意
風俗雖異君臣同百年承平四海一此圖還從袐府出
司農潘卿拜賜歸點染猶須玉堂筆天門蕩蕩萬國臣
驛騎横行西海濱聞道海中西女種女生長嫁拂菻人
題濟南安氏章服卷
笏滿床頭酒滿鍾家能孝友國能忠一門又見安員外
八葉寧論漢侍中賸種葵花傾曉日深培荆樹貯春風
江州陳氏三千口七百餘年㸑養同
趙一德季潤忠孝詩
南昌趙氏子早歲遭艱虞骨月不相保萬里為國俘釋
縛燕趙間遂為鄭家奴蕩蕩天宇闊亹亹日月徂轉瞬
四十年朝夕勞且劬主翁豈無恩不得齊民俱主翁父
子沒悉力持且扶有客南昌来解后談厥初問知家中
事五内猶摧刳父兄死未葬有母八十餘再拜主母前
涕泗下漣如委曲陳其情願母哀其愚主母為之悲暫
許奉康娛星言整去装策馬登長途山川日以異旬朔
奄相踰日暮不留行忽已臻其廬升堂拜慈母再世得
相於慟哭父兄前隣里皆欷歔生者幸少慰死者歸黃
壚主恩不可忘母養不可虚黽勉與母辭復返鄭氏居
主母驚且喜左右咸歡呼趙子令至前授以咫尺書汝
孝通神明汝義薄天衢永為故鄉民汝去勿躊躇趙子
再拜謝洒血滿襟裾主恩一未報何用早歸歟主翁積
忠勞封諡焉可無穹碑表墓畢逝將還故墟主翁有遺
嗣無罪倏見誅奮身伏王庭誓死訴冤誣白日廻其光
天道劃昭蘇豈獨全鄭門高風動皇都滔滔天下者廻
首成榛蕪安知磊落人淪此氓隸徒飛檄下九天大字
旌其閭郁郁文獻邦盛事暎梅徐母夀涉千齡聞有駟
馬車吾聞善必報此理天不渝我作忠孝詩永激頑懦
夫
送傅道士
新拜天書領故山飄飄歸鶴振高翰九霄風露秋標格
萬里雲霞玉佩環舌齒存亡真大訓精神清净勝還丹
由来孝敬神仙事莫遣山林有厚顔
趙際可天馬圖
天馬出西極神龍不能追目為紫電光歕作風雷飛天
馬不常有晝中或見之見之夢寐不可得得之不用終
何為穆王無復瑶池宴漢武秦皇不相見何當真馬生
渥洼来與天子駕鼓車
趙母八十
梓潼八十趙氏母内外之孫廿又五生長兵凶老太平
盛德冲和天所與臺中濯濯兒更賢捧觴百拜阿母前
願將忠孝報天子桃花海上春如烟
和陶詩
秋風吹庭樹密葉潜銷落玄燕寧久翔白鴈紛南泊清
晨得尊酒冥然還獨酌年運倏徂謝春秋焉能託依依
仰先哲緬邈空述作江漢日東流寒花繞叢薄開卷撫
休運振衣望丘壑
葛老竹軒
開軒忘寵禄種竹作幽人霧罷清隂合霜侵粉節勻虚
中堪體道直上似持身應有同心者移家與卜隣
早行圖
萬山廻合路紆縈獨策羸驂欵欵行却憶麻源三谷裏
畫橋擕酒聽溪聲
寄喬達之
東魯相逢兩見秋忽傳南牧古筠州向來不負甘棠訟
此去真分黃屋憂政裂多門從古患民罹百病自今瘳
中朝人物如君幾縦樂江南得久留
豐城熊蒙泉挽詞
故國三吳暮橋門六舘秋文章歸自誌賓客拜荒丘但
覺風流遠誰將歲月遒青山延慶里落日不勝愁
夀李秋谷
薇省星辰近鑾坡日月遲上公開瑞旦舊學蔚明時玉
琯微陽動宫壺喜氣随已傳蕭應昴復說傅騎箕琥珀
蒼松液珊瑚碧樹枝茂生豪傑士来作太平基憶昔公
初起方時事已隳艱虞身保障謀議國蓍龜赤手除蛟
虎丹心見藿葵一朝周典禮萬世漢官儀宗廟重鍾簴
乾坤再柱維泰階寒耿耿遐壤日熙熙大小陳綱紀神
姦鑄鼎彜桂枝增秀發蔓草極芟夷鄉校惟聞頌朝廷
總得宜端由天子聖亦在哲人推昭代才何盛斯文柄
獨持立言成凖範析理貫書詩餘事歸青史新篇藹素
期朝趨雙闕内夕夢北山陲顧問常前席論思每執規
力援寒畯溺已視庶民飢姓字喧童稚仁恩被等衰功
高門似水心静爵空縻報主期堯舜為臣志吕伊山河
分陜地勲業太常旗早達謙盈理居多寵禄辭戰兢存
夙夜贔屭負安危即此觀天道宜能永福綏直為天下
祝不是老夫私
次韻秋谷西郊書事
車馬城西何處村青山綠酒鴈紛紛天開勝日晴如洗
地轉微陽氣欲醺應倚長松詢白髮還臨絶澗望紅雲
高賢自古閒難得夾道争瞻李相君
贈李肖岩
海内畫手如雲起寫真近說中山李一入都門天下聞
半紙無由及田里羣公列卿日闐咽過眼得皮仍得髄
含毫泚墨笑且談忽見威儀在屏几精神遒遒出眉目
炯若寒蟾映秋水自言貌盡千萬人不獨形殊心更異
邪正惟存瞭眊間英雄多在風塵裏我聞其人未曾識
姓名籍籍常在耳皇慶元年秋九月退食詞林方徙倚
黃花遶屋白日寒風罷天高鴈如蟻忽從集賢趙司直
剥啄叩門到階戺掃堂展席開清尊相對蒼然感衰齒
京華出入四十載顧影周行若疣贅只堪杖屨老林丘
何用形容汙縑紙解包拂硯起盤礴落筆童奴亦驚喜
平生傳寫盈筐箧豈有疎髯白如洗懸之素壁日相看
從此歲寒吾與爾黃金百鎰未能報贈君肖岩兩竒字
君王思治方旰食夙夜求賢每虚已願君莫問江南北
徧歷幽遐閱多士魚塩版築鼓刀徒今人豈無古人比
莫待九重勞夢寐便合圖歸獻天子
緝熙殿御題紫薇花扇面夀郝中丞(十一月廿五日)
江南千里花茫茫紫薇静對中書堂畫工會得無窮意
一枝宛轉留芬芳緝熙殿裏日月長御筆落處蛟龍翔
花前未覺風流遠扇底猶含雨露香烏府先生黃閣老
高敞新齋坐霜昊聊持此畫託千年從今永伴中書考
夀白雲山人
白雲山人起西域陽春為心玉為德初從南土佐元戎
萬里聲名已輝赫頃得雄藩展驥足武昌城裏初相識
黃鶴秋風庾亮樓大江落日曹公壁此時最好安太守
旦暮過從豁胸臆君為郎署向河南我欲江西老一庵
再承天詔還京闕君已中書坐贊參萬國山河歸美化
千年治亂入高談紫薇紅藥天光轉翠竹蒼松客夢酣
聖明天子今軒昊敬老尊賢古来少皇恩忽先一陽回
大政仍資共探討天教初度臨長至我識仁人多夀考
安得移家與卜隣歲晚風流成二老
禹柏圖
我昔觀風江漢域大别寺中觀古柏皮空骨立二千尺
扣之鏗然若金石雙龍盤拏爪角怒白晝歘恐風雷黑
小枝旁出勢蜿蜒復似遊龍顧深澤蒼蒼數葉森北向
貞心不受螻蟻蝕我時見此獨驚怪僧言相傳禹所植
别来夢寐常髣髴恨不圖之堂上壁安南國王住漢陽
府中好事黎侯崱皇慶元年同入覲忽持墨本來相覓
開緘蕭蕭朔風起半幅生綃萬鈞力恰如大禹疏鑿時
天斧雷硠鬼神役自言得之寺僧手寺僧得之故侯宅
舊本糢糊鎻暗塵上有東坡手題墨臨摹欲遣天下知
國王命我來索詩此柏會有摧朽日此卷豈有消磨時
我聞此語坐太息神禹至今幾興衰人間老樹亦無數
此樹應以人而竒門前馬鳴君欲歸黃河東去浮雲西
歸語山僧謹護持莫令此柏凌空飛
次韻吳閒閒梅花
故園爛漫看花處愛月畏風愁夜雨漱芳亭上一相逢
忽似江南花下語薄裁瓊靨嬌難狎細剪冰鬚繁可數
却憐主人閒更閒病眼摩挱吟欲舞亦擬南城覓數株
安得萬錢買連土
題蘇黃遺墨(并序)
伯杭郎中示余所蔵蘇黃二帖惓惓忠孝如見其
心兩翁遺墨流落天下者多矣君獨寶此可尚已
夫為之詩曰
兩翁心事幾人同二帖惓惓孝與忠惟有太平賢御史
時將舒卷挹高風
送羅元發教授應昌
擕書别帝京王國得儒生路出開平遠雲連絶漠横鳳
瑶諷夕吹龍海夾寒城善教無南北因成萬里名
送高君尹尉氏
聞君别親故宰邑出王畿青天大梁道落日黃河西尉
氏古稱劇長材無不宜民心如蹄涔微撓即濁之但使
各生遂豈在信嚴威撫字考寧下廉信謹所持勿謂百
里小可為天下師宿麥日夜深農務將及時君行不可
遲君會不可期努力樹嘉政足慰平生知
九歌圖
瀟湘南下洞庭深無力能援楚國沉縦使九歌堪入畫
何人寫得放臣心
題雪景圖五首
竹所每徑造雪溪俄夜遊人生適意耳何去復何留
家近長安市居然静勝喧為言賢令尹不為雪關門
布被冷扵冰紙忩明似月推枕理殘書未肯甘汨沒
天地玉清境郊原瑶樹林無邊詩興在只向㶚橋尋
介矣閔仲叔高哉井大椿夫君見何晚大雪不干人
舜舉梅竹折枝
吳興畫手早相知粉墨凄凉歲月移惟有寒梅并翠竹
京華相對獨題詩
黃華老人墨迹
讀罷黃華水調歌漁蓑鶴氅奈情何溪邊梅樹湖邊石
怪底新年入夢多
送王義父還黃陂重建河南書院
少年匹馬遊淮浦雙鳳亭前憶同譜黃陂老尉有佳兒
伊洛洸湟接東魯黃州精舍久寂寥河南故號無今古
江漢奔渾想源委宇宙褰開見規矩惟有中書白雲老
幾度扁舟為凝竚思賢撫迹意無極慷愾伊誰闢榛莾
郡人好事王義父手擲千金如糞土去年赴調來京師
解后乃與中書語願公早歸白雲下看我峥嶸抗新宇
我有良田二百畆永與諸生共勤苦京師聞者皆嘆息
磊落新篇慰羈旅期君努力成此志坐為江山發矇瞽
文光夜插翼軫寒聖道春融天地溥待君業就當識之
盛事千年照淮楚
謝西溪
君住西溪第幾灣青原白鷺思漫漫灘聲夜應書聲起
樹色朝連野色寒昔在蓬山歸是夢今㳂湘水去為官
過家誰共臨流賦試拂沙頭舊釣竿
成翛然孝感詩
世祖舊臣成太史笑人拘忌說隂陽但憐墓草臨衢路
敢許棺花結祲祥千疊香山新改兆一枝玉樹已傳芳
由來孝是昌隆本狐首青烏信渺茫
寄商季顯廉使
商侯守官四十年清如冰壺直扵弦平生知己惟霜竹
卷蔵淇澳懷渭川七閩同寮許相寄日月悠悠今幾歲
每過聊城不遇君想見珍緹鎻寒翠玉堂望望北歸鴻
何日霜枝在眼中不是人間無處得卷舒長揖故人風
近聞歸自西江側况復家居臨大驛也知愛竹仍愛詩
若得吾詩當兩易
雪樓探梅圖
竹樹參差老不才四山壁立雪皚皚凌寒何許龍鍾老
獨對梅花待酒來
玉荷杯夀内
曾預方平會金盤捧玉杯蓬萊幾清淺又見碧蓮開
天山胡氏春暉堂
春暉堂前蘭葉齊春暉堂後萱草肥阿兒日晏王府歸
上堂稱觴舞僛僛兒能讀書母所教兒能為善母所導
兒孫滿眼才且賢母恩深厚何以報天融地和日載陽
願母夀年天地長
利翥彦祥樗亭四詠
柏龍
庭前老柏苔蘚澀拔地盤拏奮鬚鬛變化愁随霹靂飛
摩挱若有風雷入主人獨抱歲寒心苦節貞姿日月深
門外黃塵三十丈何時乘此去為霖
松石
地底流脂成琥珀地上枯枝并為石皴皮剥落棟梁材
瘦骨崚嶒風雨色根離葉盡碧枝空此心不轉與誰同
前身不是赤松子安知獨非黃石公
太湖石
震澤波濤日夜翻澤中老石久都穿何人掇取樗亭看
白玉圍腰下九天
春月菊
開遍幽花不待秋不當重九更風流唯應細嚼枝頭蘂
爛漫青春醉不休
真樂亭
關右山水邦竇氏烟霞人讀書不求官為樂得其真孤
亭抗林表嘉樹藹氤氲野色雨餘遠天香風定聞見月
為素秋逢花即芳春詩成寄遠客酒熟分比隣閒雲時
獨留馴禽日相親一與物情遣安知賤與貧
送李宗明
賈公門下客李氏舊名家萬里辭京去孤舟背郭賖吳
山新店雨楚樹故林花定有懷賢者逢君久嘆嗟
子昂為閒閒畫竹石作别
仙舟發御河别楮洒蒼波雙樹尊前出叢篁石上多月
明行亂影風静倚柔柯還似看棋處尋雲入薜蘿
孤雲
渺渺從何起亭亭只自飛朝随風鶴去暮逐雨龍歸幾
度超滄海多應點翠微何時能借我裁作羽人衣
夀額森特穆爾知院(四月初三日)
開國元勲後明公食肉飛山河雄帶礪社稷寄樞機禁
直星辰近天光日月依因君弧矢旦梅實記初肥
白鶴歌(并序)
右丞李君明之性至孝弱冠時父有罪當刑君請
代之暨赴刑所世祖皇帝密旨緩刑遣近侍候之
君欣然就死略無不滿意馳報詔並釋之母病盲
君日䑛其目目乃復明已而為昭睿順聖皇后所
知擢為大護國仁王寺總管寺之役方興高深大
小之宜君實度之梓匠工役之勤君實董之簿書
之期會錢榖之出納一無私焉迄致重門複殿金
碧交輝巍巍煌煌為京師諸寶坊冠冕一日羣鶴
翔舞所居簷間人皆以為孝感所致翰林王鹿庵
李韋軒商左山諸大老賦詩美之繼作者無慮百
家凡數大軸皇慶二年夏余被旨撰碑文至寺與
雪菴宗師偕來徜徉觀覽綠隂鬱然師指庭中喬
松鉅柏曰此李君手植也今年幾八袠官且一品
子貴孫茂而君方聰眀康強日婆娑嬉遊扵是間
其人必有大過人者言未既君擕所蔵瑞鶴詩卷
出示且索余詩余既美君孝行之盛又悲卷中諸
老無復平昔乃作白鶴之歌以著余感云
白鶴來羽毰毸舞且鳴久徘徊白鶴非鶩雞何由致庭
階主人孝行深可哀父當刑子代之天子哀其情父子
得並生母方盲子䑛之天地哀其誠母目得復明主人
孝行世所驚白鶴雖禽鳥豈無性與情白鶴去還復顧
青天遥遥高且遠但願主人世世還相似白鶴長來庭
下住
劉處士挽詞
處士真終始文康若父兄各求千載志豈為一時名花
下琴尊在階前竹樹榮精魂渺何許日暮玉河聲
題何澄畫村田樂
番番白叟宛宛黃童飽食而嬉樂與歲同白叟番番
黃童宛宛今日何長舊日何短明君在上良臣在下
今汝樂只誰識憂者右三章章四句
楊士允郎中將赴江西省幕出示勉庵記因題
其後兼以贈行
高齋對時雨竹樹藹青青手披勉庵文忽念君子行君
子今何行江右撫列城君子當世彦累世飄華纓忠貞
所服襲孝友日光明自從列中朝海内仰清聲云何有
遠適天意在黎氓顧惟大江南去國數日程貢賦天下
九舟車日無停有民此有財暴本必傷生井法廢已久
貧富始相形貧以食其力冨以蓄其贏貧多富恒少相
養乃相成俗吏守一隅上下蕩無經民心國之本可正
不可傾願君執其綱一視使其平矧今用文治禮讓漸
可興勉哉君子政素學此足徵
題楊士允志雅堂
楊君志大雅百行繩祖武庋書充棟梁列噐雜今古退
食即披玩朋來共容與書以味其道噐以觀其度蔵之
貽子孫用之奉明主
題米元暉忘機圖
扁舟輕不渡斷岸斜初轉白鳥波上閒青山意中遠已
知江湖樂還驚歲年晚海翁那有機相忘自應遣
菊圃王朋益挽詞
忠讜人皆忌剛廉性獨存初還淮土節又作魏城藩勇
退中年志全歸聖主恩悠然堂下菊白露滿空園
封氏節婦
中山節婦人所無年二十六身孀居朝躬蠶繅夜辟纑
上事尊章下惸孤自食苦淡奉甘腴力持門戶勤且劬
只今春秋七十餘一生皎潔冰霜如堂前隂隂槐柳榆
堂後藹藹萱花初兒衣斑斑白玉壺方瞳素髮紅氍毹
阿婆高節摩天衢阿孫聲名滿皇都阿婆夀命金石俱
阿孫世世高門閭中山節婦人所無
題楊紫陽跋盧諮議詩卷
二老已青山斯文尚世間傳家欣有後開卷若承顔治
亂何堪說乘除只等閒秪應存世德珠去自能還
南忩
綠樹隂隂鳥自啼薰風寂寂日長時客來欲問南忩意
庭下蕭然半局棋
送司徒錫喇卜法師歸秦州
秦州法師沙羅巴前身恐是鳩摩羅讀書誦經踰五車
洞視孔釋為一家帝聞其人徵自遐辯勇精進世莫加
視人言言若空花我自翼善刊淫侉雄文大章爛如霞
又如黃河發崑阿世方浩浩觀流波五護尊經鬱嘉䶗
受詔翻譯無留瑕辭深義奥極研摩功力已被恒河沙
經成翩然妙蓮華大官寵錫真浮苴舍我竟去不可遮
青天蕩蕩日月賖何時能來煮春茶
虀庵
瓮裏青黃碧綠卷中幼婦受辛欲為冰壺作傳酒醒雪
夜何人
薛氏佚老園
客至自洛陽為說永寧城城南十畆園風物有餘清園
中有高堂佚老以為名紅紫昂復低時至自敷榮廻溪
蔭弱柳長渠泛落英好風來無期幽鳥相和鳴况有賓
與客美酒長共傾借問主者誰關輔舊諸生為官伊洛
中扵焉委餘齡斯人骨已朽但有名與聲兹園雖未荒
令我懷典刑幸從公子游同列在王庭題詩繼茂躅永
言播芳馨
陳氏宗敬堂
堂前衆花發堂上春酒香上有百歲翁語笑何琅琅下
有四世孫醉後相扶將翩翩舞且歌五綵曳朝陽祝翁
金石夀勸翁白玉觴朝吟屋東麻暮賦池西楊富貴豈
不榮孰若夀且康園有果與蔬田有稻與梁甘腴豈不
美稼穡不可忘古來賢達人敬仲誰敢當卜齊事已遠
遺胤尚高唐
筆歌贈張進中
宣城諸葛無消息京師張氏雄江北張氏之筆如秋鷹
神王骨勁随縦横又如囊錐乍脫穎毛生歷階楚王驚
朝廷年年寫佛經千人萬人集佛庭張氏施筆知幾萬
寶蔵赫奕騰金英張氏施筆真施筆有口未嘗言福德
至尊得之猶愛惜衆人區區豈常得張氏初年學劉遠
劉遠之名翻有靦始知一技足名世况乃窮年究墳典
我行偶出鍾樓南馬前長揖求停驂坐我土床勸我酒
不得公句終身慚學書豈但記名字用筆貴能知筆意
莫愁世無王右軍且合相我太史氏
送武當張真人赴召祈雨南歸
聖主憂凶歲真人下碧岑雲辭武當黑雨入薊門深獨
抱回天力常存濟物心兩宫宣賜罷歸鶴杳沉沉
張儀之餘慶堂
炎宋南遷日羣公從六龍德門張氏最戚畹主恩重國
敗家仍破身全慶尚鍾高堂帝城裏千載亢名宗
集賢直學士文學山挽詞
身是忠臣後心懸聖主朝瀛洲纔接武炎海遠乘軺敢
謂都門别俄成楚些招青原在何許南望颯風飈
曹承旨擲雙陸得畫犬一卷索賦
四海為家天地開諸侯方物集燕臺豈惟雉自越裳至
亦有獒從西域来依依母子䑛且乳或寝或行緣復顧
區區禽獸猶如此况乃君臣并父子夜戶不閉不可忘
犬四方無虞不可忘戰黃金千鎰璧十雙不如曹公一
擲得老厖畫師畫此豈無意安得猛士守四方
林縣尉救火
懷寧林少府為政近来無大火中宵起驚民四面呼炎
烟和月黑猛勢挾風驅即恐全城燬那能大屋塗朝衣
當烈熖頓首望天衢臣職多遺闕斯人何罪辜誠深如
見帝言訖欲忘軀倏若銀河决仍將碧海輸參差餘萬
室歡舞立千夫火本無情者君真有德歟存心皆惻隱
何物不沾濡天地原無間豚魚尚可爭吾詩非溢美庶
作後人摹
長江歸櫂圖
靄靄天始晴蒼蒼景將晚江波日東流遊子何時返
張弘道挽詞
辭家随叔父結髮學飛仙短死非關命長生不在年夀
寧增母筭心已悟真筌何意人間事猶勤聖主憐
姚文獻公汾晉水玉山和尚二詩墨跡
汾晉祠前水自流玉山老衲亦荒丘數行殘墨姚公帖
霜日閒看雪滿頭
題樊川别墅
嚴家賣藥長安市種德流芳已三世孝思獨在神禾原
更築樊川植蘭桂亭臺高下春風香神禾欝欝正相望
白雲時負闌干起翠柏應参雲漢長終南山色年年好
富貴榮華似秋草但能歲活千萬人對酒看花可終老
秋江釣月
荷簔非避世持竿不求賞夙抱江海心寧為利名鞅天
明紫烟裏日暮清波上四顧無人知孤舟自来往
畫兔
君王罷游獵重德不重射狡兔秋田中食粟得閒暇
雲雷詩
四十年前春夢裏魚龍晝起陸成池雲收雷罷須臾事
正是青天白日時
題許仲仁墨跡
殘雪詞林退食時小忩開卷鬢如絲音傳正始誰同調
氣逼元和稍自持文字不随前軰盡風流却許後人知
霜清日冷梅花瘦獨對爐熏看欲癡
夀李右丞八十
八袠康強似壮年平生忠孝得扵天居隣金地心如佛
坐對雲山興欲仙瑞鶴時聞賓客賦綵衣争羡子孫賢
功成名遂身先退久視長生自有傳
張母貞節
歌罷柏舟心欲無此生寧用表鄉閭雲中白髮張君母
絶勝人間偉丈夫
題歸來圖
山多兮險幽龍騰兮虎遊山人去兮乘雲忽歸来兮躡
浮縣厓兮木欄蔭蒼松兮望流泉流泉兮在下白團團
兮誰宇岩扉兮石戶去不見跡兮来無所餐露芳兮月
腴將子無去兮吾與同居
黛石山夀張宗師
蓬莱山上白雲根鑿得嶙峋黛色鮮不受神人梁碧海
曾供媧氏補青天懸厓日暖生靈液深谷春回響細泉
看到後天終不老長盛香案玉皇前
江臯雪霽圖
茫茫積雪霾四野一葉扁舟順流下不知前村雪幾深
早有擕琴探梅者小橋初日暎青林隔岸樓臺聳玉岑
對此窅然思郢曲朔風滿面獨長吟
王東泉八十二首
懸車三十載閉戶自長吟鳥語日移席花香春滿林龜
蒙五畆宅箕穎四朝心獨往吾雖愧當時憤更深
先生今八十千歲以為期花竹年年好溪山處處宜東
阡復南陌美酒與新詩放浪樊籠外世人那得知
送喻道士歸漢中白雲觀
秦公有揖客身着羽人衣玉井一為别白雲長自飛還
從京國見又向漢中歸廻語故人道吾生已息機
汪忠卿御史梅庵
家住新安生虎林繡衣風節老梅心客来若問封侯事
笑指庵前月色深
胡景清得母
三十餘年失母慈關山阻絶塞鴻悲一朝相見灤河上
却話初逢離亂時
題元裕之贈劉濟川詩後二首(濟川齊王豫之孫)
赫赫齊王化古墳還從文字識王孫王孫不向齊中老
目斷并州何處村
元子文章學老坡百年人物擅關河風流併逐浮雲散
况我看詩鬢已皤
王梅叟溪山對月圖
明月照飛瀑倒瀉清溪曲溪上一株松亭中人似玉
題盧仲實歸養詩卷
昔君滁州佐戎幕棄官歸養何其樂今君調官向京國
心雖欲養寧復得一别滁州已十年阿翁三載隔重泉
平生為養可無恨但恨無由再相見東風吹花楊柳新
金河水暖波鱗鱗京華之樂春復春少年馬上知何人
雪中行吟七賢圖
長庚自是謫仙人子美逢時稷卨臣風雪茫茫五君子
凍吟猶得望清塵
送吳思可守汀州
同袍趙濟寧夙昔說君名京國初相識閩山忽遠行分
憂天子寄平政庶民情但使心如水能令瘴癘清
葛推官平反
大梁秋官仁且明刑者復續死者生昔無一兒慰目前
瓊枝玉樹今森然力田種苗苗或荒君家種德子滿堂
子孫世世不可忘
用韻賦解安卿雙頭牡丹(并序)
瑞雲紅牡丹兩花并蒂詩人以為解氏子孫競爽
之祥是矣而詩中比之麗人亡是公也輙用韻反
騷
並蔕開花自一竒人鍾和氣物何私文華軾轍趨京日
風韻機雲入洛時定與子孫呈上瑞肯同兒女逞多姿
闌干穩護紅雲著實在枝頭驗我詩
送扎法經歴赴山西幕
我昔居南臺與君日相從回首三十年謂君已飛翀及
兹復相見微名不償功雖蒙聖主知進退何從容好爵
誰不縻君視如飄風寧為正直窮不為壬巧通歘起佐
西幕激烈孝與忠别我升車行念我雙鬢蓬君行展高
材一罄平生胸我志在丘壑睠焉息微躬冥冥朝陽鳳
夏雨生梧桐寂寂澗底松蒼然歲寒中勖哉君子心庶
用存始終
雪樓集卷二十九
