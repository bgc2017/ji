雪樓集卷二十八元程文海撰
詩
次韻廣西王景韓憲僉見寄
江漢飄零一夢初少年心事了無餘雙鳬乘鴈妨賢路
五柳孤松憶弊廬黃鶴樓前塵隔扇碧蓮峯下雨随車
新詩乍見如公面有使頻將慰索居
次韻郭西埜見寄二首
我本山中一倦民出山猶幸挹真醇何妨共結雞豚社
鬭取樽前見在身
自别君来肺欲塵清泉那得取諸隣夜来夢與山靈語
華子岡頭見異人
次韻盧疎齋就以贈别二首
百川晝夜流萬折不能止羣山勢崩奔終古乃在此人
生費推輓三嘆中夜起瀟湘有佳人朗月鑑秋水思之
不可見曠若隔千祀相逢在歲晏使我寝食美又言當
遠别東去數千里何由小躊躇招招彼舟子
芥拾琥珀針不言自相得留君我無辭送君我無力願
君加飡飯努力崇明德江空餘深寒出入慎扶翼梅花
照清穎夢寐耿玉色矯首東南雲金門幸回憶
寄王寬夫侍御
墨池曾别右軍來回首何時笑口開昨夜東風吹好夢
故人今上鳳凰臺
寄趙子敬治書二首
父老猶能記福星煌煌今在太微庭五年江漢烟生土
惟有甘棠一樹青
南北參辰十五年狂奴狂態故依然何時握手平生事
夜夜南樓月滿天
寄潘景梁都事二首
渺渺美人天一方思如江漢不勝長東風唤起三山夢
月滿庭花幾樹香
憔悴江湖見在身十年前事只清塵鳳凰臺上闌干曲
應念天涯有故人
觀空軒
焚蘭登上方倚策得幽觀塵心一昭曠風篠正凌亂道
人欲觀空花臺對香案融融雨初潤靡靡春將半未詳
姚與魏縠葉珊瑚榦豈無豪貴惜亦有子孫看風光本
何有可愛不可玩殷勤道人心邀我揭柔翰故知非佛
事聊用標讃嘆無根優鉢曇過眼河沙筭書成小窺簷
紛紛現霄漢
舜舉畫棠棃練雀
霜暈棠棃臉風梳練雀翎含毫心欲醉開卷眼還醒
送孟子周御史
翰林逼華盖學士如堵墻我昔從東来白鷗入鵷行又
如彼棲苴稊米扵太倉無補舜裳衣幸識堯文章孟氏
古作者周鄒漢平昌當時梧竹間鸞鵠今高翔瞻前忽
在後復若揚粃糠相知始相識此樂殊未央非無酒與
肴三嗅不肯嘗英韶發孤奏二柏失老蒼何以傲歲寒
篋笥留耿光何以慰别懷願保濟遠航
送劉欽夫御史
乘驄萬里行光華動南極江漢及早春草木皆喜色欽
夫吾所欽握手如舊識詩書與禮樂談笑出珪璧寒亭
列山尊我欲勞遠客再四招不來威鳳方覽德使我心
恧而無以見雙柏忽辭黃鶴磯遄返烏衣宅瞻言在中
河杳杳浪花白天空雲水闊欲送無羽翼輕舟行順流
頗以戒潮汐努力重明時夀身夀家國
周耐軒總管挽詞
總角誇神秀懸車見達尊雙旌傳宦學千里賴生存馬
鬛山扉夜厖眉繐帳昏歲寒留屐齒凄斷不堪論
鄧中齋挽詞
中齋吾所敬一别幾飛螢栗里蔵名字歐鄉有典刑龍
蛇那起起鴻鴈已冥冥淚眼河汾述猶占處士星
送劉仲誠歸潯陽
不見匡山久高人得飽看遺民甘入社中允竟辭官南
極光芒逼東風紫翠寒君歸煩問訊五老近平安
寄郭西埜憲僉二首
風净看花陌上塵遥知露冕正行春麻姑定向方平語
三十年來第一人
投林心似後棲鴉黃鶴留連老歲華千里家山棠蔭好
春風何日岸烏紗
送尹生歸江西
江漢秋深鴈過稀悠悠歸思夢先知輸君去住無多事
顧我留行待幾時野岸曉光千棹急平湖寒影數峯欹
拍肩試向洪厓說倘有黃花覓一枝
家山飛雲圖
吳雲楚客两羈孤我亦先人有敝廬風雪江湖歸路遠
不知誰為寫成圖
次韻程文卿并束憲府諸公
歲晚江湖一舸歸故人水驛寄新詩風霜客鬢非前日
冰雪梅花似舊時閩嶠十年常在望西山千里重相思
喜逢官府清平日林下從今生有涯
寄陳止善繡使
王春煦萬宇八使来宣昭使君古德星所至聞虞韶憶
經沙羡陌弭節睠久要相望江北南鄙吝一日消漢江
鴨頭綠奉以磊磈澆驪駒曲未終渺然但清颷匡山綵雲
起繡衣已當霄迢迢江閩際往往山岳摇豈意桑梓間
猶得親華鑣衡門劣容車聊以永今朝至今謦欬留使
我神思超瞻言既匪易既見終成遥遥知按行處氣壓
滄海潮繙經有晉石水底字未銷山靈知素約寤寐苦
見招使君幸踐之毋謂方乘軺
次韻王山仲見貽
清退庵中老風流昔所親江雲猶薄暮宰木早先春文
采傳家舊詩章發興新朝宗秋水在去去自知津
次韻王子炎見貽
每逢佳句百憂寬頗覺鷗盟尚未寒傳語烏衣兩公子
頻抄新作寄人看
西湖小景
一片無情水笙歌日日春至今圖畫裏輸與眼明人
送南豐曾敬齋學正歸省
芹藻香中識歲華滿懷霜橘苦思家来時賸載螺江酒
要及枝南第一花
畫牛
觳觫春来苦羣兒未必知良工如有意好寫駕犂時
張山泉自愚莊来往仙岩
曾宿喬林絶壑邊月明終夜聽山泉宫商斷續初無譜
欲問張君借五絃
甲辰秋三谷山房落成次人韻二首
随牒年年東復西歸來結屋傍叢祠詩書何地不千載
山水扵人有宿期傳後莫忘初葉祖落成恰是菊花時
君看石上晉人字一一琳琅金薤垂
書是先人屋壁蔵牙籖重理鎮山房一爐香火見尊祖
百世兒孫尚肯堂著在名山期衆共向来遺愛豈民忘
詩成難盡意中事石磴蒼蒼澗水長
送益清陳君
齒宿如何意更新黃花清露共精神絶憐康樂經行地
還遇淵明行輩人樓對夕紅誰拄笏澗涵秋碧暫垂綸
區區太史占星聚不見高陽有後陳
次韻趙卿月見寄
林泉遺世味幕府念平生尺玉偏勞寄雙魚不忍烹有
山随李廣無酒飲公榮戲問朱簾客應知暮雨情
用前韻送閻伯雍
期子銷殘臘寒江水又生宦途謀北運客味厭南烹早
就金門獻先看玉樹榮家公應問我泉石正關情
題畫屏折枝十二首
牡丹
天香銷卯酒國色艷朝暾無地堪池舘留看到子孫
雞冠
旌節餘空樹金錢失舊妍蕭蕭風雨夕獨立聳貂蟬
棃花
清香發妙質皓齒映明眸惆悵東闌俗移來白雪樓
長春
生意春長在人間自四時紅衿映肉色消得簡齋詩
黃葵
金椀傾初日檀心颭曉風殷勤挹黃露擬進建章宫
碧桃
平地碧雲起明璫冠翠𬎼種時和玉露折處宴瑶池
来禽
婀娜骨仍瘦勻圓韻有餘折來配青李如對右軍書
棃子
玉屑金莖露蒙之緗色裘霜刀為發蔀内熱得真游
枇杷
磊落黃金彈梢頭萬顆饒詩人如識面未必賦椒聊
木瓜
糁糁金沙面宣城出貢餘倘令和鼎食豈必愧瓊琚
櫻桃
百顆輸先獻圓疑火齊甘赤瑛盤裏好味不改筠籃
石榴
珠囊碼碯裏玉醴水晶房三嚥華池潤仙家辟糓方
送章明叔
相看未足又相違鴻鵠東風接翅飛兩槳吳船人易遠
一篙春水鱖初肥驚心幾度經年别握手何時萬里歸
早向斯文收汗馬華岡南岸有漁磯
寄陸義齋憲使
關山不碍暗香來枝北枝南樹樹開花外有人持漢節
尋詩應上越王臺
寄姚牧庵參政二首
黃鶴山頭楚觀鍾唤醒陳夢欠從容歸来坐聽春林雨
還憶簾前翠萬重
牛斗之間氣更明三台星裏見文星滕王閣上新碑刻
處處人家有素屏
陳氏山居書院前剏橋名道山
共說山居好烟霞幾許深架中書有種橋下水無心酒
聚陳遵客花留蔣詡吟宿舂應可到吾亦慣登臨
補之畫梅
開卷見横枝逃禪不可期忽思霜月夜獨坐小忩時
陳小庭求詩戲贈
羊角峯前擬峴臺竹林深處小庭開遥知日日吟詩苦
損却空階幾寸苔
李生北行
白玉堂容四海黃金臺貯千年好去江南年少薰風一
路朝天
麓石圖
雲根無數壓溪灣萬里擕来只等閒我有澗邊蒼玉筍
如何空寄夢魂間
送霍可與晉卿理問
素履詩書在明時獄訟稀鶯花梁苑酒金紫老萊衣外
省分天縡南河近帝畿平反須作意回首是黃扉
劉敬之尚書挽詞
儒效通今古尚書獨邁倫風沙臣節苦禮樂國容新地
隔龍泉夜庭留玉樹春曲終無限思併憶舊平津
白无咎素軒
下基厚地上高天饑即加餐困即眠幾度詩成還閣筆
恐將文字涴天全
少陵春遊圖
杜陵野客正尋詩花柳前頭思欲迷一樣東風驢背穩
曲江怎似浣花溪
喬達之畫江山秋晚圖三首
遮日西来正暮秋買魚沽酒醉船頭如今見畫渾疑夢
知是南湖第幾洲
千山木落鴈飛初樵屋漁梁路有無京國貴人真巨力
盡移生計入新圖
别来事事可名家獨我空添兩鬢華天際有山歸未得
遠峯休着淡雲遮
寄題終南遇仙宫宫在甘泉之下渼陂之上
甘泉祠祀渼陂遊盛事曾傳古雍州故國風雲逢聖世
化人宫殿倚高秋神仙可學妨吾懶詩句難成愧客留
聞道終南多捷徑定應容易到崑丘
李氏奉親圖
高唐李家宜入史世世順孫并孝子今人創見古尋常
養志承顔政如此春風秋月花滿川小車長耳相後先
生綃二尺粉墨具中有至樂無由宣坐中親賓歌拍手
宇宙之間一尊酒黃犬東門竟不歸青牛西去知存否
何如我翁八十強紅顔雪鬢雙電光醉歸不怕驢自穩
有兒左右扶車箱長聞貞觀開元際老大昇平飽嬉戲
丹青不見見殘編好護新圖示來世
鳳林李以翁教授父主簿公行實
場屋知何事丘園有宿儒一官聊慰藉萬竹自蕭疎玉
樹春回後黃花酒熟初典刑今益少五字當生芻
文明門外劉氏野春園二首
杜曲桑麻韋曲花青山遥共酒旗斜閒時也欲尋詩去
長夏門前第幾家
東風如海畫難真沁水平泉遠近鄰却是野亭春最好
題詩題字有聞人
石上三生圖(圓澤峽猿精也其歌可見然古今皆無人及之)
巫峽三聲斷王城一夢回坐横牛背稳不道故人来
雪騎圖
都城五月已炎歊咫尺西山迹謾遥何處只今如此雪
煩君小住我聯鑣
張子惠院判孝顯堂
日出北堂諼草綠冷艷生香蔭華屋荆花七樹樹樹高
一一種時如種玉主人今住天中央曉從西府朝明光
歸来一曲塤箎合共羡張家孝顯堂
寄題吳氏晚香堂
櫪山有高人樵歸得秋菊種之清溪岸繞此白雲屋華
滋無早晏所貴受命獨朝来濃露下芬芳出岩谷未知
叢上金何似庭際玉更欣萱草長色入眉鬢綠松桂相
與榮棃棗况已熟東籬一尊酒千載有餘馥願保黃中
姿餐英寄遐躅
冰雪相看堂
每過高堂意颯然却疑身近廣寒邊雲霄直上無多路
冰雪相看别一天勁竹喬松心有託方壺圓嶠畫難傳
六街紅透炎官傘借我風櫺一榻眠
次韻王寅夫尚書述懷
皇家盛制作後進殊未諳眷言廓齋老有如車指南高
者秩天秩下以商周參恭惟建官百佇之錫命三君懷
秋雨霽空碧何恬恬北南三十年取世亦已廉近聞鉅
鹿下一騑駕兩驂復言江漢民船尾紛相銜競迎新使
君使君装已嚴皆喜遇好官清介侔張堪誰知跂望久
各抱空歸慙華國賴典刑潤下資流謙五字賢長城何
幸獲或擔傳之寄千載雅頌俱縢緘願言隆鼎彝無窮
在遷談
解安卿惠紅藥嘉種
風翻花藥春當階平生謝朓縈吟懷我還于京三百日
空庭枉費東風來人言秋半宜求種公籞私園勞僕從
集賢解君解我心對面珍叢肯移送狂香浩態根裏蔵
露珠葉葉凝恩光主人帝城東畔住一花一木都向陽
知憐我屋偏城北雪早霜多禁不得行行遶徧屋西東
旋為佳人覓佳宅手提井華不敢澆造次恐傷黃玉苗
天公念花仍念我夜深暗雨鳴蕭蕭復疑猛洒兼繁滴
拂曉来看三歎息初逢無以效殷勤佇待紅燈照瑶席
胡紫山挽詞三首
一尊淮海話相逢抵掌揚眉四海空落日遠山依舊紫
眼前回首但霜風
召節曾趨供奉班許教孤鶴綴鵷鸞鵷鸞不肯尋常出
孤鵷無端自往還
太息何人似此公未輸天下頌中庸何時絮酒平生足
蒿里三章一夢通
贈燕恊律
洞庭之野有遺音木葉蕭蕭自滿林欲向此中尋節奏
天空人遠夜雲深
蒙節婦
江上山頭望夫石當年顔貌誰曾識行人疑是復疑非
長使往来緣絶壁何如秦中雷寡妻少擕雙稚留空閨
征夫不返頭雪白旌表在門嚢有詩
牟陵陽八十
陵陽先生八十時白鬚紅頰身深衣青門瓜熟有伏臘
磻溪釣直無是非門前載酒欲問字亭角倚杖方尋詩
少微政爾光不夜高士若匪先生誰
題祁提點秋山圖
仙人縮地古今同何處移来水外峯我與白鷗曾有約
可憐相見畫圖中
贈接花孟老
看朱成碧酒闌珊更訪街西白牡丹今日看花人白髮
接花容易接春難
題高彦敬烟嵐圖
西南多連峯東北多大野大野少人耕連峯有人寫寫
之紿卧遊誰為識真者獨有房山公癖山如癖馬向宦
浙河干收拾不盈把雲烟何慘澹水木亦蕭洒匪徒妙
丹青秀句蔚騷雅胸中殊磊磈筆底聊復且君看諸可
翫何者獨非假削平藝稻梁庶以飽天下
樺陽谷十韻
樺陽谷
天上官班地上行樺陽泉石託幽貞自從再踏蒼龍尾
每望西南眼倍明
養浩堂
不向高堂日擊鮮歸休何以度流年紛紛移體兼移氣
獨對青山養浩然
向日亭
寬閒何地不容光况是親扶日轂長未信城南天尺五
每家亭樹對朝陽
招隱亭
不見朱欄十二干遶簷叢桂想團團但招雲月休招隱
雲儘無心月耐看
貯月溪
水底空明透幾重溪光全似水精宫可應只貯凉蟾在
無限魚蝦亦見容
静芳池
風裳水佩錦廻環南蕩西湖六月間却是主人心更苦
滿衣秋露曉凭闌
代竹園
遠近蒼雲接水雲沁園花許鴈来分當時淇澳青青草
千載人言是此君
比德泉
泉將比德德無涯相暎相輝玉絶瑕一尺自渾千丈潔
下寧流處莫淘沙
鬭檞軒
槐棘春風日夜新檻前山木老能神兩賢豈是真相厄
大樹將軍此後身
肄射砰
觀德仍觀絶藝希蝨懸秋髮射侯微從今谷口榛中石
夜夜須防獵射歸
三生圖
三生石上性長存死别如何不斷魂開卷故人還滿眼
此情今更不堪論
劉單州棄官赴兄台州之喪
一手有急一手赴左不良行右須駐人心取舍有重輕
所以劉侯如脫兔好官尚有兄則無死今不死孤不孤
久思古人今始見我欲書之寄董狐
王氏嘉遯齋
東山太傅寧無意少室遺公自得名雨露四簷天尺五
未應嘉遯了平生
送洪子蘭奉使歸高麗
青禁虚心待上賓鋒車就遣遇庭人龍城(遼東廣寧府)日近
歸装暖玉署花寒别夢新洗馬陳情曾有表乘軺拜慶
古無倫天東嘉樹知多少喬梓如今最得春
寄題韓雲卿漁莊
太行之陽有盤谷别有漁莊在東麓基雲匠月三十年
突兀眼前成此屋汲中明府昌黎公平生往哲將無同
愛山未辦茅一把且種五柳摇高風只今盤盤知幾礎
堂構殷勤遵雅素玉龍擎重棟梁新不數王家老槐樹
門前洹水行漁舠沙平浦遠無驚濤天開圖晝屏周遭
秋風蘋蓼春風桃搴芳拾翠輟所操月明舉網登銀刀
侑以大白湘溪毛醉看太行首獨搔長歌欸乃清而豪
聲飛于天鶴九臯唤歸羽儀萬仙曹天關虎豹不敢嘷
太清雲翳無纖毫此時此屋更突兀午橋花竹中天高
送程君儁學正歸潯陽
五老催歸客天寒道路長殘冬涉易水幾日到潯陽學
見吾宗盛身随聖道昌未應嗟晚達松菊近柴桑
郝氏世德詩
啓漢優三略興周冠九人王功今古在侯服歲時新奮
建名相亞臯䕫德有隣向来忠孝傳彌覺眼前真
申屠大用挽詞
故人為别幾秋風竟爾難尋一笑同表表自能尊素學
行行都憶避青驄殊亭雪捲詩初換甓社珠移事已空
老我只今看宿草短章那更後諸公
榮歸亭
昌邑淮隂欠此亭繡衣高暎鐵衣明至今無限遺榮在
玉樹欣欣遶砌生
王秋澗先生挽詞二首
六藝流名舊諸生属意深雄文探虎穴妙墨過雞林不
朽絲綸重無端齒髮侵故應持斧日早有挂冠心
解瑟清王度馳環聚老臣江關聲氣合輦路笑言親去
住猶如夢存亡已隔塵獨餘秋澗水顧影一傷神
華隱
御風來往不留塵水墨何由染此身我亦平生一丘壑
幾時閒似畫中人
漁翁圖
漁翁牽纑漁婦紡膝上兒看掉車響溪南溪北趁冬晴
水急船多欠新網祝兒休啼手正忙網成得魚如汝長
枯木
野樹無心綠寒鴉作意飛向來回首處疑是復疑非
危橋
危橋那可試獨步更堪驚不見當時畫空懸異日情
樗亭
幸免斧斤厄常驚歲月新少年欺擁腫老子愛輪囷
奉賀國王太傅丞相受封
龍飛天子答勲勞疊組重珪極衮褒周室同心惟吕伋
漢家異姓有張敖天垣斗極星辰貴烟閣雲臺地位高
千載國傳彝範舊好毗湯舜選伊臯
宣和畫馬
夜半房星下九關渥洼龍種入天閑宣和得此渾無用
神駿争雄粉墨間
五王避暑圖
淮南恩少難為弟有庳天回始念兄得似開元全盛日
一樓華萼友于情
夀劉樗庵八十
名父佳兒世所希此身端合享期頥挂冠神武聊存我
序齒耆英復讓誰師吕不論千載上相周猶待十年遲
新求盛事人能說文獻公家好本支
寄劉中菴參政二首
不得劉公一紙書酒情詩思近何如太初岩下凉多少
亦有工夫燕坐無
河南父老望車音早有清風慰所臨他日劇談三太息
政應聊復試初心
中庵詞附
人至承以二絶句見貺清簡幽深情意都盡
披閱諷詠如接芝宇感慰可勝言哉輙有小
詞錄奉一笑且以寄企嚮之意云劉敏中上
短夢驚回北忩一陣芭蕉雨雨聲還住斜日明高樹
起望行雲送雨前山去山如霧斷虹猶怒直入山
深處
送李景山侍郎使安南
北戶之東旭日升容光必照破羣冥防風後至心何在
陸賈重來語可聽化洽不聞冬吠雪氣先遥想夜占星
交州九郡皆王略他日殷勤話所經
贈杭州開元宫王眉叟法師
星宫浮遊随所躔上極玄始下九烟出沒無迹合自然
誰能居之惟列仙虎林之宫曰開元飛光躡景與時遷
我持絳節曾東騫仙人種杏邀我前翺翔接羽遊木天
雲庭坐詠太一篇赤明日月如千年方平羽駕初来還
黃姑去舍空瓊田超然而止開玄玄金堂玉室千萬間
玄中正炁廻靈淵洞真神章大帝頒九劫無始環中環
溪分素河月流灣至虚生白心甚閒又乘剛風九豹關
我欲從之不能攀青瑶為簡綠玉編託之胎禽寄飛軒
黃庭之師為我言東行何時相後先
李渙母八十詩三首
乳下孤兒已了官眼前銀鹿共盤桓欲知八十年間事
雪皎霜寒在鬢端
高門大扁里閭驚孝子慈孫女婦貞别有河東李渙母
不曾旌表衆知名
截髮供賓手斷機從来烈女有佳兒劉家中表熊家學
文采風流定可知
送完顔總管赴平陽
汾水西南古晉州雙旌五馬漢諸侯庭無坐吏官班重
地有遺民帝化留荆樹春風誇列土甘棠清蔭羡高秋
征騑莫嘆長安遠回首朝陽是薊丘
送何仲韞平章赴汴省
梁楚冰川大半開懸知鈞軸載春來清都雨露流中土
左界星辰接上台别意謾言書數寄去思終見詔頻催
安輿翼翼鳴珂引夾路人争拜老萊
題盧君用所蔵手卷二首
己未御書小景
流落殘春筆名蹤定可知君王方旰食猶為一題詩
盧學士詩卷
渺渺蒲江遠年年桂樹秋空餘詩卷在天地與長留
寄夀張天師母周七十
雙鶴飛來堕碧牋上清金母慶希年惠風和暢先三日
南極逍遥自一天星逐馬蹄催遠使露分仙掌趁初筵
從今歲月吾能測青子蟠桃色正鮮
送岳州馮道錄
夜半黃金化石頭洞中人向玉京遊丹砂欲度三千士
月斧先脩十二樓位託星辰須北拱道行江漢與東流
相逢紫極崔先叟為問秋聲好在不
題扇面
葫蘆纏蔓急菜葉鬭花妍為問將雛鳳丹成爾亦仙
疎山雲老半間三首
常住元無所住非空畢竟俱空長老半間何在問他明
月清風
三界十方周遍千門萬戶尋常唤取雲歸管業老僧自
有禪房
萬嶺松杉密密兩關雲氣深深會見重來矮佛樹生肘
上成林
賡牧庵與李仲元詩
世祖攬天下盈庭盡瑰竒聮翩萬國士慷慨皆已知嚴
嚴許文正扶道應昌期李君此時俱好學何常師駢肩
謁萬乘天光煥倫彝相顧各少壮自許涅不緇别來能
幾何歲月忽吾欺出入三十載嗟君位猶卑但聞德日
充足慰心所馳今上繼聖明左右豈一䕫君方贊南省
厚禄我何禆還歸養痾瘵暫與軒冕辭忽覽古人書恍
覿君子儀常恐前修業易為後世嗤君獨保厥初進退
各有為君如岩上松昭質終不虧我如道旁馬筋力今
已疲許公不可招諸老誰憗遺琅琅姚君篇傾倒無所
疑豈獨君所知而亦我所私因風繼斯作聊用豁余思
李仲元所蔵畫卷
高人意在飛鴻外使者空餘立馬心可是凉州最知己
從今薤谷更須深
寄夀吳閒閒二親
東閣真人擁紫鸞来從帝所奉親歡番君舊里開新國
吳猛天仙拜地官萬里罡風參玉佩百壺宫露輟金盤
華堂未覺秋香晚冰雪相看正耐看
山水圖
挺挺短長烟樹嵬嵬遠近雲岑為待濟川舟楫江邊立
到如今
趙克敬耘庵
瓮竇蓬樞慣田里雨笠風簔親耒耜汗肩龜手剪蓬蒿
甌窶汙邪年高秭不應牛角挂書策誤引鶴書招禄仕
筆耕紙耨不堪煮飢啼寒號長滿耳君侯奕葉卿相家
小却鑾坡弄文史民庸吏績来奏最步玉登金不違咫
便當華屋開朱門車馬駢喧誇世美胡為宴坐立名字
踰我里兮折我杞大篇短章來羣公說古論今精義理
老儂了不辦許事擬買烏犍歸教子
遯軒
錦韉金絡玉花驄血汗黃塵赤日中何似茂林脩竹裏
陶家一枕北忩風
畫竹
生來有節照雲端蒼雪崚嶒傲歲寒欲問平安無便鴈
眼明一叚碧琅玕
臨右軍帖
漏痕釵脚悮無神空向墨池尋右軍欲輟平生草玄手
為書一幅弔藤文
李庭訓御史挽詞
天為斯文地胡然奪此翁士林嗟博洽言路惜公忠儒
術今方貴書生命自窮箕裘有傳業積厚報須豐
趙閒閒畫松自題詩
詞華推哲匠才大古云難如許明堂具偏宜畫裏看
答陳玉峯覓紙帳
城南有詩老贈我意綿綿住久家猶客更長坐不眠来
尋白紙帳去敵紫茸氊我愧蘇司業賡酬欠酒錢
寧山耆艾圖詩二首
桑隂柳影團圞坐瓦鉢甆甌陸續傳名字不須排甲乙
相忘相與作忘年
洛下耆英吾不見香山九老昔曾摹可憐白首明光殿
却羡五陵年少圖
題山水便面
烟水冥迷山遠近高山臨水更清寒畫樓迥倚風前構
商舶遥從海嶠還雲起亂峯生巧思鳥飛殘照入遐觀
生綃盈尺無窮意誰識經營惨淡間
吏部郎中韓希賢父九十叔八十六
及壮抽身下九天歸来兄弟伏生年古今人為功名老
福夀天扵孝義偏松柏相看忘歲晚芝蘭競秀喜階前
二疎翻被黃金惱得似韓家二叟賢
七真山洞雲觀
七真之山白雲裏綘闕神宫半空起祁君有志于君成
更賜雄材自天子東臨滄海西崑崙森森翠節排天門
三更日射芙蓉色六月石挂冰霜痕山頭髣髴清虚府
洞底隂岑太行路青苔能識六龍車明月長懸萬年樹
峯盤澗復氣絪緼瑶草金芝日日新君王自有長生藥
端拱無為萬國春
安山朱琰
聞說朱家擅二難安山山下大河干骨無疎戚還蒿里
地有膏腴築杏壇種德何曾期厚報服田猶恐抱空餐
力能掩骼仍興學誰信為農却了官
洞明祁真人像
箬笠蓑衣七尺翁掀髯猶似舊相逢只今無路随青竹
自昔疑君是赤松明月在天元不老精金蔵火豈能鎔
七真岩谷長春境唯有浮雲盡日封
舜舉梨花折枝
粉面丹心淺綘𥜗清明時候古城隅一枝獨背春風老
盡日廵簷撚白鬚
舜舉黃蜀葵
淡黃衫子道家粧露白風清殿衆芳只有向陽心尚在
紛紛紅紫任低昂
送王景開長官
楊柳隂隂燕子春東風萬里動游塵還將碧澗紅泉夢
又送青原白鷺人子壮有才須遠噐吾衰無計乞閒身
南歸若見沙鷗伴莫道遲廻忘卜隣
厓雲
道人家住祝融尊漭漭蒼蒼不可分何日相從青壁下
焚香把酒看氤氲
雪樓集卷二十八
