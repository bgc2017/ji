雪樓集卷八元程文海撰
玉堂類槀
敕賜碑
梁國何文正公神道碑
延祐三年春三月丁卯太保庫楚丞相舒古言故平章
政事何瑋蒙恩追錫寵章已極尊顯而墓碑未建惟陛
下矜念之敢昧死請詔曰可其命臣某文之臣謹按何
氏世家易之淶水至處士國清之後始大處士之孫葬
易縣之貯梁原因徙家焉處士娶湯氏生淵終易州太
守以孫貴特贈推誠宣力功臣銀青榮禄大夫大司徒
追封易國公謚武宣娶鄧氏追封易國夫人生伯祥為
易州等處行軍千戸兼軍民揔管從世祖渡江死鄂州
贈推忠保節功臣太保儀同三司上柱國追封易國公
謚忠毅三娶曰楊氏郭氏並追封易國夫人曰葉氏封
易國太夫人楊夫人生子瑛瑛子德陸俱為千戸死軍
中太夫人生公諱瑋字仲韞年十六從張蔡公柔見世
祖世祖感其父之没授易州太守兄子繼死泣曰我先
世功其墮乎乞解印綬從軍遂改行軍千戸鎮亳丞相
巴延南征署帳前都鎮撫遷管軍揔管江南平轉太平
路安撫司達嚕噶齊進戶部尚書行兩淮都轉運使阿
哈瑪特用事謝病歸阿哈瑪特敗召參謀中書出為江南浙
西道提刑按察使大名路揔管湖南道宣慰使以參知
政事召不拜除侍御史又以母疾辭改御史中丞尋兼
領侍儀司大德十一年命為中書右丞固辭武宗即位
聞公名遣使賜白金五十兩曰以識也拜太子副詹事
加遙授平章政事議中書事賜玉帶衞率府立拜太子
詹事兼率更復為中書左丞進右丞遄以子德嚴代為
衛率使拜公河南江北等處行中書省平章政事提調屯
田事賜錦衣貂裘尚書省建復以為行尚書省平章政
事累官至榮禄大夫惟公之用兵也鎮亳時國家悉賦
事襄樊宋將夏貴帥師乘虚至城下公先保城東北扼
其衝貴縦兵燒北關進趣東北萬戶托歡布哈統軍賈
文備登城呼公引避公怒奮兵出戰宋師大敗南征丞
相巴延令軍中敵我者屠之多殺戮公首諫丞相伐罪
弔民以不殺為本丞相善其言涉溧過郢克黃家灣沙
洋新城三障命公入撫則沙洋已屠矣進攻楊羅堡夏
貴盛舟師上下援江丞相遣將先武磯以分其力擣虚
渡江上流明日會楊羅公將其軍為先鋒與平章阿珠
泝四十里至青山磯夜半接戰江中黎明亂流衝之抵
南岸揚旗先登大兵悉渡貴敗走丁家洲之戰公首奪
戰艦千餘宋師數十萬皆北公之為政也易民負先世
錢者悉焚其券在太平破貪將之謀保三湖民不為亂
為參議極言征交趾括民田選民間女子非計不用竟
去浙西捕賊黃華俘良民三千餘下車治俘者還其民
又致豪民十虎罪民大安大名民祠神儀衞弗度坐法
公以愚無知釋之湖南大豪朱揔管奪民田訟有司久
弗决公至立服公曰何不辨跽曰公拔浙西冤民三千
餘人我死不敢欺參政之召以政府員冗願汰自已始
不拜為中丞剛直無頋護陳十事以紓民力制國用備
荒政重吏禄開賢路為急務且曰丞相安圖甚賢而相
業前後異者蓋初則有史丞相廉平章許左丞輩為之
佐復相則諸老去矣成宗深然之地震上疏咎在大臣
明日政府洪楚實勒茂巴爾斯阿喇卜丹皆罷逐臣薩達克
齊巴特瑪新等復召連劾不報忿之欲更廉訪司為觀
察司公辨而止監察御史郭章劾一郎中前在樞府受
賕既抵罪忤權貴奏捕治章公入言曰陛下殺郭章如
祖宗法度何上意解復陳十三事首曰信賞罰定律令
和大臣杜僥倖未幾以議南郊不合去趣還臺太子德
夀成宗繼賓天公言於御史大夫圖齊公社稷大臣盍
亟言定大計圖齊尋卒中宫召議成宗祔廟事公曰國
朝舊典惟宗藩親王得與此非臣敢知左丞相阿固岱
變色以則天為言公曰彼有廬陵王何可同也出以勸
右丞相達爾罕及中丞塔斯布哈急白今上及太后早
為之所既而羣奸伏誅武宗至自上都問孰為何中丞
及見諭曰聞卿忠藎其竭力匡輔無有所隱進十四策
以擇相為先諸王圖列封越欲自賦置吏托克托等議建
尚書省易幣法皆奏格之及來河南尚書省竟立河南
無賴業掠賣良民悉捕治之行屯田至揚州民負鎮南
王府錢舉家入傭歲滿没為奴白王釋之王府又以民
易田不可奪之田白王還之妄人趙萬兒造妖言覺連
黃南陽歸德汝汴數百家驗問皆農商萬兒伏辜增河
南屯田米十七萬石又經理荆湖屯田廢地歲可出粟
百餘萬所至尤以興學薦賢崇孝弟長恩信恤孤寡為
任嘗奏請割田千九百畝入大名校官出御史臺錢五
十萬建國學以地三千畝立書院于南陽祠忠武侯三
千畝入揚州三皇廟又請置洪澤芍陂屯田萬戸府儒
學教授自太平還購書數萬卷迎劉因先生為師參議
中書薦劉宣等十餘人晚年數以母疾謝事天子感動
賜尚醖歲給十日侍養婣族不能自存者養之不能婚
嫁葬送教育者資之正喪祭之禮嚴内外之分明本末
之要審經權之義故入為孝子出為忠臣嗚呼賢哉以
至大三年九月五日薨于官年六十六十月三日葬貯
梁原以夫人張氏祔夫人參知政事容實勒之女貞静慈
孝儀于九族有子三德嚴嘉議大夫衞率使德巽早世
德温武略將軍副萬戸女一適張彦敏夫人之姪也夫
人趙氏有子二德讓德謙孫二長曰杲武略將軍副萬
戸次曰景皇慶某年某月贈推忠佐理同德功臣太傅
開府儀同三司上柱國追封梁國公謚曰文正臣既奉
詔撰次因竊伏念聖君賢臣一時遇會者有之矣至論
其終始一致或罕能之若文正公言議風旨益遠而在
益思而不可忘没已久矣而恩頋之勤不憖若此嗚呼
凡百君子得無勗哉謹為之銘曰
叔虞啟韓韓别為何司空相漢寖遠而波千幾百禩乃
振于淶培深積隆紹挺雄材武宣起家專城以居忠毅
奮忠星隕江蒲洸洸梁公投筆從戎我先孔勞我功曷
終既存亳師遂涉大江于蕃于宣樹弱蹶彊風厲湘壖
雷輥吳陬躍義踴仁威信澤流再入黃扉一陟霜臺襲
和抑乖揚嘉斥回言雖寡由舌不可移卒開聖明弼我
丕基雍容承華心膂股肱苗豈不治羣螟復興乃殿雄
邦于浚之都梁熙楚懷我黍與與其功孔多其命則那
惟帝念功可頌可歌謚美封崇易水淵淵貯梁之原永
矢弗諼
秦國昭宣公神道碑
翰林學士承旨塔海既以忠勤左右天子為賢公卿延
祐二年詔特贈其曾大父察克圖資德大夫中書右丞
上護軍追封隴西郡公妣某氏追封隴西郡夫人大父
琳沁光禄大夫中書平章政事柱國追封秦國公謚安
僖妣濟默蒙郭勒氏追封秦國夫人父哈荅孫推忠效
義佐理功臣太傅開府儀同三司上柱國追封秦國公
謚昭宣母伊埒哈瑪爾氏封秦國太夫人次徹辰氏追封
秦國夫人明年春上復思太傅之勞命詞臣某文之碑
以休顯之謹按太傳公蒙古人世居關中憲宗時安僖
府君扈從至和林家焉公十五宿衞世祖藩邸號稱謹
篤眷遇有加中統初命掌玉食至元二十年以昭信校
尉為生料庫提點後四年納延叛從征有功加武略將
軍又二年從至杭海元貞元年遷明威將軍宣德雲州
銀埸都提舉大德改元陞懷遠大將軍淮東淮西屯田
打捕揔管武宗即位進鎮國上將軍淮東淮西道宣慰
使至大四年盜起四明賜三珠虎符拜資德大夫中書
右丞浙東道宣慰使都元帥往捕之驅以入海因感瘴
癘以某月某日薨于位年六十五以某年月日還葬京
城太師莊之先塋有子五人長即塔海娶塔海德濟氏蚤
世追封秦國夫人有子曰托克托穆爾繼伊木圖氏封秦
國夫人有子曰塔海呼圖克曰巴延布哈女五人珠克娶
納雅珍氏有子曰都訥曰巴咱爾巴尼女一人拜珠娶托
克托鼐氏有子曰六十二女二人埒里娶伊蘇楞氏有女
一人鼎珠娶托里氏有子曰達忻公之子皆賢而塔海
尤為累朝所器重方數歲世祖一見竒之命肄業國子
學十六繼父内職從至杭海及事成宗為樞密院斷事
官天德之末輔立武宗轉同僉樞密院事陞副使尋為
大司農遷同知宣徽院事今上在東宫或建言立黑軍
衞帥府力諫止之由是寄以心膂知無不為及上踐阼
歴集賢大學士太醫宣徽院使遂為翰林學士承旨知
制誥兼修國史累階自太中大夫五遷為榮禄大夫益
見親幸推恩錫類爰及其先焉臣嘗謂國朝用人頗類
漢初懷一藝抱一能莫不畢效其長立功當世故能成
一統之業開萬世之基然功臣之後其盛且大者又必
由先世積累之厚所致觀於秦公可見已夫自安僖以
世族起關陜北事憲宗固知所歸矣一傳至太傅遂握
藩維之寄分茅土之封豈無故而然耶杭海之役值歲
飢凶人無生氣公請於上賑之不足又出私帑相之全
活不可勝計四明之亂一方騷然公驅除安集奮不顧
身民用相保而病則危矣簡在上心終受顯服盖先既
栽之後益培之宜再傳以有今日嗚呼天道福善其可
誣哉銘曰
上古邈矣爰徵有元列聖垂裳百辟聯軒位事惟能建
官必賢幽遐並興矧此連根懷哉安僖鞭弭櫜鞬策足
門右晞光日邊備艱載勞乃啟昭宣幼事世皇屬于天
官夙夜在公忠篤貞堅執豆贊祭如臨于淵再從北征
厥功茂焉卝賦既成來旬來宣成宗武宗蓋著其勤高
牙大纛東甌是藩厥聞載馳遣車已還齒嗇于德誰執
誰專惟子克承有隕自天奕奕衮裳我寶以桓二華八
川國之以秦何以報之爾子爾孫何以表之隧石有文
嵩山少林寺裕和尚碑
皇慶元年春制贈少林開山住持光宗正法大禪師裕
司空開府儀同三司追封晉國公命詞臣文之碑臣某
奉職惟謹佛法相傳有信具至達摩持以渡江梁武帝
問語不契去之魏隠於嵩山少林寺面壁九年為禪宗
初祖六傳而至惠能曰大鑒師為曹溪祖裕所居達摩
處也其宗以湛然當寂為真空洞不虚為實廣大不蕩
為際其教人亦惟曰性善其論曰推一而適萬則事無
非真混萬而歸一則真無非事曰當仁又曰能仁陰有
以心而贊格君皇猷未嘗以福田利益嘐嘐語人而慈
雲法雨陰覆陽被歴代帝主意欲清心静治使萬姓蒙
福謂浮屠言可底行奉之罙至歲乙已時世祖居潜邸
命師以明年於少林大作資戒會戊申太宗詔住和林
興國辛亥憲宗召至北庭行在所居累月其言上當帝
心洎世祖即阼命揔教門事賜號光宗正法俾建精舍
於故里曰報恩給田若物以飯衆師去世若干年今上
皇帝寵以贈典言行而道大也皇帝若曰洪惟世祖神
武不殺本仁祖義以一天下朕欲昭我祖德持盈守成
唯爾克紹乃初祖永孚于仁以宏濟我兆民頋先哲其
逝朕弗克見于茲邈焉雖去來夢幻無得而名而封贈
哀榮豈不在我其尊爾官隆爾爵以寄予思以迪後人
以永譽於萬世師之住世也三閱藏經而成誦誘掖後
學無倦色通羣書善翰墨吟詠提唱普說幾十萬言播
在叢林而師未始以為能事幼遭世變煢然無依道逢
老比丘勸以學佛曰能誦法華經足矣師曰佛法止是
乎比丘異之與偕謁古佛於仙岩曰此龍象種當為大
器即為祝髮授具與雙溪廣公同執事者七年遊方來
燕親炙報恩萬松師者又十年道益隆學者益廣其住
少林也萬松海雲二老實為之主屬少林煨燼之餘暫
憩緱氏之永慶已而興仆起廢訓走說法施者如丘山
來者如歸市嵩陽諸刹金碧一新洛陽白馬經筵不輟
皆師力也而師瞑目燕坐張寂而默若無與焉至元八
年春詔天下釋子大集于京師師之學徒居三之一嗚
呼盛哉師剛果強毅公勤廉明平居風神閒敞襟度夷
曠復嵩山如祖師再出世倡道垂教於天壤間如鼓雷
霆而揭日月所謂大善知識標凖斯世存而不朽者與
字好問人以雪庭稱之太原文水張氏子九齡入學日
了千言鄉閭曰聖小兒方娠母有異夢及生家有吉徵
其說法也洄池出泉古殿有光諸瑞非一云者其徒詳
之矣此載其大者銘曰
佛以仁傳聖以仁治其仁伊何此心而已混未嘗混照
徹大地推未嘗推淵澄止水梁皇有為不諧其旨誰直
其原曹溪東逝逮我裕公道還北矣師少不凡見稱州
里休林古佛真源指示至老游參持戒律已萬松海雲
合辭招致參從渡河幾三百指緇俗趨走營施山委
嵩陽諸刹金碧翬跂洛陽大講經歲不弛二百冊區羣
廢盡起僧無徭役大衆歡喜曰一佛出世遇明天子其
人已滅其道不死不空不住天地終始前人之遺後人
之思帝命曰咨章服是宜百世其承之四方其則之唯
爾法是依唯爾言是師臣拜稽首聖敬不違播為聲詩
永之兹碑
太原宋氏先德之碑
皇慶二年夏車駕幸上都羣臣扈從獨昭文館大學士
宋超弗克從於是儀天皇太后命倣古制為安車驛赴
行在所且給裝錢甚厚明年改元為延祐元年二月二
日制詔中書以超為翰林侍讀學士中奉大夫知制誥
同修國史秋八月天子至自上都駐蹕龍虎臺公卿百
官奉迎上顧翰林羣臣曰宋超於朕非他人比朕深賴
其力用僚寀其善遇之羣臣敬聽欽承三年夏又詔臣
其大父禧嘉議大夫戸部尚書上輕車都尉追封冀寧
郡侯謚敬敏父和集賢侍讀學士中奉大夫護軍追封
冀寧郡公謚文康大母李母李繼張妻王皆追封冀寧
郡夫人秋某月又詔臣某文其先墓之碑嗚呼上恩至
矣謹按宋氏世家太原之樂平縣長夀里高祖某字德
謙宋宣和時進士博學多能名與趙國器埒三晉以西
皆宗之貴冨子孫欲昭其先者必德謙文為重遠近學
者輻湊率皆有聞故晉之言師道者必首宋氏娶王有
子曰洪在金為名進士父子以家學相傳自樹益茂其
子即敬敏公禧也生文康公和字君和幼值亂離轉徙
雲朔然猶嗜書不肯舍長通六經大指慨然有及物心
遂刻意為方無所不習又博聞深辨之由是大通求治
者填門均予善劑無間於顯晦約豐至其窘憊不自勝
者既藥之又從而負米分賑之或親為調餌乃去活者
滋無筭皆曰非宋君和吾何能生貧者感冨者謝宋氏
名實俱積矣家破而完完而益振遂大時兵荒循環白
骨彌望公自代地歸見而泫焉曰此皆鄰里鄉黨也傾
貲取瘞之又率邑中旅祭之王生者其師也子父不相
遇乃構堂迎致養其夫婦終身為之棺衾墳墓又戒子
孫四時附祭無廢其篤行類此以至元二十七年正月
己未卒年七十有八娶李氏以至元九年三月卒繼張
以至元三十一年三月卒惟文康承詩書之緒不幸蚤
阨乃能奮而自立蓄其盛心然慮其不可必遂則游藝
以暢志觀其處心積行雖古之君子不過也蓋自德謙
以來既已三世為儒而力豐時嗇至于文康蓋幾泯矣
而歘然以伸内外兼飭復開厥家可謂英特之士者矣
而超其季子也幼已不羣經方兼誦而師不煩文康嘗
撫而語人曰吾活人多矣天其酬以是乎少長即以尚
友天下善士為急會料民為兵家與焉憤發曰世儒而
今兵耶不脫非夫也乃辭親徒步來京師有忽吉甫者
中山名儒也為諸道醫學提舉聚徒教授因往兼受二
業僦舍五里外日啗虀粥戴星往來師嘉其勤苦使分
教數十人乃立程度課督整勵衆皆有成師喜而薦之
得太原醫學正二十四年轉將仕佐郎大都醫學教授
距辭親時十載既而名聞禁中方用丁文康憂居喪一
凖於禮有旨起直尚方賜以居宅俾視太師及公主疾
愈賜衣鈔扈蹕柳林上顧林木不懌隠几而卧問侍臣
以枯悴故歴十餘人皆不愜獨對曰柳水木也往者河
經林間土潤木榮今河徙益遠故耳上悅矍然起坐稱
善者久之二十九年詔除其更繇覃懷有御藥園設官
提舉歲從中遣使采製則中闤闠而立局遠屏行人聚
民執役局中為公私大患其年使往盡革其弊民為歌
謠稱頌之先是州醫官與提舉官屬有隙一日誣以用
御局藥鼎烹所盜狗者有司置對方殷使適至察其跡
可疑試語有司而兩造知不可隱皆首實遂止坐盜狗
罪不然坐不敬者數十人哈喇楚巴圖爾上愛將也有疾
上憂之奉詔往視既愈上大悅勞問從容因乘間以儒
而為兵請上即諭中書樞密曰哈喇楚巴圖爾萬人敵也
宋超活之與活萬人同其削兵籍而隸醫二府奉詔施
行遂遂脫兵之志魯國長公主及駙馬魯王皆得危疾
詔馳傳視之至則遄愈主王皆感其更生奏以為應昌
總管賫以妻妾奴婢金寶幣帛車帳駞馬牛羊甚衆悉
謝不受告歸不許為留者二年主以圉人竊賣駿馬縛
將殺之時適在坐為陳貴人賤畜之義力諫免之比還
王之中外雖孩穉亦無一物故者三十一年詔視庫克
楚太子疾愈上甚喜賜之衣鈔元貞元年夀寧公主伊
埒哈雅公主小太子相繼有疾詔治皆愈上喜召至便
殿迎笑賜坐慰勞賜以玉食時服裕聖皇太后因俾兼
直隆福宫十一月太后小不安療即差賞以衣鈔貂帽
布達實哩公主下嫁高麗王阿穆噶太子持節送之詔
使護行貴賤萬人跋履皆無恙道經廣寧廣寧民行賈
高麗以罪為高麗流竄躭羅者十一人躭羅絶島也非
人所居至是其家邀訴至則語王追之存者七人耳為
之衣服飲食而歸之且戒王毋得復然又具白太子申
禁是後高麗不敢流竄中州人大德元年阿穆噶太子
疾視之愈二年又視魯國長公主疾又愈皆有重賜今
上皇帝居潜小不安命往視尋可裕聖大喜褒賞再四
今上設燕命坐手贈寶鈔白金且豫命宫人製金衣即
燕所出以衣之今上視其宜稱甚悅寵豫優洽四年裕
聖不安茹藥尋差賜衣鈔改承事郎掌醫署丞成宗皇
帝疾時得少愈輒受賞六年陞承務郎十一年陞本署
令遷奉訓大夫至大元年進正議大夫掌醫太監皇太
后有旨盡蠲戶役二年視碩迪巴拉太子疾愈賜衣鈔
他如奉詔視療貴臣帝師愈而蒙賜者不列今上居東
宫綜軍國事有旨充昭文館大學士皇太后錄前功加
賜寶鈔甚厚三年遷中奉大夫仍職昭文自昭文拜今
職碑紀先世事而及此者以著有是祖父必有是子孫
也今年六十矣而恂恂謙勤居閒危坐讀書至昃不廢
自世祖時入侍宫闈出入四朝或畱中彌月非獨以方
進蓋正言讜議而將之以樸忠純誠故聞者不厭而所
益宏多退無自矜之色與人忱恂表裏若一故列聖眷
之亦終始若一中饋久虚上以内人汪氏繼室封冀寧
郡夫人前後所得賜予及樂平租入常分遺二兄若姻
友之賢者家無留貲技能雖高未常自秘以惠淑後進
為喜嗚呼制行立心若此可謂克肖者矣其躋榮介福
孰曰不宜故因纂其前烈而牽連書之抑以啟後之觀
感而勸慕云爾文康有三子伯曰越先卒仲曰起終汾
州吏目孫頥江淮鹽引局副使豫中官位下都總管府
掾泰衞王府侍官復掌醫少監學行能世其家恒印鈔
庫大使有剸治材伯仲之子皆由季父以仕又以恩復
其家孝敬振振蔚為太原名族然則今之恩紀郅隆者
豈上之好賜下之幸致哉由其義故也新塋在某所文
康而下四世皆葬焉越與其配李氏祔銘曰
聖緬世殊術闊效䟽蠖屈螾伸若有若亡顯允德謙握
懷瑾瑜不韞不沽大畀其徒維晉武國我以詩書惟守
單平我貴曰儒我有子孫我道不孤卓彼文康竒肱之
車乘風而徂復還于初此我堂構此我菑畬仁宅禮門
闢義為塗襲其家珍與神聖俱彼墊以危我安我舒彼
饑且渴我餔我濡彼以為命此以其劬野有其竁里有
其居諒曰古人不遠是踰子濬其德維川維澤諸為忠
誠于以醫國簡在帝心温恭朝夕豈無他人惟爾之特
式公式侯帶裳幅舄報厥攸生烝嘗廟祏噫嘻宋氏其
盛匪棘樹之百年於焉始穡功無不酬酬無不極凡百
周行毋怠而力世萬子孫視此貞石
秦國先墓碑
書曰王人求多聞時惟建事又曰所寶惟賢則邇人安
臣竊獨究觀我世祖聖德神功文武皇帝之治天下以
道為車以德為馭揭日月而載雨露括宇宙而宏紀綱
聖智亦云睿矣然於一技一能苟有以自見者㒺不舉
而措之得用得行之地而致其功蓋兼愛一視初無冨
貴貧賤之分也故能大一統而垂萬年丕顯丕承式克
至于今日陛下法天憲祖於多聞建事寶賢安邇之大
經有加彌光故凡左右景從雍容廊廟者皆當時弼成
基命之後昆也嗚呼不其盛歟至大三年詔追贈貝和
中奉大夫護軍漁陽郡侯配鄂摩克氏追封漁陽郡夫
人伊德實托郭琳資善大夫上護軍漁陽郡公配約蘇
鼐氏漁陽郡太夫人大乘多自翰林學士嘉義大夫贈
榮禄大夫柱國薊國公配竒齊葉齊德濟氏追封薊國
夫人皇慶元年加贈郡侯為金紫光禄大夫上柱國大
司徒秦國公謚康懿加贈郡公為懷忠保節功臣太保
金紫光禄大夫上柱國秦國公謚安惠加贈薊公為推
誠宣義功臣太傅開府儀同三司上柱國秦國公謚文
敏三夫人氏皆改封秦國夫人焉是為今翰林學士承
旨光禄大夫崇福院使大慈多之曾祖祖父母也延祐
三年詔樹碑于其先墓命臣某為之文謹按秦國康懿
公伯什巴里人也世令德為有國中貴臣至文敏公學
業益懋中統中自其國來覲天光世祖既知其家世甚
盛又知其學問有源隨問隨對上大器之即命通籍禁
門恒侍左右誦說經典益久益親賜侍宴衣冠貂裘帽
金帶銀器白玉佛像銀鈔等前後相望恩顧良勤且謂
皇孫阿南達曰遺爾良師爾願學否對曰果有良師乃
所願也遂詔為阿南達師未幾莽噶拉木太子薨皇孫嗣
為安西王出鎮順聖皇后為之請于世祖願載師自隨
上不允曰大乘多我所湏也餘人則可既而后又面請
曰大乘多學業甚精聰明方正俾往訓導數年諸子有成
然後乃還若何上不得已許之辭行三宫皆贈良馬金
錢詔其子大理多入侍裕宗于東宫以文學供奉順聖
又俾諾海駙馬巴薩大王從之學上又詔其子大慈多
入侍禁中與托音俱以文學備顧問文敏既西行抵開
城阿勒坦布哈阿多展三皇孫皆師之久而王將遠征曰
巴克實老矣其留平凉少休矣巴克實者漢云博士也異
時文敏亦曰吾老矣西來二紀矣吾思見至尊也使請
王許之遂自平凉歸京師值世祖上賓成宗即政入見
上深嗟閔曰先帝所篤敬忱愛者也今老矣其以三品
禄之遂拜學士嘉議之命賜第于長安賜寶鈔以養之
大德三年庚子寢疾薨于賜第年七十有二葬于某所
太保生二子長即文敏公次曰大悲多終於宣政院提
點所達嚕噶齊文敏有六子曰大理多終中順大夫樞
密院參議曰大慈多自州守陞轉運副使入為詹事集
賢平章軍國凡十四遷而陟一品忠誠闓敏以文學侍
中知無不言多所獻替中外以大用期之曰拜特穆爾終
中順大夫陜西怯連都總管曰布雅尼錫哩未仕他姬子
二曰僧努承務郎烏程縣達嚕噶齊提點有四子云云
孫若干人惟我國家初基其邃古結繩之治未改及四
方畢服遠或數千萬里則號令之明期會之一始不得
不驅策諸國字書以為我用若秦公父子盖彼之授受
有源業精而學博者也適當寤寐俊乂之朝謳歌來歸
契合于一見之頃文子文孫為賓為師出入中外者三
十年卒階清閟二子又克篤前人成烈日近耿光延寵
歴朝世濟其美及考論其所自文學之外無他岐也然
則守身之專得君之盛可謂絶無僅有者矣猗歟休哉
臣既奉詔纂叙申之以銘銘曰
於惟皇家統天載地肇修人紀建國君民教學為先無
有遠邇矧是本支宜君宜王舍學何以可渠可摹孰克
堪茲西方之美廣厦細旃啓心沃心見晚興喟詒謀輟
愛輔彼綠車偕其行止邁彼壠坻亦再終星爰閔而憩
言歸自鎬乃際鼎成嗚呼豐芑後聖一揆恩無不周世
濟有子益顯于初相命公珪尊其簠簋豐碑桓桓發自
德音以慰以禮非學何立非孝何行非忠何仕老臣奉
詔詔爾雲仍其思其企
雪樓集卷八
