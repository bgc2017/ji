雪樓集卷五元程文海撰
玉堂類藁
勅賜碑
平雲南碑
國家繼天立極日月所照罔有内外雲南秦漢郡縣也
負險弗庭乃憲廟踐阼之二年歲在壬子我世祖聖德
神功文武皇帝以介弟親王之重授鉞專征秋九月出
師冬十二月濟河明年春歴鹽夏夏四月出蕭關駐六
盤八月絶洮踰吐蕃分軍為三道禁殺掠焚廬舍先遣
使大理招之道阻而還十月過大渡河上率勁騎由中
道先進十一月渡瀘所過望風欵附再使招之至其國
遇害十二月傅其都城城倚點蒼山西洱河為固國王
段興智及其柄臣高泰祥背城出戰大敗又使招之三
返弗聽下令攻之東西道兵亦至乃登點蒼臨視城中
城中宵潰興智奔善闡追及泰祥於姚州俘斬以徇分
兵略地所向皆下惟善闡未附明年春留大將烏蘭哈
達經略之上振旅而還未幾拔善闡得興智以獻釋不
殺進軍平烏蠻部落三十七攻交趾破其都收特磨谿
洞三十六金齒白衣羅鬼緬中諸蠻相繼納欵雲南平
列為郡縣凡總府三十七散府八州六十縣五十甸部
寨六十一見戶百二十八萬七千七百五十三分隸諸
道立行中書省於中慶以統之大德八年平章政事伊
蘇岱爾建言所領雲南地居徼外歴世所不能臣先皇
帝天戈一麾悉歸王化今其民衣被皇朝同於方夏
幼長少老怡怡熙熙皆自忘其往陋非神武不殺之恩
不及此惟點蒼之山嘗駐蹕焉若紀聖功刻石其上使
臣民永永瞻仰於事為宜中書以聞制曰可以命詞臣
臣某再拜稽首而言曰世祖皇帝之德大矣譬如天地
之無不持載無不覆幬而生生之意恒寓於雪霜風雨
寒暑變化之中物之蒙者薰然而温灑然而濯翕然
而同靡然而順有不自知其然而然者故其功烈之崇
基業之廣貫三靈而軼千古夫以大理之昏迷旅拒虐
我使人若奮其武怒俾無遺育可也而招徠綏緝終釋
其主弗誅嗚呼微天地之德孰能與於此乎今陛下建
中和之政凡以繩祖武厚民生無所不用其極中外欽
承無遠弗届是以藩方大臣於錢榖甲兵之外惓惓以
光昭令德為請其知為政之本也已漢世宗從事西南
夷天下為之騷動蜀民咨怨喻之諄諄鑿池涖習再駕
而後取之其視今也孰愈穆王周行㝢縣必皆有車轍
馬跡焉初非疆理天下也而世猶誦之至今其視䟦履
山川灑濯其民而納於禮義之域孰多彼碧雞金馬與
夫點蒼皆其山之望者也漢使祭之唐季盟之夫各有
所畏焉耳今也鐫未始磨之崖紀無能名之績桓桓燁
燁與世無極豈惟足以震百蠻榮千古其餘光所被山
川鬼神與嘉賴之嗚呼盛矣哉臣事先皇帝早受眷知
今復待罪禁林發揚蹈厲職也不敢以荒落辭謹再拜
稽首而系之詩曰
於皇維元載地統天大噫小嘘曰寒以暄粤西南陬水
駛山&KR0886;風霆流形氣交神州跂息蠕蠕勾萌鮮鮮谷飲
巢居燕及跕鳶繄誰之恩聖祖神孫武烈文謨湔祓生
存既有典常被之服章我吏我民我工我商萬國一家
孰為要荒點蒼蒼蒼禹跡堯牆井鉞參旗終夜有光威
不違顏作善降祥嗟爾耄倪視此勿忘
拂林忠獻王神道碑
皇慶元年春天子若曰我太祖皇帝肇受天命太宗憲
宗惟艱惟勤逮世祖奄有萬方子孫承承底于朕躬元
功大臣宣力載勞褒崇弗稱朕甚憫焉於是制贈故金
紫光禄大夫秦國公愛綏推誠恊力贊治功臣太師開
府儀同三司上柱國追封拂林王諡忠獻詔臣某撰文
刻碑墓道顯休之謹按公西域拂林人祖巴阿喇父博
囉穆蘇公剛明忠信能自致身立節於西域諸國語星
歴醫藥無不研習有列邊阿達者以本俗教法受知定
宗薦其賢召侍左右直言敢諫為世祖所器中統壬戌
春詔都城二月八日大建佛事臨通衢結五采流蘇樓
觀集教坊百伎以法駕迎導公進言曰方今高麗新附
李壇復叛淮海之壖刁斗達旦天下疲弊瘡痍未瘳糜
此無益之費非所以為社稷計也上嘉納之是月望上
幸長春宫欲因留宿公趣入諫曰國家調度方急兵困
民罷陛下能安此乎上方食愕然盡以賜公拊其背曰
非卿不聞斯言促駕還自是日見親近公亦無所隱至
元戊辰春大蒐于保定之新安日且久公於上前語供
給之民曰得無妨爾耕乎上即日罷從幸上都新涼亭
成大宴諸王百官競起行酒公進曰此可飲乎上悟抱
公膝上啐其頂左手挽公髯飲以酒顧謂皇太子曰有
臣如此朕何憂焉癸未夏四月擇可使西北諸王所者
以公嘗數使絶域介丞相博囉以行還遇亂使介相失
公冐矢石出死地兩歲始達京師以阿魯輝吾所贈寳
裝束帶進見令陳往復狀上大悦顧廷臣嘆曰博囉生
吾土食吾禄而安於彼愛綏生於彼家於彼而忠於我
相去何遠耶拜平章政事固辭初上登萬歲山瞻望四
郊惻然纍纍欲遷之及將盡徙南城居民實大都皆弗
果賜宿衞士廬舍禁殺胎夭䴠置西域星歴醫藥之署
立廣惠司給在京疲癃殘疾窮而無告者皆以公言罷
行之成宗即位眷益隆賜腰輿出入大德癸卯上弗豫
政出闈闥秋八月京師地震中宫召謂公曰卿知天象
此非下民所致然耶公對曰天地示警戒耳民何與願
熟慮之曰卿早何不言公曰臣奏事世祖及皇帝雖寝
食未嘗不召見今曠月日不得一入侍言何由達數年
之間灾異日起公力陳弭變之道辭多激切弗納丁未
上棄臣民公時在秘府有秘文非御覽不啓中使奉内
旨迫取公厲色拒之今上皇帝奉皇太后至自懷州悉
誅奸黨迎立武宗以公為忠爵賞特異方倚柄用至大
改元六月癸卯薨于上都之私第年八十二三宫悼惜
不已贈賻有加某年月日葬某所公起家為定宗近侍
中統間掌西域星歴醫藥二司事至元戊辰兼廣惠司
丁亥拜秘書監己丑領崇福使甲午加翰林學士承旨
兼修國史大德丁酉遥授平章政事丁未封秦國公積
階至金紫光禄大夫今而有是命前後以功以言被賞
賚及卒葬賜贈黃金為兩者四百有竒白金七百有五
十楮幣十五萬水晶金玉器珠衣帽寳帶錦衣白馬不
可勝計六男四婿三孫皆為大官近侍長男額哩葉先
禄大夫秦國公崇福使領司天臺事次㙮爾哈翰林學士
承旨資善大夫兼修國史次哈斯光禄卿次克哷濟蘇
太中大夫同知泉府院事次老哈昭信校尉提舉廣惠
司事次約尼宿衞興聖宫長壻榮禄大夫宣徽中政使
訥古德勒次中順大夫同知崇福司事蘇爾坦次資德
大夫章佩院使烏呼納次更直禁衞士赫赫長孫布格
次蒐克次安圖皆直禁衞盛矣竊謂古之有天下者皆
以得人為基我朝以神武仁恕定四海群方萬國忠良
亮直雄偉傑雋之士莫不都俞廟堂之上歴數世而彌
光若公者得輸肝瀝膽致位丞弼自公而王載美太史
垂榮子孫稱社稷之臣豈偶然哉銘曰
於戲皇元赫赫巍巍聖祖神宗超姚夷羲東集扶木西
臻虞池嚴嚴在廷文凝武思我有争臣拂林之支衣義
飫仁載公轢私佐定翼憲世皇是儀靡言罔從靡德弗
施我車爾輔我舟爾維惟公之來廢寝忘飢惟公之言
堇荼如飴杖節遐徼信威四陲朝霜茫茫夕雪霏霏既
復而往復往而歸蒙強突勁睨險如䧅彼留而安寧歸
而危皇華以遣出車勞之大德之末蕭牆禍基牝雞晨
雊猩猩夜啼圓儀示儆方載陳規弗悟弗悛竊弄潜窺
在朝惟公謇謇不移我皇赫怒草刈榛夷大業載安天
平地熙惟公始終不詭不隨漢軼武騫唐擬徵珪何以
賚之寳帶珠衣何以貴之大冕桓圭膴膴拂林爾封爾
提惟君之聖惟賢之知欽于世世視此貞碑
趙氏先廟碑
先王之制諸侯廟五大夫廟三父為士子為大夫葬以
士祭以大夫禮也是以君子將營宫室宗廟為先祭器
為次居室為後而宗廟之器苟可銘著者無不著焉所
以慶所以勸也忠孝之道備矣今天子稽古右文一本
於禮河洛之思羹牆之見慨然延念先正之臣克左右
亂四方其股肱心膂之績固以彰于彛常煥乎其足徵
矣乃若國家所以報往而勸來者猶以為未底極也爰
命公卿舉先猷展故實而隧章之典行焉於是陜西行
御史臺以永古特氏父子勲伐列上公車有旨集博士禮
官議議既上詔故征行大元帥按扎爾為推忠佐運功
臣太保儀同三司上柱國追封秦國公諡武宣配白氏
秦國夫人故蒙古漢軍都元帥國寳為推誠佐理功臣
光禄大夫平章政事柱國追封梁國公謚忠定配雲氏
梁國夫人明年公孫世延入參大政政以咸熙天子嘉
焉又贈其曾祖故群牧使逹衮彰義保節功臣資德大
夫御史中丞上護軍追封雲中郡公諡貞毅配鄂喇琨
氏雲中郡夫人繇是參政之先三世六人皆蒙加恩又
明年參政拜中丞自中丞遷右轄分治雲南天子顧中
丞非君不可復拜中丞以乃祖乃父勤勞皇家宜撮其
平生著之閟祀庶幾永啓厥後爰詔臣某文其家廟麗
牲之石臣惟上之下下郅隆者恩也大復古始者禮也
感激奉詔謹按永古特氏雲中世族武宣公幼孤育於外氏
曰卓裕勒嘉因姓舅姓轉而為趙宣武智略沈雄弓馬
絶世未冠材器已顯攻城略地所向無前扈太祖平河
湟從太宗下岐鳳馘強俊取平凉慶原邠涇如風隕籜
金源固守關河幾二十載一旦武宣假道擣虚如天墜
而地湧良平之智不及施賁育之勇無所用心潰膽裂
莫之能支睿宗深所嘉賞金源繇之遂墟已而奉律西
征隴右遄定進兵蜀道首奪階文守漢陽制三邊納吐
蕃收後效成都夔門之戰江油張掖之師皆其功之較
然者多謀尚義厚下恤民所至捄殄戮贖俘囚輯降附
則所惠蓋廣矣然則開國之功不後諸將而略不滿假
退然若無所謂勞謙君子者歟忠定雖出將家自幼學
問雍容閑雅言貌甚都蓋武宣雖積苦兵間而敬禮儒
生恒戒軍中無毁文籍是宜有佳子弟之報慷慨倜儻
能得人之懽心勇於當敵愛恤士卒有古名將之風焉
重慶刪丹之戰皆居軍鋒或降或殱無不如志火都受
首策之彌精思立竒功以承先志乃招屬戶修廢州虎
視西南别授元戎之寄於是徼外羌渠畏威欵塞列於
王會初不自以為功降羌爵命反出其上殷勤遜謝益
簡帝心君子有終世濟其美古之名將有不能及者矣
竊嘗䆒觀成功之臣弗居者百一而矜以致敗者何多
也若武宣忠定為而弗有有而弗恃簮組蟬聯式克至
于今日父子祖孫並受顯服胙之秦梁躋之廟祏將遂
為百世不遷之祖非盛德孰克登兹嘗聞雲中据西北
河山之奥原野高博風氣凝厚炳靈異而生其間者不
出則已出則必瑰偉絶世之材若永古特氏之達已數世
而方來者彌昌其不謂之間氣之鍾歟且家奮於韜鈐
而中丞服膺詩書動必以禮高材姱節負天下重望尊
天子之命考先王之禮於報本返始教孝移忠之義蓋
惓惓也詩不云乎以似以續續古之人斯可謂能似續
者矣揆厥淵委宜有雄詞發揚蹈厲老臣何能然大君
有命謹摭其大者而系之銘銘曰
皇帝御㝢天蓋地函萬有咸鬯施仁錫類幽遐闓通恩
明在上矧兹世勞崇功廣業禮有攸當永古特氏方叔
召虎父子相望揚休纉慶光于邦家以將以相桓圭玄
衮爾祖其從同尊與享馨香惟德子孝臣忠世世无曠
刻此貞石以昭淵猷以迪永養
應昌路報恩寺碑
城應昌之四十有一年上即皇帝位制公主星格喇實
封皇姊大長公主子阿爾嘉世立嗣封魯王命下之日
主謂王曰應昌有土肇自太祖皇帝成於世祖裕皇而
順宗皇帝今儀天興聖慈仁昭懿壽元皇太后實已所
自出上篤親睦之誼承成宗武宗惇叙之志以有今日
欲報之德惟佛焉依至大二年嘗規建佛寺于宫之東
曰報恩盍竭力成之既成請文勒碑昭示無極上以命
詞臣臣某謹按太祖初興魯國忠武王阿齊諾延以佐
命元勲有分地約世婚而昭睿順聖皇后歸于我世祖
太祖之孫色徹肯公主下嫁王子納沁主元八年始置應
昌府以封其子特穆爾尚帝季女囊嘉特章公主未幾
陞府為路十四年特穆爾北征有大勲賜號阿勒逹爾
圖諾延元貞元年封濟寧王主為皇姑大長公主子敦布
拉尚星格喇實公主乃今皇太后之中子也大德十一
年武宗即位封皇妹大長公主敦布拉魯王逮今嗣王
祖孫凡五世國益大爵益貴恩數益異為之傅以輔之
為之群有司以治之於是鴻吉哩氏雖古塗山有娀不
足擬隆寺之建所以歸美報上昭忠孝也殿堂廡門庖
寮庫庾庋經之室棲碑之亭金碧焜華棼橑宏密繚以
周垣亘以修塗一木一石必出乎已一夫一役不煩乎
民簡僧之有行業者曰智以主之日帥其徒誦演祝讃
梵唄洋溢諸佛降監祖考来格帝室王家福禄攸同謂
之報恩不亦宜乎洪惟聖祖神孫覆斯天載斯地廣大
慈仁與佛一德皇姊嗣王克永孝思克廣德心以崇佛
乘宜聖上親親之道彌至而臣子報稱之誠無斁贊皇
圖於億載保王國以匹休猗與盛哉臣某謹拜手稽首
而獻頌曰
在昔太祖龍興朔方惟鴻吉哩忠武洸洸佐定中原遂
開大荒約締世婚申錫土疆實生昭睿相我世皇光天
之下德盛仁強應昌既邦魯國是王貳館繼承奕葉重
芳連城列邑沃野相望設官分職乃紀乃綱婉婉皇姊
愛積厥躬帝弟帝兄承于祖宗洎我聖母澤濬恩隆何
以報之佛法是崇乃集群材乃徵六工于城之中于宫
之東爰作爰謀爰蔽我衷以奠覺皇以展孝恭飛殿峩
峩列屋周阿丹題藻梲電轉星羅彤雲承霤翠霧凝柯
天花夕雨貝葉晨哦慧日曬光祥風扇和寒松沃色碧
海澄波永底佛慈百禄是荷磐石其宗礪山帶河聖母
萬年帝壽且多佛法廣運皇道無頗
魏國趙氏先德之碑
夫立德制行外有以孚于人内有以孚于家善亦審矣
若其晦顯則係乎時焉而非為善者之所急也金源氏
之末有趙令宰元城吏民愛之既沒相與封樹其墳至
今謂之縣冢此可謂善孚于人者矣令之冡婦曰袁寇
至擕二兒逃于鄰穴不納則棄已所生者於草抱前室
子以免明日寇退草中兒亦無他衆義而賢之此可謂
善孚于家者矣其孫為御史使東南還過潤適秋濤大
溢冐田廬毁城郭失亡甚衆存者無所得食輒以便宜
發官粟以賑全活無筭其後乘貳車廉訪浙部又值饑
疫躬歴民廬勸分所活如上然則好善其家法耶先是
朝廷興舉䘏典以勸臣鄰視厥子孫之秩追命其先有
差乃延祐二年冬御史臺言曰侍御史趙簡自始通籍
以迄于今宣猷多矣其家贈封之恩敢請循令甲制曰
可贈大父琛資善大夫大司農卿上護軍追封魏郡公
諡安僖父楫榮禄大夫大司徒柱國追封魏國公諡敬
惠大母袁母李皆追封魏國夫人明年春再以表墓為
請有旨命臣某文之于碑謹按趙氏魏人曾大父藻元
城令大父琛潜德韜輝七十二乃終娶于李生汴而卒
再娶于袁生楫即草中棄者也袁有志操勤以裕貧儉
以養節衣食必先汴而後楫既長則遣楫婿於李而為
汴娶董氏焉汴亦終不仕以養曰進曰德其子也又皆
賢楫雖出居然不忘其親事之極孝趍義尚交俶儻自
憙中統初宣撫張公某材而辟之辭不許則願下就工
官以便定省張公益賢之後遷承事郎織染司提舉善
於其職嘗輸幣于宫府獨以精良受美錦之賞以老上
印綬去陳書樂賓不復與世事張夢符書其堂曰餘慶
李受益為之記盧處道為之銘名士數十人皆歌詩以
屬之大德癸卯正月十三日卒得七十有四年李慕用
君姑之德順而貞睦而肅以服飾易書教子故皆有成
後夫四年卒得七十有四年子男四曰簡中大夫侍御
史曰亨襄陽三司大使曰潤山東宣慰司照磨曰循雜
造織染提舉皆能官有譽簡端深闓亮服膺詩書向自
淛部入為刑部侍郎遷南臺治書河東憲拜治書侍御
史參議中書河南參政晉居臺端建白宜開經筵講聞
治道及選耆儒訓迪宫邸上嘉其忠賜貂裘犀帶至是
又有今命父子祖孫逮于閨門咸食善報所謂降之百
祥者歟書云臯陶邁種德夫臯陶亦豈若農圃然日夜
眷眷遲其所殖之孳茂且實而享有其利哉世或不察
而以種德自名持陿而望奢尅期延佇小有不遂則已
固疑而怠衆亦且笑而議之矣夫以一婦人當危急存
亡之時身且不保何暇他有所計特其真誠恤孤保抱
鞠育同於所生及顛沛造次之頃能不失其本心耳又
豈知今日之報乎惟趙氏之善發於元城濬於魏郡而
澄涵於敏惠然非有為而為之是故充於中而弗外見
必有後嗣若此然後大襮君子曰幸哉不然為善者何
恃臣既奉詔叙次為之三嘆申以銘詩曰
太上貴德肫肫其誠道既隠只有實有聲抑又散譌課功
責贏或觖以對或恑而馮是以在昔戒母近名顯允茂宰
維魏之華嗣有明哲實昌厥家夫出婦居衆奔以譁曰寇
至矣績捐其麻左抱右提孌孌呱呱蒼黃怔營一母二嬰誕
棄其一豈獨寡情顧此失恃我所素矜棄彼在我此棄
孰生天兩全之載歸載寧自兹繩繩時乃天道我初何
心人謂其報司徒司農崇封顯號湯沐大名配食祖考
懿彼淑人維神所勞天道無親恒與善人天何言哉委
于大君允爾趙氏茀禄用新言與其善言昭其厪咨爾
雲來爾勖爾遵
匡氏褒德之碑
天子既興聖人之治忠孝貞節之旌徧天下而下邳匡
氏尤以挺特聞延祐二年九月三日遂以集賢大學士
臣顥請賜匡氏褒德之碑臣某奉詔為之文曰匡氏漢
丞相衡之裔世居滕後有諱友者與子珍耕于邳皆甚
賢鄉人慕之號其居曰匡家穴珍娶劉氏生一子曰才
是為元帥公公雄勇多智好讀孫吳書仕金為武略將
軍邳徐兵馬都巡使歲壬辰金亡甲午率所部歸國屬
大帥岱齊麾下令招收散亡還守邳境公言邳徐逼宋
北邊而銅郡孟山宿遷桃源睢口皆要地今不早乘勝
攻取則邳徐不可守矣帥大然之益兵俾與禆將百家
奴進擊不旬月五城皆破獲馬都統王都統以歸板授
沂邳東河監軍丙申邳人袁萬作亂隂連宋將李都統
兵襲邳公出戰大敗之獲袁萬加沂邳東河監軍諸路
兵馬使戊戌徐守張彥叛合宋將鮑太尉等來攻復敗
之擒其將丘太尉等二十餘人進沂邳東河元帥兼建
武軍節度副使壬子宋兵大入境戰不利死之時年六
十五夫人高氏儒家子亦負竒操歲庚子公計事幕府
邳賊夏興乘虚襲破邳執夫人以去夫人大罵不屈賊
怒拔刀斮面仆地賊以為死獲免百家奴破賊分其産
以畀之幕府因名其田曰夫人莊以旌之公死時夫人
年始三十五誓死不嫁子國政六歲而孤所依唯母一
日宋兵暴至母子相失母哭曰天乎吾子死匡氏絶矣
我生不如死乃冐鋒鏑求於亂屍中得之卒幸全中統
三年李璮叛宋人伺間擊破邳盡俘邳人國政與母與
焉居之淮安至元十三年宋亡國政率其衆三百餘戶
北歸從淮東行樞密院伯竒爾穆蘇朝於上都賜宴便
殿錫以衣服鞾帽授承事郎揚子縣丞歴睢寧汶上主
簿丁母艱起佐濮州遷睢州判官虞城縣尹所至以廉
惠稱事母尤極孝母年五十疾甚刲肝活之復疾復刲
肝後數載又疾又剔腦和藥以進疾竟愈母聦眀康強
八十九而終國政廬墓終喪有麞時至廬所若素豢者
郡邑聞而異之曰父死忠母守貞子盡孝有一猶難矧
兼之耶上其事表其里曰貞孝女一適毛閏孫男二曰
傑曰慶女四長適陶英次適屯田提舉單禎次適劉江
次適金師古公之墓在里之先塋夫人高氏祔謹按昭
文館大學士太醫院使完顔致所状如右臣某曰匡元
帥屢立顯功殺身為國雖三遷官皆出幕府時官制未
行也高夫人不辱其身國政克致其孝有司旌之宜矣
而國政間關數千里率衆來歸僅得貳一遠縣世祖之
惜名爵可知已國政陸沉州縣四十餘年曾無幾微顧
望心不亦賢乎匡氏一門大節焯焯如此然非臣顥不
能上達非聖天子不能嘉憫而褒顯之則是舉也豈不
君君臣臣哉銘曰
匡氏維邈有相于漢徙滕蓄懿耕邳遘亂仡仡元戎沉
幾獨斷爰歸有德振我南翰刈旗馘將捐軀折叛輸忠
未究居然永歎阽危反覆全家就難蹀血僵戶南遷北
竄點戎斫面馴麞繞竁婦貞子孝赫焉炳煥嗣子歸朝
素髮州縣德隆報爽玄造誰筭文臣為言睿渥遄渙穹
碑既揭河昭宿爛抒誠播辭永激頑懦
均州武當山萬壽宫碑
皇慶元年春三月京師不雨徧走羣望不雨詔武當山
道士張守清禱而雨明年春不雨禱而雨夏又不雨又
禱又雨既霑既渥乃大有秋上寬憂顧下蘇飢窮道術
以及物為功諒矣初均房之間有山曰太和又曰仙室
以玄武神居之名武當踞地八百里峯七十有二最高
曰紫霄之峯峯之最勝曰南岩岩前有洞天二曰大安
皇涯之天曰顯定極風之天上出浮雲下臨絶澗猿啼
鳥嘷豺虎所家人可投足者僅尋丈許道家言龍漢之
年虚危之精降而為人修道此山道成乘龍上飛是為
玄武之神至唐貞觀益顯天下尊祀宋理宗時詔道士
劉真人作宫此岩不克漢東異人魯大有隠居五龍觀
草居菲食四十餘年救灾捍患預知人禍福時人神之
天兵破襄漢去渡河訪道清和真人西絶汧隴北踰隂
山至元十二年歸與道士汪真常等修復紫霄五龍諸
宫獨結茅南岩或請作室廬曰非爾所及也其人將至
矣二十一年秋九月師自峽州來年二十一願為弟子
大有欣然曰吾遲子久矣即授道要明年春正月大有
仙去師躬執耕㸑墾山鑿谷種粟麥為食繼帥其徒剪
薈翳驅鳥獸通道自山趾三十里至五龍觀又七十五
里至紫霄宫又八十里至南岩歲三月三日相傳神始
降之辰士女會者數萬金帛之施雲委川赴乃構虛夷
峻揵木穹谷刊石窮厓即岩為宫廣殿大庭高堂飛閣
庖庫寮次既嚴且㓗炫晃丹碧轇轕雲漢像設端偉鍾
鼓壮亮引以石徑蔭以松杉積工累資巨萬計歴二十
餘載乃成墾田數百頃養衆萬指至大三年今上皇帝
儀天興聖慈仁昭懿壽元皇太后聞師道行遣使建金
籙醮徵至闕賜宫額曰天一真慶萬壽置提點甲乙住
持制加神號玄天元聖仁威上帝神父啓元隆慶天君
明真大帝神母慈寧玉德天后瓊真上仙賜師號體玄
妙應太和真人延祐改元春二月皇太后命師乘馹奉
香幣還山致祭冬十月集賢大學士臣顥請加賜宫額
曰大天一真慶萬壽宫詔翰林學士承旨臣某撰碑文
集賢學士臣孟頫書丹中書參知政事臣世延篆額臣
某竊惟聖天子原清静之本躬垂拱之化父天母地懷
柔百神陶成萬類子育兆姓宵衣旰食期底于治可謂
至德也矣師以雲棲霞舉之侣而能振道濯德焦心苦
志奮樹堂壇以承天休亦可謂豪傑之士矣師闓䟽果
毅方嚴質茂雖大祠祭不待沐浴更衣所感必應雖身
被顯寵如始入山其有道者耶若神之德廣大混茫變
化無方謂列宿所鍾詎不信然從師至京者曰唐道玄
云臣某謹拜手稽首而獻詩曰
翼軫之墟均房間白雲峩峩武當山根盤千里阻且艱
七十二峯羅烟鬟帝遣玄武驅神奸被髮長劒衣黫黫
穹龜修蛇猛且閒乘雲而來馭風還跂予望之杳莫攀
真人學道鐫堅頑飛上千仞誅榛管斡旋天樞啓天關
瓊樓珠宫翠回環霞披霧暎黃金鐶湛恩大號帝所頒
神來居之珮珊珊寒松蕭颼水潺湲飛香滿空馥黃蘭
願神永永哀民囏汎掃穢濁撫恫瘝我皇萬歲御九寰
興聖怡愉長朱顔
雪樓集卷五
