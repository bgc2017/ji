年譜諸孫世京編錄
公諱文海字鉅夫避武宗皇帝御名以字行程氏之先自
成周之世伯符始國於程至伯休父佐宣王中興忠誠
君嬰保晉趙文子忠佑公元譚西晉守廣平移節新安
忠壯公靈銑佐命于陳代著忠績世居歙縣之黃墩復
遷于休寧縣之閔川口宋元豐中有曰處士巽者於公
為七世祖巽生緒緒生仁勝皆以經學教授潛德弗耀
高祖徵士諱宥興性仁厚有大略樂善好施嘗遊漢上
樂其風土卜築郢州京山縣之西高渠上薦辟不起卒
葬其地曾祖安僖公諱子明沈静方嚴寡言笑重然諾
天兵破襄漢避地于鄂時㳂邊流寓者凡數千人悉為
經理之使各得其所卒葬夀昌之槲林村皇贈集賢侍
讀學士中奉大夫護軍追封楚郡公祖簡懿公諱德秀
魁岸有器幹復東入彭蠡寓隆興新建縣之吳城山從
之者數百家㳂江閫帥檄委紏合鄉井以自護遂結豪
傑料丁壯利器積粮掘壕樹栅以為固外兵莫犯民咸
德之初以季子登朝恩封承務郎復以功擢夀春府軍
事判官主管淮西安撫使司機宜文字晚以宣義郎致
仕卒葬吳城之吳林皇贈資善大夫中書左丞上護軍
追封楚郡公三子長累贈光禄大夫大司徒柱國楚國
孝肅公諱翔卿次同知荆湖北道宣慰使司事巖卿次
翰林侍讀學士兼國子祭酒飛卿公簡懿公母弟宋逸
士德萃子也襁褓來後大宗孝肅公以為嗣孝肅公資
性明敏練逹事情持家御衆斬斬有法椿藼夀考叔季
宦成孝友之著焉公幼有異質恢廓不羣承學父師及
長卓有成立德祐乙亥季父侍讀公通判建昌攝守事
公侍諸父奉大母太夫人就養未幾天兵南下建昌内
附侍讀公受命為守遂舉家居焉公不能忘郢故取郢
之白雪樓以名所寓而後學因稱雪樓先生後賜地築
室京師又扁其齋曰遠故又曰遠齋先生云
宋淳祐九年己酉
夏四月十七日戊午午時公生于吳城山
寶祐元年癸丑
公五歲入小學讀書即通大義父師初命名曰槱
之後字周翰
景定元年庚申(是年兀中統元年)
公年十二歲是年天兵渡江公侍大父母避兵
于海浦兵退歸吳城從仲父宣慰公受業對客賦
詩作文應聲而成人服其敏
三年壬戌
公年十四歲是年季父侍讀公登進士第省試
三場文公一覽成誦聞者驚異
咸淳元年乙丑(是年元至元二年)
公年十七歲初從學于龍淵胡自明先生明年往
就學胡氏家塾
三年丁卯
公年十九歲游臨川讀書臨汝書院受學于族祖
徽菴先生若庸與翰林學士吳文正公澂為同門
徽菴乃饒雙峯先生高第弟子有字義行世
六年庚午
公年二十二歲赴湖北省試及歸道經夀昌過白
狐嶺謁獅泉李先生珏見公所答策文驚曰三篇
皆欲為國家措置大事他日必非常人有司迄不
敢取
八年壬申
公年二十四歲初贅于臨川嘉禄徐氏廣胖居士
霆發女也
德祐元年乙亥
公年二十七歲是年侍讀公參制置司事于洪
公從之居講學東湖之上侍讀公尋拜郡建昌公
侍諸父奉太夫人就養冬十二月天兵南下建昌
内附
大元至元十三年丙子
公年二十八歲始更名文海字鉅夫是年春公
從侍讀公入覲世祖皇帝于上京授公宣武將軍
銀牌管軍千戶
十四年丁丑
夏六月子大年生
十五年戊寅
公年三十歲是年春公挈家入備宿衞冬十一月
九日上召見香殿問卿在江南知賈似道為何如
人公條對似道始終所以忠邪狀上大說給紙扎
命悉書其詞敷奏稱旨特命改直翰林俾從諸老
游
十六年己夘
夏六月授應奉翰林文字朝列大夫
十七年庚辰
冬十一月進翰林修撰
十八年辛巳
公年三十三歲春正月陞中順大夫祕書少監
冬十二月遷集賢直學士中議大夫兼秘書少監
十九年壬午
夏六月公建言吏治五事一曰取會江南仕籍二
曰通南北之選三曰置考功歴四曰置貪贓籍五
曰給江南官吏俸禄朝廷皆采行之是年有旨
賜地十畝于安貞門㶚河之西樂道里俾築居室
公作遠齋于室南有齋記詩文
二十年癸未
公年三十五歲春三月加翰林集賢直學士同
領會同館事
二十一年甲申
冬十一月四日夫人徐氏卒年三十七後追封楚
國夫人
二十二年乙酉
是年夫人俞氏來歸宋昭孝太妃女弟也
二十三年丙戌
公年三十八歲春正月改集賢直學士進階少
中大夫三月公入見陳乞興建國學遣使江南
搜訪遺逸御史臺按察司並宜參用南士上即命
建國子監詔公仍本官拜嘉議大夫侍御史行御
史臺事賫漢字詔書乘驛求賢江南夏四月公至
行臺視事承詔禮遣葉李趙孟藡赴闕公遂遍歴
諸郡廣求賢俊
二十四年丁亥
春公率所薦趙孟頫張伯淳等二十餘人赴闕復
命上皆擢以文學風憲清要之職公復奏陳民間
利病五事夏四月特拜集賢學士仍還行臺
二十五年戊子
夏四月子大光生
二十六年己丑
公年四十一歲夏四月子大本生時首相僧
格專政法令苛急四方騷動公乘傳入朝奏疏劾
之僧格怒凡六奏請害公上皆不允命臺臣館公
俟命
二十七年庚寅
春有旨還公行臺未幾大臣交劾僧格如公所言
明年僧格伏誅
二十八年辛夘
夏五月子大來生
二十九年壬辰
夏五月召公及姚燧陳天祥等十老臣赴闕賜對
勞問甚悉
三十年癸巳
公年四十五歲秋七月拜正議大夫福建閩海
道肅政廉訪使冬十二月至福州視事興學明
教吏民甚畏愛之
大德元年丁酉
公年四十九歲春二月子大觀生冬閩海代
歸
四年庚子
公年五十二歲春二月拜江南湖北道肅政廉
訪使秋閏八月至武昌視事首治行省平章家
奴之為民害者上下肅然冬作歲寒亭于署後
有詩文題詠一卷
五年辛丑
公重建南陽書院幼嘗游習其處有自作記文
七年癸夘
公年五十五歲湖北連年大祲公以公田禄入
悉賑貧病之不能存者惠濟甚衆是年冬代歸
八年甲辰
公年五十六歲是年秋公築室盱江城西麻源
第三谷建閣藏書數千卷扁曰程氏山房復作三
賢祠于左祠孝肅宣慰侍讀三公其地即晉人所
謂華子岡者有自作藏室銘并陵陽牟巘記文臨
川鄭松圖誌冬十一月召拜翰林學士知制誥
同修國史
九年乙巳
夏六月加商議中書省事專使驛召赴闕秋八
月公拜命作晉錫堂于家吳文正公記之冬至
京師
十年丙午
春公奉旨撰世祖平雲南碑文成賜其省臣伊蘇
岱爾刻石點蒼山夏亢旱暴風星變公應詔集
議致灾弭灾其目有五曰敬天曰尊祖曰清心曰
持體曰更化
十一年丁未
公年五十九歲冬十月拜山南江北道肅政廉
訪使十一月武宗即位素熟公名留為翰林學
士知制誥同修國史商議中書省事特加正奉大
夫公避御名以字行
至大元年戊申
公年六十歲是年公奉詔修成宗實錄撰追尊
順宗諡册文成秋特制贈父翔卿正奉大夫參
知政事郢國公諡孝肅母李氏郢國夫人仍授長
子大年承事郎同知南豐州事
二年己酉
夏五月驛召公偕平章何瑋左丞劉正等赴上京
議政令尋命公奉使湖廣行省銓廣海吏選冬
竣事移疾歸
三年庚戌
秋九月復拜山南江北道肅政廉訪使
四年辛亥
公年六十二歲春二月仁宗即位分遣詔使召
老臣尚文蕭㪺等十六人赴闕公與焉夏四月
賜對便殿六月授淛東海右肅政廉訪使秋
九月拜翰林學士承旨資善大夫知制誥兼修國
史
皇慶元年壬子
公年六十四歲是年春公奉詔修武宗實錄成
詔陞翰林院位從一品有謝表及進三朝實錄表
冬十一月進公榮禄大夫
二年癸丑
春三月上立中宫命公撰玉册文成夏六月旱
廷臣集議公獨舉成湯桑林六事自責為可行時
宰不說上特遣近侍賜上尊勞公秋詔偕平章
李孟參政許師敬議行貢舉法議定上命公草詔
行之撰國學先聖廟碑文成
延祐二年乙夘
公年六十七歲春奉詔撰加上皇太后尊號册
文成勅待詔畫公像儒臣製贊以賜是年公得
末疾尋愈
三年丙辰
公年六十八歲春疾復作公上章乞骸骨歸田
里上不許命尚醫給藥近臣勉留特授中子大本
承事郎郊祀署令俾侍公疾夏得請南還特加
光禄大夫降制追榮三代贈官錫諡賜上尊儷錦
命廷臣祖餞大本乘驛侍行諭行省有司問安否
勿令致仕秋九月公過吳城山告祠祖父母修
葺壠墓長子大年任行省檢校官謁告侍養冬
十月公至盱江
四年丁巳
初上嘗勅平章韓國公李孟賜程氏世德碑文成
傳至盱江至是公力疾拜命戒諸子宜盡忠孝以
成報國之志仍令大本還京供職
五年戊午
公年七十春三月十五日丙子楚國夫人俞氏
卒年五十八秋七月十八日丙子亥時公薨於
正寢
六年己未
春正月庚申諸子奉二柩安厝于南城縣可封鄉
繞堆大磐山治命也秋門人應奉翰林文字揭
傒斯狀公行業上于太史氏
泰定元年甲子
集賢大學士王約言于朝請加公封諡事下太常
定議博士柳貫撰諡議上聞
二年乙丑
秋七月制贈光禄大夫大司徒柱國追封楚國公
諡文憲
至正十八年戊戌
監察御史王彛等言故贈大司徒程鉅夫累朝簡
注中外具瞻為時名臣為國元老宜錫功臣之號
并賜神道之碑以備褒崇以彰激勸
十九年己亥
夏四月甲子丞相太平傳旨中書命參議兼經筵
官危素撰神道碑文集賢待制趙雍書丹同知太
常禮儀院事周伯琦篆額文成以賜公孫翰林應
奉世京仍勅行省守臣樹碑墓道
公生丁時艱刻意勵學以研精性理為務幾二十餘年
已而運遭革命入事世皇寵遇優渥出入禁闥獻替輸
忠一以撫安羣黎為第一義建言興建國學搜訪遺逸
臺憲參用南北之人科目取經明行修之士敷陳利病
讜議時政摧抑權姦責弭灾變上皆嘉納之故能出膺
澄清之寄入居謀謨之職立綱陳紀為時名臣始終一
節表表愈偉累朝眷遇迥出等倫混一以來朔南之士
一人而已其立身行已經綸大節太史氏既已書之公
所著玉堂類藁九卷奏議一卷詩文三十五卷先正亦
已序述詳備矣不肖孫復摭取歲月大槩次為年譜綴
於文集之前俾讀者開卷有所考觀立言君子毋誚其
僭踰可也至正二十有七年丁未春二月望諸孫世京
百拜謹述
雪樓集年譜
