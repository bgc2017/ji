蘆川歸來集卷八宋張元幹撰
表
代謝御書卿大夫章表
玉振金聲允邁開元之孝治龍蟠鳳翥還追内史之竒
蹤降自雲霄光生蓬蓽中謝伏念臣蚤緣際會中乃邅
逥雖增戀闕之心敢起瞻天之望荷俯憐簪履之舊俾
再依日月之光駑駘無補於事功雨露頻霑於眷渥登
牀躐取每懷唐室之名卿錫宴寵頒欲誦國朝之典故
敢圖珍賜下逮微臣此蓋伏遇皇帝陛下道本生知聖
由天縱學已探於孔孟書宛冠於鍾張四篆高山徒紀
穆王之告千文小草漫稱章帝之工顧惟遭遇之難遂
獲顯榮其老為訓以垂歷代用永傳於子孫匪懈以事
一人誓盡忠於夙夜
代知湖州謝表
時方多事奚堪假守之權世不乏人輒預維城之選宵
征赴治夕惕臨民中謝伏念臣筋力未衰而心志已疲
於患難規模素拙而施設無補於艱危粤若吳興旁瞻
越紀雖今日股肱之郡乃古来魚稻之鄉有此目前之
便安實為己私之僥倖此蓋伏遇皇帝陛下建中興之
業將恢復於舊邦求共理之良亦廣搜於屬籍臣敢不
撫綏千里謹防賊盗之憑陵經畫一城更賴山河之險
固
啓
賀張丞相浚復特進啓
申命九年升華一品望著羣公之表班聯三事之崇寵
數薦加忠猷益壯恭以某官經綸密勿蚤感遇於風雲
燮理協和嘗寅亮於天地出入將相勤勞國家眷是殊
勲臨兹巨屏體貌優而均逸威令信而底寕屈禦侮折
衝之謀施坐嘯畫諾之政元戎十乘聊作鎮於甌閩泰
階六符忽騰輝於宸極思萬方之助順轉一氣於洪鈞
允屬具瞻式昭簡注服蒼玉之佩宛是青氊歌繡裳之
詩定歸赤舄佐君王之神武拯塗炭之生靈駕馭英雄
削平禍亂霆驚寇盗以必滅電掃寰區而盡收卜中興
年密邇上元之甲子趨行在所雍容今代之崇臣社稷
之盤石再安帶礪之山河永賴某自嗟旅次徒調制詞
企踵恩門莫厠登龍之後馳心廣厦尤增賀燕之私欣
幸交深敷宣罔罄
賀張參政啓
光奉册書入參魁柄老成登用愈增重於廟堂康濟設
施副具瞻於海㝢士林胥慶公議僉諧恭惟某官名教
主盟薦紳師表學允臻於聖域譽蚤播於賢關卓爾儒
宗襃然舉首積年次對談王道於畎畝之中一旦貳卿
起相業於江湖之上受知黼扆密簡金甌果膺補衮之
求佇正秉鈞之任眷遇素隆於體貌精神克壯於折衝
國有蓍龜民思霖雨黃髮台背顧備福以方興衮衣繡
裳宜大器之成晚蠻戎率服宗社同休某庠序諸生門
闌舊物執經嘗出於模範投迹儻在於甄陶實倍欣愉
敢稽慶賀
又一首
祗奉明綸入參大政仰老成之登用抗正論以設施朝
野𢥠觀士夫胥慶竊以相業在深眀於治體邦家宜圖
任於舊人遇聖主廼得賢臣知寧國必有君子折衝樽
爼增重廟堂恭惟某官道妙經綸文光黼黻真儒學之
師表擅名教之主盟爰陞丞轄之司式副公輔之望某
嘗陪法從最荷撝謙顧林壑之餘齡杜門省事賴金蘭
之末契託跡偷安佇聞進位於鈞衡拭目策勲於彝鼎
商飈清肅萬寳順成覬善護以節宣益迎茂於福履私
心虔頌德宇永依卜晤對以方賖積瞻馳而彌切
賀翟參政啓
祗奉眀綸聿參魁柄朝廷增重繄政事之得人夷夏聳
觀蓋德威之足畏竊以天啓豪傑必有用而廼生時際
艱危非大賢而罔濟古今共貫治亂殊科儻功業每成
於無心則進退自然而可度奮身不顧處君臣一體之
間直道是行陋左右游談之助凡登庸者審皆若此彼
朋附者亦何能為恭惟某官經術通以佐王推先儒之
領袖文章掞而華國具先輩之典型歷事三朝馳聲四
海妙彌綸於胷次當相中興斡造化於筆端合居上宰
雖負英偉不羣之氣常存正直在位之風眀目張膽而
啓沃滋多正笏垂紳而折衝未艾載安社稷恢復輿地
之山河一洗乾坤大明普天之日月永作元老昭示竒
勲某罪戾孤蹤流離末路曾預登門之舊莫陪賀厦之
私舉世皆驚公為蒼生而果起吾徒相慶象占君子以
彙征佩服題評尤加喜抃
賀陳都丞除刑部侍郎啟
顯膺中制榮陟貳卿公朝登用於正人羽儀增重清議
依歸於直節班列生輝舉善類以起子覺斯民而向化
仰窺親擢果屬老成竊以世祿象賢源流蓋有所自異
材間出被遇貴得其時求忠臣於孝子之門採令譽於
名德之後理應一揆進或殊塗粤若了堂真儒長雄諫
垣耆舊平生剛烈論姦邪於交結之初先見著明力排
擊於變更之際去國而分甘百謫篤信奚疑尊君而獨
奮孤忠始終盡瘁躬履踐不欺闇室視富貴如彼浮雲
曠千古以靡儔有死無貳捨百身而莫贖卒老於行推
天定勝人之機緘觀否極泰來之卦象然好還者雖遲
亦驗顧忍窮者唯恐弗堅宜在子孫復興門戶恭惟某
官資性端亮胷次坦夷通六藝以經綸循五常而允蹈
夙奉過庭之訓克遵良冶之傳佩服話言罔愆先志發
揮事業是似乃翁受知負扆之眀爰拜司寇之命想對
揚於密勿深啓沃於淵衷雲龍之會難逢日月之光必
照聊煩持槖佇慶秉鈞某衰退何能嶔﨑可笑蚤侍先
生之杖屨轉頭垂四十年與聞遠識之蓍龜倒指無二
三子題評甚寵詞翰永藏自憐憂患之餘齡獲覩衣冠
之盛事伸吾道英靈之氣慰前人忠憤之心敢希拔茅
以茹連徒誦茂松而柏悅私相欣幸倍萬等倫
賀泉州汪内翰藻啓
光奉制恩寵移會府商飈肅駛壯徒御以遄征海氣澄
開飭隂靈而奔衛諒諏辰之筮吉宜考履以膺祥恭惟
某官道總四科材通八凱專良史之直筆東觀著書掞
大册以高文北門視草爰分符竹屢擁駟車推為二千
石吏師懋乃五百年賢業尊儒稽古决事據經治行必
以首稱威聲聞而股慄黃堂坐嘯方来傳德政之碑皂
蓋行春所至立生祠之象古由太守入拜上公載瞻當
宁之眷賢式際中興之盛典某夙蒙知遇自愧迃愚思
遠引於舊山未能畢娶顧滯留於逆旅猶及掃門儻加
三沐三熏之仁遂忘一貴一賤之勢獲依巨蔭輒叙牢
愁佇接武於賓階敢通名於記室永言欣幸實倍等夷
問候馬漕啓
中州望族推舊德猶曉星先世締交仰餘波若時雨念
暌違之歲久致修詗之禮疎敢以夤緣伸兹慕向恭惟
某官行尊前輩名重本朝蚤揚歷於昇平全盛之秋合
飛騰於法從雍容之地奉祠自佚持節素優閱萬事以
鑒明更百為而山立力扶正論綽有古風迨簡拔於外
臺煩老成於近服衆欽威采益著茂庸諒煖席之未遑
遂賜環而遷入某丘樊屏跡徒引領於賓閎竿牘寫誠
輒通名於記室
上范漕啓
場屋舊遊忝盍簮於伯仲江湖巨鎮嘗投贄於丞疑念
先世之交明繫同朝之仕契昔人所重此風久衰敢憑
藉以夤緣輒講修於詗候恭惟某官德盛濟美材通拔
尤傳家以文物相高奉法以吏師自任蚤踐揚於中外
爰刺舉於東南事迎刃以撥煩智臨機而燭理姦吏為
之喪膽威采凛然後進式是服膺聲猷久矣宜升華於
禁從益茂著於勲庸某潦倒山林奔波塗路輒喜故家
之臭味願親雅望之話言欣頌交深敷陳罔既
上趙漕啓
升沉殊况全疎奏記之緘幐合并未期久廢登門之刺
謁聞當路之使者廼平生之故人霏鋸屑以劇談將忘
疲於終日擊鉢音而高詠固景服於下風喜浹山居情
親眉宇恭惟某官懷致君之遠業負經世之長才道合
中庸文深爾雅聳孤標而嶽立恢偉量以波澄風流居
晉宋之間臭味踵蘇黃之後雖持節屢回翔於外補然
峩冠數獻納於上前賢宗室未足以盡之名公卿於是
乎在矣通班籍甚寵加黃閤之華大筆推先行趣鑾坡
之召何止家聲之不墜要同國勢以中興某多病早衰
安貧處順向來五字頗蒙先德之吹嘘老去三休猶冀
餘光而盼睐屬寒暄之未定祈寢餗之具宜瞻頌所歸
敷宣罔既
賀福帥啓
欽奉俞音曲從避牘擇剛辰而命帥誕孚號以揚庭作
屏行宫廼眷全閩之盛虚班宥府允符分陜之雄自顧
郊居罕窺邸報逮傳聞於父老均懽喜於兒童恭惟某
官躬文武之兼資繫安危而獨任望隆廊廟勲著旂常
被遇一人蚤擁節旄之重咨詢四岳爰加茅土之封位
嘗冠於西樞道已尊於亞傅宜赤舄而備五福果黑頭
而為三公蒼珮奉觴比上東朝之夀黃堂坐嘯更寬南
顧之憂崇體貌以偃藩閔勤勞而息駕聊煩共理迎皂
蓋以班春竚復疇庸錫介圭而入覲姑覽海山之形勝
必攜樽爼以登臨某久處丘園願見元戎之小隊竊觀
衮繡似是平生之故人敢希解榻之情文第講維桑之
禮數凝嚴適序跋履遵塗冀妙護於鼎茵副具瞻於巖
石永言欣幸實倍等夷
賀薛帥移閩啓
肅膺眀制寵易近藩捨五嶺之炎方臨三山之樂土旌
旄改色鼔角增雄士論所歸宸恩尤重恭惟某官天資
渾厚德宇粹温藏利器以變通藴遠猷而康濟宜處名
卿鉅公之位固多君子長者之風事不辭難蚤飛騰於
要路人惟求舊爰登用於熙朝嘗撫荆渚之上游荐鎮
贛川之劇郡懋昭異績益著先聲兹聞成命之初頒式
慰羣情之素服寇攘欲殄師旅方屯咸責備於韜鈐佇
召還於樞筦非徒報政當見策勲某自棄蒿萊久棲雲
壑從大將軍之幕府曩雖預乎同僚望都督府之戟門
念將陪於下客詎敢恃金蘭之契聊復伸桑梓之恭欣
幸交深敷陳罔既
代上泉州汪守啓
顯膺眀命寵易名藩聞威令之素行竦官僚而改觀恭
惟某官德盛不侮禮卑有恭力取巍科馳英聲於庠序
寖登華貫著偉望於朝廷輟自禁林屢分符竹文章富
以儒學政事蔚為吏師傳黟水之去思棠隂正茂卜温
陵之善政騎氣来臨某已迫瓜期尚依蓮幕重有簡書
之畏敢忘竿牘之修諒非晚而賜環定不容於暖席台
躔在望商律屆凉仰冀上為邦家精調饔寢
賀邵武江守啓
顯被制書寵紆郡紱父老傾心於豈弟官僚側足於嚴
明惟時共理之良允屬承流之化恭惟某官德盛不侮
禮卑有恭奉三尺以周旋惟聞疾惡遵六條而戒飭所
在至公矧鄰梓里之封式布棠隂之政雙旌上塜榮先
世以孝思一舍下車等故鄉而均逸人生之五馬尤貴
刺史之二天可依奏最課以報成錦衣行晝據要津而
驟用荷槖還朝某投老無堪倦游滋甚敢期會晤忝居
賢伯仲半面之間方歎滯留獲厠衆賓客差肩之列永
言欣幸奚究敷宣
代上吳倅啓
川途修阻雖夙仰於下風竿牘交馳顧久稽於公府偶
出廟堂之過聽遽膺戎旅之虚名獲託帡幪用伸悰悃
恭惟某官德盛無侮禮卑有恭堂堂七尺之軀凛凛萬
夫之望初不畏其強禦欲盡殄夫寇攘惟兹千里之提
封允賴貳車之關决吏民何幸僚屬攸歸行當嚴召以
造朝入據要津而壯國某宦遊衰晚材力疲庸坐糜良
愧於斗升立效難施於尺寸幸披雲之伊邇許卜日以
參承
書
代洪仲本上徐漕書
某家世豫章豫章之為郡襟帶江湖控引夷越乃東南
一都會冠蓋往來方軌擊轂連檣銜尾皆川途所必經
行非僻在寒陋少見聞之地而諸父外舅俱山谷老人
甥也一時交游多當世知名士某方為兒童已竊聽前
輩論議耳根熟矣其論曰部使者號為外臺布在海内
皆天子耳目之官一路休戚所係至重委任要當得人
若新進少年往往邀功生事私喜怒而作聰眀必也老
成重厚者則精練詳盡凡百舉措無不中理能使列城
望風知畏所務斬然政不用妄作威福故其所汲引莫
非異才誠以類進也粤自束髮試吏四方如九江三吳
迨今七閩又皆士夫淵藪是非毁譽歷歷齒牙間二十
年來從事州縣所閱部使者多矣繹思前言如成都費
孝先揲蓍寫影吉凶禍福久而悉驗始信先生長者之
語果可書紳以是某持不妄干舉將之戒寧書下下考
老銓調頗不願濫為人門生殆癡絶爾恭惟某官珪璋
國器鄒魯名儒設心甚公而行事以正深得夫前輩典
刑真所謂賢部使者其為屬吏廉貪勤惰不逃鑒裁固
已破肝膽矣某復何言然土風亦不可不試論也閩有
八州而福為大府負郭之邑鼎立焉候官處三者中跨
疆接境戶口星散最號多事聽覽貴審而决遣未竟輒
越訴矣其好訟如此且喜請求於形勢家名曰關節將
一切拒之歟則為縣令者未免遭謗所謗忽起於無根
雖辯士不能自解也某於斯惴惴焉初未始絶其來借
使胷中先置纖芥疑蓋又慮是間豈無抑屈非辜誠可
信者盍為直而申之歟某愚且暗平日執守但顧三尺
法如何耳他不遑恤閣下儻已知其土風則某定獲預
門下士之列不然積以歲月是非毁譽雜然並進於執
事者之前恐未易批判也冐凟高明悸汗之至
