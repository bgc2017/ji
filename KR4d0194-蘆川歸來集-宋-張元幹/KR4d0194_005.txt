蘆川歸來集卷五宋張元幹撰
詞
賀新郎(送胡邦衡待制赴新州)
夢繞神州路悵秋風連營畫角故宫離黍底事崑崙傾
砥柱九地黃流亂注聚萬落千村狐兔天意從來高莫
問況人情老易悲難訴更南浦送君去凉生岸柳催
殘暑耿斜河疎星淡月斷雲微度(一作雨)萬里江山知何
處回首對床夜語雁不到書成誰與目盡青天懷今古
肯兒曹恩怨相爾汝舉大白唱金縷
前調(寄李伯紀丞相)
曳杖危樓去斗垂天滄波萬頃月流煙渚埽盡浮雲風
不定未放扁舟夜渡宿雁落寒蘆深處悵望關河空弔
影正人間鼻息鳴鼉鼓誰伴我醉中舞十年一夢揚
州路倚高寒愁生故國淚濺禾黍要斬樓蘭三尺劔遺
恨琵琶舊語漫暗澁(一作拭)銅華塵土喚取謫仙平章看
過苕溪尚許垂綸否風浩蕩欲飛(一作輕)舉
滿江紅(自豫章阻風吳城山作)
春水迷天桃花浪幾番風惡雲乍起遠山遮盡晩風還
作綠卷芳洲生杜若數帆帶雨烟中落傍向來沙嘴共
停橈傷飄泊寒猶在衾偏薄腸欲斷愁難着倚篷窗
無寐引杯孤酌寒食清明都過却最憐輕負年時約想
小樓終日望歸舟人如削
蘭陵王(春恨)
卷珠箔朝雨輕陰乍閣闌干外煙柳弄晴芳草侵階映
紅藥東風妬花惡吹落梢(一作枝)頭嫩萼屏山掩沉水倦
熏中酒心情怕杯勺尋思舊京洛正年少疎狂歌笑
迷着障泥油壁催梳掠曾馳道同載上林攜手燈夜初
過早共約又爭信飄泊寂寞念行樂甚粉淡衣襟音
斷絃索瓊枝璧月春如昨悵别後華表那回雙鶴相思
除是向醉裏暫忘却
前調
綺霞散空碧留晴向晩東風裏天氣困人時節秋千閉
深院簾旌翠波颭窗影殘紅一線春光巧花臉柳腰勾
引芳菲鬧鸎燕閑愁費消遣想蛾綠輕暈鸞鑑新怨
單衣欲試寒猶淺羞衾鳳空展塞鴻難託誰問潜寬舊
帶眼念人似天遠迷戀畫堂宴看最樂王孫濃艷爭
勸蘭膏寶篆春宵短擁檀板低唱玉杯重煖衆中先醉
漫倚檻早夢見
念奴嬌
江天雨霽正露荷擎翠風槐搖綠試問秦樓今夜裏愁
到闌干幾曲笑撚黃花重題紅葉無奈歸期促暮雲千
里桂花初綻寒玉有誰伴我凄凉除分付與杯中醽
醁水本無情山又遠回首煙波雲木夢繞西園魂飛南
浦自古情難足舊遊何處落霞空映孤鶩
前調(丁邜上已燕集葉尚書蕊香堂賞海棠即席賦之)
蕊香深處逢上已生怕花飛紅雨萬點臙脂遮翠袖誰
識黃昏凝佇燒燭呈籹傳杯繞檻莫放春歸去垂絲無
語見人却似羞妒修禊當時今日羣賢絃管裏英姿
如許寶靨羅衣應未有許多陽臺神女氣湧三山醉聽
五鼓休更分今古壺中天地大家著意留住
前調(代洛濱次石林韻)
吳淞初冷記垂虹南望殘日西沉秋入青冥三萬頃蟾
影吞盡湖陰玉斧為誰冰輪如許宫闕想寒深人間竒
觀古今豪士悲吟蒼弁丹頰仙翁淮山風露底曾賦
幽尋老去專城仍好客時擁歌吹登臨坐揖龍江舉杯
相屬桂子落波心一聲猿嘯醉來虛籟千林
前調(題徐明叔海月吟笛圖)
秋風萬里湛銀潢清影冰輪寒色八月靈槎乘興去織
女機邊為客山擁雞林江澄鴨綠四顧滄溟窄醉來橫
吹數聲悲憤誰測飄蕩貝闕珠宫羣龍驚睡起馮夷
波激雲氣蒼茫吟歗處鼉吼鯨奔天黑回首當時蓬萊
方丈好箇歸消息而今圖畫漫教千古傳得
前調(翫月)
寒綃素壁露華濃羣玉峯巒如洗明鏡池開秋水淨冷
浸一天空翠荷芰波生菰蒲風動驚起魚龍戲山河影
裏十分光照人世誰似老子癡頑胡牀欹坐自引壺
觴醉醉裏悲歌歌未徹屋角烏飛星墜對影三人停杯
一問誰觧騎鯨意玉京何處翠樓空鏁十二
前調(己卯中秋和陳丈少卿韻)
垂虹望極埽太虚纖翳明河翻雪一碧天光波萬頃湧
出廣寒宫闕好事浮家不辭百里俱載如花頰琴高雙
鯉鼎來同醉孤絶浩蕩今夕風煙人間天上别似尋
常月陶冶三高千古恨賞我中秋清節八十仙翁雅宜
圖畫寫取横江檝平生竒觀夢回猶竦毛髮
石州慢
寒水依痕春意漸回沙際煙闊溪梅晴照生香冷蕊數
枝爭發天涯舊恨試看幾許消魂長亭門外山重疊不
盡眼中青是愁來時節情切畫樓深閉想見東風暗
消肌雪辜負枕前雲雨樽前花月心期切處更有多少
凄凉慇懃留與歸時說到得再相逢恰經年離别
前調(己酉秋吳興舟中作)
雨急雲飛驚散暮鴉微弄涼月誰家疎柳低迷幾點流
螢明滅夜帆風駛滿湖煙水蒼茫菰蒲零亂秋聲咽夢
斷酒醒時倚危檣清絶心折長庚光怒羣盗縱橫敵
人猖獗欲挽天河一洗中原膏血兩宫何處塞垣秪隔
長江唾壺空擊悲歌缺萬里想龍沙泣孤臣吳越
永遇樂(宿鷗盟軒)
月仄金盆江縈羅帶凉飈天際摩詰丹青營丘平遠一
望窮千里白鷗盟在黃粱夢破投老此心如水耿無眠
披衣顧影乍聞遶階絡緯百年倦客三生習氣今古
到頭誰是夜色蒼茫浮雲滅没舉世方熟寐誰人着眼
放神八極逸想寄塵寰外獨凭闌鷄鳴日上海山霧起
前調(為洛濱横山作)
飛觀橫空衆山繞甸江面相照曲檻披風虚簷掛月據
盡登臨要有時巾屨訪公良夜坐我半天林杪攬浮丘
飄飄衣𬒮相與似遊蓬島主人勝度文章英妙合住
北扉西沼何亊十年風灑露沐不厭江山好曲屏端有
吹簫人在同倚暮雲清曉乘除了人間寵辱付之一笑
八聲甘州(陪筠翁小酌横山閣)
倚凌空飛觀展營丘卧軸恍移時漸微雲點綴參横斗
轉野闊天垂草樹縈迴島嶼杳靄數峯低共一樽明月
顧影為誰俛仰乾坤今古正嫩凉生處濃露初霏據
胡牀殘夜唯我與公知念老去風流未減見向來人物
幾興衰身常健何妨遊戲莫問棲遲
前調(西湖有感寄劉睎顔)
記當年共飲醉畫船搖碧罥花釵問蒼顔華髮煙簔雨
笠何事重來看盡人情物態冷眼只堪咍賴有西湖在
洗我塵埃夜久波光山色閒澹粧濃抹冰鑑雲開更
潮頭千丈江海兩崔嵬曉凉生荷香撲面灑天邊風露
逼襟懷誰同賞通宵無寐斜月低回
水調歌頭(同徐師川泛太湖舟中作)
落景下青嶂高浪卷滄洲平生頗慣江海掀舞木蘭舟
百二山河空壯底事中原塵漲喪亂幾時休澤畔行吟
處天地一沙鷗想元龍猶高卧百尺樓臨風酹酒堪
笑談話覓封侯老去英雄不見惟與漁樵為伴回首得
無憂莫道三伏熱便是五湖秋
前調(和薌林居士中秋)
閏餘有何好一歲兩中秋滕王高閣曾醉月湧大江流
今夜釣龍臺上還是當時逢閏佳句記英遊看山兼看
月登閣復登樓别離久今古恨大刀頭老來常是清
夢宛在舊神州遐想薌林風味甕裏自傾春色不用貫
貂裘笑我成何事搔首漫私憂
前調(陪福帥讌集口占以授官奴)
縹緲九重閣壯觀在人間涼飈乍起四圍晴黛入闌干
已過中秋時候便是菊花重九為壽一樽歡今古登高
意玉帳正清閒引三巴連五嶺控百蠻元戎小隊舊
遊曾記並龍山閩嶠尤寬南顧聞道天邊雨露持橐詔
新頒且擁笙歌醉廊廟更徐還
前調
平日幾經過重到更留連黃塵烏帽覺來眼界忽醒然
望見如雲秋稼莫問雞蟲得失鴻鵠下翩翩四海九州
大何處著飛仙吸湖光吞蟾影倚天圓胸中萬頃空
曠清夜炯無眠要識世間閒處自有樽前深趣且唱釣
魚船調鼎他年事妙手看烹鮮
前調
雨斷翻驚浪山暝擁歸雲麥秋天氣聊泛征棹泊江村
不羡腰間金印却愛吾廬高枕無事閉柴門搔首烟波
上老去任乾坤白綸巾玉麈尾一杯春性靈陶冶我
輩猶要箇中人莫變姓名吳市且向漁樵爭席與世共
浮沉目送飛鴻去何用畫麒麟
前調
露下菱歌遠螢傍藕花流臨溪堂上望中依舊柳邊洲
晩暑冰肌沾汗新浴香綿撲粉湘簟月華浮長記開朱
戶不寐待歸舟恍重來思往事攪離愁天涯何處未
應容易此生休莫問吳霜點鬢細與蠻牋封恨相見轉
綢繆雲雨陽臺夢河漢鵲橋秋
前調(癸酉虎丘中秋)
萬里冰輪滿千丈玉盤浮廣寒宫殿西望湖海冷光流
掃盡長空纖翳散亂疎林清影風露迫人愁徐步行歌
去危坐(闕)眠休問孤篷緣底事苦淹留倦遊回首向来
雲卧兩星周此夜此生長好明月明年何處歸興在南
州老境一傖父異縣四中秋
前調(贈汪秀才)
袖手看飛雪高卧過殘冬飄然底事春到先我逐孤鴻
挾取筆端風雨快寫胸中丘壑不肯下樊籠大笑了今
古乘興便西東一樽酒知何處又相逢奴星結柳與
君同送五家窮好是橘封千戶正恐樓高百尺湖海有
元龍目光在牛背馬耳射東風
前調
今夕定何夕秋水滿東甌悲凉懷抱何事還倍去年愁
萬里碧空如洗寒浸十分明月簾捲玉波流非是經年
别一歲兩中秋坐中庭風露下冷颼颼素娥無語相
對樽酒且遲留琴罷不堪幽怨遥想三山影外人倚夜
深樓矯首望霄漢雲海路悠悠
前調(為趙端禮作)
最樂賢王子今歲好中秋夜深珠履舉杯相屬盡名流
宿雨乍開銀漢洗出玉蟾秋色人在廣寒遊浩蕩山河
影偏照岳陽樓露華濃君恩重判扶頭霓旌星節已
隨絲管下皇州滿座燭光花豔笑罥烏巾同醉誰問負
薪裘月轉簷牙曉高枕更無憂
前調(追和)
舉手釣鼇客削跡種瓜侯重來吳會三伏行見五湖秋
耳畔風波搖蕩身外功名飄忽何路近螭頭孤負男兒
志悵望故園愁夢中原揮老淚遍南州元龍湖海豪
氣百尺卧高樓短髮霜黏兩鬢清夜盆傾一雨喜聽瓦
鳴溝猶有壯心在付與百川流
前調(罷秩後漫興)
放浪形骸外憔悴山澤癯倒冠落佩此心不待白髭鬚聊
復脫身鵷鷺未暇先尋水竹矯首漢廷疏長夏啖丹荔
兩紀傲閒居忽風飄連雨打向西湖藕花深處尚能
同載麴生無聽子談天舌本澆我書空胷次醉臥踏冰
壺畢竟凌煙像何似輞川圖
前調(丁卯春與鍾離少翁張元鑒登垂虹)
拄策松江上舉酒酹三高此生飄蕩往來身世兩徒勞
長羡五湖煙艇好是秋風鱸鱠笠澤久蓬蒿想像英靈
在千古傲雲濤俯滄波吞空曠恍神交觧衣盤礴政
須一笑屬吾曹洗盡人間塵土掃去胸中冰炭痛飲讀
離騷縱有垂天翼何用釣連鰲
前調(送吕居仁召赴行在所)
戎馬蹂中夏星歴一周天干戈未定悲咤河洛尚顛連
萬里兩宫無路政仰君王神武願數中興年吾道尊洙
泗何暇議伊川吕公子三世相在凌烟詩名獨步焉
用兒輩更毛箋好去承明讜論照映金絨帶穏恩與荔
枝偏回首東山路池閣醉雙蓮
風流子(政和間過延平雙谿閣落成席上賦)
飛觀插雕梁&KR1088;虚起縹緲五雲鄉對山滴翠嵐兩眉濃
黛水分雙𣲖滿眼波光曲欄外汀煙輕冉冉莎草細茫
茫無數釣舟最宜煙雨有如圖畫渾似瀟湘使君行
樂處秦箏弄哀怨雲鬢分行心醉一缸春色滿座凝香
有天涯倦客罇前回首聽徹伊州惱損柔腸不似碧潭
雙劒猶觧相將
魚遊春水
芳洲生蘋芷宿雨收晴浮暖翠烟光如洗幾片花飛點
淚清鏡空餘白髮添新恨誰傳紅綾寄溪漲岸痕浪吞
沙尾老去情懷易醉十二闌干慵遍倚雙鳬人慣風
流功名萬里夢想濃粧碧雲邊目斷歸帆夕陽裏何時
送客更臨春水
寶鼎現(筠翁李似之作此詞見招因賦其事使歌之者想像風味如到山中)
山莊圖畫錦囊吟詠胷中丘壑年少日如虹豪氣吐鳳
詞華渾忘却便袖手向巖前溪畔種滿煙梢霧籜想别
墅平泉當時草木風流如昨瘦藤閑倚看鋤藥雙芒
鞋雨後常着目送處飛鴻滅没誰問蓬蒿争燕雀乍霽
月望松雲南渡短艇欹沙夜泊正萬里青冥千林虚籟
從渠矰繳携幼尚有筠丁誰會得人生行樂岸幘綸
巾歸去深戶香迷翠幕恐未免上凌煙閣好在秋天鶚
念小山叢桂今宵狂客不勝杯勺
祝英臺近
枕霞紅釵燕墜花露殢雲髻粉淡香殘猶帶宿酲睡畫
簷紅日三竿慵窺鸞鑑長是倚春風無力又經歲玉
腕條脱輕鬆羞郎見憔悴何事秋來容易又分袂可堪
疎雨梧桐空階絡緯背人處偷彈珠淚
朝中措(次聰父韻)
花陰如坐木蘭船風露正涓涓翠盖匝庭芳影青蛟平
地飛涎春撩狂興香迷痛飲中聖中賢攜取一枝同
夢從他五夜如年
蝶戀花
窗暗窗明昏又曉百歲光陰老去難重少四十歸來猶
頼早浮名浮利都經了時把青銅閒自照華髮蒼顔
一任旁人笑不會参禪并學道但知心下無煩惱
前調
燕去鶯來春又到花落花開幾度池塘草歌舞筵中人
易老閉門打坐安閒好敗意常多如意少著甚來由
入鬧尋煩惱千古是非渾忘了有時獨自掀髯笑
沁園春(紹興丁巳五月六夜夢與一道人對歌數曲遂成此詞)
神水華池汞鉛凝結虎龍往來問子前午後陽銷陰長
自然爐鼎何用安排靈寶玄門煙蘿眞境三日庚生兊
戶開泥丸透盡周天火候平步仙階蓬萊直上瑶臺
看海變桑田飛暮埃念塵勞良苦流光易度明珠誰
得白骨成堆位極人臣功高今古緫蹈危機吞禍胎争
知我辦青鞵布韈鴈蕩天台
前調(漫興)
欹枕深軒散帙虚堂畏景屢移漸披襟臨水搘床就月
蓮香拂面竹色侵衣壓玉為醪折荷當醆卧看銀潢星
四垂人歸後任飢蟬自嘯宿鳥相依癡兒莫蹈危機
悟三十九年多盡非任紆朱拖紫圍金佩玉青錢流地
白璧如坻富貴浮雲身名零露事事無心歸便歸秋風
動正吳淞月冷蓴長鱸肥
臨江仙(送王叔濟)
玉立清標消晩暑胷中一段冰壺畫船歸去醉歌姝微
雲收未盡殘月炯如初鴛鷺行間催闊步秋來乘興
鳬趨煩君為我問西湖不知疎影畔許我結茅無
前調(荼䕷有感)
鶯喚屏山驚睡起嬌多須要郎扶荼䕷斗帳罷薰爐翠
穿珠落索香泛玉流蘇長記枕痕銷醉色日高猶倦
粧梳一枝春瘦想如初夢迷芳草路望斷素鱗書
前調(趙端禮重陽後一日置酒坐上賦)
十日籬籩猶袖手天教冷地藏香王孫風味最難忘逃
禪留坐客度曲出宫粧判却為花今夜醉大家且泛
鵝黃人心休更問炎凉從渠簮髮短還我引杯長
前調(送宇文德和被召赴行在所)
露坐榕陰須痛飲從渠叠鼓頻催暮山新月兩徘徊離
愁秋水遠醉眼曉帆開泛宅浮家遊戲去流行坎止
忘懷江邊鷗鷺莫相猜上林消息好鴻雁已歸來
醉落魄
浮家泛宅舊遊記霅溪縱跡此生已是天涯隔投老誰
知還作三吳客故人怪我疎髯黑醉來猶似丁年日
光陰未肯成虚擲蜀魄聲中著處有春色
前調
綠枝紅萼江南芳信年年約竹輿路轉溪橋角晴日烘
香的皪疎籬落玉臺粉面鉛華薄畫堂長記深羅幕
惜花老去情猶着客裏驚春生怕東風惡
前調
一枝冰萼鬢雲低度横波約醉扶曾罥烏巾角長是春
來腸斷寶釵落羅衣乍怯春風薄夜深花困遮垂幕
不堪往事尋思着休問尊前客惡主人惡
前調
雲鴻影落風吹小艇欹沙泊津亭古木濃陰合一枕灘
聲客睡何曾著天涯萬里情懷惡年華垂暮還離索
佳人想見猜疑錯莫數歸期已負當年約
