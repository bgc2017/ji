蘆川歸來集卷二宋張元幹撰
五言律詩
次韻唐彦猷所題顧野王祠與霍子孟廟對
蘭若黃門像相望博陸居衣冠塵亦暗簫鼓祭全疎草
色侵荒逕潮聲過夕墟遺風猶可想弔古一觴餘
過宿趙次張郊居二首
北客多流落東村更寂寥肯同清夜夢不待故人招月
挂荒園竹霜飛獨木橋聽雞休起舞且共論天驕
莫歎交遊晚相期歲月深秋來初識面老去要知心燈
火須更僕杯盤取自斟平生王霸術袖手有微吟
次韻奉和平叔亭林至日之什
雲物果何好客愁今更新坐來江月白興在雪籬春我
輩且同酌公詩殊出塵莫思淮海上黑幟雜黃巾
花飛
雨暗連兵氣花飛點客愁寓居皆野寺相過只扁舟不
作新塘去還為後泖游盤飱雖杞菊得飽勝椎牛
送江子我歸嚴陵
久客驚秋晚懷歸更送君亂來俱避地老去惜離羣山
閣杯浮菊江城鴈度雲行行經釣瀨時事不須聞
亂後
亂後今誰在年來事可傷雲深懷故里春老尚他鄉寧
復論秦過終當作楚狂維舟短籬下聊學捕魚郎
返正
諸將争傳檄羣凶尚阻兵天旋黃屋正日轉赤墀明喪
亂多妖孽經綸貴老成鯨鯢終必戮草木已知生
冬夜有懷柯田山人四首
聞說新居好山樊卜築深藥囊能濟物龜筴少知音四
海憂黔首中原盡綠林直須期雪屋夜棹去相尋
坐閱干戈擾輸公已定居生涯今易足世態莫嗔渠晷
短全疎客窗晴好對書故山常入夢何日到吾廬
客裏了無况亂來何止貧淹留頻換歲老大更思親泥
飲思田父供糧乏故人自憐歸未得不是白頭新
雅欲賦招隱何堪弔戰場獨看星錯落久立夜蒼茫羽
檄來東越風煙隔下塘安閒隨處有冠蓋莫相望
登垂虹亭二首
一别三吳地重來二十年瘡痍兵火後花石稻粱先山
暗松江雨波吞震澤天扁舟莫浪發蛟鰐正垂涎
熠熠流螢火垂垂倒飲虹行雲吞皎月飛電掃長空壯
觀江邊雨醒人水上風須臾風雨過萬事笑談中
送趙公遠往建康
王孫朝謁去功業歎流年強項今三已棲遲未九遷笑
談曾擊賊謀略合臨邊秋雨長干路歸時且著鞭
偶成寄友人
萬里天南客三年日至歸羣隂雖久否吾道豈終微顧
我民稱逸如君遯正肥鯨魚波浪穩雲翼有時飛
感事四首丙午冬淮上作
國步何多難天驕據孟津焦勞唯聖主游說盡姦臣再
造今誰力重圍忌太頻風吹遷客淚為灑屬車塵
血灑三城渡心寒兩路兵洛師聞已破陵邑得無驚憤
切吞妖孽悲凉托聖明本朝仁澤厚會復見承平
戎馬環京洛朝廷尚議和傷心聞徇地痛恨競投戈始
望全三鎮誰謀弃兩河羣凶未葅醢吾合老江波
肉食貪謀已幾成國與人珠旒輕遺賊玉册忍稱臣四
海皆流涕三軍盍奮身不堪宗社辱一戰靖邊塵
丙午春京城圍解口號
戎馬來何速春壕綠自深要知龍鳳聚不受虎狼侵九
廟安全日三軍死守心儻為襄漢幸按堵見於今
漫興
老荅書題嬾貧營口腹忙未能忘壯志詎肯變剛腸晷
短催寒急燈明伴漏長牀頭褚衾在不怕滿簷霜
奉送富修仲赴南昌尉
吏道雖餘事人情要飽諳家風端自守句法有同參南
浦飜雲浪西山滴翠嵐折腰與趨走政恐未能堪
夜宿宗公丈室求詩甚勤為賦五字
林表登層閣秋聲隱暮鐘鵶歸苦竹寺雨闇亂雲峯屢
乞留新句重來訪舊蹤松門罕車馬似喜老夫逢
范才元參議求酒於延平使君邀予同賦謹次
其韻
桑落冷篘玉菊籬霜著天飄零河朔飲悵望竹林賢烏
有防前轍青州貴下田使君能遣騎端為喚魚船
次韻晁伯南飲董彦達官舍心遠堂
今夕知何夕真成累十觴爐薰飄月影蜜炬剪花香政
嬾還詩債無從發酒狂故人憐久客舞袖要須長
喜錢申伯病起二首
一室維摩老長年法喜游苦心翻貝葉癡坐寫蠅頭可
是文園病何堪杞國憂我知公健在骨相合封侯
花飛傷宿雨山潤照清晨念子經時卧嗟予一味貧稍
聞疎藥餌遐想整衣巾何日扶藜出相陪醉晚春
叔易自三吳歸同赴竹菴茘子之集二首
惜别梅花雨來歸茘子秋江帆成昨夢雲嶠忽重游共
喜身長健寧論客久愁慇懃老居士更為寶峯留
客去雲俱散山空月正圓不參藤樹句自透竹菴禪骨
法凌煙像家聲鼓瑟篇直須陪叔季急佐中興年
寄錢申伯二首
子去客昭武今儂懷舊游青山渾在眼白髮暗添頭旅
食今安好歸程儻滯留谿邊因野步試覓水明樓
一點照今古胷中殊了然不妨為漫吏可但號臞僊丹
茘盟猶在凝香句未傳秋風稍凉冷速辦下灘船
真歇老人退居東菴予過雪峯特訪之為留再
宿仍賦兩詩
雲卧孤峯頂齋餘閉戶眠時容龍象衆來說葛藤禪此
日輸真歇平生最信緣從渠魔起謗把火澷燒天
山月轉松影澗泉鳴夜忩清談虎溪遠癡坐鹿門龐敵
國終亡滅邊城合受降晨鐘發秋思同夢繞三江
解嘲示真歇老人二首
不作市朝夢生憎城郭居前身真衲子妄念入儒書丘
壑無疑老軒裳久已疎世人多大屋争笑賣吾廬
毁譽何時了雞蟲事可知不妨遭點檢好在莫相疑高
爵非吾性竒勲任爾為道人元具眼批判亦慈悲
申伯有行色會宿東禪次元韻
真成風雨夜精舍對床眠去住非無數行藏莫問天十
年瀕瘴海一棹破春煙君自足歸興不妨啼杜鵑
次折樞留題雪峯韻
軒冕本無意煙霞如有期故人容野老勝餞見新詩誰
辦兼忘世公當急濟時春歸仍送别好在出山遲
次韻范才元中秋不見月
不見中秋月長吟五字城浮雲有底急清影可憐生殘
夜四更句故人千里情與君同悵望天上自分明
次吕居仁見寄韻
老去猶為客誰人念退居相望千里路賴有數行書白
曬猶堪寄烏牛政憶渠何時聞枉駕竹裏喚行廚
次韻劉希顔感懷二首
春光垂老日北騎欲歸時王氣如三捷懽聲定四馳山
河還舊貫草木有餘悲擬頌中興業孤忠只自知
避謗疎毛穎推愁頼索郎坐來春漏促夢去畏途長故
國書題冷新詩齒頰香湖山雖好在歲月已相忘
郭從範示及張安國諸公酬唱輒次嚴韻
登樓乘暇日喚客共澆愁春去花猶發隂濃雨未休和
詩真冷澹得句總風流能遣西隣老殊無陋巷憂
上張丞相十首
閩粤諸侯地春風盡去思三年歌德政萬戶繪生祠位
極聊方伯謀深必帝師待公安社稷四海被恩私
廣漢家山遠臨川道路旁安輿懷故壘同氣聽甘棠雪
後風煙潤春歸草木香丹心馳魏闕夢想萬年觴
活國勲竒甚平戎志未衰肯從時論屈自許世人知豹
尾遥臨鎮蟬冠暫祝釐天將擒頡利露布捨公誰
百六古今有兩宫開闢無興師誠刷恥奮袂競捐軀必
挾三靈助能令萬國孚九宫敺六甲何患五單于
擾攘干戈際中原旤太深野心殊叵測内地任頻侵日
昃那常晦陽生自剥隂德光非不僣終識殺狐林
國士多孤憤君侯特長雄玉墀曾復辟鐵券會論功宇
宙尊文物關山界土風力扶炎運正此意合蒼穹
袞繡春秋富旂常事業新三遷推孟母一德表商臣任
重能知止功成合保身儻容陪几杖同訪赤松人
賤子居閭里明公總帥權姓名誰比數禮遇每周旋老
去無三窟閒中有二天知音何日報願見中興年
罪放丙午末歸來辛亥初不談天下事猶誦古人書利
病明諸掌危疑儆後車他時果無悔載籍定欺予
簮紱久已棄行装今甚疲買山如略辦畢娶更奚為小
築開三徑躬耕趁一犁頼公霖雨手忍賦語離詩
送李文中主簿受代歸庭闈
豹隱猶遮霧鸞棲遂及瓜綠林方在境綵服徑還家世
路久來險人情何用嗟胷中自丘壑樂處是生涯
戊辰春二月晦日同棲鸞子送所親過寶積題
壁間
春江因送客雲嶠更登臨精舍經行地征人去住心猿
啼清夢斷花落曉忩隂勝踐成三宿俱來此意深
代上張丞相生朝四首
上相生坤位中興運泰開德威加異域文武屬全才南
極星躔煥東方騎氣來下車逢誕日喜色照罇罍
竒勲施社稷萬世許忠嘉賓日扶神器回天坐正衙貂
蟬峩上衮鞀鼓擁高牙暫屈臨閩粤重聞降白麻
坤維標厚載任重出宗臣眉宇如虹氣儀形似玉人中
興真有相命世必逢辰霖雨聊均逸餘波潤七閩
將相兼文武謙光接下僚輿情争快覩善頌適生朝勲
業當興宋謀猷永佐堯千秋迎夀母忠孝稱金貂
李丞相綱生朝三首
炎景生賢佐三朝火王時德威雖敵畏忠藎只天知安
國驚何久收功會有期他年調鼎地黃髮屬公師(又作去國)
(驚華髮為霖在赤墀十年門下士方獻此篇詩)
戡亂登廊廟羣公數靖康一身輕去就百口恃安強天
意非難見人情漫自凉慇懃酌周斗矍鑠更鷹揚
希世推英偉行藏孰是非横流曾砥柱袖手且深衣槐
影搖黃閤星躔煥紫微山林愚已老衮繡看公歸
輓少師相國李公
望表公師位身兼將相權三朝更出入一德奉周旋盍
為蒼生起曾扶大厦顛何知老賓客擁篲掃新阡
往在東都日傷心丙午年不從三鎮割安得兩宫遷抗
議行營上排姦御榻前英風成昨夢遺恨落窮邊
城守麾強弩諸班果翕然雲梯攻正急雨箭勇争先中
夜飛雷礮平明破火船如公真徇國繪像冠凌煙
壯志深憂國丹心篤愛君謗書興衆枉諫疏在竒勲風
咽梁谿水山悲湛峴雲空餘䨇舞鶴鼓吹不堪聞
淚盡西州路碑留峴首名買山緣茘子為圃養黃精所
至登臨地猶疑步履聲堂堂真漢相天忍閟佳城
輓寺丞許子如
盛世黃門嗣輕裘綠髮時傷心來故里刮膜訪良醫春
雨銘旌暗東郊薤露悲人生得意早遺恨在孤嫠
輓夢錫機宜寺簿
零落梁谿客何堪鄭子悲閉門專學易擁鼻愛哦詩臭
味方投合行藏罕遇知他年鄉飲酒揚觶想威儀
太府堅辭掾平陽頃著功清貧名教樂静退昔賢風俛
首稠人裏甘心正論中胡然成鬼錄骨相本三公
問疾方旬浹殊驚不起傳所欽期異日何意遽終天圖
籍嗟空富生涯衆漫憐保家宜有後一角儻稱賢
輓林天和
歎息宜春守抽簮未亂歸不應徒告老要是久知幾築
室聊遮雨耘田止療飢杜門何悔吝牖下斂朝衣
行配古君子齒尊鄉丈人儻來名位晚長往誄文新薤
露空悲臘芻靈不見春諸郎無過毁夀考沒元身
輓李仲輔三首
畫省何心入軺車隨分行急難頻太息交友舊馳聲素
月墮江影白雞悲夜鳴繡衣無復出部曲把銘旌
貌古期驚世心夷合享年交遊稱長者風味配先賢鴈
序飄零地龍門寂寞邊不知誰作誄著意翠珉鐫
人生真寄爾天問竟悠哉三載重凶釁一門皆異材尚
疑書未報遽有訃先來淚盡餘青血秋風萬壑哀
彭德器北堂太夫人輓詩
蚤歲嫠居久儒家守志貧白頭躬祭祀老眼喜縫紉哭
婦無遺恨憐孫不忍嗔一朝違孝養力疾呌蒼旻
劉建州母夫人難氏輓章
慈顔推夀相懿範在吾鄉不待黃堂養空遺紫誥藏板
輿悲騎省鶴客弔龍驤風卷銘旌去松岡閟夜長
五言排律
李丞相生朝
柱史生周室仙源譜系崇儲星昭昴宿降嶽表神嵩間
氣憑家世宗臣挺祖風夢求終作楫獵卜果非熊感遇
雲龍會恩深雨露豐折衝淵聖日輝赫靖康功社稷欹
傾際乾坤震蕩中力扶神器正堅守帝都雄割地争三
鎮回天定兩宫壯圖期敉難大節恥和戎去國孤舟遠
憂時百雉空建炎欣翊戴鴻慶襲光融相印機衡重兵
權號令通安危繄禮貌進退肯雷同巨屛頻循撫真祠
示眷蒙歡聲逢穀旦善頌達蒼穹弼亮需元老平章合
上公五行推有本六甲混無窮再造邦基固中興大運
隆保民躋夀域千載簡宸衷
張丞相生朝二十韻
鳳歷推炎德宗臣繫重輕神開丹扆夢人向紫巖生昴
宿秋旻迥坤維玉露清風雲符感遇草木畏威名不有
三靈助寧無四海驚大江元帝渡細柳亞夫營勁氣吞
妖孽深謀厲甲兵天旋黃屋正日轉赤墀明茅土宜班
數山河舊著盟濟時登衮職命世屬阿衡社稷扶持了
乾坤整頓成勲庸多部曲陶冶遍公卿牙帳羅旌棨萱
堂合鼓笙誕辰尊夀母善頌及難兄慶積基墉固源長
福禄幷欲知貂珥貴倍覺綵衣榮象闕鋒車召沙堤相
印迎指麾烽燧静翊戴泰階平老鶴三千歲飛鵬九萬
程百川浮巨斝快飲吸長鯨
