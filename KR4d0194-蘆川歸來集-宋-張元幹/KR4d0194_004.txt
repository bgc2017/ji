蘆川歸來集卷四宋張元幹撰
五言絶句
龍眠墨梅
江南一枝春歲久暗香滅怪得深夜寒荒村映殘雪
歲寒三友圖
蒼官森古鬛此君挺剛節中有調鼎姿獨立傲霜雪
墨菊
老眼驚花暗斜枝落紙愁晩來聞冷雨幻出一籬秋
六言絶句
次韻王性之題篠叢枯木
犖确有岱華勢輪囷無斤斧痕我來翻君古錦老眼洗
盡眵昏
七言絶句
上平江陳侍郎十絶(并序)
先生儒門老尊宿也立朝行已三十年間堅
忍對峙略不退轉直與古人争衡自有清議
不復贊歎頃在宣和庚子年獲拜先生於南
康留山中者久之蒙跋大父手澤某佩服訓
誨自知無用辛亥休官忽忽二十九載行年
七十矣日暮塗遠恐懼失墜輒追記平昔所
得先生話言裁為十絶句書以獻於蘇州使
君待制公克肖以是謹守一家法庶幾流傳
不泯俾天下後世尊其所聞常仰之如泰山
北斗則小子與有榮焉
了堂先生古遺直貶剝私史專尊堯二蔡懷姦首(首一作力)
排擊始終大節不同朝
灼見禍機寧有死剖心立敵肯忘言向來逆料無遺恨
徹底孤忠抱至冤
前賢一節皆名世此道終身公獨行每見遺編須掩泣
晩生期不負先生
南荒百謫愈不屈便道忽聞天遣來峩帽焚香姑拱立
果無片楮可成災(此事實親得於先生其說如此)
酒酣怒髮上衝冠四十年前廬阜南杖履周旋痛開警
為言小子頗嘗參
英靈精爽平生話尚記先生苜蓿槃僊去星辰終不滅
至今夢想骨毛寒
功名啐啄與時同譬似青天白日中不覺片雲隨雨雹
適從何處運神通(先生嘗云丈夫建立功名要當坐進此道)
常佩了堂一則語睢陽舉似劉潞州大期不復見丙午
二老信然成古丘(先生嘗委逹意於器之待制劉公云)
先生許可能尊祖詞采今存幹蠱身碑版燦然垂世譽
要知忠肅有門人
傷心頃拜公牀下一氣飄零餘幾人七十衰翁誰信及
話言端欲廣書紳
甲戌正月十四日書所見來日驚蟄節
老去何堪節物催放燈中夜忽奔雷一聲大震龍蛇起
蚯蚓蝦䗫也出來
走筆次廷藻韻二絶
風雨聲中過半春泥深郊水阻遊人老夫不出渾閒事
但覺年來白髮新
小蘇一物絶風流竹杖芒鞵愛討幽招隠歸來吐佳句
何時一笑共重遊
高尚居士
卜室高垣桑柘邊空中來往盡飛仙似聞一舉三千里
更待成功上九天
往在澶淵過我家自憐凡骨走天涯丹青始識先生面
點化何時一粒砂
祖穎漕使希道使君以絶句相酬答聊成二章
解嘲併發一笑
從渠冷蘂籬邊少未放浮蛆甕面空高燭幾時催夜飲
隔簾度曲也英雄
薰爐玉煖雲生岫曉鑑鸞窺翠掃空未許尊前聽金縷
兩公新句漫争雄
次韻奉送李季言四首
向來敵帥窺吳越穏泛樓船捨騎兵開闢所無顚倒事
可能今日獨横行
藩鎮各傳新號令山河那復舊提封歸時賸語騎鯨老
堅卧無如澗底松
幾年脫迹冠冕窟一味偷生兵火中不見君家好兄弟
何人憐我最竒窮
我輩避䜛過避賊此行能飽即須歸山川久有眞消息
世上從渠閑是非
范才元道中雜興
遐想吳門人姓梅高蹤千古共徘徊橘中儻有商山樂
不必胡僧問劫灰
山晩江寒春雨疎比來消息定何如竹輿行勌異鄉縣
頼得金樓引睡書
㡳處煙林飛伯勞春生詩思賸搖毫歸來凖擬扶頭醉
日射花梢三丈高
君家鼻祖大范老氣壓賀蘭威鳳鳴文采風流今未泯
耳孫胷次似冰清
名姓未能隨老變政須卜宅近前峯看君决策上封事
攬取竒勲銘鼎鐘
圓通秀禪師送遜公首座赴明水請(元豐二年也遜乃閩)
(清黃氏子)
卷衲和雲離五老𣲖分三峽濟臨川興波作浪從風鼓
莫學世流空度緣
伽陀二首送了可首座歸四明
淨因曾識楷山東擔板因緣古佛風後代兒孫仰孤硬
能超五位見芙蓉
問訊天童今老子偶同庚甲事如何他時要向山中去
容我一菴遮薜蘿
病起枕上口占三絶句奉呈公實嶠之賢伯仲
一笑
天上寶囊無盡藏向來密賜被先王自憐門下老賓客
燕寢飽曾聞妙香
素馨茉莉及玟瑰清馥渾同雪裏梅六入不分初病起
眼前欠此共裴回
海外綠洋來萬里齊驅黎母鷓鴣斑肯分種種篋中富
不用公家金博山
題忠上人墨梅
寒梢的皪點昏鴉雪後風前皎月華結習未除羞老眼
更看淡墨幻空花
岷山萬松圖
疊嶂連娟入翠微喬松蔽日有孫枝江流不盡松聲遠
雲棧行人力困時
江梅
密雪飛花萬木僵南枝的皪待朝陽還知百果輸先手
政為孤根壓衆芳
菊
秋風著意菊叢黃不怕東籬五夜霜曾記南陽飲潭水
要令道骨合仙方
桂井
移根一戶蟾光溢分派銀河地&KR0899;靈定與蘇僊雙橘井
他年續入酈元經
艅艎齋
人間日日有風波不繫虛舟奈若何袖取平生濟川手
行藏終與爾同科
麥秋亭
東坡喜雨事如此吾舅名亭思不羣不問兩岐何許秀
且看十頃卷黃雲
題獨愛軒
此君風味極不淺戶外俗人來未曾老石寒藤同一笑
我知公是在家僧
寄題悠然閣三絶句
林端結閣小躋攀四面嵐光繞曲欄佛法本來南北異
箇中北望見南山(此閣面北却有南山景)
登臨巧處屬僧家隨分生涯度歲華莫待藤蘿滿山月
時來倚杖數昏鵶
誰標此閣作悠然萬事無非信手拈參得東籬把菊意
不妨老遠引陶潛
跋趙唐卿所藏訪戴圖
萬壑千巖一剡溪漫天雲凍雪風飛人蹤鳥跡俱沉絶
獨有扁舟興盡歸
王孫胷次足丘壑幻出山隂訪戴圖草屋柴扉閉風雨
客來空去得知無
跋東坡木石
玉局老仙天下人平生愛與石傳神長江絶島風濤裏
千古常令墨色新
題六代祖師畫像
一葦浮江雙履歸花開震旦共傳衣本來心印無文字
畫到盧能足是非
吕公像
巾裹唐裝本布衣平生唯識一鍾離此中養得嬰兒就
世上行尸有許悲
秋空一劒岳陽樓醉裏乾坤日夜浮五百年間興廢事
不知誰是赤松游
瀟湘圖
落日孤烟過洞庭黃陵祠畔白蘋汀欲知萬里蒼梧眼
淚盡君山一點青(按此詩據艇齋詩話增)
