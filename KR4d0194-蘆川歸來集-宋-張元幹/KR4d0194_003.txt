蘆川歸來集卷三宋張元幹撰
七言律詩
次韻送友人過山隂郡時夜别于舟中
草草杯盤燦燭光故人相對水雲鄉濤江君去訪秦望
丘壑我歸為楚狂活國未逢三折臂憂時空轉九回腸
絶憐明發成南北夢寐全無夜太長
喜王性之見過千金村
春來書劄已西東喜復相逢亂世中萬事變更唯舌在
三年流落轉塗窮雲收野寺侵廊水月挂孤帆送客風
剰欲留君明日住夜闌難得一罇同
次江子我遷居韵
平生自省宜三黜老去何心望九遷避地湖山聊復爾
脫身兵火想當然浮家泛宅非無計坎止流行本信緣
猶恐驚濤飜四海直須化鶴作飛仙
次趙次張見遺之什韻
海邊游子日思歸新句勞君更置規莫問人間多貝錦
正如天上有參旗寄書只欲憑黃耳去路誰能畏赤眉
定與故巢猿鶴老此生無愧北山移
過雲間黃用和新圃
繚池剰欲開花徑傍舍先須作草堂雨後不妨頻檢校
客來留得共徜徉故園怪我歸何晩避地輸君樂未央
待得功成方卜築豈如強健享風光
蘭溪舟中寄蘇粹中
氣吞萬里境中事心老經年江上行三徑已荒無蟻夢
一錢不直有鷗盟雲收遠嶂晩風熟浪打寒灘春水生
鴻鴈北飛知我意為傳詩句濮陽城
别綬老
無端流落迫殘年三十南山訪老禪未契安心了難覓
不如同世且隨緣頻移竹几負寒日旋拾松梢炊晩煙
珍重孤雲出山去東西南北一青天
次江子我聞角韻
夫差故國縈寒水鐵馬南來忽振纓城上昏鴉争接翅
舟中逐客謹逃名悲笳怨處風微起濁酒醒時夢易驚
飄泊似聞山寺近真成夜半聽鐘聲
次韻奉呈公澤處士
屛迹苕溪少往還時危尤覺故人歡相期臘盡屠蘇酒
速享春來苜蓿盤雪夜劇談烽火急風江絶歎鐵衣寒
何年塞上烟氛静薄海蒼生慶乂安
次友人寒食書懷韻二首
往昔昇平客大梁新煙然燭九衢香車聲馳道内家出
春色禁溝宫柳黃陵邑秖今非漢土衣冠誰復問唐裝
傷心寒食當時事夢想流鸎下苑牆
孤生投老急菟裘萬里雲山已勌游共喜石交逢異縣
更陪綵筆賦春愁無心俯仰猶多事與世浮湛已拙謀
冷雨吹花作寒食三杯軟飽且眠休
訪親于連江因過筠溪叩門循行歎其荒翳不
治有懷普現居士口占此章
筠莊主人何未歸溪畔長林穿翠微此去功名時欲至
箇中車馬蹟全稀茅茨漏久蝸涎篆籬落欹多蛛網圍
公肯借菴容我老為公朝夕掃柴扉
奉同公直圮老過應夫石友齋
王郎胷次鬱峥嶸鑿牖開軒不浪名疾世政須論石友
絶交今已見方兄我曹自笑真同病吾道誰當為主盟
但得此心如此老故人寧復負平生
宫使樞密富丈和篇高妙所謂壓倒元白末句
許予尤非所敢承謹用前韻叙謝
脩門一出十經春相業時來自奮身袖手深謀終活國
揮毫佳句且驚人話言每許聞前輩賓客何堪接後塵
待掃欃槍洗兵馬兩翁元語記天津
子立昆仲垂和遊天宫詩既工且敏義不虚辱
再此見意
華裾綠髮等青春詩似機雲定後身家學乃翁真具眼
祖風當代豈凡人字中仙爪便搔痒句裏靈犀解辟塵
萬壑争流君看取西興從此是通津
端常觀察被旨入蜀迎母夫人所得贈行詩文
成巨軸矣臨别亦辱見索匆遽中愧乏好語掇
拾諸公餘意勉成四韻
髫齔分携幾見春它時有恃獨常顰何期萬里漂零後
忽報三巴信息真素髮輕安膺晩福遠懷悲喜望征人
王孫盛事今雙美及早歸來奉紫宸
次韻文老使君宗兄見贈近體佳什兩篇僕與
公别四十餘年一旦邂逅情著于辭
使君元自錦官來百丈重尋灔澦回化閱行年如伯玉
心成全德過王駘把麾政爾人生貴持槖終期間世才
莫問桃花今老矣劉郎去後任渠栽
舊游蘭若盡英才坐上高談亦壮哉老去語音雖記憶
衆中容貌各驚猜津亭夜雨故人少樽酒燈花鄉信來
茂苑相逢話京洛柂樓猶喜待春回
冬夜書懷呈富樞密
耳聾無用問新聞矯首何妨目作昏癡絶已甘投老境
背馳寧受乞憐恩難陪年少從渠薄賴得春回為我温
京洛交游頻檢校渡江今有幾人存
次韻趙元功贈李季言之什
赤縣飄零未易逢那知今夕一樽同好招明月共清影
託與白雲行太空戃恍舊游如隔世蹉跎壮志莫論功
兩公秉燭還相對情話從渠半醉中
次韻元功才友道中見貺因以解嘲
當時勇决徑歸休更有人愚似我不何許置錐寧免累
直須畢娶始無憂頻遭白眼傷流俗誰向青門念故侯
客裏題詩相慰藉羡君椽筆合螭頭
奉送晁伯南歸金谿
君家諸父多人傑半是平生親舊間莫話故園空矯首
相從逆旅足開顔文元勲業金甌字昭德風流玉筍班
此去騰驤吐虹氣何由來伴老夫閒
奉簡才元探梅有作兼懷舊游
遮莫胡僧問劫灰且陪東閣賦官梅春梢慣識宫粧樣
花信偏隨驛使回痛飲我曺身總健浩歌誰怕老相催
疎枝氣壓羣芳盡羞殺牆隂錦被堆
才元思如湧泉愈和愈好晨興遣騎扣門披衣
疾讀走筆再酬嚴韻
陽和生發驗葭灰但見江梅欠蠟梅風味向人忘冷落
歲寒乘月重徘徊從來對酒遭花惱何獨題詩被雨催
公子唾珠無限思更看鐵畫寫離堆
奉酬才元席上所賦前韻
夜飲華堂燭屢灰暗香浮處數枝梅坐中一笑對三粲
客裏此歡能幾回醉後不知歌扇去歸時還是曉鐘催
露濃月白溪橋路但記羣山翠作堆
冬夜癡坐似聞才元作集有日矣因和前韻奉
呈
擁爐書帙易塵灰覽古臨窗獨對梅未寤徑須呼子慎
常奴何得比方回虚名到底將安用能事從來不受催
似許相過陪客醉胷中那復有愁堆
遊東山二詠次李丞相韻
寒木高蘿幾曲溪斷碑零落臥荒祠澄潭想像雲頭涌
懸瀑依稀雨脚垂地軸漫煩龍虎戰天符那得鬼神私
茫茫造物殊難曉要是為霖自有時
右鱣溪
公如謝傅暫閒身我亦歸來效季真山屐數陪銷暇日
詩篇常許和陽春虚懷寄傲三休外洗眼旁觀萬態新
谷口榴花解迎客騎鯨端為謫仙人
右榴花谷
留寄黃檗山妙湛禪師
晨發薌城越數峯我來師出失從容白雲遮日蔽秋寺
青嶂聞猿驚暮鐘世亂可無閒地隠山深偏覺老僧慵
他年芋火談空夜雪屋松窗約過冬
用折樞韻呈李丞相二首
參陪仍許瘦笻支長者登臨敢後期鐘斷白雲飛雨過
月生青嶂夜凉時心知勝地都忘睡喜聽連牀共和詩
蓮社風流增茘子餘生長健更何為
莫問蒲萄出月支不緣瓜棗訪安期輕紅滿地人慵掃
空翠霑衣雨足時松蔭晴泉聽落澗蟬嘶晩吹助裁詩
公乎此去歸廊廟無用山中怨鶴為
再和李丞相遊山
海山幻出化人宫樓觀新崇萬指容雲霧入簷銀色界
藤蘿昏雨妙高峯放懷久已參黃檗雅志無疑伴赤松
欲去更聞獅子吼忘歸橋下興猶濃
次錢申伯遊東山韻二首
東麓坡陁盡梵宫我來泉上照衰容解衣又作茶瓜客
倚檻同看煙雨峯何用苦吟凌鮑謝要須高節配喬松
海冰永閟錐沙畫絶歎故人遺墨濃
掃榻開軒走寺宫吾曺終日得從容夕陽初落鱓溪路
雲氣半遮獅子峯試問丹砂回白髮何如瀑布煮枯松
暮年縱有壯心在歸意已勝山色濃
次韻錢申伯遊東山既歸述懷之章
山人不省大明宫懷昔幽尋自改容廬阜東西二林寺
錢塘南北兩高峯百年有盡雲歸壑萬事無邊月掛松
滿院蒼苔重到日秋光欲滴向人濃
哭鄒德久二首用前韻
出守真成夢蟻宫天台雲色亦愁容時來盍錫萬釘帶
仙去俄歸羣玉峯川上可驚如逝水歲寒徒有後凋松
煩將老眼銀河淚共灑西風絮酒濃
窮逹那知十二宫由來與世不相容迺翁極諫牽龍衮
百謫同愁割劒峯前輩品題推玉樹平生憂患挺蒼松
傷心身後夸君賜泉路恩光底事濃
再用前韻哭德久
女無美惡妬深宫盛德如公果不容何遽盖棺臨禹穴
未應藏骨在秦峯論文平日樽中酒挂劔它年冢上松
點檢交親秪解少存亡悲感老情濃
再用前韻重哭德久賢使君
風撼棠梨對殯宫中郎談笑孰形容不居上界神仙府
當在補陁孤絶峯至論每符磁石鐵長生空問茯苓松
九原可作還知否底處返魂香最濃
與富樞密
和氣從容一笑春如公今是暫閑身伊蒲饌設無多客
薝蔔花繁正惱人已遣爐熏通鼻觀更分茗盌瀹心塵
僧房長夏宜幽僻杖屨頻來願問津
止戈堂
譙門直北望燕山乙巳年來例破殘可但中原仍禍結
誰令東粤獨偷安西師有請君侯力南顧無憂聖慮寬
惡少至今猶膽落雲臺須入畫圖看
八州賢牧喜休兵千騎重來竹馬迎萬瓦連甍存比屋
十年回首賴長城舉觴談笑精明甚緩帶登臨步武輕
多是門牆舊賓客願公黃髮佐昇平
次友人書懷
此生無意入修門觕飽鷄豚短褐温卜築幾椽臨水屋
經營數畆傍山園酒杯賸喜故人飲書帙能遮老眼昏
身世頗同猿擇木功名誰問鶴乘軒
腸斷春風楊柳花中原何日再京華將軍未報歌三箭
樂府徒傳舞兩娃會見敵營如竹破不應淮甸又兵加
頻年寒食常為客強索芳樽樂有涯
布榖催春惜雨乾白鷗江上未盟寒且傾客子酴醿酒
共享先生苜蓿盤我已懸車羞&KR2263;&KR2263;公當鳴珮稱珊珊
休文才思雖多病可是空吟紅藥闌
和楊聦父聞雨書懷
坎壈如公莫怨天謫居端是坐無氊時來要自有歸路
客散不妨頻醉眠雲氣久能浮蜃屋雨聲殊未透龜田
回思風雪圍爐夜何處聯裘擁木綿
筠谿居士跳出隨順境界把住放行自在神通
縱横妙用已是摸索不著妙現老子猶眨句中
眼可謂善知識用心謹次嚴韻上呈
珍重筠谿舊主人我知明水是前身如何一念初無過
便有多生未了因止酒裠襦成厭雜逃禪槌拂要比隣
雲居嫡子重拈出流布諸方此話新
次韻聦父見遺二首
十年遷客北歸時旁海相逢歎渺瀰枝上煙光忙蛺蝶
尊中風味奪酴醿老來詩思真枯井别後心情似亂絲
喜故將軍殊矍鑠家山小築未為遲
鷄嶼洋邊桃李穠岸沙遮海暮雲重乘槎我自犯牛斗
掘獄誰何藏劔鋒世路肯遵前覆轍交遊誰識後彫松
此生但得長相見一笑能輕禄萬鍾
次聦父見遺韻
拙速還知勝巧遲男兒功業要逢時不妨唾面辱高馬
似有泥坑規病䲭老去尚堪蘇子印興來須到習家池
此心畢娶無餘事且向春江理釣絲
李丞相綱生朝三首
梁谿萬折必流東間氣英姿叶夢熊出入三朝推大老
險夷一節合蒼穹守關虎豹徒窺闖得雨蛟龍定長雄
衮繡未歸聊袖手不妨閑作黑頭公
將壇丙午贊親征相印元年佐聖明賊子亂臣俱破膽
皇天后土實同盟扶持更係民休戚進退元知勢重輕
捨我其誰公健在乞身贏得見昇平
濟世功名肯力為風雲遇合貴逢時欲知辟榖師黃石
便是扁舟號子皮後進忌能踰日月敵人用間果蓍龜
福城東際笙歌地且祝千齡醉荔支
代上折樞彦質生朝二首
天扶王室挺生申瑞啓中興社稷臣樽俎折衝常自任
廟堂康濟更何人秋風玉帳軍容肅冷月鈴齋夜宴新
願掃妖氛開夀域衮衣端為轉洪鈞
秋水為神吉夢隨上公冠佩儼朝儀風雲感遇千齡會
日月依光四海知筆陣詞鋒明藻色龍韜豹略繫安危
頑金從此歸鑪錘歲歲門闌獻夀詩
福帥生朝二首
玉帳生朝香霧飛秋風欲到碧梧枝回思十載折衝地
還鎮八州安静時淇澳會須歌綠竹渭濱猶待獵非羆
止戈堂上多珠履争獻龐眉春酒詩
金貂赫奕照來仍雅意諸郎以夀稱矍鑠儀形千歲鶴
扶搖風力九霄鵬黃雲䆉稏人皆醉丹荔芳敷俎正登
請看君侯高閣宴層梯無用一枝藤
葉少藴生朝三首
絳節霓旌下九天括蒼初識地行仙桃華海上三千歲
鳳歷人間五百年可但彤弓尋節制要知黔首望陶甄
香凝燕寢森蘭玉會見貂冠總附蟬
綠髮翺翔翰苑春昇平三輔已朱輪詩成山谷句中眼
名應石林天上人耆舊政須廊廟具蕃宣聊寄股肱臣
生朝賸欲為公夀醉裏蘋花度曲新
元戎玉帳凜霜威談笑何妨羽扇揮平日丹心馳象闕
長年綵服奉慈闈誰無五馬人生貴獨有三竒命世稀
志在麟經成事業頗聞天子詔公歸
題企疏堂
出處當師漢大夫立朝常擬賦歸歟賜金端為供行樂
燕客猶疑是送車欲識吳門重解組要符潭府向移書
聞知賸有閑風月宅相須留待小疏
左舉善人物高妙才具敏特要當為世用而乃
㩦孥撫孤以不二價從事丹壺中其胷次詎可
窺耶一日出示諸公篇軸邀老夫同賦義不可
辭
小隠丹壺時凭欄它年興在跨黃斑不妨游戲橘中樂
政爾經營湖上山誰識胷懷容萬頃聊將身世寓三間
故人有子猶流落我輩逢渠轉厚顔
病中示彭德器
老病無堪正坐貧交遊相見賴情親從渠造物小兒戲
不礙維摩老子神三顧九遷成底事一區二頃合由人
君侯論議高千古略假毫端問大鈞
挽李丈然明
眼看流輩上青雲拂袖歸來晝掩門心計豈容生事拙
時名長與故山存不妨開徑栽花卉政復藏書遺子孫
八十光隂無可恨聊歌楚些為招魂
再次前韻即事
太一遊行遍九宫世間無地可寬容坤維莫傍劔門閣
衡嶽何依天柱峯睨柱儻能回趙璧思鱸安用過吳松
羣羊競語遽如許欲息兵戈氣甚濃
再用韻奉留聦父
長飢方朔笑侏儒歲晩還驚大小餘客裏論文聊把酒
閑來會面勝通書薄寒欺醉悲清夜孤月流光悵碧虚
何苦相逢又相别不如供米寓僧居
辛酉别楊聦父
春風著意送將歸為賦清江落日低惜别更留烹玉鱠
寓居長記對青猊家山彼此歸心速岐路東西客夢迷
重把一樽成悵望鶯啼綠暗草凄凄
次韻陳德用明府贈别之什
人欺季子弊貂裘誰信班生萬里侯小隠故山今去好
中原遺恨幾時休春争殘臘寒梅早雨澀晴冬宿麥憂
老眼相看炯無語濁醪何日更澆愁
希道使君弭節合沙館奉太夫人遊鼓山迺蒙
封示所和夢錫贈行佳句輒次嚴韻少叙别懷
淮海元龍公輩流何勞老手鎮方州雍容行色自登覽
邂逅故人仍倡酬眼界蚤驚雲子熟官期能為茘枝留
臨分莫話中原事想見家山只夢遊
希道使君入山再有佳句見及復次元韻因簡
老禪
古澗寒泉可枕流從渠庚伏在炎州杖藜端欲事幽討
杯酒未容相勸酬坐上縱無居士客山間聊為老禪留
臨滄亭外忘歸路他日逢君望舊游
