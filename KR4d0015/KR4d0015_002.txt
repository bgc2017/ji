河南穆公集卷第二
穆脩伯長
書
荅喬適書
月日河南穆脩白秀才足下近辱書并示文十
萹終始讀其命意甚高自及淮西來嘗見人言
足下少年樂古文固耳聞而心存之但未敢輙
輕信人說今遂果知足下能肰盖古道息絶不
行于時已久今世士子習尚淺近非章句聲偶
之辭不置耳目浮軌濫轍相跡而奔靡有異途
焉其間獨敢以古文語者則與語怪者同也衆
又排詬之罪毁之不目以為迂則指以為惑謂
之背時遠名闊于冨貴先進則莫有譽之者同
儕則莫有附之者其人苟無自知之明守之不
以固持之不以堅則莫不懼而疑悔而思忽焉
且復去此而即彼矣噫仁義忠正之士豈獨多
出于古而鮮出于今哉亦由時風衆势驅迁溺
染之使不得從乎道也觀足下十萹之文則信
有志于古文矣其書之問則曰將斈于今則慮
成淺陋將文于古則惧不取名于世學宜何旨
引韓先生師說之說以求觧惑為請足下當少
秀之年懷進取之机反斈古于仁義不勝之時
與之者寡非之者衆不得无惑于中焉是以枉
書見問某不才而棄于時者也何足為人盾其
是非可否徒以退拙無所用心因得從事于不
急之文如舊者不識其愚且戅或謂之為好古
焉故足下以是厚相期待者盖感其声而求其
類乎可不少復其意耶試為足下言之夫斈乎
古者所以為道文乎今者所以為名道者仁義
之謂也名者爵禄之謂也然則行道者有以兼
乎名中名者無以兼乎道何者行夫道者雖固
有穷逹云耳然而逹于上也則為賢公卿窮于
下也則為令君子其在上則礼成乎君而治加
乎人其在下則順悦乎親而勤修乎身窮也逹
也皆夲于善称焉守夫名者亦固有窮逹云耳
而皆反于是也逹于上也何賢公卿乎窮于下
也何令君子乎其在上則無所成乎君而加乎
人其在下則無所悦乎親而修乎身窮也逹也
皆離于善称焉故曰行道者有以兼乎名守名
者無以兼乎道有其道而无其名則穷不失為
君子有其名而無其道則逹不失為小人與其
為名逹之小人孰若為道窮之君子矧窮逹各
繫其時遇豈古之道有負于人耶足下有志乎
道而未忘乎名樂聞于古而喜求于今二者之
心苟交存而無擇將懼純明之性寖微浮躁之
氣驟勝矣足下心明乎仁義又學識其歸向在
固守而弗離堅持而弗奪力行而弗止則必立
乎名之大者矣學之正偽有分則文之指用自
得何惑焉不宣某白
上大名陳觀察書
觀察閣下脩嘗病近世以來文武異道將相異
材為弊于時久矣古之所謂文武之道盖一道
也但治亂之用殊所謂將相之才皆通材也由
出處之寄異未有不逹權謀而名能相國者未
有不明學術而名能將兵者則古之取將相也
率由文武之道一焉近世則不然謂儒為文謂
卒為武苟登之為相矣則不復寄以軍武之任
而曰此文人也不足語以武苟拔之為將矣則
不求以儒術之學而曰此武夫也不當責以文
時既擇將相之具不同人遂目文武之術為異
時之所以不得其人人之所以不盡其用其弊
皆出于此乎脩當願識如古之賢傑之人文究
經綸武洞權變弛張諧物理動静應机會陽開
隂合與鬼神造化争其功用無所施而不得者
如此之人逢其時運其才出入乎文武將相地
使剛粗匹夫号名主將者觀之聞之色死氣喪
俯首聽命知將帥之道不在于彼而在吾儒也
豈不偉哉求之當今他未獲覩惟服閤下之才
德風略于斯有年矣伏惟閤下名極而望峻識
淵而量閎視鼎甲之第于當年若掇遺物之易
蹈霄漢之衢于平昔如馳坦途之速周歴清美
深集禁密言蔚典冊茟動雲雨嘗斯之時天下
之人共言閤下之文章真辭臣矣一旦奉明詔
去内廷統將符分廉問奠枕攸倚来藩北門命
下之辰威聲四出當斯之時天下之人又言閤
下之氣略真帥矣天下之所以稱之如彼者何
如此者何非私言也抑以閤下之才全能鉅無
施不稱文德武偹靡不在躬也附衆却敵靡不
如意也以是而天下言之耳然則雖古之賢傑
復生諒何以加此脩可不向風馳想氣激神竦
求一識大賢之子之風采忽不自知其貧且賤
嬴粮躡屩來及魏都亦既至止復徬徨蹢躅不
敢徑進則訪謀于諸府僚從事或有言曰公性
嚴急難犯也或曰公性深沉不測也始聞之甚
懼且疑徐念之則悟以觧曰彼言公嚴急難犯
者其非也公方負天下文武之望以賓接士大
夫為切務頋肯肆嚴急難犯之性損其容納度
量乎斯不然矣彼曰深沉不測者宜有之凡大
賢君子動作施為皆不使人窺其涯畔今公柄
國重任殿河朔上流礼接邊鄰鎮静方域非深沉
不測其何以制遠御衆乎苟行事深淺動為人
料其孰曰大賢君子乎其深沉也則宜矣既以
是觧之因從而語曰夫深沉不測則臨事好思
臨事好思則心存默識今公誠如是則賢不肖
進于前必有所取舍矣宜乎小人萌進見萬一
之望焉敢用致書數百言于左右以為請見之
礼俛伏棨戟之下以俟進退之命閤下賜與之
見則敢進見實旅人寒士之幸也不賜與之見
孰敢求之見盖羈薄之命不獲遇于大賢君子
之知矣窮逹進退庶卜是日敢不惟所命之伏
惟少賜怜察幸甚脩恐惧再拜
上穎州劉侍郎書
月日某謹斋戒择日裁書百拜有聞于密學侍
郎閤下某窃惟哀矜惻隐君子之常心困廹飢
寒小人之切患倘以小人困廹之患仰扣君子
哀矜之心苟君子不聞則已其或聞之則必動
于心大則必見于色當為咨嗟慘怛憫而矜之
雖未知必假之大恩與否其无拒絶弗頋之理
明矣某是以不敢疑惧期得愬于府庭之下庶
穷悴之迹少獲布聞于左右如獲黷犯尊威之
罪而難用默默自已者其势與誠危且穷也某
死罪死罪某以大中祥符初窃進士第觧褐為
泰州司理參軍時年歯且少心壮氣銳寔不能
與俗相俛仰謀為自全之道卒以是累一旦挂
于刑章毁官喪禄斥為敗具于今十年初為池
州參軍日属所天奄殁朝廷以始得罪譴不許
奔憂時國子博士辛公(公之外舅也)方為是郡哀其
艱祸窮蹙特以事聞果允朝旨聽其北還因獲
生見老母稚弟于京師不然非辛公之力將以
悲憂死諸江外常念辛公之賜厚矣某家園素
來貧虚歸不足以給飬其生奉老母既茫然無
依因即栖于京師亦無他圖以其都會之地平
生游舊或時得逢悲其穷者輙有分濟至將丐
四方大抵取途似便以故久寓京師用不能出
家雖寄托京城身常奔走道路老幼十口食于
一身遑遑終歲且不能周其&KR0673;粥今春國家恩
䛇特下失職尤累之人許以自新由是某窃有
禄食之望半年住京延伺一命雖室有十錢之
物亦盡為薪米屋直之費無何二月之詔裁寝
某尝與十一人同詣宰相披告其下五人獨得
從自新之典惟某六人復置散地但某受是命
抑不敢不知幸焉文斈掾古之美名汝隂郡今
之善地守兹郡者復朝之重賢得古善地而事
重賢信為幸矣然事有便于名而不便于寔安
于公而不安于私者雖圣人將不能以居焉某
昨自趨府之後退伏逆旅舍中所相親者惟形
與影每念年高之親旁無兼侍計日所食殆絶
而莫續念之至此則不覺心目俱断涕霑于襟
將為之柰何因自謂曰憂思无益也今為孤親
之計莫如直以誠言于旌旆之下使重賢君子
察而知之然後乞告歸飬以慰倚門悽悽之望
將無不可者故官無職事所守俸不救于口腹
穎上昔未嘗遊足無可及之門是乃真群中之
長物耳久留此將不難死于穷餓一身穷餓而
死可也如老母何如幼稚何是以不得不以誠
而自陳所謂以小人困廹之患扣君子哀矜之
心識者必不謂之逆理而動惟寬明仁惻矜而
察之優而容之不加大罪則生死幸甚情志殞
廹辭無緣餙干冐尊聽憂灼失措某頓首
上監判郎中書
月日具官某謹拜手書于監判郎中执事某為
兒童歲多依外門祖氏家由是得服执事之名
久矣逮十歲許從先君官南北則不常其居年
已長即入㪯子場干時求進為人事羈束皇皇
汲汲至于今不獲一拜盛德于左右往年見先
君聞执事拜官寵泽優渥時謂某曰昔日汝外
王父屡與吾言及其僚友家子弟敦偉可器量
者獨曰邢君久遠職位不同吾軰幸記之今誠
騐其語汝外王父可謂知人吾為太斈生時亦
嘗辱邢君遊他日汝見之必修子姪礼小子奉
是言不敢遺忘于時某方再㪯于有司雖一名
似失所望其后選授泰州司理參軍區區曺椽
未終秩而釁祸継作所天奄喪艱苦無訴去冬
適自南歸一家貧寄京師薪米不給老幼數口
嗷嗷待哺相視未定旋奔走于外以謀其食越
春涉夏无時少息所以未遑遑見于执事者盖
此也近日思京城都會之地苟無俸入儲蓄之
偹未易久居方謀今秋將家還汶上鄕里葺先
人故田以奉老母之膳因自為息身之計既如
此即执事之門愈將無及矣重念先人忝执事
疇昔之舊不能當此時一請見門下是自取疎
外于長者而不行先君往歲之命也前數日窃
不度量遂造于門舘既獲以名通伺命遷延間
蒙执事辭以他故徨引退愧生于顔歸自思
之曰执事所以拒而不見者責其進謁之晩故
也执事其寔未盡察知亦宜乎責之以晚也某
又豈敢以不見望于执事雖然苟默而不以言
自辨其所以進謁之晚之故則是終得罪于長
者足以為恥今盤桓忸怩數日而復進其言庶
幾执事覧其言而盡賜察知或哀以故人子而
命之見則復敢以見如不命以見則終不敢見
惟执事亮之不宣某再拜
序
唐柳先生集後序
唐之文章初未去周隋五代之氣中間称得李
杜其才始用為勝而號雄歌詩道未極渾偹至
韓柳氏起然后能大吐古人之文其言與仁義
相華寔而不雜如韓元和聖德平淮西柳雅章
之類皆辭嚴義密製述如經能崒然聳唐德于
盛漢之表蔑愧譲者非先生之文則誰與予少
嗜觀二家之文常病柳不全見于世出人間者
殘落纔百餘萹韓則雖其全至所缺墜忘字失
句獨于集家為甚志欲𥙷其正而傳之多從好
事訪善本前後累數十得所長輙加注竄遇行
四方遠道或他書不暇持獨齎韓以自随幸會
人所寳有就假取正凡用力于斯已蹈二紀外
文始幾定久惟柳之道疑其未克光明于時何
故伏真文而不大耀也求索之莫獲則既已矣
于懷不圖晚節遂見其書聯為八九大編䕫州
前序其首以卷别者凡四十有五真配韓之鉅
文與書字甚朴不類今跡盖往昔之藏書也從
考覧之或卒卷莫迎其誤脱有一二廢字由其
陳故劘滅讀无甚害更資研證就真耳因按其
舊錄為别本與隴西李之才参讀累月詳而后
止嗚呼天厚予者多矣始而饜我以韓既而飫
我以柳謂天不吾厚豈不誣也哉世之學者如
不志于古則己苟志于古則踐立言之域舍二
先生而不由雖曰能之非余所敢知也
送李秀才歸泉南序
景德四年與泉州進士李君相識于京師遊處
且久于時予與李君俱少年有壮志&KR0894;紙茟入
都省應主司之試躍躍有矜負之色窺科級跋
仕進自期待者甚銳明年春不幸則皆無成以
罷後月餘遂各去京師而歸其居地既遠且絶
不相聞知如是别者十一年復會于京師得一
舉酒而相歡對一語及往舊事怳焉不啻如夢
面老而心衰則相與皆然也予中間雖僅成一
名今又失其禄食子則猶舉于進士場中嗟乎
予與子向之志願百莫從其一二而意能度十
已亾其六七信乎人物于天地間甚易老且死
耳别十一年而一相聚頋昨日之少壮忽已凋
耗今聚未久而復别别聚苟又加如是知他日
之相視復不如今辰之視昔時也必矣今子别
我而歸我眷眷不能已者以其故人也其俱不
得志也其相遠而難相聞也其會之或賖于前
也其將爲之柰何請且序情而歌事以爲子送
詩云閩越子所家告以歸期征行語黯將發憤
氣(一作意)欝以盈男兒志未就口腹常不营胡爲
京城中日與芻豢争隋河二月路柳色傷遠行
十千大梁酒金罍爲君傾酒酣微悲歌衆坐皆
聳驚去矣丈夫别安事兒女情
張當字叙
春秋之法書字為褒有以知君子之尚其字也
然則古之名與字必相配字者所以表名也清
河張君名始字友直猶以其取義未安也而訪
之僕辱其久遊不獲譲為(一作焉)徐思之因請更
字曰元膺方前字于義為洽而又正與名會且
元為長善則仁義統稱士能膺之行孰大焉張
君以辭學累舉進士始得明之定海尉禄雖畢
才不踰(一作其)職與其位甚尊而才甚愧者孰賢
愚焉予既為述其字又以勉其行故為之序
送魯推官赴南海序
為人之佐其難矣哉夫令而行之者其長之所
專也從而輔之者其佐之所守也凡政有害于
公有悖于理知而必言此已所可為爾言而必
從豈己之所能哉苟上無必從之則政有必
失之患為其佐者罪先及之故曰為人之佐其
難矣哉然則如何其可也當直而輔之輔與正
非已之職歟正之而不從則雖獲罪乃有之矣
于其職也實無愧焉今之從事于二者或莫率
是道不涉于欺則䧟于随居上者其人果賢其
政果明是宜順之于下以成其美已則曰我為
人佐遂無一為之損益吾何以食其官即強白
黑以分亂之此非欺而何居人上者其人果不
賢其政果不明是宜直之于下以救其過已則
曰我為人佐言不吾取事不吾&KR0825;力與為敵徒
速悔累曷若附離唱和取容免責苟全吾位而
去此非随而何予謂士之居其位事其人既不
可欺亦不當随不欺不随惟職所宜而已矣魯
以辭學中名自邑佐而游郡幕皆有所稱今
將復佐于南海南海際南之鉅府也方聞其長
則天子諫臣賓接僚属當奬正與直用是知志
必上行苟上下恊公以從于理予見南海之政
獨追于古而荒夷之民大浹其惠也
送李秀才應陳州舉序
陳許于京師猶唐之視同華實四方藩輔之府
来鎮其地者常自大官出故每貢士歲進士獲
送名于書者其荣與王府偕上之四年太傅
隴西公領陳之二年也隴西公之賢時莫不聞
禮才接善博收而廣納不以位望驕物四方之
士走陳而献藝求願日伏于門進士李生諷前
一年嘗自蔡往以其業修請謁禮一見獲遇甚
厚自是復歸探學尤至益有聞焉今兹歲會闢
選舉生將韞挟其技舉于陳同儕軰欲生留于
斯者或觧以他語予謂李生是舉往得宜者三
焉隴西公喜能樂善固材駿所歸地首籓輔其
名躅易發而光且復聞舊貫在焉有是三者可
無行乎其戒子僕其秣子駒吾將餞子以壺而
送子諸途
送吕公初序
為善汲汲于報報未至則更而去之末哉學者
能顯窮一致蹈道自樂而不變庶幾君子之志
者邪與其逹而安不若困而固之之難也公初
生于儒門庭聞道為名進士十五年僅然獲一
苐後數歲始選得州参軍日趨走塵土職下賤
事充充乎貌顔未常為可憐之意予知其道固
于内外物不得間而入也不然豈免誹怨呻呼
駴躍發于中而表之也歟居職踰年以家艱去
之蘇予重其别先行以告曰慎無中廢則豊報
且將及豈惟寬𥙿于賤用哉
送崔伯盈序
士困窮而䔍于學庶民困窮而䔍于利學卒利
亦久且博哉或泰于交或𢾗世而弗斬焉庶民
日嬴日䧟若㘭坎聚潦不注則涸故少息則怠
及學之利也盖異于是焉伯盈䔍于學者也三
十年而益困未知所以為利今歲䛇罷舉妻死
身病孑单母寄海上思侍以孝之道用不能往
因射他州之有無者居諸槖將自穎川之伊洛
走(奏)中都浮茛蕩波龍藏泊過姑蘇入吴興出
谷水寕省于東安少進于越抵句漏圖庶民之
利者將行予慮君幹于貨而落于學故序庶民
之道以告焉
河南穆公集卷第二
