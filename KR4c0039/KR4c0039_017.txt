唐陸宣公集卷第十七中書奏議卷第一
請許臺省長官舉薦屬吏狀
請遣使臣宣撫諸道遭水州縣狀
論淮西管内水損處請同諸道遣宣慰使狀
謝密旨因論所宣事狀
請許臺省長官舉薦屬吏狀
今月十七日顧少連延英對迴奉宣密旨卿
先奏令臺省長官各舉屬吏近聞外議云諸
司所舉皆有情故兼受賄賂不得實才此法
甚非穩便巳後除改卿宜並自揀擇不可信
任諸司者臣以闇劣謬當大任果速官謗上
貽聖憂過蒙恩私曲降慈誨感戴循省寢興
不寍緣是密旨特宣不敢對衆陳謝祇禀成
命所宜必行恭惟聖規又合無隱苟有未達
安敢勿言雖知塵煩固不可巳夫理道之急
在於得人而知人之難聖哲所病聽其言則
未保其行求其行則或遺其才校勞考則巧
偽繁興而貞方之人罕進徇聲華則趨競彌
長而沈退之士莫升自非素與交親備詳本
末探其志行閱其器能然後守道藏用者可
得而知沽名飾貌者不容其偽故孔子云視
其所以觀其所由察其所安人焉廋哉夫欲
觀視而察之固非一朝一夕之所能也是以
前代有鄉里舉選之法長吏辟署之制所以
明歷試廣旁求敦行能息馳騖也昔周以伯
冏為太僕命之曰愼柬乃寮罔以巧言令色
便僻側媚其惟吉士是則古之王朝但命其
大官而大官得自柬僚屬之明驗也漢朝務
求多士其選不唯公府辟召而巳又有父任
兄任皆得為郎選入之初雜居三署臺省有
闕即用補之是則古之郎官皆以任舉充選
此其明驗也魏晉已後曁於國初採擇庶官
多由選部惟高位重職乃由宰相考庶官之
有成效者請而命焉故晉代山濤為吏部尚
書中外品員多所啟授宋朝以蔡廓為吏部
尚書郎先使人謂宰相徐羡之曰若得行吏
部之職則拜不然則否羡之答云黃散巳下
悉委蔡廓猶憤恚以為失職遂不之官是則
黃門散騎侍郎皆由吏部選授不必朝廷列
位盡合柬在臺司此其明驗也國朝之制庶
官五品巳上制敕命之六品巳下則並旨授
制敕所命者蓋宰相商議奏可而除拜之也
旨授者蓋吏部銓材署職然後上言詔旨但
畫聞以從之而不可否者也開元中吏部注
擬選人奏置循資格限自起居遺補及御史
等官猶並列於選曹銓綜之例著在格令至
今不刊未聞常參之官悉委宰臣選擇此又
近事之明驗也其後舊典失序倖臣專朝舍
僉議而重已權廢公舉而行私惠是使周行
庶品苟不出時宰之意者則莫致焉任衆之
道益微進善之途漸隘近者每須任使常苦
乏人臨事選求動淹旬朔姑務應用難盡當
才豈不以薦舉凌遲人物衰少居常則求精
太過有急則備位不充欲令庶績咸熙固亦
難矣臣實駑鈍一無所堪猥蒙任使待罪宰
相雖懷竊位之懼且乏知人之明自揣庸虛
終難上報惟廣求才之路使賢者各以彙征
啟至公之門令職司皆得自達臣當謹守法
度考課百官奉揚聰明信賞必罰庶乎人無
滯用朝不乏才以此爲酬恩之資以此爲致
理之具爰初受命即以上陳求賢審官粗立
綱制凡是百司之長兼副貳等官及兩省供
奉之職并因察舉勞效須加獎任者並宰臣
敘擬以聞其餘臺省屬僚請委長官選擇指
陳才實以狀上聞一經薦揚終身保任各於
除書之内具摽舉授之由示衆以公明章得
失得賢則進考增秩失實則奪俸贖金亟得
則褒升亟失則黜免非止搜揚下位亦可閱
試大官前志所謂達觀其所舉即此義也自
蒙允許即以宣行南宫舉人纔至十數或非
臺省舊吏則是使府佐僚累經薦延多歷事
任議其資望旣不愧於班行考其行能又未
聞於闕敗而議者遽以騰口上煩聖聰道之
難行亦可知矣陛下勤求理道務循物情因
謂舉薦非宜復委宰臣揀擇其為崇任輔弻
博採輿詞可謂聖德之盛者然於委任責成
之道聽言考實之方閑邪存誠猶恐有闕所
謂委任責成者將立其事先擇其人既得其
人愼謀其始旣謀其始詳慮其終終始之閒
事必前定有疑則物果於用旣用則不復有
疑待終其謀乃考其事事愆于素者革其弊
而黜其人事協于初者賞其人而成其美使
受賞者無所與讓見黜者莫得為辭夫如是
則苟無其才孰敢當任苟當其任必得竭才
此古之聖王委任責成無為而理之道也所
謂聽言考實虛受廣納弘接下之規明目達
聰廣濟人之道欲知事之得失不可不聽之
於言欲辯言之眞虛不可不考之於實言事
之得者勿即謂是必原其所得之由言事之
失者勿即謂非必窮其所失之理稱人之善
者必詳徵行善之跡論人之惡者必明辨爲
惡之端凡聽其言皆考其實旣得其實又察
以情旣盡其情復稽於衆衆議情實必參相
得然後信其說奬其誠如或矯誣亦寘明罰
夫如是則言者不壅聽者不勞無浮妄亂教
之談無陰邪傷善之說無輕信見欺之失無
潛陷不辨之冤此古之聖王聽言考實不出
戸而知天下之方也陛下旣納臣言而用之
旋聞横議而止之於臣謀不責成於横議不
考實此乃謀失者得以辭其罪議曲者得以
肆其誣率是以行觸類而長固無必定之計
亦無必實之言計不定則理道難成言不實
則小人得志國家所病恒必由之昔齊桓公
將啟覇圖問管仲以害覇之事管仲對曰得
賢不能任害覇也任賢不能固害覇也固始
而不能終害覇也與賢人謀事而與小人議
之害覇也所謂小人者不必悉懷險詖故覆
邦家蓋以其意性憸邪趣尚狹促以沮議為
出衆以自異為不羣趨近利而昧遠圖效小
信而傷大道故論語曰言必信行必果硜硜
然小人也夫以能信於言能果於行唯以硜
硜淺近不克弘通宣尼猶謂其小人管仲尚
憂其害覇況又有言行難保而恣其非心者
乎此皆任不責成言不考實之弊也聖旨以
謂外議云諸司所舉皆有情故兼受賄賂不
得實才者臣請陛下當使所言之人詳陳所
犯之狀某人受賄某舉有情陛下然後以事
質於臣臣復以事質於舉主若便首伏則據
罪抵刑如或有詞則付法閱實謬舉者必行
其罰誣善者亦反其辜自然憲典克明邪慝
不作懲一沮百理之善經何必貸其姦贓不
加辯詰私其公議不出主名使無辜見疑有
罪獲縱枉直同貫人何賴焉聖旨又以官長
舉人法非穩便令臣並自揀擇不可信任諸
司者伏以宰輔常制不過數人人之所知固
有限極必不能徧諳多士備閱羣才若令悉
命羣官理須展轉詢訪是則變公舉為私薦
易明敡以暗投儻如議者之言所舉多有情
故舉於君上且未絶私薦於宰臣安肯無詐
失人之弊必又甚焉所以承前命官罕有不
涉私謗雖則秉鈞不一或自行情亦由私訪
所親轉為所賣其弊非遠聖鑒明知今又將
徇浮言專任宰臣除吏宰臣不徧諳識踵前
須訪於人若訪於親朋則是悔其覆車不易
前轍之失也若訪於朝列則是求其私薦必
不如公舉之愈也二者利害惟陛下更詳擇
焉恐不如委任長官愼柬僚屬所柬既少所
求亦精得賢有鑒識之名失實當闇謬之責
人之常性莫不愛身況於臺省長官皆是當
朝高選孰肯徇私妄舉以傷名取責者乎所
謂臺省長官即僕射尚書左右丞侍郎及侍
御史大夫中丞是也陛下比擇輔相多亦不
出其中今之宰相則往日臺省長官也今之
臺省長官乃將來之宰臣也但是職名暫異
固非行業頓殊豈有為長官之時則不能舉
一二屬吏居宰臣之位則可擇千百狊寮物
議悠悠其惑斯甚聖人制事必度物宜無求
備於一人無責人於不逮尊者領其要卑者
任其詳是以人主擇輔臣輔臣擇庶長庶長
擇佐僚所任愈崇故所擇愈少所試漸下故
所舉漸輕進不失倫選不失類以類則詳知
實行有倫則杜絶徼求將務得人無易於此
是故選自卑遠始升於朝者各委長吏任舉
之則下無遺賢矣寘於周行旣任以事者於
是宰臣序進之則朝無曠職矣才德兼茂歷
試不渝者然後人主倚任之則海内無遺士
矣夫求才貴廣考課貴精求廣在於各舉所
知長吏之薦擇是也考精在於按名責實宰
臣之序進是也求不廣則下位罕進下位罕
進則用常乏人用常乏人則懼曠庶職懼曠
庶職則苟取備員是以考課之法不暇精也
考不精則能否無別能否無別則砥礪漸衰
砥礪漸衰則職業不舉職業不舉則品格浸
微是以賢能之功不克彰也皆失於不廣求
人之道而務選士之精不思考課之行而望
得人之美是以望得彌失務精益麤塞源浚
流未見其可臣欲詳徵舊說伏恐聽覽為煩
粗舉一端以明其理往者則天太后踐祚臨
朝欲收人心尤務拔擢弘委任之意開汲引
之門進用不疑求訪無倦非但人得薦士亦
得自舉其才所薦必行所舉輒試其於選士
之道豈不傷於容易哉然而課責旣嚴進退
皆速不肖者旋黜才能者驟升是以當代謂
知人之明累朝頼多士之用此乃近於求才
貴廣考課貴精之效也陛下誕膺寶歷思致
理平雖好賢之心有踰前哲而得人之盛未
逮往時蓋由鑒賞獨任於聖聰搜擇頗難於
公舉但速登延之路罕施練覈之方遂使先
進者漸益凋訛後來者不相接續施一令則
謗沮互起用一人則瘡痏立成此乃失於選
才太精制法不一之患也則天舉用之法傷
易而得人陛下愼柬之規太精而失士是知
雖易於舉用而不易於苟容則所易者適足
廣得人之資不爲害也不精於法制而務精
於選才則所精者適足梗進賢之途不爲利
也人之才行自昔罕全苟有所長必有所短
若錄長補短則天下無不用之人責短舍長
則天下無不棄之士加以情有憎愛趣有異
同假使聖如伊周賢如楊墨求諸物議孰免
譏嫌昔子貢問於孔子曰鄉人皆好之何如
子曰未可也鄉人皆惡之何如子曰未可也
不如鄉人之善者好之其不善者惡之蓋以
小人君子意必相反其在小人之惡君子亦
如君子之惡小人將察其情在審其聽聽君
子則小人道廢聽小人則君子道消今陛下
愼選宰臣必以為重於庶品精擇長吏必以
為愈於末流及至宰臣獻規長吏薦士陛下
則但納横議不稽始謀是乃任以重者輕其
言待以輕者重其事且又不辨所毁之虛實
不校所議之短長人之多言何所不至是將
使人無所措其手足豈獨選任之道失其端
而巳乎臣之切言固非為已所惜者致理之
道所感者見遇之恩輒因陳謝布露以聞惟
陛下幸察謹奏
請遣使臣宣撫諸道遭水州縣狀
右頻得鹽鐵轉運及州縣申報霖雨為災彌
月不止或川瀆汎漲或谿谷奔流淹没田苗
損壞廬舍又有漂溺不救轉徙乏糧喪亡流
離數亦非少臣等任處臺輔職調陰陽一物
失宜尸曠斯在五行愆度黜責何逃陛下德
邁禹湯恕人咎己臣等每奉詞旨倍益慙惶
所以僶俛在公不敢頻煩請罪前者面陳事
體須遣使撫綏陛下尚謂詢問來人所損殊
少即議優䘏恐長姦欺臣等旬日巳求更番
借訪類會行旅所說悉與申報符同但恐所
聞聖聰或未盡陳事實夫流俗之弊多徇諂
諛揣所悦意者則侈其言度所惡聞者則小
其事制備失所恒病於斯初聞諸道水災臣
等屢訪朝列多云無害於物以為不足致懷
退省其私言則頓異霖潦非可諱之事縉紳
皆有識之人與臣比肩尚且相媚况乎事或
曖昧人或瑣微以利已之心希至尊之旨其
於情實固不易知如斯之流足誤視聽所願
事皆覆驗則冀言無詐欺大明照臨天下之
幸也昔子夏問於孔子曰何如斯可謂人之
父母孔子對曰四方有敗必先知之斯可謂
人之父母矣蓋以君人之道子育為心雖深
居九重而慮周四表雖恒處安樂而憂及困
窮近取諸身如一體之於四支其疾病無不
恤也遠取諸物如兩曜之於萬類其鑒照無
不均也故時有凶害而人無流亡恃天聽之
必聞知上澤之必至是以有母之愛有父之
尊古之聖王能以天下為一家中國為一人
用此術也今水潦為敗綿數十州奔告于朝
日月相繼若哀其疾苦固宜降旨優矜儻疑
其詐欺亦當遣使臣巡視安可徇往來之浮
說忘惠䘏之大猷失人得財是將焉用况災
害已甚申奏亦頻縱不蒙恩復除自當准式
蠲免徒失事體無資國儲恐須速降德音深
示憂憫分道命使明敕弔災寬息征徭省察
冤濫應家有溺死及漂没居產都盡父子不
存濟者各量賜粟帛便委使臣與州府以當
處官物給付其損壞廬舍田苗者亦委使臣
與州府據所損作分數等第聞奏量與蠲減
租税如此則殁者蒙瘞酹之惠存者霑煦嫗
之恩霈澤下施孰不欣戴所費者財用所收
者人心若不失人何憂乏用臣等巳約支計
所費亦不甚多儻蒙聖恩允從即具條件續
進臣又聞聖人作則皆以天地為本陰陽為
端慶賞者順陽之功故行於春夏刑罸者法
陰之氣故用之秋冬事或愆時人必罹咎是
以月令所載夏行秋令則苦雨數來丘隰水
潦夏行冬令則後乃大水敗其城郭典籍垂
誡言固不誣天人同符理當必應旣有繫於
舒慘是能致於災祥頃自夏初大臣得罪親
黨坐累其徒實繁邦憲巳行宸嚴未解畏天
之怒中外竦然若以月令推之水潦或是其
應雖天所降沴不在郊畿然海内為家無論
遐邇伏願滌瑕以德消沴以和威惠之相濟
合宜陰陽之運行自序臣等不勝覩災慙負
之至謹奉狀陳請以聞謹奏
論淮西管内水損處請同諸道遣宣慰
使狀
右奉進止淮西管内貢賦旣闕所緣水損簡
擇宣慰使此道亦不要遣去者臣聞聖王之
於天下也人有不得其所者若巳納之於隍
故夏禹泣辜殷湯引罪蓋以率土之内莫非
王臣或有昏迷不恭是由教化未至常以善
救則無棄人自希烈亂常汚染淮甸職貢廢
闕責當有歸在於編甿豈任其咎陛下息師
含垢宥彼渠魁惟兹下人久罹脅制想其翹
望聖化誠亦有足哀傷儻弘善救之心當軫
納隍之慮今者遣使宣命本緣䘏患弔災諸
道災患旣同朝廷弔䘏或異是使慕聲教者
絶望懷反側者得詞棄人而固其寇讎恐非
所以爲計也昔晉饑乞糴于秦大夫百里奚
曰天災流行國家代有救災䘏鄰道也行道
有福丕豹則請因而伐之穆公用百里奚之
言拒丕豹之請且曰其君是惡其人何罪遂
輸粟以救之其後秦饑乞糴于晉晉大夫虢
射曰無損於怨而益於寇不如勿與慶鄭曰
背施無親幸災不仁貪愛不祥怒鄰不義不
如與之惠公信虢射之謀違慶鄭之議遂閉
糴以絶焉是歲晉國復饑秦伯又饋之粟曰
吾怨其君而矜其人終於秦穆覇強晉惠擒
辱是知棄怨而施惠者可以懷敵計利而忘
義者罔不失人此乃列國諸侯猶務䘏鄰救
災矧君臨天下而可使德澤不均被者乎議
者多謂淮右荐饑國家之利臣等愚見以為
不然必若興有征之師問不庭之罪因災幸
濟巳爽德政儻又難於用兵望其艱窘自弊
利害之勢或未可知夫悍獸之情窮則攫搏
暴人之態急則猖狂當其迫阨之時尤資撫
馭苟得招攜以禮便可底寍備慮乖方亦足
生患竊以帝王之道頗與敵國不同懷柔萬
邦唯德與義寍人負我無我負人故能使億
兆歸心遠邇從化猶有兇迷不復必當人鬼
同誅此其自取覆亡尚亦不足含怒今因供
税有闕遂令施惠不均責帥及人恐未為允
伏惟聖鑒更審細裁量其所擇諸道使並未
敢宣行伏候進止
謝密旨因論所宣事狀
前日顧少連奉諭密旨每於延英對卿緣有
諸人言不得盡中間卿所奏去冬薦人實緣
對趙憬執論所以有言相拒亦不是阻卿之
意若有要便事但依前者意旨自手疏密封
進來卿又頻與苗粲進官朕未放過恐卿未
知朕意此人即苗晉卿之子晉卿往年攝政
曾有不臣之言又諸子皆與古帝王同名意
甚不善緣非諸子之過不欲明行斥逐終是
不合令在朝廷卿宜密知此意苗粲兄弟並
改與在外閒僻處官仍不得令近兵馬者猥
蒙天慈屢降深旨慰眷稠曡誨諭周詳骨肉
之恩無以加此士感知已尚合捐軀臣雖孱
微能不激勵至於彌綸庶績督課羣官始終
不渝夙夜匪懈是皆常分曷足酬恩自揣凡
庸之才又無奇崛之效惟當輸罄忠節匡補
聖猷衆人之所難言臣必無隱常情之所易
溺臣必不回冏然貞心持以上報此愚夫一
至而不易者也惟明主矜亮而保容之頃以
去冬薦人頻於街衢披訴旣是准制許集理
合量才授官進擬再三未蒙允許伏慮事轉
淹滯所以因對奏陳懵於忖量推理輒發以
趙憬與臣並命俱掌樞衡參奉謀猷事當無
間不知避忌輕黷宸嚴陛下特宥惷愚曲加
奬導寵遇踰等恩私倍常顧惟何人叨幸若
此偶有所見敢不盡言是彰無隱之誠以申
上報之分臣聞王者之道坦然著明奉三無
私以勞天下平平蕩蕩無側無偏所謂三無
私者如天之無私覆也如地之無私載也如
日月之無私照也其或有過如日月之有蝕
焉過也人皆見之更也人皆仰之日月不疾
於蔽虧人君不吝於過失虧而能復無損於
明過而能改不累於德昨者臣所奏惟有趙
憬得聞陛下以至勞神委曲防護是於心膂
之内尚有形迹之拘職同事殊鮮克以濟恐
爽無私之德且傷不吝之明夫元首股肱義
實同體諮詢獻納一日萬機宣之使言猶未
盡意言若有阻意何由通啟沃旣難機務斯
壅雖荷綢繆之顧實增曠廢之憂仰希聖聰
更賜裁處苗粲少以門子早登朝班歷拾遺
補闕起居員外郎中前後二十餘年温恭有
加恪愼無怠端敏足以守職文學足以飾身
詳其器能堪處近侍陛下以粲先父常有過
言名子之方又乖義類不忍明加斥黜但令
改授外官伏以理國化人在於獎一善使天
下之爲善者勸罰一惡使天下之爲惡者懲
是以爵人必於朝刑人必於市惟恐衆之不
覩事之不彰君上行之無愧心兆庶聽之無
疑義受賞安之無怍色當刑居之無怨言此
聖王所以宣明典章與天下公共者也奬而
不言其善斯謂曲貸罰而不書其惡斯謂中
傷曲貸則授受不明而恩倖之門啟中傷則
枉直莫辨而䜛間之道行此柄一虧為害滋
大凡是譖愬之輩多非信實之言利於中傷
懼於公辨或云歲月巳久不可究尋或云事
體有妨須為隱忍或云惡跡未露宜假他事
為名或云但棄其人何必明言責辱詞皆近
於情理意實苞於矯誣傷善售姦莫斯為甚
伏惟聖鑒之下必無浸潤之流然於稱毁之
言不可不辨賞罰之典不可不明陛下若以
晉卿跡實姦邪粲等法應坐累則當公議典
憲豈令陰受播遷陛下若察晉卿見誣又知
粲等非罪則合隨才獎用不宜降意猜防今
忽不示端由但加斥逐謂之掄材則失序謂
之行罰則無名徒使粲等受錮於聖朝晉卿
銜憤於幽壤以臣蔽滯未見其宜夫聽訟辨
䜛貴於明恕明者在驗之以迹恕者在求之
以情迹可責而情可矜聖王懼疑似之陷非
辜不之責也情可責而迹可宥聖王懼逆詐
之濫無罪不之責也惟情見迹具詞服理窮
者然後加刑罰焉是以下無冤人上無繆聽
苛慝不作教化以興晉卿起自文儒致位台
輔能以謙柔自處故為三朝所推當諒闇之
辰攝冡宰之任是將備禮豈足擅權安肯露
不臣之言招覆族之釁雖甚狂險猶應不為
矧伊老臣寍忍及此假有忍人之意其如言
發禍隨求之以情旣無端驗之以迹又無兆
宜蒙昭恕理在不疑又自陛下御極已來粲
及兄丕皆歷清近若以舊事為累豈復含容
至今恐有無良之徒憎嫉丕粲兄弟造成飛
語務欲挫傷大抵任重勢疑易生嫌謗以周
公之聖不免流言霍光之忠亦遭告訐向非
成王覺寤昭帝保明則二主之德美不傳二
臣之冤誣莫辨陛下追懷往事得失豈不相
遠哉後之視今固亦如此凡所舉措安可不
詳伏願稍留睿思特加省察斯實羣臣庶免
於戾豈惟苗氏一族存殁幸賴而巳乎少連
又向臣說云聖旨察臣孤貞猶謂清愼太過
都絶諸道饋遺却恐事情不通如不能納諸
財物至如鞭靴之類受亦無妨者伏以貨賄
之利耳目之娛人間常情孰不貪悦況臣性
實凡鄙寍忘顧私家本窶貧安能無欲所以
深自刻愼勉脩廉隅者蓋由負戴厚恩尸竊
大任旣不克導揚風教致俗清湻又未能減
息征徭濟人窮困若無恥懼更啟賄門是忘
憂國之誠仍速焚身之禍由是危行特操杜
絶交私誠知無補大猷所冀免貽深累陛下
責臣以清愼太過斯謂皇明陛下慮事之不
通有乖理道或恐貪惏之輩務逞無厭之求
巧陳異端惑亂聖聽稽諸事實則甚不然夫
以胥吏末流苞苴微貺苟或違道且猶知慙
况乎公卿大臣之間方岳連帥之任豈資納
賄然後致誠若因財利交歡是以姑息爲事
旣乖直道必有過求遂之則法度浸隳阻之
則&KR1333;望彌甚爲害如此國何賴焉高祖太宗
著法垂制監臨受賄盈尺有刑陛下每發德
音敷宥下土大辟之屬皆蒙滌除唯於犯贓
往往不赦豈不以貪饕爲弊殘蠧最深至於
士吏之微尚當嚴禁矧居風化之首反可通
行凡上之所為以導下也上所不為以檢下
也上所不為而下或為之然後可以設峻防
寘明辟若上為之而下亦為之固其理也又
可禁乎今吏有受監臨之賄者則以為罪不
可容朝廷之制四方所監臨也而宰司公受
其賄是亦無恥而不恕者歟孔子曰大臣不
可不敬也是人之表也邇臣不可不愼也是
人之道也表傾則影曲道僻則行邪若大臣
邇臣可以受財則庶長寀寮孰為不可朝廷
取之於方鎮方鎮復取之於州州取之於縣
縣取之於鄉鄉將安取哉是皆出於疲人之
肝腦筋髓耳自大盗猾夏耗斁生人天下常
屯百萬之師坐受衣食農夫𧖟婦凍而織餒
而耕殫力忍死以供十倍之賦日日引頸望
覩昇平之化惠恤之恩凡四十九年矣荐屬
多故有加無瘳持利權食厚祿者當憂隱忸
怩憫愧黎庶而又交通私賄扇起貪風是令
已困之甿重遭過分之擾陛下尚以為鞭靴
之類受亦無妨若使天下納賂惟有二三宰
臣四方誅求止於鞭靴細物行之不足以傷
化絶之不足以利人則臣固已微抑私心將
順睿旨矣若使國家致理必資饋遺通情辭
之足以失天下之心受之足以濟天下之務
則臣固亦不避汙行助我聖功矣臣所以未
敢奉詔冒昧塵煩者審知此道不惟於無益
必有甚損故也亦冀陛下詳察其理普澄其
源弘清淨無欲之風守慈儉不貪之寶是將
感人心而天下服何有事情不通之患乎夫
貨賄上行則賞罰之柄失貪求下布則廉恥
之道衰(何者)善惡不分功過無辨者以貨賄之
多少為課績之重輕守道闕供或時致怨招
累求得當欲可以釋罪賈榮忍行刻剥者見
謂公忠巧飾玩好者獲稱才智此謂賞罰之
柄失也上好利則下思聚斂上求賄則下肆
侵蟊不懷愧心但逞私欲遞相企效習以成
風閭閻日殘紀綱日壞不可以禮義勸不可
以刑法懲此由廉恥之道衰也作法於涼其
弊猶貪作法於貪其弊斯亂利於小者必害
於大易於始者必悔於終賄道一開展轉滋
甚鞭靴不已必及衣裘衣裘不巳必及幣帛
幣帛不巳必及車輿車輿不巳必及金璧目
見可欲何能自窒于心巳與交私固難中絶
其意是以涓流不止谿壑成災毫末旣差丘
山聚釁自昔國家敗亡多矣何嘗有以約失
之者乎臣竊料郡府之不願行賄於朝廷猶
鄉閭之不願輸貨於郡府也但以行之者有
利不行者有虞故為安身保位之謀不得不
行耳夫豈樂而行之哉假如四方俱賂於朝
廷朝廷受其三而却其一有所受有所却二
端相反則遇却者或有意疑乎見拒而不通
焉四方俱賂於朝廷朝廷俱辭而不受則咸
知不受者乃朝廷之常理耳適所以服其心
而誘其善復何嫌阻之有乎陛下若謂問遺
可以通物情絜矩不足敦理化則自建中以
來股肱耳目之間蓋常有交利行私者矣乃
其所也陛下何尤焉陛下嗣位之初躬行節
儉郡國無來獻朝廷無私求行李無黷貨之
人邇臣無受賂之事四方風動幾致清平旋
以刑峻賦繁兵連禍結理功中否至化未凝
洎大憝殲夷皇運興復征伐之役頗息於前
時清約之風亦虧於往日此則雖革一弊亦
喪一美焉曩興師徒人困暴賦今罷征伐人
困私求是乃殘瘁之餘永無蘇息之望使萬
方黎獻當陛下休明之代不登富夀不洽雍
熙追懷前修實用心熱而議者反以納賄通
情之理以惑陛下斯不亦誣上行私之甚者
乎夫天下公器也王綱大權也執大權者不
任其小數守公器者不徇於私情任小數而
御大權則忿戾之禍起徇私情以持公器則
姦亂之釁生故春秋傳曰在上位者洒濯其心
壹以待之而後可以理人言私曲之不可以
&KR0681;衆庶也又曰國家之敗由官邪也官之失
德寵賂彰也君人者將昭德塞違以臨照百
官百官於是乎戒懼而不敢易紀律言賄利
之不可以化百官也又曰長國家者非無賄
之難無令名之難諸侯之賄聚於公室則諸
侯貳言貪欲之不可以懷諸侯也古之懷諸
侯者蓋有其道矣惟不務賄然後得之故禮
記云凡為天下國家有九經其一曰理亂持
危朝聘以時厚往而薄來所以懷諸侯也是
知懷撫之道貴德賤財於往也則厚其贈送
之資於來也則薄其䞇幣之禮訓人以尊讓
示人以不貪始於朝廷行於郡國廉節之風
漸廣侵漁之害不萌里閭獲安郡國斯乂郡
國旣乂朝廷益尊所謂化自上流理由下濟
近者悦服而遠者歸懷是皆無賄之致也及
夫王綱浸壞德化陵夷然後滅公議而徇私
情盛誅求而崇饋獻故禮記曰天子微諸侯
僭於是相覿以貨相賂以利而天下之禮亂
矣是知傷風害禮莫甚於私暴物殘人莫大
於賂利於絶私去賄者莫先於君主務於愛
人助理者莫切於輔臣然則君主輔臣之閒
固不可以語及於私賄矣况又躬行乎臣以
受恩特深志欲巨細裨補苟懷疑慮不敢因
循亦賴遭逢聖明庶得竭盡愚直所以每事
獻替不以犯忤為虞意懇詞繁伏用慙悚謹
奏
唐陸宣公集卷第十七
