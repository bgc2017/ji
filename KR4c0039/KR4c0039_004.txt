唐陸宣公集卷第四制誥卷第四(優恤賜功臣名改州府)
賑恤諸道將吏百姓等詔
國之經制儲畜備災雖遇凶年人無菜色時
或弛征散利務穡勸分徙有以均無因豐而
𥙷敗救患之術抑其次焉自戍役繁興兩河
尤極農桑日費井邑爲墟丁壯服其干戈疲
羸委於溝壑傷夷未復荒饉荐臻歷河朔而
至於太原自淮沂而被于洛汭蟲螟爲害雨
澤愆時稼穡卒癉烝黎重困然由徵賦不息
征役未寧凍餒流離寄命無所興言感悼焚
灼于懷朕聞刑罰失中虐沴斯作致咎之本
在予一人萬姓何辜遭罹其弊兢兢惕畏不
敢遑安庶蠲下土之災用荅上天之戒其宣
武等軍宋亳陳州等節度淄青等州節度河
陽懷州節度東都畿汝等州節度潞美軍澤
潞磁邢等州節度保寧軍節度成德軍恒深
趙等州節度易定等州節度每管各賜米五
萬碩所司即般運都於楚州分付各委本道
差官受領賑給將士百姓等務令均洽以惠
困窮屬軍費方殷國儲尚歉今所賜賑給其
數非多猶慮孤惸或未周贍榖價翔貴何能
自資江淮之間連歲豐稔迫於供賦頗亦傷
農收其有餘濟彼不足允孚發歛之術且叶
變通之規宜令度支於淮南浙江東西等道
量置埸加價和糴米三五十萬碩差官般運
於諸道減價出糶貴從權便以利於人無或
勞煩重予不德方岳守將實朕股肱䘏患分
憂與朕同體宜即遣使分道宣慰勞勉將士
省問鄕閭有可以救歲之凶災除人之疾苦
各與本道節度使商議具以聞奏必精必詳
用稱朕意
優恤畿内百姓并除十縣令詔
朕以薄德託於人上勵精思理期致雍熙鑒
之不明事或乖當百度多闕四方靡寧傷夷
未瘳而征役荐起流亡旣甚而賦歛彌繁人
怨聞上天災降下連歲蝗旱蕩無農收惟兹
近郊遭害尤甚豈非昊穹作沴深儆予衷跼
蹐憂慚罔知攸措今榖價騰踊人情震驚鄕
閭不居骨肉相棄流離殞斃所不忍聞公私
之間廪食俱竭旣無賑恤猶復徵求財殫力
疲繼以鞭箠弛征則軍莫之贍厚歛則人何
以堪念兹困窮痛切心骨思所以濟浩無津
涯𥙷過實在於增修救患莫如於息費致咎
之本旣由朕躬謝譴之誠當自朕始宜令尚
食每日所進膳各減一半宫人等每月惟供
給糧米一千五百碩其餘悉皆停省年食支
酒料宜減五百碩飛龍廐馬從今巳後至四
月三十日巳前並減半料京兆府百姓應差
科徵配及和市和糴等諸色名目事無大小
一切並停公私債負容待蠶麥熟後徵收百
司非至切之務如追擾百姓及追勘徵收等
色府縣並不湏承受其尋常訴訟非交相侵
奪者亦不得爲理百姓及諸色人等如能力
行仁義均減有無賙貸貧人全活數衆者府
司具事跡聞奏朕當授以官秩蠲其征徭如
縣令勸導有方流庸克濟至夏初巳來類例
勘會但戸口無減田疇不荒亦以狀聞量加
優獎百姓有迫於荒饉全家逐食者其田宅
家具樹木麥苗等縣司並明立簿書印記令
所由及近隣人同檢校勿容輙有毀損及典
賣填納差科本戸却歸使令復業夫致理之
本必在於親人親人之任莫切於令長導王
者之澤以被於下求庶人之瘼以聞于朝得
失之間所係甚大且一夫不獲辜實在予况
百里之安危萬人之性命付以長吏豈容易
哉今甸内凋殘亦巳太甚每一興想衋然傷
懷非慈惠不能䘏疲甿非才術無以賑艱食
臺郎御史選重當時得不分朕之憂救人之
弊昨者詳延羣彦親訪嘉猷尚書司勲員外
郎竇申等十人咸以器能理道精心究烝黎
之疾苦知教化之宗源輟於周行往涖通邑
申可長安縣令鄭珣瑜可檢校吏部員外郎
兼奉先縣令韋武可檢校禮部員外郎兼昭
應縣令賈全可咸陽縣令兼監察御史霍琮
可華原縣令兼監察御史王倉可檢校禮部
員外郎兼昭應縣令李曾可盩厔縣令兼監
察御史荀曾可三原縣令兼侍御史李緄可
冨平縣令兼殿中侍御史其有散官封賜者
並如故應畿内縣令俸料宜准常參官例均
融加給涇陽縣令韋滌㓗已貞明處事通敏
有禦災之術有字物之方人不流亡事皆辦
集惟是一邑之内獨無愁怨之聲古之循良
何以過此就加寵秩允叶前規可檢校工部
員外郎兼本官仍賜緋魚袋并賜衣一襲絹
百匹馬一匹嗚呼積行在躬雖微必著咨乃
庶尹其惟欽哉朕聞爲君者必擇人而官爲
臣者罔擇官而處弛張繫於理不繫於時升
降在乎人不在乎位朕方抑浮華以敦教稽
言行以進人非次之恩以待能者彰善黜惡
期於必行凢百君子各宜自勉
重優復興元府及洋鳳州百姓等詔
朕廵狩山南自春涉夏師旋殷會日費旣廣
州閭杼軸歲計其空東作妨時西成罕望雖
黽勉從事人不告勞而憫悼積衷予實知愧
昨者減其租稅優以復除庶乎有瘳汔用小
息洎駕言旋軫躬履畏途絶磵縈迴危棧綿
亘時經霖兩道阻且脩工徒造舟縣人葺路
靡幼靡耋莫獲寧居而又齎負糗糧供備頓舍
涉于千里飫我六師居人露處以罔依宿麥
過時而不穫覩兹妨奪彌增感傷前所復除
未足酬䘏式敷惠澤以紓大勞其興元府除
先優復外宜更給復二年鳳州全放今年稅
其興元府鳳州界内知頓及修道路閣橋州
縣官將士等並委嚴震類例功效具名聞奏
量與甄奬嗟乎古先哲王東征西怨顧予不
德重以勞人𥙷費錄勤是有申命長吏明加
優諭稱朕意焉
議減鹽價詔
三代立制山澤不禁天地材利與人共之王
道寖微強霸爭騖於是設祈望之守興榷管
之法以佐兵賦以寬地征公私之間猶謂兼
澤歷代遵用遂爲典常自頃寇難荐興巳三
十載服干櫓者農耕盡廢居里閭者杼軸其
空革車方殷軍食屢調人多轉徙田畒汙萊
乃專煑海之利以爲贍國之術度其所入歲
倍田租近者軍費日增榷價日重至有以榖
一斗易鹽一升本末相踰科條益峻念彼貧
匱何能自滋五味失和百疾生害以兹夭斃
實爲痛傷嗚呼朕丕承列聖之緒遐覽前王
之典旣不克靜事以息用又不獲弛禁以便
人征利滋深疲甿至困予則不恤其誰省憂
應江淮并峽内榷鹽宜令中書門下及度支
商議裁減估價兼釐革利害速具條件聞奏
削去苛刻止塞姦訛務於利人必稱朕意
賜京畿及同華等州百姓種子賑給貧
人詔
春陽布和萬物暢茂實兆庶樂生之日農夫
致力之時今兹吾人則異於是迫以荒饉愁
怨無憀有離去井疆業於庸保有乞丐途路
困於死亡鄕閭依然煙火斷絶種餉旣乏農
耕不興若東作愆時西成何望爲人父母得
不省憂雖國計猶虚公儲未贍濟人之急寧
俟盈豐罄其有無庶拯艱厄京兆府百姓並
宜賜種子二萬碩同華州各賜三千碩陜號
兩州賜四千碩委州長吏即於度支計會請
受差公清仁恤之吏與縣令親至村閭隨便
給付仍加勸課勿失農時應諸倉所有遠年
粟麥宜令節度更分二萬碩京兆尹即差官
逐便般載賑賜貧人先盡鰥寡孤惸目下不
濟者務令均給全活流庸嗚呼朕德之不敷
誠之不感上帝降格丁寧厥躬元元何辜罹
此災害思欲拯救未知其方長人之官寄任
斯重所宜極慮與我同憂勉敷惠和以育疲
瘵佇聞良術稱朕意焉
賜將士名奉天定難功臣詔
國家受天明命平一宇内自武德迄于天寳
百四十載海内無事崇德廣化澤浸生人時
洽和平俗登冨教鰥寡孤獨咸得其所鳥獸
魚鼈亦罔不寧凢今有生實頼亭育羯虜伺
間盗起幽燕率土之人莫保性命肅宗以神
武戡大難先朝以仁德紹興運區域再造億
兆再康室家離析而復安子孫煦嫗而相長
勞來安集垂三十年則我列聖之於天下惠
澤深矣朕以寡昧祗膺寳曆常恐不克負荷
罔敢怠荒道有未明事多乖謬羣情壅而不
逹大信鬱而不彰兩河之間羣盗連禍朕務
除大患靡憚暫勞是以興有征之師問干紀
之罪昨以涇原士徒將赴汝郊失於撫綏致
使潰叛朱泚乘舋因構異圖肆其狼心誘我
蟊賊謂君可叛謂天可欺縱恣凌悖無所愧
畏朕失守宫闕出次郊畿九廟震驚萬姓奔
駭内省思咎外顧懷慙罪實在予不敢自蔽
意者宗社降祐大儆于朕躬夙夜殷憂庶乎
有𥙷實頼股肱心膂勵從戎之節方岳將校
集勤王之師赴難如歸見危思奮艱貞利操
何日忘之平巨猾者必仗羣雄賞茂績者不
限彝典保勲庸於帶礪傳爵邑於子孫崇功
美名與國終始其諸軍使應到奉天縣將士
等宜並賜名奉天定難功臣食實封者子孫
相繼代代無絶身有過犯遞減罪二等子孫
有過犯遞減罪一等當戸應有差科徭役一
切蠲免其功臣巳後雖衰老疾患不任軍旅
者當分糧賜等並與全給身死之後回給家
口十年勿絶如有能梟擒朱泚者即以朱泚
在身官爵授之仍加實封二千戸朱泚所有
田宅財物悉並充賜其梟擒賊大將巳下并
節級特加優寵仍各與實封應梟擒人所有
田宅財物亦使賜之其餘立功應合授官給
賞並准今年七月勑處分其今日巳前身死
王事者追贈官爵亦稱奉天定難功臣子孫
爲功臣之家應合襲封減罪蠲免差役等一
切同例宣告中外令知朕懷建中四年十一
月二十三日
改梁州爲興元府升洋州爲望州詔
自昔多虞順時而動古公避狄兆永祚於𡵨
下高帝徙蜀建雄圖於漢中王蹟所興子孫
是奉覩遷居於遐阻知致君之艱難矧天下
爲家不常厥邑王者所至四方會同崇號設
都於是乎在朕遭罹寇難播越梁岷烝庶煩
於供億武徒勤於扞衛凢百執事各奉厥司
人皆競勸物以豐給嘉乃成績予懷不忘今
大憝巳除京邑甫定將旋法駕展敬園陵眷
于是邦復我興運宜其崇大以示將來古者
天子省方則問百年䘏百姓以頒慶賜以茂
勲勞用弘布澤之恩式慰來蘇之望宜改梁
州爲興元府其署置官資望一切與京兆河
南府同南鄭縣升爲赤縣諸縣並升爲畿縣
見在州縣官各令終考秩至考滿日放選依
本資處分耆壽與板授五品官仍並賜緋先
巳賜緋並賜紫典正等各賜勲五轉百姓除
先減放稅錢外更給復一年洋州宜升爲望
州見任州官亦並令終考秩并諸縣官等各
減兩選無選可減者各加三階應山南西道
節度下將士除扈從迎駕巳經改官者餘並
即與甄叙嗚呼古先哲王東征西怨顧予不
德重于勤人撫心各已良增愧歎宣示有衆
明知朕懷
唐陸宣公集卷第四
