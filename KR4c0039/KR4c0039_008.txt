唐陸宣公集卷第八制誥卷第八(除授)
賈耽東都留守制
河洛舊都時廵久曠命以居守俾之保綏間
者淮甸不寧汝墳屢警增置軍府作藩王畿
職任旣分威望非重思有揔制一其典刑爰
資信臣往乂東夏銀青光禄大夫守工部尚
書魏國公賈耽豁逹貞方識通大體明九域
山川之要究五方風俗之宜恒因物情以施
教化所莅之郡靄其休聲悅李廣之風人皆
自便懷羊祜之德敵不敢侵自誠而明在久
彌著分我憂寄實惟其人董制軍師安集疲
瘵統禦都邑提持紀綱懋昭厥猷無替朕命
可守本官兼御史大夫充東都留守東都畿
汝州都防禦觀察等使判東都尚書省事散
官勲封如故
崔縱東都留守制
居守之重固難其人近歲以來益又繁綜領
廉察之任專禦備之權地廣務殷一皆咨禀
非利用罔以通濟非純德不能保綏周爰咨
詢公論有屬銀青光禄大夫行尚書吏部侍
郎上柱國安平縣公崔縱素風自遠代濟忠
貞慶之所鍾繼有才哲氣質淳茂識度淹通
藴經遠之沉謀宣適時之利用寬而不㢮簡
則能周以兹公方多歷要重小大之務必聞
休聲輟於周行式是東夏擢居春官之長且
兼副相之雄懋昭厥庸期復先構可檢校禮
部尚書兼御史大夫充東都留守判東都尚
書省充東都畿汝唐鄧等州都防禦觀察處
置使散官勲封如故
普王荆襄江西道兵馬都元帥制
君人立極所務於勝殘秉律成師寔先於謀
帥申明號令揔持紀綱弘九合之功决百勝
之略非愼柬不可以濟事非僉屬不可以臨
民集大勲者必舉於宏綱體至公者無避於
内舉爰擇蕃翰俾掌元戎開府儀同三司舒
王謨性禀忠厚訓知禮樂居常樂善動不違
仁察其内恕外温必能安人和衆體方識敏
諒可成功庶乎知子之明授以貞師之律可
掦州大都督持節充荆襄江西沔鄂等道節
度使及諸軍行營兵馬都元帥餘如故仍賜
名誼改封普王嗚呼小子誼其敬聽朕命我
國家之有天下百七十載于兹矣祖宗垂化
紹統功德繼茂威加殊俗惠洽普天海隅蒼
生代受亭育躋之於福壽煦之以仁和源廣
流長慶深祚遠曆數有嗣纉于朕躬兢兢業
業懼不負荷虔恭寅畏歲五周星循列聖之
耿光稽上古之謨訓一物失所是用疚心萬
方有罪每懷咎已懸法皆考於天則舉事必
酌於人謀期合大中罔循私欲而涉道猶淺
燭理未明文闕於化成武乏於定亂刑賞失
中授任乖方厚澤未均大信未著致使兇慝
熾禍干紀亂常悖違君親蔑棄天地盗據我
都邑痛毒我士庶驅脅丁壯暴骸於原野攘
奪羸老轉死於溝壑忠良隕命義烈銜冤廹
以兇殘莫由自奮憤深骨髓怨結蒼旻朕所
以中宵屢興終食三歎哀蒼生之無告閔赤
子之非辜爲人父母寧忘愧悼頼三事大夫
竭誠於内羣帥爪牙宣力於外交修不逮日
冀康寧江漢上游建瓴制寇亘千里之地連
十萬之師保大定功宜有統壹允副兹選往
哉汝諧無以貴驕人無以善自伐無縱已之
慾無咈衆之謨從諫如流改過勿吝卑躬降
志以奉賓傅絶甘分少以撫軍師布誠信以
歸人心明賞罰以盡士力詰姦誅暴懋昭乃
勲敬事恤人無替朕命膺兹重任可不勉歟
建中四年九月二十六日
馬燧渾瑊副元帥招討河中制
天地殊位君臣異制苟不率道兹謂亂常退
而增修於是有舞干之義諭以遷善於是有文
告之辭若猶不悛乃用致討興戎動衆豈得
巳哉李懷光擢自軍候委之節制亟有勤績
累加寵榮揔衆駿奔自遠赴難解圍逐寇朕
甚德之位極上台寄崇揔帥親之若同體信
之無間言朕於斯人亦巳厚矣而器小任重
固貽顚覆有功自棄無罪自疑崇信䜛邪脅
逐將帥養寇資亂蓄姦幸災朕素所推誠猶
謂非實優容任遇坦然如初凶跡旣盈醜跡
彌露謀危社稷通結渠魁公相往來無復忌
畏窮極兇悖所不忍言朕播遷巴梁違遠陵
寢大懼失墜爲列聖羞頼先澤在人兆庶知
感朔方將士忠節不渝懷光旣沮姦謀詭稱
效順累陳𣢾䟽請詣闕庭朕深惟舊勲務欲
全貸授以師保之任疇其井賦之食璽書勞
問誓以終始懷光遂殺辱使臣完聚守保將
以悖慢之罪加於忠義之軍因兹脅從冀與
同惡謂衆可罔謂天可欺覆載所不容人臣
所共棄討除大憝招輯非辜爰咨輔臣以董
戎寄銀青光禄大夫檢校司空同中書門下
平章事兼太原尹北都留守充河東保寧軍
節度使北平郡王馬燧操業端亮器宇宏逹
秉難奪之節負不羈之才常持至公深識大
體感激而三軍有勇彌綸而庶績允諧威聲
所臨郡邑皆復殿于北土隱若長城奉天定
難功臣開府儀同三司行侍中兼靈州大都
督靈鹽豐夏等州節度使管内度支營田觀
察處置押蕃部落等使充朔方邠寧振武等
道奉天永平等軍行營節度兵馬副元帥上
柱國樓煩郡王渾瑊淳粹積中仁厚成性布
寬大以容衆著誠信以撫人事必沉詳臨危
益辦節惟貞固在險逾彰弘濟艱難懋昭勲
閥出納朕命光膺具瞻並文武全材安危注
意副我憂屬時惟二臣比德恊謀往清多難
燧可兼充奉誠軍及晉隰磁等州節度管内
諸軍行營兵馬副元帥餘並如故瑊可兼河
中尹充河中絳州觀察處置等節度使仍充
河中絳州同陜&KR0593;等管内諸軍行營兵馬副
元帥功臣散官勲封如故嗚呼朕不敏不明
失於君道連禍未息勞師靡居中心自咎鬱
若焚灼又以朔土之衆代著忠勞横遭汚脅
深所憫惜爾其敬敷朕命明諭朕懷務於招
綏非黷威武惟輸誠歸順罔有不赦惟執逆
拒命罰止元兇寧失不經無濫無罪列爵懸
賞用俟勲賢布告遠邇咸令知委
李晟鳳翔隴西節度兼涇原副元帥制
周之元老以分陜爲重漢之丞相以憂邊見
稱故方岳克寧疆埸不聳安人保大致理之
端今所以重煩上台作鎮西土奉天定難功
臣司徒兼中書令充神策軍節度鄜坊丹延
等州觀察處置等使仍充京畿渭北鄜州華
州兵馬副元帥上柱國合川郡王李晟勵精
剛之操體博大之德適時通變而大節不奪
虚受廣納而獨斷自明奉法以身推功以下
衆無犯命人用樂從懷德畏威令行禁止誓
羣師於危疑之際駐孤軍於版蕩之中氣凌
風雲誠動天地一鼓而兇徒懾北再駕而都
邑廓清師皆如歸人不知戰再安社稷功格
皇天而明識秉彛清風激俗雅尚恬曠撝謙
有光朕以汧隴近郊扶風右地川阜連亘抵
於回中限界諸夷蕃屏王室所屬誠重付之
元臣兼二將之甲兵崇十連之元帥宣威耀
武罷警息兵俾予仰成時乃丕烈可兼鳳翔
尹充鳳翔隴右節度營田觀察處置等使仍
充鳳翔隴右涇原節度管内諸軍及四鎮北
亭行營兵馬副元帥改封西平郡王功臣本
官兼官如故
劉洽檢校司空充諸道兵馬都統制
論道經邦允歸碩望建牙統衆必藉雄才中
外具瞻安危注意今以二柄付之元臣開府
儀同三司檢校尚書左僕射同中書門下平
章事持節宋州諸軍事兼宋州刺史充宣武
軍節度營田宋亳穎等州觀察處置等使仍
權知汴滑宋亳等州都統兵馬事懷德郡王
劉洽秉志端亮飾躬簡儉博厚足以容衆和
易足以長人純孝榮親盡忠事國分我閫寄
殿于大藩扼制淮夷保障楚甸戎捷繼至軍
聲再揚殪群兇於宛丘驅大憝於梁野控引
漕輓委輸京師予嘉乃勲懋乃貞節用錫丕
命俾揚洪休爕贊三台紀綱羣帥式是大任
爾惟欽哉可檢校司空同中書門下平章事
依前宣武軍節度使度支營田宋亳等州觀
察處置等使仍充宋亳穎等州管内諸軍兵
馬都統散官勲封如故
唐陸宣公集卷第八
