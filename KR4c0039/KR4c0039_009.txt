唐陸宣公集卷第九制誥卷第九(除授)
渾瑊京畿金商節度使制
王者之制安不忘危弘其道則文武齊致教
其人則農戰兼務故雖縣内不可去兵況密
邇寇虞干紀稔慝都邑郊甸騷然靡寧聿求
信臣特建戎號濟人夷難允屬勲賢京畿渭
北節度使兵部尚書行在左都虞候渾瑊忠
貞博厚温恭簡肅持重不撓好謀而成居業
克敦其詩書受賜每陳於廊廡能推誠而撫
下不伐己以拒人委任中外咸著聲績夷險
一貫隱然殿邦朕越在郊埛偪於兇醜授之
師律式是戎昭侍衛增嚴斥候無爽檢身齊
衆同士伍之勞苦敦陣整旅壯行列之威容
靜以伐謀動而制勝臨危勵節予有頼焉王
圻之内沃壤千里綿亘商嶺屏於南門觀風
靖人詰禁誅暴俾爾兼領用孚于休可京畿
渭北渭南金商節度觀察處置等使餘並如故
杜亞淮南節度使制
淮海奥區一方都會兼水陸漕輓之利有澤
漁山伐之饒俗具五方地綿千里聿求良牧
豈易其才今又革車方興軍賦屢調體於寬
大則事缺務於辦集則人殘自非剛柔適中
文武兼備其何以副我憂屬惠綏南方正議
大夫行尚書刑部侍郎上柱國扶風縣開國
男杜亞識精體要學究宗源妙於用而有常
通其變而能久爲理敦教化之本立言參禮
法之中道無淄磷行有枝葉回翔省闥表彌
綸獻納之勤踐歷方州著清淨循良之稱其
嚴重可以鎮俗其才術可以匡時休有令問
輝映朝列朕以東南思乂注意求賢爰輟名
臣俾寧藩服往率厥職時惟欽哉可揚州大
都督府長史兼御史大夫充淮南節度觀察
處置等使
虔王申光隨蔡等州節度使制
自昔哲王疆理天下必選其明德樹之宗親
參制藩維夾輔王室賢戚並建時惟休哉長
淮之西厥壤千里人靡寧息于兹有年朕其
永懷慘若焚灼思得良帥代予安人釋其危
疑彰我信惠以親而授其在於兹開府儀同
三司虔王諒性本温恭生知忠孝祗服訓導
躬行不渝言皆副誠事必求當端慎可以鎮
俗寬厚可以長人底綏一方庶允憂屬可申
光隨蔡等州節度副大使管内觀察處置等
使餘如故
唐朝臣振武節度論惟明鄜坊觀察使制
分命使臣統臨方岳弛張之道蓋亦從宜近
甸無虞則但廉風俗邊陲式遏則兼假旌旄
名制雖殊委任俱重膺是選命莫非勲賢開
府儀同三司檢校兵部尚書兼鄜州刺史鄜
坊丹延等州節度觀察處置等使平樂郡王
唐朝臣嘗揔偏師遘于多難仗義率衆臨危
不迴保全關衝抗絶兇逆守而能固出則有
功每急病而讓夷嘗以寡而敵衆竟殱大憝
克集茂勲炳然貞心堅若金石洎師旋歸按
俗頒條軍旅慰安流庸悅附奉天定難功臣
開府儀同三司檢校工部尚書兼左金吾衛
大將軍充右街使上柱國建康郡玉論惟明
釋位勤王有赴難之節扞城禦寇有持危之
功奉主忘身棄家從國越自郊甸再踰巴梁
險阻艱難靡不陪扈忠義所在生死以之久
司禁戎益茂動纉器質敦實識度寬敏通明
吏職練逹武經本之以純良輔之以才術俾
居藩翰僉謂汝諧朕以北控單于國之巨鎮
彼方戎帥沉痼是嬰卧護邊軍巳淹寒暑憫
其盡瘁難以重煩爰咨信臣更踐厥職朝臣
可依前檢校兵部尚書兼單于大都護御史
大夫充振武綏銀鄜勝等州節度營田處置
押兵藩落等使惟明可依前檢校工部尚書
兼鄜州刺史御史大夫充鄜坊丹延等都防
禦觀察處置等使餘並如故
韓滉加檢校右僕射制
周制以輔翼之臣出作方伯漢官以牧守之
最擢拜公卿其在匡時中外同體朕以大勞
未乂勤䘏於黎元多難荐興注意於藩岳就
加命服式寵能賢則增秩進律亦古之道也
金紫光禄大夫檢校吏部尚書使持節潤州
諸軍使兼潤州刺史御史大夫充鎮江軍浙
江東西節度觀察等使韓滉忠肅剛直清公
簡儉持至公以檢下強禦必繩秉大節以事
君險艱無易惠能恤衆明足照姦歲發勤王
之師日增贍國之賦軍無撓敗俗以阜康殿
于大邦理平訟息朝有勸典昭升乃庸胙土
以報勤懋官以旌德底乂江甸永孚于休可
檢校尚書右僕射進封昌黎縣開國公餘如故
嘉王横海軍節度使制
度土分疆設官涖事因時設制期在理安必
順物宜且從人欲版圖旣溢則䟽邑以制州
統攝或乖則分部而建長㳂革之道亦何常
哉滄海之隅地饒俗阜隱然北土實曰雄藩
鎮撫之宜是資懿戚開府儀同三司嘉王運
氣本元淳重承先訓忠肅孝友寬仁惠和勤
於服儒樂在爲善施於事任必有可觀舉不
失親至公斯在欽率厥職永孚於休可横海
軍節度使滄景等州觀察處置等使勲封如故
馬燧李皐實封制
列爵以旌德胙土以報功國有彛章是用褒
勸朕以不德間逢多虞蒲坂有叛亂之臣淮
沂有僭逆之帥萬姓罹害四方靡寧奉誠軍
節度兵馬元帥檢校司徒兼侍中馬燧聞難
之初忠誠奮發躬帥士旅討兹不庭略地如
歸政城必克晉絳磁隰靡然向風元兇勢窮
竟就梟戮清我甸服時惟茂勲荆南節度觀
察處置等使檢校戸部尚書嗣曹王皐親率
全軍抗於強虜晝夜不息迨於三年謀成必
藏師出皆捷復蘄黃之地拔安陸之城隱其
威名保乂江漢並著節于國功存于人跡效
炳然僉議攸屬雖懋官巳序而食賦未加疇
庸之科無乃有闕宜其寵錫以荅殊休燧可
賜實封五百戶通前七百戸皐可賜實封三
百戶
韓滉度支鹽鐡轉運使制
食貨所資邦家大本揔領之重必推元臣故
周以冢宰制國用漢以丞相調軍食官給人
足謂之善經今戸口凋傷財産衰耗邊疆未
靜役費尚多思欲均厚澤之征權重輕之制
國無匱乏人不怨咨運籌佐時其在良輔金
紫光禄大夫檢校尚書左僕射同中書門下
平章事充鎮海軍浙江東西節度兼江淮轉
運等使晉國公韓滉昔事先朝常掌邦賦貞
心獨立一志在公吏無姦欺財以饒羡自臨
江甸事舉風行職貢有加轉餉相繼成功允
集艱食用康介于方隅未極材術宜其弘濟
式副具瞻可充度支及諸道鹽鐡轉運等使
餘如故
李叔明右僕射制
行止兩全必惟明哲致其用以匡國敦乎道
以保身周旋令名始終不替斯賢者極致而
行之實難金紫光禄大夫守太子少傅檢校
尚書右僕射持節梓州諸軍事兼梓州刺史
御史大夫充劒南東川節度副大使知節度
事管内度支觀察處置等使蘇國公李叔明
禀粹挺生鬱爲邦傑虚懷朗暢逹識周通早
以器能累更任遇中外所踐必聞休聲嘗尹
京師姦豪屏息洎臨方岳風俗澄清吏服嚴
明人懷德惠憂公奉職勵節存誠服勞王家
行及三紀以兹盡瘁沉恙所嬰扶疾趨朝披
誠告老固陳衰瘵深戒滿盈情皆發衷語且
形泣視其激切良所軫懷敦勸旣頻辭乞彌
固繼獻章䟽期於必從省之憮然用增感歎
雖惜其舊德往涖遐藩而憫以高年難違懇
志猶資碩望俾長庶寮罷方鎮之煩揔中臺
之重式彰尚德且示優賢可依前守太子少
傅兼尚書右僕射
李澄贈司空制
旣明且哲以保其身求之昔賢鮮克全備良
以謀始匪易愼終尤難其有志奉公家力輔
王室見危而立節將没而陳誠操尚堅明謀
猷深遠憂國無忘於顚沛周身不離於令名
有臣如斯可以旌勸故義成軍節度滑鄭等
州觀察處置等使開府儀同三司檢校尚書
右僕射兼滑州刺史御史大夫上柱國武威
郡王李澄天授將材勇而多智臨危不懼見
義必爲﨑嶇險艱勲節兼著勤於廣業曾未
遑安帶甲臨戎連年野處積勞成瘁霜露所
侵痟疾攻中癕疽發外迨兹病亟不替忠誠
憂國疚懷戀闕流涕懼軍戎之乏帥念方鎮
以爲虞上表披陳懇求代免辭情激切備慮
精深視之感傷當宁興歎雖史魚之陳尸納
諫吴漢之在疚獻謀比方於此不足多尚天
胡不容奪我良帥惻然嗟悼用切深衷始終
存義澄實有之襃美飾終是宜加等可贈司
空賜物五百叚米粟三百石以左散騎常侍
歸崇敬充使吊祭所緣喪葬並准式官供仍
以澄讓表宣付史館以彰忠節
除鄧州歸順官制
迫以兇威䧟于寇境義不受汚忠能奮誠履
重險而不回處疾風而逾勁忘軀徇義獻𣢾
投誠足以勵彼勤王激其汚俗去逆效順固
先典之攸嘉懋賞勸功驗彛章而不昧咸從
序用俾服官常可依前件(云云)
李納檢校司空制
鄭武公父子繼爲周司徒内居股肱外作藩
翰詩美緇衣之德傳稱夾輔之勲我懷斯人
今得良弼開府儀同三司檢校尚書右僕射
同中書門下平章事充平盧淄青節度管内
度支營田觀察處置陸運海運押新羅渤海
兩蕃等使隴西郡王李納宇量宏博質性沉
毅體仁能斷見善必遷藴非常之才守以純
一秉難奪之節著于艱危昭升令問茂建勲
績屬淮夷構亂東夏震騷奮旅徂征坐籌制
勝解商丘之難攘彼兇殘釋陳城之危俘厥
渠帥德功克懋官賞宜崇庸建上台宜賜眞
食惟乃先服勤勞王家以殿邦之勲參論道
之職俾爾嗣績光于前人荷國之寵章承家
之丕構敬愼厥德永孚于休可檢校司空同
中書門下平章事仍賜實封五百戸餘並如故
唐陸宣公集卷第九
