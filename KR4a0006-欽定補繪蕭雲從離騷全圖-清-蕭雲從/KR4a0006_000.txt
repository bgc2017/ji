乾隆四十六年十二月十五日奉
旨四庫全書館進呈書内有蕭雲從畫離騷圖一冊蓋
踵李公麟九歌圖意而分章摘句續為全圖博考前
經義存規鑑頗合古人左圖右書之意但今書中所
存各圖巳缺略不全又如蓀荃蘭蕙以喻君子寄意
遥深雲從本未為圖自應一併繪入以彰稱物芳著
於古今圖書集成内採取補入南書房翰林等逐一
考訂將應補者酌定藁本令門應兆倣照李公麟九
歌圖筆意補行繪畫以臻完善書仍舊貫新補者各
注明錄旨簡端即以當序欽此
御製題補繪蕭雲從離騷全圖八韻
畫史老田野披憐長卷情(四庫全書館進呈蕭雲從所著離騷圖始知其善畫侍郎)
(曹文埴因進所藏雲從山水長卷末自識云河陽李晞古作大障為高宗所眷愛余草野中人無緣獻納雖衰)
(老極力勉為此卷藏之以俟知我云云詞頗誠懇因為題句)不緣四庫輯那識此人
名六法道由寓三閭蹟以呈因之為手繪足見用心精
歲久惜佚闕西清命補成共圖得百五(雲從踵李公麟九歌為離騷圖)
(頗合古人左圖右書之意但今書只存卜居漁父合繪一圖九歌九圖天問五十四圖其餘或原本未畫或舊)
(有今闕因命南書房翰林等逐一考訂令門應兆補繪九十一圖合之原書六十四圖共一百五十五圖俾臻)
(完善)若史表幽貞姓屈性無屈名平鳴不平遷云可以汲
披閱凜王明
遵
旨補繪蕭雲從離騷全圖凡例
一蕭雲從原書目錄載有離騷全圖今已逸去應
為補繪按離騷一篇屈原一生梗概備載其間非
片楮所能殫其義因繹三閭之詞復考諸家之注
分文析句釐為三十二圖蓋凖原書天問圖分繪
之例
一原書目錄九章無圖蓋雲從初輯是編未經繪
畫者也按九章為屈原既放江南以後之作時序
不同景物亦異所宜分圖布景指事傳神於每章
各繪一圖興原書九歌同例
一原書凡例所載遠遊五圖闕今詳加恭考仍釐
為五圖以合原書之數至卜居漁父二篇原書既
有合圖兹不復繪免致繁複
一九辯招魂大招三篇原目凡例中既以宋玉景
差為屈原授經之士並引王注疑為屈子所作附
存於後則亦宜據雲從纂輯體例一律補圖今九
辯按章為九圖招魂分叚為十三圖大招分段為
七圖
一楚辭各篇皆借香草以喻君子誠宜殿以芬芳
寫其高潔雲從原書凡例亦稱香草一圖有志未
逮今按名别類分為十六圖以附於後至於椒榝
為木本芰荷為水花已散見於各篇所補圖内他
如茅薋菉葹之類凡所指為惡草者概不闌入
一原書祇有三閭大夫鄭詹尹漁父合繪之一圖
九歌九圖天問五十四圖今自離騷篇起至香草
止為補繪九十一圖共成一百五十五圖庶幾圖
既補亡篇無剰義云爾
蕭雲從離騷圖原序
宋郭思畫論始例規鑒謂其與六籍同功四時並運也
夫有圖而後有書書義有六而象形指事猶然圖也六
經首易展卷未讀其詞先玩其象矣楚三閭大夫作離
騷九歌天問九章遠遊卜居漁父而其徒宋景以及淮
南長沙朔忌向褒輩皆擬之遂尊為經豈不以騷者經
之變也詩無楚而楚有騷文王化行南國漢廣江汜皆
楚屬已列十五國之先騷為經而經有圖不啻溯源於
河洛矣竊見信州石本六經圖如律吕衡璿禮器小戎
豳風每多譌謬僭意紏訂之矣近睹九歌圖不大稱意
怪為改竄而天問亦随筆就藁大約徵形爍理使後人
翻覆玩繹悽絭以想古人處亂託憂之難而瓌琦卓譎
足以驚心動魄知隂陽鬼神之不可測俾明治亂之數
芳穢之辨有自來爾如窮文絶艷以視楚騷者則不知
騷之為經故也然吾尊騷於經則不得不尊騷而為圖
矣况離騷本國風而嚴斷於書九歌九章本雅頌而莊
敬於禮竒法於易屬辭比事於春秋司馬史稱其志潔
行芳與日月爭光而漢宣帝以為合於經術豈余之臆
說耶盖聖人立象以盡意而書不盡言言不盡意一畫
之中櫽括遐渺乃世亦尊六經於文詞而不研其義不
研其義則制器尚象上繡下會以目治之者鮮矣馬鄱
陽通考載六經譜數百條亦謂騷有香草漁父諸本乃
知覃精於經者必稽詳於圖而後已紫陽夫子深惜樂
記說理而度數失傳易脱卦象離騷無能手畫者索圖
於騷與索圖於經並論又可知矣余不敏抒毫補綴一
宗紫陽之注用備後來之勸懲而終歎古人之不見我
也乙酉中秋七日題於萬石山之應遠堂
欽定補繪蕭雲從離騷全圖楚辭類
卷上
離騷經(三十二圖今補)
九歌傳(九圖舊有)
卷中
天問傳(五十四圖舊有)
卷下
九章傳(九圖今補)
遠遊傳(五圖今補)
卜居傳漁父傳(二篇各為一圖舊有)
九辯傳(九圖今補)
招魂傳(十三圖今補)
大招傳(七圖今補)
香草圖(十六圖今補)
(臣)等謹案
欽定補繪離騷全圖三卷
國朝蕭雲從原圖乾隆四十七年奉
勅補繪雲從字尺木當塗貢生考天問序稱屈原
放逐彷徨山澤見楚有先王之廟及公卿祠
堂圖畫天地山川神靈琦瑋譎佹及古聖賢
怪物行亊因書其壁呵而問之是楚辭之興
本由圖畫而作後世讀其書者見所徵引自
天文地理蟲魚草木與凡可喜可愕之物無
不畢備咸足以擴耳目而窮幽渺往往就其
興趣所至繪之為圖如宋之李公麟等皆以
此擅長特所畫不過一篇一章未能賅極情
狀雲從始因其章句廣為此圖當時咸推其
工妙為之鐫刻流傳然原本所有祇以三閭
大夫鄭詹尹漁父合繪一圖冠於卷端及九
歌為九圖天問為五十四圖而目錄凡例所
稱離騷經遠遊諸圖並已闕佚香草一圖則
自稱有志未逮核之楚辭篇什挂漏良多
皇上幾餘披覽以其用意雖勤而脱略不免
特命内廷諸臣參考釐訂各為補繪於離騷經則
分文析句次為三十二圖又九章為九圖遠
遊為五圖九辨為九圖招魂為十三圖大招
為七圖香草為十六圖於是體物摹神粲然
大備不獨原始要終篇無剰義而靈均旨趣
亦藉以考見其比興之原仰見
大聖人游藝觀文意存深遠而雲從以繪事之微
荷蒙
宸鑒得為大輅之椎輪實永被榮施於不朽矣乾
隆四十九年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
