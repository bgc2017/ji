欽定補繪蕭雲從離騷全圖卷下
九章傳
九章者屈原之所作也屈原於江南之野思君念國
憂思罔極故復作九章章者著明也言巳所陳忠信
之道甚著明也卒不見納委命自沈楚人惜而哀之
世論其詞以相傳焉
惜誦以致愍兮發憤以抒情所非忠而言之兮指蒼天
以為正令五帝以折中兮戒六神以鄉服俾山川以備
御兮會咎繇以聽直竭忠誠以事君兮反離羣而贅肬
忘儇媚以背衆兮待明君其知之言與行其可迹兮情與
貌其不變故相臣莫若君兮所以證之不遠吾誼先君
而後身兮羌衆人之所仇也專惟君而無他兮又衆兆
之所讐也壹心而不豫兮羌不可保也疾親君而無他
兮有招禍之道也思君其莫我忠兮忽忘身之賤貧事
君而不貳兮迷不知寵之門忠何辠以遇罰兮亦非余
之所志也行不羣以顛越兮又衆兆之所咍也紛逢尤
以離謗兮謇不可釋也情沈抑而不達兮又蔽而莫之
白也心鬱邑余侘&KR0008;兮又莫察余之中情固煩言不可
結詒兮願陳志而無路退静默而莫余知兮進號呼又
莫吾聞申侘&KR0008;之煩惑兮中悶瞀之忳忳昔余夢登天
兮魂中道而無杭吾使厲神占之兮曰有志極而無旁
終危獨以離異兮曰君可思而不可恃故衆口其鑠金
兮初若是而逢殆懲于羹而吹韲兮何不變此志也欲
釋階而登天兮猶有曩之態也衆駭遽以離心兮又何
以為此伴也同極而異路兮又何以為此援也申生之
孝子兮父信讒而不好行婞直而不豫兮鯀功用而不
就吾聞作忠以造怨兮忽謂之過言九折臂而成醫兮
吾今而知其然矰弋機而在上兮罻羅張而在下設張
辟以娛君兮願側身而無所欲邅回以干傺兮恐重患
而離尤欲高飛而遠集兮君罔謂女何之欲横奔而失
路兮堅志而不忍背膺牉其交痛兮心菀結而紆軫𢷬
木蘭以撟蕙兮糳申椒以為糧播江離與滋菊兮願春
日以為糗芳恐情質之不信兮故重著以自明矯兹媚
以私處兮願曾思而遠身
惜誦
余幼好此竒服兮年既老而不衰帶長鋏之陸離兮冠
切雲之崔嵬被明月兮佩寶璐世溷濁而莫予知兮吾
方高馳而不顧駕青虯兮驂白螭吾與重華遊兮瑶之
圃登昆侖兮食玉英與天地兮同夀與日月兮齊光哀
南夷之莫我知兮旦余濟于湘江乘鄂渚而反顧兮欸
秋冬之緒風步余馬兮山皋邸余車兮方林乘舲船余
上沅兮齊吳榜以擊汰船容與而不進兮淹回水而疑
滯朝𤼵枉渚兮夕宿辰陽苟余心其端直兮雖辟遠其
何傷入溆浦余邅回兮迷不知吾所如深林杳以冥冥
兮乃猨狖之所居山高高而蔽日兮下幽晦以多雨霰雪
紛其無垠兮雲霏霏而承宇哀吾生之無樂兮幽獨處
乎山中吾不能變心而從俗兮固將愁苦而終窮接輿
髠首兮桑扈臝行忠不必用兮賢不必以伍子逢殃兮
比干菹醢與前世而皆然兮吾又何怨乎今之人余將
董道而不豫兮固將重昏而終身亂曰鸞鳥鳳皇日以
遠兮燕雀烏鵲巢堂壇兮露申辛夷死林薄兮腥臊並
御芳不得薄兮隂陽易位時不當兮懷信侘&KR0008;忽乎吾
將行兮
涉江
皇天之不純命兮何百姓之震愆民離散而相失兮方仲
春而東遷去故鄉而就遠兮遵江夏以流亡出國門而
軫懷兮甲之朝吾以行發郢而去閭兮荒忽其焉極楫
齊揚以容與兮哀見君而不再得望長楸而太息兮涕
淫淫其若霰過夏首而西浮兮顧龍門而不見心蟬媛
而傷懷兮眇不知其所蹠順風波以從流兮焉洋洋而為
客陵陽侯之汜濫兮忽翺翔而焉薄心絓結而不解兮
思蹇産而不釋將運舟而下浮兮上洞庭而下江去終
古之所居兮今逍遥而來東羌靈魂之欲歸兮何須臾
而忘反背夏浦而西思兮哀故都之日遠登大墳以遠
望兮聊以舒吾憂心哀州土之平樂兮悲江介之遺風
當陵陽之焉至兮淼南度之焉如曾不知夏之為邱兮
就兩東門之可蕪心不怡之長久兮憂與憂其相接惟
郢路之遼遠兮江與夏之不可涉忽若去不信兮至今
九年而不復懆鬱鬱而不開兮蹇侘&KR0008;而含慼外承歡
之汋約兮諶荏弱而難持忠湛湛而願進兮妒披離而
鄣之堯舜之抗行兮杳杳而薄天衆䜛人之嫉妬兮被
以不慈之偽名憎愠惀之修美兮好夫人之忼慨衆躞
蹀而日進兮美超遠而踰邁亂曰曼予目以流觀兮冀壹
反之何時鳥飛反故鄉兮狐死必首邱信非吾罪而棄
逐兮何日夜而忘之
哀郢
心鬱鬱之憂思兮獨永歎乎曾傷思蹇産之不釋兮曼遭
夜之方長悲夫秋風之動容兮何四極之浮浮數惟荃
之多怒兮傷余心之&KR0008;&KR0008;願搖赴而横奔兮覽民尤以
自鎮結微情以陳辝兮矯以遺夫美人昔君與我成言
兮曰黃昏以為期羌中道而回畔兮反既有此他志憍
吾以其美好兮覽余以其修姱與余言而不信兮盖為
余而造怒願承間而自察兮心震悼而不敢悲夷猶而
冀進兮心怛傷之憺憺歷兹情以陳辝兮荃詳聾而不
聞固切人之不媚兮衆果以我為患初吾所陳之耿著
兮豈至今其庸亡何獨樂斯之謇謇兮願荃美之可完
望三五以為象兮指彭咸以為儀夫何極而不至兮故
遠聞而難虧善不由外來兮名不可以虛作孰無施而
有報兮孰不實而有穫少歌曰與美人之抽思兮并日夜
而無正憍吾以其美好兮敖朕辭而不聽倡曰有鳥自
南兮來集漢北好姱佳麗兮牉獨處此異域既惸獨而
不羣兮又無良媒在其側道逴遠而日忘兮願自申而
不得望南山而流涕兮臨流水而太息望孟夏之短夜
兮何晦明之若歲惟郢路之遼遠兮魂一夕而九逝曾
不知路之曲直兮南指月與列星願徑逝而不得兮魂
識路之營營何靈魂之信直兮人之心不與吾心同理
弱而媒不通兮尚不知余之從容亂曰長瀨湍流沂江
潭兮狂顧南行以娛心兮軫石歲嵬蹇吾願兮超回志
度行隠進兮低回夷猶宿北姑兮煩冤瞀容寔沛徂兮
愁歎苦神靈遥思兮路遠處幽又無行媒兮道思作頌
聊自救兮憂心不遂斯言誰告兮
抽思
滔滔孟夏兮草木莽莽傷懷永哀兮汩徂南土眴兮窈
窈孔静幽默菀結紆軫兮離愍而長鞫撫情效志兮俛
詘以自抑刓方以為圜兮常度未暜易初本迪兮君子
所鄙章畫志墨兮前圖未改内厚質正兮大人所晠巧
倕不斲兮孰察其揆正元文處幽兮矇謂之不章離婁
微睇兮瞽以為無明變白而為黑兮倒上以為下鳳皇
在笯兮雞鶩翔舞同糅玉石兮一槩而相量夫惟黨人
之鄙固兮羌不知吾所臧任重載盛兮陷滯而不濟懷
瑾握瑜兮窮不知所示邑犬羣吠兮吠所怪也誹駿疑
桀兮固庸態也文質疏内兮衆不知吾之異采材樸委積
兮莫知余之所有重仁襲義兮謹厚以為豐重華不可
遌兮孰知余之從容古固有不並兮豈知其故也湯禹
久遠兮邈不可慕也懲違改忿兮抑心而自彊離愍而
不遷兮願志之有象進路北次兮日昧昧其將莫舒憂
娛哀兮限之以大故亂曰浩浩沅湘分流汩兮修路幽
茀道遠忽兮增傷爰哀永歎喟兮世既莫吾知人心不
可謂兮懷情抱質獨無匹兮伯樂既沒驥將焉
思美人兮擥涕而竚眙媒絶路阻兮言不可結而詒蹇
蹇之煩冤兮陷滯而不𤼵申旦以舒中情兮志沈菀而
莫達願寄言于浮雲兮遇豐隆而不將因歸鳥而致辝
兮乃迅高而難當苦高辛之靈晟兮遭元鳥而致貽欲變
節以從俗兮媿易初而屈志獨歷年而離愍兮羌馮心
猶未化寧隠閔而夀考兮何變易之可為知前轍之不
遂兮未改此度車既覆而馬顛兮蹇獨懷此異路勒騏
驥而更駕兮造父為我操之遷逡次而勿驅兮聊假日以
須時指嶓冢之西隈兮與纁黃以為期開春𤼵歲兮白
日出之悠悠吾將蕩志而媮樂兮遵江夏以娛憂擥大
薄之芳茝兮搴長洲之宿莽惜吾不及古人兮吾誰與
玩此芳草解篇薄與雜菜兮備以為交佩佩繽紛其繚
轉兮遂萎絶而離異吾且邅回以娛憂兮觀南人之變
態竊快在中心兮揚厥馮而不竢芳與澤其雜糅兮羌
芳華自中出紛郁郁其遠烝兮滿内而外揚情與質信
可保兮羌重蔽而聞章令薜荔以為理兮憚舉趾而緣
木因芙蓉而為媒兮憚蹇裳而濡足登高吾不說兮
入下吾不能固朕形之不服兮然容與而狐疑廣遂前
晝兮未改此度也命則處幽吾將罷兮願及白日之未
莫也獨煢煢而南行兮思彭咸之故也
思美人
惜往日之曾信兮受命詔以昭時奉先功以照下兮明
法度之嫌疑國富彊而法立兮屬貞臣而日娛秘密事
之載心兮雖過失猶弗治心純龐而不泄兮遭讒人而
嫉之君含怒而待臣兮不清澂其然否蔽晦君之聰明
兮虛惑誤又以欺弗參驗以考實兮遠遷臣而弗思信
讒諛之溷濁兮盛氣志而過之何貞臣之無辠兮被讟
謗而見尤慙光景之誠信兮身幽隠而備之臨江湘之
元淵兮遂自忍而沈流卒沒身而絶名兮惜雝君之不
昭君無度而弗察兮使芳草為藪幽焉舒情而抽信兮
恬死亡而不聊獨鄣雝而蔽隠兮使貞臣為無由聞百
里之為虜兮伊尹享于庖厨吕望屠于朝歌兮甯戚歌
而飯牛不逢湯武與桓繆兮世孰云而知之吳信讒而
弗味兮子胥死而後憂介子忠而立枯兮文君寤而追
求封介山而為之禁兮報大德之優游思久故之親身
兮因縞素而哭之或忠信而死節兮或詑謾而不疑弗
省察而按實兮聽讒人之虛辭芳與澤其雜糅兮孰申
旦而别之何芳草之早夭兮微霜降而下戒諒聰不明
而蔽雝兮使讒諛而日得自前世之嫉賢兮謂蕙若其
不可佩妬娃冶之芬芳兮&KR1653;母姣而自好雖有西施之
美容兮讒妒入以自代願陳情以白行兮得罪過之不意
情冤見之日明兮如列宿之錯置乘騏驥而馳騁兮
無轡銜而自載乘汜泭以下流兮無舟楫而自備背法
度而心治兮辟與此其無異寧溘死而流亡兮恐禍殃
之有再不畢辝而赴淵兮惜雝君之不識
惜往日
后皇嘉樹橘徠服兮受命不遷生南國兮深固難徙更
壹志兮綠葉素榮紛其可喜兮曾枝剡㯤圜實博兮青
黃雜糅文章爛兮精色内白類任道兮紛緼宜修姱而不
醜兮嗟爾幼志有以異兮獨立不遷豈不可喜兮深固難
從廓其無求兮蘇世獨立横而不流兮閉心自慎終不過
失兮秉德無私參天地兮願歲并謝與長友兮淑離不滛梗
其有理兮年歲雖少可師長兮行比伯夷置以為象兮
橘頌
悲回風之搖蕙兮心菀結而内傷物有微而隕性兮聲
有隠而先倡夫何彭咸之造思兮暨志介而不忘萬變
其情豈可盖兮孰虛偽之可長鳥獸鳴以號羣兮草苴
比而不芳魚葺鱗以自别兮蛟龍隠其文章故茶薺不
同畝兮蘭茝幽而獨芳惟佳人之永都兮更統世以自
况渺遠志之所及兮憐浮雲之相洋介𦕈志之所惑兮
竊賦詩之所明惟佳人之獨懷兮折芳椒以自處曾歔
欷之嗟嗟兮獨隠伏而思慮涕泣交而淒淒兮思不眠
而極曙終長夜之漫漫兮掩此哀而不去寤從容以周
流兮聊逍遥以自持傷太息之愍憐兮氣於邑而不可
止糾思心以為鑲兮偏愁苦以為膺折若木以蔽光兮
随飄風之所仍存髣髴而不見兮心踊躍其若湯撫佩
袵以案志兮超惘惘而遂行歲䀜䀜其若頽兮時亦冉
冉而將至蘋衡槁而節離兮芳已歇而不比憐思心之
不可懲兮證此言之不可聊寧&KR0008;死而流亡兮不忍此
心之常愁孤子唫而抆淚兮放子出而不還孰能思而
不隠兮昭彭咸之所聞登石巒以遠望兮路眇眇之默
默入景響之無應兮聞省想而不可得愁鬱鬱之無快
兮居戚戚而不可解心鞿羈而不開兮氣繚轉而自締
穆眇眇之無垠兮莽芒芒之無儀聲有隠而相感兮物
有純而不可為藐曼曼之不可量兮縹綿綿之不可紆
愁悄悄之常悲兮翩冥冥之不可娛陵大波而流風兮
託彭咸之所居上高巖之峭岸兮處雌蜺之標顛據青
冥而攄虹兮遂儵忽而捫天吸湛露之浮涼兮潄凝霜
之雰雰依風冗以自息兮忽傾寤以蟬媛馮昆侖以瞰
霧兮隠㞶山以清江憚涌湍之&KR0008;&KR0008;兮聽波聲之&KR1927;洶
紛容容之無徑兮㒺芒芒之無紀軋洋洋之無從兮馳
委移之焉止飄幡幡其上下兮翼遥遥其左右汜潏潏
其前後兮伴張弛之信期觀炎氣之相仍兮窺煙液之
所積悲霜雪之俱下兮聽潮水之相擊借光景以往來
兮施黃㯤之枉策求介子之所存兮見伯夷之放迹心
調度而不去兮刻著志之無適曰吾怨往昔之所冀兮
悼來者之悐悐浮江淮而入海兮從子胥而自適望大
河之洲渚兮悲申徒之抗迹驟諫君而不聽兮任重石
之何益心絓結而不解兮思蹇産而不釋
悲回風
遠遊傳
遠遊者屈原之所作也屈原履方直之行不容於世
上為讒佞所譛毁下為俗人所困極章皇山澤無所
告訴乃深惟元一修軌恬漠思欲濟世則意中憤然
文采秀𤼵遂叙妙思託配仙人與俱遊獻周歷天地
無所不到然猶懷念楚國思慕舊故忠信之篤仁義
之厚也是以君子珍重其志而瑋其辭焉
悲時俗之迫阸兮願輕舉而遠遊質菲薄而無因兮焉
託乘而上浮遭沈濁之汚穢兮獨菀結其誰語夜耿耿
而不昧兮魂營營而至曙惟天地之無窮兮哀人生之
長勤往者予弗及兮來者予弗聞步徙倚而遥思兮怊
惝怳而乖懷意恍惚而流蕩兮心愁淒而曾悲神儵忽
而不及兮形枯槁而獨留内惟省以端操兮求正氣之
所由漠虚静以恬愉兮澹無為而自得聞赤松之清塵
兮願承風乎遺則貴至人之休德兮美往世之登仙與
化去而不見兮名聲著而日延竒傅說之託辰星兮羡
韓終之得一形穆穆以寖遠兮離人羣而遁逸因氣變
而遂曾舉兮忽神奔而鬼怪時髣髴以遥見兮精皎皎
而往來絶氛埃而淑郵兮終不反乎故都免衆患而不
懼兮世莫知其所如恐天時之代序兮耀靈曄而西征
微霜降而下淪兮悼芳草之先零聊仿佯而逍遥兮永
歴年而無成誰可與玩斯遺芳兮長鄉風而舒情高陽
邈已遠兮予將焉所程重曰春秋忽其不淹兮奚久留此
故居軒轅不可攀援兮吾將從王喬而娛戲餐六氣而
飲沆瀣兮潄正陽而含朝霞保神明之清澂兮精氣入
而麤穢除順凱風以從遊兮至南巢而壹息見王子而
宿之兮審壹氣之和德曰道可受兮不可傳其小無内
兮其大無垠無淈而魂兮彼將自然壹氣孔神兮於中
夜存虚以待之兮無為之先庶類以成兮此德之門聞
至貴而遂徂兮忽乎吾將行仍羽人於丹邱兮留不死
之舊鄉朝濯髮于湯谷兮夕晞余身乎九陽吸飛泉之
微液兮懷琬琰之華英玉色艵以脕顔兮精醇粹而始
壯質銷鑠以汋約兮神要𦕈以滛放嘉南州之炎德兮
麗桂樹之冬榮山蕭條而無獸兮野&KR0034;漠其無人載營
魄而登霞兮掩浮雲而上征命天閽其開關兮排閶闔
而望予召豐隆使先導兮問太微之所居集重陽入帝
宫兮造旬始而觀清都朝𤼵軔于太儀兮夕始臨乎於
微閭屯予車之萬乘兮紛容與而並馳駕八龍之婉婉
兮載雲祺之委移建雄虹之采旄兮五色雜而炫燿服
偃蹇以低昂兮驂連蜷以驕傲
騎膠葛以雜亂兮班漫衍而方行撰予轡而正策兮吾
將過乎句芒歷太皡以右轉兮前飛廉以啓路陽杲杲
其未光兮陵天地以徑度
風伯為予先驅兮氛埃辟而清涼鳳皇翼其乘旗兮遇
蓐收乎西皇擥彗星以為旍兮舉斗柄以為麾判陸離
其上下兮遊驚霧之流波時曖睷其曭莽兮召元武而
奔屬後文昌使掌行兮選署衆神以並轂路曼曼其修
遠兮徐弭節而高厲左雨師使徑侍兮右雷公以為衛
欲度世以忘歸兮意恣睢以担撟内欣欣而自美兮聊
媮娛以滛樂
涉青雲以汎濫兮忽臨睨夫舊鄉僕夫懷予心悲兮邊
馬顧而不行思舊故而想像兮長太息而掩涕汜容與
而遐舉兮聊抑志而自弭指炎帝而直馳兮吾將往乎
南疑覽方外之荒忽兮沛&KR1697;瀁而自浮祝融戒而蹕禦
兮騰告鸞鳥迎宓妃張咸池奏承雲兮二女御九韶歌
使湘靈鼓瑟兮令海若舞馮夷列螭象而並進兮形蟉蚪
而委移雌蜺便娟以曾撓兮鸞鳥軒翥而翔飛音學博
衍無終極兮焉乃逝以裵回
舒并節以馳騖兮逴絶垠乎寒門軼迅風于清原兮從
顓頊乎曾冰歷元冥以邪徑兮乘間維以反顧召黔嬴
而見之兮為予先乎平路經營四荒兮周流六漠上至列
缺兮降望大壑下峥嶸而無地兮上寥廓而無天視儵
忽而無見兮聽惝怳而無聞超無為以至清兮與太初
而為鄰
卜居傳
卜居者屈原之所作也屈原履忠貞之性而見嫉妬
念讒佞之臣承君順非而蒙富貴已執忠直而身放
棄心迷意惑不知所為乃往至太卜之家稽問神明
決之蓍龜卜已居世何所宜行冀聞異策以定嫌疑
故曰卜居也
漁父傳
漁父者屈原之所作也屈原放在江湘之間憂愁歎
吟儀容變易而漁父避世隠身釣魚江濱欣然自樂
時遇屈原川澤之域怪而問之遂相應答楚人思念
屈原因叙其辭以相傳焉
屈原既放三年不得復見竭知盡忠而蔽鄣於讒心煩
慮亂不知所從乃往見太卜鄭詹尹曰余有所疑原因
先生決之詹尹乃端策拂龜曰君將何以教之屈原曰
吾寧悃悃𣢾𣢾朴以忠乎將送往勞來斯無窮乎寧誅
鋤草茅以力耕乎將游大人以成名乎寧正言不諱以
危身乎將從俗富貴以媮生乎寧超然高舉以保真乎
將哫訾慓斯喔咿儒兒以事婦人乎寧廉潔正直以自
清乎將突梯滑稽如脂如韋以潔楹乎寧昂昂若千里
之駒乎將氾氾若水中之鳬與波上下偷以全吾軀
乎寧與騏驥亢軛乎將隨駑馬之迹乎寧與黃鵠比翼
乎將與雞駑争食乎此孰吉孰凶何去何從世溷濁而
不清蟬翼為重千鈞為輕黃鐘毁棄瓦釜雷鳴讒人高
張賢士無名吁嗟默默兮誰知吾之廉真詹尹乃釋策
而謝曰夫尺有所短寸有所長物有所不足智有所不
明數有所不逮神有所不通用君之心行君之意龜策
誠不能知此事
卜居
屈原既放遊於江潭行吟澤畔顔色憔悴形容枯槁漁
父見而問之曰子非三閭大夫與何故至於斯屈原曰
舉世皆濁而我獨清衆人皆醉而我獨醒是以見放漁
父曰夫聖人者不凝滯於物而能與世推移舉世皆濁
何不淈其泥而揚其波衆人皆醉何不餔其糟而歠其
釃何故懷瑾握瑜而自令見放為屈原曰吾聞之新沐
者必彈冠新浴者必振衣安能以身之察察受物之汶
汶者乎寧赴相流葬於江魚之腹中又安能以皎皎之
白而蒙世俗之塵埃乎漁父莞爾而笑鼓枻而去歌曰
滄浪之水清兮可以濯吾纓滄浪之水濁兮可以濯吾
足遂去不復與言
漁父
招魂傳
招魂者宋玉之所作也招者召也以手曰招以言曰
召魂者身之精也宋玉憐哀屈原忠而斥棄愁懣山
澤魂魄放佚厥命將落故作招魂欲以復其精神延
其年夀外陳四方之惡内崇楚國之美以諷諫懷王
冀其覺悟而還之也
朕幼清以廉潔兮身服義而未沬主此盛德兮牽於俗
而蕪穢上無所考此盛德兮長離殃而愁苦帝告巫陽
曰有人在下我欲輔之魂魄離散汝筮予之巫陽對曰
掌㝱上帝其命難從若必筮予之恐後之謝不能復用
巫陽焉乃下招曰魂兮歸來去君之恒幹何為乎四方
些舍君之樂處而離彼不祥些
魂兮歸來東方不可以託些長人千仞惟魂是索些十
日代出流金鑠石些彼皆習之魂往必釋些歸來歸來
不可以託些
魂兮歸來南方不可以止些雕題黑齒得人肉以祀以
其骨為醢些蝮蛇蓁蓁封戶千里些雄虺九首往來儵
忽吞人以益其心些歸來歸來不可以久滛些
魂兮歸來西方之&KR0675;流沙千里些旋入雷淵爢散而不
可止些岙而得脱其外曠宇些赤螘若象元蠭若壺些
五榖不生藂官是食些其土爛人求水無所得些彷徉
無所倚廣大無所極些歸來歸來恐自遺賊些
魂兮歸來北方不可以止些增冰峨峨飛雪千里些歸
來歸來不可以久些
魂兮歸來君無上天些虎豹九關啄害下人些一夫久
首拔木九千些犲狼從目往來侁侁些懸人以娭投之
深淵些致命於帝然後得瞑些歸來往恐危身些
魂兮歸來君無下此幽都些土伯九約其角觺觺些敦
脄血拇逐人駓駓些參目虎首其身若牛些此皆甘人
歸來歸來恐自遺災些
魂兮歸來入修門些工祝招君背行先些秦篝齊縷鄭
綿絡些招具該備永嘯呼些魂兮歸來反故居些天地
四方多賊姦些像設君室静閒安些高堂邃宇檻層軒
些層臺累謝臨高山些網戶朱綴刻方連些冬有突厦
夏室寒些川谷徑復流潺湲些光風轉蕙汜崇蘭些經
堂入奥朱塵筵些砥室翠翹挂曲瓊些翡翠珠被爛齊
光些弱阿拂壁羅幬張些纂組綺縞結琦璜些
室中之觀多珍怪些蘭膏明燭華容備些二八侍宿射
逓代些九侯淑女多迅衆些盛鬋不同制實滿宫些容
態好比順彌代些弱顔固植謇其有意些姱容修態絙
洞房些蛾眉曼睩目騰光些靡顔膩理遺視矊些
離榭脩幕侍君之間些翡帷翠帳飾高堂些紅壁沙版
元玉之梁些仰觀刻桷畫龍蛇坐堂伏檻臨曲池些芙
蓉始𤼵雜芰荷些紫莖屏風文緣波些文異豹飾侍陂
陁些軒輬既低步騎羅些蘭薄戶樹瓊木離些魂兮歸
來何遠為些
室家遂宗日多方些稻粢穱麥挐黃梁些大苦醎酸辛
甘行些肥牛之腱臑若芳些和酸若苦陳吳羹些臑鼈
炮羔有拓漿些鵠酸臇鳬煎鴻鶬些露雞臛&KR1010;厲而不
爽些粔籹密弭有餦餭些瑶漿&KR0034;勺實羽觴些挫糟凍
飲酎清涼些華酌既陳有瓊漿些歸反故室敬而無妨
些肴羞未通女樂羅些&KR1981;鍾按鼓造新歌些涉江采菱
發揚荷些美人既醉朱顔酡些娭光眇視目曾波些被
文服纖麗而不竒些長髮曼鬋豓陸離些二八齊容起
鄭舞些祍若交竿撫案下些竿瑟狂會搷鳴鼓些宫庭
震驚𤼵激楚些吳歈蔡謳奏大吕些士女雜坐亂而不
分些放&KR1981;組纓班其相紛些鄭衞妖玩来雜陳些激楚
之結獨秀先些
箟&KR0034;象棋有六博些分曹並進遒相迫些成梟而牟呼
五白些晉制犀比費白日些䥶鍾搖簴揳梓瑟些娛酒
不廢沈日夜些蘭膏明燭華燈錯些結撰至思蘭芳假
些人有所極同心賦些酎飲盡歡樂先故些魂兮歸來反
故居些
亂曰献歲𤼵春兮汩吾南征菉蘋齊葉兮白芷生路貫
廬江兮左長薄倚沼畦瀛兮遥望博青驪結駟兮齊千
乘懸丈延起兮元顔烝步及驟處兮誘騁先抑騖若通
兮引車右還與王趨夢兮課後先君王親發兮憚青兕
朱明承夜兮時不可掩皋蘭被徑兮斯路漸湛湛江水
兮上有楓目極千里兮傷春心魂兮歸來哀江南
大招傳
大招者屈原之所作也或曰景差疑不能明也屈原
放流九年憂思煩亂精神散越與形離别恐命將終
所行不遂故憤然大招其魂盛稱楚國之樂崇懷襄
之德以比三王能任用賢公卿明察能薦舉人宜輔
佐之以興至治因以風諫達已之志也
青春受謝白日昭只春氣奮𤼵萬物遽只冥淩浹行魂
無逃只魂魄歸徠無遠遥只魂乎歸徠無東無西無南
無北東有大海溺水浟浟只螭龍並流上下悠悠只霧
雨淫淫白皓膠只魂乎無東湯谷&KR0034;寥只
魂乎無南南有炎火千里蝮蜿蜒只山林險隘虎豹蛇
只鰅鱅短狐王虺騫只魂乎無南蜮傷躬只
魂乎無西西方流沙&KR1071;洋洋只豕首縱目被髮鬤只長
瓜踞牙誒笑狂魂乎無西多害傷只
魂乎無北北有寒山逴龍赩只代水不可涉深不可測
只天白顥顥寒凝凝只魂乎無往盈北極只
魂魄歸徠間以静只自恣荆楚安以定只逞志究欲心
意安只窮身永樂年壽延只魂兮歸徠樂不可言只五
榖六仞設菰梁只鼎臑盈望和致芳只内鶬鴿鵠味豺
羹只魂乎歸徠恣所嘗只鮮&KR1010;甘雞和楚酪只醢豚苦
狗膾苴蒪只吳酸蒿蔞不沾薄只魂兮歸徠恣所擇只
炙鴰烝鳬煔鶉敶只煎鰿臛雀遽爽存只魂乎歸徠麗
以先只四酎并孰不&KR0008;嗌只清馨凍&KR3493;不歠役只吳醴
白蘖和楚瀝只魂乎歸徠不遽惕只代秦鄭衛鳴竽張
只伏戲駕辯楚勞商只謳和揚阿趙簫倡只魂乎歸徠
定空桑只二八接武投詩賦只叩鍾調磬娛人亂只四
上競氣極聲變只魂乎歸徠聽歌譔只朱唇皓齒嫭以
姱只比德好間習以都只豐肉微骨調以娛只魂乎歸
徠安以舒只嫮目未笑娥眉曼只容則秀雅穉朱顔只
魂乎歸徠静以安只姱修滂浩麗以佳只曾頰倚耳曲
眉規只滂心綽態姣麗施只小腰秀頸若鮮畀只魂乎
歸徠思怨移只易中利心以動作只粉白黛黑施芳澤
只長袂拂面善留客只魏乎歸徠以娛昔只青色直眉
美目媔只靨輔竒牙宜笑嘕只豐肉微骨體便娟只魂
乎歸徠恣所便只
夏屋廣大沙堂秀只南房小壇觀絶霤只曲屋步壛宜
擾只騰駕步游獵春圃只瓊轂錯衡英華假只&KR0581;蘭桂
樹鬱彌路只魂乎歸徠恣志慮只孔雀盈園畜鸞皇只
鵾鴻羣辰雜&KR1175;鶬只鴻鵠代遊曼鷫鷞只魂乎歸徠鳳
皇翔只曼澤怡面血氣盛只永宜厥身保壽命只室家
盈爵禄盛只魂乎歸徠居室定止
接徑千里出若雲只三圭重侯聽類神只察篤夭隠孤
寡存只魏兮歸徠正始昆只田邑千畛人异昌只美冐
衆流德澤章只先威後文善美明只魂乎歸徠賞罰當
只名聲若日照四海只德譽配天萬民理只北至幽陵
南交趾只西薄羊腸東窮海只魂乎歸徠尚賢士只發
政献行禁苛暴只舉傑壓陛珠璣罷只直贏在位近禹
麾只豪傑執政流澤施只魂乎歸徠國家為只雄雄赫
赫天德明只三公穆穆登降堂只諸侯畢極立九卿只
昭質既設大侯張只執弓挾矢揖辝讓只魂乎歸徠尚
三王只
九辯傳
九辯者楚大夫宋玉之所作也辯者變也謂敶道德
以變說君也九者陽之數道之綱紀也故天有九星
以正機地地有九州以成萬物人有九竅以通精明
屈原懷忠貞之性而被讒邪傷君闇蔽國將危亡乃
挼天地之數列人形之要而作九歌九章之頌以諷
諫懷王明已所言與天地合度可履而行也宋玉者
屈原弟子也閔惜其師忠而放逐故作九辯以述其
志至於漢興劉向王褒之徒咸悲其文依而作詞故
號為楚詞亦承其九以立義焉
悲哉秋之為氣也蕭瑟兮草木搖落而變衰憭慄兮若
在遠行登山臨水兮送將歸泬寥兮天高而氣清&KR0034;&KR2191;
兮收潦而水清㦧悽增欷兮薄寒之中人愴怳懭恨兮
去故而就新坎廪兮貧士失職而志不平廓落兮羈旅
而無友生惆悵兮而私自憐燕翩翩其辝歸兮蟬&KR0034;漠
而無聲雁雝雝而南遊兮鵾雞啁唽而悲鳴獨申旦而
不寐兮哀蟋蟀之宵征時亹亹而過中兮蹇淹留而無
成
悲憂窮慼兮獨處廓有美一人兮心不繹去鄉離家兮
徠遠客超逍遥兮今焉薄專思君兮不可化君不知兮
可奈何蓄怨兮積思心煩憺兮忘食事願一見兮道余
意君之心兮與余異車既駕兮朅而歸不得見兮心傷
悲倚結軨兮長太息涕潺湲兮下霑軾忼慨絶兮不得
中瞀亂兮迷惑私自憐兮何極心怦怦兮諒直
皇天平分四時兮竊獨悲此凛秋白露旣下降百草兮奄
離披此梧楸去白日之昭昭兮襲長夜之悠悠離芳藹
之方壯兮余蔞約而悲愁秋既先戒之以白露兮冬又
申之以嚴霜收恢&KR0034;之孟夏兮然欿傺而沈藏葉菸邑
而無色兮枝煩挐而交横顔滛溢而將罷兮柯彷彿而
萎黃萷櫹槮之可哀兮形銷鑠而瘀傷惟其紛糅而將
落兮恨其失時而無當擥騑轡而下節兮聊逍遥以相
佯歲忽忽而道盡兮恐余壽之弗將悼余生之不時兮
逢此世之俇攘澹容與而獨倚兮蟋蟀鳴此西堂心怵
惕而震盪兮何所憂之多方仰明月而歡息兮步列星
而極明
竊悲夫蕙華之曾敷兮紛旖旎乎都房何曾華之無實
兮從風雨而飛颺以為君獨服此蕙兮羌無以異於衆
芳閔竒思之不通兮將去君而高翔心閔憐之慘悽兮
願一見而有明重無怨而生離兮中結軫而增傷豈不
鬱陶而思君兮君之門以九重猛犬狺狺而迎吠兮關
梁閉而不通皇天滛溢而秋霖兮后土何時而得漧塊
獨守此無澤兮仰浮雲而永歎
何時俗之工巧兮背繩墨而改錯却騏驥而不乘兮策
駑駘而取路當世豈無騏驥兮誠莫之能善御見執轡
者非其人兮故跼跳而遠去鳬鴈皆唼夫梁藻兮鳳愈
飄翔而高舉圜鑿而方枘兮吾固知其鉏鋙而難入衆
鳥皆有所登棲兮鳳獨惶惶而無所集願銜枚而無言
兮嘗被君之渥洽太公九十乃顯榮兮誠未遇其匹合
謂騏驥兮安歸謂鳳皇兮安棲變古易俗兮世衰今之
相者兮舉肥騏驥伏匿而不見兮鳳皇高飛而不下鳥
獸猶知懷德兮何云賢士之不處驥不驟進而求服兮
鳳亦不貪餧而忘食君棄遠而不察兮雖願忠其焉得
欲寂寞而絶端兮竊不敢忘初之厚德獨悲愁其傷人
兮馮鬱鬱其安極
霜露慘悽而交下兮心尚幸其弗濟霰雪雰糅其增加
兮乃知遭命之將至願徼幸而有待兮汩莾莽兮與野
草同死願自往而徑遊兮路壅絶而不通欲循道而平
驅兮又未知其所徒然中路而迷惑兮自壓按而學誦
性愚陋以褊淺兮信未達乎從容竊美申包胥之氣盛
兮恐時世之不固何時俗之工巧兮滅規矩而改鑿獨
耿介而不隨兮願慕先聖之遺教處濁世而顯榮兮非
余心之所樂與其無義而有名兮寧窮處而守高食不
媮而為飽兮衣不苟而為温竊慕詩人之遺風兮願託
志乎素餐蹇充倔而無端兮汩莽莽而無垠無衣裘以
禦冬兮恐溘死而不得見乎陽春
靚杪秋之遥夜兮心憭悷而有哀春秋逴逴而日高兮
然惆悵而自悲四時逓來而卒歲兮隂陽不可與儷偕
白日晼晼其將入兮明月銷鑠而減毁歲忽忽而道盡
兮老冉冉而俞弛心搖悦而日&KR0034;兮然怊悵而無冀中
㦧惻之悽愴兮長太息而增欷年洋洋以日往兮老嵺
廓而無處事亹亹而覬進兮分蹇淹留而躊躇
何汜濫之浮雲兮猋壅蔽此明月忠昭昭而願見兮然
䨧曀而莫達願皓日之顯行兮雲濛濛而蔽之竊不自
聊而願忠兮或黕點而汙之堯舜之抗行兮瞭冥冥而
薄天何險巇之嫉妬兮被以不慈之偽名彼日月之照
明兮尚黯黮而有睱何況一國之事兮亦多端而膠加
被荷裯之晏晏兮然潢洋而不可帶既驕美而伐武兮
負左右之耿介憎愠愉之修美兮好夫人之慷慨衆踥
蹀而日進兮美超遠而逾邁農夫輟耕而容與兮恐田
野之蕪穢事綿綿而多私兮竊悼後之危敗世雷同而
炫燿兮何毁譽之昧昧今修飾而窺鏡兮後尚可以竄
藏願寄言夫流星兮羌儵忽而難當卒壅蔽此浮雲兮
暗漠而無光
堯舜皆有所舉任兮故高枕而自適諒無怨於天下兮
心焉取此怵惕乘騏驥之瀏瀏兮馭安用夫強策諒城
廓之不足恃兮雖介介之何益邅翼翼而無終兮忳惽
惽而愁約生天地之若過兮功不成而無效願沈滯而
無見兮尚欲布名乎天下然潢洋而不遇兮直怐愗而
自苦莽洋洋而無極兮忽翺翔之焉薄國有驥而不知
乘兮焉皇皇而更索寗戚謳於車下兮桓公聞而知之
無伯樂之善相兮今誰使乎訾之㒺流涕以聊慮兮惟
著意而得之紛純純之願忠兮妬彼離而鄣之願賜不
肖之軀而别離兮放遊志乎雲中乘精氣之摶摶兮鶩
諸神之湛湛驂白霓之習習兮歷羣靈之豐豐左朱雀
之茇茇兮右蒼龍之躍屬兮雷師之闐闐兮通飛廉之
衙衙前輕輬之鏘鏘兮後輜乘之從從載雲旗之委蛇
兮扈屯騎之容容計專專之不可化兮願遂推而為臧
頼皇天之厚德兮還及君之無恙
右江離大葉芎藭也清芬似芹性能禦濕
右芷白芷也或謂之茝禮記所稱茝蘭是也其葉婆
娑佩之可以辟惡
右秋蘭澤蘭也生水中及下濕地方莖紫節七月始
花
右蕙零陵香也春秋傳謂之薰莊子薰然慈仁謂之
君子亦取此義
右蘭都梁香也詩曰秉蕳夏小正曰畜蘭陸璣草木
疏云蘭為王者香草其莖葉皆以澤蘭廣而長節節中
赤高四五尺朱子楚詞辨証謂本草所言蘭似澤蘭今
處處有之蕙則自為零陵香尤不難識大抵古所謂香
草必其花葉皆香而燥濕不變故可刈而為佩若今所
謂蘭蕙其花雖香而葉乃無氣其香雖美而質弱易萎
非可刈而佩者也又王象晉正譌今世重建蘭北方
尤為難致間得一本不啻拱壁及詳閱遯齋閑覽楚辭
辨證草木疏諸書乃知今所崇尚皆非靈均九畹故物
至有謂春花為蘭秋花為蕙者其視紉秋蘭為佩之語
不剌謬乎云云蓋世祗知重花而不知辨葉往往即以
建蘭指為離騷之蘭自宋代以來畫家譌誤相沿習而
不察朱子乃閩人豈不識其土産而反為之辨析如此
亦可以釋人之惑矣
右留夷詩所謂勺藥也山海經云洞庭之上多勺藥
右揭車䒗輿也生山谷中熏衣辟蛀厥用為多
右杜衡爾雅謂之土鹵廣雅謂之楚蘅根類馬蹄又
呼為馬蹄者
右菊真菊與苦薏異其葉柔其花小神農書以菊為
養生上藥
右荃昌蒲之無劒脊者廣雅謂之昌陽或謂之堯韭
右蘪蕪芎藭苗也生於五沃之土其葉小於江離
右杜若葉似薑而有文理亦名良薑即今之高良薑
右薠似莎而大有青白二種白者取其香亦昭其潔
也
右三秀芝也一歲三華古稱瑞草
右薇爾雅云薇垂水說文薇似霍莖葉氣味與豌豆
同
右薺味甘師曠所謂歲欲豐甘草先生者是也
