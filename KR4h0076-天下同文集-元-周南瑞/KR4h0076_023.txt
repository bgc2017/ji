天下同文集卷二十三元周南瑞編
牒
移嶺北湖南道肅政廉訪司乞致仕牒
盧摰
當職伏自去歲到任未幾感觸風寒宿疾發動病態叢
集實慮難勝職任具呈江南諸道御史行臺及移文貴
司備申憲臺以求醫歸田為請者屢矣亦巳叠奉臺檄
不蒙准申自惟㢲愞闒茸重以疾病支離猥荷睠存揣
已揆分何以得此慚悚之餘徒有策勵疲駑黽勉朝夕
顧雖涓流塵坌無益崇深而庶幾圖報萬分之一者似
亦不可棲遲冥默寂然遂已也自爾以來力疾治事又
經八九月終是大病之後精力難於平復飲啖無味不
食自飽皮膚踆慢不能充實兀坐少頃已復昏睡今方
首夏尚未炎熱腠理不密動輒自汗南土氣候不常時
或風雨稍覺涼冷衆皆絺綌已獨衣裌衆皆衣裌已獨
挾纊但遇隂晦腿膝注膇步履蹣跚目視昏近兩耳重
聽心思憒憒事多遺忘當職年雖未及六十其衰悴癃
老之狀雖年踰七十者未必至此欲望憲臺許准致仕
養疴山藪别選賢能以代其處公私之間俱為便益雖
古大夫七十致政却緣禮經所載四十始仕摯在稚幼
特蒙世祖皇帝天地大造教育作成年及弱冠疵賤姓
名已登仕版今上皇帝嗣登寳位圖任賢人以摯遭際
先朝服勤帷幄多歴年所擢置侍從居無幾何選任方
岳敡歴中外垂四十年儒者之榮至是極矣由是而言
較之古者四十始仕七十致仕者從政之年過於禮經
所云者已數年矣又近代熙豐間范蜀公鎮年六十四
遂致仕而歸援以為例彼以論事不合而歸摯以謝病
得請而歸酌古凖今何不可者雖摯於范鎮無能為役
欽惟主上聖神文武遠追勲華尚何區區宋代熙豐之
君所敢擬倫而豈可使宋獨有六十四致仕之鎮而吾
堂堂聖元獨無五十餘致仕之摯也又緣御史肅政俱
為風憲之司肅清風俗條格具在即允所請其為風俗
之助誠於大體有所關係當職陳乞之言即非好竒矯
俗盖古有以退為進飾讓釣名者當職涉閱載籍即有
此類每撫卷嗤笑以為可恥今兹移文求醫致仕既無
規避又有故常欲望憲臺鑒其悃欵雖未及年因病有
請縣車之典得從摯始實為榮幸
天下同文集卷二十三
