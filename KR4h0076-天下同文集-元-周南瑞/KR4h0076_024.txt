天下同文集卷二十四元周南瑞編
狀
薦前河北河南道肅政廉訪副使任乞僧狀
盧摰
前河南府路總管盧摯謹呈摯起身素士拙於自謀滿
代來寄跡民伍搢紳縫掖緇黃芻蕘還往無擇側聽輿
議多謂前河北河南道肅政廉訪副使任乞僧職御史
日廉悍果銳臨事謇諤不撓勢權及貳憲一道監臨相
衛郡縣畏服部内清整至於發廩振民之類誠得古人
奉使大體聲稱翕然昭徹中外由來已久向以婚媾之
間因循詿誤獲譴秋官屏跡田里屢閱歲朔有如本官
材局器幹言論丰采足為能臣中遭沉廢誠為可惜輿
議如此摯復援以平素涉閱載籍之所記者攄發懷抱
叙列簡牘以干聽覽盖聞楩楠合抱適梁柱之用雖蠧
敗寸咫樗櫟不足以並其材大圭拱璧有瓌瑋之質雖
瑕纇芥粒碔砆曷能厠其寶斯固梓匠之異選玉人所
必致也夫馬或奔踶而致千里士或有負俗之累而立
功名斯言豈徒也哉昔吳起貪淫積忍殺妻以求將魯
君疑起不用魏文侯得李克之言以起為將守西河而
秦不敢東兵漢高帝以陳平為都尉典護軍有謂平居
家時盜其嫂典護多受諸將金高帝疑之魏無知以盜
嫂受金不足疑竒計誠足利國家為解高帝益厚貴平
以為護軍中尉盡護諸軍資其策畫間弱霸楚張敞為
京兆尹禁姦顯善明於賞罰任職為久坐黨累當免黠
吏知而犯敞敞收殺之會使者覆獄劾敞賊殺不辜宣
帝薄其罪免為庶人居無幾思敞功效徵拜冀州刺史
卒獲其用王公仲所謂非私其人貪其材器有益於公
家也大抵自昔有國家者以才難之故揜垢藏疾求所
長捨所短以恢用人之度者多有此類不復歴舉今任
使雖無將起用兵之能乏相平謀臣之計其摧暴治劇
方之敞尹亦豈多讓而婚媾之誤惡豈比於殺妻醜豈
至於盜嫂較以賊殺不辜罪孰輕重也伏望公朝略寸
咫之蠧而所用者材揜芥粒之瑕而所得者寶貸奔踶
於千里之足責功名於負俗之累深惟魏侯用李克之
言將猜忍貪淫之起以致却秦之功漢高善無知之對
厚盜嫂受金之平卒收間楚之利宣帝薄京兆之罪貪
材器有益於公家者起任使而屬委之豈惟本官獲湔
洗拔擢於隆寬盛明之世砥礪自新趨赴事功以遂報
效其於補助公朝選材補過之義似亦不無萬分之一
也山林薄朽方以教讀鄉校為業僭踰章薦竊伏兢慚
雖然經據古道鄉校之議執政者有取焉摯放閒頗久
樸野滋甚徒泥古陳詞不知忌諱輕瀆峻清伏惟裁擇
臺薦御史蕭奉訓狀
江南諸道行御史臺監察御史嘗謂風憲不難用人而
難於稱職大㮣紏奸治邪在不失於大體潔身修行而
後可以正人竊見廣西道廉訪司僉事蕭奉訓詩禮名
家簪纓後裔年妙而識老學飽而材優始由湖南儒學
提舉除充廣東按察僉司風采振揚奸邪畏避實迹昭
著廉聲播傳遭值例革閒居京師奉命安南不辱國命
繼除連州知州復任江西儒學提舉士譽翕然儒風大
整就任改除今職未及半年糾停象州路達嚕噶齊等
官一十二員斷革官吏四百餘員平反冤滯數起所至
聞風震懾近者臺委追問海南宣慰使都元帥薛徹于
不法不公事亦非小本官首去其爪牙而折其權勢親
閱案牘推究事情致使巨奸無所逃責於是要荒之外
烟瘴之鄉屈者獲伸冤者得釋官府知奉法之嚴風憲
藹得人之譽緣本官廉足以服衆明足以燭奸剛果敢
為智勇無避善剸繁而治劇不吐剛而茹柔允為良材
實稱乃職若使久淹邊遠不能盡展施為如蒙擢置近
裏道分唯復兩臺鑒察内任用誠為相應為合行具呈
天下同文集卷二十四
