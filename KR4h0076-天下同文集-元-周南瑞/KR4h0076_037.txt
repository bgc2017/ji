天下同文集卷三十七元周南瑞編
辭
哭須溪墓王夢應
紹定壬辰後六十有六年丁酉閏月庚申四方學者會
葬須溪先生北郭外其同門生長沙王夢應以是日祗
役故鄉先塋越明年正月十有五日壬寅昩爽始克奉
巵酒哭先生嗚呼廬陵自六一公以正學繼孟韓起千
載小歐公忠孝義理鳴穆陵紹陵間天下學者再變先
生奮兩公後卓然秦漢巨筆凌厲千萬年盖炎士訖籙
及於今南北士不得先生一言不為名士殆盛於眉山矣
惟盛時不以所學大用不奮筆大典册成一經以彰休
明為宇宙關作使天下士觖然夢應又念早從小歐公
廬山公師門托交四十載晚更流落蒙賴實厚追惟吾
感永愧負土且斯文千載之托一日永已悲悼何限謹
吟短些尚鑒之
宇宙兀有千載兮安得夫子之復生昔余俟而不敢惑
兮卓哉廬山公所評天能為命世之盛兮不能贏之以
百年斯文克當天運兮信有屬而無傳偉夫子之立言
兮神氣超乎古今豪縱雄力不可控兮淵杳不得窺而
深千竒萬態春行天兮又為秋冬之刻厲豈惟嬉笑怒
罵之間兮平易亦千人之俱廢盖蒙莊太史之恢恢兮
諸子百氏之不可窮廬山休休歎復起兮眉山再變而
亦雄應龍矯乎青空兮神蛇黑蜧之儔伍謇獨立而還
顧兮横四海其誰語帝典王誥豈不浩積兮清廟生民之
何時仰歎俯弔復下引兮來哲又不可期蘭闍汨其同
塵兮荒荒四裔板照之語有大而莫能載兮吾亦委夫
蚩蚩嗟夫子之時命兮生死乎盛明余侘傺其誰從兮
愴被髮乎大荒非今世之為慟兮有揜卷而遐追望江
山之坡陁兮雜風雨而鳴悲埋文光而不得兮終古尤
于秋日誰將告夫春秋兮有尊王發微之初筆出生平毫
末兮震動百世之上下嗚呼靖康日遠兮人知南道之
叔夜亂曰我即仰高不可階兮風霆一世此山埋兮神
光在天秋灑灑兮墓而藏者麈尾佳兮
天下同文集卷三十七
