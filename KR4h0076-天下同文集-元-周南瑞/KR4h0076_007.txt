天下同文集卷七元周南瑞編
記
江浙行中書省新署記閻復
至元二十九年夏五月江浙行中書省新署成明年夏
五月復遊杭省府會宴政事堂請記興造之蹟於石謹
按中書漢官名魏晉以來始改秘書省為中書省唐置
三省中書其一也地位尊崇列尚書門下之右國初政
尚簡古有中書之名而僚屬未備中統建元更定官制
乃置中書總握機務尚書六曹隸焉又酌近代之典立
行中書省分鎮方國荒服諸郡隸焉蓋古方伯連帥之
任也王師渡江詔命巴延丞相行省軍中江南旣平遂
置數道行中書省撫綏鎮遏之惟兩浙東南上游襟江
帶湖控扼海外諸番貿遷有市舶之饒歲入有蘇湖之
熟𣙜貨有酒鹽之利節制凡百餘城出納以億萬計實
江南根本之地蓋兩浙安則江南安江南安則朝廷無
南顧之憂膺是責者非股肱大臣威望素著鮮克稱任
粤自政化更張今榮禄大夫平章政事烏瑪喇首拜兹
命榮禄大夫平章政事阿喇卜丹資善大夫左丞趙仁
榮中奉大夫參知政事特穆爾嘉議大夫簽行中書省
事郭筠前後接武同寅協恭若夫内給弓兵外通海漕
理財以經國勤政以綏民以至築圍田以備水平糴價
以賑飢盜賊止息人安田里以布宣皇澤唯謹先是省
署居亡宋之秘閣屬有回禄之變今福建行中書省平
章政事史弼時為右丞共議作而新之杭州路達嚕噶
齊斡齊爾理問官柳澤寔董其役度材於官傭力於民規
制有經工用有節閱數月而後畢前逮政事堂為發號
施令之所後為便閣以居八座左右二廳為郎幕東西
二廡為掾吏舍旁起兩公廨一為理問所一為鎮守萬
戸府中堂有甓棨戟有門宏敞壯麗視舊有加焉愚聞
古者堂室座右皆有銘所以陳箴規示儆戒也省府以
台鼎之重統治三吳生民之休戚係焉中外之供億賴
焉東南之安危寄焉勿謂兹庭距京師遠甚慶賞刑罰
得以專之洪惟聖天子明見萬里之外愚願居是任者
入門踧踖如趨文陛之下踵堂祗肅如侍丹扆之側威
顔咫尺如天日之在目玉音諄誨如雷霆之在耳相與
兢兢業業正已以率天下安靜以致治功協和以熙庶
績一善未宏思務舉之一才未進思務與之一弊未除
思務去之俾三吳百郡之民以至海隅遐陬咸被維新
之化歲樂豐登域躋仁夀異時述職天朝褒德賞勲薦
膺寵渥新之又新煥然宜自作省新署始先民有言詢
于芻蕘勿以老生常談而棄日新之功也
高麗國大藏移安記閔清
昔甘蔗氏初成正覺普觀一切衆生具有如来智慧德
相但以妄想執著而不證得因起大悲欲以佛之知見
開示悟入然機根萬差不可以一法而度故出廣長舌
演種種法四十九年無說之說洋溢乎大千無非應病
之妙藥也於是有經有律或顯或密分則為五教合則
為一法及乎佛日旣没諸聖繼作發揮奥義文而成論
如是三藏自漢明已來波及於東夏者并諸傳記無慮
六千餘軸是所謂大藏也若比龍宫所藏則須彌一塵
大海一滴耳然法無不具願無不遂凡人天富貴大小
湼槃莫不由斯而出則三界中所謂大寶者能有過於
是乎惟我國家專憑法力創業垂統歴代嗣王莫不克
遵前典式至於今休由是大藏寫成者有金字銀字墨
字印成者有遼本宋本鄉本鄉本則現有流行之板故
内外名刹靡不有焉南嶽鐵山和尚稔聞海東山水之
勝欲一觀覽而本國道俗想望其高風者有年越大德
八年甲辰秋因受諸公之請浮杯而至閤國尊崇如見
佛日瓶錫所止四乘如雲隨根適器咸蒙兹澤若非古
佛權現疇克爾耶師因游化到江華普門社見藏經三
本問其來由曰二本乃往古君臣所安一是今奉翊大
夫知密直司事軍簿判書上護軍許評同瑞原郡夫人
廉氏了因所營也師喟然嘆曰往者志不可奪今者意
或可遷也譬如鑿百尺之井者牢閉而不肯惠人則井
有何功哉得如意之珠者深藏而不令(闕)則珠有何
德哉今此藏經雖或披轉似不能及(闕)何異閉井藏珠
者乎彼江西宜春之大仰開山祖師曰小釋迦粤有梵
僧禮祖曰我來東土禮文殊却見小釋迦由是得名祖
嘗記云住此山一紀者是吾再来而雪巖欽公住餘一
紀果符慧記予曾以己事參叩嘗蒙啓迪且示以偈曰
拈起集雪峰上月人前抛作百花毬今雖為古人想之
如在現住者亦欽公之子也地靈境勝代不乏人但以
寺經回禄法寶有缺耳倘減一於此補彼之缺則豈非
開井於八達之衢置珠於輪王之手乎許公聞之喜若
發蒙尅日將付歸舟欲事之與彼山不朽請清為記予
辭以非才且病繼有和尚請書辭意懇欵清於師戒香
亦有一日之熏不能獲已忍病操毫聊識其事於戲普
門在大虛中一微塵耳而所藏法寶大千經卷也若非
慧眼明見破塵出經則許公之九仞功山未免一簣之
虧矣况彼仰山號為釋迦再來之地亦中夏之靈山也
我和尚雪巖嫡嗣亦釋迦之長子也因其言使斯經傳
於斯地則靈山一會復回今日其所饒益可量哉則許
公之獲勝功德又可量哉雖在見聞亦可為慶者與
大德十年丙午九月日記
安福州學新鑄祭器記劉坦
大德甲辰秋七月安福州學新鑄祭器成教官率諸生
觀於堂上既乃藏諸禮庫設掌器一員慎其出入凡為
簠若簋各十爵十有五坫如之六樽惟犧象各一杓如
樽之數餘四樽各一併罍洗爐缾為七十一皆銅也鈔
費伍伯有竒盖自開禧丙寅遷學迨今百年物久而敝
莫有諮省春秋舍奠隨時繕補知禮者以為詬蘇侯既
宅牧視頖宫加重未幾王侯來贊郡治首相與言曰器
皿不備不可以祭矧非求舊惟新議克合亟召冶鑄氏
按圖考古盡發養士餘財以充其費不足則於二侯取
具焉逾月釁成行且有事於廟滌濯告潔先聖先師洋
洋臨之在上或曰古器有用玉者禮之玉爵是也有用角
者記之角散是也簠簋字皆從竹笵金為質何居余嘗
觀集古錄不但龔伯之彛伯庶之敦亦有叔高父之簋
則器之用金三代時巳然矣於今夫何疑惟是事也二
侯協成之職教者與有力焉坦舊諸生俾記厥始不敢
以耄辭
天下同文集卷七
