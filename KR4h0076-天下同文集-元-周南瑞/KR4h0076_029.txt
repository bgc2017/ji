天下同文集卷二十九元周南瑞編
贊
西溪贊
西溪公名博文字子冕宏裕有藴中朝號
稱厚德其言論風旨學殖文采士論歸焉
常五居監司七至侍從揚歴三十年頃由
禮部尚書大名總管為御史中丞行臺江
南云
味道之腴儼然以居顧雖寓形喬松磐石之間而槁項
黃馘者能如是乎求之古人將誰與俱其聞柳下惠之
風而興者抑卓子康劉文饒之徒歟
朱誠甫贊盧摰
氣剛以沉識遠而深奚藏諸内者矯矯而發乎外者愔
愔昔冠惠文繩直于南移察天臺霜清柏森諤議抗章
折巨奸而排孔壬方鳳鳴兮朝陽或振鬛仗馬之瘖贊
幕江漢協謀官箴日聞旬宣如鼓瑟琴幅巾蕭然朝市
山林唯玉雪以自將非埃壒之可侵故貌君之德容者
又當洞照其靈襟也
滕玉霄贊盧摰
似不似在阿堵同不同在裏許其落筆也如箕其出神
也如杵其得於酒狂也為劒俠而得於獨醒也為處女
固不得與二陸三豈不可與四䕫五嗟乎使吾得而客
之亦何至嘲子雲而責子羽也
天下同文集卷二十九
