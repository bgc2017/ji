天下同文集卷五十元周南瑞編
詞
金人捧露盤羅志仁
丙戌過錢塘
濕苔青妖血碧壊垣紅怕精靈來往相逢荒烟瓦礫寶
釵零亂隠鸞龍吳峯越巘翠顰鎖若為誰容浮屠换
朝陽殿僧磬改景陽鐘興亡事淚老金銅驪山廢盡更
無宫女說玄宗海濤落月角聲起滿眼秋風
霓裳中序
四聖觀
來鴻又去燕看罷江潮收畫扇湖曲雕闌倚倦正船過
西陵快篙如箭凌波不見但陌花遺曲凄怨孤山路晚
蒲病柳澹綠鎻幽院離恨五雲宫殿記舊日曾遊翠
輦青紅如寫便面下鵠池荒放鶴人遠粉牆隨岸轉漏
碧瓦殘陽一線蓬萊夢人間那信坐看海濤淺
揚州慢
危榭摧紅斷磚埋綠定王臺下園林聽檣竿燕子訴别
後驚心儘江上青峰好在可憐曾是野燒痕深付瀟湘
漁笛吹殘今古銷沉妙奴不見縱秦郎誰更知音正
雁妾悲歌鵰奚醉舞繡戶停砧花碧舊愁何處魂歸些
晚日隂隂渺雲平鐵嶺凄凉天也沾襟
齊天樂詹玉
贈童甕天兵後歸杭
相逢喚醒京華夢吳塵暗斑吟髮倚擔評花認旗沽酒
歴歴行歌竒迹吹香弄碧有坡柳風情逋梅月色畫鼓
紅船滿湖春水斷橋客當年何限俊侣甚花天月地
人被雲隔却載蒼烟更招白鷺一醉西門又别今回記
得再折柳穿魚賞花催雪如此湖山忍教人更說
桂枝香
紫極宫寫韻軒
紫薇花露飄灑作凉雲點宫勾羽字字飛仙下筆一簾
風雨江亭月觀今如許有飄零墨香千古夕陽芳草落
花流水依然南浦甚兩兩凌風駕虎凭天孫標致月
娥眉嫵一笑生春不比世間兒女筆牀硯滴曾窺處有
西山青眼如故翠箋寄與玉簫吹徹鳳吟鸞舞
木蘭花慢李琳
汴京
蘂珠仙馭遠横羽葆簇霓旌甚鸞月流輝鳳雲布彩翠
遶蓬瀛舞衣怯環珮冷問梨園幾度沸歌聲夢裏芝田
八駿禁中花漏三更繁華一瞬化飛塵輦路劫灰平
悵碧滅烟綃紅凋露粉寂寞秋城興亡事空陳迹秪青
山淡淡夕陽明懶向沙鷗說得柳風吹上旗亭
六么令
京中清明
淡烟疎雨香逕渺鶗鴂新晴畫簾閒卷燕外寒猶力依
約天涯芳草染得春風碧人間陳迹斜陽今古幾縷遊
絲趁飛蝶誰向尊前起舞又覺春如客翠袖折取蔫
紅笑與簪華髮回首青山一點檐外寒雲疊梨花著雨
柳花飛絮夢遶闌干滿園雪
天下同文集卷五十
