天下同文集卷二十元周南瑞編
書
答疎齋書姚雲
雲承手諭教督切至文義爾雅曠若復面不異結駟過
門耳提之也焜燿側陋之望拜命之辱然不肖承賢責
義有隠於懷者用竭誠欵竊自通於左右惟長沙望衡
浸湘秀毓異産士涵呴儒澤為碩人元夫服忠信殉節
義者具如史上稽古右文柔遠明公勞使從而使之既
讀命奉職慨然懷古良吏庶幾往欽禮教華遠之指乃
筮吉皮弁祭菜以禮敬諸生奔走擯相得未嘗有甚盛
甚休又謂教民由學必立之師固宜旅耆俊植經師如
常于閩詹韓于潮德王于鄞醇始稱尊異今勤行禮譔
書具幣涉江越楚獨先一篠蕢之叟得毋譁嘲怪玷初
筵乎往年鄭華子之使傾盖須臾語耳其壅蔽樸愚已
不自揜是年冬得篤疾日口血不乾如是三月不死亟
絶人事屏書册收召營魄而神明異於昔矣及今見壺
子者未必不返走也搢紳先生思其盛壯猶以為可教
重席束帛而求之期以往哲講學之益甚矣君子之樂
善而成美也畫龍市駿感厲隠約自有當其招而往者
而僕非其人也況師道廢而名不可居也久矣有若代
席致辱鄒輿任道蒙患況季世鯫生之鮮聞者乎絳帳
之謂尤重其循牆揜耳而不敢唯唯也昔魏侯致隠士
禄萬國人歌其恭敬猶有踰牆而避者屈穀獻瓠嘲居
士之厚不可割堅不可盛徒仰人而食盖有用之為無
用名浮而實不隨者君子諱之愚瞽冒而弗忘不可也
若明公逆其微詞婉讓又甚不然矣然僕徘徊而未忍
自絶者亦復思惟海内知己如明公者幾見撰屨贏糧
不遠千里疏達凝滯固素所蓄積也今英蕩之光七百
里之近無遡洄涉阻之艱人生幾何會合彌重寧以老
病疏乎劉夢得嘗言蘇味道為綉衣使者宋廣平投梅
花賦由是延譽為聞人先後進相須理也或疑廣平大
雅不應至此石處士得書幣不告妻子朋友速於就道
韓子譏之二賢所行皆非僕所敢從者亦非明公之所
以望我者也丈夫感知已一諾必償於再於三敢以煩
執事哉伏惟明公以耆儒真學士居孔融李膺之任誕
敷文教使南服知孔道與王化遠邇聞風而興不待期
月可也奚取於朽敝之器來教侈於褒寵厚於望待恐
翔而舞者滋去人遠也然盛意敢不拜竊有近比昔元
晦自閩入湘訪欽夫談辨踰月今尚在長老之耳僕視
前修猶泰山一垤無足比數而明公文學師表當代則
或踰於欽夫者矣此猶願密邇攻擊者也春服既成其
自詣龍門之期乎既見君子樂且有儀王倪之不答盧
敖之舉臂孫阮之交嘯皆道也未既於言者副墨具之
惟執事亮察而已
答潭學教授書姚雲
教授徵君足下惟近世箋記鱗幅而異列所以交於貴
且長者非野人宜蒙於時賢者也以簡居敬用復於左
右幸執事察之南國价藩惟長沙定陶之孝討逆之義
譙愍之節炳然殺青巍巍然融廩峙其專門道義之緒
盟府敵愾之勲又融廩不得當其竒也豪傑無文猶興
部使者宣布上指察俗宏化烝其髦士於博士文學執
事諸賢特膺斯選夫以成均之宿彦獻宣之象賢淵源
敷於教思薰而化者可暏已唐宋五百載岳麓甲四書
院為孔教權輿今文化陶海内深被始湘無疑聲教覃
流氣類興起四方孫篋吾哀獨後耳不謂謙光遠貽手
畢專士儼幣申之好辭若不翅覿敬者豈使者嘗欺之
耶主臣主臣始僕由科舉玷科目既墮乘徼學殖益落
年來湛伏農牧消削白日應俗云云類廹而後應或嗜
其鄙拙因謂近古何可使子布見之憲使先生身通文
獻之統獻納禁近諮詢原隰汲汲得賢明道之寄胸八
九雲夢不蔕芥猶不遺葑菲者良梓收癭木富賈居燕
石使名附家集如杜醇焦千之軰耳豈謂其誠有絶人
者哉諸公信郭許之鑒略嫫瘤之醜即欲引而進之前
哲之道若庶幾粗有益於講習者豈自附於問襄從郯
不厭不倦之義乎何陳誼之高也味其言愈益恫於懷
者五季幅裂人文厖舛穆吕蘇尹數子取古文於蠧篋
而補葺壊爛歐陽復大倡之晦蝕始明盖出乎其類者
也或人以儗長公猶正色誚其失言乃喻於蘇合與蜣
丸乎方今舒翹侍從之臣辭命絢㝢縣爾雅一代之典
彼草趯露歌何裨風霆哉況立師之名雖壓以孟韓大
賢猶懼不能服議者之口進瑣尾於龍門不暴腮折鬐
者寡矣豈可㮣世無知言者哉此僕所以芒負汗凂而
不敢承者也雖然少讀朱張酬倡之作慊然想見衡湘
之秀以不得及淹中稷下之門也幸部使者不忘遠謂
之進而不進是䙝命也岳君湘靈竒秀廹目而不見是
自蔽也自蔽陋也䙝命奸也敢徼二過拜命之辱束帛
扉屨資則疑於無處之餽古人一雞黍期千里豈必行
贐僕於疎翁神交久矣不忍一牛車耶肅使介以幣返
士者曰吾師之命我有辭矣若心却之是委貺於野肆
也其何辭復於公所頓首固請反復惟念乃竊取受飱
返錦之義而受貺焉其幣金視諸故府惟大賢察其誠
欵使得從容辭受之中則走也受賜多矣是亦君子愛
人以德之意也意遠詞偏惟執事亮之
天下同文集卷二十
