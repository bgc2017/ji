天下同文集卷四十五元周南瑞編
詩
林慮山許衡
我愛林慮山不處要路津兹焉幾千古絶彼朝市塵我
來成素交淡淡日益親形骸兩相忘誰主復誰賓充然
樂我饑怡然棲我神朝光連暮色佳意含餘春心境一
融會世味殊未真奕奕草木光熙熙禽鳥馴衆物欣有
托吾廬行亦新詩書詠而歸況有耆德鄰
姚敬齋同遊黃華
我生愛林泉俗事常鞅掌十年苦煩劇一念愈傾仰峯
巒看畫圖雲烟入想像久成心上癖欲忍不可強荷有
敬齋公恒以善相長攜我遊黃華一洗塵慮爽行行嘆
竒絶舉目皆勝賞鏡臺聳百險瀑布落千丈石苔積重
痕溪風動幽響使我躁競息使我心志廣恍如夢中身
翶翔千古上回首聲利場誰能脫塵網我老得仁人動
作皆可象還家擬鄰居求田冀接壤便許樸鈍姿於此
静中養
送竇清叔
初來識君面此行見君心匡時有長策慮遠憂且深俗
情取近效雅意入幽沉人生貴所依所依貴知音知音
得展布身將比黃金我本貧賤士多思委相尋未能辦
一飯胡為遽分襟征鴻出遠塞西風動疎林去去渺萬
里何年酒同斟含情望無極白雲障孤岑
歸興
歸興不可遏歸程待何時悠悠故鄉心一夕千里馳西
風動霄漢慘慘令人悲況我多病身天涯久棲遲交遊
義難忘豈忍輕别離重念丘隴遠嬌兒正愚癡因循死
異邑後世將何遺所願經營日及此未全衰樹桑牆以
下開畦水之湄既得舒困難且可為鎡基幼無孝弟稱
老無恩澤施惟有近先塋一死乃其宜諸君苦留連雅
意金蘭期我自無遐福形骸變焦痿生平尚求友得友
還差池中懷起愁歎欲别難為辭試問將吾廬何日當
西之緩急有擬議行止更無疑作詩叙懇欵為報吾友
知
七月望日思親
思却千思與萬思音容無復見當時草窗夜静燈前教
蔬圃春深膝下嬉將謂百年供色養豈期一日變生離太
山為礪終磨盡此恨緜緜未易衰
病中有感
十載天涯客寄身今年憔悴不堪論病來與死傳消息
老去無家遺子孫故里歡遊頻入夢春城凝眺獨消魂
如何藉我知音力五畝歸耕沁北村
别友人
永懷不得遂偃卧惜分隂沁北田園計山東故舊心
永州黃溪遇雪宋渤
黃溪永竒山近在百里内豐林與長壑嶮峭蔽鬱薈奈
何不遙迢乃敢中睚眦坐令清勝境横遭蹂伐害我留
大冥川十日隂雪晦分卒搜洞穴徑造厲戈祋日暮效
醜馘山氓喜且拜啁嘐語莫曉大要意稱快楚俗本悍
獷狃亂恃荒怪撫循誰失方惸獨化無賴山畬舊阡陌
畎澮八九廢春陽入渚澤土膏行可耒為語里長者農
事幸相戒努力為汝生使者知汝瘵
舟過浯溪
三年承乏湖外官再歲舟楫瀟湘灘大冥小冥十日雪
黃溪復訴羣盜盤淡巖竒絶永所最居且兩月不遂觀
舟經浯溪適津檥幸可弭節登巑岏元郎宅廢僧寺出
唐頌字剝石溜漫境清事勝欲久留日暮雨甚江流湍
鴟鴞號鳴不畏人磔磔響振青林端昔賢誇稱臨賞地
此日草竊常餔餐湘中剽刦連越俗邇來比屋為傷殘
於乎安得二千石前以龔遂後劉寬時其飲食衣其寒
丙戌冬至衡陽食柑
衡陽冬猶温長至似春日朝盤富笋蔬夜砌響蟋蟀白
酒如玉膏黃柑飽霜實更闌裌衣坐燈火不欲即三年
江之南光景去如失匆匆節序時無歲寧家室宗祏香
火寒醴牢誰致潔三雛隔兩地不得遂顧恤勞生分有
數敢但念安逸不虞與求全世或不可必官事未易了
應止筋力率漳東二頃田亦粗給秔秫
衡陽村院得杖材寄容齋
放舟清湘波繫舟湘水曲落日紅霧生蔽映兩崖綠衲
衣何處僧揖客看修竹攀緣入幽深松桂薦芬馥輕飈
振裳衣餘韵久回復亭亭小梅花却立野人屋蕭然方
出林碧玉萬竿矗敢攀籜新龍請乞老枝蹙詩翁淡古
思與汝交不瀆往登讀書堂清修配佳菊
早起顔奎
曙禽何喧喧早起身自健曾嗜曉枕凉更眠秖成倦道
路記風燈馳驅共村店自笑七尺軀可貴亦可賤
又
缺月留樹西簷虚凉風集夜來不聞雨庭露空翠濕菖
蒲水氣上一葉珠一滴幽蘭有憔悴古井手自汲
長林
雨瀟瀟風颯颯紫扃閉青烟發濕雅投暝如破山驚起
林塘未收鴨光搖遠影誰氏樓日日换度人間愁倦客
西來老風雨明朝又過長林路
宿西溪
欵段經行路暗知殘燈破屋又西溪清霜欲下雁初過
新月未高烏正啼氣到金莖天影濕峯垂紫盖斗痕低
隔窗有客寒無寐說到更闌聞馬嘶
晚渡
家近歸可晚悠然待渡心寺鐘縈樹盡漁火入江深偶
立生新感微吟極遠尋柴門新月上種樹喜成隂
暮春同王静得
土花滿徑行清曉芳草欲烟生遠愁鳥愛綠隂吟細細
蝶追紅影去悠悠夜來葉底一番雨春到江南第幾州
隔屋嶙峋青更好薰風萬籜化蒼虯
和劉辰翁
如此别易久詩來知勝遊故園春又晚昨夜雨如秋雲
外有黃鶴人間無白鷗關山明去眼誰倚仲宣樓
晚望
悠悠天影下平蕪村落依微竹樹疎斷雁不知秋意老
西風獨在晚晴初一篷烟火漁歌起萬里雲帆客影孤
隔世有情歸暗合不逃摩詰畫成圖
自述甘泳
總角希聞道殘生乃付詩未曾前輩識敢辱近人知飄
泊身餘健蕭閒鬢欲衰一簾書四壁寒日在清池
過南湖
忽有一事礙胸次擺脫不去呼酒來溟溟濛濛混沌在
坦坦蕩蕩虚空開精神一生留筆墨形骸昨夜為尊罍
年年看梅今白髮晴日江路行莓苔
與危見心同和完顔御史沂聯步踏月韻
明月送人歸明月照人宿月落夢醒時清霜壓寒屋
晚立黃洲
今度闌干倚蒼茫入暮天碧溪分市井華屋亂雲烟鐘
隔春來樹燈流夜去船惜哉題柱壯琴動鳳凰絃
小絶
一夜睡不著小窗天忽明林塘寒鳥聚聽得最初聲
陪完顔御史行金石臺分韻得丞字
勝景踰千載吾人得共登五峯交地勢一水合沙稜荆
國成何事浮丘無異能山頭有田父未必識中丞
歸來
謂我猶羈旅歸與已的然風霜高枕外江海小詩邊達
摩移華夏莊周侮聖賢向來知此事未敢棄予年
秋風詞
昨夜西風來人間雨如海山搖搖秋灑灑早起(闕)輪
老紅竟何在惟有殘雲漠漠弄凉態千林萬葉淅瀝作
聲豈無綠色奈何凋零四時更變化宋玉胡為愁直須
痛飲千斛酒亦不知有春亦不知有秋鴻濛適我汗漫
遊絶憐九辨大蕭索争與蟲聲起籬落東溪子今夕呼
月當中天看我大醉西風前便令秋滿八千歲我醉依
然月下眠
天下同文集卷四十五
