天下同文集卷四十三元周南瑞編
詩
絶句劉辰翁
江柳長天草色齊新晴何物不芳菲無因化作千蝴蝶
西蜀東吳欵欵歸
初晴
初日入高樓歸雲雜江樹魚游新雨晴鳥語晨光吐天
容起復覩烟色轉輕素牆花麗車前巷溝映泥路窗明
祛宿潤礎泫滑微步會朝有宿客過午無來屨沿砌上
苔衣虚庭竿犢袴人生足無事世故非所慮彼語吾不
聞清風有時度
戲題
無人知坦腹水影半簾苔驚謂青蟲墮垂絲忽上來
觀絮
新燕池塘綠雨肥初晴未暖日光微角巾猶帶花梢濕
纔倚闌干見絮飛
山行雨中
雨行如漏篷側身半車中風翻荷葉白難可為芙蓉向
來三重茅仰屋嘆穿空已經離亂苦志念常從容
又
入城過新雨路静市人稀吾家林塘間水鴨狂欲飛門
闌稚子笑隔樹見翁歸何人無此樂頽暮樂知希
春歸
留春一日不可種樹十年未成芳草斷腸花落綠窗攜
手鶯聲
夜雨
夜半起雷車天門報曉衙何消如此雨又有未開花綉
被人中酒茅簷客夢家一晴天地闊稽首見重華
漁歌效陳自堂作
石頭城落淮水劉郎浦對伍洲越沼吳湖安在月明人
唱湖州
寄王憲使立夫姚燧
庭樹生秋風炎熾奪如失小蟲鳴喓喓高隼飛鴥鴥緬
懷素心人若髮未忘櫛百年能幾見過眼徂電疾而君
有官事出言千里律何暇喜跫音情與逃空一昨因趙
卿至戒遣書新述篇軸不害多無憚費紙筆且約來北
州罇酒留十日晴天逼佳夕共看華月出非不思餘論
門無一親即吾私如汲車已脫復縈繘晚菘生待種蚤
稻行可銍少須黃花發秋風亦蕭瑟倒冠獨山巔兹遊
或能必
次韻閻子濟
我友宋僉憲頗聞思湘中每云所遇竒未易言說窮崇
蘭春風花巖桂秋露叢三年一官内身在香國東朝航
汨羅波翻雲海日紅暮揖岳麓寺蒼烟樓觀隆喧喧名
都邑百貨聚商工何時訪君遊盡歴西南雄
又
霜水收風濤江船穏歸路唯應江間月照汝來往屢長
沙隔南雲尚飽艱險趣天涯念棋錯暌闊皆舊故新知
苟會心何必懽有素黃鐘未懸業衆目齊瓦釡大音故
希聲欲說難至戶況我言毛輶誰復聽其句所恃君盛
年學仕猶未暮文人重道義自足輕外騖觀今紛華儔
愠喜隨一芋願終藏山書榮於鹿眠賦
寄徐中丞容齋
李侯安慶來遭君江間柂問云歸湍水示聲偶及我自
揆衰鈍質舊學日兼墮百事於大賢資取無一頗始疑
逄蒙弓亦有虚發笴終知匠石斧材不捐瑣瑣增慚失
喜餘背覺芒刺荷平生聲相接睟盎見未可文字親友
間屢得觀藻火況聞閒世故盤走夜光顆仰止高山思
願並餘子夥歷推天日行蟻右風輪左吾徒不相值其
故政此坐何時廣陵遊傾盖願終果
同柳山和尚登落星寺
抵掌女媧前功捐鍊石力盡還霣天怒飛十有八萬里
擲陷彭蠡三重淵藏山於澤信有力愚公欲移重萬肩
黃家亞父更癡絶漫向麟史求何年安知自分牛斗躔
天穴上當匡廬顛銀河一塞(闕)至今飛流掛長川
我來正逢槐火節艤磯少繫東吳船相攜詩僧上佛閣
箕踞對酒談其然渠聞舌撟若自失子辨乃出鄒衍前
無書太古何所得為言烏有先生傳
雈葦歎
瀕江不可禾歲惟葭葦茁青林無端倪永與江水匹由
為薪蒸時責以租賦出園人誠貪夫苞苴黃金鎰暮夜
鑽權倖入牒妻子質輸課或未償沒之良不䘏他家皆
辦為得者皆富室秋風霜露落百榖時已實處處傭千
夫豚酒健力銍稛載向城市官外私羡溢遺笴狼藉陳
入者必見叱或因取束緼隨以盜採律春風將新萌剪
伐未十七下策付一炬炎火赤天日坐視煨燼空不丐
民貧疾因推是為心可見無仁術周官衡虞置為法未
爾密亦已開利源千年誰能窒
雨歸彭元遜
我行方旬浹禾生已扶疎蛙鳴滿阡陌水中有游魚萬
物不知長我還安得歸好風時時來拂我几上書癡兒
習晏起飽飯亦有蔬爾不念稼穡不學將何如
種牽牛
開門見微雨傍竹種牽牛未有歸田日開花且及秋
江上
飲啄畏途廹農商生理微山寒行旅急江晚渡人稀老
樹秋仍立饑鷹夜自歸儒冠空得誤無復舊戎衣
得微雨行視新種松子
春雨種松子秋風吹樹苖微生同度世千歲聽干霄草
木慈心長蟲魚惡念消暮年容晏坐羽葆衆山朝
夜雨
黃葉委門巷暮歸村徑荒寒兼山外合聲與夜深長雞
老聽風雨鷹饑夢雪霜畏人疎嗜酒俯仰失周防
歲晏
歲晏憐童稚村荒愧老夫牛羊各有主鳥雀自相呼橋
雪昏迷逕山風夜擁爐白雲歸落木無復共窮途
春雁
年年見來往處處隔悲懽羈旅偏憐客飄颻復過寒飛
遲先遠喚聞近亟相看未有清明雨天長羽翮乾
登華山
天涯俱得歲嶺外闃無人空闊浮元氣蒼寒接上春波
濤容一旅風日照遺民俯仰乾坤在悠悠寄老身
夜歸菴中
御風旬五日數數記山扉野度中流黑農談隔樹微桔
橰罷世故絡繹動天機露足燈前坐城中洗鉢歸
山中夜起
征鴻中夜行何不就我宿山深金氣壯明月何肅肅鳥
獸四無聲虎狼卧空谷星河落樹外龍蛇散平陸區區
平生心無以少自贖
次韻會孟惜别
蟋蟀有幽意早催寒女機村舂聞雨飽客袂見秋歸飄
泊寧堪别懽娛自欲稀長年加愛惜凉冷近房闈
客居
口腹勤天地客居何所操田園催麥李風日過櫻桃鶯
起青梅落風回亂絮高草心空自老老去自劬勞
清都館
上帝高居擁絳霄人間宫館故漂搖海山自隔蒼凉日
章水空來寂寞潮誰見赤書持浩刦時通羽盖集陽寥
衰年無路披丹悃下有巫陽不盡招
𢷬衣曲盧朔
昨夜砧聲忙今朝聲較緩停手拭淚痕不教老姑見
病中有省
示疾得高眠歲月委一榻驀然有會意言不待問答病
是檢身方睡即出世法竹風語我來時時一蕭颯
二恨
讀書恨無書鄰非東魯家對客恨無酒黃壚頗難賒青
鞋共短策請謁山翁茶向來禹稷事悠悠在桑麻一笑
復何說新春天日佳去年醉西塢曾約小桃花
花信
櫻桃新買試單初團扇胡姬笑倚壚曾被楝花風信誤
春衫未可典春酤
天下同文集卷四十三
