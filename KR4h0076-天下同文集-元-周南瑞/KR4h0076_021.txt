天下同文集卷二十一元周南瑞編
書
答劉英伯書劉辰翁
辱贄書卷卷自清溪陳君來自是每見清溪輒愧愧不
能報於是踰年又二月矣非獨藥冗客冗顧亦欲致君
一來或勝報書云云耳而聞諭教興國恐諭久不復可
望清溪歸亟草草圖之英伯高才妙年又雅致絶俗嗜
好不倦不惟文古字又古盖得書三過讀讀罷急欲識
英伯極談而異邑相望懷抱如塞非甚相愛則不敢言
凡文必成章自孟子莊子皆成章之文也故其辨博反
覆必自極其意不極亦不容釋然每章累千百而止而
力常有餘若大篇江河雜以風波起伏竭人情之所欲
言窮事勢之所必至則秦漢與諸名家合辨賦而為一
人又非區區於辭令應對叙述間比也如此而又不達
則不達矣今人高韓文亦其自稱道特甚在唐人衆多
中最甚達若循其意之所欲言言適盡意亦不過如時
文止耳間有數字數句費人講說及得其用意槩不得
不爾又非如子雲輩數數可厭為遁辭為蔽意終亦不
得為竒耳然亦未得如歐蘇歐蘇坦然如肺肝相示其
極無不可誦回思宋初時用意為古文者與同時負學
問自為家者欲一篇想像不可得近耳如葉水心洪容
齋愈榛塞矣文猶樂也若累句换字讀之如斷弦失譜
或急不暇舂容或緩不復收拾胸中常有咽咽不自宣
者何為聽之哉柳子厚黃魯直說文最工行文最澁三
百篇情性皆得之容易如駕言出遊以寫我憂知我如
此不如無生道之云遠曷云能來雖婦人自道亦能此
而不朽亦以此若皆如懰兮憭兮實所未喻況首尾聯
複不自厭如左傳所謂艱難其心而有名章徹豈不悲
哉願英伯從是一掃削去若百行中有十行是能自喻
處快讀一過亦足以不負白日矣曩在場屋時欲令考
官憒憒中警發況千載而下求其文者知其心非明白
痛快何以哉此自英伯所易直過之耳尚有一恨恨英
伯好竒字六經自劉歆傳寫外無一難字豈可謂無竒
哉舊見魏鶴山取篆字施之行書常笑其自苦無益近
年如楊慈湖畫心字文本心畫雲字在邯鄲匍匐中曲
折愈不相似自學書以來鍾王眉目可喜何嘗顛倒横
竪自不可及若如彼所自為於字體則謬於經傳則乖
不知何所取也三十前見文宋瑞取古文集墓誌行状
當時雖不能讀心甚異之後見石經本方悟何物杜撰
而晁公武輩不知也必欲字字為異亦難必欲字字篆
就亦難放篆文作今體為古書易不易于不于竹簡乎
科斗乎秦隸人無識不至此也盖世有狂道人喜為左
字彼見篆體一二如秌如咊遂欲壹施之使見者駭以
為異甚可笑也聞北方蒙古寫通鑑儻識之乎即用此
古六經何不可者作文作字皆一種意見亮好古甚以
為賢於不好者然不若不好也豈有英伯記問洋溢竒
字填胸顧能彼不能此每有來者皆俗子得清溪又得
英伯誠所願以老者故謹復出此欲言豈此而止短紙
行筆素不喜作小字牽強殊未顛倒便舟過我作數日
客并進所聞唐突見絶未可知惟卷卷如此不宣備
天下同文集卷二十一
