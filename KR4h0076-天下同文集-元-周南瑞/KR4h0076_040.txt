天下同文集卷四十元周南瑞編
墓誌
元故翰林侍讀學士國信使郝公神道碑銘
盧摰
公諱經字伯常郝氏自潞徙澤之陵川始公八世祖祚
曾祖昇祖天挺父温既沒其徒相與號静直處士有三
男公其長子也八世祖而下皆同居業儒不仕以淑其
里堨休滀慶乃發於公壬辰之變静直君流寓燕趙間
公年十餘歲沉塞静重狀貌瓌竒精敏有志趣盡力子
職及其為學晝或忘餔通昔詰旦衣冠危坐諷誦不輟
劬勞如此凡五六年剞劂捖摩磊呵而直廉㮚而輝涵
積揉累日殊月異擷芳雋腴充而足之泝源洙泗比肩
周程雷風斯文陶冶當世慨然以為已任山峙川決天
遊神遇屹乎莫移浩乎莫禦變化不可測矣既冠順天
道左副元帥賈公輔一見待以國士萬戶張蔡公柔館公
帥府張賈子弟皆從質學海内諸侯聞伯常之風者莫
不飭使介走書幣庶幾屈為賓友公一一謝絶世祖在
潛邸羅致異雋挹其聞遣使者一再起公既奉清問上
稽唐虞下逮湯武所以仁義天下者緩頰以談粲若所
陳也帝喜踰所聞凝聽忘倦且俾書所欲言者條數十
餘事皆援據古義劘切時病及踐祚更化用公之言居
多歲已未憲皇自將伐宋建益上流世祖總東師跨荆
鄂公建議大槩以謂彼無釁可乘未見其利惟修德以
應天心發政以慰民望簡賢以尊將相惇族以壯基圖
撫殊俗制列鎮以防窺竊結盟保境興文治飭武事育
英才恤罷氓以培植元氣藏器於身待時而動則宋可
圖矣帝偉所論以為江淮荆湖南北等路宣撫副使然
勢不中止遂絶江圍鄂守將賈似道駴遽請和屬憲廟
升遐王師言還世祖即皇帝位詔公以翰林侍讀學士
使宋號使曰國信錫金虎符公方踰淮邊將李璮輒潛
師侵宋兩淮制置使李庭芝寓書於公衊以欵兵館留
真州為口實公答書弭兵息民通好兩國實出聖衷日
諭邊將戢戍守圉以契和議衆所聞知今啓釁自璮一
旦律以違詔將無所逃罪此何與使人事也公復上書
宋主移文其執政論辨古今南北戰和利害甚悉皆不
報顧窮極變詐以撼公之志知其終不可怵於恑數也
揵鐍館所塹垣薦棘驛吏訶閽夜士鳴柝防閑挫抑獄
犴之嚴不啻如此介佐而下久於囚羈戚嗟尤怨無復
生意公語之曰卿顧望不前將命之責一入宋境死生
進退聽其在彼守節不屈盡其在我者豈能不忠不義
以辱中州大夫士乎但公等不幸須忍死以待揆之天
時人事宋祚殆不遠矣衆服其言亦皆振勵至元十一
年右丞相伯顔奉辭南伐江漢名城望風向附世祖命
禮部尚書詰宋執行人之故遂以禮歸公聞嬰疾在途
醫問絡繹既至錫燕路朝以張異睠隠其瘁於厪事也
詔治疾於家病遂殆不起以聞天子悼焉官其子采麟
奉訓大夫起家知林州初公之使宋也内則時相王文
統忌公重望排置異國隂屬邊將違詔侵宋沮撓使事
欲以欵兵假手害公外則宋權臣似道竊却敵為功取
宰相畏公露其匄盟幸免之跡遂主羈留舉國皆知其
非似道不恤也公拘直館十有六年去國未幾而文統
伏誅甫歸國宋探誤國之罪似道殛宋隨以滅然則懷
奸怙寵傾陷善良雖暫若得計機發禍敗曾不旋踵抑
宋有亡徵公與阨會其患難不渝始終名節僒一時而
穹百世者初非不幸也公歸以十二年四月卒以是年
七月乙酉春秋五十有三是月丁酉權厝保定府西静
直君墓次公幼至孝撫諸弟極厚待宗族疏近如一篤
友樂施德於已者雖細惠必報然偉特方嚴風岸峭立
衆不可攀薰良蕕奸題帖無貸故用世之志適際可為
已墮竒擯既處幽所日以立言載道為務撰續漢書絀
丕輩權還統章武以正夀史之失著春秋外傳太極演
原古錄通鑑書法王衡貞觀删注三子一王雅行人
志各數十卷公於辭以理為主雄渾有氣文集若干卷
傳於世嗚呼公娶張氏淑明祗修嫓德君子後公卒子
男三人二蚤卒一采麟也以文學行治擢寘侍從今為
集賢院直學士朝請大夫女子二人皆已嫁孫二人皆
幼其孤采麟謀徙公之兆厝孟州河陽縣某鄉某里卜
協則次公生平事來謂某曰先子葬有日墓隧之碑宜
得銘得銘非信後遺遠者銘猶無刻也夫子宜銘某惟
侍讀公以宗儒文雅有勞烈於國叙德鼎庸莫詳史氏
其堅毅忠壯抱負不可揜者名聲昭徹雖走卒牧豎深
閨婦人皆能道公姓字與沒世無聞者異信後遺遠何
待墓刻然固不可無銘也銘曰
鍾氣之竒惟志是持緒道之微而才可為振轂鄒魯驂
乘濓伊獵德游藝載馳載驅孰濬其瀦孰植其滋孰芬
其敷孰喣孰吹有實其居賓吾能戲聖潛於藩髦選無
遺裾曳冠巍憲言祁祁淵躍天飛鱗公雲逵廼眷南顧
廼休王師廼命鴻碩柔遠淮夷夷速其巔公凜乎危削
槧操觚榮觀幽羈删述臚分名義昭垂薄言還歸昔壯
今耆胡不康寧胡不期頤胡不三事為國蓍龜清廟宗
彝不既厥施(闕)輿論嗟嘻蒸蒸嗣慶圖永孝思
刻文墓碑以詩顯之
天下同文集卷四十
