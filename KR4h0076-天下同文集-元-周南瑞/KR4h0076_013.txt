天下同文集卷十三元周南瑞編
序
送段郁文序劉辰翁
郁文段君以東平書生為吾州知事數相過論文說詩
氣相同甚善然北来馬上君獨守文飾吏視書如律得
不迂滯疎廢吾南士政坐此他日聞某事某事強人意
必郁文郁文及甚剛難事之長蒙茸枘鑿鮮不決裂敗
意君從容其間能使曲就條理感移變化而人不知亦
由其審細不倦而又平心以觀理微言以達意故侃然
獨立而弗忤使專政得民不愆於素所為講畫詎止此
吾平生觸事感憤或急欲語不自達雖消磨至盡終覺
激至梗塞故知為郁文者難也吾州事紛糾百他郡語
言成市吾閒居絶物猶有議其傲病其貞者罪不可亮
故知為郁文者難也惜也君去我使我無益友以文過
使吾民不得豈弟以遡獨有一於此推此心事長上位
宜得輔推此心事君無遂事而諫物之蒙利者當益廣
而予獨不得不闕然者郁文不當獨厚我也嗟乎復有
虚心好問如郁文者乎蓋顛倒羅列之餘而皆君所自
有也
長沙死事本末後序趙文
嗚呼丙子之事長沙郡死事者不可勝數其大者帥肯
齋李公芾總漕泉岩鍾公蜚英不至一時溝瀆如趙府
園池赴水死者數千運司園樹自絶脰者如偃仰纍纍
城破日城中無虚井而家自相屠縱火焚尸者比比而
是圍城三月死鋒刃死矢石復不知幾千人是何楚之
多鬼雄也抑聞其死而無名以傳者旣可悲至如泉岩
鍾公死而不得名更得謗雖公心事上通於天自靖自
獻於一祖十四宗者浩然無愧怍天下後世之知與否非
所計然志士仁人殺身而不得成名閭巷小人但見其
迹自為臆說知其事者復坐視不為一言曰何預我事
如此何以學士大夫為余得李君元美所為長沙本末
載公死事甚悉元美在圍城中親見公死非他人傳說
者比則又曰元美公之婿論出於其壻誰能信之計公
是時所欲為預謀者不過心腹數人數人之中生存者
無幾幸而有一元美親見其事述之以語人則又不此
之信而閭巷臆說之信亦真昌黎所謂不樂成人之美
者矣余每見長沙士人嘗在圍城中者以李鍾二公之
死問之往往有能言者大抵與元美說合公生平以人
物自負亦頗好竒其死而得謗亦好竒之報也太史公
言臧獲婢妾猶能引決長沙一城人引決者何限豈以
公之勇而不能求一決而死自以為賢於溝瀆公之止
如此而不知其事之難計之左以受身後之曖昧也夫
所貴乎昭讒雪枉悼屈哀窮者謂其拔之曖昧而光明
之也若肯齋之死則何俟乎言程嬰曰死易立孤難爾
公孫杵臼曰子強為其難者吾為其易者請先死悲夫
使程嬰之事不成亦孰知嬰之後死難於杵臼之先死
哉觀肯齋之告泉岩曰芾老矣不能為此公善自圖之
萬一事成芾為厲鬼相助此與公孫杵臼自為其易而
使程嬰為其難蓋相類泉岩之事不幸無成使其得如
豫讓一擊衣而死誰不快之誰謂公之死不光明俊偉
哉公倅廬陵時寔提督鷺洲書院余以諸生間得見頗
以文字見知未幾則公去廬陵矣非深交也竊獨悲公
盛心大節不表見於後世故書之元美編後公之精神
往來霄漢之表未必不聞吾言而猶然笑之也至元癸
巳十二月前太學進士廬陵趙文拜手書
天下同文集卷十三
