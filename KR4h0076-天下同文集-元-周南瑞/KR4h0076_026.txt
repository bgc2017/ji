天下同文集卷二十六元周南瑞編
說
角觝說
至元十七年作寄崔左丞王德淵
余幼從先大夫寓居磁州磁有崔府君祠歲以十月十
日社四方樂藝畢來獻其能而以角觝之戲殿角觝中
復擇其勇且黠者殿號曰首對當時衆人指在東者一
人相語曰此人前年獲勝於泰安廟下去年獲勝於曲
陽廟下今日又將勝矣乎有老者曰不然夫在東者恃
其不資於人孤立無儔在西者自知不敵徧賂於同場
百執事衆方嫉在東者之能甘在西者之賂聚為議論
矣今日勝負未可涯也已而臂攘手交東者進則衆比
而止之退則衆喜而待之西者進則衆和而應之退則衆
操而救之離而復合者五六竟中分購財而罷噫在東
者雖稱勇黠其能勝在西者衆人之議論衆人之救應
乎傳曰常勝之家難與料敵諺曰狼獰不若犬衆余時
旁觀握汗甚為孤立者凜凜也暇日偶然記之作角觝
說
魯盜說
至元二十二年作時盧右丞初執政
王德淵
魯有盜方其姓者工穴垣脫赦更名遷居于曹僦賈肆
而業怡聲傴體口不二價一日懸楮幣二千於門曰何
人所遺吾拾之於路待主求訪而還之耳如是月餘而
主不至乃易為畸零散之丐者曹人初不識而皆賢之
魯人聞而議之曰殆將改過遷善已乎君子曰不然改
過遷善者平行而達不求人知今乃驟為要譽不近人
情之事以自標異於前是必作手法於後久之官庫失
物蹤及其門尉執之城中往保者近百人以為必無是
事既而羅掘得贓衆遂駭散王子曰此洴澼纊者小盜
欺一城猶有欺天下之大盜焉宇文融拜相獻括田富
國之說以結主知李訓拜相首薦裴度令狐楚鄭覃以
收士大夫之望王莽拜相建言褒宗室給致仕官禄三
分之一施恩鰥寡以收人心當時天下望致太平終之
奸計得施荼毒四海處女脫兔莫救已然如魯盜者復
何怪哉
天下同文集卷二十六
