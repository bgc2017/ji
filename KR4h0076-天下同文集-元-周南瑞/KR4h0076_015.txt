天下同文集卷十五元周南瑞編
序
送蒙古荆教授序趙文
古今書殊文一貨字也黃帝帝嚳高陽商周之貨齊莒
之刀凡十三文一金字也古幣黃帝貨帝昊帝嚳金商
之鍾周之鉦晉之鼎凡七文蓋古之書特以代結繩有
文無義其依緣意想而取象皆古人所為爾吾嘗疑國
書本於梵書華以一音該一字梵以一字貫數音其左
旋其偏纏其横綴皆有今國書意華有象形之文梵亦
有之如歲之為縛是也其二合三合四合而成字皆字
母所生華嚴經載善知衆藝童子得菩薩字智已有四
十二字字母之說故知國書似出佛書也今天下言佛
之言字佛之字吾佛國之民也蒙古教授真定荆飛卿
精於國書初豐城旣改富州頒州印用之且十七八歲
飛卿至辨之曰此撫州非富州也然後州請於朝而改
鑄焉富州印字荆教授始飛卿教授於此人人愛其和
易可親吾極欲從君學竒字恨老矣
送黃觀樂連州學正序劉將孫
往予將入閩與觀樂遇東湖之上觀樂慨然有歸志予
強之小忍觀樂掉頭不顧曰吾館穀幸不乏徒為諸君
甘言飴我使我在此如雞肋予復上下前輩出處遇合
以窒其意去四三年予歸自汀聞觀樂奉省檄為連州
學正相見復愀然曰吾歸休矣問何故則具言連遠諸
不便狀今年方厓蕭御史别時約為金陵來訪治行而
方厓遽盛年去我念平生知已初出山也惟是公之故
今其已矣初遇處復爾吾本色止合教書爾三誦后山
妾薄命篇相視澘然復示予以其祭文詞指尤哀予為
鄉舉先進魁大學第初筮掌教連州今以州不設教學
正教授等耳其亦不可少也觀樂誼高而志遠殊不屑
焉惟斯人斯才之日老也則張皇連州之美倡其親若
友而道之以言曰陽山天下之佳處也山水之勝昌黎
固以為有名平生作記惟燕喜亭與滕王閣而二劉夢
得以炎州之涼墟則與中土無異張南軒賦為八景則
又與衡湘抗衡唐之劉韓後来魏公父子皆嘗居之若
東西州繁富雄麗則有之矣人物地望無是也君所為
不足者特夫人而得所宜乃鬱鬱居此抑吾聞之無味
者其足味者也地雖僻必有善士道雖遠未若昌黎夢
得之所為來學雖少廩稍薄亦未必無一囊粟也率其
父兄勖其子弟友其賢士大夫飲水而讀書觀山而訪
古安往而不得吾貧饗儉有餘福用寡無遺責擅清事
足盡興以此視彼豈不足味耶抑吾又聞之前利者後
趨往諸老嘗為言吾州仕者連為利如曾東軒蕭南谷
陳靜山皆善於連或自連而升朱約山婁子郡不上獨
守連終更夫觀樂之聞斯言也豈不足以行矣夫
薛昂夫詩集序王德淵
薛超吾字昂夫其氏族為回鶻人其名為蒙古人其字
為漢人蓋人之生世封域不同瓜瓞綿亘而能氏不忘
祖孝也仕元朝明聖之代蒙元朝水土之恩名不忘國忠
也讀中夏模範之書免馬牛襟裾之誚字不忘師智也惟
孝與忠智根本立矣文藻柯葉又何難為今觀集中詩
詞新麗飄逸如龍駒奮迅有並驅八駿一日千里之想
振珂頓轡未見其止雖然孔孟生知淑質學猶有漸況
其下者乎孔子四十不惑孟子四十不動心是四十以
前孔孟猶慮有時而動心矣昂夫之齒尚少余甫三十
有一余與期之於十年之後德充氣老閎中肆外花殞
而實甘糠揚而米鑿必有非復前日吳下之嘆且金日
磾珥貂於漢哥舒翰建節於唐率多武臣少見文士昂
夫誠能簣進川增獨破天荒異時列名於儒林文苑傳
中出類拔萃超越前古顧不偉歟
天下同文集卷十五
