天下同文集卷四十七元周南瑞編
詩
初秋夜坐楊學李
清燈伴微吟煩暑猶蒸炊風聲如山雷怒落窗西籬砌
蛩泣藂莎老樹鳴高枝桂魄忽嬋娟夜氣侵凉絺蓴羹
豈不懷未了(闕)載癡依依遊子情堂萱重馳思祗將冰
雪心或可慰母慈(闕)為家箴夫豈世俗知南來秋復
秋賸喜瓜及期娛親已可望須記思親時
西郊晚步
江城五月風雨餘嶺南地僻少馳驅政餘長日無與俱
尋幽步屧城西隅地平山遠迷綠蕪垂楊深處聞鷓鴣
縈紆小徑通浮屠松風夾道如笙竽清池冷浸秋水菰
如有露氣侵庭梧桃笙院静横竹奴栩栩清夢遊冰壺
覺來殘照不可呼更待好月同歸途
望雲樓
樓在賀州治之東北紹興間太守黃尚賢所
建高壓城壘下瞰江山是為一郡之竒觀年
深頽圮大德癸夘余命工葺而新之獨以未
經前賢題咏為斯樓欠事暇日輒一登臨為
之神怡心曠因成十二韻以紀其勝
樓前山色青如鬟樓高夜映星斗寒推窗縱目納吟思
倚檻爽氣生眉端荒烟宿靄迷野甸古岸怪石横驚湍
城孤下瞰天蘸碧日永坐聽風鳴鑾登臨獨慨城郭是
把酒一酹還三嘆雖未如元龍高卧之百尺已不減庾
公步月之遊觀又何須黃鶴霄漢之浩浩亦可想岳陽
烟水之瀰漫巋然獨立賀江滸已矣樓中沸歌舞勝景
無詩亦可羞謾自簷楹庇風雨望中人遠迹生塵祇有
江流自今古
感遇譚楚翁
越客拊絲桐元音合韶武挾以遊燕趙又以適齊魯國
中習笙簧相倩侑謳舞懸之價千金賢庶不一睹飄零
萬里道聲形涴塵土歲深弦柱裂腕爪弗堪鼓萋萋&KR0802;
複歸誰睠往來苦尚想有田連持存欲易譜
又
素無玄豹姿雄期與心違霜風不解事偏透遊子衣葉
落知天寒羣雁亦南歸澗湖藴藻沕汩汩魚無依朝來
烹射雁偶獲故鄉書書中一一言鄰非昔人居
又
秋深林木變年邁容髮改雲南聽夜雨酸風寒鐵鎧慆
慆餽餉人羈留生凍餒茅閭與綺羅倚門日長待誰歌
東山詩以潰此疽瘣
又
喧喧林雀散哀哀鴻雁離愁雲翳薄日慘慘添傷悲行
行行復止邊塞相綏綏壯夫心鬱結深閨淚暗垂茫茫
辰沅道漠漠雲南崥夜月照營壘千里同相思願言嘉
靖時暮秋以為期
又
幽居昔啙窳時日如轉丸況乃金天夕蕭瑟響琅玕獨
宿夜為長蛬吟穴垝垣攬衣出中庭明月可與言織女
不秉機兔絲滿故園燕麥若堪食難與蔓草蕃濟會亮
能固人情無寒暄
宿浮丘
停驂逸鞦轡夕㸑乞石火仙人浮丘翁詒誚事大夥行
止信不訾出處諒非我片楮可市酒聊醉覺慵惰高眠
茅店月絶慮夢無禍
過湘江
烈風動原野花柳奄離披天吳增憤怒蕩潏無寧期匈
匈黃帽郎怦怦心傷悲輕舟欲宵遁遠此湘之湄津隘
禁令嚴去去懷驚疑餉餽亦良苦軍士惄調饑于以賦
祈父憂恤悔何追于以歌鴻雁嗷嗷水中坻
常德府劉一飛
南渡潛龍府嘉名記止戈地休秦洞稅人慣鼎州歌夜
月丹砂井秋風玉帶河春申珠履迹遊客至今多
招屈亭(德山新城)
勝地幾千載凭高豁醉眸沙寒枉渚月樹老德山秋遺
恨從天問孤忠寄遠遊荒祠重回首又聽竹枝愁
蟲歎
促織鳴懶婦驚心驚不為寒良人役苦辛安得化作萬
機杼為辦上供婦應喜
熠熠丹良照夜光柝禁兮有嚴宵行兮何忙昏昏自照
欲何去莫向灞陵逢醉尉
鳳子車栩栩飛人生夢是邪非忽忽相遇知為誰唐宫
金粉已流落閒逐兒女張羅衣
花下獨酌
兒時手種植感此歲月深歲月不復返但見高高林嫣
然枝上花旦暮成古今所以溪山客翛然脫塵襟花自
為我舞鳥自為我吟有時倦復坐酒醒時更斟一笑開
落中静見天地心
重遊
石如人立對斜暉偶共閒僧此息機止水無風看月度
高山有鶴伴雲歸詩留去後桃千樹人到重來柳十圍
燈影長明青一點靈光還是昔時非
偶題
小桃别後到荼䕷瘦損春容費盡詩燕子不來消息斷
東風獨自倚欄時
雁過
人立西風慘淡餘荻花搖曳晚晴初雁聲不向樓前落
又是一番無寄書
天下同文集卷四十七
