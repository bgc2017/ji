天下同文集卷十二元周南瑞編
序
送暢肅政純甫序姚燧
歐陽子為宋一代文宗一時所交海内豪雋之士計不
千百而止及謝希深尹師魯二人者死序集古錄遂有
無謝尹知音之恨嗚呼豈文章也作者難而知之者猶
難歟余嘗思古之人惟其言之可以行後為恃以待他
日子雲者出將不病夫舉一世之不余知也今乃若是
亦以有知者為快而失之為悲歟余冠首時未嘗學文
然視輩流所作惟見其不如古人者雖不敢輕非諸口
而亦未嘗輕是之於心也過而自思人之能者余操慮
持論且然余不能之何以勉人無嫉賢之譏乎年二十
四始取韓文讀之定筆試為持以示人譬如童子之鬭
草彼能是余亦能是彼有是余亦有是特為士林禦侮
之一技耳或謂有作者風私心益不喜以為彼忠厚者
不欲遽相斥笑姑為是䛕言以愚之不然殆鼓舞之希
進其成也自是蒙恥益作旣示之人且就正於吾先師
先師亦賞其辭而戒之曰弓矢為物以待盜也使盜得
之亦將待人文章固發聞士子之利器然先有能一世
之名將何以應人之見役者哉非其人而與之與非其
人而拒之均罪也非周身斯世之道也余用是廢作有
亦不以示之人矣純甫自言得予隻字一言不棄而錄
之又言世無知公者豈惟知之讀而能句句而能得其
意者猶寡嗚呼世固有厭空桑之瑟而喜鼓缶者乎然
文章以道輕重道以文章輕重世復有班孟堅者出表
古今人物九品中必以一等置歐陽子則為去聖賢也
有級而不遠其文雖無謝尹之知不害於行後猶以失
之為悲下下之外豈别有等可以置予為哉則為去聖
賢也無級而絶遠其文如風花之逐水霜葉之委土朝
夕腐耳豈有一言幾乎古可聞之將來乎純甫獨信之
自余不可不謂之知己足為百年之快恐純甫由此而
取海内不知言之非也然純甫寔善文其不輕以出者
將以今為未積而至於他日以騷雅末流典謨一代乎
將恃夫莅民旣為循吏持憲旣為才御史富民又為良
大農道行一時無暇於為言乎豈以世莫已知有之而
退藏於密也由積而為書他日與道行一時無暇於言
則可由莫已知而不出若予也雖不善文而善知文則
純甫為失人矣今以農副行田隴右於其别也叙以問
之
天下同文集卷十二
