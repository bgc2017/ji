天下同文集卷四十八元周南瑞編
詞
六州歌頭盧摰
題萬里江山圖
詩成雪嶺畫裏見岷峨浮錦水歴灔澦滅陂陀滙江沱
喚醒高唐殘夢動竒思聞巴唱觀楚舞邀宋玉訪巫娥
擬賦招魂九辨空目斷雲樹烟蘿渺湘靈不見木落洞
庭波撫卷長哦重摩娑問南樓月癡老子興不淺夜
如何千載後多少恨付漁蓑醉時歌日暮天門遠愁欲
滴兩青螺曾一舸竒絶處半經過萬古金焦偉觀鯨鼇
背儘意婆娑更乘槎欲就織女看飛梭直到銀河
梅花引
和趙平遠催梅
綠華縹緲玉無痕托清塵擬招魂放著籃輿懶倦到前
邨笑撫高齋新樹子晚粧未悠悠學夢雲竟日含
情何所似似佳人望夫君寒香細月空江上會有春溫
羞澀冰蕤寂寞掩重門交下横枝消息動肯虚負風流
竹外尊
蝶戀花
鄱江舟夜有懷餘干諸士兼寄熊東采甫
越水涵秋光似鏡泛我扁舟照我綸巾影野鶴閒雲
知此興無人說與沙鷗省回首天涯江路永遠樹
孤村數點青山暝夢過煮茶巖下聽石泉嗚咽松
風冷
菩薩蠻
寄江西米理問信父
市橋烟柳春如畫小樓明月吳山下把酒聽君歌可人
良夜何舊遊新夢斷月落西江遠江上數峯青寄
聲徐孺亭
清平樂
送張都事子敬秩滿北歸
朱絃三歎寶瑟凝塵滿更奈芙蓉秋思晚湘浦離歌欲
斷往年樽俎風流憶君送客江樓此日江樓送客忘
懷賴有沙鷗
清平樂
行郡歙城寒食日傷逝有作
年時寒食直到清明日草草杯盤聊自適不管家徒四
壁今年寒食無家東風恨滿天涯早是海棠睡去莫
教醉了梨花
清平樂
歙郡清明
海棠凝絶忙甚都開徹不是蕪菁花上蝶誰為清明作
節溪山今日無塵繡衣却待禁春莫遣鳴騶多事
老夫也是遊人
天下同文集卷四十八
