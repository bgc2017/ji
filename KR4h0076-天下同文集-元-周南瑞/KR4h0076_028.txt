天下同文集卷二十八元周南瑞編
贊
先聖像贊
趙集賢孟頫所貌大德二年二月甲申
後學姚燧為李侯肅政新齋元讓盥手
再拜以贊
憂世之志固見於不遑寧居樂天之心當求之恭安而
舒從大夫之後而舍車弟子三千踽踽而獨趨其相失
鄭東門之初乎雞鳴為善猶舜之徒耳順之年對越是
圖窮朝以晡誦其詩讀其書于是新齋者其願學孔子
之徒歟
先聖像贊(四則)劉辰翁
六經未作孰為夫子天尊地卑乾坤定矣如岳之隆
如日之威如川之不測周公未衰曷不觀此司寇衮
衣國不用儒以儒目之岐山鳳逝西郊麟來在陳
去齊失鯉慟回匡人陽虎武叔桓魋轍環迹削木壊山
頽生懷殷奠沒悼秦灰論其衰暮不見榮哀孰知萬世
國祀家陪孔林草木鬱鬱佳哉六經萬世如日在天
四時行焉百物生焉孰云軻死不得其傳
老子像贊
孔德之容唯道之從坦坦施施温温恭恭萬世之下復
有一夫子而後識其猶龍
病維摩贊
衆生皆病安得不病更欲何言視我麈柄
莊子像贊
無他變化有語皆囁何日花開作兩蝴蝶
古心文山贊
此宋二忠如國亡何開卷熟視龍泉太阿塵蛻六合浴
于天河下視萬鬼腐為蟻窠千秋遺像涕泗滂沱空餘
後死作尹公他
天下同文集卷二十八
