天下同文集卷十六元周南瑞編
賦
大都賦(并序)黃文仲
竊惟大元之盛兩漢萬不及也然班固作二都賦天下
後世誇耀不朽今宇宙昇平宜播厥頌文仲幸生聖世
獲覩大都雖不克效其聲牙之文繁豔之語亦不願聞
其奢靡之政浮誇之言謹摭其事撰大都賦上於翰林
國史請以備采擇之萬一其賦曰
有客以風雲為氣江海為量一蹈萬里顧盼伊壯嘗掉
鞅金陵鼓枻錢塘浮汴入洛西游咸陽臨殘城之餘景
黯烟草其悲涼悲哉敗國之迹何必於此乎彷徨方今
天廓一宇地合八埏皇居帝闕新宅于燕萬方臣妾罔
不後先猶北辰之朝列宿東海之會百川今也不往白
首何年道齊魯以前邁歴趙魏而北轅亦旣至止觀於
都門非雷而喧非電而奔惝兮怳兮殆失所存大都主
人目而招之曰子豈出蛙坎而望滄渤脫蟻封而覩瑤
崑者耶何神志不定四顧市人若將襲而問之也客曰
唯唯予行天下多矣獨此大都足不及履城闕之雄風
物之異幸子告我毋以為鄙竊聞燕之為壤古曰幽州
召公拓其規昭王闡其猷慕容據之以爭中夏完顔臨
之以朝諸侯名蹤勝跡萬歲千秋子能舉之否乎主人
撫掌而笑曰固哉客之問也彼小國一君偏方一主朝
盛夕衰何足以語維昔之燕城南廢郛維今之燕天下
大都宇宙千齡而啓運帝王一出而應符山川改觀民
物易居開天拓地自作制度豈轍人之軌而躡人之跗我
太祖皇帝之龍興也乘乾位而王水德耀玄武而撫璿極
鐵騎長驅金燼奄熄控扼南邦于焉駐蹕列聖相承有
事疆場顧宫室其未遑日飭厲乎兵革世祖皇帝神聖
武文旣傳國以建號復紀元而書春操轡策而馭羣雄
臨水火而救兆民授閫鉞者如靖如勣運廟謨者如張
如陳有角皆崩無擾弗馴雨露所被知其澤風霆所至
知其神是宅是圖以取以守恢皇基於億載隆畿制於
九有因内海以為池即瓊島而為囿近則東有潞河之
饒西有香山之阜南有柳林之區北有居庸之口遠則
易河滹水帶其前龍門狐嶺屏其後混同鴨綠浮其左
五臺常山阻其右所謂子孫帝王萬世之業與海岳相
為長久者也迺樹厥墉迺鳩厥工畫萬址以效地連萬
雉而横空高謂山兮何平長謂堤兮何崇闢門十一四
達憧憧蓋體之而立象允合乎五六天地之中前則五
門駢啓雙闕對聳靈獸翔題而若飛怒猊負柱而欲動
東華西華翼其旁左掖右掖夾而拱開厚載以北巡迤
邐乎行在之供奉内則宫殿突兀樓閣扶擁如峯之攢
如濤之涌瓦與天一色而琉璃滑壁與霞爭光而臙脂
重岧岧嶤嶤縹縹渺渺金桷雕楹華梲彤橑揭崇天之
扁於雲端卓鎮雷之竿於漢表奮角張牙衡脊鼓翼浮
動於蒼松翠檜之杪後則竒峯怪石巑巑岏岏異葩珍
蘤檀檀欒欒紅者珊瑚青者琅玕亦肪其白亦錦其斑
中有虎豹犀象熊豕鹿猿鷹鵰鷂鶻猛足健翰莫不承
恩被澤飛走乎其間又有西天比丘傳戒伏魔手繙金
字頭茸赭毛輦内舁酒鳴鼓吹螺居之圓殿為國護持
出入清禁莫之誰何上有廣寒奠於嵯峨聽政之暇憂
民之勞御步輦以臨幸垂天目於秋毫下引西山之淪
漪蟠御溝而溶㵝經白玉之虹橋出宫牆而南逝以佃
以漁以舟以楫普為萬民之利聖人之心可謂至矣且
以一統之大四海之富非不能窮美而極麗固將昭恭
儉之先謀垂法則於後世也于是東立太廟昭孝敬焉
西建儲宫衍鴻慶焉中書帝前六官稟焉樞府帝傍六
師聽焉百僚分職一臺正焉國學崇化四方景焉王邸
侯第藩以屏焉神州赤縣首承令焉彬彬乎簮笏之林
古無此盛矣乃闢東渠登我漕運鑿潞河之垠堮注天
海之清潤延六十里瀦以九堰自汴以北者輓河而輸
自淮以南者帆海而進國不知匱民不知困遂使天下
之旅重可輕而遠可近揚波之櫓多於東溟之魚馳風
之檣繁於南山之筍一水旣道萬貨如糞是惟聖澤之
一端已涵泳而無盡論其市㕓則通衢交錯列巷紛紜
大可以並百蹄小可以方八輪街東之望街西髣而見
髴而聞城南之走城北出而晨歸而昏華區錦市聚四
海之珍異歌棚舞榭選九州之穠芬招提擬乎宸居㕓
肆至於宫門酤戸何曄曄哉扁斗大之金字富民何振
振哉服龍盤之繡文奴隸雜處而無辨王侯並驅而不
分屠千首以終朝釀萬石而一旬復有降蛇搏虎之技
援禽藏馬之戲驅鬼役神之術談天論地之藝皆能以蠱
人之心而蕩人之魂是故猛火烈山車之轟也怒風搏
潮市之聲也長雲偃道馬之塵也殷雷動地鼓之鳴也
繁庶之極莫得而名也若乃城闉之外則文明為舳艫
之津麗正為衣冠之海順城為南商之藪平則為西賈
之𣲖天生地産鬼寶神愛人造物化山竒海怪不求而
自至不集而自萃是以吾都之人室無白丁巷無浪輩
累嬴於毫毛運意於蓰倍一日之間一鬨之内重轂數
百交凑闤闠初不計乎人之肩與騾之背雖川流雲合
無鞅而來而隨消隨散杳不知其何在至其貨殖之家
如王如孔張筵開宴招親會朋誇耀都人而幾千萬貫
者其視鍾鼎豈不若土芥也哉若夫歌館吹臺侯園相
苑長袖輕裾危弦急管結春柳以牽愁佇秋月而流盼
臨翠池而暑消褰繡幌而雲暖一笑金千一食錢萬此
則他方巨賈遠土謁宦樂以消憂流而忘返吾都人往
往面諛而背訕之也言其郊原則春晚冰融雨霽土沃
平平綿綿天接四目萬犂散漫兮鴉點點千村錯落兮
蜂簇簇龍見而凍根載茁火出而早麰漸熟柳暗而始
蒔瓜棗花而猶播穀栽草數畝可易一夫之粟治蔬千
畦可當萬戶之禄寒露旣零雄風亦過率婦子以刈銍
憂氣候之蹉跎来輈去轂如亂蟻之潰殘垤千囷萬庾若
急雨之漚長河爰滌我場其樂孔多有門外之黃雞玄
彘與沙際之綠鳬白鵝收霜菜以為葅釀雪米以為醝
社長不見呼縣官不見科喜豐年之無價感聖化而謳
歌嗟夫飢者帝食之寒者帝衣之居者帝安之亂者帝
治之中統之深恩至元之厚惠民之思之庸有旣乎矧
我皇上纘二世之洪烈紹六世之宏基明侔乎兩曜令
信乎四時惠顧下土載謀載維謂一農不遂其耕則四
民或受其飢傷我畜者虎狼害我苗者鹿麋每歲孟春
親御六飛南臨漫衍大獵乎漷水之湄萬騎分馳霆奮
飇發弦鳴禽落網動獸蹶百鷙舉層雲裂羣獒奔葳草
絶飛者委毛走者僵血虞衡奏功天子乃悦匪躭意於
遊畋將講武以蒐閱畢獻禽而行賞迴翠華而北轍遂
幸上都避暑於朔慮牧畜之妨農逐水草於廣漠雲媯
以南旣芟旣穫徐擁輿衛毋俾民虐千官領至羣樂大
作天子之心為民而樂彌畿甸之千里悉扈駕之部落
維牛維羊維馬維駱貧民以百計富者以千約民之五
雞二彘何遼邈哉由是慶區宇之昇平彰穹昊之明貺
嚴聖心之翼翼爰潔備乎祀享道流間南北之音釋子
雜番漢之狀步虚而欵鸞鶴演樂而供獅象穆穆在前
赫赫在上非沈非甲而在乎明德之馨香於戲列祖造
之聖主保之賢臣佐之兆民好之上帝無私善必報之
詩以太平為萬年書以皇極為五福天人相與之際殊
無竒術異道也猗歟盛哉大都之事何可勝紀吾綱提
而領挈之使爾啓聾而聽刮盲而視嘗鄙夫二都之賦
蟲魚草木何太瑣細吾若效之將與子談三月而不止
客曰然醯人誇釅酒人誇醲毋怪乎當時之士好鼓舌
而搖唇古我帝王自冀至洛惟以都名漢晉東西因以
方名吳蜀魏汴咸以地名今名以大誇孰甚焉主人變
乎色曰爾言過矣豈謂鴻之翮而猶鵬之翮蜥之鱗亦
猶龍之鱗耶大之為義無匹無倫非我皇上之德疇克
當之汝復坐而聽我所云帝不爭土王始制地始焉萬
國終焉七氏畿封之内會盟戰誓自君自長何有於天
子厥後能一統者秦漢晉隋唐而已西至乎玉關東至
於遼水北至於幽陵南至於交趾得從者失横有此者
無彼大哉天朝萬古一時渌江成血唐不能師今我吏
之遼陽高麗銀城如鐵宋不能窺今我臣之回鶻河西
漢立銅柱馬無南蹄今我置府交占雲黎秦築長城土
止北陲今我故境隂山仇池鴃舌螺髮黧面雕題獻獒
效馬貢象進犀絡繹乎國門之道不出戶而八蠻九夷
謂之大都不亦宜乎客曰博哉子之所言上周乎乾下
括乎坤故能獨高萬古而號曰大元于是主人曰未也
爾知其大未知其所以大是猶遠望巨峯而不見其址
近覩長江而不見其源吳起不以西河為美而德其美
婁敬不以洛陽為安而德是安況巍巍蕩蕩之境必有
強其本而壯其根者也且夫陳主歸隋周王入秦山陽
祖送萬古悲辛惟我國家待降以賓藐江南之趙孤能
納土而稱臣旣寵之以封爵復全之以終身彼南巢之
放猶有慙於古人孰大乎吾天子之仁元封殫力西南
之墟貞觀暴骨東南之土一人逞欲萬姓何苦惟我國
家止戈為武謂荒裔之民得之不利於用謂贅疣之地
取之不益於富罷横海之戈船但遣使而存撫彼有苖
之誓猶且蹂於師旅孰大乎吾天子之恕羽林象天之
儀衞梨園傳月之樂音帝皆是却不警不蹕從百僚之
控鶴何其然也舜德之大臨下簡也江都錦繡亦可赧
也織坊爛霞之金繡局委雲之茸帝不自用以彰美吾
聖躬何其然也周德之大在位儉也商臺玉衣亦可念
也惟我聖皇五輅不乘八鸞不駕雨則獨乘象輿霽則
獨御龍馬何其然也念我烈祖鐵衣雨汗弗敢安也神
禹之大腁胝四載思艱難也惟我聖皇奉坤母建隆福
正事御構五華宫不為廣殿不為奢何其然也念我先
皇居數十年弗敢改也唐堯之大土階三尺防驕泰也
若乃國之大寶惟忠惟孝聖皇思之是崇是尚可官也
不以勲門不以世賞可擢也或賈或術或伶或匠開東
閣者載搜載訪寧不起膠鬲於魚鹽拔百里於厮養國
之大鑑惟天惟祖聖皇奉之是惕是懼瞻彗象則宥刑
聞水旱則蠲賦百官貢香如帝親舉祗見宗廟俎豆鐘
鼓彌天浮屠浩不可數普閱法藏幣帛金楮變隂陽者
載佐載助寧不覩景星而瞻慶雲酌醴泉而飲甘露國
之大柄惟賞惟刑聖皇操之是重是輕或錫之黃白予
之土田而賜之服乘非必大功也以一技一善亦人之
所能或釋之桎梏免之斧鑕而周之金繒非必大惡也
以一形一氣亦人之所生掌邦典者持權而視衡寧不
陋敝袴之韓侯隘不赦之孔明國之大本惟民惟社聖皇
憂之靡夙靡夜勞矣哉遣問疾苦困矣哉詔䘏矜寡庶
獄繁哉宥之以洗冤貪夫毒哉戮之以懲下居郡國者
承流而宣化寧不歌康衢之謠播行葦之雅至若親親
也則諸王鞏磐石之宗分邊戍總兵戎老老也則大臣
忘祖帳之送奉朝請食鼎鍾柔遠也至簡至易亶明亶
聰大綱旣舉大化亦洪將胥慕乎稷契孰肯附於鯀共
丕顯哉聖皇之德日盛日隆前乎百世不得軋其步後
乎百世不得踵其蹤惟其有大德之大故能成大元之
功惟其有大元之大改能成大都之雄客曰問一得三
云何不喜維兹三代孰得而比主人曰詩不云乎維其
有之是以似之夫元者天地之苞也德者天地之美也
都者天地之會也微天地之大孰能比於此哉客起而
歌曰天其玄兮地其黃兮維此大都統萬方兮天其生
兮地其遂兮維此大德囿萬類兮天其高兮地其厚兮
維此大元齊萬夀兮恭望闕庭頓拜舞蹈而退
登太白山賦釋希陵
伊天地斡乎周流之妙凝為山岳以峭巍基甬東之絶
域鎮坤軸之傾危偉標名於太白乃屏翰於王畿巃嵸
齊乎衡嶠崛岉配於九嶷懦夫仰窺而神慄智者涉險
而討竒懷曠遠而感興時晼晚以焉追浚中情之孤潔
仰先哲而遯肥超埃塵於物表世酣昏而不知攀翠巉
之岝㟧躡青嶝之嶔崎搴樛葛之綿綿歌南風而廣綏
擥蓼莪之菁菁嘆劬勞而遠思顧商坵之麥秀閔周室
之黍離埃壤而骨委貞良榛路而魂埋姱姿野狐嗥而
雪冥飢鳶搏而風凄恍焉在目寧不我悲南望則地連
台巘或停之如鸞潛之如蠵灌莽雜而杳杳叢薄紛而
披披優曇飛錫而揮霍王喬控鶴而離褷飱霞彤壁餌
玉青崖或幽或隠沙烟濛迷東極則勢臨瀛渤或風濤
澎湃海若躨跜窮陬越日本雞林之國賈舶運珠而載
犀鰲背屹圓嶠方壺之勝通仙絶粒而茹芝巨石瀺瀺
之滀漯洪波㴭㴭之渺瀰青鱮跳鱗青鮪揚鬐馬御彷
像天吳閃屍狀如走獸或似奔犪竒竒詭詭不可考稽
塗泥鹵而弗穫民漁鹽而貨孳千艘萬檣捕風駛馳登
高望遠使人心疲上覩靈湫之觱沸泉脉儵盈而忽虧
鰌龍躍浪以蜿蜒或出顯而入微電閃雲搖雷激雹飛
下闞佛宫之煒麗炳乎燭龍之騰輝隆棟&KR0008;鴟而聳動
飛㭿獸鬼而蹲跠銅虬遶楹彩鳳翬楣鏗鯨伐鼉音韻
昂低集翠袍之濟濟振金策之儀儀天人駿走神物衞
威實聖賢之所都非凡俗之敢窺春陽則萬木藂生葱
蘢葳蕤異花披馥幽蘭芳菲巢林翠羽出谷黃鸝嚶嚶
關關翾翾岐岐夏日流金松風彈絲音盈耳而泠泠文
溢目而徽徽抗手伯牙絶聽鍾期枕流潄石忼慨忘歸
秋霜脫葉何草不萎木魅晝驚山鼯夜啼豐豵蚺啖妖
媚冶夷天慘慘而壯士增憤風颼颼而遊子悽羈玄冬
凝沍雨雪雰霏光炯晃於瓊石聲琮琤於琳枝月清蕊
闕鶴舞瑤池步蓬莱之仙女游洛浦之宓妃垂環琨之
的皪裼雜錯之琛縭詠来思之什哀黃竹之詞皆山之
通乎升降之氣合四序寒暑之推移予乃周覽旣畢體
舒神怡駕混沌之游軏追烏有之同嬉簸日月之雙
丸眇天地之一梯鵬鷃自樂彭殤自齊不嫌盜跖不慕
仲尼是吾吾是非吾吾非熙熙宴大和之春色吾又何
知乎牛首伏犧
天下同文集卷十六
