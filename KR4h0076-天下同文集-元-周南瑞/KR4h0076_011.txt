天下同文集卷十一元周南瑞編
碑
華隂清華觀碑銘盧摰
大華維嶽頫崧瞰岱培塿天下山山多嵌巖峻峰恑石
水多飛瀑駛湍樹多柏松栝檜杉櫧土田上腴與九貢
雍合種宜良麰嘉穀其草木知方術志服食者能采掇
以供靈餌竒品其民好老氏言有漢文景相國何參涵
靡餘俗其巔明星玉女諸峰古列仙之所往來故其下
多黃冠居中峰之麓曰雲臺宫址東峰而觀者曰清華
巋厦屋於灌木叢薄間仰高為適必之雲臺清華規制
殺隆雲臺蜿蟺紆餘而擅登望之勝鄉予自秦移洛懼
暗劣不任郡寄宿留於華容渭南壖隠者郝氏凡在月
時道介主舍生徜徉雲臺覽略天寧欵白雲紫微之扃
過華岳觀酌醴泉醊玉女以造真常之宇窮探幽討得
清華焉予遨清華屢矣每之焉必自郝氏遵行畎澮徑
通衢而南陂陁起伏樹林冥迷雜英野蔓轇轕聯綴雞
犬之音喔嘐狺嚨邐迤墟曲旄耋稚乳痀僂提攜於荆
扉棘楚之間始則熙然以喜復敞然疑得無山靈善幻
斷武陵仇池挈之華以境於清華也耶旣盤壑陟阜而
至則徘徊徙倚縱目八極渭流騖東入于河中條欲西
馳馮翊沙苑之野平蕪點樹渺漠無際叢祠㽎㽎樓觀
切雲霄俯接邑聚阡陌㕓井如畫蒼龍騰空仙掌下招
飄飄然有乘虛御風之想高嘯孤咏磅礴宇宙不覺日
之夕也主是觀者鍊師張姓名曰志希其字望之其術
得之養素養素得之無礙無礙得之丹陽丹陽得之重
陽重陽得之象罔無礙田姓元普名子和字無礙號也
幼服道士服入秦躭悅山藪恬夷朴素氣拔倫類旣遇
至人以全其貞丹陽之歸海上無礙侍行留菴於華承
師訓也遊方所得取友必端於是王姓居中名者晦迹
業履號稱有道煦濡求聲蘭襲玉琢切乎其相資薰乎
其相成居中之蜕田復東邁遵海以印術丹陽參契劉
長生神山而還無礙之道標望關中矣弟子殆千餘指
以居隘不足受衆南其居里所里曰小堡墅曰王墅土
膏墳埴地勢敞爽其主王氏以無礙之樂之也歸以其
地叢力徙築其興歘焉崇構睟象旣翼孔嚴列徒之序
休賓之舍庖庾庫廏圃畦之類井然有條無一不具謂
之南菴留跡未幾上征及期夫綿用谷神先後天地奚
贅於儼冠履敷言筌而詒其徒神委形以慫世然真粹
之精見諸物化者亦靈異哉元命維新仁物尚玄即無
礙之號冠以慧照追贈真人田逝金季菴燬於兵養素
復之踵武前模無替其舊閱紀而後有成昔之囿蓬藋
址蕢礫者翬題節絢丹艧矣宅狐兔場樵牧者環簮裾
鏜鐘鼓矣清和尹君名菴曰清華後因名匾觀其菴者
貞常李君養素姓毛氏道行大槩與夫清華肇基再造
之緒儕素之厪者凡八人記刻詳焉素終希嗣清整肅
括幹力裕然益崇增睟斥廣田疇豐積饒蓄倍蓰先業
趙尊師者志堅其名號曰通真與咸希績趙姓敬信名
者實左右之蓋予見聞清華者如此元貞丙申予滿河
南即移家登封崧亦多隠人羽客之所栖托間仍其徒
經丘緣崖周章跌宕抵掌言論極海内名山水之區未
嘗不西望悠然亹亹清華時也歲云暮矣志希敬信犯
慄冽跋嶇嶔發潼華出崤澠往返千有餘里東抵洛汭
又東踰轘轅訪予於山中曰昔公寓華不陋清華不野
希輩頻枉後乘以寵丘壑旣貞公之詩於鐫惟是清華
田渠毛彠日登其隆庸次於希藐焉希也觀水無術負
薪有靦顧於前人經營敕藏之謹期待畀予之重夙夜
憂惶圖維副稱徒玩歲愒日竟不能一髮又嗒焉兀坐
不求之昭代篤古修辭善言德行不移流俗者揭兩師
之懿將遂沈冺無聞希咎責逾不可逭倘夫子不靳貽
之文亂以聲章裁葛天氏之謠頌諧軒轅之律吕希則
持以歸醮靈皇玄祖奠師真也擇善步虛者歌以格神
然後樹碑無為之庭式耀今古豈惟鍰希之愆清華慧
照而亦相與不朽矣予惟今之老其流全真其學者幾
人能退伏沖漠守雌用晦下後其高先果於師說以合
乎吾子顔子實虚有無者誰歟能矣能尚文悦古道不
眩庸骩俗者誰歟求如之人也久矣望之望之詩不云
乎彼美人兮西方之人兮又曰惟其有之是以似之望
之望之鍾者然耶(闕)所得耶雖然予非其人也子無以
應其求也予有激於中也予不獲辭也旣述其事復凖
楚人詞太乙司命諸神者繫之辭俾後擬騷學仙者交
有稽焉無礙趙城人養素平陽人志希秦人記清華者
奉天陽煥然今文其碑者涿郡盧摰其詞曰
曩恭皇之渥命兮返周原于載驅將稅駕于洛汭兮迺
東遵乎少皞之墟旣儃徊以翺翔兮賾貞人之所廬澡
蘭湯之芳潔兮饇沆瀣之玄餔被虹霓之竒服兮英雲
連蜷以承車騑蒼螭駟素虬之蠖略蚴蟉兮鸞鳳翽翽
其翼予挾關尹于岩之阿兮求柱史之焉如羡門肅以
摛言兮趨王喬之飛鳬摶扶搖而上九萬兮羌六月之
一息彼蜩與鸒鳩兮搶榆枋于丈尺夫微心于大空兮
即無礙之貞宅麗其所以棲神兮亦猶抱一者之營魄
火昆岡于曠塵兮孰職牉乎玉石化榛莽而金碧兮叠
嗣玄之孔力擊鐘兮考鼓靈皇皇兮來下豐隆導前兮
從蜚廉戒羲和為之御瑤席兮琱俎蕙肴兮桂醑邀廣
成兮崆峒来浮丘兮縣圃驅厲鬼兮四裔遂嘉生兮九
土民欣欣兮阜康紛穰穰兮靈之祜穹堂兮邃宇華之
祗兮訶護夀吾皇輿兮終古
天下同文集卷十一
