錢考功集卷第四
五言律詩
奉和聖製登會昌山應制
睿想入希夷眞遊到具茨玉鑾登嶂遠雲輅
出花遲泉壑凝神處陽和布澤時六龍多順
動四海正雍熙
省中對雪寄元判官拾遺昆季
萬點瑤臺雪飛來錦帳前瓊枝應比淨鶴髮
敢争先散影成花月流光透竹煙今朝謝家
興幾處郢歌傳
山齋獨坐喜玄上人夕至
舍下虎溪徑煙霞入暝開柴門兼竹静山月
與僧來心瑩紅蓮水言忘綠茗杯前峯曙更
好斜漢欲西廻
秋夜寄張韋二主簿
凉夜褰簾好輕雲過月初碧空河色淺松葉
雨聲虚道阻天難問機忘世易疎不知雙翠
鳳棲棘復何如
歸故山路逢隣居隱者
握手雲棲路潛然恨幾重誰知綠林盗長占
綵霞峰心死池塘草聲悲石逕松無因芳杜
月琴酒更相逢
落第劉拾遺相送東歸
不醉百花酒傷心千里歸獨收和氏玉還採
舊山薇出處離心盡榮枯會面稀預愁芳草
色一徑入衡闈
和劉七讀書
夜雨深館靜苦心黃卷前雲隂留墨沼螢影
傍華編夢鳥冨青藻通經仍妙年何愁丹穴
鳳不飲玉池泉
早下江寧
暮天微雨散涼吹片帆輕雲物高秋節山川
孤客情霜蘋留楚水寒燕别吳城宿浦有歸
夢愁猿莫夜鳴
登復州南樓
孤樹延春日他山卷曙霞客心湖上鴈歸思
日邊花行李迷方久歸期涉歲賖故人雲路
隔何處寄瑤華
江陵晦日陪諸官泛舟
節物堪爲樂江湖有主人舟行深更好山趣
久彌新罇酒平生意煙花異國春城南無夜
月長䄂莫留賓
縣城秋夕
山城日易夕愁坐先掩扉俸薄不酤酒家貧
忘授衣露重蕙花落月冷莎鷄飛效拙慙無
補雲林歎再歸
秋夜梁七兵曹同宿二首
一笑不可得同心相見稀摘菱頻貰酒待月
未扄扉星影低驚鵲蟲聲傍旅衣卑棲歲巳
晚共羡鴈南飛
好欲棄吾道今宵又遇君老夫相勸酒稚子
待題文月下誰家笛城頭幾片雲如何此幽
興明日重離群
和萬年成少府寓直
赤縣新秋夜文人藻思催鐘聲自仙掖月色
近霜臺一葉兼螢度孤雲帶鴈來明朝紫書
下應問長卿才
春夜過長孫繹别業
佳期難再得清夜此雲林帶竹新泉冷穿花
片月深含毫凝逸思酌水話幽心不覺星河
轉山枝驚曙禽
題温處士山居
誰知白雲外别有綠蘿春苔遶溪邊徑花深
洞裏人逸妻看種藥稚子伴垂綸穎上逃堯
者如何此飬眞
題陳季壁
郢人何苦調飲水仍布衾煙火晝不起蓬蒿
春欲深前庭少喬木隣舍聞新禽雖有徵賢
詔終傷不遇心
贈鄰居齊六司倉
沉冥衆所遺咫尺絶佳期始覺衡門下翛然
太古時鷄聲共林巷燭影隔茅茨坐惜牛羊
徑芳蓀白露滋
送征鴈
秋空萬里淨嘹唳獨南征風急翻霜冷雲開
見月驚塞長怯去翼影滅有餘聲悵望遥天
外鄕愁滿目生
宴鬱林觀張道士房
滅跡人間世忘歸象外情竹壇秋月冷山殿
夜鍾清仙侣披雲集霞杯逹曙傾同歡不可
再朝暮赤龍迎
秋夕與梁鍠文宴
客到衡門下林香蕙草時好風能自至明月
不須期秋月翻荷影晴霜脆柳枝留歡美清
夜寧覺曉鍾遲
哭空寂寺玄上人
悽然雙樹下垂淚遠公房燈續生前火爐添
沒後香隂階明片雪寒竹響空廊寂滅應爲
樂塵心徒自傷
題精舍寺
勝景不易遇入門神頓清房房占山色處處
分泉聲詩思竹間得道心松下生何時來此
地擺落世間情
開元觀遇張侍御
碧落忘歸處佳期不厭逢晚凉生玉井新暑
避煙松欲醉流霞酌還醒度竹鍾更憐琪樹
下歴歷見遥峰
和人秋歸終南山别業
舊居三顧後晚節重幽尋野徑到門盡山窗
連竹隂昔年鶯出谷今日鳳歸林物外凌雲
操誰能繼此心
故相國苗公挽歌
覇陵誰寵葬漢主念蕭何盛業留青史浮榮
逐逝波隴雲仍作雨薤露巳成歌悽愴平津
閣秋風弔客過
酬劉員外雨中見寄
苦雨滳蘭砌凄風生葛衣潢汙三逕絶砧杵
四鄰稀分與玄豹隱不爲湘燕飛慙君角巾
折猶肯問衡闈
賦得歸雲送李山人歸華山
秀色横千里歸雲積幾重欲依毛女岫初卷
少夷峯蓋影隨征馬衣香拂卧龍秪應函谷
上真氣日溶溶
過裴長官新亭
茅屋多新意芳林昨試移野人知石路戲鳥
認花枝慢水縈蓬戸閑雲掛竹籬到家成一
醉歸馬不能騎
寄郢州郎士元使君
龍節知無事江城不掩扉詩傳過客遠書到
故人稀坐嘯看潮起行春送鴈歸望舒三五
夜思盡謝玄暉
過長孫宅與朗上人茶會
偶與息心侶忘歸才子家玄談兼藻思綠茗
代榴花岸幘看雲卷含毫任景斜松喬若逢
此不復醉流霞
下第題長安客舍
不遂青雲望愁看黃鳥飛梨花度寒食客子
未春衣世事隨時變交情與我違空餘主人
柳相見却依依
陪考功王員外城東池亭宴
無雙錦帳郎絶境有林塘鶴靜疎群羽蓮開
失衆芳晴山看不厭流水趣何長日晚催歸
騎鐘聲下夕陽
過孫員外藍田山居
不知香署客謝病翠微間去幄蘭將老辭車
雉亦閑近窗雲出洞當戸竹連山對酒溪霞
晚家人採蕨還
秋園晚沐
黃卷在窮巷歸來生道心五株衰柳下三逕
小園深倒薤翻成字寒花不假林龐眉謝群
彦獨酌且閑吟
窮秋對雨
晦日連苦雨動息更邅廻生事萍無定愁心
雲不閑翟門悲暝雀墨竈上寒苔始信宣城
守乘流畏曝腮
裴迪南門秋夜對月
夜來詩酒興月滿謝公樓影閉重門靜寒生
獨樹秋鶴驚隨葉散螢遠入煙流今夕遥天
末清光幾處愁
和蜀縣叚明府秋城望歸期
製錦蜀江靜飛鳬漢闕遥一茲風靡草再視
露盈條旅望多愁思秋天更泬寥河陽傳麗
藻清韻入歌謠
晚歸藍田酬王維給事贈别
卑棲却得性每與白雲歸徇禄仍懷橘看山
免採薇暮禽先去馬新月待開扉霄漢時廻
首知音青鎻闈
再得畢侍御書聞巴中卧疾
芳信來相續同心遠更親數重雲外樹不隔
眼中人夢寐花&KR0865;色相思黃鳥春更聞公幹
病一夜二毛新
宿新里館
愁人待曉鷄秋雨暗淒淒度燭螢時滅傳書
鴈漸低客來知計誤夢裏泣津迷無以逃悲
思寒螿處處啼
谷口書齋寄楊𥙷闕
泉壑帶茅茨雲霞生薜帷竹憐新雨後山愛
夕陽時閒鷺棲常早秋花落更遲家童掃蘿
徑昨與故人期
衡門春後
不厭晴林下微風度葛巾寧唯北窗月自爲
上皇人叢篠輕新署孤花占晚春寄言莊叟
蝶與爾得天真
題吳通微主人
食貧無盡日有願幾時諧長嘯秋光晚誰知
志士懷朝煙不起竈寒葉欲連階飲水仍留
我孤燈點夜齋
晚次宿預館
鄉心不可問秋氣又相逢飄泊方千里離悲
復幾重廻雲隨去鴈寒露滳鳴蛩延頸遥天
末如聞故國鍾
藍上茆茨期王維𥙷闕
山中人不見雲去夕陽過淺瀨寒魚少叢蘭
秋蝶多老年疎世事幽性樂天和酒熟思才
子溪頭望玉珂
春夜寓直
養性慣雲卧爲郎如鳥棲不知仙閣峻惟覺
玉繩低帳喜香煙暖詩慙賜筆題未央春漏
促殘夢謝晨鷄
新昌里言懷
性拙偶從宦心閒多掩扉雖看北堂草不忘
舊山薇花月霽來好雲泉堪夢歸如何建章
漏催着早朝衣
秋夜寄袁中丞王員外
一夕盈千念方知別者勞衰榮難會面魂夢
暫同袍片月臨階早晴河度鴈高應憐蔣生
徑秋露滿蓬蒿
九日閒居寄登高數子
初服棲窮巷重陽憶舊遊門閒謝病日心醉
授衣秋酒盡寒花笑庭空暝雀愁今朝落帽
客幾處管絃留
晚入宣城界
斜日片帆隂春風孤客心山來指樵路岸去
惜花林海氣蒸雲黑潮聲隔雨深鄕愁不可
道浦宿聽猿吟
靜夜酬通上人問疾
東林生早涼高枕遠公房大士看心後中宵
清漏長驚蟬出暗柳微月隱廻廊何事沉痾
久含毫問藥王
奉陪使君十四叔晚憩大雲門寺
野寺千家外閒行晚暫過炎氛臨水盡夕照
傍林多境對知心妄人安覺政和繩牀搖麈
尾佳趣滿滄波
省中春暮酬嵩陽焦道士見招
朝花飛暝林對酒傷春心流年催素髮不覺
映華簪垂老遇知巳酬恩看寸隂如何紫芝
客相憶白雲深
酬苗發員外宿龍池寺見寄
寧知待漏客清夜此從容暫别迎車雉還隨
護法龍香煙輕上月林嶺靜聞鍾郢曲傳甘
露塵心洗幾重
貞懿皇后挽詞
淑麗詩傳美徽章禮飾哀有恩加象服無日
祀高禖曉月孤秋殿寒山出夜臺通靈深眷
想青鳥獨飛來
歲初歸舊山酬寄皇甫侍御
欲知愚谷好久别與春還鸎暖初歸樹雲晴
郤戀山石田耕種少野客性情閑求仲應難
見&KR0714;陽且掩關
鑾駕避狄歲别韓雲卿
白髮壯心死愁看國步移關山慘無色親愛
忽驚離影絶龍分劒聲哀鳥戀枝茫茫雲海
外相憶不相知
詠白油帽送客
薄質慙加首愁隂幸庇身卷舒無定日行止
必依人巳沐脂膏惠寧辭雨露頻雖同客衣
色不染洛陽塵
藍上采石芥寄前李明府
淵明遺愛處山芥綠芳初翫此春隂色猶滋
夜雨餘隔溪煙葉小覆石雪花舒采采還相
贈瑤華信不如
送贇法師往上都
遠近化人天王城指日邊宰君迎說法童子
伴随緣到處花爲雨行時杖出泉今宵松月
下門閉想安禪
送沈少府還江寧
遠宦碧雲外此行佳興牽湖山入閭井鷗鳥
傍神仙斜日背鄕樹春潮迎客船江樓新興
發應與政聲傳
送虞說擢第東遊
湖山不可厭東望有餘情片玉登科後孤舟
任興行月中嚴子瀨花際楚王城歲暮雲皋
鶴聞天更一鳴
送少微師西行
隨緣忽西去何日返東林世路寧嗟别空門
久息心人煙一飯少山雪獨行深天外猿啼
處誰聞清梵音
送崑山孫少府
徇禄近滄海乘流看碧霄誰知仙吏去宛與
世塵遥遠帆背歸鳥孤舟低上潮懸知訟庭
靜窗竹日蕭蕭
送屈突司馬充安西書記
制勝三軍勁澄清萬里餘星飛龐統驥箭發
魯連書海月低雲旆江霞入錦車遥知太阿
劍計日斬鯨魚
送時暹避難適荆南
三嘆把離𬒮七哀深我情雲天愁遠别豺虎
擁前程駐馬戀携手隔河聞哭聲相思昏若
夢淚眼幾時明
送邊𥙷闕省覲
東去有餘意春風生賜衣鳳凰銜詔下才子
采蘭歸㪷酒百花裏情人一笑稀别離須計
日相望在&KR0686;闈
錢考功集卷第四
