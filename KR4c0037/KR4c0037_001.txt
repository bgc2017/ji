錢考功集卷第一
五言古詩
東陽郡齋中詣南山招韋十
霽來海畔山隱映城上起中峰落照時殘雪
翠微裏同心久爲别孤興那對此良會何遲
遲清陽瞻則爾
青泥驛迎獻王侍御
候館掃清晝使車出明光森森入郭樹一道
引飛霜仰視&KR0865;花白多慙綬色黃鷦鷯無羽
翼願假憲烏翔
沐陽古渡作
日落問津處雲霞殘碧空牧牛避田焼退鷁
隨潮風回首故鄕遠臨流北路窮翩翩青冥
去羡彼高飛鴻
卧疾荅劉道士
白露蛩已急空林日淒清寥寥晝扉掩獨卧
愁窗明寶字比仙藥羽人寄柴荆長吟想風
馭怳若升蓬瀛
夢尋西山凖上人
别處秋泉聲至今猶在耳何嘗夢魂去不見
雪山子新月隔林時千燈翠微裏言忘心更
寂跡滅雲自起覺來纓上塵如洗功德水
長安旅宿
九秋旅夜長萬感何時歇蕙花漸寒暮心事
猶楚越直躬邅世道咫尺隔天闕每聞長樂
鍾載泣靈臺月明旦北門外歸途堪白髮
過桐栢山
秋風過楚山山靜秋聲晚賞心無定極僊步
亦清遠反照雲竇空寒流石苔淺羽人昔巳
去靈跡欣方踐投策謝歸途世緣從此遣
李士曹廳對雨
春雨暗重城訟庭深更寂終朝人吏少滿院
煙雲積濕鳥厭花枝新苔宜砌石掾曹冨文
吏清興對詞客愛爾蕙蘭叢芳香飽時澤
登勝果寺南樓雨中望嚴恊律
微雨侵晚陽連山半藏碧林端陟香樹雲外
遲來客孤村凝片煙去水生遠白但佳川原
趣不覺城池夕更喜眼中人清光漸咫尺
冬夜題旅館
退飛憶林藪樂業羡黎庶四海盡窮途一枝
無宿處嚴冬北風急中夜哀鴻去孤燭思何
深寒窗坐難曙勞歌待明發惆悵盈百慮
自終南山晚歸
采苓日往還得性非樵隱白水到初闊青山
辭尚近絶境勝無倪歸途興不盡沮溺時反
顧牛羊自相引逍遥不外求塵慮從兹泯
早渡伊川見舊作
鵾鷄鳴曙霜秋水寒旅涉漁人昔隣舍相見
具舟檝出浦興未盡向山心更愜村落通白
雲茅茨隱紅葉東皋滿時稼歸客欣復業
夕發箭場巖下作
行役不遑安在幽機轉發山谷無明晦溪霞
自興没朝櫛杉下風夕飲石上月懿爾青雲
士垂纓朝鳳闕寧知採竹人每食慙薇蕨
同李五夕次香山精舍訪憲上人
彼岸聞山鍾仙舟過苔水松門入幽映石逕
趨迤邐初月開草堂遠公方覯止忘言在閑
夜凝念得微理泠泠功德池相與滌心耳
雨中望海上懷鬱林觀中道侶
山觀海頭雨懸森動煙樹只疑蒼茫裏鬱鳥
欲飛去大塊怒天吳驚潮蕩雲路群真儼盈
想一葦不可渡惆悵赤城期願假輕鴻馭
廣德初鑾駕出關後登高愁望二首
長安不可望望處邊愁起輦轂混戎夷山河
空表裏黃雲壓城闕斜照移烽壘漢幟遠成
霞胡馬來如蟻不知涿鹿戰早晚蚩尤死渴
日候河清沉憂催暮齒
愁看秦川色慘慘雲景晦乾坤暫運行品物
遺覆載黃塵漲戎馬紫氣隨龍旆掩泣指關
東日月祅氛外臣心寄遠水朝海去如帶周
德更休明天衢佇開泰
過曹釣隱者
荃蕙有其性馨香道爲人不居衆芳下寧老
空林春之子秉高節攻文還守真素書寸隂
盡流水怨情新濟濟振纓客煙霄各致身誰
當舉玄晏不使作良臣
獨住覆釜寄郎士元
賞心無遠近芳月好登望勝事引幽人山下
復山上將尋洞中藥復愛湖外嶂古壁苔入
雲隂溪樹穿浪誰言世緣絶更惜知音曠鶯
啼綠蘿春廻首還惆悵
送王季友赴洪州幕下
列郡皆周武南征所從誰諸侯重才略見子
如瓊枝撫劒感知巳出門方遠辭煙波帶幕
府海日生紅旗問我何功德負恩留玉墀銷
魂把别袂愧爾酬明時
客舍贈鄭賁
結交意不薄匪席言莫違世義隨波久人生
知巳稀先鳴誓相逹未遇還相依一望金門
詔三看黃鳥飛暝投同旅食朝出易儒衣嵇
向林廬接携手行將歸
山中春仲寄汝上王恒穎川沈冲
隱者守恬泊春山日深靜誰知蟠木材得性
無人境座隅泉出洞竹上雲起嶺飢狖入山
厨飲虹過藥井前溪堪放逸仲月好風景遊
目來遠思摘芳寄汝穎
南中春思
入仕無知言遊方隨世道平生願開濟遇物
干懷抱巳阻青雲期甘同散樗老客遊南海
秋思永疲痾苦昏墊日夕開軒屏草木森已
悲衾幬清且冷如何遊宦客江海隨泛梗延
首長相思憂襟孰能整
寄任山人
天階崇黼黻世路有趨競獨抱中孚爻誰知
苦寒詠行潦難朝海散材空遇聖豈無鳴鳳
時其如問津命所思青山郭再夢綠蘿逕林
泉春可遊羡爾得眞性
登秦嶺半巖遇雨
屏翳忽騰氣浮陽慘無暉千峰掛飛雨百尺
搖翠微震電閃雲逕奔流翻石磯倚巖假松
蓋臨水羡荷衣不得采苓去空思乘月歸且
憐東皋上黍色侵荆扉
杪秋南山西峯題隼上人蘭若
向山看霽色步步豁幽性反照亂流明寒空
千嶂净石門有餘好霞殘月欲映上詣遠公
廬孤峰懸一徑雲裏隔窗火松間下山磬客
到兩忘言猿心與禪定
田園雨後贈鄰人
安排常任性偃卧晚開戸樵客荷蓑歸向來
春山雨殘雲虹未落反景霞初吐時鳥鳴村
墟新泉遶林圃尭年尚恬泊隣里成太古室
邇人遂遥相思怨芳杜
天門谷題孫逸人石壁
崖口亂流處竹深斜照歸主人卧蟠石心耳
滌清暉春雷近作解空谷半芳菲雲棟綵虹
宿藥圃蝴蝶飛惡囂慕嘉遁幾夜瞻少微相
見竟何說忘情同息機
藍溪休沐寄趙八給事
蟲鳴歸舊里田野秋農閑即事敦夙尚衡門
方再關夕陽入東籬爽氣高前山霜蕙後時
老巢禽知暝還侍臣黃樞寵鳴玉青雲間肯
想觀魚處寒泉照髮斑
遊輞川至南山寄谷口王十六
山色不厭遠我行隨趣深蹟幽青蘿徑思絶
秋霞岑獨鶴引過浦鳴猿呼入林褰裳百泉
裏一步一清心王子在何處隔雲鷄犬音折
麻定延佇乘月明招尋
藍田溪與漁者宿
獨遊屢忘歸况此隱淪處濯髮清泠泉月明
不能去更憐垂綸叟靜若沙上鷺一論白雲
心千里滄洲趣蘆中夜火盡浦口秋山曙歎
惜分枝禽何時更相遇
淮上别范大
悲風隕涼葉送歸怨南楚窮年將别離寸晷
伸宴語長淮流不息征棹忽復舉碧落半愁
雲黃鶴時顧侣遊宦且未逹前途各脩阻分
𬒮一相嗟良辰更何許
離居夜雨奉寄李亰兆
永夜不可度蛩吟秋雨滳寂寞想章臺始歎
雲泥隔雷聲匪君車猶時過我廬電影非君
燭猶能明我目如何瓊樹枝夢裏看不足望
望佳期阻愁生寒草綠
嘆畢少府以持法無隱見繫
用法本禁邪盡心翻自極畢公在囹圄世事
何糺纆翠鳳呈其瑞虞羅寄鎩翼囚中千念
時窗外百花色落景閉圜扉春蟲網叢棘古
人不念文紛淚莫沾臆
小園招隱
支離鮮兄弟形影如手足但遂飲冰節甘辭
代耕禄班衣在林巷始覺無羈束交柯低戸
隂閒鳥將雛宿窮通世情阻日夜苔徑綠誰
言北郭貧能分晏嬰粟
過温逸人舊居
反眞難合道懷舊仍無弔浮俗漸澆漓斯人
誰繼妙聲容在心耳寧覺阻言笑玄堂閉幾
春拱木齊雲嶠鶴傳居士舞猿得蘇門嘯酹
酒片陽微空山想埋照
縣内水亭晨興聽訟
晨光起宿鷺池上判黎甿借問秋泉色何如
拙宦情磨鉛辱利用策蹇愁前程昨夜明月
滿中心如鵲驚負恩時易失多病績難成坐
惜寒堂晚霜風吹杜蘅
酬王維春夜竹亭贈别
山月隨客來主人興不淺今宵竹林下誰覺
花源遠惆悵曙鶯啼孤雲還絶巘
送張少府
愁雲破斜照别酌勸行子蓬驚馬首風鴈拂
天邊水寸晷如三歲離心在萬里
送楊著作歸東海
楊柳出關色東行千里期酒酣暫輕别路遠
始相思欲識離心盡斜陽到海時
送李恊律還東亰
芳草忽無色王孫復入關長河侵驛道匹馬
傍雲山愁見離居夕螢飛秋月閑
秋館言懷
蟋蟀巳秋思蕙蘭仍碧滋蹉跎獻賦客歎息
此良時日夕雲臺下商歌空自悲
和劉明府宴縣前山亭
城隅勞心處雪後歲芳開山映千花出泉經
萬井來翔鸞欲下舞上客且留杯
新雨喜得王卿書問
苦雨暗秋徑寒花垂紫苔愁中綠罇盡夢裏
故人來果有相思字銀鈎新月開
賦得巢燕送客
能棲杏梁際不與黃雀群夜影寄紅燭朝飛
高碧雲含情别故侣花月惜春分
白石枕(并序)
起與監察御史畢公耀交之厚矣頃於藍水
得片石皎然霜明如其德也許爲枕贈之及
琢磨將成炎暑已謝俗曰此猶班女之扇可
退也君子曰不然此眞畢公之佳賞也故珍
而賦之
琢珉勝水碧所貴素且貞曾無白圭玷不作
浮磬鳴捧來太陽前一片新冰清沉沉風憲
地待爾秋已至璞堅難爲功誰怨晚成器比
德無磷緇論交亦如此
錢考功集卷第一
