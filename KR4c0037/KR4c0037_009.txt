錢考功集卷第九
五言絶句
江行無題一百首
傾酒向漣漪乘流欲去時寸心同尺璧投此
報馮夷
江曲全縈楚雲飛半自秦峴山廻首望如别
故關人
浦煙含夜色冷日轉秋旻自有沉碑在清光
不照人
楚岸雲空合楚城人不來秪今誰善舞莫恨
廢章臺
行背青山郭吟當白露秋風流無屈宋空詠
古荆州
晚來漁父喜&KR0699;重欲收遲恐有長江使金錢
願贖龜
去指龍沙路徒懸象魏心夜涼無遠夢不為
偶聞砧
霽雲疎有葉雨浪細無花穏放扁舟去江天
自有涯
好日當秋半層波動旅腸巳行千里外誰與
共秋光
潤色非東里官曹吏建章宦遊難自定來喚
櫂船郎
夜江清未曉徒惜月光沉不是因行樂堪傷
老大心
翳日多喬木維舟取束薪靜聽江叟語俱是
厭兵人
箭漏日初短汀煙草木衰雨餘雖更綠不是
采蘋時
山雨夜來漲喜魚跳滿江岸沙平欲盡垂蓼
入船窗
渚邊新鴈下舟上獨妻凉俱是南來客憐君
綴一行
雲密連江暗風斜着物鳴一杯眞戰將笑爾
作愁兵
柳拂斜開路籬邊數戸村可能還有意不掩
向江門
不識相如渴徒吟子美詩江清唯獨看心外
更誰知
牽路沿江狹沙崩岸不平盡知行處險誰肯
載時輕
憔悴異靈均非䜛作逐臣如逢漁父問未是
獨醒人
水涵秋色靜雲帶夕陽高詩癖非吾病何妨
吮短毫
帶舟維古岸還似阻西陵箕無多少廻頭
詎不能
秋雲久無雨江燕社猶飛却笑舟中客今年
未得歸
帆翅初張處雲鵬怒翼同莫愁千里路自有
到來風
佳節雖逢菊浮生正似萍故山何處望荒岸
小長亭
月下江流靜村荒人語稀鷺鴛雖有伴仍共
影雙飛
斗轉月未落舟行夜已深有村知不遠風便
數聲砧
棹驚沙鳥迅飛濺夕陽波不顧魚多處應防
一目羅
行到楚江岸蒼茫人正迷秪如秦塞遠格磔
鷓鴣啼
漸覺江天遠難逢故國書可能無往事空食
鼎中魚
岸草連荒色村聲樂稔年晚晴貪獲稻閒却
採菱船
灘淺多游鷺江清易見魚怪來吟未足秋物
欠江渠
蛩響依沙草螢飛透水煙夜涼誰詠史空泊
運租船
睡穏葉舟輕風微浪不驚任君蘆葦岸終夜
動秋聲
自念平生意曾期一郡符可知因謫宦班鬢
入江湖
水天涼夜月不是少清光好景隨人物秦淮
憶建康
古來多思客搖落恨江潭今日秋風至蕭疎
過沔南
映竹疑村好穿蘆覺渚幽漸安無曠土薑芋
當農收
煙渚復煙渚畫屏休畫屏引愁天末去數點
暮山青
秋風動客心寂寂不成吟飛上危檣立啼烏
報好音
見底高秋水開懷萬里天旅吟還有伴沙柳
數枝蟬
九日自佳節扁舟無一杯曹園舊尊酒戲馬
憶高臺
兵火有餘燼貧村纔數家無人爭曉渡&KR0714;月
下寒沙
渚禽菱茨足不向稻梁争靜宿涼灣月應無
失侣聲
輕雲未撲霜樹杪橘初黃行是知名物微風
過水香
土曠深耕少江平遠釣多生平皆弃本金革
竟如何
海月非常物不可尋披沙應有地淺處
定無金
風晚冷颼颼蘆花巳白頭舊來紅葉寺堪憶
玉亰秋
渺渺望天涯清漣浸赤霞難逢星漢使烏鵲
日乘查
風好來無陣雲閑去有宗釣歌無遠近應喜
罷艨艟
吳彊連楚甸楚俗異吳鄕謾把罇中物無人
喙蟹筐
岸綠野煙遠江紅斜照微撑開小魚艇應到
月明歸
雨餘江始漲漾漾見流薪曾歎溝中木斯言
憶古人
墜露晚猶濃秋風不易逢涉江雖巳晚高樹
攀芙蓉
葉舟維夏口煙野獨行時不見頭陀寺空懷
幼婦碑
晚泊武昌岸津亭疎柳風數株曾手植好事
憶陶公
舟航依浦定星斗滿江寒若比隂霾日何妨
夜未闌
近戍離金落孤岑望火門唯將知命意瀟灑
向乾坤
叢菊生隄上此花長後時有人還採掇何必
有春期
夕景殘霞落秋寒細雨晴短纓何用濯舟在
月中行
堤壞漏江水地㘭成野塘晚荷人不折留取
作秋香
失宦終何路攄懷亦自寬襞牋嘲白鷺無意
喻梟鸞
樓空人不歸雲似去時衣黃鶴無心下長應
笑令威
白帝朝驚浪陽臺暮映雲等閒生險易世路
秪如君
櫓慢生輕浪帆虚帶白雲客船雖狹小容得
瘦將軍
靜看秋江水風微浪漸平人間馳競處塵土
自波成
風借帆方疾風回棹却遲較量人世事不校
一毫釐
咫尺愁風雨匡盧不可登秪疑香霧窟猶有
六朝僧
風雨正甘寢雲霓忽晚晴放歌須自遣一歲
又峥嶸
幽思正遲遲沙邊濯弄時目憐非博物猶未
識鳬葵
曾有煙波客能歌西塞山落帆唯待月一釣
紫菱灣
千頃水紋細一拳嵐影孤君山寒樹綠曾過
洞庭湖
光闊重湖水低斜遠鴈行未曾無興詠多謝
沈東陽
日洛長亭晚山門步障青可能無酒分更祝
有旗星
晚菊遶江壘忽如開古屏莫言時節過白日
有餘馨
秋寒鷹隼徤逐雀下雲空知是江湖客無心
擊塞鴻
遠岸無行樹經霜有伴紅停船搜好句題葉
贈江楓
江草何多思冬青尚滿洲誰能驚鵩鳥作賦
爲沙鷗
身世比行舟無風亦暫休敢言終破浪唯願
穏乘流
數畒蒼苔石煙濛鶴卵洲定因詞客過名字
始風流
幽懷念煙水長恨隔龍沙今日滕王閣分明
見落霞
興閑停桂楫路好過松門不負佳山水還開
酒一尊
短檝休敲桂孤根自駐萍自憐非劒氣空向
斗牛星
江流何淼淼懷古獨依依漁父非賢者蘆中
但終奇
高浪如銀屋江風一發時筆端降太白才大
語有磯
細竹漁家路晴陽看結&KR0699;喜來邀客坐分與
折腰菱
幸有煙波興寧辭筆硯勞緣情無怨刺却似
反離驕
平湖五百里江水想通波不奈扁舟去其如
决計何
數峯雲斷處去岸映西山身到章江日猶應
未得閒
一彎斜照水三板順風船未敢相邀約勞生
秪自憐
江雨正霏微江村晚渡稀何曾妨釣艇更待
得魚歸
沙上獨行時吟高到楚祠難將垂岸蓼盈把
當江籬
新野舊樓名潯陽勝賞情照人長一色江月
共淒清
潯陽江畔菊應似古来秋爲問幽棲客吟時
得酒不
願飲西江水那吟北渚愁莫教留滯跡遠比
蔡昭侯
湖口分江水東流獨有情當時好風物誰爲
伴宣城
高峰有佳號千尺倚寒風若使鑪煙在猶應
爲上公
萬木巳清霜江邊村事忙故谿黃稻熟一夜
甕中香
楚水苦縈廻征帆落又開可緣非直路却有
好風來
遠謪歲時晏暮江風雨寒仍愁繫舟處驚夢
近長灘
錢考功集卷第九
