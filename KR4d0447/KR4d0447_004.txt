金淵集卷四元仇遠撰
七言律詩
元夕放夜
繡衣玉節駐江城放得元宵两夜晴陸地金蓮方灧灧
一天明月故盈盈邏兵酣卧忘鐘韻遊子歡呼趁鼓聲
兒女看燈歸較晚老夫自剔讀書檠
憶西坡梅
杖藜久不到西坡苔上梅花積漸多野屋荒涼誰管領
酒尊期會竟蹉跎韶光二月已強半樂事一生能幾何
頼有鄰園春可折洗瓶斜插在行窩
三月二十六日書所聞
從来賽社說金淵鼓笛鉦旗隘市㕓地上鬼神行白晝
夜中風雨洗青天妖氛旱魃驅無跡和氣歡聲兆有年
車馬縱觀兒女事老夫閉戶讀韋編
寄陳仲麟(景仁)
檇李城邊送客船梅花一别又三年清風朗月思元度
駿馬名姬羡謫仙湖海倦遊予白髮園林真樂子青氊
楚生卜宅平生志歸日相從學力田
予自存博解印歸鄉心日夜相趣古人有名山
川處輙忘歸然歸未易忘也夢得一聫續之
業風宦海足波瀾常憶西湖南北山熟處肯忘生處樂
别時雖易見時難(得此二句)奉親還舍君先得投檄歸田我
未閒漫說桃源人迹絶故園松菊半荒殘
送張叔夏游金陵
肯向金淵暫泊舟相逢衮衮别方休移宫換羽周郎顧
詠月吟風太白遊(吟風詠月出太白墓銘范傳正作)牀上無金猶好客
尊中有酒可消愁明朝又作臺城客細看青山似洛州
送陳壯甫稅使歸金陵
征商廉幹不言錢異事同寮又一年美譽正香金瀨曲
歸心已在冶城邊家傳簮笏青溪譜風送旌旗上水船
小草相依行有日莫須摻别重凄然
蕭饒州見寄次韻
夜来聽雨夢仇溪夢覺招邀客賦詩我自不分官冷熱
子須能别酒淳漓江頭風順鱸魚到天外春歸杜宇知
十日菊花元不减恰如六月見蒲葵
喜晴
新歲連朝喜遇晴宜人宜穀最關情郊原尚覺春光薄
市井先傳米價平趁暖飛蟲生滅易向陽征鴈去留輕
北門冷掾無公事間看官梅野柳争
題趙千里溪山春遊圖
一溪流水數家村短櫟長松映蓽門不是花通輞川口
祇疑路隔武陵源小橋瘦馬行春色遠浦青山帶雨痕
樓觀玲瓏雲縹緲須知畫裏别乾坤
寄武康王居正
曾向清溪采白蘋江東日暮别經春投金瀨上思歸客
浮玉山前憶故人千里雲萍應念我一庭風樹敢忘親
挂蓑石暖苔衣厚擬買漁舠作近隣
寄梁中砥
句曲峯巒翠倚天琳宫瓊舘宴神仙水程纔隔一百里
脚債未償三十年幾擬看山携酒去相期聽雨對牀眠
何當撥遣塵間事一試松根喜客泉
寄子埜
西窗隠几讀南華頗悟亡羊與戰蝸住久不知身是客
歸休誰謂女無家向陽野竹先抽筍待雪官梅欲試花
我愛睡鄉真樂地底須頻喫玉川茶
黑兔
何年偷䑛元霜鼎變却蟾宫玉雪姿毛穎未封先試墨
褐衣乍著便披緇移来暘谷烏相對躍入隂山鬼不知
蹤跡分明予甚愛正當秋曉月明時
和劉君佐韻寄董静傳高士
雪暗江湖入暮年何人葦外小延緣水痕不動玉平岸
春意欲回花滿天懶出恐消桐屐蠟醉吟忘上苧袍船
行當歸學林和靖結屋梅根伴鶴眠
驚蟄日雷
坤宫半夜一聲雷蟄戶花房曉已開野闊風高吹燭滅
電明雨急打窗来頓然草木精神别自是寒暄氣候催
惟有石龜并木鴈守株不動任春回
鴈去
離羣野鴈在中庭馴養經年羽翼成因為哀鳴殊可念
豈知飛去太無情天隂月黑多機穽歲晚山空少弟兄
願爾水田常飽煖春風早問北歸程
寄屠存博
三年塵土白鬚眉擬向西湖濯客衣林下杜鵑猶勸去
海邊鷗鳥亦知幾及瓜將得葵邱代存菊須尋栗里歸
見說中山屠博士鄉心也趁白雲飛
再寄子埜
霜力風威各逞強老夫絮被不離牀一貧已幸官將滿
百計無如歸最長别後交朋難得信夢中文字不成章
從来心似梅花白莫入東風桃李場
寄鄧善之
幾年不寄子公書忽向燕南遺鯉魚天遠地遥歸未得
男婚女嫁事何如壯遊自致青雲上漫仕誰憐白髮餘
西浙林泉俱可隠毋忘舊約共閒居
醉聞杜宇
幾日冥迷醉夢中醒来衣袖裹春風杜鵑未歇鳥聲碎
芍藥已開花信空差勝跨驢愁杜老儘教騎馬笑山公
卑官安得金貂換尚有杖頭三百銅
北村吳園雨中賞牡丹主人留飲
不謂村園見此花嬌紅數朵眩晴霞可憐國色天香種
竟落田夫野老家略具杯盤供筍蕨已拚杖屨汚泥沙
莫愁乳鹿銜春去自有蓬蒿盡力遮
官冷
不負平生下澤車宦游卜宅亦村墟家貧累重須干禄
官冷身閒可讀書高柳每聞鶯婭姹破籬時度竹蕭疎
西南林壑堪娛晚靜看飛雲自卷舒
喜晴復雨
早起方誇甲子晴夜分忽又似盆傾黑雲冉冉連燈暗
白浪滔滔與岸平芹未出泥先有燕花都委地尚無鶯
東橋沙觜多舟楫直下荆溪不待撑
五日
湘魄能傳楚澤芳何如倒載醉襄陽夕隂空照栽葵圃
宿雨難乾打麥場龍去涎留丹井濕燕歸泥落墨池香
枉將黍粽沉蛟窟移與江村餉水荒
雨
才放庚申一日晴天明一日雨如傾烏雲覆地隂隂合
白浪侵田灧灧平屋漏未乾連礎潤橋低欲壓碍舟行
桔橰不是閒家具會聽溪邊鵝鸛鳴
雨坐
梅霖寒似麥秋天風葛凄凄未脱綿金彈落池盧橘熟
紅帬委地石榴鮮汨羅遺恨空千載瀨水閒居尚一年
蒲酒相邀須徑醉歸尋枕席付高眠
兩年蒲節雨霏微誤我中山采藥期騎馬出門随所寓
看花酌酒復奚疑量慳未易勝金琖臂弱猶堪繋綵絲
追憶侯家陪宴賜素紈紅葛翠交枝
與子野過永仙觀循西城以歸邂逅李戒甫夕
山西爽詩料滿目子野明發詩来予次韻
壊垣荒逕入蒿萊不惹康衢半點埃賞靜偏憐雛笋長
趁凉自引瘦笻来杯餘潄齒呼新茗石上題詩剥古苔
試問依簷雙老檜何如列柏在烏臺
一笑相逢李伯時樹隂匝地綠雲低林梢落日猶餘丈
天下好山多在西我醉欲歸須客送君裝已趣尚鵑啼
明朝定有新詩句且讓溪翁向上題
寓舍在青安門外由是出郊不數里羣山獻狀
如游龍如奔馬如踞虎豹深秀坡陀不一而
足似有招引賦詩之意遂約子野再用韻
西望寬平倦眼開風收雲翳掃煙埃誰能白日捲簾坐
盡看青山排闥來合沓斷岡如引蔓盤陀大石不生苔
此中林壑多仙跡何必吹簫更楚臺
山列瑶簪束不齊過雲舒卷樹高低孟郊李白曾行處
泰華瑯琊盡向西瘦馬自穿幽徑去老鶯猶戀落花啼
豈無厓壁平如削留與詩人醉墨題
和仲祥大風韻
正憂藴藴與隆隆怪得連朝起大風酷日從今宜斂暑
大王自古解稱雄中庭老樹吹將折破屋重茅卷已空
可是南溟鵾欲化爰居先避魯門東
非雨非靁勢可乘柔枝弱葉力難勝疾於健將追奔馬
豪似吟仙賦大鵬柱砥潛移黃螘穴山屏盡啟白雲縢
直須少霽飛廉怒水落圩田穀再登
巫雲九峯
誰割巫山一片雲峯巒羅列比兒孫嵌空自是天生穴
剥蝕無非水渲痕霜削秋清連竹色露腴曉翠及蒲根
九峯九鎻參差似永鎮仇溪第一村
觀雨
雨師殿後疾雷先風捲浮雲似擘綿大點成漚添黑潦
濃隂匝地暗青天崦中暴長彌漫水圩上平沉沮洳田
米直頓增車戽急早推紅日麗金淵
宦海
黃帽棕鞋隠者便青衫槐笏我家傳一生碌碌空多事
六袠駸駸欠二年安樂窩中閒有味温柔鄉裏老無緣
浮沉宦海終非願早葺山南屋數椽
屠存博教授赴溧水任留飲寓舍
只隔山中一日程書船暫泊溧陽城儒冠喜見賢翁季
道眼相看老弟兄酒量呑江涼更闊蟬聲送客晚争鳴
青衫肯為琵琶濕笑向天涯看月明
寄戚子雲
七不能堪一不成閒雲自恨出山輕柳枝駱馬愛心斷
蓴莱鱸魚歸興生薄宦棲棲留泮水故人渺渺隔臺城
對牀風雨何時卜共翦青燈話到明
送張巨川歸崇德
三載金淵入幕賓轉當繁劇轉精神高堂多有承顔樂
巨室都無切齒人此日吏民争卧轍他時事業繼埋輪
語兒溪上滄浪水有約征衣共浣塵
二十五日東風少定辛丑夜西風再作
東風已掃九衢埃何事飇輪去復回秋信蘋洲涼漸迫
人家蓬戶晝難開低田受水祥禾偃亂石飛空巨木摧
見說長淮旱無雨蜚蝗幾欲渡江來
五月六日晴芮君節卞西仲諸友来泛蒲和韻
端午凄凉雨壓城忽然端六報新晴素衣塵暗行人老
緣樹隂濃曙日明倦眼冥冥渾似霧憂心悄悄只如醒
枇杷薦酒猶堪醉杏子微酸尚帶生
用韻答蕭濟翁
想君不欠買山錢要學騎驢孟浩然拂袖徑行輕萬里
著書直待後千年林泉短褐凄將老齊館孤燈耿不眠
明旦履霜何所向大茅峯頂看芝田
答徐恕宣城寄别
懷古澘然老淚流依稀見月喘吳牛客鄉時序留如燕
學舍風波小似舟已恨浮雲無巧夕未知後月可中秋
徐卿忽寄新詩札正倚雙溪疊嶂樓
江隂何仲禮相訪和答
月照空梁幾夢中翩然環佩下天風十年不到澄江上
一櫂能來瀨水東湖海交遊今漸少英豪見識略相同
舊時東野吟詩處何日携壺酹此翁
答趙源仲
人到中年萬事慵我今况是六旬翁歸心已薄西湖水
餘力重修古泮宫官裏簡書尤可畏案頭筆硯豈無功
邇來士習殊輕陗願與醇儒振義風
交山龍祠禱雨
曉入荒蹊陟斷岡多年廟食白龍王要添溪上半篙水
不遠山中一瓣香灌木雲昏旌旆出高田土渴桔橰忙
莫疑栖隠無深洞且得随車雨送凉
題王師尹宜晚樓詩
高捲書簾雨氣寒螺屏擁髻赴滄灣去天一握屋上屋
斜日幾重山外山地展畫圖增暮景風吹笑語落人間
棲鴉已寂歸雲急却怪雲猶未得閒
慶孝僧自金陵回虎林
白下長干住幾年西風入夢即飄然斷橋梅柳全非舊
古刹鐘魚大勝前萬里豈宜常作客一簞且可穩栖襌
滄江東去風波惡亦欲湖山結數椽
如上人歸問浙中友信
何年駐錫下山中既見匆匆又欲東燕去鴻來俱是客
雲生月落不離空冷泉亭上參吟暢(謂文溪)飛雪岩前哭
老同(謂野翁)方外友朋詢近况為言已作木鷄翁
過介卿溪南隠居
卜宅溪南遠市喧一經教子守田園邵平未老瓜先熟
靖節能閒菊自存無白丁來多釀酒放青山入别開門
朝衣曾侍天香滿得似荷衣帶露痕
悟上人同過史氏隠居
經時少暇出郊游野曠山遥易見秋祗怪朝來多爽氣
似緣我輩是清流荒臺古井平蕪濕斜日西風亂葉愁
莫笑田翁無欵待綠菱新摘酒新篘
懷盛元仁
年過耳順欲何如臂膝酸寒齒髮疎千里驅馳還倦矣
數椽卜築合歸與山銜落日誰能繋海漲平田自可鋤
寄語虎林諸道伴江湖處處有鱸魚
秋日懷吾子行
秋高天闊鴈南翔游子愀然思故鄉重陽正當風雨近
三徑故應松菊荒酒酣耳熱狂無益江空目短愁何長
青山在望有晴日我欲振衣千仞岡
七夕
河鼓天孫各老成無愁可解任秋聲癡兒笑月羞眉曲
稚女穿針鬭眼明夜半且分瓜果供天中豈識别離情
未能免俗消光景醉卧西風夢亦清
歲歲今宵乞巧樓疎星如奕月如鈎莫將寒信侵房屋
肯把閒情問女牛兒笑無書空曬腹婦言有酒可澆愁
鵲慵竟失河橋約盡日喳喳古樹頭
題羣仙圖
世代雖殊道不殊衣冠氣貎列仙儒自憐無計攀靈轡
豈意相從入畫圖把袂拍肩歸福地抗塵走俗笑泥塗
苔痕還繞榴皮相風雨東林壁半蕪
永僊觀賞桂劉君佐黃景巖治酒
雙桂崢嶸萬竹間雲枝露粟綴高寒軒窗日日吹香過
冠盖時時載酒看月裏曾春金杵臼雨餘亂點石棋盤
乘槎仙子清如鶴一曲霓裳舞素鸞
中秋月出復雨有懷葉子文湯明叔
溧濱三度見中秋感歎光隂逐水流常是浮雲妬佳月
不容老子醉高樓鱸香易動張翰興鯨背難追李白游
遥憶詩人豪氣在湖天空闊放扁舟
中秋待月不見
期修翫事在杭州月夕那知常滯留縱有候芭常載酒
惜無李白共登樓蛩催織婦貧非懶雲掩霜娥老似羞
應笑山翁癡守待滿身風露冷貂裘
年年待月引壺觴坐對中庭玉一方靜夜忽驚雲作雨
索居空使客思鄉荒鷄聲續簷花滴蝴蝶夢回巖桂香
何處高樓見山闊快予吹笛據胡床
賞桂
秋來常為桂花忙葉葉西風粟粟涼奎甫宅中開四樹
儒珍園後粲孤芳小山招隠人空老朗月當庭影亦香
可必明年能賞得一觴且醉此花旁
夜聞秋聲
西南振響使人驚未必秋聲作此聲萬騎奔馳&KR0911;鼓動
千夫翻踏桔橰鳴初疑潮汐還疑雨只在山林不在城
人道今年豐稔兆燈前起舞待天明
