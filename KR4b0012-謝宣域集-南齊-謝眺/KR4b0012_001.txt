謝宣城詩集卷第一
賦
酬德賦(并序)
右衛沈侯以冠世偉才眷予以國子以(以字一本無)建武
二年予將南牧見贈五言予時病既以不堪涖職又
不獲復詩四年予忝役朱方又致一首迫東偏寇亂
良無暇日其夏還京師且事讌言未遑篇章之思沈
侯之麗藻天逸固難以報章且欲申之賦頌得其盡
體物之旨詩不云乎無言不酬無德不報言既未敢
為酬然所報者寡於德耳故稱之酬德賦其辭曰
悲夫四游之代序六龍騖而不&KR1178;輕盖靡於駿奔玉
衡勞於拊翼嗟歲晏之尠歡曾隂默以悽側玄武伏
扵重介宛虹潜以自匿覧其物之用捨相群芳之動
植吊悴軀於華省理衣簮而自敕思披文而信道散
奮懣於胷臆嗟民生之知用知莫深於知己彼知己
之為深信懷之其何已牽弱葛之蔓延寄陵風於松
𣏌指曲蓬之直達固有憑於原枲彼排虚與蹠實又
相鳴於林池興伐木於友生詠承筐於君子矧景行
之在斯方寄言於同恥求相仁於積習寓神心於名
理惟敦䍧之旅歲實興齊之二六奉武運之方昌覩
休風之未淑龍樓儼而洞開梁邸煥其重複君奉筆
於帝儲我曳裾於皇穆藉風雲之㐶景申遊好於蘭
菊結德言而為佩帶芳猷而為服援雅範以自緩懿
前脩之所勖昔仲宣之彂穎實中郎之倒屣及士衡
之籍甚託壮武之高義有𣏌梓之貞心恊丹采之輝
被伊吾人之陋薄雖黼藻之何寘惟風雅之未變知
雲綱之不廓譬曾棟之將傾必華欀之先落翳明離
以上賓屬傳體於纖萼周二輝而分崩擠九鼎於重
壑雖魚鳥之欲安駭風川而廻薄微天道之布新嗟
員首其焉託余窘迹以多愧塊離尤而獨處君紓組
於名邦貽話言於川渚悵分手於東津望徂舟而延
佇慮古今之為隔豈山川之云阻頼先德之龍興奉
英靈之電舉事紫泥之密勿腰青緺而容與沾後惠
以朅来竟卒獲其笑語我艤舟以命徒將汨徂於南
夏既勖予以烱戒又引之以風雅若笙簧之在聽雖
舒憂而可假昔痁病於漳濱思継歌而莫寫恩靈降
之未已奉京粉而作傳臨邦塗之永陌懷余馬於騏
馵望平津而出宿登崇岡而興賦顧歸幰之南迴引
行鑣而東驅何瓌才之博侈申贈辞於萱樹指代匠
而切偲比治素而引喻方含毫而報章迫紛埃之東
騖釋末位以言歸忽乘馹以南赴連篇章之莫訓欲
寄言於往句類鎩翮之難矯似洞源之不注意搔搔
以杼䄂魂營營而馳騖爾腰戟於戎禁我拂劒於郎
闈願同車以日夜成望昏而掩扉時遊盤以未極睠
落景之徂輝若清顔之倏忽各&KR0794;賞之多違排重關
而休告知南館之有依驂職門以右轉僕望路其如
歸忘清漏之不緩惜曉露之方晞聞夫君之東守地
隐蓄而懷仙登金華以問道得石室之名篇悟寰中
之迫脅欲輕舉而捨旃離寵辱於毀譽去夭伐於腥
羶忽携手以上征躋中皇之脩迥巾帝車之廣軾掉
河舟之輕艇歴星街之熠燿浮天潢之瀴溟機九轉
於玉漿練七明於神鼎吹萬化而不喧度千春之可
並齊天地於倏忽安事人間之紆婞哉
思歸賦(并序)
夫鍳之積也無厚而給窮神之照心之徑也有域而
懷重渊之深余少而薄遊身防方思俄然萬
里晩自省諒非一塗何則此後闕
余菲薄以固陋受恩靈而不訾施鍾黃之沃苦剖金
符之陸離舟未濟而河廣塗方遥而馬疲忽中寝而
念厲魂申旦而九移昔受教於君子逢知己之隆眄
披名立之羽儀沾宦成之藻絢羌服義而不怠豈臨
岐而喻變勢方迅於轉圓理好旋於奔電援弱葛而
能升踐重岡而不眩信提福之非已寕悔禍其如見
大明廓以高臨吹萬欣而同悅跨神臯之沃衍奉英
藩之睿哲承比屋之隆化踵芳塵之餘烈懷齷齪之
偏心無夸毗之誕節竟伊鬱而不怡頼遐討於先哲
粉吾生之遊蕩彌一紀而歴兹自下車於江海涉青
春於是時睠崇芒而引領望大夏而長思雖曲街之
委陋猶窹寐而見之况神交而通夢眇河漢於佳期
尔乃眷言薄暮南眺悠然將整歸轡願受一㕓考華
城之直陌相洛浦之廽阡連飛甍於故友接閑館以
懷仙臨南場以藝藿寄北池而採蓮睇激莖之靃靃
望水葉之田田乃翦山木不日為功非輪非奐去斵
去礲夜索綯而繞繞旦乘屋而芃芃竹擂踦區而經
此䋲閈窈窕以臨東布菌蕭於疎撩織菼&KR3016;於廽櫳
於是籬插芳槿門拂長楊園桃春發牎竹夏凉晨露
晞而草馥微風起而樹香無芬菲以襲予空旖旎於
都房恒離居以歲月庸銷落而徒傷我聞時命有殖
無遷徵事或在求理未甄譬豐草之區别随霜露而
夭延背萱鮮於堂北尚幽幽而未捐苟外物以能惑
亦在應而無騫况朝霞之彩可嚥瓊扉之飾方宣養
以虛白之氣悟以無生之篇豈加璧之贈可動執珪
之位能纏歸来薄命聊以永年
七夕賦(王命作奉護軍)
金祇司矩火曜方流素鍾登御夷律鳴秋朱光既夕
凉雲始浮盈多露之藹藹升明月之悠悠步廣階而
延膝屬天媛之淹留嗟斯靈之淑景招好仇於服箱
邁姮娥而擢質凌瑶華而擅芳厭白玉以為飾霏丹
霞而為裳迴龍駕之容裔乱鳳管之凄鏘騰燭光於
西極命二妃於瀟湘軾帝車而捐玦凌天津而上翔
悵漢渚之夕漲欣河廣之既梁臨瑶席而宴語綿舍
睇而娥揚嗟蘭夜之難永泣會促而怨長忌纖阿之
方駕吝長庚之末光撫鳴琹而脩况浩安歌而自傷
歌曰
清絃愴兮桂觴酬雲幄静兮香風浮龍鑣蹀兮玉鵉
整睠星河兮不可留分雙𬒮之一断何四氣之可周
斯乃嚮像恍惚髣髴幽曖耳之無聞目之無績故鍾
鼓聞而延子隠白日沈而季后對豈形噐之所求亦
理將其如昩君王壮思風飛冲情雲上顧楚詩而縱
轡瞻蘭書而競爽實研精之多暇聊餘日之駘蕩賦
幽靈以去惑排視聽而玄往哂陽雲於荊梦賦洛篇
於陳想乃澄心而閑邪庶綢繆於兹賞
高松賦(陵王教作奉司徒竟)
閑品物於幽記訪叢育於秘經廵記林之珍望識斯
松之最靈提於巖以群茂臨於水而宗生豈榆柳之
比性指冥椿而䓁齡若夫脩幹垂隂喬柯飛穎望肅
肅而既閑即微微而方静懷風音而送聲當月露而
留影既芊眠於廣隰亦迢遰於孤嶺集九仙之羽儀
棲五鳳之光景固松木之為選貫山川而自永尔乃
青春受謝雲物含明江臯綠草曖然已平紛弱葉而
凝照競新藻而抽英陵翠山而如剪施懸蘿而共輕
至於星回窮紀沙鴈相飛同雲映其無色陽光沉而
減暉卷風&KR3631;之吸欻積霰雪之嚴霏豈凋貞於歲暮
不受令於霜威若乃體同噐制質兼上才夏書称其
岱畎周篇詠其徂徕乃屈已以弘用構大壮於雲臺
幸為翫於君子留神心而顧懷君王乃徒讌蘭室觧
佩明椒搴幽蘭於夕隂詠聳幹於琴朝陵高山以致
思御風景而逍遥夷黻冕之隆貴懷汾陽之寂寥邈
道勝於千祀藴神理而自超夫江海之為大實㳙澮
之所歸瞻衡恒之峻極不讓壌於塵微嗟孤陋之無
取幸聞道於清徽理弱羽於九萬愧不能兮奮飛
杜若賦(二十六於坐獻奉随王教作時年)
憑瑶圃而宣游臨水木而延佇柳含色於遠岸泉鏡
流於枉渚蔭綠竹以淹留藉幽蘭而容與覧兹榮之
悅茂紛為芳於清籞觀夫結根擢色彂曜垂英綠春
巒以纖布蔭凉潭而影清景奕奕以四照枝靡靡而
葉傾冐霜蹊以獨舊當春郊而逕平搴汀洲以企予
懷石泉於幽情嗟中巖之纖草厠金芝於芳叢夕舒
榮於溽露旦發彩於春風承羲陽之光景庶無悲於
轉蓬
野鶩賦(并序)
有門人斃二野鶩因以為獻余時命以登爼用待賓
客客有愛其羽毛請余為賦其詞曰
夫何羅人之伎巧薦江海之逸禽落摩天之逓羽絶
歸飛之好音碎文錦之丹臆裂雕綺之翠衿孤雛驚以
靡翼羇雌呌而莫尋越滄流以遠致乃交貿以兼金
因閽寺以傳言排䆳戶以重深貴敷任以取愛願登
爼以甘心
遊後園賦
積芳兮選木幽蘭兮翠竹上蕪蕪以蔭景下田田兮
被谷左蕙畹兮彌望右芝原兮寫目山霞起而削成
水積明以經復於是敞風閨之藹藹聳雲館之苕苕
周步櫩以升降對玉堂之沉寥追夏德之方暮望秋
清之始&KR3631;藉宴私而遊衍特晤語而逍遥尔乃日栖
榆柳霞照夕陽孤蝉以散去鳥成行惠氣湛兮惟殿
肅清隂起兮池館凉陳象設兮以王鎮粉蘭藉兮咀
桂漿仰微塵兮美無度奉英軌兮式如璋藉高文兮
清談預含毫兮握芳則觀海兮為冨乃游聖兮知方
臨楚江賦
爰自山南薄暮江潭滔滔積水褭褭霜嵐憂與戞兮
竟無際客之行兮歲已嚴尔乃雲沈回岫風蕩中川
馳波鬱素駭浪浮天明沙宿莽石路相懸於是霧隠
行鴈霜眇虚林迢迢落景萬里生隂列攅笳兮極浦
弭蘭鷁兮江潯奉玉罇之未暮飡勝賞之芳音願希
光兮秋月庶永照於遺簮
擬宋玉風賦(教作奉司徒)
起日域而搖落集桂宫而送清開翠帳之影藹響行
珮之輕鳴揚淮南之妙舞發齊后之妍聲下鴻池而
蓮散上雀臺而雲生至於新虹明歲高月照秋晬儀
廼豫冲想雲浮鄒馬之賓咸至申穆之醴巳酬朝役
登楼之詠夕引小山之謳猒朱邸之沉䆳思輕舉而
遠游驌驦之馬魚躍飄鍳車而水流此乃宋玉之盛
風也夫子雲寂寂叔夜高張煙霞潤色荃荑結芳出
磵幽而泉冽入山戸而松凉眇神王於丘壑獨超遠
於孤觴斯則幽人之風也
樂府齊雩祭歌八首
清明暢禮樂新候龍景練貞辰
陽律亢隂晷伏耗下土薦穜稑
宸儀警王度乾嗟雲漢望昊天
張盛樂奏雲儛集五精延帝祖
雩有諷榮有秩秬鬯芬圭瓚苾
靈之来帝閽開車煜燿吹徘徊
停龍轙徧觀此凍雨飛祥雲靡
壇可臨奠可歆對甿&KR4091;鍳皇心
右迎神歌八章章四句句三言
濬哲維祖長發其武帝出自重震光御寓七德攸宣
九疇咸叙静難荆衡凝威蠡浦
昧旦丕承夕惕刑政化一車書德馨粢盛昭星夜景
非雲曉慶衢室成隂壁水如鏡
禮充玉帛樂被匏絃於鑠在詠陟配于天自宫徂兆
靡愛牲牷我將我享永祚豊年
右世祖武皇帝歌三章章八句句四言
營翼日鳥殷宵凝冰泮玄蟄昭
景陽陽風習習女夷歌東皇集
奠春酒秉青珪命田祖渥群黎
右青帝歌三章章四句句三言
惟此夏德德恢台两龍在御炎精来
火景方中南譌秩靡草云黃含桃實
族雲蓊鬱温風煽興雨祁祁黍苗遍
右赤帝歌三章章二句句七言
禀火自高明毓金挺剛克凉燠資成化群方載厚德
陽季勾萌達炎祖溽暑融商暮百工止歲極凌隂沖
泉流疏已清原隰遠而(句已一作)平咸言祚惟億敦民保
高京
右黃帝歌三章章四句句五言
帝說于兑報矩固司蔵百川收潦精景應金方
嘉樹離披榆關命賓鳥夜月如霜金風方嫋嫋
商隂肅殺萬寶咸赤遒勞哉望歲埸功冀可收
右白帝歌三章章二句句九言
白日短玄夜深招搖轉移大隂霜鍾鳴冥陵起星迴
俾栖糧惟萬箱里情暢景明昌
右送神歌五章章四句句三言
四言詩
侍宴華光殿曲水奉敕為皇太子作
旁求遂古逖聽鴻名大寶曰位得一為貞朱綈叶祉
綠字摛英升配同貫進讓殊聲
大横將屬會昌已命國步中阻宸居膺慶璽劒先傳
龜玉增映宗堯有緒復禹無競
禮行郊社人神受職寶效山川鱗羽變色玄塞北靡
丹徼南極浮毳駕風飛(非一作)泳登(非一作)陟
能官民秀利建天跗枵鶉列野營綘分區論思帝則
獻納宸樞麟趾方(公一作)定鵜翼誰濡
西帝藹藹東都濟濟秋秡濯流春褉浮醴初吉云獻
上除方啟昔駕陽頻(禎一作)今帳雲陛
嘉樂舊矣芳宴在斯載留神矚有睟天儀龍精已映
威仰未移葉依黃鳥花落春池
高殿弘敞禁林稠密青嶝崛起丹楼間出翠葆随風
金戈動日惆悵清管徘徊輕佾
㶚滻入筵河淇流阼海若(蝸谷一作)来往觴肴㳂泝歡飫
終日清光欲暮輕貂(豹一作)回道(首一作)華組徐步(一作終日)
(終有)
登賢博望獻(載一作)賦清漳漢貳稱敏魏两垂芳監撫
有則匕鬯無方瞻言守噐永媿元良
三日侍華光殿曲水宴代人應詔
群分未辨類聚兹式天睠休明且求至德御繁實簡
制動惟默官府百王衣裳萬國
中葉遭閔副内多違悠悠靈貺爰有適歸於昭睿后
撫運天飛凝居中縣神動外畿
縣象著明離光乃位我有儲德微猷渊備長夀察書
龍楼迴轡重道上庠行遵儒肆
朝陽有幹布葉萋萋思皇威矣鵷羽高棲出馳先輅
入秉介珪瞻秦望井建魯分奎
求賢每勞得士方逸有覺斯順無文咸秩萬箱惟重
百鍰載䘏屈草戒諛階蓂紀日
文教已肅武節既馳榮光可照合璧如規載懷姑射
尚想瑶池濯龍乃飾天渊在斯
作樂順動實符時義上春初吉亦留渊寄紅樹巖舒
青莎(藴一作)水被雕梁虹拖雲甍鳥跂
高縣甲帳周褰黼帷長筵列陛激水旋墀浮醪聚蟻
靈蔡呈姿河宗躍踢海介䕫跜
弱腕纖腰遷延妙舞秦筝趙瑟殷勤促柱降席連緌
稱觴接武稽首萬年獻兹多祜
天地既成泉流既清薄暮沾幸屬奉文明將標齊配
刻掃秦京願馳龍漠飲馬縣旌
三日侍宴曲水代人應詔
神埋内寂機象外融遺情汾水垂見鴻宫樹以司牧
匪我求蒙徒勤日用誰噐玄功
往晦必明來碩資蹇於皇克聖時乘御辯寶曆載暉
瑶光重踐昭昭舊物熙熙遷善
當宁日&KR0628;求衣未明抵璧焚翠銷劒墮城九疇式序
三群再清虞箴罔闕朦奏傳聲
麗景則春儀方在震重聖積厚金式瓊潤天爵必諧
王臣咸藎譬諸華霍惟邦之鎮
正朔葱澣冠冕卭越争長明堂相趨魏闕龜象南薦
環裘西發巢閣易窺馴庭難䎀
上已惟昔于彼褉流袚穢河滸張樂春疇既停龍駕
亦汎鳬舟靈宫備矣無待兹遊
初鸎命曉朝霞(華一作)開夜飾陛導源迴伊流㶚極望
天渊曲阻謻榭閑館巖敞長廊水架
金觴搖蕩玉爼推移筵浮水豹席擾雲螭寥亮琴瑟
嗷咷塤箎觀兹廣讌穆是天儀
周道如砥康衢載直徒媿玄黃負恩無力華轓徒駕
長纓未飾相彼失晨寕忘鼓翼
謝宣城詩集卷第一
