謝宣城詩集卷第三
將發石頭上烽火樓
徘徊戀京邑躑躅躧曾阿陵高墀闕近眺迥風雲多
荆吴阻山岫江海合瀾波歸飛無羽翼其如别離何
荅王世子
飛雪天山来飄聚繩櫺外蒼雲暗九重北風吹萬籟
有酒招親朋思與清顔會熊席惟尔安羔裘豈吾帶
公子不垂堂誰肯憐蕭艾
荅張齊興
荆山嵸百里漢廣流無極北馳星晷正南望朝雲色
川隰同幽快冠冕異今昔子肅两岐功我滯三冬職
誰知京洛念髣髴昆山側何夕登城壕潜池隠復直
地迥聞遥蝉天長望歸翼清文忽景麗思泉紛實飾
勿言脩路阻勉子康衢力曾崖寂且寥歸軫逝言陟
酬王晉安
梢梢枝早勁塗塗露晩晞南中榮橘柚寕知鴻鴈飛
拂霧朝清閣日旰坐&KR0686;闈悵望一途阻参差百慮依
春草秋更綠公子未西歸誰能久京洛緇塵染素衣
暫使下都夜彂新林至京邑贈兩府同僚
大江流日夜客心悲未央徒念關山近終知返路長
秋河曙耿耿寒渚夜蒼蒼引領見京室官雉正相望
金波麗鵁鵲玉䋲低建章驅車鼎門外思見昭丘陽
馳暉不可接何况隔两鄕風煙有鳥路江漢限無梁
常恐鷹集擊時菊委嚴霜寄言罻羅者寥廊已高翔
始出尚書省
惟昔逢休明十載朝雲陛既通金閨籍復酌瓊筵醴
宸景厭照臨風昏淪継體紛虹亂朝日濁河穢清濟
防口猶寬政餐荼更如薺英衮暢人謀文明固天啟
青精翼紫軼黃旗映朱邸還覩司隷章復見東都禮
中區咸已泰輕生諒昭洒趋事辭宫闕載筆陪旌棨
邑里何疎蕪寒流自清泚衰柳尚沈沈凝露方泥泥
零落悲友朋歡娱宴兄弟既秉丹石心寕流素絲涕
因此得蕭散垂竿深澗底
直中書省
紫殿肅隂隂&KR0686;庭赫弘敞風動萬年枝日華承露掌
玲瓏結綺錢深沉映朱網紅藥當階翻蒼苔衣砌上
兹言翔鳳池鳴珮多清響信美非吾室中園思偃仰
朋情以鬱陶春物方駘蕩安得凌風翰聊恣山泉賞
觀朝雨
朔風吹飛雨蕭條江上來既灑百常觀復集九成臺
空濛如薄霧散漫似輕埃平明振衣坐重門猶未開
耳目暫無擾懷古信悠哉戢翼希驤首乘流畏曝鰓
動恩無兼遂政路多徘徊方同戰勝者去翦北山莱
新亭渚别范零陵(雲)
洞庭張樂地瀟湘帝子游雲去蒼梧野水還江漢流
停驂我悵望輟棹子夷猶廣平聽方籍茂陵將見求
心事俱已矣江上徒離憂
之宣城郡出新林浦向板橋
江路西南求歸流東北騖天際識歸舟雲中辨江樹
旅思倦搖搖孤游昔已屢既&KR0794;懷禄情復恊滄洲趣
囂塵自兹隔賞心於此過雖無玄豹姿終隠南山霧
始之宣城郡
下帷闕章句高談愧名理疎散謝公卿蕭條依掾史
簮髮逢嘉惠教義承君子心迹苦未并憂歡將十祀
幸霑雲雨慶方轡參多士振鷺徒追飛群龍難隷齒
烹鮮止貪競共治屬廉耻伊余昧損益何用祗千里
觧劒北宫朝息駕南川涘寕希廣平詠聊慕華隂市
棄置宛洛遊多謝金門裏招招漾輕檝行行趨巖趾
江海雖未從山林於此始
宣城郡内登望
借問下車日匪直望舒圓寒城一以眺平楚正蒼然
山積陵陽阻溪流春糓泉威紆距遥甸巉嵒帶遠天
切切隂風暮桑柘起寒烟悵望心已極惝怳魂屡遷
結髮倦為旅平生早事邊誰規鼎食盛寕要狐白鮮
方棄汝南諾言稅遼東田
冬日晩群事隙
案牘時間暇偶坐觀卉木䬃䬃滿池荷翛翛蔭牎竹
簷隙自周流房櫳閑且肅蒼翠望寒山峥嶸瞰平陸
已惕慕歸心復傷千里目風霜旦夕蕯蕙草無芬馥
云誰美笙簧孰是厭薖軸願言追逸駕臨澤餌秋菊
後齋迥望
高軒瞰四野臨牖眺襟帶望山白雲裏望水平原外
夏木轉成帷秋荷漸如盖鞏洛常睠然搖心似懸旆
落日悵望
昧旦多紛喧日宴未遑捨落日餘清隂高枕東牎下
寒槐漸如東秋菊行當把借問此何時凉風懷朔馬
已傷慕歸客復思離居者情嗜幸非多案牘偏為寡
既乏琅邪政方憩洛陽社
望三湖
積水照頳霞高臺望歸翼平原周遠近連汀見紆直
葳蕤向春秀芸黃共秋色薄暮傷㦲人嬋媛復何極
遊山
託養因支離乘閑遂疲蹇語默良未尋得丧云誰辨
幸涖山水都復值清冬緬凌崖必千仞尋溪將萬轉
堅崿既崚嶒逥流復宛澶杳杳雲竇深渊渊石溜淺
傍眺鬱篻簩還望深柟楩荒隩被葴莎崩壁帶苔蘚
鼯狖呌層嵁鷗鳬戲沙衍觸賞聊自觀即趣咸已展
經目惜所遇前路方踐無言蕙草歇留垣芳可搴
尚子時未歸生思自免求志昔所欽勝迹今能選
寄言賞心客得性良為善
賽敬亭山廟喜雨
夕帳懷椒糈蠲景㓗膋薌登秋雖未獻望歲佇年祥
潭渊深可厲狹斜車未方蒙籠度絶限出沒見林堂
秉玉朝群帝樽桂迎東皇排雲接虬盖蔽日下霓裳
會舞紛瑶席安歌遶鳳梁百味芬綺帳四座沾羽觴
福延氓澤樂極思故鄊登山騁歸望原雨晦茫茫
胡寕昧千里觧佩拂山莊
祀敬亭山廟
翦削兼太華峥嶸跨玄圃貝闕眡阿官薜帷隂網戸
參差時未来徘徊望澧浦椒醑若馨香無絶傳終古
遊敬亭山
兹山亘百里合沓與雲齊隐淪既已託靈異居然棲
上干蔽白日下屬帶迴溪交藤荒且蔓樛聳復低
獨鶴方朝唳饑鼯此夜啼泄雲已漫漫夕雨亦凄凄
我行雖紆組兼得尋幽蹊緣源殊未極歸徑窅如迷
要欲追竒趣即此陵丹梯皇恩竟已矣兹理庶無睽
賦貧民田
假(佳一作)遇(一作)非將迎靖共(静拱一作)延殊慶中歲歴三
臺旬月典邦政會(曾一作)是共治(怡一作)情敢忘䘏貧病
將無冨教禮孰有知方性敦本抑工商均業省兼并
察壤見泉脉覘星視農正黍稷緣高殖㩱(梗一作)稌即
卑盛舊埓新塍分青苗白水映遥樹匝清陰連山周
遠净即此風雲佳孤觴聊可命既微三載道庶藉两
岐詠俾爾倉廪實余從谷口鄭
與江水曹至濱千戲
山中上芳月故人清罇賞遠山翠百重逥流映千丈
花枝聚如雪蕪絲散猶網别後能相思何嗟異封壤
送江水曹還遠館
高館臨荒途清川帶長陌上有流思人懷舊望歸客
塘邊草雜紅樹際花猶白日暮有重城何由盡離席
送江兵曹檀主簿朱孝廉還上國
方舟泛春渚携手趨上京安知慕歸客詎憶山中情
香風蘂上發好鳥葉間鳴揮𬒮送君巳獨此夜琴聲
臨溪送别
悵望南浦時徒倚北梁步葉下凉風初日隐輕霞暮
荒城迥易隂秋溪廣難渡沬泣豈徒然君子行多露
將遊湘水尋句溪
既從陵陽釣桂鱗驂赤螭方尋桂水原謁帝蒼山垂
辰哉且會乘景弄清漪瑟湲赴两歧
輕蘋上靡靡雜石下離離寒草分花映戲鮪乘空移
興以暮秋月清霜落素枝魚鳥余方翫纓緌君自縻
及兹暢懷抱山川長若斯
忝役湘洲與宣城吏民别
弱齡倦簮履薄晩忝華奥閑沃盡地區山泉諧所好
幸遇昌化穆悙(淳一作)俗罕驚暴四時從偃息三省無
侵冐下車遽暄席紆紱始黔竈榮辱未皇敷德禮何
由導汨徂奉南岳兼秩典邦號疲馬方云驅鉛刀安
可操遺惠良寂寞恩靈亦匪報桂水日悠悠結言幸
相勞吐納貼爾和窮通勖所蹈
休沐重還丹陽道中
薄遊弟從昔思閑願罷歸還卭歌賦似休汝車騎非
㶚池不可别伊川難重違汀葭稍靡靡江菼復依依
田鵠遠相呌沙鴇忽争飛雲端楚山見林表吴岫微
試與征徒望鄕淚盡沾衣頼此盈罇酌含景望芳菲
同我勞何事霑沐仰清徽志狹輕軒冕恩甚戀閨闈
歲華春有酒初服偃郊扉
移病還園示親屬
疲策倦人世歛性就幽蓬停琴佇凉月滅燭聽歸鴻
凉薰乘暮晣秋華臨夜空葉低知露密崖断識雲重
折荷葺寒𬒮開鏡眄衰容海暮騰清氣河關秘棲冲
烟衡時未歇芝澗去相從
出下館
麥候始清和凉雨銷炎燠紅蓮搖弱荇丹藤繞新竹
物色盈懷抱方駕娱耳目零落既難留何用存華屋
游東田
戚戚苦無悰携手共行樂尋雲陟累榭随山望菌閣
遠樹曖仟仟生烟紛漠漠魚戲新荷動鳥散餘花落
不對芳春酒還望青山郭
秋夜講觧
四緣去誰肇七識習未央沉沉(潚潚一作)倒營魄苦蔭蹙
愁腸琴瑟徒爛漫姱容空滿堂春顔遽幾日秋壟終
茫茫孰云濟沉溺假願託津梁惠唱摛泉湧妙演發
金相空有定無執賓實固两忘自来乘首夏及此申
暮霜雲物清晨景衣巾引夕凉風振蕉薘裂霜下梧
楸傷(梧桐傷一作露下)六龍且無借三相寕久長何時接靈
應及子同舟航
秋夜
秋夜促織鳴南鄰擣衣急思君隔九重夜夜空佇立
北窗輕慢垂西戶月光入何知白露下坐視階前濕
誰能長分居秋盡冬復及
春思
茹溪發春水阰山起朝日蘭色望已同萍際轉如一
巢鷰聲上下黃鳥弄儔匹邊郊阻遊衍故人盈契闊
夢寐藉假簧思歸頼倚瑟幽念漸鬱陶山楹永為室
治宅
結宇夕隂街荒途横九曲迢遰南川陽迤邐西山足
闢館臨秋風敞䆫望寒旭風碎池中荷霜翦江南菉
既無東都金且税東臯粟
冬緒羈懷示蕭諮議虞田曹劉江二常侍
去國懷丘園入遠滯城闕寒燈耿霄夢清鏡悲曉髮
風草不留霜冰池共如月寂寞此閑惟琴樽任所對
客念坐嬋媛年華稍菴薆風慕雲澤遊共奉荆臺繢
(績一作)一聽春鶯喧再視秋虹没疲驂良易返恩(一作)
波不可越誰慕臨淄鼎當希茂陵渴依隐幸自從求
心呆蕪昧方軫歸歟願故山芝未歇
懷故人
芳洲有杜若可以贈佳期望望忽超遠何由見所思
我行未千里山川已間之離居方歲月故人不在兹
清風動簾夜孤月照窗時安得同携手酌酒賦新詩
夜聽妓二首
瓊閨釧響聞瑶席芳塵滿要取洛陽人共命江南管
情多舞態遲意傾歌弄緩知君密相親寸心傳玉椀
又
上客光四座佳麗直千金挂釵報纓絶墯珥荅琴心
娥眉已共笑清香復入衿歡樂夜方静翠帳垂沉沉
京路夜發
擾擾整夜装肅肅戒徂两曉星正寥落晨光復泱漭
猶霑餘露團稍見朝霞上故鄕邈已夐山川脩且廣
文奏方盈前懷人去心賞敕躬每跼蹐瞻恩惟震蕩
行矣倦路長無由稅歸鞅
晚登三山還望京
㶚涘望長安河陽視京縣白日麗飛甍参差皆可見
餘霞散成綺澄江静如練喧鳥覆春洲雜英滿芳甸
去矣方滯滛懷哉罷歡宴佳期悵何許淚下如流霰
有情知望鄕誰能鬒不變
高齋視事
餘雪映青山寒霧開白日曖曖江村見離離海樹出
披就清憑軒方乘筆列爼歸单味連駕止容膝
空為大國憂紛詭諒非一安得掃蓬徑銷吾愁與疾
郡内高齋閑望荅吕法曹(斉王法曹吕僧珍為)
結&KR0799;何迢遰曠望極高深窗中列遠岫庭際俯喬林
日出衆鳥散山瞑孤猿吟已有池上酌復此風中琴
非君美無度孰為勞寸心惠而能好我問以瑶華音
若遺金門步見就此山岑(作玉此一)
謝宣城詩集卷第三
