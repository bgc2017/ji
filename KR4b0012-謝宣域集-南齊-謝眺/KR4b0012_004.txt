謝宣城詩集卷第四
直石頭蕭衍
率土皆王土安知全高尚東壟弃黍稷西遊入卿相
屬逢利建始投分參末將尺一功未施河山賞已諒
攝官因特暇曳裾聊起望鬱盤地勢遠參差百雉壮
翠壁絳霄際丹樓青霞上夕池出濠渚朝雲生疊嶂
籠鳥易為思屠羊無聊譲泰階端且平海水本無浪
小臣何日歸頓轡從閑放
和蕭中庶直石頭
九河亘積岨三[菱-土+(鬯-匕)]鬱旁眺皇州揔地德回江款巖徼
井幹赩蒼林雲甍蔽層嶠川霞旦上薄山光晩餘照
翔集亂歸飛虹蜺紛引擢君子奉神略瞰迥馮重峭
彈冠已籍甚升車益英妙功存漢策書榮並周庭燎
汲疾移偃息董園倚談笑麾旆一悠悠謙姿光且劭
讌嘉多暇日興文起渊調日余厠鱗羽滅影從漁釣
澤渥資投分逢迎典待詔詠沼邈含毫專城空坐嘯
徒慙皇鍳揆終延曲士誚方追隐淪訣偶觧金丹要
若偶巫咸招帝閽良可呌
經劉瓛墓下随郡王蕭子隆
升堂子不謬問道余未窮如何辭白日千載隔音通
山門一已絶長夜緬難終初松切暮鳥新楊摧曉風
榛關向蕪密泉途轉銷空
登山望雷居士精舍同沈左衞過劉先生墓
下作(并序)竟陵王蕭子良
沛國劉子珪學優来仕跡邇心遐履信體仁古之遺
德潜舟迅景滅賞淪輝言念芳猷式懷嗟述屬舍弟
隨郡有示来篇彌久要之情益深宿草之歎升望
西山率尔為荅雖因事雷生實申悲劉子云爾
漢嘆淹館蕪晉彌洙風缺五都聲論空三河文義絶
興禮邁前英談玄踰往哲明情日夜深徽音歲時滅
垣并揔已平煙雲從容裔尔嘆牛山悲我悼驚川逝
奉和虞炎
下帷聞昔儒窺園信且逸聚學叢烟郊栖道事環蓽
戢景謝歸年税駕空悠日庭露已霑衣松門向蕭瑟
憫憫神念周依依惠言密
奉和柳惲
西河寂高業北海望清塵曾徽誰與寄尚德在伊人
遺文重昭晣絶緒復紛綸露華向朝日蘭生無久春
芳猷動渊思撫軾履高辰山風起寒木野雀亂秧榛
壟草時易宿素軌邈難遵
奉和沈約
表閭欽逸軌軾墓禮貞䰟化塗終眇默神理曖猶存
塵駕未輟幌高衡已委門日蕪子雲舍徒望董生園
華隂無遺市楚席有靈樽玄泉儻能慰長夜且勿論
奉和竟陵王同沈右率過劉先生墓
嘉樹因枝條瑑玉良可寶若人陵曲臺垂帷茂渊道
善誘宗學原鳴鍾霽幽抱仁焉徂宛洛清徽夜何早
歲晚結松隂平原亂秋草不有至言揚終滯西山老
離夜
玉繩隠高樹斜漢耿層臺離堂華燭盡别幌清琴哀
翻浪尚知限客思眇難裁山川不可夢况及(乃一作)故
人杯
同前江丞
石泉行可照蘭杜向含風離歌上春日芳思徒以空
情遽晚雲彂心在夕河終幽琴一罷調醑誰復同
同前王常侍
月沒高楼曉雲起扶桑時燭筵暧無色行往憫想悲
當軒已凝念况乃清江湄懷人忽千里誰緩鬢組絲
餞謝文學沈右率
漢地水如帶巫山雲似盖瀄汨背吴潮潺湲横楚瀨
一望沮漳水寕思江海會以我徑寸心從君千里外
同前虞别駕
差池燕始飛羃歴草初輝離人悵東顧遊子去西歸
清潮已駕渚溽露復沾衣一乖當春聚方掩故園扉
同前范通直
陽臺霧初觧夢渚冰裁綠遠山隠不見平沙断還續
分絃饒苦音别唱多悽曲尔拂後車塵我事東皐粟
同前王中書
所知共歌吹誰忍别笑歌離軒思黃鳥分渚青莎
翻情結遠旆灑淚與烟波春江夜明月還望情如何
同前蕭記室
執手無還顧别渚有西東荆吴渺何際烟波千里通
春篁方觧籜弱柳向低風相思將安寄悵望南飛鴻
(作尚向一)
同前劉中書
汀洲千里芳朝雲萬里色悠然在天隅之子去安極
春潭無與窺秋臺共誰陟不見一佳人徒望西飛翼
和别沈右率諸君
春夜别清樽江潭復為君歎息東流水如何故鄉陌
重樹日芬蒀芳舟轉如積望望荆臺下歸夢(轉望一作)相
思夕
卧病叙意王秀之
貞悔不少期福極固難豫疾藥雖一途遂以千百慮
景反念徂齡帶緩每危曙循躬雖(既一作)已兹况復歲
將暮層冰日夜多飛雲密如霧歸鴻互断絶宿鳥莫
能去輟我丘中瑟良田一嗟故隠淪迹有違宰官功
来樹何用攪余情恨恨此故路言豈勞者歌且曰幽
人賦
和王長史卧病
&KR2494;岫款崇崖派别朝洪河兔園文雅盛章臺冠盖多
渊襟眷睿岳慶贊動甿歌顧影慙騑服載筆旅江沱
縞衣紛可獻琴言暧(暖一作)已和青皐向還色春潤視
生波巖垂變好鳥松上改陳蘿日與歲眇邈歸恨積
(根稍一作)蹉跎願緝吴山社寕䃿楚菏池清風豈孤劭功
遂懷曾阿勿藥良有暢荏苒芳未過幸留清樽味言
藉故田莎
行園沈約
寒瓜方卧壟秋菰亦滿陂紫茄紛爛漫綠芋鬱参差
初菘向堪把時韮日離離高梨有繁實何减萬年枝
荒渠集野鴈安用昆明池
和沈祭酒行園
清淮左長薄荒徑隠高蓬回潮旦夕上寒渠左右通
霜畦紛綺錯秋町鬱蒙茸環棃縣已紫珠榴拆且紅
君有棲心地伊我歡既同何用甘泉側玉樹望青葱
北戍琅邪城江孝嗣
驅馬一連翩日下情不息芳樹似佳人惆悵余何極
薄暮苦羇愁終朝傷旅食丈夫許人世安得顧心臆
按劒勿復言誰能耕與織
和江丞北戍琅邪城
春城麗白日阿閣跨層楼蒼江忽渺渺驅馬復悠悠
京洛多塵霧淮濟未安流豈不思撫劍惜哉無輕舟
夫君良自勉歲暮勿淹留
昧旦出新亭渚徐勉
驅車凌早術山華映初日攬轡且徘徊復值清江謐
杳藹楓樹林參差黃鳥匹氣物宛如斯重以心期逸
春堤一遊衍終朝意殊悉
和徐都曹出新亭渚
宛洛佳遨遊春色滿皇州結軫青郊路迥瞰滄江流
日華川上動風光草際浮桃李成蹊逕桑榆蔭道周
東都已俶載言歸望綠疇
入琵琶峽望積布磯劉繪
江山信多美此地最為神以兹峯石麗重在芳樹春
照爛虹蜺雜交錯錦繡陳差池若燕羽崱屶似龍鱗
却瞻了非向前觀復已新翠微上虧景青莎下拂津
巉巖如刻削可望不可親昔途首遐路未獲究清塵
誓將返初服歲暮請為鄰
和
昔余侍君子歴此遊荆漢山川隔舊賞朋僚多雨散
圖南矯風翮曾非息短翰移疾覯新篇披衣起渊翫
惆悵懷昔踐彷彿得殊觀頳紫共彬駮雲錦相凌亂
奔星上未窮驚雷下將半回潮漬崩樹囷軋傾岸巖
篠或傍翻石箘無脩幹澄澄眀浦湄衍衍清風爛江
潭良在目懷賢興累嘆歲暮不我期淹留絶巖畔
在郡卧病呈沈尚書
淮陽股肱守高卧猶在兹况復南山曲何異幽棲時
連隂盛農節薹笠聚東菑高閣常晝掩荒階少諍辭
珍簟清夏室輕扇動凉颸嘉魴聊可薦綠蟻方獨持
夏李沉朱實秋藕折輕絲良辰竟何許夙昔夢佳期
坐嘯徒可積為邦歲已朞絃歌終莫取撫枕(机一作)金
自嗤
荅謝宣城沈約
王喬飛鳬舄東方金馬門從宦非宦侣避世不避喧
揆余發皇鍳短翮屡飛翻晨趋游建禮晚沐卧郊園
賓至下塵榻憂来命綠樽昔賢侔時雨今守馥蘭蓀
神交疲夢寐路遠隔思存牽拙謬東汜浮惰反西崐
顧循良菲薄何以儷璵璠將随渤澥去刷羽汎清源
和何議曹郊遊二首
春心澹容與挾戈步中林朝光映紅萼微風吹好音
江垂得清賞山際果幽尋未嘗遠别離知此愜歸心
流泝終靡已嗟行方至今
和伏武昌登孫權故城
炎靈遺劍璽當塗駭龍戰聖期缺中壤霸功興寓縣
鵲起登吴山鳳翔陵楚甸衿帶窮巖險帷帟盡謀選
北柜溺驂䮽西戡收組練江海既無波俯仰流英盼
裘冕類禋郊卜揆崇離殿釣臺臨講閱樊山開廣讌
文物共葳蕤聲眀且葱舊三光厭分景書軌欲同薦
參差世祀忽寂寞市朝變舞館識餘基歌梁想遺囀
故林衰木平荒池秋草徧雄圖悵若兹茂宰深遐睠
幽客滯江皐從賞乖纓弁清巵阻獻酬良書限聞見
幸藉芳音多承風采餘絢于役儻有期鄂渚同遊衍
夏始和劉潺陵
威仰弛蒼郊龍曜表皇隰春色卷遥甸炎光麗近邑
白蘋望已騁緗荷紛可襲徒願尺波旋終憐寸景戢
對䆫斜日過洞幌鮮颷入浮雲去欲窮暮鳥飛相及
柔翰縜芳塵清源非易揖逥江難絶濟云誰暢佇立
良宰勖夜漁出入事朝汲績羽余既裳更賦子盈粒
椅梧何必零歸来共栖集
和宋記室省中
落日飛鳥還憂来不可極行樹澄遠隂雲霞成異色
懷歸欲乘電瞻言思觧翼清揚婉禁居秘此文墨職
無嘆阻琴樽相從伊水側
和王著作八公山(融)
二别阻漢坻雙崤望河澳兹嶺復㠝岏分區奠淮服
東限瑯瑘臺西距孟諸陸仟眠起雜樹檀欒蔭脩竹
日隠澗疑空雲聚岫如複出沒眺樓雉遠近送春目
戎州昔亂華素景淪伊糓阽危頼宗衮微管寄明牧
長蛇固能翦奔鯨自此暴(切蒲卜)道峻芳塵流業遥年
運儵平生仰令圖于嗟命不淑浩蕩别親知連翩戒
征軸再遠館娃宫两去河陽谷風烟四時犯霜露(作一)
(雨)朝夜沐春秀良已凋秋埸庶能築
和王主簿李哲怨情
掖庭聘絶國長夜失歡宴相逢詠蘼蕪辭寵悲團(作一)
(班)扇花叢亂數蝶風簾入雙鷰徒使者帶賒坐惜紅
顔變生平一顧重宿昔千金賤故人心尚爾故心人
不見(心不見一作故)
贈王主簿二首
日落䆫中坐紅粧好顔色舞衣襞米縫流黃覆不織
蜻蛉草際飛游蜂花上食一遇長相思願寄連翩翼
清吹要碧玉調絃命綠珠輕歌急綺帶含笑觧羅𥜗
餘曲詎幾許高駕且踟蹰徘徊韶景暮惟有洛城隅
同王主簿有所思
佳期期未歸望望下鳴機徘徊東陌上月出行人稀
落日同儀曹(照)
參差複殿影氛氲綺羅雜風入天渊池芰荷搖復合
遠聽雀聲聚回望樹隂沓一賞桂樽前寕傷蓬鬢䬃
和紀參軍服散得益
金液稱九轉西山歌五色鍊質乃排雲濯景終不測
雲英亦可餌且駐羲和力能令長卿卧暫故遇員識
新治北窗和何從事
國小暇日多民淳紛務屏闢牖期清曠開簾候風景
泱泱日照溪團團雲去嶺岧嶤蘭橑峻駢闐石路整
池北樹如浮竹外山猶影自來彌弦望(缺一作)及君臨
箕潁清文蔚且詠微言超已領(作怡超一)不見城壕側思
君朝夕頃逥舟方在辰何以慰延頸
同羇夜禁
積念隔炎凉驤言始今夕已對濁樽酒復此故鄉客
霜月始流砌寒蛸早吟隙幸籍京華遊邊城讌良席
樵採咸共同荆莎聊可藉恐君城闕人安能久松栢
謝宣城詩集卷第四
