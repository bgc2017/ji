疊山集卷之三里生潭石黃溥編
五言長篇
謝劉純父惠木綿布
嘉樹種木綿天何厚八閩厥土不宜桑蚕事殊艱辛
木綿收千株八口不憂貧江東易此種亦可致富殷
奈何来瘴厲或者畏蒼旻吾知饒信間蚕月如𡵨邠
兒童皆衣帛豈但奉老親婦女賤羅綺賣絲買金銀
角齒不兼與天道斯平均所以木綿利不卑江東人
避秦衣木葉矧肯羞懸鶉天下有元德孔融願卜鄰
綈袍望不及共裘志自仁贈我以兩端物意皆可珍
潔白如雪積麗密過綿純羔縫不足貴狐腋難擬倫
絺纊皆作貢此物不薦陳豈非神禹意隱匿遺小民
詩多草木名箋䟽欲諄諄國家無楚越欲識固無因
剪裁為大裘窮冬勝三春拜嘉重感激觸物尤酸辛
吁嗟彼寒谷鄒律今不神三宫坐穹廬雨雪或十旬
安得遺此惠飛到君王身塞上寒墮指挾纊誰為温
人各賜兩端費銀二萬斤大軍四十萬談笑却胡塵
感君道義交何異骨肉親可與知者道衆人笑且嗔
玉案未能報瓊琚情則真春秋二百年幣交幾君臣
季札有贈好千古尚如新
謝張四居士惠紙衾
何年擣玉楮瑩潔無滓垽淸興厭純綿安有塵可振
夜卧白晝中冰雪心不紊夢覺梅花香爐紅絶煙煴
疑到玉皇前俯視日月暈人間綺羅帳何異錦覆糞
吾慕忍寒人從師游魯隣爵祿不可辭高舉巳在汶
獨憐無褐民茅簷凍欲僨大裘正萬丈德心欠廣運
天下皆無寒孔孟有素藴願與物為春衾鉄吾不愠
以君志趣高惠我無俗韻縞帶報紵衣僑札真契分
謝人惠米線
玉粒百糓王有功滿人寰㫪磨作瓊屑飛雷落九關
翕張化瑶線弦直又可彎湯鑊海沸騰玉龍自相扳
銀濤衮雪浪出沒幾漩澴有味勝湯餅飫歌不愁癏
包裏數十里瑩潔無點班興師遠持糒此物正可頒
千萬一日飽不費金數鍰長安權貴人五鼎靳笑顔
玉食過九重恨無土字&KR2136;豈知有瓊糜天雨到市闤
願獻空峒帝馬迷龍難攀
謝人冬至送鴨酒
陽復且閉關萬物畏坤含雙鳬飛天外鶩食何貪婪
儒道又一泰十年亂愈餤誰家讀書堂庭階無靑藫
此時談詩書蓮經提魚籃平生太玄文知者無一譚
之子愛野鶩驥駒舞两驂厚顔酒食饌不獵懸鶉䳺
寒威甚毒矢三杯勝七䤴爛醉尋梅花登峯吾尚堪
乞醯
平生忍酸寒鼻吸醋三斗先民耻乞字乞醯良可醜
賣鷄買魚烹鷄魚誰舍取將為水晶鱠聊悅苦吟口
主人曰無醯調和只宜酒一夜嚴霜寒池冰堅可扣
誰知酒不冰流斯魚可走旁觀粲然笑易牙知此否
始知五味和醎酸必相有提壷我有求君甕肯發瓿
宿諾惠未来望梅渴巳久似聞君釀醯巧心出楊柳
楊柳属他人腸斷香山叟舉瓢酌醯時又憶玉纖手
一顧一心酸淚珠滿翠袖此亦人至情何不告朋友
古人有乞漿得酒意愈厚又恐酒俱来太歲正在酉
(時乙酉歲)
謝黃禪師華嚴會供食
十兆九萬拜求道心如惔毗盧頂上珠直欲一手探
天厨送誰饌衆腹豈敢貪君有維摩心作蠒憐吳蚕
八萬四千供只湏丈室凾昔我聞晨鍾今載草堂柵
流年急如梭長歌愧僊藍勇尋趙州關何畏白髮鬖
願為護法輪金甲持長錟又恐回道人晚遇黃龍南
贈道士阮太虚何存齋
六道四生苦何人不煩惱官人自做官道人自脩道
相逢不下馬各自尋蓬島前生非親契今生如何好
本来無因緣安得有果報来非人捉来到是天送到
我若不呈醜道教一齊倒春風縳不住秋月蝕愈皎
莫登時貴門談天恨欠早對面不相識開口便激惱
譬如弄雜劇徒取傍人笑道我是風㒹知我已明了
莫愁我饑渴天厨食自飽真宰善解家未敢與人道
七言長篇
菖蒲歌
有石竒峭天琢成有草夭夭冬夏靑人言菖蒲非一
種上品九節通仙靈異根不帶塵埃氣孤操愛結泉
石盟明窗淨几有宿契花林草砌無交情夜深不嫌
淸露重晨光疑有白雲生嫩如秦時童女登蓬瀛手
携綠玉杖徐行瘦如天台山上聖賢僧休糧絶粒孤
鶴形勁如五百義士從田横英氣凛凛磨靑冥淸如
三千弟子立孔庭回琴點瑟天機鳴堂前不入紅粉
意席上常聽詩書聲怪石篠簜皆充貢此物舜廟當
共登神農知巳入本草靈均蔽賢遺騷經幽人躭翫
發仙興方士服餌延脩齡綵鸞紫鳳琪花苑赤虬玉
麟芙蓉城上界真人好淸淨見此靈苗當大驚我欲
携之朝太淸瑶草不敢專芳馨玉皇一笑留香案錫
與有道者長生人間千花萬草儘榮豔未必敢與此
草爭高名
荆棘中杏花
牆東荒蹊抱村斜荆棘狼籍盤根芽何年丹杏此留
種小紅濈濈爭春華野人慣見謾不省獨有詩客来
咨嗟天真不到鉛粉筆冨豔自是宫闈花曲池芳逕
非宿昔蒼苔濁酒同天涯京師惜花如惜玉曉檐賣
徹東西家杏花看紅不看白十日忙殺遊春車誰家
園裏有此樹鄭重巳着重幃遮阿嬌新寵貯金屋明
妃遠嫁愁淸笳落花縈簾拂床席亦有飄泊沾泥沙
天公無心物自物得意未用相陵誇黃昏人歸花不
語惟有落月啼棲鴉
贈何古梅學醫
永州何仙藥最靈神丸能潰邕州城廣西兩道再淸
平百萬赤子荷更生笙鶴一去三百年東南忽變為
腥膻為血為肉生靈苦在者瘡痍何日痊上界真人
有同性不學神仙學孔孟有術醫國無人知要為吾
民救微命察脉肥瘠韓子精論疾隂陽子産明神功
端不讓思邈古道依然如宋淸得錢賣藥少取利無
錢乞藥喜捨施好客来時入酒鑪無朋終日閱書市
憶昔民生三皇前下夀無疾享百年神人妙用不可
見本草靈素猶有傳古云醫不通三書世上斷不服
其藥如君&KR0909;中有炎黃冷笑三書盡糟粕我聞上帝
最好生活人功多朝玉京請看岐臾至陶葛神仙多
是良醫成東南干戈二十秋人無貧富眉長愁千人
幸有一人在到處呻吟無歌謳遺黎若要家平康但
願良醫自天䧏不龜手藥有靈時好看良醫作良相
贈畫梅吳雪塢
吳君雪塢善畫梅竹&KR0909;次爽豁所交多賢人梅竹
其所好雪塢其所居穹壤間如有五更風雪夜當
門獨立人必能知吳君之不凡矣廣信謝枋得贈
之詩曰
冷凝寒極雪漫漫天下無人知袁安起来門前問梅
竹吾友可以話歲寒歲寒心腸似鐡石不與萬木同
摧殘有時醉中畫梅竹洪鈞只在掌握間人生莫與
天爭巧上帝一見𨳩笑顔八極俗物不足道千年陳
人無可觀誰人奈得此雪過春風去後終湏還千紅
萬紫爭爛漫梅竹携手隱空山臯陶庭堅不祀苦程
嬰杵臼存孤難豈無當門獨立者五更風雪不相干
上帝慈仁須動念醒来紅日上三竿
謝藥
雪深不能鑱黃精天寒不能&KR1263;茯苓瑶草共食何日
長還丹獨鍊何時成如来憐我似鶴形指揮龍樹露
神靈佛無老死無生滅何用劳我以長生
謝惠椒醬等物
堇茶易地味不甘薑桂到老性愈辣人言申椒能變
化我見苾芬終不滅古来郊廟薦德馨此物氣味通
神明開口一笑露眼睛望君點化佛先成
孔子愛食蔬菜羹羹中無醬必不食先生執醬饋高
年此味珍羞豈易得瓶中有粟豈過望誰憐陶令分
嘉餉喜君不作無髮人免得東坡借擂醬
謝麫
豐年自古說来牟四月麥熟勝秋收天厨送食不待
求有麫䬪飥吾何憂安得化身為兒童戲沙作麪可
報荅授記或為阿育王請鑄八萬四千塔
崇真院絶粒偶書付兒熙之定之并呈張蒼峰
劉洞齋華甫
西漢有臣龔勝卒閉口不食十四日我今半月忍渴
飢求死不死更無術精神常與天往来不知飲食為
何物若非功行積未成便是業債償未畢太淸羣仙
宴會多鳳簫龍笛鳴瑶瑟豈無道兄相提携騎龍直
上寥天一
寒食鄆州道中(沁春園調)
十五年来逢寒食節皆在天涯歎雨濡露潤還思宰
柏風柔日媚羞看飛花麥飯紙錢隻鷄斗酒幾誤林
間噪喜鴉天笑道此不由乎我也不由他
鼎中鍊熟丹砂把紫府淸都作一家想前人鶴馭常
遊綘闕浮生蟬蛻豈戀黃沙帝命守墳王令脩墓男
子正當如是邪又何必待過家上塜晝錦荣華
