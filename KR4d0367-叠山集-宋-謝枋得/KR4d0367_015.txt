疊山集卷之十五里生潭石黃溥編
文
代五顯廟巫祝為還碩人放罪文
社令解到罪人一名枷鎻待罪九月二十八日靈順
廟掌善惡判官具呈照得某人頃罹罪罟幸脫累囚
思宿業而多慙恐後灾之難免遂投雲瑣自首前愆
旣荷校而在庭且席藁而待鉞若論舊惡當伏嚴誅
適逢皇天誕聖之辰宜廣上帝好生之德姓某一名
合與不合疎放取神旨奉五顯靈官大帝神旨凶人
不善自有常刑上帝好生豈容䀆法况十載苦干戈
之禍爾萬姓在湯火之中人思解撓以除苛天必滌
瑖而蕩穢欲新汙俗何吝寬恩姓某本是愚民自䧟
大譴旣束身而俟罪必滌慮而洗心情亦可憐理宜
從恕經有宥過無大之訓律有自首原罪之文刑人
發蒙利於說梏死囚歸獄縱以還家吾欲並生爾宜
遷善知人身之難得毋再犯刑思天網之至疎常懷
報德姓某一名當廳疎放仍申天曹地府關東岳城
隍司應有干連綰繋去處照會
代昭懿廟巫祝為婦人還碩放罪文
本廟㩀掌善惡判官具呈罪囚一名某鄕里某氏供
招本命某年月昨因丁丑年十月十三日北兵討擄
逃難深山自念田野愚民性資昏闇平生虚度不種
善根一念妄行俱是惡業旣逢離亂恐致死亡遂發
悔心仰投洪造是日對虚空啓許夫人行宫私獄案
碩懇禱庇覆或可保全凡今未死之年皆出再生之
造今月十五日伏遇大聖降誕之辰謹齋戒沐浴荷
枷扭帶繩索前詣行宫門下潔身請罪聽候裁斷施
行本司看詳某氏曾逢大難遂發悔心仰賴聖恩幸
逃末劫果能遷善旣獲延年旣械杻以在廷同囚徒
而請罪當大聖降誕之日體上帝好生之心或播寬
條更全微命取自神旨裁斷奉昭惠崇福善利順懿
天人神旨上帝好生初無殺意下民犯法豈是本心
自從開天地以来方見大干戈之慘能逃末劫必有
善根某氏愚婦何知悔心甚苦惡人齋戒猶可動於
上天死囚来歸自當開其生路經有宥過無大之訓
律有自首原罪之條一善可名諸惡不問在縲紲而
非罪咸與維新脫桎梏而發蒙姑從大赦如能積德
更與延年某氏疎放仍申天曹關嶽府照會
疊山集卷之十五
