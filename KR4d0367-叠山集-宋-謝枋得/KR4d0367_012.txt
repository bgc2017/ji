疊山集卷之十二里生潭䂖黃溥編
劄
通王府尹劄
某伏以仲冬謹時晴曦流愛共惟某官眷隆九陛望
重一麾后皇贊襄台候動止多福某謹沐神雪慮蠲
拔毫牋申敬于千騎行軒之次仰祈矜休
某切謂天欲惠頋于横浦為千里宅生之寄以有豈
弟君子出而父母斯民矧惟二天照臨之初萬口歌
頌為至和諸福鼎来不禱而叶某安敢贅請
某伏審某官光膺鳳檢暫撫冀城成命甫攽輿情交
抃共惟慶愜某承之附庸天幸棲身道德覆照之下
日在南埜與扶笻之老騎竹之童北望朱幡爭先快
覩卷卷贊喜踊躍萬分
某共惟某官前軰盛心斯文元氣忠孝名門之衣鉢
才猷淸廟之璠璵風度照人芒寒色正詩書澤物玉
韞山暉乃知衣冠甚盛之家必有社稷非常之器天
才無施不可春脚所至有聲暫劳一駕於熊&KR1650;来活
久枯之鮒轍恐未止甘泉之計及巳興宣室之思天
若有意斯民何止賜金而增秩公必從兹大用即看
鳴玉以趨朝凡在帡幪尤深傾傒某敢因慶幅而私
布之仰祈台炤
某去冬謁告言旋天闡竒機共遇某官分月臨川道
路之人更相告曰是間長史宰相才也子盍往致敬
焉某於此時所期先生者又有出於他人所期之外
也然自跪違泰階倏又朞歲引睇霄躔無食息敢移
尊嚮忽得好音適属福星委炤之下感念之餘始歎
人之幸會喜甚折屐遭際有如是耶惟是不習絲譜
五枝已窮喜後之謀罔知攸濟所幸仁賢二千䂖惠
然肯来以下慰三邑顒傒之切某首當引睇牙旂躬
負弩矢俯伏道左以修属吏之恭則蘇天之芘又有
出於意外之望某不勝拳拳
某策名贄敬之初無以見其歸依之萬一斐然儷語
疥于申蕃蕪類不工醜愧萬狀倘蒙一覽而擲之榮
佩千億
某仰惟隨軒蓬閬仙輯邈在霄漢某不敢凌節百拜
申敬惟下邑先庚教條拱俟頒暁
通黃府判劄
某伏以權輿半春錦綉萬象共惟某官屏星照乘和
氣載塗穹垕迪簡台候動止千福某雪手露香贄忱
籖府仰干丙在
某切惟宣化承流守相之尊等耳地方千里位並元
侯以十萬戸之歡聲為八千春之善頌則夫金鼎翠
釜有請則䛕
某嘗聞玉華之秀甲於閩棗名閥倚天實鍾間氣慶
雲呈瑞孰不碩快覩争先風北枝南無階望履詎圖
試邑行戴二天此造化者巧爲之遇合也遥瞻丈盖
此心如飛
某共審奉詔監州抗旌戒道来共一輪之明月先回
四境之陽春伏深慶惬某幸正趨承倍增欣抃謹綴
猶小啓一書端控燕雀之悃仍蒙弘慶賜以粲觀某
下情慰惬
某仰以某官性資冰絜德量天寬惟涵飬深而燭理
明宜設施弘而臨事果䕫城製錦載賡杜工部之詩
越囦依紅細攷王右軍之帖荐分半刺殊加恩意别
乘驥足之馳詎容席暖属車貂尾之從亟待詔温
其庠序諸生不習為吏剸繁治劇用重其才水毁木
飢二軍艱字雖撫字之心如日而焦熬之鬢巳霜末
路尤艱險灘未涉尚祈矜念曲賜庇存祗佩恩私介
丘莫喻矣
某不敢凌躐申寶閎仙輯之起居伏恐属邑應有先
庚條目拱竢行下
回主簿交代劄
某伏以月𨳩周正雲慶魯書共惟某官司印花城趣
装榖旦后皇右綏台候動止千福某雪手露香奏記
籖史仰干丙在
某聞之二氣五行之運在天爲寒暑在人爲語默動
息調元贊化儒者事也况一理身之隂陽乎雖然存
我以&KR0779;蒼生碩爲國寶此不貲之軀乃副輿望
某佩服春藻秋蘭之馨久矣箕南斗北無由快星鳳
之瞻不謂天假機緣得托雲仍之好平生碩識荆州
却無負此言矣中夜攬衣擊節自慶
某伏審榮膺綸誥来領印曹先聲一馳和氣四洽諒
惟歡慶切惟某官以南岩世家為西江名士峩冠司
業堂則何蕃之德行舉幡帝闕下則王咸之氣節朝
奏暮召可謂希世之遇矣尚屈鸞鳳於枳棲何耶然
張集賢起於魯山鄭相國興於汜水萬里脩途胥此
焉出奉紫泥而班玉筍不夙則暮
某鉛槧晚生世居昭武烏洲學優而仕代不乏人在
嘉定間則伯氏果齋對策大廷擢居鼎甲獨某不克
■宗少也三預賢書迨其強仕某年猶未脫埸屋俛
試南廊䟽居次等遂得令闕趨来梅川甫書下考乃
蒙大鑒章先生檄入郡幕繼蒙綉使李先生俾攝信
豐俱以一削收錄于是羈留幕底者兩年回視薄職
不無曠瘝然此心惓惓無日不在朱墨間屈指歲除
僥倖書滿幾生修結得際交承洗龜拂篆以為告新
之圖某之志也掩瑖匿過以為淑後之計則執事事
也引領車音拜手以白某及瓜而代有日矣修尺牘
以通是好禮也乃為執事所先懈怠之咎無以自文
謹列件劄將以儷語申控卑悰并酬榮施倘垂電光
榮佩千億
某皇恐晉躐申問契家翠水瑶池台眷伏想烟霞萃
祉日月常春新治趋條敢不肅拜
詞
薦父靑詞(代王菉猗女)
父今捐弃永無侍奉之期女旣有家難報劬勞之德
潔齋丹悃號籲蒼旻伏念妾先考學慕醇儒老為寒
士愛人利物雖莫展其素懷謹行信言不敢欺於洪
造豈期一疾即反九泉妾生無飬志之能没缺送終
之禮受恩罔極茹痛何窮仁君猶悲憐緹縈之詞河
伯亦閔念曹娥之苦父子之情至切天人之應惟誠
皈命羽衣投誠金闕伏碩矜哀愚悃超度先䰟覺本
性之虚明赦凡情之罪悔宿愆盡洗無久滯於冥途
片善可書或再生於樂國
吾友張四居士爲僧敢献善頌
天台羅漢形模也學丹霞剗草少年大振宗風好箇
五山長老
疊山集卷之十二
