疊山集附錄卷之十六里生潭䂖黃溥編
上疊山先生書雙湖胡一桂
二月六日新安學生前鄕貢進士胡一桂謹熏沐
裁書百拜獻于提刑殿講疊山先生閣下某嘗讀
周元公易通有曰天他間至尊者道至貴者德至
難得者人人而至難得者道德有於身而巳夫所
謂道德者何也其綱有三其倫有五原於天設於
地品節於聖人通行於千萬世由乎此則安不由
乎此則危由乎此則為諸夏為人不由乎此則為
蠻貊為禽獸斷斷乎其不可易之論也然嘗怪夫
自開闢以来宇宙不知其幾變而所謂道德疑若
為之而俱變者冥冥之表盖有天焉每於其交際
之間必生一二傑魁瑰偉之士以身任道德之寄
把握扶植於不壞不滅之地夫天既以道德重寄
付托於其身謂宜愛之護之俾得優游適志以順
乎其天頋乃不然或使之憂患困苦直至殺身而
後僅可以成仁或拂亂其所為使之飢寒流落瀕
於萬死而不得死栖栖焉寄隻影於&KR1839;陬僻壤間
而時俗富貴者洋洋得志切齒唾罵以為至愚至
癡不通時變自䧟於困竆所謂可憐不足恤者若
是而望其把握扶植此道德於不壞不滅之地真
不啻如一髮引千鈞之難何哉盖不然天地間萬
形皆有弊惟理獨不朽宇宙間事固有囿於氣數
之不得不然者而所謂道德之理則實未嘗一息
可變苟非其人亦不能以自行是以必于人是托
然人品有不一有盗名欺世者有慕名矯拂者有
不能忍於饑寒而流涎於富貴者有牢關固鉅於
其始而卒喪其節者有自度其才而足以應世而
姑守竆約者有初之無力以自奮忽乘機而遽起
者若是者是皆不足以任道德之寄往往天亦嘗
厭欺扵此徒是以付托一二人於斯世必使之憂
患困苦殺身以成仁必拂亂其所為飢寒流落瀕
於萬死而不得死如精金百鍊曾不變其所守仁
以為已仕死而後已者亦以其身不足愛而道德
之爲可愛且將以愧天下之曾儋人爵食人祿者
若此者是真可以任道德之寄昌黎韓子所謂千
萬世一人周子所謂道德有於身者是也遊吾目
兮八荒思得大人君子道德有於身者為之依皈
舍先生之外其誰哉洪惟先生抱三光五岳之正
氣負三綱五常之重任涉世於強仕之年秉操扵
立朝之日一時權姦如虎豹九關磨牙搖毒而浩
然之氣至大至剛以直飬而無害曾不為之撓屈
居常抱膝林泉朗誦先生大雅之章想見人豪而
雲泥懸絶無階趍拜兹者恭聞蟄神龍於九淵翔
鳳凰於千仞儉德自持而爵祿不足以移高尚自
立而王侯不足以屈集蓉裳修初服而章甫逢掖
變更之未嘗卧蓮舟讀玉書而天祿䂖渠宗主之
有属斯文倚之為命脉衣冠賴之以綱維義夫節
婦得所標表以益堅亂臣賊子有所觀望以羞愧
道德之興廢關係於先生之一身而把握扶植之
責甚重而匪輕也故昔也危言危行人不得以議
其訐今也危行言遜人亦莫得以議其脂韋梅福
之於炎劉淵明之於司馬時不同而處亦異也嗚
呼天地猶有憾粹乎先生之行終不能疵日月猶
有蝕昭乎先生之心終不能蔽雷霆猶有伏烈哉
先生之氣終不能遏此真所謂道德有於身而千
萬世一人之人也稍有志於道德之士可不承下
風而望餘光哉某安定微宗古歙士族盖自六世
兩伯祖鉉銓接武元豐之第而高伯袓昂政和間
由辟雍第太常與吏部朱韋齋先生有同邑同年
之好高祖溢紹興初分路省元復收世科詩書之
傳道德之脉三百年於此矣某五六歲而讀父書
十二三而能文十八而登名於天府年少氣銳不
但視功名而唾取粗亦為有志於當世者夫何天
池之翼未展而洄溪之翅巳垂孟明之舟未焚而
郟鄏之鼎巳易事盖有大謬不然者我之為我亦
無復有志於斯世矣且比年以来天疾其&KR2399;仲車
其聽庸人孺子莫或肯半指屈中夜以思默然領
會意者造物仁愛之深故欲使為無聞之人專心
致志於學行之乎仁義之途遊之乎道德之源無
絶其源無迷其途而巳乎環視其家圖書滿屋而
紫陽夫子之易又平日所酷尚伏讀家君易啓蒙
通釋吾易門庭既巳獲入獨謂本義提綱振領而
節目未詳於是又取語錄而附之纂集諸說間贅
巳意至若卦象之異同文言之疑義自漢儒已来
千有餘年未有能灼知其說者某一旦豁然貫通
若有隂相而默啓之於是作為卦象圖說又作為
疑文言並而體之未有圖也而圖之十翼之未有
論也而論之啓蒙本義有大功於天下後世而人
莫知也又表而出之凡此者豈務絺章繪句以為
能記事纂言以為多哉亦以明經乃儒者之事况
大之為天地幽之為鬼神明之為君臣治亂别之
為賢邪進退于以立三才之道于以順性命之理
于以盡事物之情通天下之故莫不畢備於易於
此乎有得焉亦庶乎身心收歛不至外馳而所謂
至尊之道至貴之德亦猶是以不失焉耳書成而
鄉之老師宿儒莫不為之許可某亦自度歲月之
不虚度矣然左太冲三都賦固未嘗不為竒偉之
書使不遇皇甫謐稱奬而為之序亦何以信於時
而聞於後哉今海内以先生為道德之宗主人物
之權衡一經品題便作佳士某是以不遠千里往
拜丈函塵滓視聽求片言以為之黼黻付之書市
繡梓倘徼先生之高名令譽傳之無窮施之罔極
某何幸吾易何幸惟先生進而教之實惟門士之
至碩干冒師嚴下情不勝戰慄俟命之至
疊山先生行實
謝枋得君直號疊山信州弋陽人登宋寶祐丙辰
第甲子校文江東發策十問抵時政安置興國軍
乙亥除江東提刑累遷至江柬制置使土軍攻饒
拒戰安仁敗宋德祐元年冬十一月任江西招諭
使知信州又敗棄家入閩丙子二年春正月元兵
入信鏤銀榜根捕執枋得之妻李氏二子一女送
江淮行省拘于揚州獄中毋夫人以老疾得免李
氏不屈死于獄中惟二子熙之定之得還元至元
戊子二十五年夏四月召宋故臣謝枋得力辭不
至時帝訪求南人有才者甚急御史程文海承旨
留夢炎交章薦之尋有書上程雪樓秋九月參政
魏天祐執枋得北去先是枋得由建陽唐䂖山轉
入蒼山等處朝遷暮徙﨑嶇山山谷間竟得脫至
元甲申黃華平大赦枋得乃出得還自寓于茶坂
設卜肆于建陽驛橋榜曰依齋易卦小兒賤卒亦
知其為謝侍郎也至是天祐朝京將載枋得後車
遣建寧總管撒的迷失佯召枋得入城卜易逼以
北行以死自誓知不可免即不食有上魏容齋書
己丑二十六年夏四月故宋江西招諭使知信州
謝枋得至燕死之初參政魏天祐逼枋得之北行
也與之言坐而不對或嫚言無禮天祐自甚容忍
久不能堪乃讓曰封疆之臣當死封疆安仁之敗
何不死枋得曰程嬰公孫杵臼二人皆忠于趙一
存孤一死節一死於十五年之前一死于十五年
之後萬世之下皆不失為忠臣王莾篡漢十四年
龔勝乃餓死亦不失為忠臣司馬子長云死有重
於泰山輕於鴻毛韓退之云盖棺事始定參政豈
足知此天祐曰強辭枋得曰昔張儀語蘇秦舍人
云當蘇君時儀何敢言今日乃參政之時枋得百
口不能自辨復何言枋得不食二十餘日不死乃
復食將行士友餞詩盈几張子惠詩云此去好憑
三寸舌再来不直一文錢枋得會其意甚稱之遂
卧眠轎中而去渡采䂖復不食自是只茹少𬞞果
積數月困殆四月初一日至燕京初五日死于驛
子定之護骸骨歸葬于州枋得平生無書不讀爲
文章高邁竒絶汪洋演迤自成一家學者師尊之
所著有詩傳註䟽易說十三卦取象批點陸宣公
奏議并文章軌範行于世
文節先生謝公神道碑李源道
天訖宋命皇元一四海而統之至元二十三年行
御史臺侍御史程鉅夫以宋遺士三十人薦于朝
於是江東謝枋得在舉中被徵丁内艱辤亡何連
詔江浙行省左丞管如德召皆不起廿六年春正
月福建行省參政魏天祐復被旨集守令戍將迫
促上道廼行夏四月至京師不食死春秋六十有
四八月子定之奉柩還廣信明年九月葬其鄕之
玉亭龔原其門人誄而題之曰文節先生謝公墓
先生曾祖彦安祖一鶚考應琇潯州僉判妣桂氏
封碩人先生諱枋得字君直信州弋陽人宋寶祐
乙卯薦于鄉丙辰試中禮部高等比對力詆時宰
閹宦奮不頋前後抑置第二甲第一人初潯州君
以事忤使者董槐被劾以死先生旣第董槐執政
竟不堂參以歸丁巳召試教官調建寧府教授巳
未趙葵宣撫江東西辟為属尋除禮兵部架閣令
募兵援江上出楮弊十萬貫得信撫義士數千人
以應宣撫司罷賈似道當國會軍興出入簿責任
事者公毁家以賡不足坐廢至元初長星竟天踰
月我師壓江上宋社日替江東漕司猶試士徵校
藝先生憤賈竊政柄害良忠誤國毒民發策十問
擿其姦極言天心怒地氣變民心離人才壞國有
亡證辭甚剴切大怫賈旨臺評竟上其謗訕鐫兩
秩興國軍安置因謫所山門自命疊山守令皆及
門執弟子禮丁卯以史舘召先生曰似道餌我也
不赴閉戸講道聞之者翕如若周岳熊朝余安裕
楊應桂余炎謝禹莫若軰皆知名介然自將足迹
不及權門里中人行事或不循於理者輙曰謝架
閣聞乎有持两争必来質平遣以理無秋毫假與
人意人亦高其風必自審乃進非義者未嘗敢至
其前也乙亥連以史舘校勘秘書省著作郎召牢
辭授江東提刑摠其兵以守饒信撫與王師戰輙
敗不能軍遂易服負母走閩中隱於卜信守將悉
捕公妻子弟姪送建康獄夫人李氏有容德有廉
帥者欲妻之一夕自經死弟某某姪某某及一女
二婢皆死獄中惟二子熙之定之移獄廣陵得釋
又有弟禹在九江亦不屈斬于市先生性資嚴厲
雅負竒氣風岸孤峭不能與世軒輊而以天時人
事推宋必亡於二十年後抗論憸宰老竭蹷不售
終不取合於時其為人盖如此及程公之薦報書
乃曰弓旌招賢輪帛迎士有志經世者孰不興起
及非其人非皇帝夢卜求賢之初意也觀其言非
徒决於剛憤者少力學六經百氏悉淹貫為文章
偉麗卓然天成不踐襲陳言宿說論古今成敗得
失上下數千年較然如指掌尤善論樂毅申包胥
張良諸葛亮事常若有千古之憤者而以植世教
立民彛為任貴富貧賤一不動其中其言曰淸明
正大之心不可以利回英華果銳之氣不可以威
奪其自信悉類此先生之北也貧苦甚衣結屨穿
行雪中人有常德之者賙以兼金重裘不受平日
所著易書詩三傳行於世雜著詩文六十四卷翰
林學士盧公摯為之序引深所推激夫人李氏男
三義勇早卒熙之歸自廣陵亦卒定之賢而甚文
累薦不起孫男二信孫仁孫先生死之二十有四
年門人虞舜臣率其徒築室買田祠公弋陽之東
江浙行省請于朝為疊山書院又五年余任集賢
待制番昜周應極狀其事致定之之語求銘墓道
嘗謂先生天下士源道仰其文章風節盖四十年
而不一識是區區者尚可辭哉銘曰
嗚呼先生生也何時生也後時日薄崦嵫維南有
孽龜玉毁拆我朝天明廼完其節鷄鳴風雨歲寒
松栢伊其板蕩古有䀆忠道統既闕人文斯崇有
美翔鸞載鳴載集曷迪匪庭曷課匪京萬里冰天
介䂖自貞奚卒不施閟于佳城嗚呼先生
宋史列傳
謝枋得字君直信州弋陽人也為人豪爽每觀書
五行俱下一覽終身不忘性好直言一與人論古
今治亂國家事必掀髯抵几跳躍自奮以忠義自
任徐霖稱其如驚鶴摩霄不可籠縶寶祐中舉進
士對策極攻丞相董槐與宦官董宋臣意擢高第
矣及奏名中乙科除撫州司戸參軍即棄去明年
復出試教官中兼經科除教授建寧府未上吳潜
宣撫江東西辟差幹辦公事團結民兵以扞饒信
撫科降錢米以給之枋得說鄧傅二社諸大家得
民兵萬餘人守信州曁兵退朝廷覈諸軍費幾至
不免五年彗星出東方枋得考試建康摘似道政
事為問因言兵必至國必亡漕使陸景忠㗸之上
藁於似道坐居鄉不法起兵時冒破科降錢且訕
謗追兩官謫居興國軍咸淳三年赦放歸德祐元
年吕文煥導大元兵東下鄂黃蘄安慶九江凡其
親友部曲皆誘下之遂屯建康枋得與吕師夔善
乃應詔上書以族保師夔可信乞分沿江諸屯兵
以之為鎮撫使使之行成且碩身至江州見文煥
與議從之使以沿江察訪使行會文煥北歸不及
而反以江東提刑江西招諭使知信州明年正月
師夔與武萬戶分定江東地枋得以兵逆之使前
鋒呼曰謝提刑来吕軍馳至射之矢及馬前枋得
走入安仁調淮士張孝患逆戰團湖坪矢盡孝忠
揮雙力擊殺百餘人前軍稍却後軍繞出孝忠後
衆驚潰孝忠中流矢死馬奔歸枋得坐敵樓見之
曰馬歸孝忠敗矣遂奔信州師夔下安仁進攻信
州不守枋得乃變姓名入建寧唐䂖山轉蔡坂寓
逆旅中日麻衣躡履東向而哭人不識之以爲被
病也巳而去賣卜建陽市中有来卜者惟取米履
而巳委以錢悉謝不取其後人稍稍識之多延至
其家使爲子弟論學天下旣定遂居閩至元二十
三年集賢學士程文海薦宋臣二十二人以枋得
為首辭不起又明年行省丞相忙几台將旨召之
執手相勉勞枋得曰上有堯舜下有巢由枋得名
姓不祥不敢赴詔丞相義之不強也二十五年福
建行省參政管如德將旨如江南求人才尚書留
夢炎以枋得薦枋得遺書夢炎曰江南無人才求
一瑖吕飴甥程嬰杵臼厮飬卒不可得也紂之亡
也以八百國之精兵而不敢抗二子之正論武王
太公&KR1006;&KR1006;無所容急以興滅繼絶謝天下殷之後
遂興周並立使三監淮夷不叛武庚必不死殷命
必不黜夫女真之待二帝亦慘矣而我宋今年遣
使祈請明年遣使問安王倫一市井無賴狎邪小
人謂梓宫可還太后可歸終則二事皆符其言今
一王倫且無之則江南無人才可見也今吾年六
十餘矣所欠一死爾豈復有他志哉終不行郭少
師從瀛國公入朝旣而南歸與枋得道時事曰大
元本無意江南屢遣使使頓兵令毋深入特還歲
弊即議和無枉害生靈也張晏然上書乞歛兵從
和上即可之兵交二年無一介行李之事乃挈數
百年宗社而降因相與慟哭福建行省參政魏天
祐見時方以求才為急欲薦枋得為功使其友趙
孟逵来言枋得罵曰天祐仕閩無毫髮推廣德意
反起銀冶害民顧以我軰飾奸耶及見天祐又傲
岸不為禮與之言坐而不對天祐怒強之而北枋
得即日食菜果二十六年四月至京師問太后攅
所及瀛國所在再拜慟哭巳而疾迁憫忠寺見壁
間曺娥碑泣曰小女子猶爾吾豈不汝若哉留夢
炎使醫持藥雜米飲進之枋得怒曰吾欲死汝乃
欲我生耶棄之於地終不食而死伯父徽明以特
奏恩為富陽尉攝縣事時天基節上壽大元兵奄
至徽明出兵戰死二子趍進抱父尸亦死
論曰劉應龍不附賈似道馮去非不附丁大全潘
昉論皇子竑事坎壈以終洪芹訟吳潜偉哉趙景
緯醇儒也而無躁競之心徐霖進則直言於朝退
則講道于里徐宗仁國亡與亡異乎懷二心以事
其君者也危昭德經筵進對之言悉載諸故事陳
愷能以意氣感人楊文仲當搶攘之時猶能薦士
謝枋得嶔﨑以全臣節皆宋末之卓然者也
讀疊山北行詩䟦李飬吾
此詩與西山易水之歌當並行余無段詳焉尔矣
顧公闔門死節皆甚偉公絶口不一言余不表而
出之何以示天下與来世公季弟君澤游太學早
有聲詩文推本色彗星應詔書尤絶出九江潰後
惠余書曰署為立禮生宋仁悲哉其為志也公内
儒家女諸父嘗甲科豋朝若夫慷慨就義則甲科
者視之劣矣澤因伯氏過康庐與謝章謀和議落
人疑忌中械繫良久明朝事將决一夕暴卒二子
從母遊金陵聞洶洶有異殷勤撫二子不忍釋子
旣熟寐解衣帶自經其長弟君烈伯姪同禍彌慘
烈婦及子婦懼傷大夫人心不敢以凶服見夫人
見二婦不膏沐不言不笑曰將無大故乎又曰名
義至此將何逃信興羅織之獄所親如薛如詹捐
重貲得無恙閩人居亭曰虞氏為信所蹤跡竟殞
深囹虞嘗注易没齒無怨言獨行傳中人也凡稱
公能死者非知公公不捐一死豈惟無以謝軍興
將卒九原見家人復何顏獨怪江左多將相富連
郡國澤及嬰孺雖肝腦塗地亦不足報所天居無
何觀光上國廩人繼粟太官掆酒飲食醉飽如平
時公何闔門自苦至此公二子亂離間力學自立
能詞章仲旣褁父骨以歸藁葬昇東濠徒跣奉迎
俾復其土皆人所難者因憶太史公素疎宕至所
謂得其當而報漢談何易哉何易哉公不免輕以
三百口許人國危如綴旒命討俱䀆誰得執司馬
法而罪之或謂真宰者責公言之不酬而酬之以
其言是則有未易解者余不敢没其實併附見以
俟知者評焉
祭謝疊山文李仲[桌-日+(ㄇ@(人人))]
嗚呼疊山峭崪巑𡵻直不可撓邪不可干洋洋眺
董文亞孟韓發策危切指斥權姦運去物改忠憤
裂肝十年逋播閩嶠間關翕翕訿訿疾我謂頑執
拘北往摧辱萬端絶粒自殞憸夫厚顔黃河為之
嗚咽泰山為之悲酸䰟黯黯兮莫返旐翩翩兮来
還嗚呼哀哉文山之没也千載心為之歛尸而撫
棺疊山予莫逆也予不能行千載心之所難相去
遼隔惟呼冤而永嘆予將北遊誓當收兄骨於烟
雲之間歸葬首陽狀公之行乞銘于當世大手筆
俾得與夷齊同傳庶千載之下可考者班班兹遣
兒稚一觴代奠西風老淚若不堪潸嗚呼哀哉尚
享(崒才律反㠝在丸反𡵻五丸反)
又周岳
自商夷齊漢龔勝至先生不食異姓之粟而死者
僅四人夫有宇宙以来君臣大義亘萬古而常存
然畏死而貪祿者遷就附會自謂枉道而信身豈
知死重於生禮重於食出於人心羞惡之真况不
義之富貴特太空之浮雲惟忠臣義士一點烈烈
之氣與日月而常新但知先生文章之渾浩學問
之深醇嗟乎楊䧺非無學問班蔡非無文章旣大
節之一失又何他美之足云當天地大變之始法
巳斁而綱淪先生奮不顧身欲扶人道之倫力雖
不能救世而心則常存乎君親以孔明子房自期
兮奈時無可托者以遂志之伸尋深山以隱子方
嘯詠乎落花啼鳥之春彼何爲者謂麒麟之可羈
使同犬羊之馴駕赤虬以北征子眇六合於一塵
厭下上之腥兮呼吸月露以盪胸中之輪囷絶粒
不食兮寧舍生以成仁一死得其所兮將以愧天
下後世二心之臣夷齊龔勝不得專美於前兮藹
百世之遺芬函骨歸自燕臺兮旅寓吳溪之濱凛
然如生兮其在天之神識與不識皆為流涕而況
某受罔極之恩第質弱才薄安知如房杜王魏軰
異時無負於河汾之門隻鷄斗酒致奠兮一以哭
宗社一以哭斯文尚享
褒崇忠節奏詞
山東道監察御史(臣)李奎謹
題為褒崇忠節事(臣)聞忠節乃萬世之大閑褒崇
實
朝廷之盛典自三代以迄宋元忠臣烈士淸風偉
節足以感發人心千萬載昭昭如一日者皆由英
君誼辟舉褒崇之典或立祠致祭或定謚追封不
忍使之泯没無聞於後皆所以正人心厚風俗扶
植綱常激勸士類為世道計也今考得宋忠臣謝
枋得字君直號疊山係(臣)原籍江西廣信府弋陽
縣人按宋史列傳及集賢李道源所撰墓碑稱其
學通六經淹貫百氏寶祐丙辰舉進士以直言忤
權奸賈似道由架閣令謫居興國軍連以史舘秘
書召不赴元兵至江南宋趙葵宣撫江東西辟為
属尋授江東提刑江西招諭使督義兵守饒信撫
三郡屢與元兵戰甚力以兵少弗支宋運旣革往
隱於閩元侍御史程鉅夫薦宋遺臣三十人以枋
得為首承旨留夢炎累章薦之江西行省丞相管
如德浙江行省左丞蒙古台將旨召之俱不起累
致書力辭忠義之語出自肺腑後福建行省參政
魏天祐欲以薦枋得為功枋得見天祐傲慢不為
禮被拘執北行至大都乃不食而死妻李氏守節
自縊於建康獄中長弟禹在九江以不屈斬於市
季弟君烈君澤俱死於國事伯父徽明為當陽尉
與元兵戰死二子趍進抱父屍死子定之賢而文
累薦不起一門之内秉忠守節視死如歸皆由枋
得身教於家使然也為文章史稱高邁竒絶汪洋
演迤動關世教所著易詩書三傳及著解四書雜
著詩文六十四卷節操孤峭微見於菖蒲之歌言
論激烈復形扵漕運之策嘗自誦曰淸明正大之
心不可以利回英華果銳之氣不可以威奪其自
信率類此昔胡一桂嘗稱之曰斯文倚之為命脉
衣冠頼之以綱維義夫節婦得所矜式而益堅亂
臣賊子有所觀望而羞愧道德之興廢關係於先
生之一身然臣弋陽自歴代以来擅道學忠節之
名聳後學之景慕者獨枋得一人而巳及求諸天
下稽諸往古能如謝氏夫婦伯弟死忠死節萃於
一門亦不多見妻李氏永樂初已蒙
朝廷登載烈女傳足以垂耀不杇奈枋得祠宇未
立封謚未加後人無所稱仰實為缺典欽惟
皇上以節義風厲天下以忠孝植立綱常凡古今
忠臣烈士義夫節婦有關扵世教者悉蒙
旌褒况枋得為近代忠臣忠肝義膽與金䂖同堅
高名峻節與文天祥相表裏著書立言皆足發明
正學羽翼六經推其道足以隆治而善俗聞其風
可以立懦而廉貪誠一代忠節之表表最著者如
蒙
准言乞
勑禮部照例將巳故謝枋得定謚褒贈仍行原籍
有司創立祠宇歲時致祭如是非特慰忠義之魂
扵九泉原冥漠之中尤見
聖朝旌忠顯良之盛典超越前古使海内之士得
以贍拜祠下景仰風節莫不有所激勸興起其扵
世教豈不有𥙷哉(臣)與枋得生同鄕邑每厪景慕
今幸職居言路不容緘默干冐
