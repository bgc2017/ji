疊山集卷之六
序
送史縣尹朝京序
建陽號難治秋苗不滿九千石站戸不征輸者過半
飬新軍餘五百人郵卒不與焉邑當廣南江浙諸道
之要會省官御史宣慰按察多行部鄰郡守貳多假
途驛使將宸命来往煩廩庖者無虚日令尹迎必數
十里外遇霖霪積潦瞻馬首倏至跪拜泥淖馬糞中
移時不敢興馬上人命之退則退客就館用大牲小
則刲羊刺豕折爼充庭號曰獻茶飯令拱手立堂下
三跪進酒上食客露頂趺坐必醉飽喜動顔色無不
滿上馬去送必數里外而歸令尹對妻子舉酒相賀
曰吾知兔矣子事父臣事君不如是其嚴甚於皂隷
之奉主人翁也為令尹者劳矣哉中原將家子史尹
宰邑三年以寬平和易為政不求赫赫名民安之但
見其可狎不見其可畏余隱者耳不聞理亂初不知
史君何如人也癸未十月政和民不靖流毒千里平
民無辜而死者幾萬人史君得龔遂對漢宣帝遺意
人以為賊盜吾以為赤子人方治亂絲而棼之吾乃
治亂繩而解之不殺一人而定會大赦閩浙更生者
何止百萬赦未至而冤死者亦多矣史稱活千人者
子孫有封史君之後其昌乎旣受代僦廬託妻子于
此邑亦以士民依依不忍相捨也如京師謁吏部求
祿以飬毋朋友載酒崇肉而餞之者五十人前期各
賦詩余聞而出山謁之一見如舊識因道前朝四十
年遺事宰相之仁鄙將帥之知愚軍民之苦樂兵財
之多寡士大夫人品之高下史君無問不知如響斯
荅如飬叔之射葉矢必中的庖丁之解牛刀必中窽
傴僂丈夫之承蜩累丸愈多而愈不失其錙銖聽之
者心快神暢可喜可敬可憤可泣始知東南科舉士
誤天下蒼生者百年曾不如中原將家子不習時文
者可與談天下事今人以作邑為劳宜乎史君但見
其逸也余老且病矣只欠一死回思少年遇知巳如
忠齋劉公敬齋謝公梅石趙公則堂家公實堂吳公
泉石靑陽公皆待以國士期以遠業入仕二十一年
居官僅八月宰相薦拔者十一人皆議論不合絶意
浮世事退而尚友安期生梅子真遂爲穹壤間無用
之物予之負知已多矣不知諸老先生存者幾人子
遊中原過齊魯燕趙當歴歴為予問之朱希真云早
年京洛識前軰晚景江湖無故人難與兒童談舊事
夜攀庭樹數星辰予每誦此詩未始不臨風洒淚也
安得明敏卓犖之才如史君者日罄欬吾側哉朋友
謂予舊有能詩聲當以詩為贈余方讀禮言且不成
文豈能寫衢童壤老之真情乎有揚觶者曰不載酒
崇肉又不賦詩者罰余乃自罰為建陽士大夫餞令
尹史君詩序
送方伯載歸三山序
景定二年司曆者曰星有天尾旅于奎填與辰從月
後會四星不相能也乃季春月朔同軌其占為文運
不明天下三十年無好文章儒者望淸臺而詬曰何
物瞽叟為此妖言司曆者聞而笑曰豈特無好文章
經存而道廢儒存而道殘科舉程文將無用矣皆疾
其為妖言也後十六年而驗滑稽之䧺以儒為戲者
曰我大元制典人有十等一官二吏先之者貴之也
貴之者謂有益於國也七匠八娼九儒十丐後之者
賤之也賤之者謂無益於國也嗟乎卑哉介乎娼之
下丐之上者今之儒也哀憐之令江南路縣各
置教諭二人又用輔臣議諸道各置提舉儒學二人
提舉旣曰大有司設首領官知事令史尤繁學帑有
羡鈔廩有羡粟歲磨時勘月稽日察有欺弊毫髮比
去之十年亦責償無赦饑雀羸鼠饞涎吐吞不敢啄
囓學官似尊貴實卑賤祿不足以救寒餓甚者面削
如咽針如肌骨柴如嘈類啁啾相呼而謀曰我國朝
治贓吏法最嚴管僧食僧管醫食醫管匠食匠御史
按察不敢問豈不曰時使之然法使之然教之必不
改比而誅之則不忍也吾徒管儒不食儒將坐而待
斃乎椎肌剜肉於儒戸不足則括肉敲髄及鄉師滑
稽之䧺以儒為戲者又曰管儒者益衆食儒者益繁
豈古之所謂獸相食者歟抑亦率獸而食人者歟儒
不勝其苦逃而入僧入道入醫入匠者什九建安科
舉士餘二萬戸儒者六百儒貴歟賤歟榮歟辱歟可
以發一慨也九仙方伯載三百年儒家一才子也幼
登陳忠肅公門有遠志強記而善問落筆皆英氣薄
科舉程文不爲而喜爲詩某每以科舉程文教子孫
見後進學文者必勸之間語伯載曰以子之才屑爲
程文應儒選孰不貴重子伯載哆頥而笑掉臂而去
曰吾始以先生爲知我者也今而後知先生非知我
者也馬之日千里者豈銜勒轡策所能羈哉吾人品
豈在娼之下丐之上者乎吾豈不能爲場屋無用之
文所以膠口不肯道者碩爲大元一逸民超然出乎
十等人之外也先生果知我者乎請從此辭某始而
疑中而怪終而大敬之携其手坐之堂上而告之由
辛酉至庚寅三十年文運大明今其時矣天下豈終
無好文章乎古之所謂經天緯地曰文者必非場屋
無用之文也子旣薄場屋之文而不為文而經天緯
地必有所傳矣安得借一席地相與講明之乎予方
挟龜策坐卜肆豈得巳哉是亦不碩為儒者以予所
不碩而碩予為之有愧於忠恕之道多矣雖然天地
之大無儒道亦不能自立况國乎秦之後為漢嫚儒
者莫如漢帝尊儒者亦莫如高帝子能為董公為子
房為四皓帝必不敢以儒之腐者竪者待子矣安知
以文章名天下者不在子乎安知使儒道可尊可貴
者不自子始乎戊子四月甲子序
送黃六有歸三山序
積雪融而登徂徕可以觀松烈火息而登崑岡可以
觀玉道行乎貧賤患難夷狄而不失其所守者可以
言君子矣窮而能固者聖人所尚老而能壮者詩人
所美漢人合而言之曰窮當益堅老當益壯古之人
有行之者太公是也仕而不選於侯國夫而見棄於
室人傭而擯屠而市不利以八十老翁而仰食於魚
鈎不亦堅乎非龜筮文王亦不知其賢出奇策脫其
主於囚人亦未敢以王佐許之閟光采韜鋒穎退然
若無能者又幾年相三君定天下致太平年巳百有
餘矣辭三公而侯伯自暇自逸誰敢議之逆旅無嚴
衛途人罄欬亦可通夜闌聞有云客寢甚安非就國
者不俟昩爽攬衣宵行何其壯也秦漢而下將相亦
有斯人否乎晚唐士大夫若能以憂道捄世之心易
其嘆老嗟卑之心則唐之天下何至於亂亡羡光榮
求一飽雖大賢亦不能兔歐陽子悲之流弊數百年
其禍不至於中國皆被髮左衽不止也嗟乎夷而滅
五帝三王自立之中國有天地以来無此變也同人
者必辨其族類之可同随時者必随其正則無咎時
文俗士盛年豈肯為匪人氣以窮而喪志以老而衰
㒹迷沉冥形生神死狺狺然曰我善同人我善随時
是不亦大可悲乎漢人堅壯之言有旨哉三山黃六
有坐太學以文章為諸公貴人重客逢世大亂貧不
能自活稍降心屈道為路教為山長為訓導官亦可
自詭曰師儒囂囂然不屑携二子行五百里教學以
代耕暇則歴訪先賢講習之所借書吟誦著述不休
聞有好善而遺世者雖窮途巔崖邃谷必杖屨求見
遇某於途立談如莫逆交氣愈豪志愈不屈夜相與
席地擁爐談太公大節六有拊髀雀躍若有契於心
斯人也馬文淵之徒歟萬木彫殘喬榦聳翠砠嵬同
爐虹氣燭天拙工族匠睥睨於其旁不以為奇亦當
以為怪况天下後世豈無卞和公輸乎余懼六有不
畏窮而畏老也敢以此說勉之子歸君子鄉見菊圃
陳公芳山陳公及諸老先生與吾同志者道吾言豈
不曰斯人也向来狂殺今尚狂乎丙戌建子月序
交信錄序
天下有逹道不曰朋友而曰朋友之交交者精神有
契道德有同非外相慕也不交以朋友視君臣父子
夫婦昆弟則䟽矣易大傳曰定其交而後求定者見
其心之可交也交亦豈易定哉公卿求士見其才不
見其心能負人吾視魏■侯翟廷尉悲之士求公卿
見其勢不見其心能汗人吾視楊䧺班固蔡邕笑之
契之教人曰朋友有信孔門合交與信並言信而交
交而信亦可以無悔矣同富貴相忘而有九官十臣
同貧賤相疎而有仲尼弟子同患難相怨而有東漢
黨人此謂交此謂信此朋友得以列於人倫也今人
錄求交曰雲萍雲萍皆無情之物義巳不信交何能
堅請名之曰交信錄交無上下無貴賤無死生吾盡
吾信不敢求諸人百年之間萬世之後倘能無愧天
地而謂之人始可見朋友之助始可言交信矣
程漢翁詩序
詩亡而春秋不可續宇宙間一大變也程君漢翁出
雲栖吟藳一編示某某誦懷古四詩涕泗交頥不能
禁覽盡卷乃欣喜雀躍知天下尚有英才黍離之悲
無衣之■匪風下泉下思盡在是矣江北多豪傑吾
有望焉因詩以見志漢翁所韞蓄所樹立所成就豈
易量哉吾於是重有感焉藝祖最重讀書人雖超世
絶俗之才不由科舉程文奮身必不得行其志三百
年後以學術誤天下者皆科舉程文之士儒亦無辭
以自解矣某從先朝名將相遊泛論邊事自端平甲
午至景定甲子儒以時文名而捐軀報國不畏鋒鏑
斧鉞能使武夫心服為國家延數十年之命者僅得
曹毅節彭文子余義夫徐有功王景宋五人焉至有
功貶死吾知國不可以為國矣漢翁勉旃陸宣公有
言興王之良佐皆季代之棄才在季而愚當興而智
漢翁豈肯終為愚者乎後日天下英雄必有借漢翁
為儒解嘲者人之喜談樂誦又當過於五人者矣吾
之起敬起愛漢翁者不特詩道而止也
重刊蘇文忠公詩序
世由道升降有道如蘇文忠公竟爲世所屈始熙寧
訖靖康權爐消鑠勢浪摧壓身後難未歇也道無損
世變何忍言淳熙天子尊先猷以勸臣節海内家有
眉山書矣其文如靈鳳祥麟不必聖人然後識屢以
詩得禍儒者疑焉同志以詩鳴於其言毋不敬信獨
不與其詩異哉温凉寒暑有神氣而無形迹風人之
詩也宇宙不多見獨不聞宣王幽厲之雅乎周人之
免禍者幸公之得禍者不幸也詩固未易作識詩亦
未易也帝張咸池於洞庭鳥高飛魚深潜渝歌郢曲
童兒婦女拊掌雀躍矣光嶽全氣震爲大音泗古游
今斯人幾見唐人誦杜子美詩必憐其忠公之詩獨
不可憐乎公大節細行如秋月脫雲寒潭見底惜其
道與程正公不同黨禍自此起賢者不相知果不可
謂之命歟抑亦可謂之命歟爲川洛學者两怒交毁
自陷其師我思聖賢以作汝民極相勉一念偏黨人
心無所歸會矣民極將誰望邪小人剥君子夷狄盗
中原二公亦不虞禍至此極也已公之道豈易及也
哉元豐甲子自黃移汝有詞别交游功名富貴之念
澹然矣郡再火於秋季仲覽得其碧絹書者屢流落
衢途皆儒家收之果有守護撝訶者耶過江興境上
題名石壁麾筆墨淋漓竹上又不滅至今新篁葉■
有墨點瓜之如煙煤蕃衍五步内移根易地則不生
邦人愛之號曰東岐墨竹後有八十年余謫居富川
親見二事嗟乎公乃天地間不可無之人其文亦天
地間不可無者詩豈衆人所能識哉書市厄於火藝
文四庫百無一遺好善者先刻東坡詩王吕而下章
蔡而上以國事與公為仇者衆矣生平亦能詩文豈
不工巧今人不借之齒牙公論果至是而定乎此謂
民彛此謂天道
贈地理楊南川序
楊君南川挾風水之術游富貴家老而不倦誦楊救
貧所著三龍經極熟聽者欣然想其術之精也富貴
家用其術不能去其貧楊君不色怨衝炎風濡梅雨
杖笻竹行數百里鳴於人曰吾術能使貧者富賤者
貴憂患者逸樂及遇富貴人家又不合而去何邪合
不合無益損於楊君心勤而身困藝精而道窮世變
使之然邪楊君之命固當然邪嗟乎古有負超世絕
倫之才懷世天入神之技不為當時所尚徒有来世
之名者多矣獨楊君乎哉吾聞南唐范太史游浙東
三年不遇露香請命于窮旻碩救貧民積善者十家
至今两浙名公卿數百年松楸欝欝有佳氣者皆范
公所卜也楊君亦能有范公之心乎人不知之天必
知之何憂乎不遇
觀音經序
西方聖人以好善為教多矣中國人無智愚賢不肖
■敬信觀世音如天如父母何也人窮必呼天疾痛
必呼父母天與父母未必能救之也捨天與父母則
無可鳴籲者矣今人見親戚朋友落坎窞坐困䉫力
可以援而不援聞其鳴號之聲若不聞者皆是也觀
世音獨以尋聲救苦自任不待人之鳴號於我尋其
窮苦之聲而拯救之仁矣哉天與父母不能盡之仁
觀世音盡之矣人之敬信觀世音如天如父母亦宜
是心也豈特觀世音有之天下有溺者由巳溺之禹
之所思也天下有飢者由巳飢之稷之所思也天下
匹夫匹婦有不被尭舜之澤者若巳推而内諸溝中
伊尹之所思也禹稷伊尹之所思即觀世音之所尋
也此道豈難能哉一念惻隱廣而充之仁不可勝用
矣龍泉龔君某狀貌奇偉視瞻有力某一見知其非
庸人忽出觀世音普門品經一卷示某曰吾印此碩
與天下好善者共之嗟乎仁哉龔君之志乎禹稷伊
尹之所思自此一念充之而巳矣充之無窮百萬億
蒼生墮㒹崖受辛苦者皆可拯救苦聲何必尋苦海
皆先登矣安知子非佛地位人乎勉之敬之吾猶有
望
疊山集卷之六
