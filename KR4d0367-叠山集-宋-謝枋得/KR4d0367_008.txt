疊山集卷之八里生潭䂖黃溥編
墓銘
平山先生毋制機墓銘
人與天地並立為三才形氣有小大人豈小於天地
哉衆人與聖人皆可為堯舜知覺有先後衆人豈後
於聖人哉古之君子學足以見天地聖人之大全意
一誠天下國家與吾心為一誠一至天地人物與吾
性為一可言而不可行為其事而無其功非儒道也
宋朝喜用儒能談理性書者取穹官如執左劵五帝
三王自立之中國乃滅於儒術盛行之時豈不大可
哀乎吾讀平山先生母公行實未嘗不流涕太息安
得斯人與之論儒道哉公仁人也少年見蜀人死於
亂離如痛入肌髄收遺髏露骼藏之叢冡者以萬計
流亡苦寒飢頼衣食以更生者又幾萬人帑不留錢
廩不留粟悉傾倒施捨以活民命家以此屢空嗟乎
一少年書生惻隱滿&KR0909;懷真能以天地萬物爲一體
豈非英雄人哉其尉安化也峒岷作亂單車半夜入
鼪鼯篁竹間推赤心暁以禍福開其生路凶渠感恩
羅拜至泣下民社以寧糴谷萬餘䂖爲社倉有凶歲
四境無餓民邑庠不飬士始闢齋舍豐廩庖日以六
籍四書講明士皆䔍文行令有當為之事而不為者
公皆為之士民愛戴如父母其攝令衡陽也善政與
善教並行百姓得懽心而歌舞之無以異於安化也
部使者交薦堂除南康令公辭曰世與道交相喪久
矣人物大凋零碩作一冷官為國家育英才可乎分
教黃州兼領雪堂河南兩書院事程蘇二先生道不
同而其趋一公為諸生明辨旣知其所以異又知其
所以同教人必明體適用文武無不能精粗皆可以
為湖學再行於斯世功臣貴將子孫皆碩立講下江
淮湖右後進生經公講畫有文名者尤多㳂江两帥
借隆望以精神一閫衛靈公豈能知仲尼哉際可耳
公養耳後帥辟為幹辦公事又辟主管機宜文字雖
不能委心受教公竭智殫慮葺罅袽漏猶能護一面
風寒叛膽敵心有所憚不犯副閫界時宰頗知公除
禮部架閣仍贊軍機任改秩襄圍急將相皆天奪其
鑒陽援而隂棄公有策可以解圍可以弭兵可以使
南北百萬億蒼生全性命知時宰必不用襄必䧟國
必亡天下必大亂憂憤成疾竟以庚午閏十月十三
日終于黃州官舍家無餘財厥子無以終大事軍民
悲憐歛殯葬祭諸費皆閫帥給之公諱廷瑞字仁叔
家世河中之龍門後唐同光丙戌高祖平章母公昭
裔從孟知祥入蜀遂家焉公生於成都中進士第興
元府推官諱岩老官其曾祖登科宰南溪諱諫者其
祖太學上舍生諱自誠者其父生於己卯享年五十
二娶劉氏生三男遇辰逢辰應辰皆以竒才實學為
逹官當方面者所知繇進士選舉入仕或辤祿廬墓
或貳郡或丞邑止者得伯夷柳下惠之仁仕者合伊
摯吕牙之道皆豪傑士也逢辰仕建安條上四十事
說逹官為生靈留一髮生意人望翕然辛未正月十
一日子孫奉公柩葬於興國軍大冶縣鄉曰永豐里
曰白雉原曰黃龍山嗚呼公生而英偉年十二記六
經巳能通大義作賦早有聲春秋程文冠一郡恢廓
有大志惠義而力仁為布衣已能哀憐鋒鏑遺黎葬
死者活生者皆以萬計吾所謂古之君子學足以見
天地聖人之大全意一誠而天下國家與吾心為一
誠一至而天地萬物與吾性為一此之謂儒道公其
庶幾乎鄕三貢始登己未進士苐仕止一掌故佐邊
閫其沒也年方五十二諸公貴人苟能用其材行其
道豈不能轉亡為存易亂為治天與人不合世與道
相違惜哉吾歴覽前史渡江後賢相如張公德遠虞
公仲言趙公景温游公景仁謝公德方皆蜀人也雖
不能用太平如慶曆元祐時其心真足以合天其德
真足以服人亦可以為大臣矣使公不死其才必大
用用則必無愧於五君子一賢之壽夭吾道之行廢
與國脉世運相關豈特其一身之不遇為可恨哉王
晉公范文正平生喜種隂德子孫食其報人以為天
道可必母氏之後其大乎枋得與公仲子相識晩而
相知深請予銘公墓乃銘曰
才可以扶國之亡而為興道可以挽世之降而為升
天不假孔明公瑾以年人巳知漢業之必傾計公平
生之隂德非古之大丈夫則不能黃河之源不可窮
則奔流萬里而入海松根之茯苓不可&KR1263;則柯葉千
歲而長靑匪春種而秋獲信雲族而雨盈志有續而
道有傳必長拔巔崖辛苦之蒼生而見其淸平
疊山集卷之八
