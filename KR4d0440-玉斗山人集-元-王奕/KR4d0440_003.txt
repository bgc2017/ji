玉斗山人集卷三
元王奕撰
摸魚兒
肯堂欲惠書不果借蕭彦和梅花韻見意
問梅花幾人邀詠平生見外騷楚相思一夜羅浮遠姑
射仙姿何處心情未吐雄蜂雌蝶空相遇歲年孰與歎
皓首相看冰霜獨抱謾作廣平賦黃昏暮半點酸辛
誰訴夀陽眉恨妖嫵南來北使雙明眼細認杏花真譜
私自語道消息孤根還有春風主啟明未舉聽畫角吹
殘馬頭搖夢人已山陽路
水調歌頭
舟過桃源適逢初度和歐陽楚翁詞
吾元終不白拗出老揚雄近日青矜綠髮轉盼忽成翁
縮首杞天墜地極力虞淵取日直欲入馮宫迂闊有如
此誰不笑王公十年後數椽屋隠瑘峯人嘆乾坤許
大醯甕老山中於是泛淮航泗於是沿鄒過魯千古慕
雩風造物既生我斯道豈終窮
沁園春
和趙蓮澳提舉遣懷
耳目肺腸不由乎我更由乎誰也不必君平不消詹尹
不疑何卜不卜何疑三徑歸來一時有見豈為與黃初
與義熙天下事但行其可自合乎宜大哉用易乘時
縱鳥啄那能食子皮歎失若塞翁失為得本嬴如劉毅
贏乃輸基大點小癡有餘不足誰必彭殤早與遲眼前
物縱銅山金屋一瞑全非
南鄉子
和謝潜庵蔣山
搔首倚薰風一幅畫團塵土中鶴怨猿驚人去也潜龍
誰絞香車起蟄松歲月去熙豐世味人情自淡濃春
去春來暾不競匆匆蜀羽吳山血又紅
霜天曉角
和韓南澗采石娥眉亭
天無四壁底用量江尺(五代樊若水為太祖量江於此)徒把乾坤分裂
誰與帝扶民強幾年樊圃缺耳風腔轉笛(三十年前江南笛聲)
(有哭襄陽調)此日雙娥空蹙依然也暮山碧
賀新郎二闋
僕過魯自葛水買舟至維揚又自揚州買舟至
孔林登泰山復遂淮楚住復六千里共賦此詞
括尺山川所歴之妙真所謂兹行冠平生者也
有客過東魯自葛水泛舟西下帆開三楚萬里湖光磨
水鏡際五老落星烟渚又飛過二姑門戶彭澤柳青新
舊色望九華依約池陽路風雨廟烏江羽蛾眉牛渚
皆如故問緣何瀂港汀洲(德祐敗師之地)江聲無語采石書生
勲業在吊錦袍公子魂何處流恨下秦淮商女多景樓
頭吟北固笑平山堂裏誰為主且爛飲瓊花露
醉醒瓊花露買扁舟卲伯津頭向秦郵去流水孤村鴉
萬點憶少游回首斜陽樹又著訪山陽酒侣細剔留城
碑蘚看上歌臺一嘯江東主望鳬澤過鄒魯孔林百
拜瞻塋墓歷曲阜少皥之墟大庭之庫竟涉汶河登泰
岱候清光夜半開元圃迤邐問東平歸路蚩塚黃花吟
笑罷下新州醉白樓頭賦復淮楚尋故步
賀新郎
舟下匡廬因感巳未歲侍謝虛舟遊山江空歲
晚物換星移如之何而不感遂賦此呈燕五峯
帆卸西灣側望匡廬老峯面目舊曾相識歲月滔滔江
浪遠回首暮雲空碧今想見髮痕全白眠鹿磯頭茅屋
爛問草堂誰管真泉石還更有青牛跡老峰點首如
招客道十年玉斗窗間兩成疎覿贏得老夫諳閱世不
作少年太息看兩餘依舊青山色汶上歸來重過我&KR0034;
峯頭項新長芝堪摘分半席共横笛
沁園春
過彭澤發明靖節歸來之本心
八十日官浩然歸去知心者希謂詩有招魂(山谷詩云欲招千載)
(魂斯文或宜出此)姑言其槩註其述酒(陽樂間註述酒一篇)亦特其微不
事小兒惟書甲子皆是先生杜德機看時運與夫榮木
(二篇陶詩)始識真歸黃唐邈不可追慨四十無聞昨已非
故懷彼先師策夫名驥志乎童冠寤寐交揮人表何時
諸生過魯願企高風慕浴沂兹壮行也尚庶幾短葛不
負公衣(僕有化陶短葛)
八聲甘州
李太白大雅一賦發少陵之所未發惜豪狂詩
酒一死疑之過采石賦此千載醉魂招之不醒
吾不信也
誦公詩大雅久不聞吾衰竟誰陳自晉宋以來隋唐而
下旁若無人光燄文章萬丈肯媚永王璘卓有汾陽老
抱文人貞不是沉香亭上謾題飛燕蹴起靴塵安得
錦袍西下明月墮江濱青山塚知幾番風雨雷霆走精
神因過魯携一樽弔古疑是前身
水調歌頭
過瀂港丁家洲乃德祐渡江之地有感
長江衣帶水歴代鼎彛功服定衣冠禮樂聊爾就江東
追憶金戈鐵馬保以油幢玉壘烽燧幾秋風只有當頭
著全局倚元戎攅萬舸開一棹散無蹤到了書生死
節蜂蟻愧諸公上有黃天白日下有人心青史未必竟
朦朧停棹撫遺迹往恨逐冥鴻
賀新郎
金陵懷古金陵流峙依約洛陽惜中與柄國者
巽皆入床下遂使金&KR0008;甑墮惜哉
决眥斜暉裏品江山洛陽第一金陵第二休論六朝興
廢夢且說南浮之始合就此衣冠故址底事輕抛形勝
地把笙歌戀定西湖水百年内苟而已縱然成敗由
天理歎石城潮落潮生朝昏知幾可笑諸公俱鑄錯回
首金甌瞥徙謾涴了紫雲青史老楣幽花栖斷礎睇故
宫空拊英雄髀身世蝶侯王蟻
酹江月
和辛稼軒金陵賞心亭
英雄老矣對江山莫遺淚珠成斛一箑西風休掩面白
浪黃塵迷目鳳去臺空鷺飛洲冷幾度斜陽木欲書往
事南山應恨無竹寧是商女當年後來腔調拍手銅
鞮曲偃蹇老松雖拗而猶一枰殘局烏巷垂楊雀橋野
草今為誰家綠賞心何處浩歌歸臥梅屋
法曲獻仙音
和朱靜翁青溪詞
九曲青溪千年陳迹往史不堪依據老我重來海乾石
爛那復斷碑殘礎應訝野王當日三弄罷乍無語高
牙大纛船如屋又少甚笙歌翠雲簫鼓流恨入寒筝離
合君臣良苦花落幾春無此一番風雨是何人尚秦淮
門舘柳橋荷浦
賀新郎
秦淮觀鬭舟有感追和思遠樓
惆悵秦淮路慨當年商女誰家幾多年數死去方知亡
國恨尚激起浪花如語應不為黍峰蒲縷花隔清溪燕
井濕又誰省此時情緒雲盖擁翠隂午汨羅無復靈
均楚到如今荃蕙椒蘭盡成禾黍疑是&KR1280;龍穿王氣遺
恨六朝作古留與浮歌載醑天外長江渾不管也無春
無夏無晴雨流歲月滔滔去
木蘭花慢
和趙蓮澳金陵懷古
翠微亭上醉搔短髮舞繽紛問六朝五姓王姬帝胄今
有誰存何似烏衣故壘尚年年生長兒孫今古興亡無
據好將往史俱焚招魂何處覓東山筝淚落清罇悵
石城暗浪秦淮舊月東去西奔休說清談誤國有清談
還有斯文遙睇新亭一笑漫漫天際江痕
南鄉子
和辛稼軒多景樓
豪傑說中州及此見題多景樓曹石當年徒浪耳悠悠
歲月滔滔江自流風雪老兜鍪不混關河事不休浪
舞桃花顛又蹶嬴劉莫與武陵仙客謀
水調歌頭
和陸放翁多景樓
迢迢嶓冢水直瀉到東州不揀秦淮吳楚明月一家樓
何代非卿非相底事柴桑老子偏恁不吹劉半體鹿皮
服千古晉貔貅過東魯登介邱感春秋扺掌嫣然一
笑莫枉少陵愁說甚蕭鍋曹石古矣蘇吟米畫黑白滿
盤收對水注杯酒為我向東流
八聲甘州
題維揚摘星樓
問蒼天蒼天閴無言浩歌摘星樓這茫茫禹跡南來第
一是古揚州當日雙龍未渡風月一家秋中分胡越後
横斷江流百年間春夢笑槐柯蟻穴多少王侯謾平
山堂裏棋局幾邊籌是誰教海乾仙去天地付浮漚書
生老對瓊花一笑白髮滄洲
臨江仙
和元遺山題楊州平山堂
二十四橋明月好暮年方到揚州鶴飛仙去總成愁襄
陽風笛急何事付悠悠幾闋平山堂上酒夕陽還照
邊楼不堪風景事回頭淮南新棗熟應不說防秋
沁園春
題新州醉白樓
唐太白訪賀知章浩歌此楼想斗酒百篇眼花落井一
時豪傑千古風流白骨青山美人黃土醉魄吟魂安在
否江南客因來遊勝踐稽首前修悠悠往事俱休更
莫遣興衰狂白頭也莫論高皇莫論項羽誰為黃帝誰
為蚩尤打破愁城吸乾酒海袖拂安梁(二山名)舞暮秋題
未了又笑騎白鶴飛下揚州
婆羅門引
憶疊山翁
佳人鬢髮幾回塗抹共嬋娟又何止三千擬侍盈盈寳
鑑多少綺羅筵恨妖蟇怪事長夜中天中河影圓清
淚落罇前舞羅霓裳初服肯為人研筭惟有蘂宫天上
仙緱山鶴亦欲蹁躚
賀新郎
題揚州瓊花觀
試問司花女是何年培植瓊葩分來何譜禁苑豈無新
雨露底事剛移不去偏戀定鶴城坏土却怕杏花生眼
覻先念年和影無尋處遺草木悴風雨看花老我成
遲暮遶欄杆苦憶沉吟欲言難賦根本已非枝葉異誰
把贋苗禆補但認得唐人舊句明月楼前無水部叩之
梅梅又全無語詢古柏過東魯
沁園春
客山陽偕諸公遊杜康庄劉伶臺醉吟
醉面挾風携杜康酒酹劉伶臺問漂母磯頭韓侯安在
鉢山池下喬雀曾回孝說仲車(姓徐)忠傳祖逖忠孝如今
亦可哀清河口但潮生潮落帆去帆來休呆且飲三
杯莫枉被東烏西兔催更誰可百年脱身不化誰能五
日笑口長開痛飲高歌胡塗亂抹快活斗山王秀才今
天下曰利而已何以乎哉
唐多令
登淮安倚天樓
直上倚天楼懷哉古楚州黃河水依舊東流千古興亡
多少事分付與白頭鷗祖逖與留侯二公今在不眉
尖上莫帶星愁笑拍危欄歌短闋翁醉矣且歸休
沁園春
見王肯堂
吾祖文中曾於夫子受罔極恩有宇宙以來春秋而後
三綱所係萬古常存列國何時東吳何地十哲之中尚
有言况今也與聖賢邦域同一乾坤卑飛難傍天閣
但勅窣䘖香拜聖門要水看黃河山登岱嶽魯求君子
學究中原雖有他人不如同姓仰止文星出禁垣又安
得借蒙莊大匏酌泗水之源
蘭陵午
和周美成西河金陵懷古
江左地興亡舊恨誰記腥風不攪洛山雲怒濤乍起淚
睚歴落泫新亭碑砄猶臥江際古今事天莫倚廢興
元有時係女牆月色自荒荒盡平寸壘舞臺歌榭草痕
深青溪彌望烟水馬蹄雜遝錦綉市認烏衣六朝東
巷西望景物已非人世但長干鐵鎝巋然相對簷鈴嘈
噆薰風裏
附錄
遊懷玉覩玉斗山人遺稿李夢陽
三百年來見此編留藏真識子孫賢溪堂此日尋山到
玉斗峯高想像前
遊懷玉過玉斗王先山故居覽東行斐稿和崆峒
李公韻費宏
兵燹之餘見此編我從文字識鄉賢傳芳尚有詩書種
重整山房玉斗前
遊懷玉王斗山書院故址丁璣
一拂塵衣到上方水迴山繞是何鄉老龍吐霧深潭底
孤鶴横雲北斗傍天下佳竒幾人識古先蹤跡百年荒
我來無限懷賢意獨對薰爐坐草堂
歌李夢陽
懷玉之山玉為峯四面盡削金芙蓉東風破碎瀑布落
有潭十八龍為澤山頭草堂開者誰斬木通道予心悲
白猿嘯雨巖竹裂石路上天風林吹我聞龍乃變化物
羣然處此龍何為胡不滂沱惠下土一洗四海無旌旗
過梅嵓精舍李夢陽
南州歲暮濛濛雨絶頂人居沁沁寒千古草堂成棟宇
百年巖穴又衣冠登高自覺諸山小遠到無歌行路難
俯視塵寰雲霧裏大江東海正風瀾
余嘗從崆峒李公游懷玉見尊魯集和李公韻今
重過再觀愴然興感念惟鄉先生得如斗山者有
幾不能無言并書舊作於末云無名氏
此道寥寥寄簡編瓣香尊魯史維賢秋風愧乏溪芹薦
獨對荒山駐不前
又
言欲侏&KR0867;髮欲編指迷藉聖繼須賢先生留句扶風教
心事當懸玉斗前
梅嵓初度有感李夢陽
年今四十身千里生日登臨寓此中憂國未收南望淚
憶家猶阻北來鴻寒冬白霧峯巒隠車馬深山道路通
學海久傷青鬢改振衣真愧玉嵓風
梅嵓弔古二律陳中州
萬古雄魂尤骯髒當時此意故蹉跎疊山義惠辭何激
(先生疊山故人也元人執疊山北去先生累詩為行辭甚激烈具如斐稿)填海冤深事已訛
九殿北來新燕雀六經東拜舊山河洗天風雨和陽日
積憤曾君洗却無
又
桑濮延哇只掩吟偶依玉斗瀉孤音荒墳鐵樹存青骨
絶礕丹書走赤心(先生作梅嵓精舍摩崖大書一曰青天白日一曰古今一人一曰至元逸)
(民具如嵓礕)自我先生堪作古共誰不死到如今山花海月
梅嵓舊想見當時抱膝吟
斐稿板成告墓文
維嘉靖壬寅日南至刊平山東行稿成太鶴山人陳
中州潰墨為裘太羹元酒紅脯綠菜携其弟子董良材
毛朝佐舒沛李廷美等發玉山北走二十里告於玉斗
山人之墓曰先生至元逸民光於柴桑東行斐稿風乎
黍離讀先生之文論先生之世因先生之言底先生之
心必無所賴於一時不無所待於萬世惟其異之是以
戾之嗚呼遺墨在人臭我如蘭枯梨鬭錦汗竹流丹不
作奚古不述奚今韓子曰事有曠百世而相感者予亦
不知其何心尚饗
玉斗山人集卷三
