玉斗山人集卷一
元王奕撰
東行斐稿
先生文章冠冕照耀六經而氣節鋒芒獨銳於
東行一稿歷年三百他作散亡僅存此稿揭之
開卷續有稽集爰次而梨嗚呼讀先生之文誦
先生之詩論先生之世知先生之心果有不倚
於筆硯形骸之粗者述斐稿
東魯義約
僕慕陶歸隠結屋琊峰十載耕雲吟計僅足起觀宇宙
之間人道之大惟君師而已天門萬里力未能乘風雲
依日月汶陽鄒魯之邦吾夫子之宫闕在焉今九域既
一關河無阻學者不能致樽酒辦香之敬是不知有師
也欲壮兹行敢告吾黨伏以闕里宫牆久矣關河之隔
朝廷疆里適兹文軌之同欲瞻尼山師道之尊合致曲
阜心香之敬况洙泗即非弱水而鄒魯正是中原今既
在邦域之中何自棄門牆之外愧聖師夫子救時猶老
於轍環而吾儕小人閱世甘忘於株守敢邀同志用决
此行或負笈或携琴徜徉於長亭短驛可乘舟可策蹇
吟咏乎名山大川覽天地之六經弔聖賢於千古慕温
良恭儉讓之德想仕止久速時之心出處不得罪於春
秋生死亦無慚於名教觀黃河登泰岱定有至人過盤
谷訪南山豈無隠伴聚粮以俟涓榖為期謹約
奠大成至聖文宣王文
維至元二十六年歲在己丑八月丁未朔越三日己酉
江南儒生王奕等幸際天混圖書氣通南北不遠數千
里謹䄂瓣香致奠於先聖至聖文宣王曰詩書世次以
魯繼周匪敢私周寧為魯謀厥有著龜告我來猶於以
素王於魯之陬姬今為庶孰衮孰旒此猶南面配以公
侯載瞻關洛每仆不收或翼微言盛行中州昔在建興
與馬俱浮有集者鴞覆貽魯羞元化推遷如彼傳郵緬
想神靈轍環歸休粤晝與夜積而春秋郭公夏五缺誤
難諏欲往從之江漢阻脩九域甫一可輿可舟今我不
勇歲月其遒豈無他營載籍是憂奎光在天下燭六幽
願誘愚衷納以大猷懷疑若剖含思獲抽遂沿泗洙以
訖邾鄒望魯千年今真魯遊何以薦恭秬黍滿卣尚饗
奠先師兖國公顔子
三千同學惟公獨好一畫之復惟公獨當復則無妄其
聖矣乎一日而天地萬物皆歸吾仁四代禮樂特仁中
一事耳樂莫大焉何憂之有名垂萬古壽莫長焉今夕
何夕獲瞻井巷某某士也所希者賢請事勿之一字服
膺拳拳以終餘年
奠先師鄒國公孟子
曰戰國去春秋僅百年而人心之剥訖矣子利於父臣
利於君士利於權謀學利於偽妄天下岌岌乎殆哉惟
公馳仁義之車﨑嶇乎齊梁宋楚之郊擴正塗而窒利
罅好辨豈其志哉盡心知性知言養氣天爵人爵所以
發夫子之未究者居多其有功於人心世教為何如信
乎其為命世之大才也此何時哉得遊聖域而瞻廟貌
耳目鼻口不交於物不胥而為妾婦禽獸貊蚓之歸皆
至大至剛以直養而無害者得所師焉敬㓗巵酒以報
千古
奠先師郕國公曾子
聖門三千之徒而一字之孝獨與之公不敢毁傷之學
至易簀知免然後知生而學死亦學善學聖人莫公若
也移孝於忠何後人之不多見耶與之於點造物報人
之天者固如是夫秋菊寒泉之思魯人之報於公者則
未至焉愚生尚有志焉幸混車書獲瞻儀貌某等律以
忠孝寔為罪人願保髮膚以遂終慕
奠先師沂國公子思
中庸一書性命道德之根本孟子親傳發為仁義七篇
自漢唐歷五季一千年間學者不得其傳至宋河南叔
子表而出之建安朱子繹而明之大經大本垂世立法
後之用下土者由之則興舍之則亡建天地質鬼神俟
百聖而不惑者也其至矣乎此夕何夕得遊聖域真足
以補平生之大欠某士也參贊之功不得以行所學惟
有謹獨素位不為無忌之小人乃所以報先師也洋洋
如在尚其鑒之
祖庭觀丁歌
八月朔獲陪拜杏壇得觀周禮之所在
吾祖河汾文中氏受恩未報夫子靈末孫願言無忝爾
幸際天地還清寧奔波水陸數千里袖香今得拜祖庭
天欲使觀周禮在時哉巧值開上丁北方學者曹博士
新膺上命來交承聖門不敢負所學事事必欲行六經
爾時己丑八月朔大中門闢天微明左開毓粹右觀德
燈毬燦爛交流星奎文閣下爇柴燎栢林鳩鵲爭飛鳴
金絲堂前班引出笙鏞隐隐金石聲三氏諸孫列左右
皎㓗宿鷺排圓汀各崇尊長例就位深衣徵及江南生
禮官三請詣磬所朱扉咿&KR2374;開中扃太常金樂交佚奏
秩秩籩豆環簮纓首從先聖告祝後鄒兖次第彛罇傾
却詣齊國父母廟泗沂分配隨重輕五賢推尊孔道者
俎豆亦得陳其誠春秋天下祀文廟太常四丁惟魯行
青衿白髮老學校觀丁未有如斯榮儼然清都聽雅樂
耳目變換心神驚南門禮畢飲福胙公堂交錯飛兕觴
飲餘獨立杏壇下予懷縹緲欣嘅并恭惟素王師萬世
道如日月行天晴幾年讀易坐甕牖景仰闕里真蓬瀛
誰令溟渤化清淺温凉親得瞻儀形吁嗟麟踣鳳不至
青霄栩栩飛梁楹想當削跡伐木日諾仕委曲隨人情
不知無可無不可與時潛躍無將迎君臣大義要不廢
豈應絃轍俱紛更匡圍宋害走列國哀誄漢祠垂千齡
誰云木壊文寖喪墓林楷理猶縱横文謨武烈悉斯燼
春秋無復陳嘗蒸皇王帝伯禪林休尼山泗水常朝廷
孔林黃屋已八至功與泰山爭崢嶸惜哉祥符天子幸
生晚不得隨公卿封疆萬里撤私町冠珮此夕仰大成
八表雲昏塵眯目仲孫宣子視獨瞠觀周反魯學益進
矇與瞍語聞驚霆兩生此日既見聖中道未有傾蓋程
簞瓢道不在房杜深慚禮樂孤汾亭歸與玉斗授論語
願與諸子歌菁菁庶乎可以報罔極蠢生未必終頑冥
斐然成歌記祀事刊作學者座右銘
八月八日偕廟學教授曹彦禮及孔顔孟三氏諸
孫童齊集遊達泉到沂水緬想風雩之樂余乃浴
沂作詠歸歌
浴乎沂潄乎達(達泉一溝百步透合沂水清泠可愛)晞予髮兮二水之湄
風飄飄兮吹衣高門出兮雩門歸千八百年之下兮何
時得躡遐蹤兮逶迤欣嘅交集兮眇黃唐之莫追已而
已而逝者如斯兮予將何之
八月望日深衣抱高廟御琴奠酒首歌南風繼作
憶顔三氏諸孫環立以聽為杏壇一時之盛千古
之下令人憮然作歌云
秋日暉暉兮槐市成林白鳩關關兮漢柏隂隂杏壇高
兮幾尋奠桂酒兮孤斟蒼梧不可呼兮猶得抱南風之
琴哀顔夭之不永兮傷哉兮遺音契千古兮遐心歸兮
歸兮乃今不負吾衣之深
孔廟既拜之後又不遠三百里過泰山過汶河壮
哉斯遊上日觀作賓日歌少發葵戀之私
日月東行天左旋丸中久矣知乾圜稔聞泰山有日觀
竊疑板墨多夷傳甚言抱雞候其上雞鳴海水如炊煎
火輪磨蕩上復下崖撞石裂聲填填天門鐘鼓報清曉
塵世正爾沉元元幾回掩卷信且惑安得臂羽如飛仙
誰知白髮際同軌得來鄒魯拜聖賢竟遊曲阜至岱嶽
捫參歴井登其巔濯足就宿會真殿如乘析木棲微垣
是時八月二十夜明月正值奎婁躔窗明斗落懼失曉
一宵卜起無寧眠偕行諸子大鼾睡笑我歴轆狂且顛
深衣端坐愈不寐湔腸滌胃玉女泉少需道人謂予曰
若欲觀日今當前忙迷扶策抉草莽翩躚攙奪諸公前
諸公拍手笑於後被公吞了丹砂元&KR0008;跣一氣涉觀項
隠隠紅罅開東邊元雲荏苒幻紫色金楼寶闕蒸瓊田
秋深露重濕我&KR1868;扶桑望决眼欲穿須臾眉&KR0034;抹天杪
脱然寶鏡開微奩上上下下復上下千辛萬苦方團圓
小臣不敢瞠目視九拜塌額肝膽懸起來恍惚抱影泣
昔何容易沉虞淵羲和湎滛失賓餞掩覆白日為元天
蚊軀螳臂負不起忍渴未死甘氓㕓狨號螭泣虎豹舞
單衣尚網得瓦全夢醒忽爾登泰岱稽首再拜清光還
願保初陽守黃道重離赫赫行純乾泣餘收淚盻下界
西北迤逶生霞烟山如鱗甲水如帶八荒草木皆新鮮
回視秦碑與漢篆神光燦爛生蛟涎古今聖賢幾登此
乍覩莫不心虔虔歸來玩愒復弄影入夷出晉誰與憐
蒼梧不返放勲死傾戀惟有葵心堅分隂寸晷正可惜
人間兒女醯雞然登封觀日世不少作如是觀能幾焉
作歌歷歴紀其實後來請驗予長篇
金餘元遺山來拜祖庭有紀行十首遂倚歌之先
後殊時感慨一也
和元遺山一首(自南而北故先鄒而後魯孟廟在嶧山之下去曲阜七十餘里)
魯橋卸淮舸(淮安登舟魯橋出達)淖塗歴蓁蕪翠嶧倚天末髣髴
東南隅薄暮曲紀城(即春秋紀王咸在嶧山之下)三清敞仙居平原
積磥砢靈河鳴泉珠小徑斗折上行與狐兔俱循崖索
斯篆(李斯碑在嶧山)恍惚東封書叢巔集蓮瓣(峯頂名蓮花瓣)巖巖瞰
青徐正途盡茅塞正爾宜羊車(秦二世登豐乘羊車而上)蚌珍不蔽
美岧嶤到枌榆(孟廟孟里皆嶧山之所凝結)南門肅孟廟(廟在鄒縣南門)冠
袂先樞趨氣大夙有配邾少不必都盥既覿慈靖(孟母廟在)
(孟廟之東)擇師誰復如(鄒縣關王廟即子思教孟子之舊基)
(元遺山詩曰荒城卧魯甸寒日澹平蕪千年素王宫突兀比城隅我昔入小學首讀仲尼居百)
(讀百不曉但有唾成珠少長授魯論稍與義理俱攝齊念升堂壊壁想藏書翩翩七十子佩服)
(見舒徐慨然望闕里日思膏吾車五原東北晉因循迫桑榆今日復何日南冠預庭趨隐隐金)
(石聲恍如夢清都偉哉神明觀欣幸當何如)
和元遺山二首
高垣門十一(魯國有十一門)云是魯城基浮浮化荆榛孔廟存
威儀奎門出浩蕩(金時創奎文閣其高入雲)杏壇歴逶迤(杏壇栽杏花在夫子)
(廟前)古今帝王所形仆影即隨人間此天闕可望不可躋
詩書夀老壁孫子綿遺規杲杲不可尚百世當前知
(遺山詩曰殿屋劫火餘瓦礫埋荒基入門拜壇下儼然想光儀憶當講授初佩服何逶迤登降)
(幾何人鸞鳳相追隨千年仰階級天險不可躋文杏誰此栽世世相清規植根得此託在木將)
(何知)
和元遺山三首
聖人與天遊擇地豈必巧袤延十里林老翠鎮盤繞斧
斤不可尋兵劫不能燎翁仲儼冠帶(孔墓前石翁仲其高丈二)麟虎
峙強矯(亦墓前物)書生拜風木起立九腸攪築室今不多馳
蹕古應少春秋泉壤幽日月天地曉洙橋一線流(洙水在夫)
(子墓前小橋小澗僅三尺而已)渗注入萬沼八陵見金椀公相計不早
父乾兮母坤白骨無壽夭啣冤絶歸鶴誰復訢華表九
原信可作兩觀事未了
(遺山詩曰堂堂魯三檜培植出天巧規模皱十抱奇秀供百繞雖言甲戌亂煨燼入炎燎青烟)
(干雲上羣鶴空自矯哀哀嶧陽人腸肺痛如攬魯郊木何限名取惟一少神明信扶持厄運豈)
(易曉雩臺滿荒榛達宫餘曲沼紛紛關成壊何異晏與早道存有汙隆物齊與夀夭霜皮眼中)
(見欝欝自塵表君看泰山石萬古青未了)
和元遺山四首
西偏顔樂園屋角接聖境(顔園陋巷在夫子廟之西偏)想當坐忘時
聪明盡黜屏上植松數株下種麻千頃(今皆荒蕪)蛛網結秋
絲綿密藏廢井東連勝果寺元此誕莊穎象教剥牀膚
&KR0146;事終不永興亡有定在雖帝不可請緬想書雲時(莊公)
(臺在孔子廟西即冬至書雲地)五色垂燦炳三家浚深井(栢子井在廟西)錄訖
水亦冷卓卓正憲祠(周公太廟正憲之祠)蒸嘗猶定省金縢宗老
心復辟直要領照影弔伯禽(伯禽井在魯城中)抱渴空望綆
(遺山詩曰陋巷陋復陋老屋在人境門前軒蓋多閉戶自幽屏近郊無百畆負郭纔半頃饘粥)
(聊自供取足惟一井此井越千歲清節傳箕穎尚想瓢飲初至味久益永德隣與周旋聖域期)
(造詣貧中有此樂日暮獨何炳泓然窺古甃一勺試甘冷土地果能神轉盼得深省塵埃竟何)
(有索髮忽垂領共學講我容從之抱修綆)
和元遺山五首
高門連曲沼上有泮宮臺芹藻莽不復菰蒲弄風埃靈
光突其右荒穢良可哀兩阜瓜距地驅車儼臨淮雞蟲
爭得失擾擾胡為哉何如袖春服行歌與時偕我來晞
白髮歸詠同此懷柴桑志童冠寤寐須偕來酌逵洗逸
盻(逵泉在沂水之東清冷出於石罅)雅趣孰此偕步雩習風腋自覺聪
明開
(遺山詩曰泮宫何所有舞雩但荒臺泮水涸已久北風捲黃埃顧瞻魯公宫感極令人哀獻馘)
(亦盛事規模到平淮作計萬萬在而今安在哉獨愛鼓瑟翁不與三千偕宗周方訖錄聖師猶)
(卷懷但欲春服成風乎詠歸來我亦淡蕩人涉世寡所諧浴沂行有日一笑心顔開)
和元遺山六首
壮哉景陵宫龜屭極神猛洪惟大庭庫制度合雄騁聖
世尚封崇功擬天地並中天怪事發靈長轉俄頃我登
望嶽臺(在黃帝陵後)一慨心自領涿鹿策竒勲自謂出天幸
大運旋丸棋捧首歸舊鼎富貴積金臺礎礫揜營屏倘
無六籍在詎免胥狒獷下土位人上奈何不深儆
(遺山詩曰大姦何所如猰㺄雄且猛雖然弭耳伏擇肉會一騁夘也不敗露名與聖賢並天刑)
(竟莫逃不待七日頃曹瞞盗漢鼎僅得保首領與夘均小人脱網乃差幸少偷學不至適足惡)
(鍖鼎不從市曹肆必就遠方屏兩觀餘坡陁萬古示頑獷神兵凛可怖過此宜少儆)
和元遺山七首
雞豚隣柵翁盻盻延允譜仲尼土萬世豈必志百畆誰
知弗父何讓德報以魯蟻宂幾王侯林廟此其所東周
禮樂心豈不在文武大器信有神予奪孰敢侮郏鄏鼎
鉉雄弱臂竟莫舉大厦庇生民雲仍合分廡詩禮世其
傳嘉種無莽鹵庭趨揖鬚眉返此末代古
(遺山詩曰不見講堂處指仍存世譜遺基洙泗間荒惡僅十畆聖師既已老自衛歸在魯正樂)
(修六經卒業此其所當時季路室宄整逮建武太僕忠且壮持用方禦侮如何盛唐日一廢不)
(再舉中和天地位寧復俟庭廡所嘆世道衰師授日莽鹵空餘千歲林黯黑照終古)
和元遺山八首(魯國惟曾點父子無廟此欠事也故及之)
荒荒望魯甸姬孔廟粼粼允祚五十代顔孟東西鄰旁
求侍坐翁草莽迷城闉豈應髮膚體竟此成湮淪鏗爾
續道韻垂此天倫親犂鋤供子職猶裕耕鑿民可能百
世祀不廟三省身亦必有壇壝尚稽廓荆榛五賢配西
序餘瀝波楊荀肥馬視輕服此景良清新微言苟不及
往迹亦易陳安得沂水上菊泉薦斯人
(遺山詩曰白㙮表佛屋萬瓦青粼粼何幸勝果寺西與姬公鄰塔廟恣汝為豈合魯城闉魯人)
(或異教吾道宜湮淪許行學神農耒耜手自親當時子孟子直以為匪民况彼專門家糞壤待)
(其身一朝斷生化萬國隨荆榛孟氏匪所期安得楊與荀丹青贊神化舊染為一新坐令鍾魚)
(地再覩籩豆陳吾謀未反道勿謂秦無人)
和元遺山九首
耕民昩帝力焉用典與謨奈何降衷後氣稟分賢愚天
錫孔孟氏一整綽有餘廓哉鄒魯地良足容軒車皇皇
七十國轍迹何區區誰知百世下流作章句儒掌股弄
神器敝跿直棄如遂令桐梓地盡化荆棘塗昏林畏饞
啖秉燭來趨隅巫咸倘可問為我還其初
(遺山詩曰天地有至人六籍賢聖謨聖師極善誘小智祇自愚文章何物伎不直咳唾餘操戈)
(競虛名望塵拜高車所得不毫髮咎責滿八區公論懸日星豈直小人儒喻彼失相者悵不知)
(所如指南一授轡聖門有修塗陽光照薄暮尚堪補東隅悠哉發深省灑掃今其初)
和元遺山十首
人惟君與師得在天地間蜂蟻失所主生息决不蕃逐
日渴未死顧影悲余年平生東魯心皓首曕聖賢上下
二千載歷歷觀遺鐫惜哉數墨子想像成虛傳十章紀
大略盡和遺山篇忠腸攪葵漆喉棘不忍言持歸刻&KR0008;
石何勒燕然
(遺山詩曰林墓連魯城方廣十里間林間百草具荆榛死不蕃楷槐作横理青青閱千年懷人)
(成一慨何正召公賢博陵石翁媪名字無留鐫兩獸墓前物歲久乃訛傳昨我遊魯門規作孔)
(林篇聖人與天大聖道難爲言所見不一記來者何述焉詩成私自愧小子良斐然)
和杜少陵望嶽一首
封禪七十二萬古事未了兩儀一開闢三觀幾昏䁱自
昔祖龍來訖今歌鳳鳥吾嘗登東山魯亦未可小
和李太白泰山一首
泰山天地極鄒魯聖賢關周匝二千里卓然位其間五
文合泗水八荒無競山扶輿清淑運日夜何曾閑尼山
連嶧阜豈徒翠浮鬟軒轅與羲皥孔孟垂曾顏正氣盡
此出高哉其可攀
和元遺山太山古句
我來拜鄒魯舟過歌鳳臺登嶧仰東蒙自謂高矣哉及
登東山頂天級真難階河瀆走罅漏嵪陵塌埏垓已大
物自小夙學得所諧聖賢分地步高下隨其材於道既
有覺沿崖剔碑苔七十二君者(太山已經七十二君來封禪)謬迷良
可哀王侯閧蟻宂休王滋無涯三千六百朞治忽知幾
回悠哉身後史聊爾生前杯大塊囿軀殼客氣行風雷
神功一收斂非去亦非來試出亭毒表岱峰赤微埃安
得鐵柄箒埽盡兀突堆上下一無極釋然暢虛懷平明
下山去天門掛芒鞋金童玉女夾道迎鸞鈴鳳翟紅雲
開道逢明復與守道(二公居泰山之前)拊肩擕手歌崔嵬謂予
如予看白日請騎黃鵠同上無色空界外蒼梧帝子正
與彼倏忽混沌高臥真蓬萊
和趙若倫舊題多景樓
大地山河合九州秋風吹起故鄉愁洛山冉冉機雲出
漢水瀟瀟巡遠羞東望海連甘露寺北來詩滿鎮江樓
金臺萬里天門杳且問東津汶上舟
和羅隐詩再題多景樓
老了英雄費了吟鹿兒化馬不消尋死生夀夭蒼生命
治亂存亡上帝心墦塜西來山疊疊焦金東望海深深
眼前參透坎中畫始識恒河只寸涔
和盧疎齋多景樓韻
一合乾坤氣脉連蜜甜本不㨂中邊幾千萬劫本同此
百八十年何間然北固英雄前去古中原文獻後來賢
老懷登此成欣感日落蒼梧生紫烟
題北固亭
杜老當年識恨遺與天爭漢死奚疑伏羱猶憶分三日
老驥空悲混一時往事竟隨東逝水新題全是北來詩
如今多景樓頭酒免得諸公賦黍離
題焦山吸江亭
甲子三千六百朞此山崒嵂起何時雄吞海瀆金獅子
霸斷吳門鐵犍兒水鏡照空三國恨浪黿撞破六朝悲
後來儘有無窮事留與他年冄賦詩
題焦山客位
鎻斷長江鐵戶門風帆雲海幾朝昏能依佛教綿遺址
大勝焦家裕後昆鶴骨已仙羲帖在(焦山有王右軍瘞鶴銘記故云)鰲
身不動米碑存(又有米元章所書銘)住山傳得文殊印遮莫前身
是了元
題金山金鰲閣
誰槖紅爐鑄寶刀闢開太極奠金鰲尾搖光岳星辰轉
背負乾坤日月勞潮落潮生通氣息帆來帆去動毫毛
不知南北車書混此際翻身第幾遭
書趙忠靖公祠堂
老臣將略服先零撑拓淮江五十年不把壑舟移半夜
未應杞國墜中天父奢既不慙諸葛子括胡為愧仲連
節義功名父兄在摩挲豊碣重澘然
到揚州
仙去瓊花不見根津橋明月共誰論百餘載作江藩翰
十幾年來薊戶門淮海樓頭諸老眼平山堂外六軍魂
翻愁吳楚空遺彦作史無人歲月昏
題維揚
半生書劍走閩甌三十年前欠此遊赤脚有心尊魯國
白頭無力賦揚州花明靴巷新朝市草暗城隅舊敵樓
橋上更無何遜迹梅花明月為誰留
登黃龍峯
黃龍峯頂接天高下視塵寰走蝟毛坤野未能休血戰
鼎湖誰復戀烏號一杯彭蠡空浮淚萬里長江漫激濤
安得駕虬鞭霹靂漲翻溟渤逞雄豪
題陶狄二賢祠
豐碑大字極譽揚並杞淵明與狄梁宇宙事皆吾已分
君臣義亦本天常休官彭澤當存晉取日虞淵合為唐
自是後人無遠識不知遺臭與流芳
彭澤新縣靖節祠
已曾采石酹詩仙又拜書巖(即靖節祠名)薦菊泉京口火頭
纔負乘柴桑處士便歸田馳驅名並諸公駕尸祝誰碑
百世賢近代從容人死義後先二尹合俱傳(池陽别駕趙昴發曾)
(尹彭澤德祐間死於池之從容亭)
玉斗山人集卷一
