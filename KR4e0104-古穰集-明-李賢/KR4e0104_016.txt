古穰集卷十六
明李賢撰
墓表
通議大夫大理寺卿王公墓表
吾鄉之士顯逹者甚衆求其志節介然而㓗白自守始
終不渝者大理寺卿王公其人也嗚呼公今逝矣年止
四十有七可勝痛哉公諱宇字仲宏别號厚齋河南祥
符人曾大父敦本隠居不仕大父友德父希哲俱以公
貴贈通議大夫大理寺卿母丁氏封淑人公自幼穎秀
異於羣兒父母獨鍾愛之童丱時從師受業日記萬言
廵撫侍郎于謙一見之曰此遠大噐也即遣為邑庠生
正統戊午遂發解鄉闈明年登進士第擢南京戸部主
事剗革宿弊廉能之聲大振都憲周銓時總京儲蔑視
屬吏見公獨敬愛之三載以績最進階承德郎公益砥
勵名節在郎署中特立獨行不顧流俗時郎佐秩滿例
轉正郎吏部以公才能顯著薦陞江西撫州知府是郡
地儉民夥素號難治公至以簡御煩闔郡翕然稱頌里
有隠士吳與弼以道自高足迹不至城府公欲往造其
廬與弼聞之即先詣府謁拜接談竟日乃嘆曰眞明府
也公益勞心民事凡漁利害民之弊悉罷之吏有奸黠
者盗府金自若公廉得其狀置于法衆皆畏服以為神
明撫民多商給繻之錢歲計累萬前守皆自取以為當
然公曰可以勿取而取之是傷廉也悉以屬官郡治傍
有穴地前守引水畜魚以自給公以土實之為倉儲粟
數萬石以濟饑民郡人題其壁有關節一毫無地入公
廉两字有天知之句遠邇傳誦宜黃多山虎為患公為
文告神而驅之虎皆遁去金谿有聚衆暴掠者公曰此
吾良民迫於饑餒故耳即開倉濟之衆皆感泣曰真吾
父也即時散去藩臬書公績曰剸繁治劇才識有餘清
白操持纖毫無玷都憲廵撫者上公治行於朝特賜誥
命以旌異之進階中憲大夫天順改元皇上復位首念
方岳重臣為郡邑表率屬廷臣會薦公在首選遂陞山
東右布政使時廷議山東累歲不登民皆流移必屬能
者撫安之上以璽書托公凡賑濟之策不遺餘力民賴
全活者數十萬人明年上念宣府北邊重地宜得憲臣
廵撫遂召公為都察院右副都御史以往公至訓練士
卒堅完城堡凡芻粟屯田邊備戎務一切便宜處之剗
弊刈奸士卒感恩而權貴則不悦矣賴上知公為人譛
毁不行未幾兼廵撫大同時石亨與其姪彪皆驟遷高
爵恃寵自肆而大同乃舊鎮之地索取尤横衆莫敢攖
公獨上章劾之以為大蠧大奸莫甚於此乞置于法以
消未形之患詞氣剴切聞者嘆服已而亨彪果以奸敗
朝廷益嘉公忠直庚辰丁内艱還家一年上起復公至
京將有南臺之命忽念大理卿缺員持天下之平者無
踰於公遂以命之累章懇乞終制弗獲在任惟以洗冤
澤物為心清研獄狀務得其情不知案牘之勞形也癸
未春進階通議大夫公質幹竒偉心性剛介慎廉隅重
名節操履端方確乎不可拔事親盡孝處兄弟篤於友
愛自奉甚薄雖居顯貴服食不異寒士視貨財如汙穢
見不廉者若將凂已避而遠之卒之日囊篋罄然無以
為斂上聞訃惻然傷悼曰可惜佳士遣官諭祭其家復
令有司營葬事公平生耽嗜六籍博極羣書為文章根
理趣詩古淡舂容有餘味所存厚齋藁藏于家公生於
永樂丁酉五月四日卒于天順癸未七月十六日配段
氏子男三長曰樟次早卒次尚幼女一早卒卜以是年
某月某日歸葬於先塋之西嗚呼公之志氣如鳳凰翔
于千仞之上而㓗白之操方宋之趙清獻公亦可以無
愧矣
亞中大夫陜西布政司右參政李公墓表
公姓李氏諱源字士澂别號志雲唐宗室燉煌之後五
季時避亂徙家浙之寧海遠祖穆宋迪功郎五世祖洧
孫宋甲戌進士學者稱霽峰先生元黃文獻公歐陽文
公皆出其門霽峰生栗栗生炳炳生塾洪武初以通經
分教華亭陞鄜州同知公之祖也卒葬華亭子孫遂為
松江人塾生志剛永樂中禮部尚書兼左春坊大學士
公之父也母孫氏生公自幼穎敏為父母鍾愛稍長即
能文永樂中領鄉薦登甲辰進士時宗伯公以陳漢王
叛繫獄聞而喜之作書以戒公晨夕展誦必泣下嗚咽
是年秋仁廟嗣位釋宗伯公為通政尋出知興化府以
優餘年公得侍行奉親之暇不廢問學宗伯公卒于官
喪葬盡禮宣德庚戌服闋至京擢吏部驗封主事尋署
員外郎滿考為眞正統甲子用薦陞浙江布政司左參
議人或不滿望者公曰藩佐非輕在吾足矣是歲浙東
旱公曰此非安寢時也即出廵視災雨隨降民皆擁道
懽呼自是方伯憲長莫不加敬而廵撫大臣凡清軍提
學勘治審獄諸務悉以屬之公理斷各得其宜戊辰冬
閩賊大起處婺諸郡乘勢亦亂衆議推公往守金華公
慨然當之至則奬勵兵民欲重賞以鼓其勇為同事者
所沮幾至敗事公又言朝廷錢榖所仰給者在此數郡
今日之事誠不可緩使此賊如宋方臘也即日進軍克
銅鼓巖據要地賊既失勢使人來覘公獲之斬以徇賊
始懼以退諸郡賴之以安時朝廷命將出師總戎監軍
知公之能以諸郡兵民數萬屬公綂之公率其家人子弟
悉出行陣曰吾門累世簮紱叨竊國恩多矣圖報㳙埃
在此一舉凡十有七戰馘賊甚衆招輯流民數萬總戎
上其功適公述職之際有譛於都憲者乃中以事罷還
天順改元皇上復位始白公冤復其官改陜西至即廵
邊撫民仍理軍政時歲歉民饑邊餉缺供守臣上疏舉
公董其事上可之進公右參政公益盡心區畫期副委
任廵歴郡邑至秦州遇暴雨成疾而卒天順癸未四月
二十七日也距生洪武辛巳正月十四日享年六十有
三公為人和易謙恭篤於友道且好施予或遇婚喪不
能舉者輒分財以賙給之不與物競方被譛家居惟課
子孫讀書足迹不至城市賓友至輒具酒殽笑談終日
無憾意及在任得疾嘆曰吾非不樂山林者第以荷上
擢用邊事方殷豈可遽言吾私竟至不起所著志雲集
若干卷藏于家配盛氏封孺人側室尤氏劉氏子男五
人長曰桓南京前軍都督府經歴次曰楷國子生次曰
概次曰果次曰柰女四人長適監察御史張璠次適汀
州知府陸澂之子斆次適陜西副使姜濬之子泰次在
室孫男六人女四人楷等卜以某年某月某日歸葬某
山之原乃以狀來泣請表其墓嗚呼公予僚友也感傷
故舊情不忍辭乃抆淚而書之使後世有考焉
中憲大夫太僕寺少卿金公墓表
公諱弼字輔伯姓金氏世為江西新淦鉅族曾祖仲卿
祖守正臨江儒學訓導學者稱雪崖先生俱贈資善大
夫太子少保禮部尚書兼武英殿大學士伯父幼孜永
樂中文淵閣大學士歴洪熙宣德又以已所歴官推恩
三世卒贈榮禄大夫少保諡文靖父幼孝贈中憲大夫
太僕寺少卿母劉氏贈恭人公自幼警敏不凡先生長
者咸異之年十六喪父知自力學與兄故兵科給事中
昭伯並擅時名以禮經魁鄉薦登宣德癸丑進士第正
統改元擢中書舍人秩滿以績最陞太僕寺丞天順改
元進少卿累階中憲大夫初公為中書舍人尚寶少卿
袁中徹獨傲公公具言其過遂置于理竟坐罷去兵部
建議擇太學生善書者書武臣誥已得請矣復有以歲
月久近論之者公上疏以為若是則不善書者亦得濫
預詔是其言為太僕丞時北敵為患公建言選將練兵
數事多采行之為少卿慨然以馬政脩舉為已任屢奉
命督理虧耗者自衞使郡守而下悉聽决無不畏法感
德有順聖川者水草甘肥永樂中嘗牧馬蕃息天順初
屬公往視定築二城用養天閑之馬增二驛於中道以
便往來凡百利害悉條陳以聞詔嘉納之公每歲往理
馬政不憚勞勤壬午冬忽得寒疾猶強視事癸未春疾
甚還京遂不起實三月十五日也距生永樂癸未閏十
一月七日享年六十有一公孝友之行出於天性痛父
早世每遇時祭哀戚不已嘗迎母於京邸就養務得懽
心拓地築室以居宗族弟姪作詩規戒子孫無不備至
在京師買棺助人不能葬者凡十數恤貧濟難恒恐不
及可謂君子人矣配孔氏累封恭人側室尚氏張氏楊
氏子男四人長弘經次弘倫早卒次弘紀郡庠生次竒
尚幼女四人長適廖方鼎次適訓導尹嗣禎次適刁石
次適蕭漢從孫榮將扶柩以歸卜葬于鄉某山之原以
祭酒劉益先生所為行狀乞予表予與公為同年友故
不忍辭而次其事使劖諸墓上之石焉
遵化衛指揮僉事贈昭勇將軍馬公墓表
公諱索珠其先居朔方元有天下都燕入居薊州遂為
遵化人曾祖瑪穆特仕元為中書左丞祖逹實密為逹嚕噶
齊從祖托和齊為開府儀同三司太尉錄軍國重事父
阿勒坦為明威將軍公性資英敏體貌魁竒自幼從事
詩書尤閑於兵法仕元為樞密院斷事暨我太祖高皇
帝定天下慨然歸附以武略見用為兵士之長屬籍振
武衛洪武五年調興武才能日著時上夜夢一人長身
廣眉器宇宏偉侍衛左右周旋甚悉問其姓名對曰鎖
住馬明日即命羽林百戸潘雄宣訪於衆乃得公曰鎖
住馬者公之號也視其狀貌脱如夢中所見上喜而異
之特陞鳳陽中衛指揮僉事因號應夢將軍時十八年
正月二十七日也未幾從師北征大寧遼東至金山復
從征龍安一渡河一迷河追擊納克楚及平大寧和中
俾守大寧前衛復征捕魚兒海子哈勒哈累立戰功賚
與甚厚特賜誥命二十二年顧遵化為喜峰口要路逼
近邊境以公熟知地勢遂調遵化衛復賜誥命公乃練
士卒脩武備於龍山之南構屋數椽戎務之暇與親兵
耆舊會聚為樂延章縫之士討論古今成敗得失人才
賢否不以富貴驕人四方文人才士莫不聞風而至公
益虛心下問故其識見大過於人及太宗文皇帝興靖
難之師公首從之奮力鼓勇以自效遂死於敵上深憫
之錄其孫榮為指揮同知公生元至正辛卯七月二十
三日沒洪武己卯七月十四日得年四十有九配馮氏
贈淑人合葬龍山之南子男一日祥與公同沒於陣孫
男一即榮也既受蔭敘正統己巳以才能進都指揮僉
事充右參將協鎮薊州永平山海等處乃以公死國迄
今六十一年而墓未有表大懼功行莫白於世以鄉人
崔富嘗守吾鄧託請文於石辭弗獲為述其槩而系之
辭曰有赫前人勝國名臣歴世罕倫公也華胄匪襲其
舊挺然獨秀初以才雄精神上通擢任兵戎屢督戰騎
轉守邊地益思盡瘁皇起于藩公屬櫜鞬卒喪其元有
孫洵武克繩其祖作鎮東土龍山之陽刻此銘章百世
之光
奉政大夫浙江按察司僉事彭君墓表
君子坐累既白而卒于以見天理之有在也向使未白
而卒君子之心固無愧怍怨尤于其間而世之為善者
怠矣安福彭君君子人也不幸坐累逮至京師所枉既
白寢疾十日而卒天理於是乎不泯君諱貫字進唯一
齋其别號也家居智溪其先出番陽曰忠泰仕宋為吉
州判官因家於安福曾孫曰廉訪使仕益廉訪子曰轉
運使國祥轉運十世孫曰復安以同族曰伯樞者無後
以其子同升繼之即君之父也以君貴贈刑部雲南司
主事母郭氏贈安人君自幼秀爽不羣父兄咸異之稍
長篤志進學遂領鄉薦登正統丙辰進士明年冬擢刑
部雲南司主事是司獄繁多滯君涖任旬日剖决無留
難每於燈下詳讞其室人曰勞心如是彼罪人者安知
之君曰吾盡吾心耳有盗伐山陵樹君驗其去陵遠遂
薄其罪有中官獲盗送鞫欲掠殺之君曰吾豈可殺人
以媚人哉卒處以常典有夫婦犯法當俱死君憐其一
子在抱出其婦凡斷獄平恕多類此尚書魏源深重之
源去囚反獄金濓為尚書以為典獄者私弊所致委君
整飭乃得贓狀者奏謫戍邊自是防範始嚴歲癸亥用
濓薦陞浙江按察司僉事督理屯田君見餘田多荒由
子粒之輸與正同乃奏請遞減餘丁民人之輸田遂不
荒孔氏在衢者家廟如闕里元賜田以供祭國初由偽
姓罪累田盡入官君奏請復給嘉湖水災朝廷遣官覆
實君遍履視之計虧常賦數十萬君曰為民獲罪尚何
恤邪獨具實以聞遂免徵尋丁外艱服除復任景泰庚
午受勑命推恩及親時處州盗起御史李俊督兵挫其
勢有嫉之者反誣奏之事下守臣都御史軒輗以君公
直檄往廉之卒釋其誣復屬理軍政凡詭籍妄附者悉
正之洎詔恤刑復委君案閱可矜疑者皆得不死所至
興學校正風俗除奸弊民皆悦服按察使陳璇禮君獨
異由是同官多忌之或譖於都御史洪英乃求君與璇
之瑕考奏左遷君不與辯力以疾辭還家浙人數百上
疏乞留不獲璇既得辯英坐是被劾而去君居家怡然
自得時徜徉山水間世事一不挂口天順己卯用子華
貴復受誥命進奉政大夫脩正庶尹及卒于京師凡卿
大夫士莫不悼惜咸往哭弔君平居孝友事父母處昆
季咸得其懽天資剛明而噐度高邁臨事立决確然當
理是非成敗常預料之後皆不爽尤善别人物高下暇
則書史不釋手為文以辭達為主從學者甚衆卒年五
十有三天順庚辰十二月十一日也配伍氏有淑德累
封宜人子男四人長曰禔克家不仕次彦充禮部儀制
司主事次華翰林院編脩俱以進士發身次禮邑庠生
女二長適劉某次適劉某俱名族也禔與華扶柩將歸
葬于故里乃以君從子學士時之狀乞予為表刻石墓
上予不獲辭乃述其槩而系之以辭且以為世之力善
者勸辭曰安城之彭世遠而芳簮組相繼後先爭光有
卓嗣人明時奮翮偉績賢勞世豈多得樂天知命曾不
尤人横逆之至我心無嗔數之乘除乃豐厥後益振家
聲自天之祐眷此善行匪溢其詞刻諸堅石終古不移
中議大夫黃州知府致仕滕君墓表
記曰親有善而弗知不明也知而弗傳不仁也况為人
子者其孝在於顯親揚名者哉都察院左僉都御史滕
昭痛親之俱逝手述其行乞予表其墓予哀其用情而
不忍辭按狀滕君諱霄字九臯其先開封鈞州密縣人
元季避兵徙南陽之汝州曾祖公甫祖貴父興俱潛德
弗耀君自幼天資穎秀為州庠子弟員永樂初貢入太
學久之擢禮部司務陞祠祭員外郎有精勤之譽歲丙
申用薦陞湖廣黃州知府抵任以寬厚為政民有爭訟
者諭之禮義興學鋤奸政聲翕然黃岡之民訴有虎害
君為文告神虎即遠去宣德中行部至麻城有訴勾軍
戎士為人殺死不白者君宿城隍廟廉之見一刺鼠走
入寢處盤旋而去即使人追之至一池塘潛伏不見掘
之得屍即戎士也因獲所謀殺者遂正其罪遠邇驚異
郡之獄囚一訊而决未嘗久繫人多德之九載秩滿黃
民不忍釋去上章懇留詔令復任君益勞心撫字惟恐
一民不得其所在黃凡十有八年而廉㓗之操如一日
甲寅歲乃引年致政而歸閉門甘守淡薄如未仕時正
統改元三月三日以疾終于正寢距生吳元年二月三
日享年七十太恭人程氏克盡婦道隨行仕途佐以勤
儉君卒後家無儋石之儲太恭人孀居獨持門戸凡百
所需皆出勤儉之力有售書者過門輙脱簮珥易之以
授昭曰讀此可繼父志也昭甫成童遣為郡庠生遂領
鄉薦授監察御史乃迎太恭人就養京師每戒昭曰爾
父居官始終廉㓗爾任憲臣尤當淑慎况吾平生不喜
華靡勿以我故而較豐約昭奉命惟謹天順己卯以昭
貴乃獲勑封禄養方殷忽遘一疾惟顧謂昭曰汝能輸
忠報國不墜家聲吾瞑目矣言訖而逝癸未十一月二
十三日也距生洪武丁卯九月十七日享年七十有七
滕君先配李氏早卒贈恭人太恭人其次室也子男二
人長曰振次即昭孫女二人長適貢士郭昇次幼在室
孫男五人昭扶柩南歸卜以明年某月某日合葬杏園
之南岡嗚呼滕君夫婦善行豈不足以為邦人出仕者
之所取法哉是為表
朝議大夫國子祭酒劉公墓表
高官大爵有才能者皆可為之而祭酒則不可為盖必
學行老成足以為人取法者斯稱其任焉天順己卯祭
酒缺員朝士大夫中拔而用之非不近且便而必求於
數千里之遠外若劉公豈非學行老成者之難得乎予
方哭公之亡而公子溥請表其墓同年之好不可孤也
按司業張業狀公諱益字崇益别號覺菴先世安成人
後徙吉水曾祖某號章江祖某號村老俱隠德弗耀父
宗平號拙菴四川大寧儒學教諭為學士解縉所知薦
脩永樂大典書成陞翰林檢討母解氏即縉之從女弟
生子三人公其仲也自幼穎悟好學弱冠游邑庠從前
司業曾暹受易經知州柯暹來掌縣事見公勤力不怠
獨加奬曰此必異日名士也宣德壬子遂中鄉試第四
人登癸丑進士第正統改元授兵科給事中戊午弟觀
復中鄉試第一人登己未進士第兄弟同朝士林榮之
尋以山西久旱命公往祀河瀆西海之神祀罷大雨人
以為至誠所感六年以績最賜勑命推恩及親乙丑持
節冊封周王有所贈遺悉卻之不受既還聞母喪葬祭
一遵古禮服闋改刑科給事中己巳秋敵逼京師人心
危懼公疏陳禦敵策朝廷嘉之即命公往募山東諸道
民丁習武藝以備調遣人皆倚以為安是歲冬以公勞
績陞湖廣布政司左參議時興師征苖山川險阻所慮
者督運軍餉同官難其行公曰地方失寧咎可逃乎乃
毅然當之襄事而還時御史出廵歸者必劾方面之不
職於公不惟無疵可擿且疏其為政寬猛適中得民心
上特賜誥命以旌其能仍推恩及親天順己卯用大臣
薦召為國子祭酒公以師為司業弟子為祭酒不可欲
固讓之至則暹已致仕矣公既蒞事乃申勑學規作興
士類諸生翕然從之天順癸未十二月十有六日以疾
卒距生洪武壬午三月二十九日享年六十有二配徐
氏封恭人子男三曰澡早沒曰溥曰濬女一適周仁達
孫男二曰機曰楩公偉貌脩髯容止典雅望之可知為
儒者師然篤於孝友性度寬和横逆之來未嘗與較有
加誣者亦不復辯待其自明人以是多之作文理為主
辭意條暢尤好吟詠音律清淡亦工翰墨字畫遒美求
者接踵於門所著覺菴集若干卷藏于家卒之日上嗟
悼遣官諭祭公卿大夫咸弔哭之嗚呼公之儒行足見
重於世有如此者予故次第其事而授溥使歸刻諸墓
石以示後人
復齋焦先生墓表
翰林庶吉士焦芳持其祖之行實謁予告曰吾祖儒行
可述非得重世之文第恐不白于世敢以鄉後學請于
下執事者予憐其志而為之表云先生諱顯字宗仁復
齋其别號也世家南陽之泌陽曾祖某仕元為萬戸抗
志不合即棄官歸隠而終祖良輔父成俱樂志不仕母
董氏有淑德先生自幼不凡穎敏端重為父母鍾愛出
入擕之口授古訓輙成誦稍長遣入邑庠為弟子員勵
志讀書師友莫不許可時泌久乏科目咸屬先生適以
内艱居家服制將闋有司強起之不從永樂甲午遂登
鄉科明年春闈中乙榜有勸辭之者先生曰命也當順
受之擢易州儒學訓導恒以不任為懼雖東脩之禮不
苟納邑之材士賴其啓迪率多成人永樂甲辰秩滿以
績最選擢韓王府教授輔導宗藩其任益重先生亦竭
心力不少怠久之曰人生貴適意耳吾何戀於此遂上
疏乞骸骨時宣德丁未先生年纔四十有五人或以為
太早先生曰早圖晩節古人所尚竟得請以歸營别墅
於泌城之西去家數弓許為屋若干楹繚以周垣蔭以
佳木園池蔬菓觸目成趨日與鄉之故舊幅巾藜杖徜
徉容與於其間且曰向為儻來之物所絆今始復吾此
樂耳為人簡易寬厚初無町畦處父兄宗族鄉黨間無
不得其懽心見孫芳聰秀俾入邑庠曰是能繼吾家聲
者已而果領天順己卯鄉薦時先生年七十有九喜曰
老夫含笑入黃泉矣至八十有一乃卒天順辛巳三月
六日也配武氏繼吳氏俱先逝子男五人長宣次温次
朗次舉次鑑孫男十一人曾孫男二人是月二十日與
武氏合葬于泌城西南先塋之傍系以辭曰泌之儒先
不多見也有美復齋焦之彦也粹行清文心罔衒也啟
迪輔導力不倦也晚節遄歸適所願也别墅徜徉名鞅
之弗戀也考祥視履闔邑之獨擅也昌厥後人不掩其
善也我勒斯銘永為鄉人勸也
長樂林表
吾族上世遠不可考其在宋有兄弟四十八人自後子
孫屢遭兵革不能自存於是棄家走四方各避害以全
性命而已國朝洪武初惟先祖少保府君來守祖塋嗚
呼以四十八人之後無慮千百指豈料守祖塋者僅存
一人吾族之衰未有甚於此時者也已而先祖乃生三
子于今孫枝又漸盛焉賢竊官于朝推恩三代曾祖祖
父俱光禄大夫柱國少保吏部尚書兼華盖殿大學士
妣皆一品夫人盖盛極而衰衰極而盛一理勢之自然
耳雖然盛極而衰之家不再盛者多矣吾族既衰而復
盛得非前人積德之厚歟譬之水焉淵之深者流必遠
或暫阻焉終不害其遠也譬之木焉根之固者發必茂
或暫困焉終不害其茂也吾祖之墓去鄧六十里號曰
長樂林者自宋以來然也吾髮未燥時每隨父兄往拜
掃焉但見叢木脩竹屯雲蔽日中有數墳纍纍相向吾
於斯時茫然不知本源之義也洎為諸生讀書講道心
始開明歲時拜掃之際方思先世盛衰如此亦不慮及
表而著之也未幾出仕于朝三十餘年思欲表之亦莫
之就而且於勢有未便者今也始克為之盖其志之堅
情之切思之久成之急有不可得已者第恨為之已晚
難免不孝之罪或曰昔歐陽公為龍岡阡表盖卜葬其
親已六十年矣且曰非敢緩也盖有待也今子葬其祖
亦三十餘年而始為之抑豈非有待之云乎是大不然
吾於初時何恃而待但其為表乃在恩典極隆之後亦
若有待焉者盖事之適契豈敢上擬先正哉嗚呼後世
子孫誦此刻文可不惕然懼其衰至而思有以繼其盛
乎欲繼其盛豈有他哉惟脩德行義而不虧焉可也噫
可不慎歟
古穰集卷十六
