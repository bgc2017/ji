古穰集卷十三
明李賢撰
神道碑銘
通議大夫禮部左侍郎兼翰林院學士薛公神
道碑銘
吾道正脉實由近世周程張朱有以倡明之也至我太
宗文皇帝乃始表章其言行天下由是天下士習一歸
於正嗚呼盛哉然今之君子能忻慕而篤信之則河東
薛公其人也公諱瑄字德温世為山西河津人其先自
奚仲封薛侯居河東子孫遂以為氏曾祖常祖仲義皆
通經教授鄉里父貞洪武初領鄉薦為真定元氏教諭
仲義貞俱以公貴贈通議大夫大理寺卿祖母母皆淑
人初母齊淑人夢一紫衣人謁見已而生公祖以生時
卜之吉曰此子必大吾門童時教之詩書輒成誦日記
千百言貞為滎陽教諭公侍行時年十二以所作詩賦
呈監司監司竒之旣而聞魏范二老先生深於理學乃
禮延於家供子弟職日與講習周程張朱性理諸書久
之嘆曰此道學正脉也遂焚其所作詩賦專心於是至
忘寢食永樂已亥貞改河南鄢陵時教官考績以科貢
多寡為黜陟貞大以為憂公乃補鄢陵諸生遂中河南
鄉試第一明年登進士第以省親西歸是歲秋貞有疾
公日夜不離左右及居喪一遵古禮服闋願就教職會
宣廟思得良憲臣選擢雲南道監察御史出監湖廣銀
場公聞前監者多致富至則黜貪墨正風俗手錄性理
大全一書潛心誦讀每至夜分方寢或思有所得即起
燃燭記之或通宵不寢味而樂之不知手舞足蹈也丁
繼母憂服闋會有言學政不舉者吏部尚書郭璡首薦
公提調山東學校公欣然就之曰此吾事也每臨諸生
必親為講解不事夏楚皆呼之曰薛夫子未幾用楊文
貞公薦召為大理寺右少卿明日轉左少卿公作大理
箴以自警時中官王振權傾一時或欲邀公拜其門公
正色曰安有受爵公朝拜官私門邪已而遇諸途衆行
跪禮公獨不屈振由是不悅會有獄夫實病死三年其
妾私於人欲出嫁妻弗聽遂誣妻魘魅夫死公為辨其
冤都御史王文諂事振乃誣公出入人罪繫獄當死人
皆危之公怡然曰辨冤獲咎死何愧焉手持周易誦讀
不輟至覆奏將決大臣有申救之者得免官放歸田里
公居家六年閉門不出留心理學造詣益深正統己已
以吏科給事中程信論薦起公為大理寺丞時敵騎薄
都城公分守北門都帥初疑其迂及接言論遂訪策焉
公曰以天時人事驗之此敵必宵遁旣而果然貴州苗
寇猖獗朝廷命將往征之公督軍餉事竣而還景泰初
懇乞致仕學士江淵上疏留之明年陞南京大理寺卿
有富豪殘虐人命者獄久不決執法者欲貸之公曰死
者何辜竟抵於法明斷之譽播於民謠刑部尚書楊寧
都御史張純初以材力相尚及與公同事嘆曰如薛公
當於古人中求之中官金英奉使道出南京公卿俱餞
於江上公獨不往英至京言於衆曰南京好官惟薛卿
耳壬申秋召至京復為大理寺卿有草場火朝廷欲置
典守者罪公力辨之獲免蘇松有飢民乞粟富家吝而
不與遂火其屋蹈海以避罪時遣太子太保王文往廉
之文以謀叛籍其家衆皆畏勢莫敢發公抗章辯之文
亦悟其非獲免者甚衆是歲公年近七十復乞致仕不
允天順改元英廟復位素知公學行遷禮部右侍即兼
翰林院學士召入内閣知制誥尋主考會試事竣轉左
侍郎居數月公見將臣石亨等竊弄威權嘆曰君子見
幾而作豈俟終日乎遂引疾懇乞致仕居家八年四方
學者從之甚衆公惓惓以復性為教嘗曰此程朱喫緊
為人處而歐陽公言性非所先誤矣又曰學者讀書窮
理須實見得然後驗於身心體而行之不然無異於買
櫝而還珠也忽遘疾彌留衣冠危坐於正寢精神不亂
悠然而逝時風雷大作有白氣上升天順甲申六月十
五日也距生洪武乙巳八月十日享年七十有三配甯
氏贈淑人生子四人長曰溥次曰淳次曰濬邑庠生早
卒次曰治亦卒孫男四人禥登天順甲申進士第孫女
五人嗚呼公之學踐履篤實之學也嘗曰格物只是格
箇性吾於日用之間必體察之何事是仁之發見何事
是義之發見至於萬物各具一理萬物同出一原是其
貫通處也每以聖賢為師随其所寓圖書箴規一言一
動於理稍有違失便覺身心不安凡辭受取與必揆諸
義一毫不苟晚年玩心高明默契其妙有不言而悟者
矣其出處大節光明峻潔於富貴利達泊如也接人無
大小衆寡一以誠待之教之有序而其言平易簡切不
為穿鑿竒僻之說為文必根於理辭旨條暢所著有讀
書錄行於世河汾集藏於家嗚呼宣德甲寅秋予始識
公於河津知其造詣之深自後仕途南北弗獲相從有
時同朝亦各守職務或有所疑但手書質問而己天順
初公入内閣予亦濫與其間曾未數月公致仕去矣有
道者之難遇也如此公之沒也四方之士聞之莫不嘆
悼朝廷得訃遣官諭祭其家復令有司營葬事禥乃以
公門人國子監丞閻禹錫之狀來請銘其神道之碑嗚
呼予豈足以知公也哉然義有不可辭者銘曰昔有王
氏鳴道河汾流風餘韻以啓後聞相彼薛公不以自足
濂洛關閩意向尤篤學優而仕實始為親仕日以進學
日以新學匪辭華實欲聞道身體力行遂以深造惟公
之心勝已之私惟公之迹不愠不知富不倖求難不苟
免隨寓而安名亦丕顯成彼後學篤是先賢在古為難
公無間然嗟今之人無公所好公今己矣誰臻其奥我
銘其隧以詔鄉人千載而下庶得其真
資德大夫正治上卿南京戶部尚書張公神道
碑銘
公諱鳳字子儀先世滄州鹽山人後徙真定之安平曾
祖才興祖德林俱潛德弗耀考益故為禮科給事中與
德林俱用公貴贈資政大夫戶部尚書祖母王氏母李氏
俱贈夫人初李氏有娠一夕夢大星出懷中覺而生公
人以為異三歲取父書作讀誦狀識者知有竒志鄰有
病召巫治之公往觀竟不驗扣其神曰卿相在此公去
神乃降衆驚異曰此子殆不凡者稍長從太常少卿鄭
雍言授春秋經每有講說即能問難穎悟異常已而母
病躬侍湯藥衣不解帶母卒居喪盡哀人服其孝永樂
己丑北敵侵邊文廟親征以給事君贊理戎務因主將
失利沒於陣公時年十四大父母垂白在堂家道蕭然
公哀毁踰禮與兄奉祖還家竭力事養得其懽心久之
有司聞公孝友選為邑庠生公益奮力於學雖祁寒暑
雨不輟遂領鄉薦入太學時鴻臚序班缺員例選北人
為之吏部尚書蹇忠定公義見公異之曰是生不可就
此職也宣德丁未登進士第癸丑春擢刑部江西司主
事時江西豪民為逆者千餘人繫獄未決付公理之公
一訊皆得其情獄上獲生者數百人能譽大振大司寇
嘉公之才特令總闔部章奏及錄在京逮繫者正統戊
午冬特陞本部右侍郎由主事進侍郎者自公以前未
有也己未夏以京城草場出納多弊敕公巡督之辛酉
春改南京戶部右侍郎公上疏曰南京根本重地粮不
可不素蓄宜每歲分米二百萬石遂定為令往年南京
芻粟專委之憲臣至是勑公兼督蓋以出納嚴慎故也
時人以公執法呼為張板朝廷亦知其名己巳春賜璽
書嘉勞有清勤公正之褒賚以白金文綺景泰壬申春
陞本部左侍郎未幾進尚書明年廷議謂公素有譽望
乃轉兵部尚書參贊守備機務又明年召為戶部尚書
時邊務方殷錢榖之費動以萬計多以不給為憂公至
處之裕然國用不勞而足天順改元皇上復位思南京
舊都得舊人庶可以厭衆心仍命公為南京戶部尚書
兼督粮儲辛巳春以考績赴闕上慰勞有加公以足疾
懇辭休致不允舟還疾作未抵任而卒是歲三月十八
日也距生洪武丙子九月四日享年六十有六公為人
正直而心地平易遇事敢為人不敢以私干之尤篤於
友義同門蹇於仕途者必極力助之故人李恂為太常贊
禮郎母老子幼夫婦相繼而卒公惻然遂養其母以終
聘其女為子婦教養其子至於成立又急於濟人嘗渡
江偶遇一舟覆於急流公即捐白金購人救之舟中之
人賴以全活性尤真率客至即出酒殽對酌為樂不計
豐約與之接者未嘗不稱為朴實君子人也歴官幾四
十年勤慎如一日曾無過舉卒之日有司以訃聞上深
悼之遣官諭祭賜以賻儀復令有司為治墳墓給官舟
歸葬於鄉公配李氏累封夫人子男三人長曰愷次曰
悌次曰忭女二人長適王玘次幼在室孫男六人孫女
二人銘曰侃侃張公生也不偶大器宏才童時已負乃
承家學乃掇巍科歴躋膴仕不偏以頗不偏以頗時呼
為板愈見其操孰不嚴憚允顯天性孝友諄諄濟物之
心一何孔仁旣參兵戎復總餉饋茂績宏昭光我士類
稽其終始惟忠惟勤懿此言行蔚為名臣褒典式承存
沒無間嗚呼張公全歸於善
資善大夫南京刑部尚書耿公神道碑銘
今之公卿大夫功業文章表著天下者甚盛如司寇耿
公所存所行尤不易得蓋清潔之志如金石之不可奪
也嗚呼難哉公諱九疇字禹範別號恒菴初母姙公時
忽夢神告曰吾自冠山來當大汝門覺而公生自幼穎
敏讀書必究義理弱冠為邑庠生登永樂甲辰進士第
宣德辛亥擢禮科給事中凡事務存大體有清譽正統
改元之明年大臣言兩淮鹺政之弊必得重名檢者理
之於是推公為鹽運司同知公巡行諸鹽場盡革宿弊
公私便之復條奏數事曰均撘𣲖節樣鹽二事遂著為
令癸亥丁母太淑人憂鹽場數千人詣闕留公從之乃
進陞鹽運使公益循法責效廉名大著嘗坐水傍一童
子曰水清不如使君之清公因號恒菴以自勵尋以詿
誤逮至京事白朝廷知公廉正特陞刑部右侍郎屢與
同官辨疑獄不為勢利所怵有婦誣其夫衆欲斷異公
曰不可杖其婦而歸之人服其當未幾有邊警乘輿出
巡以公留守京師旣而鳳陽歲凶盗起復敕公往綏之
公乃留英武飛熊諸衛軍耕守以杜奸寇覬覦之心招
徠流民七萬餘戶一方晏然兩淮鹺政自公去任多廢
至是復屬公兼理之於是奏罷易米法申飭條戒有加
於舊尋復勑公巡撫江北諸郡公益盡心宣布德意凡
可以惠民者無不極力為之景泰初敕公審錄諸郡大
辟囚公曰洗冤澤物吾所願也凡以情得原者二十六
人有來婦人何菊家者旣去而死其家訟菊與弟殺之
菊誣服公驗其無實而釋之後知殺者果仇人也人服
其明代還適議關中重地守臣缺人僉謂非公不可特
勑公以往旣至革弊黜貪威望愈振初六部卿佐使外
文移不得徑下按察司以故偃蹇不受約公首奏下之
邊將請於臨洮諸衛添取防兵朝廷下公議公上疏言
邊城士卒不為少矣在為將者馭之何如耳果能嚴紀
律精練習勤撫恤絶侵漁以養其銳氣則一可當百加
以賞罰明信則人人自奮而悍敵不足慮矣不然添兵
何益徒冗食耳遂從公議初邊民春夏就田耕作秋冬
移入公疏言邊將所以禦敵而衛民也今民自避兵而
失恒產將何為哉乞委邊將以止移入不能衛者罪之
民皆稱便朝廷以公兼理戎務宜居憲職遂轉都察院
右副都御史仍鎮其地公聞朝廷下有司買羊角以充
燈費上疏曰昔宋神宗買浙燈而蘇軾輒諫止之此忠
臣愛君之至情也今買羊角製燈無乃類是書曰不矜
細行終累大德遂止繼以災異下詔求直言公復上疏
曰天地間有必然之理有或然之數理可盡而數不可
泥臣願陛下延儒碩以廣聰明公賞罰以別忠邪擇守
令以惠黎庶簡將帥以固邊疆此必然之理不可忽也
優詔答之天順改元皇上復位思公可大用顧侍臣曰
耿九疇廉正人也即召為右都御史士類皆賀臺憲得
人時子裕任給事中公言父子同在要地非宜遂改裕
為翰林檢討公自幸遭遇思圖報稱首進五事曰崇廉
耻以勵士風清刑獄以召和氣勸農桑以厚民生節粮
賞以簡軍士任臺諫以振綱紀上皆嘉納之因敕戒風
憲公進御史告曰朝廷望治於憲職至矣各宜澡滌以
副任使不然吾不汝貸衆皆悚息風紀為之肅清時邊
情不寧將臣怠命公將率諸道御史劾之事泄反為所
訴置公等於理公引咎自當朝廷察非公罪出為江西
古布政使尋陞四川左布政使明年召為南京刑部尚
書先在職者流於諧俗有乖清議公至肅然自歸於正
天順四年八月二十九日忽遘疾不語移時而逝距生
洪武二十九年四月十三日享年六十有五訃聞上深
哀悼遣官諭祭於其家復令有司為營葬事士大夫識
與不識莫不惜之公天性孝友親終追思不忘遇亡日
悲痛如初喪時事三兄恭而盡禮嘗脩耿氏家乘以昭
先德平生慕司馬温公為人敦尚古道耻同流俗奉身
節儉無他嗜好公退居家惟焚香讀書而己交人不泛
關節不至其門雖權貴亦敬憚不敢犯凡論事是非確
然不撓未嘗詭隨於邪正之辨尤嚴坐是與衆寡合累
遭讒困賴上知其所存卒保全之公先世束鹿人有諱
昉者仕金為平定軍指揮使因家平定州有諱守直者
務儒業舉進士任總帥府教授高祖復仕元為大都路
知事曾祖文大寧路推官祖承祖太常太祝考絅通經
學洪武中為河南盧氏縣學教諭卒葬金谷陀之原子
孫遂為盧氏人與太祝公俱贈通議大夫刑部右侍郎
妣和氏累贈太淑人配高氏累贈淑人子男三長曰智
次即裕今為泗州判官次曰發女六長適都察院右僉
都御史葉盛次適渭南醫官張瓘次適張暹次適舉人
張紀次適主事王上齡次幼孫男七女二卜葬於先塋
之次裕詣京師持鄉人左都御史軒公狀乞予為神道
碑予亦鄉人也不可辭則序而銘之銘曰麟之祥蹄鳳
之瑞蹠實難其逢云誰不惜有若斯世挺生偉人玉立
清脩如鳳如麟有偉耿公鉅鹿之胄一時英賢鮮出公
右蚤登仕版青瑣黃門直道而行邁於前聞鹺政旣清
疑獄既辨乃整邊防乃正臺憲周思職務寢不遑安出
領二藩之屛之翰冰壺湛然不容少滓初志如山死而
後已百鍊之剛不損毫芒南畿作士帝寵煌煌知無不
言言則剴切社稷是安旣安乃悅繄公之衷士類所宗
譽流無窮惟公之終
中憲大夫南京都察院右僉都御史張公神道
碑銘
天順庚辰冬十一月南京都察院右僉都御史張公致
慶禮於京師居公邸數日一疾而逝是月七日也上聞
訃驚悼良久特遣官諭祭復令有司為營葬事其子銜
哀乞碑銘於予按其鄉人編脩楊守陳狀公諱楷字式
之浙之寧波慈溪人天資穎敏讀書過目即成誦年十
二能屬文有司聞其名召補邑庠生公益奮力進學十
七領鄉薦登永樂甲辰進士愈肆力於古文辭宣德改
元之明年試政於夏官時方北征輿馬之需甚急大司
馬雅知公才委往關中督之果先期而集拜江西道監
察御史初有強盗繫刑部獄中吏受賕脱之公劾其尚
書以下十數人皆罷黜名聲赫然六年考績至行在因
獻聖德頌留俟鴻臚寺正統初乃還在任能辨疑獄有
造偽印者本夏三也賂書牒人吳謙承之公廉得其實
以罪三有與妖僧作逆事者連坐其主當族公察之逃
日所為主得勿論有兄毆人死誣與弟同毆歴臺審無
能辨之者公察其枉謂毆時爾安在曰在鄉學乃拘其
師友驗之果然遂釋之此類甚多庚申用大臣薦陞陜
西按察司僉事理屯田督租賦治水利俱有成績尋遷
副使時靖遠伯王驥奉敕巡邊以公同行公上安邊十
二策多見采者丁卯陞都察院右僉都御史畿甸蝗起
上命公督捕公授郡邑捕法而按行之蝗遂息閩賊鄧
茂七作亂朝廷遣將率兵往平之以公為監軍兵至廣
信賊黨圍延平甚急公謂都督劉聚曰賊聞大軍至寧
無懼心即具榜遣人馳諭以威信賊果解去兵至沿山
賊圍將樂公調都督劉得新乘夜襲之賊皆潰散茂七
僅以身免退保陳山公駐兵建寧四招其黨賊復攻延
平公以浙江軍伏後坪南京軍伏後洋江西軍伏沙溪
之南而以福建軍素為賊所易者出城挑之已而礟作
伏起合擊大破之遂斬茂七俘其衆未捷之先朝廷慮
賊衆兵寡復遣寧陽侯陳懋統大兵繼之至則茂七已
誅餘賊有據九龍山者公選精兵二千撤其筏誡曰明
日賊必空寨來攻若疾入其寨而反攻之比旦賊視我
營兵少果至溪上無筏而還二千兵已據其寨用其滚
木攂石下殪之賊衆遂降凡定三郡七縣破三十六寨
擒偽總兵學士等官三百二十四人招徠其民八十餘
萬初處州賊葉宗留亦起已遣都督徐恭征之至是復
勑公旋師與之掎角恭次金公山甚危公往援之至即
伏兵樹鴨兒芭為壘賊至公麾兵擊之少頃佯走賊追
逼壘伏兵四起一鼓殲之景泰改元公班師至京有妬
其功者劾公初至躭詩玩寇以罪罷歸天順改元皇上
復位念公之勞仍舊官致仕明年陜右興師禦邊而給
軍餉增戰騎募勇士以佐師者難其人適公至京入謝
上見公曰朕得其人矣遂以公往還京上嘉勞之轉南
京都察院方專委託而數止於斯豈非命邪公生於洪
武三十二年三月二十三日享年六十有三曾祖好古
祖叔申俱潛德弗耀父惟哲尚義攻詩以公貴贈監察
御史母毛氏贈孺人娶邱氏贈孺人繼室胡氏封孺人
子男三長應麒寧波府醫學正科次應麟寧波衛鎮撫
次應鵬以懷材抱德舉待選於吏部女二長適余凱次
適萬宗希孫男幾人女幾人公早孤事母至孝為人瀟
洒心地坦夷好奬引士類見人有善必延譽之遇患難
者必拯濟之尤喜賓客篤於友道其學浩瀚善行草隸
篆所著有四經糠粃大明律解律條撮要諸書至於選
詩唐音李杜詩草堂詩餘凡十數家公悉和之累數百
卷皆豪贍壯麗海内之士莫不口腴而心悦之外國亦
市其集而慕其風采狀之所稱者如此銘曰香蘆句餘
扶輿磅礴金玉丹砂乃氣之略必有精者屬之於人竒
士挺生適逢其辰翼翼張公其氣秀越玉佩瓊琚文采
煥發敭歴中外名振臺端敵愾之績人以為難螢迹微
嫌曾無少損晚復登朝益篤忠悃皇恤公死異數惟加
浙東故里有賁無涯行實可稽壟有貞石銘以傳之永
永無斁
中順大夫詹事府少詹事劉公神道碑銘
聖朝承平相繼將百年於兹而博雅老成之士歌詠贊
襄於其間以賁飾一代之盛者屢見於世若詹事府少
詹事姑蘇劉公其一人焉而今已矣公子瀚持史官陳
鑑之狀泣而請銘予因慨夫老成之人漸以澌盡而尚
忍銘公哉辭弗獲按狀公諱鉉字宗器號假菴其先汴
人有為黃州統領者宋南渡時徙建康高祖順之仕元
為平江路𣙜茶提領因家於蘇遂為長洲人曾祖元善
號雪樓元末兵亂嘗率其賢豪以障鄉井里人德之祖
德讓洪武中以明經為沛縣儒學教諭考仲輿隱德不
仕用公貴贈徵仕郎中書舍人妣陸氏贈孺人公生彌
月而孤數歲入鄉塾輙有志向學雖衣食粗糲弗顧也
未冠即授徒里中從之者甚衆其言動規模如宿儒鄉
之長者皆折輩行與交性孝友母遘疾刲腕肉以進旦
夕籲天求代比沒哀毁垂絶者再見者莫不感嘆事兄
若嚴師雖加楚毒不敢怨迎寡姊養於家從父沒而絶
嗣公以父命出繼之永樂戊戌以善書徵入翰林明年
中京闈鄉試未上春闈授中書舍人宣德己酉與脩兩
朝實錄成賜白金文綺陞兵部車駕主事仍蒞事内廷
正統戊午與脩宣廟實錄成進翰林侍講金綺之賚有
加正統戊辰詔擇進士穎敏者為庶吉士屬公教之公
懲曩之事虛文者慨然以師道自任俾力追古作有一
字未愜者經月不置以故諸吉士大有所造後多以文
學致名己巳進侍講學士景泰庚午主考京闈及揭曉
第一人劉宣乃盧龍軍士同事者欲更之公曰朝廷立
賢無方不可乃止時論韙之公未沒宣已第進士為翰
林修撰矣初置經筵官公居首選數賜白金文綺寶鏹
禮遇甚隆辛未夏不雨特遣祀濟瀆壬申春缺祭酒衆
難其人大學士高榖曰學行老成無如劉某者遂抗章
薦之命下以公為國子祭酒士類懽然有得人之賀公
曰士子若室女當保愛之於是定程課示教條旦暮講
解如恐弗及有託權貴以求倖得者斥弗聽六館之士
帖然明年養母陳氏卒朝廷欲奪其情公力求終制服
除仍拜祭酒天順改元皇上復位念宮端必求宿德之
儒在朝無踰公者遂陞少詹事日侍講讀輔導惟謹忽
一日不至云已捐館矣朝紳莫不䀌然上聞訃哀悼曰
安得學行醇篤如斯人者遣禮部侍郎李紹諭祭於其
家公生洪武甲戌八月二十日卒天順戊寅十月六日
享年六十有五公性介特絶軟媚之態立身以不欺為
主未嘗疾言遽色尚儉約已貴而猶僦居隘陋裕如也
祿賜之餘必分惠宗族故舊之貧者恒館粟之僚友卒
而乏者為具後事復教其孤有至顯官者有病吏公憐
而舍之染其疾及家人或請遣之公弗聽已而皆愈鄉
人有逮繫不能明者公為白其冤其人廉之懷金以謝
公曰吾直爾公也豈為私邪遂感泣而退其善行如此
類者甚多立朝無惰容不以寒暑久速而少變亦其志
之堅定也楊文貞文定兩公皆重其為人每稱道之家
訓素嚴仲子瀚以進士使南方戒之曰見利毋苟得也
閱其衣篋以行比還仍閱之如故乃喜曰無玷吾門矣
平生躭嗜文籍博極羣書素有醖藉為文紆徐演迤務
造至理詩古澹舂容自有餘味方衆賢聚于朝以意氣
相雄長公獨用心於内退然沈毅略不與較有假菴稿
若干卷藏於家配陸氏有淑德封孺人子男四長曰澄
早卒次曰瀚天順丁丑進士次曰滸次曰泳女四安清
安福安正安吉俱適士人孫男女十人卜以明年某月
某日葬其縣武邱鄉之原從先兆也銘曰時惟雍熙氣
乃淳固豪傑之才咸出仕路姑蘇之墟文物之鄉卓犖
之士後先相望猗嗟劉公聞道甚早成童為師諕其長
老六書之精應帝之徵受薦於京文為世程乃入秘書
染翰滋久國史屢脩皇錫多有乃訓吉士乃典文衡懇
切公正位升譽騰公為司成聿興士類其教以身展也
無愧公為詹事入佐元良其輔以道燁兮有光兹也全
歸惟帝之恤勒銘高原永示無斁
古穰集卷十三
