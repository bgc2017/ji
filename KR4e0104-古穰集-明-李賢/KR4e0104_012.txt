古穰集卷十二
明李賢撰
神道碑銘
吏部尚書致仕贈太保諡文端王公神道碑銘
公諱直字行儉別號抑菴系出琅琊晉太傅導之後也
導輔東晉遂家金陵後數世有崇文者仕唐為吉州刺
史因家吉州又數世孫贄仕宋為戶部侍郎徙居泰和
代有顯人曾祖以道祖子興隱居不仕父伯貞仕國朝
為肇慶知府俱以公貴累贈少傅兼太子太師吏部尚
書妣皆贈一品夫人公早喪母而父以事去賴祖母李
夫人撫育自幼端重異於常兒家貧力薄刻苦讀書永
樂改元遂領鄉薦明年登進士第時太宗皇帝篤意古
學詔選進士曾棨等二十八人為翰林庶吉士俾讀中
秘書冀成遠大之器公在選中感激奮志不數年文辭
追古作者上以公卓越諸士召入内閣凡機密之政屬
執筆焉尋授翰林脩撰車駕巡幸北京仁宗為皇太子
監國留務之重選任尤嚴時翰林則留黃淮楊士竒與
公三人輔導公夙夜勤慎不懈中外咸倚重之及再幸
北京公在扈從遂與脩太祖實錄未成以憂去服闋仍
入翰林陞侍讀仁宗即位進侍讀學士宣宗為皇太子
慎選宫僚首陞公右春坊右庶子仍兼侍讀學士凡經
筵講義及文武羣臣誥勑皆以屬公又兼記註至於聖
政聖訓之當書者皆錄之以備纂述進階奉議大夫宣
宗即位與脩兩朝實錄成進詹事府少詹事仍兼侍讀
學士有白金綵幣襲衣寶鏹之賚進階中順大夫今上
嗣位詔脩先朝實錄以公總裁書成進禮部左侍郎仍
兼學士賞賚如前久之以禮部缺人命公出蒞部事宗
伯胡公大喜闔部之政悉付之公處之裕然若素習者
吏部尚書郭璡去位詔以公代之命下士類皆悅進階
資善大夫歴再歲有無賴不得志者以選撥事嫁禍於
公給舍御史交章論列乃直公誣加授資德大夫正治
上卿正統己巳秋北敵犯邊車駕欲親征公獨以為不
可率廷臣上疏止之不獲特命公留守京師加太子太
保兼吏部尚書尋進階榮祿大夫景泰初進少傅壬申
兼太子太師進階光祿大夫公累疏求退不允天順改
元皇上復位圖任舊人公艱於步履不能朝謁懇乞休
致并辭師傅二職詔特許之賜以璽書有忠清之操簡
于朕懷之語復出白金文綺寶鏹賜之給驛舟以歸公
方面脩髯器宇宏偉望之若神仙中人天性嚴重寡言
笑居家儼然及至接人和氣可掬學富才敏詩文清緻
四方求者接踵屢典春闈文衡得人最盛在翰林三十
餘年恭勤不怠如一日與王文安公齊名時稱二王又
以居第在東稱東王先生士類莫不拭目海内想其風
采及位冢宰益加廉慎時方面官罷廷臣薦舉專屬吏
部公益留意人才委任部屬凡御史出巡歸者必令報
其高下以備拔用自是四方多號得人奔競之風為之
一息居第隘陋曾不屑意一切世味安於淡薄朝廷重
公之德每優禮之免其朝謁及退休居家杜門不出日
課諸孫讀書而已所著有抑菴集若干卷行於世天順
六年九月二十三日以疾終於正寢享年八十有四訃
聞上為之悼惜特贈太保諡文端遣官諭祭于其家復
令有司營葬事公配陳氏累封一品夫人先公二年卒
子男五人長曰䆅翰林檢討居母憂以卒次曰稹次曰
穆次曰秱女三人長適梁相次適蕭稹次適袁傑孫男
十人曾孫男七人稹等卜以天順七年正月六日葬于
邑之信實鄉高坪之原乃以公所為墓誌示賢請銘其神
道賢從公遊最久公未嘗待以屬吏又引之同升平生
之知未有過於公者謹次第其事而系之以銘銘曰國
之明昌繫彼才賢有一挺生繄豈偶然侃侃王公天賦
其秀有聲蔚然大江之右鑾坡鳳閣容與翺翔惟學之
昌惟譽之芳遂秉鈞衡不倚不忒百司庶府位稱其德
位稱其德乂我烝民列聖汝嘉保傅師臣公之旋歸旣
祿且夀國藉蓍龜士仰山斗公之云亡軫我聖衷節惠
二名錫命三公有美哀榮無然愧怍銘在豐碑元老之
墓
禮部尚書致仕贈太保諡忠安胡公神道碑銘
我朝名公鉅卿聰明特達者多矣若器識宏遠福壽隆
長惟武進胡公一人嗚呼休哉公諱濙字源潔別號潔
菴其先淮安宿遷人有諱藩者仕劉宋為太子左衛將
軍遷豫章數傳至諱&KR0008;者仕唐為侍御史子常州刺史
瓊生持因家於常遂為武進人持四世孫曰宿仕宋為
樞密副使宿十一世孫曰中立為常州制置中立生昭
公之高祖也曾祖庸仕元為江浙儒學提舉祖禎為常
州路醫學錄考宗仁隱居不仕皆以公貴贈光祿大夫
少傅兼太子太師禮部尚書曾祖妣章氏祖妣徐氏妣
李氏皆贈一品夫人公生而髮白彌月方黑母夢一僧
持花以遺之覺而生公居數日有僧至家索觀公見僧
即笑僧曰此吾師天池高僧後身也命我求見以笑為
誌果然聞者咸驚異之公自幼端重不好嬉戲弱冠入
邑庠洪武中領鄉薦登庚辰進士第授兵科給事中尋
遷右給事中公勤識大體士林譽之太宗文皇帝入正
大統公供職如舊永樂改元秋以奏對稱旨陞戶科都
給事中丁亥上察近侍中惟公忠實可託遂命公巡遊
天下以訪異人為名實察人心向背時御製性理大全
為善隂隲孝順事實書成俾公以此勸勵天下以故雖
窮鄉下邑軌跡無不到在湖廣間最久丙申秋還朝丁
内艱乞終制不允尋進禮部左侍郎明年往巡兩浙諸
州授嘉議大夫癸卯自均襄還朝時御駕親征北敵駐
蹕宣府公馳謁行在所上卧不出聞公至喜而起且慰
勞之曰卿馳驅良苦賜坐與語凡所歴山川道里郡邑
豐嗇民情休戚以至所聞所見保國安民之事悉為陳
說上欣然納之向所疑慮者至是皆釋比退漏下四鼓
先是仁宗皇帝為太子監國時有飛語上聞文廟屬公
往察之公至以所見七事皆誠敬孝謹密疏以聞上覽
之大悦自是不復疑仁宗嗣位特賜誥命授正議大夫
資治尹已而聞公曾有密疏疑之乃轉太子賓客兼國
子祭酒之官南京未幾閱奏章見公所上密疏深嘉其
忠方議重用之而龍馭上賓矣宣宗皇帝即位復禮部
左侍郎兼職如故洪熙乙已冬公自南京來朝上素重
公及入見顧問良久即留任行在禮部事宣德改元春
進尚書是歲秋漢王謀叛事覺公贊上親征事平公受
賞賚甚厚復給叛者家屬四人丁未賜誥命授資善大
夫復賜近第一區於長安右門外給閽者二人戊申上
嘉公忠勤特賜銀章四其二曰文恭世家曰清和恭靖
盖嘉羨褒美之也尋以公生辰賜宴於其第秋八月公
扈從巡邊至會州而還已酉命兼詹事府事夏五月復
扈從北巡時常民有豪横者旣抵於法悉以田宅賜公
辛亥命兼行在戶部事聖節御製詩一章賜公及蹇忠
定楊文貞文敏三公且曰朕茂膺天眷惟爾四人贊翼
之功因賜宴盡醉而罷新建禮部成命光祿設宴勲戚
公卿皆往賀公公以為盛事立石廳事之右倚任益隆
每燕見上虛心問曰卿有何言得其章奏即施行之時
有芝產於公署人以為公和氣所召今上皇帝踐祚亦
惟圖任舊人待公尤厚凡軍國重務皆與聞加授資德
大夫正治上卿每考績必有賚予甲子以年至七十上
章乞致仕上以公精力未衰慰勉留之己巳上親征北
敵命公留守京師秋八月進太子太傅階榮祿大夫景
泰初賜誥命辛未春公因災異數見乞放免以回天意
不許尋進少傅壬申兼太子太師二俸兼支公固辭一
俸癸酉復賜誥命進階光祿大夫自後每歲引年乞歸
皆不許丙子復因災變乞賜罷黜亦不許時公年八十
二忽疾作艱於步履明年皇上復位公喜不自勝扶疾
入朝而筋力不可強矣遂乞謝事且辭師傅二職上方
重用耆舊憫其老皆從之陛辭賜白金寶鏹金織襲衣
給驛舟以歸復賜璽書有卿宅心允臧處事惟慎雖經
變故無改厥常之諭歸之日鄉人老稚聚觀者以億萬計
公陳所受賜於堂感激泣下遣冢子長寧詣闕申謝上
念公歴事累朝遂官長寧為錦衣衛世襲鎮撫俾歸終
養公之弟克恭克寧克誠時年皆七十餘蒼顏白髮燕
樂於一堂遂扁曰壽愷優游桑梓者七年疾復作召諸
子前曰爾輩圖報國恩勿墜家聲遂暝目而逝天順七
年八月八日也享年八十有九終之夕常州守卓天錫
夢公來辭已而聞終大以為異訃聞上為之震悼贈太
保諡忠安遣官諭祭於其家復令有司營葬事恩榮始
終世莫與比公為人平易寬和廉靜寡慾自奉淡薄起
居有常居官敬慎一毫不苟歴事列聖無纖毫過舉蔚
然為一代名臣立朝幾六十年薦拔士類甚多十知春
闈貢舉天下之士盡出其門平居未嘗疾言遽色雖庸
夫孺子亦知其為長者暇則手不釋卷喜為詩文晚年
譽望益尊其酬應愈劇曾不厭倦所著有芝軒集若干
卷又嘗輯錄醫藥經驗者曰衛生易簡方經進又有律
身規鑑俱行於世公配范氏早卒累贈夫人繼張氏累
封夫人子男四人長曰谼即長寧居母喪廬墓有司聞
於朝旌其門曰孝子次曰&KR3290;以武舉得官沒於王事次
曰豅錦衣衛指揮僉事次曰&KR0008;女三人長贅林玘次適
成國公朱儀次適武陽侯薛琮孫男一人曾孫男一人
銘曰大明盛時有臣胡公從容其間以篤其忠始為夕
郎乃教胄子輿論攸歸多士咸喜作賓春宫遂長春官
列聖倚之四海乂安國之老成進位師傅温恭維人翊
我皇度公在朝廷六十春秋祿位優游莫之匹休公身
雖亡中有不死懿行崇功昭彼信史皇惜耆英曠典是
承隧道有碑儒臣刻銘
工部尚書謹身殿大學士兼東閣大學士致仕
高公神道碑銘
公諱榖字世用姓高氏其先世居河南之懷慶有仕宋
者從高宗南渡徙維揚今為高郵興化人曾祖諱明祖
諱椿父諱焯俱以公貴累贈少保兼太子太傅工部尚
書東閣大學士曾祖妣劉氏祖妣王氏妣黃氏俱累贈
一品夫人高自上世以儒業相傳至椿當元末避兵姑
蘇恐廢先業有子四人皆令從事詩書洪武初復歸維
揚始占籍於興化四子業皆有成其季公之父也尤長
於詩有書數千卷不樂仕進隱居教授而鄉之後進多
從之游公自幼承家訓舉止如老成人父竒之甫十歲
乃遣入邑庠即能奮力於學弱冠遂領鄉薦登永樂乙
未進士選入翰林為庶吉士辛丑授中書舍人甲辰陞
左春坊左司直郎洪熙改元受敕階承務郎未幾以學
行獨優陞翰林侍講丁外艱服除還任宣德甲寅主考
順天府鄉試人服其公正統改元春上初御經筵少傅
楊士竒等上言經筵講官必得學問貫通言行端正者
以供其職遂薦公與苗衷馬愉曹鼐四人專侍講讀賜
三品章服公每進講敷衍詳明聞者嘆服戊午預脩宣
廟實錄成進侍講學士甲子復主考應天府鄉試士無
間言乙丑進工部右侍郎兼侍講學士入内閣知制誥
丁卯進階通議大夫己巳秋聖駕北征命公留守尋進工
部尚書兼翰林學士時景泰初邊烽告警軍務方嚴選
使邊者得中書舍人趙榮陞大理少卿公嘉榮之奮忠
即解所束金帶與之景泰初聖駕自北還議奉迎禮公
欲從厚衆涉疑未定有千戶龔遂榮投書於公言奉迎
當重之意公即袖其書以進且曰武夫尚知此禮况儒
臣乎已而朝廷以遂榮非分得譴比聖駕至百官郊迎
公復上章以伸前議無所顧忌聞者義之辛未朝廷以
公望重進少保仍以尚書兼東閣大學士壬申兼太子
太傅公懇辭不允尋賜階榮祿大夫甲戌南京災朝廷
念祖宗陵寢所在以公大臣中清慎者特命往祭事竣
錄被災者千餘家悉發廩賑之歸奏稱旨是歲冬給事
中有忤執政者執政欲害之乃諷御史劾其私而羅織
其罪公獨持正議卒從輕典士論韙之乙亥星變疊見
公上疏謂臣濫居保傅不能盡匡輔之道宜譴罷以謝
天意不允丙子寰宇通志書成進謹身殿大學士是歲
秋順天府鄉試太常少卿兼翰林侍讀劉儼為考官有
二執政以子入試不中交章奏儼去取不公欲置於法乞詔
翰林及六科十三道覆考公時以疾不出一聞此事即
強起預考畢毅然入言曰大臣子與寒士並進已不可
况又不安於命欲殺考官可乎由是儼得釋公之名益
振而拂其意者銜之公屢求退避朝廷重公忠直不允
天順改元皇上復位首召公慰諭而留之其餘誅斥殆
盡公即上疏辭保傅二職時機務填委公以衰老弗堪
懇乞骸骨上以公舊人方隆倚任然憫其老且重違公
意特允所請賜白金楮幣織金襲衣給驛舟送歸其鄉
復賜勑諭有曰日與親戚故舊徜徉邱園展契闊之深
懷道朝廷之盛事清風高致足以勵廉而革貪夙德雅
望足以敷化而導俗則卿亦永有終譽焉士林以為榮
越四年庚辰忽疾作以正月十日終於正寢距生洪武
辛未三月十日享年七十娶郭氏累封一品夫人先公
卒生女一適中書舍人黃清側室杜氏生子一曰峘為邑
庠生女一周氏生子一曰岡劉氏生子一曰岐俱幼上聞
訃嗟悼遣官諭祭於其家公天資簡重操履清介而交
人不泛視義所在勇於必為雖違衆不恤也在位論薦
多號得人可謂慥慥乎篤實之君子矣所著有育齋集
八十卷峘以侍讀學士錢君溥之伏來請銘銘曰白葦
黃茅易脆而朽松栢挺生何獨能久抑根之固越心之
堅蔚然蒼翠何千萬年豪傑之生有類於此相彼高公
實同容止早登仕路厥聲孔揚英華之發斐然成章翰
苑優游帝資啓沃文衡兩持士論咸服乃位保傅乃參
化機錦袍玉帶金馬彤闈見義必為莫之能禦直道古
心慨然自許保全晚節宸眷優優容與桑梓胡不少留
亦旣蓋棺名著天壤䘏典之褒百世之仰有銘在石懿
行輝光嗚呼泉室哲人之藏
資政大夫都察院左都御史贈少保諡莊愍寇
公神道碑銘
都御史乃糾慝繩違之任總憲度肅百僚權奸之所最
忌者寇公居是職五年矣持法嚴明見逆賊曹欽父子
兄弟恣意妄為乃率御史劾之欽等遂行反逆首害公
賊雖誅滅公命殞矣朝廷震悼特贈少保諡莊愍加賜
賻儀遣官諭祭令有司為營安葬蓋深念任事之臣遭
此凶禍而恤典宜厚也其子林泣且告曰先人不幸弗
獲全歸而墓石之銘不可以無託敢固以請辭弗釋按
知府張祝狀公諱深字文淵其先山西渾源人世多顯
宦曾祖廣仕元為提舉有才行見寵於世祖為擇宣寧
縣黑虎鎮之乾河里俾居之國朝洪武初以閭右給省
檄過保定唐縣止連頤庄見其風土之美因占籍焉今
為保定人祖彥和父禮俱以公貴贈資善大夫都察院
左都御史祖妣宋氏妣李氏俱贈夫人公自幼警發永
樂中為郡庠生上言時務朝廷竒其人召入胄監時山
東要路軍需錢榖有弊政遣中貴人陳保孫往廉之求
國子生精敏者同事得公甚喜宣德初擢刑部主事有
勤能之譽尋陞員外郎丁外艱服闋復任益盡心刑獄
凡疑獄人不能辯者必屬公正統甲子用執政薦陞山
西按察副使時天久不雨朝廷念刑獄有冤抑者特委
公錄山西諸郡大辟囚公察其情可矜疑者五十餘人
悉奏釋之又上邊務數十事多見采納丙寅四川松潘
夷不靖守臣請出師𠞰之朝廷念撫治者非其人乃命
廷臣推有風力者僉謂公可即日召至京師拜都察院
右僉都御史以往遂破賊寨擒其渠魁送京師諸番讋
伏獻盔甲刀劍三千童男三十七人駿馬四百餘疋繼
後入貢不絶公暇則撫恤士卒相地要害築關堡城池
六十處道路險峻者咸削平之以便儲運番夷酋長或
率其黨來見公宣布朝廷威德且諭以享福之道莫不
感化地方底寧朝廷嘉公之能進左副都御史加食二
品祿綵幣白金之賚甚厚一日得母報平安書潸然出
涕曰老母在堂久曠定省安能為懷即上章懇乞終養
朝廷優詔慰而留之景泰辛未召公還特加奬勞番人
乞留者十有七奏不從未踰月提督遼東軍務缺人廷
議復屬公遂假以便宜之權賜白金綵幣慰勉以往公
至遼左威名益振乃積粮練兵畫防備守禦之計中外
守臣咸敬畏之癸酉海賊李福惠挾妖術以惑山東之
民聚衆萬人公得報略不改容乃親率數百騎直抵海
州遣都指揮周英授以成算捕之遂獲千餘人公詰其
造亂之由得首惡者二十餘人械至京師餘皆釋之景
泰甲戌北敵入境會總戎得公所議巡邊之策因其勢
便斬敵首七十餘級獲馬六百餘匹公在邊歲久思親
益切或與同事者言及母老輙流涕終日不食累上章
乞歸不允丙子得還京議邊事時母年九十有四已感
風疾曰得見吾兒即瞑目矣公悲泣懇求歸省至家母
一見而逝公哀毁踰禮朝廷起公復任公乞終制章凡
三上不允天順改元皇上復位乃許公終制時臺長缺
人思臣僚中老成剛勁無踰公者復起公視事進左都
御史公威望日隆百僚敬憚上深嘉之寵賚優厚嘗召
公咨訪政務但加老字於姓上呼之而不名蓋重公也
公天性至孝雖居顯仕惟以不得養親為歉諳於世故
凡本朝舊典歴歴能記聽獄果斷人服其明未老即以
家事付林綜理曰吾受朝廷重託惟職務是盡餘不恤
也生於洪武癸酉五月七日沒於天順辛巳七月二日
得壽六十有二配李氏先卒累贈夫人生子男三長即
林國子生次彬次桂早卒女三長適保定中衛千戶劉
琮次適旗手衛指揮使高裕次幼在室卜以是年十一
月二十四日與夫人合葬於連頤西岡之陽銘曰惟錐
在囊穎脱斯見惟楠在壑昂霄可羨彼物且然而况於
人惟人之傑衆孰與倫侃侃寇公早有大負敭歴仕途
才智稱首兩鎮邊陲邊塵不揚入總臺憲大振朝綱賊
奸忌之竟為所害恤典有加遺澤未艾惟孝與忠在公
則崇有志不餒名位攸隆墓碑峩峩昭此行實永閟泉
臺曷有其極
資政大夫戶部尚書諡恭定年公神道碑銘
天順庚辰戶部尚書缺人皇上以年公富可當其任有
惡其執法者沮之乃屬吏部改議上曰掌國計者正用
執法之人卒用公命下朝紳皆悦已而在任公勤慎密
士望益重一旦以疾卒無有不悼惜者其子請銘其神
道之碑按侍郎薛君狀公字大有別號謙齋姓嚴氏上
世莫詳所居曾祖孟陽仕元為萬戶守滁陽因家全椒
元季兵亂子孫流徙鳳陽之懷遠洪武初附版籍悞以
嚴為年遂因之祖遇春父景和俱以公貴贈資政大夫
戶部尚書祖妣朱氏妣邵氏俱贈夫人公甫十歲即入
邑庠為弟子員明敏端重師友咸器異之弱冠領永樂
丁酉鄉薦明年以乙榜教諭濟南之德平年雖少而教
規甚嚴諸生多所造就秩滿以績最擢吏科給事中兼
署刑科糾正違失務存大體宣德乙卯吏部薦陞光祿
少卿宣廟欲大用之乃奏留不下久之特陞陜西布政
司右參政至任即巡歴郡邑察民隱革奸弊興學勸農
尤嫉贓吏貪墨者聞風即托故解去鎮守憲臣獨加禮焉
或指畫未宜聞公言即止初三邊士馬衆盛供費浩繁
民皆疲於遠輸而郡邑豪猾之徒因緣為奸邊儲多空
乏朝廷深以為慮乃屬公總之公量地里之遠近按收
支之遲速定其徵科防其出入立法甚嚴夙弊盡革民
不告勞而邊廩實矣正統甲子陞河南右布政使惠政
及民愈廣時鄰省飢民流聚南陽陳州諸處無慮十數
萬剽掠居民有司莫能制公往撫諭乃分散安輯而賑
恤之衆皆感公之德願為編氓己巳轉左布政使未幾
北敵入寇雲中烽火通於京畿軍民走避道阻粮絶朝
廷憂之以公有謀為特委督運粮餉八萬石濟邊吏民
聞公號令皆冒險而進無後期者邊餉以充明年用邊
將論奏進都察院左副都御史提督大同軍務兼理邊
儲時軍民瘡痍未復室家離散呻吟之聲不絶公招亡
撫存舉廢政革科徵抑豪横廣屯田軍民始有更生之
望初倉庫所儲多為勢要侵敓公至悉追復之由是軍
旅數興錢榖不乏時北征大將而下多納賂冒功公至
悉核實不錄故爵賞無濫及者景泰乙亥丁外艱朝廷
以邊警方急奪哀視事公懇乞終制不允天順改元將
臣石彪因私怨以危事中公逮繫於京賴英廟保全乃
令致仕不數月即起為南京兵部右侍郎尋轉戶部右
侍郎巡撫山東隨復左副都御史公按行青齊諸郡官
吏畏服奸豪屏迹有番人居東昌者多頑獷弗率其首
羅姓者尤為桀黠公慮為患乃言於朝因其來京留之
以消其不逞之謀庚辰春召為戶部尚書英廟知公忠
直禮遇優厚公益毖懋夙夜不懈以國計為已任然處
之以靜不動聲色而事無不集癸未賜誥命詞極褒奬
甲申春公以陜西累年用兵而督饟道者多不得人乃
薦三人為藩司郡守使理其事吏部以公為侵官公上
疏極論大臣薦賢為國之道且以年至七十懇乞致仕
上初臨御以公舊臣慰勉之使復任忽得瘡疾且劇上
命醫往視竟不起深為之震悼輟視朝一日賜諡恭定
復遣官諭祭令有司治葬事朝之公卿大夫莫不弔哭
盡哀公為人剛正言不輕發廉靜寡慾遇事敢為臨利
害不少變氣節才識世不易得生於洪武乙亥十二月
七日卒於天順甲申四月十六日享年七十配蘇氏贈
夫人早卒子男四人長曰茂早卒次曰芳國子生次曰
英次曰華女四人何璟盧剛周縉薛希良其壻也孫男
八人卜以是歲某月某日歸葬於先塋之次銘曰天順
人才一時極盛有偉年公尤號敬正旣司國計法不可
搖峩冠秉笏挺然孤標有偉年公敭歴最久始終不渝
惟道是守屢摧不折勵操愈剛儼如蒼檜任彼冰霜有
偉年公一代無幾星鳳之祥海内咸視皇恤耆舊恩禮
是優恭定之名百世之休形歸泉臺無虞有妥史臣作
銘刻石道左
翰林院學士奉政大夫贈禮部左侍郎諡文懿
呂公神道碑銘
公諱原字逢原姓呂氏浙之嘉興秀水人自幼穎敏九
歲能通孝經小學稍長為文輙驚動長者時父兄俱為
教官識者曰此子殆穎脱而出者也未幾父兄俱卒于
景州公尚未成童孤貧不能歸喪或諷以邊俗焚之者
公潸然出涕不從遂厝州城之東曰他日有力必歸之
也年及弱冠乃奉其母歸嘉興故無田宅假館以養母
力學不輟清苦之志愈堅郡守黃懋廉知之乃延為子
弟師尋俾充邑庠生公亦自奮大肆力於經史正統辛
酉遂魁鄉薦明年中禮部會試廷對賜進士及第第二人
擢翰林編脩得入祕閣讀所未見書其學益富癸亥與
脩五倫書丁卯朝廷思用竒才乃簡狀元劉儼等十人
進學東閣入侍經筵公居其一景泰初遣祭蜀王往還
萬里間凡有饋遺一毫不取未幾充經筵講官辛未進
侍講壬申夏以右春坊右中允兼侍講秋九月進侍講
學士仍兼中允癸酉與脩歴代君鑑秋八月主順天府
鄉試已亥與脩寰宇通志明年書成進右春坊大學士
兼侍講每書成進講輒有寶鏹白金文綺之賚天順改
元皇上復位轉通政司右參議仍兼侍講春三月主禮
部會試夏六月召入内閣知制誥尋轉翰林學士庚辰
春主禮部會試尋總裁大明一統志凡金帶玉杯梭服
貂帽便蕃之賚歲無虛月公夙夜感激思盡論思之職
時母老病在牀公躬調湯藥憂形於色久而不愈壬午
秋八月母卒公哀毁踰禮啓父櫬歸而合葬之詔有司
營葬公襄事即還朝懇乞終制不允抵家未及窆期忽
以風疾不起在是歲十一月二十七日距生永樂戊戌
六月十八日得年四十有五訃聞上悼嘆不已特贈禮
部右侍郎諡文懿命工部為營葬事遣官諭祭於其家
仍命其子㦂為國子生皆異數也公天性孝友事母得
其懽心撫育兄子皆底成立宗族中有困乏者必推所
有以賙之遇人之危殆者濟之惟恐不及也歲時賞賚
奉母之餘輙分遺鄉黨僚友而自奉甚儉為人沈毅有
醖藉悃愊無華内端外和與物無競處已待人不立崖
岸事有不可則據理諍之未嘗諛言媚色以徇人取悦
三為主考取士得人最多其教人也誠切懇到善於警
發故四方之士及門者衆其學造詣益深作為文章議
論超越皆有根據而理趣充然詩有典則音律渾厚無
纖巧靡麗態初入翰林時楊文貞文定諸公咸器重之
知其所就必遠大也及入内閣與大議所見出人意表
而為民之心尤切天下有隂受其賜者矣士望方殷冀
必久於其位用極康濟之功而天不假年可勝痛哉公
之先世多顯於宋其故居有稱為呂家府者高祖茂卿
仕元為提舉曾祖仲雄祖伯誠俱隱德不仕考嗣芳永
樂中領鄉薦為山西萬泉教諭累贈翰林侍講學士兼
春坊中允母顧氏累封太宜人兄本亦領鄉薦為景州
訓導故萬泉就養而終於此公亦流寓者久之配徐氏
累封宜人子男二長即㦂次曰㥣早卒女二俱幼所著
有介軒集若干卷藏於家嗚呼公與予同事者六年蓋
端謹篤實之士也世何可多得哉今其已矣可不銘諸
銘曰浙水之彥代有其人呂氏一族罕與之倫自宋以
來至公再顯卓然奮興斯慶之衍儒業相傳自其父兄
公克振之以大厥聲遭遇之隆千載不偶事業文章世
豈多有冥冥造物胡不假年乘除之數率由自然曠典
是承賁於鄉土生榮死哀昭示終古
古穰集卷十二
