古穰集卷二十一
明李賢撰
五言古詩
擬古
嗟我少年士其性非不聰明知為人學仍復蹈其蹤纖
毫未有得孜孜伐其功聖賢苦不出吾道誰相宗
大言人皆有踐之豈不難所以坐終日兢兢不自安緬
惟聖賢學豈徒筆舌間至理瑩方寸外物無能千約之
於七情驗之於四端何以能若是返之而静觀
遊學苦不早登科苦不遲雖有聖賢質亦為物所移况
我中人下寧敢慕不羈苟無殷勤志衆欲以之隨仰愧
而俯怍於道已相離一善不足稱富貴將何為
白頭吟
古禮重親迎必從父母命是以夫婦間所貴惟其正生
男願有室生女願有家苟能待媒妁好合寧有涯婦雖
由正道夫猶未可保誰謂私相從一心可偕老嗟哉卓
文君相如豈負心婦道既有虧何用白頭吟
美人隔秋水
美人隔秋水欲渡無舟航清波泛明月對此空斷腸耿
耿見牛女河漢在中央誰云七夕會無乃謬且狂託物
感情興水上雙鴛鴦動止不盈尺物性固其常在人良
不異云胡各一方寒燈照孤寢淚下沾衣裳
出金陵江口阻潮
匹馬出金陵冠盖雜途擁日落到江東官舍頗清迴秋
月當窗明永夜霜氣重孤榻不成眠一鴈度寒隴艤船
欲渡江潮勢兼天湧須臾波浪平百艣相曳踵嘔啞響
中流舉目神駭悚安得在周行我命若膠鞏
雍熙寺書
維揚逢小春風葉散空宇寂寞寄雍熙悲鄉淚如雨何
以慰我心燈下援琴撫知音苦未逢芳華為誰吐
人日喜晴
長年到人日晴少而隂多今年到人日天氣何清和一
世能幾逢懽忭將如何縷金鬢邊垂剪綵庭中羅蓂草
舒芳葉梅萼點翠娥靈辰不易得擘繭邀相過酒酣發
清狂撫劔歌長歌
呂梁洪遇風
客程過呂梁大風折桅子洪濤衝舟横一命輕如紙牽
攀泊崖下相顧戰而泚人生百年間出處不相似老樗
卧空山流槎行萬里勞逸何不同分固當如此展席坐
篷窗須臾風亦止
日
陽精結為日真火空中燃運行有常道晝夜一周天無
欠亦無餘不與天相聯圍三徑千里其形如彈圓出谷
入咸池紅光耀八埏從知月與星借此光明鮮云何亦
見食隂盛月同躔于以象君德但願常昭然
月
月方太隂精形圓質亦清其體本無光日照方能明望
遠翔相隨傍觀虧復盈山河微有影九道分其行左旋
最為遲閏餘歲方成云何望中食太陽射其形于以象
后德遜避斯為寧
述古
稽古有嘉言逸欲戒諄諄大聖若重瞳禹益猶互陳阿
衡佐商嗣風愆竟勿循懇懇周太保旅獒却來賓敬觀
無逸圖有邦萬世珍夫何事荒怠此道未遑詢飄飄夾
林賞豔豔閭須春豈有鴟鴞智將同燕雀倫在古垂明
鑑休迷覆車塵支頥顧衷曲期不負儒紳
嗟彼一心微紛紛衆欲併所以古哲人惕然事箴警自
新若盤銘常使目在炳楹杖與劔矛丹書更肅整稷廟
鑄金人三緘貴深省式觀魯欹器持盈未堪騁亦有睿
聖公年耄心愈儆旅賁瞽史徒交戒幸無眚顧惟理與
義涵養見真境心正意亦誠允矣前脩並
看書有感
銓府務益廣或有半日閑乘閑看古書忸怩愧我顔聖
賢今已矣慨然發長嘆紛紛安厚祿寧復思素餐非無
書萬卷曾不誦伐檀緬惟范文正高名重丘山寥寥千
載後誰復與之班黽勉效分寸汲汲不憚煩先憂與後
樂志欲回狂瀾安得似魚水不見遭逢難誰云出望水
依然在人寰滯畫豈有疾去魯不為膰所願非如此煩
君聽猗蘭
述土木之難
正統己巳秋敵騎忽寇邊聲息一何急頃刻數十傳當
宁乃震驚奸臣擅其權悍然挾天子六師聽周旋廷臣
既失措將士俱茫然乘輿不自禦疏留行愈堅豈思帝
王舉為謀出萬全奸心欲逞威制勝當誰先况彼承平
久鬭志良已捐戰陣既不習安能事戈鋋秋高朔馬驕
敵勢方控弦我師雖百里無異羣羝聯土木一以圍裸
體相摩肩前途盡倒戈甘心喪其元人馬積若山營中
如沸川微軀不可競頽然在人顛幸能脫鋒鏑萬死復
相連山深鳥道危一命若絲懸遙遙䀽絶頂恨無羽翼
鶱水漿不入口㗋吻生塵煙筋力既已疲歴險愁攀緣
﨑嶇轉崖壑曾不遇微㳙縱有梅林想何由見酸涎晝
夜歴三周山盡始得泉歸來問城郭哭聲上青天當死
乃不死恍如再生年忽忽過半載悸恙方獲痊敵志益
奮發深入踐京㕓豈無貔貅士莫敢衝其前志滿利已
得回首齊揮鞭外兵禍中原天意無乃偏國恥未能雪
寧忍戴貂蟬壯志幾時畢雄腸何日牽經略到窮髮燕
然名可鐫邊烽從此息黎庶始安便一洗朔方功萬古
垂青編
簡姜貴憲聞過詩
古人喜聞過信為百世師君子能成德賴友以相規奈
何今之士諱疾而忌醫訑訑距人諫不善何由知心惟
恥下問自用不能移甘心守孤陋寡助親亦離若人究
其見無乃愚且癡念此恒自省觀生驗我為吾友具三
益顧我實所資但願忘人勢有過忠告之武公臻耄耋
求戒辭愈卑况予知非歲考祥豈憚疲位高才不稱戰
兢恒自持斷斷無他技盍簪意欲縻小德已出入毋俾
大節虧望君不我棄善行勗我施俯仰無愧怍致此非
君誰幸免取譏誚豈獨相追隨
題畫
方圖展佳趣二客空山遊峯迴石路轉籟息林壑幽斷
崖鎖煙蘿隂澗鳴琳球擔頭空翠濕屐齒苔痕留百折
度﨑嶇千尺看飛流殘月墮屏嶂枯松掛猿猴溪雲涼
帶雨山色净含秋霜重丹楓落巖深嵐氣浮太行歴危
險羊腸任夷猶蜀道古云難攀緣竟何求遙知飛鳥倦
疑聞杜鵑愁崔嵬到絶頂高寒透重裘飄然發遐想俯
景豁吟眸會當逢仙子攜手訪丹丘
七言古詩
金臺惜别
玉河隄上楊花飛玉河隄外客西歸晚色蒼蒼慘别恨
東風蕩蕩吹征衣昔君從父涼州謫回首家山邈胡越
塞閫驚回旅夢孤杜鵑啼破邊城月邊城月缺復圓月
光常照玉門關對月空教動鄉思西陲萬里何時還翻
懷親友司封客生長相違重堪惜攜琴命駕上京華聚
首開懷論疇昔親情契合未云久官舍匆匆又分手煙
光二月薊城春祖饑一尊燕市酒行旌遙指夕陽西驛
路青山足品題雨霽函關吟處好雲連秦樹望中迷我
聞君子擅文武剰有竒謀禦戎虜立志休同燕頷流致
身期與嫖姚伍他年霄漢重相逢當時故舊歡無窮皇
家金石賜不薄願言壯歲收邊功
題夢萱堂
兒生三歲母即亡母心戀兒魂悲傷兒在童蒙渾不覺
母魂惻惻時護防日居月諸兒漸長始有知覺動思想
愀然問爺母不存涕泗潸然心惚恍母有魂兒有身幽
明無路得相親母向夢中見兒語兒初不識母酸辛覺
來問爺驚所見兒說形容爺與辨衣裳總是沒時穿音
容不異存日戀兒知是母頓欲絶五内崩摧淚成血毁
形便若初喪時饘粥一御哀情切嗟哉衛氏孝且純古
有曾參亦可倫天性由來非矯作風俗如此寧不淳人
生何幸父母存恬不為養獨何心視此安能不汗恧撫
卷因成孝子吟
題丘氏節孝傳
丘家姑嫂美且烈遭危赴水情默默捨母棄夫非獲已
不死必為兇寇得嗚呼此情真可哀悲風為爾從天來
苕溪之水清見底玉骨沈處無纖埃姑嫂捐生身既潔
母往投之將共絶兒心蒼惶急救母負之出水聲哽咽
母既蘇兮兒在邊一門孝節良兼全羣兇相顧咸驚愕
棄而去之心茫然世上非無顔色好節義不全何足道
獨羨丘家姑嫂心堅如金石貴如寶峩冠博衣為丈夫
往往貪生甘就汙若人讀此三節傳面赤汗下空沾膚
聖人扶世立名教但使斯民存節孝丘氏芳名永不磨
後胤綿綿宜克肖我忝搢紳儒者流此心常為天下憂
憂見民風不復古吁嗟丘氏誰能儔
秋夜
秋夜有餘清耿耿不能寐出戶涼意來四野星河墜露
氣濕衣裳茫茫宇宙長凌空不可得歸來倒書床記書
已成念波冷湘筠簟撫景役吟魂得句還重練須臾天
山月一鏡渾無缺坐落半窗明對之心愈潔向來雜慮
湯潑雪不知東方之既白
喜晴
天昏雨方密悄悄幽窗寂就枕已成夢雨聲猶未息覺
來氣愈爽風細木葉響紙窗忽已白雲净月華朗攬衣
開雙扉深院凝清輝吟眸四邊開無限秋色來偃仰東
方曙林間鳥飛去回首扶桑日正紅歸鴻幾點散晴空
新秋雨霽人心喜我心亦與人心同
送張尹之江隂
江隂勝景接湖海水國名鄉富魚蟹張侯釋褐綰銅章
父老欣傳得賢宰秋風潞水片帆輕淮月當空夜正明
北固雲開楓樹曉翠光亭古山禽鳴襟懷皎皎冰壺潔
僚寀相從盡相悅百里春風錦製新一簾化雨民冤雪
卓魯芳蹤良可追德政行看聖主知他時有待徵書至
還擬承恩向玉墀
聽琴
銀河耿耿月華涼有客坐對琴一張金徽玉軫聯輝光
拂髯舉指彈清商漆園春夢蝶飛揚花底嗈嗈雙鳳凰
碧霄嘹唳孤鶴翔四壁唧唧鳴寒螿嗚咽流泉出澗忙
萬壑爽籟發笙簧古戍悲角曉帶霜洞庭秋漲波茫茫
巴峽驚湍激石礓突然鐵騎鳴刀鎗長堤柳絮隨顛狂
珠林石鼎沸蘭湯雪花六出紛呈祥平沙鴈落滿江鄉
喧啾百鳥忽軒昂下流奔急見飛航高峯瀑布千尺強
雷電交作雨霈霶挺然松竹共蒼蒼壯哉不屈百鍊鋼
引雛江燕語危檣梧桐飄葉&KR1089;銀床幽谷叢蘭自芬芳
八鸞雲漢聲鏘鏘離騷忠憤志堪傷孤臣孽子意相將
在陳絶糧興慨慷演易羑里憂思長肅然環珮步巖廊
關關鳩鳥在洲傍觸目感雉飛來雙慟回命短沾衣裳
英雄盖世歸劍芒三命益恭走循牆聖謨洋洋嘉言彰
虞廷賡歌際明良千載遺音幸不亡豈云冰炭置人腸
棲鸞之桐出嶧陽法象天地圓與方昔聞孔子學師襄
杏壇函丈日徜徉爨下焦尾聲琅琅知音争似蔡中郎
正聲感我塵慮忘藹然和氣在中央煩君為我收錦囊
來日還銷一瓣香
擣衣篇
擣衣向中宵銀河月色饒處處砧聲急家家戍卒遙戍
卒遙幾千里霜砧續斷聲不已展轉孤衾夢未成風送
愁聲入人耳閨情感此淚雙落明月流輝照沙漠寒衣
寄得到邊城朔雪苦寒衣正薄
公莫舞
公莫舞公竟舞龍泉三尺虹光吐鴻門宴上殺氣高勇
士相看勢如虎赤帝龍顔不可傷何用屑屑揚雙璫英
雄獨學萬人敵豈知歷數歸真王筵前舞罷將軍醉玉
斗聲中霸圖碎不須約誓界鴻溝江東父老難重會
城上烏
城上烏啼月將落城外秋風起寥廓烏聲啼罷露華晞
草樹蒼涼曙光薄都門車馬集如雲離筵勸酒何殷勤
酒闌人去棹歌發明日烏啼何處聞
獨不見
獨不見佳人面二八美如花嬌態人争羨又不見佳人
老鬢邊白髮垂委棄如秋草世間萬事同此輩興衰得
喪真相類古來達人每洞觀無辱無榮亦無悔
行路難
行路難難更苦孤影飄飄無定所關河迢遞渺天涯長
風吹夢歸鄉土亂石灘中一葉舟江心白浪風颼颼劍
閣崔巍連鳥道縈紆詰屈心煩愁行路難難更險歲月
無情何冉冉山頭夕照樹千行天外秋光鴻數點對景
增離憂莫作汗漫遊百樣艱辛在行路不如高卧藏林
丘
送俞侍郎還家養疾
明良相逢海宇清甘盤舊學功非輕夙資啓沃不可釋
聖躬有賴增高明潛邸師臣已無幾眷注時時荷殊禮
忠言正論立朝端帝德光輝日興起如何微恙苦相纏
動履艱辛淹歲年宸衷軫念醫殫術獨坐經幃徒慨然
封章懇乞還鄉里寵賚頻繁情不已優游適意謾珍調
平安早報天顔喜片帆高掛上京船鵬翮重看奮九天
保傅虛席待耆德相期事業光無前我忝同寅致私願
臨别不勝情繾綣作歌相贈寫離懷目送飛鴻去如箭
題卧龍圖
漢家神器風波舟奸雄環顧涎欲流斯時誰有匡扶具
南陽嘉遯阿衡儔帝室之胄何英偉草廬三顧驚神鬼
幡然感激釋耕耘一旦君臣若魚水鼎分畢竟不能休
務償初志復神州永安遺恨抱終古出師二表殫嘉猷
錦水祠堂宛如故劍閣荒蕪流馬路七擒南徼讋天威
八陣䕫城訝神護營中星隕渭濱秋五丈原頭殺氣收
歸櫬猶能走仲達運移漢祚終難留英雄千載空惆悵
商周人物能多讓世間成敗不足憑卧龍遺址人争訪
送戶部尚書沈公致仕
君不見文富二公當耄耋起復入朝人共悅進退從容
大節完千載令人羨英傑又不見廣受二疏歸故鄉冠
盖如雲擁道傍道傍觀者咸嘆息芳名百世猶輝光後
來誰可繼前躅今喜司徒更知足再入朝行三載餘浩
然歸志如鴻鵠鶴髮童顔近八旬休官高趣寓鱸蓴籬
邊秋興黃花發林下春遊翠竹新天壤之間樂誰比蘭
玉盈庭歡不已水光山色獨扶笻月白風清隨泛蟻物
外緇巾返自然太平人世樂天年江鄉容與不知老一
任人稱地上仙
蘆溝曉月(此下四首皆代言之作)
金鷄唱徹扶桑曉殘月娟娟掛林杪長河斜抱鳳池西
流彩遙連碧波杳横橋遠亘如游龍明珠影落長河中
桂魄千層琥珀瑩蟾光萬頃玻璃同霜葉飄飄綴馬鬛
沙河閃爍黃金屑蘆荻聲乾風力寒煙霏纔上銀河滅
往年幾暇曾一臨碧波渺渺蘆花深千官振轡發歸騎
月華猶在西山岑
西山霽雪
太行西來幾千里突兀連峯半天起朔風吹雨凝作花
玉龍鹽虎相偎倚嫩寒澄霽朝暾紅千峯萬峯如發蒙
瑤華散盡錦屏列露出朵朵金芙蓉兹山見說多竒秀
况復清明景偏茂日射松梢翠欲流雲開石竇冰成溜
捲簾坐對情何濃預為吾民歌歲豐瑞麥連雲先有兆
遺蝗入地潛深蹤
薊門煙樹
薊門近與都城通佳氣葱葱一望中朝煙暮煙自漠漠
遠樹近樹皆濛濛居民樂土今百載閭閻相望春長在
榆柳分行似幕張桑麻遍野如雲靉紅稀綠暗鳥聲和
往來車馬肩相摩酒館紛紛笑語集旗亭渺渺離情多
都市樓臺迷遠近殊方賓貢無停運須知此地異尋常
會教永作韶華鎮
南囿秋風
南郊八月天氣清囿中萬木皆秋聲靈臺靈沼足蕭爽
似遊閬苑登蓬瀛長堤迤邐疎楊裊十里芙蓉香不了
翠栢隂搖輦路涼碧梧影動行宫曉麋鹿呦呦雉兔肥
鷗鷺浮沈鴻鴈飛蘭菊總芳時可樂稻梁正熟農無饑
時哉遊豫民心喜緬想周文可同軌惜哉漢武縱高歌
不知耕斂真徒耳
五言律詩
次泐季潭雜詠
白蓮沼
方鏡無何有亭亭數白蓮潄芳憐後輩遺愛憶前賢築
土為高岸臨流引細泉最堪秋夜静花月兩嬋娟
深居
避世尋幽隠山行十二峯茅簷翠竹合石逕碧苔封溪
漲一川雨林深千尺松遙聞漁父唱未得一相逢
漁隠
晦迹知何事生涯一棹中歌聲聞夜月笛韻和秋風有
意同歸蠡無心作兆熊達人皆遁世吾道幾時隆
入澗有作
谷裏誰來往林深一徑通猿啼常對月虎嘯自生風霧
重溪流暗霜濃葉落紅何時歸此澗漁舫任西東
朝東
曉院竹風清珠簾捲畫楹薄雲收暑氣疎雨帶鐘聲棋
勝還經慮詩成可細評年年長此日聊復過平生
夜雪
瑞雪紛紛落殘燈半夜餘獨憐為客日重看古人書夢
覺憂還集詩成樂自如遙思乘興客風細片帆舒
題送别圖
送别都門外江山入畫圖東風吹嫩柳南浦接荒蕪驛
路停青旆離筵餞玉壺一朝千里别相贈有詩無
寄隠居
道人高隠處茅屋傍松蘿犬吠樵夫至車聲長者過春
風多興趣秋月費吟哦忽覺光隂晩衰顔可奈何
櫟山雨
雨勢到孤峯涼生萬壑松山頭掣紫電雲際掛蒼龍溪
漲魚争躍風狂蝶自慵兒童驚虎過門外有行蹤
洞山泉
尋幽來洞口洗耳聽泉聲曉色如苔淨寒流似珮鳴芳
春無客到深夜有猿驚不敢多時立松風透骨清
故人見過
誰知霄漢客復意到山阿花柳春偏勝風煙秋最多彈
琴得雅趣攜酒費吟哦異日著雙屐還來訪薜蘿
溪漲
連朝疎雨過溪漲欲臨軒濤響激松石波流入草原潺
潺欹樹拔滚滚落花翻古渡遊人隔時時看水痕
隴下居
尋幽居隴下山色滿窗前覽物知天地觀書對聖賢煙
凝秦嶺樹雲鎖華峰蓮欲賞閑中景還須酒似泉
山水圖
看遍丹青手無如此畫工雲邊千樹合林下一溪通翠
竹圍茅舍清流遶栢宮便思尋隠處忽見晝溟濛
天然真景趣畫史信多能傍壁兩枯樹臨流一老僧煙
光溪上結雲氣嶺頭蒸遙望山中寺孤峯第幾層
過后山
山程渺渺去曉色尚熹微野鶴穿松徑殘花點客衣溪
魚當鏡躍山鳥近人飛却憶漁郎說桃源果是非
東軒見訪
為謝東軒客多勞到此林臨流青樹合歸路白雲深世
事非關慮浮榮肯係心江山秋夜静抱膝一長吟
江風山月堂
風月江山景秋來共寂寥籟生涼氣肅天淨晩煙消翠
色經朝雨寒聲起暮潮堂前得此會眼界自逍遙
送人之陜西
送子西遊日獨傷南浦春如何關外客去作隴頭人異
地還思舊他鄉莫厭貧懸知從此隔相見夢中頻
送法師住慈感
故人從此去尊酒莫頻催臘雪猶堆嶺春風已放梅交
情留偈别疎景入詩來想到南山寺纔逢柳眼開
題畫
久隔江山景何人寫此圖寒流如渭水秋色似成都恍
聽幽禽語疑聞野鶴呼不知煙霧重還有隠居無
南澗
遙觀南澗水山畔噴長虹清響孤峯下寒流一竅中龍
升千嶂雨虎過滿林風盡日西遊遍扶笻欲向東
三老亭
亭構因三老終朝會此間圍棋消白日酌酒對青山野
鳥時飛止溪魚自往還不知名利客誰似此生閑
大勝寺集聯句
酌酒坐晴沙新秋景物佳綠苔殘雨霽紅樹夕陽斜野
老來鋪席高僧自煑茶對吟新月上得意岸烏紗
除夜書懷
使節淹淮甸殘冬謝早春揚州除夜客湍水未歸人歌
管千家樂琴書旅舍貧鄉懷從此切清淚欲沾巾
寄延綏參戎曹少卿十六韻
豪俊當亨泰雲途早著鞭文章期顯後星鳳覩争先卿
秩超遷美戎權委任專嘉謀應出衆偉績貴無前定許
忠輸國寧論雪上顛种公同妙算范老共高鶱有志平
沙漠無心望酒泉三軍威自振千里寨相連驍騎時分
陣精兵每控弦旌旗鋪遠塞笳鼓擁中堅帝顧憂全釋
天驕懾自旋横行閑將略直上息狼煙漢道宜臻盛兵
塵不近邊秋防嚴據險生計課屯田障夏規千載安疆
策萬全中興推獨步歌頌寄長箋
古穰集卷二十一
