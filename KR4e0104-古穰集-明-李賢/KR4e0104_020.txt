古穰集卷二十
明李賢撰
祭文
受誥命告先祖文
維景泰二年歲次辛未月日孝曾孫吏部文選清吏司
郎中賢敢昭告於三代先祖考妣尊靈恭惟祖宗積德
之厚澤及後人賢仰承餘庇竊祿於朝祗懼戰兢不敢
荒怠兹奉天恩頒賜制命階奉政大夫父母妻室同荷
寵榮嗚呼根之固者枝必茂源之深者流必遠今日之
慶豈無自而然哉膺斯曠典追慕何勝謹以三牲酒菓
用伸虔告
焚黃告先妣文
維景泰二年歲次辛未月日孝男賢敢昭告於先妣之
靈男奉承慈訓竊位於朝兹荷天恩頒賜制命追贈先
妣為宜人謹用謄黃焚於影堂竊惟男自幼多厄長育
最難我先妣軫念之懷備極憂懼幸而成立縻於仕途
弗克就養膝下顧兹罔極之恩方將圖報於萬一豈意
遽違祿養况今俸入稍厚不及生前言之痛心豈勝感
慕嗚呼泰山為礪磨盡有期此恨綿綿何有窮已謹以
三牲酒菓用伸虔告伏惟尚享
焚黃告亡妻文
維年月日夫賢以三牲酒菓祭於黃氏之靈兹荷天恩
錫爾制命贈為宜人念爾昔者配予方冀成家(闕)一
星命遽云夭此雖定數情何能為服此寵榮少慰幽魄
爾其享之
祭陳僉憲文
象山之秀鄞水之清鍾靈孕竒惟公以生公之生也粹
然其質不昧而明不妄而實潛心稽古易書春秋得聖
之奥與賢者遊蚤掇巍科擢任御史豸冠峩峩振揚風
紀如唐子方孤忠自將如趙鐵面凜乎風霜簡任帝心
十年清苦超陞臬司往臨中土公惟初志益勵不渝方
伯連帥孰不憚予公出巡行滿車甘雨一道澄清閭閻
却暑報最天官厥績茂焉乃增祿秩持憲蜀川蜀人仰
之咸曰我公期公福我溘然告終嗚呼哀哉予昔在學
公來按試獨霽霜威戒勉諄至以予試文徧示諸庠不
肖之名愧公以彰於時賓興值公監試為某嫌也乃辭
厥事幸而中焉副公盛心公豈有私顧予何任猥以匪
才辱公之好訃音忽聞豈勝哀悼義當往弔羈於官守
千里緘辭附以尊酒追思儀容潸然涕滂公其有知鑒
此衷腸
祭尹員外文
嗚呼尹君廷佐年方四十有八矣忽一疾而竟亡士林
相顧愕然無不為之痛傷造物者操數於冥冥之中何
獨斯人之不常謂善者福謂仁者夀今乃大謬不然豈
天道之乖張嗚呼廷佐兢兢小心循循雅飭司銓衡十
有餘年而持已之恭未嘗一日而怠忘威儀棣棣不可
選也如驥之德如玉之良豈獨僚友親而愛之在朝搢
紳孰不願交曰氣味之深長予之不肖昔忝同事而朝
夕相從世俗之態曾不見其毫鋩惟仁禮存心所以愛
人敬人之道愈久而彌彰名位方殷如川之至誰謂半
世而止沾予襟之浪浪屬纊之際思予一見而永訣痛
知己之難留惟附命於穹蒼陳辭寫哀薄奠一觴靈爽
如存將必有感而來嘗
焚黃告先祠文
維景泰六年歲次乙亥某月某日孝孫男吏部右侍郎
賢敢昭告於顯祖考妣顯妣尊靈曰仰荷尊靈積德深
厚被我後裔榮仕於朝兹者祗奉制命贈顯祖考江川
府君為通議大夫吏部右侍郎顯祖妣楊氏孟氏顯妣
葉氏及亡室黃氏皆為淑人恭惟朝廷推仁廣恩施及
先世恪捧制命忻悅曷勝顧惟賢拘於官守弗克躬詣
鄉園敬伸祭告瞻望桑梓感慕益增謹用謄黃并製冠
服齎至祠墓恭行燎禮今以清酌庶羞於京邸行祠先
此伸告
代家父告焚黃文
維景泰六年歲次乙亥某月某日孝男封吏部右侍郎
昇敢昭告於考妣尊靈有孫曰賢仰荷考妣積德垂慶
獲仕於朝叨膺祿位於斯有年兹者仰荷皇上大恩特
賜誥命贈先考江川府君為通議大夫吏部右侍郎先
妣楊氏孟氏為淑人及亡室葉氏并孫亡婦黃氏亦為
淑人祗承恩命忻忭無涯念孫遠隔鄉園羈於官守弗
克親詣祠墓祭告恭依制命謄此黃文并製冠服專人
齎回男敬潔牲醴庶羞特伸燎告伏惟尊靈服此休命
敷佑小孫竟展忠誠用昭令美我先人亦倍有光焉謹
告
新居祭五祀文
維天順三年十二月己酉朔越十日戊午吏部尚書兼
翰林院學士李賢敢昭告於司門之神司竈之神司中
霤之神司戶之神司井之神曰五行之運發育萬物惟
神之靈有家當祀賢叨荷聖恩徙兹新宅神各司職尚
賴爾庥安我人口蕃我畜殖其永無愆以保終吉謹以
牲醴用伸虔祭
祭伯母楊氏文
嗚呼伯母自為先伯繼室殆五十年於兹矣勤於治家
勞於紡績儉以自奉恒憂門戶之衰和以待人尤篤宗
婣之義於婦道則克脩於母儀則能盡子女各底於成
立福夀已臻於隆長老而孀居不渝初志沒應無憾瞑
目泉臺訃音忽聞心衋傷而出涕緘辭遙奠靈昭鑒而
來嘗嗚呼哀哉
銘
存養銘
天之生人道在其心神明之舍無迹可尋方其静時具
此太極萬理森焉洞然以寂君子於此敬以持之須臾
之際不使或離不覩不聞提撕警覺聳然惺惺防閑儼
恪天下大本未發之中能不忽焉感而遂通嗟予之資
既昏且駁存養之功亦曰願學從事於斯動省厥幾庶
幾終身無或自欺
省察銘
幽暗之中細微之事著見明顯亦何其至所以君子惟
慎其獨人欲將萌絶之宜速於動之幾審之惟精毫釐
有差道不吾凝奈何為學紛紛鹵莽人不見聞遂失其
養潛伏之詩我則味之内省不疚於心自恞喫緊工夫
莫此為要嗟予小子敢違斯教於以作聖於以致和兢
兢其畏矢心靡他
克己銘
一心之微理欲交戰所以君子力為之辨惟理惟欲能
判於心務去其欲勿使或侵惟欲之端奚翅一辭曰邪
曰偏曰非曰私或有一焉理即亡矣形雖為人心則物
只志士於斯奮然不回遇敵而前安問其誰惟兹大勇
古有顔氏顔何人哉學之則至顧予之鄙匪曰大言斯
復其初無忝於天
改過銘
人非生知孰能無過過而能改斯不為懦志不可惛慝
不可留改之勿憚勇於自脩學問之道惟此為急苟或
畏難(闕)以集所以君子知過不容速以改之惟善是
從於以徙義於以崇德歉悔不存我心則懌如湯之聖
如回之賢不吝不二莫之或先下逮仲由聞過則喜百
世為師在此而已如予不肖敢忽其要希聖希賢弗棄
弗暴
主静銘
學問之道静為第一心静則虛不静則窒惟其静焉湛
然以寧如水之止如衡之平豈若釋氏曰禪而定收此
放心隨事而應苟不静焉紛紜膠轕蔽交於前莫之能
遏於以應事齟齬鶻突茫然無歸方寸恍惚惟聖立極
乃主於斯惟賢致遠亦曰在兹由是持敬乃為善學非
同槁木有見其卓先師訓戒我則佩之專其精神庶無
外馳
主敬銘
惟人之生得氣之正理亦具焉斯謂之性盡性曰心虚
靈知覺苟不敬焉昏亂交錯為聖為賢為愚為頑究其
所由敬否之間所以為學非敬則肆成始成終咸由於
是偉哉先儒提敬於前用力之方開示惓惓主一無適
整齊嚴肅曰常惺惺曰時檢束惕然悚然薄冰深淵表
裏動静無或間焉潰川隄防奔馬銜轡須臾怠忽衆欲
交熾凡我後學尚鑒於兹作聖階梯舍是何為參前倚
衡惟敬是主宜效仲弓請事斯語
行恕銘
為學工夫惟恕為要終身行之可以至道聖門穎悟子
貢為先夫子告之三以恕焉推以及人取譬於已求仁
之方在此而已斯恕之公不可無忠體用雖殊形影則
同曰愛曰惡曰治曰責彼我之間分願各得亞聖有言
強恕而行服此成訓誓勿荒寧
輔漢卿所編朱子讀書法綱領凡六條前後二
集總十有四條已刊於集慶學中後有番昜齊
熙又更易次第著其說於每條之下今雖載於
真西山記中又殘缺大半兹欲揭六條於家塾
以警子弟於是每條為銘數句云
居敬持志
讀書之本在於一心至虛至靈神妙莫尋心能不放何
術可仗居敬持志無以復尚敬或不居志或不持飛揚
馳騖物慾是隨嚴恭寅畏心入腔内讀書觀理庶幾不
昧
循序漸進
讀書之法貴乎有序漸進為功不可急遽小學大學論
孟中庸六經子史次第求通量力所至立此程課字訓
句旨勿得放過苟為不然貪後忽前凌躐疎易是誰之
愆
熟讀精思
書必熟讀不厭反覆在口成誦千百未足精而思之卻
立徐行如攻堅木如理亂繩意得於心常使浹洽燕閒
之中玩味勿雜心與理會血脈貫通持此不懈作聖之
功
虛心涵泳
士之讀書貴乎有則務廣貪多終無所獲虛心静慮涵
泳從容欲速不達進銳無功所以君子深造自得意緒
安閑勿急勿迫心潛於一久而不移顧予所樂知者其
誰
切已體察
體察之功貴乎切已矯輕警惰私念或起省身如曾奚
翅日三萬物予備一誠勿參喚醒此心内外交養點檢
提撕纖毫不爽見微之著遏於將萌慎獨自克日進高
明
著緊用工
為學工夫忙若救火即時向前奮然敢果如饑求食如
寒求衣嚴立程課不可少違撑船上水急流之中一篙
放緩退而無功所以君子孳孳不倦競此寸隂務償夙
願
硯銘
嗟爾泓出端溪奈之何精堅之質友陳玄而見虧玄哉
玄哉其亦孔子所謂損友也君子取友其慎之
筆銘
爾穎之才藉玄而著友道相須古人斯慮進銳之志尚
宜戒之苟或忽焉銳盡何施
盖銘
嗟爾高盖以覆為職雖無蒼穹之廣大其於人也有益
惟雨惟日汝能蔽之第恐狂風忽至而倉卒不能自持
雖㒒隸紛然奔救其不離披也者幾希惟智者早見能
收於未風之時
床銘
床横八尺載人之眠於夜也則宜於晝也為愆或曰愆
者人也床何與焉然則人之愆必有其緣使其晝無斯
床將必絶人之便庶幾乎終日乾乾
劔銘
寶劔之精龍光上昇其為形也如虹如霆如星之粲如
霜之清君子佩之鬼神為驚若夫措諸用也剸犀斷鯨
會須為我獻之明廷天下之人其不肅然以寧
尺銘
惟尺之度因律而作積而累之不失毫末古之神禹以
身為度地平天成豈無其故若夫大學絜矩之道非爾
為用亦莫能較由是觀之一尺雖微而有公平正大之
體君子於是乎亹亹
箴
思誠齋箴(有序)
焦君秉聰有志於聖賢之學以思誠名齋而請其說於
予予何足以發明斯道哉然竊聞之誠之一字只是實
理聖賢論之更無餘藴而思誠又孟子教人用力求誠
之要即中庸所謂誠之者人之道也嗟夫天地萬物莫
非實理惟聖人不假脩為而自存賢人必待脩為而後
存若夫衆人為私欲所蔽往往流於妄誕欺詐而實理
之在已者昧矣學者能於日用之間一動一静一言一
行必思所以誠之擇善而固執自強而不息則實理復
存於我矣古之君子作聖之功惟在於此今焦君獨能
以是留意其度越常情遠哉故不鄙而為之箴
人之有身萬物皆備惟聖存誠絶彼私意賢人而下豈免
自欺必由乎學曰惟以思審思明辨乃慎其獨心廣體胖
自反而縮是曰自慊氣乃浩然惟誠在已樂莫大焉古葉
之英故家之胄曰焦秉聰褎然其秀立心制行取法聖
賢顧此人道思誠惓惓表厥齋居舉目常在擇善固執
罔敢或怠俯仰無愧廣大寬平進進不已自明而誠日
用彝倫一真無偽仁義根心睟面盎背由中形外表裏
不殊斯為盡性聖賢同趨嗟予疎拙矧敢自棄亦有志
焉孜孜不替相彼爾室丐予以言箴以共勗為蹄為筌
贊
漢三臣贊
蕭何
何與高祖布衣相從入關所得圖書是崇養民致賢卓
為上計拜信築壇懲彼兒戲不絶糧道恒保關中漢興
楚滅伊誰之功帝心多疑何亦甚殆善用人謀獄猶見
逮以參代相為國得人勛居第一永矣無倫
曹參
參從高祖始以中㳙攻城掠地執銳披堅身數被創志
不少替踣楚興劉允賴其濟既還假相遂相王肥治用
盖術民有所依剖符定封居何之亞代何為相功不為
下何由以見遵之弗違民歌寧一千載有輝
王陵
高祖微時事陵為兄陵聚其黨遂從楚兵洎漢擊楚陵
乃從漢以母招之母死其難漢定天下陵實佐之究其
初意封侯故遲及居相府后欲王呂正色直言后意乃
沮夫何平勃背約阿從人臣之義孰與陵同
自贊
以言乎學無潛心諦玩之功以言乎進無剛毅堅忍之
志愧天爵之不脩奈人爵之荐至徒存康濟之心而才
單力弱不足以自遂也思引退而弗能將不免於天下
後世之譏議惟此心之惓惓何功名之敢覬所願者世
道亨嘉而身見唐虞之盛治也
復齋焦先生像贊
觀舒遲之容而有以知其德之裕也覩睟盎之色而有
以知其性之具也藹發外之英華存凝遠之風度主師
席而育才之志伸輔宗藩而正義之功著其歸老也扶
笻容與於水光山色之間其樂道也抱膝吟詠夫鳶飛
魚躍之趣士林仰出塵之清標後裔挺臨風之玉樹噫
斯人也誠儒者之高流在吾鄉而獨步者也
封通政司參議趙公像贊
觀素質而識其意誠覩貌閑而知其心古挺孤松之秀
於秋巖藹幽蘭之芳於春塢良貴在已不慕乎人爵之
榮安宅是居宜受夫天錫之祜朱顔白髮衍牲養於家
山烏帽緋袍絢龍章於庭宇噫斯人也可謂得至樂於
天壤而無愧怍於仰俯者邪
賦
禎槐堂賦
監察御史房君子儀洛陽人也其尊甫既構
堂以居忽有槐生其下已而蓊然暢茂子儀
亦大顯人以是槐為房氏積慶之兆遂名其
堂曰禎槐而予為之賦
繄大唐之元勛兮蕃後裔於洛陽覽寰宇之茫茫兮乃
隸籍乎中央歴千載而昌盛兮惟積累乎隂德念所居
之靡固兮肆鼎新乎堂宅紛輪奐之壯美兮曰宗族其
聚於斯羌落成之既吉兮見槐生其荑荑揆木類之攸
産兮宜遠茂乎山壑獨離羣而自異兮其鍾秀乎旁礴
思有開之必先兮兆奕葉以流芳異晉公之手植兮信
房氏之嘉祥乃於是乎封之培之育之以夜氣之息飽
之以雨露之滋順物性之自然兮隨生意而怡悅抑造
化之聏和兮夫豈待乎提挈將見萌之於青陽長之于
朱明秀之于白藏固之于玄英拂青雲以森欝兮矗凌
空于百尺蕩繁隂以滿庭兮羨喬木之無敵符華胤之
穎脫兮表英邁於子儀擅五色之雄文兮斑上下其陸
離魁多士于梁園兮復高第乎金榜快鵬摶之九萬兮
衝雲霄而直上慨攬轡乎&KR0865;駒兮綴峩冠以神羊著繡
衣之煌煌兮肅烏府之堂堂運兔毫于螭首兮簉鵷班
于青瑣振霜威于關右兮觀民風乎江左由中敭而外
歴兮偉廟廊之清標矧推恩以榮親兮絢錦勅之封褒
允禎槐之不誣兮何家聲之大振保令德而無斁兮期
始終而一慎又從而歌曰槐之禎兮房之興兮綿綿子
孫引勿替兮源源慶澤寧有既兮瞻彼其廬洛城之東
兮崧高惟嶽惟房之鍾兮
張氏孝節賦
繄唐室之忠義兮衍百世其流芳藹詩禮之雲孫兮實
系出於南陽曰有女其貞静兮蚤毓秀於閨房才不較
夫道韞兮德乃符於孟光惟松蘿之託好兮遂和鳴之
鳳凰擬鶴髮之偕老兮痛所天而遽亡悵幽明之異路
兮衷欝悒而莫制捐膏沐以勵節兮指井波而自誓幸
遺孤之方齔兮殫績紡以撫育覬成立以有後兮慰泉
下以瞑目豈蒼穹之莫知兮復脩短以難留徒海枯以
為淚兮曾不覽其增憂念雙親之垂老兮願滫&KR1329;以躬
勤同諸弟以周旋兮侍膝下以欣欣羌素懷之未愜兮
忽靈椿其凋謝悼三從之俱棄兮崩五内於長夜倚萱
堂以釋抱兮謹奉養而益周嘉難弟以奮庸兮得三釜
以綢繆驚四時之代序兮忽白日其西暮恨青鳥之不
返兮望瑤池而迷路慈闈忽云告徂兮心何極夫傷悲
蹇一身之自苦兮顧重遭夫乖離於方寸以無愧兮允
孝節而兼全視共姜於前古兮僅能盡夫一偏系曰惟
孝而節兼之鮮兮孰以上聞昭曠典兮寵命下臨光生
墟墓兮垂之青史永永無斁兮
哀辭
周是脩先生哀辭
訓江都邑庠周轅持其父是脩先生行狀以
示予予三復披閱凜然有感遂哀之以辭
嗟先生之節義兮與烈日而争光凜千載之英風兮實
可慕而可傷視古人其夷齊兮之就死為尤决抑所謂
求仁而得仁兮乃丈夫之貞烈先生之容吾不得而見
兮夷考其行而可知身雖永隔於黃泉兮心則暴著而
無虧使我聞之其感慨兮欲何為而致奠潔生芻之一
束兮盼千里而酹獻嗚呼義重於泰山兮何一命之可
留彼齟齬之偷生兮其視此寧不為之含羞
秦性初哀辭
秦性初會稽人也以進士擢春官主事予嘗
接其風采淳然篤厚君子也年未六旬以疾
卒位不稱德物論惜之予以晚進辱雅愛為
辭以申其哀焉
若有人兮山之隂紉蘭茞兮撫瑤琴朝翺遊於藝苑兮
夕弭節乎頖林御泠風以遐舉兮折仙桂於夜明官南
宫而少試兮擬雲路以高翔忽委蛻於大塊兮曾不係
夫毫釐(闕)魂氣之飛揚兮遣巫陽以招之神返堂室兮
風蕭蕭形歸窀穸兮夜寥寥芳名千古而不泯兮紹箕
裘之有人嗟旅櫬其南旋兮悵執紼以無因慨夫人而
不可見兮增予懷之隠憂慘欝悒以歔欷兮睇雲山之
悠悠
古穰集卷二十
