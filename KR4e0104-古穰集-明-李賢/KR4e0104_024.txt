古穰集卷二十四
明李賢撰
和陶詩
飲酒詩二十首
其一
尊中既有酒開懷樂飲之人生穹壤間出處各有時隂
陽逓消長達人恒鑒兹咄彼乾沒徒終身事狐疑君子
守正命軻言良自持
其二
帶索憐榮啓行歌依太山當年逮九十三樂非空言貧
固士之常怡然度流年斯可敦薄俗千載清風傳
其三
世榮寡所慕雅有丘壑情既同鹿門隠安論沒世名愛
此尊中物陶然過一生世道有隆汙言之心為驚分隂
未能惜悠悠何所成
其四
幽樹集羣鳥倏焉各驚飛驚飛不顧返使我中心悲恐
非栖止處豈不失所依我行歲云暮薄言此旋歸撫我
庭前松勁撡恒不衰永言固深盟歲寒不相違
其五
門前蔭五柳闃然無塵喧支頥坐中夜明月忽已偏既
睡還復醒朝暉映南山攜壺向東籬獨酌欲忘還欣然
對黃花此意同誰言
其六
君子唯蹈仁志在成其是所以三代民誰毁復誰譽今
何獨不然令人徒莞爾况復厭菽粟紛紛競紈綺
其七
賞菊東籬下盈杯泛其英一觴未及醉悠悠今古情安
得遇知己幽懷與之傾日下林色暝歸鳥相和鳴靜觀
萬物樂吾亦樂吾生
其八
衆卉倏凋謝孤松見貞姿凛凛歲云暮挺此霜雪枝君
子夙有禀節撡同一奇惜哉老丘壑謝彼梁棟為於焉
樂蕭散誰復能絆羈
其九
曙色上林杪柴門已云開隣翁携酒至慰我平生懷謂
我胡不仕恐於大義乖歴觀古賢逹未必終幽棲况子
有遠志何必混途泥翁言意良厚我情非所諧簡書有
夙訓前途安得迷君看倦飛鳥多戀故林廻
其十
樂兹桑榆景翻思在東隅我昔驅車出冒行荆棘途康
莊在何許不得遂長驅歸來卧北窗一枕清風餘安得
屈夫子相與論卜居
其十一
憶昔顔氏子獨聞夫子道道既早有聞壽何貴於老非
如莊叟談心灰形亦槁雖處陋巷間長使顔色好富貴
如浮雲仁義自為寶嗟我何所求高情在物表
其十二
孔子無不可斯為聖之時所以游夏徒不能贊一辭藐
余千載後取則良在兹但恐盛德事反使傍人疑先正
亦何人庶幾不我欺嗟爾營營者舍此將安之
其十三
吾性頗樂飲深識醉中境况居蕭散地宜醉不宜醒詩
成無與和意適還自領醉後饒篇章聊以托毛穎我觀
先哲文丹青垂煥炳
其十四
古人夙有戒履霜堅冰至斯理吾豈昧一觴且復醉撫
景聊自娛時還豁胷次世榮何足慕天爵良可貴隣父
相與歡深得酒中味
其十五
我屋甚荒涼還同子雲宅扶笻玩浮雲舒卷渾無迹彭
鏗去已遠人壽誰過百愛此籬菊黃寧論鬢絲白有酒
斟酌之年華何足惜
其十六
我觀古之人耕鉏亦帶經不為外物役學道斯易成柰
何夸毗子作事多紛更乃欲希古迹豈不隔逕庭顧余
亦何為聊復以詩鳴終朝自吟諷庶以陶吾情
其十七
深谷有幽蘭清香發天風君子不採掇傷我寸心中人
生信有命脩已任窮通欲試養由藝今且藏吾弓
其十八
我口同斯味易牙乃先得安得魯中叟解我心中惑人
道未能盡吾責安可塞不有君子人何能以為國有酒
且復飲既醉言亦默
其十九
力田不自給聊以干禄仕軻書有成訓為貧非枉已乃
知鄉里兒折腰良可恥因之抽吾簮浩然返田里况今
歴年歲但以甲子紀乘流固將行遇坎還宜止詩酒幸
有托此外復何恃
其二十
六經不可尚誰復得其真後聖如有作再使風俗淳憶
昔周邦舊文王受命新何意繼周者而乃在強秦遂使
寰宇内紛然渾泥塵卯金成事業為之亦辛勤仁澤被
四海皇天固無親萬物已枯槁生意復津津吾今處閑
散有此漉酒巾清風北忩下自謂羲皇人
止酒
四時足行樂飲酒胡可止春鳥相和鳴載酒綠隂裏夏
日清風來對酒二三子秋菊籬半開酒至情偏喜冬雪
滿園林酒價紛然起止酒果何如君當察斯理親交頻
往來况復遇知己酒既不可止吾量亦無涘杜康安在
哉我欲立其祀
述酒
儀狄造旨酒古來人共聞杜康得妙術美已極十分我
性獨嗜此萬事皆浮雲斯人安在哉無由酹其墳念此
心戚戚對酒當清晨木石豈有知鷗鳥相與馴人生天
地間飄飄遺此身子房志有在忠義良殷勤事錙非素懷
終然報韓君脱身從赤松芳名久彌薰而我竟何為作詩
綴空文周鼎久已沈一朝出河汾安得魯連子為我解其
紛撫事但興嘅杯酒聊復親古人去云久後世儔能倫
責子
為人體忠信相副名與實學文在餘力無徒玩紙筆各
宜勉爾志求與古人匹苟不勤詩書致身那有術我言
徒諄諄十不記六七譬之壠上苗結秀在堅栗賢愚且
聽天不須嗟造物
有會而作
我室類懸磬稚子恒啼饑豐歲尚窘食瘠軀那得肥傷
哉古之人凄涼泣牛衣此事若親睹此情良足悲窮達
固有命奚論是與非豈無子孫慮顧今將何遺懷彼鹿
門隠誓將與同歸去去龐德公真為百世師
蜡日
農人蜡祭畢聚飲情偏和老翁扶醉歸顛狂若風花傍
人勿相笑歲稔歡樂多不見堯時叟亦有擊壤歌
四時
春醉門前柳夏登江上峯秋吟籬畔菊冬撫逕邊松
儗古九首
其一
憶昔送君日折贈門前柳黯然離緒牽别来已云久嗟
彼市道交念此金蘭友願為秋暮期同醉菊花酒古人
重然諾斯言莫相負相思意何長相見情更厚世態趨
炎涼君心諒無有
其二
羣兇竊漢鼎炎運迄將終乘輿西播遷紛然起兵戎夫
何幽州牧未忍同奸雄卓哉田氏子獨存忠義風奮身
赴國難寧顧前途窮歸来畢其事去隠深山中
其三
南方有玄鳥隆冬穴丘隅春社甫云過雙翼仍北舒所
之有定向翩翩入舊廬但恐去歲巢損壊不可居孤村
朝雨歇銜泥遍春蕪殷勤在育子返報當何如
其四
雨餘朝氣清登高覽八荒安得如季路去升夫子堂一
一尋墜緒吾意亦茫茫道妙不可得空遊文翰場光陰
坐將老倏忽在北邙古来歌舞地禾黍互低昂未必雍
門周鼓琴得其方能令孟嘗君慷慨為悲傷
其五
吾非公子荆為室亦苟完時復醉濁醪無暇整巾冠簞
瓢頗云樂我心欲希顔白雪任来往世好非所關玩兹東籬
花清興發毫端懷哉太古音有琴何必彈誰云荆枳叢可以
棲鳳鸞天命人莫違奚論饑與寒
其六
庭樹一何茂風霜忽來兹萬物有盛衰人生貴知時我欲登
太山臨流玩清淄彼中多名士欲往還復疑相逢不易合路
遙非所辭念此興嘆息悠悠勞我思君子貴一誠終身行不
欺前修有正路千載同所之筌蹄亦何為得意已忘詩
其七
曉庭宿雨收安坐養天和有懷未能已悠然發浩歌古
来賢達士寂寂何其多商也樂聖道心猶蔽紛華邈乎
千載下頽然將奈何
其八
塵事弗我嬰林間足優游緬懷我前人雄才鎮八州豈
知門祚微不能繼風流歲月能幾何零落歸山丘哀哉
箕夫子悲歌去朝周百世固相感我心何所求
其九
作詩陶吾情豈謂觀風採所以句工拙吟罷不復改魯
連耻帝秦乃欲蹈東海顧我席上珍不聘還相待思唯
正路由遁世夫何悔
雜詩十二首
其一
郢中白雪調歌聲動梁塵欲以盈觴酒樂此百年身悠
然放扁舟鷗鳥来相親結盟煙火上與爾長為隣愛爾
遠塵俗滄洲度昏晨形雖羽族微行藏類高人
其二
初霜將授衣木葉飄秋嶺行吟未能休愛此籬邊景白
衣送酒來解我襟懷冷蒯氏亦何人作詩名雋永其於
聖賢樂茫然如捕影鄙哉戰國術縱横任馳騁胷中何
擾攘無由定而靜
其三
榮辱與得喪前運安可量進退一從容吾愛張子房傷
哉淮隂侯俛首入未央非無報國心如藿傾太陽安得
秦時鏡為我照衷腸
其四
古書乃糟粕見笑斵輪老吾惟效明哲此身貴能保歲
豐喜囷盈雨綿幸薪燥此外復何求農事宜及早團欒
在一室兒孫喜盈抱區區利名場於我何足道
其五
知命恒自安何必復猶豫豈無雲霄翮軒然一騰翥古
人能見幾往往拂衣去枕流清我心泠然洗塵慮老農
信有方宣尼嗟不如茅屋帶烟霞樂此林下住適興時
復吟不離栖遲處俯仰穹壤間貧賤夫何懼
其六
行年已五十知非心自喜欲如張子房願棄人間事處
世亦多端安得每如意歲月如水流暮景忽然值白髮
不再黑隙駒一何駛田園雖不多聊為子孫置
其七
歲華忽云徂暮景桑榆迫農家望西成禾黍盈阡陌即
此遺子孫亦何愧清白心與天壤寬斗室未為窄隣翁
來共飲不知主與客坐待明月升來照吟翁宅
其八
農時我扶犂蠶月婦勤桑衣不充布帛食寧厭糟糠雖
無陳蔡阨終歲幾絶糧天灾莫能測或雨或愆陽坐此
拙生計未能免憂傷濟已尚無術活人那有方每荷南
隣叟邀我共壺觴
其九
人性詎可昧我欲充四端改過在無吝見善當自遷譬
彼幽谷鳥飛上喬木顛所以古之人黽勉各加飡就兹
林下樂永絶塵世緣富貴非吾願聊賦歸來篇
其十
早年願求道言不聽無稽潛心事編簡結茅在隂崖有
酒乃獨酌拍拍春滿懷慚無顔氏嘆仰之高復彌但恐
中道畫工夫竟支離聊欲試絃歌柰此塵纓羈浩然賦
歸來初心終靡虧
其十一
浩歌明月下風度酒尊凉尊空人已醉歌聲疑遶梁顧
我奚所樂所樂在醉鄉秋菊有深意盈盈傲清霜明日
東籬賞更覺吟興長
其十二
會稽褚先生中山管城子兼有陳玄輩相親復相倚各
能盡所長助我精文理
詠貧士七首
其一
托身在何所茅屋聊相依苔蘚積行逕松蘿帶斜暉臨
流嘆魚躍冲霄羡鴻飛飛躍各有適吾今豈無歸柰何
拙生理不免寒與饑貧者士之常此事安足悲
其二
靜觀萬物理澄心坐南軒落英已滿地新蔬復盈園夜
庭來明月曉屋未炊烟輪蹄寡來往簡編復窮研君子
能固窮吾遵宣父言請看七十子誰如回憲賢
其三
伯牙古賢士高情寄孤琴子期匪常流聽之乃知音寥
寥千載下斯人安可尋濁醪誰與共偶爾成獨斟夷齊
去云久清風良足欽我今知所歸安此固窮心
其四
百步見秋毫自昔稱離婁未能若斯人夙志那得酬酬
志豈在目心明萬物周萬物各有托貧窮復何憂黔婁
没已久舉世無與儔九原如可作吾心安所求
其五
中心嗜編簡外物非所干家貧欣有子身輕喜無官詠
彼伐檀什不能安素飡所以辭禄歸甘此饑與寒仁義
存我心長有好容顔富貴如浮雲悠悠詎相關
其六
人間利名場紛紛如轉蓬卓哉張仲蔚身窘文則工閉
戶絶交往相知獨劉龔清談夜忘寐志意欣與同道腴
有深味何暇論窮通堅此平生好旦夕期相從
其七
昔聞徐孺子高風擅南州豈無倜儻士邈焉無前儔所
以陳蕃榻不肯下凡流當時有高識深為蒼生憂亦欲
廻狂瀾斯志竟難酬吾生千載後&KR1131;兹慕前脩
詠二疏
二疏昔見機解綬同歸去當時富貴者詎識歸田趣譬
之鳳凰烏千仞見高舉紛紛道傍人嘆息兩賢傅能以
仁為宅復以義為路賜金亦云多君儲兩深顧明此代
謝理匪為邀聲譽行行適桑梓去去遠塵務生理不足
論延賓暢情素知止斯無殆明哲當早悟幸有舊田廬
非無子孫慮後人繼高躅賢名亦同著
詠三良
三良昔事君志期補闕遺所以各獻忠殷勤在防微眷
任日益隆隨君侍燕私腹心既已托謀謨入彤帷君恩
有如此臣職胡敢虧生死各有命安能與同歸古無殉
葬禮斯事誠乖違治命弗克遵霸業何足希傷哉黃鳥
篇深為斯人悲諷詠未終什能不淚沾衣
詠荆軻
荆軻戰國士志欲擯秦嬴適逢燕太子尊之位上卿欲
報強秦讎慷慨赴咸京藥淬匕首利懷之乃西行臨岐
慘將别清吹飄華纓忽爾哀筑起座上悲羣英涕下不
可遏乃復為羽聲壯士志激烈誓死不顧生白虹忽貫
日見者心為驚挾彼秦舞陽同取蓋世名函封督亢圖
拜獻秦王庭利刃揕豪主愁雲壓重城惜哉事莫濟徒然費
經營白兹速燕亡咄嗟何所成至今易水歌徒傷千古情
讀山海經十三首
其一
柴門掩晴晝往來人跡疎茅簷蔭槐柳鳴鳥近吾廬不
為彈鋏歌奚愁出無車小圃時雨霽提筐剪春蔬有酒
還自斟心與天壤俱覽此山海篇一一玩其圖試問風
月侣知我意何如
其二
王母居瓊臺靈丹註童顔種桃瑶池曲結實三千年朝
遊蓬萊島暮住崑崙山方朔今安在誰從問斯言
其三
槐江在何許琅玕遍山丘崑崙隔西南邈矣難與儔嵬
嵬瞻紫氣洛洛見瑶流荒哉穆天子八駿曾此遊
其四
峚山産丹木益壽同昌陽丹泉出其下汩汨源流長就
中多瑜瑾潤澤生輝光玉膏可為饌曾兹饗軒黃
其五
青鳥何翩翩素為王母憐奉使不辭勞取食還崑山我
欲裁素書贈以中心言欲得賜桃實為我延長年
其六
東溟浩無極云有扶桑木根盤數百里枝葉蔭暘谷咸
池若鼎沸太陽方出浴忽焉升中天萬象無不燭
其七
赤水有珠樹玲瓏散清隂八桂番禺西森然成巨林鳳
舞翻綵苞鸞歌揚妙音無由生羽翮徒興遠遊心
其八
有國交脛東其人年命長非啖不死藥禀氣自異常若
無奇泉水必有異種糧天地共悠久所樂殊未央
其九
神人有夸父追日極奔走窮力在虞淵斯志終見負渴
飲河渭枯㳙滴亦無有棄杖為鄧林空傳百世後
其十
炎帝有少女因遊溺東海化為精衞禽怨魄固常在日
銜西山木填海誓無悔海枯恨始平千載恐難待
其十一
溟海饒物怪未能悟斯旨無乃與中土所禀異生死欽
䲹殺祖江惡跡不可履鵕鶚與窫窳不善亦何恃
其十二
柜山有鴸鳥吉凶驗其士國士苟見逐此鳥必來止物
能先示兆見者必憎爾奇鳥生青丘願言來育子
其十三
皐䕫不易得自古難其才西伯有聖德子牙乃歸來後
世匪無士庸君多忌猜丘軻終不遇吾道亦悲哉
擬輓歌詩三首
其一
人生百年中日月何迫促但恐無實行後世不足錄死
生如夜旦榮悴同草木昔聞子産死鄭人多巷哭惟知
生時情非望死者覺從今歸大化更無榮與辱役役久
在世此心何時足
其二
光隂瞬息去安得久舉觴食味雖滿案吾唇不能嘗但
念琴尊友何忍舍我傍名節幸不失簡冊生輝光自慚
吾之善何以蓋一鄉寂寞泉臺閉長夜殊未央
其三
纔看周六甲素髮已飄蕭况餘幾寒暑不復戀樂郊空
祝南山壽南山自岧嶤草木雖零落春陽發枯條人没
不再生日暮還復朝日暮還復朝逝者其如何魂氣將
安之豈復還其家哀哀執紼人薤露徒興歌惟有清宵
月流輝照巖阿
聯句
大鵬因風起遨遊隘八極若非風歇時健翮未能息咄
彼藩籬鷃自謂有餘力一飛尋丈間胡可妄夸飾騏驥
困鹽車長鳴逵路側蛟龍既失水何以生羽翼我欲補
衮衣有線成五色用舍姑伺時素心諒無惑
桃花源
武陵桃花源邈矣隔人世祖龍流毒深秦人從此逝君
臣道雖乖父子倫不廢桑麻接墟里林泉任遊憩奉先
潔蘋藻課子匪文藝永結比隣歡夙駕久已稅樹顛有
鷄鳴花間聞犬吠柴門倚山開衣服隨身製物外自成
村世人孰能詣川平土氣和老稚無札厲草木遞榮枯
因之驗時歲禽鳥聲相和猿狖性多慧當時商山隠同
此遠塵界仙源不易尋白雲重遮蔽漁郎獨何幸能造
塵境外再訪不可得徒此感神契
古穰集卷二十四
