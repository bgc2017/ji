古穰集卷二十八
明李賢撰
雜錄
學者於聖賢之道貴乎知而能行今之士誰不讀書講
明之功或有之身體力行百無一二要之講明者亦粗
通文義未能真知其理望其能行難矣哉
宋朝理學最優於前代者蓋自濂洛關閩諸大儒倡起
於是天下士大夫皆知為務觀其於諸先正書問往來
論辯不已若渠不留心寧有此今則借為出身之階一
得仕後置之度外更不相關但任其天資而行之於聖
賢立身行已法度茫不在意視理學不知為何物也可
勝嘆哉
嘗怪前元博雅之士朝野甚多以為時運如此及觀取
士之法用賦乃知所謂博雅者上之使然也今則革之
蓋抑詞章之習專欲明經致用意固善矣竊謂作賦非
博雅不能而經義策論拘於正意雖不博雅可也試於
二場中仍添一賦不十數年士不博雅者吾未之信也
吳草廬得弟子如虞伯生而不能傳其道其究安在非
草廬不悉其傳也意伯生初遊其門已無求道之志不
過欲正其文詞而已不然以伯生之質果能刮去詞章
之習一力從事道學豈不得哉顧乃躭於詞章觀其作
詩不下萬餘首宜不及於道學也
本朝仕途中能以理學為務者纔見薛大理一人蓋其
天資美處某嘗欲從遊以官鞅弗果斯人疏於處世直
道見黜已就閑矣未知造詣何如也
吏部尚書郭璡出身早不遑問學然天資甚美受氣完
厚臨事從容喜怒不形於色精於吏事簡切不泛為戶
曹屬文廟已知其名正統初侍臣因蝗旱言大臣不能
盡職久妨賢路有旨回奏衆欲罷歸田里以謝天譴璡
獨以為不可云非是貪位但主上幼冲吾輩皆先帝簡
任受付托若皆罷去誰與共理只宜戴罪脩省改過以
回天意衆從其言識者韙之
竊見今之士大夫聞喪且用求討輓詩數月延緩哀戚
之情甚略
當道者宜用人之長今有以謀略薦者見其人以勢位
臨之略而不接曰予既知之矣則訑訑之聲音顔色拒
人於千里之外予謂如此為國家計固疎矣其自為計
亦未為得也何則古之宰相惟不自用而各盡人之所
長已而事就成功宰相獨收其名向也所長之人不預
焉唐之房杜是已今慮不及此必謂天下之人無踰於
已者嗚呼何見之晚也昔者周公之聖天下之士豈復
有過之及之者觀其吐哺握髮之心蓋周公未嘗自以
為能必謂天下之士高於已者多矣今無周公之聖而
謂天下之士無踰於已者可發一嘆
今之士大夫不求做好人只求做好官風俗如此蓋亦
當道者使然也何則有一人焉平日仕未顯時士林鄙
之一旦乞求得好官人皆以為榮向之鄙之者今則敬
之愛之矣欲人之不求做好官難矣有一人焉位未顯
時士林重之介然自守耻於干人好官未必得也若所
鄙之人一旦得好官人反重之而向之重者今反輕之
欲人之求做好人難矣今欲回此風俗在當道者留意
若不由公論而得好官者不變前日之所鄙不得好官
而為好人者不變前日之所重庶乎其可也
同年鄒來學由戶部郎中改通政司參議不以為美謂
此官何足榮予謂誤矣且曰無才何敢當此若才有餘
而位不足公論以為虧此是好消息或才不足而得高
位公論以為非此非好消息也遂悔謝自後歴顯職而
愈覺斯言有驗也惜乎今之士慮不及此惟恐位之不
高於才也
士在學時坐誦書史有志聖賢之道者甚衆且曰窮經
將以致用異日臨政當如此設施做事業當如此立身
行已一旦出身而授之以職惑亂於利害随時上下任
其天資而行之無復留心於向日所窮之經不知為何
物也
戶部尚書夏元吉有德量冬出使至館晨發命館人烘
韈誤燒一隻館人懼不敢告索韈甚急左右請罪笑曰
何不早白欲以餘廪易之弗及并存者棄之而行館人
感泣曰他則無故加捶若此平生纔一遇也在部時吏
捧精微文書押之因風為墨所汚吏驚懼即肉袒以俟
公曰汝何與焉叱起乃自袖其所汚吏猶懼莫測明日
朝畢至便殿請罪曰臣昨日不謹因風起筆汚精微文
書懷中出之上命易之既罷朝吏猶莫測尋出其所易
吏大感免冠謝
大抵正統數年天下休息皆張太后之力人謂女中堯
舜信然且政在臺閣委用三楊非太后不能正統初有
詔凡事白於太后然後行太后命付閣下議决太監王
振雖欲專而不敢也每數日太后必遣中官入閣問連
日曾有何事來商確即以帖開某日中官某以幾事來
議如此施行太后乃以所白驗之或王振自斷不付閣
下議者必召振責之由是終太后之世然後專初宣
廟崩太后即命將宫中一切玩好之物不急之務悉
皆罷去禁中官不差然蝗蟲水旱訖無虛歲或者天
使民多艱而不欲其安樂也
宣德初許臣僚宴樂以奢相尚歌妓滿前紀綱為之
不振朝廷以通政使顧佐為都御史罷劉觀遂黜貪
淫御史彈劾不廉者禁用歌妓糾正百僚朝綱大振
天下想聞其風采藩臬郡邑莫不起敬當時惟佐正
色立朝元勳貴戚俱憚之陜西布政周景貪淫無
度佐切齒欲除之累置之法為上累釋之不能伸
其激濁之意後又沮之者數次正統初以風疾乞
歸賜勅褒嘉優禮而去其實用事者忌而陰排之
也後疾愈亦不復起居家十餘年而終繼居其位
者皆莫及也
都御史陳智性褊急躁暴撻左右之人無虛日洗
面時用七人二人攬衣二人揭衣領一人捧盤一
人捧潄水碗一人執牙梳稍不如意便打一掌至洗
畢必有三四人被其掌者一日堂上靜坐因岸帽取
鑽剔指甲失墜於地怒其鑽不得已而啟座自拾鑽
觸地磚數次若懲其鑽者方靜坐若左右行過履有
聲者即撻之或諫以暴怒為戒曰諾乃作木方刻戒
暴怒三字掛之目前以示警已而怒其人欲撻之輒
忘其戒取木方以擊之怒性既消觀其所戒悔之弗
及也
禮部尚書胡濙器量亦自寬容若有觸其怒者則不可
免也
石首楊先生在獄中十餘年家人供食歲久數絶糧不
能繼又上命叵測日與死為隣愈勵志讀書不輟同難
者止之曰勢已如此讀書何用答曰朝聞道夕死可也
五經諸子讀之數回已而得釋晚年遭遇為閣老大儒
朝廷大制作多出其手實有賴於獄中之功蓋天將降
大任於是人必先苦其心志而玉成之如此為人謙恭
小心接吏卒亦不敢慢初入鄉試為首選胡儼典文衡
批其所刊文曰初學小子當退避三舍老夫亦讓一頭
地又曰他日立玉階方寸地必能為董子之正言而不
效公孫弘之阿曲人以胡儼為知人後胡儼歴官祭酒
先生已在禁垣既而儼以病免仁宣以来先生位望益
高終身執門生禮儼亦自任而不辭士論兩高之儼為
祭酒以師道自重文廟亦寵之公卿莫不加敬士由太
學出至顯位者執弟子禮益恭儼遂名重天下先後居
是職者皆莫能及
高廟看書議論英發且排朱文公集註每儒臣進講
論語等書必有辯說呼朱熹曰宋家迂闊老儒因講
攻乎異端斯害也已辯曰攻是攻城之攻已止也孔
子之意蓋謂攻去異端則邪說之害止而正道可行
也宋儒乃以攻為專治而欲精之為害也甚豈不謬
哉又講聽訟吾猶人也必也使無訟乎辯曰自古聖
君莫如堯舜天下向化莫如唐虞之世尚有臯陶為
士師明五刑若當時無訟何用設此官且天下之廣居
民相參安得無訟孔子之意蓋謂聽人之訟我無異於
人但能得人是非曲直之情不至枉道既斷之後更無
冤者宋儒乃謂正其本清其源則無訟矣豈不謬哉如
此辯者甚多漢唐以來人君能事詩書如此留意者亦
不多見由其天資高邁所以不襲故常能將許多見識
來說
文廟初甚寵愛解縉之才置之翰林縉豪傑敢直言文
廟欲征交阯縉謂自古羈縻之國通正朔時賓貢而已
若得其地不可以為郡縣不聽卒平之為郡邑仁廟居
東宫時文廟甚不喜而寵漢府漢府遂恃寵而有覬覦
之心縉謂不宜過寵致有異志文廟遂怒謂離間骨月
縉由此二諫得罪洎宣廟初漢府果發交阯亦叛悉如
縉言
正統間考功李茂弘先生嘗言可憂謂君臣之情不通
經筵進講文具而已不過粉飾太平氣象未必可久官
滿年六十有五即抗章致仕而去於今果驗蓋知者嘗
見於未然茂弘有焉為人恬淡少許可與人不苟合疾
惡之心勝以故未至卿佐區區獨加敬焉為序以贈其
去至今不忘也
福建參政宋彰交阯人與中官多親舊侵漁得銀以萬
計餽送王振遂陞左布政抵任計營所費驗戶斂之貧
不堪者甚為所逼於是鄧茂七聚衆為盜因勢而起遂
不可遏不兩月間天下震動聞風而作若火燎原不可
撲滅人心易搖如此
自振專權上干天象災異疊見振略不警畏凶狠愈甚
且諱言災異初浙江紹興山移於平田民告於官不敢
聞又地動白毛徧生奏之如常又陜西二處山崩壓没
人家數十戶一處山移有聲叫三日移數里不敢詳奏
又黃河改往東流於海渰没人家千餘戸又振宅新起
於内府乾方未踰時一火而盡又南京殿宇一火而盡
是夜大雨明日殿基上生荆棘二尺高始下詔赦盜不
可遏蝗不可滅天意不可回矣北敵乘機大舉犯邊聲
息甚急日報數十次已已秋七月振不與大臣議挾天
子率師親征明日朝罷使上宣諭出師又明日即行大
臣倉卒不及言各退以待予與驗封郎中趙敏謂敵勢
叵測駕不可出白於冡宰乃約大臣上章留之不從明
日駕出總兵官以下亦弗預知軍士俱無備文武大臣
皆匆匆失措而隨之天時人事極不順至龍虎臺扎營
方一鼓即虛驚衆以為不祥明日過居庸關又明日過
懷來又二日至宣府連日非風則雨人情汹汹聲息愈
急隨駕文臣連上章留之振益怒俱令略陣明日當過
鷄鳴山衆皆危懼無不嘆息怨恨者予不勝其怒與三
五御史約謂今天子蒙塵六軍喪氣無不切齒於振若
用一武士之力捽而碎其首於駕前數其奸權誤國之
罪即遣將領兵詣大同而駕可回也欲謀於英國公不
得間竟行人人自危未十日兵士已乏粮矣方秋禾稼
徧野所過一空將至大同僵屍滿路敵亦開避待我深
入至大同又欲北行因鎮大同中官郭敬密言其勢决
不可行振始有回意明日班師大風至晩雷雨滿營人
畜驚懼益甚又連日雷雨滿營過宣府敵追至明日於
土木駐營宣府報至遣成國公率五萬兵迎之勇無謀
冒入鷂兒嶺北敵於山兩翼邀阻夾攻殺之殆盡遂乘
勝至土木明日巳時合圍大營不敢行八月十五日也
將午人馬巳二日不飲水渴極掘井至二丈深無泉敵
見不行退圍速傳令擡營南行就水行未三四里敵復
圍四面擊之竟無一人與鬭俱解甲去衣以待死或奔
營中積疊如山幸而敵人貪得利不專於殺二十餘萬
人中傷居半死者三之一騾馬亦二十餘萬衣甲兵噐
盡為敵人所得滿載而還自古敵人得中國之利未有
盛於此舉者敵人亦自謂出於望外况乘輿為其所獲
豈偶然哉
英國公為文廟功臣平交阯回進爵為公位羣臣上宣
廟時漢府密遣人與謀公即縛其人白於宣廟得此早
覺而易於撲滅宣廟自此愈重之洎顧佐拜都御史謂
宜保全功臣去輔兵權而寵賚無虛日正統時亦不衰
安享福禄榮名二十餘年天下倚以為重四裔莫不知
名自餘勳戚文武貴臣莫敢與並而抗禮者洎振專權
視勳戚大臣如屬吏獨加禮於輔而不敢慢仍戒子姪
致敬於輔之昆弟輔既衰老亦屈節於振以避禍竟没
於土木之難以衣衾葬焉輔為人寡言笑膂力過人重
章縫之士為夲朝武臣之冠
老泉論漢高帝命平勃斬噲一事謂帝不以一女子斬
天下功臣但欲除吕氏之黨亦未必然戚夫人寵冠後
宫又生子如意豈尋常比邪雖以吕氏結髮之妻亦由
此見疎以太子正名東宫尚欲易之夫帝之寵愛戚氏
如意如虎之乳子犯之者立見韲粉今乃聞噲黨於吕
氏欲俟其宴駕盡誅戚氏如意之屬宜乎發怒而立欲
斬噲當時若聞吕氏太子有此謀恐亦不能保也况樊
噲乎帝崩戚氏母子竟遭吕氏之毒吾知高帝之目不
能瞑於地下矣
正統十四年春北敵遣使二千餘人進馬報作三千人
權臣怒其詐减去馬價敵使回報遂失和好秋七月敵
將額森等大舉入寇其鋒不可犯大同失利邊將有棄
城走者權臣挾天子親出師百官上章懇留不從迫促
而行至大同見敵勢猛銳始懼旋師至土木會兵將無
鬭志人馬饑困敵衆來襲前鋒莫當追而圍之我師大
潰遂獲乘輿羈於敵庭八月十五日也天下聞之驚懼
不寧賴今上皇帝以太弟即位尊兄為太上皇人心始
安然上皇在敵音問不通者一載餘矣有自敵營脫回
者方知無恙敵亦遣使來但譎詐不可信未可以使往
報左都御史楊善慨然欲往上從之人皆危懼善曰上
皇在敵庭食君之禄者於心安乎此為臣者效命之秋
也遂行至其境敵將額森密遣一人黠慧者田氏來迎
且探其意相見云我亦中國人被擄於此因問向日土
木之圍南朝兵何故脫衣甲而走答曰太平日久將卒
相安况此行只是扈從隨駕初無號令對敵因四方無
虞只營修寺宇而已何曾操習被爾敵兵陡然衝突如
何不走雖然汝之幸而得勝未見為福今皇帝即位聰
明英武納諫如流有一人獻策云敵人敢入中國者只
憑好馬扒山過嶺越關而來若令一帶守邊者俱做䥫
頂橛子上留一空安尖頭錐子但係人馬過的山嶺遍
下錐橛来者無不中傷即從其計又一人獻策云如今
大銅銃止用一箇石砲所以打的人少若裝鷄子大石
頭一斗打去迸開數丈闊著人馬即死打中最多也從
其計又一人獻策云廣西四川等處射虎的弩弓毒藥
最快若箭頭上擦此毒藥一著皮肉人馬即死今從其
計已取的藥來天下選了三十萬有力能射者演習曾
將有罪的人試驗箭去著皮就死又一人獻策云如今
放火鎗者雖有三四層他見放了又裝藥便放馬來衝
躧若做大樣兩頭銃裝鐡彈子數箇擦上毒藥排於四
層後馬來齊發俱打穿肚曾試驗三百步之外者皆然
獻計者皆陞官加賞天下有智謀者聞之莫不皆來操
練的軍馬又精銳可惜無用了敵人曰如何無用答曰
若兩家講和了何用敵人聞此言潛去報知次日至營
見額森問曰汝是何官答曰都御史曰兩家和好許多
年今番如何拘留我使臣減了我馬價與的段疋一疋
剪為兩疋將我使臣閉在館中不放出這等計較關防
如何答曰比先汝父差使臣到我太宗宣宗皇帝前進
馬不過三十餘人所討物件十與二三也無計較一向
和好汝今差來使臣多至三千餘人一見皇帝每人便
賞織金衣服一套雖十數歲孩兒也一般賞賜殿上筵
宴為何只是要官人面上好看臨回時又加賞宴差人
送去何曾拘留或是帶來的小厮到中國為奸為盗懼
怕使臣知道從小路逃去或遇虎狼或投别處中國留
他何用若减了馬價一節亦有緣故先次官人寄書一
封著使臣王喜送與中國某人會喜不在誤著吳良收
了進與朝廷後某人怕朝廷疑怪乃結權臣因說曰這
番進馬不係正經頭目如何一般賞他以此減了馬價
段疋及某人送使臣去反說是吳良詭計減了意欲官
人殺害吳良不想果中其計額森曰者彼語云者然辭
也又說買鍋一節此䥫鍋出在廣東到京師萬餘里一
鍋賣絹二(闕)
古穰集卷二十八
