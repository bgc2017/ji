古穰集卷二十三
明李賢撰
和陶詩
停雲
一章
瞻彼停雲載風載雨有懷伊人道遠且阻慨彼莫耶燈
前獨撫寄興寥寥黯然凝佇
二章
停雲既濃零雨其濛懷我良人阻海與江明月何來照
我軒窗願言相憶不遐以從
三章
商顔之老言采其榮與子相聞不以過情矢心亦云各
勉于征庶幾令終無忝厥生
四章
彼蒼者松不改其柯矧伊人矣保此天和保天之和於
我求多子不我輔將如之何
時運
一章
風其和矣零雨崇朝載歌載遊往彼春郊有魚在沼有
鳶戾霄靄靄盈疇秀矣禾苗
二章
我殽既潔我罍既濯時其育物可以留矚在在處處安
往不足胷次悠然豈云獨樂
三章
有齒伊隨浴彼流沂風乎舞雩薄言旋歸少焉聽之長
者頥揮寥哉高風莫予之追
四章
風雨其來息我敝廬簞瓢屢空悠哉晏如廬中之樂殊
彼蓬壺清琴濁酒聊以起予
榮木
一章
榮木攸攸春光在兹宛其悴矣孰能戀之今我不樂將
復何時光隂之速瞬息乎而
二章
榮木欣欣雨露培根天之生物栽者斯存而我何為棲
此衡門由由與偕薄夫為敦
三章
嗟彼君子所居無陋卜隣伊何人惟求舊道充為貴學
足為富于焉内省庶幾無疚
四章
晉室之輔有葉未墜如履薄冰兢兢其畏世無伯樂鹽
車伏驥况彼參母亦惑三至
贈長沙公族祖
一章
君子之澤世遠則疎豈不念之同一厥初白日其晩歲
月云徂各慎其身言莫躊蹰
二章
美哉輪奐言考其堂克明厥德如珪如璋宗族聚斯永
矣千霜祖武其繩邦家之光
三章
前烈有訓善與人同尋此墜緒障流以東古人高跡邈
矣桐江夫何今人惟命之通
四章
在昔子騫人無間言遊於聖門難為泰山所以回也發
此喟然凡我宗人孝友為先
酬丁柴桑
一章
作邑有道儼乎容止好善惟誠士輕千里竊有獻焉慎
終如始
二章
道不易知民可使由豈弟君子憂民之憂民既樂矣我
心則休崇酒於觴與子遨遊
答龐參軍
一章
林下優游伴我惟書有琴一張聊以自娛尚志伊何居
我廣居不求聞達終矣敝廬
二章
惟儒何有席上之珍治人有道各親其親卷而藏之何
求於人江上之鷗與爾為隣
三章
學如不及古人孜孜人百其能已則千之所業伊何讀
書誦詩伊既學矣云胡不思
四章
今宵風月與子平分我有旨酒歡然交欣孰云郢歌遏
此行雲古人之妙今則不聞
五章
干將失雌在匣常鳴與子相别潸然涕零子之文章步
武西京何以教我毋惜丁寧
六章
君子之德草上之風執其兩端於民用中必得其名高
朗令終子其勉旃用省厥躬
勸農
一章
夫古后稷偉哉哲人樹藝五穀乃得其真教民稼穡萬
世相因菜羹必祭粒我生人
二章
舜有五臣莫賢於稷躬稼既勤庶類乃殖啓我後人服
田力穡萬世賴之惟此艱食
三章
旦旦胥征載隰載陸零雨既收淑氣乃穆布穀催耕千
耦相逐日既入矣不遑歸宿
四章
惟農之業可以恒久賢者避世亦惟耕耦嗟爾士女盡
力南畝租稅莫逃勿為遊手
五章
力田乃豐不勤則匱捨此為生衣食何冀譬之學奕而
思鴻至俯仰之間求無斯愧
六章
樊遲願學聖門相鄙士農異業勿乖所履各思其位莫
出其軌農或士習乃就厥美
命子
一章
厥初我祖始侯於唐升為天子四表輝光豢龍陶丘歴
夏迨商因而姓之千載其昌
二章
惟縱既滅秦乃代周歴世隠德賁於林丘龍顔奮立乃
止毒流偉哉司馬破代封侯
三章
祖含輔劉風虎雲龍山河帶礪懋昭厥功曰文而景有
光其封潭潭相府邁於前蹤
四章
根株既培已茂其柯元鼎見削戶乃設羅惟運則然豈
曰自窊在晉中業起我長沙
五章
嗚呼長沙乃懋厥德厥德不惑受此方國王室賴焉孰
敢僭忒豈曰今人古不易得
六章
世有顯人吾何為始偉哉武昌遺澤千里皇考繼之載
安其止仕路有聲聞過則喜
七章
瞻望前烈予何能及艱辛備嘗未有成立矯性之偏佩
絃自急將類卞和抱玉以泣
八章
凡事預立學貴及時五官之職在心曰思君子脩身尚
念於兹儼其敬哉勿或怠而
九章
孔道如日老莊爝火君子為學取舍由我事親之孝曾
子云可勉旃真有何事久假
十章
人之良能觀此提孩伊既學矣告往知來嗚呼小子尚
竭其才爾不竭才於我何哉
歸鳥
一章
有鳥來歸棲於舊林白雲依依亦在其岑抱甕之叟厭
彼機心云胡不息惡木之隂
二章
歸鳥遲遲不能奮飛森森灌木載棲載依矧伊人矣豈
不懷歸稅吾駕矣與世相違
三章
有鳥來歸遶林徘徊豈不高舉樂此故棲雙雙比翼其
意則諧悠然見之愜我襟懷
四章
歸鳥遲遲林下蕭條日既久矣宿于叢標載戢其羽鳴
聲交交亦既倦矣云何能勞
九日閑居
兹辰值重九撫景高興生愛此田園居豈顧浮世名扶
笻向東籬日映鬢絲明俯仰宇宙間適趣琴無聲悠然
謝塵鞅從此畢餘齡難將一木力去支大厦傾孰謂林
泉樂不如軒冕榮采菊泛濁醪陶然怡我情况兹禾黍
登因之慶西成
歸田園居六首
我本無宦情高興寄雲山農父相與隣力田過年年擷
蔬向前圃垂緡傍深淵孰知滄溟波倏焉變桑田懷彼
陋巷人未達在一間三逕幸未荒五柳羅門前孤松落
晴雲茅屋生暖煙瀑布瀉千尺渺渺匡廬顛對之豁心
目逍遙有餘閒方尋點也樂胷次何悠然
其二
攜幼入我室羸馬脫歸鞅頓忘塵俗喧地幽無外想沮
溺將並耕荷篠亦長往日上松隂清雨過菊苗長琴書
聊可親但覺此心廣力田躬荷鋤庶以除蓁莽
其三
野外塵事少山中車馬稀既去市朝遠還遂田圃歸蘭
茝紉作佩芰荷製為衣知已幸勿誚從今與世違
其四
地僻寡來往松菊聊自娛遂以林下室號為逍遙墟既
絶鍾鼎念兹焉甘索居夜月琴一張春風柳五株醉卧
北窗下其樂復何如詩成留答和吟詠趣有餘萬事盡
撥遣此心遊太虚軒冕豈不貴斯志予久無
其五
悠悠南山雲可以清心曲何必如廣受然後始知足悶
來酒一壺閑來棋一局鷗鳥宜結盟皓月堪代燭縱飲
忘夜闌不知東方旭
其六
井田廢已久平野皆阡陌力耕足自給我心良可適床
頭濁酒熟開樽醉月夕人生安得常倏如駒過隙素心
樂恬淡不為外物役室人頗勤劬明燈夜深績衣食免
寒餒安敢望饒益
問來使
南山夕雨霽當曉凝雙目遠人攜酒來賞我東籬菊摘
英别我去袖此霜中馥此去秋糯成新醪幾時熟
遊斜川
新春景候佳正宜行樂休因之偕朋侣去作斜川遊淡
淡山色遠漾漾波光流弱苕鳴翠羽淺浪翻白鷗撫景
意俱豁何須問蓬丘挈榼有隣叟攜琴得良儔詩篇互
賡詠酒杯同勸酬不知春事繁再得遊此否愜兹川上
樂忘彼身外憂既醉各歸去曠然奚所求
示周續之祖企謝景夷三郎
知己不易遇既遇情歡欣同遊復同調超然物外人周
子既深造祖謝亦相因顧我蹇劣姿敢期數子臻所惜
道喪久賴有錙銖聞仲尼有明訓佩服寧憚勤願與二
三子永結平生隣庶幾匡廬裔彷彿洙泗濱
乞食
晨屋炊煙冷悵然欲何之採蕨饑莫療去去安得辭黨
有仗義士怡然迓我來烹鷄復炊黍且復羅酒杯慰余
落寞懷酒酣賦新詩廩粟幸有餽惜我非凡才但願來
牟成勿勞為我貽
諸人共遊周家墓栢樹下
同遊宰樹下忽感雍門彈達者悟斯理遂以悲為懽衆
人聞余言幡然俱解顔傾壺共兹飲人醉壺亦殫
怨詩楚調示龐主簿鄧治中
夙昔慕前脩行藏合自然天地為逆旅此身無百年法
度在方冊中道不宜偏奈何益蹇滯辛苦事田園雖值
年歲豐四壁空在㕓適抱蒙莊戚凄涼成獨眠自非大
聖資中情寧不遷興寄孤琴裏涕落寒燈前茅屋晨未
啓寂寂無炊煙陋巷屢空者徒為尼父賢
答龐參軍
與君相識初洗耳聆雅言景仰在沂水荒唐非漆園賦
詩得深趣灑落忽數篇且與泛濁醪襟懷共悠然雖無
紫霞想自可祛俗緣静觀鳶魚樂斯理甚昭宣何時相
招攜著履登廬山合并苦不易倏忽經歲年
五月旦作和戴主簿
歲晷無停運循環安得窮乾坤育萬物藐余亦在中緬
唯賦與理初無嗇與豐踐形何寥寥黽勉繼前風子今
佐百里善政克始終顔面無矜色慊然守謙冲為邑既
如此治道豈不隆行看著聲譽可以齊高嵩
連雨獨飲
秋來鮮晴日隂雨何蕭然濁醪自斟酌寄興天地間酒
中有真樂何必更慕仙我祖昔感夢八翼俄登天餘庥
既垂後功業孰繼先予生時不遇暫出而即還所賴一
壺酒陶然樂餘年嘅今復懷昔此意誰同言
移居二首
其一
南村有良友因之徙吾宅從此往來易可以窮朝夕力
行富道德庶幾免人役俱無軒冕懷何必事割席志同
道亦合素願酬宿昔永結平生懽沒世無分析
其二
知己二三子乘興輒題詩曲逕不可涉周道同所之昕
夕遂良晤各免長相思載酒共遊賞多在春秋時丘軻
去云遠文豈不在兹嗚呼顔何人聖賢不我欺
和劉柴桑
達人貴安命何必更躊蹰里有仁厚俗吾今已擇居顧
惟静與夀築室倚匡廬相隣纔數家亦可成村墟屈指
更歲歷菑田已堪畬汲汲事耕耨不敢辭勞劬生理雖
蕭條濁酒安可無勿厭往來數莫使形迹疎開樽會文
友古來共相須風月足清賞與君意何如
酬劉柴桑
嗟我承佳惠多君義已周况有珠玉句清如江水秋譬
之嘉禾茂稂莠淨田疇厚德不可虚賡酬許我否何日
攜琴酒同為山水遊
和郭主簿二首
長夏罕人事移榻坐柳隂清風時復來為我滌煩襟因
之步幽逕呼童攜素琴雅懷當如何在古亦若今留侯
善藏用高風吾所欽床頭酒已熟與子且共斟古來豪
傑士幾人遇知音愛此林泉居吾已投吾簪懷君對明
月情同江水深
其二
辭官非樂隠所惜在名節愛子襟懷清有若秋水澈我
居有松菊貞秀兩竒絶嚴霜萎草木二物挺相别卓哉
歲寒姿彷彿類豪傑勁氣自莫摧非有長生訣感此諧
我心開樽對明月
於王撫軍座送客
秋霜既已肅草木倏云腓兹辰啓華席送子將南歸舉
觴相勸酬欲别情依依為郡紹前躅古人諒弗違大道
日已隠世態良足悲遺愛如甘棠千載有光輝而我樂
閑逸衡門自棲遲兹别隔岳相思意難遺
與殷晉安别
憶昔初會時杯酒接殷勤倏忽已十載交情晩彌親所
嗟久離闊無由卜為隣徘徊共攜手行樂及兹辰如何
日欲暮臨岐袂將分不知自此去相隔復幾春人生無
定迹聚散若浮雲我觀古賢達出處各有因君負長卿
志我甘原憲貧白鷗為伴侣天地一閑人
贈羊長史
皥皥不復見斯民但歡虞君今向關陜為我訪遺書兩
漢存舊迹想見東西都望望入秦川商顔正當踰綺皓
有遺廟佳氣還扶輿斯人雖已沒名與天壤俱椒漿可
致奠不必久踟蹰深谷空逶迤紫芝今何如閑雲翳層
嶺零露盈春蕪弔古動高興幽景良足娛若人去云久
塵世迹已疎我亦欲遐覽一使襟抱舒
歲暮和張常侍
歲華倏云暮空山響寒泉與君闊别來莫遂同話言霜
菊既云謝松桂亦已繁四時更代易氣運良無愆齊君
一何謬凄然泣牛山遂令偷生者乃欲鍊九還我久遠
塵俗肻使虚名纏及時須行樂何必窮百年知非勿憚
改見善宜速遷一盛還一衰物理固其然
和胡西曹贈顧賊曹
仲夏宿雨收當晨送輕颸杖履陟丘隴涼氣襲我衣清
興悠然生因之歴翠微茫茫宇宙間不能忘憂葵尚念
魯中叟鳳德何其衰空有奮揚志未得天戈揮魚龍失
雲水非由見事遲達人能悟此撫志良足悲
悲從弟仲德
獨步當深秋木葉正飄零感此淚承睫傷懷在幽冥往
事已如夢安得忘平生伊昔鴈行日風采令人傾藻思
發篇翰渾然若天成氣完神亦爽滿儗到百齡蒼蒼誠
叵測令我慟失聲雨苔翳行徑寒螿怨空庭杳杳夜臺
閉悠悠古今情人生天地間終然當委形詠彼急難詩
惻惻幽思盈
始作鎮軍參軍經曲阿
秦灰既云冷無由見全書所以古人行今人多不如予
兹辭畎畝駕言適通衢暫使襟宇擴敢言農事疎一覽
前古迹使我胷中紓高賢將有遇得以開緒餘念昔西
河老幡然謝索居楚纍良足悲委身葬江魚古來豪傑
士安可繩墨拘君看卧龍人未必終草廬
庚子歲五月中從都還阻風於規林二首
悠悠返行舟異鄉非我居興盡復來歸夢覺心于于我
非汗漫遊何必窮海隅歸心逐去鳥風波阻脩途不比
鴟夷子扁舟向五湖舊宅有松菊秋色未蕭疎西城薄
有穫無勞事贏餘開樽會隣曲幽樂當何如
其二
山川恣遊覽不歸將安之行止任自然何必有定期僮
僕守成訓依然順農時雖無盤杅銘此心恒在兹歸來
對松菊巵酒安得辭滄洲尋舊盟鷗鳥勿相疑
辛丑歲七月赴假還江陵夜行途中
青年志已乖甘心在沈冥田園有真樂雲路無宦情兹
焉將安之前途渺蓁荆不仕恐無義聊復念蒼生蒼生
未蘇息何時暏文明乃今成大謬此恨安得平紛紛馳
車走上下方交征君子當見幾云胡不歸耕北窗延清
風吟懷無别縈人生貴適意何必身後名
癸夘歲始春懷古田舍二首
其一
古來耕耨勞秉耒身已踐四體良亦劬歲歉饑不免沮
溺今安在懷賢興何緬我咏豳風篇預立斯為善允矣
人事勤勿云天道遠所以避世心長往竟不返有酒斟
酌之此興良不淺
其二
哲人逹時命未遇亦安貧我懷沮溺儔寧憚四體勤躬
耕有莘叟道可覺斯人三聘苟弗至天下何由新君子
有其具無往不歡欣向無古人志豈望居要津我釀幸
已熟開樽召比隣同醉茅簷下自比葛天民
癸夘十二月中作與從弟敬遠
子期既不遇伯牙絃已絶山中少人事柴門晝長閉漠
漠寒雲低紛紛忽飄雪喜與林下士襟懷共清潔詩酒
有餘興盤飱無盛設因歌棠棣詩我心足怡悅既篤友
于好各思繼前烈吾愛東籬花清香存晩節得意欲忘
言奚較工與拙予心雖坦然涇渭寧無别
乙已歲三月為建威參軍使都經錢溪
古人英華發良由和順積果能躡前蹤未必今匪昔安
得九霄上矯然奮六翮宗社孰扶持忍使中原隔試觀
春秋人尚報東門役而我處畎畝坐閱歲華易蓄志嗟
莫申此意向誰析孔明去云久空憐廟前栢
還舊居
昔年離舊居未卜何時歸迴首又六載歸來情益悲迷
途尚未遠今是而昨非永固林下盟從兹與世遺琴書
聊自遣鷗鳥還相依懷沙嘅屈子捐軀悲介推我懷寄
雲山塵世任興衰毫端有新句不妨時一揮
戊申六月中遇火
山下結茅屋幽居慕羲軒回祿爾何酷一宵忽見燔藏
無商丘富炎焰孰敢前鼓勇無所措用智徒爾圓五行
失其性造化誰能還蒼蒼不可問何必求之天人事恐
未盡脩省慎餘年或疑造物者無乃惡投閑金石不可
變此志惟貞堅動心復忍性吾但力吾田開樽對山月
既醉還復眠天運既如此行將徙南園
已酉歲九月九日
每歲值重九會此林泉交但堅松栢撡寧論蒲柳凋何
必惑仙術攜家去登高長吟時染翰短翮難冲霄愛此
晩節花不知身世勞有琴久無絃何論琴尾焦衆客互
酬勸既醉樂陶陶且盡今日歡誰復知明朝
庚戌歲九月中於西園穫早稻
西城幸有穫喜色在眉端勤耕此其報何敢偷自安所
以齊晏子乃對先王觀舊藏既云罄新儲欣復還饘粥
諒可給補綴聊禦寒我誦豳風詩稼穡良獨難力田既
自足於人何所干新酒釀初熟一樽共開顔樂此塵外
居世榮非所關莘野千載心喟然發長嘆
丙辰歲八月中於下潠田舍
我有下潠田近在南山隈竭此耕作勞晏安非所懷今
焉歲云熟西穫願已諧飛飛田間雀喔喔林外雞遠村
夕陽下高樹涼飈迴我懷古賢哲貧賤亦可哀人生憂
患多笑口不易開余兹老田畝心事任摧頽唐虞去已
遠吾道一何乖匪慕鴻鵠舉聊學鷦鷯栖
古穰集卷二十三
