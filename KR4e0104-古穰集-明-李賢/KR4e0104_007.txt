古穰集卷七
明李賢撰
序
送考功李先生致仕序
考功李先生年六旬有五以員外郎秩滿在正統八年
夏五月一日不謀于妻子不告於寮友獨狀老疾於冢
宰决意請休冢宰方注意薦之乃欵接良久猶豫未允
既三日不行先生乃懼留之果遂抗章納禄辭極懇切
命下亦不决屬之吏部先生復白于冢宰至再至三猶
弗許輿論紛然謂先生學醇望重况未及引年不可釋
選部郎中張君留之不獲至於泣下遲命浹旬冢宰以
先生之志終不可奪宜遂其高為請於上允之内閣大
臣聞之悵然謂適加品題若李某者非六卿之貳則方
伯之長顧去已成矣食不下者竟日嗟夫先生果何脩
而得此哉蓋其所存所行必有卓乎不可及者賢獲從
先生之後八年于茲其精微遠大雖未能識至於耳目
所見聞賢悦之學而未能者尚可道也飲食之甘舉世
之所好也而先生珍味不嗜于口衣服之美舉世之所
尚也而先生縠綺不著於身干名附勢衆人之所蹈也
而先生遠之高位厚禄衆人之所慕也而先生薄之其
所好尚慕蹈獨異乎世之人者何也蓋先生之所好者
淡薄所尚者儉素所蹈者恬退所慕者天爵惟古之人
是同宜乎與世之人固有如圓鑿方枘之難合然則難
合如此宜見疎於人及其去也識與不識咸以為惜何
歟于以見天理之在人心有不可得泯者或曰朝廷清
明世道亨泰尊賢使能不靳爵賞雖遠方僻壤高人端
士自蔽於不耀之地者咸振衣興起願立于朝况先生
以宏博之學正大之行居考課黜陟之地為士屬望已
久自宜遷秩崇高揖讓於公卿之間以佐化理今乃果
於求去吾黨之士未有所聞賢曰先生起自布衣登名
進士歴官于茲三十餘年今乃早圖晩節以全始終其
有補於士風不小子之云云奈何或乃憮然為間曰命
我矣賢以門生辱先生雅愛不以形穢自鄙敬書此為
别
送郭司訓之任黃巖縣學序
世嘗說古之君子大過於人今之君子不及也又謂今
之人無復有如古人者予竊疑焉以為人之常情慕遠
而忽近喜傳聞輕見知自古而然未必今之人盡不及
古古之人盡過於今誦斯言於人無不以為然者已而
靜觀世故大要以今之君子所存所行驗之乎詩書所
載則又大有不相似者翻思前日所然之言又甚惑而
不可據孟子曰君子有三樂一則曰樂得天下英才而
教育之蓋古之君子誠以是為樂不誣也今之職斯樂
者非校官乎然而天下之士出登仕途内則為公卿為
大夫外則為藩臬為郡邑雖有大小之異莫不皆以為
樂至於校官之授必有不懌然者均是務也古人以為
樂今人以為不樂其所好尚若是其背馳也則今之人
誠不類於古之人矣既而思之教育英才固為可樂苟
在我者無教育之具縱得是職不能一朝樂也雖古之
人能得是樂者無幾使今之君子果有其具豈必下於
古人之樂哉蓋古之君子在春秋時惟孔子有其具得
是樂戰國時惟孟子有其具而樂未遂漢之董唐之韓
具亦有而未能樂文中子似有其樂而具則未在宋惟
周程張朱有其具得是樂而安定亦然在元北有許南
有吳具與樂亦兼有之然則是樂也豈易得哉惟古之
君子大過人者能之今之君子不及焉宜乎得是樂者
寡矣郭君用輝常之無錫人自幼見樂於其師為學益
富而未已又有得其可樂之具乃歌鹿鳴上春官遂登
乙榜擢台之黃巖訓導夫天之於人也不枉其才郭君
既有可樂之具又得其職且黃巖之士學有源委可教
可育者有其人焉非如徒有其具而不得其樂者此吾
知郭君之樂將無愧於聖賢君子之樂矣考功李先生
實出其地賢辱在門生謬為所知命序郭君之行敢以
是告
魯氏族譜序(案富珠哩原作孛术魯故仲禮以魯為氏)
太學生魯仲禮持其族譜一編詣予告曰吾族本孛术
魯姓國初入版籍去孛术字先世歴有顯人文章政事
具載元史而家無譜系吾懼夫族屬之無統也作魯氏
一譜然世代綿邈不能遠引乃斷自諱德者為始歴子
孫至震凡七世據可知也願為我序之俾族人知所紹
而後世知所述以不忘水木本源之義焉予聞而嘉之
以謂江北故家子孫弗克世守先業非盡不肖也厄於
兵燹故耳有或一遭是厄子孫流散隨處家焉茫然不
知世系所在相逢不異於途人孰知以是為念而能追
考世次乎仲禮獨惓惓於此其賢於人遠矣夫譜系之
作豈徒然哉非欲矜眩閥閱誇示鄉黨也將以推本反
始也將以辯昭穆叙親疎睦宗族化鄉人也由是而得
尊祖敬宗之道焉豈非仁人孝子之用心歟古者人尚
譜系之學家藏譜系之書是以天下之人貴賤有常而
宗支不混奈何五季以來其書既散其學不傳而此道
於是乎蕩然矣近世大夫間有能脩舉者多出於江南
蓋無兵燹之患故家子孫猶能世守其業而譜系固可
舉也今魯氏出於内鄉内鄉江北之地也乃有七世之
譜焉非子孫之賢孰能致之觀其歴世簪組後先相望
其曾大父文靖公翀文章政事擅名前朝仲禮尚思繼
述以振揚家聲期無愧於文靖可也雖然本深則末茂
源遠則流長理勢之必然也仲禮為人淳雅好學異日
必有光先世者吾是以知文靖之澤未艾也詩云子子
孫孫勿替引之尚驗之魯氏之門是為序
送朱縣丞之洛川序
吾友朱有年為人倜儻有竒志蚤入學為諸生從明師
遊識見迥出輩行既登太學所交益廣所聞見益博為
仕之方洞然於胷次蓋持此以待其用素矣特未知利
器見别於何地耳今年春謁選吏部無慮千餘人有年
以太學區别例試于考功歸于選部品藻于冢宰列狀
以聞命下得陜之延安洛川丞鄉之宦遊或觖望謂斯
職未足以滿其才而有年亦有不懌然者予聞而惑之
曰其亦未之思也古之人寧願才有餘而不患位不至
以有餘之才而居未顯之位苟盡其當為則力可能而
功易成况丞之職所以貳令於一邑豈可不加之意乎
昔吳門葉芑丞於潛嘗曰官無庳崇職無簡繁事無難
易惟敬則行以此見重於咨夔意者取其能敬職業有
合乎孔子所謂執事敬者世之人往往不足於丞必以
昌黎所作崔斯立記為援殊不知彼有激而云不然昌
黎王承福傳政以戒夫食焉而怠其事者而又述斯立
之語以開之無乃不可乎吾知昌黎必不如是自矛盾
也有年盍亦慮諸試觀今之高官大職未有一蹴而至
者率有漸也蓋行遠自邇登高自卑理勢之必然以有
年之才固不止此行將躡要津躋膴仕以遂厥初心茲
之往也惟隨其分之所至而盡其職焉無戚戚可也若
夫擇便為廳斵桷鏝壁面山而俯沼嘉卉美竹儼立而
森列玩游鱗聽幽吭坐密蔭弄柔芳吟哦以自適曰丞
負予予不負丞亦無取焉耳
送南陽楊推官序
南陽中州大郡也其屬十有三縣居其十山川明秀土
地膏腴人生其間者有東漢風士尚節義民務農業其
為訟也簡其為俗也淳守茲土者往往馳名至有不尚
刑而蒲鞭示辱者斯固德化之所致抑以民生易擾也
自漢以來郡之刑訟太守兼之後唐始有推官之制宋
元及我朝因之誠以一郡之大有政焉有刑焉政以為
治刑以輔治治之不專則刑罔而政弛是故以守出治
同以佐之通以贊之而刑則付之於推焉然委政何備
而待刑何嗇于以見人君之治天下也惟尚德政民有
不一然後刑焉故曰刑者輔治之具也書曰士制百姓
于刑之中以教祗德若夫專務黷刑以為治無乃昧於
本末輕重之義乎吾郡推官楊公玉華世家蜀之儀隴
為人慷慨有氣節領鄉薦入太學正統改元之三年以
選人優等擢今職嘗舉孟子之言曰矢人豈不仁於函
人哉矢人惟恐不傷人函人惟恐傷人故術不可不慎
也吾非學申韓之學者奈何務此既又曰古人所謂積
隂德於冥冥之中者率由是道吾何歉乎哉於是破崖
岸置邊幅一切獄訟務求其情三載之間大畏民志而
庭閑若無事者茲以考績書最而還郡人榮之請予文
以贈惟吾郡之風土既如此而楊公理刑又操心如此
則民俗加淳不言可知而蒲鞭可復見於今日已楊公
往任益用其心哉他日又將大書特書以俟觀民風者
錄焉
送夏公瑾還鄉序
天之生物萬有不齊而物之成敗亦萬有不齊若夫人
又物之最貴而靈者其在世也又有吉凶榮辱窮通得
喪之不齊焉且以士之在仕路者觀之通達於前者或
蹇滯於後遭遇於後者或坎坷於前又或前後屈焉而
伸於中或中屈焉而伸於前後求其所謂富貴利達始
終得意而不失者殆千百之十一也豈非天地乘除一
定之數出於自然而不可移易者乎古之君子有見於
此惟盡夫在已之道而已其於禍福之來一聽於天初
不芥于心焉故曰君子居易以俟命又曰莫非命也順
受其正奈何世之人之未達也得意則喜失意則悲甚
至未得意之時冥行妄作以求之未之有得秪見其失
也或既得矣恣情縱欲以騁之卒亦不能保其得焉若
是者非正命也諉之於天不可也然則古之君子能盡
在已之道是以俯仰之間無所愧怍卒之禍去而福來
在易履之九四曰履虎尾愬愬終吉言能戒懼以順自
處則終免於危而獲吉也今之君子其亦有能若是者
乎吾友夏公瑾始舉進士官吏部之考功十有餘年可
謂通達於前矣已而獲譴謫戍邊城離患者十有餘年
豈非蹇滯於後乎茲者遇霈恩既釋其戍復官其身俾
還鄉里是又所謂屈於中而伸於前後者矣蓋其所守
之道同乎古之君子故能如履之九四卒之禍去而福
臻焉公瑾姑蘇人其鄉里衣冠文物之盛甲於東南諸
郡蓋不減於宋時洛陽也先達耆舊宿德雅望之老皆
公瑾平昔相知之稔者公瑾斯歸林下又增一人矣耆
英之會所樂何如哉然公瑾所以得是樂者實天之所
為也尚勿忽其在已之道以為始終全人庶幾朋友之
望乎
行稿序
詩為儒者末事先儒嘗有是言矣然非詩無以吟詠性
情發揮興趣詩于儒者似又不可無也而學之者用功
甚難必專心致志於數十年之後庶幾有成其成也亦
不過對偶親切聲律穏熟而已若夫辭意俱到句法渾
成造夫平易自然之地則又係乎人之才焉嗚呼詩豈
易言哉予往時亦頗好詩但無專心致志之功加以才
思疎拙欲躭佳句卒不可得且能妨廢讀書工夫用是
不屑為之已數年矣茲者奉命有事於蜀川凡道路之
間目之所經發乎情而句亦成第恨鄙俚不能佳耳即
欲投之丙丁不如錄之以俟善詩者之運斤焉
賡詠杜律序
予以公事幹當蜀川暇日無以自遣因得杜律一册詠
之不已復賡其韻或曰世稱杜詩冠絶古今以為聖於
詩者詩至於是天下之能事畢矣惟太白能與之齊名
後世雖有作者願立下風莫敢與之抗也文人才子莫
不竊效其體製隂襲其辭意而不敢明和其韻第恐和
之不如徒取譏於人也子何不此之顧耶雖然恐取譏
於人而不敢和者詩人之慮耳吾非詩人也特憐子美
之才不為世用而坎坷終身鬱鬱不遂之懷往往發洩
於詩蓋苦其心志行拂亂其所為者予自思身雖未嘗
經此亦當驅意於此使知古人所遭之地庶幾亦能動
心忍性增益其所不能耳初不計其可也君子幸勿以
為僭焉景泰三年歲壬申冬十月吉日慎獨子寓錦城
序
平隂王夫人王氏輓詩序
禮曰弔於葬者必執引執紼言送葬者必輓引紼以助
其力不言有歌詩也及觀春秋時齊將命其徒歌虞殯
解之者曰是送葬之歌曲也乃知輓歌之來遠矣莊子
曰紼謳以生必於斥苦言必起於促急用力之疏緩者
或曰隣有喪舂不相里有殯不巷歌安有送葬而反歌
者乎予曰舂相巷歌止於齊力而已執引執紼而歌者
不惟齊力而又寄其哀焉詩曰君子作歌惟以告哀輓
歌之意亦猶是也或曰歌以寄哀則聞命矣果出於執
引紼者之歌之也則可今之為輓詩者初則未嘗執引
紼也不幾於妄乎予曰不然孝子之心雖極其哀然不
能自叙其情也必托之聲詩則孝情於是乎暢矣豈必
出于執引紼者而後可哉又曰公卿大夫之喪為之輓
詩可也而夫人之喪亦為之可乎予曰此孝子傷其父
母之情禮無彼此之間也記曰自吾母而不得吾情吾
惡乎用吾情所以必索詩以哀其親者亦情之所不能
已也成國朱公嘗詣予告曰先母棄世得縉紳大夫輓
詩甚富幸先生為序其首予惟公之父平隂武愍王及
母夫人神道碑銘皆予之所撰也輓詩之序不可以重
辱公固求之不釋也竊思王之豐功茂績與夫人之淑
德美行具載碑中不宜復贊特序輓詩之所從來以貽
之嗟夫世之勛臣子孫率多溺於富貴視詩書為外物
薄倫理而不由今公乃能從事詩書克篤忠孝於親既
没之後猶惓惓不忘托於聲詩以叙其哀則其所存異
於常情遠矣由是以知平隂之澤其未艾乎
贈少詹事孔君序
甲戌之歲三月一日廷試天下舉子簡命儒臣讀卷予
忝與焉方試之初執事者報少一人驗其名乃孔公恂
也僉曰孔氏子孫本朝鮮有與廷試者幸而有之豈可
遺之即遣人召入問其故愀然曰適聞父病亟也僉曰
訃音未至宜就試如令孔君黽勉從之時司晷已報午
矣策就猶先於人第在高等予時歎曰孔君所存所學
如此信乎為聖者之後也已而拜禮科給事中敷奏詳
雅恭慎不怠士林莫不重之天順改元皇上復正大寶
慎選才能列于庶位既識君不欲輕用遲之蓋數歲矣
癸未春詹事府缺人上曰宫僚務得正人如孔公恂司
馬恂可也遂同陞少詹事搢紳聞之無不欣悦以為得
人其僚友之厚善者請文以為贈予惟先聖之裔文學
才行功名事業後先爭光者自戰國而下可數也若斌
若安國若融若穎達若巢父若道輔又其表表者蓋聖
人之德之功同乎天地而慶澤宏衍綿綿不替有不期
然而然者矣雖然天下之士讀聖人之書者莫不遵聖
人之道而不敢違夫然後無愧于聖人之徒况為其子
孫者乎苟於聖人之道而少有違焉其愧比之常人蓋
倍蓰矣可不慎與觀孔君聞父病亟不肯就試孝親之
心誠矣敷奏詳雅恭慎不怠忠君之志著矣今茲膺寵
擢以輔元良豈無自而然哉雖然未可以是自足也必
使文學日富才行日高功名事業日進與前所謂表表
者並美於千百載之上庶幾其無愧乎君先聖五十八
代孫是為序
送固始教諭姜貴憲序
人之為師出於自立者難出於受職者易夫自立者非
有朝廷之命而四方之士自然景從雖千里之遠負笈
而至蓋非學博識廣德尊道隆灼然可以為人模範者
不足以致之此其所以為難也在古有能之者若漢之
董馬隋之文中子宋之孫石程朱是已是數君子後世
仰之如孤松挺秀於黃茅白葦之中豈易得哉若夫受
職者非有自立之能而往主師席學不必博識不必廣
也生徒之他適以法拘之而已德不必尊道不必隆也
弟子之相違以勢臨之而已此其所以為易也若是者
自古至今人得而為之今有人焉有自立之能而復受
朝廷之命殆所謂難易兼得者矣姜君貴憲江西番昜
人與予布衣交也相知最稔昔在鄧庠時予與之約曰
有過相規明友之道也而今而後當留意毋忽焉君曰
諾遂於處已接物之際互相察之自朝至暮予得姜君
之失者不過二三而姜君得予之失者每至四五於是
乃知姜君資質之美予不及也已而予登仕路君亦還
家入郡庠後進之士皆從學焉久之多有成效往往登
巍科躋膴仕于以見姜君别後其學識道德必有過於
人者其於師道亦可謂能自立者矣今乃膺貢而來慨
然有造就人才之志遂得固始教諭君往矣慎勿以易
者自恃而尤以難者自勉庶以副朋友之望焉嗟夫予
與君不相見者二十年矣使吾不得聞過不幸孰甚茲
獲會晤方藉以相規而未及再期又復告别麗澤之益
復於何時而可得乎於其行也悵然于懷乃述師道難
易及相從之舊為贈且寓責善之意云
一路恩榮序
予始入學讀曲禮至士無故不徹琴瑟不知琴瑟之聲
何如與不徹之意安在及讀樂記至君子聽琴瑟之聲
則思志義之臣解之者曰絲聲有廉制裁割之義人而
廉隅則志不誘於欲然後知不徹之意有在而琴瑟之
聲尚未聞也已而登進士官吏部適浙之浦洪氏以上
舍生謁選聞其善琴乃禮致之來浦君為一鼓之其聲
音節奏輕重疾徐各極其至而廉制裁割之義未嘗不
寓其間傾聽之際雜慮頓消有不知手之舞之足之蹈
之也從而學之得數曲焉顧於指法雖未精熟而琴中
之趣則已識其一二矣未幾浦君擢尹名邑而去天順
二年秋上方留心於禮樂思得善琴者於萬幾之暇時
一聽其聲音以養中和之德召臣賢以問因以浦君對
乃自句容尹召至京改大理評事尋又進寺正浦君間
持一卷來告曰洪自幼好琴誠得其趣思樂之終身洎
擢官知縣又以為喜謂得琴堂焉既至句容乃知不如
子賤之在單父也蓋是邑密邇南畿政務繁劇且公私
往來之人如絡繹然為縣官者奔走迎送之不暇甚至
不脱衣冠而寢稍或不及便為得罪一旦詔旨下臨如
去平地而上青霄也如釋重負而恣遠遊也如蟬之蜕
以騰飛而吸沆瀣於叢木之顛也自句容至京師雖數
千里之遠不啻若百步之近感恩榮之遽加免叢脞之
煩擾乃繪圖為卷題曰一路恩榮惟執事賜之一言乎
予謂浦君以善琴召用獲被恩榮如此蓋非常之典也
尚圖報稱而勿忽使南風解愠之詩復見于今上庶幾
恩榮之無忝乎
賀劉克明陞通政司參議序
歲在丁丑之春皇上復登寶位改元天順簡任才能一
新庶政時則有若劉君克明居近侍任言責劾大臣之
不法者奏對閑雅聲音嚴正聽之悚然令人起畏心上
甚偉之越數月通政司以缺佐聞上曰朕得其人矣比
宣奏章者惟良顯哉適克明奉使親藩於外既還遂拜
右參議已而敷奏詳明一時未有出其右者僉謂上之
擢用克明誠當其才也嗚呼咸若時世無遺才才無枉
用庶績咸熙不占而得矣雖然此特才之見於外者耳
其存於中者人尚未知之也吾聞克明早以禮經魁陜
之鄉試登進士高第其經濟之略平治之具必有卓然
出乎等夷者上將察其所存而超用之豈但如是而已
或曰若子之言將謂是職未足以盡克明之才乎且今
之通政即古之納言舜命龍曰汝作納言夙夜出納朕
命惟允夫以龍在虞廷任斯職也未聞不滿其才雖克
明之賢不讓於龍而居龍之官夫豈少哉予應之曰納
言之任固云重矣非才兼内外者不足以勝之但克明
是職由才之見於外者而得必欲稱之非展其内之所
藴不可也予前所云特以遠大期之耳然則是職固不
足以盡克明之才乎矧克明年富力強才之所就終當
不止於此在乎勉之而已都給事中王君鉉輩請予文
以賀克明予非長於文者辭不獲則書此以貽之
古穰集卷七
