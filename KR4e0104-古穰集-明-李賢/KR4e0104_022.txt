古穰集卷二十二
明李賢撰
七言律詩
輓周是脩
先生砥節勵秋霜烈烈英聲遠近揚王魏一生功業著
夷齊千古姓名香梁間夜月遊塵暗塚上秋風宿草荒
欲問傳家何所有遺編幾卷付賢郎
送海州太守
淮東父老望回旌五馬南旋幾日程山店鷄聲和月落
曉村霜氣逼人行海瀕地遠民風古堂下公閑德政清
懸想到時春正好閭閻隨處頌昇平
送别歸浙
駐馬離亭花亂飛傷情忍與故人違金臺别酒添行色
潞渚歸帆帶落暉嶺上春風梅子嫩山中暮雨蕨芽肥
謾從浙水經行處為訪嚴陵舊釣磯
送練士者回鄧州
疋馬南回歲已秋離亭分手莫淹留山村月夜鷄鳴早
野樹霜天葉落稠驛路牙旗迎故壘孤城畫角擁高樓
到家盛吐籬邊菊尊酒親朋樂獻酬
遊大勝寺賡壁間詩韻
嵐黛迢迢見鷲山誰將一鏃破三關暫留金界看雲卧
謾倚珠林伴鶴閒煙外鳥依晴嶂下溪頭僧背夕陽還
諸天禮處聞清梵燈火熒熒紫殿間
緩步溪行入暮山欲從佛界息機關半窗明月吟初穩
一榻清風夢亦閒樹杪雲開看日上籬根花落見春還
焚香補衲生涯好不許紅塵到此間
曉穿飛翠到靈山花雨含香洒竹關林鳥不驚馴虎至
溪雲長共老僧閒攜琴客為談玄住擁盖人從聽法還
鐘磬聲殘脩定後萬龕燈火綠蘿間
貝葉傳經向此山石門煙暖晝長關無生自得周身計
幻化渾如一夢閒春殿香雲諸佛降夜龕明月定僧還
百花臺上登臨處回首蓬萊咫尺間
白雲繚繞四圍山十里松隂始扣關石澗風篁偏引興
雲房清話暫乘閒山頭野鹿銜花至月下高僧洗鉢還
明發歸程朝雨淨紺園回首翠屏間
送薛少卿罷官西歸
自許孤忠結主知居官寧肻計安危平反不愧張廷尉
直道何慙柳士師已羨一身中道立定看千載大名垂
心閑莫廢韋編業伊洛高蹤尚可追
送李參議之浙江
粉署相從近十秋青春文采自風流鶚書高薦膺藩佐
虎竹初分出帝州寮采漸看青眼少交游誰可赤心投
長情莫為離情惱還擬鳴珂入鳳樓
寄夏公謫戍
世路升沈總是空眼前何必恨途窮青春已盡榮親孝
素節應存報主忠月下寒聲聞戍角天邊秋色見歸鴻
感懷未許多惆悵心事期同塞上翁
穰侯塚
秦相當年擅寵光空餘孤塚傍金湯秋風兔穴通黃壤
落日烏棲滿白楊石馬有聲寒雨急豐碑無字綠苔荒
可憐富貴今如此莫訝雍琴感慨長
寒食拜掃
宿草青青郭外墳每逢寒食倍傷神紙錢灰繞墦間祭
楊柳花隨陌上塵寂寞九原春事老氤氲萬井曉煙新
浮生漸覺光隂少往事興懷一岸巾
孟夏書懷
午簾分影上書床夢破纔銷一瓣香鳥送晴音來灌木
蝶尋春色過危牆命題自覺吟哦細罷誦還為念慮防
與點高情誰更識舉輿無地遂心腸
觀物
閑來觀物到園東天理流行在在同方沼雨晴看躍鯉
層霄雲淨見飛鴻春畦苗長隨宜綠曉樹花開任意紅
並育宣明情固適還將此道細研窮
和答顧進士孟喬
積學芹宫歲月深雲霄今喜合朋簪松筠耐守平生節
鴻鵠寧閒萬里心座上論文寒對酒指邊流水夜鳴琴
超遷擬見承恩寵鳳尾珊珊振佩音
隠几看書日已中窗涵涼意樹隂濃捲簾燕避黃梅雨
隔院鳩啼翠竹風一榻芳塵何日下百年壯志幾人同
閑來點檢身心事早計惟防外欲攻
送無隠和尚
早通禪教息遊方獨占名山歲月長千片暖雲春補衲
一龕明月夜焚香曉簾花雨清金界午院松風淨石床
塵外真空心似水叢林無事任徜徉
十四夜賞月
秋容淡淡月華鮮萬里青天一鏡懸素魄漸從今夜滿
玉輪争看九分圓嬋娟皓彩寧知欠皎潔清光未覺偏
且泛芳巵先試賞明宵此際有詩聯
再賡大勝寺壁間韻三首
珠林瀟洒對青山塵事紛紛自不關霜鴈落田香稻熟
雨龍歸洞碧雲閒客穿松徑尋幽至僧扣柴門化食還
無限好懷何處遣小橋流水夕陽間
寶刹從來近好山溪頭馴虎護禪關竹窗雨過清隂密
松院雲深白晝閒崖菓經霜猿共摘楓林欲暮鳥知還
試從老衲談空妙大智燈光滿坐間
郭外招提接遠山煙蘿行盡到荆關香凝蒲室禪心定
雲鎖松庭鶴夢閒晚竈烹茶留客話晴空飛錫見僧還
吟懷頓覺清如洗始信沙門出世間
桃源清隠
高情樂隠覓仙蹤深入巫山第幾重洞口有田春種玉
鼎中無火夜蟠龍石潭涼浸蛾眉月蘭室香飄麈尾風
遙想扁舟遊覽處桃花夾岸水溶溶
送黃主事弟還家
星霜幾度客神京此日歸帆肯暫停喜載琴書尋舊侣
不論蹤跡等浮萍月中素練三江白雲外屏風九疊青
想到家山行樂處籬邊秋菊正芳馨
贈薛大理先生西蜀之行
西河夫子繼前賢吾道於今賴有傳世態炎涼寧足較
襟懷風月浩無邊育才自得平生樂報國還看晩節堅
惆悵胷中茅塞久束脩承教定何年
追思先母
慈母殷勤歲月多一門百口賴調和堂前香暖雙姑饌
燈下聲寒五夜梭釡祿方期延夀考桑田忽訝變滄波
徒將富貴成哀感罔極深恩可奈何
賜五倫諸書
正統年中得賜書賜來書籍意何如五倫事迹新成類
一代規模已用儒盖世功名當自致逢時忠悃要全輸
立身不在生前樂千載相期有令譽
寒梅賡韻寄友人姜貴憲
松篁為友自相親弄月迎風楚水濱數點嫩含窗外雪
一枝香散嶺頭春寒分酒力傳杯滿清挹吟懷得句新
盛世終需調鼎具遭時豈必竟無因
聞說藏脩惜寸隂獨憐梅樹寄疎林清生院宇春香細
寒印庭階月影沈應許老逋吟瘦骨肯教狂蝶見芳心
孤標未必淹鄉邑青瑣行看振珮音
秦淮次韻
秦淮南盡石頭城淮上帆檣半為名秋浦蓼風歌旅况
春波萍月棹殘更數行白鴈沙邊落一抺青山岸上横
自是名川多澇集滔滔終古見澄清
煙
漠漠紛紛布曉空連雲帶霧晝溟濛淡籠山市秋天外
輕鎖漁村夕照中寒浦歸帆迷遠近晴川飛鳥障西東
蓬萊宫闕宜春望紫翠重重拂絳櫳
冰
水凍冰堅絶點埃坤爻初六見胚胎寒凝曲沼稜光淨
夏薦高堂爽氣來忠助漢君因霸合孝憐慈母為祥開
高人襟度真堪比又見豳風重取裁
塵
非煙非霧掩晴暉九陌行人勢莫違梁上曾因歌韻起
驛前長逐使旌飛幾番雨打方歸地一陣風吹又上衣
自是甘心雲外客纖毫不許到林扉
送平江侯守備南京
龍盤虎踞帝王城坐鎮元戎屬俊英劍氣夜横南斗白
詩才秋與大江清賓盈幕府開樽俎令肅轅門列旆旌
累葉貂蟬今愈盛又看麟閣著芳名
寄謝張尚書惠薑
故人千里惠鮮薑佳味由來産異鄉犍谷雨晴紅指潤
鴈山春暖白芽香贈辛已得梅君意施幻曾聞左氏狂
從此神明應不昧報無瓊玖興空長
贈宋都憲鎮守甘肅
都憲襟懷湛玉壺遠參戎務著嘉謨夜鳴刀斗嚴諸寨
曉列旌旗震萬夫異域功名同燕頷邊疆威望繼龍圖
會看沐寵回軒日關外歡聲夾道呼
寄延綏參贊曹少卿
大理榮遷屬俊髦指揮戎務見孤標明時定展平戎策
邊寨應傳破膽謠烽火静中吟曉月雪花飛處擁輕貂
海天鵬翮由來健此日争看奮九霄
和于少保書懷
王事關心夜不眠孤忠應得聖君憐憂勤肯負平生志
清白還教後世傳莫厭錦袍懸玉帶曾扶紅日上青天
一身四海安危係未許煙波理釣船
送程參政彦實之山東
簪筆螭頭數載餘承宣方岳拜恩殊臨城已建平戎策
報國曾陳固本書南浦春風初拂旆東方甘雨定隨車
蹇予同受公庭薦願協丹心拱帝居
次鄒都憲韻(以下西蜀紀行)
曉出都門興已濃長亭南去蜀川通數行白鴈浮雲外
一抹青山落照中行已但遵先聖訓濟時須繼古人功
平生亦有澄清志願補中興治道隆
沙河驛途中
煙景蒼茫望處迷無端詩思謾成題荒城夜犬牆頭吠
野店晨鷄樹上啼驛吏鳴鈴來遠堠行人馳馬渡深溪
路傍時聽農夫語隴畆收成稼穡齊
早起
霜横玉宇旅懷清候館鷄鳴月四更綠酒自供吟處興
黃花偏動客中情天邊孤鴈拖秋色城上羣鴉送晩聲
莫道高人甘寂寞塵寰富貴果然輕
過彰德
霜落楓林九月秋山峯馬首翠光浮水分白鷺依沙浦
風引青帘上酒樓旅榻燈前懷往事吟鞭月下度寒流
此心自是堅如鐵一任砧聲響未休
途次偶成
王事驅馳分所宜雲程千里思依依菊花香冷迎霜綻
鴻鴈聲寒帶雨飛古渡扁舟隨處少遠山落木望中稀
徐行莫訝前途晩村市人家晝掩扉
發泥溝驛
驛樓撾鼓吏人忙一飯匆匆去路長分隴晩蕎花似雪
連村高黍穗如鎗山頭落木嵐光薄道左清渠水色涼
滿眼紅塵何日淨西風回首意茫茫
衛輝至新鄉
草頭白露欲為霜陌上無塵曉色涼點破秋光山外鳥
印開雲影路邊塘農夫垂老猶殫力賈客多財愈覺忙
堪笑宦途如此輩功名何用掛剛腸
曉發武安驛
肩輿行處樂如何觸目悠然景物和蕩漾沙鷗臨渡少
蒼茫煙樹近山多農夫收黍場中積牧豎停牛背上歌
此景都歸懷抱裏幾回得趣謾吟哦
河内鄉村
清隂十里看脩篁村市人家倚太行屋後分畦葵葉嫩
門前流水稻花香秋林有菓皆堪摘春酒無肴亦可嘗
此地居民真快樂他時歸老定難忘
懷慶道中
西來平路入懷州楊柳隂隂夾道稠翠羽萬竿村内竹
錦囊千顆舍傍榴閑雲低遶青山卧活水深穿碧樹流
滿目秋光渾似畫幾時乘興欲登樓
濟源
四面嵐光列翠峯懷州西畔有竒蹤羊腸路險中原隔
濟瀆源深北海通盤谷高風歸李愿太行遺事慕梁公
我來遊覽逢秋暮煙景蕭條落照中
過黃河
曉發河陽古渡頭棹歌聲裏過黃流柁公已疊風帆坐
水手還牽竹纜遊神禹萬年留偉績洪濤千里界中州
南來却上邙山道衰草寒煙塚墓稠
洛陽
西風回首洛陽城夕照蒼茫草樹平金谷尚思傳酒數
天津猶憶聽鵑聲鶴來邙塚秋宵冷花沒名園野蔓縈
惟有當年瀍澗在依然流水不關情
靈寶縣
邑名靈寶自前唐懷古令人遣興長霜滿桃林秋寂寂
煙横欒塚月蒼蒼已無紫氣來函谷尚有清風播講堂
堪笑鷄鳴田氏客曾無仁義說齊王
題函谷關
函關陜右咽喉地曲折縈迴勢自強北倚河流成險固
南來山峙界封疆令瞻仙氣迎耼老客作鷄鳴救孟嘗
千載悠悠追往事不堪風景正凄涼
望氣臺
靈寶城南古望臺仙人相遇亦竒哉老耼未跨青牛至
尹喜先瞻紫氣來道德傳時方領悟蜀川逢處又徘徊
嗟予自是儒門客方外安知有異才
陜州懷古
秋風駐馬陜州城召伯甘棠不見生避暑宫中叢木暗
望仙臺上暮雲横鐵牛鎮水終難走砥柱中流自不傾
况此地靈人傑盛姚張何事獨馳名
謁華嶽廟
華嶽巍巍勢獨雄層霄削出翠芙蓉紅光映日仙人掌
黛色連天玉女峯絶頂泉飛千尺練懸崖根固萬年松
四時賴爾興雲雨歴代尊崇祀典隆
華隂懷古
西出潼關到華隂油然清興發胷襟希夷洞口荒苔合
玉女峯頭古木森捫虱憶談當世務却金曾愧故人心
可憐隠顯俱陳迹落日風寒起暮砧
和薛大理華山詩韻
太華高峯壓衆山五龍宫殿四時寒雲開翠色飄晴漢
日映嵐光接曉關空外蓮池當絶頂望中仙掌獻層巒
竒蹤多少煙霞裏何日登臨得遍看
過長安故城
長安千載故城荒衰草寒煙滿未央廢宅總成芳草地
寢園一任野花香連村何處藏温室啼鳥渾如覓建章
惟有當時原上墓纍纍猶自對斜陽
和許氏咸陽晩眺韻
咸陽回首暮雲愁煙鎖蘆花遠近洲古渡馴鷗依短棹
夕陽歸鳥過危樓道傍故苑風霜冷原上諸陵草樹秋
多少英雄俱寂寞渭河依舊水東流
題蘇武墓
蘇卿一去鬢成霜贏得殘軀入漢鄉旄落共憐堅使節
雪深猶憶牧羝羊荒墳草掩斜陽裏短碣苔封古道傍
顧我遠因王事過匆匆不及奠椒漿
寶雞縣懷古
閑來訪古對清樽暗度陳倉事可論尚父釣時磻石在
張仙遊處道宫存玉鷄山上晨啼歇紫草原頭晩色昏
但喜居民農事畢任教風葉護柴門
蜀道
峭壁嵯峨萬仞高烏江聲急浪花飄懸崖棧閣穿雲上
掛樹猿猱帶雨號絶頂振衣秋思遠長空回首帝鄉遙
平生浪說登雲路今日身親到碧霄
過漢中
憶昔高皇王漢來故城千載使人哀寒煙猶鎖觀星閣
芳草空鋪拜將臺席卷三秦傳妙算勢摧西楚見竒才
當時不用蕭何策帝業焉能向此開
過五丁峽
五丁峽在漢江西萬仞高峯兩面齊鑿斷石崖穿鳥道
疏通流水上雲梯馬頭惟見千山合澗底都教萬樹迷
路險不知天色暮金牛嶺畔聽猿啼
保寧往劍州(紀行止此)
保寧此去劍州程曲折曾無半里平曙色漸分村未遠
鳥聲忽散吏來迎雲從落木林中過人在高山頂上行
窮日到來雙旆急譙樓撾鼓報初更
送勛部陳郎中使朝鮮
初立青宫告萬方金章玉節賜傳揚日邊持遣皇華使
海外争迎粉署郎雨霽朝鮮征旆疾天連遼海使星光
遠人拜舞承恩後願效葵心向太陽
秋日謾書
殘暑秋來氣尚炎喜看微雨過疎簾午窗詩就歸清淡
一枕公餘到黑甜此日朝端知止足何時林下笑掀髯
浮雲富貴堪同視道在行藏不用占
秋晩
知已交游仕路稀短檠燈火閉雙扉誰憐高節名長在
自許孤忠願不違聲遠簾櫳蛩唧唧涼生庭院雨霏霏
光隂瞬息驚時換千里鄉園有夢歸
再和謾書韻
金令初行已退炎一琴山水坐垂簾竹林帶雨枝還重
菓實經霜味正甜燦燦黃花娛晩節蕭蕭白髮映脩髯
人生出處何須慮静對韋編獨玩占
可畏無如夏日炎涼風俄喜到疎簾煙松結翠尋常潤
霜柿垂紅分外甜秪向雲途堅大節肻緣詩句斷長髯
平生自信行無妄睡覺還將吉夢占
要路争趨氣勢炎獨凭書几静鈎簾疎慵不較人情暖
淡薄非憎世味甜興趣知濃塵外夢形容看老鏡中髯
立心肻似脂韋軟龜策何勞鄭尹占
蠢鈍形軀不奈炎偏宜露頂坐風簾高才處世如舟險
佞口交人似蜜甜几上遺編開睡目琴中流水拂垂髯
客來忽見平生友好是燈花昨夜占
小窗已減數分炎的是今朝雨一簾立志光隂須寸競
養生滋味戒多甜思鄉遠望頻回首得句長吟一奮髯
莫訝蓍龜成亹亹從來謀事貴先占
又和韻
懶將薄命市頭占纔到中年便白髯綠蟻酒斟拚一醉
玉漿瓜剖嗜多甜涼聲在戶風敲竹疎影當軒月照簾
可奈夜深渾不寐小窗燈火究羲炎
安分何勞把命占漸看白髮間蒼髯蟬依晩樹吟中亂
蜂採秋花釀後甜霜徑菊香凝綠酒月庭竹影上疎簾
醉來高卧南窗下不戀人間勢位炎
和人韻
事業蹉跎可奈何時光轉眼去如梭仕能行義心無愧
年到知非鬢欲皤菊圃清霜凝細藥槐庭涼月上横柯
一簾秋興憑誰遣對酒掀髯發浩歌
再和人韻
秋風畫角起邊城雲路功名嘆未成山鳥飛來青嶂遠
沙鷗泛處綠波平松庭皓月分清影野寺疎鍾度晩聲
千里客懷今夜夢鄉園歸去定分明
葱葱佳氣護金城秋思無邊句易成民俗可能敦禮讓
吏心安得尚廉平虚庭生白嬋娟影四壁催寒絡緯聲
憂樂敢同先正志㳙埃無補愧時明
萬里秋光接禁城無邊清興有詩成山浮遠翠千鬟淨
水滿方塘一鏡平煙外長空横鴈字雲邊落日帶砧聲
閑來不廢韋編業開卷偏教眼界明
廿載星霜寓鳳城功名回首恨無成宦途總謂如山險
心地惟教似水平吟罷月移簾外影夢回風動竹間聲
時人莫羨腰金好未有㳙埃答聖明
畫閣峥嶸錦繡城全燕形勝自天成一簾暮景殘霞淡
萬里秋光遠樹平塞上風煙迷鴈影月中砧杵雜蛩聲
從知萬事能窮盡只在靈臺一點明
和寄薛大理詩韻
秋來乘興憶山隂客邸長吟思不禁天外聲寒鴻列陣
籬邊香冷菊垂金青年學道功名薄白首論交歲月深
别後但憂成鄙吝敢虧忠孝一生心
蹉跎歲月仕途中紫禁秋深色正葱防患高情憐范蠡
卧樓豪氣惜元龍紅垂村塢霜前柿翠合庭階雨後松
清夜月明涼似水寒螿聲裏思無窮
撥悶無如甕裏春那堪歸鴈望中頻交情淡淡平生友
世態炎炎要路津寒夜青編存古道高秋白雪動梁塵
歲時云邁慙無似惟把丹心拱帝宸
賡薛學士詩韻
玉堂無事坐清暉柳絮因風作雪飛紫禁鶯聲晴後滑
赤霄雲葉午前稀兔毫閑運成珠玉雞舌長含侍鎖闈
慙顧非才膺寵渥中官又報賜新衣
簡友人姜貴憲
位重才微愧不充春冰危懼此心同宦途敢屬蒼生望
稔歲良由造化功五十光隂驚白髮一生懷抱有丹忠
前脩晩節尤關意須向明時取令終
賜繡麒麟紅袍
麒麟盤繡上宫袍天寵非常不易遭一寸丹心惟報國
平生精力在揮毫但思古道人情厚敢望前脩事業高
他日不慙綸閣地浩然歸老卧林皋
簡友人姜貴憲
一點葵心向太陽知非時候鬢成霜獨憂位重乖輿論
深愧才疎乏寸長止謗有方惟自省避嫌無意但如常
試看澗畔蒼松質晩翠依然異衆芳
絶句
自君之出矣四首
自君之出矣屈指算途程遙知霜降後行李到邊營
自君之出矣明月長滿窗妾心似明月不用對銀缸
自君之出矣春風不入戶見說蜂蝶殘何曾到園圃
自君之出矣日望漢道昌安得邊塵静從此罷秋防
偶書
玉堂清不寐盡日作秋隂閣吏傳將晩收箋罷細吟
玄妙觀會同年次韻
宿雨初晴月漏光琳宫桂子散秋香相逢盡是他鄉客
一舉何妨累十觴
題張真人墨竹
數竿瀟洒出蓬萊共道仙人手自栽涼月滿庭閑玩處
翛翛疑有鳳凰來
貌得琅玕真妙絶清隂恍若飛霜雪誰能裁作紫鸞簫
吹碎鳳凰臺上月
夷齊
父命天倫不忍違弟兄辭國世應稀能存大義慙周粟
萬古清風重採薇
晏嬰
相齊三世顯諸侯危行危言霸業脩知友仲尼能久敬
論封何事沮君謀
衛鞅
變法初心只霸秦却言王道信非真貪商不悟羊狐喻
車裂方知禍此身
平原君
好士能誅笑躄人士如毛遂更無倫當時未解邯鄲厄
門下誰知却帝秦
和楊教諭
園花灼灼總新竒何事蒼松發故遲不向東風鬭顔色
此心惟許雪霜知
題畫
素花香遶翠玲瓏石鎖蒼苔隠綠叢枝上寒皋窺錦雉
羽毛驚動白蘋風
雲嵐深處數椽幽松下柴門對碧流記得山窗清夢破
落花香裏雨初收
題宣廟畫
蘆葉蕭蕭兩岸秋漁翁垂網在寒流揮毫自是天工妙
意似磻溪欲往遊
古穰集卷二十二
