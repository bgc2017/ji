古穰集卷十四
明李賢撰
墓碑銘
中順大夫太常少卿兼翰林院侍讀贈禮部左
侍郎謚文介劉公墓碑銘
士之所存文與行而已惜乎今之世能具是二者鮮焉
若劉文介公其殆庶幾乎公諱儼字宣化別號時雨上
世自金陵徙江西泰和復徙吉水以儒術起家為望族
五世祖天聲以書經授家塾宋咸淳進士弟新民繼之
於是劉氏經學盛傳於時曰益厚曰維德曰永寧公之
高曾祖也皆能以先業相承考原性號退菴隱居不仕
以公貴贈奉議大夫右春坊大學士兼翰林院侍講妣
楊氏宋屯田員外郎清之裔有淑德贈宜人生子三公
其季也公為人端介自幼不凡勤學勵行退菴知有遠
大志遣從族之先達時年十六七為文必主理雖脩舉
子業耻為口耳之學務探底裏嘗曰讀書豈但皮毛而
已年二十四遂領鄉薦春闈中乙榜不就而還潛心林
下二十六年正統壬戌乃得雋春闈廷對有鯁直忠愛
之詞遂擢進士及第第一授翰林脩撰階儒林郎位旣
顯學益進以古文名天下八年與脩五倫書獲賞賚十
一年充經筵講官賜敕命景泰初進侍講階承直郎三
年遷右春坊大學士兼舊職階奉議大夫四年與脩君
鑒書有白金文綺之賚五年選進士十八人為庶吉士
與狀元孫賢等屬公教之六年賜誥命是年脩寰宇通
志為副總裁繼續宋元通鑑綱目公復領之七年志書
成進太常少卿兼侍讀階中順大夫錫賚益厚尋主考
京闈有公卿之子欲僥倖科名者公持公道落之遂誣
公重罪賴學士高榖救之獲免天順改元皇上復位奬
用忠良以公署翰林院事將有寵任之漸而一疾不起
公天性孝友初二親垂白在堂伯兄早亡仲兄優游文
翰間惟公綜理家務雖公私多故而二親安公之養及
遭親喪立見毁形凡附身附棺之事無所不用其極居
閑教子弟務底成材有姪曰斆官阜城而死公哭之歸
櫬於鄉族人數千指稱公無間言凡窘者葬其喪貧者
成其配寡弱者扶之得所及上春官鄉人有貸者悉焚
其券嘗慕范文正之為人立義倉於先祠之左貯粟以
周其乏且自為記以見志在朝言論侃侃所交必正人
回邪者折之不少借用是直聲大振訃聞上悼惜不已
特贈禮部左侍郎諡文介敕工部營葬事復遣官諭祭
其家嗚呼若公者斯可謂之士矣公生洪武甲戌正月
十三日卒天順改元九月十二日享年六十有四配淑
人王氏故翰林編脩覺非之女子男三長節次即次敉
女一適錢啓明孫男存者二孫女三銘曰黃茅白葦天
下紛紛孤松秀拔挺然不羣毅此劉公得氣之正浩然
流行莫之敢競繄氣所發有行有文名魁天下義動壬
人翰苑春坊太常之署較藝編摩綽有餘裕位不滿德
士論惜之才不盡用我皇恤之特進崇階載加美諡光
振廬陵羞彼千駟公行公文耿兮不磨詔爾後世銘勒
山阿
中議大夫大理寺右少卿李公墓碑銘
公諱奎字文曜廣信弋陽人九世祖必達宋解元曾祖
仲祥元進士祖德懋隱居不出父興祖以公貴贈監察
御史母胡氏封太孺人公自幼好學稍長博通諸經永
樂辛卯領鄉薦明年春闈登乙榜授湖廣黔陽教諭丁
外艱服闋調廣東保昌宣德丙午以績最陞南京國子
監學錄訓飭造就如二廣正統丁巳用薦拜監察御史
明年出巡浙江兼理海道時巡撫大臣及總戎貪縱不
法即上章劾之復陳機務數事上皆嘉納已而倭寇桃
渚朝廷知非公咎獨罪總戎辛酉春還京甲子夏復出
巡蘇松常鎮諸郡法令嚴明吏以贓去者甚衆尤重名教
若鄒忠公東坡龜山三先生嘗寓其地皆為祠以祀之
楊文貞公薦公學行遂受詔督京畿學事舉儒士胡珏
等五十人分主教導士習丕變丙寅召陞大理寺左寺
丞己巳夏復受詔巡撫河南并畿内諸郡得便宜從事
奏減真定所負官馬八千疋免河南諸府災傷田租二
十萬石慮汴梁為中原重地請移南陽護衛軍以守之
又慮南陽地接荆襄流民聚居者不下數十萬恐生變
請於關隘洞口設巡檢司軍衛防禦布按兩司增參議
僉事二人以任撫治朝廷嘉公之策皆從之以璽書勞
公復遣行人賚白金文綺以賜是歲冬清豐邑以妖言
倡亂公運謀督兵悉擒捕之詔下褒奬進右少卿明年
夏廷議以去秋敵侵京畿人民驚擾不已遂移公專撫
真定諸郡公益殫慮往來綏輯民遂安堵時諸郡久旱
公齋沐禱於神即雨是歲大熟先是民飢公請移臨清
倉儲三十萬石賑之民賴全活者甚衆見前代名臣宋
璟李沆墓圮即命工修治之忠勤之績冠於一時乃遽
遘風疾代還之日諸郡士民咸號泣挽留至京懇乞骸
骨公卿大夫士爭為詩文重公之去未幾以子貴賜誥
命進階中議大夫贊治尹時巡撫廣西江西憲臣聘典
文衡疏請大用公皆辭之不就築溪山風月鷗波二亭
與親友詠觴其中重建祠堂書院以勵鄉俗教後學天
下莫不高其行所著有詩經辨疑九川集歸田錄數十
卷忽一日疾作乃自為祭文復書後事而卒天順改元
三月一日也距生洪武己巳三月十四日享年六十有
九上聞訃遣官諭祭其家邑令汪復肖公像於鄉賢祠
以祀焉公配張氏繼陳氏皆封恭人又繼孫氏子男二
人長玘舉進士授監察御史出為陜西按察司僉事次
璘女五人羅徽裴憲陳顯詹珏其壻也孫男四人孫女
八人族孫曰良復為監察御史其餘顯宦者又數人銘
曰維政與教鮮克兼舉有美李公慨然自許始攜一經
于嶺于湘于彼成均頌聲洋洋受薦而興執國之憲董
學于京士習丕變受帝之命王事有程于浙于汴惠流
威行南北畿民見公咸喜聞公之歸攀號不已晚節令
終有子希蹤政教之臣孰如李公祠並鄉賢哀動宸極
我銘其藏過者必式
中奉大夫太常寺卿夏公墓碑銘
公姓夏氏諱衡字以平樗菴其別號也松江華亭人曾
祖福隱居不仕祖彥容考宗文俱以公貴贈亞中大夫
太僕寺卿祖妣顧氏妣鄭氏俱贈淑人公自幼端謹不
羣永樂初選為郡庠弟子員力學不怠己亥以善書徵
入翰林脩永樂大典越三年辛丑書成擢中書舍人壬
寅扈從文廟北征洪熙初仁廟授以敕命階徵仕郎賜
第宅一區凡内閣制勑文字屬公書之公夙夜謹慎大
得時譽宣德改元扈從宣廟征武定州公能周密文事
諸老先生咸倚重之師還賜畔者家屬四人明年丁未
上念公勞勩特陞行在吏部考功員外郎未幾陞郎中
供職如舊公益感激盡心嘗曰吾幸居此清切之地敢
不知所重乎明年夏以預脩兩朝實錄成加祿一級且
有白金文綺楮幣之賚又明年授誥命階奉政大夫正
統初英廟賜公織金衣一襲尋以清脩文雅為楊文貞
公所推入侍經筵而白金綵幣之賚尤厚是歲丁内艱
上命兵部給舟送其櫬還鄉安葬聞公哀毁骨立又遣
太監范安賫瓊玉膏賜之服闋供職惟謹癸亥秋以秩
滿陞順天府丞己巳秋朝廷有事以公勞於文墨進陞
太僕寺卿賜白金文綺楮幣三年復授誥命階中順大
夫天順改元英廟復位進陞太常寺卿復有白金文綺
楮幣之賚癸未公以年踰七十無子懇乞致仕自顧孑
然一身托其壻翰林譯字官王臣以老焉天順甲申十
月十七日以疾卒距生洪武壬申十二月十一日享年
七十有三公天性孝友襟度和易少與伯兄桂軒先生
自相師友居官四十餘年曾無過舉俸禄之餘多濟貧
乏所賜僮奴不勞以事惟使之應門而已有貧民韓五
典屋以居久之自搆數間已而五卒鄰豪欺其孤寡欲
攘其居公為奏請仍歸韓氏母子内姪顧廷玉遺孤本
無依公憐之訓習法書薦入翰林擢中書舍人復出資
擇婚而配之嘗以俸金二十餘兩托寄南京禮部郎中
金汝礪為盗所竊償之不納曰是不以其道得之者何
償之有士大夫咸以長者稱之公平生善吟詠至於字
學真行隸篆無不精美尤善作山水竹石四方來求者
甚廣得之者咸寶愛焉所著樗菴集若干卷藏於家配
顔氏贈淑人生女一壻即臣也卒之日朝廷遣官諭祭
復令有司為營葬事銘曰造物冥冥孰云可測善惡之
應未必皆獲溫温夏公惟善是行乃絶其嗣聞者愴情
公在仕途惟勤惟慎舘閣周旋芳聲屢振以德觀之裕
後可期夫何乖焉在理不宜匪曰不宜亦云有變變而
不常於人何譴是以君子求無愧焉曰常曰變一聽於
天嗚呼夏公名稱在世不以無後廼有或替為述其事
勒石墓前以詔鄉人以永其傳
通議大夫湖廣按察使馮君墓碑銘
正綂初予識馮君至誠於京師固已藏之胷中矣旣而
敭歴中外功名事業過人遠甚予固知其必至是也今
即世五年矣其子韺始克狀君之行乞余為銘予辭以
不暇而請之不置也則序而銘之序曰君諱誠字至誠
別號無偽道人漢車騎將軍唐之後有諱給者仕宋為
吏部侍郎始居饒之浮梁曾祖良輔隱德不仕祖夫志
元末大儒也洪武中應聘至南京以疾辭歸父溪翁以
明經教授鄉人參政黃勉辟之不起娶張氏生子四人
君行三也自幼聰敏為諸生力學不懈弱冠以詩經領
永樂庚子鄉薦明年登進士第賜歸進學慨然曰吾聞
古人顧名思義因號無偽道人識者曰此遠大器也又
明年赴召授廣之香山知縣君便道至家曰吾有禄可
養親矣乃盡讓田産於昆季奉二親以行香山邑素陋
君以禮教變其習邑人始易君年少已而皆心服之有
虎為患君曰人與神分職以治民使其冥然不靈何以
享明祀乃移文城隍之神虎遂渡海北去朝廷用兵交
趾檄君備軍饟甚急役夫在道感君恩信無後期者久
之二親相繼以沒君哀毁不勝扶柩還葬一用朱氏禮
且建祠堂脩譜牒以倡族人服闋吏部委君理蘇松諸
郡工役之隱漏者事竣調徽之祁門君益勞心民事未
幾用薦授湖廣道監察御史正綂丁巳奉命出巡貴州
軍民利病悉條奏以聞辨明冤獄前後數十己未復巡
陜西值歲大歉即檄有司發倉廩以賑復奏停賦税鹽
粮以實邊囷民困乃蘇又劾閫帥之貪殘者壬戌麓川
夷梗化分遣憲臣發兵往征之君發四川兵盡得其精
銳還授敕進階文林郎復用薦陞浙江按察司副使時
憲使軒輗用法甚嚴每有疑獄多從君辨嘗與御史讞
兩浙獄囚君平反甚衆處州賊起宣慈之黨尤衆兩浙
騷然巡撫憲臣議捕之衆皆憚往君曰食君之祿而避
其事可乎毅然請行至則遣健者潛入賊中啖以金帛
賊謀寖衰乃大饗兵士掩其未備一鼔而敗之殱其渠
魁散其脅從單騎巡勞民皆安堵先是民有謠云若要
宣慈破除是馮君過至是驗焉朝廷嘉其功進陞湖廣
按察司浙民聞之遮道乞留不獲乃大書其事鑱諸崖
石君至湖廣訟牒紛積囹圄充斥乃晝夜省閱而斷遣
之滯獄為之一清湖南夷獠告訐之風頓息都御史劉
廣衡奉敕糾察湖廣庶官乃疏君政績第一朝廷賜誥
旌之進階通議大夫推恩二代祖父皆贈官如君妣皆
淑人君益思自力以答主眷未幾坐微累逮繫朝廷知
其誣即遣還任踰數月疾作猶治事如常未嘗就枕一
日諸孫侍側君忽語之曰歸語汝父奉法循理勿忝所
生言訖而逝時天順己夘四月二日也距生洪武庚辰
四月二十五日享年六十藩閫官僚哭之盡哀湖之南北
數月猶聞行哭聲德之感人其深也如此君天性忠厚
襟度坦夷不輕為喜怒其處事也據理為是非其用刑
也原情為輕重僚友無不嘆服者平居手不釋卷所著
詩文有真齋集若干卷藏於家配閔氏累封淑人子男
二人長曰韶次即韺登景泰甲戌進士第為平湖知縣
有政聲孫男六人孫女二人以卒之歲某月某日葬於
邑之豐村烏龍之原從吉兆也銘曰嗟嗟馮君發跡江
右碩學宏才世豈多有始為邑令于廣于徽受薦而起
民曰疇依入官烏臺士類咸喜南徼西陲大振風紀佐
臬於浙叛寇以殲遂持憲節聲震湖南仕路翺翔餘四
十載一節始終曾莫之改古人芳躅孰允蹈之相彼馮
公實克造之身雖云亡功則甚偉我銘其藏令譽無已
墓碣銘
武德將軍烏撒衛正千戶孔侯墓碣銘
侯諱顯姓孔氏系出宣聖之後傳𣲖疎遠莫稽其詳先
世有徙淮甸者居鳳陽之靈壁遂為其邑人侯早以茂
材仕元至山東行樞密院判時元綱不振羣盗蠭起侯
守沛城我太祖高皇帝起兵定天下丙午年夏四月遣
偏將陸參政取徐州侯遂歸附吳元年春充宿衛夏六
月授兵馬指揮分巡金川驛橋冬十月改金吾右衛鎮
撫洪武改元夏四月授武略將軍賜誥命侯累扈從南
北征討二年秋上聞鄧州自元將實喇巴圖攻而克之
燬其城無居守者二十餘年冬十一月乃命侯提兵五
十人來治是州侯抵襄陽詢鄧之流寓者導至故址於
是冒霜露披荆棘收集散亡興舉廢墜規為新城三年
冬十一月上聞侯治狀賜誥命四年夏城成公私屋宇
亦完市井棋布人多來歸是冬驗版籍得軍士千餘人
編民千有七百餘戶五年内鄉山盗起侯率所部兵往
捕之盡上嘉侯之功遣官賚龍彩紵衣一襲六年秋七
月復念侯效勞陞正千戶專理戎事不煩州政蓋優之
也九月授武德將軍賜誥命侯與其副益綜理經營以
壯樓觀以浚濠池明禁耀武四境晏然十年十一月上
復念侯之功賜世襲誥命侯在職不懈每欲足食足兵
闢四野脩陂堰民稱易治復如古昔十七年春正月侯
鑄雲版為晨暮節有無賴者誣之遂逮侯夏四月獲宥
調貴州烏撒衛侯即怡然起任二十九年夏五月以有
疾引年請以兵付其長子乃歸老於鄧鄧人敬愛之加
於在仕時新城之南建宅一區日課子孫農擇其秀者
延師於塾訓成之時徜徉容與於別墅山水之間見者
不知其為故將也一日忽嬰疾畢集親族慨然曰人生
於世與朝露何異死生常理固不足介意所貴者有善
可稱而名不泯焉爾吾昔受天子命來治此州於兵燹
之餘故城榛莽為虎狼麋鹿之所賴兵民之力而城之
使名郡不减於昔吾死不憾矣言訖而逝侯生於元某
年某月某日卒於大明永樂某年某月某日享壽若干
曾祖某祖某父某母某氏配李氏子男四人長著襲正千
戶次藝次某次景女若干人長適某次適某孫男若干
人長安襲正千戶次文行忠信温良恭儉讓某某某某
俱有恒產不墜侯業孫女若干人卜葬在新城乾隅湍
河之北文之妻李氏賢女兄也通家之義不可以不銘
銘曰煌煌大明致時之亨開拓疆宇四方底平桓桓孔
侯攀龍附鳳仗劒驅馳躬頻扈從鄧為荒州餘二十年
宸衷軫念簡任才賢毅此孔侯受帝之命手握兵權兼
彼庶政翼翼新城載經載營惟侯之功不日而成遺黎
乃來事我南畝足食足兵惟此賢守襄漢之南名郡再
興惟藩惟翰以慰聖情誤玷青蠅蠻邦戾止皓首來歸
鄧人咸喜相古朱君葬祀桐鄉任丘名城亦有中郎孔
侯配之有美無忝湍河之藏無伐無翦我作銘詩刻石
墓門奕世簪纓惟侯子孫
翰林院檢討從仕郎鄒君墓碣銘
唐季王審知稱閩王中原之士多歸之若河南固始鄒
勇夫其一也勇夫以僕射鎮歸化因家焉歸化即今泰
寧縣是後子孫繁衍衣冠不乏若令懽為唐水部員外
郎長孺為宋太學錄曰應麟曰應博俱登進士第曰應
龍以慶元二年狀元至端明殿學士簽書樞密院事贈
少保其族益大顯今翰林檢討君諱安其後也君曾祖
光號東軒祖林甫號樵隱考世榮贈翰林檢討母朱氏
封孺人君自幼穎敏不凡書過目即成誦善屬對世榮
與故人江飲江屢出竒語欲屈之見其略不締思隨應
如響乃嘆服曰吾兒素稱能句輸爾一籌矣甫睟為邑
庠弟子員令尹見而竒之洎冠字仕恭益自奮勵凡經
史靡不涉獵尤專於易永樂辛夘遂中鄉科明年中春
官乙榜得教諭浙之新昌或曰是邑乏科久矣奈何君
曰何地不生材顧教之者何如耳至學召諸生前曰吾
受天子命來教爾輩務底成材效用於時若見從乎咸
曰諾於是立程課嚴教條雖隆寒盛暑不少輟始有不
堪者搖以浮言終則翕然從之故一科而舉者五人再
舉者三人若楊信民甄完諸輩為都憲為方伯者彬彬
相繼時論偉之君歴典京浙文衡士類服其公嘗考績
赴京遇燈節獻詩文廟嘉之賜寶鏹尋有以君學行老
成者薦擢國子學錄會宣廟親平沙漠君獻頌有椰子
内醖之錫繼賀騶虞元兔嘉禾卿雲諸祥多獲賚予九
載進秩助教再進檢討天下英才皆卒業其門正綂九
年春上視太學君蒙勑諭賜衣一襲東軒以幼孤育外
族為王姓已三世君慨然念水木本源之義抗章於朝
復鄒姓又念王氏不可絶仍以兩兄嗣之未幾以引年
乞致仕自大司成以下曁六館之士與朝紳知舊祖餞
都門外見者莫不歎息以為復見二疏旣歸深衣幅巾
徜徉山水間訓諸孫禁侈靡之習宗族鄉黨咸樂從之
為詩文必法古人才識豪邁有氣節求之者接踵於門
所著管窺集易講義若干卷尤愛寫竹梅蘭菊山水禽
鳥之類得趣一揮極其工緻士大夫爭尚之敭歴中外
四十年踐履篤實始終如一可謂當代之醇儒矣君生
洪武辛酉正月三日卒天順改元五月八日享年七十
有七配蕭氏封孺人子男三長允崇次允隆舉進士官
太僕寺丞次允升女一孫男十孫女一曾孫二以天順
二年某月某日葬某山之原銘曰師道之立自昔為難
猗嗟鄒公終老儒冠邑校成均傳道解惑孰出公門都
憲方伯仕優而學紹古作程華國之文洋洋頌聲庭訓
有嚴濟其世美我銘其藏百世無毁
處士崔君墓碣銘
處士崔君往歲以子富為吾州來京師謁予因識其人
於今殆十霜矣忽以疾捐舘富聞訃悲號奔喪旣葬狀
其行走予泣請銘其墓上之石予嘗識處士固宜銘况
重其子之為名守乎處士諱政字以德世居薊州巫山
知縣文憲之孫清河巡檢恕之子也處士早孤母張氏
鞠之旣長能力農以致恒產人或諷之曰以子之才游
庠序取青紫如拾地芥耳何憚不為處士謝曰孤不幸
早失怙賴母氏撫育至有今日罔極之恩惟終養圖報而
已安能捨膝下之奉而干祿仕乎況出處有命不可幸
致也假使造物有意付之子孫亦不為晚鄉人聞而韙
之於是一力事母務盡其情庶幾古所謂孝弟力田者
平居朴淡自適不事華奢好施予聞鄉人竇氏之風慕
之曰使吾有千金之貲必繼其蹤自是度其衣食之餘
盡賙貧乏錙銖不遺旣遣富入州庠訓勵諄諄曰爾上
世宦業不可墜也富奉教惟謹遂起貢士知鄧州則又
馳書戒曰汝在官俸祿之外一毫無取於人異日行李
蕭然而歸方是孝子用是富在官冰蘗之聲大振處士
生洪武己夘正月十六日卒天順戊寅九月二十三日
配張氏子男四長即富也次曰宣次曰寧次曰宏孫男
五孫女二葬以是歲十二月二十八日墓在州東鳳凰
山之麓銘曰身不求貴而不失其貴者孝以事親而天
爵存其衷也行不求名而不失其名者義以訓子而人
爵在其躬也况景仰哲人而允蹈其善蹤者乎宜慶澤
之流方殷而未窮也銘以勒石潛德具彰嗚呼窀穸將
無憾於深藏
處士許君墓碣銘
承族之微由已著之必其善行出於尋常否則未必能
之也承族之著由已微之必其惡行下於尋常否則未
必若是也以此論之曰著曰微是皆有以致之者若處
士許君士榮殆所謂由微而著者乎處士世居杭之仁
和其童丱時已失怙恃孑然孤弱無彌月之儲人不堪
其憂而處士能勉自樹立殷勤治生不數年遂有恒產
日益月盛家用以饒鄉之右族罕與儷者嘗自嘆曰家
門衰替之餘不自意其享有今日然力能致富不過陶
朱猗頓之流耳吾聞君子所貴乎富者以其能好禮也
於是奮志力學日考德問業於章縫牧校翼翼然不少
怠且痛自刻厲行已待人一以謙卑自牧而横逆之來
亦惟以自反為主因號容菴以見意又悟積而能散之
義以施與為樂里有匱乏者每每賙給之不厭正統間
值歲歉邑人大飢有司賑之不能徧處士慨然曰鄉人
多餒而吾獨飽可乎遂出榖五百石以助官凡通衢甓
甃歲久而壞與夫祠宇橋梁之弊者處士悉出財脩治
之處士為人襟度瀟洒雅愛清致所居隙地濬為池沼
植以芙蕖壘石為山嘉卉美木駢羅其上暇日延搢紳
之士觴詠其間時誦邵康節四太平世之言曰吾其庶
幾乎幼子曰傑性穎敏遣為學諸生處士每程其業而
策勵之歲庚午乃領鄉薦登太學天順改元選擢監察
御史將有封命之榮而處士一疾不起矣享年七十有
二洪武丁卯其始生之年也娶同邑鮑氏女凡處士起
家皆藉以内助而恒以不逮侍舅姑為恨歲時祀事必
躬必親待族黨禮意周洽撫諸子慈而能教每處士有
所施與必欣然順之無吝意洎處士屬纊驚惶悲感同
日而沒鄉閭莫不嘆異享年七十有四生子四人長曰
誠次瑛次俊次即傑女二長在室次適丁勉孫男六人
孫女五人嗚呼處士之家自微而著者如此其善行豈
可使之泯泯無傳哉銘曰成家之難譬之升天家聲復
振在彼後賢矢心不渝乃有恒產孰將凂之流俗淟涊
乘衰之極遂熾而豐鄉有巨室莫之敢雄君也奮然思
進於學譬之鳴蟬脱此汙濁我旣盈矣將之以謙犯而
不校匪凉匪炎解槖周貧曾不少倦匪恤人言行我之
善優游暮景家以大成適情山水用畢此生有美一郎
登庸烏府蘭玉蓁蓁以篤純祐高壽全歸復何憾焉矧
與良配同此逝川峨峨磵松挺出茅葦我為銘辭永昭
二美
古穰集卷十四
