記滄螺集後
鄉先生孫公大雅在洪武初以文名一世于時學士金
華宋公於文最少許可雅重公特為作傳鄭重委曲考
其文可見已章憲生後公百年時時從人得片言隻語
猶能想見風采以不得徧覩公平生論述為慊求之且
廿年矣乃得公所為文曰滄螺集于都君玄敬既又得
公詩於黃君應龍各丐以歸如得重貨以示中表弟徐
直夫而謀梓之未果也歲乙卯九月玄敬直夫同領鄉
薦歸自南都乃重言焉直夫扵是捐金僦工而玄敬手
為校勘始得竣事凡為詩若文七十六首共六卷二君
以章憲求之之勤得之之幸也謂宜有言然不敢以猥
淺累公姑記其詮次顯晦大較如此昔曾子固記歐公
醒心亭自謂得托名文辭之次為喜且幸公則無媿歐公
矣章憲視子固無能為役而乃挂名公文顧不尤喜且
幸與弘治丙辰三月廿日邑後生薛章憲謹記
