滄螺集卷六明孫作撰
坐右銘
多言欺之蔽也多思欲之累也潜静以養其心強毅以
篤其志去惡於人所不知之時誠善於已所獨知之地
毋賤彼以貴我毋重物以輕身毋徇俗以移其守毋矯
偽以喪其眞能忍所不能忍則勝物能容所不能容則
過人極高明以遊聖賢之域全淳德而為太上之民
洗心泉銘(并序)
華亭蛇山慧日院之東鳳凰山之西南友人夏士良築
别業其地墾辟除治得泉穴舍後汪洋甘潔不竭不溢
因即其坎為池名洗心泉曰吾將以是著易徵予銘銘
曰鳳之脇蛇之蚹浚靈源發玄腴相有德噫何居沐陶
泓濡褐&KR1131;招羲昌啟榮圖淬鐵擿續韋觚滌遐覧泣墨
朱滋吾德神吾書匪斯泉乎
孟氏先印銘(并序)
太師信安孟郡王忠厚宋昭慈聖獻太后之兄也王之
孫四其主管建康府料量院事諱某者今季成之曾大
父也故第在今姑蘇府橋之北偏其橋至今猶以府得
名府廢於至正丙申之亂季成以庚子四月遇軍士售
銅印於市視其文即太師郡王料院印也詢其所自云
出於頹垣廢址間季成得而寶之求詩文以紀其異銘
曰印亡六國篆出秦斯廢興相尋一何纍纍玉質金相
起伏千祀疇王之門世有孫子令聞令望唯此信安天
隲舊物赫於頽垣相彼後昆繩此祖武墨艾銀黃實獲
我所昔晦今明匪後而先信安在上昭慈在天
伯夷叔齊贊(并序)
嗚呼士難取者義也難全者仁也難執者信也捨千乘
之國去為匹夫好名之人能之然不能必其彼此之仁
蒙袂輯屨不食唴来仁者能之然不能必其彼此之信
伯夷叔齊吾於譲國得其義於諫伐得其仁於同死得
其信世稱伯夷多不及叔齊猶稱太伯而不及仲雍余
以謂非也為伯夷易為叔齊難夷之為齊不能從顧且
奈何夷能使齊同已齊能使夷同志吁難矣哉吾悲二
人兄弟之為眞異氣而同心者與故為贊以明之贊曰
人之大倫君臣父子篤于君親友于昆弟棄家如遺棄
國如屣併棄其身如蜕泥滓人懷百金揆義而使猶有
諾否背義去已如何先生各執其志不約而同如合左
契孤竹之生首陽之死萬古清風噫二人耳
陶淵明贊
晉室之遺荆州之裔耻事義熙寕死栗里公田之秫三
徑之資安能欎欝久居於兹何物小兒應束帶見彼五
斗粟謂我眷戀秋風吹衣秋霜霑裾卿用卿法吾愛吾
廬
李令伯贊
少違父母長全其身皇天后地實所共聞應門無童朞
功無親飲食湯藥祖母惟臣祖孫二人視猶母子緩則
俱生急則俱死事君報劉有臣如此臨表之情宜映青史
李太白贊
玄元奕葉聖神孫邈然跨海超無垠錦袍淋漓舞鬱輪
秕穅斯文遺世紛羿娥招搖迎帝閽訴以九河𨗳崑崙
飛魚挾輈湘女嬪回光下照扶桑暾洞庭鈞天弭節聞
俯仰一笑三千春天台子微未足論大兒汾陽誰與倫
知章識公尚幾塵日衡氣機與地文采石之水青山雲
魑魅夜嘯狌鼯墳吁嗴夫人此栖神文或不死非其存
石菖蒲贊(并序)
東坡贊石菖蒲能言其久而未知其勁余觀菖蒲之葉
自本至末中深如溝傍岸如髮圭角廉厲不可撫捫蓋
自根節之堅有以發之故畫者以是争能求别於草凡
蒲皆不畏水一種生下濕葉大有劍脊即昌陽一種生
澗沼名昌&KR0870;所謂溪毛可羞於王公疑即此與草木非
土不生而此獨用水活蕭然巖石之上愈久愈青有道
之士嘻其似之贊曰石鬪其根瓦囓其節苦而瘠不遯
其貞欎而蒼不昧其潔不汶汶於風塵不矯矯於霜雪
豈其與道逍遥故能堅齒髮而夀歲月也耶
小像自贊
貧至於屢空而心冨如萬鍾千駟困至於數竒而心亨
如面槐列棘之貴長不踰於中人而志可以奪三軍之
帥此何得而然哉蓋庶幾乎自反而無媿
書甘澧傳後
僕不善澧每以狂生目之既坐禁錮不通賓客所在談
笑索然無歡然後知澧之不易忽也又時時見人誦澧
功德不衰因詢其與素善者考其出處行事大較述以
為傳大抵士大夫立身行已皆然方其心存目識正使
周孔復生何異於人人至於名可得聞身不可得而見
則雖丹崖青壁猶足使人欽高風而慕盛德是知古今
之士以隠為樂以仕為悲者意有在也
滄螺集卷六
