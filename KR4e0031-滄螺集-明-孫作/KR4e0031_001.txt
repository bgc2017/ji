滄螺集卷一明孫作撰
謝馬善卿送菜
嘗欣食菜美自謂肉不過今晨齒頬間屢嚥安敢唾持
粱囓肥鮮野簌誰當課使君可憐人異味諳小大我本
江南樵酸寒羹不和空腸轉藜莧糲粟連穅&KR0008;雨韭春
割苖霜菘秋飣座羊蹄釀旨蓄蒲歜雜細剉芋魁掘地
底茭首洗泥科木魚三百頭竹笋一萬箇朝湘出山厨
夕煮吹烟銼堆盤青黃具入口生澁奈以兹媚盤飡頗
復如君作採之諒有時蒸或躬自佐白塩點葱橙紅椒
羅臼磨蔗錫質劑調釅醯芳辛破香飯炊屢熟宿酒酲
方餓鵝掌推不受鱉裙空欲蜕饋案連十罌飽食深自
荷霜根咀寒虀三歎論竒貨冰壺奪仙厨適口騰軒簸
四海一東坡拙謫常坎軻參軍半畝菜詩句劇嘲賀我
惷不償一造物知何那抱甕力不任負鋤筋苦堕亦欲
賦歸田自種百畝稬傳君作菜法花甆旋封褁食勤不
媿天日晏從高卧
憶昔
留滯長羇旅今年辭渡江朝霞晴俯檻細雨晚臨窗短
髮梳千下潛魚見一雙驚魂猶未復夢枕海濤撞
丘氏故園
魏公大府司農居園出東廂百步餘兩朝文獻子孫盛
萬卷詩書兵火俱舊聞長老為言此昔時相府今存幾
獨此僻在滄江濆似有神靈相其氏芒芒天運不可推
太息平泉草木非曩者大官三四葉近者勅命猶相輝
兩園何苦事變革(丘氏有内外園)松檜蟻鑚惟菜麥冰壺(亭名)水
欄鴟伺魚芍陂稻田牛負軛我慚不至驚十年歲月輪
雲心惘然亭子當江望由里兒時憶上假山顚嶙峋怪
石森相向卧草同歸一長嘆靈璧何年到日邊(園有靈璧石甚)
(秀傑今入内苑)金莖此際承天上東家新亭花滿園珊瑚柯長
海栢連寸田尺地百金買看花一月人争傳世間萬事
無不爾鏤石鑱金安足恃荆丘不出二百年桃源那得
三千歲文章事業荖可遺宇宙高名終古垂隆中草廬
蜀主到楊雄舊宅西人知田荒室空紛感激操鏝再過
空四壁秪有南陽白帝城薄夫起欽尊故迹長歌自作
還自吟美酒得錢須為斟有懷莫掛度外事留眼坐看
梅天霖
食橄㰖
碧雲高葉樹亭亭雨打風披子更深到口眞如覓幽句
急搜佳處已難尋
送葛倅還金陵
勾漏人傳舊葛洪夜深吹笛向江東海樓會散金山寂
淮月清懸石壘空驄馬昔時瞻御史倅車今日見明公
(倅之父曾為御史)别懷萬里如潮急相趁西州舶趠風
夏日與諸友文燕
平生四海交佳友一二數蚤年識黃九(黃叔彛)詰屈盤新
句爛漫多文辭晚復親李杜(李可久杜子才)墻東避世公(王原吉)
十載厭城府暇時得相過雖夕欵蓬戶太丘兩佳兒元
方吾所慕(陳希文)半升折足鐺白石日夜煮低頭誦經史
未覺霜月苦今春一相逢喜色動眉宇從師入天台擬
續興公賦我行適四方日與樵牧伍敲門三益友驚散
牀下鼠一呼未即衣再呼那及屨起陳四席坐李杜黃
及余相對出肝膈遂忘親寡旅上馬來及晨投轄過映
午談諧肘腋腕拜跪肅樽俎歴數座上客坐欠兩公語
兩公今何在江湖渺脩阻缺然繒化蝶又似蟨迷駏會
合疑有時交親不在故凡此宿昔契每懷連牀雨誰知
一餉樂竟違通昔晤誓去挽莫留盡日空詹竚
足瘡
足非病跛苦瘡痍兀立携藤拜跪遲倒屣掇皮眞自見
登堂着襪怒何為空軒獨卧懷藭麯幽徑微行畏蒺藜
俗客相過盡推去一杯五積睡還宜(五積散酒治濕)
送杜孝廉往句容
江東勝地壓西浙句曲山傳天下稀林間風生一虎過
石上月明雙鶴歸我擬華陽裁白帢君如萊子奉斑衣
日長懸幕娛親地小轎疎櫺入翠微
雪桃二首
昔哀公以黍雪桃孔子非之近世以餅雪桃莫
覺其非也賦二絶以傷之
餅可充饑黍可餐桃如大藥駐朱顔空腸待得三千歲
辟榖何人不入山
大桃刺口如蝟毛小桃青硬不容刀端門馬上晨炊餅
誰信人間用雪桃
讀丹經
服食安可信丹書皆妄語欲脫瓜髮枯而假金石固金
石本自堅爪髮那免腐有身即有患此理不難悟長生
就有術古來何賢住神仙五百年石髓流青乳服之等
天地千歲不足數此語信可徵王烈今在否旌昜本靜
者好道孰為伍一朝上青雲千載遺白鼠當其拔宅時
鷄犬亦得去胡為事蓋棺牛羊踐丘莽下士喜聞道縮
口厭清苦空言愧雜亂巧辯爭寸縷所計身後得未見
一分補始吾甚愛之窮詰言更沮仙誠在世間不見良
不喻
客中秋夜
故園應露白凉夜乂秋分月皎空山靜天清一鴈聞感
時愁獨在排悶酒初醺豆子南山熟何年得自耘
為翟守賦雙檜
公館蕭條百歲餘獨存雙檜向江隅山川雲雨時時會
造物風霜隠隠扶后土不埋龍蛻骨赤霄端有鳳將雛
醉翁草木皆堪敬聞道邦人畫作圖
還陳檢校山谷詩
蘇子落筆奔海江豫章吐句敵山嶽湯湯濤瀾絶崖岸
㠋㠋木石森劔槊二子低昂久不下藪澤遂包貙與鰐
至今雜沓呼從賓誰敢倔強二子角吾尤愛豫章撫卷
氣先愕磨牙咋舌熊豹面以手捫膺就束縛纖毫剔抉
難具論宛轉周腊為鄭朴烟霏澹泊翳林莾赤白照耀
開城郭沅江鱉肋不登盤青州蠏胥潛注殼洞庭東南
入無野二儀清氣會有壑士如此老固可佳不信後来
無繼作我嘗一誦一回顧如食橄㰖行劔閣忽聞凍雨洗
磨崖抵掌大笑工&KR2021;摸作詩寄謝君不然請從師道舊
所學
大堤曲四首
日落襄陽城月照大堤曲綉頰似花紅含情江水綠
君騎白馬来我騎青&KR0865;去背面不相識兩馬驕嘶住
漢水可方舟大堤容兩輪春風堤上花不入漢陽津
宜城竹葉酒女子數錢沽上馬問兒童醉似山公無
送徐總管入杭
㶚陵人憶舊將軍細柳階前葉又春萬里北風歸化鶴
十年西地見麒麟卧聽篳篥滄江迥醉草烏絲畫戟新
駿馬好陪丞相後竹枝歌吹遶湖滣
切藕
碧節冰絲透薄寒金波初出薦雕盤昔曾太華峯頭見
今向佳人掌上看
菽乳
豆腐本漢淮南王安所作惜其名不雅余為改
今名因賦是詩
淮南信佳士思仙築高臺八老變童顔鴻寶枕中開異
方營齊(去)味數度真琦瑰作羹傳世人令我憶蓬莱茹
葷厭葱韭此物乃呈才戎菽來南山清漪浣浮埃轉身
一旋磨流膏入盆罍大釜氣浮浮小眼湯洄洄頃待晴
浪翻坐見雪花皚青塩化液滷絳蠟竄烟煤霍霍磨昆
吾白玉大片裁烹煎適吾口不畏老齒摧蒸豚亦何為
人乳聖所哀萬錢同一飽斯言匪俳詼
寄淞江陳山人
百年苦憶高常侍多病誰憐孟浩然舊喜涉江今不涉
空齋時閱友朋箋
雨中
江南斗米三百錢抱饑閉門人晝眠衾裯入市不論直
破竈日中炊濕烟
飛魚(有序)
暨人航海得飛魚於黑水之洋其長二寸頥兩
鬐各廣長寸餘張為兩翅海風發作從波濤飛
集船上如燕雀既止則不能入水意者爰居海
鳥亦此類歟莊周所謂鯤化為鵬不荒誕也為
賦一詩
海於天地中物不能比大隂陽浩出沒造物窮荒怪力
足浮三山勢欲吞大塊豈惟日月浴兼疑鬼神會披經
案山海異族紛瑣碎我時一徘徊足躡二儀隘焉知賈
客軰入海如入闠風昏白波駛雨慘黑洋邁批石嗔火
發(海船夜投物波中如火烈)囓指愁舟壊(舟人見海怪則囓指注血於波其怪乃沒)飛魚
集檣柂翅尾錯珍貝初疑燕雀翻復駭蝗螟墜非類感
所稀枯腊拾海外三韓雨霧洗百島風烟帶參荖插雙
翰欹側張兩旆形模小鮮具意氣鵬鶴類祗慚海若笑
狹小矜此軰我復嗤海若萬彙同一態神靈數巨魚鯤
鯨鰌鰐魪智屈雲雨能肉大何足膾龍門萬魚躍此翼
吾所快
送人往宣城
送客宣城郡吟詩憶土風雪膚銀杏白火頰木瓜紅楚
殿荒山裏澄江出樹中君親三載仕我友一罇同
次韻大年弟舟中見寄
半生蠟屐負清游兩脚幷州復故州鐵笛呌雲疑昨夜
江雲隔面已三秋
約潘元龍遊惠山
錫谷名泉誇第二江水由來勝山水中泠天畔隔蒼烟
九龍眼中荖可喜我夢臨此鍳眉鬚褁茗烹煎携綠珠
老僧毿毿妙而臞忽來說禅坐跏趺三生豈是舊緣法
明日買船當下牐共君烏紗一褁頭野岸春洲看晴鴨
歸帶惠泉邀諸友茗飲
江南浙山俱可人澤北惠泉嘗入夢昔年濯足望具區
船頭百折煩遮送高情數與此山期舟不衝風雨尼之
天公忌人如忌疾十年欲去事長違昨宵拄杖落林谷
畫舫載泉贏百斛為倒龍堂明月珠共試蛇坑小蒼玉
故人談頰翻九河舌本嚥枯知奈何此泉此茗不易得
緩飲緩煎還可過人間酒肉誰厭臭我味此泉渠閉口
身如瓠壺過湯羌慎勿與方傳不朽
石菖蒲
曉露飛初濕春苖剪又生靜憐千葉瘦幽喜一峯横鬱
鬱明人眼青青異物情安期如可待吾亦掃黃精
九日
南國炎蒸初罷暑楚江淒澟又驚秋輕霜未破千株菊
高浪間登百尺樓陶令去官非為酒海翁無伴不忘鷗
莫愁短日催長夜且賞清尊映黑頭
識字
文章不經世識字長苦饑而令七尺軀媿此一鴟夷何
似不讀書買牛荷耡犁六經垂照耀九道馳坦夷天門
西北開達者得升躋儒冠立其下寕問渠是誰鳳雛生
不凡三日願高飛蓬鳩遠未識老死安其卑二鳥各適
性吾方定其施鳩兮鳩兮汝勿嗤朝陽合得鳳來儀一
舉萬里青雲棲汝鳩雖老安得知
舟泊吳江呈㡭上人
松陵橋畔太湖前斜日青楓繫客船引頸數看花鴨亂
含情深媿白鷗賢千鐙庾嶺傳無盡一宿曹溪覺有緣
稍待月明風細熟卧吹簫管學坡仙
螢火
雨中螢火看不滅入戶潛行欲近人槐市書生經滿案
微光待汝續鷄晨
放螢
一室琴書露竹凉小窗深揜坐匡牀戲尋脈望看竒暈
忽覩丹良瀉冷光(螢一名丹良見大戴禮)誰錄異方知郤馬我矜
微物解升堂白頭愛伴書帷客苦節宜儕弟子行
酬蒋逸人連日觀花之會
照坐金沙笛裏開青春兩度為花來紅粧初見三千指
錦繡重添一萬堆細雨流霞移曲檻東風落日坐平臺
深紅淺白俱情稱醉後題詩記此廻
喜晴
推枕睡未醒暖湯呼我沐朝日明瓦溝夜雨填澗谷出
門正東望青山遶茆屋鬱鬱林樹姿練練雲氣綠如以
千丈縞纏此兩衲足山方淨眉髻我亦縱耳目欣然欲
推挽容抱犍與犢生意固靜佳世事苦跼促薄田在東
野耒耜手未觸如何有暇日煮石飲溪渌散愁一過從
免事糟與麯得此諒已多輯語書諸牘
大年雨中見寄二絶因次韻
十載青春伴旅遊無田安敢羡歸休夢回讀罷凄然句
正似彭城風雨秋
筆端江浪貯雲烟愛汝新詩字字傳為報客懷無一事
日憑花鳥喚春眠
沙上
百年神物會出此遠人村浪洶江翻屋沙崩樹囓門芋
魁鋤地底鹿角長溪痕開闢當天意瀰茫恨吐吞
莫抵西郊
白日崩雲莫色微柴車獨不欵高扉十觴酩酊浮家釅
五載暌離笑客衣瑟瑟雨聲寒漸密沉沉更漏夜仍稀
天明即别愁何限四壁凄涼萬事違
元夕寄梁先軰二首
碧沙官渡柳搖新燈火蕭條不負春誰道黃昏先閉戶
天街雪色更宜人
開戶微明雪滿窗空堂睡息海濤撞照人獨有梅花發
自洗嘗春兩玉缸
入秋
江浦今朝暗秋風昨夜清山川不改色霧雨(闕)飛輕出
處妨吾道嶔﨑見物情繫舟思范蠡迢逓越王城
滄螺集卷一
