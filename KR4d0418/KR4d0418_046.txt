滹南遺老續集卷之四十六
滹南王若虚從之
攄憤
非存驕謇心非徼正直譽浩然方寸間自有太高處平
生少諧合舉足逄怨怒禮義初不愆謗訕亦奚顧孔子
自知明桓魋非所懼孟軻本不逄豈為臧氏沮天命有
窮逹人情私好惡以此常泰然不作身外慮
贈王士衡
王生非狂者乃以善哭稱每至欲悲時不間醉與醒音
詞初惻愴涕泗隨縱横問之無所言坐客笑且驚王生
不暇䘏若出諸其誠嗟我與生友此意猶未明絲染動
墨悲麟亡傷孔情韓哀峻嶺陟阮感窮途行涕流賈太
傳音抗唐衢生古来哭者多其哭非無名生其偶然欤
何苦摧形神如其果有為為爾同發聲
感秋
西風撼庭柯疎葉鳴策策天地一蕭條羇懷亦岑寂青
春怳如昨轉盻年半百自從長大来轉覺日月廹功名
非所慕老大不足恤怛然感時心自亦不能釋清晨梳
短髮己見數莖白刀鑷雖可施殆似兒子劇此身委蜕
耳毁棄無足惜况于毛髮間而乃強修飾青青如陸展
星星行復出畢竟白滿頭復將何所摘
生日自祝
空囊無一錢羸軀兼百疾况味何蕭條生意渾欲失清
晨聞喧呼親舊作生日初我未免俗隨分略脩飾舉觴
即自祝醉語盡情寔神仙恐無從富貴安可必修短卒
同歸何足喜與戚一祈粗康健二願早閒適衣食無大
望但要了晨夕萬事不我攖一心常自得優游終吾身
志願從此畢
失子
妍妍掌中兒舍我一何遽其來誰使之而復奄然去平
生三舉子隨滅如朝露頋我能無悲其如有天數自從
學道來衆苦頗易度有後固所期誠無亦何懼人生得
清安政以累輕故婚娶眼前勞託遺身後慮百年曾幾
何為此雛稚誤頋語長號妻此理亦應喻
憶之純(三首)
幼歲求真契中年得偉人傾懷當一面投分許終身燈
火談元夜鸎花逐勝春何時重一笑胷次欲生塵
其二
面目三年隔音書萬里遥宦途俱蹭蹬日事各蕭條志
大謀常拙身孤道易消夲無當世用隐處會相招
其三
儁氣輕天下高情到古人銜杯曼卿放下筆老坡神時
論誰優劣人材自屈伸窮愁湏理遣不必淚沾巾
復寄(二首)
志大言高與世違拂衣真作竹林歸黃塵道口風波惡
未必先生自處非
其二
自笑趨塵亦強顔食謀未免敢言閑紫芝果可充饑腹
從子玉屏巖石間
病中(二首)
學道今何得謀生久不成藍衫幾棄物絳帳亦虚名事
拙應天意交疎即世情煩憂時自觧感觸又還生
其二
欎欎窮愁意營營久病身詩情渾欲減藥物但相親未
得驅窮鬼終湏問大鈞三時勞慰拊甚愧古人真
感懷
枉却全家仰此身書生那是治生人百憂耿耿填胸臆
強作歡顔慰老親
自笑
酒得數杯還已足詩過兩韻不能神何湏豪逸攀時傑
我自世間隨分人
别家
到了身安是本圖何湏身外覓浮虚誰能置我無饑地
却把微官乞與渠
慵夫自號
身世飄然一瞬間更將辛苦送朱顔時人莫笑慵夫拙
差比時人得少閑
西城賞蓮呈晦之(晦之自號放翁)
舊賞回頭已隔年高花又見出新妍偶成濁酒狂歌會
恰及斜風細雨天樂事適來偏有興閑身常得分無緣
作詩莫怪多誇語差比放翁先著鞭
滹南遺老續集卷四十六
