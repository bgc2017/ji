滹南遺老集卷之十二
滹南王若虚從之
史記辨惑(四)
議論不當辨
史氏之評因人事之善惡而正其是非以示勸戒而禆
教化故可貴也遷之贊田完徒謂易術幽明非通人
逹才孰能注意此固不必道者而又云田乞及常所
以比犯二君專齊國之政非必事勢之漸然也盖若
遵厭兆祥云則亂臣賊子皆得以天命自觧而無所
懲矣豈史氏之所宜言乎
孔子世家贊云余讀孔氏書想見其爲人夫聖人道德
光被萬世雖鄙夫孺子皆知之矣而遷因讀書始想
見其爲人之大概非所宜言
仲尼弟子傳贊云學者多稱七十二子之徒譽者或過
其寔毁者或損其真鈞之未覩厥容貌則論語弟子
籍出孔氏古文近是余以弟子名姓文字悉取論語
弟子問并次為篇疑者闕焉予謂論人者亦據其行
事而已豈必容貌之覩以貌取人孔子㦯失之而遷
顧以為準平且遷所引雑說鄙事有不足信者又豈
皆論語之所載耶
魏世家贊云說者皆曰魏以不用信陵君故國削弱至
于亡余以天方令秦平海内其業未成魏雖得阿衡
之佐曷益乎此大謬之說也魏之亡既廹于秦興而
非人謀之所能救則秦之亡亦廹于漢興而無可為
者也而遷于本紀乃取賈生之論以不任忠賢罪二
世何哉夫無忌之徒固未足以益國然遷之失言不
得為罪也
循吏傳贊云孫叔敖出一言郢市復子産病死鄭民號
哭公儀子見好布而家婦逐石奢縦父而死椘昭君
立李離過殺而伏劍晉文以正國法無乃少評論総
結之語乎
吕不韋贊曰孔子之所謂聞者其吕子乎按孔子所謂
聞者似逹而非者也雖不取于君子然不韋亦不足
當之也
項羽傳贊云吾聞之周生舜目盖重瞳子又聞項羽亦
重瞳子羽豈其苗裔耶何興之暴也陋哉此論人之
形貌容有偶相同者羽出舜後千有餘年而獨以此
事遂疑其為苗裔不亦迂乎商均舜之親子遺體在
焉然不聞其亦重瞳也而千餘年之遠裔乃必重瞳
耶周生何人所據何書而上知古帝王之形貌正復
有據亦非學者之所宜&KR0688;也夫舜以元德升聞四岳
薦之帝堯試之上當天心下允衆望然後踐天子之
位其得之固有道矣豈專以異相之故而暴興者哉
使舜果由此而興則羽之成功亦應略等奚其不旋
踵而剿滅也遷輕信愛竒初不知道故其&KR0861;妄每如
此後世状人君之相者類以舜瞳為美談皆史遷之
所啟而後梁朱友敬自恃重瞳當為天子因作亂而
伏誅亦本此之誤也悲夫
司馬遷贊䔥何云與閎夭散宜生争烈贊韓信則云可
以比周召太公之徒贊周勃則云伊尹周公何以加夫
史氏儗人必于其倫不可不慎也以何信等軰而上
方三代聖賢談何容易哉至論張耳陳餘則又譏其
異于太伯季子遷之品藻陋矣
遷論壺遂云天子方倚以為相會遂卒不然壺遂之内
廉行修斯鞠躬君子也夫鞠躬特折身耳而以為君子
之盛德何也且天子以輔相期之而充其所有纔止
于是乎
李廣傳云其射見敵急度不中不發發即應弦而倒用
此其將兵數困辱其射虎亦多為所傷此在隂里容
或有之然亦失之意料非史氏所可必者也
汲鄭贊無他褒貶獨嘆其有勢則賓客十倍無勢則否
至并載翟公署門事此何足道而著之史評哉
滑稽傳首云孔子曰六藝于治一也禮以節人楽以發
和書以道事詩以道意易以神化春秋以道義太史
公曰天道恢恢豈不大哉談言微中亦何可以觧紛
夫天道恢恢巳不見發明滑稽之意而六藝之事又
何所干涉也
貨殖傳云無巖處竒士之行而長貧賤好語仁義亦足
羞也貧賤而羞固已甚&KR0861;而好語仁義者又可羞乎
遷之罪不容誅矣
外戚世家序云夫婦之際人道之大倫也禮之用唯㛰
姻為兢兢夫樂調而四時和隂陽之變萬物之統也
可不慎哉人能弘道無如命何甚哉妃匹之爱君不
能得之于臣父不能得之于子况卑下乎既驩合矣
或不能成子姓能成子姓矣或不能要其終豈非命
也哉孔子罕稱命盖難言之也非通幽明之變惡能
識乎性命哉夫一婦人之遇否亦不足道矣且凢人
事孰非命者而遷于此反覆致意何其費辭也人能
弘道之語其意尤疎
滹南遺老集卷十二
