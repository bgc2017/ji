滹南遺老集卷之三十一
滹南王若虛從之
著述辨惑
詩書以序冠篇首蓋一篇總是一意故可也論孟一章
是一意不相附属故記者但取其中三兩字以為名
如學而為政梁惠王公孫丑之類非作者之意也楊
子法言隨問而答論孟之體耳而各取首章之意以
為序曰譔某篇無乃失其宜歟
前人以杜預顔師古爲邱明益堅忠臣近世趙堯卿文
伯起之於東坡亦以此自任予謂臣之事主美則歸
之過則正之所以爲忠觀四子之所發明𥙷益信有
功矣然至其失處亦往往護諱而曲爲之說恐未免
妾婦之忠也
外記通鑑之贅也道原初勸温公始於上古或自堯舜
公曰平王以來事包春秋孔子之經不可損益又勸
其始於獲麟之歲則曰經不可續也道原既稱其可
法而卒為此書蓋好名而不自禁因之託附以傳世
耳觀其序可以見矣然勉強牽合至取戰國諸子謬
妄之說以實其事固不若不作之愈也
司馬貞史記索隱其所發明不為無𥙷然所失亦多至
述贊諸篇殊不足觀蓋為蛇畫足欲益而反弊者顧
乃高自矜誇譏子長之未周豈不可笑哉
語孟之書本無篇次而陋者或強論之已不足取司馬
貞述史記以為十二本紀象歲星之一周八書法天
時之八節十表放剛柔十日三十世家比月有三旬
七十列傳取縣車之暮齒百三十篇象閏餘而成歲
妄意穿鑿乃敢如此不巳甚乎
史記評騶衍云或言伊尹負鼎而勉湯以王百里奚飯
牛車下而繆公用霸作先合然後引之大道騶衍其
言雖不軌儻亦有牛鼎之意乎所謂牛鼎即上飯牛
負鼎之事耳而貞解為函牛之鼎云衍之術迂大若
大用之有牛鼎之意何其曲也
東坡之解經眼目儘高往往過人遠甚而所不足者消
息玩味之功優柔渾厚之意氣豪而言易過於出竒
所以不及二程派中人
王安石書解其所自見而勝先儒者纔十餘章耳餘皆
委曲穿鑿出於私意悖理害教者甚多想其於詩於
周禮皆然矣謬戾如此而使天下學者盡廢舊說以
從已何其好勝而無忌憚也
宋人解書者惟林少穎眼目最高既不若先儒之窒又
不為近代之鑿當為古今第一而邇來學者但知有
夏僎蓋未見林氏本故耳夏解妙處大抵皆出於少
穎其以新意勝之者數也
張九成談聖人之道如豪估市物鋪張誇大惟恐其不
售也天下自有公是公非言破即足何必呶呶如是
哉論孟解非無好處至其穿鑿迂曲不近人情亦不
勝其弊矣
吕東萊自謂左氏博議乃少年場屋所作淺狹偏暗皆
不中理力戒後學誦習而終身刻意者讀詩記大事
記二書而巳以予觀之博議雖多浮辭而其所發明
往往出人意表實有𥙷於世教讀詩記乃反平常無
甚高論大事記非不簡古然不作亦可也
東萊謂學者所當朝夕從事者程氏易傳范氏唐鑑謝
氏論語胡氏舂秋予素不明易程氏傳未敢知若謝
氏胡氏之書嘗略觀之大抵喜為鑿說過正者多惟
唐鑑實為純粹耳
滹南遺老集卷三十一
