滹南遺老集卷之十八
滹南王若虚從之
史記辨惑(十)
史記用而字多不安今略舉甚者
齊世家云郤克使于齊齊使夫人帷中而觀之晉世家
云襄公之六年而趙衰卒景公時而趙盾卒平公十
二年而趙武為正卿荀卿傳云齊襄王時而荀卿最
為老師魯仲連傳云趙孝成王時而秦王使白起破
長平之軍伍子胥傳云吳國内空而公子光乃令專
諸襲刺吳王僚又云吳與越平其後五年而吳王聞
齊景公死而大臣爭寵新君弱多上一而字聶政傳
云嚴仲子奉黃金百鎰前為聶政母壽固進而聶政
謝曰云云又云夫賢者以感憤睚眦之意而親信竆
僻之人而政安得嘿然而巳乎多中間一而字吕不
韋傳云不韋以五百金與子椘為進用結賓客而復
以五百金買竒物玩好而西遊秦多上一而字趙堯
問高帝曰陛下所為不樂非為趙王年少而戚夫人
與吕氏有隙也(監本史紀作耶)陛下(監本作備)萬歲之後而趙王
不能自全乎多下一而字也字亦剰韓信傳云趙軍
戰不勝欲還歸壁皆漢赤幟而大驚賈生傳生以為
漢興至孝文二十餘年天下和洽而固當改正朔易
服色韓生傳云自是之後而燕趙問言詩者由韓生
此等而字皆當去之直不疑為郎同舍有告歸者誤
持同舍郎金去金主意不疑不疑買金償而告歸者
來而亡金者大慙多兩而字李廣與望氣王朔燕語
曰自漢擊匃奴而廣未嘗不在其中而諸部校尉以
下才能不及中人然以擊胡軍功取侯者數十人而
廣不為後人然無尺寸之功以得封邑者何也三而
字皆剰上一然字却作而字則惬當矣
司馬遷用於是乃遂等字冗而不當者十有七
八今略舉之
如殷武丁夢傳說事云于是乃使百工營求之野既有
乃字何須更云于是鄭文公之妾燕姞夢天與之蘭
曰以是為而子以告文公文公幸之而予之草蘭為
符遂生子名曰蘭遂字殊不安若云既而生子遂名
曰蘭則可晉世家云武王與叔虞母會時夢天謂巳
曰余命女生子名虞及生子有文在其手曰虞故遂
因命之曰虞故遂因三字豈可連用鄭世家亦舉此
事則云遂以命之何巧于彼而拙于此也曹沬劫齊
桓公求所侵地許之既而欲倍約管仲以為不可于
是乃遂割魯侵地其病猶晉世家言叔虞事也趙世
家記程嬰杵臼事云乃二人謀取他人嬰兒負之乃
字却當作于是或云二人乃謀則順矣范睢說秦王
云臣聞善治國者乃内固其威而外重其權多却乃
字蒙毅對胡亥云臣乃何言之敢諫何慮之敢謀乃
字為悖語意亦乖高帝斬白蛇有老嫗夜哭人問何
哭嫗曰云云人乃以嫗為不誠欲笞之乃字當去田
横二客自剄高帝聞之乃大驚多却乃字叔孫通傳
云上見留侯所招客入見上乃遂無易太子志乃遂
二字當去其一惠帝即位乃謂叔孫生曰云云惠帝
出遊離宫叔孫生勸上取櫻桃獻宗廟上乃許之二
乃字皆贅曹参謂惠帝云陛下自察聖武孰與高帝
上曰朕乃安敢望高帝其病如蒙毅語袁盎謂綘侯
非社稷臣絳侯望盎盎遂不謝多却遂字㶚陵尉呵
止李廣廣騎曰故李將軍尉曰今將軍尚不得夜行
何乃故也乃字不安伏生傳孝文時欲求能治尚書
者天下無有乃聞伏生能治之石建為郎中令事有
可言屏人恣言極切至廷見如不能言者是以上乃
親尊禮之周仁傳云武帝立以為先帝臣重之仁乃
病免三乃字皆不妥
滹南遺老集卷之十八
