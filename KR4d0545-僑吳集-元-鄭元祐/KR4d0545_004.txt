僑吳集卷四元鄭元祐撰
五言律
送峽州何學正
夜雨西陵樹春風燕喜亭學宮資裁正士類仰儀刑天
險開三峽人心繫六經哀猿月中嘯莫作異鄉聽
送泉洲蒙古學正
王制嚴心畫臣工重古人朝廷政典大嶺海學宮新番
舶檳榔唾郵籤荔子塵方言若翻譯誰與計偕陳
送白主簿
牢落慈湖館於今二百年閒居仍憫已解易尚成編吾
道乾坤大斯文日月縣何時甬東路入邑拜前賢
簿領慈溪縣遥知傍海漘熬波官賦急扶犢野農淳船
發帆檣曉煙明島嶼春每嫌鳳栖棘咫尺是青旻
次韻虞學士贈趙伯容
王孫有仙骨夢斷鬱輪袍候火温丹鼎吹笙醉碧桃鳥
母雙蓬鬢鵷雛五色毛人間既腥腐青海樂游翺
寄張宣慰
此老懸車日顔丹髮尚玄由來行樂處須及未衰年令
子工為政諸孫雅尚賢固應歌舞地長見月初圓
貞逸處士
處士生無字端居代有人飛書表貞逸閉戶樂清真生
意萱花曉恩光棣萼春懸知束帛聘側席待天民
送陸秀才
出鼓江湖枻來飡杞菊苗道方行沃壤舟已問歸潮水
浦魚初上春城雪未消思君好溪水鄉夢夜迢迢
義興岳夫人輓歌詞
道豈汙隆易身由潔素全柏舟凌黑浪蓬首戴皇天木
拱終同穴蘭摧不異阡何人紀貞烈留取姓名傳
朱澤民畫
窈窕溪橋路陰森楓樹林岸隨青障轉家在白雲深畫
史分明意山人去住心勞形何日已于此欲投簪
贈永嘉高生
高生永嘉秀秀也實南金學啟麟經祕雛生鳳穴深浪
花迎客棹霜葉變楓林異日巍科掇秋期又盍簪
送范山長
曉色馮公嶺春風慶朔堂親庭白雲外書院碧山傍雀
啄飛花柳鳩鳴結椹桑詩書有世澤簪笏繼朝行
崑山石
崑岡曾藴玉此石尚圅輝龍伯珠璣服仙靈薜荔衣一
泓天景動九節澗苗肥閱世忘吾老蒼寒意未違
虞侍講書乃祖丞相雍公誅蚊賦
父作更生靈兒為命世英西州覩威鳳南國剪長鯨不
厭朝廷小終扶日月明誅蚊賦重錄妙墨冠時名
徐良夫畊漁軒遊題
幽館夏初度清林暑氣中開軒對流水坐石待薰風花
落烏巾側鳥啼山幾空畊漁者誰子散髮奏絲桐
次韻宋春卿
閒貴堂前路於今二十年美人黃土後廢址綠蕪邊顧
我知何已唯公獨巋然春風吹杖屨猶復侍周旋
輓章德懋
博士衫纔綠書生鬢已皤艱難奈行李契闊動哀歌疊
(原缺三字)在臨池墨尚多郇公有世澤春水洞庭波
贈薛相士
子有唐生術誰如范叔寒知無狼顧骨可有鶡皮冠野
(原缺三字)嬾春泥曉未乾多君遠相顧不用畫灰看
送何景文
郡國摧何武江湖光鄭虔世儒方醖籍詩律尚清妍宰
相(原缺二字)得文章妙莫傳歸畊釣臺畔早寄白雲篇
鍊雪軒
誰鍊紅爐雪晴雲&KR0678;面旋六花吹作乳兩腋欲成仙蒼
璧(原缺二字)舞松花蠏眼圓如何鬻白石一味舌頭禪
排律
飛龍亭
先帝潛龍日幽人待鶴時青山頻望幸琳館暫來娛寶
篆(原缺二字)鼎恩波白玉巵天開六朝地花發萬年枝閃閃
前星夜汪(原缺二字)露私遠符天歴鳳先恊石龕龜稽古開
廷閣繙經出講帷(原缺二字)宣室召忽抱鼎湖悲舊邸梅花
落新亭柳線垂至今思(原缺三字)或下雲旂
送徐山長勉之赴慈湖
見說慈溪縣先民有學宮心源推自得已易竟誰通論
道(原缺二字)異朝宗到海同朝窗梅蕊白夜館燭花紅遵渚
三更鴈吟(原缺二字)壁蛩横經山色裏覓句雨聲中官况氊
何冷詞場筆最工(原缺二字)還待子金榜日華東
送李舉人克明任教職
職教同時雨郎官等列星吳區都水監閩國道山亭兩
地頭(字缺)白諸公眼為青身名金玉質文采鳳凰翎鼓枻
辭江郡擕(原缺二字)漢廷河山秋肅肅宮闕曉冥冥夜月鴻
遵渚秋風馬在坰江淹初夢筆劉向老傳經樸棫林千
尺菁莪翠一庭天邊期中(原缺二字)底任枯榮歸路梅花發
長歌為子聽
送嵇洞玄鍊師雲遊
已躡東遊屩還乘上海槎尋真度弱水招子飯胡麻少
廣蒼(字缺)佩雙成綠髻髽娛遊芝作蓋服食棗如瓜鼉乘
觀初日神虚(字缺)幼霞玉笙宵度曲金匱夙抽芽遂把東
皇袂來朝阿母家初平羊已化中散蝨空爬劒蝕緱仍
結尊空石漫窪歸期定何日夜夜卜燈花
輓錢翼之
字法勤書史年勞起校官如何管城子竟老鶡皮冠句
積詩(字缺)重心投酒斝寬刻深吳下石名藹楚卿蘭梅福
身垂老虞翻(字缺)未寒佳兒繼述作留與後人看
輓虞彦高
茗水横經日長洲筦庫時玄霞散髭鬛白雪吐言詞自
分(原缺二字)拙寧知委吏卑袖籠生物手笏拄看山頤返老
梁溪澨縣(原缺二字)麓陲温言恒侃侃孺樂更怡怡竹色賓
階潤花陰戶屨移(原缺二字)求古刻踰浙致名師夜雨連書
屋春風動講帷扣舷吳(原缺三字)茗李紳祠政以孤蹤淡誰
令二豎持古心空似月(字缺)裏鬢(原缺二字)白日誠難挽皇天
不憖遺士林紛雨泣絮酒諒神知丹旐(原缺二字)慘青林磴
道危可無千字誄因賦八哀詩
送劉廷美待聘
文皇南面日劉楚北游時抗疏三公府高名四海知近
臣推得士公論果無私坐置昌平策歸尋后土祠仲容
為姪好王述豈人癡驥子難籠絡鵷雛足羽儀氣紆商
女怨賦解洛神悲淮左辭攀桂商顔罷茹芝長裾今已
曳好爵固應縻送子難為别西門折柳枝
送楊季常山長
楊子譚經處吳公學道祠宮牆紅靡靡庭篠綠差差演
迤詩書澤冲融雨露私草玄心獨苦稽古力難裨二載
平生學諸生去後思簡書猶用試匠石詎能遺霧豹方
深隱雲鵬豈後時會看清白吏勲業著常旂
挽潘祥卿
已佩官箴肅人推吏議精筆鋒廽雅道經術讞疑情孝
悌居無忝公廉志夙成家移山郭住祿代石田畊晚謝
蕪湖幕恩留檇李城湖山容佚老篷藋足逃名藉草抛
書卷看雲把酒觥陽坡秋種菊畫舫夜彈箏既已忘榮
辱方知外死生巉巉墓頭石百世保庥貞
劉母丁夫人輓詞
忠養兒能孝居官不患貧長言遠遊客兼是未亡人主
績機恒紡尸饔饌必親課孫禆缺學為子欵佳賓蓮幕
方圖養蓉城忽返真兩雛悲塌翼諸友為沾巾淚斷枯
魚索愁凝繡鵠茵佳城瘞何日瞻望極酸辛
七言律
奉柳太常道傳
烏蜀先生雙髩絲蓴鱸江上故園思水光閃閃金壷墨
石理硜硜玉佩辭水落魚龍秋不雨月明烏鵲夜無枝
名山蚤選藏書穴趁取蒲輪未召時
送貢司業泰甫
代祀躬趨黃木灣歸朝仍綴紫宸班識高京兆囊封後
道在河汾戶屨間迎日講筵瞻鳳扆籲天經術動龍顔
異時歸窆藏書穴好在南湖疊嶂山
送泰兼善總兵
大帥樓船過淛東軍聲肅肅峭寒中令嚴虎帳中天日
威息鯨波萬里風蠻徼盡驚衰草白極南遥湧壽星紅
道山宮闕多仙聖預啟瑶編錄雋功
寄雲南蕭元帥
南望元戎玉帳寒炎炎桂海息狂瀾牽獅入貢金連索
騎象來朝罽織鞍丞相渡瀘先鬢白將軍標柱獨心丹
春波涸盡思霖雨箕畢星纏夜夜看
送許具瞻進士
純孝淵淵許子將身遷父柩脱煙煬遂登龍虎黃金㮄
便綰鵷鸞紫荷囊山水窟中民訟簡絃歌聲裏晝陰長
聖朝南面求賢切佇見才名上廟堂
寄潘子素文學
與子同庚命不同悠悠江海異窮通潛鱗易借風雲力
朽枿難論雨露功欲進老人圯上履可孤焦尾嶧陽桐
河陽縣裏花千樹不借孤芳一朵紅
次韻顧仁夫得代
君房未歴金華省潘岳猶居散騎營秋水紅蓮能自採
春愁白髮為誰生夢驚里閈三年别歸載圖書一舸輕
野老凄凉遲吾去更誰虚左日相迎
次韻贈完顔子中
紫誥黃麻疊綰歸棣花香裏拜庭闈聖經教子無金埓
憲節傳家有繡衣佳句易增詩篋重故人難會酒行稀
願從菰米鱸魚國醉把黃花莫暫違
寄楊士可巡檢
警邏深山行夕嵐日嚴笳鼓罷幽探坐中拄笏知非據
馬上彎弓想漸諳桃葉長年思共渡菊英何日采盈甔
楊雄干柱華榱宅只在輝輝北斗南
蔡孝子廬墓
三十六峯雲氣深墓廬何處得相尋青山當戶哀哀哭
白日孤光黯黯沉馴虎欲嘷風落石棲烏不定月穿林
三年泣血誰相問㶁㶁寒泉磵下音
錢道士游山
綠髮飄蕭禮上玄明皇遥隔絳河邊香消楚澤春風佩
愁入湘城夜雨絃素手不將條脱贈綺疏惟把步虚編
西神峯頂飛霞觀小駐鸞笙五百年
栖碧亭為葉幼武賦
華家池館堠山南但見喬木翠(原缺二字)金波影裏魚鱗屋
玉佩聲中麈尾譚黃(原缺二字)雲連(字缺)岫(字缺)飛花雨撲煙嵐
漁郎一别桃源路回首春風雪滿簪
芸齋
博士齋居芸草香青編不復蠧魚傷能窮腹裏書三篋
敢望身前笏滿牀雨屋篝風驚鶴夢月窗展卷淡螢光
孔門休用平生學綠髮應須佐世康
園隱
麻姑山下地仙家諼草春深賸著花雊雉逐雌催刈麥
鳴鳩呼雨課鋤瓜放歌不厭牛親飰對客何妨蝨屢爬
一夜南坡雷雨作竹萌迸地蕨抽芽
宣城姚秀才棄舉業為道士於昇州
娟娟月出敬亭山曾照書聲竹樹間淡墨何須題鴈塔
扁舟先已過龍灣仙人觀闕雲端見帝子笙簫月下還
水驛花開笑相問澹波誰是白鷗閒
至元丁丑夏五宣城汪叔敬吳人干壽道丹丘柯敬
仲國人泰兼善同僕遊天平次往靈巖有作奉和
西望層巒草木青魏公祠下拜儀刑經綸有策廻天地
憂樂無時忘闕庭異代蒸嘗遵典禮故山香火下神靈
浮雲變滅知何在間聽松風語塔鈴(右天平魏公祠)
吳王宮闕草萋萋飛閣重登意轉迷洗硯池邊雲欲瞑
拜郊臺上日平西湖涵遠浪千帆沒樹響悲風一鶻棲
江海鴟夷招不返荒煙野水鷓鴣啼(右靈巖涵空閣)
送樂鼎儀歸東平
岱宗高入帝青寒策馬東歸不厭看一變便興周禮樂
兩生那識漢衣冠雨休樹下碑仍在雪起封中玉未刊
更上靈光殿基望冥冥鴻鵠有修翰
送季山甫慈湖教諭
季子揚鈴之甬東慈湖應與暮潮通豚吹野岸楊花白
鳩食桑林椹子紅遺老應傳羲易說先民誰繼日鈔功
東吳寓叟頭全白目送孤雲沒斷鴻
和宇文子貞見寄
别來見話幽人屋此去當扶野老笻涇底魚肥春欲上
牆陰薺嫰雪猶封齋庖不轢頻炊釡山屐應留屢舞蹤
它日孫依外家學書籤題墨寫教濃
送林道士歸温
鴈蕩行雲生翠微東還行李正騑騑松矜日老當秋發
鶴養雛成待客歸珠斗影寒璊玉璏繡雲香積紫煙衣
懸知夜禮虚皇罷宴坐朝元意不違
遊嘉定道院
芙蓉洲上集仙宮環珮聲聞縹緲中桂閣吹香天樂下
稻田疏脈海潮通呼龍起舞迎初日跨鶴歸來御晚風
大藥已成金鼎墮丹光猶得兆年豐
春寒
春寒峭峭過王師都出南門送鼓旗嶺海鯨鯢就誅日
江湖鴻鴈欲歸時參差帆葉開溪舫顛倒梅花落硯池
多病杜陵頭白盡每因送客賦新詩
送葛奏差赴閩
天子分符鎮七閩元戎建旆拂三辰荔花蜂采千崖蜜
榕樹鶯啼二月春吏署看山時拄笏使軺飛鞚不驚塵
南來勾漏丹砂訣(字缺)愛溪邊白鹿馴
廬山圖
潯陽郭裏望廬山日出千峯紫翠間煙樹近同蠻井絡
風帆遥認楚鄉關匡仙抱鶴巖頭放李白騎鯨海上還
却向畫圖求彷彿菖蒲花老石苔斑
題程國表妻墓碣
太末溪頭送夫壻祝郎戰勝早歸來龍光暫漏金閨籍
鸞影先分玉鏡臺兒女淚痕宵泣血杯圈口澤歲興衰
它年墓道焚黃日銘碣悲凉首重迴
陳母張安人輓辭
延陵陳母具柔慈訓子成名鬢亦絲樓護起家元自蚤
馮勤補衮不嫌遲旨甘每却熬波味燕響長懷剪髮思
來拜恩封先已沒後來阡表有餘悲
輓楊九玄
虎丘山下有孤墳曾識譚經楊子雲夢落江湖仍聽雨
魂(字缺)泉壤亦修文家山路遠聽猿淚書傳香留辟蠧芸
况有佳兒能力學草玄猶足繼前聞
賓月樓
最愛香山賓月樓清光全得太湖秋魚龍出向初筵舞
蟾兔來從上客遊凝閣綠苔須士賦委波金鏡屬誰收
江山千古才情在牛渚何人獨獻酬
知音亭
亭院日長深復深高山流水思愔愔曲中别鶴啼清怨
樹底薰風養綠陰激楚忽聞機裂帛懷人又見冶鎔金
能言萬籟無南郭隱几形閒孰賞音
聽雨樓
(字缺)愛滄江聽雨眠不應愁絶似今年建瓴長恐崩高屋
鍊石徒(原缺二字)漏天響入北廊葭菼亂濕增傍壁薜蘿牽
白頭倦客孤蓬(原缺二字)想躬畊有石田
趙季文茶屋
(原缺三字)屋傍池開謾謾叢筠帶雨栽窗雪晄晴雞誤唱炊
煙帶(原缺三字)來醉猶燒燭親黃卷靜愛飛花點綠苔尊酒
久違真寂(原缺三字)啼上越王臺
薛玄卿鶴齋
(原缺三字)保已登雲留得青田貌後真烏母督仙須顯駕羽
車驂(原缺三字)人聽經香案孤撑雪啄菌瑶階每遇春遲子
吹笙明月(原缺二字)砂乞與頂頭巾
次韻寄顔元卿院判
(原缺二字)空懸蘸甲瓢一燈孤館夜寥寥鴈寒猶下滄洲宿
地暖何(原缺二字)霧消長笛一聲推趙嘏衮衣三世屬文饒
看雲早晚摩天(原缺二字)爾青雲萬里遥
寄奉兼善總制
征鳳鮮于專節制戮鯨王式任偏禆長江謾擊中流楫
落日方懸大將旗夜泣寒機嫠擲緯朝粧明鏡女揚眉
丈夫身在難乾(字缺)三秀煌煌是紫芝
和吳宗師寄張貞居
齊老堂前煙樹空真人錫類坐神宮一縑今賚高年帛
重壤驚廻秃髮翁琳館花殘春欲雨石壇松老夜多風
遥思問道崆峒處都在衢尊盎盎中
和薩天錫留别張貞居寄倪元鎮
梁溪歲暮若為情溪上梅花待曉晴徑雪冷埋山屐齒
簷冰夜墮石牀聲内篇擕向松根讀如意持將竹裏行
短晷何能理幽事南窗剪燭話寒更
次韻薛真人賀吳宗師壽辰
臣工袒割紫鱗舫辭藻輝飛白玉堂五色雲中扶日轂
九霞杯裏酌天漿又從禹範開皇極重拾堯蓂紀歲陽
古桂長承新雨露綿綿根柢發天香
壽春官達郎中
清油幕下紫薇開身總羣綱儗上台桂海已聞京觀築
越裳還(字缺)貢琛來詩書未與秋摇落刀尺難從世剸裁
廊廟棟梁須致(字缺)貞松合抱是良材
次韻王季野北歸
(原缺二字)黃髯萬里歸腰如開國待犀圍樓前花似琴臺發
江上魚(原缺三字)肥蠻井遠民茶税急槐陰燕席酒觥飛名
勲莫負傳家(原缺二字)盡青雲立綉衣
(原缺二字)承恩日下歸小山堂上錦香圍百壺寫淥方論醉
五鼎熬(原缺二字)厭肥聽琴池魚衝浪出寄書籠鶴傍雲飛
茜袍色映輕裘(原缺三字)夫人手製衣
歲暮感事
(原缺二字)風雪苦陰寒民庶逋租悉繫官破蕩未充狼虎欲
係累只(原缺二字)牛看何人肻破楊城械有客空彈貢禹冠
上力已窮民力(字缺)腐儒頭白淚闌干
僑吳集卷四
