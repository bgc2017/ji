僑吳集卷一元鄭元祐撰
四言古詩
旌表孝義金門
出吳東門沄沄其水傳陸以居居民櫛齒不有孝義衆
何所恃孝義伊何曰維金氏百五十禩業儒循軌事親
養志同氣敬順兄掌家鑰弟秉文印不矜而譽不言而
信里舉鄉推事騰于朝用旌其門以闡教條張書扁式
與表邇遠守臣樹聲加示慶典坊名孝義大厥里門彰
善癉惡周書具存吳固沃土才隳于膴風頽俗靡事尠
儷古求若孝義幾何其心堪繼公藝價重南金克孝克
義我謠我歌借耰䦧墻敦化猗那
高昌偰侯三節堂
惟天啟偰産自□水潤被北庭侯濟厥美挺事昌朝忠
武罕比戡金平宋策審功侈入毗廟堂黔黎安只蠻酋
獸獷侯轅南指忠憤踴躍奮莫顧已忠誠貫天白虹觸
起孱孱孤嫠哭侯孔哀誓死靡他夫人貞哉貞哉夫人
夫死兒乳教兒能孝父志在汝齒方成童母病弗療刲
肱和糜人孰兒詔彼美至性移孝而忠撫字列城繼侯
英風侯既有子且復有孫孫皆讀書益大侯門相繼掇
科荐承寵光侯其來歸英爽樂康子佩金符孫縈紫綬
世訝其隆侯植之厚三節一貫何有夷險恊於王風永
配令典
可齋
大哉宣聖以詩教我興觀羣怨皆與曰可誠篤是學感
發志意善善惡惡庶全美刺詩人得失於焉考見妍媸
在已反省母眩和以處衆不至於流設使雷同其道亦
繆懲創羞惡中惟一致温柔敦厚慎勿暴氣用以事親
孝哉有子移以為忠曾不越此鳥獸草木名類匪一惟
篤學問旁資多識是我宣聖以詩設教下逮百王是則
是效嘉子嗜學尤勤於詩以可名齋義實在兹六義具
存既殫源委以詠以歌性情斯理
登鴻山弔梁伯鸞
我以飢驅爰求樂土注意山栖兹非其所敬弔夫子願
嗣德音隼棲擇高魚游擇深夫子當時五噫謳吟出都
接淅笑擲華簪歸隱杵臼傭力是任配諧德曜雝雝鼓
琴上窺羲軒以樂此心以樂此心儷古傲今而我肱折
罔知適從蠅附以驥兔罥以松式依夫子娛老考終優
哉悠哉歌以相舂
蘭
恊以鼓琴世誰知音采㠯紉佩湘江水深蘭生棘中如
石轥玉玉受不瑳幽香滿谷
為李繹成悼其妻馮氏
彼美者媛令姿靜淑姆教在鞶懿範端肅擇配哲士聞
望右族讀書思榮焚膏繼晷媛來主饋克承夫志載緝
載紉裳衣補綴奉飱舉案翼若始祭倏遭百罹綵鳳分
飛鼓盆哭哀語及涕洟人孰無婦婦賢而暌永懷弗諼
爰形聲詩
春暉樓
陽春有暉泛在物表寸草承之弗間其小春暉熙熙彼
草離離區萌就質芃芃茂斯詩人載歌悉物之情子於
父母恩莫與京親恩之大春陽之溥子心如草膚寸思
補爰搆重屋以奉父母以介眉壽其樂訏訏旨甘滫&KR1329;
奉親之常寸草之微那報春陽孝子愛日孝子養志敬
親之枝勿蹈非禮揚親之譽悠久不已是謂可報寸草
春暉萬一攸在吾祈與歸
五言古詩
擬古五首
北辰衆星宗列㝛環共之斗杓指其方生始悉所資萬
卉春芃芃至秋悴如期蠢動罔弗然闢翕啟閉隨靜觀
造化理在人豈其遺君象實有類萬古成綱維
仲尼去云遠吾道日以微達士忘賤貧佞人紛是非時
態良弗古乃致&KR0839;事希末路欲忘言屏跡避危機桐江
有垂釣首陽有采薇清風蓋一世舍此其安歸
大道本常在為士者弗由窮居歎時邁逐世竟悠悠豪
強互吞劫雄智復相尤遂令務夸詐攘竊何時休所貴
者仁義勢力焉足謀懿教信遼矣民風此其媮默默掩
幽室感之紛淚流
春來桃杏華秋榮菊與杞豈但物性殊造化之所使人
生類如斯通塞固其理苟識吾性誠隱顯良有以
委身竹素間義理費考尋嶻嶪泰華高浩瀚滄溟深涉
之遠無津舉之力難任不如反諸已求諸聖賢心成湯
警日新大禹惜寸陰紛拏試屏絶請鼓無絃琴因之忘
肉味太古寥寥音
出塞七首效少陵
已踰烏盩山未涉狐奴水飢羸形骸黑枕戈待明起將
軍方蹋踘天地入馬箠吾儕亦何人一死等螻蟻
秦時閭左戍漢家弛刑徒髑髏棄瀚海天陰哭嗚嗚我
非望生還魂魄迷歸途但願戈矢利殺敵捐微軀吁嗟
載筆書不紀萬骨枯
受詔武臺宮西遮鈎營道㧖虎射命中相從願深討躡
血焚龍庭以功當横草平沙列部伍鮮整旄與葆奚慮
蛇豕繁一鼓欃槍掃歸取萬戶侯歲月未云老
䊟吞天山雪衣裂青海風前行幾千里不見單于宮走
馬脱轡頭所恃五石弓鄉井豈不懷簡書戒命洪黃塵
觸壘起勇奮奔貔熊鉛刀異莫邪所覬一割功
騎羊五歲兒出沒區脱中翻身異鳥鼠快捷如飛鴻生
理不土著水草無豐凶一戰那足平燕然方勒功
烽煙邊上發塞鴈羣南翔仰睇冥冥天風緊雨雪霜驅
馬上厓谷悲笳煙雲黃棄絶骨肉親詎弗懷故鄉軍聲
動劒戟砲火燒衣裳鞠育非寡恩道遠不得將吞咽復
何憤思虜其名王
邊塵暮猶黑鬼燐出霜草展戰圖報國寧慮骨枯槁人
生無百年一斃不待老但願土境富微軀奚足道勲業
銘旂常秋天氣同杳
寄張仲敏
子居闔閭城有屋蔽風雨心融詩書澤口斷兒女語客
庖婦供饌茗竈手自䰞外屨多非却束脯乾可茹如何
舍之去書墮緣棟鼠朱門盍華簪青冥無凡羽已隨鳳
鳴岡尚感鴈遵渚於以見貞操屯貞貴能處
仲春六日辱陳敬初諸君枉顧小飲敝樓分得
靜字
葱肆不嗅葷蓽門惟習靜何此枉飛佩諸君森相暎方
慙乏詞鋒安知墮語穽酒杯淺於臍樓居小如磬敢云
諧謔歡遂忘跪跽敬飛花落硯席輕雲拂麈柄舍坐或
屢舞分題各成詠莫非江海士行應丘園聘顧我拓飛
蓬更春不復盛假如湛誠痴何嫌憲非病相會苟不樂
明朝雪盈鏡
贈譚臺史
高昌佳公子氣横海岳秋玉壺洗零露錦機濯芳洲真
致埃壒外獨與神明遊岧嶤鳳皇臺日晏行雲愁帝念
南紀大建臺分顧憂列聖耳目寄職斯布皇猷誰工古
人學可參憲臣謀之子被辟命束書上昇州煌煌三台
星列宿莫敢儔而子妙折旋婉孌通袊喉不居世祿懿
遠慕儒術優先正高與馬德言皆可讎骨朽名不泯耿
光縣斗牛子能勖令聞席珍重天球况復五彩筆盡意
工冥搜飛花落棋局弱柳維江舟感此時物佳念子何
能休龍駒少汗血駑馬老益羞白雲高莫和青山曉加
稠日沒煙樹遠重倚城南樓
仙山樓觀圖
嵳峩三神山仙聖之所居芝草布庭闕霞光曳衣裾渴
飲碧玉漿飢飡紫琳腴霓旌冉冉下彤樓擁鸞輿青童
啟藏室帝命校寶書齊心始能讀字字皆玄樞朗詠以
相授靈風舞神魚天遠靡得聞何以能啟予空嗟珊瑚
日照耀金芙蕖
久旱得雨
望秋似即鹿以旱同無虞忽殄藴蟲蟲屏翳騰龍魚乃
合霡霂雨凉氣吹髯須未必便滂沛且掩羲和車高田
土生煙稿禾仍盼蘇澤陂未萎稻引根勿躊躕一或薦
清廟猶與豐年俱憶昨歲巨浸流潦恒滿衢庶士宅一
廛下農田一區彼此竈産鼃潭蛟為飢驅至今殍死鬼
夜夜哭其廬朅來獲一飽焉知陰慘舒焦原赤欲燒政
不妨官租民輸諒有幾廩收長有餘盗臣被華衮我口
何由糊悲歌等慟哭激烈誰非夫
送楊郡博赴任上饒
廣信山水邦(字缺)宮淨含暉陰陰松檜中白鷴時兩飛雨
餘岩泉落清音叶鳴徽泮沼紫鱗躍講壇紅杏菲藤蔓
遶澗石新綠羅成幃諸生繙經坐子衿間褒衣格言咀
芳潤奥理宣幽微凡陋當脱屣聖哲胥乘機遲師一指
授仁風敞巖扉
與張天雨楊廉夫陳子平諸公遊虎丘次東坡
韻
昔吳有縣精兹丘據其領前瞻埋金竁尚餘淬劒井簡
書畏懷異星日發光耿干將不剸兕牡鞠豈禁黽至今
點頭石斷非躍冶礦上機不由智大將寧論猛公剖儒
釋緒便從康莊騁詞鐫琬琰嚴聲抽轆轤哽掉鞅清靜
海不墮生死頃憶昔此來遊六月佩旌冷山靈寶其躅
歲月塵劫永我生苦後時惜此媚風景坐嘯嗟所見起
舞顧其影箕尾横青天有懷無從請
附陳敬初同游和韻
吳王閟玄宮劒氣在兹領石留千人座泉迸百尺井逮
公今題墨潭光並耿耿雄章久變虎強聒不聞黽荒荒
短簿祠猶復倚頑礦石磴極高下躋攀足力猛前瞻公
留題天葩筆下騁仙語不求似鬼詩空自哽譬之具區
大玻瓈寧計頃自公返奎躔千岩秋月冷載惟繙經室
地古松日永高標歎俱逝今昔異風景人生非金石何
必形吊影所愧願學意天高無從請
贈張生
堂堂金源公門牆多桃李根柢無淺深恩榮周遠邇張
生事公久最為公所喜折旋杖屨間唯諾圖書裏公承
天子詔馳傳將使指宵憂泣牛衣晝征麾馬箠風飡郵
亭庖露炊官署米蹀躞趣裝騎紛綸割鮮匕
胡古愚南歸
胡君有佳兒純慤而靜者自君留詞掖思君不暫舍親
老當懸車迎之輦轂下喜親出都門徒跣控親馬祖道
賓迭至别杯酒更把官秩司旂常餞章宣風雅擊節想
已屢知音誰云寡歸途春冰泮燒痕靈雨灑喜見江南
山螺黛秀而野掛帆胥江潮卧聽灘聲瀉兒搆遠碧樓
樓成君歸也旦旦候鵲喜夜夜卜燈灺出迎空里閭驩
聲振屋瓦婦增姑饌供孫將兒衣撦整蠧理篇帙割鮮
作脯鮓君歸樂如此令我空蹊踝行樂須及時歲月難
久假
張彦冲北上
堂堂宛丘公高懷羅星斗明良之君臣尊嚴之師友皇
經在胄監而公為祭酒英材資樂育本公生物手麟趾
瑞物呈肨胎明珠剖覽輝鳳凰下擊劍龍虎吼自非學
術純何以服衆耦鄉公僑南紀積學富林藪青天珠璣
唾一一化瓊玖公今廟廊上我則牛馬走食貧莧撑腸
禦臘衣露肘於焉識張生嗜學不少苟自言家在汳外
家讀書久今將入成均積分會居首於時中吳道岸花
雜汀柳風帆遂北上解纜星在罶會見生去後才名騰
衆口為拜祭酒公桓榮漢廷叟上探羣聖祕下溉羣物
朽須令腐儒喜行樂歌隴畞
送劉長洲
中吳號沃土壯縣推長洲秋糧四十萬民力罷誅求昔
時兼并家夜宴彈箜篌今乃呻吟聲未語淚先流委肉
餓虎蹊於今三十秋畞田昔百金爭買奮智謀安知徵
歛急田禍死不休膏腴不論直低窪寧望酬賣田復有
獻惟恐不見收日覺鄉胥肥吏臺起高樓坐令力本農
命輕波上漚天意憫困劇南轅卯金侯侯有萬金劑探
囊令病瘳躄者起雀躍瘖者言嘲啁坐令百里邑姦回
息彫鎪是皆仁侯惠頌聲滿道周清朝考功選賞典無
滯留願侯登廊廟一洗蒼生憂
松軒為潘世穀追題其祖忠烈公卷
昔在世皇日潘侯如貞松聳身青雲表流潤翠百重迎
寒保金石遇雨翔虬龍枅栱夙所具匠氏仍相逢一灑
鼎湖淚難進泰山封仁者滋有後孫枝梃玄冬願繼歲
寒節雨露日以濃
高節樓
自古高節士無如嚴子陵客星耀寒芒歸隱不可徵婦
人守婦節之死矢不二以節加今名或順或婉懿舍是
而曰高高豈在閨壼由名斯究實於義竊未穩袁母陳
氏媪一邑稱淑賢訓兒昌家基母老雪滿顛巖巖高節
樓枅栱絢雲日一賦柏舟詩千古保貞吉
宴顧氏芝雲堂分韻得玉字
開士枉遥駕貞人啟華屋座接麈談素酒傾麟壷綠遠
山横書幌飛花落棋局谷芳寄荃蕙夕陰留梧竹雙絲
夾鵾絃羣書閟魚目跡異心匪殊語契道難瀆接驩雖
云暫後會詎可卜離懷渺烟水遐音母金玉
過沈仲說清樾軒
睠此龍伯國湖江白漫漫路出洲渚上天垂葭葦端林
樹茂清樾浪花浮碧瀾煙消棟宇出露下場圃寬漁師
自繩擉農老仍衣冠隱侯有令德籛鏗富清歡跫音喜
人至戟手勸客餐酒行鶴獻舞飲具魚横盤自稱禮法
野所貴人情安江山歲欲暮風露日以寒蘭佩香久歇
蒯緱鋏空彈懷君不暫置於世何所干明發當復來壽
杯為子乾
吳興道場山
道場古名刹浮圖冠其山峯巒日星上棟宇雲霧間羅
立千柱宮欲亢九虎闕蘇公昔出守以齒鬢未斑詩如
九河奔留列青嶄顔至今作虹氣夜電鎪神姦趙侯景
蘇者水綠芙蕖殷公餘繼笑詠暫可抛愚頑
蘇公潭
鳳舉不鎩翮龍騰不傷鱗由來貴顯者定異尋常人公
昔令烏程溺水已沒身河伯急扶出體完氣仍伸公後
踐台鼎潭名此其因山厚玄豹伏水清白鷗馴懷公莅
立處雲木青蓁蓁趙侯或公餘濯纓鑒淵奫
遊鴻禧廢寺聽舊僧心敬言
渡南已四葉繼統屬濟王祀國支圯柱前星掩寒芒幃
妍肇□晨奴謀肆鴟張兩潘為義激不顧百口戕起以
奉其主近在苕水陽天津斡斗杓海底洗日光人非霍
狄儔誰是涉險航聞其被戮時母老兩鬢霜吐辭語觀
者令人殊激昂吾見宋忠臣雖死猶不亡至今草間燐
熒熒出幽房北城鴻禧寺棟宇自蕭梁兩潘舉義日俾
衆聽鐘撞哀哉城門火遽遺池魚殃遂指寺逆地瀦宮
示非常田斷飰僧粥爐冷供佛香金像久頽剝青苔重
悲凉仰懼枅栱墜俯歎榛莾長殘僧四五人飢用篾束
腸敬也業尤白宴坐不下堂家本蜀楊氏能言寺之詳
補苴罄衣鉢創巨醫難良更今百廿年我來重彷徨潘
忠世莫雪寺廢人弗傷天高莫之訴題詩空慨慷
送俞漕掾
鄉年子胡子在杭客僧坊褐衣冷不絮蛙竈突不煬直
言迅風霆勁氣蟠穹蒼獨與俞校理笑語温而莊心探
羣經奥目短百氏牆折衷不求似各極其短長我時為
諸生拱聽私自慶融萬會於一掣蔀睹日光死生一闊
别今幾四十霜我既為飢驅東泛吳下航俞公有猶子
吏事析豪芒讀書復讀律才比百鍊鋼漕府多俊彦何
異鴈鶩行秩滿陞帥府年勞躋省郎功名晚亨奮自可
上廟堂我忝里閈末看子青雲翔威鳳一高舉應龍豈
終藏送子歲年暮贈子金玉章
憫農一首送張德常吳令出郊勸農兼柬國瑞
公相
日行底天廓勸農正其時畇畇土膏動穆穆條風吹渚
花尚自媚汀柳亦間垂中吳號沃壤東作多遺黎首更
太伯化民俗恒熙熙一從干戈興殺虜令人悲草生髑
髏眼竈絶茒茨炊十室存二三燒劫偶見遺官租不少
貸民力何由支張侯尹吳縣冰蘗嚴矜持征科淚暗落
且復鞭創痍兹當東作興載耜循年規言告加勉勗心
傷為嗟咨田老鋒鏑餘僅保骨與皮猶復望歲豐迎拜
擕孤嫠茹芹敢望飽無力堪拖犂嚼蝨恒苦腥飯牛恒
苦飢侯為百里宰腹笥盛書詩民勞曷小康民病曷小
醫虢文諫周室千古有令儀咽餓㗖兒肉何人埋父屍
民力苟不蘇天鑒亦不私上帝專主宰臣言諒非癡
鶴巢次張貞居韻
胎禽巢居迥每在林表松棟梁架青冥戶牖瞰碧峯欲
睹仙者馭每懷塵外蹤玉童坐吹笙娟娟好顔容時歸
理其室護以虎與龍茅簷瑶草香欲往路莫從星宮集
羣真霞光覆千重邂逅十洲上仙聖應相逢
送友還鄉
墮地作男兒有用須及早當年懸弧意焉得鄉曲老青
雲一蹉跎髩髮日已皓常恐歸去遲心焉惄如搗我家
東吳城翠竹森若葆力畊輸王稅妻子亦温飽詩成每
獨詠觴至或共倒富貴將焉如歲晏聊自保蕭蕭風前
柳貿貿霜下草有官固當歸無官歸亦好
賦採香徑送吳縣張令陞佐嘉定州
泰伯常採藥深蹊入芳菲攀桂作帷帳紉蘭製裳衣坐
令文身俗悉從端委歸支胤後世君禮讓日漸違迷陽
行棘足蘼蕪露沾衣三秀不改度齋房耀靈輝擷之薦
瑶席神享民是依
遊惠山寺
百里盡平壤兹山忽中蟠&KR1713;砑得宏深迂徐納平寬僧
坊隱其腹崇搆居桓桓立神衞觚稜緣雲置闌干我來
玄冬交榜舟起微瀾天連黃沙白露委青林丹地無車
馬塵松筠政堅完蒼然後凋意彼此不厭看稍稍陟其
厓探源汲清寒恭惟桑苧翁出處良獨難帝青九萬里
冥飛見脩翰空留雪泥跡莫究清淨觀煮茗滌煩暑晏
然有餘歡
山雪齋
山中太始雪玉光鬱巑岏積之非歲月坐而閱暑寒純
白既不變空明諒非難懸冰松梢墮危石澗底蟠維時
古真人頭峩切雲冠閔世方内熱憂喜虧其完燕坐以
觀復一念萬劫寬問之何因耳笑指青琅玕
明月鏡
神工鑄明鏡持進嫦娥宮嫦娥羞鑑容暮掛扶桑東浮
雲散天風照耀九海空如何萬丈光瀉入詩仙胷談玄
走銀蟾落筆驚彩虹掩却星斗文孤輝天地中
上清金蓬頭道者
巍巍龍虎山融結自太古篤生虚靖君道獨繼祖武真
人生巖穴蕭然一環堵蓬首目光炯燕坐閱衆父爰契
虚靖心天風檜杉舞
贈姚尊師
山中學仙佀鄉來髮皆玄驚我頭白來忽已十七年民
物殊更變青山獨依然館我太霞室酌以松根泉非君
慰幽獨空齋難晏眠
贈江右哲上人
江右山水窟所産多才賢溢為空門秀一一皆清妍向
時訢太中說法龍河壖遂令吳下雪便參老暉禪晝飛
楚畹墨夜發昇州船文廟日有賜來自冥冥天地蒸金
銀氣海湧雲霞鮮歆豓谷崖動參究槌拂捐東歸住雙
峩戶屨來後先光風流轉處名滿越與燕哲也繼訢出
研坳侵雪肩芳叢依苔石瘦竹穿磵泉神閒妙盤礴思
入孤桐絃朝陽鳴孤鳳秋空唳飢鳶想從聞思脩六根
互相宣聽者悉說喜贈章動盈篇恨非昌黎伯乃欲觀
其顛要須三摩地契悟非言傳
馬氏雲山祖塋圖
孔子少也孤不知防墓地親殯五父衢問之鄰母氏嗟
我雲山翁追遠心不置祖塋在陽岡距今已七世松楸
寫新圖名筆為題識國史既特書銕史光相繼(陳繹曾編脩嘗)
(為賦詩楊廉夫因和韻故云)睠兹河陽山白雲浩無際
山居圖
卑棲拙謀身曠望時縱目山氣曉亦佳燒痕晴自綠轢
金扳松屑解纓濯巖瀑幽懷良自怡誰云有延促
惟是安僻境本非薄榮名松根聽泉坐溪邊看雲行夜
雨下黃葉春風開紫荆物理有代謝古人誰獨生
凌波仙
迢迢湘浦秋盈盈洛川月鏡空離鸞舞天遠孤鴻滅木
葉向人下瑶草帶愁折有懷無由寄琴心謾三疊
歲晚寄酈尚德馬民立
玄冬夜何長白日寒苦短流光邁魯疾浮態怯齊緩畫
沙勞纖錐窺天費幽管事靡有定形犬氂馬生卵豈無
酒消憂累觴弗能滿冒雪梅含英香露珠纂纂西窗期
同觀賡詠傾茗盌
竹夫人
墨台有淑媛不嫁歛眉嫵江南夏六月火王金伏土於
時媛以潔空中不受暑擕持枕簟間斷非戕斤斧况復
不妬忌涼薄善自處紗廚奉清懽通宵默無語君子加
保抱安寢夢淨侣各彈綠筠操就中節更苦嚴冷莫可
犯編排其有序玲瓏瑑黃玉䟽通暎朱戶舞榭洞八窗
歌臺高百堵弗貽六宮憐頓消汗如雨安知凉秋至君
顔不復睹此時愁緒多恰同齊紈素用舍良有時寧間
今與古
聯句
學詩齋聯句(有引)
至正甲申蜡月望前二日句曲張外史天雨自義興
道吳還錢唐其老友某僑居吳中因宿外史于客棲
時吳興郯韶九成亦在焉予舊嘗喜與外史聯句是
夜將為之而未得題韶作而言曰生以學詩名齋示
有志於温柔敦厚之教也倘二先生即是為題生幸
多矣用一笑從其言詩將終而予怯寒先就寢明旦
外史亟歸且屬以足成之為之補就吳人陸友善隸
韶乞寫二紙一張於齋一寄外史云
明良賡歌基猗那奏鼓始清廟殊雝雝(祐)赤舄固几几
豈惟緇衣賢(雨)政以朱襮美原鴒兄弟急(祐)河魴父母
邇便施谷中葛(韶)亦采體下菲詠桑表沃若(雨)歌萊賦
樂只(韶)鮑譖蘇公絶(祐)厲懷凡伯恥思鳴卷阿鳳(雨)願
繪衮衣蜼(韶)蔽以思無邪毋曰鼠有體(雨)言超授簡貢
(祐)道在過庭鯉(雨)遂去文辭害亦屏訓詁眯譎諫主風
刺(祐)昌言發興比雅亡繼麟筆(韶)和寡續巴里鎬罷魚
在藻屈倡鳬汎水(雨)縆絃誰與奏補(字缺)自難擬哀哀河
梁别(祐)堂堂沛風起(雨)祠雒悔心萌(祐)訣虞壯圖已塞
瓠恨茀鬱(祐)援桂慄靃蘼便啼城上烏(雨)猶恨水中沚
(祐)隆中抱膝想許下横槊偉體要必中度(祐)葩正悉循
理(雨)響當貫珠串(祐)轍始輳車軌(韶)清圓斵冰苦(雨)穎
脱扣鐘喜(韶)無敵白乃聖有作甫良史(雨)險如横空盤
突若破陣椃(祐)雕鎪百神困策役萬象靡(雨)㸑桐聲玉
明廟樂厭石齒揮毫既凌厲賦物斯須委(祐)郯公學方
篤吳歈好誠鄙(雨)蕭齋扁佳名華構落新址詩律妙獨
造吏塵淨一洗瑰辭出語穽遺經貯腹笥(祐)道在用服
形神悟為洗髓(雨)不虧素王造信全幽人履腎胃苦搯
擢䀛累困成毁直登陶韋奥旁摩鮑謝壘燄凌天策燉
古偕靈光巋請驗百世傳致慎一匱圮兩老皆苦心六
義始盈耳挂一真萬漏(祐)聊以示吾子(雨)
僑吳集卷一
