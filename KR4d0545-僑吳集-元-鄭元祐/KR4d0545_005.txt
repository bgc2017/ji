僑吳集卷五元鄭元祐撰
七言律
范魏公祠
白雲鄉裏魏公祠翼翼烝嘗薦奠時功蓋百年書史載
道求千古聖賢知山侵虎穴盤風磴石拔鯨牙插羽旗
更上高亭望城邑義田秋實正離離
龍門
龍門岝㟧倚天開點額神魚幾度來雲起區中成五色
星從闕角見三台更無鐵限嗤山鬼可有金鋪上石苔
李范黨同勲業異御車千古意悠哉
天池
立石如雲不待鞭兀臨池水看青天下潛靈物疑無底
傍溉山蹊似有年刺水翠苗霜後在舞風珠樹月中懸
太湖萬頃應凡濁閟此泓渟一勺泉
寄鄭長卿
吾宗自昔有升沈况復姬嬴遠至今世訝孫枝發枯蘖
人推祖德返遺金螭頭未必雲縈佩谷口何嫌雪滿簪
自恨衰年多病苦藥囊時乞細探尋
壽李廉使
立秋三日是生申督饟功高海若馴金節已懸巖下露
繡衣仍應日邊春久從隸古森波磔復向心源揖聖神
野老願留吳下住一新漕政荅鴻鈞
寄于彦成高士
文鋒久淬鸊鵜膏鞍甲藏身百戰鏖王簿宅前春載酒
李紳祠下醉揮毫鄉關未覺東林遠光燄終如北斗高
儒老感君難報稱黃金隨力鑄韋臯
送郝遵道北歸
汴河千里鴈南飛吳下孤颿又北歸竹素殘編無世味
蒯緱孤劒有星輝岧嶤使節弓旌近迤□神州草木稀
想見瓊軒恭對日黃金臺上雪霏霏
次韻劉憲副春日湖上有感四首
庾信哀多賦漫成江南文物久晨星市衢火後蒿横目
民舍春來草滿庭浪囓湖堤官柳盡沙填江浦夜潮腥
歸來何異遼東鶴只有西山慰眼青
湖水西邊舊是家春風繞屋種梅花傳聞故老談前日
愛教仙人服幼霞鶴老離巢松化石鸞孤照水竹穿沙
只今重到經行處憔悴蕭郎兩鬢華
潮落空城誰重過猶餘里耳聽鳴珂襄陽耆舊知誰在
江左風流不厭多自見石麟眠枳棘長聞蜀魄呌松蘿
野梅開盡西湖雪萬斛春愁奈爾何
湖水荒荒寒食天相逢猶話國初年紅樓夜唱花間席
翠管春吹月下船玄圃自應留富麗湘雲誰為惜清妍
可憐頭白歸來日井邑凄凉藹白煙
次韻錢伯行遊仙
海定初風湛綠羅仙人詞藻寄來多貫珠音在雲誰遏
瑑玉文成手自磨霄漢畫橋嘗有會崑崙黃竹漫成歌
可憐人世書帬手池上猶籠道士鵝
送章心遠道士入閩
風日晴繅楊柳青翩然獨鶴過南溟山中每憶羅公遠
海上重逢武達靈榕葉擁雲山似簇蠣房烹玉酒初醒
小冠子夏如相問為道窮愁老一經
送劉宗師入覲次虞學士韻
羽輪暫别大茅峯又御青冥萬里風月帔引朝宣德殿
雲韶賜宴集靈宮懸知漢室龍顔主似見商巖鶴髮翁
便使圖形在麟閣閒心只愛白雲中
送劉年基高士還江東兼柬張一無
劒寒秋水客東歸堂上慈親白髮稀櫺具定無璊玉璏
綫痕猶是紫煙衣蜂營崖蜜花爭發鹿養春茸蕨正肥
自古山林有甘膬何妨物色報春暉
為問江東張道士著書還了致桑篇江湖冷落番君老
雲漢昭回象帝先芋火夜煨霜後葉菜庖朝汲澗中泉
相依共住知何日孤鶴東還意惘然
寄貞居張儒仙
露冷玄洲草木疎硯泉分得磵循除鉤題石記脩人表
筆削山經作志書丹鼎曉溫松節酒茗甌春點菊苗葅
殘骸若有登真分亦欲西遊候羽車
簡張仲舉待制
宵占兩兩使星東川后迎恩啟閟宮海上天燈懸寶月
帷中神語颯冷風雲團芝蓋香煙直春入衢尊酒味同
况是詞臣工致祝鯨波永息歲恒豐
送錢思復之東嘉
校官東上斗城時水落高灘舟楫遲造化縱憑修月斧
文章須是表忠碑齋庖近晝空彈鋏詩說窮源屢解頤
來歲秋闈戰仍捷桂林折取最高枝
贈柯敬仲次王止善韻
楚天鴻鴈白雲秋歸臥滄江看水流莫問湘纍王子宿
且同新息賈胡留山林不返趨朝夢道路難為築室謀
莫遣虹光貫明月眠波帖下有沙鷗
喜雪寄達監司次壽道韻
去年南國暖如蒸歲盡猶多撲緣蠅直恐蛇神司有厲
可須麟筆紀無冰元勲復相調金鉉稔歲恒占應玉繩
佇聽賡歌繼豳雅萬年枝上日東升
正自風流謌白雪何須辛苦賦青蠅成章霧豹方依穴
鼓枻神魚欲上冰劒具寒侵璊玉璏宮懸冰直綵絨繩
枯鱗望活西江水涸轍何因有斗升
釣月
籊竹裁竿拂帝青山河影裏夜亭亭坐乾草際沾衣露
掣得波間在罶星巨犗可應投貝闕長絲便欲繫天經
清光照徹磻溪叟方看霓裳舞廣庭
梧桐月
露下秋陰洗夜光轆轤哀響度銀牀蒼龍出井獻沉璧
青女抱琴彈履霜鵲繞暗知河漢近鳳栖明見羽毛張
寶釵擊罷宮娥老一曲霓裳淚數行
送李秀才歸越
躡屩東歸度浙河越山無數綰青螺森森南國春秋學
嫋嫋西風子夜歌潮湧月輪丹桂近山環親舍白雲多
明年春捷靈光殿遠聽鳴騶駐玉珂
贈朱君復秀士
松陵驛裏雨騷騷翦拂誰甄汗馬勞扁石呼兒朝授簡
疎櫺啟帙夜焚膏不因聖藥無熊膽每為神山有鳳毛
老我江湖讀書眼會看攀桂月輪高
送白治中之徽州
高下溪聲三百灘好山高入帝青寒雄藩擇牧金投冶
别駕行春錦覆鞍茶焙香銷芽尚採硯坑雲冷石仍刓
殘民久望詩書澤闕里遺編墨未乾
輓順義貞惠公
朔漢人豪貞惠公策勲元自不酬功自從虎旅平南服
眼見龍旂捲北風庭有芝蘭更種植老登槐棘保初終
只今太史修臣傳應有幽光發閟宮
次韻吳宗師題大滌洞郎師房
一菴閒地足神仙能駐人間大小年赤鯶夜飛丹井月
紫鸞春步术苗田山經我欲紬金匱晝漏時聞滴寶蓮
便駕颷輪上天柱不辭身倚帝青邊
寄宛丘趙祭酒
當陽聖主重師臣妙選儒宗贊大鈞神格西雝䕫典樂
名高北斗愈垂紳金繩著鈕編珠貝瑶草紓花毓鳳麟
老我釣綸江海上烟波空愛白鷗馴
題海運省官卷
省幕分賢佐上台(原缺二字)渥仗出羣材九年鵬翼乘雲上
萬斛龍驤破浪開已見清風生白簡便朝紅日詣金臺
美哉王度關元化政藉羣公翊戴來
謝劉廷幹漕使饋肉
瑣屑魚蝦不厭腥驚聞一臠到齋扃薺腸久斷聞韶味
蒿目愁看在罶星破履尚圖兒致養解頤空對客談經
西風峭急江湖晚何處充飢有楚萍
王本齋參政輓辭
甘棠港口咽寒潮帝促明公黼衮朝已有旂常昭日月
却騎箕尾上雲霄北風吸歘年華盡南國凄凉士氣銷
便欲一為天下慟英魂不用楚詞招
題鍾紹京書靈飛經
匣裏鍾郎六甲經虹光夜夜射天星使來海上持龍節
駕下雲端拾鳳翎金母度祠黃帝錄玉真按筆紫皇聽
(玉真睿宗第四女為女冠監書此經)勤修苦煉資輕舉濯足明河上九青
簡金伯祥高士
瞻雲西邁思悠然過雨羣峯紫翠連兒子劬書能繼業
羽人接袂且談玄可無海上安期棗更有山頭太華蓮
便駕颷輪脱塵網劫灰不到鬱藍天
贈張月庭道士
為愛中庭月一方坐看河漢轉蒼蒼山河影在無圓缺
漏刻聲中有短長靈藥杵風金兔伏桂花霏雪綵鸞翔
廣寒原是栖真地歌引霓裳入醉鄉
次倪元鎮韻寄剛中
縹緲陳王湖裏寺琮琤鄭老竹間棋每因海月參心鏡
却笑茶煙裊鬢絲墨漬尚嗔龍尾滑酒酣方憶虎頭癡
論文未極終宵話且讓韓山一片碑
和潘子素宿倪元鎮宅送張貞居還茅山
扣舷溪子發陽阿落葉霜林見鳥窠清閟閣前春意早
蕭梁臺上月明多傾瞻鳴鴈嵇中散仰視飛鳶馬伏波
對酒息思千古事潘郎刺促為誰歌
游仙和陳敬初
綠髮飄蕭禮上玄明星遥隔絳河邊香銷楚澤春風珮
愁入湘娥夜雨絃素手不將條脱贈綺疏惟把步虚編
西神峯頂栖霞觀小駐鸞笙五百年
杭州即事
瓦礫堆堆塞路坳勝游巷陌盡蓬蒿祠宮地卧駝鳴&KR1387;
祕殿春扃馬矢臊山色無如今度慘潮頭可似昔時高
王師貴在能安集豈必兵行血漬刀
往來都是石尤風身境俱忘逆順同鏡裏轉增雙鬢白
花前仍是小桃紅莫驚天地軍麾滿尚喜江湖客棹通
楊柳吹綿春又暮賦詩愁殺杜陵翁
元宵懷錢塘
武帝親迎太乙神流光絢煜動星辰行宮典禮猶存漢
軹道山河已易秦香逕至今啼木客露盤無淚泣金人
紅燈幾點東風裏猶是元宵一度春
送蕭萬戸西歸
將軍旗鼓鎮西州六詔猖狂一戰收餘墨朝猶磨楯鼻
重環夜已附刀頭歸朝却獻王褒頌去國惟存季子裘
醉裏相逢歌按劒滄江斜日水悠悠
和成居竹寄張天民
白骨自應無葬地青山可復有遺民何時得返屠羊肆
古廟無慚刺虎人製錦邑中推令子聽經池上躍修鱗
綠雲洞裏遺編在修省加工莫厭頻
次韻答玉山
扁舟不亂白鷗羣又復移家入水雲載酒可無人問字
揮毫故有客書帬荒凉漢室銅盤淚剝落周宣石鼓文
猶藉顧循能慰籍江湖冷落見番君
贈岑醫士
經絡多岐脈貫身顛厓性命屬誰伸如生獨得岐黃祕
起死能兼郭華神龍獻古方長繫肘虎廵熟杏不傷人
懸知此道無疵吝花發鶯啼到處春
寄吳江知州干壽道
熙熙愛日仰高亭亭外天寒渚柏青曉駕朱轓理公事
夜燒銀燭校餘經炊煙白際魚龍國野稻黃鋪鴈鶩汀
三載政成儒術驗玉堂親擢暫須停
送唐學錄歸新安
冷落齋宮薺繞牆歸橈不待渚芹香新炊旋出灘邊碓
弊笱仍懸磵下梁雲氣欲晴山繞屋書聲向曉月窺牀
斯文三世研磨力破硯於今政寶藏
送任學錄歸松江
海邊委却釣鰲竿鼓篋來吳佐學官紏錄盡推經術䆳
藏修不厭客氈寒篷窗夜聽蒹葭雨薺饌朝飡苜蓿盤
三載賦歸春欲暮柳花如雪暗江干
送毛彦昭歸三衢
載雪曾過太末溪天寒沙石淨無泥碓舂白粲連灘聳
橘墜紅金壓樹低水驛燈明驚見鴈篷窗酒醒忽聞雞
龜峯記在君歸讀異日春風聽馬蹄
送沈仲說遊杭
錢唐湖上水西頭歴歴山人舊釣游相府猶餘秋水觀
酒旗多掛夕陽樓春喧車馬松間寺夜載笙歌月下舟
見說於今總消歇休文到日重凄愁
舒穆嚕萬戸輓辭
提師海上戮奔鯨玉帳宵寒隕大星銕馬嘶風秋雨暗
天狼殷斧夜潮腥常時仗鉞今傳劒前度平蠻未勒銘
愁見城陰練卒處三軍泪灑燒痕青
潘子素翠雨亭
竹梧亭子翠珊珊人在空濛煙雨間春暮但聞鶯百囀
秋陰每見鶴孤還且看樹頂遥峯碧莫踏苔花滴露斑
如此林居不歸去高情誰與共蕭閒
楊鐵厓新居書畫船亭
草玄心苦思如何艤岸舟輕不動波聽雨夜篷燒燭短
截雲湘竹噴愁多賦成猶夢横江鶴書罷應籠汎渚鵝
想見後堂凉月白彭宣腸斷雪兒歌
張伯雨精舍吟
翩翩風流江海姿青山滿眼空遐思圯橋授書帝者佐
襄城問道天為師題扇書帬莫相惱傳符繼錄容何辭
願逐西飛白雲去滄江斜日吹參差
復見心豫章山房
豫章拔地即參天突兀山房樟樹邊僧占綠陰開戸牖
境因黃落見山川神機觸破栽培力佛慧看空大小年
一自龍駒踏人後交柯密葉正駢駢
趙子期尚書小瀛州
粉署煌煌閃幼霞道山宮闕宰衡家碧梧每集朝陽鳳
瑞露長滋夜合花風裏槐音聞奏樂秋來星彩驗乘槎
十洲多是神仙宅誰識溪真尚浣紗
題曹松逕家譜
三逕雖荒松尚存東川遺老識清門秋香歲發庭前桂
霞氣朝升屋角暾春雨丘園花結子夜潮溝洫浪留痕
留停戸屨知多少但說師嚴道並尊
雲槎
崑崙河源不易窮靈槎萬里待秋風載雲欲問成都卜
持節知成博望功既犯星辰上天漢盍為霖雨佐年豐
如何旅泊嚴陵里只掛詩囊與釣筒
次韻沈存齋見寄
八詠樓前藻思新白鷗波上最情親詩盟有喜諸君在
情話無如野老真歴代寶歸金匱鑰重山光吐器車銀
丁寧笠澤烟波上留取珊瑚拂釣綸
送干壽道知州婺源
百灘春水不容舠灘上春紅發小桃龍尾磨雲濡判筆
魚須抽雪映宮袍神杉樹密鴉啼晚仙舍山深月出高
使節梅花香裏過幼霞初日即巖嶅
送楊季民采詩還江西
悲凉南國采詩歸大雅寥寥入譜稀白馬尚誰歌有容
繡裳猶自賦無衣離鸞顧影秋彈瑟舞鳳銜梭夜織機
輯錄已成垂世教珊瑚枝上看朝暉
送李秀才鄉舉
秋風又復度宮槐文采何人似爾佳月擁素娥迎學子
桂摇金果散天街劒光出匣驚時(字缺)筆陣翻雲寫壯懷
從此圖南展鵬翼横飛溟涬渺津涯
輓慎獨陳叔方
詩書世緒傳家久金石交情舉世稀道在人弘不遠復
子依父葬表全歸忍將完璧埋黃壤頼有堅氓立翠微
自恨居貧乏一祭猶憑絮酒哭斜暉
贈張景亮仕回
投老何曾畏簡書青山元不負吾廬魚須久疊牀頭笏
馬軏新懸屋角車翠被春寒聽雨睡白頭日午趁風梳
好官付與諸郎做千古封留意有餘
春遊石湖
越來溪上水瀜瀜閒驀䲭夷棹底風暖霧黃消治平寺
燒痕青入館娃宮笙歌作樂年年少魚鳥關情處處同
吊古從來易興感尚循華髮繫孤篷
遊支硎南峯
詞客幽尋勝洞庭神僧名跡在支硎馬騎仄徑猶存石
鶴放顛厓尚有亭巖底泉飛輕練白峯頭龕蝕古苔青
到來頓醒紅塵夢萬樹松濤沸紫冥
送方養心遊茅山寄貞居外史
天上仙真騎虎還山中宰相著書閒神明祕典抽金匱
早晚恩言下玉關風磴入雲芒屩冷松花滿地术畦慳
願隨君去擕薪水猶得栖遲澗壑間
至正三年癸未冬辜月廿六日貞居由荆溪過
林下留旬有三日為寫雲林蕭散圖併賦長
句書其上留别
人間契闊六年餘清夜迎船過隱居寒日當階散霜雪
疎篁繞壁韻笙竽燒香遂入維摩室振席閒研老氏書
久識先生有仙骨莫年服食轉清虚
六月六日初度有感
三十六陂空似昔荷花荷葉待誰看星辰不合躔龍尾
性命何嫌似鼠肝盤石處安心不轉蓼莪纔說泪難乾
晚來惟有牆頭月依舊清輝照鶡冠
嘉潘總戎征南回
萬里乘軺出帝城涉波南海斬奔鯨回轅不困壺中隱
乘棹來尋谷口畊尚可班荆談智略何嫌拾芥取功名
更吹簫管揚州去莫遣春愁白髮生
送蕭萬戸還蜀
總戎西蜀幾經年從事誰令爾獨賢躍馬莫矜横槊賦
聞雞不道枕戈眠韜藏寶劍塵生匣愛惜琱弓夜弛弦
歸到閬州三月盡江花如錦照行韉
百丈牽江詣閬州旌旗擁接舊君侯按行貔虎千巖戍
蹴踏魚龍萬里流奪錦亭圍花陣雨離堆記積蘚痕秋
平生謾有相如檄拏手何時作勝遊
次倪元鎮見寄
穴牆薜荔根株懸倒架蒲萄藤蔓牽非無洛下先生屋
須得卬朔錄事錢鴻鴈天高青不雨鶺鴒沙晚白生烟
松雲隱屋結搆未何日書來解榻眠
元鎮畫
倪郎作畫如斵冰濁以淨之而獨清溪寒沙瘦既無滓
石剝樹皴能有情珊瑚忽從鐵網出瑶草乃向齋房生
譬則飲酒不求醉政自與物無虧成
贈篆刻朱生盛
子刻印如刻秋濤轉摺變化手縱操螭扁神凝李斯篆
肯綮妙悟庖丁刀漢章舊制蟠龜鈕魏武新書閟虎韜
太史周南縱留滯劒文仍欲洗金膏
排律
送達兼善祕書
木天高拱夜何其翠被初寒更漏遲上帝錄書藏紫禁
貴神然火出青藜縣知策府稽諏處預想虞廷獻納時
厚報亟盈茶薺頌湛恩心寫蓼蕭詩豈徒述作矜雄豓
政以都人啟蔽虧國典每濡雙賜筆寵光長發萬年枝
從容寶鼎開金鏡縹緲祥烟度玉墀儒術致君還有道
皇明鑒物本無私廟謨已發羣生秘巖穴寧令一士遺
歌詠太平還有日腐儒頭白在茅茨
送吳平章
聖君圖治思黃髮國老除書下紫宸身喜圍腰虹玉重
眼明補衮色絲勻乞言應笑桓榮陋濟美誰如鄭武頻
阿閣近天鳴采鳳恩波澤物到枯鱗錫書每啟金華秘
賜饌時分玉食珍出處豈惟關世運旬宣何以布皇仁
門人莫惜狂論事馭吏何妨醉吐茵豈但勲名夸衆口
太常旂上是三辰
送林照磨之越
朱甍翼翼小蓬來秋水芙蓉次第開真宰不遺生物意
參謀須籍出羣材風生幕府文書靜月轉城樓畫角催
喝道莫驚劉寵廟賦詩還上越王臺鑑湖水漲陂間稻
禹穴雲荒石上苔土有茶芽方入貢陵無麥飰孰興哀
齊民懇惻知何已此日登臨亦快哉日脚蕭韶天姥下
潮頭旗鼓孝娥來神人驩喜檣風順溪上千帆往復廻
盛氏野秀堂
野秀堂前湖水綠繞湖千嶂列簷阿岸花隔浦飛紅雨
林木含風擁翠波酒醒忽持如意舞詩成或擊唾壷歌
絶憐吹絮翻金鯽更愛將雛睡白鵝鄰艇卸帆繩擉布
田扉邀飲町畦過栽蘭九畹秋紉佩織錦全機夜度梭
去國娉婷誰共載逃虚放曠自同科橘中儘有商巖樂
奈爾春愁鬢影何
顧氏綠陰亭
顧家亭子綠陰陰楊柳菰蒲岸岸深鷺下積陂明霽雪
鸎啼藂薄度鎔金凉雲覆地苔粘屐疎雨沾衣露滿襟
境曠始知清晝寂舟行忽見白漚沈錦香承宇花如霧
星采當階月在林荷钁課童栽藥物開窗傍水候跫音
湛癡元自能談易稽鍜何妨善鼓琴况是松醪釀初熟
公餘莫厭客同斟
周左丞玉雪坡
玉雪坡前一色雲更無純白鬭氤氲春回土脈孤亭在
山掩人家半路分鐵石崢嶸推宋相江湖冷落念番君
調羹佳實花時見歕笛清風(原缺四字)積硯坳留鳳咮香飄
池上點鵝羣商盤(字缺)向坑灰冷(原缺四字)野火焚已翼廟謨
躋丙魏兼聞戶履有(原缺二字)腐儒(原缺五字)已老何殊辟蠧芸
俞石澗讀易處
先生註易隱南城激石松風答澗聲式玉式金王度在
一寒一暑歲功成要參未晝須心悟洞徹羣疑貴理明
蔀屋見星元是晝寰瀛捩柁可無程義精詎忍辭捫舌
樂大何妨枕曲肱雨露每滋庭草綠雲霞不礙曉山横
成林詎舍千章木求友難忘百囀鶯歲月推遷陳跡在
啟蒙長憶酒同傾
渡江
突起金鰲玉作圍天於設險出神機衆流不息朝宗意
元氣長浮落日輝雲葉暗吹神女佩浪花應濕定僧衣
魚龍不礙中流舞鴻鴈能忘北首歸桃葉翠顰楊子渡
麥苗青茁蒜山磯不因慷慨投鞭衆自是艱危擊節稀
總會華夷民阜雜分征玉帛使舟飛射蛟人去空英傑
化鶴仙來歎是非西日柁樓仍浩浩南冠髩髮故依依
書生閉戶堪終老跋涉何勞與命違
書畫舫小集分韻得春字
雪舫夜寒虹貫日溪亭臘盡柳含春將軍結髮開全武
隱者逃名愧子真醉裏都忘詩格峻燈前但愛酒杯頻
芼羹青點沿牆薺斫鱠冰飛出網鱗稽古尚能窺草聖
送窮端欲致錢神周南老去文章在同谷歌終手脚踆
擉鱉歸來還自笑聞雞起舞意誰嗔盍簪豈料有今夕
明日桃源又問津
橘隱為秦文仲賦
橘熟曾登隱者堂傲霜林薄斕青黃花時吐蕊珠成斛
叢晚抽條綠閟房千樹君封培植大慈闈母老孝思長
療疴欲得蘇家井受命難遷屈子鄉自以辟人甘濩落
(字缺)令登爼薦芬芳苞緘萬里深隨貢御宴羣臣手擘嘗
霜落(原缺五字)根盤林屋野蒼蒼齋廬並海寺(字缺)處(原缺二字)氤
氲(原缺三字)
寄楊彦遠隱君
子雲家在讓王村昆弟三人行最(原缺四字)煩多屋宇醉鄉
元自有乾坤蒙天錫福身長徤與物為春道自存璊玉
墜枝桃結子翠幢羅蓋竹生孫按歌親製縈雲曲教舞
長開待月軒藝足稻田青雨潑睡濃嶶帳錦香温不於
野隱慚雌伏政以朝趨怯駿奔比跡梁鴻脱塵網追蹤
巢父洗心源佛香梵夾還投老取次毗邪不二門
輓牟縣尹
誰繼清忠最老成韋庵頭白氣崢嶸平生學術尊劉向
少日聲名蓋賈生製錦老為溪上邑横金晚致幕中評
高懷直欲吞餘子爽氣何堪發九京絮酒益興霜露感
書題重積死生情羊曇慟哭青山路宿草萋萋夕照明
選銛仲剛遊金陵
銛衲來從日本東說法親曾授老龍珠樹摘花抽藻思
金膏瀦水淬神鋒玄機不發空中鏑信器應傳雨裏舂
暫玩一輪吳渚月便依千尺定林松江光宛似玻瓈合
山色依然翠黛重寒水但餘鷗泛泛荒臺無復鳳雝雝
霜凋錦樹存孤柏海湧青瑶見獨峯未識笑翁空比擬
城樓月上忽聞鐘
僑吳集卷五
