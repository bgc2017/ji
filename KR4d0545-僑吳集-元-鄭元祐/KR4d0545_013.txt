僑吳集附錄
遂昌先生鄭君墓誌銘蘇大年
處州鄭氏遂昌鉅族也君世以儒顯曾祖克故宋西川
經略使祖開先朝奉郎知道州永明縣考石門高士諱
希遠高尚不仕國初徙家錢唐結屋湖上以耕釣自樂
妣蔣氏二子君其仲也君諱元祐字明德天資穎悟過
人垂髫入鄉校日能盡記同坐諸生所授書鄉先生大
異之年十五輒弄筆墨作詩賦往往出竒語驚人石門
君篤意教君樹樓聚書恣其披閱君不出戶庭者十年
于書無所不讀作為文章滂沛豪宕有古作者風時咸
淳諸遺老猶在君遍遊其門質疑稽隠其見聞充然有
得侃侃以竒氣自負諸老皆折節下之江浙行中書省
郎中汴人趙天錫剛正謹嚴慎于交際獨延君于家與
其子期頤講學期頤後中甲科即中書參知政事子期
公也君既得友益自刻勵于學晝夜不倦由是克底厥
成足以名世時薌林平章廉公以朝廷宿望退居錢唐
與君為忘年友君由是徧交當世之士聲名籍甚四方
慕君者識與不識皆稱為明德先生君既以儒業起家
仰承石門君夙志而奉養之禮無所不至石門君卒君
偕其兄介甫先生移居姑蘇兄殁喪之如父從君學者
戶外之履常滿浙省御史府宣閫憲臺交章以潛德薦
君于朝君自以臂疾不願仕在廷諸公知君之志亦弗
甚相屈也優游吳中者三四十年富貴聲利一不動其
心素不喜著書嘗謂學者曰經則經也史則緯也義理
淵藪在焉學者能盡得古人之意鮮矣況敢私有所論
述乎識者稱其有見于道性平易真率不為矯激之行
與人交亦然汲引後進常如不及頭童齒豁壯氣不衰
應酬餘暇手不釋卷吳人欽仰風裁罔弗敬禮之者雖
小夫賤隸亦必知君姓名人有患難拯拔之如救水火
士友或貧不能自存無有以相給則徧告諸有力者賙
其困阨君兒時乳媼提攜右臂脫骱左手寫楷書規矩
備盡世稱一絶又自名為尚左生至正十七年大府授
將仕郎平江路儒學教授君欣然不辭曰講學我素志
也居一歲即移疾去後七年陞江淛儒學提舉君亦不
辭曰文臺也儒者之職也居九月感微疾而卒朝官仕
友遠近聞者莫不奔赴君生于至元二十九年壬辰閏
六月六日午時卒于至正二十四年甲辰十一月二十
九日未時壽七十有三娶錢俶王十二世孫女三男一
女長曰吉次曰起曰貞吉娶陳氏生十年卒貞未娶先
君十二年卒起娶陳氏女寧贅蘇人湯惟新女孫二尚
幼以明年乙巳正月二十六日葬于平江路吳縣太平
鄉横山之原君所為詩文若干卷藏于家孤起以狀來
請銘僕泣而撫之曰君天地之全人也生長承平晚涉
世變骨肉竟相保無虞又且安享十年之福而後逝盖
君明哲保身行業素無愧于造物而造物之報君者亦
厚矣君之學淹貫而博洽君之行純誠而篤實君之見
高明而正大君之文雄深而雅健君之詩清峻而蒼古
君之書嚴勁而端麗其見諸緒餘如清談雅韻依稀晉
人如君者盖一代不數人也君已矣世不復有斯人矣
君未疾前五日與僕會飲檢閱曹新民家歷歷自敘其
平生出處語僕僕竊疑其強聒不已無幾而卒乃知君
有託于僕也將屬纊又呼僕面焉固宜為之銘銘曰
世之人全于人者未必全于天全于天斯可謂之歸全
君雄文奥學碩德高年著名當世追蹤昔賢生榮死哀
有德有言謂之全歸孰曰不然勒銘貞珉後有稽焉知
其為遂昌先生有道鄭君之原
郡志儒林傳
鄭元祐字明德處州遂昌人父石門高士元初徙家錢
唐幼天資穎悟入鄉校日能盡記同坐諸生所授書年
十五輒弄筆作詩賦往往出竒語驚人於書無所不讀
為文湧沛豪宕有古作者風時咸淳諸老猶在皆折節
下之平章廉公以朝廷宿望與為之友父卒移居姑蘇
從之遊者甚衆省臺宣閫憲府交章以潛德薦自以臂
疾不願仕嘗謂學者曰經則經也史則緯也義理淵源
也學者能盡得古人之意者鮮況敢私有所論述乎識
者韙其有見于道平生見人有患難拯拔如救水火士
友或貧不能自存則遍告有力者賙之至正丁酉大府
薦授本路儒學教授欣然不辭曰講學我素志也居一
歲即以疾止後又陞江浙儒學提舉亦不辭曰文臺也
儒者之職也歲餘而卒故國史蘇氏嘗誌其墓謂為一
代之偉人又謂天地之全人有遂昌山人雜錄一卷文
集若干卷
刊僑吳集錄
遂昌鄭明德先生為吳中碩儒致聲前元其著述甚
富有遂昌山人集二十卷僅分詩與文而無類聚皆
漫稿也又有僑吳集者編次固當然多繁蕪重出生
通錄之得其詩文之精純者併為一十二卷仍名僑
吳集用梓以傳若先生履歷之詳德學之盛已具蘇
編修墓誌銘盧中舍郡志傳好古君子苟觀是集則
自得先生之所藴庸何加喙耶弘治丙辰秋八月望
吳下張習識
僑吳集附錄
