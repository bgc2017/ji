僑吳集卷三元鄭元祐撰
長短句詩
汝陽張御史死節歌
張御史罵賊死國忠臣家孝子忠義國家培植來白日
照耀黃金臺此身許國誓不二不信白骨生青苔近者
汝陽妖賊起揮刀殺人丹汝水侯指頭上獬豸冠掌柱
乾坤立人紀侯頸可斷身可捐義不與賊同戴天背裂
齒碎加憤怒髮直上指目炯然賊刀入口鉤侯舌舌斷
含餬罵不絶孤忠既足明丹心三年猶須化碧血顔平
原張睢陽一日雖短千載長人誰不死死忠義汗簡至
今名字香朝廷易名賜廟食人誰無心應感激坐令忠
義銷兇邪鑿井畊田歌帝力
沈孝孫孝感行為謝醫沈日新
吳東門葑泥千頃曾無根舟行滉漾渺無際天水日夜
相吐吞太平日久人煙聚落散布洲渚上繩擉網罟往
往成人村沈仲說父奉其高年之祖母避喧却掃於此
安晨昏說也不惟文行一如李令伯零丁孤苦形影相
依惟此祖與孫祖母今年九十歲十年三蒙賜帛恩孫
扶母出拜君命能無芳鮮列酒樽阿㜷喜懽一一為孫
加啖歠便出泄瀉腑臟如雷奔耄齡久衰元氣薄數日
不復欣盤飡說憂形於色苦形於言東吳世醫沈君日
新父與沈世契如水有委則有源新至切母脈察母虚
實寒與温謂非藥可療精鑿曾經臘水浸中有穀氣可
以回脾元作麋飲母病良愈說也樂甚再拜謝新難具
論嗟哉說與新時之人孝如說藝如新皆可敦薄俗厚
彛倫只今聖王敷五教舉逸民一朝徵車轟動龍伯國
陳情有表應更語諄諄新也上醫國固有道說也孝感
可以假上帝通神明是謂同姓不減骨肉親二子孝與
藝流布千秋春
虚靖天師大道歌
千峯秀攢龍虎山學仙之人住其間時乘飛馭下人寰
主掌符籙尸神姦虚靖維出千載後道風契天高莫攀
如網有綱樞有環足以立懦而廉頑豈徒風霆走稟命
政使仙聖皆承顔大道甚夷民自艱大道甚經民自孱
天師興歌一哀唱只在身中無往還吁此血肉塊成壞
等草菅氣歸元海便無極箭射虚空真等閒無何虞趙
二公辯方始無乃七聖皆迷所見才一斑
碧海謠贈洪尊師
我逢碧海之仙人為賦碧海之仙謠霞光樓觀不在東
瀛大海外煌煌紫芝一年三秀近在計籌之山椒山椒
真人號南谷乘雲累侍通明朝其言皇帝王霸若指掌
聖心傾泞如以水沃焦白雲那知紫極貴歸休林壑殊
逍遥草衣木食甘應世土階茅茨或夢堯坐致公卿貴
人北面拜稽首真人眼空四海瞪泬寥於時大弟子獨
稱薛與姚洪君之家在天目百年喬木風霜凋時從真
人問道巖谷裏暑時日爍石寒時雪齊腰道成真人駕
鶴去山頭每每聞吹簫於今三十載海遠天迢迢先輩
儀刑漸淪落何以使我鄙吝消騎牛青林躬畊苦日短釣
鰲碧海欲往嗟路遥别來幾度水清淺相逢髩髮俱飄
蕭吳王城中暍欲斃擬渡碧海心旌摇便欲乘槎共君
去問君登真之要訣分君不死之藥苗萬一天風引舟
便勞君遠舉雲旗招
送木善副使任古杭宣監(蓋管僧之官也)
昔者雪山大沙門道如日月行乾坤屬法王臣俾外護
言雖已遠如生存爰自西來東震旦護法孰如我皇元
統以内外宣政院官僚皆選宰輔尊公為院副秩二品
横金厭冷腰犀温大江之南地萬里僧之賢愚難具論
公以憲監暫居此摩尼珠照濁水源我知公繼相業大
召登廟堂扣天閽太平勲業可坐致豈但安禪闡教報
佛恩異時丹青畫麟閣知是忠武魯公賢相之諸孫
觱篥吟次趙季文韻贈老伶杜寬
吳王故宮天早秋誰吹觱篥城南樓一吹風生鷫鸘裘
再吹何人敢伊優曲終引氣如刀鎪龍笛鳳笙皆不侔
五音歕薄一吸收玉關淚落定遠侯不獨壯士皆回頭
杜伶何來自中州目睫每射車前牛不以伎業寒颼颼
妙吹觱篥冠名流嚼宮噴徵無時休巧如春鸎轉曉簧
舌抽歘如飢鶻嘯樹呼高飂慘如國殤舉燐精靈夜相
求劃如雌龍挾雨歸吟百丈湫緯嫠與㸑婦聽終各自
愁為問竹枝蘆葉若為寫出秦青謳四座皆感歎何如
謝安石素抱蒼生憂且復彈絲弄竹少為東山留我願
謝公上廊廟任臣鄰掌調爕鏘琳球一鳴簫韻下威鳳
和樂雝雝聞九丘毋但謠觱篥妙語高浮浮功成拂衣
滄海上仙人並轡驂螭虯却憐江潭憔悴者悲世迫隘
賦遠遊
李早馬圖
外甥似舅明昌帝取法宣和尚工伎李早畫馬供奉時
畫院森森嚴品第冀之北土馬所生早也想見房星精
遂令龍媒出毫素側胷注目疑嘶鳴紈扇畫三騎郎君
峭鞍轡窄衫繡襮四帶巾靴尖曾踢中州碎紫絨軍敗
祁連山金鈿玉軸仍南還好事空餘扇頭馬至今拂拭
塵埃間
離鸞曲為貞婦徐夫人作
鸞孤飛鳳不歸百年雖遠情依依請彈離鸞曲秪愁聽
者哭夫死南征兒尚乳對鏡離鸞淚如雨大名城裏千
家杵不歌不相私相語為問嫠之哭月上斗横屋兒啼
欲乳夢夫歸金創在骨血滿衣夫婦忠貞兩不遺匹如
鸞鳳參差飛毋云青天遠千古令人覽德輝
題桐華烟卷
桐始華桐花開向荆溪之水涯溪聲長繞孝侯廟桐陰
盡覆吳生家吳生家藏燒墨法傳自李潘久益嘉瓦溝
爇膏火蘊灺穗結葩日掃桐花之煙三萬石鬼物守護
無疵瑕千杵萬杵白兔臼麋鹿搗膠無夜晝製成龍香
古圭璧玉剛金精石同壽奚老然松松化石潘癡坐井
井裂甃二子却掃桐花煙生也與之誰後先墨成飛上
通明殿紅雲一朵捧宮硯試之漆黑勞磨研吳生姓名
等潘李肻讓諸蒲先著鞭
贈薛相士
君不見會稽楊廉夫醉吹鐵笛聲嗚嗚又不見虎林張
伯雨靈(字缺)溪邊待輕舉二子道異出處殊長歌短吟意
則俱薛生相人兩眼㸌流電二子喜之皆贈以所製之
詩書詩如于闐滿玉裝劒璏書似昆吾寶刀切琳腴生
矜袖中有明月出以照我白髭鬚我鬚日加白我面歲
增黑筆硯慚久蕪江湖厭為客生工鑑人知我者虞翻
骨屯由命也兒癡家貧四壁立誰為老韓念東野生見
張楊煩寄聲老來何處堪歸畊珠藏深淵劒在匣夜夜
空谷騰光晶
贈翰古清
虞公借榻宗鏡堂四衆鄉仰不暫忘古清上人獨見取
贈以金薤之琳琅公時目眚視貿貿文成欲寫難成行
殞星著紙廢屬讀風襟露帶斜低昂中言上人善幻化
神龍千丈一鉢藏蜿蜒委蛇各有態擘雲掣電金蛇光
海濤翻山霹靂碎怒捲河漢如壷漿世人蒿目不敢覷
師獨摩撫如馴羊神膏點鱗翠鬛舞金篦刮瘼星芒張
珊瑚千樹宮室祕獻以耆婆未覩之藥方師哀其誠為
摹寫風旗雷車兩脚霶點睛未了便飛去硯坳有墨空
淋浪願師騎之上帝都為問蒼生誰短長鳬眠鶴翥且
莫辨伽那定裏松花香
巖栖仙人歌
彼仙之人與神為謀舒嘯烟霞放浪林丘以六合為指
掌以千歲為春秋瞪霄漢之空碧渺白雲之孤遊疎星
向曙目光炯頳玉暎雪肌膚柔方騎閬風謁絳闕又采
瑶草過滄洲仙之人兮欲擅一壑美匪遲徊兮此淹留
傍置素琴不復鼓得非與世方同憂龍蟠青藜杖花落
綠綺裘岸巾不掛壁翠髮風颼颼正研思慮探道奥金
匱石室非難紬想應誤騎斑龍墮謫籍於以輔相聖主
福齊州顛崖蒼生性命懸一縷可但獨樂身夷猶仙之
人兮須為謝安石莫學王子猷謝公廊廟上王郎澗之
幽窮而成仙達卿相君家子房出處真其儔功成拂衣
江海去笛聲尚殷岳陽樓
檳榔木拄杖歌
海南草樹四時綠至剛獨有檳榔木刻作仙人九節杖
昆吾之刀削玄玉吳人沈傅師腹撑書與詩跫然念我
老贈此珊瑚枝入手豈獨扶持力老蛟雖瘦鐵作脊何
况提擕指爪間玄冥側身避正色朝敲鄰扉看竹去鄰
翁指示三歎息此枝曾被猩猩攀酒痕尚留枝節間靈
藥結作雞心核蠻唾噀成花乳殷老夫方將東入海撑
拄殘骸謁真宰就中可有安期在杖頭挑得棗歸來分
餉傅師壽千載
松風吟
昔者谷仙之真人曾謁世皇通明殿殿上賜坐言諄諄
以為皇王帝霸不殊冬夏秋春紫極雖貴白雲難親翩
然歸卧計籌峰下通玄館日聽松風不異大韶樂自謂
身是葛天民松風晴吹東日上蓬山閣外五采雲霞新
日方西傾月復白松風吹澗壑不著人間一點之埃塵
細而笙竽間奏有餘韻大而海濤怒鼔翻龍鱗真人卧
起食息聽不厭自謂軒轅張樂湘靈鼓瑟同天真有時
雨雪黯慘之寒夜有時花柳明媚之芳辰松風不吹樽
爼淡松風不吹肌骨皴真人於此時漱嚥太和朝玉宸
撼屋松風三日吹不醒安知便以神為馬尻為輪飛度
蓬萊弱水三萬里衆真懽言歸何晚坐吟松花屑粉沾
冠巾于今三十五寒暑天根月窟來往長頻頻濟濟山
中學仙侶或跨鸞鳳驂騏麟辛开范蠡謾師友南郭顔
成誰主賓善聽松風不以耳善御松風不以身真人有
道傳不朽千古萬古無緇磷
自怡歌
緬惟陶隱居高卧松風樓太平晉主特延聘麟鳳肻向
人間遊試詢山中何所樂白雲與我同悠悠當時江左
難將作三綱墜地民風媮所以自怡者惟答白雲盈隴
頭至今稱其高疑是神仙流東吳阿翁貞白裔不遂鞅
掌干王侯國政雖未斁黎氓却懷憂憂民之責非預韋
布謀所以擺脱世寰聲勢利惟與白雲為伴儔芻豢豈
足適吾口綺綉何以開吾眸淡然白雲相近處那知倚
門骯髒風馬牛熱鏊翻餅紫纈賂方州車輪括頸宰執
圖小秋周為胡蝶蝶為周天下之樂莫若怡雲優箇中
誰覺察身心亦相讐好如司馬之獨樂知者良寡昧者
稠吾聆此語奚翅鈞天廣樂鏘琳球老髮雪種種戒得
當自脩便欲陪杖屨與雲同去留山中自怡者慨然許
識此意否慨然許識此意否
悲歌一首寄呈劉學齋相執王可矩張德昭二
尚書周雪坡大監王本中經歴貢吉甫司業
宇文子貞助教危太樸待制貢泰甫授經陳
元禮孝廉列位
天星曾照遂昌山人家隱約木石巖巒間貞元丞相有
支裔避地東入浙甘與猨猱麋鹿老死不復還五季閩
王鄭光祿至今拱木斬伐後尚爾青珊珊使不念鄉井
俯仰應厚顔其如貧病日零落每企予望涕泣長潸潸
僑吳三十載惟餘此心在豈惟讀書老無成但覺出門
俱有礙三兒兩病一凡劣四體三完百崩敗貸粟方炊
薪水艱僦屋屢遷家具壞文章出售有誰收書籍縱沽
無可賣此心獨存何所似夜夜長虹發光怪青雲故人
祿萬鐘不割少許禆飢窮忍令江南秋雨夜頽垣腐草
啼寒蛩
李遵道海岳圖
李黃巖疎眉瘦體滿臆秋嶄嶄似厭分符磵谷底折腰
督郵面皺鬚毿毿竟騎鯨魚上天去帝憫人間留不住
乃令筆底飛墨如雲霧王維鄭虔本有素早年臨摹米
顛海岳圖黃巖非有顛非無庵空月落山木擁是中疑
有窮猿呼二子風流俱不泯寶月夜夜生珊瑚
趙松雪人馬
王孫昔騎天廐驎貌得名駒并圉人羲臺路寢風日媺
繡(字缺)錦韀花柳春吾聞冀北之野每以穀量馬駿骨千
金古來寡世(字缺)騎之一天下鞭笞四海入褭蹄億兆
俯伏聽鳴嘶如何頻年頓失之對畫令人雙泪垂
黃公望山水
姬虞山黃大癡鶉衣垢面白髮垂憤投南山或鼔袒禓
勇飢驅東閣肻為兒女資不憚北遊行萬里歸來畫山
復畫水荆關復生亦退避獨有北苑董營丘李放出頭
地差可耳顔仙種术茅公山喜得此卷開心顔句曲千
巖萬壑縱深秀何似卷舒只在咫尺間
活死人窩為番陽胡道玄賦
我嘗夢登天身乘帝青雲下視六合大死人何紛紛尸
行鬼走不知醜天跳鬼踔無由分首戴髑髏蒿兩目腸
縣題湊空孤墳自謂策神智可以干明君自謂琱纂組
可以成華文自謂昭旂常可以銘前勲形如枯株心強
活氣如濕灰耳強聞哀哉腥腐窟何以能超羣天孫為
余言此皆不足云累累白骨成飛塵安知中有不死人
眉厖喉結目如電揮呵風雨走百神塌額玉陛下自稱
小兆臣臣之形骸與衆等久斷葷血腐肉皴言臣不死
誠謬妄固有不死丹元君丹元君在何處泥丸真人且
延駐一曲鸞笙五百年死人窩裏翻身去
送性僧遊徑山
憶昔苕溪登徑山童孩無識空躋攀但見五峯削玉倚
天外兼聞衆木戞樂下雲間振威何人喝石裂行脚有
僧挑月還神龍依禪井水立杜鵑啼血春花殷孤煙中
分白窈窕一雨忽洗青嶄顔何時復至舊遊處行蹤應
有蒼苔斑願從師去不可得起看蘿月空灣灣
雪巢
太古有積雪不在西蜀西西蜀之西雲山遠斵冰千仞
難攀躋豈如界溪之上肅侯宇虚室生白皦於楮正猶
積雪太古前表裏空明堪中處其處其誰世寡儔純淨
不湼緇塵羞素履恒因積後見冰潢夜轉銀潢流遂疑
巢居葛天氏不在木末并山頭三啟惜明啟牖戶九霄
排雲達遥路吳天月明日將曙銅盤盛得金莖露借問
脩梁初舉時見者喜氣盈芝眉巢成定産九苞鳳我老
為賦卷阿詩
陳履元畫玉山草堂
故人陳孟公辭如春雲氣如虹畫法師海岳山如騫鵬
樹如龍騎箕上天二十載有子齄鼻畫極工驚蛟嘘雲
海浪白離鸞照水巖花紅皺鱗張鬐聳鬱磵底松中有
一畞幽人宮石牀支頤睨飛瀑意遠欲托冥飛鴻我欲
從之不可得青山萬疊金芙蓉
趙松雪畫馬
地用莫如馬壺頭竟何施寒風善相不假式何必郭家
口齒謝家鬐神駒龍變如何按式取譬之圖面八駿令
人嗤君不見房星精飛光夜流拽練明漢家都廐盡凡
骨冀之北土龍方生兒能引弓射烏鼠便解騎過宛王
城玉堂學士親眼見貌得風蹄㸌流電山人半世只步
行髀肉何曾識鞍韅每每作詩題馬圖千金駿骨世所
無人間空費粉墨摹玄黃牝牡真成誣
高房山墨竹
高侯胷中渭川之千畞家居房山未必有如何文章政
事之暇日能為此君圖不朽想當飛墨時蒼龍投硯池
山雨急洗琅玕節海月靜照珊瑚枝自侯騎箕上天去
浮世茫茫水東注千秋萬古房山雲載拜為侯賦墨君
倪元鎮古木竹石
雲林子外生死解内敬為天使帶經而鋤倦即休亦復
拈筆為林丘樹枝鱗皴崖石幽若有人兮在空谷招之
不來兮雲慘瘁以令人愁
沈仲說畫樹石
風流沈傅師浩蕩江海姿默菴豈誠默開口譚書詩興
來捉筆畫樹石溪深岸高浪波白豪端無非篆籕法折
鐵中郎此其式世人貴耳賤目者於此却令三歎息
稽康柳下鍛圖
何所聞而來不妨柳下鍛何所見而去魏鼎不復㸑哀
哉志士千古心有鎚弗鍛躍冶金
江鄉捕魚圖
人言東坡謫居海上時顧見漁釣之家樂嬉嬉問其生
涯煙波萬頃舟一葉問其日給鰕蠏小鱻日三炊有時
大魚入網即沽酒有時順風張帆即解維不知朝廷尊
嚴百官側枕聽雞起不知行役戴星出入世途愁險欹
篷窗齁齁子女睡竹笛嗚嗚朝暮吹坡聞其言慘不樂
我身何有恒百罹瘴海南浮天接水家鄉往往夢見之
何如此漁者生不觸禍機麤衣糲飰既飽暖高蓋大馬
空奔馳我觀此圖重歎息無乃有似坡翁所見畫入無
聲詩金緋貴官一射獵漁釣江湖勞夢思投毫寫圖意
可見一□秋風雙髩絲
僑吳集卷三
