僑吳集卷十一元鄭元祐撰
碑誌
忠孝感惠顯聖王廟碑
孝莫大乎雪父讐忠莫大乎以死諫能養志者孝矣而
忠未之聞能尸諫者忠矣而孝莫之顯故兼全忠孝者
自有昔以為難至於王者其忠孝全節照映千古論者
謂王脫身不死所以為父至其捐身必死所以為君若
夫求忠臣于孝子之門則王是也故迄于今幾二千年
不特焜燿史牒與夫廟食不毁至于樵童牧竪亦莫不
知王之為烈也夫吳自泰伯以來隠約荆蠻謂其城邑
不過三里而縱民畊耨其間則文身斷髮自同俚俗鼃
黽與居不異蠻民及王身事闔閭君臣合志迺擴其小
而大是圖屏其陋而明是向于是為之築城郭建宫室
實府庫厲兵戎使吳自拔于蠻夷而盟會于上國者大
抵皆王之功也于後吳雖盡入于越而吳人思王不忘
于是建廟于盤門裏城之西隅宋建中靖國時蔡京為
之記謂圖經與州縣祝版皆謂雙廟一為永昌武定王
一為福順賢德王若邦人與學士大夫自昔相傳則皆
以為子胥廟所謂福順則常州陳烈帝異代吳邦而吳
人所以祀烈帝者當吳越錢氏有國時崇報之請也若
王忠孝傑然自宜專祀故唐贈右相狄文惠公持節巡
撫江南棄燬淫祠小廟千七百所獨存夏禹泰伯延陵
季子并王四廟而已夫王德化自後漢太守麋豹按行
境内其功曹唐景曰處家無不孝之子在朝無不忠之
臣藹乎其言莫之尚也皇元大德三年王嘗顯靈以止
浙江之怒潮于是國朝推贈今王爵至正十二年廉訪
僉事遼東李公書吏絳州屈臣巡按吳下力為吳民(原闕二字)
城郭(原闕十四字)田僉事浚儀馬(原闕一字)一公念為吳建(原闕四字)
築城(原闕五字)莫大焉今重築於二千載之(原闕一字)大(原闕五字)神
(原闕五字)颶風不為之害待畢日當為王重建廟貌以為神
(原闕四字)城果完廟不可不作也乃作王新廟於胥門之上
按郡(原闕三字)嘗宅於其傍故城門所繇名夫王之英靈且
將與(原闕一字)光(原闕二字)之氣併為久遠則於助順富國何間
而況於王之故(原闕二字)王之故國也哉廟成乃為迎享送
神之詩以落之詩曰(原闕三字)新廟攸作神顧兹邦昔我是
擴雲旗徘徊下寥廓(原闕一字)補官肇啟殽(原闕一字)膬美神其
願歆醉飽以喜民安盜弭降福祉兮神之歸兮躡層雲
山矗兮水沄沄(原闕一字)支孔盖光繽紛素車白馬還天閽
年登穀稔兮神賜者侈樂神無窮兮自今以始李公名
善字仲善馬公名忠字元臣監郡則六十公字子約郡
太守高公名履字德基
重建岳鄂王忠烈廟碑
故宋贈太師忠武岳鄂王起卒伍至將帥其謀審戰勝
規模(原闕一字)設雖古名將不是過一時渡南諸帥臣不論
也而高宗昏孱竟斃之於權奸之手逮今二百餘年矣
雖童兒婦女概知王之為烈也孝宗嗣位禮葬王父子
於西湖之北山以舊廢智果觀(原闕一字)院賜額曰褒忠衍
福禪寺錫之土田所以褒贈之者無不備然其榘度盖
甚略視張浚楊沂中墳墓裁十之二三耳嘗謂宋(原闕一字)
度修理獨武勇將帥之臣不及漢唐幸而王出支宋運
中衰(原闕一字)復舊物以雪不與共戴天之讐顧庸君自委
宗社之靈(原闕三字)廣忍父兄不世之禍而甘為怨仇之臣
子於是王抱恨(原闕三字)社既墟王墳與寺亦廢王子孫(原闕)
(三字)者舊嘗與義興(原闕三字)譜合其力以起廢墳與寺既復
完久王疏屬有為僧者盡(原闕二字)所有粥諸人不惟王墳
洒掃闕弛至於廟貌一切委地行道之人至或泣下會武
昌李君全初以承事郎來為杭州路總管(原闕一字)經歷每
過二墓道必瞻望咨嗟思所以興復於既壊之後而(原闕)
(一字)之人力可為者於義不屑為見義勇為者力或不足
為李君籌於衆得一人焉王華甫華甫素服君之清強
承命唯謹於是庀材鳩工外為廟門翼以兩廡中作正
寢後作王燕寢且輦褒忠寺於廟之後山今浙西憲司
王故第也舊藏王繪像憲司出王像正寢中像王右像
王之子佐武大夫中州防禦使左像王之壻龍神衛四
廂都指揮使閬州觀察使燕寢中像王父母暨王夫人
咸在焉王故五子忠州君既侑食正寢矣其次任忠州
訓郎閤門祇候贈武略郎次任朝請大夫敷文閣侍制
贈中大夫次任朝奉大夫提舉江南東路常平事又其
次任修武郎閤門祇候以及王之女號銀瓶娘子者并
閬州君之夫人與夫王諸孫名位通顯者皆肖像以祀
焉王部曲諸將舊繪于壁今仍舊制廟成守土吏一再
致祭杭父老率其子弟瞻拜王廟貌有感而歎曰杭内
附幾七十年其任幕府長盖不知幾人矣視王廟貌墳
寺頽毁蕪滅漠然無一動其心者今李君乃獨經營一
新自非忠義契心千古一致其能若是乎衆圖昭示李
君之艱勤與王祠廟並久而弗墜又為迎享送神之詩
併刻之石詩曰
墓木隂墓道深作新廟墓之南神來臨兮新廟作粲枅
桷王父子儼冠服颯風馭下寥廓神來格兮祊田腴歲
有儲牲醴肥酒甕舁神來㪺兮神醉止錫壽喜儂享王
終復始神降祉兮琖斝陳跪跽頻徼侈福更千春儂送
神兮
前平江路總管道童公去思碑(代貢推官作)
(原闕二字)即位之二年思繩祖武復改至元上顧念萬方惟
東南富庶為天下最若吳之賦入則又為東南最于是
以通識大夫信州路總管高昌道童公來為平江平江
土壤雖沃腴而頻年暵潦民氣破傷重以貪殘侵年費
出無藝舊號兼并而以財雄吳下者數年來困于誅求
殫于掊剥至蕩析奔潰父子兄弟不相保公至吳之明
年夏大旱公宿公署屏酒肉恐懼修省祈哀百(原闕一字)吳
當南北衝送迎謁候無虚日公晝盡人事夜乘單舸或
車騎盖暴露奔走以請羣望雨以時澍而積隂以風稻
用虚秕公曰吳民困久矣兹歲又大祲使重掊民椎骨
肌瀝髓腦亦無不聽命然豈聖天子選以牧守以字其
民之謂哉屬邑以菑狀聞公遣僚屬出履畝戒之曰民
為國家赤子今誠飢虚為之父母者不聽其飢啼而其
飢啼謂之誑父母之于子固若是乎今若履畝必以實
聞時廉訪使者托岱公按部吳下聞公言是之及使者
身出履畝所在菑狀無少不讐吳多四方寓公喜持量
短長往時郡守至必伏謁其門日聽其所言少咈意輒
搆飛語扇禍福公至吳則曰顧已無少愆何惜乎人言
一切繩之以法僑居者往往不堪遂身至京邑言公妄
以歲凶誑朝廷事聞乃遣近臣御史乘傳南下鞠究虚
實時公已陞江淮等處財賦都總管府達嚕噶齊財賦
府治臨安公與吳之僚屬皆逮至檇李近臣御史評詰
公則其所言皆妄于是朝廷罪言者而公復還臨安三
吳之民手額南望拜公言曰儂等困瘁久矣今實歲祲
儂飢使公厚自顧惜不以實聞則儂等何從生活哉其
間欲以害公而併及吾儂者自非公清強之實有以孚
于人人則何以能感動近臣御史不貽儂子孫萬世大
禍哉然則公之于儂生死而骨肉有不足喻者矣於是
合三吳之民願立石道左頌公去後思公不忘之心以
式示萬世其民之老自吳走寧國乞予文其實予曰檇
李庭對時予在焉固不待父老言而後知也父老則又
出事狀以示予予以儒素備員平江推官與公共事久
讀事狀無一不讐者然其大致則有四焉持身嚴燭理
明決事敏待人直由是吏懾其威民懷其惠而爾民遂
有所不能忘公者矣謹按平江歲征夏絲二萬一千餘
斤歲立三限收足其間並緣為姦民受其害公設法周
備俯終六月而夏稅足徵吏弊為戢吳屬邑下民有訴
於其邑而邑不為之直者於是訴於公公置籍籍民所
訟言與夫民訟之未絶者送之屬邑務得其情而早決
遣之訟為之簡稅務月虧課郡遣官監收則務預抑商
賈以足之次月則復虧課耳公至務司憚公威明而虧
稅之患為之頓絶郡素富侈百司與寓公宴客排辦皆
出於坊正坊正者郡富民輪充宴散家奴留其什器須
坊正出鈔乃得什器還公正身率物私第未嘗燕客人
家宴席為之稀少坊正獲少蘇云酒課戶供讌席必上
等名酒公一切禁止酒課辦集郡以七倉儲糧歲設所
謂杴斗者百三十人皆積年在倉蠧納戶者公盡逐去
之選富實誠慤者為杴斗倉蠧為之一清民輸糧七倉
豪右屬官吏初限皆細民其輸糧也石加五六斗不能
足豪右至末限什僅納二三却用細民多輸者足之公
設法初限必大戶齊足而次及細民七倉屋建於宋歷
年滋深歲科里正修葺率具文無實公曰倉不可不修
修之不可若是其苟也於是躬督倉屋役百工具興撤
去弊陋仍復堅完識者謂七倉可以數年不修盖省惜
民力之一端也官以俸養廉禮也而郡科助筵贐客吏
虚占月給公筵宴既寡亦不徼譽過客吏俸始入其私
各官卒使率多猾惡少年公先逐其聽事卒餘多望風
避去郡用物和雇和買官償其直動經歲年公至物裁
入官鈔即償民民大便之郡為三吳腹江湖海相通貫
公弭盜有方為政野無狗驚之盜公化所被也以至于
瀕海軍船絡繹舟騎郡庠之養士粒米郊野之勸課農
桑與夫鈔庫泉貨軍士器甲凡經郡守所按治者在他
人一事已足書若公之惠吳民者其大者百世不能忘
也故其餘皆略而不書若夫田野墾闢流徙復業姦詭
遁迹良民安枕事皆具憲臣薦章又皆略而不必屢書
夫今官于其土者其去也率多樹碑頌德美及夫深究
其實則多謟諛濫辭豈若予言所紀錄者為目所親擊
也近臣所鞠問者予身所親逮也然則民所稱頌公者
非夸詡而濫美斷可知已公世系出高昌望族由儤直
殿省初命宣授承直郎中書省舍人一再為監察御史
比三僉廣東山南廉訪司事及今之為平江也凡十有
三命於朝矣歷官不為不多練事不為不精然公家甚
貧無方田以耕無區宅以居其為平江也譬游崑崙玄
圃而瓊瑶瑛璧無所不有而公一無所取斯可謂烈丈
夫矣宜乎其民思之不忘于是為之銘詩使鑱之石其
民之沾涵公之厚德者歌之有所興起也詩曰東吳耽
耽啟士之貪攫金晝市罔顧北南投身司寇意仍所甘
六十年間民牧代有誰如我公有則有守持官持身其
力糾糾譬之泰山巖巖其石萬國具瞻威稜是式崒聳
霄漢肯混荆棘公來東吳金晶玉潔試以太阿不闕則
折公恩在吳以日以月日月照臨猶有缺微公恩在吳
億年依依公去而思民罔或違公始來時民拜牧守公
既活我如親父母中更豺虎角崩我首事昧而章益思
我公我公不來我淚盈眶徒戴公恩以死以生(原闕一字)死
有子子死有孫子孫億年公恩長存樹石道傍以告來
者我思公恩豈其自我善法我公誰云不可
前海道都漕運萬戶大名邊公遺愛碑
國家以天眷錫福為萬祀無窮之丕基故中外之臣膺
慎選蒙厚任亦必清慎端重維持調護上知欽承天心
下知愛養民命庶乎同心同德均固福祉不則何以扶
隆平佐休運今夫海天下之至險也而國家歲漕東南
粟繇海達直沽自非天佑休顯淵示川后效職致命則
何以必其無虞也哉京畿之大臣民之衆梯山航海雲
湧霧合輳聚輦轂之下者開口待哺以仰海運于今六
七十年矣國家以其事大任重於是開漕府平江而漕
臣之選尤難其人清特自守者隘渾厚不遷者迂任者
或傷於刻激能者或闕於廉隅兹四者求盡人事尚未
可而況於出布皇靈以當大任以培休福哉元統元年
天子南面思得漕臣以分顧憂於是輟吏部侍郎大名
邊公出為海道都漕運萬戶佩之三珠黃金符乘傳至
吳下公曰海嶼領徼民生雖殊其出以給公上義也至
於樂生畏死則皆天性然也今滄海漕輓所謂船戶者
國家雖捐金以顧募之謂之水脚錢然聞之萬斛巨艦崔
嵬如山勢非不高且大也遇風濤作時掀舞下上若陞
重雲墜重淵不啻揚一葉於振風耳當此呌呼神明以
救死瞬息是非天朝厚福則雖勇力機智超世絶倫概
皆無所施直拱手(原闕一字)耳(原闕一字)待葬鯨腹其險若此而
赤子歲春夏兩運冐萬死不顧(原闕一字)生(原闕二字)念已予承
明命來為漕民父母忍不思所以裕養之(原闕四字)哉先是
江浙行省降散水脚錢貯之平江官庫方俵(原闕四字)急迫
鈔多不堪用鈔貫或不足漕民病之公移文有司躬至
庫盤勒檢視於是鈔無不堪用與不足之患民便之猾
徒詐增新造船謂之補置吏相與並緣而舊船戶虧元
額與夫歲附運香糯并財賦糧罷困之家不得與而其
利歲為富室漕民所掩有公設法為之防使水脚之利
溥被於強弱高下仍令探籌自取而吏不容其奸漕海
轉輸古今來宜有尸冥權於沖漠者於是建靈濟宫祠
天妃祭秩視海嶽有加每糧船遇風舟之人望拜哀號
必睹神燈降舟之柁樓其靈迹章章如是故所在祠祭
惟謹而在吳為尤著太倉之周涇靈濟宫尤大每春夏
運行省官躬率漕吏守土吏大祭祠下必慎選穀旦而
卜之得吉卜舟乃敢動而豪民至侵占宫之防虞水溝
而屋之累數政莫之問公撤溝上屋而宫始大完祭畢
靈濟宫官吏因讌饗什器辦集皆出於坊正畢皆散去
奴卒旁午攘竊公獨坐不動督視盡取什器乃出推公
愛民之心形見於酒酣燕散邈然不干已之際顧能若
此宜其於漕民無不盡其情焉若夫舟大糧少而舟中
百須無一可闕者公則命併運起發以至於民舊造船
則以民姓名號其船歷年滋深遂令子冐父諱孫冐祖
諱公一一為正其名凡若此類公為漕民曲盡其情者
皆可推見也故公臨漕府三四年間漕政無不修漕民
無不悅民心和於下神心感於上於是海無惡風漕運
直沽羣艦畢集一無驚虞天人祐助所謂維持調護均
固福祉於無窮者豈不信哉公仕宦垂四十年廉介之
操清慎之實不惟衆所推公而公亦以此自信之篤(原闕)
(一字)故公之貴而能貧約而能守推此言之非履之有素
持之有道其能若是哉公代之明年夏運暴風怒雨船
多覆溺漕民思公善政遺愛自非形之善頌勒之金石
何以章示永久垂之無窮於是為之頌使鑱諸石頌曰
稽昔漢史如何君公方在職時無赫赫功及其既去民
思不忘譬彼桔橰雨時奚庸捲水旱田功莫與京公來
漕府既章國程填以惠安疏以顯明漕民戴公以保其
生千艘林林萬檣蓬蓬轉海北上南來其風天吳潛鱗
飢鯨粘首篙師下碇仰瞻北斗以達直沽神京用飽萬
井炊烟雲散林藪戶曹計功歲書上考是皆我公善總
其紐民心悅豫國計斯阜神人依公懽喜噎嘔方公在
政民不知有及公既代民病疾首今公既往參秉國鈞
漕運思公靡間神人公不復來川示肆嗔墊溺啼號哀
哀水濱求如我公敬神勤民如在嚴冬妄希陽春公佐
天子番番老臣喉舌翕張民氣用伸豈獨漕民願解戚
顰萬方惠和休祥日臻
長洲縣達嚕噶齊元童君遺愛碑
高昌直西北為城郭諸國稱首其人才出當休明服勤
王家大而輔相廊廟小而長貳府縣班班輩出如星麗
天可謂蕃盛也已廊廟公輔勲書太史此不必言其散
而試諸長貳府縣有大小職任有輕重事勢既殊才任
亦異概可推見也已獨長洲舊為平江望縣其以里計
未必數倍子男封邑也其以財計未必男盡田女盡蠶
也其秋輸糧夏輸絲也糧以石計至三十有萬絲以兩
計至八萬四千有畸餘盖皆略之也使錢鎛盡翻其町
疃桑柘盡植其垣塍然後輸公上者乃可以無闕也奈
之何閒田惰農與水旱更相病然則其民力如之何而
不瘁哉故自昔號為兼并及今至無塊壤以卓錐無片
瓦以覆首者矣其困罷之極若此而國家兩稅銖龠不
可減然則為是縣之長民者上何以逭責下何以逃怨
哉故每歲將終大府往往械繫縣長貳俾之督稅不少
貸民窮無可償官至質朝所授書糴粟補完弗憚也噫
官吏窘若此縣之人當何如哉迺至元仍紀元之元年
高昌元童君來為縣之達嚕噶齊嘆曰補甚弊支甚廢
非殫竭其才智何由集事哉于是日至野次召農父老
相高下騐腴瘠謹浚塞厚培糞躬勸其力之稍有餘者
出飲食以饁之策勤惰而列之嚴其程役時其賞罰其
隄防不敗于水工作不潰于成矣則又課田之瀕江而
枕湖者不能必其無風濤之虞也更科以蕩課而民力
獲少蘇初至治三年行津助賦役法所謂津助者田畝
什抽一以助役二十年間田貿易主屢遷而役悉仍舊
殊為民病君考之縣乘騐其消長而均征之君資精明
善記憶吏毋敢欺于是民讙趨事甫及期而糧已告足
先是縣里所在郡東北隅縣治既更附大府官即理所
舊基而為縣學其實民至縱畜牧佃蔬圃其間君曰今
縣學有學官有子弟員而學官不可以闕者特空名將
何以謂之學于是建言大府勸募徽州路儒學教授郡
人陸德原剏建禮殿講堂四齋兩廡計為屋若干楹學
成慮無以養邑士也復募民捐田以饍學君莅事明察
果毅鄉者君嘗同知常熟州民已稱其果斷故于吳習
俗悉知之大抵吳俗剽輕而嗜利里胥田主其征糧佃
客也寬則緩猛則斷甚至傷肢體殘孳息聽訟者不察
往往為其所矯誣君既得其情故于征科之際民不慢
令糧以時集夫政為于平妥易行之時雖中才無難者
惟是甚弊而莫窺其迹甚憊而莫見其隙隠之于將潰
匿之于垂敗理之者急則傷于刻緩則流于迂若君之
理長洲譬之用藥然膏盲鍼砭既已疏其窽會通其鬱
滯又若衛生之經攝養之術固君素具而深練者使其
久于兹邑生育其人而乳之涵煦其人而撫之則其顛
連而瘁瘠者且將優游於樂生之域矣無何君以三年
告代縣之人殆猶愛子失其慈母弟子失其嚴師其仰
企而延望者當如何哉僉曰長洲之學建於君學校公
論所自出縣之人念君遺愛而不忘者匪樹石於學則
後之來游而來歌者何以知君惠其邑之深及其人之
厚也乃相與礱石而請文於予辭不獲庸序如左仍繫
之詩曰泰伯君吳端委初其民伾伾樂方蘇至德渾成
與化符炙魚七首闓爭塗沃壤而擅稻蠏區後至射利
紛相圖長洲為邑割之吳考之縣賦天下無疃耕寸織
殫其盈剥瀝肌髓骨先枯北庭元君至則吁譬醫製劑
藥其痡彼竪方執膏盲樞君施芒鍼伐其隅起傴使直
躄使趨謂醫非良爾則誣歘三星霜歲月征正猶少愈
病復加君不我留我孰扶顛連羇窮孰非夫倚君調護
保厥軀君方翺翔上天衢聖皇顧憂民力瘏乞君早登
朱轓車激水活我涸轍魚懷恩不忘此其粗俟君侯吳
筆屢書用章官程儆其餘
亞中大夫海道副萬戶揚珠格爾公政績碑
國家肇興朔漠族屬之賢出為興王之佐其紀之旂常
書之竹帛者盖已極其盛惟區宇混一垂七十年累聖
重熙親親賢賢其所倚任以培丕基以延景運者盖駸
駸然不異萬邦黎獻共惟帝臣之日況於天潢疏𣲖以
演迤於無彊嗣大歷服乎顧惟文昭武穆分食茅土崇
大尊榮為萬目瞻睹奚啻景星燦輝卿雲紓祥益見我
朝深仁厚澤固結民心永久而不忘若是耶亞中大夫
海道副萬戸揚珠格爾公寔國家族屬之賢自筮仕即為
吳長洲縣達嚕噶齊遄擢兩臺御史湖廣陜西兩省幕
府都總管府總管皆嘗贊畫治政清慎之操忠厚之意
日益著聞由是言官交章舉於廷士論交口誦于野遂
魁然為世賢大夫人識與不識悉隠然望之為公輔器
也今則貳政漕府夫漕運之道取諸海亘古所未聞始
世皇聽海臣之言創法歲每漕東南稻米由海轉饟以
達京畿京畿天下人所聚豈皆裹糧以給朝暮概仰食
于海運明矣故其職任之重其臣任之選為尤難其人
也初公之令長洲也浙以西吏胥之美惡民俗之習尚
與夫貲力之消長盖已洞知其然今兹之來練歷既多
識見彌廣苐念有家國天下者盖無不役之民役其民
而驅之以涉天下之至險則無有甚於漕民者列聖審
若是屢加憫恤之德音惠護之渥洽歲頒璽書動有榘
度然而羣有司所掌職靡知大體特務辯給而已鹽筴
是也夫鹽主五味漕民當歲運每船計口買官鹽而食
比達直沽鹽司慮其私販遣人巡邏然其弊至有預實
鹽苞苴中當搜檢時倉皇紛擾默實鹽苞苴指為私販
漕民卒莫之辯竟墜其彀中公乃建言乞中書定議計
糧船發期與到日官皆明給據憑庶不罹其擾害糧船
既開太倉風順浪平瞬息千里設風濤不測動淹旬朔
舟載薪有限而涉險無涯于是取薪海壖(原闕一字)蒲葦葭
菼匪求贏餘俾不乏爨斯足矣而鹽司與之爭以(原闕二字)
海草薪官給燒鹽漕民何得&KR1573;取至拘囚樵蘇毒刑搒
箠(原闕二字)舟經島嶼非有市苟薪不&KR1573;取則幾于不火食
雖熬波課急亦不宜如此檢括公亦建言于是漕船薪
能續矣夫海運僅虞風濤至于猾寇則未之防自至正
元年賊于茒竹山沙門島公然駕舟張旗樹矛戟鳴金
鼓焚舟殺人然而漕船罔敢擅設兵器拱手待斃以葬
魚腹公建言五兵國兵擅藏者有禁若夫漕民雖官顧
募然實為公既驅涉海已出萬死一生況重之以盜戮
無辜抑何不幸若此哉公力言於朝當春夏海運檄使
沿海分鎮官軍精選才勇善射者預于島嶼巡警清盪
比舟發仍用之護送由是寇盜衰息公每念海運重事
必得米之精鑿者始不敗事夫何有司奉行日失其指
當輸糧時守土大吏委之佐貳官潔已者既難其人漕
民交糧一言米惡倉庾奸頑預結羣兇輒肆凌虐將訟
曲直則迫以風信日期適當春夏之交日氣曝于上海
氣蒸于下米漸浥腐至直沽羣有司每歸罪漕民伸雪
無所或至賣舟糴米貧不能返以故漕民日病公亦抗
言其為害悉以上聞凡此數者皆公佐政漕府挺然為
其民請命(原闕一字)若公履歷中外興利除害以事不在漕
政故皆不書今公已代(原闕五字)感公矜憂戴公恩德非勒
之琬琰則何以寫其不忘之素(原闕二字)裒公國族之懿漕
政之美既列其事復繫以詩於皇世祖奄有九州爰創
海運與神為謀萬艘林林卜吉海陬撾鼓張颿鯨波安
流夜瞻北辰是為京邑億兆仰爨縣磬待實七十年間
靡間(原闕二字)漕政既修漕民是恤列聖繩武慎選漕臣(原闕)
(十三字)夏(原闕一字)春(原闕一字)久斯圯支柱在人(原闕四字)國(原闕四字)外
攸歷(原闕三字)熙來貳漕府民愛吏畏(原闕十字)上(原闕二字)民(原闕一字)
公戴(原闕三字)不殊始終鯨(原闕一字)如山海(原闕十一字)今(原闕一字)既代
民(原闕一字)入相(原闕六字)加(原闕一字)刻辭于石式(原闕七字)公名滋暢
海道都漕運和尚公政績碑
(原闕六字)帝以聖文神武一天下(原闕一字)海内外幅員之廣亘
萬里有所不能盡也(原闕六字)度(原闕二字)視六合猶一家四海猶
一區于是杭(原闕四字)給京師夫天下之名州三百支川三千
其視海猶一川(原闕三字)波有不測(原闕一字)或驚危大或傾覆雖
智者不能保也何况(原闕五字)日與元氣溟渤相為底(原闕一字)哉
然而世祖獨運成筭(原闕三字)謀開漕運戶府于吳六七十年
列聖相承一守成憲(原闕四字)以選漕臣故漕臣之長必天
下重望其長才足以任(原闕二字)智足以燭理(原闕二字)足以厲
俗德量足以服人乃始克勝其任耳愚藉文祖(原闕四字)政
鎮守吳下凡仕宦之來才不才賢不肖更三(原闕二字)久(原闕)
(二字)城而居未有不悉其人者悉其人矣而才賢不得言
不才(原闕二字)不敢言蓋以非戎職所敢與聞也竊自念朝
廷人才出膺大任目擊其賢而恨以職守不得一言于
朝盖已私自嘆閔若夫其人三歲既代而其政績之美
廉謹之操士誦之民思之鑱之金石播之聲詩者忘其
僭而屬筆焉則非侵官也今天子即位思繩祖武仍以
至元紀元當元年用浙江道肅政廉訪司使高昌華善
公來為漕運萬戶府達嚕噶齊夫以憲使之清嚴貴重
而乃屈之以督饟運于以見聖君慎選漕吏當何如哉
先是漕府版籍錄民貲産造舟載糧謂之船戶論船戶
大小載糧多寡官以石給鈔雇募之謂之水脚錢船戶
役既久其間貲産不能無消長官率因循不之考吏得
並緣為姦公至稽蒐覈實船戶役均當春夏兩運官給
水脚錢動至數萬緡行中書省歲分宰臣臨莅漕府姦
民射利偽濫百端公嚴檄有司躬為檢閱船戶受顧募
之實云先是府吏參用儒生吳人僥倖中進者賄屬上
下預籍姓名更牘中公曰漕(原闕七字)郡郡豈皆無儒生而
獨取于平江迺檄諸郡必(原闕八字)取之至尤慮其非召郡
博士試而用之府(原闕八字)謂之千戶所所吏往往辟諸司
縣然多以賂進(原闕八字)取其人焉其傭書以佐吏與夫輿
皂卒伍(原闕八字)久而父子兄弟根株蟠結蠶食漕民公坐
(原闕八字)漕府所當設而冐焉趨入者悉捕之由是(原闕八字)貲
遺之得官水脚錢移償逋負及期舟弊(原闕八字)它舟俾無
乏事公私稱便江西湖廣諸郡(原闕八字)灣漕府撥船戶受
其米輸之海船戶念漕(原闕八字)為賫裝費諸郡之人恨其
裒取兼是遠客(原闕八字)盖甚慘行省以公嚴重檄公往督
之公往(原闕八字)今者船戶遇風濤固有所不測然姦民或
(原闕八字)官多不覈實公曰誠遇風濤固當痛心設(原闕八字)根
株由是溟海萬國而人憚威望而不敢(原闕八字)漕府嘗有
權貴人欲干以私望而逡巡卒(原闕八字)無敢欺才克任事
政無少弛德以服人而(原闕七字)廉隅整截清儉自守雖古
之廉吏無以過之(原闕六字)不過若干緡公既高昌世胄自
奉宜優裕然痛(原闕六字)居處晏如書生寒士此愚所目擊
而非傳聞之(原闕六字)成用至正改元之年廷召公還任以
大都路都(原闕五字)噶齊繼拜四川陜西兩省參政人謂公
英聲茂實(原闕五字)入相一人以福萬方固世所共儗若夫
漕府之政(原闕四字)公行事萬分之一哉此世之公言而非
愚私已之臆(原闕四字)禄大夫行宣政院使公僑寓吳下嘗
因坐語從容(原闕三字)今官既代去多伐石以紀其美者如
公視諸人詎不遠(原闕四字)以兵戎鎮吳而好文學公之美
其可泯乎愚自念經(原闕四字)聞于人者雖未悉其奧若夫
世之名公卿鑿鑿有善治(原闕五字)而莫詳其實爰敘公漕
政之美之實勒之石使國(原闕六字)之詩俾吳民咏歌之盖
國史非民無所據誦之(原闕六字)於不朽也詩曰高昌才英
毓公卿多以風望輔(原闕六字)世簪纓持官保身全令名向
操憲度錢唐城威(原闕六字)一掃貪墨歸澄清東吳漕府控
百城鑄銀作印(原闕六字)絳絨繩慎選重臣示匪輕我公威
重世所稱(原闕八字)吳帖首伏海鯨祥飈送帆濤熨平龍驤
萬(原闕七字)沽餉畿氓由公政善皇威靈公既入覲尹神(原闕)
(七字)勍公能禁止而令行漕民思公鎮懸情引領(原闕七字)富
壽而康寧入相天子福蒼生五風十雨百(原闕七字)益稱鑱
諸樂石播德馨後將有考書汙青
重建路漕天妃宫碑
(原闕八字)混潰歸東南而海之功用遂與天地配然(原闕八字)王
者出而御極盖非一人至于宏大之量(原闕八字)波萬里猶
一堠龍伯九淵猶一舍凌駕溟(原闕八字)虞如我朝世祖皇
帝者也爰自定都于(原闕八字)由河渠以達畿甸則道里遠
而勞費大積(原闕八字)納海臣之請斷自宸衷始創海運方
其波(原闕二字)踰旬日即詣京畿斯實國家厚福其蟠地(原闕)
(八字)左劵交相付然風濤有所不測雖河流之(原闕七字)乎設
使颶風鼓濤鯨去鰲抃天跳地掉萬斛之舟輕于一擲
當此之時雖有絶倫智力亦必拱手待弊哀號籲天呌
呼神明救死瞬息粤有天妃肇迹前宋著靈於我邦家
亟揚神光出于星霧其光曄煜謂之天燈飛泊高桅不
令墊覆舟人稽顙咸稱再生舟遂順濟其靈顯尤章章
如此於是列聖相承累加封號爰即江海之要建祠妥
靈若夫路漕靈濟宫則尤典禮尊崇者也盖海舟歲當
春夏運畢集劉家港而路漕實當港之衝故天妃宫之
在路漕者顯敞華麗實甲它祠國家致重漕饟既開漕
府于吳歲每分江浙省宰臣一人督運當轉漕之際宰
臣必躬率漕臣守臣咸集祠下卜吉于妃既得吉卜然
後敢於港次發舟仍即妃之宫刑馬椎牛致大享禮餼
腯牲肥醇酧甕㪺庶羞畢陳絲聲在絃金石間奏咽軋
簫管繁吹入雲舞既歌闋冷風肅然填境虎臣卒徒擢
舟揚舲撾鼓鏦金響振川陸文嚴武齊羣拜聽命而後
舉由始建宫迄今五十一年矣神人顧歆歲仍舊章罔
敢或怠迺至元仍紀元之五年水嚙宫坊日就虧圯翼
宫周廬間亦頽壓爰歷五祀審以宫迫海漘波濤浸淫
工莫就緒今至正二年江浙行省參知政事燕山圖嚕
公實董運事漕府以有事于妃宫告公即齋沐登舟弭
節祠下顧瞻宫宇之弛惕憂形色立漕臣於前戒飭之
曰朝廷嚴事天妃潔蠲明誠牲幣器數樂度舞綴悉有
攸司載在祀典至于列聖歲遣近臣錫金函香事事孔
誠猶恐弗至今路漕岸坊崩虧若此夫臣子之於君父
每先意承顔尚懼或失顧今豈得自安哉漕臣對以非
遷宫不可而遷宫之費甚繁計無從出爰積漕餘得中
統鈔二萬五千貫計貲量工什裁二三無何劉文明者
跽於庭拱而言曰某常熟所海船戶也蒙神庇庥漕海
積年衣食粗給今參政公勵精於上漕府羣官盡瘁於
下事神恤民可謂至矣欲徙神宫願以已貲合今漕府
鈔悉委其料理洎完畢焉庶幾川后妥靈官政盡美於
是公與羣僚咸加奬予退而文明相地於神宫之稍西
乃徙宫其上土埴燥剛戶向高平經搆於是年正月裁
二視朔用告落成殿寢言言門廡崇崇梁拱森齊丹雘
朗潤凡兹視舊加(原闕一字)是歲春運達直沽無一少損文
明念舊址已圯歲久自非(原闕三字)公督責嚴切省幕都事
王公慶掾史常時等參贊門(原闕三字)羣公克承公志則是
舉也幾何而得就緒哉文明(原闕四字)天妃之聖靈以及官
臣之庶績庶幾神人相與取信無(原闕二字)天妃之(原闕一字)族
靈異往往散在傳記故兹不書事既(原闕二字)石復為(原闕一字)
享送(原闕一字)曲以繫之其詞曰瀰為洲南海&KR1101;積靈(原闕二字)
川后兮川后生以明靈帝爰命尸滄溟兮滄溟大森祕
怪既咸若不吾害兮川后來紛雲旗從羣龍耀金支兮
川后神海若馴廟食懿更千春兮海安流漕政修實畿
甸更千秋兮后靈妥恒福我新宫成璨靈瑣兮后馭旋
雲滿川依皇元于萬年兮
元普應國師道行碑
禪自少林指心單傳十一傳而為臨濟玄玄十八傳而
為雪巖欽欽當宋之季其道明濬光潔嗣其法者夥矣
而獨得一人焉曰高峯妙公妙於欽諸子其得法最先
而其道最為卓絶後登天目之西峯見其山高林深便
卓錫巖石下書石作死關而居之閱十七暑寒不跬步
出外方是時尊教抑禪欽江右召至錢唐授密戒玅方
遺世孑立身巢岩扃目瞪雲漢何止空四海于一睫也
其大弟子得兩人焉曰斷崖義公曰中峯本公義嗇其
用以推揖于本故本公獨以其道為東南末法倡公示
寂之十二年當元統乙亥天子錫號普應國師仍以師
所書曰天目中峯和尚廣錄三十卷賜之入藏敇詞臣
序於書首其徒狀事礱石請於余曰吾師身棲谷巖名
聞廟朝仁皇嘗製衣降詔一再遣使入山致禮賜號佛
慈圓照廣慧禪師其受業師子院改陞師子正宗禪寺
勅翰林學士承旨吳興趙公撰碑以賜英宗繼明寵賚
如之逮文宗臨御師已入寂賜謚智覺禪師塔曰法雲
之塔塔之
師其葬雖無竁穴而其名行勒之金石孰曰匪宜謹按
行錄師諱某俗姓孫錢唐人母娠師時夢無門開道者
寄籠燈其家而生師師生有至性不好弄而好謌梵唄
結趺坐髫鬌讀論孟未終卷母喪輟學年十五輒然臂
持戒誓向空寂久之閱傳燈錄有疑志在參決遂登死
關見妙公妙髮長不薙衣敝不易孤峭嚴冷未嘗一啟
齒而笑亦未嘗為其徒剃落獨見即懽然欲為祝髮盖
亦已知為大器焉久之誦金剛經恍若開解者師自謂
識量疏通於義趣無不融貫然非悟也已而薙染給侍
死關天目於東南諸山最高寒廪粟屋材微飛輓則莫
能至其上師晝服力役夜事禪定十年脇膚不沾席後
於妙言下機旨洞契妙以其克肖書偈付之師益自晦
未嘗以師道自任也然而玉在山珠在淵其光氣自不
可掩況審之以咨決重之以記别哉至元間松江瞿霆
發施田建寺于蓮花峯號大覺正等禪寺妙將遷化以
寺屬師師辭師每謂住者必無上大道其力可以開明
人天夙植福緣其力可以蔭結徒衆明智通變其力可
以酬酢事宜故凡住持道為之體而緣與智為之用有
其體而闕其用雖則化權不周事儀不備猶之可也使
無其體而徒倚其用則雖處衆而衆歸制事而事宜亦
不足言矣況三者併闕而冐為尸之者其于因果能無
懼乎當五山闕主席宰執大臣致書幣屢以為請師皆
力辭至于窮厓孤洲草栖浪宿屏遁其迹而避之然四
方學者北殫龍漠南踰六詔西連身毒東極扶桑裹糧
躡屩萬里奔走而輻輳赴師者逮無虛日南詔僧玄鑒
素明教觀辯博英發每曰吾聞大唐有禪宗使審是耶
吾將從學設或未當吾宗易其宗旨而俾趨教觀由其
國來一聞師言即悟昔非洞發源底方圖歸以倡道而
殁于中吳鑒之徒畫師像歸國像出神光燭天南詔遂
易教為禪奉師為禪宗第一祖至治三年春天目山木
稼其徒之老異之秋八月甲子師遂入寂即山之西岡
塔其全身未逝前一日遺别其外護并法屬一一皆師
手書是日白虹貫山師世壽六十一僧臘三十七矣余
僑客江南聞師所至四衆傾慕香茗金幣拜禮供養悉
成寶坊而師一衲一簞未嘗屬目人念其豐肌暑月□
腐奏葛衣以袣袢者師一不以近體他可知已雖屢辭
名山以自放於山林江海解縢屩脫袍笠在處結茒以
居一皆名曰幻住蒲團禪板晝作夜參規程條章井井
森列儀榘慎嚴如臨千衆至于激提提倡機用翕㸌嬰
之者膽喪聞之者意消而其文致則深惟世道降道離
諸方(原闕三字)無佛祖為可痛心每謂其教傳佛心宗單提
直指惡有(原闕二字)授受哉惡有所謂言語依解哉故師于
其教法欲救其弊(原闕三字)病皆以身先之故師之于物洪
纖高下緩急後先拒之(原闕三字)接之而不攜人徒見其發
于悲願其誠而不知其一一以(原闕二字)而非事夫空言也
以故當世公卿大夫器識如徐君威卿(原闕二字)如鄭君鵬
南才藝如趙君子昂一聞師之道固已知敬及(原闕二字)言
容無不歆慕終其身江浙丞相托歡公最號嚴重讀師
(原闕三字)歛袵望拜高麗瀋王以天屬懿親萬里函香拜禮
起謂(原闕三字)閱人多矣未有如師福德最勝者獲師開示
涕淚感發(原闕二字)師躬已以究其道豈有毫髮涉世意哉
然而其名不行而(原闕三字)不言而信自非行戒相應聲實
一致永久益章而弗昧(原闕二字)亦何以致此哉乃為銘詩
傳之其徒昭示不朽若師所著(原闕一字)其目見塔銘兹不
贅詩曰天目于山擅宏賁兩峯高盤帝青(原闕一字)孤禪行
坐虎豹羣延敵死關駐孤軍神機觸著身火焚濯以(原闕)
(二字)洗垢氛有幻一人奪旌旗正令一下千騶馳定目不
覩轅(原闕二字)摩尼寶玉燄輪時如日始出扶桑枝光雲照
曜千須彌崩(原闕二字)赴無中邊百舍重趼走莫前來者駭
汗命髮縣幻以鑪錘(原闕二字)鉛其出躍冶流炎烟不闕則
折非龍泉乃復煅鑄而鍊烹(原闕二字)爾骨死以生醍醐上
味投寶瓶蘂香珠幢帝網纓一一芬馥(原闕二字)明問師何
由執神樞一切入一亦無餘隂禪國程鞏皇圖(原闕一字)子
南面味道腴五朝恩光鬱扶輿號尊國師章異恩錫書
入(原闕一字)開蒙昏揭若日月行崑崙又如大海涵乾坤俾
人盡證毘耶(原闕一字)正宗的的萬子孫億劫師言永長存
石樓鄭氏先德碑
(原闕一字)皇帝在潛邸時聿有羈靮之臣石樓鄭元氏備嘗
艱勤既正(原闕一字)宫以其勲舊言于上上即超授中順大
夫太子率更令及即位(原闕一字)遷資德大夫司農卿時延
祐六年也是年秋九月二日上御(原闕二字)殿顧謂侍臣曰
國家官制子貴而推恩於其親者視子秩(原闕二字)以疏恩
今鄭某扈從以事朕二紀矣欲以一品恩官其三(原闕二字)
示特恩以優異於羣臣於是贈其曾祖考翼金紫光禄
大夫上柱國大司徒追封韓國公謚康簡祖考璘加贈
純成保德(原闕二字)太保金紫光禄大夫上柱國謚安懿封
同顯考濟加贈推(原闕三字)功臣太傅開府儀同三司上柱
國謚莊僖封同曾祖妣(原闕四字)高氏妣段氏皆韓國夫人
仍命詞臣代言以章寵數(原闕四字)既極深重而在廷之臣
亦皆歆艷以為曠代盛典猗(原闕五字)石樓之有鄭氏自康
簡仕於金官至龍虎衛上將(原闕四字)反使移鎮晉寧因家
焉當時用法嚴峻康簡能以寬(原闕四字)德之由康簡以上
有諱元亨利貞四人俱隠約田里(原闕四字)元之配薛實生
康簡康簡既起家秉旄節安懿以任(原闕四字)晉既内附仍
用安懿以長尹其鄉邑時兵燹之餘白(原闕三字)數百里之
内人烟雞犬無復孑遺而安懿撫綏其凋殘(原闕二字)其困
弊恒呻吟愁歎於壊垣闕甃之下安懿必躬視其有(原闕)
(二字)其燥濕均甘苦同勞佚以休息之以故殘民之歸者
日漸(原闕二字)乃復分其少有餘以濟其甚不足至于孤嫠
鰥煢為(原闕二字)有室家鉏犁錢鎛視其利鈍以驗勤惰以
故石樓之為縣(原闕三字)生齒粗為完聚逮安僖而不願仕
教授于家塾以誨其(原闕三字)知其積之厚而發之有日勸
某姑亦觀光皇都時則仁(原闕三字)邑其宿衛之臣有與某
同里者介之入見某長身疎眉面目光燄氣宇豐偉俾
之言天下事詞意粲然明達于是親遇日隆後從往覃
懷遂贊之以入繼大統一時明良慶會為盛遂由宫臣
登兩府延賞及乎三世自非其前人培植深長何能致
是哉先是某為率更時舉監察御史郭文卿以自副上
審其人某慊然以已不及為對上嘉其不難於自屈至
大改元宫師府罷遄陞翰林侍讀學士侍讀必兼知制
誥同修國史以所授闕之也仁皇自為言于上得可乃
己巳而遷禮部侍郎未幾擢兵部尚書裁九閱月仁皇
詔於朝若曰某既長兵曹任邦政不得如宫僚朝夕進
見豈其初執羈靮以從朕於艱危之意哉即加授昭文
館大學士階中奉大夫居無何轉工部尚書遄拜江西
行省參知政事繼改山東道肅政廉訪使將上超拜資
德大夫太醫院使時仁皇憂各處官貪吏弊民冤政闕
分遣重臣宣布德音撫安黔黎於是某選自宸衷俾之
宣撫甘肅道使還稱旨延祐三年授政祥院使未幾超
拜陜西行省左丞以病在告未上擢授大司農卿盖某
敭歷清要出入禁近或一年再擢或僅歲復除寵數之
便蕃恩意之稠疊一時廷臣概無儷君子於此推見之
譬則水與木水之發也源不深長其流遇坎而止何以
能百折以東而達于海木之植也根不深厚其枝何以
能委翳而上干霄漢成夫棟梁之具哉予於石樓鄭氏
積德鍾慶亦若是云某既追惟先德自高曾以來粗撫其
概勒之豐碑又念其伯叔父亦不可泯泯乞附見焉其
諱浦字潤夫者公從叔父也母則高夫人嘗以軍職從
軍南征卒軍中從伯妣賈夫人生一男四女男諱輔女
皆適官族輔生三男諱智仁勇皆孝友才辯(原闕二字)字惠
夫其行實神道有文兹不贅於乎晉更宋金兵禍連(原闕)
(二字)家遺族譜系淪落無所稽正則鄭氏之先由某之聞
於家(原闕二字)者若此其不得而聞者又何但於此哉用序
如右仍為之(原闕二字)仁皇御宇極盛至隆闓此太平繄誰
之功百辟卿士星旋(原闕二字)爰有宫臣是惟鄭公公贊仁
皇入統皇極大明當天溥照萬國公於其間以道贊畫
恩意滲濫飛泳動植公貴之驟公寵之赫人皆訝公不究
其極其極伊何公之前人能徠攜離能蘇苦辛遂令凋殘
漸煦以春積兹厚德其報可信篤生司農為時哲輔恩
覃三葉玄衮大璐几几赤舄煌煌朱戶昭哉旂常以顯
恩數石樓之邑山高土深鄭氏有阡松柏隂森紀有先
德式如玉金勒兹聲詩以雅以南昭示億年以闓民心
許昌馮氏先瑩碑
維馮氏遠有委系其墳墓在真定者盖不知世數矣其
居許下則自處士君始處士至其孫夢弼於今為三世
矣昔晉之亡河北受兵禍慘其民多南徙圖避而馮氏
遂來許處士諱聚與其配師夫人之居許也生子男四
人曰信曰玉曰用曰祥用娶郭氏亦生子四人其長即
夢弼次夢岩夢得夢周夢弼最知名以中書掾歷諸太
府幕僚泰定初朝廷計其伐越之功超拜朝散大夫江
浙省理問所理問正被服金紫人咸以為光榮夢弼念
郭夫人老矣非躬奉子職不足以盡其心即辭職就養
丞相不允而辭愈堅夢周方以湖州歸安尉辟掾浙西
憲府亦以養親辭與其孟均侍郭夫人怡愉盡懽當時
稱孝養盖推其兄弟云未幾郭夫人棄養吳下奉柩歸
葬于許昌服闋至順元年陞授中順大夫湖南道宣慰
副使元統三年擢拜嘉議大夫靜江路總管於是天子
推恩於其三世聚贈大中大夫彰德路總管(原闕一字)車都
尉進封始平郡侯配師氏追封始平郡夫人用贈通議
(原闕二字)中書吏部尚書上輕車都尉追封始平郡侯郭夫
人封同(原闕三字)自惟念馮氏自得姓其間顯晦升没盖不
知幾世幾人(原闕三字)其祖考播遷来許依蓬藋建生業知
力農以給賦知執(原闕四字)其於譜誌圖牒散亡淪落不暇
念其所從來無足怪(原闕四字)弼循官序積年勞秩真二千
石何莫非其前人之種(原闕四字)晦昧其祖考雖有其先敘
不著之文詞不勒之金石(原闕四字)先德以發于其身之謂
哉於是礱石墓左乞銘于元(原闕四字)致其言曰夢弼四兄
弟厪先人教育當至元三十年(原闕四字)一二而夢弼始冠
不幸而先人物故其弟盖甚幼穉(原闕四字)躬紡織縫紉以
字諸孤方是時文儒未大顯用而夢(原闕四字)儒術緣飾吏
事於是起家八蕃元帥府令史郭夫人(原闕四字)南而長弟
夢岩嘗為許州管田産提領守許下墳墓(原闕四字)李□長
官司吏目其幼夢周亦以海北帥府吏而調(原闕四字)以承
直節而任温州路經歷夢周向嘗馳傳至京師(原闕四字)所
謂欒城劉村者得高曾以上墟壟蒼藤古木猶有(原闕三字)
南梁貢士為文以記之夢弼今老矣其始仕也圖以(原闕)
(三字)夫人及夫人之壽康而後享年八十有二歲累見夢
弼(原闕三字)命得累贈先人中順大夫歸德府知府上騎都
尉始平(原闕三字)老母亦累封至始平郡太君而又及見孫
男若干人孫(原闕三字)人烏鳥私情獲辰終養是皆先世積
厚流遠不自享其(原闕三字)遂發于夢弼顧惟無似恒恐殞
墜及今既老而獲歸拜(原闕三字)石墓下不慚見鄉里父老
是皆先公先夫人教道之篤(原闕五字)何足以當之也哉元
祐聞其言而有感焉夫河北(原闕三字)轉死幾盡彰德之來
許也夫豈覬望其子孫顯榮若此(原闕三字)尚書君入則致
養其親出則耕稼以給公上盖皆朝夕(原闕三字)亦何自而
發于其子哉昔人有言人可以偽而天不可(原闕二字)人雖
不章章於人而默默有契于天矣則夫天之報施於(原闕)
(三字)有不得而窺者矣不然何其得于造物者完而遂其
志(原闕三字)尚書諸孫名震賁晉者夢弼子也夢弼先娶郭
蚤卒生(原闕三字)梁庸庸亦早卒繼娶王皆封始平郡夫人
震賁王出也而(原闕三字)夢岩娶張子鼎頤夢得娶顔子升
履夢周始娶張生復(原闕四字)生謙豫益嗚呼厚德之積非
一日矣及尚書身殁而(原闕五字)夢弼雖告老于朝而夢周
之聲實獵獵方繼起其(原闕五字)是天於馮氏厚德之報方
未已也是宜為銘銘曰(原闕五字)周星勤身戰耕服民經生
居死葬心攸寧有宅在(原闕五字)城北望塵冥冥冢樹尚或
連雲青匪不願處逃兵(原闕五字)滋德馨爰生佳兒大門庭
恩封寵褒侈皇靈奎章(原闕五字)之水泓渟決為河潤勢建
瓴其大渾渾細(原闕八字)停徵辭琢石揭之塋章潛闡幽恭
勒銘子(原闕八字)於兹號馮亭德厚必報如律令過者下讀
(原闕三字)
僑吳集卷十一
