僑吳集卷二元鄭元祐撰
七言古詩
姑蘇臺
城西高臺高百尺傳是吳王舊遊迹百花正開西子醉
明月芳洲照清夕嬌顔如花醉王側城上烏啼曉星白
歌鼓聲消醉未消越王已將兵來朝鏦金撾鼓殷天地
兵敗可復棲夫椒吳人遺恨化潮汐暮往朝來箭徑直
不然自可君甬東何用蕭蕭馬嘶驛
夏駕湖
吳王城西夏駕湖至今草木青扶疎想見吳王來避暑
後宮濯濯千芙蕖酣紅矗翠總殊絶誰似西施天下無
西施醉凭水窗睡曼衍魚龍張水戲月上湖頭王醉醒
歸舟蓮炬繁如星不知擁扇暍人者日夜窺吳不暫捨
吳桓王墓
有吳桓王之墓田乃在盤門南郭邊墓中玉鳬久化土
石上赤烏猶紀年寒食無人灑麥飯東風滿地飄榆錢
功昭前代啟吳祚葬地合擇名山川闔閭城南不百步
土薄易致畊夫穿昭紘衆臣號詳密慮不及此寧非愆
緬思山東舉義日郿炷顧已無諸賢惟王父子起相繼
黃星閃避東南天假之修齡定四海許下豈容瞞箸鞭
鑿山掩匠等發掘朽壤一抔誰獨專白楊蕭蕭北邙路
姓名能得幾人傳
岳武穆王墓
棲霞嶺南湖水陰墓木兩株高百尋鬼神撝護霜雪幹
日夜怒號風雨音山僧紙錢每自掛隴酋金槌那得侵
精忠既已塞天地英爽尚爾盤山林恨雖無血可化碧
世故有人能範金恭惟父子一抔土尚想君臣千載心
萬松嶺前行殿廢五國城頭寒漏沉空令遺黎痛至骨
荒墳一上一哀吟
古牆行
某童時侍先人到杭訪諸故家其數至則循王府也
府在省西天井巷其北則油車巷也宋諸王子孫居
之者如蜂房其家粗完則月潤先生也先生諱栱與
菊存先生兄弟行先人言論孤峭尊爼間每謂循王
功名去韓岳遠甚特與高宗意合故享富貴壽考耳
其昆季每聞先人抗論往往引去今幾五十年杭故
家掃地盡矣而循王府亦為江浙省官署向年淮陰
龔聖予與菊存交厚見王府環牆猶堅完知其版築
時取土於南山其用意遠矣為賦古牆行其詞於王
多所褒美然豈春秋筆削之謂哉為賦此庶幾黃太
史浯溪讀碑詩意夫
崒嵂環牆連數堵宋亡猶是循王府渡南功臣王第一
賜第錢塘貯歌舞築牆遠取南山土軍士肩頳汗流股
楨幹停勻杵築堅小却猶支三百年當時能留岳忠武
返旆定可銘燕然嫖姚忘家子壻戮宰嚭賣國身名全
偷安湖山忘大辱詔諭江南等臣僕蕭牆繚周千柱宮
只欠甑泥蒸後築帶礪鐫銘在甲第築牆不厭高於屋
遠鴈秋横五國城帛書無復淚交傾可憐忠臣痛刻骨
空令志士死結纓佞顯忠誅誰得失二百年餘昭白日
舊時每見古牆邊鬼燈夜暗光如漆牆土于今化作灰
欲問故老心先摧只有省垣新築後鼓角聲殷吳山隈
吊劉龍洲墓
宋渡南如晉永嘉屈辱更甚慚栖鴉才賢盡斃賊檜手
君相甘同魯婦髽孝皇悲憤痛莫雪士逃竄誅能幾家
翁也諸侯老賓客有淚每落西風笳南樓載酒桂花晚
經綸志在言非誇且將南山抉虎穴豈但東海刳鯨牙
長敵疏章過慟哭况聞遠鴈來龍沙林蘇與白出處異
便欲呼起能無譁醉鄉生死忘今古酒熟蒓香魚可义
和戎自有祈請便經天非無博望槎瞪視乾坤謝軒冕
朽骨深瘞山之涯婁江東流山蘊玉翁也墓此誰疵瑕
荒陵無人澆麥飰廢家有樹開梨花熒熒鬼燐出松塢
想翁來遊路匪賖
重建岳王精忠廟謝李全初長司
憶昔紹興南渡時從王百萬虎與貔鄂王奮身起偏禆
能以百戰扶國危師行動以紀律持屯行野次人罕知
堂堂大將精忠旗敵人不敢正眼窺連城之壁無瑕疵
如何青蠅玷汚之後來禮葬西湖湄血已化碧無完屍
於今宋亡宗社隳獨遺墓木蟠孫枝夜啼鵂鶹嘯狐狸
過而問者知為誰廬陵李君每涕洟迺坐幕府深自惟
不獨罄發囊中資又屬州人使共治徘徊經營出成規
廟遂落成煥桷枅烝嘗復享崇令儀父老瞻拜咸嗟咨
贊君為政能及兹只今解任舟將移何以表君去後思
爰勒堅珉著貞詞昭示億年匪夸毗過者下讀麗牲碑
長孫皇后免冠圖
貞觀聖人還紫宮按劒欲殺田舍翁翁本帝仇今作輔
逆鱗易批難論功后聞君言心慘惻自古君明則臣直
直臣脱若死無辜賤妾一身亦奚惜免冠再拜明主前
陰扶紅日行青天他時拭目看陵樹不以大義虧其全
淵明歸莊圖
終風晝霾八表昏有眼不睹東方暾只應門前種楊柳
山河已改枝柯存原田畇畇水漾漾歸來有酒盈清尊
醉鄉生死豈不好懸書甲子明深恩仁人義士久黃土
丹青彷彿柴桑村畫圖不盡古今意寒蛩夜語秋槐根
東坡赤壁圖
奎星墮地不化石化作盤天老胷臆清禁森嚴著不得
半夜吹簫過赤壁百億魚龍不敢聽萬古東流月華白
溫日觀畫葡萄
伊昔錢唐温日觀醉兀竹輿殊傲岸却將書法畫葡萄
張顛草聖何零亂枝枝葉葉點畫間醉瞠白眼看青天
狂呼大盗楊總統天不汝誅吾厚顔楊加箠死曾不畏
故老言之淚尚&KR1008;畫成葡萄誰賞識惟有鮮于恒嘖嘖
醉叩齋室支離疏拊摩悲歌淚填臆鮮于設浴師浣之
為師滌垢曾弗辭人言結襪張廷尉千載風流寧異兹
蔓如龍須實馬乳問師揮毫奚獨取只因漢使遠持來
野老詩成淚如雨
贈無錫強教諭
義門影&KR0978;梁溪水誦聲琅琅長應耳中有文儒名父子
教鐸鏗鍧相繼起毘陵去家不百里藹藹春雲盡桑梓
三年職教識才美鼓篋來遊無遠邇振衣升堂靜兀兀
槩於羣經味其旨坐見金精出鑪錘泮池冰消躍赤鯉
壇杏緘春紅蕊蕊政成南歸點行李明月清風滿船尾
歸娛慈親綵衣喜醲酒華堂紛拜跽棣萼春輝交韡韡
咸祝先生此升矣
送范子方掌教
江南喬木幾家存魏公猶多賢子孫根株久浸詩書澤
萌枿長承雨露恩美化山長尤秀出翩其令儀如玉溫
觀光帝都富述作傳經親闈加討論一官不厭客氊冷
暫爾定省違朝昏側身霄漢度林嶺照眼井絡逢人村
東風吹衣晝襲襲北斗横屋夜暾暾公侯復始自今日
浩蕩恩波白獸尊傳聞吾家光祿墳青松上啼古帝䰟
大眥十圍閱世久禪旁鉏伐無留根貞元丞相久寂寞
不辭為庶為清門得從君去拜桑梓勝倚孤雲濺淚痕
贈達長司懋衡
十月二日君生辰菊有黃花霜露新漢朝既須召賈馬
嵩岳豈徒生甫申衆瞻雲霄黃鵠舉自愛江海白鷗馴
烏絲晝臨嶧山刻銀箋夜製吳宫春政爾揚舲海潮上
忽然煮茶溪水濱囀枝幽禽語留客攙臘野梅開向人
蒼生却問謝安石白首可同鄭子真
送顧縣尉定之
虎頭諸孫豈誠癡飛墨即是蒼筠枝故家喬木盡黃落
此君貞節仍堅持向年毘陵為錄判正聲早騰青玉案
親殁天南柩返吳棄官急歸方寸亂從兄負土成孤墳
天平山麓黯秋雲哀哀淚滴墳上土終制北謁天皇君
一官又赴同安尉白雲黃葉秋無際道經武夷山下路
遏雲棹歌迎鼓枻山中徵君峩小冠能令幽居帝畫看
贈藏書顧明則
昔人於書皆手鈔六經子史方神交編摹雖勤不聞道
是亦蠧蟫書作巢積善之家費裝緝褙工亦由書傳出
一朝妙手完缺殘正如雲開睹初日我欲一問顧生家
松陵春晴桃始華蟠胷萬卷老多忘檢卷只如昏樹鴉
嗟嗟書生吳鉅族風霜日夜摧喬木雖然業身簿秩間
有眼且看江南山
古書行贈吳孟思
蒼頡四目通神明制字以來幾變更籕創大篆豈柱史
石鼓有刻非無徵驪珠煌煌幾千顆照燭萬世開章程
周平東遷帝紐解甄酆繼出加研精秦斯學荀儒運阨
獨負小篆超焚坑戈森劒列出華玉百世是寶堪依憑
次仲忽挾八分起喜動呂政消威稜一朝檻車化鶴去
傳聞無乃非人情政方鞭戮海宇日程邈繼仲尤知名
六國滅姬旋自滅人如亂麻死長城神工異畫先後出
隸法變篆由邈興十年覃思非不苦習趨簡便令人輕
堂堂逵門許叔重憤悱缺譌復著經三才萬物總蒐討
一掣屋蔀瞻繁星慎於六義功不細朽骨逮今餘德馨
漢章變草本伯度波磔與隸猶相仍俗書姿媚相扇告
韓論匪激毋深驚千年陽冰紹斯跡有茂其實蜚英聲
珪璧煌煌照衰世白馬記與庶子銘兩徐識解更卓特
著書翼慎言庚庚張侯豹姿編復古金薤琳琅垂九清
皇元篤生趙文敏掃世糠粃開羣盲龍翔鳳翥彩雲晚
夾以日馭揚雙旌自公騎箕上天去衆論悉與濮陽生
生名吳睿孟思字篆隸可寶如璜珩周旋向背盡規矩
分布上下紛縱横囊錐畫沙泯芒角寶樹出網含光晶
研裂雲根劒就淬射穿楊葉弓開&KR3862;刊題班班滿山石
姓名往往聞帝京贈言無如胡汲仲我乃蚓竅蠅薨薨
闔閭城中每相見愧我頭白君眼青長歌哦成三月暮
妬婦無能空拊膺
龍香行贈吳國良
張公洞中芝草春帝藏寶書更幾塵中有龍香燒墨法
古苔溜雨松膚皴木公竊窺試造後至今法行溪水濱
吳生妙解不求似獨造萬古工何純玄霜夜搗玉兔臼
黑瓊曉剝蒼蛟鱗製成比之犀截角研罷頓似鸞憑茵
姿如青銅色如漆并潘便見亦相親老奚父子委世久
潘李竟誰追後塵嗟生一朝遇賞識會同南琛貢紫宸
願寶龍香古圭璧明月清光長照人
相地余君祥贈言卷
我早不識余山人湖海名知三十春聞其欲識天下士
不厭四方走踆踆朅來中吳春苦雨雨窗峭寒肌骨皴
袖有贈言成大軸讀未卷終傷我神儒先淪落日已盡
我獨未死如枯鱗涸轍曾無斗升水破靴厭踏康莊塵
生言宿知地理學轉移造化抽機輪黃箸定鈐司馬氏
青囊為書郭景純二子騎箕上天去遺編憑誰據其津
余生兩眼煙秋月徧觀山崖與海濱先輩而今木已拱
後生蹇予蠖不伸何處青山可埋我免使烏鳶螻蟻嗔
舒大尹伯洪之任晉陵
西門曉送舒晉陵十里冲冲聞鑿冰邑侯生長單父邑
彈琴化行咸服膺民風莫訝北南異身教始為今者稱
我歌侯聽意良苦且住槽撥朱絲繩田間困悴非一日
錐刀割剝動千層孱民不殊罝裏兔猾吏却如霜後鷹
豪強結托相表裏機變聚集夸才能繭絲何曾宿杼軸
粟穗况欲棲溝塍煌煌列宿在霄漢扣首昊天呼不譍
風聲俗習一至此問侯何以寬凌兢侯從胄監學古訓
仁義樓櫓身光登雄談浪浪瀉河漢偉度浩浩吞鵾鵬
力行以言拯頽俗定奮其力支崩騰坐令凋瘵復完實
豈但賢勞不次陞腐儒歌長侯勉聽無肉如陵酒如澠
歌長意苦白日暮忽見新月上漁罾
送韓從事玉溫之閩
韓侯魏公之子孫傳家故笏今猶存吏程於今重漕府
人望自昔推名門風帆曉趠鳳洲過鐵碇夜劃鯨波渾
七閩宏開元帥府二品欲均丞相尊簷團煌煌荔子葉
庭走陰陰榕樹根遷陞郎署不憚遠遄拜朝命兹承恩
道山亭上登臨日為賦海湧玻瓈盆
送汪秀才瑩中
三十年前湖上路君之外舅錢塘簿春風雙髩綠於雲
豈料於今各遲莫遲莫相逢兩相顧出者非迂處非誤
君出才如班定遠我處心慚黃叔度向年邊氓弄鋤梃
屈君從戎曾不腐皇家福力九鼎固爾民何異罝中兔
上功幕府寂不聞一命低徊樂其素參佐南安郡幕歸
行李蕭然只如故於今復理吏部銓束書朝上閶門船
柳條緘黃雪初霽鷗波吹白舟當牽繙書蓬窗遮老眼
沽酒野店澆殘年想見新春花欲然君應醉倒春風前
青雲故人布百辟黃紙除書來九天得官南歸應過我
姑蘇臺東野水邊却問朝端泰祕監何時寄我歸來篇
趙松雪畫
鷗波亭前千疊山縹緲峯巒烟靄間既如春雲多態度
復似靜女工幽嫺老槎霜寒露刻削崩湍雨霽聲潺湲
飛樓湧殿出林表中有逸人相往還風帆截谿馬載道
兼有艇子維滄灣有時扣舷一清唱有時談玄一破顔
吳興仙翁補天手毫端五色春斕斒畫成未數董北苑
王維二李相躋攀自翁騎鯨上天後至今玉佩聲珊珊
空令下土寶遺墨真贗紛紛誰與刪
趙仲穆畫
王孫畫思凌紫青千峯削出秋冥冥丹臺疑通玉京路
飛瀑上濺銀河星抱琴隨馬風冷泠定知不是王門伶
山空水流木葉落曲終正不求人聽溪流明滅夕陽晚
似有樵唱來巖坰王孫歸卧鷗波亭鈞天清都夢始醒
浮雲變滅不掛眼盤石溪邊且濯纓
李龍眠唐馬仲穆臨
龍眠畫馬妙入神貌得唐時馬與人人通馬語默相契
馬知人意更相親文皇昔御六龍出天為聖主産騏驎
開元馬牧蕃盛日泛駕囓膝誰能馴自昔龍駒有天骨
驌驦獨起秋輪囷西巡不復觴王母東歸政爾慙直臣
馬圖流傳至汴宋玉驄紫燕聊前陳守文之君保成業
不肻一日開邊塵遂寘驊騮鼓車下猛蛟失水無完鱗
柏臺退休親貌得畫意逮逼曹韓真畫史纔知粉墨趣
學士乃通元化因曹韓骨朽伯時死餘不溪上苕花春
臨摹不得畫史意掩卷愁眉誰與伸
徐孟達别墅冬日海棠
猗唐厚德徐有功力廻兇殘致時雍子孫蒙休百世下
草木作花嚴冷中園林尚或保剩綠霜霰不敢欺嫣紅
金盤朝露洗睡態錦絲步障圍春容流年固如東逝水
銜子豈必西飛鴻何異佳人倚脩竹尚矜絶豓彈孤桐
徘徊樹下三歎息人生遲莫將無同
王元章白描梅
王郎筆底無纖塵只有萬斛江南春疎花冷蕊禁不得
珠明玉潤前森陳珊瑚交柯撑鐵網金鋩鑠日張龍鱗
咸平處士西湖濱風雪滿頭肌肉皴長歌短吟梅樹下
聲詩寫得梅花真王郎晚載剡溪雪艤舟孤山一問津
色香聲塵盡奪取高揮大抹駭世人舊時娟娟裏湖月
清光長照無疎親
顧定之墨竹
虎頭諸孫妙飛墨藂葟脩纖傍湖石只疑湘江水湛碧
英娥騎鯨去不返千古遥岑綰秋色
黃子久山水(二首)
小黠大癡誰復然畫山畫水亦隨緣懸厓絶谷噴流泉
此中即是安養地九品蓮華光燭天
衆人皆黠我獨癡頭蓬面皺絲鬢垂勇投南山刺白額
飢緣東嶺采青芝仲雍山趾歸休日尚餘平生五色筆
畫山畫水畫樓臺萬態春雲研坳出只今年已八十餘
無復再投光範書留得讀書眼如月萬古清光滿太虚
向年與岳漢陽趙宛丘同登荆溪王氏仁壽堂
今幾四十稔時允同尚未生兹允同出拜感
念今昔賦以與之
昔年嘗登仁壽堂岳趙兩侯與頡頏周情孔思藹胷臆
商彛雒鼎陳寶藏名畫珠官啟丹碧法書金薤垂琳琅
官窑器列八珍饌博山爐焚三傑香稽經考史發言論
跨秦越漢譚文章惟時石塢梅花吐肩輿起穿林嶺長
溪廻路轉雪欲作薄暮似遶羅浮傍歸途列炬兼擊柝
候人奔迓遥相望南枝禽翻北枝凍置酒張鐙羅豓粧
主賓一時極驩會轉頭於今四十霜趙登廊廟岳物故
我仍飢驅行四方人生那能免離合世運乃爾罹慘傷
乾坤瘡痍戰塵黑溪山破碎愁雲黃華屋終焉變瓦礫
舊厭梁肉今糟糠子之家居尤可念蒿艾叢深蹲虎狼
幸哉仁者必有後出贅於此存豪芒子之拜我我增慨
衰頽有幾桑榆光朋儔凋落世變苦安得不及我涕滂
送俞教授之餘杭
餘杭縣前春水生校官書舟如葉輕鶯啼講壇杏垂實
魚躍泮水芹抽莖易於觀天聖域敞文者載道天機精
明年彤庭對策後我亦閶門迓前旌
送俞叔元從游慈溪陳文昭
百舍重趼從師游為道不為利祿謀今子遠鼓浙東枻
濤江日暮青山稠慈谿為縣山水幽製錦者誰陳太丘
退食何曾廢探討固應戶履遠相求它時卒業歸語我
坐見一鶚横清秋
送李運使海漕抵京見宣城貢侍制
易於涉險必曰川何况航海决九淵海雖無風浪或顛
銀山雪屋相崩騫國家鴻庥上際天漕海運糧今幾年
波神水妃相後先分護糧艘咸周全棹郎捩舵歌扣舷
南風趠帆到幽燕萬井白裊朝炊烟青駒之年福更延
上帝降監加矜憐天子明聖宰相賢明燭萬里無私偏
春運已達北海壖天吳帖首海若眠李郎夏運能勉㫋
海波鏡平糧在船由郎心純志確堅敬亭之山秀而妍
幼從貢公讀陳編志存功業永久傳縣知此行尤靜便
定膺上賞坐玳筵金縑縹醪寵命宣應從貢公見榻前
清光咫尺如霏煙貢公若問老鄭虔為言白頭仍草玄
海宇清晏無戈鋋咏歌太平老林泉却寄貢公山木篇
寄雲南蕭總戎
將軍昔麾白虎旛指率虎士平雲南大山豐林犀象窟
青山一束西横擔諸軍落險坐如蝟下嗔長鯨手獨探
威行武侯擒縱地(原缺三字)立如松杉整師徐行身後殿點
胄還國無留簪總戎(原缺五字)相國正可同曹參自參大政
論國柄載其清靜民心甘(原缺二字)祥雲忽鎩翮公論在人
寧久酣皇明鼂徹燭羣&KR0978;蔀蔽盡徹(字缺)謀戡將軍復整
蒼玉佩入朝拜手儀容暗念臣已老心則壯寶鏡在匣
秋儋儋聖君萬歲國基固明堂締搆須楩楠
送劉朝章同知赴任(仲)(公之子)
(原缺二字)向任杭推官宛丘趙公最交歡子時方年二十許
身衣大(字缺)頭南冠二公相予忘齒爵稽經抽史言盤盤
趙公騎箕尊府老會合無由空嘅歎尊翁後貳吳府政
吏畏民思閭井安只今星霜十五易北歸懸車魏地寬
郎君翩翩蒙世澤氣貌潤哲神仍端同知黃巖行有日
部從南向千峯巒徵詩於予感衰老况復秋深霜露寒
客懷蕭蕭詩髩白江浦凄凄楓葉丹自慙居貧無贐餞
鴻飛萬里須脩翰高天無雲卿月皎候吏側足迎征鞍
(原缺五字)飢渴報政何以蘇凋殘尊公在此徯佳信聲騰實
著無留難
題張伯雨留别卷
句曲外史儒仙師開口論事劒差差詩律精嚴奪天巧
字畫峭重含春姿一朝飄然上京邑赤墀不拜惟長揖
名稱藉藉諸公間落紙雲煙粲星日璽書令任西湖濱
忽思騎虎朝玉宸大茅峯頭㪺北斗劒佩色暎江南春
山經幽文與道帙歸藏靈澗之石室小劫猶割紫琳腴
大書應按皇人筆鬼物守護今幾年闔戶勒銘師亦仙
酒星在天照酒泉師醉而死方陶然如何卧病二十日
鶴骨瘦筋神隼急一朝返真大浣洞西湖山空鬼夜泣
飛墨如霧留人間讀之鏘然鳴佩環疑師不死不得見
老淚灑入秋苔斑
重題温日觀葡萄
故宋狂僧温日觀醉凭竹輿稱是漢以頭濡墨寫葡萄
葉葉枝枝自零亂隴酋時有連真珈每欲邀師飲其家
路逢其人輒大罵欲泄憤怒寧辭(字缺)鮮于愛師工字畫
北面從師學波磔寫出葡萄皆法書二王(字缺)範從師得
困學齋前支離疏師來或哭或歌呼醒塗醉抹不可測
其言皆足警懦夫先生弊廬耿家步阿師舊日經行路
月落山空喚不譍尚想秋棚漙白露
師子林
萬竹陰陰師子林蒼霏如雪不厭深影當初陽鸞鳳舞
響作平地蛟龍吟契機元非擊後悟乘凉已在栽時尋
行鞭土酥雖詰屈沛潤法雨尤陰森筍時不傳飡玉法
定起每聽貫珠音那知閻浮有六月只緣毗耶無二心
眼光固已爍天地王度政爾式玉金老矣蒲鞋尚堪織
貧豈藜羹長乏斟養威窟中善自愛解鈴頷下知誰任
擾擾塵勞竟何以便應於此投華簪
送詩僧珩書記
吳僧娟娟珩上人詩如嶽面青嶙峋旁支小山各秀出
吞雲洩雨干星辰陳高復來說珩好思若美玉蒸浮尹
(即浮筠玉之光采)我老於詩苦思短援筆欲下仍嚬呻奏香擬
繞玉皇案放櫂却入桃源春艱難若此良自笑束燒不
爇釡底塵如何諸君擅天巧珩也又復能清新百年幾
見光嶽合四海此喜文章純吾聞桑門重行解言必與
道無□磷西風摇落鴈南鄉長歌送子空沾巾
送顔陋隱道士
顔闔(原缺三字)茆山术煙如雲紫翠間久御師壇黑虎出又
騎仙巖白鶴還符籙登真有要訣祠竈却老須玄關寶
書仍傅具茨牧珠實政綴玄都班是中有人煉玉質不
逐頽景凋朱顔脩辭如蘭吐酷烈濯足古澗聽潺湲企
余東望不可即天風泠然鏘珮環
送林玄卿鍊師歸永嘉
玉晨明皇大道君丹霞上館校瓊文芙蓉製冠珠織裙
並乘綠轝駕飛雲有美一人岸青帉來從東甌東海濆
不笑不語寡戚忻帝驚顧語仙聖羣是能執持神化藴
(叶)余昔夢噩帝喜紛拯余於危釋憂慬報崇仙階秩孔
殷尚念無以章殊勲琳宮紫幄珠流熉靈來乘純去乘
雯景響濁世那由聞神孫飄翩接芳芬烹陽冶隂調夕
昕氣神元精駐不分由能鍊之久益賁水浸不溺火不
焚是謂真人非外棼鴈蕩木落溪沄沄子今東歸侣驚
麇將與浮脆固氤氲釃之清泠濯垢氛我將學之意則
勤其如衰年日已曛况復歲晏手足皸作詩送子空云
云
送聰首座遊昇(聞極日本人)
昔年龍河帝作宮萬礎搆出金芙蓉祝釐至命黑衣相
董役迺是烏臺公帝乘雲去師示寂瓦礫依然化金碧
搥鐘吹螺震天地游從每振東南錫聰也金鰲背上人
金翅擘海驅波神典座南屏萬峯上高閣瞪睨青嶙峋
來吳欲作鳳臺去詞鋒欲寫秦淮樹業材參天必豫章
匠石何嘗後梁柱渺渺長江無盡流詩成為寄波間鷗
自昔六朝帝王州老夫每欲東南遊白下江山暮雲合
烏衣巷陌斜陽愁古人銷亡景物在着我一賦商聲謳
贈日本僧
海以島嶼為連城其大每與龍伯爭珊瑚柱冷建宮闕
翡翠浪暖開蓬瀛亦有神僧出其國能與古佛同無生
飯香盛貯帝青鉢身垢沐浴琉璃瓶錫飛曾追獨鶴遠
杯渡至比羣鷗輕輔教編成獻明主彎弓機險開羣盲
梅花飛雪歲云暮冰樹削玉天初晴魚翻春波迓鼓柁
馬嘶晚驛知揚旌蕩茶榻前啟沃處不讓義夫留大名
題夷僧寫蘭卷
老禪昔從日本來足踏萬里鯨波開金仙所居太霞上
五色芝草為樓臺國香中有蘭與蕙成叢托根在蓬萊
老禪一見契幽獨葉葉莖莖在心目硯坳盛得楚芳魂
九畹春風種華玉紫鰲背開龍伯宮千柱結搆神施工
妙高臺上醉揮墨光雲閃暎珊瑚紅賢王分茅甸南服
萬馬屯雲夜如簇獨延老師至王宮霜□毫蘸松煤綠
為書蛟龍古竒字噴霧拏雲看不足老禪擔簦東入吳
白虹夜騰西太湖飛墨何分醉和醒高天頃刻青糢糊
横揮直抹恣圖寫太虚空裏無精麤諸方非無大牀坐
合讓主席(字缺)揮鈇只緣自有寶玉刹千層樓閣金銀鋪
人間腥腐蝸一殼蠛蠓聚散真斯須定追他日議天統
大沛法雨滋焦枯
鍾馗部鬼圖
老髯足恐迷陽棘鬼肩籐輿振雙膝前驅肥身兒短黑
非髯嬌兒則已腊後從衆醜服厮役擔擕鬼脯作髯食
鬼肌未必能肥腯餔之空勞髯手擘彼瘦而巾禙長窄
無乃癯儒執髯役其餘醜狀千百態專為世人尸辟怪
楚龔獰老非其類請問何由識其槩想龔目睛爍陰界
行屍走鬼非殊派民膏民脂飽死後却供髯飡縮而瘦
無由起龔問其候有嘯于梁妖莫售大明當天百祿輳
物不疵癘民長壽
馗妹圖
天寶治衰妹兄出白晝宮庭馘獰獝妹時何在不佐兄
靚妝自衒妖嫺質後來形見知何所百鬼尊之莫敢睹
提劒躍馬從其兄每為人家守環堵老韓飢窮夜縳船
送之不去今幾年妹肻從兄肆屏逐我亦家富黃金錢
謝自然像
老韓(字缺)屈雄世間好用險語搜神姦上仙飛空詣丹闕
政自與世無相關奚為造言極誣詆何妨月照千江水
龍伯珠宮深處(字缺)鶴髮嵩師醖時喜扶植世教須老韓
天風不礙鏘鳴鸞不見(字缺)州南(字缺)縣香火至今盟未寒
花蝶謠題舜舉畫
華魂迷春招不歸夢隨蝴蝶江南飛碧蕤粉香酣不起
卧帖芳茵唾鉛水癡娥眼嬌錯驚顧解裙戲撲沾零露
折釵搔首笑相語阿誰芳心同栩栩頽雲流光空影寒
冰波緘恨啼闌干
贈筆工沈日新
南州先生真玉人蘇家季孟世絶倫良公騎尾上天去
清潤餘流溪水濱東老之家酒熟未其孫猶以縳筆聞
公家兄弟不負筆我輩頽之天且嗔不如醉用榴皮寫
仙人豈亦能書者
趙千里聚扇上寫山次伯雨韻
宋諸王孫妙盤礴萬里江山歸一握卷藏袖中舒在我
清風徐來縠衣薄文采於今淪落餘雕闌玉砌凄煙蕪
寶玉不隨黃土化門上空啼頭白烏
趙善長枉顧玉山遂以絹為予索畫并詩其上
顧家絹如雞子皮趙生畫似鮫人機冰絲瑩滑始受彩
天藻絢爛方含輝海波金芒鼇背上溪樹翠鎻春洲肥
漁師出港晴舉網埜老問渡寒褰衣試訊何從有此景
顧在筆底縱横揮
崇碧軒
江城喬木春陰薄故家文獻多淪落雨聲環堵長蓬蒿
鬢影衰年飯藜藿見說張家崇碧軒楩楠豫章青拂天
后皇嘉樹無不有雨露所濡皆可憐何時從子松根下
讀書逍遥以忘年
漁莊
濠上春晴花朵朵施周強知魚與我爭如顧循讀書倦
馺沓浪花宵鼓柁船頭列炬船尾唱繩擉如雲翻水上
并刀斫雪鱠縷飛拍拍茆柴薦新釀莊上東風柳欲綿
鯉魚吹浪迎歸船由來名教有樂地看書却掃消殘年
梅隱
昔者先人住杭州和靖祠前水東流弊廬與祠政相近
看梅吊古山之幽咸平梅花三百樹無復春風一樹留
荒煙野花開躑躅落日林樹啼鵂鶹黃昏娟娟裏湖月
每為香影含孤愁長懷此花冰玉質無言自足令人羞
眼明波間雙白鷗亦復與世相沈浮不見梅花已悽怨
況聞笛聲湖水頭青山難消楚人恨白髮易感商聲謳
吾廬亦豈能自愛種梅繞屋休嫌稠三十年間屢易主
歸魂每夢花間遊因觀此圖重歎息萬事何異水中漚
知君斷非充隱者卜居梅花善自謀我亦漂零江海上
悠悠千古一登樓
玉山佳處為顧仲瑛賦
東望東吳積水深海天削出青瑶岑肅侯諸孫有基搆
界涇築室如山林石根孚尹(音浮筠)蒸玉氣岸曲窈窕來
跫音籠鶴教馴合舞節池魚出游聽鼓琴樓臺花雨衆
香國書畫芸香千古心按歌寧辭夜投轄彈冠又須朝
盍簪已傍苔磯學釣擉更上風磴窮登臨竹梧參天鳳
鸞集老夫為爾長歌吟
湖光山色樓
顧家湖光山色樓登覽近在西簷頭朝煙帖水白初散
晴雲出塢青相繆浪花鑠閃上初日崖氣澄横如凜秋
宿草依依仲雍墓孤帆摇摇范蠡舟靈來每見雲旗下
物換幾番汀草抽何人孤嘯畣漁唱有客五月披羊裘
主人領客遥指點童子昔時曾釣遊曳裾王門塵眯目
擔簦客鄉雪滿頭何如長年老於此登臨笑樂孰與儔
玉關西望不得入辛苦纔封定遠侯
雲山高隱圖
大山嶻嶪如張旗小山偃蹇如牽衣巖頭千仞瀉飛瀑
迸珠濺雪交横飛林廬隱隱空中起青紅棟宇相軒委
中有幽人歌紫芝自採藥苗臨澗洗喬林露下青童童
交柯老榦森虬龍豈無明堂棟梁柱還當采獻明光宮
寧無谷底白駒客考槃歌中風落日畫圖難寫西隱蹤
一曲鸞笙度空碧
虞勝伯江山風雨圖
雍公之孫勝伯父落筆驚人意獨苦篆籕從衡寫風雨
平林遠岸舟横浦想從出蜀看山多筆鋒森然如斮戈
春秋著成可奈何酒酣拔劒須君歌
鄭禧之古木圖
吾宗有子擅風流履行只如陳太丘復向仇池寫林薄
六月陰森如凜秋前脩凋零吾亦老落日孤雲生晚愁
鈎勒竹
鳳凰仇池五色毛煜晅一如金錯刀欲斮滄海上初日
下有積石定風濤曾向人間拾鳳毛從衡文采自揮毫
龍孫歗詠求摹寫露洗珊瑚月影高
題梅為人壽
二月十日君生朝連日重霧今日消梅花含春照池水
眼明見此千瓊瑶我願君年等金石梅花結子調鼎食
年年為君持壽杯大醉花前華月白
天台山圖
萬八千丈天台山仙人抱琴時往還絲聲落磵秋潺潺
曲終蜚雲舞玄鶴霞光樓觀難躋攀
芭蕉庵為僧賦
芭蕉為庵世所知諭人生滅無多時春風方抽綠羅卷
秋雨便折青瑶枝叢茂如雲蓋有自身飄著土當從誰
畦傍築室善取譬葉上濡墨仍題詩猩紅吐花粲堪數
鵝黃駢實甘如飴使其堅牢閱世久敢恨迫窄逢君遲
雨聲蕭蕭集疎響世路驀驀遭多岐於兹不悟佛所說
金粟如來良足嗤
楊妃上馬圖
華萼樓前上馬時君王忘是壽王妃龍顔含笑待持鞚
海棠睡美春風吹繡鞍嬌凭翠衷冷金鐙擬跨絲鞭垂
宮鞾拍韅欲馳及簌簌步摇危不支後宮窈窕千蛾眉
並乘騕褭黃金羈芙蓉濯露總殊妙雜遝綺羅知謂誰
獨擁妖環何所之聯翩欲向華清池雙龍嚙膝踏花去
錦香覆滿紅燕脂從官車騎空瞻望並肩私語行遲遲
行母遲遲日已西漁陽鐵騎崩雲追纔出都門便别離
千載形跡令人悲再拜能忘臣甫詩
九馬圖
西風原野汗血駒或踶或囓或驚驅齕草飲水秋氣肅
追風抺電神情蘇一匹滚塵一匹逋兩匹交頸如城烏
其餘五匹總殊絶八龍溢一崩羣駑為問何時脫羈靮
肆行如雲從所適仰首斜陽嘶嚙膝一似逢人訴胷臆
自穆西歸遭漢家不辭低頭駕鼓車渥洼水深龍種在
玉關西望空咨嗟
王時進梅屋
張髯講道吳王城聽受不懈惟王生讀書折旋梅花側
冷香吹入吾伊聲仙芸豈是辟蠧草古苔終開掛鳳英
春融太古有積雪風度曲闌糝飛瓊生於此時讀書處
正値何遜吟詩成豈應娟娟舊時月獨留疎影當窗横
芝雲堂
仙家芝草曄五色海日一照蒸成雲結為樓觀霄漢上
千門萬戶皆氤氲斑龍誤騎有誦籍雲旂夜下星宮君
忽焉隨地變為石昆吾有刀切不得巖壑高深翠濤積
卿雲輪囷瑶草碧永護金粟仙人宅
畫
抱琴船頭為誰鼓滿江秋聲荻花浦鯨魚出聽掉尾聲
曲終鴻鴈起江滸帝子降兮木葉下(闕)
除夕
今日歲徂鐙火明欲雪未雪雲冥冥貧家夜有轢釡聲
十年飄泊吳王城安知節序兒女情不眠坐數長短更
但有榾柮煨砂瓶煮茗亦得尊前傾檐冰錚然向階落
北鄰笙歌厭杯酌丈夫雖貧氣不索此意莫令羈旅覺
僑吳集卷二
