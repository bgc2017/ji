佩玉齋類藁卷十
元楊翮撰
題䟦
題湯氏存心堂詩卷後
木之至易生者莫如楊而黃楊則物之最難大者也觀
湯氏之黃楊而知其家之培植遠矣頌其美者至比之
槐堂杏林而無愧豈不以其世澤之長耶不然則楩楠
豫章之産於深山窮谷其崇干霄其絜百圍者不少也
皆足貴乎君子之於湯氏誠貴其能愛先世之物爾夫
物出於先世而能愛之此黃楊之所以大也今而七世
同居而猶未艾是其存心之仁又非獨止於愛物矣使
湯氏之子孫長存是心則黃楊之大雖百圍干霄無難
者若夫以荆樹之花而驗之則物理之榮悴亦易已可
不慎哉
題積善堂記後
予因臨海陳子臨氏而識上虞徐季章季章之先府君
竹西翁則子臨之舅也予與子臨雅厚善以故得交季
章而知其為人甚詳其視夫古所稱君子長者蓋不多
讓予嘗疑其家所受之澤必有自來及讀春官泰氏重
書巴西鄧先生為其祖撰積善堂記然後知徐氏之積
遠矣夫土益積而日厚水益積而日深今而後季章之
積誠不可以已也雖然積貴乎善苟其念一之不審則
殆有不勝其可畏者是以君子常騐夫人之所積而必
其後世殃慶彼積之不審而益積者可不懼哉可不懼
哉
題富察仲敏字辭後
字辭一首并序昔翮先君子為富察仲敏氏作也後十
餘年仲敏復來昇翮遇之於逯彦恒氏而問之仲敏愀
然曰曩者世之大賢君子先生長者為予之字而以文
發其義者皆合為一卷日在維揚時一友人假觀於予
適民居不戒于火友人之室廬在延燎中卷因燬焉予
念之不忘常往來于懷今不可見矣將復尋其文而藏
之先大夫之文當在遺藁子其為我書之也翮聞之火
之象為文明且炎上之義也仲敏之字託諸當世名筆
而火實烈之仲敏殆將光顯乎其發也必以文明其徵
在兹矣遂再拜敬書先君子所著辭復識其後
樂謌
金谿縣孝女廟樂謌
有元至正元年撫州路金谿縣新作二孝女廟成按二
孝女姓葛氏在唐寶歷間以官責其父祐虧練白金事
不勝暴酷皆發恚投冶中焚死父因獲免并其邑除坑
冶之害以迄于今是宜血食其土矣國子博士吳君師
道既文之石而祀神之詩闕焉上元楊翮撰為樂謌三
章俾金谿之民歲時謌之以祠孝女其辭曰
靈之來兮兩旗張導旌幢兮鏘琳琅繽晻曖兮相頡頏
並輜軿兮歸故鄉歸故鄉兮民所望昭肸蠁兮&KR1865;洋洋
庭燎輝兮夜未央椒蘭發兮欝芬芳民報祀兮弗敢忘
心屏營兮咸肅將靈格思兮民樂康
靈之留兮澹容與雲凝凝兮翳堂宇瓊筵陳兮合簫鼓
列尊罍兮酌清酤牲肥腯兮承雕爼女巫進兮傞屢舞
誦神德兮謌頌舉孰捐軀兮悟時主齊英英兮惟孝女
繼兹今兮饗終古靈醉飽兮民樂胥
靈之去兮將安之儼欲旋兮焱上馳互招搖兮爛祈祈
遵雲路兮眷威遲金有賦兮地不遺竭貲産兮民力罷
我邑井兮咸熙熙頼神惠兮獨弗罹千萬䙫兮神是稽
薦蘋藻兮答神釐靈遄遊兮民聿思
啟
回蘇伊舉啟
離市駿之臺益厭道塗之塵土返屠羊之肆俄驚簡牘
之雲烟其文燦然為禮厚矣切念某初無竒氣徒有壯
心技能自信於穿楊科第欲擬於拾芥豈期拂運弗遂
良圖月窟雲深竟莫攀於仙桂河源浪急終難汎于靈
槎始由蔭補以入官再以驅馳而為役殊非雅志實愧
清流方服汗馬之勞遄遘集烏之祻自初從辟進退已
逮于八年爰及赴銓往返殆幾於十月自憐蓬轉敢附
棘栖蓋聞予季之言過辱斯文之誼造先人之墓下詩
聯輝賁於林塋題伯氏之壁間墨妙淋漓於竹石方圖
求益乃沐鳴謙叙契闊於踵門道勤拳於銜䄂兹蓋伏
遇某人鍾材懋碩蓄德弘深表章循吏之成規究心羣
史推衍先賢之微義篤志四詩遥遥牒譜之華侃侃源
流之正為周司寇譏刺不貫於暴公在宋元豐文章實
亞於歐子欒成後裔今見斯人金陵名邦有來此客雖
牢落千里之外行李蕭然然遨遊諸公之間名稱藉甚
鶚薦行飛於豸府皋比宐擁於鱣堂尚挹交情可覘遠
業某衷懷感激謝幅稽遲深慚匪報以瓊瑶永為好也
儻獲飽聆於珠玉不亦說乎
箴
勖齋箴
惟東原之士曰劉珪彦琬克紹家緒篤嗜文學乾乾不
息期登於成侍其尊父寓官姑孰爰暨帶韋衣布之倫
以及華族之胄齊民之英合志同心講貫黌宇之内髦
俊如林佩衿如雲齊魯吳楚之産于是大集朋徒臻臻
日切月劘一之以敬誠濟之以勤恪文采交賁聲譽旁
達又即私庭理精舍表名以勖由警寓戒蓋將近以策
踐履之所不逮匡克治之所未加遠以希跡前循尚友
先哲躋賢聖之登宏兹可謂不苟且以徇已能奮厲以
自程者已世之學者何以加兹上元楊翮式嘉厥心箴
以告焉其辭曰
聖兮猶天不可階升顔氏希焉欲罷不能由師孔尼附
攀以興君子之道厥武可續實惟我徒形氣有梏矧無
資承寧弗自勖知之匪艱行之為難雋敏桓桓如騰飛
翰巽懦偷孱或怠而安一時之般終焉永嘆辟彼六車
任載夷砥堅良前驅疾甚如水輪蹄弊羸詎克方執御
策匪加積遠千里藝學之方疇兹二理勖哉我朋時不
可失孰存孰遵強志勉力人百已千人十已百我德靡
崇進希其極我業未精修底其續毋荒以嬉毋墮以逸
日知所亡月省其得勖乃有功效為之則女其不然曷
焉有立互贊更督交友之職勖哉我朋自勖者克矢之
弗諼閫奥優入庶幾終譽有引無斁䛕人作箴式用規
益
佩玉齋類藁卷十
