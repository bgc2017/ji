佩玉齋類藁卷六
元楊翮撰
序
石履道赴浙東帥府奏差詩序
藩閫受方面之重寄非獨仗節旄籌帷幄者皆國家勲
舊之臣朝廷才知之選也至於從事於其間效奔奏而
充任使者亦必皆通敏于事機嫺習於威儀之人故雖
一介乘傳之微而其名序不輕而重則較然矣蓋自比
年來大府之用以交政於四方者得取於公卿大夫之
世由是貴遊之子弟多在焉沂陽石履道舉於御史薦
於憲司往受辟於淛東帥閫人皆謂履道之先府君剔
歷官途奕葉而光顯諸兄復騰奕仕路頡頏於後先况
其舅氏以客卿之位贊幕南臺方赫赫有稱于時履道
又其所加愛而獲館甥之盛是宜推致之者衆且有力
往其必有合乎余惟履道出乎閥閱之家長乎簮纓之
門識趣之超濡染于聞見意氣之偉劘切於交游蓋世
之賢能才俊而達時者也觀其於世故之膠轕官政之
紛糺人情之變態叩之而無不知觸之而無不應舉動
之間又無不中肯綮而合節奏則所謂通敏而嫺習者
非耶爵禄之榮名譽之茂是其所宜蒙雖微所恃挾亦
何適而不達全同必其往而有合也夫從事而以乘傳
為職北抵上京南窮百粤皆馬迹之所至固若勞甚然
將命而行日馳數百里將可以朝吳越而夕淮楚也亦
足快哉斯履道之行所以趯然於中而有不能已者異
時更涉之既久聞見日登交游日廣吾見其起逸乎遐
軌凌厲乎亨衢續父兄之業而似其舅氏者幾無難矣
於是士大夫皆為詩以壯其行余與之游雅相善宜有
以華之而適恨其不文也猥叙言於末簡焉
送趙子祥序
專門之業皆可以世守出乎是而或善之反乎是而或
非之不可也宣趙子祥以刑名世其家子祥幼時乃能
奮然秉志從名師推明義理為科舉進士學或涉塗數
百里去家彌年其厪如一日為士者善之年餘二十復
幡然從事池陽郡府為掾曹頗能信其素藴而立聲聞
以憂故家居三年時復理為舊學纉為時文與朋游談
且日號于幼時同門者曰吏可為也盍亦轉而從我乎
吏之為職既微而去就甚輕時而出則我之才可以小
施退而休則猶足以從翰墨而訓蒙惟我為之而樂焉
詩書之效遲固不若法律之功近也余聞而疑之然不
敢非其說子祥之先世既業刑名家意其平日之所講
攻而家庭之所論議者無非刑名之說矣豈子祥之所
聞深者熟而熟者固未易忘歟子祥之尊府君及其諸
父進為時用而出為身榮者皆以刑名振楊一時子祥
之所親見也將利其道以階顯達忍而不能變歟抑亦
患夫仕進之塗不廣而科舉又以有司之不明廢才今
之不擇禄仕者殆所為圖免後時之悔歟在子祥則可
已夫吏識時務而其失深刻少恩儒以道誼自軌而其
失迂闊不切事情今子祥混而一之又無其失蓋彬彬
乎通達文雅矣即以他人而子祥之從則余見其法律
之不精而詩書之易忘一舉而兩失兼矣故在子祥則
可非子祥而從子祥之說不能子祥若則奚可今子祥
既釋憂從吉復往池陽書以為序
楊季常送行序
四方之士羣萃於一府相與共理官政上下其論議贊
畫其謀猷相資以德相尚以義承長官攝屬治又各以
其所長相濟焉出而公則案牘之相須退而私則杯酒
之相屬寧不有樂乎此哉其或日積月登一日解謝而
去久合者驟擕族處者即曠則亦不能無悒悒于中也
余嘗汎觀于時見其能若此者未始不信夫朋友之道
亘古而常存見其不若此者則亦未始不嘆其交誼之
衰而人情之薄也今兹寓處錢唐而江浙會府史楊季
常屬滿當去凡與之同吏是府者莫不咸惜其去而不
可留又莫不咸愛其賢而不忍其去謀所以攄其悒悒
之懷且以道其昔者之樂而今者之不能舍與夫異時
之不能無思也遂將聲之為詩颺之為歌顯書昭揭列
之祖帳以華其去而屬余為之辭余惟季常起身儒學
為校官師百里會府籍其村署為曹掾斯固所優為而
不難者况其質容彬彬推學以守正發才以達時是以
施置措舉固不至矯焉而為迂亦莫或靡焉而深文也
今其去而同事之人拳拳焉致其情若此則季常之所
以處朋友者可知已不然則彼將惟遠之不暇惟嫉讐
之不足惟恐其去之之不先取余蓋因季常之去而益
信夫朋友之道自未嘗亡得其道則雖狡胥獪史皆可
薰而洽和而謂吏獨無黨者不幾繆乎彼挾巇嶮以中
傷夫同列者人亦必以是報之誠何愛乎為此也然則
季常之于朋友諸君子之於季常交至矣他日季常與
諸君子復解后于仕途又相為頡頏而先後則朋友之
樂顧不藹然而益加充然而彌厚乎余喜其然而病夫
不然者詩歌之不能詳也序以道之
送袁仲實序
自世降不古有官之君子能盡其軄者多弗容於時士
大夫遂相率成風而為因循苟且之政寵極乎隆耀則
懷禄而保身秩綦乎微下則充位而具員彼食焉而怠
其事者皆是也有天下者高拱乎上誰與共理者哉凡
今天下穹赫尊貴之人其盡職與否吾不能知竊獨怪
夫仕之未獲顯融而況鬱乎下僚者何其媮也其非器
能庸鄙無足以自效則必悒悒焉厭夫勞且賤不屑為
其所為吾寧不于袁子仲實而有感耶仲實早以風憲
發身歴掾大府己而游宦不登其始與之共事與夫出
其後者或騰躐於要途而仲實方且滯身州縣贊帷幄
之畫然特喜自振異常僴然以其材辯見之事功確乎
其不苟也故所至輙名譽籍籍其在江寧也胥史懾其
巖長貳然其信民庶愛其情後之人屢數夫幕客之能
者必曰仲實仲實其賢於為吏而媮者遠矣吾聞古有
展禽者不卑小官見稱於孟氏是則善學柳下惠者將
在仲實吾寧不於是而有感耶今仲實受調長幕于温
之平陽平陽雖介山海之間仲實之往得賢侯而佐之
其政之成不難而易然其俗尚靡靡之音亦能有以導
化之使其風日變而趋於雅乎若然則殆幾於古之為
吏者已嗟乎吾斯言之迂也將以徼夫為吏而媮者也
故於仲實之行以告焉
送胡天祺譯史序
予居集慶鄉里中郡府之掾與予善者為予道譯曹胡
天祺之賢且曰天祺饒産也而通譯言善國書始名在
翰林翰林下其名饒府饒府署之為譯曹久之調池陽
其來集慶則又自池陽調也初天祺之在二府同事之
人與天祺皆雅相好凡吾黨之吏於集慶多自二府調
來者與天祺彌相好焉雖弗及同事於昔時而始相與
於今兹者亦鮮不與之翕然而相好也及其歲月既盈
郡府上其書浙省天祺當受省檄為金榖典司若廵徼
之任故吾黨將設祖帳以餞之子盍為之序予聞其言
則慨然曰予雖不識天祺天祺之為人信賢己哉君子
之處斯世也莫難乎和又莫難乎久天祺之與衆相好
如此其和己乎與之相從於二府者至於今無間言其
久已乎夫譯曹既處諸曹之右人所弗平使其復於同
事之人傲晲而隂握其利害旁觀而竊議其是非則人
之所深疾而弗貫者己况取其去之日而得於彼拳拳
若此乎後之為譯曹者監于兹可也然天祺之和且久
豈惟於譯曹為宜雖為大官居要塗率是道可也是為
序
送周能之郡曹序
皇慶間天子慨然欲以儒術變天下之俗詔令若曰郡
縣之史諸生其有願為者聽於是天下之願為郡縣史
者多託名諸生中矣先是歙諸生周能之佐書郡府部
使者行部至郡見其精謹使為尉史食廩稍既已在詔
令前不可舍去更吏郡縣則循見資日積月陞久之亦
為郡府掾己而調番易復自番易調昇其文雅謙巽退
然儒者也予所見郡府掾實諸生者無若能之然能之
始用書佐進不得以諸生起家彼名諸生而為之者又
皆庸下不必能如能之可不為之太息乎予所聞能之
在歙在番昜時任事敏給部使者多愛與之人謂其能
及來昇行臺貴官及御史又往往稱借不置其能益著
居數歲移倉曹出内尤極平允凡編戸之輸賦若吏卒
及鰥獨寡孤之請給者莫不合辭讃譽其所為故能聲
日振異蓋偃然一名吏已烏可以諸生目能之哉其終
更郡府上其名行省能之將隨牒補職與之同事者屬
予為序以道其行故序之如上
送李復之郡曹調寧國序
新安郡當至大初真定李侯為之守以地弗産絲纊上
言者府更其賦以鏹民便之載其德于石既久而父老
不能忘常曰吾民猶戴李侯也後三十年餘侯之孫復
之用儒生推擇為其郡史又數年調寧國其行也士大
夫作詩以送之予時適佐屬邑因言於衆曰我國家承
平久長天下之彯纓彈冠者繇夫仕途之壅皆不能從
容進取如曩時於是乎公卿之胄黽勉焉從事乎吏曹
者有之若復之是已夫復之豈固屑乎役役於簿書刀
筆者哉亦圖有所就焉耳今法大府之掾多取乎列郡
吏曹吏曹得為大府掾者往往立登顯達故凡郡史雖
若暫抑乎當時必能大信於異日復之之處此亦圖有
所就焉耳况復之生閥閱之家又嘗明習文法而其才
足以有為今所調寧國實司憲者開府之地復之於此
守之以廉慎濟之以勤敏上以承憲府之號令下以挈
屬司之綱維將其聲譽奕然一日而自致於清要之階
有不難者兹以往復之之顯達蓋可指竢且其發身適
在其祖之所嘗守郡中異日於其乃祖名位事業殆足
以幾之而無不及乎其兆在是矣傳曰公侯之子孫必
復其始予於復之乎卜焉衆以予言為然乃書以冠諸
詩之送其行者
贈茅叔志序
一言之譽加於人而欲使夫聞之者莫不因其言而敬
之苟非出於大賢君子許與之不輕者則其勢固未可
必故惟得譽於大賢君子而後足以取敬於當時言不
足以為人重則雖有所譽而或者將弗信焉然則士之
聞不聞孰謂不係所托哉予所善茅叔志以篤實有行
義稱於鄉予知之而不以言懼夫或者之弗信也雖然
信弗信非予之責予將誠言之往年叔志學吏於江東
憲司時有為架閣主典吏者屬公委遽行弗及收藏鑰
三日方憶之惶怖而返自謂所亡失必泰甚弗可逃罪
罟歸而鑰故在乃叔志為守之連日夜弗去以故得無
他其人感之拜且泣而叔志不自以為德也母病且篤
禱於神獲愈因舁母詣祠謝顧其棟宇將壓乃謀新之
方就營表而歲大饑遂節衣食費不酒肉躬自勞苦以
迄於有成既而神居煥然而叔志家弊矣其為人願且
果可稱類若是予所言一二不能悉以予所言而推予
所不能悉則叔志非所謂篤實有行義者耶今來昇將
行四方求就其所啚顧予之微陋非可譽人者而獨為
叔志拳拳言之是不以予之微陋而蔽叔志之宜聞也
兹以往士大夫有未知叔志之為人者其徵諸予言有
未以予言為然者其觀諸叔志噫予之言誠不足以為
人重或者因叔志而信予言也夫
送曹元章之金陵序
士之生乎當世非幸遇夫名德穹貴為之知已援挈而
振異之則雖有雋敏高邁之才輔之以訾算遲之以歲
月濟之以附趋殆亦不能以有達况乎一介寒素出乎
遐方下邑力不足以趣乎會通衢要之地而游於公卿
大夫之間其抱負藴蓄曾弗獲以自見終必浮湛里閭
没世無稱而已烏所望以成其名哉予故深慶夫休寧
曹元章氏之有遭也曹氏在休寧世居縣郭之隂僻遠
廛閧林遙邃清造其廬者可悠然而想見其昔人之風
也元章守詩書之故業其行廉以恪其心恬以夷其儀
衎以舒有栖幽樂雅之趣無所慕羡於時若將終身焉
者一旦因故舊之薦而受知于江浙省檢校官李君允
謙李君移書永嘉郡守忽侯用是永嘉郡即日辟之為
郡史識元章者皆為元章喜夫郡史之禄固微然由郡
史而進可階以有達世蓋有力求競逐終老而不得者
今元章得之猶取諸寄向非幸遇夫李君其能若是之
速且易耶元章居永嘉未數月用便養遷金陵取道過
休寧省其家時予適佐是邑與予有斯文之好具為予
道李君之知已不容口予既慶元章之遇李君則舉酒
以屬元章曰金陵為江左大郡而行御史臺在焉官於
是老率皆名德穹貴之人以元章之賢往即其人而事
焉元章之知已當益加多或援挈而振異之將其超躐
騰奮歘焉致其身於光華清峻之塗勢無難者予又慶
李君之知元章為不孤也子其識之元章請予為之序
予惟金陵予鄉遂為論著元章之為人以告予鄉之士
大夫且為言予所見當世進取之士必幸遇夫知已而
後庶幾可以成名其不然者予未之聞也
佩玉齋類藁卷六
