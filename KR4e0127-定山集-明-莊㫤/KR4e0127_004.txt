定山集卷四
明莊㫤撰
七言律詩
與南海陳秉常容彦昭宿新江書院
萬里高人萬里航遲回今日更江鄉湖山幾處延佳賞
天地三人會此堂白鳥青天誰眼界清風明月我藜牀
道人拜約重來此留與今朝一瓣香
清江别業
茅屋江村映白沙百年此地是生涯雨香花氣渾三月
暖日和風自一家隣里相邀同社酒門人候出御牛車
此中多少悠然意開眼青山箇箇佳
夀徐母
老去流年祇暗驚一生心膽解誰傾青裙白髮終無恙
老眼皇天亦自明舊業此身真不阻綱常萬古恐非輕
薰風六月榴花酒謝得隣姬感嘅情
陪南川浴香淋泉
下馬清泉坐兩翁風光隨處與人同百年儘放三杯裏
萬象同歸一洗中土屋背墻烘野日午溪隨步領和風
兒童拍手休相笑此日狂夫興頗濃
寄萬廷器
乾坤此日聊攜卷文字當年略濫觴玉樹偶驚吾眼在
菊花相對酒杯長山林放手招明月江海歸帆掛夕陽
明日老癡如問訊欲將秋思託潘郎
遊靈巖山
百年未了青藜杖又向靈巖坐晩晴我與白雲同自在
月交秋夜極分明青天曠野真能大白鳥滄江本自清
俯仰崢嶸男子事肻將容易負平生
汎江和徐夀卿
風光滿眼欲無邊老子心情亦浩然晩日行行飛白鳥
小舟箇箇泛青天誰能此地真無礙我與青山似有緣
幾欲奉身思乞退不知明主肻哀憐
遊瑯琊寺
窅然天地豈人寰紫翠無窮十里間閒看古松尋坐石
偶隨流水入深山四時花在巖巖好何物僧來箇箇閒
我有新詩三百首蒼巖題徧不知還
偶上蓬萊第一重道人今夜宿芙蓉塵埋下界三千丈
月在西巖七十峯江海幾年留老眼乾坤今日寄微蹤
酒醒無限題詩意起立層巖看萬松
觀龍泉寺泉
一泓瀉此下烟蘿坐我幽深古澗阿樹靄散分千太極
鏡光搖動百東坡雲天蕩漾看時滿風月招邀坐處多
巖畔有人如會意數聲全是濯纓歌
觀莊嚴寺大樹
杏壇風雨有桓魋此樹能容老翠微夢裏幾番全是幻
人間萬事果誰非繁隂蔽日三千界黛色參天五十圍
我欲南堂借斤斧不勝三匝繞斜暉
承馬侍御過訪
清江大樹老夫家只許衡門管歲華雲谷有詩皆感寓
柴桑無酒不黃花百年事業長鑱老萬里風雲醉眼賒
何處西臺賢御史也來垂眼釣魚槎
江天萬里一貧家此老能來共物華到處小灘横釣艇
我家明月照梅花山中野鹿元相伴江上清風不用賒
拾得支機遺石否年年星漢望仙槎(白沙先生送胡提學有曰不知今夜)
(梅花月又照誰家釣瀨船侍御誦之余遂翻其意以贈侍御)
承楊侍御枉顧
江頭深樹草堂孤故舊諸公過此無小吏忽來傳子到
老夫雖病遣兒扶繡衣御史青驄馬田舍翁家濁酒壺
肻為交歡拚一醉莫嫌禮貎老農麄
送劉同府之柳州文介公裔也
天將明月與江村許我狂歌閣酒尊人物已拚眵(闕)眼
此髯誰使到吾門鄙人何敢當賢友文介須應出此孫
莫怪劇談留更住瘴江回望合清魂
送吾掌教子還開化
愛此娟娟玉樹柯眼中今日更須多人才江浙堪吾氏
文字蘇家又小坡詩卷袖寒携海嶽夜船江穩坐星河
英年自古多難料此後軒騰奈爾何
瘧起偶作
幾隨藜杖起方牀肻信吾鄉似瘴鄉百計可誰驅瘧鬼
三年以命託梹榔山随病起青逾峻菊到秋深瘦亦香
寬盡寒衣誰敢怨詩書為祟是尋常
采石
落日孤舟進此村北風浪浪打山根忠臣萬古虞公廟
詩鬼千年太白魂舊壘不知何世代長江曾戰幾乾坤
風沙眯盡登臨眼只有長安望不昏
靈巖山逢大虛僧
雲水秋江與别蹤三年不見意何窮誰知小榻青燈裏
又是寒巖白髮中坐久可忘今夜月夢回誰喚此堂鐘
相逢更有梅花約留取他年一笑同
香山九老圖
山林我極勞千慮宦海誰能着萬牛自古更無陶靖節
而今須(闕)白江州尋常此日才多病八十他年更幾秋
俯仰乾坤無一語道人乘月坐江樓
榮慶堂為大理作
萬古明良分付定早從堯禹到如今小臣肝膽天堪照
聖世恩波海未深紫極逶迤春蕩蕩天風寥廓路駸駸
滄江回首多迂病愧盡賢人用世心
送張廷玉司訓河南
自從尼父一傷麟斯道傳來恐未真更識老天當此日
肻將木鐸與何人師門萬古真堪柱檀杏千年也自春
到此精神須會領莫教銅狄笑人頻
泰山和通伯侍御
極為東南鎮此寰巖巖氣象許誰攀九天日月摩千古
萬里華夷鎮一山培塿衆形從起伏乾坤此老自安閒
也知開闢從真宰領得中原正氣還
萬象同歸造化門含弘光大總無痕中原有子誰輕魯
厚德何人不仰坤絶頂最高惟日見隂巖極下有雷奔
諸公肻作尋常看自古山存道亦存
挽周景明父舊曾請余銘墓
中郎有道非吾汝石尾何由亦賤名大手誰家無愧色
善人此老或平生百年可考諸兒子千古何窮一墓銘
曾過蒼峯竹山路白雲真箇滿佳城(墓銘有曰竹山之東白雲蒼峯墳乎)
(此翁)
雲潭為周文都作
天地斯文元未老百年曾到嶺南無偶觀陳子雲潭記
便是濂溪太極圖龍馬龜書千古在青天北斗幾星孤
憑君着我西窗眼賣免人間或老夫
拾地耳
野老貧無分外求每將地耳作珍羞山晴老僕還堪拾
客到明朝更可留人世百年閒自樂山齋一飯飽還休
曲肱偶得同疏食不是乾坤又孔丘
重陽雜興
柴門兩月閉蒼苔老病何人得好懷短髮亂從頭上白
重陽偏是雨中來黃精瘦地鋤空把北斗滄江首正回
頼有黃花知老子東籬深傍酒杯開
醉倒江頭枕石眠清風剛灑竹門邊蚤聞世計皆春夢
肻放江花送老年鳳鳥河圖皇極理西江南海釣魚船
狂歌急起披衣坐今夜梧桐月倍圓
卧林亭雜詩
雨裏青山真可愛此懷可許託張袁誰教老竹剛三箇
獨與癡人共一軒蹇淺謾勞吾子愛迂疎敢顧衆人言
吾公滿壁淋浪墨何日來看獨樂園(吾景端為余大書獨樂園記於卧林)
(屏風)
塵埃滿眼君東海明月高樓每見之幾載别離今酒共
兩人肝肺此燈知支離萬事何如我潦倒千年却與誰
伍月孤舟還問路老懷甘與水東隨
和陳允崇登定山
萬里風光散遠林晩峯羸馬正千尋手中日月丸天地
眼底風雲變古今幾筆化工山水趣五經尼父聖賢心
可堪白首猶多病老鳳西周意自深
南川至(白沙先生京中將回)
老我天行雲卧處白沙消息又南川也知風月無邊者
合與鳶魚自在天世計東遊西泛酒天心南去北來船
卧林更有明朝興多少神仙一處眠
魏爾瞻以濮陽璚之言請予寫碑
南安太守老東坡天下能書孰敢過萬里不能擕卷去
人間將奈此碑何君圖茅紹名還久我笑豐干舌最多
明日肻隨陳太史墨花臺上墨花歌
舍弟為予作一軒以為讀書之所既落成諸友來
賀作此詩歌以奉客
千古風花弄酒巵乾坤許我一茅茨吾齋灑落今如此
老子心情自可知小弟放歌兄亦舞主人能勸客休辭
去年有此今年好又得江門數首詩
容膝今年辦小齋數椽高傍讀書臺公看土屋休相笑
我老農夫分只該花為客來還起舞燕知人好亦飛來
兄酬弟勸從今日一日須傾一百杯
贈湘隂夏進士
何處湘隂是所思江籬剛有十年詩忽然草閣寒江上
飛下青天玉樹枝故舊偶逢如未識病軀留坐不知疲
相看細數諸朋舊祗我山中白髮披
都隠為包春官作
胸中皆馬未皆癡雪裏芭蕉始畫師到處鳶魚真活動
人間影響莫相疑須還禹稷憂勤處便是巢由放浪時
此意老夫知萬一老夫今日想君知
挽金川張公贊
將詩長與洞庭爭竒氣胸中老未平夢裏青山空有債
人間白髮苦無情百年萬事了不了四十八年生未生
我欲為君歌一曲水寒江冷月三更
挽南昌劉氏雙節
苦節收來烜古今百年當日為誰深須還婦女無窮計
亦是人間本分心馮道胡為千古唾劉家却此兩真金
我知東白文章淚鐵石人看亦滿襟
栽樹
一逕梅花一逕桃東風移得滿山㘭肻愁明日靈根萎
自有貧家活水澆着眼風光皆此意醉人春色自吾醪
白頭笑爾青藜杖一日煩君更幾遭
送得春光活水窪大棃紅杏更梅花和風甘雨來何處
萬紫千紅在我家好處天開花洞府老來人作酒生涯
眼前浩蕩真如此那得堯夫不自誇
桄榔杖不妬春晴扶我南園自在行二月半多春富貴
萬花中一老先生百年何幸長康健自古難逢是太平
安得可人吳御史一壺春酒共啼鶯
寄李少參(往年予登采石蛾眉亭公乘小艇而至)
風花水月滿江湄到處閒將拄杖隨何處老翁携小艇
也隨風漢醉蛾眉流行大塊天如此落魄古今吾似誰
何日更同長笛去曲欄横倚大江吹
早禾為官馬食踐殆盡
山田幾月全無雨抱甕安能坐老夫粥食已安今歲減
馬羣誰遣一禾無眼昏口燥真欺得天遠山深可用呼
且直區區餘事裏坐携書卷看河圖
夀柳處士用美宣地官韻
年華不敢去堂堂老戀山光及水光塵夢幾看浮世短
白雲交付此杯長柳根怪石方牀枕眼底秋燈細字行
小阮年年無限意長江分遣到壺觴
城市山林
青山何頼點紅塵此語無稽更覺新夫子不須頻說夢
老生元本是癡人何誰不信魚非我道眼分明俗是真
我亦有家城郭裏閉門長坐定山春
答孝感張都憲
静坐一丸閒弄處都臺拜問有詩無百年此道誰知已
今日王公下匹夫元氣一時回宇宙虹光千古照江湖
下風欲作門前拜老病支笻不可扶
送人出守姚安
五月山中憂旱坐送人作郡豈農夫寇恂黃覇真公許
桀溺長沮是我無行止此天元自定知愚吾道果安圖
眼中若總姚安政甘與元經送五湖
乾坤劇許此肩擔五馬今年走瘴嵐此老朝廷何可去
南方民命亦須堪百年西蜀誰張詠自古潭州也晦庵
王道寬平君識否當時孔孟豈迂談
留秦用中
世故驅人百未休江山何地可堪留乾坤此日還重九
風雨今年又一秋碧樹可驚游子夢黃花偏愛老人頭
且須急把東籬酒回首江天獨倚樓
送别秦用中
欲來消息滿江湄果見堂堂小僕隨幾夜好詩全壓我
百年老眼更看誰宋唐大手諸公在日月羣經自古垂
回首梧桐孤鳳遠東南天闊海西陲
題項羽廟
一從天命舍歌謳龍戰中原苦未休天地我能悲楚漢
古今誰敢罪商周英雄可廟人千古赤子何辜血九州
惟有長江知我意對人無語只東流
奉和蔣侍御見憶之作
萬里乾坤任所之風花指點過江時百年何處非沂水
老脚今朝又武夷兩手正堪天靶柄一家剛了聖藩籬
憑誰喚起朱元晦把酒長歌感寓詩
余生來自陜西求文謝其醫師程文進將行詩以
送之
蹇驢何處自關西藥裹新安手更攜天下果誰知李㫤
眼中須子愛丹溪古今王道醫非緩文字山林世頗低
别去有丹憐老病白頭書禮候封題
寄新安周朝美司訓
十年聾坐静修龕傾耳江邊一夜談鞭策有情君自厚
駑駘無力我何堪菁莪夢裏兒童感雲水天涯老病甘
何日鳶魚携手地天機流動白沙庵
夏汝明持留鶴翁送行詩求和
圈點江峯一語深十年分付幾登臨浮生日月浮生夢
太古乾坤太古音一枕烟霞聊我鼾滿川花柳是誰心
與公笑把明朝事共倚欄干酒一斟
和雲東逸叟畫花
乾坤一畫本誰無看到羲爻看禹謨何處梅花非太極
眼中龍馬又河圖有形萬物皆堪我無水人間不可湖
多少天機言不盡花枝今夜鳥頻呼
挽劉衢州
夢走滁峯若箇深衢州何許到沾襟留連此道千年付
感激兒童片語心駑馬正須資控勒麒麟猶愛鎖黃金
白頭硬寨何時已落日悲歌下晩岑
南川書來知領平湖教官
乾坤到處有知音何自千峯又古琴世外浮名真腐鼠
人間木鐸有天心百年道大吾何病自古官卑職易任
欲採芙蓉何處寄空江十月水猶深
朝陽傾耳鳳凰音此日虞廷有舜琴賢聖一時通治道
先生萬古管人心浮沉在我先難斷花柳隨時老更任
且放平湖閒酒琖千紅萬紫看春深
滿耳虞周治世音平湖分與杏壇琴好憑烟月千年手
彈出英雄萬古心歲月虛名雙鬢改乾坤大擔老肩任
白頭多少江門意海上青山箇箇深
何許書來遺好音春風剛坐草堂琴青天白日憑誰眼
流水行雲得我心弄枕箕山真有許釣鰲東海久無任
先生自與行藏熟不悔深山入未深
太古乾坤太古音不彈今日乃公琴病中我有癡聾耳
天下人無各自心軒冕雲山難錯料千鈞一羽果誰任
酒杯何日平湖共舞到梧桐月影深
歸裝頻送棹歌音還把南川去日琴十載幾談周易卦
一官方是攬山心吉凶悔吝平生準用舍行藏老力任
每憶秋江臨别話一年惆悵釣臺深
乙已元日
東風造次滿江涯花鳥無窮眼又開病痛百千餘種在
先生四十九年來古今到我真無謂賢聖如天豈易階
欲與春光共流轉一丸閒坐讀書齋
梁都事焚黃卷
展轉平生罔極恩光榮何念不乾坤蠧魚白首雖經笥
黃紙青山果墓門富貴許人生死到孝慈為分古今存
山齋可到題詩意大舜曾參欲與論
花嚴山
乾坤忽此是何方風景居然不可當雞犬幾家仙洞府
烟雲一幅米元章平生眼界何容易老去行藏費主張
箕穎料知難過此巢由何敢負虞唐
過仙蹤和光嶽
潦倒烟雲任不羈乾坤隨我放顛癡每從問寺尋僧處
點出隨花傍柳詩拄杖每行真老僕青山到處是相知
白頭莾道無巴鼻只有吾心孔孟師
黃山
幾度黃山見客談黃山此日果無慚春藏太古三千洞
天與遊人五百巖每覺晩晴猶壑雨纔言好處輙僧庵
千年豈敢論誰到老子題詩滿石嵐
黃山道中和光嶽
拄杖閒隨自在行八年今又共徐生扶持一老閒尋樂
起動諸峯出遠迎每處詩還遊寺好老人眼却看山明
我曹分定該雲水每謂蒼天賦極平
登雞籠寺
一蹬盤空一蹬回白雲蒼樹打成堆題詩朗月清風到
招手千峯萬壑來今古此峯天棟柱烟雲何處佛樓臺
我來不肻題名姓莫笑堯夫是打乖
與東川雪潭諸友遊定山真珠泉
黃山地主老詹隨此地如今地主誰諸子欲尋深處去
源頭先却老夫知短藜水石閒須可老筆風花醉頗宜
某樹某丘真了了歸來明日點新詩
登西峯和光嶽韻(西峯定山傍一小峯也大兒會取以為號)
定山峯下小西峯此日相携又一笻稍稍烟霞聊傍我
匆匆雲水莫勞公贅疣水假閒文字髣髴兒曹祇父風
總愧明朝東海袖鰲峯夭姥正芙蓉
定山和東川
悠然萬古一同觀眼底天機果萬端天地風光休少避
老夫酒量頗能寬偶曾帝伯皇王熟肻放風花雪月漫
周邵後人如論我堯夫脚下任誰安
鳶飛魚躍亭晩坐和光嶽
領略無絃太古風孤亭小坐意何窮自知魚躍鳶飛妙
都在雲閒水淡中玄默不言天本静清光無我月能公
細看太極當年說老子而今意偶同
和東川定山庄
白雲多謝此山靈識得先生杖履情巨梃每勞相見扣
洪鍾非是敢無鳴客留知已貧何厭屋傍秋山破也清
自枉羣仙長過我我家何敢冐蓬瀛
泛霽月溪用韻
一曲川雲一酒壺武夷誰道定山無杖藜偶自隨花柳
老子分明在畫圖滿眼風光剛活動百年老脚正糊塗
不知往日朱元晦雲水風流有是乎
曹城和東川
雲水蒼天已付公百年遊走意何窮好山到處雖真好
風漠如今却更風到底此身閒自樂與人佳興老真同
白頭明日閒衣鉢肻負徐家二阮東
仙蹤和光嶽
大帽寬衫晩袖誰遠峯羸馬欲何追風光醉屬先生管
山水生來地主隨到處放懷皆可樂老來得手莫言遲
山人只愛山中走如此行藏斷不疑
溪山和東川
醉點溪花看水流白雲留我此溪頭不知川上無窮意
數到濂溪是幾秋老興正狂花亦舞天幾如此鳥頻謳
釣臺正在無人處天送先生到此遊
作春風亭以處光嶽
春風誰遣月溪潯我屋居然又我岑豈有一人如子到
可無半榻此雲深眼中豪傑誰徐孺天下人家幾卧林
每夜小趺明月坐傳衣或此是傳心
作東風亭和東川
小亭活水澗之阿占我溪山景亦多何處偶看春暖日
我家須辦子行窩卑微幸托高眠久褊窄其如大舞何
強說春風真錯許軟夫正有一團和
溪上與東川雪潭石泉橘潭諸友釣飲
九曲風光主客分一人一曲弄溪雲浴沂每自論前古
此日相看似昔聞飲量且須容病叟老狂何敢讓諸君
醉扶童子歸來晩花柳前川漾夕曛
川上和光嶽
潦倒前川鼓枻歌浮雲流水豈勝過也知聖世千年裏
未始羊裘一箇多酒琖漫傾剛月上釣絲纔颺恰風和
誰將出處閒相比我與嚴陵竟若何
和光嶽津字
何許乾坤活水濱風光邀得酒杯頻果誰風月無邊處
坐我神仙四五人醉裏此天真一幕眼中萬物總吾春
烟霞萬古天教管莫笑先生不要津
和光嶽再遊霽月溪(光嶽會稽人)
風光諸子屢相携又泛吾家霽月溪已醉酒還能大酌
漫遊詩不厭重題我惟活水聊江北客有佳人是會稽
萬古乾坤無彼此眼中觀物莫相迷
和光嶽
草庭凉露未眠時歌盡劉因一卷詩何處客同玄酒坐
三更月在碧梧枝花兼醉影閒相舞蛙有天機自不知
欲把朱絃彈一曲白雲隨處有鍾期
和光嶽
人間萬事本難羈酒琖花枝未許辭山水自該吾軰管
廟堂焉用野人為身於静處真能樂意到悠然勿有詩
今夜老懷當不淺青天明月莫來遲
題雪潭
川上何來偶坐時天機之妙乃如斯乾坤此脉那能斷
今古何人更許知五六輩中吾與點三千年後我還誰
平湖邀我南川老許到鰲峯和此詩
送東川雪潭至摩尼峯
懶散乾坤信步行棕鞋布襪頗能輕偶從老樹孤雲頂
又盡南風半日情何地暑堪留酷吏此凉天乃贈先生
堯夫十二行窩處此是行窩第一清
送東川雪潭至真州有作
白頭揮汗未能乾五月真州在馬鞍盛暑為誰曾遠出
病軀今日可容難江山幾處真風月今古何人此肺肝
明日短笻誰傍我祇應清夢繞漁竿
和韻贈東川别東川至先與余遊黃山
白帽何來坐我齋衣裳片片是雲裁便同雲水千峯去
也做神仙兩月來世路可終無活水鄉山元舊傍天台
相逢眉宇居然别莫怪山中伴侶猜
與王汝昌魏仲瞻雨夜小酌
我家玄酒無人共忽此陶然弄瓦壺贈我一杯陶靖節
荅君幾首邵堯夫草堂今夜能來幾我輩人間此會無
醉倒莫孤江上月明朝空伴釣漁徒
送吉水張兼岳宿守兼素弟一峯先生戚也
西山眉宇閣清秋何處騎驢自宿州小榻一年三敝館
青燈十語九金牛老懷天下惟張觷吾弟蘇家又子由
何日湖西尋宿草吞聲同上水心樓
上元道中有作明道先生曾為上元主簿
茂叔江亭草一窗四時佳趣果能降川雲浩蕩真如我
花柳青紅又過江明道先生能有幾上元風物本難雙
天遊偶到忘言處一笑乾坤正滿腔
遊茅山
莾莾空塵漫幾毫天風鵬輩豈知勞山教太極圈中闊
天放先生帽頂高萬里風光全倜儻百年人物且英豪
茅家兄弟誰相報說我箕山太古樵
秦用中過江贄以詩奉答
東南正氣撑天地此卷憑誰更一攜吾子不愁無杜甫
老夫今豈是須溪長江直與青天北老鳳孤鳴越水西
每笑低頭拜東野白頭今更不勝低
出港
老子江南自在行無端詩思繞湖生舟從小港搖初出
天與青山看半晴醒裏風花元脱灑眼中魚鳥自分明
化工多少悠然趣縱有王維畫不成
中村書屋為貴溪葉以貞賦
誰將萬卷老顔回碎屋三間紫翠隈萬古不花文字眼
先生元是活書堆自家朗月天無限到處浮雲水一杯
打得人間糟粕透庖羲畫畫是秦灰
清溪
清溪綠樹遶東西處處逢詩不敢題無賴雨能連甲子
最佳山直到苕溪江湖有債閒遊老世事無能白首低
肻為思家長再拜孤舟半夜子規啼
送張博秀才還永豐博求一峯墓銘
不見人龍蓋世英眼中今是老門生百年朋友斯文淚
萬古師徒骨肉情此老平生真不忝何人死後敢辭銘
棲雲有石撐天地先請君磨萬丈平
承宿州守張兼素不遠數百里過訪坐我草亭數
日於其别也詩以送之
明日江沙到晩秋見君還似見金牛孤燈小榻聊三宿
白日青天又九州今古有懷停酒琖乾坤無語坐江樓
明良又是君臣會鳳鳥河圖莫浪愁
义手東風紫水涯獨將雙耳洗黃埃山中白酒偶然熟
此老青天何處來浮世百年教我坐老懷今日見君開
明朝匹馬休回首自古雲臺即釣臺
送張兼素至東葛
君乘舴艋來何處賤子騎驢是送誰二老白頭今酒夜
萬峯明月此樓詩留連别館非無謂去住青天想自知
我正桐江扶漢鼎先生行矣莫多疑
遊香泉陪兼素
南川老子烏江别留鶴先生龍洞回此地天留吾友到
中秋月與老夫陪神遊一路逍遥國詩在千峯紫翠堆
如此風光如此輩百年何苦不三杯
重過莊嚴寺觀大樹
定山居士老騃癡又作莊嚴大樹詩老去萬無元宿在
種時多只此山知不分孔墨依身世無補興亡過漢隋
斤斧欲尋吾手病力扶名教古人誰
送司寇張先生(二首)
一元自古君臣會又見明良到聖朝恭已無為真帝舜
我公今日自皋陶憂勤社稷頭顱白斟酌乾坤斗柄高
天下得人吾所願敢將聖德頌唐堯
聞在朝廷薦士公卑人何敢列豪雄公門固是人才藪
野物何堪藥籠中病使逍遥扶白日老將行止托蒼穹
銓曹果說吾堪用請選滄江作釣翁
賀懷玉先生定山枉顧
蓬萊人每到蓬萊此老真堪此地來眼底風光拈筆有
空中樓閣放天開敢拚千古留公醉卻有雙泉是我醅
何處江門閒老子題詩到此亦忘回
輓任員外父母
何處傷心寫肺肝桂林無樹不秋丹凝之墓木今雖拱
原父文章漢亦難萬事天容兒子定平生人打墓碑看
百年父母終誰在老子題詩淚不乾
施公節枉顧
水華雲石儘溪涯何許柴門到子開笑肯青山甘我共
遠攜書卷過江來一瓢天與斟風月半榻吾寧惜釣臺
别去明朝須費眼洞門留取認天台
寄題六江橋
禮樂乾坤已備任江山底處許孤襟六江老眼吾真到
惠愛何人此最深欲濟無梁須爾是買田為井亦如今
深山惟有區區在得盡裁成萬古心
和呂大僕見寄
一瓢偷枕華山春閒與希夷作後塵老懶自惟甘水石
不才何敢廢君臣許知天地行藏了肻惱江雲奉荅頻
但恐終南終捷徑白雲他負眼中人
送馮進士之京
踊躍秋江送此舸深山衰老亦容過累朝治化今逾盛
海内才名子正多何路可階須進士有君如此忍漁蓑
明年我病扶堪起倘許同賡舜禹歌
送郁先生以國子助教陞長史
師道千年一語還要知天下此賢關偶然天遣工齊瑟
何處人還補雪山天地謾言䕫樂裏治平有例漢廷間
白頭許更青燈眼不放中庸大學閒
寄宜春張大尹
雪龍野鹿本誰親萬古英豪見略真明府軒車若無勢
老夫茶果亦忘貧也知傍柳隨花伴不作呼牛應馬人
多少老懷無着莫閉門閒坐幾年春
泉上和司馬
萬古乾坤萬古心一泓瀉此托孤吟天機在我真魚鳥
逝者如斯自古今羲卦畫來元有易朱絃彈絶已無琴
鏡光且莫輕相照老子驚看白髮深
遊定山和韻
乾坤契合有吾山公馬來時便一攀老眼不隨塵俗亂
此心元共白雲閒石逢古色看何厭水愛源頭坐不還
只我相留貧草屋洞雲溪月也三間
和再遊定山解嘲
杖履頻過活水灣我山真果是何山烟霞豈斷千巖路
天地誰偷萬古閒明月高梧無俗照桃花流水有仙寰
時人識否公休問此樂予心自孔顔
送昌期御史出守撫州
送老江蓑已釣船撫州還我更詩篇平生知已真承愛
老去青山敢自偏一代功名逢聖主百年衣鉢愧真傳
奮飛多少相隨意笑恐行藏是此天
久與霜臺謂不空皂囊容有補天功更誰一視同仁妙
又到朱旛繡斧中風展巨鵬天自闊古存老馬意何窮
天空目短風帆遠分付秋江更幾鴻
送江淮陳經歷謫官廣西宜山
天涯莾莾着行舸得把離觴醉不歌萬里瘴烟那此送
兩京戎幕本誰過斯民福總宜山厚世路堆何灔澦多
我有東籬黃菊贈秋風欲採奈愁何
跋文司訓贈行卷
萬事蒼天已作遲一氊白首更何辭為貧在我從誰論
飲水惟人只自知白酒醉來元有菊青山老去得無詩
百年總與行藏熟人世浮雲夢豈癡
資正書院和趙太守韻
麻菽乾坤畫不如笑拈化筆古人餘龔黃卓魯真何事
稷契臯䕫未有書學術有人憐寇凖井田無地老横渠
倘知萬古真文字閣束標題累幾胥
讀白沙先生詩集
飛雲一卷逓中來上有封題是石齋喜把炷香焚展讀
了無一字出安排為經為訓真誰識非謝非陶亦浪猜
何處想公堪此句絶無烟火住蓬萊
天然無句是推敲詩到江門品絶高幾處風花真有此
古來周邵本人豪冥心水月誰堪會盥手山泉我自抄
讀到烏啼春在處江山垂老覺神交
海上千峯閣病輿傍花隨柳意何如老誰静裏都無事
笑此山中亦著書帝伯皇王鋪叙裏乾坤今古笑談餘
我看此意終誰領略與人間一破除
才力凡今我與翁百年端許自知公横渠老筆雖終勁
周子通書自不同南海巨觥都水月卧林狂句也溪風
酒杯許更何時約爛醉羅浮四百峯
夀夏地官用韻
恐恐人間白日臨片松何地肻容侵百年動止供非易
一我乾坤備亦深夢裏蜉蝣人白首眼中塵土世兼金
無窮會與尼軻共除有青天萬古心
接樹
白頭無語及行藏偃仰乾坤一草堂静裏深山真太古
農家萬事只耕桑麥根雨後渠通急水日春分樹接忙
滿洞碧桃花自愛豈圖人說是仙鄉
答巴山王叔毅
幾障寒雲一我軒白頭萬事已隨緣但知&KR1369;倒終丘壑
豈有行藏得聖賢畫本定誰無巧匠金丹容别有神仙
短笻莫笑千峯裏意者巴山肻秘傳
贈孤鶴翁僕者咸永安
十日泉頭執履行儼然孤鶴一門生酒邊著語心如在
竹底貪詩夢欲清自古何誰君實量幾人吾輩魯齋情
古今堯舜人人是况有回仙老樹精
孤鶴翁過江阻風還釣霽月溪次韻
白頭難了看山緣半日東風又此泉老句天知還有興
山靈吾恐亦垂涎風花肻攬千人柄蓬島猶堪幾日仙
笑倒周黃詩與字醉呼烟艇釣溪邊
送白馬僧如景往沂洲
雲水沂洲幾日舟我看白馬亦沂洲人間九萬非難到
心外絲毫即遠求江領白雲樵洞雨天誇紅柿定山秋
贈言不若無言好老子狂言活水頭
送晏弟鄉試
江風吹馬舞青衫老桂連根醉欲堪聖世有才皆用此
徵車無路豈須慚晦翁在古曾何礙子静時文自不凢
俗債想知明日了笑將風月與君參
送張暉使并其子宗還遼陽
六丈璚花爛漫開揚州風月倦樓臺脚根幾處誰能到
此老何人子更來味若果真知爛賞眼須無處不堪擡
明朝又作遼陽看綠柳紅桃畫滿齋
送施公節(工部施勉仁子也)
老屋溪雲病欲深幾年長許拜幽尋我雖白鹿烟霞主
君總西山父子心薄酒每堪留幾雨朱絃聊許托孤琴
别離肻遣他時夢失誤桃花古洞潯
齊夀堂
天地殤彭各與之酒杯何更老夫詩乾坤此夀真皇極
琴瑟通家是浴沂舞爛萬花春蹲蹲醉歸諸老夜欹欹
酣熙各枕堯天夢安得人間不許知
送馮養正進士出宰江陵
老眼賢豪許未窮乃將刀水得疲癃挨排我直千年上
磨勵天還百煉中今古乾坤猶茂叔扶溝風月也純公
欲知久大無窮業一縣經綸四海同
廣信婁懌領應天鄉薦(懌一齋先生姪蓮塘先生子也)
秋榜羣賢起各經裒然吾子得榮登科場夫豈真婁學
尺度聊存應世能千里計階須勸駕幾年俗債了寒燈
家庭此外饒誰語向上工夫更幾層
送陳孔章會試
萬年天地幾賡歌機會明良奈此何聖主求才猶夢卜
有司拔俊豈蹉跎偶真天挺無雙器更此龍飛第一科
老野泥金堪一字江風舞爛破漁蓑
愛石洞老師南山花也北山花之句有千萬古瀟
灑之趣亦效少參數語
紅紫千般遶洞斜溪雲花也洞雲花山河影裏雖殊相
太極圈中是一家泉水各溪都有月青天無處不同霞
更須與佛閒分辨識得鳶魚意便佳
看得乾坤睡是佳與公山簟各鋪霞飲乾玄酒方高量
吟到無詩始作家夢裏功名雲過影指間富貴槿開花
東溪醉倒西溪醉枕徧秋根老樹斜
五十三初度太虛以詩見夀且有見促從仕之意
堂堂吾道且俱亨五十三年已半生天地此幾容我病
古今真眼愛誰睜山中每見諸公起天下何無一老耕
迂野一時惟覺此敢言時止復時行
運到黃羲已極亨此生今日肻虛生萬年期會空誰負
老眼乾坤又一睜自枉鷦鷯能鳳翥本無天馬代牛耕
儘拚花柳前川老笑拄芙蓉杖子行
與謝汝申登定山
振衣千仞果真無老睡溪雲病欲孤拄杖偶同登此頂
青天何夢到狂夫道誰皇極千年眼天挂長江萬里圖
欲比泰山吾豈敢醉中聊但小東吳
與謝汝申遊石洞
肩偶横擔拄杖斜一頭山月一溪霞閒随夢覺人間者
未醉天樵洞主家禪自西來多柏樹詩非參透在梅花
夜來堪笑廬陵米又向山翁酒伴誇
與謝汝申飲北山周紀山堂石洞老師在焉
千峯但只許平生方竹纔圓拄杖成禮到村翁純傍古
酒同僧飲亦忘形溪邊鳥共天機語擔上梅挑太極行
安得可人徐與謝暮春來共浴沂情
寄休寧程詹事時先生家居
海鷗何處可相疑歸是先生未病時老夢黃山元我共
此心白日祇天知雲來雲去人間故時止時行静裏詩
誰許白頭情劇地處分江樹莫離離
送婁武庫贊理白亞鄉治水黃河
丈夫天地皆吾事迂野誰呼送别歌病裏我真徒白首
此中君自有黃河經綸雖許神功妙疏鑿其如水性何
肻許司空容及此禹功千丈倘重磨
送俞潤夫子錫
敢憶尊翁片語知别來生死本何期豈聞雲水閒停處
得見風花舊點詩杯酒偶逢兼喜戚父風真認豈鬚眉
别懷更有無窮在不敢輕添白首悲
和孫地官喜雨
聞語天心即此心漢隂老甕抱吾霖犂鉏自䘏真無暇
上帝平生若有臨何物災祥非我召瓣香天地感誰深
微臣蟣虱無他謝詩也天峰草閣深
和盛文元答儲吏部
真渾天機自幾分中興公已是元勳子瞻談笑皆成句
老杜憂虞亦在君巾幗每遺非辱我病羸真本不能軍
可容百尺竿頭路二雅周南更許聞
和愛暉員外定山觀紫薇花之作
舞爛真紅月滿池老人誰道不相宜偶同山閣傳杯處
不記瑶臺作夢時周子一圈天地易堯夫幾句牡丹詩
諸公也與天機透笑插烏紗各幾枝
愛暉地官題孫守禦扇偶及賤名用韻奉答
樹宿何年拙老生乾坤隻語更誰情古今大雅真容筆
樽俎元戎豈在兵倒屣片時何偉觀度遼雙耳誤虛名
白頭終豈能傾蓋了得風花水月盟
孫地官以詩賜會兒且有第三句之說及韋齋扛
鼎子之句遂和以自解
青山分付此桑麻笑祗甌窶欲滿車父子箕裘雖筆耒
茅茨雞犬自農家古賢斯道頻扛鼎天飯烟樓但煮沙
几杖不知誰北面得容癡遣問桃花
盛文元留活水亭數日將去暑中凉雨為我更留
一宿作此
人間客暑卒難收袒裼吾齋可自由行李誰家剛我送
草堂凉雨是天留夢隨小簟還鋪月詩到青山却領秋
肻把天峯真謂好與君終坐水西樓
寄晏運使
病野山眉愛打寬也無湖水也無官不知天竺蒼峯月
曾照崆峒老道冠騎鶴揚州真十萬啖虀天甕自寒酸
肻知老癢何時脚公冕漁蓑看兩般
送任地官參議福建
圖畫風雲已放看一言那且濫漁竿十年定坐求心易
萬古相逢屈指難歸我舞雩曾浴後送誰風漢更江千
武夷倘進孤舟夢九曲歌聲月滿灘
冬至和石翁
江蓑寒動釣魚臺陡覺陽随至日回幾點梅花新句子
一年節酒老山杯回書薊北鴻何去同病江南客又來
短髮無多還亂白不勝懷抱向誰開
何處飛龍捧御牀年年朝北拜焚香深山豈有如臯傅
聖主真聞過禹湯天地辜容身每病風雲燦爛眼俱狂
春來滿圃參苓在誰謂衰翁授藥方
乾坤一枕破茅堂圍斷溪墻五畝桑人事幾番逢令節
天心一畫是微陽病難拜客門還閉酒為尋梅醉不妨
睡起天峰三萬里欲將衰朽問蒼茫
天風九萬未云摶欲向人間問一官病裏山林閒處老
眼前今古夢中看道纔消長論何節棋又輸贏看幾盤
花鳥無窮春漸到已拚扶醉上吟鞍
滕地官枉顧定山
利名已透更無關那問還山與出山活水偶來同此坐
黃花不定愛誰閒忘形本自無賓主畫影終該照孔顔
向晩欲歸言不斷天峰月掛亂松間
謝醫姚昌裔求
一語裁成漫古今幾回天夢欲沈沈疲癃偶拜千年手
天地終知一七心活水我真茅屋老春風人亦杏花深
酒杯爛醉姚昌裔不苦深山抱膝吟
和韻
老眼逢春病也佳閉門風雨活溪涯百年俯仰閒無用
天道乘除自不差送藥客來懷片腦求詩人到問梅花
不看飲汝長星在世事朦朧更敢誇
送張伯顯貳教長清
為貧千古一官同何更人間管化工夫子幾人還木鐸
杏花明日是春風世無先覺那成我天且南川足見公
努力步趨堪不忝也光源委到山翁
承黃地官枉顧公予里人先世徙居南海
敝鄉人物果空論南海黃家更有孫老蓋一江能故里
風光三日此柴門白沙嶺表奚容獨朱子徽州欲兩存
我亦東西南北者不妨風月共乾坤
寄沈提學先生
三年詩到楚江分張栻求詩更奈君老面平生非故冷
山歌廊廟本難聞貧交揣盡惟當日老硬消磨亦世紛
可得更辭門外客小樓春獨盎花薰
風江拈筆便詩還剛滿衡山又泰山天地放公千里外
烟霞老我一丘間鷦鷯可學鵾鵬大顔子難教禹稷閒
欲寫相思愁不答梅花折盡釣臺灣
契合乾坤各有情雲臺那與釣臺爭平生自覺真難信
我輩公知不好名水石姓名非我註風雲人物是天生
移官更近西涯老一月詩筒到幾評
雨中承通政張先生過訪賜詩用韻奉荅
一雨江帆許卸時溪雲五日拜公詩天知留客應難霽
馬到看山亦緩馳何地斯文堪此會十年今日舉吾巵
可今分付梅花月留與山中别後思
公留宿天峰草閣數日告别奉贈以詩
青山久不拜車塵忽坐天峰草閣春十載别離渾夢寐
一言天地幾經綸平生意氣那杯酒明日梅花是故人
送上孤舟還又拜滿江烟浪欲無津
公既去雨止風順更有是作
我愛公來連日雨公辭我去下江風誰知若此交遊際
也有青天客主中詩在梅花還俗否夢随春舫亦西東
平生所得尼軻幾出處而今亦與同
公去予送至老人港是夜宿於舟中明日言别而
儀真之興尚勃然也更有數語
青山幾夜語無休更與孤汀宿浪頭一片雲山閒草閣
滿江詩趣此扁舟交遊以道夫何強行止随天且自由
興在明朝還不盡許將鞍馬過真州
公已舟往儀真予追送之六合道中有作
病眼真州兩日船白頭東坐馬鞍眠平生誰遣山林脚
老去天還鳳鳥緣夢寐尋常頻萬里心交三百幾同年
春江欲採香蘋去與共明朝别酒傳
予送公儀真不免更别仍賦一詩
不盡溪雲興欲留相攜那免又真州先生北去登仙路
野老南歸上釣舟魏闕肻將丘壑忘交情愈到别離稠
可堪二十餘年意分付春江一點鷗
明日儀真與公既别以不盡之意更作一詩相贈
以解嘲也
吾道行藏亦偶聞斯人能謂不同羣明良此去真同會
山野何心不送君彼知我愚那可問山林朝市不須分
時人莫訝輕遊走我豈瓠瓜繫白雲
儀真與公别後至西浦橋有懷
東風一酌又離觴欲别無言意更狂西浦此鞭仍我馬
揚州今夜是公航孤鴻北向心随去江水東來夢與長
回首不知人近遠幾行烟樹入淮陽
題梅和韻
舞罷真香草閣風瘦笻水月放天蹤有圈太極真成借
無畫乾坤妙莫窮此外可尋桃李聖眼中誰認古今雄
憑君莫說陳莊句已費天機浪語中
題翎毛和韻
古今何此不胚胎分付人間莫浪猜動植飛潛皆我與
馬龜疇畫是誰開生成道總歸元化位育天難負老懷
認得眼中真一體三才那把别根裁
與相士和韻
茶瓜活水共悠然不問窮通不問年富貴倘來稱宰輔
清閒極處問神仙我惟一卷山中坐公有千般相外傳
老眼明朝張主定也將䕫許到青天
寄凌秋官時謫官岳州
江花無語問南遊偶憶先生在岳州動履幾年終去鴈
行藏何處是高樓事随天定人難勝道許心知病不休
手撚黃花堪寄否秋風渺渺送予愁
除夜和黃子明員外
老醉屠蘇今夜酒一杯千古獨何思送窮文字真誰是
應節梅花略小詩病痛百般羞此夕乾坤萬事了何時
明年又說明朝是青鏡剛添雪幾絲
人世經綸元自在山中日子沒尋思乾坤病手惟堪酒
山野桃符不寫詩萬事新挑明日菜一行剛了歴頭時
嚴光脚板無人夢知可清風是釣絲
何處江山真孟浪狂拈一語一沈思古今怪事都儺鬼
老病悲歌是節詩四海風花年過日一元天地午初時
舜衣欲補深山卧慙愧人間五色絲
和白沙先生封何孝子詩卷之作
一丸點化有神功盤木曾渠透幾冬何夢許真言下醒
先生剛為此賢封百千病痛三年艾九萬扶搖一日風
感嘆不勝還捧讀焚香幾日拜天峰
孤鶴翁過訪出韻命詩以其涵監險也易以函椷
二韻余喜東坡不為險韻所拘遂併前韻通一
賦之世有蘇子瞻者見之當復以為何如哉
天地何來此放談溪雲水月共涵涵老懷太極一圈子
醉影池亭兩破衫有夢聖賢随即到無州山水未愁監
明朝相憶公何去幾點梅花箇石巖
萬古窮通付一談人間糟粕幾千函酒杯何處堪明月
草閣天峰坐白衫古瑟不知還此調孤鴻且託寄誰椷
明年可到公尋處老子黃山四百巖
往年寄無錫秦方伯有定山泉亦龍山好却愛香
茶兩寺僧之句因與慈溪孤鶴翁誦之不勝有
懷更作一詩奉寄非敢望其見和前作也
公在龍山我定山尋僧兩寺一般閒短笻怪石蒼峰頂
清思香茶活水間自古山林該有此人間富貴是何關
三年記得詩曾去不見梅花一句還
田戸侯病愈求詩以謝何醫余諾之既去田致何
語無作譏語康節謂自從刪後更無詩詩何道
哉乃為我輩所壊如此真可疑也然余之不能
取信於人於此亦可考矣遂作拙詩一章以致
愧一以謝何
乾坤已錯浪詩名此道寥寥更許評醫國且堪疑誹水
定山真足考平生匕中一念倉公術刪後千年大雅情
從此無言真的當老夫分付與齋銘
答王提學先生(曾蒙薦剡)
行藏天地儘無疑分付明良各有時白首本誰堪此念
不才真是累相知都俞朝廟元無我放宕溪雲尚有詩
把酒隔江無限意蒼峰晴雪正離離
和提學王先生弔梅花宛陵
秋風無廟薦芳馨只有空山一破亭造物屢憎惟疫鬼
精魂可化亦詩星曲中潁水千年綠門下眉山一點青
大雅無言堪老我白頭何處仰孤軿
和王提學先生雪後遊玉山
乾坤何處且詩名三十六峯剛雪晴病野我誰堪鹿駕
此山天本做仙城人徒瑶草拈相謔公有儒丹自養成
石室肻容分半榻静焚香坐了心兵
和王提學先生遊茅山
華陽今古未堪裁我亦曾攜拄杖來禹貢無窮姬孔路
仙家此地老君臺江山各做人間夢天地同分太極貽
問訊茅盈無恙否洞門癡倚碧桃猜
用韻答提學沈先生
各人光霽各人分豈有濂溪不是君一𣲖此傳真日妙
百年吾道本該聞有圈自古含無極一静人間息萬紛
肻許香風同碧洞白頭終歲嚼蘭薰
古今何處得留情腐巤鵷雛豈浪爭世事不醒惟鼾睡
人間可惡最虛名朱絃棄我千年絶白髮愁誰一夜生
笑把此身從萬古與公他日細推評
早出樵雲暮則還山人行止亦青山誰知俯仰無窮意
不在風花一點間此處豈真忘帝力故人當不笑吾閒
相思可許溪雲月更在梅花活水灣
承劉祠部先生枉顧定山作此詩謝之
青天許我破柴門十里花圍一箇村何處風光随老脚
也將醉枕問松根病夫聊且尋吾樂忠愍真還到此孫
但苦白雲留未切貧家慙愧濁醪尊
送劉祠部子回江西鄉試(忠愍先生孫)
放浪雲山一此裘豈勝眉宇閣清秋屏山氣格今猶在
忠愍青天覺已收科目果誰開具眼古今如彼放登樓
何當與子飛雲頂濯足滄江萬古流
贈廖司訓
孔尼極處無今古道眼人間更與能但儘此途論木鐸
不知影子亦廬陵置郵早暮渾千傳吾道乾坤却幾燈
放斷小橋飛步意不勝明日為君登(廬陵為孫先生也)
賞臧有原西窗牡丹和韻
何處尋春得老遲江南還有牡丹期可知邵子曾吟後
也到而今坐看時無極分明容我眼太湖傾倒放公巵
人間且問花真妙千古能言更幾詩
留别静學
老脚江南本謬悠求田問舍亦何謀相逢横玉千年主
豈但平湖兩月舟月到風來尋邵子水承山管送湖州
憑誰萬古溪雲閣斷好移來傍白鷗
訥齋為林大參題
回軻此道本無殊一辯千年更一愚果欲照依真樣子
也須斟酌此吾廬挨排今古非輕事語默乾坤有聖樞
老我只將時字看欲題山閣問何如
天全亭為秦方伯作
天人此著豈空私可向龍山浪一詩肝肺自家真許照
古今何感不容知百年鼎鼎成今日造化憨憨說小兒
論到山亭仍及此莫從將聖得癡疑
留别王湖州
老脚江南不厭頻百年真擾夢中身停雲欲往知何處
傾蓋相逢亦此人衆妙已窮蘇子論有餘還共小坡春
留詩只在湖東水明月相思意更真
留别湖州沈秀才
南潯西霅此湖濱十日扁舟未肻嗔病裏老狂随處謬
意中吾子十分真儘堪酒濫吳歌月不放花随我輩春
那得汚尊亭上坐等閒長記浴沂人
寄臧静學
老分偷閒活水邊東風忽泛過江船主人高興杯傾海
風漢狂歌月滿天横玉不留行客債金沙長記茗甌泉
虛名&KR1369;倒湖州路愧盡雲卿賣屨年
送陳掌教
官到瓜期鬢已皤好随諸少問鑾坡一犀水怪燃初盡
白日青天照已多胡丈悟來當易退馮唐老去欲如何
蘇庠但問蓬萊地公有仙風道骨麽
寄黃州劉太守同年
天地長留萬古緣百年老脚是山川東坡自古黃州地
太守而今赤壁船萬事倘來真大夢人間了處是浮烟
相思豈浪無詩和草閣西風月正圓
和羅黃門先生梅花
東風春管盡江城除有梅花更沒清何物隂陽漫邵子
儼然清苦畫延平絶真妙處無詩夜最好看時是雪晴
老我相期無限意一溪寒月半窗明
雨宿羅漢寺和藎鄉員外
萬壑無杯濫一莊白雲随可借飛觴行藏夢有平生路
回禹家無各自墻局促轅駒終日短扶搖鵬背此天長
好知黃石山中伴畢又乾坤一子房
天地那容也謬莊白頭還醉我公觴溪聲夢醒偏随枕
山色樓高不得墻定性無書天我泯風雲有趣古今長
可知漏洩西林意詩滿寒衾月一房
天峰閣堆石山成
周翁堆石巧於畫我遣會兒聊拙焉自笑偶來扶病處
豈知重見結繩前溪泉漫引間流轉野樹移栽老屈拳
莫道野夫惟愛此深山面目本枯偏
定山甘雨彌日懸想松厓諸田亦皆沾足秋成碗
中飯矣明日桑柘影中斜陽社酒松厓與我傾
倒令叔酒中名仙亦不得高坐無分也書以志
喜錄上一笑
江疇四顧總如焚一夜甘霖遂解紛活水我猶堪飽飯
松厓天况與斯文&KR1379;&KR1379;社鼓堪酬雨攘攘秋田辦割雲
酒米許同三百斛也招令叔共醺醺
聞縣中祈雨連日未有得而密雲北來定山已如
注矣明日縣侯謝雨㫤無籍之人天地久不收
管縣官不當顧盻蒙此佳貺蓋出望外遂用前
韻聊以志喜
何處心香與帝焚人間祈禱亦紛紛蒼天自管仁民意
下土誰為謝雨文春每不乾花縣樹帽真狂戴定山雲
催租不有蘆塘犢誰雨誰晴只醉醺
寄任生之參議用送行韻
秋爽曾攜坐馬看是為垂紱是垂竿留連萬古知非淺
老病深山見頗難鴻在雪泥留指爪天來草閣了闌干
行藏斷定公知我&KR1369;倒終焉七里灘
醉把浮雲笑笑看黃紬被裏日三竿孩心未覺相非是
狂藥寧知痛飲難民物自公真可拜乾坤何我不相干
古今認得真相契不到無詩寄釣灘
許將南北欲成看空有人間百尺竿但恐獨行寒影亂
不知進步白頭難匆匆描畫何勞顧了了浮華漫不干
問法沙門真護否小亭癡坐月溪灘
忽忽那言信眼看巨鰲元不論長竿昔賢枉說屠龍易
此日真聞出手難洛下小車知邵子國清饒舌笑豐干
相思敢只無多話月在千峰水在灘
施公節枉顧定山詩以贈之
堯夫窩裏正生涯何處能來客更佳九曲天機真活水
兩人意思在梅花伯休偶自同雲谷仲默那知又蔡家
千古相留真委息本無文字向人夷
寄東昌謝通府
賢聲川湧到柴簷本分人間可浪嫌别駕一官方此去
東昌老菜至今甜斯文天下真同與聖學階梯未舍廉
萬古北窗閒醉處得無安穩睡陶潛
種唐毬子樹於天峰閣前周景和加櫽栝馬詩以
贈之
弄得唐毬綠樹柯畫雖馬夏亦難過天峰往日三分看
風景而今十倍多何處鳶魚還此妙自家意思奈公何
病夫不是文章手慚愧當年郭槖駝
送施工部出守岳州
醉眼茫茫信欲看百年契合古人難誰知老病扶犂手
也得先生共肺肝聚散有天擡皂蓋行藏無地了漁竿
岳陽樓好湖天闊倘許相思一倚闌
贈丁侍御印馬還京和吕少卿
一馬能教問豸冠兩淮要使見祥鸞休言袞職真能補
只此吾民亦自安天上使星還此老人間廷諍是何官
歸臺若畫龍駒進一卷饑民一卷寒
夀馬氏母為其壻金戸侯作(松厓求)
青山勞馬問風騷且與溪花放酒瓢舊業此誰夸蔡琰
貴人吾敢論韋臯天乎賢孝真佳壻詩也幽閒亦夀桃
此意松厓吾敢拜古今開眼不須高
廣信二周生枉顧定山贈之詩
千里敲門到白雲山深地遠亦勞君百年此學真誰問
二子人間自不羣道豈尋常何敢負我將六十且無聞
斯文但囑丁通府又許西江一𣲖分
用韻寄黃提學先生
白雲反手亦青雲不把荷衣又蓋君萬物且知皆可與
斯人能謂不同羣一絲九鼎難偏重伊傅臯䕫也共聞
稽首故人知我意山林朝市不須分
寄沈方伯
意到為雲亦頗濃更誰東野化為龍一言此老平生外
千古詩人五字中京國交深賢故舊太湖天結主人翁
斯文豈止論韓孟安得無詩七十峰
用韻寄黃提學
秋老青山色更濃年年此地問元龍狂搔短髮孤鴻外
病卧高樓細雨中詩寄故人如見面年過五十敢稱翁
何時許作西巖會一日一壺傾一峰(定山西巖竒特甚)
歐陽侍御乃尊挽
是子人間有是翁烏臺不減釣臺風朝廷但說今程灝
此老誰知又大中塵夢本無生死隔賢豪長見古今同
可堪短世傷心淚送與斜陽沒斷鴻
答嘉上人
方麯往年聊障面曾無一語到平生偶承和尚垂慈念
也及山翁賤姓名夢醒梅花憑草閣詩來星斗動江城
老知詩句多随口不敢吟壇濫結盟
老子平生何所有半軒蝸殼一乾坤病軀豈敢求他顧
老馬聊知得自存屋後居山那計破溪當濯足不言渾
高僧果許頻來往落盡巖花自掃門
定山和老癡韻
斯文無地與狂瀾到處浮屠到處山世有異端終自惑
道無孟子托誰閑風光冉冉聊随伴今古寥寥只靦顔
安得從人南海上太虛歸後便東還
江上偶作
蕭蕭草閣管江烟已分從今到老年明月可人垂鈎坐
北窗随我枕書眠東坡老子門冬酒康節先生擊壤篇
到此無榮亦無辱老懷何以不翛然
白雲為吾掌教作
白雲紅樹擁江臯展轉衢山望已勞歸計可無憐此老
虛名終是累吾曹親知孔孟真難遇始信巢由不是高
明月滿天真自好老夫今亦買魚舠
答李西涯
十年風雨别長安笑把無窮作夢看縱許浮雲終日定
誰知去縛此心難蘋花採採江空遠湘水茫茫道路艱
讀罷離騷風偶急釣船吹上子陵灘
送南海范規
每見江門說范雲花山日日遶吟魂小童忽報來何客
野鶴昂然立我門口中公甫詩無數手裏芙蓉杖一根
一語未終還别去月明人自白沙村
送廬陵陳先生
十年衣鉢笑人狂何許書來問異鄉世路誰知今夜雨
師生相見此茅堂聖門自古真傳妙吾道中天白日光
萬里巴丘離别夢定先舟楫到門墻
張戸部彦質過訪有作和之
敢將知已定平生二十年來幾合并一驥天涯還萬里
兩人今夜自三更病夫江上漁樵計孝子人間父母情
把酒長歌無限意閉門風雪滿江城
和李白鳳凰臺
千載荒臺鳳不遊青天江水各東流九嶷有地埋虞舜
四海何人識孔丘歲月勞勞悲白髮古今滾滾換滄洲
憑誰放起登臨眼分付諸公莫浪愁
陳九疇過訪
正作希夷睡一齋夢中有客打門開誰知陋巷窮居處
也有閒人為我來吾子少年希聖解老夫白首釣魚臺
卧林一語真肝肺莫遣他時誤不才
别徐光岳宿静海寺
展轉松牀睡未安可人何處此燈殘江湖到底身堪老
風雨今宵夜只寒天地行藏知我少師生恩義似君難
欲知孤館勤拳否會把僧房此夜看
寄蜀中徐山甫
秋江一去渺難尋白髮漁舟坐滿簪天下鵷鸞渾此世
山中龍馬老何心聖賢自古嗟誰過此老而今見亦深
江北鄙夫真可笑也憑堯舜學山林
送新友弓大方會試用大司寇張老先生韻
數峯酣枕華山窗世事乾坤已乞降到我白雲麻屨幾
共君玄碧酒杯雙賢人道本芸香閣漁者天須白鷺江
消息杏花春萬里殿元明日在吾邦
無逸子
驅馳百聖無遺力此老平生亦健哉上古羲圖今獨玩
壯年周夢老還來百千萬古天流轉三十六宫春蕩開
肻信定山癡老子兀如泥塑坐高齋
萬古能教白髮新聖賢何限此中頻心齋自得顔真樂
恭已何為舜亦人動盪風雷還日月閇藏天地却星辰
莫言此意誰知否輸與江門老病身
生挽史孟哲
儵哉殤子真千歲遐矣彭籛只頃時太始未生吾有我
乾坤却盡子無誰達随螻蟻烏鳶食謬許雞蜩蜕伏知
識得邵家元會了也誰呼酒為天癡
和老癡
乾坤從子聊相問看到梅花也妙哉此數却從何處起
老夫親見伏羲來有言已便妨談道無物何由更惹埃
獨有癡翁知我意閒随殘雪共西齋
與懷玉三宿官舍和韻
誰見霜威不可涯麻衣也許就賓階公如司馬今還有
我豈堯夫也一來明月梅花三夜坐小窗書卷兩人開
或行或止皆吾道說與傍人莫浪猜
懷玉送至龍江舟中而别用韻
三夜攤書共燭花先生高興尚難拏還騎烏府青驄馬
來送龍江老釣槎水鳥野懷雖決去雲龍深望本無涯
何人更有相思夢不到長安御史家(白沙答叔亨御史有此語余借答玉)
(亦有為也)
弔易羽士姜守一
一鶴西來瘦有餘每將生死問何如幾回見我扶還拜
兩月來書病不除枕上希夷千古夢手中莊子十年書
人間若果神仙有願候新江舊草廬
白雲丹室坐霏微生計那知與夢非鏡裏白頭誰再黑
人間病鶴本難肥題詩巖好書頻到止宿寮成願却違
世道交情終一痛秋山老淚許誰揮
皇都盛覺
一箇長蓑掛木瓢山人也許看天朝希夷在古雖辭宋
巢父而今却拜堯此日聖君賢相出京師十雨五風調
明朝得見朝廷治歸去山中睡益牢
林泉詩卷
誰能一日忘天下高枕青山白髮深鳳鳥河圖終此夢
白雲流水亦何心明良契合從天地孔孟行藏自古今
俯仰百年供抱膝不須閒起卧龍吟
唐莊别業
買斷乾坤萬頃烟土牀明月枕書眠天分皇極三千運
我領烟霞一百年流水空山圍草屋小車白帽戴青天
也應悟得程夫子堯舜浮雲過眼前
挽容彦昭
墓中誰打彦昭碑(一之來送彦昭墓誌彦昭所作)老泪西風可盡垂敢
向青天呼此友不知白髮長何誰(彦昭夀止四十)九京夜路書
難到萬里江門我自遲(予嘗欲詣江門會白沙彦昭宿約也)多少交情言
不盡長江留寫哭君詩
寄白沙
一夜風雷喧海角先生方枕曲肱眠蜉蚍大樹人徒撼
太華中峰自不偏豈有酖人如叔子莫將朋黨論伊川
廬山絶頂真無有請看公來屋數椽(先生去歲除夕有曰明年此夕公何)
(處好在廬山最上層故促其來也)
東圃為胥江范能用乃翁作
不堕人間醉夢中此身誰道是懸空何人敢唾胥江水
白首今看范老翁人物古今還幾箇風光天地本無窮
我詩莫道無差别臝蜾螟蛉舊本同
答周天慶用韻
夢中換骨紫陽巔又是人間五百年江北人無今孔子
句容君是大茅仙武夷白首扶笻坐太華青天枕石眠
傍柳随花通幾日可忘攜手過前川
蜀山草堂為沈月作東坡舊堂址也元為獨山東
坡去犬為蜀今從之
誰許人龍萬古真草堂還作一番新東坡老黯真何物
太白如來又後身自古山雖曾有犬後來秦亦豈無人
公墩我屋休相較滄海看飛白日塵
丁大尹枉顧定山夜話
何許書來識姓名遊心樓上白沙城平生自信陳夫子
此日真逢尹彦明病眼一燈三鼓坐斯文四海幾人情
與君多少難言話一夜千莖白髮生
休寧汪進士枉顧定山有詩和之
留君五日溪雲坐共看溪雲且莫歸詩思兩人秋澹澹
老懷連夜雨霏霏菊還戀節移盆瘦蟹略經霜送酒肥
倘肻重來須記取桃花流水是柴扉
送張司寇老先生
劍氣誰消魍魎疑逢人不恨十年遲名從天下兒童識
清有江門處士知烟水釣徒應我是朝廷元老舍公誰
奮飛無限相随意祗是雲霄病翼垂
修縣志新江書院作
老子頽然病一齋今年誰遣著書來史官天上無名姓
縣誌山中作總裁大筆總煩諸彦俊白頭高坐老迂才
逢人莫訝書成否萬古羣經萬古埃
壽素庵母
未信扶輿自有身三年此日報誰頻肻無天下尋常計
何止人間八十親朝&KR1642;南山惟此母陳嬰虞舜豈他人
題詩許刻堂前石萱草花開十萬春
一葦為蘭雪翁作
如此江山如此翁一瓢無始亦無終偶忘南北東西處
自泊清虛一大中老鶴夢回驚白日片帆天闊掛光風
我家亦住逍遥國萬里虛舟月滿蓬
滄江吏隠
巢許伊周無彼此江湖何處不堪居人雖世綱埋頭處
天在先生放酒餘蕉鹿豈知身亦夢濠梁吾恐子皆魚
眼前識得無窮趣一點浮雲只太虛
挽呂處士
老看身世等浮漚還與乾坤造化遊海岱白雲聊自晩
魯山明月為誰秋百年先友空碑記一代高人只土丘
索莫新莊何限恨開門紅葉滿書樓
與太虛覺天二禪僧
覺公儀度人誰識昇也玄微我似知石上相逢松寺晚
天涯留别草亭詩青山作伴誰當主白首同心想未遲
我有冠巾俱在此魯齊何恨不同時
霜崖洞天追和羅一峰
萬古金牛老洞仙白頭黃鶴此青天羲皇風月閒吟裏
周易乾坤未畫前古石大書南岳叙虛崖横閣武夷船
可堪一灑千秋淚山自空青水自湲
白沙先生至定山和韻
湖西不了曹溪約江北扁舟未肻閒多謝先生真好夢
(白沙詩云莫言但是夢好夢亦云慳)果然此會不人間(白沙詩云何時到江北此會非人間)
紫金丹好神仙過太極丸空日月還但得晦翁同老此
定山須作武夷山
病眼
天嗔白眼陳參政我輩山中白眼誰世事相乘難兩得
先生内照恐無虧殘書漢楚燈前壘草閣江山霧裏詩
一點明通終可藉濂溪夫子是神醫
病眼今年病欲枯山中長弄藥葫蘆誰為龍腦空青主
我自丘明子夏徒世事豈須求黑白人間到處只糢糊
故人莫怪程文炳不遣醫方到老夫
寄吳憲之侍御
玉節留詩老樹灘可能還憶釣魚竿相看雲水無三舍
不寄梅花又兩寒醉枕柳根容我睡諫書天下為公看
相思欲採芙蓉寄只恐江深水冷難
老眼橋湖見使旌東風吹滿過江城人随一路山花舞
春共前年御史行此老自堪邦國俊二吳元與淛江清
腐儒不管人間事飽食能無愧太平
驄馬朝天為戴元吉侍御作
行色秋江萬里深山中頻送馬蹄音諫行言聽真誰事
主聖臣良是我心肻許巢由甘自老本知堯禹在於今
相逢莫怪題詩懶兩月頭風痛不禁
落葉秋霜送馬寒題詩迂蹇竟誰干聖朝海内長無慮
野老山中睡亦安御史祇今為寄重諫垣從古盡言難
明朝或有垂衣論願與山中拭目看
夀陳天益乃翁
輸贏不作人間夢老氣平生亦頗豪醉裏江山憑酒琖
眼前金紫付兒曹閒随白日漁舟過老放青天拄杖高
我亦何時同草屋飛來峰頂看江濤
送劉參政之陜西
河山萬里陜西東此地曾分與召公聖世祇今須此老
天心自古托疲癃太平經濟俱分付異代人才自不窮
笑我生逢堯與舜却將衰病作漁翁
和蔣侍御中秋賞月詩
廣寒何處渺層霄翹首無言思轉寥仙兔有情憐老病
桂花無豔托誰嬌天心自古圓還缺世事随潮長復消
欲把霓裳聽一曲人間天上不勝遥
挽
蒼天水月許孤襟不遣青山白髮深障麯幾年猶我眼
折衡千古更誰心浮雲世事愁難昨流水長江哭至今
欲擬招魂歌竟短夕陽秋樹冷空岑
梅溪草亭為新昌胡處士賦東川舅也
夢中天姥鰲峰幾不到梅溪小小園徐氏外甥今偶見
舅家風槩頗能言萬峰明月長三琖十里梅花可一軒
老我漁舟他日路不知可許進桃源
登定山和光岳
萬事人間偶喚醒數椽我屋傍秋藤醉眠老石三千丈
知在青天第幾層望外虛名何我敢眼前門戶是君撑
十年面壁收心坐祇好平生去一矜
我山只有我乾坤光嶽今看乃謂尊何更泰山何更華
是誰祖父是誰孫源深豈覺人難到溪晚聊知月可捫
幾處只堪狂老子年年牛背舞斜矄
閒叟為梅溪胡處士賦和光嶽
聖主狂奴自古容溪山此意便無窮誰知宇宙千年病
我與先生一樣風越水以東惟剡曲子陵而下幾漁翁
閒忙莫問今誰是時止時行道只同
送郭子昇同年和韻
姓名久接青雲後江海相逢白髮前夢裏浮雲那自定
眼中龍馬竟誰鮮五千書卷吾甘老三百英豪子最賢
萬里江西臨别酒一杯何日更同年
寄奉宗伯一䕫謝先生
南京分手各西東一紙書來十載中皂蓋與君憑聖主
青山老我任蒼穹乾坤萬事人難定朋友交情道與同
獨坐五湖無一語滿灘明月伴漁翁
雪晴
老脚長河已斷冰忻然簷日偶東升陽和果得真相愛
殘雪支吾自不能眼㡳梅花俱笑笑馬頭山氣各騰騰
明朝便有扶笻計何處西華第一層
養思堂
肝肺君恩已四方此身天地可容忘百年存沒真吾事
萬古綱常只此堂涕淚總深收豈易斑衣未破舞須長
可知本分無窮意大舜曾參孝子常
為南海何孝子作
誰將罔極報能深萬里尋詩到卧林滄海白頭雖此老
人間孝子是何心道須在我光前後人有何言賴古今
安得古人參與舜每憑天地共吾襟
文太僕之京過定山言别詩以贈之
下馬相辭坐釣蓑君恩極口又鸞坡蒼天臣子吾誰者
白首溪牀病獨何自古行藏雖有道太平田野豈無歌
高才總萬區區輩簡拔如公更可多
一笑曾蒙舊雨知相留今果得吾師平生邵學心徒切
老去凡庸拜悔遲燈火定山聊我榻草鞋天目更何時
白頭但恐還相棄寫在溪雲贈别詩
與孤鶴翁夜坐活水草亭
溪雲把手共幽清酒醒香茶罷復傾可了百千餘柄話
豈朦三十五年情月明草閣看横榻風在江樓送打更
却憶白頭王處士幾時同此共鷗盟
南山為滁陽傅翁作
雲水芒鞋不放勞半牀秋占子綿袍肻誰眼孔無窮在
見此人間一個高西華有人徒費賣北征無句敢言豪
可知萬古蒼峰頂更有青天屬我曹
周禮過江為余作假山成謝之詩
秋山老癢欲誰搔又為西崖過晩潮活水源頭容點綴
天峰閣下見岧嶤道心我豈朱元晦畫意公如盛子昭
會把乾坤拳一石不將真假到山樵
焚黃卷
風燈何自許堪憐容有人間萬古緣晝夜死生真此夢
乾坤竹帛果誰賢百年儘了觀貞意兩誥初收斷髮天
老坐枯松扳哭盡留詩吾獨愧三遷
九日同吳獻臣登定山高
登高不把病中休笑插黃花各滿頭醉倒酒杯還不放
也知明府亦風流斯文幾處能今日山寺他年說此遊
但恨老衰詩力減絶無一句似羅浮(時獻臣出示白沙先生詩集)
送衡州龐檢校之官袁州都事
浪蕩分宜眼又開題詩何許是蓬萊石鍾蘇李雖天與
南岳朱張已袖來天馬有空須放&KR0919;楩楠無地莫悲材
老狂也直無憑據吟爛沙頭月一臺
方景瞻還南城借松厓韻
四海無家更說家且將行止問江霞知君脚力嘗應遍
老我頭風痛愈加萬事到頭終外物孤舟何處不天涯
故園到日重陽近莫向尊前負菊花
送高大用進士放回
禮記餘姚世絶高君還禮記冠餘姚才名不忝真如此
鴈塔誰能久寂寥天地聖恩吾不死臯䕫相業子應豪
明良正此賡歌日莫向青山濫濁醪
送王提學之大理寺丞
黃紙東來命亦新恩光流動滿秋旻萬年天地真逢主
一代明良實有人何處斯文能此際誰家桃李似公春
白頭莫道終忘世夜夜山中夢紫宸
薦剡羣公一尺中也勞牘尾著漁翁淹留歲月真非錯
老病山林自合窮自古冠誰無貢禹近來香只為南豐
别離欲寫無窮意都在青天幾斷鴻
獻臣明府枉顧定山去年自嶺海至今年自京師
至此意此情何可當也於其别去詩以送之
嶺海來過不作難一年一度問漁竿黃花病裏雖真愛
朽木山中豈足看今古短檠閒對酒江山晴雪此憑闌
殷勤欲了相酬意折盡梅花贈馬鞍
兼美堂為劉祠部作
人間報答可虛徐大扁高堂意有餘今古書香誰父子
乾坤盛事幾熊魚百年恩寵雖無比三代忠良更可書
此境倘能真了了天高海闊仲尼居
書哭親十詠卷後
罔極深恩本昊天此心為報亦何緣膽肝欲儘無涯吐
精衛那知不可填何地拄塗無大記向來歌哭且伊川
倘看割刲昌黎說稻錦人間更孰賢
徽州方純吉枉顧定山有詩和之
溪雲真愧此衫長老去山中百事荒貧叟略無他敬客
山中惟有一焚香詩人本自方干後賢者還生仲晦鄉
明日碧梧陪坐處便將留鳳扁茅堂
夀章太守乃翁
人間萬事果蒼天既與褒恩又與年自比籛鏗無别語
老知茂叔本誰賢民心冬日黃堂裏杖屨春風白髮前
此夀此封那止此千年東海一神仙
寄元敬性夫
性夫論别與詩辭元敬山中亦寄詩病老虛名何足齒
二公高誼可從知經書在古真糟粕義理人間自繭絲
撥盡寒鑪煨栗火不勝相憶弄殘巵
兹節堂為方節婦作
人間節婦共稱賢一死當時肻自憐此念無窮真白日
遺孤何累不蒼天門衰祚薄家殘後海闊江深晝哭前
萬古綱常聊自許不知旌表減何年(節婦不肻以減年而得旌表)
答番陽丘太守
桃花池上果誰栽公有桃花遶屋開官是往年還俗做
仙從何處脱胎來風花老去何書卷烟水閒來祗釣臺
莫怪寄書狂不答本無言說更誰猜
南海梁宗烈枉顧定山有詩和之
何處芒鞋步欲穿幾錢還上過江船戴將笠影江門上
來照溪雲活水邊古氣看來元自别新詩拈出盡堪傳
青山可到南川外更結斯人萬古緣
穹蒼萬事豈難知閒與溪雲一笑之聖世我慚非稷契
華山天賣與希夷尊堯有頌真容拜註易無言每過頤
活水遶家都是酒客來閒共兩三巵
答志學員外
短札新詩每寄將廟堂何意也茅堂雖看此老深相愛
自覺樵夫不敢當流水行雲無固必青山粉署有行藏
山籬莫嘆無緣到細雨年年老菊香
送介卿主事
一歲柴門為幾開老將何處答高懷每尋竹底泉聲坐
不喝松間道子來歲月堂堂吾病叟乾坤的的子清才
英年如此人如此萬古他時肻易猜(末作李卿滕子如相問籬底黃花只)
(舊栽蓋兼簡滕李二公以公為二公之代某不敢忘情於舊知也)
送冒地官出守武昌
未把乾坤了鬢蒼十年京國漫為郎帝將赤子求賢牧
天𣲖先生在武昌萬古不磨真俊傑吏中可愛獨循良
定知明日湖湘路人快青天覩鳳凰
浴香泉和韻
湧湧真源混一方孰知根底自隂陽間纔握髮知非旦
老却銘盤欲愧湯千古吾身誰疥癬一杯此水漫硫黃
月明浴罷歸來晩春已氤氲盎八荒
流出青天月此方一泓滾滾一春陽人傳蘇子門冬酒
天作江門附子湯投足豈能忘浣濯置身端未判玄黃
也知地勝因人勝井渫何論到寺荒
敷山書院
千年糟粕幾兒童燈火山堂夜夜紅世道不知文字下
心傳豈在蠧魚中難嗟此學全無術肻沒人間寸補功
我問敷山今主者誰家庭草自春風
寄姜惟貞太守
釣竿乘老問東風千里鷗波更向東閒笑龜蒙曾似我
便雖張翰不如公江聲海色留孤艇月影湖光弄兩翁
却憶西涯今學士廿年無信托歸鴻
答主敬少參
風漢癡人果是癡人間此謎豈無疑夢中說夢元非夢
詩外求詩自一詩周茂叔圈無極後邵堯夫弄一丸時
白頭豈有圓融妙深謝西邕少伯知
雪中和允崇
梅花香影正匆匆下馬勞君活水東雪片不愁如席大
主人惟怕酒杯空興非安道真能盡詩豈徽之所得工
今此可堪成故事太丘翁又定山翁
我有何能敢屈尊也勞雲水下柴門溪亭此樂雖堪賞
薄酒山瓶也自温雪月滿前都若此乾坤今果欲何言
無端點盡天幾妙千古詩家一字恩
除陽殘日在歸驂更莽天峰問結庵吾子溪山元有味
老夫天地只迂談尋常有酒君須盡如此無詩雪亦慙
眼底梅花更何處不尋山店過溪南
溪山何必畫羸驂活水癡人不出庵雪月風花閒自弄
隂陽竒耦共誰談無言自得玄天妙有畫還成賣兔慚
到此北溪終可語得朋真是在東南
連隂不出果無驂只也蒙頭破草庵獨把一杯看雪坐
便知終日與天談擁殘敗絮貧忘累和每無詩老不慚
笑我不留門戸在龜山立處是河南
雪中和趙地官
六出人間管去留自須尋樂不須愁許誰太極圈中妙
不向梅花雪裏求到處江山真樂土此身天地只虛舟
也知清透詩家被富貴都忘說夢州
人間萬事是天留元本無愁可浪愁閉戸總非顔氏懶
執鞭真豈仲尼求對局兩陳敲凍子歸蓑一㫤卧漁舟
明朝有興還堪至莫問青州與趙州(青州酒趙州茶也兩陳以德允崇也)
尊酒真勞半日留風花開眼欲誰愁人逢此雪誰能厭
詩到今朝豈用求君總觀梅如玩易我歸騎馬似乘舟
年豐敢自山中拜直北遥看是帝州
答允崇
江山随處便堪留何物公眉肻上愁天地此杯那可失
古今同氣自相求晩峰殘雪詩都畫暖日晴江客有舟
開卷英風高格在二公元不數蘇州(允崇欲待雪渡江)
霸橋驢子是誰驂不信詩成活水庵人有伏羲還我否
天將坤卦與公談一幾未洩梅先露萬里交輝月不慚
天地斷分南與北如何看北自成南
東坡雪詩善用險韻王介甫趙昌谷諸老和之皆
以為不可及余因其言遂戲和之
萬物乾坤都自在莫將詩律鬭精嚴一隂有片皆成六
天味無窮不在鹽貧老但惟偎拙火北風徒自撼茅簷
新晴又與新詩約忽露西山十二尖
人間道眼留真妙雪令相看一果嚴萬里江山無色界
一團天地水晶鹽梅花野店藏詩句羸馬西山閣帽簷
往日獨思朱仲晦朗吟飛下祝融尖
四時佳興皆堪出白帽光風映小車萬古乾坤留卦畫
一年消息到梅花門墻峻地伊川學雪月高天邵子家
開眼天機無不是有人詩句只魚义
讀書懶對西窗坐糟粕回看亦五車自古無言知本静
人間有眼識空花天非個者難言妙詩笑東坡也作家
幾夜蒙頭漁艇子騰騰睡倒月溪义
和石洞僧
花樣還真有别傳一花開更一花鮮大音本只無聲妙
老局能誰一著先到處癡人堪說夢人間瘂子最能言
年來人我都忘却不管誰為後與前
何處圓融是的傳本無奄處本無鮮我生太極纔分後
誰見乾坤未闢先果老晦翁元不偶定山石洞豈徒言
鷲峰百尺竿頭上又舞溪雲大雪前
定山集卷四
