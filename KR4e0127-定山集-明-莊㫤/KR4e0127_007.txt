定山集卷七
明莊㫤撰
序
壽大司馬王公介庵七十序
有大付託之天必有大負荷之人有大負荷之人必有
大感通之天此自然之理有不可誣者在昔堯舜禹湯
文武之時天欲平治天下也謂天下之大可一人有不
可以一人治苟不得人以共理之天下不可以平治也
於是付之臯陶付之稷契付之伊傅付之周召厥後漢
唐宋之時又付之丙魏房杜付之司馬光付之韓琦付
之范仲淹富弼是時諸聖賢之臣知天之所付託在是
也又各能極其負荷之重而不負焉有是天者未嘗無
是人也天以其能不負所付託也於是與之以桓圭袞
冕高牙大纛無少吝惜使之出入將相各極其榮盛而
又享之以期頤耄耋雖至於老而不衰有是人者又未
嘗無是天也天人之所以相感通者豈有他哉蓋以天
下大器非有非常之才力兼萬人者莫克舉之而非常
之人又不可不以非常待也今我聖天子左右之臣有
克大負荷天下大器相與感通於天者若南京參贊機
務大司馬三原王公豈非其人哉公以戊辰進士出入
侍從受知列聖幾四十年朝廷繫其重輕天下以為安
危君子賴之得以自安小人畏之而不敢肆天下之士
無貴賤無小大莫不熟公之德知公之名望之為泰山
喬岳仰之為青天白日也始公之來南京也舊邦之人
各相自慶謂如東人之得周公西土之得司馬温公及
其去也莫不咨嗟嘆息如赤子之失慈母而於再至又
皆歡忻踴躍以為天不棄我民而使我公之來得以終
其惠也至於鎮撫南詔廵撫南畿莫不皆然而退休巖
壑之人如張東白者至為中流砥柱圖贊以寄誇美而
㫤亦有和魏野上寇萊公有官居鼎鼐無地起樓臺之
詩以頌公而景仰之無已公何以得此於天下哉是皆
天以我列聖為堯舜為禹湯為文武而憖遺是老俾之
以輔成唐虞三代之治故也不然何以有此萬人之英
克大負荷天下大器而挺然不拔如公者哉㫤嘗聞公
之名觀公之大私竊念之以為天人之理雖至相合然
亦不苟合也而公之於天夫豈無有以為之大哉往年
公廵撫江北㫤始拜公於江浦今又得拜公於南京公
不以㫤為不肖每見必與之坐以論古今天下之事㫤
聽其論議叩其學術公之大者莫過於誠故公於天下
之大計無一言一事不出於誠也記曰惟天下至誠為
能盡其性能盡其性則能盡人之性能盡人之性則能
盡物之性能盡物之性則可以贊天地之化育矣又曰
至誠無息無息則久久則徵徵則悠遠悠遠則博厚博
厚則高明公之誠至於如此是宜德望愈老愈重功業
愈老愈大福祿壽考愈老愈尊而公所以有是天者有
以為之大也以公有以為之大也則為稷契為臯陶為
伊傅為周召以及司馬韓范之得於天者夫豈徒然哉
今年公上章求去聖天子以公元老不可一日去朝廷
勉留如成王之留召公者公不可辭十一月十八日公
初度也公之子某求諸名公卿詩以為捧觴之圖聯為
大軸不可無引因駕部主事某以命諸㫤公之壽蓋天
付之享之以期頤耄耋而命之以福我天下之民負薪
傴僂之夫何敢贅一辭哉然以其請也猶得以致夫天
與公之大於一言間者亦㫤私竊景仰之意得以因是
而少見也
壽張處士序
張處士克正者予里中父執也與予父交予父少處士
十二年以兄呼處士凡里中歲時伏臘秋報春祈未嘗
不在或行坐或飲酒處士先而予父後長衫巨袖揖遜
雍容人見之莫不嘉賞以為一家兄弟不是過也頃予
父患風攣不出門者五年處士見予未嘗不問予見處
士強健踰昔亦未嘗不䀌然内傷以思痛予父也予父
之齒少於處士而其衰老反在處士之前其故何耶以
為天也夫天至公不私於人天不可誣以為自操之有
不同而強衰視之處士人爾固不知所謂神仙久世之
術而予老父亦非輕冒寒暑之人而亦不可以厚誣於
自操此果何哉以予觀之祇自痛也處士生四子曰麟
曰龍明經為儒者曰鳳曰䕫居貨財為商賈養志承顔
甘旨罔缺朝夕之間而處士之心固恬然而樂熙然而
處也而予老父則甚不然予苟升斗之祿於朝北馬南
轅陟屺陟岵殆無虛歲而乃以垂白之親屬之孱弟而
甘旨之奉雖曰罔缺然視麟輩之所以奉處士者終不
如矣予父奚以不衰而處士奚以不強耶予父之衰者
予之罪也古人以親在不仕予始未之思耳褰裳出門
所為幾何往昔之非悔不及矣今予老父雖在牀席猶
幸未至於困予當上書闕下懇血竭誠願乞終養明天
子倘不加罪而得所請焉而予老父藥石之餘殆將平
復得以復從處士之後一日二日之間麟率麟弟吾率
吾弟相與聚二老於一庭稱觴戲綵拜舞蹁躚以終百
歲則予之願始畢而予之罪始可以贖其萬一矣不知
其何如也處士初度友於麟者請文為壽予敢一道其
私處士厚予父者亦固其願也遂書以獻
送掌教歸養序
君子不必仕不必不仕時而已矣時可仕也則仕時不
可仕則不仕惟其時也故仕非苟祿不仕非忘世然亦
有時可仕而不仕時不可仕而仕者又不可執一論也
夫時可仕矣吾病焉不能仕有他故焉不得仕則又不
可仕矣時不可仕吾則貧無以為養罷無所於歸則又
不可不仕矣世之論人者取其跡而或不知其心守夫
經而或不知其權執於不仕或以苟祿加於仕執於仕
或以忘世加於不仕嗟夫傳說之版築呂尚之釣渭果
忘世哉孔子之嘗為乘田嘗為委吏果苟祿哉君子之
所為衆人固不識也三衢吾先生之在京師與今翰林
編修楊維立劉景元齊名學者日望其大魁天下先生
竟以親屈來掌江浦教事既五年復恐他日致有子路
風木之悔遽白所司具行李買舟卜日東歸江浦學者
又不能一日留也是先生之仕非苟祿而不仕非忘世
出處正大去就分明人孰加矣先生之在江浦予方築
草亭清江之上閉門卧病不與世接先生每不以予為
不肖朝至夕往與予高坐危言談論終日病體忘倦予
不知為主而先生不知為賓也予所得於先生教者豈
可指計然予之不仕病也先生之不仕親也病也自為
親也豈自為哉孟子曰人人親其親長其長而天下平
又曰堯舜之道孝弟而已矣先生出處去就人或可同
而其為親之故又非他人之所能同矣先生將行予懼
人無以知先生而將謂其忘世也又以人之無以知先
生為親之故而非人所能同也故發憤為衆人一道然
予久處荒寂寡學無徒先生行過蘭溪見吾德懋先生
出此論之以示可否又一教我
迎養詩序
曹人徐君居仁以進士來尹句容既閱月慨然嘆曰吾
親居曹君祿不能逮其親吾何心哉遂卜日走使迎養
於曹其親樂畊翁亟思見其子也亦慨然就道將及治
居仁廵行阡陌忽心動遂叱其馭還果迎翁境上翁乘
車居仁御父子歡動顔色邑之老穉聚觀道左莫不嘆
賞稱頌以居仁之能迎養其親為孝子也其能詩者又
皆形諸咏歌以頌其孝一時父子之樂何如哉定山居
士莊某聞而嘆曰世之忘其親以趨君祿者比比皆是
居仁食有邑而能惓惓不忘其親可以為孝子矣然孝
有大有小譬之焉江河淮海一水也海則水之大觀水
於海而他固可略也居仁迎養其親孝已亦豈無大於
是者哉昔孔子以德為聖人為舜大孝又以善繼其志
善述其事為武王周公之達孝夫舜為聖人不可加矣
善繼善述果何事哉文王聖人也武王周公之善繼者
繼聖人之志善述者述聖人之事是孔子以聖人為孝
子矣夫天下後世何信信孔子也人之疑者又曰孝不
過能養而已定省色難而已過為異行者又不過割股
廬墓而已孝子何取於聖人哉嗟乎是知其小而不知
其大者吾惑也且吾之有身受形父母既有此形則有
此理既有此理則吾之所以備萬物者此參天地者亦
此使吾身有一理不盡則仰愧於天俯怍於人吾於父
母之形為徒受矣尚何取為孝子哉故為孝子者惟恐
其不能為聖人也能為聖人則天下之理無一不盡而
於父母之所以與我者為不徒受不求飬而自無不飬
不求孝而自無不孝已為聖人而吾之父為聖人之父
天下後世必曰某之父某之子聖人萬世聖人之父亦
萬世矣孝子之大孰有過於此哉居仁之孝知夫大者
當不止於能養而已也詩既聯為大卷邑之諸生周天
慶者求予序予將進居仁於孝之大者遂以聖人告之
今之世以聖賢為諱久矣凡言聖人者不以為迂輙以
為怪然告人者不可不盡迂與怪何加損於我哉敢書
此卷末以為知者道
安遠陳大尹挽詩序
天地有大付託既已交付世雖有大眼目大胸次者亦
可以厭而足謂之了了更復何事更復何悲然世變何
常春風桃李豈可常有仁人君子不可多得故武城之
絃歌未忘而泰山之猛虎已躅一路之福星猶光而亘
天之彗孛已燦天意何在人心何在酬酢者誰交付者
誰光明之燭自謂徧滿天下而逃亡小屋畫本流移更
復誰照於乎其不可悲也哉莆田陳君尹安遠其既沒
也人悲之非悲陳也悲安遠之無陳也安遠之無陳和
而聽之者誰而照之者誰於乎其不可悲也哉安遠之
民天下之民也悲陳君者有詩而定山居士為詩序
陳重器挽詩序
予歲之己卯舉進士春官與今刑部郎中長沙陳君宗
器會予白下舟中時其父封君其兄公器在焉封君則
古老蒼勁公則精敏浩博而宗器則又豪俊英爽可敬
可畏自是與公器聯翩北上相與日親乃得宗器家世
之詳宗器謂其兄弟七人皆有可觀稱其兄重器尤不
置口且曰於公器不減而自謙其不能過予遂識之於
心亟欲見之不可得也丙戌予與宗器同登甲科其後
北轅南楫奔走四方與之不相見者十年每見傳記所
載如高辛氏之八子周之八士荀氏八龍馬氏五常眉
山三蘇者未嘗不思念陳氏父子兄弟也前年夏宗器
與廉州守劉君用光偶自公暇過江訪予定山握手道
故舊歡甚竟一日夜乃去宗器將行出一帙示予曰此
吾亡兄重器挽詩也敢請一言以序諸首予曰此豈予
欲見之而不可得者哉宗器遂歔欷不自己予亦不能
不為重器悲也予不識重器奚為而悲世之賢者常少
不賢者常不能無賢者人之眼目國之蓍龜世道頼之
以立人紀賴之以正君子有所恃而不怠小人有所畏
而不為不賢者常至貴壽賢者常至夭死如往年吾友
羅一峰者亦可悲矣重器果如宗器之所稱論亦不可
謂之不賢者予於重器何為而不悲哉重器挽詩皆今
天下士大夫所為哀者宗器以為今士大夫皆文章俊
傑之士而予山人文章之人文采絢爛而山人之言野
樸絢爛之言美浮於實而野樸者後將可信而傳也嗟
乎此吾宗器之慮之過也周公孔子顔回孟軻其死也
孰誄孰銘孰傳孰序天下後世稱為大聖人大賢人者
亘萬古不衰名之傳與不傳者人之賢與不賢也使重
器果賢也人將傳之不遑暇食使其不賢雖百予山人
亦豈能有所傳哉矧夫至人無行至德無名以鴻濛渾
噩於太古之天者又不係於傳與不傳而亦俟乎汲汲
於是宗器曰固已諸士大夫之意其可孤哉予不能絶
遂筆其言於尾簡以為重器挽詩序
六合縣志序
郡邑之有志猶國有史也史書天下之政志書一邑之
政二者雖有小大之殊其紀事紀言則一而已曩者予
以史職改官南京謁今大理卿夏公於太常時公與博
士方公者方修太常志書予得而讀之見其所載某少
卿死節洪武末時其事甚備蓋某非公則將終於泯沒
而已予遂以為國史之命予既不足以辱然又不能卓
然以退飽食終日豈予用心苟得從夏公後修所謂行
人志及吾江浦邑志其或得載如太常某者亦於世道
不為無補而吾素飱之譏亦可以少逭矣未幾予老父
母俱病大故荐罹痛入心髓自䘏不暇而况有及於是
乎予時未嘗不羡夏公之得以從容文字而嘆予之迂
拙也今年夏秋官主事六合鄭公過予請序所謂六合
志者予辭以為未暇公未信也既而公之子時奈暨國
子生孫國輔者以大尹唐君之命來請且持一帙示予
蓋六合志已其間所書風俗人物善惡褒貶無不可觀
蓋編集於教諭李先生校正於周先生筆削於公而綜
理提調以成於唐君者予於是又不能不為諸公羡慕
而益以迂拙自嘆也夫古之人不得以行於時者必有
所著述以垂訓於後世如孔子刪詩書定禮樂贊周易
修春秋是已豈獨孔子然哉下至於司馬遷劉向賈誼
之徒亦各以其說與表見於時以垂於後不自汨沒也
今之人何所希及惟古聖賢人而已予於一志之成且
將羡慕今人之不暇而况能有以及於古之人哉予益
重可嘆也唐君鋟梓是帙已告訖工而亟請予文夫予
雖朽鈍無補然亦豈不知所以自訟者乎遂敢僭書於
此以識首簡
壽陳掌教序
邑主教陳先生壽燕諸生學宫諸生曰顧無所壽不可
人於所愛願其貴富祝其壽考且罔不至而矧曰其師
然壽吾師不吾定山不可乃相與詣活水亭曰先生其
為我壽哉是時予方與陳大中論靜虛動直論敬以直
内義以方外乃遽應曰是亦可為先生壽也諸生曰何
謂予曰先生師也儒也儒道所在師道所出壽先生以
壽不以道乎况先生言出於口洞見肺肝人有附耳語
以私者初若有所納領既而輙語人曰此某事某告我
人有惎先生以他故弗類者又輙曰此非我某主我雖
家人父子告必以公亦不敢以私先生惟恐其耳一接
而口遽吐而害成也先生胸次明白坦夷洞達無碍幽
暗巖崖無鬼無魅清平郊野鸞凰蔚如先生之質近於
道矣先生質近於道今雖老矣吾告以敬以義以虛以
直必將奮然曰吾何人孔孟何人周程張朱何人而於
朱子所謂人雖八十亦當硬寨做去為不誤矣由是而
敬而虛以養吾道之命脉而直而義以固吾道之幹質
不違動靜交飬内外吾知百二千歲不足當抱和守一
之萬一台背兒齒不足以讎樂天知命之多寡孔孟之
道萬古壽萬古矣程朱之學無窮壽無窮矣道之所在
壽之所在也先生何慮乎壽哉伊川謂不學則便老而
衰惟先生力行之耳諸生曰是可以壽明日以其子鄉
進士孔章來授予簡道不予悖皆可念也於乎西山父
子風月師生異代誰借但予衰謬不足重輕為可愧也
聊書以謝
壽艾叔明母八十序
安仁艾叔明自江淮過予定山請曰熹老母八十熹將
歸安仁稱觴膝下願一言以為老母壽可乎予曰兹賢
母也壽安可辭叔明喜不自任踴躍而前曰吾老母生
長深山不離閨壼以縫衣裳幂酒漿精五飯為職此外
無他可稱也今先生以為賢母何哉予曰叔明知有善
非婦人有非非婦人為母事然豈知三遷以教其子為
孟母之大者乎叔明客江淮二十年矣抱青囊秘術每
在予門恒以蔡牧堂固子之能但不知白鹿主人今有
無於溪雲活水間也叔明笑曰有白鹿然後有牧堂安
知活水之無白鹿也哉自是凡有所遊霜厓雪洞叔明
未嘗不與予同往蒼峰錦壑叔明未嘗不與予同坐一
有所遇叔明輙忻然拊掌予雖於叔明未能盡知然浴
沂之趣山峙川流之妙鳶飛魚躍之真叔明外亦不能
無他有所得也每有所得輙危坐不去叔明笑曰先生
又一癡也夫定山天下僻地予末小子天下之風漢癡
人叔明負楊郭之資求以售其竒不於通都大邑而乃
於天下之僻地不於富貴豪賢而乃於天下之風漢癡
人辭繁縟而就雅淡驅勢利而近迂闊自非真有所養
不能以至此也然以丌氏之事觀之叔明豈無所自哉
語已叔明乃再拜曰熹母未嘗無教然不知以為賢也
今以熹母為賢吾母似矣熹則何以當之維自今熹不
敢不自力於先生之言也明日舟人告急叔明携卷來
遂書以畀之使歸以壽其賢母且使凡得以壽其母者
要自賢也
嘉興府志序
嘉興府志郡守儀真柳侯纂修平湖縣博南川林先生
校正江浦莊某為之序曰孔子刪詩書定禮樂贊周易
修春秋道不行於時蓋欲淑人心於後世是六經出於
孔子為萬世法也六經雖大而郡志所書則無不該一
郡之志豈大於六經哉郡有民人則有政事有政事則
書有山川則有題咏有題咏則詩有星埜則有陰陽有
陰陽則易有上下則有和節有和節則禮有人物則有
褒貶有褒貶則春秋是六經一志已一志該乎六經而
愧乎六經可哉書政事者必無愧書書陰陽者必無愧
易書吟咏者必無愧詩書上下者必無愧禮書褒貶者
必無愧春秋如是則嘉興府志非府志也嘉興之六經
也侯與南川何以為是地哉侯以名進士地官卿屬領
郡六經此學禮樂一邦而吾南川又以無極主靜之𣲖
法印平湖皆可謂一世之豪願學孔子者也而是書之
修豈無見哉其必以書以易以詩以禮樂以春秋而必
非無所張主者也是書一出天下之人必將爭先洗耳
以聆六經之論拭目以觀六經之作雖予深山頑鈍之
人亦將褰裳踴躍以求二公之出手如何矣苟或不然
於吾所論一有不類豈侯謂哉世嘗以六經為天上人
語孔子為萬古一聖故志自志而六經自六經也嗟夫
典謨何病乎芻蕘途人豈乖於堯舜志自負侯而侯不
負志矣雖然侯力亦大吾知其必將以運斤成風斵終
日而鼻不傷之手不容有所欬唾其側而吾南川又將
危坐竦觀以聽其英論而袖手於筆削間矣侯何人南
川何人而亦有是乎哉一忘其勢一忘人之勢相與鳶
魚流動於几格鉛槧之間而必將無一牴牾者二公之
學也吾於是有以知是書之不為府志而為六經矣吾
聞侯以嘉興人物莫大於陸贄名宦莫過於楊季琮修
志之餘皆欲大其祠宇實錄其行以萬古其人於天下
而又以嘉興之學未知其大欲闢嘉慶亭以舍南川而
尊禮之以求乎靜觀自得之妙相與以註我乎六經求
乎内而忘乎外也真天下之賢守矣故於是序與之以
言六經
長興縣志序
長興志成邑士臧有原以慈溪周子詣定山求某為序
某曰昔孟子謂春秋成而亂臣賊子懼志不倣乎春秋
之例哉周子曰春秋不已僭乎某曰邑之有志猶國之
有史也史與志雖有小大不同其示勸懲則一而已矣
故春秋之法謹華夷之辨嚴善惡之等别冠屨之分撥
亂世而反之正者豈有他哉聖人以天自處故操縱予
奪皆出乎已如天之造化萬物有所發者有所藏也有
所生者有所斃也故中國而夷吾則夷之夷而猾夏吾
則膺之天王冡宰而下賵諸侯之妾則貶而稱名以天
子諸侯而盟夷狄則譏而書會以春秋盟主而伐謀不
叶則貶而書人至於簒弑之罪書法愈嚴從賊而實非
為賊者為首惡非賊而不討賊者為弑逆罪之所至推
見隱微無少假貸至於褒善則尤汲汲惟恐不至袞鉞
榮辱存乎一字故古人謂春秋為傾否之書又曰五經
之有春秋猶法律之有斷案夫邑志懲勸既同乎史修
邑志者苟不倣乎春秋則善何所勸惡何所懲故書一
贓也極其銅臭書一賣城也極其婢膝則凡欲為贓欲
豎降者其瞬一接則必竦然而毛髮豎矣必將省曰彼
亦人也何為其汚若是哉何為其背若是哉陰以寢淮
南之謀者未必非吾黯也以至書一忠臣書一孝子書
一賢聖其使人勃勃莫不皆然邑志之修豈止為山川
道里建置沿革而已修邑志者其可不以春秋自處哉
古之人謂春秋成亂臣賊子懼予於邑志亦未嘗不曰
亂臣賊子懼也蓋春秋之懼以天下邑志之懼以一邑
邑志同乎史矣天下一邑又豈有不同者乎周子曰果
若是也天下之邑將無志矣某曰天下無志非志病也
不能以春秋自處病也孔子以天自處修志者以春秋
自處有原於是書也其果以春秋自處乎不以春秋自
處乎其果以春秋自處也是以天自處矣吾於獲麟之
賀又當拜有原於長興不然吾不知其所謂志矣周子
曰是固一論也某遂書此以為志序不知有原以為何
如
壽李母九十序
李氏母壽九十九十之壽可易得哉故凡神完氣昌聰
耳明目歲至百九十者人皆曰此異人也此其有吐納
導引之術也茹草木餌金石之能也不然而若人者亦
奚以至於此夫以吐納修餌為壽世之竒人僻士蓋或
有已堂庋閨閫之人以烹調紝織為務者乃亦有是能
哉而母無是矣母之於此果何道乎古之壽也無事為
神心安為泰而母之子某粗布菜根與世淡泊無一紛
擾而其孫某又以竒偉之氣拔去流俗奮迅馳驟以自
趨於賢人君子之黨而父子之間又能輕煗怡悦父以
勤母子以順父各振其孝世之忘身辱親以貽親悔者
莫可勝紀而李氏父子之賢一家之間又皆怡然熙然
以樂無事而母之心安矣而母惡得以無壽乎是母之
九十者母有賢子孫也母有賢子孫而母之壽亦惡得
止於九十乎嗟乎思尼父子輿之德則必思顔之何似
思伯魚伋也之賢則必思上官之所由泰山之上而李
氏父子果知其有不屬者在而母之壽也尚可涯哉尚
可涯哉今年十二月八日母初度世竒請予壽而某謂
予有一日長而予以壽母庶幾李氏父子之知壽其母
者當又不止九十也
壽尚公七十序
和陽麾帥尚公壽七十其厚橘潭請於予曰公可壽乎
予未有以應也明年七十添一籌矣潭又曰公可以壽
乎予戚於公善其子廷臣予不敢絶物於公也乃應之
曰壽有三以道以天以修養也以天禀命有生賤貧富
貴不可移易老弗以戾而失少弗以德而畏以修養吐
精嚥華超生出死刀圭入口而白日羽翰以道則異於
二者之撰矣天高海闊月到風來蕭蕭馬鳴無一而非
天理鳶飛魚躍無一而非真妙千紅萬紫可句可觴楊
柳梧桐可懷可挹苟非真虛真靜真有所得真無所礙
其孰能有以與於此哉是以道脉千古而壽脉亦千古
也道之天無窮而壽之天亦無窮也公孰居一於此哉
潭曰以公七十而耳聰目明筋力強健謂公非資於二
者不可然曰以道壽者乾開坤闢幾何人哉公苟妄意
於是者非予苟妄意於公非予予不敢以是望於公也
嗟夫孔孟周程非人則已使果人也公何不可望哉昔
朱子謂人雖八十亦當硬寨做去公雖老矣使公果能
一噴而醒硬寨不已務求夫天之所以生我者何如吾
之所以得於天者何如於此而不自絶焉則凡人之所
以堂堂萬古而長存者尚何少於公哉使或不然徒以
七十而議夫千古吾見夸父逐日徒渴而斃而公不可
以為壽也潭曰公不絶物予尚敢絶於公哉果若兹也
公之壽也得無日乎
遏惡傳序
靈璧縣博陸先生以遏惡傳一帙致書某曰此紀善王
君為吾府推李公所大書者靈璧吳尹謂有警於世欲
鋟梓以傳乃借懇於某曰先生傾蓋定山其將何以處
乎是哉遏惡兹序敢惟吾子是托其無辭某取而讀之
觀其書公之審克明允發擿姦伏罔不精到雖古良吏
有弗過者乃竊嘆曰世之司刑安得皆若公哉為史傳
書若公者又安得皆若此哉公與傳皆可謂無愧序而
傳之宜矣然君子講學則又不可以不審也書曰彰善
癉惡樹之風聲易曰君子以遏惡揚善蓋善善所以勸
君子惡惡所以戒小人而遏惡揚善又可一日廢哉予
嘗觀公治水黃河拯民於魚雖腁胝手足有所不辭其
一念之仁蓋炳如也至凡佐理郡務陽噓春育旌孝表
賢亦無不至而公之可書豈止一遏惡哉而遏惡之書
今亦屢矣至所謂有善而勸邈乎其無一語不知何也
夫長於仁者未必或短於義專於秋者未嘗不根於春
而書獨於此蓋將以公職在推讞據以耳目之所見聞
者書也又或以不有所殺曷有所生以遏乎惡者為扶
乎善也而或者又曰春秋為傾否之書五經之有春秋
猶法律之有斷案而書公遏惡者又將有以法乎春秋
也不然則是書也以鸞鳳之悠緩不若鷹鸇之明快和
風甘雨之温粹不若迅雷風烈之奮疾可快人意矣夫
以安流伏槽之家而書之者乃獨有取於此哉於乎四
凶不有而流竄放殛將何施姦慝不作而墨劓剕宫為
焉用明刑固所以弼教而禮義人人婣睦比比而皆相
與流動於黃羲周旋於周孔者而刑又將何所施也有
刑豈若無刑之為妙乎為公遏惡者固不知聖賢之大
所謂善善長而惡惡短者何如也知聖賢之大夫又安
得無所見哉紀善君以撝謙自處不多上人其心必曰
吾以遏惡傳公以吾濠梁一郡之大為公書儻公有揚
善可書而紀善君遺之亦將以補其傳予雖迂鈍無狀
犂鉏之暇尚當為公一序如今之序遏惡不腆也陸先
生以其高弟吳景來遂書以為遏惡傳序可否請一教
我
壽施翁八十序
天下之壽道而已矣以壽則壽以道則無所壽非無所
壽也無所役於壽也豈無所壽哉邵子謂人以百為壽
天地以十二萬九千六百為壽然以百視萬以人視天
地何遼絶哉記曰博厚配地高明配天悠久無疆然曰
配曰無疆者蓋萬其百天地其人矣豈人力能哉故曰
道而已矣何哉道同則其壽同也故如堯之壽百五十
曰惟天為天惟堯則之者雖歷萬世而無窮也堯何如
壽哉文王之壽百曰維天之命於穆不已文王純亦不
已者亦歷萬世而無窮也文王何如壽哉豈特堯與文
王為然孔子之覆幬如天持載如地錯行如四時代明
如日月無不然已豈特孔子為然若曾若孟若子思若
周程張朱於道有聞者皆然已壽豈偏於聖賢哉以道
則無所往而不壽也由是則彭籛非壽殤子非夭回何
害其為不壽跖何害其為不夭哉嗟乎人固有挈天地
襲氣母騎日月出入於不生不死為壽者嗟乎此何道
哉此可與老氏謀不可為吾儒道也朱子以偷生為昧
天理吾儒之學果如是哉黃岩施翁壽八十公嘗為民
牧羅源長官為賢令通府濠梁為賢倅且其子司訓和
州以嚴以勤又知翁教子為人賢父矣吾指而屈之翁
之賢當縷縷也翁由是以沉潛乎姬姚孔孟之思咀嚼
乎周程張朱之味而不以老為勌翁之壽去百無幾也
將特止於此哉雖與天地始終可也苟曰吾老矣吾老
矣古人謂人雖八十亦當硬寨做去又謂衛武公行年
九十猶作抑詩自警者皆誑語也翁何如翁何如翁子
司訓之&KR1212;邵先生率諸弟子詣定山謁予文壽疾風雨
中命舟秋江一日百里意亦勤矣翁亦可以想見其人
矣因其請且偕吾行也遂相與以壽其道
壽李君懷玉海屋添籌圖序
金陵李君懷玉壽其朋友鄉黨繪海屋添籌圖求諸大
夫士詩壽之張秉忱持以挂予天峯草閣求序予觀之
曰美哉圖乎其所以幻吾懷玉者乎而曰壽懷玉不可
也秉忱曰有是予曰海屋添籌幻也神仙以其所幻天
下之人不知其幻遂各以幻之幻之已幻之親幻之君
幻之朋友幻之鄰里鄉黨為所幻者人以為幻則曰是
雖幻我以神仙幻也以之視幻也豈厲也哉故莊周列
禦寇以蝴蝶蕉鹿夢幻其身而王母以瑤池幻穆天子
以三偷桃幻東方朔韓湘以藍關雪詩幻昌黎林靈素
以怪誕幻徽廟無於其有虛於其實相與枕籍於幻而
不自知其不至於毁滅仁義棄絶理道不止也海屋添
籌謂非幻乎皇極經世以元十二會十二萬九千六百
為天地數海屋一籌滄海一桑田雖十二萬九千六百
為幾籌哉海籌盈屋天地幾混沌海屋之籌豈復别有
一天地哉天開於子地闢於丑海屋之人果安寓哉此
海屋之籌不謂之幻不可也而以壽懷玉哉秉忱曰果
若是也懷玉奚壽予曰易也去其怪去其幻而已矣去
其怪以還吾天理之正去其幻以正吾仁義之常老氏
毁絶仁義也而吾堯舜孔子則安夫仁義而不去神仙
滅棄理道也而吾堯舜孔子則守夫理道而不戾堯舜
孔子天下古今之所法也懷玉何所從哉將以從夫幻
乎抑以從夫仁義理道之正乎從夫仁義吾不敢以非
仁義者壽從夫理道吾不敢以非理道者壽理道仁義
懷玉之所固有以其所固有者壽故曰易也曰老氏曰
神仙夫豈固有哉懷玉之質樸茂近道儻憤然硬寨力
謝其幻而曰堯舜孔子爾何人哉不至不已由是而台
耉由是而耄耋從容於仁義酣熙於天理壽愈高而道
愈高年愈尊而德愈尊也不然徒以幻得壽不可以入
於堯舜孔子其為懷玉壽何如哉秉忱曰非子言幾誤
懷玉然諸大夫士詩必有同此以發者豈能無待於先
綆而深汲者乎予識高景陽識懷玉懷玉亦予二十年
前故人也於其幻也得無念哉遂抗顔以書他日酡顔
鶴髮盎然道氣而大趨闊步有過於天地間者未必非
懷玉也
月軒序
安仁艾君叔明號月軒夫月也有詩人之月有文人之
月有詩顛酒狂之月有自得性天之月韓昌黎盛山十
二詩序謂追逐雲月文人之月也杜子美詩謂思家步
月清宵立詩人之月也李太白捉月采石而其詩又謂
醉起步溪月詩顛酒狂之月也黃山谷謂周茂叔人品
甚高其人如光風霽月自得於性天者之月也夫詩文
人之月無所真得無所真見口耳之月也詩顛酒狂之
月醉生夢死之月也惟周茂叔之月寂乎其月之體感
乎其月之用得夫性天之妙而見夫性天之真自有不
知其我之為月而月之為我也所謂曾點之浴沂孔子
之老安少懷二程子之吟風弄月傍柳隨花朱紫陽之
千葩萬蕊爭紅紫者是已蓋與天地萬物為一體者也
上下與天地同流者也所謂聖賢之月也叔明之月果
何月哉叔明深於地理學每以蔡牧堂自負非得地理
之性天者不能嗟夫人之性天何往不在牧堂之性天
豈異於叔明之性天叔明之性天豈異於茂叔之性天
哉叔明於吾茂叔之性天不知果真得否也叔明往來
予溪山雨閣最久要之當亦有得也人凡有叩叔明之
性天於青囊者不以曾楊廖頼之專而眎叔明可矣凡
厚叔明者有詩月軒而某於叔明尤厚遂為之引
韋氏族譜序
世嘗以族譜為譜一族表世系使宗族子姓無所紊亂
於一族此一家之史也然其書年書月書邑書郡書里
道必書曰此某姓也此某氏也此某賢人君子之後也
書姬姓者必曰周文公旦之後書吳姓者必曰延陵季
子之後書姚姓者必曰虞舜之後書孔氏者必曰仲尼
之後書司馬者必曰程伯休父之後至於小邦僻郡卑
官陋邑無所聞於天下者又皆蔽而不書此何故哉蓋
操欲上人者人之同情也惟其有欲操上人之心故以
吾之郭而拜子儀之郭以吾之狄而哭仁傑之狄何所
不至也嗟夫堯舜孔子之先豈皆堯舜孔子者哉有堯
舜孔子然後其族始大也顔孟程朱之先豈皆顔孟程
朱者哉有顔孟程朱然後其族始不可及也丈夫當磊
磊明明以自樹立而軒豁於天地之間不以第一等事
讓人也惟其能自樹立不以第一等事讓人天下後世
自曰某族某人周公孔子也某族某人子思孟軻也某
族某人程子朱子也吾之族不求大而自大又豈待有
慕於同姓之大者而後大哉或曰天下之事未可執一
而論吾之族不出於周孔程朱固可以自力也使吾果
出於是吾將亦何以哉予曰出於周孔程朱者幸也出
於是而又能以之自勉是吾之族又能軒天轟地出一
周孔程朱矣吾之族豈不益大以光而為幸中之又一
大幸也哉慈溪孤鶴周惟坤先生携長興韋氏族譜詣
定山求序予觀其譜略無有所扳緣依附者真一家之
信史也韋君某以進士出宰某縣質直厚重觀其譜略
亦可以知其人矣天下後世之譜凡有能自樹立而無
所依藉者未必不自韋氏族譜始也
贈司訓洪先生秩滿序
甚矣天下之師不一也有心傳之師有講說之師有句
讀之師有位號之師位號之師非弟子之所願學上有
所命而下不得以不從者若今胄監與夫郡邑之師是
已句讀之師操持鉛槧析句分章而鼓弄雌黃而於義
理若罔聞知若今之所謂村學究者是已講說之師坐
擁臯比明白義利毫分縷析無少差謬若朱子所謂已
落第二義者是已惟心傳之師則有不然真乘法印以
心傳心其不言之妙而自昭融於光風霽月之天流動
於鳶飛魚躍之境若周濓溪之於二程李延平之於晦
翁是已世之儒者不知心傳之為何物率然自號師曰
某弟子也弟子曰某師也上下恬然不以為怪正心誠
意之傳果安在乎吾道一貫之旨果有此乎是以師道
率至不行天下率無善教教與治相須有關雎麟趾之
意而後周官之法度可行無善教者所以無善治也故
孟子曰楊墨之道不息孔子之道不著是以邪說誣民
充塞仁義仁義充塞則率獸食人人將相食程伊川之
序其兄明道又曰道不行百世無善治學不傳千載無
真儒無善治士猶得以明夫善治之道以傳諸後無真
儒則天下貿貿焉不知所之人欲肆而天理滅矣故孟
子之與伊川夫豈無所見而故為是以聾瞽人哉蓋以
師儒者為天地立心為生民立命為萬世開太平之本
苟師儒之教不行則人心不正天理不明邪說横流天
下望治其可得哉故古之人謂孟子之功不在禹下謂
明道為孟子後一人而已者不我誣也莆田洪先生貴
忠以鄉進士分教錢塘未幾以憂去三載服闋來補江
浦教事既滿諸生陳允崇求言以贈予定山鄙人聾瞽
世務已十年矣先生之教之善否予豈得而知之以應
吾允崇之求哉予辭之再允崇求之再不徒再也至於
三至於四允崇猶有所不倦焉夫世之宦於四方者恒
有推之不去之說使先生之教不善何以致諸生之惓
惓者如此哉是先生之為師必非所謂句讀也必非所
謂講說也必非所謂位號也其將有所得於心傳者哉
不然其亦將有所見而未及於行者哉抑未能行於今
日而又有待於他日者哉予雖至陋然果於忘世亦非
所敢願者則又不能不為一言以為先生地也允崇退
人有謂予者曰以心傳心之說恐未可以告洪先生也
予曰不然胡安定之蘇湖陸子靜之九江夫豈非位號
之師哉予遂書以為洪先生行贈
恩榮為馬主事廼翁序
皇帝二十有三年春上太皇太后徽號詔若曰惟朕有
親惟天下獨無親乎乃推其孝於天下俾凡有親者咸得
盡厥孝焉爰詔廷臣弗年以例咸賜誥勑封其父母肆
兵部主事臣讞已官其父安人其母不寧是已老老之
政天下靡不至焉大矣哉皇帝恩也昔者禹舜天下謂
之大孝武王謂之達孝夫孝曰大曰達可以至已然皆
止其身孝未有推之天下如今日之盛者我皇帝之孝
何如哉臣讞既受厥封定山臣某告曰惟我皇帝推恩
其下匪有求厥臣也老吾老以及其老惟兹臣下蒙恩
其上非有能以自致也推兹老老故亦得以老其老夫
老老及其老恩莫大已蒙其恩以老其老幸莫大矣惟
其幸故天下罔不以為榮父焉於子必曰不仕何顯子
焉於父必曰不顯何孝故一命未霑其封勑已留涓滴
未盡其顯揚已竭嗟乎兹豈常得者哉我皇帝之孝曠
古所無廼若兹典亦曠古之所無者故惟有復子明辟
者然後有魯封有明德廸知者然後有陜議有施有報
懋德懋官厥或跅弛以惰冒昧以媮然欲藉兹以顯揚
其親吾恐龍章鳳勑有弗可以多貸其下也臣讞何克
以堪兹哉惟父以勸其子惟子以勸其父忠其忠以職
已益圖報稱有弗計其得益兹感激有弗謀其功廼若
兹誥廼若兹制廼惟顯揚亦惟分也有弗過也於乎其
式敬哉臣讞乃曰是用兹警請書於素遂不敢辭
贈姚廷偉序
予性拙不知時務每聞人有淳樸不矯餙者輙愛重之
企慕之若父子昆弟然惟恐其不與予接人有浮薄躁
妄者輙遠棄之疾惡之若寇讐然惟恐其與予接今之
世君子固多而小人亦不能無予之性雖僻如此然不
得以直遂其所願欲者十常八九也予欲與接常不可
得予不與接者動輙滿目至有推之而不得去者古人
謂俗子推不去可人費招呼又曰書當快意讀易盡客
有可人期不來世事相逢每如此好懷百歲幾回開古
之人已有先我而為浩歎者不獨予也去年予過鄉人
高景賢求所謂淳樸者與之游景賢舉廷偉告予亟欲
見之而不可得也未幾景賢之子俌及儒士李天禄過
予予問廷偉天禄曰彼豈易得哉居浮華之中綌絺不
識夏紈綺不識冬温飽之外泊如也人有欺樸而侮弄
者輙不應至有叱其名出惡語以見侵者輙走閉其門
不出有問者又輙曰世豈無同吾名者哉予曰真樸人
彼豈不稔予而子之來不與俱哉天禄曰彼但以冠組
為柴柵宧達為土苴固恒戒其子曰毋近勢毋逐利毋
與貴人達官者游自取敗辱子之宧况雖若此其能畏
影而不走於日中哉予曰是之謂麞矣麞之始生未知
鹿也見夫侈然其大巍然其角粲然其斑則駭然而走
以為若吾類者固當專其野一其質今乃炫然自露如
此何所與取樸哉彼蓋得非以予為鹿哉天禄笑曰子
果欲其來也吾當致子之言買青山煮白石與子終老
於莊泉之上予不誑子也予曰子能為我言之敢借此
以為先容遂書
贈張君良弼僉憲福建序
世有常談以為迂闊然行之自我卓乎萬世以為傑論
而不容毫髮有所少間者豈衆人之所知哉仲尼之後
歷千萬古而知乎此者惟子思孟子明道三人而已子
思以至誠之業為悠遠博厚孟子以覇者之民為驩虞
王者之民為皥皥明道以理之是非為御史論列而不
主於攻擊聖賢豈有他哉天下之事有巨有細有緩有
急各有所見也丘山可重而鴻毛可輕吾則舍夫輕而
即乎重取夫大而忘乎小也世之人以激烈為職凌厲
為務苛察為能率曰不如是不足以稱吾職嗟乎職固
如是稱哉職苟稱矣其於國家之大體何如朝廷之元
氣何如聖賢之所以如是悠緩者非自怯懦也蓋存大
體而養元氣也聖賢之外人亦何所學乎彼以激烈我
以吾厚彼以凌厲我以吾緩彼以苛察我以吾德處一
事也發一論也必於國體果無所損元氣果無所虧吾
則行之如其不然則雖一日之間可以坐致太平吾不
為矣故如範我馳驅吾寧終日一禽不獲而不詭遇一
日而獲十也嶷乎其泰山喬嶽蔚乎其鸞鳳郊野充乎
其參苓芝术而所謂孤峰絶壁陣馬風檣而斬關奪將
之能可以束之高閣而不見其有餘用矣忠厚迂闊而
以邵以畢老成遲鈍而以傅以周吾之學聖賢者如是
庸詎知一國非之天下非之亘千萬古而非之者乎黃
岡張君以地官員外郎僉憲閩越張君有事江北嘗過
我定山相與終日危坐雖未嘗一及政事而氣質凝重
固磊磊非俗吏也其同寅諸公於其行也託吾李君藎
卿求言以贈予惡敢以他圖哉他日苟皆有以知重國
體養元氣壽我國家之命脉於無疆而不規規於天下
之末者未必不自張君始也
壽鮑翁六十序
天地果無數乎曰有數天地果有數乎曰無數天地果
何如有無數乎曰以數言則有數以理言則無數一元
十二會十二萬九千六百者天地之數也夫天地有數
而况於人乎而况於物乎此天地不能無數也以理言
之顔子貧且夭也然知其貧且夭也而人可以不學夫
顔盗跖富且壽也然知其富且壽也而人可以學夫跖
閔然禦人於國門之外蕩然自賊於淫亂之區而曰吾
有命吾有命者道固如是乎哉此邵子之學而二程子
之所以不屑為也往年浙友余中之過我溪雲以皇極
經世之學授予讀其書至王天悦所謂推以某甲之年
月必得某甲之時日而後富壽必先以某甲之年月而
後賤貧以至水陸舟車之所産東西南北之所居精粗
巨細之事無不皆然而至所謂福善禍淫作善降之百
祥作不善降之百殃略無一二授受之際予雖口唯其
義而曰一事不知儒者所耻而心實不敢以為學也其
故何哉蓋以仲尼顔子之樂為周程的𣲖不敢為隔壁
好聽之語以亂我吟風弄月之真花柳鳶魚為程家生
意而不敢以雷從何起之贅以奪吾起處而起之妙天
下之事固各有真理人固各有真見也新安鮑翁六十
溪南吳以魁之戚蓋賢而得數之壽者以魁父子萬古
西山實深契我托以一言而理數肻綮正在我輩之所
運斤而又不得有所以惜於翁也昔人謂天下之事不
離於數亦不執於數翁之壽也其可執於數乎
送許生還上虞序
戊午之歲正月初吉有生白袍草屨通予門謂浙之上
虞許璋生挾一衾風雨寒暑不顧言若不出口而所言
皆根據在昔可與共學者乎予坐之大崖山中逾三時
有問疑則復至門予嘗語之曰拘拘陳編曰居敬窮理
者予不然嘐嘐虛跡曰傍花隨柳者予不然罔象無形
求長生不死之根者予不然生欲往白沙謁吾陳先生
夫自生之鄉去彼五千有餘里囊無粟衾裏裂錢掛杖
頭有幾生又有老親雙垂白於堂隻子不可再遠吾於
此未嘗不嘉其志而又未嘗不恨其窮也不然吾自有
樂地夫何恨其將反而求尋乎予贈詩二章予兄大理
復和之尘既歸歌數詩上巵酒於堂上暇則靜坐以觀
心且讀聖賢書其樂何如也
定山集卷七
