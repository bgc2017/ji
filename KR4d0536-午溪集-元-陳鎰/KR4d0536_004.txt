午溪集卷四
元陳鎰撰
五言律詩
冬夜書懷
三載廣文館蕭然類野僧病懷猶索寞詩句自崚嶒樓
迥初更鼓忩寒獨夜燈擁裘坐無寐漸見月華澄
獨坐
蟾峰常在眼獨坐更當軒衰晚名猶薄棲遲道自存瓦
寒簷雀聚帙古壁魚繁嘆此風塵際幽懷孰與論
挽葉學錄
故人不可見一夢遽登仙宅廢兵戈際池荒草樹邊諸
生懷絳帳孤子守青氊寂寞蟾峰下傷情夜雨懸
挽徐學賓
相逢離亂後吾道竟悠哉愧乏陳蕃禮憐多徐孺才看
山頻曳杖對月幾啣杯今日平舒路懷君倍覺哀
過楊山長廢宅
廢宅經離亂心傷往事非堂中人已去梁上燕空歸徑
草烟㾗積門槐雨葉稀無言對斜日惆悵一沾衣
遊白墖寺園
山空秋日晚信步到名園古井通潮脉隣廧過竹根雲
移塔影動河隔市聲喧已覺催歸興投林鳥疾奔
丁酉八月十二夜武陵對月是日省除青田主
簿
眀月相將滿照人歸興長清光疑不夜孤影在他鄉䞉
把芳醪酌從無錦瑟張桂花偏有意茲夕送天香
次韻陳府掾山寺述懷
久憩招提境秋風醉叵羅山空雲起石林冷葉辭柯世
事塵機息詩懷野興多絶憐同作客牢落竟如何
再次韻荅周學錄
此地風塵息聊堪避網羅潛鱗依舊穴倦翮戀深柯遲
暮相知少艱時感慨多酒醒過半夜奈此客愁何
次韻蕭别駕秋懷四首并呈章參謀
徑年縻薄宦秋晚興悠哉掃逕深門掩聯鑣上客来清
談延晝永衰髮覺年催嘆惜遭離亂愁腸日九廻
空齋宿雨霽凉氣入衣裘簾捲青山曉池涵碧樹秋自
經人世亂轉覺此身浮矯首乾坤闊傷懷王粲樓
端居聊自適遠色望中眀載誦悲秋句難忘憂國情溪
風薦微冷山月吐寒更兀坐渾無寐愁聞警柝鳴
木葉蕭蕭下哀蛩石上鳴髩毛衰易白胸次鬱難平聽
雨添鄉思看雲識世情沉吟多感慨搔首立前榮
再次韻
未嫌官舍冷秋色頗佳哉有客論文坐無人載酒來疎
隂凉葉隕急景候蟲催吟罷閑延佇長廊日影回
䔩䔩夕風起輕寒生薄裘數峰林外晚獨樹水邊秋世
事萍無定此身雲共浮據林一長嘯還憶庾公樓
晚景頗好道寸心孤月明山川游宦况松菊故園情遼
渺天難問艱危事屢更倚闌生遠思雲外暮鴻鳴
凉氣漸凄肅吟風黃葉鳴閑庭多雨積秋草與階平久
為傷時亂都忘玩物情儒官粗堪守勇爵是浮榮
三用韻荅松學諸友
此地三年客登臨亦快哉幸無官長罵喜有故人来把
酒捲簾坐吟詩擊鉢催蟾峰青楚楚時見鶴飛回
牢落風塵際天寒一弊裘看来官獨冷贏得髩添秋樹
潤烟光合池深水氣浮鄉心日夜切戍鼓起城樓
水色循階碧山光入牖眀客稀無俗事地僻有幽情但
得親朋厚何慚主僕更随時聊自遣憂樂以詩鳴
萬木漸摇落凉風策策鳴客愁驚老大世亂念昇平雖
忝官曹列難忘丘壑情故園頻入夢松菊想敷榮
挽項學齋
相聚今三載交情只似初艱難逢亂世辛苦卜幽居得
米時沽酒分燈夜看書老成零落盡吾道復何如
早過湖南
湖月娟娟在衣寒怯早行水邊孤鶴起郊外亂鷄鳴牢
落身將老艱危世未平何當謝塵鞅歸傍白雲耕
次韻簡周濟川山長二首
故人辭薄宦去隠白雲鄉溪樹春天晚山泉夜月凉携
家憐杜甫齊物憶蒙莊知爾身和世於今亦兩忘
白首頻遭亂其如造物何縱鱗乘駭浪病鶴托脩柯别
友歲年久懷人夢寐多扁舟須過我沽酒聽漁歌
寄友人
憐君來此隠竟日掩岩扉山晚碧雲合溪深黃葉飛干
戈雖暫息鄉國未能歸想見行吟處寒波澹落暉
挽道元上人二首
久翫林泉月今乘古峡風身遺萬劫永道悟一塵空寒
竹留枯節幽花落舊藂惟餘行誦處山意遠無窮(寺樓扁山)
(意)
元公今殁去令我獨懷思經罷惟談道禪餘不廢詩雲
巢孤鶴守石洞斷猿悲寂寞燒香室忩寒白月遲(元公號雲)
(巢)
和吳伯京學正立春見寄韻
我已多衰病君今亦老成閉門驚臘盡把酒及春生但
願兵戈息從無爵禄榮郡齋風月好吟咏足幽情
拜故參政石末公祠堂
一代名臣錄公應作首推功勲家有集忠義主深知海
右戍今已人間病不治瓣香千古意遺廟草離離
奉題按察使詩卷
使臣持玉節南國動春容古驛梨花白荒城柳葉濃居
官無酷吏在野有畊農明日回&KR1301;馬蒼山雲萬重
贈周山長(并序)
濟川周君於余為斯文骨肉今冬乃子善長
膺省召躬送其行過余言别謾成律詩一章
以寫歲暮之懷并為善長贈行云
歲暮猶行役風霜襲緼袍幸無嫌酒薄聊爾助詩豪世
事皆前定人生謾自勞功名如可取端合付兒曹
和吳學正見寄韻二首
一從相别後寄跡各東西歲月身惟老風塵眼欲迷依
山松徑窈臨水草堂低獨坐相思夜凄凉月滿溪
不見故人久悠然多所思郡齋呼茗椀山館理桐絲望
斷雲凝處吟殘葉落時風霜歲年晚還共竹猗猗
五言絶句
題買從道枯木石圖
寂歴何年樹槎牙傍水村霜風吹葉盡秋色落雲根
次韻
老去頭添雪愁来眼著花清尊不成釂閑坐到昏鴉
懷張應奉
故人千里外相見一何難幾度裁書尺秋雲鴈影寒
野步
随意踏春沙緣塍度菜花偶逢溪叟語行到野人家
次韻過湖南竹林
一徑入深寂森然萬琅玕日暮雪欲落翠袖生薄寒
題草堂晚景圖
遠水涵碧波重山歛暝色琴客期未來草堂新月白
題方泳道縣尹竹石圖
瀟灑數尺篁孱顔一拳石開卷清風生凛然見寒碧
客中九日
客居鄰小市有酒有黃花莫訝無詩友故鄉天一涯
今晨風落帽秋髩覺蒼蒼小酌聊成醉都忘在異鄉
偶題
小亭環綠筠瀟灑宜宴坐是中賓主誰明月清風我
晚興
野興遂幽討獨行河水湄平原忽空曠蟬聲在高枝
渡江
殘月曉猶在微茫水氣涼潮来風滿棹送客過錢塘
病起夜坐二首
獨坐寒忩夜深爐火欲灰無窮身外事都逐雨聲来
自憐衰老貎燈影雪千莖藥餌扶吾病詩書寄此生
明旦再用前韻
杜門聊守拙利禄念俱灰舊雨曾來客如今雨不來
古鼎燒香篆朝盤薦菜莖澹然閑自適何用學吾生
春日漫興二首
人閑境亦幽鳥鳴山更静臨流玩落花清興與川永
開園近屋頭日陟自成趣心懷千載期鋤雲種松樹
午溪集卷四
