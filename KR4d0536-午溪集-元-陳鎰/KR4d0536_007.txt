午溪集卷七
元陳鎰撰
七言律詩
遊逍遥觀欲至雲岩不果
奉真門外逍遥觀銀闕瓊樓倚碧岑萬樹古松雲氣濕
一溪春水雨㾗深山靈久護黃金鼎僊客閒調白玉琴
欲訪雲岩天已夕杖藜他日約重尋
次韻松學諸友見寄
一昔與君分袂日特煩相送馬湖前老來易覺吟懷惡
别後多慙俗事牽獨嶺松雲應滿塢東臯花雨想添泉
還思重訪登臨地記得逍遥别有天
九日偕計山長遊西巖寺次韻
故人訪我當重九黃菊吹香滿一庭邂逅登高同勝事
留連到晚宿禪扄秋隂積潤雲生几山意催寒雨近屏
坐對跏趺僧話久十年塵思豁然醒
夜宿道元上人房再次前韻
客至林房成一宿忽聞寒雨落空庭竹爐細火留餘煖
松戶深雲帶晚扄井水應潮生石穴洞霞成乳滴山屏
只緣景勝吟難就坐對龕燈酒半醒
次林彦文縣尹韻送劉伯温都事撫安青田
三月江南草色新随車零雨浥輕塵繡衣奉命安民俗
玉斧揚威出使臣玄鶴劃鳴雲洞曉青芝徧布石田春
太平氣象今重見老我甘為擊壤人
次林縣尹韻上元帥石末公
落日長風動大旗寧令雲鳥識神竒世家共仰侯門戟
兵策誰參别墅棋烽火時時蒿目力指揮往往竭心思
也知韓范兼文武還帶貂蟬侍玉墀
松陽感事
長松縣裏客重來舊上層樓安在哉天地無情經喪亂
溪山有恨起塵埃故人半已歸黃壤遺業多憐長綠苔
寂寞湖南烟色晚壊垣惟見枳花開
次韻魏縣尹遊雲巖小蓬萊軒
樹入仙巖一徑微公餘到此及春暉石缸香煖松花酒
雲縷光寒槲葉衣未向神人求藥匕且從羽士問玄機
山中異境難留客還向東臯步月歸
遊南巖寺
蟾溪南畔小峩嵋幽磴盤盤上翠微路轉山亭休客駕
林開雲屋挂僧衣天池水净涵秋月石筍峰高障夕暉
勝地從來隔烽火却憐人世劫灰飛(南巖一名小峩嵋)
鐘梵無聲白晝遲沈沈古殿佛燈微石崖射日光摇几
林壑藏風冷襲衣自昔乾坤鍾秀氣至今山水發清暉
何時重到分禪榻坐看閒雲自在飛
和賈縣尉秋日往山中詩韻二首
野橋村路雨初晴滿袖凉風馬足輕松下幾年淹宦况
山中九日動詩情逢時又見黃花發感事俄驚白髮生
且喜囊中無長物只留琴劍伴回程
山色蒼茫翠欲流行經熟路憶曾遊西風鳥影寒塘晚
細雨蟬聲碧樹秋過眼年光如急電傷懷世事等浮漚
知君為國勤勞苦一寸丹心有百憂
奉和元帥石末公元宵二首
自嘆經年依半水那知今夕客嚴城中天月在無燈火
午夜風來有柝聲濁酒不澆胸壘塊衰年猶覺句崢嶸
昇平氣象何時見獨對梅花坐到明
節序蕭條寧似舊夜寒燈火暗孤城星河淡淡流雲影
鐘鼓遲遲咽漏聲撫事憂時心慨慷狂歌擊缶氣峥嶸
崑崙關破當今夕遺史重看眼為明
奉和元帥石末公春晴謾興詩韻
使君惠澤似春陽田有來牟麥有桑日暖戟門旗轉影
風清玉帳劍生芒深山狐兔潛無跡曠野黔黎喜欲狂
今日朝廷方倚重論功應不愧韓張
暮春阻舟蘭江因病起登樓有作
清明寒食客中過病起強登江上樓遠樹雲閒春漠漠
落花風静思悠悠鄉書無雁頻勞夢波浪驚人久繫舟
何處悲歌連野哭老懷寂寞不勝愁
鳳凰山懷古
舞鳳山形無古今百年王氣已銷沈荒凉禁苑經樵采
寂寞歌臺貯梵音草暗碧橋分野色石寒白墖鎻雲隂
傷懷往事空遺恨落日山前蟬亂吟
題吳敬夫草亭(亭在萬松嶺)
草亭幽絶在林端蒼霧丹霞遶石闌松葉覆山禽自語
苔痕匝地竹成竿繞花古井呼兒汲題畫新詩與客看
羡爾風塵能吏隠聽猿時踏嶺雲寒
友人移居再用前韻
故人移住碧雲端取次尋遊興未闌地隔城埤沉戍鼓
山連湖水有漁竿石邊芝草和雲采忩外松枝帶雨看
客至儘堪供茗飲古泓清浸玉泉寒
秋日偶懷
牢落天涯客倦游尚憐生計事悠悠二年道路誰青眼
半紙功名人白頭落葉蛩聲吴月冷凉風雁影楚天秋
傷懷處處猶征伐却憶滄浪舊釣舟
秋日登吳山望城東戰壘愴然有懷
亂後吳山依舊青登臨一望却傷情長河白骨沈寒水
落日烏鴉噪古城湖上采蓮無畫舫關東種柳滿嚴營
繁華從此成消歇潮到空江恨未平
寄題陳此一鍊師夀巖詩卷
聞說仙都陳道士靈書真篆得心傳藥爐火暖金丹熟
夀穴雲深石髄堅鶴趁笙聲巖頂月龍回劍影洞中天
彭籛骨相應難老且住人間八百年
次韻陳府掾宿治平寺棲雲軒
詩客秋來欵竹扄清談時得共高僧雲軒題畫朝揮筆
石几看書夜對燈香篆繞盤烟細細粥魚敲木響登登
寺樓高處宜長望水滿蟾溪綠似䋲
對菊有懷季山長
薄宦經年未得歸西風黃菊已盈枝今朝把酒聊自適
此地看花多所思世事不干迎客少舊交久别寄書遲
莫言歲晚無廩粟山色水光堪樂飢
再用韻答松陽諸友(時自錢唐回故云)
青雲倦翮遠來歸尚愧棲遲寄一枝眷眷親朋嗟久别
昏昏燈火話相思詩因感興吟來苦事不關心睡起遲
天地無情吾輩老亂離誰為䘏寒飢
二年孤館客忘歸身似飛烏繞樹枝世路風塵多喪亂
故山松桂幾懷思黃花紅葉秋將晚流水閒雲意自遲
萬事無憑如夢飽區區誰解悟真飢
感懷呈友人
濩落才疎只自憐狂吟詩句漫成編三彭已伏庚申日
六甲初周戊戌年心事無瑕如白璧此生守直類朱絃
相逢且共尊中酒身外窮通總付天
次韻遊溪南野寺
蕭然野寺惬清遊禪老詩人總素流迎客却從雲外入
烹茶少為竹間留庭空古桂疎疎雨池净青蓮淡淡秋
欲效淵眀同結社遠公還許再來否
冬至日同友人尋梅翌日過溪南有作
芒鞵藜杖踏山雲客裏尋梅詎厭頻行到溪南纔見樹
看來枝北未多春水清沙白香微動雪虐霜欺色愈真
喜得陽和消息早好分生意與詩人
次韻答葉訓導
長松廢邑兵戈後舊館秋深木葉零烟滅市心雙井古
雲飛溪上數峰青東臯訪鶴逍遥觀南麓尋僧抱膝亭
多謝擕尊慰岑寂夜檐還共看文星
次韻客懷二首
孤館凄凉歸計遲世無鮑叔少相知天寒疲馬空喧櫪
月冷棲鴻尚凍枝沽酒消愁忘爾汝題詩適興記吾誰
西風昨夜吹庭樹叢桂山中入夢思
三年客裏寄行藏摇落秋深感異鄉久敝黑貂驚歲月
漸疎白髮老風霜乾坤納納胸襟闊山水迢迢道路長
遥想故園清露曉滿林橘柚眩初陽
丁酉秋浙省除青田主簿戊戌三月再調松陽
感愧有作
牢落乾坤一腐儒却憐半世事詩書廣文方入中朝選
主簿重承外省除長擬報恩憂力薄更教佐邑愧才疎
踵門有客來相賀旋買芳尊剪野蔬
次韻感事
獨立西風塵滿眼紛紛鷹隼少文鵷自憐人世逢多難
誰叩天閽上萬言黃濁水深龍噴薄青冥日迥雁聯軒
客懷寥落秋將晚空對黃花憶故園
再次韻懷歸
褐衫偶着來從宦也躡通班綴鷺鵷報主慚無補衮手
歸田只合共農言年來舊業書千卷老去閑心竹一軒
有地寬閑午溪上木奴更種滿秋園
次韻葉訓導雨中漫興
避亂三年依郭外青蘿白屋鎻寒烟繞階山葉秋蟲響
照榻書燈夜雨懸半紙功名猶未就數莖華髮已堪憐
尋詩有客時相過竹下芳尊想未眠
再次韻遣懷
宇宙荒凉秋氣肅剛風未掃綠林烟人間烽火時時起
天外妖星夜夜懸萬事多端何日静一官獨冷有誰憐
故山風月應無恙歸到溪軒且晏眠
中秋小酌分韻得長字
故人中秋設佳宴垂簾下榻開中堂老桂清香沁露冷
衆賓醉語含風凉上窯瓷噐飣肴饌長生木瓢行酒漿
歡然飲罷雨忽作索紙題詩牽興長
中秋風雨再用懸字韻
長天雨暗中秋月兔影蟾光隔霧烟疲戍抱關雙泪冷
小儒憂國寸心懸隂晴天意詎能測悲樂人生只自憐
賴有桂花香醖藉挑燈孤坐不成眠
次韻葉訓導移居
曾向溪南隠一丘擕家今住市西樓水聲通沼凉生袂
山色捲簾青入眸竹竈煮茶銷白晝石床壓酒醉清秋
安居此外随吾分可效涪翁賦四休
次韻夜坐聽雨
寂寞山齋孤坐夜西風落葉雨瀟瀟水光入室凉偏潤
地氣侵衣暑頓消静念人情狙賦芧更憐世事鹿藏蕉
何時洗却儒酸態還共扶摇上九霄
送元帥胡公往遂昌平寇
大將雄姿虎豹威濟時又起着戎衣牙旗有象分行伍
鐡騎無聲聽指揮黃石一編參武略孔明八陣合神機
此行盡把妖氛掃笳鼓風清奏凱歸
重陽後二日遣悶
去年登高蓮城北今年復在松山陽自嗟頭髮間白黑
忍見菊蕊含青黃世亂甲兵戰未巳日報羽書馳更忙
苦無尊酒慰寂寞東望家山愁思長
次韻胡元帥題夘山
邜峰高聳碧孱顔見素真人此煉丹古井水寒通遠海
紫壇雲暖擁羣山境超大地三千界天近層樓十二闌
遥想瓣香朝謁處青霞深護玉宸班
遣懷二首
平生賦性本疎頑拙宦雖縻心自閑黃菊尚留秋後徑
白雲長在望中山瘦軀多病惟儲藥空屋無錢不用關
松下兒童應笑我鬢毛只為作詩斑
不出門庭腰脚頑幅巾短褐稱蕭閑墨濃硯石迷雊眼
香暖爐烟起博山睡美黑甜便老懶飲酣白堕息機關
今秋已負登高興空想重巖細菊斑
次韻劉宗保秋懷二首
溪上青山抱郭回濛濛烟雨暗樓臺平原日暮牛羊返
遠路風高鴻雁來斷續砧聲何處響凄凉菊蕊為誰開
知君獨抱憂時苦我亦深同杜老衰
擾擾風塵滿眼愁乍寒天氣怯深秋韲鹽况味聊堪守
竹帛功名不用求今日聞雞無祖逖當年夢蝶有莊周
自慚衰老將歸隠二頃還須為鶴謀
次韻述懷
時命多仇道未窮愁懷如酒味偏濃爭憐軒盖能乘鶴
誰信泥沙解困龍黃葉一庭人迹少青燈孤館客情慵
西風吹冷衣中線深念當時密密縫
次韻答松學諸友二首
門掩蒼苔人寂寂樹深幽鳥自鳴酬溪雲帶雨來池上
林葉随風下屋頭萬卷有餘兒解讀一瓢自樂我何求
山空歲晚梅將發寒夜茶爐肯共不
不嫌官舍氊長冷酒熟詩温可獻酬䞉有禪談來白足
更無俗事委蒼頭觀魚真樂惟心會識馬天機不色求
我願買田為隠計未知造物肯從不
訪梅
溪上離離雪乍晴乘閑偶作訪梅行露寒徑怯青鞋濕
風冷枝驚翠羽鳴孤豔向人春漸透暗香浮處水偏清
留連為爾牽詩興不覺沙頭月又生
雪後過溪南二首
東風吹我過溪行沙路迢迢傍野平通堰水聲冰下響
背城山色雪邊明大田春早農歸業故壘雲空戍解兵
幽鳥亦知人意樂飛來枝上語新晴
輕衫短褐稱閑行遥望長湖鏡面平草際雪消開凍色
沙頭日出映波明喜聞盗賊為黎庶幸免耰鋤鑄甲兵
今日追游差可樂謾將詩句賞春晴
再次韻述懷二首
萬事區區磨蟻行胸中壘塊未能平山深小縣春猶冷
溪近層樓月易明多病未因詩作祟破愁謾以酒為兵
倦抛書卷支頥坐閑看飛雲弄晚晴
擊節狂歌酒屢行棲遲宦况負平生流年冉冉青春過
衰鬢蕭蕭白髮明觸事每憐遭語穽忘機已覺息心兵
飄然歸思如風柳萬縷千絲亂曉晴
二月十日樞府辟往栝城再用韻别諸友
驪駒歌罷尚遲行一棹長溪春浪平岸柳依依連野碧
林花灼灼映空明苦吟每笑杜工部愛酒猶憐阮步兵
薄暮落帆松嶺外相望月淡雨初晴
次韻友人過訪
溪上東風吹帽斜故人乘興到山家掃雲坐石因看竹
拾葉分泉為煮茶十載功名如沐漆半生學業似炊沙
只今擬作郊居賦無奈憂時鬢早華
次韻餞别
清尊終日共徘徊苦為吟詩擊鉢催脩竹滿庭蒼雪落
好山當戶晚青來斜陽林外人相别流水溪邊首屢回
今夜相思知獨苦不禁寒月照忩梅
病起有作
披衣曉起坐中庭稍覺春深肺氣平游宦三年頭愈白
居山數月夢還清階蘭楚楚新芽茁逕竹猗猗綠笋生
幸喜晚年無别事有田二頃樂歸畊
再用韻答友人
日長迎客過門庭閑坐荒苔石磴平烟際柳條無賴碧
雨餘湖水不勝清我無才力如韓子君有詩名似孟生
亂世相逢宜共隠一犁慎勿廢勤畊
次韻登玉溪山絶頂
溪頭一片碧崔嵬我為尋幽亦上來山勢漸高黃葉盡
天光忽近白雲開因懷王子笙吹月更憶羊公石卧苔
此處儘堪逃亂世漁郎相見莫相猜
午溪集卷七
