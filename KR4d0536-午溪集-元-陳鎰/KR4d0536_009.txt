午溪集卷九
元陳鎰撰
七言絶句
游南明山次周子符韻
蕭蕭落葉委空山幽磴添苔護石闌一自三平騎虎去
至今龕洞白雲寒
再次韻畣海翁上人
為愛石梁擔負山照心亭上久凭闌松篁不動雲飛盡
清磬一聲山月寒
紅塵飛不到青山留得詩人倚石闌林鶴已歸僧未返
半巖秋雨瀑花寒
夜泊桐江
柂牙伊軋濤驚枕舡腹凄凉月射忩正是客愁無處着
數聲寒鴈起滄江
客枕
滿城風露氣漫漫鐘鼓聲中漏欲乾夢覺忽驚身是客
半簷殘月五更寒
重游南山二老亭回望前朝大臣故冡
前朝文物已凋零感慨重登二老亭荒冡尚留翁仲守
百年松栢自青青
過溪居次韻
玉溪溪上晚春餘凉樾蒼藤日影疎閑傍竹門南畔過
石闌隂處看儵魚
客中見菊
病骨驚寒欲授衣年來身世更支離菊花相見渾如舊
何事詩人鬢易衰
同友人游龍臺山勝因寺
三枝藜杖陟秋岡風露初交野菊香行到勝因鐘巳午
坐延松影過回廊
游清福寺
昨日勝因扶杖去今朝清福駕舟來老禪迎客長松下
閑對黃花掃碧苔
獨坐
一炷沈烟百慮清殊方十月早寒生蒲團竹几西忩坐
閒聽西風送雨聲
古斷腸曲
花落長門日易昏不因芳草為銷魂玉闌干外東風過
吹落罘罳月一痕
再游南明寺和舊題韻
十載無因到此山滿階苔色上層闌堂中禪老眉如雪
獨與青松耐歲寒
村景
隂隂桑柘雨初晴一片平田白水生野老相逢無别事
共過深巷聽鸝鶊
屋後青山屋外溪穿芳度密有深蹊白雲不隔經行處
容我時來寄杖藜
得張脩譔書
一冬卧病纔方愈清曉開門起看梅野服忽然逢驛使
翰林脩譔寄書來
題松竹梅圖
一樹梅花兩箇松數竿脩竹共清風生來不作趍炎態
歲晚相看冰雪中
夜飲月波堂
花影當簾春夜長主人迎客月波堂深情得似深杯量
消盡銅匜一篆香
次韻題江山小景二扇面
漠漠風烟遡碧流荻花摇蕩一江秋漁舟遥繫人家外
短笛數聲生晚愁
江上數峰凝紫烟江頭一水碧於天月華明處秋空闊
疑有緱山駕鶴仙
題閻仲彬墨菊
采采秋花不自持黃裳正色變緇衣江南江北風塵暗
三徑凄迷何處歸
題美人背面欠伸圖
東風背立好腰肢脉脉含情睡起時若使畫工開正面
羅虬應不詠紅兒
客中雪夕
凍雲黯淡連江樹東望家鄉緲何處偶沽斗酒聊為歡
閉門風雪千山暮
漁父
短篷烟雨泊鷗沙䞉有魚錢到酒家近日人間多賦歛
争如水國作生涯
余患肺病徐子蒼寄詩問安次韻答之
徑竹猗猗綠似雲滿階凉影石苔新故人遠寄相思句
應念山中老病身
深巷沈沈白晝間一區林屋自清寬業多尚覺身為患
慮遣應無心可安
次韻聽竹亭
乘閑來坐此君亭瀟灑惟便客子情門外黃塵深沒馬
誰知此地自秋聲
夜起
縣齋静夜秋風起落葉蕭蕭撲忩紙酒醒疑是山雨來
月明滿地凉如水
宿蟾峰
湖上蟾峰鎮碧波萬家高倚石嵳峩我來却值秋初霽
快覩中天月色多
游南巖三首
天池
步上巖頭路百盤石梁霜葉滿闌干白牛卧處雲飛盡
惟見天池一鏡寒
抱膝亭
白雲深處啟重扄一徑斜通抱膝亭北郭戰塵吹不到
老僧猶指樹青青(亭北見縣郭)
妙高臺
妙高臺在諸天上如入如來不二門欲把一言參妙處
是心默契己忘言
三月十日游南明照心亭和舊題詩韻
曾題詩句在名山感慨重來倚石闌三十年餘僧自老
空留池水照心寒
奉和劉伯温員外漫興詩韻并自述一十五首
蒼嶺愁雲樹壓低青田明月鶴高棲也知天庇神仙境
秋色依然滿好溪
杜老從來隠草堂每憂時事九回腸如今穏駕扁舟去
且玩西江夜月凉
經年為客在王門慨古論今道自尊應念山中貧病叟
獨尋黃獨斸雲根
曾記開尊向夜分北山堂上共論文可憐一炬成焦土
空有荒垣鎻暮雲
鶴骨清癯稱葛衣翺翔湖海未言歸荷花開盡炎光老
又見江頭木葉飛
蒼茫天地一郵亭客裏相看眼孰青江北江南經亂後
故交零落似晨星
未許身閑隠薜蘿府書辟起聽鳴珂知君久佩文章印
問字應多載酒過
處世無為富貴酣急流勇退是竒男悠然自在樊籠外
閑對江山雪滿簮
我今老矣守林泉破屋蕭然一榻懸每向秋宵看月色
懷人千里共嬋娟
猗綠亭前竹滿林紛紛蒼雪落層隂開軒載誦清風句
歲晚寧忘故舊心
昔曾游覽徧山川汎汎身如不繫舡今日棲遲茅屋下
却憐多病對雲眠
門外清溪水氣寒喜無塵俗事相干重陽誰共尊中酒
忍見黃花白露漙
山深五月囀黃鸝秋到惟聞烏夜啼欲寄相思無便使
空吟短句付詩奚
貧病真同涸轍魚澆愁幸有酒堪沽秋来詩骨饒清健
自喜登高不用扶
秋水溶溶綠一灣青山疊疊白雲閑而今不作功名念
容我逍遥山水間
午溪集卷九
