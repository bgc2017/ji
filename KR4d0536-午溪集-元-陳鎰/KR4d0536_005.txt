午溪集卷五
元陳鎰撰
七言古詩
謝楊震卿山長惠李息齋枯木竹石圖
我家栝蒼西山西重岡複嶺蔵廽溪蔦蘿篁竹最深密
半生此地成幽棲爾来汨汨随寒暑走遍東吳與南楚
長嫌客舍似雞栖夢寐山林有遺墅李侯標格清逼人
胸中丘壑絶無塵戲將醉筆一揮灑怪石古木連蒼筠
先生好事緹蔵久不意今朝落吾手却如置我故山間
謖謖清風起林藪客中愁絶夜不眠萬里秋思随人先
便須擕此歸挂草堂時時開酌賞以瑶華篇
謁張伯雨外史
先生昔住句曲山瓊樓絳闕相通寬飛幢游戲九霄上
下視赤日如跳丸却來平地尋舊隠摩挱古石看烟㾗
孤雲蹤跡偶還往此身本在無還間天書雲篆真訣秘
蒼精含景秋芒寒老我江湖倦游客洗心只欲聽談玄
蓬萊弱水如可到願借来鶴随游軿(開元宫有来鶴亭烟㾗石)
次韻周子符中秋賞月
去年為客錢唐館序屬中秋凉意滿杜門獨酌風雨來
簷溜瀟瀟聲不斷今年歸上午溪樓長天月白還中秋
洞簫吹徹夜寥閴玉盤正在闌干頭素光眩眩清無奈
興豪欲踏鯨鰲背此生此景須盡歡放浪形骸天地外
金尊㶑灔生酒波圑圑桂樹青婆娑人生四美不易具
此酒不飲如公何
贈寫竹齊伯玉
少微躔下有佳客紫髯漆髮雙瞳碧前年騎鶴遊廣陵
傲睨江濤弄明月䧺才犖犖天馬駒清標炯炯冰玉壺
滿襟英氣歛不住却與竹君傳畫圖酒酣肝膽露芒角
雪壁淋漓翻墨汁興豪一掃數百竿立玉排空森列戟
蒼烟漠漠横高秋虚堂晝静聞蕭颼知君用心亦良苦
落筆竗覷文洋州我漸飄泊大江北歲晚交情冷如鐵
欲留此畫共結三友盟只恐一夕通靈化梭壁
次韻同徐子蒼賞海棠
芳姿豔質天與妍玉環飛燕俱堪憐昭陽華清留不住
化去却作花中仙當時扶醉春容醒富貴風流兩矜逞
雕欄玉檻安在哉依舊東風好光景今人尚愛宫中妝
一春對花醉百場踏歌槌鼓窮夜飲連天畫燭迷春芳
老我偏慙脚無力十年奔走他鄉國花時偶喜得還家
把酒看花空太息教兒莫放清樽空剪取步障圍春風
人生得時且歡樂少年轉眼成衰翁
次韻賦無言上人盆石
海窟移來一拳石膚寸中蔵勢千尺天然幻出補陀宫
使我觀瞻晤空色瑞光隠隠生霧烟清氣霏霏充几席
夜來對坐默無言水月清凉梔子碧
次韻友人西湖訪梅
經年旅食紅塵市壓座笙歌喧醉耳山林清夢竟荒迷
眼底詩人能有幾朔風吹寒澂宿霧聞道西湖梅半吐
共君漂泊在天涯却嘆流年暗中度疎花冷蕊回陽春
清波淡月傳花神君命得句更竒絶對花如對冰玉人
老我見梅心愈醒曾向湖邊弄香影不愁雪後白糢糊
再約孤山訪和靖
寄張外史
鐡冠峩峩鶴氅裘冲襟炯炯冰壺秋進履曾下黃石拜
辟榖獨從赤松遊官府真仙上界足富貴於我如雲浮
乞取金丹換毛骨飛佩往謁崑崙丘
次韻客中荅友人
我生牢落寡時偶半世江湖厭奔走霜風吹破黑貂裘
畫虎不成羞類狗羡君意氣隘八區自說功名分中有
往時曾學屠龍技向去當施縛麟手萍蓬偶爾屢相逢
黃金醉輦如澠酒去年共訪西湖梅今年又賦平山柳
侈然惠我雲錦章五采繽紛落晴牖自慚衰老百不如
深荷交情日親厚難將魚目報夜光但惜黃鐘調瓦缶
倚歌慷慨不自羈酒酣拔劍蛟龍吼
次韻夏日野步
繰絲人家雞午啼南牆雨過篁竹齊出門更喜新綠净
旋布石磯行過溪香醪滿榼供提擕垂楊樹外聽鳴鸝
因嗟田父行水泥有餉不充葵與藜
三月十三日同松陽諸友游東臯過逍遥宫分
韻得草字
葛中野服偕詩老步出東臯散懷抱尋幽更到逍遥宫
坐我澄軒净如掃山寒石竇雲起遲地迥松林鶴歸早
何時重約黃冠師直上靈巖拾瑶草
中秋感懷呈松學諸友
我昔扁舟泛淮水萬頃琉璃月光裏夜深復上城南樓
笛聲未斷簫聲起燕姬二八比玉花纖纖㶑灔傾流霞
筵前舞袖影凌亂青年意氣百倍加歸來歲月如轉燭
圓缺隂晴幾悲樂只今白首歎無成晚得一官飰不足
江北江南多亂離吁嗟赤子無所依長松古邑亦遭毁
空餘野草秋螢飛乾坤浩蕩父老盡逝水東流徒潣潣
世間萬事何時終豈若龐公鹿門隐人生對酒當盡歡
此宵此月能幾看杜陵詩老曾有語無使霜露沾衣寒
次韻夀友人
銀潢秋水洗丰骨談笑掀髯豪興發婆律旃檀香味浮
琉璃琥珀酒光滑雖無紅袖共歡娱謾有清詩寫竒絶
祝君之壽老益堅静夜觀書眼如月
秋日葉訓導招飲分韻得摘字
主人登樓宴賓客笑語相懽盡今夕蟾溪清浸月光秋
兔阜寒通雲氣白舉頭但覺銀漢低澆胸未怪金杯窄
重陽更約醉西風牆根菊蕊應堪摘
再分韻得百字
南陽有客髯如戟更覺心腸堅鐡石擕来舊日書一囊
分坐中齋燈半席制齡且學餐菊英辟世休言種桃核
便當沽酒消窮愁袖中我有錢三百
溪樓小宴分韻得頭字
西風浩蕩吹衣裘天氣漸冷黃花秋山城酒熟方新篘
雖非九日堪追遊今朝偶出招朋傳擕尊采菊登高樓
雕盤烏几羅珍羞一觴一詠相賡酬蟾光當忩青入眸
珠簾倒挂珊瑚鈎曉霞絢彩晴未收白蘋掩映波光浮
醉酣更覺忘百憂胸中世故散不留詩成復作商聲謳
他人能有此樂不丈夫命達當封侯未達自分歸林丘
我聞弘景不出休何須更畫金籠頭
題院判石末公見惠趙仲穆䨇馬圖
使君惠我雙馬圖雄姿逸態世所無流傳韓幹舊墨蹟
湖州公子親臨摹湖州自是名家駒繪畫此馬與衆殊
鬃鬛蕭蕭朔風起舉足萬里無長途彎弓馬上者誰子
駞裘烏帽貂襜褕游韁飛鞚柳隂外射殺黃熊及於莵
只今世亂多戰伐駑駘龍種同馳驅邊城人馬半已死
空令撫卷成嗟吁使君統領百萬夫要平南楚并東吳
英雄事業佐玄德願起此馬如的盧
次韻孫都事越中大雪歌
庚子之歲云暮矣越中大雪若幽薊凍雲十日撥不開
亂灑斜飛勢容裔山川高下爛瓊瑶世界三千色無二
倚壑高松折巨枝入地遺蝗蔵醜類乾坤已回北作南
凝沍隂中有和氣白頭父老為咨嗟百年覩此真竒異
仄聞城市三尺餘陋巷益深難擁篲漁翁披簔迷晚歸
童子映書忘夜寐我雖寒苦興自豪一上層樓豁胷次
豈無党進酒淺斟不學袁安戶深閉醉酣箕踞正長吟
忽有詩從鳳池至左司先生文武兼統制吾邦居重位
凛然清氣逼銀河散此六花飛大地兵塵沴戾盡洗空
窮谷深山亦漸被因知天意兆禎祥明年大有公當記
好溪堰為吳明府作
縣公築堰東九里大堤横截長溪水引流下注萬頃田
禾稻翻風翠雲起去年陂堰未曾開况值亢旱天為灾
城中亂罷正蕭索兼無秋實人民哀今年爭看决渠雨
龍骨長閑挂梁梠老農仰卧歌南風但知歡樂無所苦
君侯事業如白公流芳千載無終窮願公更展作霖手
均此德澤四海同
次韻葉中甫見寄
葉公與我皆竒士骨相崚嶒氣雄偉當年湖海屢相逢
酒酣擊劍秋風起結交落落青雲賓談笑相過無俗軌
潛心不復事詩書要取功名侯萬里誰知白髮成兩翁
此意蕭條今已矣忽然寄詩来問安歷說舊游情愈美
况遭世亂多變遷富貴榮華如覆水嗟余獨抱寒苦調
只有豪吟差可擬結廬幸喜近清溪䞉種桃花紅蕊蕊
約君待向春水肥共駕扁舟釣魴鯉
次韻孀婦嘆(用杜工部詩韻)
城東孀婦髮未華半生苦樂随夫家前年夫戍死鋒鏑
姑老子幼長吁嗟擕持幼子獨存立倚簾羞見燕雙入
辛勤紡績得来薪晨昏奉姑粗供給鄰家女子瑳素頭
壓髩金釵髻相並下階自折櫻桃花愛惜嬌容時照井
誰知孀婦拭淚痕為夫築墳松樹根此身抱節誓不改
甘守寂寞黃茅材
次韻蔡伯玉見寄
吾邦風俗頗淳古田里居民皆樂土天教我軰以筆耕
播詠聲詩遍寰宇飬生不用服金丹充腸自有苜蓿盤
四時佳景足延覽清溪浩蕩山高寒我昔别君為冷掾
五載區區食破硯相望南北如風枝却喜歸來復相見
去年風塵暗不開招我西澗同銜杯巖頭啼鳥日催起
看雲聽瀑心悠哉只今世事已如此碌碌微官如敝屣
便從巢許隠終身掬取清流洗塵耳
午溪集卷五
