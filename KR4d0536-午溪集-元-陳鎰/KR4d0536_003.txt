午溪集卷三
元陳鎰撰
五言律詩
溪上晚步
散步斜陽外獨行無與期魚梁秋水落沙樹夕雲欹人
事有閑日溪流無盡時悠然心景會盤礴得歸遲
送孔魯茂錄事解官歸永嘉
到老心常赤先憂髮易蒼紀綱吾道重風節古人方山
驛黃花雨江村烏桕霜孤帆又東去離恨滿滄浪
送西岩僧道元住靈泉寺
細字看三藏眀心閱大千受衣岩下寺卓錫澗南泉一
峡清風遠雙峯白月圓燈燈傳祖印自有雪堂禪
登善庵訪張貞居外史不遇
窈窕湖山外延緣土徑斜青林多佛屋白壁半人家鶴
出雲無侶梅寒雪未華令人惜清興回首望烟霞
次韻周子符過訪二首
十里山川隔相過豈偶然浮雲懷往事逝水嘆流年徑
窈存松菊池平散芡蓮開軒風日静共詠白雲篇
地僻景幽甚居安道自然飲泉甘勝乳種樹老忘年生
意自家草清香君子蓮一尊延素月不愧北山篇
宜晚樓
樓小偏宜晚凉飈在曲櫺月生沙觜白烟着樹頭青一
壑蔵靈籟羣山入畫屏凴高無盡興醉目豁然醒
早程
野日荒荒上岩花的的明水渾羣鹿過林静獨禽鳴夜
雨催農事春風厚客情肩輿堪坐凭詩興等閑生
訪隠者
偶然來訪隠山崦有幽居日下看蒸藥風前伴閱書竹
光青滿塢水色綠循除應笑塵中客終年幾覆車
江村
景物佳如此游觀意自如白雲生島嶼紅日下村墟水
闊漁歌遠天長鴈影疎偶同江叟語端欲此移居
晚泊
日落江村静風恬潮水平羈懷苦寥落歲事况崢嶸崕
臘梅花白沙寒雪片眀一杯篷下酒不放客愁縈
錢唐送友人之維揚
瀟灑一尊酒江樓得共傾相逢俱是客離别易傷情樹
色迷春綠雲光拂曉晴還思拄帆處淮海正潮生
次韻晚步
閉門春欲盡偶出惬幽尋桑葉人家晚桃花澗底深看
雲閑倚石聽瀑懶擕琴蕭瑟青林下嵐霏滿一襟
客舊館
曾作蕪城客重來又五秋魚鹽河上市簫鼓竹西樓地
暖梅花發天寒江水流依然風月好且復寄優游
次韻訪靈泉上人二首
携詩訪禪老地僻景途幽紅葉千林晚黃花一徑秋崕
雲低屋角澗水落磯頭漸掃江湖迹相從話舊游
山徑來雲氣烟林變晚容偶然成獨出且喜得相逢此
興知誰會常時悔自慵長吟破寥閴凉月上高松
次韻村居
寂寞三家市龍鍾七十翁相逢說生理自詫得農功雉
雊來牟熟蠶登桑柘空時平人意樂邀我一尊同
再游西峯寺
西峯清淨地墖下有僧居曾見寳花座多留貝葉書禪
師能伏虎長者解觀魚來此求無相塵心頓豁如
客至
客至衡茅下晴暾破曉新徑花紅半堕門柳綠初勻市
遠盤無饌村深釀頗醇呼兒具𬞞筍聊爾見情真
林亭小酌
林亭多晚趣尊酒寫清歡山近雲侵座溪虚月滿闌張
琴深竹潤拂石古苔寒自足成吾隠逍遥寄鶡冠
次韻游城東屠蘇
尋僧朝偶出還似厭塵勞冰澗泉聲細霜林樹影高倦
行聊解屨小坐暫旋袍且喜逢支遁酬詩染兔毫
旅懷
風雪歲將晚客行猶未休山前沽濁酒江上發孤舟杳
杳飛雲遠棲棲去雁愁歸歟是何日生理在林丘
次韻月明德經歴游茅山冷泉澗
犖确山中徑徐行暫卸鞍蘚青粘屐冷松翠滴衣單石
竇留雲濕岩泉瀉月寒語來天已夕歸步向盤跚
次韻道元上人歲晚二首
山蹤迷落葉天氣正深冬崖雨添寒瀑溪雲向晚舂客
凭臨水閣僧叩隔林鐘倚杖無餘事招猿下碧松
地偏人跡罕境寂自無譁雲濕松忩硯風清竹屋茶石
梁融雪液山沼落泉花臘近寒梅發相看髩易華
病起述懷二首
居閑無世慮塊獨守吾廬病起方除藥行来暫閱書秋
花慰岑寂老髮任蕭疎何事馳駈者無心賦遂初
溪邊成小隠竹裏結茅廬養鶴憂無料盟鷗喜有書山
深寒到早門静客来疎風俗饒淳樸游心太古初
次韻荅楊文學
江湖成久客歸思忽然生富貴非吾願交游亦世情頭
顱今已老生計尚無營一舸滄洲外梅花興自清
武陵送友人之維揚
西淛同為客維揚子獨游持杯酌别酒挂席促行舟夜
月千燈市春風十里樓瓊花正堪賞到日却遲留
丙戌元旦客中
開門春滿室旅况尚凄凉椒柏迎新歲萍蓬在異鄉歷
頭忘檢閱賀客少迎將獨有高堂念今晨阻奉觴
重游南眀山佛日寺
重到南山寺清凉一壑風慧光明佛日梵語隠天宮岩
洞留雲在池泉與海通三平人去後石虎勢穹窿
次韻葉子西
萬山秋欲盡邂逅古城中霜徑寒花晚風林落葉空笑
談情自厚酬和句難工明日還分手看君馬首東
次韻春夕旅懷
此身同倦翮暫托一枝安山近春常雨溪深夜更寒燈
花頻剪落香篆暗燒殘明日尋歸路松隂滿石闌
次韻郊居
細水黃泥路空山白板門一身安畎畆萬事信乾坤架
上舊書滿甕頭新酒渾小兒能采藥粗可給晨昏
餞别楊貫道山長歸錢唐
楊生别我去故國在天涯野店投鞭早江&KR0657;繫䌫遲行
装無長物吟卷有新詩留取懷中橘還家慰母思
己丑九月抵金華旅館和舊題詩韻
冉冉歲華換悠悠道路長老来兼病肺秋末尚殊方池
水荷衣盡林霜橘子黃故園何日返已負菊花觴
旅愁
莽莽深春雨江花落漸多客舟偏阻滯兵甲屢經過深
逝魚驚槮高飛鳥避羅傷懷逢世亂吾道竟如何
次韻同友人宿山家
偶然逢故友擕手玉山西澗水穿林響崕雲壓樹低東
風楝花老落日子規啼共宿松忩夜篝燈和舊題
贈常悅道
老年豪氣在衰髮已盈簮時掃先親墓難忘孝子心奚
囊兼貯易行李只擕琴莫問窮通事相逢酒滿斟(親墓在吾)
(里)
題悅道預挽詩卷
達人窮至理視死即如歸且願此身在何憂生事微卜
塋垂後計學道覺前非羡爾超然者令人早息機
松陽學舍讀張修撰詩因用韻述懷二首
冷官無一事詩思日来添幽鳥閒窺沼游絲靜挂簷煮
茶然小鼎看竹捲疎簾無怪居連市盤飡味可兼
門深無俗軌春晚綠隂添竹色侵衣袂松花拂帽簷清
風自開戶明月忽當簾况有佳山水真成吏隠兼
次韻友人移居二首
知爾因離亂移家住白雲已逃狼虎患且友鹿麋羣消
日惟憑酒傷時懶著文從今成小隠榮辱兩無聞
強飲心先醉狂歌興易闌登樓憶王粲閉戶學袁安柏
葉歲新改梅花春尚寒何時定相訪剪燭話艱難
午溪集卷三
