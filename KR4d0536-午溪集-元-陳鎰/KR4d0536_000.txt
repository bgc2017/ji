午溪集目錄别集類四(元)
卷一
五言古詩
卷二
五言古詩
卷三
五言律詩
卷四
五言律詩五言絶句
卷五
七言古詩
卷六
七言律詩
卷七
七言律詩
卷八
七言律詩
卷九
七言絶句
卷十
七言絶句
(臣)等謹按午溪集十卷元陳鎰撰鎰字伯銖
麗水人嘗官松陽教授後築室午溪上榜曰
菉猗遂以午溪名其集卷首題前進士曲阜
孔暘編選前進士青田劉基校正前有黃溍
張翥孫炎及暘基二人序翥序稱其學於外
舅周衡炎序又稱其學於翥故其詩雖才地
稍弱而吐言清脱不失風調蓋淵源有所自
來前又載基暘手柬各一通基柬稱其體製
皆佳而近日應酬之作去其一二則純美暘
柬則稱其篇篇合律而中呂字字鏗金而鏘
玉今觀其集誠不無稍傷宂蔓尚少簡汰則
基言為能中其病且基序稱午溪集一卷炎
序稱二卷暘序則稱四百餘篇今此本十卷
與暘所稱頗相合是基所欲去者暘仍為存
之宜持擇之未能悉歸精粹也乾隆四十一
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
午溪集原序
午溪集者栝蒼陳君伯銖之詩也伯銖生逢盛時而不
苟於禄仕徜徉里閈時出游江湖間平生所學兼著於
詩裒其所得凡若干篇俾予序卷首予聞為詩者必發
乎情人同此心心同此理則其情亦無以大相遠言詩
而本於人情故聞之者莫不有所契焉至於格力之高
下語意之工拙特以其受材之不齊非可強而致也後
世乃以詩為顓門之學慕雅淡則宗韋柳矜富麗則法
温李掇拾摹擬以求其形似不為不近而去人情已遠
矣伯銖之詩一出於自然未嘗以凌高厲空驚世駭俗
為務指事托物而意趣深遠固能使人覽之而不厭者
由其發乎情而不架虚強作也古詩之發乎情者是為
變風若衛之淇奥是已昔者子貢舉是詩切磋琢磨之
語而夫子許其可與言詩伯銖亦取是詩首句扁其所
居堂曰綠猗殆有子貢氏之學乎其志未易量也姑以
今之所見者序之如此云至正二年春二月庚申翰林直
學士中順大夫知制誥同修國史兼經筵官黃溍序
詩三百篇外漢魏六朝唐宋諸作毋慮千餘家殆不可
一一論五七言古今律樂府歌行意雖人殊而各有至
處非用心精詣未知其所得也余蚤歲學詩悉取古今
人觀之若有脱然於中者由是知性情之天聲音之天
發乎文字間有不容率易模寫然亦師承作者以博乎
見聞游歷四方以熟乎世故必使事物情景融液混圓
乃為窺詩家室堂蓋有變若極而無窮神若離而相貫
意到語盡而有遺音則夫抑揚起伏緩急濃淡力於刻
畫點綴而一種風度自然雖使古人復生亦止乎是而
已矣麗水陳伯銖父受學外舅此山周君衡有午溪集
一編余嘗讀此山詩喜其深遠簡勁有詩家高處既又
讀午溪詩大篇短章何其聲之似君衡也伯銖年正強
才正裕苟不絶於吟而會通所作焉古不難到也伯銖
余交厚故論及此且書於午溪集後庶乎覽者謂所言
何如也至正三年季春上除日應奉翰林文字登仕郎
同知制誥兼國史院編修官張翥書
元統癸酉秋監察御史辟河東張仲舉為金陵郡博士
教弟子時永嘉李孝光天台丁仲容僧笑隠咸在炎以
弟子員得從之游登石頭城坐翠微亭故趾大江西來
如白虹遶城下淮南諸山盡在几席是日諸先生效韓
孟聯句仲容耆飲口訥訥不能語孝光&KR1046;漆黑仲舉長
面而鶴身善談謔酒酣日已没宿龍翔方丈仲容困酒
先引去笑隠出燭中坐孝光在左仲舉在右昆侖奴作
逓書郵仲舉首倡曰先皇昔潜邸梵宫冠東南遺弓泣
父老次授笑隠云云比曉仲舉奪筆走數韻成章余嘗
論仲容詩若大宛天馬舉足萬里有蓋世之氣仲舉如
鳴球琴瑟合軒轅氏律呂孝光若禹九鼎神姦物怪愴
人心魄笑隠如棠溪之金隨手鑄器不離模笵而神采
焰焰可畏嗟夫俯仰之間忽焉隔世獨仲舉先生尚存
在燕二十餘年乃今得見伯銖於栝伯銖與余實同出
張先生之門未相識也及相識而白髮種種亦如諸先
生游石頭城時惜余幼不力學長無所樹立而空老矣
猶幸及見伯銖伯銖有午溪集二卷詩多類張先生云
伯銖姓陳氏麗水人退菴孫炎序
古今詩人莫盛於唐唐之詩莫加於杜少陵自少陵而
後學詩者未有不以少陵為師然能造其藩籬者蓋鮮
况升堂入室乎蓋少陵號集大成不惟其古律詩皆備
而體製雄渾窮妙極玄實兼前人之所長故其語有竒
偉壯麗者有沖淡蕭散者有高古者有飄逸者至論其
入神處則皆在於沈著痛快焉學之者不辨其體製而
混然一槩師之譬之欲涉江河罔知津渡之攸在雖㳂
江河而步彷徨竟日終不得而濟矣夫伯夷柳下惠未
得與吾夫子並而得與吾夫子俱以聖稱者以其一偏
之行亦至乎極故也學詩者苟得少陵之一體而精焉
則可以言小成矣栝蒼陳君伯銖好學善為文尤刻意
於詩翺翔湖海與名公勝士游聞見益廣賦詠亦工有
午溪集四百餘篇故黃文獻公與今仲舉張公伯温劉
公皆為之序將鋟梓以傳聞余至栝復馳書以集示余
俾為之遴選且評其當否余黃公之門生嘗謁張公於
燕謁劉公於杭三君子之議論固所敬聽而誠服者夫
既皆贊君之詩矣余復何敢言雖然伯銖有命不容自
己乃取其集端誦之者累日但見夫良金美玉無可揀
擇而興趣之高詞意之雅則皆悠然有一唱三歎之音
余始愛其五言以為古詩學陶彭澤律詩學孟襄陽七
言則因是而擴之爾及吟諷之久然後知其一出於杜
少陵蓋非泛學杜集而專師其一體所謂沖澹蕭散者
是已若其寫懷序事往往慷慨可念又非得杜公沈著
痛快之旨者乎學詩如是可以自成一家矣大凡詩之
本在乎達性情善作者不以雕琢為巧脂粉為華也往
時聞劉須溪先生之語曰詩無論拙惡忌矜持又曰晉
人語言使壹用為詩皆當掩出今古無他真故也今伯
銖所賦無矜持之態又皆一出於真此誠真知詩道者
故能髣髴古人自成一家則可以傳世矣夫豈一朝一
夕之力所至哉余非諛伯銖也知詩者虚心以諷之則
有以得之矣伯銖所居在午溪上故因以名其集云前
進士温州路同知平陽州事曲阜孔暘序
世之為詩者將以為名與詩三百篇作者之名間見一
二其餘莫得而知也自漢以來文章始著名氏而行行
重行行飲馬長城窟等篇猶不知其作者古之人情有
所感則發為言將以明道非為身私是以切於事而造
於理人得而傳誦之如食膾炙知其味之美而不必問
其所從來也故所作不多而自傳非作者之期於傳也
魏晉以降實始夸多而競靡然數百年間其大顯者不
過數人其次所作雖多而其可傳者有限或八九篇或
二三篇或存其名而所作無傳焉不切於事不造於理
無所感於情而強為言故言雖多而不中譬如蜩蝒之
鳴雖不入耳而不可謂之不能鳴者若是雖名傳於人
亡益也麗水陳君伯銖有午溪集一卷觀其所著詩三
百有餘篇則皆典雅有思致發乎情而不愆乎義可傳
於世而不必其多者也余故喜而為之序焉至正丙申
十有二月望日從仕郎前江浙等處儒學提舉劉基序
