午溪集卷一
元陳鎰撰
五言古詩
古詩二首
深谷有幽蘭獨抱林下姿濯濯見貞性不受蒿艾欺凄
凉風露晨花葉兩葳蕤孤㓗羞自獻深晦乃若遺豈無
采芳者悠然寄所思
嶧陽有孤桐豈願材中琴歲月倏以邁坐閱霜雪深一
朝偶製用中存太古音臨風試新奏妙協鸞鳳吟但為
以心聽何事鑄黃金
呈黃晉卿學士二首
龍媒出渥洼萬里捲沙礫未習和鸞鳴早困鹽車厄槽
櫪少芻豆奴隸競鞭策偶然逢一顧驪牝有高識
鯤魚在北溟蝦蛭混其側一朝化為鵬獨去六月息鷦
鷯與斥鷃小知非所測於焉得培風垂天起雲翼
題徐氏貧樂亭
人人慕富貴富貴多危機不如貧樂者自得道所資卓
哉南州士澹然岩壑姿潔身事高蹈心與千載期蟾峰
飛白雲蟾溪涣清漪世慮日以淡道味日以滋壺觴自
酬獻文字相娛嬉放懷山水間此樂知者誰
題湯景山畊樂亭
我耨日以畢我苗日以稠顧望浮雲隂巾車且經丘青
山在原野白水滿甌窶浮生已粗足外物吾何求更欣
桑麻成歲晚完衣裘作勞聊自慰山中酒新篘
次韻題周可翁清脩亭
達人屏外慕處静得自安築亭蒼翠林心境清且寬凉
風四面起戞戞鳴琅玕此時坐其下快瀹雙月團我亦
愛竹者寄興同蕭閑素交日已非托爾盟歲寒
過子陵灘
潮来沙浦深潦積流波悍舟行釣臺下老石在天半江
山領吳越樹木記炎漢當時羅英雄高見獨殊散所幸
無緇磷千載同一旦區區往来者幾閱洪濤亂清風不
可攀搔首復三嘆
武陵餞别劉元朗府推
河水日下流客子倦行役東西南北間飄蕩無終極君
候我邦来萬里問鄉國放舟桐江瀨繫馬虎林驛詎意
天一陬邂逅得良覿江山几席間把酒連日夕春光倏
云晚梨花已飄白况此羈旅中别離轉悽惻窮通雖異
途出處宜努力相思有好音願寄南飛翼
呈張仲舉博士二首
長松生澗壑千丈高崔巍蒼然歲寒姿不受霜雪催深
根踞厚地直榦排風雷眀庭要結搆大用須宏才願言
庇震凌下慰寒士懷
良馬出宛城羸垂在平陸踠跡鴑駘群彌年困羈束圉
養無深知芻粟不滿腹逸志忘騰驤櫪下成久伏一經
伯樂顧終然致天育
次韻題冷泉亭
我游靈隠山木落素秋景廓然得遐觀萬象分馳逞古
石嚙水痕寒山盪雲影投果拈白猿捫蘿陟蒼嶺回憩
泉上亭載瀹山中茗濁根已疏雪至味方雋永不知塵
世中有此清凉境緬懷白使君千載名不冷摩挲石上
詩歲月發深省
次韻季山父山長月夜見懷二首
衡門臨清漪盥沐便畸人况無勢利牽得與漁樵鄰脩
竹閟戶牖幽苔謝車輪故人不我過忽復徂冬春風塵
未寧肅世德潜鳳麟所憂吾道衰益見白髮新升堂俱
拜母夀酒得相因菽水可以養且用奉晨昏
浮雲翳涼月大風哆南箕人生良鮮歡汲汲亦何為緬
懷金石友素志當自持邈然阻良晤罹此世故危移家
寄雲壑采蕨以充飢辟地誠未深可復畏奔馳艱難庶
相顧念子如連枝何由對牀夜盡和山中詩
次韻題莊雲卿竹崕詩卷
種竹已成林森森列蒼玉扶疎古崖隂清風滿山谷若
人心境空藉此伴幽獨老氣不可干廪廪生意足載歌
淇奥詩遠勝十年讀何時造其所相傍秋雲宿
餞别李仲正府推二首
栝山峻而高栝水清且漪睠此山水郡民俗易保釐府
君来司刑眀清如伯尼坐使獄訟空青草滿圜扉棠隂
亦蔽芾載歌南國詩
泥泥白露凉叢叢青桂發時物一以變况復懷遠别鴻
翼起高逝萬里霄漢闊鷽鳩在榆枋鎩羽何由刷悠悠
碧雲思佇立溪上月
次韻程渠南過訪
長松有高人曠視天壤隘讀書闤闠中一室樂清快軒
軒野鶴姿迥出雲霄外孤妍出衆醜大雅息羣籟偶来
午溪濱一笑展良會終宵坐談文往往發竒怪芳畦蔬
可擷清池魚可鱛相看任真率白酒傾沆瀣結交幸忘
年俛首東野拜何時尋舊盟風雨連牀話
次韻道元上人晚步
上人悟覺空久已遺世慮清吟唘玄機妙語發新晤孤
鴻忘遠翔疲馬懷蹇步偶濯澗底泉暫憩雲邊樹山空
錫長随溪遠杯可渡曠懷諒自如撫景樂真趣矯望東
西岩白雲自来去
春日偕楊震卿山長城東散步
今晨薄霧散遠嶠晴光開駕言城東游杖屨相追陪花
事在桃李日氣浮蒿萊適與景物會熙熙在春臺大哉
天地德萬彙出雕裁玄功不自有妙化付一杯而我與
數子雅好無相猜及時此行樂且復寄尊罍
次韻程渠南歲晚見寄
栝蒼有佳士磊落去崖岸高唫如涌泉滌盡綺語硯讀
書北山下矻矻窮歲晏平生無媚容豈復事膏面散策
松逕風欹枕竹忩霰慚我江湖間避迹同燕雁居然成
落拓涉世寄憂患何當共尊酒晤語一蕭散
贈楊貫道文學
昔爾先君子卓犖有清識芳懷薄蘭茝高誼重金石賦
命何蹇屯乃為屢空廹一官在庠序老大亦無益今春
我西来相見叙疇昔共游西湖濱竟日随杖策曉雲楚
山青夜月吳水白重来今始秋乃有死生隔子幸繼高
風深慰我凄惻云胡談論間亦復嘆窮塞懷哉騏驥姿
萬里汗方赤終當踏康衢未必困銜勒願子加自脩文
業嗣前德
寄松雪上人
憶昔游招提適喜塵事屏高堂坐清晝日映松雪炯上
人一單外淵默守諸静了然塵幻空獨以詩自警童子
為燒香汲泉煮春茗留客聽疎鐘聲聞發深省歸来忽
三年寤寐鵲山境何時復相從踏月度修嶺
題劉平妻殺虎圖
役車在中野月落沙河濆此行亦良苦四望天無隣荒
林風惨慽猛虎出咬人倉忙不相保殺氣横妖氛偉哉
結髮婦為義亡其身提刀直刺虎虎死不敢嗔有此孱
弱軀一勇冠三軍精誠照白日英風振蒼旻緬懷古馮
媛當熊義則均永激壮士膽殆非兒女聞
夏日幽居效建除體呈友人
建溪粒粟芽中山千日醇除憂與破睡二物可策勲滿
堂風月佳足慰閑散人平湖深且綠况乃清無塵定盟
得高友共守寂寞濱執禮雖雅道拘拘誠苦辛破帽與
短衣且用完吾身危機陷富貴不如安賤貧成虧亦何
有抱朴皆天真收歛貴深密用舍随詘伸開簾對青山
朝夕烟光新閉息觀其生階篁綠初勻
題松陽項氏瑞芝詩卷
和氣致祥瑞在草惟靈芝造化之所鍾人力詎可為松
陽有隠者結廬馬湖湄德潤日已廣枯朽生神竒三秀
同英華五色耀陸離睠茲生意深見者但嗟咨惟昔商
顔翁采之以療飢宜爾孫與子食德無休期松山翠綿
邈松水清逶迤流芳暨千載永言著聲詩
自題綠猗亭
森森蒼玉林寒光眩晴色蕭然塵表姿雅有君子德虚
隂閟夏凉一枕寄閒寂睡覺聞秋聲清風度忩碧
世間兒女花紅紫衒顔色我獨愛此君種之如種德築
亭蒼翠中嘯歌慰幽寂豈待摇落餘始識千雲碧
謖謖含風清娟娟净秋色懷哉七賢趣遺此千載德忩
虛月未来林静夜還寂危梢拂溪雲倒影澄波碧
清風動竹聲眀月映竹色風月本無心於竹乃同德外
直凛貞勁中洞含虚寂作詩為寫神濃墨洒寒碧
次韻程渠南
歲月已云暮霜降林壑清吟軒忽我過樂此讙讌并舂
容接晤語豁達傾真情汲泉煮山茗凍綆引孤缾
次韻卲本初題東岩
茲岩何穹窿屹立亘終古崖厂削劍痕石髄滴山雨天
開一罅峡風響答人語行登最高處逸興眇天柱
出□
端居久無聊出郭頓清目烟光動墟里日影散林陸活
水明淺沙疎花傍脩竹地勝如桃源何必隠山谷
南泉嶺
朝登南泉嶺午過南泉坂始辭山木隂已覺川原晚籃
輿頗輕安風袂自蕭散行道雖逶遲遇物足延翫脩篁
净娟娟寒水清練練因之懷故園秋花露初泫
病起
今日天無風肺氣稍平和起行庭戶外好鳥鳴脩柯園
花忽爛漫林笋出已多物情各向榮余亦散沈疴雖當
兵戈際幸此居山阿有子識生理解種桑與禾但知田
園樂禄仕夫如何
乙未秋九月十五偕季山長登東岩分韻得妙
字
盤盤上青空落落展遐眺秋高羣木變丹碧眩晴照東
西兩岩起雲谷通&KR0772;窱天風忽来喁可以發余嘯人生
塵世中千憂逢一笑寧將勝士槩下混俗子調夜投元
公房菊泉試茶銚相從扣圓覺庶以達微妙
客中移居
為客棲未安地卑苦炎溽移此江上居山光醒心目回
環青竹林涼飈動相續寓情一尊酒放歌慰幽獨
秋夜感懷
夜凉疎雨過草木含幽滋素魄晦未眀隂蟲韻何悲獨
驚節序改遽覺鬢髮衰離愁滿中抱念此當自知
過洪崕峡
山長足力蹇計行無常程礨礨石齒亂十步九折縈崖
泉變為雨白日成晦冥孤猿嘯雲裂幽鳥呼風生出峡
漸夷曠清溪忽然横
雅山分韻得開字
雅山昔已到暇日還重来從游總閒逸杖策聊徘徊擕
尊翫松竹褰衣坐莓苔心舒野夷曠目縱山崔巍適此
象外趣滌我區中埃晤言若有得冲襟豁然開
午溪集卷一
