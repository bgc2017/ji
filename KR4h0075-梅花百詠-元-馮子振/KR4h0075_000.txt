梅花百詠總集類
提要
(臣)等謹案梅花百詠一卷附錄一卷元馮子
振與釋明本倡和詩也子振字海粟攸州人
官承事郎集賢待制以博學英詞有名于時
明本號中峰錢塘人住鴈蕩村姓孫氏出家
吳山聖水寺得法于高峰原妙禪師屢辭名
山主席屏跡自放時趙孟頫與明本友善子
振意輕之一日孟頫偕明本往訪子振子振
出示梅花百詠詩明本一覽走筆和成復出
所作九字梅花歌以示子振遂與定交是編
所載七絶百首即當時所立和者是也後又
附春字韻七律一百首則僅有明本和章而
子振原唱已不可復見矣宋史藝文志載李
綨梅花百詠一卷久佚弗傳子振復創為之
才思奔放往往能出竒制勝而明本所和亦
頗琱鏤盡致足稱合璧聯珪今明本所著中
峯廣錄傳本甚尠而子振著作則惟元文類
諸書略見一二全集久已湮沒無存此集雖
游戲之作而半爪一鱗猶可以窺見崖略其
詩别本互有同異東閣梅一首中峯和章原
闕而别見于韋德珪集
國朝夏洪基為之訂正校刊頗有依據今亦並
仍之焉乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
