梅花百詠元馮子振
釋明本撰
古梅
天植孤山幾百年名花分占逋翁先只今起草新栽樹
後世相看亦復然
和
起如虬柏卧如槎猶吐冰霜度歲華山月江風常是伴
不知園館屬誰家
老梅
古樹槎牙鎻綠苔半生半死尚花開不須更問春深淺
人道咸平手種來
和
種花年少負幽期歷遍風霜不計時顧我今居丈人行
願遺清白蔭孫枝
疎梅
數個冰花三两枝東風點綴特新竒黃昏照影臨清淺
寫出林逋一句詩
和
依稀殘雪浸寒波桃李漫山奈俗何瀟灑最宜三二點
好花清影不須多
孤梅
標格清高迥不羣自開自落傍無鄰天寒歲晏冰霜裏
青眼相看有幾人
和
獨抱冰霜歲月深舊交松竹隔山林英姿孑立誰堪托
惟有程嬰識此心
瘦梅
冰削輕肌雪削膚天然風致在清癯觧知桃李難相匹
祗為生來骨格麤
和
冰肌如削怯寒威天賦清羸可得肥我亦詩癯被花腦
玉人渾欲不勝衣
矮梅
不放冰梢幾尺長怕分春色過鄰牆大材未必難為用
禹殿雲深鎻棟梁
和
籬落盤根枕水坡月低清影舞婆娑青衣童子慳三尺
花底相逄唱短歌
蟠梅
屈榦廻枝製作新強施工巧媚陽春逋仙縱有心如鐵
奈爾求竒揉矯人
和
鐵石芳條誰矯揉從教曲折抱天姿龍蛇影碎玲瓏月
交錯難分南北枝
新梅
幾年雨露栽培得此度春風始著花為語東君加愛護
要看老樹放横斜
和
幼玉嬌姝欲效顰初花小試一年春花前明月無今古
花下詩人非古人
早梅
從來花發先羣芳又向叢中獨擅場畢竟先開定先落
爭如雪裏更馨香
和
攙先開遍向南枝不是清閒刻骨時好似洛陽年少客
香腮霜雪上頭遲
鴛鴦梅
並蒂連枝朵朵䨇偏宜照影傍寒塘只愁畫角驚吹散
片影分飛最可傷
和(張澤民有律詩其首尾四句與此大同小異)
采采䨇花對錦機翠禽同夢月交輝有情一處随流水
莫被風吹各自飛
千葉梅
密瓣重重玉作圍就中消息孰能窺待看水月澄明際
髣髴觀音變現時
和
密攢玉瓣費神工什百春藏一朵中雪壓鮫綃花骨冷
故教重疊護東風
寒梅
山中萬木凍欲折林下幽芳獨自香怪底孤根禁受得
就中原有鐵心腸
和
北枝偏愛雪霜多無奈蜂媒凍損何一任玉奴呵手折
芳心元自抱陽和
蠟梅
洗却鉛華扮道裝檀心淺露紫香囊從今宫額翻新樣
變作眉間一點黃
和
金玉同盟破雪開清香異色滿瑶臺不因蜜滓將花染
安得蜂黃點額來
綠萼梅
蕊珠宫裏小仙娃暫别椒房抑翠華底事塵緣猶未斷
謫來人世作名花
和
翠袖籠寒映素肌靚粧仙子月中歸露香清逼瑶臺曉
隱約青衣侍玉妃
紅梅
春風昨夜入南枝浹髓淪肌釋凍威和氣曉來無著處
滿空散作彩雲飛
和
清標何事厭鉛華故染臙脂妬杏花幸得枝頭香髣髴
不然流落作凡葩
臙脂梅
搗碎春風紅守宫花房芳信一時通漢庭佳麗三千女
豔抹濃粧總是同
和
濃粧出色染芳林春入胚胎造化深非是玉顔凝酒暈
也知紅粉有丹心
粉梅
玉妃手碾白硃砂散作春風六出花夜半月明霜露重
滿襟清淚溼鉛華
和
玉容有似傅鉛華濃抹臙脂未足誇白面何郎不須拭
揚州清賞壓瓊花
青梅
紛紛衆口利餘甘之子胡為獨嗜酸滋味自緣清苦得
傍人何必把眉攢
和
纍纍酸實釀餘春小摘枝頭可薦新之子深能保貞固
中含天地發生仁
黃梅
青子初肥色半鮮綠隂深處壓枝懸日長幾陣廉纖雨
正是江南四月天
和
青子纔過遍綠隂轉頭紅綻又垂金未應功到和羹妙
更為蒼生作大霖
鹽梅(宜改詠和羹梅)
滋味由來貴適勻五行兼備始為珍如何當日和羹命
略不曾言甘苦辛
和
熬波翻雪子青青鼎鼐同登要適鈞何代無賢如傅說
太羹不和味尤眞
未開梅
重重椒萼護輕寒不放春心一點閒可是花房芳信晚
故應緘密待春還
和
緘春蓓蕾冷含烟絳蠟封香信暗傳姑射怯寒猶掩袂
眼前惟見蕊珠寒
乍開梅
土脉陽回氣候新椒房微露一分春想應未識君王面
猶自含羞效淺顰
和
曉粧初試薄寒侵漏洩春機想未深昨夜椒房花蕊小
為誰索笑露芳心
半開梅
暖入南枝氣未勻笑含芳意待餘馨相看絶似瑶臺夜
斜掩重門認不眞
和
一片芳心早破寒疎英向暖點酥乾却愁爛漫成搖落
春色平分正好看
全開梅
玉臉盈盈總是春都將笑色媚東君道人放鶴歸來晚
月下看花似白雲
和
瓊姬小隊遍深宫滿面春生大笑中畢竟花房羞半掩
一齊分付與東風
落梅
誰家吹篴苦悲凉斷却佳人鐵石腸回首淚痕看不得
離情分付返魂香
和
風榭飛瓊舞遍時春初早賦惜花詩家童輕掃庭前雪
莫遣香泥汚玉肌
十月梅
向暖攙先泄化機花開正屬小春時時人莫訝陽和早
好向初爻畫上推
和
年年開占小春時點綴湖山景最宜造化流芳何太早
無陽安得有南枝
二月梅
高標曾占百花魁春半纔開何太遲畢竟東君有深意
等閒桃李莫相欺
和
臘蕊開遲到四陽丈人殿入少年場凡花一見應相妒
肯對東風䀻海棠
憶梅
迢迢春信隔江南寂寂芳盟負歲寒青鳥不來仙夢杳
月明空自倚闌干
和
夜分明月是揚州尚有春風在樹頭莫怪當年何水部
歲寒心事與誰愁
探梅
聞道春還巳有期遠來花下立多時南枝覓遍無消息
借問花神知不知
和
踏破溪邊一徑苔好山秀水少人來梅花開處憐無伴
笑折新枝當酒杯
尋梅
行過野逕復溪橋踏雪相求豈憚遥何處藏春春不見
惟聞風裏暗香飄
和
上春有約覓南枝水竹人家遍扣時一任灞橋風雪冷
蹇驢破帽不因詩
問梅
一别羅浮幾度春歲寒心事許誰論風清月白三更後
更有何人同扣門
和
寄聲湖上舊花魁曾有逋仙行軰來青鳥經年芳信杳
春風笑口為誰開
索梅
城南地暖花開早見說君家滿樹春昨夜雪寒詩思好
一枝分贈苦吟人
和
幽探名花謝俗氛幾回東閣挹清芬掇來盆盎難為色
萬玉枝頭早見分
觀梅
踏雪尋君一頃難山窗清夜喜盤桓花神應有心如鐵
肯厭吾儕冷眼看
和
月下相逄認未眞曉來標格愈精神林逋仙去芳盟冷
誰是花前具眼人
賞梅
對花呵凍寫新吟吟罷還將酒自斟不比西園豓桃李
等閒開落費千金
和
愛花終日對瓊林飽玩豪吟興趣深檀板金樽非樂事
此心清白是知音
評梅
屈子騷經遺不錄石湖芳譜漫俱收試憑西掖攀花手
題向百花花上頭
和
月旦花前豈乏人風霜齒頰帶陽春江南野史餘芳論
絶世清如古逸民
歌梅
白雪聲中玉樹春乘鸞姑射倚雲聽曲中縹緲不知處
留得餘香繞翠屏
和
六片紅牙捧雪兒花前低唱怕花飛後庭玉樹空陳迹
白雪一聲人聽稀
友梅
紅紫紛紛逞豓顔朝開暮落費追歡孤山自有花如玉
能與幽人保歲寒
和
三益堂前世外人歲寒誰是舊雷陳知心千古惟松竹
冷淡相交始見眞
寄梅
遠憑春信問知音離恨何如隴水深不是江南無所有
欲君同識歲寒心
和
故人遥隔隴雲邊折玉傳香水驛寒江北江南重相憶
只將春信報平安
惜梅
愛此幽姿清絶塵更憐歲晚獨相親相看不忍輕攀折
留取明年占上春
和
香銷泥汚意徘徊掠地廻風玉作堆愁絶黃昏無一語
怕看孤月上窗來
夢梅
何處仙遊夢覺遲羅浮山下赴春期一聲吹徹霜天角
正是參横斗轉時
和
玉篴聲飛江上樓芳魂驚曉動清愁覺來人問商巖下
曾見和羹傅說不
移梅
新劚孤根手自栽荷鋤和雨破蒼苔寒窗歲晚多清况
直伴幽芳帶雪開
和
湖邊鋤月換根基玉樹重栽樹不知種竹當年遺法在
須留宿土記南枝
譜梅
蘭蕙紛紛入楚辭孤芳獨有老逋知君今採摭增新賦
不負能詩杜拾遺
和
自古騷人雖著語何如宋璟獨知音祗緣彼此傍眞操
寫出平生鐵石心
接梅
殘榦花疎可奈何貞心空自抱陽和與君試換冰霜骨
看取明年青子多
和
采玉金刀巧若神好枝分得續孤根待看夜雨蒼苔長
幻出春風不見痕
浴梅
寒鎻椒房氣未勻一沾恩澤頓精神冰肌溼透渾無力
絶勝華清得寵人
和
玉骨清寒凝雪痕金壺香水浸來温餘波輕頮春風面
應是新承雨露恩
折梅
素手分開庾嶺雲問花覓取一枝春隴頭驛使今無便
畱向山窗几上芬
和
殘雪輕搖攬素肌故人應說寄來遲花時先假調羹手
選取東風第一枝
剪梅
手挽冰枝那忍摧莫教香雪涴蒼苔并刀輕斷稍頭玉
笑引春風上鬢來
和
破玉并刀試手温香凝雙股斷芳魂花隨燕尾輕分去
不帶春風爪甲痕
簪梅
對雪看花可自由興來寧復為花羞臨風一笑烏紗側
却勝黃花插滿頭
和
折玉臨風帶笑篸烏紗春滿酒厭厭少年莫訝頭如雪
猶勝梨花壓帽簷
粧梅
當年點額偶成眞别是宫中一段春贏得世間傳故事
紛紛總是效顰人
和
五出風流拂面輕點成宫額映花明覺來不用窺鸞鏡
蝶粉蜂黃一洗清
浸梅(一本云旋汲澄泉滿瞻瓶一枝斜插置幽亭冰姿玉骨清如許隐隐風生入座馨)
旋汲温泉養折枝冰花寒玉淨相宜從今借得恩波力
會見青青結子時
和
插花貯水養天眞瀟灑風標席上珍清曉呼童換新汲
只愁凍合玉壺春
别梅
東風吹夢返湖山玉减香消怨夜寒畢竟明年又相見
早將春信報平安
和
花對東風攪離思愁翻縞袂忍輕分月明相送臨溪水
春樹遥憐隔暮雲
咀梅
旋摘冰英帶雪飡清分齒頰不知寒屈平若諳多風味
未必專心嗜菊蘭
和
細嚼冰蕤齒頰馨詩脾冷沁有餘清靈均可惜不知味
却向秋風飡落英
羅浮梅
憶昔山前花滿村月明曾扣酒家門青禽一去無消息
冷落三生石上魂
和
高卧花林醉復醒不知月落與參横人生總是南柯夢
獨有師雄一夢清
庾嶺梅
誰種霜根大庾巔地高天近得春先枝南枝北元同榦
何事東風亦有偏
和
星河漾影浸寒梢甘與孤松結故交庾老品題今寂寞
蟠枝屈曲似潛蛟
孤山梅
逋翁老去句空傳寂寞林丘起暮煙惟有亭前數株玉
自將開落度流年
和
種玉西湖獨占春逋仙佳句播清芬月明花落吟魂冷
童子何之鶴守墳
西湖梅
蘇老堤邊玉一林六橋風月是知音任他桃李争春色
不為繁華易素心
和
花發蘇堤柳未煙主張風月小壺天清波照影紅塵外
冷看遊人上畫船
東閣梅
官亭把酒送行旌對雪看花値早春杜老飄零頭白盡
底須朝夕苦催人
和(元本闕此一首今攷韋德珪集補之)
對雪蜀亭清興動因思何遜更多才倚闌人去花無主
詩壁春深長綠苔
江梅
若有人兮湘水濱冷香和月浸黃昏自憐不入離騷譜
待把芳心弔楚魂
和
尋香日日醉江邊更買扁舟花下眠酒醒潮生風力緊
掀蓬無奈雪漫天
山中梅
巖谷深居養素貞歲寒松竹淡相隣孤根歷盡冰霜苦
不識人間别有春
和
春在雲根竹裏家霜林煙麓乍藏遮隔溪杖履徘徊處
祗見香來不見花
清江梅
湛湛澄波映月輝娟娟寒玉浸琉璃分明一幅鵝溪絹
寫出當年楊補之
和
古樹煙籠碧玉流酒旗風勁暗香浮只今卧雪滄波上
幾見看花人白頭
溪梅
古樹橫斜澗水邊野橋村市獨暄妍玉堂路杳無心到
堪與漁翁繫釣船
和
香悄波寒月淡時山人散步水之湄一灣淺處卧蟾影
欲畫欲吟心自知
野梅
花落花開春不管清風明月自綢繆天然一種孤高性
直是花中隐逸流
和
烟泊水昏江路迷香寒樹冷雪垂垂玉堂夢寐無心到
絶似遺賢遁跡時
遠梅
羅浮山下度春風千里相思信未通安得移栽近茆屋
繁花亂插向晴空
和
雪泥踏遍十餘里迢逓疎林接野橋何日移春歸院宇
免教望斷玉人遥
前村梅
野老庄南天氣暖一枝常是占先春夜來幾陣東風迅
時有清香暗襲人
和
竹外疎花花外橋托根聚落任風饕一從茆店吹香後
踏雪來尋酒價高
漢宫梅
餙玉含香立未央不將顔色事君王後來玉樹緣何事
能使陳家怨國亡
和
玉破塵收迹巳陳劉郎從古惜芳春新粧日照明妃燕
冷落長門拜月人
宫梅
素質蕭然林下風何年移植禁園中自從識得君王面
回首仙凡迥不同
和
長門月冷漏遲遲正是香愁粉怨時折得一枝無寄處
翻思紅葉好題詩
官梅
武昌湖上千株柳何遜揚州幾樹花爭似故山幽徑側
春風歲歲報新芽
和
螺牆蘚壁護蒼虬花落花開客去留誰是參軍最相憶
迢迢從路到揚州
廨舍梅
却月凌風迹巳陳水曹詩句尚清新如今不獨揚州種
江北江南總是春
和
種花官宇說揚州何遜多情憶舊遊二十四橋春暫歇
玉簫吹雪小紅樓
柳營梅
亞夫才略動雄風手植冰花玉壘中不是將軍閒好事
為渠止渴藉成功
和
花寨穿楊月掛弓霜飛玉帳帶春風綠隂止渴將軍老
灞上應魁白戰功
城頭梅(一云藝梅將士興偏嘉樹樹芬芳郭外斜應是陽春公造化幾番雨露挹冰花)
止渴將軍築受降賸栽玉樹遍城隍天家雨露無私潤
願布陽春被八荒
和
杖策尋芳近東郭女垣無月亦精神角聲吹徹霜天曉
十萬人家總是春
庭梅
闌干六曲護春風白雪生香滿院中夜静月明么鳳下
半窗疎影隔簾櫳
和
曲欄干外玉成行猶似當年虢國粧不是化工私冷豓
自緣紅紫怯冰霜
書窗梅
雪冷香清夜誦時十年辛苦只花知天公有意分蟾桂
先借東風第一枝
和
擬魁春榜冠瓊林對白抽黃幾夜深雪案香浮芸葉冷
平生清苦此時心
琴屋梅
三弄花間小院深玉人遥聽動春心清聲彈落冰梢月
喚起高懷共賞音
和
花月寒窗彈白雪冷然寫出廣平心臨風三嗅還三弄
清極香中太古音
棋墅梅
萬玉成林覆石枰两翁相對適閒情東風忽遣花如雪
絶似將軍入蔡城
和
孤山擬折東山屐白戰曹林望觧圍妙斡神機先一點
落花随子鬭斜飛
僧舍梅
瀟灑叢林玉一枝宿根曾是悟禪機分明勘破羅浮夢
特把緇衣換素衣
和
紫竹林中艾衲寒淨瓶曉折供金仙三生石上精魂在
清夜静參花月禪
道院梅
玉骨清癯半似仙一枝斜倚法壇前月明花下人朝斗
依約瓊妃降九天
和
玉佩光寒白錦袍步虛人立月華高赤松仙友如相問
近日玄都不種桃
茆舍梅
昨夜春風入草堂籬根老樹發清香相思不必將詩寄
却恐題詩會斷腸
和
數椽草屋延清客竹作疎籬護雪葩不是玉堂無分到
且和明月寄山家
簷梅
儂家老樹臨書屋清夜看花睡不眠殘雪半消寒月上
暗香和影度疎簾
和
不礙丁東敲玉佩小簷風韻屬黃昏分明半幅推篷畫
只欠枝頭月一㾗
釣磯梅
渭川東畔春光早傍水幽花帶雪開一任風霜頭白盡
不隨漁父出山來
和
蒼苔石上老烟波手把長竿倚玉柯閒繫孤舟明月下
寒香一夜沁漁蓑
樵逕梅
窈窕若即溪上路幽花的皪倚榛叢飄零不為樓頭笛
恨殺朝南暮北風
和
峻嶺孤芳吐未勻半欹山路半為薪帶將擔上來城市
饒取春風賣與人
蔬圃梅
花發春畦菜甲新抽青配白喜知音芳魂也羡冰壺味
來與先生話素心
和
剪韭春園香暗浮籬邊牆角試尋幽詩人一任花俱瘦
只願民無菜色憂
藥畦梅
懶入春風桃李場董仙林下鬱清香不因青子能酸苦
安得神農為品嘗
和
炎帝遺芳濟世珍園中百草讓先春調羹妙手能醫國
不說當年種杏人
盆梅
新陶瓦缶勝瓊壺分得春風玉一株最愛寒窗閒讀處
夜深燈影雪糢糊
和
月團香雪翠盆中小技能偷造化工長伴玉山頽錦帳
不知門外有霜風
雪梅
北帝司權播令新天葩凡卉鬭精神化工不讓花神巧
特與增添一樹春
和
五出花開六出飛玉肌寒擁素綃衣更看霽月同清白
一夜窗前瘦影肥
月梅
暗香浮動正朦隴古樹横斜淺水中清景滿前吟不就
又移疎影過溪東
和
素娥姑射鬭嬋娟疎影分明不夜天散却廣寒宫裏桂
春光常滿玉堂前
風梅
綽約肌膚不受吹飄香墮玉怕春知憑誰領取東君意
傳語封家十八姨
和
花間少女剪春妍粲粲霓裳舞隊仙月夜遥看環珮冷
莫教吹落玉花鈿
烟梅
瓊林浮翠淡朦朧遥望珠光隐現中一夜東風吹不散
曉看渾似碧紗籠
和
夢隔梨雲逗曉紈苔枝浮翠泥春寒不嫌玉質籠輕素
留與詩人冷澹看
竹梅(宜題曰竹林梅)
乘鸞姑射下羅浮鼓瑟湘妃出上遊邂逅江干話心曲
冷香幽翠不勝愁
和
浪說松林有美人何如倚翠渭川濱歲寒遮掩春風面
一日可能無此君
杏梅(宜題曰杏園梅)
頳顔相映小桃紅賴有清香辨異同夜静鼓琴花樹下
直疑身在孔壇中
和
董林驀地暗香傳淡淡紅芳照眼姸有客前村來問酒
牧童誤指到花邊
苔梅
姑射仙人倚翠鸞濛濛香霧濕飛翰夜深舞罷霓裳落
畱得葱裙護曉寒
和
古貌蒼然鶴膝枝土花生暈護春機玉堂試看青袍客
莫忘江南有白衣
照水梅
玉樹臨流雪作堆寒光疎影共徘徊多情最是黃昏月
配合春風不用媒
和
一泓映出两南枝髣髴明粧對鏡時波面浮香天作底
芳魂浴雪影娥池
水竹梅
寒流浸玉映疎林翠袖綃裳冷不禁不向此中清淺處
誰能照見两君心
和
波涵脩翠玉玲瓏院落清幽自不同冷浸湘雲帶疎影
一般瀟灑月明中
水月梅
浮玉溪邊夜未期暗香疎影静相宜一時意味無人識
只有咸平處士知
和
淺碧籠蟾蘸玉痕乾坤清沁鏡中春黃昏照影成三絶
縱有華光寫不眞
杖頭梅
短笻挑酒過西湖折得冰梢傍玉壺日暮醉歸山路險
風流不待倩人扶
和
玉鳩横影暗香飄絶勝江行掛酒瓢雪擁吟肩两清瘦
一枝挑月過溪橋
擔上梅
有客孤山弔鶴歸半肩行李插疎梅街頭兒女不觧事
剛道賣花人巳回
和
蜂蝶隨人紫陌賒挑將春色向誰家若逄公子休輕售
不比街頭賣杏花
隔簾梅
玉堂咫尺有神仙翠箔籠春信不傳日暮相思雲樹杳
一泓秋水自娟娟
和
庭花映箔眩吟眸一片湘雲鎻暮愁風捲黃昏疎影動
珊瑚枝上月如鈎
照鏡梅
粧閣開奩對曉寒菱花影裏雪團團素鸞舞罷却飛去
畱得芳容正面看
和
銅瓶養素近粧臺一照芳心對面開應是嫦娥厭丹桂
換將疎影月中來
玉篴梅
五月江城草木焦斷腸聲裏落英飄至今黃鶴樓頭怨
千古令人恨不消
和
誰家瓊管奏春風吹落江花曲未終黃鶴樓空人不見
一聲聲在月明中
水墨梅
烏府先生節操剛筆端凛凛綴冰霜不因面目顔如許
誰信於中有鐵腸
和
香銷南國雲愁地影落西湖月暗天回首玉堂春夢杳
一涵黑雨起龍眠
畫紅梅
瓊林宴罷醉糢糊霞臉生香美且都却恐醒來顔色改
春風染作折枝圖
和
一夜花房賜守宫丹青誰為寫緋容却疑卯酒傷多後
綃帳春寒睡正濃
紙帳梅
溪藤十幅簇春温時有清香入夢魂多少羅幃好風月
不知消得幾黃昏
和
春融剡雪道人家素幅凝香四面遮明月滿牀清夢覺
白雲影裏見疎花
(元翰林馮海粟作梅花百詠以索中峯禪師和章師談笑間不踰日而盡荅之二公眞梅花知己也今其)
(詩裁冰鏤雪慕繪入神而逸韻藻思實堪伯仲于肅愍詩所稱海粟俊才應絶世中峯道韻不嬰塵者豈)
(虛語哉和靖句不獨專美於前矣又有韋德珪集雖亦百首然八九皆中峯作而履靖所和百首則扯曳)
(枯淡不堪與二公滌硯矣兹悉棄去止取二帙讎校而彙集之為梅花譜韻焉但中峯集獨闕東閣一題)
(而韋集有之則偶逸於此而適存於彼信珠璣咳唾不容遺棄人間也爰為補入以成全璧仍俟攷訂云)
(海予所見二公詩各有别本中峯集特字句偶異而粟則有全首俱非者今細為硏證盖出於不解事)
(者之妄改耳如矮梅詩云大材未必難為用禹殿雲深鎻棟梁盖大禹廟中有梅梁馮正用此乃改云鎻)
(杏梁豈以相如長門賦有飾文杏以為梁句耶與此何涉耶庚嶺梅詩云枝南枝北元同榦何事東風亦)
(有偏盖庾嶺梅南枝已落北枝方開有寒暖之異故摭遺梅花詩南枝向暖北枝寒一種春風有两般正)
(此意乃改云幾陣東風玉蕊姸何以與元同榦相照耶江梅詩云自憐不入離騷譜待把芳心弔楚魂蓋)
(離騷備言蘭蕙蓉菊等花而不及梅故云然乃改云不入繁華境何以與弔楚魂相照耶遠梅詩云何日)
(移栽近茆屋繁華亂插向晴空盖用杜詩安得健步移遠梅亂插繁華向晴吴乃改云芳枝清馥散晴空)
(何耶廨舍梅詩云却月凌風迹巳陳水曹詩句尚清新盖枝横却月觀花遶凌風臺正何遜本詩也乃改)
(云向日迎風遶檻陳則陳字當作何解耶且何以與尚清新相照耶夫此數詩者用事典確曉然可據而)
(率意妄改殊堪捧腹其他字句之拙贅者更不可枚舉本與履靖和詩同刻疑即履靖所改今觀其和東)
(閣梅詩云何遜當年愛藝梅日登東閣手擎杯夫東閣官梅動詩興還如何遜在揚州此杜甫因斐廸寄)
(詩而及遜非遜事也又觀其補隴頭梅云逝水滔滔不復西隴頭驛使路無稽夫折梅逄驛使寄與隴頭)
(人此陸凱寄梅贈范曄詩也時凱居江南曄居長安則梅寄隴頭人非隴頭有梅也今錯悞若此豈非不)
(解事者乎則履靖之詩可知矣馮詩之為履靖所改抑又可知矣予惟從元本稍參校之而附記之如此)
(夏洪基識)
梅花百詠
