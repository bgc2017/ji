朱文公校昌黎先生集卷之二十九(考異音釋附)
碑誌
唐故朝散大夫商州刺史除名徙封州董府君墓誌
公諱溪字惟深丞相贈太師隴西恭惠公第二子十九歲明
兩經獲第有司沈厚精敏未嘗有子弟之過賓接門下推舉
人士侍側無虚口退而見其人淡若與之無情者太師賢而
愛之父子閒自爲知巳諸子雖賢莫敢望之太師累踐大官
(大或作从非是)臻宰相致平治終始以禮號稱名臣晨昏之助蓋有
頼云太師之平汴州(師下或无之字)年考益高挈持維綱鋤削荒纇
(音耒祝曰絲節淮南子明月之珠不能無纇纇或作頑)納之大和而巳其囊篋細碎無
所遺漏繄公之功上介尚書左僕射陸公長源齒差太師標
望絶人聞其所爲每稱舉以戒其子楊凝孟叔度以材德顯
名朝廷(或作於朝)及來佐幕府(佐或作往)詣門請交屏所挾爲(或作屏弃所挾)
太師薨始以祕書郎選參軍京兆府法曹(選或作迁)日伏階下與
大尹爭是非大尹屢黜巳見(大或並作太)歲中奏爲司錄參軍與
一府政以能拜尚書度支員外郎遷倉部郎中萬年令兵誅
恒州改度支郎中攝御史中丞爲糧料使兵罷遷商州刺史
糧料吏有忿爭相牽告者事及於公因徵下御史獄(因方作顯云漢)
(韓安國傳由此顯結於漢當用此義今按此召對私耳与方所引者不類當只作因)公不與吏辨一
皆引伏受垢除名徙封州元和六年五月十二日死湘中年
四十九(州下方本无年月日但於湘中下云年若干仐以眺本定按唐書元和七年立遂王爲太子亦与下文相)
(應)明年立皇太子有赦令許歸葬其子居中始奉喪歸元和
八年十一月甲寅葬于河南河南縣萬安山下太師墓左夫
人鄭氏祔公凡再娶皆鄭氏女生六子四男二女長曰全正
惠而早死次曰居中好學善爲詩張籍稱之次曰從直曰居
敬尚小(直下或有次字)長女嫁吳郡陸暢其季女後夫人之子公之
母弟全素孝慈友弟公坐事棄同官令歸公殁比葬三年哭
泣如始喪者大臣高其行白爲太子舍人將葬舍人與其季
弟澥(戶買切)問銘於太史氏韓愈(將葬下方有中字今以上文考之无者爲是然世系表全)
(素太子中書舍人通典中舍一云中書舍人又安知全素不自舍人迁中舍邪今按中字有則前後皆當有无則皆當)
(无不應前无而後有也審如方說此志亦必是未迁時作况它本自有无中字者今姑从之不必曲爲之說也)愈則
爲之銘辭曰
物以久弊或以轢(音歴車所踐也)毀考致要歸孰有彼此由我者吾
不我者天斯而以然其誰使然
貞曜先生墓誌(先生孟郊湖州武康人也)
唐元和九年歲在甲午八月巳亥(巳或作乙方云考唐曆是月无乙亥也)貞曜
先生孟氏卒無子其配鄭氏以告愈走位哭且召張籍會哭
(走或作赴位或作泣)明日使以錢如東都供葬事諸嘗與往來者咸來
哭弔(嘗或作常)韓氏遂以書告興元尹故相餘慶閠月樊宗師使
水陸運從事試恊律郎親拜其母於門内(陸下或有轉字門下方无内字)母
卒五年而鄭公以節領興元軍奏爲其軍參謀試大理評事
挈其妻行之興元次于閿鄕(或无之興元字)暴疾卒年六十四買棺
以歛以二人輿歸鄷郢皆在江南十月庚申樊子合凡贈賻
而葬之洛陽東其先人墓左以餘財附其家而供圯(或无而共祀字)
(有以俟字或无供祀字有俟字)將葬張籍曰先生揭德振華於古有光賢者
故事有易名况士哉(或无古有光字杭本无賢者下十字)如曰貞曜先生則姓
名字行有載不待講說而明皆曰然遂用之(待或作從非是)初先生
所與俱學同姓簡於世次爲叔父由給事中觀察浙東曰生
吾不能㪯死吾知恤其家銘曰
於戲貞曜維執不猗(方无戲字执或作持或无維执不猗一句或此句在維出不訾之下)維出
不訾(訾凡數義集韻云思也思不稱意也惟前漢書訾讀与皆同顔師古注多財也若日不貲削貧也猗亦二義詩)
(那云倚欤歎辝也節南山云有实其猗鄭氏注倚也若日不猗則无所倚也東野中立不倚而以貧出仕卒至於无所施)
(爲止用昌其詩名意如是而巳)維卒不施以昌其詩(蘇子瞻嘗㪯此以問王定國當昌其身耶昌其)
(詩也來詩下語不契作詩答之有云昌身如飽腹飽尽還復飢昌詩如膏面爲人作容姿不如昌其氣欎鬱老不衰虽云)
(老不衰却懷安所之不如昌其志志一氣自隨餋之塞天地孟朝不吾欺公謂東野昌其詩而東坡乃云不如昌其志盖)
(蘇嘗讀東野詩有未足當韓豪之句不爲所取也)
唐故祕書少監贈絳州刺史獨孤府君墓誌銘
君諱郁字古風河南人常州刺史贈禮部侍郎憲公諱及之
第二子憲公躬孝踐行篤實而辨於文勸飭指誨以進後生
名声垂延紹德惟克君生之年憲公殁世與其兄㓪畜於伯
父氏始微有知則好斈問咨禀教飭不煩提諭月開日益卓
然早成年二十四登進士第時故相太常權公掌出詔文望
臨一時(望或作迎)登君于門歸以其子(歸或作妻)選授奉禮郎楊於陵
爲華州署君鎮國軍判官奏授恊律郎(方从眺本无奉礼至奏授十八字)朋
遊益附華問弥大元和元年對詔策拜右拾遺二年兼職史
館四年䙴右𥙷闕詔中貴人承璀將兵誅王承宗河北君奏
䟽諫召見問狀有言動聽其後上將有所相不可於衆君與
起居舍人李約交章指摘事以不行五年遷起居郎爲翰林
斈士愈被親信有所𥙷助權公旣相君以嫌自列改尚書考
功員外郎復史館職七年以考功知制誥入謝因賜五品服
八年遷駕部郎中職如初權公去相復入翰林九年以疾罷
尋迁祕書少監即閑于郊(閑下或有居字)十年正月病遂殆甲午輿
歸卒於其家贈絳州刺史(眺本有上五字本或繫於年四十下方並无)年四十男
子二人長曰某早死次曰天官始十歲有至性聞呼父官與
聞弔客至輒號泣以絶女子一人夫人天水權氏贈太子太
保貞孝公臯之承孫故相今太常德輿之女(承孫字未詳)㣧慶配
良是似是宜(是似方作是以今按是似是宜承上句言胤慶而似配良而宜也方似作以非是)四月
已酉其兄右拾遺㓪以喪東葬河南壽安之甘泉鄕家塋憲
公墓側將以五月壬申窆(家或作冡)謂愈曰子知吾弟久敢屬以
銘(知或作与久或作友)銘曰
於古風襮(布谷切又音博又黼領也衣表也詩繡衣朱儤謂衣領之在外者)順而裏方(於下或有)
(平字仐按上篇四言不應首句爲三字此乃雜言或有此三字句也)不耀其章其剛不傷戴
美世令而年再不贏惟後之成(戴或作載令或作命仐按此言載前人之美而世其令)
(德也)
唐故虞部員外郎張府君墓誌銘
尚書虞部員外郎安定張君諱季友字孝權年五十四病卒
東都明年兄子塗與其弟庾掞等謢柩歸葬長安縣馬額原
夫人北海唐氏之封(明下或无年字或作月庾掞或作庚揆)前事塗進韓氏門
伏哭庭下曰叔父且死幾於不能言矣(或无曰字)張目而言曰吾
不可無告韓君别藏而不得韓君記猶不葬也(張目方从杭本无目字云)
(後漢嚴光傳良久張目熟眎然此恐當从杭本爲正仐按方知古有張目字而必以杭本爲正殊不可曉今从諸本)
我皇甫媪何疾銜未决皇甫母病果死得解遷留司虞部員
外郎孝權爲人孝謹與人語恐傷之而時嶷嶷有立與孝權
游者極衆而獨以其死累余可尚也巳是爲銘(此下或注銘亡二字或注)
(疑闕銘詞字)
唐故檢校尚書左僕射右龍武軍統軍劉公墓誌銘
(一本撿佼上有金紫光禄大夫字僕射下有兼御史大夫字統軍下有知軍亊上柱國彭城郡開国)
(公食邑二千戶贈潞州大都督字)
公諱昌裔字光後本彭城人曾大父諱承慶朔州刺史大父
巨敖好讀老子莊周書爲太原晉陽令再世宦北方(宦或作官)樂
其土俗遂著籍太原之陽曲曰自我爲此邑人可也何必彭
城父訟贈右散騎常侍(訟或作誦仐按名訟无理疑避諱而改)公少好斈問始
爲兒時重遟(音稺)不戲恒若有所思念計畫及壯自試以開吐
蕃說干邊將不售入三蜀從道士游久之蜀人苦楊琳寇掠
公單船往說琳感欷雖不即降約其徒不得爲虐(洪云唐史昌裔傳云)
(入蜀楊惠琳反昌裔說之惠琳之乱在夏州歲月相遠惠琳亊詳見崔寧傳)琳降公常隨琳不去
琳死脫身亡沈浮河朔之間建中中曲環招起之爲環檄李
納指摘切刻納悔恐動心恒魏皆疑惑氣懈環封奏其本德
宗稱焉環之會下濮州戰白塔救寕陵㐮邑擊李希烈陳州
城下公常在軍間環領陳許軍公因爲陳許從事以前後功
勞累遷撿校兵部郎中御史中丞營田副使吳少誠乘環喪
引兵叩城留後上官說咨公以城守所以能擒誅叛將爲抗
拒令敵人不得其便(說或作悅与舊史合擒方作檢〇今按此謂安國寕謀以城降賊昌裔密計漸)
(之當作擒)圍解拜陳州刺史韓全義敗引軍走陳州求入保公自
城上揖謝全義曰公受命詣蔡何爲來陳公無恐賊必不敢
至我城下明日領騎步十餘抵全義營全義驚喜迎拜歎息
殊不敢以不見舍望公改授陳許軍司馬上官說死拜金紫
光禄大夫撿校工部尚書代說爲節度使命界上吏不得犯
蔡州人曰俱天子人奚爲相傷少誠吏有來犯者捕得縛送
曰妄稱彼人公宜自治之少誠慙其軍亦禁界上暴者兩界
耕桑交跡吏不何問(何或作呵方云漢賈誼傳大譴大何衛綰傳不孰何顔曰何即問也何上或有)
(可字亦非是今按過秦論云陳利兵而誰何顔注云問之曰此爲誰人何人也亦此義)封彭城郡開國
公就拜尚書右僕射元和七年得疾視政不時八年五月涌
水出他界過其地防穿不𥙷没邑屋流殺居人拜䟽請去職
即罪詔還京師即其日與使者俱西大熱旦暮馳不息疾大
發左右手轡止之公不肯曰吾恐不得生謝天子上益遣使
者勞問勑無亟行至則不得朝矣天子以爲恭即其家拜檢
校左僕射右龍武軍統軍知軍事十一月某甲子薨年六十
二(某下或有日字下同)上爲之一日不視朝贈潞州大都督命郎弔其
家(郎下或有中字)明年某月某甲子葬河南某縣某鄕某原公不好
音聲不大爲居宅於諸帥中獨然夫人邠國夫人武功蘇氏
子四人嗣子光禄主簿縱斈於樊宗師士大夫多称之長子
元一朴直忠厚便弓馬爲淮南軍衙門將(便方作使非是)次子景陽
㬌長皆㪯進士葬得日相與選使者哭拜階上使來乞銘銘
曰
提將之符尸我一方配古侯公維德不爽(平声祝曰楚詞厉而不爽些注楚人)
(謂羹敗曰爽)我銘不亡後人之慶(洪曰爽慶皆當叶韻若讀若霜慶讀若羌又离騷云慶夭悴而)
(喪榮沈存中云古人諧声如慶字多与章字叶韻孝孫有慶万壽无疆黍稷稲梁農夫之慶是也集韻並收入平声)
朱文公校昌黎先生集卷之二十九
