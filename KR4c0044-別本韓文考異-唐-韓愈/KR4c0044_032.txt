朱文公校昌黎先生集卷之三十二(考異音釋附)
碑誌
司徒兼侍中中書令贈太尉許國公神道碑銘
韓姬姓以國氏(國下或有爲字今按以國氏春秋傳語)其先有自潁川徙陽夏
者其地於今爲陳之太康太康之韓其稱蓋久然自公始大
著公諱弘公之父曰海爲人魁偉沈塞以武勇游仕許汴之
間寡言自可不與人交衆推以爲鉅人長者(交或作校方云以上文自可言)
(之作不与人交爲是今以下文長者言之又似作不与人校爲是更詳之鉅上方无爲字或无以鉅人三字而爲上有之)
(字或併無以爲鉅人四字)官至游擊將軍贈太師娶鄕邑劉氏女生公是
爲齊國太夫人夫人之兄曰司徒玄佐有功建中貞元之間
(複出夫人字或作斉國功下或有於字)爲宣武軍帥有汴宋亳潁四州之地兵
士十萬人公少依舅氏讀書習騎射事親孝謹偘偘自將不
縱爲子弟華靡遨放事(偘偘或作侃侃字与偘同縱或作從)出入敬恭軍中皆
目之嘗一抵京師就明經試退曰此不足發名成業復去從
舅氏學將兵數百人悉識其材鄙怯勇指付必堪其事司徒
歎竒之(兵下或有將字)士卒屬(之欲切)心諸老將皆自以爲不及(方无皆字)
司徒卒去爲宋南城將比六七歲汴軍連亂不定貞元十五
年劉逸淮死軍中皆曰此軍司徒所樹必擇其骨肉爲士卒
所慕頼者付之(肉下或有而字)今見在人莫如韓甥且其功最大而
材又俊即柄授之而請之於天子天子以爲然遂自大理評
事拜工部尚書代逸淮爲宣武軍節度使悉有其舅司徒之
兵與地(其舅或作舅氏)當此時陳許帥曲環死而吳少誠反(方无而字)自
將圍許求援於逸淮㗖之以陳歸汴使數輩在館公悉驅出
斬之選卒三千人會諸軍擊少誠許下少誠失勢以走河南
無事公曰自吾舅殁五亂於汴者吾苗薅(樊曰淮南子云聖人之用兵也櫛髮)
(媷苗所去者少而所利者多)而髮櫛之幾盡然不一揃刈不足令震駴(方云)
我即東兵以取曹師道懼不敢動弘正以濟(兵以或作以兵非是)誅吳
元濟也命公都統諸軍曰無自行以遏北寇公請使子公武
以兵萬三千人會討蔡下歸財與糧以濟諸軍卒擒蔡姦(三千)
(淮西碑作二千)於是以公爲侍中而以公武爲鄜坊丹延節度使師
道之誅公以兵東下進圍考城克之遂進迫曹曹寇乞降鄆
部旣平公曰吾無事於此其朝京師天子曰大臣不可以暑
行其秋之待公曰君爲仁臣爲恭可矣遂行旣至獻馬三千
匹絹五十萬匹他錦紈綺纈又三萬金銀器千而汴之庫廐
錢以貫數者尚餘百萬絹亦合百餘萬匹馬七千糧三百萬
斛兵械多至不可數(五十或作七千)初公有汴承五亂之後掠賞之
餘且歛且給恒無宿儲至是公私充塞至於露積(下子智切王幹秩俸)
(布帛皆露積腐爛)不垣(初公下或有之字无上或无恒字)冊拜司徒兼中書令進見
上殿拜跪給扶贊元經體不治細微天子敬之(元下或有老字非是)元
和十五年今天子即位公爲冡宰又除河中節度使在鎮三
年以疾乞歸復拜司徒中書令病不能朝以長慶二年十二
月三日薨於永崇里第年五十八天子爲之罷朝三日贈太
尉賜布粟(年五十八或作年八十方考新舊史定从今本方无天子爲之四字布粟或作布帛方云按舊史实)
(賜米千石)其葬物有司官給之京兆尹監護明年七月某日葬于
萬年縣少陵原京城東南三十里楚國夫人翟氏祔子男二
人長曰肅元某官次曰公武某官肅元早死公之將薨公武
暴病先卒公哀傷之月餘遂薨無子以公武子孫紹宗爲主
後汴之南則蔡北則鄆二寇患公居閒爲巳不利卑身佞辭
求與公好薦女請昏使日月至旣不可得則飛謀釣謗以閒
染我公先事候情壞其機牙姦不得發(卑或作畢至旣方作旣至非是不可下或)
(无得字釣或作鈞染或作諜先事候情或作先得事情候或作後)王誅以成最功定次孰與
高下公子公武與公一時俱授弓鉞處藩爲將疆土相望公
武以母憂去鎮公母弟充自金吾代將渭北公以司徒中書
令治蒲于時弟充自鄭滑節度平宣武之亂以司空居汴自
唐以來莫與爲比公之爲治嚴不爲煩止除害本不多教條
與人必信吏得其職賦入無所漏失人安樂之在所以冨公
與人有畛域不爲戲狎人得一笑語重於金帛之賜(畛或作軫非是)
其罪殺人不發聲色問法何如不自爲輕重故無敢犯者(或无)
(自爲字非是)其銘曰
在貞元世汴兵五猘(居例切祝曰猘狂犬也自刘元佐死汴州五乱)將得其人衆乃
一愒(丘例切祝曰愒息也与憩同詩不尚愒焉)其人爲誰韓姓許公磔其梟狼養
以雨風桑糓奮張厥壤大豐貞元元孫命正我宇公爲臣宗
處得地所河流兩壖盗連爲羣雄唱雌和首尾一身公居其
間爲帝督姦察其嚬呻與其睨眴(上音詣下音荀祝曰眩也又目動貌淮南子視焉无)
(眴邪視出)左顧失視右顧而跽(巨几切)蔡先鄆鉏三年而墟槁乾四
呼終莫敢濡常山(成德軍)幽都(幽州)孰陪孰扶(陪或作悖或作倚)天施不
留其討不逋許公預焉其賚何如(賚或作頼)悠悠四方旣廣旣長
無有外事朝廷之治許公來朝車馬干戈相乎將乎威儀之
多將則是矣相則三公釋師十萬歸居廟堂上之宅憂公譲
太宰養安蒲坂萬邦絶等有弟有子提兵守藩一時三侯人
莫敢扳(又音班引也春秋傳扳引而立之与攀同)生莫與榮殁莫與令刻文此碑
以鴻厥慶
柳子厚墓誌銘
子厚諱宗元七世祖慶爲拓跋魏侍中封濟隂公(或无拓跋二字)曾
伯祖奭爲唐宰相與禇遂良韓瑗俱得罪武后死高宗朝(高或)
(作中朝或作時)皇考諱鎮以事母棄太常博士求爲縣令江南其後
以不能媚權貴失御史權貴人死乃復拜侍御史號爲剛直
所與游皆當世名人(游上方无与字)子厚少精敏無不通逹逮其父
時雖少年巳自成人能取進士第嶄(士咸切又士咸切選嶄絶峯殊狀注險峻皃楚)
(辝何山石之嶄巖注石高皃)然見頭角衆謂柳氏有子矣其後以博學宏
詞授集賢殿正字(或作授校書郎方云柳集可考或本非是此下方有藍田尉三字〇今按三字下文)
(已見不當重出)儁傑廉悍議論證據今古出入經史百子(今古或作古今)踔
(敕角切前漢非有踔絶之能注高遠也)厲風發率常屈其座人名聲大振一時
皆慕與之交諸公要人爭欲令出我門下交口薦譽之貞元
十九年由藍田尉拜監察御史順宗即位拜禮部員外郎遇
用事者得罪例出爲刺史(或作貞元十九年拜監察御史王叔文韋執誼用事拜尚書礼部員)
(外郎且將大用遇叔文等敗例出爲刺史〇今按方本得婉微之体它本則幾乎罵矣疑初本直書後乃更定也若从初)
(本則上文須𥙷藍田尉三字)未至又例貶州司馬居閑益自刻苦務記覧
爲詞章汎濫停蓄爲深博無涯涘而自肆於山水間(水下或有之字)
元和中嘗例召至京師又偕出爲刺史而子厚得柳州旣至
歎曰是豈不足爲政邪因其土俗爲設教禁州人順頼其俗
以男女質錢約不時贖子本相侔則没爲奴婢子厚與設方
計悉令贖歸其尤貧力不能者令書其傭足相當則使歸其
質觀察使下其法於他州比一歲免而歸者且千人衡湘以
南爲進士者皆以子厚爲師其經承子厚口講指畫爲文詞
者悉有法度可觀其召至京師而復爲刺史也中山劉夢得
禹錫亦在遣中當詣播州子厚泣曰播州非人所居而夢得
親在堂吾不忍夢得之窮無辭以白其大人且萬無母子俱
往理請於朝將拜䟽願以柳易播雖重得罪死不恨遇有以
夢得事白上者夢得於是改刺連州(白上或作上白改下或无刺字)嗚呼士
窮乃見節義今夫平居里巷相慕悅酒食游戲相徵逐詡詡
(虚甫切語也)強笑語以相取下握手出肺肝肉示指天日涕泣誓
生死不相背負眞若可信一旦臨小利害僅如毛髮比反眼
若不相識落䧟穽不一引手救反擠之又下石焉者皆是也
(救下或有而字)此宜禽獸夷狄所不忍爲而其人自視以爲得計聞
子厚之風亦可以少媿矣(少上方无以字)子厚前時少年勇於爲人
不自貴重顧藉謂功業可立就故坐廢退旣道又無相知有
氣力得位者推挽故卒死於窮裔材不爲世用道不行於時
也(死或或作厄道上或或有而字)使子厚在臺省時自持其身巳能如司馬刺
史時亦自不斥斥時有人力能舉之且必復用不窮(時有或作而有)
(力能方作解或能下復出解字皆非是)然子厚斥不久窮不極雖有出於人其
文學辭章必不能自力以致必傳於後如今無疑也(力以或作以力)
(或无致必二字皆非是)雖使子厚得所願爲將相於一時以彼易此孰
得孰失必有能辯之者子厚以元和十四年十一月八日卒
年四十七以十五年七月十日歸葬萬年先人墓側(十八)日(月或)
(作十月五日七月上或有秋字或无十日字)子厚有子男二人長曰周六始四歲
季曰周七子厚卒乃生女子二人皆幼其得歸葬也費皆出
觀察使河東裴君行立(費或作資)行立有節槩立然諾(下立字或作重)與
子厚結交子厚亦爲之盡竟頼其力葬子厚於萬年之墓者
舅弟盧遵遵涿(竹角切上谷有涿縣涿或作可或作為)人性謹順學問不厭自
子厚之斥遵從而家焉逮其死不去(家下或无焉字)旣往葬子厚又
將經紀其家庶幾有始終者銘曰
是惟子厚之室旣固旣安以利其嗣人(下旣字或作且)
唐故昭武校尉守左金吾衛將軍李公墓誌銘
公諱道古字某曹成王子其先王明以太宗子王曹絶輒復
封五世而至成王成王諱皐有功建中貞元間(王諱上或无成字非是)
以多才能能行賞誅爲名至今追數當時内外文武大臣成
王必在其間(或无成王字)公以進士舉及第献文輿三十卷拜校
書郎集賢斈士四迁至宗正丞憲宗即位選擢宗室迁尚書
司門員外郎以選爲利隨唐睦州刺史迁少宗正元和九年
以御史中丞持節鎮黔中十一年來朝迁鎮鄂州以鄂岳道
兵會平淮西以功加御史大夫十三年徵拜宗正轉左金吾
上即位以先朝時嘗信妄人柳泌能燒水銀爲不死藥薦之
(必或作賁經云新舊史李干墓志石本皆作泌)泌以故起閭閻氓爲刺史不效貶循
州司馬其年九月三日以疾卒于貶所年五十三(月下或有十字)長
慶元年詔曰左降而死者還其官以葬遂以其年某月日葬
于東都某縣(其年或作某年月上无某字)公三娶元配韋氏諱脩脩生子
紘紘爲進士斈(脩方並作循斈或作㪯)女貢嫁崖氏夫人隋雍州牧鄖
(音云)公叔𥙿五世孫父士佺蓬山令次配崔氏諱葯(乙角切又音約白正)
(其葉謂之葯)生綽紹綰女會嫁鄭氏季毗夫人父昭嘗爲京兆尹
今夫人韋氏無子父光憲光禄卿其葬用古今禮以元配韋
氏夫人祔而葬次配崔氏夫人於其域異墓(或无用古今礼至而葬十四字)
(非是)公宗室子生而貴富能斈問以中科取名(方无生字非是)善自傾
下以交豪傑身死賣宅以葬銘曰
太支於今其尚有封(太或作本非是尚方作上)當公弟兄未續又亡(弟兄或作)
(兄弟)其迁于南年及始衰誰黜不復而以喪歸(誰或作雖)海豊弥弥
万里于畿載其始終以哀表之
唐故朝散大夫尚書庫部郎中鄭君墓誌銘
君諱羣字弘之世爲滎陽人(君或作公)其祖於元魏時有假封㐮
城公者子孫因稱以自别(此下或有君其後也四字今按下文有君其季也此有則不應重)
(出)曾祖匡時晉州霍邑令祖千尋彭州九隴丞父迪鄂州唐
年令娶河南獨孤氏女生二子君其季也以進士選(以上方有君字)
吏部考功所試判爲上等授正字自鄠縣尉拜監察御史佐
鄂岳使裴均之爲江陵以殿中侍御史佐其軍均之徵也迁
虞部員外郎(之徵或作戸徵非是)均鎮㐮陽復以君爲㐮府左司馬刑
部員外郎副其支度使事均卒李夷簡代之因以故職留君
歲餘拜復州刺史迁祠部郎中(迁上或有方字非是)會衢州無刺史方
選人君願行宰相即以君應詔(方无會字或无方字君願行作行願者)治衢五
年復入爲庫部郎中行及揚州遇疾居月餘以長慶元年八
月二十四日卒春秋六十(或无居字)即以其年十一月二十二日
從葬於鄭州廣武原先人之墓次君天性和樂居家事人與
待交遊初持一心未嘗變節有所緩急曲直薄厚疎數也不
爲翕翕熱亦不爲崖岸斬絶之行(熱或作然斬或作嶄)俸禄入門與其
所過逢吹笙彈箏飲酒舞歌詼調醉呼連日夜不厭費盡不
復顧問(方无此上六字)或分挈以去一無所愛惜不爲後日毫髮計
留也遇其空無時客至清坐相看或竟日不能設食客主各
自引退亦不爲辭謝(看或作對看下方无或字)與之遊者自少及老未嘗
見其言色有若憂歎者豈列禦寇莊周等所謂近於道者邪
其治官守身又極謹愼不挂於過差去官而人民思之身死
而親故无所怨議哭之皆哀又可尚也初娶吏部侍郎京兆
韋肈女生二女一男長女嫁京兆韋詞次嫁蘭陵蕭儧(詞或作嗣)
(宗儧或作讃)後娶河南少尹趙郡李則女生一女二男其餘男二
人女四人皆幼嗣子退思韋氏生也(四或作一)銘曰
再鳴以文進塗闢佐三府治藹厥蹟郎官郡守愈著白(官或作中)
洞然渾樸絶瑕謫(樸或作璞)甲子一終反玄宅
唐故朝散大夫越州刺史薛公墓誌銘
公諱戎字元夫其上祖懿爲晉安西將軍實始居河東公之
四世祖嗣汾隂公諱德儒爲隋㐮城郡書佐以卒(隋上或无爲字)㐮
城有子二人皆貴其後皆蕃以大而其季尤盛官至邠州刺
史邠州諱宝胤有子九人皆有名位其最季諱縑爲河南令
以卒(縑或作謙方云世系表作縑)河南有子四人其長諱同卒官湖州長
史贈刑部尚書尚書娶吳郡陸景融女有子五人皆有名蹟
其逹者四人公於倫次爲中子仁孝慈愛忠厚而好學不應
徵舉沈浮閭巷間不以事自累爲貴常州刺史李衡遷江西
觀察使曰州客至多莫賢元夫吾得與之俱足矣(使下或无曰字)即
署公府中職公不辝譲年四十餘始脫褐衣爲吏衡迁給事
中齊映自桂州以故相代衡爲江西公因留佐映治(桂或作睦方云)
(考傳當作桂治方作始属下文非是)映卒湖南使李巽福建使柳冕交表奏公
自佐詔以公與冕在冕府累迁殿中侍御史冕使公攝泉州
冕文書所條下有不可者公輒正之冕惡其異於巳懷之未
發也遇馬揔以鄭滑府佐忤中貴人貶爲泉州别駕冕意欲
除揔附上意爲事使公按置其罪公歎曰公乃以是待我我
始不願仕者正爲此耳不許冕遂大怒囚公於浮圖寺而致
揔獄事聞遠近值冕亦病且死不得巳俱釋之冕死後使至
奏公自副又副使事於浙東府轉侍御史元和四年徵拜尚
書刑部員外郎迁河南令歷衢湖常三州刺史所至以廉貞
寬大爲稱朝廷嘉之某年拜越州刺史兼御史中丞浙東觀
察使(某年或作元和十二年正月二十二日方云前巳云元和四年此不當復出年號它銘亦无書除授月日者或)
(本非是史下方无兼字)至則悉除去煩弊儉出薄入以致和富部刺史
得自爲治無所牽制四境之内竟歲無一事公篤於恩義尽
用其禄以周親舊之急有餘頒施之内外親無疎遠皆家歸
之疾病去官長慶元年九月庚申至於蘇州以卒春秋七十
五(卒上或有病字)奏至天子爲之罷朝(或无奏至二字)贈左散騎常侍使臨
弔祭之士大夫多相弔者(大夫或作人)以其年十一月庚申葬于
河南偃師先人之兆次以韋氏夫人祔(其或作明)公凡再娶先夫
人京兆韋氏後夫人趙郡李氏皆先卒子男二人曰沂曰洽
長生九歲而幼七歲矣(沂或作泝方云世系表作泝)女四人皆巳嫁愈旣
與公諸昆弟善又嘗代公令河南公之葬也故公弟集賢殿
學士尚書刑部侍郎放屬余以銘(故字疑當在上文公之字上刑或作兵)其文
曰
薛氏近世莫盛公門公倫五人咸有顯聞公之初志不以事
累(或作不累以事)僶俛以隨亦貴於位無怨無惡中以自寶(或作中人以自)
(方云此文四句一韻古音寶与壽叶寶或作貴或作實)不能百年曷足謂壽公宜有後
有二稚子其祐成之公食廟祀
朱文公校昌黎先生集卷之三十二
