朱文公校昌黎先生集卷之二(考異音釋附)
古詩
北極一首贈李觀
北極有羇羽南溟有沈鱗川源浩浩隔影響兩無因風雲一
朝會變化成一身誰言道里遠(里方作理非是陶詩云不怨道里長正作里)感激
疾如神我年二十五求友昧其人哀歌西京市乃與夫子親
所尚苟同趨(尚或作向趨方云孟子云三子者不同道其趨一也注趨讀如趣)賢愚豈異倫
方爲金石姿萬世無緇磷(音鄰)無爲兒女態(兒女或作女兒非是)燋悴悲
賤貧
此日足可惜一首贈張籍
(洪曰此詩雜用韻又疊用韻歐陽公云退之工於用韻得寬韻則波瀾橫溢泛入傍韻如此日足可)
(惜之類是也得窄韻則不復旁出因難見巧如病中贈張十八之類是也)
此日足可惜此酒不足嘗(不足或作不可)捨酒去相語(去方作須今按湏字無)
(理或是復字傳寫誤𡭗)共分一日光念昔未知子孟君自南方自矜有
所得言子有文章我名屬相府欲往不得行(或作驤)思之不可
見百端在中腸維時月魄死冬日朝在房(韓曰朝旦也月令孟冬之月日在房)
驅馳公事退聞子適及城(或作墻方云此詩視古用韻不入今韻者多爲後斈以意妄改吳才)
(老云詩人用行字韻二十有五無叶今讀者此詩後用東去趍彭城諒知有所成皆庚韻也何獨於此疑之)命車
載之至引坐於中堂開懷聽其說往往副所望(音亡)孔丘殁巳
遠仁義路久荒紛紛百家起詭怪相披猖(乱也)長老守所聞後
生習爲常少(詩詔切)知誠難得純粹古巳亡(古一作固)譬彼植園木
有根易爲長留之不遣去館置城西旁歲時未云幾浩浩觀
湖江(未或作来江或作湘非是方云植園木以喻籍之始从斈也觀湖江以喻其成也)衆夫指之笑
謂我知不明兒童畏雷電魚鼈驚夜光州家舉進士選試繆
所當馳辭對我策章句何煒(音偉光也)煌相公(董晉也)朝服立工席
歌鹿鳴禮終樂亦闋(苦穴切終也記曰爵卒而楽闋)相拜送於庭之子去須
臾赫赫流盛名竊喜復竊嘆(竊喜復或作慷慨仍)諒知有所成人事安
可恒奄忽令我傷聞子高第日正從相公喪(孫曰正元十五年高郢知㪯籍)
(登第是歲三月晉卒愈護其喪行)哀情逢吉語倘怳(上音敞下許昉切𥙷注相如曰聽敞怳而亡聞)
(注耳不諦也惝或作敞方云楚詞遠遊作惝怳相如傳作敞怳)難爲雙暮宿偃師(縣名今在洛州)
西徒展轉在牀(諸本作展轉在空床仐按或當从諸本)夜聞汴州亂遶壁行徬
徨我時留妻子(時留或作乃弃)倉卒不及將相見不復期零落甘所
丁驕兒未絶乳念之不能忘忽如在我所(或作其側所或作前或作側)耳
若聞啼聲中途安得返一日不可更俄有東來說我家免罹
殃乘船下汴水東去趨彭城(徐州地孫曰公妻子先在徐州)從喪朝至洛(方無)
(朝字洛下有陽字今按朝至洛盖用洛誥語又下文云日西入軍門則此當作朝至洛明矣)還走不及停
(還或作旋)假道經盟津出入行澗岡日西入軍門羸馬㒹且僵(音姜)
(什也)主人願少留延入陳壷觴卑賤不敢辭忽忽心如狂飲食
豈知味絲竹徒轟轟平明脫身去决若驚鳬翔黃昏次汜(音似)
(汜水在河南城皐縣)水欲過無舟航(過或作濟)號呼久乃至夜濟十里黃中
流上灘潬(灘方作沙潬或作澤方云郭璞曰江東人呼水中沙堆為潬潬即灘也今按下句便有沙字恐只)
(當作灘二字複出如上句言舟航之類)沙水不可詳驚波暗合沓星宿爭翻芒
轅馬蹢躅鳴(諸本或作馬乏復悲鳴或作馬蹢濁鳴悲)左右泣僕童甲午憩時門
(左傳昭十九年鄭大水龍鬪于時門之外洧渊杜氏注云時門鄭城門也)臨泉窺闘龍東南出陳
許陂澤平茫茫(方作茫茫平云用古䪨今按此詩固用古䪨然皆因其語势之自然未嘗作意捨此而)
(用彼也諸本只作陂澤平茫茫韵諸語恊本無不可若作陂澤茫茫平却斍不響不應以欲用古韵之故牽挽而強就之)
(也又按别本平或作路而或作何者語意尤勝讀者詳之)道邊草木花紅紫相低昂百里
不逢人角角雄雉鳴(角方云音谷見集韵雄雉或作雉雛)行行二月暮乃及徐
南疆下馬步堤岸上船拜吾兄(洪曰公有三兄皆早世見於集中者雲卿之子俞紳卿之)
(子岌皆公從兄或曰吾兄謂張籍非也)誰云經艱難(艱或作險)百口無夭殤(或作横方云楚)
(詞強死者為國殤三字全語亦見列子)僕射南陽公(張建封也)宅我睢(音綏水名在徐州孫云二)
(月末公至徐州泗濠節度使張建封以公爲節度推官祝曰公與孟東野書云主人與余有故居余符離睢上即此也)
水陽篋中有餘衣盎(烏浪切盆也)中有餘糧閉門讀書史(讀或作閱)䆫
戸忽巳凉(諸本多作清風䆫戶凉或作䆫戶風已涼或作䆫戶清風凉今按公以二月末到徐不知此詩何)
(時作若夏即當作清風䆫戶凉若秋即當作䆫戶風巳凉)日念子來遊子豈知我情别離
未爲久辛苦多所經對食每不飽共言無倦聽連延三十日
晨坐逹五更我友二三子(友方作有)宦遊在西京東野窺禹穴李
翶觀濤江蕭條千萬里會合安可逢淮之水舒舒楚山直叢
叢子又捨我去我懷焉所窮(焉或作安)男兒不再壯百歲如風狂
(方作狂風今按方亦強用古韻之過不如只作風狂語势尤徤)高爵尚可求無爲守一鄕
幽懷
幽懷不能寫(能或作可)行此春江潯(音尋水涯選弭節乎江潯)適與佳節會士
女競光隂凝䊋耀洲渚繁吹蕩人心(人方作神非是)閒關林中鳥亦
知和爲音(諸本作知時爲和音非是然今本疑亦有誤或恐爲是其字)豈無一罇酒自酌
還自吟但悲時易失四序迭相侵我歌君子行視古猶視今
君子法天運
君子法天運四時可前知(可或作每)小人惟所遇寒暑不可期利
害有常勢取捨無定姿焉能使我心皎皎遠憂疑
落葉一首送陳羽(或作葉落篇首同非是)
落葉不更息斷蓬無復歸飄颻終自異邂逅暫相依悄悄深
夜語悠悠寒月輝誰云少年别流淚各霑衣
歸彭城
天下兵又動太平竟何時訏(音吁大也)謨者誰子無乃失所宜前
年關中旱閭井多死飢(方作饑)去歲東郡水(郡或作洛方云非也舊紀貞元十五)
(年秋鄭滑大水)生民爲流屍上天不虚應禍福各有隨我欲進短策
無由至彤墀(彤或作丹)刳肝以爲紙瀝血以書辭上言陳堯舜下
言引龍䕫言詞多感激文字少葳蕤(上音逶下音緌盛皃選文物共葳蕤葳或作萎)
(方云紛葳蕤以馺遝見陸機文賦今按葳蕤巳見楚詞)一讀巳自怪再尋良自疑食芹
(說文芹楚葵也列子宋有出大自曝於日謂其妻曰負日之暄人莫知者以献吾君將有重賞又有喜食芹者對鄕豪稱)
(之鄕豪取而嘗之蜇於口慘於腹衆哂而怨之其人大慙晉山濤為吏部郎㪯嵇康自代康恨不知巳移書責之曰野人)
(有快炙背而美芹欲献之至尊雖有區區之意亦巳疎矣願足下勿似之)雖云美獻御固巳癡緘
封在骨髓耿耿空自竒昨者到京城屢陪高車馳周行多俊
異議論無瑕疵見待頗異禮未能去毛皮到口不敢吐徐徐
俟其巇(虚宜切楊子曰巇可抵乎巇罅隙也)歸來戎馬閒驚顧似羈雌(孤雌也枚乘曰)
(日暮則迷鳥羈雌宿焉)連日或不語終朝見相欺(相方作我見相或作相見今按此三家)
(三本疑皆有誤)乘閒輙騎馬茫茫詣空陂遇酒即酩酊君知我爲誰
醉後
煌煌東方星柰此衆客醉初喧或忿爭(或作紛爭方作爭紛)中静雜嘲
戲(雜或作惟方云雜以嘲戲選典論全語)淋漓身上衣(漓或作浪)顚倒筆下字人生
如此少酒賤且勤置
醉贈張秘書
(方云今本下或注徹字徹元和四年進士此詩元和初作徹猶未第公五六年間皆在東都此詩盖)
(在長安日作非徹也)
人皆勸我酒我若耳不聞今日到君家呼酒持勸君爲此座
上客(方作士非是)及余各能文君詩多態度藹藹春空雲東野動
驚俗天葩吐竒芬張籍學古淡軒鶴避雞群(鶴方及諸本皆作昂今按此)
(言張籍斈古淡而不驚於綺靡如以乘軒之鶴而反避雞羣也又軒鶴乃與天葩之句相偶)阿買(趙堯夫曰或問)
(魯直阿買是退之何人荅云退之姪必有據而云)不識字頗知書八分(樊曰秦壞古文有八體其)
(一隷書今八分也)詩成使之寫亦足張吾軍所以欲得酒爲文俟其
醺酒味旣冷冽酒氣又氛氲(上音芬下於云切祝云氣也冷或作冷氣或作煙氛或作氤方)
(云氛氲盛皃字見選雪賦)性情漸浩浩諧笑方云云此誠得酒意餘外徒
&KR0813;紛(亂也)長安衆冨兒盤饌羅羶葷(音熏臭菜)不解文字飲惟能醉
紅裙雖得一餉樂有如聚飛蚊今我及數子固無蕕與薰險
語破鬼膽(補注開元天寳遺事李果爲洛陽令有劉兼者過其境夜聞人外語声曰古今正人李令是也见其)
(行事令人破瞻開戶視之無物乃鬼神也)高詞嫓(匹詣切祝曰爾雅妃嫓也注相偶嫓也嫓或作動)皇墳
至寳不雕琢(或作瑑)神功謝鋤耘方今向太平元凱承華勛吾
徒幸無事庶以窮朝曛(音薰日入也)
同冠峽
南方二月半春物亦巳少維舟山水間晨坐聽百鳥宿雲尚
含姿朝日忽升曉羇旅感和鳴囚拘念輕矯(和鳴或作陽和方云和鳴輕矯)
(皆指百鳥而言也)潺湲淚久迸(久或作交)詰曲思增繞行矣且無然蓋棺
事乃了
送惠師
惠師浮屠者乃是不羇人(鄒陽上吳王書使不羇之士與牛馬同皂注不羇無所拘繫也又司)
(馬迁傳少負不羇之才)十五愛山水超然謝朋親(或作同隱淪)脫冠翦頭髮
(頭或作短按下對蹤塵當作頭髮)飛步遺蹤塵(飛或作孤)發跡入四明梯空上秋
旻遂登天台望(韓日天台山名在台州)衆壑皆嶙峋(上音鄰下音荀深崖皃選階楯峋嶙)
鯨戲側脩鱗自來連州寺曾未造城闉(音因詩出其闉闍闉城上重門)日攜
青雲客(青或作春方云李白詩多用青雲客字)探勝窮崖濱太守邀不去(或作往或)
(作得)羣官請徒頻(或作其志信不羣)囊無一金資翻謂富者貧(謂或作爲)昨
日忽不見我令訪其鄰奔波自追及(波或作走)把手問所因顧我
却興歎(我却或作却我)君寧異於民離合自古然辭别安足珍吾聞
九疑好(𥙷注山海經曰蒼梧之川其中有九疑山漢武廵狩祀舜于此孫曰其山九疑相似故名九疑韓曰九疑)
(山在零陵營道縣零陵今永州而營道則隷道州矣)夙志今欲伸(欲或作願)斑竹啼舜婦清
湘沈楚臣衡山與洞庭此固道所循尋崧方抵洛歴華遂之
秦浮游靡定處偶往即通津吾言(孫曰公自謂)子當去子道非吾
遵江魚不池活野鳥難籠馴吾非西方教憐子狂且醇吾嫉
惰遊者憐子愚且諄(章倫切誠也)去矣各異趣何爲浪霑巾(浪或作淚)
送靈師
佛法入中國爾來六百年齊民逃賦役高士著幽禪官吏不
之制紛紛聽其然(制或作禁紛紛或作紛紜)耕桑日失隷朝署時遺賢靈
師皇甫姓胤胄本蟬聮(孫曰㣧継也胄系也謂姓氏所出蟬聮連續之皃𥙷注南史宋王鈞七葉)
(之中爵位相継人人有集沈約語人云自開闢以來未有爵位蝉䏈人才相継如王氏之盛者)少小涉書史
早能綴文篇中間不得意失跡成延遷逸志不拘教軒騰斷
牽攣圍碁鬪白黑生死隨機權六博在一擲梟盧叱迴旋(梟或)
(作呼或作&KR2491;楚辝宋玉招䰟菎蔽象碁有六博王逸注云投六箸行六碁故爲六博也宋劉𥙿與劉毅樗蒲毅以爲不能)
(𥙿惡之因按五木旣而四子俱黑其一子轉躍未定𥙿厲声喝之即成盧毅意殊不快也宋玉招䰟有成梟而牟呼五白)
(梟勝也社詩袒跣不肯成梟盧廣韵&KR2491;子樗蒲采名唐李文公集五木經甿采六開塞搭秃撅&KR2491;則裊宜從&KR2491;)戰詩
誰與敵浩汗横戈鋋(音延小矛戰詩或作爭戰或作文戰或作詩戰方云戰詩戰文唐人語也白樂)
(天戰文重掉鞅刘夢得戰文矛戟深誰与方作与誰非是)飲酒盡百&KR0678;(側眼切杯也)嘲諧思逾
鮮(&KR0678;或作醆或作琖後放此逾或作愈)有時醉花月高唱清且緜(高唱清或作清唱高)四
座咸寂默杳如奏湘絃尋勝不憚險黔江(黔州有黔江縣)屢洄沿(上音)
(回下音緣泝流而上曰洄從流而下曰沿)瞿塘五六月驚電讓歸船(讓或作攘非是姚令威云)
(譲責怒也方云此只謂歸舟急於驚電耳譲如厥大誰與譲之讓)怒水忽中裂千尋墮幽泉
(尋或作潯今按潯與尋同)環迴勢益急仰見團團天(下團字一作圓)投身豈得
計性命甘徒捐浪沬蹙翻涌漂浮再生全同行二十人(二諸本作)
(三)䰟骨俱坑填靈師不掛懷冒涉道轉延開忠二州牧(方云魏道)
(輔謂二牧韋處厚白居易也二公出守在元和末此詩作於貞元二十年間攷其時非也)詩賦時多傳失
職不把筆珠璣爲君編強留費日月密席羅嬋娟昨者至林
邑使君數開筵逐客三四公盈懷贈蘭荃(音詮香草)湖游泛漭沆
(上音莽下胡朗切深大也西京賦滄也漭沆湖或作湘方云此言在林邑日非相地也今按湖游對溪宴乃切)溪
宴駐潺湲别語不許出行裾動遭牽鄰州競招請書札何翩
翩十月下桂嶺(縣名在賀州)乘寒恣窺緣落落王員外爭迎獲其
先自從入賓館占恡久能專吾徒頗攜被(頗或作或被或作之)接宿窮
歡妍聽說兩京事分明皆眼前縱横雜謠俗瑣屑咸羅穿材
調眞可惜朱丹(韓曰陶徽詩對酒展塵編朱黃加釋注孫曰磨研猶琢磨也)在磨研方將
歛之道且欲冠其顚韶陽李太守高步陵雲煙得客輒忘食
開囊乞繒錢(繒或作緡)手持南曹叙(唐制吏部員外郎一人掌判南曹王仲舒自吏部員外郎)
(貶方云謂王員外仲舒也墓志云所為文章無世俗氣)字重青瑶䥴(子全切祝曰鑚也斲也)古氣
參彖繫(方作象今按杜詩前哲垂彖繫)高標摧太玄維舟事干謁披讀頭
風痊(音詮孫曰典略曰張繡反曹操令記室陳琳草檄檄成呈太祖太祖先苦頭風是日疾發讀琳所作而愈翕然)
(起日此愈我病)還如舊相識(還如或作頗似)傾壷暢幽悁(於緣切祝曰憂悒也通也詩中心悁)
(悁)以此復留滯歸驂(音參驂馬)幾時鞭
縣齋有懷
少小尚竒偉平生足悲吒(陟駕切嘆也郭璞詩撫心獨悲吒)猶嫌子夏儒肯
學樊遲稼事業窺皐稷(或作稷卨)文章蔑曹謝濯纓起江湖綴珮
雜蘭麝悠悠指長道去去策高駕誰爲傾國媒(樊曰漢李延年傳北方有)
(佳人絶世而獨立一頋傾人城再顧傾人國上嘆息日世豈有此人乎平王公主因言延年有女弟上召見實妙䴡善舞)
(由是得幸是爲李夫人)自許連城價(樊曰史記連城謂十五城秦所以易趙璧者史記)初隨計
吏貢屢入澤宫射雖免十上勞(韓曰戰國策蘇秦說秦惠王書十上而說不行資用乏絶)
(去秦而歸)何能一戰霸(能或作曾)人情忌殊異世路多權詐(多或作重)蹉跎
顔遂低摧折氣愈下冶長信非罪侯生(侯嬴也孫曰史記魏有隱士侯嬴公子無)
(忌虚左迎之嬴有客朱亥在市屠中嬴引車入市見之其客睥睨久立徒騎皆竊駡侯生)或遭罵懷書出
皇都銜淚渡清灞(音霸灞水也選控灞乘滻)身將老寂寞志欲死閑暇朝
食不盈腸冬衣纔掩髂(枯駕切祝曰腰骨前漢折脅拉髂)軍書旣頻召戎馬
乃連跨大梁從相公彭城赴僕射弓箭圍狐兔絲竹羅酒䏑
兩府變荒凉(荒或作炎方云此言董晉張建封相継殂謝也)三年就休假求官去東
洛(去或作來或作去官來東洛方云此謂貞元十五十六年冬如京調官也)犯雪過西華塵埃紫
陌春(韓曰唐人樂府云紫陌青門三十六宫春晝永)風雨靈臺夜名聲荷朋友援引
乏姻婭(音亜孫曰𡭗雅两壻相謂曰婭)雖陪彤庭臣(雖方作偶或作仰陪或作偶皆非是孫曰彤庭)
(丹墀謂御史也)詎縱青冥靶(音霸轡革王襃曰王良執靶冥或作雲)寒空聳危闕曉色
曜脩架捐軀辰在丁鎩(所介切鳥羽病也選鵉翮有時鎩)翮時方䄍(音乍年終祭公)
(貶山陽以其年十二月)投荒誠職分領邑幸寬赦湖波翻日車(韓曰淮南子日)
(乘車駕以六龍羲和爲御杜詩西江浸日車)嶺石坼天罅(虚訝切孔也)毒霧恒熏晝炎
風每燒夏雷威固巳加颶勢仍相借氣象杳難測聲音吁可
怕夷言聽未慣越俗循猶乍(循或作脩非是)指摘兩憎嫌睢盱(上音墮下)
(音吁視上逆皃祝曰視不明也列子老子而睢睢而盱盱而誰與居)互猜訝祗緣恩未報豈謂
生足藉嗣皇(永正元年順宗即位)新繼明(新方作帝非是)率土日流化惟思滌
瑕垢長去事桑柘斸(陟玉切斫也)嵩開雲扄壓潁抗風榭禾麥種
滿地梨棗栽繞舍兒童稍長成雀鼠得驅嚇(音罅詾嚇莊子鴟得腐鼠鵷雛)
(過之仰而視之日嚇注怒而拒物声)官租日輸納村酒時邀迓閑愛老農愚歸
弄小女姹(陟駕切少女也後漢姹女工數錢)如今便可爾何用畢婚嫁(樊曰後漢)
(向平字子平隱居不仕建武中男女嫁娶畢敕官事勿相罔當如我死也)
合江亭
(諸本作題合江亭寄刺史鄒君方从閤杭蜀本篇内三處注文亦用蜀本孫曰亭在衡州負郭今)
(之石鼓頭即其地也地形特異崛起於二水之間旁有朱陵仙府唐人題刻散滿岩上公自陽山量移江)
(陵過衡山)
紅亭枕湘江(紅或作江方作洪今按歐本作紅鮑云當作紅其作洪者声存而字訛也)蒸水會
其左瞰臨眇空闊綠淨不可唾維昔經營初邦君實王佐(洪曰)
(謂故相斉映所作)翦林遷神祠買地費家貨(費或作匱)梁棟宏可愛(宏或作横)
結構麗匪過伊人去軒騰兹宇遂頽挫老郎來何暮高唱久
乃和(洪曰謂字文炫又增其制)樹蘭盈九畹(音宛楚辝予旣滋蘭之九畹)栽竹逾萬个
(或作箇方云史記貨殖傳竹竿万个古書皆作个字漢功臣表始出箇字)長綆汲滄浪(音郎)幽蹊下
坎坷(口个切坎坷地不平)波濤夜俯聽雲樹朝對卧初如遺宦情終乃
最郡課人生誠無幾(誠方作成非是)事往悲豈柰(乃个切語助或作那)蕭條緜
歲時契闊繼庸懦勝事誰復論醜聲日巳播中丞黜凶邪天
子閔窮餓君侯至之初閭里自相賀淹滯樂閑曠勤苦勸慵
惰爲余掃塵階(塵方作東非是)命樂醉衆座窮秋感平分新月憐半
破願書巖上石勿使泥塵涴(烏卧切泥着物也泥塵或作塵泥)
陪杜侍御遊湘西兩寺獨宿有題一首因獻楊常侍
(諸本無兩字及一首因三字楊常侍憑也時觀察湖南)
長沙千里平勝地猶在險况當江闊處斗起勢匪漸深林高
玲瓏(上音苓下音籠玉声也一曰明皃)青山上琬琰(以冉切青玉也上或作生)路窮臺殿
闢佛事煥且儼剖竹走泉源開廊架崖广(音&KR0770;因岩爲屋廊一作廓)是時
秋之殘(之或作初)暑氣尚未歛羣行忘後先朋息棄拘檢(朋或作困)客
堂喜空凉(空或作風)華榻有清簟澗𬞞煑蒿芹水果剥菱芡(音儉雞頭)
伊余夙所慕陪賞亦云忝幸逢車馬歸獨宿門不掩山樓黑
無月漁火燦星點夜風一何喧杉檜屢磨颭(聀琰切風動物也磨或作摩方)
(云古摩磨通)猶疑在波濤怵惕夢成魘(於琰切睡中魘)静思屈原沈遠憶
賈誼貶椒蘭(離騷經注蘭楚懷王弟司馬子蘭椒楚大夫椒也)爭妬忌絳灌共䜛謟
誰令悲生腸坐使淚盈臉翻飛乏羽翼(乏或作摧)指摘困瑕玷(困或)
(作因非是)珥(音餌曹植戴蝉珥貂珥插也漢官儀曰侍中冠金蝉有貂韓曰珥貂分陜謂楊以常侍鎮長沙)貂藩
維重政化類分陜禮賢道何優奉己事苦儉大厦棟方隆巨
川檝行剡(音琰銳利行或作初)經營誠少暇遊宴固已歉(歐本行歉俗字當作慊方)
(云古書歡欣之類或从心或从欠多通用)旅程愧淹留徂歲嗟荏苒平生每多感
柔翰遇頻染展轉嶺猿鳴曙燈青睒睒(音陜燈方作光𦦨𦦨或作𦦨𦦨今按曉)
(光不青作灯是也)
岳陽樓别竇司直(竇庠時以武昌幕權岳州)
洞庭九州閒厥大誰與讓南匯羣崖水(匯或作維)北注何奔放瀦
爲七百里吞納各殊狀自古澄不清環混無歸向炎風日搜
攪幽怪多冗長(音仗選陸機曰故無取乎冗長)軒然大波起宇宙隘而妨(音訪)
(妨礙也玉篇云害也一作放)巍峩拔嵩華騰踔較健壯(踔或作躍方云選吳都賦騰踔飛超)
聲音一何宏轟輵車萬兩(輵諸本作&KR2979;或作揭方定作輵云丘葛切車声也楊雄羽獵賦所謂)
(皇車幽輵是也杭蜀本作渴盧仝月蝕詩亦有推蕩轟渴不知唐人何以訛輵爲渴也今本多作磕砰磅轟磕上林賦語)
(磕与輵音義一也)猶疑帝軒轅張樂就空曠蛟螭(音摛无角如龍而黃)露筍簴
縞練吹組帳(組或作祖今按鮑昭詩組帳揚春風)鬼神非人世節奏頗跌踼
(上徒結切下徒浪切放逸也)陽施見誇麗隂閉感悽愴(感或作咸)朝過宜春口
(袁州唐日宜春郡)極北缺堤障(過或作迴北方作地)夜䌫巴陵洲(岳州唐曰巴陵郡)叢
芮(而銳切草生皃)纔可傍(蒲浪切近也)星河盡涵泳俯仰迷下上餘瀾怒
不巳喧聒鳴甕盎明登岳陽樓輝煥朝日亮飛廉(風伯)戢其威
清晏息纖纊(音曠纖纊細綿也息或作自方云按海賦輕塵不飛纖羅不動息字爲勝)泓(烏宏切水深)
澄湛凝綠物影巧相況江豚時出戲(說文江豚一名鱄䱐欲風則踊)驚波忽
蕩瀁(波或作没)時當冬之孟隙竅縮寒漲前臨指近岸側坐眇難
望滌濯神魂醒幽懷舒以暢主人孩童舊(孩童一作童孩)握手乍忻
悵憐我竄逐歸相見得無恙(音漾病也李陵曰霍与上官无恙乎)開筵交履舄
(韓曰史滑稽傳履舄交錯杯盤狼藉)爛漫倒家釀(音讓劉曰見何次道飲酒使人欲傾家釀)杯行
無留停(或作停留)高柱(補注琴柱)送清唱中盤進橙栗投擲傾脯歡
窮悲心生婉孌不能忘(音望)念昔始讀書志欲干覇王(于放切二)屠
龍(莊子朱萍漫斈屠龍於支離益殫千金之家三年後成而无所用其巧)破千金爲藝亦云亢
(孫曰高也)愛才不擇行觸事得䜛謗前年出官由(或作日以前卷上&KR1389;豈其由之)
(語推之作由者是但恐此與彼語意不同則只作日亦通)此禍最無妄公卿採虚名擢拜
識天仗姦猜畏彈射(食亦切公時爲御史爲王叔文之黨所排逐)斥逐恣欺誑新
恩移府庭(移或作趨)逼側(潘岳曰駢闐偪側又子虚賦云偪側秘節)厠(間也)諸將于嗟苦
駑緩但懼失宜當追思南渡時魚腹甘所葬嚴程迫風帆劈
箭(上音僻又轉麥切說文劈破也)入高浪顚沈在須臾忠鯁誰復諒生還真
可喜剋巳自懲創(剋或作刻)庶從今日後粗識得與喪事多改前
好趣有獲新尚誓耕十畒田不取萬乘相細君知𧖟織稚子
巳能餉行當掛其冠生死君一訪
送文暢師北遊
昔在四門館晨有僧來謁(補注聞見錄云歐陽公於詩主退之不主子美劉仲原父每不然之)
(公日一美老夫清晨梳白頭玄都道士來相訪有俗氣退之决不道也仲原父曰亦退之昔在四門館晨有僧來謁句之)
(類耳公賞其辯)自言本吳人少小學城闕巳窮佛根源粗識事輗(五雞)
(切)軏(五骨切車轅端曲木)攣拘(漢鄒陽書能越挛拘之語潘安仁賦陋吾人之拘挛)屈吾眞(或作身)
戒轄(胡轄切車軸頭鐡左氏巾車脂轄詩云載脂載轄)思遠發薦紳秉筆徒聲譽耀
前閥(音罰閥閱家世也後漢声榮光耀於門閥)從求送行詩(求或作來)屢造忍顛蹶今
成十餘卷浩汗羅斧鉞先生(公自謂)閟窮巷未得窺剞劂(上居綺切)
(下音厥祝曰刻鏤刀也淮南子剞劂无跡人巧之妙楚詞握剞劂而不用揚雄甘泉賦般僅棄其剞劂或云剞作剞字見)
(傅毅琴賦當考)又聞識大道何路𥙷剠刖(剠与黥同莊子庸詎詎造物者不息我剠而𥙷我劓)
(韓曰公詩意謂文暢旣祝髮為僧欲𥙷其剠則而反之初庸可得乎)出其囊中文滿聽實清越
謂僧當少安草序頗排訐上論古之初所以施賞罰下開迷
惑胷窙豁斸株橜(音掘株橜木根列子吾處若橜株抅注橜株抅斷木也言序所以排訐釋氏而告以)
(聖人之道者如以刃而&KR1263;株橜也方云何遜詩窙豁下岩呀窙音孝氣上烝也校本一用西京賦作孝豁恐非今按一)
(本作豁注云開逹貌西京賦李善无注而篇韻以為宫殿貌祝氏音義作豁開逹貌潘岳登虎牢賦幽谷豁以窙寥)
(今亦末詳孰是且从方氏作孝)僧時不聽瑩(莊子是黃帝之所聽瑩也䟽聽瑩疑惑皃不聽瑩則無所疑矣)
(此所以若飲水救渴也)若飲水救暍(音謁傷暑也或作渴方云公詩用今韻者未嘗逾韻此詩三十三韻)
(不應獨旁取此一韻个按方說不知何以見此詩用今韻當考)風塵一出門時日多如髮
三年竄荒嶺守縣坐深樾(音日兩木交隂之下日樾)徵租聚異物(或作物異非是)
詭製怛巾韈(製或作制怛或作恒方云恒驚也)幽窮共誰語(共或作与)思想甚含
噦(於月切逆氣礼記噦噫)昨來得京官照壁喜見蝎(音歇韓曰江南舊元蝎樊曰蘇内翰)
(謫黃州五年離泗州北行岸上聞騾䭾声欣然日不聞此声久矣退之照壁喜見蝎不虚語也)况逢舊親識
(或作識知親或作相)無不比鶼(音兼𡭗雅曰南方有比翼鳥不比不飛其名謂之鶼公竄逐新歸見蝎猶喜况)
(相識乎无不比之鶼蟨矣)蟨(音厥見後岠虚注)長安多門戶弔慶少休歇而能勤
來過重惠安可揭(孫曰㪯也重惠或作惠重方云母丘檢詩憂責重山岳誰能爲我擔与此義同)當
今聖政初恩澤完&KR1786;狘(上許出切下許月切祝曰飛走皃記鳳以爲畜故鳥不獝麟以爲畜故獸)
(不狘完或作寬)胡爲不自暇飄戾逐鸇鷢(其月切似鷹尾上白善捕鼠)僕射領北
門威德壓胡羯(音訐胡種)相公鎮幽都竹帛爛勲伐酒埸舞閨姝
獵騎圍邊月(韓曰李恢秋月詞云邊月破鏡飛)開張篋中寳自可得津筏(音伐)
(海中浮)從兹冨裘馬寧復茹藜蕨(音厥)余期報恩後謝病老耕垡
(音伐孫曰耕起士謂之垡祝曰与撥同國語王耕二撥)庇身指蓬茅逞志縱獫(方驗切大長喙)
猲(許竭切祝曰短喙犬日猲出𡭗雅詩曰載獫猲猲)僧還相訪來山藥煑可掘
答張徹
(筆墨間錄劉澗云答張徹一詩尤竒䴡)
辱贈不知報我歌爾其聆首叙始識面次言後分形道途緜
萬里日月垂十齡浚郊(浚音峻孫曰正元十五年宣武軍乱殺留後陸長源)避兵亂雎
岸(是歲公至彭城節度使張建卦居之於睢水上)連門停(諸本作庭閤本作停而方从諸本按停猶居也上)
(對乱字宜用停字乃的後又有洞庭字或未必重押也)肝膽一古劒波濤兩浮萍漬墨
竄舊史磨丹注前經義苑手祕寳文堂耳驚霆暄晨躡露舄
暑夕眠風櫺結友子讓抗請師我慙丁初味猶噉(与啖同祝日顧愷之)
(啖蔗從尾至本云漸入佳境)蔗遂通斯建瓴(上紀偃切下音零見漢高纪注瓴盛水瓶也居高屋之上)
颷(卑遥切風也韓曰楚詞忽飈騰兮浮雲)颭伶俜(普丁切補注伶傳行不正選少伶俜而偏孤)悔狂
巳咋(音責囓也)指垂誡仍鐫銘峨豸(宅買切祝曰獬豸獸似牛而一角知曲直善觸御史冠用)
(之)忝備列伏蒲(孫曰元帝欲廢太子史丹伏青蒲上泣涕諫帝)愧分經(孫曰分别涇渭以明清濁)
微誠慕横草(孫曰漢終軍云軍无横草之功横於草野謂戰也)瑣力摧撞筳(音廷孫曰東方)
(朔傳以𬋩窺天以蠡測海以筳橦鍾从丱恐未是諸本筳从艸方云當从竹繀絲筦也見東方朔客難)疊雪走
商嶺飛波航洞庭下險疑墮并守官類拘囹(音令圄也官或作宮)荒餐
茹獠(音老祝曰夷别名孫曰獠南夷蠱虫毒自峩豸下皆言自監察御史貶陽山時事)蠱幽夢感湘
靈刺史肅蓍蔡(孫曰言刺史爲人所信肅如蓍蔡蔡大龜也)吏人沸蝗螟(音冥)點綴
簿上字趨蹌閤前鈴(補注羊祜出鎮南夏鈴閤之下侍衛不過十數人)頼其飽山水
得以娛瞻聽紫樹雕斐斖(音尾祝曰文色皃選彤雲斐尾以翼檽彤一作雜)碧流滴
瓏玲映波鋪遠錦插地列長屏愁狖(余救切祝曰狖形似猿)酸骨死(或作)
(怨)怪花醉魂馨潜苞絳實坼幽乳翠毛零(乳或作孔)赦行五百里
月變三十蓂(音冥孫曰世紀堯時有草夾階而生於庭隨月凋榮每月朔日生一莢至望則落一莢月小則)
(餘一莢)漸階羣振鷺入學誨螟蛉(音苓桑上青虫也楊子以喻七十子肖仲尼元和六年公)
(自江陵法曹召爲國子博士故云)苹甘謝鳴鹿罍滿慙罄缾問冏抱瑚璉飛
飛聮鶺鴒魚鬛欲脫背(孫云言將化爲龍)虬光(或云劒也)先照硎(光先或作精光)
豈獨出醜類方當動朝廷勤來得晤語勿憚宿寒廳
薦士
(薦東野於鄭餘慶也東野正元十一年爲溧陽尉時鄭餘慶尹河南公作是詩薦之)
周詩三百篇雅麗理訓誥(雅䴡或作䴡雅理或作埋今按二字皆未安恐必有誤)曾經
聖人手議論安敢到五言出漢時蘇李(韓曰選李陵与蘇武詩注云五言詩自陵)
(始也)首更號東都漸瀰漫(大皃)派别百川導(孫曰謂風雅之体如百川之分也)建
安能者七(孫曰建安漢献帝年號典論曰今之文人孔融陳琳王粲徐幹阮瑀應瑒劉楨斯七予者於斈无所)
(遺於辝无所假)卓犖變風操(孫曰風謂風雅操琴操之類亦詩也)逶迤抵晉宋氣象日
凋耗中間數鮑謝(孫曰謝靈運謝朓或日二謝通称鮑昭字明遠謝朓字玄暉李觀評孟郊詩云平處)
(下顧二謝)比近最清奥齊梁及陳隋衆作等蟬噪搜春摘花卉㳂
襲傷剽(強最也)盗國朝盛文章子昂(補注薦士詩与送東野序盛言子昂李杜餘皆不在)
(其列)始高蹈勃興得李杜萬類困陵暴後來相繼生亦各臻閫
奥(或作方云舊本作奥今本以重韵誤刊也班固傳究先聖之閫奥)有窮者孟郊受材實雄
驁(音傲敖也)冥觀洞古今象外逐幽好横空盤硬語(横空或作縱横)安帖
力排奡(孫曰論語奡盪舟言多力能陸地行舟𥙷注臨川云吟詩各有所得清水出芙蓉天然去彫飾此李白所)
(得也或看翡翠蘭苕上未掣鯨鯢碧海中此杜甫所得也橫空盤硬語安帖力排奡此韓愈所得也)敷柔肆紆
餘(屈曲皃古詩日山澤紛紆餘)奮猛卷海潦榮華肖天秀捷疾逾響報(捷或)
(作健逾或作愈)行身踐規矩甘辱恥媚竈孟軻分邪正眸子看瞭眊
杳然粹而清(或作精)可以鎮浮躁酸寒溧(音栗宣州)陽尉五十幾何
耄孜孜營甘旨辛苦久所冒俗流知者誰指注競嘲慠聖皇
索遺逸髦士日登造廟堂有賢相(鄭餘慶也)愛遇均覆燾况承歸
與張(郊嘗爲歸登張建封所知)二公迭嗟悼青冥送吹嘘強箭射魯縞(音槁)
(韓曰漢韓安國傳強努之末力不能穿鲁縞孫曰縞素也曲阜之俗善作之尤爲輕師故曰魯縞)胡爲久無
成使以歸期告霜風破佳菊嘉節迫吹帽念將决焉去感物
增戀嫪(盧到切集注恡物也声類云姻嫪恋惜也說文云固也)彼微水中荇尚煩左右
芼(音冒擇也)魯侯國至小廟鼎猶納郜幸當擇珉玉(石次玉也)寧有棄
珪瑁(音冒孫曰周礼天子執瑁)悠悠我之思擾擾風中纛(音導補注楚王曰寡人之心搖)
(搖然如懸旌詩意取此纛以犂牛尾爲之繫於左騑選黃屋左纛)上言愧無路日夜惟心禱
鶴翎不天生變化在啄菢(薄報切鳥伏卵謂之菢)通波非難圖尺地易
可漕善善不汲汲後時徒悔懊(於倒切恨也晉史門生驚懊者累日)救死具八
珍(韓曰礼記内則入珍謂淳母炮豚性牂擣珍積熬肝膋也)不如一簞(音单楚与晉戰或人誰玉一簞酒王)
(傾酒於水上与軍士共飲)犒(不或作无)微詩公勿誚(微或作數)愷悌神所勞(即到切)
喜侯喜至贈張籍張徹
(韓曰公初謫陽山令元和改元自江陵掾召國子博士其从遊如喜如籍如徹皆會都下詩以是作)
昔我在南時數君長在念搖搖不可止諷詠日喁噞(上音顒下音驗)
(孫曰魚口動也韓曰張衡曰喁噞浮沉)如以膏濯衣每漬垢逾染又如心中疾
箴石非所砭(波驗切孫云說文以石刺病)常思得遊處至死無倦厭(无或作不)
地遐物竒怪水鏡(孫曰水鏡一名蜮陸機䟽云一名射影江淮水皆有之人在岸上影見水中投人影)
(則殺之)涵石劒荒花窮漫亂幽獸工騰閃礙日不忍窺忽忽坐
昏墊(音店溺也)逢神多所祝豈忘靈即驗依依夢歸路歷歷想行
店今者誠自幸所懷無一欠孟生去雖索(孫曰离也)侯氏來還歉
(說巳見上)欹眠聽新詩屋角月豔豔(眠或作枕月或作日)雜作承閒聘(雜方作新)
(按上句巳云聽新詩不應此句便重出新字當作雜作承間聘盖謂間出它文也)交驚舌㸦舚(他念切樊)
(曰說文吐舌皃交或作文㸦或作牙皆誤㸦俗互字也)&KR0813;紛指瑕疵拒捍阻城塹(阻城方作)
(城阻非是)以余經摧挫固請發鉛槧(七艷切韓曰王充論衡斷木爲槧西京雜記暢子雲好事)
(常懷鉛提槧从諸計吏訪殊方絶域之語鉛墨槧牘也)居然妄推譲見謂爇天𦦨(天或作黔)
(非是)比疎語徒妍悚息不敢占呼奴具盤飱(或作餐)飣餖(上丁定切下音)
(豆貯食也)魚菜贍人生但如此朱紫安足僣
古風
(樊曰安史之後方鎮相望於内地大者連州十餘小者不下日四兵驕則逐帥帥強則叛上不廷不)
(貢往往而是故托古風以寓意觀詩意當在德宗之世与烽火相爲表裏云)
今日曷不樂幸時不用兵無曰旣蹙矣乃尚可以生(日或作日以或)
(作勞非是)彼州之賦去汝不顧此州之役去我奚適(去我方作我去奚或作爰)
(皆非是)一邑之水可走而違天下湯湯曷其而歸好我衣服甘
我飲食無念百年聊樂一日
駑驥
(洪曰唐本有贈歐陽詹字或作駑驥吟示歐陽詹詹集有荅韓十八駑驥吟)
駑駘誠齷齪(上音渥下音擉或作&KR1029;選小人自齷齪)市者何其稠力小苦易制
價微良易酬(苦或作良良或作誠)渴飲一斗水飢食一束芻嘶鳴當大
路志氣若有餘騏驥生絶域自矜無匹儔牽驅入市門行者
不爲留借問價幾何黃金比嵩丘(老杜騘馬行朝來夕試華軒下未斍千金滿高價)
借問行幾何咫尺視九州飢食玉山禾渴飲醴泉流問誰能
爲御(諸本作借問誰能御方从杭蜀本及歐陽詹集如此)曠世不可求惟昔穆天子乘
之極遐遊王良執其轡造父挾其輈(挾諸本作夾此从詹集今按左傳穎考叔挾)
(輈以走當作挾)因言天外事(韓曰周穆王西極有化人來王敬事之遂肆意遠遊駕八駿之乘主車則造父)
(爲馭宿于崑崙之阿赤水之陽别日升崑崙之上以觀黃帝之宫遂賓于西王母孫云天外事即謂崑崙池事非中國所)
(見者也)茫惚使人愁(茫或作怳或作荒方云詹集作慌古慌与茫通)駑駘謂騏驥餓死
余爾羞(餓或作飢)有能必見用有德必見收孰云時與命通塞皆
自由騏驥不敢言低徊但垂頭人皆劣騏驥共以駑駘優喟
余獨興歎才命不同謀寄詩同心子爲我商聲謳(商声秋声也記曰愛)
(者宜歌商選諒懷詩素質游商声悽愴傷我心詩或作言商或作高)
馬猒榖(此詩及其下出門皆未得志之辝)
馬猒榖兮士不猒糠籺(音纈又胡骨切麄屑爲籺)土被文繡兮士無䄈褐
(裋或作短方云前漢貨殖傳实用裋字董彦遠洪慶善皆嘗辨古无短褐字按䄈褐字两漢如賈誼貢禹貨殖傳班彪刘)
(平張衡傅凡六見无有作短字者班彪王命論短褐之襲漢書作裋文選則用丁𬋩切是唐儒方两用之故少陵詩以長)
(纓短褐為對而史記孟嘗君傳与戰國策墨子語盖皆傳寫之訛公好古最深當以短為正今按戰國策鄰有短褐一)
(作裋史記士不得短褐司馬貞曰短亦音竪班彪王命論短褐之襲韋昭曰短當為䄈裋襦也字皆正作短注中乃云䄈)
(字竪音又淮南子亦云巫馬期才衣短褐而高誘无說則亦末必皆傳寫之誤也又柳子厚亦嘗用之則安知韓公之必)
(不然乎今两存之以俟知者)彼其得志兮不我虞一朝失志兮其何如巳
焉哉嗟嗟乎鄙夫
出門
長安百萬家出門無所之豈敢尚幽獨與世實參差古人雖
巳死書上有其辭(其或作遺)開卷讀且想千載若相期出門各有
道我道方未夷且於此中息天命不吾欺(命或作誠)
嗟哉董生行
淮水出桐栢山東馳遥遥千里不能休(遥遥一作悠悠)淝水(淝音肥水名在)
(庐江)出其側不能千里百里入淮流(百上或无里字)壽州屬縣有安豐
唐貞元時(元下或有年字)縣人董生召南隱居行義於其中(召或作邵)刺
史不能薦天子不聞名聲爵禄不及門門外惟有吏日來徵
租更索錢(方无更字非是)嗟哉董生朝出至夜歸讀古人書盡日不
得息或山而樵或水而漁(而方並作於非是)入厨具甘旨上堂問起
居父母不慼慼妻子不咨咨(方从閤杭蜀本作羞羞云此詩以三嗟哉易韵以羞叶居視古)
(用韵也今按咨字自与居叶方於毛穎傳資字論之矣何獨於此而疑之邪羞羞韵雖可叶然殊无理而可笑方之主)
(此又其酷言三本之誤也或恐本是嗟字叶音子余反而誤作羞字耳然亦不如且作咨字之見成穩當也)嗟哉
董生孝且慈(董召南壽州安豊人公嘗有送董生游河北序且日董生㪯進士嘗不得志於有司而此詩叙)
(其孝且慈如此東坡姚氏三瑞堂詩云君不見董召南隱居行義孝且慈天公亦恐无人知故令雞狗相哺兒又令韓老)
(為作詩𡭗來三百年名与淮水肥)人不識惟有天翁知(方无有字非是)生祥下瑞無
時期家有狗乳出求食雞來哺其兒啄啄庭中拾虫蟻哺之
不食鳴聲悲傍徨躑躅久不去以翼來覆待狗歸嗟哉董生
誰將與儔時之人夫妻相虐兄弟爲讎食君之禄而令父母
愁亦獨何心嗟哉董生無與儔(或作誰將与儔或作將无与儔或作誰与儔今按上句)
(誰將与儔疑而問之之詞也此云无与儔荅而决之之詞也)
烽火
登高望烽火誰謂塞塵飛王城富且樂曷不事光輝勿言日
巳暮相見恐行稀願君熟念此秉燭夜中歸我歌寕自感乃
獨淚霑衣
汴州亂
汴州城門朝不開(汴州自大曆後多兵董晉卒軍司馬陸長源揔留後事八日而軍乱殺長源等監軍)
(俱文珍密召宋州刺史刘逸凖使揔後務朝廷從之賜名全諒公時巳從晉喪出汴四日實正元十五年二詩盖譏德宗)
(姑息之政云)天狗(狀如犬流星有声其下正地類狗必有破軍殺將之兆)墮地聲如雷健兒
爭誇殺留後(誇或作誘)連屋累棟燒成灰(累棟或作累累)諸侯咫尺不能
救孤士何者自興哀
母從子走者爲誰大夫夫人留後兒昨日乘車騎大馬坐者
起趨乘者下廟堂不肯用干戈(肯或作敢)嗚呼奈汝母子何
利劒
利劒光耿耿佩之使我無邪心故人念我寡徒侶(寡或作无徒或作儔)
持用贈我比知音我心如冰劒如雪不能刺䜛夫使我心腐
劒鋒折决雲(莊子說劒上决浮雲下絶地紀)中斷開青天噫劒與我俱變化
(晉雷煥事)歸黃泉
齪齪
齪齪當世士所憂在飢寒但見賤者悲不聞貴者歎(音灘)大賢
事業異遠抱非俗觀報國心皎㓗念時涕汍瀾妖姬坐左右
柔指發哀彈酒肴雖日陳感激寕爲歡秋隂欺白日(欺方作蔽今)
(按作蔽固古語然作欺尤有味也)泥潦不少乾河堤决東郡老弱隨驚湍天
意固有屬誰能詰其端(属或作謂或作以詰方作語今按謂以語不若作属詰為深切)願
辱太守薦得充諫諍官(諫諍方作争臣今按争臣下更著官字語復非是)排雲呌閶
闔(天門也楚詞排閶闔而望予)披腹呈琅玕致君豈無術自進誠獨難卷終
