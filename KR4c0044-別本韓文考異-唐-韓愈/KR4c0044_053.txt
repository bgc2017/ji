朱文公校昌黎先生集遺文(考異音釋附)
聮句
有所思聮句(此下三聮句方云見孟東野集)
相思繞我心日夕千萬重年光坐婉晚春淚銷顔容(郊)臺鏡
晦舊暉庭草滋新茸望天山上石别劒水中龍(愈)
遣興聮句(說上)
我心隨月光寫君庭中央(郊)月光有時晦我心安所忘(愈)常
恐金石契斷爲相思腸(郊)平生無百歲岐路有四方(愈)四方
各異俗適異非所將(郊)駑蹄顧挫秣逸翮遺稻粱(愈)時危抱
獨沉道泰懷同翔(郊)獨居久寂默相顧聊慨慷(愈)慨慷丈夫
志可以耀鋒鋩(郊)蘧&KR1108;知卷舒孔顔識行藏(愈)㓪鍳諒不遠
佩蘭永芳芳(郊)苟無夫子聽誰使知音揚(愈)
贈劒客李園聮句(同上)
天地有靈術得之者唯君(郊)築爐地區外積火燒氛氲(愈)照
海鑠幽怪滿空歊異氛(郊)山磨電弈弈水淬龍蝹蝹(愈)太一
裝以寶列仙篆其文(郊)可用懾百神豈惟壯三軍(愈)有時幽
匣吟忽似深潭聞(郊)風胡久巳死此劒將誰分(愈)行當獻天
子然後致殊勲(郊)豈如豐城下空有斗閒雲(愈)
遺詩
同竇(牟)韋(執中)尋劉尊師不遇
(方云此詩得於五竇聮味集公時任都官外郎同洛陽令竇公河南令韋執中以訪之元和五年也)
(詩以同尋師爲韻人各一首洪氏年譜亦見)
秦客何年駐仙源此地深還隨躡鳬騎來訪馭風襟院閉青
霞入松高老鶴尋猶疑隱形坐敢起竊桃心
春雪
(方云此詩得於文苑英華其後即以正集中春雪詩首句云新年都未有芳華者系之疑亦公作也)
(巳上並方本所載諸本所无者今悉存之諸本更有遺文一卷方獨取贈族姪嘲鼾睡三篇餘並不)
(錄今並附見于後其可疑者亦但存其目而不載其文云)
片片驅鴻急紛紛逐吹斜到江還作水著樹漸成花越喜飛
排瘴胡愁厚蓋砂兼雲封洞口助月照天涯暝見迷巢鳥朝
逢失轍車呈豐盡相賀寧止力耕家
贈族姪(上或有徐州字)
我年十八九壯氣起胷中作書獻雲闕辤家逐秋蓬歲時易
遷次身命多厄窮一名雖云就片禄不足充今者復何事卑
棲寄徐戎蕭條資用盡濩落門巷空朝眠未能起遠懷方鬱
悰擊門者誰子問言乃吾宗自云有竒術探妙知天工旣往
悵何及將來喜還通期吾語非佞當爲佐時雍
嘲鼾睡
(洪日李希声家有退之遺詩數十篇希声云皆非也獨嘲鼾二篇似之錄于末)
澹師晝睡時聲氣一何猥頑飈吹肥脂坑谷相嵬磊雄哮乍
咽絶每發壯益倍有如阿鼻尸長喚忍衆罪馬牛驚不食百
鬼聚相待木枕十字裂鏡面生痱癗(上音肥下音㵽韓日痱瘤腫病也)鐵佛
聞皺眉石人戰搖腿孰云天地仁吾欲責眞宰幽尋虱㮴耳
猛作濤翻海太陽不忍明飛御皆惰怠乍如彭與黥呼冤受
𦵔醢又如圈中虎號瘡兼吼餒雖令伶倫吹苦韻難可改唯
令巫咸招魂爽難復在
何山有靈藥療此願與採澹公坐卧時長睡無不穩吾嘗聞
其聲深慮五藏損黃河弄濆瀑梗澀連拙鮌南帝初奮槌鑿
竅洩混沌(韓日莊子南海之帝儵与中央之帝混沌善謀報其德日人皆有七竅以視所食息此獨无有試鑿)
(之日鑿一竅七日而混沌死)迥然忽長引萬文不可忖謂言絶於斯繼出
方衮衮幽幽寸喉中草木森苯䔿(上音本下音忖韓日苯䔿草木叢生也)盗賊
雖狡獪亡魂敢窺閫鴻蒙揔合雜詭譎騁戾狠乍如鬪呶呶
忽若怨&KR0548;&KR0548;賦形苦不同無路尋根本何能堙其源惟有土
二畚
晝月
玉盌不磨著泥土青天孔出白石𥙷兔入臼藏蛙縮肚桂樹
枯株女閉戶隂爲陽羞固自古嗟汝下民或敢侮戲謿盗視
汝目瞽
贈張徐州莫辭酒
莫辭酒此會固難同請看工女機上帛半作軍人旗上紅莫
辭酒誰爲君王之爪牙春雷三月不作響戰士豈得來還家
辭唱歌
(諸本注云此篇恐非公作今姑存之)
抑逼教唱歌不解看豔詞坐中把酒人豈有歡樂姿幸有伶
者婦腰身如柳枝但令送君酒如醉如憨凝聲自肉中出使
人能逶隨復遣慳恡者贈金不皺眉豈有長直夫喉中聲雌
雌若心豈無恥君豈是女兒君教發直言大聲無休時君教
哭古恨不肯復吞悲乍可阻君意豔歌難可爲
知音者誠希(韓曰古觢不愁歌者苦但傷知音稀)
知音者誠希念子不能别行行天未曉携子踏明月
酬藍田崔丞立之詠雪見寄
京城數尺雪寒氣倍常年泯泯都無地茫茫豈是天崩奔驚
亂射揮霍訝相纏不覺侵堂陛方應折屋椽出門愁落道上
馬恐平韉朝鼓矜凌起山齋酩酊眠吾方嗟此役君乃詠其
妍水王清顔隔波濤盛句傳朝飱思共飯夜宿憶同氊舉目
無非白雄文乃獨玄
潭州泊船呈諸公
夜寒眠半覺鼓笛閙嘈嘈闇浪舂樓堞驚風破竹篙主人看
使範客子讀離騷聞道松醪賤何須恡錯刀
飲城南道邊古墓上逢中丞過贈禮部衛員外少室
張道士(中丞謂裴度也)
偶上城南土骨堆共傾春酒三五杯爲逢桃樹相料(音聊)理不
覺中丞喝道來
池上絮
池上無風有落暉楊花暗後自飛(飛)爲將纖質凌清鏡濕却
無窮不得歸
記
監軍新竹亭記(今按此文恐非或作今刪去)
書
答侯生問論語書
(補注公作論語傳未成而殁見於張籍祭詩下於洪慶善之說者甚明今世所傳如宰予晝寝以書)
(釋晝子在斉聞韶三月不知肉味以三月作音浴乎沂以浴作㳂子在回何敢死以死作先雖甚鄙)
(賤然爲伊川之斈者皆取之)
愈白侯生足下所示論語問甚善聖人踐形之說孟子詳於
其書當終始究之若萬物皆備於我反身而誠是也苟有僞
焉則萬物不備矣踐形之道無它誠是也足下謂賢者不能
踐形非也賢者非不能踐形能而不備耳形言其備也所謂
具體而微是也充實之謂美充實而有光輝之謂大充實則
具體未大則微故或去聖一閒或得其一體皆踐形而未備
者唯反身而誠則能踐形之備者耳愈昔注解其書而不敢
過求其意取聖人之旨而合之則足以信後生輩耳此說甚
爲隱當切更思之愈白
墓誌
相州刺史御史中丞田公故夫人魏氏墓誌銘
(下或注并序字今按此篇不類公它文且云元和八年則又非少作其非公作无疑今刪去)
啓
皇帝即位賀宰相啓
愈啓伏見冊命皇帝以閠月三日嗣臨大位以主神人含生
之類孰不蒙頼相公翼亮聖明大慶資始伏惟永永與國同
休愈下情不勝慶躍限以所守不獲隨例拜賀謹差某奉啓
不宣謹啓
狀
奏汴州得嘉禾嘉瓜狀
(方本有之以附廟鼾睡詩之後云此篇見文苑英華盖爲董晉作董晉行狀亦可攷)
右謹按符瑞圖王者德至於地則嘉禾生伏惟皇帝陛下道
合天地恩霑動植邇無不恊遠無不賓神人以和風雨咸若
前件嘉禾等或兩根並植一穗連房或延蔓敷榮異實共蔕
旣叶和同之慶久標豐稔之祥感自皇恩微莖何極於造化
親逢嘉瑞小臣喜遇於休明無任
皇帝即位賀諸道狀
伏見勑命皇帝以閠正月三日嗣臨寶位海内惟新凡在臣
庶不勝慶幸惟俯同下情未由拜賀但增馳恋謹奉狀不宣
某再拜(或无此三字)
皇帝即位降赦賀觀察使狀
二月五日恩赦今月二十四日卯時到州當時集百官僧道
百姓宣示訖聖上以繼明之初垂惟新之澤曲成不遺於萬
物大賚遂延於四海寰宇斯泰品類皆蘇渥恩普霑遠近同
慶(蘇渥或乙此二字非是)愈以藩條有制拜賀無由不勝欣抃之至謹
差萍鄕縣丞李某奉狀陳賀(某或作於)
潮州謝孔大夫狀
(此篇見洪氏年譜方氏增考云公旣南行家亦譴逐二月二日已過商州之南而此狀言七月二十)
(七日牒則八月作也不知其家何故猶未至潮又姪孫湘亦从公而南故宿曾江口有示湘詩而過)
(始興江口詩謂目前百口還相逐与狀言妻子孫姪未到者皆不相應此狀恐妄也〇今按公之到)
(郡旣不見年月之实則此狀亦无由可攷方氏弓曾江始㒷二詩以訂此狀之妄盖亦有理但恐或)
(是巳過始興留家在後而獨先到郡亦不可知但其狀詞頗類袁州申使狀則又未有以必見其妄)
(故今且存之亦闕疑之意也)
伏奉七月二十七日牒以愈貶授刺史特加優禮以州小俸
薄慮有闕乏每月别給錢五十千以送使錢充者開緘捧讀
驚榮交至顧巳量分慚懼益深欲致辭爲譲則乖伏属之禮
承命苟貪又非循省之道進退反側無以自寧其妻子男女
并孤遺孫姪奴婢等尚未到官窮州使賓罕至身衣口食絹
米足充過此以往實無所用積之於室非廉者所爲受之於
官名且不正恃蒙眷待輒此披陳
䟽
憲宗崩慰諸道䟽
愈言上天降禍大行皇帝奄棄萬國伏惟攀慕永痛哀感難
勝某承詔不任號絶限以官守拜慰未由伏增惶恋謹差某
奉䟽不宣韓愈再拜
題名
長安慈恩塔題名(巳下並方本所載)
韓愈退之李翶翔之孟郊東野柳宗元子厚石洪濬川同登
洛北惠林寺題名
韓愈李景興侯喜尉遲汾貞元十七年七月二十二日魚于
温洛宿此而歸昌黎韓愈書
謁少室李渤題名
愈同樊宗師盧仝謁少室李拾遺
福先塔寺題名
處士石洪濬川吏部員外王仲舒弘中水部員外鄭楚相叔
敖洛陽縣令潘宿陽乾明國子博士韓愈退之前試左武衛
胄曹李演廣文前杭州錢塘縣尉鄭絃文明元和三年十月
九日同遊
嵩山天封宫題名(欧公跋語附)
元和四年三月二十六日與著作佐郎樊宗師處士盧仝自
洛中至少室謁李徵君渤樊次玉泉寺疾作歸明日遂與李
盧道士韋濛僧榮並少室而東抵衆寺上太室中峯宿封禅
壇下石室遂自龍泉寺釣龍潭水遇雷明日觀啓母石入此
觀與道士趙玄遇乃歸閠月三日國子博士韓愈題
歐公集古䟦尾云右韓退之題名二皆在洛陽其一在
嵩山天封宫石柱上刻之記龍潭遇雷事天聖中余爲
西京留守推官與梅聖俞遊嵩山入天封宫徘徊柱下
而去遂登山頂之武后封禅處有石記戒人遊龍潭者
母語笑以黷神龍龍怒則有雷恐因念退之記遇雷意
其有所誡也其一在福先寺塔下當時所見墨蹟不知
其後何人模刻于石也
迓杜兼題名
河南尹水陸運使杜兼尚書都官員外郎韓愈水陸運判官
洛陽縣尉李宗閔水陸運判官伊闕縣尉牛僧孺前同州韓
城縣尉鄭伯義元和四年九月二十二日大尹給事奉詔祠
濟瀆回愈與二判官於此迎候遂陪遊宿愈題
華嶽題名
(方云此文刻於金天祠石闕昔人嘗集華嶽題名自唐開元至後唐清泰錄爲十卷此文雖未必尽)
(出公手然筆削之嚴要非公不可故鋉之)
淮西宣慰處置使門下侍郎平章事裴度副使刑部侍郎兼
御史大夫馬緫行軍司馬太子右庶孑兼御史中丞韓愈判
官司勲員外郎兼侍御史李正封都官員外郎兼侍御史馮
宿掌書記禮部員外郎兼侍御史李宗閔都知兵馬使左驍
衛將軍威遠軍使兼御史大夫李文悅左廂都押衙兼都虞
候左衛將軍兼御史中丞密國公高承簡元和十一年八月
丞相奉詔平淮右八日東過華隂禮于嶽廟緫等八人實備
將佐以從
朱文公校昌黎先生集遺文卷終
