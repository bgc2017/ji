朱文公校昌黎先生外集卷之三(考異音釋附)
送汴州監軍俱文珍序(并詩)
(韓日董晉為宣武軍節度使俱文珍為監軍公為觀察推官文珍將如京師作序詩而送之樊曰此)
(序不入正集李漢以文珍故為公諱耶)
今之天下之鎮陳留爲大屯兵十萬連地四州左淮右河抱
負齊楚濁流浩浩舟車所同故自天寳巳來當藩垣屏翰之
任有弓矢鈇鉞之權皆國之元臣天子所左右(屏翰方作翰屏)其監
綂中貴必材雄德茂榮耀寵光能俯逹人情仰喻天意者然
後爲之故我監軍俱公輟侍從之榮受腹心之寄奮其武毅
張我皇威遇變出竒先事獨運偃息談笑危疑以平天子無
東顧之憂方伯有同和之美(危疑方作疑危)十三年春將如京師相
國隴西公飲餞於青門之外謂功德皆可歌之也(於或作于或无青字)
命其屬咸作詩以鋪繹之詩曰
奉使羌池静臨戎汴水安(或作閒非是)沖天鵬翅闊報國劒鋩寒
曉日驅征騎春風詠采蘭(孫曰束晢𥙷亡詩曰循彼南陔言采其蘭采蘭以養親也)誰言
臣子道忠孝兩全難
送浮屠令縱西遊序
(方无浮屠字縱下有上人二字)
其行異其情同君子與其進可也(方无進字非是)令縱釋氏之秀者
又善爲文(又上或有而字)浮游徜徉跡接天下藩維大臣文武豪士
令縱未始不褰衣而負業往造其門下(衣或作裳)其有尊行美德
建功樹業令縱從而爲之歌頌典而不䛕䴡而不淫其有中
古之遺風與(樹或作植有巾或作巾有古下或有人字風下或有可字)乘閒致密促席接
膝譏評文章商較人士浩浩乎不窮愔愔乎深而有歸(或无乘閒)
(致密四字而有及字人士或作士人或作人事)於是乎吾忘令縱之爲釋氏之子也
其來也雲凝其去也風休方懽而巳辭雖義而不求吾於令
縱不知其不可也盍賦詩以道其行
與路鵠秀才序
(方云送路鵠送别二序語意无倫脫誤不可讀如曰自河南令為博士於公所歴官次亦不合故併)
(闕之今從其說刪去)
贈别序(說巳見上)
送毛仙翁十八兄序
(方云直諫表論顧威狀種蠡議毛仙翁序皆最末見决非公文如杭本之有外集者表狀亦不錄足)
(以知其果為也今並从方本刪去)
朱文公校昌黎先生外集卷之三
