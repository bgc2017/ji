朱文公校昌黎先生集卷之十七(考異音釋附)
書
上張僕射書
九月一日愈再拜受牒之明日在使院中有小吏持院中故
事節目十餘事來示愈其中不可者有自九月至明年二月
之終皆晨入夜歸非有疾病事故輙不許出當時以初受命
不敢言古人有言曰人各有能有不能若此者非愈之所能
也(愈下或无之字)抑而行之必發狂疾上無以承事于公忘其將所
以報德者下無以自立喪失其所以爲心夫如是則安得而
不言(忘或作望非是喪或作哀或校作衷皆非是)凡執亊之擇於愈者非爲其能
晨入夜歸也必將有以取之苟有以取之雖不晨入而夜歸
其所取者猶在也(或无將字与而字所取下亦无者字)下之事上不一其事上
之使下不一其事量力而任之度才而處之其所不能不彊
使爲是故爲下者不獲罪於上爲上者不得怨於下矣(或作也)
孟子有云今之諸侯無大相過者以其皆好臣其所教而不
好臣其所受教(諸本皆如此閣本二教字並作命方从杭蜀苑教作受命所受教作所以受命云考孟子)
(上語當作受命仐校依孟子則上語不當有受字下語不當有以字而二命字本皆作教童而習者皆能知之不知方)
(氏何據而云考孟子上語當作受命也)今之時與孟子之時又加遠矣皆好其
聞命而奔走者不好其直巳而行道者聞命而奔走者好利
者也直已而行道者好義者也未有好利而愛其君者未有
好義而忘其君者(文苑而爱作而能爱而忘作而不爱二語並无者字)仐之王公大人
惟執事可以聞此言惟愈於執亊也可以此言進(此言進方作言此言)
(或作言此亊)愈蒙幸於執亊其所從舊矣若寬假之使不失其性
加待之使足以爲名寅而入盡辰而退申而入終酉而退(終方)
(作中)率以爲常亦不廢事天下之人聞執事之於愈如是也(聞下)
(或无执亊之三字)必皆曰執亊之好士也如此(好或作待抗蜀文苑只此句有也字餘並)
(无今从之)執事之待士以禮如此執事之使人不枉其性而能有
容如此執事之欲成人之名如此執事之厚於故舊如此又
將曰韓愈之識其所依歸也如此(閣本惟此句有也字餘並无今从之)韓愈之
不謟屈於富貴之人如此韓愈之賢能使其主待之以禮如
此則死於執事之門無悔也(能上方无䝨字則上或有苟如此三字)若使隨行
而入逐隊而趨言不敢盡其誠道有所屈於已(方无所字)天下之
人聞執事之於愈如此皆曰執事之用韓愈哀其窮收之而
巳耳韓愈之亊執亊不以道利之而巳耳苟如是雖日受千
金之賜一歲九遷其官感恩則有之矣將以稱於天下曰知
已知已則未也(或无復出知已二字)伏惟哀其所不足矜其愚不錄其
罪察其辭而垂仁採納焉(哀下方有察字按下文合有察字此不當有)愈恐懼再拜
答胡生書
(或作胡直均方注直均均或作鈞考登科記直鈞貞元十九年進士也)
愈頓首胡生秀才足下雨不止薪芻價益高生遠客懷道守
義非其人不交得無病乎斯須不展思想無已(斯須或作頃渴或作傾渴)
(皆非是)愈不善自謀口多而食寡然猶月有所入以愈之不足
知生之窮也至於是而不悔非信道篤者其誰能之所示千
百言略不及此而以不屡相見爲憂謝相知爲急謀道不謀
食樂以忘憂者生之謂矣顧無以當之如何(當或作荅)夫别是非
分賢與不肖公卿貴位者之任也愈不敢有意於是如生之
徒於我厚者知其賢時或道之於生未有益也(未有下或有所字)不
知者乃用是爲謗不敢自愛懼生之無益而有傷也如之何
若曰彼有所合吾不利其求則庶可矣(方无其字〇仐按後卷答陳商書云文虽)
(工不利於求則此其字亦當作於)生又離鄕邑去親愛甘辛苦而不厭者本
非爲是也如之何愈之於生旣不變矣戒生無以示愈者語
於人用息不知者之謗生愼從之(語方作謂)講禮釋友二篇比舊
此言久矣未嘗敢以聞於人(矣下或有而字)側聞閤下抱不世之才
(抱方从閤杭蜀本作苞云文選包多作苞陳寔碑所謂苞靈擢之純是也蜀世下仍有出字文苑有出人字今按韓公)
(未必固用選語且从諸本作拘)特立而獨行道方而事實(立下方无而字)卷舒不隨
乎時文武唯其所用豈愈所謂其人哉抑未聞後進之士有
遇知於左右獲禮於門下者豈求之而未得邪(或无而字)將志存
乎立功而事專乎報主雖遇其人未暇禮邪(將或作其)何其宜聞
而久不聞也愈雖不材其自處不敢後於恒人閤下將求之
而未得欤古人有言請自隗始(言下或有日字非是)愈今者惟朝夕芻
米僕賃之資是急不過費閤下一朝之享而足也(享或作宴)如曰
吾志存乎立功而事專乎報主雖遇其人未暇禮焉則非愈
之所敢知也(功下或无而字焉或作或非是)世之齪齪者旣不足以語之(以一)
(作与方云以与義通)磊落竒偉之人又不能聽焉則信乎命之窮也謹
獻舊所爲文一十八首如賜覧觀亦足知其志之所存愈恐
懼再拜
與崔羣書
自足下離東都凡兩度枉問尋承已逹宣州主人仁賢同列
皆君子雖抱羇旅之念亦且可以度日無入而不自得樂天
知命者固前修之所以禦外物者也况足下度越此等百千
輩豈以出處近遠累其靈臺邪(方无百千輩三字今按諸本及詳文势皆當有此三字)
(但不知指何人而言耳)宣州雖稱清凉高爽然皆大江之南風土不並
以北將息之道當先理其心心閑無事然後外患不入風氣
所宜可以審備小小者亦當自不至矣(或无无事二字患或作逹方无不入二字)
(皆非是)足下之賢雖在窮約猶能不改其樂况地至近官榮禄
厚親愛盡在左右者邪所以如此云云者以爲足下賢者宜
在上位託於幕府則不爲得其所是以及之乃相親重之道
耳非所以待足下者也(也上或无者字)僕自少至今從事於往還朋
友閒一十七年矣日月不爲不久所與交往相識者千百人
非不多其相與如骨肉兄弟者亦且不少(或无所与二字)或以事同
或以藝取或慕其一善或以其久故或初不甚知而與之已
密其後無大惡因不復决捨或其人雖不皆入於善而於已
巳厚雖欲悔之不可(悔之下或有亦字不可或作可乎)凡諸淺者固不足道
深者止如此(諸或作此或无諸字)至於心所仰服考之言行而無瑕尤
窺之閫奥而不見畛域明白淳粹輝光日新者惟吾崔君一
人(服或作伏言方作百又无尤字皆非是)僕愚陋無所知曉然聖人之書無所
不讀其精麤巨細出入明晦雖不盡識抑不可謂不涉其流
者也以此而推之以此而度之誠知足下出羣拔萃無謂僕
何從而得之也與足下情義寕須言而后自明邪(自明或作明白非是)
所以言者懼足下以爲吾所與深者多不置白黑於胷中耳
(為上方无以字)旣謂能粗知足下而復懼足下之不我知亦過也比
亦有人說足下誠盡善盡美抑猶有可疑者僕謂之曰何疑
疑者曰君子當有所好惡好惡不可不明(上好悪字或作法非是然本字亦未)
(安)如清河者人無賢愚无不說其善伏其爲人以是而疑之
耳(伏或作服或无耳字)僕應之曰鳳皇芝草賢愚皆以爲美瑞青天白
日奴隷亦知其清明譬之食物至於遐方異味則有嗜者有
不嗜者(食上或有於字)至於稻也粱也膾也䏑也豈聞有不嗜者哉
疑者乃解(解)不解於吾崔君无所損益也(於吾或作吾於非是或无所字)自
古賢者少不肖者多自省事巳來又見賢者恒不遇不賢者
比肩青紫賢者恒无以自存不賢者志滿氣得賢者雖得卑
位則旋而死不賢者或至眉壽(旋或作旅非是)不知造物者意竟如
何無乃所好惡與人異心哉(或无意字非是)又不知无乃都不省記
任其死生壽夭邪未可知也人固有薄卿相之官千乘之位
而甘陋巷菜羹者同是人也猶有好惡如此之異者况天之
與人當必異其所好惡无疑也合於天而乖於人何害况又
時有兼得者邪崔君崔君無怠无怠(或作崔君无怠崔君无怠)僕无以自
全活者從一官於此轉困窮甚思自放於伊潁之上當亦終
得之(潁之方作潁水)近者尤衰憊左車第二牙无故動搖脫去目視
昏花尋常間便不分人顔色兩鬢半白頭髮五分亦白其一
鬚亦有一莖兩莖白者(亦白或作巳白其一或无一字鬚或作鬢)僕家不幸諸父
諸兄皆康彊早世如僕者又可以圖於久長哉以此忽忽思
與足下相見一道其懷小兒女滿前能不顧念(或无小字或无女字滿下)
(或有眼字能不方作不能非是)足下何由得㷌北來僕不楽江南官滿便終
老嵩下足下可相就僕不可去矣珍重自愛愼飲食少思慮
惟此之望愈再拜
與陳給事書(陳京也)
愈再拜愈之獲見於閣下有年矣始者未嘗辱一言之譽貧
賤也衣食於奔走不得朝夕継見其後閤下位益尊伺候於
門牆者日益進(候下或无於字)夫位益尊則賤者日隔伺候於門牆
者日益進則愛博而情不專(益尊或无益字日隔或无日字)愈也道不加修
而文日益有名夫道不加修則賢者不與文日益有名則同
進者忌始之以日隔之䟽加之以不專之望以不與者之心
而聽忌者之說由是閤下之庭无愈之跡矣(專上方从杭本有辱字忌者或)
(作忌始生之跡上方有也字皆非是)去年春亦嘗一進謁於左右矣温乎其容
若加其新也(若上或有其字也下或有矣字下句亦然皆非是或又疑加當作嘉乃与下文閔字爲對)屬
乎其言若閔其窮也(屬或作厉方从文苑云属猶附属連属之属决非厉字也)退而喜也
以告於人其後如東京取妻子又不得朝夕継見及其還也
亦嘗一進謁于左右矣邈乎其容若不察其愚也悄乎其言
若不接其情也(若上方並有其字愚或作言其情方作於情)退而懼也不敢復進
今則釋然悟翻然悔曰其邈也乃所以怒其來之不継也其
悄也乃所以示其意也(示或作不尽)不敏之誅无所逃避不敢遂
進輙自䟽其所以并獻近所為復志賦巳下十首為一卷(卷)
有標軸(所為下方有文字下下或有賦字非是)送孟郊序一首生紙寫不加裝
飾皆有揩字注字處(揩下或无字字)急於自解而謝不能竢更寫閤
下取其意而略其礼可也(意或作言)愈恐懼再拜
答馮宿書
垂示僕所闕非情之至僕安得聞此言(方无得字)朋友道缺絶久
无有相箴規磨切之道僕何幸乃得吾子(諸本久下有矣字方从閣杭本云漢)
(武紀夷狄无義所从來久語自此也今按矣字有无无利害姑从方本但未有以見其必用漢紀中語而决无此字耳)
僕常閔時俗人有耳不自聞其過懔懔然惟恐已之不自聞
也而今而後有望於吾子矣然足下與僕交久僕之所守足
下之所熟知在京城時囂(囂)之徒相訾百倍足下時與僕居
朝夕同出入起居亦見僕有不善乎(僕居或作並居方无僕字或无居字)然僕
退而思之雖無以獲罪於人亦有以獲罪於人者(思下方无之字下獲)
(字或作服今按二句皆云獲罪於人恐有誤字作服亦无理疑上句人字或是天字更詳之)僕在京城一
年不一至貴人之門人之所趨僕之所傲與已合者則從之
遊不合者雖造吾廬未嘗與之坐(造或作居)此豈徒足致謗而巳
不戮於人則幸也追思之可爲戰慄寒心故至此已來剋已
自下雖不肖人至未嘗敢以貌慢之况時所尚者邪(已或作以)以
此自謂庶幾無時患不知猶復云云也聞流言不信其行嗚
呼不復有斯人也君子不爲小人之恟恟而易其行(方无而字)僕
何能爾委曲從順向風承意汲汲恐不得合猶且不&KR0693;云云
命也可如何(向或作望且下或有懼字或无可字)然子路聞其過則喜禹聞昌
言則下車拜(車下或有而字)古人有言曰告我以吾過者吾之師也
(過上或无吾字)願足下不憚煩苟有所聞必以相告吾亦有以報子
不敢虚也不敢志也(下或有愈再拜字與衛中行書同或作頓首)
與衛中行書
大受足下辱書爲賜甚大然所稱道過盛豈所謂誘之而欲
其至於是歟不敢當不敢當其中擇其一二近似者而竊取
之則於交友忠而不反於背面者少似近焉(一下方无二字)亦其心
之所好耳行之不倦則未敢自謂能爾也不敢當不敢當(或无)
(此六字)至於汲汲於富貴以救世爲事者皆聖賢之事業知其
智能謀力能任者也(謀上方无能字謀下或有与字而属下句)如愈者又焉能之
始相識時方甚貧衣食於人其後相見於汴徐二州僕皆爲
之從事日月有所入比之前時豊約百倍足下視吾飲食衣
服亦有異乎然則僕之心或不爲此汲汲也其所不忘於仕
進者亦將小行乎其志耳此未易遽言也凡禍福吉凶之來
似不在我惟君子得禍爲不幸而小人得禍爲恒君子得福
爲恒而小人得福爲幸以其所爲似有以取之也(為幸方作為不幸非)
(是)必曰君子則吉小人則凶者不可也(吉下或有而字)賢不肖存乎
已貴與賤禍與福存乎天名聲之善惡存乎人(䝨方作仁或无之字)存
乎已者吾將勉之存乎天存乎人者吾將任彼而不用吾力
焉其所守者豈不約而易行哉足下曰命之窮通自我爲之
吾恐未合於道足下徵前世而言之則知矣若曰以道德爲
已任窮通之來不接吾心則可也窮居荒凉草樹茂密出無
驢馬因與人絶一室之内有以自娛足下喜吾復脫禍亂不
當安安而居遲遲而來也(而居方作於居非是)
上張僕射第二書
愈再拜以擊毬事諫執事者多矣(諫或作陳)諫者不休執事不止
此非爲其樂不可捨其諫不足聽故哉(閣杭蜀本如此而方从諸本哉作也今以)
(下兩句推之作哉近是盖此非至故哉十五字當作一句讀之乃得其意或者又云哉字恐是邪字声訛爲也仐作邪字)
(讀之文理尤順)諫不足聽者辭不足感心也(心上或有人字)樂不可捨者患
不能切身也(身上一有人字)仐之言毬之害者必曰有危墮之憂有
激射之虞(墮或作墜下同)小者傷面目大者殘形軀執事聞之若不
聞者其意必曰進若習熟則無危墮之憂避能便捷則&KR0693;激
射之虞小何傷於面目大何累於形軀者哉愈今所言皆不
在此其指要非以他事外物牽引相比也特以擊毬之閒之
事明之耳(亊上或无之字)馬之與人情性殊異至於筋骸之相束血
氣之相持安佚則適勞頓則疲者同也乘之有道步驟折中
少必無疾老必後衰及以之馳毬於場蕩搖其心腑振撓其
骨筋(或作筋骨)氣不及出入走不及迴旋遠者三四年近者一二
年無全馬矣然則毬之害於人也决矣(諸本皆如此方从杭本决下无矣字今)
(按上句有矣字此句亦須有矣字語势方殺杭本只是偶然悅漏不謂後人信之過甚而使韓公爲是歇後不了之語也)
(今當以諸本爲正)凡五藏之繫絡甚微坐立必懸垂於胷臆之間而
以之顚頓馳騁嗚呼其危哉(臆或作腹)春秋傳曰夫有尤物足以
移人苟非德義則必有禍雖豈弟君子神明所扶持然廣慮
之深思之亦養壽命之一端也(雖或作惟方无一字)愈恐懼再拜
與馮宿論文書(或无論文字)
辱示初筮賦實有意思(筮方作仕)但力爲之古人不難到但不知
直似古人亦何得於仐人也(何下或有有字或有有字而无得字)僕爲文久每
自則意中以爲好則人必以爲惡矣(則人或作即人必下方无以字)小稱意
人亦小怪之大稱意即人必大怪之也(亦上或有即字也上方无之字)時時
應事作俗下文字下筆令人慙及示人則人以爲好矣(俗下下方)
(无文字二字而有者字則人方无則字)小慙者亦蒙謂之小好大慙者即必以
爲大好矣不知古文直何用於今世也然以竢知者知耳(直或)
(作眞方无仐字然以或作然而)昔揚子雲著太玄人皆笑之子雲之言曰世
不我知無害也(或无之言二字)後世復有揚子雲必好之矣子雲死
近千載意未有揚子雲可歎也其時桓譚亦以爲雄書勝老
子(或无為字)老子未足道也子雲豈止與老子爭彊而巳乎此未
爲知雄者(未為方作不為)其弟子侯芭頗知之以爲其師之書勝周
易(師上或无其字)然侯之他文不見於世不知其人果如何耳以此
而言作者不祈人之知也明矣直百世以竢聖人而不惑質
諸鬼神而不疑耳(或作矣)足下豈不謂然乎近李翺從僕斈文
頗有所得然其人家貧多事未能卒其業有張籍者年長於
翺而亦學於僕其文與翺相上下一二年業之庶幾乎至也
(長上或无年字幾下方有至字)然閔其棄俗尚而從於寂寞之道以之爭名
於時也(此下或有未知果能不叛去乎八字又或疑此句上有然字意无所承恐所增多八字當在然字之上未)
(知是否)久不談聊感足下能自進於此故復發憤一道(从下或有而字)
(非是)愈再拜
與祠部陸員外書
(外下或有薦士字陸傪字公休正元十八年權德輿典㪯傪佐之公時為四門博士薦侯喜等十人于傪)
執事好賢樂善孜孜以薦進良士明白是非爲已任方今天
下一人而巳愈之獲幸於左右其足跡接於門牆之間陞乎
堂而望乎室者亦將一年於今矣(或无跡字陞或作昇)念慮所及輙欲
不自疑外竭其愚而道其志况在執事之所孜孜爲已任者
得不少助而張之乎誠不自識其言之可采與否其事則小
人之事君子盡心之道也天下之事不可遽數又執事之志
或有待而爲未敢一二言也仐但言其最近而切者爾(天下之事)
(或作天下之士方云謂有待而為則亊字為當)執事之與司貢士者相知誠深矣(誠或)
(作識)彼之所望於執事執事之所以待乎彼者可謂至而無閒
疑矣(方无矣字)彼之職在乎得人執事之志在乎進賢如得其人
而授之所謂兩得其求順乎其必從也執事之知人其亦博
矣夫子之言曰舉爾所知然則愈之知者亦可言巳(或作矣或作也)
文章之尤者有侯喜(𥙷注正元十九年中進士第終國子主簿)者侯雲長(中正元十八年)
(進士第)者喜之家在開元中衣冠而朝者兄弟五六人及喜之
父仕不逹棄官而歸喜率兄弟操耒耜而耕于野(方无于野字)地
薄而賦多不足以養其親則以其耕之暇讀書而爲文以干
於有位者而取足焉(其耕之暇方作非耕之時或作其暇之時)喜之文章學西京
而爲也舉進士十五六年矣(京或作漢或作漢西京)雲長之文執事所
自知其爲人淳重方實可任以事其文與喜相上下有劉𫐠
古(中正元二十一年進士第)者其文長於爲詩文麗而思深當今舉於禮
部者其詩無與爲比而又工於應主司之試其爲人温良誠
信無邪佞詐妄之心(邪侫詐妄方作邪妄詐僞或作邪妄詐侫)彊志而婉容和平
而有立其趍事静以敏著美名而負屈稱者其日已久矣(方无)
(矣字或作爲日久矣)有韋羣玉(不見于登科記公之所薦十人九第而羣玉獨遺豈有司以京兆從子之故遠)
(嫌畏譏矯而黜之耶)者京兆之從子其文有可取者其進而未止者也
其爲人賢而有材志剛而氣和樂於薦賢爲善(材方作行〇仐按䝨即是)
(有行方語為贅)其在家無子弟之過居京兆之側遇事輒争不從其
令而從其義求子弟之賢而能業其家者羣玉是也(能上方无而字)
凡此四子皆可以當執事首薦而極論者主司疑焉則以辨
之問焉則以告之未知焉則殷勤而語之期乎有成而後止
可也(語或作論方无有字)有沈𣏌者(中正元十八年進士第)張苰者(中元和二年進士第)尉
遲汾者(中正元十八年進七第)李紳者(中元和元年進士第會昌中為丞相)張後餘者(元和)
(二年中第死)李翊者(中正元十八年進士第)或文或行皆出羣之才也(苰或作弘)
(与登科記同)凡此數子與之足以收人望得才實主司疑焉則與
解之問焉則以對之廣求焉則以告之可也(与解或作以解)往者陸
相公(孫曰正元八年陸贊知㪯賈稜等二十三人登第公与焉)司貢士考文章甚詳愈時
亦幸在得中而未知陸之得人也(方无亦字或无幸字)其後一二年所
與及第者皆赫然有聲原其所以亦由梁𥙷闕粛王郎中礎
佐之梁舉八人無有失者(歐陽詹傳云詹与韓愈李觀李絳崔羣王涯馮宿庾承宣聮第皆天)
(下選時称龍虎榜斈八人疑此是也)其餘則王皆與謀焉陸相之考文章甚詳
也待梁與王如此不疑也梁與王舉人如此之當也至今以
爲美談(人下方无如此字)自后主司不能信人人亦無足信者故蔑
蔑無聞(蔑蔑或作蔑然)仐執事之與司貢士者有相信之資謀行之
道惜乎其不可失也(謀上或有与字)方仐在朝廷者多以遊讌娛樂
爲事獨執事眇然高舉有深思長慮爲國家樹根本之道宜
乎小子之以此言聞於左右也愈恐懼再拜
朱文公校昌黎先生集卷之十七
