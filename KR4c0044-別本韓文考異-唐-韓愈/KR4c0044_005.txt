朱文公校昌黎先生集卷之五(考異音釋附)
古詩
辛卯年雪
元和六年春寒氣不肯歸河南二月末雪花一尺圍崩騰相
排拶(姊抹切逼也孫曰排拶密拶也)龍鳳交横飛波濤何飄揚天風吹旛旂
白帝盛羽衛鬖髿(或作㲚土音參又蘇含切下音沙髮垂貌祝曰選綠荅鬖髿乎斫上)振裳衣
白霓先啓途從以萬玉妃翕翕陵厚載譁譁弄隂機生平未
曾見何暇議是非或云豐年祥飽食可庶幾善禱吾所慕誰
言寸誠微
醉留東野
昔年因讀李白杜甫詩長恨二人不相從吾與東野生並世
如何復躡二子蹤東野不得官白首誇龍鍾(方云依字當作躘踵盧仝詩盧)
(子躘踵也賢愚緫莫驚)韓子稍姦黠自慙青蒿倚長松低頭拜東野願
得終始如駏蛩(上音巨下音卭樊曰孔叢子北方有獸名曰蟨愛蛩蛩駏驉食得甘草必齧以遺蛩蛩駏)
(驉見人將來必負蟨以走蟨非愛駏蛩也爲其假足也二獸亦非心愛蟨也爲其得甘草而遺之也夫禽獸猶知北假而)
(相報也况士君子之欲名利者乎)東野不廻頭有如寸筳撞鉅鍾吾願身爲
雲東野變爲龍四方上下逐東野雖有離别無由逢(離别或作别離)
李花二首
(諸本作一首方云此二詩也自當春天地争奢華以下分焉意義甚明編者誤合之樊曰此詩自)
(夜領張徹投盧仝而下狀極李花之妙矣蘇内翰梅詩㪯此云縞裙練帨玉川家肝膽清新冷不邪)
(穠李争春猶辦此更教踏雪看梅花亦一竒也)
平旦入西園棃花數株若矜夸旁有一株李顔色參慘似含
嗟問之不肯道所以獨繞百市至日斜忽憶前時經此樹正
見芳意初萌牙(或作芽方云漢傳如朱草萌牙事有萌牙无用芽字)柰何趁酒不省錄
不見玉枝攅霜葩(枝或作杖)泫(胡畎切流也)然爲汝下雨淚無由反旆
羲和車東風來吹不改顔蒼茫夜氣生相遮冰盤夏薦碧實
脆斥去不御慙其花(斥去或作片雲或作雲去或作斤逐方云張衡思玄賦斥西施而不御韓語原)
(此或本皆誤也)
當春天地爭奢華洛陽園苑尤紛挐(或作拏方云董彦遠云挐从如今人从奴唐韵)
(以挐爲或體非也考相如子虚賦王逸九思皆只作挐今按說文拏从奴牽引也挐从如持也古書作拏盖通用)誰
將平地萬堆雪(將方作堆)剪刻作此連天花日光赤色照未好明
月暫入都交加夜領張徹投盧仝乘雲共至玉皇家長姬香
御四羅列縞(白色)裙練帨(始銳切佩巾詩无感我悅兮)無等差静濯明䊋有
所奉顧我未肯置齒牙清寒瑩骨肝膽醒一生思慮無由邪
招揚之罘
(方云之罘元和十一年進士閤本作之果字訛也)
柏生兩石間萬歲終不大野馬不識人難以駕車蓋柏移就
平地馬羈入廐中馬思自由悲柏有傷根容傷根柏不死千
丈日以至(千或作百日以或作不難以或作巳)馬悲罷還樂振迅矜鞍轡(迅或作頓)
(方云振迅字見七月詩傳鮑昭鶴賦)之罘(音浮)南山來文字得我驚館置使讀書
曰有求歸聲我令之罘歸失得柏與馬(失得方作失待或作實待或作實失今)
(按三本皆无理唯嘉祐杭本作失得似頗有理而㪯正不收盖其意曰失得之計觀於柏馬可見云𡭗)之罘别
我去計出柏馬下我自之罘歸入門思而悲之罘别我去能
不思我爲洒掃縣中居引水經竹間嚻譁所不及何異山中
閑前陳百家書食有肉與魚先王遺文章綴緝實在余禮稱
獨學陋易貴不遠復作詩招之罘晨夕抱飢渴
寄盧仝
玉川先生洛城裏破屋數間而巳矣一奴長鬚不裹頭一婢
赤脚老無齒辛勤奉養十餘人上有慈親下妻子先生結髮
憎俗徒閉門不出動一紀至令鄰僧乞米送僕忝縣尹能不
恥(令或作今非是尹一作令)俸錢供給公私餘時致薄少助祭祀勸參留
守謁大尹(樊曰唐洛城有東都留守有河南尹公誌盧登封墓曰爲書告留守与河南尹是時鄭餘慶留守東)
豈無農夫親耒耜先生抱才終大用宰相未許終不仕假如
不在陳力列立言垂範亦足恃苗裔當蒙十世宥豈謂貽厥
無基阯(或作址方云阯字見漢䟽廣傳)故知忠孝生天性㓗身亂倫安足擬
昨晚長鬚來下狀隔牆惡少(韓曰荀子无廉恥而嗜乎飲食可謂惡少者也)惡難似
每騎屋山下窺闞(或作瞰)渾舍驚怕走折趾憑依婚媾欺官吏
不信令行能禁止先生受屈未曾語忽此來告良有以嗟我
身爲赤縣令操權不用欲何俟立召賊曹呼伍伯(方作五百今按五)
(伯見古今注什伍之長也作五百非)盡取鼠輩尸諸市先生又遣長鬚來如此
處置非所喜况又時當長養節都邑未可猛政理先生固是
余所畏度量不敢窺涯涘(牀史切)放縱是誰之過歟效尤戮僕
愧前史買羊沽酒謝不敏偶逢明月矅桃李(𥙷注即前李花詩曰光赤色至)
(玉皇家四句是也)先生有意許降臨更遣長鬚致雙鯉
酬司門盧四兄雲夫院長望秋作
長安雨洗新秋出極目寒鏡開塵函終南曉望蹋龍尾(龍尾陂長)
(安地名)倚天更覺青巉巉(徂銜切高也)自知短淺無所𥙷從事久此
穿朝衫歸來得便即遊覽暫似壯馬脫重銜曲江(地名唐号芙蓉園)
荷花蓋十里江湖生目思莫緘(自思或作思自或作思目非是)樂遊(孫曰漢宣帝神)
(爵間起楽遊苑在杜陵西北今呼爲楽遊廟)下矚無遠近綠槐萍合不可芟白首
寓居誰借問平地寸步扄雲巗(扄或作局一作屈)雲夫吾兄有狂氣
嗜好與俗殊酸鹹日來省我不肯去論詩說賦相諵諵(女咸切諵)
(諵語声)望秋一章巳驚絶猶言低抑避謗䜛(抑或作徊)若使乘酣騁
雄怪造化何以當鐫劖(鉏銜切断也)嗟我小生值強伴怯膽變勇
神明鍳(音監)馳坑跨谷終未悔爲利而止真貪饞(饞饕也孫曰言拘於利禄)
(而不遊此山是爲貪饞之人矣)高揖羣公謝名譽遠追甫白感至諴樓頭完
月不共宿(完或作見或作皎今按月蝕詩有完完上天東之句言月圓也此亦同意以下句就缺推之可見)
其柰就缺行攕攕(或作纖纖方云攕蜀音所咸切詩掺掺女手說文与石經皆作㩥㩥)
誰氏子(吕氏子炅見李素墓誌)
非癡非狂誰氏子去入王屋稱道士白頭老母遮門啼挽断
衫袖留不止翠眉新婦年二十載送還家哭穿市或云欲學
吹鳳笙(方作皇非是)所慕靈妃嫓蕭史(孫曰列仙傳秦穆公时有蕭史善吹蕭公女弄玉好)
(之公以妻焉遂教弄玉作鳳鳴居數十年吹鳳凰声鳳來止其屋公爲作鳳凰臺夫妻處其上一旦皆隨鳳凰去)又
云時俗輕尋常力行險怪取貴仕神仙雖然有傳說知者盡
知其妄矣聖君賢相安可欺乾死窮山竟何俟嗚呼余心誠
豈弟願往教誨究終始(誨方作悔今按作誨非是大抵方意以竒爲主比類可見)罰一
勸百政之經不從而誅未晩耳誰其友親能哀憐寫吾此詩
持送似(或作以非是)
河南令舍池臺
灌地纔盈五六丈築臺不過七八尺(七八或作六七)欲將層級壓籬
落未許波瀾量斗碩規摹雖巧何足誇景趣不遠真可惜(景或)
(作指)長令人吏遠趨走巳有蛙黽(武幸切又母耿切蛙属)助狼藉(方云藉從艸說)
(文曰草不編狼藉今本從竹漢陸賈傳名声籍甚孟康曰狼藉甚盛盖古字如藉田皆只作藉而從艸從竹則㳂義以生)
(此當以藉爲正)
送無本師歸范陽(即賈島也)
(即賈島集注刘公嘉話云島初赴㪯京師一日於馬上得句云鳥宿也中樹僧敲月下門初欲作推)
(字練之未定不斍衝尹時韓吏部權京尹左右擁至前具告所以韓立馬良久曰作敲字佳矣遂与)
(爲布衣交有詩曰孟郊死葬北邙山日月風雲頓斍閑天恐文章渾断絶再生賈島在人間又摭)
(言云島嘗騎馿天衢時秋風正厉黃葉可掃島忽吟曰落葉滿長安卒求一䏈不可得因唐突京尹)
(刘栖楚被繫一夕而得釋新史云島字浪仙范陽人初爲浮屠名无本來東都愈教其爲文遂去浮)
(屠㪯進士當其苦吟及值公卿大夫不知斍也一日見京兆尹跨馿尹詰責之久乃得釋其意与摭)
(言合而嘉話䓁集所云公与島詩東坡云世俗无知者所託非退之語洪氏亦云按送无本時公爲)
(河南尹不應至是方相知又島初爲浮屠後乃㪯進士此云後改名无本乃傳者之誤又樊氏云按)
(此詩元和六年冬作而是年秋東野亦有詩与无本云長安秋声乾木葉相号悲時東野尚无恙何)
(以云死葬邙山耶若以爲公爲京尹始識島故云則公爲尹在長慶三年而是年何以有此作也)
無本於爲文身大不及膽吾嘗示之難勇往無不敢蛟龍弄
角牙造次欲手攬衆鬼囚大幽下覻襲玄窞(玄黑也窞徒感切說文坎中小)
(坎)天陽熙四海注視首不頷(胡感切頤也方云李本頷作顉說文顉低頭也列子巧夫顉)
(其順今按說文顉五感切引衛献公頷之而巳爲證則与頷字自不同也然左傳今本只作頷未詳其說或疑下有顑)
(頷字此不當重押則作顉爲是然顑頷字見楚詞云顑虎感古湛二切頷戶感魚檢二切食不飽面黃皃則亦与不頷義)
(不可也)鯨鵬相摩窣(蘇骨切亦摩也前漢書媻姍勃窣上金堤)兩舉快一噉夫豈能
必然固巳謝黯黮(上烏减切下徒感切黑也楚詞云尚黯黮而有瑕孫云庸暗皃)狂詞肆滂
葩(狂皃)低昂見舒慘姦窮怪變得往往造平澹蜂蟬碎錦纈(紋繒)
(蜂蝉或作風蝉或作蝉翼今按此与下句不對未詳其說)綠池披菡蓞(上音撼下音禫披用荆公本)
(定或作垤或作低方从閤本作坏皆非是唯披坏声相近耳孫曰詩有蒲菡蓞𡭗雅荷芙蕖其花曰菡蓞)芝英擢
荒蓁(或作榛)孤翮起連菼(吐敢切孫曰𡭗雅菼薍郭璞注云似葦而小連菼叢葦也)家住幽
都遠未識氣先感來尋吾何能無殊嗜昌歜(徂感切孫曰昌蒲𦵔也文王嗜)
(昌歜孔子聞而食之出吕氏春秋又左氏享有昌歜)始見洛陽春桃枝綴紅糝遂來長
安里時卦轉習坎老懶無鬪心久不事鉛槧欲以金帛酬舉
室常顑頷(上呼感切下乎感切離騷曰長䫲頷以何傷韓曰顑食不飽皃頷向黃色孫曰言欲酬以金帛則我)
(家常飢貧也)念當委我去霜雪刻以㦧(痛也礼記中心&KR0579;怛)獰飈(狂風也)攪空
衢(天衢也攪一作摺)天地與頓撼(孫曰搖撼也言獰飈之起天地亦且搖撼也)勉率吐歌
詩尉女别後覧
石鼓歌
(樊曰歐陽文忠公集古錄云石鼓久在岐陽初不見称於世至唐人始盛称之而韋應物以爲周文)
(玉之鼓至宣王時刻𡭗韓退之直以爲宣王之鼓在今鳳翔縣孔子廟鼓有十先時散棄于野鄭餘)
(慶始置于廟而亡其二皇祐四年向傳師求於民間得之十鼓乃足其文可見者四百六十有五磨)
(滅不可識者過半然其可疑者四遠之好古不妄者予姑取以爲信耳至於字畫亦非史籕不能作)
(也文忠所跋如此孫曰石鼓文可見者其略曰我車旣攻我馬旣同又曰我車旣好我馬旣騊君子)
(員獵員獵員游麋鹿速速君子之求又左驂幡幡右驂騝騝秀弓時射麋豕孔庶又曰其魚維何維)
(鱮維鯉何以櫜之維揚維柳櫜音高說文曰嚢也又筆墨間錄此歌全仰止杜子美李潮八分小)
(篆歌才薄將奈石鼓何即子美云潮乎潮乎柰𡭗何快劒斫断生蛟鼉即子美云快劒長戟森相向)
張生手持石鼓文勸我試作石鼓歌少陵無人謫仙死才薄
將柰石鼓何周綱陵遲四海沸宣王憤起揮天戈大開明堂
受朝賀諸侯劒珮鳴相磨蒐于歧陽騁雄俊(蒐疎鳩切今歧山縣舊曰歧陽)
萬里禽獸皆遮羅(萬或作百)鐫功勒成告萬世(成或作盛方云封岱勒成東都賦語)
鑿石作鼓隳嵯峨(山高皃)從臣才藝咸第一㨂選撰刻留山阿
(揀或作簡撰或作譔)雨淋日炙野火燎鬼物守護煩撝呵(撝音麾指撝呵或作訶)
公從何處得紙本(處方作士)毫髮盡備無差訛辭嚴義密讀難曉
字體不類隷與科(諸本皆同方从蜀粹作蝌今按蝌乃科之俗体後人以重韻而誤改耳方知韓公)
(不避重韻乃疑於此何耶孫曰隷書秦始皇時程邈所定施於公府也科謂科斗書魯共王時壞孔子宅得書論語孝)
(經人不知古文謂之科斗文字)年深豈免有缺畫(或作劃)快劒斫斷生蛟鼉(唐何)
(切韓曰快劒斫断以下皆狀石鼓文如此)鸞翔鳳翥衆仙下珊瑚碧樹交枝柯(碧樹)
(或作幽碧孫曰班固西都賦云珊瑚碧樹周阿而生廣雅曰珊瑚珠也說文云生于海中色赤碧樹碧玉樹也淮南子)
(日崑崙山有碧玉樹在其此韓曰晉武帝賜王愷珊瑚樹高二尺餘許枝柯扶疎世所罕比)金繩鐵索鎻
紐壯(紐音狃結也)古鼎躍水龍騰梭(龍騰或作騰龍韓曰梭織具也樊曰晉陶侃少時漁于)
(澤網得一梭掛於壁少頃雷雨化爲龍而去)陋儒編詩不收入二雅𥚹迫無委蛇
(收一作得蛇一作佗上於爲切下音移祝曰毛詩叶韻𥙷音唐何切詩注行可從迹也孫曰平易之皃)孔子西
行不到秦掎摭(摭或作拾掎音竒摭之石切來俊臣掎摭諸武)星宿遺羲娥(孫曰羲娥日月)
(也羲和日御嫦娥月御韓曰詩意謂石鼓文不編於詩而二雅不載孔子言詩小者具𫐠而此文獨遺是猶掎摭星宿而)
(遺日月也)嗟予好古生苦晚對此涕淚雙滂沱憶昔初蒙博士徵
其年始改稱元和故人從軍在右輔爲我量度掘臼科(孫曰謂安)
(石鼓處)濯冠沐浴告祭酒如此至寶存豈多氊苞席裹可立致
十鼓祗載數駱駝(駱或作馲依字當作槖)薦諸太廟比郜鼎光價豈止
百倍過聖恩若許留太學諸生講解得切磋觀經鴻都尚填
咽(孫曰漢靈帝元和元年始置鴻都門斈熹平四年詔諸儒止五經議郎蔡邕爲古文篆隷三体書之刻石于太斈門)
(外碑始立觀覧及謩寫者車乘日千两瑱塞街陌鴻都觀經盖二事公併用之)坐見舉國來奔波剜
(一丸切刻削)苔剔蘚露節角安置妥帖平不頗大厦深簷與蓋覆
經歴久遠期無佗中朝大官老於事(官或作夫)詎肯感激徒媕娿
(上音庵下音阿不决之皃)牧童敲火牛礪角誰復著手爲摩挲(音娑後漢薊子訓至)
(長安摩挲銅人)日銷月鑠就埋没六年西顧空吟哦羲之俗書趁姿
媚(樊曰周宣王時史籕始變大篆爲籀書石鼓文籀書也秦變古爲篆爲隷今又變爲楷世俗書𡭗非古書也𥙷注王)
(得臣塵史云王右軍書多不講偏旁此退之所謂俗書趁姿媚者也)數紙尚可博白鵝繼周八
代争戰罷無人收拾理則那(那何也左傳犀兕尚多棄甲則那)方今太平日
無事柄任儒術崇丘軻(任或作用)安能以此上論列願借辨口如
懸河石鼓之歌止於此嗚呼吾意其蹉跎
雙鳥詩
(集注鯀内翰作李太白畫像詩有曰化爲二鳥鳴相酬一鳴一止三千秋或者遂謂此詩爲李杜作)
(柳仲塗双鳥詩觧云韓之為心憂夫道也履行非孔氏者爲夷矣故垂言以刺之釋老俱夷而教殊)
(故日双鳥自柳仲塗爲二氏說行干世洪慶善祖述其意而箋之而朱文公謂公爲巳与孟郊說見)
(考異注)
雙鳥海外來飛飛到中州(來飛飛方作飛飛來)一鳥落城市一鳥集岩
幽(集或作巢)不得相伴鳴爾來三千秋兩鳥各閉口萬象銜口頭
春風卷地起百鳥皆飄浮兩鳥忽相逢百日鳴不休有耳聒
皆聾有口反自羞百舌(記曰反舌无声注百舌也)舊饒聲從此恒低頭(恒或)
(作且非是)得病不呻喚泯默至死休雷公告天公百物湏膏油自
從兩鳥鳴(或作聒)聒亂雷聲收(諸本同但蜀本声作光閤本作雷声三伏收皆誤而方獨从唐)
(本作聒雷声伏收則不成文理矣)鬼神怕嘲詠造化皆停留(化方作作)草木有微
情挑抉(下於說切桃撥也)示九州蟲鼠誠微物不堪苦誅求不停兩
鳥鳴百物皆生愁不停兩鳥鳴自此無春秋不停兩鳥鳴日
月難旋輈不停兩鳥鳴大法失九疇周公不爲公孔丘不爲
丘天公怪兩鳥各捉一處囚百蟲與百鳥然後鳴啾啾(百鳥方从)
(閤杭蜀本作七鳥云柳謝荆公皆作七鳥謂月令七十二候之虫鳥也蘇耆開譚錄亦見今按百虫即上文之虫鼠百)
(鳥即上文所言皆飄浮者耳与七十二候初不相關也且使果爲七十二候之鳥而但云七鳥則詞旣有所不備又鳥旣)
(爲七而虫獨爲百於例亦有所不通今細考之豈以草書百字有似於七而致誤耶初不必過爲之說也)兩鳥旣
别處閉聲省愆尤朝食千頭龍暮食千頭牛朝飲河生塵暮
飲海絶流還當三千秋更起鳴相酬(方云柳仲塗有此詩觧一篇傳於世謂指釋老)
(也然以歐公感二子詩及東坡李大白畫像贊考之盖專爲李社而作今按釋老李杜之說恐亦未然舊嘗竊意此但)
(公爲巳孟郊作耳落城市者巳也集岩幽者孟也初亦不能无疑而近見葛氏韵語陽秋巳有此說矣讀者詳之)
贈劉師服(服或作命)
羡君齒牙牢且㓗大肉硬餅如刀截我今呀豁落者多所存
十餘皆兀臲(音臬不安皃)匙抄爛飯穩送之合口軟嚼如牛呞(音癡)
(食巳久復出嚼也)妻兒恐我生悵望盤中不飣栗與梨祗今年纔四
十五後日懸知漸莽鹵(上莫古切下音魯杭本作鹵莽方云鹵莽本莊子然唐人多倒用之柳)
(子厚沉昏莽鹵又食貧甘莽鹵白楽天飬生仍莽鹵始斍琵琶絃莽鹵所用同也)朱顔皓頸訝莫親
此外諸餘誰更數憶昔太公仕進初口含兩齒無贏餘虞翻
十三比豈少遂自惋恨形於晝(惋烏貫切吁嘆也比或作皆或作比方从蜀本云太公)
(两齒事見古本苟子虞翻吳志只載其上書謂臣年耳順髮白齒落豈在當時猶有可考也耶)丈夫命存百
無害誰能點檢形骸外巨緍東釣儻可期與子共飽鯨魚膾
(鯨音就莊子任公子為大釣巨縯五十㮫以為餌持竿東海已而大魚食之自制河以東莫不厭若魚者)
題炭谷湫祠堂
(時公在京師歐本云在京兆之南終南之下所雨之所也南山秋懷詩皆有之)
萬生都陽明幽暗鬼所寰嗟龍獨何智出入人鬼間不知誰
爲助若執造化關厭處平地水巢居插天山列峯若攅指石
盂仰環環巨靈高其捧保此一掬慳(西京賦注云華山本与首陽同一山河神巨靈)
(以手擘開其上掬謂以手棒物一掬言小也詩云不盈一掬)森沉固含蓄本以儲隂奸(謂龍)
(也猶南山詩所謂疑湛閉隂獸也)魚鼈蒙擁護羣嬉傲天頑翾翾棲託禽(翾許)
(緣切小飛也揚字曰朱鳥翾翾)飛飛一何閑祠堂像侔眞擢玉紆煙鬟群怪
儼伺候恩威在其顔我來日正中悚惕思先還寄立尺寸地
敢言來途艱吁無吹毛刃血此牛蹄殷(殷烏閑切孫曰吹毛良劒也牛蹄蹄涔小)
(水也言我豈无吹毛之劒血此牛蹄水令殷乎言欲殺此龍也殷赤黑色左傳左輪朱殷注云血深也)至令乘
水旱鼓舞寡與鰥林叢鎮冥冥窮年無由刪妍英(花也)雜豔實
星瑣(音鎖玉也)黃朱班(妍或作研瑣或作鎻)石級皆險滑顚躋莫牽攀龍區
雛衆碎付與宿巳頒(大也)棄去可奈何吾其死茅菅(菅音奸草名)
聽潁師彈琴
(潁師若是道士則潁字是姓當久水是僧則潁字是名當从禾西清詩話云六一居士嘗問東坡)
(琴詩孰優坡答以退之潁師琴公曰此祗是琵琶耳吳僧義海以琴名世或以六一語問海海曰歐)
(陽公一代英偉然斯語誤矣昵昵男女語至失势一落千丈強皆指下絲声妙処惟琴則然琵琶格)
(上声烏能𡭗耶退之深得其趣未易譏評洪氏亦日或云浮雲柳絮无根蔕天地闊遠隨飛楊此泛)
(声也謂輕非絲重非木也啾喧百鳥羣忽是孤鳳凰泛声中寄指声也躋攀分寸不可上吟繹声也)
(失势一落千丈強歴声也善琴者云此數声最難工歐文忠公以為琵琶声東坡嘗作听琴詩報文)
(忠公不及見二公之論似未必然)
昵昵兒女語(昵昵或作妮妮或作呢呢)恩怨相爾汝劃然變軒昂勇士赴
敵埸浮雲柳絮無根蔕天地闊遠隨飛揚喧啾百鳥羣忽見
孤鳳凰躋攀分寸不可上失勢一落千丈強嗟余有兩耳未
省聽絲篁自聞潁師彈起坐在一旁(或作傍或作牀)推手遽止之濕
衣淚滂滂潁乎𡭗誠能無以冰炭置我腸(乎或作師方云李賀亦有聽潁師琴)
(歌韓曰當是琴操必有感於公者故聽終而悲焉)
送陸暢歸江南
(洪曰暢字逹夫娶董溪女溪丞相董晉第二子貶死湘中事見墓誌公嘗為董晉从事)
舉舉江南子(方云唐人以㪯止端䴡為㪯㪯)名以能詩聞(樊曰暢貢㪯年對雪落句云天人寕)
(底巧剪水作花飛崔諫議林亭云蝉噪入雲樹風開无主花及登蘭省遇雲陽公主下降暢為儐相有詠簾詠行障催粧)
(等作内人以暢吳音才思敏捷以詩嘲之暢酬曰粉面仙郎選聖朝獨逢秦女斈吹蕭須教翡翠聞王母不奈烏鳶噪鵲)
(橋觀此可見其能詩矣)一來取高第官佐東宮軍迎婦丞相府誇映秀
士羣鸞鳴桂樹間(鵉鴻或作鳴鵉)觀者何&KR0813;紛(上四賓切下音芬交雜也揚雄曰&KR0813;紛往)
(來)人事喜顛倒旦夕異所云蕭蕭青雲幹遂逐荆棘焚歲晚
鴻鴈過鄕思見新文踐此秦關雪家彼吳洲雲悲啼上車女
骨肉不可分感槩都門别丈夫酒方醺我實門下士力薄蚋
與蚊受恩不即報永負湘中墳(不即或作即不方云暢董晉子溪之婿也公嘗佐董晉幕)
(今按暢字逹夫嘗著蜀道易詩)
送進士劉師服東歸
猛虎落檻穽坐食如孤㹠(㹠与豚同落一作知食或作貪荆公本如作茹㹠或作豚方从閤)
(本云此乃司馬迁所謂猛虎在檻穽之中搖尾而求食也今按方說是也然則坐當作求矣但本皆作坐故未敢改耳)
丈夫在富貴豈必守一門公心有勇氣公口有直言奈何任
埋没不自求騰軒僕本亦進士頗嘗究根源由來骨鯁材喜
被軟弱吞低頭受侮笑隱忍硉兀冤(侮笑方作笑侮硉兀或作矹硉硉音律硉兀)
(危石也選江賦碧沙演沲而往来巨石硉矹以前却)泥雨城東路夏槐作雲屯還家雖
闕短(或作短闕)指日親晨飱攜持令名歸自足貽家尊時節不可
翫親交可攀援(音爱)勉來取金紫勿久休中園
嘲魯連子
(韓曰魯連斉人太史公亦有取焉公嘲之之意不悉其安在意必有所諷於當時後世有不得而窺者)
魯連細而黠(而方作兒)有似黃鷂子(弋照切鷂鷙鳥也)田巴兀老蒼(兀一作元)
(孫曰巳斉之辯者辯於祖丘議於稷下一日而服千人有徐劫弟子曰魯連謂劫曰臣願當田子使不得復說連往見)
(田巴云云巴於是杜口易業終身不談)橉汝矜爪觜開端(魯連)要驚人雄跨(田巴)吾
厭矣高拱禪鴻聲若輟一杯水(輟或作啜)獨稱唐虞賢顧未知之
耳(孫曰以天下与人於堯舜何足道者而仲連以唐虞為賢盖未知之耳今按此詩洪說巳詳然公之意必有為而)
(作也)
贈張籍
吾老著讀書(諸本著作嗜方云著如高士著幽禅少忤著遊宴之著)餘事不掛眼有兒
雖甚憐教示不免簡君來好呼出踉蹡(上音郎下音鏘又上音亮下七醬反急行)
(皃潘岳曰巳跟蹡而徐来)越門限懼其無所知見則先愧𧹞昨因有緣事
上馬插手版(笏也唐輿服志八座尚書執笏者自筆綴手版頭其餘王公卿士俱執手版正主於敬)留
君住廳食使立侍盤&KR0678;(爵也)薄暮歸見君迎我笑而莞(与莞𡭗而笑同)
指渠相賀言此是萬金産吾愛其風骨粹美無可㨂試將詩
義授如以肉貫丳(初限切炙肉丳)開祛(祛衣袪猶開懷)露毫末自得高蹇嵼
(蹇或作&KR1132;上基展切下所簡切山屈曲皃選連崗岩以&KR1132;嵼楚詞思蹇嵼之不吳)我身蹈丘軻爵位
不早綰固宜長有人文章紹編剗感荷君子德怳若乘朽棧
(朽一作杇乘朽棧謂驚喜也)召令吐所記解摘了瑟僴(遐板切曾子曰詩云瑟兮僴兮恂慄)
(也)顧視䆫壁間親戚競覘矕(武板切竊視皃說文目矕二也)喜氣排寒冬逼
耳鳴睍睆(上胡顯切下戶板切詩曰睍睆黃鳥)如今更誰恨便可耕灞滻(音産滻水)
(出藍田谷霸陵入灞三滻二水司馬相如上林賦曰終始灞滻出入涇渭)
調張籍
李杜文章在(集注退之有取於李杜如薦士腸句留東野望秋石鼓等詩每致意焉然未若此詩之專美也)
光熖萬丈長(諸本熖作豔方云西京賦光熖屬天庭)不知羣兒愚那用故謗傷
(魏道輔云公作此詩為元微之發盖元稹作李杜優劣論先枉後李故耳黃魯直云吾友黃介讀李杜優劣論曰論文正)
(不當如此予以爲知言)蚍蜉(上音毗下音浮大螘也)撼大樹可笑不自量伊我生
其後舉頸遥相望夜夢多見之晝思反微茫徒觀斧鑿㾗不
矚治水航想當施手時巨刃磨天揚垠崖劃崩豁乾坤擺雷
硠(垠方作根擺一作罷硠音郎山崩声左思曰拉獵雲硠韓曰硠磕石声郭璞江賦巴東之峽夏禹䟽鑿絶岸乃丈)
(壁立霞駮又云如地裂豁若天開觸曲崖以縈繞駭崩浪而相礧詩意謂李杜文章如禹䟽鑿江峽雖有迹可尋而當)
(時運量之巧則今不可得而覩矣)惟此兩夫子家居率荒凉帝欲長吟哦故
遣起且僵翦翎送籠中使看百鳥翔平生千萬篇金薤垂琳
琅(韓曰金薤書也古有薤葉書詳見&KR1174;嶁山詩注琳琅石也言李杜文章播於金石云𡭗)仙官勑六丁
(道書陽官六甲隂官六丁六丁者六甲中丁神也)雷電下取將(𥙷注異人記云上元中台州道士王遠知)
(善易知人死生禍福作易緫十五卷一日雷雨雲霧中一老人語遠知曰所泄者書何在上帝命吾攝六丁雷電追取上)
(方秘文自有飛天保衛金科秘藏玄都汝何者輒藏緗帙遠知曰青丘元老傳授也)流落人間者(流或作留)
(方云孔毅父嘗曰漢霍去病傳諸將留落不偶今世浴皆作流落如江揔詩流落今如此少陵詩流落意无窮皆只作流)
(落字盖留謂遟留流謂飄流自不可拘以一義也)太山一豪芒(豪方作毫云李本作豪按孟子莊子秋豪)
(之末班固答賓戲銳思豪芒之内字皆作豪然楚詞秋毫微而見容王逸曰銳毛為毫是豪字通今按毫俗字當作豪)
(為正)我願生兩翅(方作願生兩翅翎)捕逐出八荒精誠忽交通百怪入
我腸刺(七亦切)手拔鯨牙舉瓢酌天漿(魏道輔云高至於酌天漿幽至於拔鯨牙其思)
(賾深遠如此詎止於曹刘沈宋之間耶)騰身跨汗漫(猶茫洋也淮南子若上与汗漫期於九垓之上)不
著織女襄(㐮駕也或作相非是)顧語地上友經營無太忙乞(音氣後漢乞楊)
(生師)君飛霞珮與我高頡頏(上胡結切下音航韓曰詩頡之頏之飛而上曰頡下曰頏)
盧郎中雲夫寄示送盤谷子詩兩章歌以和之
(两或作二東坡云退之尋常詩自謂不及老杜此詩獨不减子美云)
昔尋李愿向盤谷正見高崖巨壁爭開張是時新晴天井溢
(孫曰天井關名在太行山上水經曰天井溪出天井關北流注白水世謂之北流泉)誰把長劒倚太行
(孫曰水自天井順瀉而下如長劒之倚山韓曰宋玉曰長劒耿介倚天外行音航)衝風吹破落天外
(破或作波非是楚詞衝風起兮水揚波吹破謂吹此長劒之水)飛雨(水漂散如雨)白日灑洛陽
東蹈燕川(地名)食曠野有饋木蕨芽滿筐馬頭(溪名)溪深不可厲
(以衣渡水由膝巳上曰厲)借車載過水入箱平沙綠浪榜(音謗進舡也与傍同又比孟切)
(楚詞斉吳榜以擊汰)方口(地名)鴈鴨飛起穿垂楊窮探極覧頗恣横物外
日月本不忙歸來辛苦欲誰爲坐令再往之計墮眇芒(或作渺芒)
閉門長安三日雪推(或作堆)書撲(祝曰擲也蜀志云未嘗不撲之于地)筆歌慨慷
(下音康韓曰魏武帝慨當以慷憂思難忘選中矯厲而慨慷注抑揚意氣也)旁無壯士遣屬和遠
憶盧老詩顛狂開緘忽覩送歸作字向紙上皆軒昂又知李
侯竟不顧方冬獨入崔嵬(高山皃謂盤谷也)藏我今進退幾時决十
年蠢蠢隨朝行家請官供不報荅何異雀鼠偷太倉行抽手
版付丞相不待彈劾還耕桑(還方作歸)
寄皇甫湜
敲門驚晝睡問報睦州吏(睦或作乃)手把一封書上有皇甫字拆
隔雪風照鑪釘(音定)明釭夜闌縱捭闔(上音擺鬼谷子有捭闔篇)哆(昌者切脣下垂)
口疎眉厖(多毛皃)勢侔高陽翁坐約齊横降(降胡江切酈商高陽人也斉王田橫)
(懼誅入海居隝中高帝使商持節貝告以詔意横謝使者乃自殺)連日挾所有形軀頓胮肛
(上匹江切下許江切脹大皃)將歸乃徐謂(將歸方作歸將云遠干將之毛傳將行也故古人以送將歸為)
(三事焉今按楚詞言秋之可悲如在遠行之処而登山臨水以送欲歸之人愈斍羇旅之牢落故其意象慘戚而无聊)
(耳將字与詩文同字異安得強爲一說而謂送將歸爲三事乎必爲三事而可顛倒言之則楚詞之与此詩皆不復成文)
(理矣)子言得無哤(音厖語雜乱曰哤管子四民雜処則其言哤)迴軍與角逐(軍或作君非是)
斫樹收窮龐(皮江切孫臏减竈僞走㳙逐之臏度㳙夜至之処伏弩万人見火則發乃斫樹書云龐㳙死於)
(此樹下㳙至果㪯火讀之弩發㳙死韓曰公始也扶几導籍使之言且匿其麾幢觧旆束杠而示之弱籍乃縱其捭闔如)
(酈生之下斉旣連日挾其所有其後乃爲公所敗是猶孫臏之收龐㳙也)雌聲吐𣢾要酒壷綴羊
腔(苦江切肫羊張鷟云案後一腔東猪肉)君乃崑崙渠籍乃嶺頭瀧(閭江切奔湍)譬
如蟻垤微詎可陵崆㟅(或作𡵻方云㟅字見南都賦蜀本苦江五江二切今本作坑字書未見)
(南都賦曰其山則崆㟅嶱嵑)幸願終賜之(一作願終賜之教)斬拔枿(牙葛切芽也)與樁
(株江切椿橛也)從此識歸處(韓曰籍旣爲公所敗乃自以為嶺頭之瀧不足以方崑崙之渠蟻垤之微不足)
(以陵崆𡵻之山願終受教於公而公於是導其所歸也)東流水淙淙(士江切水声)
雜詩
古史散左右詩書置後前豈殊蠧書蟲(蠧書或作書虫)生死文字間
古道自愚憃(陟降切愚也或作戇或作蠢)古言自包纏當今固殊古誰與
爲欣歡獨攜无言子共昇崑崙顚長風飄襟裾遂起飛高圓
下視禹九州(禹方作㝢)一塵集豪端遨嬉永云幾下巳億萬年向
者夸奪子万墳厭其巔(方从唐杭本作墳今按方所从本盖後人以重韻而誤改之說見石鼓)
(歌)惜哉抱所見白黑未及分慷慨爲悲咤(陟駕切)淚如九河翻
指摘相告語雖還今誰親翩然下大荒被髮騎騏驎(或作麒麟方云)
(古書如戰國策多用麒麟字其義一也孫曰謂復仙去樊曰東坡爲公潮州庿碑詞終篇多取此意)
寄崔二十六立之
西城員外丞心跡兩屈竒(屈或作崛或作倔方云淮南子聖人无屈竒之服高誘曰屈短竒長)
(也言服之不中漢廣川士揚椎傳選西征賦皆只用屈竒字今按漢書注屈竒異也其勿反)往歲戰詞賦
不將勢力隨下駐入省門左右驚紛披(紛或作分)傲兀坐試席深
叢見孤羆文如翻水成初不用意爲四座各低面不敢捩眼
窺(捩力結切拗也又苕溪詩話云音䴡琵琶撥也謂左右窺)升階揖侍郎(知㪯者立之中正元四年進士)
(第知㪯待郎刘太真)歸舍日未欹佳句喧衆口考官敢瑕疵(或作玼方云避重韵)
(而誤改也)連年收科第若摘頷底髭迴首卿相位通途無他歧(途或)
(作逵或作逹)豈論校書郎(立之登第後除秘書省校書郎)袍笏光參差童稚見稱
說祝身得如斯儕輩妬且熱喘如竹筒吹老婦願嫁女約不
論財貲(約不或作不約貲或作資方云亦避重韵之誤此詩用二疵字二斯字不獨此也)老翁不量
分累月笞其兒攪攪爭附託(攪攬或作擾優)無人角雄雌由來人閒
事翻覆不可知安有巢中鷇(音寇鳥生子湏母哺曰鷇燕雀之属)插翅飛天陲
駒麛(音迷鹿子)著(陟略切)爪牙猛虎借與皮汝頭有韁(音姜馬組)繫汝脚
有索縻䧟身泥溝間誰復禀指撝不脫吏部選可見偶與竒
又作朝士貶得非命所施客居京城中十日營一炊逼迫走
巴巒恩愛座上離昨來漢水頭始得完孤羇桁掛新衣裳(桁音)
(行又下良切韓曰衣椸也周庾信對燭賦灯前桁衣凝不亮)盎棄食殘糜苟無飢寒苦那
用分高卑憐我還好古宦途同險巇每旬遺我書竟歲無差
池(上楚宜切两相差左傳何敢差池)新篇奚其思風幡肆逶迤(幡或作旛)又論諸
毛功劈水看蛟螭(劈或作擘)雷電生睒䁑(二字或从日說見永貞行上音閃下音釋韓)
(曰疾視皃選忘其所以睒䁑孫曰睒暫見也言雷電睒爍見其光如日)角鬛相撑披(或作枝方云亦以重)
(韵而誤改也)属我感窮景抱華不能摛(蜀本作把筆不能摛不能或作能不方从杭本云班)
(固答賓戲摛藻如春華盖公得崔詩正當冬月故感窮景而不能摛發其春華耳上文諸毛乃謂筆也旣隱其詞則此不)
(應又直言之故作把筆者亦非也今按方本及說皆是但其詞有未足者故今略為𥙷之論諸毛功必是為毛穎傳而)
(發但蜀本之誤不待以此為辨而自明矣)唱來和相報愧歎俾我疵(疾移切黑病)又寄
百尺綵緋紅相盛衰巧能喻其誠(巧或作功方从唐蜀本云列子矜巧能修名譽今)
(按巧能喻其誠言崔遺我書并新篇綵帛巧於能逹其意猶言工於某事云𡭗非以巧能為二字相連如列子之意也方)
(說誤矣)深淺抽肝脾開展放我側方餐涕垂匙朋交日凋謝存
者逐利移子寧獨迷誤綴綴意益彌舉頭庭樹豁(頭或作頂)狂飈
卷寒曦迢遞山水隔何由應塤箎别來就十年君馬記騧(音瓜)
(黃馬黑䴡音离馬深喙曰騧馬黑色曰&KR0784;)長女當及事誰助出帨(音稅佩巾所以拭物)縭(音离)
(緌也詩親結其縭)諸男皆秀朗幾能守家規文字銳氣在輝輝見旌
麾摧腸與慼容(或作居或作眉方云居當為容字之訛也眉特以意定耳慼作蹙亦通孟子其容有蹙)
能復持酒巵我雖未耋老髮秃骨力羸所餘十九齒飄颻盡
浮危玄花著兩眼視物隔褷䙰(上所宜切下吕支切方云離褷毛羽初生兒字本海賦)
(然離字字書无从衣者惟王維詩有独立何日是嵇康琴賦作離纚古楽府作玉蓰陸羽茶經作䴡簁義皆通今此作褷)
(䙰豈古連緜字或可倒用不然褷字自入韵豈傳者誤耶姚令威曰唐本作視物劇隔褷不知謝本何以不出今按所)
(見謝本实校作劇隔褷下注澄字然義亦未通恐當作視劇隔褷䙰物字乃劇字之訛而又重出遂去䙰字以就五言耳)
(然亦无据不如且从方說徐更參考)燕席謝不詣游鞍懸莫騎敦敦凭書案(敦敦)
(或作孜孜方从閤杭本作敦音都回切)譬彼鳥黏黐(丑知切用以䵕鳥)且吾聞之師不
以物自隳孤豚眠糞壤(眠方作服或作伏)不慕太廟犧(孫曰莊子或聘於莊子應)
(其使曰子見夫牡牛乎衣以文綺食以芻菽及其牽而入於太庿雖欲爲孤豚其可得乎)君看一時人幾
輩先騰馳過半黑頭死隂蟲食枯骴(音疵殘骨)歡華不滿眼(歡或作權)
咎責塞兩儀觀名計之利(或作实今按此句難曉切意計猶校也言觀其所得之虚名而校)
(之以实利不足相𥙷也)詎足相陪禆(符支切𥙷也增也)仁者恥貪冒受禄量所
宜無能食國惠豈異哀癃罷(音皮倦也)久欲辭謝去休令衆雎雎
(音隋視上逆也又衆目所視莊子而睢睢而盱盱而誰与居)况又嬰疹疾(又或作自疹音軫說文唇瘍也)
寧保軀不貲(即移切後漢書曰不足以償不貲之身)不能前死羅内實慙神祗
舊籍在東都茅屋枳棘籬還歸非無指灞渭揚春澌(音斯觧冰也)
(方云流冰為澌父水非)生兮耕吾疆死也埋吾陂(也一作兮)文書自傳道不
仗史筆垂(不或作奚)夫子固吾黨新恩釋銜羇去來伊洛上相待
安罛(公胡切魚罟)箄(音卑取魚竹器江東呼小籠為箄)我有双飲&KR0678;其銀得朱提
(上音殊卜音時孫曰漢縣名属健為郡有朱提山出銀綱祝曰漢朱提銀捌兩為一流直一千五百八十他銀一流直一)
(千是爲銀貨二品)黃金塗物象雕鑴妙工倕(音垂莊子工倕旋而盖規矩倕人名堯時共工)
乃令千里鯨么麽微螽斯(麽母果切細小皃班彪幺麽不及數子螽之中切蝗類以股嗚者孫)
(曰言工人之巧能使千里鯨魚小如螽斯也)猶能爭明月擺掉出渺瀰野草花葉
細不辨薋菉葹(离騷經薋菉葹以盈室王逸注薋音咨蒺藜也菉音綠王芻也葹音施枲耳也韓曰三者)
(皆惡草以喻䜛佞)緜緜相紏結狀似環城陴(音脾城上垣)四隅美蓉樹擢
豔皆猗猗(長也)鯨以興(許應切)君身(或作㒷居狀或作状㒷居皆非是荆公本作狀君身近之)
(方从唐本作興君身乃得其正盖興猶比也君指崔立之而言)失所逢百罹月以喻夫道僶
勉勵莫虧(莫或作其)草木明覆載妍醜齊榮萎(醜或作臭)願君恒御之
行止雜燧觽(上音遂下許規切雜方作親或作新皆非是但共本云登作雜遂山見内則言當常御此&KR0678;)
(雜於所佩燧觽之間也此乃得之)異日期對舉當如合分支(通鑑元魏熙乎元年立法在軍)
(有功者行臺給劵當中竪裂一支給勲人一支送門下以防僞巧今人亦謂柝産符契爲分支帳即此義也公以双&KR0678;之)
(一贈崔故末句如此)
月蝕詩效玉川子作
(方云李本无詩字洪曰或謂館中本效作删注彦章本同)
元和庚寅斗插子月十四日三更中(四或作五)森森萬木夜僵立
(森森方作臨臨殊无義理按盧詩乃作森森盖自森轉而爲林自林轉而爲臨也今改作森森)寒氣屓奰頑
無風(屓虚器切奰平秘切西京賦日巨靈屓奰屓奰諸本作贔屓或作屓贔方云盧詩雖作屓屓然公多不用盧)
(本語贔屓用力皃屓奰亦大皃詩傳不醉而怒謂之之其義尤長今按諸本不同未知孰是姑兩存之)月形如
白盤完完上天東(諸本作貌貌或作皃皃方从杭范荆公本作完今按完字說見酬盧雲夫望秋詩)
(洪本亦云古書完多誤作皃此又轉寫爲貌耳)忽然有物來噉之不知是何蟲如何
至神物遭此狼狽凶(狽音貝神異經云狽无前足附狼而行選亦狼狽而可慜)星如撒沙
出攅集爭強雄(撒方作摋云側手擊也盧詩作拆今本从之非也今按側手擊沙於義不通公於盧語)
(固有損益然改此字却无文理當只作撒)油燈不照席是夕吐𦦨如長虹(如長或作長如)
玉川子涕泗下中庭獨行(独下或有自字)念此日月者爲天之眼睛
此猶不自保吾道何由行嘗聞古老言疑是蝦蟇精徑圓千
里納女腹何處養女百醜形把沙(行皃)脚手鈍誰使女解緣青
冥(把或作&KR1057;音義同)黃帝有四目(諸本黃作皇方从杭本云帝王世紀謂黃帝用力牧常先等分掌四)
(方各如己視故號黃帝四目一曰李賢後漢注漢人書黃多作皇皇字亦通洪以皇帝爲堯則非也)帝舜重其
明今天祗兩目何故許食使偏盲堯呼大水浸十日不惜萬
國赤子魚頭生女於此時若食日雖食八九無嚵名(嚵狙銜切祝曰)
(說文小也嚵或作饞)赤龍黑鳥燒口熱(黑鳥未詳或謂日中三足烏也鳥一作烏)翎鬛倒
側相搪(音棠搪突也)撐婪(盧含切与惏同楚辝衆皆競進以貪婪注愛財曰貪爱食曰婪)酣大肚
遭一飽飢腸徹死無由鳴後時食月罪當死天羅(天網也)磕帀
何處逃汝刑(磕音搕磕帀者周帀也磕帀或作磕匝磕或作匌或作或无女字)玉川子立
於庭而言曰地行賤臣仝(或作今方云汪本云仝字當句断亦与盧詩合)再拜敢告
上天公(上天或作天上)臣有一寸刃可刳凶蟇腸無梯可上天天階
無由有臣蹤寄牋東南風天門西北祈風通丁寧附耳莫漏
洩薄命正值飛廉慵(吳氏春秋云風師曰飛廉漢書音義云飛廉能致風)東方青色龍
牙角何呀呀(音牙小兒忿爭声)從官百餘座(此下或有從應二字荆公删去)嚼啜煩
官家月蝕汝不知安用爲龍窟天河赤鳥司南方尾秃翅觰
沙(觰或作方云觰陟加切角上張也字亦作&KR2156;作訛)月蝕於汝頭汝口開呀呀(或作)
(齖齖方云齖齒不正也音牙与開口義不合此當音呼加切唐韻唅呀張口皃也今詳或改此字亦避重韵而誤也)
蝦蟇掠汝兩吻過忍學省事不以汝觜啄蝦蟇於莵(上音烏下音徒)
(楚人謂虎爲於莵)蹲於西旗旄衛毿㲚(參沙二音長毛皃)旣從白帝祠又食
於&KR3570;禮有加(礼記䄍礼迎虎謂其食田豕)忍令月被悪物食枉於汝口插
齒牙烏龜怯姦怕寒縮頸以殼自遮終令夸蛾㭈汝出(夸苦瓜切)
(列子帝命夸娥氏二子負山注盖有力者蛾或作娥方从列子校抉方作扶非是)卜師燒錐鑚灼滿
板如星羅此外内外官(漢天文志經星常宿中外官百十八名七百八十三星)瑣細不
足科臣請悉掃除愼勿許語令啾譁併光全耀歸我月盲眼
鏡淨無纖瑕(全或作金暇或作霞皆非是)弊蛙拘送主府官(弊或作斃今按弊蛙猶)
(卓茂言敝人也不然則當改从斃字盖此時蛙雖未斃而其罪亦當死矣)帝箸下腹嘗其皤(皤音婆腹)
(下白皃或作蹯皤腹下白處也蹯足蹠也當作皤)依前使兔操杵臼玉階桂樹閑婆
娑恒娥還宫室(方作堂)太陽有室家(礼記曰君之与后猶日之与月)天雖高耳
屬地感臣赤心使臣知意(臣知方作知臣今按下文云雖无胡言潜喻厥旨則此句乃謂天)
(感悟臣心使臣默知天意耳諸本多作使知臣意非是其下所云有氣有形以下即天意也)雖無明言潜
喻厥旨(明或作口)有氣有形皆吾赤子雖忿大傷忍殺孩稚(大或作夭)
還女月明安行于次盡釋衆罪以蛙磔死(磔竹客切裂也方云盧詩新史以)
(為譏元和逆黨然稽之歲月不合盖元和初宦官已横恣故譏之非為逆黨也今按盧韓二詩必有所為而作但未有)
(以見其所指為何人何事耳新史固謬方說恐亦未必然也)
孟生詩
(諸本孟下有先字方云此詩以篇首二字為題今本誤也孟郊荅韓愈别因献張徐州詩云冨别)
(愁在顔貧别愁銷骨懶磨青銅鑑畏見新白髮古樹春无花子規啼有血離絃不堪听一听四五絶)
(世途非一險俗慮有千結有客步大方驅車独迷轍故人韓与李逸輪双皎㓗哀我摧折歸贈詞從)
(横設徐方國東樞元戎天下傑祢衡投刺遊王粲吟詩謁高情无遺照明抱開曉月在士不理冤有)
(讎皆爲雪願爲竒草木永向君地列願爲古琴瑟永向君前發欲識丈夫心曾將孤劒說)
孟生江海士(生一作郊)古貌又古心嘗讀古人書謂言古猶今(嘗或)
(作常)作詩三百首窅默咸池音(諸本窅作冥方云李習之与張建封書引公此語亦用窅字)
騎驢到京國欲和薰風琴豈識天子居九重欎沉沉一門百
夫守無籍不可尋(門藉孫曰為二尺竹牒記其年紀名字物色縣之宫門案省相應乃得入也)晶
光(前漢太陽之晶晶亦光也)蕩相射旗戟翩以森遷延乍却走驚怪靡自
任(如林切堪也)舉頭看白日泣涕下霑㯲朅來遊公卿莫肯低華
簮諒非軒冕族應對多差參萍蓬風波急桑榆日月侵柰何
從進士此路轉嶇嶔(上音區下音欽山不平皃范曅曰隨山上嶇嶔是也)異質忌處羣
孤芳難寄林誰怜松桂性競愛桃李隂朝悲辭樹葉夕感歸
巢禽顧我多慷慨窮簷時見臨(簷或作閻方云考苟子史記子貢傳閻字為正)清宵
静相對髮白聆苦吟(聆或作耻或作怜)採蘭(束晢南陔詩言採其蘭言念親思歸也)起
幽念眇然望東南(起或作赴望或作思)秦吳(秦長安吳東野所居)脩且阻兩地无
數金我論徐方牧(方一作州)好古天下欽竹實鳳所食德馨神所
歆求觀衆丘小必上泰山岑(力簮切山小而高)求觀衆流細必泛滄
溟深(溟或作海)于其聽我言可以當所箴旣獲則思返無爲久滯
淫卞和試三獻(琴操卞和得王献楚懷王遭刖献平王又刖平王之子立復献之中果有玉封陵陽侯)
期子在秋砧
射訓狐
有鳥夜飛名訓狐(名或作呼唐五行志休留一名訓狐或曰訓狐其声也因以名之)矜凶挾
狡誇自呼乘時隂黑止我屋聲勢慷慨非常麄安然大喚誰
畏忌(喚或作唳方云曹子建鷂雀賦不肯首服烈頸大喚)造作百怪非無湏聚鬼徵妖
自朋扇擺掉栱(音拱大杙選栾栱夭矯而交結)桷(方作角)頽墍(音洎)塗慈母抱兒
怕入席那暇更護雞窠雛我念乾坤德泰大卵此悪物常勤
劬縱之豈即遽有害斗柄行拄西南隅誰謂停奸計尤劇(尢或)
(作猶)意欲唐突羲和烏侵更歴漏氣弥厲何由僥倖休湏臾咨
余往射豈得巳候女兩眼張睢盱梟敬墮梁蛇走竇一夫斬
頸羣雛枯(夫館本作矢方云或謂矢何以能斬頸也鮑明遠詩黃間潜彀盧矢直刎繡頸碎錦翼詩人之語顧)
(隨所用耳今按方說雖有理然以詩考之似只是公親往射而梟夜墮梁故佐之者得以刀斬其頸耳不必改字強說也)
將歸贈孟東野房蜀客(蜀客名次卿)
君門不可入勢利互相推借問讀書客胡爲在京師舉頭未
能對閉眼聊自思倏忽十六年終朝苦寒飢宦途竟寥落鬢
髮坐差池潁水清且寂箕山坦而夷如今便當去咄咄無自
疑(疑或作癡亦通方作女无癡則誤矣)
答孟郊
(東野集有别公詩此篇所以荅也汴州别愈詩云不歛濁水瀾空滯此汴河坐見此岸水尽為還海)
(波四時不在家弊服断綿多遠客独樵悴春英各婆娑汴水遶曲流野桑无直何但為君子心歎息)
(終匪佗洪云規模背時利文字覷天巧此效東野酬獎樊宗師云梁惟西南屏山厉水刻屈此效宗)
(師黃魯直云子瞻詩妙一世乃云效庭堅体盖退之戲效東野宗師之比以文渭稽耳)
規模背時利(模或作謨或作謀)文字覷天巧人皆餘酒肉子獨不得
飽纔春思已亂始秋悲又攪朝餐動及午夜諷恒至卯名聲
暫羶腥腸肚鎮煎煼(初瓜切熬也杭本煼作熖俗字也)古心雖自鞭世路終
難拗弱拒喜張臂猛挐閑縮爪見倒誰肯扶從嗔我湏齩(五巧)
(切交齒也選口齩霜刃樊日此䏈即公誌子厚墓所謂落穽不一引手救反㨈之而下石焉者是也緣上出路而言之)
從仕
居閑食不足從仕力難任兩事皆害性一生恒苦心黃昏歸
私室惆悵起歎音棄置人間世(或作事)古來非獨今
短燈檠歌
(本或作灯檠方云姚令威曰古詩灯檠昏魚目讀檠為去声集韻檠渠映切有足所以凡物又檠音)
(平声榜也非灯檠字韓詩牆角君看短檠弃亦誤也按灯檠昏魚目乃唐彦謙詩李商隱詩亦有九)
(枝灯檠夜珠圓是唐人固以去声讀也然白楽天詩有鐵檠移灯背自注曰檠去声讀則知唐人本)
(二声通用古檠只用檠字晉宋諸人集尚可攷)
長檠八尺空自長短檠二尺便且光黃簾綠幕朱戸閉風露
氣入秋堂凉裁衣寄遠淚眼暗搔頭頻挑移近床太學儒生
東魯客二十辭家來射策夜書細字綴語言兩目眵(尺支切目什凝)
昏頭雪白此時提携當案前(携方作挈)看書到曉那能眠一朝冨
貴還自恣長檠高張照珠翠(高張或作熖高珠或作朱)吁嗟世事無不然
牆角君看短檠棄
送劉師服
夏半隂氣始浙然雲景秋(淅或作晰亦作晳方作晢云明也之世切高唐賦晣兮若姣姬揚袂)
(障目而望所思晰与晳同故今本訛爲浙也今按淅爲淅歴凄涼之義晢爲明乂此詩上云隂氣始下云雲景秋則与)
(晳義不相應而宜爲浙瀝之意矣盖由淅而誤爲晰又因晣而轉爲晳也)蟬聲入客耳驚起不可
留草草具盤饌不待酒獻酬(待方作持)士生爲名累有似魚中鉤
齎財入市賣貴者恒難售(音讐宣帝每買餅所从買家輒大讐讐与售同也)豈不畏
顦顇(或作久憔悴)爲功忌中休勉哉耘其業以待歲晚收
朱文公校昌黎先生集卷之五
