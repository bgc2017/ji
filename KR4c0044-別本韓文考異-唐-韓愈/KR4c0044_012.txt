朱文公校昌黎先生文集卷之十二(考異音釋附)
雜著
獲麟解
(方云李本云元和七年麟見東川疑公因此而作然李翺嘗書此文以贈陸傪傪死於貞元十八年)
(則此文非元和閒作也今按此文有激而託意之詞非必爲元和獲麟而作)
麟之爲靈昭昭也詠於詩書於春秋雜出於傳記百家之書
雖婦人小子皆知其爲祥也(書於或作載於)然麟之爲物不畜於家
不恒有於天下其爲形也不類非若馬牛犬豕豺狼麋鹿然
(馬牛或作牛馬鹿然或作鹿之狀或無之字皆非是)然則雖有麟不可知其爲麟也角
者吾知其爲牛鬛者吾知其爲馬犬豕豺狼麋鹿吾知其爲
犬豕豺狼麋鹿(下或有也字)惟麟也不可知不可知則其謂之不
祥也亦宜雖然麟之出必有聖人在乎位麟爲聖人出也聖
人者必知麟麟之果不爲不祥也又曰麟之所以爲麟者以
德不以形(下或有也字)若麟之出不待聖人則謂之不祥也亦宜
(下或有也字或有哉字)
師說
古之學者必有師師者所以傳道受業解惑也人非生而知
之者孰能無惑惑而不從師其爲惑也終不觧矣生乎吾前
其聞道也固先乎吾吾從而師之(閣本无此五字非是)生乎吾後其聞
道也亦先乎吾吾從而師之吾師道也夫庸知其年之先後
生於吾乎(庸方從閣杭作豈或并有二字而无夫字皆非是)是故無貴無賤無長無
少道之所存師之所存也(方无也字)嗟乎師道之不傳也久矣欲
人之無惑也難矣(嗟上或有咨字非是)古之聖人其出人也遠矣猶且
從師而問焉今之衆人其下聖人也亦遠矣而恥學於師期
(作巳下或作去皆非是)是故聖益聖愚益愚聖人之所以爲聖愚人之
所以爲愚其皆出於此乎愛其子擇師而教之於其身也則
恥師焉惑矣彼童子之師授之書而習其句讀者非吾所謂
傳其道解其惑者也(非上或有也字方云讀音豆周礼天官注徐邈讀馬融笛賦作句投徒闘切何)
(休公羊序失其句讀不音山谷和黃冕仲詩只從如字)句讀之不知惑之不解或師焉
或不焉小學而大遺吾未見其明也巫醫樂師百工之人不
恥相師士大夫之族曰師曰弟子云者則羣聚而笑之問之
則曰彼與彼年相若也道相似也位卑則足羞官盛則近䛕
(盛或作大安官盛語見中庸)嗚呼師道之不復可知矣巫醫樂師百工之
人君子不齒今其智乃反不能及其可怪也歟(不齒或作鄙之其可或无)
(其字)聖人無常師孔子師郯子萇弘師襄老聃(句絶)郯子之徒其
賢不及孔子(方无孔子師郯子五字而以萇弘師㐮老𣆀六字連下句郯子之徒爲句曰校本一云郯子下)
(當有數子二字其上當存孔子師三字爲是今按孔子見郯子在適周見萇弘老聃之前而聖人无常師本杜氏注問)
(官名語故此上句旣叙孔子所師四人而再㪯郯子之徒則三子在其中矣方氏知當存孔子師字而不知當并存上郯)
(子二字乃以下郯子二字属上句讀之而疑郯子之下更有數子二字誤矣)孔子三人行則必有
我師(子下或有曰字方從杭本云論語本无則字曰字似不當有)是故弟子不必不如師
師不必賢於弟子(故上或无是字)聞道有先後術業有專攻如是而
巳李氏子蟠年十七好古文六藝經傳皆通習之不拘於時
學於余余嘉其能行古道作師說以貽之(斈上或有請字方无下余字)
進學解
國子先生晨入太學招諸生立館下(招或作召)誨之曰業精于勤
荒于嬉行成于思毀于隨方今聖賢相逢治具畢張拔去兇
邪登崇畯良(畢或作必畯或作俊方云古文尚書俊皆作畯公陀文石本多用畯字新舊史同上)占小
善者率一錄名一藝者無不庸&KR1057;(滿巴切&KR1057;或作把方云音義同)羅剔抉
(於庚切)刮垢磨光蓋有幸而獲選孰云多而不揚諸生業患不
能精無患有司之不明(之不或作不能非是)行患不能成無患有司之
不公言未旣有笑于列者曰先生欺余哉弟子事先生于兹
有年矣(年方作時云考舊史公時以聀方下迁盖非久於博士今按此文恐非聀方左迁時作說見下三年博)
(士注)先生口不絶吟於六藝之文手不停披於百家之編(吟或作唫)
記事者必提其要纂言者必鉤其玄(記或作紀)貪多務得細大不
捐焚膏油以繼晷恒兀兀以窮年先生之業可謂勤矣(焚或作燒)
(兀兀或作矻矻之下或有於字)觝(音㡳角觸)排異端攘斥佛老𥙷苴(子余切苴所以藉履)罅
(呼訝切孔罅)漏張皇幽眇(方云衣弊不補履决不苴吕氏春秋語抗辝幽說閎意眇旨見揚子雲解難)
尋墜緒之茫茫獨旁搜而遠紹障百川而東之迴狂瀾於旣
倒先生之於儒可謂有勞矣(茫茫或作芒芒障或作停方云礼記鯀鄣洪水音章或无有字)
沈浸醲郁含英咀華(醲或作釀)作爲文章其書滿家上規姚姒(徐里)
(切夏姓也姚舜姓也)渾渾無涯(無或作亡或作之非是)周誥殷盤佶屈聱(五交切韓曰廣)
(雅謂不入人語也孫曰佶屈聱牙皆艱澁皃)牙春秋謹嚴左氏浮誇易竒而法詩
正而葩下逮莊騷太史所錄子雲相如同工異曲先生之於
文可謂閎其中而肆其外矣(文方作德或作儒或作得非是)少始知學勇於
敢爲長通於方左右具宜先生之於爲人可謂成矣(具或作其或作)
(且人上或无爲字)然而公不見信於人私不見助於友跋前躓(音致)後
動輒得咎(躓多或㚄方云載㚄其尾說文与躓義通)暫爲御史遂竄南夷三年博
士冗不見治(平声遂或作逐年方作爲謂貞元末爲四門博士元和初爲國子博士今復下迁諸本多作三)
(年樊謂公元和元年六月爲博士四年六月迁都官史謂三歲爲眞盖三年也今按洪譜則樊說爲是當作三年唐本)
(詩注行狀皆有三年字何煩曲說乎然洪亦附三爲之說則又誤矣)命與仇謀取敗幾時冬暖
而兒號寒年豐而妻啼飢(取方作其豊或作登)頭童齒豁竟死何禆不
知慮此而反教人爲先生曰吁子來前夫大木爲杗(音盲𡭗雅杗瘤)
(謂之梁說文云杗屋大梁也)細木爲桷(左氏傳子尾抽桷繋扉法桷椽也詩松桷有梴)欂櫨侏儒
(欂音薄櫨音盧三者皆屋上短柱欂下名枅櫨一名楶侏儒一名梲字或作株檽)椳(音隈戶樞)闑(魚列切門限)
扂(亭點切門關牡)楔(音屑門兩傍木)各得其宜施以成室者匠氏之工也(或无)
(宜字室下有屋字工作功方云淮南子曰賢王之用人也猶巧工之制木也大者以爲舟航梁棟小者以爲楫楔脩者以)
(爲櫚榱短者以爲侏儒枅櫨无小大脩短皆得其所宜規矩方圓名有所施天下之物莫凶於雞毒烏頭也然而良醫蠧)
(而藏之有所用也是故林莽之林猶不弃者而况於人乎公言盖祖此而宜施二字當爲一飾)玉札丹砂赤
箭青芝牛溲(音瘦)馬勃敗鼓之皮(七者皆薬名也玉泉一名玉扎生藍田山谷赤箭生陳倉)
(山谷及太山少室青芝出泰山牛溲牛溺馬勃馬屁菌也生&KR0668;地及腐木上敗鼓皮主虫毒出本草)俱收並蓄
待用無遺者醫師之良也登明選公雜進巧拙紆(音迂紆箇屈曲皃)
餘爲妍卓犖爲傑校短量長惟器是適者宰相之方也(卓犖或作)
(犖犖)昔者孟軻好辯孔道以明轍環天下卒老于行荀卿守正
大論是弘逃䜛于楚廢死蘭陵(荀卿至是弘八字方从舊史如此又云文苑上文皆同惟)
(是弘作以㒷盖國初以諱避也閤本亦只作大論以正爲王以論爲倫自杭本也而新史又易守爲宗其訛益甚矣)是
二儒者吐辭爲經舉足爲法絶類離倫優入聖域其遇於世
何如也(遇或作進)今先生學雖勤而不繇其統言雖多而不要(平声)
其中文雖竒而不濟於用行雖修而不顯於衆(顯或作洎舊史四句皆无)
(而字)猶且月費俸錢歲靡(与縻同)廩粟(俸或作奉)子不知耕婦不知織
乘馬從徒安坐而食(从或作而非是)踵常途之促促窺陳編以盗竊
(促促諸本多作役役方云促音齪公張署墓誌抑首促促就食与此同史記申屠嘉娖娖廉謹娖与促音義通集韻齪下)
(二字皆出編或作篇)然而聖主不加誅宰臣不見斥兹非其幸歟(或无其字)
(或作此非其利哉)動而得謗名亦隨之投閑置散乃分之宜若夫商
財賄之有亡計班資之崇&KR0763;(音卑)忘已量之所稱(去声)指前人之
瑕疵是所謂詰匠氏之不以杙(音杙莊子求狙猴之杙者斬杙橜也楹柱也杙小而楹大)
(故以代自喻)爲楹而訾(音紫)醫師以昌陽引年欲進其狶苓也(狶音喜又)
(音希昌陽本草昌蒲注生石磧上槪節者良生下&KR0668;地大根乃是昌陽不可服東坡云不知退之即以昌陽爲昌蒲耶抑)
(謂其似是而非不可以引年也孫曰昌蒲味辛温无毒从服輕身不老延年益心智一名昌陽生上洛池澤及蜀郡嚴道)
(祝曰楚人呼猪爲狶狶苓乃猪苓也已量或作量巳非是師不或有不字今按本草昌蒲一名昌陽作不以者非是)
本政
周之政文旣其弊也(其方作有或无其字今按猶言旣而弊矣旣字又似及字)後世不
知其承大敷古先遂一時之術以明示民(遂或作逐)民始惑教百
氏之說以興其言曰天下可爲也彼之政仁矣反於誼此之
政敬矣戾於忠何居我其周從乎曰周不及殷其殷從乎曰
夏曰虞曰陶唐曰三皇氏曰遂古之初(何居方无何字或无居字我或作吾今)
(按何居凖檀弓音姬大率此篇僻澁必其少作今或有所未通闕之可也)暴孽情飾淫志(孽或作泰)枝
辭琢正紛紊紏射以僻民和以導民亂嗚呼道之去世其終
不復矣乎長民者發一號施一令民莫不悱(芳尾切口悱悱也)然非
矣(或无然非二字)謂不可守遽變而從之譬將適千里及門而復後
雖矻矻(苦骨切矻矻堅也用心皃)决不可曁(方无後字曁或作洎)原其始固有啓之
者也聞於師曰古之君天下者化之不示其所以化之之道
及其弊也易之不示其所以易之之道政以是得民以是淳
其有作者知教化之所繇廢抑詭怪而暢皇極伏文貌而尚
忠質(怪或作類)茫乎天運窅(音窈)爾神化道之行也其庶巳乎
守戒
詩曰大邦維翰書曰以蕃王室諸侯之於天子不惟守土地
奉職貢而已固將有以翰蕃之也今人有宅於山者知猛獸
之爲害則必高其柴楥而外施窞穽以待之(楥方云籬也欄也字當从木)
宅於都者知穿窬之爲盗則必峻其垣牆而内固扃鐍(古穴切孫)
(云莊子曰固扃鐍扃關也鐍劒也)以防之此野人鄙夫之所及非有過人之
智而後能也今之通都大邑介於屈強(衢物巨兩二切或作倔強)之間而
不知爲之備噫亦惑矣野人鄙夫能之而王公大人反不能
焉豈材力爲有不足歟(野下或无人鄙二字爲下或有之而二字或只有之字今詳文势疑爲)
(字衍)蓋以謂不足爲而不爲耳天下之禍莫大於不足爲(句下或有)
(而不爲三字今詳文势疑下足字衍下文不足爲者放此)材力不足者次之(足下或有爲字非是)
不足爲者敵至而不知材力不足者先事而思則其於禍也
有間矣彼之屈強者帶甲荷戈不知其多少其緜地則千里
而與我壌地相錯(与上方无而字)無有丘陵江河洞庭孟門之關其
間又自知其不得與天下齒朝夕舉踵引頸冀天下之有事
以乘吾之便(頸或作領)此其暴於猛獸穿窬也甚矣嗚呼胡知而
不爲之備乎哉賁育之不戒童子之不抗魯雞之不期蜀雞
之不支今夫鹿之於豹非不巍然大矣(於或作與非是)然而卒爲之
禽者瓜牙之材不同猛怯之資殊也曰然則如之何而備之
曰在得人
圬者王承福傳
(圬或作杇方云圬音烏左傳圬人以時塓館宫室杜注圬人塗者題語正本此說不當用杇字今)
(按論語作杇)
圬之爲技賤且勞者也有業之其色若自得者聽其言約而
盡問之王其姓承福其名世爲京兆長安農夫(方无夫字)天寶之
亂發人爲兵持弓矢十三年有官勲棄之來歸喪其土田手
鏝(母官切祝曰鏝杇具𡭗雅鏝謂之杇)衣食餘三十年舍於市之主人而歸其
屋食之當焉視時屋食之貴賤而上下其圬之傭以償之有
餘則以與道路之廢疾餓者焉又曰粟稼而生者也若布與
帛必蠶績而後成者也其他所以養生之具皆待人力而後
完也吾皆頼之然人不可徧爲宜乎各致其能以相生也故
君者理我所以生者也(方从閤杭本如此諸本以生或作以出令今按所以出令与原道意同)
(似當从之然詳上文有三生字故此言君者理我之所以生者正承上文而言也若作出令則与上下文意皆不叶矣今)
(當以方本爲正)而百官者承君之化者也(方从閤杭无也字非是)任有小大惟
其所能若器皿焉食焉而怠其事必有天殃故吾不敢一日
捨鏝以嬉(一日捨鏝或作捨鏝一日)夫鏝易能可力焉又誠有功取其直
雖勞無愧吾心安焉夫力易強而有功也心難強而有智也
(智上方无有字)用力者使於人用心者使人亦其宜也吾特擇其易
爲而無愧者取焉(特或作故)嘻吾操鏝以入貴冨之家有年矣挏
(或有於字)有一至者焉又往過之則爲墟矣有再至三至者焉而
往過之則爲墟矣問之其鄰或曰噫刑戮也或曰身旣死而
其子孫不能有也或曰死而歸之官也(問下或无之字死上或无日字)吾以
是觀之非所謂食焉怠其事而得天殃者邪(焉下或有而字)非強心
以智而不足不擇其才之稱否而冐之者邪非多行可愧知
其不可而強爲之者邪(知其不可下杭本有能字蜀本能上又有強字方从閣本作知巳之不可)
(能又无強字今按此𢾗本語意皆与上文不擇其才之爯否者相復又与本句多行可愧者不相承惟杭蜀本近是但)
(能字亦未安而強字當在而字下耳今參取二本定爲知其不可而強爲之則其上下文之義皆暢矣)將貴冨
難守薄功而厚饗之者邪(方无之字)抑豐悴有時一去一來而不
可常者邪吾之心憫焉是故擇其力之可能者行焉樂富貴
而悲貧賤我豈異於人哉又曰功大者其所以自奉也博妻
與子皆養於我者也吾能薄而功小不有之可也(我者閣作我類有之)
(閣作有小皆非是)又吾所謂勞力者若立吾家而力不足則心又勞
也(者下或有也字)一身而二任焉雖聖者不可能也愈始聞而惑之
又從而思之蓋賢者也蓋所謂獨善其身者也然吾有譏焉
謂其自爲也過多其爲人也過少其學楊朱之道者邪楊之
(与所證之文初不相似况下文有嗚呼余乎則此于字皆是余字明矣)嗚呼余乎其無知乎君
子之棄而小人之歸乎(知下或无乎字)
言箴
不知言之人烏可與言知言之人默焉而其意巳傳(烏或作焉焉或)
(作然)幕中之辯人反以汝寪叛臺中之評人反以汝爲傾(以汝方並)
(作汝以今按近世校本務爲新竒多作倒語文乖字逆幾類歐陽公所譏石公操作字之怪殊失韓公立言本意今悉)
(正之不敢从也)汝不懲邪而呶呶(女交切)以害其生邪
行箴(行或作悔)
行與義乖言與法違後雖無害汝可以悔行也無邪言也無
頗(普禾切)死而不死汝悔而何宜悔而休汝惡曷瘳宜休而悔
汝善安在悔不可追悔不可爲思而斯得汝則弗思(追諸本皆同而)
(方从閤杭作止今按草書追字近似止字二本偶以轉寫致誤而方乃以好怪取之不復計其文義之通塞可一笑也)
好惡箴
無善而好不觀其道無悖而惡不詳其故(善方从杭蜀作悖今按二本盖由)
(下句而誤方亦不頋文義而取之也)前之所好今見其尤從也爲比捨也爲讎
前之所惡今見其臧從也爲愧捨也爲狂維讎維比維狂維
愧於身不祥於德不義不義不祥維惡之大幾如是爲而不
顚沛齒之尚少庸有不思今其老矣不愼胡爲
知名箴
内不足者急於人知霈焉有餘厥聞四馳(焉或作然)今日告汝知
名之法勿病無聞病其曄曄昔者子路惟恐有聞赫然千載
德譽愈尊矜汝文章負汝言語乘人不能揜以自取汝非其
父汝非其師不請而教誰云不欺欺以賈(音古)憎揜以媒怨汝
曾不寤以及於難小人在辱亦克知悔及其旣寧終莫能戒
(及其或作其及)旣出汝心又銘汝前汝如不顧禍亦宜然(禍亦方作辱則)
後漢三賢贊三首
(樊曰后漢王充王符中長綂三人者同傳公爲之贊各不滿百言而叙事略无遺者)
王充者何會稽上虞本自元城爰來徙居師事班彪家貧無
書閱書於肆市肆是遊一見誦憶遂通衆流閉門潜思論衡
(韓曰王充所爲論衡初中士未有傳者蔡邕入吳始得之常祕以爲談助其後王良爲會稽太守亦得其書及滿許下時)
(人称其才進或曰不見異人當得異書)以修爲州治中自免歸歟同郡友人謝
姓夷吾上書薦之待詔公車以病不行年七十餘乃作養性
一十六篇肅宗之時終於永元
王符節信安定臨涇好學有志爲鄕人所輕(或无爲字人或作里)憤世
著論潜夫是名述赦之篇以赦爲賊良民之甚其旨甚明(甚或)
(作急方云王符述敢篇曰今日賊良民之甚者莫大於數赦公全具此語)皇甫度遼聞至乃驚衣
不及帶屣履出迎豈若鴈門問鴈呼卿(樊曰度遼將軍皇甫規解官歸安定鄕人)
(有以貫得鴈門太守者亦還家書刺謁規規卧不起旣入而間即前在郎食馬美乎有頃王符在門規素聞符名衣不及)
(帶屣履出迎時人爲之語曰徒見三千石不如一逢掖)不仕終家吁嗟先生
仲長統公理山陽高平(或无仲字)謂高幹有雄志而無雄才(諸上或有)
(自字)其後果敗以此有聲俶儻敢言語默無常人以爲狂生(俶或)
(作攔方云俶与傳台)州郡會召稱疾不就著論見情初舉尚書郎後參
丞相軍事卒不至于榮(㪯下或有高弟字今按本傳无高弟字)論說古今發憤
著書昌言是名友人繆襲稱其文章足繼西京(文章方云考本傳當作才)
(章公三贊未甚致立一語)四十一終何其短邪嗚呼先生(一下方有而字)
諱辯
愈與李賀書(李上方有進士二字非是)勸賀舉進士賀舉進士有名與賀
爭名者毀之(此公自言嘗勸李賀舉進士而賀从已說㪯進士有名称故与之争名者毀之也今方氏乃从)
(諸本删去名字而以有字属下句遂使復出四字爲刺語而争各二字无所承故諸本亦有斍其誤者而并則四字以从)
(自雖若小勝方本然要爲失韓公本指而不究毀者之情也方本又无之字亦非是方又云康駢劇談錄謂公此文因元)
(稹而發董彦遠謂賀死元和中使稹爲礼部亦不相及爭名盖當時同討者)曰賀父名晉肅賀不
舉進士爲是勸之舉者爲非聽者不察也和而唱之同然一
辭(或无也字)皇甫湜曰若不明白子與賀且得罪(方无若字)愈曰然律
曰二名不偏諱釋之者曰謂若言徵不稱在言在不稱徵是
也律曰不諱嫌名釋之者曰謂若禹與雨立與蓲之類是也
(蓲与丘同音烏蓲草名或无此注字)今賀父名晉肅賀舉進士爲犯二名律乎
爲犯嫌名律乎父名晉肅子不得舉進士若父名仁子不得
爲人乎(嫌名律乎下諸本皆有此二十字方从杭本去之非是)夫諱始於何時作法制
以教天下者非周公孔子歟周公作詩不諱(若曰克昌厥後又曰駿發𡭗私)
(若字方作周公)孔子不偏諱二名(若曰宋不足徵又曰某在斯若字方作孔子)春秋不
譏不諱嫌名(若衛桓公名完本或无若字)康王釗(音招)之孫實爲昭王曾參
之父名晳曾子不諱昔(若日昔者吾友又曰裼裘而弔若字方作曾子)周之時有
騏期漢之時有杜度此其子宜如何諱將諱其嫌遂諱其姓
乎將不諱其嫌者乎(期字度字下或並有者字方云董彦遠曰騏期以姓苑考之爲朞又李涪謂杜)
(澡字伯度魏人以武帝諱謂杜度公誤用也然張仲景方自有杜度公所用或出此)漢諱武帝名徹爲
通不聞又諱車轍之轍爲某字也諱吕后名雉爲野雞不聞
又諱治天下之治爲某字也(或无下又諱一字方云顔氏家訓曰桓公名白傳有五皓之称)
(萬王脩公)詺(長琴有脩短之目不聞謂布帛爲布皓呼腎陽爲腎盖有自也今按公言或与顔氏偶同未必用其語)
(也)今上章及詔不聞諱滸勢秉饑(太祖名虎太宗名世民代祖名昞玄宗名隆基)也
惟宦官宫妾乃不敢言諭及機以爲觸犯(以論爲近代宗廟諱以機爲近玄宗)
(廟諱)士君子言語行事宜何所法守也(言語或作立言)今考之於經質
之於律稽之以國家之典賀舉進士爲可邪爲不可邪(或无㪯字)
(為可下或无邪字方无邪爲二字)凡事父母得如曾參可以無譏矣作人得
如周公孔子亦可以止矣(矣或並作也方並作邪)今世之士不務行曾
參周公孔子之行而諱親之名則務勝於曾參周公孔子亦
見其惑也夫周公孔子曾參卒不可勝勝周公孔子曾參乃
比於宦者宮妾則是宦者宫妾之孝於其親賢於周公孔子
曾參者耶(宦者或並作宦官)
訟風伯(訟或作䜛非是)
維兹之旱兮其誰之由我知其端兮風伯是尤(旱上或无之字)山升
雲兮澤上氣雷鞭車兮電搖幟雨寖&KR0906;兮將墜風伯怒兮雲
不得止(寖寖或作侵侵將下或有欲字)暘烏之仁兮念此下民閟其光兮不
闘其神嗟風伯兮其獨謂何我於爾兮豈有其他(獨或作將)求其
時兮修祀事羊甚肥兮酒甚旨食足飽兮飲足醉風伯之怒
兮誰使雲屏屏兮吹使醨之氣將交兮吹使離之鑠之使氣
不得化寒之使雲不得施(氣不或作雲不雲不或作氣不)嗟爾風伯兮欲逃
其罪又何辭(方无兮字又上或有其字)上天孔明兮有紀有綱我今上訟
兮其罪誰當(我今或作今我)天誅加兮不可悔風伯雖死兮人誰汝
傷(雖方作之非是汝或作尔)
伯夷頌
士之特立獨行適於義而巳不顧人之是非皆豪傑之士信
道篤而自知明者也一家非之力行而不惑者寡矣至於一
國一州非之力行而不惑者蓋天下一人而巳矣若至於舉
世非之力行而不惑者則千百年乃一人而已耳若伯夷者
窮天地亘萬世而不顧者也(㪯世非之下方从杭粹及范文正公寫本无力行二字千下有)
(五字云自周初至唐貞元未幾二千年公言千五百年㪯其成也今按此篇自一家一國以至㪯世非之而不惑者汎)
(說有此三等人而伯夷之窮天地亘万世而不頋又别是上一等人不可以此三者論也前三等人皆非有所指名故㪯)
(世非之而不頋者亦難以年數之实論其有無而且以千百年言之盖其大約如此耳今方氏以伯夷當之巳失全篇之)
(大指至於計其年數則又捨其幾二千年全數之多而反促就千五百年竒數之少其誤益甚矣方說不通文理大率類)
(此不可不辨)昭乎日月不足爲明崒(慈䘏切山高皃)乎泰山不足爲高巍
乎天地不足爲容也當殷之亡周之興微子賢也抱祭器而
去之(去下方无之字)武王周公聖也從天下之賢士與天下之諸侯
而往攻之未嘗聞有非之者也(从或作率与或作从)彼伯夷叔齊者乃
獨以爲不可殷旣滅矣天下宗周彼二子乃獨恥食其粟餓
死而不頋繇是而言夫豈有求而爲哉信道篤而自知明也
(明下或有者字)今世之所謂士者(或无所字)一凡人譽之則自以爲有餘
一凡人沮之則自以爲不足(一凡人諸本兩句皆作凡一人唯范本並作一凡人乃与下文)
(非聖人者相發明諸本非是)彼獨非聖人而自是如此夫聖人乃萬世之
褾準也余故曰若伯夷者特立獨行窮天地亘萬世而不頋
者也(準方作唯今按凖字从水準声俗作准方本誤也又按此篇之意所謂聖人正指武王周公而言也旣曰聖)
(人則是固爲万世之標準矣而伯夷者乃獨非之而自是如此是乃所以為窮天地亘万世而不頋者也与世之以一凡)
(人之毀譽而遽為喜愠者有間矣近世讀者多誤以伯夷為万世標凖故因附見其說云)雖然微二子亂
臣賊子接跡於後世矣
朱文公校昌黎先生集卷之十二
