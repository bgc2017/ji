朱文公校昌黎先生文集卷之六(考異音釋附)
古詩
符讀書城南
(樊曰城南公别墅符公之子孟東野詩有喜符郎詩有遊城南韓氏庄之作按公墓誌及登科記公)
(子曰昶登進士第在長慶四年此云符疑為昶之小字也)
木之就規矩在梓匠輪輿人之能爲人由腹有詩書詩書勤
乃有不勤腹空虚欲知學之力賢愚同一初(同一或作一同非是)由其
不能學所入遂異閭兩家各生子提孩巧相如(提或作啼非是巧或作兩)
少長聚嬉戲不殊同隊魚(方云少讀如多少之少漢賈誼匈奴東平王傳三見公此詩与刘綂)
(軍李虚中誌亦三用)年至十二三頭角稍相疎二十漸乖張清溝映汙
渠三十骨骼成乃一龍一豬飛黃(淮南子飛黃神馬也又選張景陽七命整頓雲輅驂)
(飛黃)驣踏去不能顧蟾蜍一爲馬前卒鞭背生䖝蛆(子魚切虫也鞭背或)
(作背上非是)一爲公與相潭潭府中居(樊曰黃魯直嘗書此詩跋其後曰或謂韓公當開後)
(生以性命之斈不當誘之以富貴榮顯涪翁曰熙寕元豊間大儒之過也又何斈焉孔子曰斉景公有馬千駟死之日民)
(無得而称焉伯夷权斉餓于首陽之下民到于今称之韓公之言其於勸奬之功異趣而同歸也熙寕元豊似指荆公而)
(言然曰間云者又不專指荆公也)問之何因爾(或作耳)學與不學歟金璧雖重
寳費用難貯儲斈問藏之身(身)在則有餘(則或作即)君子與小人
不繫父母且(子魚切語助)不見公與相起身自犂鉏(閤本作不見公与汝幸免)
(自犂鉏今按閣本之謬有如此者它可尽信邪)不見三公後寒飢出無驢(荀子云雖王公)
(大夫之子孫也不能属於礼義則歸之庶人雖庶人之子孫也積文斈正身行能属於祀義則㷌之卿相士大夫)文
章豈不貴經訓乃菑畬(菑音淄畬音予耕也孫曰言文章當以經訓爲本補注吕原明雜記云杜)
(子美詩云文章一小技於道未爲尊文者載道之器安得謂之小技顧所用如何耳韓退之詩曰文章豈不貴經訓乃菑)
(畬此說有可取焉)潢(乎光切積水也)潦無根源朝滿夕巳除人不通古今(或作)
(今古)馬牛而襟裾行身䧟不義况望多名譽時秋積雨霽(方作闋)
新涼入郊墟燈火稍可親簡編可卷舒豈不旦夕念爲爾惜
居諸恩義有相奪作詩勸躊躇
示爽
(韓曰譜系公子姪無名爽者疑為韓湘小字湘登長慶三年進士弟)
宣城去京國里數逾三千念汝欲别我解裝具盤筵日昏不
能散起坐相引牽冬夜豈不長逹旦燈燭然座中悉親故誰
肯捨汝眼念汝將一身西来曾幾年名科揜衆俊(名科或作科名)州
考居吏前今從府公召府公又時賢時輩千百人孰不謂汝
妍汝來江南近里閭故依然(汝來或作此來故或作固)昔日同戲兒看汝
立路邊人生但如此(但或作得)其實亦可憐吾老世味薄因循致
留連強顔班行内(行胡郎切此詩當是知制誥時作)何實非罪愆才短難自
力懼終莫洗湔(音箋)臨分不汝誑有路即歸田(宣城在江之南公有别業在焉)
(上云閭里故依然謂此)
人日城南登高
(荆楚歲時記正月七日為人日董勛問礼俗正月一日為雞二日為狗三日為猪四日為羊五日為)
(牛六日爲馬七日爲人)
初正候纔兆涉七氣已弄(七謂七日氣謂陽氣)靄(靄)野浮陽暉(暉)水披
凍聖朝身不廢佳節古所用親交旣許來子妷亦可從(妷或作姪)
盤𬞞冬春雜罇酒清濁共令徵前事爲(令去声韓日刘貢父云唐人飲酒喜以令)
(爲罰今人以絲管謳歌爲令即白傳所謂醉翻襴衫抛小令是也其㪯故事物色爲令即公所謂令徵前事爲是也徵㪯)
(也)觴詠新詩送扶杖凌圯阯(或作扯之市切基也)刺船犯枯葑(方用切菰根)
恋池羣鴨廽釋嶠孤雲縱人生本坦蕩誰使妄倥偬(上音控下音粽)
(困皃)直指桃李闌幽尋寕止重(重再也幽尋或作尋幽云)
病鴟
屋東惡水溝有鴟墮鳴悲靑泥揜兩翅(揜或作淹又作渰)拍拍(欲飛兒)
不得離羣童呌相召瓦䃯爭先之計校生平事殺却理亦宜
奪攘不愧耻飽滿盤天嬉晴日占光景高風送追隨(或作恣追飛)
遂凌紫鳳羣肯顧鴻鵠卑(遂或作擬紫或作鵉鴻鵠方作鴻鴈今按紫鴻是假對)今者
運命窮遭逢巧丸兒中汝要害處汝能不得施於吾乃何有
不忍乘其危丐汝將命死(馬或作救又作与方云丐兄弟死命寇恂傳語)浴以清水
池朝餐輟魚肉瞑宿防狐狸自知無以致蒙德夕猶疑飽入
深竹叢飢來傍階基亮無責報心(亮或作諒)固以聽所爲昨日有
氣力飛跳弄藩籬今晨忽徑去(徑或作勁)曾不報我知僥倖非汝
福天衢汝休窺京城事彈射豎子豈易欺勿諱泥坑辱泥坑
乃良規(良或作汝非是)
華山女
街東街西講佛經撞鐘吹螺(落戈切佛家用為楽器云)閙宮庭廣張罪福
資誘脅聽衆狎恰排浮萍(資或作恣狎恰方云唐人語白楽天櫻桃詩洽恰㪯頭千万顆或作)
(拾似非是)黃衣道士亦講說座下寥落如明星華山女兒家奉道
欲驅異教歸仙灵洗粧拭面著冠帔白咽紅頰長眉青遂來
昇座演眞訣觀門不許人開扄不知誰人暗相報訇然振動
如雷霆掃除衆寺人跡絕驊騮塞路速輜軿(上音菑下音萍衣車也前後有)
(韻後漢輜軿曜日光)觀中人滿坐觀外後至無地無由聽抽釵脫釧解
環佩堆金疊玉光青熒(諸本青作晶方云字本西都賦)天門貴人傳詔召六
宮願識師顔形玉皇頷首許歸去乘龍駕鶴来青冥豪家少
年豈知道來繞百市脚不停雲牎霧閤事慌惚重(重)翠幔深
金屏仙梯難攀俗緣重浪憑青鳥(樊曰漢光武故事七月七日上於承華殿齋正中忽)
(有靑鳥從西方来集上間東方朔朔曰此西王母欲来有頃王母至有三青鳥如烏夾侍王母傍)通丁寕(青方)
(作三云三鳥王母使見山海經楚詞九歎江文通雜詩今按陶詩云三青鳥則青字亦未為无据也或怪公排斥佛者)
(不遺餘力而於華山&KR1492;獨假借如此非也此正譏其衒姿色假仙灵以惑衆又譏時君不察使失行婦人得入宮禁耳觀)
(其卒章豪家少年雲牎霧閣翠慢金屏青鳥丁寕等語䙝慢甚矣豈眞以神仙処之哉)
讀皇甫湜公安園池詩書其後二首
晉人目二子其猶吹一吷(軒劣切又音血小声也樊曰莊子惠子吹劒首者吷而巳堯舜人之)
(所譽也道堯舜於戴晉人之前譬猶一吷也注䟽戴姓晉人名梁之賢者)區(區)自其下顧肯挂牙
舌春秋書王法不誅其人身爾雅注蟲魚定非磊落人湜也
困公安不自閑窮年枉智思掎摭糞壌汗穢豈有臧(古本只如此一)
(本不自閑上有其閑字糞壤下有問字方云蜀本間字下有糞壤多字豈字下有必字有字下有否字又一本无必字否)
(字而臧字下有不臧字謝本窮年作至閑而注公近本增足八字不知所校之自語淺俗非韓文胡元任云我有一池巳)
(下當為别篇恐或然也今按此詩多不可晚當阙或云世有石本与今本同知舊本脫誤明矣謂有所增八字也然諸)
(公校本皆不言不知果然否也)誠不如兩忘但以一槩量我有一池水蒲葦
生其間蟲魚沸相嚼日夜不得閑我初往觀之其後益不觀
觀之亂我意不如不觀完用將済諸人捨得業孔顔百年詎
幾時君子不可閑
路傍堠
堆(堆)路傍堠(音后封堠也堆堆或作拆拆方从唐本作堠堠皆非是)一雙復一隻迎我
出秦關送我入楚澤千以高山遮万以遠水隔(遠方作大)吾君勤
聽治照與日月敵臣愚幸可哀臣罪庶可釋何當迎送歸緣
路高歴(歴)
食曲河驛
晨及曲河驛悽然自傷情(悽或作凄)群烏巣庭樹(烏或作鳥)乳雀飛&KR0585;
楹而我抱重罪孑孑萬里程親戚頓乖角(或作榷)圖史棄縱横
下負明義重(明或作朋按杜詩於公負明義作朋非是)上孤朝命榮殺身諒無
𥙷何用答生成(用或作由)
過南陽
南陽郭門外桑下麥靑靑行子去未巳春鳩鳴不停秦商邈
旣遠湖海浩將經孰忍生以慼吾其寄餘齡(慼或作蹙)
瀧吏
南行逾六旬始下昌樂瀧(音双水名楽昌今韶州縣昌楽諸本作楽昌方从杭蜀本云歐公嘗)
(以刘仲章言攷歸舊本蔣穎叔云李君謂楽昌五里有昌山有楽石瀧在縣上五里今按歐云縣各楽昌隴名昌楽也)
險惡不可狀(唐本作楽昌険惡状非是)船石相舂撞往問瀧頭吏潮州尚
幾里行當何時到土風復何似瀧吏垂手笑官何問之愚譬
官居京邑(或作譬如官居北)何由知東吳東吳遊宦鄕官知自有由
潮州底處所有罪乃竄流儂(音農吳人称我曰儂)幸而負犯何由到而
知官今行自到那遽妄問爲(妄或作妾非是)不虞卒見困汗出愧且
駭吏曰聊戲官儂嘗使往罷嶺南大抵同官去道苦遼下此
三千里有州始名潮惡溪瘴獨聚雷電常洶(洶音&KR0909;水鳴声楚辝聽水声)
(之洶洶)鱷魚(永州記曰鱷魚大者凡數丈善食人一生百卵及成形則有爲蛇爲龜爲蛟者甚灵)大於船
牙眼怖殺儂州南數十里(數十諸本作十數謝本作數十方从閤本作十數云抗斗作闘義同)
(史記書盛山斗入海斗絶也今以地里考之謝本爲是此向与斗入海文意絶不同方說誤矣)有海無天
地(海或作水)颶(其遇切一音具風名)風有時作掀(音軒)簸真差(昌化切事怪也)事聖人
於天下於物無不容比聞此州囚亦有生還儂官無嫌此州
固罪人所徙(閤本作官嫌此州惡固人之所徙)官當明時來事不待說委(李本)
(作官當來時亊不待說而委)官不自謹愼宜即引分往胡爲此水邊神色
久戃慌(上他悶切下呼晃切失意皃楚辝云心戃慌而不我与)㼚大缾甖小所任自有
宜(㼚音岡今江東通名大甕爲㼚見方言或作瓬音倣周礼有旊人義不相近)官何不自量滿溢
以取斯工農雖小人事業各有守不知官在朝有益国家不
(否字)得無虱其閒(諸本虱作風方从唐杭謝公洪謝本云商君二十六篇大抵以仁義礼楽爲虱官曰六虱)
(成俗兵必大敗洪引阮籍語亦非也)不武亦不文仁義飾其躬(節方作飭躬或作姦)巧姦
敗羣倫(杭蜀本如此姦或作躬羣或作其羣倫方久閣本作倫羣云謂敗其倫敗其羣也羣倫爲無義今按倫)
(羣不詞而冠乎羣倫乃揚子云語又正与其躬爲對不可謂之無義)叩頭謝吏言始慙今更羞
歴官二十餘國恩竝未酬凡吏之所訶嗟实頗有之不即金
木誅(莊子列禦寇篇爲外刑者金与木也注金謂刀鋸鉄鉞木謂箠楚桎梏)敢不識恩私潮州
雖云遠雖惡不可過(虽惡方作堆今据洪謝本皆作虽下注澄字其義差長蓋再疊上句虽遠又)
(倿下文而言也二字或又作推思雖亦可通然与下文不相應)於身实巳多敢不持自賀(特或)
(作特)
贈别元十八恊律六首
(或无别字樊澤之謂元上八集虚見楽天集桂林伯裴行立也)
知識久去眼(去或作絶)吾行其旣遠瞢(瞢眉登切目不明也)莫訾省(閣蜀本作)
(毀方云史記膠西王傳遂為无訾省蘇林謂爲无訾錄无所省錄也今按蘇注不可曉而顔注又以爲不省訾財亦非)
(是礼記不訾重器母訾金玉成器注皆云思也詳此蓋以訾爲思慮計度之意云)默默但寢飯子兮
何爲者冠珮立憲(憲方云詩顯顯令德礼作憲憲校本多讀憲爲顯詩又云無然憲憲傳曰猶欣欣)
(也)何氏之從學蘭蕙巳滿畹(已或作以)於何翫其光以至歲向晩
治惟尚和同無俟於謇(謇音蹇諤也楚辝余固知謇謇之爲患治惟或作時治)或師絶
學賢不以藝自輓(音晩)子兮獨如何能自媚婉娩金石出聲音
宮室發關楗(其偃切老子善閉者无關楗而不可開)何人識章甫(儒行丘少居魯衣縫掖之)
(衣長居宋冠章甫之冠)而知駿蹄踠(下於阮切馬足蹉跌選踠足欝怒言无人識章甫并知此駿蹄也)
惜乎吾無居不得留息偃臨當背面時裁詩示繾綣
英英桂林伯实惟文武特遠勞從事(謂元恊律)賢來弔逐臣色南
裔多山海道里屡紆直風波無程期所憂動不測子行誠艱
難(行方作往)我去未窮極臨别且何言有淚不可拭(何或作无)
吾友柳子厚其人藝且賢吾未識子時巳覽贈子篇寤寐想
風采於今巳三年不意流竄路旬日同食眠(旬日或作兼旬)所聞昔
已多所得今過前如何又須别使我抱悁(悁)
勢要情所重排斤則埃塵骨肉未免然又况四海人(又况或作况又)
嶷(嶷魚力切)桂林伯矯(矯居夭切詩矯矯武臣注矯武皃)義勇身生平所未識
待我逾交親(逾或作如)遺我數幅書継以薬物珍薬物防瘴癘書
勸養形神(形一作精)不知四罪地豈有再起辰窮途致感激肝膽
還輪囷(下去輪切鄒陽傳蟠木根柢輪囷離竒輪囷屈曲皃)
讀書患不多思義患不明患足巳不學(巳或作以方云足已而不斈史記周亞夫)
(贊論)旣學患不行子今四美具实大華亦榮王官不可闕未宜
後諸生嗟我擯南海無由助飛鳴(南海方作海南)
寄書龍城守君驥何時秣峽山逢颶風雷電助撞捽(上宅江切下昨)
(没切相擊也)乘潮簸扶胥(地名在廣州見公南海神廟碑曰扶胥之口黃木之湾)近岸指一
髮兩巖雖云牢木石牙飛發屯門(地名)雖云高亦映波浪没余
罪不足惜子生未宜忽胡爲不忍别感謝情至骨
初南食貽元十八恊律
鱟(音后)實如惠文骨眼相負行(惠或作車山海經云鱟形如車文見玉篇骨李本云疑當作背)
(嶺表錄異鱟眼在背上雌負雄而行)蠔(音豪殼如石亦曰蠣房)相黏爲山百十各自生(方云)
(字書無蠔字董彦遠云五代潘崇徹敗王逵兵於蠔石亦地名不應不見字書蓋闕誤)蒲魚(或曰鷠魚也今廣州)
(曰蒲魚)尾如蛇口眼不相營(方作縈)蛤(本草注云青蛙龜蛤長肱蜲子皆蝦蟇類)即是
蝦蟇同實浪異名章舉(有八脚身上有肉如曰亦曰章魚)馬甲柱(洪云即今之江瑶柱)
鬪以怪自呈其餘數十種莫不可歎驚我來禦魑魅自宜味
南烹調以鹹與酸芼(音冐釋也詩左右芼之)以椒與橙(調以或作調之)腥臊始
發越咀吞面汗騂(思營切赤色)惟蛇舊所識實憚口眼獰開籠聽
其去鬱屈尚不平賣爾非我罪不驗豈非情不祈靈珠報(搜神)
(記隋侯見傷蛇以薬活之其後蛇銜明月珠以報淮南子謂隋侯之珠是也)幸無嫌怨并(無方作不)聊
歌以記之又以告同行(記或作寄)
宿曾江口示姪孫湘二首
(孫曰湘字北渚老成之子公兄弇之孫元和十四年公赴潮州作)
雲昏水奔流天水&KR1071;相圍三江(謂曾江有三江合流今混爲一不見江口)滅無口
其誰識涯圻暮宿投民村高處水半扉大雞俱上屋不復走
與飛篙舟入其家暝聞屋中唏(音希哀而不泣曰唏)問知歲常然(知或作之)
哀此爲生微海風吹寒晴波揚衆星輝仰視北斗高不知路
所歸
舟行亡故道(亡或作止)屈曲高林間林間無所有奔流但潺潺嗟
我亦拙謀致身落南蠻茫然失所詣無路何能還
答柳柳州食蝦蟇
蝦蟇雖水居水特變形貌(下水字或作未方作木云言於水族之中恃異其形貌也今按此)
(字此說皆不成文理闕之可也)強號爲蛙蛤於實無所校(或作較或作效)雖然兩股
長其奈脊皴皰(匹皃切玉篇云面皮生氣也脊皴方作背脊)跳躑雖云高意不離
濘淖(上音侫下音閙泥也意方作竟今按又義作意爲是下文又有竟不字不應複出)鳴聲相呼和
無理只取閙周公所不堪&KR0904;(与洒同蝈氏掌去鼃黽焚牡鞠以灰洒之則死)灰垂典
教我弃愁海濱(方作渚)恒願眠不覺(音教)叵堪朋類多(恒或作頗)沸耳
作驚爆(音豹火裂)端能敗笙磬仍工亂學校雖蒙句踐禮(韓子越王伐吳)
(欲人之輕死出見怒鼃乃為之軾從者曰奚敬此王曰為其有氣故也勇士遂有以頭獻者)竟不聞報效
大戰元鼎(漢武元鼎五年秋鼃蝦蟇闘)年孰強孰敗橈(或作撓方云字从木左傳畏君之震)
(師徒橈敗杜云橈曲也)居然當鼎味豈不辱釣罩余初不下喉近亦能
稍稍常懼染蠻夷失平生好樂(方从唐本如此諸本或作平生性不楽閣本作不好今)
(按此句未詳當闕楽五教切祝曰欲也礼記有所好楽捕注張牧為猘犬所傷醫云宜食蝦蟇牧甚難之)而君復
何爲甘食比豢豹獵較務同俗全身斯爲孝哀哉思慮深未
見許廻櫂(謂未見其歸櫂揖也与棹同)
别趙子
我遷於揭陽(韋昭曰揭其逝切集注顔師古音竭漢属南海郡廣州記云大廋始安臨賀桂陽揭陽為五嶺)
君先揭陽居揭陽去京華其里萬有餘不謂小郭中有子可
與娛心平而行高兩通詩與書婆娑(嬉遊皃晉陶侃為荆州刺史將歸顧謂王衍曰)
(老子婆娑正坐諸君輩)海水南簸弄明月珠及我遷宜春(袁州元和十四年七月憲)
(宗上尊號大赦天下十二月公自潮州量移袁州)意欲攜以俱擺頭笑且言(一作不可)我
豈不足歟又奚爲於北往來以紛如(北或作此非是以或作各)海中諸山
中幽子(隱士也)頗不無相期風濤觀巳久不可渝又嘗疑龍蝦
果誰雄牙鬚蚌蠃(与螺同)魚鼈蟲瞿瞿(音衢又音屨詩狂夫瞿瞿注无守皃)以狙
狙識一巳忘十(巳方作以又云山谷謝本以皆作已今从黃謝)大同細自殊欲一窮
究之時歲屢謝除今子南且北豈非亦有圖人心未嘗同不
可一理區(或作驅)宜各從所務未用相賢愚(務或作好或作勝相一作分)
除官赴闕至江州寄鄂岳李大夫(謂李程也)
盆城去鄂渚風便一日耳不枉故人書無因帆江水(帆諸本作泛方)
(從蜀本云帆去声少陵詩浦帆辰初發)故人辤禮闈旌節鎮江圻而我竄逐者
龍鍾初得歸别來巳三歲望(望)長迢遞咫尺不相聞平生那
可計我齒落且尽君鬢白幾何(鬢或作鬚)年皆過半百來日苦無
多少年楽新知衰暮思故友(衰或作歲)譬如親骨肉寕免相可不
我昔实愚惷(或作戇方云愚憃見礼記漢書多用愚戇字今按說文憃丑江切戇陟絳切)不能降
色辭子犯亦有言臣猶自知之(晉公子重耳亡外子犯從之反國及河子犯以璧授公子)
(曰臣負羈絏從君行於天下臣之罪多矣臣猶自知之而况君乎)公其務貫(音世又音射貸也)過我
亦請改事(左氏傳鄭伯逆楚之辝曰使改事君夷於九縣君之惠也孤之願也樊曰反復詩語若与李嘗有隙)
(至是因謝之故舊无大故則不棄此公所以思之且請改事也)桑榆儻可收願寄相思字(古詩)
(客從遠方來遺我一書札上言長相思下言久离别)
南山有高樹行贈李宗閔
(韓曰據詩意鳳凰謂裴度挾丸子謂李得𥙿李紳元稹也據宗閔傳裴度代蔡引爲彰義觀察判官)
(蔡平知制誥長慶初錢徽典貢㪯宗閔托所親於徽李德裕李紳元稹共白徽取士不以实坐貶劒)
(州刺史俄復爲中書舍人由是嫌怨顯結搢紳之禍四十餘年不觧此詩盖長慶初作也新史云宗)
(閔初為裴度引用及度薦李德𥙿可為宰相宗閔遂与為怨韓愈作南山猛虎行據度薦德𥙿在公)
(殁後五年史誤矣𥙷注苕溪漁隱詩話云退之宗閔俱裴晉公征淮西时幕客也退之作南山猛虎)
(行貽宗閔皆略尽其終身然退之无恙时宗閔纔為中書舍人所為尚未暴白錢徽貶後牛李之憾)
(始結至其爲相則退之死久矣遂有封川之行所謂前汝下視鳥各議汝瑕疵鳥雀從噪之虎不知)
(所歸者何其明驗也校本謂猛虎不爲宗閔作)
南山有高樹花葉何衰(衰所追反微也方云考張衡南都賦當作蓑蓑)上有鳳凰
巢鳳凰乳且棲四旁多長枝群鳥所托依黃鵠據其高衆鳥
接其卑(倿或作棲)不知何山鳥羽毛有光輝飛(飛)擇所處正得衆
所希上承鳳凰恩自期永不衰中與黃鵠羣不自隱其私下
視衆鳥羣汝徒竟何爲(衆鳥方作羣鳥〇今按下有羣字不當復出)不知挾九子
心默有所規(或作窺方云規啚也東坡五禽言去年麥不熟挾彈規我肉本公語也)彈汝枝葉
間汝翅不覺摧或言由黃鵠黃鵠豈有之慎勿猜衆鳥衆鳥
不足猜(或作疑)無人語鳳皇汝屈安得知黃鵠得汝去婆娑(舞貌)
弄毛衣(方云閣本作婆婆今按閣本之謬乃有如此之甚者方雖不从而亦不敢明言其謬也)前汝下
視鳥各議汝瑕疵汝豈無朋匹有口莫肯開汝落蒿艾間幾
時復能飛哀(哀)故山友中夜思汝悲路遠翅翎短不得持汝
歸(得或作能)
猛虎行
(諸本有贈李宗閔字方从唐閣蔡李本云蜀本緫題誤以上題贈李宗閔四字綴猛虎行之上後人)
(因之其实後詩不爲宗閔作也猛虎行楽府舊題非前詩類也新史又謂裴度薦李德𥙿宗閔怨之)
(為作此詩薦事在太和三年公没久矣不可据)
猛虎雖云惡亦皆有匹㑪羣行深谷間百獸望風低身食黃
熊父(熊或作能奴耒切非是下同)子食赤豹麛擇肉於熊豹(方作羆)肯視兔
與貍正晝當谷眠眼有百步威自矜無當對氣性縱以乖朝
怒殺其子暮還食其妃匹㑪四散走猛虎還孤棲狐鳴門兩
旁(雨方作四注云山谷本四作雨今按門只有雨旁作雨爲是山谷蓋以唐本定也)烏鵲從噪之出
逐猴入居(諸本皆如此方从旧藍本潮本倒此雨句又从杭蜀本以猴爲猚云居當音姬傳本不考古音多以)
(烏鵲從噪之一語易置於其上質之旧本非也推音壘似猴而大今按詩意蓋謂狐鳴鵲噪於外虎出逐之猴乃入居)
(其穴而虎不知所歸耳狐鳴鵲噪能使虎出而不能使之夫其歸猴旣入亢則又不待鵲噪而後虎失所歸也方以旧本)
(古韻之故必欲倒此二句而不顧其文理之不順不若諸本之爲當也又猚字本作雖字雖見於礼經然非常有之物亦)
(不若作猴之爲明白而易知也方意務爲艱澁大抵如此今皆不取)虎不知所歸誰云猛虎惡
中路正悲啼豹來銜其尾熊來攫(音矍持也)其頥猛虎死不辭但
慙前所爲虎坐無助死况如汝細微(坐或作兕如或作知皆非是)故當結
以信親當結以私親故且不保人誰信汝爲
朱文公校昌黎先生文集卷之六
