文簡集卷五十二
明孫承恩撰
墓誌銘
封徵仕郎兵科給事中南河孟先生墓誌銘
先生諱瑛字時閏號南河世為霸州人大父安仕為南
昌府照磨父欽遇例冠帶母苖氏先生自少穎敏長而
好學肆力載籍補州庠弟子員綽有時名久之貢於京
擬赴選銓部或惜其小就多阻之先生曰已矣吾之弗
偶也吾極知青氊淡薄然猶幸列職文儒不猶愈於為
俗吏奔走服役上官耶於是得山西興縣學訓繼又擢
掌教應州初先生既屢蹶場屋顧其子給事廷相曰吾
讀書纉文未嘗敢後人而卒不售然幸有汝可畢吾事
由是勤於訓廸廷相卒舉進士為天子諫官至受興應
學職曰吾推所學為朝廷育賢才以效用於世亦可不
負此生矣開導振作文教大行興應二地人材彬彬出
焉先生仕凡十七歲而在應之日多大得士心給事君
既第奉詔歸省因迎養來都下應之士人固留弗得遂
以學職致其仕久之朝廷以太廟成覃恩羣臣先生得
誥封如子官未幾給事奉勅使代侍先生便道歸家忽
遘疾不起先生天性孝友父病痢且劇先生侍湯藥四
十日不少懈父苦索桃毉法當忌先生不能違禱神以
進桃入口而病脱苖氏患癰毉謂不治先生拜泣懇之
毉試用解散藥竟不潰而愈人謂其孝感所致父殁為
二弟珣瑭畢婚娶如禮父遺業悉讓與弟鄉邦稱之先
生生於成化壬辰十月十一日卒於嘉靖二十六年九
月十一日得夀七十有八配胡氏子一即廷相於是廷
相將以某月日葬先生於西岡之原丐其同寅吕君時
中状過予請銘丁酉歲予主順天鄉試廷相洎時中皆
予所舉士時中之状覈而不浮可徵也故得備錄之銘
曰
仕有禄位不必官之尊也學有紹述不必身之親也封
章有赫徵天道之卒伸也令德考終亦不媿於完人也
刻銘埋墟千百載其弗湮也
吏部右侍郎兼翰林學士虛山席公墓誌銘
少宰學士虛山席公以嘉靖十五年十二月廿六日卒
其葬也未有銘越十二年姪尚寳君中乃具其事行授
予為文刻口昔公伯兄文襄公為世名臣嘉靖初為今
天子伸大議定大禮贊成大孝承恩未及識而竊欣仰
焉乃幸獲交於公同官詞林侍講幄既乃同校文應天
公開爽質直能推誠相與受公知愛最深豈敢以不文
辭公諱春字仁同別號虛山世為四川遂寧人系遠譜
失莫考斷自七世祖友軫友軫生復字無悔號横岡博
學能文受業元吳草廬氏隠居教授於鄉實以文學為
遂寧倡國初舉賢良授潼川學訓導復生汝霖汝霖生
思恭思恭生暄暄生祖憲則公考也配吳氏後以文襄
貴贈三世皆如其官吳封一品夫人公自童稚即儼然
如老成人強毅有操執祖每異之曰他日必能負荷大
事及長與弟給事君彖從文襄公學丁丑舉進士改翰
林庶吉士武宗潜幸居庸關廷臣屢疏莫回中外人心
惴惴公上書内閣欲乞兩宫懿旨遣中使迎駕還宫而
館閣府部百司各以一二居守餘俱趨行在祈請務必
得然後返否則從此廵遊南北國事滋多憂其始矣識
者是其言尋授河南道監察御史出按雲貴釐革軍政
凡錢穀刑獄欺蔽被罪者無怨吏役假冐至七百餘皆
罷斥莫能迯者時黔國總兵交結近倖威權日甚藩臬
每被訐論臺中有參其假公言以結民心恐為將來專
主之漸得罪下獄外謫黔乃益驕横公至痛為裁抑家
人干紀殃民者悉縛致論罪馬進士某以罪謫戍金齒
潜入總府充記室凡章奏公移多出其手憑籍冐例為
都指揮公廉得之至是偕衆參謁與見任無異公執之
禠其服仍發隸原伍指揮王喬稔惡為衆所嫉當道者
莫能治至是亦論以法滇南為之肅清今天子登極疏
上時政興革利弊多符詔欵人稱其有經濟之具尋以
文襄公職中丞改翰林院編脩癸未殿試充彌封官脩
武宗實錄充纂脩官書成陞脩撰丙戌會試為同考試
官尋充經筵展書脩明倫大典仍與纂脩書成陞侍講
學士賜金帛文綺充經筵講官聖天子勵精治理考古
帝王所以圖治簡命公與二三詞臣經筵外復進講西
山真氏大學衍義每寵錫大僚公必預辛卯主南京考
試多得名士已丑壬辰殿試充讀卷官隨擢翰林院學
士掌院事充經筵日講官未幾擢禮部右侍郎癸已秋
轉吏部右侍郎文襄既受宸眷上後知公為文襄弟乃
於諸侍從中顧公獨厚擢翰學擢吏禮二侍皆簡自聖
衷於是頗為時所忌公既感上知遇益思報稱在吏部
數與冢宰誠齋汪公議不合司屬復有肆間者二公乃
遂失歡寖成隙汪疏公起用大禮遷謫諸臣又誣公不
賀皇太子誕生等事疏入命下公冠帶閒住即日陛辭
怡然就道人勸公論辨公曰吾惟無媿於心耳又何辨
且吾老無子得歸素志也渭厓霍公繼為少宰汪尋去
位凡公所欲更置者悉見施行後臺諫論汪䧟害僚屬
蓋指此云公家居杜門謝客絶口不及朝政時與二三
故舊登涉玉山涪水之間嘯咏竟日邑故稱淳朴後漸
事侈靡公歸敦儉素表率鄉閭俗因以變公卒之冬今
皇太子生詔下凡冠帶閒住者得准致仕例閭里走賀
且謂公還朝有日公曰吾得沐聖恩足矣幸未死扶杖
擊壤以樂太平耳更何冀也公時以哭女病且亟猶力
疾開讀未幾卒屬纊無他言惟以受上恩不能報為恨
公性剛果志欲有為每與人論事侃侃無詭隨意樂道
人善然有為不義者亦必面折之用是取怨於人為文
平正通達詩亦純雅不尚新竒晩喜字學習草書多有
法談論古昔政治得失人物臧否動中肯綮公業既晩
成益明習當世事雖職居論思而諸司所隸無不留意
尤切邊務予嘗見其論諸邊道理險塞與屯守之要歴
歴若指諸掌在經筵多啓沃每遇治道大端君子小人
進退反覆三致意嘗勸上惇用故舊上感其語因起用
大臣如鳳山聶公其一也遇講前一日必焚香設案盛
服北面如在上前演習數四當事謹恪如此文襄自入
仕僅一乞省歴更内外即不得告公家居事親偹孝養
文襄得殚力王事不牽内顧事文襄極恭巨細事必咨
禀二兄早逝撫其遺孤俾克樹立賙恤族人貧匱者儉
以處家雖貴顯衣無華飾食不兼味每詔子姓以家世
儒素後人要無失秀才家風味公立志勛業方期柄用
乃以阻阨去使獲究竟其展布當必有卓越可觀者配
黃氏生子志早卒女一適譚同知子生員偲繼娶陳氏
全氏皆無出以姪忱為嗣公貴蔭為國子生公生成化
壬辰年四月二十三日距卒得夀六十有五年月日葬
於傘子山之麓中書君之屬予銘也予諾隨以病因循
者又三年念公才識器局隨試輙已彪炳獨其去位之
故人莫悉也故述以為銘然即是亦得公之大矣銘曰
惟古君子仕也不苟居位行志惟義是守忘已徇人彼
則謂何匪也則闇匪也則阿侃侃虛山質厚行恪衆方
諾諾乃見諤諤我匪求異惟心所安敢曰惟吾言則穀
不敢不殚莫或諒只則予是病行或尼之業也弗竟長
材偉志閟茲一丘爰刻銘章以告諸幽
贈通議大夫都察院左副都御史石山周公墓
誌銘
中丞弓岡周公煦嘗以其所謂三窮卷者乞詩於諸士
大夫承恩得悉其故而深悲之他日則謂承恩曰惟我
先大父於煦鞠育教訓煦雖頼母氏勵節而非大父無
以成大父恩德煦不敢忘顧未有撰述施之金石恐遂
泯泯於後也煦日夜痛心茲欲立石墓首惟吾子畀之
以文承恩誌曰公諱某字時用以字行別號石山周系
出吳周瑜後有居吉水者後復徙安福遂為安福人高
祖存初曾祖蘭芳祖孟塤皆不仕父資貴以子贈工部
員外郎嫡母尹氏生母劉氏俱贈宜人公天性篤孝事
父母得其懽心兄弟四人公最幼諸兄既析處并走仕
途惟公早夜侍親側躬温凊久弗懈母病痢危甚公曰
吾聞病痢糞苦者生遂嘗之苦則幸喜母疾果瘳友愛
於諸兄先業惟諸兄意所便各擅有之公弗較居常怡
怡如也石山公惟一子卒時未有嗣而媍姙公哭曰某
生平無逆天事天忍絶其祀耶越月中丞生公悲喜鞠
育周至中丞稍長督教之擇其與交者中丞幼年痛母
氏寡居依依膠戀不忍少離因頗怠學弗力公每對之
愀然中丞復親師友勤誦習則喜慰歲甲子中丞領鄉
薦先是年春公嘗遘危疾惚惚若逝去累日一夕復甦
竟獲見中丞文捷歸拜堂上稱觴為夀未幾中丞且生
子公親撫抱之嬉笑為慰人謂作善之報不爽云石山
公正直篤信少嘗習舉子中輟而明達理道習世故與人
交和而有禮治家不以嚴廢恩子姓弗循禮規訓之弗
少容公於義利甚析臨財不苟於取與至諸義事輒無
靳意親喪竭力助襄事獨多於諸兄人以為言曰人子
為親各欲盡心耳獨子者又將孰諉耶石山公處患難
能泊然順受見世務營植為後人計者曰是不有數而
乃欲以智力久持也族有侵其業者容之弗言亦不以
語中丞嘗謂吾以垂絶之緒幸一脉少存遑恤其他且
釁不可啓競敗之源也吾以是示吾後耳石山公可謂
知命遠識之君子矣公配王氏邑之故族恪執媍道實
克相公而族之人亦莫不交舉其賢當喪子育孤日憂
勤尤甚風雨之夕姑婦相慰藉至泣下聞者凄楚中丞
少長每舉善事為訓中丞德業之就内教居多石山公
既以孫貴贈通議大夫都察院左副都御史而王氏亦
贈淑人石山公生宣德丁已八月一日卒正德庚午九
月五日夀七十四淑人生於宣德乙卯二月念七日
卒後公三年夀七十九合葬於里之楊村橋之原子男
一梯雲君亦贈如中丞官娶許氏屢贈淑人旌表節婦
女一適管某孫男一即中丞娶劉氏累封淑人曾孫男
二坤中書舍人娶謝氏封孺人墀邑庠生娶王氏女三
長適劉楷鎮遠府經歴次適劉某次適彭某俱邑庠生
玄孫男二鍾官生鑑聘彭氏俱坤出紹祖聘歐氏墀出
來孫女一於是石山公卒三十五年矣嗚呼予嘗讀易
而感於天人之際否泰剥復之禪續固天之為而所以
承之者豈不係乎人哉以周氏觀之方梯雲贈君之没
石山公孑然一身耳雖幸有遺腹之姙未保也石山公
之祀不絶者如綫既而遺腹之姙乃得中丞焉此否極
將泰時也夫升降之會聖人所深致意焉者故曰有命
無咎無過而後可獲福石山公孝友篤行孚於神明至
於保育中丞不以孤幼而怠教教必以正茹辛飲荼厲
志艱苦庶幾得否九五之戒懼則石山公之所以靈承
天意不有道哉是宜有中丞之克邁卓然勛德為時名
臣子孫其昌石山公之遺遠矣固當表出以詔來者并
系辭曰
猗嗟碩人志純一兮履道坦坦又正直兮屯難弗失神
所福兮無往不復保中吉兮有命斯皇龍章赫兮曾玄
鼎來永世澤兮(闕)樹茲刻兮石也可泐名不没
兮
封文林郎山西太原府推官仁齋郭君墓誌銘
封文林郎太原推官仁齋郭君嘉靖癸卯七月一日疾
卒先是其子惟清繫官所君思之甚居三載惟清以考
績歸事竣當復之任詣予別而容甚慼叩之曰清父老
多病久別幸膠戀膝下即何能割去而時例三載或當
有遷補便清乃濡滯於行恐言者謂有覬覦意清用是
以悲予謂曰事固有輕重子亦惟心之所安耳矣子之
所見者大何惜乎言也惟清於是留侍養者四閱月君
遂得封勅如前受姻戚鄉閭稱慶惟清稱觴膝下為樂
忽一日疾作遂不起惟清乃復持夏吉士子開状謁予
曰清幸以先生教自安躬侍父考終乃今已矣不朽之
事亦惟先生圖之予不忍辭也誌曰君諱昇字景暘仁
齋其號也先世蘇人曾祖官孫以匠籍來居京師祖福
敬父泰母楊氏生三子長杲次昂郭氏素頗饒腴杲據
成業以不檢蕩廢君早失怙恃煢煢無依有楊氏者素
善君父求得君於里中愛其謹愿贅為婿楊無子欲君
易氏以應役君辭曰荷翁恩厚然令某背本則不可楊
不可強後益幹勤事楊惟謹楊卒殯斂以禮有内從兄
以貲拉君貿易未幾獲息數倍其人欲專之以他辭紿
君君弗與較自是愈自樹立業乃大充拓君天性孝友
既履亨裕以不及養親為恨痛親葬簡陋弗稱擇勝地
治塋域遷窆焉杲後落魄老且貧無子君迎養於家洎
昂友愛敦至撫其姪底成立悔少失學惟清甫垂髫即
遣令學甲午惟清薦於鄉君喜曰吾門百年來無業儒
者祖宗積德始發於子子其勉之洎舉進士授理官拳
拳以民命為戒惟清居官有政聲當道者累旌薦之君
詒書曰汝無徒善事上官而失百姓心也君嘗謂讀古
人書當略倣古人行事彼有仕而積愆召戾非不讀書
正坐空言耳蓋其天資之美識達理道者如此倜儻好
行義事賙恤貧匱若不及嘗以厚貲付段釗者營賈事
段没復畀其子其子後背君德君優容之曰故人之子
能盡較乎純確和易與人謙謙然恒恐忤其意家庭雍
睦雖臧獲無詈罵言晩歲喜交遊雅善奕每偕三五知
厚携壺挈枰擇幽勝較藝飲酒為樂若蕭然物外云君
生於成化戊戌三月十七日距卒得夀六十有六配楊
氏封孺人以淑行聞子男三長即惟清太原府推官君
卒旬日擢刑部廣西司主事娶文氏封孺人次惟和治
生業娶任氏次惟一讀書志進取娶沈氏繼娶張氏女
三長適府庠生王大田次適袁淇次適袁大有孫女一
尚幼君卒越月是為八月二十日諸子奉君柩葬於君
前所治先塋之側在都城東北六里屯之原銘曰
起廢植仆上纉下延孝友任䘏實維汝賢野寺郊園詩
盟棋社幸茲清時以樂優暇考終維寧卜日窆藏爰刻
銘詩納于玄堂
濬涯朱處士并配林氏合葬墓誌銘
嘉靖丁酉歲予主順天鄉試得士曰朱天俸者今年春
予承乏主會試而天俸卷後入予取列於是天俸廷對
舉二甲進士未幾以縗絰見予告曰天俸不孝荷先人
教育以成方圖一日之養而不幸先人長逝矣惟先人
不學無所彰顯於世而其行義則亦有可述者敢以同
年楊守魯状謁銘於門下刻石壙中以為不朽計其意
甚哀予不能辭也則為誌曰處士諱鑑字朝用別號濬
涯世為濬縣舊族厥父榮徙居京師種德好義號稱鄉
里善人識者謂其後必昌大生三子長鉞次即處士次
銘處士篤於孝友前後執親喪哀毁備至家素寡薄當
父初喪兄鉞亦以羸疾繼卒母且老弟幼嫂氏新孀遺
息僅八月家務雜沓處士極力劻勷早夜服勤賈事經
營于四方漸致阜給奉母必具洗腆而母安其養事嫂
敬而有禮育弟與姪顧復甚至故咸得所依而忘其為
寡且孤也每時祀哀思如初喪對妻子涕泣終日弟銘
喪婚娶維時兩為納媍悉不敢殺於禮銘未幾亦卒遺
女甫十歲為擇壻治装如儀人許其義處士與人交質
任自然不為城府人有過必盡言規戒之濟人之急押
取十金不顧人有負之者亦不與較而阻其濟人之念
平生恒以失學為恨見文士則重之四方士有與計偕
僦舍於處士比隣者輙往訊問致欵曲勸以簡出勤肄
習復令其子與之聚藝故四方多知處士名而感其善
意乃子之學益進處士性不喜緇黃不信隂陽毉卜之
事而亦終身少疾病卒之先一日猶談笑如常娶林氏
柴氏而繼林氏事處士獨久助内事甚力處士前遭多
難每憂形於色林氏輙寬譬之及婚娶出簮珥為助宗
人稱其賢先處士幾年卒子男三長天禄林氏出次即
天俸次天叙繼林氏出天禄天叙先翁卒女一亦繼林
氏出孫男一女四俱幼處士生成化壬寅四月八日卒
於嘉靖丁未八月十三日年六十有六於是以月日即
南城七里鋪之原啓林氏穴合葬禮也毅齋子曰予觀
京師羣萃四方之人多役食公府兼逐什一之利謂亦
足以繕厥生不知以教子讀書為務自非父兄之賢教
其子者尠也教而成名者則又尠也處士上無承傳雖
其所以謀生者無以異而獨不安於卑近拳拳於茲事
必欲其子之成以光顯其門戶其志亦可嘉矣豈非賢
哉惜乎天俸將禄仕而處士不克少待雖然處士固已
目見其子之成可以自慰於地下而天俸風木之悲則
何時已也予故為之銘以慰之銘曰
制行無惡於鄉閭教子克登乎科第踐信不爽於初終
守業足供乎賓祭禄飬且及夀命弗長我撮其凡吁其
可傷尚有寵章賁于玄堂
明故武略將軍錦衣衛千戶奚君墓誌銘
奚君名耘字舜疇別號思南奚姑蘇人後僑居永平之
遷安君之曾大父量隸南京錦衣衛小旗大父廣扈從
文皇帝北遷陞錦衣衛總旗遂家京師廣號善人至今
鄉里能道其姓字君父賢尤敏幹以積勞累陞副千戶
長子耕逓襲君其次子也代補校尉正德間選送東厰
緝事三年陞小旗又二年陞總旗嘉靖初掌衛事都督
王松泉佐以君練達取東司房管事未幾陞百戶再陞
副千戶尋推理西司房事君性謹飭敦厚緝事槩以多
辦為勞勩當正德間中貴横行多植黨與緝事憑籍聲
勢尃伺察鈎摭人罪迫脅誣罔以便已私殘賊良善至
破滅身家不之恤君獨存仁恕每曰殺人以求功名彼
天者其謂我何不于子孫必于吾身吾不為也人以是
稱其賢洎管東西司房事愈恪慎讞獄明允弗縱弗枉
其名益彰君孝友甚至早失怙恃繼母楊氏撫育以成
君色養朝夕惟謹事兄怡怡恭遜事必禀而後行尤篤
教子延明師以訓每語子曰吾家世武胄女能勵志科
目以大吾門乎縱不爾亦庶幾能識道理不失為善人
也君既以勤儉殷厥家好與賢士大夫往來客至盛陳
酒肴欵留盡日乃已姻戚婚喪不克舉者為賙之至處
僚寀御臧獲亦皆惠而有禮以是人無不愛敬君者嘉
靖戊戌誥封武略將軍元配董氏先卒贈宜人繼熊氏
中烝熊公偉女封宜人子一鵠側室陸氏出娶國戚錦
衣指揮王橰之女女三一董出配知縣陳&KR2832;子錦衣百
戶九德早寡以節自勵一熊出一媵張氏出俱在室君
生於弘治丙辰正月二十九日卒以嘉靖癸卯二月廿
三日年僅四十有八將以三月二十九日葬於城南下
馬社之先塋合董宜人之竁君兄耕今任正千戶號松
月予雅與善君没予往弔松月見其哭泣甚哀既則遣
其子并鵠持鄉進士張允濟状來謁銘予為松月誼不
得辭也乃銘曰
官以慎居家以勤裕友恭孚於厥兄嚴教徵於其女夀
弗稱德歸咎無處吾故與銘以詔來者
贈懷遠將軍錦衣衛指揮崔君墓誌銘
錦衣衛指揮崔玉喪厥母于氏太淑人將治葬事先是
厥考之没葬未有銘乃茲屬夏官夏子開并述状謁予
以請誌曰贈懷遠將軍錦衣衛指揮崔君諱文達保定
易州人也曾祖福原祖玘父敬皆不仕母丁氏敬生五
男子長文通次即君次文進次文遠以才能入内庭掌
内膳監事次文智文遠既列近侍貴顯得蔭庇其族人
于是其昆弟等俱例授散官玉又蒙蔭由校尉陞總旗
積功至指揮同知君因得贈官如其子君性質直不善
諛少未嘗問學然敏悟多識理道見儒生語古善惡事
可敬愛可畏惡可哀惮輙記憶不忘每為鄉人子弟談
說事至據理剖析是非枉直弗繆人以是服君稱曰崔
君能居家孝友伯氏早卒太監日近侍忠勤自勉不得
顧私家諸弟亦貧薄君獨竭力侍奉而均愛諸弟推太
監不得事親抱歉益致曲於親側以慰太監每語曰孝
以禄養為大旦夕定省其常也子為其大吾為其常又
何必區區膠戀左右而後為孝太監乃安之人稱君曰
崔君孝且友君居常接人以禮而誠實不欺御僕屬寬
慈有恩隣有貧乏者賙之如恐不及人又稱曰崔君仁
厚且賢賢者多福是宜有令子必得封君顯被名號為
鄉里榮而忽以疾卒不及待太淑人者處士聚之女幼
穎悟習女工既嬪克修婦道相崔君養舅姑慈孝如崔
君不責下人小過太監幼太淑人頗多顧復功太監懷
之每命玉迎養都下而太淑人亟求返但語玉以當思
富貴所自而致孝養於太監歸則課孫誦習督家奴力
穡事每曰吾世業則然樂鄉土不樂貴盛吾性也人於
是又稱太淑人賢賢必有夀太淑人乃夀至九十二歲
距君卒蓋二十一年君夀七十二歲與淑人俱生景泰
三年君九月初四日卒以嘉靖四年月日太淑人二月
廿八日卒以嘉靖二十四年月日子男二人長即玉任
今官娶程氏封淑人次堂錦永冠帶總旗娶杜氏女一
適邑人路智孫男七人孫女五人俱婚聘名族銘曰
易水之陽土燥剛兮馬鬛者封闢玄堂兮有赫寵光發
幽祥兮福爾子孫其永昌兮
武德將軍錦衣正千戶松月奚君墓誌銘
予往嘗聞搢紳士道奚錦衣者洎識之見其恭謹誠確
不類武弁氣習敝衣羸馬不類貴介人作侈富態意其
以是見稱未幾君有弟之喪予往唁君見君哀甚又嘆
其克篤友愛君嘗苦風疾至是哭弟病增劇遂不起於
是君之子鶴奉君治命踵予謁銘嗚呼予前以君故銘
君之弟矣而兹乃不銘君哉乃叙曰君諱耕字舜田別
號松月先世蘇人也高祖德元季旅寓永平之遷安曾
祖亮國初以功隸南京錦衣衛小旗扈文皇駕北定都
遂家京師祖廣以東厰緝事功陞總旗父賢弘治中選
東司房辦事積勞陞實授百戶從戎延綏有功陞副千
戶會同列有嫉譛之者改應天衛君既補襲痛父枉三
上疏復職錦衣衛累陞正千戶誥封武德將軍君有幹
局理刑西司房稱明决然持論每恕掌衛事都督王公
佐雅重之嘗委總馬政剗革宿弊人莫干以私嘉靖已
丑天下臣工入覲君奉命同楊御史巡歴中路禁緝奸
宄執事勤恪楊甚善之由是奚錦衣之名多為朝士搢
紳所稱道而樂與交然謂其當漸向用而君志恬退未
幾乞解職付子鶴承襲自是家居寡出故有亭館水石
花木客過留觴詠盡日口不及公家事君性敏而質直
當事有定見不為人搖杌好禮樂善祀先用朱子家禮
少失怙事繼母楊氏盡孝治塋域殚盡心力建碑亭求
大學士顧未齋吏侍徐崦西文刻石表隧上延師訓子
豐其館榖若厚有望者疾革猶諄諄誨戒姻戚不能舉
婚葬賙之不責報至儉朴友愛則尤性成者屏華紛靳
浮費雖粟絲靡濫用弟抱病卒即以已夙置衾棺殯之
嘗出五百金為姪畢婚事而未嘗語人亦可謂難矣嗚
呼茲尤君之所宜稱賢歟君生於成化乙丑正月十三
日卒以嘉靖癸卯七月四日得夀五十有九元配萬氏
封宜人側室齊氏楊氏子一即鶴齊出襲錦衣百戶娶
僉事高君䕫女先卒繼娶錦衣千戶邵君鏜女女四長
次萬出一適錦衣百戶孫君子瀚一適錦衣指揮謝君
子廷訓二幼女楊出一許聘邵君子源邵即鶴外舅一
許聘錦衣千戶蔡君子綜十二月廿七日葬城南下馬
社祖塋之次鶴之謁銘也屬張舉人允濟具状張於奚
姻親道君詳而覈予既雅得君善又張状可徵故具列
銘曰
嗟嗟奚君克自樹也繄能於官厥績著也柔弗茹也剛
弗吐也抱樸履儉儼儒素也天顯是敦卒罔斁也謝事
孔亟保終譽也馬社之原藏永固也子孫䋲䋲維永祜
也
訓導陳君并配霍孺人合葬墓誌銘
君姓陳氏諱良玉字彦温別號栗軒先世河南杞縣人
宋時有為團練使者扈高宗蹕南遷寓上虞七世祖瑞
始徙仁和遂占籍高祖益中元餘杭縣主薄曾祖文舉
元平江路學正祖胤古田縣學諭贈文林郎閩縣知縣
父敏政字志行宣德丁未進士歴官南康府知府贈中
議大夫贊治尹母鄭氏贈宜人君幼承家業治葩經弱
冠充邑弟子員篤志攻苦講誦勤晝夜遂淹貫舉業每
擬題命意錯綜條析各有攸當試占優等廩於有司然
每就場屋即弗利坎坷者久之弘治壬子始貢禮部授
都昌縣學訓導三年為丙辰十二月初三日感疾卒元
配霍孺人故名家女父母擇所宜配歸君淑慎儉勤多
内助功亦以是年先君卒為正月初七日夀俱六十三
云君天性醇朴愷悌與人無計較意既文戰累躓時新
進士輕獧者多務新體迎合主司雖叛戾經義不顧然
往往有售者輒自負才君獨謹守䋲墨不敢變輕獧士
多目笑之歲貢必有正次君次當行某生者稔學不如
君懼以弗得因以苦語哀祈君請留君愍之即許諾明
年君貢當正次某者君姻戚也又以計懇君復信之讓
之行於是輕獧士即又目笑而其為君者則憤曰彼紿
子耳盍反諸君曰吾既許矣反之害信卒不反其為人
大率類是然君生平行誼甚脩寡過慝當南康公莅郡
有惠政郡人尸而祝洎君職教都昌都昌南康屬邑也
企慕先烈克振教事士類愛戴謂猶見南康公焉則君
之所存又豈瑣瑣者與知哉然竟淹抑以没弗克致通
顯斯命也矣君生子二長守早卒次宰讀書弗仕以子
克昌貴卒贈郎中大夫娶李氏封太宜人孫男四長即
克昌嘉靖丙戌進士今為南京吏部驗封司正郎娶嚴
氏繼娶徐氏皆贈封宜人次克明娶沈氏次克顯娶李
氏次克順郡庠生娶王氏孫女二毓莊適臨川主簿聞
孺毓蘩適郡庠生潘一正曾孫男六曰魯曰晳曰曹曰
署曰香曰普曾孫女三尚幼君卒之明春同霍孺人葬
石屋鄉乾溪之原而未有誌後四十二年驗封君始具
状屬予曰克昌生晩幸大父及見日者許克昌異時當
有成而大父手旋克昌頂曰望兒爾也兹克昌幸粗立
大父之言克昌曷敢忘惟是潜德未述懼遂冺冺也墓
石之文敢以瀆子予曰諾乃銘曰
惟德斯靜惟躁斯競人之所侮神之所聽厥或弗然天
者未定有孫奮庸實萃厥慶刻辭埋墟千古是訂
文簡集卷五十二
