文簡集卷四十二
明孫承恩撰
贊
宣聖四配十哲暨諸先儒
乾坤儲精海岳效靈前聖後賢應期乃生面授心傳遠
宗近述於皇大猷萬古一日
又
太極渾渾統宗會元四時運行化功以宣散為五緯布
為五氣海岳崇深乾坤奠麗植立人極翊贊文明紛此
萬有孰外生成乃貎斯圖儼然德容一瓣心香早夜敬
恭前千萬年後千萬世日月在天江河行地
韓魏公像贊
天眷有宋河嶽降靈猗歟魏公為國之楨偉志長才崇
節大志遭時風雲光輔三帝出典兵政坐鎮西戎入相
天子廟堂雍容定策危疑風雷呼吸手扶日月不震不
慄雨濡霜肅地負海涵允矣間氣莫能與肩忠勤如亮
重厚如勃衍公表儀垂紳正笏穆穆嶷嶷巍巍堂堂何
以瞻之公像在堂
范文正公像贊
三代之英間世之賢孝友根於天性忠義出於自然襟
量澄湖瀚海心事白日青天直道而行斥權相而不忌
自負之重任天下而靡嫌匪德之優亦才之全相業宜
與阿衡乎接武方略合與南仲乎並肩巍巍堂堂是敬
是瞻九泉可作我當執鞭
魁星贊
姑射之墟有星煌煌西方之精英靈之祥有赫其威有
虓其武奮烈莫前而敢予侮相祐科第翊贊文明敬瞻
肅將於昭炳靈惟正惟公用執厥柄勉旃爾人上帝有
命
沈東老園景小像贊
碧山兮當軒清溪兮遶門蕭灑兮松筠草堂静兮無塵
若有人兮綸巾澹幽居兮葆真謝軒冕兮藐浮雲其知
老氏止足之戒而繼兩䟽之清芬者歟
顧文僖東江先生像贊
慥慥乎其篤實翼翼乎其謙恭尺步繩趨恐蹈足過愆
之地朝儆夕惕思攝心規矩之中未嘗為道學之空談
而兢兢乎守程朱之訓不徒侈經濟之高論而切切乎
念生民之瘝痌不以博學自負而不减虞秘書劉集賢
之富不以静退自高而每懷鄭子真龐德公之風恥露
才以揚已惟遜志以飭躬此公為人之大約如此至其
制作高妙詞林擅雄詩如杜少陵之沉着文如歐六一
之舂融世方仰其大有為何事理之悖常致名位之弗
終小人悲德澤之弗被學者惜儀刑之無從然百世以
下孰得以致用弗極而繆品藻之公也
一齋吳先生贊
渺然其軀浩然其中侃侃勁節矯矯直躬後進苦其言
厲而不知不屑之教輩行惡其直訐而不知納善之中
不為婀娜之春葩凛乎冰雪之喬松不營營於富貴不
戚戚於窮通當其豪飲興發批掌謔笑哂時俗藐王公
雖若矯枉過正而不失為一時之雄此後人所以仰誠
心而景高風也
張陽峯閣老像贊
衡嶽之精江漢之靈百年間氣哲人乃生昔也文定揚
休樹芳今也我公後先頡頏早歷清華晩登密勿忠勤
懇至為一人之倚毗風範端凝作百僚之表率問學闡
程朱之奧制作紹韓歐之宗純粹無疵昭回有容玉振
金聲龍翔虎變摩肩李杜抗顔羲獻若夫和厚坦夷者
拂逆莫攖其心博大淵深者事變靡汩其志誠所謂鉅
德偉人大雅君子雖其性質之固然實惟江山之攸自
彼呫呫小夫又何足以計其崇高而量其涯涘也
許松臯像贊
山斗之望金玉之德間氣生賢河嶽動色表儀昭著四
海維均論道弘化以贊一人禮尊益恭學老彌篤天錫
&KR1839;齡永受百福
葉母還金贊
予往歲聞中翰葉子柳亭母還金事而心賢
之頃柳亭示予以諸搢紳題志陳義甚悉柳
亭復欲得予一言乃拾緒餘作贊曰
維古有言貪夫殉利攫金市門利重身易道有遺金曰
天我私視為當然攘之不疑卓哉孺人懿德達識横寶
墮前志士心惕稚子寡知此函何為念彼遺者惻然以
悲亟與物色全璧以還各不失寶我心乃安當其還時
懼若巳垢推是一念萬鍾何有我思古人母也庶幾仁
如劉留臺自甘其貧而還人貲介如樂羊婦捐金若土
掩鏹弗取古稱善教孟母其至豈惟三遷以信詔子賢
如孺人不亦備哉
杜原吉像贊
予髫年隨先君宦遊南都與江右杜原吉甫
同筆硯既散去幾三十年不聞消息予既忝
入詞林嘉靖壬午歲以使事過其鄉則原吉
方有聲庠序顧予舟中樂飲而别又二十年
其子四夷館通事京持原吉書謁予都城之
寓且出其小像屬予綴一言於首念之悵然
乃為贊曰
此吾友杜子原吉之像也予少而與之遊見其穎敏早
慧積學能文踔厲迅發若將攀日月而乘風雲也既而
胥會於久别見其談說理亂較量古今慷慨激烈若將
運當世而樹功勛也乃今而獲覩其像焉則見其霜髯
素領野服綸巾蕭疎簡淡若將侣猿鶴而友松筠也惜
夫其才之弗獲一售志之弗獲一伸而遂使困於膠庠
之中老為丘壑之民其命也哉其命也哉
董大理中岡像贊
此大廷尉中岡先生董公像也昔在武廟時
璫瑾怙寵縱恣脅制朝紳多所抑舉洎瑾之
敗也言者追論當時于是士大夫多被汚衊
而亦波及於公而不原公嘗被瑾之毒也顧
以資望所及槩謂之驟則過矣公歸卒之二
十四年子太學生宜陽始樹碑墓道而乞文
於太保玉峯先生朱恭靖公又七年為嘉靖
丁巳宜陽奉此像并碑文示予玉峯之文典
實鑿鑿有據於是公出處大節始獲昭雪矣
宜陽復欲得予一言念董與孫世姻也公又
嘗受業於先大夫之門誼不得辭乃為述贊
曰
容端肅而粹温貌儼雅而有文美目秀眉方頥渥唇紹
簪纓而奮甲科聯棠棣而陟青雲治河而有成績明刑
而無冤民司天憲而飭飭參大僚而誾誾危顔正色秉
笏垂紳謂遇主而大行中遭讒而隐淪怡情於詞林藝
圃放懷於山顛水濱在公其亦何憾庶葆貞而頥神留
有用而不盡付餘慶於後人乃若公之去位禍我者顧
謂德我抑我者謂為我恩是非失實薰蕕不分天下事
莫不皆然不有君子一言論定後之來者又何從而得
其真也
愚得居士像贊
慎則能審約斯寡愆老成之見媿常情之浮薄静默之
操謝世俗之囂喧守前人之成業誦古聖之格言其於
事理之宜亦既曲而中而猶自謂曰愚則其虚而謙藐
祿仕而若遺姑優游以歴年不欲矯暴於人無乃自樂
其天黃生筆精寫之儼然巾服古雅風神飄翩稱其為
鄉之善士而堪置之泉石之間也
朱採芝像贊
朱原伯示予以厥祖採芝翁像與吳文定公
所作墓誌讀之得其為人乃為述贊曰
少嘗問學老敦行誼禮加於郡邑名重乎閭里孔之所
謂逸民孟之所謂善士至其篤友愛於其兄嬰禍難而
幾死鬼神白其深冤搢紳傳其高義則又宜入編史者
卓行之例也
朱東溪像贊
此東溪朱先生小像也先生自少負大志嘗
以貢魁多士復言時事者八傳誦人口弗究
於用而卒先大夫雪岑公於先生雅厚某早
歲以通家辱教愛瞻像興思乃述贊曰
才足有為志在用世古行奧學剛操義氣(先生别號鉄愚)大廷
首貢萬言畢陳天子動色搢紳聳聞藏器歸來卒老東
海斯人之恫識者之慨
方齋子小像贊
方齋子既不遇時退而躬耕龍溪之上廿
閱歲矣括蒼丁石泉為作小像觀者失笑謂
為切似友人宫寀氏毅齋為作贊曰
長髯曜身高帽古服歌黃鵠於天際友白雲於空谷静
觀約處躬耕稼以自娛讀書修身忘年歲之不足石泉
生繪筆固為逼真毅齋子贊辭亦其實錄也
題畫贊雙壽
徂徠之精姑射之英揚奇吐秀飽歴霜冰材堪棟梁實
可鼎鼐老幹峥嶸羣卉莫逮雨露與滋金石與貞不知
歲年閱三千齡
十四駿圖贊
坤貞賦性中央禀色百鍊精金鑄此奇特竹削雙耳鏡
懸兩瞳是古乘黃天閑之龍
崑崙玉兔冰窟雪猊西域異産骨竦神奇宵行有輝映
月同色甫也詩中名照夜白
炎方之靈火龍之精噴霞吐電閃爍晶熒名同赤驃氣
凌騄駬奮迅超驤雲蒸霧起
玄玉兀嵂黑雲蒙茸濚河之津躍出烏龍噴薄生風超
騰滅影八極周遊千里獨騁
天閑上乘偉此蒼龍貢自月氏生從太蒙碧玉削蹄青
雲被體延首高驤志𦕈萬里
翠文紛敷連錢磈礧班如璨如匪絺匪繪朝略扶桑暮
超西極振鬛雄嘶萬馬辟易
星精間出渥洼幾見清霜被縞白雪綴練雄跑蹴地長
鳴振空千古名驥玉花之驄
豹脊虎軀赤喙黑身古有騕褭馬中之神遊龍在霄脫
兔在野奮迅騰驤一日天下
猛烈咆哮鬭虎伏貙天生神勇超絶等夷圉人力制汗
浹肩背縱其驅馳踏遍宇内
西域之精天地勁氣百鍊千錘鍾此奇驥鑌鑄脊膂銅
削肩蹄蹴踏荆榛千里獨馳
非白非蒼與兔一色黃銀所鑄天禀異質長脛偉臆傑
相雄姿闊步高衢天閑之奇
匪玄匪黑若鐡若栗望之葳葳紫雲&KR0008;&KR0008;無翼而飛追
風逐電八極匪遙千里倏遍
澡雪濛汜嬉遊桃林微瀾潤色落花滿身乘雲超驤追
風蹀躞俶儻權奇天閑表傑
冰崖所産雪皎霜華偶從梅窟染此玄葩素質黑章彪
炳潔潤豪逸權奇獨稱神駿
文簡集卷四十二
