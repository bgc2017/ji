文簡集卷五十
明孫承恩撰
墓誌銘
朝列大夫湖廣布政司右參議張公墓誌銘
少參頥拙張公既卒且葬再明年其子鳴謙奉状謁舍
告曰我先人之葬墓中之石尚未有文敢請余受而讀
之乃為叙次公之大致慨然嘆曰甚矣直道之不容于
世而公論之固在也人情莫不樂軟媚士多利於媕婀
取容而持正之士每至落落然是非之公有終不可廢
者君子亦求其是而已若公者所謂君子非耶公發身
進士尹嵊尹政和洎守茶陵守潞晉陟藩臬所至政績
炳炳聲聞綽著而忌惡者輙隨之用是屢起屢躓蓋其
徊翔仕途者餘二十年官僅四品竟不獲究其用而止
噫何其難也公之歴州邑也鄱故號難治公以廉幹自
勵罪胥吏之舞文者豪民之武斷者隸卒無敢以勾攝
入鄉汰冗食薄征輸民間喪葬無敢稽越聽獄明允旁
邑咸求决平其在嵊也併倉廨以便民而以其隙地為
義塜括丁田豪猾無敢詭匿政和有無徵税額隠于巨
族小民代其償公覈實釐正之督勵諸生始有發科者
茶陵俗頑悍盗賊結族黨相隠匿吏無從捕公權宜立
連坐之法譏太駔之狡猾擅利者巨族侵負細民者懲
之隣邑有越境占田而避其税土人患苦公咨上官責
所司無留逋歲侵當賑濟里書乘間私竊之小民嗷嗷
公廉得之置於法潞人多役藩府作奸弊土細為上人
誅求害特甚公至乃戢税久法弛弊百出釐之使均毅
皇帝西巡權幸氣熖薰炙公以静鎮境頼無擾其在湖
臬也憲度整肅囚徒多為仇家中傷瘐死重主者以罪
屬郡有盗辨出冤濫以百數馬役大為民間費徒便勢
家服乘盡革之荆厰越額抽税商人怨咨移文責以非
制藩軄總粮儲剗滌積弊禁吏掊尅屬有灾即議賑之
不俟報武夫多貪墨玩法歲徵每逋欠至巨萬立法負
者准其俸給公前後盡心於政如此而其在鄱也以誣
去在嵊也以忤上官去在湖也亦以當道不悦自是歸
矣直道之合可不謂難乎然公之盛美往往為賢者頌
記鄱有名宦志嵊有嘉政記政和有興學記茶陵有循
良傳潞有生祠記應薦剡者二在湖湘譽望尤偉既歸
猶有欲持疏起之者然則是非之在人孰得而冺滅也
夫迹公之所以忤世皆以疾惡守正勇於為義以公之
才向使少自貶損當行無不得必不若是齟齬而公終
始一節以之事上以之臨下以之持已當為即為不少
顧忌其忠鯁誠朴篤於自信如此嗚呼此其所以為賢
歟公諱萱字德輝頥拙其號世為松著姓五世祖生玉
蟾玉蟾生隠德隠德生志恒志恒生述述生熙是為公
考富而好禮號長者母潘氏有淑行公生于天順已卯
六月十六日卒于嘉靖丁亥三月十六日得夀六十有
九葬于曹烏涇之原先娶陸氏大姓東臯翁女以賢稱
前公十八年卒繼孔氏實先聖五十八代孫壼範端肅
後公一年卒子二長即鳴謙領鄉薦次鳴殷女二長適
山拱宸次適朱朝寵皆陸氏出孫男六長仕郡庠生次
儒俸化儲孫男一幼孫女三初公之家食也與六七同
志為文會若先僉憲曹錦溪氏亦其一實状公行故道
公為詳他如焚久逋之劵篤友愛於其弟而推以恤族
御家衆嚴而有恩不登倖門不入城府其言縷縷不能
盡錄也姑摭其略以併著公之為人銘曰
古道既喪事習陋卑脂韋乾没世與詭隨有方或刓剛
亦或屈得失切中何巳之恤朅朅張公正直是殉強志
弗渝靡巽以進見義而奮我職固然彼隘者嫉則謂我
專煢煢小民以溉以植有瘐者弊以疏以滌法豈我私
惡豈吾仇有赫惟明天子所授(叶)或挽而升或擠以堕
愛憎惟人要不失我我惟克全浩然為徒誰悔誰懟則
匪為夫墓石有銘細瑣莫述惟是之列以媿邪慝
廷評姜君墓誌銘
君以正德癸酉八月六日卒于京師貧不能歸諸所與
厚者咸致賻始克歸歸且再易寒暑貧不能葬適君同
年唐君應韶行部至松諭有司賻其家始克營葬嗚呼
於此亦可得君之為人矣君姓姜氏諱岐字希文號桂
樓先世汴人遠祖伯寧仕宋階武略將軍十世祖文輔
元時為溧陽州經歴改松江府知事遂占籍華亭縣始
居北郭五傳至信一則君之高祖也曾祖霖祖從父才
俱隠德弗仕賑恤窮乏人稱長者君早慧屬對出人意
表同里僉憲王吉齋先生試而竒之曰此姜氏千里駒
也稍長能刻意問學不樂嬉遊入郡黌愈自砥礪盡友
一時知名士弘治戊午膺鄉薦洎遊太學益得交天下
豪雋所造益深隨丁母憂歸以經業授徒多所造就正
德戊辰登進士明年拜大理評事無何以外艱歸服闋
詣都下需選命未下而卒嗚呼遭際如君亦已畸矣君
天性坦夷質任自然不立機械簡默重厚絶去華藻視
夸毗狡獪者真欲唾之地也闊達有度遇事無緩急每
過從朋舊輒盡日忘歸雅喜奕遇對局即弗肯休或事
事中以他事輟輙併其事忘之其散適如此至是非義
利之間則鑿鑿有見在大理軄平允諸獄或有疑卒難
决者言人人殊議論蜂起君徐出一言斷可否或事涉
利害衆縮朒莫敢主君獨當之雖聲勢恐喝不為動讀
書務極旨趣喜閱史記綱目諸書故多知歴代事變洎
入官猶不廢學姜既世寒薄君兩以憂居復屢値荒歉
家計索然君不以介意日惟抱膝長哦蔬食菜羹恬然
也君嘗乘舟遠出晩擬泊橋下若有神告以不可者乃
移泊他處是晩橋崩橋下舟俱碎人有折骨裂首者又
嘗渡江值風濤甚盛他舟多覆没君舟無恙此皆君末
年事識者謂君當享遐福而竟止此非所意也君生於
天順甲申九月二十一日距卒時僅五十歲先配柳氏
前君十五年卒繼配陳氏皆有賢行子二長天民早卒
次天爵女二張辟楊德元其婿也天爵卜乙亥十二月
八日葬君祖塋合柳孺人之竁持所自為状過余請銘
憶昔丁邜歲予會試北上遇君于途時相過笑談出杯
酒酌篷忩下歡不忍別予或以疑義質君君亦便傾倒
予甚樂其簡易也浮沉南北離合不常而兹又執筆為
君身後之役頫仰今昔能無死生契闊之感乎乃為叙
次其平生而系以銘曰
猿迎狙詐吁可愕我懷伊人志真慤破觚斵雕返淳朴
世方媕媕見諤諤我豈求異要無怍樹藝孔艱斂則薄
五十其筭歸冥漠
巡尉龍川顧翁墓誌銘
龍川翁既卒之三月其冡子斌葬翁彭溪之原之祖塋
合其配周氏之竁先持鄉進士楊君璉所為状屬某誌
且銘惟顧氏世為松江華亭人曾祖景晹祖彦廸以通
經著名膺薦入英國公幕下父仁號柳塘翁諱瑢字廷
儀龍川其號也幼穎敏嘗業舉子中以故輟辟府掾慎
勤且才公暇翛然閉門鳴琴讀書若不事事績滿北上
從事儀曹慎勤如府掾時未幾以例輸粟冠帶歸成化
甲辰就選得南京草厰大使奉公守法出納明慎曰吾
盡吾軄焉耳越五年改江西皂口巡尉奉公守法如為
大使時巡警不怠曰吾盡吾軄焉耳未幾謝事歸翁少
有志既低屈不得售垂老猶自歉弘治甲子斌領鄉薦
翁喜曰是不足少償吾志耶吾即死可瞑目矣退即龍
浦之上築室葺圃移梅植竹日徜徉其中盡遺棄世俗
事郡守翁侯聞其賢禮致鄉飲裒衣博帶儀度雍肅觀
者偉之搢紳多樂與遊每遇翁誕日各賦詩賀翁刲羊
豕置酒召客吹簫擊鼓為樂逾數年乃卒夀七十八子
二長即斌湘鄉尹次文女一適李懌孫男三長中行先
翁卒次中立縣弟子員次中孚亦習舉業曾孫正傳生
景泰某年月日卒於正德十年月日葬以是年月日嗚
呼天之限人也久矣然能限其身而不能限人之為善
自世以儒為重每一切善必歸之儒曰非儒不能至凡不
善則曰儒必不爾也而彼之自列於非儒者亦甘心忍
耻而不敢與儒争若恐攘其所有此則天不惟限其身
而併限其為善矣夫盡吾生事悉限於天其所得由我
而天無與者惟為善耳而又不自力使天得以併限之
豈不哀哉翁昔為從事洎歴官慎勤廉㓗則既有以自
異夫人而其在儀曹也方以才敏得上人心徐當有遇
而翁亟以親故尅損服食求歸色養其在江右也一旦
引鏡照白髮曰吾且老吾母能幾時何以升斗禄為飄
然拂衣去執親喪戚文兼至奉其兄司訓公甚篤居貧
自守不事干謁教子必以忠義鳴呼廉勤孝友忠義儒
者事而曷嘗為儒所專耶若翁者獨不能有儒所有耶
翁即所謂儒耶非耶儒或不能有其有而翁有之其將
賢於儒耶彼其居尊官享高爵偃然尸位而翁必曰盡
軄位高禄厚者猶嗜進而翁獨勇於歸兹不誠賢於儒
耶若翁者天亦得而限之耶其可以夫人少之耶某忝
以文字備史軄欲求夫人之賢者表章以為夫人勸而
不可得也斌雖無求亦將有述而况斌實請乎既誌且
銘之曰
超流俗之嵬瑣兮拔儒者之高風紉蕙&KR0581;之馧馞兮佩
琚瑀之瑽瑢何於身之薄發兮羌貽後之必豐悵龍浦
之悠悠兮攬吾涕而無從訊曰幽復幽兮閟千古窈愔
愔兮寧此土
故麻哈州知州進階朝列大夫約菴陳先生墓
誌銘
有忠信脩㓗之士曰約菴陳先生者行不絶俗而必由
乎道言不矯世而必稽乎理於利也推而遠之若將凂
也於善也勉而植之若弗及也盡心以畢分推命以致
義惕乎其無苟焉闇然無慕乎其外焉庶其為忠信脩
㓗之士而惜也弗究於用遂以蹇躓而晦終也先生諱
瀚字深源别號約菴世為松之華亭人曾祖顯宗祖銘
父愉號節軒皆以善行稱於鄉妣周氏先生生有異質
端重貞靜數歲讀書即曉大義從鄉先生諸元吉習舉
子業諸及門士甚衆先生獨見穎拔廿八歲領庚子應
天鄉薦會試中乙榜授陜州儒學學正九年除荆州府
倅丁外艱歸服闋除濟南府倅九年擢景州守居無何
謫晉州學正久之再擢貴州麻哈州知州未上官乞休
致陜故乏科目先生至則振作之嚴立條教日坐堂上
與諸生講解疑義考訂課業於是文教興行前後發科
者五人荆民不善耕藝歲入尠薄民用是告歉先生捐
俸募松人往教之濟南號劇治常税歲逋負先生搜索
其弊源禁治之不數月盡輸嘗四典文衡其在雲南也
藩司有好賢者欲假事處五十金餽先生辭不受倅濟
南承臺檄監德州税洎竣事視常額餘千金悉輸之庫
秋毫無私焉既歸老前大中丞衡山張公璿時督學來
松於先生雅善恤其淡薄欲有以厚先生者先生漫然
弗以屑意張欽嘆之景州密邇畿内武宗朝中貴横行
就先生索金甚急左右咸勸先生宜為自全者先生弗
之顧竟無與坐謫既復麻哈州守僉猶以地遠為先生
惜當道亦悔遣人語曰子姑往行且用子矣先生竟以
老疾辭孝友篤志早喪母哀慕終其身事節軒翁不違
其志諸弟死者育其遺孤貧者分已業贍之處鄉黨和
而有介誠以接物雖五尺之童弗忍欺也蓋其必為善
而必不為不善必欲為君子而必不為小人斷斷乎無
偽此其天資之近道如此然嘗聞先生每語人以讀書
當篤信聖賢之言為必可行則其為學要不專於口耳
而以實踐為事者故其於是非取舍之際知所决擇而
外誘莫能奪之雖其得於天資有固然者而篤信好學
之功亦足徵矣先生生於景泰四年二月七日卒嘉靖
九年九月廿一日享年七十有八元配宋氏繼娶張氏
先十五年卒側室張氏子一大夏側出娶姚氏女二長
適安吉州判劉績次適前憲副定菴曹先生長孫仕俱
宋氏出大夏以先生卒之歲十二月廿八日葬先生於
竪羅涇祖塋之側從其季父澤奉先生門人司訓李君
霆状授予俾為之銘銘曰
蕢桴土鼓施用則乖朱絃疏越俚耳不諧志靡徇時學
以致慤庶幾此生順事無怍嗤彼小夫佻儇自賢我懷
先生莫起九原
陜西參議東濱戴公墓誌銘
戴氏之先汴人從宋南渡居臨安國朝初再徙松之上
海故其著姓最遠元時有諱善卿者為海運萬戶善卿
生德三仕元至提舉德三生彦文彦文生聲伯聲伯生
暄暄生春以進士為考功正郎陞順慶府知府有聲天
順成化間春生偉則公考也公諱恩字子充東濱其別
號少穎悟儀状端雅與弟慈在黌校俱有俊稱舉正德
辛未進士授北京工部都水司主事監淛江抽分事竣
還收支營建乾清宫物料未幾轉員外郎督運營建大
木戊寅進秩郎中階奉議大夫奉勅專理儀真至臨清
河道庚辰擢陜西參議未上官以疾懇乞致政歸公為
人外若散懶而内實機警明悟其監抽分也值歲課不
登人謂盍為之處公曰吾寧以是獲戾不能效掊尅吏
也御史王堯封特為奏免之其職營建也出納物料總
理慎勤有白金文綺之賜感激賦詩淬勵先是運木以
民夫所在勞擾不能堪公疏請用近京軍番替人頌其
德其職理河道也興舉廢墜剗滌蠧弊重開寶應裏河
增脩谷亭上下埧閘驛傳多空匱復苦權勢横索無紀
轉益不支每公使至顧輙稽留不得發公悉為之處漸
見規制毅皇帝之南巡也郡縣吏往往棄印逃譴公獨
與總理河道御史龔公弘經畫供億送迎百務斬斬坐
毁勞搆疾因有歸志比得請時方五十有三乞身於未
衰可謂達於功名之際矣夫仕者多狃於不知止卒以
困敗此君子之所慎而常情之所忽也公於出處如此
豈非賢哉公在少時即負志不羣思繼述先德既以科
第踵美尊榮其親贈厥考官郎中母江氏贈宜人及謝
政歸益振拓先業檢緝遺文所以光前裕後者弘且遠
矣天性直率履真任情脱略儀節晩得重聽疾與人益
不能欵曲人頗以簡伉病公然實無他也公生成化庚
寅十一月二十二日卒嘉靖戊子十月十四日夀五十
有九配侯氏先僉憲方之女賢而能文側室錢氏盧氏
子四長邦榮聘工部員外郎郁山女次邦傑聘予女為
弟恕後次邦梁聘府庠生杜世顯女俱錢出次邦棐聘
承事郎宋公才女盧出女二長適先憲副楊玉峯子府
庠生秉道次適工部主事張南汀子平湖縣庠生選俱
侯宜人出公卒之明年是為嘉靖已丑邦榮等將以十
一月廿八日葬公于河涇之西具鄉進士戴君正卿状
謁予告曰先人早棄諸孤福不酬德善不彰衆所以悼
嘆揚𣙜之者惟夫子是賜予昔與公同舉禮部又有葭
莩之雅憮然諾之未幾予且病臞然不能執筆邦榮復
來速曰葬且及矣乃即状中語少為刪潤而於揚𣙜悼
嘆之意稀矣姑存其大節焉耳銘曰
有昭其内靡飾乎外弗介乎細克立其大振厥前猷孝
思維嘉服勤官箴亦莫我疵瑕進也維裕退也孔亟薄
於取名以保始卒吾履吾真吾無比周人莫吾知而謂
我仇詵詵者嗣穎發苕秀餘休所鍾尚卜其後
定遼左衛經歴李君古愚墓誌銘
遼東定遼左衛經歴李君古愚之葬也其諸子自述其
世系官職行能生卒葬地為状而謁予乞銘嗚呼古愚
不可作矣予忍銘之哉予昔弱冠從吾先伯兄守齋獲
與古愚友倏忽四十年矣故人也古愚天資篤厚寡過
失與人懇惻言必據道誼自予侍接未嘗見一語及不
善若規正闕失則有之益友也今不可作矣予忍不銘
哉乃即其状悉序次之而為之銘不少增損者惟其實
也銘曰
繄李之先世系綿邈在勝國時勛閥顯焯木氏華黎四
世五王保大佐運莫能與京(叶江)四世祖者官松鎮撫
生子處仁業文棄武弱冠發解于時有聞逮于皇朝易
氏以今歴官縣尹始居雲間是曾大父有濬其源諱萱
者祖諱寅者父皆舉于鄉寅職學諭實生二子伯諱希
顔為時名人長憲滇南君諱希曾實維其季古愚者號
原魯其字幼性警慧於學孜孜厥考攸愛侍側靡違考
典文衡君克左右簡拔名士藻鑑弗謬洎入黌校綽有
時譽屢試弗第命也則拘中歲奉例卒業胄監友天下
士以大聞見扼蹇履屯卒艱於成達人委順於天曷争
俛焉就官以畢予事一命亦榮亦足行義爰職衛幕實
惟邊陲戎務孔殷贊畫是俾武人顓顓乃罔攸職謂予
儒生僅事呫嗶事慮展布從容其間事罔不恊上下改
觀肅肅憲府疇咨器使謂予汝才予俾汝事勘功論賞
惟公惟明憲府予嘉衆論以傾乃整鹽法乃料戎器盡
心酬知敢曰予瘁秉正招尤肆為詆誣公道惟明疇予
衊汚晩而倦勤奉身以退我丘我園聊以卒歲䘏我故
知罄槖中金壺觴宴會洽欵族人藝我菊松務我稼穡
城郭公府無我足跡郡舉鄉飲議欲予招我樂靜居勿
為我撓督策子姓勵汝學業我老無能汝紹前烈嘉靖
癸已君疾在床十月十六溘焉淪亡君生甲申孟秋四
日計其甲子得夀七十惟君淳篤乘恭執謙與物無忤
性成則然雖則無忤中亦有主靡或詭隨以道義與世
衰俗降士習以澆我求若人慨其寥寥君配湯氏宦族
之女賢能相君婦職脩舉教子幹家亶其勤劬弗克偕
老中道而殂先君廿年維歲乙亥夀五十三誌也有待
君四男子新昌繼昌永昌克昌塤篪和鳴(叶芒)復有五
孫人臣人英性統及瑞是惟其名叔子伯孫皆在庠序
質美嗜學克纉其緒亦有五女悉婚高閭曰翁孟氏二
婿業儒乙未仲冬卜日惟利爰茲窆君與湯合竁洞涇
之陽厥土燥剛刻銘誌之千秋永藏
興寧縣知縣封承德郎南京刑部主事靜虛顧
墓誌銘
嘉靖已丑二月三日靜虛顧公卒其子中立中孚將以
十一月廿八日葬公梅涇之原奉文學何君汝元状授
予乞銘嗚呼静虛不作矣予昔與公同薦於鄉雅辱知
愛比方慶公有賢子享眉夀而忽已弔公之死乃執筆
為公身後役也公諱斌字德章靜虛其別號世家華亭
高祖景暘曾祖彦迪以通經入選未仕卒祖仁號柳塘
考瑢號龍川任江西皂口巡檢母周氏以賢淑稱公自
幼有至性甫六歲龍川翁以從事滿將携家屬北上時
柳塘翁病目公憫然曰大父盲行湏我扶我去使終日
坐卧耶獨願留侍俗尚鬼家像事之公讀至非其鬼而
祭之謟即憤然舉像投之火比長勵志學業讀書務窮
本源不事剽竊貫研古今尤究心象數之學聲稱藉甚
以弘治甲子取雋四上春官弗利人咸惜之授湖廣長
沙湘鄉縣尹未赴丁龍川翁憂歸服闋改知湖廣郴州
之興寧邑先有猺賊之變凡七罹兵火民凋瘁殊甚公
殚心撫字崇素儉裁冗費專以休息愛養為本邑當孔
道未嘗以一馬假過客雖權要亦不少徇先時邑額編
戶二千餘至是亡徙過半而徭役踵昔民滋不堪公歎
曰是驅之使淪胥也擬上請併里為有謀者曰减戶法
當降奈何公曰以已故而忍視民困吾何心哉卒疏請
得俞旨歲壬午河南大旱興寧田頗登上官有欲征租
之半者公抗詞曰旱被數郡興寧獨遺耶雖間有獲然
勞敝亦甚矣征之是教之使惰而又重困之也力爭得
免民頼以活每公暇進諸生講肄親為指授振作文教
邑素乏科目至是稍有獲第者公之政事可紀者如此
而當道乃有不悦公者論公劣於才公聞之曰吾無媿
於心耳遑恤其他飄然拂衣去銓曹諗其良特奏留之
命下而公行矣公為人誠慤無偽樸雅好古言動不戾
於禮居喪哀毁杜門簡出嘉靖丙戌中立中孚同舉進
士公遺書曰此發軔初也必慎所趨一失足倖門終弗
克振拔矣其謹操類此戊子歲天子推恩羣臣皆得以
尊榮其所生公得封如子中立官階承德郎南京刑部
主事公生於天順庚辰十二月十八日距卒得夀七十
配康氏封安人子男三長中行先公卒次中立任今官
次中孚江西袁州府萬載縣知縣孫男五正傳正名正
宗正言正誼孫女四長適宋玄相次許曹復來餘尚幼
曾孫男一尚賢嗚呼公昔在黌校負盛名謂當暴耀顯
重於世而偃蹇薄發夫學也者所以探本也行也者所
以違俗也政也者所以宜民也三者士之所貴公實有
之是宜暴耀顯重於世而公則不然然公不獲而子獲
之騰英振華連璧競秀諸孫玉立將益亢其宗靳於其
身而發於其嗣天之所以厚公者固於是乎在銘曰
耨之藝之薄而刈之航之枻之若或繫之殷敦周彛世
莫利之嗣其昌矣天者償矣刻辭揚休安其藏矣
文簡集卷五十
