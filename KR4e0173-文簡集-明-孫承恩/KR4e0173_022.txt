文簡集卷二十二
明孫承恩撰
七言律詩
拱宸樓次韻(南都作)
閒來登眺有危樓時倚闌干望斗牛帝闕九重浮王氣
都城千雉隱高秋故鄉回首嗟王粲上國馳心感魏犨
萬里壯遊方浩蕩為君含笑看吳鈎
奉詔初入翰林讀書
詞筆應慚擬上林濫從此地仰奎參傳經新授羲皇畫
分課還賡正始音碧殿面臨瓊島近紅塵遥隔木天深
聖明作養拳拳意圖報唯應矢寸心
齋居次戴師觀韻
玉署齋居總列仙劇談深夜不成眠棋當殘局多竒着
詩到終章得勝聯銀燭花搖風入戶空庭人静月中天
高才獨有東臯子惠我重吟白雪篇
賦玉河春水
迢遞中天接尾箕雪消春漲欲平堤搖空荇帶根猶淺
刺水蒲針色未齊滉瀁儘教容魴鯉禁嚴時亦下鳬鷖
中涵聖澤應無限騷客還能發興題
送謝水部陞湖廣少參
曾聞水部盛才猷江漢旬宣羨勝遊藩府獨承民社重
東南方切廟堂憂才如安石年猶少詩較玄暉語更遒
隨處行春多逸思吟成應為寄西郵
約諸友遊萬泉莊二首
萬泉莊上風光好共約明朝試一過客裏賞心能有幾
城南村落况無多不須腆洗供高會只用清真稱雅歌
俗務莫因成繾絆試看春事又蹉跎
一鞭欵段喜陪君指點高山多白雲地勝好教毛穎記
泉流擬把羽觴分偷閒日月供瀟散放浪襟期薄世氛
幸際清班無俗事太平游衍敢離羣
送友人歸壽詩
白日凉風吹舞衣天涯遊子動歸思地分燕越人圖繪
壽祝期頥我賦詩膾切鱸魚秋入饌飯蒸香稻雪翻匙
望雲亦有江南興無計隨君空忸怩
初度招友人小飲二首
客中明日逢初度回首令人嘆式微百歲又看添賤齒
一尊誰與壽慈闈遣懷聊復頻敲句會客何妨更典衣
馬有青芻奴白飯早來相就莫相違
我亦明朝初度晨壯懷旅思一時新半生圭竇頻看劍
此日清朝忝進身媿以文章要寵祿誓將忠孝答君親
詩成一笑公應和如約還來與細論
慶成宴和戴師觀韻
錫宴彤墀擁百官承空綺幕近金鑾杯浮法酒澆藜藿
樂奏宫縣下鳳鸞報國共懷心耿耿瞻天齊舞佩珊珊
太平未必真無象慚愧書生只素餐
出郭訪隱士
薰風原不起塵沙一路吟鞭趁落花地遠怪君知我至
鵲聲先我報君家山殽野蔌頻行酒石鼎松根細煑茶
不盡留連還别去夕陽天際已歸鴉
和十峯遷居韻
卜勝知君亦苟安重遷媿我結隣難相思忽漫驚駑馬
乘興因來看藥欄喜有詩篇成欵洽不須雞黍共盤餐
乾坤去住聊隨意攜手空庭一笑看
題吳學士先生白樓三首
廣寒境界不容緇純堊全無綵繪施雪霽偏宜蘇子興
月明還詠庾公詩清虚自是無塵地質朴元同太素時
千古羲經敦白賁誰云獨許漆園知
心遠何妨近市㕓直於太古泝先天至文亦自元從質
大雅誰教獨尚玄外擾不令紛俗慮内觀無自染塵緣
東溟月上西窗白正是先生穩坐禪
層樓新構五雲邊古朴無華質自全混沌别開非色界
虚明即是小壺天入簾柳絮渾無迹拂棟棃花失故妍
可是玉堂清絶甚夜深風露獨凄然
中秋夜攜酒訪戴東濱
月色星光澹欲流忽驚客邸又中秋一年好景惟今夕
三載萍蹤只浪遊悵望懸知千里共孤斟難遣十分愁
極憐知已惟安道乘興還同較酒籌
齋居奉和費鵝湖老先生韻四首
陪祀羣工重廟堂遥瞻台席駐宫廊祠分斗極將靈幣
地切鈞天荷寵光奏對豈無忠悃布精神還憶駿奔忙
曳裾我亦叨餘庇稱頌無能意獨長
忽遞高吟到玉堂從來大雅仰巖廊欲傾鄙意歌棠棣
(鵝湖弟子和太史同宿翰林)敢以鉛刀齒末光識短望洋聞道晩才
慙刻燭搆思忙蓬瀛不禁清寒甚嘹嚦空庭鶴唳長
風傳銀漏到虚堂月色娟娟轉屧廊自信齋心無俗擾
獨憐倚玉藉餘光笑談應作他年話追逐真成兩日忙
再詠陽春多警拔諸君才思儘優長
良夜齋居倚玉堂起聽宫漏步長廊凄風忽來作寒悄
澹月乍出延疎光忽忽感時淚欲滴渺渺懷人心獨忙
明發出門有公事擁衾不寐哀歌長
和答戴師觀
清詩寄我實堪驚入手驪珠照眼明千古文章宗大雅
百年交誼見高情賈生問學年猶少王勃才華早更成
淺陋慚余似曹鄶強從齊魯乞新盟
授職後感懷三首
盛世儲才侈禁林庸愚叨備藥籠參玉堂晝暝消香篆
金闕晨趨響珮音健鶻摶秋雲漢闊長鯨跋浪海天深
此生圖報師前哲獨對遺編萬古心
三載虚叨作養恩拜官仍許列儒紳受知何以酬諸老
許國惟應致此身紫禁天回鸞誥濕御爐烟泛鵠袍新
不將榮盛誇遭際有待迂忠得上陳
端居深念獨長吁且向燈前一掩書四禁願言今日始
三長應媿昔人如滄溟誰謂堪憑葦峻坂何由可駐車
肯以清閒供放逸勉旃深為惜居諸
秋日旅興三首
天際凉風似水流帝鄉城郭動高秋誰家短笛吹殘月
是處清砧攪夜愁千古壯懷時拂劒一秋病體倦登樓
吳淞江上多幽事欲棹蘭橈不自由
滿耳西風不住吹客中又見早秋時懶慵未上匡衡疏
搖落先添宋玉悲鄉國思牽人病瘦江湖雲冷鴈書遲
小樓日日支頥坐悵望高天有所思
抱病登樓縱目時無邊旅思益凄其長空黯淡朝雲暝
落木蕭疎暮雨悲半世光隂黃卷裏百年心事短檠知
故園兄弟多清賞采采黃花飲對誰
送郭愛芝還吳兼致壽意
江湖放浪一閒身共說高風似古人老去陶朱猶貨殖
秋來張翰忽思蓴一鞭行色都城雨千里歸帆海上春
聞道餐芝能得壽尋常桃實不須論
次韻送内兄吳菊坡南歸菊坡送予母并家口
至都下楊升庵諸君有詩餞之
驅馳我亦厭京塵千里勞君意轉親流俗不緣少高義
諸公何以發陽春幾番風雨撩鄉思一笑乾坤落醉巾
采采黃花歸去好新篘應稱薦香蓴
春日邸中寫懷
自在東風百尺絲輕煙晴日晝初時幽居謝事客來少
小閣垂簾雲去遲閑試松煤臨舊帖旋添栢子和新詩
極知疎懶成虚度無補乾坤自忸怩
馬上望西山
西山日日望中懸空翠遥飛落馬前千古神基蟠厚地
六陵王氣接中天晝長瀑布飛靈雨春暖晴岩起瑞煙
媿我塵蹤常碌碌無由乘興一扳緣
贈扇與王南渠
南渠夢余贈之扇以告余因奉一柄實其事
併副以詩
午夜青冥風露寒袁宏何處見東山偶從赤壁磯前路拾
得瑶臺月半彎一笑恍疑蕉下鹿三生今識樹中環西
風篋笥凄凉日又是人間夢大還
秋日感懷八首
五茸城下草離離三女岡前落日低歲月無情今古換
江山不改市朝移智如蠡翰寧非達才似機雲不濟時
頫仰乾坤意無限欲將長篴月中吹
十載皇朝侍從臣文華殿裏說書頻瞻天實傍龍顔切
賜食親承帝語真海嶽無能禆壤滴感孚常擬滌心神
一歸茅屋驚遲暮翹首中宵仰北辰
鳳閣鸞坡切帝居西奎東壁映圖書孫弘待詔依金馬
劉向傳經老石渠樗櫟豈堪明主顧草茅曾有樸忠攄
飄蕭短髮丹心在吟對西風思有餘
帝京西北是巖疆萬里煙塵接大荒極目凍雲沙浩浩
孤城哀笛月茫茫窮年羽箭傳青海何日邊庭致白狼
往事唐家那可說略聞屯卒恣披猖
長安聞說多營建盛典千年復見今已是遐方徵杞梓
更傳絶域採瑶琳羣公爵賞行將及四海供輸恐不任
牢落江村秋色晩不能無動杞人心
霜隕千林木葉稀隂隂邪日蕩寒霏空江水落魚龍蟄
絶塞風高鴻鴈飛齊物更添莊叟論紉蘭堪製屈原衣
向來世故浮雲似何俟他年始息機
蟠龍塘上舊菟裘萬古傷心土一丘未有㳙埃酬鞠育
空餘涕淚灑松楸歲時獨為烝嘗謹禾黍行將次第收
寂寂思菴秋日晩荒苔落葉不勝愁
秋風日夕撼庭柯冉冉流光劇逝波曠野忽聞鳴鶴迥
寒莎猶自亂蛩多得來詩句閒題竹寫就黃庭不博鵝
宋玉平生未聞道更因搖落嘆蹉跎
飲萬松書院
曲徑穿松到上頭飄蕭虚館似深秋風傳靈籟筝竽合
月出空山沆瀣浮千古壯懷增感慨一尊深話且夷猶
登臨不盡探幽興更擬明朝取次遊
舟中早發
月落未落天漸明船頭打鼓將欲行啞啞客舟棹齊發
喔喔遠村雞亂鳴乾坤擾擾有行役世路紛紛多變更
迂拙無能禆上下却慚到處費將迎
夜坐
向晩書齋坐亦竒滿天明月閉關遲儘將寵辱抛春夢
一併乾坤入酒巵隔水荷風時細細傍簷花影故離離
露華不計沾衣濕直到西林月落時
月夜與客閒步中庭
虚館良宵風月清重門杳杳斷人聲試拈酒醆三人共
笑踏花隂一逕行故舊頓疎難會面乾坤俯仰總關情
暫時乘暇貪歡賞日出明朝事又生
雨後種竹
帶雨移從遠寺來自攜錢鏄破蒼苔直須舊土連雲起
更記南枝向日栽風動只愁龍化去月明應有鳳飛回
莫嫌生意蕭疎甚會見深深一徑開
赴安南二首
萬里南征亦勝遊秋晴况喜瘴煙收獨慙淺薄虚王命
肯使風塵涴客裘蘇節從知完入漢越裳行見早朝周
寸心北極瞻依切千載令人感魏牟
迢遞交南瞻海隅一封遥降紫泥書九天湛露懸征旆
載道清風擁使車諭蜀竊慙司馬檄出門忍看太真裾
天涯落日重回首白髮蕭蕭獨倚閭
錢塘侯崇禮至有詩因和答
漠漠秋隂雜雨霏登山有興漫都違坐深馹榻吟偏劇
望杳仙舟思欲飛萬里壯心瞻日近五更清夢逐潮歸
相看心事還相信歲晩冰霜共結依
虎跑泉和坡翁韻三首
遠續曹溪水更香雲腴深甃石隂凉百靈呵衞龍天肅
一線潛通地脉長病體偶從窺勝蹟塵心應得悟迷方
為邀陸羽來同宿擊火烹茶試共嘗
洞口風生薜荔香萬松隂護佛龕凉禪僧獨對青山老
遊子貪依慧日長世故極知俱幻想安心何用覓竒方
探幽笑我真成癖一滴甘泉合試嘗
古寺幽深石井香西風吹我葛衣凉數聲清磬晩山碧
一榻白雲秋興長解脫五藴本非有超離四大還無方
為喜靈源已煩渴覓取遠公㳙滴嘗
張文光都閫邀遊西湖
七年不向西湖醉(丙子歲曾遊)此日真成兩度遊三竺寺中
秋漸肅兩高峯頂雨初收雲巒飛翠迎吟舫水樹分青
落酒甌最愛主人多道氣不妨日暮為遲留
湖上早行
寒霏收盡看新晴曉起偶從湖上行青天微茫海色動
紅日蕩漾波光明笙歌稍稍遊人集洲渚蕭蕭征鴈鳴
湖山如此正可賞慚愧當年遊冶情
常山道中即事
登登山徑繞羊腸天際孤吹送晩凉鳥帶暝煙投遠嶠
馬馳斜日轉危岡汀洲水澨蒹葭老籬落人家橘柚香
風景漸於鄉土異黯然離思共秋長
經寧藩故地有感
顛冥侯度恣淫荒白日梟鳴自不祥穢迹千年誰洗滅
本支百世自重光故基寂歴生秋草野鳥啁啾話夕陽
人與惟仁天助順獨留覆轍示興亡
文山祠
興復區區竟弗酬百年臣節已全收力窮巡遠寧忘虜
死去夷齊不係周燕市龍歸秋雨暗(世傳公白龍精)西臺客慟
暮雲愁只今祠下章江水正氣應同萬古流
又用杜韻
危祠江上偶經尋碧殿長松自鬱森落日煙雲催暝色
空山猿鶴送哀音百年臣子匡扶義千古英雄激烈心
梁甫歌殘有餘恨不勝清淚濕衣襟
江行
朝霞翻曙雨初收蘆葉蘆花兩岸秋漠漠風煙隨鳥没
依依沙樹共雲浮山排疊嶂連天遠潮入寒江接海流
鄉國不知何處是孤舟渺渺獨生愁
南安有懷張東海先生
南邦遺惠靄棠隂東海神遊斷碧雲餘事百年傳墨妙
心期千古賴遺文金鼇閣外荒秋草玉枕山前漫夕曛
夜静屋梁明月下依稀猶似見夫君
舟中夜起
明河西斜月出高數十大星懸樹梢露下寒塘響枯葦
風驚棲鶻翻危巢睡醒呼取明燭坐興盡還將書卷抛
山村漏刻本無據卧聽更人長短敲
擬題鎮海樓
樓開滄海鬱岧嶤彈壓三吳不敢驕千尺蕩搖波影亂
八窗吞吐野雲飄中天笑語疑應近蓬島神仙或可招
回首家山邈何許歸心一片遡秋潮
伏波廟二首
伏波遺廟儼空山落日長煙蒼莽間草色有情侵座綠
苔花無數上衣斑勛名直擬留千古英爽猶能弭百蠻
我欲為公昭素節一杯江水薦潺湲
報主忠勤老益堅裹尸有革即吾棺明珠不俟千年白
銅柱終留百世看絶塞悲風疑鼓角荒山祀典儼衣冠
英雄一去空陳迹落木蕭蕭生暮寒
舟中漫興
日日雲山管送迎合裁詩句答山靈思窮開闢無終峙
望入微茫不盡青舵轉忽看孤石峭岸移遥認野花明
他時為憶經行處只記多山不記名
和韻謝吳參戎
笑談忽奉三旬别旌節還從萬里回白日沸天簫鼓振
青山到案酒樽開殊方滿目多豺虎重鎮分符簡俊才
黽勉尚期功業樹便蕃行見異恩來
和韻再贈
嶺表分符鎮百蠻金湯雄倚屹重關霜清邊塞風塵靖
月照轅門鼓角寒懸肘會誇金作印切雲偏稱鐵為冠
高情未許求閒去絶域須看略地還(吳有退休志故云)
借韻述還
離愁渺渺隔雲山回首風塵暗玉關白鴈影沉鄉信絶
滄江日短使舟寒劍光星動宵彈鋏客袂霜清曉拂冠
千古伏波多志節一時薏苡謗珠還
沃泉鄧太守久淹遠郡報政喜與予偕行有詩
見貺用韻奉答
天涯懷土幾登臺報政今從萬里回萍梗百年樽酒共
笑談一日好懷開聖朝柔遠非忘遠牧郡掄才見異才
會有崇遷應内補不教兹地更重來
賤降前一日俞厚菴暨沃泉攜酒飲予舟中即
席奉謝二首
賤子明朝初度辰故人高誼重相親曳裾自是論交舊
傾蓋兼逢託契新有酒且酬今日興無聞空負百年身
孤舟落日寒江晩獨向天涯感慨頻
雲山歸路正漫漫愁緒無緣得自寬初度又逢明日是
一樽聊盡故人歡曠懷直欲齊今古浩嘯何妨落珮冠
醉去狂來渾不禁欲將長鋏向君彈
初度述懷二首
百年光景故駸駸况復天涯萬感侵未有㳙埃酬帝力
獨將迂拙守初心月明江浦猿聲急雲暗山城鴈影沉
慈母白頭應念遠倚門日暮正愁深
學道蹉跎秖未成歲華荏苒壯心驚烏紗不愧青天覆
玄鬢從教白雪生皇覽豈能忘卜夢聞詩猶自憶趨庭
天涯忽忽思千種風木聲中淚最清
謁韓襄毅祠
危祠何處倚高岑碧磴穿雲一徑深精爽九原猶赫奕
江山千古自蕭森伏波勛業曾聞昔魏國聲名合配今
見說近郊還宼盜起公無計獨傷心
蒼梧元旦拜闕
嵩呼聲裏曉寒侵寶炬光中月影沉海宇正當更治日
蠻荒寧異向陽心曾叨近侍奔趨地尚憶親瞻斧扆臨
此日南陲心北闕不堪愁對瘴雲深
和陸儼山扈從山行二首
落日重山湧翠波叨從仙蹕寄行窩雲連斗極瞻天近
樹隱寒聲入夜多典禮幸逢窺盛事宗禋合有繼登歌
平原内史今詞伯健筆真能障九河
劒舄先皇鎮此山神光靈氣在人間玄宫肅穆環千嶂
石獸嵯岈護九關覆載豈能名帝德丹青曾有識天顔
遺芳百世臣民念何處龍髯更可攀
再次二首併述懷
敢於扈從計奔波且向深山寄一窩木落羣峯秋氣肅
柝傳五夜月明多九重紹述尊墳典千古明良喜起歌
珍重廟堂勤治理萬年永保漢山河
乾坤何處托雲山無限幽懷悵望間忙裏詩篇聊漫爾
老來情事易相關蹉跎歲月妨公務潦倒風塵益病顔
猿鶴休教怨遲暮小山叢桂會須攀
元宵後夜鍾石少宰宅次韻二首
賸有華燈續此宵只嫌明月費呼招(連夜月明此夕獨無)追遊我
自慙時彦讌喜人都荷聖朝小海調高檀板急博山爐
煖篆烟飄孝先才思多豪逸取次詩成不待敲
華燈高照屬清宵我亦疎狂忝勝招賦鳳勉同金馬客
駕鼇還倣紫宸朝芳尊荷主深深勸晴雪催詩故故飄
(是夕小雪)盡興不知更漏促到門立馬待人敲
和李敘翁閣老觀蓮之什
閣外盆蕖競曉風翠蕤碧蓋護新紅移來華嶽峯頭種
幻作仙人掌上工丹渥晴雲涵綵幕芬菲瑞靄散彤宫
調元再見敷成日栽植誰非爕理功
遊鄭園和張水南司成韻三首
城市園林迥不同入門翠靄眩西東叢篁逼仄短無地
曲徑盤旋忽有峰亭上把杯邀落日水邊岸幘倚微風
尋芳竟日成留戀莫計歸途起暮鐘
勝會難期一笑同招延此日荷賢東上客自吟青玉案
野蔬不羨紫駝峰黃塵陸海蒸炎暑碧樹荷亭起夕風
對酒無窮山谷興隔花已聽景陽鐘
鄭谷園居我興同吾園遥隔海雲東一春坐憶浦南雨
此日來瞻江上峰返照漸催歸路暝昏鴉齊噪滿林風
草堂净榻容相借卧聽城西野寺鐘
昨來南院敘菴閣老有詩贈别和韻却寄
三十年來逐曉珂青袍如故鬢將皤移官恰與疎慵稱
戀闕翻增感慨多官署晩山堪拄笏江門秋水憶乘槎
盈虚曾究羲皇畫聚散無憑付浩歌
次溪堂春酌聯句之什三首
門掩東風生薄寒清朝良晤客途難即看隣曲承迎便
自覺樽前意緒寬世事且抛春夢外閑情都付綵毫端
更留餘興重來會錄取鸞牋後日看
座上休辭酒醆寒勸公樂飲公莫難百年安知良會幾
一飯敢負君恩寬遐思直遡邃古上逸興超入浮雲端
長歌慷慨為君發拂拭雄劒燈前看
曲屏芳宴燭花寒官裏匆匆樂會難老去從知詩興減
歡來自覺酒腸寬月臨五夜聞鳴柝候入三陽記履端
韓孟風流吾忝附明朝應有客傳看
梅塘詩寄盛封君
誰把幽芳植水濱羅浮風致絶纖塵寒依淺渚猶殘凍
律轉南枝已占春即有爐香浮淡爽更教凉月助精神
調羹他日賢郎事贏取孤高伴老身
初夏即事
纔見東風掃落英又看時序到朱明一宵過雨柳都暗
幾樹遷喬鶯亂鳴簿領少親宜病體琴樽聊與適幽情
故園遥憶吳淞上欲棹扁舟採杜蘅
文簡集卷二十二
