文簡集卷四十五
明孫承恩撰
書
與宋文忠書
奉别都門不覺半載餘矣方朝夕懷戀楊仲玉家人至
京忽接緘翰甚慰鄙衷伏讀示諭備見謙雅至謂短於
機智而以地方頑不易治恐不能勝任為憂尊念及此
僕竊以為慶也人之通患自負者大則視小者不足為
自處者高則視卑者不屑為故常靦然以受肆然以居
漠然不加之意乃至於曠廢不治者多矣抱負如君而
乃俛首薄書宜若鄙棄而顧惴惴焉以不勝任是懼則
君何如其為心也君無惴惴也人性一耳豈有樂清之
民獨頑者歟且君之所謂乏者機智也無機智則非狙
詐矣而狙詐豈君子之所宜事哉君素敦誠秉直唯誠
則能動物唯直則能正枉古之所謂循吏未有不以誠
得民以直正民者也君惟盡心而巳矣盤根錯節正利
器之所自見異日觀風之使交騰薦剡亦當無出於誠
與直也執事自信者何如哉不佞顓蒙淺陋不諳治理
虛辱下訽媿歉無任未緣奉晤惟祈為國為民自玉不
備
與吳國用書
昨小僕來京師辱附手書慰誨勤惓且承奬與太過何
敢當何敢當自惟叨辱教愛幸兹沗竊名浮于實處非其
據夙夜惴惴焉不勝是懼不知兄何以教之諭及文字
矩度詞林好尚欲就㒒求益㒒亦何以益執事哉夫問
學有簡要功夫有喫緊執事既得之矣不可以無復也
竊嘗聞之父師學問有本聞見有要讀書有法何謂本
道隠於渾淪而見於事業總之為太極析之為五常幽
之為鬼神顯之為象數本之為性命綱之為五常儒先
君子論之詳矣學者即成說考索引伸觸類必有自得
處若憚於講求率惟想像臆度雖或強合成章而意趣
則已淺矣何謂要歴代之故具載史册學者博學待問
其於上下數千百年之事胡可弗知然亦難矣昔蘇長
公謂觀史不宜泛泛如禮樂如食貨如兵刑賦財必各
作一類而以次通之久之浹洽自然可以八面受敵古人
求博如此豈非學者之要訣耶何謂法昔朱子教人為
學之方謂莫要於循序而致精循序則無凌躐作輟之
患致精則無鹵莽疎放之失彼其粗心浮氣貪多務速
冗冗終歲而卒於無得者坐昧是耳若㒒盖素苦是病
而今悔之亦既晩矣至於治經之弊有四癥纂文之弊
有九蠧尤吾儒之大忌敢悉為兄道之聖賢精義著於
經傳本明也而翳之使晦本易也而鑿之使艱本全
也而析之使離本近也而推之使遠支離纏擾創新立
竒以勝人而聖賢之精義汩矣夫聖言廣大非一說所
能盡士子過用其心穿鑿附會以求迎合不亦徒自苦
哉所謂九蠧者則譎怪以為竒也雕刻以為工也纖麗
以為華也摭拾以為富也腐爛以為熟也粗放以為豪
也掩抑以為深也輕揚以為肆也拘泥以為切也此不
惟大壞文體抑亦足以為心術之累大雅之士必不爾
也執事質美而學脩其於讀書之法或亦思過半矣若
治經作文必去所謂癥與蠧而後可也此在執事必知
所以自克而亦何俟於僕言然有懷必吐乃朋友規勸
之常雖自顧淺薄未能實踐斯語而乃以為告恐執事
亦蹈㒒之媿悔耳妻弟吳德章亦嘗問㒒應舉之說久
未有以復之也相見望併致一笑毋相誚為老生常談
幸甚冬寒善自愛便中不吝惠教為幸不宣
與府縣論備倭書
海寇猖獗焚殺無紀憑陵巳甚將官恇怯縮首無為賊
方嬉笑玩侮徜徉自肆目中無人略無忌憚傳聞賊言
惜風不順儕侣未齊則其若有所待以為攻取之計明
矣可為寒心今焚燒殆遍四門凶熖已極莫敢少攖其
鋒聞賊中製造鈎搭攀援之具而未舉者尚慮我衆彼
寡未得其便耳今吾城守既久精力有限能保無頃刻
怠惰賊方顓顓竊伺吾&KR1212;倘少疎虞即使一二賊登城
荷戈之士心膽俱喪當即驚奔潰散賊雖人少可横行
矣只今兵力雖弱大略計之合所調客兵并義勇民兵
僧兵等亦不下五六千人賊數聞不滿三四百多寡懸
絶如此而徒畏其虛聲氣喪膽寒不能振發自強益使
賊益張勢謂之何哉以我之衆加彼之寡同心合力何
攻不克何守不固攻守雖異宜而在我正當以守為攻
以攻為守使賊失其所恃而後可以徐議剪滅盖賊既
狃於無懼方以吾兵為懦而不敢出今當更示以弱使
城守者潜伏無譟刁斗希闊若為懈怠可乘之狀預製
勁弩神砲以俟使敏捷者伺其所向誘而餌之使至城
下出其不意砲弩俱發當不無少殱焉於是可以乘勝
逐北分兵勦戡未必不得志也不然則出兵一二千分
為三四營齒角相持彼此互進亦須設伏用弩以斃之
盖十弩發可斃一賊百弩則斃十賊矣十賊斃勢必奔
潰因而蹴之蔑不濟矣兵胡可以不出也乃今受困日
久人心益懼賊勢益横詭計益深殘忍益毒其祻有不
可料者諸公於為國為民當無所不盡其心力而機務
鄭重不可不多方圖之竒謀良策必有負折衝之才者
願朝夕延見而熟計之若僕素乏智略且老病不能躬
任荷殳之役聊陳淺率之見希恕僣言
與雙江方守
賊連日徘徊不去其情叵測今果復至烟火接於四境
聞有漸到新賊憂更大耳袁鎮撫募兵既不至而盧將
杳然亦不聞音信此城何所恃也昨言助米事㒒非有
餘樂為此以要譽目覩時艱故倡為此舉亦實激於義
謂同舟共濟在風波中此身皆非吾有而况外物耶苟
可藉以拯援雖罄所齎可也而可計吝耶城守之人皆
街巷小民肩販度命一旦驅而為兵真無為官死守之
志迫於饑餒而無能自供恐反怨生不測能不為之寒
心兩倉支米亦誠救急之策但米多空頭兼有朽腐一
石止可舂四五六斗不久責其還銀四錢伍分小人頗
不以為便而且有出怨言者㒒謂宜减價三錢至秋成
還官庶人樂從也今城門晝閉内外隔絶倉卒未能盡
運入城使賊至而據有之雖欲使民自取而無由矣况
藉寇以兵而資盗以糧尤所當慮此何時而尚循出納
常格耶義助一節人情好義者寡今除士大夫外絶無
一人附和大都城中殷實之家皆以堆積典債為務銖
兩升斗但知積累深藏而欲割以與人視如肌膚性命
然寧死而不忍捨也此恐亦須藉官府命地方查報以
示激勸且諭以今日利害祻福所關庶或不得不從耳
㒒以衰年歸田適遭其窮圍困城中淺薄無能贊助萬
一間出一言又不足以動尊聽老病徒自憂煩抑鬱巳
無可奈何小兒效勞在城雖病而不以為惜惟是上不
能為國家戮力效死下不能為公排難解紛緘默束手
惟以待祻而巳雖然數萬甲兵在執事胸中諒自有餘
用老朽聒聒自取厭薄誠不自量也統惟尊照
復諸士夫守浦議
承示守黃浦之議各執一說老迂無能辨别且未嘗親
履其處於要害委曲懵然也何以為言但據鄙意則府
議為長浦非長江大河以寇之鬼出神没海猶可越而
何有於一帶之水也夫浦之東俱王民也田疇廣闊松
之賦税大半出焉今民之急難流離甚矣既不能併置
於保障中無亦使之隨在迯避庶幾暫可假息今若禁
其來往使其迯避無所是置之於不必顧而若弃之矣
彼其柔弱者惟就死地而其稍強健者計將轉而從賊
是我驅之往以助其勢非筭也此守浦之議未可便謂
衆見之同為當從也如云渡浦則浦之東西並受慘毒
且恐延及嘉蘇夫浦之所隔亦止東南一隅耳若斜塘
以南乍浦以北又何藉於浦寇必欲來獨利一浦之渡
哉曩者賊自浦南來燒南倉後尋又有賊從北地來大
肆焚掠非係不守浦而致然也此守浦之議但可責以
廵徼禦寇可也若併吾民而禦之不亦忍哉老迂之見
不合時宜承示及聊以為復草草不具
文簡集卷四十五
