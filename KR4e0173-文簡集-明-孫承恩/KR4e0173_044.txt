文簡集卷四十四
明孫承恩撰
雜志
周威烈王二十三年韓趙魏三家共分晉國遣使請侯
封於王朝王召諸大夫問焉司馬子魚曰自我蒼姬不
振天下莫復宗周僣紊王章不特三家也兹猶幸其請
不請自立亦孰能禁即若醜之其曷以逞不如許之彼
必德我王將許之仲孫昭子繼至王語之故昭子曰誰
語君此言者必爾天下無周矣夫名分者天之秩也君
之柄也慎所執以御羣下苟自壞矣誰復與守且弊不
可滋亂不可長君亟圖之其無赦王悟足地曰咄哉而
子魚也不穀誠不能隐默以長亂滋弊為我先君文王
武王羞昭子之言良是予曷敢不勉於是命行人告於
諸侯曰昔我先君武王既定天下衆建侯國其命辭曰
世篤忠貞翊戴王室列國苟有難王室亦為爾恤矧惟
弟昆其敢弗弔載在盟府太史藏之我二三冢君亦克
世守靡敢失墜豈惟我王室之利亦惟我二三冡君社
稷是賴乃者天降割于晉晉用多難韓趙魏三氏實晉
世臣夷滅其君剖分其地我唐叔遂以不祀思惟文公
悼公益多勤勞著勣於上下其何可忘三陪臣兹用殄
滅復要求於寡人僴然惟其意而莫之忌彼曾是有我
王室與二三冢君哉寡人實用不寧兹將乞我文王武
王之靈尋師於大梁之墟以問三陪臣之罪求唐叔之
後而立之庶弗替我先君命我二三冢君亦惟無替我
先君命與乃祖乃父之休相予一人同恤晉國之難天
幸徼福於晉克有成績續其命於垂絶凡我友邦冢君
與有榮顯弗替厥初同保社稷光昭先君之令猷寡人
之願也皇天后土實聞此言惟二三冢君圖之於是諸
侯敬承天子之命各以師從晉用復祀君子曰當三家
之請命也為王室計者能以是大義諭諸侯激發之孰
不響應者王靈可振周道可復興乎而乃自安委靡惟
其所欲不敢少拂逆焉以是為取悦之資不振甚矣其
遂凌遲以迄於亡也宜哉綿延復百餘祀者先君之澤
也然亦幸矣吁
秦皇帝之作阿房也盡天下之良材楩楠杞梓大可蔽
屋隐牛者以山積有容成者計其數有大章者規其制
捄之度之工倕者百人焉斵之削之離婁者百人焉雕
之鏤之般輸者百人焉至奔走服役亦皆絶世之藝運
斤成風鋸屑成雨數年而功成開闔陰陽軒豁天地切
摩霄漢蔽虧日月峥嶸偉麗莫可名狀而東郭有賤工
者操鈍斧削數寸朽木支其文礎之下曰備其缺也偃
然自多其工陶朱之室盡天下之奇寳明月之珠徑寸
夜光之璧盈尺球琳琅玕璠璵琬琰莫不精射天日氣
蒸雲霞而北里之窶人碎瓦礫磨礲之跡門獻曰願充
君遺嗚呼自有經籍以來性理之學發明於濓洛關閩
殆無餘藴矣而世之陋儒慕其名之美竊取前人緒言
東補西緝妄然以理學自處曰足先儒之所未也其視
前二者相去能幾何哉
佛老之道高矣美矣然而無用也佛老者見世之膠膠
擾擾耽冥桎桔於事為之末營營焉至老死不悟厭且
苦之故為一切擺脫謂萬事悉皆假合謂此生且若贅
疣謂乾坤之大萬世之久若泡漚電影猶且欲一切空
之而何富貴利達之足云要在超然特立絶不與世相
嬰彼其俯視一世耽冥沉溺者真不啻䖝蛆之叢糞壌
嗚呼是其所以為高且美者而吾亦為是信其為高且
美也雖然宇宙之間民物之夥必有所撑立楨幹於其
間者而後天下得以立民物得以安也天下之事誠浩
繁矣其當然者乃世道所係不可缺者而其情慾波靡
聖人固有禮義以防閑之佛老者不問其是否而併欲
絶去即使世有一二猶未病苟人盡佛老則天地民物
亦何所賴而世道亦何所底止造化且幾息矣
甚矣學之日益以陋也予嘗泛觀乎天下凡有所挾者
率自矜耀欺人以成其私晨起倚市售貨百物者孰不
自譽已物之美彼其是非之心曷嘗不明也而姑為是
以求衒至於百工技藝大小美惡紛然其不齊而莫有
不然者是故工則詫其藝之巧毉則詫其業之精卜則
詫其術之神嘵嘵然幸人之不知以求一日之售以至
三家之市倚歌獻笑者争妍競好盼盼焉日冀人之一
顧嗚呼此其為心何如也夫吾人之為學非可以是律
也苟不務實得於巳而亦徒事口語之末與人較一日
短長大言無實以求濟其私則與是亦何以異而舉世
且安之甚矣學之日益以陋也噫嘻悲矣
南海有文蛇焉鱗甲晃耀射日作金色腹斕斕如錦綺
一躍可數仞口吐氣成五色文行行然自多聞東海有
神龍焉往觀之龍方作蝘蜓卧視其色黯然耳蛇行行
然謂龍莫已若稍逼而近之一躍數仞嘘其氣五色文
龍漠弗之顧蛇謂龍果伏已也益觸之狎侮之龍乃翻
然起嘘氣成雲下上薄乎玄黃間天地晦冥雷電交至
雲雨霮䨴百里山谷震撼蛇大慚沮縮入崖下以死嗚
呼人有以小才自衒而欲輕大道之士不可比類於斯
哉
吳人有好古器者掘地得斷劍焉土蝕翳甚吳人謂干
將莫邪也愛之至珍襲之楚丈人聞而請觀焉吳人怒
其易也拒之曰此希世奇寳何褻也即欲請必齋沐後
可丈人如其言及出之則三尺枯鐡耳強磨礪之卒無
異丈人胡盧笑去嗚呼士有守僻陋之見與凡有所挾
持輙顓顓然自以為是者皆吳人之類也使識者見之
有不胡盧笑去哉
甲父成善相馬齎千金適薊市駿薊馬多天下甲父成
視肥且大者毛澤者色純者市以歸自謂薊無留良矣
其友義渠昭視而駭曰噫駑耳何駿也薊産詎止是他
日義渠昭得馬以歸&KR0008;而駁毛弮然且瘠甲父成笑之
飼䬴數日試之並衆馬而馳矯首長鳴騰驤奮迅衆馬
跼䠞無敢争甲父成大慚終身不敢言相馬嗚呼徇外
而遺内相馬且不可矧相天下士其有不失士哉無眩
於外則真駿真士得矣
昧昧我思之使予之心汚且濁者誰歟昏且塞者誰歟
火而燥者誰歟冰而寒者誰歟紛如亂絲者誰歟膩如
稠脂者誰歟天飛者誰歟淵淪者誰歟懦不可立者誰
歟飄飄無所定者誰歟嗚呼曷由濯以江流乎曷由劈
以神斧乎曷由燭以大明乎曷由沃以凉颸乎曷由曝
以烈日乎曷由割以干將莫邪乎天飛者曷由抑之使
卑乎淵淪者曷由抗之使高乎曷由貫之以百鍊之精
金乎曷由鎮之以干城底柱乎嗚呼敬乎義乎克巳私
乎慾必懲乎忿必窒乎操存乎涵養乎勤問學乎庶幾
所以為治者乎嗚呼噫嘻勉矣
伯昏氏取友得辟閭氏甚歡飲非辟閭弗樂也謀非辟
閭弗愜也語非辟閭弗告也伯昏有怨家多貲要辟閭
氏誘以貨辟閭氏利之悉以伯昏事告伯昏竟坐罪死
辟閭猶日至其門號且哭曰天乎孰殺吾友也嗚呼山
岳之高江河之深猶可得而測也有若人心之險孰得
而窺之辟閭之事可畏哉雖然是為取友言也苟吾之
所以自處者莫可疵焉則雖有百辟閭惡得而禍巳也
是以君子貴自檢
巫覡以絺帕蒙首餙鬼臉角觺然也齒呀然也睛煜然
也被虎豹之革嘯且呼執盾踉蹡而舞兒童見之謂真
鬼也恐怖辟易不敢視人則弗懼蓋知其固人耳嗚呼
世之假外貎作威勢以凌蔑人而實無所能在兒童無
識則可欺耳欲識者之敬且畏也難哉
天下一屋也屋必有棟一舟也舟必有舵是故天下之
事必有擔當負荷之者羣然而居紛然而議求其擔當
負荷之者莫知誰焉屋無棟舟無舵不至於傾敗沉溺
者尠哉
璇臺九層薄星辰而出風雨欄楯堅整陛級峻固弁冕
巍峩揖遜於上仰睇之若神人然優人樹數尋之木緣
之若猴獮立於杪末折旋雅舞備極諸態過者神竦彼
方囂呼四顧揚楊然自矜其能而不顧虀粉於其下嗚
呼世之居高位者欲人視之如神人乎欲人過之為神
竦乎
情者聖人所不能無也世乃有為忘情之論者何哉異
端之說也予平生為情所累前以哭子過痛病嗚呼釋
老之教固謂沉溺苦海自彼視之牽情者不幾於惑耶
夫釋老非人耶而何與人異也彼特憫夫世之沉溺不
能自解釋者無可以處乃為一切决裂離叛強為擺脫
以超然無所係累為高自謂了死生之變於凡天倫之
重人心所不能已者率以無情處之泛泛然若浮槎斷
梗之往來相值於江湖之中既去而莫之念也予惟以
情累無以遣去嘗欲以其說自廣雖然吾聖人之教則
有矣恩義必篤倫理必厚必欲其綢繆固結而不可解
散然而有節也是雖親喪大故極其痛而亦不踰其制故
毁生者視不孝等而閨門之中慈不勝孝喪明者君子
非之則牽情如予不惟為彼釋老所誚亦吾聖人之教
所不與也若夫卒不能忘情者則固出於天理人心之
真切自然之義而為佛老者不得吾聖人禮義之教以
為之主乃併欲一切斷除若利刀快刃一截兩斷更不
留念夫其達死生之變固可以砭溺情者之蔽然矯枉
過正牽其道終為寡情薄義毁人倫滅天性驅生民於
禽獸之歸此則大亂之道也是故君子罪之
堪輿家之說漫演矣為福後計者誕也子程子固常非
之然亦有培根則枝葉茂之語無乃少恕將復為彼自容
之地耶夫所謂卜其宅兆者何也為死者也今夫愛一
物者置之必致其謹矧奉吾親之遺體而置之可不謹
乎仁人孝子不忍死其親曰吾親偃息於是也苟非其
地或土脉之磽确或風水之激射或將為道路為城邑
為溝渠有人心者寧忍聞之是故必謹於此俾吾親魂
魄永安蔑有患害而後始慊於心此固仁人孝子愛親
之至情也而他不與焉
毉雖一事而取喻則遠予少時聞前軰云昔者良毉之
治病也其病之甚者必請更召某某羣議至則參互斟
酌以擇夫是靡忌尅焉故所治多愈今之毉則不然其
治病也不問難易必專之曰惟予也莫予亂然既藥而
罔效病家恐則更謁毉欲使共事彼方怒其弗巳專也
又恐繼者之攘之也力非之而後至者亦思非有以大
變其說無以自表見故悉反之病家既無所主惟付毉
手既又見其亦罔效也更謁毉至則又思有以變前說
於是寒熱隂陽表裏虚實紛然頓異卒之元氣盡索以
死而三毉者又各諉曰弗專任耳病家亦懵然無所歸
咎嗚呼天下事非一人之見所能盡吾亦惟其是者而
左右之以求濟耳而自用者乃欲必出自巳盡廢衆說
而獨行已志卒至僨事者多矣寧獨毉哉寧獨毉哉悲
夫
老子曰天下營營皆為利來天下攘攘皆為利往嗚呼
利之犇走天下之人也久矣單夫窶人逐毫末以延旦
夕命者固其所吾獨惡夫世之酣冥之徒得巳而不巳
者也天之生我固無飢餓死之理故古之窮人莫回憲
若然不以飢餓死而酣冥之徒悉若以飢餓死為懼貪
侈競得無有厭極汩沒至老死不休即使富如丘山誠
亦何用且處世無百年其平生所致力者徒為不肖子
孫淫佚之資而甚則衣冠而跖行身膺惡名萬世不可
湔滌使夫執清議者肆口唾罵亦何苦哉故夫有志者
必羞之是故名節重而得失輕道義勝而嗜慾薄彼其
自處者高自信者篤所期者大以遠則俯視此軰猶蠛
蠓螘虱而彼方且自以為能以我之所不欲為者以矯
我嗚呼亦可醜矣
重利者齊民也士而齊民焉用士雖然亦難矣天下未
有無欲之人也夫既有欲則不足之患生必廣求以充
吾之所用夫焉得而不重於是視為神明然性命然鉥
心劌腎迷不知止無怪也夫惟寡欲則安於澹薄舉天
下瑰奇美麗之好無以動其心一身之外皆餘物耳而
又何用之無所用而且得不以義則其視之真不啻垢
穢將唾去不暇尚肯少屈志以求之耶是故寡欲者斯
輕利未有多欲而不嗜利者也輕利者必寡欲未有嗜
利而不因多欲者也予亦嘗坐是患矣雖復強制不敢
妄有所求而終不免為所係累乃今而後始覺此心殊
灑耳
仕與隐不同道至多相詆訿者何也此小人之私心也
山林之人謂高位者曰彼無功德逮人尸素耳肆然以
為可鄙高位者曰彼欲得位而無能此蠧耳忿然以為
可惡嗚呼其敝也甚矣夫人顧自處何如與觀其人何
如不可以槩論也夫竊位者有矣不有位稱德者哉真
隐者固不無而碌碌無以自表見者亦非絶無而僅有
也嗚呼以真隐者誚竊位吾猶以為僣矧碌碌者則巳
無耻而又可以誚宜高位者也雖然斯固真隐者所必
無也以宜高位者詆碌碌吾猶以為隘矧竊位者則巳
無忌憚而又可以誚真隐者耶雖然斯固宜高位者所
必無也故曰相詆訿者小人之私心也
東郭野人室患鼠蓄一猫甚恤之然猫殊弗良抵覆缶
盎無留物焉溲溺無所擇衣被巾幔無潔物焉偶得鼠
欲食鼠不服曰吾與若均也若焉得食我猫曰主畜我
欲我捕汝捕汝吾職也得汝而食又何言鼠曰主欲若
捕我為我暴主物也而若之暴主物也更甚且吾尚以
夜竊而若乃公行於白日若罪視我何如而又何得食
我於是猫不能答鼠咻之竟脫去語云無諸巳而後非
諸人無補於世而志欲求足難矣哉
騶虞仁獸狀肖虎一日見虎謂巳類也而傷其暴之異
已乃與之處甚狎若冀其化者虎見其亦龐然大也莫
之敢觸馴伏若見化然頃有麋突于前虎忘虞之在側
也攫而食之虞争之虎怒并欲噉虞虞不得巳避去嗚
呼仁之化不仁也久矣然亦有不可化者於不可者而
必欲行其志難哉
亦嘗觀諸藝植者乎北郭氏之藝植也雜羣木而混之
木性固殊發達有難易或巳尋丈或僅尺餘戕之伐之
務俾之均亦並凋瘁耳不知區分而藝之勿使相侵
視長之難者勤灌溉焉雖不能以均一而生意各茂嗚
呼貧富之不可齊也久矣為之限制俾富無侵貧又别
求加厚於貧者則貧者有益而可富富者無損而不至
貧各得其所而後人知生生之樂也必欲尅富以資貧
貧既不可富卒之俱貧而後巳嗚呼今之從政者北郭
氏之藝植哉
世不乏好人然往往於田野細民見之予前使荆楚道
出鈞鄭之郊有二輿夫每當更直之際争就肩焉意甚
懇予怪而問之則弟兄也弟病瘵厥兄愍之兄巳年六
十餘弟又憫其筋力不任也予慨然傷其意命俱釋之
弗聽卒畢役而去
東郭居士性懶不喜事事獨于閒暇時據几随意命筆
客有嘲之者曰明道歟禆世教歟居士於道猶蔀屋耳
奚以明又奚以教曰然則為名也居士凡有筆悉以片
紙作蠅頭字草率漫書非世之雕肝鏤心務欲期工者
比筆後即弃去不自惜久則不復記憶故所存十之二
三耳而何名之冀居士性迂且拙無他藝能可遣排時
日獨謂是固猶賢乎巳也故以自適焉耳每執筆凝思
憂心以釋躁心以平不知飢渴疾病之切身也故久亦
弗厭至明道立教聖賢大儒之事居士何敢知乃若垂
身後名亦必作者而後可豈居士意也曰子既幸無恙
苦曷不澄神絶慮静養以保太和而乃弊精神於無用
與無疾而呻吟者何異居士不答笑而寢
文簡集卷四十四
