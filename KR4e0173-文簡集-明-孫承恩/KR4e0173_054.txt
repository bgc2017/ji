文簡集卷五十四
明孫承恩撰
墓誌銘
故南京禮部尚書顧文僖公墓誌銘
嗚呼此先尚書東江顧公墓也公葬已二十七年矣而
墓中之石尚未有文蓋有待也予不佞與公有葭莩之
誼往時鄉先達福建參政薇菴任先生以學行師表一
時後進有外孫女實妻公而予先大母任夫人則薇菴
女也世叙親好予昔髫年隨先君宦留都公適發解先
君出予見公公試予對聯喜予可教洎予承乏詞林從
公後辱公引掖又先妣王夫人之葬公實銘墓則公身
後之役誠莫予宜而予比歲係於職邇蒙恩賜歸家居
公之冢孫處州府同知應陽自官所遣其子承善具状
來請嗚呼予尚敢以老憊不文辭哉謹為叙曰公諱清
字士廉別號東江學者稱為東江先生世居於華亭城
南古西湖之涘曾祖文理祖顯號遺善父瓊號可閒皆
隱德不仕後以公貴祖父俱贈禮部右侍郎祖妣沈姚
陸俱贈淑人公生而穎異九歲從友蘭張先生受小學
過目成誦繼受詩於涇府長史恰菴任先生一見即竒
之字以甥女怡菴即薇菴孫也年十五謁張莊簡公公
以元老負重望即衣冠出見退語人曰大器也弱冠遊
縣庠與錢太史鶴灘先生福沈惟忻先生悦交最厚奮
志於學鑚研討論廣閱羣籍而業日進三人者藝皆頡
頏而公獨以沉實識者占其遠到尤為督學司馬公垔
所器重每期以公輔家本儒素值歲侵有常情所不堪
者而公安貧固守有富家欲結納公公書座右曰母徇
物而為所溺毋狎物而為所乘自少立志已如此四試
不利而不少剉弘治壬子吳郡王文恪公主南畿試事
閱公文曰昔歐陽子謂當讓蘇子瞻一頭地斯人也我
固當讓矣遂薦為第一輿論允愜明年癸丑長沙李文
正公主會試公名第二廷試吳文肅公為掌卷官或欲
導公往見公辭曰昔人所謂呈身者吾媿之竟不往洎
吳得公卷極力贊美以九重字失提置二甲一人改翰
林庶吉士讀書中秘時傅文穆公與李文正公宗伯程
公敏政皆負文章重名慎許可公每試必在甲乙亟加歎
賞公與同年毛文簡公澄羅文莊公欽順汪宗伯俊又
每以名節自相砥礪十月授編脩與脩大明會典丙辰
已未連同考會試稱得人戊午秩滿進文林郎封父為
編脩母陸配張俱為孺人癸亥正月丁内艱三月以會
典成進侍讀正德初還朝與脩孝廟實錄書妖人李孜
省事焦公芳與彭文思公有隙欲誣其附以得進貽公
以風聞書公云據實直書史職也他不敢與聞焦不能
敓中官蒋琮誣逐臺諫涉歴既久章疏雜沓時逆瑾方
熾僉畏觸其黨莫敢涉筆公潜披精核盡載其實有嫌
而欲節略者公不為動丁夘主南畿鄉試尋充經筵講
官前後進講義必稽古兼規諷時政辭旨剴直多所禆
益逆瑾竊柄朝士多屈意與交公抗不為禮鄉人張文
冕用事附和者皆至美官公絶不與通有言公肯枉一
刺即高位可致公叱曰吾足可輕動乎且吾但知做吾
官而已遑知其他戊辰十月丁外艱已已五月實錄成
例當進秩瑾銜諸翰林素不加禮因矯詔追論會典事
以不諳政事為名降編脩尋調南京兵部車駕司員外
會憂不赴庚午八月瑾誅還侍讀辛未五月陞侍讀學
士兼脩玉牒甲戌主武舉考試乙亥掌院詔同内閣輔
臣照例考察上疏辭免不允九月有文綺之賜丙子四
月秩滿進奉直大夫加贈父為侍讀學士母陸為宜人
尋陞詹事府少詹事兼翰林院學士充經筵日講官丁
丑主考會試防範嚴肅校文崇雅黜浮得士為盛奉命
教庶吉士陶鎔造就一時出門下者若江右舒芬南廣
倫以訓建康陳沂貴溪汪佃西安許宗魯關中馬文簡
汝驥至今稱為一代名流又嘗教内書堂不結生徒不
使與子弟相接嘗曰此軰如穢物遠之猶恐其汚況近
之也餘姚謝文正公每稱其臨事有守以此時儲位尚
虛公疏請預定不報武宗數巡幸公屢疏請廻鑾言甚
切是歲六月陞禮部右侍郎與宗伯毛文簡公恊心秉
正會郊祀且近而駕猶未還公草疏數百言上之上亦
為感動秩滿進階通議大夫贈及再世如其官廕一孫
入監讀書時宸濠既獲武宗駐蹕通州江彬在側人情
洶洶内閣會議疏請班師辛巳武宗崩今上入繼大統
復會議迎駕册立勸進頒詔易服臨喪諸吉凶大禮公
援古証今折衷群言時以公所議為得體從公居多公
時譽望日起僉謂旦夕爰立而有忌公欲傾之者嗾臺
諫摭他人事誣公不根特甚衆論囂然内閣亦持之不
下而公從容鎮靜因詔例自引退無少疑濡一時皆為
公不平王文恪公方家居因作風聞論以雪之論一出
而輿論益定于是南北臺諫程英朱洸等四十餘人并
撫巡各上章論薦上乃起公南京禮部右侍郎公既歸
自喜甚適絶意仕進不謂復有簡命不得已之任兩疏
乞歸不允時望方屬公漸次柄用而公歸志已决疏益
懇是秋得俞旨有歴事先朝講讀年久多效勤勞既病
篤懇辭陞南京禮部尚書致仕先是公以進徽號賀表
上京師至東昌聞命有勸公謀以代進者公曰清被皇
上渥恩得遂私請今一事不終豈人臣之義乎時已力
疾猶云縱不能覲天顔得一拜闕門為幸乃抵德州輿
疾而進卒于河間府瀛海驛戊子閏十月二十九日也
公疾革時知府牛天麟問以家事曰無以問也吾表安
在謹護之牛深嘆其忠勤始終敬畏不亂公之出處之
槩如此毅齋子曰曩予嘗侍教於故文僖公京口靳戒
菴先生泛論文章家而及公戒菴曰東江製作之盛不
必言其經濟可重也予時嘆戒菴之服善退而求公之
所謂經濟者則如状所具論水患加稅助役諸書明暢
剴切曲盡事理鑿鑿可行予是以益服公抱負之實可
用之才若得大柄而盡其用則建立當何如而奈之何
不然也公之没也予嘗祭以文曰名位雖顯鈞軸未歸
平生抱負百不一售昌黎用而不相歐陽相而弗久及
惜公之歸也云閒裴丞於綠野老温公於獨樂洎述公
之復起也云泉石盟存莫遏裴丞之欲去龍蛇歲值隨
嗟温公之長逝蓋深惜公之不盡其用而所以致公去
位者豈得不痛恨于斯人哉嗚呼公稟篤實之資厲廉
靖之操尚恬淡之行持畏敬之心每聞後生軰浮誕邪
辟事輒痛詈而深斥之若不欲聞於耳者則言者所論
正公所惡而何有毫髮于公蓋有其人矣而非公也言
者不察公何如人而乃妄加之豈不冤哉而浮言所起
則必有由矣然識者豈信之洎公道昭明聖心開悟賜
環今日之論竟何如哉承善之乞銘也予適患足疾又
有倭患之警伏暑中草草綴錄念公善美未易一二數
而獨謂其出處昭揭無疵者不可不詳是以特先致意
屢言不厭若其行誼状所載甚悉則具采錄以盡公一
生云初公以無故去位而處之甚泰夷然無毫髮怨尤
憾踧之意方且建義塾以淑後進緝譜牒以示族黨閉
門課諸孫學業樓居端坐終日不知有人暇則與諸親
故從容詩酒為樂直躬自信自少至老與人一以誠論
事侃侃不少貶非其人不與言可與言惟恐不盡已意
至立朝當事王章國休鑿鑿具有根據若所著廟制服
制私議諸皆可類推平生事皆實歴其言雖數十年不
變一字凡事精思敏到即始要終如指諸掌也恬于進
取以退步為消謗忌長策不因遲速動意最受知李文
正公間嘗表于公曰清在門下惟當退一步文正悵然
曰誰肯道此初轉學士有沮之者梁文康公曰他人且
及渠已後若更遲之如公論何後五年學士而亦漠然
故文正有始知衣鉢是家風之句蓋其高情雅志不汲
汲于顯貴至於膺被誣謗危禍且及而亦不動心其量
度過人遠矣孝友篤至祖遺善翁卒治葬經營艱苦始
克畢事後每語及輒泣下曰那得今日容易也喪祭必
凖禮建祠堂以祀四世朔望率子孫拜謁伏臘致敬遇
忌日感泣不食終日時物未薦不敢入口嘗脩治塋域
日必躬詣事從父如父撫弟諸孤如子伯祖無後附享
不衰尤軫念少時事並祀友蘭怡菴二師于塾歲上元
率兩家子弟祭獻之故舊有行誼如顧東曙饋遺不輟
至于教子孫力田為善諄諄恐後老不廢學日挾一册
以從若飲食然治家嚴而有法雖細務皆有規畫家衆
必委之生理不使生異念嘗謂人曰人看聖賢太高故
畏而不敢為然本無異要在自立耳又言人便亨達終
不可失了秀才氣味習勤事事必終勸之少逸即咈然
曰事畢乃逸舍而求間秪益忙耳自今思之是皆吾輩
之所犯公誠前軰老成所語皆格言也至于自奉淡薄
又不喜聲色曰非惡之也但不覺入耳蓋其簡淡朴實
生於性成不事表暴詐偽如此迹公為人則誣公之言
豈公邪予是以重為公惜重為不平重有憾於斯人也
公少精經術多所心得其應試時義及文場所梓程式
至今膾炙人口既出仕念民間利病莫與疏處郡舊有
志猥𤨏不倫為重加纂葺遂成一代故典松苦役税繁
重民力不堪辯証差舛搜剔蠧源當時獲免糧數十餘
萬石人至今德之晩見習俗日異圖所以闡前脩表後
進者為雲間文獻集與傍秋亭日記皆未就所為古文
深厚爾雅不事浮豔竒怪出入韓柳詩宗盛唐多思致
詮次所著號東江家藏集四十三卷續集五卷存稿十
卷及松江府志三十二卷華亭顧氏家譜四卷校正三
事忠告周文襄公年譜俱行於世其編校許魯齋遺書
元張文忠公集未行公生於天順庚辰正月二十三日
距卒得夀六十有九配張淑人即怡菴甥有懿德載公
所自為志側室禇氏子男六人長天彛前公四年卒以
子應暘承公廕贈順天府通判娶嚴氏封太安人次天
叙早卒次天秩國子生後公二十七年卒娶李繼禄女
四人皆先卒張淑人出次夢熊夢得夢錦俱夭禇氏出
孫男十人即應暘由都察院檢校南京太僕寺寺丞今
為處州府同知次應寅國子生應辰廣西桂林府照磨
應雲應錄應芝應昌應明應金應泉夭女九人長適金
山衛指揮同知侯乾次適按察司副使張祚曾孫府學
生約次適國子生范氏彛子啓高次適都事曹鍔子光
禄署丞梁次適主簿董應登子學次適贈主事楊雲孫
國子生秉介次適大理寺少卿董恬子國子生宜陽次
適知事楊雲鶴子子貞次適按察司副使富好禮子縣
學生于仁曾孫男幾人承慶承善俱國子生承餘承蔭
承緒承讓承(闕)曾孫女(闕)人俱適士族玄孫男(闕)
人女(闕)人先是公嘗戒子曰吾無補於時即死慎毋
陳乞恤典以重吾過子奉命惟謹公卒之三年督學章
公衮并巡按魏公有本從庠校羣議奉公如祀鄉賢復
疏聞于朝下部議會今大學士嚴公為宗伯具復得俞
旨賜祭葬如制諡文僖恩禮渥矣公生平於隂陽家方
隅禁忌等頗不信每語人曰天道常與善人豈有廣布
諸凶殺不論善惡邪正槩使觸之遂降以禍乎必不然
也人不自力為善乃專聽信術家之言茲惑矣其守道
不惑如此今城北祥澤之地公所自卜也以嘉靖丙辰
月日納文隧中銘曰
聖賢用世惟其具有不盡然係所遇猗歟東江用則沛
用而弗究理莫喻惟公之生實間氣峯泖之英禀則異
德學才猷人尠嫓雄鳴高鶱驚海㝢鳳閣鸞坡日容與
公有長材志經濟詞翰文章乃餘事帝曰汝賢汝予毗
朕有大柄遲汝畀公拜稽首承若懼臣供臣職敢弗至
佐貳容臺掌邦制百僚欽欽服崇議聲光昭回世傾企
泰山之雲靉而䨴大惠旁施作甘澍飄風何來洎之去
生平藴蓄百不試惟賢知賢道相濟豈伊薰蕕不同器
宣父大聖晏嬰尼賢弗知賢命之際浚也何忌沆鼎躓
公弗盡用曷所致道有通塞有明晦凝然泰然見強毅
日再中天廓霧曀天者卒定群喙廢帝命再承臣敢替
恩榮不虧始終義出處大節公無媿完璧歸全靡瑕纇
祥澤之原厥土垍公歸其中坎深邃公神豈云同物敝
劍氣玉光不得秘草木林巒藉光賁我銘弗文惟直致
來者有徵禆信史
河東鹽運司判官前尚寶司司丞兼翰林院五
經博士董朗洲墓誌銘
董子朗洲判河東鹽運司之三年為嘉靖戊申四月廿
四日以疾卒明年其子懋延將治葬事持奉化尹徐子
伯臣状謁余銘董之先與余宗俱汴人從宋南渡來松
世有姻婭董子自少以諸生事余洎舉進士登仕籍余
適在朝相與殊厚董子仕漸達矣忽得外補去余力不
能振起之方日念焉乃遽大故也悲夫董子才性敏慧
強問學能文章為當道者所知與由刑部浙江司主事
改禮部儀制司未幾選入内閣典制誥遷尚寶司司丞
兼翰林院五經博士與史館校錄今上崇事玄典凡祈
報章詞内閣所進多出董子非董子製則弗稱以故諸
老爭欲致之門下董子苦於酬應勤日夜弗休雖隆寒
盛暑或值病亦不得自解釋緩急不能人人悉如意於
是愛憎易生而其同事者顧謂其矜能自衒也從而妒
之又諸同事者類多雜流董子以名進士翹然處其中
居常吐論侃侃不少附和人於是嫉惡者叢至而謗刺
行矣其補河東也鹽司𣙜利之所忌者謂董子居官貧
薄或可移易其志而敗其平生而董子操持愈勵方且
閉門修業鹽司者亦雅知其人不責以職守常務約黌
校士數百輩俾侍董子講究經義董子復和易明坦與
多士切劘懇至多士愛附監司益禮重之具薦牒有持
正甘澹泊之許愛董子者謂且復召還而當道意靡同
忌者惟恐其來軋已也多方阻抑有矣寧肯援手出一
語者乃至一墮不復天乎人邪夫才性如董子少自貶
損與時和同崇秩厚禄當不難致而董子寧矯孑以自
取困落莫如此乃至死無以治後事監司命給於官識
者尤深悼惜之斯益可以得其為人矣余讀徐子状殊
覼縷不能悉特以目擊與所知具列焉董子諱子儀字
羽吉別號朗洲高祖思忠曾祖以和祖經父龍號南田
為鄉善士封刑部主事母喬氏有賢德贈安人娶黃氏
封安人子三長即懋延孝而好學能肖其父娶大參宋
樗菴孫女次馭延殤次戩延女二適鄉進士周頌早卒
次幼孫男傳洙女二董子生於弘治壬戌正月二十二
日距卒僅四十有七葬以己酉十二月十五日墳在俞
塘之南原銘曰
嗚呼朗洲人患無才而亦或以才累人苦惰廢而亦或
以勤毁惟子潔修志行邁流忌子者仇子則何咎夀命
弗長匪天誰尤嗚呼朗洲攬華弗食實竟何為哉
太學生蘆江姚君墓誌銘
太學生姚君運之既卒之明年戊午其子體信以正月
五日葬君於野橋水字圩之新阡先事奉其姻友禮部
郎中陸君元晉状詣予請銘予雅聞君賢而又質諸陸
郎中之言當不誣乃按状而書之君諱籌字運之別號
蘆江先世居浙之海鹽宣德間高祖秀一徙廣陳宗憲
徙黃圩始占籍平湖曾祖竒祖璋娶華亭張氏張本著
姓遂因家焉世有隱德至父中山君井倜儻尚俠多結
納四方賢豪長者益拓其家君中山長子也少穎異中
山固心竒之君亦自負卓犖思以青雲自致治毛氏詩
心好之日夜誦說不懈弱冠補邑庠弟子員禮賢擇友
䆒心問學凡子史百家靡不研究若文獻通考大學衍
義補諸書讀者多苦其浩瀚君勾摘玄要手錄成帙他
多類是學用以成督學較藝每先諸生名起膠庠間屢
蹶場屋外舅侍御玉洲陸公重惜之勸補太學生祭酒
涇野吕先生閱其文亟稱之曰此博雅不凡之士也由
是名益起六館及歸省時中山抱痾簡出家務叢委君
獨任之勅童奴勿得關白以貽父憂父殁哀毁踰禮克
敦襄事不愆於度君性本孝友先是母張孺人卒每懷
風木之思至是惟生母宋孺人以高年在堂遂不復有
仕進意竭情甘旨每食必嘗而後進屬寇亂避徙無寧
居君旦暮不離母側孺人安之未幾孺人嬰疾卒君朝
夕擗踊哀毁骨立哭之如中山處諸弟多友愛終無間
言人尤以為難云君風儀俊偉襟度蕭灑雖值兵荒困
於繁役家用中落人所不堪而君處之夷然嘗曰人生
貴適意耳他何足慕哉性復坦夷任真犯而不校與人
交曲敦契誼晩雖嬰足疾於慶弔必親往以成禮論事
無所詭隨而剖析理道臧否人物必歸于當尤好賓客
喜飲酒雖處窮約供具精腆笑談尊俎殆忘其為貧也
君既家居篤意教子克殫心力而進士復英爽不羣善
承君教竟裒然藝林連取科甲以起莫不謂君厚德之
報而君遘疾既彌留遺命其子曰立朝忠義居家孝友
吾目瞑矣言訖而逝寔嘉靖丁巳三月二十一日也距
生于正德丁卯三月十一日春秋五十有一配陸氏即
侍御琳女子男二人長即體信丙辰進士觀禮部政娶
陸氏翰林孔自集女次體倫繼弟筌後聘顧氏福建運
使霑女女二人長適平湖庠生陸光宅即郎中季子次
許聘黃道中太學生尚賢子孫男二人長士麟聘馮侍
御恩子學可女次士鳳聘庠生顧思節女姚氏介兩邑
之間久稱巨族諸伯從多以科目起家通名仕籍君獨
抱藝弗售而鄉中稱善士必歸之乃今果有進士君者
為之子以亢厥宗以成君志其亦可無憾也已為之銘
曰
猗嗟姚君洵美而仁懋學孔勤踔發於文志凌風雲惜
命弗伸畀我嗣人鬱其新原土厚而垶瘞玉埋馨嗟嗟
姚君嗟嗟姚君
文簡集卷五十四
