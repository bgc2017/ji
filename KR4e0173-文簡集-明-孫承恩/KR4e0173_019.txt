文簡集卷十九
明孫承恩撰
五言絶句
園居漫興(三十首)
花竹暎幽齋柴扉背水開主人緣謝客終日沒人來
又
屋後萬株花垂楊拂岸斜野人遥指認望見是儂家
又
雨後苔階滑朝來杖策行未應輕踏破愛此色青青
又
樹底通幽徑花闌亦逶迤柔條未經縛棘刺亂鈎衣
又
端居息衆喧静坐澹百慮坐久不知夕斜陽在高樹
又
嘉木交簷翠新梢拂檻青一雙魚虎子飛近竹窗鳴
又
潮來水平堤潮退水根出何當修下牢常使溪水溢
又
溪頭一朝雨水長三尺餘若教更終日俯檻拾遊魚
又
高原獨鶴下遠渚孤雲飛會意不可寫凉風吹葛衣
又
虚亭萬竹中亭午日色薄風寂不聞聲時聞落新籜
又
春笋無拘管横階只漫生似知主人意故欲斷人行
又
霢霂朝來雨旋添菜甲肥隣翁亦真率覓取到柴扉
又
朱果纍纍熟園開細細香摘來得甘美先奉老親嘗
又
果熟山禽伺園扉早未開兒童觧珍惜拾取半殘來
又
晨興閱殘編開窗曙光入忽有野人過隔溪笑相揖
又
小白分無數迎潮作隊遊凭欄可垂釣急為辦綸鈎
又
竹几匡牀穏幽軒更洒然小窗明月下來伴道人眠
又
莫謂吾橋小曾經失足來從教修葺好穏步任蒼苔
又
野笋無料理惟宜賤子飡若教都作竹約略百來竿
又
推窗送遠目依依煙樹開白雲拖片影飛過北村來
又
散髮高雙屐清宵步月明水中有潛魚應知吾履聲
又
茂葉團隂密繁枝結實低獨行時自摘分食到童兒
又
開園覓時蔬稚子笑而語摘來經幾朝今朝摘盈筥
又
啟戶凉風入看雲稱穏眠晝長人語静高柳數聲蟬
又
瓠白茄子青軟美勝粱肉百年腐儒餐飫飽堪鼓腹
又
小鳥相過熟巢棲蔚薈中恐令驚却去不敢語兒童
又
楚客千畦蕙儂家二畆蔬草根隨意長無事欲親鋤
又
無事朝慵起今朝步月中呼兒抱甕出汲水灌花叢
又
風動竹林響渾疑作雨聲老夫憂旱切日日聽鳩鳴
又
(闕詩一首)
題雜畫冊葉八首
白露横江面凉飈起林樾孤唱無與酬垂綸釣明月
又
清夜不能寐獨酌松樹下風吹頭上巾月落手中斝
又
寂寥春山空静坐消萬慮搔首望青天白雲自來去
又
雲出山頂合雲歸洞口封地深人不到白日下雙龍
又
月出大江口乾坤一釣船洞簫聲起處驚醒老龍眠
又
習靜山中處孤吟絶往還曉煙收盡處坐見隔江山
又
膴膴川原合依依桑柘疎柳汀與花塢好是輞川居
又
山頭出白雲瀑布灑飛雨可人期不來目斷瀟湘浦
西湖十景冊為唐飭軒題
湖光暎層甍朝來晴可漁時有冶遊人隔花呼買魚
右漁莊鳴榔
虚閣極蕭爽菡蓞搖清漪坐來不知暑香霧濕人衣
右曲院風荷
日入湖上昏鯨音破寥閴遥知諸僧定爐薰坐禪寂
右竺寺曉鐘
幽花照寒泉秋光翠欲滴扁舟彼何人遥遥渡空碧
右野菊寒泉
夕陽沒晴空倒影在石壁長歌歸去來依依遠山碧
右雷峰晩照
南高何巍巍北高何巉巉登臨人跡稀白雲時往還
右雙峰插漢
湖山澹空濛堤上行人少欲渡心忉忉浩歌水雲渺
右斷橋烟雨
日出烟霏開湖上散清霽采采芙蓉花懷人渺何處
右延祥清曉
琳宫鎖春寂斜日蕩孤舟歸鴻正嘹嚦離思滿滄洲
右蘆汀歸鴈
團團白玉盤飛出千峰頂山中有幽人長廊步清影
右千峰夜月
再題西湖十景為湯宜野作
晴洲暎花柳春水生蘼蕪朝來漁舟集網得松江鱸
又
蓮塘浸虚閣香風吹綠雲何處採蓮者聞歌不見人
又
山寺鬱岧嶤鐘聲幾暮朝流光百年内俱向此中消
又
野寺秋容静幽人逸興多漫邀彭澤叟來和濯纓歌
又
夕陽明遠山萬疊横紫翠扁舟早歸来飄蕭起孤吹
又
兩峰高入雲特立競蕭爽何當挾飛仙遨遊任來往
又
密雨濃連靄湖山罨畫中有人倚虚幌孤酌對溟濛
又
旭日波光動精藍曙色開美人多逸興吹笛過湖來
又
天際征鴻杳湖邊幽趣多綵舟移曲渚醉殺綠煙波
又
月明萬山静灝氣浮空濛翛然無塵界湧出青蓮宫
月下溪邊露坐
白露何蒼蒼波光正渺茫懷人成獨坐離思共流長
送陳德弘省母還常熟二首
朔風吹京塵白日忽以晩高堂違定省遊子情黯黯
又
束書戒晨征别我在頃刻把袂不得留使我心惻惻
題便面二首
秋氣日已佳野色清且虚小亭塵不到讀盡人間書
又
雨過羣山開清風來樹頂妙趣知者誰默坐發深省
題夀星
一杖扶元化乾坤自始終本來無面目偶落此圖中
三笑圖
道合混希夷得意俱了了相看本無愁一笑山水杳
横山八景
奎壁兩文星化作吳中石千古煥人文精英射天碧
右雙華峰
小逕亦徂来綠雲鬱紛紆幽人時縱步拾得青珊瑚
右萬松逕
盤陀白雲根常作白雲主何如任飛去從龍沛霖雨
右留雲石
澄波涵皓魄驪珠漾空明幽人夜吹笛應有蛟龍聽
右浸月池
江連雲氣合海近旭光侵不是春能住林巒深更深
右藏春塢
景物雜前陳應接每不及居然此亭中一齊盡收拾
右集勝亭
昔聞軒墀寵今見裂土食禽荒雖有戒不與幽人事
右俸鶴田
分得劍溪春種向仙人家但供玉川渴不學君謨奢
右藝茶圃
題小畫六首
林壑起凉籟空翠洒飛雨坐此山中秋忘却世間暑
又
暮靄忽蒼然前山日將落扁舟早歸來湖上風色惡
又
峭壁插青障浮雲湧雪濤悠然對終日興與雲山高
又
朝伐木丁丁暮伐木丁丁一擔歸去晩帶月煮參苓
又
宇宙本無涯浮生良可嗟憧憧亦何事吾正讀南華
又
芳洲多菰蒲水深生烟霧漁舟亂鳴榔驚起沙頭鷺
又題小畫
清風吹竹林夕陽墮西塢相逢且停竿共此話今古
題墨竹
嶰谷春深候新梢落粉香鷓鴣烟雨裡瀟洒墨雲凉
使交舟中雜詩
籬落數家村藤蘿掛夕曛兒童驚鼓吹喧笑入柴門
又
逆流如跛鼈順流若飄蓬人心若無厭猶自數呼風
又
春水綠漣漪春山響畫眉汀洲有芳草隨意詠江蘺
又
山斷村居出江空郡郭浮夕陽鳴鼓吹候吏立沙頭
又
宿雨山光濕微風水面平今朝客意好江上快春晴
又
山水饒幽興篇章亦漫裁只將消永日不是倚多才
遣興十首
偶讀山谷老色日上面歡悰日去心一詩憮
然有感予年四十餘矣習懶荒廢德業日益
不振兼多病隠憂落寞憔悴漸失往時意興
山谷似為予作者因用二句為韻各賦一絶
清霜點明鏡玄髮漸以縞百事一無成駸駸忽將老
又
心事日已多歲月日已逼况此抱病軀焉得好顔色
又
一朝復一朝光隂苦超忽安得萬丈繩繫此西飛日
又
中夜不能寐展轉獨凄愴誰與百憂期種種來枕上
又
世途何嶔巇物情知時變玄穹默無言浩嘆時仰面
又
今朝胡不樂忽忽來無端但見有可嗟不見有可歡
又
人心各有念時念恒不同安得素心人共此談幽悰
又
青春何堂堂去我忽若失試以古稀言來日少去日
又
憂來紛無蹤浩若烟霧聚又如春生草屢剪不可去
又
人事等泡幻金石亦消沉頫仰百年中感慨傷人心
又
頃讀山谷詩有感作十絶句既又念達人委
命志士固窮必潦倒自廢出無聊語則幾不
智矣故復反之十絶以自慰觧
一歲無常春一日不常早人生會當然豈得永不老
又
桃李多艷姿松栢有勁質君看烈士腸寧羡兒女色
又
焚香坐蒲團神定心更逸坡翁有嘉言一日便兩日
又
翩翩何翩翩對景亦酣暢恨不如蝶蜂飛在花枝上
又
長日澹無事晴窗獨披卷幸窺古人心勝接古人面
又
無諂志自伸寡慕心迺寬有酒復有書適矣能不歡
又
披襟當明月拂軫彈清風於兹更弗怡何處是懽悰
又
男兒貴成名千載猶特立摧頽一無長百歲但一日
又
幽花明曲欄流鶯在高樹觧襟且銜杯一掃俗塵去
又
日月常照耀天地自崇深何哉兒女愁得上烈士心
題雜畫冊
乾坤有此亭澹寂似太古我欲往從之江空渺難度
又
春雨晩冥冥烟梢洗更清鮫人過淇澳拾得鳳凰翎
又
脈脈凝清露芳姿濕更勻憑誰持快剪溪上剪紅雲
又
落日陂塘静秋風倚敗荷平生急難意回首欲如何
又
烟柳碧毶毶泥融燕子酣斷腸春色好無處似江南
石洞中畫梅
小洞羅浮似孤根倚壁斜夜深明月下疑是雪中花
題畫為許松皋賦四首
煙柳綠毶毶桃紅着雨酣春風遲步屐幽意滿江南
又
空山夜寂閴蘿月挂岩頭凭欄發清嘯松風吹滿樓
又
落日沉大堤湖上歸舟少遥遥望村居浩歌水雲渺
又
空山歲云暮寒雪積深谷中有避世人長鑱斵黃獨
題畫冊一十二首
朔雪暗郊原溪橋行彳亍不聞鳥雀喧惟聽折松竹
又
長松落空翠風至起簫笙道人無别事終日誦黃庭
又
仙境非人世雲山終古青夜來春雨足斵得松根苓
又
落日策蹇驢西風吹葛衣征鴻起江渚一一背人飛
又
寒雪斷人蹤千山無鳥聲扁舟欲何適莫是剡溪行
又
罨畫溪山似扁舟出柳隂水風浮淡爽凉月照虚襟
又
塵世無閒人青山有剩地相對不言語祗話山中事
又
山浮草閣幽竹影落清泚愛此潺潺聲塵襟净如洗
又
碧樹障紅塵山亭多白雲清談欣有伴送酒可無人
又
山深秋氣佳衡門鎖虚寂扁舟載酒過時有問竒客
又
茆屋依山構沿村路不遥酒旗標野店有客過溪橋
又
雲裏古寺深寒威凛毛髮蹇驢踏山逕不憚溪橋滑
贈張鶴仙四首
胎仙本清貞立性亦高蹇溪邊日優游不知歲華晩
又
鶴本千年夀醫功可長生會當乘天風飛飛返瑶京
又
步屧春風裡有鶴時相從逍遥溪上人似是浮丘翁
又
幽人寡俗務日涉清溪隈行侍無奚奴自有胎仙陪
題崔少卿八詠卷
誰將曲江春移置君家圃先公有遺澤勉旃期接武
又
喬柯挺蒼玉繁英簇紅䄄喧寂各有時莫嫌不逢春
又
秋菊有佳色浥露何鮮新我思彭澤翁清風古猶今
又
此君亦可人真姿傲霜雪比德匪玩物相看敦晩節
又
壁立古鐵色巉巉我獨拜乾坤鍾英靈千古鎮長在
又
空明比中扄有本何源源蘭亭脩禊事邈矣羲之賢
又
窈窕徂徠陰閱此胎仙舞千載鮑明遠莫信司空侮
香山寺泉亭
斜陽照石壁寒泉浸松影風生萬籟虚鶴唳千山静
淮河舟中四首
終日憶家愁愁看淮水流我今方此去何日是回頭
又
淮水日南逝吾行正北舟欲將雙眼淚寄向淮中流
又
北望路雖遥出門亦已遠慇懃囑淮流為寄愁心返
又
寄聲淮水去歸思共滔滔吾家何所認門前雙石橋
題小景畫冊十首
頃有數小石家僮疊而為山且陶人物編屋
宇植草木以擬山間景象頗有幽致宋石門
折而圖之因各紀二十字
拉伴事幽尋古洞共探歷馬蹄相追隨嵐氣襲衣濕
又
有石倚空曠拔地何巉然緩帶一瞻眺興落飛雲邊
又
曖曖夕陽沉林壑倏已暝樵牧各歸來銀蟾上松頂
又
亂石倚巉巖山徑故﨑嶇肩輿度前岡松風吹我衣
又
浮圖屹亭亭乘暇一俯仰忽然風雨來簷鈴一齊響
又
濯足復濯足還以洗我心浩歌滄浪吟千古有餘音
又
蹇驢駝一老行行過松逕尋詩應幾章寒露滴衣冷
又
旭日上曈曨何人有瞻拜我愛陽德升萬古永不晦
又
澄湖浸雲天有亭湖之涘凭欄發清嘯魚龍或驚起
又
山深無塵俗山翁嗜玄虚觧琴時一鼓引出溪中魚
六言絶句
便面
雨收碧樹猶濕雲載青山欲浮欸乃一聲何處夕陽江
上歸舟
突兀半空青嶂依稀遠浦漁船人在翠微深處鳥飛烟
雨溪邊
人住桃花源裡舟橫獨柳溪傍狼籍濕雲片片幽閒鳬
鳥雙雙
題畫二首
楊柳烟横谷口桃花水漲溪頭有客尋真無路滿地白
雲自流
碧山四圍無路岩頭瀑布長鳴半點紅塵不到中有高
人耦耕
文簡集卷十九
