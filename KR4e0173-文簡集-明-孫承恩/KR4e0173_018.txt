文簡集卷十八
明孫承恩撰
五言排律
留别方伯劉公(先君子同年正德庚午歲)
聖主敷皇極名臣重保釐千年開泰運八葉際昌期公
也山川秀巍然柱石資蕭何元應昴傅說又騎箕德盛
人規範才隆帝簡知畢公終輔相方叔暫藩維令出風
雷動恩行雨露滋百司遵約束多士仰光儀老手便繁
劇寵才大展施勞心雖惕勵退食每逶迤勲業今如此
台衡實在兹詎云追丙魏直可繼皋夔望重心逾下官
崇禮益卑故交雖久睽葑菲正無遺賤子慚庸劣窮居
歎蹇竒壯心空突兀末路竟差池鄙俗方嗤哂高情獨
奬推赤心真自托青眼匪公誰德較丘山重恩同鞠育
慈豈惟勤佩服直欲鏤肝脾未信終淪落還當策鈍疲
埋光羞匣劍脫穎志囊錐落落乾坤大悠悠歲月遲焉
能心怏怏祗是守規規自許當雄奮從來恥伏雌酧恩
尤有地報德豈無時行矣真難負天乎不可期願公多
福祉閱世享期頥搦管紓情愫當緘更忸怩莫能名大
德聊用識微私欲别心尤戀臨岐意獨悲西風吹去棹
翹首又天涯
登第後表謝釋菜日俱值雨有作
一滴春瓢雨知時集建章纔看飄禁籞又見濕宫牆雲
擁中天近烟浮碧水長皇仁應浩蕩聖德與汪洋襟佩
諸生肅簫韶九奏張恩波期共沐化雨故難忘葵藿心
偏耿羹牆意獨忙許身今日始稽首頌時康
送少傅劉老先生展墓歸
元老扶三聖台衡領百司山川鍾秀氣宇宙際昌期率
土瞻神觀中朝肅令儀文章呈黼黻藻鑑炳著龜任棟
材偏稱為珪玉不疵匡時心獨赤憂國鬢成絲一代經
綸著千年德業垂九重資說礪百辟守蕭規地望方隆
重松楸切孝私懇陳披悃愫歸去荷恩慈誥錫明廷命
黃焚秘閣辭光榮覃梓里傳頌遍耄倪謝事應多暇懷
高諒未宜乾坤雙眼闊出處寸心知霖雨蒼生望鹽梅
聖主思商山與洛水莫久滯旌麾
送王司馬致政歸
八座聲華舊三朝見老成際時依日月接履上台衡聖
眷憐耆碩公心忌滿盈累陳丹悃疏去結赤松盟旭日
明騶從秋風引旆旌天空紅葉下川渺白雲平訪舊容
僧欵尋幽帶鶴行乾坤看晩節造化與完名戀闕心猶
赤忘機夢自清汾陽初觧組司馬暫辭榮出處隨舒卷
功名任重輕
喜雨奉郡伯喻惕菴
卧病連旬不能出門戶堂下無不肖之跡者
四閱月矣而屢沐垂問眷存殷至鄙衷感愧
何言日者憫旱禱雨而雨隨至公之愛民之
誠通於天矣不肖歸卧田廬躬耕待食而年
豐可望將實與田父野老同一忻忭輙課鄙
言十四韻奉見區區
兩月苦無雨郊原生白烟君侯重民隠軫念獨勤惓竊
笑焚巫妄惟師罪已賢精禋極昭格誠懇契幽玄小暝
驚俄爾濃雲忽沛然卧龍起深壑晴日暗居廛淅瀝初
堪數奔騰遂欲顛銀河横迥望瀑布注高簷江鳥飛應
盡林花濕更妍黍禾青被隴畎澮綠盈川巳慰三農望
寧無一物偏潛孚德政在闔闢化工全賤子三冬計東
原數畆田有懷同野老拭目待豐年
野舟詩
放浪非吾志烟波且自由雖知川可濟巳與世無求泛
泛同江葦飄飄類野鷗行依漁艇亂静向鶴汀收明月
蒹葭浦清風杜若洲笑歌天漠漠濯足水悠悠魚鳥供
詩興雲巒豁醉眸入天迷遠近逐浪泛沉浮倦後凭舷
卧狂來倚棹謳放懷真自得高興若堪儔逋叟西湖勝
龜蒙笠澤幽郎官謫仙醉赤壁老坡遊寧用如神技聊
齊泛海桴垂綸情亦稱擊楫事堪憂富貴非從好風波
任所投乾坤雙短棹身世一浮漚自是無拘礙誰能管
去留滄浪有餘興吾道儘優游
送祁通府入覲
旭日開新霽長風吹旆旌天空紅葉落江闊白雲平玉
帛君臣禮扳留父老情詩歌南浦綠棹拂晩山青驛路
分吴甸河山接帝京人瞻千里月鶴共一天清勲業看
前哲才猷範後生九重方側席好去立虞廷
觀奕
空堂手談誰剥啄驚戶外旁觀似予閒當局真敵對勢
多楚漢強地割鴻溝界斂拓互闔闢錯縱明向背攻圍
盛行陣隠伏妙機械竒出風雨交冥搜鬼神會爭雄不
相能奪雋詎容貸時移方一着妙處得三昧坡云方優
游我欲無勝敗疾呼為太狂頳顔亦頗隘一挫何須餒
斂枰還可再兹藝豈猶賢飽食聖所戒
晩宜樓
結構幽棲處江天欲暮時翠屏看更好虚閣坐偏宜霞
暎千峰亂潮隨一棹移横空翻暝色絶島起孤吹倦鳥
投林速歸雲到峽遲喜看羣動息覺與衆緣遺忽忽浮
生事悠悠千古思且將娱晩興聊復撚吟髭勝事君多
會高情我最知愧非陶謝手細寫入新詩
送沈立齋赴吉安博士
振鐸看君去離筵惜袂分人才重江右名譽擅休文秋
夜聽山雨春風採澗芹草玄揚子寂傳業鄭生勤聖世
寧遺士旌書會出羣未應虚歲月遲子有竒聞
寄夀大宗伯汪石潭先生
天上風雲會人間福履優尚書踐台斗學士下瀛洲聖
井神光合靈山瑞靄浮高閎張夀域華降集清秋曲度
南飛鶴年標北海籌達觀欣失馬静慮不驚鷗歲月雙
蓬鬢丹青萬卷樓登高謝安屐訪舊剡溪舟薄海瞻全
節中朝仰令猷九重優老典行矣賁林丘
送金硯江赴東光文學
金子吾邦秀名馳巳廿春珠光雖不掩鵬翼未全伸少
試魁倫輩雄名聳搢紳昭昭視霄漢落落且風塵幸不
名稱濁寧嫌廪禄貧漢廷重文學魯士籍陶鈞畿甸聲
聞近清銜樂事真絃歌依日月夢寐切星辰業紹毛公
遠儒宗董子醇應無題鳳客會有問竒人莫易羇懷動
須教意氣振天寧終困士世亦自儒珍彈劍思疇昔持
杯悵此晨勉旃身未老終擬樹嶙峋
三石聯芳詩
西蜀席氏三伯仲俱擅高才里人夢有石浮
江而下有文曰三石聯芳既而三伯仲俱以
高科登顯仕為三石之應仲氏虚山學士索
予賦此詩
宇宙生竒異山川産俊良地靈自今昔神貺兆禎祥巴
蜀雄南紀蠺叢肇啟疆岷峨横井鬼黑水奠雍梁大藥
餘丹乳竒珍錯瑀璜秀鍾端有在物産詎能當席氏聲
華舊高門慶澤長遭逢宜必偉朕兆固非常沕穆誰尸
宰精神接杳茫江波浩吞吐星月澹蒼凉有石乘濤下
中流勢欲颺馮夷來獻瑞川后迥舒光鬼斧鐫神篆龍
宫發秘藏烟雲動姿色蛟鰐避文章誤是君平識疑堪
舜廟將斷經遺漢代深刻類岐陽贔屭神鼇負漂流弱
葦揚將無逾析木直欲渡銀潢一氣潛昭感三辰競耀
芒玄冥安測究徵驗匪荒唐已見連翩起都將次第償
嶙峋增氣象濤瀨籍輝煌並立雲霄上高擎日月傍程
材作金礪效用柱明堂疑補蒼生漏期跨碧海梁會須
齊華泰千古鎮巖廊
寶應湖風濤之險贈同舟三君子
觧纜風威盛揚帆暝色生湖波昏浩渺星月慘光精蕩
漾中流險喧呼半夜驚入船跳急雨䟦浪偃長鯨惶惑
同舟侣艱難共此情病夫興盥櫛舟子乞神明河渚依
微見蒲叢漸次横未須論近遠暫得免煩縈慎重應無
悔濡袽合用銘朝來同慰喜相與記兹行
少湖見懷有詩用韻奉酬
江海蹉跎客風塵蹇拙人未辭簪紱累終擬菊松隣淺
薄承嘉會幽閒稱病身聊將慎出處敢謂異羣倫有美
詞林彦無瑕廊廟珍明時徵鳳鳥絶代見麒麟化雨覃
江介清風洒俗塵文山人仰岱學海士知津遠荷金聲
贈常懷玉樹親矢心期佩服此志敢教淪
蔡林屋考績北上别予以詩用韻答二首
傾蓋名聞舊談文媿老成才高推鼎甲心莽得夷庚意
趣卑流俗門牆列俊英草玄甘爾寂好德見吾衡考績
官評著還山逸興生野猿迎主熟湖月印心明話别增
離索貽詩荷悃誠迂疎慙造次珍重此時情
學道曾論志蹉跎竟寡成浮雲觀世變逝水嘆年庚不
擬栽朝菌還期採夕英迂忠懷衮補繆拙濫文衡麗澤
高賢與分襟别恨生君方敦雅道世復際文明欵接多
慵廢酬知但朴誠緇衣吾敢負猶為跂高情
登毗盧閣
峻閣壓巑岏閒来一倚欄飛甍懸裊裊曲磴鬱盤盤海
嶽同標勝羲娥互轉丸望窮孤鳥沒神爽朔風寒似絶
千尋上(上聲)真將萬里看波濤涌空翠緯象宿簷端披豁
塵寰隔攀緣佛界寬慈雲翔寶地王氣滿長安净理因
超悟玄心契妙觀諸天疑出現一氣俯瀰漫自得冥濛
趣都忘陟降難依稀見吴會鄉思欲飛翰
讀石江中丞因成堂記賦二十四韻
海宇開熙運旬宣屬老臣賦才元傑出為政必殊倫巳
見訏謨密兼承大製新圖回方懇懇敷繹故諄諄宏議
宗謨訓高詞軼漢秦豈惟書力役實以寓經綸軻籍稱
平政羲經紀勞民務三知體要畫一示規循總總言都
異肫肫意獨真持衡應比石察隠動如神疏滌源無滯
調停理故因欲將甦槁朽咸與沐陽春且識心多瘁毋
云力易陳乾坤方鞅掌時事重艱辛杼軸民財困東南
國賦頻儲胥資妙筭懷保藉深仁周悉憂民念勤渠報
主身會看功日峻終擬道全伸天為生賢佐時方仰大
鈞願言依衮扆跂足上星辰久矣欽明德囏哉踵後塵
具瞻方赫赫雅度但恂恂末俗堪誰語迂衷竊自珍祗
將言作頌敢謂業相親
次雙岩司馬亭谿少宰夜酌聮句韻
官理無休暇良宵共此筵地當深巷阻候屬一陽前欵
語方諧洽披襟各粲然爐薰芝閣煖燈晃錦袍鮮霜月
縈窗細寒花照几妍未窺風雅窟試續孟韓篇倚玉才
難並眈吟興頗偏冥搜超象外角勝得竒聯壮擬戈揮
日狂思劍倚天文章悲世代聲價仰前賢翼亮須羣彦
甄陶屬大銓塵勞方鞅掌雅會合留連星宿蕭何履風
雲祖逖鞭彙征時正泰端揆任彌專白髮催予老青山
結舊緣病駒懷戀戀威鳳故翩翩浮世看皆幻虚名秪
用傳有懷慙竊禄無術觧延年興盡歸驂動詩成彩筆
懸何時擬重會把醆賦雲烟
和雙岩雪月賞菊之什
寒夜大雪霰冰山鬱嵯峨登堂欣有會對菊可無歌狎
恰三人共聮翩五字哦差池胥會少感慨繫時多韓孟
才非敵曹劉興不過高城聞擊柝深巷息鳴珂放浪予
誠罪撝謙公謂何疏絃餘古調勁質靡柔柯鵰鶚横霄
漢驊騮驀澗坡豈惟抒悃素直用發天和縱語言無擇
論心誼不頗焉能甘齪齪秪是守波波共擬心扶日難
教手障河襟期忝同趣才力竟殊科病骨思丹換衰顔
得酒酡莫教夸父日空憶魯陽戈魏老非嫵媚陶翁且
婆娑但令樽有醑莫計雀堪羅要使常披豁而誰事唯
阿相期崇令德永誦白圭磨
借韻述懷
垂老寡懽趣孤懷尚嵯峨朝吟梁甫操暮聽濯纓歌意
豁掀髯笑詩成把酒哦關心時事切入夢故山多德業
蹉跎廢光隂逓續過朋簮嗟異處朝署喜聮珂未死終
難已無聞可奈何但令車有輔寧患斧無柯幸際明良
會叨登鸞鳳坡媿將聲土缶濫擬厠雲和密勿欽韓范
邊陲仗牧頗願言勤策勵寧敢惜奔波愁疊千重嶂腸
縈九曲河此生浮泡幻塵迹轉蓬科秪益頭顱雪無由
笑臉酡感恩思隕涕報國欲横戈宇宙分多事才賢盛
那娑(猶言如許也)好將忠作報不負禮為羅擬玉期無缺為
鋼欲靡阿詎應甘汩沒槁壤共沉磨
擬萬夀無疆詞次韻
五位嚴宸地千官魏闕前秋高澄霽色空半起爐烟於
穆瞻龍衮鈞韶恊鳳絃百蠻熙禹甸八極仰堯天義肅
乾坤正仁覃品物妍愚臣勤頌禱聖夀萬斯年
夏日水殿納凉應制次韻
爽氣浮蓂莢薰風泛芰荷晴開天滉漾石甃碧嵯峨翠
仗千官從芳朝萬乘過瑶宫聊駐輦水殿忝聮珂帝道
惟清淨皇襟順太和寧須周室箑欣戴舜絃歌華栱生
靈籟飛烟隠女蘿恍疑雲出竇不見襪凌波自慶三辰
豫才慙五字哦空傳晉河朔似奉召卷阿願得清隂普
從知惠澤多對時垂拱治萬載保山河
擬從幸玉霄公主山庄詩次王摩詰韻
迤邐春明遠風光入望賒從聞仙子宅自出帝王家臨
幸勞天步鮮醲暢物華廻環浮碧落傑構接飛霞漫說
銀河泛虚聞博望槎樓翔秦女鳳地産葛仙砂北闕崇
瞻近南山落照斜不因時省俗亦或訪桑麻主貴應誰
擬宸遊數未涯何須千里駿自有七香車
擬奉和幸三會寺應制次宋之問韻
勝日宸遊處因過禮覺仙瑶壇騰法雨寶地肅香泉鶴
舞如迎駕猿來慣聽禪縱觀欣湧塔普度肅諸天化國
羣生仰鑾輿萬象懸言旋宫月上正照紫城圓
送司成龔雲崗赴南都
宫諭龔子擢南司成例有贈言偶觀介翁集
有為龔子夀太夫人詩借韻一首
甲第聲名重朝廷寵渥頻人文開泰運宇宙際昌辰帶
綰金魚麗袍裁錦雀新即看風軌地原是廟廊珍多士
沾時雨賢僚契德隣鹽梅須鼎輔風采切朝紳雅志希
前哲休光絶後塵陶鎔資大冶禮樂範斯人共仰師模
盛隨看帝命申高崗鳴彩鳳瀚海躍神鱗將母瞻黃道
承懽侍錦茵北堂娱永日南國慶長春惜别情何極論
交意獨嚬佇聞徵召下翹首大江濱
送許少華中丞十六韻
漢室推賢日周畿仗鉞辰謀謨禆廟略懷夾沛皇仁已
見流亡甚兼虞寇盗頻旬宣催命急拔擢拜恩新許子
真竒傑高才迥絶倫人稱今法從我識舊儒珍制閫心
同石飛章筆有神行空看驥足䟦浪偃鯨鱗天設關河
險時須保障臣百僚資彈壓四牧重咨詢造士絃歌動
臨戎鼓角振詩哦每横槊局對或留賓令與風霆迅恩
將雨露均端期蘇槁朽不獨静烟塵慷慨匡時志勤劬
報主身即看勛業地圖畫照麒麟
使郢出京九卿諸公餞别報國寺
玉節清冥下羣公祖帳同雲烟開霽色臺殿肅秋風即
奉嚴禋裏須知聖孝崇驪歌邀落日劍氣拂明虹倚席
懷高誼持觴激懦衷皇華慙莫稱何以詔顓蒙
石涇中丞携酒夜過
倒屣中丞至燒燈綺席開朔風疎檻竹寒月淨琴臺漢
水波濤偃山城鴻鴈哀我多懷土念公擅濟時才雲樹
頻年夢壺觴此日陪通家非一日二十五年來
飲童内方宫詹宅因留别
闕下從分袂湖南共此筵冰霜看晩節松竹倚晴天古
復文風暢名門世澤延不應龍久卧佇見鳳孤鶱密勿
經綸侍乾坤翊戴全雷陳多契誼王貢合聮翩屢拜高
文贈深承奬與偏才雖媿邾魯臭或比蘭荃雅會懽無
那王程興已遄相期無限意執手大江邊
和戴龍山丁祭十二韻
殷祭宵當午良辰日在丁生民匪吾道長夢竟誰醒陛
遣温綸重筵鋪黍稷馨肅雍昭禮樂於穆儼神靈宇宙
資元化刪脩正大經聾聞儆雷電&KR0008;昧識丹青木鐸疑
徇座絃歌或近屏馳神勞仰極想像媿中扄道與乾坤
並恩當肺腑銘登天悲伎倆志學惜年齡瀚海將探蠡
洪鐘擬舉莛禮成餘敬在翹首立宫庭
少傅夏桂翁六十夀詩
聖世開熙運昌朝得大賢河圖呈瑞旦崧嶽降神年日
月光華盛風雲慶會駢遭逢原有數軒豁固無前鳳矯
翔千仞鵰騫隘八埏對時方育物熙載廼旋乾登陟三
台峻調和二氣平弘樞資密勿大冶荷陶甄徵角招相
悅鹽梅用乃宣眷隆錫馬日任重負鼇肩游刃分羣骼
孤峯障百川令儀欽穆穆雅德見淵淵懇欵抒長策從
容握化權陽春功泯迹時雨澤無偏學術三才貫詞鋒
八面專經綸徵事業風雅寓詩篇翼翼匡文德雍雍和
舜絃人傳白雪句家有紫霞編榜揭蛟龍翥岩鑴星斗
懸全才元不噐盛美總能全望重心愈下功高志益虔
即今黃閣老原是玉堂仙火宿輝南極台光燭昴躔遐
方瞻氣象朝士樂周旋纔見三元始重占六甲圓環中
神獨至鏡裡髮常玄平格從天夀冲虚象帝先松喬行
可致鍾鼎故裒然静養探玄理冥心契道詮百祥來止
止一氣亘綿綿皇祚無窮紀貞休幸共延小詩追吉甫
奕世擬流傳
寄徐長谷三十八韻
徐子真英特之官山水鄉聊將經濟手暫屈簿書忙憶
昔鄉掄秀稱才爾擅場敷言稱賈董作賦陋班揚天櫪
看騕褭人間覩鳳凰霜蹄初展步雲翼滯高翔職為親
民喜情於好爵忘一方淹國士百里見星郎别我關山
去經年桃李芳傳聞多慰羡施設不尋常訪俗心應下
緣儒政乃臧疲農思德化昭代出循良造士絃歌動威
奸紀法張教遵周禮樂人誦漢文章日霽高原黍風清
沃野桑循行時露冕翁稚或褰裳拂劍春星落彈琴山
月凉槐庭閒引鶴芸閣静焚香吏治原非俗高情合得
償地從侈名勝家復迤封疆覽秀天門上探竒雪竇旁
(縣中二山名)詩成宜刻竹興到或飛觴報政行超最抒懷尚
激昂世途多感慨吾道屬行藏清廟須珪璧工師擇豫
章即看徵汲黯未必老馮唐問訊鱗鴻杳暌違歲月長
臨風遥灑翰佇立望蒼茫
荒壠小會吳石湖有詩次答
春晩多陰曀兹晨霽景開荒原完小構雅會稱深杯詠
述慙無范(范成大有詠夀藏詩)堂閎敢望裴君恩全賜賚先業勉
規恢愛客思投轄呼兒更洗罍莫教歡易擲應念老相
催纘述堪誰畀松楸重自哀膝前五孫侍身後幾人培
有地還移竹無心漫植槐烝嘗聊稱矣耕讀亦宜哉骸
骨終長託行歌歲幾迴百年天地裡感嘆若為裁
石湖用前韻紀興再次答
老境多愁思朝來懷抱開漫遊偕勝侣樂飲怕停杯散
性惟希白高蹤曷擬裴秪看時齪齪寧見量恢恢我自
匏為斝誰家玉作罍雅懷須盡日僕子莫教催杳杳終
天恨凄凄滿目哀貽謀那遠料積善乃深培美植惟梧
檟深隂勝棘槐懷賢何及矣撫世亦悠哉瓶罄思回棹
詩哦不計迴諸公盡才彦拙句懶刪裁
謝張明崖大中丞招飲
大府崇文會清秋啟盛筵幸當離亂後樂覩治平年巴
蜀雄藩服峨眉産俊賢九重專簡命列郡仰旬宣討伐
乾坤正綏懷雨露偏山川回氣色瀚海息風烟井邑原
無恙耄齯獲保全農家秋晩刈僧寺日高眠舒慘先王
治張弛事理然衣冠欣盛集雲物麗高天疎竹臨軒翠幽
花對客妍思迴搶攘際興洽笑談前磊落行籌筭含容
富簡編詞壇曾力騖藝苑更精研盛德敷遺遠仁人繼
述先平生想風采此日共周旋勛業今如許台鉉望已
專詎惟詩詠頌佇看鼎彛鐫念往吁嗟久懷朋涕泗漣
孝思情罔極推愛意良虔食報猶徐也昭施必大焉老
夫如健在奕世看騰騫
再疊前韻答明崖見和
夙有詩魔癖今叨文會筵無聞慙往歲垂老憫流年憂
世懸微悃匡時合讓賢媕婀誰則是意氣竟何宣自分
疎慵廢其如質性偏玄機難測識世故浩雲烟都憲經
綸密明時翊戴全憐予多老病下榻稱高眠消長推天
道懽娱順自然寸心徵白日拙守託蒼天喬木需時用
丹葵向日妍撝謙形迹外放浪酒樽前愛士勤三接劬
書覽百編保釐心獨至丹墨手親研高步兹為盛衰庸
愧率先風流雅傳播事業劃迴旋繋遯吾何敢含章子
自專謳歌今日事鍾鼎後人鐫野老歌黃鵠詩人詠碧
漣雅情真挹損鄙志亦勤虔啟助良多矣才情實歉焉
無能攀逸翮翹首仰高騫
城居贈任海村
我厭城中寓出門即囂塵雅情難適散矮屋莫舒伸昔
自罹憂日時當避難晨雖求淳厚里竟寡素心人擇處
違前訓安居欲近仁德惟慙淺薄化未浹比隣伏臘尠
酬與深藏但襲珍紛華非夙好屠賈豈吾倫酒熟無朱
共詩成乏阮論摧頽惟老子風月伴閒身吾子差強意
冲襟雅任真面交難許故知契不嫌新江館深秋色金
風吹白蘋相望路無幾顧我莫嫌頻
閒居寫懷
七十稀從古吾生隘五年不緣脩攝致頗藉藥功全感
激君恩重優游老景延風塵過夢裡意興託樽前穹壤
蘧廬似義娥轉轂然行藏今皓首心事只青天愛竹多
留笋澆花曲引泉幽齋無俗事時詠遠遊篇
憶舊居二十韻
我憶舊居好依城亦半村敦龐通鄙落汗漫接平原潮
汐交流滙濠梁拱翊尊途迂尠冠蓋地静遠塵喧膴膴
菑畬合深深花竹繁樓高延皓月窗豁近朝暾背水開
精舍誅茅搆小軒山僧時造席野老日過門散適東西
陌將迎三兩孫携笻登隴首把釣坐槐根興倦時支枕
朋來共倒樽潛魚觀泳躍好鳥看飛騫雅意娱松菊閒
情戀鶴猿(叶)差同元亮宅敢謂辟疆園自昔懸車也怡
情賴此焉優游延日月倏忽幾寒暄秪擬詒謀遠寧知
遘數屯變生非意料禍烈半燒燔先世經營志今皇賜
惠恩自慙都上負那得免煩冤玄理無來復天心有默
存興衰誰與問俯仰信乾坤
文簡集卷十八
