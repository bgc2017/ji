文簡集卷三
明孫承恩撰
頌
聖夀齊天頌
具官某謹奏為恭頌聖夀事嘉靖三十一年八月初十
日恭遇皇上萬夀聖節臣愚忝受恩私不勝忻忭區區
祝願無能效誠謹撰聖夀齊天頌一篇辭雖拙劣意實
勤懇謹用繕寫隨本進上伏乞恕臣僣瀆俯賜覽觀臣
惟天以積氣運行於上是為萬物之祖覆燾羣動生養
始終盖有道焉故曰為物不貳天之道也雖玄穆不言
而所以主宰於冥冥者若有治焉故曰天無私覆又曰
福善禍淫天之治也若夫運亭毒歴古今不倚不測不
震不陂又有夀焉故曰悠久無疆天之夀也人君者實
天之所厚而盡付以民物之責故曰大君天之宗子中
天下而立統御萬方臣妾億兆所以代天之為者則有
君之道也有君之治焉故曰格于皇天格天者君之治
也法天以為德配天以為治則有君之夀焉故曰萬年
天子萬年者君之夀也上古聖神羲軒堯舜湯文遐哉
邈矣降是而下寥寥焉洪惟我皇上以大聖之德居大
君之位三十一年于兹純誠體道仁昭義立德博化廣
緝熙敬止精一無雜法天之道至矣四海九州均躋治
平垂髫之童戴白之叟莫不歡忻怡愉鼓舞生養於春
臺玉燭之下配天之治何以加焉道本法天治足配天
是誠紹羲軒嫓堯舜邁湯文於不言矣則齊天之夀非
我皇上孰克當之臣聞之傳曰自堯舜三代以來莫不
稱天以舉事至尊至大而極夀誠莫天若君即天也臣
事君猶事天也則所以祝君之夀不徵之天曷以哉臣
不佞竊擬詩人頌禱之體作萬夀齊天頌一篇繕寫上
進臣干冒宸嚴無任戰懼恐慄之至頌曰於穆乾元磅
礴渾淪輕清上浮覆幬無垠廓落穹窿高明悠久懸象
順成主宰萬有二氣闔闢四時錯行列宿繁張兩曜代
明潤以雨露肅以雪霜鼓以風雷福以禎祥惟貞惟健
不二不息普之無心運之無迹抑高舉下損餘補虧孰
究孰測孰綱孰維遡之無始引之靡窮浩浩蒼蒼莽焉
圜穹居高無為監下有赫大君宗子實畀有德於惟我
皇天挺神聖配天在下正位凝命執符御鼎立極建中
心包元理身代化工神炳萬幾智周八表與時偕行憲
天弘道號令雷動政教風行經綸制作炳煥日星恩澤
春煦刑威秋肅莫非至教以培以篤禮秩天常樂宣太
和以陶以淑以漸以摩七政式齊九功丕叙玉燭常調
金輪永御大化浹洽洪恩龐洋德冒四極仁育八荒逍
遥翕聚太一黃庭冥思玄化虚養谷神丹丘乘鳳玄圃
御麟人瞻景福天錫長春大道難名至德無極玄象希
夷雷聲淵默茫茫堪輿蕩蕩明德始兮何肇終兮疇測
維兹秋仲聖誕再逢元樞繞電華渚流虹蓐收洒塵少
皥應節金風薦凉玉宇澄澈萬邦玉帛重譯梯航虞庭
結佩漢殿捧觴垂拱穆穆舞蹈蹌蹌日月光華天地開
張小臣庸鄙翰墨濫司頌禱不文曷罄微私稽首龍庭
祝我皇夀與天齊年萬夀萬夀
萬夀中天頌
臣惟帝王居天之位曰五位享天之福曰五福位以五
言言至尊也福以五言言至備也而數之有五則如天
度之方中而所居所享者正無疆也洪範五皇極曰皇
建其有極斂時五福夫皇極以五居中而其獲福亦必
以五焉數以五為中則自五而十而百而千而萬固皆
由此以馴至乎其極是以聖人貴之也在昔唐堯中天
而生自十六即帝位而享有聖人之夀與古之羲軒不
殊至於大德得夀莫如舜周王夀考莫如文然舜則三
十登庸三十居攝而文王受命惟中身二聖人者雖亦
中天而興而其所以享天之福殆未為全際其盛言中
數者必其受天之眷既久而中於天者正隆也然則自
古迄今應運而獨盛得數而無疆者是孰有加於我皇
上哉皇上年甫十五而纂承大寶今兹紀元歴三十有
五年而聖夀適届乎五十之會五而復五生生不窮正
猶乾象中天於穆而不已也乘其數而積之極其象而
擬之聖夀萬年端可測識而臣子祝頌之願則何有窮
已也臣荷蒙聖恩賜歸田里此生餘年實沐生成顧犬
馬齒邁無庸竭力惟瞻禮天樞虔祝玄筭此則少可自
效毫髮兹遇聖誕五旬福祉天高萬夀伊始欣躍感激
不勝惓惓輒不揣僣冒謹撰萬夀中天頌一篇繕寫上
進臣無任隕越惶懼之至頌曰昊天穹窿積有常度一
氣渾淪有五參互十百千萬五則為中相得而合恒久
不窮巍巍大君繼天立極中正以觀乃見天則位曰天
位九五飛龍福曰天福備五攸同五位五福數居中正
高比天樞方升莫並在範皇極配居五尊斂福以五實
惟其倫中天而興惟堯為大邃古羲皇享國俱邁舜文
遐祉在後則然律以中數若靳於前欽惟我皇超越今
古德配上玄多歴年所英年御宇三五貞明乘五而七
久道化成華渚流虹天開黃道五袠當陽南極高耀五
氣叶慶五緯發祥玄皇降鑒申錫無疆無為而為無逸
乃逸恭已南面日中未昃積小高大五五相生如岡如
陵以莫不增極數知來五五不息如淵如泉流行時出
稽首聖皇夀考維祺由五逮百建極承釐稽首聖皇應
運獨盛由五至千執中有慶稽首聖皇得數有常由五
臻萬居尊彌光臣荷皇仁眷及垂老刻骨難酬敬祝夀
考瞻禮霄漢遥叩九重此身畎畝敢忘敬恭竊比康衢
庸致頌祝聖德日新聖躬萬福聖躬萬福聖夀萬年純
亦不已歲歲中天
慈孝獻皇后山陵禮成頌
具官臣某謹奏為述大典揚大孝以光聖德事臣惟孟
軻氏曰養生者不足以當大事惟送死可以當大事恭
惟皇上頃以慈孝獻皇后山陵勞心焦思不遑寧處慎
重周悉爰咨廷論言人人殊未當聖心盖皇考睿宗顯
陵既在漢南皇妣義無遠隔此實人子真切至情而况
皇上以聖人行大孝盖尤有超出尋常萬萬者且地道
貴静顯陵既越歴年歲休徵協氣隆盛完固無容他議
肆我皇上御六飛躬詣展謁閱視宅兆天啓聖衷一見
而决孝誠感格神明默佑慈宫南祔大禮告成聖心以
寧天下臣民莫不欣慰是非偶然也臣惟人君之事親
生以天下養歿以天下葬此天子之孝帝王所同而皇
上今日之舉盛大彰烈尤曠古未聞者誠不可無以昭
示萬世臣以庸劣濫與詞垣邇蒙皇上擢置宫僚愧無
毫髮裨補顧惟以文字贊述聖德乃臣之職差可自效
謹撰慈孝獻皇后山陵禮成頌一通繕寫進上猶惜臣
前弗在從行之列目擊儀文制度之盛掛一漏萬又學
陋才薄述義膚淺摛辭鄙庸不能極揄揚之美臣大懼
獲戾仰惟皇上矜而宥之臣無任(云云)頌曰皇帝臨御
德冒九有百禄穰穰荷天之佑乃歲戊戌季冬之辰皇
妣獻后厭世上賓帝在諒隂(音闇)哀慕誠切圖襄大事若
抱冰檗帝念襄事重大維艱親體攸附朕敢弗勉(叶平聲)
帝睠衡襄皇考是宅朕忍皇妣阻越南北爰咨爰度羣
言盈廷百慮一訛莫之靈承乃歴西山亦暨太峪不二
曷疑不疑何卜翼翼顯陵既妥既寧奉遷來合孰主孰
憑帝曰嗟哉朕其南狩躬履相度庶幾無謬帝乘六龍
乃時巡行元僚卿士六師烝烝黜幽陟明省俗考制天
運日臨鸞輿戾止峩峩純山蜿蜒盤礴鍾神毓秀先皇
攸託天與其崇地與其厚雄峙屹立萬靈是守皇上展
謁顧瞻而咨吾親妥靈亶莫是宜並厝同藏乾坤合配
造化締搆萬世之遺(叶去聲)淵衷既定神天順之乃迴六
龍言歸京圻乃禴乃告祖于獻禰諏吉卜良爰以從事
帝咨於朝二三重臣汝侍慈宫實代朕身帝咨於朝遴
選百辟汝相兹行各供爾職帝用齋祓秉執精虔錫祐
冥冥默祈穹玄乃申戒諭汝臣汝鄰惟朕哀悰汝體朕
心師拜稽首祗受休命小大駿奔罔敢弗敬乃奉慈宫
乃駕龍舸千夫挽維百夫將舵元戎桓桓翊衞後先虎
盾龍旂照耀川原肅肅侍從察舉弗式明明奉常典祀
孔飭千艘霧擁萬楫雲隨殷天動地填谷塞涯遠邇守
臣奔走争疾瞻望拜稽迓迎絡繹郊陳原設牲醴苾芬
感嘆追慕皇妣聖仁泛濟逾淮涉江徂漢駕濤凌瀾度
越渺漫赫赫皇皇巍巍堂堂川岳效靈神祗致祥陽侯
先驅馮夷後翊風伯助利雨師降澤龍舟閒閒五兩翩
翩安行中流其安如山慈宫至止天開日熙雲烟動色
江山發姿湯沐舊都聖慈降陟耄倪嘆嗟舉手加額乃
籲先皇乃窆玄宫雲堂月竁並位雙龍嚴寢既扄靈氣
愈固亘地終天永奠萬古若益而完若增而竒複嶺参
差重岡環迴蒼龍矯矯白虎圄圄朱雀茇茇玄武嶷嶷
(叶上聲)雲楣繡栭金楹玉磶大庭黃殿峥嶸赫奕靈草瑞
木森羅周遮鸞鳳翔翥蛟龍盤拏重城山峙萬雉雲列
包絡林巒掩映日月玄化沕穆王氣鬱葱聖子神孫祚
流無窮大禮告成報命維亟帝孝哀思乃慰乃懌普天
並休率土同春一人有慶賴及兆民皇帝大孝慎終是
圖允信允誠百王範模皇帝大智玄理昭晰衆言紛厖
靡得而惑皇帝大斷神謀潛施機發矢决鬼神莫違皇
帝大聖神明合德謀無弗成動罔弗獲盛儀曠典古無
前聞惟皇創之畢義盡倫功成道竟上恬下熙凝神穆
清澹然玄虚無為為為無事事事迎釐三神錫福庶類
卜征考祥元吉允臧超周邁殷並虞配唐萬夀萬齡永
立民則微臣作歌以播無極
擬嘉靖聖德頌二篇
掌詹事府事吏部左侍郎兼翰林院學士臣孫承恩謹
奏為恭頌聖德事臣伏覩邇者皇上渙發德音諭鎮撫
司恁衙門原監犯人楊爵周怡都放了又昨該禮工二
部傳奉聖諭朕思京城九門地大人衆有貧窮死喪而
不能葬者有四方客死而不能歸者暴露屍體朕甚憫
焉着五城御史督令地方查有此等即以義地瘞之臣
竊惟楊爵周怡俱前以言事得罪皇上弗即深咎但行
監繋乃者宸衷天啓不究其譴責特與釋放中外臣民
莫不鼓舞懽忭仰皇上天含地容之量真度越前古又
惟皇上加意黎元思周慮悉前念民間疹疾節次發出
御藥遣臣某等施散兹復念不幸死亡者窮民無主殯
埋特有此舉皇上愛民於養生送死備矣赦過宥罪聖
主之宏恩憫艱恤窮王政之大務皇上於兹二者舉行
不出旬餘仁之至義之盡大聖人之德化真與天地同
流臣不佞備員詞林以文字為職忻逢盛事念不可無
一言以贊述洪烈謹依唐韓愈宋石介所撰元和慶歷
聖德頌臣今撰嘉靖聖德頌各一篇篇各三百六十字
雖才識短淺不足上擬古人而區區螻蟻之誠聊藉以
自效輒敢繕寫隨本進上臣干冒天威無任惶悚隕越
戰懼之至為此具本親賫謹具奏聞
其一
於穆聖皇統天御極陽煦隂肅坤闔乾闢乃廿四載秋
仲日吉皇心有感渙號大發惟帝若曰朕荷洪業惟爾
臣工予輔予弼君臣義合禮恭臣職古稱諷諫曉人宜
識往有二臣陳疏過直朕心頗迕薄嘗示罰朕兹念之
諒彼誠怛狂悖雖有忠愛是泄矧彼懲創悔悟必切蠲
除辜愆俾出縲紲朕於臨下賢否能别朕於好惡順帝
之則賞善則浮紀過不越咨爾臣庶咸聽予說罄竭臣
恭毋自造孽體朕至懷亦㒺震懾惟帝一言星日昭揭
天地鬼神咸布在列德音洋洋警動六合臣庶稽首仰
帝明哲惟帝一心淵穆莫測如天之運如神之默皇赫
斯怒莫或敢遏如雷斯迅如電斯掣皇心悦豫怒不留
匿如冰斯泮如霧斯釋稽首聖皇天地合德並育兼容
無終惡嫉稽首聖皇並明日月無遠弗燭無幽弗徹稽
首聖皇神武不殺操執乾綱無敢玩䙝洪恩汪濊帝澤
充洽君子奮庸姦宄遏絶耄倪歌呼途巷歡愜遐荒傳
播㒺不畢達大猷允升無有間隔鴻圖永固無有杌隉
超周邁商堯禹合轍彼宋彼唐孰是方絜千萬年歲光
耀史札
其二
於維上天萬物父母大君宗子天所畀付天能生物不
能遂物左右斯民大君之責生欲有養終欲有歸不有
王者孰主孰依維昔文王澤及枯骨掩骼埋胔王政之
一世衰俗降治不法古虚文雖存實政莫覩流離委頓
掩覆莫施下食螻蟻上食鳶鴟吾皇聖神心含大造惠
鮮煢鰥綏輯饑殍念厥没者暴尸棄骸孰憫孰惻顛没
草萊隂雨霜月冤語吟嘯朕主神天寧不汝悼天地雖
大或缺其仁吾皇一念旋乾轉坤乃召司徒汝其度地
悉俾瘞埋汝勿怠事乃召宗伯汝其詢咨撿括以行俾
無或遺相彼王郊其土埴埴墓人塚夫乃經乃畫千夫
如雲萬鍤如雨勞相踴躍畚築具舉屋如堂如斧如坊
如崇崇連連鬱其岡如于殤于厲于士于旅是憑是藉
是宅是處焄蒿悽愴若或有知枯壤銜恩冥途結悲周
文則仁據所目見善推其為皇澤丕遍皇澤丕遍逮于
重泉矧也吾人覆冒曷言至和薰蒸玄化坱圠動植蒙
休民不天折宇宙清肅㒺有害灾怪妖藏滅諸福畢來
補天不能助地不及百神效靈左右拱翊稽首聖皇夀
萬千億
瑞雪頌
嘉靖辛丑歲月正元旦大雪浹日惟我皇上御宇以來
治化旁洽和氣上蒸乾坤清寧風雨調順昨歲季冬偶
爾愆陽雪未降澤皇上憂思勤民避殿不御親行露禱
者彌旬精誠上通天眷屢回雪意頻作鬱且未施皇上
惓惓憂形宸諭懇禱益虔以冀終惠至是雪果大降臣
謹按傳曰雪者五糓之精元旦一歲之始元日而雪雪
以元日是其為豐年之兆太平之徵不偶然也夫景雲
甘露瑞矣而未切於民芝草醴泉瑞矣而未切於用皆
有歌咏以彰盛美矧今歲朝瑞雪應禱錫福黎元其為
休嘉尤大且重臣備員禮官法宜紀述贊揚聖化謹拜
稽首作瑞雪頌一通以獻丹扆頌曰明明天子秉符握
乾存心天下加意黎元皇皇上天神化㒺測精祲維時
錫祐以德昨歲暮冬時雪少慳豐隆藴澤歲事曷占於
惟聖皇若恫在躬憂勤夙夜重軫田功避殿齋居存仁
淵默歴旬匝月虔禱靡斁乃命宗伯乃勅太常欽若玄
典式布儀章精誠孚契天人流通耿耿聖心對越昊穹
孰云幽遐感應則邇同雲屢合若有所俟越歲元日乃
發祥禎滕六用事瑞雪大零雪之初零綏綏若緒瑶為
之臺玉為之陛雪之再零沉沉無聲千山被縞四野鋪
瓊近而睨之龍伸鳳抑遠而望之六合一色瀌瀌皚皚
繽繽紛紛晶瑩皎徹眩目爽神一歲之始三元之首不
此日先不此日後疵癘潛伏灾眚祓蠲螟蝗入地亶也
有年宸衷以寧憂勞用釋匪一人之私為我民懌士懽
於朝農忻於里咸荷帝仁名言曷以詩紀雲漢書稱桑
林自古為烈矧我于今於穆上帝居高聽下朗焉九清
神功不假天子明德上帝降康不言響應丕顯允臧聖
德日崇天眷彌固立我民極永膺純嘏
禾麥重祥頌
我皇上御極之二十有二載為嘉靖癸卯先是壬寅歲
我皇上以旱熯軫慮爰稽古制創雩壇崇事極勤誠焉
自是玉燭調均雨暘時若乃今年秋山東泰安州守臣
以嘉禾瑞麥進既而西苑督理農事侍臣及大司農亦
獻瑞糓内外若出一揆其植皆一本二三穗至四五穗
者纍然若綴瓊珠精華巧妙迥異凡穎我皇上念事關
民生非他瑞比乃擇吉槱燎以奏上玄明禋以告清廟
盖所以答神庥昭景貺甚盛典也臣謹按傳記有云王
者德冒下土則神禾嘉糓生夫東嶽生物之府御園得
氣之先又泰安者大治吉昌之名也禾麥之生適於其
地靈異之至豈不昭然可知稽之往牒若周禾之異畆
漢麥之兩岐是皆各有其一惟我聖祖高皇削平前元
之亂神功聖德克當天心於時則有禾麥並見乃於今
日而再覩焉仰見我皇上盛德洪仁盤天極地所以召
此竒瑞與皇祖之世先後同光皆本我皇上一念敬天
勤民動格帝衷故雩祀膚功天休滋至覩兹洪眷允兆
康平足以驗聖祖神孫萬萬年宗社無疆之庥也臣本
庸陋備員禮官輒不自量謹撰蕪頌一篇上塵睿覽雖
天地之高厚難於名言而我明一代之庥祥聊以紀其
盛云頌曰惟天佑氏惟辟奉天奉天克配宰握化權於
維聖皇臨御九土道契重玄德超邃古睿思攸繋歲事
維勤昔也旱熯軫瘁我民雩壇崇崇祀以時舉驅役風
雷調爕暘雨雨暘時若風雷攸從百靈受約並奏膚功
天維降康地維獻祥靈貺駢集以佐我皇睠彼東藩泰
山之麓造化發生元精滲漉亦有内苑密邇帝居鍾和
毓粹神靈所儲有麥斯竒有禾斯異被隴連塍揚翹吐
穗芃芃穰穰薿薿煌煌或三或五聯穎合房龍鳳肖形
雲霞被色連蜷繽紛莫可殫述司農自内守臣自東呈
祥獻瑞不約而同迪若古先曰周曰漢一也僅聞並也
則罕維我聖祖闢乾闡坤易亂以治乃致斯珍祖孫同
聖先後式符視周有麥視漢有禾天子曰都荷天之錫
曷報曷稱明禋孔飭天子曰都列聖之庥曷報曷稱祀
事聿修慶雲甘露豈無佳禎凡兹為瑞亦兆治平惟麥
與禾亶切民生朕寶在兹非可他擬稼穡維艱民食攸
倚天心仁愛歲事以登民無阻饑朕則用寧於維聖皇
仁民若子允懷保之無有窮已於維聖皇仁同於天蠕
蝡肖翹並育穹玄物阜民豐時和歲稔犴狴空虚邊疆
宴寢稽首我皇民生保息茫茫堪輿同登夀域王政大
成王化大行臣作頌詩垂億萬齡
文簡集卷三
