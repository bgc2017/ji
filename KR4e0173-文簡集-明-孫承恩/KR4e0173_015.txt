文簡集卷十五
明孫承恩撰
五言律詩
為何養高題扇景二首
傲睨江天闊依依島嶼明風林聞落葉烟渚看雲生黃
綺終堪隠巢由不慕名為君占易畫履二得幽貞
又
約處惟求志逢人懶折腰空山足盤礴幽境謝喧囂野
色連蒼莽詩情遡泬寥掀髯誰與和凉吹自瀟瀟
搖落
搖落孤村晩江山一弊廬頗憐賤子病重枉故人車釀
熟尊多酒溪深饌有魚百年寸心事相對一嗟吁
何處難忘酒二首
何處難忘酒茫茫宇宙間浮生無百歲壯志有千年窮
達非由我賢愚不係天此時無一盞心事向誰宣
又
何處難忘酒傷時變故多有心羞末俗無力障頽波
漠漠從誰問悠悠竟若何此時無一盞彈鋏不成歌
南齋十詠
南齋周先生以十物求題示不忘也原其意
作詩以表之
書籍吾家物經時脉絡穿香芸虚舊篋科斗半陳編貽
後真良産資身豈舊筌猶思疇昔遇日日共周旋
右蠧簡
貧賤舊時情年來怨不平床頭違夙契墻角締新盟苦
窳非前見凄凉減夜明猶思疇昔遇相對坐深更
右廢檠
綠綺遺來久凋零漸不任尾焦存古製絃斷惜知音難
厠虞廷樂空含太古心猶思疇昔遇彈處月當襟
右舊琴
寶劍出吳鈎精光紫電流芳塵凝古匣銳鍔掩清秋尚
作蛟龍吼還令魍魎愁猶思疇昔遇懸佩上皇州
右塵劍
墨妙傳來敝書齋老歲華奔泉空渴驥入草失驚蛇零
落行春蚓糢糊點暮鴉猶思疇昔遇摹搨愧薑芽
右敝帖
我愛丹青妙傳來歲月徂天機還慘淡繪色漸糢糊烟
水渾明滅雲山空有無猶思疇昔遇曾費百金沽
右殘畫
素質明雲浪分來自剡溪卷舒曾未試篋笥已多時覆
瓿吾寧忍摛文子亦宜猶思疇昔遇心事重相期
右故紙
價擅烏金重研來滿硯香鴻文曾潤色豹槖費珍藏已
見規模缺應嗟歲月長猶思疇昔遇揮染走龍光
右餘墨
名著中書省曾誇戰捷還遺功尤未泯末路已驚難鋒
力慚新銳衰頽類老殘猶思疇昔遇横掃涌濤瀾
右頽筆
我有端溪石人言紫玉堅文章經點染歲月老磨研凹
底雲根漏刳中雨脚聯猶思疇昔遇日日試松烟
右穿硯
過東禪寺友人書齋小酌二首
何處藏修地禪房雲水東院深無犬吠門僻有苔封萬
里看鵰鶚三冬困蟄龍不須悲世事且領一尊同
又
交情憐久别今日此尋君話舊消清坐開樽對白雲乾
坤空落落世事總紛紛不盡留連意歸途已暮曛
貞軒詩
先民有遺訓末俗見斯人自是甘肥遁誰能混世塵行
藏吾道在宇宙一身貧高誼真堪託吾將與結隣
雪望
密密復皚皚玄陰鬱不開雨凝飄漸積風急去仍回欲
把羲娥弔還將混沌猜誰歟蓑笠者沽酒過橋來
對雪
朔雪千林盛連天舞素霙依依巧作態脉脉故無聲只
可如袁卧難為訪戴行小山渾不俗玉立更崢嶸
寄題儲苧西山亭和汪東麓韻三首
窈窕深穿壑嶔岑小築丘川光涵鏡静石氣雜雲流花
鳥娛幽興蒲荷足晩收更聞貽後遠千卷貯層樓
又
古樹藏迂徑平臺對石橋兩堤莽廻合一水故迢遥鮭
菜君家足林泉我興饒何當乘暇去吟賞判連朝
又
吾聞蓮塘曲儲子搆名山石作三峰峙溪流九折灣塵
中有兜率海上見商顔羡爾萃竒勝誰言造物慳
都下卧病
卧病洛陽城不知時序更屢空諳客味數問荷交情壯
志因愁減衰顔覽鏡驚前程那可計休咎任浮生
送劉公勛乞終養歸
筮仕便辭歸寧親願不違私情烏鳥疏高興北山薇花
塢潘輿穏秋風萊綵輝嗟予望雲意為汝益翻飛
為戴道士題畫鶴
不逐腰纏客清溪歲月深(戴號清溪)朝從遊碧落夕返憩瑶
岑華表歸時語黃州去日心蒼茫明月夜兀立候松陰
遷寓五首
客裡多遷次今兹始定居亦知同逆旅聊復認吾廬隣
訪新移客兒齊未展書終宵眠不穏明月照窗虚
又
雅志憐幽寂吾廬亦自宜城臨風到急地逼月來遲病
起身猶歉門扄客屢題幽懷無所寄多種菊花枝
又
門倚重城地心瞻咫尺天最欣少塵事况喜近仁賢斗
室堪兒讀空庭足馬旋宦途媿貧薄那敢過求全
又
突兀見危城天然列障屏開軒藉深穏壓棟自虚名夕
照樓臺麗秋風鼓角清趨朝應自慣不用聽鷄鳴
又
是處誰非寓吾廬又再更天涯淹久病客思喜秋清歲
月看人老拘牽笑此生故園三&KR0873;上回首獨含情
邸中思家四首
寂寂書齋夜悠悠對短檠異鄉千里夢故國一家情歲
晩風偏勁天空月正明孤吟愁不寐戍鼓逓高城
又
白髮親齡暮青山客路長經年千里信一讀九迴腸最
喜猶強飯深期早促裝不知何歲月花底進霞觴
又
不見伯兄久荆花靜晩風平生敦手足此日任西東萬
里看鴻鵠三冬困蟄龍不知今夜燭誰與一尊同
又
靜夜長如歲羇愁冷似灰繆通京國籍虚負故園梅不
寐聞寒柝多情減壯懷無端寥落意一一上心來
題陶淵明畫
白日識歸心凉風吹葛巾世行元嘉歷身是義熙民望
裡停雲賦門前送酒人綠楊深匝戶别是一家春
雨
疎雨夜深聞朝來暝不分隨風看裊裊雜霧更紛紛徑
草添幽翠池波織細紋居閒無晤語袖手對爐薰
竹
蔭屋交虚翠當窗送夕凉清聲時到耳濃露濕沾裳老
榦排籬出新梢落粉香再歌淇澳什不擬晉人狂
與諸友避暑河亭小酌
勝事聞河朔吾亭亦自宜凍雲低結暝檻水淡生漪竹
韻清醒耳瓜漿冷沁脾况憐明月上歸興更遲遲
將曉
歷亂銀河落朦朧曙色微忽看入幽戶漸已透疎幃物
各知羣動吾思欲攬衣幽居雖少事頽惰自非宜
幽事
幽事時時有閒居頗自便聽鸎留徙倚教鶴助蹁躚掬
水苔磯坐尋芳竹徑穿却憐城市裡車騎正喧闐
和答喻揚菴郡公五首
宇宙寬如許卑棲但一枝何期野人屋欣得大賢詩高
鳥冥冥去飛花故故辭美人隔秋水無計鎮相隨
又
種竹期三徑栽花亦數枝溪山餘遠興天地入新詩塵
世久成厭清時難便辭終當返初服猿鶴共追隨
又
遺老吾何敢居閒得自怡力耕聊卒歲久病欲忘詩盛
美嗟誰及迂疎忝受知最憐公務劇扳屈媿無期
又
卜築真成戲幽棲任俗猜登臨屈冠蓋光彩動蒿莱自
媿盤飱薄能將懷抱開迂疎或不棄乘興肯重來
又
叩戶醒殘夢開門得好詩驪珠驚到眼宿疴忽如醫喜
溢高歌久才疎勉和遲小亭成勝事幽寂動春姿
夜雨
小雨看終日昏來灑更微新凉透疎簟餘潤濕書幃宿
鳥翻枝警流螢觸暗飛雲間淡星月時復見依稀
雨不止再詠
黯黯連旬雨陰雲只自浮竹窗巢翡翠粉壁上蝸牛野
徑人行少溪塘水漫流病夫為歲計兀坐正含愁
雨益甚再詠
淅瀝無時歇俄驚忽沛然疾奔横迥野密洒暗長川檻
水看將溢茅堂懼欲穿蒼茫渾不觧默默向穹玄
雨後邀友人
寂寞孫康宅幽懷若與論昨宵時雨過今日綠陰屯傍
檻先鋪簟臨流重洗尊即看能枉駕候子立柴門
雨中和答友人
風雨飄蕭至烟霏日夕深二儀莽廻合萬象盡陰森龍
蟄慙高隠鶴鳴懷好音何由得聯席重話百年心
雨止
稍稍風生樹疎疎雨散痕清溪明素練斜日爛頳盆粉
蝶過吟幔沙雞舞竹根幽尋何可已擬一過前村
和答詹東魯年兄
寄興有孤亭居貧亦自清野花當檻落山鳥近人鳴雅
意師樊子多才媿長卿此心無俗累永夜月同明
臘月過東庄命園丁插柳
寂寂東庄晩蕭蕭風正嚴柳陰常媿薄此月更應添未
擬成深徑還教覆短簷明年看蓊鬱雲幕映青帘
和張石盤侍御年兄過訪之作二首
倒屣迎騘馬焚香共草堂情因罇酒洽興逐野雲長子
特來乘暇吾翻得少忙不緣重交誼經月懶冠裳
又
曲徑通蔬圃清溪帶草堂野花隨意好鳴鶴向人長得
得閒中趣悠悠物外忙偶聞談出處為子欲褰裳
贈别石盤二首
道誼交情重江湖别意深清樽聊此話何日更同斟慷
慨悲時事蹉跎媿壯心向來憂國淚相對各沾襟
又
去去從此别重逢亦杳然乾坤雙眼闊歲月寸心懸失
學嗟予病憂時念子賢明朝何處望風雨隔江天
東里草堂二首為表兄賦
屋後桑麻長簷牙鳥鵲喧叢篁深夾徑喬木翠當軒自
適清真態都無俗累煩優游百年内此外更何言
又
吾生厭塵俗羡子得深棲座有鴻生至門無鳳字題綠
蒲抽水直朱果壓枝低此日從君飲真拚醉似泥
晨起
避俗常忻靜晨興亦不妨疎星映幽戸寒露落芳塘花
竹輝書幌琴尊靜草堂不緣有幽事自是惜流光
秋夜
露下聞蛩早城中擊柝頻驚風時攪樹明月似窺人壯
志看雄劍中年歉病身悲歌還出戶徙倚望星辰
雨後過友人别業
雨過郊原淨幽居愜老夫弄晴花欲語得意鳥頻呼風
柳千絲裊烟莎一望鋪欲過故人話須挈杖頭壺
克嗣姪畢姻示以詩二首
爾父違而早天遺後死悲友于情曷已對汝淚空垂鞠
育歸惟我承傳係有誰室家大人行須效大人為
又
造次嗟貧薄區區畢此心都將百年淚一徹九泉深儒
素由來舊家風豈獨今淫奢人易溺俛仰一沉吟
題便面二首
寂歷青山晩悠然似古春溪雲生白石茅屋斷紅塵嵐
重渾疑雨山深不遇人秪應橋下水照見白綸巾
又
脫屣浮雲遠幽居賦考槃秋衣裁薜荔長佩纈芝蘭白
日吟邊過青山天際看松風驚謖謖吹我&KR0704;雲冠
春日放舟
鼔楫春江上幽懷無奈何輕風泛蒲柳斜日蕩煙波歲
月雙吟屐乾坤一釣蓑濟川成底事吾意漸蹉跎
病起二首
一卧兼旬日居然怯病魔山中寡塵事静裏見天和隣
父抄方送門生載酒過朝來頗強健還我稱弦歌
又
久病朝來櫛徐行力尚慵幽花渾自媚野鶴故能從望
遠勞昏眥臨池歉瘦容焚香還静坐書卷任飄風
為楊士行題扇景二首(士行號晴川)
林木散清霽微風度水遲扁舟蕩落日紅色照吟髭逸
興孤雲遠閒情白鳥知美人渺何許幽賞共襟期
又
老樹頽崖石輕舠拂渚磯水花含晩淨沙鳥近人飛凉
吹還欹帽晴雲欲染衣何由添入我吟倚對斜暉
又題扇景
碧漢烟俱斂幽巖花欲然美人多逸興載酒過前川傲
睨天垂野嘯歌風滿船何當三&KR0873;上似爾亦飄然
七月廿七日借曹錦溪舟出郭小泛戲作呈舟
主一笑二首
畫舸隨潮發幽懷頗自宜鷺移參别渚蟬咽送高枝碧
水静風浪黃花驚歲時世途多感慨吾意欲何之
又
搖落楚江湄秋風獨棹時孤雲淡離思斜日照吟髭忽
想横江鶴因看入水鷀天隨有真趣吾欲共襟期
月夜露坐甚適
月出炎氛息空庭爽氣浮斗杓初北指河漢欲西流竹
卧横侵榻螢飛徑過樓坦然無俗累自覺興優游
督園丁溉菊
元亮歸來興黃花歲晩心數枝渾自秘九日漫將臨會
見風霜肅全資灌溉深東籬吐幽艷我欲對清吟
獨坐
旭日照簷楹高齋虚更明閉門幽意愜隠几篆煙清野
鳥每雙下林蟬時一鳴敢云抛世累暫爾學無生
次韻謝吳黃洲郡守過訪
瞻企時常&KR0704;追陪此日親偶同山簡興來賞習池春真
率惟蔬具迂疎愧野人醉餘猶自整隨意岸烏巾
借韻述懷二首
地僻塵喧少幽居誰與親琴樽消俠氣花柳媚長春感
事頻懷古逃名欲避人百年天地裡白日照烏巾
又
避世非吾事幽居迹頗同石田鋤夜月茅屋領春風文
債蹉跎有江天夢寐空懷人渺無極望入泬寥中
九月
天上繁霜降人間秋色深千林飛落葉萬戶動疎砧憔
悴潘郎鬢低回宋玉心吟詩欲排悶哀詠更難禁
菊
野菊叢叢艷清香細細寒孤根謝桃李幽致契芝蘭欲
共陶翁醉思遺屈子餐小齋明棐几移得一枝看
秋日泛舟
幽意渺無著溪邊掉小舟天晴鳴野鶴浪穏趁輕鷗不
俟鑑湖請聊同笠澤遊悠悠隨所適吾欲聽漁謳
秋晩村行
步屧江村晩西風小作秋深林喧鳥雀落日下羊牛機
杼千家共田禾一望收偶同野老話雞黍為遲留
悲秋
海上凉風動山中秋日深百年摧短景萬里接層陰凍
蕊依時放寒蟬戀樹吟平生搖落意卧病更難禁
觀刈稻
秋霽郊原淨平疇刈穫空千林留夕照隔塢聽高舂數
口勞生計三時念僕功流移多未復能得幾家同
和郭杏岡秋日漫興十二首
禁密隣天上清閒學瀼西風光不相負筆硯且幽棲徑
僻花通牖階深蘚護泥興來得佳句自向壁間題
又
雨後蛙喧吹風前鶴報衙觀書焚柏子臨帖泛松花客
至簷鳴鵲天晴散晩霞此中清寂甚底處着紛華
又
院靜如僧寺官閒類隠居凍雲低接樹露井暗通渠慮
淡入禪定心遊到古初自知迂拙甚底處曳吾裾
又
忽忽悲時事悠悠念此心道窮知己少性僻避人深樹
色陰連屋花香淡拂襟儘於疎懶便無補費光陰
又
虚館深秋色閒情坐日西幽花當檻落小鳥傍簷棲石
罽苔漫砌天書鶴篆泥雖無觀物妙興至亦堪題
又
閒官稀候吏玉署例槐衙樹隙鳥窺牖水邊魚唼花斷
虹低返照殘雨亂明霞自是神仙境幽幽遠世譁
又
未老先欣懶辭人慣索居愛花頻葺土引水亦穿渠乳
燕離巢後高梧落葉初時防候謁吏聊復整冠裾
又
信步獨行吟悠悠太古心鳥聲聽處慣山色望中深憩
石頻搔首臨風一振襟片雲應送雨小院落虛陰
又
喜看殘暑退短景日行西兀坐偏神爽冥心與道棲風
輕蛛葺網雨過蚓蟠泥詩拙慚人看唯應僻處題
又
庭空下饑雀吏散早休衙引鶴尋芳草教童掃落花有
書消白日無句詠青霞市遠人聲靜真堪斷俗譁
又
林宗好孫子如我好閒居得句頻貽我論交最憶渠異
聞多白帖妙句擬黃初薄劣真無似深慚共曳裾
又
慷慨千年事低回一寸心行吟白日晩悵望碧雲深曠
志思超世虚懷不滿襟濟時吾豈敢卷裡較陶陰
春日漫興用前韻十二首
徙倚當清晝花陰漸轉西小詩妨實學野性愜幽棲排
闥迎山色移床避燕泥無邊風物好隨意入新題
又
吏隠吾兼得高齋休早衙琴樽消意氣風日醉鶯花撫
石衣生潤臨書字剪霞極知成散誕聊復避喧譁
又
自任清真態難同木石居花濃陰照砌草細淺籠渠正
是蠶眠候相將麥熟初城南聞更好欲向滌塵裾
又
疎拙從吾性幽閒快賞心斷雲隨鳥沒清漏隔花深聊
適吟中趣誰題漢上襟小庭成久坐茂樹有餘陰
又
坐惜春將晩行吟日又西鳥皆忻競啄鶴只愛孤棲淡
蕩頻催煖廉纖不作泥詩成詫朋輩絶勝竹間題
又
近侍元非吏瀛洲豈是衙有鶯皆喚友無樹不飛花點
易研清露希真咀絳霞從來輕世務不獨厭紛譁
又
此日江南景吾思水竹居檻邊巢翡翠花底戲雝渠遊
客提壺處農家布榖初懷人邈難即誰與共襟裾
又
節物隨時變浮雲任此心花香捲幔入草色閉門深感
事空彈鋏懷賢每正襟留連未歸去斜日度輕陰
又
厭俗俗難避望山山更西獨憐玉署靜時有白雲棲對
此花成陣何妨醉似泥好吟吾亦癖重和隔年題
又
澹澹雲生暝陰陰日過衙小忩穿燕子高棟拂楊花調
瑟絃流水醪醇斝泛霞出門即塵市車騎正喧譁
又
喜有同心友時來慰索居清談成欵洽高誼正勤渠消
息占羲畫幽玄遡太初却憐寡昧者還此愧襟裾
又
對景忽無語何人識此心尋花穿屈曲洗硯汲清深小
鼎時添火晴窗漫解襟踏枝何處雀攪碎一庭陰
送余子華歸省
詔許寧親去爭看太史歸春深花霧重寒退柳風微越
嶺茶堪摘姚江鱖正肥因君動余興夜夜夢班衣
文簡集卷十五
