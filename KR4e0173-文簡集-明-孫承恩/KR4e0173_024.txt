文簡集卷二十四
明孫承恩撰
七言律詩
恭和聖製朝泛金海詩二首
禁苑晴波化日舒南薰披拂颭荷蕖遊歌不替寅恭念
茂對聊乘宵旰餘聖孝拳拳思色笑道機潑潑契鳶魚
敬陳天保無疆頌永荷皇仁萬國娛
澄湖萬頃練平舒紫荇青蘋錯錦蕖上苑祥光聯日下
南山佳氣靄晴餘欣聞鳳吹衝林鳥驚覩龍顔躍渚魚
大孝允惟懷罔極小臣何以佐宸娛
和桂翁雪夜中三首
六出飛來擈繡鞍凌兢馬足傍危欄望中銀海微茫遠
畫裏瓊樓屭屓寒萬象無聲浮灝氣百神有勅護靈壇
爕調元老多休暇時賦陽春與衆看(讀者謂此日也非夜也再賦一首)
瑞雪光中據馬鞍銀橋徐度歴斜欄即看玉宇生虚白
似坐冰壺徹夜寒瑶燭烟分三寶界瓊花綵積萬靈壇
蓬萊天上身難到錯擬明朝得遍看(讀者謂此自作非和也再賦一首)
玄冥作雪來蓬苑立馬宵分傍石欄銀色界中生閴寂
玉清境裡肅高寒即多瑞靄浮金殿似聽仙韶度石壇
不是元臣身密邇天家風景許誰看
再疊前三韻各一首
喜聽吾皇早視朝金門鑰啓玉衡高陽和初動消寒律
瑞雪時來點曙袍鳳吹聲還隨近遠獸爐烟不動纖毫
元臣經國渾餘事更出瓊葩壓俊髦
元日元朝紀正元千官朝拱九重尊曙光微映蒼龍闕
晴旭徐昇彩鳳門湛露恩波來禁苑泰階星耀接微垣
小臣叨從羣公後慙戴皇乾履厚坤
六出皚皚粉作團狂飛深積欲平欄鴛鴦並隱渾無迹
鳷鵲高棲獨耐寒寶樹殿前翻素蓋綵花樓外矗瑶壇
漏催銀箭傳難到人在蓬壺立馬看
和松臯太宰元夕宴會三首
燈光月色爛盈門舊德羣公喜接援帝里九衢當此夕
人間三節屬初元才高白雪閒題句漏促銅壺細倒尊
清賞叨逢欣盛世瑞星遥見映薇垣
疎慵曾託李膺門此日欣承上宰援共仰銓衡歌襲美
敢因鼎鉉祝調元魏公垂晩功尤著司馬重來道益尊
三十年前修史手載將彤筆赴台垣
軺車乍息入都門(予奉使初歸)誼辱銓卿特見援已叨文飲
陪諸老况直佳辰届上元明月照簾翻舞袖清歌按節
緩芳尊却思當日咨詢處愁劇逢人說塞垣
借韻贈桂老
元臣舊德冠中朝一代聲華北斗高漢閣重登端揆席
堯恩三錫拜宫袍共傳風雅書元會快覩風烟染素毫
石室編摩應有待佇承條教式羣髦
壽桂翁閣老次石翁韻
謨陳北闕金為鑑壽祝南山玉作巵一德共瞻難老日
百年恭際盛明時臣隣績擬䕫龍匹風雅壇推李杜師
怪底斗南騰瑞氣奎星昨夜降瑶池
借韻贈桂翁介翁二老
幾年江海停雲思此日巖廊祝壽巵周召自臻平格理
臯䕫正是協恭時共言朝署欽明德况值王儲喜得師
贊佐時幾多暇豫佇承台製頌龍池
次桂翁東閣讀卷韻三首
熙朝盛典恢文治旭日綸音下大庭一代甄陶資揆席
百年禮樂重春卿堯天快覩奎辰麗禹甸欣逢海岱清
帝眷聖明純祐命故教賢傑應時生
制策傳聞隆漢典敷言先自重虞庭聖君訪道登羣彦
廣閣掄文聚列卿遲日送光當檻近條風吹暖入簾清
太平無象難為頌惟見龍樓瑞氣生
千年禮樂開昌運百辟衣冠侍禁庭華蓋春深垂帝問
丹霄晝接近孤卿共傳雲瑞中天見且喜台光午夜清
媿我疎慵叨盛典秪將忠孝勵諸生
宿禮部借韻一首
寓榻南宫憶舊曾仰瞻華月步虚庭祇將校閱供王事
媿以疎庸厠列卿銀箭聲傳春漏促銅爐風細篆烟清
勞勞無補空頭白七載重過感慨生
院中觀蓮四首次少詹黃太泉韻
名花旖旎入秋多賞興休教錯莫過自是靈根分太液
秖疑淨質洗銀河玉京綘節承仙宴洛浦霓裳濕素波
惜取幽香思採掇西風吹汝奈如何
金塘石檻禁廬東喜見芙蓉出水紅香遠澹浮塵界外
睡深嬌倚月華中霞幖冉冉採珠露翠葆重重障晩風
靜翫了無塵俗念恍疑身在水晶宫
若耶仙子下丹丘笑倚寒漪淨不流沆瀣和香澄玉宇
星河亂影轉瓊樓六銖荏苒凉輕沁萬玉玲瓏翠欲浮
迢遞夢魂何處所商飈吹老五湖秋
誰種名花近玉堂地靈物異發祥光風披白日翻瓊蓋
露冷青冥浥綘裳浪說齊宫曾擬步不須漢署别焚香
閒來吟眺渾忘倦葛苧颼颼生暮凉
送徐望湖奉使南還吳中
季方才譽擬元方盛世賢科爾擅良黃閣久懸霖雨望
錦衣爭羨姓名香斗邊銀漢仙槎遠日下彤庭别思長
王事有程那滯得秋堂夜雨待聯床
送京判張文洲致政還松
季鷹高致衆稱賢此日蓴鱸味正鮮世事無期誰盡得
浮榮勘破祇須憐笻扶花逕尋詩去簾捲山齋看雨眠
老我挂冠何日是送君南望獨凄然
故園脩竹日在目中家人來都下問以詩五首
園中舊竹千餘箇榮悴新來近若何愁聞歲晩冰霜厲
(去冬寒甚)尚欠春深雨澤多有無老宿參禪至幾見高人載
酒過塵土汩人三二載佇思歸日蔭婆娑
園中竹影常嫌薄水北曾教添植之莫為速成移本雜
只愁過臘誤栽時畬田須計棲牛室祿賜堪為結屋貲
乞得聖恩許歸去衰慵應慰素心期
故園脩竹近何如屋後篔簹百數餘雨洗翠帘當曲徑
風飄香雪落殘書莫將稚笋堪清供况可頑童砟釣魚
縱適敢希唐士達賦歸或似漢時疏
一圃新除五畝寬更栽脩竹百千竿杏桃不負春陽媚
冰雪須留晩節看莫信砟來辰日好(古詩竹須辰日砟)要知培
過上番難(杜笋待上番成)會開南北深深徑來往溪橋策杖看
竹也平生最愛之草堂分植更添竒隔溪已教重開徑
力壅還愁或後時要使連雲移巨本可無向日挺高枝
鷓鴣烟裡春深候擬趁幽人賦緣漪
寄贈張石窗大尹
憶昨文場識俊英五茸出宰看君行編氓久習循良政
老我能無桑梓情共說姚崇春有脚懸知子産頌將成
憑誰試上高城望萬里天空月正明
和許龍石同年會詩三首
宦途三十七年過迴首今看第幾科歲月浪從忙裏去
交情偏覺暮年多疎慵老我真何補勛業羣公自不磨
勝會弗常欣此夕狂歌聊用慰蹉跎
聯翩歲月幾經過尚憶先皇第二科契闊驚心兄弟少
風花轉眼變更多已看世務俱成幻獨有交情不易磨
慙負清時無寸補敢因日暮嘆蹉跎
從前歲月等虚過此夕傳杯話昔科不訝萍蓬飄轉易
獨嗟兄弟仳離多鬢毛莫計紛如雪意氣須教老不磨
黽勉及時期報主只今吾已媿蹉跎
和艮所留别韻
久别風標喜再瞻客齋話對雨廉纖高懷自喜清閒勝
輿論同嗟歲月淹會有徵書還棨節且將行色冒寒巖
陽春已是難為和况復新章韻更嚴
和答王舜欽送别詩韻二首
吾道都來出處間清朝敢謂直躬難衰慵病每思丹餌
猿鹿心惟戀故山天詔寵臨愁莫避冥鴻飛去羨難扳
何當懇乞終投隱日與溪翁野老班
野性從來水石間仕途祇覺病軀難种放誤教徵北闕
謝安自合卧東山白髮愁予增感慨丹崖無路可躋扳
吾人出處原無定巢許伊周若是班
七夕舟中二首
又報天孫渡鵲橋銀河清淺路迢迢剩將歡聚勤渠意
一慰佳期歲月遥翕散千年誰識測神光午夜記飄搖
却思小院當年夜坐看長空月暈消
靈鵲何年疊作橋橋橫銀漢望迢迢須知終古常相偶
便隔經年未是遥雲旆曉分天漠漠星軺風汩影搖搖
乾坤此事終茫昧質向巫咸惑未消
大參沈鳳峰進表事竣言還次少湖韻致别意
客懷何處向人論除却君親孰是恩滿眼交遊嗟我老
到頭名姓幾人存朝天已罄南山祝定省行稱北海尊
忠孝羨君今日事不堪揮袂别都門
僕衰年病體復來都下情興可知再用韻一首
并呈鳳峰一笑
向來心事得同論去住誰非荷聖恩老我慙隨英俊後
憐君獨見故交存風塵宦海嗟萍迹笋蕨茅堂憶舊尊
執手臨岐意無限為君離思到家門
庚戌仲夏予赴召北上石川張子餞於江滸同
舟至金山别去頃復寄予以詩草草依韻附
謝二首
扁舟憶昨滄江上遠餞多公契誼真共惜才賢猶野渡
獨慙淺薄濫朝紳百年未了君親願一事無成老病身
欲和陽春抒報謝莫宣勤懇重逡巡
江舟話别年驚換驛騎傳書意更真老我與時終枘鑿
病軀何日謝冠紳千篇不盡山遊興百歲誰拘物外身
有待金焦從笑傲留連杯酌不論巡(石川有金焦同拄笏之句)
昨賦寄謝石川銀臺二律誤傳司寇顧箬翁吟
几辱和贈草草奉答
慕藺從來荆識新不嫌疎率諒予真公才自合當經濟
老我寧堪束佩紳泉石每牽歸隱興鶯花偏笑苦吟身
追陪何日容傾倒較了詩聯較酒巡
宿德還欽藻思新大篇短詠盡天真(曾讀翁歸田詩選)獨將巨
手匡時政共仰清標式縉紳北闕風雲增逸氣東吳山
水鑄元身獨慚淺薄門牆遠領教無由月幾巡
和答龍田次石川詩韻見贈二首
徵書昨起來京國老况鄉愁意總真只可茅堂時聽雨
(小園有聽雨軒)那堪楓陛更拖紳故園松菊應無恙宦海風波
幾脱身乞得君恩賜歸隱湖山佳處日登巡
斯文宦邸笑言親每說吳興想像真千古峴山青潑黛
四時苕水碧紆紳篇章妙發風雲思歲月聊需道義身
有約石川同子踐金焦我是第三巡(予遊金焦昔已二次矣并後為三)
歸田和答吳石湖
辛苦平生報主身不堪老病疏歸頻酬恩未有涓埃補
賜允兼蒙德意新世味已抛莊蝶夢故園猶及乳鶯春
殘生畎畝無餘事擊壤康衢祝聖人
抵家值海寇作禍遣懷簡石湖
老去歸來百靡求一犁准擬事西疇清朝策杖閒聞鳥
向夕呼童飽飯牛散適秖堪元亮卧亂離翻得杜陵愁
百年樂土烽烟遍何處深山可暫遊
張石川書來約會杭城議共遠遊
故人約我事清遊兹興年來百不留曾欲天台觀瀑布
遂登廬嶽訪浮丘枯笻短屐三高墓明月清風八詠樓
屈子子長非我事一區何處不夷猶
閒居述懷
老去田園是素心歸來偏愛草堂深隔林啼鳥關清興
匝徑脩篁生晝隂病體尚須勤藥食閒居時復解冠襟
優游豈敢忘君德况復延賓有賜金
慰三女并示甥大道
老去兒孫念轉親孤嫠貧苦愛尤真蜂糧自可供餘歲
蟻穴猶能庇此身卜築且教堪止息拮据寧為惜心神
萬間大庇何為者觸事寧無感慨頻
贈馬鶴沙竹拄杖二首
我已衰慵合杖時年高子杖復何疑(鶴沙長子四歲)向平山水
應難續彭澤郊疇尚可追採藥遠村連近塢尋詩西崦
復東籬冰霜亦未全渠仗自有諸孫善護持
淇竹遺君五尺強瑩然員澤更貞良古藜曾記來天祿
靈壽無誇出建章叩脛獨昭千古訓掛錢何用一生狂
葛陂故事將無有鬐鬛依然合慎防(竹根具在故云)
錄詩與王存齋代柬
老去篇章日厭思多君命錄荷君私榮華過眼空成夢
出處關心敢自欺長日小窗時點染清秋燈火幾唔咿
不堪棐几塵君笥料得床頭覆瓿宜
讀兒姪除夕和章喜賦
歲事匆匆又適新團圞此夕話酸辛承傳喜見成三世
骨肉算來能幾人率爾不嫌吾句拙賡章總見汝情真
寧思異日追思切一讀吾先一愴神
季秋廿八日與馮南江諸公飲張鶴仙宅二首
有約來過仲景家東風舊院寂無譁清談得與三賢共
曲檻還餘數朵花世故驚心空有涕乾坤回首莽無涯
傳杯不盡東君意早見城頭集暮鴉
喜共高賢接笑歌何須長袖舞傞傞眼前局面更張易
意外真詮感悟多老驥忘心悲棧道冥鴻何處罣虞羅
獨嗟衰謝流光速無計能迴東逝波
和沈鳳峰閒居述懷四首
端居茅屋日常閒獨看雲霄倦鳥還解組悔當遲數歲
移家恨不住深山詩哦大雅如承面門擁清風只自關
不用長生羨蓬島神仙元只在人間
匝合檐花柳拂溪小窗濃霧入沾衣間關並坐交枝穩
潑剌時穿密藻依經濟已非今日事衰慵深媿素心違
惟將出處求無悔敢謂微長贖百非
避寇從前此卜居草玄亭子卧龍廬孱軀未得添新健
病眼時能閱舊書尚有鄉閭推齒德未應蹤跡混樵漁
客轅不到門常閉老嬾將迎本自疎
散適田園不繫身乾坤無已一陳人愁逢秋晩愁偏劇
愛到孫曾愛轉親北斗太山還夙仰清風明月是佳賓
幽居養得心恬靜不着人間半點塵
題董子元紫岡草堂
沙痕海迹見崇岡岡上幽人結草堂浦響候潮喧枕席
門高喬木帶風霜庭階舊識乘驄至宅里今看表鳳翔
莫怪詩書流澤遠直從汴宋泝源長
寫懷和答何柘湖二首
夢想無緣到帝京藥爐茶灶對來清病餘久謝文章債
老去難忘兒女情北澗支笻看逝水東郊把醆聽流鶯
雲山泉壑非無興其奈時艱畏出城
宦達愁聞說上京茅齋贏得夢魂清山人習靜教調氣
衲子談空苦廢情狂死劉伶常荷鍤閑來戴老去聽鶯
兼旬隂雨無聊甚莫怪經春不出城
用韻贈柘湖
作賦聲華擬二京風標冰雪照人清共推道氣超時彦
肯把襟期混世情鍾阜有雲堪拄笏楊園無樹不啼鶯
想應獨對長干月多少清光滿鳳城
文簡集卷二十四
