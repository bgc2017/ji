文簡集卷二十
明孫承恩撰
七言古詩
題公子醉歸圖
長安道上秋日晴城頭月出人不行雕鞍寶馬曼胡纓
貴遊諸郎總豪俊錦衣繡帶爭鮮明歸來似是較獵餘
醉酣酩酊態度舒垂鞭緩轡無疾驅武夫健卒前執殳
牽黃臂蒼左右趨蘭房盼倚如花姝銀缸照耀紅氍毺
彈絲品竹吹笙竽爭妍競麗為主娛甲第高門競華侈
快意平生惟有是少長寧知稼穡艱歲月都忘老將至
人生幾何同泡漚從渠富貴死即休石崇漫遺金谷恨
鄧通空負銅山羞若教聲名等滅没西山餓夫實癡物
送友人應繡夫還四明
朔風蕭蕭黃葉飛河梁送客歌驪駒子今别我遠行邁
我獨戀子心依依青天浩浩雲霙霙吳山高高水茫茫
離愁黯黯不可寫澹煙寒日孤帆張子行不可留執手
且延竚丈夫所志在功名區區離别何足計方今聖人
急圖治網羅英俊無遺棄子才人中龍利比干將器我
亦無慚逐後塵駑駘未可同騏驥年光冉冉如流波及
時樹立當嵯峨行哉贈子言勉矣毋蹉跎
南齋十詠
南齋主人求詠十舊物既原其意各賦四十
字雖不甚工而主人之意則頗見焉然鄙意
尚有未盡者再賦此十章
白魚豈是瞿聃朋蔑劣仁義戕羣經我方涵詠含醇英
似爾蟊賊吾當膺攘除呵護叱六丁吾欲與此同死生
清宵短熖光陸離幽窗伴我伊吾時論功較德真故知
棄置豈似秋蒲葵紛紛世態良可嗤斯言有感韓昌黎
焦桐遺製亦神竒古音雅澹存依稀琅然一曲夜何其
霜清月白風凄凄繁絃急管方趨時吁嗟若人莫可知
昆吾夜作饑龍吼匣裏寒光射牛斗神物不隨塵土朽
魑魅遁迹魍魎走會乘風雷排戶牖興雲作雨澤九有
古人妙墨今人收古人心畫誰能求不知閱世幾春秋
人間萬事良悠悠斷文尤足當琳球吾欲即此窮冥搜
百金曾儲古畫圖意像彷彿超有無懸知歲久成糢糊
愛之我欲重為摹留情一物我亦誣誰為此論眉山蘇
剡曲霜藤出新欵側理羅紋明玉版幾向晴窗獨舒卷
影落冰池錦雲暖何當廣置三千簡繪地摹天專紀纂
分得仙家烏玉玦紫霧玄雲電光掣非方非員孰刓缺
尚爾么麽未磨滅翰林揮詞此薜蘖潤色皇猷補天裂
歙山山頭雲電馳鬼工琢石出幽竒割為玄硯余得之
四方相逐昌余辭豈子鈍壽不足稽泰山溜石重嗟咨
當年曾獻明光宫至今猶襲中書封詞林奏捷無前鋒
時哉一去悲秋風豪來一揮尤可供摩挲疑是蟠蛟龍
送張君歸延安(并序)
吾鄉楊伯玉先生以直道去國其謫于延安
也得人有張君者數以忠言贊不逮洎先生
擢守(闕)州取道歸寧張君復侍先生行留吾
松數日而去嗚呼去古既遠友道日乖而况
于相臨勢分其情尤疎彼其諂諛求合以售
其私則有矣孰能如張君之無所利而忠告
者耶視去任之上官如過客則有矣孰能如
張君之不忍於别而千里相從耶張君庶幾
古之義士矣因其行賦此為餞
子瞻昔南謫萬里一孤臣符生抱忠義朝夕來相親男
兒七尺軀欲為知已許從來燕趙足豪傑未必今人不
如古張君亦義士意氣誰得如使君直道寡交合獨許
子也相嬉娛空谷聞足音重得使君惜豈無箴規助新
政亦有慇懃慰岑寂一朝使君歸千里仍追從驅車發
蒲坂鼓楫遊吳東昔隨使君來今隨使君返防身一短
劍迢迢白雲遠吳山亭亭水增波蕭蕭落木西風多重
君高誼惜君别為君慷慨發浩歌
留别蕭山李廷宣
生平重交誼意氣橫九州浩蕩四方志湖山遠近多遨
遊兹晨來錢塘歲云暮矣風颼颼扁舟亂江濤訪舊假
此數日留感君一見即傾蓋登堂肅我雅意何綢繆賢
哉伯仲並溫茂把臂一笑使我明雙眸雕盤出細膾小
甕開新篘劇談豪飲終夜不知倦浮以大白澆我磊塊
之離愁北窗一榻亦瀟灑荷兹禮意誠兼周高懷曠度
出庸俗令我感媿欲報嗟無由君才亦超越文綵驚凡
流皎然明月珠爛矣珊瑚鈎行將獻閶闔致身寧許終
林丘我生年來亦三黜銳志未肯言包羞暫失東隅未
為恥竒功何待桑榆收昆吾笑把太行倚彎弓掛向扶
桑頭丈夫自負貴挺特誰能與俗同沉浮乾坤分内事
慷慨無匹儔&KR0008;然孤鳳鳴要令百鳥慙喧啾顧君亦可
人吾言誇矣當無尤相歡不久會有别萍蓬蹤跡良悠
悠念君厚矣無所贈題詩欲比雙琳球浮生歲月不可
待勉矣德業追前修來年我去訪春色望君來共登瀛
洲
觀競渡歌
城中千門懸艾虎汨羅江頭沸簫鼓此時競渡人聚觀
躡足駢肩似環堵輕舟利楫江之湄長風獵獵吹紅旗
糾徒選侣分黨與一心各欲爭神竒擊節揚枹競爭進
萬楫齊飛不容瞬岸傍觀者為助呼拔幟期誰先得儁
斡波擘水噴瓊瑰羣龍躍出銀山堆兒郎棹歌聲愈厲
闐闐鼓急喧如雷賈勇爭先誰肯待壯士銜枚期奏凱
急驚奪得錦標呈千人萬人齊喝采須臾競罷各停舟
酬勞更復刲羊牛龍舟出水倚屋舟留取來歲還嬉遊
嗟吁此曹真戲劇快美傍觀亦何益莫言爾技真有神
江水無情不汝識
王梅翁從祀文山祠紀事
宋家南渡國運傾中原擾攘多憑陵海嶽震蕩天地否
日月慘淡無光晶承平養賢三百祀厚澤深仁浹心髓
負國忘君間有之忠義相望不勝紀文山先生世偉人
堂堂節槩摩蒼旻一時幕府盛賓友英賢契合從如雲
就中王子更竒傑慷慨平生慕忠烈義骨原鎚百鍊鋼
丹衷獨藏三斗血文山起奮勤王師天命已去誰能支
北風吹折藻旌旆倉皇文相遭囚羈傷心再覩田橫客
意氣凛凛填胸臆風塵澒洞不自保嶺海間關死無益
君臣師友義莫酬北望慟哭煙雲愁生事死祭兩不怍
氣激雷電江河流朅來宇宙知幾年炳炳遺跡星日懸
文山之祠高北斗一堂配食還諸賢論世當時孰遺失
介推不與從君績王子芳名自難冺有識固為斯文惜
文孫自是忠孝傳表章先德應拳拳獨勒長疏獻天子
一朝爼豆增其間巍巍廟貌回生姿寒泉蘋藻興遐思
綱常允繫豈漫爾顯晦有數須明時霸業雄圖寧久賴
天理人心鎮常在因觀盛事激予衷為賦長歌一寄慨
元夜有作寄友人
今夕何夕光景濃帝城和氣蓬瀛中六街燈照千門曉
銀花火樹搖春風春風淡蕩春如許遠近兒童聞笑語
好香應自麗人來翠袖羅幃共飄舉羅幃翠袖見驚鴻
兩兩三三踏軟紅更有王孫公子過金鞍玉勒聲玲瓏
院落笙歌齊鬭巧風光共惜今宵好香風吹散隔簾雲
夜深猶把金樽倒玉堂先生東海人年年旅食京華春
寂寞殘燈照枯坐吟詩思苦偏傷神長歌短歌空激烈
玉漏沉沉猶未歇短衣乘興過君居攜手中庭踏明月
觀玉河洗馬
玉河新漲波瀜瀜圉人沐馬當晴融左手執刷右執籠
人意似與馬語通權竒盡是天閑駥騧驪騅駱各不同
臨流意態何從容欲涉未涉心忡忡淋漓濺沫無奔衝
剪拂垢穢披氋氃房星墮落濙河中蜿蜒戲躍如遊龍
五花文錦雲濛濛風鬃霧鬛俱蒙茸初疑遠涉東溟東
又疑馳自崑崙峯拳毛灑汗霞流紅雪猊玄免生崆峒
銀鞍玉勒光照瞳被來骨相增竒雄驕嘶昂首生長風
矜持顧影羞駑&KR2936;時清戰息無邊烽天家飼秣芻豆豐
安閑不似周王驄驅馳海上俱龍鍾
七夕
商飈振庭柯大火以流西(是日立秋)烏鵲填橋渡銀漢又是
雙星會合時兹事古傳言茫昧理莫據承訛踵繆益附
會天孫錫巧人間世駢羅&KR0673;餌瓜果新兒祈女拜紛成
羣柳州之柳忝學道亦自喋喋鳴酸辛吾聞隆古時大
道靡巧拙元氣既以鑿奸偽乃百出殫力竭知日益工
更欲乞取將何終我意天孫心豈不為世恫無由挽回
古淳朴尚肯錫與滋民凶塗塞民聰明知巧併黜息太
樸庶可還民德不戕賊我自大拙世莫倫從吾聊用全
吾真再巧再拙徒漫云草堂幽幽當此辰且對明月揮
清尊
硯江歌(為金汝馨賦)
此江不出岷山源乃在金子陶泓方寸間一泓泠泠貯
微涓斂之不盈杯沛之浩渺瀰大千無體象兮無津涎
會四溟兮通百川靜深有本其出變化恍莫測滚滚何
啻萬斛泉激為波濤吞吐漰湃自震蕩舒為淪漪潺湲
演迤相迴旋流風蒸雷滃雨霧鯨擲鼇抃魚龍舞疏鑿
非因神禹功氣勢不假陽侯怒狂馳撼即墨餘潤濡管
城呼吸萬彙搜精英金子擅之成大名望洋愧我心膽
驚淵然蒼然不可以正視不敢涯涘矧敢爭偉哉江兮
吾欲藉爾溉八夤潤九土俯沿後世仰遡前古蕩滌宇
宙穢洗濯日月昏上昭至德光下雪生民冤三靈盡朗
徹六合無垢氛功與元氣侔萬古流渾渾
貞鴈篇
里人為予言有雙鴈宿蘆澤中虞人獲其一
貨之里中士人家愛而畜之於庭其一亦飛
至與俱若無人焉悲鳴徹日夜宛轉呌號詰
晨俱死予感其事紀以詩
雙鴈從何來翔集蘆渚中雌雄兩婉妮鳴聲諧嗈嗈西
風蕭蕭月慘慘虞人舉網當夜半網得其一即貨之剪
鎩羽翼留庭隈雄耶雌耶逸者誰飛飛隨來鳴聲悲屋
角盤旋朝復暝上下哀呼兩相應天高地下空斷腸日
落風凄弔孤影孤影無奈何下地來與俱見似不見人
自甘送微軀引脰宛轉鳴若泣若訴别噭噭中夜聲弗
休朝來視之交頸絶雲天杳杳雙䰟征幸免一魂悲弗
平此鴈此鴈義且貞惟欲同死不獨生我觀人夫婦生
各申婉嬿一朝大故及炎炎志中變從一寧知不二天
但為新人巧粧炫末俗紛紛物不如聽我慷慨歌貞鴈
題百鳥朝鳳圖
吾聞羽蟲三百六十鳳為君貴實以德不以文天生神
異冠衆鳥體統亦似明卑尊邊生畫鳥鳥真似大小纖
濃妙俱至人間久不觀鳳凰此圖信美將無是但見威
儀肅雍羽翩躚蹈履矩度如折旋體具衆像明可識凡
羽固知難髣髴梧岡旭日初曈曨乃有百鳥紛來集孔
鸞備文章采色亦璀璨鷙鳥雄俊姿特立偉顧盼老鶴
高亮鷗鷺清鴻鵠遠志雉介貞其餘種類總各異含生
毓氣紛縱橫或趨而承或拱而翊引脰戢羽無驕矜俛
仰宛如望顔色吾聞上古有道鳳出遊管領衆鳥儀虞
周尋常羽毛世不乏欲覩此鳳將何由鳳鳥不出世愈
下乃獨令人看圖畫
牧牛詞
郊原一雨餘煙草柔更綠田家兒約伴騎牛趁晴牧風
日和煦坡壠平徐徐且弗驅之行烏犍既飽還復卧夕
陽倒射牛背明老牸顧犢每却立犢子喜躍時一鳴安
閒了無觳&KR1100;態物意順適如人情古槐隂隂如厦屋兒
亦槐根閣雙足莫言飼牛多辛苦一飽已矣無庸心牛
飽兒欲饑有餉不勞翁嫗攜暝色沉沉迷遠樹短笛橫
吹却歸去
苦雨
七月八月雨浸霪黯黯經旬愁太隂今朝忽然雨如瀉
烈風冥冥翻屋瓦巨靈倒捲天河傾狂風疾奔橫四野
洪濤崔嵬如山立陂塘溪湖水皆溢舟航高拂屋簷過
魚鼈低從籬罅入平原沮洳高岸崩徒杠墊没人不行
上田下田莽為浸何論町畦并溝塍是時田禾方吐花
根株飄蕩沉泥沙不見黃雲搖䆉稏但見白浪喧羣蛙
老翁晝哭夜嘆息婦女稚子無人色不愁朝夕救死生
秖恐官司租賦迫租賦迫奈何空將鞭朴催會須蠲除
活百姓日望天邊恩詔來
賀侯少府生子
侯少府生子且朞矣索余補湯餅詩草草塞
責末句聊用為戲當一笑也
嘗讀老杜徐卿二子詩彷彿親見二子竒公家有子更
竒特我才非杜將何為秋風泠泠剪雙桐神如玉樹隣
清風試看骨相有如此定知不與常人同只今周朞已
卓異穎悟偏能了人意迎人作禮如成人我有豚兒却
增愧吾聞仁者後必昌此兒異日誰能量生子墮地四
方志假以數歲應騰驤徐卿之詩空自好名位當時竟
無考我詩雖拙宜有徵若比前人當壓倒君欲乞我湯
餅歌謭才無奈強吟哦我欲乞君補湯餅君也須當一
笑領
夜歸
溪風蕭蕭吹我衣溪頭小舟寅夜歸一聲兩聲山犬吠
八點九點明星稀颯颯孤篷忽聞雨岸上明燈有人語
奚奴敲門暗中立老僕出來然兩炬
孤鶴行
沈子贈我此孤鶴長頸翛翛瘦軀閣羽翼摧傷色慘阻
野性似不堪羈縛向人驚擲猶未馴掩抑知渠意非樂
時窺隻影立清沼應有遐心思碧落整翼欲舞還復休
引頸將鳴更中却竹下羞同燕雀羣日長獨向莓苔啄
老夫平生甚愛此顧玩時時不嫌數焚香鼓琴日與儔
主如老夫亦不惡我家園亭白日靜水石幽森儼林壑
塵囂紛華不汝干似此豈不堪棲託老夫惜汝亦良至
汝獨漠然無領略羅罼懸空萬里悲鸞鳳似有三山約
風塵擾擾羽毛短雲霄隂隂天路邈遲爾三年長養成
任子去去翔寥廓
後孤鶴行
我從前月失孤鶴草堂獨居誰與娛園林豈無百鳥弄
好語喧啾聒耳增煩紆朝來驚看怪事出有物忽向吾
園集野性不愁繒繳傷風毛猶帶煙霞濕海波微茫天
宇高蓬山方壺雲路遥九華仙人知我索寞遣汝至不
然我亦何計能尋招意態閑雅步卓犖俛仰不驚時飲
啄棲息亦或同鷄鶩仙俗終難混清濁整翼不忘雲外
心戞然時復揚清音夕陽起復山鳥散午夜一聲溪月
沉寒蘿翠竹搖森爽階下何當紫芝長不須華侈羨文
軒只用吟哦愜清賞山家歲月朝復朝吾欲與子申久
要慎無一旦棄我復飛去使我草堂仍寂寥
悼鶴
孤鶴自向吾園居顧步飲啄慘不舒息多清隂食有魚
我獨無以為爾娛長日悲鳴懷舊侣天闊雲深飛不去
一日誰教羽翼殘經年誤爾樊籠住朝來園丁走報予
鶴也忽斃驚嗟吁燒琴瘞石總成戲前輩風流尚堪記
恨不葬爾首陽下清節無慙逸民似乾坤俯仰成古今
赤壁磯頭月色隂眼中無復婆娑影耳畔猶聞警露音
遂令草堂失幽致從此老夫乖賞心
題畫壽李明府
華亭李邑侯七月一日為初度庠友薛時芳
自述雅沐侯愛以此畫乞予詩壽侯碌碌久
未有復侯兹以獻績北上時芳復來言乃為
此作兼致贈别意
薛生手持畫一幅向我言稱乞珠玉鄙人卧病三月餘
為子開圖醒雙目層巒疊嶂高嵯峨翠栢蒼松間修竹
白雲為扉霞作屏桂棟蘭橑敞華屋堂中主人儼冠佩
時有賓從趨僮僕行行有客何事者奉桃實兮牽蒼鹿
不是尋幽問字人欲向堂中讚純福我觀此圖起忻嘆
子也殷勤意何屬生言李侯嶽降辰敢以區區效芹曝
侯有德政稱循良持身况復冰霜肅古言仁者天所祐
遐祉於侯更何卜矧侯英邁方壯年兹意雖厚將無瀆
侯才自是當大用百里暫屈驊騮足只今奏最趨明光
應有殊勛動當軸丈夫得位志大行匪為崇卑較榮辱
侯當峻陟弘厥施勉效前修繼芳躅歲聿云暮風雪盛
行矣陽和散暄燠詩成矯首天茫茫極目雲霄看鴻鵠
秋雨嘆
海城秋深風雨急天地黯慘魚龍蟄我欲出門道沾濕
獨坐空齋百憂集去年久雨禾盡傷今年秋霪還作殃
白日不照天目盲悵望涕淚悲穹蒼
喜晴
秋來合沓多玄隂只疑白日終幽沉今朝歘然覩竒事
銅鉦爛爛懸青林如饑得餐病得愈鳥亦為歌蝶為舞
少乾沮洳天廓清老夫便向東郊行
向晩雨益甚
朝來喜晴農自嗟共說雨意還無涯老夫聞言疑且怪
豈有悖謬如此耶雲隂漸濃日光薄殘雨疎疎仍放脚
不知黯䨴從何來頃刻瀰漫遍寥廓入室愁坐空悲歌
吾農吾農將奈何
顧靜虚求錄舊作
抱病一秋情索寞筆硯詩篇久零落顧子愛我情不薄
為出此卷書舊作倒篋出笥費搜檢漫錄數篇謝勤確
下筆欹傾覺生澁掩卷沉吟硯頻涸迂疎半是野人語
放浪潦倒疇予若顧子兹事愛成癖辭翰每問名人索
東江三汀並絶妙兩雄相當靡勍弱顧我曹滕厠齊魯
君也誤愛予慙怍美玉明珠問頑璞慎勿並視彰穢惡
登桐山
桐山嵯峨屹孤峯下瞰江水當奔衝我來攝衣凌絶頂
飄飄兩袖乘長風懷仙頗憶桐仙翁桐仙一去幾經載
猶有像設留遺蹤道人考擊晨昏鐘深淵不怕驚魚龍
風送搖搖渡江去城中兒女酣睡方濛濛煙光微茫淡
秋容潦水落盡寒潭空全浙江山吾目中乾坤浩蕩開
心胷夕陽渺渺隨征鴻白雲飛來如我從何當乘之遊
海上去看日出扶桑紅
擬題忠節祠次韵
漳江百里東北馳瞰江突兀開新祠大書雄扁照日星
内有血染忠臣姿何物么麽亂天紀風塵澒洞須臾起
低頭不作彦回生嚼舌甘為杲卿死義聲一日震九州
乾坤慘淡煙雲愁勁氣欲裭鬼蜮魄赤手要截長河流
紛紛共作餘生保一死翻嗤公草草無水江中洗穢羞
有客祠前奠蘋藻伊誰筆如金石堅狂歌為我磨崖鐫
頫首拜公淚迸泉綱常招揭垂千年
擬題滕王閣次韵
秋日江邊訪高閣停橈幾向洲前泊時移世變那復見
漫記滕王昔年作憶昔滕王遊宴時鳴璫振羽何瑰竒
山風泠泠動豪吹浦雲冉冉度哀絲四時亦有邦人共
里市招搖盛賓從治理都忘侯度艱玩愒惟將賞心縱
豪華已矣不必論遺蹟空有文章存鼓鐘考擊老氏殿
魚龍嘯舞江濤門盛衰常數豈惟此萬事風花無不爾
舟人捩舵且復行長嘯一聲渺煙水
飲吕仙亭醉賦
吕仙亭前林木幽吕仙仙去名空留吕仙時乘黃鶴遊
中宵劍氣橫清秋世間萬事如浮漚乾坤千古人悠悠
先生少年歌遠遊齷齪富貴隘九州俗緣擾擾何時休
一杯喚子應掉頭攜我去去崑崙丘
題七星岩
北斗星精墮平壤融結胚渾競森爽神鐫鬼鑿擬營搆
窈窕谽谺更虚敞元氣潤濕煙霞重白日慘澹含悲風
異勝時應集仙侣幽深更訝蟠蛟龍蒼翠緣崖蘚浮纈
題刻前朝半明滅不愁隂森侵骨肌抱枕期來卧雲月
送李海樓之襄陽歌
襄陽江水揚洪波襄陽之山高嵯峨跨荆引蜀控南北
地重物蕃當險扼名邦作牧須俊賢吾松李侯無與肩
刑書三千浩雲煙侯也一一能精研况侯壯年才力富
心地炯炯涵秋露致身金紫非偶然千里驊騮見高步
小施大受理則優恢恢眼底無全牛退食自公多暇豫
不妨弔古還尋幽卧龍岡上秋雲冷墮淚碑前芳草暝
鹿門月色自古今習池風光誰管領羊葛勛名傳不誣
期侯將來名與俱若過習池就試問還有高人龐孟無
送郭使君赴太原節推
吾聞燕趙出豪俊郭子才氣何瑰竒鵰鶚翺翔整風翮
驊騮騰踏開霜蹄除書小試還佐郡軺車遥遥指三晉
讀書讀律一以貫盤錯恢恢有餘刃問君聽獄何所同
冰壺一片懸心胸民俗簡朴矧易治依稀乃有陶唐風
桑乾河邊冰已泮春明門外日色爛青鬢紅顔照錦袍
道上行人誰不羨新知義氣情不無何以贈子雙昆吾
臨風忼慨浩歌起期子異政傳京都
題華山圖壽楊䆳翁
噫嘘嘻華山之高五千仞兮崢嶸突兀摩蒼穹渾沌融
結自太古平地崛起開鴻濛擎天屹一柱倚日排三峯
神劖鬼鑿何玲瓏自天墮下青芙蓉丹崖翠壁競森竦
洞穴滲澹生雷風氣吞衡岱如相雄俯視衆鎮真叢叢
金精運元化槖籥多神功磅礴蜿蜒孕靈秀生賢亦與
嵩山同石淙先生王佐姿手握經濟藏珠璣降生實與
申甫類漫詫應昴并騎箕生于滇南長湖南江南有公
亦增輝我公固非一國士三南要為天下竒憶從髫年
膺剡薦雲間鸑鷟人間見夜月觀書白玉堂春風獻賦
黃金殿摛毫揮帝制雲漢分天章公于爾時歐與蘇金
薤玉露垂琳琅名藩寄旬宣菁莪育多士公于爾時程
與朱正學千年賴增氣南北容臺掌帝祠人謂我公䕫
與夷昭回制作等前古禮明樂備崇丕基玉塞宣威雄
屏翰人謂我公韓與范小試胷中十萬兵要以鞭笞折
驕悍西府尊嚴統六師典司邦政專戎機公也曾居畢
公任坐令萬國嬉清時柱石明堂位元宰一德忠貞篤
亮采公今方作商阿衡表正百官均四海公生本自岳
降神盛大又與山同尊詩家比興竊取義頌公還擬山
嶙峋乾坤有喬岳宇宙有耆碩我公未許尋常肩兹山
寧與他山匹君不見山之氣兮束鬱噴洩無由平散為
靈光接太清我公盛大出必異賸有如前事業昭休聲
為流分九河為雨遍八極我公忠勩在三朝&KR0008;蝡肖翹
沾德澤雲霞結紫蓋草木含春榮我公文章本天賦呈
祥吐瑞揚華英窈窕中空洞可望不可測公量亦宜然
容受靡有擇巉岩倚絶壁可仰不可援公操固如斯特
立誰能干盤據中天壓后土運為之功了無覩鎮定天
下泯聲色公有隂功亦誰數華山之高兮公實與陪生
絹一幅開崔嵬山耶公耶兩莫辨但見渾樸老氣橫絶
直上連三台天眷英賢宜壽耉海宇黎民正翹首區區
頌禱吾能言惟願公與兹山兮百年千載同長久
紫泉行贈階守張子
吾聞秦川武都有紫泉不與他水同淵源紫泉有泥色
葳葳澄瑩甘滑葡萄鮮漢家璽書出明光紫泥醮筆芝
蘭香淋漓天葩雲霧濕迴旋錦軸龍鸞翔明王御下恩
數異寵德嘉功詎能幾頗聞巖穴徵遺賢半為民庸奬
循吏張子磊落多俊稱一麾出守秦川行(闕)城下武
功在犀牛社中香火明是州良牧不數人五代王孫特
有聞一時褒詔衆所羨千年故事誰能湮(漢王弘有詔褒美)丈
夫致身當及早後輩前賢可同調書生豈無韜略用顛
連正須恩澤保紫泥紫泥空復云别有徵書鳳銜到
題張院使仁齋行樂像
神僊風骨不易摹兹圖洵美非凡夫仁齋張子儼肖貌
被服古雅仙之徒張子素業岐黃書精粗一貫無遺餘
治心繕性極玄理土苴濟人乃能事京華聲聞三十年
醫功到處人爭傳上保皇躬荷恩寵致身金紫非徒然
張子行年今六十壯容髮烏未班白不是從來調攝功
形神似此那能得深秋雲物肅以清盤礴睥睨雙眸明
似是自公值休暇神安氣定無怔營以術壽人已亦壽
况有隂功獲天祐異人名世代不無我當補傳倉公後
苦熱行
此日亭午暑毒劇火雲如旗映天赤杲杲白日照厚地
地皮盡作龜背坼萬生嗷嗷困曝炙洪爐大冶烟焰赫
赤帝司權祝融助風伯雨師皆屏息眼見焦草木還聞
爍金石我有寶劍百金直只愁此時融作液鯤鯨蛟龍
徙窟宅下歸北海波濤黑林烏戢羽獸深匿我獨何之
坐蝸室朝來忍饑漸過旰雖有美饌何能喫散髮赤脚
露兩肘蔑禮自愧難巾舄人生脆薄本不堪况是老夫
衰病逼有此酷烈相煎熬豈得元氣不消蝕我聞太華
之西崑崙北四時常隂雪霰積隂風凄凄慘寒栗安得
此身插兩翼一至其地消煩疾
後苦熱行
昨日苦熱欲發狂袒跣大叫無遯藏火雲照夜星耀芒
今日不可更禁當低垂鬱蒸氣如結肌膚屢搔成痏瘡
蘄竹八尺琉璃光欲眠先看汗流漿炎熇藴隆遮日黃
松枝栢葉凝不動長箑勤揮那得凉四時平分乃恒理
隂陽二氣翕以張千古萬古胡不爾豈獨此日為予殃
情隨事變弗自覺憂喜苦樂態失常翻思沍寒凍欲僵
恨不置身火與湯
與吳石湖
吳子閉門讀書常浹旬草堂蕭然無俗氛靜觀物理欣
有得邈以富貴真浮雲巷東巷西寡相見我亦抱病出
門倦知君不廢筆硯功寄我新詩月數遍風雅道喪成
浸淫吾欲與子鈎其深會當盡去雕虫習學和康衢擊
壤吟
為郭判府題蟠桃圖
憑誰染此蟠桃圖崢嶸老榦屈鐵柯上有皜鶴來翩躚
下有碧水揚層波吾聞此桃之實大如盎圖中纍纍頗
彿彷暈臉含春低壓枝新梢拂露和雲長如船之藕真
足誇更聞棗大還如&KR1000;世有此藕復此棗豈不有桃如
此耶漢時王母親傳賜方朔三偷自堪紀玄都觀中難
比倫武陵天台乃其似郭侯自是忠孝人拍拍滿腔生
意真曾向河陽種千樹散作氤氲萬戶春只今又值懸
弧辰桃花海上蒸紅雲雲間之種種特異結實不以千
年論况君正當壯年力萬里雲霄頭尚黑一年一度餐
桃實歲歲年年誰算得春風浩蕩春陽和美人一笑朱
顔酡壽筵未譜南飛曲展圖先賦蟠桃歌
憂旱
去年曾賦苦雨歌感時託興憂思多今年正復苦無雨
耿耿此念憂何如此時春深農務促村北村南鳴布穀
錢鎛都勤耕耨功有待甘霖齊發育三月不雨四月來
草木猶自含枯荄山頭不見片雲出郊原遠近飛黃埃
村中迎神競簫鼓南海誰教牛釁土童子空歌蜥蜴神
中路不見商羊舞青天白日駕晴虹雲師雨伯俱無功
誰能上天訴屏翳不然入水鞭蛟龍盡道今年魃為祟
無望秋成登樂歲皇天德澤久不下知是蒼茫有奸戾
吾聞洪範推庶徵休咎類應久杳冥唐虞殷周稱至治
天道人事相因仍吾皇聖神御宸極亮采羣工盡明翼
一德格天天所享七政何宜有愆忒苦多苦少恒不均
誰使造物還平分廟堂調爕豈敢議無乃昭示多非真
只今潢池肆攘竊殺氣縱橫日流血十萬王師轉戰勤
饋餉經年尤未歇驅逐風塵及犬雞遠近失業多流離
征輸未實太倉粟要待一飽甦瘡痍天禍吾民未容解
灾毒頻仍若相待哀哉吾民亦何辜便欲乘風叩真宰
九天高高去無緣要以人事回蒼天遇灾修德乃明哲
請誦周宣雲漢篇天人交通亦甚邇悔禍應看沛甘雨
一犂既足槁朽蘇萬里還看甲兵洗觸事憂時百感侵
無能碌碌只長吟杞人我亦真堪笑何處悠悠語此心
文簡集卷二十
