文簡集卷三十八
明孫承恩撰
銘箴
樹德堂銘
大宗伯介菴先生靳公治私第于京口而扁其中之堂
曰樹德盖取古云樹德務滋之義夫德者人之所得于
天其萌蘖生意難長而易遏培之則日就發達戕之則
日以凋瘁介菴公高明碩大重厚直方其踐履既無愧
于古人而尤有取乎此若始從事而以自勵者誠所謂
篤志力行之君子矣名堂之意遠矣哉間嘗承公命而
爲之銘曰於惟明德帝降之衷孰賢與愚厥初則同惟
是君子靡敢戕賊譬之農夫藝彼黍稷利欲茅塞我其
闢之善端萌蘖我其植之植之灌之益以暢茂發達日
見盛大其後樹德維何萬善五常始于身心達于家邦
由士希賢由賢希聖匪益其初以盡其性惟介菴公爲
時名儒潤城之隅有屋渠渠有屋渠渠而扁揭是爰著
斯銘以暢其義匪徒植之植之克勤益盛益茂永觀大
成皇皇天命庶用不愧作天子相表百有位于子于孫
繼繼繩繩豈惟子孫百辟其刑之
畏齋銘
惟人有心難檢易失操之云何畏爲之則我思君子兢
惕弗遑幾微是勑鬼神在旁既肅爾躬亦端爾慮洞洞
屬屬必慎必懼皇皇帝命降賦惟均吾其畏之雷霆之
轟亦有大人如周孔卓吾其畏之泰山喬嶽於昭聖訓
人極是依吾其畏之視爲嚴師抑抑謙謙弗假弗滿何
以言之曰惟不敢此心一肆侈大驕淫展轉沉没與禽
獸倫嗟予小生爰銘兹室戒哉勿忘以植其德
又畏齋銘
齋以畏名厥義何在戒慎是持㒺敢忽怠曰惟如此主
敬之功匪懦匪怯必審所從惟孔聖言當仁弗避軻亦
有云浩然之氣進道之勇立志之高百鍊剛腸無所屈
撓當其敢爲囊綻矢决今古乾坤靡懼靡懾惟畏弗畏
小人之歸弗畏而畏德亦用隳畏慎之間毫釐斯異我
其申之足畏齋之義
戒佚遊銘
惟天生人各有其事孰不事事而宴安是嗜矧于吾徒
遠大是期顧可不知所治而乃佚遊以嬉嗚呼子乎其
將飽食終日而無所用其心乎德不知修乎學不知講
乎冠儒冠衣儒衣襜如鏘如羣居于于塊然自立于天
地之間而不知所居乎誓言自今以惕以厲黜爾優游
作爾志氣庶幾猶有所至焉否則終爲小人之歸也决
矣吁
大硯銘
繄大硯二尺餘磨大墨玄雲敷濡大筆運大書躍虎豹
騰蛟螭纂大作希大儒禆元化摹堪輿庶兹硯爲不虛
否則磨盾可作檄而又何此之須耶
圓硯銘
有物渾成弗剖截太極一丸孰摶捏匪璧匪規色若鐵
玄雲流滋靡滲泄晴窗居然見墨月寳而用之勿刓缺
端溪硯銘
其色晶兮其質貞兮水注而渟無虧盈兮氣呵而滋有
雲蒸兮發墨而無聲濡筆而不凝斯其爲嘉石之徵歲
在析木寓郢城誰其惠予海隅生
高麗硯銘
有石出箕子國質堅貞色潤澤工斵硯巧鐫刻爲人物
更樹石圓其腹貯玄液硯之製以運墨渾而朴乃硯德
棄本真費文飾硯則美用靡益惠者勤棄之惜銘以誌
鎮書室
墨石硯銘
山骨之精玄冥之英堅瑩滑澤如玖瓊良工斵之截庚
庚涵浸甘液流光晶潤我藻思歌治平
白石硯銘
叩之而硜硜拭之而晶晶呵之而素脂凝墨之而玄雲
生滌之而本質呈受于天者烏得而更耶
風字硯銘
良工斵硯巧範模上狹而平下廣敷人言此製㢲與圖
科斗涵泳泉弗枯風水取象匪含糊煥文章兮當弗孤
座右箴
自治必嚴毋縱逸也志向欲高審法則也爲量欲宏勿
隘廹也宅心欲正戒邪慝也行已欲誠耻無物也知過
欲改戒文飾也臨事欲敬防怠忽也言語欲節謹妄出
也威儀欲重免躁率也富貴欲輕愧沉溺也名節欲完
慮顛踣也凡此數者守勿失也勉而又勉庶成德也
又
搤爾情毋爲欲征肅爾心上帝是承一爾真收視聽于
冥出爾神以遊乎高明叱爾靈從事于太虚之庭
謹疾箴
二儀委和吾有此身履地戴天而名爲人七情内攻六
氣外襲有一不慎自貽厥疾矧有大者狂藥靡曼輕生
徇欲愚孰甚焉曰惟自今早夜敬慎匪曰貪生以全其
正嗚呼子之身所以報君親之恩者爲何如所以副師
友之望者爲何如所以自立于天地之間者爲何如然
非此身則是三者俱成虚矣吁可不戒哉
克齋箴
少司徒句曲王公號克齋間以克齋册示予命申數言
册中涇野諸公說克義盡矣莫不體認精微發越至到
多聖門傳授言外之旨予愧淺拙誠不能追逐高眀之
見也姑拾先儒緒論以作箴曰
維昔聖師詔顔氏子爲仁之道克己而已已何以云私
欲之累克何以云絶去之謂於惟上帝降衷于民混然
至善其名爲仁以其條理所以爲理即其粲然又名曰
禮三者惟一總爲人心非由外鑠與生俱生人之爲人
以心而已喪失戕壊人心則死維彼上智渾淪俱全生
知安行浩浩其天蚩蚩齊民則有所蔽投間抵隙私欲
交至外感内觸競相爲攻快意逆理紛其靡同或突其
來或潜以滋吾心之存嗚呼幾希是故求仁必慎于此
絶去外累復吾本始理欲之勢不容並存水滋火熄火
熾水乾消息之柄其執在已毋畏其難毋忽其易欲之
始來如遇寇賊鋒刃相加必與爲敵勝負之下有存有
亡非我克彼彼必我戕奮男直前百倍其力折馘執俘
追奔逐北克己之克義亦如斯委懦少見遂將不支我
有主帥曰誠與敬主帥銳精三軍用命覺悟猛省惕勵
戰兢天所以賦我所以生明以察幾星日照燭毫髮𦕈
忽靡得隱伏健以致决霆鍧颷馳干將礪刃斬絶靡遺
私欲既去天理乃復反復之機不容倏忽譬彼白日浮
雲翳之風捲雲净皎然赫曦又如明鏡瘢垢染積刮磨
既勤其明猶昔紛然者冺湛然者存如戰而存神完志
舒艮背行庭動静皆止不見人我惟見一理功施精一
理欲危微靡過弗及執中乃幾天爵乃膺安宅我宅廓
然大公是謂天德乾坤一體民物一身安勉殊科其歸
則均爲仁之道斯其至矣聖賢之言直捷簡易舍是求
仁渺茫扞格卑者強制高者空寂俗學誕妄兹道久蕪
卓哉王子希顔之徒以克名齋夙夜兢業佩服聖訓儼
如對越王子肫肫端志慎身寡于物好不淆其真經綸
其經一念之致尚益勉旃以䆒厥志
示二子十箴
二子者姪克嗣子克紹皆已弱冠克嗣近且
授室矣兹予北上二子弗克從慮其居家行
之弗率也作十箴以貽之
節飲
惟是狂藥古人所尤敗德廢事率酒之由矧汝幼年卓
立伊始沈湎荒怠何所不至
慎疾
人本無疾疾乃自取戕傷天和抑閼生理徇欲傷生招
人之羞念之不忘毋貽我憂
遵訓
惟趙二子承親教詞一也佩服一也忽遺父以是故别
其賢愚嗟予訓語意實愛汝汝其念哉慰我勤只
克家
惟人之生俯仰攸係矧是烝嘗胡可弗治治生云何曰
儉曰勤無墜先業是孝子孫
執謙
惟傲招尤惟謙受益狎侮玩人人則汝嫉夫子聖德恂
恂于鄉吾儕小人敢弗自量
戒惰
人生于勤惰則廢事飽食晏安乃㒺攸濟嗟嗟孺子若
涉滄溟非倍其勤其何以成
知恥
人有大閑莫切廉恥此閑一踰瀾倒風靡戒爾孺子兢
惕自修頑劣縱恣清門之羞
存厚
觀人善惡先視其心存心如何厚薄之分寧人負我我
無人負背德忘義天不汝祐
受善言
君子于善言如饑渴嗜飲食小人于善言如斧擊石受
言則日進于善拒言則日流于惡汝欲爲善乎汝欲爲
惡乎
安澹薄
孰不厭固陋孰不喜紛華相彼末俗蚩蚩可嗟侈則恒
歉儉則恒足豈惟守業亦以全福
文簡集卷三十八
