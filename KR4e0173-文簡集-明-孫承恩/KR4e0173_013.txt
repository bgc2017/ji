文簡集卷十三
明孫承恩撰
五言古詩
夜聞鄰兒讀書
東鄰誰氏子讀書夜無眠風吹咿唔聲落我床頭前我
聞不復寐俯仰心茫然憶昔髫齔時早能讀陳篇嬉戲
不自力流光若奔川及兹未聞道老大徒悁悁儒冠亦
何有虚生亦堪憐誓言今其始黾勉心乾乾鑿井苟弗
已終見清冷泉
雨中過顔東郊
陰霾幕四野密雨紛如絲扁舟何所適野人有深期我
興良自佳僕夫苦淋漓壺觴雜飣餖草草隨所攜同行
二三子聊與斟酌之樂事苦不全夙言每乖暌有懷渺
難招悵然起遐思(朱方齋吳春洲有約不至)
扁舟蕩雙楫溪澗穿窈窕雨行良不惡况得所歷妙依
依墟里烟落落展遐眺冥濛雲樹昏荏苒風竹掉高桑
布榖鳴遠渚鸛鶴叫時惟農事急蓑笠逮翁媪小橋曲
通村竹所期遥造不似山陰翁匆匆遽回棹
又
草堂極瀟灑水竹多幽深主人有好懷展席俯清吟時
花弄芳姿好鳥囀佳音薰風泛叢蘭飄颻滌煩襟二子
雙玉立勸我酒重斟適意豈在酒我病况靡任人生合
并難晤語愜素心數觴已陶然一笑忘古今
又
密雨漸細微流雲散清霽斜陽漏微明返照在水澨晚
晴人意佳起步行繞砌話言雜桑麻朴野有真意我性
本丘壑早已厭塵事瀧岡有宅兆桑梓情所係何當乞
身歸與子結鄰契
又
千林暝色起日落西山㘭牛羊時下來歸鴉戀其巢興
盡復言旋短棹風飄飄犬吠叢薄間漁火明江郊星月
澹微茫煜然吐林梢喧喧市聲近擾擾物役勞我生本
無期一笑樂亦聊但能無拘牽何地非逍遥
獨酌
春風散和燠霧斂天日晴楊翹吐華滋萬彙爭熙明幽
居寡相接而况塵俗攖興來命壺觴獨向簷前傾好花
當姬待鳥韻笛與箏悠然自滿引浩笑春冥冥美人渺
難期俗物吁可憎小山差強意獨立當前横舉杯一勸
之與子兩忘形山靈不解飲傲睨終古醒我酌還自酬
直欲空瓶罌頽然徑醉卧雲月為枕屏
餉農過壠上
赤日正暉赫朝露暄以乾念我田中人駢胝多辛艱披
衣過壠上不憚觸熱難腥風蕩炎氛草木俱焦顔呼兒
傾筐筥有酒兼有餐田父知我意感謝多欣歡我今乃
田畯自笑更自嘆無田均憐翁力薄非汝慳佇立獨移
時呼兒與俱還豈曰此為勤吾意差少安
題松月卷
幽齋淡清夜長空斂浮烟素娥從何來宛宛落我前髯
翁矯而立顧影如矜妍相看本無期忘形更忘言為招
山中相再酌騎鯨仙悠然對終夕不知清漏傳
示子效玉川子
書齋坐清晝昧昧心弗怡阿松忽前來出扇乞我詩阿
松性沉嘿頗不喜施為我疑乃質魯但識栗與梨今朝
忽好事我喜為解頤呼兒更來前聽我好言詞汝今十
四歲非復髫齔兒讀書吾家事誨汝良孜孜讀書添智
慧讀書破愚痴讀書為賢良讀書佩朝裾汝前當七齡
頭角頗岐嶷何更七年來碌碌但如斯豈汝誠質魯變
化猶有期抑汝故懶惰懶惰無由醫人生要樹立詩書
乃鎡基利達且莫言賦命固不齊但觀不學人何别隸
與厮學庸及語孟精義要深惟尚書最難讀功當百倍
之考事貫今古摛文炳珠璣今雖未能然為學當視兹
似汝恁陋劣萬難冀毫釐吾又念世德承傳汝當思吾
宗百年來詩禮人共推穆穆抑齋老黌宫擁皐比汝祖
雪岑公清名絶瑕疵我雖勉繼述淺薄恒忸怩汝若不
自立自汝隳門楣汝觀東隣氏綽楔高巍巍有子不嗜
學破敗共笑嗤又觀西隣翁起家自茅茨有子立青雲
里閈騰光輝人生無愚智共識好與媸東西兩家子問
汝當何居光陰不我待日月相奔馳汝勿恃年小一去
難再追不信觀汝爺尚記髮垂垂轉眼亦幾何清霜點
烏髭少時不自力及此徒傷悲我家世清白囊槖無餘
貲幸存薄田畆猶可供粥糜亦有書滿架古訓光陸離
役使有童奴免使執㸑炊古人貧亦學勞苦身無資我
今雖淡薄不令汝寒饑汝若更不學此咎當責誰只今
當長夏俗事無牽縻願汝務學業毋徒習遨嬉切磋同
阿哥和鳴恊塤篪莫似汝父懶失學悔後時願汝崇明
德忠信以自治入則孝爺孃出則敬友師莫似汝父癖
愆尤日潛滋莫起侈泰念淡薄守家規莫習輕薄態執
禮須謙卑但觀世上人浮侈終自隳我今已四十精力
會有衰汝年漸長大將以門戶遺男兒貴自強奮發不
可遲爺孃雖汝憐豈得長提携世事不可料前程杳難
窺賢不肖係人造物無容私驥子始墮地骨相超等夷
駑駘亦自别寕候異日知如今亦稍稍我竊為汝疑再
看汝一齡便可分雄雌恩義不相掩䑛犢非為慈汝不
用吾言吾將汝鞭笞告汝出苦語拊心轉歔欷勉哉不
可忘一一鐫肝脾
示姪
剔蠧莫剔深愛木木反戕責子莫責深愛子成乖張阿
桂吾猶子天資頗馴良况復汝年歲當亦知臭香我心
良念汝骨肉情故長誨汝刻骨言汝母視尋常今已年
十七已列大人行顧汝猶童兒立志殊未當昔我京師
歸汝肩始齊牀忽忽七年過今已似我長我目多閱人
英俊如雲翔弱冠富文學下筆鏗琳瑯汝負讀書名滅
裂無一強汝腹自空虚汝貌徒昂藏我每憶汝父九原
杳茫茫死者不可作感我涕淚滂食桃棄其核有子委
路旁骨肉天性真有子焉得忘昔汝父早歲多才能文
章亦復敦行誼有志馳四方恨哉賦命薄未立輙已僵
天道久必復或欲於爾償我今誠念汝念汝須扶將有
言不汝告如瞽行倀倀戒汝莫嗜酒嗜酒志意荒戒汝
莫遊俠敗家之斧斨莫羡不義富金玉積滿箱爾目不
知書馬牛而冠裳莫羡不義貴炙手猶沸湯爾能富德
業金紫來煌煌阿桂聽我言汝意得無傷汝今已解事
諒我無别腸古聞幾卿義我視猶慙惶王基意則厚吾
不為汝望但願汝卓立門戸得汝光汝若不自強伶俜
辱爺娘子賢子不肖嘉榖與莠稂為榖與為莠在汝自
較量人生亦多事門戶要劻勷我今漸潦倒期汝早激
昂我意良覼縷筆舌難盡詳知汝省念無拊心但茫茫
題畫草
春風一披拂萬彙呈華滋寸草萌枯荄各復爭芳菲大
哉天地仁發育無偏私黃鍾鼓槖籥一元運其幾誰與
為此圖毫端吐春熙高者搖華風下者揚芳蕤么麽彼
何者薨薨亦翾飛分明太極意未許夫人知
雨後步園中
滂沱鳴中宵清朝散微旭黑雲靉而䨴雨意猶未足小
園偶信步襟抱豁煩燠濯我畦中蔬薿薿淨如沐平原
獨鶴下淺渚羣鳬浴天風動疎篁鏗戛萬綠玉端居覽
衆妙幽賞愜心目孤吟無與酬長嘯振林木
觀園丁除草
中園種嘉蔬地瘠蔬葉稀蔓草雜其間復爾纏綿之六
月盛炎暑亭午張赫㬢園工力芟鋤根株俾無遺造化
普發育雨露無偏私去惡佑善良人事理則宜蘭蕙生
當門斬刈不得辭矧爾惡類繁不去將何為
督園丁種蔬
懶拙寡生事興在田園中學圃非為痴我與樊子同種
藝宜及時剗鎛藉爾傭王政著月令在汝敢弗供肉食
豈可常淡薄儒家風何曾費萬錢自以遺厥凶小園無
寬畦連延亦横縱冀爾發育茂日食倘可充
紀鳥
小園遠塵市水竹頗幽深上有枝柯稠下有灌莽深有
鳥名不識結巢在其陰日夕勤哺雛啁哳多清音吾意
憐此鳥不異籠中珍不敢語人知懼有兒童侵野貍孰
告汝竊伏伺無人睢盱欲攀緣探巢恣噬吞幸我適見
之惻然為驚奔急為驅之去愛護意彌勤黃口亦易長
旬日毛羽新隨母共上下喧呼各欣欣好生物我同並
育天地仁及物豈吾力聊以慰此心
中庭植小花數種戲述
中庭小作砌種植紛羣葩園丁昔好事移自西隣家汲
水勤灌溉張席亦周遮經時土流膏倏已抽萌芽逮兹
花葉稠紅白爛交加雖無姚魏富幽艷亦可嘉豪門事
珍玩田家重桑麻戲劇吾亦誣聊為兒童誇
與友人草堂小酌
閑居寡晤語二妙喜過從倒屣竹徑間焚香草堂中呼
兒具鷄黍杯盤媿匆匆所貴意味真豈在品物豐雲陰
暑氣微左右動涼風但恐日夕至不計樽罍空話言及
出處惜我性乖慵人生貴自適顓蒙詎能同酒酣起縱
步銀蟾已生東長揖送二妙矯首冥飛鴻
觀羣兒捕魚
秋來久無雨溪小落欲乾茸茸聚衆魚煦沬猶自歡羣
兒競褰裳不暇具綸竿舉手如拾塊相矜共諠讙脱者
能幾何鱗鬛半摧殘白小莫比數汩沒泥水間老夫濠
梁興悠然每凭欄戒兒勿盡取致爾口腹饞生平耳目
隘境外江湖寬安得徙汝楫相忘渺濤瀾
送鍾君陞廣東僉事
送君秋色裡歌我春雲篇春雲亦何為變化玄黃間昔
君署秋曹商律行秋權秋雲自蕭森摘伏摧神奸今君
被寵命名藩職旬宣春雲乃油油着物盡成妍為霖澤
枯株焦槁多生顔悠揚本無心舒卷道自全從龍會非
遥覆冒連八埏輪囷復氤氲作瑞歌豐年
使交發雲間
赫赫奉王命迢逓絶域行兹當别故國促裝戒晨征時
維八月秋雲物肅以清舟人理桂楫天風引長旌丈夫
四方志意氣衝冠纓腰間雙鏌干虹霓吐晶熒姻戚羅
祖餞亦復勤友生天書照玉節顧瞻羡光榮豈知遠遊
子莫釋内顧情高堂有慈闈素領霜雪明忠孝不自謀
百年負深誠仰天嘿無言拊心但&KR1103;&KR1103;
錢塘
錢塘名都會山林多清妍層城填華屋巨棟相鈎連歌
吹日無虚笙簫間絲絃通逵接廣陌車騎何喧闐我來
屬清秋况值昇平年遊觀邦人士日醉湖堤邊維兹盛
官僚地主多時賢喜予斯文契邂逅意亦虔名山古招
提扳遊列芳筵登臨誠雅懷王事靡敢愆萬里方此始
心旌日懸懸顧此簡書畏我行敢淹延
西湖
東南饒湖山開此佳麗境澄湖一萬頃倒影鏡光净遠
山翠屏紆近山晩妝靚禪關鬱岧嶤雲外發鍾磬畫船
如畫屋搖蕩波不定芙蕖明的歷魚鳥樂飛泳林祠與
岳墓瞻拜得所敬林祠竹梅疎岳墓松栢勁緬思南渡
後文物亦云盛偷安湖山樂氣勢遂不競國緒綴旒危
邊圉豺虎横兹惟堪逸遊未足擬形勝腐儒感興亡弔
古發孤詠酒酣促歸駕日落烟水暝
虎跑寺
軺車任登登山徑繚而曲深邃得蘭若傑構聳岩谷林
空號鼪鼯境僻走麋鹿寄迹亦偶爾一住且信宿禪房
木榻淨石鼎妙香續跑泉虎已逝清冽猶可掬煮茗試
酌之一洗腸胃俗蒼珉宛深刻坡翁有遺躅詞翰兩絶
妙光彩照林麓平生丘壑情苦被王事促山僧念遠行
舉手向我祝是身浮雲然再至渺難卜匆匆出門去浩
蕩看鴻鵠
羅刹江
江風吹征衣扁舟渡空闊曙色漸開朗遠岫横一抺悠
悠滄波去澹澹孤鳥沒中流擊簫鼓啞啞棹歌發夷猶
蕩漁艇舉網魚潑潑帆檣亂高下來去若超忽扣舷發
清嘯客懷頗軒豁一杯酹胥神弔爾忠義骨山川渺天
涯未可計日達顧兹習暇豫瀟灑送日月無徙念前程
坐使心慘怛
釣臺
發軔富春驛艤棹嚴陵灘緬懷隠士蹤訪古登巉巖峩
峩釣臺高寂寂空江寒目曠塵襟開天遠浮雲間惟子
秉高節卓立超人寰紛紛仕進者視子莫敢班出處各
有道要在義所安矯激非中庸汩沒斯貪頑王事有程
期寸心劇飛翰登舟渺回首烟水空漫漫
草萍(驛)
山行忽終日日落風颼颼蒼然暝色起原野烟光浮依
稀見村落兒童逐歸牛山徑叢竹深鳥雀聲啾啾萬物
已偃息我行良未休驛吏走倉皇再拜候道周顧之問
前途為余指林丘入門華燈列山醪獻新篘空堂耿無
寐百感不自由惺惺待明發起坐聽更籌
東鄉(縣)
廿里忽一村十里忽一郵行行歷重山長途邈悠悠惟
兹鄉土異山田已微收村墟頗蕭條深林叫鈎輈况聞
多寇盗逢人肆虔劉兹邑實鼎建劫掠始得休陰雲黯
然至林木深已幽大雨忽滂沱泥塗滿行輈僕夫欵柴
扉請此盍少留咄嗟行路難悵然增煩憂
南昌
今秋氣候異九月猶炎蒸客行苦馳驅弭節南昌城兹
邦實巨鎮人事相頻仍招邀荷地主疎傭怯承迎思惟
庚辰變叛逆干天刑兵戈苦騷屑殺戮何縱横我行經
故墟鳴禽寂無聲慘淡來悲風酒帶戰血腥壯哉孫與
許英風凜猶生無由寄一尊淚洒江濤清
漳墅(鎮)
觧纜發洪都風順五兩輕烟波浩瀰漫極目如掌平遥
遥蕭灘驛望望臨江城不知此何方但聞雞犬聲桅檣
密如櫛水際何縱横要津實四達商賈多所經壯年遠
遊賦浩蕩江湖情向來守堂戶局促孤此生
螺川(驛)
江上晩來雨濛濛濕秋光螺川届重九負此節序芳登
高若無緣回首思故鄉粲粲籬下菊秋風為誰香故鄉
日已遠愁緒日已長嶺海極天際前途杳茫茫送僕從
此回附書慰高堂扁舟忽不見引領空徬徨
十八灘
一灘横我前一灘落我後巨石何礧礧拱向若迎候大
江日東馳勢若萬馬驟崩奔聲喧豗欲與萬石闘初疑
坤輿翻又訝溟渤漏舟行稍弗戒頃刻不可救叮嚀篙
師力默祈鬼神佑昔人訓垂堂入坎敢自咎
新城(南康南安之間居民築以禦盗)
山行欲盡日得此原壤平樓櫓忽依然突兀横孤城入
門市肆列雞犬咸樂生費不藉公家版築以義成兹城
昔未有盗賊時憑陵兹城既云建禦暴得所憑設險古
有之要使良善寧修葺貴不廢無忘始經營千山横紫
翠夕陽映霞明前途尚未暮驅車且須行
梅嶺
雞鳴事晨征秣馬走長路輿夫雙足健峻巘若飛度梅
嶺不見梅翻訝傳載誤惟餘萬松樹夭矯入雲霧駐節
張相祠瞻拜想風度谽谺古洞幽白猿不可呼平生說
兹山險遠驚寐寤兹來望家鄉忽忽慘情愫王事有驅
馳筋力疲世故白雲意何極慷慨歌陟岵
平浦(驛)
度嶺浪自悲登舟情更歡山川頗清曠少慰行路難浮
烟散孤嶼旭日生晴巒所喜瘴癘息寧計水澁乾(自南雄無)
(水)平浦路悠悠幾瀨復幾灘韶江計非遥漸聞水漫漫
(聞韶州江始深)故人從何來(是日會吳舜弼)報政海外還附書不及
詳匆匆報平安
韶陽
淩江一超忽日覺眼界新莽蒼村落稀青山多白雲行
行過韶陽蠻語漸不真衣服中土異竹幘革可紉(始見戴竹)
(帽皮帽者)暄然秋冬交氣候如深春人行青靄中鳥啼榕樹
陰韶樂久不作(郡有韶石舜南巡作樂于上)鳳鳥亦不聞弔古空躊
蹰前山已斜曛
清溪(驛)
接淅復接淅王事靡敢稽朝方辭赤水暮已宿清溪扁
舟順流下驟馬猶自遲雙㯭劈浪花歡呼喜舟師亂灘
不識名巨石紛差差輕風助微瀾瞥過忽不知迢逓萬
里道客子多憂疑前途盡如然我行豈無涯
飛來寺
羣山何糾紛遠望若無路舟行兩崖闊得此梵刹古幽
深白雲居窈窕青蓮宇細徑縈絶巘軒楹勢飛翥深林
鎖寒烟時有猿嘯侣地勝欣所逢仰睇久凝竚登陟若
未暇略已得其趣須臾轉前山回首不知處
麻墟水
沄沄江波闊黯黯毒霧吐舟行麻墟口川原見深阻疊
嶂千萬重賊穴難比數西或連閩蜀東應接吳楚居民
與商舶劫掠莫敢禦無人向誰何况敢索征賦我來值
零雨寂寂無所覩竚立空嗟咨此獨非王土
麟山(驛)
晨征聞曉猿客子愁欲絶凄風響枯葦石壁掛缺月古
驛臨水涯隠蔽山萬疊麟山名空存豺虎日噬嚙嶺外
甫浹旬風景迥爾别佩刀猶衣袵(自此以南無不佩刀者)疇能命
其掣懷土心屢悲遠覽意頗豁媿無濟時術猶有紀事
札
蒼梧
扁舟謝逆浪泊此梧江潯孤城倚山顛下瞰江水深兹
惟百粤衝重鎮當喉襟轅門肅軍威殺氣常蕭森重華
不可弔四野雲陰陰水井泉尚活火山光已沉夕霧兼
晨霏瘴厲方侵滛交南此半途行邁方自今極目天南
陲望望愁人心
鐵爐頂
舟行歷寒溪黯黯雲物暝昔聞鐵爐步今過鐵爐頂鐵
爐已無覩但見山水迥林木杳深黑巨石立鼎鼎百里
無炊烟山徑人跡屏頗聞舟人言日者屢傳警潛過崖
壑下僕從面目冷畏途真險艱嘿坐心怲怲
白馬堡
悠悠遠行邁道路日荆棘朝過白馬堡十二磯接跡羣
山極深阻孤鬼時跳擲不知開闢初何以恁阨塞纍纍
數十夫帶雨荷殳戟屯戍存空名緩急果何益我欲極
蒐薙盡使川谷滌恐此終不能回首長嘆息
相思洲
斷腸曾有峽漂神曾有灘如何此經行使我憂萬端江
闊風浪急逆上舟行艱况兹饒瘴癘雲水昏漫澷故鄉
渺何許身落千萬山不聞鄉土音惟見鴂舌蠻王事苦
未竣我行何時還感念少游語悒鬱不可刪
斷藤峽
灘束江水急一流忽旁分斷岸百尺餘儼若闢兩門人
言兹峽中水勢常崩奔我來值冬日水退露石根徭人
負深阻巢穴蜂螘屯前聞肆屠劫犬豕相狺狺峽旁少
行舟過者斂精魂惴惴畏其出誰能問其津昔年韓襄
毅曾兹建殊勛朅來幾何時江路復荆榛煌煌秉使節
旌旗耀江雲萬里吾目中犬豕何足云
潯州
畏途何﨑嶇落日江水黃舉頭見潯州孤城倚高崗蕭
條市衢静莽莽籬落荒山田廢不耕四野多豺狼邊臣
勞輯柔寇盗蔑紀綱感事增唏嘘悄悄情内傷兩岸擊
刁斗竟夕嚴隄防喧聲不能寐起視明星光曈曈曉色
動山鳥鳴且翔揚舲復前征望望關山長
烏蠻灘
洪波積浩蕩巨石何崢嶸猊虎相攫拏角立俱猙獰雄
為蛟龍翻洶作風雨聲濺沬為陰霏白日生晦冥造化
亦何意創此險不平誰觸巨靈怒倒捲天河傾艱危客
意阻摧頽壯心驚伏波有遺烈(南有馬伏波廟)吾行當乞靈
火烟(驛)
舟經火烟驛而不見烟火山圍白日陰頽石立磊砢河
流劇湍急激射如箭笴百丈勞挽牽頓曳如鼈跛懸崖
巧砌疊仰視畏欲墮下有蘿薜封上有雲霧鎖路險意
彌切覽勝亦云頗會當乘長風一鼓中流柁
白沙
扁舟凌洪濤日暮弭雙楫沙淨白如粲鬼燐乍明滅好
事吳將軍(參將吳宗來迎)邂逅尊酒設為言盗賊繁干戈日騷
屑當宁推轂勤閫外誰秉鉞哀哉此生民川谷日流血
遠信苦未真(是日得交南信)客子腸百結酒酣看吳鈎激烈雙
耳熱金柝喧兩崖畫角韻嗚咽酒散復别去空江浸明
月
南寧
理楫雖云遠長途豈容盡山城忽前横喜及朗寧郡人
烟頗稠集阡陌少荒頓雞豚雜喧囂竹木鬭清潤畏途
多險艱愁緒日苦困此邦庶樂土一笑破孤悶前征聞
有陸召僕屢顧問久陰忽新晴天意與百順脂車復秣
馬欲發待明晙
千龍寨
山徑一何惡一嶺復一溪初言舟行苦陸走更險巇晨
發千龍寨豗隤馬行遲偪側欲無路草深與人齊依稀
見村落竹屋多傾欹野人驚使節駭走如鹿麋陽春遍
海宇窮谷猶有遺諏詢苦不悉向風長嗟咨
忠州
連山横巨鼇林木蒼烟重黃茆接天際一望不可窮忠
州暫弭節日落多凄風土酋服櫜鞬執禮殊敬恭(知州黃建)
(保郊迎甚謹)地僻山徑惡使節古不通(自來上司無行此路者)創行乃
自兹詫訝驚老翁涉歷豈宿分窮荒寄行蹤平明登前
途回首隔萬峯
太平
長原轉高崗徑路石磽确江流相廻環山勢亘綿絡入
城人跡稀白畫閉寂寞公館草樹荒饑烏下庭啄椎髻
女婦醜短袵赤雙脚(自此以南女㜏衣節盡然)扶攜趁朝墟白髮裹
青箬陸行多豺虎水行多鮫鰐慘慘客子情觸目風景
惡
屏巖(左江山多峭壁惟此獨峻)
層崖何嶔崟下瞰江水立斬絶數百仞隠約蔽白日嵌
空猿猱居黕黑太古色若非鬼工鑿定是神斧劈江風
吹蕭蕭江水波蕩潏扁舟經其下人細如蟻虱壯遊兹
行最歷覽難具述睥睨氣屈蟠凌跨神爽逸村居不知
名(旁有村)風物更蕭瑟竒觀不有此何以慰悒鬱
鐙勒(驛)
連山忽崖斷蕭條見村墟古驛但有名籬落同民居驛
吏跪沙際顔色慘不舒自言為禄仕寄迹豺虎區乾坤
有界限天角與地暌瘴厲日慘毒鬼妖日睢盱使事豈
不榮客懷日憂虞經行我猶然為爾增鬱紆
龍州
莽莽輿地闊煌煌使星明我行歷山川南徼越萬程遠
人識天使(土官知州趙相)再拜江邊迎舍舟歷荒郊蕭蕭征馬
鳴旌旗何悠揚落日喧鼓鉦羣觀空里閭雜沓兒童驚
乾坤極覆載絶域俱王氓旬宣古皇華淺薄媿弗勝
平生乏夢想中夜心靡寧神京望不極矯首瞻青冥
發龍州(交南有事不果入)
猶豫識每闇差池意徒勤炎荒一弭節忽忽越兩旬交
南已在即望望隔片雲天意限夷邦無緣被皇仁翩翩
返皇華言歸復兹晨重來或無期欲去還逡巡行役豈
不勞中止非我心使職自無狀仰首慚蒼旻
發蒼梧
悠悠客心驚冉冉歲華易春風吹天涯百草凄已碧長
江無勁鱗遠漢有倦翼萬里今此歸慰喜動顔色樓船
沸簫鼓東道勞祖席持杯心已慵觧纜翻不懌睠焉念
初至有友生死隔(崇禮先十七日卒)鳥鳴喚其侣獸鳴求其匹
同來不同返惻愴涕沾臆
過梅嶺
歸途忽何鄉絶巘弭飛蓋梅關兹復登浩蕩豁眼界峯
巒出竒姿竹木露新態景物非有增自與人意會山僧
設茗供顧我喜健在瘴地已脫迹頗覺肝膽快鄉心逐
歸雲逸興軼塵壒矯首望故廬目極飛鳥外
贑江
昔從此路去今從此路回轉眼花石潭已失章貢臺
天公與便風知我久客懷船頭飛浪花噴激如瓊瑰江水
净如洗征衣絶纖埃惟有方寸富萬壑并千崖曠然心
神超笑口天與開嶺表夢寐中回首何悠哉
桐江
桐江水清駛送我仙槎還好山過無數再見嚴陵灘山
中羊裘翁笑我歷險艱試汲中流清一洗瘴癘顔春風
曉來急苔磯雨斑斑舟行為滯留天意故少慳故園喜
漸邇春事將闌珊且作看山行滯留非所歎
抵家
春風蕩白日晨鵲噪庭樹遊子嶺表歸歡笑喜僕御我
行昔中秋丹楓落江渚歸來易歲華冉冉柳飛絮顔色
漸老蒼急景不少駐人生苦難保骨肉喜歡聚上堂拜
慈親入室撫嬰孺浮榮何足言一笑觧百慮
文簡集卷十三
