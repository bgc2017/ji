文簡集卷四十八
明孫承恩撰
祭文
祭石齋尊翁參政楊公文
惟公純德異才古文奥學事業之著福履之隆厭世歸
全始終榮顯此公之所以為盛而無少遺憾者後生小
子不當以是瀆陳之維是天下之人以公之子之德為
命以公之孫之文為式推源窮本所以聞公之訃無問
識與不識俱出涕相弔而况某父子二世俱沗年誼歸
心龍門恩誼切至則區區之悲尤當何如臨風一奠以
罄鄙私而不自知僣䙝之為罪也鳴呼尚饗
使交駐節蒼梧祭都諫俞厚庵館兄文
嗚呼人事靡常天命莫測禍福吉凶不可料臆嗟嗟崇
禮偉器盛年識敏才俊惟子之賢闊步長趨何所不到
遠迹促路古今共悼嗚呼崇禮惟子與我誼同弟昆瓊
林曳裾玉堂肄文頃以王事同涉嶺海我愧淺薄惟子
是頼自秋歴冬歲忽更新與子周旋笑言日親王事未
竣我實憂懼期子共濟子忽我弃嗚呼崇禮故鄉迢逓
雲山漫漫羇旅之思同此慨嘆子常思歸若不可待今
則歸矣子復何在與子同來而不同還忍看輀車使我
涕澘嗚呼崇禮曩日之晨猶與子會笑言如常無少差
戾死生契闊俄頃之間靜言思之如梦寐然嗚呼崇禮
弟兄之情存殁之誼暾然此心敢有弗至左提右挈輔
子以行靈其安歸無有震驚英邁如子豈即淪滅顧是
耿耿如在對越絮酒薄奠非子所歆鑒予誠辭嗅此一
樽嗚呼哀哉
吳山驛别俞厚庵柩文
昨歲壬午季秋之初王事驅馳寔與君共嘗於兹地聯
舟而南日月幾何忽此大繆痛君長往我幸生還乃復
於茲别君之柩與君同去而不同歸死生之隔萬里跋
涉漸及故鄉感昔念今肝膽如割大江北逝一水滔滔
從此而歸亦君之志我當東騖與君殊途追送無由徒
有涕淚一觴奉告尚識此心嗚呼哀哉
復命過維揚祭厚庵文
嗚呼是惟我厚庵館兄之殯而茲地即君曩日所謂新
治之别業也嗚呼昔予與君奉使南征也君嘗約我以
北上之日當過此樂飲三日而後偕往今我至矣而君
不見徒使我履君之地登君之堂思君之言撫君之柩
與君之二子相向一哭而已豈非天哉
復命回祭厚庵墓文
嗚呼昃日沉淵逝水注谷我懷厚庵一往不復自君之
亡兩閱寒燠世事遷變如一更局君惟才賢人痛莫贖
帝錫寵祭光被林麓君腆於善而嗇于福猶藉茲榮以
慰耿獨君有嗣人謂我行叔卓立承荷我嘗是勖惟此
兩郎秀潤眉目天道久定殆其可卜我惟多難陽九會
屬自與君别憂苦併促喪母哭子備歷荼毒雖云苟存
意興敗衂昨以使事復走輦轂感事念君如刀刺腹幸
此畢事得免罪辱再過君里敢敬以告維昔之來君在
空木今茲之至黃壤埋玉英英孤標恍其在矚將無聞
我一笑出肅凡今交誼如手反覆顧予何心亦蹈薄俗
有鬱斯阡濰水之澳我幸未死一過一哭
祭張陽峰翰學内子宜人文
嗟宜人兮出名門性敏慧兮又靜温嬪華宗兮令善聞
奉姑嫜兮主蘩蘋相夫子兮執儉勤逮妾媵兮孔惠仁
端閫儀兮式家人膺封褒兮志愈敦被寶璐兮垂纓紳
羌于于兮又申申婺星殞兮罹祻屯殱内助兮傷夫君
駕輀車兮當兹晨臨祖奠兮潔芳樽頌懿德兮薦此文
祭張太宜人文
維年月日具官某以清酌庶羞之儀致祭于誥封太宜
人張母胡氏之靈遙拜而言曰昔在京師交遊若林晩
得張子寔予所欽義屬通家獲稔賢母維子德業以慈
訓故嗟母夫人坤德夙成淑慎柔嘉閨門典刑乃生賢
子克教克訓勵以問學迪以忠信我敬令子寔維英儒
回翔詞林鼎鉉是需子縻王朝母樂桑梓祿養豐盈蔗
境優裕昨歲之夏我復至京胥會令子悉其悃誠告我
母老歸養志切引領白雲涕泣以血誠達當宁移官于
南子心純孝甘寂棄喧促裝戒行鄉思鳥疾言歸拜母
承候顔色天人每違訃音忽傳荼毒令子交朋共嘆哭
地號天肝膽裂坼封章上陳聖心為惻恩寵優渥恤典
駢蕃我謂夫人福祉寔難我亦有母夫人之似棄我薄
養倏巳六祀我實庸鄙既微且卑有愧令子為母光輝
夫人之休令子之孝我於顯揚祗用自悼惟自風木此
憾則同一觴敬奠痛攪心胸尚饗
九卿祭張太宜人文
猗嗟夫人維德之懿柔貞靜專坤道全備閨壼雍肅令
則令儀内外順治上下咸宜鷄鳴相勤蘋蘩供祭古有
賢婦夫人之似孕和毓秀賢子克生義方為教成子顯
名斷機勸學膽丸勵志古有賢母夫人無媿貤封既及
被服煒煌靡有驕矜謙約自將富而克儉貴而能恭文
伯之母夫人與同母如夫人子如學士匪有是母曷有
是子顯顯令子詞林之英翊贊聖謨啓沃帝廷世之璠
璵時之麟鳳慈訓不誣産系斯重覩枝及根覩流及源
覩子之善必本母賢子爵既崇母養益厚福履康寧黃
髮眉壽家人元吉隂德莫尊允矣夫人州邑尠倫婺星
隕芒大限忽及乘化而歸何怛何慽帝錫葬祭恤典優
隆有赫泉壤賁於無窮某等辱友令子亦或通家知賢
而慕聞訃而嗟縻職於茲走弔弗克遙致一觴以寓哀
惻
祭大司馬姚東泉先生文
嗚呼我昔髫歲巳熟公名慕公德學寔吾典刑得公文
辭口誦手錄無緣親炙竊比私淑後廿餘年我忝從政
公仕芳亨聲望彪炳内藴明哲外秉端貞遠識宏才邦
家之楨柄用既崇功業益偉北斗泰山寔勞仰止朝有
元老國有達尊上下繫望代無數人泉石關心公乃厭
仕天不憗遺忽此長逝嗚呼哀哉我念先子昔官於閩
實有遺愛哀切士民死職有祀國之令典久抑弗舉公
論莫顯公董學政顧懷而咨厥有名宦先子附祠公職
風化勸忠奬勤公非市德我敢懷恩為親區區義弗能
巳感公念公酬報無以西廣用師公有大勛小子不敏
頌公以文勒功垂休國有鼎彛我言何為小子之私因
公令子千里緘致冐昧瀆公寔媿揚勵令子德業卓偉
邁倫不我鄙夷視均弟昆仰公之生悼公之沒四十五
年俯仰倏忽雲山渺邈東望長嗟矢辭告公公其知耶
嗚呼尚饗
九卿祭大司馬姚東泉先生文
嗚呼越山嶔岑文江靚深藴靈毓秀乃生哲人有如公
者所以瑰竒挺特而絶類超群也昔公之為學也嚅嚌
道腴沉酣載籍發為制作精純炳蔚受業爭為及門文
傳廣於梓刻及公之登第也首歴郎署夙夜慎勤砥行
奉職表表搢紳荐陟藩省聲譽益起奮鵬翮於九霄騁
驥足於千里樂育才英講道論德正學是程舉風教之
廢缺俾公論之昭明公職廉憲端已範物踐履冰霜操
執紀律奸貪由而革心仕路以之清謐公居岳牧施澤
布仁法令無苛政治有倫四野沐無私之甘㴻群黎歌
有脚之陽春公職廵撫鋤奸植良恩威並著大小畢張
宣王化於下國屹保障於一方乃佐司空乃總漕賦勞
謙有終不愆其度剛毅直諒端雅靖共繄德業之日增
亶聲寔之並隆帝睠南邦奸宄弗迪疇咨命公汝往剗
滌公拜稽首受鉞以行征誅懷柔秋殺春生嶺徼為之
底定炎海因而廓清帝旌茂勛召公入用付以六師之
權委以三邊之重韓范威名西夏震恐期抱負之盡展
慰中外之翹聳而公志薄軒冕興存丘壑堂開裴度之
綠野園寄温公之獨樂固明哲之高致亦時事之參錯
羣望未厭盛業未終尚屬公於再起而公巳厭世倏騎
箕而莫從此有識所以為公之憾而悲道之窮也然即
公之所就亦已卓然而名世生蒙寵渥之加沒荷恤典
之賜始卒顯榮泉壤光賁矧有令子詞林之珍方以文
章輔國以道德輔君是將建立殊偉盡發公之教而俾
公生平志願之畢伸則彼為公置憾者又何足云耶某等
久仰芳猷兼承令子念追趨之弗能驚訃音之忽至悼
生民之無祿嗟老成之殄瘁命巫陽而莫招躬執紼而
無地寓薄奠以將誠臨長風而隕涕嗚呼尚饗
祭大中丞弓岡先生周公文
大江之西名士若林我晩登朝陪公下陳惟公誾誾志
行峻潔弘毅之資簡靖之節發軔賢科敡歴内外繼總
憲臺想見風采鎮定浮躁消弭百壬岌嶪炳朗望崇搢
紳帝曰汝賢惟汝予毗遲汝績成大政汝畀士曰公賢
惟我帡幪蕙荃頼植蕭艾莫容人祝公福天奪公壽天
人相違斯理曷䆒嗚呼弓岡古人有云白頭傾盖交遊
貴知非新故謂我從公晩敢自附知荷公雅量而不我
遺論文訂交曰我其可擇述之委用及猥瑣昔公大父
抱德隠淪公在幼穉顧復義深表德酬恩爰著金石有
志未償早夜以惕昨狀授我屬我以銘具公誠孝感我
涕零傳後信今實媿淺薄公則誤愛我弗敢却塵土汩
没執筆未遑負公勤渠若背負芒勉竭鄙思粗為論次
庶幾古人掛劍之義崇觴潔俎告公於冥頌公莫周專
薦此誠尚饗
祭學士姚明山文
嗚呼明山而止斯耶君之器度英偉莫伍尚友昔賢餘
子莫數君之問學既博而醇嚅嚌道腴淹貫典墳君之
才識時務通達技藝詞章乃才之末天既畀君兼人之
資君克副之益以修為早承家學深培厚藝首對大廷
海内傾企盛大通顯君所固有建立勛庸名世不朽既
生之豐乃敓之遽其然其然天也曷謂嗚呼明山曩歲
之秋同君被命校文賢科各矢誠敬我病且拙藉君寔
多君識精敏事用不訛君於交遊知愛無幾顧獨於我
乃若孚契顓蒙似我曷當君心助君無能感君則深是
後無幾我往南都為别數月聞君憂居契闊逾年嘗一
遣使弔君尊人兼訊動履辱書報謝雅意勤渠有慨世
途念我闊迂誼感予衷書存篋笥忍謂今日見君此事
嗚呼明山昨者歲暮遇君鄉人我為訊君計日治任自
冬歴春倏已炎暑不聞嗣音乃得此語失此俊傑士林
嗟咨矧我朴誠耿耿之私君葬何時勢違執紼遙寄一
觴臨風於悒尚饗
祭徐南庄先生文
維年月日具官某以少牢酒醴殽羞之儀致祭于故南
庄老先生徐公之靈曰嗚呼士固有受知遇於早歲而
懷之終身隔死生於歴年而視猶昨日雖未足同古人
之風義而惟其情愫之可質也然在世俗此意漫不之
重方且以為迂闊而哂笑厭棄猶冰炭之不入也嗟嗟
乎公昔予從先君子宦遊於兹因獲出公門下幾三歴
寒暑奉杖履而親謦欬也童子寡昧何有知識而辱公
奬許曰異時成就之可必也教誨諄切實異倫軰此予
受公之恩區區之私而非辭說之可盡述也契闊以來
公既長往先子亦逝而世事之變幻白衣蒼狗又何足
以控執也我惟黽勉幸以不墜乃復竊祿於兹砥行懼
過謂可不負公教而獨悲夫欲起公一拜之無術也言
經公廬幾為腹痛感念疇昔不能不愴然而於悒也惟
公老成學行醇朴古之所謂隱君子茲欲求公其人殆
不可以彷彿也賢者之後必昌以公遺休積而未發將
有徵於諸孫之成立也顧我勢力微薄無能一致其厚
未有以為報公者此鄙心之所歉然而媿怩也乃於兹
晨匍匐謁公之墓知非世俗所重顧此心之不容巳聊
以罄夫萬一也宰木既拱宿草幾青而白髮蒼顔予亦
將老俯仰宇宙誠有感夫人世之倏忽也告公以辭公
其有知庶幾見予意之勤拳歆予酒之芬苾也嗚呼尚
饗
祭曹定庵先生文
嗚呼大道既隠淳風日澆小才自矜為英為豪譾譾呫
呫曾不愧恥豈復知有大雅之士卓哉我公喬岳巨山
屹然靜重鎮彼浮頑早登甲科荐歴内外司憲於浙焯
著風采中年厭仕勇退急流讀書鼓琴樂此林丘跡晦
名彰身窮道泰庶幾屢空澹然物外齒隆德劭望重禮
卑鄙薄淺夫見公意灰熙熙堯民堂堂大耄清節雅度
搢紳視傚天不憗遺歲值龍蛇木稼山頽賢人嘆嗟嗚
呼哀哉我惟鯫生誤蒙奬識淺陋無似寔荷公德我嘗
卧病公來視予坐予小樓慰言勤渠蔬圃草堂公足兩及北
窗宴眠笑詠盡日童子把筆學人語言公惟誤愛謂我
能文安耆採蘋俾有序述得我謬作喜動顔色辱以題品
於古孰宗假之歲華將無與同顧是區區我豈自昧誘
掖以進寔荷至意此言猶昨耿耿於中公今云亡請教
曷從嗚呼哀哉茲歲之春我欲北上兩錫雄篇益荷教
奬我言别公再登公堂惜别欵我飲我以觴公嘆曰嘻
子歸何時吾以年耄見子無期惟是盛年子善自愛勉
子所業以究遠大再拜稽首感矣公云願公福祉永慰
我人公復自笑子意則雅未聞世間有不死者公固曠
遠我頗懷疑猶幸不然歸及見之瞻依德容久未即出
悄悄歸舟寔用愴惻一去未朞訃音忽傳孰謂曩時果
訣終天嗚呼哀哉公曾屬我樂丘之作小子何人敢弗
以諾謂當却寄以復斯言坐是冗懶遂致遷延一病京
師展轉兩月塵土汩人益廢舊業樂丘之許我弗克終
區區之心以此負公嗚呼哀哉我聞大賢處死之際視
厥衆人必有所異聞公易簀精神凛然生平所飬於此
可占公身雖亡實未嘗泯豈伊瑣瑣與物同盡正氣煜
煜化為白虹斂其真純返於太空生榮死哀公則奚憾
失我典刑後世之嘆惟公盛德作者有銘惟公製作後
世法程序述以傳俾無散佚小子不敏願與有責幽幽
空山黯黯寒雲籲公此詞寧不我聞
祭外父吳一齋先生文
維公操履強毅志性朴寔靡有媕婀庶古遺直早登仕
版欲大有為不樂俯仰中乃乞歸丘壑婆娑享有壽祉
酒榼詩囊天隨栗里一朝厭世歸乘白雲哀切黨閭悲
動搢紳某以愚庸義叨半子豈惟恩慈過蒙器許期我
勉我我媿莫能敢不自勉以累公明在身大閑忠孝廉
恥報公慰公庶幾在此老成已矣誰復繼之侃侃我公
曷有企之契闊死生見公無日感念今昨徒有涕拭崇
肉于俎載酒于巵寓辭一慟豈曰我私
祭顧東江先生文
嗚呼才之在世我弗克知生也孔完發也孔時既完既
時意天所厚謂當得志而大行庶抱負之克究云胡不
然中更差池譬密雲而弗雨卒抑遏而弗施迨夫事理
之既明若天意之終在然時去而莫追顧斯人之何頼
也嗚呼公乎紹古之學超世之文昌黎雄偉歐陽粹純
虎視詞林鵬鶱藝苑大貝南金聲光日烜編摩史舘啓
沃講筵唐虞所授鄒魯所傳乃司文衡乃典邦禮優游
廟堂海内傾企夫人能知亦復能言我之頌公不當以
是凟陳也嗚呼公乎我所惜者公之博究時宜通達國
體可以潤澤乎黎元經綸乎一世夫何行半途而輙阻
會將至而隨違雖名位之巳顯而鈞軸之未歸使公平
生抱負百不一售昌黎用而不相歐陽相而弗久此固
世道之所關而古今之所同咎也嗚呼公乎昔在辛巳
天日晦蒙蜂騰蝟興䜛言訌訌明哲保身遵飬韜晦雖
盛德之無損顧事理之何謂閒裴度於綠野老温公於
獨樂豈時運之多乖顧天人之參錯逮歲戊子天日再
清公當復起仍位貳卿庶士論之少慰卜吾道之卒行
而泉石盟存莫遏裴丞之欲去龍蛇歲值隨嗟温公之
長逝矣此人才之在世其出處遇合予之所謂不可知
反覆天人之際為世道而深悲也嗚呼公昨屢䟽請老
明農勇决之志上與天通俞旨未下復當北上君臣之
義公弗敢讓是冬之仲我適南還遇公於途慰勞訊安
義公之行高公之退匆匆數言隨復解袂公笑謂我子
到有期我行遄歸爭子速遲葺子草堂釀子清醑遲予
候予共子容與顧斯言之在耳日望公以南轅曾幾何
時忽以訃傳嗚呼哀哉我以淺薄託公姻誼念予先人
知奬深至期白首以相從何一朝之遽棄奠公哭公辭
以為誄既以悼公功業之弗竟抑以白吾懷感之私之
一二也
祭周北野先生文
維年月日具官某以觴豆之儀致祭于北野老先生周
公之靈曰昔歲庚寅公病床褥我時北上入别欵曲逮
予歸來公巳不祿山頽梁壞曷仰曷矚煢煢二子奉治
命告述告拳拳以不朽屬我聞驚惕撫已局蹙感念今
昔若刃刺腹追惟曩年公手編錄世鳴有集欲鍥之木
須我鄙作以弁珠玉自我之諾更七寒燠雖嘗涉筆故
紙成束未及報公坐是碌碌奉教弗敏罪過莫贖公不
我絶存記昔宿陋劣曷取奬愛深篤義當酬知其敢弗
勖謹為撰次條貫粗屬爰用聊陳二稿併瀆惟公之賢
清節邁俗再惟家聲詩禮逓續合紀名筆以播芬馥顧
予何人秪為公辱靡靡世風日薄而促我惟老成一往
不復淺尠非禮觴豆酒肉奠公哭公有淚盈掬嗚呼哀
哉
祭楊季玉文
嗚呼玉齋而僅止於是也今日何日吾乃見君有此事
也登君之堂不見君容而徒見君之殯徒使我寄遐思
於沒世也嗚呼玉齋昔君昆玉暨予弟兄交好無間十
餘年間痛吾兄之先殂何老兄之亦繼也驚契闊與存
亡何人世之倏遽也嗚呼玉齋以君之才賢而未獲沾
乎一命以君之器宇而不獲躋乎中壽長算短日遠跡
促路而人生亦真何足恃也嗚呼玉齋子近者葺搆園
亭甫成而子巳病無緣與子嘯傲於其間遺形骸而一
醉也意子之英氣豈即泯滅風清月明之夜庶幾神遊
於茲而惜吾與子幽明之隔異也嗚呼玉齋子之令嗣
昨以君後事屬我為不朽計念君嘗愛吾文矣吾獨悼
夫不能為子生前之文而乃為君死後之誌也又恨吾
筆力衰䬃思致鄙庸恐無能盡君美善之一二也顧不
讓而覥顔為之姑以盡夫區區子其有知亦或讀之冁
然於下地也具一觴以奠君併以是告感念今昔誠不
覺夫涕泗之交墜也
祭湯雪懷文
維年月日具官某以觴豆庶羞之儀遣子克紹致祭于
雪懷姑丈湯君之靈曰昨君卧病書來告予自言沉疴
當遂永訣欲我鄙作以納諸幽宅尤冀速為一讀瞑目
我適小恙寧神靜居念君勤拳亟起秉筆粗陳草具越
宿已成謂欲使君一讀而喜開釋憂鬱病其或瘳而我
繆文寧惟覆瓿匆匆緘發畀之長鬚未及出門忽聞君
訃有孤此意惋嘆失聲爰以兹晨遣兒呈納朗讀以告焚
之柩前猶媿鄙庸莫稱雅意薄陳祭奠併述區區君如
有知尚其歆聽嗚呼哀哉
賜告歸家祭先文
嗚呼世家子孫多弗克類縱肆怠荒以迄覆墜惟我先
世奕葉數傳罔顯于位詩禮弗愆迨我皇祖發身儒業
皇考承之益大以烈哀哀我考教育勤劬日望于成昌
大門閭自念蠢庸早罹多故綿薄弗堪未立巳仆上玷
先德中夜以興恒懼優遊卒於無成隂相默憐扶持誘
掖夙夜黽勉克至今日念我皇考祿養莫追以兹負痛
百年之悲况是伯兄亦復長逝骨肉衰謝我亦何恃嗣
承之責萃於冲人念我骨肉肝膽如焚人亦有言父子
兄弟而我何為中道捐弃得告歸來庭室凄凉頫仰今
昔怛焉内傷我生何辜遭此荼毒天不可問盡此一哭
展墓祭告文
惟余冲人孱劣無似仰承遺緒恒懼弗堪朝夕戰兢罔
敢忽易黽勉自立克底於茲竊祿王朝致身禁地寔藉
先德敢曰巳能庶幾家聲不致失墜期於光大對越前
人得告言歸謹謁窀穸退修初服桑梓是依言念終天
追慕無及昊天莫報五内如焚式陳明薦撫心長號惟
冀斯言達於下地嗚呼巳矣曷其有終
祭伯父訥庵墓文
昔余冲人幼失所怙零丁孤苦誰其相余時惟我公先
考是念曰此猶子教愛實深黽勉弗皇克底成立方期
歸侍少竭孝思天何不仁復奪之遽縻祿於外莫獲扳
號病弗問安斂弗哭視惟此一念耿耿終天公多子孫
福非不厚公年幾髦壽非不崇生順死安亦復何憾老
成徂謝後死之恫茲者蒙恩言歸桑梓敬修薄奠拜掃
封塋慨想音塵恍然如在頫仰今昔有淚滂沱公其有
知鑒此誠意
祠堂成告先文
君子將營宫室必先家廟昔我考盖嘗有志而未成承
恩仰荷遺休嗣守先業勉勤堂構亦既安居而獨於祀
先之所乃尚缺焉匪惟蹤跡之靡常寔以公私之多故
因循苟且閱歴歲時慚疚厥心不遑啓處茲特於正寢
之東稍拓舊規用搆新室雖淺隘檏陋未盡禮制而幽
靜明潔足稱神棲即今日奉我四世主於其内而始祖
别祀以俟祧主之附仰惟我祖我父臨之在上俯垂庇
佑昌我後人俾克世承有永無替謹率族人子姓以剛
鬛柔毛之儀用申虔告仍以我長兄守齋附尚饗
甲午秋克紹男與友仁從孫赴試告祠堂文
嗚呼所貴乎世家者非前賢無以遺非後賢無以繼也
祖宗有餘休矣其心孰不欲承傳之無替也其有弗能
綿延乎世澤者固其後人之弗類也惟我孫氏積善而
為仕族盖有年矣近復發於吾祖抑齋再發於吾考雪
岑而以德以位食之者尚未既也惟孤早年寡學淺知
然一戰而遂捷秋闈因忝登第以叨祿仕匪孤之能固
吾祖吾父遺愛之所存抑且為隂佑而默啓也筮仕以
來慎守道義不敢過求寵榮者亦欲留有餘不盡以為
我子孫憑藉之地也只今早衰多病老境駸駸山林興
長將返初服箕裘之紹欲於後人而是畀也時俗迫隘
匪克列於衣冠其何以自立而不及於顛躓也世德顯
晦之所由門祚盛衰之所係此某之所以深憂而豫計
也二子幸已長成知其寡學未堪而私心冀望今兹大
比之行寔願其僥倖萬分之一二也惟我祖父有靈其
尚扶持誘掖於冥冥或庶幾乎克濟也區區勤懇之私
固不憚辭之諄復緬思音容忽不覺夫澘然而隕涕也
祭亡室吳孺人文
維年月日具官某將以明日二十日乙酉葬吾亡室勅
封孺人吳氏於蟠龍塘祖塋之側用具羊豕酒殽率諸
子暨家眷等致奠哭而言曰嗚呼有鳥比翼言飛于天
有魚比目言潜于淵大限忽臨變起不測迅飇驚波永
以相失嗚呼吾妻念吾與子束髮締姻共子苦樂久從賤貧
三十三年何所不有契闊死生如一反手嗚呼吾妻吾
生與子恩情實深子知我志我知子心我性癖迂事每
多悔子豈不諒我實抱媿嗚呼吾妻惟子明慧我寔不
如相左右我有同輔車自願此生與子偕老豈期願乖
弃我中道自子之沒家務倥偬靡主靡持心誰我同嗚
呼吾妻子昔病革聞有遺言子見則遠我實子憐我今
中年齒日向逝顧此重大實有弗易子未獲子痛汝不
忘姑徐圖之茲焉未遑嗚呼吾妻子常謂我世圓人缺
庸詎知夫子已永訣嗚呼吾妻有聚有散常理固然而
我與子寧能久全所獨念子生也勤瘁逸弗償勞遂以
沒世嗚呼吾妻輪廻之說將無有徵與子為期結再世
姻子之性靈豈即泯滅聞予兹言能不我慊今夕何夕
月出星稀靈輀將駕兒號女啼酹汝送汝永即玄宅吾
言有盡吾痛何極
赴京告祠堂文
恩以庸愚蒙恩被命昨由南翰濫擢宫詹便道過家展
謁桑梓絆茲塵冗蓂莢再更王事有程不遑寧處來月
二日是用啓行瞻戀先祠無任悽愴仰祈隂祐罔有害
災念恩才拙性迂寡趨時好出處之義恒切兢兢敢務
貪榮上玷先德終期止足歸老丘園謹白此心伏惟明
鑒
祭嫂氏文
昔吾父生我兄弟二人兄配嫂氏我娶吾媍平生手足
互相為依早歲艱辛四人所共兄既長逝吾媍亦亡吾
與嫂氏俱看白首我幸從仕日漸亨通逝者之思時切
感悼昨來都下别嫂七年嫂時寄聲謂我亦老田園之
樂胡不乞身滯留於茲未即能去冀遲歲月歸見有期
豈意變更忽以訃至嗚呼哀哉念嫂早孤復喪吾姪命
既蹇薄業亦未充所喜有孫孫復有子四世相見少慰
苦心後事未期其任在我為位以告薄奠一觴惟靈有
知尚此歆顧嗚呼尚饗
重脩南京翰林院告土地祠文
公署歲久脩葺弗時風雨振凌復即頽壞垣墉破缺棟
楹傾欹上漏旁穿日漸以弊不有繕治後將益艱卜日
維良興工伊始惟神保佑俾無害災謹以清酌庶羞用
伸虔告尚饗
遷土地祠成祝文
頃者繕修公署爰因神祠湫隘弗稱相度易置背晦就
明階級崇堅塗茨完好靜深蠲潔無有囂喧水竹清幽
扄鑰惟謹謹以今晨歲之除夕爰修歲事奉安神位併
告卒功惟神降祥永垂覆佑尚饗
沔陽遺慕祠祭先考文
具官孝男某以使事至楚取道沔南敬謁我顯考中憲
大夫延平知府贈少詹事兼侍讀學士雪岑府君祠下
以牲醴之儀致祭拜而言曰昔在乙已之歲我考來牧
茲土孤當髫齡實侍親慈俯仰乾坤五十四載緬惟我
考德政在人孤幼無知邦人能誦並祀名宦輿論之公
孤以庸愚仰藉休澤遭逢明聖有服大廷迢逓湖湘欽
承簡命王事既畢得展寸私假節來過舊遊如夢此邦
人厚不孤鄙夷走迓喧呼我公之子獲從父老及此士
民感昔道今同此嘅嘆新祠鼎建當道之賢匪私之循
實示風化拜瞻几席永感終天莫叩音容五内摧割念
孤孱弱多病早衰無補清朝有沗嚴訓庶幾晩節不負
此心式篤明禋伏惟昭鑒
先考入祠鄉賢瞻謁祭告文
欽惟鄉賢為祠祀典式重文廟宫墻風聲竦動吾松
為邦泖峰鍾英賢哲代出霧滃雲蒸漢晉以來於斯為
盛迨入國朝尤多先正奉祀不黷代惟數人僅僅者何
肇稱惟殷洪惟我考寤寐前哲風節自厲仁誠及物仕
轍所經遺愛特祠名宦紀績歴歴可稽松有郡乘休嘉
具載獨於鄉祠似若有待公論積久令典聿興學校之
公有司之明某顯揚無狀知守先志罔敢要譽聽其自
至茲適歸田乃逢盛舉名實允孚克堪豆俎崇祀自今
好德將同百千斯年並美諸公風化匪私永懷垂裕瞻
謁几幃更切呼籲嗚呼尚饗
鄉賢祠祭贈大學士徐公文
山川出雲為雨為澤膏沭下土輔天生物此雨澤之功
而實山川之為也翁積德累行斂耀含輝出佐花封雖
未大究厥施而慶善昌隆篤生令(闕)秉鈞執
樞左右天子以贊太平之業令子之功即翁之(闕)
追配往哲列祀鄉祠血食後世豈非義之(闕)
以老病目𤯝不能躬瞻廟貌謹遣男克弘(闕)
淺尠之儀適為煩䙝唯翁其鑒之
祭春洲吳公文
曰惟君情懷暢朗意氣真淳表裡一致物(闕)辱
君知自弱冠始業則同門居則同里(闕)滯膠
庠晩以貢薦分教荆襄予曩使郢屈
文簡集卷四十八
