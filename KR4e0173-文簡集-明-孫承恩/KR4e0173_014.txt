文簡集卷十四
明孫承恩撰
五言古詩
東歸潞河舟中詠懷
朔風届寒候凍日照行色遊子還故鄉雲鴻整歸翼低
回多慨歎寂寞尠懽懌還鄉豈不樂撫事感今昔前年
使南荒瘴厲憂病疾今年走燕薊風霜忍寒栗飄飄
萍蓬蹤萬里天南北勞生苦馳驅豈得頭不白行行出
都門悄悄抱悽惻顧瞻五雲闕萬感交併集上懷聖明
主端拱在密勿憶昔臨御初臣忝侍從職草茅兩封章
海嶽效壤滴三年遠江湖心在斧扆側所憂萬幾煩無
乃近缺失一陰當六陽萌蘖已消匿日中不恒居漸次
見虧昃邇來時事新臣也所目擊吁嗟是非辨要在慎
决擇嵯峨九天高無路達忠赤諫諍力匪任悲嘆腕空
搤况今邊陲警日夜馳羽檄遐疆盛戎馬近甸暗長戟
惟兹當嚴冬殺氣浩充斥邊軍久疲弊何能冒鋒鏑矧
是國計虚囷廩尠儲積頗聞兵家要當先足芻食士飽
躍而嬉馬飽騰于櫪似兹寡預備何以支勁敵吾皇念
元元當宁頻嘆息推轂遣重臣急若拯焚溺廟堂坐諸
老精白心一德豈無濟時略為國建長策惟爾衆列侯
金玉爛煇赫時平竊恩榮光寵被臧獲無亦勉所圖少
竭報稱力詎應但安享徒耳氣盈溢乾坤際多事臣子
致命日惜也臣不武莫與荷殳祋空懷漆室憂竊抱杞
人惑况今遠彤庭山川苦違隔以兹懷區區憂慮何能
釋同袍數君子意氣雅莫逆顧我多慰藉餞送城東陌
攄懷正諧洽分袂還倉卒共言厚自愛復道長相憶嗟
予乏曠懷當事易感激念此友朋誼怦怦轉憂惄古言
同心交燕越猶一室歲寒苟弗爽何必勤面覿落日策
蹇驢遠水浮畫鷁迢迢越川陸歷歷過都邑旅情轉蕭
條鄉思頗增劇故園三泖上望望未能即吾園頗宜人
地迥自幽寂逶迤接郊坰蕭森帶泉石虚齋足偃仰平
隴可登陟鳴鳥聲上下野竹蔭蒙密竹吾甚愛之昔
也手親植老梅臨水涯疎影斜更直素葩抱幽香含笑
待人索嗟予幽遁志中歲遂成癖且當息塵囂聊適疎
懶迹董帷猶可下顔樂終靡易鳴琴白日静讀易清夜
閴野老容問字漁父許分席玄化杳難知世事靡終極
天傾五嶽峙我亦空慽慽乾坤莽浩蕩歲月不再得惟
慙百年内碌碌靡稱述明明日月光照我巾與舄盈虚
頗測究義利亦分析樂天惟聖優乘運乃達識稽首羲
皇占履二保貞吉
草堂成漫述
小園理榛穢經始搆此堂幽深既臨溪軒敞復面陽土
木乏巨麗規制亦頗良八窗開虚明炎暑生清凉庭前
數松樹屋後千篔簹了無紅塵侵似覺白日長我性本
曠寂遠謝名利繮况兹幽居成自喜素心償臨風倚曲
檻待月移方牀既以哦詩書亦可欵壺觴鯤鵬摶扶搖
蜩鷽搶榆枋為適各不同吾兹感蒙莊
星變
五夜天無雲列宿繁以張仰見東北隅怪事發異常一
星光煜煜芒吐數尺長上掃天心中斗柄爭低昂河漢
影清淺月色黯無光衆星漸稀疎獨與太白當吾聞天
垂象感召非杳茫歷考往牒中為訓亦昭彰仰惟吾聖
君秉心契陶唐夙夜勤萬幾四海冀時康灾變亦何為
此理誰能詳三歲三見之簡冊所未嘗草茅杞人憂時
時熱衷腸巫咸不可問天道信詎量矯首睇玄穹俛默
心徬徨
擬古二十七首
季冬耿長夜朔風振喬林幽齋不能寐起坐發哀吟美
人曠千古遺我金玉音褰裳邈無從悵望空勞心
又
有鳥白翯翯來自東海潯雖無文采爛潔白羽毛新飛
飛集神州琅然揚清音威鳳儀朝陽和鳴叶韶琴日短
羽翼單天闊雲霧深鳳鳥苦不省鴟鴞將見侵四顧羇
旅孤愴惻反哺心會當乘便風復歸故山林
又
我有一良劍傳是古鏌鎁自信靡文飾埋沒溷泥沙慘
淡無晶光斑剥生鐵花世人亦有寶詡詡各自誇磨淬
明白雪本質固無加百金飾劍首金珠燦星霞一朝售
之市傳觀共稱佳我劍亦在側唾手争喧譁好惡莫容
辨撫之自咨嗟什襲始有待終必遇張華
又
上天示鑑戒災異何頻仍奏報四方至聖心靡安寧疇
咨諸臣工渙汗揚大庭陳言禆缺違治道期一更北斗
酌元氣訏謨運權衡皇華走星軺恩波逮蒼生於惟吾
皇聖格天以勤誠豈惟彌灾變三五行可升
又
天於西北虧地於東南傾煉石補缺漏蹴山塞重溟洪
河稽天流象㒺紛縱横赤手障頽波萬古焉能成漆室
有隠憂非嘯隣婦驚其力誠何施其志良可矜
又
今日忽不樂駕言出遨遊遨遊亦何之迤邐登崇丘纍
纍有孤墳傳是古王侯野人不記省時來牧羊牛長夜
既寂寂泉臺永幽幽不論貴與賤寧識賢與不人事有
代謝榮華逝難留感彼牛山言使我涕泗流
又
邊隅近殺氣昴星燭天明長矢射漢月牧馬川原腥揮
霍風雨急劫掠鷄犬驚黑雲壓孤壘哭聲殞三軍羽書
日夜馳震動咸陽京天子按劍怒含悽愍蒼生徵調選
材勇授鉞思豪英制敵在素豫得人壯長城安得百頗
牧坐使邊塵清
又
少年不識事負志殊慨慷陿小宇宙内思欲超八荒舉
身登日觀縱目臨扶桑兩手擎日月照耀無邊方天道
有隠幽世途有更張羣居慙噏噏獨行媿凉凉文豹亦
霧隠神龍亦淵藏蹇予將奈何聊以永徜徉
又
金風振肅殺原野草木黃畋獵方及辰命侣百夫行麗
服多妍姿駿馬如龍驤拓弓作滿月鳴鏑飛秋霜飛騰
如猿猱捷下千仞岡飛馳與電逝矯捷莫可當耳後生
風聲鼻尖出火光俯身殪貙獳仰首射欃槍妖狐無遁
跡狡免無留藏田獵何足言聊爾猛氣張
又
淳風日澆喪世道江河流傾危售奸欺笑談隠戈矛得
時鼠為虎失勢鷹成鳩秦越可骨肉父子堪仇讐天道
既漠漠人事良悠悠誰能挽滄溟一洗生民羞
又
美人生南國佩服何芳菲采芝既盈纈攬蕙復充幃慇
懃遺夫君悃欵將有為人心靡諒止衆女讒蛾眉明明
仰先哲載籍有光輝吾義固匪愆後世定是非惟彼古
道湮使我徒傷悲
又
知人良不易毁譽多譸張人心殊愛憎衆口異雌黃叔
孫短仲尼軻謗由臧倉歐朱若人言君子為豺狼皎皎
明月珠汚泥閟其光蘭蕙豈不馥斬刈焉得芳世事每
錯亂顛倒迷四方棄置莫重陳重陳人心傷
又
孔翠耀文彩雕籠苦長羈冥鴻翔雲端弋者空慕思跼
蹐牛絡錦容與龜曳泥洛下歎陸生東門悲李斯無利
害豈及無榮辱焉施乃知沮溺流未可輕瑕疵
又
幽居悄長夜孤吟步中庭澄澄天宇靜金波淡微明衆
星何歷歷八九羅縱横仰首望星月低頭念平生星月
豈不光無緣表忠誠四顧將何依黯然獨傷情
又
莽莽宇宙間人物何瑣屑志士欲自見慷慨負竒節握
瑾懷蘭荃冰霜凛孤潔造物忌皎皎萬事成瓦裂世若
無公言憤懣當泣血
又
萬事等芻狗所貴惟此身六鑿相披攘汩沒喪天真人
生非金石今古一旦昏朱顔不禁秋颯然變埃塵古來
賢豪士用世多苦辛身後竟如何漫有空名存空名載
方冊逝者寧復聞徒令雌黃徒顛倒播喉唇飄搖廣成
子脫屣離垢氛乘雲駕飛龍萬古誰能馴
又
我思避世士乃在匡山陬身與浮雲閒心與造物遊躬
耕豈不勞田野日休休有酒且孤斟得句還自謳黃鵠
舉千仞萬事同一漚孤懷信高鶱清風邈難儔望之不
可及使我中心憂
又
我昔登岱嶽仗劍叩天關振衣翔千仞日月如可攀縹
緲雲霧低颯爽天風寒俯首視九州塵世何漫漫相逢
王子晉綠髮芙蓉顔授我紫霞篇飫我絳雪丹招邀入
太清陟降三神山後天永長存獨立超人寰决擇苦不
勇欲去更盤桓塵土汩沒人萬事成波瀾悔恨無由追
撫膺但長嘆
又
鄙夫貪幸得志士無苟安義禮凛大防毛髮誰能干介
石不終日洪流激奔湍磊落開心胸自擬白日看交遊
亦滿眼知己良獨難願言推子心為我照肺肝
又
漆園有傲吏放言恣汪洋八荒為庭隅天地為蓋藏大
小等鵬鷃修短齊彭殤雖非中庸道理亦各有當鴟鴞
矜腐鼠木灾怨青黃彼其視萬鍾何啻一粃糠英英威
鳳騫矯矯神龍驤其人如可作吾當為褰裳
又
我有百鍊銅鑄為盤龍鏡製擬軒轅古色作寒冰瑩外
可毛髮鑑内可心膽静持之遺靈脩期使萬象正胡為
衆妒興詆詬乃交併人心豈真昧物價諒有定千秋在
世間誰能掩光熲
又
幽齋耿枯坐省心一爐香四十七年非往事空茫茫我
有綠綺琴轉絃調清商心緒紛如絲掩抑不成章翩翩
南來鴈嗷嗷雲外翔為予吐哀音黯黯增離傷我有素
心人遠在天一方安得與俱來執手語衷腸
又
幽人志林泉軒冕非夙慕軒冕豈不榮蹇薄寡所賦鷹
隼縶縧籠側目雲霄路野馬駕華軒畢竟非故步一語
辱䜿子拂袖悔其悞張子有嘉言碧山不予負
又
禍福相糾纆理數乃雜揉從來宇宙間萬事何不有天
道杳莫窺玄機默而黝弔者在衢路賀者在戶牗想當
造物時任情屈身肘盛衰本無常稱意詎能久昨日東
陵侯今朝種瓜叟
又
白雲出深谷團團似車蓋誰云本無心為雨澤枯塊飄
風從何來吹落九州外依依不成雨負此色霮䨴出處
寧固必舒卷乃無碍且復歸舊山氤氲鎮常在
义
嗟吁寡聞道當事力靡勝坐無涵養功憂樂苦纏縈時
當拂逆來淺中每怦怦雖無得失較不免寵辱驚有客
欵我堂慰言極慇誠上探元化理中述聖哲情謂予子
有得悄悄疑未平謂予子無得諒子心地清丈夫志遠
猷雅量包滄溟公論定身後瑣瑣焉足爭我起拜謝客
如醉寐得醒一洗芥帶胸烈日消春冰佩服金玉言優
游畢餘生
又
我有五畆宅迢迢東海隅有屋盈百椽有芋亦數區曲
欄接芳榭脩竹俯清渠過門無俗賓接席皆文儒别來
歲星周惆悵恒欝紆豈惟負風月猿鶴皆怨吁白雲何
英英招邀與之俱誓將返吾轅歸讀先人書達人委元
化出處無定拘命運既已然徘徊將何如
翰林院敬一亭落成恭和御製
宸章麗貞刻翼寵見兹堂吾皇熙聖學文理何密詳天
德穆而純無少嗜好妨大哉敬一功勲華卓相望乾坤
際熙皞一德屬明良甄陶仰聖謨報稱當無忘
兩松
兩松誰移來眼底生突兀故人知我意惠與百金值其
高餘二尋其蔭可數席根柯大如盎謂是兩世物當其
初移時至費百夫力舁載勞車舟經從破垣壁我初疑
其艱不任遷徙厄培根致其深壅土致其密其上維長
綆其下鎮巨石邇來當炎熇高架障赤日園丁苦奔命
灌溉靡敢佚初時逮今兹蓂莢亦屢易天澤與人為併
至兩無失生意微發舒濯濯吐嫩碧已見抽新芽相將
結佳實幽勝增草堂磊落壓羣植浮生靡長世貞幹乃
閱歷詎知百年後誰主亦誰客大觀𦕈宇宙玄悟等空
色因歌兩松詩一笑聊自釋
使郢過比干祠
孤墳鬱嵯峨屹立古道右危祠亦虚敞綽楔出疎柳使
節偶經過一步一稽首仰瞻義烈姿千載尚不朽憶當
商季時忠佞雜紛揉君道固匪臧臣職甘就剖雖無心
七竅實有血三斗皇天表忠赤並示百代後兹墳不數
仞嵩華等高厚畜君義何尤戮諫邦必覆古訓炳日星
芳名垂宇宙
襄陽七懷
襄陽為自古要地撫遺蹟弔往事有懷七人
焉因各賦詩一首
諸葛武侯
堂堂諸葛公道本伊吕匹方其未遇時龍卧泯淵嘿一
朝感時奮變化乃莫測恢復信本志為漢誓討賊大義
凛照揭乾坤為開闢指揮動風雲忠誠貫金石士生三
代後聞見漸卑溺公也真天人正氣泰華敵昇平禮樂
具搶攘兵革日抱負鬱未施永為後人惜公神在天壤
萬古終不沒再歌出師表斂袵三嘆息
龐德公
龐公大隠流世利迥莫干身如野鶴矯心與浮雲閒刺
史不能致候謁隴畆間夫耕妻出饁相對嘗怡顔富貴
得幾何憂患來無端善哉至人訓遺子獨以安鹿門何
高高遂志終盤桓避世深復深採藥遂不還惟有遺跡存
高風照人寰
羊太傅
太傅古遺愛德義孚遠邇亶有儒者風不作狙詐計張
皇師旅間裘帶自容與敵國感其惠何止挾纊士聖賢
有不為不以天下利不殺一不辜不行一不義推公心
所存或也其可企公績多漢沔愛戴極翁稚公卒邦人
悲走哭空里市峴山日巉巉漢水日瀰瀰思公不可作
反袂拭清涕
杜工部
少陵詩之聖渾渾元氣通尚論制作盛盡善如周公胸
藏五車書筆掃千軍雄輝煌三禮賦曾獻明光宫平生
用世志自許稷契同摧頽值時難坎軻悲途窮兵戈苦
騷屑黃屋當塵蒙﨑嶇走行在饑寒迫其躬操觚賦時
事宇宙歸牢籠勤拳社稷慮懇惻生民恫凛凛忠毅色
烈日明秋空上可繼風雅下應陋雕蟲一時旅人迹萬
古詩壇宗九原倘可作執鞭吾當從
李翰林
白也真天才變化如神虬生平恥齷齪邁往隘九州詞
林昔供奉天子寵渥優一朝被讒搆斥遠金殿頭高情
與逸思芥帶弗少留供奉非公榮夜郎非公憂詩筆驅
萬象醉眼輕王侯晞髮扶桑巔濯足滄海流今古等一
瞬天地同一漚以兹昔人言謂公似莊周公去幾閱世
公名重千秋誰云公則亡神爽八極遊蓬壺隔弱水浩
蕩不可求緬懷舊行蹤使我心悠悠
孟浩然
浩然亦高人神思乃清朗讀書陋拘牽制行喜疎曠賦
詩妙天趣力索不可彷冲融大雅音金石振遺響禁中
遇天子召對心所向終焉意不合歸哉南山放唐詩盛
千古公也李杜行布衣一時窮高譽後人仰我來經故
里慨矣勞緬想鹿門當時月依依漢江上
張順(張貴附)
襄陽昔受困敵騎何憑凌矯矯二烈士提兵援孤城雪
涕奮雄劍悲風起冥冥赤手蹈虎穴義氣孰敢攖輕舟
駕巨濤江水為奔騰轉戰前無當勢若可横行惜哉天
亡宋其功竟無成一時雙玉節皎皎照日星我來尋故
壘黯慘愁雲凝草木為號呼猶似戰伐聲英魂凛赫赫
萬古常如生
題大司空鶴山李公完名卷
造物靳全名君子慎晩節顛冥利欲途出處多玷缺我
觀鶴山翁行志亦已决當其直道時奸黨共媒孽矯矯
節乃見知幾保明哲其於視爵禄何啻吹一吷皇心憫
忠直天語極諄切完名兩大字星日共昭揭雲卧閱寒
暑甘心採薇蕨徵書復來朝八座揚茂烈極知高世志
夢想故山月我懷仲山父兹義久斷絶俯仰千古情臨
風且嚅囁
悲萱永懷挽鄭秋官母
北堂有萱草郁郁呈華滋西風動地至一夕吹殞之荼
毒遊子懷眼枯淚成血鳥啼白露零中夜腸斷絶凄凉
舊縫在零落機杼寒豈無牲鼎祭不及生前懽河水向
東逝滔滔無休息此心明月如達旦不改魄水亦有盡
處月亦有虧時思親復思親一念無終期
和陶靖節止酒
陶翁詩止酒而實未嘗止反覆筆舌端沿襲答和裏微
酣見真性沉&KR1196;匪君子欲止意固佳初念亦可喜愁止
懽不來吟止興不起無量不及亂斯則有妙理立言思
久暫作戒度人已十詩酒八九浪說真止矣此物為世
用廣博靡涯涘細數莫具陳大者偹禋祀
村居小景圖
迤邐山麓盡宛然見民居周圍自成村編籬植桑榆鄰
比數十家樂生各愉愉老翁四五人霜雪為鬚眉一翁
攜稚子簷牙步徐徐一翁偕一媪偶坐自為娛一媍上
堂來甘旨供舅姑一翁杖畦間課僕勤菑畬一翁立當
壚有童執瓶沽一翁坐當席課諸童子書一嫗并一婦
浣濯衣與裾一媍抱兒行在手復有攜一媍抱兒立惜
弄若掌珠一夫睨其側笑視懽有餘一犬走吠人一犬
卧當閭牛當樹陰息牧童坐風雩羊豕食而嘻鷄鶩相
喧呼村有古朴風似是朱陳餘應尠盗賊警抑復無征
誅感此不易得想像增嗟吁
避寇移居入城
杜甫昔逃難年始届五十而乃自云衰奔走病纏骨我
已七旬四健步豈如昔而亦嬰禍患倉皇事潛匿我以
二品歸豈甫坐貧戚甫寓秦蜀地萬里苦行役我不離
鄉井止有城垣隔惟思骨肉親不免抱於悒况當遠先
祠回首淚沾臆仰叩天茫茫主宰祈監識
遷居述懷
元亮昔徙宅欲就素心人少陵善隣翁飲酒契誼真我
今來此居非為卜其宅乾坤遘灾屯海寇肆鋒鏑焚劫
遍村墟殺人亂如蓬我既衰且病日處憂虞中繆為國
大僚乞休恬晩歲可以不貲身乃為盜賊斃以兹挈妻
孥造次來城居城中土地貴尺地寸金如避難且淡薄
而敢志寬美幸有此虚齋猶堪便寢睡床頭一編書長
日聊自娱薰風自南來恍似遊華胥風塵尚簸蕩人心
尚憂惕城守無須臾刁斗勤旦夕而我以老&KR0629;獨適心
靡寕何當洗干戈四海歌清平
文簡集卷十四
