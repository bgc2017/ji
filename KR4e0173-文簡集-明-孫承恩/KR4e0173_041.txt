文簡集卷四十一
明孫承恩撰
古像贊
盤古
厥初洪荒渾沌一氣爰有聖神莫究其自手斡日月劃
開乾坤萬彙攸始拓我化原
伏羲
羲皇聖神開物成務畫卦造書文字之祖神明以通造
化以宣萬世道統兹其發源
神農
嘗榖教民爰制農事爰有醫藥民鮮疵厲養生大端惟
皇之仁澤流無窮與天地均
黃帝
帝生神靈卓冠首出爰制器用爰造律歷天地萬物範
圍曲成混沌既分漸登文明
蒼頡
上古淳朴結繩以治有聖者作始立文字貫徹三才包
括萬象通鬼神情泄天地藏
少皥
制治感瑞樂成大淵以和神人以通山川淳朴未漓去
古未逖九黎雖頑莫損至德
顓頊
智疎以逹德深而靜肅清神人民志以正稽天創歷定
時考元夏令式遵後聖善焉
帝嚳
惟德聰明知遠察微執中御世仁威並施其德嶷嶷其
色郁郁式修厥身九有咸服
帝堯
配地博厚並天高明渾渾莫測蕩蕩難名百王之凖羣
聖之祖日月光華照徹九土
帝舜
大孝格天玄德配帝精一執中聖學攸始煥乎文章巍
巍成功千萬世下仰瞻無窮
大禹
聲律身度左繩右矩地平天成功在萬世治存典則道
叙龜疇稽首明明示我大猷
啓王
啓王令善厥作惟君伐叛飭治休於前人仁賢譽孚遐
邇承德會朝萬邦光昭簡冊
臯陶
盛德冠廷偉績邁世颺言賡歌陳謨贊治明刑弼教民
用協中風動之休帝嘉汝功
后稷
洚水初息民猶阻饑粒食惟艱帝用是咨后稷勤民爰
教樹藝克配彼天萬世之利
契
惟君作民克綏厥猷逸居禽獸聖心所憂爾契司徒敬
敷五教牖民天衷俗用熙皥
商湯
勇智天錫寬仁性成允執厥中勛華是承再闢天綱復
立人紀盤銘之言聖學之軌
商高宗
高宗穆穆肇迹幽潜恭默思道精誠格天奮伐僭虐萬
邦是若王靈濯濯湯孫不怍
伊尹
耕莘樂道升陑行義堂堂天民以覺斯世主善協一精
義奥辭百聖眞傳庶其在茲
傅說
道成傅岩夢感帝賚啓沃數言學術之大輔德作聖嫓
美烈祖庶幾阿衡亦踵其武
泰伯
周室作興篤生聖嗣子不難讓默識天意去國之迹泯
於無形可謂至德民無得稱
伯夷
求仁得仁去國如屣叩馬一諫君臣大義乾坤清氣萃
子一身獨立萬古邈焉無倫
周文王
於穆文王純一不已道接羲皇重爻演義神化無迹至
德不形大哉乾元穹然高明
武王
赫赫周武巍巍大君奉天伐罪訪道明倫聖闡其化皇
立其極於惟烝哉萬古承德
成王
緝熙聖學禮隆師臣外撫萬邦内和兆民坤闔乾開春
生秋殺千古巍巍式仰鴻烈
康王
恪慎明德肅恭神人迓天明威勤咨老臣禮樂陶鎔民
俗丕變唐虞太和千載復見
周公(旦)
穆穆元聖道光八夤九罭頌德重譯歸仁思兼勤施經
制大備太平之業賚及萬世
召公(奭)
際時明良弼亮四世敬德之訓聖學斯契公旦夾輔翺
翔兩驂甘棠遺愛百世不諼
太公(望)
尚父鷹揚實維王佐行義逹道拯民水火輔德訓告厥
有丹書義利之言萬世莫渝
管大夫(仲)
假仁圖霸尊王斥戎民受其賜聖與其功治國長才卓
有令聞四維之言可以爲訓
老子(聃)
履柔制剛執虛御實窺測消長竊弄闔闢恍惚莫象變
通無窮孔聖所嘆其猶如龍
子産
鄭國聽政賢者惟子辭令之善酬酢之智以禮治國諸
侯莫加君子道四聖人所嘉
吳季子(札)
見禮知政聞樂知德觀風列國無子精識讓國全義掛
劍酬心懷哉高風無古無今
孔子
道具太極化行二氣統合羣聖參贊天地刪述垂憲日
星炳明立我綱常萬世作程
天地非夫子曷緯曷經生民非夫子曷範曷程通天地
人爲三才主三才有終夫子之道乃已
魯用夫子道亦小試天用夫子道濟萬世魯用非天天
用非魯卒老於行天意可覩
顏子
才優王佐德躋聖域既見卓爾亦幾無迹明哲天縱純
粹性成發孔之藴後學式程
曾子
道悟一貫功密三省大學一書聖學要領篤實之資弘
毅之德易簀數言可驗學力
子游
所長擅科知本之學我思其人簡易宏廓禮樂爲政絃
歌成音學道之論實契聖心
伍大夫(員)
盡孝雪耻竭忠死譖忠孝之心子則無恨忍小就大功
立名成古烈丈夫史遷實評
子思
學本心傳道原性命唐虞授受父師講論三十三篇廣
大精深繼往開來非子孰任
孟子
聖遠道塞異端並興巖巖子輿三聖是承命世大才平
治之具用寧齊安三代可致
莊子(周)
其心廓廓其氣浩浩萬古瞬息八荒堂奥厭薄仁義狎
侮孔周曲說之雄異端之尤
屈大夫
薰蕕殊器涇渭異途以子潔修豈容羣汚義合有權子
弗忍恝此志皎然爭光日月
漢高祖
皇矣高祖天錫神武一劍興戎光登九五坦乎其眞廓
乎其容包括英豪範圍之中
項王(羽)
勇力拔山猛氣蓋世經營大業謂可力致倍義賊弑攻
略肆屠滅德者凶天亡匪誣
漢文帝
穆穆太宗躬修玄默撫世以柔化民以德其俗肫肫其
功泯泯三代之後孰如帝仁
漢景帝
帝也維賢克遵先志謙恭儉朴恪守無替輕刑薄稅民
俗阜康比隆成周漢道以昌
漢武帝
盛氣當陽雄才御世嘉樂唐虞狹小漢制振舉百度征
伐四裔燁燁明明恢我王治
漢宣帝
中宗強明勵精圖治布德振威柔遠能邇皇靈赫奕呼
韓來庭配商高宗漢道復興
蕭鄼侯(何)
佐時興王根本重任式贊治平畫一之政謙謙其退翼
翼其恭一代元臣高朗令終
張留侯(良)
報韓徇義輔漢乘時誅秦蹙項從容指揮功成身退願
追赤松大雅卓識令名無窮
韓淮隂侯(信)
定伯雄圖登壇數辭用兵制勝霆擊風馳成功既高執
義亦固忘期赤松英雄悔悟
曹靜侯(參)
少而才能豪吏健將晩而謙恭醇德雅量清淨爲治刻
深匪名配蕭並賢百世爾稱
董江都(仲舒)
秦火初熄典籍尚湮子也傑出倡始斯文獨抱麟經潜
心大義天人三策治道攸寓
東方朔
傲忽玩世浮沉隨時不清不和匪惠匪夷滑稽自賢俳
優是視諷諫時益吾差有取
司馬遷
博極羣書綜統千古豪氣孤騫闊視無伍發爲文章凌
高厲空一代竒才史學之宗
霍博陸侯(光)
子孟忠實顧命是承光輔幼帝贊治太平屹然如山不
震不側廢昏立明功著漢室
揚子雲
揚子好學研精覃思法言僻澁太玄深奇著述良勤擬
聖則繆美新何爲名節斯疚
漢光武
白水龍興光膺寶歷日月重明乾坤再闢慎德勤政身
致太平巍巍成功匹休西京
漢明帝
於惟顯宗亦世其烈憲章慎守幽枉必雪崇儒養老文
教聿興增光前人漢道允升
漢章帝
肅宗愷悌長者之風政厭苛刻論從雍雍綜緝藝文服
膺帝道厚澤深仁簡冊有耀
嚴子陵(光)
名節丘山軒冕塵壒懷仁負義藴畜亦大漢室九鼎桐
江一絲凛然清風悠悠我思
鄧高密侯(禹)
杖策從君際時風雲少年秉鉞克樹大勛將略既優内
行亦備名高雲臺光輔漢治
馬伏波(援)
君擇臣使臣擇主從舍彼虺蝮來依真龍西伐南征老
志愈烈銅柱高標人仰英傑
郭有道(泰)
貞不絶俗隠不違親言論風旨賢愚傾心和不辱身㢲
不降志我惟其人夷惠之似
徐孺子(穉)
徐子高士居貧食力貞介益固明哲允迪君子道喪羣
邪煽凶我懷其人冥冥飛鴻
蔡中郎(邕)
孝行純備經學䆳深曠世逸才博物洽聞箴規時政忠
讜懇惻晩節依違賢者之惜
漢昭烈帝
賢矣昭烈寬厚弘毅﨑嶇立國仗信履義推誠任賢肝
膽孚契顧命數詞可訓後世
諸葛武侯(亮)
文武長才出處大義俊偉光明掀揭天地伊呂作配管
晏匪倫三代之後惟公一人
關夀亭侯(羽)
勇若一國敵號萬人義氣忠肝貫日凌雲英威所加華
夏震仰百世欽崇神留天壤
張翼德(飛)
姿貌瓌竒才具粗猛神矛飈發萬衆獨騁委質授命死
生靡他國士之風百世爾誇
魏太祖
老瞞奸雄才具明略威加海宇力振山岳魏業巳固漢
鼎潜移比迹文王吾將誰欺
鍾太傅(繇)
元常偉才開逹理幹委身魏朝禆益廟筭拳拳肉刑復
古之規紛紛之言迄無所歸
司馬宣王(懿)
仲逹足智用兵獨優殄淵擒逹筭無遺謀仁勝不仁遇
亮則靡巾幗之受英雄之耻
吳大帝
仲謀強明委任才智聽言能斷業乃鼎峙倍義負漢屈
身事曹傳世四君霸圖亦消
周公瑾(瑜)
矯矯公瑾實吳良臣雄姿英發籌策邁倫老瞞長驅志
無江表一戰蹙之功莫與紹
晉武帝
帝資弘裕明逹好謀纂述先志混一九州禮優三恪忠
厚之道貽謀弗臧識者所少
晉元帝
晉失中土元起江東皇天眷德羣賢效忠冲虛性成恭
德純至雄武未優中興猶愧
王司徒(導)
江左夷吾忠實體國雲雷方屯急賢輔翼建學明教宏
議遠識約巳夷淡人服清德
謝文靖公(安)
謝子賢輔沉敏有文和靖御物從容解紛逸志高情日
短途促召埭悲思西州慟哭
王右軍(羲之)
風節雅尚清眞自如超出風氣規切浮虛憂國忠誠識
治通逹翰墨風流秪見其末
陶彭澤(淵明)
淵明氣象五斗弗屑三徑藝菊相看晩節朝市非故門
庭依然千古高風我懷其賢
謝康樂(靈運)
山水性僻繩墨靡拘高才傲物謀身則疎彭澤天然子
亦洵美聲詩並休靜躁殊矣
宋武帝
徒步仗劍蕩殘除凶沉毅才略一時之雄震主功高終
膺寶歷清儉嚴正可謂君德
宋文帝
恭儉德純元嘉政美守法不苛容物無弛内清外宴文
教亦舉謀泄房帷禍成商豎
檀永興公(道濟)
永興桓桓將才汝嘉勇見决戰智徵量沙作帝股肱爲
國藩屏自戕謂何隣敵之慶
魏高祖
睿性夙成君德純備外揚武功内飭文治禮樂脩舉民
物阜豐蔚然可觀太平之風
齊武帝
宋既訖符齊乃受歷簡靜爲治寬大御物崇儉屏奢澄
流塞源金土同價斯言未然
梁武帝
著述浩穰齊魯宿儒性行簡儉山澤之臞梵典徒勤帝
紀不立反噬彎弧皇圖遂訖
昭明太子(蕭統)
睿資天啓令德夙聞恭儉自居仁柔愛人纂輯辭章博
涉典籍潜文梵教兹其蔽惑
程忠壯公(靈銑)
侯氏亂梁江左荼毒惟忠壯公保障南服孰我脅誘我
斬以徇大義茂功百世猶信
陳武帝
英資傑氣勝筭雄圖蕩除凶殘如拉朽枯政從寬仁志
尚節儉功名之盛江左之冠
周高祖
率履勤儉操執紀綱雄圖遠略匹休前王鞭笞四夷混
一區宇有志未酬英雄巳矣
隋文帝
勤儉興邦法律御世功就混一俗幾康乂猜刻習勝奪
宗計行釀成厲階王祚遂傾
文中子(王通)
進欲爲周上策君門退欲爲孔著書河汾疎爽通逹志
尚亦偉格言良多稱隠君子
韓新義公(擒虎)
韓公虎臣猛氣横騖徂征江南疾捲徑渡執彼國君若
縛狐兔爲時干城恢我王祚
唐高祖
眞人天生隠見隨時忽而泥蟠忽而雲飛掃滌隋昏光
啓唐祚禮賢納諫大君之度
唐太宗
顯允太宗聰明英武龍奮晉陽雨澤九土安夏攘夷雪
耻酬古文德武功卓冠無伍
武后
力乘陽剛才濟隂慝運用四海驅使百辟今古大變宇
宙窮兇虐熖一時穢名無窮
唐玄宗
廓清内難光踐天位推誠任賢勵精圖治四海寧謐兆
民阜成開元之政百世猶存
唐德宗
疇咨惟勤志意亦銳斤斤其明彊倖自遂忌刻於始姑
息於終弊源在兹多言何庸
唐憲宗
志感時艱治慕祖烈好謀惟明成功惟决強梗效順紀
綱遂張允毅允臧中興煌煌
唐武宗
君得臣興臣得君行君臣道合事乃有成裕既賢弼帝
亦英主會昌之功卓然可紀
唐宣宗
法無偏頗志尚勤儉惜賞慎官好賢納諫我思大中亦
汔小康忌刻害治卒以弗昌
長孫趙公(無忌)
决謀輔主定策立儲武事非長忠懇有餘輔治永徽人
多汝績孽后肆屠天下共惜
房梁公(玄齡)
梁公善謀神機朗徹推轂羣材翊贊大業端委宅揆寅
亮天工定制作則一代元功
杜蔡公(如晦)
蔡公睿姿明决果斷輔相眞主戡定禍亂相資共濟協
恭和衷治登太平令名無窮
李英公(勣)
矯矯英公爲時良將料敵制變敵莫與抗蕩定海宇實
多武功孽后禍基乃虧臣忠
李衛公(靖)
於惟衛公雄武沉毅掌帝九伐掃蕩氛翳氛翳既清泰
階以平鉄山嶤嶤武功並高
魏鄭公(徵)
蹇蹇鄭公維古遺直補衮納忠危言正色詆黜霸雜敷
陳義仁貞觀治效功無與倫
禇河南公(遂良)
河南蹇蹇王魏之倫在太宗時讜言屢聞牝鷄禍成徒
切忠諫主德則昏公節愈見
尉遲鄂公(敬德)
烈烈猛氣糾糾雄力崩圍摧陣前無堅敵剛毅木訥庶
幾其人於古孰似絳灌之倫
虞永興公(世南)
識綜羣儒博冠當代考究典章熙帝之載乃緝禮樂乃
開辟雍文教肆行維公之功
狄梁公(仁傑)
妖后亂唐王祚欲絶批龍扼虎幾蹈禍烈撥亂反正捧
日再昇社稷之功孰能與爭
姚梁公(崇)
於惟姚公才實經濟遇主乘時應變成治約束官軄修
舉章程四海以安一人仰成
宋文貞公(璟)
抗顏僞武合志聞元挺挺諤諤切論危言清介之守剛
正之氣卓哉相業吁其難繼
元魯山(德秀)
元子大雅制行純篤孝友配古清介絶俗渾朴外著英
華内韜人接眉宇鄙吝自消
張曲江公(九齡)
立朝謇諤大臣之節制作爾雅詞林之傑識逹治本逆
覩胡孽一代賢輔式慕風烈
郭汾陽王(子儀)
尚父功高再造唐室力掃妖氛忠貫白日完名全節福
祿永終人臣師表流芳無窮
李臨淮王(光弼)
氣蓋三軍威攝羣將法令嚴明莫我或抗納諫勵士麾
旗破敵中興之功令名有赫
顔魯公(眞卿)
烏合抗胡白首䧟賊秉執節義甘蹈鼎鑊坐斥降奴視
若螘虱勁氣孤忠嚴霜烈日
張睢陽(廵)
百鍊剛心千鎚義骨應變出竒風雲倏忽手障長淮氣
吞逆胡天道人倫百世不誣
賀季眞(知章)
季眞何如性行夷曠士欽風韻帝許高尚黃老寄迹麯
蘖逃眞鏡湖一曲流風至今
杜工部(子美)
詩聖惟甫崇雅鎮浮力敵元化手遏頽流宗社隠憂稷
契素志一時旅人令名百世
李翰林(太白)
天才踔發逸氣横出龍驤鵬摶不可控執友視萬乘奴
使貴璫采石捉月神遊不忘
陸宣公(贄)
顚沛從君懇惻獻替練逹古今本祖仁義唐室不競公
用不終遺言若丹人仰休風
李西平王(晟)
烈烈西平社稷是寄討定叛逆一雪國耻巍巍柱天赫
赫蓋世鐘鼎勒勛山河存誓
裴晉公(度)
功在王室名聞外夷柱石三朝係時安危晩節優游大
雅明哲全德始終永仰風烈
韓文公(愈)
道喪文衰子克振起排斥老佛發揮洙泗并包百家源
委六經北斗泰山百世爾承
柳柳州(宗元)
才氣穎敏莫邪干將制作彪炳凌躒班揚銳進速成爰
致玷缺文場擅宗令名不沒
孟東野(郊)
雕肝鏤心苦吟浚索句聯韓豪才配白敵詩非窮人惟
窮乃工風雅百篇將無是同
賈浪仙(島)
冥思犯尹奪冊忤君寄興清苦刊落華紛人亦有言士
附青雲識拔昌黎子乃有聞
白少傅(居易)
早登王朝忠讜屢聞再逐江州與時浮沉雞林聲價香
山蹤跡寵利淡然可謂逹識
柳河東(公權)
經術名世翰墨絶人筆諫之言有至理存服涴弗賀納
嬖諫止諍臣之風王魏其侣
李衛公(德裕)
風采峻凝經濟自任威懾強藩王靈再振議論侃侃忠
勤孜孜克伐必行賢者之疵
周世宗
世宗英明志存混一服強以力懷弱以德武功既振文
治亦修宏規大度邈焉寡儔
宋太祖
宋祖龍興仁厚建國篤尊聖道式著君德慎獄恤民懲
奢塞源身端化本大哉王言
宋太宗
顯允太宗重光御世修德弭灾仁民圖治節重山林功
略宦寺太平之政蔚然可紀
宋仁宗
穆穆仁宗實惟盛德奉身清約議論懇惻學勤講筵治
法無逸昭陵之思百世一日
宋高宗
宋祚中否高宗再興五馬兆祥七廟委靈志虧勾踐才
謝光武恢復成虛遺恨千古
宋孝宗
性資英明治行勤勵恢復拳拳可質天地治民振武敬
天仁民事機屢乖志卒弗伸
宋寧宗
始政清明登用儒碩繼體守文兢業靡失内斥正學外
挑強隣權奸何誅彼哉曷君
宋理宗
允矣賢德儼然儒紳表章正學崇重關閩虛名獨存實
踐未有儒效不白匪道之咎
宋度宗
度宗紹圖國事日去奸邪肆行忠義屏氣忘情軍國恣
樂宫闈天亡由人巳矣曷悲
趙韓王(普)
天眷有宋公實佐命輔相兩朝四海底定強敏以斷沉
毅以剛顯允有聞式重廟堂
曹武惠王(彬)
懿美濟陽仁厚慎敬總師專征武略亦競義殺不妄秋
毫不私一代元戎忠貞無疵
呂文穆公(蒙正)
太宗重光文穆柄政悃悃其厚侃侃其正孰侮孰誣我
嘿我容休休其中大臣之風
寇忠愍公(凖)
立朝侃侃直道靡顧致身鼎鉉秉節清素手扶日轂不
震不凌社稷之功莫能與京
李文靖公(沆)
和靖鎮俗憂勤勵君體國寥寥孰知公心天書矯誣新
法亂政異言紛紛始頌公聖
王文正公(旦)
王公盛德休休其容人訐我譽薦賢爲公智名勇能公
無可述致時太平乃見公績
晏元獻公(殊)
以臣事君大臣之義公在相位實克有是嫉惡匪隘檢
身益嚴弗丏恩澤世稱爾賢
韓魏公(琦)
魏公間氣崇志雅量乘時奮庸出將入相表儀朝著正
笏垂紳光輔三帝社稷之臣
范文正公(希文)
德行純備貞金粹玉風節峻厲霜松雪竹先憂後樂思
濟斯民一代賢相前後絶倫
富鄭公(弼)
志節皎皎忠勤劬劬國有憲章恪遵弗渝奬善若培去
惡如莠大臣之事君子之守
文潞公(彦博)
休休元臣堂堂大耄端雅靜重鎮壓浮躁危疑定策社
稷之功天下異人夷使改容
歐陽文忠公(修)
勛業聞望韓范並馳古文奥學匹休昌黎復三代醇黜
五季陋一代宗工孰居其右
胡直講(翼之)
經術名家旁通樂律蘇湖之教造士有術束以條格率
以躬行百世一時尚懷典刑
包孝肅公(拯)
面目稜稜剛氣烈烈勢力苞苴莫我敢敓嚴肅者政苛
刻匪心非漢法吏乃古直臣
蔡端明(襄)
吏事嚴明綽有異政辭翰精美傳播夷境矯命非抗風
節在兹進茶效忠賢者之疵
劉集賢(敞)
天祿石渠野史稗官博學洽聞莫與子班忠信而恭方
大以直庶幾其全後學之式
徐節孝(仲車)
孝不爲名廉不矯世吾盡吾心吾安吾義晩膺薦書樂
育多士訓告數辭聽者興起
張忠定公(乖厓)
剛氣自負竒節自喜中庸或乖頑懦愧死正論難合直
道不容一代名臣孰能置公
李旴江(泰伯)
才質俊辨制作明㓗考定明堂博采衆說周禮有論平
土有書疑孟何爲見斥後儒
程大中(珦)
其心悃悃其行慥慥老成典刑克慎家教鍾和毓粹篤
生二賢尋源究本後世式瞻
周元公(濓溪)
天不喪道乃生哲人建圖著書發揮道眞德容清和襟
度朗徹儼如見之光風霽月
程淳公(明道)
睿質天成充養完粹和風慶雲盈溢宇内神悟默識道
體洞然敦其似之我懷子淵
程正公(伊川)
氣質剛方文理密察造詣精深體用畢逹任道之重衛
道之嚴孟氏似之泰山巖巖
邵康節(堯夫)
學探造化窮高極微德安以成清和坦夷安樂窩中包
宙括宇擊壤千篇詩家異趣
張明公(横渠)
張子嚴毅德成以禮實踐躬行精思妙契東西二銘醇
乎其醇井田爲治惜志不伸
司馬文正公(君實)
熙寧諫諍忠讜切深元祐相業旋乾轉坤行成無僞學
幾不雜一德醇儒百年清節
呂正獻公(公著)
政尚寬厚性秉純實時維司馬同心一德元祐並相力
挽化機趙祀三百培植在兹
曾文定公(鞏)
文宗漢秦學探理致開源濓洛祖述洙泗經術爲治可
據而施漢有劉向子其庶幾
蘇文忠公(東坡)
偉氣雄才大節孤忠立朝非逹居夷匪窮傲睨千古揮
斥八極憸人鄙夫仰公褫魄
黃文節公(山谷)
孝友天性文學夙成詩擅名家匹休少陵礪節困窮忘
情富貴黨錮諸賢公實無愧
吕滎陽公(希哲)
博師羣儒刻意踐履恬素自安志薄進取習靜雖學死
心病仁一蹴造聖或誤後人
米南宫(元章)
辭章絶俗翰墨入神逸氣狂才不受狎馴我思人言於
子則似不可無一不可有二
楊文靖公(龜山)
晩年立雪早坐春風天理人欲蟬蛻冰融純粹和平朴
實簡易出處之跡下惠或似
李忠定公(綱)
一用靖康鎮遏披猖再用紹興方成朝廷籌策未終斥
逐隨繼䟽草具在讀之出涕
岳武穆王(飛)
性本忠義神授勇力正氣弗阿克勝無敵赤手障瀾揮
戈回日計成偃月此恨何極
朱韋齋(松)
早力文詞方駕韓歐晩窺聖學宗師程周知言之微知
德之奥成子大儒克任斯道
李延平(愿中)
早歲豪邁中更純粹造詣既深涵養亦至冰壺秋月表
裏瑩然考亭雅範濓洛正傳
朱文公(晦巷)
道純德備理明義精具聖人體集諸儒成秋肅春温海
涵嶽峙斯文楨幹後學儀矩
張宣公(南軒)
穎悟夙成大本先立識見粹純踐履篤實明體適用志
意偉然義利之辨式示大閑
吕成公(東萊)
氣備中和心涵古今克治之勇涵養之深宗程翼朱共
相斯道中原文獻惟子是紹
陸文安公(象山)
學探本原先立大體作聖功夫直捷簡易高明自得滅
裂則誣聖道大中豈容殊途
陳文毅公(亮)
經濟大志恢復雄圖慷慨談兵氣激懦夫道兼王霸論
雜義利要之聖門異乎不異
黃文肅公(勉齋)
早承師訓體認佩服明睿端莊造詣純篤昌明光大不
迷眞傳訂正三禮後學頼焉
蔡文節公(西山)
精識博聞英氣偉才一時師門邈焉寡儕禮樂象數性
命道德考訂發揮俟聖不惑
蔡九峯(沉)
帝王治道典冊具布秦人毁裂漢儒訓詁微辭奥義湮
塞晦蒙子能發揮百代爾宗
劉文簡公(雲莊)
學本考亭鄒魯的傳旁參東萊亦會其源表章四書經
筵啓沃體國忠誠備見三略
眞文忠公(西山)
求道孜孜正學是繼立朝侃侃力扶大義衍義一書發
揮詳明執此以治王道以成
文丞相(文山)
烈烈文山忠節孤勁身荷綱常還報列聖正氣不亡百
世猶昨山川峙流風霆磅礴
謝疊山(君直)
蚤歲英邁議論激發晩遭﨑嶇不失臣節飽忠飫義我
腹匪枵充然而歸文山並高
饒雙峯(仲元)
道發紫陽瑩徹具足子也成學篤志佩服尊德道問益
精以詳離同合異將無贅厖
元世祖
雄武以斷聰明而仁扶輿間氣篤生此人驅策賢豪振
揚武烈繼統中華式欽大業
耶律文正王(楚材)
用夏變夷輔仁勝殺彌縫化工洗濯日月創立帝制底
綏民生仁者之功孰能與京
臨淮王(伯顔)
臨淮桓桓嚴凝若神百萬貔貅御如一人討定江南混
一九土武功洸洸永載盟府
劉文正公(秉忠)
脫迹空門致身台鉉大計密謀忠勤不倦灤京崇崇王
氣所鍾定鼎宅中召公之功
許文正公(魯齋)
尊聞行知潜心聖道豈惟堂基巳及閫奥司馬篤實伯
子粹純考亭之後見子一人
程文憲公(雪樓)
貞柔不失大雅有容昭回制作文飾帝躬敦凝厚龐像
或其侣望之儼然可媿薄鄙
姚文獻公(樞)
立志卓越倡道蘇門上泝鄒魯下探關閩謇諤在朝立
綱陳紀身尊道行莫窺其際
廉文正公(希憲)
廟堂陳謨方面專制淵淵嘉猷烈烈正氣軻訓義利孔
戒孝忠一世人豪嗚呼廉公
劉文靖公(靜軒)
宅心高明立志堅勇擇義既精任道亦重泥塗軒冕寤
寐聖賢威鳳九霄其飛翩翩
吳文正公(澄)
少而英邁晩就平實潜心六經殚力著述道明業廣德
盛禮恭北許南吳並稱儒宗
趙文敏公(松雪)
前代王孫異時翰學粹質令儀高吟大作繪事擬聖墨
妙入神文采風流照映後人
許文懿公(謙)
山川藴靈哲人繼出子承三賢亦克紹述沿流泝源直
窮崑崙紫陽之道得子益尊
虞文靖公(集)
魁凝巨人淹貫博學探求本原馳騁制作經綸之妙寓
於文辭弗盡厥用後世惜之
文簡集卷四十一
