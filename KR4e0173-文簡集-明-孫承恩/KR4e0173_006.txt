文簡集卷六
明孫承恩撰
疏
顯陵興工祭告題知疏
具官臣某為欽奉勅諭事謹遵奉欽定十月二十五日
未時吉恭行祭告興工訖仰惟皇上孝思無窮園陵軫
念頃因修飾之舉益崇哀慕之情臣以庸愚濫承委任
星軺夙夜敢辭奔走之勞天語丘山殊切淵冰之懼整
齊庶務戒約百司儼二聖之對臨竭一誠之昭格雲隂
開朗風日晴和庶民子來衆藝畢集即人心之趨事知
大工之亟成臣叨與盛儀榮逾素分仰瞻紫極修封疏
以遙馳俯瀝丹誠冀宸衷之稍慰為此具本差承差胡
朝宗親齎謹具題知
顯陵工完祭告題知疏
仁人盡親愛之誠有感即觸大孝極終身之慕無時或
忘矧惟陵園尤切軫念肆殿宇之少敝為聖心之深憂
發命詢謀擇人任事專大廷之元僚以董其務付禁近
之親臣以監厥成官必備乎庶員工必選乎衆藝事當
再舉計出萬全惟及時以圖為故事易集而財不費惟
得人以綜理故工具美而日不逾復棟宇之巍峩增山
陵之氣勢臣以庸陋濫司禮儀精白仰聖訓之昭昭恪
恭奉王言之凛凛駿奔從事雖夙夜之不遑冰兢積中
懼愆尤之不免叨榮異數一快平生詠先皇德澤之隆
仰大君制作之盛山川盤亘王氣鬱葱莫罄揄揚徒增
欽歎神靈千古奠鴻業於無窮彤史萬年貽聖謨於不
朽為此具本(云云)
祭顯陵事畢回京謝賜銀幣疏
具官某欽蒙遣祭顯陵畢回京復命伏蒙賜銀貳拾兩
紵絲二表裏鈔一千貫臣謹頓首拜領訖竊惟聖心永
孝特虔遣告之儀臣職何禆敢受殊常之賜衣裳在笥
彰華耀於匪頒寶鏹席珍戴光榮於晉錫顧惟膚淺濫
沐寵榮此蓋恭遇皇上大孝格天駿命聿隆於祀典至
仁覆物鴻私仰荷於崇褒臣荐承高厚之恩莫罄涓埃
之報服之無斁終身永佩夫絲綸守之如泉日用敢忘
於陶冶伏願文謨武烈治兼三五之英聖子神孫派衍
億千之盛臣下情無任(云云)
顯陵工完謝賜銀幣疏
具官某欽蒙聖恩賞銀叄拾兩紵絲二表裏臣謹頓首
拜領訖伏以陵殿重新禮稱尊崇之典聖恩廣被貺多
繁縟之儀賞既懋於鼎來榮逾加於晉錫白金耀目綵
幣章身揣分奚堪省躬實懼兹蓋恭遇皇上制作開先
規模裕後竭精誠於霜露永伸終慕之懷渙綸綍於日
星大布匪頒之賜至如凡品亦誤殊恩臣敢不服以自
珍藏之為寶鈞鎔陶冶寧忘作礪之資衣被裁成尤切
不衷之誚伏願廟謨光大益宏錫類之深仁天眷靈長
昭受顯親之遐福臣無任(云云)
景命進香謝恩疏
星宫毓瑞賀元造之再週景炁凝華會長年之二慶崇
修丹籙翊贊玄儀集萬福於聖人竭一誠於臣子瓣香
上進大賚下頒愧叨金帛之榮慙竊珍羞之異永言戴
荷莫罄揄揚臣無任(云云)
陽慶進文字謝賜銀幣疏
香炷冐陳已荷隆恩之寵錫科文恭進復驚渥賞之下
頒撰述在侍從當然玄典矧聖明至重雖編摩終歲是
亦未足為勞顧纂輯暫時而可即為盡職精工文綺生
光衰老之軀璀璨良金增重寒儒之篋是於履長之一
節幸叨拜賜之兩番固由撫眷之至仁恐為公家之屢
費欲控辭而弗敢強登拜以未安藏之中心誓捐糜於
此日懷之没齒擬銜結於他生臣無任(云云)
景惠殿工成祭告謝賜疏
肇隆新祀曠典殊聞恭荷祭餘洪恩均沛伏以醫與儒
道而同用藥為民命之攸關爰稽上古聖神乃始創為
法制下及歴代賢哲由兹祖述益勤補造化之玄功救
蒼生之夭札是以凡有家國之寄皆當慎重於斯然而
報祀禮文率多循襲簡陋不有大聖之作曷觀曠古之
規恭惟我皇上道統三元德冐九有心存黎庶頃刻不
忘於懷政寓仁恩無往不用其至謂兹醫藥尤切民生
式修昭事之儀以示隆重之意鼎新殿宇極偉麗於觀
瞻寅勅臣工竭肅恭於妥侑冀感孚於默默獲顯相於
昭昭臣等叨與禮官覩兹盛事傳頒膰脤仰大造以洪
施飽溢肺腸媿素飡而無補伏願一人有慶四海同春
軒岐之術大明和扁之流繼出鼓太和於宇宙敷天坐
致乎雍熙復元氣於渾淪率土同躋於仁夀聖心以懌
王道永昌臣等下情無任(云云)
歲終例賞謝恩疏
明主蓄臣以充任使之用人臣效職當躬夙夜之勞匪
惟義分之固然自是施報之宜爾顧食祿已叨於周歲
又匪頒忽見於一朝拜賜自天措身無地仰惟皇上用
人不遺寸善施恩每越恒規沛汪澤於天心出下情於
意外臣顓蒙無似侍從濫塵雖鉛槧勉竭於晨昏媿淺
庸無禆於絲髮何期大賚亦並諸臣璀璨良金藏衣笥
而增重鮮華綵繪懸書室以生輝詎輕易遂為日用之
需當珍襲允為後人之守家傳盛遇世念皇恩蹇拙無
才難罄感懷之語朴誠自許誓殫酬報之私臣無任(云)
(云)
元旦玉仙宫門慶祝疏
紫極開祥慶一氣方亨之候青華布淑正九重納佑之
辰臣某禱南岳以懽呼瞻北辰而舞蹈恭願皇上履泰
階之景運道契三玄握乾始之禎符化行九有惟清惟
静乃聖乃神超廣成千二百之遐齡並天下萬八千之
歷數臣無任(云云)
辭免光禄寺日給膳羞疏
奏為辭免賜給史館酒飯事節該大學士嚴嵩題為纂
修書籍事奉聖旨著孫承恩張潮充副總裁官欽此專
在史館恭修大明會典所有光禄寺酒飯照例逐一關
支近日復蒙聖恩令臣管理部事臣已欽遵到任管事
臣切思幸際聖明猥蒙簡拔已司邦禮復領宫詹養廉
之資叨經年月補報之益尚缺絲毫倘復給於大官誠
益慙於厚饗伏乞容臣辭免前頂酒飯自到任日為始
截日住支其日前所修大明會典容臣等參校編摩候
功完之日謹當繕寫呈進庶幾微臣稍伸敬事之誠幸
逭素飡之誚臣無任惶恐祈懇之至
仙慶進香謝恩疏
瑶宫久寂九重撫節以興思玄典再修百辟戴天而展
敬垂千齡之懿範倏二載之仙遊隆名極天上之尊崇
陟降在帝居之左右配天坤德允惟列聖之歆護國隂
功猶切羣生之望臣率循常職恭進炷香濫承渥賞之
恩深抱無功之媿報酬何以感刻難勝日月貞明仰大
明於一統乾坤貞觀祝嘉靖於萬年臣無任(云云)
復謝賜藥疏
具官某伏以聖王存心無外澤務均施大智待物有差
恩必隆近欲禆民庶之全其夀尤樂臣子之同其休俯
媿顓蒙濫承優渥仰惟皇上道凝元始德契重玄體天
地以為心紹神黃而舉事謂羣情之所願欲夀實為先
六氣之所浸淫病則不免治療若非神妙顛連寧得生
全特軫皇情製為成藥既已覃施於黎庶遂因普及於
微臣恩較衆殊數於常倍豈造物錫與生成之德獨有
所偏謂臣愚俯仰繫屬之私均將是賴此實聖皇體念
之至意益增臣子激勵之微衷刻石難名糜軀曷報臣
等百拜以受什襲為藏緩急用之有餘旦夕恃以無恐
蠲除疾疹益堪趨事之勞禆助精神更有效忠之地臣
無任(云云)
賀永禧仙宫安扁疏
仙宫再闢巨榜高懸龍鳳岌乎糾纏雲烟兹以滃鬱即
上天之眷佑占皇祚之方隆夷夏同歡神人共慶伏以
史冊紀禎祥事關時而必錄春秋重興作役在民而必
書長樂儲祥名雖聞於前代高閎傑搆製莫傳於後人
取號實疎為義亦淺然且迹傳往昔光映瑤編而况此
仙宫定號之初實我皇上受釐之始是蓋芳騰宇宙美
冠殷周天同大而日同輝聖與謀而神與巧創兹傑製
工掩前人者也仰惟我皇上存心精默體道淵冲頃因
禱祀之典屢興謂焚修之所未稱益宏聖製遂有兹宫
一木寸磚方看聚於旬日千楹萬棟忽驚覩於崇朝歴
考前聞未有其比臣目兹盛美莫罄敷宣陪鵷行以入
賀難同率舞之歡望鳳闕以颺言願效梓人之頌臣等
無任(云云)
祈雪進香謝賞疏
玄儀肅啟祈三白以兆年豐丹陛寅趨竭寸忱而供臣
職諒天心之佑聖鑒帝德之勤民無能贊助於分毫徒
竊效勞於奔走奉駢蕃之寵錫興感激之愚衷無說揄
揚有慚面目報酬何以乃心口以自謀佩服難忘但肺
肝而深刻
賀瑞雪疏
聖德昇聞無高弗格至誠潜逹有感必通覩六出之呈
竒喜羣生之獲賴歡騰周甸頌溢堯衢仰惟我皇上德
配昊穹道同元始留心民隠無乎不即弭寧之方精意
玄功有作率為綏和之本頃因冬將逾月雪尚厪施爰
申洪典之修重為蒼生之禱瀝誠致懇浹日益虔精禋
旁達乎璇臺呼吸上通乎帝座指揮滕六號令玄冥不
後不先適惟大雪之候以慘以肅式章隂德之成實有
契乎玄功詎止驗乎穡事皇威暢達廓萬里之烽烟義
氣嚴凝正九天之肅殺妖氛遠絶疵癘不興允昭至德
之玄微實表太平之有象氣機孚格莫盛於兹帝王貞
符孰有過此臣等謬叨清秩沐浴太和際熙代之清寧
仰乾元之覆幬伏願三靈眷顧茂膺純嘏之休四海謳
歌長覩太平之象
元旦賜酒飯謝恩疏
萬福來從適届履端之慶九重叩祝正當展敬之辰罄
臣子之涓埃戴乾坤之高厚寵頒下逮跼䠞靡任在元
輔則為宜何微臣之敢冐領黃封而沾既醉飡玉食而
媿素餐白首光榮幸叨承於屢錫丹心報稱誓勉竭於
餘生臣無任(云云)
遣祭永禧殿謝賜表裏疏
伏以玄宫創建荷天眷之潜通瑞榜宏開藉神功之默
佑信無誠而不格咸有事以為榮恭惟皇上德合九玄
道孚泰一自虔修於内殿肇舉精禋頃寅禱於新宫特
開宏搆神明助化昭假居休爰從定號之初載修謝告
之典凡叨對越咸竊揄揚臣榮列駿奔寵承鴻眷效趨
蹌於展拜特軫睿衷荷珍錫之駢蕃殊越常分沾濡優
渥荷戴兢惶臣無任(云云)
大告大典進香謝賞疏
春回海宇已看青帝之敷仁聖憫閭閻更舉玄儀而祈
歲僭表臣恭於香炷俯驚天澤於冰襟徒切感銘無能
頌禱願豐稼穡時若雨暘同熙天地之清夷永見邊陲
之寧謐臣無任(云云)
乾光殿更扁祭告奉先殿謝賜祭品疏
華扁新更益著貽謀之盛鴻儀誕舉式彰繼志之休天
道下際而常明景命適臨而肇事丕承玄貺茂集皇釐
臣等莫與駿奔濫叨寵錫飲黃封而沾醉飡玉食以忘
饑莫喻欣榮惟深銘刻無任歡忭感戴天恩之至
給假疏
臣一介草茅淺陋無似幸際聖明濫竊侍從復蒙簡眷
擢置宫僚屢叨寵賚逾於涯分但臣自去冬十一月以
來奔走道途冐感風寒偶失解發遂致兩足受傷酸痛
軟弱步履艱楚一向服藥調治罔有成效臣仰荷皇上
天地高厚之恩中心實切感激每思稱報萬分未酬故
日逐勉強趨事不敢以微疾自安奈臣禀賦素弱年齒
漸邁積勞日深前疾又復加甚自今年七月以來每至
夜分不能成寐輾轉達旦以致精神短少血氣虚耗肌
肉日就消瘦臣舉家皇皇多方醫藥迄今未獲少愈况
臣近蒙聖恩命充會典副總裁未能竭日夜之力以事
編摩病中思惟若負芒背此實由臣福過灾生不善調
養之所致也伏乞聖慈俯念衰齡曲垂矜惻特賜假日
容臣得就私宅專心醫治候將來少獲痊可即出供職
則臣犬馬未盡之歲實我皇上天地再造之恩也臣無
任(云云)
考滿謝賜羊酒疏
勤勞莫罄濫延六載之榮寵禄已踰仍荷一朝之賜省
循内愧瞻戴中兢伏念臣本草茅謬參流品叨塵禁苑
荐歴清華顧資名已積於歲年而廩禄虚糜於日月方
切懷憂於瘝曠何期錫賚以駢蕃尊俎登嘉榮溢大官
之饗門閭增色恩叨内醖之頒惟天地之覆幬同仁故
雨露之霑濡畢達臣感恩罔極報德無由敢不益竭忠
誠寧自諉於駑蹇愈加策勵期少效於涓埃臣無任(云)
(云)
謝賜紅柿疏
華林異種出自上方綺席餘珍賜來蔀屋甘清玉露何
論太華之蓮味重金莖寧羡洞庭之橘生芳津於咀咽
滌塵思於煩囂感切肺腸光生几席臣薦之祖禰分及
妻孥即物興思願丹衷之自託效忠殫力仰洪造以難
酬臣無任(云云)
謝賜香茹飲疏
時當炎暑氣滯鬱蒸我皇上茂對時育物之仁軫君臣
一體之念特頒珍劑用資攝調臣方抱微痾仰叨寵錫
感恩實同乎覆載圖報敢惜乎捐糜恭依法以煎烹謹
不時而飲啜行看孱憊坐致平康臣無任(云云)
謝賜鮮柿疏
天家異品貢自親藩御席餘珍頒來下界覩頳顔之耀
日想嘉核之含春安邑之産豈同靈關之名莫並甘芳
潤頰清徹爽神仰飫恩私俯慙報稱未須百鍊擬永託
夫赤心歴自九秋誓堅持乎素節臣無任(云云)
考察自陳乞休疏
奏為自陳不職乞賜罷黜以昭勸懲事近該吏部題奉
欽依六年考察在京三品以上官員大臣自陳以俟聖
明去留此虞周黜陟幽明漢室考覈名實國家磨礪羣
臣之重務也臣忝從大臣之後例當自陳伏念臣一介
草茅叨居二品誤蒙皇上恩眷任用而碌碌庸庸於國
家政機無禆絲髮臣且自知莫恕何况公論可容臣觀
諸臣雖職務不同然莫不各有所事效謀宣力獨臣閒
散雖有鉛槧微勞何補乾坤大造而猶濫糜厚禄繆列
清班瘝曠如臣允宜罷職臣所以跼踖慙媿不能自安
者也臣又惟詹事職係宫僚將來輔導儲君實其職務
必得性行純篤經術通暢精力強明者而後稱臣以淺
薄疎庸既無以為異日涵養薰陶之資當啟沃訓迪之
寄而年齒衰邁視聽昏蒙竊自揣量實不能副頃者臣
以七十引年荷蒙皇上不即斥棄復賜俯留再欲自陳
深懼煩凟兹當朝廷公行憲典大明黜陟敢瀝悃誠懇
求休退伏乞聖明將臣放歸田里別任賢能則不肖者
不得久妨仕路而朝廷收建官之效矣為此具本親齎
謹具奏聞伏俟勅旨
請老致仕疏
謹奏為懇乞天恩容令休政事臣以淺薄備員詹府虚
糜歲月碌碌無庸昨於去年十月初六日因老病不能
供職具本乞恩休致荷蒙皇上不即棄斥未賜允放諭
以卿有疾宜善加調治不准休致此皇上俯念微臣不
忍一旦棄遺洪恩浩大不勝感戴之至除已赴鴻臚寺
報名初十日午門前叩頭謝恩重慚惶感深涕淚雖粉
身碎骨圖報萬分邇來又易新歲歴四月矣仰體聖諭
在寓延醫療治加意調理藥餌無日不親但臣年已七
十三歲血氣大衰非藥力所能療以是久服無效頭眩
自汗日久自虚兼以脾胃損傷時苦泄瀉百病交攻莫
可醫治舊有痰火等症近復舉發繼又感冐風寒展轉
沉重兩月以來睡臥床簀醫藥不效飲食少用勞虚憊
極骨瘦如柴轉動須人扶抱此可証驗豈敢肆欺只今
雖少進湯粥而消爍痰嗽日夜不歇漸成勞瘵實有性
命之憂倘一旦溘然朝露家鄕迢逓水陸艱難私心過
計實切愁苦人窮反本犬馬骸骨願得首丘恐不能遂
伏枕涕泣無所控訴是用披瀝誠悃哀鳴於君父之前
伏望皇上俯賜憐憫微臣激切之情容臣休致豈惟臣
不勝大幸將舉家大小感戴天恩之至没齒不忘矣
乞休第二疏
謹奏為再乞天恩容令休致事臣於去年十一月初舊
疾痰嗽舉發繼復感冐寒邪醫藥不效展轉沉重幾至
狼狽三月有餘不能履地於今月日具本乞恩休致伏
蒙皇上諭留不即棄斥臣惟君即父也父之於子不因
其子疾病無用遂加擯棄仍復保愛冀其痊愈子雖頑
冥寧不知勉強體念父心甘於自棄臣以庸末受皇上
莫大之恩雖粉身碎骨無以為報敢辭没齒終事皇上
豈忍一旦言去遠離闕庭仰戀聖恩肝膽如割皇天后
土實所鑒臨但臣委係衰邁病勢不支一舉一動須藉
於人雖復強留無所報效矧病日亟旦夕可慮决無痊
愈之期家鄉遠隔幾四千里未知得遂生還與否伏望
皇上俯賜憐憫早允臣去猶可不孤首丘之願微臣情
出激切言詞粗率不知忌諱實不得已非敢過為苦言
以煩凟聖聽干冐天威罪當萬死臣無任隕越戰汗待
罪之至
乞休辭闕疏
臣頃具本乞恩休致荷蒙皇上憐臣衰老鑒臣誠切特
許俞允且賜給驛續該臣子前軍都督府經歴司都事
臣孫克宏為臣老憊遠行身無親丁侍側具本奏凟天
聽給假送臣還鄉既憫念臣曲賜全生又憫念臣子不
奪其志使臣遠行有賴此皇上天寬地厚之德臣父子
雖萬死無以補報緣臣衰弱不能躬詣前朝叩謝除臣
子克宏赴鴻臚寺報名廷謝外臣某無任忻忭仰戴之
至謹具本奏謝以聞
致仕後聖節進香疏
臣荷蒙聖恩放歸已抵私家賴乾坤之洪造存丘壑之
餘生感戀雖深報荅無地兹恭遇萬夀聖節羣工拭目
瞻虹流電繞之光四海傾心祝天長地久之算况臣竊
禄四十餘年受恩倍尋常億萬身雖遠於魏闕祝敢後
於堯封臣謹備彩香一座託都督陸恭代進獻帝壇仰
祝崗陵之遐祉少申葵藿之微忱伏願履道凝神體元
居正玄穹默佑過周家定鼎卜年之期紫極呈祥接黃
帝迎日推筴之統臣無任瞻天仰聖忻忭屏營之至為
此具本專差義男孫齎捧謹奏賀以聞
文簡集卷六
