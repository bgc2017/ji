文簡集卷四
明孫承恩撰
表
賀萬夀表
天地儲祥啟億萬年之鴻祚聖神際世應五百載之昌
期仰飛龍之在天覩流虹之降渚乾坤動色日月增華
恭惟我皇上德合希夷道通元始握寶符而凝命躬景
運以宅中天心格而風雨時懋致中和之極治化昭而
禎祥出正維熙皥之辰闡玄化允契乎三靈膺鴻號獨
超乎千古監觀有赫眷佑彌昌歲事屢登黎庶遂倉箱
之願皇威遠暢邊陲息桴鼓之聲建皇極以表萬方播
洪鈞而陶庶品嘉此仲秋之届候實維上聖之誕生萬
寶相將告成二儀以之交泰水朝宗而星拱極萃五服
之冠裳岳效竒而川獻珍來百福之孚佑溢歡聲於率
土靄瑞氣於層霄即真宰之洪庥徵大君之遐福臣等
叨塵侍從濫被恩私擬金鑑於唐臣疎庸竊愧瞻龍光
於堯陛欣忭實深伏願保合太和茂綏純嘏天長地久
緜帝夀於無疆聖子神孫奠皇圖於不拔臣無任(云云)
又賀萬夀表
伏以道隆皇極衍五福於箕疇慶洽明時侈曠儀於王
會同羣心以傾日祝遐筭以齊天海岳發祥聖神應運
臣等誠懽誠忭稽首頓首稱賀者恭惟皇帝陛下英明
天啟敬德日新誠格上玄雨暘燠寒時若仁漸下土山
川鬼神畢寧欽承列聖鴻圖懋衍萬年寶歷遜志配殷
宗之時敏單心並成后之緝熙凡與生成曷勝慶戴嘉
此仲秋之月載逢降聖之期日月貞明乾坤清謐金莖
露渥仰承霄漢清華紫蓋雲屯遙見函關異氣白鹿呦
鳴於靈囿嘉禾合穎於周郊靈液流甘慶澤自天潢而
益遠神龜呈瑞珍圖應河洛以同符協氣從清風並翔
歡聲與天籟共暢載新慶典誕展彝章望黃厔於雲中
拱翠華於天上樂成九奏想鳴鳳以來儀班合兩階紛
獻雉於重譯秪承陛唱競效嵩呼仰一德之懋昭來百
神之孚佑臣等幸逢熙運叨列清班寅奉宸居敬歌天
保樂造化生成之德誠莫罄夫揄揚極臣子忠愛之忱
但益勤夫頌禱伏願寶唐臣之金鑑恒日就而月將邁
周室之歴年同天長而地久臣無任(云云)
賀冬至表
伏以黃鍾應律式占天地之心紫極迎祥茂際貞元之
會禮隆亞歲運協昌辰恭惟皇上先天不違與神合契
功高萬化德洽九圍喜諸福之備臻信重玄之默佑嘉
禾産於帝耤瑞鹿貢自親藩郊廟鼎新天地祖宗昭格
雄藩率服農工商賈謳歌方隆滋至之休益荷復來之
慶時當子之半日如度以方中運啟午之元雪應期而
已降斯誠天眷明德又將錫以豐年是以凡厥庶民用
咸協於皇極大明之治斯其盛矣中興之烈無能名焉
臣等職忝清班躬逢長慶同萬方而獻履率百辟以迎
祥覩六琯之飛灰是竊感時思報誇五紋之添線每因
撫事興懷道隨陽長而臨而泰六合迓王王之春德與
日新乃聖乃神九重介萬萬之夀本支蕃衍宗社奠安
臣無任(云云)
賀正旦表
伏以斗轉青陽寶歷應三元而首祚春回玉律黃鍾含
萬象以宣和乾坤會交泰之期日月啟光輝之旦璇衡
改度鼓陽氣以被八區蓂莢舒祥順時和以先庶彙三
陽肇長九宇咸亨仰惟皇上德合上元道通太始文明
協極保至治於無為剛健體元運神功於不顯自天之
佑如日之升王道順而泰階平賴一人之有慶陽德亨
而善類長知庶績之咸凝矧兹元會之辰大集亨嘉之
祉條風拂曙祥光聮玉仗於中霄葭律司春瑞氣曜青
旂於東序歷開二紀萬方占帝德之昌化洽重華九葉
建皇圖之永時臨正始慶協履端臣等職沗清班躬逢
嘉會荷乾元之大造俯遂生成際陽德之方中仰祈豫
大伏願體天弘化斂五福以錫民承乾偕行撫三辰而
宰物聖功時叙大敷六合之春景運日隆永介萬年之
夀臣無任(云云)
又賀正旦表
元辰獻歲聿占四始之祥首祚當陽誕設九儀之會天
佑維新之景運日增永命之丕基慶集皇躬懽騰寰宇
恭惟皇上體元居正乘震執規月令周旋布政青陽之
左天時茂對同符斗柄之東懸象魏以和民垂衣裳而
恭己天地交泰茂裁成輔相之能上下志同繼明良喜
起之盛當三元之令節適百辟之來王南面受圖中庭
旅贄執玉帛者萬國舞干羽于兩階日月光華旦復旦
于元旦臣民滌盪新又新而作新高居絳節之朝洞啟
蒼龍之闕卿雲縹緲瑞藹繽紛臣等叨侍清班忻逢縟
典沾濡德澤隨萬物而生輝感格聲容偕百獸而率舞
效王公之上夀獻椒柏以稱觴瞻望青旂知天顔之齊
豫傳呼綵仗聆玉語之春温仰陽德之正隆荷乾元之
大造三靈協順與三朝而俱升百福永綏衍百祥而並
受履端於始舉正於中歸餘於終期三百六旬以成歲
如山如阜如岡如陵如川方至膺億千萬夀以統天臣
無任(云云)
又賀正旦表
伏以兆正三陽茂協履端之慶歷新二紀忻逢布象之
和品類作而咸亨乾坤交而成泰呼嵩效祝擊壤騰歡
恭惟皇上道合無私德建有極垂衣裳而撫四海察璣
衡以順三辰衍太平有道之長臻端拱無為之盛日行
黃道藹瑞氣於正元雲擁紫宸極休徵於獻歲四方來
賀鵷鷺之抃舞充庭萬國稱臣玉帛之旅輸盈府春從
天上草木生光澤布域中華夷恭戴臣等幸班禁侍久
沐恩私犬馬無知願竭服箱之力乾坤罔極曷申補報
之私忻戴微情倍萬恒品伏願五福時斂百祿是遒王
道偕日月而並明聖夀與天地而同久臣等無任(云云)
賀建慈慶慈寧兩宫表
伏以並建慈宫新一代尊隆之典光輝祖構壮九重鉅
麗之觀貽萬世之洪休風四海以純孝鴻名昭揭駿業
備成歡洽寰區慶綿宗社臣等誠懽誠抃稽首頓首上
言竊以聖人之德莫加於孝天子之貴必有所尊姜嫄
肇稷以配天簡狄生商而受命粤惟坤元之效法式開
乾運以當陽是宜兼尊養之隆爰以篤育成之慶長樂
有聞於漢世興慶實紀於唐年義本無稽制亦未稱曾
如聖代獨創宏規法象上接於鈎陳位置適當於震兊
千楹岳峙百棟雲興岌臺殿之嵯峨翼廊廡之窈窕層
階阿閣既軒豁以崢嶸奥室曲房亦虚明而娟靚簷牙
屹以並望輦道宛其中通左慈慶右慈寧名實昭乎日
月祖太任母太姒福履恊於天人豈惟隆孝養於一時
蓋將垂法制於百代信王者之備物見聖人之盡倫事
耀前聞業彰盛德兹蓋伏遇皇帝陛下道高萬古德配
二儀究仁義禮樂之精微得堯舜禹湯之純一大孝格
於天地至德感乎神明酌典則以兼法前王善繼述而
增光列聖惟立愛莫先於老老而推恩必始於親親用
寅重乎母儀示日嚴乎子道龍樓問寢儼天步以雍雍
鶴禁承歡奉慈顔之穆穆嗣帝歷無疆之佑集仙源積
慶之圖茂衍新祺彌膺多福此實我皇上孝心篤至睿
性高明振無前之休以垂子孫億萬年無疆之慶者也
臣等幸際熙朝恭逢盛事歡同燕雀依大厦之帡幪班
列鵷鴻奉宸旒於清穆五雲絳闕宵輝南極之星萬歲
玉巵晝永東朝之日伏惟皇極茂建大道允升一孝立
而萬化行百順從而兩儀奠徽猷懿範世揚文母之休
嘉聖子神孫克對皇天之眷命臣無任(云云)
賀醴泉表
伏以二氣委和慶澤啟華池之瑞萬靈禔祉祥原應清
室之符惟聖德速於感通故休禎必以類至矧兹上瑞
洽於明辰昔陶唐之德茂清平若有夏之化成俊乂必
稽盛世迺恊殊祥豈惟漢室中元之僅聞寧多宋時陽
阯之一見歴宣往牒殊溢前休兹蓋恭遇皇上道合乾
行德同坤厚茂澤旁滋於觸類汪恩普施於同仁是以
天錫休徵地宣靈祕神流浚發靈液潜通初汩汩以微
輸遂源源而畢達嗽瓊噴雪吐碧瀉青湛天光於一泓
映日華於四際弗先弗後允將誕聖之期非邇非遙適
在殿廷之介雖卿雲絢采未踰斯神釀之奇縱璚露飛
甘豈若是靈膏之潤誠昌時之瑞應而一德之明徵也
臣等職列清班恩沾霈澤欣逢慶典揄揚同寶鼎之歌
快覩珍符稱頌擬温泉之賦伏願三靈效職百福攸同
率土清寧賴一人之有慶自天申佑祝萬夀以無疆臣
無任(云云)
賀白鹿表
伏以聖主當陽茂建昇平之治皇天眷命屢徵物産之
祥和氣之所深培化工之所甚秘生非偶爾出固應期
仰惟我皇上盛德統天至仁撫世妙參三極高蹈百王
謳歌盡四海之臣民休澤被兩間之動植大塊積氤氲
之化玄機運發育之功有鹿甡甡抱竒姿於中野厥形
濯濯稟正色於西方霜毛蒙茸皓質鮮潔隨常貢而遠
至充彤庭而並陳既疑出自於冰山復訝來從於庾嶺
華林内苑益為天上之珍至性靈心自是仙源之種閒
雅有度馴伏不驚真同雍畤之麟來擾周文之囿覽觀
往古總會前聞雖曰産不絶無然皆出非其正惟軒黃
世曾一見遂得上真若老子乘以誕生聿開玄道皇上
肇降之日適此禎瑞之來誠萬歲之貞符為千古之盛
事臣等心同葵藿德戴乾坤罄一毫捧日之私祝萬歲
齊天之夀心雖罔極言不能宣伏願天地位而一人安
隂陽和而萬物育諸福畢至承帝眷於益隆大化永孚
繫苞桑於彌固臣等無任(云云)
賀靈雨表
伏以玄修昭格天心鑒一念之精禋靈㴻流滋聖德感
兩儀之順應寰區浹潤匝宇沾濡九重荷帝力於不言
萬類仰神功於無象兹者恭遇皇上道通三極德徹九
玄念民事之維艱憂先稼穡欲歲功之時叙望切雲霓
傾默禱於清宫爰精修夫玄典油雲觸石感通應六禱
之誠靈澤流膏優渥慰三農之望沛流泉於井谷覃餘
潤於田疇物與時欣德隨天降臣等恩同沾被報乏㳙
埃時獲休徵願頌雨暘之若年占大有豫祈稼穡之成
皇恩滲漉於無疆帝社綿延於不匱臣無任(云云)
賀擒虜賊表
具官某等謹奏為慶賀事嘉靖二十三年十一月十一
日恭覩皇上以擒獲逆惡首賊王三等告謝郊廟社稷
臣等誠懽誠忭稽首頓首上言稱賀者伏以天動明威
聲雷霆於九有帝昭聖武廓氛祲於八荒中外歡騰兇
殘殄絶惟威靈之感召故忠義之奮興仰惟皇上德契
重玄道通三始昭事上帝而上帝居歆統攝萬靈而萬
靈效順假神通以肅清六合資玄佑以康濟兆民事有
出於不虞變或生於所易干違憲典悖逆天常雨露之
施雖無擇乎禾莠梟獍之性實自戾於生成逆賊王三
者本我邊氓原非異種往因風塵搶攘遂乃逋越叛亡
頓懷蛇豕之心遠棲沙漠之地忘乾坤之大造安豢養
之微私謂天道可以或逾而王法可以終逭大集醜類
屢犯邊陲肆意虔劉恣行劫掠兇稔惡極三辰巳昭籍
其辜罪積貫盈九幽乃隂禠其魄假手義勇效力擒獮
向若虎狼之在郊劇有噬人之勢今如雞鶩之就縛曾
無折箠之勞非緣神助於冥冥豈得功成之易易是宜
梟之太白以正亂賊之誅懸之邊隅用示遐荒之警即
今羽翼之既剪行將種類之漸除震驚氊裘之心發舒
神人之憤尊國勢於難犯消邊患於未然宗社有靈臣
民具慶臣等章縫在列文墨是司志切憂時漫許平戎
之策力慚執鶩曾無負矢之能喜聞一士之成功想見
三邊之息警依彤庭而稽首向楓陛以颺言伏願無怠
無荒益務内修之實有嚴有翼不忘外攘之心囿海宇
以同春奠皇圖於永固臣等無任(云云)
擬謝賜御製重華等殿置經書備覽詩表
具官某伏蒙聖恩頒賜御製重華殿各置經書備覽詩
者載籍森嚴肅宸居之廣貯奎章炳煥拜皇澤之下施
渙命來自九天睿識超於千古丕承至治宏闡聖文戴
乾坤高厚之恩被日月光華之燭謹攄誠而獻頌恭對
闕以颺言臣某等誠懽誠忭稽首頓首竊惟帝王之學
本於心帝王之心逹於政推之制作之實用固皆彌綸
之大端粤自八卦畫於羲皇而文字始立一中發於堯
帝而道學攸傳虞舜之勅天時幾商湯之明命顧諟敬
止務緝熙之學燕居陳戶牖之銘此古昔獨盛於帝王
所以並隆於治化降是而後義實尠聞問學留心徒事
虚文於口耳詞章究意率矜小技之雕鐫然且上下相
誇後先逓述孰是身心之益曾無政治之禆歴選前代
以來未有今日是舉兹蓋伏遇皇帝陛下聖神文武中
正齋莊至德上契乎重玄洪仁丕冐乎率土興居儆惕
檢身常恐未遑夙夜憂勤求治真如不及五兵盡戢動
四海之歡歌諸福畢來蒸兩間之恊氣皇風沕穆世教
休明誠太平有道之時極天與人歸之至頃於治理之
暇欲加游息之功謂為益宜莫如書故開卷必有所得
命諸殿閣悉為貯儲大訓法言在在具足牙籖錦帙種
種精嚴天步所臨不必遠攜近挈聖意所及即可隨取
任觀惟兹一念之微實為萬事之本蓋天下之道罔不
萃於經書人主之心必當有所係屬皇上樂觀典冊靡
間斯須是誠參前倚衡日周旋乎斯道執盈捧玉儼對
越乎神明其於繕性養心蓋有默契潜孚之妙惟而御
民撫世實多前言往行之資君德攸關治道所係此皇
上超詣獨出之見得於端居靜養之餘既非有所率循
亦不由夫啟告爰揮睿藻用述皇情探義理之淵微闡
聖賢之藴奥培一心以學而善端日資貫萬事以心而
幾微必察神明以徹合帝則而無愆德業乃昌紹前休
而克配謙虚望道學古得師不息著日新之功主敬造
聖修之極由是而參贊化育由是而奠位乾坤惟體騐
工夫之極純故功效發越之甚大典謨帙内何殊執中
精一之言風雅篇中允契維天於穆之語會千聖之心
於一旦括羣經之旨於一詩聲動宫商光騰奎壁帝王
之文之盛其又何以加焉聖人之學之全蓋已盡於此
矣顧皇翰真同乎琬琰抑湛恩俯及於臣隣臣等並以
顓蒙之資素媿身心之學念微涓細壤智無補乎崇深
而蟻悃葵誠志實切乎將順重叨錫賚愈切戰兢詎惟
謹襲以世藏恒當洗心而日誦天地之全體雖非意度
之所能窮日月之隙光猶幸窺測之微有見欽戴皇猷
之盛節行看聖治之大成伏願有始有終益勤益敬以
孔子之言為必可法以堯舜之道為必可行期致明徵
務求實踐誠通三極功並兩儀囿斯民於不識不知措
斯世於大化大順臣無任(云云)
致仕後賀聖節表
慶恊誕祥德福兼隆於天縱仁逾必世華夷均被於日
中秋際仲而旦浹旬宣八風於閶闔電繞樞而虹流渚
兆六符於泰階誠九㝢同歡為百王獨盛者也兹蓋伏
遇皇帝陛下道合上玄剖神符以配帝化行無外握靈
契以維坤禹迹中興道已崇而心下舜華重恊德愈盛
而撝謙應一元十二萬年卜修齡之伊始肇九重三十
二載覩景命之方新萬國咸寧昭太平於有象諸禎畢
集迓初度以開先嘉氣充盈休光炳煥呈上瑞於白兔
發盛德於金精氣應西成律調南吕天香乍騰於紫禁
月色將麗於丹霄正治隆化洽之辰極天與人歸之至
矧兹臣庶曷罄名言臣樗櫟腐材江湖遠跡章縫竊幸
恩榮特賜於始終芹曝有懷瞻戀敢殊於仕隠丹心為
國竟何補於乾坤皓首戀君實不忘於畎畝歌堯風而
擊壤望魏闕以呼嵩伏願皇極彌昌天休滋至輝聮南
極凝萬夀之無疆心拱北辰仰一人之有慶臣某無任
瞻天仰聖欣躍慶戴之至謹具表差義男某賫捧奏聞
文簡集卷四
