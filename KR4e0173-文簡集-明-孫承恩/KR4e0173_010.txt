文簡集卷十
明孫承恩撰
賦
南征賦
惟皇明之十葉兮新天子膺寶歷以龍飛明德光乎列
聖兮鴻恩暢乎九圍緬彼交趾實惟炎荒遵王靈於一
統謹職貢於殊疆繄兼囿而並育兮溥皇仁於一視降
綸綍以寵錫兮乃詢謀而選使媿薄劣之無似兮托近
侍於闕庭何承乏以冐濫兮奉渙命而凌兢歲敦牂之
仲秋兮爰發軔而云邁奄萬里以孤征兮指雲山而慷
慨吾斥蜚廉以先驅兮令屏翳以洒塗結彩蜺以為纓
兮樹青鸞以為輿冠切雲之岌岌兮佩璁珩之鏘鏘擁
雄劍以激烈兮心灼爍而四揚泛浩渺兮越阻深走陂
陀兮歴﨑嶔天風肅其媵余兮又時暘之赫臨豈神監
之在兹兮顧佑勤而棐忱涉歴乎江山之大兮周流乎
宇宙之半廓耳目之嵬瑣兮蓋於是而得乎大觀弔往
哲之遺跡兮覽前代之故墟時嬰心以激烈兮亦感歎
而欷歔過都邑以歴覽兮每觀風而問俗余誠不及古
人兮歌皇華以自恧心搖搖其靡定兮念前途之邈悠
羲娥倏其淪代兮悲節序之弗留天慘慘其無色兮雲
黯黯其欲雨覩草木之搖落兮驚歲華之云暮玄猿蒼
兕紛其成羣兮鼪鼯向余以嘯號荆榛鬱其眯目兮閴
原野之蕭條冒寒霏以晨騖兮戴明星而宵馳余豈不
知自愛兮顧王事之靡稽蔑倒景兮御長風乘玄冥兮
遡鴻濛廓蕩蕩其無際兮乃今見乎寰中驚使節之煒
煌兮謂自天而下墜覩遠人之駿奔兮見王化之無外
天莽莽以無極兮路行行而未遒忽吾及夫南徼兮暫
弭節乎此州睠土俗之遐絶兮亂山莽其糾紛瞻斗柄
於直北兮恍羲馭之可捫夕惕若以自厲兮懷冰蘗以
彌堅諒中情之端潔兮何非妄之能干惟使事之靡易
兮矧馳驅於絶域羌海立以山動兮冀增光於上國懷
先哲之令儀兮豈薄劣之所任覽典籍之攸載兮固有
槩於余心偉子卿之大節兮仰士燮之清風傳却姬以
自潔兮陳諭夷以致從曰臣職之固然兮尚黽勉以為
則繄兹行之多違兮睠遠道之孔棘紛訛言之屢變兮
(傳交中事多不同者)羌欲信而莫憑淹兹留以涉旬兮使余心之
怦怦繄犬馬之戀主兮望君門於九天曠慈闈之定省
兮仰托意於穹玄顧王事之靡盬兮尚言歸之未涯睇
行雲以長嘯兮臨北風而興嗟念去國以萬里兮神恍
恍而弗寧渺不知吾身之在兹兮心忽忽而自驚坐白
日以成痴兮蹤履起而彷徨夜迢迢而弗寐兮獨展轉
而達明(叶茫)辭曰堯封浩蕩極坤輿兮聖德含洪溥涵濡
兮有懷冰兢臣職供兮靡嗟于役效匪躬兮顧兹多艱
憂心忡兮懷忠履信惟我師兮抱此以往復何疑兮
北歸賦
月孟陬以日吉兮反南旌以言旋振余袂之輕矯兮浩
歸興之翩翩遵故道以云邁兮鼓桂楫於中流指亂山
以北騖兮歴川原之悠悠羌久客以鬱陶兮乃兹辰而
暫怡路匪縮而若近兮情與境而俱夷於時靈雨浥塵
條風布暖烟霏霏而漸薄日曖曖而猶短水樹澹其鮮
新兮雲霞爛以輝暎對景物之熙明兮得魚鳥之飛泳
春水兮綠波春草兮蘼蕪翳村村之桑麻響山山之鷓
鴣呼天風於蘋末兮掛高帆之百尺何歸心之飄揚兮
與飛鳥而競疾嶺之北兮江之東覽揚俗兮觀浙風瞻
帝都於日下指吳會於雲中陟竒勝而靡暇兮空引領
以寄情乏登高之藻思兮媿往來之虚經豈賞心之故
違兮實王命之多懼懷兢惕而靡寧兮何能為此暇豫
仰子長而莫企兮又使職之曠鰥惟裔荒之頗歴兮覩
民生之孔艱覽天宇之浩大兮澷萍梗之如寄興千古
之遐思兮悲百年之身世惟人情之戀土兮在窮達而
則均矧屺岵之眷懷兮紛百感之萃心緬故園之芳菲
兮喜歸歟之及辰亟吾行之弗緩兮慰慈親之倚門
榮夀贍思賦
讀書而仕仕而得天子褒榮其親人子之至
願也至樂也而惜也父則逝矣不及見矣人
子之至恨也至痛也而幸也猶有母氏之在
也於是黯然以傷躍然以喜悲弗及矣喜何
能已嗟嗟陳子吾為子悲而復為子慶也乃
述其意作榮夀瞻思之賦賦曰
遡吾宗之邈悠兮或鼻祖於黃虞仰先德之代有兮服
古訓而為儒憫余生之既晚兮固寡昧與顓蒙曰未有
知識兮承鞠訓於慈宫昔余嚴親之好修兮躬一節以
清真亶一鄉之善士兮甘約處於衡門更母氏之聖善
兮既柔慧而貞睦相夫子以造家兮實儉勤以自勖余
既詩禮之有聞兮又母教之篤至服非惠而匪躬兮佩
非善而罔繫何日月之弗居兮靈椿倏其早凋叩辜愆
而無所兮何地厚而天高幸慈闈之無恙兮奉脩&KR1329;於
晨夕亦既黽勉而自奮兮乃策名於仕籍守官箴以罔
懈兮誓一念之兢兢並休烈於俊髦兮藉天地之寵靈
洪恩湛以汪濊兮辱封章之俯及騰雙龍之糾纏兮燦
五雲之烜赫王言鄭重以褒嘉兮發潜德之幽光階清
朝之一命兮殆百世而流芳乃母氏之徽猷兮亦昭灼
於里閈封稱懿其顯貴兮有章服之炳煥岌龍冠之燁
燁兮霞帔爛其襜襜藹庭闈之溢喜兮動高年之色歡
盼萊彩以欣欣兮心為之悅懌獨悲夫嚴親之弗見兮
不覺涕泗之横臆彼具慶寧非願兮顧人事之靡齊也
不有慈闈之康豫兮曷慰夫寸草之私也紓孝誠以莫
寓兮恒祝願於昊蒼萃胡福於母身兮享眉夀以無疆
維堂構之既崇兮門閥倍其有耀嚴親而有知兮亦九
原而含笑繄存沒之均沾兮儳焉媿此𦕈躬圖報稱之
無能兮永畢力乎臣忠系曰國有令典善斯錫兮勸孝
勸忠自古昔兮有美陳子克舉職兮封章自天爛生色
兮陳子拜稽抱兢惕兮感念存沒悲喜集兮區區愛日
無終極兮天鑒純孝佑誠惻兮怡怡高堂福履益兮曾
玄鼎來紛繞膝兮我謂陳子心靡斁兮孝思維嘉人爾
則兮
感蟋蟀賦
庚寅秋七月既望夜寢書齋聞蟋蟀之聲驚
節序之迅速念德業之蹉跎感而作賦曰
當清夜之迢迢兮窅天宇之沉沉何啾啾以唧唧兮亂
寒蛩之悲吟時則銀河在天玉露如洗澹月流輝凉飈
不起爾乃空堵暗壁幽砌閒庭非公非私自止自鳴何
悲而泣何怨而訴其舒徐也何思其凄惻也何慕或獨
唱而無偶或相和而同聲或語短而屢變或永言而尠
更或更端而方濃或終章而暫停或闌珊而欲歇或羞
澁而弗勝或沉思而未縱或得趣而自矜孰好汝而為
娛孰叩汝而故荅孰誘汝而弗知孰督汝而靡輟孰假
汝以音聲之妙孰授汝以疾徐之節以時而有顯晦何
感而為語默豈新愁之旋增聊舊恨之未滅溷一類而
自分引百變而弗雜羌何物之善鳴兮齊萬籟於一吷
余時幽夢既闌宿酒全醒却慮屏思側耳靜聽如窶人
貧女之出其無聊如放臣去婦之吐其不平如感風木
者極終天之恨如羈逆旅者切懷土之情如鼓盆者強
歌而終悲如慰别者當喜而翻歎如過故都者興黍離
之欷嘘如念行役者極中宵之凄惋如抱沉疴如懷隠
憂如登山臨水送將歸者意戀戀而莫釋如辭家遠役
顧娟子者語刺刺而弗休虞姬請劍而呑聲韓娥當筵
而斂態懷湘靈之凄清動雍門之感慨腸斷山陽之笛
魂銷薤露之聲寄慟哭於絶塞寓哀怨於胡庭非宫非
徵不律不吕疏數弗齊音節自會爾其乘氣機之感觸
兮任天倪而呻吟雖知生之云晩猶喜鳴之及辰昔摧
藏而未逢久泯默其如結抱終歲之窮愁欲於兹而盡
泄極抽思而弗竟愈出竒而莫窮何情事之如許兮而
藐軀之能容既歴歴以分明亦切切而覼縷恍依床而
近榻兮似向余而訴與感余心以掩抑兮增百年之煩
憂方自念之弗暇兮顧何能為汝謀嗟乎盛時不常流
光易换念余生之幾何已百年之強半悲沈腰之漸怯
驚潘鬢之倏變媿德業之無成將與草木而同貫矧兹
感物而摧傷置此心於冰炭抱耿耿而莫語荅悲韻而
永歎欹孤枕而弗安獨惺惺而達旦
東石賦
郡伯晉江黃侯别號東石余惟石有貞固之
義而東者震之隅說文東動也陽氣動也
有生物之仁焉侯之德以之余欽侯之為
人也為作賦曰
猗兹石之崛起兮屹然嵥立乎天東既巉岩以矹硉兮
又㟏岈而穹窿羌憑藉之靡階兮又附麗之無窮挾光
晷以直上兮超埃壒而接渾茫鍾造化之神秀兮禀乾
坤之純精烟霞滋其色澤兮雨露濯其光晶揭泰清以
貞觀兮並萬象以森羅當蒼龍之夭矯兮走東西之羲
娥資乾德以堅貞兮秉少陽之發育洩和煦於至靜兮
盎生意之鬱勃蔭若木之華滋兮映扶桑之朝暾海色
蕩以滉漾兮瑞氣靄其氤氲表形勝於四極兮擅秀色
於千岩何盤踞之凝重兮見巖巖之具瞻拔孤標而倚
日兮儼一柱以擎天亶神明之扶翊兮類化工之雕鐫
頫萬有之嵬瑣兮凛氣澤之高深通地脈於嵩岱兮又
緜絡乎崑崙出膚寸以為霖兮沛甘澤於八埏斂玄功
於靜默兮永獨立乎乾坤重曰維石之懿古所述兮易
艮取象又介特兮禹貢怪石充庭實兮隕宋維異紀聖
筆兮降是日繁紛載籍兮誕妄乖離孰辨質兮&KR0685;泉萃
竒厥志溺兮達人大觀等戲劇兮豈如兹石具法式兮
卓立雄峙表正直兮義貞仁澤乃全德兮靜夀固然垂
無極兮
水竹居賦
友人朱君朝和别號水竹蓋以居之所有也
而其寓志之雅㓗亦因是以見焉聊與短
賦曰
繄若人之卜築兮爰擇勝乎江鄉川原迤其逥合兮何
窈深而鬱蒼既清流之湜湜兮有蕭疎之新篁軃繁隂
於階圯兮浮澹爽於軒窗鳴禽紛其下上兮烟雲浩其
縱横移風月於渭曲兮分幽致於瀟湘若人洵其好修
兮羌信美而潔芳既員通而靡滯兮又清節之介剛謝
塵喧以不染兮託意興而徜徉玩道體於鳶魚兮歌濯
纓於滄浪蓋將希蹤乎淇澳而嗤彼嵇阮之徒蔑禮法
以為狂者耶
&KR0685;田賦
咸寧管子號&KR0685;田蓋取古人治心之喻心之
本然無弗平也而人故弗&KR0685;之嗚呼生民
之所以相攘相攫君子喪道敗義小人殞
身覆族甚之屠爛糜滅而禍及天下者厥
亦何故哉夫平為恕為公為克己為安義
命於道也幾矣吾竊有感於管子之志也
故賦之
維天於穆兮大道孔夷降衷於人兮靡有偏陂(叶皮)淳風
既漓兮人心昧其當然作意以好惡兮任小智以自賢
矯亢為高兮怪僻為異顓顓以自詫兮而弗知於道之
離斯其賢智者之過兮狃氣習而莫之移也矧彼世俗
之工巧兮又吾心之所悲也習狙詐以為能兮繄方寸
之險巇有戈矛與荆棘兮城府深而莫窺起波濤於&KR0685;
陸兮設機穽於堂㘭重溟九泉匪邃兮曾城岌嶪而匪
高紛擾擾以馳騖兮擠越人而弗顧羌是已以非人兮
逞私心而嫉妒彼故為是之﨑嶇兮吾惟見其弊弊也
彼張弓者之何為兮亦徒自取夫困瘁也嗟嗟管子獨
何為兮與世俗而背馳志澹靜以寬舒兮履坦坦而無
疑付行藏於自然兮曾無所容吾情吾惟於道是勉兮
遑於世俗而重輕下者吾弗之陵兮上者吾弗之援吾
惟安吾義命兮誠不知夫人之愆立人達人兮聖有訓
其具在揆人心其曷異兮吾能獨高舉而遠邁仰天明
之莫測兮曾何較計之私顧平平之康莊兮信吾步而
安之嗟嗟管子之取是兮其會道之最也我維時繹兮
見義之大也天弗平兮天柱以崩地弗平兮地維以傾
寒暑弗平兮歲功曷成日月弗平兮晝夜弗貞人心匪
平兮亦苟免而幸生徑嶢崅兮敗輿輻水湍急兮舟則
覆置器弗&KR0685;兮器欹以戕措足於&KR0685;兮免蹶而傷人心
弗平兮斯速咎而召殃巉岩絶壁兮勢則易窮長原廣
漠兮曠乎四達而靡弗通峻流激湍兮不逾數里大川
巨浸兮汪洋渺瀰而曷可以計嗟嗟管子兮久大之業
吾又烏能測其際也亂曰原田膴膴嘉穀植兮心維田
矣萬善出兮田焉弗治平稂莠生兮心維然矣邪慝興
兮聖人之田平復平兮以概斯民天下寧兮嗟嗟管子
視以為正兮
嘉嶺賦
陜之延安有嘉嶺山侍御董子之居在焉因
以為號按志地有范文正公遺蹟董子以
名法從異時勛業未可量蓋有志於慕范
者余賢其人重其地作短賦贈之
粤古雍之奥區兮萃坤輿之秀靈運游衍於無門兮突
澒洞而上征緬地勢之雄偉兮環四塞以為城繄神明
之攸啟兮豈人力之經營考分野以正墟兮映井宿之
亭亭既嶔﨑以岞崿兮亦紆逥而窈冥聳形勝以峻絶
兮壓羣山而罕京抗清凉而枕重霞兮挾五龍以為隣
森楩楠杞梓之紛敷兮藴百寶之光晶匪神靈之窟宅
兮胡氤氲之是凝將造化之特厚兮肆天作而地成仰
忠賢於異代兮曾兹地之是經揮椽筆以表誌兮肇錫
之以嘉名慨今昔於一瞬兮謂往轍其可尋
春岡書屋賦
猗兹岡之特起兮實聮絡乎嵩山既恢衍而博大兮又
逶迤而屈蟠繄土脈之美厚兮迓春至而流膏青陽時
以鬯達兮發草木之夭喬有斐劉子結屋其下因世德
以爰居亦靈淑之攸藉揭辛夷以為橑兮斵桂檀以為
楣床有魏公之笏架插鄴侯之書條風扇其几席兮瑞
靄襲乎軒窗紛百草之英郁兮又松檜之鬱蒼玩遊鱗
兮水曲睇飛雲兮林麓映隆隆之朝曦聽呦呦之鳴鹿
感太和之坱圠兮覽品彙之芳芚仰天宇之浩浩兮同
萬物而欣欣詠舞雩之高風修蘭亭之禊事效尋芳於
晦翁追行樂於伯子愛友良朋時同晤歌怡適琴書披
歴烟蘿究岡名之以春兮共敷繹其奥理惟草木烟雲
之華澤兮乃何談之易易曰春為天地生物之心在天
為元兮在人為仁首四序以發育兮冠四德以真醇固
君子體之以長人兮託兹名以寓意不然則岡何釋於
三時兮而獨於春是取劉子大雅盛德在躬涵一腔之
和粹浹一氣而冲融登陟廟堂柄用斯及弘沛厥施康
濟民物贊陶冶於大化助槖籥於洪鈞蓋仁風與和德
極布濩而氤氲蓋將彌九州溥六合物無疵癘民尠夭
札溥春生於不匱移化日以舒長息澆風之慘慄復太
古之醇龐兹其所謂春岡耶
又春岡賦
有崇者岡厥壤沃兮維晉有山遼以邈兮太和融結互
磅礴兮逶迤陂陀相聮絡兮鍾靈萃秀盛發育兮東皇
按律惠孔渥兮生意坱圠澤滲漉兮一氣氤氲鎮常續
兮如彼化國候烜燠兮草色花香澹氛郁兮劉子結廬
枕厥麓兮棐几明淨窅深穆兮有圖有書森萬軸兮于
焉起處養靜篤兮于焉藏修達靈淑兮飲和葆真仁以
為服兮后皇嘉惠大僚陟兮典司邦禁明勑罰兮義以
仁出擴愛術兮煦嘔斯民化玄默兮聿昭淳風侈元德
兮兹岡之名頌無斁兮
弔屈原賦
泝汨羅而訪古兮得屈大夫之遺跡艤扁舟而敬唁兮
撫往事而仰孤忠惟君臣相合之不偶兮明良不可以
倖會而苟逢嗟嗟大夫生不辰兮值世道之阨窮夷跖
不可以共事兮梟鸞不可以並榮嗟嗟大夫睥睨羣小
之滿朝兮又安望夫從容進說而君從詮狺狺于羣沸
兮曾不余心之諒也顧君心亦不察兮余將曷為之仗
也徒戀禄以苟安兮將為君子之所讓也姑去位以遠
羣惡兮泝湘潭於長放也顧江流之浩渺兮愿下為蛟
龍之蠶食實余心之自取兮非夫人之我逼余將以愧
夫羣小兮又冀夫君心之察識或悔悟而改圖兮庶邦
國之少益拂絶先王之祀兮豈非余心之所厭也顧余
自靖之為大兮何𦕈躬之足憐也我寧九死而不易兮
羌秉一性之貞堅也將叩河伯之深宫兮抑附馮夷導
已於上征歴九疑以見重華兮訴余心以自明後死者
千餘年論大夫者孰得大夫之微衷彼賈柳二子猶未
罄厥義兮又何罪乎美新之揚雄善乎紫陽氏之論也
人孰無過大夫乃忠之過人患無忠大夫乃過於忠是
誠議擬之允迪兮合人心之所同吾悠悠以遺論兮將
質大夫以自通行藏出處貴惟時兮乃以數諫而致君
恩之弗終思聖人之遺訓兮揭吾道之大中顧大夫之
獨行兮似有戾於中庸嗟嗟大夫叩九閽於萬里兮將
無致忠之失所也沉𦕈軀於千仞兮將無為忠之稔禍
也大夫豈不自審兮曰自視之弗頗懷瑜握瑾以好修
兮曾不忍混濁世以自汚顧此身之皎皎兮濯江波之
沄沄凛一死之决裂兮將御正氣以為神顧彼後君而
忘國兮誠蠆豸與蜾蜫立世道之大防兮昭日月而等
乾坤慙末學之何嗜兮肆臆說而呫呫冀余心之一白
兮附公案之一番誦離騷於九歌九辯兮委詞章之貫
古留規矩於天壤兮紛后來者之踵武藉餘膏與賸馥
兮或亦及門而窺戶仰大夫已積年歲兮曾不得少伸
余之寸忱承嘉會以道經兮致瓣香展拜於江潯懷大
夫而不忍去兮顧余心之侘傺撫長途之悠悠兮尚徘
徊而延佇舒長嘯以孤騫兮邈遐思於煙水
月明千里故人來賦
有美一人天一方兮自我與别歴星霜兮邈焉阻違若
參商兮思之不見懷孔傷兮念厥契誼無時忘兮欲往
從之陸無車馳川無航兮縮地無術心傍徨兮今夕何
夕天宇蒼兮宛宛月出爛然光兮清輝溢出照徹茒堂
兮松菊蕭疎澹幽香兮琴書靜好銀燭煌兮有客行行
來何鄕兮從以兩僕挈囊箱兮山川迢迢涉津梁兮幽
居僻寂他靡嘗兮是余所思久相望兮天假其逢匪余
量兮應無念我特遠訪兮惠然其來示周行兮跋余引
領喜欲狂兮躡履承迎倒衣裳兮呼兒治具羅酒漿兮
野簌餖飣欵壺觴兮傾倒别懷話故長兮我思古人有
范張兮雞黍為約言不爽兮子將無同意獨良兮抵足
共臥展衾牀兮夜如何其殊未央兮明河西斜影扶桑
兮雞既鳴矣東方明兮遲子未發且徜徉兮世事浮雲
杳茫茫兮執手相看魂飛揚兮後會未期淚浪浪兮古
言雲龍感衷腸兮安得如然同翺翔兮無苦惜别贈言
臧兮人生會合詎有常兮交誼固篤以道強兮胡為其
然歌慨慷兮金玉爾軀慎修藏兮各懋明德無怠荒兮
文簡集卷十
