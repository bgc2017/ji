文簡集卷五十六
明孫承恩撰
墓誌銘
董母張孺人墓誌銘
吾松西闉之外有董君冲澹者禮賢愛客好納交大夫
士凡大夫士亦莫不與善每致客滿座牗案整飭樽爼
潔清僮僕敬勤物俱中式君但與客盡日笑詠未嘗一
起顧而異饌錯進愈益精好以是知其得良配之助也
厥配張孺人者司訓號雲東者之女也世居松之上海
孺人自幼淑慎雲東夫婦愛之至每曰是女柔嘉不可
以儷凡子既乃得冲澹君歸焉孺人既為董氏婦益自
敬恪孝養其舅姑姑老疾卧床褥孺人日侍湯藥久無
懈意舅嘗苦瘡痬孺人躬自洗滌膿穢比没相冲澹喪
葬無缺禮事伯叔處妯娌以及姻戚和而有文待妾媵
與御下人尤多惠澤凡祀享必躬烹餁務極豐潔暇則
率女聽冲澹說孝友廉恥事冲澹嘗膺安鄉伯奏荐教
讀洎謝病歸遭風波舟幾覆没繼復罹回禄與負芻者
之變家故多難孺人檢括内計補窒罅穴益自力於勤
儉未久而家事復裕以故冲澹無内顧憂方日與大夫
士結吟社優游末年孺人禆益之功居多冲澹既捐館
孺人孀居且數年益訓廸子若孫無廢冲澹之教用是
皆彬彬焉正德庚辰九月廿四日孺人得疾卒春秋七
十有一子徵吉以庠生遇例授指揮僉事女一贅庠生
張桂為婿孫男二華祖繼祖曾孫三來鳳來驥來騏孫
女一曾孫女三庠生李日章陸希䕫其婿也餘亦適士
人徵吉卜嘉靖元年月日於祥澤之原啓舊藏與冲澹
君合窆焉先持桂所述状來謁銘銘不易也古者丈夫
非異能卓行於法不得銘其女婦見於書傳者亦必瑰
竒偉烈若夫孝敬勤柔固閨閣中常事疑未足錄雖然
婦人非有事美不外見舍常事而出強幹謂婦能不可
也恒之六五以柔而久於其德聖人所謂貞而吉者可
錄豈必盡瑰竒偉烈哉是孝敬勤柔乃其所以為可銘
者則余於孺人亦烏得而弗銘也故為著銘曰
坤道靜順婦德貞柔敬慎不違以承夫休婉婉孺人實
克有是鞠卑奉尊罔敢弗至秉心初終端爾壼儀恂恂
婦子亦克訓之祥澤之原有巋一丘夫君是依妥茲千
秋
蔡孺人墓誌銘
孺人華亭沈氏女幼為外舅西峯蔡先生鞠為已女故
氏蔡西峯既賢者又鍾愛篤教之故孺人自少淑慎柔
婉長適郡庠生朱寧伯甫寧伯尊翁東溪先生以禮御
家規範嚴肅孺人入其門無違禮敏慧精女工嘗以東
溪命製深衣得古製意東溪尤重祀享孺人每將事勤
恪品物東溪尤賢之居常寡言笑慎出入雅㓗自整衣
雖故必澣濯不使纖汚朱氏業無厚産孺人每見寧伯
以生理憂必曰吾家清素亦爾吾固安習之不見不足
也故衣弊食糲視為當然寧伯雅力學孺人每見其讀
書課文則喜曰此吾先君子業雖成而不廢者也寧伯
夜誦鼓三伐未休孺人亦執女紅與俱寧伯既抱利器
不售每欝欝孺人曰吾先君子勤苦以老而且無怨尤
君盛年何遽爾也平居未嘗羡嘆顯人以傷其意旦夕
躬紡織資寧伯辛苦不問寒暑曰吾婦人無能相君子
所得盡力者此耳孺人既無子每謂寧伯嗣續大事吾
不敢效世之妒婦以誤君寧伯卒娶妾生子得免無後
孺人功也歸之十四年為正德丙子三月廿七日以疾
卒享年三十有九孺人性既良又儒家女婦習熟其所
見聞故其處上下莫不有禮而各得其歡心既没皆哭
之而寧伯念失内助又悲其勤窶以没世也痛之尤深以是
歲十二月某日葬於蟠龍塘祖塋之右思有以表其賢不使遽
泯泯謂余史官且有世講義又西峯門人也故乞銘其壙曰
德静温兮又勤厥身甘澹泊兮靡有怨嗟勞弗酹兮遽
折磨奄淪亡兮悲奈何
王孺人談氏墓誌銘
王君九章喪其配孺人談氏洎葬命其子持太學生談
舜耕所為状來乞余銘惟余之再從姑九章之祖妣也
頗嘗得孺人之槩而舜耕又孺人從弟且賢者其言多
可徵故略節以誌之状具孺人善甚悉而撮其凡有三
焉曰事夫而能為婦九章嘗苦羸疾孺人敬事不敢須
叟懈人有笑其過甚者孺人曰吾正恐未至耳何過甚
也兩更三年喪相九章不爽於禮綜家政斬斬有叙時
祀必躬御烹滌賓戚燕會豐腆中度九章晩樂靜居孺
人能如其志凡此皆婦職也曰有子而能為母孺人於
諸子愛而知勞諸子甫有知識擇嚴師訓之責以循謹
雅飭不得縱恣誇侈以至處家人亦惠而有則故今諸
子皆雍睦相與而家人亦勤敏敦朴凡此皆母道也曰
事父而能為女孺人既歸王事厥考疇隱翁及母王氏
尤不衰疇隱夫婦老且病其藉孺人養者終其身洎卒
棺衾多資之諸姪婚娶恒與經理凡此皆女事也嗚呼
婦人之行大者三焉耳夫人孰不知而尠克盡何獨備
於孺人也或曰談王俱詩禮之族松之以世家稱能比
是者不數世家女婦固宜異然余耳目所及世之滛慝
不善為名門辱者又豈少哉吾聞孺人賦性柔婉髫時
聽諸兄談說女婦賢烈事則喜曰為人固當爾蓋其穎
慧識達理道自少志趨則然矣嗚呼兹其所以異歟孺
人生於正統己巳七月初八日卒於正德戊寅三月廿
八日得夀七十明年己卯十二月廿二日葬於洰漕之
原之祖塋子四人長賓義官次寅例入太學次宷侯塾
師次宸中都留守知印女一適千戶秦奎孫男七詔謨
誥諶諤訓諫孫女五曾孫男三聖寶聖夀聖錫昔歐陽
子曰婦德主内非死節徇難異常之事不得顯然列之
所謂不得列者非不與列蓋無由列之耳故視其所列
而賢可知焉夫孺人之行可考而知者既如此而不有
以顯然列之以示後不將隨世湮没矣乎茲九章與其
諸子之所甚懼而請于余也余誼不能辭既為叙次復
銘以些辭曰
嗟嗟孺人德靜貞些于歸孔時藹芳聲些嚴嚴夫君執
柔競些賓祭孔修務㓗精些訓厥嗣人靡驕矜些家有
嚴慈不忘將迎些懿懿淑媛閨門法程些胡不耄期遽
沉冥些巨漕之原風氣萃凝些安爾歸真勿震驚些
陳孺人墓誌銘
孺人姓陳氏浙之錢塘人適同邑鄉善士魏某陳為邑
右族孺人兄珂由進士為大理卿魏則唐魏鄭公徵之
後譜牒具存可考孺人生二子長允升郡庠弟子員次
允奎女二長適士人許(闕)次尚幼生於成化三年九月
十三日卒於正德十一年六月初九日得夀五十允升
將以是年月日葬於方家谷之新塋自千里外來持状
乞余文誌其墓石既已序次其世代生死復撮其行以
作銘曰
噫噫孺人詩禮之裔婉娩及笄來殯于魏敬勤靡懈相
其夫君敦尚儉朴屏斥華紛歲維蠶桑治絲與枲豈無
下人當率以已歲維烝嘗執庖與烹豈無下人必親乃
誠亦有姻婭恩義以洽亦有朋來樽俎必㓗堂閨言言
婦儀嬮嬮家庭之間不聞笑喧婉也二子質亦孔茂讃
於夫君失教誰咎榮顯利達命也莫知人焉不學與厮
養俱朝箴暮規母教則倍我豈夫人禽犢之愛子弗率
教子職則那負余勤劬人謂汝何宵燈熒熒斗轉人寂
夜如何其汝讀我績汝勵汝業勿憚於勤我有珈珥庸
給汝勤清白繼承富非所冀我無贏貲懼惰汝志汝有
弗諶試閱我嚢汝克自力將由汝昌婺星隕芒大限忽
及再出苦語垂絶之日敦行勵學勉以弗諼為孝為友
誨言拳拳噫嘻孺人而僅止是夫失其助子失其恃嗤
彼末俗逐逐百為昧厥永圖競茲刀錐吾觀孺人世亦
蓋寡較行與言類知道者峩峩新阡孺人之藏我銘昭
之用以戒荒
楊宜人周氏墓誌銘
吏部考功正郎璞齋楊君之配宜人周氏既卒之明年
為今嘉靖癸未其子吏科給事中士宜奉父命將以冬
十二月六日葬於尹山之新兆先持所自為状屬余銘
其墓余既諾無何余亦有母王宜人喪哀疚中弗克為
者久之念不可終已勉為序次曰周之先為汴人宋南
渡初遠祖六以將仕郎宦遊松因留居勝國時有諱寧
者以武弁著入國朝族日以大寧五世孫庠仕止太常
少卿季廱號寧素處士者則宜人之考也宜人天性敏
慧異於凡女子髫時即能事其父母務順適其意處昆
弟篤友愛簡靜謹飭不苟笑語寧素處士卒旦暮哭泣
至毁瘁其嬪於楊也楊氏業當中落宜人以澹素視女
弟多婚富家競飾華侈恬然安之無毫髮嘆羡不足意
方日習婦道舅姑悦其養曰是善事我璞齋充郡弟子
員偕其伯氏憲副公出讀書館舍宜人與其姆同起居
和嬺無間躬績織易甘美以資璞齋勤苦中更三年喪
哀戚無違禮經紀内政賓祭宴享至米鹽細務莫不撙
節有無用漸致豐裕璞齋與士宜既先後第進士璞齋
歴内外官所至以廉慎著宜人多内助功其令開化也
賊發桃源逼縣治旦夕且䧟宜人以忠義勉其夫子慨
然有徇節之志士宜官給事益榮顯嘗得告歸郡有富
人以重貨求白其私者密介隣嫗持為宜人夀宜人曰
吾方以名節勵吾子而乃欲其為是乎峻却之其卓識
類此雅性儉勤雖富貴矣不少自侈怠猶躬率下人事
作業璞齋中歲置側室宜人處之恩愛教其子女與已
子等故其卒也莫不哭之如所自出生天順辛巳二月
十八日卒嘉靖壬午正月廿七日得夀六十有二子秉
義即士宜次秉謙秉鈞秉鑑秉鑰女許少卿董恬子宜
陽副室沈氏出孫女二聘御史蘇恩子克柔次許聘故
御史唐禎孫自重嗚呼予觀詩書所載凡女事婦職母
儀備矣隂德靜貞故婦人之性專致而一多不問學而
暗合理道余撮宜人之行之大者蓋班班矣逮下以惠
樛木之仁也愛均嫡庶鳲鳩之德也儉勤至老不衰葛
覃之義文伯之母之事也若其相夫子以忠義勵子以
名節又有古烈女之風焉而餘細行不與家人六四巽
順以富是謂元吉女德莫盛焉宜人庶幾哉銘以昭之
也其何媿銘曰
觀表之良必洎厥裏求源之濬但見厥委猗嗟宜人維
德之懿克相克成是夫是子夫榮既加子養亦備考德
令終庶究卒始弗永于享以厚厥嗣䋲䋲雲仍惟夫子
是似尹涇之原歸藏在此百千秋春尚謹其視
陳母沈孺人墓誌銘
龍塘陳子徠來典華亭教事亟見余闇乎其有思也煢
煢然若欲有所請也既而進曰噫嘻有母氏著賢德下
世且十有五祀矣墓中之石尚未有文徠懼其遂泯泯
也惟子幸惠之余曰諾哉孺人行維何陳子曰母之為
陳氏婦也致孝於舅姑循循懇懇務順適其意而舅姑
安之舅患肺疾母日侍湯藥惟勤姑嘗以蹶重傷母旦
夕捧持按摩憂苦至廢食姑疾甚母徹夜展轉抱起勞
劬形體尫瘁姑感其孝誠且死猶悒悒自傷曰吾負新
媍無以報執舅姑喪擗踴委頓相家君經理巨細悉合
禮度嘗以回禄倉卒抱舅姑二木主避去曰是吾舅所
依也非他物比母平居寡言及聞家君談說節義事則
反覆究竟時為徠等訓曰讀書欲盡是耳其識之徠幸
粗有知識者雖家君之教抑亦慈訓也歲侵有鄰嫗持
一器來質粟母與之粟而歸其器嫗後復以器來凡三
至而母無厭色母性端靜和婉動止有常處妯娌有拂
意事輒自遜謝臧獲有罪過惟從客訓飭之終不見其
恚怒色家庭之間怡怡如也遘疾有勸其作佛事者母
拒曰死生命也事佛何益其自少至老始終大都如此
其細瑣者弗可縷數也予喟然嘆曰嗚呼俗之弊也久
矣夫子弟失所教養學士大夫無完德况於婦人女子
乎孺人之行何其備也有婦道焉有婦德焉其全主於
倉卒知禮矣訓子以節義知教矣處隣嫗知惠矣疾而
却佛事達死生之際矣是非今女婦之事乃古賢哲之
事也斯則可以銘也矣越數日陳子復奉其友朱君状
來則陳子所述具在而加詳焉其細瑣者余亦不能盡
錄也孺人姓沈氏蕭山人為山隂處士琢之配陳為詩
禮名族舅諱泰號直菴有隱德姑朱氏以賢稱孺人幸
及事之而又賢所謂學其舅姑而稱其為婦者也子男
一即徠以鄉進士為今官女一適邑士胡良金孺人生
以某年某月某日卒以某年某月某日享年五十葬於
仙橋之新兆銘曰
嗟嗟孺人婉德容兮祗順柔嘉抱冲冲兮欽欽媍事慎
始終兮懿其芳聲宜爾宗兮玄圃之玉色澤融兮何行
之良夀弗豐兮刻辭幽墟示無窮兮
洪室唐宜人墓誌銘
宜人姓唐氏諱時徽之歙邑人四川按察僉事希說之
長女南京工部尚書洪公之冢婦而今儀部精膳正郎
任齋承志之配也自幼穎敏精女工僉憲公鍾愛之擇
其配得任齋于歸焉宜人之為洪氏婦也執孝敬以事
舅姑姑寢疾湯藥必親嘗頃刻弗離左右姑卒哀痛擗
踊無違禮撫諸孤幼慈愛偹至代執内政巨細事莫不
得宜尚書公悦其賢能任齋補郡弟子員朝夕勸學能
激發左右其夫子弗以事嬰其心故任齋得無内顧憂
肆意學問以迄於成而家益日裕柔婉慎勤處妯娌幾
三十年未嘗失和氣以至睦宗族撫僕御亦皆有恩賓
祭必躬執烹餁務極精潔輕財樂施與然獨厪於尫巫
浮屠氏曰與之無謂不若以賙貧乏也中年生子多不
育每語任齋曰嗣續大事予不敢望君其別圖之任齋
因置側室連得三子二女宜人愛之如已出長子患痘
憂特甚勤苦抱持廢寢食者六日焉嗚呼是可謂賢也
矣宜人生於成化乙未六月二十三日卒於嘉靖乙酉
十二月初四日得夀五十有一止一女嫁同邑黃參議
冡孫錦其三子曰廷諫曰廷言曰廷論二女尚幼先是
宜人當任齋為吏部司務時封孺人其卒也任齋以墓
銘請予諾之既閱載未果為任齋既進五品階例得加
贈予文若有待者於是任齋將以明年月日葬宜人歙
山之隅速予曰可以銘矣乃遂為銘曰
被服粲兮禮容婉兮婦德備矣莫可選兮乘化歸盡逝
不返兮勒辭揚休納茲坎兮
勑封孺人亡妻吳氏墓誌銘
嗚呼此予亡妻吳孺人之殯也古有糟糠婦孺人從予
貧賤久矣予何忍忘之念先大夫雪岑府君以節操自
持自棄諸孤業益凋落予嘗兩上春官弗利五六年間
貧窶殆甚孺人躬織絍以給薪米比入仕有禄矣然公
私事殷食指漸衆孺人撙拮籌計以充匱乏勞瘁困憊
竟用蚤世悲夫予何忍忘也惟吳氏詩禮名族外舅一
齋先生丙戌進士性介直晩得孺人視諸女獨鍾愛篤
教之故孺人自少婉娩識理道甫十七歸予先大夫方
嚴好禮孺人習熟其家訓勤慎自律不知婦職之勞也
予既早失怙孺人勸相學業每出苦語相激昂予既忝
鄉薦孺人見予稍廢學輒曰君事未畢可自逸耶至於
謬列史官猶曰君今以文學為職業不自力何以副也
予性狷急事弗當意恚憤不可忍孺人曰凡事湏緩處
之恚憤何益也予頗好興作孺人曰君處澹薄而用弗
節必至廣求以濟敗所守矣予每責怒臧獲使令忤意
孺人曰使夫人而有智慮如君意寧復為君役使耶予
未嘗不媿服其言孺人事姑甚孝姑每誕日輒禮佛祝
姑夀至中年猶不廢處妯娌宗族和而有禮御家衆肅
而有恩性明達識事輕重高下在心孺人惟一女嘗得
二子不育為予置妾媵三四生子即躬自鞠抱之憂惜
勤苦然亦多不育每號慟曰天乎吾盡心至矣獨不鑒
憐耶歲丙戌予當北上孺人遣二妾從予猶留奉子母
太孺人綜理家務為予子克紹娶婦無遺禮繼聞予卧
疾京邸觸熱來省予浹旬而病四閱月竟卒予悲其為
予遠出致大故而孺人於垂絶乃獨謂予曰吾弗獲首
丘數也但以一見君為幸指二女曰吾得以此面付君
復何憾又謂二女曰吾平時訓汝能念否母為吾辱也
其天性明達知命不亂如此孺人生成化庚子十月二
十一日卒嘉靖戊子九月二日得夀四十九以予滿考
受茲封女嫁府學生黃相餘三女長適國子生陸鑐次
許參議戴恩子邦傑一尚幼子二長即克紹餘亦幼孺
人鞠養成者嗚呼予以疎嬾偏僻之性所以資孺人者
甚至蓋其言論之正可以規予之過其才識之敏可以
贊予之不及而勤幹經畫予家業所頼焉者今則舍予
去使予孑立無倚顧念今昔如之何弗悲也予既請告
移柩東歸其明年是為己丑四月二十日葬於蟠龍塘
祖塋之側乃收淚述此納諸壙中銘曰
空山寂寥兮傷汝獨處吾終與子同穴兮子其無懼
文簡集卷五十六
