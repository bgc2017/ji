文簡集卷五十七
明孫承恩撰
墓誌銘
蔣母俞孺人墓誌銘
俞孺人者故節齋蔣先生之配今南京大理司務君惠
之母也節齋父竹居翁為子擇婦俞於蔣故有姻稔其
女賢故聘年二十于歸循循克執媍道節齋遊黌校嘗
從師都下因客死孺人聞訃號慟委頓竟日不食哭泣
無停聲慨然有殉節齋之志舅姑患之莫能譬觧乃延
其父母來申諭之謂婦人喪所天者有可死不可死今
舅姑老子女幼即死使老者失養幼者失撫是棄絶死
者而滅蔣氏祀也是大不可孺人乃少休自是屏去華
飾服粗茹淡躬自織絍助舅姑婚嫁子女費未幾舅姑
相繼即世孺人益自勤勵總葺家政檢括有無巨細訓
督其子各勉事事以振作門戶司務君竟以學行成立
舉嘉靖壬午順天府鄉試蓋節齋卒己丑十三年而竹
居翁亦卒二十七年矣孺人幹理勞瘁支傾補弊甘苦
燥濕靡不備嘗云初蔣氏業號饒腴而孺人子恩者不
自檢中乃大落孺人時出苦語訓戒恩卒罹法謫戍遠
去孺人憂念之每語司務君曰汝兄實自取困然懲創
深矣茲行殆無歸期吾死不瞑目矣司務君舉鄉闈也
捷至孺人喜甚而顧恩之遠戍則又悒悒不樂久之恩
歸乃大慰悦然孑然窶人也孺人顧復周至忘其昔之
不率教也其慈愛出天性有不可解於心者嗚呼雨露
澤物不以美惡而異施父母愛子不以賢愚而殊待斯
益可觀父母之心矣予蓋因孺人而竊有感焉夫孺人
則誠慈母矣嫠居教子多苦心矣非有司務君不亦重
負孺人抑何以藉手見夫君於地下也予聞司務君事
母孝其官南都也欲奉以就養而孺人戀鄉土不樂去
自是問遣之使月一至也司務君既偃蹇晩遇孺人以
垂百之年乃及享其禄養目見先業仆而復起可含笑
入地焉是天之哀憐慈母故有司務君又以遐夀以酬
其勤苦者也予是以於孺人母子之事而重為之悲焉
孺人生於正統丙辰六月十八日卒於嘉靖癸巳十一
月一日享夀九十有八孺人子二人長即恩先孺人二
年卒娶陳氏次即司務君娶朱氏先八年卒女二人費
景麒徐宗仁婿也孫男一茂元國子生娶張氏繼娶張
氏女三長適夏繼元次適鄭夢綱一尚幼皆司務君出
曾孫男一名宏裔習舉業聘何氏曾孫女一適侯守謙
司務君將以卒之明年十二月二十二日葬孺人於胡
家橋之原以合節齋之兆先期過予請曰惠母且葬願
得子銘也予曰諾乃為銘曰
幽幽兮玄堂夫也同是兮子也在旁嗟嗟孺人兮又何
怨傷
趙母劉孺人墓誌銘
常熟趙子原錫喪厥母初趙子宦河間逾年以公務便
道省母届途而得訃大號慟曰天乎曷不少延吾母使
予一拜膝下也抵家大號慟問其弟宗錫母死時事宗
錫曰母初遘疾也即謝去醫藥強之則曰人生固有盡
吾年已耄乃更求活耶疾革目瞑呼問何語強視宗錫
曰勉為善恨弗及見汝兄也既又曰諸孫試都下今日
放榜必有膺高薦者遂卒詰朝而報汴發解趙子則又
大號慟曰天乎曷不少延吾母使予得奉遺教與見汴
孫之成以騐母言也於是趙子將以卒之四年為嘉靖
甲午治葬事遣汴謁宫寀氏毅齋孫子告曰惟母有淑
德懿行孤原錫恐日就泯滅無以詔後人汴子辱在門
下敢以誌石之文請汴蓋孫子所舉士也乃為發其状
讀焉状曰母姓劉氏諱道堅裔出漢大司徒某後母生
有至性凝重寡言笑既笄歸我有懷先君諱璧字仲輝
以行誼為士林重母相之粹美恊一先祖蒙菴性嚴毅
諸婦事之少當意然獨稱母為賢婦劉既巨族趙自文
敏公後亦世稱饒腴而母謹約履淡素絶無時俗紈綺
習蒙庵卒先君甫弱冠母劻勷勤瘁以是雖公私多故
而業不衰祖妣張孺人寝疾母躬侍湯藥旦夕抱起兩
閱月弗懈佐先君撫教幼弟長授恒業歲侵焚劵棄宿
逋曰此何時也尚可為取盈計耶均愛諸子不以嫡庶
異孤原錫洎弟俱側出髫齔喪先君母鞠育周至少長
趣令問學曰非此無以自立旦夕訓勵不令習狎遊事
孤頼是雖淺薄蔑所稱述而幸免大咎以忝所生孤等
既各有子且日衆母拳拳諭孤等慎教之諸孫粗知向
方每大比失利母諭曰汝業未精耳勿咎於命當益淬
礪大所就也汴子之卒成者母之教也母生正統壬戌
十二月十九日卒嘉靖辛卯八月二十八日享年九十
子男四人長天錫娶奚次祖錫娶周繼龔母所出俱先
母卒次即孤原錫戈出河間府知事娶海虞大宗伯李
文安公女次宗錫胡出娶俞繼曹女一胡出臨山經衛
頃惠婿也孫男十一人長汝次漢俱學生天錫出次濓
廣東化州吏目次濟次溍俱祖錫出次即汴舉辛卯鄉
試第一次瀚國學生次濱習舉業俱孤出次淳州學生
次淵次深俱宗錫出孫女九人適朱纓奚邦周重盛鉞
朱堂餘許瞿宏陸某楊某施某聘纓廣東按察司照磨
重國學生曾孫男一十四人曾孫女五人玄孫男一人
葬以今十二月某日為横涇之西原合先君之兆状之
述孺人如此毅齋孫子曰昔者予校文也蓋得汴卷才
燁如也異之洎見貌温如氣偉如愈異之意其必德門
之後也乃今而信焉其所由來者遠而積也厚矣予嘗
泛觀古詩書載賢女婦何可計數哉而其事多類夫人
性無二善故曰恒德曰庸行夫婦女坤道也貞而一非
如丈夫者可以才美強幹見也孺人恒德庸行備矣古
詩書所載賢女婦惟是也而孺人之令則懿範成其子
若孫之賢者有徵驗焉是尤可書也銘曰
吳有令族曰趙與劉孺人于歸聮芳並休婉婉孺人貞
懿柔嘉内範齋肅穆而不譁胡福高年惟德之致施遺
厥後振振孫子有孫孔碩厥聲煌煌慶源所鍾亶其昌
哉
楊母王孺人墓誌銘
曹涇楊鶴山錦偕厥二弟將葬其母王孺人先命其子
沛述孺人行以示其姻宫宷氏孫子承恩俾銘其墓沛
之状曰我祖母王孺人者處士聽松之女也年十六嬪
於楊是為我祖友梅處士配我曾祖怡清處士早世曾
祖母秉節艱苦晩歲且雙盲孺人事之竭誠盡瘁扶掖
起居凡飲食衣屨必躬視寒燠久益虔弗懈曾祖母有
二女既嫁而寡而貧孺人迎之歸撫育其孤女則資嫁
之以悦姑意曾祖母夀至九十三乃終孺人事之六十
年如一日焉又曰維我祖幼孤多艱門祚衰薄孺人相
吾祖拮据卒瘏不憚勞勩業乃用裕我祖既畢婚嫁即
斥遣家務優游觴奕孺人獨承之不使有内顧憂洎吾
祖卒孺人益專幹理每歲自傭人力田數十畆或勸止
無庸自勞則曰吾自知稼穡艱難以事吾姑相吾夫今
雖老尚藉此以供祭祀洽姻族何可廢也故始卒弗替
君子謂其有恒德焉又曰維孺人性寬裕慈惠處妯娌
洎族屬姻黨俱有恩施及婢僕亦必檢恤周至隣有貧
嫗每以衣食賙之惟恐不及故卒之日無疏戚遠近皆
悲之又曰孺人生四子長伯父諱秀先卒配張氏次即
吾父娶吾母張氏次叔采娶高氏次叔穎娶姚氏女五
長適散官秦公縉次適光禄丞周公時勑次適唐公僎
次適戴公忠俱國子生次適馬湖守顧公潜孫男九人
濓洛滂沛汴浙汶汭洸濓汶早世沛幸忝戊子鄉薦孫
女六適孫亢宋世承唐自新吳鎧張宗美劉昇劉國子
生孫與唐俱庠生曾孫男三繼椿繼梅繼桂曾孫女四
初我曾祖母之存也嘗祝多男以大厥宗孺人乃果屢
育蔓延諸孫姑猶及見之孺人日引幼穉嬉戲姑側我
曾祖母用是大慰孺人退且督教子若女故我族胤之
昌且無大辱其先者實由孺人致是有百世之功者也
孺人生於宣德甲子年三月三日卒於嘉靖甲午年二
月十五日得夀九十有一卜以丙申年十二月十六日
葬於後塘涇之原以合吾祖友梅處士之竁於是孫子
錄其状而叙曰維曹涇楊氏著姓海上舊矣實聞有二
賢母蓋即孺人姑婦云往時姑勵孀節大學士京口靳
文僖公嘗作頥貞篇以嘉之至孺人實克孝養郡人大
司馬張莊簡公嘗為詩並美其姑婦於是姑以節婦以
孝二母之賢稱甚著而皆躋上夀人咸異之夫世常言
女婦美不外見雖有淑善莫得而稱固也斯亦善弗至
耳詩曰鼓鍾於宫聲聞於外此言實之不可掩也賢如
孺人者謂莫得稱耶予於孺人也固稔焉且有徵焉而
茲且獲沛状之詳也銘不於孺人而誰銘乃為銘曰
惟姑之承惟德之恒胡福是膺百欠九齡子孫烝烝蘭
苕並榮後塘之涇水滙土平鬱其佳城千斯年兮其永
寕
高室張氏孺人墓誌銘
高子廷諤國華甫喪其配張氏孺人及葬將謁銘於其
友宫寀氏孫子而先屬其内弟鄉進士張子孚一述状
曰我張氏世為松之華亭人孺人者我南安守東海府
君之孫廣西憲副後樂府君之女武岡學正頥元高先
生之冡婦今太學生國華延諤之配也及笄而于歸五
十八而卒生子一名節女三長適士人陳大綸次適邑
庠生姚臣次字京兆楊公幼子秉鑰孫男三承祥承裕
承僖孫女一字邑庠生唐君悌之子某生於成化丁酉
十二月十二日卒以嘉靖十三年六月三十日其明年
月日葬於蟠龍塘之原孺人生有至性克偹賢德吾見
其恭而順也幼事父母謹候顔色弗少違嫁而致婦道
於舅姑事君子恒兢兢焉若不敏廷諤累試弗第將奉
例輸粟而寡貲孺人盡脫簮珥助成之頥元以子姓繁
庶陿其居欲為之所而未能孺人竭力佐廷諤別置居
焉而舊居悉以讓其弟吾見其儉而勤也躬率織絍不
以寒暑輟食不厭蔬衣不厭粗撙節有無巨細靡優裕
焉吾見其恕而慈也臧獲婢媵小過忤意多容之罕以
詈責檢緝其衣履必豫以周吾見其無媢嫉也廷諤無
妾侍而孺人以勤勞中歲多疾則數以置妾為廷諤勸
吾見其有恒德也蓋即其平生豐約老少異而所處無
變焉張子之状孺人者如此於是廷諤持以授孫子孫
子讀之嘆曰噫嘻予嘗銘女婦多矣而其可紀之善往
往類也茲合以孺人之行亦大率同焉夫恭順德之輿
也勤儉德之幹也慈恕德之實也無媢嫉德之容也有
恒德德之貞也斯女婦之所貴否則驕則悖則惰則侈
則刻則虐則妒則渝言女德者之所忌也茲其所以同
而皆足以銘孺人之可縷而數者如此是惡得無銘也
張既甲族高亦德門賢女令妻藹乎有聞五十八年歸
藏于土刻辭堅珉以告終古
張室楊孺人墓誌銘
楊孺人者華亭葉謝鎮士族女鄉進士張子義甫下第
歸怏怏孺人曰妾諸父昆亦有屢蹶文場而卒振者在
無怠其業耳君固當自奮徒怏怏何益於事張子遂復
振發偕二三同志共淬礪歲丁酉春孺人姙兩月計張
子届期當北上不欲亂其意潜買墮胎藥下之毉誤過
投毒品飲即倉猝腹潰死張子時讀書他所聞則驚沮
馳歸已無及撫尸哭之慟聞者莫不傷之孺人生於弘
治戊午月日距卒甫四十歲生子二長啓聰聘國子生
楊某女次啓睿聘葉方伯孫某女二子皆穎秀孺人督
之學常謂曰汝家書香猶農之耕可弗力也張子每念
其言後為二子道輒泣下卒之三年為己亥三月日葬
沙岡祖塋之次張子既痛失賢助而又以為已殞生念
之不能置欲為孺人不朽者屬其友徐子長谷為状謁
予銘嗚呼死生亦大矣夫孺人誠賢為其君子然即非
有凌逼不得已事而自貽伊戚將亦無少甚乎夫孺人
亦聞世有然者而不虞毉之弗審也斯其命歟然弗食
即弗死彼其拂逆矯揉戕傷天和非幽深難喻慧如孺
人豈昧是婦人專一之性為其君子者厚耳推是志則
蹈難秉節有不優為耶予為是重賢之特論次且銘焉
銘曰
嗟張婦也女德之懋也弗永夀也謂自取也維數爾遘
也徇其所天又何咎也銘以昭之怠荒者之醜也
旌表節婦俞孺人楊氏墓誌銘
常之無錫有節婦焉曰俞孺人者俞君九思暉婦也姓
楊氏厥祖某厥父復以儒醫名母張氏臨湘令張泰之
姊孺人系本華胄警敏端慤不似凡女子居常即不欲
與凡女子儔凡女子亦多敬憚若不敢伍幼從仲父饒
州公問字因習孝經小學嘉言善行舉能記憶饒州竒
之謂兄西溪翁隂為擇配難其人晩見九思君於鄉塾
喜曰是足配吾女俞故汴人扈宋南渡徙居無錫里中
代有隱德事各具墓誌俞與楊舊同閈交稔聞楊氏女
氏賢遂締姻好孺人既嬪恂恂自抑事舅姑有禮百凡
舉動靡弗當舅姑意復能體舅姑意以事祖舅姑朝夕
温凊滫瀡必親祖舅姑亦靡弗當意稱為賢婦孺人顧
不以是加於衆婦愈自恭慎勞必任惠必均故稱妯娌
者亦無不宜之閨門之内雍雍睦睦事夫子愛而有別
俞君性温克少業舉子有俊稱而質體孱弱久之以劬
瘁遘疾孺人皇皇然衣不解帶蚤夜竭力調護展轉抱
起不少懈恒舉手祝天願以身代或脱簮珥具湯藥佐
舅姑之不給時孺人已有二子長曰憲次曰寰俞君疾
且愈且作每作輒進二子于床側手旋其頂若不忍離
別状瀕危索筆強書冰心雪操字以贈孺人孺人會其
意指心泣曰願君弗疑即不諱妾不能奉君教者有如
皦日俞君頷之越數日果不起孺人擊胸捬心誓與俱
逝撫棺一慟屢絶而甦時年甫廿有八云洎葬冐風雨
涉艱險匍匐道路觀者為簌簌隕涕喪畢姻黨有不諒
其心者孺人察知其計指俞君所遺字以示二子曰此
何為者是必欲我截髮斷臂耶吾豈歉也人知其不可
奪遂寢自是履不踰閾謝鉛粉作老母容惟日課二子
夜躬績挑燈坐更深與俱暇則述其父言動俾識弗忘
嘉靖辛卯長子憲舉於鄉次子寰以祖命為伯氏後孺
人無䑛犢之戀時戒策之今為校官弟子有聲庠序歲
戊戌憲復舉進士先是甲午歲鄉人以孺人貞節白諸
監司監司下之郡邑得覈為請于朝至是天子命旌其
門曰節孝榮被閭里是秋憲先以奉使歸省因迎孺人
北上明年為己亥九月十日遘疾卒于京邸孺人生於
成化乙巳五月二十二日距卒得夀僅五十五歲憲娶
武進張應參女戶部郎中鑑之曾孫寰娶庠彦李君直
女孫男五人淵沂汶游憲出濓寰出淵聘胡君訓女沂
聘庠彦顧君國賓女汶聘太學生秦君汶女孫女四貞
靜貞榮憲出貞愛貞(闕)寰出貞靜許字都憲宜間楊公
從孫侃貞愛許字薛君某子某憲奉柩南歸將以歲月
日葬孺人於九龍山合九思君之竁謂予有場屋之雅
則具状來告曰憲母早歲喪先君即未死者為憲兄弟
耳吞嚙冰雪掬辛抱勤以教憲等憲非母無有今日昨
奉母來兹為圖一日禄養而不幸長逝矣悠悠蒼天此
痛何極顧惟母之節行不可無以詔後也敢乞文以刻
諸幽嗟乎節義者人之大閑自世道衰廢彼其佩璁珩
誦詩書號為士者往往一身事二姓孺人孱然一女子
乃獨能秉志堅確蹈節弗渝豈不卓哉是宜受天之佑
享福履於耆頥而僅得下夀天道不繆耶雖然脩短者
數孺人亡矣其芳名炳烈不與俱冺矧憲寰之賢將以
德業顯著諸孫玉立慶澤未艾孺人又何歉也予方典
史事將表章賢節以礪頽俗孺人弗銘惡乎銘乃銘曰
有丘若封有坎其宫我懷伊人穆如清風蕙蘭比馨金
石比貞鬼神呵護垂千萬齡
亡姊孫孺人墓誌銘
孫孺人者宫寀氏毅齋子之姊也年二十適同邑唐瀚
字宏之廿三生子名科三十九而寡五十三而科死二
十年而孺人死矣嗚呼瀚故樂荆翁幼子翁愛而不知
教少頗習狎遊事翁卒愈不檢業乃凋落孺人衣粗食
糲握勤抱辛躬績絍以給薪米夜非鼓三伐不休而宏
之日從羣少年呼盧博塞飲食衎衎而弗顧也久之乃
益大窘至無以為食與居洎宏之死孑然母子也科年
二十五予自都下歸為經理有室婦張氏女以織絍甚
能而性且勤於是姑婦早夜力作科亦為鄉童子師歲
有束脩之入久之漸足饘粥於是買地洞涇之上結屋
治圃始有居焉久之科得咯血疾展轉數月則竭力為
醫禱費科死復孑然婦姑也雨忩雪屋朝燈暮檠益自
力作未幾復漸給四三年來乃稍覺饘粥有餘者惟其
勤也婦姑方更相倚頼留心於貽後之計而奄忽死矣
命矣夫悲哉孺人事父母孝友愛予等予素多疾每病
則孺人愍愍然憂前太孺人病卧床褥也孺人實相予
奉湯藥不解帶者兩月孺人病予適以幼子疾亟乃不
能勤問候躬視其飲食棺斂之具又造次不能盡善也
予是以思而益悲之孺人生於成化壬辰月日卒於嘉
靖甲午九月初一日得夀六十有三科無子以再從兄
子道來為嗣名陶今十二歲讀書而背誦語孟矣初宏
之死貧無地葬權厝於其遠祖之域洎科死其屋之隙
地可葬又孺人不欲子之遠也遂葬之予嘗問姊百歲
後欲何從曰從吾兒也疾革復以囑予顧義不可遠夫
也而宏之前葬甚苟又地遠不便葺視乃遷之與孺人
合窆焉而併刻此以誌或曰稱姊之賢而暴其所天之
惡禮歟嗟嗟唐子以不檢蕩業致姊勤窶没世不天甚
矣予傷吾姊而錄其實何禮也夫春秋之義有諱不諱
予於唐子無可諱也則又何諱焉銘曰
從子者志合夫者義畢志盡義唐子是遷我志匪誣諒
無予嫌左有長遂右有流水後千百年知為毅齋子之
姊之墓尚勿毁也
文簡集卷五十七
