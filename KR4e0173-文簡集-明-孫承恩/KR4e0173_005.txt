文簡集卷五
明孫承恩撰
疏
請皇太子出閣讀書疏
具官某等謹奏為禮儀事臣等並以庸愚荷蒙皇上簡
拔列職宫僚媿無以仰答聖恩於萬一邇者恭遇皇上
念皇太子冠讀維時特命輔臣猥及臣某查議舊典擇
吉舉行此實宗社無疆至計綸音一播中外臣民踴躍
稱慶臣等職當輔導方與衆拭目快瞻盛典繼聞禮部
有暫輟之請伏蒙皇上降諭輔臣只可移取通利之辰
不宜暫止此誠皇上遠覽獨斷慎重國本至意也臣等
切思皇太子方當幼齡未勝繁禮若稍簡易亦必能行
但今宫中演習左右内侍率皆朝夕與居易於玩狎將
順則有匡正則無演習之時或多扞格先儒有云習與
智長化與心成是以古人尚有襁褓之教以成養正之
功冠禮雖云一事固至教之攸寓蓋不惟期以成人之
道而謹其儀節正其心志作其精神端其趨向所關匪
細况皇太子岐嶷之質凖以祖宗法制早誨豫養實在
此時臣等欲望皇上先令皇太子躬行朝謁皇上親閱
其拜稽進退之度如有稍不合式即賜面諭夫皇上有
君之尊有父之親臨之在上皇太子嚴敬心生教必易
入且得躬覩皇上天德巍巍一言一動莫非觀法所謂
不言之教默契潜孚感化尤速至於東宫内侍人員更
望天語叮嚀令其仰體皇上至愛至教之意各事之以
正俚言䙝語毋得一入其耳戲狎無益之事玩好不中
之物毋得一接其目皇上既身教於上而又令内侍祗
承於下將見皇太子言動日謹禮文日閑如聖諭所謂
移旬演習自熟端必然矣其冠讀舊儀仍乞皇上親賜
裁省乘此春和舉行則上足以副皇上佑啟之心下足
以慰臣民願望之意宗社幸甚天下幸甚
請二王出閣講讀疏
臣惟自古帝王享有天下思欲開萬世無疆之業莫不
以儲嗣為重而儲嗣莫不以教養為急誠以儲嗣者繼
紹大宗統承天位異時君國子民責任攸在夫人必教
而後習而教必以豫是以古之帝王無不以是為重且
急也伏惟天眷聖明皇嗣蕃衍恭聞二皇子睿齡已長
英質夙成固各有為善之資則教養之務正在今日譬
之金以煉而益精玉必琢而成器則豫養以成德豫學
以明理其事一也臣伏見皇上頃者劄諭輔臣欲為二
皇子議舉選婚之典此實宗社大計皇上不俟人言特
為念及蓋天啟聖衷意有所在中外臣民無任忻慰臣
等庸愚繆叨侍從荷蒙聖恩拔擢濫職宫僚固輔導東
宫之官則所以將順德意之美者非臣責哉臣愚竊惟
學記云當其可之謂時今二皇子之年維其時矣則出
閣講讀在今日豈可緩哉或言東宫冊立大典未行名
位未辨若講讀之禮須冊立舉而後可及臣愚竊謂時
易過而難留心常懈而易置只今冬寒歲暮固不及舉
迨明春和暖景日休明講讀之舉允宜其時冊立婚選
皆禮部事臣不敢知至於講讀之請則臣之事臣不以
時進言則不惟上負皇上任使之心下貽臣僚鰥曠之
誚臣之為罪其將何辭臣愚妄意今新正伊邇乞勑禮
部欽天監揀選吉日請二皇子俱暫以親王禮出閣講
讀惟皇上命官教道之聖子天聰啟悟必易俟皇上淵
衷既定然後再舉鴻儀崇登鶴禁選婚分封之典以次
施行其於事理未為不可如此則養以豫而睿德早成
學以時而令資益茂上之可以為聖次之可以為賢上
足以慰皇上貽謀之遠下可以慰臣民瞻仰之素而愚
臣鰥曠之罪亦可以稍逭萬一矣干冐天威罪當萬死
伏望皇上俯鑒臣愚曲垂寬宥豈惟臣愚幸甚天下臣
民不勝幸甚為此具本親齎謹具奏聞伏候勅旨
請二王講讀第二疏
謹奏為請二王及時講讀事臣惟人必學而知道道以
學而後知人之不可不學也記曰禁於未然之謂時學
之不可以後也蓋凡士庶莫不皆然而况帝王之子及
時務學其所係甚重而顧可後哉故曰化民成俗必由
於學古之王者建國君民教學為先伏見裕王景王二
殿下近已舉行冠禮岐嶷卓異英姿秀出睿德夙成中
外臣民得於瞻仰傳聞莫不忻慰臣惟冠者成人也聖
父在上將責以為人臣為人子之道古者十五入大學
學也者正所以學乎此也二王固各有為善之資則今
亦惟務學而已蓋雖以聖人生知亦未始不學孔子十
五而志學臣謂二王既冠以後出講務學當以次及而
逾旬不聞意皇上淵衷蓋已豫定不敢率易進言煩凟
後該禮科給事中章适疏請講讀隨該禮部題覆奉聖
旨這事朕與卿計令舉行何待适言臣竊謂淵衷果自
有主非臣下所能測識也然伏俟又已二旬尚未見聖
裁臣愚竊謂時者易邁而不復二王講讀已自過時若
復因循怠緩坐廢光隂則理義將蔽於見聞德性將移
於習染雖有令質而末由知道則於所以為人子為人
臣者恐未能各盡其當然無以副我皇上之意也臣愚
不勝拳拳只今時日清和上下恬熙朝野安靜正惟讀
書講學之時伏望皇上勅下禮部行欽天監揀選吉日
命二王出閣講讀教導之官惟聖意所用則啓迪之下
理義日明涵養之餘德性日熟開悟通達堅定純固上
可以為聖次可以為賢稱其為大聖人之子而我皇上
貽謀燕翼之心其永慰矣臣犬馬之齒已七十一歲衰
老日甚疾病纏緜計日待盡豈復更有希冀但受皇上
簡任厚恩而官以侍從為職朝夕恐恐無能少伸禆補
仰答恩私故敢冐昧披瀝誠悃干冐天威臣不勝恐懼
戰慄俯伏待罪之至謹具本親齎奏聞伏候勅旨
請冊立東宫疏
請及時舉建儲大禮以重國本以培國祚事臣等竊惟
元良係天下根本建儲實宗社永圖見於詩書所載古
今明徵皇上聖明天縱固已早見豫計何待臣下淺陋
之識仰贊萬一惟聖學須於豫養嗣德罔不在初古者
十五而入大學自天子至於庶人共之自昔聖帝明王
暨我祖宗列聖莫不致意於是誠以遠貽謀重國本也
然必冊立之典定而後可及於講讀冊立定而名分正
講讀親而聖學明今天潢衍慶已及茂齡而鶴禁尚虚
鴻儀未舉此必以深槩於淵衷而天下臣民之所仰望
者也臣等並以庸愚叨荷國家作養臣近又蒙皇上矜
錄於廢棄之餘以還輔導之職竊祿以來未有寸補顧
今國家之大計與臣等之職守莫有重且急於此者輙
冐昧陳懇儻蒙聖明俞允下臣議於所司具儀上請欽
定乘此春和舉行則名分既正教養亦豫承祧主鬯隆
燕翼於靈長而積學修身及春秋之鼎盛國本以定睿
德以成宗社無疆之福端在於此也伏惟聖明俯賜採
納天下幸甚臣愚幸甚臣等不勝瞻仰祈懇之至為此
具本親齎謹具題聞伏候勅旨
請冊立東宫第三疏
請及時舉建儲大禮以重國本事臣惟太子者天子之
貳上承列聖之宗祧下開萬世之統緒是以古帝王之
膺歷受圖貽謀胤嗣與臣下之進言入諫為國效忠莫
不以早建豫養為務我國家為重詹府之制設坊局之
官非以備人員而已臣以庸愚濫當宫僚之首念惟皇
子年及十五正宜出閣講讀之期而名稱未正震位久
虚是在臣職所當言此而不言臣則有罪於本月某日
冐昧具疏陳請候命連日未蒙賜允施行仰惟皇上宸
衷淵穆固非臣愚所能窺測但惟建儲國家至大至切
之務以其時則不可失以其事則所係重臣先年嘗待
罪禮部兼職宫詹中蒙恩准休致去自分没齒田園無
望仕進而獨念叨沐國家作養三十餘年之恩未有毫
髮報稱餘非所及獨建儲一大事恒切於心繼聞禮部
嘗題請二次俱未舉行顧臣身在草莽無由自效夙夜
耿耿常恐溘光朝露且不瞑目幸蒙皇上不終廢棄復
賜召還職專詹府臣竊自謂賢俊滿朝任使無缺而復
錄及臣者意者復欲責臣以輔導畢此一大事臣之朴
忠庶得少償矣乎深竊自幸是以力疾兼程而來以仰
副皇上盛意比至受職造次未敢為請繼則復值國事
搶攘尚猶不敢煩凟兹忽又己更歲只今春氣和煦朝
野恬熙舉行大禮更復何待是在皇上一措之意而已
臣今已七十二歲犬馬餘生知復有幾皇上之所以用
臣與臣未畢之志誠願及未填溝壑得覩熙朝鉅典以
效涓埃仰答天地洪恩於萬一故敢不避譴責再進狂
言干冐宸聰罪當萬死伏望矜憫臣愚少霽威嚴俯垂
寬納豈止臣一人之幸將宗社之靈實與聞之臣無任
激切仰戴祈懇之至為此具本親齎謹具題以聞伏候
勅旨
遣永明殿上香謝恩疏
地接皇居啟宫墻之肅穆禮隆道統揭昭事之崇嚴奉
帝命以將承豈臣愚之可稱慙惟汗下心切冰兢恭惟
皇上以神聖之資膺君師之任惟古是則欲大有為謂
道原於天允在人以承其緒道傳於古當自我以會其
宗上遡羲軒下及周孔創永明之䆳殿妥列聖之神靈
定涓朔望之辰一展瞻依之敬顧萬幾之時繫或遣代
之間行濟濟大僚孰弗宜於任使庸庸末品敢冀望於
眷存仰荷鈞恩知非承乏重琳瑯之御筆題犬馬之微
名初傳示而若驚繼奔趨而恐後金門乍闢瞻星月之
在天玉殿遙開覩豆籩之敷席循墻跼蹐執事屏營逹
帝德之精禋竭臣恭之稽拜盛典肇隆於明代睿謨實
耀乎前聞伏願道務躬行建皇極以刑四海德惟善政
敷至治以康兆民大化顯行皇圖永固臣無任(云云)
陽慶進香謝賜銀幣疏
一陽肇復再惟玄典之修百辟寅承式體聖心之敬固
臣子當然之分無分毫可錄之功冒叨渥賞之駢蕃俯
媿瓣香之微末臣無任(云云)
請九門施藥疏
具官某等竊惟聖人憂民無所不用其極凡饑寒疾病
舉切吾身先事而預為之防患至而曲為之處仰惟我
皇上此心實與古先聖同符合轍身居清穆心在閭閻
屢詔有司賑恤貧匱拳拳之念上徹穹玄臣等竊見比
者時當盛暑炎氣鬱蒸積沴成災散為疫癘傳聞都城
内外民無老幼傳染甚多僵仆相繼况窮巷蔀屋單夫
寡婦食不充口一有疾病醫藥尤艱坐視危殆臣等考
之周禮醫師之職其屬有疾醫以掌養萬民之疾病凡
有疾病者使分而治之所以惠養黎元重恤民命為慮
周矣臣等愚見伏望皇上勅下太醫院差官督同順天
府惠民藥局給散藥材檢騐方書某方可防未病某方
可治己病考論運氣量治湯藥分撥醫士九人於九門
人烟輳集之處招諭給散庶幾未病者得先事可免已
病者亦不至顛危其於貧窶之人尤為便益天心降鑒
雖有厲氣不為災矣臣等以庸碌備員無能仰贊聖化
偶有所見謹用上陳干冐天威下情無任恐懼隕越之
至
謝賜藥疏
仁民利物聖人存博施之心拯困扶危王者有補天之
政肇為醫藥爰濟沉痾道雖昉於古先事則盛於今日
臣民具慶感激難名仰惟皇上道契羲皇心含造化以
萬物為一體視四海為一家保民如傷求治不及頃因
時饑作沴遂致疫厲肆行既納臣言命所司廣為治療
復厪宸慮謂庸術尠克奏功俯念民艱親勞神運爰稽
祕錄酌病宜以製方特發内藏備珍材以成劑九門施
散爭來遠邑之民萬口歡呼頓脫顛連之苦溥玄功於
不宰妙神化於無為謂臣等昔疏請之與聞繼奔趨之
有事眷懷均惠特命寵頒榮捧而歸式覩妻孥之驚喜
珍襲以待何虞疹疾之侵陵助蒲柳之衰姿激風雲之
壮氣自今以往皆仰藉於生成此身之餘更無以為補
報臣無任云(云)
施藥復命謝賜銀幣寶鈔疏
具官某恭遇皇上以朝天等三宫門外欽施御藥命臣
等提督施散事竣蒙聖恩賞臣等各銀三十兩綵段二
表裏新鈔五千貫謹稽首頓首祗領訖除赴鴻臚寺報
名廷謝外伏以聖人存心斯世洪仁丕冐而弗遺王者
加惠窮民善政曲成而無倦憫物疵之莫救出神劑以
敷施渙命祗承寵頒濫厠名言罔既感懼交并仰惟皇
上愛洽黎元恩同大造視札瘥之在下若痌瘝之切身
道傳羲聖之真法用桐君之妙罄都城而普濟即如意
以名丹廢疾皆痊枯槁受回生之賜沉痾並起殘癃全
未盡之年功覃生育之仁道合培成之化臣等備員供
事有媿贊襄雖殫犬馬微勞奚補乾坤大德幸迯嚴譴
誤被温綸賞既懋於鼎來榮逾加於晉錫白金耀目綵
服飾躬寶鏹駢蕃書囊充溢叨兹異數實倍常倫心仰
戴於鴻休喜不勝於雀躍伏願神功默契膺百順於無
疆大化旁流保萬物於咸若聖夀川增日至皇圖地久
天長(云云)
再遣施藥事完復命疏
具官某等伏以天地以大生為心合羣品而並覆聖意
以弘仁為念無一日而或忘思之也必周防之也必豫
至於醫藥尤切民生然歴觀前代之君率莫究心於是
乃今製為成藥况復頒自尚方曠古所無盛時僅有仰
惟皇上心同造化惠洽黎元曲成不遺廣祖宗惠民之
術遍育無外體皇考愛物之仁旁推輔相之宜恒切痌
瘝之慮醫有活人之責藥無愈疾之能悼彼顛連不可
計數凡其不救之廢疾豈皆已盡之天年方固有通神
之功人實難希世之遇聖心弗念民命孰憑恩無間於
富貧施必先乎老弱填衢溢巷羣來遠近之民舉手傾
心盡感刀圭之賜化機默運帝澤旁流蓋自春之頒已
喜沉痾之漸少由今以往懸知民物之大康鼓元氣於
寰區布太和於宇宙著參贊之明效成位育之極功誠
為德冠百王功高千古者也臣等再奉聖旨一遵成規
濫與奔趨無能贊助覩兹盛事庸展頌私仰天地之仁
而誠不自喻囿乾坤之大而口莫能言惟暨臣民同一
懽忭(云云)
施藥事完復謝賜銀幣疏
具官某伏以綸音温被荷寵渥之自天寶藏分頒愧報
稱之無地省躬知懼揣分難消臣誠惶誠恐稽首頓首
恭惟皇上大德配天至仁育物軫念君民之一體為圖
生殖之萬全金鼎飛丹七返萃神醫之妙瓊宫普惠九
秋回帝域之春臣等猥以庸愚叨承任使因人成事深
虞德意之尚孤惟帝其天雖在微勞而必錄包涵無外
錫予有加彩帛承筐顧補衮之何力帑銀在笥於作礪
以無能實多蚊負之慙惶叨沐鴻恩之浩蕩敢不志堅
百鍊仰沾鎔鑄之休行累一絲勉效忠貞之節伏願仁
風敷暢和氣四周至治無虞被祥光於八表太平有象
普福廕於萬年敷同四海之心共祝一人之慶臣無任
(云云)
請給藥九邊將士疏
具官某等謹奏為廣聖恩重邊圉以激勵人心事臣等
竊惟聖人愛民之心無窮而勢則有限以有限之勢而
欲盡無窮之心則其推之也必有道處之也必有術是
以博施濟衆為堯舜所難而天下萬世稱其仁者惟是
故也仰惟皇上愛民拳拳仁同天覆頃者念民生疾疹
世醫既無善藥貧者况莫致醫一抱沉痾多至不救是
以特稽祕錄製造神丹遣臣等於朝天等三宫給散民
庶臣等欽遵督同委官并地方人役連日施散凡遠近
軍民老弱有疾隨請隨付莫不懽呼踴躍而去其報服
飲有效者日不下數百轉呻吟於謳歌置夭札於仁夀
甚盛事也臣等竊惟皇上於畿甸之民三施藥矣蓋自
二十一年之夏與今歲之春并今次所施霑被聖恩者
殆將百萬輦轂之下亦已週遍浹洽俱獲生全矣惟是
限隔遠地為皇上守禦邊圉之臣與夫披堅執銳之士
沙漠苦寒之處醫藥少通聞其有疾病者惟事巫覡不
知治療雖有官醫在軍亦不過虚應故事是以沉痾展
轉顛危暴卒無所倚賴戕傷尤多念其同戴堯天同瞻
舜日聞皇上有此施藥之舉翹首企足寧無欲得之願
夫聖人之仁篤近舉遠皇上雨露曠蕩之恩篤近者不
啻足矣舉遠者有未遍也臣愚伏望皇上一面委臣等
照舊京城給散或成藥尚有餘者差官二三員分投齎
送各邊上令彼處巡撫都御史量為給施其將官等或
三袋或二袋軍士各一袋散畢各造冊繳奏不惟病者
得以生全抑使人人知我皇上存念疎遠加意邊陲恩
洽則感深感深則思奮思奮則氣倍氣倍則戮力其為
邊圉之助豈少哉夫古人投醪挾纊者尚可以激勵士
心故宋祖賜西征裘帽三軍感泣况皇上以真德實惠
溥及萬衆其所以感刻而思報者又當何如也臣等才
識庸下濫蒙皇上委任仰惟神謨天運豈尋常所能窺
測萬一偶有此見輙敢冐昧上聞狂妄之罪惟皇上俯
加矜察焉臣等無任隕越戰懼之至
文簡集卷五
