文簡集卷三十七
明孫承恩撰
頌
擬黃河清頌
某年月日黃河清自某處起至某處凡若干里自某日
至某日凡幾日澄澈瑩潔色如琉璃遠近歎嗟以爲異
事時淮安守臣以聞羣臣議稱賀皇上謙德弗許于是
臣某退伏自念謹按拾遺記有云黃河千年一清實爲
至聖之瑞京房易傳曰黃河清天下平欽惟皇帝陛下
天縱聖明嗣大歷服臨御以來恪敬天地孝恭祖宗誅
戮奸回登進賢哲大化浹洽洪恩滂洋克享天心用降
兹瑞感應之理是豈偶然之故哉臣聞周成王燮和天
下致時雍熙海不揚波遠人重譯致頌謂中國有聖人
今我聖天子應運龍飛靈貺斯錫適届其候氣數之應
有不誣者夫水天一所生盈天地間之物其受氣與質
莫有先于水者而河之發源最遠隱見遷徙莫可窮詰
于天下之水又獨爲靈異則其呈是休嘉以爲我聖明
瑞固然哉矧邇者齊魯荆蜀多弄兵赤子天子命重臣
統御四征羽捷之至無有虚日而靈貺適見天顯協瑞
海宇肅清之兆其又不在兹乎臣不佞學術寡陋不能
䆒知其詳輙敢因載籍所記而推及于此無任喜忭踴
躍之至謹上頌辭一通乞宣付史館
大河之源發于崑崙浩渺瀰漫其流渾渾千年一清載
籍攸記聖人在上乃兆斯瑞於維我皇盛德恊天撫世
作則握坤統乾聖仁神武沕沕肅肅日照月臨罔不率
服天休以呈保合太和孕兹祥禎相彼洪河洋洋湛湛
發靈吐竒一潔彌旦漪清澄冽瀅泓淵潾滉瀁淪漣淳
漻瀞深匪汰匪澂不溢不竭如練斯净如鑑斯澈倒影
沉碧浮光瀉清天水一色波濤不驚孰謂靈膠徑寸可
勝孰謂神珠誕幻莫證鬼神輸役隂陽化機俄焉忽焉
莫知端倪夷夏歡傳耄倪忭舞昔也耳聞今也目覩守
臣封章達于承明羣臣曰都拜揚王廷稽首聖皇惟帝
之德式符斯禎允作民極稽首聖皇惟帝之休式符斯
禎天子萬夀皇帝曰吁朕媿菲德惟此夙夜以答玄錫
惟皇奉天一德罔愆弗滿弗假益敬益虔惟天眷皇佑
命純一愈盛愈隆無厭無斁乾道永清坤維永寧小臣
作頌千秋萬齡
泮宫考成頌
善化熊侯治松之三載為嘉靖庚寅大新學宫諸
士子賦詩以頌侯績昔魯學成而泮水作聖人錄
之于經今之郡古侯國也是于義為當于古為恊
爰附斯旨敬作頌云
皇帝在位聖作物覩文命誕敷雷動颷赴乃有賢侯古
吳之邦祗奉德意治教畢張翼翼賢侯克端其身敬慎
威儀帥我邦人既庶既富脩厥文治乃睠學宫歲久而
圯雨剥風摧上漏旁穿失兹弗謀後圖維艱諏辰孔臧
選材孔良徵工會徒輸餱與糧撤其敗缺易以堅整飾
其漫漶丹黝彪炳殿宇嚴嚴室堂言言有齋有廬靡
不善完邦人告語來觀如流顧瞻咨嗟頌侯之休侯來
視學駟介鑣鑣朱旛飄飄五馬矯矯侯升在堂多士如
雨程校習業辨質疑義侯在文廟奠藻與芹籩豆静嘉
神其顧歆侯在射圃多士畢集布侯設正比藝觀德侯
讌在堂考擊鼓鐘邦有庶老禮義肅雍有沼有亭侯來
燕嬉鳶魚飛躍悟道之機亦陟其閣超舉塵壒天高地
下見道之大多士幸喜從侯于遊有弗奮興侯則汝尤
惟此新功侯既勤只惟後循只無俾或惰廢前人只
熊軫峰郡伯夀頌
郡侯軫峰先生于嘉靖癸巳上元日復值懸弧之
辰松兹四壽公矣侯之爲政日益簡肅民益康悅
聞公之壽皆懽呼笑語于是少府筆峰黃君椿堂
陳君别駕桃川楊君存齋朱君合謀所以壽公者
來屬予言夫述盛美而致頌禱者固邦人之義也
爰以不腆之文爲公獻其詞曰
皇帝改歷孟陬之月律中太簇上元令節惟軫峰公初
度是臨海國天開四野同春旭日載陽條風布燠南極
輝輝瑞彩下燭邦人告報蹈舞愉怡旁矚珮玉仰瞻履
綦舉手祝公永錫難老我亦陳詞以讃壽考惟松爲郡
屢易侯治我父我母莫克侯似公來四年敷政劬劬靡
弱弗植靡暴弗治有軸在室有耒在野爾織我耕各得
其所奸狡鎮定孝弟穆孚邦中之人不聞囂呼少育老
安囿此大惠孰謂四載獲福百歲維公錫之以壽我民
一方之壽還公一身我稽大易得泰之二氣機疊升三
陽之會天地以交隂陽以均萬物暢達涵熙育醇公之
誕生實惟其際禀厥中和淑氣攸萃我惟堪輿湖湘奥
壤衡岳崒嵂彭蠡泱漭靈秀之氣磅礴蜿蜒物不足當
鍾爲英賢惟公楚材實抱竒偉超倫邁夷莫與嫓美造
化與神山川與靈人心與誠惟德之符惟壽之徵我人
惟私永藉公庇天錫賢者以惠斯世皇福四海公左右
之若古平格申眷祐之弘于厥施益厚其集而熾而臧
允底元吉光顯碩大對天洪休爲世舟楫韓范作逑
中丞姚公平蠻頌
大中丞東泉先生姚公之督撫兩廣放黜貪墨誅
鉏奸兇修厥武事遠近震懾昔之負固弗率者皆
思格心向化惟是田州守土酋岑猛負恃桀驁狃
惡弗悛連結黨與攻劫旁邑占據要隘煽動羣蠻
漸以不逞謂兩廣之地可拱手而得乃嘉靖五年
夏六月癸丑公决策進討既連破其數十砦遂以
長驅搗其窟穴猛賊潰敗窮䠞走死于是積年之
寇一旦剿滅某昔嘗以使事至嶺表稔知猛賊兇
惡而竊嘆疆圉之無人乃今蕩除于公之手戡定
之功于兹爲大某忝以文字爲職業輙敢序次其
事作頌一通庶使後世知我皇明有文武兼資之
臣駿功偉烈不媿詩書所稱有如公者其辭曰
神聖御極化洽八夤有物孽牙戕梗帝仁五嶺之南百
粤之奥風獷而頑俗輕以僄重山密林邃谷幽崖鬼魊
睢盱殺人如麻厥有田陽俗尤悍嚚有妖據之恃其阻
深厥妖伊何王官之伍綰厥銅章以食斯土跋扈自雄
歴有歲年滅義負恩謂爲當然喧呶呌讙呼徒嘯侣蔑
有憲典以肆違拒剽劫隣壤虐殺不辜吮吻磨牙惟其
呑屠撫臣顓顓姑息是事縱奸長兇莫敢鉏治顯允姚
公如古方叔奉命帝廷往鎮南服鏟剔蠧弊攘除兇頑
旌旗易色江山改觀恩威流行震動遐邇跼踖巖穴罔
不順俟惟是田妖始卒稔惡狃其故常謂莫已虐乃連
奸隣乃據城雉攘我符章逐我守吏誘集醜類汝來助
予吾帥汝行汝利不貲狼跳而吼鴟張而翥謂此全粤
可以盡取餘虐所煽毒流所漂薰灼浸淫五嶺動搖公
曰嗟哉其尚可恕厥罪已盈天速其斃凡彼蠢蠢視爲
向趨此弗殄滅曷懲其餘馳厥封章星言速發臣有區
畫幸莫臣奪臣欲調集湖湘之兵馘此小醜南方以寧
帝曰俞哉惟汝予度嶺南之事予悉汝付羽書四馳風
霆迅奔有萬貔貅萃于轅門于牙于禡于社于誓班聲
如雷山動海沸殺氣騰凌威武振揚欃槍無輝太白耀
芒維時徂暑有厲方酷寇廹于垣我是用速爰授方略
爰整部伍鼓行長驅深入其阻厥有砦巢壁壘相望恃
以自固謂如金湯踴躍而入若蹈曠野蹂蹴而空無有
留者有名工堯賊之要塞抽厥精銳來與我敵我軍
衝突勇氣益振或斬或俘遂以大奔賊退平馬意欲復
逞一鼓乘之崩敗俄頃父子啼呼首鼠竄逃望而奔潰
顛崖墮㘭隂諜厥謀潜絶其路厥有&KR0666;婭意所恃怙諭
之禍福責以自圖彼何人斯敢干天誅有伏于莽有的
其矢貫睛及顱若斃狐豕爰就擒執碪斧是施腰膂異
處爛其成糜公曰嗟哉未可解旅彼有餘孽尚爾潜據
各整爾衆合以長圍絶其飛走無俾或遺士卒笑嘻妖
雄既馘蠢彼鷇雛能脫罝罻旌旗飄飄馬鳴蕭蕭日饗
士卒肅而不囂粤有商賈市肆歌舞爾行我居無有患
苦粤有耕農笑忭畎疆爾耨我耘無有禍殃妖雄一方
盤據深固翦除一朝易若脫距粤人稽首是惟中丞事
殊厥初績乃用成昔也上官威以賄䙝教令所加而視
之蔑凛凛姚公正已率人凡是百司濯磨自新昔也上
官操御無術惠不足懷威不足怵淵淵如公有爲有猷
惠行如春威行如秋惟是弗動動罔弗率惟是弗謀謀
㒺弗獲粤人有言昔玩實愚今公嚴明後時則誅鍛乃
矛刃礪乃矢石從公于征各效爾力粤人有言彼惡實
蠢螳臂攘車曾不自忖汝作汝孽汝無凂予孰餌孰誘
亦蹈汝非我有幹止自今其初敢弗順軌稂莠既去嘉
榖以蕃各保性命皆公之恩田人弗靖公誅戮之有克
率從公鞠育之禁汝厲汝非汝戕害欲與汝生並此覆
載妖氛以清反側以平五嶺之南王化以行王化以行
天子是思還公廟堂坐鎮四夷
代廵周觀所勛德頌
嘉靖閼逢攝提格之歲監察御史餘姚周公如斗奉命
按吳松吳屬郡適有倭寇之警倭爲東南海國其人嚚
頑勇悍狡獪特甚不可以人理告語而其服屬諸島夷
尤多先是諸夷與中國閩淛地相邇若汀漳寧紹温台
諸大賈數與貿易各擅其利國初有海市之禁法久漸
弛邇年當道者復申嚴之諸夷始憤怨數肆侵犯而諸
大賈之失其利者寇一呼悉樂從附于是寇黨日盛公行
焚劫殺戮慘毒始犯淛洎太倉洎上海漸及松境公邊
按部至則憤曰夷昔犯順皆當末世中國衰微今聖明
在上太平全盛之時此何爲者哉萬萬磔死無赦于是
總帥司屬振肅紀綱慎固封守爲保障計前總督大臣
疏調川廣湖襄之兵然遠兵至則弗諳地利寇設詭計
引誘我兵屢剉衂而供餉大費遠兵強取市物動舉刃
相視民大擾不減于寇公曰勦小醜而動天下之兵而
又罔功徒病吾民何以徵也夫禦外莫先自治而古人
有寓兵于農固不可行于今哉乃勑守令廣團結召募
義勇而奉行者無状吳人類多柔怯不識戰鬭惟海上
以販醝爲業者多矯健勇戅且狎習風濤諳熟地利有
司雖承公命謂二事若具文無益漫不知重秪團結田
野耕農召募市井販夫而海上健士乃皆爲寇所得驅
而爲黨故寇益盛莫敢攖鄉兵者往往遇賊致敗又客
兵皆習性桀驁不可節制敗則奔遁不顧勝則驕肆自
任每爲寇利誘失事捷無三四敗每八九公深致恨焉
未幾公奉命且滿當受代松從列郡士民疏懇借恂得
允留前寇始值農作流離奔竄失業饑餒嗷嗷待死上
下人心洶洶公曰農作已廢矣何望有秋常稅如吾民
何寇擾于外而民又弗靖變且内作乃疏請蠲貰幸得
旨賜允寇既久益熾公謂客兵雖精利然用兵在節制
節制不行吾烏得而用也故非鄉兵不可三吳號多人
物豈無一丈夫哉申飭守令禮致委用公復時儆察廵
勞賞罰之人心既以免稅大定得專意禦寇而復得公
鼓舞兵亦各自爲力寇隨至屢殱至義勇諸以才幹自
負者亦各自奮帥其所部累從官軍與戰獲勝擒斬獻
級居多寇諗有備始不得逞于松漸散去他郡及竊據
海堧一區作巢穴焚劫大衰勢日削弱公念寇多脅從
榜諭使復業民多悖賊來奔威德既著人心大和寇始
驚懼思散繼而天兵南下公恊勦卒就擒滅公受職二
載前後保障撫綏痛切民艱無所不至安内攘外急守
緩戰定力堅志不可搖兀别白功罪人知奮勵彈壓憸
壬懼不敢肆調護上下輯睦人心公之心思竭盡極矣
松人謂監司前是若公者實無于是諸鄉搢紳吳長史
稷馮御史恩沈參政愷等偕諸鄉進士李宜等洎太學
兩學諸生并鄉耆宿謀立石載公勛德來丏予文予曰
周公奉命來按吳地不專于松松豈得專公譬鑿井得
泉不可謂水專在是也僉曰松地濱海寇發易至松故
受禍久且甚周公駐節松境亦多于他郡松受公惠尤
多則曰專于松奚過哉且吾人亦欲盡懷感之私耳他
不計也予謂其言有理因念昔丁未予忝主會試公實
予所舉孰謂三百人中乃有才者如公爲天子捍此東
南一大患東南之民亦何幸受公生全之恩而予桑梓
室家之感又當何如嗚呼公豈非豪傑士哉是誠不可
不紀而惜予老矣才力衰退拙劣之辭豈足盡公盛美
姑叙次其大都如此而復係以詩曰維昔天子繄有時
廵承天御世撫勞萬民治以道同法以時異乃設監司
代天子事明明監司天子倚毗國有紀綱監司是持官
常民隱是稽是察禁暴植善恩威與敓越有松郡東海
之濱樂土名邦今昔所聞歲輸王供十居三四財賦源
源國家重地農畝治作機杼織絍惟勤惟力閭閻阜殷
盛極而衰泰至而否城復于隍禍患忽起蠢彼島夷有
曰倭奴逆天悖常狂奔呌呼糾徒合侣大肆焚劫逞其
凶暴莫或敢遏督府徵兵羽書交馳遠道跋涉稽歴歲
時兵非土著地利弗習寇以逸待我是用屈遠近奔竄
流離死亡殺氣瀰天人心皇皇侃侃周公夙禀明德望
崇臺端弘毅允塞受命帝廷來按於吳大江之南仰瞻
鷺輿松民望公亟來毋暮公匪專松似專松故公既至
止倭猶弗悛焚燒炎炎殺人連連公曰咄哉乾坤清寧
日月朗烈太平之世有此怪孽公振紀法飭戒百司若
守若令僉謀疇咨聞古有云治外先内人心輯和捍禦
之大稽古爲制寓兵于農良法美意歴世則同徵兵遠
地誠非善策無能禦寇徒費供億遠兵如狼貪黯是圖
禁令不行肝膽弗孚而欲驅之以就死地見寇而靡祗
喪吾氣免此軍餉以裕吾民激賞之下敵愾有人我有
良民林林總總夫豈不可在上之用遠村近鎮官其號
聚各出壮夫千百其數爲伍爲旅擇人帥焉授以戎器
俾肄習焉有寇來犯各出爲敵隨地應援莫敢怠忽公
諭守令設險守國城陴之謂險非金湯人心爲恃官糾
市民畫界守廵訖富訖威罔俾弗均盛乃戎器長戟大
斧勁弓強弩炮火備具用張厥武假汝鞭笞懲儆怠嬉
譏察勿疎寇仰孤城重關屹如汝督僚屬汝約鄉彦共
謀保障并德同膽公語有土大汝心思兼聽明生偏聽
暗滋狡計實深毋惑汝心膚受弗察俾汝聾惽公語守
令三吳之英豈無傑識寇患方熾用人爲急用人之道
虛已招徠不拘其類取惟其才感以意氣隆以禮文假
以便宜託以悃誠讒譛不行聽察必審紀律必明賞罰
必信相地據要勤操無時偵伺緩急戰守惟宜遠兵供
餉動千萬計移爲此用豈不足裕頗牧賁獲世非絶才
重用之下豈無竒魁百司遵承多士競奮屢遇屢捷獻
級獲雋感召激昂忠義益振或而少創或而大奔寇憚
公威漸次引去匿穴潜窺若狐若鼠公念卒旅六月行
師勿竟其武姑因撫之有百其羣猶未盡弭狃其故常
時來抗拒多士承令此當盡劉斬砟根株俾無或留摧
敗逐北爰就擒縶鎻脰械手縛如狗豕公曰嗟奴天不
汝惡生豈不樂曷自取苦汝負天地極惡窮凶汝罪如
山神理曷容噤嘿叩頭戰懼股栗如喪魄魂不敢喘息
乃施刀斧斷截腰膂刳首折足剖剔腸肚公念餘黨皆
吾良民榜諭歸來復安汝生公令論功賞不越時主卒
並受貴賤具宜錦纏其軀花標其首疏聞丏恩官爵隨
授卒旅踴躍散帛與財囊有財貯戶有帛堆公于禦寇
獨决胷臆不亟不徐卒用底績方寇横行遠近竄匿農
不安畝婦不安室家搜戶索斬截夷傷流離急遽無地
蔽藏村墟蕭條莽無人迹播種失時矧有刈穫三五遺
黎皮骨僅存何有饘粥嚼嚙草根荒喪之餘疫癘乃作
餓殍流屍填塞溝壑公曰嗟民救死不給惟正之供民
何自出日夜鞭扑秪殞其身吾其冒罪上叩帝閽乃疏
民痌一字一淚帝心爲傷輟饍興喟乃勑司農蠲免常
稅皇恩浩蕩民歌更生老稚慰悅感咽涕零民言上恩
實由公錫無德弗酬我曷致力安居勤業輸稅勿渝詎
惟報國亦酬公私寇暴殘害仗公以禦饑荒喪亡仗公
爲庇公我保障亦我父母我食我衣以乳以哺監司如
公誰能及之民愚莫罄史克述之猗嗟周公克己儉約
不事炫襮而甘澹薄廪餼勿費皆民膏脂吾食幾何而
朘民若斯猗嗟周公當事危廹處分從容不震不側定
力雅量如晉安石猗嗟周公民之望公以恃以怙公來
歡迎公去愁慕休戚係公似唐裴度猗嗟周公當民避
難競入城居霪雨載塗老弱傫傫聞公憫傷見之涕洟
宋有張浚遇虜喪師鼾睡弗頋視公何如猗嗟周公國
需至重屢疏乞貸雷霆之下不計祻害知爲民急恃上
聖明不加譴謫亮公忠誠公今奏功明受顯陟公德在
人深入心骨穹碑峩峩螭首龜趺刻我此詩示後不誣
文簡集卷三十七
