平齋詞詞曲類一(詞集之屬)
提要
(臣)等謹案平齋詞一卷宋洪咨䕫撰咨夔字
舜俞號平齋於潜人嘉定元年進士宋史則
載其登第在嘉定二年按咸淳臨安志有嘉
定元年鄭自誠榜無二年榜宋史誤也理宗
朝累官刑部尚書翰林學士知制誥加端明
殿學士卒諡忠文有平齋文集已別著錄兹
詞一卷為毛晉所刻晉跋稱未見其集蓋汲
古閣偶無其本僅見其詞也咨䕫以才藝自
負新第後上書史彌遠自宰相至州縣無不
捃摭其短遂為時相所忌十年不調故其詞
淋漓激壯多抑塞磊落之感頗有似稼軒龍
洲者毛晉跋乃徒以王岐公文多富貴氣擬
之殊為未允咨䕫父名鉞號谷隠有詩名咨
䕫出蜀時得書數千卷藏蕭寺父子考論諷
誦學益宏肆詞注内所稱老人即其父也其
子勲燾亦皆能紹其家學鷓鴣天為老人夀
後闋云諸孫認取翁翁意插架詩書不負人
可想其世業之盛又漢宫春一闋乃慶其父
七十作据平齋集有壬辰小雪前奉親遊道
場何山五言古詩一首中有句云老親八十
健而集内未載其詞疑其傳稿尚多散佚矣
乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
