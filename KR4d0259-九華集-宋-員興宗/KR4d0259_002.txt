九華集卷二宋員興宗撰
七言古詩
賀雨(并引)
若歲大旱用汝作霖雨乃人君命相之辭提
刑顯謨自西蜀使華慨念斯民憂於久旱炷
香祝天不崇朝獲甘雨蜀路生齒樂意具足
與前賢若歸一揆目擊盛事因賦古體以紀
盛德
歲若大旱作霖雨禱而雨兮旱不苦誠之一字與天參
往古聖賢珍此語歲星在蜀二十年觸處豐登多黍稌
世不少惜蹂踐之枉使寶稼棄如土况復縱恣相憑凌
氣熖熏天遽如許三綱五常淪且斁以故傷和逢癉怒
旱魃為災熾袢暑撲鹿陽烏乘九數火雲釡甑蒸肉山
不奈炎官云我所公方憂民心瘉瘉掃除熱瘴還清楚
却憶曾侍玉帝旁授以金科行按部辦獄更過顔魯公
一路傳呼御史雨不聞匹婦且銜冤西蜀向安誰敢侮
和以致祥應止止喜見太平舊官府肅時若是號休徵
甘澤霑霈来以叙石燕漫飛商羊舞穴處那能問狐鼠
巫覡罷散鼓笛閒龍德欲歸江海去為言西成祀田祖
飽食不驕民樂聚昔何戚嗟今怡悅力回造化公為主
濯濯厥靈玉不焚伊格皇天歸宰輔燄燄無若雨反風
爕理隂陽且封魯禦災捍患世亦希可但明時繼前古
願言霖雨思賢佐鐫入堅珉作詩譜
遊漢嘉明月湖次宇文子重韻
君不見天台賀季真鑑湖一曲光泠泠又不見錢塘林
處士西湖千載成高名千頃菰蒲抺岸白幾樹寒梅疎
影横呼吸湖光映湖綠兩公便謂得此生吾僚胸次本
丘壑中有林賀之高情銀盤夜色清鏡動便欲邀汝成
三人旋喜巨羅金在眼肯議仙桂来無根前時六濁皆
運出招此不夜歸重城未蒙濡沬到惡客先苦詩句来
繽紛思君對洗同一静大勝狂歌歸四明
紫雲洞
府判李文於先大夫祠堂之側因紫雲盤其
上迺作洞焉諸公賦詩皆瑞紫雲多以列仙
之異言之愚謂跨鼇先生忠誼不沒者也有
以瑞其後紫雲蓋有託乎府判又能世其家
且大之吾儒之喜頌者也即為賦此
君不見茂州長史文章翁生平姓字懸天東英言撼帝
帝不從建隆以来無此忠今焉棲神寓玄躬道在翳嘶
峰外之高峰是間真趣排天胸指顧可了荆岱嵩邇年
秋練春光融離離渡漢舒溟濛状殊宋車非越龍(兵志宋雲)
(如車越雲如龍)亦非石壁浮青紅望之雲遠討其蹤類風飄煙
欺霧濃(梁簡文賦紫雲詩云金風飄素煙)直排閶闔貫紫宫父老語我
昭我聾疑是先生不掩之精雄自爾支拄瓊崖中要把
英爽飛摩空有如韓王結襦騰騰化異氣(魏公試進士是日五色成)
(雲)亦如衛生食昴疊疊欺長虹誠於斯民有願力此叚
竒特將無同先生英名無有盡乃雲無心洞無窮或云
礱鑿發天秘不知的的勝事符阿戎勸君不必崑閬通
五雲之祥由李宗(尹喜望紫雲下得李耳)君家種義昭玄穹可隸
黃字驅青童掃灑願勿俗子容斗酒為嗔王無功(僕自擬績)
瑞芝
知郡李文招賓友於洞之側飲未既有童来
前曰適得異草丹其蓋玉其枝童不名其何
物也余顧笑曰芝也分幹異本是應竒祥蓋
宗祀享答之嚴積猷德耀之及於是乎見之
誠不常有之物也豈其大門之慶乎會人有
酒乃綴數語以賀明日足是章以志山中盛
事云
君不見翳嘶路轉重行行玉几有洞含餘清跨鼇棲魂正
爾所合沓萬古遺忠名洞口雲騰紫羃羃洞外草茁朱
英英從来精爽自難沒地不愛寶天敷榮嘉祥一書世
則瑞而况君家二者并請原昨日杯酒事公子沃客金
杯傾有童有童跪再拜云得異本由天成主人于于衆
客笑春入四座歡縱横夜如何其不忍去翦燭細看枝
瓊瓊有同魏縣玉三幹大似漢宫金九莖巖間義氣埋
不得宛轉再露乾坤情公子世猷亦有相他山之石何
由生願言勿隠東郭几穏出卧護南陽城天邊瑞蓋兩
旌節我相公子非癯卿
歌兩淮(并引)
事以詩敘者唐人累累有焉然有之而工工
之而傳惟少陵樂天二氏乃已也蓋少陵以
嚴樂天以詳兩公於事皆工於道達事然矣
語未嘗不然則人之從之亦信乎其然也嗚
呼風雅數變體厚語極至此可謂難哉吾蜀
虞公常援尺箠笞敵兩淮之上敵憤以死此
事曠古今一快者賓客欲表著鋪張而緒言
之其當取杜乎當用白也吾無適而偏廢矣
雖然吾非其人也勉賦悲兩淮一首
君不見北風吹淮風浪黑鐡馬千羣凝一色當時廟論
孰經濟將相無言潛動魄或云南紀當何憂今代諸葛
身姓劉陛下喚取守淮甸彼有勝算踰干矛登時詔語
從天墜汜為先鋒錡制置併遣徤士付阿權等是兩淮
兵馬地豈期將潰兵川流翻手忽忽無十州前時冠劒
錯準擬此事吐口貽人羞幸哉天禍不終極至尊避殿
憂思集樞臣督戰侍臣謀上則倚公參贊職征鞍此日
去皇皇所過騎士多羸傷不見何人出聲鼓意氣但見
十十五五坐路傍公趣下馬詢衆語衆共来前致辭苦
平時節使驅為奴逐逐無聊戰無主而今側身墮兩失
官騎已亡難再得誠令軍政日月懸我有微軀人不惜
公聞瑟縮涕澘然汝曹寄命真可憐朝今清明萬乘聖
權已殛死家南遷若等是行能奮死朝建勲名暮朱紫
官今付我誥如山節使察使皆在此軍家聞此逐蹄輪
喜氣酣酣如遇春當時戰死身昧昧今日分付當其人
兵官来見同聽命適有時張王戴盛分麾列伍擺布畢
髣髴平戎萬全陣斯須望敵来何多千里斷岸皆遮邏
天低野曠笳鼓咽衆寡不敵將奈何是時仲冬日建丑
(初八)羣雄争先莫肯後濯纓刑馬震天地燄燄兵威古無
有旋見飛臺天樣齊黃蓋團團傍赤旗指揮渡河在頃
刻我默戰義人安知公呼時俊騰口說汝每四方聞膽
決只今戰態作兒女便恐汝名從此歇長嘯激俊揮戈
廻萬斧並下聲如雷十舟先粉百舟敗連艟接艦成飛
埃嗟敵初来何草草一夕崩摧如電掃命踰破竹青離
離血潰江流紅杲杲明朝北陣更奔波坐料強敵成蹉
跎(十一月初九日)隄防更藉盛新力為我往護楊林河運去一
朝同覆水敵再渡江終送死射人射將數不徹何况更
問舟中指移時巉天送哭喧棄舟而遁舟自焚公命火
攻列火傘船焦檝爛無逃門敵愁驚心疑鶴唳十步廻
頭九墮淚又疑官軍尾其衆清野數州無食地衆殘北
顧心悠悠金亮更欲抵死留放言京口少備者曷若舉
兵由潤州大將顯忠来是日執杖升階光照席公先勞
苦甚生平遂借百舟如過鷁迤邐仲冬日十二旅食無
烟寢無寐公来督府見相公便及瓜洲防拓事督視推
公膽有餘此事豈忍他人徂昨来兵試威萬萬别遣諸
將無乃迂公仍禀命侵星過或傳鐡騎金山破淮西萬
姓舍惟煙淮東居民淚潛墮公擺吴艟異水嬉勢壓海
浸傾天維一見使敵無可奈再見使敵心骨悲敵亡傲
兀猶不悟尚呼達官招萬戶歲云暮矣無北歸我所思
兮決南渡達官再拜乞徐徐波浪駕天千文餘比前采
石三倍惡主其急我吾其魚金亮尚嫉忠言醜快劔垂
垂擬其首只今速渡汝得活不爾愛身身在否萬戶相
顧歸相言慓悍難容血面論北人項領不易保如此郎
主何足存此夜疎星江淚濕敵將一一彎弓入御寨三
重侍衛郎對面公然如不識帳中方嬖花不如帳外忽
飛金僕姑投哀賒死身困苦軟語不類平時麤骨肉披
離頭萬里魂飛却作他鄉鬼殺氣漫天烟草迷不歸州
絶風塵起(北歸敵訛為不歸州)君不見昔日秦魏之兵扼上流阿
堅阿瞞皆老謀淝水血腥赤壁潰兩豪一蹷泯默至死
休况我中都往頽促千古喪師無此酷沉冤萬衆銜已
久合沓天心宜下燭三十年飛戰馬塵支吾多用豪傑
人但傳兇勢時未減不見度外加經綸須信更生無盡
福高價屬公勲譽逐不費兩淮千斛水一洗萬古乾坤
辱近来分陕從天闕懸解西民愁百結三軍鼎鼎禮意
濃七兵堂堂恩數絶行并咸秦脉絡通更遣諸將圖山
東為君再賦洗兵馬下客敢繼唐詩翁
永嘉水(并引)
韓退之陸渾山火詩變體竒澁之尤者千古
之絶唱也併用其韻效之賦永嘉水一首以
呈同舍監丞鄭丈蓋丙戌水灾曲折得之於
鄭也
鄭侯興言水于温厥灾茫昧數莫源于時頑秋後中元
滛虹曳曳妖暈噴夜星不呈墨微垣鬱律撼怒排天根
擺磨雜嶽濤飛軒豁驚瞥悚勢蕩渾凶颶埽寬震虚垠
瀿傾瀆裂軸轉坤腷膞萬馬來聲喧衆鼓駭駭闐箎塤
湠漫沏送無回沄隂旄威纛空飛騫嬰鮐漂沛趨冥門
帶不不屬隳巾褌啾呶直上聲天冤元驅鬼紲俱奔奔
肉不擁掩張髀臀母識子死翁號孫凌耶厲耶千山髠
而况下數鷄鼠豚濘淖飛濺疑翻盆岸津水溽沸鵰猿
目材耳井其能存我知其端義可援無乃水伯真少恩
翹翹抉抉兇凌屯手擘三山巨靈翻大漚幕島叢旗㠾
天吴不仁閃雙湲主張龍孽龜魚黿牙眼怖鰐翼厲鯤
唅呀擺掉齒腭反禹手不腁息兩跟四載難乘駐厥轓
漢家循河昔墊昏側身以蔽太守尊淛東之東孰于藩
赤子魚頭浸莫言帝階修修闢重閽媕娿欺天樹幽怨
沉家十萬忍不論誰歟廣騷些其魂幸哉皇明煦朝暾
羅金走帛恩丘園我咨温人為周爰河魁之應顛崑崙
嗟嗟奚自理不煩常盤喜鮮口吐吞剜元剔鬛命蜿蜿
毫髮不備唏空飱以是眩客詔後昆帝敕海若澆愁痕
自今起仁略炮燔縱彼川泳鱗鰭掀物不暴殄帝所敦
永嘉于于福以蕃嗚呼愈也惟戒焚我則解摘哀窮樊
其亦滅愧心可捫
遊九頂清音亭次宇文子重韻
君不見昔賢聲名渺雲邊追慕茫茫千百載東山遺墨
不塵埃南海碑辭尚光彩是公胸懷冰鏡清當時玉署
厭殘更惟餘清夢到古寺因為亭宇加修名亭邊古洞
可治易何必竹溪師六逸清音不斷山不磨人間衮衮
成今昔往日中都朋黨興賢者皆思御李膺元祐諫紙
今最重此亭返不蒙知音我聞膠西黃樓賓主列賦就
價喧君弟轍彼樓雖已䧟幽都名號猶為人記别
菜食
東坡謂竹為君魯直謂棕栮為君僕以菜為
君蓋不欽其味欽其德也食之者無後悔不
謂之君可乎
員子一寒世無有愛簇生盤如愛酒菠薐鐡甲幾戟唇
老莧緋裳公染口駢頭攢玉春試筍搯指探金暮翻韮
達官堂饌化溝坑我誦菜君人解否
酬新安仁孝主簿
汴水奔流天子都海涵百谷来羣儒黑笠白袍紛盈衢
清才落筆各有徒人人懷矛戈戟殳文陣未戰磨以須
我方整旅備不虞坐驚縶微黨援孤聞君烈烈真丈夫
外視宮室呈廉隅於時委身願投壺亦既見止心則愉
聯翩折趐同嗟吁奈何西歸不得俱地遠天高成異區
尺書相問藥困痡繼之詩句非常模字妙羲獻堪僕奴
幽懷感深長鬱紆魚目安可酬驪珠古今窮達猶摴蒱
慎無致意榮且枯六經且務評精麤一朝良媒聘閭娵
神房山館魁衆妺
哭友人故校書王君夷仲
天台插天天一色先生乃在山之側擁書萬卷日逍遥
戶外絶無塵土客自跡詩書分戰場垂垂六甲皆科郎
治言說盡萬物理亦有苦語原天荒保寧之軍憤苛取
大夫回回軍吏苦公来約束仗忠信健兒三千膽如鼠
倦遊俯仰栖瀛洲吏非𣪚仙矧肯留金門間作林下語
對之使我銷百憂人皆病心公病膝歸卧輕舟江月夕
君不見書劔只今誰訪君靈鷲蕭蕭墓三尺
贈吕德璋道人(并引)
三嵎古異士棲息之地道陵叔皮爾朱之流
其故跡在吾鄉者幾見之矣東州吕德璋
道人其人質以粹其言敦以簡訪幽尋於三
嵎之頂儻可以見吾所不見者乎德璋頗能
詩有人倫之鑒且趙侯毅夫客也因賦一篇
以贈之
世網連天天地窄君廼對人眼青白口占道論餘五千
身往仙山尋八百趙侯精靈足詩態員子慙愧今詞伯
不須對月人自三他年共作滄浪客(謂予及吕趙)
别眉山源上人
我生喜際招提客欲宜漚幻了塵色偶然揮斥仍六極
無相光中豈南北上人得我慰寂寞相與含笑了一默
生死奪機無瞬息禪談鶻落霜後翼中間鵠鵠露白黑
我欲角角急不得終朝為子寫胸臆回首江山忘鄉國
相看一夢非空質山風吹衣馬去櫪君不見九華雖墮
名利場逢人也解吞荆棘
贈雲上人(并引)
中巖印公元發空門友也詩言森秀羣衲未
見其比雖遭竒禍化為異物然殘章斷句當
與一世共秘不當與萬物共盡也每深念之
涕淚不已昨日玉津上人雲公擕詩見過頗
有中巖風氣審詢之即從印公遊者因作一
篇酬雲以見老僕志今懷昔之念殷殷如此
君不見昔日中巖印元發聲名㝢縣何煌煌層冰瑩骨
語秀静松風入齒詩清狂有時健筆賦巖石天地萬象
隨低昂儒流稽首頌舌相往往謂帶花木香自從别我
無消息江鰐無情江浪黑至今夹岸楓林青歲老迷魂
招不得古来英才多薄命杳杳湘潭絲五色世間妙質
便恐無使我哀吟纏八極豈料嘉川餘舊遊雲来雲来
開我愁時吐芳鮮恣吞嚼軟語髣髴從湯休勞生乾坤
我已倦飲半一嘯滄浪舟三峨聯子憩寂寞下視華屋
皆山丘
挽喻夫人
太丘落日東郊昏蘭風桂露啼幽痕年周九十笑語温
衝頭雪矣花仍存仙裾拂拂始倚門扶挟何必煩諸孫
二鶵前起慰心魂喻宗老人五院尊衆口咽矣遍地恩
柔則之餘六四坤
