九華集卷十四宋員興宗撰
啓
賀何舍人運使啓
光奉綸言榮躋計府傳聞千里歡豫一辭竊以任官之
難莫如將漕之重必資巨德庶革弊原劒嶺千畦極遠
近賦輸之困龜城一道當西南旱暵之衝非仁人起而
救之其大勢可以憂矣忽聞休命相遂遠圖某官學企
前修職通異貫名盛而實甚副論高而用不疎詞令最
嫻言語妙乎天下起居得體風彩聳於羣臣驟輟邇班
來恩遠服重湖政舉特披夢澤之雲九頂化成再問峨
眉之月惟留滯寒鄉之久宜從容温詔之頒爰陟使華
行驅民瘼某聞道有自受知獨深既見子雲竒字可識
獲親德秀世利都忘偶緣寒餓之驅遂致典刑之遠窮
懷易感撫敝槖以川流勝餞何時候歸艎於日下
上王運使啓
猥以疎庸偶蒙器遇經品題於平子世不敢非承指畫
於柳州文皆有法勤書紳而自勵念揮塵以不忘伏值
某官道本周知仁無擇物數區中之賢而名最著容度
外之士而信不疑朅來謁大巫心共傾於高論我亦輕
餘子公豈挾於是心遂使荒孱例蒙甄錄謂其才疎意
廣不隨世範以驅馳憐其志老學迂頗識古書之正偽
特矯世俗屢形齒牙某敢不增益所不能敬修其可願
窮塗易感撫行槖以川流勝餞何期候歸艎於日下
與孫侍郎啓
光被綸言外臨藩服盡當世險易之節與時偕行得古
人進退之風不可則止貴名甚白義路益清恭惟某官
迪德無私剛中莫屈懷慷慨素蒲之義處雍容從槖之
班動必宣心居常造膝謂言之必可行也務在有餘而
道之將廢命歟蓋將有待方幸回天而展力俄因散地
以均勞暫遠鵷行遂憑熊軾獨當一面曾何蜀道之深
虞入為三公行復漢家之故事
代上侍郎啓
伏審光奉綸言榮升禁從凡依庇賴共切歡愉遂稱再
世之能臣豈特當朝之盛事頒一札十行於中禁掌五
材九範於左民恭惟某官學邃天倪心潛聖域外克詢
於王度上特選於世勞紫禁飛英青雲接武討論潤色
舊觀麟閣之書厚重忠純益峻象河之秩粤著經綸之
效果膺親切之除深惟少常伯之員進貳大司空之職
謂萬物雅資於繕治下綜百官而六曹誠繋於樞機行
躋兩地某壯懷蕭瑟倦翼低回幸復與於計臺慙無功
於利柄﨑嶇末路敢期鵷鷺之行瞻望崇闌聊申鷰雀
之賀其為欣幸莫究頌言
遠迎楊尚書啟
某恭審尚書太學先生西乘鷁舫按臨舊部之江山南
指鳳城光顯中朝之日月拭目載瞻於履舄究心預慶
於鈞衡擁篲直前望塵敢後
謝蒋參政啓
恭惟參政相公德望著世忠純在人家三徑以載清論
萬幾而中病文章爾雅炳制作於西京門地推高甲衣
冠於東渡猶退託無軒冕之意每加意採芻蕘之言致
兹孱愚亦預升進某敢不仰師餘論益廣前聞務推行
疇昔之言以終究事為之志素貧賤而行貧賤忍自慚
有守之初心知春秋而為春秋尚可紀無前之盛蹟過
此以往未知所裁
謝給事啟
恭惟給事直院英辭溢世絶學師心庶幾鄒魯之名家
是蓋淵雲之故國謂朝廷擇士宜興孝以舉廉使天下
同風庶回心而嚮道齒牙所逮羽翼借成自愧愚頑亦
膺登選某敢不仰思盛德益勵菲材臣所知者鄉人乃
蒙公舉我當報之國士倍切私忱感激所深名言非悉
回朱知郡啟
榮膺詔旨進典侯藩公路惟清貴名愈白竊以國家擇
守先循良愷悌之人賢者報君無内外重輕之異若千
里之牧視九鼎則萬里之遠猶一家振古所難非才孰
可恭惟某官天資最劭地望推高文翰雍容蓋出三陳
之故里政術敏妙是誠兩蜀之通儒所臨擅一時之稱
譽者常四面而至果見絲綸之出再膺符竹之分申詠
袴襦有三峩之故事漸披荆棘化九隴於樂郊得衆之
歡非詞所既某承顔最舊集忭惟深仰慙風貎之崇先
枉雲緘之辱盡出客下公深得古列侯之風或遺予言
非所安愚不肖之分其為感激未既敷宣
上都大啟
伏審光奉綸言榮躋延閣見吉士遠人之增氣知盛德
大雅之可憑公路益清貴名逾白恭惟都運都大顯謨
先生受天間氣為世偉人朝論推能臣而甚高遠方託
明府以為命為善而不改其度豈間東西居官而無負
厥心敢分内外果致庶工之薦寵致兹華職之延登列
聖訏謨醇乎醇而詔後大君有命新又新而得人俊塗
益聞公議交聳豈止守鉛黃之舊蓋將分朱紫之華漸
邇天閽先銀漢靈槎之泛行升秘殿煥青藜太乙之觀
某顧以非才幸叨下吏竊聆賢者之進退激懦夫之懷
割席求知願終始效任安之義登山見遠顧幽深愧裴
令之言少答鴻私先伸燕賀其為慶抃未究敷宣
謝湯大卿都大啓
竊以鄭舍無氊坐媿十年之困荆門有望甫傳一紙之
榮顧肺肝無絲髮之能而筆墨重丘山之賜伏惟都大
大卿先生才碩而敏氣沉以雄多聞過陳子之三高第
壓牧之之五(湯廷試第四人)賢關高步蓋諸老莫為之先禁殿
程才舉羣臣無出其右進司風憲旋試月卿以江東南
之望人為帝左右之英選臺言正衆儼然望而畏之心
計利民特立有如此者比因眷命出總行臺蒙嶺萬綱
浩浩起摘山之綠渥洼千騎駸駸飛逸足之黃雖上心
倚重於西州然元老行歸於中禁某沉迷圖籍㳂襲箕
裘生平有孔文舉之疎一日蒙郭有道之盼嚮曲承於
點翰避不敢於循墻對先生而相與言願師至道微夫
子之發吾覆見笑畸人既頼埏鎔愈增踴躍
賀王丈遷都大兼漕啓
伏審榮升計府申莅茗司千里傳聞一詞懌豫百吏共
推於大手兩川將至於息肩必著宏規永驅宿弊恭惟
某官質攄異禀學企前修出乎忠孝之故家辦若功名
之餘事一言一動無羣士篆刻之風百舉百能守先朝
篤老之論惟獨藴於天而絶異故所臨之地而有聲大
盜驚心坐安西服小民引領卧治南充辟止辟而刑祥
心格心而吏畏果躋峻職益簡上心茗旂將擷於羣秀
之中有遺味矣驥窟行空於萬里之外無留良焉佇聆
異最之升重見修門之入某受才實散荷顧特恩久慙
東閤之遊退遂北堂之養既一生不得文字之力故百
舍不免簿書之勞身留空山日對小吏盼窮塗而甚感
望舊館以銜恩魂夢交馳典刑未遂驟聞好語豈敢賦
十離之詩已振敝冠固將卜三沐之見其為忻祝莫究
賀悰
與紹興師相賀冬至啓
律移舜琯陽已肇於吹葭節次周正日初長於添線恭
惟某官以民為念共慶暖律之回與國同休茂集純禧
之介某遠拘官守阻造賓閎展慶無階頌懷增極
與王師賀冬至啓
土圭測正想天道之默回官線加長欲人時之敬授日
在斗而南至歲守心而西穰君子哉若人先生者是事
恭惟某官運籌合意輔政同心五經總於石渠四時和
於玉燭風行屬部奠白鹽赤甲之區雲望清朝扶紫蓋
黃旗之運善調鼎鉉仰穆乾文
與汪國史賀冬至啓
日在牽牛而至宜申慶賀之年人謂沐猴而冠未及威
儀之著蓋四時之序則固和於玉燭然五經之辭則寖
選於石渠頼大賢靡所不容致小夫且以自立作為禮
使以有禮僅知漫刺之懷盡信書不如無書尤愧空函
之達幸貸顚狂之俗吏願憐謬誤之醉人永滌前愆實
資巨庇
與成都倅賀冬至啓
元天黃道肇四時玉燭之調畫閣紅爐藴千炬金蓮之
用名為厚德若是其甚歟數僅平分得者或寡矣惠心
益施幸叨寬假之恩道氣復充宜慶綿長之福
代王提刑賀正與王顯謨啓
四序更端春王謹一元之始三陽屆候君子膺百禄之
宜恭惟某官學造道源智周物表惟帝左右一時曾變
於斯文莅川東西兩蜀今受其隂賜既兼被烏臺之薦
豈久淹馬政之司適履人正定膺福祉既後陳於祝頌
曾莫罄於悃悰
與路運使賀正啓
王政謹一元之始罔不若時君子順百禄之宜膺受多
福恭惟某官清時雅望奕世宏規衣冠聳京洛之餘出
乎其類襟韻挹岷峨之粹熙然似春既克阜於邦財宜
漸膺於帝眷首乘歲律備介春祺遠莫致於鄙悰慶徒
深於善頌
與王制置賀正啓
履端於始朝廷謹受朔之元求福不回君子得乘時之
義功由歲積道與日昇某官厚德鎮浮偉才經世典謨
潤色昔雍容為鴻閤之華屏翰藩宣今造次繫雪山之
重既純乎純而進德故事無事以得民衆望攸歸春祺
將介坐集寅正之祉時惟哲人漸符泰極之祥以興嗣
歲
與趙郡王賀正啓
爰紀夏正王人所謹載瞻魏闕治象惟新兹惟出滯之
辰宜集迎祥之慶某官信能處已智不違時衛社一心
亦庶幾於金氏輸忠萬里夫何慮於玉門既祚之土以
建邦又爵於朝以示遠永依樂土知塞草之長春敢祝
新祺擬椒花而進頌其為慶賀罔既敷宣
與王鈐轄賀正啓
三元肇歲時紀建寅之初萬寶回春人符交泰之象况
備一時之輿望宜膺百福而鼎來伏惟某官卓然英才
允矣世將傳聞北地罇爼可以折衝暫總西兵藜藿為
之不採適介人正之始茂膺天祉之多素著威稜若千
里風雷之駛即期帝澤更一番雨露之新慶忭之悰敷
陳罔既
回成都節推賀正啓
雞聲嘑旦肇元日之獻圖龍德回春屬新年之納慶方
頌椒而愧後致簡竹以居先善其職而宜國人衆僚欽
仰為此酒以介眉壽五福繁昌
與普州知郡賀正啓
魯經紀事正標五始之文漢歷頒常寅總三元之統泰
幸交而迪吉履宜視以考祥恭惟某官月旦鄉評陽春
政術推誠贊化九天載想於玉龍治民奏功兩地行瞻
於金虎
回教官賀正啓
正月之吉始和務承休而無斁夫子之道至大迺積德
以有容未遑韓斗之瞻首辱郇雲之貺爾愛羊我愛禮
推朔旦以表誠震為龍巽為風遇陽春而贊化
謝陳同知啓
恭惟樞密同知參政德能澤物學本積躬以仁義為基
圖加文章而黼藻籌邊至略藴尺箠制敵之心仗節輸
忠懷九鼎重趙之意每見兩朝之譽處最更萬變以勤
勞意念報君莫如擇士至使迂愚之迹獲陪俊彦之遊
直道雖行大恩難稱仕固伸於知己敢主惰偷書不足
以盡言聊形依頌過此以往未知所裁
上楊知府啓
義掩前聞名高勝社源本魯諸儒之學雍容漢循吏之
風湖右政成一日掃茗旗之弊左綿化洽三秋無田甲
之荒凡桃李所生之蹊皆衣冠共紀之政供養三百指
怡愉有相浹之仁仕宦三十年造次無可愧之事每有
嘘枯之意不忘策蹇之思如某才地最凡性天不敏悵
歲月纏悲之久動山林獨往之思昔以明經濫為蜀多
士之冠固嘗際禍幾有楚三閭之憂幸眷諸臺屢塵下
客既無補於規畫願改試於簿書期會公門世有以賤
為貴者從容樸學信不足使於前歟謹已遂於三熏行
有期於一顧其為忻幸罔既敷宣
謝差遣啓
託庇逾年仰想繡衣之重垂名異日洊蒙華衮之褒納
匿瑕藏疾之端示嘘枯吹生之力誦言至止念德在兹
如某小智自私大惑不觧蓋當益堅而當益壯懼輕招
辱而輕招憂以故處於拘拘謭謭之間庶或出乎擾擾
膠膠之外屬依墻仞獲與銓衡殆憐粤鑛以成金冀為
君子之噐猶慮鄭聲而亂雅忽遺天下之材顧渭叟以
靦顏視商皓而擊節弗知圯上書矣況決稷下辨乎繄
吾徒不惟古之謀奈俗儒敗迺翁之事豈十數軰而易
得者仰千百載而難遇焉實慙淺聞誤玷妙選此蓋伏
遇某官性天溥博量海深沉拔英俊以強本朝有仁義
以利吾國老老而民興孝等差素辯於人倫貴貴而上
尊賢中飾特嚴於邦典未遂鼎調之命暫兼帥長之權
致令庸愚濫邀收錄某敢不佩韋衣褐食檗飲冰務恪
守於官箴用祗酬於恩造
投王顯謨啓
伏審光奉綸言榮升計府見羣士遠人之增氣信盛德
大雅之可憑公路惟清貴名愈白恭惟某官受天間氣
為世偉人以儒飾吏而術不疎以慮沉幾而物無蔽中
立不倚道弗係於榮枯曰思無邪心曷分於内外退盡
部刺史之能事果膺聖天子之簡求以公兩鎮外臺善
推明於德意而察九州循吏宿欽奉於詔條惟其愛民
可使裕國躬馳蜀道五年既棠蔭之多聲薄漢廷九扈
陟稼卿之貳俾恩遠服以阜邦財豈惟增益於縣官兼
可調護於諸將庶盡揚鞭之算行增秉軸之階某顧以
非才常叨下顧衣食遺母曾寬蓬戶之憂道德照人宿
幸珠庭之仰賴漸摩於至善每罄竭於微忠雖内顧其
百不堪當自誦其三宜去登山見遠顧幽深愧裴令之
言割席求知願終始效任安之義其為感激未既敷宣
賀漕使啓
遣使臣送以禮樂在車則聞鸞和之音化天下尚於中
和域民不以封疆之界譽久傳於卿月象初顯於福星
其悦無疆乃終有慶恭惟某官廣湖器量長嘯才猷陜
以西二公主之斗以南一人而已英資孤竹昭昭賢德
之榮觸處甘棠赫赫吏能之著郵駟啓其行色蓍龜告
其吉辰豈惟轉漕於關中抑欲裕財於淮右為方千五
百里喜遇青春所隸一十六州欣逢白晝爰望塵而交
慶屬開府以為新席恐未温詔應趣召即燮調於梅鼎
永恊贊於楓宸某下吏備員厚顔苟禄叟不遠千里方
切仁民而親親我獨有二天敢不尊賢而貴貴益深頌
詠罔既敷陳
上李漕啓
初心不武繆為千里之行末路甚恩近託二天之庇既
自塵俗吏之列敢妄意諸生之間乘大賢之得時與斯
民而共樂輙憑竿牘以候門墻恭以某官用在六經學
高三古窮原反本歸孟氏之醇乎醇成己立人如伊尹
之覺先覺餘波所及晚軰有憑久矣斯文之宗不勝其
貴獨於天下之噐所取者廉去國五年承流三郡屬干
戈之警及於黎庶而錢穀之問至於廟堂迺奉明綸遠
將使指雖管仲徵求之藝公所不為然蕭何轉漕之勲
上豈忘報即儲善最歸綴清班某愚不適時官無佳况
昔礦璞以頑而就礪頼化手以成材今頭顱如此而遠
遊負平生之知已尚寸心之未折於門下以堪勤大厦
既成已作穿簾之燕一枝有託何愁遶月之烏
謝除教授啓
竊以勸善之地宜拔其穎而取其尤成功則天斯求有
道而得有命苟一旦投之於英俊之域則四方指其非
簿書之才樂矣文字之間爽然塵埃之外日眠何害信
飽腹之便便官冷自如任諸公之衮衮遂其疎懶養此
衰愚是謂不貲之恩敢忘傾頌之意兹蓋伏遇某官斯
文宗伯吾道主盟常紬詞於班馬之間固弗論於晉魏
而下賈生奏議諸老皆莫能言田叔入朝廷臣無出其
右蓋泓渟涵浸之甚久故發揮振耀而每高僉揆通才
豈宜稱外歸帝左右將巖巖而具爾瞻顧蜀東西豈悒
悒而久留此斂百能而已具猶一士之不遺取於無心
得之有義既知其志於力學故受之芹藻之宫又察其
心於奉親故丐以斗升之禄非知我者誰或使之勉紹
至音務酣正味亦既以身而徇道先推所學以及人謹
鄉遂而令遠郊貴左尚右招諸生而立館下刮垢磨光
明素守於再三報所知之萬一
