九華集卷二十宋員興宗撰
序
送魏元履序
四海雖大戶庭也萬事雖衆一理也人能視四海為戶
庭融萬事為一理是於得喪進退死生善敗語默之際
必有以處之矣處之至則將樂之也知樂而樂是非内
全其天者能之乎世之人亦各有是天也世撓乎俗則
世以俗敗心累於物則心以物遷俗敗心遷則冒沒顛
倒蠅蛆其行糞腐其言者始莫之覺而後莫之振也嗟
夫此豈其天之罪乎自滅其天者之過也建安魏元履
識見甚高常隠故山其於學最長於故實盖亦博而老
矣今天子咨大臣四方逸民宜津遣者故元履以處士
在遣中官于太學乃能不自疑外是是非非莫不條達
為上精言之者書有至日三上至輙涕嘆至又待罪不
已曹居者率笑之曰是狂者也不然則曰是九品賤隸
疎而躁者也夫元履通古書欲化人代之佞諛者使一
於正以充吾尊主敬王之本是其狂與疎與躁之罪吾
知其不免也彼曰罪之云者元履斯有持矣何者人以
利動此以天勝也予初以冒處三館為愧力言歸正義
士不可廢棄又言佞人不可復召移臺諫書如此而元
履之言適與予合也或以予比元履者或以元履比予
者盖余在都僅與元履三遇而兩家之有亡其子弟之
誰某冥然今猶不知也嗟乎吾與元履意各欲全其天
乎此乃所以為同哉昔咸平中种放起終南而貽譏誚
放者衆甚至放出議道議仁諸篇衆亦不能放矣楊億
曰放非能言者附億者以億言甚之其後即有王嗣宗
之譛嗚呼嗣宗不足責也而億亦為爾矣乎吾以是知
古今䜛嫉者之一律也元履去國書此以贈且以示四
方之知元履者也元履實士家子名掞之
送林謙之序
道也者人之所以道也吾既道之矣所以道乎人之未
至者也質渾矣而有統思微矣而有擇言要矣而有適
居誠以敬心易以良而後姦怪剽亂之說無自以入也
君子之至於斯也得之則得於人知我者不益也不知
我者不廢也我經吾之言充德以聳而已矣其稽決以
遠其譬稱以廣其倫類以達君子何尤焉傳曰君子之
言君子之行欲其道也此之謂也雖然周衰以降諸儒
雜亂無章矣言不醇天地也行不醇本統也教何由振
而理何由出久矣予憫其方將無如何矣使仁者有作
言辯而不流氣潔而不汙語極而不詖斯足以拯之矣
惜也吾未見其人也予苟見之則將躬焉顛倒其衣裳
交焉上下其議論也且道人之所道使士得所願由其
庶幾乎有立哉去年來南或見謂曰閩之南有謙之林
公者言其言性其性務窮道之所由出也予然後知南
方有人焉有人則予其以道周旋也日公來此首過予
而與予言條者累百而席者累晝既遂有以相樂也因
摘夫六籍之所以祕及莊騷太史之所以分及雄况通
所以全寡者無鄉而與予戾信矣能道人之所以道也
悲夫聖道天行日月運焉彼非形其明明者自形故靜
也而瑩動也而彰其明斯神神斯舍矣吾又敢殫言神
之所以明哉公趣如是而歸有期予何事乎鐫切哉傳
曰送君者自崖而反君自此遠矣衆乎冥冥公無忘其
所以遠也可以遠者公與之俱放風之動去故之累吾
亦不知吾之所以遠也公往矣謙之於是若泗若洟再
拜于前以别予起之門亦再拜而送之謙之名某興化
處士也邑人始強之乃決進士科今召擢為永福令從
遊學者細大餘千人盖寂寞之音必將恃其徒萬有一
焉繼之也悲夫世豈無思公之所以思者乎其亦思吾
之所樂吾與君其終獨也乎
送陳平甫楊嗣賢劉德修序
蜀有陳子者同楊劉諸子求見九華曰蜀以世道亦既
摘時科矣而有傷焉吾甚慙於世學也革之古始則是
將奈何先生體此者其有以語此也九華曰道有今古
乎哉誠之則是弛之則廢矣二三子知之乎且動靜至
極無物不誠無誠不形也今天地與我同本而我忘本
聖人與我同類而我不類我亦安故哉誠不自誠則形
不自形矣居然而生居然而離天地能成其大我無成
焉聖人能明其大我無明焉則盍返而誠矣誠如自誠
則非我無至我實不至我靜而專以一其志我微而藏
以固其用詩書六籍我帙積焉以決其蔽求我者此匱
乎無匱也如是者本充矣然聖猶謹乎思誠者與誠者
之别也孟子也者自知不能孔子而私淑諸孔子也揚
子也者自知不能聖哲而非聖哲之書不好也是所以
為二子也君子誠充其内而學一其外捨二子何之乎
二三子若下三代之學而訪道無吾以也二三子其懋
之作序言
送何才卿太守序
員子曰墨者躓之門也私者憂之府也利者怨之階也
惟君子為能醜之君子于此惡其行厥病不行厥道君
子欲道乎欲病乎居今之世不憀以自病者吾未嘗得
一也或曰不有何公者乎公之來典州也反子昔者之
所謂是故長長也親親也老老也賢賢也故今言明德
者以何而首之員子曰果然哉公如其南也其祥宙矣
(冭玄釋宙以兆)是得於易之晉是所謂明出地上者也其麗象
在初六明德日鴻元元本本上纏斯明矣下纏所接也
初六之地體動乎屯據五得位柔而上行康以侯也接
二之四終戰於坤晝以包身厥有造也贊四而離贊九
而乾為天於全位高大也四為外主外主往見兩神挾
隂竒隂並神罔攸悔也(一四二五應易之常也一以四為外主外主見隂將用事隂處)
(陽之二間故曰兩神挾隂獨隂處等位而賴於陽故曰竒隂並神)始自一一終於二二
(二二五位也)庶馬閙(坤用事又衆庶之象)鼫鼠逸(以及乎麗九四之鼠於是逸)陽鳥
升(離卦也)君子用進勿恤何可醜也坤又西南之卦也其
行利西南始弗乎夷後則乎麗君今象之自西而南不
晉何待夫言易者安可徒也以隂以陽而否而臧陽該
隂隂該陽是之謂大昌陽麗隂隂麗陽是之謂不祥今
是宙也隂陽相宣罔以待庸公德倫之公於進焉可謂
幾矣或曰吾子其然以易言之吾子豈其誕耶員子曰
不然也凡予之於經言不常言也主有牙發有端余非
敢聖也抽不抽之緒瑩不瑩之文以曉智者則可謂云
爾已矣余今決公之所行用此
送僧悟純序
穿雲荷月遊行世表此叚竒事衲子能辦之諸人不能
也青衣純師售用枯寂此志素具知九華束舟而東便
欲來踏船九華曰師資思汝甚至汝欲徑去奈何純師
慘慘面江而止九華甚異之蓋古德謂知恩方觧報恩
子能報恩必能報佛異時一瓶三篾相見於江湖之外
赤手欲擔荷大事者必子也子宜勉之乾道改元九華
子員某書
䟦
䟦袁公雅集圖
韓退之世俗所謂聞道著書者最後言事斥潮陽便欲
碎腦刳心以謝時主嗟乎書言至此烏睹所謂聞道者
乎吾蜀東坡子晚日寓海南詞旨妙放盖嘗曰吾生有
命我初無行亦無留也此叚獨絶足友淵明千載矣藉
令退之同時聞且羞死近見龍眠貎其烏帽博衣者乃
下與王蔡諸人雜坐一列李豸又從而識之甚矣畫者
不知量題者不知體也雖然彼固人貎而天邪欲亂漁
樵友麋鹿同於物而不見所物者二三子於公捉筆指
注斯見之矣豈亦有見子之所見者乎悲夫乾道丁亥
七月晦九華子員某書
䟦劉原父文
至和嘉祐間歐陽子永叔以古文章名天下士率曰今
之韓愈而歐亦規愈自名者予退索其師友淵源得所
謂公是劉子與歐文誼往返所以考質訓廸甚具劉於
談詠記載一曰歐九二曰歐九語意簡逸竊怪永叔抱
負如爾公是何遇之淺也豈其微學授受抗顔博喻者
法當如此乎於是悉取其經小傳權衡百工同道諸篇
觀其破去百氏離異獨造光澄演迤則寖寖乎周末鄒
魯之遺音已其規模不但漢也嗟乎是歐陽子之所以
敬學者歟其後蘇彦瞻執贄見公長安曰是出於天不
可及者是氣也而彦由亦曰今之伯夷不可尚已宜乎
高風絶學近世咸不知貴或粗知之而不得其趣者真
有以也公從孫和澄出公家帖示予凡兩紙予爽然有
異嗚呼將擴是意抑亦有所憫也乎無寧亦有所勉也
乎丁亥仲冬望日西蜀九華子員某書
䟦王荆公字帖
右一紙荆國王文公筆也其體簡遠殊甚某得之於先
翁通儒通儒得之於伯祖文饒公在翰苑時文饒故為
賓客者也家是以有此帖乾道己丑冬敬拜於大丞相
圖書之聚或曰世故放紛起諸斯人是應流為逸塵蕩
為冷埃固也是安足寳乎相國豈少此哉盖不知夫天
地之間英靈形實之相遭凡才絶人而用物壮者皆當
不磨者也昔歐陽子集古之以李斯為冠而蘇彦瞻所
受乞銘之硯乃許敬宗物也而况是紙也乎相國其試以
是觀之門人九華子員某書
䟦胡子知止齋記後
李文潜以胡子知止齋記之說謂九華子予謂胡子之
言固儒矣迺若經惟余知之萬物之際乎我也不知習
習之皆易我者也君子有閑焉窒於衆欲斯止矣止於
至善斯一矣故善之本在止而止之本在知惟水能止
衆止坎而止也惟山不有不止艮而止也是止不失其
所者也止乎止君子知之斯樂之矣而無所用其知也
凡性不止不治善不止不成孔孟轍環天下行以止也
一貫浩然止以行也嗟夫文潜二三子其誰能悉此者
乎二三子勉之余至此余無言矣乾道己丑重陽蜀九
華子員某書
題太玄注疏後
范望叔明觧可以揲蓍宋氏惟幹注可以知大體陸氏
釋失可以摘瑕虞翻之注可以辯事然不若王涯廣津
出入為詳也
䟦徑山鍳老寫傳燈錄後
昔有誦三行呪者便得名高一切大小徑山自寫千萬
行以其佛祖何耶殊不知阿師騎賊馬趁官賊雲横嶺
轉雖在此間行不在此間住也
銘
孝廉堂銘(并序)
三峩處士李某有内行常舉孝廉容然者也故與余通
書余今年道江上因顧訪其起居人曰甚善君不忘李
然李死周歲矣旦暮且石諸原余退歎失聲其子沆名
處士所居堂曰孝廉謁銘恭甚雖於再於三不已也處
士盖嘗以年得官矣卒名處士不衰銘曰
聞古孝貞參與騫聲其廉能楚兩孫千載不嗣世紛翻
誰與作者歸九原三峩嶷嶷棲天根曰惟李世宗厥門
淳龐古義翁廼敦有相閭里仁流渾九華繼作申雅言
詩之其廬乾道元
嘉州德山和尚塔銘(并序)
金山大浮圖印公具書載其師遵法業佛之道云云以
來未幾則又以其徒慧海之状來曰吾師雖老空山亦
既克終且壽矣凡謂沙門空義也空者不足以存存紀
夫空者其又足以存耶然吾有請於君子義於何屬吾
將以振吾流也予於是可其請師名靖素漢嘉人族李
氏家世順善性堅忍服勞屏翫年十九得度於德山紹
覺師受具於丁真師盖常遊行西州退而山栖因自奮
曰聞之佛者吾祖法吾門也分門者戾祖吾佛所不印
矣所謂禪那者經與律者不識則三貫之則一吾識之
矣且一水顧異月萬竅顧異風乎遂發楞嚴諸秘於師
旦道人又通圓覺華嚴大論於歇巖道融諸師最後從
大峩長老遵竒遊與九頂照通書此兩人者有徒衆禪
學明備雅素絶人者也師依倚既久乃去由是語默有
本其自植類此先是德山外邊三峩三峩者大士普賢
所廬也凡四方旁近郡行遊禮敬春盡日數十百車衲
士過客良勤然間有内行不治賓遊益落師用是嚴節
度具客舍舍上之同流聞聲亦皆至至悉可久雖不至
者亦稱予不衰師又常裒已所有易置田以飯九頂堂
聚者人怪之故師笑曰取之四衆則予之四衆我道盖
是矣嗟乎師可謂善導且予人之周也年七十有二臘
五十有三乾道元年九月初示疾既七日乃逝十月闍
維之薪盡得不壊者二遂塔於山之南餘骨畀之法導
師旨云弟子二人曰寳燈曰寳印金山師也孫慧海智
平智穆智觀慧慈慧崈等三十人慧海殊通故餘亦有
聞師天姿粹純律守嚴甚嘗曰我之威儀自視無不足
所不足者少林别傳之旨播於南州吾不能東以較吾
之所有吾命也且吾宗迦葉始以一笑得諸其師而林
濟以喝接諸其所以師其戒光定力相烝相摩至今者
誠有偉於造物者也林濟數傳而得楊岐會三傳而得
圓悟勤勤起而林濟之道益大今吾之鄰曰某峯民者
實主於勤之室者也吾契之吾何其病乃復命印盡民
之道其後摘之使東曰吾今塵垢死生矣汝無庸侍我
盖四方充然聖諦廓然汝得吾亦得也即以故征行江
上決擇孤明諸公貴人至俛首禮之延坐道場井井皆
冠三吳者人皆以圓悟為不死而楊岐之路不荒矣嗚
呼其非師力也乎其不尚可銘也乎銘曰
三峩環環與天齊大士所廬山所滋彼金光界飛參差
下相觀瞻敢瑕疵有庸者子溷爾緇六鑿顛倒心體披
類汚神山窈厥輝誰歟返此素以之口翻大論與毗尼
律精非傳律自持融三以一昭厥垂唯大弟子秉佛機
慧風曾扇南東施我知其根慰所思有欲崇之此其師
贊
贊大慧真
言上人圖大慧謁九華贊語九華曰圖者幻
贊者亦幻兩者俱幻矣且道大慧竟在甚處
言呵呵而退九華曰這阿師笑中有刀姑此
為贊
有像無像雲容鳥跡有舌無舌風雷錯出一生造彌天
罪萬古受無量屈只因倒喝起須彌至今滿地生荆棘
這尊慈似不似識不識長空走月月走空癡人對影休
尋覓咄
贊喻彌陀
非真非訛筆端彌陀非鐫非刻石上彌勒昔人方便殊
勝門大似虛空遺鳥跡還見麽善財樓閣變虛空古今
待接無窮極
