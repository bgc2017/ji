九華集卷一宋員興宗撰
五言古詩
和王丞絶勝亭
時序一轉轂乾坤雙旅亭此日即昨日春過秋峥嶸如
何萬象間寓我七尺形忽憶縣以西遠覽目屢經前峰
一鼇伏遥巘千螺青是窮天外勝誰託世上名翩翩佳公
子語秀含餘清来此集賓客溪山兩鍾情亭如栖烟樹
客乃委浪萍共此一時勝遐哉萬古城長歌白雲遏落
日金杯傾我至將無時庶以娱瞻聽三嵎此其一松柏
争敷榮地靈瑩骨秀不受紅塵攖今朝動清興有人踏
皇扄勝絶定何如同起為蒼生
遊城西李氏園李仁甫謝伯堅同會席中得當
字
吾生會如寄俯仰歲月荒安得無盡境寓樂窮時觴朅
来古城隅露坐蔭石牀皎皎月在野山光映低昂諸公
飲文字歌黛何由將環客者誰歟青青在吾傍此君有
令質簡潔韻自長一掃塵土想化作冰雪腸歲寒知幾
何衆木誰能霜獨此抱身正有耻踰平當高度竟凛凛
不以外物攘此會定清真此懷為君忘
春遊分韻得雨字
疎疎来往舟續續後前雨湖光不自持春色遽如許日
車忍停輪塔鈴幸無語(是日無風)沖懷宇宙寬空濛我當取
諸公飲海棠下因賦韋陶體二首
相與飲花下飲極人自歌有酒不共盡奈此春光何翻
愁白日短勿厭紅樹多樹多尚云可紅落無停柯萬象
懸悲端歸卧山之阿
雨露下澤澤衆卉含新滋彼美海外棠嫣然自繁枝枝
繁不忍折與春作容姿春容無定好紛落青門道故山
菖蒲花九節石上老
遺任子淵省元六首
山花亂紛葩崇蘭度輕馥謂言抱正身何以堪衆目離
披委叢萃萬物困幽獨美人尋當来紉之佩空谷
平生數任李異質苦同調飢作一飽營詞欲四裔照蟲
魚慎勿箋皇墳可敷奥我亦玩世者畸言期久要斯人
竟天遊出語仍竒妙
何勞話前三俱共入不二耕耕我村田自免荆棘累因
兹等用舍已作舟不繫枯風掩我情零露泫我淚
妙想語不周中夜興抱膝憶昨親蛟蜃風浪身惻惻天
意增吴濤滄江渺何極君舟且勿理南首快所歴何如
西樓觀蕉花紅正滴
我有二三子文字粲彪炳一說為波臣或傳近華省豈
徒異榮寂又墮生滅境懸知羣物攝大類任毛穎不如
洗故習長笑天地永
我興一枯枿空此歲月度公幹仍多難病亦沉綿屢象
犀竟誰攬漫衝江海霧誰說官異人我才止堪簿
送李省元周輔
舟亦不肯駐人亦不肯息君有浩蕩志我帶憔悴色欣
然别我去吾寧旅終極念昔始知子氣度流輩百元祐
明公孫對面想宿昔馮翁口吃吃遇子亦賓客悼往懷
今兹俯見江漢窄一官家萬里悵恍凍飢逼
管寧
幼安湖海士氣杳秋空雲遠目隘九州誰識中領軍真
命寒栢獨逸氣崇蘭熏超遥首陽山夫子猶二君
阮籍
我愛阮嗣宗天懷達而放理觴墮沉冥出語輙清曠駕
言窮所之途窮涕亦浪伊人已真契誰謂失之蕩夷庚
得神超世以多岐喪
李巽巖四望樓
巽巖秘監起小樓名以四望邀同賦詩有笑
樓卑之甚陋之甚當易之者僕因分韻具述
李小築之意嘲其解矣僕得登字韻
青青十二樓萬瓦浮雲稜居者誰氏子酒肉堆丘陵一
一閒峨眉捨此不為登清夢幾時回何曾舍虚凝本欲
了萬境竟為景所繩我友子真子士以古誼徵載書来
上都結束車不勝插架備小築且以觴賓朋或人指之
笑謂此不能宏有如短尾航又如束翅鷹團疑戀殼龜
局類遭寒蠅卑卑形覆缶短短射依堋行行頻壁礙倚
倚難軒憑風立苦打頭月坐傷横肱寒足籠擁掩炎軀
甑炊蒸俯首忽見地閉目可數層何當攬星辰惟堪掛
用繒君子促改辦不爾陋可憎我興聽是說諸友無乃
稱交從二十年我能識其膺彼腹椰子大千卷貯亦曾
(李渤問古德芥子如何納須彌古德云汝喚李萬卷是否汝腹如椰子大萬卷着在何處渤有省士子腹有千)
(卷書八尺之樓獨不能貯其身乎覽者宜一笑)體作黃冠樸言廼水雲僧豈其
八尺高而能礙晨興瞻想西南北衆萬皆環縆奈此歸
思何猶然間騫騰世好巍粉飾是態惡可懲元規塵可
謝肝膽醒春冰但使居者樂勿使疑者升諸公斂戲語
俄然迭嗟矜擕酒共過之窗虚納清澄員子眼力到數
来數歸鵬擬乎天上人天門杳不譍為君出登賦歸来
伴龕燈三年京國夢一柱立不能我數無何鄉神尻以
為乘
平等寺
萬籟久已息幽鳴竟天和川靈如有知野鳥時驚柯明
月照我衣我起聊自歌無酒今可觴如此良夜何
即事
我本不即世世網以維之維之意何傷俯仰百念衰清
真寓天壤誠盡復誰欺情忘物自遣深虞未忘時平生
寄筆墨幽解略自兹
述古
道渾語不枯意盡文自止思成繭抽緒渙若風行水恭
惟古先民吾今亦如此誰歟章句繪碌碌寄餘子
自荆入沌至鄂凡十日沌中
長蘆衝短蘆挽船如挽車一縷江摇天縈帶千里餘時
焉忽斷岸依依見幽居試問居者誰此地家焉如居者
顧我笑官何問之愚一生宅莽蒼豈覺城市娱出戶舟
為步入戶羹為魚田牧我有時牛羊與之俱但願秔稻
豐俯仰無所須山河總白日城市仍丘墟我興愧其言
勞生嘆囚拘因笑永民鼠人大長狙狙
送校理梁同年子輔守彭門
衆萬欣有託我興渺無依軻雄去則久道論何其衰味
薄成抱惡時趨化心低豈謂杳莽中有子相嬉嬉君乃
柏下苓我乃松間絲河關兩值遇綢繆竟天姿直我我
即敬曉我我自思如何萬里舟忽去不可維頻變覺情
易人遠中自移持杯動孤影秋風又凄其去日懸幾許
重来傍衰遲渾渾皓首交願言固来兹
送關國錄守簡州
生世事憂喜擾擾合與分合即海上鷗分迺風中雲分
合懸有定誰能預戚忻心空等行脚得酒且策勲念昔
求見子相看每相羣夤緣再值遇天南話鄉枌朝聲並
屋喧夜飲竟面醺我遇不易振但知祖皇墳君言時作
我神機謝耡耘如何日蹙唧蹙唧向我云自来越上吟
五别西山芹緬然動中懷羈心為之焚辭殫起後慮往
勇稽前聞歸思溢浩浩江流泛沄沄君鞭先我着我其
敢後君蜀遠誰肯顧萬里乘華勛國恩自丘山彼此當
勤勤况復坐紅日椒桂来竒芬人生行樂爾妙寄窮天
垠却寫分外慮太空鼓蠅蚊君行不作癡我將理吾軍
漸營卓錐地遺書收放紛故家通社臘與子同朝曛斯
言不自領請移北山文
宜賓别楊同年
江行駭湍濤文字無暇尋滿聽舟人歌胷中垢穢侵宜
賓夷獠鄉繫纜日欲沉倉卒拜年契外堂聞韶音雞肥
為予烹酒美亦共斟語笑不知夕蟾蜍滿衣襟首陳兵
戰謀西北敵可擒次論月蝕詩獨採仝愈心未憎輕簿
走竊譽希山林儒學規矩竒約繩固所欽誓將革愚魯
庶異柴與參會淺别又長情重愁愈深願終保壮節勿
作澗松吟天子思太平此非久滯滛
哭待制許先生
平生一靈臺機智得深屏出使星移天歸朝月生嶺上
書肺肝露不事頰舌逞事狀嚴歴歴九原忽蘇醒
夢邴徵君
歲庚午四月余夢明而晳者謂曰子知我乎
我原也余與之言其人有林下風氣余辭蓋
塵矣覺而思之超遠之士無所謂原者意原
乃三國之秀邴徵君乎何自而夢我也昔斯
人不屈於曹公顧屈夢於我哉無迺亦有以
知我歟
我夢窮躋攀滑滑泥掩胯我自摩天嶺而轉風木榭有
客冠甚峩見之驚已乍邴姓原其名風流蔑曹謝賓我
復坐我豐草殊可藉英言有深吐微論亦高駕與原闊
千禩待我仍管華(華歆管寧及原為三龍相友善)斯人竟天遊神尻不
暫卸願言赴汗漫同予觀物化
題山月水月二亭
山月水月特庵喻子生平所釣而遊坐而息
者也喻死矣而亭日虚吾前過之煙草萋迷
即有追賢悼往之念今復来此因賦是詩以
留亭上庶以代相挽之章也
山月照我形水月澡我神對月淚已波尚想亭之人高
懷寓玄照清晤逃時紛老我竟誰憐歲月空峥嶸寒光
注夜夜瓊樹舒冥冥而子於是間逸抱回天真我時走
浩蕩乾坤渺虚營文字掛衆陋一縱不可循子起笑謂
言世念違紅塵忘言亦忘默苐飲千杯醇藉我月下草
枕我亭邊雲遊將躡天去寸步逶迤親故人今何許白
日仍西傾悼往迹已邁趨交意彌屯尚爾一徑迷烟草
空亭亭何當三千秋歸鶴驚四鄰
挽二叔通直
知公經術富少小足竒尚堂堂蘭茁芽願言契新賞蕭
條度風霜汴西鞍馬上暫行幾羊腸世路蛛自網綠衣
一秋荷而能脫塵鞅聖言得微奥理明詞亦暢有文不
帶酸餘味甚熊掌其中殆天全識解自超曠事佛當晚
年精神著内朗禪談水月澄逸韻天風爽我昔尚童子
門戟過雙敞而公見之喜單辭幸相廣勵我多苦心寒
庖對珍享山花草然然胡為歲月往瑞蘭期遠插庶以
慰黃壤
州以隆名誠盛事也父老歡喜一詞僕亦感且
慰因賦詩以志其盛
青峰高隆隆赤縣垂世世俯仰或百年興衰寄一字有
人紀國勲今日起天意父老歡不徹衢歌傳盛事
詠鷄頭
桃李妍衆目取次紅綠插練練湖中姿佳菓鬚作鐡名
字勝且高意亦倣鷄舌黧面君莫侮滿腹珠璣列昔者
靈沼會賦就蘇子轍只今風味遠是說非密說
詠蛤蜊
君起西南思為予疊前篇我興樂東南珍烹口同然佳
哉有蛤氏商略依舜泉(舜泉事見山谷詩)馬刀形則古瓦屋蟲
能天(蛤蜊大名馬刀小名瓦屋)入手意便韻况余謝葷羶何必逢麴
車為君口流涎
詠江鰩
鮮鮮眼中瑶玉柱出珍抱吾家天萬里識君恨不早擕
来定雪兒中膏非外槁不知何物尤醉臉兹一掃平生
珠為鄰冰盤仗幽討或言比丹荔同傳韓非老(東坡云有如江)
(鰩斫玉柱所謂韓非老子同傳也)
