九華集卷十九宋員興宗撰
記
善善堂記
太上無善其次以為有善其下樂名乎善所謂無善者
盖無善名者也惟無心而達乎善善既立而跡不見人
無得而稱焉天下之善獨歸之此所謂善善者乎其次
以為有善矣故仁者人此者也義者宜此者也禮者體
此者也智者知此者也信者伸此者也唯其身之故其
有也其下此者君子甚病矣以吾之善盖衆人之不善
故引善而自名是乃不善也東平大夫宗家以善福子
孫盖數世矣然其善亦太上之難名者也因其宅所新
而堂之謂之善善盖以無心而達乎善善既立而跡不
見者以詔子孫也叔氏可無勉諸傳曰善善樂其終盖
掩其惡寬其後之謂也善善及子孫盖禮其人恩其世
之謂也斯非太上之難名吾有憾焉叔君如以斯善為
難知世之儒者反及之乎叔君試往藐姑山見至人焉
往問之愚言殆合矣乎丁卯六月姪九華子某記
望仙閣記
紹興甲子某之成都從東郭叔氏游叔氏曰若自山之
所來耶對曰然叔氏曰鼇山吾故所也今山之壤孰膏
孰荒而山之事孰有孰亡士津津耶孰嚚孰良孺子知
之盍議其詳某曰惡叔君奚山之問也且成都樂都也
始祖大夫郎中君樂之而安之經世且三矣夫樂則安
安則久是謂俗化俗化者俗遷者也而又奚思于山叔
君奚山之問也叔氏曰余以若為可以言然未得其妙
也且若不聞敖接二子之事乎曰敖接之事奚若叔氏
曰昔吳有敖子者去吳而宦越越有接子者去越而宦
吳二子翩蹮焉而不歸望望焉而思吳越也東南之士
交譏曰二子病矣不如兩忘吳越此在越而忘吳安知
越之不吳彼在吳而忘越安知吳之不越如是則處越
猶吳處吳猶越也二子曰吾緣乎今入吳吳冠入越越
裳冠裳可更於吳越也俗化也入吳不無越夢入越不
無吳夢夢不可錯於吳越也神交也故當是時敖子樓
而望吳接子樓而望越望雖弗極亦神交而已矣某曰
然則叔氏今也何如曰始吾東郭是宅閣而居之者始
祖郎中君也謹而司之者朝而斯夕而斯先君其唱而
我其繼也余日夜而望仙山人雖不余知山之靈獨不
知乎余猶敖接二君矣余與山之靈神交者也某曰大
哉望仙之義如此乎請遂歌之乃歌曰山之上兮飛泉
山之下兮龍淵以為可得而望兮則山之又山不可得
而望兮則髣髴乎吾前矣雖然吾神交兮吾無言斯乃
所以為吾望仙也後三歲丁卯叔氏速記故以嚮者緒
言記之六月十日姪九華子某顯道記
清賢堂記
紹興己卯某奉使者命覈實茶事道永康之味江綿州
使君先致其為臣歸老即養其子吏寺始某得金石刻
字書闕脫丕訓昧沒因從使君質問指授其繆殆六七
君從容語某曰故約記清賢竟置之邪某謝文學褊陋
文質無所底未能奉稱君督違約其敢辭以故景祐中
君曾大父尚書中郎與蜀忠文公自布衣同門學相友
善試禮部同賜第忠文先達屢進美仕之貴近中郎益
退若驚謂高位實疾顛不願升周旋郡邑吏作歌詩為
時冠官東海郡别駕方六十九奏稱老章上報愍以官
職久留許致仕歸第時裕陵之初也鉅公儒師以詩祖
還忠文職内相官少常伯中郎退隠田園十數歲越五
十年使君克繩其武掇忠文警句名居第之堂異時命
某記之乃今始克請曰若魏正侯伯槐節操清介避公
輔位若儒林先生仕明教等文翁若濮陽子永昌文行
高潔若唐河内公道學化閩若淳化司平公德活千人
牢辭厚禄鍾美於中郎則清也其素所蓄積也又若諸
孫及曾由科第進者十餘人而御史君斥姦惇黜遂中
執法論事忤益公檜合州先生為時文宗使君躐膴仕
止足勇退不曰賢乎以是記堂允夫使君曰美矣哉君
之訓乎夫士進為仕抑為道朱輪華轂縻紫佩玉乃呰
窳偷生大庭廣坐喑不得出一語去抑亦宦達者是賢
乎如或知爾得行道焉命也足不足辱止不止殆由禮
進由義退學不可用不以逞可用無位不以耻命也斯
二者君子弗彊能先曾君子東海肇視事已賦景疎樓
上景疎人之句其目義與利固有間嗚呼稽田既勤敷
菑在所陳修成厥疆畎作室家既勤垣墉在所塗塈茨
成厥宫寢名堂曷以兹某作而應曰愚不及此噫使君
起儒生致位四千石德行醇備至於黃髮罔有愆淑聲
遐聞三蒙聘召畏盛滿不趨朝謁據禮引年意得甚宜
弗貴貴富而貴乃子若孫不墮其家聲為賢旨哉請錄
忠文全章以貽後人使君曰諾詩云夫子宦遊三十年
乞身歸老舊林泉須知朝路抽簮後不要鄉人負弩前
儒素生涯圖史富官清門戶子孫賢羨君此去渾無事
滿眼青山劒外天四月既望三嵎員某記
漢嘉李氏林亭記
江而州於蜀者以十數嘉為善嘉之城可行樂者以十
數郡之西為善薄郡之西左控萬景前倚西林陸斷崗
出俯顧萬井有亭其上為李氏宴居焉者則其又善也
初李氏子沆清叔者賢而有文予以吏就食此土聞李
詩稱異甚既又與沆處獨愛其詩言累累秀出也則又
言曰吾子之詩其何方之依何學之從將亦有助矣乎
沆曰僕非其人也雖然僕方倦外而欎中言夐夐而無
助也而今有欲助也近者厭伏于灌莽而求脫乎氛埃
以為雜處□隧窮茅茀草之間俾吾發言而為詩則狹
靡墮陋弗完弗善者可知也因即與絶危磴樹亢爽覆
高而繚横樓于是亭于是凡以賓日光之出沒瞬江流
之下上窮雨暘之明晦萬類突進巍然隠然有智者莫
可既其状也以是欲寓吾之見而陶吾心久而又久則
僕詩殆其昌乎先生以為何如予曰然世之人意有所
寓則樂不寓不樂也居約之士寒餓切於膚何心乎卜
築以寄幽暇恢詭之觀孰能有此以寓其樂膏粱者其
樂可以有此也然或棄其樂而不知所寓今子之處既
有所寓而得所樂子之於樂全矣而詩於何有是必能
詠情性而廣興致也子之處此固當沆曰先生知吾亭
之樂之寓而不能名吾亭哉予曰有是乎徵吾言而名
乎亭者寓也亭觸乎境境觸乎心者亦寓也夫寓何往
而不可故敢名其亭曰寄爽之亭取柳儀曹所謂曠志
寄高爽此志之寓也亭之隂望乎原邑曰延搜之亭取
少陵所謂廣原延冥搜思之寓也樓曰湛暉之樓取儀
曹所謂星漢湛光暉目之寓也樓之右水天相永弗可
紀極故榜之曰納納之軒取少陵所謂納納乾坤大量
之寓也且子既以是而寓子之樂而時發於詩後之人
必有求全乎詩如子之寓而同子之樂然後知子言此
者之不為過而不遊此者之為可恨也清叔勉乎嘗試
以是推之紹興庚辰七月望日三山員興宗記
訓農亭記
廣漢山水甲天下有湖以房名者由唐相國之重故以
云也湖直郡寺西南凡起居遊從之所風郊月榭竹蹊
棠塢清泉茂樹隂森之蔭無適而非景無景而非勝太
守達官每集處於此欲寓一時瓌竒清麗杳渺之觀俯
仰百變必於是焉發之然則亭宇盖障誠不當庳其式
陋其名也紹興壬午任侯攝州事間來容與周覽以足
日因顧湖亭有所謂超然者退謂吏曰悲夫太守何為
者太守父母斯民今亭首以超曠自命乃其所以自為
也實之不慮名將安施是殆不可不易也且天下逐逐
物戰於外志革於内物以名敗故物易廢志以俗移故
志易流君子弗正乎名弗敦乎俗則是耳目之賊乎外
者也皆惑也嘗試與二三子登斯亭念物化之無日顧
外景之不常忽往忽來遊冶者之無定也而亭與名可
久恃以存全乎曷若同觧外緣深稽政本畦壠低昂氣
象萬千目焉其耕耳焉其墾悠然而深思注然而繋望
吾心無頃而不在農也如此坐堂皇人必唱曰太守慮
不在小太守無忝矣使四民之利日不外吾心吾耳目
之利亦不外吾民建一亭而政體具焉後世必有不待
景而存不因俗而亡者矣吾謂斯以寄意可乎不可也
吏曰大善請敬易之明日或有以房始名來告者其文
合侯笑曰琯乃清望相耳作郡便能領此可異也即標
用不疑嗚呼廣漢古良州吾不知先士為其州者凡幾
其宴適能先民後己者何人亦有寄意斯亭勤勤敦本
如房與侯者乎無也脫或有之使當今日戰伐鬭怒箕
斂耗虛之際必非辭寄奥遠雍容厚下如侯此意無疑
也是則可書已矣公名某潼川人以儒學遵古始名聞
當世某後進通書者敢繋以詞曰湖竹環環兮湖光洋
洋吏且出游兮惟客之將任公來虞兮政則為良嗟農
之訓兮理順以祥名者若簡兮慮者長亭乎亭乎歲流
千萬兮民勸樂之未央也
隆州新倉郡樓記
隆興元年有司言隆山郡于西方其稱甚遠郡之鹽利
冒于西蜀其貨甚具是不當得廢臣謂復故便有詔曰
勿廢三年以赤城何公為其州公言于官下曰日者陛
下思此州俾沿其舊而不肖者待罪於是亦惟兹三嵎
聲實孰劇孰易賦之歲給有幾給而不裕者幾何槩吏
若民頑否從令不從令者其何縣里也子則邦人吾欲
子乎咨之予笑應曰大夫無為是纖悉之問也大夫曷
則古之吏所以厚齊魯者往厚吾邦其亦庶乎可也從
吾四境之分其城倚乎大丘其隍因乎谿其嵎相角相
負因以三之巔崖拔虛軒豁四露各状異態星華之所
動薄煙雲之所奔放若牽乎廬阜賓乎衡麓天台天柱
之峯斂南東秀絶之氣而冠襟以此嗚呼岷蜀天下壯
矣是又蜀之壮者也且其地穹以厚故其民樸其田險
以确故其産微其道非四達之衝故巨賈稱息者不至
而至者不留其民居雖飛盧薄巷繩樞甕牖有比戶可
封之風若行可考雖賤不廢其行不治雖光顯矣亡所
尊加其歲時伏臘蜡社之節壺奕樽酒酬嬉之聚則來
者盡禮而去者盡情郡縣一或下令則長老子弟相與
嚴恭雖不早夜誦憶法律而循理愛身之念不至與法
忤也間有回蔽滛暴怙氣賊墨弗信弗欽千萬而一肆
者則士相與推笑之且曹辱之必曰詩書吾習也禮儀
吾故也捨習不順棄故不祥爾此居而忍此為乎此非
獨吾父兄之辱辱吾溪山矣則又極口反覆折困使其
人面汗騂羞盡悔乃止其俗大都如此盖他邑有未必
能然者而吾州獨然至于今亦莫不然也故其氣著之
久則為商為技為農欲薄而用節冣為近古為士則術
術施施而亦易善至其才良異等則動能研古今商成
美出議明壮本於犍為故治諸老風流之舊于鄉于朝
于天下相次馳聲甚衆今也又偉焉者矣其名字暴夷
夏勲業暴王室浩乎巍然衆指海内重人者是又吾邑
子也大夫不知之乎公笑曰誠然吾因其俗簡其節薰
漬教義其弗返者而後繩法之如是則可乎予曰公能
有此公必辦治隆矣居年餘既至恩順浹下州以無事
又明年政成則取賓寺之漫漶者闢而館之賓至有所
神之後王命者章而號之神以寧嘉至緇徒之溷其栖
者井飲之病其汲者鹽庾之乏盖障者隨以顧指悉更
悉治咸中誼理一日閒坐郡樓且瞰大路則俯而笑曰
是側行旁跨者是何為者也州之人莫不田於斯斯豈
人情哉昔者四方之賓來或譏其危或病其隘意其在
此乎我知之矣我不終革是則非政也於是命直州驛
之下宣闢斬刈屏榛與莽使薪不得囿而石不得叢梯
為大岐翼為巍觀又以頒春宣詔二亭相之三嵎横前
石城障後然後州之平崗秀壁靚觀遐聣聫絡下上閎
大怪傑亢爽之觀畢赴于左右雖以覧者不厭行者不
勞而有知者亦不得而状也盖自觀至亭總為屋凡若
干區自計材至輦植凡若干根自伐石而給甃凡若干
尺自命工而至斷手為日又若干焉其始則民皆不知
及就事民知之矣一出縣官之餘費民遂不勞而竟若
不知也州之人以是德公而公又不以為德斯已竒矣
或者謂古之為國其有令德令聞致遠以為明矣不聞
其以土木也一有事焉因民而已矣故民必以久而後
安役必以安而後動動必以禮而後服自非然者政之
未舉雖土豐木好焉君子亦弗取也而况乎門屏道路
之間哉其亦有足為歟嘻是不悉乎君子之舉錯者也
君子觀不易朝民不廢務工不後時役不畔義皆古之
道也其在先志則魯有庫雉二門衛亦有庫有皋得此
誼矣彼二國者非為是快心者也於是出政令謹禁防
時啟閉國之耳目寄焉雖周公康叔所不能免也而况
後世乎昔單襄公之過陳曰門戶不除道路不可知是
棄先王之制也陳不國矣已而果然彼周公康叔之所
以為國與單襄公之所以觀人之國莫或捨是則知門
墉道路之制靜以一衆目動以教民利所從來遠矣如
之何其易之也今公既以儒術飾吏勸治千里莫不歡
心而又營度墜緒易弊為功周焉如此是志也不猶魯
衛之故也乎予職太史氏而使邦君之美且落寞焉予
之責也乃紀州民之言而敬繋以詞曰隆隆維山州以
聲之復復維艱維仁是依有來令公帝命自東政洽于
寧不竒以功嶕嶢有隧險極而圮吏百其臨莫肯具理
公曰嗟嗟父兄其來其易故常于觀于臺財匪爾即力
匪爾極奮自府州以究爾役人拜稽首公澤我厚煥兹
厥成爰衆之有梯石聫聫級柱軒軒我樓我躋我顧以
寬公才莫既媚于千里敢人之難俯仰有偉誠率是道
于公于卿厥施有遐可燦度程嘻公有時入吏王國匪
今私公邦人是職
明碧軒記
隆峙山而郡郡周望四注聫絡隠見幽幽而相際者皆
山也走郡東南六十里泉則泠然以清峯則環焉以疊
所謂石馬者則又山之祕䆳秀傑者也先時州君子丞
相何公偕里士揚公飾風流文誼往來於此楊闢軒于
其室之東遥岑排青遠目可放丞相曰是名明碧迺稱
耳蓋稽韓孟聫句而欲以云之後歲老矣軒日以敝而
名日以晦公飾子雲卿則顧而嘆曰嘻軒之敝在此是
吾先人之所以闢丞相之所以名是殆不可易也願謁
記通人軒則不沒矣因來有請余以病倦為觧于再于
三而不已則遂告之曰吾子來子知觀山之樂乎如知
之則足以識之矣且丞相三嵎大人也棲棲窮阜一日
振纓而聲在九州非必意於因山者蓋因山以寄意耳
類有得於兹軒之助者也吾何足以盡之凡天下之物
廢興動息浮夸變現忽來而驟喪者皆遷也故物窮而
化化則遷矣物之不遷者不逐而化者也今子目力之
運試窮諸山山之為物薄雲天挾光景伏虎豹而翳飛
走出沒日月徙倚今古無常形而有定質者是其豈遷
者歟子窮至質之不遷然後知明碧之無爽而丞相之
心之識有定在也世之徙倚傍徨激越乎毁譽勢利之
場而不知息也不思形寓之無常與物化之無日則衣
冠漸化為桎梏勢位漸化為邱壠彼猶身安之而不自
察曾謂有知於山而樂之乎使其得日獲束車於是而
隠几於是也其目之所寓眩亂覆雜竟無得於山決也
彼其權利蕩摩五色無主方時自慮其慮也安見山之
所為碧憂態横生襲後盈前方不自見其見也安知目
之所為明若是者其於明碧竟有得乎抑其無得也如
知其無得然後知此軒之闢非靜而不遷者無以寓其
觀非寓觀之樂者無以得其勝非丞相主賓容與之久
無以畢此樂此勝也子既伐諸石而措諸壁敢為誌之
以廣丞相之意以為寓物不遷者之好則大善矣丞相
名&KR1643;郡人予亦郡人九華員興宗也隆興元年中秋後
二日記
任亭記
乾道丁亥括蒼子劉德廣以太學博士去官於其居築
亭曰任且以書徵記於予曰凡我之生所以衡吾慮拂
吾心憂奔吾於得喪利害風濤險棘之場是當有賊乎
吾中掩乎吾外者非耶吾不得而原也自今使其入不
訢其出不距陶陶自遂泛若而躬順之吾亦無往而非
任也如是抑亦可乎間觀夫少陵有所謂乾坤任此身
者惟甫也賢彼其有以安於此必有以樂於此也吾亭
之築之義其取甫哉噫信可謂善遊乎天地之間休然
時自適其適也請即子所以然之名而告子凡子之於
任子能知之無物不任我能言之子既遺物而任子身
必將反聽而任吾言天地之初未與衆萬之相關也巍
乎莽哉俄而有炁有體有象有數有推徙四時動蕩回
潏之變偘偘施施一任乎大化任者既不可知矣其始
亦不自知其任也形氣之相遭欝泄之相磨然後飛潜
動植圓斜小大祕怪恍惚生息之物於是焉資之彼既
各足乎形各遂其分也雖欲不任安得而不任是豈可
以智力角哉而况乎聖者明者賢有識者位乎其兩間
素有囂然樂道之實靜而中動而有節充之以廣伸之
以大而形之以不可不止此則舉無不任而任無不終
者也是獨異於風中之竹乎披拂偃仰當東而西當西
而東隨順者久而衡逆者折此非不歲不寒之故風乎
任不任之故也君子抑亦可以循其本矣使我與世相
忘天與人相一義與命相權夫然後任可幾也子知之
乎雖然至道者君子日用之噐也噐日用而升流覆墜
不與之遺迹若遑遑而不自任而其形則羣於人而運
於天也是又任之之妙也至此則子能知之而不能言
矣子必欲窮斯言乎當訪黃帝仲尼歲戊子二月旦西
蜀九華子員某記
池州改建南泉承恩禪寺記
乾道四年天水趙公富聞守杭州政成有旨擢荆湖北
路轉運判官先是池多名山陂陁連延深密粹秀浮屠
從而宫者半之距郡七十里寺曰承恩由來廢墜富聞
披圖側睨而嘆曰嗟乎是乃古佛塔廟所謂南泉者也
是何從廢哉且是導師昔在過去有唐貞元於諸禪那
最為第一為超三昩法門為說無量妙義為度無央數
衆為成一切種智久居是山成如是刹假使更千百劫
世間諸所有相山河可摇大地可壊灰刦可盡此師此
道不可沒也然則是諸國界現莊嚴地護持增飾我敢
怠乎閱數月乃偕倅貳堅決衆疑乃命大長老號曰善
崇再主靜席建大法鼓爰集法衆取諸廢寺福安清修
及諸廢塔若龍泉等園田稼穡木樒桑棗種種上妙不
假語言共成饒益又出本末授諸九華居士令具贊記
如是三請無有窮已居士聞之作而應曰善哉大夫成
如是希竒功德未易有也然自我聞若彼導師與諸佛
祖同一性住無取無捨無成無壊而况世諦土木緣假
忽興暫廢其足徵哉大夫亦知之乎且佛性海妙湛圓
明猶如虚空彼虛空性了不可摹則是南泉了不可記
世間筆墨同假象色同名為幻欲識南泉無有是處且
彼導師平常行道五十年餘常作是言心不是佛智不
是道道不屬知因知衆生種種妄執執物為見執見為
知現顛倒故知者為病不知亦病說知不知病悉如是
有能一日離大障惑住大觧脫我當許與此大導師同
一目視同一耳聞同一機發同一性住乃至同行同願
同說不說我境俱融不知我之為南泉乎南泉之為我
也如是導師不遠我矣昔世尊謂文殊曰如汝文殊不
應說言更有文殊然則覺照藴空之餘平等行願之海
衆生無量法性無量真諦既各具南泉矣廼復紛紛更
覓南泉乎大夫其勉之富聞笑曰極矣妙矣吾因世聞
法得出世間義因葺導師既墜之寺遂識導師不墜之
相是知此刹示現永斷結習此刹光明永遍塵刹是皆
導師之賜也居士其預有焉居士即稽首翹望為說偈
言世間種種顛倒想興壊取捨非實相本來真覺覺妙
明實無身心受生死有如無病軆陶然醫實誰遣療病
者我觀南泉坐道場說不是心不是佛是聲時寂寂時
彰百萬妙義一時墮了無針鋒可入手天人鬼神不敢
視奔走趙州喪黃蘖馬駒蹤跡轉光熖一說遍說無量
說究竟舌本無不動非惟彼相不動故山河大地說熾
然乃至滿八十小刦循至億劫不思議導師常不離本
座聲音妙義悉現前我觀承恩舊殊勝藏是真身無惱
壊華林寳樹日放光如何上慢增濁橈頼一精進過量
士生自天支露悲愍園田林植衆妙具俄頃令復鐘鼔
緣莊嚴是刹照塵刹悉顯南泉無量義若云是刹非真
實善財樓閣亦非真佛子欲徹南泉機當作是念為正
念
金繩院觀音塑像記
聖人觀萬法而返於一而其極也一足以涵萬流行散
徙揮綽洞達上足以抗太虛入窈冥下至於融八紘内
外萬物形状變化之情人愈即之而無窮也測之而無
得也逐之而無及也浩乎巍然詰其何自而一與夫一
之所以運量至此伊誰究之而誰識之耶意必有虛而
明圓而靜返流全一者之得之也昔者吾窮乎西方之
學以為莫尚乎體復於一以致用所謂觀音大士者最
其全一者也彼由聞而心圓照物未至而心自融心未
起而聞自具衆機不張而一真内澄是以聞薰聞修聞
所聞盡非有萌於物而有意於聞也衆萬控薄舉不外
吾之聞此其所以為聞也歟或曰吾耳之性猶聖賢耳
之性也循聞之本非自外出非不外入也何獨大士云
耳哉然衆生不復於聞而大士獨曰聞復何謂也曰是
非天下之所能備也衆生以心緣撓心吾聽内謬則吾
真内賊孰哉鬱鬱乎是其中有弗一者乎今吾試窺諸
天地之間虛空與一氣之相遭而律之本於是焉生彼
其樂之融於中而泄之金石者天下非固求聞而有不
能不聞者也其聲氣之接徐疾奮蕩往來僨起之變善
聞者運聲以契妙契妙以合一渾渾洋洋吾不知因聲
而後有聞耶因聞而遂有聲也是二者其真為一乎其
異耶若使衆人雜聽於康莊之逵心之不冥而境之衆
多也雖九奏乎吾側清者濁者疏亮者直而條達柔而
蔓衍者吾先兆乎常變作止之意爾執一則廢二執宫
則廢羽執羽則廢商始焉心迎而距終焉聽雜而流若
是而自名於為聞其果有得矣乎抑其無得也知其無
得則知衆生流浪為聲所蔽既以倒聞為機蓄聞為誤
至於六用迷惑而不可正者斯已矣故夫古之聰聽於
樂者必返於聽之初形充空虛其來無止其去無联了
衆樂於寂然之初而後衆音之所不得遁此天下之至
聽而君子充其類以治性者也然則至聞無聽而後為
聞而况聖賢自性聞之者乎今彼大士以一精明而離
二生滅翳除故聞復則道惡乎往而不聞聞極故圓妙
則聞烏乎往而不可真聞現前而十方平等雖一佛二
佛以至千萬億佛同一慈力雖一國土他國土以至恒
河沙國土同一悲仰體於無窮而化於無垠大士之本
聞猶未數數然也烏覩所謂贊其聞矣哉成都金繩禪
院主僧道如者喜誦大士之教以為金繩之地塔廟勝
處也觀音之像闕焉於是戚焉以憂敕工具衆寳香檀
搏土為像衣金螺紺朱瑟炫耀法帶卧具玲瓏宛轉與
夫前施後列逸浪層巖恍惚怪怒祥雲瑞霧花葩竹石
青紅晃蕩疎曠簡遠之意率皆匠之於心窮之無端而
視之無涯神施鬼設豈所謂融於受勃然應沛乎其技
之妙而妙竟不自知也異時觀音或因像致禮因禮生
悟其不在兹乎陵陽員某見聞妙麗即為著大士入道
之因且繼之頌曰我觀世間人種種患無明一根不銷
復六用自成障聞既不可得况有聞聞者譬彼遊都城
忽聞衆樂作鼗鼓及鐘磬柷敔諸瑟琴是聲本涵聞非
以聞故有而諸妄執者先修聲所在即聲以為聞是事
非真實如是倒聞機未幾聞變滅循聲故流轉旋流獲
無妄如文殊所說稽首觀世音不住一切相覺寂聞自
融聞性圓滿故心精既遺聞是則真聞者以致無量劫
及恒沙國土皆以聞攝入名究竟圓通我今釋塵勞敬
禮光明像願一弹指頃修證亦如是
