九華集卷四宋員興宗撰
五言絶句
六月初雨中渡西湖因至道人庵燒佛香略憩
靈隠與鄉僧同啜茶乘晚以歸
獵獵風欹袖垂垂雨打船最憐荷似屋不障水如天
溪頭斷續雨松下送迎僧世境不到處心融意自澄
久困塵埃夢暫隨香火緣栖鴉急殘照我亦踏歸船
燕居
今我非故我行禪坐亦禪送風當八面一鉢老三川
新灘險惡不可前遂出乘灘下舟作詩送灘上
舟
水面數千里賴公託此身如何阻惡灘與我為參辰
代舟答
我實假衆力送君遊蠻荆灘危不可前徒有濟川名
再送舟
公非不通險任重載者淺此去荷責輕又得先歸便
舟再答
此去責雖輕恐為商賈資細瓷枉壓我使我成徇私
木樨花二首
承露珠微微弄態金淺淺秋風一披拂清意忽作遠
山空花更幽日透香自永只欠欹月梅同汝弄疎影
和何知郡子文冬日即事
甲觀吾何事丁年歲又周霜餘一尊在梅過百花羞
七言絶句
上許大卿
因嗟零落栖遲客舊注聱牙詰屈書脚踏紅塵愧泉石
身無清夢到蓬壺
晴霧青冥馬首來道逢雙劍倚天開北軒賦就含經緯
斗覺靈光氣象推
病中春盡言懷
萬象無涯春有涯愁腸幾逐夢魂賖解吟整整堂堂句
勝看紅紅白白花
往省隴阡遭雨有感
村煙漸稀村徑失山雨或過山花泣此身浩浩幾轉蓬
此口離離當掛壁
走筆送王省幹
秦樹青冥馬首來路逢雙劍倚天開江山細入騷人眼
好帶詩囊古錦廻
遣興十首
好在青山成獨往無端赤縣擁清曹會湏披草對田叟
豈問無豪即易高
閉門不出我何為詞之洽矣昌其詩暗邊沈謝可摸索
高處曹劉任指揮
月鍜便驅詩入社年侵何賴酒為徒而今便作顧夫子
白絹搭頭閒著書
丈到黃初掃地無我軰乃欲窺唐虞崇崇筆塜遽如許
劫劫飢坑有是夫
草色當階綠漸侵我觀物化豈無心風軒納絮春無賴
雨屋關愁夜不禁
牆外遥峯列黛眉堂開尚友好棲遲且栽筠篠成千箇
與管烟霞當一司
手弄茶月玉川子腸入詩星賈浪仙寒吟苦飲息萬動
兩公等是區中賢
陜府東郊魏仲先曾言無事小神仙而今懶殘渾到我
去子百年仍著鞭
一秋病暑暑纔退終日倦書書不翻生怕朝衫誇若若
且容居士號閑閑
舍南百尺樹駭綠籬外一梢梅破春不湏訪我伶俜事
儘有幽花料理人
題峴山圖
樽俎當年緩帶公山月自高亭自遠榮榮枯枯幾晉餘
世外蓬萊忽清淺
題灞橋圖
百篇醉倒長安市古今只數騎鯨李何事騎驢踏玉沙
詩叟一寒乃如此
春事已深終日坐忘有感
靜中我不記吾誰戶外春摇百卉腓何處聖賢留箇箇
勿喧孔老競師師
江頭送别
别語離離風作惡羈情滚滚江何盡石頭路滑好一驅
入境遲公提正令
乙夜覽奏天震動甲科除郎君等閒玉堂再至不小却
語邊勿惜鬢毛斑
白雲洞
我有孤心寓白雲白雲起處自心親白衣蒼狗今休問
且伴研朱點易人
歸巖無定出無心過客從何議淺深只欠太湖三萬頃
吞空不許世塵侵
石照
吳中市井漢淮陰落拓錢郎用意深希世異人人不識
却因頑石遂知音
題普慈官舍竹軒
一生憫憫寄儒冠客路羇愁特地寒擬倩幽梅當供給
旋添疎竹報平安
虎丘生公說法堂
折天一徑入林幽亂石牙牙蹲虎丘不為生公夜點首
世間般若自頭頭
贈金山老
一鈴自語風薄林千濤夜湧月翻金寺内何人口生醭
阿師政爾息深深
距西湖五里至白塔院名藍連五六最幽絶云
清流汨汨樹斜斜勝地金山底處家總是光明拳下路
任人擊竹笑桃花
偶經西湖林逋故宅四聖觀見旁畜野鶴立草
徑對之蕭然有懷
未分幽容相料理只緣老子合婆娑此中琢句出冰玉
曾吸湖光奈爾何
霜草深披野徑開幽情端有鶴相媒筆椽擬欲題三尺
悔欠一龜行李來
再往上竺遊渡西湖忽晴忽雨凄然有感
湖頭接城城滿煙湖尾亂樹昏連連從前觸境關心事
萬里橋邊家可憐
乍濃乍散後前雨相笑相迎來往舟四山眩轉我作惡
不慣長湖生許愁
遊凌雲寺
半日緣雲看九峯江狂樹怪滿雙瞳可憐玉磬僧廊下
未奏一聲郊廟中
射潮
望中劈箭度輕篙誰省儂家意氣豪潮落潮生不關汝
三吳是處有風濤
秋中再至西湖荷花半殘凄然有後時之嘆縱
步投夜歸城中
未暇鷗前弄清泚都緣帽底踏黃埃荷花淨盡有底急
不待商量細細開
禁當芳意忽蟬噪張主客愁惟鴈聲賴有清沂舞雩態
湖窮却與月同行
送王檢討年丈以足疾辭歸天台
孤心琳宇事無事再拜玉門山上山重至玉堂合小却
好抽金匱為重刪
天台真人分天章曾為詩翁掃粃糠公過故山忽呼出
物從衆昧視荒荒
幽情不作宦情薄衆足羣知尊足存收拾青鞋聊示病
踏鯤却遍水雲村
李太白古風高竒或曰能促為竹枝歌體何如
戲促李歌為數章
黃河溟溟日落海逝川流光不相待春容去我秋髮衰
擬欲餐霞駐光彩
天津三月桃與李朝能斷腸暮流水綠珠黃犬悲相續
何如湖海鴟夷子
郢客遺音飛上天誰歌此曲誰為傳但聞色聲紛唱和
使我默歎心悽然
鄭客入關行未已逢人見謂祖龍死秦人竟去無來蹤
千載桃源隔流水
隆州
有客張陵曾寓此仙乎仙乎生實死鴻名制作往事空
盛蹟今應頌天子
笑殺丹淵吐語輕山城都不似川城不知禁路春風透
幾放溪山照眼明
衆山環環萬山過駢首三峯當道卧鬭分蛇鼠舊何人
繪入麒麟今幾箇
語我馮公有味哉巨靈恰續斷鼇回從今東道君公貴
免喚西州市令來
贈休上人
碧眼不輸巖下電清詩迸出隴頭瀧何湏更下牢關鐵
出没無心月在江(休善行草故云牢關鐵)
挽歸潁川喻夫人
夫人不訝容髮暮八十解將杯酒度不見歲寒今浩亭
花開花落悲行路
