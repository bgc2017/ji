







　　欽定四庫全書

　　北山集巻二十八

　　宋　鄭剛中　撰

　　囬肇慶倅黃魁

　　某官學冠域中名滿天下雖歩武玉堂今已為晚然猶
迂囬外郡豈眷注特異晦其光者所以逺其用耶即有
殊恩徑登近密衰朽者尚幸見之

　　又


　　某頃者瞻際英範于一日而暌闊之恨抱之十五年矣
謹俟羽儀騰上用稱名實即馳書賛慶且料嚮徃之懐
不謂退然自處於恬靜之中而區區之跡旋以罪戾纒
裹書記不修寢興莫問因循以至于今盛徳髙明有以
照察其心否

　　又

　　某戊午年以考工部兼右司因職事暫寓天竺時如象
罔隨羣同有得珠之譽竊自欣幸越辛酉出使西南又

明年留師自是渺邈一涯名姓不至於几格之下念之
嘗負負也髙誼不忘過蒙省記言之慚懼

　　又

　　黃柑建茗頒貺極珍瘴烟中有此秋色如一到洞庭也
小團猶是疇曩天上見之不謂今而得此佩奉情睠言其
可既數日體中小不佳老眼昡霧書字不能楷更惟台
察

　　又


　　某方約蔡簿臨行為取書呈達書欲付而陳承務来復
領貺示就聆即日台候萬福不勝感慰端石又荷尋致
屢拜嘉賜尤極愧悚硯不以眼為輕重苐說硯者謂石
老則無眼嫩則眼多嫩與老以眼辨又下巖所産眼緑
而精眀他巖雖或有之不及也正如火黯熨斗焦之類
雖是石病要是他巖石則不得有此說之信否不能識
謾書以賛石工率易惶恐區區報謝言不能盡

　　與蒼梧陳簽


　　乆不瞻晤為懐可知枯冷杜門無從修問全恃孚照不
以為尤髙才淹泊備見靜養不擇事而安政所以資光
大惟自珍䕶以對来休

　　又

　　中間斾從道江西髙誼肯過其門幸矣而蒲柳衰姿望
秋懐病已恨不及迎肅八月二十五日遽被専帖委曲
周盡若奉顯人循省之衷惕然増愧莫知所以蒙也孫
兒雖嘗率易稟叙益以浼犯為媿乆欲裁謝羸敝未能

兹因順風敢布其略

　　囬胡提舶

　　欽惟提舉都運培積官政紳緌有光茂植嘉祥譽望増
著疇曩願見旦旦不置宦逰南北未遂参際今兹使節
在望而某也懐沴囚山不敢與士大夫通名謁吏中有
愧恨非言可陳尚冀髙明賜之照矚

　　又

　　某屏伏逺方無所聞知獨士民頌賛徳政之聲雖深山

赤子每竊聴之謂敏肅亷平非但洗萬舶累年之習而
生養安居皆在條理之内故身雖繫礙而仰徳之心常
與西江俱下也謹問之餘輙復及此

　　又

　　某才力綿薄而繆當重寄智識愚暗而自投罪罟隆天
厚地一切容而恕之此恩莫報也惟是深懲痛省坐見
前非孤負睠知有涕橫落所以杜門歛跡惕然不知寒
暑之度霾藏瘴霧以待終斃而已愛憐輙敢布之


　　又

　　某罪廢以来知友記問時有及門其或禮數謙厚尚如
待顯人者必避而不敢領五雲之賜既已拜矣獨散員
廢吏不敢恬然雙封塵浼記史謹别具劄子布稟惟仁
明察其寸心幸甚

　　與方安撫務徳

　　某不敢輙修開歲之慶盖鼎新之福天所以報君子而
政成之寵上所以錫侯藩不俟區區之頌也惠履時經

茂對殊祉即膺除召徑上清華惟日以俟

　　又

　　某伏蒙便舟頒賜公釀海錯等既多且㫖仰佩不忘之
睠門既無客家亦無人老饕口飫心醉所以為感媿者
未易以一紙言也

　　與董梧州彦明

　　知郡綿歴之久聞望之休把麾南来尤見靜養此距治
府不逺日夜隨江流過臨封者皆公境内謳吟之聲也

政成期月誰謂不然

　　又

　　紹興壬子廷唱既出大雨無具踸踔泥淖間公旅𤨏中
治飲食借衣服陳輿馬以歸之緘封此感今二十年不
謂猶以囚罪之身託餘庇于隣壤也近因傳幹具報記
念之詳輙爾自叙

　　又

　　期集之三日即懐刺上謁偶台從他出再往再不遇踰

月後立馬門外必求一見而邸翁謂行李去矣爾後宦
逰之蹤如水萍風絮東西南北自無定勢髙誼之懐于
心者日以未致一言為恨也何當靣承罄此曲折

　　又

　　頃者邂逅猝猝中但能問姓字而忘其名逮備數班列
中外十年嘗百色詢訪竟不相得彦明兄曽不以一聲
相聞何也今者流落廢置衆所不顧而彦明兄乃謂識
其舊又何也豈君子器識異人髙誼度越進退敦篤每

如是耶媿荷不可言

　　荅鄧教授襲明

　　専使至惠問勤甚惟此髙誼不知閒廢之人何以得之
也苐有媿荷而已似聞足病尚未脫然閒居蕭散經史
山林之勝皆所以導和氣而康壽履宜不藥而平也嶺
外望湖南如天上邈無瞻近之日囬首豈勝拳拳

　　與董柳州邦直

　　頃昨短記因縁塵浼已荷報教之温九月末傅幹来復

領貺示問勞委曲一一皆自古人髙誼中来非枯冷者
所應得于今感佩尚溢于中羅池古郡昔賢之風流文
采散在溪山草木間者尚歴歴可數年兄雖暫煩小憩
亦可時覽以助嘯詠資閒暇否陳人以不得陪為恨矣
某八月初忽感寒熱投凉藥失度臟腑交相為沴纒綿
八十日今雖大略向平而枯皮裹骨百態俱敝欲詳謹
以浼記室不能也罪戾之息每得書具言託庇二天無
所不至老懐感激何以自勝愚陋無訓尚幸始終保全

之仰恃題塔之情輙敢布其腹心慙懼滋甚湯瓶翦刀非
但鐵工精練亦正濟客中所乏奉貺感荷之餘僮婢皆
知舞手滋媿閒寂中無以為報爾今此作書輙縷縷如
家問者遵不累幅之戒也亦望台察

　　與陳總領漢卿

　　某自聞寵膺宸渥榮正郎位綱領六路委任専切曽於
九月内因鄉僕還以劄目宛轉附上少道胸中懽慶之
誠未知得以何辰冒記室也即日冬序向寒伏惟神相

賢業台候動止萬福亨涂浸啟光大鼎来雖饔寢之間
無俟勤祝至於順時慎疾亦古訓之所戒具有區區敢
以是請

　　又

　　伏自前冬奉廣右之帖雖切感佩終以不一見為恨後
来益更渺邈無從上記交守印領漕事與今兹寵任髙
華皆即得於風聞而不敢輒為問惟日欽嚮趙守便来
乃更惠教為禮勤至何髙誼如此之篤而某以率略蒙

之耶且荷且慙某罪戾深重無生全理然隆恩混貸得
以尚存殘喘但年益髙疾病相尋春夏以来瘴瘧腹臓
交相為沴今猶羸休未已區區之懐坐是不能宣究伏
冀台察

　　别方安撫

　　伏審光膺宸命移鎮近藩地與望隆寵隨恩重伏惟懽
慶某正兹卧病尚阻修誠更辱移書惟知負媿念旌麾
之已逺攀履舄以無從感戀之私毫楮難盡


　　又

　　某自正月二日感瘴病中聞新除欣喜至於體輕但欲
略拜區區亦不能成止俟安健而日復一日病勢有加
今踰七十日又旬餘不喜食二月間自羅池買得杉木
四片已治周身之具雖未至昏迷而皮骨自覺無神矣
託庇之乆語離之遽懐此髙誼雖言何窮倘或未至顛
仆不知他時尚容修記犯門闌否自餘惟為逺業善保
重


　　别方稚川

　　某三年之間無一字至記室者豈自疎哉度不可故已
爾忽辱墜書既感且慰伏承閣學移鎮近藩聨舟北去
棣華光映何慶如之况託庇之乆孤蹤有依今遽一涯
徒劇瞻向偶自正月感瘴已七十日邇来不能進食加
之嘔吐裹骨之具亦已營治無再晤之日矣床前授語
子弟為此不能周盡然令兄書中可以互見也未間萬
萬惠時珍愛


　　答袁教授

　　戊午蘭省雖有得士之慶然俾賢者志目中眉亦有同
愧焉濶别彌年繼以流落杳不聞宦遊所向自吕少衛
憂去始聞以絳帳猶與少衞為代密邇相望負戾不敢
通凡懐嚮之心莫得自見専書下逮情辭蔚然佩荷之
餘如見天竺波瀾也益以欽仰某衰敝日甚自正月二
日感寒熱至今未平骨立内銷去死無幾占語授甥孫
輩書之不能親染爾後遇便尚得别記伏冀諒察


　　附録䟽文

　　温州普濟粥㑹䟽文

　　竊見本州去歳年榖不登目今小民無食流移飢凍
殊可憫憐今欲募善士共為粥㑹賑之日以五千人
為率費米十石足三月約費米千石飢民度三月有
生意矣諸善士倘隨力信捨米數過此則人以半升
米日一飯之所濟尤厚願賜允從幸甚

　　右伏以飢民滿道皆懐填壑之憂仁者動心欲施兼濟

之惠募雖踰於千石徳已徧於萬人倘分指囷之餘當
有翳桑之報

　　祈雨䟽文

　　雨暘不時農民何罪政事失當官吏可誅念承乏於此
方曽視事之未久心誠無愧責豈易逃萬室告勞運轉
乆勤於軍餉千倉跂望寛蘇倚俟於秋成願布慈雲化
為甘雨救羣生之就燎鑒危懇之倒埀惟此投誠不勝
悲切


　　保福法堂疏文

　　保福名山東陽勝刹頃坐刼魔之火化為煨燼之烟念
閱歲之已深欲鳩工而未逮僅成寢舎爰處緇流顧兹
演法之堂是為崇福之本擬増輪奐允賴檀那四塢松
楸皆接麒麟之冢百年香火况鄰烏鳥之巢敢慿洒掃
之勞溥獲霑濡之賜


　　北山集巻二十八

