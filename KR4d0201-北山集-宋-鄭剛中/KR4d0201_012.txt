







　　欽定四庫全書

　　北山集巻十二

　　宋　鄭剛中　撰

　　臘月三日義烏道上寄潘義榮

　　天風生暮寒一夜新雪積遲明兀箯輿亂入山徑窄茅
簷兩三家雞犬不見跡冬令頃弗嚴草木僣春色愆陽
入桃杏弄暖浪蕋坼肅然變霜威犯者輙衰息獨餘山
上松不動與寒敵十丈偉標致四面風淅瀝時於翠葉

中碎掛瓊玉白忘我道路嘆但覺心志懌擁鼻作孤吟
清思浩無極

　　陪權郡符正民九日逰西山

　　符公寄郡理犀刄不可觸白晝庭無訟一切就整肅秋
風九月涼閒暇顧僚屬謂兹落帽㑹千載有賢躅西山
多爽氣盍亦具騶僕曉出古城隅薄霧隱踈木乍見溪
山明已洗簿書俗雲間阿蘭若小歩徧深曲逸興不受
制更到山之麓弔古動髙懐臨風展遐矚扶光迫西汜

回棹泛清渌鈎簾陳宻坐羅列進肴餗賔客岸巾幘禮
數免拘束時因笑語驚鷗鷺入蘆竹導從偃旌旗城郭
初燈燭我愧人物㣲情睠乆虛辱終日陪後乘可但玩
黄菊亦復見民田枯秸瘦無糓那能給租賦止可縱芻
牧吾民窘窮狀蠧損非一目願施膏澤手小使千里足
化此登髙樂泮散入幽谷盡令登春臺老稚同皷腹公
徐登廟堂摩天逞鴻鵠下瞰清中原更作四海福

　　和趙晦之司户三首


　　文士務悦目常患器局卑余雖嗜古勁而乏嫵媚姿紬
繹起深愧漸摩賴良規温言謾相訹何以慰所思

　　吾子澤天潢努力能自效詩句如春風容易亦新巧簡
編多聖賢要在謹相傚更願觀南山其中藏霧豹

　　老過日斜時貧唯懸磬室釋耒著青衫自顧亦何得方
作斗升計敢憚簿書役相觀摩善道正賴朋友力

　　寄題李監酒不俗閣

　　髙士常狥俗無心欲違世野鶴在雞羣飲啄同歛翅昻

昻望九臯自有物外意下士求免俗正恐俗難避嫫母
學西子象玉徒瑱揥低回雖歛容不改凢冗氣聞君開
小閣潔具髙風致随硯翰墨香雨帯春煙細盡將忩几
閒一洗簿書累漢有宏羊者𣙜酤善言利流風至今兹
已作千古弊君方聊爾耳升斗亦云寄顧我困埃塵俛
首甘俗吏均是爲貧人噫嘻勿羞媿

　　送蕭徳起赴召

　　(闕)　　　　　　　中原八駿渉沙漠春風移十年壯

士磨寳劍怒氣常裂肝荆湘跨閩浙米貴仍無錢征求
未可罷民力悉已殚嗟我無逺識念此心獨寒九重益
思治乆席坐不安先生爲時起素抱今可言治近與治
逺二者將孰先堂堂東海風千載猶凛然餘芳勉自振
家世無相懸愚生啖寸禄州縣方迍邅感激欲起舞䄂
短無由翻臨風重相别江湖催發船

　　送符正民罷倅永嘉

　　去年歛板趨庭側門前楊桞如金色今年公去桞何如

已作涼隂舞寒碧嵗月忽怱無足恨離合人生那免得
身如汀鴈偶相逢自是不須論定跡我今胡爲抱不滿
攀轅益爲邦人惜永嘉雄望城海濵吏乆不良民弊積
年來開府皆鉅公旁助剗除知有力嵗當乙邜夏不雨
旱霧吹風千里赤愛人節費惜錙銖廪廥單窮猶足食
北方興師日千金州縣皇皇慮供億溥哉時發仁人言
未至取魚憂竭澤青衫幕吏有何能造物見憐相抆拭
自知愚拙生霾霧臨事昏䝉無逺識天機遇觸狂態作

掐鼻炙眉成痼癖唯公道眼借餘青頗許披心露真率
人生感恩未易言正恐不能同木石仙才秀骨公所有
化作文章可華國持身况若玉壺氷透裏無塵只清白
暫分半刺聊爾耳此豈能令公議塞行當擺脱州縣冗
下跨秋風開六翮䕫龍有室俱可入願吐詩書資碩畫
自餘強飯無足云轉首潮平江樹隔

　　贈周希父

　　憶昨被嚴召同時具行李海風九月寒孤翮相次起扁

舟下雙溪鼓棹共秋水覧勝定徘徊得酒對歡喜欲得
骨髓竒先後獻天子六馭駐松江端門晝髙啟披雲就
堯日五色炫光煒孤根際春陽生動自兹始掄材有時
相小大聼所委茵馮忽東西分此舊忩几公居陋室中
屋壁初料理人静夜燈孤葉動聲入耳數日皆大風簷
氷凍相倚坐想髯鬢逸清吟不知己慎書緘錦囊莫貴
洛陽紙

　　丁巳年七月二十一日禱雨中元水府八月六日

展謝祠下皆被㫖也然禱後越七日始雨神所爲
耶其不然也審自神出不無愆期之尤有如不然
神之饕上賜也多矣爲詩以問之

　　奉祝出閶闔禱雨祠中元陳祠信已薦拱俟心亦䖍山
雲屢觸石散去如飛烟慙衷迫秋陽汗流頸徒延趦趄
念亡状歸馬不敢鞭雲臺欲旬浃蹇兆方解懸皇慈喜
嘉霔報貺禮弗偏謂乃百神功共相成豐年遣昨致祠
吏奔趨各如前我載謁水府意惑口莫言黄屋四海心

責已湯未賢抑畏動黎庶精誠格髙圓正恐三日雨帝
勑下九天神令享豐報然乎其不然貪功認有者鄙賤
人所憐神聰冠四瀆宜弗蹈爾愆益思賛元化後效圖
所先小臣此將命芒刺終未捐

　　送宋叔海郎中總領湖北

　　余生得竒疾傲世事矜倨錯落氣少合指摘心不恕人
亦謂可憎不作朋友數自分與西山終焉約良伍憶昨
奉嚴召孤跡踏朝路楓落吳江冷此是識君處東厨竊

餘餼西府共官署文書入同閲茵馮出聨馭從違一毫
髪所適無異趣重愧牛鐸凢不與黄鍾迕霜蹄入天衢
先我呈逺歩所幸時從容一笑或相遇君今持使節忽
此戒徒御分袂固良苦餘懐尚能布北方烽烟急君相
勤逺慮正當收杞梓留作廟堂助何爲使吾子千里治
財賦蒼璧白鹿皮似亦失所措君如玉壺氷透裏無滓
汚清詩近道要容易不肯吐人於寸管中時見斑一露
其如濟劇手妙敏難悉䟽刀硎未輕發千牛已神怖使

圖中興業吾知有餘裕無乃上流勢貔虎夕屯聚三軍
儻不飽難以責堅戍千金日致之又懼民生蠧聊煩笑
談頃非君可誰付長江八月風㠶飽舟楫具結束持行
李功名戒遲暮如聞豫章北下接武昌渡公餘一樽酒
時可對親故孰與紅塵中輪蹄日馳騖嗟余蒲桞姿領
髪已埀素雙溪有小園清流鎻烟霧年来枕邉夢合眼
見鷗鷺焉堪乆勞役短豆成戀顧不待相汰逐襆被行
亦去今兹懐别恨宻坐不能訴酒䦨可無言君行已稱

遽

　　送方公美少卿宣諭京畿

　　春風入江南紅蒸小桃坼亞卿何壯哉持節使江北牙
牌刻金字黄旗書御墨奉將出雲天萬里布恩徳十載
分三光河洛塵霧黒夜泣孤鬼魂毒貫生靈臆胚胎此
禍者起自燕山役今兹欲澄明造物豈易測闗中幾萬
人性命懸兆億敵雖識天意按舊反圖域聞其所車載
取及墓前石民間一尺布持去如巻席齧盡脂與膏遺

我百州骨嗷嗷萬孔瘡徯望沐天澤江南今復貧萬室
生理迫瘠此欲肥彼又恐非得䇿使者宜孰先第一安
反側不須増甲兵當務修稼穡聲名無欲夸奏報須盡
實隨宜養官吏著意㸔蝥賊偏私生忌䜛戲怠藏隱慝
舉手從簡易慎勿耗民力要令鄧禹車到處便休息九
重愛物心八荒欲安宅行行致功名男子惟報國

　　胡徳輝郎中由禮部出守桐廬同舍取令狐楚移
石幾回敲廢印開箱何處送新圖之句字分爲韻

某分賦移字

　　春風吹楊花楊花亂江湄中有使君船雙橈倚漣漪少
駐一盃頃容我成此詩人生天地間用舍當聼隨棟幹
無衰氣匠石寜肯遺姑存萬牛力輕重惟所施方公在
瀛洲衆論稱瑰竒圖書浩探討笑閲寒暑移取作南宫
郎漸欲爲羽儀雍容入青𤨏人以旦夕期承流急師帥
小試煩一麾淮陽正不惡安用薄彼爲第令牧民心常
如䕶嬰兒休息戒擾動飽煖毋凍饑清凈乃要道中庸

亦良規桐江古佳郡幽勝公所知一水緑浩蕩千峰影
參差鳩鳴桑葉暗雨過稲花埀不妨乗事外時訪嚴陵
祠囊中得新句因風寄所思

　　紀闗隴

　　十載三光分號令南北阻四逹禮義鄉限礙成荆楚帝
王豈無真社稷固有主欃槍不待射避路過河滸職方
閲輿圖十已歸四五窮民病巨瘡延頸待摩拊子翼上
所親暫輟自應許詔書下雲天所至若甘雨車前拜且

迎稽首立如堵無家不壺漿有市皆肴脯葉底窺烏鵲
墻頭出兒女其中老人者横涕自相語脱命向鬼手魂
魄掛網罟豈料須臾身復此見官府願上萬萬年左右
常伊吕䕶持三綱全保我左田畆予前拜老人愧謝難縷
縷塗炭置赤子不痛非父母如問嘗膽心念念惟率土
驚風吹昏沙北望曽後汝成功當問天字養難用武今
兹結新歡不試師一旅開籠出飛鳥汝亦良得所予獨
顧秦闗異世目可睹郊原掌心平猶是周膴膴岡巒抱

河洛四靣踞龍虎惟時蓋世英制馭立區宇不應移造
化私用貯狐䑕見還雖必然永保更精處銷兵聞造兵
欲取必知與吏良民自安徳盛豈招侮道義尊本朝好
約信北土整頓天地間事事皆就祖吾民百憂足可使
再辛苦冠巾作人家耕鉏飽禾黍㑹須太清塵一掃净
千古兹行豈不勤道里以萬數見公自清涼蕭然失袢
暑日随下幕吏一馬行似舞月明見旌旗夢寐聞簫鼔
棗火餅肥炊漿酸粟饒煮徧覧江山勝腸腹浩撐拄不

見少増重政自太無補

　　和李公實郎中燕歌行

　　李侯氣爽常清涼上奉慈親髪埀霜弟兄如鳳皆翺翔
秋吟胡爲慘中腸白雲孤飛客他鄉然此王事㳺有方
晏嫂老醜勝空房我獨熊膽念莫忘已無針線在衣裳
嵗嵗臨風感清商侯門忠義慶綿長象軸金花當滿床
板輿歡愛未渠央倚門亦莫苦相望樞宻將春布岐梁

　　和公實書懐


　　學古謾拙僻髙談成繆悠吾今百念冷泛泛如虛舟参
伍托裴度道路無一愁願同陳元龍時卧百尺樓

　　荅江虞仲機宜歸語

　　婁公説行髙祖迎趙璧在懐出秦庭白首屬國還漢旌
印綬纍纍妻嫂驚疏家叔姪辭公卿彭澤桞外陶淵明
又如長鋏成悲鳴沂浴既罷風舞輕斐然成章孔所稱浩
然之志孟豈平登山臨水賦有情回船上馬詩句精又
如軍營之氣已見華山之馬將逸丘園之夢欲成天際

之舟可識其在今兹則還報王事秣馬脂車與離長安
之日

　　金房道間皆蠟梅居人取以爲薪周務本戱爲蠟
梅歎予用其韻是花在東南毎見一枝無不眼明
者

　　邉城草木枯散漫惟蠟梅花蜂不成蜜深黄吐春回如
行沙礫中眼明見瓊瑰初謂此邦人推爲百世魁文房
與幽室佳處定使陪羞死蒺䔧類屏置山墻隈事有大

不然驚吁謾徘徊頑夫所樵採八九皆梅材餘芳随束
薪日赴煙與埃曲突幾家火靈根萬花灰我欲從化工
緩語揺頬腮天涯有清客不善爲身媒鮮鮮犯霜露旦
旦斤斧摧寜若橘變枳甘心擯長淮今渠負幽姿風韻
元不頹胡爲雜榛棘僅與樗櫟偕謂工爲埀手毋令識
者哀

　　再和

　　我賦蠟梅什吁嗟何獨梅天衢誰謂髙富貴容姦回世

路可憐窄巖穴定竒瑰劉蕡䇿如虹李郃方爲魁漢帝
稱盛禮太史不得陪楚亦多大夫靈均葬江隈天馬縶
四足悲鳴謾徘徊楩楠遇拙匠血指成棄材髙岡鳯嗚
姿竈下随烟埃泛觀無不爾可嘆化爲灰我欲勸處子
無庸畫紅腮我欲勸朝士無庸巧相媒時来雞犬仙勢
去金石摧置器戒如斗酌酒當如淮陶陶醉鄉中壮心
休自頹小視造物者令與兒軰偕浩氣塞天地容易毋
悲哀


　　送陳季常判院

　　去年奉使天西角遇事才踈多自覺不應尚或人改觀
増重端因君在幕君才如刃新發硎到手萬牛髖髀落
豈能隨我困邉徼定自摶風上寥廓峡束秋江風浪清
羙君出峡舟楫輕去年聨馬聼簫鼓今也恨不同此行
古人持兵喻槃水顧我何者能獨擎幸留藥石苦資助
勿謂相捨真忘情

　　送周務本機宜


　　霜風吹西湖與君持行李瘦馬共邉笳寒燈對孤邸新
涼秋葉驚歸櫂君獨理棄我天一方穏下大江水丈夫
志四海吾豈較遐邇行藏天所爲况自非偶爾獨憂綿
薄資負重力難起嘉賔日以逺緩急尚誰倚置此勿復
論遇坎各有止我積漢中糓君種彭澤米努力随小大
同在毓生齒他年脱冕歸對酒各歡喜

　　送何元英

　　乙未夏入秦馬足臨渭水辛酉冬使蜀去渭亦無幾君

於兩年間同我三萬里我今寄戎閫君復持行李客衣
掛塵埃閒闗亦勞矣埀髫讀詩書平視取青紫側翅随
人飛此計寜得已人生功與名天付在男子有物執其
柄小大聼所委請君但強飯加意重生理見蜺儻弗駭
換骨正刀匕青春到邊城雜花亂如綺儲粟三百萬䕶
種一千壘日與諸少年醉卧春風裏行行勿我念峡束
江未起辨事早言還下榻當設醴

　　寄别張子公尚書


　　昔我初至秦使㫖不到蜀延首錦城春千里寄孤目逮
公今出峡賤跡仍羈束夢看使君船翩翩轉江曲西州
去思者何啻連萬屋攀轅猶弗還我意豈能足所憐蜀
人病羸骨未生肉公兮胡弗留共與營糜粥自惟救䕶
心寢食對溝瀆回顧莫有助此志亦單獨公兮那得留
峡水峻而速蚤去登堂廟大作天下福病身雞肋瘦别
恨容千斛勢須更勉強渭上幾一熟郡縣减苛賦廪廥
貯餘粟便當乞身歸徑去友麋鹿


　　類試院放榜衆論以得士爲慶作古詩一章呈詳
定錢憲元素及同院諸公紹興甲子十月二十八
日也

　　書生業辭藝不爲覔科舉胸中負器識筆下有今古君
看阿房賦豈是布衣語獨其在糊名貴賤惟所主得之
類至寳棄去祗如土有司開化爐鎔鑄要精處時方爲
鼎鏞小冶不應鼔諸公皆名流學海浩吞吐丹靈骨先
換入榜盡龍虎訪以執文柄我亦費羅取書生家風寒

僕馬在何許趼足赴重圍裹飯坐長廡視公簾幕間若
有霄漢阻那知先逹心每事必念祖未把短檠棄尚記
燈燭苦闗防周罅隙考校到毫縷雜置戰場文一字不
輕與如持古黄鐘端坐分律吕在處拔其尤可但十得
五奉此賢能書足以上天府蜀士多豪英父老自能數
謂或有遺珠勉使相接武我軰酒樽空邊城隔烟雨


　　北山集巻十二

