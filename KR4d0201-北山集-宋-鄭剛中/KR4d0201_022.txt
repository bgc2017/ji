







　　欽定四庫全書

　　北山集巻二十二

　　宋　鄭剛中　撰

　　登嶽麓法華臺嶽麓兵火後寺已兩創惟臺為舊
物當時住持鄰道者物故二十年矣

　　湘西嶽麓法華臺四十年中又再来惟石與松如雅故
問僧并寺已塵埃區區獨恨恩難報負負無言志已頹
退宿道相愁不寢四簷春雨雜驚雷


　　投宿蒲圻縣

　　咫尺蒲圻縣泥深路屈盤小橋飛雪急破帽蹇驢寒家
信無人寄愁悰頼酒寛轉坡聞有寺一榻借偷安

　　初至法㑹

　　正媿修途煩僕馬忽投幽寺息塵埃杜門隻影惟便靜
覽鏡雙眉未忍開春色更兼山色好雨聲常帶竹聲来
呼童起視榼中物為爾愚翁進一杯

　　乍晴


　　幾日春山雨作霖曉風端為破重隂登樓物色渾如畫
倚檻情懐未易吟萬里斜陽鳥飛去四圍煙樹客愁深
箇中定有超然法趺坐端須仔細尋

　　十月初夢寄良嗣詩三句云相思一載餘身隨雲
共逺夢與汝同居覺而足之

　　武昌分别處江岸倚籃輿對飲三杯後相思一載餘身
隨雲共逺夢與汝同居何日秋風夜燈牕聴讀書

　　口占


　　僧房花木疎鳥雀下庭除氣候爭寒煖春光半有無四
山雲外瘦一塔雨中孤誰用詩人筆收將好畫圖

　　未至鼎州道旁有甘泉既酌泉過松竹百歩投宿
小寺翌日又酌泉登輿松竹間蘭香甚盛感而賦
之時自移封

　　一宿招提又裹糧寸心孤影自匆忙客從瘴嶺暑邊過
蘭在幽林深處香動靜於人曽兩意升沈如夢亦都忘
但悲埀老恩無報淚眼瞻依日月光


　　予嗜茶而封州難得有一種如下等修仁殊苦澁
而日進兩杯

　　一瓢方此寄天涯用巧居貧拙有加晚食正為顔斶飯
空腸却嗜玉川茶長髯亂磨輕於土短尾濃煎不見花
撐拄可堪書巻少空教癯瘁髮生華

　　岳陽道中

　　客子方憂畏津亭更寂寥亂雲藏野寺積雪覆溪橋米
潤還難買酤遲轉不饒梅花有何故冷笑背寒條(旁有酒肆終日

不售予徃沽之倍貴謂予無占位牌詐官也)

　　即事

　　可信南方氣候温冬寒未退已飛蚊庖霜豈復氷魚膾
翦雨定無春韭根向晚孤城人寂寂閉門幽夢酒醺醺
起来欲向寒梅說一見眼明惟是君

　　故居

　　北山三十里憶得舊書堂小徑通蔬圃新醅壓酒牀晩
凉荷葉嫩細雨橘花香此夢今何許隨縁又一方


　　元旦二首

　　傍城山曲處草徑一居幽元夕孤燈裏殘香靜夜頭乆
晴無苦冷獨坐祗清愁也擬尋詩句吟哦醉却休

　　正月燒燈夜封川轉覺幽十分慿月色數㸃照城頭俗
習那知陋安陵諒不愁家家松火畔舂米未曽休(人家大率
毎夜無燈遇舂碓則然松明)

　　春熱

　　地氣冬来不復藏桃花都向臘前芳無寒疑是青春老

耐靜從他白日長野蝶舞餘還自去沙鷗飛斷却成行
迎風儘著單衣坐净几留心看藥方

　　即事

　　晩来登眺處寒煖正爭春城古亭臺少門嚴鼓角新(趙守
新建譙門)江山真是好風俗不妨貧克已從清約須知太守仁

　　憶昨

　　憶昨少年日家無斗粟藏銜杯須徑醉得意必真狂老
去惟思睡年来祗念鄉幽齋誰共語看徹篆紋香


　　乆雨

　　漂泊初時尚念鄉如今意定已都忘小牕積雨韋編潤
慢火薫籠藥裹香正要門前蛛結網何妨籬上蟻成行
山前春雨非常好出鉢應須飽十方

　　有客問予每日何事客退賦此

　　杜門管得酒瓶乾餘事誰能著眼看髣髴殘香幽夢斷
冥濛細雨落花寒林梢寺隠孤鐘晩水外人喧社飲懽
萬里一身聊爾耳此生惟覺上恩寛


　　封州大率園不蔬人采小蓼食之葉尖而細號尖
頭蓼亦謂之辣蓼誤食往往殺人又春水肥時河
豚魚極賤二物郡人所酷嗜也作詩自戒河豚本
草一名脹肚魚

　　逺地窮鄉口腹殊居然孤客莫隨渠路旁施采尖頭蓼
江上爭尋脹肚魚野葛可嘗雖是慣馬肝不食未為疎
此生餘日皆君賜饘粥充饑自有餘

　　吾鄉城外北室宛轉皆亭園自北門外南徹浮橋

最為逰春勝地因清明念之賦此

　　短墻疎竹小園亭記得東風婺女城乆醖菖蒲催祓禊
半肥梅子待清明橋邊沙印驕驄跡水外花藏醉客聲
年少不知身觧老曽將豪氣與春爭

　　茉莉

　　小鍤移根帶蘚苔暑中相對亦佳哉素英吐處祗如玉
清思牽人全似梅淺緑翦羅和葉看真香擣麝逐風来
觀君可與酴醿並髙士寧容俗子陪(或謂茉莉花帶葉而香可比酴醿故

有是句)

　　西鄰桑間有隙地從可五丈其橫五分之一荒蔓
瓦礫之所聚也鄰翁借予栽竹因賦之

　　荒園茅塞閉墻隈多謝西鄰借我開力課頑僮移㫁甓
小通幽徑養蒼苔種雲無處容榿木遮日聊須買竹栽
十畝故鄉松與菊不須便望主人囬

　　民入錢抱儥公庫東塘決水取魚甚盛漁翁謂抱
儥者販婦則旁午於塘上者皆婦人也


　　積水翻深畎輕舠徧逺灣鳴榔時撥刺挈網亂斕斒販
婦貪趨市漁翁喜動顔輸他鷗鷺飽煙際不勝閒

　　封州

　　莫道封州是小州封州雖小客何愁荔枝受暑色方好
茉莉背風香更幽得醉便眠尋夢蝶欲行還立看沙鷗
向非造物曽留意誰把餘生為我謀

　　五更醉卧

　　獨坐前軒引破觥滿牀書巻任縱橫明蟾自可當燈燭

修竹便為佳友生眩眼添花知輕醉小牕欹枕夢春耕
日高推被還思起聴得厨頭有菜羮

　　栽竹

　　信縁移老竹觸暑種𤓰根小雨回生意蒼苔覆斸痕影
還隨舊葉凉已到清尊相對如佳友何妨儘閉門

　　閒中

　　須知造物有恩深遣我閒中見物心掠水髙低鷗自在
過花先後燕相尋門前父老忽聞語種罷今年常值隂

秋熟甕頭添釀酒異鄉孤客與多斟

　　哦詩

　　怕醉還思醉哦詩未得詩過雲飛雨急斜照晩凉遲嫩
緑開荷葉新紅入荔枝躊躇搔髮短倚檻立多時

　　時官多以封州俸薄井邑蕭條居處湫隘為歎觀
如聞而賦之

　　相逢都說在天涯禄似蠅頭舎似蝸畫角樓前皆郭外
虚棚竹上是人家草深正恐鹿為虎日暮漸迷鷗與鴉

老子豈知差别相髙眠飽看荔枝花

　　幽居

　　蠻徼分来氣未清江風吹雨瘴烟腥出巢燕老榴花落
抱樹猿啼荔子青人客漸稀真省事古賢相對可談經
瓶中况是無多酒更把柴門著意扃

　　偶書

　　帝恩容貸比天寛天見孤臣涕淚潸數日得看書半巻
一身猶占屋三間團團便是故鄉月疊疊只如東越山

苐引滄浪澡心骨堯雲終自不違顔

　　重五

　　異鄉逢午節卧病此衰翁竹筍迸新紫榴花開小紅山
深人寂寂氣潤雨濛濛煮酒無尋處菖蒲在水中

　　又

　　記得山居暑服輕石榴低照酒尊明綵茸花裏占詩句
角黍盤中脫錦綳(浙人重午以竹籜為粽)老去容身惟有睡午宜
採藥懶能行謾令門外篸蒿艾且免炎鄉瘴癘生


　　夏夜用人韻

　　散員居事外罪籍比刑餘敢歎山樊熱惟驚歲月除城
樓傳漏逺河漢曉星疎兀坐窮清景明朝曉看書

　　元信昨日惠八桂酒兩尊今日惠蓮數頭實圎而
大云盆池中白蓮子也

　　盆池初泛小青錢俄有盈盈淡佇仙香老不隨明玉墮
子肥爭露寳珠圎乍披紺色神都爽欲擘柔房意尚憐
檢㸃朋尊亦新貺心知無報且陶然


　　夏夜小雨獨坐

　　杜門惟一靜夏日不知長竹下小牕暗燈前飛雨凉棋
低無對手飲少信中腸此意此時節尋眠未用忙

　　經月門無客客至必謂予此居蕭然如僧舎

　　東望麟山聳若幢碧羅盤曲注西江隣家蜜滿蜂臣分
屋角窠成燕子雙門設雀羅遮坐客燈排金粟照書牕
須還住處如僧舎拄杖挑雲到此邦

　　閒居常自足


　　閒居常自足謂欠亦誰増辟穀知難學餐霞豈易能菜
非饕地主米不慁隣僧白日惟扄户黄昏便㸃燈(地主送子
美菜鄰僧送盧仝米)

　　黃彚征惠石菖蒲既賦古風復成四韻

　　附石菖蒲誰手種形模姿色妙難如黃蜂變去惟窠在
緑玉抽来祗寸餘夜為露華離几案曉添竈井向堦除
如何便得生秋意更欲中間置小魚

　　初秋


　　包飯腰鎌洞户忙芭蕉葉底稲田黄㣲風有意回䦨暑
小雨頻来作夜凉煙際輕舟分霽色望中飛鷺㸃山光
初秋便自宜孤客鄰舎數家都酒香

　　秋夜聞雨

　　海風吹屋亂疎更花結燈昏背短檠暑避新凉知有漸
酒扶孤夢未曽成滿簾都作芭蕉響四壁時兼絡緯聲
曉起茅簷落餘滴爐香癡坐不妨清

　　讀杜子美三大禮賦


　　牢落長安賦就時青苔到榻有誰知年踰四十猶無禄
筆下千篇祗有詩風雨飄零長是客干戈悲梗獨憂時
平生愛作驚人句博得如今杜拾遺

　　䦨暑

　　䦨暑秋郊暮前山瘴霧中猿猱都下飲鳥雀未歸叢弄
影試新月披襟招好風銀潢向何夕零露濕梧桐

　　秋夜山居

　　路轉城西一里餘不妨山徑自﨑嶇四鄰酒熟人常笑

萬木秋深葉不枯空翠入牕濃欲滴夜凉扶月靜尤孤
有時雖是風翻屋賴我元無屋上烏

　　重陽太守招登東山以腹疾不能赴

　　卧對佳辰兩鬢斑幽憂深閉屋三間芎能去濕方摩腹
菊可延齡少慰顔骨瘦免教先落帽酒行無分作頹山
遥知太守登高處座客詩成燭影閒

　　相識有遺予以紫石硯者謂是下巖石名曰玉斗
予自湖南再轉之嶺畏行李重滯舊所用委棄不

存正以無硯為窘得之喜甚且愛其名捧而戯之
曰亞父後爾尚無恙耶為賦此

　　眼如鸜鵒色如肝此語傳聞謾有年李觀匣中方念徃
范増撞後豈知全臨池欲試曽親滴把墨重看未忍研
何幸却同郴筆句貯雲含霧到封川(栁子厚謝楊尚書寄郴筆有貯雲含
霧到南溟之句)

　　鄰翁以黄菊一本見贈是歲冬暖梅已成蕾以四
韻戯菊


　　鄰翁情鄭重贈我小金錢半鍤開蒼蘚全根帶曉烟數
花浮酒靣三嗅種籬邊舎北疎梅近馨香更勉旃

　　哭潘義榮二首

　　沈約樓前落葉黃朝来玉折報潘郎一區每嘆如懸磬
三版俄驚戒若堂泉石半生閒日月絲綸餘事入文章
但應祗有凋零恨鴈盡雲空不見行(公六兄弟相繼物故至義榮而盡)
少年聯轡入京華闊歩超羣便起家親覽聲名髙漢殿
憂時踪跡僅長沙(公頃自司諫出監汭口稅)藏刀所在留餘刃懐璧

終身不見瑕老眼看公春夢散不勝哀涕落天涯

　　晩望有感

　　霜作晴寒策策風數家籬落澹煙中沙鷗徑去魚兒飽
野鳥相呼柿子紅寺隠鐘聲穿竹去洞深人跡與雲通
鴈門踦甚將何報萬里堪慚段子松

　　客至木綿坐已為長韻又成四韻

　　就温嫌冷性同然况是冬深凛冽天莫訝塵生楊綰席
都縁坐少席文氈感君四坐平分暖為我長針細衲綿

從此門前有来客不須稱遽足留連

　　庚午冬至夜

　　今夜雲開北陸風丈三將到土圭中剥窮誰見隂陽妙
来復方知天地功孤坐看燈渾是夢蒼顔被酒不生紅
却憐土俗追時節言語雖殊意亦同

　　衡嶽左右道旁茅舎竹門中有老人八十一歲宣
和間嘗為蕪湖尉因官火棄官寓湖湘無生涯學
者時過之問經義遂相資助皆自言如是予飯其

旁飯已即行馬上擬成

　　茅舎柴門晝亦扄松姿鶴骨向人清闔門饘粥千金重
九品冠裳一唾輕仁義到頭焉用稼聲名真是豈其卿
我慙瘦馬衝烟雨不得從容慕老成

　　自憐

　　木偶漂来萬里身自憐藏拙向三春人窮但有哦詩債
意懶終無下筆神屋後雲深雞失曉厨中飯盡䑕嫌貧
五更小雨却堪喜數壠寒蔬色已新


　　春晝

　　深村春晝永事事不相關花少蜂蝶瘦水清鷗鷺閒栢
香熏紙帳竹枕傍屏山付與翛然夢樂哉天地間

　　頻夜燈花顧予有何喜其可喜者又心之所自知
不待燈報也

　　何煩喜事燈来報喜事山間足可誇緑竹乍移都出筍
素馨衝臘小開花疎牙送飯匙猶健細字抄書筆有加
况是山前膏雨足平平春水浸秧芽


　　草亭假寐

　　菜畦深處短墻西中有茅亭客未知天許病身全得懶
日烘春困恰如癡壁間花影簾休隔案上書篇燕莫窺
更語東風輕過竹老夫假寐一些時

　　渉園偶成

　　頹齡正是投閒好膽薄誰知與拙兼棋信天機那論失
酒隨客量不教添靜衝小雨看花蕾時撥蒼苔候筍尖
幽鳥葉間如有語比翁難作逸羣髯


　　懐舊

　　家近西山雲滿籬曲塘深處芰荷稀雨餘燕向花間出
飲散人從竹後歸炊到扊扅真是窘食他糠籺不知肥
半生享過清閒福回首乗除事事非

　　去冬

　　去冬竹瓦迎新雪曽下珠璣到酒盤正月便回春意暖
五更㣲帶鴈聲寒門諳寂寞何須翟鬢就衰殘豈是潘
祗有報恩心耿耿自餘都作六如看(是身如夢幻泡影露電)


　　夜坐

　　靜坐始知閒有味懶行終是病相侵雨聲歇處亂雲薄
月影来時清夜深幽蛬傍堦如有話皤罌在手更孤斟
寥寥萬古聖賢意落盡燈花空寸心

　　晩凉小酌

　　城頭暮角送䦨暑倚檻頃之風滿襟去鳥漸迷山落日
鳴蟬忽靜木垂隂弄雲初月光猶淡出水新荷緑未深
蕭散晩凉君解否一杯尋見古人心


　　山齋疎陋每焚香旁舎聞之而齋中不甚覺盖香
隨風以流也為四十言

　　聞時清透骨聚處細成緺灰厚火得所山深風奈何四
牕都紙破比舎得香多利彼與自利吾心寧有他

　　寒意

　　嶺南霜不結風勁是霜時日落晩花瘦山空流水悲棲
鴉尋樹早凍蟻下牕遲季子家何在衣單知不知

　　循省


　　僦居栽竹暮清幽縶係其如是楚囚髙枕亦成驚枕夢
小牕長作客牕愁捫心罪在愚臣戇肉骨恩歸聖主優
日有省循千㸃淚臨風分付與江流

　　臘月十三日送邢婿還鄉

　　卾渚分攜驚昨夢如今豈謂一尊同塵埃萬里玉常潤
風雨對眠床亦東問得平安歸客子留將思憶與衰翁
征衫瘦着不須遽漸向湖南春色中

　　辛未除夜


　　爆竹懶能熏桃符又上門老身迷歲月春色徧乾坤桂
嶺家何在茅堂酒滿尊小籠温衲被清夢接黃昏

　　壬申年封州自正旦雨至元宵不止

　　江漲侵山雲不乾迎春送臘雨&KR1998;&KR1998;勾萌潜識化工意
泥淖莫嗟行路難閉户定無元夜醉擁衾如對九秋寒
池塘煙草弄風日此景當從晴後看

　　無寐

　　瓦裂慨平生(枊子厚云男兒立身一敗萬事瓦裂)無眠枕半橫逐臣常内

訟謫夢自多驚投曉星河澹近山鐘鼔清晨炊知米賤
猶恐費經營

　　又

　　孤衾萬感不能平幽獨捫心未覺盲疎雨過雲纔數㸃
宿酲扶夢正三更瘴煙侵我須教老春物牽愁自在生
疇曩犬雞無寸效如今方媿子真耕

　　草亭逺望

　　村舎無樓可望逺茅亭逺望似登樓飽看聚㪚雲無住

最愛縈回水自由詩思已隨芳草動春寒少為好山留
誰將裘馬換美酒與我同消萬古愁

　　春晩

　　寒雞不飽亦知鳴布被堆中又五更喚此枕邉烟浪夢
雜然風外鼓鐘聲花籠宿霧方衝濕牕識朝陽已弄明
盥濯是身無始業一爐香火向三清

　　無詩

　　草創園亭隨意坐任縁花竹倩人栽鴈聲與客將寒去

枊色知春有信来逸氣暫時因酒見物華空自把詩催
案頭禿筆無才思不賦一言真陋哉

　　幽趣十二首

　　幽趣無人㑹閒居我自知筍尖穿落葉花蘂掛逰絲寒
在蜂来少風斜燕不遲老夫無定力破戒為題詩

　　幽趣無人㑹閒居趣自成孤舟横水靜宿鷺入烟明風
絮低還起苔錢斷復生小門無客欵睡犬不聞聲

　　幽趣無人㑹須還我獨親開書風為掲得睡懶相因雨

後竹色净月中梅意真北山小園景莫怨未歸人

　　幽趣無人㑹人應為我愁山深雲易聚市逺酒難謀恃
力貙驚鹿爭巢鵲避鳩老夫春睡美蝴蝶是莊周

　　幽趣無人㑹池塘又吐青雲間萬里客竹下一門扄空
翠侵書帙飛花入草亭杖藜尋柏子慢火待餘馨

　　幽趣無人㑹欣然自解顔雨来飛鳥急沙靜小魚閒翠
滴峰巒表香霏草木間吾心久忘物物意苦相關

　　幽趣無人㑹春風自過門青圓梅弄子緑隘竹生孫花

少蜂蝶瘦霧濃鷗鷺昏草寮藜藿飽癡坐等庸髠

　　幽趣無人㑹清閒五月中魚跳荷葉緑猿笑荔枝紅撥
竹看新月鈎簾入好風神仙赤松地正恐自相通

　　幽趣無人㑹雖然亦有為晩凉尋薜荔細雨架酴醿掃
屋除蛛網添花助蜜脾黃昏方隠几酒興又催詩

　　幽趣無人㑹天寛物自容䕫休憐踸踔魚勿為噞喁吟
苦秋蟲適身閒沙鷺慵舉頭常見日山水任重重

　　幽趣無人㑹閒中見物天緑虚甘露結紅皺水晶圓倒

孕潜資化成行出暮羶寰中無巨細動靜各隨縁

　　幽趣無人㑹雲依逺岫行寒塘時撥刺古木廔敲鏗壁
殻拖涎鈍花飛度粉輕山泉烹石鼎孤啜不勝清

　　讀柳子厚若為化得身千億散上峰頭望故鄉之
句有感

　　茅屋三間晝掩扉遮藏足得訟前非雨餘燕踏竹梢下
風動蝶隨花片飛閒自鈎簾通野色時因酌酒見元機
思鄉化作身千億底事柳侯深念歸


　　擬題黎簿尉梅隠用其韻

　　梅仙隠去事難論故種疎梅隠小軒雖似掃除顏色冗
不妨逰戱簿書繁月明客共藏花影醉夢君應到酒尊
我亦寄身修竹裏頗欣成性得存存

　　自寛

　　瘴濃複嶺煙如墨照以澄江一洗開芳草望中春去逺
落花寒處鳥聲回風飄空翠入修竹潤滴幽蹊生緑苔
不是從前賦清苦未應得向此中来


　　山人

　　自古山人合在山山人何幸此偷安身閒不束休文帶
髮短聊簮子夏冠(小冠杜子夏也)酒量自来惟恨窄僦居隨分
不須寛惟餘骨髓緘封者盡是君恩報答難

　　雜興

　　秋風城壘小逺望一消凝洞客雲中路漁舟水底燈有
鐘聊是寺半俗不成僧羇旅其間者塵埃料可憎

　　八月間對月獨酌


　　月到空庭色界虚酒壺安頓向氷壺須㬰萬瓦清露濕
髣髴一輪丹桂孤獨酌難成狂態度閒身惟有醉工夫
醉中孰與参禪趣此妙須知禪所無

　　簡孫立之

　　無分雙清岸醉巾蒼頭煮藥與誰親空煩食指報珍味
阻向歌喉聴(平聲)落塵檻外寒花應照户座中明水定生
春仙翁若苦催歸斾不比山齋酒困人

　　黃義卿知郡母夫人挽章


　　往歲封川秋水肥板輿行色照莱衣江魚来處使君去
弔鶴飛時孤子歸脂澤一奩留舊藹銘詩千古載餘輝
阿参與我同題塔慰問苫茨涕欲揮

　　臘中㑹桂堂太守勸客滿觴嘗曰怕渡野塘寒酒
罷且歸又曰月掛竹梢明愛此二語借為兩詩云

　　不辭芳酒滿怕渡野塘寒淡月侵燈暗新春逗臘殘主
人方鄭重客意敢闌珊聚散皆如夢相陪且盡歡

　　風穿花塢冷月掛竹梢明淺量三杯酒狂歌萬古情使

旌浮夜色歸棹有寒聲倦客無漿蔗朝酲未肯清(蔗漿析朝
酲見西漢書)

　　冬大暖桃李花飛如雨已而遽寒綿裘猶薄也

　　冬令常温客不愁日来還用理衣裘浪開易落驚花雨
過暖成寒似麥秋木葉揺風摧宿鳥江煙帶暝起沙鷗
何人有酒生春意驅我新詩到筆頭

　　擬送傅推官吉先予以紹興己巳六月自復徙封
吉先後一月到任


　　漂流憶昨到封川相繼人看渌水蓮屈指君猶成一任
過頭吾已出三年欵門對坐惟棋局判袂論情付酒船
九月秋風去㠶疾可能相望不依然

　　病酒

　　酲病初非病尋真却損真孤愁如送别清渇欲生塵嗅
菊時思杜薰香未惬荀蔗漿知可析莫致一甌新

　　砌下黃菊暮秋始開為賦此篇

　　小欄培土待重陽雨洗金錢未肯忙終藉九秋扶正色

誰能三嗅為清香陶潜屬意空詩好胡廣隨縁却壽長
古昔風流無處問碎花浮泛一尊黃

　　十月二十三日趙守侵早泛舟㳺西山有詩即席
和此

　　開船侵曉霧轉棹順江流寺徑盤龍腹州旗映馬頭水
邉香草細雲際小橋幽冩物欽清絶賡篇媿繆悠

　　再和

　　曩㑹今千日光隂趂水流楚囚聊寓目古佛不擡頭鳥

避人聲雜雲藏洞穴幽一舟横晩渡囬首興悠悠

　　初春五言

　　積暖浮陽過輕寒宿沴消㢘纎飛雨線清潤入花條節
物病身老家山歸夢遥華嚴存至教不復見無聊

　　又七言

　　古人書巻慢翻尋齒髪蕭疎歲月侵萬里家山孤枕夢
滿城風雨五更心蒙茸軟草涵空翠寂歴初花弄曉隂
燕子未来寒意重數峰圓瘦入雲深


　　初夏

　　春物闌珊逐曉風芰荷欹角草茸茸野梅結子疎枝重
老竹生孫翠影濃煮酒情懐還是客異鄉歌笑且相從
醺然就枕皆佳處醉夢何妨度曉鐘

　　寒食雜興二篇

　　安居豈是安居地木偶漂来且庶幾日向柳邉回晚照
雨隨雲去歛餘扉相逢又說分新火孤坐誰憐尚袷衣
試破泥頭開煮酒菖蒲香細蠟花肥


　　小小園亭書掩關身閒不用更偷閒栁綿盡日髙低處
春色於人去住間已醉更應將酒解負花須索把詩還
我今已是霜顛禿不比休文只鬢斑

　　閒興

　　隂隂修竹小茅廬足可安閒置老夫懶不觀書蟫得計
貧唯煮菜䑕無圖吏今更肯來橋外鵩亦相疎遠坐隅
閱遍華嚴方灌頂焚香千古問毗盧

　　出江


　　凈練已欣平似熨更因過雨助清深何人孤笛穿雲杪
逺岸歸舟入樹隂鷗鳥慣看遷客靣江山偏識老夫心
半鈎小捲黃昏月欲得新詩箇裏尋

　　緑凈軒

　　我創新軒不費錢小將屋壁敞東偏誰留止水涵千丈
今為陳人洗萬縁樹近直疑藍作幕月明方見玉為天
箇中豈敢容凡客獨與清風泛酒船

　　病後渉園


　　百病相尋體未平幽懐感物强星星(煩懐却星星退之納凉句)地卑
積潤野梅瘦嵗晩無霜山柿青覽鏡但存心慷慨杖笻
猶覺歩竛竮如何每事難精進日廢華嚴千字經(予自去年
寫華嚴日以千字為程後增至二千字而病病起欲寫復課千字猶羸倦未能候稍蘇耳)













　　北山集巻二十二

