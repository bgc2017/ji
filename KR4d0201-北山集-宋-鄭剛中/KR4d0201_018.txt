







　　欽定四庫全書

　　北山集巻十八

　　宋　鄭剛中　撰

　　獨坐偶書

　　焚香閉草廬滯念掃無餘世事尤宜静交情只可踈屈
伸當視蠖濕沫戒如魚煖甚一牕日三冬宜讀書

　　寄徐彦偲

　　都城判袂十年餘世路艱昏跡頗孤顧影不知天際鴈

置身方類鼎中魚危言空慕劉蕡策痛哭難㸔賈誼書
一笑何時成破涕為君握手話區區

　　和周希父至日雪

　　風吹雲葉碎顛倒六花團臘近先呈瑞隂消故作寒懶
逰悲季子髙卧愧袁安出處君休問長謡向酒闌

　　和符倅上范相喜雨

　　聖詔謙慈類禹湯雲臺得蹇破驕陽(漢明帝時大旱上登雲臺筮得蹇卦
帝不解以問沛獻王輔輔對曰蹇坎上艮下此水在山之象果得雨)三秋正此憂焦窘萬

室今咸共喜康袁扇風清端有助庾蓮水渌但知凉東
都豈是留裴地公亦相從早趣裝

　　送仲列王

　　去年我到栁埀金今日君行栁再隂碌碌文書嘗共事
怱怱嵗月歎分襟薦才已見名難掩送别何辭酒滿斟
夢憶西湖好風物須煩着意細登臨

　　送張仲仁教授

　　自從文墨困徒勞欽仰先生綘帳髙豹固可窺嗟擬管

牛雖未解見藏刀笑言契濶生離恨嵗月侵尋逼鬢毛
金馬玉堂門戸敞㑹須平歩慰吾曹

　　贈張叔靖

　　窮逹乘除自有天豈須騰上賦鳶肩千牛疾解多憂折
十駕徐行未必鞭再上公孫方見用蚤成賈誼晩堪憐
苐令飽貯唐虞道慷慨行觀孟子前

　　和吳清叟吳江嵗晩書懷

　　雪消殘臘净無塵官栁溪梅欲試新星籥暗移驚客夢

帝閽髙啟際昌辰補天煉石曽無計却日揮戈正在人
莫效兒曹念剛邜酒杯書巻足相親

　　早過烏龍嶺

　　烏龍嶺上萬峯巒疑是羊腸九曲盤山麓吐雲人世逺
松梢滴露客衣寒驅馳寸禄意寕樂蕪没小園心未安
早願車攻歌復古不須埀老掛衣冠

　　憶梅

　　古園深處讀書牕牕外踈梅破臘芳日暮獨陪修竹静

露寒偏帶晩風香清吟但喜花孤瘦醉賞那知樹老蒼
千里逺移無健歩一枝横倚記東墻

　　和友人書懷

　　君似氷壺透裏清豈容隨衆話鉏耕自應才大難為用
無柰詩窮益有名禍此遺民緣俗吏扶回興業賴書生
欲煩盡挽天河水一洗當年海上盟

　　和方景南乍晴

　　䦨暑知秋近淮濆氣已清風雷驚夜雨鐘鼓報新晴霧

散槐庭曉雲開魏闕明馬行朝路穏人喜積隂傾初鳥
方争出殘蟬莫亂鳴小牕偏得睡更待晩凉生

　　九月二十二日侍祠明堂口占

　　明廷百辟奉君王祀事嚴稱肅建章天拱星辰陪日表
風囬燈燭避龍光侍祠官拜聞鳴玉導駕班囬㪚寶香
宣室受釐誰入對為時陳論莫荒唐

　　和丘師恱二首

　　白菊


　　先放恐輸梅籬邊趂早開素心甘冷澹秀色肯塵埃眼
老書慵㸔官閒吏不催煩君助幽勝小鍤為移来

　　深夜

　　鼔鼙傳永漏風露結新寒小爇金初冷孤斟玉屢乾感
時方自歎假寐敢求安且撥爐中火清吟琢腎肝

　　希父刪定惠近詩一軸成四韻謝之

　　小砑花藤字畫精五言重喜見長城工深斧鑿渾無跡
意静波瀾轉覺平湖上幽竒君勝賦筆端蕪陋我堪驚

貪多獨有珍藏計他日山間要眼明

　　隋堤口占呈李公實郎中

　　十年堤上草青青今日重来春夢驚載路壺漿皆再造
向人榆桞若生平漸㸔英蕩傳聲教永願銀河洗甲兵
鄧禹車前略無事幕中棊局夜燈明

　　再用青字韻

　　黄旗分破桞梢青旗尾穿林鳥不驚感極老人翻欲泣
赦餘汚吏始偷生帳閒縹緲傳新曲酒賎蹣跚醉老兵

與子相從亦云樂袖鞭吟㸔逺山明

　　和公實早行二首

　　夢破事行李牕燈尚半存寒更傳古縣落月暗孤村道
逺馬蹄薄形勞神觀昏髙眠憶吾里布被擁朝暾

　　客子發中夜小爐香半存病軀慿瘦馬殘夢過前村栁
近和風𦂳塵髙望月昏何時展書巻竹屋對朝暾

　　和樓樞宻宿泗道中書事用存字韻二首

　　堠碑殘字缺市屋故基存榆栁欲千里桑麻能幾村短

鞭追白晝踈幕對黄昏客枕寒無夢孤吟待曉暾

　　老栁不多在故家寕復存䑕癡穿敗屋虎玩出平村天逺
楚山秀浪髙淮月昏吟鞭破霜曉馬首待朝暾

　　已未十二月二日致齋惠照

　　壇殿夜漫漫臨祠愧禮官䧏神欣樂奏望瘞肅更䦨雨
意埀簷黒風聲過竹寒曉庭人寂寞烏鳥拾餘殘

　　庚辛二月二十二日宿齋省中

　　齋所深嚴客過難逼人書債未須還簷遮暖日桃夭瘦

鳥踏風枝竹影閒細細乳花新茗碗霏霏香霧小爐山
滿庭斜日無公吏祗似東陽田舎間

　　譚勝仲卿有冊寶禮成新句用韻和呈

　　寶函重鎻環金宻册櫝雙盤帶錦斜長樂春風迎母后
未央和氣集皇家簾埀禁衞收黄繖禮畢天仙下玉華
班退笙鏞猶在耳五絃歌舜未須誇(是禮畢雪作)

　　初夏憶故園

　　四山木葉緑交加數架茅茨是我家牕隙微風入飛絮

竹邊清露飬孤花得眠穏寐夢須好無句不幽詩可誇
底事年来祗流汗文書埋沒鬢毛華

　　道中雜詩呈子勉寶文有便寄叔海也

　　度嵗塵沙汩沒中乍趨閒曠意何窮孤叢晩秀霜菊净
脫葉已踈山杮紅馬恃賜閑韁不勝鴈知王命信常通
功名成處非人力到手先令玊盞空

　　馬上

　　蚤酒衝寒不滿腸日髙猶踐馬蹄霜鳥依宻樹旁邊語

梅在逺林幽處香西去流移還未復東来書訊且都忘
征途一任如天逺不過歸時杏子黄

　　初寒

　　邊城秋意老寒色到庭除雨久苔花暗風髙桞葉踈異
鄉思骨肉多病喜方書豈是無歸計東陽故有居

　　仙人山寨至日

　　戍兵列栅半空蒼俯瞰嘉陵萬仞江山下不知傳鼔角
天邉時見引旌幢嵗寒木落鳥穿屋晝静簾埀雲遶牕

教罷諸營無一事錦腰催拍照金釭

　　寒食偶書

　　楚鄉孤坐掩重扉素髪荒唐酒一巵眼闇久因書巻得
心閒全自世緣知臨流問米方終日踏雪㸔梅是幾時
欲上髙樓望吳越無邊煙雨正埀埀

　　擬送楊帥

　　乆戍思賢日中興入覲時旌旗生喜氣梅桞動寒枝報
國心偏苦安邊計自竒一軍嘗北出萬騎絶南窺結軌

聞修好櫜弓謹退師浩歌藏戰甲雅拜習朝儀天近雷
風迅雲深雨露滋告庭行有命祖載敢無詩雪意留金
勒歌聲寄玉巵明年秋秫賤釀酒約歸期

　　偶書

　　癡風連日塞雲低庭榭清寒小雨飛葉底孤花無柰瘦
墻邊新笋不妨肥將迎賔客幾成債撥遣文書似解圍
孤負佳時幾尊酒故園松菊望人歸

　　送吳信叟


　　人生聚散只尋常特地闗情是異鄕夜話不知邊月落
離愁還似峡江長摶風有力須騰上守塞無能合退藏
黄閣有人如見問為言衰病憶東陽

　　偶書

　　午庭吏㪚日侵堦坐向春陽亦樂哉㸔蝶得香穿竹去
等鸎求友過花来三年客夢隨天逺萬里家書對酒開
雖有是非榮辱債其如方寸只如灰

　　晚春有感


　　櫻桃已熟酴醿放春去雖忙意尚誇葉底紅圎珠映樹
架邊香瘦玊開花有書可讀常無暇對月方閒柰憶家
始悟渭城寒夜唱餅爐須是小生涯(南唐遺事有朝士與餅家隣旦旦聞
唱渭愛而假之金自是遂不復聞問之則曰有金湏营運無暇歌矣予昔為布衣聚童䝉而樂賣餅時也)

　　寶信堂前杏花盛開置酒招同官以詩先之

　　晴光先已媚簾櫳炫晝那堪杏吐紅栁色半分髙致外
鳥聲全在艶香中催科共喜錢初减種藝須聞麥已豐
官府吾儕亦云暇可来攜榼對東風


　　四月二十日登烏奴山

　　烏奴樓閣起江臯特地攜樽上最髙城閣帶煙無十里
舳艫銜運過千艘箇中官事暫時少明日吾生依舊勞
未到張燈猶晩渡錦腰催拍送陶陶

　　悼王思中

　　風前不見玊壺氷追想欷歔淚欲横官小僅能離令尹
家貧還祗似書生深沉每見仁人勇惠愛常留長者名
不負銘詩并篆字千年松栢共佳聲


　　悼東陽許誠之父

　　昔同令子業膠庠知有德行厥後昌開廓襟懷雖善富
堅持氣節亦剛腸掩棺往事成千古刻石髙文冠一鄉
梅峴速培松栢茂便㸔褒寵賁幽光

　　悼馮元通母夫人

　　去載湖山春雨霏阿参專為板輿歸相迎定約魚供饌
入弔那知鶴對飛九子始終循懿德一門中外被餘輝
送(闕)不拂東南客西望髙原涕落衣


　　悼勾龍府君

　　自古英豪在釣耕先生傳後豈其卿筆端不合窮天巧
名下須還缺勢榮已見春風移世夢所留賢子是家聲
細吟絮早梅遲句何恨九原青草生

　　悼方公美母夫人

　　太博先生志行全夫人内助實稱賢寡居勤儉五千日
享福安榮九十年已作芝蘭綿後裔却將金玊閟深泉
(如金玊藏深宻夫人銘詩語也)月卿手自栽松栢逺寄哀辭為惨然









　　北山集巻十八

