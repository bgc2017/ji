







　　欽定四庫全書

　　北山集巻十七

　　宋　鄭剛中　撰

　　擬策進士

　　問漢髙之王蜀也子房佐之反掌而成帝業先主之王
蜀也孔明佐之數載不能窺中原嘗謂巴蜀地勢先主
與漢髙之時無異也孔明之才視子房未為相逺也而
又蓄積訓練漢髙不如先主之久懷輯感動漢髙不如

先主之深天下之民謳吟而思者亦皆願吳魏之化為
漢也然久而不能成功者其義安在豈漢髙與先主不
可同日而語也抑亦彼此之時勢不可以一槩論耶忠
臣義士鍳古思今嘗有子房孔明之志欲扶助王室掃
邊塵而靖中原計將安出

　　又

　　問易與天地凖未易可知雖然潔净精㣲易教也埀教
者非聖人固不能若乃率教而學之其亦可論矣平居

觀象玩辭有疑於心者故今日敢與諸君談之巽風也
如風行天上小畜山下有風蠱若此者非謂巽乎然諸
卦有不以巽為風而曰木者何哉離火也如天與火同
人火在天上大有若此者非謂離乎然諸卦有不以離
為火而曰電曰明者又何耶以至地中有水師地上有
水比類以體之遇坎則以水名象也然諸卦有不以坎
為水而曰雲曰泉曰雨者又何耶作易者果有意耶偶
自爾耶按卦求義不知如此類見於上下經者有幾諸

君不謂精㣲為難言而略之否

　　又

　　問卦以二體成者五十有六餘皆重體乾坤坎離震巽
艮兌是也聖人設象名卦重體之意皆寓乎其中獨於
乾坤隠而不見曰天行地勢而已此其故何也於天行
不曰乾於地勢則曰坤又何也坎曰習離曰兩雷曰洊
艮曰兼巽曰隨兌曰麗雖是指重體抑有辨乎其無辨
也謂無辨則習兩果可以相易而用否果有辨也則六

者之義各按卦以對庶祛其惑

　　又

　　問伏羲氏始畫八卦神農氏重而為六十四文王分上
下經周公作爻辭孔子作十翼皆古學者之論也此五
聖人也而易緯止曰易歴三聖何哉或曰重卦者大禹
也如是則六聖人矣易緯何所據而云三耶謂禹無與
於易可也柰何孫盛之言謂周公無與焉亦可也柰何
韓宣子之言又彖繫文文王之所作歟抑亦夫子之所

作歟謂文王作則彖與繫辭乃十翼之數似非也謂為
夫子夫子不應自賛曰知者觀彖辭則思過半矣又曰
聖人設卦觀象繫辭焉而明吉凶是皆可疑矣非特如
此十翼之目惟序卦說卦雜卦無異論餘則或以彖象
分上下或以文言分乾坤十之數雖在而所以為十者
異矣將何所遵乎晉太康初所得古人易有上下經而
無彖象文言繫辭漢藝文志列於學官者乃十二篇又
何哉其所謂十二篇者比今所傳本同歟否也諸君繙

經有年矣願聞至論以祛其惑

　　又

　　問臯陶歌虞奚斯頌魯此班固兩都賦序論也讀書誦
詩竊有疑者何則歌虞之言書可詳也求之於詩魯頌
乃史克所作奚斯無與焉固稱其頌魯何所見也閟宮
卒章有曰奚斯所作豈閟宫以上三篇則出於史克之
手其閟宫一詩乃公子之頌乎信為此論則又有愧乎
正俗之作夫固一世名流也其文章豈無據如謂賦靈

光者亦有奚斯頌僖之言或者過不在孟堅乎又頌者
所以美盛德之形容雖史克敢於魯作之又何也願併
以告

　　朝㫖策吳援

　　問將者國之輔也將門英種多在山西不識所謂輔國
家者止於攻城略地却敵奏功而已耶抑亦戰攻之外
猶有輔國安民之道也或謂平亂責武臣則介胄之士
自有常職或謂無事之際愛惜財用整齊士卒簡練而

汰老弱屯田而减饋餉禁徼幸開邊之舉體信義綏逺
之圗是數者有為輔國之深恭惟治朝講信修睦疆
場安靖君軰櫜弓矢讀書羣居論議亦有及此者願詳
以告

　　朝㫖策楊庭

　　問揚雄曰天地裕於萬物萬物裕於天地此言上下相
資施報不可以偏廢也漆身吞炭結草銜環者古書具
載不復縷數恭惟我主上御世之德有如乾健接物之

温過於陽春中興爪牙之臣為國宣勞者固自不淺而
天地父母之恩所以遇將帥者亦深矣髙官厚廪之外
推金帛輟玩好賜田園錫飲食厚意無一不至者宜諸
將之鏤骨銘心以碎首捐軀自誓也君將家之秀也主
上俾策試藝文又將易其紳笏所以寵君門者益至矣
不識他日涖官從政圗與乃父共報主上恩者如何其
心願悉聞之將告於朝

　　北山集巻十七

