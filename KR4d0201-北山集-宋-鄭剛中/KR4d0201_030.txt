







　　欽定四庫全書

　　北山集巻三十

　　宋　鄭剛中　撰

　　封州寄良嗣書

　　自許老三月来復州衆謂汝輩皆當無恙獨我自念罪
犯深重乂汝所坐亦是錢物决無徑還之理今得信果
然栁佳郡又去封亦不甚逺此天地造物之私也父子
須當碎首知恩我四月十日復州備錄到省劄十一日

出門六月九日到到不二十日杜方来得媽媽安信并
汝開福寺所發書慰喜非常我自離復州一路不入州
郡遇縣自更易夫脚外皆徑過止潭衡間暴下困乏共
遲留三四日封守極賢明今在半村郭間一小宅子居
住到即杜門念咎此外一切勿以為念媽媽得書與骨
肉若能自寛者又未知真是如何汝所陳般家利害亦
分明但思慮未甚周徧人子之心踰年不見母自囹圄
中免死得命雖甚流落亦願便得團聚曽不知汝非他

人比既身坐重罪又其父有大戾朝廷不忍誅以隆恩
姑置父子於嶺表正當杜門俯伏以聴後命豈可便望
與骨肉㑹合此事非但我如此汝亦有焉萬一辛苦拖
拽未及相就之間更有施行一家狼狽極矣父子不足
論也杜方歸到鄉里已是九月中旬使倉猝收拾亦是
来春今若得至秋放心般移不過展却半年許却無憂
患二者孰愈哉汝又謂般家後作經紀經紀二字切不
可說著此又啟禍之門目下粗衣淡飯莫問飢飽且兢

兢度日更三四個月之後莫若團聚一小學教䝉童以
給朝暮婦黨之說聞之且喜且憂喜則喜汝有依有所
依而不善處則吾所深憂也安知其無深意乎熟思之
熟思之乍到不得自以為言而對他人說及仍禀白其
人亦令勿露且只作尋常編置人相待徐假其力圖書
社之事亦須轉手不此之思但見目前少快恐致遷移
之禍書社不得不謀恐外議謂予自有盤費故也在彼
而為是庶官切不得與人亂往還及出入之類言語自

寒温之外半字不得亂發亦不須數遣人来封州有便
度可通書自通書矣来書又謂以我所作所寫為念不
知謂何等文字豈彊亦未曽加丙恐吾憂故謾謂已畢
耶日録頃見汝説與彊同置今何如也烏有長短編亦
在拘數耶更以實報来籍没之事竟如何恐無還理或
謂指揮不帶下則自無沒理然汝指揮與子雲同而子
雲自謂已籍何也汝在彼聴勅豈不知有無籍沒指揮
謂無之而子雲報我謂渠已籍謂指揮雖不帶而物已

在官則官中自有行遣今杜方来時已是四月念二而
婺州畧無施行又我在桂陽界上得郡官五月十八日
書彼間亦無承受何也不可解不可解然此猶是餘事
且頭數月間無他聞則萬幸萬幸自桂陽来六百里半
月程不知栁距(闕)計幾里可批来十三郎六月二十日
發遣歸矣過桂陽界上日自走介詣監乞公據封州翻
結而歸長沙竟無耗歸路恐亦不至狼狽送到賀州人
已囬且得渠一人了當甚幸甚幸涇童已深瘴又徧身

生瘡如大瘋人已廢物盖往日拖拽損也汪舉亦且而
已兩行却且在此我小便雖有紅沙然今亦豈計此飲
食并身體比相别時並减一半謂將息得好者非小人
亂說則知識相寛之語媽媽頭雪白不忍聞之汝果足
衣服且逐日挨抵不要歸煎廹家中盖彼寔無所出徒
然生受也杜方且支與到栁盤費彼可支與回封盤費
俟我却支與囬鄉果足家書便附取来書中戒愎言語
我所以必欲杜方囬此者欲更得問汝仔細故也汝生日時

為當時只冩册子上已忘記可再冩来廣中將息之道
如汝所告更不得少食生冷之類飢飽生冷不慎風此
取瘴之大者此外無所言

　　熟讀公書未嘗不扼腕流涕謂忠良困抑竟至此也
而公處流離顛沛中猶且小心慎密總無怨悱之念
形于毫端葢其固窮不變原非罪累所得而拘者也
康熈乙亥秋後學曹定逺謹識

　　缺題


　　眷聚萬福令似學業進茂恃乆契敢問也簽判以次並
告為言名剛中昨承趙添監遣發汪舉時曽惠書以在
道路未遑答今有短記煩轉達之幸甚剛中惶恐頓首
再拜

　　舎姪行後五日敝居遣兩僕送衣服至其一至栁州
豚犬處其一封川也僕以四月二十三日離東陽糟
糠與碎累並家居無他恐愛念欲知耳剛中又拜羅
二能還鄧丈否因風亦望批裁也


　　與徳和書

　　剛中啟奉徳和友姪承務嬸来得書知日来為展之佳
偕一五嫂孺人房下郎娘一二均休甚慰逺懐且荷不
忘也老嬸四月二十六日抵封川道路安樂又嬸在鄉
日凡百荷外䕶豈敢忘徳門户事非叔義又不敢煩浼
他人渠亦災蹇有可為老叔致力者幸不惜也諸弟各
計無恙位下骨肉同慶此以遣僕冩書稍多未暇致問
餘惟慎愛以振前業不宣悉剛中啟奉徳和友姪承務

五月十二日

　　銘徳一入遞一專人皆如期否此書到襄奉計已了畢
金善病猶不省欲要令將息幾時苦要求歸今令隨馬
綱去日行不過一驛庶幾可趂但觀其形神斃于中道
未可知也下處薄業在彼凡百更望照顧恐叔義心力
亦有所不周爾

　　今日遣五十八由水路去使臣三員次第十月盡或十
一月初方到更一番五十八月初遣却是十月初到也

適又發書由䕫路去了今謾寫此由金房去報安我自
得家中五月念三日書及至今不收隻字不知九二郎
如何也若得此幾時書信通流諸事亦自漸有頭緒又
如此隔斷不知家中如今事是如何前後所批歸分付
事件作如何措置也懸懸之心不可說且願兩處安樂
餘亦無事以次附書彼亦日日寫書發来七月念五日
書

　　青詞


　　臣聞安泰自便積愆尤而弗悟者多背道以興災疾病
既盈投父母而不逮者必呼天而求救輙因廹切敢冒
髙虚伏念臣艱瘁一生昏迷至老雖當富貴之日不忘
寒苦之時奈何入官罔功享禄太過九州無所謂竄殛
之何從萬罪集身賴君恩而終免意者人漸畧而天未
訴明可逭而神勿容比年以来毒瘴交裹嘔吐不已寒
熱深攻藥雖善而勿瘳禱雖乆而勿應纒綿至此沈謝
可期而隂陽者乃謂暗曜衝臨今已漸輕而可救厭勝

者又謂沈疴牢結恐當竭意以求天用罄丹誠歸依妙
化伏望包容積戾濟度危幾萬里衰齡少緩塵埋之日
兩家稚耄同寛狼狽之憂雖幸曲全仰惟洪造





　　北山集巻三十

