







　　欽定四庫全書

　　北山集巻二十四

　　宋　鄭剛中　撰

　　落職宫觀桂陽監居住謝表

　　積為大戾罪動神明姑示小懲慈猶父母念省修之已
後徒感涕以何追中謝伏念臣植根竒孤振迹寒逺官
箴初服天睠薦温坤維分寄閫之權政殿竊崇資之寵
曽㣲稱塞動輙妄迷是宜過惡之資用致滿盈之罰捫

心刻責糜軀豈復可文伏地震惶擢髮皆其自取雷霆
之上斧鉞猶輕敢期聖度之寛曲付鴻恩之内乾坤
善貸螻蟻俱全此盖皇帝陛下愛本堯仁明齊舜哲
法同繩墨示一世以無偏之平惠比春陽開萬物以自
新之路再生之賜過望若驚臣敢不痛改前非恪遵古
訓苐惟晚節莫知報答之辰所假餘年盡是省循之日
臣無任激切屏營之至

　　謝宫祠表


　　罪重責輕既居善地命微恩大更畀貞祠竊廩餼以兢
慙捧訓詞而感涕中謝伏念臣妄窺糟粕久困膠庠偶
脫塵埃遽依日月寵優而實無以稱福過而災亦隨生
夙夜惟寅言行相失風雷在上震懼衆謂其必當父母
雖慈容忍未聞其及此初蒙混貸黙契隆私肅遵去路
以兼行愈覺此身之負國嘗收危魄恭投循省之誠忽
聴郵傳祗拜矜憐之告逡廵自失跼蹐靡遑此盖皇
帝陛下徳邁湯文性同堯舜簡易而總大要髙明而建

中和稱物平施自有至公之度容光必照尤通在下之
情包此罪愆賜之寛宥臣敢不靜修徃行仰戴鴻恩軀
或可捐誓竭區區之志天何以報惟知蕩蕩之仁

　　到封州謝表

　　成法難寛自投憲網大君善貸仰戴仁天念孤恩至此以
何追雖流涕痛懲而莫及亟收危魄祗拜温詞茫然晨
夜以奔趨惟是寢興而震悸中謝伏念臣桑榆得路韋
布起家遭逢盡出於聖神報答不忘於頂踵而臣取窮

有道召福無門心思暗以皆迷禄食浮而取敗敢效愚
之勿勉寔體國之未知違戾彌年含洪有日彼天視履
既招盈滿之祥惟道平施宜正偏私之罪雷霆所過斧
鉞猶輕陛下以仁為恩朝廷于帝其訓百愆俱宥一切
優容全收震耀之威止從輕典許集傷殘之氣再保庸
神無所糜軀惟知頓首此盖皇帝陛下功髙治古道
契格王體簡易以示人象著明而在上訖内外不罹於
咎大徳曰生無隐微不得其情容光必照自詒戚者亦

惟教之致此妄迷仰蒙全貸臣敢不熏心知懼伏地省
非靖惟積沴之身逺傾葵藿獨有再生之賜難報乾坤
臣無任屛營之至

　　缺題

　　積戾孤恩上誤朝廷之託藏瑕薄罰仰知堂廟之慈感
雖無窮言則有媿伏念某學不聞道仕誠為貧一辭州
縣而来便冒清華之選西南之役委任所專乆知庸凡
當致傾覆盖寵優禄厚豈虚食而無災且識闇智昏必

迷津而失據咎皆自執過莫可文省循内願於洒心釁
累奈何其擢髪理難從恕望豈圖全顧於寛大之條已
絶覬覦之念協同論議賛成元化之功運動樞機溥施
皇慈之澤此其為徳非所敢忘兹盖某官識洞古今才
兼文武智圓以靜氣正而温深閟善藏乆蓄發揚之道
順流沛决是皆平素所期夙髙忠厚之風旁借孤危之
勢致兹罪廢今獲保全某敢不拳拳服膺旦旦思理借
書可讀益求為善之心窮巷卜居不替依仁之願其為

感懼罔既敷陳

　　回朝提舶啟

　　某猥承台睠枉墜雲緘以一時遴簡之賢分二廣専司
之寄方光華之特異豈枯瘁之敢通諒體堯仁錄此省
愆之意故矜楚繫忘其罪戾之因曲借温辭逺形髙誼
某自蒙寛典盡識前非獨念散置之非員罔敢騈封而
上記中懐微布短楮嚴題掃篋笥以無塵謹藏珠玉望
旌麾而寓跡如見帡幪伏冀仁慈有以恕察


　　擬賀發解舉人啟

　　明詔搜賢趂槐黃而獻賦有司造榜先桃浪以開程伏
惟懽慶解元稟賦已精磨礲云乆已於秋漢快觀犯斗
之雄行即春風必覩化鱗之異













　　北山集巻二十四

