







　　欽定四庫全書

　　北山集巻七

　　宋　鄭剛中　撰

　　族兄巨中嫂王氏姚氏合葬銘

　　吾兄巨中諱溥婺之金華人宣和辛丑盗據婺城二月
戊辰掠拱坦謂巨中鄭姓家世宦學害之其妻姚氏銜
負禍毒哭之百日不絶聲以其年五月乙巳卒子玠艱
難險苦嗣立門户乙巳十二月庚申始克奉二䘮并遷

其所生母巨中始娶王氏之柩合葬於東陽鄉之黄塢
焉巨中故中散大夫詳之孫故鄉貢進士汝能之子享
年四十九姚故同郡士人公度之女享年四十一巨中
失王氏欲不復娶則念無以事其母姚亦歸故三班奉
職廖㡬道矣寡居誓守堅其志而迫於貧巨中聞其在
家孝甚力求婦之姚不得已執其罍篚柔順荘靚果歡
其姑一子曰珌巨中不能飲酒而喜賔客非富有而樂
施惠讀書能文而不事進取居今之世可以爲難矣王

故縉雲縣尉秉鈞之女死今二十有一年玠以所葬不
吉徙從新卜誌雖弗爲具載然克相巨中而成其徳者
王始識墓有石族弟某哭而銘之曰

　　惟兹黄塢松柏之蓊然者巨中之阡夾堂封而左
右者王姚祔焉豈若人而無報吾固知自玠而後
必有學古揚名而慰幽泉者

　　蔣持志墓誌銘

　　婺之浦江蔣氏有諱承漢者生子用亨用亨生浹皆隱

居不仕浹生寘寘字持志持志蚤年警悟最善記誦某
初逰學校見其文采詳華人物古澹場屋間朋軰推髙
已加愛重其後某升貢去鄉里日怪其淹延未鳴乃云
持志收裹筆硯掉臂而歸者乆矣聞其有言曰舍法向
敝文體卑弱士氣不振乃失已爲名之時循此以求進
非吾所能遂闔户不出今方聚書闢館料理田園貲産
饒裕而優㳺深肆足以涵養其業益知君有過人者建
炎中盗起君舍旁弄兵大剽乃盡棄其財挺身亡去論

者謂持志積以遺盗矣迨王師縱火加兵民居之在中
者亦不能辨他日君歸尋其區則墻屋不毁文籍忩几
如故人然後信其徳於鄉鄰雖盗不忍加不仁王師過
之亦知其居爲君子之居也嗚呼學者爲進取所累揣
合俯仰茍且求售其能脫然踈逺科名探本求道者固
鮮至於事生産作業者則又多不識取予積散之術無
以善富故黷貨嗜利無厭以自及如君之爲學爲家皆
無媿焉君天性簡約顔靣嚴冷童稚皆知畏之門巷幽

潔所與逰者必一時佳士平生未嘗以私事溷官府而
井里有爭者則多取决於君紹興二年五月丙午以病
暍而卒享年五十娶職方外郎陳確之孫進士汲之女
二男子曰次乂㳺上庠志趣激昻行能可喜曰次虁禀
資厚重是皆可以光大君後者三女子長適鄉貢進士
陳某次適進士汪某次許嫁進士陳某孫男三人曰槐
松栢卜以其年月日葬於某地次乂泣血致書以鄉人
馮光之状来請銘某於君雅故義不得辭銘曰


　　學而不爲名所拘富而不爲財所累嗚呼持志可
以無愧

　　楊氏女弟墓石書丹

　　兹墓有女婺州進士楊應夢之孺人也孺人同郡承事
郎鄭公諱某之幼女生於衞之汲縣年七嵗誦書冩字
稍長能屬對吟詩習音樂承事公沒母兄以之歸楊氏
楊雖大姓暨孺人歸則其家已凋産去稅在征求窘切
無以自存孺人乃畧鉛黛躬紡績買絲織帛求羡餘賙

一門之急乃夫勞之則曰姑老矣不如是則君學必廢
恐無以稱吾姑如是矻矻勞苦晝夜不休竟感疾而卒
建炎丁未八月十七日也嗚呼賢哉孺人享年三十一
男僅五嵗死時就蓐終三日與所生女嬰併亡斂之日
家無餘衣葢其夫之貧未蘇也嗚呼痛哉某其兄也既
用西方茶毗法哭而火之而遺孤㷀然念其他日必能
尋母之墓以其年九月丙申匵其灰而藏諸山復用桞
子厚書磚故事述其祕行於墓石之葢以慰楊氏子之

心云銘曰

　　嗚呼夫之貧也如此未知所立子之幼也如此未
知所成嗚呼吾妹已矣

　　代族兄宗魯作母侯夫人行状

　　吾母族裔皆舅氏所詳洙不敢具謹約其節行之實泣
血而叙之母氏年十又七歸鄭氏歸四十年而寡寡二
十二年以宣和庚子某月日終以癸卯某月日葬於東
陽鄉保福原祔吾父司録公之塋男三人女三人孫男

十一人孫女八人此其大畧也吾祖中散多男子夫人
在諸媍間孝謹有特譽不忤妯娌之色司録公雖入仕
雅意不在富貴日以詩酒賔客爲樂夫人周旋承順以
亷謹相之歴四任而洙孤洙自念髮齒踰壯不自衝躍
今無以奉事吾母因與兄濬棄置筆硯共力丘園生事
稍給夫人無累則誦佛書不葷茹賙賑貧乏宗族之有
疾病者無親踈大小治療皆如已子見人有過委曲規
切之聞其有善則樂爲道説之嵗四時廟享肴醴不自

其手出不敢以祭老而益嚴年来畧鈆黛踈綺帛雍容
康寜而門户整肅下迨諸孫孫媍輯睦和洽無一人敢
立禮法之外夫人怡怡笑語而已給事劉公爲賀之明
年夫人年七十一劉公視侯氏爲姻家登堂上壽而逺
近親族以寳貨幣帛爲禮者不知其計夫人謹不敢受
謂洙等曰吾今日得孫子詵詵坐受安樂正當歸慶於
汝之祖父是禮非吾所敢當既不得辭則盡取以散施
貧窶一物不留捐舍之日橐中蕭然人皆服其有識某

竊謂此等皆宜爲舅氏所書謹泣血叙次如前謹状

　　族兄宗魯行状

　　鄭宗魯諱洙字宗魯以宣和六年二月甲子卒於里第
享年五十八按其譜世居婺之金華祖詳以儒學發身
官至中散大夫曽祖克從以中散累贈至金紫光禄大
夫父汝嘉以中散任子恩爲安州録事参軍録事公大
姓之後在官以潔亷自將不治産食口衆且好客而又
踈放不事上位向窮躓矣宗魯告其兄資深曰兄弟徒

守書巻無益盍亦歸治田園裕我家使吾父無衣食之
累而益得自遂其志亦人子一事書固徐可讀也資深
以爲然宗魯自是不一志於學矣録事公捐舍哀毁踰
制奉其母侯氏夫人㫖甘惟謹嫁諸妹與接内外姻族
惟恐不稱故治生愈力善視豐凶而低昻積散妙於一
時數年間資産大殖宣和辛丑睦賊猖熾所在奔走蹂
躪族屬不相收太夫人年且八十宗魯與其媍蔣舁致
山間營營其旁賊執宗魯而不敢害卒得䕶持夫人以

壽終宗魯既衝冒良苦且失太夫人哀憂成疾方印故
址建大厦督工視事矻矻不休人或勉之曰公病矣何
爲是苦宗魯曰鄭自上世門户蕃大寇餘無復前人蹤
跡吾安忍坐視其凋也畢力爲之落成之後於其間奉
太夫人㐮事迎欵賔客比上世爲不衰人始服其善承
家宗魯方懲艾厚藏之禍欲買書教子益修禮義力振
祖考之遺風而不幸死矣宗魯爲人竒龎厚重外若雄
偉可畏而中實和易接人熈熈笑語宗族上下相得無

間言六男子曰瑎珫珷瑶瑢瑗三女子長適進士侯知
彰次適承務郎劉讜次尚幼蔣氏先以壬寅八月十四
日卒葬於無相院山之原珫泣血来告將以甲辰十二
月庚申舉宗魯之柩合於無相山之壙欲求銘於給事
劉公願状其行審其行宜爲名卿所書謹録按如右謹
状











　　北山集巻七

