







　　欽定四庫全書

　　北山集巻二

　　宋　鄭剛中　撰

　　修修牕前蘆

　　修修牕前蘆孤瘦倚青玉心虚知夜凉風葉亂相觸使
我入幽夢如在江湖宿方兹困炎曦愛爾眼中緑奈何
柔脆姿行犯秋氣肅霏霏霜露中菱荷等摧覆大抵無
勁節不及嵗寒竹


　　砌下兩修竹

　　砌下兩修竹翠色含烟新盡日肯相對蕭然如可人清
風動遥虚亦不厭我貧時時一相過吹拂席上塵二物
有嘉意慰我窮悴身常觀有道者尚與鹿豕羣奚必廣
團聚鬨鬨如飛蚊清風與修竹吾不失所親

　　讀坡詩

　　公詩如春風著物便新好春風常自然初不費雕巧又
如荆山玉不問多與少傳流落人間皆作希世寳吾獨

恨造物生我殊不早不得拜堂下朝夕事洒埽追扳邈
難及清淚出幽抱

　　書齋夏日

　　五月困暑濕衆謂如蒸炊惟我坐幽堂心志適所怡開
牕面西山野水平清池菱荷間蒲葦秀色相因依幽禽
䕃嘉木水鳥時翻飛文書任討探風靜香如絲此殆有
至樂難令俗子知

　　寄别左與言


　　寒生坐孤窮浪迹逺羈寓千金買卜龜所用良失措如
聞過𤓰期騫揚引雄翥放直州縣腰闊作臺省步念欲
拜公别心往足不赴銘肌荷恩知癡坐乖禮數可但顔
甲厚頗亦背芒負梅雨五月寒洄洄緑烟樹二嶺遮夢
魂不到船行處安得赴雙槳翩翩若鷗鷺

　　寄贈張叔靖

　　堂堂張侯好眉宇照人氷玉無塵土憶初解後共杯盤
姓字未通心已許參商别後各天涯屈指流年不勝數

何知䇿馬忽東來扣我柴扉叙寒暑相親顔色愈敷腴
不俗胸懷細頃吐使人頻嵗飢渴心如飲甘泉餉腵脯
吾生寒苦衆所知眼髙無人人不與技窮漸覺蒲柳衰
進取一塗方首䑕有心斸治土田園束手抽身事農圃
荷鉏今亦粗成趣頗有嘉蔬待春雨所恨松根長茯苓
僻寂無人堪共煮安得溪霜素月高促膝與公長夜語

　　謝潘令衞惠松木

　　子美欲得廣厦千萬間大庇天下寒士俱歡顔嗟我一

室久疎陋風飄雨剥堵不環欲具茅茨小編葺斤斧四
顧家無山誰謂潘郎坐華屋肯為湫隘興永嘆恵以南
山好松栢翦伐既就皆丸丸我今樸斵遂有日居處可
望菴冗寛方知廣厦庇寒士子美之論非髙談古人骨
朽髙義盡習為鄙吝風俗慳皆使如公眼青白古人風
義當復還吾聞淵明謝主人𠖇報止謂因盤餐公今飯
我徳何啻淵明詩來猶可攀

　　觀溪漲


　　入夏天不雨溪流僅成派一夜漲梅霖拍岸輒澎湃衝
犯無隄防奔騰起湍瀨鷗鷺驚以翔蝦魚鼓而快聒耳
如殷雷聲勢殊未怪曉風吹亂雲日出陰氣退所謂暴
集者縈紆已如帶浩浩北海若遐想見尊大溟漠函萬
象吞吐容百怪小哉此溪流其涸可立待是以古君子
徳量戒褊隘

　　家有小園比他處果蓏倍登或問鄭子何術致此
告之曰漢武帝使海上縣官親漁魚皆不出其

後捐以予民則魚復來因知天之生物本以惠
濟窮民彼富足者不可兼而得也吾貧甚矣安
知造物者不以是少私之耶戲為一詩

　　吾聞縣官漁海魚不出捐以予民魚乃復天之生物豈
無意殆欲憐貧補不足吾家元無二頃田卒嵗何人分
半菽小園自幸有餘地背負經書刀鋤斸年來種植類
槖駝隨手髙低便新緑魁然𤓰芋塞區肥無數桃梅壓
枝熟既收㺯煖開鬚麥又摘多穰過拳粟雖無蓄積累

瓶盎采掇猶能飫腸腹天於此圃非偶然坐作山居野
人禄

　　罪囘禄(并引)

　　宣和辛丑睦州妖賊嘯聚服絳衣執兵戈破郡縣
所至民居無小大焚之鄭子謂五物皆有神火
為物囘禄司之此盜之興以火為威灼燎惟盜
所用神惡得無過哉作罪囘禄

　　囘禄為火神威權尤貴重年來何失職權為盜所㺯此

盜假爾威蜂蟻聚徒衆煌煌萬炬光灼燎隨所縱烟氛
障白日烘炙盛騷動老幼哭無家禍虐人所共使人不
見此聰明欲何用神而審其然可得亡制控忍使盜意
滿生民負焦痛爾過不可文反躬當自訟

　　辨畢方(并引)

　　柳子厚按山海經謂鳥有赤文而白章者名曰畢
方善為火之祥嘗為文以逐之往年東南冦大
火熾説者謂所在不能司察畢方之過欲大修

驅禳之術以戒未然鄭子聞而笑之曰窮民失
業乃相攻剽白晝秉炬而相焚初無祥也作辨
畢方

　　比屋皆良民為盜豈無以富足義所生貧窮盜之始凍
餓家無儲追呼官不已妖幻隨鼓之安得不羣起縱火
資盜威勢固自應爾可笑説者愚輙欲效栁子赤文而
白章召禍豈其理東南瓦礫墟所向輒千里如何好事
者逐此不逐彼


　　前山尋蘭

　　眼債未全無惜春心尚有喜聞幽蘭臭尋過東山口披
叢見孤芳正似得佳友小鍤破蒼蘚䕶致歸座右秀色
逼塵埃清芳動窗牖愛媚固無厭嗟惜亦云久今為花
木者貴重無與偶苐能吐青紅貢獻率奔走官舟塞古
汴往往載蒲柳爾何守幽林國香空自負所幸無改芳
可使名不朽

　　簡潘義榮


　　高槐記得緑陰埀見公承詔趨丹墀今兹疎梅㺯香粉
公坐鯁切還棲遲甘辭軟煖定速售此獨難使壯者為
苦言瞑眩上所急出林之木風摧之嗟吁世路每如此
我常感激横涕洟賈生妙論逮伊管絳灌之屬猶可移
長孺忠言豈真戅其如御史能飾非到頭至始天所惜
未肯容易登臯䕫且今投置在閒散藥傷補敗終見思
公還故鄉掃一室古書名畫四壁圍賔客相過具杯酒
一笑萬事榮辱齊雖然公豈忘世者終念后稷由己飢

吾皇嘗膽愈思治宣室賜對行可期當有今時張萬福
懽呼再拜迎公歸

　　酩酊且飲酒

　　料峭社日寒酩酊且飲酒中原困干戈强敵未授首隣
邦復蟻聚傷殺官吏走使者部民兵經月但斂手豺狼
羣小心伺隙欲嘷吼吁嗟一身多况復家數口信如古
人言天地在杯斗

　　建炎丁未自中夏徂秋不雨七夕日戲成一詩簡

牛郎織女云

　　今夕知何夕織女逢牽牛雲軿擁高漢仙事傳風流人
間適焦窘龜兆生田疇當時大軍後皆抱糠籺憂我勸
二星者鵲橋無謾遊曷不攀天河駕浪鞭龍頭共化油
然雲白雨淋九州無庸事機巧下副兒女求良宵幸欵
曲深願爾自謀無令一年中虚煩天地秋

　　代答

　　高才沐新詠筆力囘萬牛諷我挽河漢溥將膏澤流吾

聞天甚仁愛民頒九疇人間失彞叙乃有偏毗憂列星
但隨旋一氣同浮逰詎敢弄天柄私恩囘旱頭胡不自
修徳和氣浹九州奚煩雕腎腸詩章逺相求君其諭鄉
隣此外無良謀尚幾駐車駢俯為觀有秋

　　巨濟弟書夢求詩為賦古風云

　　稽首叩微妙下筆書符若風雨又復沃之瓊丘泉過口
腹腸如火煮臨行戒以食腥穢轉首蘧然成栩栩吾聞
有夢皆想成此夢怪竒非想取良由夙業種根凈故此

通𤣥受真語㑹當役使三足烏倒景乘風見王母惟予
墮入世網中非孔非顔莫知祖獨知抱正禦魑魅符篆
常疑不吾補但留真火固臍下毎視丹砂賤於土飢來
得飽即快意荼薺羶臊等甘苦那知好慕長生人保練
形神乃如許因觀侯夢悟昔非嘆恨此身殊椎魯便尋
金篦去眼膜為汝他年看輕舉

　　送林懿成解兵掾

　　公喻如龍媒秋游身有神暫此地上行氣壓凡馬羣我

喻如麋鹿野性不受馴逼迫到城市邇邇常畏人自知
兩相懸無以追後塵故其拜典謁曠廢不及頻時於清
夜夢論議容相親公今𤓰過期行色催車輪窮逹稍異
趣細歡復何辰悔不忘鄙陋日為門下賓周旋奉誨語
藥此傷敗身追念已無及扳縁寜有因但能側兩耳聽
公登要津上固知倪寛俗吏徒云云

　　午睡

　　藜羮飯脱粟窮達未須計日中困炎曦到枕即昏睡營

營百為擾合眼盡遺棄翛然一榻間爛熟見真意欲識
太古風去此不多地我願四海平圭竇永無事夏卧法
曹簟久夢公孫被

　　寄姚文發

　　芳蓀小綉肩相拍拍初同作江湖客夢裏春風三十年
青銅照我頭都白與公常日話瀟湘恨不此身生兩翼
何如附驥得千里再此搜尋舊踪跡荷公覩物能我念
小字宻書盈一尺報言扶膝所經由興廢存亡皆歴歴

吾家甘棠人所憐今不見鸞空枳棘至如叙述所知友
但若前生畧相識恍然沈痛念平生讀盡寄書清淚滴
自嗟顦悴百憂身慘慘中腸常感激去年邂逅見中都
我正蹶蹄遭棄斥相隨扶病出幽巷買酒歸來欵顔色
懷書亦復清渡灞從此參商逺暌隔公今館置得賢府
厚禮温顔同古昔車魚足意長鋏閒越聲不用思莊舄
果能援筆賦鸚鵡自可使人皆辟易他時依倚就聲價
疏蹻何由不離釋惟予投置奥渫中轉轉窮愁滿胸臆

春蠶未繭官督之捋穗輸租瓶盎窄誓将斸治十畝園
竹徑柴門閉聲寂聲名雖不暫羶香不願埋頭如李赤
為公書此報東風一夜楓林關塞黒

　　天寒

　　清寒作新雪玉花僅堆積雲破煦朝曦數霤忽消釋餘
隂變小雨頗似煙羃羃時見庭前槐枯梢水珠滴破愁
無尊酒慰眼有書籍涵泳度窮年所得固清適

　　自笑


　　他人將錢買田園尚患生財不神速我今貸錢買僻書
方且貪多懷不足較量緩急堪倒置安得瓶中有儲粟
自笑自笑笑我愚笑罷頑然取書讀

　　嵗暮

　　頑風動高空陰雲壓平野霰雪跳珠璣歴亂擊疎瓦袖
手對寒窗寂寞如噤啞良朋莫相過誰可慰懷者豈不
念得醉傾壺絶餘㵼火銷燈燼殘一被不踰踝天道無
私窮其窮則命也


　　家旁有廟其巫毎嵗旦必鳴角作法以觴其神隣
里聞角聲則知其將曉矣

　　村巫吹角天將曉里巷拜年爭欲早我驚節物懶下床
眼看屠蘇心愺恅未能免俗出門去禮數乖煩無所考
春風堂堂不顧人自向池塘緑春草誰知此髮不堅牢
一囘如此一囘老

　　浦江書院中

　　弱雲障陰黑疎雨㺯纎細寒燈不生花庭户起愁吹蟲

話已停聲夜半亦何啻失手置書巻撫心自驚悸念此
十年間分明隨夢寐一從雙鶴飛顧影亦顦悴病添女
子愁貧喪丈夫志逺去松楸旁團聚類兒戲千金買卜
龜所用良失計孤悲愈綢繆萬感集腸胃捲被拂空床
斑斑落清淚

　　六月初八義榮司諫自福慶山見過奉陪逰西岩
以新茶享石佛抵暮出山明日成古詩一章為
謝云


　　窮巷絶輿馬衡門翳蒿萊煩公赤墀步踏我幽徑苔念
舊昔云有此道今微哉俗薄風義重稍壓萬古囘衣冠
冒暑至笑語帶凉來媿無一尊酒臨風相對開乃得陪
杖履﨑嶇訪岩隈野寺生網蟲長廊闃顛摧晬容守孤
殿坐對寒爐灰公獨屑瓊草芬馨薦中懷但念石佛古
豈顧多塵埃妙語入幽隠髙情肆徘徊良覿若易奪半
規忽西頹溪分隔流水歸途恨難偕獨立久瞻望烟林
緑洄洄


　　晚村

　　暑雨霽餘飛翻溝水鳴玉半規入嵐霧平疇愈新緑時
有牧歸牛一笛過山曲吾廬附幽深四面蔭修竹埀雲
下林梢驚鳥自爭宿夜色迫書巻呼童具燈燭

　　始生之日石子夀我以詩所以相屬之意再三甚厚
飲其酒歌其詩既至于醉也援筆為十韻報之

　　五月居山晝清永槐度微風舞踈影兒童喜我懸弧辰
洒掃庭除具盤皿烹鳬雋鵠未易辦肴核隨時享桃杏

頗當杯杓念吾親毎嵗在旁珠炯炯今兹坐席小暌異
便覺親朋歡意冷逺煩濃粉砑蠻牋細冩親書過修嶺
堂中乆闕起予論遽此讀之雙眼醒遐年厚福定由天
囑我既勤當謹領永懷嘉意不能休少慰蓼莪心耿耿
為君儘放酒杯深搔首浩歌成酩酊

　　讀蘇子美文集

　　嗟乎吾不及識蘇子美誦讀遺文淚如洗公文意氣何所
似猛虎負山蛟得水或如秋風入松竹或如春温煦桃

李文章乃爾人可知何事亨衢半途止定應豪氣壓凡
夫不學持圓媚脣齒孤芳獨寄叢林中安得飄風不狂
起一盃失舉强名之包裹鋒芒扼而死天乎天乎庸可
問如子美者使作滄浪之釣民爾

　　招潘文虎

　　親朋數日聞俯仰作禮數既事還書齋妙畫倚庭柱春
蚓細縈紆知子常我顧坐此塵俗因顔色阻良晤遲疑
負中心恍若失所遇新詩今鼎來車馬審留駐撥置或

少間尚幾枉前步别來胸腹竒彼此欲呈吐當為掃中
庭柏子香一炷

　　感秋時寓龍徳寺前

　　西風吹澹雲小雨送殘熱負砌兩梧桐黄落下一葉中
宵暗燈火冏冏窗前月孤懷掛清愁誰此伴心折自顧
欲何似幽巷在窮穴感動發悲鳴啾唧夜不絶曉起對
青銅兩鬢生華髮

　　辛丑正月十三飲南㕔


　　小槽瀝瀝流香乳玉壺注入金鸚鵡甘脆鋪陳薦肴俎
環爐數客不停舉酒酣耳熱燈前舞呼嗚不作兒女語
未到山頹且撐拄窗外濛濛正春雨

　　寓靈峰寺感懷

　　遥風入林篠淅瀝生夜愁明月過窗牖照此虚室幽念
從出懷綳志在承箕裘唯知業書巻何嘗識戈矛去年
妖冦興盡破東南州烟來走官吏火過成墟丘豺虎恣
搏噬鼯鼪嘯朋儔碪俎血忠義罝網羅善柔皇皇勢窘

急有罅即願投挈妻負幼子敢謂生可偷潛遁得幽僻
如魚初脱鈎妥尾定驚膽餘魂漸能收今者王師來元
兇已拘囚巢窟有餘類尚此稽討搜參商隔弟妹阻塞
無書郵家在北山口煙林裹滄洲更此亂離後當無一
椽留何但一堂廬最苦悲松楸使我思歸夢枕邊清淚
流嗟嗟廟堂客為國須早謀積薪從下燃誰云無後憂
願令弄兵者依舊操鋤耰勿俾太平世蟣蝨生鞮鍪

　　靈峰聞秋雨


　　夜靜荷池葉翻翻聲如珠璣落氷盤小窗客夢忽驚破
知是秋雨來池間清曉陰雲壓前山凉風飄蕭起林端
病身便覺衣袂薄蒲葵已作無情看田家喧呼各相勸
年豐可望糠籺寛更願朝廷念東南吾儕自勉加盤餐

　　宿長安閘口

　　天寒雲氣陰地闊江岸敞鼔動風勢狂掀簸浪頭長單
繩纜扁舟避雨宿深港上有阿蘭若危鈴作孤響一夜
魂夢寒鄉國勞逺想清霜作朝晴舟師動帆槳


　　安之叔盜後為素求詩以此寄之

　　青黄固非瞽者事五色亦解盲人目皆知鬼瞰高人家
爭欲相夸造華屋吾門今已似參元更喜吹簫有名叔
樞蓬牖甕編此居憎視紛華如桎梏凝塵滿席一爐香
不以色界為可欲自非純白不受垢脱洗安能異流俗
我方草草排數椽隨分鷦鷯一枝足簷前但許風月到
門外不妨松竹緑其他世幻何足云自古賢人在巖谷

　　憶書


　　先子晚漂泊家蔵無全書屋壁零落者雨壊䑕竊餘余
生苦嗜古葺治十載逾上自大父來手澤之霑濡下自
予從學筆力之傳摹蓄積稍浩浩籖牌漸疏疏去門聞
盜興烈炬燃通衢反覆竊自計蕭然一先廬茅茨葢空
壁下無金與珠盜當知我貧肯為留此居方更埋書帙
顯號緘鎖魚誰知妖焰來一燎隣里墟家雖託南巷屋火
書亦無萬古聖賢語隨烟入空虚所聚忽消散腸熱唯
驚呼吾憐衰蹇身視人百無如毎幸對黄巻白日聊

自娱今者坐窮寂頓覺雙眼孤夜夢亦驚枕憂心梗難
舒大慮廢文字寖久成頑疎未免伴畦丁冥然荷犂鋤

　　壬寅年南遊離白沙

　　木杪日未升四野落寒霧昏濛失岡巒咫尺見行路我
獨何區區犯此寒色去重傷寄蹇身百事已遲暮既不
早衝躍要津先自據又無二頃田林泉閉門户方此念
友朋升斗活車鮒行行乖素心芒刺欲誰負

　　至金谿與康功


　　客子逺羈棲天寒夜幽獨擁被薦孤枕感嘆不自足念
與公平時書巻共燈燭事業志逺大可但慕爵禄騕褭
頭不埀果此先噴玉駸駸官職場意氣已神速我方坐
困苦一命綫相續盜雖哀王粲屢作碪上肉屋廬化飛
烟瓶盎無儲粟豈不隣北阮分者誰半菽今兹尋友朋
慙甲生面目波濤嵗云暮正作埀翅鵠公無遂獨笑忍
聽窮途哭

　　宣和壬寅仲冬二十六日留别臨川陳泰頴


　　江南浙東千里遥雁聚沙汀無定跡偶然握手如平生
祗恐前身已相識不然安得一羈旅披露煩君出金石
我今漂泊又西去草草分襟實堪惜孤舟漾水如輕葉
何處烟村倚灘磧明朝横枕清浪頭夢破霜風正相憶

　　至豫章茂直座上戲書

　　憶與故人分此袂倒指數年今不啻天涯何意得相逢
一笑向君聊破涕靜埀雙耳聴韶頀濯洗凡襟無鄭衛
頻将短燭翦寒花正恐今宵如夢寐


　　别茂直

　　故人官江濵藹藹起清望因漂似木偶千里逺相向窮
達懷異趣雅故恐遺忘暨我即門墻公喜不可狀握手
問辛苦容我細伸吭凛然高義生開懐出雲上銜恩在
雙腮圖報心愈諒嵗暮天益寒江湖足波浪篋中乃得
詩安流反門巷

　　盜焚浦江龍徳寺經藏與巻軸化為玉諸公談禈
論佛指真畫偽如泥中洗泥余竊不取且火之

焚物無所不壞獨經巻不隨土木灰燼者理固
灼然豈俟多談因戲為一詩然不可以付寺僧也

　　盜火阿蘭若一燎無餘屋獨此龍宫書入火變為玉琤
然斷甓中幖帙猶可目衆謂有哲匠祕願發心腹提斧
入崑山雕鐫作竒福不然紙墨灰委地安可觸或謂刻
楮者一葉尚難速誰能俄頃間就此千萬軸吾聞一切
法萬物皆具足法存形豈忘法壊形乃覆彼既自斷壊
智者莫能續是書佛所傳法性妙含蓄無盡如虚空生

滅自興伏貞嘗無動揺堅固莫摧辱文字遂因依清凉
逼炎酷吾又稽儒書如彼莊周屬亦謂忠信人水火不
能毒矧此微妙語天人共歸宿豈容輕破壊一槩隨土
木想當妖焰燃人驚鬼神哭烟消火力寒撥灰開韞匵
告爾緇衣流營修愈宜篤當求琅玕類刳以函其牘勿
謂字畫泯不可事觀讀目擊道猶存况復具輪轂

　　玉女泉以招提孤僻而名高華清泉坐天寳荒淫
而取誚元章寺丞作古詩一章廣坡公之意為

抱器適用而不擇所處者之戒鄭子竊謂天下
之邪正美惡分明如黑白其有失所處者非知
而為之葢見善不明而自以為是也自以為是
則雖有先生之辨將奈之何哉次韻作玉女泉

　　安陸玉女泉寒流隠叢薄驪山華清泉顯貴頗昭焯二
泉仙所留煖氣注潺灂後世入山人塵垢賴疏瀹詩翁
道眼明賢否善商擢以謂驪山泉有過不可藥其他雖
寂寥清譽未衰落都由天寳時淫侈正乖錯山水濫榮

遇譏誚亦難濯出自安陸者于今澹如昨耕樵資滌弄
巖竇不扃鑰地僻號幽窮名高等河洛猶人抱材器戒
在羞寂寞詭笑事權豪温顔捧杯杓豈不暫羶香遺臭
非畧畧噫嘻此誠然但可付談噱趣向如東西岐路本
來各君子有顧藉小人無愧怍營營在聲名遑恤墮溝
壑如古李赤者章句頗能作溷鬼豈不汙自謂得所託
清都與鈞天盛事咤揮霍諂面就椒蘭挽救不可縛萬
有一如赤其肯在窮約乃知詩翁言可忌亦可樂政恐

清華池憎翁非喜謔

　　臨刈旱苗

　　我懷高卧心而為貧所迫挽我赴塵賤動與幽趣隔磽
田能幾何旱穂正容摘豈便得收斂半屬租種客分爭
既不賢烈日仍暴炙勞生可羞嘆皆為糠籺窄使得二
頃肥凶年不相厄豈復論錙銖驅馳在阡陌自當杜衡
門清坐對書册餘粟釀醇醪笑似雙鬢白

　　即事


　　夏木埀嘉陰中夜微雨集晨興涉西園爽氣衣外入側
身過幽林葉上見餘濕菰蒲暗池塘有鷺如玉立樂哉
吾此居時平足堪葺

　　丁未四月與李叔佩還錢塘道浦江井坑嶺賦此
詩

　　扁舟絶驚濤芒履陟修嶺躋攀雖小勞窈窕豈人境巨
石開雙關有道細如綆其中漸寛虚闊步隨所逞古木
埀嘉陰一覆餘里頃寂寂艷山花沈沈晦龍井時有飛

泉落噴薄珠玉冷毛骨皆清凉反顧發深省麋鹿聞人
聲駭去山之頂春禽正對弄决起不留影豈知道上翁
甚愛幽獨景如何䝉鄙外一笑不相領負負出前山遲
疑夢初醒

　　王倅生辰

　　日馭駕輪入東尾望後黒月將浹旬惟時十月二十四
積慶高門生異人霏霏霜華翦寒梢天地嚴肅無妖氛
秘藏和氣付賢者粹然不受世俗塵觀其玉潤得嘉耦

羲之正恐為前身自從平步官職場事業磊落難具陳
東陽古郡號富壤冦火之後風俗貧征財𣙜利日擾擾
藉公獨與人為春坐令七邑再生育此徳重大無比倫
吾聞造物甚昭爽報公以夀當如椿我公骨相已竒艾
道氣日日生精神他時雍容入廊廟端以黄髮為甫申
題輿雖此暫留滯隨分亦可酬佳辰庭前香霧欲雲起
可無一醉歡邦民

　　暑雨


　　結廬在深寂芳簷蔭松蘿天晴風日温時有燕雀過今
兹夏暑雨衡門可張羅永嘆復自慰幽興吾亦多

　　和何元章

　　持此樽中酒試共評韓柳高才鳴道奥俱是希世有宗
元失所依論者微謂醜退之甘窮約名字全不朽至今
雌黄言流落書生口大抵貴致逺成者未為首遑暇議
古人吾其御所守

　　潘叔愚詩有歸家更讀萬巻書之語義榮司諫為

其未切於道也則作詩以警之而其序乃有終
日談禪之語鄭子聞而笑之且書既不必讀則
禪亦何必談乎復作一詩呈司諫公用前韻也

　　弟見兄賢文學飽意欲書巻窮探討兄知紙上道不真
為弟談禪説枯槁弟兄逰戲作三昧妙語生風洗煩惱
頭鑚故紙大是癡口祗談禪癡不少𡨕𡨕道妙不容聲
口語文書俱未了雖然公豈不解此慧力絶人先洞曉
暫借北山葛藤話誘引羣生入深渺雲堂齋散歸時想

自把萬縁俱一掃

　　題赤松

　　世謂仙易得漢武吾所知終老坐迷妄海上求安期世
謂仙難得二王等兒嬉安期自來顧一笑相與歸難易
詎能詰戃恍誰復窺千古赤松事話者君勿疑凌遐與
倒景物外非無之要須功行滿乃可超塵泥無懷輕誕
心鶴鹿浪欲騎安期寄語謂世人初平不是牧羊兒

　　覽鏡


　　短髮不盈梳年來半斑白吾今四十二敢望能滿百負
郭苦無田安居未成宅况復世路艱國步日侵迫未必
松楸旁常得看書冊區區抱短見貧賤中外隔寄此鄉
國間踪跡亦如客覽鏡酒杯空浩歌天地窄

　　代上傅帥十二月二十三日生辰

　　牙城霜月紅稚耋擁晴晝百拜黄堂前共上太守夀皆
謂去年時流民競為寇一鬨驚江南衢婺幾失守徬徨
千里心竄逸欲相蹂公以活人手銜金力營救信賞激

忠勇厚禮羅傑秀坐使羣冦消遁去如驚獸邦人未遑
息䑕輩復狂嗾郡兵無竒畫轍亂失領袖閉關守孤城
惴慄鹿在囿我公登高墉威徳即下覆仰見吾父者歡
舞悉解胄一犂春雨耕樂業遂如舊生成荷終始銘刻
念前後公之所常活庸可億萬究吾聞天地間禍福靡
虚授陰功滿東吳冥報豈容繆當能夀我公炯炯如列
宿下吏聞此言喜躍倒冠綬中興須鉅人理亦天所祐
矧復有厚徳福禄宜愈茂自恨如漂萍孤跡太冗陋邑

佐雖賤役不許久奔走行將罷摘尾違逺去左右斂板
集公門依依已延脰

　　石季平題李南畫石之傍曰叠石為山已是一重
公案况畫者耶鄭子見而笑之明日戲成伽佗
問隨縁云隨縁居士即季平道號也

　　筆畫與石叠二者均是假惟彼此間山如叠亦如畫要
當論真空萬物同一馬隨縁判此公案時不知筆作麽
生下


　　毎年家釀留一器以奉何元章今年持往者輒酸
黄不可飲再以二尊贖過仍為此詩云

　　吾廬託窮巷有酒無佳客年年家釀香延首定攀憶分
持逺相遺豈問杯杓窄所貴明月前共此一尊色去年
冬苦寒雪水填四澤甕面蟻不浮弱糟無勁力瓶罌貴
潔清而器不親滌泥封意雖勤審視頗無則如聞近所
往惡味同食檗恨無醇徳將非縁踰日昃大類獻空籠
報賜煩雙璧(元章先有二詩見謝)想當設肴餌清興隨太白流涎

不及味顧我豈逃責我貧如陶侃毎䝉鄰舍徳墻頭有
餘恵不敢自專得今復再分獻庶以補前慝願公領微
衷畢此無餘瀝

　　對竹

　　勞生分素定大患天所辱時於塵埃中許我對修竹此
君風味高瘦骨不生肉烟梢墮新籜當面變蒼玉風邀
嘉月過衆葉亂相觸寒光下照之到地影猶緑誰能相
從飲莫聴人間曲細響侑孤斟洗却一生俗


　　擬和

　　馬瘦未為病不仁人乃辱樂哉仁者居更對蕭然竹何
曽不解此日食萬錢肉寜如祗藜藿却有階前玉影亂
鄴侯書顛倒手都觸清風過餘凉散作酒尊緑疎金忽
瑣碎天際一鈎曲婆娑觀此身要俗不得俗

　　北山㑹飲

　　四圍明窗香霧塞酒射玻瓈成琥珀無多酌我先有言
須識次公為惡客長鯨豈問湖海寛偃䑕定知胸次窄

後園雜花如錦拆風雨顛狂那可測主人娱賔寜愛酒勿
以杯計當以石君圖繼晷膏可燃若欲留春古無䇿

　　南陔五章二章章八句三章章四句

　　南陔補亡也念劬勞之恩重痛逮事之無日故作是詩
以慕焉陟彼南陔有風惟薫曷念劬勞華髪盈巾彼髮
之華尚可翦也嗟嗟吾親不可見也陟彼南陔其薰逺
兮慨我功名今亦晚兮功名之晚尚可為也嗟嗟吾親
不可追也彼居之子庭闈休休愛日之念胡弗省修瞻

彼禽鳥亦哺其母養而弗驩於孝奚取敬爾身矣懌其
親矣逮其暮矣云何吁矣















　　北山集巻二

