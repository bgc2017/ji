







　　欽定四庫全書

　　北山集巻二十七

　　宋　鄭剛中　撰

　　擬墓表係省記

　　滎陽氏五季末有自閩中避亂趨浙東者一族居婺之
金華今為拱坦鄭一族居衢之西安今為石室鄭拱坦
有諱百藥者生三子曰克從克允克明後枝為東西中
三派克從有子曰詳以進士官至朝請大夫累贈中散

大夫克從亦贈至金紫光禄大夫盖東鄭也克允有子
曰諮累貢禮部不第克明有子曰誥進士特奏名不顯
故西中兩鄭凋落不能起先生盖府君諮之子西派之
厚徳之君子也諱某字子憲生於天聖辛未七月二十
五日某甲子卒于崇寧乙酉十一月四日某甲子享年
七十有五嘗主衛之汲縣岳之平江潭之湘鄉簿由湘
鄉陞為醴陵縣令由醴陵致其仕得承事郎娶盛氏男
子二人長曰某次曰卲老未名而卒女子二人長適申

屠晏次適楊某皆同郡士先生有容止羙鬚髯眉目如
畫未冠時入太學賦清微之風養萬物名稱大振(闕)希
自以為不及文忠歐陽公以禮延致謂為秀傑後累八
舉不第元祐戊辰始以特恩調官非其志也先生既逰
學悉以家事付兩弟生理大匱丁母太夫人方氏憂毁
過垂死祥除糜粥不贍為近寺僧所憐分飯食之年且
五十始娶盛氏盛夫人竭所遣嫁俾圖温飽先生輒取
以遺其弟或誚之則曰人患不義而生古無貧死者遇

大寒獨處一室竊竊誦書夫人往窺之多見其單露凍
慄問衣之所在則曰解付某人矣率以為常歴四任口
不及人之臧否至其談說今古論道理則衮衮成文方
其俛首小官不見喜怒有加謗嫚者先生受而不拒其
在湘鄉洞蠻寇邵州朝廷出察訪使者湖南北兩道安
撫使交兵以進期㑹旁午先生事至即辦酬賞第功同
列或攘取之先生與而不爭掛冠之日醴陵士民相與
言曰鄭大夫貧無以歸各致厚贐先生中夜拏舟去一

錢不取至鄉無屋可入從族人借環堵之舎編竹以居
時年七十四每嵗時祭祀見其尊夫人畫像必流涕俯
伏移時顧謂其子某曰吾以不自振耀使吾母半世桑
苧與辛苦同盡兹為大痛汝勉卒業求富貴他時無寒
瘁汝母如吾母也乙酉冬三日飲醇酒觀圖畫夜猶讀
細字書翌旦如有所不樂盥濯正衣冠以逝有詩集二
十巻山谷嘗詠其看書就日影對客避簷風及酒量晚
年終是减花天雨意自然多之句曰平澹不刻削雜置

古作者中未見孰先後其為名流所推重如此戊子春
三月十六日甲子始克𦵏于東陽鄉官田山祖塋之側
某復窘窮勢力未足以得鄉大夫之文以銘諸幽宣和
戊戌予始得以先生之盛徳表於墓上而繫之以辭曰

　　先生之壯雖有文章命窮而不得奮發先生之老
雖在仕路官小而不見施設及其死也所存者厚
徳清名而已以此易彼端不磨㓕

　　某宣和間嘗擬為先公墓表竊紀潜徳之大概以俟作

者待制潘公良貴一日探箧見之歎曰上世委祉于後
者如此其深君其愛重後十年某叨取科名紹興壬戌
以端明殿學士繆當坤維寄閫越乙丑進職資政殿恩
寵日隆材力寖敝念一旦顛仆則先公幽宫未銘之恨
必抱以終天丁夘春叩首致書潘公曰惟公鄉井筆硯
之舊知某最深今兹名位踰分滿盈之禍恐勿克逭官
田之山松楸拱抱而下無信後之碑先公所留詩文二
十巻又悉因盜火化去其何以流清芬於永乆竊名賁

身日復一日榮不盖痛公幸憐之賜以大筆表之墓上
使他時不肖孤骨朽而豐珉不壊則存没之光不一朝
夕止敢狀以請公報曰先中奉長者之聲人誰不聞文
字其敢輕道然念福慶山先人之藏亦未有銘非公無
所託者禄食迷誤兹志往来于懐乆而未敢有言讀来
示榮不盖痛不知涕淚之橫落也要是二老人之遺美
當互見吾二人之手此菲陋今日所以不得辭曰先生
之壯雖有文章命窮而不得奮發先生之老雖在仕路

官小而不見施設與夫以彼易此之句使良貴竭精盡
慮未知於此語上更能少進否也報至未幾某以罪惡
暴著物論勿容上懐不忍止放南裔年餘待制潘公亦
已傾逝嗚呼我之所以託公公之所以屬我者皆不遂
矣竊伏自念衰瘁餘生裹以瘴癘其何能乆謹錄始末
以付後之有立者

　　祭邢商佐文

　　嗚呼商佐嗚呼痛哉吾有女為公冢婦女有子寔公長

孫數年之間隨我萬里每書須百日乃傳公家雖倚望
婦孫之歸勢未能也去年秋某與累偕出峡至鄂以罪
獨之桂陽婦孫各隨其母某出門謂糟糠曰到鄉稱力
遣女即命其徃見廟拜舅姑外孫已八歲意趣類成人
婦攜以歸商佐當少慰意矣嗚呼豈知吾為此言而公
之易簀已七日矣嗚呼商佐嗚呼痛哉公病吾不赴寢
而問公死吾不臨棺而哭吾女之歸公不能坐受棗栗
於堂吾外孫不得扶公之膝受城南讀書之詩衰衣練

服號呼豆觴之前而商佐如勿聞也嗚呼商佐嗚呼痛
哉夢幻泡影達觀不認以為有未能忘情則親戚安得
不以為悲然公諸郎自晦以(闕)














　　北山集巻二十七

