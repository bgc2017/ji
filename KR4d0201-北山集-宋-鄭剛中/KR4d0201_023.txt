







　　欽定四庫全書

　　北山集巻二十三

　　宋　鄭剛中　撰

　　甲寅九月末雨至十月二十三日得晴聞是日六
飛進狩諸將告㨗

　　密雨重隂一月餘似聞征馬又長驅怪来林外升晴日
已奏江邉報㨗書

　　季天叙為人相宅過余求詩戲書二絶


　　由来南巷獨甘貧季老徒誇眼有神未暇相煩展髙棟
方圖種徳效前人

　　一區懸磬已偷安常念風波世路艱若謂他時庇寒士
㑹須令我作千間

　　别家山二絶

　　簡書催我就征途對坐西山暫索居聞說仕途巇險甚
未應從此便相疎

　　就荒松菊莫相嗔未肯微官縛此身若有督郵須束帶

定將秫米付他人

　　代答

　　塞汚鉏蔓致蕃昌草木懐君豈易忘出為蒼生施此手
他時寧使故園荒

　　雪中度馮公嶺二絶

　　雪積雲騰晝杳冥萬山玉立不勝清舉頭祗恐是尺五
松栢已為環珮聲

　　琪花風亂欲成團度嶺人言路已漫我斥征夫苐前邁

山翁不畏雪霜寒

　　范才翁惠酴醿

　　寳刀分惠過墻西瘦比寒梅不肯肥只恐東風苦無頼
為君吹作玉花飛

　　題黃徳老西亭二絶

　　花木横斜轉小蹊疎簾竹屋任髙低何人移得僧牕靜
置在君家㕔事西

　　吏冗文移紙作堆誰能亭榭靜中開直須事外關門坐

莫放人從門外来

　　和李端明題靈峯

　　靈峯特立萬山中秋逼濃嵐愈欝葱旁絶逶迤雖寡助
其如氣象自摩空

　　題大龍湫

　　龍湫噴薄髙且清自料吾心略相似因流順勢無隠情
傾倒向人只如此

　　題妙明師靜軒


　　小徑禪房𤨏緑苔坐中聞葉亦幽哉此居不是能瀟洒
但我初從閙處来

　　臘梅

　　縞衣仙子變新裝淺染春前一様黃不肯皎然爭臘雪
只將孤艶付幽香

　　宿長蘆寺下四絶

　　北風吹水拍船頭晚泊長蘆祗欲愁試遣長髯伺煙際
望中李郭亦来不(懐李叔海)


　　来帆風飽自行快去槳浪髙知進難舟子勿生淹泊恨
偶然遲速我殊安

　　建鄴春江水拍天趂潮先發六宫船何時彤筆嚴清禁
縹緲金鋪生瑞煙

　　風伯清塵過浙西隨春萬騎擁旌旗野人不識廵方意
警蹕還憂為賊移

　　八月初四日謝雨采石中元祠

　　山柳葉疎容夜月古松枝勁起秋風定知明日便回首

百里牛磯烟霧中(中元祠古牛渚磯也)

　　和樓樞密過洛陽感舊二絶

　　十年滓穢已澄清訪舊寧須得便行蚤闢關中奉髙祖
重興禮樂定章程

　　夢眼由来過幻差焚香祗好誦南華雲深漢殿猶衰草
風𦂳洛陽無舊花

　　樓樞宻過華山浩然有念古慕希夷之心謹用韻
作二詩以箴之


　　四皓已閒猶管事留侯事了始求仙仙人石上出一手
寓意後人非偶然(太華絶頂一峯上有跡如巨手俗號仙人掌)

　　且說髙皇寛法律從他漢武好神仙關中脫使鬧如鼎
自屏山樊能安然

　　陕西戯成二絶

　　邉城土俗自隨宜物色人情浩不齊略有江鄉相似處
午煙林下一聲鷄

　　出門上馬雖所樂乍見秋風亦念家何日隨堤霜後路

亂飛榆柳踏平沙

　　隨鳳翔有何日在堤霜後路亂飛榆柳踏平沙之
句今至堤上復用前韻

　　沐雨抗塵幾萬里勞生令我憶山家秋風小艇浮棊局
野色侵簾水見沙

　　早行二絶

　　風柳驚霜日夜飄客程中夜馬蕭蕭據鞍髣髴如殘夢
曉月一鈎猶未消


　　頳肩攜擔又催程寸許孤燈照壁青破縣殘更誤傳曉
馬行十里見明星

　　和江虞仲華山二絶

　　仙人掌

　　意象軒軒勢入雲為誰出手若經綸夜扶星斗朝擎日
氣力何知幾萬鈞

　　陳希夷無憂木

　　世累都忘春復秋婆娑槐木亦無憂不知千古雲間夢

夢見山前戰馬不

　　馬上口占三絶

　　秋陽未作結霜風沙細堤平落日紅客子何須念行役
馬蹄多在柳隂中

　　露濃紅透棠梨葉風𦂳落疎喬麥花馬首漸東京洛近
小寒無用苦思家

　　小枝圓熟棗纍纍短緑尖新麥透泥父老隨車說豐歲
相公何苦出關西


　　九日

　　倦客飄零若轉蓬一尊深念菊花叢馬蹄踏處黃塵起
費盡天涯落帽風

　　鴻溝

　　天下共知歸漢徳東西那可限鴻溝雖令羽割大河水
分得人心兩處不

　　靈壁驛有方公美少卿留題戯和于壁

　　君把使旌臨洛水我参樞幕過潼關秋風想見吹歸渡

先看淮南第一山

　　雨過

　　雲壓江邉草樹低麥揺秋色望中迷却知向晚有晴意
雨過一聲村落雞

　　眼昏

　　月下對花燈下字年来漸覺老相關頗思瞑坐收餘力
他日歸家祗看山

　　勝仲少卿公惠巖桂并詩二絶用韻和之


　　揺風暗緑疎疎葉困日輕黄小小花細認幽香已清絶
更隨膏馥出君家

　　秋桂荷君親折贈傾盤髙挿傍胡床兒童謾自温金鴨
三日爐金不敢香

　　十二月二日臘祭前一日致齋惠照呈清叟察院
三絶

　　峨冠執法公宜整端冕臨祠我亦嚴深炷爐香通問訊
小寒清坐隔疎簾


　　臘祭精嚴古院幽鄰房不敢對茶甌何時芒履扶笻竹
度嶺相尋溪岸頭

　　柳眼淺窺湖水畔梅花瘦著竹籬邊殘年未便無氷雪
春意云何已斷然

　　懐山居二絶

　　春淺酒寒人密坐花深雨細蝶移枝十年未解作歸計
此恨故園鸎自知

　　披叢尋得晚花瘦帶雨翦来春韭香憶把餘醺付松枕

明朝春夢不勝長

　　即事

　　竹輿曉出見湖山小室焚香暫得閒簾動東風入雙蝶
清愁何處不相關

　　觀橘花

　　漸看緑葉秋来密最愛輕花露未晞何日增枝充素裏
為渠臨酒脫金衣(素裏金衣皆見橘頌)

　　禮部直舎枯竹嫩篠叢燕雀飛来欲折以二韻記

云

　　火邉遺竹但枯枝瘦筍叢生未及齊篠嫩不禁風燕立
緑梢煙外起還低

　　發風水洞

　　山逼新寒驚遠夢風收細雨作初晴曉光微動鷗鷺起
黃葉亂飛旗幟明

　　離家

　　我有君恩未報身勿因雲出念行人閉簾小閤團團坐

爾軰何妨暖到春

　　道中四絶

　　過雨山間雲出沒夕陽天際鳥浮沈男兒馬上志四海
不是尋常客子心

　　水渌沙明不見泥寒煙漠漠樹埀埀漁人不識閒中趣
輟網咨嗟望使旗

　　敗箧衝霜思徃歲舊逰如夢慨平生鬢華已逐心事老
溪水祗如前日清


　　寒意無多曉色交雲隨疎雨又還消山行全似三春日
林際一聲婆餅焦

　　頻夜燭花

　　密炬香光照夜紅埀埀簾幕靜無風金盤五寸花成穗
可但釵頭綴玉蟲

　　題安仁汪宰絶覽亭

　　目力所臨皆在下亭名絶覽未為叨丈夫心地須超出
此外當知更有高


　　十一月十三日宿東林是日小雨不見廬山戲留
絶詩于方丈

　　濃嵐暮雨隨人密逺壑幽巒向客慳清曠本吾胸次景
不須雲裏覔衡山

　　過大冶縣

　　吏民俱困市㕓小鷗雁相呼湖海寛蕃息誰能力耕鑿
絃歌依舊好為官

　　二月十七日馬上


　　愁多髮白惟知老病起花飛不見春我得此生真偶爾
休貪畫餅作癡人

　　河池秋雨

　　一雨一凉秋氣味添愁添病客情懐故園十畝檀欒好
箇裏歸心未得諧

　　夜坐戲書

　　牕前寒雨正無邉案上含花燭影偏莫念江湖家萬里
一杯徑醉且髙眠


　　春日

　　朝来弄日花頭密暗裏窺春柳眼多任是老人情意薄
箇般時節奈愁何

　　移司道中四絶

　　危梯破雪入河池今日還轅歲一朞道是得歸元未是
却移邊角利州吹

　　魚驚鼓吹寒猶出烏避旌旗去肯留顧我才疎何所用
空將行李慁清幽


　　千山似筍憐渠瘦一水如藍對我寒今日看来心未靜
畫將歸去靜時看

　　隨車千騎鐵成圍諸將前驅辨皷旗不似東陽村舎畔
芒鞋踏雨看山時

　　戲題堂前梅

　　健歩移来知未久危根猶用小欄遮似能向我憐幽獨
旋放南梢一兩花

　　憶故廬


　　不如當日在山家修竹叢中一逕斜飽食醉眠渾沒事
風朝雨夜祗愁花

　　寒食日

　　休日文書得少閒試尋髙處凭闌干落花芳草不勝恨
細雨斜風都是寒

　　登烏奴

　　金壺皤腹貯春醪路入山堂脚脚髙但得逺塵寛俗鞅
不須臨下見秋毫


　　一絶寄家

　　驚枕夢回常半夜倚樓魂斷是斜陽如何行李猶淹泊
未報蒲帆過武昌

　　骨肉聞已至廣安而連日有雨甚念之戲成絶句

　　行人未到雨瀟瀟最苦酴醿葉盡飄風雨不遮春去路
障泥空滯馬蹄驕(馬惜障泥或遇雨不肯行)

　　二絶寄章氏女子

　　女子有家難戀汝外甥似舅豈忘渠春風萬里空相憶

但願平安數寄書

　　益昌春晚百花開骨肉今朝對酒盃共說相思悲復喜
就中憐汝不同來

　　寄吳信叟

　　聞說吳郎入漢中掃除亭榭祝東風三年不與故人醉
留取數枝桃杏紅

　　春晚

　　東望故園天一涯官身到處且為家六房吏散無留事

滿袖亂紅攜落花

　　甲子春晴乆三月晦得頻雨喜而為二絶句

　　夜半風雷破久晴四簷侵曉尚泠泠欣然擁被重尋睡
夢見漢中春麥青

　　春晚鬱蒸如溽暑朝来蕭颯似清秋千山雨後隂雲凝
三日樓前野水流

　　元夜二絶

　　春風燈火傾城醉明月花枝滿地寒不是隴頭新麥綠

田夫未肯逺来看

　　門前又結綵為山千騎從容鼓吹間孰謂柴扉連竹塢
一燈和月夜深關

　　益昌霪雨踰月負郭皆浸禱祠之後倉廩保全居
民復業運使國博喜而賦詩輙成三絶句以報来
貺

　　一月山前雨帶風拍天江水漲驚洪朝来莫怪波瀾靜
收向詩翁筆勢中


　　千倉積粟棟崔嵬夜浸洪流亦殆哉不是脂膏天所惜
豈應水到却平回

　　朝廷徳澤徧封畿避水人家即日歸獨愧因漂如木偶
未還田舎理柴扉

　　送何元英出峡三絶

　　呼兒攜婦裹書編月色灘聲共一船回首已逰三峡水
此行那不謂登仙

　　莫憶雙溪水似藍暫留荆渚脫征衫更煩頻向沙頭望

望我西風出峡帆

　　壯士椎牛進酒巵五年不享鱠鱸肥君如亦有埀涎興
凖備輕蓑隨我歸

　　出峽題舟中

　　才踈任重覺艱難今日東歸意已閒勿謂一舟輕似葉
君恩端的重如山

　　忠州豐都觀乃隂長生之地山最髙處欄檻圍一
古井謂是真人丹成乗雲仙去之遺跡道士云時

有雲氣出井中過而賦之

　　莫向山頭覔古人青山之外已為塵彈圓朱橘懐中物
雲氣有無何足詢





　　北山集巻二十三

