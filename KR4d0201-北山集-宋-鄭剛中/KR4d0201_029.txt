







　　欽定四庫全書

　　北山集巻二十九

　　宋　鄭剛中　撰

　　寄家親里

　　剛中再啟承乏永嘉日在文書深處不時布問中間曽
附短簡為信計嘗得之去年九月縁召㫖趨行朝遂備
樞屬負自正初予告般家因而畢結女子姻事前日方
挈賤累抵敝舎廹于嚴程不逮走謁矣日幾因時奮飛

副親朋區區之望

　　寄茂先秘書

　　茂先秘書大孝親家即日苦寒伏惟偏侍之餘體力康
寧剛中區區待次坐越窮年參謁未期敢幾益自調節
以全孝道萬千之禱不宣

　　寄商佐親家

　　剛中頓首再拜前日抱溪雖見末頴尚幸過門寵臨今
日得之道左知車馬已還矣瞻嚮何窮冬隂戒寒伏惟

尊候萬福碧雲劉居士以有騐之術来訪試使詣門下
可觀其術或有宛轉薦道處無惜一言幸甚幸甚謹奉
啟執事者區區有懐須面乃究不宣

　　剛中再啟還家之初曽奉来使之書未幾又辱惠字殊
用感愧咫尺未緣良晤唯伏望倍膺長至之福區區餘
不能盡也

　　與茂先書

　　剛中再拜比者茂先襄奉盡福非但備見勞苦而窀穸

之事種種不茍益知孝子有愛親之意送車末乗于今
欽嘆未已也華緘逺来尤佩盛眷屬歲晏書記稍多裁
報草草惶恐惶恐

　　與叔倚

　　易海陵逺闕為奉祠此亦良計書至即就劄以懇相公
今得之矣屬承相公痰壅在告五月文字積壓故差遲
不免少留来人以待也雖然時方有為如吾叔倚者顧
當在閒處耶朋友言之有愧


　　又

　　邊事殊擾朝廷見㑹合大兵為進討之計謾恐欲知免
解文字垂成幾敗盖朝廷下禮部于都司司堅持不可
再料理僅于數日前降得指揮不然丁此擾攘遂至廢
壊豈不幸哉録書指揮可以報逹帥南諸公也伏致不
暇為書之意籠一隻至叔義且煩留宅中俟叔義来取
即付之

　　與姻家


　　親家母孺人伏惟即日懿候萬福七一姐孺人并初娘
一二均休令姪兄同佳家人軰再三附意比歸浦江不
得畧歸少欵何必逺有沾惠殊使人不遑也向聞七一
姐以小四嫂孺人不安今必已十全無事此有要示諭
剛中時問

　　果子一筐海味兩瓶謾往殊愧無物也太醫事俟
宛轉試問之但恐今為臺諫難辦爾蓋自不能出
見人而人亦不能来故也


　　與知郡大卿

　　知郡大卿殿撰即刻台候萬福屢辱過臨盡為别恨適
嘗造詣又不獲見中懐依依且曰旌斾便行無縁出郭
願言珍愛勿薄淮陽召還之命指日矣不宣

　　缺題

　　四二郎可以来否徳文徳炤諸人皆未暇作書並多多
致意也二女亦不作字自好將息樞郎向前讀書識好
惡賀娘牙兒計安


　　與巨濟書

　　剛中上啟巨濟弟友承務即日深秋甚凉伏惟里居清
閒徳履佳福老兄寓此同骨肉無恙苐以今歲大禮及
科舉多事逐日翻衮故紙應接人事其勞有不勝言者
緬想村居之樂豈勝欣羡承縣道雖于吾族有所假借
而吾弟無一事撓之此尤可喜州縣相識止可濟緩急
意外之撓爾聞馬澗有人至標墳若欲理㑹自可作公
狀投之已冩批子在抱溪書中矣諸公赴試而歸值明

堂習儀正冗草草附此為問不盡所懐惟順序加愛是
望不宣

　　缺題

　　剛中悚息再拜剛中暍吐已在告今數月前日奉惠字
不能即報今恐因循曠絶獲罪將深故力疾為此萬萬
照恕也與公親且舊而每書加以甚温不情之語知其
必有取罪之由也今年久晴行朝如甑釜日日在文書
重圍中四體皆灼爛不見佳處鄉居不至焦枯否西樞

聞憂而歸計已至永康矣時事可問而知也待制暫休
還里兄弟從容之樂想不如九夏之炎也可勝欽仰病
倦復兩目皆赤為書草草不盡所懐但有慙怍馳仰而
已

　　與叔義書

　　剛中再拜政此馳念姚忠来得所惠帖大用慰藉剛中
同賤累寓此無恙苐大暑異常肌理灼爛金石視之欲
流況田疇乎鄉里若至今未得雨雨至早禾亦無及但

或謂念九日已通濟矣不知果否當此旱乾所煩石牌
之業當隨分有勞指揮矣不皇皇尚阻披晤切幾以時
珍䕶坐膺寵渥

　　與叔倚書

　　去歲之杪蒙恩正位序以非所當得不敢言謝今復領
過情之語殊愧悚也材力秀拔如吾叔倚者方久閒待
次豈不使朽拙者自反而慙耶何當面見索罄此懐剛
中再拜


　　與季誠書

　　季誠教授奉議即日伏惟尊候萬福近常以幅紙拜復
意欲别修記今復困憊不能當埀察也奉聞已得㫖除
參云自欲封歸更不敢取到此時事如許正賢哲出力
不足之時丐閒靜退恐朝廷失計為多爾區區之懐筆
語所不能盡也

　　與念二將仕

　　念二將仕念親思歸亦欲參選尋調因今附同官便船

以還庶遂庭幃之心此間房下可以無慮若其来復之
期猶未可指俟隨宜理㑹也自餘曲折可問而知故此
得以畧

　　剛中再拜念二承務来寒聞所履兼沐佳汗為慰甚多
舎屋當已就緒雨多損麥人情安否數日遽甚為問不
能詳密此間曲折令似必具言之矣未覿風度正望多
愛

　　將仕位下安樂行者漸能行體氣終弱然近来全無病

極惺惺可喜頗能隨樞哥念䝉求矣九十姐八月二十
七日生一女子子母平善此尤欣幸也念二郎以四川
差遣不可入近與家人商量来春欲令一歸鄉里渠以
久不侍省念念欲得一歸但萬里水陸之險非得十分
便順不可行兼他日自鄉趨蜀又非得良便不可尚遲
遲未决者以此萬一成歸當在初春啟行至期自有報
矣九二豚犬今更議得李氏乃胡丞相邦彥之猶子其
父近知榮州解罷已於七月念九日大歸凡百初如意

但新婦未可責以家事且作好看耳恐至親欲知者

　　與邦直書

　　剛中惶恐頓首再拜器狹用近任重力微日就盈滿自
致顛覆向非朝廷一切混貸是身無今日矣己巳歲自
湖北再徙臨封齒髪既衰裹以烟瘴其何能久苐隆天
厚地與夫知己之恩絲毫未報言之涕下區區敢為吾
邦直布之惶悚無地










　　北山集巻二十九

