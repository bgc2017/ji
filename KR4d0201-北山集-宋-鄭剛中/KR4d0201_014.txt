







　　欽定四庫全書

　　北山集巻十四

　　宋　鄭剛中　撰

　　出官辭先妣墳祭文

　　嗚呼吾母抱恨終天藏於深壌埀二十年我廬其旁徘
徊周旋方池小徑朝霞暮烟雜植梅杏薦以芳妍每春
兹壠髣髴慈顔脱巾筮仕承乏蜃川風樹之悲負痛何
言今當逺去吉辰既涓依戀松栢中心愴然江山阻修

道里及千白雲孤飛此恨有焉敢陳薄奠具告於前靈
其安樂勿動勿遷尚當寵休以賁九原尚享

　　代姪琚祭外舅文

　　母氏與公曰妹曰兄惟公與琚曰舅曰甥公有季女我
實婦之柔順勤孝惟家之宜嵗在壬子公女永訣棄我
而亡琴瑟㫁絶不越三載公亦歸壽既失淑子又亡外
舅吾婦不可復見我公不可復親嗟嗟此身抱痛何深
一奠已矣涕淚盈巾尚享


　　祭潘朝議文

　　公之享年也尊於吾里而又耳目聰明心志寛裕對人
無衰老急廹之容故人之有親者無不指公以為願公
之有子也賢於天下而又醍醐酥酪以次皆佳雍容紳
笏者半一門矣故人之教子者無不視公以為法嗚呼
羙哉(某)伏念異時雖與舎人兄弟軰有場屋舊自顧身
窮賤勢不可求親然公每見必開懐笑語示以雅故不
相忘之意不謂今已使我追望如古人矣嗚呼悲哉鄕

邦賢大夫云亡而拘縻寸禄逺在海濵哭不望帷𦵏不
臨穴遣一介之吏持觴豆以薦區區雖臨風愴然有涕
如綆負負多矣嗚呼愧哉尚享

　　又代人作

　　惟公蚤年修身慎行稱於州里不以家貧為累而以教
子為心及其後也安榮壽考坐收教子之功家貧如故
而休顯之名享之甚寵嗚呼可謂賢也已矣髙掩九原
計無遺恨一觴之奠聊薦區區非為悲也尚享


　　同官祭石監場文

　　惟公千里扁舟一官逺宦於(某)軰無欵曲㳺從之雅而
握手懽然皆如平生葢聲氣相同則笑言顔色不待約
而契也舎館未定斗粟未得事不辭勞中暍而死曾未
旬日使其家為惸惸無告之人盖造物難問而死生聚㪚
不可逭而免也嗚呼哀哉世無和扁不能起公已仆之
身寮友之情雖痛何及棺歛既具更當津致公之孺人
奉旅櫬以歸使善視扶膝之孤長有教誨期於成立而

已不識可以少慰九泉否乎如有精爽一觴之奠為我
歆之尚享

　　辭文宣王祭文代人作

　　爰自禮謁之修今未旬日恭被上㫖移守㑹稽聞命
肅征雖當去此然化民成俗何徃而非聖師之道其推
以為政者雖四海之逺猶當奉以周旋不為二郡而有
彼此也載陳清酌用告首塗尚享

　　祭中元水府文


　　旱久傷稼皇帝憂動顔色謂神之能以雲雨出靈者
惟中元最聞命小臣鄭(某)祝於祠下二十一日(某)既致
命矣念其還也非得霔雨嘉澤以報天子則(某)所以為
朝廷来者無乃虚乎九重徹膳以俟而乃不得報以歸
罪宜如何王以水府之尊爵號顯著人所欽事天子遣
使祝辭而邈然無以報稱則自餘以靈感望神者將疑
而怠矣使者微甚宜勿為神所聽王者號令百神使之
受職其庸可忽又况時方孔艱豐凶所係神亦有焉當

能一二鍳也謹再拜告王以歸尚享

　　擬宰執祭吕安父文

　　國家恩洽九軍視士卒如愛子而淮西獨至於逆天乎
師無主將胎禍云久而公獨當其變乎釁孽之作莫不
有朕豈公勇於奮身而料之有不逆乎此(某)等所以慙
汗多於流涕而痛惜公者為是而増悲也嗚呼公乎如
聞豺虎變起倉卒血刃在旁公不失則叱咤如霆震其
狂悖反逆下堂相顧已屈如聞僣偽諾為巢窟執公而

潰幾以為質上遣追救萬馬馳突痛傷後時狂冦皆
逸聞公臨淮號召羣賊謂不濟渡有如白日下馬危坐
罵語刺骨血濺五歩天地改色惟公之壯岱華同力數
萬之衆挽不能北淮水洋洋鍳此英特頭顱碎地尚皆
可得嗚呼公乎爰從艱難屢見反側雀䑕㣲命多自愛
惜如公之死未見髣髴當與古人霜雪相逼我念初終
公無負國國事累公負痛何極惟公之家上已優恤
公有諸孤皆許紳笏興言及此衆為感激拜陳豆觴如

見英物尚享

　　祭外姑文

　　鄭與石雅自上世先我造甥室埀三十年繾綣之好豈
朝夕然夫人視我視之不偏我視夫人視母無嫌初我
布衣半世蹇連書生窮瘁受萬目憐惟吾夫人遇我無
愆不為其女計飢念寒貶捐齊大厚意彌堅揮斥瑱揥
資我晨烟嗟嗟此意今何所言念自紳笏暌違累年東
嘉峻嶺建鄴長川道途阻修迎之未緣我既扈從定舎

臨安夫人具舟許以翩翩中春之杪拜於江干来見其
女未笑而歡母子相謂指秋未旋中暍暴下何勞劑砭
病亦良已而命在天維日戊辰若扼其咽醫姓三易鬼
求百端越彼辛未一語弗宣噫嗚盼睞以就終天修短
之數莫可控摶夫人之死深負痛寃諸子在逺省問未
前病不嘗藥死惟見棺桀哉此禍可摧肺肝靈芝净刹
暫憇輀軒尚須小凉奉以東還薄奠薦哀涕泣漣漣精
爽未冺為我歆焉尚享


　　外姑𦵏遣祭文

　　哀哀夫人纊屬錢塘巽女婦我實偕在傍曰棺曰衾曰
歛曰藏堅羙嚴潔用慰諸郎哀哀夫人泉扄故鄕諸郎
大事謂能力當曰姻曰賔曰兆曰岡㑹集相視我皆弗
遑仲冬乙酉日云最良巽女歸哭扶棺下堂獨慙吏𤨏
在天一方霄載之奠外孫捧觴慘慘之悲貫於中膓惟
我考妣告身尚黄焚進之念旦旦不忘儻因是歸敢違
浦陽新墳草青溪花幽芳尚圗墓下金爐薦香尚享


　　祭章且叟尚書文

　　嗚呼士之在天壤間名稱不足以載德氣節不足以動
人蠢然閲造化嵗月而虛之者是雖累百年奚益如公
名稱如公氣節身雖掩於九泉亦當自有生氣况已再
見甲子乎人嘆不憖遺而我固不以為悲也雖然問其
家則無一區之宅問其田則無百畆之地問其堂則有
九十嵗之母建疇營竁方從朝廷賜錢𦵏之此則可悲
(某)頃奉事公於永嘉惠顧最厚去年見公於金陵話言

最親及别公而来也音問最踈而今復奠祭最晩悲甚
矣嗚呼哀哉尚享

　　樞宻行府祭江神文

　　(某)被上㫖宣慰闗陜偕屬吏將佐以五月初吉俟渡於
鎮江惟神知輿圗之復還喜三光之再合收風净浪安
濟舟楫以佐行李者亦神之賜解繂之先謹遣某官再
拜以告尚享

　　庚申嵗焚黄祭文


　　(某)紹興七年以文林郎為樞宻院編修官品視陞朝明
堂勅恩封贈如法皇考承事贈宣教郎皇妣盛氏贈孺
人維吾考妣不以(某)為愚而命之學擇師友以成其業
躬桑苧以濟其須德不我負矣而嗣承不肖蚤弗衝躍
方掛冠埀老倚門寡瘁計日待飬之時乃因窮場屋左
顛右仆嵗三十二布其衣木驚風矣嗚呼尚忍言哉逮
今進官晩成叨塵禁地囬首慈容皆在泉壤雖能躬持
告牒奉上君恩祗為痛耳而又贈典得於丁巳副黄焚

於庚申中間扈從往来参佐南北實未遑暇今復予告
嚴程廹於王命遽成展省禮儀未修謹遲後日之歸申
煥再郊之寵亦尚休哉尚享

　　祭外舅姑文

　　維外舅姑之視甥已子若也以所愛女歸書生寒士謂
其後日或能振㧞則可以為富貴之地外舅姑之懷此
意有遺恨矣(某)拜舅於政和甲午而哭於己未其從容
欵宻之歡贖摧傷痛割之悲猶不足也(某)忝紳笏於紹

興壬子姑則見之至於戊午之冬䝉主上誤睠自省户
為䑓察言事官越庚申叨塵禁班而姑乃死於戊午之
夏是其前日以女歸書生之意不及見而償矣痛何窮
哉今也予告還鄉焚黄先壠道出浦陽謹以薄奠哭於
墓下言有盡而悲無窮嗚呼痛哉尚享

　　祭樓通奉文

　　嘗謂人之享年也皆惡夭然亦豈能必永公數踰八十
鄕黨稱仁一亡恨人之仕宦也皆惡窮然亦豈能必逹

公官至三品始終無玷二亡恨人之有子也皆惡不肖
然亦豈能必賢公子為二府中外是頼三亡恨人生得
三亡恨而死其於身名之羙州里之光亦休矣雖然公
之子以奉親為願而不以富貴利逹為榮公之心以山
林為趣而不以珪組冠裳為樂故去年震子丐歸切至
上止令奉金帶將德意予嚴程之告俾迎公以来而公
終弗肯至也今年熒惑犯昴五星出東方正丙大夫案
簿裴丞相請行邇日公遽為朝廷致樞臣於苫茨中諒

薄遺易簀之恨而嘗藥不逮之痛頗聞過禮嗚呼䕫龍
之室自難久虚他日建立功名成就恢復之畫以中興
名臣流涕而拜於廟下則公之微恨可以盡釋而孝子
茹荼之感弭焉茍禄輙生係拘省戸一觴之奠寓悲無
限拜遣斯文有涕零落尚享

　　宣諭祭江神文

　　(某)被上㫖由江鄂撫諭將士既事使川陕欲以今月二
十六日與一行官吏渡大江而西(某)嘗謂天子之命非

但行於明也亦行乎幽朝廷之事非但百官受職也百
神亦受其職夫安静江流順濟舟楫此王今日之職也
雖然(某)亦安敢持天挟朝廷而不丐於王哉謹遣(某)官
先一日再拜焚香告於祠下惟王鍳之尚享

　　宣撫謁廟祭文

　　吾民奉牲牢祀神以求福輸貢賦飬吏以求治神與吏
同惠民者也(某)愚且陋天子之命帥所謂拊循士卒
墾闢土田固邊鄙以牧此方者非曰能之竊有意焉視

事之初瞻謁祠下并告區區之心惟神鍳之尚享

　　祭胡宣撫文

　　惟公髙文大筆時所推重凢燦然朝廷之上者皆公之
華藻收為韜畧出護諸將則三軍持循咸父母公而相
保嗚呼哀哉此一時英特之士兼資文武之才乃上所
貴重以為寶者也嵗在壬戌見公河池野鶴丹砂不足
以比氣象顔色之好季春之初背云有瘍曽不兼旬人
也哭不憖遺之老嗚呼哀哉泰山之裂當兆於夢曷不

治之於其早也繐帳之間泣者呱呱阿郎可憐而幼女
僅離於抱我緣使事在天一涯涕目持觴痛霄載之臨
道嗚呼哀哉扁舟東下萬事已矣其留於此者數載戰
守之名其載以歸者資右紹志未成之藁也嗚呼哀哉
尚享

　　祈雨祭文

　　(某)五月十八日被㫖吏於此土視事之初不雨者兼旬
矣西方宿重兵勤逺餉夏田已不苗而槁吏與民倚犁

鋤治廪廥前指秋成為命今也烈日如焚風埃燥飛所
播殖者復有夏田焦灼之漸吏猶衣冠而履湯火伏自
計料修身弗謹為政弗惠未應遽得罪於神靈如欲因
是以警平素之不敏則此民何負哉神其膏澤之尚享

　　又

　　(某)聞蜡祭合百神於南郊以為嵗報者也先一日户部
以水旱蟲蝗之報禮部使黜其方守之神而不祭為其
平日享一方香火牲牢之奉而不能庇護其民故黜之

也鳳之河池縣大軍屯泊財賦㑹聚吏民䝉境内百神
之休相多矣今年夏旱異常衆㑹巾子山靈助王可禱
而雨王有廟焉貌其像於山之陽有龍焉湫其神於山
之隂取湫水赴邑禱之踰旬不報也豈使民之過惡酷
烈雖神無所致其力耶抑所謂神者頃亦得名於偶爾
也二者某未能辨也或初禱弗䖍未當神意故甘澤嘉
霔閟而未與亦不可得而知也今宣撫使涓辰祓濯躬
詣祠下遣官再酌靈湫而奉之謹與神為三日之約儻

能如約相報惠雨盈尺則躬率鼔吹餞歸之後亟當修
嚴廟宇羅列羊豕上靈休於朝而永侈爵號若曰三日
有未能約五日過五日雖雨非神之賜也而神之祠自
是衰矣(某)謹再拜以告尚享

　　祭胡忠烈文

　　維天設險連秦蔽蜀方時中艱屢動戎卒五路塵髙所
向顛覆蜀不儲備民顧駭鹿無與遮關勢將流毒公於
是時張膽明目呼吸豪傑變化神速横截渭上如虎據

谷一劒畫出萬鬼夜哭部長眙愕勒馬退宿廼营廼壘
廼邑廼城為號為令為凖為繩既作壯士俾吏而兵亦
勸農子俾㪚而耕方圗四出尊大朝廷天道叵測物化
難明敵不能困而病可傾遺名浩浩義槩亭亭其所指
畫莫可變更後人遵之亦足安寕帝聞鼓鼙有詔若
曰惟我虎臣是為忠烈其許廟祀世享勿絶將士奉命
涕泣自竭土木必興瓦甓俱設兩序旁蔽巍棟中傑丹
雘炳耀曽未累月我使治尊椒漿清潔我使治爼羊豕

羅列持此告成神其欣悦公有賢季威名隱然上方
注委屏蔽西邊公之門下忠義相傳節旄侯牧寵賁綿
延率皆謹畏罔敢恣專功名之後又何保全公惠斯人
稚老能言人之懷公今昔弗愆山色晝暝庭花暮煙豚
蹄香火永無愧焉尚享

　　祭樊宣幹文

　　(某)政和壬辰為貢士見公辟廱學苦而志修賢書生也
紹興辛酉使川陕見公南鄭官小而行潔賢令尹也既

而(某)負荷重責此身孤寄賔幙之助首以屬公相從而
来再嵗於此謂可以因辟廱之雅償南鄭之勞却日揮
戈少補東隅之恨而公死矣嗚呼哀哉殯車在道聊致
奠觴酒酬車行萬事已矣嗚呼哀哉尚享

　　祭郭少保文

　　惟公器度宏廓儀貌英偉山西之氣蚤壓邊鄙錦裘繡
帽盖竒男子不縱不暴不貪不侈惟戒惟慎惟德惟禮
福善之道謂天甚邇安享豐報尚期萬里如何難諶而

數止此數也在天非人所為為於人者公無少虧軍律
簡易家訓整齊平生忠義君父知之節旄入覲上壽天
墀視儀亞保寵光而歸身固朽矣名當永埀秋風九泉
無恨可齎載念初終我則感動如奪手足安得無痛四
川東門倚公為重有隣欲睦有險欲控民欲不擾兵欲
可用誰来繼公施設皆中我開尊酒公無復共靈如有
聞聽我長慟尚享

　　吳鳴道求錢𦵏親䟽文


　　吳鳴道家七閩知書能文為貧而去鄕里自前年聞二
親俱亡殯留淺土其家為貧而不能𦵏鳴道日夜抱痛
夢寐欲歸又為貧而不能行余雖甚憐之亦又為貧而
無以相振敢叙其事以告諸髙義不貧者雖然不敢自
謂貧而以空言相惠也聊以薄禮先見寸心



　　北山集巻十四

