







　　欽定四庫全書

　　北山集巻二十

　　宋　鄭剛中　撰

　　答詹德餘

　　(某)再拜德門君子藴藉不凡老者何榮獲忝姻契顧蹤
跡區區相從未欵譬如美玊雖未得久在眼中而温潤
之姿已一見不可忘矣别後癡坐田舎且與浦江便順
相隔未及奉一字為問已為來教所先其為媿感不易

言喻何嘗從容以既中抱臨紙惟有傾跂耳

　　又

　　(某)再拜中間所辱教乃和中後来附到詢盛皂則還矣
無縁即報尤切媿負(某)永嘉闕尚在一年外所幸時事
茍安五榖皆稔熱炊飽食輟州縣文墨之勞為田舎讀
書之樂豈非所欲德餘妙年好學其氣味又自積習名
教中来加意不已未可量也惟自愛而已

　　與戴端甫


　　(某)頓首端甫司法(某)四月二十五日曽托令兄附問計
已呈逹自後老妻卧病度夏以来呼醫尋藥及秋纔定
囬首省記不與故人通音者今忽半年可量傾倒邇辰
秋序漸凉不審尊候何似伏惟學古入官每事加意職
業修舉有神相之動静之福不俟言而知也(某)碌碌亡
竒賴朋友之庇坐茍嵗月今年鄉里比異時謂之稔嵗
貧者遂無糠籺之憂苐閒坐之乆其他用度窘短可笑
公當不復念此也霅川官况如何賢者之居所在皆樂

甘㫖之奉必如意老人當甚安之朱文叔數相欵否子
韶遂為浦江馬子從婿昨日得書九月初吉成迎(某)正
欲同家人輩歸妻家當與子韶得數日欵也時事如何
傳聞似亦寕净端甫才器髙逺法令小曹當亦從事不
乆今在州郡間如良馬駒不必多行但其嘶鳴顧盼人
已不敢作凡馬視矣獨老者塊然癡坐阻逺良朋無規
誨之益昏氣盈於面目何當一見清風洗此塵抱也有
便順還鄉不惜時賜警論窮逹相忘雖今時風俗所尚

然敦篤古道敢以望於吾友此外唯加愛而已

　　答蔣茂先

　　(某)再拜去冬襄奉(某)深欲為黿潭送車之客適風雪異
常不滿初意悵然抱不臨窆之恨還家懶放自便亦恃
親故炤其無他不復奉一紙别後安問專介之来辱以
緘書勒意再三深媿簡踈之罪尚煩闊畧如此也區區
未遑面既臨書但有傾倒

　　荅潘叔倚


　　(某)愚坐山林懶放自便有親故如叔倚懷仰雖勤而踰
年不奉一紙之問負負何年子韶来首被緘誨辭情委
曲和氣晬然深所愧感子韶親迎抵吾鄕為十日欵備
聞左右勤敏奉公清潤如玊同僚傾仰邦人受賜殊増
氣也拱坦一居毎事如舊今年時雨順成淖糜粗給門
無賔客可以踰年不出猶是春時一到令兄龍圗門下
叔愚常相見也其他百無可言但得時事措畫有方疆
場無警田園閒安樂讀書志願徑足每書賜以假借不

情之語非所望於叔倚宜深照之自餘惟有馳嚮

　　與王元渤舎人

　　(某)頓首再拜(某)竒屯聊落坐塲屋三十年之困先生振
㧞出之去年賜以温顔藥以至論相與之意厚矣其後
雖聞琳宫均逸暫去朝庭然竟不知師席所在前日子
韶親迎過此具道起居乃承卜居諸暨寢餗裕然大慰
夙夜瞻望之勤君子之用舎係乎時時之治亂係乎天
中興之治天其相之則用舎行藏有定論矣(某)闔門百

指窘短不給海邦官期尚在五年正月復作書㑹教授
童䝉以資嵗計此外無他技能然亦不敢玷累知己者
區區逺冀知察

　　與徐彦思

　　(某)頓首彦思知軍朝奉中間曽以幅紙奉記未知浮沉
近見所惠石季平書審已呈逹仍聞南城之政公議已
明即遂之官暫還仙里神明共相尊侯動止萬福殊慰
傾渴也以彦思才力而行於私情交勝忌嫉妨功之時

有觸礙齟齬者此固其理要之君子之道久乃光明爾
如聞因季平之言與浦江方氏為親甚喜甚喜世路方
艱吾儕齒髮如許尋姻不對者諒非所樂顧得一賢婦
承家奉祀他時林間閒老相助為善如佳朋友豈不美
哉(某)自叨冒後兒女長大目前用度亦復増廣殊無以為
計去年還自行朝不免且作書㑹以待逺闕年與兄相
若矣於末流中得一官又習事不慣未必能如今人俯
仰仕宦也近抵浦江聞動静之詳因得附致保嗇之請

自餘有懷惟面可究未知當在何日也臨書増情而已

　　與康才老

　　某咨目拜上才老奉議癸邜仲冬倚舟錢塘僅得一見
之後非但頓挫無聊而世故欹危變態百出㳺魂假息
常如鼎中魚非不念異時傾盖不可忘而東西阻塞兼
與廣口絶徃来之便無從探伺動息近抵浦江如聞使
車暫此憇止審惟别後吉德契天行已無愧神明俱賛
尊候動止萬福(某)竒蹇餘生偶叨紳笏得官永嘉坐待

逺闕諸况如故法慧之欵囬首十年其寺今雖再立比
前時不能十五去嵗期集偶置局其間凡吾人笑歌燈
火之地盡為瓦礫之塲遺趾依然毎一過之尚如小閣
夜半望友人未至之時也其如傾想何(某)寓邑中更須
旬日相望一舎無縁參謁臨書増情而已或尚從容廣
口此後當圗求見區區有懷非面莫既自餘惟祝保練
前迓殊寵

　　與林材茂


　　(某)咨目頓首林茂知承奉議(某)鄉聞朋友談藴藉故願
一見近抵邑下遂披風度洒然如見氷玉所恨館遇親
舎日與俗事應接未暇欵叩至論此意併與傾盖之私
顧遇之禮抱以歸耳别後冬隂戒寒伏惟信道益堅德
政彌著有神相止尊候萬福(某)敝舎杜門如昨無可言
者邑事施行當益有次序更願委曲賛論力愛百里之
民不為惡寒輟冬者君子為善之度他日行之天下者
如此而已使車或縁職事趨郡當道我里無惜寵過開

此區區瞻嚮之懷自餘更幾善調眠食

　　答吳鳴道

　　(某)頓首再拜適辱賜過兼拜長牋之寵偶出謁迎肅不
逮愧感増懷小人凉薄無堪衆所鄙棄何以䝉此伏承
二親在殯客寓逺鄉無窮之感見於霜露情深言切讀
之感動悲激不知所措而又暗投妄置求道於瞽問聲
於瞶深恨發言之未審也昔有寒女與富家為鄰伺夜
竊隙其壁富家問之對曰貧無火不能夜績願借隙間

餘光為一絲之便富人許之後世孤寒之士多談此為
求裕之資(某)嘗戯論此事夫寒女之借光幸其與富人
鄰耳故壁外燈燭之餘可以相及萬一與車嗣孫康鄰
墻而冀其餘光不亦難乎今日得左右之言正如車孫
二公之家夜為壁外寒女所隙雖有相憐之意不敢自
惜顧蕭然螢雪自照不暇安能相振也耶(某)家故貧在
鄭氏如南巷之阮艱難險苦漂泊流轉自記識人事後
今將四十年矣年来雖得紳笏而五窮相隨不使諂事

權貴動取憎嫌闔門百指米鹽不具則論文講學教授
生徒以待海邦之闕在鄕曲間正賴為識者所憐不意
左右之過聽也左右髙才力學其人不為不賢求財𦵏
親其事不為不美而(某)素嘗貧賤於窘窮之味不為不
知書册上髙誼古人其所舉措不為不識非敢張燈塗
隙忍視寒女之暗誠以螢雪自照壁無餘光可以少助
夜績之勤来書以元振堯夫之事見教豈所敢當然某
亦嘗與朋友論之曼卿輩幸而得所遭爾脫或赴愬之

時元振家書未至堯夫船無麥錢不知何以取之以此
知士之求人人之為義皆必在其可也觀左右詞氣慷
慨知度不凡當自一言可曉(某)敢喋喋為説者誠以
虚辱盛禮進退不遑庶幾吐實之言可以少贖不敏之罪
爾尚遲面見并叙此懷惶恐惶恐

　　荅張子韶

　　(某)頓首再拜子韶狀元去嵗季秋之别忽忽數月因循
多故雜以慵嬾所以書記曠廢許久四月間德起寄到

三月二十五日所惠教誨佩領雅睠深自媿感竊承度
嵗以来尊候動止萬福直道勁情竟不容於當路一笑
罷去扁舟江湖想其胸中浩然無得而屈折之可勝快
哉君子之學為道也非為仕也道之行不行在時而不
在我聽之而已(某)官期猶半年近纔與交代通書平時
亦自顧寡合愚鈍雖此叨冒不敢全為仕宦計如向来
江下布襪草鞋之事常自不廢邇来又見吾子韶觸事
如此前日於家旁益樹桑種菓浚池糞田作老農家活

庶幾下勅劣相發時亦便可掉臂而歸季文久不得書
思之不忘渠到㑹稽又不知作何應對也同舎中獨聞
子野不幸戴國衡死於湖人生信如泡影可傷可傷浦
江常通問否便中幅紙之教不能無望於左右幸時賜
警語自餘唯幾珍䕶

　　與凌季文

　　(某)頓首再拜季文推官比得子韶三月二十五日書書
中具道動止殊以為慰書後今又兩月想惟般挈貴聚

已遂之官視事之餘神相吉履尊候萬福教翰之及猶
是去秋後来杳不通問計亦事緖冗併不應相踈未久
相忘之易也公雖乍撥州郡之繁然㑹稽人情當已相
安諸事悉見條理否子韶興用憲不相能而去何以至
是也子韶謂仕路可畏不是吾輩出頭時甚令人煩惱
(某)官期尚半年自得渠此書益樹桑種菓整葺書舎辦
為方拙容身之地季文以謂如何向来見子韶談道㑹稽
同官之賢不容口云相處極歡計季文到彼自當有佳

况也法慧同舎獨子野國衡不幸痛傷何已同年數相
通問者為誰彦柔今在何許已赴江隂否時向大暑唯
幾惠今保綏行聞峻召

　　與新守章尚書

　　(某)惶恐判府龍學尚書非但今日致位禁宻為一世所
仰鶱翔未展之時氣象固已廓廓萬里矣然平昔身臨
州縣徧閲人材真偽賢否不可欺惑計門下必無闒茸
妄人之迹(某)何人乃得斂板奉事為下執之吏念之且

榮且懼惟大雅含容扶掖成就使其得以方拙効愚不
至即以癏曠自敗幸也

　　與范丞相

　　(某)頓首再拜一嵗更新羣隂退伏亨嘉之福大人得之
相公先生論道經邦功参造化固嘗斡美利以及羣生
今兹令辰天人顯相所以萃吉祥而下報者當無不至
伏幾深惟眷注精御寢興即奉綸言再還鼎席天下幸
甚


　　慰潘義榮

　　(某)頓首再拜先朝議康寕百嵗鄉人所共尊仰而又舎
人兄弟為之子起居飲食笑語而終不見世路艱危之
狀無可憾者苐人子愛親之心豈有終盡他人以為足
而公當益以為悲也如聞三月十七日已襄奉歸福慶
山果然否拘係海邦無由躬陳弔問謹令西巖寺僧具
少薄禮乞賜台察

　　又


　　(某)頓首再拜中間新除雖嘗與士大夫相慶未皇具書
以慶也繼得鄉問知先朝議貴體中不平意謂如往年
飲食不美旋即平復見報狀忽有賜𦵏錢之詔驚悼失
匕禮當即日走慰而州縣塵埃日與簿書流轉舎人有
以原貸之否久違台範瞻望教誨其何有已顧紙筆不
能盡耳

　　與潘義榮

　　永嘉去嵗旱損異常秋冬間民已極餒頼章書遣人浮

海招致客米粗可不乏但民間無錢可糴(某)夜出録飢
民得垂死者數百勸率在城豪户作普濟㑹淖糜日給
萬人以百日為期官又出常平米副之然春寒多雨秧
種未緑使人食不敢飽奈何奈何有可警教者願時賜
之

　　與范丞相

　　(某)頓首再拜相公調一天下初不以彼此為心而永嘉
士民戀德依仁追恨當時卧攀轅轍之不力也永嘉民

無儲粟雖朝廷得明州米五千斛并客販繼来但貧者
無一金可糴今飢矣其他皆不異疇昔伏幸鈞察

　　荅薛德老郎中

　　(某)頓首再拜仙鄉距行朝不逺凡百必自聞知自五月
十七日一晴遂無雨田家饑困頻年無力車注早禾適
當孕育之時相顧憂懼者萬室以之六月十日始獲通
濟来書乃五月望日謂雨暘應期者葢在焦窘之先也
前日攅聚本州賑濟乃米自外来者凡十七萬有竒民

尚不飽嵗復不登計將安出今幸少蘇耳官告錢章書
走介至督府懇祈甚切邦人初不知此錢永嘉之民豈
能如數若欲取足則不復為郡矣幸督府從三限之請
又諸邑所勸者不拘元降官資多少只就初品今遂少
寛其間不能盡滿人意者葢某力有所不及也章書移
鎮呉門秦相開府邦人戀且喜但州郡單薄迎送之費
亦所不堪聞子韶請告歸卒未来何謂也彦柔在監官
數通問否凌季文必時相見此以忿遽未能作書度夏

中暑卧病數日今尚疲苶拜問草草甚愧有可使奉周
旋者因書不外一二及之

　　與何倅

　　(某)頓首再拜執事才德兼茂朝望隠然式政蕃宣此雖
東職之漸飛緌臺閣政自不晩鄉邦陋甚而溪山樓閣
昔人之臨賞風流尚存政事之餘亦有可以發公之髙
吟清思者否投身吏役恨未得欵曲從公遊也

　　又


　　(某)再拜(某)占籍金華家城北三十里紹興初公造化其
山野田園之氣因得變換紳笏固甞面叙此恩萬分矣
然一行作吏塵埃逼人坐擁文書又復化為俗物上負
知遇無可言者永嘉民頑喜訟弊如鼠穴持身効力然
亦不敢自欺尚頼庇庥未即曠敗自餘言不能究也

　　與凌季文

　　(某)頓首季文學士不奉起居之久非敢簡也葢更易長
吏送迎旁午民饑財匱觸事費力塵埃中遂不覺曠廢

許時公在芸館中疑若無事而亦久不作一紙同年書
何也豈人事紛冗處處皆然耶不見顔色益久瞻仰無
以為諭秋暘正驕伏惟百神相休尊候動止萬福中間
得薛郎中書言子韶予告還鹽官勢必未来近又得相
識書云子韶不久参告不知巳至臨安否坐此未敢治
訊相見為言區區也(某)竊食踰年抗走營營已為俗吏
而俗吏分上事亦未易了日虞罪去有負交朋之望耳
館中書當漸備想季文日翺翔其間樂哉樂哉佇聞進

用益慰老懷自餘為逺業強飯

　　與章尚書

　　(某)頓首再拜永嘉弊如䑕穴皆起於胥吏之擾民龍學
尚書深鋤抉去之郡民始知有生之樂去年早潮相仍計
不知所出海上之米一来而比屋皆飽判佐小吏因得
竊福無慚色其所以德永嘉者固不俟誦說之區區也
秦丞相開府七日而有紹興之命李端明迓吏已遣符
倅受代解去郡中送迎旁午勞費既不堪言而姦黠健

訟之輩又頗因此時而出沒獨陽春之愛斯民藏於心
府者念念不能忘耳

　　與陳去非

　　(某)頓首再拜掌制勸講朝廷之妙選儒者之至榮直院
舎人被九重眷倚之隆兼三職清華之寵伏惟歡慶器
業益茂中外咸仰其所以屬望我公去甚大且逺未敢
以此而言賀也半面微生姑見區區拜候之誠

　　又


　　(某)頓首再拜王公之門名位益隆則寒賤之人跡日以
踈直院舎人衮衮騰上行且入䕫龍之室矣如(某)者不
識尚可以寸紙短緘為修問之資否乎執事上或許之
則記室几格之上時有三十年白首同舎生之書亦敦
篤風教之一也惶恐惶恐

　　與李端明

　　(某)再拜(某)十六日既離侍右風潮不與舟相得宿孤嶼
翌日抵青田暫寓湧泉寺更三五日行矣去大座益逺

懷仰益不自勝不日朝廷為生靈以廟堂起公則因時
濟物之心計亦不可藏當須欣然赴之愚拙孤生尚幾
竭其區區

　　又

　　(某)再頓首拜伏䝉寵頒台翰并石刻二本拜賜榮幸魯
公之英風大丞相之文端明之䟦皆傳逺信後者(某)何
人亦得以名姓附致其間葢大人君子茟端小為造化
亦足以借人無窮之寵願檢此身以承大惠


　　又

　　(某)悚息姻事卜以二十五日成禮逺䝉頒賜不勝感激
章壻書生頗能以小官節約前日端明舉揚義榮聚范
氏幅幔杯酒因緣甞以教之矣然十尊盎盎如春酌以
授賔衆固不知寒女之貧也

　　荅太平州陳守

　　(某)頓首再拜(某)十九日受省劄二十日早奉祀以行二
十二日抵祠下即刻成禮前此移文者葢祠屬盛治不

得不布諸執事故也上托餘庇得以既事方兹懷感更
䝉賜諭愧益深矣

　　又

　　(某)惶恐再拜九重既分遣祠祀徹膳以俟嘉應小臣
乃不得報以歸方屏營憂懼莫知為計閣下華緘縟禮
專介臨之懼用増甚銜命無狀敢復饕竊以累司敗乎
寵頒並用囬納具於别狀逆知執事愛憐之故敢列其
區區


　　又

　　(某)惶恐再拜别紙嗣至已同圎緘拜領鎖吏闗白後時
之罪願賜闊畧前一夕亦遣本院人吏一名詣采石料
理暨臨流至使(某)與路人争渡所遣者尚爾鎖吏何責
焉偶府中亦治醮貳車臨督之備見州郡分體朝廷之
憂無所不至豈勝欽仰(某)歸途衆謂得一小舟可以夜
發曉至亦嘗面白貳車知彼處並無和雇遂騎而還亦
以禱祠無功不敢托清流而自安也䝉寵諭謾及之


　　與陳師與

　　(某)頓首再拜(某)自幼年仰德未遂披書屬者一見大慰
疇昔而公亦開懷笑語相接如平生雖嚴程見廹徑逺
門下懷此厚意千里不能忘也去年建康夏不雨秋淮
西軍潰入冬情偽變怪終嵗不得伸眉迨至六飛還幸
則奔走道路追隨人事(某)遽有不可言者雖欲修裁短
幅上候興居久而未能亦照恕之否未即参晤尚勤瞻
望之心臨紙惘然


　　又

　　(某)再拜(某)不敢以世俗不情之語上諛盛美如安撫文
武才華氣節落落與古人比一經顛躓久而未振者豈
君子之用舎自有時邪願益調護坐俟善類之興(某)遲
暮亡竒日竊東厨升斗背有芒刺臨安一居差安便第
午晚出省不過接三數客報一二書遂對燈火苶然昏
睡不復眼到書巻中豈勝愧恨何當從容髙論破此頑
鄙


　　與潘義榮

　　(某)頓首再拜義榮中書舎人即日初冬戒寒伏惟祠
宫髙間台候動止萬福江干見公於小閣波浪之上一語
成别豈勝悵然自後雖滚滚度日未能拜書為問而公
之起居得之甚詳深以為慰如聞扁舟抵岸徑自蘭江
與眷聚同為北山之居行朝是非傾側之地車馬之氣
上成煙霧而公乘輿一来蕭然脱去想當秋晴日暖徜
徉杖屨樂有不可勝言者殊使人懷想歆慕為無窮也

銓曹考功最為闗要日得與羣胥為敵每搜見情狀使
士大夫不至户外有滯抑之聲則欣然自得今者移置
臺中旦入午歸遂無所用其心素餐之恨益不自平矣
但如舎人必不得久在山間事定理明則公論又將驅
公以出承教之幸固在旦夕間爾鄉里聞今嵗可得上
熟拱坦田瘦如石亦有穗可鎌餘可知也㤗發近得書
矣懷間萬端非幅紙可盡未聞惟保練生經坐待殊渥
區區至望


　　荅曽天逰

　　(某)再拜公之去國也(某)文拘不能通謁郊外自念仰徳
有素(某)在省戸雖間得一見而文書填委坐窮日力不
能從容名理爾後承乏為言官則一見之欵又不得如
在省時参差闊逺今遂千里其為愧恨未易可平尚惟
珍重鼎茵為國自愛即還禁近以慰士大夫日日之望
自餘難以寸筆殫布伏幸台照

　　又


　　(某)再拜屬有逺役離北闕之一日拜緘賜於舟中伏承
為别以来體中嘗少不平今已全愈豈勝慰喜至於問
勞周旋則感愧之情抱以西去矣朝廷遣樞臣視陕右
而鄉人牽累率皆攸行恐復無補分毫則為懼滋甚區
區行李已次符離當以六月半至永興半年後可還長
途萬里惟有瞻嚮之懷

　　與秦丞相

　　(某)稟自再拜僕射相公即日炎夏伏惟從容廟堂神明

共護鈞候動止萬福(某)備員行府何補事功道路無虞
咸託大庇行李即今已次榖熟郡縣愈北物愈賤米粟
愈多如永城㑹亭皆小鎮邑亦庾米萬數聞京洛間斗
粟不三十金造化所以相佑者是豈淺淺苐三年之旱
人斯具舟不得不為之計也新疆百姓所以望摩拊者
事非一條得賢守令則朝廷不必一一措畫彼自能因
時順勢種種辦集選守令似常談區區之愚謂今日之
計莫先於此仰惟留意更旬日當至故都道路節次具

稟未緣参覲伏乞為天下生靈保重

　　與李参政

　　(某)稟自頓首参政(某)道路忿猝不能時具申稟伏計德
宇洪深且復䝉睠之厚不賜過尤下情感愧即日炎暑
伏惟恊濟廟堂鈞候動止萬福樞府二十八日到京一
行官吏咸託大庇舊城之内十廢六七獨内前槐栁茂
宻樓觀尊嚴如故望之使人涕下新疆百姓如久病乍
復之人實無氣力但米多肉賤且能一飽度日至於摩

拊料理為經久之計日有望於朝廷也尚逺参侍惟勤
仰德之心伏乞上為睠倚保重

　　荅胡承功

　　(某)再拜察學丈今時第一等人羽儀禁路参賛堂廟乃
宜而淹留城都亦一年久何也四川闗利害甚大且重
九重所深念豈不謂四川安寕則天下休息俟時中興
致公政地未晚今者輿圗復還敵意降順既中興矣公
其益厚鼎茵倚須騰上以允人望


　　又

　　(某)再拜樓丈出闗陜(某)被㫖参佐自四月末離臨安
區區道路亦既百日闗陕人情安帖措畫大畧亦定旦
暮歸矣樓丈日望大斾之来庶得面盡曲折第聞暴水
敗路徃来不快計行李亦須少阻願嚴督前驅於行府
未去間得拜光儀不勝大幸

　　荅孫學士

　　(某)頓首再拜太沖知郡學士前日同朝甚慰然鹿鹿抗

走與公未得親也去夏山間承髙論兩月且開懷相與
便如平生私自欣懌後来承乏省户益多事而公亦不
為朝廷留矣旦暮懷想惟心自知拜教之辱伏承待次
髙閒台候動止萬福主上以闗陕初復命樞臣出使夏
四月被上㫖参佐七月抵鳳翔西南望巴山如畫圗念
吾太沖飄蕭其間而不得見也兹忽被教審聞動履趙
丈又具言日来為况甚佳既以慰浣而華示委曲奉之
温然恍如小山飛瀑留燈夜坐共讀舉子試巻時也如

馳想何樓樞措畫分屯事大畧已定惟候一見趙丈付
以茶馬數端便為歸計此只兩日間示王普州極醇雅
苐到此太後時然亦不敢不為官長稱其才趙丈雖老
而精明可喜樞還朝廷當能力言於上也併惟埀察(某)
自去秋作言官亡狀自合引去今尚強顔奔走者公當
照見其心更兩月到臨安初春當得歸雅眷未望他日
尚䝉放死生願以幅紙問我於金華山之北来書累紙
不敢效尤亦幸加諒自餘保重不日騰攄所藴以福利

天下至望至望

　　與張全真

　　(某)頓首再拜去嵗冬月(某)備臺察員参政大資擁節行
朝覲對而去拘文不得伏謁麾下人物踈微又不敢聊
修記候南昌起居愧懼之心積一嵗矣即日恭惟卧鎮
名藩十州受賜坐膺顯相鈞候動止萬福(某)夏四月被上
㫖参佐樞宻行府踰闗陕抵秦鳳半年萬里幸不墜鞭
䇲以歸今兹攝吏儀曹叨竊益甚念異時隨衆人出入

門牆均奉教約而盼睐獨厚受知最深庥庇之因豈無
所自緘封恩意惟心自知雖無世俗竿牘之禮致其區
區公未必拒而勿領也南昌控阨江西所繫重大徃年
饑民狼顧聚為盗賊今皆一二安集為郡縣如故則九
重之憂亦日以解促還禁宻講求所以福利四海之道
公其旦夕歸乎此心復朝夕以幾嵗鑰將更臘寒方重
仰惟精調茵鼎上副睠倚之懷

　　荅陳長卿


　　(某)頓首再拜即刻台候萬福(某)前日䝉臨過喻以令祖
銘文事中懷感愧殆不勝言累日念之終不敢承命竊
讀行狀見所以種德遺後之道汪洋深厚非文氣葢世
者未易發揚顧此窮悴衰老之筆出語蕪陋自葢藏不
暇敢承命乎又念辛亥嵗公考蘭省進士(某)以舉子被
選宣有諸生禮今欲論撰先世之令猷不仰求名手而
反下須之(某)所以尤不敢者此也懷二不敢不以告諸
執事則輕率不揆之羞實自貽之願賜孚察行狀藏之

箧中他時閒坐祓濯開巻欲與古人同過目故不以歸
納併幸裁照區區尚幾面言

　　謝何直閣惠詩文

　　(某)再拜前日得見已如對氷雪徐讀所惠詩文五采交
眩正味粹然真所謂赤瑛之丹所不能抗金莖之露所
不能擬也豈勝欽嘆(某)行有萬里之役置此箧中可以
洗濯道路之塵鎮壓風波之險敢不再拜

　　荅井都運


　　(某)頓首再拜都運中大春序晼晩伏惟台候動止萬福
(某)數拜車馬之臨已深銘荷昨日又被長牋之辱有所
懷感意勤而禮過非所宜䝉也(某)嘗謂事功之不立非
世乏材而然也天生一世人自足一世用謂乏材者非
也不材者貪進而忘其陋有材者計功而愛其力此事
功之所以不立也不材者貪進不自知也有材者愛力
智太過也古人則不然揣力知分不材者退聽故無僥
冒之譏念國憂時有材者展用亦無獨善之蔽君上馭

人羣而立事功者如此而已左右綿歴之久飬成俊偉
之望甚盛甚休夫取四路之材供億十萬之衆此非綿
薄者所能左右如探帑藏而餉賔客取之用之一談笑
而辦真念國憂時之士騰驤展用之日而雅志方有鼔
枻出峡泛長江秋水之興無乃近愛力之嫌乎使者雖
甚愚為朝廷奏退有材之士非所敢也借曰𤓰時將戒
未見代者然太師卧病從他司上之於賔主之間若有
未盡勉出袖中之手力扶關蜀之民誠有望於左右勤

書言謝不覺縷縷切幸深察

　　與何樞宻

　　(某)再拜樞宻一日峻除固知慶慰萬里逺使諒亦勤勞
如聞孚通和意太母囬鑾成此休功尤為盛事(某)被
睠甚雅賛喜獨遲拘繫之身不能自力惟切瞻望而已

　　又

　　(某)再拜(某)辛酉之行為上流而出仰託朝廷不至敗事
抵㐮陽被受分畫指揮便知此責不輕矣畫疆分界元

無定處止令與北官商議索價之髙勢自當爾使某滿
足其意委之而歸則勒馬東還豈俟今日調和内外事
有萬端不失此軀真為天幸使樞宻不聞其畧當亦想
而知也稽留使事朝廷既不以為罪而敵意似亦稍緩
豈宻庸之功有及是耶幸甚幸甚然疆場凡百皆已措
畫不至上煩鈞念仰惟照察

　　又

　　(某)再拜(某)受生艱難所遭無易者去嵗一病瀕死衰羸

顛眩力病赴事正此擾擾胡宣撫疽發不十日而死軍
無主帥百事散漫人心揺兀不敢顧避小嫌悉為料理
誤恩過聽就畀付之不勝憂懼(某)豈辭難避事者誠以
病後心志凋落體力未全又積習之餘觸事掣肘累政
務以姑息茍安寖至難遏今費用自十萬緍以下皆不
論也四川又嗔催常賦黨庇逰謁一不如志嘲謗四起
此其柰何區區之懷有未易言者續一二布之堂廟矣

　　荅何憲掄仲


　　蚤辱故人華示惕然悚懼退而祓濯誦之悚懼増甚薦
士盛德也惟魁傑有重望氣力可以運動感移者乃克
當之區區綿薄敢事此語藍田有賈既貧且病每見道
旁寶玉雖眼明心動然欲市而取之則貧無資欲懷而
去則病無力抱空恨而已雖然張敞嘗謂朱邑曰伊尹
吕望其人不因閣下而進矣此言薦舉之力止可施於
中人非常之才不待薦而猶興也岷峨多士之鄉所謂
中賢之可薦者既坐綿薄而非常之士又將不因推轂

而進反復無以當厚意此所以増悚懼焉行大用矣願
以今日所以見告者他日躬行之以寵善類敢持是説
以謝

　　荅張子公

　　(某)再拜下喻稱提本末具悉台意此事在酒務言之利
害昭然豈有無本而能取利者乎在宣司言之亦有不
得不論者成都有稱提錢近二十七萬其借有酒本者
二十六萬有竒借而復還闕而復取乃為旋轉若一去

而不返久假而不歸所謂稱提錢者殆虚名也一旦引
法有敝孰稱提乎然(某)所謂取者非謂遽竭之也量與
䟎那庶一嵗之内於酒務自不覺欠而於稱提錢本漸
有復還之理所以止令本利相度自䟎那數目漸欠補
還而不敢科為定額者此也敝司無綱紀甚矣諸庫務
或出入無文記或金銀與雜物同歴每考一事悉名在
而實亡營田有石數在歴而倉則無之馬有匹數在歴
而廐則無之官有請受在歴而人則無之其他不可槩

舉(某)備員以来例皆考究畧使就實如稱提錢亦是愚
意所見如是未嘗與人謀也到此未久人未知心腹所
欲知者皆博詢逺問而㫁以愚意而已至其中否則未
可知也尚書試為深思之

　　又

　　剥佑錢一事尤荷下諭豈不深感承公不勝怨罵而罷
去(某)所親聞於胡文者而愚意復不以為然也剥佑舊
法在處行之而獨四川能起怨者何耶此猶未論而於

軍中有大利害尚書亦聞今年冬絹幾敗事乎七月初
諸處多是弊絹都漕司無以為計乃至退還彼此推託
不肯収受資閬二州是也退而去者無人擔負則道路
驅率鋪兵捉拽人户而絹無所歸今年已如是矣州郡
官吏安得皆是賢者所在容情作弊期限甫逼弊絹畢
至欲盡退還則軍衣不敢後欲以弊絹與之一夫有語
三軍不能平也欲取官吏加罪能盡停廢乎尚有剥佑
之法可以防閑俾汙官黠吏知其必償而少自戢爾以

聞向来剥佑錢不依法取於合千人而科之民間或剥
佑不以實而良絹亦或遭之殆恐招怨之由有在是也
若取絹之真弊者以實佑之以所佑之數從合千人征
之取一二尤無狀者按黜之似亦無害若旋行允當之
後尚有無稽之論則付之勿恤而已更望尚書不以其
愚而終告之幸甚

　　與樓樞宻

　　(某)頓首再拜(某)正月至軍前蜀人皆襆被入山士卒懷

見啖之意謂其必以土地予敵也二月十八日還自渭
上人心方少定而胡承公死矣倉卒之間中外譁然(某)
夜半入府取其印盡籍府庫而収其文記呼諸將戒喻
之至明出榜通衢應軍事許詣宣諭司自陳方得安帖
數日之後率楊政以五千人齎十日糧城興趙原以控
敵来路可守可戰葢諸路之衝也城成而畊者四集于
時已恐為我朝廷所留亟遣人致懇丞相且猶妄以鈞
府為言謂不起之廟堂則宜付之西方今乃大不然矣

宣司積弊不可開眼不免畧以法度繩之已措畫數千
牛勸將士盡畊縁邊之田来嵗不儉則蜀人其少寛矣
恐欲知此間曲折謾縷縷布之

　　荅何憲子應

　　(某)頓首再拜提刑直閣伏被置中惠帖審聞即日台候
動止萬福不勝感慰某去嵗既一見各有萬里之役自
中夏孤寄西南便願相從晤語苐以夏秋不雨闗外民
饑欲死水運方斗升而進一司弊事無處開眼意欲撥

遣措畫畧見次序然後屈致斾從相與閉閣宻坐開道
心胸以慰平生今得書而公以奉常之命背我去矣賢
俊得路羽儀朝廷豈不深慶惟瞻見之末期亦撫躬而
増慨爾丞相外傳并道中佳什逺辱寄示價重萬金東
林後壁小詩不謂亦煩過眼二帖俗謬公獨不掩覆之
俾人得以相暴章何也并用愧感公之東去指日騰上
為名公卿何疑然澄清之志隂德之語雖朝夕勿忘也
(某)䝉主上委寄無他竒畫惟嚴法度示信義使人漸由

綱紀之内自餘買牛置農器力勸將士盡畊縁邊之田
嵗儻不儉公私其少寛乎屬在原頭按閲草草為書姑
慰愈逺跂望之懷其他不能周盡惟道塗保重是望

　　與樓樞宻

　　(某)再拜㑹稽大府宻邇行朝増職付之可見主上意葢
旦暮召還参秉政事之資也阻逺無縁詣門下稱慶東
望瞻仰何勤如之伏幾益保粹和即膺真拜不勝區區
頌願之心


　　又

　　(某)再拜去嵗九月遣介持書謝政府仍奉短記至永康
人行未逺已聞帥起之命計只就紹興投呈也正初王
直閣附到緘貺備審曲折深以感慰東朝就飬天下
休息樞宻從容輔郡為朝廷増重威德計亦可樂(某)逺
守邊徼坐移晷影一無足言其未至曠失者實餘庇及
之此朝夕之所以懷感也戒諭寛猛之道書紳感銘(某)
受於天者終不能改而人事矯揉今亦庶幾焉


　　又

　　(某)再拜承乏窮邊當綱紀盡廢財用殫竭之時加以夏
旱秋霖無所措手雖自去年人馬無調發而日前調發
之費方與了絶幸朝廷可移司之請遂得併罷官吏百
輩遞那人馬就食水運并以營田所得兊賣計司以此
數項自利州而上已减水運二十四萬减和糴十萬罷
催布佑錢三十二萬激賞絹錢四十三萬激犒錢四十
萬軍器物料錢十萬闗裏外大小麥在土者八百頃稍

得一稔更當痛為捐减秋冬間力懇朝廷求歸雖不得
祠宮之禄亦所願儻有未遂一言之助豈無望於公乎
是時續布再三之凟

　　與程樞宻

　　(某)再拜伏承擢從内相超置右府得士朝廷之福用儒
吾道之光伏惟懽慶樞宻蓄積待用為日已久雍容班
列間識與不識皆知為廊廟器士人相賀不在今日更
惟益調興寢寖承寵睠以副中外之望


　　又

　　(某)再拜(某)䝉主上寄委承乏西邊才短人㣲日虞曠敗
非朝廷假借使得自竭則此地未容以嵗月茍也商秦
岷隴凡利害重大處分畫一切了畢若無所與者今月
十七日已移司利州自是併减官吏省節漕運利復不
可言旦夕别具呈稟自餘疆場寕靖不乞鈞慮

　　慰勾龍中丞

　　(某)頓首再拜頃聞先朝議以微恙終壽初不敢信而傳

者衆至知公果抱此憾驚吁悲悼不能自已何造物者
專以桀禍扼公使凶險相仍而不得振耶親猶失之他
尚何云至於孝愛絶人一旦孤立起居笑語以時追慕
其痛傷顦顇銜毒茹悲當有大不堪者節哀自重持平
奏吉之後以大勲業照映門户則九原猶可慰也

　　與程舎人

　　(某)再拜(某)前年冬使道西出至江鄂間見邸報伏讀姓
名恨已逺外不得見去夏以来獲接西南士友所以講

聞盛譽甚休日以君相得賢為慶而不敢為左右賀也
方圗移司小定修咫尺求自通叙不謂肯臨之記萬里
先到懷此愧感無言可喻果不彼外區區幅紙當繼此
以進矣

　　又

　　(某)再拜朝廷尊榮武事向息必有雋傑出為華藻宜舎
人之不掩於蜀也欽仰之甚彦實器先諸公頃皆省户
相從之久粹然之氣今猶不忘自應有同舎之樂順之

聞其請祠不謂已為古人聞之傷痛併䝉見告尤知睠
意

　　又

　　(某)再拜孫法曹得稱譽如此賢可知也第本司官屬機
宜而下凡十員除兩員專管治種田不用士人外餘八
員乃張漢之曹績湯沂成份樊奕熊彦璋范寕之范芑
皆已入幕内三四人未奏名者先試以事然已充數矣
(某)去年孤入西方眼無相識訪而不可得如法曹也豈

易聞耶獨承命之晩爾雖然不敢忘也

　　與李殿院

　　(某)再拜伏審宻承殊睠擢置副端朝廷得人士類稱慶
殿院殖學抱器藴藏有日今此發揮其剛明之氣忠厚
之澤雍容於人主之前者想惟炳炳然也富貴鼎来前
有萬里此正未定為左右賀少見區區之意云爾

　　又

　　(某)再拜(某)辛酉之冬奉使西方暌闊以来今渉三載傾

遡道誼曷日而忘其不能以時上記則遽冗奪之亦辱
照恕之否逺徼在天一涯邸吏以狀至喜君子之得路
書不逮占辭而遣併遲旦夕别奉峻除之賀

　　荅資州邵知郡

　　(某)再拜(某)萬里逺来目見陕蜀利害朝廷既自有所處
敵意後来亦漸衰謂可以不至甚愧而歸矣軍無主帥
忽被承乏之㫖憂愧殊無計但重為力而誅不勝朝
廷他日雖憐之無及矣睠照頗深亦有以相警悟否不

勝因風之願

　　又

　　(某)再拜軍前解甲士卒皆休息不勝幸甚但屯列十萬
之衆饋餉激犒器械寨栅無一可罷用度動以百萬計
畧州縣而不問則他無從出外有闕誤則内為郡邑之
憂督而急之則郡邑亦窘可憐苐恐彼此照察於本司
合起窠名不至有闕是為大幸下喻激犒錢方且圗之
尤見留意也因示故縷縷


　　荅提刑何祕監

　　(某)再拜丁巳参際於建康戊午周旋於臨安其後(某)承
乏省户舟銜上䕫峡之水自是不得均茵馮矣東西萬
里郵置渺然雖劇奉懷何以自見今不復縷云也執事
學業風流久當羽儀朝廷持節鄉邦固自逺有光華而
論人物進退者未嘗不竊以為悵行觀騰上以滿輿言

　　又

　　(某)再拜去嵗被㫖出使止是撫諭江鄂因為川陕之

行中道得分畫指揮遂此留滯數月之間以身嘗死者
屢矣今復掛繫於此憂深責重如擎盤水而立来示委
曲深見朋友之意尤切感荷也闗外大旱合江而上水
流如帶軍儲升斗而進又興洋間憔悴尤甚近減戍入
闗盡捨二州支移及減免和糴之類方有生意欲推而
廣之勢猶未能者一司千瘡百孔皆未補塞區區之懷
欲言不盡

　　荅巴州周知郡


　　(某)再拜縷縷之諭一一備悉(某)到此愛惜錙銖如私帑
中物聞左右節用之言豈勝欣喜雖然吾人又當體國
觀時較量輕重不可一槩論也靳數夫之費此郡縣之
小節撫存来歸乃朝廷之大恩至於不循教令為孽害
民者自當付之以法更惟財照

　　荅喻運使

　　(某)再拜省户㳺從之樂囬首如夢每念小牕孤寂側耳
聽公髙雄偉㨗之論于今使人不能忘也漕粟輓餉已

非所宜今復投置可為浩歎何當見左右騰上青雲以
文字飛鳴慰此旦夕之望乎臨書之懷猝猝難道所謂
心之精微不能致萬分也

　　荅鮑右司

　　(某)再拜别後瞻企良勤中怍兩嘗修問皆徹視否初聞
榮躋宰蜀方竊慶慰旋知復出江上國事勤勞自無外
内委之重者豈非付之親耶更少展力徑登禁近無疑
矣(某)因縁使道遂成留滯屬嵗不登一司蕩然無復綱

紀隨事補塞未見功效惟日憂畏也此懷何當面既臨
書増仰

　　荅簡州李知郡

　　(某)再拜為别累年不綴西望緘書不致愧亦如何去冬
銜命而出正月抵故鎮諸郡記問如束筍而公無一紙
相訪每切疑怪今領惠帖乃知嘗辱遣教何所遺墜使
不及拜也簡政固報成矣而北山之約遂成謾語深切
慚負此身流轉於利害之場久而未脫狀如孤舟縱入

波浪中勢雖未定抵㟁之心元不忘耳懷嚮道誼惓惓
無以為情何當宻坐傾倒此意臨書惘然

　　荅簡州文知録

　　(某)再拜盥讀緘書已知鼎味詳覧巨編究見所存(某)何
人荷不彼如此深感幸也踐執事之言不至虚辱庶其
可以酬厚意爾

　　荅潼州宇文龍圖

　　(某)再拜自聞抱琴瑟㫁絃之悲日欲修慰遲頓不敏汩

沒於文書兵食之間久而未暇来緘先辱奉之惕然且
認拊存不見斥絶之意愧感深矣奉祠之請初何為而
上朝廷重違雅志聞已報可伏計命至即行矣拘繫終
無緣瞻望以慰平昔為恨何窮

　　與王参政

　　(某)再拜自聞鈞斾奉迎淮上東望延頸者今已閲月九
月二十九日果聽德音想惟寶馭渡淮率先拜舞雍
容班首驩動百僚君臣之慶可謂盛矣無緣面賛但切

馳情

　　又

　　(某)再拜(某)逺守邊徼朝廷有大慶而不得與百執事之
後塵葢亦骨相之貧也比見省劄知有新執政而未知
為誰不敢輙具啟續當遣發乞参政為一言之干冒皇
恐

　　與兵部程侍郎

　　(某)再拜紹興壬子廷策進士(某)忝隨諸生後獲望光塵

又三年試吏永喜此身日多事矣瞻仰道誼雖無日不
謹而侯承記室之禮曠不及修踈慢之罪欲自文而不
能侍郎丈尚存雅故而炤察之否臨書叙列愧怍滿懷

　　又

　　(某)再拜(某)去冬被㫖出使中道讀邸報知執事者將
還朝竊自慰喜謂旦夕使道東歸不以罪斥則均茵馮
而耳教約尚可幸也疆場無人就䝉留師不惟綿薄淺
闇不克負荷是憂而相距萬里承顔未逮中亦歉然矣

百遽為書姑見萬一

　　荅渠州知郡郭直閣(郭思之子)

　　(某)再拜持辱緘示先閣學士詩盥讀再拜如見風采其
憂時之心先見之明與古並駕而潞公之知人接士又
何其絶俗也三復欽仰非言可盡

　　荅京西蔡運使

　　(某)再拜信叟来能言動静謂為政甚力及謂来緘果見
料理荒殘所以為國為民之意甚逺不勝欽嘆(某)猥當

邊寄責重憂深疾病之餘志意衰落非前日上竺山間
人物也何當一見道此心曲

　　荅江西蔣運使

　　(某)再拜伏自拜違今將一嵗所謂僧坊夜話道次語離
此懷未嘗頃刻置誠以囬首萬里各在一涯抗走塵埃
畧無修問之暇記室指以為尤(某)亦何辭来緘臨之更
被甚温之語使人益以感愧此懷猝猝萬一不究

　　荅簡州李知郡


　　(某)再拜類試特恩進士念非老友莫可為諸公持銜者
盥讀策問欣然歎仰不知勤動之有愧也更辱遣問感
亦深矣區區之懷餘不能盡

　　荅懷安羅知軍

　　(某)再拜臨安仕宦大抵相值頻而欵晤之日少及其别
也飄忽東西各隨所向惟自企懷爾棘寺美解之後記
問不能通今忽被貺感慰如何獨以相距正逺未緣面
叙臨紙此懷尚有不勝言者


　　荅銅梁王知縣

　　(某)再拜去嵗入西方便聞賢譽獨以未見為恨繼而承
乏軍前相距正逺一紙之薦姑見區區欽慕之心無足
德者率昜之罪恐未免爾尚幾仁明有以原察

　　又

　　(某)再拜别紙之喻備見君子之心不相視如他人矣深
所感佩軍儲不可減誠如来教吏禄可裁者尚未諭其
說願詳及之求之節儉真是確論此區區蚤夜所不敢

忘者(某)自到官燭以寸計果以枚計人或笑其瑣瑣而
(某)獨謂積習爛漫之餘不先從自已與本司正之莫可
囬也今已得移司指揮矣併省官吏輕減水運又復力
勸諸將盡耕㳂邊之田来嵗儻不儉庶可漸寛每取州
郡一錢如割截身體敢忘痛耶因左右縷縷布之

　　荅譚監務

　　(某)再拜長至令辰以軍中後於治禮不敢修問駢緘寵
臨愧荷深矣新陽已享道德方應時而茂百順之臻不

復以頌賢者惟幾為逺業自愛重

　　又

　　(某)再拜書記之妙意睠之温佩荷雖深亦有餘愧督苟
簡以治職業率將士以就計律人儻不以為難而諒其
愚庶幾可濟至於朘膏血就饋餉内已困弊而外猶告
不給殫竭愚慮欲救萬分而未得其策三慶之目獨此
為未敢領雖然終期不負閣下之意而已

　　荅賈茶馬


　　(某)再拜馬政朝廷所先茶賦蜀人所病隨宜兼濟之當
有能者宜九重之不能捨左右也久跂来音頗勞東望
兹忽被貺何慰如之少出袖中之手以奏之政便可一
新不勝至望

　　荅劉黻户部

　　(某)再拜去年中夏到官秋冬間臨安故舊有遣書道盛
美者及接此間士友其稱謂閣下同一辭所恨事權非
前日比自官屬之外盡是朝廷除授無路可以振揚光

輝然以所得人物姓名布聞造化者當為左右勉之計
朝廷以簡㧞善士為急當亦自有進寵之命何待鄙人
之言

　　荅喻郎中

　　(某)再拜去年中秋被專帖時以病後目眩怱猝之報命
筆史床前書之使者去事隨日生又四面書問如束筍
奉懷雖深不復通記矣正此愧仰遽領華示便若對面
何慰如之山居無事文思當益清苦相從之日𣺌未有

期臨紙傾遡

　　又

　　(某)再拜駢緘爛然與来帖俱玩不能去手詞宿意新字
字有来處非後生淺學所能讀也東朝就飬朝廷禮文
新煥必尋執筆華藻之士為時特書公其可以趣裝矣

　　荅賈茶馬

　　(某)再拜左右持心剛明發於政事者類非習敝玩常之
態欽仰未易一一云也顧方孤寄遐邊毎以區區無所

借助為恨今少快矣雖然久壞者難遽治違人者衆怨
集委蛇曲折以濟利刃此所望於左右者也辱知敢爾

　　荅瀘南安撫李待制

　　(某)再拜(某)東陽陋人晩就科名竊斗粟以活其孥平時
講聞盛譽願識而不果今兹備數守邊雖有聫事之幸
而参晤之期猶坐拘繫馳遡道德何勤如之區區此懷
言不能盡

　　又


　　(某)再拜瀘為名府付之得人朝廷無慮苐老成君子當
羽儀華近淹之師閫未為允也(某)疾病之餘志力衰落
負此重責蚤夜憂懼警悟之益後當丐諸左右兹未敢爾

　　荅韓参議

　　(某)再拜撥煩之久付代而歸想如解縛至於親故相見
之懽園舎幽適之趣樂亦無涯矣苐憂世之心功名之
㑹方相違而未遂識者豈容無恨更煩别啟為禮過勤
俗冗相仍占辭不逮併惟照恕也


　　荅致政李中大

　　(某)再拜伏承賜閒之命已遂所乞葢易退之風朝廷之
所樂聞而士夫之所欽仰也休飬天和年德彌卲其與
俯仰於名利之場者固自有間無緣面慶更辱先貺感
愧之懷言有不能盡者諒察之可也

　　又

　　(某)再拜遇知友必詢動静如聞日来體力稍安固已為
慰今兹被貺喜可言哉脫俗吏煎廹之苦而就家食從

容之樂宜不藥而愈也(某)備數鹿鹿凡百如式裁節用
度漸為蜀人求安樂之道未知得濟否爾因知愛言之

　　荅虞運使

　　(某)再拜賢者撥煩非所宜易漕䕫子未厭衆論然不擇
事而安古人之心也比以遣發田候一軍老小踰二萬
衆舟車之須供饋之費本司雖已一切戒約各有定數
然經由路分儻不調䕶出之必遺州縣之憂故冀得君
子蚤来恊濟田今行已久矣公亦可無事然度亦未出

峡且煩在司照顧下訪少遲無害也伏幾諒察

　　與羅中丞

　　(某)再拜往者漢中饑又關外居處之民日有移徙今夏
漢中麥大熟而關外疆埸已定人情甚樂雖對境時有
文移整㑹細故及陕西叛亡欲來者不過以禮酬荅善
言謝去率無足慮惟是疾病之身年來衰替勉策鈍滯
終恐顛錯上累雅故此其所以不能頃刻安也中丞亦
有以警教之否


　　與樓樞宻

　　(某)頓首再拜四川連闗外大稔營田所入及二十餘萬
斛魚闗合江上下廩廥皆滿水運之弊亦十去五六今
秋又與呉少師於興趙之外馬嶺之間修築營田大寨
軍民安樂之来嵗科敷於所减百八十萬緡外當更裁
損近又約到北官定洮岷界馬路並無妨阻應分畫事
一切了畢苐(某)自賤累到此幼累翻病豚犬新婦六月
末姙子中胃反而死又老身疾病比舊遽衰黽勉從事

其亦何聊俟及兩考從君相丐祠宫之禄未知得遂否爾

　　荅勾龍中丞

　　(某)再拜(某)守邊何能行亦再嵗蜀士夫固客之而區區
自省實無以自容也兵未可遽銷費未可遽削之論如
坐吾軍中而見其情狀豈不銘歎至謂其間自有寛省
之術則小人日夜計慮而未得者公其終惠之乎惠一
言使見大畧更容思索以進則豈獨(某)之幸公所以幸
鄉里者多矣至叩至望


　　與樓樞宻

　　(某)再拜(某)去年冬月嘗拜稟目計遂呈浼近領六月二
十八日所賜緘帖既荷不忘又得以詳起居慰浣殆不
勝言久不收鄉書但聞夏旱異常深以為慮㑹稽大稔
仁人之澤自應爾也(某)鞭策駑鈍凡百粗見倫理前記
亦布其畧謾以裁減數目拜呈右䕶軍昔養六萬今九
萬人又十年功賞三師下轉行十萬餘官嵗計尚牽拽
不合其所裁減皆本司所用度也利州以下水運減三

分之一以上至魚闗一節僅減五分之四以本司營田
及糴買數就闗頭兌那故有是也魚闗計司四月支嵗
計有一年之積本司儲粟今百三十萬斛(異時備邊米常不滿六萬)
今嵗再稔數當加多矣然蜀人獨以不盡除去窠名為
恨此所不能辨也今年五月成二考專人丐祠文字已
在道未知便得遂否爾

　　又

　　宋修撰之諭恐應命不及此間並無辟差窠闕屬官舊

係本司專用近稍稍從朝廷除授矣此外惟闗外四倅
計辟皆已有人其為代者近亦朝廷差人矣范徹者若
在川中渠當自知葢今日宣司非異時比也一書報修
撰公乞鈞㫖送逹周㑹稽介潔而能官託大庇之下惟
惠顧之幸甚中間相隨宣諭一出墮馬損臂而還亦嘗
干叩廟堂命薄無所成就(某)氣力㣲弱有言無效樞宻
能造化之否率易為致區區惶恐惶恐

　　荅瀘南李待詔


　　(某)再拜願見懷日日之私拘繫不得前也下諭有訪逮
之約奉之欣懼左右以法從名流上煩卧治豈當輕
戒行李貽館人道路偃薄之勤公文不敢輙違来命姑
依應而徃若以所欲論者違幅紙詳告自足以通千里
之心公其深照之可也

　　荅成都路榮運使

　　(某)再拜下諭職事二件備見留意祇以欽服貫頭錢逐
年承例入帳得㫖科撥計司非敢輙取也水火不到

錢亦是有制置司以来取用獨今年(某)奏知推與計司
令分州郡之窘使非舊例敢創開耶目今養兵如昨邊
備不可弛頃所减二百萬皆是苦意裁節宛轉那兑之
數若計司嵗帳雖一一盡得猶闕三百萬緡朝廷方今
多方剗刷爾鹽井所亦是嵗帳得㫖之物約時價為
髙下初無定直貴司知市價則知計司所取為虚實矣
至於必欲取鹽自賣恐亦紛紛已禁止計司使於價直
令相周旋旦夕因見自可與之面論也


　　荅賈都大

　　(某)再拜下諭督過之言聞之愧悚然愚意以左右申請
為是則不敢也使臣請給既無所歸自當申明但欲以
嵗帳内所取絹互相支兌則不相闗矣茶馬司錢絹前
官與宣司辦事非一日(某)頃時所以一切聽命者非不能
争也知左右純誠無他前人起瑕釁置機械欲使公蹈
而發之故專為左右破此爾今若更指前項絹為押馬使
臣請受則似太甚若此絹可支為利路使臣請受則責

司凡有闕乏皆得指矣老先生其亦出於一時勿思耶(某)
愚無能惟平心論道理自謂無愧至於督過長者豈(某)
所敢職事所在時乃一鳴正惟知友見諒也愧悚愧悚

　　荅䕫路鄧運判

　　(某)再拜鹽事以所未安再煩條畫以繫重大雖四顧無害
及其舉行尚當有礙切勿憚徃復論議令見的確也䕫路
米比十二十三兩年所運已減三分之一近又兩次將利
路餘舟分借然而米運終不前何也零落留滯於江干

寂寞之鄉米敗而人㪚動踰嵗月豈仁人君子每形愛物
惠衆之言見於施行者乃如是相戾乎左右必有以處也
利米欲於閬州出卸亦戒都漕司如所諭矣併幾諒察

　　荅簡州何教授

　　尚書上古之書也但尚書傳於今者非上古之本上古
書皆科斗文字孔氏已謂時人無能知者更以竹簡冩
之則易科斗為𨽻書遂多訛謬或謂逸書若稽古之上
猶有粤字字既脫落又以若為順以稽為考左右破安

國此論而專以稽古為義此可以類見左右之學矣可
勝欽歎後漢所傳尚書孔融作傳鄭𤣥註解陸明德知
其非孔氏本矣學記引説命曰念終始典於學鄭氏註
云髙宗夢傳説求而得之作説命三篇在尚書今亡是
知元果不見孔氏尚書也孔氏書晉元帝時復出於豫
章流傳至今今日適吏休少閒因與左右論之

　　荅潼川路于提刑

　　(某)再拜獄囚姦滛宜端人之所共嫉前期申明使黠計

不得逞豈不甚善但先列罪人之詞而繼之以今來勘
狀則惡跡昭著今乃謂勘狀雖爾而罪人之詞云云疑
若助桀也來書示諭再三已曉然矣吾人何心激濁揚
清深有望於賢使者故不得不為左右辨之道理既明
便自不足致慮幸察

　　荅范運使

　　(某)再拜牛車之喻備見經畫所以求欲寛民者無所不
至但聞卓筒與牛車自是兩般不可更相為用兼水脉

増减不一大井之水人力取之有不勝則至於用牛車歇
水小井雖牛亦當暫停今槩變卓筒為牛車未詳其説
蜀人困敝極矣要當以不擾為先徐徐因事調䕶乃為得
計又欲尋遺利而取之雖意在裕之恐後日不能無患賢
者之心洞洞可見職事有疑不敢不進其愚更望詳察

　　荅韓知郡

　　(某)再拜傷農之憂尤見逺識此蚤夜所不敢忘也諸漕大
率以無錢為辭勢亦不能辦宣司分託諸郡微増市價

糴之而悉意相助者十不二三殊可歎也目今已糴數
亦五十萬通營田儲積凡百四十萬矣但勞心費力譬
如粟粒不知頭數葢相助者寡爾今年營田比去歲増
廣公當亦為我喜因照愛故及之

　　荅西路何提刑

　　(某)再拜久不瞻晤雖日對文書未嘗不懷氷雪而跂思
也忽被專教豈不慰感然連紙為劄相置於踈絶之地
不復具記問如知友當有獲罪於執事者顧勿自知耳愧

甚愧甚令弟雖未見書聞氣格已可喜稱薦出於率易
不足為德(某)承乏邊陲行欲再歲區區無補何愧如之
凡可警悟者日願不彼臨之而未之有聞不勝叩望之
至懐間萬端因書不能具道諒察幸甚

　　荅合州楊知郡

　　(某)再拜三江之衝饋餉之冗雖各有專職亦賢守是賴
左右材器敏博不惟自當以惠人濟務為己任而人亦
以是望公矣扶助整齊之計亦不得辭也譽望既休寵

進直可倚而俟耳

　　又

　　(某)再拜凋瘁之民久思休息而(某)以綿陋闇淺之資適當其
責非諸郡肯同出力則區區鄙人其曷有濟經營之助警
發之言則惟朝夕以聽之無實過情之譽既不敢領亦非
所望於知友者馬正惠公守邊之事誠至論也敢不欽拜

　　與李中丞

　　(某)再拜中司之選尊重而光榮祖宗以来非學問行

實兼著不以付之葢参賛大政惠休生靈皆便自此途
出中丞其為時茂對兹寵區區賀幅當繼是以行

　　又

　　(某)再拜(某)甚陋人也䝉上寄委不得以陋辭黽勉邊
陲行亦兩載為蜀人旋減科賦今亦二百四十萬緍種
營田一千二百餘頃苐飬兵如故而陞轉十年以前軍
功未已蜀人方欲盡捐所賦此所不能辨也至於謹闗
梁練士馬凡百不乞貽慮


　　荅榮運使

　　(某)頓首再拜運使大監奉教伏承夏氣已炎神相吉德
台候動止萬福不勝感慰别久懷間願道者非一然千
里遣書精微難盡則亦付之因循而已辱貺所以尤愧
怍也激犒錢之諭備見君子薰然之意苐(某)亦無可為
計者欲取諸軍更戍之錢將士有名之費自今一切罷
去則違拂人情似非為國慮事者彼乞盡行蠲減者皆
州縣小吏無知之語此輩無事則瞑目亂道有事則斂

尾如䑕左右當自照知若元䧏指揮則已令報下至如
今年所取之數亦有近畫之㫖(某)必不敢鑿空為名
誑欺貴司罔取西路之錢至於所取窠名則自有累年
舊例大斾坐府固未久如同官運使應副軍前者非一
宣撫矣何今日而獨見詰歟雖然如左右所論豈不較
然但吾人職事當通而為一凡有利害均為國事不可
見此而忘彼大抵今日之事在於同心講究共尋撙節
之道經營一件然後補除一件此錢自百八十萬緍裁

減將一半今一半者念念捐減而力有未能每嵗終具
支用數上之尚書省非不敢使朝廷聞知也自領来示
夙夜思之必不得已則去年十月以後所添井户錢引
一道當指以為窠名儻用此塞激犒之冗似可少寛旦
夕當行下矣區區愚陋煩左右鐫誨至於縷縷而未能
相稱使公盡洗煩苛之志未得行於四川可勝愧恐更
望深諒此心而原貸之於理有未當者却須再示惶恐
惶恐未緣修晤伏幾為逺業加愛


　　荅錢宣幹

　　(某)再拜綿陋當重寄願得賢知友之助此旦旦之心也
左右辱臨之豈不甚幸但無所被受而増一官有所不
敢先煩權攝以待後命又既無員使左右自諒所以處
此者當亦無䇿矣更俟檢㑹前申求速置以禀堂廟併
望照悉

　　荅䕫路鄧運判

　　(某)恐悚論事各有所見不能使人同也苐官中文移必

得應報而後巳省部日日行下(某)豈得終已哉若䟽駁
却有未當條析再来自是無害吾人於官事何所容心
大率只如爐亭中講題目衆說交攻歸於至當之論其
為朋友者常自若願公無疑幸甚幸甚

　　荅柴倅元章

　　(某)再拜與元章别後無非瞻仰之日然一從流轉西南
責重憂深惟軍旅財賦是問不暇作書寄逺矣被帖恍
然如夢寐中與故人語其為欣喜猶疑未真也廬陵古

佳郡隨事為利益自有樂地但儒雅藴藉宜上清華尚
使撥州郡之煩者亦何理哉厚自珍䕶以俟知寵

　　又

　　(某)再拜辛酉出使道上一病瀕死壬戌二月與北官㑹
議渭河上三月胡資政物故五月被㫖留帥自是與
東南逺矣始至之日帯甲者十萬仰口待哺而廩廥無
儲粟四川久輸之民氣銷力盡喘喘將絶念無以救之
於是亟買數千牛率將士盡耕漢中之田年来嵗得粟

近三十萬斛覆實虚冒裁節用度嵗為蜀人捐減亦五
百萬緍疆場安静勁兵精卒斂而不用誠可藏拙苐疾
病増進志力凋落祠宫之懇日至堂廟引首望之不置
也萬一得遂乘峡江未起之時笑謝軍民而出徑卧山
中亦無甚愧因書輙為知友言之



　　北山集巻二十

