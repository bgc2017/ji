







　　欽定四庫全書

　　北山集巻三

　　宋　鄭剛中　撰

　　贈范茂直

　　范君才力信超羣與我暌離未十春脱體文章都換骨
從頭宦業便通神不應蓮幕淹餘刃莫只花磚卧此身
好傍玉皇香案立放教膏澤下斯民

　　壬寅年南遊至衢州


　　分開平緑渡寒溪溪外埀空日脚低城郭重重隨望逺
峰巒處處與雲迷窮通黙定非難識勞逸時閒太不齊
又向孤村烟樹下見他烏鳥一番栖

　　入信州

　　郵亭方此越三衢已是江南十里逾幽谷日來禽對語
平沙霜重雁相呼溪旁障水横魚網竹下開門出酒壺
物態人情隨處好不煩客子嘆羈孤

　　此心


　　金華山下赤松鄉何日横門杜短墻皮几鶉衣甘淡泊
竹陰花徑任徜徉雨餘靜聴溪流激風過時聞稻米香
緘負此心剛未遂羨渠陶子傲羲皇

　　甲辰年得男子經道以詩相賀因報之

　　兩夢嘗占女子祥偶懸弧矢亦非常渥洼方合生騏驥
枳棘安能出鳳凰自顧此身無逺業所期前世有遺芳
新詩相賀來何晚湯餅惟公不在堂

　　越江之岸人家皆臨水種竹叠石作逕其屋蕭然

嗟今齒髮踰壯方坐兵火驚焚安得一居如此
見之不勝饞慕

　　何人此地得幽居竹石中間宅一區可意江山千百里
有情花木兩三株應無俗客驚吠犬時有輕船過賣魚
卜築他年期效此更添數架古人書

　　和吳唐輔雪中同遊西湖之作

　　平生聞説西湖好眼礙紅塵未得看欵奉親朋今始到
俯臨波浪不知寒異鄉把盞人都醉同道論情我最歡

莫向人頭聽傳漏且將燈燭照更闌

　　和仲模梅花

　　亭亭清瘦出塵埃高格端從物外來先對雪霜含素艷
任教桃杏作紅腮芬芳多向閒中得孤寂偏尋靜處開
長願一枝横夜月春風謾誕莫相催

　　用韻寄仲模

　　又煖屠蘇入酒杯可憐年去復年來但能雕琢愁肝腎
豈慣縱横强頰腮先子丘園荒不理故人懷抱逺難開

行蔵事業皆前定祗恐吾儕鬢髮催

　　和王才鼎懷錢塘

　　錢塘叛卒又嬰城報至令人失意驚天子於今猶自將
藩臣何以不知兵官無良吏因循致廟有成謨次第平
所惜湖山辛丑後至今澄洗未曽清

　　再和

　　我雖巖谷豈其卿多壘于郊亦可驚徒有丹心思報國
無因緩頰得論兵跳梁狐怪今方逞奮角狼星久未平

盍亦付之公子繡慨然持斧為澄清

　　臨刈旱苗二首

　　黄梅雨斷水如湯百日連秋苦亢陽所在自應知孝婦
孰云今尚有𢎞羊沛然天澤因誰靳蠢爾黎民重可傷
罪已佇聞須聖詔中興仰首望君王

　　可怪書生命分窮頻年荒歉苦天公枯陂盡作龜紋裂
旱穂渾如雀啄空佃客腰鎌癡不割長官受狀逺難通
歸來笑向兒童道定是今年餓殺儂


　　己酉正月大風寒米價騰踴菜色之民皇皇于道
感而作是詩

　　昏昏日影有還無謾誕春風勢力麤品物固知春用意
細民其奈米如珠未相秦越嘗憂國不再臯䕫愧服儒
骨髓有竒深自負緘封無路薦區區

　　義榮見示和禪月山居詩盥讀數過六根洒然但
余素不曉佛法今以受持孔子教中而見於窮
居之所日用者和成七首


　　世態欹危轉覺難年來宜我面西山高情不出窗几内
至樂亦非文字間願得好風常欵欵不妨流水自潺潺
箇中有味誰同享俗子卑陬莫强攀

　　不曽貪進不曽休俯仰人間今白頭一切有為皆妄幻
十方無礙足浮遊誰言學佛須披衲頗笑求仙唯造樓
只有隨縁是真諦穏憑舟楫濟安流

　　陋屋三間草葢成四時蘭菊薦芳馨但知後圃多栽橘
何必陽山獨采苓破愁雪花茶滿盌慰懷春色酒盈瓶

與人無怨亦無徳自覺長年心自寜

　　官不追求盜不窺得閒終日閉荆扉有時斸圃趂春事
幾度荷鋤隨月歸酒裏最思陶靖節江邊時憶謝𤣥暉
自知此外無他障一任蕭然鬢髮稀

　　松林竹塢雨㝠㝠對坐焚香一縷青掃壁靜開摩詰象
研朱閒㸃太𤣥經愚癡我豈能無漏警悟人皆誚不靈
允願凉風吹酗毒要令舉世得醒醒

　　𤓰滿前疇菜滿畦赤松屋北寺居西不村不郭常安穏

非律非禪自整齊靜見游魚潭底樂任從幽鳥葉間啼
此心得趣知誰解一月寒光印碧溪

　　經史何須萬巻開書多方朔反詼諧能言正恐迷難出
絶學方知進有階角逐英雄都掃地留傳功業謾磨崖
若無反照觀心術永墮諸塵萬事乖

　　石季平嘗為于仲模詩改二字後仲模有詩來復
用韻報之且慶朋友間漸能琢磨責善追復古
風焉


　　趙璧微瑕豈易攻抉磨深賀得良工古人規誨有餘樂
近世交朋無此風二字相禆何預我一篇兼報重煩公
新吟若掛高門外價比千金逈不同

　　寺前書院中寄季平

　　已投幽僻避塵喧更向簷頭著小門滿案韋編供白晝
一爐栢子對黄昏後生秀爽慙無補舊學荒凉喜再温
此外清愁是何許杜詩韓筆少人倫

　　後圃石榴初為夏日所暴得秋雨所爛易落雀又

從而竊之樹間日以彫疎顧其餘尚可侑吾小
飲因成一詩而摘取之

　　初見纍纍小圃中䑕偷雀啄樹將空久遭日暴皮先罅
未借霜寒子半紅爽味尚堪供齒頰清漿聊可潤心胸
小籃親摘提取便聊得鋪排薦飯鍾

　　磨茶寄羅池一詩隨之後以無便茶與詩俱不往
今謾録于此過眼便焚切勿留

　　有人遺我建溪香茶具鄰家自借將親磨無從親付汝

一推惟是一囘腸趨庭愧我繆知鯉證父憐兒那得羊
淺啜飯餘深自省再生天地屬君王

　　幾先坐上贈友人

　　去嵗吳江秋水平繫船聊得一班荆相思只道心長折
此㑹那知眼再明離合悲歡言不盡東西南北恨還生
勸君勿復吝杯酌漏箭銘盤将五更

　　宣和壬寅十月余游江南二十五日道出月巖方
崇寜甲申先子休官長沙挈家人宿巖下此後

二十年間哭父母失姊妹禍患百端今日雖使
余富貴過此尚當悲感不自已况復羈孤無聊
為萬里旅人耶欲作一詩梗切未能就止以二
十八字叙其事翌日得四韻

　　先親膝下共游人孤影飄零只我身今日再來如隔世
泫然衰淚落江濵

　　石漏遥空一片天月巖之號古相傳孤輪高潔誰為比
老樹婆娑亦宛然山礙不容千里見崖侵常蝕二分偏

故知偽物誰叨冒終竟天教不十全

　　題洪州新建張令寄齋

　　合倚金華步石渠丹砂寜駐葛洪車有成用底三年政
必葺聊成一日居簿令優游閒製錦籖牌盤礴飽觀書
後來令尹須留意莫道前人託宿廬

　　和安之叔灰齋

　　見説灰齋只數椽先生燕息此於焉聲名應恥暫時熱
喜怒端知不復然春到豈無繁杏火日高惟有篆爐烟

清幽此外萬縁冷笑殺人間百慮煎

　　送張季平歸永嘉

　　霜葉揺風九月秋披披歸袖挽難留知君久作陶山夢
無意相從鄭谷逰率略杯盤常共醉艱難身世最同憂
人情易得成疎冷頻有音書寄我不

　　和何元章新秋

　　玉露寒凝顆銀河澹㵼流毎年纔到此無處不驚秋便
有清凉意潛消旱涸憂附炎蚊弄喙可笑不知休


　　鼓子花

　　鼓子花堪愛疎葩淡碧時未陪葵向日且伴菊當籬土
厚根條達凉多世俗希可憐紅槿類無益自衰遲

　　和潘叔愚書懷

　　冷落秋風宅一區悲歌豈為食無魚去來軍馬潛窺伺
出沒神姦未掃除許國有心雖感激濟時無路謾欷歔
何當成就周宣業再勒岐陽石鼓書

　　癸丑年暖閣初成


　　枯葉寒梢夜夜聲圍爐小閣喜初成䕶風簾宻香烟潤
弄日牕低書巻明况有酒漿初暖熱從他嵗律自崢嶸
塊然危坐得佳處萬事人間一唾輕

　　和思老夏日山居

　　世俗沸如湯公於靜處蔵忘機身不老無事日偏長地
僻松篁宻僧疎殿閣凉何須有妻子涕泣似王章

　　和石希孟

　　暌闊星霜又欲周詩書深恐廢前修相承韡韡常怡悦

有罵申申正噢咻一暴而寒非所喜半塗之畫最堪羞
茅簷紫竹牕前榻我尚慇懃為爾留(韡韡兄弟相依喻也屈平以行己未
善姊常申申罵之此葢言吾子居家雖艾愛可樂而姊常悲痛其失學噢咻葢悲痛云)

　　偶書

　　望春樓上倚䦨時祗此霜天也自竒逺水平山渾似畫
新寒愛日穏催詩不知木葉藏村舍忽有鷄聲過短籬
閒却主人朝省歩經年端坐看清暉

　　悼八嬸孺人


　　當年棗栗奉高堂顦顇俄驚哭杞梁目見兩孤成乳酪
坐聞一節勝氷霜仙逰已作朝霞㑹塵世空將舊屨蔵
莫問生來夀何許曽孫兒女亦成行

　　最幸平時省拜頻雍容常欲面生春鬢華雖覺年彌老
齒宿其如語自新兩劍共埋知有日一杯持奠阻無因
泫然空落風前淚終媿西山執紼人

　　悼陳庭玉

　　力就揚雄宅一區知公有意賦歸歟兩楹豈謂哲人夢

三徑空留君子居厚徳所傳唯裔嗣清名難朽是詩書
天公到底慳風俗不使斯人在里閭

　　悼六兄宗魯

　　王粲全身不偶然意公所享尚綿綿誰知慶弔在反掌
到底死生難問天萬頃良田空沃壤九原幽恨獨新阡
階庭富有諸郎外所喜東床兩壻賢

　　去嵗擔簦入上都公能别我意踟蹰微疴未覺鴒原急
永訣那知雁序孤奠拜昔猶棺在殯送車今又客登途

為公囬首生清恨空有池邊宅一區

　　悼顧與㩲夫人

　　高文司諫筆如椽肯作夫人識墓篇但考銘詩無玷闕
自應遺型逺流傳女無妬色誠希有士不妨功可並賢
安得芝蘭勿叢秀藹揚餘懿屬他年

　　悼陳子濟教授

　　憶昔聨書上辟廱公如玉樹照春風鶱騰尚惜十年晚
銷散俄驚一夢空世事正兹同沸鼎我身今亦類飛蓬

愴懷為執歸山紼松柏蕭森淚眼中

　　悼潘權仲

　　一生丘壑賦幽閒雅躅飄蕭未易攀時縱高談塵俗外
頗傳佳句里閭間身名昔已無虧闕世路今方足險難
公獨髙培一阡土想應無恨入桐山

　　悼潘義榮母

　　去年兩槳泛清深正是隨雛出鳳林綵仗渾如天上去
夀光俄向斗邊沈金花象軸恩雖在雲隴山原痛可任

我亦堂前飛鶴起强成哀挽倍傷心
















　　北山集巻三

