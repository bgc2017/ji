







　　欽定四庫全書

　　北山集巻二十六

　　宋　鄭剛中　撰

　　筆格銘并序

　　所僦蒙居溝中有斷石數塊盖其家為山之廢也一小
石橫不四寸有尖三起伏洒濯土壤置諸几案用以格
筆且為之銘曰

　　質不韞玉使潤而生輝器不為硯使磨而不磷因

形近似予得取用之實汝之病然方駕則管城居
士之所慿接坐則子墨客卿之與並較之雜斷甓
於溝中汝非不幸

　　硯銘并序

　　玉斗硯得於艱難之後恐或損失不敢日用牕明意靜
時出而冩周易謹為之銘曰

　　實資汝堅用利吾墨彼舌者筆爰闡潤色咸汝徳
堅乆而或磷利甚反賊秃舌勿吐為過其則汝其

嗇

　　自賛

　　咄咄斯人来從何許耳目周圍手足備具孰為汝塗塞
九竅顛倒昏癡懵不通乎世務官穹職峻虚譽暴集觀
者稱賛汝初不知其由福過災生萬罪矢發觀者恐怖
汝亦莫知其故詢其鄉勿省桑梓問其年不記寒暑詢
其昆弟妻子一笑解頥叩其禮樂詩書一辭不措豈天
子所謂物怪者是乎其僕從旁而言曰赤松之鄉谷口

之渚天聖後有以文行號滎陽先生者乃斯人之父

　　賛所傳神

　　是耶非耶為此人者誰耶面之是否自不能識中之類
不類吾豈得而知耶天地間有所謂長物者我也爾耶
咄

　　黎解元荘嚴觀音像見而賛之

　　端嚴凈妙具慈悲相廣大智慧具慈悲心菩薩之心如
月在水水性無邊照亦不已我同衆生恭仰相貌誓同

一切行菩薩道

　　函鏡如書帙號曰觀如編題其首以伽陀

　　如謂夢幻泡影露電六者六物如人人如六物彼此相
如而衆生不作如是觀也觀如居士說此偈言

　　箇中三業身如夢幻泡影如露亦如電無有真實
相是諸六物者衆生悉如之以寔諸有故遂隨起
滅中我今於諸有不起空華見普願同一切常作
如是觀


　　宣和丁酉太夫人終天墓廬中讀金光明經見摩
訶薩埵投身飼虎因縁嘗以頌賛歎之紹興庚午
臨封又得是經誦讀復成一偈(前頌見初集)

　　虎有爪距如刀兵利佛豈欲人置身其喙惟見前法懽
喜怖畏猛火銷金觀汝難易大慈悲父持戒定慧作汝
津梁無有障蔽瞿夷非虎寃親無異虎七子者比丘等
是

　　海濱石有根莖而生類于芝者俗呼為石花已為

作記今日敷設花座嚴置淨室普奉十方用結山
齋淨縁為此偈曰

　　幻化無窮天巧難覷諸香妙華種種呈露都隨春来亦
隨春去繽紛顛倒與空同處此華希有周流四序雨風
霧烟盈虚朝暮以何因緣其體堅固無顏色染無開落
故

　　最樂居士一日舉兠率說和尚話頭云撥草拈風
且圖見性只今性在甚處既得見性便脫生死臘

月三十日如何脫得既脫生死便知去處眼光落
地向什麽處去觀如居士戱作伽陀云

　　莫疑慮莫疑慮順風開㠶逆風住要尋路要尋路直西
須向東門去但看枯藤倒掛天山前幾度三春雨

　　趙元信近来得小鬟歌曲便須熟寐此還是有所
得否予戱成此偈

　　清歌聲裡便髙眠古老詩中借一聨猿抱子歸青嶂裡
鳥啼花落碧巖前


　　相識惠菩提葉燈戱為頌曰

　　我有菩提燈常照虚室内不用菩提葉煩他巧裝綴是
燈無晝夜光明遍沙界癡風吹不滅業雨漂不壊君如
亦須此市上實無賣歸向佛堂中恐有一㸃在

　　臨行小頌别見春清潯二老

　　不在四旁亦非中央箇中生出老村漢看盡桃花歸故
鄉

　　又一頌别趙使君


　　元從箇中来却從箇中去雲月團圓印海空此是人間端
的處






　　北山集巻二十六

