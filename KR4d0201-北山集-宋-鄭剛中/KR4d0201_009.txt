







　　欽定四庫全書

　　北山集巻九

　　宋　鄭剛中　撰

　　與梅和勝

　　某頃坐荼毒冒昧以銘文爲請顧母氏餘懿雖當爲大
筆所播傳尚慮執事以某不孝荒謬凢今日禍災窮困
皆其自取無足憫憐而拒絶之八月十三日呉彦成附
致所賜緘書文字等縷縷誠懇無不充足是夜率諸孤

於柩前號泣拜頒翌日付鐫人載諸嘉石謹以短書一
通随石刻持獻具於别函少見卑懐荷戴之意伏望裁
覽

　　與章少董

　　伏自清漣岸下挽舟一别今已六年書問不相通者亦
許乆葢身在溝壑衮衮流轉無日不爲窮愁所役所以
懐想雖勤而候問之禮無從可致也别後竟不知守官
何地中間粹中始謂得簿海鹽是何棲息之卑也仕宦

不能自售者大率如此苐學者有薄禄可食随小大以
利澤及人不與俗吏俱化便自可喜然少董亦何所不
至耶如聞兩失賢助且未得子良爲在懐某今亦三十
五嵗矣前年既奉母氏歸土挈家入浦江作學堂教人
子弟匏繫踰年遭阻兇盗苦險百端歸尋故居化爲瓦
礫鄭氏非命者以數十計坐此艱難胸中荒落諸况不
復云也今日得便稱遽而不肖来日欲道衢信如蘄春
行李亦怱怱此猶未既所懐爾幅紙數字因風亦有望

於故人云

　　荅范茂直

　　晚来雪意已成客子畏寒懶出坐馳髙論忽被宻帖承
尊候萬福深感深慰某嘗謂有人持一鈎之絲坐沮洳
之上雖未得魚然魚之小大已自可見操長竿巨緍睥
睨東海而立者雖未知所得何物然其人决不爲蝦蝜
科斗而来也區區所懐如此餘俟靣列以盡

　　與潘義榮


　　某今年正月十四日在梅蘄州座上讀邸報見書館新
除大用欣慰伏惟神明俱賛福順交集公少年取巍科
而涵養噐局一洗時病校讎小寵未足爲賀苐芸署所
藏非人間書想其咀嚼攬取日以増積他時施設運動
福利生靈者今皆可得而充矣歆仰歆仰某伏自閒闊
忽忽嵗月鄉里盗後禍患百出去年於母氏墓園之旁
編蓬爲居且此收召魂魄今春道江南入蘄春見和勝
得一書與婺守求試漕司到鄉已爲他人所先雖守貳

似有那融之意正恐難必齒髪暮矣黔驢之技轉不似
前故人聞此尙當千里相憐也未参悟間千百愛重

　　與周務本

　　某命薄骨寒春試文字有司復不喜試後傷寒萬死中
得生閏三月十九日纔能抵家日欲通致一書又念敗
北而歸有孤平時賞激之意簡牘難自文飾每臨紙而
不敢書比見浦江士友所波之帖傳問之言番番有之
然後知某雖竒蹇無能而公尙愛憐未弭也奥渫中此

身又復流轉不敏之罪未有靣叙之期執筆慙汗而已

　　與張叔靖

　　某自去嵗奉别啙窳偷生百無足道今年夏不雨薄土
磽惡粒糓不登塲淖糜不給懐抱亦營營爾所幸村野
孤寂俗客不到門癡坐觀書可以百日不出每念暌闊
之乆欲作一書苦無便有便興盡輙已亦恃叔靖道眼
無礙千里自能相照也今日天寒得酒歡甚亟冩此書
慿季弟逹之并有一詩奉寄區區之懐悉具於詩故不

多及

　　與潘義榮

　　冬寒伏惟使節按行之暇尊候萬福某去年羈旅卧病
出京時如醉夢中人雖不能道一語而别然其依戀之
心猶能抱以東歸到鄉之後氣蘇意定念在中都荷眷
存非一旋承擁斾淮東稍施所學見之政事日欲爲賀
謝之書而窮居孤寂寡便未能左右平時懐憂國憂君
之意今者朝廷輟於文書鉛槧之中俾爲部使者則一

道吏民當被厚賜某技窮退屏百念灰廢惟俟故人衮
衮光大剗除蠧弊林間拭目得再見三王之治快意而
死如此而已其餘祝頌不情之語不敢道也

　　荅姜秀才

　　昨日承訪逮副以長牋叙致勤誠感何如也嘗謂求師
固難爲説尤難吾子以退之師説見告請復得以師説
爲謝栁子厚謂魏晋氏以下世盖不事師唯退之奮不
顧俗作師説一篇以勉誘後進然猶召鬧取怒不已况

餘人乎今之晩學在里巷中團聚小生以所不知更相
授受不龜之藥賣不百金至於挽人而售之使人輕慢
而不知尊非徒自輕亦輕道也故予深以爲戒又自知
學術荒淺幼年貧甚不得專精於學獨受性愚懇不丼
爲聾俗羈紲故銃致讀書今方技窮退屏無所成就正
不敢導人以所短也去年吾子過聼猥謂可從之逰自
顧有不可得而辭者故得數相徃来磨琢甚樂今年予
既多事而吾子似亦抗走營營意謂秦青之歌已得之

矣豈敢竊竊然挽而教之也此無他不敢好爲人師而
已長牋之臨方知有幣帛不至之歉無乃失余所望乎
圖裂地而取封意豈在於百哉紙牕竹屋之間時得賢
士顧訪商確今古抵掌一笑政窮人之所望也屬嗽疾
作苦奉報草草

　　與潘令衞

　　午刻尊候萬福前領薑母百斤且勤枉過他出迎肅不
迨蠶老葉忙詣謝亦復不果當䝉諒之苖已出土而園

丁不識薑性盛介切告頻遣至看覷合作如何培養祗
自備人工爲之左右當不使其有半塗之廢也已有拆
簡之約更不圓封切望照恕

　　荅潘叔豹

　　叔豹吾友辱誨字承日来所苦不衰使人執書慨歎乆
之失意遠歸貧病如此其何以堪来書謂夏初一書徃
復之後無一字相及視安否如秦越疑若有之然自揆
於心則有説夏時既報来帖家人就蓐小子生不旬日

以毒瘍化去家人憂苦成疾盛暑中子死妻病百端煎
悲八月十三日遂般挈還金華到家則官中征羅絹紬
帛免無錢里胥每登門徬徨無所出坐此懐抱無一日
好然念吾叔豹之心則猶夢寐不忘也數日前郡中見
章子云曽得左右書具言體中未平欲附藥去又不知
近来疾状如何相對憂慮得書始大驚懼爾平生友善
相知如左右者有㡬尙期他日相扶行道萬一終坐坎
壈則桑榆暮景鷄黍徃来兾終此身公何謂舊約之易

寒如此乎乍寒病人益覺増重惟寛心調治某更數日
定走左右面叙此不多及媿媿悚悚

　　與潘義榮

　　前日奉誨帖已登輿就道紙筆不便不遑報謝拜賜而
歸媿不自安古文尚書孝經實所未見開巻一覧如聞
琴瑟鐘磬之聲而字畫竒怪氣象深穏又如今人中見
古人也幸甚幸甚越夕伏惟治行之餘尊候萬福左右
取科名十年矣行已趨操士大夫雅論髙之今日之召

正當國歩艱虞之後非獨朝廷責任於公者甚重而有
識之士所以相望者亦不輕矣切湏攄發所學力救今
日之弊某窮顇之身不能奮發見之行事然竊嘗思之
爲治者貴乎知大體毛舉細故非所急也盖治道之舛
謬如人之有疾病元氣虛耗根本揺動者病也瘡瘍癬
疥見於皮膚者亦病也若元氣充實足以滋養肢體則
瘡瘍癬疥無自而作有亦随手平復茍元氣中潰則其
外雖充實光潤終亦僵仆而已矣國家累年綱紀破壊

風俗頺靡小人方且上下欺慢種種兒戱當時如取元
氣向絶之人飾其衣冠傅以粉澤而指爲姣好賴天地
宗廟之靈於未僵未絶之間扶而起之此大幸也竊見
比来諸公施設政事雖未敢加衣冠粉澤於病人之身
而目前所留意者已在瘡瘍癬疥之末所謂元氣之未
還也漫未省也嗚呼於今日國勢一變之時扶之不正
過是恐難爲力矣左右亦有意於此乎元氣之還不還
在小人之去不去雖然小人非能盡去也堯舜三代之

時所用者豈能無小人要之君子勝而小人寡治既積
乆小人革焉故不害爲治歴代衰弱之際所用者豈能
無君子要之小人勝而君子寡弊既積乆君子㣲焉故
不害爲亂今日朝廷之上小人雖未能盡去要當使君
子之道勝相與講求大體其不係於人心之去就者姑
且緩之俟氣充力強之後徐徐施行未晚也茍坐視元
氣之耗獨尋瘢㿔不平處把搔以塞責他時當復有飾
衣冠塗粉澤以相欺者矣義榮前日又謂所見必言之

言而不合則去愚恐此論過矣大抵獻言進説要當使
實利及人得虛名而輙已無益也蓋一人之尊不能獨
治故委之宰相宰相又不能獨爲也故託之庶僚人君
有所未省宰相則論之臺諫則論之宰相有所未省庶
僚則言之臺諫亦可言之上下相規期在於得其是而
已矣使皆爲義榮之説則言而見從固大善一言不從
委而去之庶僚持此以事宰相宰相持此以事人君尙
誰與求治乎彼仲尼孟軻亦何爲而徘徊於諸君之門

也願義榮直其道而平其心婉其辭而和其氣君相之
間從容賛議共進君子去小人勿相與把搔瘢㿔以塞
責如此則天下人幸甚朋友幸甚屬以告别無縁再詣
道中千百加愛

　　與潘令衞

　　城中款晤甚慰卑抱繼皆族人詣門下不值而還逼於
日暮不遑奉候也移昔伏惟萬福示諭創立義社招募
武勇此二事與某謀合大同而小異然須得太守决意

力行則利博而功大行之不决則此論近乎迂闊此某
所以懐區區而不敢獻也五馬固不識之聞頗好言采
善然亦不能專主昨日又歸與諸公議之大凢行事湏
出於誠意乃見功效借使條陳利害以兩事進之太守
太守聼而欲行之又一人持異説揺動其間則吾事沮
矣盖獻説者多而太守不專聼故也某徐思之與其懐
髙論而不得施坐視其失曷若以此䇿斟酌行於一鄉
保全里社尚爲徳不細春塘之人素歸重左右若還此

相與防捍盗賊暗消奸雄使更相視效彼此聨結亦可
外助太守也專人布露更在謹察

　　與葉彦法

　　伏自癸卯告别迨今六年中間二三書相徃復之後音
耗不通矣懐仰如何即日秋深氣爽福禄駢集紳笏之
榮實所忻快異時小人根連黨結欺慢君父已靦顔受
禄又盗其餘露及婚友市恩之罪天未顯戮而附炎得
志者方沾沾自寵正如得盗財爲盗役而自以爲得志

也留守宗丈懐志秉節於衆人憂危撼動之巾忘身勇
奮脱天下生靈之急傳之後世可以贖今日人材猥敝
之羞是雖竭美官髙爵未足報稱矧坦腹其門學行兼
美如吾友者受朝廷九品官不爲忝矣每欲以數字馳
賀又念前日無書問徃来一旦見人有名稱便奉簡牘
此正世俗之薄習故因循至今左右鍳其忠否前月緣
幹抵城似聞里巷有不憖遺之嘆繼見宗學士起復之
詔方知果然留守宗丈晚節騰奮草木知名無所愧恨苐

可爲朝廷惜不敢爲左右及闑内孺人之弔也京畿闕
在何時羙赴有日矣否某窮居如昨進取事的不在懐
但得四野安靖保守松楸盡讀未見之書爲樂亦大他
無足云也未閒蓋練器業前報寵休

　　與張叔靖

　　去秋握手無十日從容之歡隔闊相踈已抱經年之恨
矣因循度日治問不時則公與我均有懶病可不怪也
冬序稍寒伏惟尊候萬福某自去年得瘧寒疾百療不

愈今年五月纔脱然窮蹇中病復苦之如此奈何季平
久在甥舍今挈家而歸想手足相得之歡倍於疇昔爲
别一年竒禍萬變使人常有卧不安枕之憂吾生嵗暮
日斜所遭如此憤今懐古嘗無佳抱何當宻坐共開此
懐

　　荅何元章

　　石季平過門奉誨帖并文字即日秋暘明爽伏惟尊候
萬福山居和詩初無佳語推借過情非所敢望觧紛伽

陀盥讀數過真入道者之指南也叙述三詩之意復撰
成詩話一通再此冩呈非好辨也徃反掌距又且作得
一篇文字亦可解頥否兩嶺礙人不得早暮承顔傾倒
日甚時因順風以片紙數字驚發鈍根是亦教誨之而
已矣邇来浮論稍定時事施行似有次序貧者遂得力
田治圃竊豐年一飯之飽萬幸萬幸未参晤間惟善保
寢興行迓泰来之福

　　寄張叔靖


　　異鄉不得從容爲恨然家姪毎得季平書則動静之祥
固亦聞之潔已兄還舍授以華示伏承日来探道愈深
徳履康固又得審問徳睟奉議一房眷聚還自江湖上
下萬福宛轉慰懌某鑚頭書冊窮坐而老熟見時事寖
窘而憤結不平之氣無路可舒方日如㳺鼎之魚不足
道也得便甚遽捉筆爲問不多及

　　謝主文陳用中

　　十月二十四日戴秀才附到所賜緘書捧讀之餘悚然

汗下何諸生未有一字見意而教誨輙已在門豈寵之
以先辱之賜者乃所以開其不敏之罪歟加以提奨太
甚禮數勤縟皆非門下生所宜䝉者私情媿惕良不自
安忠孝互用之語此正爲頓挫之乆内生霾霧一時用
筆之誤掩瑕之徳銘於肺肝矣

　　又

　　某自幼讀書竊嗜古人文章自舍法入學至癸夘漕臺
試中間偶十爲第一軰行畧相推許年漸長身漸窮則

人漸輕笑而不與今年自顧齒髪四十有三世態欹危
年益老而身益困所挟之技當益不爲人所喜故决意
退縮而婚友相挽使強顔有司不謂寸長遂有遭逢之
幸雖然老而得此夫何足云尚恐失之東隅得之桑榆
受知門下自今日始而已

　　與沈元用給事

　　先生譽望所以壓服人心者已在大名表暴之先既歴
清切則識與不識皆浩然屬望宣和甲辰某以浙漕薦

書厠先生禮部筆硯是時固嘗㣲随馬塵覘識風采迨
擁節南来卧鎮桑梓而某以竒蹇無聊之身日託大庇
念欲俯伏堂下一拜台光則貴賤相懸無所陳説恐與
旅進後生均冒典謁之誅坐以不敢前今復道里阻修
正逺旌棨瞻仰崇重不勝旦暮之心

　　又

　　東陽郡自去年孤危耗敝日可寒心非給事救䕶百計
則即今耕鋤著業之民皆成盗賊而衣冠之士已爲溝

瀆埋藏之鬼矣雖然大人君子有康時濟物之功而某
身抱謗譏不明之嘆者古来如此執事以全活千里生
靈之徳豈不足以塞二三萋斐小人行將賜環前席付
以大柄懲今日毁譽好惡之所親嘗者而以公論進退
人材使其皆得勉力就事則旦暮之淹乃所以啟後日
廟堂之業也

　　又

　　某踈賤寒生困躓場屋輙煩舉送適廬舍負郭稍逺掲

榜之明日趨走言謝值將兵告變闗閉不得入後數日
再詣則已在邦人卧轍之後坐此参差不及靣奉一言
之教心随大斾踰日未收上賴台明有以照察

　　荅徐彦思

　　某正月十七日奉臘月十四日所惠教如獲對靣審聞
尊候起居之詳慰感并集中都甲辰之别扁舟東還塵
埃萬状不能以片紙奉髙郵之問年来世事危迫率不
數日傳聞一變雖家居里閈而襆被束装常若流落之

客前年冬始聞之官潯陽爾後遂不知動静盖某經年
不到郡城到亦早出暮還無從問故人消息也得書始
知周旋勞苦亦尚徘徊待次可量傾倒彦思負持才術
有素今日萬事顛錯不知當以何道救之慨然憂傷必
有康濟斯民之䇿如僕但能爲時流涕爾去秋縁業未
净親友挽使作詩賦正以爲慙無足道也一男子六嵗
二女子皆過十嵗此曹相催已成老翁田桑雖粗可衣
食但轉手作事便覺窘短来書乃謂近来優裕此語必

自不相知者得之建昌闕在何時未行閒或尚須到城
當探伺館舍上謁數年相别之懐非握手促膝未易開
也未閒多愛

　　寄章少董

　　伏自疇昔一拜海鹽之問其後人事變更身計窮蹇浮
沉宛轉十五年間遂成隔闊雖書問不通於左右然追
懐雅故一二於心想少董亦不爲蹤跡相踈遽忘情睠
也去年見戴元質話起居甚詳大足爲慰即日春和復

惟燕居優㳺寢膳萬福永康舊嵗爲過兵所畧髙居如
故否生計當不至耗殘世態如此不知以何道救之恐
未易論也某困卧村野茍度光隂者已四十四年蒲桞
早衰種種情嬾獨有鋤斸田園一事尙須料理其餘不
問也政和相從之樂礙隔於非常憂患之前已成異夢
念之悵然車馬何時能一到城馳想之心尚㡬少塞不
爾傾嚮未易休也未間保重

　　與薛世徳


　　初二日一見不得欵繼辱賜過復值出初三日薄暮還
家不敢叩門皆以爲恨冬晴得雨便寒伏惟静坐窮經
其樂無量寢食休裕自可知也某抗走營營未暇寜息
湖上相從之樂念之難忘左右負材種學種種髙妙今
暫不偶安知非後日驚人之漸不爲折閱不售乃良價
之志也方時小寒杮紅橘熟園籬林落之間奉板輿而
㳺觀樂亦多矣某更三五日畧如浦江月末或縁幹再
入郡中當詣門一欵㑹從可諸友亦爲話此意也區區

奉状

　　與潘義榮

　　徃者福慶嘗有唐鑑之約公今榮被除書即造宣室此書
願如前言春首却攜至㑹稽奉納荒陋之人得熟見古
人用心處後日仰首伸吭不至以謏言鄙論玷辱朋舊
公之惠多矣

　　與張子韶

　　屬者天爲小人之私附大名之末爲幸甚至兩月之間

出均茵馮入承謦欬爲跡甚稔執事畧去聲勢埀意延
接所以相與之情比衆人加厚何感如之奉違之日已
見呼紹興迓吏意謂五月視事迨此孟秋有自越来者
詢之猶未聞耗傳者又謂體中嘗不平今猶未愈坐貧
不能專治問惟是瞻思之心夢寐不忘湖山之西也近
潘義榮得叔倚家問始知己至紹興驚喜中草草具此
託宛轉羽便附逹蚤以數字相寄要知動静也某自離
臨安至桐廬值大水間闗山徑五月半到家了人事即

閉門静坐植蔬種果以給鹽酪爾後若衣食更無計則
復如異時作書㑹爾他無足論者俟知大斾所止即旦
暮跨驢款段上謁如向来之約也餘懐非靣不能具道
臨書増情

　　荅梅秀才

　　辱長緘爲禮過當屬嵗除冗擾遂稽報謝中心慙負不
可言漢唐史家亦無本盖少時已坐貧無錢買書宛轉
貸借手自傳冩故粗得誦寄記其後頻經兵火雖家藏

古書散亡畧盡二史固不能保年来老大霾霧内生舊
學荒落二史非但無本其藏於心者亦捨我而去矣吾
友安貧力學談經之餘有志於此深可慶慰殊以不及
承命爲媿也雖然有一言敢爲吾子獻或者謂經以傳
道史以傳事此大不然使天下俗學晩生知經而不知
史者必此言也夫經曷嘗無事史曷嘗非道道與事散
於經史之間治亂安危存亡成敗明聖仁惠昏童暴虐
之君忠良俊乂奸邪險曲之士靡不具道學者不可不

知也崇觀舍法之弊肉食鄙人倡爲膚淺之説學校之
士從而聼之自本經語孟子外盡指爲駁雜不純之書
漫不加意間有論議漢唐間人物者則朋友笑之師儒
黜之曰是安得麤拙之語故一時氣概意象熟爛委靡
及化爲紳笏貴人則進無保國捍難之功退無仗節死
義之行此無他無古以鍳今爾吾友今者漸能畏避俗
學求味古人内懐不自已之志豈患無書哉善學之士
問其有志與無志不問其有書與無書也昔人讀書不

知義者猶受書肆説鈴之誚茍堆積文籍而不能㳺目
於其間與無書等爾濟南老生未死尚書可以口傳而
滿天下漢唐史亦人間書爾心果慕之何患其不獲蓬
瀛道山異書奥秩無不具有立身揚名自可取而觀之
恨無鄴侯萬軸之多不稱子雲竒字之問區區俟靣言
而已謹奉状以謝

　　荅潘義榮

　　某窮居村落坐廢時序踈逺執事惟日瞻思春雨㣲寒

尊候動止萬福比叔愚送到二日書捧讀感媿書稿叔
愚強取去不爲有玷清目區區之意初欲一鳴後見時
政施行自有次序不容更以春蟲之聲煩聒天地遂收
藏不敢出寵借之譽非敢當也鄉里今年盗賊竊發頗
聞司諫移害就利常有禆於太守信仁人之言哉某比
於圃中創小亭名可友今以小記奉呈暇日能以一詩
光之否時危此身尤覺如幻泡一室猶傳舍顧方爲安
居計者此亦一日必葺之意也福慶之約慮使堂偕行

難以趨詣不爾則同叔愚自山間逕道可以一日之欵
區區奉状希謝

　　與范茂明

　　伏自丙午正月蘭溪藏院拜違憂危艱棘擾擾四年莫
知公家弟兄所在日夜掛念非若尋常闊别之人漫爲
懐想之言也今年二月十六日始得寺丞之報於淮甸
来者笑而不信蓋進狩之時雖臣子蹂躪而茂直明哲
絶人於紛擾中自有保身之理又數日傳者再三至憂

疑繼之三月十三日義榮報甚詳乃知果纒此禍旅櫬
之還殯葬已畢痛哉何公家種德之厚而凶變遽及此
耶豈縁業之㑹雖仁人智士有不能自免也自聞此報
痛在心骨但與賤累軰正當訛言相驚之時坐貧不能
城居惴惴村落頃刻不自保兼亦不知從人所寓含蓄
涕淚茫然無赴哭弔問之地可勝痛哉時事變更百怪
並作日望材術之士如茂直軰力相挽救速成反斾之
功而今又至於此極天意不可問也伏惟罹此手足虧

離之苦友性自天愛何以割即日感念之餘尊候作止
䝉休城居毎事如意否日来傳聞稍静當少安心區區
靣列之情甚於饑渇屬蠶事正冗未能如願承教當以
秋初爲約也謹上状

　　荅石季平

　　某正初留寓門下甚久值軒蓋展親遂安不獲聞教被
帖承還第之餘履兹春序尊候萬福䝉惠可友亭詩字
字髙妙不勝珍感近潘子賤范茂明惠到两篇甚佳怱

怱未暇録呈也小亭殊陋而留語者皆髙人大筆苐恐
從今爽氣不在西山矣感刻之情非靣不既上状希列
萬一

　　與陳去非

　　癸巳辟雍獲陪燈火其後間闗險阻埀二十年南北升
沉無從瞻晤今者偶以枯朽發榮而舍人方隐躋清切
正此騰上其爲幸㑹亦豈偶然屬坐愚拙人事極踈得
官海邦待三年之闕未有驅䇿之便爾臨書豈勝増情


　　與凌季文

　　某鈍朽無堪得忝同年已大幸而臚唱之聲切聨髙躅
于時但知參附爲榮而未知有相與之樂奉違之後抗
走營營倐忽嵗月念臨安兩月之間辱慇懃而䝉厚意
者無所不至然後始邈然追思慨然相懐矣敝居在金
華最村處仲夏望中抵家應接人事畧遍則閉門孤坐
在深井八月七日田子侔忽附到數字九月七日再得
書發緘快讀既知履此窮秋作止萬福又知子韶動止

之詳非尋常慰喜之心也季文醖藉風流又名聲灼灼
今只以幕吏待次何也豈造物者之於寒士常有意相
扼耶某自還鄉後夏不雨薄土旱失什五窘短尤甚前
望逺闕日月不可勝計欲從人干覔則靣生慙熱公謂
奈何季文生事當薄有涯親戚間有可借力者否因書
願見報也秋風益髙千萬涵養以茂逺業餘不足言者
謹上状

　　與張子韶


　　某奉違之乆杜門深坐兀如枯禪九月八日領八月二
十日所賜教大用慰喜子韶名塞天下前此謗論嘲毁
鬨然四起者物理之常然某嘗謂仕宦之初若便令俯
仰柔順顔靣可喜衆人憐愛如處子則他日恐無可觀
聚罵招嫌﨑嶔歴落偃蹇不仆者恐後日却是硬脚根
子韶以為何如丘簽之事此間所聞又却不然丘公聞
甚長者迓吏不如法恐非其力至於邀官謗死之論政
不自丘公起也願更審其所從来移怒懐罅恐有鬼神

交鬬之誤某素不識丘因所聞如此不敢不告爾某異
時作書㑹養百指亦時作𤨏𤨏經營以紓目前今皆不
復爲欲從人干覔則如有鬼神扼其咽使言不得發獨
坐食以待逺闕艱勤甚矣餘懐叢結非面不能開也

　　荅陳用中

　　九月六日領專書教誨周悉慰感并至某前此凢三問
起居皆呈逹否拜賜之明日即遣内史書曲折盡如来
戒後旋聞諸貴人紛紛就譴慮内史亦預其數今日得

渠報字始幸不爲虛行但云文字諸公自春夏之交已
爲有力者所取不能自效又文書填委不及報復長箋
之勤内簡具言恐欲見今以封納才業如吾先生朝夕
便當衝躍恐亦無復作吏部錙銖計也某夏五月還家
杜門窮坐家貧闕逺且無攀援増浩嘆爾手力晩到夜
具書侵明即遣不究所懐惟以時保重

　　與章少董

　　某今年二月於令姪徳文處領所惠教筆具審年来起

居之詳且承韜晦益深徳行彌著蓬門髙潔不見風波
反側之憂浩然馳想如見古人奉教之明日即如臨安
不遑具報媿荷之意日對令姪言之某枯朽餘生末流
中偶叨紳笏無足稱道少董潜心抱器古人有所不及
而世無有知者見傅丈子駿數爲執政者言之欲以鄉
校奉浼其言竟未行徳文少年力學醖藉深逺定爲令
噐盖家有名叔自當薫染如是也霜風益髙夢寐不忘
君子之側仰幾惠令保綏别膺殊命願望之切


　　荅徐彦思

　　庚戌季冬邦佐附到其月十四日所惠教筆辛亥正月
十三日具短書仍託邦佐尋便附上當不至沉墜旋聞
琴瑟㫁絃復抱閨房之戚驚悼未遑慰問而車馬不乆
亦爲江西之行人事交奪因循至今極深媿負冬序已
寒伏惟治邑有道尊候萬福某衰朽餘生偶成戱事皆
朋舊教督之力廷唱後期集百日司事既罷随例以幕
吏出都盖孤寒無援又同年二三公皆以鈍拙自信不

能干覔所以至此還鄉夏時稲無粒可麋百事窘短爲
况可知爾南城如何随分安堵否賢者所至必理想雖
艱危誅剥之中自熈熈爲樂邦也未間保重

　　與凌季文

　　十二月十日領教并信物等審聞履此殘年待次豐暇
尊候萬福爲别滋乆瞻念日深一郡之遥如在天角比
得書来辭意委曲恍若半夜長廊紙牕孤燈對話之時
也承能増置屋賃少脱煎熬之患何喜如之吾輦前望

官期嵗月甚逺他無利害獨伏臘無計爾今果經畫畧
有次第髙卧讀書豈不樂且休哉若拙者殊未有䇿雖
不至無飯可炊但兒女長大逼人新春圖與四五友生
入北山深處尋一書室爲長年安坐之訃他未暇置胸
次也嵗窮苦寒氷雪又作念與故人握手一笑而未可
得切幾益加保䕶以迎新旦大来之休

　　與王子野

　　某去年道仙里雨中杯酒分散之後晩渡桐江風大作

道上漲水漫天迂回山間三百里凢四日始及蘭溪還
鄉日與人事相接遂不得附至一書謝前日過門顧遇
之勤負慙無地拜别風誼整整一年瞻跂之懐以日爲
嵗念法慧兩月之間承顔接辭最辱厚意紙牕孤燈長
廊夜坐無復可忘自去冬即聞羙赴臨安伏惟到官之
初視事豐暇尊候萬福某蹭蹬之迹百無足言仰首同
年藉藉飛奮如子野髙譽在人郡幕小官豈能相留行
見峻除坐即清貴諺謂要得官近長安公官守已得地

矣相距正逺未有良晤之期此心惓惓謹奉状

　　荅周希甫

　　某悚息簡幅之問媿非所堪如希甫之政士民皆能頌
之不俟小人羅列以進也小官無大設施所先獨亷勤
二者既盡之矣夫復何慮承欲訪民間利病助太守半
年條具之目此尤見君子存心之羙不爲官職茍且之
計必欲有實利以及人幸甚幸甚雖然民之利病係於
朝廷則可爲朝廷言之係於守令者爲守令言之非無

益也今之係朝廷者豈單言所能移係守令者使守令
得人則吾民自可一二訴而求理矣鄙鄉亦無甚利害
其𤨏𤨏者恐不足以禆賢者之聼容徐思之有所見當
繼此以進

　　與戴端甫

　　自景徳廡下一話遂别風雪滿道公方衝冒成行爲之
感嘆二月初見端修問公起居則云今復如建康矣益
相懐念二月末某病傷寒醫者誤投熱藥㡬至委頓不

能行坐者四十日後来得公到湖所寄書始知動靜且
承勉從辟書俯就曹椽禮上之餘尊候萬福入仕之初
種種尤當戒慎端甫易得推情任意凢百宜少思之又
前此奔馳道路汩汩不休他人或以爲言某獨知公母
老而貧興國又未可赴雖經畫稍勞未爲卑也既就禄
矣太夫人在堂随分菽水已是膝下無窮之歡正當静
養爲他日千萬里之計官職功名皆有定數慎勿忙也
端甫人物髙妙未可輕用朋友道喪乆矣區區一言未

必有補然設以苦勁取憎亦足以洗末世相諛之病端
甫恕其愚否某今年復得少蠶兒女遂免號寒之患又
與三四友生入北山深處治一小室尋未見之書讀之
自可度日其餘惟俟友朋光大敦篤古道一援泥塗之
困他無足云時益向熱萬萬自愛

　　荅張子韶

　　二月二十日領所賜緘書是時病傷寒伏枕誦讀猶再
過也某嘗觀古君子及當世偉人其躋清貴登要近者

率須綿歴州縣親見民間情状故他日運動天下薦進
人材建功立業無一不當於人心近世文章政事分爲
兩途朝廷貴人雍容髙談指州縣爲猥冗之司謂非清
選者所當與俗吏又謂非我無以辦事故貪汚不法恣
其所爲此風俗凋敝之由百姓困窮之本也子韶以文
章名海内暫輟䑓閣爲州郡幕官閲牘聼訟矻矻加意
如積勞求進孤寒寸禄之人何其羙也仰見設心措意
常在於逺者大者向所謂綿歴親見者正髙懐之所樂

爾某杜門窮坐虛用光隂自春抵夏苦於多病稍欲觀
書必倦乏而止亦福縁淺薄所致但村落間蠶熟麥秋
春種已緑無憂矣因風未忘時賜鞭䇿

　　荅凌季文

　　二月間叔倚附至緘書五月初義榮又附到四月六日
所寄厚意薦䝉媿荷深矣即辰暑雨未收伏惟逺業益
茂動止愈佳某初聞季文能増置房賃有度日之計如
已有之旋聞回禄一行一掃而盡今復窘短如故有自

鹽官来者則云季文在鄉里不免圖錙銖以紓目前聞
之使人驚嘆才名盖世人如氷雪而使公爲是信乎貧
之能累人也方欲附書奉勉作書㑹而四月六日之書
已報越帥有謀授之請欣慰可勝言哉某異時在鄉里
衣食窘迫又不能借温於俗子時亦營營自過省後即
不復爲今在鄉里教授四五童䝉以所得添助嵗租得
亦不至闕食然自經費之外謹不敢動殊未見有官况
也一笑季文孤寒無援亦與小人相似得熟忍貧賤此

外無他術也陳仲文諸公君試宗卿學官魁中皆所未
聞殊荷見報同年軒翔祗益歆嘆彦柔近䝉幅紙之問
荷意不忘有一書附謝切爲辱佳便逹之力行古道前
副異寵區區之願也




　　北山集巻九

