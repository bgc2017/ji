







　　欽定四庫全書

　　北山集巻十

　　宋　鄭剛中　撰

　　感雪竹賦

　　鄭子夜半聞風過庭竹細響淅瀝寒入茵被光在牕壁
晨興啟户四顧晧然乃堦除之雪積也竹有髙出林表
受雪既多壓而低者竿拳曲以屬地葉離披而附枝心
固虛而自若根亦牢而不移然不畏其寒而畏其重頗

見髙標困戹之可悲余乃呼童兮假長鑱之巨柄使盡
力兮擊修篁之凍壓觀負荷兮類積羽之將沉忽奮起
兮信泥塗之可㧞色娟娟其復净節落落以難合寒梢
一伸所謂此君之風流自不可奪也盖其與蒲桞異類
松栢同條遭𤣥㝠之強梁兮雖抑遏而謾屈分嶰谷之
餘煖兮終橚矗而不凋故積累之勢暫可枉其直復還
舊觀則又吟風而飄揺也其在人也初如蔽欺之隔君
子權勢之折忠臣其窘迫而寒冷則夫子之被圍原憲

之居貧也終則如浸潤决去朋黨遽消其氣舒而體閒
則二疏之髙引淵明之不復折其腰也雖然雲兮正同
雪兮未止勿抉瀌瀌之勢孰見猗猗之羙在物猶然人
奚不爾亦有窮卧偃蹇於環堵之間者誰其引之使幡
然而起

　　秋雨賦(并引)

　　秋雨踰旬門巷窮寂訟百愆之在身知再生之有
徳中夜感而賦之


　　維嵗庚午白露戒之前夕燃膏不繼于夜未央非風非
雷聲在四牕居士醉醒相半覺寐都忘横枕聼之則秋
雨之至於西江也盧仝之屋雜然以鳴原憲之樞颯焉
而入橐駝之樹振舞而響動子猷之竹飄瀟而細集其
初若有若無類李愬入蔡州之肅後則若馳若驟如光
武破王尋之急少焉再作風松沸鼎山城百家想萬絲
之斜濕居士耳受心感坐而嘆曰辰角未見孰挽河耶
然資以入土者宿種欲麥待以流脂者大田有禾收豐

嵗之羙利壓癘氣之偏頗薫嘉味於酒醴暢吾民之笑
歌是皆助天地醸中和予不敢以爲多也爲腹疾乎入
蒼苔於陋室乎將望舒得天澤之意而離于畢乎兹未
必也化魚乎添桞耳乎將𤓰爛文貝棗落青璣之實乎
抑又何足惜也雖溝畆之迅流猶河伯之未溢予貧甚
而門外無裹飯以来者知子桑之病未十日也然則予
何嘆曰嘆隂晴之遞見寒暑之易流也君恩重而身巳
老知己厚而心莫酬行百里者信九十之始半失桑榆

者亦何時而可收雖使驟漂横落者盡爲孤臣之淚猶
不足以定痛故不若息羣籟閒清夜庻予悲之少休

　　大易賦(并序)

　　觀如居士既取漢魏以来易學参訂其説竊拾餘
意撰窺餘十五巻每旦又陳易書案上徃復誦之
作大易賦

　　風雨㝠㝠爐香晝清初祓濯以危坐徐玩味乎羲經有
竒偶兮探洛書之數有肩足兮具河圖之形彼連山歸

藏兮雖絶編之已乆吾文王孔子兮尚端拜以猶生秘
七八而勿示著九六以通靈極三才而盡變鬰萬化以
含精得鬼神以至理發蟲魚之隱情聖人謂象而用之
必有物也故有以萬有二千五百二十之數藏之於四
十九莖大矣哉槩其凢雖曰潔静精㣲其教也乃若挈
天地襲氣母者要不可以容聲揚子雲之骨朽矣孰弔
之曰此三大聖相授之妙而方州部家敢以凖自名乎
吃魄不能對有客出而難予曰子謂易不可談則今之

學古之學也按隋經籍志自漢抵魏費直古文之訓康
伯繫辭之作鄭𤣥之易王弼之卦合四家之注已二十
二巻豈其皆糟粕歟諸授業師探㣲抉隱邃者稱聖雄
者折人角河内女子亦得以説卦三篇補散落子患言
之多曷不泛其浩浩而守其卓也予曰噫嘻客孰知無
跡則橐籥虛竅多則渾沌鑿字三冩而烏焉不真語再
傳而唾剉皆錯是以説象則義遺論數則象格至有以
龍爲䮾羊爲羔果蓏爲果堕是皆好竒之病無病而進

藥又怪則五行傅㑹六情假託如蛇下梁魚入寺一牛
兩首逆陳幸中僅巫祝之相若大抵春秋可以言災異
而談諧射覆或流爲東方朔也客辭屈則拜而請曰先
生之易何如曰我知我愚我戒我慧寔擁腫之似而罔
象之比中夜以興未明而起髙揖聖賢如忽相值讀乾
坤知覆載之恩推損益洞盈虛之㫖恒則可亨蹇則當
止謂中孚兮則好爵之可靡惟無妄兮則勿藥而有喜
既逺實兮斯爲困䝉矧考祥兮天常視履壮兮則爲觸

藩之羊睽兮則見負塗之豕危厲已熏於艮背遲泥必
成於遯尾故折獄致刑者豐之用而赦過宥罪者解之
理火在天上兮當出門而同人天與水違兮須作事而謀
始飛鳥以凶兮盖山有雷尚口乃窮兮豈澤無水泰兮
則小徃而大来震兮則驚遠而懼邇益戒顛頥無忘滅
趾井念羸瓶鼎思出否勿在旅以焚巢將濟渙以奔機
卑以自牧立不易方然後藉用白茅而爲慎之至吾之
所得於易者如斯而已乃若兼收象義精粗不棄窺竊

衆説拾其餘意肴蔌同甘莫分彼是集而藏之所以備
遺忘於衰齡教箕裘於不肖之裔客勿視爲京郎之細
也

　　山齋賦

　　觀如居士榜所寓爲山齋有叟趨其下仰而笑曰
名何謂是翁號書生頃嘗履玉階之方寸奉天威
于咫尺非山中之人今者囚竄正木偶因漂南冠
而縶非受山之時前有謝亭長之閣右乃見督郵

之縣非居山之地名何謂趨而出追問之不告觀
如感而賦曰

　　予世居金華赤松之下深林豐草曠野平岡奥而爽動
而藏初環翠以通幽鑿嵌巖于邃府忽數峯之㧞起入
寒翠于穹蒼蓋初平叱石之處孝標讀書之鄉雖雲可
耕也類子真之谷口而盤之樂兮無李愿之太行矣有
桑有麻有梨有栗吾非耕而俋俋則灌而搰搰或無餌
而釣寒溪或帶經而鋤晚日不知芰製之異乎簪裾不

知編茅而類乎營窟桃飛花而送春雪擁門而入室所
以鹿豕不驚烏鳥相得葢是山中之一物欺吾者曰爲
儒要當釋屩作賦可以得官不牧羊而随人燒尾何爲
守枯槁而逺長安也脱如豹隱豈霧中許乆猶未成乎
一斑也盍亦捨蜩飛之控地觀鵬翼之埀天乎聞而甘
之炙背食芹誠忘其陋不謂沐猴之已冠也奈何草茅之
性終在烟霞之痼不痊服勞而力已朽願息而中愈頑
雖侯與伯鶉且特而憂悲眩視此心無一日不在乎山

間果以滄浪不濯之身負藪澤難藏之垢大不足以禦
魑魅之祥小不足以汙豺虎之口風静雷收天髙地厚
爰葺此居使韜百醜蓬蒿兮隱前松筠兮蔽後湖光兮
蕩左江聲兮注右賔客難過於髙軒書記不通乎下走
藂茀蓁蘙﨑嶇嶻嶪盖蠻洞丁之所雜蹂罪戾者居之
不妨戴隆恩于崧岱寄危根於培塿也寂無人聲柴門
晝扃隅坐一牕度秋林之䇿䇿如臨萬壑聼風雨之𠖇
𠖇掃庸神之滯困對孤爨之餘清盥瓶罌而小汲雜荼

薺以同烹問迷塗于貝葉窺奥義于羲經是皆追省愆
尤收召魂魄處隂休影之地洒心修行之庭彼何叟也
謂吾小齋爲無寔而名殊不知憂幽之病既定于中州
縣在旁何落吾事不須笏以拄頬自披襟乎爽氣故園
之夢不生稚子之迎且置惟松楸之悲或感動于造化
則首丘而死尚有望于終焉之計











　　北山集巻十

