







　　御製題鄭剛中北山集

　　公論千秋不可誣進因秦檜是邪途左遷究以權奸迕
七疏曽於正史無弗核始終将韙彼難逃衡鑒用吟吾
雖云幹蠱由其子作偽心勞實拙乎

　　按鄭剛中金華人紹興中進士官至禮部侍郎出為
川陕宣撫副使史稱剛中由秦檜以進故於和議不
敢有違及使陕西棄和尚原與金後又以宣撫專擅
忤檜竄謫以死是其人依附權奸梯榮倖進本無足

取今四庫全書所録剛中北山集有諫和議四疏及
議和不屈一疏又救曽開胡銓二疏既與正史不合
又徐夢莘三朝北盟㑹編蒐括章奏事實無遺而不
及此七疏盖剛中集乃其子良嗣所編恥其父附秦
檜因偽撰諫和議等疏以葢前愆此雖良嗣之幹蠱
乎而千秋公論邪正難誣所謂雖有孝子慈孫百世
不能改也館臣以剛中詩文尚可觀録入全書披覽
時因為題什以懲作偽云


　　欽定四庫全書　　　　　集部四

　　北山集　　　　　　　　别集類三(宋)

　　提要

　　(臣)等謹案北山集三十巻宋鄭剛中撰剛中
有周易窺餘已著録是集一名腹笑篇凡初
集十二巻中集八巻後集十巻初集起宣和
辛丑至紹興乙夘中集起紹興乙夘至甲子
皆剛中所自編後集起紹興戊辰至甲戌為

乾道癸巳其子良嗣所編始末具見剛中自
序及良嗣跋中此本題初集二集三集而相
連編為三十巻葢康熈乙亥其里人曹定逺
重刻所改非其舊也史稱剛中由秦檜以進
故於和議不敢有違及充陜西分畫地界使
又棄和尙原與金後為宣撫使時始以専擅
忤秦檜意至竄謫以死今集中所載諫和議
四疏及議和不屈一疏大㫖雖不以和議為

非而深以屈節求和為不可又有救曾開一
疏救胡銓一疏與史皆不合徐夢莘三朝北
盟㑹編於當時章奏事迹蒐括無遺獨不及
此七疏曾敏行獨醒雜志雖記剛中與李誼
等六人共救胡銓事然但云入對使坐亦不
云有疏或者良嗣恥其父依附秦檜偽撰以
欺世歟諸疏之後多良嗣附記之語若斤斤
辨白心迹者是必於公議有歉故多方回䕶

如恐不及李綱胡銓諸集亦何待如是嘵嘵
哉剛中封州自叙詩有曰我昔貧時冬少袴
四壁亦無惟有柱自從脚踏官職場煖及奴
胥妻子飫線引針入敢忘針入室古云當見
妬是始終不忘秦檜剛中且自道之矣亦烏
可揜也至其詩文則出于南北宋間猶及見
前輩典型方回作是集跋稱其文簡古詩峭
健在封州詩尤佳其品題則頗不謬云乾隆

四十六年正月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)陸　費　墀
















　　北山集原敘

　　北山初集即余所謂笑腹編也余以紹興乙夘至甲子
嵗所録文字自號北山中集笑腹編則宣和辛丑至乙
夘嵗中所録者因號初集若辛丑以前見於紙筆者皆
為盜所火不復能記憶矣甲子而後時時因事有藁老
懶雜置篋中他日有能為余收拾者否所未能知也紹
興甲子十月日序

　　北山初中二集先君所自名且手所分類也葢録宣

和辛丑至紹興甲子嵗所作之文良嗣因以第其巻
不敢有變易後集則遷簀中號藂藁者良嗣放初中
而編次之自戊辰至甲戌嵗無遺焉總三集為三十
巻凡一千二百一十四篇仍以年譜冠于篇首庶㡬
覽者按譜玩辭得以見出處之大致若乃甲子戊辰
之間數載先君方經理西南公餘撰述亦富而攜藁
之桂陽以横逆故亡失良嗣纔能省記一二以附于
中集之後繼此或訪尋有得當為别集以補其闕先

君之序初集也其末云甲子而後時時因事有藁老
懶雜置篋中他日有能為收拾者否嗚呼頃所亡失
乃爾是豈逆知其然耶不肖孤無以塞責徒悒悒抱
恨而重惟先君一生無他嗜好惟簡編硯墨未始以
居艱治劇而輟葢所樂者在是也少之時業科舉其
所為文學者爭誦讀之而雅不自喜故弗見於集三
集之外有周易窺餘十五巻晚年精力殆畢於此書
又有經史專音左氏九六編及其他雜著皆可傳於

世今刋行自三集始乾道癸巳仲夏朔旦男良嗣拜
手謹識







