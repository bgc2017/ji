







　　欽定四庫全書

　　北山集巻十五

　　宋　鄭剛中　撰

　　余彦誠墓誌銘

　　建隆初睦之遂安余氏有諱鍾者徙居婺之義烏再世
而生榮榮生喜喜生明彦誠盖明之季子諱信彦誠其
字也(某)異時逰義烏過流慶陂見其旁有民田數千畆
比嵗沃稔問之邑人則曰彦誠用家錢百萬修廢堰瀦

源水遇旱嵗無髙下彼我均浸之鄰里霑足予嘗嘆曰
余氏其昌乎設心如此必有過人者既而聞彦誠果好
義輕財折節下士雖髙貲巨産雄視一鄕率皆因低昻
積散知予為取而坐制其利鄕人無不稱其長者故紛
争鬬怒者得其一言則釋然以平宣和庚子青溪盗起
浙東西諸郡徃徃失守彦誠紏率里豪捍蔽鄕曲有竒
功大帥上其名補承信郎調青州准備差使居官以廉
謹聞是時燕雲初復人皆張皇自得彦誠被檄徃来幽

薊間常忽忽不樂語其僚曰敵情叵測而漫不為備正
猶狎虎豹而去其閑咆吼之患近在朝夕盍早圗之度
無有能用其言者遂解官求罷既歸則又語所親曰時
危矣與其無益而死曷若奉親教子以終餘日當路交
辟不應紹興四年五月甲寅以疾卒於寢享年六十一
彦誠為人倜儻尚氣雅好賔客至終日忘倦宗族貧窶
姻戚孤嫠知友流落者斥帑廪濟之無不得所事繼母
尤孝家道肅睦内外無間言晩嗜佛書誦之寒暑不移

家旁雙林寺冦東南兵火後數年為墟彦誠倡始施財
不踰時而還萬楹其餘津梁㫁壞病渉之地靡不修舉
葢其心志開朗凡所為數皆落落可喜(某)初與彦誠昧
平生因其闢館舎遣子弟迎予猶子瑱者為師禮意頻
年不衰一日過其門瑱率舎中後生數軰羅列藏書質
問義理率秀嶷不凡彦誠從容其間一話言皆有激勉
教誨之意由是深得彦誠之用心遂為相知乙邜二月
(某)將之官永嘉公之孤汝評叔齡相與踵門而請曰先

子卜𦵏有日壙中之銘竊願有託(某)非但義不得辭亦
喜為彦誠譔述平生之事悲而許之彦誠娶同里王氏
生兩男子汝評承信郎避公諱就校尉叔齡右廸功郎
和厚而通敏一女子適士人許師顔孫男五人文煥文
粹文炳文質文昌皆力學進業自汝評而下其所成就
異日當有可觀者王氏先十有二年而卒彦誠以乙邜
某月某甲子𦵏於雙林鄕蜀墅源從王氏之藏也銘曰

　　富其家又仁其里禄其身亦昌其子諸孫詵詵業

以書史徜徉暮年其壽而死余之喜為彦誠銘者
以此

　　外姑墓誌銘

　　浦江進士杜諲妻謝氏生女晬而諲死後四年謝攜其
女再適故贈朝請郎何至至育之十年擇同邑士者石
子文歸之今孤子石知彰之母夫人是也夫人生三男
長曰知彰次知柔知言女三人長適具位鄭(某)次適士
人鄭玠次適承節郎何邦獻(某)頃聞石大人用幹蠱棄

筆硯夫人申申恨之歎曰吾父業儒蚤死今吾夫學又
廢奈何㑹朝請公之子粲登上舎第夫人歆慕感激謂
知彰輦眉目皆秀必可澤以仁義故力為求師友又以
巽女見婦幾諸子得逰從之盖於時石氏蕃大非豪門
不姻人見以所愛女歸一寒士家貧姑嚴營糠豆而事
禮法皆不以為樂獨夫人甘心焉其後(某)雖忝竊科名
可以少塞相貴重之意然知彰病復不能卒業知柔出
為伯父采之後為舉子者獨知言一人而夫人死矣飬

所不能洎也悲夫夫人莊靚寡言動有儀則凡婦道治
内之美無一不備葢以女子而知儒學之貴其資性可
知也紹興戊午三月来訪其女於臨安六月甲子感微
恙而卒七月甲子知言輅柩以歸十一月甲子𦵏於邑
之南溪園石大人初𦵏不吉先以丙辰十月甲子徙南
溪故夫人祔之夫人享年六十三方諸子嘗藥不逮之
辰夫人顧謂(某)曰三魁石氏名稱髙甚嘗懼吾諸子不
克髣髴今安得一言而死使兄弟相勉念先業而思奮

庶幾吾不齎志而沒地也嗚呼覧寒泉勞苦之詠誦蓼
莪劬瘁之詩斯言可忘哉(某)既為之銘左朝散郎尚書
吏部員外郎黄珪書之左朝請大人司封員外郎曹璉
題其額俾知彰刻而藏之云銘曰

　　坦岡原奥水泉兹為南溪之園兆斯遷祔旁穿石
氏考妣藏之慶延綿

　　左中奉大夫致仕符公神道碑

　　魯頃公之後有仕秦為符璽令者以符為氏傳漢唐五

代家世可考建昌南豐之符葢今世之名族也左中奉
大夫致仕符公是為南豐之賢公諱授字天啟曽大父
俸大父懷德皆隠德弗耀父明逺累贈金紫光禄大夫
金紫公已讀書自奮然慶喜之澤猶涵閟未發衆知其
必有子公生果不羣器度明爽洽聞彊記辭華如綺場
屋老生歛茟避之中元豐二年進士第調興國軍司理
參軍丁母南康郡夫人瞿氏憂服除調邵州邵陽縣主
簿就移筠州上髙縣令終更入逺為彭州録事參軍改

京秩差歙州婺源縣丁金紫公憂服除知越州剡縣用
年勞陞朝賜五品服秩滿差通判龍州未行户部辟主
管在京左廂店宅務又通判海州唐州旋提㸃西京崇
福宫再提舉江南太平觀淵聖即位覃恩轉朝議大
夫賜三品服今上嗣歴覃恩轉左中奉大夫遇郊恩晉
封南豐縣開國男食邑三百戸公解褐入仕歴五朝六
十年而歸禄告老紹興乙邜(某)為温州判官公之子行
中通守是邦决除粃政利敏難事而又論議踔厲志行

峻潔無一分巧宦計僚士竊議是必名教積習所致者
或曰此南豐符中奉子也中奉一生静退雅不與躁進
者争急流至其耿耿胸次者則賁育不能折樞宻吳公
居厚嘗薦之於朝且使見宰相公曰筦庫何傷自媒求
進其傷實多終戸部官足不至時政之門逮題輿海邦
專務簡約凡推剥刻深之政應奉媚悦之事㫁然不為
而公亦低佪向老矣(某)由是詳公之為人嵗戊午(某)備
員行在所聞公之夫人湯氏前一年卒公已上章掛冠

亟遺書行中慰其母夫人之憂且使為偏侍節哀善事
中奉致期頥安榮之飬則孝子之心尚有餘樂越庚申
行中以黄州童使君之狀為公丐神道碑矣讀其狀盖
己未十二月辛酉以疾終於正寢庚申四月己酉已𦵏
太平鄕石榴原合湯夫人之兆悲哉公為人端莊清净
有信義無聲色蚤嵗儒雅緣飾翰林楊繪頗推重之有
南豐居士詩十二巻平澹峻激雜見於波瀾動静之間
自成一家當官號令簡嚴而遇繁必辦所至吏不敢逞

逞則鉏盡之乃已民間愛慕咸父母懷之其在上髙嘗
與髙安兩令易二邑之民争於境上今猶以為美談晩
年志意蕭㪚耳目聰明對燈火讀細字書享年八十四
男五人長建中右承議郎知信州貴溪縣次用中皆前
卒大中右廸功郎監潭州南嶽廟行中左朝奉郎主營
台州崇道觀幼未名而夭女二人長適右廸功郎臨江
軍清江縣尉辛爽邦次適右奉議郎通判韶州上官閔
亦前卒孫男十二人懃愿愻悊&KR1820;皆登仕郎忞憲思憙

恕怘愬孫女七人皆幼湯夫人處士詳之女有賢行與
公齊年歸符公甲子凡一周大中行中才皆適用乆奉
親不肯出每嵗時老人雍容堂上二子帥諸媍孫子捧
觴上壽庭間煒然人皆指為偕老之慶嗚呼爵禄猶滋
味也人所同嗜公獨安義命守澹泊不為滋味所毒而
平生所享比他人往往反為甚豐彼有貪饕冒昧足䧟
無厭之域者一失所嗜并與所當得者失之聞中奉之
風有愧矣(某)既知公為詳而黄州之狀復緘以来豈可

辭銘曰

　　符氏德善著於南豐有閟其祥發之自公公之文
章以取科第陶冶鍜錬亦傳永世公之政事克振
厥職豈弟詳明為後之則弗争而進弗取而得富
貴壽考衆如公何石榴之原兆久窽矣黄土蒼苔
公則掩矣鐫彼金石載此銘詩維其邦人實咏歌
之

　　何氏考妣墓表


　　建炎元年四月丁亥將仕郎何君卒明年正月己酉𦵏
於邑之同義鄕長松塢又明年某月甲子君之夫人鄭
氏卒以其年九月丙午合𦵏長松之原紹興十四年其
子榘致書為(某)言曰榘不孝併失怙恃屬時多艱風波
靡寕僅於鞍馬之隙奉二柩藏於土所謂彰遺德而傳
後世者未遑及也念遂湮沒則罪逆之身殞越難報尚
惟論撰世次發揚幽光表於墓上則無窮之恨萬分可
塞鄕人劉友端謹狀以請兄其為我圗之(某)因念兒時

聞族有姑歸義烏何氏勤儉慎淑克相其夫而何氏以
昌即夫人也夫人之賢葢先公諸父平日所相與稱道
者(某)其敢忘之君諱先字謙終世為婺之義烏人曽大
父湜大父祐皆不仕父京亦守將仕郎將仕公生三男
君仲子也幼子蕡逰學蚤死君與伯兄奉承乃父經畫
其家將仕公賦性嚴毅智度深峻而又奮志為生君獨
從容啟悟得其懽心以古人積㪚取予之道開陳其傍
使貧屢受惠孤嫠得所田園自饒而州里稱為長者將

仕公即世君則以所事父者事其兄恭謹遜順發於至
誠相處六十年間周旋曲折如手足之不相忤既孝友
著聞門戸和氣粹然故凡與君締結姻好者皆吾鄕之
賢士也其居在重巒曲水之間聚書闢館門巷幽雅夫
人鄭氏具肴醴延賔客君得以彷徉蕭散享安逸而廣
名譽宣和庚子盗起清溪朝廷分兵鋤治鄰黨所在蟠
結牢甚榘鋭然上破賊之策東南平朝廷命榘以官人
咸謂榘之休顯其親當自此始不幸君與夫人死矣君

享年七十夫人七十皆以疾終於寢鄭為金華大姓夫
人之懿德幼藹吾宗凡君孝友之行終始無缺者皆其
賛助之力君為人簡潔方正寡笑言平生不事進取而
渉獵經傳談道古今得其理義晚年尤好修塔廟治津
梁樂施惠葢其與夫人軰設心在於化人為善非因感
於禍福之説也嗚呼世之作德者孰謂無報也哉余觀
何氏自上世綿積然將仕公三男子蕡最力學而器業
不就君四男子楶杲槃皆先卒所存者獨榘耳乃能奮

布衣取官今為保義郎磊落慷慨未可量孫男三人忻
恪憮咸積學自進女一人適進士陳阡孝友之澤至今
未已是金石之傳不在壙中而鄰里稱道自可傳於後
世惟兹墓上之碑姑見榘之孝思云爾某月某日乃立
石為銘曰

　　長松之原戊申之阡惟兹壙中無金石傳所傳後
者鄕黨之言嵗越甲子具此深鐫長松生風朝霞
暮烟視我銘詩何千萬年


　　族嫂陳氏墓誌銘

　　(某)族有兄諱濬字資深世居婺之金華故中散公諱詳
之孫故知録公諱汝嘉之子宣和辛丑東浙盗平(某)還
自外邑資深已下世族人凋零破壞無家斯時資深之
夫人方卧病指其子琯軰為(某)哭且言曰兄不幸枉禍
之餘獨四男子敢以累叔儻書詩義理之言時開道之
他日為家為學僅立門戸獲葢前人之大痛所以友兄
之義髙矣(某)聞而嘆曰嫂志如是資深之業其憂不昌

乎自是琯與琚者苦志經營條尋墜緖力振起之而瓖
與琈者未嘗一日不以書巻自隨紹興壬子(某)既登進
士第䝉主上委使十年未得歸聞琯軰各專其業築第
闢館聚書延士園池花木庭幃晬温夫人雍容其間莊
言笑慎禮則起居康寕規矩勤儉中散公之家世風流
如在也嵗癸亥七月乙丑夫人以疾卒明年甲子琯遣
人走益昌以𦵏請余銘(某)曰夫人之賢鄕里宗族能道
之不銘可傳也至嵗月次序則宜永之金石夫人姓陳

氏同郡贈中奉大夫諱鄰臣之女享年六十八男五人
長曰瑞先卒次即琯琚瓖琈女六人長適貢士陳柄次
適進士張&KR0008;陳格陳正已陳嵃陳岠孫男女一十四人
以甲子十月二十日𦵏保福山合於資深之窆銘曰

　　滎陽中艱義理其子家再昌若堂之封壌泉鍾聚
深且長有緘銘詩為琯萬里下巴江

　　右承議郎致仕曹公墓誌

　　(某)族叔千之名士也以女歸同郡曹毅君佐嘗怪君佐

以田家改業為太學士而士夫之賢者樂與之逰是必
有道識者曰君佐之學葢其兄安雅公實畀之安雅辛
苦治生生事理則請其父買書擇師教其弟又教其子
績曹之白屋改矣政和丙申(某)逰鄕校績為同舎明年
績貢辟廱又明年中上舎髙選自是名宦益振而安雅
教子功成紹興癸亥公隨績官益昌越乙丑二月十九
日卒績奉䘮歸𦵏如禮前期以左朝奉議前知渠州流
江縣事練祗柔之状泣血請銘誼其可辭公諱宏字安

雅世為婺之金華人曽祖光明祖歡父享皆隱德不仕
安雅天性孝友遇人誠信和昜喜愠不形於色鄕黨欽
愛之君佐雖未第而死然績已成立諸孫相次進茂頴
者復自湖北漕司薦送安雅知門戸儒學之風不衰則
圍棊飲酒所在自得方(某)之宣諭四川也請於朝以績
偕行及被上㫖㽞師欲請主管機宜績曰願歸從老人
問行止至則安雅欣然隨之謂所親曰顧夷險擇逺近
非吾望子孫意自入蜀遇峻阪輙下馬行歩如飛左右

者趨之莫及居益昌且二年每相過必叙說鄕曲持盃
笑語盡醉而去一日忽令績寄謝知友治後事(闕)















　　北山集巻十五

