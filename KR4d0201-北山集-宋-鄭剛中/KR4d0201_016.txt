







　　欽定四庫全書

　　北山集巻十六

　　宋　鄭剛中　撰

　　䟦許右丞詩

　　近世家者欽慕右丞如古人(某)愚坐山林而不及識近
見所為越倅潘公哀詩氣質中和字畫端重粹然不減
親見也此詩傳之後世可以知右丞而潘公之名亦因
以傳矣


　　䟦中散㽞題

　　元祐中(某)為兒聞伯祖中散嘗宰樂清至大觀中叔父
承議宰平陽紹興五年(某)為州幕吏葢三世仕宦於温
矣六年秋過鴈蕩龍鼻石聞有中散書一十三字遣人
平陽尋之則無承議公字畫葢平陽經盗火宜無存者
中㪚刻於巖壁雖百年猶新也再摹於石煩今樂清宰
括蒼季公立於靈巖寺

　　擬䟦御書羊祜傳


　　紹興七年九月宗祀明堂前二日皇帝書晉羊祜傳
五千四百二十九字以賜臣(某)臣既再拜受賜命良刻
摹入琬琰奉墨本藏之什襲為私門世世之寳復再拜
而言曰孫皓失德虐據吳中地險力悍未昜取也惟祜
專務撫循使晉朝之德如陽春暖日行於積隂之上和
氣既至冰凍皆不約而解所以吳不得抗長江不得阻
而晉已混有之矣皇帝陛下以威武鎮艱難之運以
仁厚申祖宗之德雖域中赤子暫謂南北而兼愛之

心同一視也祜書之作豈但㳺神翰墨燦奎璧而已哉
埀休黎元意葢有在顧臣老矣不足以對揚盛美俟布
宣德惠有如祜者出為陛下奏平吳之策于時臣當
自山林間捧持宸翰稽首闕廷躬上萬嵗之觴臣無任
區區

　　䟦左逹功所示李㤗發詩巻

　　宣和丁酉(某)以桑梓拜天台左先生於金華于時逹功
纔十嵗許侍立先生之旁照人如玊筍後二十二年逹

功相訪臨安而衫猶未青也髙材淹汩乃至是耶既而
誦參政李公四詩見其稱道許與如此知逹功富貴不
晩矣

　　䟦劉光逺百將詩

　　吳越抵隋唐稱名將者可百人延安劉侯為一詩誦之
美矣雖然後之視今猶今之視昔威名勇怯勲業髙下
又當有他日好事君子玩㺯乎筆墨之間侯其卒自勉
也


　　䟦了翁帖

　　了翁所簡記室今予不及見而識也紹興戊午禮部試
進士有以周易義奏名者揭榜實記室之子予所羅而
得者也是時場屋富文章而周易巻特議論邃深知其
必有家學㧞以魁經是為陳璿氏今讀了翁帖則陳氏
之門果芳馨久矣

　　䟦東坡帖

　　東坡先生之賢天下所同仰也退翁則又先生之所與

賢可知也不及拜東坡而覩其遺墨不及親退翁而識
其逺孫想髙躅以猶存攬餘芳而有感余生雖晩亦少
慰矣

　　䟦張大夫景修詩巻

　　(某)少年時聞毗陵有先生以詩名而不得見即今巻中
姓名是也宣和壬寅識先生之子寺丞君於南昌郡又
二十年見先生之遺墨於小軒玩茟力之遒勁咏句法
之中和薫然仁慈如對君子平昔之心亦少慰矣


　　䟦胡帖

　　資政胡丈筆語今時士大夫稱髙書記翩翩不足論也
諸帖類皆氣味醇厚議論詳宻所以待幕屬之意何温
與機宜公禆報賛助其間者計亦數數矣

　　䟦雷公逹所示潘仲嚴詩巻

　　金華潘氏與予同鄕井子賤學校㳺從尤雅仲嚴才氣
之豪筆語之秀不因今日詩巻而後詳也然公逹自東
吳道長沙逆犯三峡風濤之險行李間闗者萬里而箧

中仲嚴三十八詩與偕来無恙珍藏愛護所嚮不忘公
逹友朋之誼信如子賤所謂賢於人逺矣















　　北山集巻十六

