







　　欽定四庫全書

　　北山集巻十九

　　宋　鄭剛中　撰

　　長沙道中

　　微雨過雲春半濕曉風留雪栁偏寒一身扶病方為客
馬上哦詩強自寛

　　宿撞抗劉家店

　　虺尵老馬踏深泥投宿村坊燈火㣲休問客衣何似冷

牀前猶有雪花飛

　　趙知監惠牡丹二首

　　太守分花春滿盤謂從郴嶺翦来㸔恩寛罪大方流涕
渠敢伸眉向牡丹

　　逺衝嵐霧香如故再照春陽色轉紅親手滿缾添净水
一時囬向梵王宫

　　法㑹堂前蒲萄一架每晨日至其上厨人輙報飯
具感而為此


　　竈下釡聲成菜糁階前日影上蒲萄頑童不用催人飯
每食焉知愧爾曹

　　桂林本覺院以屯將兵住持舜長老於前山松竹
深處結草庵居之求詩擬而不與

　　咫尺樓臺是上方問師何事此中藏解頥謂我隨縁好
不欠中庭一炷香

　　即事二首

　　微凉可愛是薫風嶺外風行瘴雨中渇暑四圍如甑釡

不妨蒸得荔枝紅

　　义

　　雨和山色得能好風攬梅花箇様香本是吳儂歸不早
青鞋天遣踏諸方

　　茉莉

　　真香入玊初無信香欲尋人玉始開不是滿枝生緑葉
端須認作嶺頭梅

　　久雨


　　門前苔緑路無跡牕下書昏雲滿樓况是幽人本多睡
飲空小社一尊休(牧之有幽人本多睡更飲一尊空之句)

　　四月間讀杜牧之荷葉詩一時囬首背西風之句
嘗擬為立春絶

　　氷霜枯凍度窮冬昨夜陽和始用工多少栁條知此意
一時開眼望東風

　　雪中偶書

　　幾日山頭臘雪飛人生悲樂自隨宜抱衾萬感客無寐

踏濕孤燈僧夜歸

　　用立春韻和賣藥周道人

　　萬金家信隔秋冬欲往誰能化鳥工遷客何為未幽死
直緣君有古人風

　　即事五首

　　娟娟好是簾前竹净緑相依乍曉時萬葉忽驚風不定
都翻宿雨下清池

　　牕外斜陽㺯晚暉酴醾更在小牕西莫言無酒堪供醉

花氣熏人已欲迷

　　面西樓閣受午暑傍砌蒲萄生暮凉我作城居無去憶
一方新緑亦難忘

　　古寺孤雲際寒齋落葉中消愁惟是酒無柰酒尊空

　　日暮鳥雀瞑空庭風雨悲方知古今夢同寄老槐枝

　　馬伏波請征蠻據鞍矍鑠時年六十一陸鴻漸景
陵人蚤年事比邱後始改業為儒今復州東門外
小寺㫁碑猶言是鴻漸當時受業院也予去年䝉

恩謫桂陽正年六十一今徙復州嘗訪鴻漸之遺
踪戯成一絶

　　去年寥落征鞍急矍鑠殊非馬伏波今此有縁希陸羽
暮途求佛又何如

　　鴻漸後宦逰廣中有詩云不羨黄金盞不羨白玉
杯不羨朝入省不羨暮入臺千羨萬羨長江水曽
向章華亭下来予自章臺謫廣右荆渚間廵尉督
廹良遽竊賦小詩


　　自訟縲囚深負罪不須醉尉苦相催有如陸羽須驚羨
我向章華亭下来

　　栽竹種紅蕉後數日阻雨不見賦小詩

　　瘦竹犯寒扶直莭蕉花埀老抱丹心小園半月隔風雨
搔首相望空苦吟

　　贈傳神者

　　我向無中生出妄君從妄裏却求真葫蘆可畵雖依本
阿堵知君畵不親


　　睡起

　　雨過雲深竹屋低老人睡起亦多時風飄嫩竹侵簷入
手挽竹梢題小詩

　　數日相識多以荔子分惠荔雨久而酸予方絶糧
日買米而炊戯成二十八言

　　窮居無米糁蒿藜筠籠相先送荔枝安得仙人煉丹竈
試將紅玉甑中炊

　　梅花


　　擬求氷雪向劉义琢作方壺不帶霞要把露華和月貯
將歸書室浸梅花

　　廣人謂取素馨半開者囊置卧榻間終夜有香用
之果然

　　素馨玉潔小牕前采采輕花置枕邊髣髴夢囬何所似
深灰慢火飬龍涎

　　良嗣以予生朝將至以古賦一首為壽作三絶與
之勉其省愆念咎當在念親之先


　　乾坤髙厚愛無偏罪大其如未許憐莫向嵗時加念我
共須憂畏補前愆

　　五月榴花照午時三年知汝憶親闈小牋寫賦隨香到
信是今年已庶幾

　　乳燕飛飛竹色深阿樞嬌賀想同斟要知此日婦姑意
便是南方子父心

　　栁子厚放鷓鴣詞首章曰楚越有鳥甘且腴嘲嘲
自名為鷓鴣前日相識惠野雞一籠云骨脆而美

糁之良妙視之則鷓鴣也使庖人具𬞞食作小詩
送之山中

　　腸腹元無一字書杯羮那敢嗜甘膄厨人不用催煙火
已學羅池放鷓鴣

　　老翁真箇似童兒汲井埋盆作小池退之句也去
嵗用此嘗為小詩云半區茅屋裹踈籬無地容盆
作小池祗有案頭翻筆墨老翁髣髴似童兒鄰舎
老近以石方盆見借可容水三升置小魚其間終

日觀之不厭復借退之全句成一絶

　　誰鐫紫石僅如斗我貯清泉將作池飬得小魚終日㸔
老翁真箇似童兒

　　無兔而用雞毛無直幹而用粗竹坐是二者故封
川難得筆近有工以羊毛易雞以松梢當竹筆既
勁利而管尤可喜為賦四絶句

　　小鏤松梢作管城肉枯鱗瘦不妨輕快隨醉客翩翩處
尚帶山頭風雨聲


　　老根先入逺煙膠更取纎枝束細毫再作一家香氣聚
幽人研㺯亦風騷

　　何用生花曽入夢豈須大筆要如椽自應優冠湘東品
斑竹容渠作比肩(梁元帝為湘東王筆有三品金管銀管斑竹管)

　　不因䝉製巧相規柯葉風霜未改移今抱寸心何所用
助君多寫嵗寒詩

　　題異香花俗呼指甲花

　　小比木犀無藴藉輕黄碎蘂亂交加邦人不解聼誰説

一地稱為指甲花

　　立之惠生花數穗類藤蔓間花微黄四出蘂如半
米肥而緑踈葉圎而不銳十花百蘂其下不四五
葉初不知其香之異也置兀案間大率氣味如木
犀而酷烈過之三二日後清芬徧室凡平時茉莉
素馨所不到處皆馥馥焉問其名曰邦人號指甲
花樹髙三四尺花於枝杪自窮秋至深冬未已嗚
呼指甲之名陋矣求之於花亦不類豈受名之始

或者無以付之耶將山鄉習誤而至是耶抑有事
實而今不能傳耶有一於此皆花之不幸竊易其
名為異香録於詩後

　　初寒

　　初寒未便成寒色好似春時天氣隂手把菊花無一語
臨風時嗅傲霜心

　　菊花

　　露染黄金一様圎風来香在短籬邊雖然不解將春買

未與癡人當賭錢(買却春風是此花陸龜䝉正為金錢花也梁時荆州椽屬雙陸賭金錢錢
盡以金錢花贖之)

　　夜寒

　　獵獵風吹屋上茅夜寒都在早梅梢明朝管取東牕暖
又㸔羲經過一爻

　　庚午冬至夜

　　旋尋村酒不須濃飲少愁多酒易供燈下一身家萬里
今年恰好是三冬


　　所居苦多鼠近得一猫子畜之雖未能捕而鼠漸
知畏矣

　　嫩白輕斑尚帶癡歛身揺尾未成威已知穴内兩端者
祗齧餘蔬少退肥

　　就寢

　　夜坐蒼顔得酒紅困来頭重觸屏風徑趨布被燈花落
夢在春寒細雨中

　　虩虎捕蠅壁間極輕利砌下蝸牛宛轉涎中不勝

其鈍許慎以蠅虎為虩

　　牕鏬囬旋憐虩虎堦前遲鈍念蝸牛静中物理曽觀妙
一歎世間堪白頭

　　辛未中春旦極熱流汗暮而風雨如深秋

　　起来流汗對朝曦暮雨如秋意轉迷信是嶺南秋半景
不須榕葉亂鶯啼(栁子厚有春半如秋意轉迷及榕葉滿庭鶯亂啼之句)

　　無題

　　雨出筍尖髙玳瑁風開花蕾入臙脂恐須費盡東君力

造化無心本不知

　　偶書

　　芭蕉嫩緑小開葉茉莉香幽踈著花雖設柴門多避客
如今端的似僧家

　　窘匱中復大雨殊憂悶聞諸僮聚食笑語為賦一絶

　　建瓴敗屋方傾雨埀罄空囊正念飢漸見炊煙多笑語
可憐僮僕太無知

　　髙補之十月旦生朝一絶(髙獻賦得教官)


　　明光覽賦為終篇政恐前身是漢賢何似髙門掛弧矢
漢家此日恰新年

　　戱簡文浩然詩成不往也

　　臨賀山泉清似政公厨醸酒色如泉因山相望雖千里
豈是江頭無便船

　　至夜子編集經史專音

　　送紙迎神各就醺病奴難喚自闗門暫收古訓書千字
静對寒燈酒一尊


　　至日

　　寒風已是識新陽昨夜千林不禁霜七日欲知天道復
丈三先㸔土圭長

　　書室中焚法煑降真香

　　村落縈盤草半遮到門猶未識人家終朝静坐無相過
慢火熏香到日斜

　　酒盡

　　落花無夜雨孤坐减春愁黒白缾俱罄誰能為我謀(公厨

以白缾載酒知識所惠白黒缾)

　　泮宫出示盛作一編并諸父還還集一册作二十
八字先還其編

　　墨帶殘膏濃復淡筆生春意睟而温昨朝借我還還集
須信芝蘭别有根

　　廣中菩提樹取其葉用水浸之葉肉盡潰而脉理
獨存綃縠不足為其輕也土人能如蓮花累之號
菩提燈見而戯為此絶


　　初疑雲母光相射又似秋蟬翼乍枯智慧有燈千佛供
菩提葉巧一孤燈

　　九六編成考左氏所載卦象以近世占法合之得
一絶

　　静坐義規三易古焚香蓍布六爻靈反身修德前賢意
莫把窮通叩杳㝠

　　封州極少酴醿近得數蘂瘦小如紙花而清芬異
常


　　小盤和雨送酴醿瘦怯東風玊蘂稀豈是書牕少培植
大都香足不須肥

　　無題

　　池塘好處煙迷栁簾幕昏時雨過山燕子不知春有恨
銜將花片入梁間

　　傅推官勸農七絶句擬和其五

　　偶因官事出郊坰更向春時得好晴山鳥自應知客意
不須相背苦飛鳴


　　右出郭

　　一握天邊兩角雲嶺頭都見嶺南春莫懷小魯東山意
祗是早来平地人

　　右登嶺

　　蓬蒿深處有人家户外蛛絲網露華數樹芭蕉乾未得
長官親自見生涯

　　右山家

　　老人聼讀勸農章扶杖興言意味長但願門前少呼喚

自然工力到耕桑

　　右田父

　　五馬蕭蕭不醉歸祗從阡陌捲旌旗今朝故為勸農出
未與諸君泛酒池

　　右勸農囬

　　南方紫笑粗葉大花人稱其香予但聞其如酒敗
醯酸有酷烈逼人之氣戯為二十八字記之

　　紫笑花香非所媚人言香勝亦予欺初疑丙吉車茵汗

又似㣲生乞得時

　　即事

　　小徑客来穿竹入草亭凉到枕書眠鳥呼人笑荔枝熟
如此封州已二年

　　子禮和道者寮古詩復遣一絶

　　蒼璧方薦白鹿皮瓊瑶更似木𤓰詩從来持得吟詩戒
此是愚翁破戒時(以白鹿皮薦蒼璧喻以寮而承大刻也事見西漢書)

　　牕前種小梅樹今年未著花但春来緑隂亂眼每

過之必徘徊注視冀葉間或青圎如豆也成二十
八言

　　水邉移得竹邊栽樹小條新花未開緑葉参差須細㸔
尚疑低處有青梅

　　早春

　　雨過花梢些子濕曉来牕下霎時寒江鄉此際春猶靳
長是踈梅帶雪㸔

　　壬申年封州自正旦連雨至元宵不止城中泥淖

沒骭而人家猶燒燈也

　　山城泥淖裹人家雨脚連綿更似麻元夜何妨燈數㸃
汙渠合是有蓮花

　　草亭逺望

　　酴醿試玉在新條風肅朝陽宿霧消侵曉不知花有露
清寒惟覺夢無聊

　　草寮書事

　　争巢野鵲噪木杪得友黄鶯棲桞隂都與老夫供一笑

笑他禽鳥亦勞心

　　無題

　　桞色幾番隨雨暗蕉心閒處向人開箇中豈得無詩句
滯思如膠索不来

　　早春有感

　　帶煙栁外隂晴好趂暖花苞日夜肥有宅一區園十畆
不知天遣幾時歸(杜老有天遣幾時囬之句)

　　竹間見雙蝶


　　東山桃李錦成堆粉翅飛飛又却囬向此相隨穿緑竹
須知端為道人来

　　秋思

　　曉来自掃寒堦净雨後又還黄葉添秋色庭前容不盡
隨風蕭颯過踈簾

　　受崧兄弟赴漕司試作二十八言送之

　　丹桂亭亭五十尺共持玊斧取来㸔從前知有姜肱被
草怕早春天上寒


　　風竹

　　蕭然風竹亂猗猗孤立梅花竹四圍宫女囬旋翻翠袖
中間玉塋豈真妃

　　假山

　　真山固自玉簮碧秋意亦到假山中峯潤雨因牕罅入
洞寒雲與小爐通

　　秋雨遽凉

　　數日牕無踈竹影煙中長有萬絲飛不知小雨催時節

但覺朝来欠裌衣

　　雜興二首

　　頻婆隨我泛江湖更到南方一物無相識只餘孤嶼鳥
好㸔那有丈人烏(所以孤嶼鳥與公盡相識退之詩也身之影為頻婆見華嚴經)

　　村酒向人雖是薄寒梅於我未全踈山齋獨酌已半醉
自㸔小童尋晩蔬

　　梅

　　黙坐觀書乆不言為梅驅我到詩邊月明孤影瘦如畵

曉起數枝清欲仙

　　醉觀子禮家兩姬舞

　　綵雲装髻縷金衣舉袖蹁躚玉一圍自是屋深雙燕入
不應簾裏有花飛(羅隐詩舞雪佳人玉一圍)

　　僮方搗茶知予晝寢輟搗以待呼而戒之

　　頑童来聼老夫言困至如今我欲眠汝但閉門推客去
破茶不礙夢魂圎

　　雜興


　　不似張蒼作瓠肥衰顔白髪就昏癡近来終日扄柴户
静㸔微風過竹枝

　　薔薇

　　一架薔薇四面埀花工不苦費胭脂淡紅㸃染輕隨粉
浥徧幽香清露知

　　傅經幹以所業一編出示戯贈一絶

　　萬里一身同影到自餘無物與偕来箧中驟富人休怪
新得明珠十一枚(所惠詩文大小十一篇)


　　偶題牕間

　　一騎山行豈是侯霸陵要自莫呵休䝉恩君欲知輕重
曽督坤維六十州

　　飯後以水噀蟻時予有華嚴日課

　　蟻子尋香滿地旋豈知鍋釡乆無羶贈渠一滴華嚴水
好去生他忉利天

　　元信自潯州遣朋尊以明徹氷壺名酒作二十八
言謝之


　　是翁明徹一塵無飬就江心秋月孤自舊相從杯酒裏
豈惟今日見氷壺

　　孫立之以酴醿奉太守贈二絶予戯用其韻

　　玉笛曉寒梅片舞誰可更將春事付薰然璀璨卧東風
亦是小軒清絶處

　　墻裏一區誰氏宅照墻不作夭桃色翠條競怪玉花繁
馨香借與新詩力

　　翌日趙守轉以酴醿惠予用前韻謝之


　　壓架新㽔香未露先得一枝天所付既得復持平等心
膽瓶轉施愚翁處

　　染露檀心嫌粉白數花欲作鵞兒色圃中不為客分春
使君自有分春力

　　擬為孫立之謝

　　肯為酴醿題好句句成更肯輕相付明年公對紫薇花欲
得此詩無覔處

　　酴醿只作酴醿白自得新詩添秀色花頭已是戴恩光

更漬露華無氣力

　　暮春

　　雕巧春風㺯物華有春無巧是天涯鳩鳴近似見桑葉
村暗全然無杏花(鳴鳩桑吐葉村暗杏花殘梅聖俞詩也廣中桑如茶葉樹未及青已取而
飯蠶封州未嘗識杏花)

　　盆池白蓮

　　芬陀利出盆池上妙香薰我三生障月明風細愈嚴净
政恐下有威光藏(十風輪最上輪名殊勝威光藏上持香水大蓮花即華藏世界千葉白蓮

花名芬陀利威光藏見華嚴經芬陀利見合論)

　　杜門

　　柴門深閉豈須開謂可張羅亦陋哉閒聼竹間幽鳥語
絶勝門外俗人来

　　癸酉年梅花開已踰月而門外黄菊方爛然

　　江梅乆矣報塗粉籬菊傲然方鑄金嶺外四時惟一氣
難分冬霧與秋隂

　　長春花(俗謂月月紅者是也)


　　小蘂頻頻包翠綺嫩紅日日醉朝霞氣温已是如三月
更向亭前堆落花

　　五更霜寒擁被不寐

　　酒慿孤枕聊成寐寒入霜鐘更覺清户外只知居士睡
那知寂黙念平生

　　枕上

　　三面屏圍屈曲山篆爐灰冷栢無煙霜鐘不管春隂薄
聲到寒牕客夢邊









　　北山集巻十九

