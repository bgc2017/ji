







　　欽定四庫全書

　　北山集巻六

　　宋　鄭剛中　撰

　　祭叔通判文

　　伏自甲午孟春與吾叔别幕阜之山洞庭之水揺揺心
思一日千里于時恨不見公之音容而翰墨淋漓徒捧
公之書也已及月當季夏凶訃在耳蒼皇驚問痛哭不
止此後遂不見公之書而丹旐飄揺徒迓公之柩也已

今之靈輀在道竁兆已啟闔而藏之萬事已矣此後又
將不見公之柩而松柏蓊葱徒拜公之墓也已嗚呼哀
哉豈不逾逺而逾踈愈踈而愈僞所謂公者果在此也
耶抑亦蒼苔黄土其所覆者止公之蛻也耶揮涕流風
何嗟及已

　　祭族兄巨中并同母姊姚氏文

　　伏自庚子盗起鄰邦時方羈寓于彼浦陽越辛丑春所
在搶攘鄉曲甿𨽻化爲豺狼兄于是時遺我書曰姊命

爾歸俱遁巖穴念欲從兄道已阻絶遥遥北望回首心
折仲春之初有逃者来具言我家爲鬼爲灰如我兄軰
等罹禍災痛哭狂走肺肝已摧王爲出師蕩滌鋤取我
得生還如魚脱罟亟走社里手足蹈舞愿見吾姊如愿
見母顧瞻里巷且問且驚豈爲吾姊亦已逝傾當此徬
徨籲天無聲魂魄不召欲無此生維後姪玠嗣立門户
我恨坐窮愛莫知助兩家相歡誠心則著䆒觀其跡今
弗如故玠亦年来困於狂求畚鍤累土大事宿留今已

得卜手蒔松楸將奉二靈永藏諸幽我念我兄自昔相
友婦姚以還情疑彌厚娣撫視我亦自年幼南北侍親
如足如手爰失母氏我孤一身幸吾有姊克省慈親今
亦相棄爲土下人終鮮如是天胡弗仁凢此中抱緘秘
已乆至于今兹曽未遑剖輀車將行敢薦肴酒有淚零
然靈其知否

　　祭申屠伯村并亡妹文

　　君以門户淪落飄泊異邑力弱而揺孤年未蹈厯苦辛

僅幸安處一旦死于狂賊之手非命也歟妹以寒家女
子蚤歸屠氏貧患相須哭乃夫荼毒之禍未百日抱病
而亡非命也歟命也如此吾何籲辜以愛之痛盖乆而
未定也今春之首賊聲已熾于時艱蹇之身匏繫一隅
固知别後必有兵火之恐豈料吉人而不免夫君死矣
能以一妹付我猶可盖痛月在仲夏㣲恙而殂老懐念
此何以堪諸始余之歸也幸傳者之謬㡬得握君手而
拊吾妹既歸之後凶訃不誣不見人不見尸不見棺荒

岡梗莽之間&KR0034;土龜起一婦一夫使我涕泗交落椎心
呌呼君與吾妹聞不聞乎嗚呼君乎君與吾妹手足視
余患難安樂兩家常俱豈可今日幽明永殊余年三十
四矣肺腸悲愴觸目感絶所遭所見咄咄可怪皆平生
之所無念君與吾妹殯留殘土棺必速朽謹用良日啟
靈柩而付之火車此外君且無承家者萬事已矣嗚呼
君子

　　賜第後告祖廟文


　　某爰自丱角考妣付之師友使讀書事科舉非謂某可
教也盖上世之業不可墜也去年禮部上某名於天子
天子䇿問而官之忝竊科名遂叨仕版非某之能也盖
上世之徳覃於後也持牒奉告君命惟寵拜陳於庭惟
我曾大父下逮考妣之靈鍳之

　　祭先妣大孺人文

　　某自七嵗讀書從吾父宦㳺南北于時家有薄禄可以
餬口姊妹未大不至逼人非但某未知爲學之方而吾

母教督之意尚未切也又十年吾父捐舍于時薄宦逺
歸家四壁立孤遺相倚糠豆不贍母嘗撫某而戒之曰
嗇衣食躬桑苧爲爾力當門户之責爾其刻意礪志求
寸禄以活諸孤某感激在念夙夜不忘兾能稱塞萬分
而竒蹇不孝顛躓場屋積累罪釁不自滅亡使吾母終
守寒素抱不滿下世欲殞身自死下從母逰則兄弟終
鮮祭祀之託在其身不能也欲焚棄筆硯遂爲庸人則
先世之業不可墜吾母之志未及伸不忍也故雖世路

艱危衣食勤苦而所學不敢置㡬行晩節末路忽自衝
躍則亦足以補前愆而圖後效嗚呼亦既有階矣科名
紳笏無媿於先然回念吾母鎻置幽宫音容邈然叩之
而不聞拜之而不見風樹之悲痛入心骨蓼莪之感將
抱以終身而又手足之親凋零已盡㷀然跪起於豆觴
之前所以流涕而不自已也雖然持牒奉告具陳庭下
國恩君命事亦良寵不識可以少慰泉下之靈否乎

　　祭官田諸冢文


　　某由草茅見天子以狂愚論國事非不幸也脫布衣得
紳笏自書生爲幕吏非不寵也幸且寵於某亦何憾然
歸視先壠則寇盜以来垣壁頽毁松楸凋零茅葦蕭然
積有時嵗是皆某窮賤困厄不能光大之所致今日之
所謂寵且幸者猶未足以續終身之恨展拜諸塋祗自
痛感尚期勉奮以報後来

　　祭中散墳文

　　伯祖中散以書生起家五福備具爲時聞人後世支分

派别各自生業繼以方臘之變禍毒流行所謂生業者
亦復凋替吾家之風流掃地矣每見規模寖堕志業不
繼詩書文字化爲異物則又未嘗不撫膺痛恨涕下沾
襟今者某得以進士取科名於八十年寥落之後非敢
以爲光也庶其可以承先志而激將来惟吾伯祖尚當
有知

　　祭馬澗墳文

　　盛衰之理天道所不廢惟吾滎陽三公埀徳流芳爲鄭

始祖支分派别孫子繁昌號金華巨姓猗歟盛矣然惟
馬澗諸塋遠託鄰邑吾家餘澤不徧賢否並生祭祀弗
躬省拜惟闕遂有不肖子弟翦伐松楸侵鋤禁隧年来
蓊然岡陌之青化爲荒落黄茅之野雖昔時之盛數或
當衰而感念興言痛亦何極今者某以耳孫之列叨玷
甲科弗墜前芳復塵紳笏不忘五世之休来上一觴之
奠乆衰之後理亦當然選置守視之人嚴行戒約之令
庶懲前弊以示後来躬拜斯墳靈其安樂


　　祭顔子文

　　惟公具體亞聖優爲世師凢後世之内以修身外以治
人窮以守義逹以行道者皆公昔日所學於夫子者也
顧惟某服膺景慕讀書肄業既學其道爲進身之資矣
今天子命之以官必試以事則又將以其道推而行之
是其所以願學者葢始終焉紳笏之初謹率諸生再拜
堂下屋廟未崇爼豆尚闕薦以誠意庶其有臨

　　祭孟子文


　　惟公繼夫子之傳知言知徳承三聖之道距楊距墨障
異端闢正路而去其塞髙風凛然萬世之則今兵革之
禍累年不絶朝廷之患而生靈之苦如某者學古入官
憤時思奮尚幾窺公之勇望公之功庶㡬髣髴諸生一
觴之奠葢在誠而不在物

　　代淇弟祭母文

　　伏自春首狂賊嗾兇善良殘害鮮得其終奉侍吾母周
旋竄伏依蒿莱爲命謂度此艱厄則吾母遂享永壽如

椿松也嗚呼時既平矣豈知吾母棄淇云亡此人心所
以難遂不可致詰於蒼穹者也今雖持險奉凶粗亦成
禮然追念如此終亦銜哀抱痛而無窮也

　　代玠姪祭祖母文

　　維靈生於名家歸於令族克配時彦文章膏馥蚤雖畸
孤志願亦足迨厥後来有子有孫髙堂埀白壽福咸臻
以是言之死何憾云誰知彼蒼有寃難問使我夫人終
抱遺恨夫人未亡玠父傾沒夫人既亡玠母随沒三䘮

在堂止踰百日嗚呼哀哉祖母之旁若堂之所今以祔
焉當千萬古

　　代玠祭考妣文

　　嗚呼吾父嗚呼吾母誰使我身罹此荼苦越自去載禍
毒百端㷀㷀今日魂魄未還既念先廬爲火蕩爇旋痛
几筵留寓别業爰開瓦礫踵尋故基室屋稍具奉二靈
歸肅駕輿旐門巷非昨兒女在旁靈其安樂俟得吉卜
乃營新阡忍須臾死奉藏湥泉


　　代玠舉葬父母文

　　玠奉凶持險凢五閲嵗使吾考妣乆未歸土玠之罪不
可量也疾病纒之征賦困之忍死於今僅克舉事玠之
罪或可贖也嗚呼嚴父慈母如天地今方厚壌深泉掩
而藏之永爲孤子謂之無罪奚益哀哉哀哉

　　代玠祭妻方氏文

　　汝於鄭氏婦我十年艱難憂患備嘗萬端盗興之初舅
姑凋殘披冒白刃汝歛汝棺盗既平定再立門户諸䘮

在堂力不克舉賦斂誅求家以空窶紡績夜燈汝勤汝
苦饑不敢食寒不敢衣嘗戒我曰君無遨嬉俟能畢葬
我無君違如是勤儉夙夜以之爰爲舅姑僅越窀穸虞
祭未還汝已抱疾黄塢之阡土墳未畢汝随棄捐今止
十日嗚呼將憂患熏心積日累乆而致然耶將哀號過
傷形勞力竭而至此耶抑修短之數受於天者止如是
耶嗚呼汝遺二女大者未五嵗棄我而死愛猶可割棄
此二孤痛心入骨


　　代瑀姪祭考妣文

　　被衰絰而持險禍莫大於䘮親也而吾考妣之亡乃在
夫艱棘搶攘之際營棺槨而送終禮莫大於𦵏親也而
吾考妣之柩宿留五六年而後克舉瑀夙夜抱呼天之
痛者唯此而已雖然䘮親之酷非天也坐不孝也𦵏親
之晚非不孝也爲貧也竁兆既啟敢陳此意於一觴之
前唯考妣鑒之

　　代珫姪等祭母文


　　吾母以積慶厚徳下蕃六子鞠育之恩深無涯涘珫等
無毫髮以報罔極而不孝之禍忽已上延丘山之罪重
大如此自當殞䘮厥軀無復戴天履地其所以尚茍喘
息者吾父在焉而未敢死也哭奠一觴清血裂眥

　　代四五叔祭叔母文

　　長子養身期在於老中道棄予二子随夭此有天數不
復悲惱而數年来兵火驚擾予復坐貧葬汝不早今雖
僅舉事皆草草興言及兹有淚不少抱溪之岡山回水

遶惟汝暨驄於焉永保

　　代宗魯兄祭蔣嫂文

　　維靈蚤銜命戒婦於我門柔和舉案埀三十春蕃盛安
樂不可具論雖幻化有時棄老鰥而先死追念如此似
無憾之足云也奈何越自去載兵火驚焚憂危險苦與
汝同分哭吾母矣哭及吾兄既哭長子又哭女孫而我
年来疾病相因賴汝爲吾營舉死䘮創立門户追樹再
生之本根爾孰尸造化肆爲不仁禍不厭意毒及而身

一病伏枕遽不食新棄遺諸孤號泣忍聞此蒼天所以
難問而私情痛結不能措手於荘盆者也棺斂成禮肴
奠式陳世無妙藥莫返而魂酒滴此恨渺其無津

　　祭儺文

　　季冬之月卻慝驅厲國朝之常典者當其時則長吏稱
而行之今兹月窮於紀嵗將周天以陽勝隂良不可緩
所謂執戈揚盾爲此方率百𨽻而儺卻鬼物者當有靈
焉倘靈而有知則令今日之祭非茍然也欽鑒此誠用

共爾事

　　祭白沙求雨文

　　伏聞開官府以治民者皆吏也而有所謂長吏享牲血
以祐民者皆神也而有所謂大神簿書獄訟播刑播徳
小吏不可與也惟長吏得專之旱乾水溢降災降福小
神不能爲也惟大神得司之婺爲州治七邑自數年軍
興以来吾民凢疾苦無聊爭訟紛擾之事既有長吏治
之矣今者時雨不降苖將枯槁顧非小神所能援也惟

王爵號尊崇典禮髙大非尋常香火豚蹄滛瀆之鬼則
變災爲福昜凶嵗爲豐年將誰禱之重念人無闔藏時
亦艱苦上未能無取於民下亦當致力於上萬一今又
無嵗則良民困於征求盗賊起於貧窮流離僵仆無復
事神之禮矣又况物無幽㣲而神盼睞之問靡不週見
豈可連疇接畛地坼如龜而神有不知者乎區區之意
非特邦人不可不告於王王固不可不勉

　　祭龍門求雨文


　　深山大澤水石勝絶之地乃能鍾靈氣而藏異物神龍
之居是也惟神積徳累功隂行圓滿乘靈氣據幽深故
能變化風雷呼召雲霧滋膏徧布福利一方斯民有求
未遂者皆得徃而告焉今吾邑中多稼既殖甘雨遽愆
禱禬乞靈莫副所請意者其亦未叩於神乎蠲擇嘉辰
躬詣廡下使某奉靈潭一酌之泉致吾里千畦之秀實
爲大惠萬一不報而還豈但徒行有愧而已叩龍門而
不雨亦惟神羞


　　代浦江令祈諸廟文

　　出力以養吏備禮以祀神者民也民有不安明則責之
吏幽則責之神而已今兹旁郡有噬盗毒跳梁迫臨境
土邑之民無小大局蹐畏懼朝不謀夕吏之於此雖已
盡心竭力爲之神者正當䕶持扞蔽於𠖇𠖇之中吏與
神要欲共安吾民而已矣故即此嵗首躬率僚佐以一
觴詣祠廡而致意焉若乃調和雨暘招致康阜以福百
里者皆神每嵗之常徳不俟告而知也


















　　北山集巻六

