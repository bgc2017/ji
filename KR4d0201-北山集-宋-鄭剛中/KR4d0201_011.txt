







　　欽定四庫全書

　　北山集巻十一

　　宋　鄭剛中　撰

　　離平江

　　橋外客舟連夜發飽吹十幅風蒲滑天明無處覔髙城
但見吳江波浪闊

　　讀光明經捨身品

　　摩訶薩埵真竒特虎口捐身資福徳却有同時畏避人

後来亦自成彌勒

　　浦江道中

　　驚憂度嵗月靡覺佳序臨玉露破金菊方知秋氣深

　　偶書

　　何時見池舘一二佳友生酣飲入深夜竹間燈火明

　　潞公與梅聖俞論古人有純用平聲字爲詩如枯
桑知天風是也而未有用側字者翌日聖俞爲詩
云月出㫁岸口照此别舸背獨且與婦飲頗勝俗

客對大爲潞公所賞追用其語作側字四絶平字
梅花一篇

　　側字(同仄)

　　乆雨閉陋室薜荔絡敗壘乙子語大慧我聼勿入耳

　　具酒作社飲此事古倡始孰肯具果蔬被肘醉子羙

　　節物暗老我壮志特未已事業力自致貴賤命可委

　　案上具筆硯砌下秀菊杞我顧乏大屋尚賴有此爾

　　平字梅花


　　江梅非凢根先春花南枝玲瓏皆瑶英雕鐫誰爲之天
髙孤芳寒風来幽香随朝暾晞霜華蘭膏塗真妃移之
當踈簾吟腸清相宜吾將䜛花神妖紅徒紛披何如今
江梅芬芳無休時終愁芝蘭嗔侵渠名聲衰

　　得雨偶書

　　夏暑踰秋驕未盡萬物皇皇乆焦窘大雨一霈天地涼
星斗明焕草木潤

　　曉起


　　昨夜花間成酩酊今日天風吹始醒爐香深炷坐中庭
獨看竹梢移午影

　　夜坐

　　酒軟剛腸愁脉脉夜静㣲風揺老栢七星挿卯雲縱横
月影昏昏半墻白

　　村居二首

　　山風拂拂堕松釵午日亭亭覆矮槐一唾閒名歸酒盞
萬鈞清思入詩懐


　　清心只有前溪水息念唯憑一炷香不覺青春倐過去
滿村桑葉吐新黄

　　浦江道中三絶

　　瘦骨巖巖禍患餘追随人事愈馳驅何時洒掃松楸畔
小蓋茅庵只讀書

　　籃輿風𦂳掲踈簾雨著春衣潤欲粘滿眼隂雲壓平野
此時懐抱惡憎嫌

　　寒梅蓄積香成蕾古桞安排緑入絛景物年年覺新好

所憐幽獨自蕭騷

　　寺前書院

　　竹屋紙牕無限好觀書學字不妨清誰知夜夢饒驚枕
荘舄依前自越聲

　　和季平哭小女時避地靈峯

　　荒山藤束木皮棺見此令人鼻骨酸自是杏殤風易翦
不須慙痛淚闌干(退之赴潮陽䘮小女於層峯驛有詩哭之曰致汝無辜由我罪百年慙痛
淚闌干)


　　題後鄭壁

　　滿眼烟塵雜鼓旗經冬首䑕負憂疑樹頭新緑今如此
孤負春光固可知

　　題靈峰見山閣

　　兵火相尋音問絶登髙寓目空傷神金華山且望不見
况乃欲見山下人

　　避方㓂五絶

　　皇家休運正無疆撼樹蚍蜉不自量未作天街一杯血

暫憑山谷恣跳梁

　　啖惑愚民倚怪神誅鋤當見不淹旬何嘗耳目親旗鼔
只是流離失業人

　　朝廷平日祗尊儒文武於今遂兩途聞説官軍又旗靡
誰收黄石老人書

　　獵獵霜風捲地寒狼星奮角夜漫漫書生無路堪馳騁
被酒燈前把劍看

　　將軍失䇿又顛摧感激令人動壮懐安得帳前圍百萬

悠悠旌斾夜銜枚

　　即事

　　梅子埀埀傍短墻淡烟㣲雨暗池塘年来自覺傷春甚
覧鏡欷歔淚數行

　　清明前十日大雪二首

　　五花素色逼忩簷紙帳重將布被添天爲韶陽太妖冶
故令翦水作清嚴

　　南山春晏蕨生芽怪得清寒數倍加一雪洗將紅紫去

髙低林樹試瑶花

　　度金沙嶺

　　兩行古木影交加山欲侵雲水見沙最好嶺前鷗鷺起
竹林深處兩三家

　　渡胡源口二絶

　　暫出箯輿上小航眼明重喜見江鄉夢魂孤寄浪頭宿
一夜随潮入富陽

　　梨棗迎霜壓樹黄葢茅新屋漸成行人情喜見兵戈息

路上時聞酒甕香

　　呉江有三髙祠謂鴟夷子皮歩兵校尉甪里先生
也先有一人題其祠曰是非名利等煎熬白盡英
雄兩鬢毛自古五湖風月好至今分付屬三髙因
和之

　　外物由来如夢幻逹人輕視等毫毛投身爲有區區者
始覺諸公節行髙

　　道旁贈梅花


　　一枝横出小橋東凢木旁邊逈不同未肯臨風吐香粉
先將蓓蕾試輕紅

　　蕭山老儒余志寜求拙庵詩爲賦之

　　紙牕竹屋閉幽深古木簷頭對好隂大巧家風祗如此
世人何苦用機心

　　題横溪坊客館二首

　　吹暖東風自不忙徐徐一例與芬芳輪皴倚岸老楊樹
也向梢頭開嫩黄


　　朝曦却雨作春妍緑嫩黄輕物物鮮村落可憐祗依舊
稀踈茅屋起炊烟

　　春到村居好四絶

　　春到村居好茅簷日漸長杯深新酒滑焙煖早茶香

　　春到村居好園林興味長蠶貪桑眼出蜂趂蜜脾忙

　　春到村居好枯腸飽可圖笋尖將露角麥秀欲生鬚

　　春到村居好清明欲禁烟亂紅桃下雨輕白栁飛綿

　　呈周務本三絶


　　民因吏擾愈荒疲不得田園破一犁此邑端須知令尹
春来處處麥連畦

　　浦江方此幾人家生事髙低各有涯安得巨靈開二嶺
放教仁術過金華

　　撫字心勞清愈甚潔亷官小俸無多知公但欲邦人樂
雖瘦雖貧不奈何

　　偶書

　　身名蹭蹬原無礙杯酒流行強自寛夜半窮閻閉梅雨

昏昏燈火淚中看

　　休牧軒

　　自是牛圖不早傳向来牛鼻不須穿軒間縮手見真意
始悟控持非自然

　　緑净軒

　　小小軒牕冷逼人竹無俗韻水無塵正如蘆葦瀟湘浦
不見樊然花栁春

　　水碓


　　遶岸車翻水碓鳴誰於舂事亦經營斯民惜費葢如此
力役從今莫漫征

　　客夜霜寒

　　曉寒欺客入踈牕夢破江南一夜霜可但山林小揺落
樹頭無葉可飛黄

　　貴谿道中四絶

　　人見寒雲凍欲埀喧呼争願玉花飛誰知萬里征途上
季子嚢中未有衣


　　竹邉小徑跨寒溪息念臨流萬慮非山鳥不知幽客意
背人相顧却驚飛

　　村村土物各風烟物性無私祗自然歛翼汀鷗随水下
藏頭野鴨傍沙眠

　　晩投村舍欵柴扉一望門前野色㣲西日堕雲斜照盡
半山秋雨落餘飛

　　和張叔靖三絶

　　學圃自縁非肉食杜門誰謂避閒名大都野性如麋鹿

不解將身朝市行

　　後生修飾正争妍老者何顔與拍肩竹逕柴門閉深寂
嵇康只願得髙眠

　　屋後𤓰疇接芋區門前寥落翳菴䕡愚癡不顧妻兒笑
依舊燈前夜讀書

　　楊思恭惠酒作小詩戱之

　　炎炎酷暑日偏長饞吻常思累百觴封寄瓊醅雖甚羙
一甕何以潤枯腸


　　讀蘭臺詩(并序)

　　蘭臺先生常宿潯陽天慶觀有行年四十九還此
北忩宿蓋其地乃唐之紫極宫也李太白年四十
九時宿其宫常有詩曰四十九年非一徃不可復
異哉先生其謫仙之後身耶先生逰戱斯文談笑
化爲珠玉誠不是塵網中来其徳行文學尚非太
白所敢望蓋太白死埀四百年矣英爽之氣太空
閒陶鍊許乆通明圓悟自應過之因爲詩云


　　天遣長庚下碧空再將太白作坡翁不然安得四十九
還宿潯陽太極宫

　　每嵗正月度太陽嶺半山間有梅花嘗以此時開
每見必折一枝丙午嵗成一絶

　　孤根抱石半巖生玉骨知春自發榮我有此間来徃債
年年須挽一枝行

　　即事二絶

　　春風盡日恣顛狂吹散逰雲夜月光露帯清寒入花骨

暗尋簾幕度幽香

　　暮春景物稱山家屋角團團緑葉遮薄晩㣲雲踈過雨
一番小麥顫輕花

　　偶成

　　亂尋花木傍山栽雖有柴門未必開過眼利名休挽我
年来心地已如灰

　　聞百舌

　　圓吭百舌語千般豈是春来不耐閒爲見幽人無與語

故来相對作閒闗

　　送季平道中四絶

　　霜風落葉小寒天去客依依馬不鞭我最平生苦離别
何能相送不悽然

　　與君今夜宿郵亭遲曉東西各去程記取短橋攜手處
明朝都似夢初驚

　　田夫撃鼔祀田神盤案相呼盡欲醺我願四郊無犬吠
常令此軰樂耕耘


　　野蝶成團夾路飛秋郊此景最佳時寒梨霜杮渾無葉
緑橘黄橙半壓枝

　　次桐廬

　　回舟逆水甚徐徐尚距桐江百里餘只有夢魂無阻礙
夜来先已到吾廬

　　夜聞雪聲

　　怒號中夜忽收聲枯葉寒梢細細鳴曉起一杯簷外立
滿階無處認梅英


　　己酉立春前一日得雨時有百日之晴

　　陽春明日五更回破旱先令一雨来要得羣生䝉實惠
故將膏澤潤枯荄

　　二月二十一日枕上聞鶯時霖雨之後

　　山前急雨促新耕廢我徜徉小圃行今日定知晴有意
咤然林際一聲鶯

　　三月五日圃中

　　人愁春去少花枝我愛園林春晩時嘉木隂隂吐新葉

好風㣲度緑参差

　　己酉三月二十一日夜夢中作

　　曲䦨干畔短籬邉用意春工翦不圓一夜西風借霜力
幽香噴出小金錢

　　王能甫作葡萄一枝於圓扇之上戱作小詩報之

　　妙筆窺天頃刻成渾如小架月初明扶踈老蔓敷新葉
下葢纍纍紫水晶

　　和元章春風三絶


　　方欣解凍入花叢蔌蔌俄驚萬片紅草木豈能勝造化
吹開吹落任東風

　　平分四序遞收巧豈但留情白與紅莫訝曉来成謾誕
清㣲欲換舜絃風

　　一掃園林寂寂空抱枝蝴蝶尚尋紅摧殘老物無人惜
不比窮秋九月風

　　題西巖

　　終日徘徊得好涼一懐炎暑變氷霜㑹須月上出山去

更看芰荷生夜香

　　題雷石寺潤公環翠軒

　　牕外小山重叠好隂隂松竹翠排簷老人嘉我幽尋意
深炷爐香爲捲簾

　　宿鶴巖二絶

　　巍然山骨自天成上與穹蒼斗極平安得衲衣燒栢子
不聞山下是非聲

　　巖頭一望萬家低已覺塵寰不整齊此祗人間最髙處

况逰物外照羣迷

　　夜寒覺有霜

　　不勝孤潔寒牕月分外清圓逺寺鐘後圃便當收橘柚
無疑侵曉一霜濃

　　至夜獨酌二絶

　　一册韓文酒一杯居然獨酌興悠哉夜寒徑醉即就枕
卧待新陽明日来

　　乆苦羣隂不可排一朝驅退亦宜哉萬年誰上君王壽

爲奏門前欲㤗来

　　雪後觀月

　　風髙天闊净無塵萬瓦生光冷射人不見曉来迷晚雪
但看霜月益精神

　　枕上聞雪聲

　　日落天風徹骨清踈踈玉片舞中庭夢回細響鳴松竹
誤作春蠶食葉聲

　　梅花三絶(并序)


　　昔日多以梅花比婦人唯近世詩人或以比男子
如何郎試湯餅荀令炷爐香之句是也而未有以
之比賢人正士者近得三絶焉梅常花於窮冬寥
落之時偃傲於踈烟寒雨之間而姿色秀潤正如
有道之士居貧賤而容貎不枯常有優㳺自得之
意故余以之比顔子其詩曰

　　温温玉質傲天真俯視凢花出後塵静對寒林守孤寂
有顔氏子獨甘貧


　　至若樹老花踈根孤枝勁皤然犯雪精神不衰則
又如耆老碩徳之人坐視晩軰凋零而此獨攖危
難而不撓故又以之比顔真卿其詩曰

　　樹老根危雪滿巔令人頗憶魯公賢同時柔脆皆僵仆
正色清芬獨凛然

　　又一種不能寄林羣處而生於溪岸江臯之側日
暮天寒寂寥悽愴則又如一介放逐之臣雖流落
憔悴内懐感慨而終有自信不疑之色故又以之

比屈平其詩曰

　　水邊寂寞一枝梅君謂髙標好似誰潔白不甘蕪穢没
屈原孤立佩蘭時

　　和潘仲嚴八絶

　　春隂

　　澹雲不雨翳朝曦簾幕沉沉燕子歸細起一爐香霧潤
猶扶酲困怯單衣

　　露薄雲輕物色佳平平緑水映人家鳩鳴村暗開桑葉

燕舞風斜落杏花

　　春晴

　　午夢悠颺一蝶輕隔牕驚覺搗茶聲偶然樽酒得佳趣
半夜花間燈火明

　　青烟漠漠晝無人埀栁遮涼不見塵飲水曲肱眠細草
絶勝肉食坐車茵

　　春雪

　　天散琪花壓晩春豈將災沴禍吾民爲嗔寳貨歸滄海

故種人間萬頃銀

　　氷柱埀簷雪滿山今年寒食不勝寒何門可曵長裾語
髙卧從教刺墨漫

　　春雨

　　燕集深條簾未開栁添新耳雨生苔悲歌莫作子桑態
裹飯無人爲我来

　　春風

　　劉郎桃樹欲撓春一夜飄零最惱人不似窮秋作霜露

摧殘蒲桞有誰嗔

　　八月初一夜聞雨

　　過山秋雨響臨池深夜書齋枕獨欹正似篷船倚江浦
夢回牢落聼潮時

　　戱題秋香

　　香染鵝黄衣綷䌨輕披環珮玉交加異哉秋氣方凄冷
風露何能作此花

　　獨坐


　　午枕幽禽破夢時明牕過日竹隂稀小爐翻轉香殘燼
猶有清香一縷飛

　　石希孟寄示賦論甚佳有未盡善處輙爲塗改因
成小詩寄之

　　寄我雄文麗且新氷寒於水豈無因故將丹粉畫西子
要見濃塗淡墨人(南唐潘佑嘗從髙逺學後過之然逺毎見佑文必加塗竄朱銑曰無以鉛黄
輙畵西子因以濃墨復塗逮之淡墨焉)

　　偶書


　　未抱床頭酒甕乾莫来樓上倚䦨干濃雲埀地捲不起
細草連天都是寒

　　題石幾先生書院壁

　　萬柄髙荷碧玉員芙蓉時見一枝鮮何年種此北山北
便向中間安小船

　　荷花

　　羙艷向人花灼灼青圓如鑑葉田田月明徙倚䦨干處
細得真香憶去年


　　呈范茂直時在豫章

　　牕竹翛翛度晩風濃香醇酒小寒中玉人尚作桃花色
我軰蒼顔何惜紅

　　諸暨道中遇雪

　　亂花催臘舞江干村酒沽来豈問酸僊女雲間休翦水
孤松嶺上不知寒











　　北山集巻十一

