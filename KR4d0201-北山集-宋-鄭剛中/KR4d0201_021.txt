







　　欽定四庫全書

　　北山集巻二十一

　　宋　鄭剛中　撰

　　先君守官醴陵日予嘗隨先生讀書嶽麓山法華
臺上時年一十五今茲再来四十有七年矣置榻
設几之處歴歴可尋感而賦

　　愚翁髫髦昔埀耳曽向華臺借牕几小冠短褐隨先生
風雨孤燈讀經史氣粗膽大眼無人㧞擢犀象角連齒

那知物外有沆瀣但欲書中覔青紫嘗持杯酒望髙城
弔彼洛陽年少子棘闈裹飯三十年百煉自知俱繞指
後来脚蹈官職場恩重如山報無幾今兹踈髪蓬霜顛
蹤跡舊逰真愧恥一松一石如雅故應笑愚翁今乃爾
愚翁明日便南去嵗月曷其重致此慿欄之恨在無言
珍重湘西山與水

　　濛濛雨中春

　　濛濛雨中春囬首失殘臘茸茸亭前草新舊已相雜纍

囚守僧牕日懼萬鈞壓有罪可糜軀無僕堪荷鍤門前
蒼蘚深户外蛛網合時與逢迎者雲中一孤塔

　　荆州之川曰江曰漢曰沱曰潜曰三澨其澤曰雲
夢漢志謂三澨在江夏竟陵竟陵即今之景陵復
州是也春秋傳楚子與鄭伯田於江南之夢夢與
雲自不同渡武昌道漢陽至復州非冬晴水涸則
渺漫極目乃三澨之尾所謂夢澤也己巳二月春
水未生行蒲稗間累日將至景陵望孤城葢大澤

中之環堵州治即古章臺也

　　江氣藏空濶春雲壓洲渚蒲稗迷逺目㫁續川陸阻野
鹿頗公行寒花自幽吐不知何處村時擊祭神鼔遥望
景陵治大澤置環堵行行即城闉民舎雜官府編蘆辨
門巷具體亦何數幽哉沮洳旁謂是囚伏所茅茨隠柴
扉一竹便撐拄四圍榆桞青風擾亂花舞十日南牕下
卧聼清明雨此是古章臺家山在何許

　　鄰家送蘿菔并借棊具戲作一篇欲簡泮宫後不往


　　有客餉園蔬借我兼棊局幽人本多睡欣起快雙目念
兹兩奩中勝負等榮辱勿作勝負觀此戲殊不俗要須
先生来一笑供捧腹餘罌猶有酒晩食正無肉願共南
牕風糁此菜根玉

　　知識相問多以封州氣候寛凉為言大暑中因念
退之云郴之為州在嶺之上中州清淑之氣於是
焉窮矣封州去郴又幾程氣候不問而知因賦此
篇


　　退之序郴陽水駛山不平中州清淑氣至此鬰以停封
州在炎方更過郴幾程不瘴已甚幸謂凉兹豈情山窮
人盡瘦草茂虎公行濃雲從地起地氣還相蒸霔雨洞
洗之十日不得清閉門坐小室欹尊視餘傾見酒暫懽
喜孤吟歩中庭炎燠亦何有感恩涙縱横

　　偶書

　　冬温霜氣薄日暮嵐煙重蕭然一區宅半與主人共門
前行跡稀病足免迎送觀書忽倦懶酒力亦微動寒燈

吐孤花布被尋幽夢(僦䝉氏㕔廊為居㕔壁而後主人居之故有半共之句)

　　對月再用韻

　　團團滿庭月冷侵華霜重何人萬里外與此孤光共摩
雲度征鴻天濶目難送三杯見妙理一静服羣動陶然
夜氣中可以觀幻夢

　　封州學東池嵗率孳魚冬晩粥之用佐飬士教授
髙公補之至以紹興己巳之春夏偶微旱至秋掌
計者告匱試出池魚則比舊加三倍得衆謂公躬

自臨池魚不化為苞苴故所獲如是觀如居士曰
漢武帝時海旁民入租漁海魚不勝計縣官利而
取之魚不出捐以予民魚乃再来由是知物之繁
夥皆天道益寡之意教授念念以廩餼不繼為憂
則盛池魚以豐其入亦天意哉戲賦之

　　縣官漁海魚不登捐以予民魚乃復一物豐耗皆有道
大抵天心憐不足先生手持尺二槐教飬專為周王来
旦旦升堂說書罷只恐廩餼生塵埃池魚賣錢補司計此

是從来學宫例今年張網牽紫鱗魚出錢歸稱數倍青
衿摩腹談經史笑謂東池昔無此豈識先生東海頭一
竿不數任公子

　　八月来大濁暑小屋真甑釡土人謂自是以徃雖
窮冬亦然既而十二日得秋分之氣牕牖凉生與
東南無異固知造物之妙人豈能盡識之賦此四
韻

　　萬物由造化誰通天地心柴門閉濁暑汗雨如滂滛便

謂嶺外熱四序常相尋露氣潤清曉方知秋意深

　　梅花

　　玉骨透花寒氷壺清露滴暗香驚返魂移自芝蘭側慇
懃置書几粲粲百態出徘徊欲與語奈此雪霜色髙標
邈難親欲踈還不得箇中須有詩苦覔不到筆要須明
月来託之問姑射

　　學山野燒異常登髙望泮宫如在火池中間泮師
率諸生救之下至虀漿飲食悉以投火久而撲滅

䕶持一學固有功然不豫除草莽絶火路亦其過
也戲為賦之

　　傳道官頗清防患計微拙學宫牆外草十里望不絶芟
除失豫備滋蔓久盤結野燒因風起四垣俱烈烈堂上
簾低埀飛灰如落雪夭矯逼簷檻流熛向門闑何但光
孔聖亦已照十哲諸生固猝猝矩歩未敢越相與望而
畏鹿駭驚鷗決似聞先生窘書簏自提挈傾盆漿一空
戛釡羮亦竭勢過萬輿薪杯水謾毫末頗欲伏忠信石

壁騐莊列顧兹烟燼髙難試膚與髪䕶持終有物逺近
同撲滅趨凉尋木隂氣定始焦渇三日冷官門炙手猶
可熱先生聼我言事細不堪忽徙薪與去草此理同一
轍勿謂草今無火過茅已茁

　　冬至春不雨元夕後一日雨作邦人甚喜

　　晴冬醸春温氣候如濁酒我雖六塵清亦若醉一斗朝
来天風雲髙葉聚良久向晩等甘露數㸃㫁還有迤邐
萬瓦鳴飄瀟近牕牖鬰陶㪚襟懷秀潤入花栁出門聞

笑語蹈舞皆白叟指予西江水不可到南畆十日田無
秧奈此家數口乃知天地心慈愛均父母吾儕拙於言
額上但加手人窮詩或工肯為作詩否

　　久雨

　　山嵐變濃雲地氣洩冬熱急雨春風顛十日聲不絶舎
中流水入墻外古溝咽塊然簷下雀狀若木雞拙我亦
類禪定癡坐萬慮歇厨兵忽相報謂已糁藜蕨隨緣就
一飽再㸔栢香爇


　　又

　　東君滋萬寶雨㸃無頭數窮巷一居深編茅四簷注風
平江静流山近雲低度州城杯斗小沒骭泥藏路逺望
池塘緑似是春生處幽人本多睡麴蘖仍相助陶然醉
復醒鄰雞管朝暮

　　清明前風雨兼旬城外桃李無在者書室中有酴
醿一缾置之甚久葢風雨所不及也為賦五韻

　　素質吐孤芳柔條敷瘦緑誰將刻楮手作此數㽔玉園

林烟雨多百卉飛蔌蔌小室偶深静花意猶清淑置之
硯席間鼻觀常芬馥

　　廣南食㯽榔先嚼蜆灰蔞藤葉(蔞作上聲讀)津遇灰藤
則濁吐出一口然後㯽榔繼進所吐津到地如血
脣齒頰舌皆紅初見甚駭而土人自若無貴賤老
幼男女行坐咀嚼謂非此亦無以通慇懃焉於風
俗珍貴凡姻親之結好賔客之欵集包苴之請託
非此亦無以通慇懃焉余始至或勸食之㯽榔未

入口而灰汁藤漿隘其咽嗽濯踰時未能清賦此
長韻

　　海風飄揺樹如幢風吹樹顛結㯽榔賈人相銜浮巨舶
動以百斛輸官場官場出之不留積布㪚僅足資南方
聞其入藥破痃癖銖兩自可攻腹腸如何費耗比菽粟
大家富室争收藏邦人低顔為予說濃嵐毒霧將誰當
蔞藤生葉大於錢蜆殻火化灰如霜雞心小切紫花碎
灰葉佐助消百殃賔朋相逢未喚酒煎㸃亦笑茶甌黄

摩挲蒳子更兼取此味我知君未嘗吾邦合姓問名者
不許羔鴈先登堂盤奩封題裹文繡箇數惟用多為光
聞公嚼蠟尚稱好隨我啖此當更良支頥細聼邦人說
風俗今知果差别為飢一飯衆肯置食蓼忘辛定誰輟
語言混雜常囁嚅懷袖攜持類饕餮脣無貴賤如激丹
人不詛盟皆㰱血初疑被窘遭折齒又怪病陽狂嚼舌
豈能鼎畔竊硃砂恐或遇仙餐綘雪又疑李賀嘔心出
咳唾皆紅腥未歇自求口實象為頥頥中有物名噬嗑

噬遇腊肉尚為吝飲食在頥尤欲節酸醎甘苦各有臟
偏受辛毒何其拙那知玉液貴如酥况是華池要清潔
我嘗效尤進薄少土灰在喉津已噎一身生死託造化
𤨏𤨏誰能汙牙頬

　　清明前三日將晩風雹大作枕上賦此

　　寒雲壓初曉簷溜如飛瀑驚雷下簷来萬瓦鳴枯竹長
髯不敢卧起視亂雙目報言此何祥衆寶歸我屋細大
同繭栗照耀比燈燭又如傾水晶一掃可數斛翁速共

羅取富者人所欲長髯爾何癡妄相堪捧腹䧏雹注大
雨是豈誦不熟都緣春風老地逺孤花木瘴裹荔枝林
東皇意寕足騎龍作清明雲間㪚珠玉

　　聞杜鵑

　　少年聞杜䳌不領杜䳌意朝將書巻開暮對春風醉啼
急落花飛不廢書生睡年来聞杜䳌萬感集腸胃罪大
畏斧鉞恩寛見天地桑榆寄晚日骨髓𤨏深愧草舍燈
火寒瘴鄉烟雨細休作㫁腸聲孤臣已無淚


　　茉莉

　　嶺上老梅樹嵗晩等凡木霜風吹枯枝曽有花如玉茉
莉抱何性犯此炎暑酷琢玉再為花承以敷腴綠憐渠
一種香徧厯寒與燠空庭三更月酒醒人幽獨有如髙
世士含情不虚辱時於寂黙中至意微相屬鼻觀既得
趣就枕便清熟夢中見靈均九畹皆芬馥

　　鄰翁以紫石斛承麤石一塊為予書室之奉斛葢
端溪之不堪為硯者然較以所載山石則勝矣予

是以有白鹿蒼璧之句白鹿蒼璧事見西漢書若
乃忘真假遺美惡則予不知此石之與真山果同
異哉

　　見山不見理真假析為二㸔假作真山細大豈殊致鄰
翁憐索居奉我石一塊嵌空坐短小枯澀少堅膩承以
下巖紫其體潤而細翁言白鹿皮蒼璧慚倒置慇懃加
謝翁分别非所㑹但見眼中山屹立出塵外侵寒欲清
癯向晩亦孤翠蕭蕭風雨天雲氣或㝠晦雖無禽鳥聲

頗若巖洞邃側耳聼其中恐有隠者在

　　或問茉莉素馨孰優予曰素馨與茉莉香比肩但
素馨葉似薔薇而碎枝似酴醿而短大率類草花
比茉莉其體質閒雅不及也

　　茉莉天姿如麗人肌理細膩骨肉匀衆葉薿薿開緑雲
小蘂大花氣氤氲素馨于時亦呈新蓄香便未甘後塵
獨恨雷五雖潔清珠璣綺縠終坐貧(雷五事見栁子厚集)

　　焚香


　　五月黄梅爛書潤幽齋濕栢子探枯花松脂得明粒覆
火紙灰深古鼎孤煙立翛然便假寐萬慮無相及不知
此何参透頂衆妙入靜處動始定惟虚道乃集心清杜
老句髙韻不容襲餘馨夢中殘宻雨牕前急

　　降真香清而烈有法用柚花建茶等蒸煑遂可柔
和相識分惠爇之果爾但至末爨則降真之性終
在也

　　南海有枯木木根名䧏真評品坐粗烈不在沈水倫髙

人得仙方蒸花助氤氲瓦甑鋪柚蘂沸鼎騰湯雲熏透
紫玉髓換骨如有神矯揉迷自然但怪汲黯醇銅爐既
消歇花氣亦逡廵餘馨觸鼻觀到底貞性存

　　晩雨

　　連日午後雨勢欲漂茅屋雨從炎海来初不洗煩溽殘
虹掛雲端落照明如燭舎中不勝困㪚歩眺林麓渾無
一葉動寂立類枯木徘徊傍西簷意頗不自足舉扇招
㣲風送之入修竹


　　黎伯英解元贈予一大缶封泥如法初謂酒也至
乃西山泉云暑中時可一酌珍重其意為賦此章

　　有客渡西山泉源出山足初酌愛其甘既享不能獨汲
取得陶罌置滿彭亨腹攜持若抱甕前致且勤祝是為
清明淵可用洗煩溽珍重客此言其敢付僮僕新手注
方壺尚帶蛾山緑我坐三生貧大嚼非所欲半世蒿藜
腸兩飯惟脫粟豈無牢醴羶耻豢色身肉交淡况可新
味厚實為毒願兹等甘露蕩滌糟與麴醺酣六經間作

我清净福旁有教者云奢儉貴從俗下有龜䝉竈上是
盧仝屋中置短尾銚細煑茶花熟時可邀清風同餉一
甌玉

　　黄彚征以石菖蒲一本相遺石圎而蒼小竅數十
大率與蜂窠無異又類蓮房竅中皆菖蒲地也石
生海旁俗號羊肚云

　　細腰結埀窠藏精事生育兒已傅翼飛孤懸尚慿屋水
仙脫霓裳美實青如簇實盡秋房枯衆竅存虚目何人

得二物妙手夸神速摩搓小變之形在質為玉徐拾菖
蒲子小大量其腹一種一根青有地皆充足浸以西山
泉秀色遂可掬使我讀書舎凉意無三伏常若菰蔣中
静㸔江湖緑奉貺宜有詩所愧詩篇俗

　　即事

　　新凉到郊墟秋水滿陵澤主人坐輕舸恰受二三客入
網旋烹鮮逢蔬方小摘甘同芡實肥酸分(去聲)石榴拆所
欣情欵親豈問坐席窄岸草度幽香退後金三尺風揺

水光綠照作杯中色沃此慷慨腸㸔朱漸成碧我今非
次公醉甚狂不得眩眼既生花蒼顛先墮幘假寐便尋
夢那知紅袖拍殘燭照歸時分破三月白

　　小飲木樨花下

　　東山有佳處修竹臨滄浪上下秀色中木樨寄孤芳玉
露後叢菊先作萬蕾黄置之婆娑杪金釘澹熒煌或云
仙人醉披披綠羅裳隨此小珮玦㪚落天一方我来便
酌酒是否那能詳但怪秋山老猶有幽意長哦詩未得

詩已照明月光樂哉徑酪酊知在夫何鄉豈非化蝴蝶
以夢棲其旁明朝整冠坐開巻書亦香

　　山齋霜寒

　　山齋僅容身寒到不嫌窄小牕壓茅簷虚静自生白寂
寥賢聖心顛倒文書册限以一簾埀中外塵事隔時於
髙樹杪野鳥翻凍翮南方得此冬天用享孤客祗恐明
朝晴復作三春色長橋楓葉落終有呉江憶

　　索酒


　　奴僮爾趨勿遲久去省缾中有餘不毋論多少速攜来
我已持杯先在手長年燠熱類炎夏今日寒風透牕牖
籬邊黄菊帶清露沙際踈梅似初有嘗臨書巻問古人
教我真筌如一口不須辛苦學餐霞但祗開懷多食酒
(時有教予吐納者食酒見于定國傳)

　　對菊

　　淵明不可作遺芳落天涯幽香抱孤蘂正色敷金㽔眷
言出俗韻寒透方相宜南方十月温不見落葉飛江氛

與嶺侵負此傲霜姿向晚過微雨月波湛明輝風髙便
覺好獨酌臨東籬對之不須寐要㸔清露滋

　　有客致木綿椅坐為山齋之用

　　桃歇冬花蕉葉乾寒到廣東真是寒山齋竹椅冷如水
欲以薦坐無蒲團鄰翁未必藉華&KR1455;顧此流落心所憐
臨溪汲水下藍碧為染吉貝包木綿長針引線作方衲
軟暖厚薄無一偏雖是凝塵少来客瘦骨整衣身獨便
領君此意覺温甚我亦虚坐其敢安家世窮愁豈今日

廣文之老先無氊

　　庚午臘中苦寒不雪不雪嶺南之常而苦寒為希
有矣

　　簷風動修竹終夜玉相戞曉望山頭松孤瘦凍欲折欣
然掃茅亭凖擬㸔飛雪待之既踰時脚硬冷如鐵青山
全不老暮雨空凄絶豈非地氣偏濕濁舊不泄翦水下
雲来祗向虚空歇今年臘中寒萬口稱凜冽此是雪先
聲蕩洗嶺南熱蜑叟且莫驚造化無差别㑹須煙瘴林

都有琪花結草色潤如酥㸔取焦枯活

　　辛未元夜

　　輕寒擁山城逺緑生春草迎神樂元夜笑語聞蠻獠惟
有團圓月報我時節好寸燈豈為孤巵酒未為少微醺
短檠旁人静茅屋小

　　竹間孤坐

　　逺竹竹自如親竹竹不可移床向前軒與之相並坐受
日一心虚揺風萬塵破忽作雪牕聲㫁雲踈雨過


　　閏四月夜草亭獨坐翫月

　　山城向中夜暑氣亦漸歇幽蛬互喧静飛螢亂明滅清
風開竹杪入此半軒月坐久觀我身不見煩惱熱天邊
白玉盤只恐有時缺頗思得詩句頌道好時節著意搜
萬象萬象無一說

　　擬州學横翠軒

　　太華帶雪千丈寒砥柱中流萬夫愕未教聳翠入青蒼
故對書牕且横著平鋪秀氣一里許不露雲尖與山脚

何人半破好東絹畫出瀟湘秋色薄

　　無俗軒

　　軒前疊小山山下生新竹秀色逗幽光都作軒牕緑公
来坐其上更置一株玉岸巾人亦凉意飽不須肉落屑
隨飛香是中安有俗

　　讒桃花

　　手提銅壺汲漣漪去年曽浸寒梅枝今年汲水浸桃蕚
明玉之瘦紅粉肥夭夭灼灼豈不佳如酒透骨春頗宜

孰與山齋雪將飛彼孤者芳抱清姿幽香入我苦吟筆
此意似非桃所知我今顛倒六鑿癡對花下悟靈雲疑
何人道眼絶世態試以公論分妍媸東鄰有女厭綺縠
雷五不簮珠與璣

　　寒食

　　江鄉時節逢寒食花落未將春减色嶺南能有幾多花
寒食臨之掃春跡花多花少非我事春去春来亦堪惜
柴門風雨小庭寒無奈池塘煙草碧欲將詩句慰窮愁

眼中萬象皆相識欣然應接已無暇都為老来無筆力

　　逰西山

　　我来西江邊兀坐閲寒暑水外有嘉處欲徃興輙阻昨
朝主人閒聫轡臨洲渚開船入江雲絶渡不須櫓杖策
徑登岸騎從單可數松杉生好風導我緑隂舞迎門野
僧踈對佛香爐古峻上百級棧竹屋亂撐拄旁道得小
徑窈窕通深塢石蘚布青錢巖泉迸飛乳幽蘭隠髙人
孤芳秀寒女樹静忽啼猿林宻疑藏虎春半果如秋空

翠元無雨蒼崖隔桃花不可至其所但聼葉間禽似與
秦人語不㑹武陵溪端的在何許徘徊聳心骨感歎就
尊爼麴糵驅我醉豈復更爾汝一笑諧真懽萬事落塵
土謂已脫囚拘夭矯升洞府顧兹懽與適天暫慰孤旅
此身當有累未是得輕舉驪駒已載歌蘭棹倚前浦中
流望林泉隔岸聞簫鼔上馬向柴扄山際玉鈎吐

　　客惠賔州竹簟甚佳取退之鄭羣贈簟詩讀之數
過成古風云


　　巻送風漪光八尺竹新漸作琉璃色世人貴耳便賤目
那知不抵蘄州笛年來愧汗常浹膚夏日自嫌汙枕席
有時追誦法曹句悵恨宗人不多得山齋置榻客一身
君惠清凉到心骨門前客至莫見嗔老子解衣喧鼻息

　　偶題

　　軒前有修竹穿紙入牕櫺清風動揺之壁間影縱横軒
後有修竹山花依以生幽芳吐孤艷不與翠色争愚翁
坐其間萬慮蠢不萌不識動與静但覺懷抱清千古愧

張籍眼明心已盲

　　白蓮草亭前盆池所出也慣見紅華忽遇此本孤
髙淡素有足愛者衆皆以比婦人而予獨以擬顔
子云

　　鮫人織綃已竒詭輕梭引絲不濡水何為玉人雕琢玉
亦在泠泠水泉底截肪磨玷既成花葢以青銅聳而起
體色當從太虚来五采世間俱一洗似云嫦娥醉歩跌
誤墮汙渠出清泚又疑驪山妃子泉老藕㧞根浮到此

(華清宫白蓮湯以玉石鐫半開蓮花湯自蓮菂中湧出妃子浴則坐花上但不知今所存果開元時故物否也)
斯言謾誕何足稽况乃窮鄉寕有是我聞賢者在泥塗
其湼不緇豈無以外觀不逐紛華遷虚室常隨吉祥止
心齋自厭葷酒肥坐忘盡黜青黄美薫然蓄積為德馨
表裏絶塵無與比黄昏陋巷風雨寒細㸔豈非顔氏子

　　道者寮成人為書額擬成一詩

　　寮額髙懸太守書方盤炯炯連三珠唐賢正筆久寥落
(栁公權謂心正則筆正)忽此相遇南海隅是寮今雖茅草新原是

東鄰寒士居士貧更在玉川上三間破盡四壁無我借
得之稍營葺灑掃共費十日餘竹牕掛處青山入水色
坐照髪與膚焚香下簾百念静雖未得道道不殊假道
為名亦道者竊復慕道名豈虚風流閒暇兩轓朱筆含
墨光能巻舒醺酣為我小飛動到紙先有神鬼扶我身
漂零秋葉孤短景日就桑榆枯願慿大刻消百癘呼吸
瘴霧同醍醐(小說顔魯公字逼瘴)

　　白居易有望闕雲遮眼思鄉雨滴心之句用其韻

為秋思十首

　　積雨蕩䦨暑一凉纔有望夜氣入燈花細影揺書幌楓
葉飛紅薄夢到呉江上孤笛過蒹葭鱸魚出烟浪覺来
空惘然猿子啼青嶂

　　頃隨千官羣曉入丹鳳闕侍立近金爐下殿香未歇宫
槐零露清馬穏寕憂蹶日近長安逺福過難辭拙聖主
骨肉恩孤臣眼中血

　　天髙不礙眼矯首見堯雲况復烟霧清八荒静無塵埀

空不可狀變化何輪囷遥知五色光上下藏北辰我今
在人世悵望那得親

　　凉至欲飲酒此興不可遮手提皤腹罌傾之若流霞可
但飲文字搜尋到魚蝦忽焉見妙理眼亂皆成花方知
水底眠杜老言不誇

　　天邊定何物洗此瘴鄉眼初如黄金盤便似白玉椀明
河注其中無處光不滿舉杯對之飲萬慮覺蕭㪚竹風
吹我睡不得終夜欵


　　西風催户西落葉動相思栢香穿石鼎孤起學逰絲簾
埀草亭静籬菊㺯幽姿萬物同一氣榮悴只如斯哦詩
詩未成覧鏡添霜髭

　　南方秋不悲奈我居異鄉不見楓葉丹但憐菊花黄掃
迹燕如客斜書雁成行夢中清愁闊云此是瀟湘瀟湘
連洞庭何處是東陽

　　憶昨離帝都一别遂如雨莊舄雖不病亦作越人語茅
屋終夜寒單衣晝還暑荷葉未全蛀桃花已微吐西湖

蓮藕香今也在何許

　　日落紅練净山近空翠滴争枝鳥未棲閉户人先息孤
坐明月中寒光入胸臆衣潤毛骨冷萬刼塵土滌誰知
茅簷下我獨對姑射

　　老松成偃葢瘦竹抱虚心清風度其中瑟瑟韶濩音聼
之遂熟寐飄然歸故林三洞既微欵赤松亦幽尋髙樓
訪沈約四牕桐葉隂

　　風俗


　　民生各異俗王制論不詭惟兹封州郡山之一谷爾麥
秋無青黄霜冬有紅紫嗜好既殊尚言語亦相牴問之
彼不通告我此勿理駭去如鹿麋團聚若蛇虺已而忽
超然天下同一理嶺南自嶺南勿用嶺北比况自江山
情雅故均鄰里暮夜松桂間受月如受水根根抱虚明
葉葉萬塵洗先生一杯酒月到酒尊底畫以寄吾鄉吾
鄉祗如此

　　静獨


　　飲酒或濡首作詩防嘔心疾走欲避影不如常處隂階
前享明月但鼔無絃琴清風儻相過付之修竹林一静
服羣動萬緣寕我侵

　　壬申年封州自正旦雨至元宵不止

　　人圗作元夜翦紗累紅蓮天欲下膏澤萬瓦飛流泉燒
燈雨何損不過市井喧春若無此雨從誰覔豐年癡兒
騃女臨管絃見雨不止意缺然百千燈光祗照夜山下
一犁知幾錢人間萬事有輕重况是作止當從天


　　趙子禮勸農囬有詩和者盈軸然皆頌德詩非勸
農也擬和一篇

　　山鄉窮甿不知春鹵莽之種那復耘勸使一日臨郊坰
曰爾父老爾勿寕勅書勸諭因人情要使秋稼如雲平
饋爾飲食煩厨兵爾醉且飽其力耕麻麥荏菽非一名
農有農事毋虚稱齒革羽毛上勿登貰租但議頒殊恩
自今無問隂與晴扎扎聼爾耰鋤鳴(栁子厚有扎扎来耜聲之句)

　　又


　　山田磽薄髙低春田者緣山嗔鳥耘惰農不趨林外坰
每以憚此求暫寕守出見之告以情爾軰勿視米價平
官今不用農為兵雖屢豐年自當耕醉飽酒食爾有名
田畯至喜非肇稱衆曰此亭公所登願當(去聲)甘棠頌公
恩祁祁之雨明日晴聼我吹豳擊鼓鳴

　　良嗣壬申年来為生朝壽作一詩荅之

　　惟吾始生朝汝祖五十八甫及賈誼少祖易大夫簀懷
綳至不天能有幾嵗月不得著斑衣惨惨意常缺吾如

汝祖年汝已雙髻茁似我蒲伏嵗汝方事紳笏我更得
祖壽尚有十年活汝之事親日加我一陪闊其如父與
子灾福勢相軋災勝福力微萬罪如箭發向非天地恩
誰肉兩軀骨後效皆𣺌茫前愆正磨刮今茲各天涯瘴
水東西隔汝作飛雲感我類寸腸割天之加汝者如與
復如奪每見榴花紅為汝惜時節手持祝生香自向爐
中爇但願早團欒盤餐共麤糲將此離别數造物為除
豁小寛寒暑期未作枯木折


　　夜聞雨聲賦古風時趙使君祈雨之翌日也

　　山齋道人夢魂清夢中細響忽可聼三峡流泉出幽隠
萬蠶食此春葉聲又疑相如夜病渇蠏眼亂沸石鼎鳴
呼童起視果安在云是四簷甘雨傾于時火流祗三日
田兆正作龜縱横昨朝太守拜壇下五龍奉命雲雷驚
小兒放散蜥蜴去神鼓罷撃巫舞停田翁翻溝出賸水
婦子田邊笑相迎商量今嵗多醸酒是間指日當雲平
山齋一飽想無慮摩腹卧㸔秋風生


　　癸酉中冬四日江行

　　新寒蕩餘暑小雨結離愁行人向西去江水自東流我
趂孤船歸囬腸車萬周假寐槳聲中清夢何悠悠恍若
傅兩翼飄然得浮逰仙風入山骨佳氣遮林邱塵外人
物古雲間樓殿幽自念此何許而容區中囚旁有老人
笑謂予失初謀貪前慕埀餌遂為香所鈎今兹窮瘁身
抱病炎荒陬終嵗骨肉念百年離合憂俛黙事迎送嗟
嗟亦良羞予欲從之拜江波拍船頭危坐記惝恍熏心

省愆尤玉玷容可磨水跌那許収

　　自訟

　　我昔貧時冬少袴四壁亦無惟有柱自從脚蹈官職場
暖及奴胥妻子飫線因針入敢忘針入室古云當見妬
雲衢跌足泥淖寒涕泣牛衣復如故銜恩省咎到骨髓
萬罪一愚難自恕山深坐覺困煙瘴天濶日思沾雨露
性中不愛賔客詩亦或未然工部句文章誰謂不得力
陋儒豈是冠相誤


　　郡治西㕔錦被花不為治架毎花開覆地而紅或
緣他木以升予分其本植草亭之東家僮相與栽
木於地髙七尺許上布圎竹復破竹交加之外出
四簷如屋之狀通小牕側户以窺視而出入餘皆
花地下置一榻一几可以獨酌作詩以記之云

　　栽花傍庭砌立木為花屋小户虚一偏横牕置其腹分
竹接柔蔓尺寸引勾曲春工直解事夜雨頻澆沃枝條
日滋榮滿架籠新緑紅淺暗香深揖遜薔薇服此花名

錦被覆我四圍足比之公孫布豈不堪華縟自慚流落
人尚此享癡福我欲飲其中亂影交醽醁擁被即長謡
傲枕眠清熟又欲效王勃醉處先磨墨引此畧覆面腸
胃成機軸染筆起臨風定作花芬馥(王勃毎醉先磨墨數升引被覆面覺
乃為文)

　　米盡

　　米賤今年不論錢雀䑕饜飫人留殘青蚨不過百枚去
可得明珠一斗還其如客寄已淹久羞澀囊中無可㸔

今朝欲冩魯公帖四顧門外將誰干經營薄少置厨舎
呼童告使知艱難從今且作淖糜計雜以山芋供兩盤
嗟予是身亦老矣造物未置飢與寒何當甑炊七寸粳
飯香及處皆同餐(北鬱單越之國粳米長七寸火珠熟之飯香所至人皆来食事見嚴經)

　　春雨村居

　　茅簷竹屋吹山風兩山流水環西東如閉篷牕小舟坐
四面煙雨春濛濛塊然擁被㸔周易炯炯萬象羅心胸
瓶罌所容可半斗妙理盡在皤腹中(杜牧詩皤腹瓶罌古)明朝晏

起寒庖空市小米賤升斗豐攜籃挑薺奴勿慵熟煑爛
糁供乃翁

　　園中錦被花始開一枝紅白二色趙守以二詩見
報依韻荅之

　　兩種色一枝花何郎汗湯餠妃子醉流霞寂寥難伴山
齋客風味宜歸太守家

　　又

　　機上紅江頭紅其織其濯皆春風平鋪豈是寶刀翦怯

日尚用輕煙籠何人不置芙蓉帳置向山園寂寞中欲
尋詩句賛天巧亂蘤秀發詩不工一枝和露奉明牧知
我陋室非所容果然花去玉為報𤨏細換得光玲瓏頹
然只擁公孫布曉枕不知傳鼔鐘

　　出江

　　四岸出前江開㠶破洪浪何必春水船而後始天上一
家五年别萬里逺来訪自聞櫓聲近延首日顒望今朝
兩相即悲喜不可狀牽衣小兒笑叙事老妻愴一杯藜

藿羮敢謂復同餉地氣既踈泄山居亦清曠米賤不愁
貧時和定無瘴相與戴君恩形影且依傍惟憐囚罪身
此去幾時放欲以問白鷗白鷗波浩蕩(南方諸州惟山逼江逺者瘴重
盖地氣不泄也)

　　又

　　隨緣禽在籠觀道蟻旋磨忽此作江行開牕得虚坐囬
首城邑卑極目天地大千山雨後綠瘴烟不敢涴古木
猿數枚野渡僧一箇蕉心黄漸肥荔子紅欲破浄練鋪

其中到底只容柂烟消日乍出四顧無所唾(退之云緣净不敢唾)
隨行欠王維筆墨願借過收作小圗畫素壁時横卧

　　大暑竹下獨酌

　　新竹日以宻竹葉日以䌓参差四牕外小大皆琅玕隆
暑方盛氣勢欲焚山樊翛然此君子不容至其間清風
如可人亦復怡我顔黄昏開竹杪放入月一彎緑隂隨
合之碎玉光斕斑我舉大榼酒欲與風月懽清風不我
留月亦無一言獨酌徑就醉夢凉天地寛


　　閨門詩三首

　　幽思春雲亂擬向琴中說徽寒錦薦髙未鼔絃中絶尚
有無絃韻或可奏明月階前望氷輪去去不停轍薄命
如妾何秋風河漢濶

　　無心事鉛黛采采菊金黄徘徊欲寄逺雲夢連瀟湘豈
不懷君子念念不敢忘西鄰擊神鼔東鄰鬧笙簧三嗅
籬邊英淚落秋風香

　　晨光入幽户手織囬文書聞古有雙鯉為人致區區書

成立江邊天寒𣺌無魚微懷既莫致慘慘何由舒歸来
更無語悵望庭花踈

　　正月十一夜燈開雙花

　　鉛杯壓短檠清膏沃虚草炯炯孤焰瘦吐此雙花好誰
為夜氣温暗助春風巧碎翦朝霞紅緣以金粟小或云
兩玉蟲飛来抱釵杪美人輕燎之要㸔火中寶我聞道
家和可以感穹昊門䦨將有喜毎事吉先兆而我方朽
衰負戾落南嶠胡為今夕光熠熠似相報無乃天地慈

四海施洪造陽和隨根性溥為脫枯槁吾其得歸歟頂戴
君恩老






　　北山集巻二十一

