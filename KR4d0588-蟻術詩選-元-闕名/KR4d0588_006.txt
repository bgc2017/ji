蟻術詩選卷之六
元雲間邵復孺著
明新都汪稷校
七言八句
冬桃
重到玄都異昔時紅香冷落怯瓊肌天寒人面誰相映
歲晚漁舟或可期三月禹門風浪惡小春仙洞雪霜遲
淒&KR0765;不似天台路萬一劉郞有所思
苦梅
空濛烟霧滿羅浮紺碧生香夢未休綠髮夜寒遺玉瑱
羽衣春暖怯蒼裘小窗橫幅丹青落古殿殘糚翠黛愁
骨化寒瓊心似鐵至今么鳳妬風流
出遊别溪上親友
筆牀茶竈未荒凉籬下黃花尚晚香紀夢每疑蕉有鹿
讀書却笑穀亡羊葵荒杜曲經秋雨柳老江潭帶夕陽
明日扁舟隔煙水風流詩酒未能忘
次韻王彥強客懷
秋風城郭𧺫層隂遼鶴歸来歲月深鏡裏光華催綠髮
牀頭顔色歎黃金班生有志終投筆鍾子無言久廢琴
白石溪頭問鷗鷺不堪塵事日侵尋
江城暮春書事
三月凝雲連白晝滿城宿雨漲黃沙歲華不改綿蠻鳥
春事俱成頃刻花每厭巡窗飛野馬絶憐沉竈產官鼃
庭槐自是南柯夢觸悟愁人𧺫歎嗟
次韻安雅翁亭屏榮悴松圖
從来故國多喬木此地春風及暮隂榮悴忽看屏上樹
扶疎却憶澗西林某丘易動頻年感今雨不来何處尋
歲晚山空重回首題詩不覺小論心(予故家在嚴陵澗村之西)
寄錢素菴鍊師師雲間南城大族
南城曾看五陵花東郭新營處士家每向郢人傳白雪
未從葛令問丹砂華亭夜聽橫江鶴銀漢秋期泛渚槎
忽見梅花耿相憶夜来清夢遶蒹葭
用曹雲西翁韻簡瑞閒雲開士
清谿蘭若十里外謝絶塵緣定卜居風靜花飛巖上衲
雨深苔汙壁間書酥燈夜話維摩室蠟屐春尋處士廬
白髮江湖多歲月叢林禮法未能疎
寄錢南金孝廉
與子間闊始十日離别未遠相思深風燈耿耿美人夢
江蘺漠漠遊子心綠柳向人春灑淚碧雲隔水暮生隂
西園花事已寂寞莫爲愁絶廢新吟
奉寄熏自聞上人併謝槐葉冷淘之欵
巳公屋下涼無暑翁仲門前水拍天槐葉冷淘時供客
蓮華刻漏夜參禪獨居不廢叢林禮徇俗仍明出世緣
自有門徒能養道無因重問瀼西田
挽會稽吕勉夫先生咸平宰相申國公九世
孫也
家聲奕世畫凌烟曾傍城南尺五天白髮襄陽耆舊傳
黃花栗里義熙年山中夜雨燒丹火門外春風載酒船
何日蘭亭訪陳迹摩挲遺碣拜先賢
次韻曹雲西翁雨窗述懷(時故里大水)
積雨空齋晝欲眠莫雲親舍水茫然春餘故國烏衣夢
秋惱中郞綠髮年漢柳蕭蕭吹笛裏巴山歷&KR0851;剪燈前
正愁松蘜荒三逕失喜新詩寂寞邊
題徐中孚高士代祀武當桃源中朝諸公詩
卷
羽衣使者持金節今淂天香下玉墀四海山川歸望秩
九重雨露及虚危桃花洞暖瓊田在華蓋峰高鐵鎖乘
𬗋府仙官来校籍想應曾采玉堂詩
孤山新建和靖先生祠
曾讀咸&KR0685;處士碑水沉亭北黍離離南枝不似當年樹
今月曾看此夜詩歲久蒼麟眠古墓天寒白鶴認新祠
斷橋流水聲嗚咽&KR0870;對清香酹一巵
暮春次南金韻
茸茸野艸帶煙藍漠漠溪花隔霧酣邨店人稀鸎囀午
官河風暖桺眠三小童荷鍤朝朝筍幼㜏條桑處處𧖟
錦里詩人最蕭散短笻時過小橋南
題錢素菴鍊師封雲室
陸地仙家雲氣深達人棲息共無心山中虛室夜生白
戸外長松晝落隂瑶草滿階童不埽洞天無鎖鶴来尋
華山高處春長好不管桑田變古今
又可月亭
結屋天壇爽氣多廣寒仙樹影婆娑神游太極黃庭景
興遶虛空碧落歌竊藥姮娥秋有約吹笙王子夜相過
道人燕坐光眀裏春滿華池白玉波
謝王伯静惠葛巾
爲嫌山鳥怪儒巾故使青綸矯俗塵章甫未能酬壯志
遠游且復邁時倫對花漉酒青山暮閉戸煎茶白屋春
三月苧衣相掩映舞雩定約詠歸人
柬永嘉裵日章進士
鹿鳴詩裏知名久鴈蕩山中識面難若士妙年先入幕
有才如此盍彈冠炎方茘子書能致水國鱸魚興莫闌
我在谷陽城外住日長掃逕待唫鞍
次南金見寄韻
欲采江蘺遺所思蘼蕪滿地綠離離青春不送五窮鬼
造化猶如一小兒落日中原鸚鵡賦東風南浦鷓鴣詞
杜門一向生塵俗不覺今朝又有詩
寒食雨中
芳草離離遍五茸(雲間舊爲五茸城)天涯收拾暮愁濃西郊風
雨一百五南國江山千萬重眼底春光長拍塞鬢邊秋
色肯從容闌干此際偏腸斷零落棃花晚寺鐘
奉王眉叟真人二首
兩袖天香近六龍幾陪宸馭到蟾宫鑑湖一曲承恩後
瀛海三神入望中新種梅花期處士久留丹井付仙翁
漢家正重神仙事巳築崇臺倚碧空
曾望清風過十洲寥陽宫殿五雲浮仙人金掌凉如水
老子胡牀月滿樓談咲屢陪千日酒過從時借九花虬
幾回目送飛鴻去憶共山中宰相遊
簡唐復齋徵士
五茸春水碧生烟歷歷平林隔武川狂客問奇長載酒
仙人賣藥不論錢橘間棋子尋真樂竹下苔痕醒醉眠
錦里錢郎来往熟相逢母惜寄新篇
簡吳太然高士
玉皇香案久辭官小隱雲林帶鶡冠滄海三山求砭石
黃房五夜轉還丹自緣瓜圃生涯拙頗覺桃溪去路難
我亦山隂寫經手幾時換得白鵝看
簡楷則中書記
上人家在武塘南一曲林泉護石龕滿室天花紅陣陣
遶池春草碧毿毿臯比教雨宗湖學麈尾清風雜晉談
聞說吾儒黃叔度詩禪日日與同參
簡黃魯德秀才
洛下衣冠遠莫追城南韋杜本同時江山風景知何似
湖海襟懷自有期近況俱題鸚鵡賦舊情猶託杜鵑詩
蘭舟夢遶清溪曲杜若花開白晝遲
簡賢大愚座元
江湖名字久相知一棹秋風見面遲方外有緣能致我
山中無物不堪詩更長屢下蓮壷箭雨暗猶殘竹院棋
自恨野人無玉帶相逢未敢道深期
送張茂夫之南安縣尹其父嘗爲翰林學士
玉堂學士家聲舊花縣郞官事業新庾嶺風煙終帶古
楚江天氣最宜春好將鼎實調羹用莫遣鱸魚入夢頻
料得此行詩更好因風寄與隴頭人
早春錢南金見訪用陳景曹韻紀會
春溪一櫂竹枝歌倒屣相迎感慨多塵土不知新歲改
兒童共喜故人過對牀傾倒情還在接燭盤桓意若何
如此襟懷最真率心聲&KR0851;歷見天和
次韻孫果育先生海鹽茶園道中作地名夾
山有金粟寺試茶院錢南金嘗約予遊未
果
聞道夾山金粟寺一如兜率淨居天雲藏衲子煎茶屋
春著仙翁載酒船打破斷碑何代始種来高樹百年前
錢郞詩裏曾相約蠟屐因循未了緣
次孫果育先生觀海韻
夫子舊傳觀水術先生到海輒尋源瀛洲方丈天茫昧
暘谷嵎夷浪吐吞形勝不嫌吳地僻要荒共仰漢槎尊
眀年三月桃花浪會有神魚過禹門
乙酉歲人日閒雲瑞師過訪得唐復齋錢南
金賢大愚各以倡和之詩見寄因就韻各
荅一章以當新春問訊首荅閒雲
野屋春生喜錫飛曹溪一宿話遲遲未忘兜率參禪解
且問匡廬結社期世道不侔空向老物華如許却堪詩
明朝煙水還迢遞慚負卭州竹一枝
荅復亝
武川塘上暮雲飛春水迢迢放棹遲謾說銜杯如阮籍
可能問藥訪安期人間動是經年别方外相傳近日詩
願乞昌陽留綠髩東風潦倒插花枝
荅南金
茸泖天寒雪不飛茜溪雲斷鴈来遲春回故國元無賴
人在殊方未可期芳草王孫何處客梅花人日去年詩
門前雨後新流綠獨欠吟舟繫柳枝
荅大愚
馴龍伏鉢夜深飛破衲生光出定遲栢子想應機不露
梅花自與月相期從来名教唯多樂近日浮屠總好詩
欲把談玄犀麈尾與君林下換松枝
重柬南金
江樹春雲興欲飛扁舟相見偶然遲風埃俱負幽棲役
丘壑曾爲汗澷期晉代玄談幾造道周南風化實關詩
思君只隔烏衣巷喬木春深有舊枝
頻年與陳景曾分教泮宫去秋竣事新春景
曾有詩見寄次韻爲荅
故人往往歡遊阻客舍朝朝俗事增秋冷泮池同撤席
月明江市又收燈汗青編簡無新益罨畫闌干憶舊憑
芳草連天未歸去小山招隱復誰能
送吳景高廣文秩滿歸永嘉
東州文物恒多士此老家聲著昔時事業遠承湖學派
典刑曾識漢官儀鴈山喬木春長在魚浦歸舟晚更移
每共劇談前代事夕陽燕子獨相知
次李太無鍊師見寄韻
華髮蒼顏白帢衣遠遊冠上異香飛花開碧洞春風𧺫
丹轉黃房夜氣微白雪詞章雲作篆玄洲步武玉爲磯
欲攜談麈壺中去共講隂符𧺫陸機
次韵謝戴彥李先生(其父帥初先生與先大父同登咸淳辛未牓)
曲江宴集義熙年諸老風流競酒船後世尚存金殿策
前脩巳化玉樓仙日斜江鷰春尋壘月冷湘靈夜促絃
握手莫傷遲莫恨一經猶淂似韋賢
遊吳中靈岩寺
百尺蒼頑一徑通竹輿宛轉翠微中春尋謝監登山屐
路入吳王避暑宮響屧廊深雲氣白彈琴石老蘚花紅
吳兒不計興亡恨猶說陶朱霸越功
歲暮寄南金(時在茜涇積善寺)
隔岸人煙是茜溪𣑽王樓閣樹高低美人只在寒雲外
破屋依然谷水西歲晏冰霜無勝事春来花鳥待新題
不堪音問經年絶夜久相思夢屢迷
哭李仲輿隱君
先生有道獨沉淪窮巷棲遲若廢人龍劒有靈能役鬼
毛錐無術可娛親變来騷雅文逾古論入玄微學更醇
重到西齋弔遺跡朔風吹淚灑叢筠
題吹笙人詩卷
截玉參差作一攅欲將天籟𧺫雲端竹餘嶰谷年華老
鳳去緱山月色寒江上酒闌人窈窕夜深簧暖燭汍瀾
小樓吹徹東風冷&KR0851;&KR0851;江南入夢看
海濱何隱齋靜得軒
聞說高居近十洲一塵不到海天浮簷前白日皆清景
座上青山總勝遊花氣入簾春寂寂櫂歌到枕夢悠悠
幾時約得蓬莱侶跨鶴秋空訪隱矦
辛卯歲臘月大雪次曹安雅翁韻
馮夷捲水夜深飛竟日同雲掩晝暉漢節凋零淹屬國
琵琶哀怨泣明妃豈無鵝鴨攻城略自有龍蛇起陸機
千古桐江擅高節羊裘未肻換朝衣
海濱何氏攬秀樓
百尺高居隔市寰青冥物色手堪攀目窮瀛海三神表
身在匡廬五老間江燕舞殘春雨歇玉笙吹徹暮雲還
登臨更起瑶臺興便欲淩風響珮環
新春荅陸伯蒙見寄之韻
行藏每辱故人憐世道無情久荷氊天上寅賓平秩日
山中甲子義熙年談玄廣坐風生席乘興孤舟雪滿川
不怕春来增紙價快題新句任人傳
荅明心印上人約遊澱山寺
人間樂事無前定方外論交有宿緣謝監好山長貯屐
遠公結社合栽蓮三千世界非塵境九十春光半雨天
準擬前村寒食後移尊共買澱湖船
石湖圓覺中半雲法師和前韻見寄再韻荅
之
石湖蘭若好林泉開士深居息萬緣閱世無塵心似水
談經見性舌生蓮花邊問訊春三月江上懷人雨一天
若淂贊公容夜宿便尋秖樹泊吟船
横泖客舍二月隂雨兼旬無朋游詩酒之樂
花木禽鳥之觀不能不動貞溪之想賦以
紀懷
東風吹袂起征塵驚見門前柳色新客路驅馳連月雨
故園隔絶幾分春杏花村落懷人遠芳草池塘入夢頻
蓬鬢蕭蕭慚旅食人生只合早謀身
次韻荅曺叔範春日感懷
年少光隂去等閒繁華過眼竟忘還王孫芳草天涯路
仙子桃花海上山絶代風流多失意百年身世幾開顏
重逢快覩新詩筆興繞平蕪夕照間
早春潘濟民遠過客舍以詩見示和韻爲荅
深谷荒涼動遠思隔年冰雪放船遲文風&KR0851;代有消長
世道百年多亂離每憶漢槎天上下可勝羌管月中吹
時危處處無行樂客裏逢春總不知
紅梅
夢入羅浮醉未醒梨雲路接錦宮城明妃誤受閼氏聘
蒨女終騎玉鳳行蹋月前村疑問酒餐霞閬苑勝調羹
黃昏小立看清淺&KR0851;&KR0851;珊瑚水底眀
贈王同僉
萬里江山入戰圖歡聲一鼓集東吳三秋奉使終歸漢
五月將軍欲渡瀘訓練只須揮白羽功名何止執金吾
行當早入麒麟畫却弄扁舟泛五湖
次張漫亭雲溪菴晚望韻
雲溪菴外野人家秋晚行吟石逕斜胡馬長年肥苜蓿
塞鴻一夜集蕪葭舟中歲暮懷張翰琴外風清感瓠巴
天際楚江楓葉赤眼明只想是春華
挽錢素菴鍊師
儀鳳橋邊喬木盡雙鴛湖外草廬荒土埋石磴栽松钁
塵鎖雲窗辟穀方晉代清風當入傳郢中白雪定遺芳
翩然跨鶴雲間去顔色猶疑在屋梁
和倪德中見寄韻
白首窮經未識兵年来世故總忘情棲遲豈謂逢衰世
治忽何嘗屬腐生夜月賦詩嚴武幕春風醉酒亞夫營
自慚疎闊元無補那淂微言協太平
清明日陪王同僉遊馬跡山
馬跡山中雨乍晴鴈門灣裏水初生山川易主何多難
花鳥於人尚有情四海風塵均造化幾家歌舞過清明
春風吹上籃輿去戲逐元戎小隊行
次韻焦漢章胡景仁見貽之什
屢經患難思逃世未有文章辱薦賢荒草夕陽多戰鼓
落花春水失漁船黍離滿地空懷古萍泛無家亦任天
猶幸晉人風度在相逢不肯廢詩篇
過干山荅孫果育先生見示之韻
傾尊屢聽燈前雨揮麈長懷坐上風飯顆獨憐工部瘦
溧陽應念孟郊窮黃塵世事悲歌裏白髮光隂醉夢中
猶幸干山青在眼扁舟来往趁飛鴻
寄馬敬常冠軍
憶昨吳門八月樓將軍對客最風流青黃竹簡分詩韻
紅白花枝計酒籌柳暗新營嚴武僃菊殘荒逕賦歸休
春来又動江湖興準擬追尋話舊遊
辛丑七月一日寓橫溪觀迎引大士經會酷
暑鬱蒸廣庭露坐忽晚雲送雨神氣始蘇
唐元度有詩見似因口占以復
赤日黃埃蒸酷暑澹雲疎雨薦清秋三江海近新潮上
七月天空大火流晉代有人皆曠達周南底事獨淹留
此行已訂蓴鱸約何待須乘雪夜舟
次荅海慧久上人見寄韻
海慧寺前官柳樹當年曾挽繫船枝一徔勝地經烽火
無復叢林見禮儀雲冷沙汀鷗夢遠月明華表鶴聲悲
孤舟尚有殘僧在頭白滄浪把釣絲
漫成用楊廉夫韻
歲月驅馳坐白頭巳將心事付東流百年南國無遺老
千古東陵只故侯丘壑忘形羞覽鏡風塵滿眼倦登樓
故人往往情懷在不廢山隂雪夜舟
寄鄕人魯道原贊府
七里灘頭野燐紅鄕關隔絶夢魂同由来王伯興衰際
總在春秋筆削中蘭佩無時懷遠渚荷衣終古耐秋風
相期共載華亭月歸訪䨇臺把釣翁
懷澄江鄧毅夫帥參
鄧子清才意氣多承平風物飽經過談兵夜入青油幕
載酒春鳴白玉珂客路情懷仍曠達鄕關歸計尚蹉跎
春来應夢池生草遲我西窗剪燭歌
寄馬文璧徵士(畫得名)
有客寄家胥浦上放懷詩酒四時春輞川蕭散王摩詰
谷口優游鄭子眞夢裏江花生綵筆醉来山雨墊烏巾
因君寫出蓬莱路喚𧺫江湖老病身
簡崑山慧明極上人(善詩文隷古)
不見高人兩載過望中樓觀碧嵯峨中原小篆黃龍刻
西域靈書白馬䭾我輩襟懷於世薄禪家風度託詩多
三江流水春還綠擬放輕舟入薜蘿
荅馬敬常冠軍見寄韻
南越將軍思不羣東吳詩壘薄層雲魯連旣出攘秦策
司馬寧無難蜀文天地洪荒千古在山河形勝幾回分
英雄自昔生衰世韜略于今巳屬君
荅張孟膚見寄韻
雲邊城郭是蘇州一櫂輸君汗澷遊麋鹿臺荒山不改
鴟夷江在水空流青藜仙杖應相訪𬗋錦奚囊莫澷投
遲莫行藏君識我端居豈是傲王侯
孫長慶小山招隱
陸機山下小衡門晉代風流此獨存世亂有誰招隱士
草生何處覓王孫上京冠蓋遥相望陋巷簞瓢頗自尊
獨許野人分坐席時時&KR1328;掌到羲軒
曹幼文遺安室
家有襄陽耆舊傳經時幽事頗相關求田問舍中年後
望水尋山夕照間白日戰塵飛不到滄江鷗鳥去仍還
鹿門此去幾千里遺跡依俙尚可攀
錢思復寓泖濱見荷花憶西湖遊賞有詩述
感書以求和步韻復命
每愛西湖六月涼水花風動畫船香碧筩行酒從容醉
紅錦游帷次第張月殿承恩霑沆瀣星槎流影下陂塘
江南秋冷紅衣落離立西風舊恨長
再和
吳山風物久荒涼十里紅蕖失舊香貝闕珠宮渾寂寞
弓腰冷袖亦更張馮夷鼓罷風生渚太乙舟迷月暗塘
異縣相思正愁絶一聲羌笛楚天長
七夕次思復韻
乞巧詩人白苧袍剖瓜宫女寶鸞刀銀河浩渺終難測
粉席橫陳亦澷勞節物因人傳習俗經星何事有遊敖
貧家用拙還依舊犢鼻仍將古錦韜
再和
梧風淅淅振絺袍又見深閨試剪刀時俗濫希天上巧
仙家應厭世間勞那能高會如秦女安淂良優學楚敖
此夕相看對吟壘敢揮白羽運奇韜
癸卯元日與南金感舊而作
二十年前新歲日與君剪燭鬭新詩春迎北斗魁三象
詞唱東風第一枝共喜舌存心似鐡不嫌身老鬢成絲
椒花重爲斯文頌拍塞陽和入酒巵
張孟膚過余故里有詩寫曹雲翁西園景物
不覺起余舊感向来文物荒蕪殆盡前輩
典刑邈不可見行樂之地間存遺跡長厚
之習則掃地矣不能已於言也
故里依俙綠野堂軒窗面面俯滄浪長林接地隂如染
遠岫當門翠欲翔石井銅鋪琪樹老雲階月砌蘚花粧
煩君袖裏如椽筆寫入堅珉與記將
青龍任氏母貞節堂
龍江喬木映江波清白名門世不磨孝子善藏諼草什
族人爭誦柏舟歌天寒翠袖愁何在春暖斑衣樂更多
已喜年来慈竹長孫枝漸滿鳳皇坡
楊廉夫受吳門賓館諸公餽餉爲詩自述且
求友朋屬和次韻荅之
甘露英華生間世文星光彩動南天公孫館下無虚士
揚子亭中半列&KR0726;二月煙雲詩入畫百花洲渚酒如泉
諸賢能致先生饌應取侯鯖手自編
甲辰元日次成元章韻
經年高臥似袁安忽報新春𧺫正冠門寫桃符寧却鬼
盤行麫繭澷探官幾家夢草催詩句何處生花上筆端
白髮不禁春色惱東風莫作故人看
早春過曹雲西翁舊園
曹園花木又經春舊客重来感慨頻先輩風流如隔世
承平典故屬畸人唾壷麈尾何時設冷袖弓腰幾度新
老眼看花重回首天涯無處不風塵
次錢思復寒食懷錢塘韻
夢裏錢塘鎖暮煙鸎花不是舊山川露凉古殿銅盤折
月到荒臺錦樹圓綿上空存寒食節長安無復麗人天
相看莫說承平事頭白傷心海變田
送勤無逸上人亂後歸西湖復業
海内年来尚阻兵叢林諸老亦凋零虎溪橋斷山靈去
鷲嶺雲荒野燐青石蘚不侵詩壁字天花應待講臺經
勤公歸去開樓閣歷&KR0851;諸天擁翠屏
丁未元日和夏頥貞韻
守歲爐邊燭影搖門前賀客笑相邀謾將詩句題桃板
便覺風光襲桺條時事總開良史筆暁班誰續侍中貂
老夫無復承&KR0685;夢驚見春回北斗杓
曲江居士以險韻與倪雲林論方外事和者
閣筆余適自外歸持来求正戲爲下一轉
語
續得曹溪第幾燈曲牀趺坐敢橫肱庭前擊竹知童子
海上留衣記老僧花落空中多似雨瀑懸岩上直如繩
若能問荅無生話别有玄機最上乘
次元博弟初度自壽韻
君似陶潜早覺非我如李廣老尤奇稔聞桑海風波惡
始信桃源歲月遲夢寐不忘重慶日笑談寧似太平時
相看共識浮生理造化真如一小兒
和楊鐵崖曹園感懷韻
曹氏家園百歲餘承平遺跡久湮蕪路埋銅爵西陵瓦
壁暗襄陽海岳圖春雨荒池花濺淚夕陽喬木鳥呼雛
凌虚臺上論興廢千古雄文屬老蘇
宗上人芝山小隱
翠微深處遠公家不與塵寰共歲華寶樹七重環淨宇
靈芝五色散天葩簷鈴響荅頻伽鳥麈尾香飄薝蔔花
獨許杖藜携酒客時来分席岸烏紗
俞子昭見寄舊懷新感藹然言意之表次韻
奉酬
愁坐牽衣拂劒霜悲歌撫掌按伊涼塵中白日驅人老
雲外青山引興長詩句近傳何遜好酒徒還放酈生狂
羨君高隱東林下罨畫圍屏面面張
用曹新民韻感曹雲西翁園中老梅
夜来夢入羅浮路解珮依俙見洛妃荒草等閒埋玉樹
冷雲猶解護苔衣空懷吹笛花前醉無復觀燈月下歸
老子風流總陳迹只留遺恨滿斜暉
歲晚訪陳景曾于金澤几間有新詩信筆和
韻以述會合
茫茫岐路失東西冉冉緇塵翳客衣春雨滄江鷗識侣
秋風華表鶴思歸殘生同藥迷仙島某水投竿感舊磯
歲晩逢君如夢寐相看共喜姓名微
次韻吳野舟見寄
玄鶴歸来世事訛白鷗盟冷困滄波山河錦繡今誰識
關塞荆榛莫浪過四序光隂歡樂少百年身世别離多
老来不奈親情絶時復澷澷起夜歌
新春和徐澹然處士韻
青年有脚春如夢綠髮無情雪作堆世故紛紜催我老
愁懷拍塞向誰開草荒金谷花無主日落烏衣燕不来
待得東風到丘壑尚堪扶醉一登臺
俞遂良有遊九山之約借韻促之
千里漸成荒草地九山仍在亂雲堆孤村新歲春猶淺
窮巷兼旬雨不開老我尚堪携酒共知君欲約故人来
時危會面應難淂放浪須登百尺臺
奉酬夏時可文學早春之韻
春從雪後試初晴客在雲間憶故城賣藥仙人聲價重
種桃隱者去留輕蟻杯餞蠟驚新味鳳曆催年感舊情
猶幸與君同晦跡殘山剰水尚堪行
澹然時可遂良三君子皆有春遊之興偕韻
訂之
間關水鳥報新晴拭目春生海上城好景盡從愁裏過
賞心猶向老来輕百年往事如兒戲千古東風不世情
長憶杜陵經喪亂曲江春色尚潛行
贈嘉定普福宫秦東海高士
東華外史繼玄風普福仙源屬正宗筆底丹書呼白鶴
匣中星劒閟蒼龍瑤壇功行三千數閬苑煙霞幾萬重
有約同遊尋大藥明年先上大茅峰
送陸伯翔翁往金陵授業侯門
鳳凰臺上春風起鸚鵡洲邊暮景斜四海車書今復混
六朝文物尚堪嗟深衣雪髩絃歌老列鼎宫壷衮繍家
回首故園如隔世身閒不必問生涯
贈理卽中上人禪學之外尤明丹法
中年好道嗟何及方外論交夙有緣白日堂堂唯應世
青山往往負談玄已期入社從彭澤豈謂逢僧似𬗋賢
(南派薛道光禪師號也)借我林間松麈尾相看儘可荅詩禪
九日橫溪客舍
晚節追思往事艱老来未得此心閒欲題紅葉無佳句
相對黃花只強顔出處幸同衰艸木登臨不媿舊江山
酒杯還似當年綠忘却風前兩髩斑
賦同門友葉子澄春星堂
君家住近白榆鄕依約風林左氏莊處士隱居春入畫
賢人聚處夜生光乘槎泛渚仙風迥燒燭張筵飲興長
底事同門少年子老来闊絶類參商
又賦子澄雪篷軒
歲晚瑤花滿太虚翩然蓑笠混樵漁浮家直到空明際
問路重尋混沌初嚴瀨客星應黯澹山隂人跡久蕭疎
老夫亦有孤舟在擬約凌寒共釣漁
甲寅至日在橫泖客舍憶存沒二子(長在潁上幼没)
(濠梁)
父子睽離骨肉寒每逢時序輒辛酸濠梁逝水聲鳴咽
箕潁荒原路杳漫家廟蒸嘗難僃禮客鄕寢食敢求安
海隅兩度逢南至坐對梅花強自寬
和錢思復過真淨旭公房所作
短褐長鑱隱士風蒼顔白髮瑩雙瞳池邊駐馬邀山簡
月下登樓約庾公縦酒放歌聊玩世尋僧問語且談空
十年同在風塵際幾見春雷鼓壤蟲
秋日過余山
幾年不到九山中今日扁舟興尚濃亂後人煙俱落落
歲寒林木尚重重追尋故舊皆新鬼曾見興衰是老農
我欲卜居愁險絶老来登陟窘龍鍾
荅胡克温惠藤枕
廣州高枕織花藤黑白縱橫疊浪層繡褥錦屏寧肯汙
蒲團紙帳實相應書藏墨子誰曾識夢見周公我未能
便欲東山學高卧不堪華髮久鬅鬙
又鐵冠
高人鑄鐵作儒冠雅製由来出杏壇剛氣未輸逄子掛
鏗鳴政合貢公彈山林服飾猶多誤霜雪頭顱却耐寒
野老初非眞御史有時怒髮也相干
感橘
伊昔洞庭風景好滿林秋色類春光后皇嘉樹深培植
巴蜀仙翁久遁藏晉帖特書霜未降吳姬解道手猶香
踰淮不奈多爲枳應望江南憶故鄕
黃岡賈彥德碧梧軒
百尺青桐覆短牆重重車蓋翠隂凉北平甲第停鸞鵠
東日高崗𧺫鳳凰風度綺窗春弄影露浮金井夜生香
綀衣麈尾蒼苔磴遲子清談送夕陽
賦鄞士梅隱
萬玉林中一草廬市聲不到此幽居孤山處士曾通譜
秦隴行人獨寄書瓦甕酒香春動後石橋屐冷雪晴初
高情迥出紅塵表不比桃源禮灋疎
蟻術詩選卷之六
