蟻術詩選卷之一
元雲間邵復孺著
明新都汪稷校
五言古風
秋懷
金風應商節庭樹生秋聲況𣸪疎雨過莎鷄振前楹客
居在城市朋從少合幷雖無山林賞乃亦無俗情芳時
屢消歇身世坐無成廣庭散短策逍遙塵慮清陶然發
孤詠聊復遂&KR0685;生
皎皎青樓月流光照幽樹當時樓中人邂逅感相遇娟
娟耀華年粲粲美風度黽勉在同心誓言金石固離居
幾何時玄髮各巳素豈無陽春心去去若朝露芳馨苟
不存臨風歎遲莫
依依漢南柳秋至多悲風搖落在一息坐此颯爽中衰
榮有天運物力詎能攻桓公豈不偉乃亦歎其窮嗟哉
山林子出處將無同
今日秋雨霽廣陌后土乾出戶欣所矚紅塵滄海寬宕
子此行樂朱顔撫雕鞍
次韻王彦強監稅中秋不見月
高樓有佳人長歎惜流景漫漫夜何其耿耿愁莫省昔
爲陽春花今媿眀月影徘徊望雲端悠然素心冷
又次九日韻
佳節坐無緒行憩嘉樹隂秋花澹相對慰此遲暮心悠
哉美人遠輾轉相思深天風日夕𧺫長歌良不禁
夏夜
紈扇寄晚興竹牀生夜凉大星在南極新月照東廊稍
隔茸泖路遠懷荷芰香夜深屢移枕清漏一何長
林端鵲尋巢屋角螢照席風生銀漢凉雲散玉露滴坐
久氣益蘇心靜神自適鄰鐘忽迢遞相與破幽寂
夜
月白霜滿地山家寒未眠人影在門外梅花遶窗前村
舂自斷續戍析相後先沈吟惜良夜那能遲芳年
謁青龍文廟
鎮市近東海人煙迷遠郊前朝有勝迹遺碣在荒茅民
識靑龍艦樹傾黃鶴巢崇臺近&KR0726;路擬尋王可交(地有王可)
(交升仙臺)
雪落暮潮上雲橫春樹迷刺船龍江口解榻鱣堂西舍
采重典禮采芹留品題風塵正旁午教養詎可稽
和孫果育先生曉行池上韻
逍遙碧梧井顚倒白苧裳荷淨雨初過水清心益凉晨
風却羽扇秋意滿藤牀了無塵中趣良以遂行藏
晚望五側體
出戶縱兩屐略彴不可度興到意未適且復信晚步野
景頓慰目萬壑倏巳莫興盡始欲返解后有所遇父老
謂有役耒耜出遠路況乃積水涸岸脚稍復露觸物卽
勝賞暫爾釋俗慮竚立望不極暝色亘綠樹
齋居讀書傚晦菴先生體二首
端居掩柴門四月忽巳暮物色催年華綠隂滿高樹雨
除軒窗靜宴坐屏百慮清風激然至好鳥聲亦度愛兹
羣芳秀幽景欣所遇瀟灑契心賞澹焉忘世故
清溪一雨過沃野桑麻成屬兹長養節慨彼少壯情庶
類各有適微生澷無營窮居在田里胡能事虛名俛仰
徇幽獨微唫散新聲百年總役役且復遂吾生
早春次陸伯弘韻
春生海岳菴冰消建安瓦山鍾隔遙林漁&KR1055;散寒野遠
客忘馳驅懷人賴陶寫書燈尚鄰雞塵陌巳官馬
陳元茂別去十年扁舟由山隂来有詩敘懷
次韻識喜二首
向来秋懷詩絶響斯寡和憶君鼓朱絃對客汎白墮歌
長竹間醉興盡花下卧有時舞婆娑褰衣綠陰破
契闊日以邁交道日以虧緬懷載雪舟放情換鵝池山
川固無恙觴詠長若兹流水日東逝何以寓相思
用上人萬玉軒
琅玕遶禪室坐卧空翠間誤疑篔簹谷携入藍田山戒
衣蒼雪亂談塵清風還何當往擊節亦以香巖關
上武陽太守汪公國良公新安人善文詞書
翰
峩峩𬗋陽山高廣出奇觀千年喬木存蒼翠拂雲漢名
家多世臣冠蓋恒煥爛道統自考亭事業擅藩翰朱絃
清廟具一倡起三歎謝庭固多才王羣足渙汗
能書事魏晉筆陣妙莫傳清絶籠鵝經窈窕臨河篇神
交千載上八灋日以全錐沙得利器墨沼龍蛇騫向来
鮮與趙巳擬摩其肩記名金石間良以永斯年
春風滿庭戸三槐日芬芳雨露足生意清隂蔽高堂彼
美蘭蕙花婉戀有國香良時拜家慶綵衣列成行孔庭
富詩禮竇氏多義方懿哉德星聚霄漢生光芒
次宇文子貞别駕見貽韻
泠泠苕霅溪清淑世莫比中有泗濱磬籍籍韻人耳采
之貢廊廟秀發鈞天微願言正始音行贊元化理
鯤𬈑多化鵬鷄羣有孤鶴偶兹樊籠困所志在寥廓豈
無青冥姿迢遞若溝壑知音苟不存清唳何由作
熏自聞上人禪房與陸伯弘暮坐偶成
郊居絕勝賞性僻如自然時俗非所趨方外若有緣況
兹蘭若幽坐榻臨清泉飄然縱心目問法得老禪丈室
頗蕭散玅語開玄玄西窗綠陰靜林麓含雲烟逍遥接
清景塵俗詎能牽
全眞師鄭無用北遊
往㫺柱下史翩翩&KR1587;青牛示彼衆妙門契此玄學流後
来羣仙籍往往在北州至今燕趙間斯道良可求鄭師
宦門子氣寂業乃修行當得所遇逝將與之遊稽首謝
埃壒長嘯崑崙丘
午日曹雲西翁■厚堂分韻玉字
仲夏暑氣微嘉樹藹深綠詠歸衡門下逍遥清溪曲屬
兹午日至悠然對醽醁親戚恒舊歡荆楚尚遺俗飲罷
仍太息歲月傷局促世情苟驅人母使隨轉燭願言各
自愛重之若金玉
秋懷擬古用黃伯成韻
悠悠涉塵世冉冉傷流光来者日紛靡逝者日微茫巳
秋不可春一夕百草黃羣動悉偃蹇孤懷良慨慷幽期
在空谷於以觀翶翔相看且慰意歡樂未渠央
黃仲珍會試回藩省中有詩留别沙德潤任
以南皆次韻持来求予著語
美人善窈窕長年抱幽素迢迢遡飛鸞眤眤眄盟鷺蹇
修無裏言良人昧情度歡娛在一息胡然藐雲路
膏雨下灌木春雨濯文荇美人遵江阿中心忽秋冷昔
期朝雲臺今若中流艇終焉蓬蒿姿愼勿歎宵永
德潤以南又賦以適遠興再和爲荅
清景日以邁玄髮日巳素遲迴置鴻鵠曠蕩狎鷗鷺何
慙魯淳朴頗適晉風度長歌招隱辭延佇淮南路
離離原上蘭泛泛漢中荇春陽豈所私夕露寧獨冷誰
其念遠人采之寄孤艇曷若遂其息芳馨與時永
贈經筵檢討太原陳敏夫
幷州古名郡盤踞山河長禮樂盛姬晉民風本陶唐清
淑多名家軒蓋相低昂有美元龍豪喬木久芬芳中宵
德星聚文采遙相望
盛朝尚文治機暇事探討春明御延閣六籍互稽攷峩
峩貂蟬列經邦坐論道之子初明經盛年致身早晝永
掄對休揮灑更文藻
四月十七日偕張彦聖陳景曾李道原郭與
仁倪自明遊東岩蘭若分韻淂夏字
客居寡歡樂奄忽歲云夏會合無前期偶爾遂閒暇追
隨二三子遊憩東岩下杖藜足幽討奚必整夙駕野色
隔市橋塵氛絶僧舍屬兹長飬節灌木色相射清賞欣
所遇置酒此軒榭談玄岸烏巾林鳥亦驚詫人情脫城
郭矚眼仍自訝我生頗宏放久矣觀物化世道苟難趨
端合返耕稼逍遙𬗋桑廬良以竟晨夜
彦聖次予夏字韻見貽乃亦次彦聖孟字韻
爲荅
浮生羨楚狂適意類優孟豈惟事文華矧復愼言行暇
日得朋從游心在觴咏睠兹蘭若幽愛爾林麓淨登山
竹有題俯檻水可鏡𧺫坐情共眞嘯語氣益勁追尋往
事改悵望前修夐論文浩無算行酒肅有令居然豁塵
襟恍若蘇久病了無物我情坐見夙昔性杯盤旣狼籍
步屣互斜正重遊當及時山中筍猶盛
彥聖再用夏韻見示又和以復
我家住清溪嘉木藹朱夏耕鑿頗自適藏脩有餘暇中
有韋氏傳素出孔壁下鄰好皆相歡興到輒命駕從容
歲時禮往来東西舍髧髦總好書冠首或能射暄風登
春臺涼月嘯秋射衣裳時使然登望俗所詫縱匪桃源
深亦有漁舟訝樂矣忘吾憂逝將與之化維時巳種秫
卒歲競登稼期君草堂遊剪燭巴山夜
再用前韻與彥聖景曾論詩
騷壇有清音翕若奏韶夏宮商相激昂合止適休暇一
倡每三歎萬籟風斯下夜深鳳来儀屢飭緱嶺駕飄風
忽大和桑濮俱退舍初疑矍相圃妙中見奇射再疑廣
寒宮羽衣滿臺榭品題得賞音終然匪虚詫所貴正始
音不受淫哇訝采之貢清廟自足驗風化陽春與白雪
生意在禾稼行當集大成鏗鏘振良夜
景曾和孟夏二韻見貽復用孟韵追道向者
泮林聚首止處之誼
陳子冬日溫可愛若趙孟不競聲利場從容抱&KR1704;行我
昔遊泮林屢歌伐木咏識君稠人中心若止水淨揆余
素暴白相照兩眀鏡君如雖處囊不屑露鋒勁我猶絅
尚錦韜晦極深夐折腰鄕里兒終媿彭澤令一朝共引
退似失膏盲病臨川濯我足逍遥遂天性重逢無厚顏
自謂出處正願言若松栢保此歲寒盛
僕年来塊處閭閻緬懷平昔託交粗多然意
氣相期者指不多屈因景曾詩中論及交
道就韻以懷數子隔絶
走昔重交際流汗若炎夏結納天下士寢食若不暇蜀
王藐餘子卧之百尺下(王彥強成都人)晉秦早穿楊近命武昌
駕(秦景容太原人)傅子經濟才多士避三舍(傅子初鄱陽人)有美彭城
宣雄辯氣如射(宣伯褧徐州人)錢郞早明經翰墨照臺榭(錢南金華)
(亭人)落落東甌陳特達衆所詫(陳元禮永嘉人)雙湖王文學識晚
互相訝(王昌言檇李人)&KR0685;生此數子因之氣質化況兹得孟公
稂莠見良稼闊絕殊有懷起舞雞鳴夜
送傅子初先生之信州錄事
去年十月交冬淺寒輒沍客居江城館燈火在風露君
從錢塘来舍舟縱游步一見心爲開問勞出情素番陽
與雲間相望千里路會合匪偶然況是夙所慕江左古
世家粲粲美風度射策衣繍歸春生五陵樹文章天機
錦到手眩昏瞀坐談極疇曩歡然獲知遇自冬更徂春
不間朝夕晤君於稠人中走獨心所寓傳舍稍密邇泥
濘亦枉顧開卷析疑義沛然決東注賞音風雅間神會
見天趣平生耿耿懷不爲流俗具因君頗呈豁欣快未
易喻誓將與此老結納視親故欵洽豈有極忽復報瓜
戍錄曹雖民職未足展抱負行者崇令德政化藹先務
分違坐契闊引領不可遡中年別親友作惡若深忤梅
風彭蠡寬歸鷁愼速渡後約仍綢繆中情尚能賦芳洲
蹇誰留懷哉美人暮
題傅伯玉来青軒
走昔重慶下總角拜而翁聞之祖父言此老臭味同與
我爲世契家在兩山中聞山在何處僻近滄海東先生
隱其下邃若盤之宮開軒納蒼翠䨥螺鬱茐茐拄笏以
致之嵐氣浮雲濛雲窗筆硯濕雨檻尊櫐空春花與秋
草四時自青紅夏暑熟桃李歲寒斂禾穜門深俗駕返
迥有前賢風兹來三十載念之感吾衷先生雖隔世有
子傳箕弓家氊一經在未覺吾道窮況我與伯玉少小
相磨礱及玆坐遲暮髩髮各巳蓬手澤敬所存矧敢弛
前功青山不改色軒檻猶玲瓏排闢匪寓言生意那有
終何以志不朽立言在諸公顧惟通家好詎能忘效忠
泥塗適偃蹇物理還窮通善保堂構心禮法慎爾躬方
来當有振鑒此以自崇
瑞閒雲開士雲深處
高人悟般若斂步問棲息冥然百念靜隨處可面壁況
兹故山深雲氣窈無極雖在三界中若與塵世隔向来
出山時千里縱杖錫西上醫王城北峯文殊域雄峯快
南遊玉几眇東歷周流歲年邁冥然屏心迹歸来白雲
在此見非舊識出山固無心在山那有役雲我今兩忘
有相同木石山河眼底華無復著五色是雲夲不深聊
寓幻化質今兹大自在所向罔不適此中有妙趣欲語
難自析我生墮世網性本慣幽寂終當從之游瀟灑共
朝夕復此清淨根直指不容力
昨以靑鏡褐帶寄郭志道先輩暇日貽二詩
以彰所貺不啻引玉之慚次韻爲荅
客從渠國来遺我火齊銅蛟螭結其背文藻交青紅一
展雙眼明秋江送飛鴻俗狀媿不稱什襲寶匣中念我
平生親潔白與之同持贈見題品坐使光價隆重君有
僊骨長年駐顏容豈知晦迹士玄鬒成飛蓬
縞帶不緣辟出自鮫人杼闇闇蔽光華纖纖衒紋縷服
用必老成褒博邁前古乘之良有餘踐履有門戸一御
君子身居然稱章甫步趨重禮貌周折中規矩荷君不
鄙夷約束還見許立朝對賓客老矣更延佇
春晴次申屠仲權進士韻
澤國厭久雨暮春生晝隂羣芳悉委翳何以忘憂心況
迺泥潦阻朋侣少盍簪晨興矚新霽拍拍春流深散策
茅簷下對酒還自斟許身沮溺徒逍遙浣塵襟
春山在屋外照映綠水灣暄風斂宿靄秀色若可攀恍
疑桃源路窈窕非人間欣然寓游目及時爲開顏花香
渺莫卽引領徒懸懸緬思繁華節光風汎山川娟娟渚
花媚恰恰谷鳥遷郊人戒農務芳草催詩篇于時正興
矚擊壤聲相傳沉憂感物色泰道何多愆人事蓋有忤
天運豈所偏安得伶倫竹感召和氣還大鈞忽駘蕩生
息斯可全願言陶化景調燭在時賢
奉寄海鹽知州李正卿先生
往歲事行役路入錫山道公務有程限不暇致幽討期
會邦大夫迺得斯文老班荆草莽間一見顔色好船頭
接杯觴彼此露懷抱泚筆賦黃花屬意出天造暇日再
升堂披豁見文藻學問仰前列結納悔不早所惜吏事
稽告別殊草草歲晏歸故林藜藿強自保雲霄絶躋攀
世路迹如掃文星忽移次屢𧺫視蒼昊雖乏彈冠資庶
淂慰枯槁感激良有懷心焉惄如擣海城遠邊烽觀瀾
近三島惠然澤斯民終以養吾浩會當挐扁舟闊絶重
傾倒
贈星數術士陳秋巖
天上種白榆豈使塵世知人心極天理乃有步天詩好
風或好雨未易以意推晦明與躔次側候無愆期人身
列三才照耀匪所私曆象示禍福鑿鑿信不欺陳生得
玄祕傳授有心師指掌披周羅隱顯見豪釐我生五行
內貴賤詎可移因子許蔗境遲暮不復疑
人身小造化中有天地理形氣苟相遭緫合大易旨籌
策運乘除變化亡𧺫止千古發幾微乃淂袁與李擊壌
集大成煥然具衆美經世浩莫量論命同一軌微言明
晦吝勇決至生死擾擾六合中萬類莫逃此相逢叩浮
生妙語瑩如水往哉抱韋編冥心究終始
田家四時詞爲九山學稼軒作
大鈞播羣品生意滿寥廓晨興矚南畞鳴鳩在林薄婉
孌起遐思良時戒東作燒痕日以回野水日以落荷鋤
豈辭勞勤動有餘樂臨流歌豳風心跡欣所託
迢迢谷水陽山勢西南翔平野萬頃間林巒互低昂屬
兹長養節綠隂滿虛堂耘耨旣休息藹然苗稼香端居
無物役朋来時命觴餘力事編簡先民遠相望
廩秋殞霜露歲功行及時刈穫遍原野萬寶紛陸離童
稺日夕喧欣然不知疲聖門貴道德扵焉鄙樊遲無逸
示艱難拳拳戒先知微生巳忘世舍此將安之
鬱鬱嘉樹林宛宛溪水曲幽人此躬畊良田遶茅屋歲
晏農務休我廩羨穜穋蜡酒歡里閭相與分景福變遷
吾弗虞治忽吾亦足永懷陶公廬無忝鄭子谷
戊申仲冬兒穎爲館人所連得罪繫獄朋游
咸謂必老夫叫&KR1377;乃可昭雪由是衝寒扶
憊戒途凡越旬始抵石城道間記所見得
詩如左
澱湖
夜宿郭家舍早行陳墓村霧歛湖蕩白遠水浮晴暾兵
餘聚落廢草木蕩不存傍橋得野店刾船具晨餐向来
經行處恍惚不可論川原莽無際黯然消我䰟豈知衰
暮景值此天地昏
吳門
日夕望吳門荒煙翳寒草泊舟問何處云是葑門道三
年百戰餘人烟迹如掃舉目山河異恍若天地老殘民
餘幾何流離孰能保仁者不可追誰其念枯槁嗟哉乘
除理實匪人力造茫然夢寐間惆悵對蒼昊
新安鎮
白首念舊遊瞬息六七載興衰反掌間宿昔魂夢在向
来太原公襟度絶爽塏大開青油幕籌策善掄采談笑
合經綸事業有期待入幕匪郗超羅致慙郭隗重来弔
遺跡驚心變桑海故舊散如雲我獨毛髮改城門嗚咽
水似恨有遺鎧天運不可量鑄錯詎能悔
沙湖
凌晨出沙湖杲杲寒日赤望路指西南趁風挂帆席行
行數里間舟底盡沙磧歲暮寒水落過者總煩劇篙師
力支撐進寸乃退尺叫呼問鄰舟始淂指所適中流植
&KR0841;葦表以深水迹由兹遂無阻四望始充斥迢遞達岸
傍回首日已夕嗟予匪徒行衰謝牽物役人生苦多虞
仰羨投林翮
義興
朔風中夜𧺫白晝生晦冥舟行向亭午問路循郊坰日
色稍漏歷歷崗巒青地出陽羨西亂後皆凋零良田
久荒穢聚落如晨星乃淂張生廬回塘水泠泠少年頗
解事肅客開林扃燒薪具湯沐置酒陳罍缾具言兵火
事慘惻難爲聽余亦感其意強飲忘&KR0870;醒明發戒行李
指點仍丁寧
前馬鎮
水行數百里今日始登陸老来筋力微徒步窘局縮暮
抵前馬鎮人煙稍蕃簇琳宮半摧頽猶是前朝屋隂隂
寥陽殿仰見貌像肅吁嗟禮樂壊銷毁日相逐鬼神依
人靈至此亦傾覆出門投逆旅展席成地宿江東形勢
高土室頗溫燠牆隈卧兩牛對月寒䑛犢因之傷我懷
中宵淚盈掬
溧陽
戒車屬昩旦霜露猶淒淒折旋荒墟間石逕迷東西第
宅燒焚盡頽垣互高低北風振林箔寒烏向我啼逶迤
出官道所見愈慘悽南来多遷客一一援子妻嚴冬犯
冰雪面目俱沙泥歷險復凍餒矧敢勌攀躋皇天有恒
運何以慰黔黧擾擾六合内誰能遂幽棲
七里山
我生本無營垂老值逆景山水性所樂邂逅心目逞朝
来經行處林麓頗深靜松篁雜泉石豈不慰馳騁一見
暫解顏愁慮終莫屏郍能似平昔到眼輒記省始知乾
坤內萬事如過影患難偶相遭定力未深領曷若忘吾
憂陶然造眞境
分界山
亂後喬木盡新植纔拱把惟時搖落餘山色亦瀟洒至
兹頗險峻宛轉曲崖下路出分界山神思欲傾瀉僅有
古廟存斷碑仆荒野緬思承&KR0685;年處處雞豚社衣冠不
復進何由斷風雅我雖一腐儒自謂賞音者胡然迫物
累對此失陶寫
官塘
暁行犯霜露驅車上崇岡四顧人煙稀日色浮蒼涼山
家竈無突炊烟滿衣裳出門復風沙老眼終昧茫父老
爲我言時事殊可傷此邦蕞是邑右族侔金張粤從亂
離始十室九喪亡強壯殞鋒鏑老弱委路傍形勝旣改
觀山川遂無光纍纍偷生者榆景何由長語罷長揖去
喟然面穹蒼
白府君廟
道經溧水縣古廟當城隂浮雲映霄漢鬱鬱宮殿深脩
門聳飛閣穹碑列森森前朝屢褒頌落落正始音國家
崇祀典首以民爲心陵谷有遷代造化無古今信知鬼
神德福善終禍淫馨香苟可薦黍稷非所歆
謝亭岡
此地非深山所&KR0851;無絶險高下百里間崗巒互重掩民
居稍聯屬兵餘苦勤儉山田固微收況復經歲歉停車
謝亭岡暮色昏冉冉風寒人不行遥見燈火颭恍然遊
子懷偃蹇忘拘撿
青梗
夜寒宿秣陵暁霽度青梗㫄臨總溝壑不啻瞰眢井俯
視層冰橫照目光炯炯輿人亦良苦交馳畏肩竝霧昏
迷轍迹有力不敢騁我時含車行屐滑不憚整殷憂莫
暫置懷抱常耿耿山川不我厭衰晚負清景何當問蒙
莊寸心若灰冷
金陵
亭午寒霧收日色漸昭晰此行旣迢逓身世任曲折四
顧遠近間羣峰儼環列峩峩石頭城形勝天地設龍虎
相踞盤王氣故不輟鍾山一卷石迥與他阜別山川無
情物往往隨變滅粤從典午来禹跡屢割裂豈不祈永
延中自仁義缺是知王伯資初不恃險絶誰其罪眞宰
惆悵還結舌白首匪壯遊弔古粗可悅唐虞彼何時長
歎肝肺熱
夀靈源上人遊方
我生頗宏放素有山水癖胡爲墮世網所願久未適矧
當風塵際及此頭盡白豈如浮屠人蕭散無物役名山
勝水間往往快遊歷靑鞵萬里道不汙緇塵迹相逢眀
眼士心地渙冰釋夀公山林秀豈憚勤勞力發軔始自
兹端可窮絶域設心一以廣所向竟終極了此最上機
三界在瞬息歸来烟水間借我半禪席
錢塘林子文以星術醫藥畫筆遊食江湖爲
題行卷三首
璿璣耿夜光所示各有象七政一以齊玄理益深廣萬
類靈者人命運合天壤儒先妙推測經緯在指掌後世
得其文禍福益宣朗
我聞賣藥翁夙尚韓伯休避名宇宙內殆亦&KR0726;者流後
来不乏人往往繼前脩濟世在隂德豈爲生事謀刀圭
忽通神遂與元氣游
古来朝野間靡不重豪素山水擅甲科夙昔著名譽澷
漶積雪峯險絶懸崖樹之子法李郭惜墨見天趣幸寫
桃源圖艱危淂歸路
&KR0970;女嫠居澄江無後可託親往載之以歸庶
盡父子之道且得縣宰給以公文沿途無
關譏之虞丙辰歲二月廿一日出關宿城
南屠家鎮逆旅中夜分枕上紀述示舟中
同行者
暮出澄江城夜宿屠鎮市身老憚驅馳情真易嗔喜生
&KR0685;兒女債累及衰暮齒婚嫁雖粗償生死那可擬逝者
不復追存者詎能巳經營盡人事得失任天理此行未
爲迂所願聊復爾同舟得佳侣聯榻忘旅邸去住釋殷
憂周旋賴知巳鷄鳴客夢迴犬吠征人𧺫旋聞啓重扉
又欲戒行李關譏良可虞公檄信足恃吾生旣若浮老
境復何止沉冥但結舌感激還撫髀聞道固茫然忘機
亦久矣何當絶紛埃放情好山水
寄贈潁上縣令車則明會稽人小兒穎以罪
遷彼此公知其非辜每加眄睐
東瞻會稽山萬古神禹跡嶔嶇控大荒偃蹇鎮南極蓬
瀛屢清淺造化恒鬱積人物秀所鍾不啻崑産璧衰微
或相尋生毓詎肻息之子經世資製錦暫淹抑光岳含
靈氛終古有通塞
孔門有遺訓政事列四科單父坐鳴琴武城𧺫絃歌至
今百里間聖化恒漸摩汝隂古名郡先哲屢經過巢由
垂隱跡歐蘇鼓文波𧺫廢喪亂後豈不煩撝訶頗聞德
化感道碑藹春和願言邁前列脩途振鳴珂
微宗事儒素家在嚴灘上衣冠久淪落喬木亦凋喪平
生江海心旣老尚宏放應門賴弱子粗習菽水養一朝
坐斥逐夢寐隔千嶂無家復貧病曷異楚囚狀徬徨䑛
犢情悽惻倚閭望明公憫斯文青眼顧流浪有德彌二
天没齒詎可忘
贈寫神王鑑堂
江心百鍊銅照物無遁形人扵天地間方寸尤神靈不
知子都姣有目若晦冥之子頗絶特炯炯䨥瞳青豪端
化工在妍醜任使令凌烟重一代傅岩貴千齡自古賢
達士德義斯可銘慎勿薄固陋更參相心經
寄南金絶句
朝望茜溪雲暮望茜溪水倚窗對晚色懷人不能巳
夢中紀遊
春澤下楚雨暮江開野花嚴灘釣魚客却上漢仙槎
題窠石絶句
雲際天籟收石底元氣蟄幽人憺忘歸日暮山鬼泣
金錯刀竹
君子在澗谷歲晏服豹韜擬將鐵石心鑄作金錯刀
蟻術詩選卷之一
蟻術詞選卷之一
元雲間邵復孺著
新都汪稷校
令
擬古十首
樂府十擬弁陽老人爲古人所未爲素
菴先生復盡弁陽所未盡可謂一出新
意矣暇日先生以詞藁寄示且徵予作
旣又獲見檇李諸俊秀所擬益切竒出
閱誦累日無厭因悟古人作長短句若
慢則音節氣槩人各不類往往自成一
家至扵令則律調步武句語苦無大相
遠者間有竒語不過命以新意亦未見
其各成一家也所以令之擬爲尤難強
欲逼眞不無蹈襲稍涉已見輒復違背
由是未易苟措兹重以先生之請思索
且得十解未知其實能似古人與否惟
先生有以教焉至正二年二月甲子序
(弁陽周草窗號素菴錢子雲號)
河傳擬花間春日宫詞
春殿簾捲鬱金香遠午漏沉沉桺隂樓前怨紅何處尋
沉唫玉溝流水深睡𧺫長門催侍宴情正勌強把鏡
奩展露柔荑添黛眉步移君王猶訝遲
蝶戀花擬雪堂夜宿西掖
蓮燭煙銷深院裏玉宇瓊樓夜色眀如洗月到紫薇花
樹底闌干露重無人倚金鑰無聲門不啓華髮蕭蕭
尚擁青綾被聽盡樓頭更漏水一聲唱曉鷄人𧺫
鳳来朝擬清眞汴隄送别
駐馬隋堤路怨凌波背人喚渡正琵琶撥到傷情處又
底事便輕去日照啼紅無數酒杯乾再三細語轉首
又天涯暮怎約淂畫橈住
臨江仙擬無住水檻過雨
一滴天瓢蠲溽暑夕陽微漏殘紅竹闌乘興倚薰風笑
驚䨇白鳥飛過藕花叢羽扇綸巾閒到我百秊世事
匆匆若耶溪上舊相逢晚来回首處山色有無中
賣花聲擬順菴早朝應制
煙樹重重春在景陽宫殿翠◍深籠寒尚淺千官過處
有黃鸝百囀五雲中漸移龍扇鈞天九奏迤邐霞觴
催獻笑聲喧霓裳舞遍香烟滿袖更宫花迎面喜新來
太平重見
杏花天擬白石垂虹夜泊
月明消却娃宫酒聽吹笛清寒滿袖向時雙漿載離愁
去後幾春風待問柳謾回首三江渡口念西子如今
在否上方鐘動客船開别久寄新詩興未有
小重山擬梅谿尊前贈妓
綠鬢低低壓翠鈿雙眉彎似月鬪嬋娟夜涼和袖拂冰
絃嬌無奈何況酒尊前歌罷意悠然一聲新鴈過暗
愁牽眀朝江上水連天凌波步萬一故人憐
鵲橋仙擬稼軒中原懷古
殘陽隴樹寒煙塞草戲馬臺前秋老黃河日日水東流
斷送却英雄多少西秦笳鼓東山寄傲萬事付之一
笑閒来繋馬讀殘碑又目斷江南飛鳥
浪淘沙擬遺山浙江秋興
紅葉滿青山掩暎溪灣柴門鷄犬白雲間江上艸堂塵
不到老子心閒霜後橘闌斑籬蘜香殘夕陽回首一
憑闌世事悠悠吾老矣且放杯乾
唐多令擬龍州錢塘暁渡
晨色動征衣疎鐘隔翠微小蓬莱烟樹高低潮去潮来
吳越恨江上月故依依人老昔遊非愁多春夢稀舊
相思重見無期蘇小門前楊柳樹應折斷最高枝
浪淘沙錢南金疾作代簡問訊
秋意滿平蕪夢繞蓴鱸一江烟水鴈来初昨夜西風吹
杜若渺渺愁予人隔楚天隅相望躊蹰想應多病故
人疎門巷凄涼誰買賦瘦也相如
又晚窗過雨
楊桺弄黃昏不掩重門長條盡是舊愁痕&KR0870;自倚簾看
晚色無限消魂風雨小溪渾春過三分明朝鸎燕又
紛紛唯有天涯芳艸怨依舊王孫
又感舊
江外雨初收江水悠悠舊時桃葉去難畱幾度春風楊
柳暗不繫離舟别久减風流夢斷西樓年年二月踏
青遊不是沙邊無杜若嬾寄閒愁
虞美人泖濱泛荷
南風十里平湖外夜舞凌波隊米家書畫滿船頭更著
小憐歌舞障清愁烏紗不共人間暑别有談元麈近
来嬾作斷腸聲只怕花能解語又多情
又&KR1180;張芳遠惠杏花
閉門日日聽風雨不道春如許老来猶自愛看花及至
看花雙眼被愁遮杏花不改臙脂面愁裏驚相見花
枝猶可慰愁人只是鬅鬙短鬢不禁春
又水仙
幾年不見凌波步只道乘風去山寒歲晚碧雲寒驚見
飄蕭翠袖倚琅玕玉盤承露金杯勸幾度和香嚥冰
霜如許自精神知是仙姿不汙世間塵
又
壬子歲元夕與邾仲義同客横泖義約
予偕作詞紀節序予應之曰古人有觀
燈之樂故形之咏歌今何所見而爲之
乎義曰姑寫即景可也夜枕不寐遂成
韻語時予有予夏之戚每無歡聲詰朝
相見而義詞竟不成云
客窗深閉逢三五不恨無歌舞天時人事總悽然只有
隔窗明月似當年老夫分外情懷惡無意尋行樂眼
前觸景是愁端留得歲寒生計在蒲團
又
無情世事催人老不覺風光好江南無處不蕭條何處
笙歌燈火做元宵承平父老頭顱改就裏襟懷在相
逢不忍更論心只向路傍握手共沈吟
河傳戲效花間體
庭院春淺重門深掩寂寞東風睡濃起来繡窗花影重
嬌慵宿䊋凝淡紅待把眉山臨鏡畫還又罷却放翠
簾下畫樓閒樓外山倚闌只愁相見難
又
春晝勌繡輕揎羅袖背倚秋千杜鵑年年惱人三月天
錦牋空將心事傳小玉偷移箏上鴈絃素斷驚𧺫睡
鴛散粉牆西楊桺堤馬嘶誰家遊子歸
又戊戌歲暮吳中客樓夜思
樓迥人靜雨搖燈影夢繞天涯路賒水邊小梅開幾花
人家酒旗何處斜客路冰霜驚歲晚情緒懶長是念
疎散小溪濱猶有春故人幾時相見頻
浣沙溪早春
&KR0714;雪樓臺試晚晴鎻香簾幕釀微酲淺寒燈市有人行
别院金刀裁白苧誰家銀燭度瑤箏早春天氣已關
情
又
金碧圍屏小博山錦籠鸚鵡舊雕闌黃金楊柳弄輕寒
翠帳半垂鴛結帶朱門雙掩獸連環東風猶鎻黛眉
彎
又暮春雜興
竹檻雲窗古畫圖煙隄花島小蓬壺晝長人靜鳥相呼
元璧光浮銅雀研紫綿香冷博山罏半欹高枕當人
扶
又
雨過池塘綠水生竹隂深處小橋横魚吹翠浪柳花行
獨倚曲闌魂欲斷沉思傾國句難成忽忽春晚更傷
情
又春感
西子湖頭三月天半篙新漲柳如煙十年不上斷橋船
百媚燕姬紅錦瑟五花宛馬紫絲鞭秊秊春色暗相
牽
又丁酉早春試筆柬錢南金
亂後無詩做好春春光却又惱詩人溪頭舉目暗傷神
楊柳官橋人跡絶杏花歌館燒痕新相期何處避兵
塵
又折花士女圖
折得幽花見似人沈吟無語不勝春采香徑裏韈生塵
濃綠正迷湘北渚輭紅不入宋東鄰一春幽恨幾回
新
一落索新柳
陌上東風初轉暗黃猶淺金鞭拂雪記章臺是幾度朱
門掩千縷柔絲迎面吹笙人遠粧樓妬冷繡簾垂恐
悞了雙雙鷰
又
縷縷鵝黃拂曉弄烟輕裊宐春花外萬絲金記朝罷鶯
啼早學舞楚腰猶小不禁寒悄近来張緒减風流又
恐被蛾眉惱
南柯子次韻衛立禮春街蹋月
門掩黃昏後風銷絳蠟時行春小隊夜參差一曲&KR0726;音
飛上廣寒枝不訪金釵客空歌白苧衣畫橋梅影散
玻瓈月底婆娑帶得暗香歸
减字木蘭花秋思
錦屏香斷誰在朱樓吹玉管喚起淒淒不似河橋聽得
時雲階月地長憶青燈啼絡緯秋滿間門斷送潘郎
瘦幾分
又崔女郎像
紅粧傾國人在蒲東誰畫得玉骨成塵往事流傳恐未
眞月明窗戸猶似隔牆花動處夜冷西廂一度魂歸
一斷腸
又吳江夜泊
江頭日暮客子移舟迷去路望斷天涯燈火深邨賣酒
家銅駞巷陌荒草寒鵶煙樹隔往事無情舊夢依然
到五陵
清平樂碧桃
瑤笙吹罷月满&KR0726;臺下謌扇半欹羞澹冶一點芳塵不
惹臨溪更洗&KR0714;粧低回玉洞春光換却當時脂臉從
教惱殺劉郎
又梨花
綠房深窈疎雨黃昏悄門掩東風春又老琪樹生香縹
緲一枝晴雪初乾幾回惆悵東闌料得和雲入夢翠
衾夜夜生寒
戀繡衾初夏
柳花零亂愁滿天又江城啼老杜鵑小庭院雨初過櫂
歌聲驚𧺫晝眠微風搖蕩湘簾影浪花斜輕裊篆烟
問白苧裁成未剪金刀猶憶去年
又辛丑元日
門前爆竹兒女喧野人家時序尚然盡說衜春來好老
來人長怕換秊東風到底無崕岸也殷勤相過小園
第一是朱顔改縱花開羞插髩邊
又
曹&KR0970;文以庚午歲太初老禪洎雲西居
竹二翁燈夕所賦舊藳見示求予追和
屈指三十餘年三老&KR0726;去久矣今㫺之
感不能己於言也時至正辛丑上元日
重逢元夜心暗驚憶當年諸老放情對芳景張燈火畫
堂深簫鼓到明烏衣巷口東風在甚而今春艸亂生
試檢點繁華夢有梅花曾見太平
後庭花擬古
銅壺更漏殘紅粧春夢闌江上花無語天涯人未還倚
樓閒月明千里隔江何處山
又
剰船鸚鵡洲題詩黃鶴樓金谷銅駞夢湘雲楚水愁少
年遊好懷依舊故人還在不
蟻術詞選卷之一
