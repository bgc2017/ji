蟻術詩選卷之四
元雲間邵復孺著
明新都汪稷校
七言古風
昭君出塞圖
漢代明妃余所恥遺跡猶存畫圖裏當時秖恨失蛾眉
千古相傳關國體佳人命薄何足論大國禮重當自尊
堂堂卯金亦左計孰謂夷虜能懷恩古今多少明妃曲
萬語千言題不足獨餘哀怨在琵琶近日音聲轉煩促
君不聞樊舞陽霍票鷂(與嫖姚同)英略奇謀竦廊廟精兵十
萬可橫行殄滅強梁在談笑吁嗟此志何因循漢廷遂
有匈奴塵
松居圖歌爲會稽陳元茂賦
曁陽山人讀書處隱約蓬萊山下住天荒地老百年餘
留淂承平歲寒樹樹根古屋弗計年樗櫪爲棟薪爲椽
蒼龍摩霄雲沃若天籟滿坐風泠然山人住久忘清苦
湻朴襟懷侔上古夜然明節作書燈晝煮茯苓登宴俎
海桑遷變孰可稽直欲掉首從夷齊提封一夕遍鄕井
高舉更覓青雲梯我欲尋眞換凡骨屢訪名山猶未淂
山人若許穿雲蘿輒向畫圖求髣髴
畫梅行會稽王元章惠以墨梅且題其上依
題酬之
道人畫梅墨色爛頃刻畫成還自歎不教么鳳識貞心
故遣苔花封老幹空江歲晏冰雪寒江上月明人倚闌
隔江美人相見難誰其致之白雲間美人爲我話疇昔
感此孤高混荆棘春風一夜到寒窗坐使化工長太息
嗟予清絶忘世緣得此似挹羅浮仙歲寒相&KR0863;深崖巔
夢中梨雲豈其然
玩古行武川唐允文蓄古圖畫碑刻金玉彝
鼎及諸器物一室中名之曰玩古齋
吁嗟世道久不古元氣寥寥僅如縷諸生日夕事蕳編
猶欲冥心究鄒魯三墳五典素不完雲門咸池寂無語
崐崗之火幾燎天大貝天球藐何許古人代謝如逝波
古道凋喪猶傾柯區區器物有成毀歲月旣邁存無何
唐生游心及千載所見輒辨正與訛埽除一室玩往昔
迥與先哲相漸摩木落江空天地老江上相逢慚潦倒
世降俗薄殊紛綸乃是設心求古道我亦齋居養時晦
賴爾能来慰枯槁從兹可見羲黃心歲晏相看期保抱
桃源圖歌
陶公昔作桃源記謂有桃源在人世不因漁子逐桃花
那淂世間知此地重尋舊路迷其蹤天閟絶境無由通
偶因天台劉阮事乃謂此有神仙宮二事流傳夲殊絶
後世相沿罔分別昌黎先生一品題疑誤爲君談笑決
誰將豪素畫作圖高唐想像終糢糊陵遷谷變屢反掌
此中按堵猶唐虞民物于今同土苴有力難尋種桃者
白髮吳儂淚盈把安淂桃源遍天下
荅唐元度惠草堂詩陽羨茶
君不聞浣花老翁隔春水長日清吟泣神鬼不求錄事
草堂貲秖送先生太倉米又不聞玉川破屋洛城裏門
外日高猶未𧺫忽傳諫議送月團便欲蓬萊作仙子二
公高興出天機千古清風韻人齒文章舉世尚茶歌名
教相宗賴詩史青谿野人書屋底歲晚山空念知已梅
花獨伴客氊寒閉戸窮年窺故紙晉昌才子好事者每
與論文心輒喜襟懷蕭散涵江湖學問春容有源委昨
朝過我荒寂濱清貺灑然兼二美我聞建安兵火餘紙
價倍高書版燬又聞北苑道路艱青篛瑊題阻千里豈
期物色融心神不啻瓊瑰溢筐篚呼童洗鼎烹石泉展
卷高歌發宮徵枯腸漱滌生陽春老眼光明耀窗几我
生追羨少陵翁千載神交淂其旨從来亦有嗜茶癖知
味陸郎差可擬邇年潦倒絶賞音一旦爲君重屈指山
中白雲不可持何以殷勤報投李相期月夜来叩門瀹
茗談詩洗心耳
旅秋行次韻荅錢南金所寄知近寓秀水僧
寺
紅葉風高墮寒雨商聲𧺫自蒹葭渚三江逝水憺忘歸
獨客羈心亂如縷此時客在江之湄日暮途遠迷東西
鷗波萬頃清景絶鴈門十月愁雲低得子素書如夢裏
知與山僧相汝爾東林結社或種蓮南郭養生終隱几
憶昔與子同居時花前美酒燈前詩清風眀月見玄度
流水高山得子期只今與子成二老脩名不立欣聞道
歲月無情左計多江湖滿地知心少十年共坐風塵中
夙昔玄鬒成飛蓬慣看青白有俗眼已悟得失如塞翁
歲晚終歸釣遊處與子誅茆黃葉路時從編簡對古人
日涉田園自成趣人生百歲何時閒我輩久在浮沉間
吁嗟長安日巳遠莫負江南烟雨山
題許守中太和丹室
至人水火鍊空鼎鼎中之物亡形影涵融造化發春溫
感兆乾坤歸内景後来學者傳失眞幾人能識天地根
強將旁門作大道甲是乙非徒糾紛山人何處得其秘
烹煮砂鉛作良劑坐收元氣入刀圭𧺫療沉痾等兒戲
歸来燕處一室中神光不夜春融融可憐下土混昏濁
豈若違世超鴻濛九還七返窈莫測欲往從之限𬈑渤
安得凌風振玄翮稽首安期問五石乞與寒瓊換凡骨
四皓圖歌
長春道士身姓許博雅好奇心獨苦手持六尺商山圖
要我賦時原上古展圖宛見四老人秦漢旣遠誰識眞
當年事跡稍茫昧舉世傳說徒紛紜我聞前王建邦國
樹子由来戒無易卯金欲貽四海憂於此忍能忘羽翼
此行實爲蒼生計世變相仍豈天意大綱一正四百年
孰謂斯人終避世山中𬗋芝今有無草木蒼莽埋丘墟
驚濤虐雪昏天衢祖龍餘孽何由蘇曷若繼爾爲遠圖
澹滄漁叟引爲檇李蕭養素賦
澹滄溪與鴛湖接中有漁舟小如葉漁郞把釣溪之濱
日夕歌呼弄煙月滄𬈑空闊風常寒紅塵辟易天爲寬
襟期不啻在楚澤出處似欲凌嚴灘一夜嚴飈吹虐雪
千山鳥斷人蹤滅忽然漂泊箕潁間洗耳長流更清絶
人生百年俱有涯榮辱不到漁樵家天吳海若惡作劇
信緣齊汨終無譁江南處處青山在江上故人毛髮改
尚餘鷗鳥識孤舟不信相看換桑海武陵只在天地間
可惜晉士成空還桃花舊路若邂逅謝絕世故無厚顔
張氏三味軒歌
古来賢達當衰世往往全身遠名利典午骨肉紛相&KR0714;
東曹掉首成歸計秋風一夕吹三吳吳中正美蓴與菰
四腮入饌復雋永千里命駕忘馳驅一時託興無遺恨
百世流芳有清論微物因人乃得名至今三美餘風韻
東曹一去今千年後昆散處猶多賢時持三物弔遺跡
清風峻節還依然九月秋深天宇肅三高祠前風落木
&KR0377;酒高歌送迎曲吳淞水碧吳山綠
縠江行三衢之江山常山二水自須溪金川
合流交錯如縠故名縠江潁上文學掾徐
景顏居於其間自號縠江漁隱云
吾聞西安之水如羅紋江山形勝相吐吞二川合流勢
不分清淑迥迥風雲奔中有幽人居喬木暎衡門高世
偃蹇甘隱淪先秦文字不啻數千卷日夕莊誦若對羲
黃人興来出門放孤艇一竿坐釣清𥻘𥻘落落渭濱叟
榮名滿乾坤籍籍煙波徒高節摩峨岷清風灑灑絶俗
塵千載而下氣益振神交夢接意所親古今成敗在指
掌一室燕坐窮無垠十年戎馬中原昏城郭挑達乃爾
成紛紜抗顔爲師我輩事忍使此道尼不伸慷慨投袂
𧺫歘見俎豆陳況兹潁水湄禮義夙所尊歐蘇之跡遠
未泯至今父老遺風存君今生意滿薻芹木天米廩手
可捫某丘某水荒荆榛猿驚鶴怨誰與鄰君不見鹿門
谷口雞犬村野人笑語春風溫年年碧草哀王孫
瀼東畊歌爲烏溪黃成章賦近在潁庠分教
天寶乾元亂離日東川西川氣蕭瑟中原旋復九重城
瀼水猶存萬家室杜陵野老悲無家白頭漂泊錦水涯
入幕何堪故人死爲農復歎京國賒此翁高節無復得
後輩猶懷踵遺跡蜀山萬里何茫茫詩史千年長歷歷
我有丘壑如瀼東春畊秋斂誰復同浣花草堂在眼中
日夕想見前賢風十年出處學彌勵放逐居然增意氣
從容時發舞雩詠淒涼亦灑新亭淚人生百年安可常
行役孰不懷其鄕一朝杖屨賦歸去故園草木生光芒
蟻術詞選卷之四
元雲間邵復孺著
新都汪稷校
慢
六州歌頭
戊申歲一春強半風雨不可出戸者至
有兼旬之久三月九日寒食烟雨中望
鄰牆桃花殆欲零落感人事之不齊歎
芳時之易失信筆紀述斐然成章桓司
馬謂樹猶如此人何以堪今乃信之矣
劉郎老去辜負幾東風思前度元都觀舊遊蹤怕重逢
新種桃千樹花如錦應笑我容顏改渾不比向時紅□
我亦無情久矣繁華夢過眼成空縱而今再見何似□
城中往事匆匆任萍蓬憶歡娛地經行處秦樓畔□
橋東春冉冉花可可霧濛濛水溶溶幾度題歌扇欹醉
帽繞芳叢時序改人面隔髩霜濃别有武陵溪上秦
人在仙路猶通待前村浪暖鼓楫問漁翁此興誰同
東風第一枝
年來逆境驅馳不知歲序之有遊賞忽
忽春風徒起浩嘆庚辰新正與南金剪
燈小酌分題寫懷追念古人樂事今無
一在眼時於文字中見其一二遂各想
像舊事爲之然心之所好亦寂寞中一
樂也予得此調南金得春從天上來
舞館簮蛾譙門試角疎燈時弄春影曉簷鐡馬敲晴夜
箏錦鴻送冷銅馳陌上早官柳輕黃籠暝料小樓一枕
微酲已被嫰寒欺醒花信阻瑣窗慣靜芳事杳翠衾
倦整晚粧似怯梅鈿舊香尚凝篆鼎朱門雙揜向鬭鴨
闌干慵並待㶚橋重暖新壚擬約蒨桃蘭艇
又
春來兼旬寒氣不减舊臘正月廿二日
曹雲翁招飲聽雨西窗南金偶道及前
作翁欣然命筆次韵故又口占爲謝
亂雨敲窗深燈暈壁孤屏相對吟影醉餘夢蝶難尋𧺫
來睡鴛較冷東風急處又卷得殘雲催暝奈暗愁忽到
梅邊夜半粉香熏醒門正掩暮簾乍靜花未閙小車
預整鬭茶尚憶分曹賦詩更聯古鼎春衫慵試怕誤了
金鞍相竝待小桃開滿前溪且踏武陵漁艇
春從天上來次南金早春韻
九陌香泥正楚館欺寒裊裊春鷄兩行簾底銀燭千枝
花市笑語聲齊喜盤行纖手剪生菜巧簇青絲晚晴時
漸紅蕖照眼黃柳舒眉東風舊家樂事奈酒興沉沉
舞隊僛僛小譜鸞牋重樓羯鼓生怕悞却花期好情懷
都改年光在物換星移誤芳菲想六橋燈火猶繞蘇堤
齊天樂甲戌清明雨中感春
離歌一曲江南暮依俙㶚橋回首立馬東風送人南浦
認得當年楊柳梨花過後悄不見鄰墻弄梅纖手綺陌
東頭箇人還似舊時否相如近来病久縱腰圍暗减
猶未全瘦宿酒昏燈重門夜雨寒食清明依舊新愁謾
有第一是傷心粉銷紅溜待約明朝問舟官渡口
又己卯春客樓雨中懷小谿故
人行樂
東風吹雨春城晚黃昏小樓人靜燕子朱簾譙門畫角
收拾柳邊殘暝微燈照影歎塵滿書牀火銷香鼎客裏
王孫故家樂事尚能省人生壯遊幾許舊鷗應怪我
沙上盟冷刻燭催詩傾尊欵話長憶西窗風景相思有
興待官渡回潮埜橋吟艇莫遣啼鵑夜深驚夢醒
又戊子清明次曹雲翁韻
深窗暮灑梨花雨隨風亂零如霰寒食初過連陰未解
黃昏酒闌人倦春鐙謾剪怪濃潤沾衣淺寒迎面芳事
蹉跎彊將花譜自舒卷天涯芳艸漸滿踏靑晴路阻
闌檻凭遍鷰隔重門舟迷晚渡應是不勝清怨歡遊未
展縱不奈悽迷懶尋消遣只怕晴時落紅千萬點
又
甲午七月望後横泖客舍驟雨頓涼秋
聲滿樹小窗暮倚四無人聲暝色凝烟
不勝悽黯闔戶呼鐙著此以紀旅思
碧梧庭院秋聲早愔惜暮天雲影雨送涼蟬風欺勌翼
絡緯猶啼金井疏窗弄暝正犀押簾垂畫屏燈冷節序
依然旅懷長是歎流景舊家園苑廢久歲寒松桂在
清事誰領待月幽軒尋涼小艦斷夢有時提省乘槎路
迥便逸興相牽倦塗難騁甚日歸來傍湖畊二頃
又乙未春暮錢素菴見和前韻
再歌以謝之
柳花飛滿春歸路隔江暮雲搖影草暗河横塵昏水驛
難覓&KR0726;翁丹井年光漸暝任老髩霜凋壯心灰冷世故
紛紜寄書長擬問弘景山林多少勝地四時蕭散處
譚笑能領小舫尋詩輕裘把釣此意只今誰省斜陽迥
迥算往夢難追曠懷休騁目斷南湖平蕪千萬頃
又
戊戌冬初領省檄會無錫州將李正卿
同檢踏屯田秋稼此邦兵餘民居蕩析
皆黃茆白骨之境眼界殊惡李侯索賦
道間口占復命
西風滿面吹華髮肩輿徧行荒野艸莾無垠人煙埽跡
猶有青山如畫斜陽又下奈倦宿軍營喜逢田舍官事
驅馳旅途情緒頓衰謝天邊雁飛漸遠故園回首處
離恨難寫寒入征衣雲遮望眼忘郤向來瀟灑塵氛未
解便好問歸舟早圖休駕夢遶寒谿小梅應綻也
又次韻王原吉龍江别業
去年弭櫂龍江市曾瞻故人衡宇樹隔琴牀芸香書屋
擣藥時鳴清杵壺籖報午想頻拂詞箋間修花譜如此
幽閒雅宜連榻聽風雨多君曳裾相府縱風流文采
終帶清苦借筯籌帷持杯說劍長歷漢臺秦礎尋幽訪
古便後約須期細論重與歲晩山中茯苓還共煮
又
張翔南寓金陵時嘗有寄金子尚魏彥
文洎諸詞㕛之作乃辱彥文見念獨以
賞音見許而不知予頻年連嬰逆景久
疎詞筆非復向時懷抱矣戊申秋杪邾
仲義持示詞卷且辱彥文寄聲併索近
作入卷乃爲倚歌二闋其一以荅彥文
其一以喜翔南還家
當年放浪蘇臺下長從故人詩酒繭帖飛花鵾絃度曲
思繞閶門楊柳星霜易久悵十載分攜幾番回首滄海
塵昏屋梁落月尚依舊山林何處寄傲不如人意事
長是八九有客傳書多君玩世况是不忘衰朽明朝見
後縱少壯難追好懷還有醉墨淋漓浩歌開笑口
又寄張翔南
六朝千古臺城路傷心幾番興廢形勝空存繁華暗老
舉目江山還異風塵萬里奈遷客驅馳去程迢遞故舊
相望鴈邊消息緲難寄春風鳳凰臺上轉蓬回首處
應歎身世江總情深陳琳檄倦投老竟成歸計斜陽某
水且淨洗緇衣任休行李只怕東山興來還又𧺫
霓裳中序第一
中秋後二夕對月
秋堂氣漸肅暮角吹來聲斷續凭遍闌干幾曲又凉戰
庭梧風敲簷竹多情宋玉對楚天無奈幽獨中秋過月
華未闕夜色燦如燭空谷美人羈束又老盡江南草
木愁來心緒易觸目斷瑤臺夢遶金屋鴈歸猶未卜且
澷放題紅去速悽迷處年來詩髩換動鏡中綠
疎簾淡月和黃伯成吳興道中韵
蒼煙古木漸暝入小溪鷗鷺如玉斜倚孤蓬眺晚毳裘
寒肅秋孃渡口上橫處舊曾尋五陵芳躅畫樓燈火如
今冷落塵滿華屋奈景物因人反覆算千古風流今
有誰續苕水東邊月上酒醒人獨角聲吹老梅三弄想
依俙曾夢蛾綠西風回首山中有人滿頭黃蘜
角招
故園舊有老梅數樹自庚午至庚辰十
載之間六遭巨浸無一存者年來惟𧺫
步月前村之歎&KR0605;巳正月廿四日曹雲
翁以紅萼一枝見予風度絶韻舊感横
生念之不置因綴此闋爲解併以謝翁
焉
夢雲杳東風外畫闌倚遍寒峭小梅春正好謾憶故園
花滿林沼天荒地老但暗惜王孫芳艸鶴髮仙翁洞裏
爲分得一枝來便迎人索笑窗曉冷香窈靄幽情雅
澹不减孤山道舊愁渾欲掃却眀朝新愁縈繞何郎易
惱且約住傷春懷抱綵筆風流未少更何日玉簫吹金
尊倒
又次黃伯陽苕溪舟中韻
暮雲𧺫苕溪上畫橈蕩漾春水道人烟浪裏信筆賦詩
千古無此吳頭楚尾問舊日陶朱鄰里擷得江蘺寄遠
向天角歇孤帆且行行休矣吟倚柳隂傍晚花期暗
數芳事今餘幾舊遊難屈指化鶴歸來依然城市紛紜
閙紫豈不羡山林宮徵更約唫船共&KR0712;賸判得落殘花
欺行李
憶舊遊追和魏彥文清眀韵
記烏衣巷口㶚水橋邊問柳尋花竟日追遊處儘揮鞭
繡陌弭櫂晴沙酒闌美人歸去香擁碧油車自綵笔題
情金鐙欵醉幾度年華天涯故人遠料對景相思應
念無家又見分榆火奈移根換葉往事堪嗟小樓倚遍
殘照長羡暮棲鴉賴伴我消魂遙岑寸碧三四丫
水龍吟戊申燈夕雲間城中作
兵餘重見元宵淺寒收雨東風𧺫城門傍晚金吾傳令
遍張燈市報道而今依然放夜縱人遊戲望愔愔巷陌
星毬散亂經行處無歌吹太守傳呼迢遞謾留連通
宵沉醉香車寶馬火蛾麪繭是誰能記猶有兒童等閒
來問承平遺事奈無情野老聞燈嬾看閉門尋睡
蟻術詞選卷之四終
