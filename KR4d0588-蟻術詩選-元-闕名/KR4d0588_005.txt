蟻術詩選卷之五
元雲間邵復孺著
明新都汪稷校
七言排律
汪太守夀席同諸老分韻得蘭字
九仙山下梅開早生意齋前竹耐寒插架書多呈琬琰
寫經窗靜長琅玕晝閑風滿談玄麈春暖庭生結佩蘭
老子胡牀饒逸興郞君綵戲有餘歡對棋不勌仙柯爛
醉草從教墨沼乾門外塵氛俱辟易壷中歲月儘盤桓
已聞北闕徵黃霸未許東山老謝安南極景星明永夜
鶴書欲下五雲端
寄孤山和靖祠堂葉掌祠
聞道高居絶世塵湖光十里碧𥻘𥻘向来東閣梅花好
近日西山爽氣新學士港春窈窕先生冡石嶙峋
共欣當代文風盛不使咸平勝迹湮結屋數楹鋪俎豆
種花千樹闢荊榛明時汙簡書高節吉日生芻屈搢紳
綠髮掌祠談笑逸畫船載客往来頻新亭風景應回首
故國江山亦愴神蠟屐一䨥吟踏雪銅錢三百醉行春
家童放鶴青冥上道士籠鵝綠水濱清宴有時呼錦瑟
高歌長是岸烏巾江城握手窮冬迫客舍論心古意眞
一自北風吹去旆幾番南浦候離人喜從歸鴈曾傳信
咲指盟鷗欲問津谷口犂鉏仍汨沒山隂觴咏屢因循
生涯自信溝中斷意氣深期席上珍安淂鳴鞭追騕褭
尚能肆筆對麒麟黃昏疎影應無恙白雪陽春莫效顰
絳帳談經終有約青藜照坐定相親西泠渡口重維櫂
第二橋東擬卜鄰
曹安雅翁新營瀼東莊
小隱清溪多歲月舊家喬木老風烟雲寒高卧崑山屋
雨暖深畊瀼水田洛社衣冠無俗習善和書籍有人傳
飄蕭華髮三千丈寄傲清時六十年著述自堪當野史
歸休曾不念塵緣春生栗里雙吟屐秋入吳淞一釣船
茶盌通仙揮麈外酒瓢留客剪燈前久諳時論同堅白
自許風情合太玄白璧一䨥光炯炯朱絃三歎舞蹮蹮
庭深玉樹孫枝長籬遶黃花晚節妍氣味本同瓜圃瓞
歲寒猶比竹林賢想應出處人同世好在鴻濛太極先
蟻術詩選卷之五
