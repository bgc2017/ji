蟻術詩選卷之七
元雲間邵復孺著
明新都汪稷校
七言絶句
見梅懷錢南金
東風吹鬢酒㳙㳙拄杖看花又一年怪底江淹容易老
幾回南浦送春船
早春鴛湖夜泊
燒燈過了閒門靜踏月歸来宿酒香何處高樓夜吹笛
曲中桃葉斷人腸
晚晴二首
槿籬疎處夕陽明簾捲薰風溽氣清竹簟半閒書帙亂
倒欹烏葛看新晴
濯濯南風入苧衣門前江色映書闈浮雲卷盡天連水
兩個鵁鶄上下飛
小鬟以墨海棠爲名友人張子正爲之畫以
求題
嬌枝小小出簾櫳賜浴華清淨洗紅一自金鑾供奉後
夢魂長在研池中
七夕日孫果育丈席上有詩首句約坐客各
續卒章爲賦如左
白髮年年逢七夕青天夜夜見雙星客樓亦有當時月
却照誰家戲綵庭
題演上人畫蘭
空山楚雨夜淙淙一硯春雲起碧窗却憶扁舟載離思
暖風容與渡湘江
題危鍊師春溪小泛畫
春樹扶疎水接天紅塵不識此山川風流二老衣冠古
多是山隂道士船
題黃一峯畫扇
南州丘壑無今古東晉衣冠久陸沉便欲相從二三子
滿船載酒劇論心
陪曹雲西翁携妓泛荷舟中次韻
蘂宫仙子蒨霞粧太乙眞人白苧裳獨欠湘靈来鼓瑟
冰絃&KR0851;&KR0851;按清商
紅藕溪頭白玉磯畫船載客憺忘歸&KR0726;姝散得天花亂
不敢飛来著羽衣
明日曹安雅翁約席上諸公再放蓮塘席間
次韻
老魚吹浪𧺫層瀾六月陂塘特地寒花底畫船人似玉
忘機鷗鷺亦貪看
花間玉露夜生香淨洗冰肌不受粧三十六陂還有約
定携羽扇看新涼
次韻荅衛立禮元旦之作
鬢底新霜白未眞情懷已似老来人春風獨自無崖岸
委曲相尋白㲲巾
桃源畫卷
人間不識武陵春獨有漁郞認得眞只作曲江風景看
殘山剰水尚精神
松竹卷子
華頂蒼寒松五粒渭川風度竹千竿長安陌上看花客
不信山中有歲寒
雪山便面
山中茆屋四時好雪裏開門心眼眀小童沽得前村酒
須著溪翁相對傾
春日和錢南金韻
溪上東風散草芽去年曾此共看花至今留得行春屐
猶帶西園徑裏沙
次荅汪子翼進士嘗爲采石山長三衢學正
采石官醪琥珀黃柯山玄璧照人光芸香閣上無塵事
鄭老詩成醉欲狂
同曹雲西翁泛舟過干山
松篁兩行遶溪灣一舸逍遙任往還藜杖幅巾林下去
野人疑是古商山
弭棹溪邊問老漁雨中歸路晚糢糊九峯三泖人家外
髣髴烟江疊嶂圖
賦孫果育丈千山小隱
清宵分榻聽疎鐘白日看山倚瘦笻想見幅巾蕭散處
層層樓閣萬株松
壇上藥罏時進水佛前燈火夜然酥儋州老子前身在
不比尋常醉道圖
卽景
一秋兵革競紛紛山下人家晝掩門昨夜南鄰雞犬閙
又傳吏過石壕邨
次張漫亭遣興四首
滿壁鑚書嫌脉望巡簷設網厭蠨蛸悟来物理如人事
準擬緣橧結小巢
僧舍看雲歌欸乃漁鄕對月舞婆娑山中住久忘塵世
不道桑田變海多
南渡承平無復見中原喪亂又重看白頭父老談興廢
曾識漢宫承露盤
身到天河惟博望功成漢室有淮隂一時凛凜英雄氣
千載寥寥去住心
從軍過太湖上梅花正開與顧允中趙君式
登山縱步和韻三首
銅坑山下野人家信步看梅石逕斜二月江南春寂寞
東風不管路傍花
曾到咸平處士家幾番花壓帽簷斜如今老眼風塵際
不敢分明看此花
春光欲動客辭家戰艦縱橫破浪斜范蠡湖邊重回首
五陵不是舊時花
挑菜美人圖
記得行春出灞橋蹋青挑菜總嬌嬈如今老眼看圖畫
翠袖鴛鞵久寂寥
和錢思復春日口號
二月江南白霧昏人家日日候晴暾疎林敗屋春無主
燕子歸来若箇村
己亥二月晦日寒食無錫東屯舟中澷成
薺麥青青殘柳黃兵餘無處不村荒惠山南畔逢寒食
回首松楸路杳茫
客樓春日
東風吹夢到溪頭溪樹依依綠水流斜日小橋扶醉客
遠煙芳草釣魚舟
西湖小景扇
畫橋歷歷樹斑斑蘇小紅樓紫翠間烟月不知人事改
夜深猶自照湖山
香雲室
窗前嵐氣博山罏壁上晴光海嶽圖一夜梅花橫紙帳
暖風吹夢遶蓬壺
題曹元博壁間馬文壁小畫
巖谷幽閒雨露深翠烟長護讀書林春風長養承平樹
期爾莬裘歲晏心
題項鍊師山房倪元鎮小畫
空同山下無名樹秀葉飄颻翳翠霞移向玄都壇上種
春花開遍玉皇家
題夏頥貞所藏王眉叟真人馬遠溪月堂卷
憶過餘不(音浮)玉麈山開玄堂下水潺潺只今惟見溪頭
月白鶴沖天不可攀
題扇寄鄒君顯
浣花溪上堂依竹采石沙頭月滿船鱸蟹熟時秋正好
放歌載酒白雲邊
君顯荅賦再韻以寄
情到澷題秋後扇興来欲放雪中船三江近信丹楓外
一夜相思白鴈邊
一峯道人畫九山雪霽
大雪澷空暗九山晉人遺跡杳難攀老仙只在扶桑外
借淂瑤京鶴駕還
題墨竹
江村蠶老柳花香楚楚新梢出短牆却憶黃陵廟前過
澹雲疎雨映瀟湘
李雲山畫秋林晚步
疊疊青山黃葉村夕陽喬木幾家存幽人占淂前溪住
不是桃源定鹿門
梨花十二紅
雨過東闌澹蕩晴飛来和恨寂無聲宣和殿下清明後
曾向花間見太平
夏士安家董元小寒林
徂徕山頂千年樹曾及承平雨露恩幾度長空飛霹靂
鬼神猶解護靈根
辛亥中秋橫溪菴客窗對月口號(時長子在潁幼子在)
(濠皆無見期)
客窗孤坐過中秋病骨支離雪滿頭潁水濠梁千里外
一方明月照三州
桃花五色子
灼灼繁紅錦不如東風依約舊玄都劉郎老大無心賞
付與春巢五色雛
横溪晚步
野老無家寄海村草荒秋老失柴門鱸肥蟹壯無勝侣
憶殺家園老瓦盆
經旬不過石橋隂幾夜雨多秋水深美人迢迢望不及
朗歌采芹傷我心
懷野舟客
鴻鴈風高秋浦凉芙蓉花開紅錦張去年短藜携手處
萬頃黃雲秔稻香
停簫士女圖
花前月底不勝情欲度伊州又不成若見盧郞年少日
等閒吹作鳳皇鳴
息齋李使君自號廣陵醉客其守吳興日郊
行見民家小湖石名蓬花峯玲瓏奇秀求
之弗獲乃畫爲圖且書其意以識不忘客
有持以求題者
苕霅溪頭石一卷廣陵移入畫圖傳崑岡烈熖誰能奪
牛李相看亦惘然
杏花宫女
花攅金屋雨嬌嬈依約東吳大小喬莫問中原舊春色
西陵烟樹正蕭蕭
柳隂宫女
御柳娉婷拂畫闌當時浪說楚腰鸞君王莫遣兒家學
千古天生只小蠻
牡丹士女
國色明粧映綺䟽晝閒隨意踏庭蕪洛陽春事今黃土
忍看承平士女圖
薝蔔士女
綠窗睡𧺫晝遲遲薝蔔香風透玉肌却憶芳園春夜飲
花前微醉絶纓時
秋懷故溪
三泖西来花滿園衣冠人物小桃源風流王謝今陳迹
燕子飛来只斷䰟
江上秋風吹客衣芙蓉花老客思歸荒煙亂艸斜陽外
夢遶前村舊釣磯
元日試筆
賀年鄰巷雨初乾把筆書窗墨尚寒忽見東風到門外
似將春意入毫端
茅簷春色年年在蓬髩霜華日日新世亂敢論生計事
身閒猶是太平民
上巳日泊舟崑山縣城北十里顧墓田家風
暄日麗野花亂開邂逅父老爲設尊俎相
率縱步春興横生乃爲短述以紀所見
崑山城北路澷澷芳草連天雨乍乾柳綠花紅寒食近
春光不在故園看
廢宅荒池鎖碧苔桃花無主爲誰開舊時燕子知人事
飛過雕簷竟不来
蠶豆花明遶路香雞桑葉暗翠隂&KR0765;相逢野老留雞黍
尚覺芳郊引興長
吳女傷春晝掩扉猶將膏沐媚春暉逢人自把金錢卜
不信征人竟不歸
曹園看梅
西園玉樹老風烟離立盈盈不記年昨夜東君又披拂
疎枝冷蘂亦嬋娟
揚州紅萼舊風流東閣何郞昔俊遊羌管數聲春拍塞
移宫換羽不勝愁
石橋流水夜涓涓時度寒香逐澗泉月落參橫疎影亂
羅浮春夢達窗前
貞溪初夏次南金韻
雨後林深竹筍肥渡頭風急柳花飛柴門不掩綠隂靜
人在閒窗試苧衣
巡簷燕子掠晴絲隔塢茶烟出院遲草色入簾人不到
午風吹暖夢回時
棟花風起漾微波野渡舟橫客自過沙上兒童臨水立
戲將萍葉飼黃鵝
小巷繅車霜繭熟前村社鼓野人来鵓鳩聲在樹隂裏
竹下柴扉晝不開
蟻術詩選卷之七
