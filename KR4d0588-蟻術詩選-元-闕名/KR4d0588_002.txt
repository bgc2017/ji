蟻術詩選卷之二
元雲間邵復孺著
明新都汪稷校
五言長律
貞溪寒望
物色存荒域人煙散遠郊閑門當野際望眼出林梢水
落三秋後天寒十月交草蕪殘畎畝塵没舊衡茅日送
牛羊下霜催橘柚包溪渾魚漏網樹折鳥傾巢風俗從
時改丘園未易抛生涯慙負郭歲事乏充庖獨學唯疎
嬾羣居適混殽世途多反手友道絶投膠無復懷招隱
猶堪賦解嘲興来從目斷一鴈下塘拗
至正庚辰歲暮大雪同孫果育季野衛立禮
三先生分韵賦禁體得天字二十韻
肅殺成冬令禎祥兆臘前何人能剪水此夕遂彌天始
訝同雲合俄看大地連皇恩敷宇宙春意滿山川氣應
豐年早光還太極先灑窗初淅淅入幕已翩翩部婁因
成積拗堂久未填隨風元辟易帶雨却俄延萬室均霑
瑞千林競奪鮮獵圍眀燧火僧舍𧺫茶烟高卧甘茆屋
深耕望秫田映書如有約授簡豈無緣金帳家聲舊朱
樓樂事傳酣遊曾騕褭低唱總嬋娟尚覺寒罏好猶宜
破帽偏雞羣空出色驢背莫爭妍嚴瀨仍高節程門憶
少年陶情憑酒力禁體詫詩篇豈意三陽迫重驚六出
全因聽郢中曲欲覓剡溪船
太原秦景容肄業胄監以春秋經中大都鄕
魁有田在海隅至正壬午秋以收稻至雲
間錄示近詩和韻復其来意二十韻
世宦推三晉聲華自五陵禮隆鄕舉首望重辟雍朋白
璧光堪摘青霄世所矜山陽聯㣧胄淮海接雲仍鼓篋
曾無忝穿楊豈不勝十年加淬礪萬里會鶱騰俊比峯
尖隼清嫌棘上蠅依依春月柳炯炯玉壺冰家學多軒
冕師模足準繩吟空謝池草業費剡溪藤壯志懷前席
雄才薄販繒詞源長倒峡賦壘況高塍道本關淪喪文
應有廢興遠遊方澤國清話及鄰僧鄕味鱸曾膾家書
鴈可憑海潮鳴客枕江雨入書燈繼廪饒秔稌羞籩到
芡菱雅懷青嶂疊白雲層傾蓋真如故盟爐獨未
能春秋湏附驥早晚看摶鵬
送松江太守楊公正秩滿歸太原
裂土邦千里孤城海一陬廟堂嚴遴選牧守慎徵求有
美楊夫子眞如漢列侯雄才方趙璧間氣出幷州皂蓋
聲華重銅章禮數優民心懷善教政典邁前脩突兀黃
堂改森嚴畫戟稠阻飢憐接踵移粟慰窮愁䟽鑿江河
道經營畎畞秋泮宫仍頌魯多士率歸周一諾䟽留獄
諸公服遠謀笑談均賦役聲價滿林丘強梗俱潛跡高
明獨運籌拳拳崇祀典翼翼介神休報最還前列掄才
孰與儔去思登史冊来暮起歌謳雲路追黃鵠春風送
𬗋騮棠隂長藹藹柳色自悠悠波暖江淹賦天空庾亮
樓未能趨幕府只想逐鼇頭朝野連吳楚恢台直斗牛
何因能借宼高興欲依劉
悼趙士弘先生宋宗室良字行(與先人同戊子生)
大族連天水餘芳出浚儀英雄隨氣運浩蕩濟艱危爲
庶清門貴傳家舊俗垂人猶羨鍾鼎業不廢弓箕文物
終難泯才華竟莫施通家推執友喬木共殘枝先子交
承蚤同庚意氣如由来諳契舊比歲數追隨倡和形詩
筆&KR0907;勤接酒巵客樓頻對榻親舍屢彈棋近作溪頭别
方爲歲晏期訃来疑入夢心折恨難追殷禮終黃土商
歌起繐帷斯文情所感況乃哭吾私
錢南金往歲胥會嘉禾𬗋虛觀近聞館於澱
湖謝氏經年隔絶寄詩問訊二十韻
世路多關隔音書絶往還故人長在望良會眇難攀伊
昔来茸泖&KR0685;居共里闤蕳編爭取益詩酒最相關花徑
時時埽林荆日日班比年恒異處吾道屬多艱鷗鳥風
波急醯鷄宇宙慳洪溪重邂逅玄鬒各斒斕分手仙人
宅傾心刺史灣璠璵寧自韞蕭艾孰能刪忽報遷翹館
還堪慰旅顔新詩應夢艸短屐快登山孤陋嗟無似驅
馳老漸頑廛居惟習嬾浪跡暫投閒澷欲爲雞口何能
見豹斑心期忘蹭蹬歲序任循環故里春猶在秋窗月
又彎平湖澄水鏡孤阜聳烟鬟目斷䕷蕪際神勞夢寐
間少須携白墮相與岸青綸
辛丑早春和顔仲逸新正試筆韻
江湖逢獻歲塵土各忘年天際凝煙没林梢霽雪懸山
川秖尚爾風物頓蕭然鳥語春聲動魚浮水氣還豐凶
沿俗讖治忽驗巫篿對酒亡新頌簪花失舊妍干戈紛
未巳燈火寂無傳閱世驚身老題詩讓爾先
客居感懷寄簡吳野舟四十韻
喪亂嗟吾老漂流惜子賢鄕關荒政裏萍梗畏途邊撫
事從誰論偷生秖自憐泥塗長汨没甲子屢推遷未覺
心灰冷何堪室罄懸泰山那畏虎蜀道但聞鵑蕩析彌
千里征徭徧一廛故園迷草莽喬木混風煙寶劒深埋
匣瑤琴久絕絃兒童荒問學故舊失周旋生理儒冠誤
才情世累牽志乖綿上隱業廢汶陽田蓬島知何地桃
源別有天少年違宦達晚景負神仙著屐慚靈運登樓
感仲宣意行花漠漠悵望草芊芊物色何曾歇人情實
自煎愁添新白髮貧憶舊青氊結舌防漓俗潛形遠逆
愆行藏甘屏迹塗抺敢求妍倦欲英華歛窮惟氣節堅
不煩詹尹卜雅愛子雲玄夙昔知予者于今獨爾焉家
聲昭代重姻好德門聯和璧傷淪沒韋經肯棄捐重&KR1134;
驚濩落交慰憫顚連江海孤舟險風霜短褐便襟懷還
尚爾身世總茫然稍訝頭顱改仍欣禮貌全賞音殊落
落屈指特拳拳豈望唐虞際猶攀魏晉前隱淪須隴畝
衰謝合林泉黃卷希聞道丹砂覬引年誅茆求杜曲種
菊訪斜川春雨漁蓑唱秋風鶴帳眠酒杯從放浪詩卷
澷流傳小佇乾坤豁無憂雨露偏浮生多曠達此意豈
遷延投老寧無託相親定有緣好焚經世策同貯買山
錢
邾仲誼博士久別重見以詩敘聞依韻荅之
二十韻
客舍窮無事柴扉懶不扃鄕田荒稼穡野饌雜參苓喪
亂身空老浮沉夢未醒功名嗟曉露故舊惻晨星世道
紛叢棘流光逐建瓴忘形從槁木託跡任浮萍袞袞欣
投筆寥寥願授經堪輿更代謝動植總凋零幸免題鸚
鵡何堪賦鶺鴒暖風仍甕牖凉月尚虛櫺適興紋楸局
開懷瓦缶醽風埃便短褐畎畞絶侯鯖緗帙繁新蠧綀
囊冷舊螢故人頭盡白重見眼終青媿我淹顔巷傷君
憶孔庭久懷投臭味何啻挹芳馨思繞盟鷗渚羈栖唳
鶴汀雲霄迷北海壺嶠隔南𬈑蹇劣顔增甲衰頽目眩
丁幾時同辟地萬里快揚舲
追悼南金錢文學二十韻
弱冠論交道斯文獨賞音瑤環生世族冠帶表儒林學
海窮探討詞源極訪尋漸磨期遠業爾汝得同襟文采
珊瑚樹聲華綠綺琴幽蘭湘浦韻喬木謝庭隂才美時
無遇情眞世所欽精神元不負道骨竟難任嵇阮風流
遠輿犂意氣深半生聯里閈卒歲盍朋簮夜雨巴山話
陽春郢上吟&KR0863;碁忘寢息沽酒喚登臨漂泊緣生事緘
題出素忱風塵多契闊鄕井共浮沉末路傷存没危途
異古今空梁迷落月宿草睠遥岑後死遭時變殘生迫
歲侵丹心長耿耿霜鬢益駸駸草記王孫跡梅存處士
心空懷掛寶劒那復鑄黃金
乙卯立秋日客舍紀懷二十韻時長兒克穎
遷于潁水幼兒克淳沒于濠梁故園凋落
&KR0714;生茫然不能無感於天時也
棲遲頻閱歲疎嬾又經秋身老那禁病時危未解憂客
居甘屏迹儒術悔無謀撫事浮雲變驚心大火流家山
如隔世鄰里盡荒丘杜曲傷遺族咸陽惜壯遊兵塵餘
瓦礫烟夢亂汀洲南郭違憑几西風倦倚樓幾年春浪
闊三泖暮雲稠世道何多梗吾生信若浮悽迷忘夢鹿
浩蕩失盟鷗鐵硯功無補丹砂志未酬偷生情惘惘淑
後計悠悠楚室囚仍繫殽陵骨未收音書惟墮淚伏臘
轉添愁霜露埋歸轍關河阻去舟孔懷陳俎豆雅志託
箕裘悔吝亡先兆行藏豈預籌疎狂猶有興衰謝復何
求宇宙還清氣樵漁送白頭
蟻術詩選卷之二
蟻術詞選卷之二
元雲間邵復孺著
新都汪稷校
令
追和趙文敏公舊作十首
客有持文敏公手書所作小詞一卷見
示者且求作長短句題于後公以承平
王孫而嬰世變離黍之悲有不能忘情
者故深得騷人意度予生十有四年而
公薨每見先輩談公典刑問學如天上
人未嘗不神馳夢想昔東坡先生自謂
不識范文正公爲平生遺恨其意蓋可
想見此卷辭翰不忝古人藹然貞元朝
士大意以謂擬古之作魏晉以下由來
久矣僭以己意追次元韻其於先哲風
流文采或可僃高唐想像之萬一云
點絳脣
擾擾行藏百年世事悲歌裏歡娛有幾不倦青鞵敝
昨夜東風暖透鴛鴦被春歸未故園山水青眼何曾昩
又著色苔梅
萼綠仙人孤山雪後相逢處舊時村路璨璨琅玕樹
玉出藍田不受纖塵汙長懷古羅浮風度夢逐么禽去
感皇恩憶梅
客裏訪南枝幾番愁惱石逕蒼苔倩誰埽江畔人家籬
外一枝開早雪中回首處春猶好如此清香寒蠭應
飽醉帽斜簪任欹倒而今相見那似向時懷抱舊遊長
入夢孤山道
江城子水仙
凌風翠袖興飄然步蹮蹮憺忘言淨洗明籹不與世爭
妍玉質金相清韻絶端可擬月中仙天寒日暮水雲
邊忍相捐意難傳回首珠宫貝闕不勝寒環珮珊珊香
冉冉誰敢與鬪嬋娟
蝶戀花
鷰子樓邊春意早樓上紅粧何似當時好一自畫眉人
去了夢魂暗逐天涯草蹋蹋馬蹄江路杳數盡歸期
屈指東風老惆悵一春歡事少幾回月落紗窗曉
又
湖上雙雙新燕子飛過垂楊認得朱門裏回首向時歌
舞地幾番惆悵尋鄰里觸景愁多心似醉倚遍闌干
目斷春山翠忽見呢喃華屋底等閒牽動離人淚
虞美人
天台洞口桃開了無奈劉郎老多情何苦歎途窮人與
花枝都在暗塵中箇人那日猶癡小簾底秋波渺别
來幾度見春風應是門前花落水流東
又
天涯綠遍王孫草魂夢長飛繞長安無復麗人行只有
青山依舊向人明平泉金谷俱陳迹古路荒苔碧金
鞍去去不思歸不道綠窗深處故人非
浪淘沙
佳麗古神州畫出營邱龍飛鳳舞小瀛洲一自水流東
去後多少離愁湖上汎龍舟歌吹悠悠翠華黃屋舊
曾遊王氣消沈遺恨在烟水空流
太常引
蓬壺閬苑景飄蕭青玉案紫鸞簫五彩鳳凰毛記曾覽
彤廷奏韶夕陽回首漢家陵闕霜露滿岧嶤說著舊
遊遨便想起風流二喬
風入松南金寓檇李予容海隅寄此
以敘間闊
十年心事暗相牽收拾此燈前向來行樂匆匆過到如
今想像依然踏月幾番鄰巷看花長共唫船故人一
别阻斜川曾記遠遊篇新來我亦長爲客把故園分付
寒烟縱使此回相見好懷不似當年
又與李仲輿敘舊
小溪溪上十年遊酌酒對花謳竹西歌吹曾同賞到如
今夢裏揚州綠髮潘郎老大近來懶說風流故人握
手話綢繆重問舊盟鷗五陵風度猶無恙算閒身底事
沉浮莫說烏衣巷口夕陽都是新愁
又
白仁甫集中木蘭花慢結句云二十四
橋明月玉人何處吹簫一峯黃先生每
歎賞之一日作清平樂贈一道人末云
未試囊中餐玉明朝且入藍田自以爲
得意時舉以似人仍索予試作一解時
陸彦文夏士賢諸子正有出郭行春之
約乃綴此復命且訂其盟先生對客擊
節不已
當年曾過宋東鄰汗漫踏芳塵如今記得歡遊處畫橋
橫綠水𥻘𥻘借問酒家何處牧童遥指花邨近來樂
事底因循春又過三分百年能幾開懷抱遶天涯芳艸
銷魂但願有錢畱客也勝騎馬□門
江月晃重山中秋客窗
碧樹天香帶露朱樓翠袖欹寒夜深人醉碧闌干玲瓏
影長是隔簾看又見庭前素魄何堪鏡裏朱顔十年
一夢此身閒西窗悄詩興頗相關
又
辛丑上元前一夕積雪試晴頓有春意
小溪之上有張燈于琳館者慨然感興
以此寫之
梅萼香融霽雲簷牙煖溜懸冰出林幽鳥動春聲元宵
近愁裏夢還驚村巷依然素月寒窗秪是青燈難尋
遺老問承平南朝事千古獨傷情
凭闌人題曹雲西翁贈妓小畫
誰寫江南一段秋粧點錢塘蘇小樓樓中多少愁楚山
無斷頭
古調咲令暮春
雙燕雙鷰飛過桺梢不見舊時王謝堂前回首斜陽暮
烟暮烟暮烟烟暮芳草落花满路
又
春水春水薄暮曲闌更倚夕陽江上青山山外行人未
還未還未還還未千里相思不寄
又
官渡官渡猶記畫橈去路小憐歌扇誰尋歲歲東風恨
深恨深恨深深恨風外落紅幾陣
昭君怨擬古
江外誰家雙漿激破浪花微響金翠小鴛鴦對悠揚
望斷涔陽極浦不是淩波歸處行過畫橋隂又沉吟
阮郎歸次韻南金早秋夜思
暮雲隔樹𧺫秋隂晚來涼漸深清商瑟瑟和微吟虛堂
風露侵鄰燭淡寺鐘沉青綾懷舊衾故家風度杳難
尋與誰論素心
又
茂陵多病不勝䆋多情還倚樓隔江何處泊離舟有人
歌遠遊清興在此生浮老來長是愁西風吹夢白蘋
洲舊鷗今在不
西江月東城夜思
古屋深燈弄影嚴城怨角催更掩門欹枕奈微酲巷陌
烏聲初靜客裏依然好景年來底事無情嫰寒已透
讀書屏舊恨不堪提省
又賦陶九成甕牖朝光書室
土室融融曙色山窗晏晏春眠東風&KR1777;氣滿壺天依約
鏡奩初展晴散茅簷雲彩暖浮紙帳香煙一枝花影
弄嬋娟染就素羅團扇
又酒闌與南金徜徉村巷各信
意小述
故舊今成二老歡遊長記當時山中吟屐夢中詩多少
晉人風致但得諸郎俊拔不嫌我輩衰遲&KR0714;秊飽飰
話心期如此差強人意
訴哀情夜思
滿城鐘鼓夜初寒人靜揜重關驚烏飛繞庭樹月已上
闌干微有興澹無歡小盤桓良宵如許香冷金猊萝
繞青鸞
太常引次韻黃伯陽寒夜
玉梅花底舊青燈照我鬢星星寒透遠山屏無夢到春
壚湭缾江空歲晏路迷人遠消得幾沉凝一夜玉壺
冰又惱得文園病成
又次韵伯陽雪中
銷金帳底燭花偏仾唱擁嬋娟遙夜酒杯傳幾沈醉瓊
林洞天梅花如舊竹窗猶在留得煮茶煙獨欠釣魚
船待歸問羊裘故川
菩薩蠻新秋夜涼浴罷露坐
清江倒浸雲峰巧采菱渡口輕舟小水面晚風香蒹葭
搖嫰涼瀟湘人漸老玉珮驚秋早鷗鳥慣忘機背人
何處飛
又
金風簌簌敲梧井畫屏耿耿搖燈影屋角月華眀樹頭
鳥鵲驚年光流水去青鏡催遲暮便欲泛仙槎迢迢
河漢賖
又蘇小小像
錢塘回首春狼藉湖山依舊横金碧何處是兒家粉牆
楊柳斜佳期難暗卜檀版傳心曲隨意帶宜男就中
應未堪
謁金門秋望
秋雨裏目斷一溪煙水隱隱人家疎樹底渡頭燈火𧺫
風弄遠汀蒲葦香冷虛堂忩几陡覺夜凉侵翠被好
懷今有幾
又
山隱隱天際暮雲收盡蘋末秋生風漸緊楚江千萬頃
江上美人無信換却潘郎雙髩幾夜相思天遠近雁
來猶未凖
點絳脣暮登新安鎮城樓
暮倚高樓太湖西畔青山近鴈邊雲瞑目力隨天盡
落日平蕪點點餘𤇺燼西風緊亂沙成陣故惱雙蓬鬢
又
荒草寒烟幾年不到新安路舊時行處流水迷官渡
萬里風埃掇送流年度傷遲暮東馳西&KR1405;俛仰成今古
又秋夜横泖旅窗聽雨有懷故
園
兩鬢秋風掩關坐聽黃昏雨燈前自語世亂甘清苦
&KR2037;艸愁烟荒却東陵圃歸期阻荆榛滿路投老知何處
又
高照菴先生宋朝遺老也嘗有長短句
云夢遶荆溪蠏肥邨甕滿每誦之自可
想見村落秋深景物近見吳埜舟誦而
涵泳不己有當予心故述卽景且期後
約
極目平蕪渚寒烟暝秋波遠鳬鷖散亂黯黯天涯晚
蟹壯蓴香村甕家家滿頻相見幽懷共展剪燭巴山館
江城子
癸丑歲季夏下澣信步至漁溪潘氏莊
暑雨初霽夕照穿林與吳野舟坐綠樹
間適行囊中有松雪翁所書江城子逸
態飛越不忍釋手因依調口占以寄清
興古人云人生百年間大要行樂耳卒
章以此意爲消憂之勉云
疎雲過雨漏斜陽樹陰涼晚夙香野老柴門深隱水雲
鄉林下草堂塵不到親枕簟懶衣裳故人重見幾星
霜髩蒼蒼視茫茫把酒歔欷唯有歎興亡須信百年俱
是夢天地闊且徜徉
花間訴衷情擬古
江路風雨春又去掩重門樓上暮山翠鎻愁痕烟草弄
黃昏王孫好懷誰與論暗消魂
又
晝永人靜花弄影小紅粧斜倚畫闌畔看鴛鴦風暖思
悠揚横塘桃花流水香盼劉郎
又追配曹居竹翁舊作
深院人勌春去遠綠隂寒宿酒睡初醒凭闌干梅子翠
團團小鬟試攀薦雕盤愛微酸
鬲溪梅令和南金鴛湖舟中韵
幾年不到畫槗西路依俙回首淡烟殘桺昔遊非篴聲
何處悲故人不見萝魂迷草萋萋幾度倚闌欲寄舊
相思相思無盡期
玲瓏四犯秋感
秋晚登臨漸古驛丹楓初試霜信暝宿河橋長記畫橈
乘興清夜載酒呼燈向水面琵琶曾聽想那時席上歌
舞多少舊家風韻茂陵投老惟多病好情懷怎堪提
省西風又動江湖夢歡事今誰領重見縱有後期怕冷
袖弓腰難認最惱人沙上孤鴈落寒成陣
暗香
吳中顧氏舊時月色亭陸壺天倡始用
白石先生元韻以詠黃一峯持卷索賦
水邊寒色又怎禁傍晚一聲長笛廢苑日斜玉蕊疎疎
未快摘回首江南舊夢何處覓黃昏詩筆縱近日雪滿
西泠誰解爲移席簫瑟更幽寂記駐馬斷橋頓覺愁
積倚風暗泣離黍殘碑尚追憶絶豔無人管領潮自落
吳山横碧便想像風景好可能再得
埽花遊春晚次南金韻
柳花巷陌悄不見銅駞采香芳侣畫樓在否幾東風怨
笛凭闌日暮一片閒情尚繞斜陽錦樹黯無語記花外
馬嘶曾送人去風景長暗度奈好萝微茫豔懷清苦
後期已誤剪燭花未卜故人來處水驛相逢待說當年
恨賦寄愁與鳳城東舊時行旅
氐州第一丙申初冬次錢素菴韻
江國初寒雲外鴈過懷人烟浪千頃短策行吟荒臺延
佇斜日依然照影鷗鳥橋邊幾負了扁舟清興舊約蹉
跎新詩冷落怎堪提省故里年來歡事迥算何似向
時風景倚馬朱扉調箏翠袖一向新盟冷但沈思遊宴
處紅樓外柳條相暎不見君來待重尋山隂夜艇
木蘭花慢
蘇昌齡過曹雲翁貞溪故居賦詞致慕
藺之感幼文來致其意求次韵入卷
訪溪翁隱處渾不减輞川西指花下吟窗松間畫壁名
筆交題經行向來坊陌藹茂林脩竹與雲齊丹竈遺基
彷彿墨池流水悽迷青藜乘興蹋春□仙路入桃蹊
歎前輩風流故家文物往夢難提那能九原重𧺫向三
生石上縱揮犀回首不勝魂斷夕陽芳草萋萋
長亭怨慢楊花
正愁怕曲江雲盡轉首隋堤尚留芳景客路相逢滿身
香影動離恨綠窗深窈渾不寄天涯信暗憶那回時向
馬足車輪長是隨趁問春心何在一點沾泥無凖潘
郎怕老又禁得雪添雙髩悵日暮靜掩長門且頻囑東
風休緊謾猶記章臺簾捲日長人困
渡江雲
庚戌臘月九日與邾仲義同往江隂是
夕泊舟無錫之高橋亂後荒寒茅葦彌
望朔吹乍靜山氣乍昏復明𧺫與仲義
登橋縱目霜月遍野情懷恍然口占紀
行求仲義印可
朔風吹破帽江空歲晚客路正冰霜暮鵶歸未了指點
旗亭弭櫂宿河梁荒烟亂草試小立目送斜陽尋舊遊
恍然如夢展轉意難忘堪傷山陽夜笛水面琵琶記
當年曾賞嗟老來風埃憔悴身世微茫今宵到此知何
處對冷月清興猶狂愁未了一聲漁笛滄浪
八聲甘州次錢思復懷錢塘舊遊韻
歎前朝勝地正離離荒草不勝春縱湖山尚好泉乾虎
跡井閟龍鱗多少王侯第宅遊賞太平身車馬經行處
錦繡紛紜夢裏曲江宫殿自長安日遠深鎻愁雲念
牆頭楊桺憔悴向誰顰又東風鳥啼花落黯黃昏胡騎
滿城塵當時事不堪回首重問陳人
法曲獻仙音
寄壽雲西老人時吳興張石隱武林謝
長源會稽胡伯大海隅王子章皆留老
人賓館三月二十八日也
榖雨晞晴柳風吹暖春在綠隂深處青鳥傳書羽&KR0726;清
道天香暗滿窗戶凖擬問長生路桃花幾千樹黯凝竚
看斑衣近來得意雲路迥千里易成闊步銅狄儘摩
挲任高堂暮景容與見說西園有佳賓釃酒同賦恨牡
丹花下此際不陪罇爼
滿江紅丙午重陽前二日雨霽泗涇
倚闌望九山
雲瑣吳山重陽近滿城風雨層樓外摩挲病眼尚堪延
佇采蘜有誰忘世慮催租底事妨詩句縱烏巾潦倒不
禁秋猶能賦村隱隱牛羊路烟冉冉蒹葭渡是幾番
興廢幾番今古世亂可堪逢節序身閒猶有餘風度且
憑高呼酒發狂歌愁何處
又
己酉九日雨中家居憶夏士安頥貞蒙
亨叔姪唐元望元泰元弘昆季六人皆
常年同萸菊者一載之間俱罹患難各
天一方信筆紀懷有不勝情者矣
風雨重陽憑誰問故人消息記當日承平節序佩環賓
席處處相逢開口笑年年不負登山屐是幾番扶醉插
黃花烏巾側詩酒會成陳迹山水趣今誰識奈無情
世故轉頭今昔冰雪關河勞夢寐芝蘭玉樹埋荆棘對
西風愁殺白頭人長相憶
洞仙歌賦孫明叔水光山色舟
紅塵海裏好風光誰有輸與滄浪釣竿手信翩然一葦
目斷空濛烟草外歷歷湘雲楚岫謾隨春浪去路入
桃源肻爲繁華暫回首歲晚若歸來縱鷗鷺忘機莫繫
纜漢南楊柳□好乘興凌風訪蓬萊爲說與麻姑海桑
依舊
江城梅花引己丣除夕
燈前兒女小團圞歲將闌夜將殘一度逢春一度减朱
顔明日東風三十二又添得二毛侵鬢底斑世間世
間行路難身世閒天地寬往事往事恨未了長恨儒冠
爆竹聲中春又到柴關一任黃塵門外擾且留取舊梅
花&KR0870;自看
又
陸壺天錢素菴二老相會皆有感懷承
平故家之作索予次韻而不及當道作
者蓋俯念艸木之味也
五陵春色舊曾游翠娥謳錦纏頭花落花開不信有幷
州淺碧障泥紅叱撥柳橋外滿東風無點愁近來近
來䨇髩秋心漸收情尚畱底事底事遽如許身世沉浮
何况年華長向鏡中羞纔見那時簾外月便想起醉吹
簫罨畫樓
祝英臺近和雲西老人秋懷韻
暮天雲深夜雨幽興到何許風拍疎簾燈影逗窗戶自
從暝宿河橋露聽江笛久不記舊遊湘楚正無緒可
奈滿目清商蕭蕭五陵樹斜掩屏山腸斷庾郎賦幾回
思遶蘋花夢尋蘭棹怕驚𧺫故溪鷗鷺
紅林檎近水村冬景次錢素庵韻
雲樹風初勁霧窗晴尚慳鴈落野塘暝鶴鳴水村寒重
來尋梅逕裏漸喜嫰萼堪看向日院宇荒閒香冷舊銅
盤几格横素帙屏壁淡烟巒弓腰冷䄂多情維憶前
歡但温存羔酒留連獸炭暮江欲雪年又殘
又冬雨晚晴次謝士英韻
山晚牛羊下野荒鳧鴈肥雨脚度江遠日光映林微泥
深何堪縱步倚杖謾立苔磯望極浦口雲歸寒氣透征
衣斷冰隨浪檝斜竹偃風扉江空歲暮村深人跡還
稀待霜橋梅破茅堂酒暖放船速客延□暉
春草碧次韻素菴遣懷
更籌圖子宣和譜流落到如今空懷古江南荒草寒煙
前代風流共誰語猶有賦騷人迷湘浦烏衣巷口斜
陽愔愔院宇玉樹後庭花誰能舉五陵殘夢依俙回首
天涯歎行旅馬上杜鵑啼愁如雨
隔浦蓮水檻晚晴
冰紈光暎素手竹簟醒&KR0714;酒滿院梅風𧺫疎雲薄斜陽
漏蘭棹歸去後詩人瘦夢繞瀟湘柳屢回首開簾傍
晚烟中微見青岫滄浪遠興爲問白鷗知否十里平湖
縱望久凉透江蓮香度疎牖卷二终
