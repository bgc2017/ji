張氏拙軒集卷四宋張侃撰
詩
題剡溪圖
欲識詩清處須來天盡頭可人一溪雪催我上扁舟
贈别
野樹參差綠山花零亂紅夕陽一樽酒聊與故人同
雨中
寒山草木疎蒼翠因雨濕日暮來不來前溪借蓑笠
花珠二絶
雨細成珠琲紛紛入綠花綠花無不濕傾處又成波
階遠滴成聲荷深圓又碎風動水銀收亭亭開翡翠(古語)
(云夜雨滴空階滴入空階裏空階滴不成滴入愁人耳)
智果院
前軰經行處壁間題小詩梅花還好否要見出塵姿
嘲梅花
緘蘂怯寒風清香已暗通數株籬落外生毓任元功
梅花謝嘲
騷客多吟詠無非泥酒杯君知儂澹泊歲歲幾番來
梅花自觧
孤根在寒谷無分逐東風流軰剛言好中心只固窮
理髮有白者
今年三十六吾髮白䨇莖不耐秋霖滴愁濃遣未平(韓致)
(堯詩一滴秋霖白一莖)
春去
春去留無計殘花更可人多情玉蝴蝶隨雨伴香塵
題鎮廳西軒
焚香覺心清觀書消日永門前剥啄稀且喜官職冷
十五夜月二絶
閒來庭下立月影照人清偏到中秋好遲眠已四更
秋光初破蘂香遠逐人來多是蟾宫種何妨兩處開
十六夜月二首
昨宵清不盡今夜色增明想見清虛殿冰輪漸漸生
松風傳地籟花月滿庭心記得金臺下孤樽細細斟
王梅磎題玉枕峯二絶
靜處翻千偈忙中認一身忽看枕峯句便作是非人
向來雲影卧今日復如何不是相知少人間險處多
中秋
中秋添月色携酒上金臺世事無窮盡江山入句來
禹廟
當時計水功直為萬世利梅梁破浪歸底事成兒戱
題雁山行紀
當年雁來游少憩存夜氣自從開此竒便有草鞵費
示法果院僧則
山深雲卧冷結屋在山椒我意如雲懶隨緣聽海潮
贈仁上人(百漏船是其所居)
塵事紛如掃僧窗對竹開欲酬清靜債一歲五番來
天竺逢僧禮
于今僧軰少學業又全䟱日莫山深處相迎有浩初(明易)
(傳故用浩初事)
秋魚眼詩
江湖毓羣魚水大隨所揀奈何世上人尋到秋魚眼
寒蘆四鴻
蘆葉滿沙洲鳬翁取次游生綃纔半尺占得江南秋
見山真見山翠滿簷楣間屛几漫畫障意足水墨閒
救婆廟二首
曲徑接山阿行人說救婆須知閨室女識見已爭多
海水有枯竭喬松易摧折高名萬古存地志書英烈
對酒
柳絮隨風舞金沙貼地開為緣春滿眼不厭酒深杯
偶成
風暖輕拖練天寒皺作鞾江湖只如此今古幾消磨
戱題
雨後露華白風前嵐氣清秋心愁不展垂白睡難成
桃花菊
誰將秋菊蘂故作小桃紅輕薄隨時好飄零風雨中
雪霽
微雪寒侵煖新晴風掃氛天公念穡事秋稼定如雲(三月)
(十六日雪二十七日甲子晴)
蘇成之(盛甫)庚申歲相别甲申歲方會甬東
憶與成之别于今廿五年今朝復相見話舊竹窗前
世態頻頻換君心炯炯明能言少時事滿座便風生
雨中
風清園蝶粉猶輕雨冷吳蠶繭未成盡說溪村年事好
又添漁子笑浮生
春去
横雨顚風勢轉加紅情綠意不容誇明朝春去忙如箭
滿市人擕謝豹鰕
浮來廟(石自剡中浮來)
仙槎飛去訪牛郎頑石浮來立道旁能使鄉民知所敬
隻雞巵酒卜豐穰
梅子
一株綠色未成隂千點微酸已沁心雨露功深人不識
摘來先與了清吟
今歲朱櫻紅熟樽俎間曰有此品口占二絶
積雨淋漓花頓空櫻桃滿樹漬猩紅相陪從事風流裏
遥想香燈摇落中
櫻桃顆顆滋春雨橙霧霏霏遡曉風出處不齊休比並
一尊今夕與誰同
秋後積雨起水曾舜卿朱秀文有詩用韻作俳
諧體田家苦三疊
秋雨霖滛數日間耳邊未聽雨聲閒傳聞農子愁無寐
心願烏雲且入山
戽水乾忙衣袂凉旋炊濕稲當家常連年成熟今年水
誰信微隂能奪陽
積雨因風驟作寒又吹濁水浸牛欄須知此去盤中飯
一似鮎魚上竹難
積雨後農人戽水曉夕車聲不已
萬頃早禾迎秀色一天畏日耀炎光滿倉陳腐將何用
細聽車聲恨最長
犇牛梅花開最晩因讀墨夲坡翁和楊公濟梅
花詩信筆四絶句
二年孤負觀花眼少見江南第一枝細讀坡公當日句
恍如玉立耿疎籬
平生政坐花開早不奈顛風一夜吹緘鎻芳英春意閙
轉頭青子已盈枝
閘南閒地遠連天好種梅花作玉田待得開時擕酒去
旁人疑是飲中仙
積谷山前數種梅常年擕杖走千回而今寂寞金臺下
獨對停雲把酒杯
金臺中秋
桂子吹香清不眠相逄還在翠屛邊一輪明月依人好
兩載中秋特地圓(予官金臺兩逄中秋俱有月色内表蔡孟聲自武林試回云中秋日大雨)
鑑湖别島二絶
坡老當年乞鑑湖君王未肯付珪符清名凛凛照人目
欲倩丹青成畫圖
鑑湖别島對青山山下菰蒲獵獵寒最是曉烟收未盡
舂鋤閒立景尤寬
東關二絶
放翁詩裏想東關舟到東關雨逗寒只是當年舊山色
水邊誰似白鷗閒
瓦屋三間水半篙雞豚村社寄吾豪早知城市同耕鑿
悔不從渠泛小舠
觀三賢石夲墨妙
字旣因人傳者多人能累字又如何誰知異世三君子
字與名同保不磨
秋葉二絶
繞窗山水富清妍古木隂中隠亂蟬一葉迎秋無盡日
勾萌還復待明年
花木榮枯又一年誰知生意妙難傳君看亭側數株柳
幾度風前吹細綿
觀梅用東坡先生山字州字兩絶句韻
冬深水涸未潺潺數萼梅依翠竹間待折歸來占清賞
不須移近小屛山
只怕花開眼界幽香中一點絆人愁問渠偏向孤山好
時復飄香入帝州
舜廟在龍山右
水來江尾難分燕山到崖頭合號龍見得人心尊萬乘
片帆飛過亦朝東
春日覧古四絶
疎梅晼晩千年秀穠李韶華二月初試訪前谿歌舞處
斷烟斜日照平蕪
游人拾翠蹋青歸叠叠樓臺映綠漪行到橋西多野色
吳羌山下織簾祠
結廬恰恰對西亭萬物昭回自賦形秋晩不妨尋好處
何須送客話飄零(西亭即邑西接官亭唐人有詩送客莫辭秋晚龜磎好處西關)
曾擕壁上鸕鷀杓來飲靈泉一掬甘却笑眼花前日誤
竟煩舌本為渠參
鳳鳴洞祈雨三絶
山蹊屈曲費躋攀來謁仙姑氣貌閒曾與人間祈得雨
姓名從此徹天顔
洞口流泉清徹骨崖頭瀑布冷侵人隔凡不許纖塵入
誰識中潜縱壑鱗
六月官河已斷流農家無水蔭田疇我來欲問姑求雨
要勝常年望有秋
初秋
暑氣蒸人病未蘇時吹凉雨滿庭除秋來不待梧桐報
妝點前山景色䟱
游東山國慶院院有明月堂白雲軒土人云明
月白雲謝太傅所擕妓小字也此出於李白憶
東山詩特紀一時景色王性之記中直言眀月
白雲二堂是太傅舊跡又誤矣因成一絶以識
之
當年擕妓漫來游後世薔薇句更遒明月白雲成底事
誰知棋罷是深謀
十八澗
九磎十八澗邊游風景蕭疎接素秋野草怕人愁有賸
尚餘翠色映䨇眸
十年前拜四聖觀林和靖像曾有詩為士友諷
誦庚辰中秋後十日重游適梅破一二萼再書
孤山山下舊祠堂詩與梅花一樣香方欲向君求剰語
忽逄摘索破天荒
蓴二絶
春深買得一絲蓴絶勝農家碧澗芹却笑吾宗深有托
自憐野鶴在雞羣
逹人胷次與天寬到處浮家得細看滿盌蓴絲浮碧色
不妨邀客話儒酸
陳家渡至上乘院
山田疊疊之字轉穉麥森森雲樣生輸與農家生計定
纔逄楊柳便清明
宿彌陁興福院遇詩僧妙寧
今宵僧院借牀眠風誤秋聲在枕邊起共詩人談雋永
瀹茶新汲磵泉煎
留題餘杭道明山勝因院
人生行止且隨緣不到兹山十五年紫翠屛前久空闊
四時轉景是風烟
感秋扇五首
須信此心元有性苦將濁酒破人愁舊愁未觧新愁至
團扇因何怯去秋
人到退時須著力未退之時休向前暑中團扇多勳業
一夜西風亦偶然
班氏休吟團扇句退之枉賦短檠歌行藏用捨皆前定
凡物逄時莫要過
箧中團扇去年擕小字曾書老杜詩今日秋風風漸起
要人收拾自知時
潜藏酷暑又明年月缺秋孤快目前團扇此時還用事
知機元要占人先
村外寒食
八字橋邊春水平三家村裏亦清明女郎鼓棹歸來晚
却被風光賺一生
春晩聞鶯
村北村南花事稀晩風吹雨綠盈枝黃鸝暗與春光轉
似怕騷人細作詩
種松添竹口占二絶
添竹栽松眼界寬四時長使翠光團參天會見充梁棟
礙月休令作釣竿
種得成時我已歸明年此際弄秋暉丁寧園叟頻澆灌
要見元功無盡機
次韻竹林玉老三首
筆法有神緣劔舞詩壇游戲也無妨却嫌踏破鐵門限
剗草堂前化鞠場
我似吳牛喘月光領瘡磨鞅巧相妨何時飽聽林間笛
了却官租稼滌場
晚景奔忙駒過隙閙中且覓靜何妨時宜正要新聲巧
賀老龍鍾莫定場
獨坐
破愁淺酌賢人酒覓句還尋君子花造物於予元自厚
閉門獨坐日初斜
聞鵲
舉頭聞鵲心偏喜的是庭闈初寄書報語加餐眠穏外
只留清白替菑畬
即事
村烟四五水成灣拍拍鳬翁意自閒秋雨不能回衆綠
洗開霜色露寒山
九月朔
一春多雨阻清游留得名花到暮秋偶見來禽與仙杏
淡紅殘粉亦風流
大龍寺荆公詩石(天下蒼生望霖雨不知龍向此中蟠)
宰邑歸來便老成豈知詩句是心聲細看野水無人渡
終勝蟠龍守此清
雪中獨步家園
北風掠地盡無塵惜許林園未有春小試囊中餐玉法
誰為天外散花人
正月晚訪梅
墻隈楊柳已垂絲岸北梅花始着枝風掠晴香覓詩句
容渠開晩占春時
梅時往來郊外十絶
舊冬全未見梅枝多是江南春訊遲今日相逢猶摘索
翠濤箋上寫新詩
蹋雪西村探古梅一株寂寞為誰開不消絃管與彈壓
自有騷翁時往來
一冬多雪更多隂問訊磎梅春未深等得春來花已漫
孤高不改歲寒心
半生見梅喚作兄我詩政見梅邊清前回待欲喚曾子
惜許疎蟾未弄明(舊冬一篇有借得梅之清句)
不作等閒桃李色一聲羌笛怨驚塵偶思今歲開花晚
要醉風前爛漫春
琉璃木葉櫬瓊英折得歸來照眼明聞道此花清似我
莫言避俗太無情
剪蠟勻脂别樣粧吐芳先與探春光為緣骨相天然好
所欠江頭細細香
近來疎懶任方圓參取梅花句裡禪三尺枯藤同所好
斷無人似拙翁顛
春已多時花漸繁勸梅未用點苔斑隔塵自有元規扇
要見風流慶歷間
磎邊小圃半荒蕪數種梅栽莫負渠香色幾年吟不盡
蜂鬚先得妙工夫
黃木香
名花愛向春深月幻作人間黃玉花裛露承風嬌不盡
好將逸語為渠誇
春日二首
木香堆架漸開花旁徑薔薇錦未斜風劈柳絲成亂絮
輕輕飛入野人家
春光到此未須歸綠替紅殘已暗圍說與羣兒休趕逐
要看宛轉自然飛
贉村望潮
㳂江一曲水通村潮拍平沙滿舊㾗落日鎔金潮又漲
水天直接海山門
題睡布袋
佛身廣大遍虛空收拾歸來一衲中走入睡鄉推未覺
只緣認得主人翁
雪後
連朝風雪滿空來喜得新晴萬象回甚欲出門尋野興
梅花多是旁春開
題等慈寺後經略潘德鄜舊居三絶
父兄師友俱鳴世培飬都緣歲月深忍得清貧忘寵辱
至今聲譽藹儒林
中書當日冠天下半世浮萍無定居却是子孫能力守
結茅随分並精廬(潘良貴字義榮何㮚榜第二人登科其外舅以二千貫托婺守為起宅婺)
(守請義榮之父具問所卜其父答曰兒子方沗一第安敢以此擾鄉里請以所支金封還之義榮自是終身不)
(治宅)
古來名士都如此後世虛浮類鄙之頼有晦翁高著眼
青青鉅竹蔭簷楣(晦菴書月林字)
泊楊園詩
名園依水跨官塘古木扶疎圍夕陽粉蝶不來蜂又去
一䨇燕子話凄凉
紀程十絶
半夜燃萁車堰歸縣街燈火已稀微路人莫笑奔波甚
領略江山暫觧圍
旋呼篷艇到新橋日影隨寒上柳梢烏帽䊶裙真野服
又乘山轎過山腰
宿霧漫山寒未開老僧笑我四番來功名遷轉都如此
頗羡幽人隠磵隈
百漏船東竹似椽一杯茗粥說癡禪恰如二月烏㩜角
村北村南童稚顛(村市小兒二三月間剥柳皮捲成牛角吹而成聲名曰烏㩜角云)
貧民逐利可憐生水附泥乾鹵漸成多得鹵成求淺利
問天乞取一冬晴
㳂湖水淺灘勢斜小兒并灘運魚叉風力如銛䨇股冷
青帘側邊是儂家
秋晚曾來十日過滿田稗子綠成窠年荒只待州家牓
分數攙多喜若何
星移山轉度寒沙到得塍頭鼓二撾忽憶昔年斗門渡
風飜浪葉艣欹斜
敲開野店旋吹燈舊酒重温醆易冰十五年來隨分過
任人呼作在家僧
冬晴全未見梅花籬角黃花尚綴葩賸喜交情真耐事
風流不到五侯家
海際民田
良田水旱不妨耕海際成田禾罕生一夜潮來留剩水
民家辛苦望西成
夜坐
繁絃脆管挾春華都屬侯門富貴家我獨蕭然無一事
清宵兀坐聽鳴蛙
題旌教院僧房雲舫又名百漏船三首
山僧成歲枕雲根豈是無心直漫云更闢短窗臨澗水
自題雲舫見殷勤
雲片東西自在飛偶然連綴又成衣商量做雨竟何事
刻畫竒峯便忘歸
既名雲舫知歸宿何用多言惹是非水到渠成添百漏
可憐未解箭真機
柳樹滙
望望孤城綠樹根平沙連屋草連雲夕陽坡上人牛小
耕出羌王古印文
龜子匯
暝入荒山近十里茅屋人家隔溪水青燈一夜不成眠
明日長征又如此
始寧泉
始寧花木今何在一𣲖山泉紀此清說與老僧頻整葺
世間難保是虛名
寺樓舒目
風盡天隂分野色雁眠雲影得新晴江臺寺裡閒登覧
屋遶吳山畫不成
代吳兒作小至後九九詩八觧
一九纔過二九來見人相喚䄂難開外頭天色時時轉
雪急因風緩緩回
三九寒威漸漸強顛風刮面怎禁當籬頭觱栗從頭響
添得人愁綫樣長
沽酒烹魚送舊年情知四九在冬前烘來布被何曾暖
身作(音做)彎弓宿露天
今年燈市好安排雪柳香梅費剪裁歲月匆匆臨五九
太陽門戸向東開
冬深生冷喜新春賦得貧窮敢怨人六九數終風扇動
放些意氣走芳塵
轉頭七九數過三無事閒從野老談花氣熏人能樣猛
脱來布衲兩頭擔
五五三三抛堶忙柳絲深處映陂塘貍奴犬子尋隂地
八九春中日正長
我儂閒過謝皇天只願從今大有年九九數來無可數
都將犁把去耕田(蘇子由冬日詩末句似聞錢重炭薪輕今年九九不難數子由時在潁州)
家園散策二絶
山容娟麗青無盡心地寬閒樂有涯春訊不應梅占斷
風流猶有海棠花
散策家園日護雲靜看溪水碧生粼春光不為名花老
贏得年年錦繡新
宫人斜
塗脂抹粉豈長妍得寵宜思辱在先萬古宫人斜上望
淡烟衰草為凄然
薔薇三絶
多謝東風巧剪裁朱朱白白待春開偶因無事尋詩句
又見沿蹊錦繡堆
雨回新綠方留潤日映輕紅無盡嬌為惜江南春事好
對香吹水入金焦
薔薇開盡知春晩燕子閒來又曰西却恨丹青描不得
旋將心事付深閨
近於小圃築堂名曰秀野隔河插木芙蕖舊有
詩云
二十四番花信風凝脂剪翠巧妝容誰言桃李芳春後
不似㳂流錦繡中
再吟二絶
繞堤盡種木芙蕖楊柳隂中動碧虛待得秋來花勝錦
柳絲斷續怕風梳
二十四番風報信名花開了便匆匆誰言造化無窮盡
又報秋花第一風
偶吟
將花作婢那解語喚竹為奴亦浪名霧鬢雲鬟休用怨
主翁先有不平鳴
范園
隠之立異酌貪泉直使吾名四海傳得似范公全雅志
只將清白遺時賢
軒亭
籃輿清曉過軒亭軒外山圍未了青我意他年尋一壑
只因今日眼曾經
延桂堂
靜看桂影上簾櫳幾度吟詩句未工從此相忘天地外
主人袖手小闌東
小池
小池栽得數枝蓮也占新凉七月天說道南灣納空闊
盡將野意換韶妍
水月泉
水清月白又初秋㶁㶁山泉入澗流我已重來君解否
生平厭作是非謀
江下
昔曾襆被宿江潯風雨欺人春未深轉盻六年重到此
越山依舊隠雲心
丈亭
潮水衝沙未轉清急摇䨇艣似鵝鳴須臾停艣依荒岸
草屋疎燈記夜程
題懷謝驛
謝公洗屐水平池笑傲東山望一時究竟後人能尚友
驛名懷謝著深思
偶得
客舍墻根草未生市橋官柳已欣榮洪鈞造物元無意
只是東風有世情
偶成
竹奴角簟頗相宜正是書齋寂靜時白鳥忽穿林影去
自擕紈扇細題詩
偶書二絶
靜觀萬物各隨緣天亦何心付自然鸜鵒不材鸚鵡貴
豈知鸜鵒得天年
久知鳬短鶴長語誰賦花榮竹脆詩物理無窮難測識
且傾美酒樂天時
偶題
夜深水冷無香餌若箇黃鱗肯上鈎我欲釣鼇安爾用
一竿風月好逥舟
題司馬才叔詩後
司馬才名世所賢銀鈎珠唾尚依然塵埃試看蛛絲壁
倒指於今六十年
六言
梅長官深有味(越人以楊梅為梅長官)木居士喜清游未用三熏
三沐且占一壑一邱
色惟有用文子翠亦堪餐此君未須歌南浦雨終是望
渭北雲
