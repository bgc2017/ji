張氏拙軒集卷五宋張侃撰
賦劄子書序䟦
借軒賦
彼美人之容止兮詹姿儀之端潤郤萬邪而不御兮秉
心本而為凖囿宇宙為一府兮揮是非於一刃聲名如
浮雲兮提養生之四印蓋嘗商𣙜竒譎特其游戲不根
蒂於歲時而墮賤隸之計乃餐明月揖清風踐羊豕之
隧而入幽人之宫爰觸感諭在亡有中笑芸芸之各役
杳不知其所終藏須彌於一粒絢瑞彩於青穹引之則
俯用之則仰譬呼吸於寸景易有同於反掌繹折楊於
皇荂猶及見乎古唱吾不知一身之適而強名曰借豈
非俟萬物陶冶耶腐臭為神竒耶靈府清冷耶笑傲塵
表而不視耶計楮中之分絫耶蛾綠粉白之麗耶不然
其借也非南非北非東非西胡然而安亦胡然而歸耶
吾曾體性抱神以遊世俗莫不有機械必有機事有機
事必有機心機心所存而咎膠舟於坳堂之水不深是
借又委之無可奈何子陵之釣志和之蓑甫里之耕商
山之歌當其未得孰不哂夫退縮及其欣於所遇而視
之已多吁青黃豈木之病圭璋豈玉之福蝸豈在闘鳬
豈在續惟人心因是而揉局之耳若乃日月左右天之
明兮河瀆小大地之經兮花木妖麗春之榮兮雪霜嚴
肅冬之刑兮至於腐草化螢光何燭兮汚水為蚋飛何
速兮蜂呪蜾蠃本何親兮雀投而蛤果何分兮槖籥紛
冗互變易兮肖形班象終不一兮孰測其狀孰標其名
氣類秀育區别以生既不諳其所來又託之於秋聲嗟
夫架木為楹䟽土為池醴泉千斛摘茶一旗入則䋲樞
出則扶藜竹有晩節梅有清姿水能容量山能呈儀自
得膜外之樂不染世間之絲佩玉鎗鎗印綬纍纍孰若
一飽以佚代危刑賞之用鞭朴之施孰若䄂手以隨四
時然則吾之借非朝得而暮失初順而後抑者也借文
以傳其意借詩以騁其神既沃潤乎肺腑而不勞乎斧
斤與鳴則鳴與寂則寂縱其百來付之一息方將如禦
寇之行風莊生之夢蝶一牋天公百拜僣躐試抒借
之義而為子作一竒特事
石首魚賦
江南有魚冠冕鯉魴豐上銳下金玉其相魚之初來隨
波低昂導自東海游乎長江什什伍伍前不可當或抑
其勢摧艣敗檣小立待定拾塊盈箱凡物之生其生不
窮因是而見天地全功且夫魚水類也秋化為雀冬化
為鳬又不止於一生二或云魚首有石厥狀碁子為鳬
之首石亦相似旣不同胞又不同體雀入水而成蛤蜂
祝蟲而類已信物理之循環吾有感而賦此
春風賦
余尚友古哲兮何者為是何者為非非不可以反兮諐
一已以莫追刓精神而役四體兮如橘中之蠧寕澹泊
山林之表兮聲華掩匿而未露天地同爐兮日月同車
河瀆同源兮性命同根伊萬象班形兮又同是昕昏春
榮而秋颯兮吾又聽化工之所即豈羣囂之踽凉兮吾
獨示之以默造化無私兮粲者千百物之不齊兮賦有
厚薄雲嘘而成氣兮雨結而成雹融神於不可測度兮
窅然無鄰歲會而月孟陬兮萌者拆而勾者伸靜觀品
類兮自形自色墮我其間兮欣然自得彼風馬牛不相
及兮制命有職揖飛鶴以來前兮將游仙而自適豈曰
予而未歷
石竹花賦
伊夏之始繁隂在圃風清日澹支笻緩步有花𤨏細山
陀依附愛翫再四精神姱嫮不逐羣芳低昂取妒如高
人逸士所守有素不然名章俊論摹擬窮狀而此獨不
預蓋嘗觀涪翁水仙之辭廣平梅花之賦竟垂千載之
名其肯與草枿而同腐薔薇荆棘而滿林巴且擁腫而
礙路彼自生而自悴又無從而告訴天地之間物各有
主其果無知隨世而住豈所賦之不齊反在人之取予
又嘗即是而觀陶朱汎舟嚴光持釣傲睨一世潛易其
號名不虛得亦各有兆苟有遇焉庶極其妙吾當探機
緘而叩此花之速肖彼天隨生默寓譏誚比方居下不
足以詔噫花之遇有時而吾因是而反照
夏喜雨賦
張子病暑無以滌炎酷傚六一翁賦之今得一雨嫩凉
入骨向者日之虐今為雨之賜其賦曰張子丙午之晝
有雨徐來清我神舍其聲大而豪其勢上而下以為絲
又無機以為箭又無靶初焉而衮衮少焉而洒洒既空
階之亂滴復斜漏而猛瀉恍而驚曰是何異歟召巫咸
卦之遇坎䷜之解䷧曰彌天必降彼其濊者歟危虛直
日彼其會者歟寳珠雜色彼其具者歟今日之瑞不疾
不徐紛紛乎屋山之捲茒蓋瀝瀝乎嶺腹之摇松株使
饒爽塏不亦快乎是能納傭傁於清凉之區脱傭傁於
炎酷之墟能釋其倦局之軀放蕩於不謭謭拘拘乎言
未既有東南而至者飄飄若迴雪之入太虛來於綺䟽
俛而謁之封其姓姨其字也張子解帶而揖之曰其爽
籟之裔耶抑獵蕙之系耶楚臺揚腐之餘緻谿谷土嚢
之竒異耶小之蕭蕭拂拂之態大之切切激激之類尚
與汝忘情乎胷襟之外耶於是延以佳賓酌以醲醇微
天際之故人誰能滌我之世塵賓復飲我形骸爾汝忽
乎月皎星稀之不知又焉知黑蜧之墐戶商羊之起舞
歸賦
此邦不可以游兮吾將安歸道卷藏兮曰時之宜樂天
知命吾何憂也飲水曲肱又何尤也彼其之子好是謀
也三月無君不如丘也子豈好辯哉予不得已也隠凡
而卧是有俟也王庶幾改之言之輔也遲遲其行非濡
滯也三宿出晝豈舍之去也君不吾留浩然有歸志也
歸乎歸乎踽踽凉凉巧言令色也懷寳迷邦國之賊也
我心傷悲兮日月于邁兮覬王之改兮萬民永頼兮一
變而魯再變而道嗟乎不仁蒼蒼穹昊
上齊倉論白馬湖土劄子
某竊詳白馬湖係上虞餘姚兩縣溉田植利湖之南邊
别有一湖名曰夏蓋淳熙中創置北岸斗門二所尚存
支流蓋白馬地勢稍高夏蓋地勢就下支流相接步畆
最多夏蓋又管三十六所水溝正隸兩縣民田非夏蓋
之水不足以沾濡夏蓋非白馬之水不足以旁及是以
兩縣人戸水利所争必并白馬而言之漁蒲湖即白馬
異名也上虞陂湖昔之為田者一十四所管米四千餘
斛夏蓋乃居其半今若再許人戸承佃則是抱納之家
不被水利重圍之田未免起催縱不起催計田若干逓
年樁管脩築海塘坍損去處顧亦可行既是脩塘久例
可照若從此請租入反添無補事功徒為民害止因頑
民冐法相其浮土插以柳枝少俟沃茂暎帶左右因而
成田更相倣傚利歸於已税不輸官交論互陳至今未
已向使湖可成田不當既成而復廢儲米脩塘不當既
廢而方舉朝省畫降使臺榜示憲司公據皆所以立國
家根夲之道為民間經久之計也貳卿陳公謂府帥夕
郎傅公曰曩歲越境大旱&KR0792;縣諸暨赤地數百里獨上
虞大熟餘姚次之又以其餘及旁邑觀此則白馬夏蓋
兩湖瀦水驗矣前人創置斗門規模甚遠斗門兩邊岸
石尚固精加脩治閘板啟閉水勢瀰漫日漸月漬自難
耕墾或遇旱沴只依古規兩縣人戸先後灌溉其閘門
扄鎻乞照本縣西溪湖例仍嚴立罪賞俾頑民知所畏
避不敢再犯庶幾湖不成田人無爭勢兩縣蒙惠豈淺
淺哉某負丞數月推䆒弊端輙陳一得之愚仰玷高明
之聽倘辱採擇見之施行不勝幸甚伏候台旨(先是餘姚縣人)
(戸狀乞上件湖土充海隄倉)
上譙大卿(令憲)書
某竊聞之古之學者必求鄉先生以礲其質而就加良
友焉嗚呼此道之不傳久矣獨韓退之以身任其事遂
作師說且引古之學者必有師師者所以傳道授業解
惑柳子厚一見其說詆詈謾罵直曰韓子好為人師是
雖揉於時尚徇於流末凉凉踽踽之軰行行孑孑之人
百伍為羣同工異曲翕翕成風故退之之言不得伸而
子厚未免逐臭矣雖歲晚只此數十篇以發洩平日憤
憤之氣卒於無所成就故師不可不審而學不可不謹
也然則子厚縱華其文高其標痛自刮磨洗刷之終不
可以救藥子厚固不足數而師友淵源之論持守根株
視為暖姝如劉長卿所謂文章與時高下僅有口耳之
習而不知左右之自得例以為常譚不肯為吾儒事業
一伸其眉者則相與挽回於唐虞三代之上都俞唯諾
作成雅頌以和其隂陽而潛回其氣光其日月而大明
於天猶頼退之述元和聖德詩鼓吹六經越裳之操南
山之什雖烏有亡是再執筆以偹指呼蓋有不得而吐
其喙如子厚貞符之論鐃歌之曲艱深漫漶抒虛無不
根之文以惑主聽申不敢動怨懟之語以覬天回豈非
師不審而學不勤歟其與退之師說所以規矩後人而
俾之必循其道上可以事君下可以律身而謂位卑則
近羞官盛則近䛕聞道有先後術業有專攻而聖賢相
逢治具畢張拔去兇邪登崇俊良互見於文字言語之
間者皆所以持擇而為士君子之歸者有間矣某賦予
甚嗇而造物之所畀者又甚恡每竊謂退之子厚出處
與夫古者必求其師端則正否則邪如斯之從况耳之
友餘一旦濡濕相沫為生育計及志營道行不惟不如
師友素定之見猶且睢盱眦睚矛盾之相捔相攻肩袂
之相攘相奮而若是然也嗚呼此某之所以三嘆世道
之不古師友之不正而有以成後日之弊嘗以是說質
諸當世君子往往許之某不敢必其說復有俟於英明
卓犖之人耳某甲戌夏始獲一拜道德之光潄芳潤而
醒枯株挹薰沐而温寒谷不間晩後且俾以鑿度龍圖
師春三書使知天地捭闔之機筮卜協從之本雖未能
敬承下風北面師之覬其所得與昔何啻徑庭方欲繼
請而閤下司刑江東一道正民生不聊頼時含餔而飼
之辦藥而安之推惻隠之仁而納諸春風和氣千里安
堵聖天子思舊人而若理不止江東一道將見天下皆
蒙其福閤下退然以功名為浮雲以富貴如嗜炭瑩然
心腑略不少動又豈非學力天機到而足以為人師耶
今一邱一壑足以逍遥物我喜悦情性闖尼父之菁華
尚友千載以竟其事某縱不能亦猶坎井之蛙蒿艾之
鷃自下而上尚有望閤下出一手之力而置之清泠之
淵庶幾他日得遵退之求師之說而無為子厚附麗不
端則某之幸也多矣某不自知僣謹繕寫古律五十篇
雜文十五篇分二冊敬置冰几敢乞熏仁少賜眄睞非
敢自齒文士之列萬一可以收拭庶克翹肖耳某嘗怪
晁補之作離騷新序謂王道衰而變風變雅作其後離
騷止乎禮義故太史談曰國風好色而不滛小雅怨誹
而不亂若離騷者可謂兼之矣晁又云自風雅變而為
離騷至離騷變而為賦其後復變而為詩又變而為雜
言長謠問對銘贊操引苟類出於楚人而小變者雖百
世可知某今所獻雖不敢倣此然作文大要皆自流徂
源其龜蒙之叢書日休之文藪要亦得是意耳進見之
再又畢是語以幸閤下之裁擇
代大兄謝樓監丞為先君作行實書
某伏奉台翰仰佩勤劬之意何以克當日者不自揆輙
以先公平昔行事求名筆而顯揚之退惟人子之道盡
制三年復齒人列此心猶不遑安於心者無踰此耳昔
蘇内翰求之張文定晁太史求之黃涪翁以蘇之聲名
晁之文華自為家傳可也然且求當世英偉人謂不如
是則名不彰名不彰則傳不遠傳不遠則殆非孝子慈
孫之心也必請於人請不獲必再請再請不獲必百請
千請而後已今一請而得之拜起莊誦涕泣交集載念
先公訏謨兩社出董戎師始者惟主於和以靖家國初
非持兩可之言或者不之察極力毁詆獨丞相錢公侍
郎徐公為之辯白已頼天子仁聖灼見初心不加之罪
使歸老田里盡其餘生而先公每以手加額謂無以報
天子今其已矣而言猶在也向也錢公徐公雪其事今
也寺丞狀其事存歿被賜則某所謂謝又非止蘇晁之
於張黃也不宣某頓首再拜
自序
䢴城張侃取所謂詩文名曰初藁懼學力之未充而願
有進焉非曰能也它時閱是藁惕然而愧則知所以勉
否則學止如斯而已雖有愧將何容焉勉諸
拂石摘藁序
長樂陳公諱槐卿字懷叔父子世科高祖潛德隠居其
鄉之西江名動一時懷叔少孤游江浙以昌其學越乃
父居官之地且與文清曾公孫有交籍深契因登貳卿
之門待制陸公文清之高弟閣學陳公都官之聞孫一
見如平生歡觀此可以知其為人矣待制送公詩曰極
知穏步烟霄路却要微知郡縣勞其待遇之厚如此及
誦公次待制詩曰浩歎但傷前軰少此懷難與俗人論
其受知之密如此公博極羣書尚友千載故著述甚夥
晚歲賦詩有誰能作文冢反魂為瘞埋之句蓋憫其微
勞而歸之於煨燼亦自解也族從震孫過庭之暇口占
授辭及得於殘編斷簡中彙而成集使其盡存雖百卷
可也予慕公清名甚久歿後二十年震孫以家集序為
請某不敢以淺陋辭公曾任上臯酒官晩以拂石老人
自號寔取戸侍李公詞中語信知淵源端有自也
寄庵囁嚅集序
某叔父盱江使君始卜居德清與建炎丞相忠靖孫宅
相隣今工部郎朱公也某聞公起居出處甚詳後二十
五年拜公於鄉社儀止温乎其有容議論粹然其有德
退而竊伏其聲光又八年公始謝世里巷之人相與悽
惋且曰公老成人也今不復有矣某無似獲與公第二
子嚴陵推官彧游因得公家集則知文獻相傳其源遠
矣淳熙中叔父官儀真公送以詩千金常恨鄰難買一
笑那知蓋已傾及歿又哭以詩墻東凉月頻留夜渡口
垂楊幾惜春公於人厚矣某學術鄙陋不足以發揚公
之盛德鉅業蓋嘗展公之詩目視口誦如臨泰山之懸
崖窺巨海之驚瀾戰悼悸慄莫能得其髣髴然後知詩
者天地之心君德之祖百福之宗萬物之戶也世人得
公詩者優而柔之使自得之讀至題忠靖祠堂數篇則
公家世輝赫忠肝義膽誠中興第一人物公諱皆字子
同其曰寄庵囁嚅集者親自標識殆絶筆也年月日里
妷具位䢴城張某謹序
潘聖功詩集序
龍臺潘蒙正聖功詩四十首聖功予之友也其酬倡送
别之詩在焉予懼其名之泯錄而傳之所以重交情也
若夫句律深穏語言雄妙則在人之取予予不得而私
也聖功龍臺先生猶子生於乾道已丑歿於嘉定已卯
殁後五十二日始為序時十月晦友生䢴城張某誌
䟦睡賦
朱公戱成睡賦用潁水白戰故事雖然黑甜之餘一枕
清風當不减羲皇上人其視吳子華賦悶又高一著耳
䟦韶石圖
曲江石備八音六律陳君曄繪成圖且作短歌行貽好
事者按圖經云舜嘗到是邦奏韶樂於石後人因以名
石復以名州夫子曰韶盡美矣又盡善也至齊聞樂三
月不知肉味宜乎在千百世而下聞者猶為之興起也
䟦李伯時馬
新定趙養源家天馬圖族人德元家抱月烏圖龍眠居
士墨戱也予近以萬錢得横軸兩家所有悉囿於此雖
然讀坡谷長篇短韻則龍眠滿天下之名不在此畫之
傳與不傳也
䟦陳后山再任校官謝啟
駢四儷六特應用文耳前軰直曰世間一種苛禮過為
謹細陳無已任徐州校官日出境送東坡知杭州詩云
一代不數人百年能幾見好事者造謗無已處之如平
時略無詘色而聲名行乎天下此豈眎得失而為變動
耶至其再任又曰昨緣知舊出守東南念一代之數人
而百年之幾見又曰使一有於先顛為兩塗之後悔此
尤見無已之終不渝其守也噫今豈有是事耶舊見人說
東坡好收拾士類而士類樂為之用集云代人作豈知
無已者耶
䟦張景冶鎔齊齋記藁
宣城張景冶開禧初元假舘予家䄂五七字相訪藏巾
笥一紀半矣景冶墓檟已拱而詩名就晦温公有言世
俗不能識真貴於難得而賤於飽聞不若藏於家有同
志者就而寫之雖欲勿傳安得勿傳予當訪其子孫授
以元本使呈其父之同志名雖晦於一時而傳之遠也
宜矣因書於后
䟦王坦道江淮錄
予家䢴城淮邦素所稔聞朅來清谿有畫生携胡二卿
江行萬里圖求䟦見其江山歷歷景態萬狀已起余笭
箵興今日朱之茂以王坦道江淮錄見示披閱數四深
愧前盟之未踐也然吾家西塞近在一雞飛他日一蓑
一笠往來於烟波間亦未晩此又大似逋者之寬限也
戊寅四月四日
䟦小事錄
禮内史曰小事簡牘而已兹編珩璜也因以小事名焉
雖然終日靜坐取古人已行之事議其可否而榮辱得
失繫焉出處語默存焉即其已行而騐之於今其可依
據十得五六誠有補於世教也深矣
䟦黃魯直蜀中詩詞
杜少陵劉夢得詩自䕫州後頓異前作世皆言文人流
落不偶乃刻意著述而不知巫峽峻峯激流之勢有以
助之也山谷自戎徙黔身行䕫路故詞章翰墨日益超
妙觀此三帖蓋可知矣淳熙五年十月十三日
䟦揀詞
予監金臺之次年𣙜酒之暇取向所錄前人詞别寫一
通及數年來議論之涉於詞者附焉傳不云乎不有博
奕者乎為之猶賢乎已若夫泥紙上之空言極舞裙之
逸樂非惟違道適以伐性予則不敢後用鎮印紹聖四
年五月少府監鑄時未有牐故兼河堰云九月九日䢴
城張某誌
陸務觀自製近體樂府叙云倚聲起於唐之季世後見
周文忠題譚該樂府云世謂樂府起於漢魏蓋由惠帝
有樂府令武帝立樂府采詩夜誦也唐元稹則以仲尼
文王操伯牙水仙操齊牧犢雉朝飛衞女思歸引為樂
府之始以予攷之乃𢋫載歌薰兮解愠在虞舜時此體
固已萌芽豈止三代遺韻而已二公之言盡矣然樂府
之壊始於玉臺雜體而後庭花等曲流入滛侈極而變
為倚聲則李太白温飛卿白樂天所作清平樂菩薩蠻
長相思我朝之士晁補之取漁家傲御街行豆葉黃作
五七字句東萊呂伯恭編入文鑑為後人矜式又見學
舍老儒云詩三百五篇可諧律吕李唐送舉人歌鹿鳴
則近體可除也
又高山流水鍾子期所作箜篌引霍里子高妻麗玉所
作今流水有公無渡河聲公無渡河因渡河溺水援箜
篌而歌之士友郭沔相與笑後人穿鑿云
又崇寧中大樂闕徵調議者請補之丁仙現曰音久亡
非樂工所能為不可以妄意增蔡魯公使次樂工為之
末音寄殺他調召衆工按試尚書省庭仙現曰曲甚好
只是落韻郭沔云詞中仄字上去二聲可用平聲惟入
聲不可用上三聲用之則不恊律近體如好事近醉落
魄只許押入聲韻
又前軰論王羲之作脩褉叙不合用絲竹管絃黃太史
謂秦少游踏莎行末句杜鵑聲裏斜陽暮不合用斜陽
又用暮此固點檢曲盡孟氏亦有雞豚狗彘之語既云
豚又云彘未免一物兩用
又桂有兩種陳去非參政清平樂詞云楚人未識孤妍
離騷遺恨千年蓋楚人知有椒桂耳
又蘇文忠赤壁賦不盡語裁成大江東去詞過處云人
道是三國周郎赤壁赤壁有五處嘉魚漢川漢陽江夏
黃州周瑜以火敗操在烏林後漢書水經載已詳悉陸
三山入蜀記載韓子蒼云此地能令阿瞞走則真指為
公瑾之赤壁又黃人謂赤壁曰赤鼻後人取詞中酹江
月三字名之葉石林睡起流鶯語詞平日得意作也名
振一時雖游女亦知愛重帥潁日其侣乞詞石林書此
詞贈之後人亦取金縷二字名詞雖然豪逸而迫近人
情纖麗而摇動閨思二公之名俱不朽識者盍深攷焉
又古樂府有三息詩杜工部用於詩辛待制用於詞各
臻其妙待制名弃疾
又辛待制水調首句用鮑明遠四坐且勿語今世詞是
有腔古樂府
又凡作文須是有綱目如君不見三字蘇文忠公滿江
紅辛待制摸魚兒用之臧辛伯賀吳荆南啟亦用之
又秦淮海臨江仙全用錢起曲終人不見江上數峯青
作煞句
又辛待制霜天曉角詞云吳頭楚尾一棹人千里休說
舊愁新恨長亭樹今如此宦游吾老矣玉人留我醉明
日落花寒食得且住為佳耳用顔魯公寒食帖天氣殊
未佳汝定成行否寒食只數日間得且住為佳耳
又晁次膺裁林君復疎影横斜水清淺暗香浮動月黃
昏作水龍吟中叚三句云疎影横斜暗香浮動月明清
淺
又秦淮海詞古今絶唱如八六子前數句云倚危亭恨
如芳草凄凄剗盡還生讀之愈有味又李漢老洞仙歌
云一團嬌軟是將春揉做撩亂隨風到何處此有腔調
散語非工於詞者不能到毛友逹可詩草色如愁衮衮
來用秦語
又韋壽隆有能詩聲族子能謙調四安税因部使者市
炭不順其意至索印紙即書詞於印紙云風清日晚溪
橋路綠暗摇殘雨閒亭小立望溪山畫出明湖深秀水
雲間漫郎疎懶非真吏欲去無深計功名英雋滿凌烟
省事應須速上五湖船雖列薦於朝僅分司數月耳
又沈端節字約之元夕探春令詞云舊家元夜追隨風
月連宵歡宴被那懣引得滴流流地一似蛾兒轉而今
老大心情懶燈幾曾忺看算靜中惟有窗間梅影合是
幽人伴日至感皇恩詞和氣靄微霄黃雲飄轉東閣觀
梅負詩眼滿斟綠酒唱箇曲兒親勸願從今日去長相
見寳幄歡濃玉爐香軟彼此宜冬鎮長徤繡床兒畔漸
漸日遲風暖告他事事底饒一線用俗語而婉麗周文
忠公乾道丁亥游山經從蕪湖時約之為宰以詩編謁
文忠文忠謝以詩令君到處即文場未怕簿書期會忙
神術有時朝賜履賡歌無路贊垂裳彭州篇什元飛動
工部交游更老蒼自古詩人貴磨琢試看淇澳詠文章
文忠期待可謂厚矣
又徐幹臣侍兒既去作轉調二郎神悉用平日侍兒所
道底言語史志道與幹臣善一見此詞蹤跡其所在而
歸之使魯直知此與之同時可惜國香天不管隨緣流
落小民家之句無從而發也
又香奩集唐韓偓用此名所編詩南唐馮延巳亦用此
名所製詞又名陽春偓之詩滛靡類詞家語前軰或取
其句或剪其字雜於詞中歐陽文忠嘗轉其語而用之
意尤新
又康伯可曲游春詞頭句云臉薄難藏泪恨柳風不與
吹斷行色惜别之意已盡辛幼安摸魚兒詞頭句云更
能消幾番風雨匆匆春又歸去惜春之意亦盡二公才
調絶人不被腔律拘縛至但掩袖轉面啼紅無言應得
與閒愁最苦休去倚危欄斜陽正在烟柳斷腸處其惜
别惜春之意愈無窮頃見范元卿杜詩說載上韋左丞
一詩假如大宅第自廳而堂自堂而房悉依次序纔無
次序便不成文章前二詞不止如范所云而末後餘意
愈出愈有不可以小伎而忽焉韓子蒼茶筅子絶句籊
籊干霄百尺高晩年何事困鉛刀看君眉宇真龍種尤
解横身戰雪濤此從竹之初生及作筅子以至點瀹四
句中包括得盡此其所以高妙
又辛幼安祝英臺云是他春帶愁來春歸何處又不解
和愁歸去王君玉祝英臺云可堪妬柳羞花下牀都懶
便瘦也教春知道前一詞欲春帶愁去後一詞欲春知
道瘦近世春晩詞少有比者杜少陵獨步尋花第二首
云稠花亂蘂褁江濱行步欹危實怕春詩酒尚堪驅使
在未須料理白頭人實怕春三字可見春累次歸使人
愁使人瘦欲留連不得坡翁云花應不上老人頭意思
尤長
李義山錦瑟詩云錦瑟無端五十絃一絃一柱思華年
莊生曉夢迷蝴蝶望帝春心托杜鵑滄海月明珠有淚
藍田日暖玉生烟此情可待成追憶只是當時已惘然
讀此詩俱不曉蘇文忠公云此出古今樂志錦瑟之為
噐也其絃五十其柱如之其聲也適怨清和攷李詩莊
生曉夢迷蝴蝶適也望帝春心托杜鵑怨也滄海月明
珠有淚清也藍田日暖玉生烟和也孫仲益為錫山費
茂和說蘇文忠公水龍吟曲盡詠笛之妙其詞曰楚山
脩竹如雲異材秀出千林表笛之地也龍鬚半剪鳳膺
微漲綠肌勻繞笛之材也木落淮南雨晴雲夢月明風
裊笛之時也自中郎不見桓伊去後知孤負秋多少笛
之怨也聞道嶺南太守後堂深綠珠嬌小笛之人也綺
窗學弄梁州初遍霓裳未了笛之曲也嚼徵含宫泛商
流羽一聲雲杪笛之聲也為使君洗盡蠻烟瘴雨作霜
天曉笛之功也予恐仲益用蘇文忠讀錦瑟詩以釋水
龍吟耳劉貢父云錦瑟是令狐楚家青衣名許彦周云
令狐楚侍兒能弹此四曲詩中四句狀此景也
