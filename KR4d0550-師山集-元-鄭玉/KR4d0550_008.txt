







　　欽定四庫全書

　　師山集卷八　　　　　　　元　鄭玉　撰

　　表　誌　狀

　　修復先墳石表

　　先人嘗謂玉曰五世祖妣汪氏之墓在吾居之右西㕔
之前者至元兵變屋燬於盜墳亦湮焉自吾父逰宦四
方歸而竟忘其處詢之故老無有能識之者墳卒不復
此吾父子無窮之痛也小子識之言畢泣數行下玉時

聞命恐悚哭不能對明年先人遂捐館舍矣喪復常乃
覃精竭慮思復先墳以繼先志若非掘地見槨終成傳
疑久而道路溝渠耕犂宫室之患盖不能免元統二年
十有二月庚申誓於天地吿於祖宗曰此墳之不復玉
不敢見乎廟見乎日月矣鑿地三尺塼槨宛然坐癸向
丁去㕔堦丈又一尺五寸玉再拜在地悲喜交至感極
而慟先祖先人之志庶㡬少慰矣記禮者曰孔子少孤
不知其墓問於曼父之母合葬於防故夫子之言曰古

者墓而不墳今某也東西南北之人也不可以弗識封
之崇四尺則墳之於墓自聖人然矣乃積土其上髙及
四尺廣圍二丈四尺羅以圓石立表刻辭告於後之君
子與我子孫凡有人心天理者幸相與葺之毋壞母奪
後五日甲子六世孫鄭玉百拜謹識

　　先府君休寧縣尹方村阡表

　　先君諱千齡字耆卿徽州歙縣衮繡鄉人也鄭氏相傳
自睦徙譜逸不可考今歙縣以鄭名村者四五所所自

為譜不相通先君幼從先生鮑公雲龍㳺學知本原於
孝弟尤篤長㳺京師用薦者歴絃歌延陵美化江寧四
鎮廵檢陞淳安祁門兩縣尉改從仕郎泉州録事未上
以承事郎休寧縣尹致仕先王父諱安故從仕郎歙縣
尹以封贈故進徵事郎王妣洪追封恭人先君為廵檢
江寧時有合陽寺僧失財而疑其儕儕至以左證輒引
服先君疑之購賊無所得先君益疑非盜欲縱之儕懼
刑因自誣服先君因指玉語之曰吾惟此一息所欲故

入人於罪者如皦日因縱之人以為縱盜後得盜當途
境上尉祁門有盜牛者時法盜牛馬皆死先君謂以畜
故殺人非法意故出之盜得不死在弦歌建弦歌書堂
日與諸生講誦其中盜賊自息延陵有呉季子祠時造
祠下示以敬慕里俗為化及攝祁門縣乃大修學校作
興士類至有薦名禮部者因邑民以壻為後黜之以明
氏族之不可亂因叔父歸其從子之為僧徒者為後許
之以明人倫之所當重發摘姦伏一縣稱其政神明至

順二年四月癸亥卒於杭州傳舍年六十七玉奉䘮歸
以元統二年十一月壬寅葬於里東方村先夫人之墓
去先夫人之葬五年矣先夫人汪姓諱妙寧字静徳同
邑永豐鄉人配先君無遺徳教玉尤篤至婦道母儀可
法後世人謂女中賢聖封宜人延祐五年卒年五十五
卒之歲弟璉生先夫人猶及名之先是先君卒學者私
諡曰貞白先生有司表其里門里之人請於翰林學士
掲公傒斯為貞白里門碑刻道上距今十六年墓上石

久未刻盖有待玉今年五十日無聞大懼先徳不揚乃
取先君歴官行事梗槩刻之石至若氣象語言之雄粹
徳行問學之懿深顧小子玉所不敢論著者尚有望於
當世之大人先生云至正七年春正月戊午望

　　鮑仲安墓表

　　仲安諱元康余友鮑景曾之子也余與景曾交時仲安
方讀書家塾未嘗與人接余又以負薪之役奔走四方
不遑家居故仲安未余識然仲安勤於讀書自經籍外

諸子諸史以及山經地志岐黄醫書孫呉兵法與夫佛
氏經典神仙家延年長生之說無不研究而尤以修飭
行義為先及余終養優㳺林壑以故人子弟來從問學
一見即曰前所學者皆誤也吾今而後得聞聖賢之正
學矣於是日從事於五經四書而尤盡心於易日讀一
卦周而復始玩索有得輒筆記之且曰上下繫辭夫子
所以翼易程朱之說嚴謹簡畧盖引而不發學者宜盡
心玩味使與六十四卦三百八十四爻相出入字字有

所歸宿方為有得嘗語人曰自吾從先生㳺於體認道
理識所謂活潑潑者於應事處變得經權之說焉景曾
晚年仲安尚在幼冲已能出其智謀佐其家政及景曾
大故仲安既除喪即曰先人勤苦起家盖欲積有餘以
及人况聚而能散禮經之善教也元康敢不力迺以其
歲所入十分為率三分以饍老幼與凡家用三分以供
公上貢賦及官府百費二分積蓄以待水旱一分賑恤
族黨姻戚鄉鄰自親及疏各有等差又一分貯之别所

以待親友之有患難者隨其輕重量力周之遣嫁孤女
收養孤子義之所在知無不為休寧有務官以虧課粥
二女陷倡家百計求贖之使復為良設立社倉時其出
内以濟里社之貧乏弛其息不取又嘗欲置坊局儲善
藥以救疾病為不樂善者所沮朱文公舊有祭田百畆
為族人之無藉者所盜賣朝廷既立文公之廟於婺源
訟之有司數年不得決官民交相詬病景曾嘗語仲安
曰他日稍有贏餘當以其價與民而歸其田於廟至是

仲安追思景曾之語粥其材木之山得錢為中統鈔者
一萬五千餘貫而文公之祭田始復其他濟人利物之
事累數之不能終事母程夫人尤孝謹求新鮮於山澤
取珍異於蘇杭時其食飲體其温清無不得其志焉至
正十有二年二月紅巾賊至饒州仲安與鄉人集丁壮
結保甲捐財出粟以供費用及賊至婺源知官軍皆敗
走度民力不可支乃籍鄉里之貧者計口給粟使攜老
幼入山逃避四月郡城陷賊購余甚急余將死之仲安

謀於諸生曰家破可以再營先生死世豈可復得吾將
傾家以解是難乃使其從子深與吾弟璉以計行賕諸
賊余始得免九月大軍克復仲安與深璉首起義兵應
之出入山谷勞苦成疾病且革譫語唯云殺賊十一月
十日卒年四十有四吾邑之人逺者奔赴近者巷哭皆
如喪其親戚骨肉焉余使深主喪事是月廿日出仲安
之柩於外以待卜𦵏越三日賊復至家遂燬焉柩獨無
恙人以為積善之報仲安天資髙卓識見過人自其幼

時為學已與流俗不類及從余逰講貫益精踐履益篤
乃率同門為余築師山書院聚學者而肄習焉余方将
以講授之事屬之仲安仲安亦将有不得辭者而遽死
也豈天䘮余乎天䘮余乎乃叙其梗槩立表墓上以識
余之所深痛云

　　周榮之墓表

　　泰定間先大夫為祁門縣尉閉户不與人接遇有疑獄
獨召縣史周榮之與語至夜分不散余嘗疑而問之先

大夫曰是人存心平恕且熟於律不肯妄入人於罪吾
故咨焉及先大夫不禄而榮之亦不復任州縣謝絶人
事不相聞問者數年已而聞郡中有佳士曰周原誠者
且篤於操行莫知其誰何氏之子也及其來見則知為
榮之之子居無何郡陷於賊賊平則榮之己死矣原誠
乃以銘誄請周氏其先休寧人榮之髙祖諱尚文始遷
居郡城中為歙縣人曾祖諱鳳翔中端平二年進士第
授将仕郎袁州司法不樂仕進休官治生產家以饒其

資業㡬及郡城之半號周半州祖諱元仁父諱中大皆
執事郡庠世號儒先生家先是榮之家事既落又困徭
役且為強暴所侵陵慨然思自奮乃起為縣史主文案
㑹歙有豪勢誣民罪者縣具獄上之府榮之知其情白
上下獄以平反御史崔公顯卿時為推官大驚異曰㣲
子㡬失之由是知名知事李公友諒薦榮之為黄山廵
吏榮之不屑就李公曰古人為貧而仕未嘗擇禄榮之
笑而受之俄二魁桀誣仇盜榮之繋魁傑送大府仇乃

得白部使者行部至郡㢘吏能幹者贊簿書榮之在選
中部使者多爾濟巴勒公一見異之補祁門縣吏時縣有
姦猾購府檄徴民紙倍他縣将以射利榮之詣府白除
二十萬民頼以蘇調休寧縣令丁某專以嚴刻御下欲
使人附己一日引兩囚造庭下将被無辜者罪榮之直
以大義譬曉無所遜屈令不為觧未㡬獄上郡發其姦
令始慚服邑有僧與其徒隙以賄購上下誣以死罪致
榮之白金百兩榮之叱曰取貨以殺人吾不忍為也吾

将直若事僧慚懼死再調黟縣府委主簿毛文卿讞疑
獄榮之即覈囚寃白之囚得不死府推張公飛卿聞之
曰不意州縣簿書間而有此人聞其至倒屣迎之至正
三年癸未年五十五喟然嘆曰吾年踰知命兒子授徒
足以供奉養吾何事乎仕乃杜門謝親友日以植松竹
理蔬圃為樂雖隣里罕見其面十二年避賊城南山中
手持髙曽遺像賊見不忍害是秋王師克復始歸舊業
方郡城陷賊時賊至其居三縱火隣里為之蕩盡火及

榮之屋輒摧滅如救見者以為異明年四月二日以疾
卒享年六十五榮之幼穎悟清俊不好嬉弄長持行尤
端謹四歲事其大父即知畏慎居父䘮勺水不入口者
七日待親族一以恩從叔瑾之歿字其孤男女四人迄
成人畢婚嫁當乏食時賣簪珥貸子錢供之無吝色按
春秋之法㣲者姓名不登史冊其有賢行則特書之國
家之制三品以上得請諡其有學行卓異則太常特議
諡焉吾所以為文以表榮之之墓者盖春秋特書之法

太常特諡之義不以其人之㣲而沒其行之善既以使
世之為善者知勸又以識先大夫之能知人也















　　師山集卷八

