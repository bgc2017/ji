







　　欽定四庫全書

　　師山遺文卷五　　　　　　元　鄭玉　撰

　　五言古詩

　　謝伯亮同子厚過

　　可人不易致二妙胡為來南山此絶頂著屐踏崔嵬許
翁不知處遺跡惟蒼苔去之五百載乃有此竒哉風平
池水静月上山窓開笋蕨有真味几案無纎埃明朝遂
分手作惡心欲摧最苦短主簿一葦竟東囬


　　過忠顯雙廟

　　巍巍此雙廟皎皎兩忠䰟一朝誓節義千古血食存孤
城日向危羅雀供晨昏老弱食殆盡少壯相噬吞攻守
既有定死生何足論豈知有後世但願唐室尊死者如
可作尚須起九原我來一瓣香再拜祠下門

　　汪叔簡過師山不相遇留詩二首因次其韻

　　讀書明執中誦詩存大雅樂以感神人禮以嚴上下易
發天地藴春秋誅亂者是在天地間神光秘欲閜後聖

相繼作大将庭户奓衆人拭目觀儼立如羣墮嗟我山
中人樵歸成獨坐六籍在几案日夕自翻簸劃然有所
思如得時雨灑

　　風日天地和草木江山麗有人來幽谷為我發神秘姓
氏出汪芒名字尚簡易好事毎難成可人不易致參商
發浩嘆何時一再詣喜聞車馬音却掃門前地見我窓
前草皆是自家意鳶飛魚躍間無處不相值相視竟忘
言乃是樂之至


　　七言古詩

　　逰湖山次汪子盤韻

　　湖光山色相舒卷斯逰佳興元不淺長堤猶以蘇公名
孤山亦託逋仙顯澗中水落石層出塢底峯廽路千轉
好句光華動瑶草斷碑悽愴生苔蘚誰言泉壑少烟霞
我厭山林有雞犬一聲欵乃眼界寛萬古登臨心地展
茅茨小飲莫遲留山徑多岐不能辯逰人爭羨竹輿輕
倦客不嫌驢足蹇遣懷細讀樂天詩題名欲刻秦斯篆

爽鳩齊景幾何人寒暑四時迭相錢

　　次韻王仲履先生

　　浙江往復浮輕舸此事先生曽共我客中不識羇旅懐
兩月光隂彈指過身如脱屣喜脱舟又向沙頭問白鷗
大人堂上動喜色稚子門前話别愁練溪渺渺黄山碧
詩情便欲洗塵臆屋角啾啾衆鳥鳴樹杪瑟瑟寒風聲
老農自詫窮多藝況是山田足秋雨稻粱方割麥苗抽
生意循環寧有已平生此樂自有餘何必人間五府居

山中白酒釀初熟未覺歸來生計疎

　　題洪氏舫軒

　　山人愛舟屋亦舟山中便作滄海逰何須風㠶冒險逺
東西南北窮遐陬向來此是荆棘地今日遂作江湖秋
門前嵐霧靄蒼翠渾疑江上烟波浮雲旋日動屋移影
舟行岸轉曲江頭主人自是濟川手坐令涉險如安流
復有佳客天下士作記寫出清絶幽王先生詩繼二雅
五字萬里爭追求徐公翰墨妙當世夜深光采射斗牛

世間尤物自足貴安用航海珠玉謀誰當共此樂朝夕
牕外忘機兩白鷗

　　送府判北還

　　君家嚴正門前土開門望天才尺五隣里相繼取郎官
惟我腰鎌穫南畆君才大似璵與璠蚤年便作青琅玕
薦之廊廟方小試如列簠簋尊罍間四方萬國咸混一
語言不通煩諟譯君善國語能國書奏事楓宸先百辟
宰輔鵷行立殿前諫官執法繩過愆至尊都俞可所請

寫作尺一天下傳考書便合作御史云何低囬州縣裏
固知天降大任人使察民情知治體三年出佐此山州
相忘勢分日與逰嗟予乆不入城市時勤馬跡臨荒丘
君今考滿當入覲宰相賢明天子聖九重側席待英賢
㑹向朝端拜新命

　　五言律詩

　　次韻胡叔仁廬坑道中

　　感慨廬坑事何情到酒盃雨過山徑濕風靜野花開發

我臨流嘆因君陟岵來白雲長在望誰與賦歸哉

　　黟坑橋亭次以文韻

　　擢筆題髙柱披襟挹好風剖𤓰蘇渇客採藥識仙翁飛
鳥連雲白幽花㸃水紅相從問歸路疑悮入崆峒

　　又

　　結屋依山麓衣冠上古風醉人千日酒扶杖百年翁雲
起山松緑風迴野燒紅誰云避世者猶自在崆峒

　　大人夀詩


　　夀相挺竒骨精神炯兩眸常為官府計不作自家謀德
政喧黄口功名未白頭人言晏平仲不辦一狐裘

　　又

　　婉容慚我養愛子有吾親今日逢初度明年又六旬功
名留晚節詩禮法前人無屋蔽風雨有兒能負薪

　　送家嚴赴杭

　　嚴父趨南省兒曹入北山極知憂國切不是愛身閒定
省疎朝暮功名費往還無能為代老深自愧愚頑


　　冬暖

　　近臈無寒氣窮山已放梅龍蛇忘嵗晚草木已春囬不
慮衣無褐何煩爐撥灰彭城早逢此當不死郊臺

　　寄别黄子厚

　　連日過從處清談兩不疑山中有真樂餘子未能知悮
在初相識難為去後思幾囬明月夜起坐讀君詩

　　南山讀書

　　愛此南山南攜來萬卷看曉書窓紙濕夜讀月華寒山

水心為祟功名興未䦨因渠三沼潔故向此中蟠

　　又

　　不解兒曹事來尋數畆山已知非隱逸豈為弄潺湲城
郭依稀見烟雲欵乃間此時看不盡留取待予閒

　　題皆山樓

　　萬山最深處樓亦以山名山遶郡如障郡因山作城開
牕排闥入對坐畫屛横要識樓中趣山青眼倍明

　　許益之先生挽詩


　　斯文在宇宙人道得菑畬流水無今古閒雲有卷舒前
言端可識後死竟何如鄉里多才彦千金為購書

　　又

　　宗朱徧寰海婺水獨淵源學悟文辭陋人知德性尊丘
原今若此洙泗復誰論賴有遺風在能令薄俗敦

　　吕孔彰挽詩

　　學行推先輩文章淑後生世情方軟熟師道喜尊榮遽
謝人間事空遺身後名傳家幸有子時聽讀書聲


　　送志道

　　因君此行役良有感吾心兩載曾同學三餘惜寸隂江
南春已老渭北水方深寒鴈來時節相煩寄好音

　　病中寄兄弟

　　苦熱已無計那堪與病俱過從無好客遣興有新書世
事炎涼態人生骨肉軀何當見伯仲相與問何如

　　七言律詩

　　題天目山


　　勢壓東南萬象低溟濛空翠望中迷龍飛鳳舞川原秀
地下天髙日月齊武肅百年鍾覇氣文忠千古欠留題
客來欲問青雲路鑿破崚嶒便作梯

　　慈溪觀瀑布

　　路入慈溪景更幽共傳漈水在髙頭巖前風捲珠簾細
澗底雷翻雪浪浮林宻日㣲堪避暑山深雨過易為秋
去年曽到非生客今日題詩記再逰

　　婺源胡氏屛山樓


　　樓外青山列翠屛矮牕放入眼増明丹青花草春描畫
水墨林泉秋寫成變化四時無俗韻登臨千古有餘清
髙人對此不容語獨倚䦨干看晚晴

　　次韻黄竹隠心田設醮

　　簮插星冠露玉尖新裁法服彩霞纎五千道德開黄卷
百萬神靈在黒甜春展緑茵明别墅雨將銀竹入空簷
心思幽静丹田煖姹女嬰兒意自恬

　　又用韻寄之


　　雨餘洗出碧岑尖春半抽齊緑草纎富貴視同槐下夢
清閒自得蔗根甜門前東郊通城市屋外南山入畫簷
肯學衆人長擾擾焚香黙坐獨安恬

　　竹隠攜詩過山中不遇三用韻謝之

　　桃李芬芳笋送尖化工元不間洪纎呻吟我獨為心苦
紛擾蜂應為口甜客至山翁纔入市詩來喜鵲正當簷
平生出處無機事興盡知君意亦恬

　　寄趙雲心先生


　　泥濘無由問起居先生為況近何如窮居水北鍾聲逺
獨望江南鴈影疎床笏已空先世物燈牕且讀後身書
明朝風雨開晴霽願䇿長笻過草廬

　　遊黄山題祥符寺

　　十年不到此叢林問舊堂頭嘆陸沈石老不知蒼蘚變
山幽惟覺白雲深藏書有室還當築伏鼠何時為指尋
相欵尚多耆舊在相攜杖屨與登臨

　　師山書樓成唐長孺先生賦詩見寄次韻


　　居山日夕見山容環堵蕭然一畆宫我喜烟雲來几上
人看樓閣出空中夜深月色偏明朗曉起嵐光更鬱葱
若比羊裘軒上景臨江惟欠一絲風

　　汪仲魯以詩見寄頗及道理因述鄙見以次其
韻

　　人生學業莫參差勇進方知得意時義利路頭須要辯
重輕權度更宜思好從道理求原本莫向文辭學蔓枝
自愧平生無所得聊将鄙語答君詩


　　次韻述懷

　　家住江南黄葉村繩樞甕牖席為門自罹盜賊人傳死
重見交逰我幸存焦土更無遺簡冊供厨惟有舊匏尊
黄巾迎拜何為者自愧疎庸不足論

　　書懐

　　自愧疎庸一腐儒贅疣天地欲何如漁樵到處相來往
守令逢時問起居頭白深知憂國事身閒且復寄精廬
何時四海收兵甲還向師山理舊書


　　庚寅中秋諸生載酒過師山邀余賞月皆有詩
因次韻

　　照人沙際晚霞明獨上師山杖屨輕夜後朋從如雨至
坐中議論欲風生比來從有登臨興老去那堪力役征
為問嫦娥天上事銀河風浪幾時清

　　依稀河漢照溪明皎潔蟾光著地輕天上波濤何處起
人間光彩一時生吹雲元獻當時樂擲杖明皇午夜征
見説廣寒宫殿裏霓裳歌罷不勝清


　　八月十四夜玩月岑山次鮑伯原韻

　　夜深雲散碧天開月影沈沈入酒盃風露半天成灝氣
干戈滿目起塵埃分明滄海浮䨇島隠約嚴灘見兩臺
今夕有懐須盡興明朝無雨約重來

　　中秋無月次周彦明韻并懐潘大尹

　　嫦娥底事苦多憂獨掩寒門度一秋明月自知天上好
浮雲遮斷世間愁舉觴莫阻登臨興秉燭聊為賞玩逰
有約不來潘令尹捍城方欲事吴鈎


　　用前韻寄珊竹伯堅

　　扁舟東下解吾憂囬首歸來春復秋毎憶當時多樂事
翻思相見不勝愁此行乆絶城闉夢何日重為林下逰某水
某丘俱在望敲針共作釣魚鈎

　　次韻周亷使

　　鄰封久矣慕英名况是同為戊戌生此日相看成感慨
他時話舊憶澄清法書端可為時寳好句當令坐客驚
能使野人増重處繡衣扶杖共山行


　　極目川原野燒青深知聖主念生靈干戈交戰川流血
災異頻書夜殞星盜賊紛紜身自滅皇明億萬德惟馨
但看八月秋風起照夜何曽見一螢

　　繡衣暇日訪師山隠顯如何若是班野叟相扶觀使節
山猿孤嘯震柴闗俯臨流水滄浪急仰視飛雲自在閒
荷簣歸來明月好白沙翠竹碧江灣

　　程仁和兄弟過師山歸而賦詩傳至山中諸生
和者甚衆且多佳句因次韻二首鼓舞諸生


　　細雨霏㣲濕野埃客過林下履穿苔髙山不用肩輿上
歸路何妨戴笠來夜後舟師呼渡過燈前稚子候門開
傾尊共話怡怡樂緩緩杯行莫要催

　　不踏康衢野馬埃却來石上坐蒼苔耕田野老牽牛去
采藥仙翁荷簣來得句有時應自遣好懐還復為誰開
亂餘正苦無衣褐怕殺床頭蟋蟀催

　　予還自四明留寓淳安之劒溪徐君士毅将為
予築書堂相延講學鮑伯原過之有詩因次

其韻

　　天遣黄華賜御衣山人何事苦西歸不能四海為霖雨
還向三台作少微得傍嚴陵徐孺宅便同練水鄭公磯
他年學子閒來往兩地相望草木輝

　　用前韻示諸生

　　好風天外拂吾衣且喜閒身得放歸澗底水聲雷隠約
山頭霧氣雨霏微扳縁盤嶺新開路行到岑山舊釣磯
何日擔簦相聚處奎躔應自發光輝


　　寄祥符諸老

　　幾囬清夢到天都彷彿何能記有無白鹿仙人眠不語
青蓮大士咲相呼風聲月色山房静澗愧林慚景物孤
惟有塘頭老尊宿時将機語答樵蘇

　　次仲賢明府兄師山雨霽韻

　　雨洗晴光出翠岑雲将好月到天心池涵燈火星明水
樹動笙簧風滿林臺榭巍巍宜逺眺䦨干曲曲不臨深
掛冠何日歸來好相共持竿練水隂


　　七言絶句

　　野菊

　　巖壑無人採落英西風時為送芳馨只縁落寞空山裏
却是黄花真性情

　　逰覆船山宿草堂

　　眠雲石下屋三間瀑布當簷坐卧看恠底巖前龍忽起
夜來風雨不勝寒

　　自從結屋此山隈十載相攜幾度來寄語山公牢著屐

莫教踏破舊蒼苔

　　舟中

　　舉頭有磯篷如壓攲枕無眠夢不成誰道乾坤九萬里
不能着我一書生

　　登師山諸生有詩

　　城上鐘聲度逺溪扶桑破曙海雲低披衣欲起還攲枕
山下晨鷄四面啼

　　逡巡老境入無聞曳杖縁山自看雲書冊滿前誰料理

起予日夕正煩君

　　山前村落亂髙低雲意糢糊逺近迷萬疊峯巒如畫展
黄山正在小樓西

　　覆船山樵歌

　　行客初登半嶺間石門深鎖路廽環若將泉水論髙下
應是東南第一山　　　右小石門

　　路入黄茅劒斷蛇疎籬石磡野人家山深地冷春難老
五月巖前見落花　　　右童家磡


　　巨靈斫斷此崔嵬好事題名幾度來不用碧紗籠石上
但令風雨長莓苔　　　右斷巖

　　歴盡﨑嶇上碧岑髙山流水似鳴琴何須水樂尋幽洞
自有巖前太古音　　　右響泉

　　常憶當年武肅王金婆店裏月華光山中十月桃應熟
未薦仙人不敢甞　　　右金婆店

　　書懷寄節夫

　　園林正好炫春光一夜東風括地狂明日風平春事在

園林依舊自芬芳

　　白石巖髙入眼頻慈溪水暖易為春平生最愛洪文學
相視何殊骨肉親

　　元宵詩用仲安韻

　　鬬簇鰲山十萬人皇都今夕幾分春六街三市渾如晝
寄語金吾莫夜巡

　　神前兒女舞妖嬈社下逰人弄管簫到處人家説元夕
不知元夕是今宵


　　貧家一盌碧琉璃未必豐年便噬臍行樂人生如此耳
何須富貴說征西

　　元宵正欲盡吾歡又恨尊前酒易䦨莫咲劉伶墳上土
清名留與後人看

　　賞罷花燈步月歸自将拄杖叩柴扉囬頭形影驚相吊
但覺從前百事非

　　天下承平近百年歌姬舞女出朝鮮燕山兩度逢元夕
不見都人事管弦


　　市上燈張玉井蓮門前簫皷更喧天先生懶向兒童語
閉户髙居但欲眠

　　蘓字

　　未須好古談顔栁當代争誇趙子昻寫出眉山元祐脚
世人都道是疎狂

　　汪先生岫雲圖(六言)

　　雲無心而作雨人有意而作霖觀此圖之變化知先生
之為心


　　黄山

　　一片巉巖石幾乎接著天有時雲氣起天與石相連















　　師山遺文卷五


　　欽定四庫全書

　　師山遺文附録

　　元史忠義傳

　　鄭玉字子美徽州歙縣人㓜敏悟嗜學既長覃思六經
尤䆳春秋絶意仕進而勤於教授門人受業者衆所居
至不能容學者相與即其地搆師山書院以處焉玉文
章不事雕刻煅煉流傳京師掲傒斯歐陽𤣥咸加稱賞
至正十四年朝廷除玉翰林待制奉議大夫遣使者賜

以御酒名幣浮海徴之玉辭疾不起而為表以進曰酒
與幣天下所以奉陛下陛下得以私與人臣不敢辭也
名與噐祖宗所以遺陛下使與天下之賢者共之陛下
不得私以與人待制之職臣非其材不敢受也玉既不
仕則家居日以著書為事所著有周易纂註十七年大
明兵入徽州守将将要致之玉曰吾豈事二姓者耶因
被拘囚久之親戚朋友攜具餉之則從容為之盡歡且
告以必死状其妻聞之使語之曰君苟死吾其相從地

下矣玉使語之曰若果從吾死吾其無憾矣明日具衣
冠北面再拜自縊而死

　　師山先生鄭公行状

　　先生諱玉字子美世居徽州之歙縣衮繡鄉貞白里十
二世祖諱球以貲雄其鄉號雙橋鄭氏曽大父文政大
父安至元初聞大兵討李世達将屠城即杖策詣軍門
言動主帥全活郡民遂授徴事郎歙縣尹沒而民思其
徳言於有司請立祠省府嘉歙民之志下其事如請俾

列之典祀號鄭令君廟父千齡累官承事郎休寧縣尹
以操行著稱學者集士友私諡曰貞白先生有司表所
居為貞白里大徳二年戊戌貞白公調官太平縣之弦
歌鎮七月一日母夫人汪氏生先生於弦歌火光照室
隣里驚駴貞白公心異之嘗指語汪夫人曰吾為吏治
獄不任苛刻人蒙吾力脫罪罟者不尠天或報施是兒
其大吾門乎先生自髫齓不與凡子伍稍長穎敏不治
細務唯嗜讀書禁無以家政闗我才十歲聞人誦朱子

之言則喜其契於吾心也聞人論朱子之道則喜其切
於吾身也於是日誦四書玩味朱子之說而紬繹之沉
潜反覆久而融㑹貫通得其㫖趣數從鄉先生學意不
適輙易師既而載書入黄山祥符寺又遷紫陽南山觀
處已以澹薄自持立心以誠敬為本攻苦殖學靡替寒
暑嘗因同郡進士王君儀過之欲烹雞供具僮𨽻逐雞
飛鳴蹢躅遂不忍烹王君拊其背曰子美長養此心因
是於惻隐之發體認涵養造詣益深矣再應進士舉不

利即棄舉子業求聖人之道於六經研精覃思優㳺涵
泳蘄必至古人之域至順初侍貞白公㳺京師閣老諸
公覽其所為古文将交章薦之先生竟奉親南歸不屑
也貞白公卒于杭先生扶櫬數百里歸殯於家哀毁踰
禮及葬門人士友相執綍者數百人見先生祖載遣奠
躃踊相侑一循古典大敬恱之除䘮或勸先生筮仕咲
而不答築室里之師山将著述以見意學者從先生問
學紳佩寖盛門人鮑元康等因其地剏師山書院殿堂

門廡庖湢咸具講肄有齋登眺有亭先生日與諸生論
說春秋而通其大用間被短蓑㳺釣岑山之陽鄉之人
目岑山曰鄭公釣磯元統初有司以先生徳行文學純
備才識達於治體滋欲試之以政上薦章于浙省若江
南行御史臺先生謝絶不就至正十二年春先生聞蘄
黄紅巾兵䧟江州郡守李公黼死之西鄉慟哭三月聞
饒州繼䧟語門人曰主上未有失徳兹不過烏合之衆
然承平日久将驕卒惰莫克禦之耳四月蘄兵繇婺源

破徽城據之先生避地南石耳山五月蘄黄主帥搜求
先生先生欲死之門人鮑元康語從子深曰家可再有
今先生世不可得深與先生弟璉冒刃入城内賄以免
九月大軍克復時州里豪俠多禽脅從者以獻為名爵
計先生嘆曰殺人以干禄仁者不為也是冬蘄黄兵再
䧟郡先生竄靈山山中其徒百計訪先生将至先生所
先生亟避之攀磴墮地折臂氣絶復甦明年淛省平章
薩木丹巴勒公率大軍來討郡邑悉平平章素知先生名徳

欲舉而用之先生以手病辭十四年逺近寧謐門人以
師山精舎巋然&KR0870;存迎先生講學其中刪定所註春秋
或往來岑山手不釋卷六月天子以大臣薦遣使者謝
嘉卿齎内府酒帛以翰林待制奉議大夫召先生于家
使者浮海而達九月至郡監郡阿敦哈雅公率僚屬至
山中先生卧病不起監郡强起之乃拜受酒帛固辭宣
命請以布衣入覲是冬偕使者至淛省而番陽餘孽復
䧟郡城丞相塔失鐵木兒公見先生驩甚劇論時事便

宜至暮弗勌明日将燕先生先生語丞相曰敝邑為江
淛屏翰生民葅醢丞相不亟拯救而寵然燕禮&KR0870;何心
歟言既泣數行下丞相為之改容即調建徳路元帥劉
公某㑹合徽泰翼官軍征討先生復請給饟饋十六年
三月進兵克之輓漕無乏監運婺源判官曹子學謂軍
士曰此鄭待制之淚所致也若屬知之不乎四月先生
行至海上疾作草謝表授使者而歸六月舟過建徳之
淳安邑之梓桐源士族徐氏王氏迎先生登覽河山之

勝徐氏将建書堂留先生講道其中是秋門人鮑深自
淛來㑹遂與俱歸隐于郡南孤山之麓時淛東元帥巴
爾斯布哈公監郡呼都克岱爾太守鄭公傅翼歙縣尹
潘君從善旬朔省起居咨問安民禦寇方略孤山之傍
富登渡鉅石屹立溪滸先生疇昔釣㳺其所淮南省平
章余公闕大書鄭公釣臺先生自為文記之里人吳虎
臣刻諸石十七年還師山纂註周易是時先生竹冠野
服一僮抱琴一僮持綸相羊山水間忽憶黄山舊逰偕

諸生尋訪故舘浴于丹砂泉磨崖紀嵗月而還秋七月
天兵遽至郡城失守先生率昆弟子姪復往梓桐源仍
舘徐氏十八年淳安建徳相繼亦破先生間道歸隐休
寧山中七月朔旦初度晨起熏沐東向再拜不自勝語
弟璉曰夜來達旦不寐何也明日聞郡中大小人言於
主帥欲羅致之先生曰吾知死期至矣二雉飛入吾室
此其兆也弟璉懼傷先生奮身往主帥拘之不得還令
以書招先生亟出先生曰吾荷國厚恩偷生苟容何面

目立於天地間耶欲亟死而吏卒猝至急如星火逼迫
至郡主帥引見命左右拽之跪拜先生不為禮問爾何
不出先生曰昔元朝授以隆賜命之顯秩尚辭不出今
何出耶又問爾隐山中曷不為用先生曰我前日不仕
今復仕耶抗辭愈厲主帥命左右拽之出覊留郡城先
生閉户髙卧不食七日猶賦詩為文從容若平時手為
書喻諸生曰人言食人之食則死其事未食其食奚死
然揆之吾心未獲所安先哲論殷三仁胥獲本心士臨

事惡可不盡其本心哉吾初欲忼慨殺身以敦風化既
不獲遂志今将從容就死以全節義耳復為書戒弟璉
屈志以存宗祀戒子逢辰與從子拱辰義居以纉孝友
之風夫人聞之使語之曰君苟死吾其相從地下矣八
月一日沐浴更衣北鄉再拜入寓舘自經而死聞者見
者賢與不肖咸唶唶嘆息曰男子哉男子哉弟璉奉柩
歸殯于家明年己亥十有二月庚午𦵏休寧縣廟嶺上
尊治命也先生娶程氏有賢行克相厥徳子男二人長

祖澤早卒次逢辰女二人黄庭堅吳宗其婿也惟先生
質䫉清古襟度坦夷卓行特立應機能斷天性孝友自
貞白公既殁終身一聞其諱或其遺事輙泣下霑襟每
過貞白里門泫然流涕莫能仰視母夫人汪氏病癰若
石榴然以沒終身不食榴實弟璉蚤失怙恃先生盡意
訓育底于成人從兄國英實祖母洪氏之兄子子也眎
如同氣既卒撫其遺孤尤極勤篤每過先塋必下車伏
謁自十世祖而下悉立石大書深刻以表其墓復為族

譜圗列始祖以下十五世羣從子姪名字刻諸徵事公
墓碑之隂敦孝友也為人質直耿介重然諾於人少許
可一介不妄取與故逺近學士大夫以孝㢘目之每與
名公大夫論及為政必以樹綱常厚風俗為急先務其
為學大槩本朱子嘗謂學者曰斯道之懿不在言語文
字之間而具於性分之内不在髙虛廣逺之際而行乎
日用常行之中以此窮理以此淑身以此治民以此覺
後庶乎無愧於古之人矣晚年以師道自任誘掖後進

無厭怠意門人有過面折之不少貸有善則奨借而汲
引之成材者居多其於經則曰易於諸經為首出而獨
為完書天地萬物之理古今萬事之變易無不具而吾
身心四體出處進退易無不在是故不可一日而不講
者於是取文王周公之辭以為經列夫子十翼之辭以
為傳其或十翼辭義簡奥則附以註說命曰周易大傳
附註既又折𠂻程朱二夫子之說合為一書命曰程朱
易契謂春秋損益四代之制為百王不刋之典所以著

聖人之大用體天地之道而無遺具帝王之法而有徴
其功足以遏人欲於横流存天理於既滅明之者帝王
之治可復有易詩書而無春秋殆皆空言而已惜夫傳
之者不知經之大用言人人殊紛如聚訟程傳得經本
㫖恨無全書朱子間有論著未及作傳於是稽諸經以
證傳之謬因朱子通鑑綱目凡例以經為綱以傳為目
凡諸說之合於理者則取之其或經有脫誤無從質證
則寧闕之以俟知者命曰春秋傳闕疑於禮經則屢欲

與友人汪某叅互考訂因朱子師友儀禮通觧釐析經
傳因衛氏集義刪定註說以成一家之言值干戈騷屑
而志弗克遂其為文以正大剛直之氣發為雄渾警㧞
之辭感慨頓挫簡潔純粹然紀事樸實不為雕鏤鍛鍊
跌宕恠神之作出入馬遷班固而根之以六經之至理
大抵主於明正道扶世教語子以孝語臣以忠初入京
師或傳數篇于奎章閣下侍書學士虞公集授經郎掲
公傒斯藝文少監歐陽公𤣥驚以相眎曰是盖工於古

文嚴而有法晚與平章余公闕吏部侍郎危公素南臺
監察御史程君文最相知而公之文名大振於朝野間
矣先生雅好登臨酷嗜山川泉石佳致搜竒選勝極峻
窮幽南㳺淛左右北上燕薊跨齊魯之墟瞻岱宗鳧嶧
碣石居庸之秀如石門金華西山南山佳處嘗一再往
焉登天目山宿獅子寺盤桓玉立亭上睹雲海之竒觀
郡南覆船山䆳深險異為吾郡之甲先生甚愛之每夏
攜書避暑山中門人洪斌為構招隠草堂于眠雲石下

嘗偕程君文湖南僉憲鄭君潜前進士胡君南華同㳺
賦詩以詠歌之尤且察山水之情性而黙識其理雖未
讀郭氏𦵏書而議論𤣥妙與臨川吳先生所著如合符
契嘗喜休寧廟嶺溪山環拱扶輿清淑之氣凝粹於是
屬弟璉曰吾沒則𦵏於是焉因講道師山學者尊之曰
師山先生縉紳稱謂率以字行所著詩文若干卷自題
曰餘力藁藏于家嘗論先生平生梗槩大抵學有本原
而忠義大節處之有素觀其撰漢髙帝索羮論章孝女

雙廟碑及獻書乞立故宋文丞相祠以旌節義則先生
涵養志趣已皦然於胸中矣故能辭翰林之聘而不受
拘囚之辱勁氣耿耿充塞兩間易於困之象曰君子以
致命遂志身可危而志不可奪也繄先生之謂矣克寛
蚤嵗與先生相知惟深比年往來師山劇談要道不翅
異姓兄弟世故搶攘遽成契闊謹以所聞於先生門人
弟子者摭其大槩如此庶備朝廷太史氏之採擇云戊
戌嵗八月望日祁門汪克寛謹状


　　宣命

　　皇帝聖㫖裏中書省至正十五年六月二十五日雅克
科爾集賽第二日水晶殿裏酉時分舒固爾齊道通薩敦
布哈等有來省官商量了曼濟右丞相實勒們叅政巴
延特穆爾叅議額森布哈都事直省舍人善財努等徽
州路鄭玉有名的秀才晦跡隠居有為不仕今将他委
付做翰林國史院待制教徵聘将來呵怎生麽道皇太
子根底上位根底奏聖㫖識也者麽道奏呵奉聖㫖那

般者欽此除依外今差本役賫宣命一道御酒二壺段
子二表裏馳驛前來

　　賀鄭子美先生受詔命書　　　趙　汸

　　汸自聞先生被詔命即欲一見左右稱賀病甚不能去
此月八日輿曳至中途見道路東行皆却走言苗軍且
至倉卒莫知其實輙亦引歸一二日來訛言甫定而病
復作恐旬月不能亟見故敢道其所欲言者以書先生
幸加察焉汸聞鄉里之論有謂可為先生賀者有謂當

為吾郡賀者有謂當受命即行者有謂先生可毋行者
此四者非唯不知朝廷之意抑亦不知先生之心也國
家自世祖以來不惜髙爵顯位以起山林之賢誠令典
也曩者如汴梁吳彦暉閩中杜原甫皆嘗被斯命矣然
則特謂可為先生賀者未為知朝廷也吾郡先達衆矣
以布衣召入翰林誠未有如先生者當四方多故宵旰
求賢如渇豈無意哉然則特謂可為吾郡賀者亦未為
知朝廷也若愚則非唯不敢為先生賀亦不敢為吾郡

賀直以謂當為天下賀爾前輩謂士大夫惟出處一事
不可謀於人盖以時義不齊而士之自處者異也自處
者異則其與人謀也難乎其適中矣矧可以輕議哉然
則謂先生當受命即行者未為知先生也昔之以處士
徵而不至者盖有之矣若夫言論風㫖漠然無聞徒使
上之人謂賢者不為世用而弓旌為虛器豈君子之志
哉然則謂先生可毋行亦未為知先生也若愚則非唯
不敢以賛先生以必行而亦不敢尼先生以毋行直以

謂先生當有以報朝廷爾夫天下之大患莫患於下言
之而上不信也今也士大夫一言而丞相信之丞相一
言而天子信之此先生所以有今日之命夫以公卿大
夫圖天下事而皆若此何治平之不易而寇亂之足憂
也其可不為天下賀哉且士大夫言於丞相者必曰鄭
先生唯不出爾出則天下事可平也丞相言於天子亦
然天下事先生與有責矣其可不思所以報朝廷哉夫
謂當為天下賀衆人之情也謂當有報朝廷者先生之

志也公卿大夫不計天下利害者五十餘年是以至于
今日今其敝事雖多以先生之明慮之如燭照而龜卜
爾事固有難於口陳而易道者古之君子欲有言於上
而遽數之能終其物者未嘗不以書事之敝者㡬何其
所以致敝者何也救之之道當何如以先生素所積蓄
出而書之如辯蒼白數一二爾竊謂先生當條列治安
之䇿極言無隠通為一書如果行也則以獻於天子不
行則上之中書先生言之而朝廷行天下被其賜先生

雖不仕猶仕矣朝廷固無負於先生矣先生固無負於
天下矣先生言之而朝廷不為行而天下不被其賜先
生雖仕猶不仕矣先生固無負於士大夫矣士大夫無
負於君相矣是仕不仕猶不足計也而况於行不行哉
昔蘇明允以詔書召試不起猶且以為君命不可虛辱
於是有十通萬言之獻今朝廷之所以待先生者至矣
先生其可但已乎然則所報朝廷莫善乎是明矣果若
是将見先生之道措之天下而有功垂之百世而無窮

然則須為先生賀可也豈惟天下哉須為吾郡賀可也
豈惟先生哉汸之所以為先生賀者如此雖然非以為
先生慮不出於此也盖欲探先生之志以觧衆人之惑
爾若夫可行而行可止而止則先生固久定於胸中矣
愚誠不敢賛一辭書不盡言伏惟亮察

　　賀鄭子美先生被徴命啟　　　徐大年

　　横經講道方遵白鹿洞之規側席求賢不意金馬門之
召光前絶後騰實蜚聲昔者明王莫不以貴而下賤古

之賢士亦皆藏器而待時夫潔清髙尚非以釣名仕止
久速必求合義若稽前史具有其人安車蒲輪𤣥纁束
帛或一徴而遂起或屢聘而不來周黨嚴光竟全髙節
黄瓊楊厚卒立事功所志不同各適其可仰昭代承平
之典禮尤隠居行義之表章劉因蒙召於春宫吳澄登
名於翰苑今來古往千載一時伏惟待制師山先生規
矩前修範模後學鍾白水黄山之間氣得紫陽朱子之
正傳不暇窺園唯思經史未嘗入府絶意功名近看巖

穴之成書大究春秋之宗㫖溉根食實肆外閎中康成
學貫古今政爾化行通徳子真躬耕巖石居然名震京
師受丹扆之深知來白麻之寵命置諸清要俾紬金匱
石室之藏慎爾優㳺毋尚空谷白駒之志比之開廣文
舘以延禮與夫賜尚書禄以終身公家前聞於焉嫓美
然出處之際惟從容為難逃名遯世之節固甚髙潔身
亂倫之士亦無取嶢嶢者易缺所貴居夷恵之間屑屑
不憚煩詎致貽往來之誚以先生講明之有素必此身

進退之得宜尊生猥辱見知曷勝賛喜當時推轂嘗蒙
奨借之言貢禹彈冠遂起夤縁之想第愧南州髙士之
後尚如西家愚夫之云敢措鄙辭少旌誠意君臣之義
不廢願推兼善之心中庸之道可能勿厲過髙之行式
肩此舉以棟斯文

　　御酒師山燕諸生致語　　　　徐大年

　　伏以束帛賁丘園舉昭代求賢之典伐木燕朋友昭先
生推己之心承雨露於九天接雲霄於萬里自昔懐材

而抱藝必加苦節以清修惟山林之日久而道徳之功
深故弦歌之聲起而信從之士衆築精舎以處四方之
學者考遺經而師往古之聖賢盖藏器所以待時而經
徳非以干禄考槃在澗雖云其樂之弗諼鼔鐘于宫難
免厥聲之聞外淵源有在名實自孚恭惟師山先生徳
業𢎞深天資英邁薰陶漸染復還文公闕里之風正大
髙明突過康成傳註之學即師山之佳處建鹿洞之成
規道術天開生徒雲集蜀日越雪不顧流俗之是非蜾

臝螟蛉率皆因材而成就模範方行於後進聲名遂達
於朝廷天詔丁寧來金馬玉堂之召山林震動増花屏
練帶之輝是惟盛時明揚側陋之心夫豈諸生先後奔
走之力敢期丈席嘉惠及門併分天上之恩光徧被門
前之桃李㫖矣有矣開黄封之上尊飲之食之宴青衿
之小子爰醉流霞之美悉沾湛露之濃江公請歌驪駒
誰敢輕踰於師訓桓榮猥陳車馬彼哉猶志於功名爰
賦致辭用貽同志辭曰


　　勝日師山式宴新九天分送九霞春諸生莫忘君師賜
四座同沾徳澤醇

　　送鄭徴君應詔入翰林詩序　　趙　汸

　　至正十五年冬詔以新安鄭子美先生為翰林待制時
先生卧疾精舍使者與郡監守致朝廷之意甚厚先生
堅辭不能拜命者久之適憲使番陽周公在郡親勸之
駕其門生子弟進而言曰今聖天子舉羣䇿以清海内
大丞相集衆思以圖治功不惜禁苑次對之職起先生

於山林豈惟以先生業觚翰攻文章哉先生學通古今
以詩書禮樂為教於史長於治亂興衰之說正誼直言
不忘憂世先生不出如朝廷何時先生疾良已乃翻然
曰欲報朝廷者吾素志也吾将辭官赴召親見聖主陳
所欲言爾即命促装諏日偕使者北行郡長貳縣大夫
與寓公縉紳之士於郡南門之外設祖道為先生别里
中耆俊文學諸生又相與作為歌詩以詠嘆其行休寧
趙汸病不能陪縉紳之後又不善為詩則獻言曰先生

應詔入朝得極言天下事此千載一時也今為患者賊
盜而已自淮蔡發難延于江湖所在蜂起為禍嘗烈矣
然雄傑怙衆有名力足以横騖四出者亦無聞焉視前
代中世巨賊不能什一疑若不足平者國家以四海全
盛之力命将出師今五六年民力已屈而盜猶未息何
也不舉天下大勢以定攻守之宜而所在浪戰不求智
勇之士真可任将兵者而使臺省貴人與郡縣俗吏紛
然羣起共軍旅之權自軒轅氏以來用武之世未有以

是而能全師制勝者也仗行省討賊御史臺督視如平
時而賈兇鬻頑誅求刼奪之弊僨軍殺将反覆壊爛之
由朝廷終無自知之兵財兩匱郡縣之間繁征横斂一
切以矯假病民而上官大吏方且拘文法守故常不思
變通長久之道賞罰者用兵之大權也賞罰不明而是
非淆亂天下之士不復以功名自期而中世以來治安
撥亂之術行軍克敵之方皆廢不講吾未知其所以為
天下國家者何也今羣盜大者跨郡邑小者據一城植

根固矣苟不盡反前失而欲以嵗月削平安可得哉為
國家計欲並兩淮而南盡江湖之間求要害形便之地
為五巨鎮鎮各屯精兵二萬選士大夫公㢘有威信方
畧能撫士愛民招納降附可為大将者付以一鎮之權
慎簡中外有文武才學者為之副凡辟士募兵刑賞律
令訓練程式進退節度土功城守禁防約束皆自朝廷
考求故事為法以授之郎官博士出入覘視以資廟謨
而事無大小皆得專達列鎮屯軍屹然相望脉絡貫通

首尾為一内可以尊京師之勢外可以銷姦雄之心鼠
竊狗偷進退無據者将不戰而自服其尤倔强者四鎮
出兵掎而攻之無不破矣其要在得人而已郡邑之間
皆什伍其民以相守䕶毋使散越於下一家而三男子
則簡尤壮一人為郡守之兵以大户之稅衣食之郡皆
選賢守以防禦繫衘各将其兵以固封圉盖郡守必兼
有軍民之權而後緩急可望不然雖重其失地之罪無
益也此制一定則列郡有備而民心不揺矣夫使諸郡

各制其兵以保一郡之民而四五大藩皆控成軍據形
勢以掃清羣盜奠安東南誠當今之急務也若夫知人
之明任使之術在朝廷矣昔漢以六萬人討西羌㣲族
趙充國定計必分兵屯田以待其敝貴萬全也周亞夫
将三十六将軍擊吳楚終不肯與梁分兵審於勢也李
徳裕平澤潞軍中利害有将帥不知而廟堂輙知之得
中制外之宜也今羣盜么麽非有漢七國唐藩鎮之强
而充國亞夫徳裕之故智則有今日所當師者矣汸無

謀夫策士之術也當其間闗朝不謀夕每恨民間利害
不得上聞以至於此是以於鄉先生之行竊致其畎畝
之思焉先生倘以為然雖言之可也若夫本源深切有
非草茅所知知無不言言無不盡在先生矣使朝廷收
得士之効於一時而先生之功及乎天下則雖銘彛鼎
而被絃歌可也豈惟一時一鄉之所詠歎者哉

　　與子美先生書　　　　　　　余　闕

　　闕稽䫙再拜去嵗聞賊䧟徽州漫不知尊兄何在日夜

縣縣後得帖元帥報始乃下懐不知書院如何去春寇
迫鄉城僕始走六合道數遇賊㡬䧟者再客居卧病又
為淮帥所捉使從軍合肥合肥氣數上下雷同賊至即
為走計一有言守禦者衆輙相視如讐人大恐淪胥以
敗尋得調戌安慶私竊自幸以為頗得展布矣到鎮以
來丁賊之衰一戰却之往時賊月一再至今不至者八
月餘矣諸軍且㑹漢鄂九江蘄賊大窘度不久當成擒
惟濠夀主将未甚得人未見涯涘耳僕平生以親故奔

走四方近終養将謂可遂覊鳥故林之願不意際此欃
槍殆命也亂注易說廿餘年不得成頃在行間又大病
常恐身先朝露徒費心力今幸不死且粗脫藁何時盍
簮以求正其遺缺臨風傾注王仲温行謹附承動静不
覺多言如此相見當如何餘惟自重不次七月三日闕
謹啟子美聘君先生閣下病後有心疾作書多錯皇
恐

　　又　　　　　　　　　　　　余　闕


　　闕拜啟子美聘君先生執事王仲温還自新安領所
荅書憂懸方置聞師山書院又獨存尤以為喜僕自
前嵗冬寇退之後即大病不飲食者廿餘日自以為
戰不死即病死矣其後幸愈而氣體覺甚衰因念平
生雖忝登仕版而甚竒不偶未嘗少得展布所學之
一二而易者五經之原自以為頗有所見其說草具
而未成書遂取至軍中脩改今友生輩錄出或者後
有子雲好之亦不徒生也比日賊勢浸有澄清之象

賤體又頗强尚冀可以少進未敢示人也寒舍書籍
在荘上亂後散失者十七八聞舘中書籍亦然甚可
惜徽有鹤山易集義吾家有之比歸㸃視止存三五
册其版在否若亦燬得勸有力之家刻之為好以文
屢有書觀其字畫恐亦有老態葉景淵聞知婺源有
政聲此人甚有治才若益加勉當不在人後望時有
以教之徽人之來舒者時恵書為望旦晚洗甲即告
退念欲南逰一畨未知得所願否未見自重不具二

月五日闕再拜

　　又　　　　　　　　　　　　余　闕

　　闕啟程客還附書并令取王仲温處大字去此時想至
左右矣秋清隣壤計定山林得安處可以為慰敝邑粗
守然未見大定之日何時釋此重負消揺以奉清言如
雙溪時也以文在翰林嘗苦差遣近除助教可無此苦
此左右所欲聞漫以為報鄉人施子有家童往婺源(闕)
淮椒一褁奉寄未見千萬保重不具九月四日闕拜啟

子美聘君先生執事

　　與子美先生帖　　　　　　　汪　彬

　　廼者既見極不忘念其朽槁也而沃之孔融樽憫其羇
寒也而眠之陳蕃榻知其貧苦也而贈之以孔方兄子
美於蘭交厚矣其如彬之不足以披襟何賦别言旋感
塞彌腔偶值便翔言不盡謝

　　與鄭子美先生論春秋闕疑書　徐大年

　　承録示春秋集傳闕疑序知先生所以著述之意甚公

且平如此只闕疑二字所見已自過人世儒說春秋其
病皆在乎不能闕疑而欲鑿空杜撰是以說愈巧而聖
人之心愈不可見也趙盾許止之弑君獨剟取左氏之
實録而剔去其浮詞以羽翼歐陽子之說可謂美矣然
則𦵏許悼公必不得從公榖之義陳止齋謂悼公書葬
所以甚世子之惡竊謂經書世子弑君者楚商臣蔡般
許止三人君弑賊不討不書葬春秋大例蔡般許止以
世子弑君父其惡尤甚故特變常例而書葬以甚其惡

後傳之說殆不可易楚君不葬乃避其號而不葬之例
尊見以為如何

　　寄鄭子美二首　　　　　　　唐筠軒

　　鄭君熊虎姿痼疾居煙霞老夫畏竒崛而乃歛爪牙四
大願安穩觀妙維摩家趨庭近朝夕勿藥岸烏紗但恨
逰吳人孤此雲窻茶

　　中年愛巖棲跬歩不出户誰能驅使之乃向吳門路平
生鄭公賢作尉歌來暮是父生是兒問字滿户屨語别

遽相違悵望烟中樹

　　題鄭子美師山精舍　　　　　唐筠軒

　　師岡有待閟脩容恥構人間媚佛宫十里溪光浮席上
千年道脉寓山中巖呀徑遶栽松竹飯白厨香剪韭葱
邑子多賢資木石遄看講麈動清風

　　鄭君子美倒騎驢圖　　　　　陳衆仲

　　山翁倒著白接䍦習家池頭倒載時襄陽小兒齊拍手
山翁沉醉都不知江東竒士鄭子美雪中亦把驢倒騎

此時子美不曾醉惟有髙人目送之市兒出觀總大笑
雪風颼颼不掩扉舉鞭左右語觀者我不背人遭汝嗤
世間顛倒豈此爾汝不自察嗤我為我不學臨淄說客
主父偃日暮倒行而逆施

　　送子美入黄山讀書　　　　　王仲履

　　三十六峯天下無雲彩摩刷烟花敷靈秀中蓄物産殊
青琳瑶碧紅珊瑚丹泉隂湧崖不枯一浴能已瘍痱膚
異人間見仙佛徒或傳仙鶴來天都所未見者當代儒

鄭子特立竒丈夫山英馳移風掃途文豹夾轂菟前驅
兼乘載書從以奴入山期作三年劬出山致用裨唐虞
夫豈慕彼山澤癯嗟爾陋學守一隅决䇿用舍差智愚
謂已狡獪賢聖迂非子傑出牢鍵樞頺波徹底歸淪鋪
古人凛凛開前模匡廬長白道不孤明年尋子鞭瘦驢
荒蹊絶澗窮縈紆子長眉青我白鬚㸃頭談道相攜扶
好事畫入黄山圖

　　次周㢘使賀鄭子美徴君應詔韻


　　汪　叡

　　種得師山松樹青翩然鳳詔駭山靈一朝大旱希霖雨
萬里蒼空動客星正好支撑梁棟用尚應佩服蕙蘭馨
仰看紅日中天照枯盡籬邊腐草螢

　　客錢塘有懐東山趙子常時徴師山鄭先生

　　吳克敏

　　小閣踈簾晝影移凭闌多是獨吟時夕陽闗樹髙低畫
殘雪江梅逺近詩潭底又聞龍劍化隴頭應怪鹤書遲

何時鄉里歊塵散來傍清流理釣絲

　　送鄭徴君入覲(仲氏偕行)　　　吳克敏

　　知君素志欲消兵逺駕蒲輪上玉京一出自當天下選
十年獨負斗南名白衣李泌堪為相布被姜肱肯作卿
聖主俯從流涕筞髙臺回首釣絲輕

　　呈鄭徴君　　　　　　　　　吳克敏

　　奉表辭官慮已深歸來依舊隠山林總戎屢訪安邉䇿
處士宜輸報國心沽玉余方求善價援琴君獨待知音

曾聞薇省徴兵日慷慨髙談淚滿襟

　　鄭待制席上同劉伯温都事燕叔義憲史諸公

　　賦承天觀東軒詩　　　　　吳克敏

　　孤客憑危正惘然江南春盡落花天海門黒送千艘雨
城郭青炊萬竈烟燒藥金爐猶伏火射潮鐵箭久離絃
五貟白馬今何在㡬度荒臺野鹿眠

　　渡江有感寄鄭待制(是月苗軍入城)　　吳克敏

　　桃花短短隔紗紅滿眼春光涕淚中金鼓西來蘭省震

旌旗東下柳營空黄鬚公子虛從事白面書生實總戎
苦憶翰林鄭待制長江歸棹㡬時同

　　克復昱嶺闗寄鄭子美待制　　吳克敏

　　鼓角聲雄隊伍齊揚兵曉戰昱闗西黄金匣動雙龍出
赤羽旗開萬馬嘶露布不煩諸将草詩篇還為故人題
沙溪春酒甜如蜜醉卧花隂聽鳥啼

　　祭文　　　　　　　　　　　衛國鄧公

　　維年月日具官某謹以薄奠致祭于前翰林待制師山

先生鄭公之神曰慷慨殺身易從容就義難人皆難而
易先生易而難人道先生易我道先生難尚享

　　又　　　　　　　　　　　　王克恭

　　維七年壬寅嵗八月朔雄峯王克恭百拜敬祭于前翰
林待制師山先生鄭公神主曰惟先生學成于家徳優
于身聞其風足以頑㢘而懦立攄其藴足以尊主而庇
民卓然以道自娛不慕乎人爵之尊榮不可泯者堅貞
之節不可撓者剛大之氣昔燕将下齊王蠋就義士之

立身各行其志克恭來蒞兹邦俛仰欣喟重嘆老成躬
訪莫遂逺持一觴敬酹幽竁先生其有知耶其無知耶
尚享

　　又　　　　　　　　　　　　朱楓林

　　嵗屠維大淵獻兮日南斗之初躔鄭先生葬廟嶺兮在
既殁之二年來㑹葬而侍事兮老契生金振祖牢牲厠
乎苞箾兮清酒酹乎墳土曰人靈於庶物兮貴無忝於
厥初彼庸碌之待盡兮與萬類而奚殊繄先生之超卓

兮在童年惟好學議論髙出古人兮大鳴警乎後覺紛
世榮與俗學兮雖信美非所求式據槁而暝目兮惟世
道之是憂天不早吾柄用兮晚幣聘焉奚補國魚爛而
棼分兮命書返乎天府上非有失徳暴政兮第弗振於
宴安材良愚惡而弗分兮民生弊於貧殘倘改轅而易
絃兮削吏文而摧豪武詔哀痛以感人兮庶支傾於一
柱亟趨召以前邁兮乃道梗而無從吐孤忠於一語兮
孰梯蹬乎九重初忍死以僑寓兮終逃匿之無所天日

逺而雲冥冥兮知臣心之酸苦美女妬予之盼倩兮致
逮捕之紛紜豈予身之憚殃兮尚解繫夫親隣昔禪寂
以緘辭兮今湼槃而出世匪感激以捐軀兮實從容而
就義夫人心之有此仁兮咸㦸手而血泣孰受教而讀
其書兮弗頑㢘而懦立生兩間而不怍兮死吉壤之是
歸介弟敬乎治命兮知魂氣之焉依墳嵯峨於道側兮
刻文章於溪石舟車過而瞻仰兮垂千載之名徳嗟予
少公一嵗兮公吾考之所尊治先人之䘮葬兮隔生死

而情彌敦歴頻年之患難兮雖異縣如千里不能相從
以終老兮負相期之意氣今兹㑹葬者㡬人兮知老生
之獨悲冩苦心而致辭兮尚飲食而聽之

　　又　　　　　　　　　　　　江　灝

　　惟公山川炳靈中正賦性有蔚其文有卓其行道徳是
宗利達無競化惡以善矯强以正聲華上騰禮幣下聘
牢辭弗受執義已定無道則隠用遵宣聖寵不能驚貧
不能病孰刼以威老氣以勁義不屈身分甘殞命名書

元史事載郡乘至今鄭鄉過者尊敬海隅鯫生學踈才
劣不謂衰宗玷名儒列承乏徽庠位叨禄竊功效無補
久延嵗月郡有先賢禮當展謁懼曠厥官徒懐逺結尚
慮及𤓰忽焉有缺仲秋既望貌像是設堂堂威儀凛凛
風烈仰止之間初心允愜崇觴既清載爼斯潔惟公鑒
誠冀無不屑

　　又　　　　　　　　　　　　黎　敏

　　維洪武十年嵗次丁巳八月丁未朔越十有五日辛酉

學生歙縣教諭黎敏等謹以剛鬛巵酒敢昭告敬祭于
師山先生鄭公之神曰先生髙隱以求志受聘而辭爵
身亡而節存人所難行而先生安之所以名登史册者
時王之明也祔祀祖廟者諸生之權也兹循舊規祗薦
祀事忠靈不昧伏冀鑒之尚享

　　哀辭　　　　　　　　　　　汪　叡

　　師山先生名玉字子美姓鄭氏隱居講學善為古文或
以黄犢駕小車人皆咲之識者竒之嘗構精舎于里之

師山其堂曰三樂踞岡為軒曰極髙明集諸朋㳺討論
春秋筆削之㫖為之註釋曰春秋闕疑至正甲午朝廷
用大臣薦遣使以翰林待制召先生起而拜命束書就
道中途疾作遂還山中適大軍駐吾新安遭謗捕入郡
不屈而死卒以節義顯名列史傳叡素辱知愛者每過
山下仰睇羣峯遺址如昔草樹凄迷豈勝悲惋抽詞哀
些敬酹一觴其詞曰

　　遡練溪之寒瀬兮睇師山之崇崇仰三樂堂之遺址兮

森莽莽之荒叢念昔松篁茂欝兮奐堂構之方新友朋
紛其來集兮濟冠佩之如雲繄先生之剛直兮懼師道
之莫立也申義利之辯兮謂聖賢可企而及也春秋述
而闕疑兮易經傳而有成釣岑山之深峻兮牧西疇而
耦耕方逰息而玩樂兮適四海之霆驚詔倐降九重兮
徴待制于翰林宜弭亂之有䇿兮闡治教于來今曷半
途而遽疾兮返乎吾故鄉豈終不能以有達兮孰若遂
初心之遁藏慨浮雲之萬變兮亶不可測也名匪為身

累兮義之歸乃吾責也情沉欝而靡申兮蔽而莫之白
也從容就死兮吾心安而理得也吁嗟先生既往兮節
義昭猶日星名存史册而不亡兮粤千古而彌馨徘徊
兹山兮揉草樹之羣榮酹清觴而灑涕兮惻林鳥之悲
鳴

　　又　　　　　　　　　　　　周原誠

　　先生姓鄭氏字子美歙衮繡鄉人也性耿介以師道自
任不妄許可學以朱子為根據為文章出入司馬遷班

固而正大之氣渾渾其中不為刻削語讀書好居深山
時時樂逰山水涯窟不與凡子近少侍父承事公宦㳺
所至政采風立先生多所禆賛承事公卒于杭先生扶
櫬匍匐數百里歸葬撤䘮或勸之仕咲而不荅嘗至京
師謁舘閣諸大老翰林虞公覩其文驚曰此治世之音
也掲公曰吾久不見何得之先生今子美之髙風遐躅
似之矣其見稱慕如此一日别掲公舘下公目送渠渠
先生方跨一蹇因倒騎却顧之而去舉市皆大笑明日

西江熊大古繪為圖集賢陳衆仲為賦長句由是名滿
諸公間比歸披短蓑釣于岑山監察御史托音公時監
休陽特相往來亦時乘牛車徑造其所市中或大笑先
生不以為異也久之講道師山從㳺翕集咸捐田助費
里人鮑元康為之大起精廬夫子燕居殿及講堂亭臺
咸極嚴整山木蓊欝西北數百里諸山咸俯伏其下先
生顧而樂之遂著易春秋日與諸生談論仁義道徳之
奥而通其大用由是學者號曰師山先生郡帥珊竹鐵

公素相厚善至是率諸子執弟子禮而時自造資其教
益逺邇大化至正十二年今上以大臣薦命賜束帛以
奉議大夫翰林待制召皇太子加賜上尊二使者至山
㑹先生卧病强扶先生拜已先生固辭部使者强先生
就道先生不獲已拜章辭還爵命而以布衣入見至海
上以疾還今年秋有以飛語中先生者先生方居休陽
山中報者卒至且語親戚朋友俱已逮治榜楚先生嘆
曰吾即死報國足矣何累是耶言未已捕者至先生度

不得免談笑就捕至庭顔色不變隨問隨荅主者怒語
益侵先生明目張膽方将抗論以死而從者遽曳先生
去且胥縻之矣先生即拘郡中閉門自餓七日不死因
起賦詩為文自適越二日或謂主者欲大用先生先生
笑曰吾可大用耶吾豈可事二姓耶乃即席毅然沐浴
正冠望北再拜自經以死之明日聞者識與不識咸唶
唶曰男子男子一二顯者亦曰先生果實做吾官府受
其惡名耶先是以書與子弟訣曰吾當慷慨殺身以勵

風俗又言於門人曰三仁之去就死生不同各盡其本
心而已吾之就死亦盡吾之本心也嗚呼若先生者可
謂篤志於道者矣嗚呼哀哉先生性尤篤於孝凡祖墓
無間逺邇悉加修治立石以識之每過必下車趨謁郡
人以先生祖父徴事公當歸附初郡将李世達叛王師
至且屠城徴事公能盡活萬民有功於城城西十里築
屋尸而祝之曰令君祠又以承事公清徳不可泯泯相
與私諡曰貞白先生請於有司大樹貞白里華表於通

衢先生過必泫然流涕自承事公卒先生終身一聞諱
或其遺事輙大哭觀者莫能仰視其天性盖如此先是
先生既愛岑山及居師山復往來焉縣尹潘從善嘗候
起居于是今號鄭公釣磯凡朝士之最知先生者淮南
省平章政事余闕吏部侍郎危素監察御史鄭潜其自
謂平生老友則監察御史程文婺源石丘生胡黙也辭
曰

　　惟聖哲之挺生兮植萬古之綱常掲日月於中天兮著

斯文之耿光惟先生之髙蹈兮亦胡為乎遑遑法前烈
之遺軌兮思聖域之翺翔秉浩氣於胸中兮射白虹於
彼蒼吐直言而匡俗兮置鐵石於𠂻膓槩清風於帝都
兮復瀟灑於江鄉盖曾㸃詠歸之至樂兮歎鳳兮之楚
狂屹師山之精舎兮來衿佩之鏘鏘披陳編而立言兮
掃傳註之汪洋惟聖皇之恵鑒兮賁美爵之煌煌惟儲
君之加恵兮溢宫壺之霏香雖精神照耀而然兮亦草
木之春陽何先生之曠邁兮竟掉首而徜徉謂宜佚老

而優㳺兮肆歌詠乎陶唐何桑榆之慘慘兮竟一死之
可傷嗚呼哀哉風塵澒洞兮海宇茫茫紛紜糾錯兮顛
倒冠裳人孰不死兮白骨髙岡惟先生死而不朽兮儼
生氣之揚揚喚人心之繆迷兮凛烈日其嚴霜致肝膽
於廊廟兮表麒麟而鳳凰嗟先生亦何心於是兮信委
順之是将惟志者跂之而不可得兮爛銀河其未央嗚
呼死生亦大矣兮孰肯沉痛而自戕惟先生之視死如
歸兮故欣欣其樂康雖羣言之競騁兮秪日播其粃糠

𣺌乎東南後乎來者之未可以繼先生兮吾知其(闕)
之忠良仰師山而一酹兮沾余涕之浪浪

　　題余青陽鄭師山二先生手札　吕徳昭

　　軒轅山髙四千仭青陽山髙勢相並支脉聨絡蟠兩州
白雲吐吞天與近古稱地靈人傑生蜿蜒磅礴元氣清
兩山秀育二賢出一死永留千古名師山先生髙世士
隠居不為蒼生起春秋著述誅奸雄月旦評論辯賢否
青陽先生天下竒峩冠博帶談書詩氣吞逆虜似鼷鼠

頥指壮士如熊羆二公初交正英妙許身稷契登廊廟
事業出處雖殊科文章制作皆同調青陽戰守舒州間
砥柱屹立支狂瀾擐甲城頭述艱苦走書谷口傳平安
師山甘居布衣賤死報君恩名益顯髙節不屈效兩龔
大書遺言訓諸阮二公翰墨今猶存烟雲滿紙秋無痕
輝輝清光耿星日凛凛義氣横乾坤載拜焚香讀三復
北斗南箕炫雙目嗚呼二公名節全力挽頽綱振流俗
青陽山對軒轅山二公英魂相往還晴虹貫月夜空闊

笙鶴無語松風寒

　　又　　　　　　　　　　　　鄭　忠

　　吾聞長江之水碧如油遥遥東注不復休大孤小孤並
屹立勢欲壓斷長江流師山江之南青陽江之北兩山
之髙不如屋廼能隔斷世炎囂清涼直透人肌肉君不
見爾時士大夫懦且頑奈何尸其位而素其餐遂令四
海無上心倚疊朽骨如邱山老臣白髮三千尺焉能繫
落日豈知浩氣塞乾坤首碎秦庭完趙璧戰血滿城城

愈堅三軍首離心不悛泥塗軒冕仗大節夷齊並駕仍
争先二孤千仭何足謂不是人間屹(原闕一頁)






















　　已克合先生以為何如予曩時閩南㑹烏古孫公幹卿
除平江郡守隠士杜青碧先生屬曰范文正公書院未

立兹非闕典歟後公除不果列諸學官子孫之賢如静
翁寛厚長者春秋祭祀牲牢肥腯有司百官盞斚進退
不啻師弟子鄭氏子孫之賢豈無輕財重義以相勸者
乎余雖老尚堪秉筆以記洪武十三年冬十月日里人
唐仲書

　　謁師山先生祠

　　舍生良不易端為植綱常一死泰山重千年汗簡香乾
坤全正氣海嶽發晶光詎若匹夫諒真成百鍊剛中流

屹砥柱北斗挹寒芒國計何嗟及精英耿不亡遺容瞻
霽月絶筆凛秋霜盛代風塵静名家慶澤長嚴嚴貞白
里欝欝鄭公鄉喬木餘芳䕃空山帶夕陽九原那可作
三徑未全荒欲範黄金像還登白玉堂儒林尊徳義翰
苑播芬芳撫事成惆悵臨風思𣺌茫

　　成化丙戌秋九月吉因廵視溝洫督民治莘墟堨道
經鄭村之貞白里遂過師山先生祠堂覩其遺像觀
其絶筆書嘅想其風采猶凛凛有生氣噫人孰不死

先生一死萬世綱常係焉盖可死其身而不可死其
名也彼偷生而死者何以死哉感歎之餘遂賦長律
一篇于以寓敬仰之私云吉水龍晋題

　　次韻龍侯題師山先生祠　　　彭　瑋

　　古歙鍾竒秀生材夐異常孤忠天地老一死姓名香百
六終元運風塵翳日光偷生羞在位不屈見真剛强項
若撑鐵折躬如負芒有心全節義無意顧存亡絶筆驚
風雨嚴詞凛雪霜内言加勉切後計共圖長樂毅空圍

畫康成竟立鄉蘋蘩追社食歌些遣巫陽義史崇昭代
清風扇八荒師山屏故宅黟水帶祠堂太守躬修敬新
詩句吐芳續貂慚小子遐思正茫茫

　　又　　　　　　　　　　　　裔孫鯨

　　先生起南服與世立綱常秀毓乾坤氣英騰草木香一
方濡美化四海仰餘光雪壁峩千仭霜矛倔寸鋼六經
稽㫖趣萬理析毫芒周孔文斯在程朱道未亡煙霞卧
丘壑松栢老風霜廷政騷難理臣才衆數長薦章飛帝

闕束帛下山鄉奔競悲頽俗精神貫太陽吐忠馳讓表
拂袖返遐荒國運移新祚徴羅逮隠堂伯夷寧一死王
蠋共孤芳青史傳忠義清名表混茫

　　過鄭公釣臺　　　　　　　　程敏政

　　相公湖邊一拳石截斷湖光三百尺射蛟人去今㡬年
誰掃雲根看遺蹟師山先生性愛山偶然得此青孱顔
臨流坐釣不知晚漁樵並載扁舟還武威余公天下士
特與先生題篆字良工刻入斷崖傍遂使溪山増勝事

一朝海内風塵生兩公死國如弟兄平生隱顯雖異跡
竹帛同垂千載名薰風雨過潮初落足躡蒼苔俯幽壑
釣絲已逐野煙飛字畫多為古藤絡師山之節峻且孤
武威之字人争摹忠賢所遺衆所寳泉石清竒何處無

　　成化壬寅夏五月十二日予謁祖廟于篁墩裵廻湖
上觀先世忠壮公射蜃處放舟至富登渡思昔師山
先生鄭公嘗愛富登竒石目之為釣臺余忠宣公為
篆刻崖上與客求之不獲因艤棹崖下犯激湍破蒙

翳剜伐苔蝕而鄭公釣臺四字宛然遂口占七言長
詩一篇今十有二年矣先生裔孫虬取摹本装潢成
册請重書之以紀一時之勝江山如故嵗月侵尋而
學益凋落追感舊逰為之憮然不能自己題其後而
歸之𢎞治六年癸丑春正月四日休寧程敏政書

　　次篁墩先生韻

　　師山先生釣臺石紫苔溜雨青千尺忠宣大籕蟠古虯
野老何曽見竒蹟玉堂學士歸故山山中草木皆開顔

捫蘿直上最髙處斜陽倦鳥孤飛還師山豈是尋常士
海内争傳好文字當時垂釣不釣魚富貴功名等閒事
余公鄭公同死生誰為弟也誰為兄臺前石頭不觧語
世上人能知姓名銀鈎鐵畫雲間落星斗光芒照林壑
卻笑釣名射利徒智網紛紛巧籠絡立身大節真難孤
報國丹心不可摹試問賢孫寳遺澤傳家尚有韋編無

　　文華殿直之暇雲間張駿書于玉河東醉經閣下鄭
公裔孫鯨虬皆能詩盖有得於心聲心畫之妙者逰

余雲間託交最久但余家三貞堂詩未獲見賜抛磚
引玉此之謂歟駿拜手

　　又

　　誰人坐釣靈山石手抱長竿剛百尺直鈎不釣湖中魚
秪與溪山増勝蹟又誰大篆寄靈山六丁鑱入山之顔
山靈守䕶不敢毁浮雲飛鳥自往還篁墩先生千古士
重訪雲根釣臺字攀蘿捫石一灑掃從此鄉人憐往事
兩公當日同捐生真難為弟真難兄平生遺蹟此山下

荒煙野草宜同名銀河夜半星辰落恍惚潜蛟舞幽壑
漁笳牧笛不敢吹山色波光共縈絡師山武威今不孤
拳石竒蹤天下摹賡歌再拜仰前烈託名垂後知有無

　　師山先生裔孫鄭虬攜先生釣臺册至京師乃余忠
宣公題寄先生墨跡而先生刻諸靈山者也吾師篁
墩先生嘗追尋於百年之後以示其族子鄉人而且
為之題跋虬固欲余和之余何人而敢附斯文後哉
惟虬尚為我請諸篁墩而取其一二語焉是亦足以

託名於不朽矣何幸哉丁巳七月朔蕪湖胡爟再拜
謹書

　　又

　　富登之山多竒石富登之水深百尺釣臺突出山水間
中有師山舊逰蹟師山講學居師山鳶飛魚躍常開顔
忽然得此真絶境風月一竿時往還臺前古篆伊誰士
乃是忠宣手書字殘蛟斷虺不知年雷雨時時驚怪事
二公不獨能捐生青陽餘力還弟兄平生所學真不負

一逰一蹟皆可名臺花嵗嵗從開落雲水茫茫亂溪壑
舊記惟聞石上鑱新題今見如珠絡篁墩之題傑以孤
忠賢礌礌歸圖摹臺名從此傳天下直與乾坤齊有無

　　楠嘗於餘力稿中見釣臺記又嘗道過富登欲一覽
臺之勝而草樹蒙翳倉卒不可為力其表章之實自
我篁墩先生始謹依先生韻强吟數語盖景仰之深
而自忘其謭陋耳詩云乎哉𢎞治戊午六月之望棠
樾鮑楠敬書于南京主客部之杞菊軒


　　又

　　富登江邊釣臺石勢壓洪濤㡬千尺誰其釣者鄭隱君
從此乾坤留勝蹟先生憶昔居師山春風滿座常鑄顔
九重纁幣不肯受綸竿此石時往還清風不愧羊裘士
贏得忠宣為題字兩公一一捐其軀行藏雖異同心事
篁墩作歌悲先生謂公後死如弟兄暇日攀蘿陟幽險
崖間重覔臺之名竒蹤復向人間洛何啻胸中有丘壑
百年苔蘚䕶山靈不比禪紗為籠絡江山勝槩真不孤

龍蛇古篆天下摹表章賢達昔所尚此老風流今則無

　　予讀元史至師山先生忠義傳每歎其髙節可方古
人今年冬先生裔孫虬攜先生釣臺卷示予而篁墩
學士為是唱盖篁墩常得先生釣臺遺跡於埋沒之
餘其所以慕先生者亦甚今篁墩亦不復可作矣既
為悵然仍次其韻𢎞治庚申臘月廿有二日餘姚陸
相書

　　又


　　孝㢘所至有釣石獨愛富登髙百尺前修既逺嵗月移
過此何人識先蹟珊瑚含彩照谿山左丞勁筆追歐顔
航淵梯峻為尋訪學士昔從鼇禁還孝㢘氣節東都士
天下儒紳知姓字艱危不辱死從容在在釣㳺成故事
淛江東下海潮生嚴陵相望堪弟兄當時仕止各有道
後世但髙徴士名臺前風景未寥落仰止有亭臨絶壑
好事隣翁加䕶持竹樹栽培翠環絡嗟予晚學陋且孤
厓刻珍同湘水摹雄詞倡和多名勝慨想諸公今亦無

族先祖孝㢘公平生酷愛泉石佳致其釣逰之處凡
四黄山靈山岑山及富登渡也各有題記成化中學
士程公謁世忠廟于篁墩因至富登尋釣石觀余左
丞篆刻賦詩以紀其勝且屬里人朱君克紹作亭臺
前榜曰仰止一時名流倚而和之積成巨帙復得都
諫方洲張公靖之之跋於是富登釣臺始不泯於寰
中矣崐近過臺下瞻仰之餘弗揆庸淺僣次原韻成
此噫龡葦籥于金石迭作之後其為不倫可慚録示

同來子姪不敢書臺石也嘉靖壬午八月二日崐拜
手謹書

　　仰止亭

　　徽之歙縣富登渡有巨石巍然臨湖鄭師山先生子
美釣逰于此余忠宣公廷心篆鄭公釣臺四字刻之
石上石上作亭扁仰止以重二公之髙風峻節長洲
沈周為賦長律

　　忠宣義死堂堂節死到師山義亦明家國兩人均患難

干戈滿地正縱横聊因心畫通相感未必漁竿果可旌
何處江湖無此碣㡬流標榜有髙名龍跳舊刻還堪搨
燕賀新亭又喜成岳勢不迷人仰徳石痕固在字含貞
蕭蕭風雨鬼神泣洶洶波濤魚鼈驚一個聘君孤構耳
乾坤今許作雙清

　　書鄭公釣臺卷

　　古人諭志于道徳者功名不足以累其心夫功名道徳
之成著非可惡而却去之者君子特未嘗先意于此耳

顧天下不足以達吾志乃欲隨世以就衆人之所謂功
名則宜懐抱退藏自適乎巖穴庶㡬淑善有傳不至沒
世無聞而已宋社既屋宇宙非常之故也不幸生于其
世而又丁此末季禍亂垂作括囊儉徳師山先生豈不
能蚤見而預待之此所以方在强壮輙隱約林野間講
學授徒無復進取之念晚年幣聘辭受盖亦出于胸中
素見况忠孝之大節邪及世故淪落詘辱胥縻以不仕
為義則事必不免以不死為分則心所不安觀其喻諸

生書自以三仁為比則其處死之審固不待擬議而成
也夫出處不可以羣謀當斷于𠂻生死不可以勇决要
合于正先生直以道徳為出處死生之主的其餘亦無
所先意然其功在綱常名在史册不達于當時而達于
萬世真所謂自然之成著岑山靈山釣磯釣石遂當與
首陽崖谷並秀于寰中而余忠宣題字亦可近餘光于
延陵季子之銘矣彼箕山富春髙虛寥逺㢘貧立懦則
可矣於聖賢中正之學何如哉先生七世孫騰澤以釣

臺題記後語見屬敬為之書成化丙午春二月三日吳
興張寧識

　　書師山先生所題黄山崖石後　鮑尚褧

　　蒼崖百尺與雲齊徴士重來為品題姓字一時通漢史
文章千載並浯溪春深莫遣莓苔沒日暖應添紫翠迷
猶憶匡廬當日事短檠山雨五更雞

　　又　　　　　　　　　　　　程敏政

　　怪石如屯虎豹闗仙家真在白雲間九州圖蹟誇誰勝

萬古乾坤只此山丹臼半餘香冉冉汞泉分出水潺潺
手摩蒼蘚看題刻先正髙風不可攀

　　拜朱文公祠　　　　　　　　孫　燦

　　府學文公祠從祀堂上者蔡西山黄勉齋陳定宇胡
雲峰及先待制師山先生凡一十(闕)人皆有羽翼經
傳之功成化壬寅提學御史婁公克讓太守王公文
明教授陳公文諭徳程公克勤暨郡諸生所議定也
師山先生神主書諡文貞見工部主事范平仲文集

盖當時士林私諡云

　　理學師承不乏賢東南鄒魯豈虛傳歩趨總克遵繩矩
祀饗端宜侑几筵琬琰已登昭代採汗青無愧漢儒箋
光風霽月瞻依地謦欬如聞講席邊












　　師山遺文附録

