







　　欽定四庫全書　　　　　集部五

　　師山文集　　　　　　　别集類四(元)

　　提要

　　(臣)等謹按師山文集八卷遺文五巻元鄭玉
撰玉有春秋闕疑已著録是編文集八巻前
有至正丁亥程文序又有至正庚寅玉自序
葢即玉所自編惟序首標題曰餘力稿序中
亦稱且名曰餘力稿則集名似出後人所追

改然王禕序及楊士竒跋已皆稱師山集
則初刻時已改名矣遺文五巻不知何人所
編程敏政跋玉釣臺詩巻稱其裔孫虬裝潢
成册張駿和敏政詩跋亦稱玉裔孫鯨虬皆
能詩其或出虬等之手歟附録一巻則當時
酧贈詩文及後人題詠也玉自序謂韓栁歐
蘓塗天下之耳目置斯民於無聞見之地道
之不明文章障之道之不行文章尼之其與

洪君實書又力詆唐皇甫湜其言殊妄汪克
寛作玉行狀稱其文以正大剛直之氣發為
雄渾警拔之詞感慨頓挫簡潔純粹然紀事
樸實不為雕鏤鍜鍊跌宕怪神之作出入馬
遷班固而根之以六經之至理其推尊亦太
過然玉學術本醇克寛所謂大扺主於明正
道扶世教者其論不誣其文皆雅潔不支歐
陽元所謂嚴而有法者(案元此語亦見克寛誌中)亦為不

愧其送葛子熙序稱陸子之質髙明故好簡
易朱子之質篤實故好邃宻所入之途有不
同及其至也三綱五常仁義道徳豈有不同
者哉況同是堯舜同非桀紂同尊周孔同排
釋老同以天理為公同以人欲為私大本達
道無有不同者學者不求其所以同惟求其
所以異此豈善學聖賢者哉又與汪真卿書
稱朱子盡取羣賢之書析其同異歸之至當

使吾道在宇宙如青天白日萬象燦然莫不
畢見然自是以來三尺之童即談忠恕目未
識丁亦聞性與天道一變而為口耳之弊葢
古人之學以所到之深淺為所見之髙下所
言皆實事今人之學所見雖逺而皆空言此
豈朱子畢盡精㣲以教世之意哉其言皆辨
别真偽洞見癥結無講學家門户之見知其
授命成仁搘拄名教不自剽竊語録中來矣

乾隆四十一年十月恭校上

　　總纂官(臣)紀昀(臣)陸錫熊(臣)孫士毅

　　總　校　官　　(臣)　陸　費　墀







　　師山集原序

　　鄭君子美初至京師或傳其文數篇於奎章閣下授經
郎掲公讀之驚曰是盖工於古文者嚴而有灋侍書學
士虞公揚于坐曰鄭子之文異日必負大名於天下藝
文少監歐陽公曰使少加豐潤足追古作者宋状元陳
助教皆稱其能且竒其人将謀薦之鄭君竟奉親南不
屑留矣余時以筆札事諸公親聞其言欲一讀其文以
自快而未之暇歸江南數年與鄭君益相親始得博觀

其前後之文累百餘篇盖其制行之髙見道之明故卓
然能自為一家之言如此古人謂文章與時髙下然亦
恒發於山川之秀本諸文獻之傳漢之文章莫盛於司
馬相如揚雄而蜀世多文人若鄭君之學夫豈無所自
來哉余不能文又惡知鄭君以嘗㳺閣老諸公之門姑
誦所聞以為之序子美嘗築精舍師山聚書以淑學者
故學者稱之師山先生云至正丁亥三月望日婺源程
文以文甫書


　　餘力藁序

　　孟子既沒學者各以已見為學文章為道故韓退之栁
子厚歐陽永叔蘇子瞻輩咸以此名世作者既曰足以
盡斯道之傳後之尊之者又曰是皆所謂傳而得其宗
者也塗天下之耳目置斯民於無聞見之地然則道之
不明文章障之也道之不行文章尼之也文章之弊可
勝言哉宋初河南程氏兄弟者出天下號為兩程夫子
始知斯道之傳不在語言文字之間而具於吾性分之

内不在虚無髙逺之際而行乎日用常行之中以此窮
理以此明道以此淑身而傳後以此解惑而覺迷文章
之作遂一廢而為無用之物譬之霪雨初霽復見天日
而無有魑魅魍魎也至吾新安朱夫子集諸儒之大成
論道理則必著之文章作文章則必本於道理昔之尼
者行障者明矣信乎有徳之必有言文章為貫道之器
而非虚言之謂也余年十數歲時蒙昧未有知識於前
言往行無所擇獨聞人誦朱子之言則疑其出於吾口

也聞人言朱子之道則疑其發於吾心也好之既深為
之益力不惟道理宗焉而文章亦於是乎取正久而浸
熟不知我之學古人而疑古人之類我也人有笑而問
者曰文章(宗)韓栁道理宗朱程此萬世一論也子之為
學不亦謬乎余曰道外無文外聖賢之道而為文非吾
所謂文文外無道外六經之文而求道非吾所謂道吾
於朱子折衷焉問者曰吾過矣吾過矣子之言是也余
懼問者之煩而應者之勞也廼書其意而以白夫世之

疑者且名曰餘力藁以見吾學之不專於文辭而當有
本也至正庚寅三月朔鄭玉序







