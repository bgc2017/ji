







　　欽定四庫全書

　　師山集卷七　　　　　　　元　鄭玉　撰

　　碑銘

　　朱愛梅墓誌銘

　　愛梅姓朱氏名璟字景玉愛梅其小字也人唯呼曰朱
愛梅云按朱氏新安之望宋淳熈間有為廣東經畧安
撫使者於愛梅為髙祖至父世賢家事益落愛梅少時
讀書郡齋郡學官有藏米元暉畫者日張壁上愛梅時

從旁竊觀之至撻之不肯去久乃得其妙及長又愛髙
彥敬青山白雲之作遂合二公之法自成一家得意時
即為之然秪以自娯不為人所役嘗以家貧母老不可
無禄仕求為績溪西坑寨吏居三月曰是豈我輩所堪
為也竟棄去平居人召之飲輒往不辭與之嬉㳺或數
日忘返家屢絶終日不得食不見其有愠色一日天大
雪獨坐空山巔人問之曰吾將以增吾胸中之丘壑耳
至順元年七月二日以疾卒於家年三十三未娶無子

郡人鄭玉懼其事之不傳也乃為銘刻之墓上銘曰

　　世有幽人蘭芳芷馨天胡豐於其才而嗇於其齡吾欲問
天而天𡨕㝠吾欲問人而人不聞姑取其孤髙之行貞
潔之操書而刻之堅珉

　　處士王君墓誌銘

　　王氏故為祁門宦族方其盛時宗親子屬聫名仕版二
三十人其最顯者曰某官至江西提刑直寳謨閣往年
先大夫作尉祈門玉獲過王氏之居曰平里在縣南五

十里其山川舒平地多沃壤繞屋植禾黍老者耕田種
樹以肥遯為心少者好學工文詞用意科舉期復先祖
之烈處士名廷珍字子真則老而尤賢者也讀書見大
意謂聖賢作經意在言表豈拘拘註脚者所可得其本
㫖要當真體實認見之日用常行間耳性嗜棊與客對
奕終日忘倦曰吾嘗慕諸葛忠武侯之為人今世承平
無以表見胸中八陣圖法聊以助吾手戰而已延祐四
年歲適大祲先是有司出社倉粟貸民至是秋成責民

償官民無以應令皆將逃散處士盡出所有粟代里中
輸官民乃安業後二年處士改築室里中人曰王君嘗
代我輸粟徳不可忘爭趨之處士復厚其餼勞人感之
益篤稱為長者年甫五袠即以家事付其子存善日惟
抱孫祖吉戯弄花下與賔客飲酒賦詩時事不一語挂
口元統三年三月甲午病且死謂存善曰尤昌下里之
兆吾所自卜也死必以𦵏我惟禮制之大不可違自始
死至祥禫其一遵朱子所定家禮存善既用治命以五

月庚寅終大事走書請銘墓上按處士生至元十有五
年閏月癸酉享年五十有八曾祖諱某祖諱某父諱某
娶同邑胡姓銘曰

　　祁山之南閶水之上奕奕王氏為民之望吁嗟處士遭
世中㣲碩果之食家政用施修身以徳裕後以學徳學
之報伊農之穫樂哉斯丘惟君之阡手所自築魂氣睠
焉刻此銘詩昭于來世潛徳之光永永無墜

　　從弟琮墓誌銘


　　從弟琮字叔方先仲父諱椿齡之子也仲父早無子從
兄璿本洪氏於先祖母為姪孫仲父取以為子仲父晚
生琮而死嘗命琮父事其兄故琮視兄猶父兄撫之如
子友愛篤至琮年十有五從吾友程文先生學書法得
鍾繇筆意一時號能書予有山水癖好堪輿家言號地
理學琮從予逰三日盡得吾意其聰明敏㨗類如此且
善幹蠱知艱難無子弟之過意其必振吾宗也至正三
年癸未四月二十日以疾卒年二十二某年某月某日

塟所居西南百餘步予悲其竟夭死将無聞於世乃為
銘刻冢上銘曰

　　嗚呼琮乎千里駒今其死矣天䘮予無可奈何徒長吁

　　鮑景曽墓誌銘

　　景曽諱魯卿姓鮑氏幼負奇才讀書三行並下日記數
千百言天文地理厯律度數無不研究尤精於兵法與
神僊修養之說遭世承平無以自效又無相知有勢力
在位者相推挽以致其能喟然嘆曰施於有政是亦為

政吾將行之於家又何必天下乎乃治產積居曰他日
苟有贏餘亦足以仁吾三族賙吾鄉里况子孫衣食給
足可以安心於學讀書致用以自效於世猶吾得效也
不猶愈於已乎其理財也以任人為先不計其輸贏得
失而卒享其利其買田也望原隰之髙下知田畝之肥
瘠嘗有瘠田人棄不治景曽厚價取之曰異時必為良
田又有厥土上上人争欲得之者景曽棄不取曰數十
年後遂為磽确矣已而皆然其自病也知脉絡之受病

曰某經病矣其飲藥也識藥性之寒温曰藥至某經矣
明日病愈至期而愈嗜書如飴雖家務叢襍手不釋卷
其夜讀也每至雞鳴方就枕席曙色才分書聲又聞於
隣壁矣其為學也專以講明心法為主而以修飾行義
為先其論人也則以識見髙下為格而不泥其成敗之
迹田過千畆即誡其子元康曰田不可復買矣賦重役
繁反為子孫之累供給在官日夕不暇又奚暇讀書明
理以修其身乎吾將效䲭夷子皮之為矣景曾世居歙

之唐越里與予居相望咫尺中有蒲亭之山常使跛奴
載酒與予坐蒲亭山上論天下形勢山川險易若身履
其地者幅員之大如指諸掌耳及言古今治亂自三代
已下至於今日無不提其要領而中其肯綮使其見用
於世其所立詎可量哉景曾生以至元十八年二月八
日卒以後至元元年七月二十日葬以至正九年八月
八日卒時年五十有五曽祖諱衡祖諱宗巖世號長者
父諱夀孫嘗為徽寳慶兩郡儒學教授方至元之變盜

起里中教授君與其父皆為賊所執父子願相代死賊
猶豫未敢殺㑹風起林薄間賊疑官軍至皆走散父子
俱得免人以為慈孝之報至今稱慈孝鮑家娶同里程
氏丞相吉國文清公孫女男一人元康也先是景曽無
恙時嘗愛平原山川之勝歲一過之謀卜葬所而莫宜
其兆後予與元康按行其處指而異之元康拜曰此先
君子之志也遂舉以葬焉且以銘請予素善景曽不忍
使景曾無聞於世乃使元康買石太湖之上刻予辭以

銘其墓後有式車下馬而過者曰此鮑景曽之墓也其
或由吾銘也夫銘曰

　　平原之山公所盤旋平原之水公嘗濯焉山水之間遂
為公阡我作銘詩庶或有傳於千萬年

　　有元封黟縣尹鮑先生墓誌銘

　　鮑先生既卒於亂兵鄉之善人相與語曰天於亂離之
際善惡之報爽矣吾儕何所恃而無懼乎其孤同仁泣
語余曰先人積善以遺子孫而不獲令終同仁之罪大

矣萬死不足償責尚何言哉雖然先人之善行不可沒
也乞序而銘之使先人之志得白於九原則世之為善
者尚有望於後世而無懼也按鮑氏世居郡城之西門
二府君諱榮始遷棠樾至先生十世矣先生諱周字景
文曾祖諱衡祖諱宗巖父諱夀孫嘗為清泉鹽場管勾
徽寳慶兩路儒學敎授至元初與其父皆為賊所執願
相代死由是俱得免事載宋史先生早歳出為伯父諱
元孫後所後曽祖諱術祖諱山先生性好謙和每卑以

自牧居家庭間雖子弟進拜躬自答之出遇童稚相與
為揖亦必盡恭謹無有慢易之容其際事物人或以言
相侵先生若不聞或以勢相陵先生亦不較已而侵者
陵者自負愧嘗有怙強罵道語及先生者或告之先生
笑曰彼非狂即醉何與吾事聞者服其長者晨興焚香
危坐取道經佛典黙誦朗宣遇朔望本命日作伊蒲供
齋僧道出錢米施貧乏妻父母死無子既收葬之復為
置後雅愛吟詩尤工五七言律所為詩號薌林集藏於

家年五十自卜𦵏地於城南之葉有築宫其傍使道流
守之名曰心田道院至正七年同仁為邵武路泰寧縣
尹法當封贈請於朝先生封從仕郎徽州路黟縣尹夫
人贈宜人九年十有一月命下即心田道院設醮三晝
夜為民祈福以報國恩時先生康強眉夀孫曽滿前鄉
里榮之形於歌詩逺近傳誦十二年四月紅巾賊由饒
入㓂據城以守民陷賊者五踰月浙西道㢘訪僉事哈
喇哈納督江浙之師自睦來討九月郡城乃復十有一

月賊復㓂休寧守郡沙不丁等棄城而遁適朝廷所差
太府太監卓駐馬以所部屯湖州取道廣徳寧國自績
溪進攻寧國民周鎬周銘周鎰招集亡命謂之民義翼
附官軍以為聲勢軍抵郡城賊戰敗走民聞賊退相與
攜持歸復故業周氏兄弟乗民不備分縱其徒四出擄
掠燒民廬舍刼民財物牽民牛畜殺民老病幼弱數其
耳鼻以為功績於是年徳如先生者亦遇害十有二月
甲子也春秋八十有二子男二人長即同仁次徳臣先

先生卒孫男三人深浚淮曾孫男二人葆龍保銘曰

　　天道無知顛倒報施非天無知逢時亂離嗟惟先生曰攸
好徳胡不考終遭此惡逆身雖遭逆福在子孫欲知天
道視其後昆

　　洪本一先生墓誌銘

　　昔先君子作尉淳安余在侍傍得㳺淳安諸先生間呉
暾先生則所師也洪震老先生夏溥先生則所事而資
之也洪頥先生則所友也頥初字君實名頥後更今名

字本一本一日所為詩文古雅雋永余甚愛而慕之本
一入邑必過余留宿止余或思本一輒上馬夜半扣門
相與論議連日夜忘歸時本一家尚裕延師開義學以
敎鄉人子弟先世占籍水站中疲於差役有所需本一
輒售田園以供應自是日就貧困人不堪其憂本一處
之泊如也余既侍親歸新安益讀朱子之書求朱子之
道若有所得者本一亦盡棄其舊所為而從事於古人
為己之學淳安自融堂錢氏從慈湖楊氏㳺而本一之

族祖衢州府君夢炎亦登其門淳安之士皆明陸氏之
學及再㑹於錢塘則議論多不合然交情益篤後數年
余以便舟過其家本一幅巾野服相送錦沙之上至今
猶往來於懷也亂後忽得其門人俞溥書則以本一訃
矣且狀其言行俾為之誄以識其塟按本一之先自尊
睦府君任始居養材里至本一十有一世矣曾祖諱延
宗祖諱堅考諱希說本一幼穎異精敏讀書日數千言
聲名隠然出行輩上弱冠杜門肆力於羣書延祐中慕

太史公之為将北逰幽薊以求中原文獻之盛涉江抵
維揚有感而尼越人陳以道聞之聘為義塾師自是稍
往來杭越之間與之㳺者周公仁榮杜公本柯公九思
張公翥皆一時知名士天厯中柯公遇知文宗皇帝駸
駸向用以書來招本一曰行成而名不彰朋友之罪也
先生苟能此來從兩院舉國子助敎可得也本一不為
往且曰嚴陵山水以子陵而顯今數百年未有繼其躅
者吾將置扁舟戴青披緑釣於煙波之上使人呼我蓑

笠翁不亦可乎盖其材長於剸繁治劇而不屑小用至
正十有二年秋平章政事伊嚕特穆爾總兵討紅巾賊
于新安道由淳安将校多欲自淳安以西即屠戮以樹
威聲本一迎拜道左面陳脅從罔治之典行師制勝之
法言辭慷慨平章為之感動命坐與之語且欲留以自
助㑹本一有疾不果從行數十里猶遣人促之不得已
往營中留一日竟歸是年冬元帥沙布鼎退軍淳安本
一以書干之謂自徽城抵淳安以北二百里非古人退

無疾走之謂今日之駐此幸寇不我追爾彼若乗勝而
追則我之退何時而已乎又說以单車克復徽城之策
竒而中理聞者恇怯不能用識者恨之其為學也必要
於本領端厚不使支離曲碎破壞其心術嘗語學者曰
為學當以求仁為先聖門言仁雖多然皆因門弟子之
問隨其淺深髙下而答之獨里仁篇自首章至第七章
皆夫子之所自言門人以其序而記之今知記言之有
序則知求仁之有方矣章分句析其說甚詳辭多不録

又嘗裒集先世遺文自尊睦而下謂之内集尊睦而上
及旁出者謂之外集復叙其出處人為小傳冠卷端號
洪氏一家言其所自著曰庸言藁凡若干卷四書易書
詩則有考釋藁皆燬於盜十有三年五月二日以疾卒
享年六十有四娶同邑徐氏子男一人翬曾女二人長
適何坦次適邵英翬曾将以某年某月日葬本一某山
之原玉惟鵞湖之㑹卒不能合朱陸之異同而陸子猶
曰江東也無朱元晦江西也無陸子静盖不以其學之

不同而廢天下之公言也玉於本一託交三十餘年其所
學雖若有不苟同者銘墓之責又安得以此而廢彼哉姑
叙其所以為學之槩以俟後世之知者而為之銘曰

　　道䘮千載乃生周程又百餘年朱陸並興長江之西大
闡陸學行不由知理以心覺淳安先哲多㳺慈湖先生
承之是訓是模源髙流湥若與衆異天慳其逢百不一
試潛徳幽光永閟兹土我作銘詩用詔終古

　　故慈湖廵檢洪府君墓誌銘


　　歙之南其山峭拔其水湍激其人往往魁梧龎碩善謀
能斷其豪傑又能因時艱難保聚鄉井策取功名方至
元初海宇草昧山林盜賊竊發陸梁殆無寧歲二十七
年績溪山民據西坑砦為亂郡幾失守至勤王師討之
不克南里洪公聲甫設布韜畧團結保甲招降賊黨九
百餘户以為内應幾其出入乃於大鄣山邀絶險阻擒
其肘腋十有一人賊勢大沮將移據他所公親率民義
追躡其後至淳安縣小蛇坑大撃破之獲其渠魁檻送

有司西坑砦平郡録其功上之行省行省擬授歙縣主
簿以聞於朝不報版授休寧縣黄竹嶺廵檢未上改授
太平路當塗縣慈湖鎮廵檢盜息而民安之及其家居
無事恂恂儒者若不能言公既蚤孤事母潘夫人極孝
謹伯兄雷奮性嚴厲公委曲將順唯恐失兄意以傷母
心及分財取其少分田取其瘠新第既成兄欲居之公
又舉以讓焉公避地覆船山下所居平田數百畆溪流
清淺山四環之真若太行之有盤谷焉嘗謂所親曰數

年之後嫁娶既畢吾當結廬山顛滅景於此耳賫志不
遂而卒時大徳六年十有二月朔也諱雷轟娶同邑呉
氏克配公徳子男三人洋復英復出為從兄鈞後孫男
四人斌杰宅和曾孫男今十人矣先是公既蚤世洋兄
弟又皆不夀且惑隂陽家者言遂不克塟洋死泣以語
其子斌使終大事至正五年十有二月庚午斌乃克奉
公及呉夫人之柩葬於里西敬潭之上於是公死四十
有四年矣斌從余逰以余知其家世為詳拜且泣曰先

大父不幸蚤世不克以功名事業顯聞於時其存心立
行獨無可書以傳於後者此子孫之責也願有文辭刻
於墓闕余哀其言之悲也為之銘曰

　　覆船兮嵳峩有美人兮山阿嗟予誄兮長歌冩琬琰兮
不磨












　　師山集卷七

