







　　欽定四庫全書

　　師山集卷一　　　　　　　元　鄭玉　撰

　　表

　　讓官表

　　臣聞髙祖開漢不屈四皓之心光武中興終全子陵之
志夫所謂隠士者或因忿世疾邪或欲㢘頑立懦故以
恬退為事髙尚為風未必皆有康濟之才經綸之學也
從昔賢聖之君所以特加寵異者盖欲養成㢘恥激勵

風俗為天下勸耳臣幼以樗櫟之資深愛山林之趣躬
耕壠畆留情著述初無過人之才忘世之意也兹者伏
遇皇帝陛下以天地為心億兆為念求賢不及從諫如
流謂臣遯跡丘園特賜尊酒束帛以翰林待制召臣聞
命恐悚神識飛揚循牆扣天趨避無所臣竊惟邇年以
來士大夫貪得患失尸位素餐㢘恥日喪風俗日壞養
成今日之禍以致盗賊蠭起生民塗炭遂使陛下宵衣
旰食憂形辭色累下哀痛之詔布寛大之恩而天下猶

未定也今臣復蹈前轍貪冒恩榮不知退避豈惟負陛
下知人之明抑亦有妨朝廷進賢之路非臣所以報陛
下亦非陛下所以望於臣也盖臣學問之淺深徳量之
大小非他人之所能知而臣自知之所謂吾斯之未能
信者豈敢炫石為玉以自欺其心哉然酒與帛天下所
以奉陛下者陛下得以私與人臣不敢辭也名與器祖
宗所以遺陛下使與天下之賢者共之陛下不得私以
與人臣不敢受也伏望天慈特賜俞允收回恩命容臣

以布衣赴闕入覲清光攄其一得之愚以為㳙埃之助
然後退處山林詠歌堯舜以樂太平實臣之至幸也而
使者坐驛有司臨門廹臣就道必欲令臣親詣辭免臣
累更憂患素抱羸疾道路勞役至於海上復感風痺不
能前進謹奉表以聞伏聽聖㫖臣干冒天威下情無任
激切屛營之至

　　謝賜酒箋

　　日月重光紹承平之正統山林小隠䝉徵聘之殊恩丹

陛出綸青坊設醴臣誠欣誠忭叩頭叩頭臣聞人心攸
繫實惟儲貳之尊徳業孰先莫如繼述之重能廣君父
所行之志必得古今達孝之名然束帛旌賢禮僅聞於
前代而上尊致敬事未見於東宫何幸㣲臣親逢優渥
以巖穴孤寒之士受朝廷稠疊之知此盖伏遇皇太子
殿下坤徳承乾離明出震體聖上招臣之盛意舉國家
曠古之彌文位居主鬯之崇器非妄與情比賜酺之厚
澤欲普施遂使草茅濫沾雨露臣顧慚淺學無補明時

拜賜多儀分已出於僥倖讓還好爵心始覺於和平願
於問安侍膳之餘為致辭官就召之請仕止進退必合
義庶㡬抑奔競之風左右前後皆正人尚益勉端本之
學臣下情無任激切屏營之至

　　書

　　上鼎珠丞相

　　昔者周公之為輔相也一沐三握其髮一飯三吐其哺
急於得賢以共天位故能致成周之治為三代之隆也

然舉賢之道在於公天下之選不可徇耳目聞見之偏
而墮朋黨好惡之弊也伏惟閣下以伊傅之才居輔相
之位朝夕求賢惟恐不及其視周公誠不多讓然天子
之職在擇一相宰相之職在擇百官主上之所以擇宰
相而得閣下者可謂得其人矣閣下之所以擇百官者
則未聞其人也邇者朝廷以某隠居不仕上尊出自光
禄束帛賁于丘園拔之深山窮谷之中置之金馬玉堂
之上使某庸陋濫叨寵渥豈所謂公天下之選哉盖某

自幼知非用世之才又乏過人之識故棄干禄之學絶
進取之心投迹山林躬畊壠畆自食其力無求於人暇
則誦詩讀書以著述為樂非敢不仕無義以廢人之大
倫也好事相傳指為隠逸流布京師致徹閣下之聽閣
下又不察之而以上聞某聞命以來揣分量才逃避無
所仰愧俯怍寢食不安竊惟方今戰士暴露而賞賜不
加賢人在野而弓旌不舉乃使某謭才陋學謬膺恩榮
傳笑四方為閣下之累貽朝廷之辱誠非所以望於閣

下也欲乞廟堂繳還翰林之命俾某以布衣躬詣閣下
吐其狂愚少攄報效移此恩數以之賞戰士則士盡其
力以之招賢人則人得其用削平盗賊坐致太平然後
使某得以優㳺斯世美朝廷之治頌閣下之功播之聲
詩傳之後世以為億萬斯年之美談兹實天下之望也
某之願也以此不敢欽受而使者敦迫必欲令某親至
京師面自辭免而某憂患餘生昏耄成疾道至海上復
感風痺不能前進庸是因其表章之辭布此腹心之懇

伏望鈞慈特為敷奏遂其初心實切幸甚

　　上漢兒執政書

　　某惟士君子之於世固在乎人相知之深尤在乎已自
信之篤夫以夫子之睿智察弟子之學行而許漆雕開
以仕其知之不為不深矣及至開以吾斯之未能信告
則夫子為之喜恱豈夫子之知不如開哉顧有人已之
殊而開之不自欺為可貴耳某也江東之鄙人也幼而
讀書既乏明敏之質長涉世故又無幹濟之才不敢自

欺其心投棄林壑甘與樵牧為伍而不為仕進之謀重
以邇年鄉郡累經冦盗城郭丘墟田畆荒落屋廬焚毁
妻子離散憂患驚心遂成疾疢兼之肢體傷殘精神消
耗景薄桑榆昏耄日甚近者朝廷急於得人不覈其實
遂以隠逸見舉即所居拜翰林待制某自揆匪才不堪
斯任乞讓名爵恭俟綸音許以布衣赴召而使者堅拒
不允必欲令自赴都陳懇逼迫上道勞苦筋骨衝犯風
露内疢既劇外感復深不能前進兹具表文布其所以

惟三先生以中原文獻之宗任廊廟柱石之重蒼生之
所仰望士類之所依歸愛人以徳不尚虚文冒貢尺書
敷陳衷懇幸因論道經邦之餘達此衰朽顛連之状繳
還翰林之命使某得老倒山林優㳺聖世上不妨朝廷
進賢之路下不屈匹夫自信之心雖不能有補明時之
治亦可以少息奔競之風豈惟某之私幸亦世道之幸
也區區干冒威嚴下情不勝恐懼之至

　　師山集卷一

