







　　欽定四庫全書

　　師山集卷六　　　　　　　　元　鄭玉　撰

　　碑

　　皇元至正勸勵賢能之碑

　　至正八年三月丙寅皇帝御興聖殿舒古爾齊臣多爾
濟伊勒都齊臣布延特穆爾殿中臣博囉特穆爾給事中
臣邁珠侍中書參政臣福夀郎中臣特哩特穆爾言徽
州路達嚕噶齊臣哈喇布哈循良之政恭謹之行著聞

於時臣與丞相等議宜賜綺帛一表裏為天下勸制曰
可五月丁未使者及郊合郡文武官屬迎於東門之外
都鄙之民巖穴之士奔走來觀填街塞巷踴躍鼓舞歡
聲沸騰於是城郭生輝山川増重既交相慶幸以為太
平之治正在今日身親見之而文字無傳頌聲不作何
以仰答聖天子嘉惠下民之心與播揚我侯豈弟之政
臣玉竊惟我國家起自朔土立國以仁郡縣置吏專用
不擾以安集其民人今上皇帝潛龍嶺海歴試諸難謳

歌獄訟天下歸之然後入踐大寳故知生民休戚繫於
郡縣乃重守令之選嚴賞罰之科考其殿最以為黜陟
復慮内外隔絶民情壅遏久任於内者必授之以州縣
久任於外者必擢置乎省臺其法既詳且宻矣三品以
上並令陛辭上親諭徳意餘官亦須堂參聽宰相宣㫖
徳至渥也至於簡其賢能加以錫賚賞一人而千萬人
勸可謂得治天下之要道者矣拜手稽首而獻頌曰

　　皇元混一海宇并九州四裔塵坌清大邦小邦連絡城建

侯置牧相縱横考課黜陟法既精賞罰孰敢紊厥程皥
皥惟我新安氓女事麻絲男事耕賦重役繁困科征操
刑論律宜用輕天惠我侯知民情政尚寛簡心至誠我
心如以石就衡父父子子及弟兄三年不代奏政成於
穆我皇聖且明對衣遣賜侯是旌僚采聫鑣出郭迎歡
呼動地春雷鳴琢辭刻石致頌聲為我擊壤歌太平

　　徽泰萬户府達魯花赤珊竹公遺愛碑銘

　　鎮守徽州路泰州萬户府達魯花赤珊竹公既致其事

郡之學士大夫與其三老俊民聚而議曰昔珊竹氏之
未至吾里巷之騷然操戈之士日至乎吾門刼虜以為
業殺人以為戯吾祖父之丁是禍也慘矣逮珊竹氏之
既至吾里巷之恬然朝絃誦而莫燈火耕田而食鼓腹
而嬉享太平之福者六十年矣矧公文武忠孝冠於一
時號令明於六邑涖官日久徳源日浚令聞益彰今而
退休於家傳襲厥子使吾民世濟其美始終進退有足
書者其遺愛又詎可忘乎礱石召玉使書之玉惟國家

監前代郡守專政之弊各路設總管府以治民萬户府
以統軍使民輸粟以贍軍軍執兵以衛民軍民相需以
成治安萬世之良法也然法久必弊弊而不更則民受
其害矣先是至元二十七年郡軍政暴虐民不堪命起
而訟之朝廷議以徽泰萬户府兩易而廣威将軍奚加
䚟實領萬夫來鎮兹土一視軍民而子愛之合郡之人
如去強暴而就慈母則公之祖也在郡六年竟薨於位
公父圖烈興官耆事勤勞滋篤不幸蚤世時公尚幼力

學不廢克自樹立以世其官總裁軍政三十有七年申
嚴厲禁軍既不擾民自安之至於軍有飢寒如已疾疢
惟恐有一軍不得其所也故其将校士卒臨難赴鬬又
能竭力捐軀以衛其上前後累平大㓂皆著竒功漳州
李志甫之亂江浙萬户集者九人公長身虯髯賊中號
為黄鬍子萬户望其儀表輒相引逃避莫敢與敵事定
論功以公為第一例當升閫帥公終不自陳班師及境
始聞其祖母雲中郡太夫人之䘮號慟屢絶徒跣就位

人稱其孝焉公家世貴胄身躋顯仕而用軍行師能與
士卒同甘苦臨陳對敵闗弓上馬氣奪三軍平居暇日
與諸儒先生論說詩書謙恭下士不異寒素真國之賢
臣時之良将也按蒙古氏族沙卜珠台亦曰散术䚟其先
盖與國家同出視諸臣族為最貴公之髙祖純直海佐
太祖皇帝取諸國定天下有大功巳而懷孟軍亂又以
一言全活其衆懐孟人廟祀之賜號宣忠協力崇仁佐
運功臣封定西王至廣威將軍始以𤓰州等處軍民達

嚕噶齊轉萬户府達嚕噶齊用國家故事子孫世襲公
名特古勒德爾字元卿初授明威將軍累升至昭勇大將
軍系之以詩詩曰

　　皇元受命海宇為家雲蒸霧滃豪傑紛拏惟時珊竹撫
定懷慶俾兹殷民罔不用命帝曰俞哉宜有爵秩侯封
萬户傳爾千億寳璽給券明珠耀符總師七翼出鎮海
隅徽民籲天扣閽吿急曰予將士暴不吾恤公卿廷議
惟珊竹賢爰命珊竹以其師遷師既至只無敢失律民

亦樂只安其家室暨昭勇公善繼善承歲歷世七朝夕戰
兢允文允武惟忠惟孝克慎厥職以圖報效功成勇退傳
襲不疑出處之節時措之宜旄倪一口載頌載揚曰惟珊
竹吾何敢忘迺集迺議迺伐山石刻此銘詩用歌世徳

　　徽州路達嚕噶齊哈喇布哈公去思碑

　　皇元奄有天下立經陳紀設官分職所以為吾民者至
矣各路設達嚕噶齊一員位在守貳之上所以總裁政
務表率僚采監臨一郡者也按譯言達嚕噶齊漢言括

囊玉也言政之得失係於長官猶囊之啟閉在於玉耳
新安居江東上流其境四塞舟車不通使客罕至其官
屬又無公田之入以充廪稍斗糴市井下同民伍士大
夫之臨是邦者非勵㢘謹之操躬節儉之徳其不至於
妄作威福貪婪黷貨以為民患者鮮矣至正四年冬哈
喇布哈公以通議大夫台州路達嚕噶齊移監新安㢘
平自持與民更始休息專務以徳為化鞭笞㡬措不用
郡介萬山民艱粒食且租稅重於天下歲永豐倉受輸

糧米飛走攫攘病民為甚公知其故親臨監視召民兒
女子語之通其利害緩急雖有限期約束亦不為用曰
法所以防姦事苟辦集法又可盡用乎積弊既除民歡
趨之期亦不愆也六邑詞訴就决於途或有誣罔自慙
而退向之横行州縣指麾曹案者皆屏跡閭巷莫敢吐
氣期年之間遂至無事六曹蕭然坐嘯而已公乃自挾
方册攜一羊皮坐於山顛水涯歌詠終日或進農夫野
老詢以民間疾苦官府得失相忘勢分不知其孰官孰

民也公之為政如是而已然視其人無急遽之色無疾
厲之聲視其家無食粟之馬無衣帛之妾視其宇庭無
留訟獄無寃人吏守其職視其野男耕女織父慈子孝
而民安其業盖公嘗與金華許謙先生逰其為學專以
誠意不欺為主故其臨政忠厚惻怛視民惟恐傷之民
亦戴如父母也公既及考代者不至大臣考績以公為
天下最事聞於上賜衣帛一襲且布告郡國使知所勸
然後賜環盖異數也公既去郡深山窮谷愚夫愚婦莫

不咨嗟太息重公之去於是歙父兄諸母謂其邑人之
子鄭玉曰爾之所以得安田里誦詩讀書以詠歌聖賢
之道者皆侯之力也可無文辭刻於金石垂示子孫以
無忘侯徳乎玉惟西都之治度越古今循良之吏前後
相望及其後也龔黄卓魯相繼出焉原其所自始於曺
參為相擇吏木訥重厚長者召為丞相史言文深刻欲
務聲名者輒斥去之所以人人忠厚恥言人過公之為
政真古循吏學問深醇殆又過之昔人謂在任無赫赫

之蹟者必有去後之思玉於公信之矣公蒙古人傑烈宜氏
玉既論其事如右復為詩系於左方并以致吾民祝頌之意
焉詩曰

　　吳楚之交郡曰新安牧伯之長刑政尚寛俗化醇厚民以乂
寧政成考績治以最稱天子曰都賜之以帛帛匪爾私以勸
邦伯公既代矣民懷去思刻詩貞石我無愧辭黄山蒼蒼黟
水茫茫山增川至福禄無疆公享福禄以祐我民入作䕫臯
敷對丹宸天際海壖均被公徳地瘠賦繁毋忘下邑


　　章孝女雙廟碑

　　按新安志歙縣人章頂二女與母程登山採桑母為虎
所攫二女呼號搏虎虎遂棄去母由是得免刺史劉贊
改二女所居合陽鄉為孝女鄉且復其家觀察使韓滉
奏贊治狀朝廷特賜褒遷事載唐史今郡城之南二十
里若橋若村若里皆以孝女得名即孝女之故居也村
南五里許有山曰二姑嶺亦曰義姑嶺者孝女之廟在
焉歲久廟廢嶺仍存故名予嘗過其所訪問父老猶能

歴歴談孝女事為之徘徊太息不能去者久之南里洪
節夫氏聞風而起慨然以為己任即村傍青山菴之前
軒四楹為孝女之祠肖像其中且為買田以供香燈之
費而命章氏之孫住菴曰覺旺者掌之予又得請於有
司令長吏歲時致祭如我國家故事於是書其本末使
刻廟中夫以二女子之㣲而能制猛虎之暴豈其力之
所勝哉盖其忠誠之所感化耳方其母氏為虎所攫二
女愛親之心勃然而興發為忿勇震動林谷有不期同

而同者當是之時二女唯知母難之當救豈知己身為
可惜故寧陷虎口而不自顧虎亦為其所化而不自知
且天下之冥頑不靈者獸也獸之至暴不仁者虎也虎
且化之而况於他物乎况於人乎觀於二女之事則凡
人有所未信物有所未化者皆在我之忠誠有所未至
也豈人與物之罪哉千載之下想而像之二女之英烈
猶凛凛生氣况於當時乎况於親見之者乎其見褒於
朝廷得祀於鄉里不徒然也祠廟湮廢若此豈人情也

哉然則二女祠廟之復有不可已者矣自今像設方嚴
祭祀時舉過其祠下者孝愛之心油然而生婦人女子
亦将觀感而化矣其關於敎化繫於人心豈細故乎因
為詩三章使歌以祀孝女并以勵夫風俗云詩曰

　　嗟弱質兮誾誾發至勇兮至仁鬼神兮威動猛獸兮服
馴山髙髙兮崔嵬水深深兮洑且洄山髙水深兮天宇
開雙鶴交飛兮孝女來生人兮林林習俗兮日以沉仰
遺風兮如在慨千載兮良心


　　休寧縣達嚕噶齊額森托音公去思碑

　　至元二年丙子冬十有一月休寧縣達嚕噶齊額森托
音公既代且行邑之人士相與攀畱不獲餞於東門之
外父老號呼兒童涕泣退謀於其鄉先生建康府判汪
公走書旁縣鄭玉使紀其事刻之堅珉立於道左以播
公之徳以慰邑人之思為來者勸休寧為新安望縣地
大人稠訟牒紛冗為之上者苟失其道則姦宄狡獪並
縁其間益難治矣公至之始即召父老宣布朝廷徳意

示以法令所禁使民知所趨避遇有骨肉之訟語以人
心天理無不感悟悅服至於欺誕之辭則折以是非曲
直如龜卜燭照洞見肺腑訟者輒叩頭謝罪而去其或
怙終不悛則痛繩以法用示懲戒前所謂姦宄狡獪者
匿影藏形之不暇奚暇梗公之治哉越明年政孚於人
訟牒視舊十損八九公知其民之可與為善也於是興
舉學校崇祭祀以嚴荘肅之心葺齋廬以為藏修之所
公退之暇則就學宫進學者談經論史以明為治之本

又明年訟牒益簡官以無事於是因時之制建立伏羲
神農黄帝之廟以彰崇徳報功之意以期復古還淳之
盛及其將去則又懼後之人或不能繼也於是分布條
教定立規式取甲令之期限以為程度使民先事賦入
而吏無催科之勞驗民力之髙下以為差徭使吏以時
召役而民無争糾之患繼公而來者守而勿失則為公
之治盖不難矣然則公徳之在民者何時而可既乎宜
其在官而民安之既去而民思之也三代以下吏治莫

盛於漢漢之縣令首稱卓茂茂為宻縣有吿亭長受其
米肉遺者茂直以兒女子語之真若以情破法矣然而
忠厚之風和平之政雖三代盛時無以過此是其著之
青史名曰循吏政不以其發姦摘伏之為能而以其慈
祥愷悌與民相安於無事之為賢也方今之吏頽墮委
靡貪婪敗闕者固所不論至於表表愈偉為衆所稱號
為能吏者則強者不過生事以立聲名弱者不免廢事
以市恩惠豈有政教並行寛猛相濟如公之治休寧者

哉其亦庶乎有古循吏之遺風矣公字仲禮輝和爾氏
世居汴梁祖父皆有勲勞閥閱其在休寧每歳部使者
行部民遮道借留公者以千計事上憲臺異之且將置
以風憲之任而公去益不可留矣是舉也雖曰進賢以
勸善夫豈其民之心哉玉既書其事復系以詩使其民
歌舞之詩曰

　　惟邑有長始自我朝監臨庶務首出衆僚事有可不政
有否臧民之利害長猶之坊斗牛之墟休寧之邑民比

鱗居訟如毛集我公之來不亟不徐伊民之樂如病之
蘇其庭如水其野如春熈熈洽洽惟公之民公既去只
民失慈母疾病寒飢孰知其苦漸水悠悠率山蒼蒼山
泐川竭公徳不忘告我婦女詔而子孫桐鄉之祀以報
公恩












　　師山集卷六

