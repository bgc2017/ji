







　　欽定四庫全書

　　師山遺文卷四　　　　　　元　鄭玉　撰

　　傳

　　日者堯民傳

　　予往來錢塘十年時切切有功名志欲從髙藝術訊之
皆以堯民薦訪之累日不知其所後得明慶寺側大書
掲其門曰堯民五星天地盤及門坐問者數十輩咸以
先後進無敢差堯民執筆據案洋洋如有德色氣岸岸

欲凌人起五行躔度如常法且曰某可紆金紫某死緋
某止命士耳雖吏部銓曹及格有所不敢必堯民許之
無難色薄暮不得便留八字其家或一二日或四三日
始辦因以吾尊㓜十餘命扣之往事亦驗七八至治三
年春再造焉其門寂以閉其室闃以空問其人客南廣
死骨阻亂不得歸家人徬徨無計余出而同行者曰人
之從堯民者皆欲知吉凶禍福而預為之備也今其人
乃身亡財散為他鄉之鬼而不自測豈其術之謬邪抑

其人之謬也前之從而問焉者皆謬也中者偶中耳夫
吉凶禍福有一定數非人之所能逃者然則奈何亦曰
居易俟命夭夀不貳而已嗚呼修天要人趨利避害者
舉世皆是也聞堯民之事其亦可以少戒矣堯民姓氏
名字不及知姑者所聞為傳

　　猿鶴主人傳

　　至順初元予在京師客居甚無事欲訪故人曽澹谷于
保定雲同作雪車馬不行道絶人跡竟不果往澹谷乃

以此時乗興命駕訪予所寓相見絶倒劇談平生因問
其所與逰者則曰有猿鶴主人神氣飄逸志趣清髙身
不離乎泉石之間手不釋乎花木之事嘯歌終日以吟
詠其性情倦則徙倚庭除或枕臂而睡家藏古今人名
書法畫客至玩弄以為樂出酒酧酢不入夜不聽去嘗
買鶴東海之上置之家圃人有自雲南來者携一猿以
歸割所愛寳玩百計得之拍手則鶴舞于庭長嘯則猿
呼于樹起居飲食盖未嘗離乎猿鶴也因自號猿鶴主

人脱身於富貴利禄之場寓情乎烟雲泉石之外不既
賢乎為作猿鶴主人傳主人姓李氏字卿文嘗仕於朝
光膚寵命年未四十即退去作傳者南人鄭某

　　外家汪氏遺事

　　外祖汪公諱淑字德融新安歙人新安汪氏自越國公
華以六州歸唐其後始蕃以大六邑之間號十姓九汪
衣冠相望代有顯者惟公家世不仕公性坦率不為詭
異態遇人無親踈貴賤一以尋常好飲酒終日陶陶至

忘寢食每飲輙醉醉輙醒醒輙又飲或一斗或二三斗
無筭又好㗖川山甲先取其血入酒飲之乃食其肉及
與其季分財田取其瘠屋取其痺一無所校人或侮慢
即走避不與競由是益為鄉閭所敬服或以長者目之
外祖妣同里胡氏柔嘉明敏所謂半街胡家實甲姓夀
至八十有一髮漆黒齒而完初先公議昏衆論摇摇外
祖妣獨曰吾女賢宜歸仕族舍是他安所擇議乃定舅
氏諱祥翁字仁甫善静仁柔世其家讀書能文累應進

士試玉從兄某嘗逰淮西與舅氏鄉人胡賢同旅中夜
品論其鄉人物之善稱者且曰汪仁甫外無人焉盖一
時無心之言千里至公之論有如此者亦足以見善之
不可掩矣内兄二人長曰某通濟有材能處斯世者不
幸竟夭死今唯其次懋諸姪劣㓜隻影無儔家道坐是
亦廢舅母鮑在堂猶爾强健先夫人既不可作渭陽之
思痛切懐抱謹摭所聞知為外家汪氏遺事

　　銘


　　瘞梳銘

　　予一木梳用之甚久既壞不忍棄之乃為埋之後園

　　銘曰亂兮汝理執兮汝通寒暑十易兮出處汝同膚裂
齒脱兮汝職之供啓土瘞汝兮以慰我之衷

　　唐氏硯銘

　　新安唐先生家藏古硯百餘年矣元貞乙未
郡城不戒于火屋燬而硯獨無恙人以為文

字之祥也郡人鄭玉為之銘曰

　　一拳石兮為祥俾翰墨兮增光出煨燼兮不壞伊唐氏
兮其昌

　　賛

　　汪先生小像賛

　　觀其衣冠儼然若拱立乎巖廊之上容貌蕭然若放跡
乎滄海之濵故蚤年而憂勤為國晚歲而恬澹安貧意
惟所適情任其真是之謂退宻之老人


　　岑山釣魚像賛

　　顔色憔悴形容槁枯昔為西疇之牧豎今作岑山之釣
徒出有愧於周家之尚父處有愧於漢世之狂奴何當
持任公之巨犗而從事於東海之上乎

　　自賛二首

　　爾貌甚陋爾才匪長爾行多僻爾性大剛違世忤物動
輙中傷有客過我問爾行藏逺志小草爾自主張毋貽
林澗之愧而為一身之光也


　　希孔明徒有其志學朱子莫知其方談天論地都成話
枋登山臨水遂為膏肓或者謂斯人之所造其聖門之
所謂狂也歟

　　辭

　　招隱辭

　　吕亞珉為程太史築室山中余名以招隱山
房且為之辭云

　　羌生長兮遐陬與鹿豕兮為儔陸居兮渠渠之厦屋水

行兮泛泛之楊舟朝采白雲兮逺岫夜釣明月兮長洲
秔炊兮玉燦秫釀兮蛆浮起居兮得以自適榮辱兮不
足為憂嗟山中之樂兮可卒歲而優㳺繄朝市兮地大
人稠擾擾終日兮進取是謀米珠薪桂兮價莫酧僦居
斗室兮縮蝸牛得失縈身兮如醉利害纒身兮如囚嗟
朝市之勞苦曽何足以淹留


　　師山遺文卷四

