







　　欽定四庫全書

　　師山集卷二　　　　　　　元　鄭玉　撰

　　論

　　漢髙祖索羮論

　　以吾身而視天下則天下為重以吾親而視天下則天
下為輕故君子之取天下當大變之來遇父母之難又
豈可不權其輕重而為之進退哉方天下亂離生民塗
炭以吾身犯鋒鏑之險蹈不測之淵為天下拯焚救溺

者天下重於吾身也及親䧟賊庭危在頃刻則舍天下
以全吾親者親重於天下矣昔者漢楚之争㑹於廣武
項羽置太公於俎上告髙祖而殺之所謂危在頃刻者
也髙祖於此所宜卑辭請降迎歸其父然後以項羽既
弑其君又欲殺人之父以挾其子興師問罪與之决勝
負於一戰定成敗於萬全未晚也豈可大言無當索父
之羮以吾親之重為天下之一擲哉向非項羽有婦人
之仁髙祖無項伯之援則太公烹於俎上矣項羽既殺

太公分羮髙祖然後布吿天下謂髙祖不顧其父挾人
殺之而食其羮興師問罪則髙祖負殺父之名此身且
将無所容於天地之間又安能與之争天下哉項羽計
不出此反惑於為天下者不顧其家之言使太公幸而
獲免髙祖因之成事天下遂以髙祖為得計索羮為名
言紊綱常之義失輕重之權矣使後世臣子懐必勝之
心忘君親之難者未必不自此言發之也桃應問舜為
天子臯陶為士瞽瞍殺人則如之何孟子曰舜視棄天

下猶棄弊屣也竊負而逃遵海濵而處終身欣然樂而
忘天下髙祖當以此為法

　　唐太宗論

　　父有天下傳之於子子有天下尊歸於父此古今之通
義帝王之常經也堯以天下與舜未聞舜以瞽瞍為辭
太王以國傳季歴未聞季歴以太伯為解盖當天下離
亂之際苟徳在已則起而應天順人救民於水火之中
矣又奚暇讓其父兄哉昔者隋煬暴虐無道盈於桀紂

生民受禍甚於塗炭天下怨之過於宼讎於是盗賊蠭
起干戈林立誅隋之師不期而㑹然皆陳勝呉廣之徒
未有商湯周武之比獨太宗以聰明勇決識量過人見
隋室方亂隂有安天下之志當時豪傑皆歸心焉人之
議之則曰命世之才太宗之心亦必以髙光自許是盖
湯武之亞矣衆人之論固未嘗及於髙祖而髙祖之志
亦不足以及於是也使太宗因天心之厭亂順人心之
思治以天下之憂為一已之任義旗一舉豪傑雲蒸以

之興弔民問罪之師行放桀伐紂之事乗虚入闗號令
天下數煬之惡而誅其身代煬之位而反其政然後用
漢太公故事尊其父為太上皇半年之間定天下而成
帝業身沒之後位傳於子前免挾父之名後免弑兄之
惡湯武之事復見於後世唐室之治可追於三代矣顧
乃拘拘於父子名分之間孜孜於詳度論議之細不量
其父之才必欲強以天下之重言之而不從則刼其過
失訹以禍福及其義兵既舉大事已集猶且自加殊禮

至於九錫既不以征伐之事上同於湯武乃竊取禪授
之名下同於莽操亦不聞太宗之有一言何也盖太宗
才過於徳識不逮志卒成骨肉之禍遂陷篡弑之名者
皆始謀之誤也或曰髙祖身為唐公職掌兵權非太公
之比使太宗而自舉事則髙祖必起而誅之矣今以史
考之太宗之初說髙祖也髙祖盖欲執而告之矣明日
復說之則以其言為大有理且曰今日破家亡軀亦由
汝化家為國亦由汝矣及裴寂問之則曰事已如此當

復柰何正須從之耳觀於此言太宗舉事髙祖又豈能
殺之哉况太宗之在當時天與之人歸之使其父有瞽
瞍之暴頑母之助塗廪浚井且不能害之也况髙祖乎
不肯逆天違人而害其子也必矣太宗之事千古之遺
恨也或者之言又豈足為太宗解哉

　　張華論

　　嗚呼聖人既為經以定天下之常復為權以盡天下之
變於是經權相濟若體用然而天下事無不可為者矣

人君者天下之義主也義之所在天下共為之主矣苟
義去之匹夫而已豈得為天下之主乎人臣之事其君
幸而遭遇明哲固當盡職奉公竭忠事上守其常分毋
或凌犯不幸遭遇昏愚縱情暴虐肆行禍亂毒害生靈
傾危宗社為之大臣者則權之以義而有伊霍之事焉
人主尚爾况母后乎若曰君臣上下素有定分階級等
威不可踰越拘俗儒之常談守匹夫之小節坐視禍亂
至於危亡而莫之救則将焉用彼相矣吾讀晉書於賈

后之禍不能不深罪於張華焉夫華者晉室之大臣天
下之元老在武帝時即以文學才識名重一時議者謂
宜為三公盖朝廷取以為法宗社恃以為安四海之所
屬望萬民之所歸心况惠帝戅騃國家大計獨寄之大
臣者乎賈后專政淫亂暴虐誣元舅以謀反而殺之廢
太后為庶人而幽之此大逆無道人神之所共怒王法
之所必誅苟不能討禍亂必矣况賈后為妃之時㦸擲
孕妾武帝嘗欲廢之具有詔㫖張華苟能倡明大義廢

黜賈后正名定分以安反側則太后可復儲貳不致於
動摇國本既安天下自定此撥亂反正之道也顧此不
為而乃議曰太后黨於所親為不母於聖世宜依漢廢
趙太后故事稱武皇后居異宫此何言哉善乎董飬之
言曰公卿處議至此天人之理既滅大亂将作矣及其
弑太后而覆殯之賈模裴頠謀欲廢后華尚欲使模頠
調停勸戒謂不致大悖則天下未亂而已得以優㳺卒
歲不知何者謂大悖何時為大亂乎及其謀廢太子劉

卞請因太子入朝廢賈后於金鄘城華猶曰天子當陽
太子人子也相與行此是無君父而以不孝示天下也
卒使太子幽廢以死國本一摇天下遂亂孫秀之姦謀
以起趙王倫之篡逆以成馴致骨肉相殘凶人乗間宗
社播遷中原不復是果誰之罪哉華之族滅身亡有不
足惜者矣嗚呼華也昔者力贊平呉之策何其勇也今
者力沮廢后之謀何其怯也盖華本庸人專於詩書名
物之間制度文為之末才不足以制變學不足以適道

豈知天下之大義聖人之大用哉若華者所謂具臣而
已矣孔子曰可與立未可與權華且未知所謂立安知
所謂權哉

　　狄梁公論

　　或問曰狄梁公唐之社稷臣也或者譏其事女主此說
然乎予曰不然也公山弗擾以費畔召子欲往且曰如
有用我者吾其為東周乎佛肹以中牟畔召子欲往且
曰不曰堅乎磨而不磷不曰白乎涅而不緇此孔子所

以為聖之時也武曌(音照)以一婦人滅唐篡位奄有天下
南面稱制莫敢誰何此古今所未有之大變也革命之
際百官宗戚百姓四夷合辭而勸進者六萬餘人方是
時也人心天理盖蕩然矣豈復知男女内外之定位君
臣上下之大倫哉李昭徳雖有姑姪相篡之言不過詭
計以奪武承嗣之權吉頊雖有請還廬陵王之語不過
為二張長保富貴之策不有梁公心在王室志復我唐
智識足以破其姦謀至誠足以折其詐偽忠言讜論足

以沮其邪心婉辭曲意足以興其善念卒還中宗又薦
張柬之等誅除姦惡以成反正之功則天下為周唐室
不復奪攘篡弑之禍興誅討征伐之事起矣生靈受禍
何時而已乎唐之宗社又豈復有二百餘年之血食哉
予嘗謂梁公事女主復唐室一事合於聖人之時豈但
有不可譏議而已乎為斯言者多見其不知量也雖然
予於梁公猶有遺憾焉孔子為魯司寇攝行相事七日
而誅少正卯孔子豈亟亟於誅戮者哉盖恐事機之或

失而罪人之幸免也武曌篡位至梁公薨十有七年矣
梁公入相亦三年矣方帝在房州猶懼相去懸隔萬有
不宻則害為成今帝已還東宫朝夕在側左袒一呼其
有不應者乎顧乃遷延猶豫終於相位必待張柬之之
徒以終厥志梁公之薨已七十一歲所薦張柬之又年
八十餘矣使天不假之年則不㡬於失其事機乎况梁
公才識有過人者使其自為誅戮之際必有施為後日
決無五王葅醢之患矣抑此豈直梁公之失哉亦由當

時教化不明綱常淪廢不知武曌之為賊而失誅討之
義以至於此也傳曰兵出無名事故不成明其為賊敵
乃可服又春秋之義亂臣賊子人人得而誅之故陳恒
弑其君孔子請討之惟恐後夫武曌之所以貴於天下
與天下所以奉之者以其為唐室之后天下之母也今
武曌改唐國號滅唐社稷廢唐宗廟逐唐人主而篡其
位則是唐之賊矣又豈得復為天下之母乎在廷之臣
皆嘗北面事之但知其前日為天下之母不知其今日

為唐室之賊也何以言之武曌之遷上陽宫也姚崇嗚
咽流涕張柬之曰此豈公嗚咽流涕時耶崇曰前日從
諸公討姦惡人臣之義也今日别舊君亦人臣之義也
夫以姚崇之賢猶以其為舊君在他人又安知其為賊
乎使當時在廷大臣有一人之識足以及此明其為賊
聲罪而致討焉綱常一明人心自振豪傑風起不旋踵
而誅之矣又豈使後世復有遺憾如今日之所云乎近
世胡氏數其九罪恨當時不即誅之後日不追廢之可

謂痛快的切矣然猶未正名其為賊也予故發明胡氏
之意正名武曌之為賊使綱常之分大明於天下後世
母后有託以垂簾聽政包藏禍心謀為不軌如武曌之
為者其忠臣義士防㣲杜漸不俟終日當其未成也則
有以沮之若其既成也則有以誅之庶㡬篡逆之謀息
而禍亂之原塞矣故特於梁公責備焉

　　讀歐陽公趙盾許止弑君論

　　余觀左傳所載皆魯史舊文明白可信及丘明稍加櫽

括附以議論然後事蹟冺滅是非乖謬春秋之㫖始有
不可得而考者矣及公羊榖梁定為義例之說但有不
合則曰此聖人之㣲意也一切舍事實而求之空言使
聖人筆削之妙下同刻吏弄法之文而仲尼之志亦復
不可見矣然則春秋之不明三傳蔽之也今以趙盾許
止之事觀之經皆書弑初無不討賊不嘗藥之文也自
左氏設為君子之言託為孔子之說二傳從而和之趙
盾許止弑君之情始晦而諸儒議論之辭起矣去之千

載卒未有能破其說者至歐陽子始評而議之真傑論
也然歐陽子以髙才偉論不待考據本末二人者弑君
之情已不可遁矣以常情觀之非考驗事實證據明白
未易輕信而不疑也晉靈公欲殺趙盾盾乃謀弑靈公
遂使趙穿攻於桃園者情也謀既定則出奔以待其舉
事既遂則復國以成其亂者蹟也盾盖主謀穿特從之
爾故太史書曰趙盾弑其君誅首惡也盾以其非親弑
可以自掩欲争以苟免於是史狐對曰子為正卿亡不

越境反不討賊非子而誰所以為之辭而證其主謀乎
弑也况趙盾反國非惟不能討賊既聞狐語之後又使
趙穿迎公子黑臀而立之情蹟益彰露矣左氏但泥其
不越境不討賊之辭而不察其非子而誰之語故謂狐
直以盾不討賊而加以弑君之罪又從而託為孔子之
說惜其不能越境以免二傳從之而姦臣賊子之情跡
始得以自諱而幸免矣許悼公瘧飲太子止之藥而卒
太子奔晉夫飲其藥而卒則是進毒以鴆其父矣父死

而奔則是弑君而避討矣苟非其弑父死之後居喪即
位自有常禮豈有棄父之喪而奔他國者乎左氏因史
無弑父之文而有進藥之語又從而推之曰盡心力以
事君舍藥物可也於是公羊榖梁益得以肆其支離之
說而許止弑父之蹟㡬泯矣余故曰春秋之不明三傳
蔽之也程子曰以經證傳之誤以傳補經之闕讀春秋
者以是法求之其不合者寡矣

　　趙苞論


　　君臣者天下之大義母子者一身之私親以私親而忘
大義固不可因大義而殺私親豈人情也哉此趙苞所
以處其君與母之變而莫知所適從也夫寇之所以刼
制其母者以其子之為太守也太守之所以受制於寇
者以其身有守城之責而進退兩難也當此之時以城
降寇而求生其母則為不忠以城拒冦而致殺其母則
為不孝為苞之計唯當對冦自殺使城守之責歸之佐
貳破其挾制之謀絶其覬覦之念母在冦中遂為棄物

一老婦人殺之何益寇必委而去之不求生其母而母
自生矣苞之死也豈不為全人哉惜乎苞知君臣之不
可相背而不知母子之不可相殘遂致遽戰而殺其母
也及觀苞既𦵏其母即歐血而死則當時不死而遽戰
者苞非愛其身也特出於倉惶急迫一時思慮之所未
及識見之所未至耳然母既死矣而苞死之則其死也
亦徒死矣惜哉

　　李璀論


　　凡人處君親之間當大變之際既不能兩全其道則當
各盡其道而已若李璀者其有得於此乎方懷光之将
反也璀陳逆順之理盡諫諍之道知其父之志決不可
移也則言於徳宗使為之備見君恩之不可背及懐光
之敗也則自殺以殉父見親難之不可違觀其言曰臣
聞君父一也但今日陛下未能誅臣父而臣父足以危
陛下故不忍不言雖當大變之際而粲然君臣之倫又
曰臣父非不愛臣臣非不愛其父與宗族也顧臣力竭

不能逥耳雖在大難之中而藹然父子之恩及徳宗問
其自免之策則對以俱死既不背其君又不遺其親斯
為忠孝兩全矣君為臣綱父為子綱豈不各盡其道哉
按免懐光一子死使收𦵏則懐光猶有後也璀之死可
無毫髮遺憾矣致堂胡氏謂徳宗欲全璀則宜預詔馬
璲以懷光畔逆罪止其身念嘗勤王特宥其子使懐光
父子知之則懐光必使璀勿死而璀亦可以不死矣以
愚觀之雖有徳宗之詔懷光之言璀必死而後已安肯

託之以自免哉縱迫於君父之言暫焉不死此心其肯
安乎亦必死而後安也璀謂使臣賣父求生陛下亦安
用之者盖其本心也李泌謂使其不死則亦無足貴者
得其本心矣悲哉

　　漢昭烈顧命論

　　五帝官天下三王家天下其法固不同矣然聖人豈容
毫髮置私意於其間哉亦曰與天下公之而已立子以
適三王不易之常經也然為天下得人則兼用官天下

之法焉故太王舍太伯而立季歴文王舍伯邑考而立
武王其欲天下乂安宗社不廢則一而已漢有天下四
百餘年桓靈不道僭亂四起操丕父子遂篡帝位昭烈
以帝室之胄擁益州之衆三顧孔明於草廬之中遂定
君臣之分相與披荆棘犯霜露同死生共甘苦者十有
七年鞠躬盡力死而不已者皆為興復劉氏也昭烈豈
為身謀孔明盖社稷之臣也今劉禪昏愚暗弱縱使伊
尹阿衡周公輔相亦必危亡而後已雖百孔明如之何

哉此幸有說既曰興復劉氏則凡髙祖之子孫皆天下
之共主何必拘拘子禪嗣位而後為漢祀不絶哉為昭
烈之顧命宜曰朕與丞相所以經營天下者凡為興復
劉氏也今天奪我志病不能興嗣子可輔輔之如不可
輔則擇劉氏之賢者而立之孔明王佐之才必有以處
此而劉氏之社稷復興矣惜乎昭烈之識不足以及此
而乃言曰如不可輔卿可自取置孔明於嫌疑之地欲
用權而擇賢則恐天下以昭烈之言而疑已欲守經而

不變則苦劉禪之昏愚而不可有為終於天下三分不
能混一孔明既死劉禪卒就擒縛及其入魏屈辱百端
畧無愧恥豈惟劉氏之宗社不嗣遂使髙祖光武含羞
地下抱憾無窮古人謂出師未捷身先死非但天不假
孔明以年不克終大事實由昭烈顧命失言後嗣非人
遂亡其國悲夫

　　子陵不屈光武論

　　士有間百世而始出屈萬乗以自髙舉世謂之有道之

士吾則曰潔身亂倫而已昔者嚴子陵與光武同逰學
及帝即位乃變姓名隠身不見帝思其賢物色(原闕一頁)




















　　通鑑

　　綱目書曰徵處士周黨嚴光王良至京師黨光不屈義
亦見矣讀者宜細玩之

　　師山集卷二

