提要
勤齋集八卷别集類四(元)
(臣)等謹案勤齋集八卷元蕭㪺撰㪺字維斗
奉元人歴官集賢學士國子祭酒謚貞敏事
蹟具元史儒林傳㪺卒于仁宗延祐五年詩
文多散佚順帝至正四年蘇天爵官西臺始
裒輯其遺稿得文八十篇詩二百六十首樂
府二十八篇分為十五卷官為刊板於淮東
盖距㪺之没幾三十年矣自明以來刊板已
佚惟永樂大典所載尚存崖略謹依類編輯
得文四十二首詩二百六十一首詞四首釐
為八卷按焦竑國史經籍志稱蕭㪺勤齋貞
敏集而永樂大典但題作勤齋集頗不相合
然姚廣孝等修輯永樂大典距至正刊板時
未遠其所據本當即天爵所編不容有誤殆
焦竑誤記其文也又按天爵滋溪集載㪺墓
誌銘一首稱㪺于六經百氏無不通尤精三
禮及易且䆳于六書初鑿土室終南山下以
經傳列左右思索其義至于忘寐者三十年
乃表裏洞徹關輔自許衡昌明理學之後㪺實
繼之為文悉本諸經元史亦稱㪺制行甚高真
履實踐其教人必自小學始為文辭立意精深
言近指遠一以洙泗為本濓洛考亭為據為一
代醇儒今考其文氣格雖不甚高而質實簡潔
有關名教其辭儒學提舉書及辭免祭酒司業
等狀尤可見其出處進退之大節詩非所長而
陶冶性靈絶去纖穠流𣲖亦足覘其志趣之高
焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
文章固天下公器然有體裁之文有蕭散之文大率以
理勝為貴雅健次之上焉吐詞為經經天緯地者所不
待言下焉雕蟲篆刻誇多鬭靡者所不必論理勝由於
經明雅健由於學純氣雄而與時上下者有不能逃也
以近代言之宋末金前理昏而氣衰或病乎繁文而委
靡不振或溺於駢儷而破碎支離體裁既失蕭散不存
古意無餘矣我元以寬仁英武混一天下氣因國雄理
緣氣勝許文正公以理學紹伊洛諸賢潛齋楊文康公
為魯齋流亞其倡古文接正宗得雅健之尤而體自成
一家者又盛有其人繼許楊出而從事踐履為士林楷
範後學蓍龜者保定則有静修先生劉文靖公臨川則
有草廬先生吳文正公關輔則有勤齋先生蕭貞敏公
矩菴先生同文貞侯為稱首貞敏稟剛明淳正之資致
窮理盡性之功卒之道積厥躬名揚海外蔚為一代醇
儒修齊之餘不得已而見於雜著必本經術一出自然
不泥乎體裁不資乎雕篆不尚乎誇靡實而不俚簡而
得要雖詠物適情隨意信筆每有至理寓於其間有禆
於名教不累於習氣所謂蕭散之文也玄酒大羹知味
者鮮先生沒將三十年欲集而傳之者僅一二人而未
遂其願趙郡蘇公學富識遠存心忠厚文章政事為時
名流見當代之賢事有涉於治體文有關於載道者惴
惴焉惟恐其不傳類萃成集板而行之不一而足今年
春以侍御史官西臺采輯諸老行為師法者得文貞全
集喜而為序移文鋟梓以廣其傳先生遺文片言隻字
皆藏於家公乃不遺餘力銳意搜訪既銘其墓類其所
得序記銘贊雜文若干首詩若干首為集若干卷擬必
致於刊行屬沖為敘猶以莫悉其全為慨嘆方購求而
未已然嘗一臠可知九鼎之味易牙一出亦豈以為害
哉所著九州志雖未脱藁幸收藏於前進士富平縣尹
王弁君冕二子桓植篤於繼志傳有日矣至其盛德高
節言行出處既見於墓銘兹不復贅所可憾者其三禮
說與小學標題駮論悉歸於泯滅嗚呼惜哉沖之疎淺
豈足以知先生然以詩文名世者班馬李杜而下曰韓
柳曰歐曾曰蘇黃世之有意於為詩文者必以六公為
宗師如魏鶴山之文陸放翁之詩亦皆知其味而存於
心其深於道德者曾不釋手蓋惟賢知賢也先生詩文
制作固不類乎六公而繼乎鶴山放翁者不可誣也後
之深於道德者將不釋乎手矣雖與六公詩文不類又
何害焉至正四年中秋之明日奉元路儒學教授晚學
張沖謹序
黼未冠時聞關中蕭先生名人稱之者不容口其時想
像先生以為負才尚氣落落不羈如秦漢間豪傑之士
加以辨博之學而已厥後游上庠聞諸鉅公道先生之
高風雅德真學實踐然後知先生之名聲有自黼得之
於傳聞者非其真也恨黼也生後不得拜先生几席以
游其門至正五年走以事留揚其年冬京兆同州王君
仲方由樞府判持憲東淮因出今集賢學士國子祭酒
蘇公伯修前侍御西行臺時所裒先生文藁十五卷刻
之郡庠屬黼序之且曰先生一代偉人僕忝鄉曲之末
每以其言之未傳也衷懷耿耿莫之敢忘今幸得其遺
文之不泯者十之四三不有以廣之是宿昔之念終不
得而伸也黼自維晚生淺學曷足為輕重若兩公之不
忘先進思益後人之意誠可尚矣蓋天下學者仰先生
之名未得其實倀倀然如走之向來之狀一旦盡得覽
觀先生平昔著述所謂披雲霧而覩青天者豈不快哉
文八十篇詩二百六十首樂府二十八篇蓋先生立志
篤制行高其處心正其識趣遠其力學充積華贍一以
洙泗為本濂洛考亭為依其發於辭章所謂有德者斯
有言未宜以文人才士律之也夫聲實相須猶形影相
依桴鼓相應先生規行矩步躬蹈實踐真積力久大節
凛凛終身不少奪所以享大名於天下朝廷重之士林
仰之而天下知之區區專辭翰之末而無實行者能之
哉走因感夫名之所從來者蓋在此而不緣彼也因序
及之至正丙戌春賜進士及第奉政大夫前江西等處
行中書省左右司郎中國子監丞汝隂李黼謹序
元刊行勤齋文集原牒
皇帝聖旨裏江北淮東道肅政廉訪司准本道廉使王
正議牒予嘗暇日讀書因覽勤齋蕭先生文集觀其措
詞典雅立意精深言近而旨遠詞約而理明蓋先生當
代鴻儒士林雅望故其立言傳世足以儀式於來學刻
梓流傳誠為盛事亦不負昭代崇儒尚德之美意也當
職今將先生文集隨此發去牒請照驗施行准此憲司
合行故牒可照驗委總管郝嘉議不妨本職提調刊印
仍選委各儒子細校讐無差發下本路儒學刊板傳布
施行須至牒者
