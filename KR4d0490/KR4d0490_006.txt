勤齋集卷六元蕭㪺撰
五言律詩
送濁玉甫赴番陽鎮軍府幕
濁子江南至劉生墓已苔十書九不到再去幾時廻幕
府傾高議安輿恃老萊經過釣臺下為我一揮杯
繼韻憫雨
為農仍惡歲何以豁襟顔狠暑工為虐驕雲不出山禋
雩那有聽造化頓疑閒三歎瞻雲漢吾生爾太艱
繼韻謝張庸齋廉使見過
野人朝食罷把卷負晴暉傳報行春客經過問草衣惜
無樽酒具空作簡書歸向别留佳藻光生白竹扉
送人歸漢中
客來破岑寂衣緇馬玄黃已矣貢公喜歸哉冰氏鄉慎
初原有道善後豈無方巷有怡然叟相從樂最長
和人見寄
屏跡惟藏拙全生敢近名來詩多溢美内省祇深驚畫
虎空貽笑癡蟬枉自清巴人酬郢曲留滯不能成
次韻答劉汝弼見寄之什時汝弼客德慶侯第
春事今餘幾花枝巳不多向人愁作客思爾積成痾威
鳳翔高漢慈烏戀舊窠平津東閣好早晚定相過
彭彦寬之藍田簿
佐邑鄰封好時能見老親宦清無暴客俗樸少爭人花
塢魚羹美山瓢玉液新雲霄當自愛臺選在臨民
寄僕散公
海角睽良覿年年擊石光離憂恒耿耿清渭日湯湯静
想研羲畫閒應集藥方培風看鴻鵠漢刻願模將
哀李忠宣公
清獻丹心苦伏波老氣遒遐陬爭嚮義夜壑忽移舟高
詠詞華盛尊名禮數優九原應不憾玉樹藹西州
送趙彦卿由貢北上
水擊看鵬運賓興感鹿鳴鉷釗防覆敗河隴著廉平落
落松筠操依依骨肉情杜鵑啼正切惜别淚交橫
挽醫教武君
煜若家聲遠温然德義充不因三折困妙得十全功恩
綍重重渥明珠樹樹同已聞歌薤露猶及扇芳風
挽崔公度教授詩
驚絶崔夫子乾坤有若人嚴霜何栗烈老栢獨輪囷方
輟玄文筆俄飛絳帳塵九原如可作猶擬問迷津
七言律詩
寄太原僕散使君
聞說并州喜欲狂思君不見欲飛揚千年怪事程生馬
半夜孤啼狽失狼玉潤珠明雖暫隔龍跳虎卧遽難忘
公餘遥想多珍翰汾水西來鴈有行
讀季卿諸君詩用叔經君侯佳製韻
羡君取足不求餘神宇安閒疾自除道可濟時何必去
利如生怨祇宜疎水能隨遇知行止雲自無心計疾徐
人處乾坤最靈貴一皆實跡豈空虛
二十四日得句
四月已降何多蠅驅去復來捷如鷹撲緣眉目無可奈
浮沈粥藥還相仍族繁黨夥困病客寧神靜慮無由能
安得霜風一快掃九原瓠巴呼不應
送廉公邁覲省之燕
愛子初齡靜以方盍簪未幾忽離觴從兄覲母何多喜
附翼攀鱗未可忙輦轂芳華當擺落箕裘事業要張皇
直須言行無交病他日高明豈易量
送張晦甫代其父之吏部
冰霜栗烈去何辭大軸無非幹蠱詩循吏徵科元自拙
春官衡鏡豈容私共推學力紬金匱合有嘉猷禆玉墀
儻為西川問民瘼發棠端擬救饑羸(原注時方艱食)
九月十七日益都歸
精衛猶償萬古冤為人寧不痛傷根危時莫得考終命
清世未能歸九原踽踽孫曾徒飲泣倀倀凡庶竟何論
此生苟獲存餘喘九死終當叫帝閽
送杜熙正
詔蠲逋負選名流鈎考精詳孰與儔方出錦城秋向杪
及歸蘭省歲還周中年政苦親知别長路况當冰雪稠
後會悠悠定何許欲隨兒女挽衣留
簡飛卿從善
重陽曾約上崢嶸遐覽宜搜酒一盛未必隂晴為我地
巳瞻水玉照人明幾回見客詢山徑半夜呼兒問雨聲
滿眼黃花開欲遍東籬采采獨含情
次飛卿兄韻
白雪辭高屬和難眞成逐寸挽黃間百憂耿耿人空老
萬事悠悠春又還多病只知親藥物一尊安得共雲山
程書勤劇如秦法枉却時人說愛閒
寄答李昌道次韻
寂寂林居寡所親若為姓字徹東秦百年巳矣付牛口
一日乃爾登龍津善重瓊瑶非可報名浮悚愧覺常新
君侯汎愛誠多可未必雲山許濫巾
寄答王眞卿贈椶竹杖
椶竹為杖尺度足稱我白頭多病時斬根削皮眞紫玉
以心語口疑桃枝行吟行樂殊生力看月看雲適拄頥
安得化龍騎便去蜀中聞說故多竒
椶竹杖
不學湘筠染恨深海椶化竹世難尋幸逃割剥小人手
還喜棲遲君子林蛇跗龍髯餘故質鐡肝石膽變虛心
風塵澒洞多豺虎何止相扶伴醉吟
送程飛卿之武陵尉
落落平生鐡石腸一官聊復為貧忙抱關無曠心常愜
忍渴徐趨味更長便貿春洲栽橘樹終期夜雨對藜床
浮雲變滅君應識宇宙無窮日月光
莫嘆中年始入流也勝苦雨賦牢愁非關之子謀身拙
不解兒曹繞指柔定有熊羆驚吉夢可無鞠麴禦幽憂
他時去作桃源主南道憑君百不求
病瘳自警
我生憂患苦相仍欲話茫然數不勝羸臂八年三見折
危魂一夕九為升體胖心廣嗟何及族大子賢那有徵
一事從今須十慮吹虀當為熱羹懲
寄熙正
市橋官柳又摇金風物應撩久客吟杜宇一春啼更苦
文君千載恨猶深風雲入手心雖切兒女迎門望不禁
總道吾廬勝錦里當時李杜果何心
劉叔經宣慰分遺蜀柑太夫人所寄
黃金三寸昔嘗聞緹騎雙持意萬鈞十月繁霜增璀璨
九秋清露飽輪囷韻生齒頰餘酲失香溢肝脾琢句新
嗟我永無懷橘樂感君嘉貺一酸辛
餞止軒大隱
細讀滄浪竹裏吟古人糟粕見君心璿璣豈是池隍物
麟鳳難為苑囿禽顦顇蕨薇全大節飄零詩酒豁英襟
世人不解聞韶意爭向區區肉味尋
半生山斗夢魂飛一旦青天宿霧披健筆長驅無俗駕
高談英發不凡姿離情惨澹從兹夕後會微茫定幾時
且挽征車判一醉西風摇蕩菊花期
送白天民以貢北上
九萬風鵬海運初愛君苦恨盍簪疎翩翩庾信縱横筆
衮衮春秋内外書騕褭騰驤千里近鷦鷯棲息一枝餘
祗愁富貴還相迫不及精良載道車
