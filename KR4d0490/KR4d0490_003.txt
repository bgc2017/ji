勤齋集卷三元蕭㪺撰
墓誌銘
元故淮安路總管高公墓誌銘
少中大夫淮安路總管兼府尹兼管内勸農事高公以
至元二十四年三月癸丑卒淮安壽六十六歸殯真定
後十九年當大德十年季子璉始克遵治命奉公之柩
來安西明年己酉葬長安縣華林鄉潘家里新兆夫人
邢氏董氏祔前事璉介雲南憲倅馬君季鄉持洧陽孫
君敬履狀謁㪺乞銘辭以不文不聽乃叙之曰公諱良
弼字輔之世平山人祖俊民不仕妣吳氏生二子進金
鎮國上將軍守同知滑州事林皇真定交鈔庫使以本
富樂施與時稱長者公之考也妣門氏三子公最長幼
警悟端重有成人度真定火盪空千餘室公請於庫使
君曰鄉里安則吾家安宜有以賑之君悦許且竒之曰
大吾宗兒也既冠宿衛世祖皇帝潛邸忠勤自將為上
眷注俾主藩邸全趙金糓通商平估經入屢登歲終輒
請會上曰主財者恒懼檢閱今高良弼數請會計非潔
身者乎慰奬甚渥至元二年擢奉議大夫同知汴梁轉
運使授金符六年春調河南路課稅拘榷使八月進少
中就除轉運使汳洛民物殷夥事叢網密人易觸禁公
居仁恕而行簡易寬以惠來嚴以絶欺盡罷押遞冗官
擾民之屬故田里安商旅輻輳課恒入優等明年夏旱
蝗公謀諸僚屬曰用兵襄樊河南為重地今流莩日甚
奈何衆永歎而已公曰計諸倉儲米足支歲餘若取其
羨乘貴而賤出與民歲熟以糴猶多贏益縣官苟濟此
艱厄善政大惠也皆不敢公慨然曰脱有罪吾任之即
自為請於南省報未下亟發倉以糶衆賴以生存執政
韙之是歲至於八月不雨公為壇禋禱越三日大雨蝗
盡死秋以無害衆欲紀之石公曰上天之惠大君生靈
之福我何與焉竟不許民復歌之曰開倉發粟活饑民
因吾高使君晚苗足雨綠堆雲賴吾高使君&KR1000;期待得
明年春直赴鸞臺借吾高使君洛人道之至今屬圍襄
陽而糧不繼羽檄和糴督民自輸于軍人大恐公言之
南省請倍見估募商米可不勞而集史忠武公然之即
以諉公不閱月倉儲皆積凡主彼邊倉六十餘出納歲
百餘萬石時歴境襄均棗陽光化或糴或運以給軍行
省褒賞上其最于朝十年改朝請知鳳翔府戢豪横撫
善良推誠任能吏民信服虢縣人渠汧水以溉而利未
廣乃詢衆審勢量功命官鑿渠三十里而遙不奪農功
再冬方畢溉餘千頃激磑十餘名曰善利而人名以公
之姓故陜右憲僉劉君仲脩有黎庶喜長官賢千載世
間傳長短句以紀之劉君端介慎許可者也十三年授
中順同知陜西四川轉運司事使貪黷怙勢公常規切
懇懇引古權倖誅滅者為戒而終不悛乃介然自守凡
涉非法皆不署及敗一無所與置别業水竹幽邃既踐
更屏迹園田讀書教子以自適二十二年即家拜少中
大夫知鎮巢府未赴陞淮安總管仍故官郡歲造海舶
市材億萬計猾胥豪賈陰相結以虚文盜厚利為故常
公至吏抱給木商直四十萬緡成案請署詰之曰歲用
木幾曰僅一萬見積幾曰十三萬何為復市曰省帖奉
詔備預務廣督以軍興孰敢議同列一辭公不聽上之
行省言見木可支十年餘地卑濕將朽棄不勞重市羣
商夜以五萬緡為賂公叱去翌日行閱見木則雜亂不
可究命以廣厚别置及十之七是夜火作又窮竟榷酤
姦匿方有迹而火亦作既而商人持省報不許公憤厲
歎曰蚤被湛恩膴仕四十年每恨無萬一補忍視鼠輩
耗蠧縣官邪再擬力言而疾已殆矣聞者痛惜之後二
年大會天下則罪人斯得多破碎其家或瘦死者人稱
快公忠益明公兩娶曰真定監軍邢某之女有婦德生
二男二女前公卒曰檀州元帥董某之女謙厚慈惠多
内助母則逾謹後十年卒子男五琬宜陽尹後公三年
殁葬新兆之昭璠中殤藏公墓後左珪征交趾海船總
管殁王事璉師事四川憲倅劉存齋季偉力學篤行瑾
方學女三季者死其成都三務提領閻郁鄂州行省郎
中郭孝華州判官魏餘慶壻也孫男一思誠女三長適
王秉故元帥府郎中正之曾孫餘在室曾孫三男二女
皆幼公弟良輔良佐居真定葬西原頭祖塋在府治西
北三里所仲之子三璋珦瑄居汲季之子二瓘玠在真
定公誠直嚴毅瓌偉豪邁喜賓客禮敬儒先名德南陽
楊子中稱公明敏精練有聞於仁義道德天理人欲之
說當生民利病政治得失見義則勇斷力為惜拘於金
糓之間不能盡其才也時謂實錄嘗訓琬等曰吾奪於
官事不得極意講學今老矣於簡編獨有眷眷焉者若
曹其必成吾志嗚呼公之教子其知所務矣銘曰
維天生材成世之務用舍在時匪材所與用枉其長
水車陸航十亂同德扶皇之極維官維友維内貨來
疵之熾矣材其殆哉蠧政瘼民延及於國殷監在夏孰
懲斯慝矯矯大夫饑世菽粟當義勇為不啻嗜慾餽運
有方金湯屹存靈雨既沛爰出格言洛京有謠岐下有
歌秉彛好德民心靡他廢國遺頑姦宄凶詐恢恢天網
靡有攸赦人之云亡我心憂傷繼述無忘繄後人之慶
元故承直郎甘州總管府判官李侯墓誌銘
至大元年龍集己酉三月戊戌承直郎甘州總管府判
官李侯希顔以疾卒官舍孤鼎聞訃哭走張掖奉其柩
歸卜以其年十月辛酉從葬於咸寧縣苑東鄉先塋兆
次合于趙夫人之藏前事鼎持侯之甥王弁狀偕弁泣
拜請銘重傷孝子心不忍辭按侯諱之復上世居雲陽
繇經歴君始遷京兆大父耀金以軍功官進義妣仇氏
考唐皇將仕郎興元總管府經歴妣趙張吳氏侯生而警
悟異凡兒長師文正許公暨寓庵李先生通六籍百氏
之言以府學生貢為按察書吏辟安西王府掾復補掾
陜西行省平章額森公宣慰陜西漢中因又辟署逮改
行省事獨見留焉至元三十年調承事郎同知鄜州事
大德三年轉峽州路總管府判官遷承務十年改甘州
侯天資孝友事經歴君怡怡焉先意無違有疾侍粥藥
不離側居喪哀毁有聞奉二繼母無間言襟懷洞然無
城府在鄜時則有同僚以私立異恒背憎於人而侯但
稱其善蒞政精詳明恕在峽時則有北庭人為監郡怙
侈驕恣人怨之嘗欲告其不法肅政者羅織繫獄議坐
以不受逮杖之以逞侯適至官反覆忠告善喻且固執
以為不可乃釋之始殊鞅鞅既乃深悟其失以先生見
稱多從其議有婦愬饋夫圜土而獄卒取其黃金釵如
干於首憲長怒掠卒服罪而釵無有諉侯覆鞫先别而
訊釵所自其夫曰服賈所獲婦則曰賈資也察其妄詰
之曰細民納食囹圄何盛飾也婦辭屈服罪平居儉素
而周亟宗戚無顧惜於妻子和而有義慈而能教嫁子
一從姻家治具絶委巷需索慝禮行己廉慎論議正公
接賓友則燕笑語而不流宕緇黃巫媪絶跡門屏初侯
至張掖行中書丞相托廸公賢明少許可耳侯之素目
侯寬裕通朗遇之特厚寮寀悉師敬之侯以旅喪僚屬
為主從浮屠法飯僧拜佛通夕不懈及殯率素服挽紼
以哭茲非有以悦服其心顧豈高勢小智所可致然哉
惜其回翔佐職不得展其藴也三兄皆先殁長某次之
得之徽之徽嘗主渭南簿兩夫人趙氏楊氏凡六子男
三漸先死次鼎也謹厚克家升嗜學女三嫁鄭思義者
夭今壻王弁韓克猷銘曰
聞之才勝莫如德充趙張有稱終愧黃龔維侯雍雍
清而有容明慎祥刑一恊于中三毗劇郡豈弟彌縫
無怨無惡于家于邦甲子一周壽匪不融惟是喪歸有
識時恫銘以識哀刻閟幽宫
元故文學薛君壽之墓誌銘
至元壬辰秋秦王妃聞平陽薛氏董母賢召之其子延
年壽之扶輿而西至則以經訓輔導明年春得告賜金
帛官其子開成教授而歸再授王府文學壽之皆以侍
親不克赴居長安東郭士夫延之以淑子弟後六年母
卒因舉祖考妻子之殯于平陽凡五喪葬咸寧縣龍首
鄉芙蓉園新兆力貧襄事人以為難又十五年當皇慶
癸丑壽之年六十二八月戊寅沐浴正衣冠而終哭者
皆失聲君天資警悟八歲孤母氏方闢館授徒如韋宋
付之男塾諄誨不煩或稍踰繩檢必嚴夏楚君亦痛自
砥礪卒臻有成蓋繇冠歲即代母講授斆且學不離簡
編者逾四十年近世評辛敬之真特立之士唯君為可
當之痛孝養不逮扁堂曰風樹晚歲以秋潭自號蓋中
有所得云有妄人談易飾賤術名宿納侮長其聲燄君
詰以乾六爻三四不言龍夫子謂時乘六龍何也彼結
舌乃攘臂戒曰勿復敢爾其力于衛道若是其素藴見
詩文琴阮六書則所專業至于醫卜圖畫裝襮率皆能
之有小學纂圖本草圖四書引證秋潭良方鐘鼎大小
篆韻琴譜秋潭集五書傳于家顧言不用二氏勉二子
學以良其嗣人其族世爵里見考省掾君誌兩娶高氏
前殁三十八年今無恙清規懿範克嗣無替三子曰吁
天噰同州學正喈學直二女壻董大中一幼孫女一將
以十月庚午禮藏高氏之竁前事噰狀君行乞銘終辭
不果銘曰
三代庠序人嗟不逢化民成俗孰大其功胎教之徵有
才有容是母是子伊誰比蹤風樹搖悲秋潭鏡空不亡
者存寧哉一宮
故孝義張君墓碣銘
君諱貴張姓世為三原人考順妣馬氏生於金承安五
年庚申之歲正月庚戌魁岸足勇力上氣義喜施與家
故饒財素以醫術聞君則謂人命所繫至重遂更為神
農之言屢内徙荒饑扶攜父母弟妹逃難商於復與弟
妹相失采拾以為養流寓河東諸郡歲丁酉關内甫定
負父母歸復縣之鑑里故居守松檟剪荆棘力耕鑿樹
桑果始營生業嘗市糴京兆得麰米鹿車挽之而還遇
盜數人將奪之君懇告以致之之難二親待食之急必
欲見奪是害吾親吾不獨生誓以死鬭盜熟君名度不
能敵乃留置其半而去居數歲訪求宗族得二十七家
并外親王氏其子孫貧窶者不得藏即為之棺斂列葬
祖塋西繼聞弟興及妹為俘即以金帛贖之于豐州于
泗上骨肉完聚且為昏嫁有室家二親樂之妹適劉全
而殁遺女及笄為擇晁清作贅未幾女亦死君哀妹甥
早世則娶張氏女妻晁且析其産與弟興及清三分之
清感恩誓不離異初寓河東日遇四孤女問之亦三原
人遂收養與二親居禮如親妹至是亦為擇壻嫁之其
好義若嗜欲不顧有無類此君有至性初逃難河東為
土兵所獲主帥議坑其老者而以壯者從軍君聞之罄
其槖以獻主帥哀號百拜乞以身代死情意迫切有足
感人帥憐而釋之蓋終其身未嘗離膝下既而再執親
喪禮不足而哀有餘葬以昭穆次君子韙之至元壬午
十月二十有四日終於所居之正寢享年八十有四配
雲陽孟氏同里楊氏皆先殁白氏後二十六年當大德
丁未三月五日終壽八十八於至大己酉三月二十有
六日合祔於祖塋之次君之子男二曰德明封奉義大
夫信州路鉛山州知州驍騎尉涇陽縣子直諒潔厚集
賢宋公渤翰林鄧公文原紀贊其行曰珍先逝女適劉
資者殁楊出也一適王真甫孫十一人男七世英河州
路寧和縣尹世昌敦武校尉圖沙瑪路新附軍上千戶
佩金符贈文林郎陜西等處行中書省左右司都事世
傑承務郎同知威茂安撫司事佩虎符積官奉議大夫
同知河州路總管府事世榮承務郎僉海北廣東道肅
政廉訪司事特授繕工司丞世良克家世寧土蕃宣慰
司令史世貞好學女三壻曰王温劉良朱安仁曾孫十
六人六男信儼俊儆儒林郎江南諸道行御史臺監察
御史佐儉十女段珪李温李居仁黎恭楊灝王仁壻也
餘在室玄孫男一履女幼君弟之子男三曰德曰才曰
義女三孫智王秀劉直其壻孫男四子顯物故世亨世
美世禄女七曾孫男二女一玄孫一德明持所述君之
德善介彰縣彭彦寬謁余銘墓隧之石辭既不獲銘曰
洪範五福民鮮克備猗與張君盡有其懿孝友睦婣
任恤以義子承義方為時所臧諸孫濟美符節煌煌
曾玄詵詵其來未艾天命弗僣後豈不大言歸先墳下
從二親刻詩玄石以啟後人
神道碑銘
元故特授大司徒贈太師開府儀同三司上柱
國冀國公推誠宣力保德翊戴功臣諡忠宣石
公神道碑銘
至大庚戌秋八月有六日榮禄大夫大司徒致仕石公
薨于京師春臺里第之正寢壽九十有二以是月二十
有八日葬于順州南蔡里之先塋有司舉褒䘏之典以
請詔石蒙古逹六朝老臣忠勤於國謚贈宜從優異太
常集議贈開府儀同三司太師上柱國追封冀國公錫
號推誠宣力保德翊戴功臣謚忠宣夫人和拉徹臣氏
夫人摩勒齊哩氏皆封冀國夫人上賜可公諱天麟字天
瑞古燕順州人世有積德為盛族贈中順大夫護軍武
威郡侯諱祥者曾祖也妣完顔氏贈資善大夫上護軍
武威郡公諱慶元者祖也妣張氏贈榮禄大夫上柱國
順國公諱庭者顯考也博學篤行為陰陽家言五行律
歷靡不精究王官麻革銘之墓碑妣薛氏太宗皇帝在
御公年十四侍父順國公從行在所因得拜覲蒙睿眷
備警衛公勤慤英悟不數歲學問有成詩禮陰陽固傳
家學而旁及諸國書言無不通習聞義勇為同列推服
時天造之初條綱未完上命中書耶律公興舉釐革庶
務而毗贊難其人僉議以命公事或岨峿每賴以濟因
賜名蒙古逹華言猶國族也前代賜姓之通例詔名王
帥師征西域王以禆佐為請命公輔行繇是分隸為斷
事官兼教諸王子憲宗即位熟公才德復選為諸路斷
事官時省部未立猶相職也歲丙辰命使西北親王遂
見留止至元乙亥邊將盜兵劫皇子北安王亦寓止公
之處公惶懼深念因彼用事臣數數以宗親大倫君臣
正義逆順禍福天道人事反覆告諭彼始怒而中疑終
則欣然感悟竟遣公護送北安王來歸世祖大悅恩賜
蕃庶禮異絶羣臣授中書左丞兼斷事官復命入中書
公再拜辭曰臣奉使無狀幸免罪責又才識鄙薄加以
耄惛何敢叨居顯榮為廟朝之辱終辭不拜帝嘉其誠
懇褒慰良久然禮遇益隆矣時至元癸未歲蓋留西域
者二十八年既而有譖丞相安圖嘗為官于彼者世祖
怒公奏海都實親王非敵也安圖不以死拒絶之者政
以其他日來庭則欣然無所疑阻於其心也帝為霽怒
故今易名之制有韜爾符節芘我本支扞牧圉以來歸
啟羈縻而向化之訓他日帝聞江左道觀内有宋主土
木遺像言僧當致之大辟何如公對曰帝后祠像西京
寺内終金有之事乃得寢二十六年賜以所御金龍頭
杖曰汝老矣拄此出入宫掖無禁也時權臣僧格方柄
用凶燄薰灼海内震懾其官人也必陳狀納賄而後遣
人莫敢言者公憤其罔上蠧民首發其慝帝益感公忠
成宗即位特授榮禄大夫大司徒大德戊子玉德殿成
以公元老命大臣延公先宴其中公再拜稽首曰殿宇
新成聖上未之臨幸臣等何敢當此禮灼知陛下不為
一已之安將延天下賢俊論說政事於斯也太平有日
矣臣敢為天下賀上深感其言稱善久之賜御藥且命
左右勸之酒是日霑醉以御輦送歸第武宗皇帝加平
章事尤蒙禮敬晚節致仕家居清心寡欲時事弗以關
懷訓教子孫優游數載而終兩夫人皆冀國也夫人端
氏未封男六人曰額稜布哈藳城縣達嚕噶齊曰用禮
部侍郎曰珪大司農女曰燕適傅氏皆夫人金氏所出
男曰輝圖京南宣慰使曰圖戩雅爾穆什山東宣慰同知
曰和尼齊常熟州達嚕噶齊女曰逹什札卜適總管胡瀹
皆夫人默哷德哷所出女曰德哷適司徒哈勒哈齊曰托
克托適總管岱爾馬夫人端所出孫男十二人孫女六人
公天資忠厚沈毅周密平實與物無競歴事六朝䕫䕫
一節罔有擇言擇行耄期康彊子孫滿前為國元老以
厚禄終可謂五福備具矣惜其嘉謨嘉猷入告於内者
皆宗社大計不得備書大抵主於睦懿親戢征伐奬忠
良黜回遹消物害彰聖德内隠忠貞不形於外此其可
知也㪺又聞之太子賓客王泰亨言公嘗告坐客曰人
之為人惟孔夫子札薩克不可違耳扎薩克華言猶法律
也問公有之乎曰有俾取示客則編之以韋如西域書
乃論語也嗚呼今孰不讀論語以之為法律當守者獨
聞于公是宜與夫光靈榮寵同耀無窮其辭曰
洪範五福其四在天在人者德德備福全人皆好福而
靡好德乃怨乃尤何其大惑太師宣公夙侍鈞天嚴畏
格言迄于華顛暨造中書曰預邦政無施不可忠信篤
敬西域數萬絶徼之遠繇懿親故凡六往反世皇御天
實為親臣謨猷入陳外莫悉聞登善黜惡蠲民之瘼國
脈以延皇猷允若列聖誕膺祖武是繩寵光舊德蕃錫
相仍玉盤之珍金罍之旨賜緡盈億輕暖適體謙抑方
崇若衛武公順常教忠全福以終雲章爛然榮生哀死
軌度朝紳光昭國史振振公子象賢濟美愛錄之誠勤
勤無止爰參輿誦爰探綸旨酌之豐碑式詔千禩
墓表
程飛卿墓表
史氏謂黃叔度言論風旨無所傳聞然士君子見之無
不服深遠去疵吝何哉有人焉仕不隆赫食貧守涯分
然名公卿大夫咸謂之古君子忘爵齒與之交莫不得
其歡心没而哭之哀久則思而不忘又何以哉可為叔
度之流亞乎君程姓諱鵬霄字飛卿浮山人始從都漕
周侯督兵儲籌筆漢中由幕僚胥保惠教誨至親愛如
天屬及來長安轉運使馬公官以照磨接之若賓友又
提舉規措解鹽于懷孟獨無逋懸荐居二親憂哭泣幾
喪明友善席郎中治夫往來康楊先生之門先生稱其
善信若提刑西谿王君子冕總管李侯彦瞻皆賓敬之
或訪以道至元丁丑以薦提控案牘興元而總管安侯
至號風力聰察初頗猜傲已而見知反更親倚數至所
館如故交漢中比歲作&KR0739;疏黑龍水為沃壤工物之費
夥府主例親督其役諉君攝以往則藜杖芒屩與之從
事安侯時酒饌勞之工省而成速且堅以久人稱之至今
除武陵尉屬新内附巨盜恣雎剽居人殺鎮卒守帥大
府莫能戢君曰此吾職守可尸素耶以疾歸秦士夫家
多遣子弟從之學至元二十九年歲在壬辰九月二十
七日卒年五十七葬咸寧縣龍首鄉先塋之穆妻張氏
先殁無子長女壻王恪奉議大夫同知鞏昌府事中女
壻鈞臺韓徵君擇自君初疾及大病在君家視粥藥襲
斂絞棺窆虞悉如禮君嘗言吾家葬于此三世而絶他
日合三封為一庶能久乎聞者哀之參政趙公彦澤曰
可刻石為識于是擇方買石表墓而疾亦革顧言惓惓
思終其事少女壻徐某江西行省檢校余在京韓君書
來曰石已具與君游者惟子在其尚成二公之志間念
叔度言論無聞而史氏為之傳若君者有道君子名公
卿士愛敬之猶叔度也而又策名天朝勤勞王事無曠
無玷是可述已考諱榮母劉氏名數河東而葬于是賢
者之墓後世其無毁延祐丁巳七月既望建
威寧張氏新阡表
聖元大德改元之七月癸酉前總管萬戶府詳議張君
葬其烈考元帥左監軍上及曾叔祖而降凡五世二十
四喪于長安縣豐邑鄉萬村新兆後二年介長安竇長
卿來曰僕威寧人也曾大父而上葬威寧爾後從軍宦
游隨殯殁所僕既得謝夙夜疚心求之豐雲梁雍者四
往返積十餘稔始可舉萃卜兆安西便省埽也今幸襄
事猶未表諸阡惟耄期不瞑是懼子幸無讓既不獲辭
乃據所錄述之云金初詳議之高祖府君生六子其五
人皆失其名字行治壽年獨諱元甫者倫次居三博極
羣書雅負高氣有隠德教子孫有法嘗誡曾孫庸曰吾
家上世儒術相承不幸多難以廢今爾父命汝輩從學
儒先當刻勵進修光紹絶緒母徒如武人子事芬華為
也壽八十一無子長兄之子防城萬戶俊實事之唯謹
萬戶君娶劉氏生二子子㻞西京大有倉使子瑋字器
之元帥左監軍也弱不好弄受學其叔祖無子弟之過
長便騎射喜兵法魁岸足武力沈鷙有謀時輩讋服崇
慶初金運將終天戈所臨罔不風靡公以威寧縣小不
可支遂與劉忠順公等迎拜太祖聖武皇帝城下請無
俘殺勸未降者上悦許之俾長千夫撫居人從征伐其
五月攻天成勇冠諸軍百夫長王某為守陴者鉤去公
揮刀斷而脱之六月進攻西京敗金人默谷别率千人
發掘敵境給軍實明年下山東却敵大帥承詔陞副萬
戶又從圍燕燕破攻大名飛矢中面戰彌力歲丙子西
京元帥以國王命授都提控從攻汾州明年東拔遂城
蠡淄定益都及屬郡五詔為西京帥府都彈壓又明年
克太原平陽又明年擊破潞安山絳皆有功歲庚辰從
攻東平十一月詔改都提控後一年從擊鄜坊隰州及
太原西山諸屯聚悉平之明年攻鳳翔先登十月授兵
馬提控歲甲申四月太傅行尚書省奏前後戰功多宣
授元帥都監其年攻下武仙西山堡栅又一歲破秦安
及黃唐嶺砦復圍益都功最歲丁亥七月詔張子瑋攻
下亡金城邑堡栅積功甚多可陞元帥左監軍尋取楚
州庚寅春西京河南萬戶奏公兼督捕雍州萬原賊盜
復西破鳳翔長子戰死遂受詔與萬戶侯劉忠惠公略
宋山南繞出金境始至兩當忠惠輕出覘其壘猝為敵
所掩公馳騎疾擊走免之所過麾城摲邑功居多明年
合大軍大敗金人于鈞下河南振旅而還于後公以叔
祖父母父母年在喜懼精力疲于兵中請以子唐從軍
而居閒養親矣歲壬寅總管萬戶奏充總管天成懷安
宣平威寧鄂勒事乙巳之十月詔申命前職佩金符仍
如初公雖居軍旅不忘文儒家法禮名士詢故實河南
還圖書盈車延致鈞臺郭仲通天成事之豐腆命子庸
從學將十年倉使君簡潔嚴急事之未始少忤君居大
同雖一果蔬必送致歲時一再往省輒數月留不忍别
君來天成亦然方公監護諸軍也主謀畫施號令提紀
律將士悦服萬戶侯倚之為重然每有所不樂也及退
而養親事兄訓導子弟會族人賓友飲酒賦詩陳說平
生則欣然樂之日不足也歲戊申二月二十二日終天
成居第壽六十三夫人温騰氏金殿前點檢克昌之孫
温恭淑柔宗黨取法先十九年卒王氏金翰林黃華先
生孫叔澹游翁患公英氣有餘繩以禮律克盡子壻禮
雖貴不衰門氏王氏同里人趙氏益都人子男三某最
長殁鳳翔時年二十六唐詳議也庸舉進士鳳翔鄂勒
萬戶府知事女二長天次適南某孫十三人六男榮祖
某之子又長年三十七死安西時生知事子穎悟力學
年十六死時舉成都轉運司判官方為之時中時憲皆
詳議子時益知事子並好學篤行七女曾孫男五女五
玄孫男一某尚幼公兄子二庶弟某山陰鹽使就養殁
興元年七十三庶弟五廿六殁安西無子孫男仁義弟
二四十四卒官興元鹽茶使女嫁王某曾玄各一男子
公嚴重有威望之若神居家如公庭雖子孫莫敢仰視
故其謀議勞烈不能詳道之其在親前則斂容肅氣如
孺子未嘗聞履聲執喪哀戚甚其撫士卒知勞苦寒暑
渴饑賞罰明信人樂為效死其與人直以諒是是非非
不阿諛苟合其尊祖考遺戒若嚴法令軍府政役殊不
及族人會族拜掃威寧後一日必合族具教子孫孝義
順厚言必稱祖先故詳議由髫齓事四母不異所生今
詳議八十知事少三年雍睦歡洽見者起敬慕詳議薛
夫人七十有七㛮叔先後間一未嘗小有言時舉復獨
給軍事與諸弟事叔父母如二親此皆衰俗中不獲少
槩見可紀者也新兆為昭穆次曾叔祖居中萬戶君二
世昭倉使君三世穆之一世夫人薛君祔以下各如其
次四世昭㛮李祔一又李祔二牛氏班四五世穆婦趙
祔三麻班五梁班六凡為封十三系曰
當天造之初出萬死為元元請命其識見遠矣矧能以
文獻為事于斬將搴旗之際此淵源濡染之力非邪觀
公旅力方剛百戰中原以開昌運一何盛也雖竒謀偉
績莫得而詳迹其孝友于前蕃衍于後亦足以明其無
陰禍矣及功既有成蒼髮猶壯幡然謝去以就夫聖賢
所謂王天下不與存之樂知所擇哉嗣人復孝友承家
耄勤營葬是真能子矣若其文獻之傳則又後人之重
任也夫勒諸貞石昭告來裔俾永永無替
