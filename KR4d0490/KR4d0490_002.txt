勤齋集卷二元蕭㪺撰
說
無欲齋說
行中書省平章公有燕休講肄之所問名於僕書以無
欲因俾申其義曰惟天生民理與氣具理也為仁義禮
智之性氣也為五臟百骸之形人生而静性之本也至
大至剛氣之本也人與天地本一私欲間之則二惟静
無欲惟剛無所屈撓昔夫子歎未見剛者以申棖有欲
不得為剛剛與欲正相反剛則不屈於欲故常伸於萬
物之上有欲則已小物大為物所掩而屈焉孟子曰養
心莫善於寡欲周子又謂寡焉以至於無聖學以一為
要一者無欲也無欲則静虛動直而明通公溥又曰無
欲故静至哉言乎方其事物未接思慮不萌湛然純一
五性渾然在中塗人堯舜天地同流雖鬼神莫知焉既
感而四端出五典惇充之可以保四海此性情之正子
思謂之大本達道無欲之事也發於形氣溺於意向雖
小大汙潔不齊凡足以喪志荒政之屬皆奮吾剛斷克
治之以復本初寡欲之方也然必先用力於格物致知
之功乃能别心意之是非邪正躐等陵節又不可也或
曰如槁木死灰無欲矣乎曰不然此二氏絶滅倫類而
終不能者夫飲食男女天理存焉天理人欲同行異情
明者即此為治心修身造端切要昧則流為大欲耳若
帝舜之從欲以治夫子所欲不踰矩欲仁斯至孟子可
欲之善皆聖賢政教公天下萬世淑斯人者烏可與形
氣之私同言而付之枯槁乎要在日用間精察力行耳
然有不可不知者剛有二焉有血氣之剛有義理之剛
血氣之剛能施於朝夕或輟於持久有見於少壯或衰
於暮年理義之剛本乎浩然之氣從道不從物為善不
為利富貴不能淫貧賤不能移威武不能屈此毘陵周
氏說朱子謂緊切可取者然其要歸於由夫大學之道
而己噫民之多欲也甚矣奪攘矯虔猶未屬厭以死殉
焉非秉鈞當國之君子同寅和衷率而拯之流禍何極
乎苟子不欲雖賞不竊上之化下風行草偃豈不信哉
公開府未朞月頌聲洋溢大書屢書有其人此姑言名
扁之意公之名譯言為鑌友朋字之曰德剛故為說如
此云延祐丁巳重九日病叟蕭某書
馮鳳儀字說
咸寧馮鶚飛介友生陳㽦耕道來言翼雲中書都司鵬
飛吾弟也由陜西憲史當移江陵念二親年在喜懼我
兄弟恒睽離膝下烏鳥之情有不能自已者每竊自傷
不忍復以飛揚為稱又鶚非鵬之族類且專以擊搏害
物為事有乖慈祥孺慕之意願易之余聞凡天下之事
物皆可以為名與字苐存善去惡而已傳稱不以國官
畜牲隠疾之屬考諸昔人皆有用者顧所行何如耳無
已有一焉凡尊名之義必相符則羽族之良莫鳳若者
書曰簫韶九成鳳凰來儀言其感至德之和而來有容
儀也若曰鳳儀則知羣疑皆亡且有以進於善可感至
治之應而瑞世矣曰諾請用之申告之曰揚子雲譔法
言凖論語出處則曰鳳鳳何其微反貽詰鳳之譏至朱
子以春秋之法深貶之此又不可不知也然則如之何
曰勉為大學之道而已春日載陽慎路自愛延祐乙卯
三月甲戌鴻濛穴主人書
銘
欽齋銘
於皇上帝斡流二五民有彛兮火神司禮其端維敬萬
變尸兮欽肅寅畏嚴恭祗翼同一歸兮姚姒以降竹素
森列有餘師兮立本既固格致乃光毋偏隳兮之子名
齋澡雪陳翳尤所宜兮為儒有二為人為己生死岐兮
詭言詭行反道敗德絶勿闚兮狃于多中無變彀率羿
則欷兮
敏齋銘
改過雷烈遷善風行勉勉終身無求速成日就月將瞬
息有思乾乾之功曷敏如是
直養齋銘
萬物所資均乎一氣孰其尸之曰維上帝帝命人極健
順五常氣則偕行莫禦莫量順理為直得養則大襲正
助忘匪理斯害凡中有主所向無前拔山蓋世古亦有
焉敬義夾持俯仰無愧上下同流勇何足議不憂不懼
不疑所行何物事功撼吾靈扄矯矯裴君炎黃其學從
事于斯受說先覺繄余小子願學未能敢銘君齋實惟
自銘
贊
質齋贊
國子助教祁君子京以質名齋自為記且銘
之一時宗工秀人題咏盡其義矣齊人蕭㪺
掇其遺而為贊曰
上古聖人仰觀俯察旁及鳥獸取象惟八書契干戈登
降椌楬化成之具于焉以茁巍乎煥乎重華位陟文命
誕敷懋昭大德視民如傷於湯有光姬情孔思謨訓洋
洋經緯三極時維至文世變風移覆其質云世之謂文
古所無有游夏言行昭昭可考絺章繪句錦心繡口充
棟汗牛世用曷取蔽天之明窒人之靈繇政迄廣禍斯
以成卓哉祁君矜世之病質以自居求盡其性如彼泉
流載浚其源彼華彼實載植厥根如賁尚白循循勿勿
立德立言成已成物
狀
辭免國子司業狀
近於正月初四日承中書省官馮宣使傳奉都堂鈞旨
給到馳驛聖旨令㪺赴都事扶疾聽命戰兢無措竊念
㪺愚鄙寡陋疑昧積塞與人共學非敢為師度分量能
苟安田里不期遠近稱譽名過於實致誤朝聽妄被聖
恩授以陜西儒學提舉自顧荒謬何敢叨冒寵榮以取
盗虛聲之罪超越資序有紊朝經謹以懇辭幸蒙聽允
忽辱嚴召實倍兢惕繼令鈞命諭以國學事務愈益惶
懼無地自容聲聞過情君子所恥學未成已何以及人
猶不能當外郡學職豈復敢預國學之事灼見力小任
重以速顛覆之禍又為辭卑居尊以取無廉恥貪冒之
罪其心忘目昏卧疾日久猶在所不論伏望俯察愚誠
收回成命旁求天下以授真儒則聖道宏暢人望允協
伏惟朝廷清明賢俊在位凡在海㝢孰不願奔走從事
仰報萬一㪺既承召命便當趨造别乞改授近下初仕
品職以效涓塵緣舊患脚氣發動及腰背痛楚艱於行
立又兼新病有差來官日逐守候恐妨公務亦乞召還
辭免國子祭酒狀
七月十六日承奉陜西等處行中書省備中書省咨除
㪺集賢學士國子祭酒依前右諭德又中書省差薛宣
使欽齎温字七十八號四匹鋪馬之任聖旨及行中書
省參知政事趙資善一同禮請卑職疾早赴任承命震
驚神識迷眩念㪺賦性愚暗學術空疎名浮於實多誤
朝聽前大德十一年冬病中拜諭德之命不敢固辭力
疾載行自十二月二十一日起家二月二十日方到闕
下又伏枕月餘四月二十一日拜覲東宫杖策人扶艱
於趨造惛忘錯誤不能應酬曠職素餐空貽罪責東宫
憐此羸憊命使送還歸家妻没未藏疫疾滿室悲憂困
頓精神耗竭忽拜新除愈增惶懼人微學陋猶未論及
只此沈痼實難勉強惛忘恍忽常若夢中足膝恒痛泄
瀉頻作夜不能卧坐寐達曉日惟指使無力語言醫藥
無功飲食漸减即日未能前去除將元給之任鋪馬聖
旨欽領外候疾稍愈赴都合行具呈陜西等處行中書
省照騐施行
書
辭免陜西儒學提舉書
某蚤事文墨見一時高才絶足趨事功者效之不能是
以安于田畝讀書為事本求寡過不謂名浮于實聖恩
横加竊念聖人之戒必明德而後新民成已乃能成物
昔夫子使漆雕開仕對以吾斯之未能信然則心術之
微雖聖師不若開自知之審今某學行未至自知甚明
望達廟堂改授真儒則朝廷得人學者得師某亦不失
為寡過之人矣
與同寬甫雷季正書
承示堂上無恙甚慰數日來天氣凉想更調適也季正
簡諭朝夕哭猶生時定省之禮固是然此自是未葬時
禮也又云入廟後節降亦是如此但㪺初妄謂有奠物
猶可不出主則無奠而拜或可不出主乎若在几筵時
朔朢自有殷奠禮倣質明已出主拜奠哭如儀與入廟
後自不同也㪺初疑主似父母形體而匵猶屋室然則
隔門致敬似是非禮今再考之自反哭時匵主於靈座
既而詣之哭則已不出主至虞祭時納主後方哭而再
拜辭之則是主在匵中而有可拜之禮自是之後罷朝
夕奠仍朝夕哭則但哭無拜可不出主明矣至於小祥
朝夕哭亦止何緣又復出主乎又祠堂條晨謁及出入
辭參有所告語皆大門内焚香再拜惟經月而歸則主
人開中門夫中門外尚可焚香再拜則在匵中其可亦
明矣則不與隔屋拜人同也所可疑者既入廟不廢晨
謁則在几筵安得不行定省之禮故但不出主焚香再
拜其亦可哉(原注在靈座則定省于匵外在廟但晨謁於中門外)然終不見出處
蓋考之猶未詳也若專泥見主方拜之意則恐又似向
來覆藉魂帛之說矣二兄以為如何幸往復詳究有定
論然後將改之去人怱怱不謹希情恕七月十三日㪺
稽顙再拜
墓誌銘
元故榮禄大夫平章政事議陜西等處行中書
省事趙公墓誌銘
古先哲后之御天下也為君為師治之教之故為教易
行人才易成昔聞其語今見於公矣公年十二入侍世
祖聖德神功文武皇帝朝夕左右僅三十年天地四時
神氣之教變化漸摩成就者非一故其德器敦厚質實
忠勤廉慎謙恭簡儉大異於衆公諱弼字元輔上世居
澤之晉城祖某大定間進士妣周氏考得賢豐州軍民
總管從征蜀過秦樂其風土迨謝事徙居雲陽遂為雲
陽人妣楊氏張氏以甲辰歲五月九日生公二歲而張
夫人没楊夫人鞠之同己生孩提言笑不為兒嬉聰穎
喜讀書五六歲知屬對識者必其異器歲甲寅總管君
卒明年楊夫人挈公以玉杯名馬贄覲于六盤淵龍之
所給事行内未嘗有過上愛之嘗冬狩野宿寒甚命寢
御衾中四征弗庭恒扈從駐蹕鄂渚笞不共命者公亦
跪曰無功當責上笑遣之曰童幼未能立功也上每御
輦必坐公于前凭之乃安夕則令左右講說故事因問
渡江時事公終始全舉無遺上大喜嘗命出使秦蜀及
沙漠他日使還上必問及水旱豐歉田里休戚邊陲利
病官吏能否人才物産公於是一一敷奏悉見施行至
元十七年以近侍服勞最久特旨授朝列大夫符寳郎
明年改局為監進通議大夫典瑞卿賜之玉帶當至元
初樞密機務悉委平章張公後難其人十九年上選授
資德大夫簽書樞密院事屢以德薄位尊辭明年改嘉
議同知大都留守司本路都總管大興府事兼行工部
尚書以才力不逮不能並舉數職辭之再三又明年除
同知大都留守司兼少府監事如故官别敇監修白塔
石佛等寺二十二年陞資善大都留守兼少府監事輦
下浩穰叢劇數號難理公既獲乎上無敢齟齬沮撓者
事以辦治聞二十八年轉資政宣慰荆湖北道上每謂
荆南重鎮必慎擇其人自平章廉公後鮮有能繼者乃
特命公往既至宣布德惠廢置利病時雲南緬僰八番諸
藩閫貢篚庶物浮江而下及襄鄧往來轉輸相望人畜
疲斃古有漕河繇亡宋乃潰泯其迹乃命相度濬治四
閱月以成民感其惠銘曰趙公河刻石頌德江陵驛尋
加資德河南江北行中書省右丞元貞初以先朝老臣
進榮禄四川行中書省平章政事為政主乎愛利人以
佛呼之大德三年省革即拜平章政事議陜西行中書
省事自入蜀後屢以耄疾辭不報五年五月五日薨于
安西順義里私第之正寢明年八月乙酉葬雲陽縣金
龜鄉蔣村西原先兆之次夫人姚氏陀囉海氏皆先卒
祔焉九子男曰獻可大都留守受知三朝鼎貴矣曰獻
翼曰托和齊曰徹辰俱國學生曰伊嚕勒中殤女四公既
早孤未冠楊夫人亦殁皆在殯其後至元某年始克葬
痛平生不得致養每拜掃必慟哭又曰楊夫人顧復成
就之德人不可及尤不能忘也其於族屬無藏怒宿怨
一盡愛敬之誠久侍帷幄無一言之妄世祖以老實目
之有毁之者上怒曰曾似爾輩姦宄欺罔耶日侍禁中
從者惟攜一瓠壺&KR0008;粥瓜菹而已故眷注逾渥朝廷嘗
以官提刑按察者多不職將改為肅政廉訪命二品以
上會議中書公謂但當擇人安有愚於提刑而賢於肅
政者識者韙公言凡忠謨讜議顯賢進能興利除害皆
密告於内所薦者終莫之知為政不煩與人以信不作
聰明一守恒度故吏得其職事無所闕失初公至行所敕
邇臣之賢者董君文忠為之主遂結為兄弟子孫繼序
之承旨李野齋參政王子貞皆嘗同僚每歎公之誠實
謙和節儉雖有學者不能及也接士有禮或先拜之權
幸臣方柄用一時趨附惟公絶不相與阿哈瑪特風使附
己許為增秩曰富貴在天祥格使求玉帶許為同列曰聖
主所賜不敢與人每蒙蕃賜常異於衆前後不可殫紀
而自奉有節毫髮無貴驕氣見人常盛服或屢易衣者
每蹙額曰豈無他日耶少為兒女留可也五十後始還
故里時已隆貴凡親戚父執之家皆躬詣謁識來者必
迎送于門外嘗語諸子曰我叨蒙兩朝湛恩位崇禄厚
無功于國家徒積戰兢汝等當匪躬事上以不欺為主
其餘一聽於天嗚呼可謂知事君之本矣銘曰
於穆天命至誠無息於皇聖神與天合德誠之者人
以人合天維語不妄行之所先昔賢力行七年乃成
公出天質童髫以能維此天質重以學力君師是式迥
出羣匹帝成厥美名之以實乃司八寳乃簉宥密判留
于京百工是程珠帽繡衣以賞以旌分轄于汲藩宣于
荆復漕愒民洋洋頌聲辨章蜀秦人謂曰神維信維惠
好惡必循五十八年蒼髮未雪國喪忠良民望永絶公
則有子祇訓嗣事實發實似實求公誌金龜之阡下從
其先既安既固胡不萬年
故中順大夫江東建康道肅政廉訪使傅公墓
誌銘
公諱巖起字正之初名良弼其先華原人也世以孝義
稱祖贇妣雲氏考汝礪陜西都轉運司經歷妣李氏自
有誌公天資警悟蚤通經史首事李忠宣公為府掾及
忠宣經略河南宣撫燕涿瀛保皆驛召辟用廉平章行
中書省陜西又辟焉陞右司提控舉為承事郎遙領華
倅尹咸寧平賦勸農笞殺不子禁絶頑民十虎者進京
兆總管判官盡瘁叢劇取重府主加承務僉四川提刑
按察司事分按施黔山谷幽阻無不至彰善癉惡一部
清整徵拜監察御史超奉訓大夫平内濟脫其死劾贓
吏陳利病舉人才知無所隠初盗殺權臣上眷猶未衰
賴内濟極陳其惡始怒致辟民始稱快復以它事上震
怒命省臺雜治内濟罪公言此人脅從罪己自陳首且
會赦今無所坐時相雖宿憾不能奪事間霽威乃免遷
刑部郎中詳决無滯獄出副四川西道宣慰使加奉政
會討烏蒙諸蠻夷兵甲芻糧辦改副宣慰荆湖給征交
趾軍資如在蜀諭定雞洞四十三口三百九十五萬辰
沅靖以寧轉陜西行中書省理問所官尋加朝列四川
轉運使疾未赴改授侍御史行御史臺事浚大湖故道
水大息害分臺江西湖廣兩省風威著立以老疾辭迨
至今職黜黠吏抑豪横舉綱維謹繩榘鎮服安靖崇儒
興學江東昔號難治臺考績最九道以老秩滿累辭不
報投牒徑歸大德六年四月二日卒夀六十九蓋朝廷
知公才具任每未終命輒下雖老疾猶不舍也五月三
日從葬長安縣義陽鄉槐衙先塋之昭公有至性三歲
時河東官司以經歷君私還鄉欲罪之即哭抱持官異
之而免平居承顔養體克致其樂侍疾嘗粥藥不離側
衣不解帶喪葬哀戚誠信每拜新命輒哀慕見於色蓋
終身未嘗一日忘其親與弟良臣良佐極友愛遇族姻
舊故曲盡禮意規益朋友必竭其誠而復孳孳下問取
人為善尊敬鄉閭耆宿訓導後生接人雍容笑語未嘗
有一毫貴宦氣故卒之日哭之者皆哀戚疾革戒二子
曰吾年鄰七十位至三品公私無負死無恨然自揆有
何才能皆祖先積累而致念所以為報唯有孝悌忠信
揚名不朽庶以光顯先世吾一生兢慎儉素僅能寡過
汝等當勤學以成德以終我志可謂能子矣公凡兩娶
夫人張氏長安令仔之女婦道母儀族里取法前二十
四年卒夫人宋氏平章鳩水翁之女佐君子無違德子
男二昱樞密院令史杲侍行好學女三適董思義袁恢
者皆歿少適董思恭五孫男和女四俱幼比葬昱持公
之友鄭子誠所狀行治乞銘於北海蕭㪺曰昱遠遊不
得娛侍膝下頃以告省疾自洛甫歸而奄棄諸孤哀曷
可忘幸與之銘庶少慰存沒㪺以故舊不得辭遂書銘
玄石曰
唐虞之際得人為盛猶曰才難於維大夫敦敏清慎詳
達靖端敭歴中外卅年九政舉能其官不苟不激辟歴
有手澄清有源深入瘴阻溪洞聽盟皇靈乃宣巴蜀湖
江民吏悅服德功具完輿歸先廬考終天命親婣滿前
顧言勉學以繼以述規模廣延噫爾後人勿替引之履
冰臨淵銘雖匪古有舉無廢永識幽泉
故中順大夫山南道廉訪副使王公墓誌銘
至元三十一年九月乙亥中順大夫山南河北道肅政
廉訪副使王公諱瑄字君用夀五十九卒夫人粘罕氏
與其孤承事郎洋州同知温四川省掾淑及沖洽卜以
十二月庚寅葬于咸寧縣龍首鄉春明門東原之先塋
前事温淑持公之友安定鄭中子誠之狀求銘于北海
蕭㪺以故舊不得讓為之叙曰公世居藍田大父而上
金亂失其譜幼知嗜學稍長能循蹈繩矩謹飭自將入
以事其考經歷君珪妣白君服勤致養唯所欲出而事
京兆尹文法明習精力無害一府推重之識者知其遠
到矣咸陽上二劫盗當死公異其掠創盛而見贓缺察
其冤熟詰之則本其弟竊他逆旅行槖至咸陽取衣易
食為縣卒執訊不勝酷毒誣引其兄爾而槖中文書留
縣函帖取書因得槖主皆釋之至元十一年參政商公
相安西王開府由秦屬省掾署王府掾史未幾以能擢
都事授承事郎商相有純一平坦之褒焉十四年右丞
布哈安西相李忠宣公行樞密院成都陞王府長史兼
行院經歷轉承直旌以金符嘉定火適兩樞相行邊公
攝事發萬五千緡賑之僚佐懼公曰民初附未安遽罹
此灾今流散滿路脫致他變則所失豈啻什伯耶請以
身任朝廷韙之明年遷奉議大夫四川行中書省左右
司郎中二十年改奉訓僉山東東西道提刑按察司事
濟州漕渠當修主者怙權臣為姦徵石十一萬以上民
發冡不能治莫敢誰何者公案得贓四十餘萬緡别具
當沒入者唯四千餘悉給主督之月餘畢民稱頌至今
明年驛召除御史臺都事又明年復為四川行樞密院
經歷陞朝請院革為省除陜西四川行省左右司郎中
省析為二公至四川幕二十四年改陜西漢中道巡行
勸農使居二年會理天下財賦分命雲南平心徵理遠
夷感嚮道嬰末疾未復命明年加中順雲南諸路行御
史臺侍御史疾未赴二十九年除陜西行省左右司郎
中力疾署職月餘雖去年拜肅政之命不能赴矣公貌
魁碩氣剛毅而謙恭謹敏律已奉法齗齗務盡職分省
臺叢劇詳閱審處無廢閼不撓貴倨不忽疎簡人服其
恒以屢職參贊功不獨居故無赫赫稱然平生不知持
牒求仕未終任輒遷蓋其夙夜劬躬為朝廷所知如此
斯豈公一身之榮哉亦足以勵勤恪抑奔競已若參政
商公挺提刑胡公祗遹王公惲司農尚公文皆號有鑒
裁慎許可于公則推挽延譽一無間言者公議誠不可
誣也居家謹倫理厚意氣每以學必適用勿事浮飾教
諸子即其所以行己也嗚呼詩言不懈于位民之攸塈
使公宰方州殿巨藩其休息元元亦豈居漢唐良吏之
下而徊翔簿領間所見止此豈非天耶夫人襄樊九州
長官烏延之女養舅姑相夫子無違德四男皆好德克
家二女一嫁李持志者先死一嫁姚義勝孫男四喜璋胤
璋閏璋益璋女一皆幼銘曰
相古為治出于一奚而分裂乃自適傲然疏率謂非
屑有能練逹覆賊墨凛凛大夫允詳密不忮不求奮
高迹民物吐氣凶倖抑凡厥攸居藹休績漢廷風彩孰
可匹次公寬明長孺直修途未究車亡軸吏失所師臺
閣惜後人善述永貞吉公乎不亡安此室
