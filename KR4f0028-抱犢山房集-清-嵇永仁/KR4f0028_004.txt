抱犢山房集卷四
錫山嵇永仁撰
雜詩
夜泛西湖
日暮歌船歇澄流杳若空倒峰湖氣上孤櫂月明中聽
曲憐司馬題詩憶遠公鄂王墳畔樹一夜起秋風
韜光寺次香山原韻
竹路循危磴神仙此是家池流千古雪山放九秋花撥
草尋苔碣支笻觸筍芽因僧聊借憩還試早春茶
少年行
年少嫻弓矢從戎久不歸一朝返故里夾道生光輝馬
勒裝金軸魚腸挂鐵衣還看舊相識白首尚寒微
渡錢塘
清曉上江船江空細雨懸落潮沙氣暖擊楫鼓聲連鳥
雀衝林起魚蝦出網鮮萬峰纔透色入望忽雲烟
越女
越女習勤苦家家盡飼蠶攜筐來道左采葉過城南朝
露常多畏春風獨抱慚趙王殊不識妾意比澄潭
石門
落日石門近離懷苦未安人烟爭入浦夕鳥倦啼寒歴
歴吳江盡悠悠歲序闌不知霜月下猶作故鄉看
曹秋嶽司農倦圃
愛客司農性花開不閉關搆亭秋水曲把酒夕陽間人
事無心絶嘯歌恒自閒南湖有鷗鳥應識謝東山
家爾遐兄招過嚴陵
一自之官去翻令會面疎紆迴千里夢驚喜數行書釣
渚空啼鳥青溪淺漾魚憑思好風景行李漫躊蹰
春日出睦州城遊北高峯寺
淺瀨晝鳴榔春風觸緒長雲中連墖舍山半壓城牆野
火明樵路宵鐘下佛堂釣臺何所見烟月晩蒼蒼
富春江
春寒三月盡風雨富春江一線分天影千峰赴海幢重
雲飛瀑布巨浪撼蓬窗髣髴精靈過歸心逐此降
送徐子能歸芝山
作客爾先歸還家霜雪飛病中搔短髮歲晩惜斜暉想
到梅花日應開處士扉故鄉有耆舊寂寞尚堪依
吳江夜發
忽覺夜風至開船夢暗驚漁燈猶未滅江月正初生越
樹崇朝色吳門昨夜情相憐遊子意過雁寂無聲
寄家放庵兄
達夫真好學遲暮乃知名莫以戶庭累重牽婚嫁情問
年將五十讀易曉生平有子如徇外買田須勸耕
凉谷
著書常早起春日隠蒿萊山氣不可觸柴門猶未開落
花摧細雨啼鳥戀空臺且莫斂懷抱餘寒縱酒杯
曉發燕子磯
風雨亂雞鳴披衣正五更危磯吞水面疾櫓裂江聲塞
雁一惆悵沙鷗相送行明時羞獻賦誰與念生平
野火
薄暮微烟起山家辨火光夜珠時上下神館暗蒼黃谷
口停樵客溪邊掩夕陽王孫莫歎息春草未曾芳
虞山省楊子常表伯
鄉居三十里城郭不相聞園内馴禽鳥門前足水雲清
尊邀入夜白髮喜談文若問謀生事春田草未耘
秋夜
虛堂復何事入夜但聞鐘送客還茆屋攜琴就古松清
陰生暗壑凉月上高峰坐覺林香滿巖花開幾重
送顧見山河道赴都門
畫舫出雲間閶亭暫取閒離家前夜月對酒故鄉山赴
闕非懷祿乘時欲濟艱長征遥計日秋水正潺潺
秋日再過嚴陵
作客易悲歡秋天又早寒雲山常寂寞世道自波瀾暫
住梁鴻里重來嚴子灘風霜羈旅色不敢鏡中看
平望
一氣自蒼灝難分吳越天鳥隨楓葉下帆帶夕陽懸古
驛深苔碣横橋鎖暮烟兵戈猶未歇飲馬太湖邊
旱
赤日無雲氣長風四野清祇求凉雨過不敢計秋成簷
燕侵晨出山蟬競夜鳴那堪郊外望處處桔橰聲
休休庵同梵林暨師巢舍弟
月明須放飲難遣是殘冬有弟知艱苦攜僧共懶慵燈
昏長對佛霜冷不聞鐘遥憶砧聲裏寒衣授幾重
髯僧述雲臺名勝
戶牖生遐矚登臨說過來兩峰低日觀諸島拜雲臺晝
沐魚龍氣宵聞鸞鶴哀老僧親見後三度碧桃開
湖心寺
湖水浮千頃春流沒半篙石屏寒漲汐烟樹障波濤寺
有耕田利門無送客勞山厨薄滋味四序剪溪毛
送何大左車還白下(時留浙署)
湖水沈沈綠煙花泊小船到來春繫馬歸去暮聞蟬親
老難為客心知恨各天也應常送别怕向酒樓前
其二
迴憶家園勝山陰道上多扁舟離越館明月滿吳歌舊
事尋桃葉新詩詠芰荷烟雲如落紙換得右軍鵝
其三
九龍峰影下遠遠一帆張敝里當溪岸東城有草堂聽
泉還獨過看竹更誰將川陸雲陽便休嗟江路長
其四
白髮江南住年年菽水虛歸囊懸負米截竹慣盛魚君
去麥秋節途逢轅犢車平安賴傳達堂上病將除
其五
年少應徐輩竒才吐夏雲柯亭知者少鹽櫪歎為羣且
重許身節毋求先達聞柴門秋爽下散帙倚斜曛
送唐祖命入閩
烟雨武林秋相逢上酒樓征車無滯跡明日更行舟星
出三山沒雲歸五嶺浮羡君垂白髮物外任遨遊
王于一自崇川至又送其過江上
山陽同避亂孤棹過崇川家累移湖上詩窮自海邊空
城千隊馬落日一聲蟬君問江東路曾留幾井烟
竹外
驚看盈尺筍翠影到柴門出土雲霄氣瀰天風雨痕鳥
聲如隔澗人跡不成村賴有田間叟乘閒共把樽
東園訪張三牧公
延陵船未泊到即叩東園野客不知路蒼頭方候門他
鄉家已破老母齒尤尊艱苦良朋意為言雞黍存
琵琶女
養兒不識字教女學琵琶一撥勝越艷再彈過吳娃日
供三斛黛夜買千錢花不願入朱戶願從豪富家
京口訊潘江如
亂後家園在天留處士貧入城看敗瓦居巷寂無鄰水
活宜栽柳山低好負薪齊門難鼓瑟歸老著書人
泊舟太湖是日即解纜
預儲今日酒暫歇雨中船湖氣涵煙草人家傍水田石
衝垂釣路烏沒挂帆天聞道越江好此時應采蓮
聞梅杓司歸敬亭
客自白門過知君返故廬鄉關兵火後山色夏秋初雞
犬舊司宅田園重買鋤是非江海上避患學潛魚
五更
五更喧市船伐鼓祀靈祠水急星如掣帆開樹欲隨塔
光垂羃䍥漁唱起漣漪獨有滄洲思白鷗知不知
晴
閒門多積翠燕雀喜新晴四月榴花滿一天秧水生溪
光圍破寺草色露東城縱有樵人過牛羊不受驚
涇溪暮泛至湖口
放船溪水曲引纜問田夫返照上簷瓦秋聲入蟪蛄潮
來袁術墓月動汜光湖誰為捕魚往因人呼釣徒
雪霽放舟答雲子見别詩
蹤跡悲浮梗雲山倦采薇離亭一樽酒客路兩重衣雁
字霜中斷梅花道上稀淮南風雪後我獨掛帆歸
東臯主人留榻
草堂懸木榻燈照不眠人獨樹聽殘雨寒塘斷比隣静
知交道薄轉覺酒徒眞明日江東路波濤愁問津
有贈
白髮牆東叟天明獨灌花豆藤牽爨室苔蘚上漁槎月
落留殘魄雲晴變早霞此時逢客到尤喜斷鳴蛙
談長益留楚中未還
江聲寒白日環抱野人扉一自出門去空巢有燕歸依
槎潭影動投館夕陽微不有登臨者天涯誰息機
拳石臺
天青入孤望怪石卧層臺樹密朝無雨溪深夜挾雷艤
船驚白鷺掃地落黃梅遥覺峰巒到東南霽色開
石塔院哭潛江劉學士
著書期後世夫子竟先徂可嘆黃花節傷心白社孤人
間空手澤地下辨歸途蕭寺秋風裏門生泣向隅
買魚
寒月明絲網攜錢買活魚雲歸雙岸出星落一潭虛沽
酒誰為對題詩只贈余風波最安穏湖上可茅居
防兵移至石塔介公過白門矣
石門猶古刹戰馬牧迴廊燕子不成壘春風何處翔上
人遊故國錫杖挂空房幾見殘僧在停鐘麥飯香
觀獵
青草郊原外黃沙日氣蒸驕風嘶怒馬健臂立飢鷹細
柳將軍過窮崖獵士登槖駝垂野獸鞍上月輪升
與寶月庵老僧
三載不來此老僧意尚眞聽鐘無别事沽酒莫相嗔月
亂風前柳溪生雨後蘋入吳傷逆旅不信是吳人
家巖若移居峴山
峴山新買宅兒女就桑麻薄日東隣樹寒風處士家力
田餘飲食養母惜年華莫更驅城市南方正鼓笳
采葛
何必思公子難忘采葛情宿根在遠澤新蔓過前楹黃
鳥復來喚朱顔空後生鄰家女不解月夜獨調筝
周二為荷亭
醉向荷亭宿荷亭荷正妍秋蟬非一處暮柳盡生烟草
藉陳蕃榻門通范蠡船主人邀更酌不敢逞高眠
贈龔半千
江南一老丈破笠伴孤笻䢴水且浮宅鍾山無老松挂
琴聲滿壁待客黍加舂買隠何年事閒圖江上峰
野泊
野泊沙堤暮迴風荻港生鳥歸京峴樹山鎖潤州城石
怒潮相狎魚寒夜不驚二更難就枕江月太分明
秋思
落葉滿秋林秋聲不可尋高樓有思婦夜起彈瑶琴越
國海雲變吳江烟水深輪臺千萬里何日罷笳音
同孫豹人泛雷塘
沽酒出城外來尋漁父家借船經夏浦帶雨看荷花水
漲蛟涎冷風香燕舞斜美人撤錦帳日暮弄琵琶
同友人出郊外
便作揚州客寒濤不可聞有家皆逆旅出郭喜同羣蜀
井前朝蹟隋宫新鬼墳隔江烽火後移駐水犀軍
寄張淮山吏部
遥憶釣魚臺園林向水開清風一下榻明月共銜杯野
鶴時相過閒鷗亦往來昔年此風景繫馬獨徘徊
屏風山
寺後山光近通明一竇懸陽烏中外景桂魄往來圓孔
雀張雲翼芙蓉列漢天蒼茫靈氣厚知與岱宗連
登影翠臺望泰山
嶽氣撼虛空登臺自不同千峰遥枕北羣阜獨朝東雲
落碧霞殿花飛青帝宫還疑霄漢近颯颯御天風
羊流店
風流羊太傅故里至今存日暮思三徑天空問九原雲
嶅開遠嶂汶水帶荒村父老談遺事林泉細討論
蒙隂
東蒙高在望我欲采靈芝未得江心汲先憑石火炊名
泉隨杖湧斜日下山遲且喜乘新爽春風已過期
聞友人村居之樂
勞車何日已羡爾寄青門桑柘栽千樹漁樵住一村情
閒能狎鳥客到即開樽人事如流水山家總不論
青駝寺
津樹影婆娑離亭悲且歌人烟行處少山色路傍多倦
馬渴奔水征車怯上坡夕陽明滅内古寺指青駝
半城村
夏霧野冥冥瑯琊枕北屏迎眸沂水白迴首魯山青老
婦賣春繭貧農仗雨靈半城村市罷初地讀碑銘
懷李青章公車北上
北闕繞燕雲春風獨憶君離憂應共切言笑孰為羣天
路鴻音遠山丘蘭氣芬去年相送處門外駐斜曛
宿遷
摇搖心靡定去去路將殘聲入黃河險情隨綠野寬鳩
鳴初下樹魚活未離竿待趁風帆過波濤拂面寒
自解
入眼藤花落新詩不禁生登樓當有月聽鳥到無聲年
少難摧折情多變老成舊遊知幾處昨夢石頭城
初秋雜詠
葡萄帶雨薦盤時事事驚心遊子悲一點螢光秋草外
露濃飛不到書帷
其二
一劍空為道左留葛衣寒甚不經秋可憐驟雨狂風夜
浪打湖干避亂舟
其三
薄薄雲衣淡淡明一蟬向晩獨留聲池邊綠葉隨風捲
開盡蓮花秋水盈
其四
江干有警望飛援羽檄星馳馬足喧二六時辰鐘磬杳
秪林反道是桃源
其五
凉風淅淅扇窮途雁未南征少帛書昨問故人家不遠
輕帆兩日射陽湖
其六
聞鐘端不是聞笳静裏秋聲反憶家飯罷老僧相對坐
蒲團移近鳳仙花
其七
漠漠一望渚田青禾耳叢生泛野萍自到秋來無好日
滿天欲雨亂蜻蜒
其八
散盡珠璣輾轉貧新秋早起看垂綸為言姓字同泉石
湖上閒鷗識老臣(為劉阮仙前輩)
其九
病骨逢秋影亦寒鬚眉常借水中看山僧雖樸能供客
親摘園蔬佐曉餐
其十
薜蘿繞屋佛幢清幾日纔秋絡緯鳴不是書生空露坐
代籌時事夜談兵
其十一
愁苦迎人便解詩禪窗翻覺夕陽遲秋風吹落梧相子
小鳥銜來復上枝
其十二
烟火蕭然里巷空人家半借甓湖中凄凉促織喧秋夜
織得愁絲幾萬叢
抱犢山房集卷四
