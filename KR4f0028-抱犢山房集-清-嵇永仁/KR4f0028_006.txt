抱犢山房集卷六
錫山嵇永仁撰
附刻同難二先生詩文
次和淚譜會稽王龍光
江左嵇先生名永仁字留山别號抱犢山農其世系通
顯具載家乘可考而知也先生少負才華奄有聲稱居
恒以救濟民生為己任家於錫山居里近城東講堂自
名其廬曰東田邑侯吳公伯成顔其額曰東田書屋嚴
君中翰公與太傅范公周旋京洛為故舊交比見世多
擾攘棲遲田里性恬淡不事經營先生善養志凡父所
欲為與未及為者皆力為之先生孝友性成而才足以
相濟所由甘旨自裕而中翰公亦得優游林泉也先生
少為諸生食餼有年噪聲名場中所為文章往往為人
傳誦輒取科第已獨屢挫場屋鬱鬱不得志以親老昆
弟未成室出就館榖當世知其具經濟才或聘治河或
諏荒政歴有成效為廟堂所許可先生嫉惡如仇多與
小人齟齬而鬼蜮含沙害之者不少先生固無恙也少
曾受業於鞠存張公之門張公居江淮所稱東溪先生
者是也東溪教先生為詩歌古文詞手授漢書經史諸
編學殖淹博著述日富有葭秋堂詩竹林集留山堂初
刻又好為填詞工北曲其遊戲三昧一種詞壇豔稱之
若珊瑚鞭布袋禪自以為少年筆墨不稱意惟揚州夢
頗自謂略窺臨川堂奥櫟園周先生擊節其妙云與王
漢恭之想當然並傳為序以弁之且謂先生風度彷彿
樊川慷慨有大志而不拘小節者也先生惡文法之徒
叢脞政事出入輕重高下其手刻集政備考一書便於
仕宦給諫楊公自西序而行之先生尤精於醫蓋其始
祖家本中州石首公諱適為主簿於楚有惠政小民俎
豆之祀名賢祠宋州公諱穎以學士扈從南渡子姓散
居吳越迄今霅川之練市吳門之蓉莊皆有傳派先生
乃蓉莊之宗支也蓉莊祖塋白玉蟾為之卜地云後世
當出名醫以是子孫多習岐黃業先生到處負藥囊活
人疾病著東田醫補四卷江右李孝廉與偕珍於家欲
代為梓行以傳世先生以數竒不偶將欲退耕梁溪之
野賣藥金昌之市隐而不出感范公知遇從事於三山
五嶺間束裝之日錫山邑侯吳公偕諸名流置酒聽梧
軒餞之各賦踏莎行一闋以憔悴二字押韻中有孤城
殘角夢家山亂帆影裏人憔悴之句先生見而憂戚歸
告中翰公曰此行恐不利中翰公曰太傅舊誼何可忘
促之行至署輒病以此意達之公公堅留亦和前韻以
廣其意有停驂暫緩入山期哀鴻待爾離憔悴句先生
勉留焉至仲春先生賦詩曰不知何事春三月剛到清
明又憶還公解其意雖許之歸而未果也先生過仙霞
時謁關夫子廟盟於神前曰余此行惟以救民為務若
萌利欲私心願奪我嗣天地鬼神實聞斯語方逆藩潛
蓄異圖先生知之每告公曰事勢蹙迫宜早隄防與其
為忠臣毋寧為良臣又曰神龍見首不見尾屢以危言
喻之蓋先生實為牽情慕義而至於此非昧於幾先者
也不意遂及於難豈非天哉被難之日先生握手謂余
曰吾輩將從公於地下矣余點首以答之先生神氣自
若了無怖懼以一二言懾服諸輩之心同就於繫逆雖
脅以刀鋸誘以爵祿毫不為動在犴狴中先生猶存心
救世晦明寒暑筆未輟手續著東田醫補若干卷求方
索診者不一而足先生嘗嘆息曰死無餘恨但醫統廢
墜學其術而未大展活人之心耳又著詩二卷一卷和
蒙谷作一卷紀變又填雙報應詞三十齣乃為揭公重
熙死難之事其亡友袁參嵐託其表章茲聞林翁談報
應事云揭公已為建寧城隍先生感而為之以報亡友
其於患難中不肯負人之託没人之善如此又在獄有
百苦吟皆囑友人收藏之其囑友人詩曰此身若遂沈
淪死留與寒家子弟看可喻其意矣嗟乎天豈以是限
先生哉先生年甫強壯藴有經濟為世大用子二人長
曰曾筠次曰右丹皆弱稚未成人然英英已露頭角天
之所以報施先生政未有艾也獨是余以暮年同淪難
底朝夕飫聞先生之教敷陳大要闡晰至理悲歌慷慨
具由天性余之受禆益良非淺鮮謹述大略以見先
生之節義文章並堪不朽誠無負於公亦無負於天
也
颶風(和百苦吟原韻)
澤國秋高信海風年年飄忽吐龍宫風神若解憐忠義
吹盡寒灰歴劫中
瘴雨
淋霪瘴雨勢傾盆涼氣無多熱氣存布被一牀黴爛盡
漫勞東閣報公孫
積潦
山城土竈滿蒿萊魚鼈經遊草樹堆莫嘆南天多瘴癘
江河日下盡堪哀
炎蒸
揮汗成漿三伏期隂房偏受熱風吹如爐長日從銷鑠
一片冰心覺自宜
凍雪
滕六天南說禍胎連年飄散浪疑猜信如今日多争戰
骸骨成丘白作堆
連隂
白日經旬長自扃擡頭不放曉天青何時一破重圍怨
海國全消毒霧冥
梅濕
梅雨三山瘴霧天隂晴氣候苦相連爛衣一束供高枕
淚落殘更透破氊
泥濘
著屐東山座上紅游蹤今試雨泥中喜来屐齒何妨折
雙足強為亡是公
昏黑
夜偏油火晝偏昏毒霧凄凄斷客魂生死由来同夢覺
自憐棲息遜雞豚
昧旦
中宵無寐枕空安輾轉單衾歸夢難唱徹雞聲天欲曙
曉星落落望更殘
瞭燈
明滅寒檠影半黃五更餘燄照頽牆獨嗟短夜無歸夢
拭盡啼痕天未光
屋漏
沈沈秋夜雨長懸濕盡衣單和淚穿暗室鑒臨形影對
儘教點滴到牀邊
濕地
賓主塵蒙驟斷魂滿腔悲憤土泥温誰云正氣堪埋滅
徹夜雷霆天意存
負暄
當年就業水雲莊今作羈囚閩嶺長歴盡三冬寒徹骨
自教含淚向曦陽
旱澡
杯盂貯水即為盆塵垢麤除色便渾惟有成湯解此意
須教日日洗心魂
蓬首
老去空驚兩鬢絲蕭蕭對鏡漫披離婆娑猶足高千丈
長嘆中宵恨自知
垢面
消盡儀容老未還愁塵萬斛障頽顔憑教洗出来時面
笑破清光天地間
攣手
搦管揮戈事事工鞭雲指日笑談中直教握定擎天手
暫作旁觀兩袖籠
縶足
踏盡冰霜歴歲寒邯鄲學步路偏難名駒一息堪千里
束縛今同凡馬看
拘項
連環深鎖欲何憑引領青天骨自稜此法豈為吾輩設
書生強項斷長繩
枯腸
筆硯抛殘已數年青緗圖史委烽煙寒儒雖在書遭劫
藉有同心叩腹便
淚眼
難裏相憐淚未乾老来無淚但心酸圜扉一入同盆覆
常把青天仔細看
聞柝
關吏巡行夜聚牌梆鑼斷續亂長街愁中但覺聲凄絶
總向風波惱客懷
聽砧
艱難何處寄征衣未曉家山信是非留得天涯秋意苦
數聲刀尺萬家機
隣哭
閩海心傷刀戟場家啼巷哭盡離亡填身溝壑埋無土
何用招魂向北邙
風鶴
道路驚傳鬭力微依形竊響是還非先聲草木皆行陣
螳臂應須早見機
砲警
萬火鳴雷聲徹天驚聞消息走狼煙海邦莫道無防禦
刮地煎砂已數年
觱栗
腸斷寒宵角數聲天涯凄切倍關情此身不是防邊客
莫認羈囚當戍兵
鼙鼓
路鼓喧闐動客悲妖聲相隔暮風吹他時若駕歸舟急
摇曳中流弄幾槌
笳吹
凄絶中宵客淚寒傷心笳管夢難安征人莫作回頭望
南北相思苦萬般
吏稽
難裏羞將面目呈福堂苦盡羽毛輕吏人不用多稽察
青史將来識姓名
卒獰
鬼物三年迭作羣畫圖水陸日紛紜他時若現輪迴相
只恐閻浮我是君
晝詰
紛紛邏卒守街衢老廢無聊泣向隅舊僕門邊供菜食
傷心淚眼看糢糊
夜查
猙獰燃火到牀間叫應分明上鐵環吾輩不為無義漢
儘教狼籍鬼門關
值班
何事同舟趁逆帆往来相對鬼巉巖朝眠暮起多拘束
獸語禽聲口自喃
交更
蠻音攪耳夜嚌嘈情面無從假半毫捱得愁中更漏慣
犬鳴雞唱笑徒勞
臭蟲
引類潛身浪蕩遊尋香逐臭雜相投已教吸盡人膏血
不放餘情到白頭
蟣蝨
捫蝨青山樂可圖談兵定霸亦相須當年壯略推王猛
蠶食今知飽病夫
飛蠅
舊聞沈獄雪飛蠅今見蠅飛倍可憎莫道秋風吹不到
腥膻相逐逞何能
遊鼠
唧唧啼饑竄黠鼯虀鹽淡薄罄盤盂誰教白晝爭人食
搗穴難存社屋軀
聚蚊
湖傍秦郵草聚雷露筋曾拜廟容来難中莫說今偏苦
耳畔聲聲似訴哀
鬼啾
鬼作嚶啼夜氣森難中猶現宰官心蓮花法裏容超劫
不怕沈冤萬丈深
疫癘
災氣流行天意乖形如土木命如荄何當請出醫王手
莫學劉伶死後埋
碎衣
無分繁華原憲貧身僵半褐幾冬春形骸粗足供顛沛
莫問悠悠衣我人
破被
炎方一雨便秋来敗絮蒙茸暖氣回羨却五更清夢裏
還家更熱獸爐灰
砂鍋
鑽燧燃薪勉可為晨昏饘粥壁煙炊泥砂亦有調羹用
委棄人前總不知
泥爐
老来事事想安然搗土為爐爇作煙被底不愁魂未貼
長宵抵足任高眠
瓦盆
泥缶聊存古朴風殘湯冷飯幾曾空有時擊得嗚嗚響
驚起同牀磕睡翁
草褥
肌膚皺疊浪成痕藉草為茵事可論冷暖不知人老去
飄零一似蔓無根
敝履
兩足龍鍾力不驕雙鳧家製著来遥多情東郭還相愛
送與先生踏灞橋
木枕
一枕羲皇不可安昏昏何日醒邯鄲夜眠莫作繁華想
於我浮雲世路難
篾筐
食物無餘饒菜羹紛紜雜貯未能清此筐聊且充香積
方便兒童荷擔輕
竹刀
寸鐵難持聲息嚴庖童刮竹製魚鹽叮嚀留與歸途用
當作牙檣驛路籤
草珠
維摩方丈昔藏修遠到三山苦滯留何用牟尼珠百粒
菩提方寸内堪求
油箑
燈煙土竈爛如星六月朝昏坐火亭聊藉清涼驅溽氣
蠅蚊一一手能經
惡紙
著書憂憤事難成欲寫窮愁愁更生何日雲煙供一掃
桑皮剪破兩三籯
臭墨
隃麋研透色青藍膠味薰蒸油氣含怕向故人酬白雪
煙煤紙上恐難甘
敗筆
羊毛一束價連城信手聊成泣鬼兵拈得新詩同史讀
也知直道腕中擎
磚硯
瓦胚作硯墨朦朧煙霧和来泥上鎔鐵石磨穿為廢棄
悔教銅雀代耕農
殘書
竹笈藤箱走蠧魚風塵千里爛圖書縱教攫去成何用
覆甕無多灰燼餘
炭痕
灰蹤桴跡血絲垂珠玉龍蛇和淚揮親手投来同拜讀
雷風震疊數行詩
塵灰
三年怨恨積生塵說與誰行整頓新汚垢寧教都掃盡
不將清白讓他人
煙眯
爨火如星旦暮燃難將怨氣達蒼天耳昏目炫等閒事
惟待消除鋒鏑煙
乞水
貧来一勺不成烹坐向爐頭作嘆聲掬得半瓢猶德色
文園到此更傷情
覓火
冒突衝煙海國城半天劫火怪秦坑何人為設伊蒲供
重熱爐灰煨蕨羹
摘菜
菜株剔淨草連泥葉葉根根釀作虀為想遺黎多此色
焉能一一手中提
執爨
求人水火亦維艱疊喚千迴童子頑只當老僧棲破院
煨茶啜粥自相關
食淡
年来氣味淡相尋苦菜酸虀亦費金連月併教鹽食斷
嚼然何意作長吟
縫綻
臨岐無母倍傷心針線全疎耐至今補得冬来春又破
可憐瘦體不遮襟
浣衣
薄澣艱辛訴向誰懷新去故力難辭洗来垢膩湯如漆
錯認烏盆似墨池
滌器
圜扉滌器體無褌司馬情多繫木根留得盤罌滋味好
不教塵土咽饑魂
粉粥
老性安和粉作糧蔗霜調得熱充腸旁人笑問何方物
彷彿胡麻飯味香
[餕-ㄙ+(宋-木+ㄙ)]飯
自笑飢軀汗漫行祗今枵腹向誰爭大烹無福堪消受
隔宿餘糧百味生
柳茶
垂垂綠樹即為家未到清明摘嫩芽浪說盧仝堪七椀
武彝夢斷雨前茶
劣酒
結伴高陽興不無形骸桎梏酒腸枯故人買得常分飲
一陣酸風透瓦壺
缺藥
嘗来藥味總成虚真則無多贋有餘試向懸壺頻盼望
看看愁煞病相如
書傭
眼穿三載寸函書那有家鄉舊雁魚童子膝前来問字
寒暄寫就意躊躇
醫匠
破帽殘衫海上方此中真假費參詳惟君肘後多仙訣
冷落籬邊菊蕊黃
蔽蓆
寒風淅瀝打牀頭桑土聊為蓬戶謀折就蘆簾遮半蓆
蝶魂栩栩夜無憂
篐桶
器物皆從破裏来竹皮木片有成胎一文不吝還堪用
始信人間無棄材
糞草
積汚藏垢日成堆掃到何時掃得開自是亂中羅網密
獄無青草也無苔
穢厠
紫姑夜降掃須勤百畝農夫去惡氛但使生民無穢濁
何妨野老鼻風薰
溺器
不禮儒冠舊日情朝昏穢息徧牀楹牛溲馬勃非無用
醫道於今學漸成
惡夢
凶吉無憑事若何神思恍惚願蹉跎昨宵夢見風波險
只向高牆禱孟婆
元旦
抱悶窮冬望早春依然蒙難一孤身故園最足傷情處
此際庭梅花影新
清明
曉起愁聞杜宇聲傷心節候又清明誰知瘴嶺三年别
猶作他鄉患難人
至日
陽九艱逢網未開到今候轉一葭灰循環有序春將至
遥想家山夢幾回
除夕
牢落炎荒歲月窮鬢華狼藉任飄蓬弋人羅網聞猶密
誰作傳書塞上鴻
撫棺
死歸撒手便稱能生寄騰身悵未曾莫向鬼王誇讀律
不知何例脱寒冰
客俘
相逢爾汝盡南冠敲骨鞭皮總淚酸何事風波爭入網
翻身隨處可平安
老親
八旬窮父病牽衣愁子危方效力微囑道老軀猶健飯
三年可待順帆歸
昆弟
無兄無弟久離家棠棣關情悵落花子姪偷看堂上健
豈知懸淚望天涯
憶内
絲絃未續舊時纑老病天南嘆獨夫同穴細君無念我
殷勤泉下奉慈姑
思兒
母亡父遠子孤零爾輩無成及壯齡讀我殘書無散失
待余甦難到家庭
同宗
永柏家聲清白嚴詩書聚族學深潛當時記得歸家笑
道我三年幕府廉
受業
髫時學古習韓蘇許我潛心出衆徒海國三年成夢寐
空勞老眼識迂儒
同社
名流帖括揣摩深願比他山感士林同學少年頭白盡
浪遊辜負下帷心
故恩
圖維報德老成翁落拓天涯患難躬歲月抛殘無壯志
獨留方寸感無窮
舊遊
念舊金陵别會稽雨花臺畔曉風迷煙霞到處堪遊賞
莫向三山聽鳥啼
祭墩
枯木從来說有靈仰天貫索豈無星滿腔赤血行將灑
答爾椒巵一炷馨
告神
不怨青天呼應高神靈三尺頌臯陶知君直曲無偏枉
何不從公雪俊髦
颶風(和百苦吟原韻)雲間沈上章
撼海摧山鼓烈風蚩尤似欲拔蛟宫分明天意同人意
好挽危檣黑浪中
瘴雨
朝来驟雨已傾盆城郭煙消幾戶存最是濕衣烘未得
老天寧不念王孫
積潦
連宵風雨長蒿莱隂霧迷離丹嶂埋禾黍漫漫愁望裏
千村煙冷亦堪哀
炎蒸
為霖為雨拂前期馬勃紅塵遍地吹心境清涼揮汗少
火雲如蓋總相宜
凍雪
凍裂肌膚煉玉胎炎方風景費疑猜雨晴寒濕渾無定
怪指兵荒是雪堆
連隂
海雲日日鎖幽扃不見三山草木青直待薰風来解愠
笑看皎月破沈冥
梅濕
鄉夢難成怫鬱天頽垣赤體夜牀連隂雲熱氣相鎔結
暗灑花斑漬舊氊
泥濘
望斷關山淚雨紅不堪蹂踐夏臺中騰身灑脱塵埃去
屐齒逍遥訪遠公
昏黑
暮笳悽咽正黃昏無語空憐杜宇魂鄉國不知身尚在
清明為我買雞豚
昧旦
婦子晨興憶問安貧家菽水定艱難鳴雞聲裏空流淚
剰有絲絲鬢髮殘
瞭燈
高懸燈火照昏黃瘦骨稜稜倚短牆一枕覺来空憶舊
紗窗辜負日頭光
屋漏
宵来點點似珠懸濕透鶉衣帶淚穿海國只今多旱槁
如何不灑麥苗邊
濕地
子夜誰能貼夢魂如冰似雪卧難温餘生糞土尋常事
贏得伶仃傲骨存
負暄
步簷忍凍憶山莊空有春風道路長冰雪久埋憔悴甚
倒扶藜杖試初陽
旱澡
簷溜盛將水半盆湔除塵垢不嫌渾泥塗自喜肝腸潔
夜夜清泉濯夢魂
蓬首
拂面拖肩鬢已絲短長梳就復支離愁来尚憶同心綰
兒女閨中只自知
垢面
癯貌何由得大還丹砂未轉且鳩顔憑他冷暖隨時去
面目重光談笑間
攣手
握槊爭如草檄工持籌未展笑談中當場欲吐賓王志
袖手偏將雙腕籠
縶足
立雪棲冰頗耐寒家山何處夢艱難平生未著王喬舄
徽纆何勞著緊看
拘項
榮辱皆忘義足憑錚錚強項不模稜艱危百折冰心在
留與兒曹作準繩
枯腸
半豹徒窺壯盛年肝腸如雪氣如煙苦吟只為消愁病
敢擬邊君話腹便
淚眼
滴滿春江淚已乾每逢時序倍心酸隂房未得瞻天日
昨夜家山夢裏看
聞柝
刁斗虚張挨號牌兒童徭役也巡街亂敲鈴柝無倫次
慣擾思歸夢裏懷
聽砧
誰家夜夜搗征衣夢裏家山醒又非寄語沈郎憔悴甚
腰圍莫織舊時機
鄰哭
赤子何辜暴戰場驅他鋒鏑昧存亡可憐少婦嗚嗚泣
空自招魂向北邙
風鶴
寄托乾坤一葉微乘風破浪事全非驚魂已作傷弓鳥
悟透人間禍福機
砲警
轟雷新試火連天不斷傳烽徧地煙誇盡戰爭雄海國
野人還憶舊豐年
觱栗
曉風吹徹枕邊聲動我家山牧笛情滿地干戈愁望裏
問天何日得銷兵
鼙鼓
誰辨宫商音律悲鼕鼕聲響競鐃吹正平若使生今日
節奏鏗鏘撾幾槌
笳吹
一聲吹徧海天寒南北征夫豈兩般浪說封侯懸印易
萬金難買信平安
吏稽
獄吏尊嚴較簿呈此身萍寄羽毛輕吾曹氣節殊周勃
著甚施威高唱名
卒獰
小醜么麽結作羣揶揄惡態故紛紜懸空雖少軒轅鏡
劫火場中半是君
晝詰
網羅麟鳳逼街衢鬼窟南方說海隅草木皆兵防範密
晴天好日也糢糊
夜查
恩仇細數笑談間銜結都忘草共環惟有夜来查鎖鑰
彼呼此應頗相關
值班
天南日日盼飛帆未得長風困石巖黑浪頽波顛簸慣
去来鷗鷺枉喃喃
交更
擊柝巡風徹夜嘈輪番交代按纖毫夢中我自還家樂
蠢爾蜉蝣何太勞
臭蟲
時候昏黃結隊遊瞷人醉夢暗相投覺来抹煞還餘臭
笑爾横行著佛頭
蟣蝨
景略胷中具壯圖笑談當世偶相須傲他混濁同魚目
捫搏誰能識丈夫
飛蠅
尋頭撲面笑飛蠅欲玷連城不自憎逐臭營營惟附熱
天涯冷處失君能
遊鼠
啼殘丙夜集饑鼯嚙盡黃虀覆粥盂祗顧貪饕供一嚼
跳梁驚夢上人軀
聚蚊
結聚成團聲若雷幾回撲散又飛来芳名千載稱筋露
蒙難書生未足哀
鬼啾
沈沈殘柝夜蕭森似訴如悲動我心三載為隣頻喚與
慈航度爾黑波深
疫癘
調燮非關天意乖福基禍兆有根荄明知瘴雨蠻煙地
多難多愁志未埋
碎衣
捉襟露肘道非貧憔悴支離已兩春為憶機中蔴苧婦
裁成白袷待歸人
破被
苦雨凄風捲地来摧殘弱質氣難回老翁贈我黃花絮
一綫微陽撥凍灰
砂鍋
豆粥虀鹽何計為壁間土釡起寒炊家居最慕調羹事
難裏聞韶味不知
泥爐
鎔成造化火初然泥竅中含數縷煙一枕乍回猶未冷
五更霜重不成眠
瓦盆
朴陋堪追太古風滿盛藜藿不愁空行將攜此江南去
老作田間鼓缶翁
草褥
髀肉磨穿破薦痕氍毺翡翠那堪論卧薪待畢前生業
石上三生話宿根
敝履
天涯空憶馬蹄驕芳草遲遲歸路遥不逐世情輕敝屣
好留稳步廣陵橋
木枕
圓木牀頭卧不安空煩授枕說邯鄲此中若有光明隙
倚傍仙家去不難
篾筐
苜蓿盤飱只菜羹愁中滋味亦香清最嫌鼠輩空勞攘
筐筥如城莫視輕
竹刀
禁網繁苛獄吏嚴竹刀切菜食無鹽割雞製錦何曾試
信手如抽鄴架籖
草珠
恐慚衾影昧身修廿載禁持過少留不是餘生重佞佛
恰如瞻母望中求
油箑
赤帝初懸大火星臨風避暑想荷亭元規塵在誰為障
手撲粗紈也慣經
惡紙
紆籌脱稿惜無成欲寄牢騷慰此生十萬錦箋書不盡
殺青塗徧已三籯
臭墨
金精玉髓結深藍吞吐虹霓彩氣含猶是當年磨鐵手
如何此墨寸心甘
敗筆
偏師攻破五言城淪落羞誇筆陣兵定遠當年非浪擲
也因穎秃不堪擎
磚硯
案頭銅雀想朦朧滴露研珠墨氣鎔抛向亂軍何處覓
於今瓦礫伴耕農
殘書
卷軸芸香辟蠧魚半生鄭重幾行書亂来手澤輕如土
抛盡青緗痛有餘
炭痕
彪炳丹心千古垂纔看煤跡淚頻揮此情天地真堪老
報國憂民一首詩
塵灰
罡風吹動屋梁塵席地千回拂拭新暫學面牆存故我
不教蒙垢笑旁人
煙眯
昧旦寒灰燼復燃不知門外日升天迷離倦眼開難看
認作金爐裊篆烟
乞水
解渴思將蟹眼烹西鄰聞有轆轤聲強為顔笑從人乞
不負殷勤一勺情
覓火
閩南原係祝融城况復沈淪在火坑夜雨炊煙消歇盡
向人覓取作調羹
摘菜
不摘旁枝但剔泥青黃造出兩般虀三飱飽啖聊充腹
滋味深長莫漫提
執爨
煮菜烹茶豈憚艱三年習得面皮頑問他冷暖旁觀者
痛癢飢寒竟不關
食淡
鑄山煑海計千尋商算全操鹽似金淡味略嘗天地闊
不留煩惱只行吟
縫綻
綵線金針教子心素絲易染佩于今臨行多少牽衣意
補綴年来淚滿巾
浣衣
滌垢除汚說與誰萬千艱瘁未嘗辭洗来顔色還清白
勝入蓮花不染池
滌器
窮途阮籍一竿褌笑傲安能免俗根我欲臨流濯萬里
幾時白水可招魂
粉粥
陳蔡當年病絶糧炎方今日亦空腸一甌漫抵回生藥
始信農家麥飯香
[餕-ㄙ+(宋-木+ㄙ)]飯
餿酸腐米氣流行撒向庭階鳥不爭耐取飢腸應有日
大官留饌待書生
柳茶
千泉泖水足山家柏子初燃試紫芽我愧盧仝耽此癖
難途柳葉作新茶
劣酒
破囊羞澀一文無斷酒三年腸已枯昨夜老翁憐我病
沽来村釀未盈壺
缺藥
歡少愁多氣脈枯病來藥餌欠贏餘茂陵渴症年年發
說與文君總惄如
書傭
老兵出紙倩為書欲寄平安雙鯉魚聞道近来烽火急
從旁搦管也踟躇
醫匠
醫國空懷海上方順時調氣易周詳甦民自有清涼散
能起瘡痍菜色黃
蔽蓆
甕牖繩樞尚白頭資身清蔭愧無謀三年遮得風多少
步障如斯暫免憂
篐桶
貯水煎茶買得来需他完節合胚胎補鍋篐桶皆遺老
藉手周旋有用才
糞草
暮暮朝朝積幾堆箐篁縛帚掃難開漫誇一簣能千仞
肯使汚泥覆綠苔
穢厠
呼童蕩滌莫辭勤穢氣能招疫癘氛幾載浮沈同混濁
仗誰三沐復三薰
溺器
患難淪胥見世情裸裎氣味逼房楹向人穢䙝曾無忌
蝨處禪中慢老成
惡夢
鄉國迷漫可奈何黃粱幻境日蹉跎至人清淨雖無夢
指點盧生心亦婆
元旦
嬌鳥初啼報早春南冠羈客未騰身凌晨覽鏡餘清淚
惟有寒霜白髮新
清明
風送啼鵑不斷聲忍看春仲值清明何時返里依宗祖
聊作東郊掃墓人
至日
愁懷萬斛鬱難開誰向人間問劫灰白日今朝添線影
履長全擬一陽回
除夕
千磨百折五般窮瘴海沈淪類轉蓬此夜悲涼家萬里
夢魂何處返飛鴻
撫棺
哭君共事怪君能報德酬知惜未曾只恐夜臺猶故態
悠悠泉路總寒冰
客俘
道路時時是楚冠流離老幼鼻為酸山僧未免充俘數
似我長羈分所安
老親
慈母親縫遊子衣臨岐囑付見幾微倚門淚眼糢糊望
鱸鱠蓴羹何日歸
昆弟
善養高堂學作家閒時培灌紫荆花更須敬嫂還憐姪
切莫輕提海水涯
憶内
菽水艱難藉辟纑不須裁剪寄征夫買書勤與兒曹讀
教子承顔善事姑
思兒
想到依依淚暗零汝冠諸弟尚髫齡一經莫把韶華誤
侍祖強於趨父庭
同宗
友愛同遵祖訓嚴留餘堂内戒心潛英姿入夢心猶痛
彭澤歸来裝自廉
受業
千秋知已說歐蘇愧我才非金馬徒風雨雞鳴情至重
傷心隔世嘆先儒
同社
意氣相期河海深九峰初地結文林驪歌共灑臨岐淚
敢負垂髫金石心
故恩
鬢髮婆娑念老翁殷勤勉勵佩微躬分資餉母敦明發
報答瓊瑶奈困窮
舊遊
東泛金陵南會稽張帆舊約草萋迷長春宫裏閩王樹
滿地凄涼只鳥啼
祭墩
朝看暮守豈無靈也識胷羅斗與星雀角鼠牙收拾去
臨岐為爾薦香馨
告神
氣未飛揚足未高顛危心事付臯陶餘生自分酬知已
一任張羅困俊髦
抱犢山房集卷六
