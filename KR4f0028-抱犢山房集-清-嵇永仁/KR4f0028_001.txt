抱犢山房集卷一
錫山嵇永仁撰
詩
吉吉吟(并引)
吉吉吟者何東田嵇子於甲寅三月同中丞范公罵
賊被繫禁錮難所至初冬之夜夢遊東嶽見諸靈異
都非悼境已而仙吏降階延佇似皆熟識者仙吏身
後各有一役抱一大硯不知何義想亦掾曹之屬供
紙筆於殿上天子耶寤後境猶在目知非恍惚之所
結搆遂倩人齎香楮丐神明之我告神示以籖曰石
榴花發後此事甚分明至今佩二語於胸臆間耿耿
如也越一日又夢仙吏執手板於側余叩之曰自何
所來答曰斗部他無所語再叩之不應但以手板默
示余凝睇其上有古吉理侯四字其蓋包藏余之歸
期乎人生流浪海中其苦無涯生寄死歸熟計已久
時至即行無復痛惜所難忘者垂白之老親耳天或
憐念東田子之死非死於貿貿而欲鬻利危疆也非
死於懵焉冥焉而不知速去以遠害也乃死於義也
死於義則天何忍使義士之老親不得所於家鄉耶
此又不可必而可必者也余於積病之中著百
苦吟和淚譜又東田醫補十三卷其餘正欲次
第闡發奈禁錮已久病患愈深起居之際不能
支持著書之事從此寢置余之半生苦心血於
鉛槧者亦徒結來世之緣而已矣誠恐形神一離有
筆難述尚就可以攤紙吮墨之時隨意所欲吟輒筆
之於篇總以吉吉弁其首云
秋夜次蒙谷韻(范制府在難中筮得蒙卦别號曰蒙谷)
寒衣何處授徹夜紙窗明節近天香遠人稀鬼火生枕
書多是淚死國亦無名千水千山路捐軀自有情
缾蘭次蒙谷韻
嗟哉王者香幽谷紛未静採擷人自喧詎奪山巾性春
風不入帷秋月照孤境賴此數日妍芳馨彌老勁
雨夜詠袍次蒙谷韻
蕭蕭風雨落花茵海角天南擲此身泣擁牛衣無少婦
卧虛布被愧平津寒來空自聞敲練冷到方知有結鶉
裘葛與君為故物未能消受總酸辛
雨霽即事次蒙谷韻
北馬南轅何所圖麟愁鳳泣為誰拘卧聞嶺上風雲合
棲向籠中羽翼枯腐血錐心魂自黯熬形鍊骨氣難蘇
壯年贏得成衰老雨後頽唐酒一壺
癸丑秋邑侯吳公餞余於聽梧軒招集秦太史對
巖陳進士椒峰暨詞客殳山夫余澹心諸子同
拈踏莎行調末以憔悴二字限韻詞中有孤城
殘角夢家山亂帆影裏人憔悴之句余心怦怦
動歸述之老父欲不果行老父曰相國舊誼其
忍負之遂促余行至幕府日輒病脅痛號欲絶
恐届不禄之辰歸念頗切舉顛末告之蒙谷蒙
谷為余解憔悴之意亦和一詞詞内有云城郭
無光村煙失翠瞥然一見心如醉停驂暫緩入
山期哀鴻待爾離憔悴余讀之驚愕私謂許子
九日曰言者心之聲也何為作此不祥語許子
亦悚惕相對咨嗟知將不免因決情而去卒脫
於難余緣情勉留遂逮於禍非知幾之暗也情
所感激不忍去也不忍去而去非但薄情抑并
悖義嗟乎嗟乎禍患有因端倪先兆今日憔悴
至於此極余固久知之矣乃作憔悴吟
余本抱犢人東臯有荒田荷鋤將經營課僕耕雲煙天
南節度不肯放聘書早到薜蘿邊薜蘿閒挂處士牆處
士一去令君傷招攜賓客置餞觴吐詞製調魂飛揚有
心負米戀草堂堂上念舊催治裝可憐離别九迴腸陟
嶺逾灘躋險峻一步一望吳天長羇棲伏枕藥罏間海
濱倦鳥思飛還好音慰藉情凄婉勸我停驂遲入山好
友掉臂行病夫銜淚住張羅設網日月昏冥冥翔鴻去
無路雨雪從來霰集成蓍龜四體先分明自是愚忠被
束縛休嗤野客迷歸程吟來憔悴看雙鬢只恐秋添宋
玉情
被難之日尚挾鈔本秘書數冊恐其窮搜因預探
而出之
秘書幾卷出懷中委向泥沙黯淡同過目雲煙皆幻物
驚心文字亦飄蓬青氊無計偕歸嶺白袷何由再御風
若使上林徵著作茂陵詞賦故園空
分啖白石榴
炎方産果物得此朴素質寄來憂患餘分甘口難述結
體大如拳含漿潤同蜜備嘗艱苦人離離飽其實我昔
夢東嶽靈境天剖出殿上瓔珞垂殿下冠裳即明發再
叩神神語生凛慄盼取榴花後便是分明日花發子既
結尚在幽暗室觸景乃迴憶莫非應驗疾禍福不可言上
帝重隂隲我公能格天風雷任飃飃生死皆得所慎勿
懼斧鑕
從前相依蒙谷者受其恩辜其德盡為衣冠中之
穿窬及受難日此輩皆不與豈奸狡之徒巧於
攫金者亦善於避禍歟余與林翁能任王翁幼
譽沈子天成皆落落寒素家無儋石之儲堅守
硜硜之志與公誓同患難不畏刀鋸不豔勢利
逆雖百計挫磨初心不拔彼奸狡者應揶揄呆
漢之捨生取義也為作顛倒歌
顛倒英雄孰是非伯夷餓死盜跖肥太史著書發悲憤
問天不應增歔欷寒儒好古艱遇合牢落科場遭踐踏
肉眼豈識璞中玉銷魂還逐風前蠟家徒四壁依傍人
巧者致富拙受貧憂讒畏譏嘆維谷猶幸知已愁眉伸
道義相交澹如水金多交深物所鄙小人有母孰養之千
里輕身浪擲死死忠死義原相成惟有罔極魂縈縈山
鬼揶揄誇明哲閭里溫飽翻偷生辜恩報恩君莫計世
上休輕天下士金烏玉兔疾如梭千秋難解顛倒意請
君熟讀顛倒歌英雄英雄可奈何
蒙谷每逢
慶辰輒望北再拜詩以紀之
古人每飯不忘君忠孝何曾患難分鐡鏁久嘗心似鐵
雲山難阻氣如雲但求北極星辰拱忍對南冠鬼火焚
那得因風生感悟盡銷壁壘付斜曛
王幼譽夢同登金山寺題樓額以開暘二字應之
北固高樓俯萬尋往來繋棹一登臨夢中尚作揮毫客
江鳥江花共短吟
其二
暘谷開時浴火珠渡江春色柳梅俱樓頭收盡無邊景
記得分明是此圖
索藥書
我讀軒岐書平日甚了了自謂此中人心目始分曉雖
無折肱勤亦既窮要渺危病偶一試庸醫顔色悄方知
神聖徒不在萬物表出門攜藥籠男婦輒環繞頗能去
疾苦壺天未嘗小即在禍患餘起疴亦不少誠恐先朝
露著書盈寸杪精力日以衰筆墨覺繁擾方帙散與衆
冀拯枉共夭公裕濟世懷顛沛尚矯矯視人有痛癢酷
似茹荼蓼為我覓殘書痌瘝謝億兆
寄養生書囑令鈔存
余家中散公好習養生言才多而識寡不獲終天年鍛
銕柳樹下彈琴竹林邊飲酒好放浪傲睨權貴前其意
薄人世但願為神仙子孫多修逸猶得讀遺篇仙家書
浩瀚精微難以傳所留雖糟粕亦能破拘牽公在蒙難
時几席列瑶詮探討如熟悉寄我意拳拳洲島邈難即
樓居復迍邅静觀聊意會恩義等雲煙安能寫黃庭猿
鶴相周旋
病中與沈子天成
萬折千磨病體纏秋宵起倒一絲懸勞君燃火炊糜熟
夢阻還家半覺眠
其二
藥椀參苓日所須而今伏枕尚躊蹰艱難始識天心好
消受平生粥一盂
余輩在難所夜不貼席每晨輒鼾卧難起林翁晨
興料理盥水糜粥為賦辛苦篇
辛苦復辛苦老翁殊太賢鮮衣美食數十年一朝患難
自炊烟我輩頓忘服勞義紅日曝腹猶鼾眠翁本宋代
文昭後淵源理學名家胄蚤歲投筆慕蕭曹繡衣御史
斂容就海隅明末擁唐藩參軍一官且拂袖擾擾塵氛
不可知欲隠山顛與水湄攘臂下車愧馮婦履尾猶幸脫
藩籬裹糧棄家遊方外元戎下士虛左待疆場正值用
兵時牖戶綢繆桑梓賴鯨鯢出沒繋安危招徠恢復
知為誰盈庭無如李閣部節制八閩安邊陲運籌決勝
視帷幄大半皆出翁所為樓船勦海紛紛舉請修文德
罷師旅紅毛謀入中國巢疏陳養虎未蒙許臨終遺草
開漁禁欲俾遷黎早得所更是孤兒處危疑老臣有子
淚盈楮防微慮遠翁德高交情生死敢辭勞至今每讀
樹滋集撫掌歎息人中豪英雄若以成敗論我曹難免
逐泥糞推心置腹伊何流一籌莫展空拳奮鎖聲琅琅
柝聲淒與翁起坐聽寒雞勸翁且復就高枕明日敲冰
和菜虀
蒙谷以炭畫壁自云目之為狴犴聲
孤臣畫壁炭痕香十日熬饑絶水漿叫破帝閽俱是淚
嘔殘心血更何傷留題觸手無斑管得句驚魂對土牆
只恐他年重拂蘚斷章零落泣斜陽
冬夜夢迴月照孤影聊以誌感次蒙谷韻
憶公趨神京後車前旄旌祖帳紛絡繹縞紵贈分明握
手盡賢喆登堂叙弟兄所重在道義殊覺意氣橫輦下
久闊絶卿相猶知名輪蹄日滚滚暗觸紅塵驚外吏縱
清貴焉知内峥嶸鴻鵠遭彈射弋者思遠征此鳥薄雲
霄網羅安可擎愧彼高蹈蹤出處心交怦
聖明未敢負事業殊難成非若太平時張弛無變更
公來當其厄飲恨復吞聲報國惟捐軀延喘待時
清留取嚙雪志無玷丘園情僕本爨下餘亦復同
哀鳴梁溪溪上泉濯足兼濯纓此願不能遂翻身騎長
鯨讀公還家夢英風吹北平
燈前梅影次蒙谷韻
凍蕊苞含霜雪痕吹香散影若生根怕隨籬落沾餘土
盡掃鉛華慰斷魂屋角酒杯難一醉天涯紙帳幾同溫
無端飄墮成孤質寒鳥啾啾叫破垣
偶成
貧女自村野使君覺姣好不以色事人進退一以道妒
者集如蝟視之若蒿草蒿草有時枯金石不可槁迴視
眉黛人能得幾偕老區區樸陋姿患難實為寶
籠中畫眉次蒙谷韻
夙昔隔人境飲啄自静好徘徊郊外山棲止雲際島撫
躬雖渺末氛祲無足惱青鳥傳素書黃雀啣至寶是物
各有奇志豈謀粱稻誤墮虛聲中塵垢不能澡生死屬
他人禍福奚足道閬苑有瓊枝玄圃有瑶草舊時嬉戲
場拘墟空在抱此身寄樊籠此心戀野老
覽鏡中白髮次蒙谷韻
漫誇龍鳳大夫姿何似山郊祝壽眉用世自然難避世
酬知焉敢效無知三分駿影惟存骨一種顛毛但有絲
不分此生憔悴盡旁人猶道是情癡
蒙谷以炭畫紙上書顔杲卿伯夷蘇武三古人相
詢欲擇一為決絶地也但被執大罵求死既不
得十日絶水漿求死又不得是杲卿伯夷天已
不欲令其繼之也無已請學蘇武為作擬古詩
常山舌既乾兩耳了不聞聲留白刃間遲迴遏隂雲首
陽腹已餒薇蕨徒芳芬精氣彌豪放鼎食安足云維彼
蘇屬國持節牧羌羵十年如一日冰雪嚼紛紜求死既
不得堅志豺虎羣從容與激烈大道原無分上林白雁
札終得達
聖君願言勵忠悃天心將罷軍
紀異
香煙繚繞壽亭祠千古衣冠繫所思忍使忠良遭陷溺
先教烈火自焚帷(甲寅三月望晨署中關帝祠神幔空中舉火自焚)
鳥雀空靈得氣先知幾無復戀簷前人間兵氣猖狂甚
入屋紛紛似避鸇(是月之内簷雀如驚鼠狀悉避入屋内)
貯水凝空瓦缶盈朝朝挹注藉澄清無端聲剨如冰裂
從此兵厨不問羹(厨堂外有貯水大缶容數十汲者忽然寸裂)
扃鑰重門霜較嚴下帷童子絶窺覘如何黑夜聞排闥
屋上狐狸影自潛(幕府鎖鑰夜間如有物出入及平明封閉如故)
官扇迎頭舞向風馬前儀衛去匆匆天清日白迴飇急
五帝祠邊沙蔽空(蒙谷是日馬過五帝祠其掌扇無風自舞從者竟不能持)
秋夜夢回紀舊事次蒙谷韻
尚方賜藥拜恩濃紫禁宵傳出秘封刻刻五雲馳慰病
盤盤大内撤殊供身當逆難堅金石夢到雲霄渥鼎鐘
自是臣心通北極遥知南望淚千重
初度自嘲即次蒙谷寄祝原韻
人生四十更何為仗劍天南負所期平世虛生留氣魄
危途迥立見鬚眉關山涕淚庭幃遠賓主伶仃天地悲
還憶田間農圃舊短衣破帽也相宜
其二
一到兵厨滋味忘飱荼茹蘖覺尋常萬千苦盡天心在
九十春深馬齒強鬚鬢星霜前歲白形骸土木近來蒼
老親倘記兒時事蓬矢桑弧總斷腸
其三
野鳥於人何所圖網羅驅迫阻江湖風波匝地身粗健
骨肉全家眼已枯國難到今縫掖重塵埋此日壯懷孤
青春莫恨無花放留取花開向晩途
其四
買犢將耕溪上田田荒犢老客迍邅誰能沈醉忘千日
我獨知非早十年仙佛學來塵劫内柏松歷過歲寒邊
何時重整犂鋤具夢想桑麻已隔緣
其五
寄我新詩慰我情遥知義在萬緣輕(蒙谷題抱犢吟見贈有義在萬緣輕)
(生死遥相守之句)衣冠文物蒙塵垢襆被琴書付亂兵病裏兩
年神愈旺歌來百感氣俱平人間若不逢霜雪桃李春
風浪得名
其六
檢點年華次第吟清明纔過雨淋侵儒編盡向風塵誤
醫學新從患難深幼子愚頑留侍祖孤身陷溺賴知心
古來忍詬還強力世上浮名酒漫斟
有云蒙谷步履難移起立需杖扶之聞而嗚咽與
林翁掩面揮淚
公年纔四十憂國髮早白况嬰非常變戈戟相逼迫挺
身蹈鋒刃殺者翻愛惜明知不可屈復恐縱羽翮正在
危急時天地走霹靂電掣金蛇光雨噴神龍液晝夜晦
冥中燈火慘然碧欲操生死權到此亦無策重牆加禁
錮遂與人世隔勺水粥半㿻精力就枮瘠寸步倚孤笻
艱難在咫尺有時肆訕罵左右皆辟易人生無忠孝何
以持氣魄我與諸同儕忝公座上客聞聲而噓唏淚落
腸崩坼誅孽與扶良天意方顯赫
月下松濤次蒙谷韻
皎皎窗櫺月照此衣内珠澹泊類禪寂聲沸心常孤淜
湃如奔濤萬馬争須臾已在金戈中何暇慮雈苻誠恐
天宇崩袵席無良謨去歲雷雨震隂陽儼合符今歲大
風發赤子難藏軀丁男習鼙鼔老弱供役夫十家九出
門隂屋走妖狐境外野狼集境内猛虎驅寧任虎狼食
患難不相扶當其處堂時燕雀笑人迂蕭牆佈荆棘決
裂暗遠圖神龍一露尾豈能顧頭顱我非明哲材頗稱
抱杞徒憂天不䘏身未免死道途夏日猶若此冬夜非
有殊心骨亦以摧遑復問肌膚憔悴二三子兀坐室西
隅寒暑共偪仄何時步通衢死者業速朽生者尚故吾
願天早息兵賊首先伏誅逍遥松風前掉頭洗塵汚
蒙谷寄心經說義覽之頓覺身世皆空亦火宅中
之清涼散也系以詩
齊梁佛教入中國翻譯金經重石刻自此默證西來心
便覺塵網縛羽翼名教大端在君父語言文字黜楊墨
究竟生死是苦海尋津覓岸此為得遭逢劫火性命輕
不空諸有即迷惑鼔山袖子演宗風開堂說義破茅塞
髠翁原屬過來人焚香靜悟手一則大千毫髮照鬚眉
日月經天何可蝕却掃蒲團向上參此經化作青蓮色
蒙谷見遺雪棃
五内俱煩熱渴飲不得漿雖鄰大道側綆短愁汲長火
雲大如輪炙手如沸湯家居名泉里輕身去故鄉夢寐
九峰下涓滴生清涼如何墮羽翼陷溺摧肝腸握此香
水棃感激意相將平日推食心固結為哀傷曾幾變寒
暑遂致成滄桑入口猶唾餘沁骨誠難忘願與同懷子
甘苦始終嘗
餉蜜羅柑
藏柑前歲寄高堂三山方物殊清香不得太平同一啖
羈囚異地心徬徨徬徨分食難下咽兩載相思不相見
劈破盈盈似淚珠吞聲還復胷頭戀此柑漫說甘如旨
天下酸心未若此
對顛僧
鎮日向魑魅無如對此僧笑來天際闊癡絶道懷增弄
腕馳風雨忘機掃葛藤不知竒險地偏自踏寒冰
蒙谷見示云欲寄微物將意守者不從為之悶絶
敬答
東南鼎沸何物有但願骨肉今速朽求死不死天胡為
欲寄故人遭掣肘鯨鯢作浪風波邊借問幾時安枕眠
夢魂各自能來往留取寸心明月圓
贈王龍泉守備
壯士不負心臨難獨慷慨秋霜寒肌膚百折亦何害飲
酒飽啖肉豈肯就狼狽平生殺人多此身無沾蔕生死
等閒間主恩總難昧偷顔祈苟活名節將焉賴黃金養
健兒大半是狡獪但鼓脣與舌水火成冤會希圖保妻
子罔知忠孝大違衆懷抱同君家稱竒最斷葷學佞佛
萬事出天籟
侯翁舊將也年已七十矣隨公南來有妾相從(紀氏)
(處州人)年未滿四十難作之日自經而死一僕婦
一蒼頭同時并死噫亦烈矣哉
侯翁徐州之賢豪彎弓遼左筋力熬壯歲馳驅能自立
出入營伍多勤勞致身建節貔貅上衝鋒冒敵邊海瘴
數十戰陣飽經嘗老年氣槩益精旺甘心閒散歸舊里
芒碭有田買耒耜攜家原為報恩來節度當年恩重哉
覆巢生死不可知正是裙釵決絶時臧獲相隨黑夜月
耿耿黃泉淚流血
七月二十八夜大風吹瓦自四鼔至次日已時雨
淋淋不止僵立其下冷顫欲死為賦怪風歌
大風吹瓦落葉飛天昏雨急穿四圍蓬頭赤脚如鷺立
毛羽濕盡無所歸淋漓水深積尺許危檣逆浪争幾微
傾山撼嶽森嚴威金戈鐵馬聲依稀人生患難至此極
空羡季女守斯饑季女斯饑巖穴端縱然陋室亦清安
任他拔木牽蘿補即有傾盆當瀑看出門正踏危機内
何止凍餓稱艱難炎蒸寒濕疫癘攢蝱蠅蟣蝨紛成團
戾氣所鍾燄難觸呼盧使酒生波瀾驚魂未罷驚又起
一日恐懼千萬般為公死豈偷生公尚在死無名百年
之内怪風少此風應感天地情
漂母吟贈祝子再賡
淮隂窮餓日垂竿遇漂母進食哀王孫此意自千古僕
在瑣尾中蛇鬼混為伍夙昔厮養兒攘臂亦作武唾穢
滿牀頭低聲不敢怒拚此垂盡身輕人若糞土豈知刀
砧餘尚復戀故主上天鑒寸心皮骨未盡腐雖然昏濁
時塵外各有取祝子英雄姿冰雪濯肺腑結交第一流
賢豪屈指數卓立清白軀不肯傍廊廡以此遘奇禍忌
之類猛虎同時受縲絏笑談忘痛苦殷勤識故舊林翁
驚相覩性命須臾間且復勸酒脯屋烏轉施愛與僕話
縷縷私意竊許可鯫生非狂瞽偪處慰晨昏疾病憐咻
噢僮僕日授飱未嘗間風雨幸免食粗糲充飢安貧窶
我非封侯相欲報君何補只此一飯恩緩死力重努
和幼譽早春詩
天時人意想陽春剛到春來笑此身凍雪已消遲暮恨
寒花空憶小園貧炎方霽景推今日多難題詩有故人
漫道彩鞭喧令節也知亂後各傷神
蒙谷詠牆角仙人掌詩中垂念余病詩以答之
一枝浪擲土牆根道是仙人掌上痕端為孤臣憔悴裏
天開雙蒂說迎恩
其二
不服參苓已兩年每逢入夏痛熬煎憐余間阻殷勤問
多少深情毫素邊
訊林翁所覓書
老人覓得幾般書夢蝶乘牛道所居獨有淮南子書好
少年漁獵愧生疎
毛子賓留除夕在禁寄饋燭炭
楚冠同戴不同名爾為官來我捨生親在許人憂轉愧
家忘為國辱偏榮蠟消除夜風前淚炭熱寒宵雪内情
善易年來應更進漫持河洛問君平(賓留善河洛數)
有人製新服見遺裂而返之
苦殺王孫不受憐側身狼狽意陶然綈袍氣暖顔凝厚
短褐毛穿骨愈堅挾策驚聞官況好埋憂甘作楚囚顛
升沈異地真懸絶從此雲泥道路邊
蒙谷眼力糢糊寄詢方書藥物
眼光豈似漆患難總蒼茫淚染糢糊影愁看戰伐場方
書還自檢藥物仗誰將何日開眸子浮雲掃大荒
柳絮行
昨日街頭賣菜傭道是楊花滿城郭落水沾泥舞向風
嘆惜朱顔賤揮霍東家西舍掩空帷别引春光入簾幕
嫁壻莫嫁從軍兒地北天南恩愛薄弓衣箭室壁生塵
物在人非惱閨閣前年跨鞍争出門誓將飲馬黃河源
吳嬌越豔生致取區區糟糠安足論事勢蹉跎歲月緩
枕戈卧鐵蟣蝨滿天道順逆常分明塞翁得失難預算
藳砧志氣多驕矜自家枕畔不曾暖只道鴛鴦易作鄰
拆夫散子供笑嗔誰識故園飄柳絮顛狂片片點芳茵
生死沙場歸未得翻令家雞亂撲人
摇尾行
摇尾復摇尾毋乃當年之黃耳可憐走街衢三載不得
肉沾齒低頭宛轉聽人呼路旁老兵將手指此犬當初
遭豢養福寧甲帳曾棲止朝出獵斑馬鳴夕掩圍狡兔
死鷹驕隼怒誇得禽捷足郊原無若此虎冠鎮將愛殺
商海濱抽刃如屠豕金銀玉帛堆成丘後房子女前箜
篌椎牛未肯厚養士狗欄日食分庖羞春風顛撲白日
變昔時部曲今仇讐旌麾錦絡亦已矣蛾眉皓齒隨波
流珊瑚既碎珍珠泣煎膏焚齒非無由獨餘此犬少著
落蹄寒骨瘦聲啾啾殘漿冷炙便苟就何人拉上南山
頭
壬子下第後改治春秋未卒業輒遭禍亂念此事
未了仍向友人借書窮研走筆紀謝
鼔篋嘗受書鯉庭重風雅鄉塾所面命埋頭壇坫下窮
年問毛公四始理瀟灑偪側走科場知稀遇合寡清秋
嘆濩落匏繫傷草野誰遺數卷來同學手鈔寫云是
獲麟篇校定不苟且公榖鑿鴻濛安定設罏冶時乖而
道危此義未嘗假深愧記性拙日夕手重把管窺甫及
半喪亂吞聲啞文章棄如土性命擲如瓦喘息今尚存嗜
好獨牽惹死生固有分讀書志難捨向君借琅函一了
夙業者
李生
李生貌不揚下筆能文章鬢秃尚淹滯資身無一長妻
子厭藜藿十日九未嘗寄居市廛中徒手奚所將公來
慰流離收拾附宫牆分俸給月餼骨肉完糟糠此意余
獨解鼓勸誠忠良駑者猶不棄駿者感難忘一朝禍患
作鼎沸如探湯甲帳走鼪鼯朱簾羅刀鎗驅赴殿角門
拷掠先受傷余輩四方客同時遭桁楊維子隸宇下怪
悉行與藏極刑聲痛苦大聲呼彼蒼公也念瘡痍開界
活羣氓棄地多膏腴屯田在墾荒富國兼足食庶幾撐
海疆立談偶相合被錄受恩光條陳諸機宜事事皆心
傷訊驗果非謬加罪真豺狼鬼薪楓亭驛血淚灑道旁
黑獄二三子憂汝攖鋒鋩箠楚壞筋骨饑寒鄰死亡近
聞里巷傳形骸尚未僵伶仃舊妻孥行乞共一方我家
幾千里黯然魂飄颺
劉紀綱
太傅初入關紀綱年少小喘息隨鞍韉待漏驚天曉來
往承天門入直五雲表抱裯還進食左右身繚繞從征
絶邊塞冰霜凍飛鳥經月無人烟汲水百里少咄哉黃
頭郎飛騰類騕褭雖多諸健兒不及此竒矯體會在意
先忠厚省煩擾馳策三十年老大心憂悄買馬赴危疆
賣價供荼蓼風波赤地起巢傾類俘殍束縛遭窮究宦
槖詎微渺聞言氣激昂口舌休妄掉我主為清官天下
人争眺撫浙四載餘逋累尚環繞東南財賦鄉未嘗愛
寸草況兹閩海窮何忍困億兆請君檢囊槖百金用未
了此乃馬價貲蒼天所皎皎籍者意沮喪白圭色愈皦
道路吞聲哀重閽冥且杳
祝子再賡贈被
地折天摧雲日黃與君同難各踉蹌網羅開後關心處
襆被攜來穏夢鄉落魄無親空慰藉知音賴爾識佯狂
庭除兒女盤桓足莫憶風波惱斷腸
書寄
炎海春三月傾覆梧桐枝疾飇驚鳳凰誤遭羅網羈昔
鳴高岡上今為羣鳥欺延頸不食粟心記朝陽時生理
既斷絶遠與丹山辭早脫塵埃去免為䕫龍嗤
丙辰六月初七日暈
臺上占天禍福端陽烏黑暈盡團團禁中象緯書難覓
大抵還從分野看
病中三日不飱矣林翁為余治羹感而賦贈
老翁傴僂向火罏離披榾柮烟糢糊手提五味作湯液
殷勤勸我傾盤盂腸枯腹槁不知餓病中三日還伊吾
生平善病怕伏枕所以形瘦肌骨癯蒙谷關心悉此狀
養神切囑遥相呼也知筆墨耗精氣其如思慮無時無
暫教揮灑吐胷臆猶得遣愁離斯須感翁厚仗翁扶脫
非我翁旁調攝寧待今日歸山隅
七夕前二日為内子生辰口占遥寄
銀漢迢迢不動波鍼樓兒女指天河明朝未必牛郎渡
添得年華愁裏多
小院深秋拭淚頻三年三度好青春白頭吟在何曾負
薄倖難為雜亂人
范文肅公神影懸舊署被扃婦女歲時斂錢奉祀
感而紀以詩
太傅遺恩在難忘患難中久疎家廟禮猶帶野芹風釵
珥雖微值香花幸未空帝庭如不遠陟降慰孤忠
我僕
我僕去何急點兵赴海灘畫旗秋色苦白羽夜光寒問
慰今何賴存亡汝更難未能攔道哭愁逐戰雲端
螢火
長夜苦難睡深房飛一螢似猶親故物全愧治專經勢
撲燈檠火光凝屋漏星此身輸羽翼出入破幽冥
聞蛩
蛩吟秋共苦伏枕乍為聽宵柝淒方切鄰砧響未停初
寒驚露白將曉厭燈青榮落籬邊菊三年淚總零
多病
秋來復多病何以遣吾情已識形骸累難將寒熱争攤
書頭易眩擁被夢常驚輾轉還需藥持錢付老兵
癸丑秋余婦送至吳門止於外家之紅橋莊是日
天色甫明薄霧漫水面乳嫗抱兒輩佇立岸上
若不勝慘切生離之狀人非木石孰能無情每
一迴思腸寸裂矣因作紅橋莊歌行
秋風蕩漾扁舟早雙槳到門攪懷抱薄霧籠煙水氣蒸
鷄鳴桑樹催晨興懷中潔白鵝湖綾眼枯難拭淚痕凝
良人遠遊意飛騰不知前路多寒冰雖然弧矢分所應
臨深履薄生戰兢上有高堂下乳稚養親教子將何憑
出門兒女愁葛藤欲語不語長撫膺矯情揮袂急解纜
蒹葭摇落鳬雁升野老滌場將打稻漁翁撥刺亦開罾
惟有征夫捨耕釣紅橋莊上畫欄凭
丙辰仲秋初旬值怪風雨
自是天心厭顛狂風雨來幾年頻見慣今日更竒哉葉
落飄簷瓦光騰起劫灰由來烽火地昏黑不須哀
浪傳
烏鵲何關喜好音總未知大都天下事還在口頭碑厭
亂人情劇思安
聖澤垂溝渠甘浪擲忍復見瘡痍
和幼譽病起原韻時中秋前五日
服食虛良藥蹉跎失意年青氊三載破白髮幾絲鬈瘦
骨形尫甚新詩興勃然浪傳天上信桂在月中懸
憶曾筠右丹兩兒
恒居憐稚子繞膝自相親紙筆時偷弄詩篇記未真長
貧今累母急難仗何人想到伶仃處天涯倍愴神
念别
乳媪抱兒出送我里門首舟子舉布帆云俟河濱久擊
榜衝鳧鴨解纜離煙柳盈盈岸上淚淒淒杯在手豈不
立逡巡業已辭林藪父母促治裝長拜出戸牖丈夫身
許人難與妻子守但恐隔别來骨肉得全否眷懷梁鴻
溪愁雲結巖岫
憶許子九日過灘詩有六時信歷三千劫一日真
同數十驚之句宛似難中景象不勝歎息
許子先我歸婁東還家猶幸全高蹤口稱婚嫁不曾了
更復衰年難從戎記得來時歷灘險驚魂把握溪流中
那似江南鼓棹樂布帆無恙乘秋風似此欲前心反却
回頭錯愕呼篙工垂老性命付一葉千山萬山愁無窮
眈癖愛竒遊亦倦舵樓詩在感微躬往往念及神憂慄
謀歸不忍首飛蓬天開地裂遭九死一生未卜將焉終
忽憶我友灘邊句風波如此毋乃同
小僮
只有小僮在隨人馬足間經旬看故主信口說時艱甲
帳秋方急芻糧夜未閒可憐渠病起征戍隔千山
中秋次幼譽原韻
傷心兒女月明中愁有蠻雲酸有風庭桂露邊頭共白
江楓霜裏淚俱紅悲秋想去飄如葉未老頽然衰作翁
山海戍兵何日罷一杯潦倒菊香叢
記夢
髮白雙親尚在堂嬌孫習字列肩行抱書問母緣何哭
道是余魂歸故鄉
囑林翁能任為余珍重殘詩
墨瀋荒唐滴淚殘酸風苦雨未曾乾此身若遂沈淪死
留與寒家子弟看
抱犢山房集卷一
