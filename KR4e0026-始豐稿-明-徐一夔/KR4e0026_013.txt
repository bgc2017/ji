始豐稿卷十三
明徐一䕫撰
墓誌銘
故元松江府儒學教授孔君墓誌銘
前松江府儒學教授孔君既葬之十年其孤希智以文
學被薦瀕行告於天台徐一䕫曰先人葬已久不肖孤
未遑圖其所以不朽者兹將去墳墓而聽調於朝失今
不圖致先人之潛德或遂堙沒將墮於不孝幸矜而賜
之銘且子辱與先人有平昔之雅子其勿辭希智别去
調補華之華隂丞以有能聲擢審刑司詳議貽書來趣
文而余比歲困於痼疾觚翰事疎有稽前諾已而希智
得告來省其母夫人趣之愈亟余告之曰未晚也古之
孝者必躋膴仕而後大書深刻以發幽光今子仕方顯
融樹銘之事此維其時未為晚也遂乃扶憊叙而銘之
以塞其請按狀君諱森字英夫世籍温之平陽平陽之
有孔氏蓋自五季之亂有諱檜者自曲阜浮海至温家
焉歿葬其縣之净水山後唐同光中縣人表其墓曰唐
襲封文宣公曾孫之墓至今石表猶存歴宋涉元平陽
之孔氏躋世科登舍選者累累有焉而君之曾祖考諱
貴敬宋迪功郎祖考諱漟孫理宗時一再試禮部不利
考諱文振度宗末亦試禮部不利元至元初歴建德之
桐廬徽之歙縣兩學教諭後居錢塘故今為錢塘人君
方五歲而教諭府君即世長姊適同郡葉氏其母章夫
人挈家依焉稍長從潘先生多吉學先生浙之名儒見
其聡敏甚愛之因博習經史百氏其姊夫誘之從商久
之私謂其母曰葉姊夫誘兒從商資以為養固當而非
兒志也吾族人昆弟類出游學四方所至學校官莫不
折節而迎適館授粲不敢後故吾族人昆弟多所成就
兒奈何逐錐刀利辱孔氏哉於是出游四方學日益廣
元制凡孔氏後得從其族長推舉移衍聖公府送所隸
類選注學校官出身視庶姓優一等至正初族長元祐
舉孔氏子孫之在江南者以君為首選衍聖公府移江
浙行省注充慶元之翁洲書院山長翁洲在海上去城
府遠有司不暇顧殿宇頹圮米廪弗給釋奠不備君走
謁於郡守以修葺廢墜為請郡守是之書院遂得一新
為山長三年祿米仰於郡庠俸錢給於府庫無所自遂
韲塩之况處之裕如人曰孔氏之為學校官者蓋如此
秩滿陞松江府儒學教授未上而張氏據蘇松干偽署
者已占其缺矣君曰逢時不祥庸何言哉乃退處荒閒
寂寞之野以教子授徒為事属天朝平兩浙即故廉訪
司為按察司而西湖書院舊附司設教西湖書院者大
德中廉訪使徐公琰所剏以祠唐刺史白公居易宋知
州事蘇公軾林處士逋也其制如州縣學而國朝之制
置州縣學而罷書院司風紀者惜其遂廢謀所以攝書
院事者咸言孔先生德尊望重其攝為宜乃檄君來攝
書院事君至視如家塾書院之規摹如初一日被疾其
子彷徨營捄弗效遂終于書院之别齋洪武六年正月
十日也得年六十有四配范氏宋太傅忠肅公諱宗尹
之七世孫男二長希智今審刑司詳議次希昇蚤世孫
男二曰諫曰議君軀榦頎碩少時識量過人以蚤失怙
故依葉氏姊葉氏無子言於章夫人欲以為子時君方
八歲其母曰我家幸託聖人之系何可後他姓以自貶
哉他日葉氏果無子兒事之如母可也不可從其姓其
後學成行尊致蒙族長推舉為學校官屹然為儒林望
非有卓然之見定之於初安至是哉故君位雖不滿其
志而有子嚮用於時所以顯榮其親者方來未艾將見
屢書不一書而足而余懼咈其請不敢復稽也姑書以
為先焉銘曰
五季戎馬蹂中州乃有聖系來東甌或視小宗如懸疣
樹以石表昭所由歴宋涉元碩且稠松江後出克自修
有識自稺孰與侔歴游四方學行優大宗飛薦不敢留
位雖弗稱澤則流有子進列簪紱儔式瞻寵贈賁松楸
故元仙居縣稅務副使張君墓誌銘
仙居張子恭氏䟦山逾江見余於武林拜而言曰先大
父之葬於今二十年矣當大朝更化之初凡仕勝國者
例從他郡吾父亦以有官籍于和陽用是未遑乞銘于
當世名人以貽不朽子恭深懼大父之潛德日就泯沒
敢以教諭謝弘文所為狀請願矜而賜之銘按狀君諱
道謙字仲益姓張氏其先金華人徙台之仙居至君四
世矣曾祖恒祖彧父瑶有隠德元至元中歲大侵有司
推擇上戸出鈔易粟以振饑民徵期甚急有某氏者實
下戶質錢五十錠以帛包之而輸官行憩張氏市肆而
遺之其父得之護視封識懸于門移時有泣而過者其
父呼之曰得非遺鈔者乎曰是也諗所封識而符擲還
之翌日其人具羊酒來謝亦弗受人以長者稱之君至
孝父病衣不解帶者累月卧起躬自抱持既革痰液上
行力憊不能吐輒以手掬之父既歿諸娣弟未有室家
相視贏然曰此吾責也撫育之長大皆擇伉儷嫁娶之
使不失時且善治生其家視編戶為裕比閭族黨有不
能自存者必周之曰吾何可以獨厚尤急于義見人有
難奮不顧身捄之其人德之若欲為之死而不得其所
者而君無德色有薦其材于江浙行省者擢為其縣稅
務副使君亦不以為卑曰苟能平市為之何傷為之一
年號能通商利民上官又將上其最超遷之君以老辭
而止至正二十三年十月九日以疾卒于家得年六十
有九其年十二月十日葬于其縣昇平鄉洞橋之原其
配龔氏有淑德為婦為母有楷範後君十三年卒則洪
武八年二月廿八日也其年某月某日祔焉子男七人
長德原次德潤將仕郎江浙等處行中書省照磨次德
澤次德浩台州路仙居縣尉女三人長適某次適某孫
男二十三人子恭照磨君子也余既序其世系而論次
其行實蓋亦庶幾乎周官六行者焉而僅職征商而止
位不滿其德可悲也夫銘曰
其德則豐其位則卑雖嗇于逢而裕于垂有弗余信請
視刻辭
錢塘夏君墓誌銘
錢塘夏君之歿也其孤年幾弱冠凡喪葬之事其友俞
子中甫徐子貞甫實左右之既又與其孤謀曰而父有
善行盍誌諸石不可使遂泯堙於是其孤衰絰造門再
拜以請初余未識夏君時吾友新城周昉為余言其父
提舉府君歿已八年以未獲銘其墓遑遑焉如有求而
弗得者其後猥以属余為述其行以登于石其心乃始
釋然古人言先人有潛德為之子孫者不求名人銘是
謂不孝余固不足以當此而夏君能以世俗之所緩者
為急其不謂之孝乎今其孤又以夏君之誌為請余尚
忍不為之述哉君性詳雅色夷而氣仁在鄉黨一以謙
慎自持善與人交不為翕翕熱久而益親有弗給者不
俟其請解衣推食不吝生殖頗殷未始乘約以規利里
有以大宅一區質錢者久之質直與屋等君趣之贖其
人辭以匱請以屋歸之君辭不獲乃厚其直立劵以購
或曰太贏君曰乘約以規利吾不為也其家有藥肆在
郡城壽安坊其父所創也儲藥甲于一郡其父垂歿猶
戒以勿輕藥事君遵命惟謹捐重資以購良藥致藥之
富川委山積而凡病家非夏氏藥不用矣君自念吾生
長壽安坊中年踰強仕僅以藥劑濟人無能為役矣因
自號曰壽安處士年四十有七以弱疾而歿洪武十四
年十二月二十五日也君諱仁壽字景安世為錢塘人
自曾高而下皆隐德弗耀至其父應祥始為杭之金玉
府軍噐提舉司同提舉元配徐氏值寇難死于水以貞
節著聞繼配石氏子男二長時徐出也次禮石出也君
歿之明年閏二月甲申祔葬于提舉府君之兆其孤二
皆質良性温所謂稱其家兒也銘曰
猗嗟夏君行則多有有開于前有承于後雖嗇于壽其
獲已厚奠兹幽堂其寧且久
上虞顧君墓誌銘
世有特達敢為之士能出死力以捍菑禦患雖其為德
不竟而其歿也精誠通乎神明不亦異哉有若而人余
於上虞顧君見之矣君少負竒氣髫齓時從鄉先生學
見先生談說古今人磊落竒偉見義勇為事輒傾耳聽
咨嗟歎羡若欲為之執鞭而不可得者及壯有設施為
鄉里所倚重里有巨浸介于餘姚上虞二邑之間號夏
蓋湖隣邑之強有力者一遇旱暵輒奪湖水以利己田
先是其父嘗言于官官為立水則平之其父既歿奪如
初君諭之曰若等敢渝前約是死吾父也吾不敢墜父
志當與若等决之其人畏縮遂不敢奪而止里人頼焉
時邊境繹騷方氏據有温台鄞三郡且遣偏禆侵餘姚
上虞二邑而行樞密院判穆爾古蘇猶為元守越城兩
兵相接而君雅不欲為方氏臣團結鄉兵以應邁里古
思里有邵某者素強暴嘗聚羣不逞剽掠鄉里君用所
團結兵殄之弗果其人竄去為方氏向導來侵上虞君
復與戰于曹娥江之上衆寡不敵遂遇害里人哀之收
其屍以葬其冡濱江風濤囓岸冡上下皆蕩析而冡獨
無恙越七月兵事稍戢其孤謀返葬唘冡視之容體如
生後旬日視其地則為江矣人以為異相與尸而祝之
君得年四十有二其遇害之歲則元至正十八年十一
月六日其返葬也則以明年某月某日墓在其邑任巷
先塋之次君之先本吳人由吳徙剡由剡徙上虞曾祖
某祖某父仁壽有隐操處鄉黨非義弗為母徐氏有婦
德相其夫以禮不使有過舉配俞氏治家有法盛年而
寡事其姑以孝聞教其子皆有成立待族婣禮意周洽
寡居三十年能使家貲裕于夫在時永雪自守前後如
一日内外無間言子男三長諒次原多學而有文嘗為
無錫縣學教諭今見辟於燕府次邹倜儻有父風且以
善醫行女一適吳琛孫男二同亨有亨孫女二尚幼君
既葬三十有五年其孤持其同姓友前石樓縣知縣顧
所為狀蹐門請銘狀稱君於孝友之節委曲備至有人
所不能及者余獨以君見義有為精誠所至雖死猶生
有足以風動人者乃為之銘銘曰
猗嗟斯人為義孔力弗計成敗之死不惑體魄攸蔵去
江咫尺陸變為江匪朝伊夕有寧一丘不至蕩析英爽
昭昭川后效職忠臣死事精誠貫日大㮣義士肝膽與
匹尸而祝之永永無斁
墓碣
處士徐君墓碣
處士徐君以元至正八年十一月二十九日卒得年四
十有七其子大和葬于錢塘縣楊村湖浦先塋之次後
十有二年其配鄭氏亦卒其子值時多囏未克祔葬會
天朝更化蒐羅海内賢材布列中外其子以才行被徵
至則擢為潭王府典寳正階迪功郎久之從王之國大
和有文學且性介直王甚禮貎之一日含哀唘于王曰
臣之先人雖葬久弗展視先妣越在淺土未克奉以祔
臣實疚心王頷而憐之予告襄事且賜寳鈔若干錠製
詩三首至親灑翰墨以寵其行光輝赫奕照耀閭里人
皆榮之於是大和獲奉其母祔于其父之兆洪武十有
九年五月二日也既襄事以與一䕫有夙昔之雅蹐門
請見余方有子夏之戚觀其意若有所欲言而未敢出
諸口間與其友萬君振謀曰吾父與母有潛德苟弗得
銘于有道而文之士是我情事猶未伸也其友矜之為
狀其世系行實偕來乞銘余謝之曰幸甚子克顯揚其
親吾寧以憂患而不副所請乎按狀處士諱復字希賢
杭之富陽人大父某父某母盧氏處士性至孝蚤失所
怙恒以不逮養為憾尤䔍于事母晨昏之間必承候顔
色以悅其心志母歿慟哭絶而復甦者數四喪已及禫
而猶齊衰食粥恒言葬親必土厚水深可以安體魄否
則猶委之壑久之得吉地而非己産百計營之弗獲至
夕必稽顙北辰以丐如願涉四年而後葬處士少卓犖
有材氣以重違其親不慕榮進或勸之仕曰苟有以榮
吾親而使吾親日有離憂亦非孝也終身不仕雅好周
人之急家不過中人之産其樂于周急曾不顧家之有
無或其人以劵為質曰無用是吾不覬償也惟好結交
賢士大夫當時有文藝者若杜徵君清碧有政事者若
王員外止善善談易者若陳先生牧南善言醫者若朱
處士彦修皆從之游且嚴於教子每與朋友談論至夜
分不寐必命其子侍側母語處士曰爾惟一子且羸弱
勿令其勞苦處士謹謝之曰兒惟一子教之不可不嚴
願母勿罪兒其配亦有懿行在家為賢女既嫁為賢婦
有子為賢母族黨稱之子男一大和也孫男二長道(闕)
次道綿孫女二長德珍適袁中魯王府紀善袁君時之
子也次尚幼處士之歿戒其子與其内弟盧養源曰我
辛苦購地以葬吾親之側初處士之大父與越人盧翁
共以販繒致富且約通財合居而互為婚故盧翁以女
歸之處士母是也處士之父既歿母曰此雖大人高誼
然非持久之道分異為宜乃厚與其弟財而自處其薄
至今兩姓之好不替故其内弟相其喪葬之事如己事
云銘曰
其事親也弗違晨昏其取友也必于聞人其周急也寧
窘于身其寵既厚其發必振是有令子際此昌辰入毗
于王實惟藎臣寵數攸加澤沁歿存顧此恤典時也罕
倫叙而銘諸用告後昆
杏所翁墓碣
杏所翁諱德完字叔大别號杏所世為台之天台人翁
善醫故用神仙家董奉種杏故事號曰杏所以洪武十
五年冬十二月五日卒其孤以明年十月二十五日葬
于其鄉石罏峰之原以一䕫同里閈且以文字為職業
請其從叔父前儀徵縣儒學教諭叔静甫狀其世系行
實貽書武林城中乞著銘于其墓一䕫少之時雖嘗承
顔接辭於翁及長而游四方遂不能朝夕繼見於翁之
潛德懿行有未能悉是以逾年未能執筆其孤趣之再
三誼不得辭乃按狀合以所粗知者序而銘之序曰胡
氏世為天台著姓宋南渡後有諱宗冕者為殿前都捴
管翁之高祖也曾大父諱璟大父諱嶙父諱如翁有詞
賦才氣岸超邁以醫行翁少負贏疾有志讀書父母慮
其勞神耗氣以岐黃氏之術有禆于衛生俾翁習之且
不替家傳是時宋亡未久有深于其術而職醫禁廷者
咸退居田里其父好結交名勝悉延致于家講求虛實
補瀉之法翁在侍旁盡得其秘病家來求療其父與師
欲試其術命翁先加問切而覆察之以驗其合與否而
翁所問切與父師所問切不少異用是醫名日振來求
療者皆赴于翁之門矣而翁之志務在愈人疾乃已不
以賤貴貧富而二其心既授藥寢食不自安必候病家
告愈乃始有喜色或奉金為壽輒郤之曰吾不用於世
無利澤及人今幸因人之疾如法愈之尚敢受人之報
以貪天功乎悉辭不受且善事父母以至行聞於兄與
弟充盡友恭之誼在鄉黨接人待物和氣藹然雅善諧
謔賓友集次杯酒歡洽間發俳語一座為之傾倒而已
默然自若垂歿之歲微感末疾一日諸子侍側曰吾今
日神思若有不堪者殆將盡矣頃之泊然而逝享年七
十有五配周氏子男五長鉢嘗以文學薦擢龍江(闕)宣
課提舉司副使精地理學翁之宅兆皆其所自卜次鑑
次鎮次鑰次鋌女一鈿姑適盧某孫男(闕)人一䕫雖不
盡知翁狀稱懸繂之日送者千數百人縞素滿望且相
與言曰良醫已矣吾属而有札瘥將誰頼哭之皆盡哀
嗟乎翁懷材負藝雖不效用於時其利澤之及於人也
多矣何必有位哉彼有位而徒厚其身何足道也賈子
有云古之至人不在朝廷必在卜醫之中徵之於翁而
信銘曰
凡百有位其施孔易苟非其人實艱于施施之之術莫
善於醫惟杏所翁樹德務滋較其所及逾於有位施而
弗食以遺後嗣罏峰之阡子也所營遺魄在兹利其後
人
俞子中墓碣
錢塘俞子中之葬也五年于兹矣而志墓之石未樹其
友有為潭府臣僚者以王有臨池之好取子中遺墨以
獻王既覽若曰以予而觀其筆意亦足以發不可使此
人泯焉無聞王適遣使如浙因賜鈔若干貫俾其家為
石刻費使者既至召其孤授之其孤既西向拜受乃來
謁余請銘余與子中有交游之誼固不得而辭矧遇賢
王貤恩於子中既歿之後誠希遇也扵凡文翰之士亦
與有光何敢不銘之哉子中為人不尚表襮與俗浮湛
若玩世然少時得見趙文敏公用筆之法極力工書書
日益有名篆楷行草各臻于妙一紙出戱用文敏公私
印識之人莫能辨其真贋至其臨摹晉唐人法書尤稱
妙絶高堂廣厦風日清美賓友會集酒數行後濡筆伸
紙一揮數十行波戈趯磔轉換神速真有驚蛇入草飛
鳥出林之態已乃停筆按紙詫衆客曰顛長史不我過
也人争購之以為珍玩而雅不樂仕進至正初朝廷修
遼金宋三史成書移文江浙行省繕寫鏤版遣翰林應
奉張公翥來視工而行省參知政事秦公從德任程督
事既開局集儒生繕寫張公謂秦公曰此朝廷盛典字
畫懼不如式宜得精書法如俞子中者校正秦公是之
即日命有司奉幣請子中入局如式校正時行省得自
除未入流官既竣事秦公擬以學校官處之子中固謝
曰某以國家有文事效薄勞耳不願仕也秦公以其有
高志亦弗彊之當是時文章巨家如黃文獻公溍陳監
丞旅前後相繼為江浙提學每為文脫藁必致子中書
之一時名勝亦莫不與子中游而方外高士若勾曲外
史張公伯雨以辭翰名世與子中往來尤密壬辰之亂
避地隣縣之黃岡嘯傲于海風山月之閒者久之比還
故廬故舊彫謝出門四顧無復向時繁華苐見山青水
綠則俛首蹙額感慨係之呼酒獨酌賦近體詩歌長短
句援筆書之以寫其無聊不平之思而其草聖猶飛動
如初其居有醉墨軒嘗属余記之余未及為而竟銘其
墓上之石悲哉子中諱和别號紫芝生本嚴之桐廬人
自其父章游錢塘因家焉娶楊氏先十五年卒子男三
長琮次璂次珩女三長適趙仁本次皆適士族以洪武
十五年三月七日卒享年七十有六卒之月十又七日
葬于其縣南山仙芝塢之原銘曰
有德有藝泊焉自守不遇於生前而遇於死後豈其用
之也薄故其發之也厚理有固然又何足究有石如圭
永貽不朽
葬誌
孫處士葬誌
友人周昉元亮為余道其同邑孫處士之行甚悉其言
曰處士以力田起家頗致餘饒平生衣取蔽體食取充
口室廬取庇風雨少涉奢靡輒不喜見里閈間少年鮮
衣華服以事逸遊輒召其子與孫戒之曰吾見若軰祖
父稍以勤儉薄有儲蓄一旦遽爾豈持家之道不改必
僨爾曹戒之其子與孫遵教惟謹鄉之人亦更相飭勵
曰慎毋取誚于孫叟性至孝母嘗得危疾彷徨營捄弗
效一夕露禱于天刲股上肉和粥麋以進其母啖之而
愈後以天年終兄歿從孫潮甫六歲撫之歎曰吾兄僅
餘此息耳躬教育之至於成人俾有室家如己子有女
兄適人而寡即料理其家且順適其意如事母撫諸孤
甥亦如兄子新城為邑當杭嚴二郡之衝元季之亂戎
馬蹂踐無安地處士徙居桐廬之桐洲而族姓多留新
城者過兵殱焉覘兵稍退輒率諸子含哀冒險蚤夜兼
程具棺槨衣衾歛葬之斯人也其行足以範俗而今歿
矣其孤欲得子為之誌以貽不朽而未敢以請昉也嘗
獲私扵執事且與處士有世契夫發潛揚幽亦盛德之
事願矜而畀之處士諱某字畯卿世為新城縣人今即
所遷地占籍焉大父參父文母沈氏其配湯氏亦桐廬
人能修婦職以如其夫之志先十年卒子男三長昱次
恭次恕昱娶葛氏恭娶姚氏恕娶俞氏孫男五人德生
道生智生安生義生孫女四人元延祐元年甲寅正月
廿又九日處士生之日也大明洪武六年癸丑九月廿
又一日歿之日也新城縣鄭家塢之原葬之地也歿之
年十有二月朔葬之日也其配之歿嘗權厝于桐洲之
南至是奉以祔焉嗚呼孝于其親友于其兄弟睦婣之
誼敷于族黨此先王設為六行之目以教萬民者也自
夫先王之迹熄民不興行久矣有若孫處士者乃能不
待教而興以庶幾乎所謂六行者焉是可尚已銘曰
猗孫叟行恂恂既孝友又睦婣聖教弛古風泯慨叔世
見斯人薰其德澆可淳猗孫叟古遺民
表
故元將仕郎杭州路西北錄事司錄事貢府君
新阡表
宣城貢穎之之將遷葬其先錄事府君與其母夫人也
卜地于宣城縣三十二都中山之原而吉其地盖穎之
曾大父所嘗卜者也扵今八十餘年矣穎之曰吾曾大
父卜而不用蓋必有待以葬吾二親為宜厥既襄事以
一䕫嘗辱交其父子間䟽其世系官簿行實不遠千里
致書請表其墓按府君諱師剛字剛父别號木訥野人
系出孔子弟子端木氏其後以王父字氏貢至漢有御
史大夫禹最顯後鮮聞人迨宋中葉有諱祖文者由大
名之蒲城扈從高宗來南初居秣陵後居宣城之南湖
故今為宣之宣城人曾祖諱應霆宋承節郎元贈中順
大夫禮部侍郎驍騎尉追封廣陵郡伯大父諱士濬元
贈秘書監鄉追封廣陵郡侯父諱㮚元天富南監場司
丞累贈奉訓大夫禮部郎中府君為人和易樂與善人
游見不善人輒避去與人交未始計較錙銖以乖情誼
有忤之者亦聽其自悔性警敏少時就學先生長者或
命題使賦能操筆立就讀書二三過輒成誦與其兄翰
林待制師道從兄戶部尚書師泰自相師友其兄亦不
敢以弟目之而其伯父翰林直學士文靖公奎亦深期
許曰此兒他時不忝吾門者也府君少失怙年及弱冠
從母夫人之命出贅于鄞阮縣尹之家阮亦賢令曰不
可使貢氏子荒嬉延黃彦實先生于家俾府君與其子
同學黃亦當世名士學者經其指授皆能取科第府君
從之學通尚書周易兩經就試有司不利乃歸宣城時
東平王公士熙為江東廉訪使王公有文學重望府君
䄂文謁之王公大喜曰貢門子弟如鄧林之木一枝一
榦皆美材也薦于中書府君荷王公知已遂沿檄北上
久之未調時文靖公在翰苑而尚書待制仕亦顯融府
君矍然曰幸吾父兄布列扵朝吾姑徐徐而仕亦未為
晚拂袖南歸益修其德業後中書移文江浙行省俾為
學官補婺之麗澤書院山長轉饒之餘干州學教授再
調廣德在麗澤時訓迪有法來學者有成效書院密邇
憲府學官或弗稱職輒庸人視之甚則斥去府君之為
山長也司風紀者皆一時名人莫不以賓師禮待之時
許先生謙黃文獻公溍柳待制貫吳博士師道在婺府
君暇輒修謁諸公皆稱譽之一日黃公來報謁適府君
白事上司公題其壁有冷官人事亦紛紜之句在餘干
時廟學久廢能不資學廪新之學田久沒能據版藉復
之士業不振能立教條以程督之其在廣德亦然元制
歴教授兩考例得八品流官謁調銓曹得將仕郎太平
路當塗縣主簿未上會中原亂水寨軍有號長鎗者先
襲南湖府君倉惶移家入浙浮湛浙東西者久之江浙
行省丞相辟為掾時方囏危内則楊左丞擁苗獠以肆
脅制外則張太尉據州縣以務僭竊丞相孤立寡助為
掾者亦不易府君能出婉畫以左右之多所禆補丞相
目為文學掾字而不名考滿表授于朝仍前將仕郎杭
州路西北錄事司錄事時元官類為強有力者所沮撓
而府君周旋其間有善譽張氏欲拔用之遜辭固却不
肯就退居嘉興之野會天朝更化例從故有官者府君
亦從居和州流離顛沛處之恒裕如頃之有旨放歸田
里而南湖故業鞠為兵燹依陶氏壻于蕪湖縣之東川
恬澹寂寞之濱有遣子弟來就學者府君亦不辭曰吾
故學校官也為師固宜方圖修葺舊田廬俄感末疾遂
至不起歿于東川之寓舍洪武六年十一月廿又六日
也享年七十有一又七年十一月廿又七日穎之始克
遷葬于中山夫人諱德惠字巽軒姓阮氏大父諱麟翁
宋進士父治鳳共㮄元贈太中大夫寧國路捴管謚文
安侯父諱申之累官至奉政大夫慶元路市舶提舉母
諱婉伯故宋贈開府儀同三司諱嚴之之孫女有賢行
見于虞文靖公集所著墓銘及改葬誌夫人慈順恭儉
年十八贅府君後四年而歸事其姑如禮處妯娌間和
睦訓子女嚴而有法至於奉祭祀待賓客舉無違節其
姑嘗言人言娶婦湏不若吾家三郎妻生貴驕而能然
亦吾家福也府君行居三故云三郎長鎗之禍府君尚
猶豫未去夫人曰稍緩且及矣既出境適穎之留婦家
不及從夫人積憂成疾比得見乃愈久之復作乃歿享
年四十有九距府君歿之歲則十有八年矣客殯于山
隂縣之九里山穎之(闕)府君之明年自山隂遷以合
葬則其年之十月三日也子男四長相之故元慶元路
昌國州儒學正前若干年卒次穎之前鄉貢進士洪武
四年蘇州府儒學教授今奉旨館于駙馬都尉李府次
集之故元將仕佐郎紹興路曺娥場塩司丞前若干年
卒次稱之方習舉子業女一人柔永適士人湯潤祖孫
男三人曰譽曰諤曾孫男三人初貢氏以正將起家不
棄其君扈從而南肇跡于播遷之地世䔍其祜至秘書
府君而始大作南湖書院延致大儒先生若眉山牟伯
成氏剡源戴帥初氏為之師以牖𨗳羣子姓比閭族黨
敦詩書而悅禮樂宣亦東南名藩持部使者節而至則
柳城姚公遂大名盧公摯巴西鄧公文原東平王公士
熙其人也歲時行部必枉騎過書院親與秘書為客主
禮褒奬再四以風厲四方時則文靖公以宏偉之才該
贍之學以代言為職業在帝左右而尚書待制克濟其
美其文其學益大以閎入則鳴玉廟朝出則揚鏕郡國
天下之想望其風采府君處乎名父兄之間所謂觀道
德於前後聽教誨於左右身親而炙之者固非衆人之
所敢企使一歲三遷以襲父兄之餘烈分之宜也而位
不滿其德惜哉吾聞有德者必在其後穎之以前鄉貢
進士起家學贍而文高際今盛時為戚邸賓師聲譽日
起其進蓋未易量也代有禪續而貢氏之文脉宛如一
昨誠罕見哉嗚呼其德厚者其流光必然之理也無假
蓍龜而知吾謹表諸其墓以俟
黃灣馬公墓表
黃灣馬公之既歿也其孤葬于其鄉菩提山長生嶺之
原後十有二年值大朝更化從郡縣巨姓居于中州馬
氏亦徙居穎上又十有二年其孤自穎奉其母以還歿
扵濠州之舟中含哀茹毒裹遺骸而南與公合葬既襄
事匍匐走見余泣且言曰我先人有潛德不肖孤以奔
播故不得請銘扵當世立言君子以貽不朽今著作家
為東南所推重者在先生矧不肖孤又辱有一日之雅
寧靳而不為之執筆乎余記張氏䧟吳門之歲避地黃
灣時馬公捐世未久其孤嘗闢舘以處我而使其子與
妷扵余授經余以亂故為三年留故知公為悉於義不
得辭乃本其世系與其行實之尤章章者為之表公諱
振字廷舉其先汳人從宋南遷居今海寧縣之黃灣譜
牒散軼莫能考其傳序大父以行稱是為萬十一宣教
父諱君玉習知塩筴事元至元間仕為西路塩司典史
母鄭氏盛年而寡守志不易以撫遺孤馬氏世業鬻海
藉羣鹵丁以事淋熬属歲大侵羣鹵丁散去其母盡鬻
簮珥以活之公扵經史頗通大意幼游鄉校以父喪未
卒業而歸事母至孝色順辭婉迎承母意以理家政其
後家日以裕不厚自封殖鄉黨親戚有不能自存者皆
周給之性度寬厚與人交不置町畦亦頗尚氣里有出
已右者則折之以義使自媿伏平生不惑扵邪說里人
有疾輒赴詭祠吹簫擊鼓刲羊釃酒曰以祛菑公曰此
正所謂非其鬼而祭之謟也絶而不為浙俗信佛多貲
之家莫不争施財以華飾其居曰以種福公曰彼惑扵
因果輪廽之說故至是施財扵生前而收福扵死後理
無是也家雖餘饒不以一錢尺帛施僧惟䔍扵教事每
語其子曰吾觀諸孫多秀發宜擇良先生教之曰讀書
知禮義可以持家可以發身將属纊其子請遺訓又以
為言故其子奉命惟謹雖在衰絰亟築舘為設教之地
故長史朱君右過之嘗本其意而名之曰詒教可以見
其為人矣公之歿以元至正十有六年三月某日得年
六十有一葬以其年十月某日配朱氏孝順慈儉為婦
為母皆盡其道其歿也年八十有四而祔葬之日則大
明洪武之十有六年正月某日也子男四長繼周次維
周以督海運功元授杭州路緫管府判官次用周出繼
弟同知嘉興路緫管府事某後次臣周後公十二年歿
女二長適沈某次適董某孫男十人曰絅曰秩皆明經
舉進士絅蚤亡秩今為穎上縣儒學訓導孫女七人曾
孫十人女五人嗚呼自夫鬼之說盛扵荆楚而江以南
莫不媚鬼自夫佛之教行扵中國而浙以西事佛為甚
至扵家塾黨庠之制既廢富而不知教不獨遐陬僻壤
為然雖鄒魯之邦亦或有之夫人苟有才力命與時逢
能使其家轉約為裕亦易易耳求其有卓然之見不媚
鬼不事佛而諰諰然以教為事如馬公者蓋亦鮮見余
以其事可以範俗是用揭之扵墓
始豐稿卷十三
