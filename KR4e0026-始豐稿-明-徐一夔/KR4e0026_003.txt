始豐稿卷三
明徐一䕫撰
序
序灌園生
錢唐潘時雍讀書賦詩廉介自將視當世貴富雖非不
願欲者使其脂韋取容以僥倖一時寧貧賤而肆志郡
城之東未傅城二百步而近有地十餘畝古井一宋輦
院基也入於居民久矣荒棄弗治暇日過見之徘徊相
度曰是豈不足為吾生乎既而購得之除治一畝為廬
用其餘地析而為畦縱横數十塍茹菜若干品天稍不
雨輒置桔橰井上俯前仰後聲軋軋如龍鳴出井水以
灌已則攝弊衣屨循行畦間顧見菜色青青若綠雲覆
地喜曰生意若此足矣掇其脆美為其父母妻子供具
而斥其餘賣諸市中日以為常不輟或曰錢唐陸海之
府魚鹽蜄蛤之所産羽革竹箭之所生象犀珠玉之所
聚街居之民用貧求富十金為母則子百金百金為母
則子千金萬金若此者家相望也又其地為今行省丞
相治所往時承平丞相守法而已今天下多故丞相承
制得自爵禄人卜醫衆技苟有以自見不必去妻子違
父母跋涉遠道輒致位顯要紆金曳紫翺翔康莊之衢
中世以降道德之意泯矣惟聲與利可以驚動世俗子
年甚富又居聲利之場不為彼以取寵榮顧乃為此何
哉時雍曰嘻夫尺有所短寸有所長彼所能者我則不
能吾亦豈能枉吾之性以我所不能為彼之能故寧自
附於農家者流使人稱之曰灌園生灌園生不辭也嗟
夫習俗之移人也久矣自今以往錢唐之人不尚貨殖
而尚德義不尚奔競而尚恬退不自時雍始乎余故序
其出處以為趨附聲利者勸焉
錢南金詩藁序
詩人之言貴平易而不貴竒怪横渠先生有言三百篇
之詩不過舉目前之事而寓至理於其中此最為善說
詩者夫詩情性以本之問學以充之才氣以發之思致
以廓之此之謂詩不知出此而務炳炳烺烺以驚世駭
俗謂之詩未可也三百篇不可尚已涉漢魏晉宋齊梁
陳隋唐宋以及國朝之盛作者代有其人大家鉅集具
在也試取而讀之雖其材力所就不無等差觀其緣情
指事寂寥乎短章舂容乎大篇有平易而無竒怪至於
雋永其味則悠永宏闊而反覆無窮下視近時斥平易
為庸腐指竒怪為神俊號為一家之體非神仙鬼魅金
玉錦繡龍虎鸞鳳名花官酒高歌醉舞等語不道者何
如也華亭錢君南金深居不出呻吟嘯咏在雲水泬寥
之境不求人知向見豫章辛好禮有與君唱和什知君
善詩比會曲江錢思復論淞上詩人亦以君為稱首二
君以詩擅名者而皆稱君心甚慕之今年夏會于蒨溪
蘭若周旋旬日因舉前所說與之商確君以余言為然
因請序其平生所為詩余閱其詩盡卷清而不枯華而
不艷整暇而不汎精切而不刻屛去竒怪之語得詩人
之意焉君年向老成克自充養珠藏淵媚當有知者吾
姑著其所以合者弁諸首云
齊壽堂詩序
番昜周君叔彬之二親同生於至元乙酉其奉以避亂
于浙也逮今至正丙午皆八十有二而康寧如一叔彬
喜曰此天以福我也爰就其親起居飲食之處署曰齊
壽以悦親心叔彬方以明經起家其所與游皆能言之
士遇其親始生之日至奉觴為壽仍賦詩以悦之積而
成帙叔彬屬余序之余惟天下之不可必得者人壽是
也間有得者亦未必並見于一門今叔彬之父母同生
同壽又同康寧是能得人之所不能得者矣叔彬之喜
宜何如也嘗試論之二老人之得壽有二焉大江之東
洪流巨浸穹林邃壑環匯障蔽地脉之聯絡風氣之藴
蓄深厚雄固其人多壽國家混一之初地大物衆德洽
仁浹桴鼔不驚呻吟不作閭閻田里之間熙熙皥皥生
於其時者必壽自二老人言之其地則大江之東也其
生之年則國家混一之初也本以山川之積而乘國家
方亨之運宜其得壽有異於人者矣譬之貞松勁柏其
託根也固其植榦也強其受雨露也深渥雖剛風虐雪
不能摧拔之也今夫人立於輕揚之域衰微之世上視
二老人若以朝菌議晦朔有不指以為異者哉余嘗拜
二老人於堂上見其耳聰目明神完氣足談說盛時身
所遭逢事亹亹忘倦退而歎曰民物凋謝若二老人者非太
平之明徵也歟觀世道者尚有取於斯也若夫諸君子之詩
善頌善禱不必加評故特推本二老人得壽之由而為之序
題後
題崔元亨所著亡弟崔永復行實後
余記甲午乙未歲與博陵崔元初會於西湖之上元初
時為淮南行省宣使善辭章其氣充然其言粲然一時
材俊罕及也其後余避亂村疃不見元初者八年意元
初躋膴仕矣一日在友人几格上覩一巨帙取而視之
則元初所進端本堂五箴藁也既讀已歎羡其辭章之
益工復閱至牘尾有文累數牘署其目曰述亡弟永復
行實驚曰永復元初諱也元初死耶攷其始末則元初
死已三年矣嗚呼惜哉其兄元亨痛之切故著之元初
有才而壽不及在朋友猶惜之况其兄耶或曰予之翼
者兩其足然才而壽者亦何限何獨於元初靳之耶造
物冥冥不可得而解姑誌其末以紓余悲云
題永思亭卷後
亂離以來平昔交游或存或亡或淪異地恒欲著懷友
賦以洩余思未能也茲遊嘉禾郡齋達實氏止善示以
永思亭記并詩一卷發而視之乃同郡朱石伯言陶凱
中立郭公葵秉心陳秉彝性初南陽堵簡無傲金華王
禕子充會于錢唐宗陽宫時止善請論著其永思之亭
而伯言實為之記中立秉心性初無傲子充暨一䕫六
人者為之賦詩止善宦遊來歸亦僑嘉禾近地用以諗
余余按而數之無傲已死王事子充在江東性初亦去
之大江之西其存其亡未可知也伯言隱居越上中立
秉心還鄉郡而余留浙西則皆幸而存思欲復叙前好
邈不可得乃得見其文辭翰墨於尺楮之中諷詠摩撫
豈勝故舊之思然以歲月攷之距今十有一年耳豈意國
家盈成之業一旦挈而置之分崩離析之地向也同志
之人彼格此禁弗克會聚以輔德業不知過此以往其
幸者猶得遂斯願焉否也因識以俟再觀至正二十四
年九月某日題
誄
黃處士誄
至正十二年十月處士暨陽黃先生諱禮字子敬年九
十卒既葬于湖州花城之原其子溥辱與余游乃摭其
行實而為之誄誄曰
維黃之出肇于軒轅其後有國江漢之濆至於春秋助
齊有勲有熊疾之覆其宗禋散處朔南族類實繁爰至
東京光大而文憲賢視顔香孝視騫瓊位三公琬悟絶
羣亦有允也罹黨錮冤其本硌硌其源渾渾至宋叔世
有提刑君有德有烈皂蓋朱旛維此提刑其産則閩其
來于越則仲子昕實處士祖始為越人處士之生端一
靖温詩書為宅禮義為垣云胡不淑遭值不辰宋祚訖
籙海㝢揚塵斂其所有靡途可遵欲潔其身曷養吾親
乃棄觚翰刀筆是循處吏之汙擴儒之仁以濟時艱非
志所存雖嗇其施而裕後昆是有令子學富行純西游
吳興克昌其門有田有廬以奉晨昏處士婆娑九十其
春德與齒隆而位弗臻此天於物翼足惟均達人知足
抑又何云惟古之道諡實行因無位無號亦誼之敦我
實小子不敢凟陳累行布辭告于多聞嗚呼處士有永
其芬
書
通危大參書
一䕫無所肖似蚤嘗從事科舉之學既而屢試有司不
利度不足以自立乃復求古人之道於其文辭之間殆
若有所入比以亂故寓迹浙水西屏去舊所習專取經
史傳記與凡諸大家集伏而讀之含咀其英華規模其
步驟益若有所得然亦頗自期許故雖處亂世饑寒逼
迫不忍棄此妄有所圖苟富貴於一時也顧以不得取
正於宗工是恧近識貢尚書持所為文質之尚書見謂
有作者風且期一䕫有可以至於遠者乃稍自信而獨
以未見閤下為恨厥今朝廷之上以文章致位通顯繫
天下士子之望者閤下而已竊嘗觀於閤下之文屬辭
陳義深厚爾雅不豐不約動中矩度其言的然而實其
態彧然而光其味幽然而永蓋由閤下受業吳文正公
傳授既有端緒若清河范太史蜀郡虞内翰又皆身親
炙之涵揉充暢本實支茂其發也足以信于今而傳于
後如閤下者非一䕫之所願受教者乎去年會陳編修
嘗以所為文五首與之商確久之編修君謂一䕫曰吾
嘗以子之文致之中書危公矣公必知子一䕫因竊自
念去閤下四千里介紹不通贄幣不修俯仰拜揖不至
於前遽然以是區區者取知於左右不以簡乎益自悚
懼今年謁俊禪師於天竺禪師所嘗過從者且與閤下
有夙昔之好間語及此禪師則曰危公盛德人也位愈
高而心愈下望愈隆而守愈約取人以言不以繁文(闕)
讓又謂一䕫曰宜更以所為文達之使危公得
子之悉輒不(闕)寫所為文十首而并陳其不敏
介禪師以達焉惟昔秦少游之未遇也曾文昭公在史
院參寥子實薦其文文昭稱其言辭瓌偉閎麗言近指
遠至謂如獲明珠大璧當時少游於文昭紹介未嘗通
贄幣未嘗修俯仰拜揖未嘗至於前也而相知之深不
啻如父兄之契姻黨鄉曲之舊何哉鳴聲相應仇偶相
從也然而古人不相見而相知者蓋有之矣一䕫雖不
敢竊比少游而閤下汲士之量不下文昭公禪師樂善
之意不異參寥子今者相須之迹若可以自附於此伏
望閤下廣樂育之義如文昭公荅秦少游故事賜以一
言之教至幸至幸一䕫今年四十有五晚節末路得列
於作者之後則區區之志不孤矣以天之福拜閤下之
賜於他日亦未晚也惟冀矜察
謝危大參書
一䕫遡往下風之日久矣顧以時艱道阻不能北走四千
里遂其願見之私去年陳編修來南一䕫以所為鄙文
五首與之商確然不敢率易求知于下執事也不意陳
君以鄙文達之鄭博士而鄭君竟達于左右夫以陳君
之薦揚鄭君之貢送其意則誠美矣揆之於禮則非所
當然也今年三月訪俊禪師於錢唐知其與閤下有疇
昔之好間語及此乃疏其所以簡慢之由侑以近所為
鄙文十首介禪師以達庶幾於禮或一得焉計猶未達
俄六月十七日入閩詔使道出嘉興召一䕫來前道閤
下之意授以建寧教授勅牒且謂危公得子之文如獲
秘寳校官之擢筮仕之階耳未足以盡子之才也一䕫
驚喜出於望外始知閤下以向之所致區區者遂加奬
錄初不計其識與不識而求之之禮恭與否也自非閤
下盛德宏度同符古人疇肯若是一䕫前書妄引曾文
昭公待秦少游故事為比以今觀之實類焉夫以一䕫
之疎陋何敢上儗少游而閤下汲士之量視文昭公則
又過之何也文昭公之於少游苐賞其文而他日校書
之命則不盡出於文昭公也今閤下於一䕫不徒有取
於其區區之言又使蒙一命有可以至於遠且大則誠
厚矣荷德何可云喻未克拜謝茲值鄭掾便謹布向往
之忱伏惟照察
墓誌
顔欽若墓誌銘
天長顔惟中時若既克葬其兄告於徐一䕫曰哀哉吾
兄欽若之死也昔在至正十四年之夏寇至天長移家
吳門避焉甫三月吳門陷自吳門趨錢唐甫三月錢唐
又陷乃絶浙而東旅于上虞者三年既又東土弗靖復
折而西以松江僻在西州一隅僑于華亭之青龍鎮又
三年而吾兄以脾胃疾死矣二十三年正月二日也得
年三十有二臨終執惟中手訣曰吾志未嘗敢後於人
吾弟所知也而今死於流離之地豈非命耶是可哀已
吾宗本兖國公後靖康之亂金人蹂中原稍徙而南至
于淮安之天長家焉稱千一總轄者初居天長祖也自
大父至吾父用貲産起家吾兄少負竒氣不伍鄉里兒
居當南北要衝名人魁士往往過賓其地輒延致于家
資其聞見而名人魁士見吾兄言辭意氣亦退謂人曰
顔欽若竒士也不可失之平昔自謂功名可立就嘗用
明經試于有司不利輒曰此不足置胷臆間也比寇至
白于大人請散財鳩民以保鄉里可用以樹勲業大人
止之曰財非吾惜也顧汝諸生兵事非所素習恐致不
救不若姑避之耳重違父命而止方謀避兵而大人遘
疾遂至不起吾兄哀毁幾喪生老母在堂諭之曰汝父
已死我不欲生耶乃稍自節哀率惟中經紀葬事且戒
勿以劻勷薄吾親故自始喪至於奠窆反虞無違禮既
襄事奉母而行凡便養之物率令惟中先至而集而已
奉母隨至以故吾母雖涉險阻恒若在家然有一二姻
家亦同在行飲食起居視同一家前後五六年如一日
嗚呼以吾兄之材與行詎意遽止於斯耶先是一年吾
嫂卒後是二年吾從子二又相繼卒是又重可哀也已
道梗未能返葬邑人前鄞縣丞任某捐地一畝許在青
龍鎮南亭橋之原遂以卒之年二月十七日奉吾兄權
厝吾嫂祔焉惟中重哀先兄既遭亂世又不永年而賫
志以歿嘗念乞銘於立言君子以白其志苟死者有知
將不悼其不幸於地下而未有所屬先生慤而文幸哀
而賜之銘余不識欽若凡見吾友與欽若游者言欽若
之死有歎息者歔欷者涕泣者曰斯人而止於斯耶則
其人之賢可知也今其弟克葬其兄又乞銘以圖永長
存則其兄之賢又足徵也余雖不佞銘其敢辭耶欽若
諱惟臣祖諱仁壽妣殷氏父諱竒母殷氏妻徐氏卒時
年三十男某卒時八歲女某卒時二歲銘曰
生也時不值乎洽熙死也壽不登於艾耆何賦材之孔
良而受數之獨竒玉在璞而毁木既拱而萎吁其可悲
元故敦武校尉益都翼管軍上百戶鄒君墓誌銘
君諱世聞字文達登州黃縣人世以武弁起家高祖斌元
初以從征功尚書省版授忠勇校尉管軍千戶後平河
南定禄秩以所領軍不多數改授管軍上百戶曾大父
寧大父威父震咸世其官君軀榦豐碩鼻隆口方鬚髯
森若望之儼然而天性淳篤與人交有恩意然頗嫉惡
見為不善者雖素與交必謝絶之不顧不以兵家子自
處涉獵經史務通大義旁至醫藥書數音樂亦皆習之
初江南平其父以敦武校尉益都翼管軍上百戶從其
帥出鎮宋都至正初謝事歸鄉里君例當世襲不忍輕
去膝下其父戒之曰此世澤也爾勉之乃始告襲階換
進義校尉六年丙戌峒寇犯汀漳從江浙行省左丞呼
圖克布哈討之能以一旅之師破其前鋒進階敦武校尉
十一年辛卯海寇起台州從江浙行省左丞博囉討之
寇恃海頗易王師君帥善水者駕舟身先士卒迎擊敗
之賊既欵附賞賚銀幣有加君位雖偏禆而通敏有才
識凡民訟涉于軍者有司移軍府共理軍府每屬君處
决人不以為冤杭支郡瀕海民私鬻鹽軍府歲遣一百
戶提兵鎮之而軍府每遣君行巡禁有方民不敢犯蘄
寇犯杭之歲君適在鎮有羣不逞欲謀響應君日夜治
部伍以讋伏之無一人敢動者張氏繼陷姑蘇浙以西
震恐有官資者多趣附之君切齒怒罵自度年且老力
殫援寡徒死無益乃屏居峽石之野峽石其所嘗鎮處
也既而以病終二十六年丙午九月十又四日也君之
生以大德三年已亥七月十又七日享年六十有八娶
同郡李氏繼田氏胡氏子男五人長觀山東義兵千戶
後君一年歿于王事次課廬早亡次確次益次勉江浙
行省宣使女二人長適李繼先次適同知萊州事周仲
彬孫男三人曰守信曰瀛曰浙孫女一人曾孫二人確
有至行以君歿之年八月丙申卜葬於錢唐縣鳳凰山
擔水關之原既葬猶惸然如在疚持其友周昉所為狀
再拜請曰先人不幸賫志以歿不肖孤欲圖其不朽他
不足為也惟先生哀而賜之銘爾余辭不獲乃為序其
世次履歴因歎鄒君以偏禆之將而行可以範俗材可
以有為而今制文武殊科卒使不獲究其所施而乾沒
於亂世惜哉銘曰
懿厥胄胤自邾出武弁五葉以世襲材豐行完用則詘
遭時不然氣愈崛有欲聞之視茲述
鞠隱先生墓碣
鞠隱先生諱嗣壽字得仁姓朱氏世居台之臨海十一
世祖希述仕宋為殿中侍御史六傳至宣撫司掌機宜
文字友直始遷仙居之東門又六傳至鄉貢進士懋先
生之曾大父也大父智父元豪補武學生母應氏繼金
氏先生幼聰悟讀書數行並下日記近萬言為文辭濡
筆伸紙立就汨汨千數百言若不煩搆思者鄉校師竒
之台自金華王氏得考亭夫子之傳講道上蔡書院從
者甚衆而性理之學日盛先生既長謂學不出此雖多
無益也遂研窮濂洛諸書究極歸趣後凡為文辭其為
說必本之性命之藴不為華言綺語以誇耀世俗同郡
紫巖周先生潤祖學術為鄉里推重少與先生同舍相
見論學先生高見層出周先生斂袵歎服長潭陶君凱
視先生差後出亦以文學知名四方每見先生輒以師
禮待之先生嘗言世俗為學不過資講說助佔畢求其
躬行之實蓋有媿故其事父母凡力之所可為者必盡
力為之父母歿哀戚幾毁治冡壙必如法不遺後憾其
處兄弟間懼夫情誼之或乖也作順德堂以示意其弟
既分財異居而家頗落其歿也諸從子貧不克葬出已
財葬之一不以累其子待宗黨不以貧富而禮意有厚
薄鄉人稱之春秋祭祀必遵先正家禮時物不具則不
以薦教子孫必以讀書為先務且戒之曰不讀書非吾
子與孫也夕則坐堂上召其子與孫來前以序立問其
日所事事申訓之至二鼔乃退以為常其見諸行事蓋
如此忠介公台哈布哈貫台州進士及第及其躋要路見
台之老成前輩待之如鄉先生而待先生尤厚以薦于
朝時先生父已歿一日聞之貽書謝曰禄以逮親為榮
親已歿矣不願仕也公亦重違其志而止晚謝家事治
别業於東園引流種樹以自適蒔鞠數十本曰鞠有隱
操吾實愛焉乃自號曰鞠隱學者尊之不斥其姓字因
稱曰鞠隱先生以至正十五年乙未十月廿又一日卒
年六十有九其配吕氏有賢行先十二年歿子男二長
公立次公成俱能世其學公成先四年卒女一適同邑
楊弘祖孫男六曰某曰某曰某曰某曰某曰某孫女一
適同邑吕志尹曾孫男(闕)人曾孫女(闕)人皆尚幼先生
歿十有一年公立奉柩葬之縣東門外若干里鄉曰慶
雲山曰石牛原曰東嶴且奉其配祔焉實二十五年乙
巳正月二日也公立既襄事謀於其友安陽韓君諤曰
墓銘未有攸屬韓君曰銘非徐君不可遂來請銘銘曰
為學尚理而不尚多為文尚質而不尚葩道不行于時
而行于家斂華就實厥德孔嘉其歸也全抑又何嗟
始豐稿卷三
