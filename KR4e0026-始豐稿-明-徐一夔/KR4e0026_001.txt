始豐稿卷一
明徐一䕫撰
雜述
讀韓文公薦士書
史稱韓愈成就後進士往往知名今讀其與陸員外薦
士書信其能成就後進士也書所列自侯喜以下四人
則備言其文行自沈杞以下六人則或稱其文或著其
行且曰今天下之士不可遽數但言其最近而切者爾
以今而觀侯喜諸人時天下之有道而文者豈復有賢
如愈者哉自愈而論當時之士誠未有當其薦者雖然
天下之材大小長短各從所賦而未嘗無也謂天下無
材者是厚誣天下之人也矧人之材所以為世用其不
用者不幸也且天下之事如此其多也一人能集之乎
不可也朝廷之位如此其廣也一人能兼之乎不可也
不可責於一人則大者長者小者短者當各適其用而
不可有一之或棄愈有見乎此惟恐已之不知人之不
用國家曠官廢事是懼是以不敢薄待天下也當是時
穆宗嘗欲大用愈而沮於皇甫鎛輩使愈大用豈曰論
薦云乎哉此則當時士之不幸也嗟乎今天下之士如
侯喜諸人者蓋有之矣不聞有論薦如愈者何也大抵
負材名而驟進者恐其軋已而不欲言處禄位之崇高
者既不屑與貧賤之士接又不思求賢為國之義夫恐
其軋已而不欲言者量不弘者也不屑與貧賤之士接
與不思求賢為國之義者心不忠者也不弘之罪小不
忠之罪大不弘不忠而曰天下未嘗有材焉者是謂厚
誣天下之材之人者也嗟乎今天下之大豈真無其人
哉吾嘗求之矣脱有人能識此者非其才名不足取信
於人則其位在疎遠不信之地其敢責以愈之為耶或
曰愈之論薦於陸蓋當時取士之法然爾今取士之法
與唐異殆不可以此責人也不然吾所論者君子拔賢
為國不自厚之心夫豈論其法之異與否哉苟今之取
士與唐無異有如愈之論薦者乎吾不敢言也嗚呼安
得有如愈者復生于今時以薦進為已務俾向之所謂
不弘不忠者有蔽賢之誅之懼非特士之幸也亦天下
國家之幸也
讀鄭虔傳
按鄭虔傳鄭相如告虔曰天寶十三年逆臣僭亂當汙
偽官願守忠節相如言時開元三十年也及安禄山反
虔果陷賊中禄山署虔水部郎中虔念其言稱疾求攝
市令事平議罪虔得减死論貶台州司戶夫為臣死忠
理之常也虔以相如豫告故不受偽署不然則受之耶
䜟緯之學聖賢所不道宋景文撰唐書叙事嚴簡而汎
及符䜟雜說非以為訓也以著虔之不知自守爾覽者
無惑焉
織工對
余僦居錢塘之相安里有饒於財者率居工以織每夜
至二鼔一唱衆和其聲驩然蓋織工也余嘆曰樂哉旦
過其處見老屋將壓杼機四五具南北向列工十數人
手提足蹴皆蒼然無神色進工問之曰以余觀若所為
其勞也亦甚矣而樂何也工對曰此在人心心苟無貪
雖貧樂也苟貪雖日進千金祇戚戚爾吾業雖賤日傭
為錢二百緡吾衣食於主人而以日之所入養吾父母
妻子雖食無甘美而亦不甚飢寒余自度以為常以故
無他思於凡織作咸極精緻為時所尚故主之聚易以
售而傭之直亦易以入所圖如此是以發乎情者出口
而成聲同然而一音不自知其為勞也頃見有業同吾
者傭於他家受直略相似久之乃曰吾藝固過於人而
受直與衆工等當求倍直者而為之傭已而他家果倍
其直傭之主者閱其織果異於人他工見其藝精亦頗
推之主者退自喜曰得一工勝十工倍其直不吝也久
之又以吾業織且若此舍此而他業當亦不在人下去
事大官善其逢迎之術竭其奔走之力貴富可得也奈
之何終為織家傭其後果事大官厠在衆奴中服役于
車塵馬足者五年未見其所謂貴富之機也又如是者
五年一旦以事觸大官怒斥逐之不使一再見又所業
已遂遺忘人亦惡其狂不已分不肯復傭以織至凍餓
以死若人也吾謹用以為戒如之何而弗樂余歎曰工
知足者也老子曰知足之足常足工之謂也因著于篇
工凡十人與余言者姚姓云
解
推命解
昔荆國王文公不貴推命其言曰君子修身俟命守道
順時貴賤禍福之來有弗能沮而誕謾虚怪之說是溺
余解之曰貴賤禍福之來非人所能為也惟聖人能安
之惟賢人能知之自餘衆人不借聰於人無自而知也
聖人不世出賢人不時出蠅營狗苟馳逐於聲利之場
蹈禍機觸刑辟者皆是也苟有人焉就其年月日時之
所值陳其休咎使利焉而就害焉而避斯人也免戾於
斯世其功不亦博乎古之史氏列序方技於功臣世家
之後而不讓者蓋有以也嘉興有東谷子者居春波門
用五星家躔度遲留伏逆法推人生年月日時所值貴
賤禍福毫分縷析無有不驗吾慮衆人之昧於所從也
乃為之解
瑞芝解
嵊縣之東有鄉曰靈芝故老相傳昔嘗有芝生其地鄉
所以名也比者兵起邊境繹騷鄉人邢君某用守禦功
得宰其縣君善於撫綏三年邑以治聞芝復生焉居人
持以獻枝葉華色按諸圖牒惟肖當是時田夫野老歌
頌于野騷人墨客詠歎于家達官貴人稱說于朝莫不
以為瑞云余聞神仙家種芝以充食其品有木芝石芝
菌芝肉芝之異故世或産芝遂以為不常有之物而與
嘉禾瑞草並列余竊有疑焉使是物果為瑞耶宜生於
熙洽之世今泰運未復天地之間沴氣充滿山川鬼神
草木鳥獸舉失其寧而芝生其地何哉豈其土性所宜
耶抑亂極將治司造化者發此以為之兆耶抑偶然耶
不可得而知也意者天地之和惟人所召姑以往事明
之霸在潁川嘉榖生堪在漁陽岐麥秀蓋有之矣是芝
也其為縣宰瑞耶不然胡於斯時而有斯物也爰著于
篇
說
公葵說
吾友郭君名復以秉心字行久矣一日夢神人授以葵
因易其名與字而摠以公葵稱或以告余且請余為之
說余曰名稱於已字行於人名以字表字以名生本末
之謂也古之人名與字總稱者亦不多見獨班固書賈
誼董仲舒傳不著其字後世著作家類稱誼仲舒則名
與字總稱之一證也攷之春秋則不然春秋之法貶則
書名褒則書字宰咺子突之類是也公羊子曰名不如
字非謂其人不如也蓋謂見名於人則近乎卑見字於
人則近乎尊也如君之於臣父之於子師之於弟子名
之可也或學而交同志或仕而交同列斥其名不可也
而郭君不以名稱為嫌何哉郭君辱與余交其立言制
行非余所能及斯義也必有所屬尚當從君質之
尚友說
君子為學求道其可有自足之心乎不可也蓋天下萬
事皆有足惟為學求道不可以有足足斯畫矣古之人
惟其不自足也是以廣於取友故近而一鄉之士遠而
一國之士又遠而天下之士無不友焉猶未足也雖古
之人亦尚友之嗚呼學而至於尚友未易言也昔者孔
子之生後乎周公五百餘歲志之所形夢見周公尚友
周公也孟子之生後乎孔子百有餘歲志之所至願學
孔子尚友孔子也程子之生後乎孔子孟子又千有餘
歲以不世有之識得孔子孟子之奥使其道益尊以明
尚友孔子孟子也泰矣哉尚友之云也吾友牛君士良
字其藏修之所曰尚友或曰此聖賢事也今人生而同
世學而同道以某問某猶有不知者而况立乎千百世
之下而取千百世之上之人友之不已誇乎不謂是也
聖人之事衆人之所為也古人遠矣其詩存其書存誦
其詩讀其書意領神會於千百世之上古人在是也孔
子也孟子也程子也為聖為賢蓋此道也以衆人自處
而自棄其聖賢之身祇見其誇也余識牛君久矣生長
齊魯之邦而從其先君子宦遊楚越之野足之所及者
廣矣所謂一鄉之士一國之士天下之士其必得而友
之矣而且以尚友為事夫豈汲汲於小成者哉牛君間
徵余說余謝之曰余於古人未之有知何足以語於此
竊有告焉昔之人有以聖賢自許者矣(闕)揚雄自以
為孟子王通自以為孔子實則不至而名加浮焉後之
人終不許也牛君出獨見於羣靡之中思慮之所形精
誠之所聚夫豈不及乎此而余猶以是告者朋友之道
也他日會精微之至以不愧於古人尚教我哉
子亨字說
亨者美且達之稱凡人處困歲時相見必祝之曰亨則
亨者人所願欲之辭也而致亨有道掾有姜姓者名貞
字子亨徵余敷其義由名觀字其知所以致亨者歟何
也名以生字由貞而亨是謂能致者也且亨義莫備於
易稽之於易易言亨必以貞配之易首乾坤文王以元
亨利貞贊其德至於他卦隨事以示義皆先亨而後貞
則處亨之道也蓋至於離其卦辭曰離利貞亨先貞而
後亨則致亨之道存焉蓋離為卦隂麗於陽以附麗為
義其在於人則在於所附之人人之所麗利于貞貞則
亨試以子言之今子方壯出而試于時才非不通也識
非不敏也步趨出入在學政之地其在於知所附乎誠
知所附習熟見聞脱去卑近日趨于光明正大之域其
有弗亨者乎故自處而貞則道可行而亨在是矣其或
阿私苟容以僥富貴利達而自以為亨將以誇於世俗
則可而非君子之所謂亨也子善致亨因摭離麗之義
告之
贊
柯氏義事贊(有序)
柯遂卿者吾同郡人也讀書尚義當賊起海上時大府
下令有能獲賊者賞強暴之徒並緣為奸民死於誣者
不可以一二計有販夫張某三人者本柯鄰也亦為強
暴所誣幾死柯詣府辨之甚力三人得不死郡之人咸
以義稱之作柯氏義事贊贊曰
盤盤海郡為望于東家絃戶誦有鄒魯風有猘不除遂
為民仇挾海以賊肆其虔劉皇仁不殺視均赤子賊弗
即攻日益驕恣有來大臣霆震風馳夫何陳旅望洋以
嬉于時廷議討賊孔亟遂資于民以塞厥責懸賞則崇
召奸斯訌掠及齊民弊如午䗬始賊之來民咸鼠匿比
賊之去弱肉強食繄柯卿氏好義自初道逢羣兇掠此
販夫其驅如風其攫如虎以是販夫獻于公府有美柯
卿義形于色力辨于公乃人弗賊是夫之誣其音嗚嗚
隂雲四塞白日以晡是夫之釋其色揚揚天青日白慶
雲以翔靖惟人生惻隱自躬胡彼昧者戕帝之衷揆厥
所由則有攸致上急近功下益近利是用逐逐其何能
淑維我柯卿有惕于獨柯卿之為由衷之著如救入井
匪曰要譽凡百官臣視柯之行仁民愛物罔有不寧嗟
惟小子聞義斯省誦詩不遺蘄播于永
東臯隱者序贊
隱者姓范氏其先在宋時有為防禦使用醫小兒名隱
者去防禦五世傳其業益精居旁近人無貧與富有小
兒疾輒趨隱者求醫然其為醫務利人不務利於人名
愈益顯又性至孝壬辰之寇鈔掠市井亟擕其母出沒
賊中走匿湖山之叢薄家貲不顧也且重然諾一日其
友有請託業已諾矣他友聞之又以五十金為奉奪以
利已不從也而從前諾其敦尚孝誼蓋如此所居錢唐
城東其地平衍有水木禽魚之樂暇日賦詩鼔琴圖寫
山川人物以為嬉或勸之仕輒曰吾不能隨世俯仰不
願仕也因共稱曰東臯隱者賈生有云古之至人不在
朝廷必在卜醫之中隱者豈其人歟作東臯隱者贊隱
者名某字思賢贊曰
自昔先民所趨靡同或隱以為高或仕以為通惟聖有
訓卓有義方我觀今之人仕則以為容鼎以拄車筐以
植宫鼎折斯仆筐敗斯崩彼曷揆曷守上下用以蒙有
美隱君心夷而氣冲其行既周其惠又以充東臯之陽
有木鬱蔥或偃而歌或踞而桐俛仰宇宙爵胡我降葆
茲貞白穆其清風寔用作詩以播于邦
顧仲英摘阮小像贊
夫人之在盛世居有圖史之娛出有裘馬之樂謂其為
隱也則未嘗枕流漱石謂其為顯也又未嘗析圭儋爵
是蓋不為世故之所嬰也確矣方其調寄於一阮渺乎
若孤鴻之唳層霄峭乎若寒泉之度絶壑夫又孰知其
幽情遠意之所託抑欲狀其高簡其視晉人而無怍者
耶
孟天暐豸冠像贊
大冠既加華佩斯委肅若霜嚴屹若山峙匪容之盛乃
德之充相此大祭敢不恪恭
孟天暐山居像贊
謂公為仕被服則野謂公為隱動容則雅或舒或卷心
曠神夷山林之適廊廟之思
壽藏圖贊
崑山顧仲英甫簡曠不羈年五十豫營壽藏并自誌其
平生立之藏旁遇勝日率親戚故舊至其處飲酒賦詩
為嬉非一死生解外膠者乎君游他郡圖壽藏規製并
錄誌文以自隨為作壽藏圖贊贊曰
造化之運以亭以毒其機不息往禪來續衆萬之生氣
母所司有聚斯散有成斯虧孰迷厥中而求不死彷徨
服食卒戕而止不觀薪火同底於無曷不自悟繆悠是
圖有顧英君其識孔卓死生一致克先衆覺謂來適然
去亦若茲曷置欣戚於來去為里有綽阜若龍起伏曰
此我歸爰協吉卜神靈攸聚風氣合完陽晶發輝隂縵
糾蟠瑶華翠蕤駢生左右文膺繡羽鳴集先後君息於
斯白雲為期君歌於斯明月為知人為君危君則順適
人為君悲君則悦懌攝志養氣無慮無營安命處順時
止時行視後千歲猶今一日形銷迹亡與造化一凡百
世人既夕謀朝聞君之風鄙恡内消以古視今如君蓋
少披圖作贊用著有道
辭
林先生哀辭
林先生古泉者同郡黃巖人其先在宋時登進士第者
往往有焉先生生時宋已内附稍長無所於進去為浮
圖氏先生性聰敏凡六經百氏無不記覽成誦其為文
詞下筆輒千百言如不經思慮得者自負其才復歸于
儒客吳楚間以授徒為業不喜表襮吳楚間新進士初
甚易之及見其講解著述則又莫不相敬伏久之去游
京師清河元公蜀郡虞公豫章揭公先後以文章顯先
生皆與之游而知先生者無如揭公揭公嘗薦于朝政
府無與為力者不獲用今上初賀丞相當國搜羅遺逸
士擢先生教授溧陽溧陽地肥沃有魚鱉稻米之饒其
州之人夙知先生爭遣弟子來學又京師之達官貴人
過賓是州者多先生故人亦來問候羈旅三十餘年及
老始獲一命稍若自適居無何蘄黃寇起溢出江以南
且被溧上先生避居墟疃守臣應敵死州人迎先生攝
州事有州將子鼓衆從賊先生聞之驚曰有是哉彼固
世爵者親往曉以逆順州將子不從卒致賊陷州境遂
害先生先生垂死罵不絶口賊磔其屍州南大樹上已
而南行臺御史出討賊引兵過見之始加衣冠而葬于
溧上錢唐之古塘僧寺有高僧曰本空師蓋先生初服
時友也且同里始先生如溧時嘗舍其處余嘗謁焉先
生既死其兄子某自溧走告師所以死狀師既為位哭
且語余曰盍哀之以辭辭曰
先生孑立兮履操以強去墨來歸兮于道之宗鄉邑寥
落兮有事遠行才則超邁兮命實不臧上林蓊鬱兮羣
蜚翺翔一枝不獲兮日夕徊徨鐘鼎以泰兮山林以窮
性固有自兮分或有當末路筮仕兮于此州庠禄雖粗
足兮時復不祥彼賊之訌兮何有天常以舌為斧兮思
易其狂彼懵不率兮乃取其戕天道茫昧兮禍福無方
吁嗟先生兮乃罹此殃渺彼溧水兮其波洋洋馳想風
烈兮心神飛揚之死不惑兮我又何傷
夢鶴辭
余讀赤壁賦見蘇長公稱鶴化道士事心甚異之然以
其言寓不甚泥也吳人有為帶下醫者為余言疇昔之
夜夢至無人之境有羽衣道士招余授以藥且曰以是
命爾醫尋化為鶴逍遥而去其人自是醫無不效然如
長公所云蓋有之矣大抵神仙變幻無迹非尋常人所
得見抑豈其人為帶下醫有隂德及人有此遇耶然不
可得而知也為賦夢鶴之辭辭曰
華星兮纚纚明河兮如帶月承宇兮嬋娟風觸帷兮綷
䌨魂清兮思遠候均兮息寡神天游兮廣莫之野遇羽
人兮御青雲而來下言不接兮意銷交不豫兮形忘曰
余司&KR2188;於下土兮授余以藥之良跪敷袵以陳辭兮明
授受之大綱歘裳玄而衣縞兮遥引其脩吭去余不顧
兮睨天路以翺翔豈仙凡之弗殊抑寤寐之難詳九霄
寥泬兮三山渺茫往從不及兮空佇立以彷徨
銘
虚白齋銘(并序)
學者以莊子十餘萬言大抵皆本老子且致嫌於近代
蘇長公以莊子為助孔子之說余故惑之未解一日讀
其書至人間世見其縱論存養大要有虚室生白之喻
大槩與吾儒先君子之言合吾儒先君子之言心也不
有虚靈不昧之說乎此虚室生白之喻也試講以所知
心之為物官天地府萬物其量罔測也主于吾躬以應
萬變其神無方一或蔽焉天地吾不得而官之矣萬物
吾不得而府之矣懵懵焉貿貿焉見膠於物行躓於事
惡乎其能神故人之有心猶居之有室也室虚則白生
奥内之地而日月之明不及者無他蔽故也虚斯白焉
故知心之體者觀諸虚室而已矣知心之神之不昧者
觀室之白而已矣余然後知蘇公之言不我欺也廣陵
茅先生有道之士也請余銘其虛白之齋故附茲說而
為之銘銘曰
至隂肅肅陽赫赫氣機來往潛絡繹生有衆萬紛充斥
惟其精者我則獲天君威嚴泰宇闢窙豁晃朗無際極
以一備萬孰叵測洪纖巨細詳且悉光輝晝夜著不息
不蔽乃是神明宅有或弗謹斯間隙膠膠擾擾形所役
一似太空雲霧隔不散何由見昭晢先生被服甫與掖
潔脩自是流輩伯有嚴齋居坐昕夕致虚有道乃見白
外至内應靡有忒繄我之神諒不惑夙興夜寐尚無斁
碑
漢三老董公碑(有序)
予讀太史公書至三老董公說漢之事作而言曰三老
董公其秦漢間有道而隱者乎不然何其言之符機際
會而粹然一出於仁義道德也公之說漢高祖也其言
曰順德者昌逆德者亡兵出無名事故不成名其為賊
敵乃可服又曰仁不以勇義不以力至哉言乎不意文
獻斵喪之後兵戈搶攘之日有此人也蓋方是時項羽
放弑義帝公以此說高帝討之時高帝左右稱讀書如
酈生不及此稱文學如叔孫通不及此稱智術如張良
陳平不及此而公獨及之意者公在草野冥思天下之
故項強而暴劉弱而仁莫有急于此者以故發憤為高
帝陳之不疑也公之始末史闕之即其言想其人必秦
漢間有道而隱者惜乎漢用其言而遺其人也爰叙而
銘之銘曰
秦政不綱義旗四舉紛紛藉藉孰為義主緬彼有道鴻
飛冥冥不聞其聲矧見其形猗嗟董公時止時作懷寶
在躬不迷而覺劉弱項強公有深憂討逆致順公有遠
猷一言之出萬鈞不拔仆項興劉此機之發維此董公
其執不猗維茲之言允也其時公言既用公迹愈邈推
公之藴可興禮樂漢雖公遺公言不隳公言不隳大道
之維
漢紀信碑(有序)
予讀太史公書至紀信以身代死之事作而言曰信之
忠誠一至是乎且信倔起之徒也當其事漢項羽圍滎
陽漢危甚王時欲存有降而已降則漢事去信遂自為
王降羽王因得脱羽燒殺信吾意是時漢事未定如信
者不過苟相依乘以饕富貴而忠誠若此何可得哉漢
王既定天下嘗斬丁公以勸忠矣而於信獨無贈典及
太史公記載刺客如荆軻聶政為之列傳說客如蘇秦
張儀為之列傳刑名如韓非申不害貨殖如卓王孫陶
朱猗頓為之列傳至於殺身成仁如紀信者乃獨不為
之列傳遂使信之大忠不白於天下後世而臨危顧身
者踵相接也爰叙而銘之銘曰
黃金可銷白石可磨將軍之志之死靡他一念之精如
霆之發視刃不銛視火不烈滎陽之圍漢累卵危委八
尺軀全一帝基死生之故夫豈易與興亡之决在此一
舉捐軀徇國有若斯人緬想光烈莫之與倫
齊王蠋碑(有序)
予讀太史公書至齊王蠋不屈之事作而言曰為臣死
忠臣人律令也士不與焉蠋嘗諫齊王不從退耕于野
未嘗居齊之位食齊之禄則齊之士也一旦燕人破齊
走王而七十餘城俱下守城之臣非不多也不逃即降
爾未聞一人為齊死者當是時湣王已死蠋猶區區為
齊守畫燕人使謂蠋曰燕人高子之義將以子為將封
子萬家否且屠邑蠋謝曰忠臣不事二君烈女不更二
夫經其頸於樹枝自奮絶脰而死攷其事與伯夷相類
蓋伯夷孤竹君之子讓國而逃非有位者武王伐紂天
下是之伯夷非焉殷既滅矣而猶耻食周粟猶蠋志也
伯夷之事幸而見稱於孔子其道光明王蠋不幸不逢
孔子太史公僅附於田單傳尾而稱說者鮮爰叙而銘
之銘曰
猗歟先生國之楨士之特也志弗隨以貞矢金石也衆
反顧以生行不惑也執義之兵返仁宅也固然獨行匪
矯激也休有烈聲軋亂賊也我揭其英髮上直也
記
清隱軒記
清隱軒者前福建廉訪司僉事章公宴居之所也公在
癸巳歲奉先府君歸葬于洛以道梗弗進僑居錢唐之
同德里其居有軒四楹戶牖明豁可愛軒前方塘水波
渺瀰塘之左右藂篁茂柳相掩映公居其中嘗施施而
行漫漫而遊以節其憂戚之情一日過前貴池縣伊埒
穆爾丹君見今所揭匾實紫陽先生朱文公所書問所從
來則貴池得之伊埓哈雅君而伊埓哈雅君為崇安縣
時得之武夷民家者也公請以歸喜曰是實稱吾軒且先
正之手澤也遂尊而揭之間語一䕫以得匾之由且曰可
記以否一䕫肅瞻已謹告之曰昔在梁時蕭子雲飛白
蕭字以名天下之寺歲久零落有買歸以建蕭齋好事
君子雖寺額且以名齋况先正之手澤所在乎尊而揭
之是也敢輒為公記之按文公先生居崇安之五夫里
去武夷不一舍近暇日與門弟子登山臨水以暢其性
情淳熙十年先生謝江東之節始作室武夷山中凡亭
軒齋閣莫不完好而加頓置之是匾必其一也相去二
百餘年風雨侵陵苔蘚剥蝕曾不朽漫而其筆精墨妙
猶&KR0974;然有光采若有神物扶持之者豈先生之精神見
於字畫者尚不泯哉嗚呼先生遠矣見先生之手書而
感慨興起云者夫亦豈止於字畫之末而已蓋先生以
高明正大之學接緒周程以趨孔孟之奥雖其道不盡
行于時我朝許文正公尊信其說而表章之遂有至元
之治不可誣也生乎先生之後思見先生之聲音氣貌
而不可得得其片言隻字於運去物改之後有不加之
意乎宜乎公獲茲匾不啻若兼金拱璧而不肯輕棄也
抑聞公在成均時師事前祭酒太原吕公而凡先生所
說吾道之大體用之全本於已而推之人者固嘗受之
心傳口授之時而驗之立身行道之際矣今也以憂去
官固將移孝為忠以展盡其所學念慮之所存精誠之
所至必以先生為凖的矣此所以出警入省于茲尺咫
之版也詩曰高山仰止景行行止公之謂也如曰居有
水木之秀而徒取清隱之美稱為考槃之計夫豈知公
者哉是為記
孝子記
余嘗寓於秀之白苧里見里中長老道戚孝子之行未
嘗不咨嗟歎慕以為不可及初孝子之母被疾救之弗
效及革刲股肉以進時母已不能啖不盡一日而死孝
子勺飲不入口者三日慟哭絶而復甦踰月將葬而秀
地卑下掘地尺泉水浸滛孝子負土為墳至若丘陵然
迄葬其母既葬彷徨不忍去或勸之返孝子曰吾舍吾
母何之乃附墓為菴廬覆以茨壁以坏日伏匿其中望
墓扶服頓踊三月有白芝五本生廬側人聚觀之以為
孝徵久之將像母而事之告工以狀工未悉一日姥夢
工曰吾戚母也汝吾識之翌日工刻木惟肖孝子奉以
龕帟飲食必祭出入必告有事必禱一如生時吳門之
陷前鋒犯秀境里中豪右多遁去孝子瞪目起曰吾忍
去吾父母墳墓耶乃散財集子弟若干人保里中時他
里焚略幾盡而白苧完好如故公府將賞之孝子謝曰
吾為墳墓舉爾賞不願也嗚呼戚孝子之行非聲音笑
貌為也由乎天性發見精切故能為人之所不能為如
此余聞戚氏之先有諱同文者當五代干戈之際抗志
不仕善事祖母號正素先生至子若孫以孝友為家法
致位卿相南豐曾公稱其行應禮義世世不絶為宋世
家孝子其裔也戚氏家法不替故如是耶孝子名敬字
秉肅嘗用部使者薦為文學掾歴二十年猶未徙官人
以其孝不斥其名與字直曰孝子云
雙梧堂記
嘉興之祥符寺在學宮之偏至正十九年夏余遊學宫既
聞弦誦之美間一過寺時東雲海師方主寺席而友人
四明周致堯亦以文學之職僑東雲所延坐堂上窗牖虚
敞几榻整潔其外碧梧二離立若拱交柯接葉覆蓋堂
下地可二畝許蓊然綠雲也三人者危坐良久凉意颯
至清潤襲人一時神思殆若處乎塵囂之外有頃海師
指二梧歎曰吾儕今日得蒙被其蔭夫豈偶然昔在仍
改至元之歲前住山既建茲堂幷植之垂二十年矣日
者兵燹之烈比屋皆燬吾寺巋然獨存而二梧得無恙
時時思之必有神物者主焉不可得而度也否則曷有
此哉致堯因命字堂曰雙梧師曰此吾意所欲也幸相
與成之因屬余記余惟物之成住壞空相尋於無盡蓋
各有數存焉是故以我觀物物也我得而有之以物觀
物其成其住其壊其空我何所客其私嗟乎獨植物哉
天也地也人也凡有形者皆是也由是高世之士以萬
形之轇轕于前而不可以迹泥也反而觀之心心之體
湛然無滓也何物可以累吾虚心之量廓然無礙也何
物可以累吾大造詣之功至有非言語意識之所能及
則於物乎何有今師遊方之外夫豈留意於物者抑亦
世俗所謂未能忘情者耶師謝曰子誠知我者請誌之
看山樓記
余至海昌嘗怪其地平衍爽塏而無大山長林以為暎
帶東行六十里至於黃灣而其山始出黃灣地瀕海外
障波濤之激衝而内固聚落之生息者則皆山也灣之
上馬氏世居焉馬氏之子弟有曰絅者靜重而慎密方
以種學績文為事有樓在屋廬之側題曰看山而日藏
修其中今年余至其處延余樓上坐窗牖四啟指謂余
曰岡巒起伏紆縈妍秀若翅翼飛舞而西者此鳳山也
孤嶂特立隆崇突兀若屏風横峙於北者此黃山也連
峰散出巉巖秀鬱若芙蓉發艷於青天白日而騖入乎
武原之野者此澉浦諸山也先生試寓目焉余曰佳哉
較其形勝雖無匡廬九華雲門天台鴈蕩瑰竒靈異之
狀然得此於斥鹵莽蒼之中譬之適異域者見似人不
亦快乎雖然吾有以告子岡巒之頹然崖壁之屹然山
之質也四時朝暮草木榮悴而紋粲然日星出沒而光
昱然雲烟開斂而容盎然雨暘晦明而氣充然其所以
變化不一者山之文也子而安茲樓也看其頹然屹然
者以厚其質則修諸已也必至看其粲然昱然盎然充
然者以培其文則見諸用也必達子而看山以心不以
目可也不然斯玩物耳昔王徽之在桓冲府冲問以府
事徽之方拄頰看山徐對曰西山朝來致有爽氣徽之
豈欺冲者要必其中自有所得而人不及知之耳徽之
事業不多見而西山之名傳之天下後世豈徒然哉子
承世業而父賢而知教又方年富時雖多艱俟河之清
未晚也他日學成出用里之人過子之樓指曰此馬氏
子讀書之所也則山亦若增而重矣顧不美歟嗟乎士
患無志爾有志而無成吾不信也絅字公著蓋嘗從余
游云
始豐稿卷一
