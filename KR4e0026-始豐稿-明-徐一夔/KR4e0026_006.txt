始豐稿卷六
明徐一䕫撰
題跋
題宋賢墨蹟
右宋人墨蹟一卷栝蒼吳宗愈之所蔵也按而視之名
相如虞雍公張魏公周益公道學如陸子夀文藝如薛
道祖張温夫具在道祖温夫以善書名世其波磔之工
固不待論雍公魏公益公負經濟之術子夀兄弟窮性
命之原其於字畫未必屑屑求工者今觀所書皆端穏
深潤有法度臨學之士或有所未及乃知有德有言者
於區區字畫亦不苟若是兵革之後舊物不多見宗愈
以古人墨蹟而知寳蔵之可尚也哉
題王伯昌頒赦崇明詩後
山東王君伯昌蚤以學行著稱及歸今朝擢為考功郎
嘗被旨宣赦崇明賦近體一首屬和者自州尹劉君伯
序而下凢若干人古者大夫交政諸侯有宴饗之設賓
主獻酬則舉詩以明志故必習詩者乃堪使職君為朝
臣頒恩下土乃自為詩以宣皇風暢德意新民之視聽
職也而其守臣暨凢庶士又聮音繼響以答其意顧不
美歟今君為邑海䀋出以見示余善其得使職也識于
左方
䟦臨海張氏家譜
臨海張景素華年有才學值大朝蒐羅材畯雖寸長弗
棄景素遂以選為引進使暇日持其從祖父子通先生
所著家譜一通示余且請論著夫家譜之設以明世次
也昔之為譜者有用漢年表法者有用禮大宗小宗法
者雖其為例不同而同於明世次也余觀張氏始宋迄
元余既得以考其先德之懿復執譜嘆曰張氏在宋如
諱亢者以鄜延鈐轄從范文正公收麟府之績如諱奭
者以龍圖學士從文潞公預耆英之會又若諱埏者當
靖康之亂從參政謝克家與金人戰江上以死節聞其
他用進士起家紆青曳紫者亦累累而有可謂盛矣暨
至於元求其能自見者殊寥寥然抑豈張氏豐於前而
嗇於後耶徐而思之宋之盛非儒不用而元自混一之
後當國之臣隂廢南産之士雖有美材然皆老於山林
之下莫能以自逹以故然爾故譜之設以明世次也而
善修者存其人始終顯晦之迹而時政之得失亦因以
見焉古人有言公侯之子孫必復其始此其時矣景素
尚勉之哉母俾前人專美宋世
䟦廬陵段母墓誌銘後
廬陵段鼎翁篤厚人也取道錢唐而還謁余學舘出學
士宋公所著其母夫人墓銘見示且曰向在京師蒙公
銘吾母且語鼎曰子過錢唐有徐大章者吾友也可與
言文事其以吾所著銘示之吾用為先容以求見余受
而誦之至冄以謂凢銘以發潛德欲其傳也學士之文
在穹壌間其必傳也無疑亦夫人之行有以起之也何
也學士之言曰夫人有二子長已出次他出夫人撫育
如一體人見二子綵衣䨇舞夫人之側不知其為異母
子嗚呼可謂善述人之行者矣大凡女婦類多鍾愛已
子於他母所出或奴視之史册所載如晉王休徵母者
固亦多矣段母獨能均愛為衆女婦之所不能為詎非
懿行也哉此學士所以特茟書之以勸天下之為人母
者也吾聞父母殁而不求名人銘是謂不孝鼎翁其可
免矣若以余為可言文事而使之言則恐失之
題趙文敏公所書龍門三自省偈
隋僧智永字畫精妙嘗寫真草千文八百本散於江東
諸寺其意盖為學書者設耳近世吳興趙公亦以字畫
名世其寫龍門三自省偈自謂無慮數十百本且曰願
一切見聞悉皆成佛此豈專為學書者設耶二公一儒
一墨所見不同如此必有能辨之者
䟦危内翰所撰炬法師塔銘後
寳石山蓀師以臨川危公所譔炬法師塔銘装潢成卷
持以示余曰此危公垂歿之茟也其文揔若干字而點
竄又計若干字字大如蠅頭而兼用行草其孤於識其
後曰此文洪武五年正月十日先君子所作是月二十
又五日以疾終今以此文寄其徒秋巖昆仲用見先君
子之意於今為安慶府教授秋巖則蓀師字也予以此
本乃公未脫槀之文行草兼用且加點竄讀者難認取
今天界寺住持泐公所為行状正其差訛命諸生方質
錄于槀本之後以便讀者且屬蓀師請善書者登其文
于石而以稿本留於山中使後人見公當垂歿之際其
文與字畫不苟如此公以文章翰墨名世著作既高而
楷行草三體並臻於妙凢世臣大家釋老寺觀穹碑短
碣多出公手至於遐方裔壤得其片言隻字莫不寳以
為玩當時號稱辭翰兩絶公凢為文既脫稿類皆楷書
登石此文如其孤所誌去捐舘之日十又五日爾盖以
病僅克屬稿不及别書也因識於卷末以歸蓀師八年
十月
䟦進馬圖
右進馬圖一人戴皮冠冠上懸赤丸一大如菽冠簷則
緣文貝為飾穿窄䄂袍袍用文綺為之縷金緣欄著烏
皮靴靴樣尖而直製若一字北向拱手立容甚恭肅盖
主進馬者一人拱手立於其後容亦恭肅袍靴同而冠
不懸丸不緣貝必其從者也一人童顱辮髮而不加冠
牽一馬而前其馬毛色皆黑自頸至膊墨瀋深潤如玄
雲蒸雨獨鼻梁隆起而白状若玉隴蓋白鼻騧也一人
亦不冠童顱椎結而鼻加高牽一馬隨之其馬昂首長
鳴欲追前馬馬滿身皆旋紋如用綖繯錢勻敷可以枚
數而貫蓋連錢騘也一人大略如前牽一馬出於其後
馬耳若批竹尾若擁篲兩蹄拏空而出欲追前馬牽者
死挽之而力不能制面有努力容而馬之背則微赤自
腹以下皆淺白色蓋赭白馬也相馬法曰&KR0686;白雜毛曰
駁即赭白也此三馬者神駿之氣有一空凢馬之意余締
玩久之目眩神悸如見所謂天廐真龍者杭人有沈積
中氏家蔵此圖暇日持以示余其籖題曰進馬圖余聞
古之賢君有獻千里馬者却之不知此圖模何代所進
馬意其流傳人間亦不過好大喜功之具獨羡畫師運
思之精寫人物如生亦一竒也為誌於左方
書
與王待制書
前年冬執事自漳州被召纂修元史去年二月道過錢
唐時僕亦自天台襄事而還天遂良覿解后於候潮門
憧憧往來之地握手道間闊外執事以使者催促之亟
僕亦不得從容聽教不勝怏怏分手之後僕以連歲奔
播之餘生事寥落且有寒濕脚疾之苦遠適海隅覓一
舘榖之地聊用養痾旋聞文佩至京擢居次對之職與
金華宋公同領揔裁之命歆豔歆豔今上甫革元命即
取十四帝一百六十三年之事修成一代不刊之書所
謂國可滅史不可滅者於今見之甚盛典也而執事拔
自常調用稱其材然亦不可不謂之千載一遇去冬有
人來自京云置局以來未滿一歲自元太祖至寧宗一
十三朝一百三十年之事悉已本據實錄修成上進局
中秉筆之士或已授官或已還山去矣獨順帝一朝三
十六年之事以無實錄可據分遣使者搜訪故都圖籍
列郡文移有關於三十六年之政體者俱收並錄以備
採擇足成一代之書邇者縣吏踵門傳致浙省官僚之
命云朝廷以史事見徵蓋以此也且云執事以僕為善
叙事薦之當路夫為揔裁薦人以預纂修此固其職向
者道語之時執事不以僕為不材已欲引而置之纂修
之列僕固嘗敷露情實以辭之矣今執事又何為而有
意於區區不材且病之人也竊嘗思之近世之論史者
以謂莫切於日歷日歷者史之根柢也自唐長夀中史
官姚璹奏請撰時政記元和中韋執誼又奏史官撰日
歷日歷之設雖曰權倖用事姑以是為創稿之具其法
以事繫日以日繫月以月繫時以時繫年猶有春秋之
遺法而起居注之設亦專以甲子起例蓋記事之法無
踰此也往宋極重史事日歷之修必諸司關白如詔誥
政令則三省必錄如兵機邊事樞庭必報百官之拜罷
刑賞之與奪臺諫之論列給舍之繳駁經筵之論答臣
僚之轉對侍從之直前故事中外之囊封匭奏下至錢
榖甲兵獄訟造作凢有關於政體者必隨日以錄此日
歷之所以不可忽也然又慮其出於吏牘未免訛繆或
一日之差則後難攷定一事之失則後難增補此歐陽
公所以猶慮日歷或至遺失奏請歲終監修宰相點檢
修撰官日所錄事有隳官失職者罰之其於日歷慎重
如此日歷不至遺失則後日會要之修取於此他年實
錄之修取於此百年之後紀志列傳取於此此宋氏之
史所以為精確也僕之所陳固執事之所熟知有不待
於贅說者而僕自有知頗識元朝制度文為務從簡便
且聞史事尤甚疎略不置日歷不置起居注獨中書置
時政科以一文學掾掌之以事付史舘及一帝崩則國
史院據所付修實錄而已尚幸天歷間詔修經世大典
虞公集依六典為之一代之典章文物稍備其書止於
天歷而其事則可備十三朝之未備前局之史既有十
三朝實錄可據又有經世大典可以參稽一時預於纂
修之士凢若干人餘人雖不盡識如胡仲申陶中立趙
伯友趙子常徐大年軰又皆有史學其成此十三朝之
史不難矣今夫順帝一朝三十六年之事既無實錄可
據又無參稽之書惟憑採訪以足成之竊恐其事未必
覈也其言未必馴也其首尾未必貫串也雖執事高材
卓識提綱挈領有條而不紊有如向之諸公或受官或
還山既各散去而欲不材且病如㒒者承乏於後誠恐
不能化臭腐為神竒以副執事之意有司不容見辭逼上
道舟至嘉興驛賤疾大作行步不前謹令侍生奉状上
逹左右乞賜矜察言之當路别求有史材者成此盛典
不備
表
代杭州衞徐都指揮使謝賜公田米表
臣某欽奉八月二十二日聖旨增賜臣公田米若干石
臣某謹奉表稱謝者臣伏以恩數稠疊寵命焜煌揆分
則滿盈顧已則跼蹐臣某誠惶誠懼頓首稽首臣念自
童年遭逢聖主遂荷撫育至於成人忝備使令列于侍
衞驟膺方面之寄未有毫髮之功厚之以常禄之頒益
之以公田之賜既榮且富雖喜實驚心每悚於素餐恩
復出於異數縱竭駑力難報主知兹蓋伏遇陛下量包
八紘如天地之蓋載澤及萬物如雨露之生成有若單
微亦勞眷注臣惟當愈加恪慎勉務公勤庶殫螻蟻之
忱少效涓埃之補無任感恩戀闕之至謹奉表稱謝以
聞
代兩浙李運使謝恩表
臣某欽奉聖旨除臣兩浙轉運鹽使司使臣某謹奉表
稱謝者臣伏以聖恩下被寵耀有加拜命若驚臨職愈
懼臣某誠惶誠恐稽首頓首臣自揆疎賤幸遭聖明嘗
忝備於使令遂蒙任以轉運自淮遷浙已經五載之餘
由初及今未有一絲之補常懷兢愓每賜優容詎意垂
老之年超授三品之秩寵之已至分則實踰兹蓋伏遇
陛下量包八紘若海涵而春育澤及萬物如天施而地
生均囿大造之中獨荷曲成之賜臣惟當堅持晚節恪
謹官箴式殫方寸之忱少效涓塵之報無任感恩戀闕
之至謹奉表稱謝以聞
祝文
初至杭學謁先聖祝文
維洪武五年歲次壬子九月朔越二十八日試職杭州
府學教授徐一䕫敢告于大成至聖文宣王一䕫年逾
五十於道未聞更化云初聿興學校叨典教事為國育
材牖導之方未獲其要尚資神化相于有成
再至杭學謁先聖祝文
維洪武七年歲次甲寅正月朔越二十有一日實授杭
州府學教授徐一䕫敢昭告于大成至聖文宣王一䕫
忝領兹學月僅及朞召命有臨俾預史事違遠聖範有
愓于衷竣事而還是用盥薦神其隂隲底于有終
祭文
祭馬生公著文
維洪武二年歲次已酉三月某朔又某日老友徐一䕫
謹以清酌之奠祭于公著茂才之靈曰惟子蚤歲質茂
氣昌而父詔子延我錢唐闢舘處我三閱秋霜時方多
難兵動宇疆幸安于隅式遂向方子之自勵如淬而剛
其精于業日就月將克副父志允惟其良後余别去游
秀之庠子有家釁荐至披猖念子于學若畬就荒間一
相過視我篇章詞旨粲然有加于常知子之志不懈益
強假以歲月其進曷量大兵之歲我欲子旁庶幾相依
以免厥殃道既阻矣遂觖所望竟蒙網羅迫起蒼惶我
來别子子居甫康欲解我憂酌以酒漿言餞于滸于是
參商我至于京給事文坊傳言海隅有肆于狂意子之
家避必以航是年之冬東人來王有自越者及子甚詳
云子客死虞江之陽其時聞之驚我中腸出哭長干有
悲未嘗去年之春我罹父喪&KR0548;&KR0548;上請許還奉襄去也
匍匐返也劻勷薄言往奠蹉跎未遑友教之誼豈其或
忘兹聞即幽始來執觴嘻孰不死子獨可傷妻子在室
父母在堂向也聚哭今也異方豈時適然抑數之當矢
辭及此重為涕滂
祭伍子胥文(代浙省官作)
惟神昔在于吳以忠而隕廟食兹山用昭素憤神氣不
磨護潮出没白馬素車尚見彷彿惟皇御宇有嘉其忠
申勑守吏歲祀是崇㓗茲牲醪薦于神所庶其來歆永
奠江滸
傳
洛下遺民傳
余游虎林蓋嘗登於伍大夫之山而望焉見夫山川廻
合城郭宏固邑屋鱗次嘆曰由宋涉元休養生息其盛
極矣自罹兵燹于茲二紀其殷庶之積視他郡縣猶盛
夫豈無瓌偉不羣之士雜處里閭而不自衒者安得見
之以寫我憂下至山址見有一士長七尺餘戴古冠巾
穿白練枹色如雪束黃絲絙齊曳地目瞳子烱然風約
疎髯洒洒可數行通衢中高視闊步世俗莫能溷余甚
異之而未敢即也從其所之前遇高丘輙躡屨而上仰
而若吁俯而若思歌曰陟彼高丘兮面彼圻矣維谷則
崇兮陵則夷矣代有禪續兮罔測其微矣彼淪以胥兮
而我則遺矣西山之人兮吾將從之歸矣莫測其所以
余揖而問之曰先生為誰瞪目熟視余久之徐曰我洛
下遺民也安用問我為余不敢詰謹識之他日見汝南
生以問焉生曰此吾故人程彦澤君也君蓋河南先生
純公之後其大父嘗為言官至元大德之間以直道著
君少有氣節高自稱許欲樹立竒勲名恒自誦曰夫人
具性命道德之藴通天地萬物之情達禮樂刑政之用
充而大之使民與物不失其所是乃天職不然是自棄
爾夫欲有為要必為天子輔相乃可此外不足盡力復
自嘆曰嘻有命焉自古有志之士其不能致者蓋亦多
矣縱能致之不如伊尹之於湯傅說之於高宗諸葛孔
明之於蜀先主亦具臣爾然又自度上不繫於天下不
繫於人而能有功德及人獨惟醫爾然我亦不喜為世
俗醫僥倖射利必為神醫其立志如此其後游於五湖
有葛先生者以醫鳴其術甚神先生已人疾死可立起
五湖間人稱為神醫君聞而喜曰是真吾師也乃營紹
介為先容先生不許曰吾術不以與庸夫君弗為沮一
日躬執贄幣詣先生門下求見以刺通先生素傲睨不
即出見稍攬衣起從戶隙窺君見君神采&KR0974;然曰非庸
夫也是能昌吾道者遂出見盡以其術授君故君為醫
大類葛先生會天下大亂君擇地避曰虎林地大人衆
易以淨沒故來居焉方是時專制方面者多自官人有
薦君者輙避去曰我何可汚我何可汚未幾今天子革
元命向之有官者不問仕輟悉就遣而君夷然如常時
方自詫曰吾故民也吾故民也因本其所自出稱洛下
遺民云汝南生陳君翰也嗚呼世有斯人哉吾恒記幼
時讀詩見詩人叙述武王克商時事其稱有曰殷士膚
敏祼將于京第曰帝王革命大率然爾不知其為悲也
及夫運去物改親見其事始三復而悲之曰嗟乎士固
有如此者今程彦澤氏當亂世在衆人中而不同於衆
人卒能自全其道哆然以遺民稱若欲自附於古之賢
人者不其偉歟孔子曰斯民也三代之所以直道而行
也誰毁誰譽今去孔子雖遠若遺民者亦其人也吾何
言哉吾何言哉
無辨野人小傳
野人計姓子常字系出越大夫然然仕越稱材大夫嘗
豋封禺山籌其國事至今人號其山計籌越既滅子孫
散處浙河東西故今浙河東西凡計姓者皆其後也野
人姿檏茂稍涉獵傳記嘗從州祭酒司俎豆事又從州
大夫治簿書事頗見謂材敏遭時多故去居禦兒溪之
陽不巾不襪作野人状與農夫田父雜處居久之農夫
田父見其無他技能聲勢私竊議之曰彼夫也儒生耶
其言不文文法吏耶其行不刻農夫田父耶其生産作
業又不我若果何人斯自是甚易之語言稍忤至或唾
之詈之野人皆直受之不報有與野人厚者反不能平
謂野人曰若瘖耶胡不與辨野人曰吾固欲逃名而未
能者也何辨之有其不與物競類如此人皆稱之曰無
辨野人遂用以自號云贊曰昔者文中子教授河汾之間
弟子有問止謗者文中子曰無辨蓋辨之文言在兩辛
之間兩罪相訟也故辨則謗增不辨則謗息止沸以水
之法爾斯人也溷迹田里自同於野人是不欲以皎皎
之名聞於人者顧肯效市井之人較是非黑白於口舌
之末以為能哉吾以其人得處屯之道著之于篇
周處士小傳
處士諱德驥字仲良姓周氏其先汳人四世祖詢從高
宗南渡僑居杭之新城其後遂占籍焉處士姓至孝其
父蚤世事母備至起居飲食惟母意是適無纖毫忤依
戀其母則若嬰兒然候母所常止處輙取書從傍讀少
出而返母或不在常所則額為之蹙必見乃喜家貧試
吏他郡資其禄以養母俄病不樂在他郡時方尚吏公
府掌文牘者權侔上官非有勢力援引不可致處士無
所顧惜輙謝去奉其母還鄉里母病稍劇彷徨營救弗
效夜輙向天而禱願减已夀以益母夀一夕見有神人
手執蓮花告之曰不必爾也爾誦法華經六十部則爾
母差矣法華經佛書也處士躍然以喜曰吾母生矣用
神言持誦惟謹至正之季張氏㩀姑蘇擅爵禄之柄能
富貴人或勸之仕處士斥之曰子不知我我非受偽署
者乃去隠桐廬山谷中卒至不汚其殁也大夫君子或
誄之曰孝以事親廉以律已哀哉若人為世之軌處士
有子昉亦以行誼稱贊曰仲尼之門言孝莫如閔損氏
及季氏使之仕則謝絶其使至欲去之汶上詎非孝者
百行之祖不肯為非義事以累之歟處士能孝而又不
仕于張氏叔季之世有若而人可尚也哉可尚也哉
墓誌
王自牧墓誌銘
錢唐有卓行之士曰王君自牧以洪武八年十有二月
甲午卒于家年五十有七君凡三娶皆無子養他姓子
為子年甫八歲家既素貧其卒也弱妻稚子茫然無所
措其友相與鳩財治其喪事將以是月某日奉其柩葬
于錢唐縣南山石屋塢先塋之次既又相與謀曰王君
文學行誼不媿古人盍圖其所以不朽者乃使其弟子
金冕具状携其孤曰順孫者拜而請銘順孫即所後八
歲兒也予不得辭則叙而銘之君諱謙自牧其字也世
為錢唐人祖諱某父諱某皆潛德弗耀君氣夷貌莊方
齠齔若老成人長從鄉先生學先生見其沉潛甚異之
曰此子他日必有過人者父母殁服喪以禮歲時思慕
哭必盡哀有女兄以篤疾弗嫁自初至終奉之如母無
厭倦居必擇交客有弗當其意者來謁相對移時不接
一語客亦自引去曰吾不可以溷先生長者其居在闤
闠中左右皆華榱麗宇若聯貝錦而君環堵蕭然圖史
外衿佩三數人執經授讀而已意泊如也其為文務自
已出雖一言一字不肯作世俗語用意精切如飲酒之必
去糟而取醨食肉之必去皮而取膂蓋勤且勞矣人或
議其戾契君曰文以古為名法當然爾素恬淡不樂榮
進今天子更化詔求前代遺逸布列庶位有司首以君
薦至則授中書刑部主事尋有旨在廷儒臣有不堪事
者聽免去君顧所居官曰此豈吾所堪耶即日上章引
退既免歸鄉里愈益不妄交人雖其鄉校童甫縫掖之
所聚亦不屑一過他可知已惟日務記覧以資著述曰
吾不以此顯於今必以此裕於後其自信類如此平生
所為文并詩既自類為家集然亦好道家長生久視之
說又自號曰壷父著壷父書一卷其說幽深玄遠人莫
能曉也君風裁孤峻立志不同於俗可謂卓行之士也
已是宜為銘銘曰凢世論士好同棄異士誠有見寧為
衆棄歛華就實古人是企匪曰自異乃見之至苟孚於
人孰不我媚豈必有子乃克襄事猗嗟若人殁也罔媿
元故處士應君墓誌銘
處士諱(闕)字君玉姓應氏其先本周封國武之穆有䢴晉
應韓是也後世子孫遂以國為氏漢魏之間汝南有司
隸校尉奉泰山太守劭五官中郎將文學掾瑒父子相
繼而顯處士系出汝南唐末有為處州刺史諱世基者
遭五季之亂留家弗還後徙越之諸暨卜居其邑槩浦
之三山因占籍焉宋咸平中有為工部侍郎者諱奎則
處士之十世祖也奎生鎬又為兵部尚書父子二人相
繼仕于朝又且有德于其鄉鄉之人至今祠之此則始遷
諸暨而顯者曾大父某大父成之皆隠德弗耀父桂習
武舉未釋褐德祐之世從都廵撿使張鎮起兵勤王運
去物改無仕進意徙居南安里事生産作業曾祖妣某
氏祖妣某氏妣某氏處士性至孝武舉君殁事其母備
至先意承顔惟恐不得其懽心宗族鄉黨稱之平居面
貎嚴峭及應事接物則煦然春温人有不善必揄揚善
者以媿之里有忿争不得處士一言以為平則不肯息
初處士之大父既殁家頗落武舉君以力勤起之至處
士益以裕大德丁未之歲浙東大祲鄉里飢民稍聚為
盗則與其兄謀曰歲事如此吾何可獨飽乃出粟賑之
使還為民其不從者則捕送于官以是人皆稱為應長
者家多蔵書然亦靡弗記覽嘗曰人當知本絺辭繪句
無益也獨取神農氏以來種藝之說輯而為書名曰農
圃湏知其言曰衣食足而後知禮義此足以詒吾子孫
故其平日緣情指事發為詩歌甚多皆不存稿晚尤嗜
静顧舊所居近囂旁近有地曰馮塢石屏龍窩諸峰環
拱左右林壑尤美乃别加卜築以家事付其子而日從
賓友山冠野服徜徉其間以為樂金華黃文獻公仕中
朝日還往必過其家嘗從容語處士曰吾觀子材識兼
茂胡為而不仕咲指諸峰謝曰走山野人也且此諸峯白
雲不吾相棄何以仕為更自號曰雲林居士後公謝事
而歸得端本堂所書務本二大字適處士所築堂成探
囊授之曰以名君堂為宜且用以廣敬處士再拜受而
揭之曰是足以明吾志年八十二而卒其生之年則前
至元甲申之正月四日而卒之歲則至正乙已之九月
十有七日也其配同里孟氏有婦德先處士四年卒初
處士之上世並葬三山至武舉君始葬馮塢處士臨終
語其子曰其以我與爾母之體魄柎葬馮塢先塋之次
其孤遵治命以處士殁之年十二月二十有二日奉處
士與其配之柩合葬焉子男二長曰某先處士卒次曰
誠女一適孟某孫男四曾孫男十於是處士殁十有五
年矣其孤誠蹐門持其里人前隰州知州吳從周所為
状泣而請銘曰惟是先人之材之行所以弗昭于今弗
耀于後者不肖孤之罪也惟先生哀而賜之銘余既本
其状叙其世系行實系之以銘銘曰行修于其家誼敷
于其鄉而謀足以詒其孫子田廬以逍遥雲山以徜徉
又何必慕乎禄仕馮塢之原佳城奠只既固且利以永
厥世
耕樂處士墓誌銘
耕樂處士以洪武十年正月二十二日卒其孫公振卜
以其年十有二月十六日葬于其鄉荀山之原而持里
人趙拙生所為行状謁余請誌其墓且曰公振不幸先
人之棄公振也公振纔三歲頼大父教育以克成人㒺
極之恩蔑知攸報今也大父以高夀終深懼不能奉大
事重惟先大父之潛德素行所以積于躬而孚於人者
具見于状惟先生畀之銘使吾大父雖没猶存則先生
之賜也苟如所請則不肖孤所以奉大事者庶幾一得
而亦可以慰吾先人於地下焉予以其言之足矜也乃
按状而為之序序曰處士性許氏諱文泰字泰之世居
錢唐之靈芝鄉處士本唐忠臣睢陽刺史遠之裔譜牒
散軼莫能考其傳序曾祖諱誾祖諱大有考諱永茂母
全氏幼精敏不類鄉里兒其母賢而知教曰此兒佳然
不可不令讀書讀書則知古今識道理可以守身持家
乃遣入城府從明師學久之頗通經書大義一日告其
母曰古人朝出耕夜歸讀古人書吾固農家者流久親
方冊而不事畎畆恐隳家業其母從之乃歸治農事雖
霑手塗足不自厭苦稍暇讀書益力其母喜曰兒必昌
吾家第吾居隘且土田薄不足以發旁近䆠塘禇壩之
間稍饒沃當徙居之既徙處士愈益治農暇且讀書如
初居數歲家日以裕俄喪亂作寇盗日肆焚掠處士挈
家避去又連喪其丈夫子顛沛流離惟務教育其孫其
孫即公振也王師既平浙歸理舊田廬向之華堂邃宇
腴區奥壤莽然皆蒿萊瓦礫日夜墾闢締構蘄以復其
初會朝廷有令俾編戶民粮多者督粮少者入官號曰
粮長時處士有目眚廼以屬之公振旦暮告戒公振曰
國家以粮事屬之吾民責匪輕也惟公勤乃克有濟否
則不免譴訶言甚懇切公振承命惟謹其治粮事細民
德之上官稱焉皆處士之訓也屬歲大祲嘆曰吾鄉細
民素無蓄積吾力又不足以振之勢必至於流亡流亡
則土地荒蕪後此粮將安出遂以積憂成疾而殁於是
處士年八十有四矣上遡其生之歲月則元至元三十
一年甲午十二月十日也娶丁氏繼金氏郯氏皆先處
士卒子男三人長曰昂嘗學明經舉進士次曰昇曰暉
昂娶郎氏昇娶鄔氏暉未娶皆先處士卒女三人長適
郎駉次適聞思忠次適馬銘孫男一人公振也曾孫男
一人曾孫女二人皆幼處士與人言未嘗陽諾而隂違
見人之急推財救之無吝色親戚隣里或以非義致争
奮然以義折之無不服者人固曰彼讀書其言當然雅
好交結湖海名勝前進士如會稽楊維禎廉夫吳興宇
文公諒子貞柳洲陸景隆德暘玄儒如張貞居杜丹丘
名僧如俊用章渭清遠皆與之交苟一臨之欵洽連日
夜劇談賦詩以為樂其為學不止於儒凢道書釋典醫
方星術以至虞初稗官之說莫不記覽具究極其底藴
博聞之家或自以為不能過其學一見于詩其詩亡慮
數百首辭高而趣遠多名勝倡和之什號耕樂軒稿翰
苑名流為之論著甚備初處士盛壮時當路有知之者
力挽之仕謝曰家本農也且生長田里以耕為樂無他
慕也因自號曰耕樂處士人亦以是稱之云嗟乎井田
之制行天下無二民也士農一爾彼大司徒以鄉三物
為教而賓興之者即此民也非出於井民之外也自夫
秦廢其制而天下之民乃始有二農以力田為裕生之
本而或誚士士以讀書為佐治之具而或鄙農於是先
王化民成俗之意不可得而復見矣今處士生於千數
百載之下若欲合所謂士農而一之者斯不亦可尚也
哉廼為之銘銘曰繇周以降士農異軌詎意叔世有處
士氏曰耕與學並事厥事即野就史君子之跂荀山之
陽其原若砥雖曰無子有孫克嗣卜藏於斯既固且利
一鄉之表衆人是視
崔母趙夫人墓誌銘
錢唐崔晟之母曰趙夫人諱淑端是為宋宗室秀安僖
王之胤元累贈集賢大學士榮禄大夫柱國魏國公諱
與訔之曾孫女翰林學士承旨贈榮禄大夫江浙行省
平章政事魏國公諱孟頫謚文敏之孫女奉議大夫同
知湖州路揔管府事諱雍之女而處士諱復之妻諱謙
遠之冢婦諱晉之孫婦也崔氏世有雅德文敏公與處
士之大父敦世契之好每自吳興里第抵錢唐必舍崔
氏當夫人與處士在妊時公與處士之大父約曰使崔
氏而女趙氏而男也以婦吾家趙氏而女崔氏而男也
以婦崔氏庶吾二姓之好有永弗替已而夫人生實延
祐五年戊午十月乙夘也後二十四日為十有一月丁
丑而處士生文敏公薨夫人稍長崔氏以成言來請婚
奉議公遵遺命遂以夫人歸焉夫人既歸崔氏事舅姑
無違禮處妯娌間未嘗有忤色御僮婢有恩意宗族以
為賢寇自姑蘇䧟錢唐之歲處士遇害夫人禠去簮珥
鮮麗之飾撫其遺孤慟曰不此御矣未幾寇兵又至比
隣皆挈家貲以避夫人獨奉其舅姑與夫之神主遺像
以出家貲不暇顧也夫人性貞慧在父母家女紅之暇
喜觀書史遇有涉於女事者輙記注以自箴故其為婦
為母克盡其道洪武六年癸丑十月十又四日以疾卒
于正寝享年五十有六距處士死之歲則十又八年矣
孀居如一日子男二長真孫早亡次即晟也娶龔氏女
三永貞適劉泳永静適陸文慶永寧適沈瑹處士之死
也晟尚幼夫人葬之於錢唐縣履泰鄉積慶山先塋之
次夫人之殁也晟以殁之月乙未奉柩祔焉晟襄事之
五年状夫人之世系性行泣而請銘處士有學行善繪
事晟亦清慎工篆隸稱其家兒也銘曰蘭之生于深谷
也色澤而氣芬玉之韞于深匵也理密而質温懿哉夫
人出於華胄歸于德門婦職既修母道彌敦從夫之兆
以利後昆
始豐稿卷六
