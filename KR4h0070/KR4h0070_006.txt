唐詩鼓吹卷六
元郝天挺註
杜牧(字牧之京兆人也太和二年進士舉賢良方正為江西團練府巡官累遷左補闕監察御史進)
(中書舍人卒有樊川集行於世)
李給事(即李中敏也)
一章緘拜皂囊中(漢文帝集上書皂囊為帷帳後漢靈帝以妖異數見特詔問蔡邕邕表以)
(皂囊封上注凡章表言密事皆用皂囊)歷歷朝廷有古風元禮去歸緱氏
學(後漢李膺字元禮潁川人性簡抗無所交接為司隸校尉及遭黨事下黃門北寺獄遇赦膺乃退居緱氏)
(縣教授生徒滿李給事因論鄭注告歸潁陽)江充來見犬臺宫(前漢江充字次倩趙國邯)
(鄲人也見上於犬臺宫言趙國事遂廢趙太子後搆巫蠱事竟敗戾太子死充亦被誅鄭注嘗對帝於浴室)
(故及之)紛紜白晝驚千古鈇鑕朱殷幾一空(鈇斧也鑕碪也刑人之具)
(左揚雄解嘲云徽以紺墨製以鑕鈇左傳曰輪朱殷杜牧本集注謂鄭注甘露之事也)曲突徙薪
人不會(前漢霍光傳客有為主人者見其竈直突傍有積薪謂主人曰更為曲突遠徙其薪否者且有)
(火患主人默然不應後家果失火)海邊今作釣魚翁
道一大尹存之庭美二學士簡于聖明自致霄
漢牧支離窮悴竊於一麾書美歌詩兼自言志
呈上三君子
九金神鼎重丘山(前漢郊祀志武帝興神鼎一一者一統天地萬物所係象也黃帝作寶鼎)
(三三者天地人禹收九牧之金鑄九鼎象九州)五玉諸侯雜佩環(書舜典修五禮五玉注五)
(等諸侯所執玉也疏公執桓圭侯執信圭伯執躬圭子執穀璧男執蒲璧)星座通霄狼鬛暗
(後漢郎官上應列宿星座通霄言君子在位得時行道也六象列星圖曰天弧九星在狼星東南為天弓也)
(主備盜賊常屬天向狼星魏明帝景初元年八月庚寅夜有大流星長數丈白色有芒鬛詩言狼鬛暗言小人)
(不得肆也)戍樓吹角虎牙閑(後漢來歙叱盖延曰虎牙何敢然漢將軍之號也)斗閒
紫氣龍埋獄(見前注)天上洪爐帝鑄顔(揚子或曰人可鑄與曰孔子鑄顔回)
(矣注顔子不學亦常人耳遇孔子教之乃庶幾於道是學猶鑄也)若念西河舊交友魚
符應許出函關(隋書高祖頒木魚符於總管刺史雌一雄一又木魚符頒於外官五品以上)
故洛陽城有感
一片宫牆當道危行人為汝去遲遲(孟子遲遲吾行也)蓽圭苑
裏秋風起(後漢靈帝光和三年作蓽圭靈昆苑周一千五百步西苑周三千三百步皆蓽羅之注並)
(在洛陽宣平門外)平樂館前斜日時(張衡東京賦曰其西則有平樂都城視遠之館)黨
錮豈能留漢鼎(後漢張成弟子牢修上書誣告李膺等養太學游士交結諸郡生徒誹訕朝廷)
(疑亂風俗靈帝大怒乃逮捕黨人如竇武劉淑陳蕃荀昱杜密之徒皆在黨中其死徙者六七百人汾陰得)
(寶鼎武帝嘉之羣臣皆賀得周鼎吾丘夀王獨曰非周鼎上問之對曰臣聞周德上昭天下漏泉上天報應鼎)
(為周出故曰周鼎今漢繼周昭德顯行天祚有德而寶鼎自出此天之所以與漢乃漢寶非周寶也上曰善)
清談空解識胡兒(晉書載記石勒販洛陽倚嘯上東門王衍見而異之曰向胡雛吾觀其聲)
(恐為天下之患馳遣收之會勒巳去王衍能清談)千燒萬戰坤靈死(易曰坤地道也揚)
(雄司命箴曰普彼坤靈得天作制文選靈光殿賦云據坤靈之寶勢)慘慘終年鳥雀悲
潤州(即鎮江府也)
向吳亭東千里秋(向吳亭在潤州今為鎮江府在府治之西南)放歌曾作昔
年遊(鮑明遠有放歌行)青苔寺裏無鳥迹綠水橋邊多酒樓大
抵南朝皆曠達(晉南渡後胡母輔之謝鯤畢卓羊曼桓彝輩閉室酣飲號為八達)可憐
東晉最風流(晉五胡雲擾元帝都建康故曰東晉風流指王謝也)月明更想桓伊
在(桓伊笛見前注)一笛聞吹出塞愁(晉史劉疇曾避亂塢壁賈胡百數欲害之疇無懼色)
(援笳而吹為出塞入塞之聲以動之羣胡皆垂泣而去古樂府有出塞入塞曲)
又
謝朓詩中佳麗地(謝玄暉鼔吹曲江南佳麗地金陵帝王州逶迤帶綠水迢遞起朱樓)夫
差傳裏水犀軍(國語曰吳敗越於會稽勾踐說國人曰寡人不量力與大國報仇寡人之罪也)
(親為夫差洗馬而歸乃致其衆而誓之曰寡人聞古之賢君不患其衆之不足也而患其志行之不少恥今夫)
(差衣水犀之甲者三千人不患其志行之少恥而患其衆之不足也南越志云平定縣巨海有水犀似牛其)
(出入有光水為之開)城高鐵甕横強弩(唐乾符中周寶為潤帥築羅城二十餘里仍號鐵甕)
(城又云吳孫權所築自吳越王嘗以弓弩射潮頭與海神戰是水不近城)柳暗朱樓多夢
雲(用陽臺雲雨事)畫角愛飄江北去釣歌長向月中聞揚州塵
土試回首不惜千金借與君
題宣州開元寺水閣閣下苑溪夾居人
六朝文物草連空(金陵六朝紀異謂吳東晉宋齊梁陳)天澹雲閑今古同
鳥去鳥來山色裏人歌人哭水聲中深秋簾幕千家雨
落日樓臺一笛風惆悵無因見范蠡參差煙樹五湖東
(范蠡五湖見前注)
宣州送裴坦判官往舒州時牧欲歸京
日暖泥融雪半消(杜詩云泥融飛燕子)行人芳草馬聲嬌九華山
路雲遮寺(九華山在池州)清弋江村柳拂橋(清弋江在宣州宣城縣西五十里)
君意如鴻高的的我心懸旆正搖搖(戰國策楚王曰寡人之心搖搖如懸)
(風中之旌倦謝玄暉詩旅思搖搖)同來不得同歸去故國逢春正寂寥
登池州九華峯寄張祜(九華舊名九子山翰林李白以其峯如蓮華遂)
(改作九華)
有感中來不自由角聲孤起夕陽樓碧山終日思無盡
芳草何年恨始休睫在眼前猶不見道非身外更何求
(孟子道在邇而求諸遠事在易而求諸難)何人得似張公子(指張祜處士)千首詩
輕萬戸侯
九日齊山登高
江涵秋影雁初飛與客攜壺上翠微(翠微見前注)塵世難逢
開口笑(莊子人生上夀百歲中夀八十下夀六十病瘐死喪憂患其中開口而笑者一月之中不過四)
(五日而巳)菊花須插滿頭歸但將酩酊酬佳節不用登臨歎
落暉古往今來只如此牛山何必淚沾衣(列子齊景公遊於牛山北)
(臨其國城而流涕曰美哉國乎鬱鬱芊芊若何謫去此國而死乎使古而無死者寡人將去斯而何之史孔梁)
(邱據從之泣晏子獨笑於傍曰吾君方將被蓑笠而立於畎畝之中惟事之恤何暇念死乎景公慙焉)
齊安郡晚秋
柳岸風來柳漸疎使君家似野人居(杜詩重來休沐地真作野人居)雲
容水態還堪賞嘯志歌懷亦自如雨暗殘燈棋散後酒
醒孤枕雁來初可憐赤壁爭雄渡(赤壁屬黃州三國志曹操與周瑜遇赤壁)
(初戰操軍不利引次江北後有烏林之敗)唯有蓑翁坐釣魚
得替後移居霅溪館(在湖州牧常為刺史)
萬家相慶喜秋成處處樓臺歌板聲千歲鶴歸猶有恨
(千歲鶴已見華表注)一年人住豈無情夜涼溪館留僧語風定蘇
潭看月生(唐蘇瓌為烏程尉墮此潭聞有人語云扶出相公後果拜相故名蘇公潭有記存焉在州治之)
(東)景物登臨閑始見願為閑客此閑行
柳
日落水流西復東春光不盡柳何窮巫娥廟裏低含雨
宋玉門前斜帶風莫將榆莢共爭翠深感杏花相映紅
灞上漢南千萬樹幾人遊宦别離中(杜詩漢南因老盡灞上遠愁人)
送劉秀才歸江陵
綵服鮮華覲渚宫(高士傳老萊子年七十衣斑斕之衣為嬰兒戲於親前杜詩朝夕高堂)
(念應宜綵服新城左傳楚子西沿漢泝江將入郢王在渚宫今之楚渚宫地也梁元帝名以渚宫)鱸魚
新熟别江東劉郎浦夜侵船月(郡國志劉備娶孫夫人婚於楚地因名荆州)
(記劉郎浦在荆州石首縣沙步之東也)宋玉庭春弄袖風(江陵有宋玉宅)落落精
神終有立飄飄才思杳無窮(司馬相如上大人賦武帝大悦曰飄飄然有凌雲之)
(氣)誰人世上為金口(揚子曰如將復駕其說者則莫若諸儒而金口而木舌)借取
明時一薦雄(杜詩揚雄更有河東賦惟待吹噓送上天甘泉賦序孝成帝時客有薦雄文似相)
(如者上方郊祀甘泉泰畤汾陰后土以求繼嗣召雄待詔承明之庭云云)
題青雲館(屬商於)
虬蟠千仞劇羊腸(文選魏文帝詩羊腸坂詰曲車輪為之摧)天府由來百二
強(史記蘇秦說秦惠王曰秦四塞之國被山帶渭東有關河西有漢中南有巴蜀北有代山此天府也前)
(漢高帝紀田肯賀上曰秦形勢之國也帶河阻山懸隔千里持戟百萬秦得百二焉蘇林曰秦地險固二萬人)
(足當諸侯百萬也)四皓有芝輕漢祖(四皓見前注)張儀無地與懷王
(史記張儀說楚懷王使絶齊請獻商於之地六百里楚遂絶齊使將軍隨張儀受地至秦儀佯墮車不朝三月)
(齊秦之交合儀乃出謂楚使者曰臣有秦邑六里願獻大王楚王大怒)帳連雲影蘿陰合
枕繞泉聲客夢涼深處會容高尚者(易蠱卦上九曰不事王侯高尚其事)
水苗三頃百株桑(水苗稻種也)
殘春寄張祜
暖雲如粉草如茵獨步長隄不見人一嶺桃花紅錦黦
半溪山水綠蘿新高枝百舌猶欺鳥(百舌鳥名)帶葉棃花獨
送春仲蔚欲知何處在苦吟林下拂詩塵(晉皇甫士安高士傳曰張)
(仲蔚平陵人與同郡魏景卿俱修道德隠身不仕明天文博物善詩賦所居蓬蒿沒人不治榮名時人莫識惟)
(劉龔知之)
寄浙西李判官
燕臺上客意何如(燕昭王築黃金臺以禮郭隗)四五年來漸漸疎直
道莫抛君子業(語直道而事人焉往而不三黜)遭時還與故人書(杜詩厚禄)
(故人書斷絶恆飢稚子色淒涼)青雲滿眼應驕我白髮渾頭少恨渠誰
念賢哉崔大讓可憐無事不歌魚(史記孟嘗君客有馮驩者彈長鋏歌曰長)
(鋏歸來乎食無魚食有魚矣又歌曰長鋏歸來乎出無車)
訪張明府同趙二十二嘏聯句
陶潛官罷酒瓶空門掩黃花一逕風(陶潛去官作歸去來辭云三逕就荒)
(松菊猶存)古調詩吟山色裏無絃琴在月明中(趙無淵明常蓄絃琴一)
(張曰但識琴中趣何勞絃上聲)遠簷高樹宜幽鳥出岫孤雲逐晚虹(杜)
(歸去來辭云雲無心以出岫)别後東籬數枝菊不知閑醉與誰同(趙)
洛陽
文征武戰就神功(書云舞干羽於兩階七旬有苗格又云壹戎衣而天下大定)時似
開元天寶中(開元天寶玄宗時年號也)巳見玄戈收相土(張平子西京賦建玄)
(戈樹招搖注云玄戈北斗第六星為旄頭主胡兵外唐憲宗元和七年田承嗣納土詩云相土烈烈海有)
(截注相土契之孫土詩言憲宗時諸侯納也)應回翠帽過離宫(張衡西京賦云戴翠帽倚)
(金較註翠帽車盖黃金以飾較)侯門草滿罝寒兔(詩兔罝肅肅兔罝施于中逵)洛浦
沙深見塞鴻疑有女娥西望處上陽煙樹正秋風(張衡西京)
(賦女娥坐而長歌聲清暢而蜲蛇朝魏武帝臨崩遺命吾婕妤妓人皆令著銅雀臺上月十五作技汝等時)
(登臺望吾西陵墓田上陽宫名)
寄唐州李尚書(李愬憲宗朝為唐鄧節度使檢校尚書左僕射)
累代功勲照世光奚胡聞道死心降(奚胡為奚契丹)攻書筆秃
三千管(晉王羲之退筆成丘號退筆塚)領節門排十六雙(晉謝安都督揚荆等十五)
(州諸軍事其本官悉如故入唐百官志節使辭日賜雙旌雙節行則建節立六纛境州縣築節樓迎以鼔角)
(詩意以李尚書比謝安)先揖耿弇聲藉藉(前漢或說汲黯曰天子欲令羣臣下大將軍不)
(可以不拜黯曰夫以大將軍有揖客反不重耶好後漢耿弇字伯昭扶風茂陵人也為光武大將軍封畤侯)
今看黃霸事摐摐(前漢黃霸字次翁淮陽陽夏人為潁川太守政稱神明後拜丞相卒諡定)
(侯)時人欲識胸襟否彭蠡秋連萬頃江(彭蠡湖在鄱陽匡廬山下)
奉送中丞姊夫儔自大理卿出鎮江西
檣似鄧林江拍天(山海經曰夸父逐日快飲河渴不足飲大澤未至道渴而死棄其杖化為)
(鄧林)越香巴錦萬千千(閩越産香巴蜀出錦)滕王閣上柘枝鼓(滕王閣在)
(隆興府郡城西唐高祖子滕王元嬰所建王勃作記名樂苑曰羽調有柘枝曲商調有掘柘枝此曲因舞得)
(用二女童鮮衣帽帽施金鈴抃轉有聲其來也於二蓮花中藏之花拆而後見舞中之雅妙者也詩云柘枝鼔)
(者即舞此曲也誤按此曲本出於拓拔氏後人傳因名柘枝)徐孺亭前鐵軸船(圖經隆興)
(東湖南小洲上有漢高士徐孺子宅號孺子亭太守夏侯嵩立思賢亭魏時謂之聘君亭)八郡元侯
非不貴(八郡即江西之八州洪江饒虔吉信撫袁也)萬人師長豈無權(書牧誓千)
(夫長萬夫長)要君嚴重疎歡樂猶有河湟可下鞭(時河湟未下故用祖)
(逖著鞭事詳見前注)
西江懷古
上吞巴蜀控瀟湘怒似連山靜鏡光(連山謂波浪如山也)魏帝縫
囊真戲劇(步騭表言北降人說北多作囊欲以盛沙塞大江吳王曰此曹必不敢來若不如孤言當)
(以牛千頭為君作主人後見吕岱說騭言北欲作囊以塞江輒失笑曰此江自開闢以來寧可塞乎)苻堅
投箠更荒唐(晉載記苻堅欲伐晉左右率石越對曰國有長江之險朝無昏惑之釁未可伐也堅)
(曰以吾之衆旅投鞭於江足斷其流)千秋釣舸歌明月萬里沙鷗弄夕陽
(杜詩白鷗波浩蕩萬里誰能馴)范蠡清塵何寂寞(范蠡事見前注)好風唯屬往
來商
早雁
金河秋半虜弦開(雲中郡有紫河鎮界内有金河其泥色似紫金在豺山宫南漢盛樂縣唐)
(振武節度使矢虜弦謂虜之弓也)雲際驚飛四散哀僊掌月明孤影過
(華山有仙人掌)長門燈暗數聲來(長門漢宫名)須知胡騎紛紛在豈
逐春風一一回莫厭瀟湘少人處水多菰米岸莓苔(西京)
(雜記太液池邊皆是雕菰綠節之類菰之有米者名雕菰有首者名綠節杜詩波漂菰米沈雲黑露冷蓮房墜)
(粉紅)
聞慶州趙縱使君與党項戰中箭身死
將軍獨乘鐵驄馬榆溪戰中金僕姑(榆溪在慶陽府西北六百里左傳)
(宋公以金僕姑射南宫長萬)死綏却是古來有(禮記武車綏旌注有虞氏之旌旗也司馬)
(兵法曰將軍死綏綏梁任昉彈曹景宗云將軍死寸步無卻)驕將自驚今日無青史
文章爭點筆(梁江淹上建平王書俱啓丹册並圖青史)朱門歌舞笑捐軀誰
知我亦輕生者不得君王丈二殳(說文殳杖也音殊禮殳以積竹八觚長丈)
(二尺建於兵車旅賁以先驅也詩曰伯也執殳為王前驅)
街西(隋三禮圖長安領街西五十四坊及西市多王公貴戚之第)
碧池新漲浴嬌鴉(杜牧阿房宫賦云渭流漲膩棄脂水也與此意同)分鎖長安
富貴家遊客偶同人鬭酒名園相倚杏交花銀鞍騕褭
嘶宛馬(文選徐敬業詩鮮車騖華轂汗馬濯銀鞍車淮南子曰夫待騕褭飛莬而駕之則世莫乘矣)
(注騕褭飛莬日行千里龍馬也宛馬漢貳師將軍取大宛之馬)繡鞅璁瓏走鈿車(杜蘭)
(香别傳蘭香數詣張碩婢通言阿母遣配君碩視之可十八九鈿車青牛飲食服玩皆備)一曲將軍
何處笛連雲芳樹日初斜
自宣城赴官上京
瀟灑江湖十過秋酒杯無日不淹留謝公城外溪驚夢
(謝玄暉為宣城守)蘇小門前柳拂頭(蘇小錢塘樂妓女子也歌古樂府有錢塘蘇小小)
(云奴乘油壁車郎騎青驄馬何處結同心西陵松柏下)千里雲山何處好幾人襟
韻一生休塵冠却掛知閑事終擬蹉跎訪舊遊(南史陶弘景與)
(從兄書曰昔仕宦期四十左右作尚書郎投簪高邁今三十六方奉朝請頭顱可知遂掛冠神武門上表辭禄)
寄題甘露寺北軒(在潤州)
曾上蓬萊宫裏行此軒欄檻最留情孤高堪弄桓伊笛
縹緲疑聞子晉笙(桓伊笛子晉笙並見前注)天接海門秋水色煙籠
隋苑暮鐘聲他年會著荷衣去(楚詞製芰荷以為衣)不向山僧說
姓名
冬至遇京使發寄舍弟
遠信初憑雙鯉去(古詩飲馬長城窟行客從遠方來遺我雙鯉魚呼童烹鯉魚中有尺素書)
他鄉正遇一陽生(易復卦冬至一陽生)樽前豈解愁家國輦下惟
能憶弟兄(輦下謂帝輦之下也)旅館夜憂姜被薄(後漢姜肱兄弟四人居貧作一)
(布被而共之兄弟皆以孝行著)暮江寒覺晏裘輕(晏子一狐裘三十年)竹門風過
還惆悵疑是松窗雪打聲
長安雜題
雨晴九陌鋪江練(謝玄暉詩澄江淨如練此言九陌如平鋪江練也)嵐嫩千峯
疊海濤南苑草芳眠錦雉夾城雲暖下霓旄(杜詩花萼夾城通御)
(氣夾城在長安修德坊與昇道坊相接張平子西京賦云弧旌枉矢虹旃霓旄)少年羇絡青
文玉(羇絡馬飾也)遊女花簪紫蒂桃江碧柳深人盡醉一瓢
顔巷日空高(論語在陋巷)
二
洪河清渭天池濬(班孟堅西京賦右界褒斜隴首之險帶以洪河清渭之川莊子曰南溟)
(者天池也言河渭如海之深濬廣大)太白終南地軸横(太白終南長安二山名春秋括地象)
(曰地有三千六百軸互相牽制)祥雲輝映漢宫紫(前漢都長安)春光繡畫秦
川明(長安秦地也)草妬佳人鈿朵色風迴公子玉銜聲六飛
南幸芙蓉苑(漢書袁盎諫文帝曰今陛下騁六飛馳下峻山有如馬驚車敝陛下縱自輕奈高廟)
(太后何敦杜詩芙蓉小苑入邊愁芙蓉院在化坊與立政坊正相接)十里飄香入夾城
(唐書地里志開元二十年築夾城入芙蓉苑)
三
晴雲如絮惹低空紫陌微微弄袖風韓嫣金丸莎覆綠
(漢韓嫣好彈以金為丸一日所失十餘長安為之語曰苦飢寒逐金丸)許公韉汗杏粘紅
(北史宇文述諂事隋煬帝以其子士及尚南陽公主封許國公雲定興附會述為述製馬韉於後角上缺方三)
(寸以露白色輕薄者爭效之謂為許公缺勢)煙生䆗窱深東第(文選張平子西京賦云望)
(䆗窱以徑庭眇不知其所返注䆗窱徑廷言其中皆迷不識還道也司馬長卿喻巴蜀檄云位為通侯處列)
(東第音䆗音叫窱眺)輪撼流蘇下北宫(帶之下垂者名流蘇遊漢書董偃常從武帝)
(戲北宫師古曰在未央宫之北)自笑苦無婁護知(知去聲遊後漢婁護字君卿於王氏五)
(侯之門皆得其歡心焉)可憐鉛槧竟何功(王充論衡曰斷木為槧揚雄采集異國殊語)
(嘗把三寸弱翰齎素紬四尺以書其異語歸以鉛摘刻之於槧故云鉛槧西京雜記揚子雲好事嘗懷槧提鉛)
(是也)
閨情代作
梧桐葉落雁初歸(淮南子梧桐一葉落而天下知秋)迢遞無因寄遠衣
月照石泉金點冷鳳酣簫管玉聲微(空洞靈章曰真人吹九鳳之簫)佳
人力杵秋風外蕩子從征夢寐稀(古樂府昔為娼家女今為宕子婦宕子行)
(不歸空床難獨守)遥望戍樓天欲曉滿城鼕鼓白雲飛(鼕鼔見前注)
江樓晚望
湖山翠欲結蒙籠汗漫誰遊夕照中(淮南子盧敖遊玄闕見一若士傲然)
(笑曰吾與汗漫遊於九垓之上)初語燕雛知社日(燕以社日來社日而去)習飛鷹
隼識秋風(月令季夏鷹乃學習)波搖珠樹千尋拔山鑿金陵萬仞
空(楚威王以金陵有王氣埋金以鎮之故曰金陵)不欲登樓更懷古斜陽江上
正飛鴻
高駢(字千里幽州人崇文之孫初為府司馬遷侍御史西川節度使仕至平章事封渤海郡王時巢)
(賊大亂駢擁重兵以誤任吕用之等誅詩一卷傳於世)
寄鄠杜李遂良處士
小隠堪忘世上情(晉王康琚反招隠云小隠隠林藪大隠隠朝市伯夷竄首陽老耼伏柱史)
可能休夢入重城池邊寫字師前輩(後漢張芝臨池學書池水盡黑家中)
(衣絹先書而後練之)座右題銘律後生(後漢崔子玉座右銘無道人之短無說己之長施人)
(慎勿念受施慎勿忘云云)吟社客歸秦渡晚醉鄉漁去渼陂晴(渼陂灃水)
(也杜工部有渼陂行皆長安西南地名)春來不得山中信盡日無人傍水
行
和王昭符進士贈洞庭趙先生
為愛君山景最靈(山在岳州洞庭湖中)角冠秋禮一壇星(道士夜禮星斗)
藥將雞犬雲間試(後漢魏伯陽與弟子三人入山作神丹丹成遂與犬試之犬即死伯陽服)
(丹即死弟子服之亦死餘二弟子遂不服出山伯陽即起將所服丹内弟子及犬口中皆仙去又見淮南子注)
琴許魚龍月下聽(荀子伯牙鼓琴而游魚出聽瓠巴鼓瑟而六馬仰秣)自要乘風
隨羽客(列子御風而行五日而後返)誰同種玉驗仙經(神仙傳羊雍伯有人與石)
(子一斗使種之後種其石時有徐氏北平著姓有女子求不許雍伯試求之徐曰得白璧一雙當聽之為婚雍)
(伯乃至種所得白璧五雙徐氏遂妻之)煙霞澹泊無人到除有漁翁過洞
庭
依韻奉酬李迪
柳下官資顔子居(論語柳下惠為士師三黜顔居見前注)閑情入骨若為
除詩成斬將竒難敵(前漢叔孫通曰故先言斬將搴旗之士)酒熟封侯快
未如(漢揚雄解嘲或立談而封侯)只見絲綸終日降(禮記王言如絲其出如綸王言)
(如綸其出如綍)不知功業是誰書而今共飲醇滋味(前漢曹參為丞相客)
(有欲言事者參輒飲以醇酒)消得揶揄勢利疎(後漢光武令王霸至薊市中募人將以擊)
(王郎市人皆大笑舉手揶揄之霸慙而返而晉陽秋曰羅友在桓溫府溫不用時有得郡者溫送友後至溫)
(問之友曰出門於中路遇一鬼揶揄曰見汝送人作郡不見人送汝作郡溫大笑)
留别彰德軍從事范校書
無金寄與白頭親(韓詩外傳曰田子為相三年歸以金百鎰奉母母曰不義之物不入於館)
(為人臣不忠為人子不孝田子慙自歸於王還金就獄王赦田子以金賜母)節概猶誇似古
人未出塵埃真落魄(前漢酈食其家貧落魄無衣食業)不趨權勢正因
循桂攀明月曾觀國(易觀國之光利用賓于王)蓬轉西風却問津(論語)
(使子路問津焉)匹馬東歸羨知己燕王臺上結交新(見郭隗注)
途次内黃馬病寄僧舍呈諸友人
官閑馬病客深秋肯學張衡咏四愁(張平子有四愁詩)紅葉寺
多詩景致白衣人盡酒交游(陶潛九日無酒悵然久之見白衣人至乃江州刺史)
(王弘送酒也即就菊而飲)依違諷刺因行得澹泊供需不在求好與
高陽結吟社(山簡每至習家池未嘗不大醉人歌之曰山公何所詣往詣高陽池日暮倒載歸酩)
(酊無所之)況無名跡達珠旒(珠旒帝之冕旒也)
遣興
浮世忙忙蟻子羣莫嗔頭上雪紛紛沈憂萬種與千種
行樂十分無一分越外險巇防俗事就中拘檢信人文
(易觀乎人文以化成天下)醉鄉日月終須覓(醉鄉日月巳見前注)去作先生號
白雲
王初
延平天慶觀
劒化江邊綠構新(晉張華使雷煥為豐城令掘獄中得二劒一送華一自佩煥卒子華為州)
(從事持劒行經延平津劒忽於腰間躍去墮水使人沒取不見但見兩龍各長數丈)層臺不染玉
梯塵千章隠篆標龍簡(道士作醮拜章以朱書於簡飾以龍形故曰龍簡)一曲
空歌降鳳鈞(史記趙簡子疾五日不知人及寤語大夫曰我夢之帝所游於鈞天廣樂而九奏萬)
(舞其聲動人)嵐氣濕衣雲葉晚天香飄戸月枝春盟金早晚
聞仙語(學道之盟心如金石之堅)學種三芝伴羽人(楚詞九歌河伯采三秀兮於山)
(間注三秀芝草也記沈休文詩淹留訪五藥顧步佇三芝王子年拾遺周昭王假寐夢白雲中一人衣服)
(皆羽毛王求上仙之術受絶慾之教因名羽人楚辭曰仰羽人于丹丘兮留不死之舊鄉)
送葉秀才
快騎璁瓏刻玉羇河梁返照上征衣(前漢李陵送别蘇武詩攜手上河梁)
(遊子暮何之)層冰春近蟠龍起(東方朔神異經北方有層冰萬里而厚百丈月令二月震)
(雷驚蟄以龍喻葉秀才也)九澤雲閑獨鶴飛(九澤即九臯也)行想北山清夢
斷(意與北山移文正同)重遊西洛故人稀漢庭狗監深知己有日
前驅負弩歸(前漢司馬相如作子虚賦同郡楊得意為狗監侍上誦之上善之曰朕恨不與此人)
(同時得意曰臣郡人司馬相如所作也召見為郎後以南夷為縣乃拜相如為中郎將建節往使至蜀太守以)
(下郊迎縣令負弩使先驅蜀人以為寵)
送王秀才謁池州吳都官
池陽去去躍雕鞍十里長亭百草乾衣袂鄣風金縷細
(細一作重金古詩勸君莫惜縷衣)劒光横雪玉龍寒晴郊别岸鄉魂斷
曉樹啼烏客夢殘(古樂府有烏夜啼曲)南館星郎東道主(見前注)搖
鞭休問路行難(古樂府有行路難)
青帝(帝出乎震震東方其色青為春)
青帝邀春隔歲還月娥孀獨夜漫漫(羿妻偷羿不死之藥奔月獨居故云)
(孀娥)韓憑舞羽身猶在(于寶搜神記曰宋大夫韓憑其妻美宋康王奪之憑怨王囚之憑遂)
(自殺妻乃陰腐其衣王與登臺自投臺下左右攬衣衣不勝手遺書於帶曰願以屍還韓氏而葬王怒令埋之)
(二塚相對經宿忽有梓木生二塚之上根交枝連有鳥如鴛鴦雌雄各棲其樹朝暮悲鳴而舞其音感人哀切)
(韓憑亦名朋)素女商絃調未殘(王子年拾遺記黃帝使素女鼓庖犠氏之瑟滿座悲不能)
(已後破為二十五絃念文選張平子思玄賦素女撫絃而餘音兮太容吟曰哉注素女黃帝時方術之女也)
(鼔五十絃瑟太容黃帝之樂師也)終古蘭巖棲偶鶴(晉向秀思舊賦經終古而常然楚辭)
(曰長無絶兮終古阻王韶之神境記云滎陽郡南百餘里有蘭巖其路危遠絶人跡登其上有石路松林杳)
(然是雲霞中館宇常有雙鶴素羽皦然多偶影翔集傳云昔有夫婦隠於此年數百歲化成此鶴)從來
玉谷有離鸞(春秋元命苞曰火離為鸞故曰離鸞為西京雜記張安世十五為侍中善鼔瑟雙)
(鳳離鸞曲)幾時幽恨飄然斷共待天池一水乾(莊子曰南溟者天池也)
(神仙傳王遠字方平與麻姑相會於蔡經家麻姑自言接待以來見東海三為桑田向間蓬萊水乃淺於往者)
(豈非將為陸陵乎方平笑曰聖人言海中行復揚塵也束晳發蒙記海一名天池一名大壑詩意以為恨未)
(能釋時不可待此篇述其怨曠辭也)
銀河
閶闔疎雲漏絳津(左傳八風疏立春條風春分明庶風立夏清明風夏至景風立秋涼風秋)
(分閶闔風立冬不周風冬至廣莫風絳津即銀河也)橋頭秋夜鵲飛頻(淮南子云烏鵲填河)
(以渡織女也)猶殘仙媛湔裙水(集林曰昔有一人尋河源見婦人浣紗因問之曰此天河)
(也乃與一石而還問嚴君平曰此織女支機石也)幾見星妃度襪塵(曹子建洛神賦凌波)
(微步羅襪生塵)歷歷素榆飄玉葉(古詩天上何所有歷歷種白榆此言星散布如白榆也)
涓涓清月濕冰輪年來若有乘槎客(見張騫注)為弔波靈是
楚臣(楚臣三閭大夫屈原也)
書秋
千里南雲度塞鴻秋容無跡淡平空人間玉嶺清霄月
天上銀河白晝風潘賦登山魂易斷(晉潘安仁秋興賦憀慄兮若在遠行)
(登山臨水送將歸)楚歌遺珮怨何窮(楚辭湘君捐余玦兮江中遺余珮兮灃浦)往來
未若奇張翰欲鱠霜鯨碧海東(事見前注)
自和書秋
隴首斜飛避弋鴻(班固西京賦曰右界褒斜隴首之險揚子曰鴻飛冥冥弋者何慕焉慕取)
(也)頽雲蕭索見層空漢宫夜結雙莖露(漢武故事帝作銅承露盤上有)
(仙人掌以承露也立西都賦抗仙掌以承露擢雙之金莖)閶闔涼生六幕風(閶闔見前)
(注三禮圖曰上下四方曰幄幄帷幕也)湘女怨絃愁不禁(湘妃堯之女故曰帝子傳言湘)
(靈鼔瑟為怨曲也)鄂君香被夢難窮(鄂君見前注)江邊兩槳連歌渡
(古樂府莫愁在何處莫愁石城西艇子打兩漿催送莫愁來)驚散遊魚蓮葉東(古樂府云)
(江南可採蓮蓮葉何田田魚戲蓮葉東魚戲蓮葉西)
崔峒(博陵人初辟潞府功曹終於右補闕有詩集一卷傳於世)
題同官李明府書舍
松堂寂寂對煙霞五柳門前聚晚鴉(晉陶潛自況為五柳先生傳)流
水聲中視公事寒山影裏見人家觀風共美新為政(古有)
(采詩之官采邦國之詩以觀民風論語為政以德)計日還應更觸邪(後漢胡廣傳御史冠)
(獬豸豸獸名正直嘗觸不正)可惜陶潛無限興不逢籬菊正開花
朱灣(字巨川號滄洲子亦嘗為府從事有集行於世)
宴楊駙馬山亭
垂楊拂岸草茸茸繡戸窗前花影重(窗英華作簾)鱠下玉盤
紅縷細(李白酬雙魚見贈云雙腮呀呷鬐鬛張撥剌銀盤欲飛去呼兒拂机霜刃揮紅葩並落白雪飛)
酒開金甕綠醅濃中朝駙馬何平叔(三國志魏何晏字平叔尚魏武帝公)
(主)南國詞人陸士龍(吳陸雲字士龍美文藻嘗自稱雲間陸士龍)落日泛舟
同醉處回潭百丈映千峯
吕洞賓(名巖京兆人咸通中及第兩調縣令值巢賊亂攜家歸終南學道莫測所往)
贈人
羅浮道士誰同流(葛洪字稚川隠於羅浮山)草衣木食輕王侯世間
甲子管不得壺裏乾坤只自由(壺公事見費長房注)數著殘棋江
月曉一聲長嘯海山秋(晉孫登字公和隠蘇門山阮籍與商略棲神導氣之術登皆不)
(應籍因長嘯而起至半嶺聞有聲若鸞鳳之音而響振巖谷乃登之嘯也)飲餘回首話歸路
遥指白雲天際頭(文選謝玄暉出新林浦云天際識歸舟雲中辨江樹)
吳融(字子華山陰人龍紀元年進士累官至翰林學士中書舍人後為翰林承旨卒有文集行於世)
閑望
三點五點映山雨一枝兩枝臨水花蛺蝶狂飛掠芳草
鴛鴦熟睡繞暖沙(暖一作晴)闕下新居非巳業江南舊隠是
誰家東還西去都無計却羨暝歸林上鴉(詩意言禽尚知所止安有)
(人而不如鳥乎)
即事
抵鵲山前寄掩扉(列子崑山之下以玉抵鵲彭蠡之濱以魚飼犬而人不愛者非性輕財所)
(豐故也抵鵲山在荆山山出玉故名之)便堪終老脱朝衣曉窺青鏡千峯
入(周庾信東宫行兩山銘樹入床前山來鏡裏)暮倚長松獨鶴歸(謝宣城敬亭山詩獨)
(鶴方朝唳飢鼯此夜啼)雲裏引來泉脉細雨中移得藥苗肥何須
一筯鱸魚膾(見前注)始掛孤帆問釣磯
書懷
傍巖依樹結簷楹(傍去聲萬杜詩滂沱朱檻濕慮傍簷楹)夏物蕭條景更
清灘響忽高何處雨松陰自轉此山晴見多鄰犬遥相
認(杜詩犬迎曾宿客)來慣幽禽近不驚爭敢便誇饒勝事九衢
塵裏免勞生(爾雅九達謂之逵)
金橋感事(金橋洛陽橋名)
太行和雪疊晴空二月郊原尚朔風飲馬早聞臨渭北
射鵰今欲過山東(射鵰巳見前注)百年徒有伊川歎(左傳辛有適伊川見)
(被髮而祭於野曰不及百年此其戎乎其禮先亡矣)五利寧無魏絳功(左傳山戎無終子嘉)
(父因魏絳請和諸戎晉侯欲伐之絳曰和戎有五利焉戎狄薦居貴貨易土土可賈焉一也邊鄙不聳民狎其)
(野穡人成功二也戎狄事晉四鄰震動諸侯懷威三也以德綏戎師徒不勤甲兵不頓四也鑒於后羿而用德)
(度遠至邇安五也君其圖之晉侯悦使魏絳盟諸戎)日暮長亭政愁絶哀笳一曲
戍煙中
廢宅
風飄碧瓦雨摧垣却有鄰人為鎖門幾樹好花虚白晝
滿庭芳草易黃昏放魚池涸蛙爭聚棲燕梁空雀自喧
(隨薛道衡詩空梁落燕泥)不獨淒涼眼前事咸陽一火變寒原(秦阿房宫)
(東西五百步南北五千步下可建五丈之旗及項羽屠咸陽燒其宫室火三月不滅故杜牧之賦云楚人一炬)
(可憐焦土)
彭門用兵後經汴路(懿宗咸通中龐勛反徐州為康承訓破滅彭門即徐)
(州也)
長亭一望一徘徊千里關河百戰來細柳舊營猶鎖月
(漢文帝北征周亞夫屯細柳營)祁連新塚巳封苔(前漢霍去病攻匈奴至祁連山捕首虜甚)
(多及去病薨武帝悼之發蜀國玄甲自長安至茂陵為大塚像祁連山)霜凋綠野愁無際
(文選顔延年詩春晚綠野秀巖高白雲屯)燒接黃雲慘不開若比江南更牢
落子山詞賦莫興哀(梁庾信字子山有哀江南賦際陸機弔魏武帝云傷心百年之興)
(哀無情之地姦詩意懿宗奉佛太過酷好音樂怠於政事盜賊蜂起邪竊柄於内將士解體於外致中原板)
(蕩甚可傷也)
二
隋隄風物巳淒涼隄下仍多舊戰場金鏃有苔人拾得
蘆衣無土鳥銜將(吳志諸葛恪傳童謠云諸葛恪蘆葦單衣篾鈎落於何相求成子閣文)
(選江文通恨賦云蔓草縈骨拱木斂魂而此傷兵士戰死已久箭鏃生苔蘆草縈骨巳)秋聲暗促
河聲急野色遥連日色黃獨上寒城更愁絶(更一作政)戍鼙
驚起雁行行
高侍御話皮博士池中白蓮(高駢皮日休也)
白玉花開綠錦池風流御史報人知看來應是雲中墮
偷去須從月下移巳被亂蟬催婉娩更禁涼雨動䙰褷
(䙰褷婦人之纓也褷揚雄長楊賦云戴褷垂纓䙰褷謂花帶雨離披也)習家秋色堪圖畫
只欠山翁倒接䍦(襄陽記峴山西有習郁大池山季倫每臨池必大醉而歸人歌曰時時能)
(騎馬倒著白接䍦注接䍦幘也取郭璞爾雅注曰白鷺翅上有長翰江東人為接䍦也)
新安道中翫流水
一渠春碧弄潺潺密竹繁花掩映間看處便須終日住
(見王徽之注下)筭來寧得此身閑縈紆似接迷人洞(謂武陵桃源也)清
冷應連有雪山(成都有雪山)上却征車更迴首了然塵土不
相關
憶山泉
穿雲絡石細湔湔(絡一作落)杳杳疑聞弄管絃千仞灑來寒
碎玉一泓深處碧涵天煙迷葉亂尋難見月好風清聽
不眠春雨正多歸未得只應流恨更潺湲(謝靈運詩石淺水潺湲日)
(落山照耀)
紅葉
一聲南雁巳先紅槭槭淒淒葉葉同(晉夏侯湛苦寒謠草槭槭以疏葉木)
(蕭蕭以零殘貌槭音索隕落)自是孤根非暖地莫驚他木耐秋風燒
煙散去陰全薄明月臨來影半空長憶洞庭千萬樹照
山横浦夕陽中
唐詩鼓吹卷六
