唐詩鼓吹卷十
元郝天挺註
鄭谷(字守愚袁州宜春人光啓三年進士授京兆鄠縣尉後為都官郎中時人稱鄭都官退歸仰山)
(書堂卒有宜陽集三卷及撰國風正誤一卷並傳焉)
鷓鴣(谷以此詩得名人號為鄭鷓鴣)
暖戲平蕪錦翼齊品流應得近山雞雨昏青草湖邊過
花落黃陵廟裏啼(青草湖黃陵廟俱在長沙)遊子乍聞征袖濕佳人
纔唱翠眉低(曲有鷓鴣詞)相呼相喚湘江浦苦竹叢深春日
西
益州
海棠風外獨霑巾(蜀地産海棠故云)襟袖無端染蜀塵和暖又
逢挑菜日(歲時記人日挑七種菜作羹)寂寥未是采花人(英華作探花人)不
嫌蟻酒衝愁陣(蟻酒見前注)却憶漁蓑覆病身何事晚來微
雨過錦江春似曲江春(成都有錦江之水濯錦則鮮明曲江在長安)
石城(即金陵石頭城)
石城昔為莫愁鄉莫愁魂散石城荒(石城莫愁見前注)江人依
舊棹舴艋江岸還是飛鴛鴦帆去帆來風浩渺花開花
謝春悲涼煙濃草遠望不盡千古漢陽閑夕陽
蜀中春暮
到處明知是暗投(暗投見前注)兩行清淚語前流雲漫新寨
遮秦水花落空山入閬州不忿黃鸝驚曉夢惟應杜宇
信春愁梅青麥綠無歸處可是漂漂愛浪遊
倦客
十年五年岐路中千里萬里西復東匹馬愁衝晚村雪
孤舟悶阻春江風達士猶來知道在昔賢何必哭途窮
(晉阮籍乘車任所之途窮則哭而返之詩意達士知出處窮通有道存焉何必哭途窮也)閑烹蘆
筍炊菰米會向源鄉作醉翁(源鄉地名)
結綬郊麾攝府署偶有自咏(漢書蕭育與朱博為友著聞當世時)
(人為之語曰蕭朱結綬)
鶯離寒谷七逢春釋褐年來暫種芸(前漢揚雄解嘲云或解縛而相或釋)
(褐而傅注解縛管仲也釋褐傅說也)自笑老為梅少府(類要云按李白贈瑕丘王少府詩云)
(皎皎鸞鳳姿飄飄神仙氣梅生亦何為來作南昌尉人有别河西劉少府贈秋浦柳少府又杜甫貽華陽柳少)
(府往往如是唐日縣尉多稱少府也梅少府即漢豫章南昌縣尉梅福也)可堪貧攝鮑參
軍(宋書鮑昭字明遠文辭贍逸初為中書舍人後臨海王子頊為荆州召為前軍參軍杜詩俊逸鮑參軍)
酒酣往事多興念吟苦鄰家必厭聞推却簿書搔短髮
落花飛絮正紛紛
峽中嘗茶
簇簇新英摘露光小江園裏火前嘗(火一作水)吳僧漫說鴉
山好蜀客休誇烏觜香(鴉山烏觜産茶處也吳蜀異宜土人各重之也)入座半
甌輕泛綠開緘數片淺含黃鹿門病客不歸去酒渴更
知春味長(鹿門山在襄陽)
雁
八月悲風九月霜蓼花紅淡葦條黃石頭城下波搖影
(石頭城見前注)星子灣西雲間行(間去聲子南康軍有星渚)驚散漁家吹
短笛失羣征戍鎖殘陽故鄉聞爾亦惆悵何況扁舟非
故鄉
漂泊
槿墜蓮疎池館清日光風緒淡無情鱸魚斫鱠輸張翰
橘樹呼奴羨李衡(俱見前注)十口飄零猶寄食兩川消息未
休兵(蜀有東川西川故曰兩川)黃花催促重陽酒何處登高望二京
(二京洛陽咸陽也)
渚宫亂後作
鄉人來話亂離情淚滿殘陽問楚荆(滿一作滴)白社已應無
故老(逸士傳董威隠於洛陽白社)清江依舊遶孤城高秋軍旅齊山
樹昔日漁家楚野營(唐百家詩楚作是)牢落故居灰燼後黃花
野蔓上牆生
蜀中
渚遠江清碧簟紋小桃花遶薛濤墳(薛濤字洪度成都之樂妓也有姿色)
(工詩翰元微之寄濤詩云錦江膩滑峩嵋秀幻出文君與薛濤)朱橋直指金門路粉堞
高連玉壘雲(粉堞城上女牆也杜詩城欹連粉壘玉壘山在成都茂州汶川縣東四里出璧玉左)
(思蜀都賦據玉壘以為守)窗下斷琴蹺鳳足波中濯錦散鷗羣(成都有濯)
(錦江此水濯錦鮮明)子規夜夜啼巴樹不並吳鄉楚國聞(並猶言同也)
張泌
晚秋過洞庭
征帆高掛酒初酣暮景離情兩不堪千里晚霞雲夢北
一洲霜橘洞庭南溪風送雨過秋寺(過平聲)澗石驚龍落
夜潭(龍一作泉)莫把羇魂弔湘魄(屈原投湘水死故曰湘魄漢賈誼揚雄皆有文弔之)
九疑愁絶鎖煙嵐(九疑山名舜葬于此)
題華嚴寺木塔(宇文愷以京城之西近昆明池地勢微下乃於永陽坊莊嚴寺)
(建木浮圖高三百三十尺周一百二十步今謂木塔)
六街晴色動秋光雨霽憑高只自傷一曲晚煙浮渭水
半橋斜日照咸陽休將世路悲塵事莫指雲山認故鄉
回首漢宫樓閣暮數聲鐘鼓自微茫(李白詩寒松蕭索如有聲陽臺微茫)
(自有情)
邊上
戍樓吹角起征鴻獵獵寒旌背晚風千里暮煙愁不盡
一川秋草恨無窮山河慘淡關城閉人物蕭條市井空
只此旅魂招未得(宋玉有招魂篇)更堪回首夕陽中
長安道中早行
客離孤館一燈殘牢落星河欲曙天雞唱未沈函谷月
(函谷亦號雞鳴關用孟嘗君出秦事)雁聲新度灞陵煙(灞陵文帝陵也)浮生巳悟
莊周夢(夢一作蝶蘧莊周夢為蝴蝶栩栩然不知周也俄然覺蘧然不知周之為蝴蝶蝴蝶之為周)
(也)壯志仍輸祖逖鞭(晉中興書祖逖與劉琨中夜而坐曰若四海鼎沸吾與足下相避中)
(原後琨與親舊書曰吾枕戈待旦長恐祖生先人著鞭耳)何事悠悠策羸馬此中辛
苦過流年
洞庭阻風
空江浩蕩景蕭然盡日菰蒲泊釣船青草浪高三月渡
(青草湖之浪也)綠楊花撲一溪煙情多莫舉傷春目愁極兼無
買酒錢猶有漁人數家住不成村落夕陽邊
春日旅泊桂州
暖風芳草竟芊綿多病多愁損少年弱柳未勝寒食雨
(勝平聲)好花爭奈夕陽天溪邊物色宜圖畫林畔鶯聲似
管絃獨有離人開淚眼強憑杯酒亦澘然(杜詩君行射洪縣為我一)
(澘然)
晚次湘源縣
煙郭遥聞向晚雞水平舟靜浪花迷(杜詩正憐日破浪花出)高林
帶雨楊梅熟曲岸籠雲謝豹啼(江介曰子規啼苦則倒懸於樹自呼曰謝豹謝)
(豹)二女廟荒汀樹老(二女堯之女舜之妃即湘靈也)九疑山碧楚天低
(舜歿葬蒼梧其山有九峯娥皇女英遥哭望葬處九峯相似故曰九疑)湘南自古多離怨
莫動哀吟易慘悽
惆悵吟
秋風丹葉動荒城慘淡雲遮日半明晝夢却因惆悵得
晚愁多為别離生江淹彩筆空題恨(江淹夢人授五色筆由是文藻日進)
(後宿冶亭夢一老人自稱郭璞曰吾有筆在卿處多年可以見還淹探懷中得五色筆授之爾後為詩絶無美)
(句人謂淹才盡)莊叟玄談未及情(晉王衍字夷甫好雅詠玄虚後喪幼子悲不自勝山簡弔)
(之曰孩抱中物何至於此衍曰聖人㤀情最下不及情情之所鍾正在我輩簡於是服其言)千古怨
魂銷不得一江寒浪若為平
春夕言懷
風透疎簾月滿庭倚闌無事倍傷情煙垂柳帶纖腰軟
露滴花房怨臉明愁逐野雲消不盡情隨春浪去難平
幽窗謾結相思夢欲化西園蝶未成(化蝶見前注)
贈韓道士
日暮秋風吹野花上清歸客意無涯(道書有上清太清玉清以道士喻仙)
(人也)仙源寂寂煙霞閉(見武陵注)天路悠悠星漢斜(見乘槎犯斗牛注)
還似世人生白髮定教仙骨變黃芽(陰真君歌河車是水朱雀是火取水)
(一斗鐺中以火炎之百沸致聖石丸而其初成姹女故謂玉液後成紫色謂紫河車白色曰白河車青色曰青)
(河車赤色曰赤河車亦名黃芽樂天詩黃芽與紫車謂此)東城南陌頻相見應是
壺中别有家(壺中見前注)
韋莊(字端己京兆杜陵人乾寧元年進士授校書郎後徵起居郎王建開偽蜀授吏部侍郎平章事)
(有浣花集傳於世)
思歸
暖絲無力自悠揚(暖絲游絲也)牽引春風斷客腸外地見花
終寂寞異鄉聞樂剰悲涼(鮑明遠詩一息不相知何況異鄉别)紅垂野岸
櫻還熟綠染回汀草又芳舊里若為歸去好子期凋謝
吕安亡(吕氏春秋伯牙鼓琴鍾子期善聽志在高山子期曰善哉巍巍乎如太山志在流水子期曰洋)
(洋乎如流水子期死伯牙破琴絶絃終身不復鼔琴以為世無足與鼓琴者也嵇康傳東平吕安服嵇康高)
(致每一相思輒千里命駕康友而善之)
逢東吳王(王一作玉)
十年身世各如萍(世一作事)白首相逢淚滿纓(纓冠帶也)老去不
知花有態亂來惟覺酒多情貧疑陋巷春偏少(論語顔子在陋)
(巷人不堪其憂回也不改其樂)貴想豪家月最明獨對一樽開口笑(開口)
(笑見前注)未衰應見太階平(晉書太階上階上星為天子下星為女主中階上星為諸侯三)
(公下星為卿大夫下階上星為士下星為庶人所以和陰陽而理萬物也君臣和集如其常度有變則占其人)
(正長楊賦玉衡而太階平)
灞陵道中
春橋南望水溶溶一桁青山倒碧峯秦苑落花零露濕
(詩零露瀼瀼)灞陵新酒撥醅濃青龍夭矯盤雙闕丹鳳䙰褷
隔九重萬古行人離别地不堪吟罷夕陽鐘(灞水有橋唐人謂銷)
(魂橋長安人送别於此)
關河道中
槐陌蟬聲柳市風驛樓高倚夕陽東往來千里路長在
聚散十年人不同但見時光流似箭豈知天道曲如弓
(老子天之道其猶張弓乎高者抑之下者舉之有餘者損之不足者補之天之道損有餘補不足反其意言)
(之盖怨之之詞也)平生志業匡唐舜(唐謂堯也)又擬滄浪學釣翁(滄浪)
(見前注)
秋日早行
馬上蕭蕭襟袖涼路穿禾黍遶宫牆(禾黍見前注)半山殘月
露華冷一岸野風蓮萼香煙外驛樓紅隠隠渚邊宫樹
暗蒼蒼行人自是心如火兔走烏飛不覺長(烏兔喻日月)
嘆落花
一夜霏微露濕煙曉來和淚喪嬋娟(喪去聲)不隨殘雪埋
芳草又逐春風上舞筵(又一作盡)西子去時遺笑靨謝娥行
處落金鈿(西子西施也謝娥謝道藴也笑靨金鈿喻落花)飄紅墮白堪惆悵少
别穠華又一年(詩何彼穠矣華如桃李)
貴公子
大道青樓御苑東(曹子建美女篇云青樓臨大路高門結重關列子曰虞氏梁之富人起)
(高樓臨大路)玉闌仙杏壓枝紅金鈴犬吠梧桐院朱芾馬嘶
楊柳風(詩斯干朱芾斯皇室家君王注男子之生于是室者皆將服朱芾煌煌之盛衣也毛詩鄭氏注)
(曰芾者天子純朱諸侯黃朱以白虎通曰芾者蔽也行以蔽前天子朱芾諸侯赤芾韋為之上廣一尺下廣)
(三尺朱芾馬者言衣朱芾者所乘馬也)流水帶花穿巷陌斜陽和樹入簾
櫳(斜一作夕)瑶池宴罷歸來醉(瑶池玄圃仙人所居)笑語君王在月宫
(開元中明皇與申天師遊月宫中過一大門在玉光中見一大宫榜曰廣寒清虚之府兵衞甚嚴瑶池月宫喻)
(天子之宫也)
憶昔
昔年曾向五陵遊(五陵見前注)午夜清歌月滿樓銀燭樹前
長似晝露桃花下不知秋西園公子名無忌(魏曹子建詩清夜遊)
(西園子史記信陵君公無忌也)南國佳人號莫愁(莫愁見前注)今日亂離
俱是夢夕陽唯見水東流
春日
忽覺東風景漸遲野梅山杏暗芳菲落星樓上吹殘角
(金陵記吳嘉禾元年於桂林苑落星山起三重樓名曰落星吳都賦享戎旅於落星之樓)偃月營
中挂夕暉(陸士衡論孫權聞曹公來築營於濡須塢以拒之狀如偃月號偃月營濡須在廬江今屬)
(無為軍也)旅夢亂隨蝴蝶散(蝴蝶見前注)離魂潛逐杜鵑飛(杜鵑魂見)
(前注)紅塵望斷長安陌芳草王孫暮不歸(芳草王孫已見前注)
雪夜泛舟遊南溪
大江西面小溪斜入竹穿松似若耶(若耶溪名)兩岸嚴風吹
玉樹(謝惠連雪賦林挺瓊樹)一灘明月照銀沙因尋野渡逢漁舍
更泊前灣上酒家去去不知歸路遠棹聲煙裏獨嘔啞
(杜牧之阿房宫賦管絃嘔啞多於市人之言語)
謁巫山廟
亂猿啼處望高唐路入煙霞草木香山色未能忘宋玉
(宋玉有高唐賦)水聲猶似哭襄王(楚襄王與神女遇於巫山之陽)朝朝暮暮陽
臺下為雨為雲楚國亡(神女謂襄王曰妾巫山神女也朝為行雲暮為行雨朝朝暮暮)
(陽臺之下)惆悵廟前多少柳春來空鬭畫眉長
南昌晚眺
南昌城郭枕江煙章水悠悠浪接天芳草綠遮仙尉宅
(前漢梅福曰生為我酷身為桎梏形為我辱智為我毒於是棄南昌尉去妻子入洪崖山學道九江人以為仙)
(去)落霞紅襯賈人船(賈音古)霏霏閣上千山雨嘒嘒雲中
萬樹蟬(陸士衡詩嘒嘒寒蟬鳴寒晉潘岳秋興賦蟬嘒嘒以吟)怪得地多章句客
庾家樓在斗牛邊(庾亮樓見前注光王勃滕王閣序曰物華天寶龍射牛斗之墟)
咸陽懷古
城邊人倚夕陽樓城上雲凝萬古愁山色不知秦苑廢
水聲空傍漢宫流李斯不向倉中悟(見長笑李斯稱溷鼠注)徐福
應無物外遊(史記秦始皇紀齊人徐生上書言海中有三神山仙人居之請得齋戒與童男女求)
(之於是遣徐福發童男女數千人入海求仙人也)莫怪楚吟偏斷骨野煙蹤跡
似東周(周平王東遷都洛陽故曰東周周論語子曰如有用我者吾其為東乎)
綏州(今屬延安)
雕陰無樹水南流(綏州即秦上郡雕陰道也黃河在其東並城南流)雉堞連雲
古帝州(鮑明遠蕪城賦板築雉堞之陰州橋山在南黃帝塚存焉故云古帝)帶雨晚駝
鳴遠戍望鄉孤客倚高樓明妃去日花應笑(明妃昭君别號也詳)
(見前注)蔡琰歸時鬢已秋(後漢蔡琰字文姬邕之女也博學有材辨適河東衞仲道夫亡)
(無子歸寧于家為胡騎所獲沒於南匃奴左賢王在胡十二年生二子曹操與邕善痛其無嗣乃遣使以金帛)
(贖之而重嫁於董祀祀為屯田都尉)一曲單于暮風起(唐李益聽曉角詩邊霜昨夜墮關榆)
(吹角當城片月孤無限塞鴻飛不度秋風吹入小單于古詩云秋江斜日浪花麤墟落人歸鳥自呼新月高)
(城三百雉角聲吹徹小單于則知小單于角調也)扶蘇城上月如鈎(史記秦始皇長子扶)
(蘇監兵上郡蒙恬為將將三十萬衆築長城起臨洮至遼東延袤萬餘里近東即代地有扶蘇城謂此也)
鄜州留别張外郎
江南相送君山下(君山在岳陽)塞北相逢相幕中(唐百家詩浣花集皆)
(作朔幕中)三楚故人皆是夢(世家楚文王都郢昭王都鄂考烈王都夀春故曰三楚孟康)
(漢書注曰江陵南楚吳為東楚彭城為西楚)十年塵事只如風莫言身世他
時異且喜琴樽數日同惆悵却愁明日别馬嘶山店雨
濛濛
汧陽縣閣
汧水悠悠去似絣(補耕切曰人以繩直物絣)遠山如畫翠眉横僧
尋野渡歸吳岳(泰中山名)雁帶斜陽入渭城邊靜不收蕃帳
馬地貧惟賣隴山鸚(隴西山中出鸚鵡)牧童何處吹羌笛一曲
梅花出塞聲(笛有梅花曲又有出塞入塞之聲)
漢州
北儂初到漢州城(北儂自言北人也南人以儂為我也)郭邑樓臺觸目驚
松樹影中旌旆色芰荷風裏管絃聲人心不似經離亂
時運還應却太平十日醉眠金雁驛(漢州驛名也)臨岐無限
臉波横(杜詩臨岐别數子握手淚再滴)
長安清明
早是傷春夢雨天(夢雨字出高唐賦如杜牧之夢雲字意)可堪芳草正芊
芊内官初賜清明火(唐會要唐朝清明取榆柳之火以賜近臣順陽氣亦出歲時記)上
相閒分白紙錢(唐王璵專以祠神宰相漢以來葬喪瘞錢後世俚俗相傳稍以紙寓錢至是璵)
(乃用之)紫陌亂嘶紅叱撥(洛中紀異曰大宛進汗血馬一曰紅叱撥二曰紫叱撥又有丁)
(香叱撥桃花叱撥明皇改紅紫叱撥為紅紫玉輦)綠楊高映畫鞦韆遊人記得
升平事暗喜風光似昔年
和人暮春書事寄崔秀才
半掩朱門白日長晚風輕墮落梅粧(見前注)不知芳草情
何限只怪遊人思易傷纔見早春鶯出谷已驚新夏燕
巢梁相逢只賴如澠酒(左傳有酒如澠有肉如陵)一曲狂歌入醉鄉
(唐王績好飲酒嘗作醉鄉記)
吳商浩
宿山驛
文戰何堪功未圖(文戰喻科舉也)又驅羸馬指天衢露華凝夜
渚蓮盡月彩滿輪山驛孤岐路辛勤終日有(列子楊朱之鄰人亡)
(羊既率其黨又謂楊子之䜿追之楊子曰嘻亡一羊何追之者衆鄰人曰多岐既返問獲羊乎曰亡之矣曰奚)
(亡之岐路之中又有岐焉吾不知所之所以返也)鄉關音信隔年無好乘范蠡
扁舟興(乘一作同)高挂一帆歸五湖
塞上即事
身似流星迹似蓬玉關孤望杳溟濛(玉關見班超注)寒沙萬里
平鋪月曉角一聲高繞風戰士沒邊魂尚哭單于獵處
燒猶紅(燒去聲)分明更想殘宵夢故國依然到甬東(甬東在會)
(稽勾章縣東海洲中縣左傳勾踐滅吳欲徙吳王甬東即鄞今為明州也)
胡曾(長沙人也咸通中進士不第嘗為漢南節度從事有詠史詩一卷及安定集十卷傳於世)
交河塞下曲
交河冰薄日遲遲(詩春日遲遲)漢將思家感别離塞北草生
蘇武泣(前漢蘇武使匃奴匃奴知武不可降使北海上無人處牧羝羝乳乃得歸廩食不至乃掘野鼠)
(草根而食節旄盡脱)隴西雲起李陵悲(前漢李陵以少擊衆將步兵五千人出居延累殺虜)
(萬餘人後因無救遂降匃奴與蘇武書云胡地玄冰邊土慘裂但聞悲風蕭條之聲胡笳互動牧馬悲鳴邊聲)
(四起晨坐聽之不覺淚下子卿獨何心能不悲乎)曉侵雉堞烏先覺春入關山
雁獨知何處疲兵心最苦夕陽樓上笛聲時
車遥遥(古樂府名傅玄車遥遥篇云車遥遥兮馬洋洋追思君兮不可忘君安遊兮西)
(入秦願為影兮隨君身君在陰兮影不見君依光兮妾所願)
自從車馬出門朝便入空房守寂寥玉枕夜寒魚信斷
(飲馬長城窟行客從遠方來遺我雙鯉魚呼兒烹鯉魚中有尺素書上言加飡飯下言長相憶)金鈿秋
盡雁書遥臉邊楚雨臨風落(楚雨淚也)頭上秦雲向日銷(秦雲)
(髮也)芳草又衰還不至碧天霜冷轉無憀(一作夜迢迢)
獨不見(古樂府名柳惲獨不見云别島望雲臺天淵臨水殿芳草生未積春花落如霰)
(出從張公子還見趙飛燕奉歸長信宫誰知獨不見王訓亦有此作)
玉關一自有氛埃(有一作絶)年少從軍竟未迴(魏王粲詩從軍有苦樂借)
(問所從誰)門外塵凝張樂榭水邊香滅按歌臺窗殘夜月人
何處簾捲春風燕復來萬里寂寥音信斷寸心爭忍不
成灰
漁者
不愧人間萬戶侯子孫相繼老扁舟往來南越諳蛟室
(郭璞江賦淵客築室於巖底蛟人構館於懸流入郭子横洞冥記曰文犀國人長七尺被髮至踵乘象海底)
(取寳宿蛟人之舍夕得淚流則反蛟人所泣淚皆成珠也)生長東吳識蜃樓(長上聲漢書)
(曰海旁有蜃氣結為樓臺廣壄氣成宫闕)自為釣竿能遣悶不因萱草解忘
憂(詩伯兮焉得萱草言樹之背注蘐草合歡食之令人忘憂也)羨君獨得逃名趣身
外無機任白頭(莊子天運子貢過漢陰見一丈人為圃鑿隧入井抱甕而出灌用力甚多而見)
(功寡子貢曰有械於此一日浸百畦丈人曰奈何鑿木為械後重前輕挈水若抽數若泆湯其名桔橰丈人忿)
(然曰有機械者必有機事有機事者必有機心道之所不載也吾非不知羞而不為也)
自嶺下泛鷁到清遠峽(鷁下有船字浮晉陸機棹歌行龍舟鷁首羽)
(旗垂藻葩韻集曰鷁首天子之船也)
乘船浮鷁下韶水(淮南子曰龍舟鷁首浮吹以虞此游於水也漢張平子西京賦云浮鷁)
(首翳雲芝注船頭象鷁鳥厭水神故天子乘之)絶境方知在嶺南蘿薜雨餘山
似黛(蘿薜一作薜荔)蒹葭煙盡島如藍旦遊蕭帝新松寺(蕭帝梁武)
(帝也詳見前注)夜宿嫦娥舊桂潭不為篋中書未報便來此地
結茅菴
周瑜廟
共說生前國步難(詩國步斯頻又天步艱難)山川龍戰血漫漫(易坤卦龍)
(戰于野其血玄黃)交鋒魏帝旌旗退(建安十三年曹操伐吳與周瑜遇於赤壁初交戰操)
(軍不利瑜縱火燒船操軍大敗)委質吳王社稷安(史記委質為臣孫建安七年曹操責權)
(任子權引周瑜定議瑜曰將軍承父兄餘資六郡之衆兵精糧多人不思亂有何逼迫而欲送質質入便見制)
(於人不如勿遣權遂不送質)庭際雨餘春草長(上聲)廟前風起晚花殘
功勲碑碣今何在不得當時一字看
王表
清明日登城春望寄王使君
春城閑望愛晴天何處風光不眼前寒食花開千樹雪
清明日出萬家煙興來促席唯同舍(陶淵明停雲詩安得促席說彼平生)
醉後狂歌盡少年聞說鶯啼却惆悵詩成不見謝臨川
(晉謝靈運嘗為臨川内史)
項斯(字子遷江東人也會昌二年第二人進士授潤州丹徒縣尉卒於任所有集傳於世)
送宫人入道
願隨仙女董雙成王母前頭作伴行(漢武帝内傳七月七日王母降於帝)
(宫之大殿母令王子登彈八琅之璈董雙成吹雲和之笙石公子擊昆庭之金許飛瓊鼓震靈之簧)初戴
玉冠多悞拜欲辭金殿别稱名將敲碧落新齋磬却進
昭陽舊賜筝(昭陽殿名)旦暮焚香遶壇上步虚猶作按歌聲
(異苑曰魏陳思王遊山忽聞空中有誦經聲清遠遒亮解音者則而寫之為神仙聲道士效之作步虚聲也)
(唐陳羽步虚詞曰漢武清齋讀鼎書内官扶上畫雲車壇上月明宫殿閉仰看星斗禮玄虚)
崔珏(與趙光遠一時人也)
岳陽樓晚望
乾坤千里水雲間釣艇如萍去復還樓上北風斜捲席
湖中西日倒銜山懷沙有恨騷人住(楚辭云懷沙礫而自沈兮不忍見之)
(蔽壅)鼓瑟無師帝子閑(帝子鼔瑟見前注)何事黃昏尚凝睇數行
煙樹接荆蠻(詩蠢爾荆蠻越左太沖吳都賦包括於跨躡荆蠻)
哭李商隠
虚負凌雲萬丈才(漢司馬相如大人賦飄飄有凌雲之氣韓退之詩李杜文章在光燄萬)
(丈長)一生襟抱未嘗開鳥啼花發人何在竹死桐枯鳳不
來(詩卷阿鳳凰鳴矣于彼高岡梧桐生矣于彼朝陽注鳳凰之性非梧桐不栖非竹實不食)良馬足
因無主踠(廣韻注踠蹄屈也中戰國策云騏驥伏鹽車上太行白汗交流坂而遷延負轅不能上)
(而長鳴伯樂下車攀而哭之為其識己也别班孟堅東都賦云馬踠餘足士怒未渫晉傅咸感賦曰蘭蕙)
(含芳有時而馨龍驥踠足有時而征良詩意驥足一日千里而困於鹽車義山不遇而死如馬之足不見知)
(於主也)舊交心為絶絃哀(絶絃見前注)九泉莫嘆三光隔(九泉見前)
(注月三光日星也)又送文星入夜臺(阮瑀七哀詩冥冥九泉室漫漫長夜臺駱賓王詩)
(千秋掩夜臺)
鴛鴦
翠鬛紅毛舞夕暉水禽情似此禽稀暫分煙島猶回首
只度寒塘亦共飛耿霧盡迷珠殿瓦(霧一作露臺晉書鄴都銅雀皆鴛)
(鴦瓦)逐梭齊上玉人機(古詩云客從遠方來贈我一端綺文綵雙鴛鴦裁為合歡被言綺織)
(作鴛鴦文也)采蓮無限蘭橈女笑指中流羨爾歸
李後主
九月十日偶書
晚雨秋陰酒乍醒感時心緒杳難平黃花冷落不成豔
紅葉颼飀競鼓聲背世返能厭俗態(厭平聲)偶緣猶未忘
多情(晉王衍曰上聖忘情下愚不及情情之所鍾正在我輩)自從雙鬢班班白不
學安仁却自驚(晉潘岳秋興賦序晉十有四年余三十有二始見二毛賦云班鬢髟以承弁兮)
(素髮颯以垂領髟音飈)
秋鶯
殘鶯何事不知秋横過幽林尚獨遊老舌百般傾耳聽
深黃一點入煙流栖遲背世同悲魯(詩北山或栖遲偃仰或王事鞅掌注)
(言事煩勞也栖論語微生畝謂孔子曰丘何為是栖者與謂不得時也)瀏亮如笙碎在緱
(王子晉七月七日於緱氏山吹笙乘鶴而仙去)莫更留連好歸去露華淒冷蓼
花愁
病起題山舍壁
山舍初成病乍輕杖藜巾褐稱閑情爐開小火深迴暖
溝引新流幾曲聲暫約彭涓安朽質(神仙傳彭祖姓籛名鏗顓頊玄孫殷)
(末已七百六十七歲以養生治身為事喪四十九妻失四十五子後不知所之人著其論為彭祖經三玄真)
(一經涓子授蘇林三元真一之道曰能守三一名刊玉札當念心朴神凝體專誠感所以百念不生精氣不散)
(子能守一一亦守子子能見一一亦見子一須身而立身須一而生守一之誠戒于不專列仙傳涓子齊人)
(好餌术著天地之經三十八篇後釣于澤得符于鯉中隠宕山能致風雨)終期宗遠問無生
(晉惠遠法師見廬峯清淨足以息心刺史桓□乃為遠起東林寺居之絶塵清勝之賓不期而至南陽宗炳等)
(凡百二十三人並棄貴榮依遠遊止祖襄州居士龐藴參馬祖云不與萬物為侣是什麽人云待汝一口吸)
(盡江西水則向汝道居士言下頓悟作偈云有男不婚有女不嫁大家團圞坐共說無生詁)誰能役
役塵中累會合魚龍構強名(強去聲強老子曰道本無名名曰道)
送鄧王二十弟牧宣城
且維輕舸更遲遲(詩縶之維之維繫也)别酒重傾惜解攜浩浪侵
愁光蕩漾亂山凝恨色高低君馳檜楫情何極(詩淇水悠悠檜)
(楫松舟)我憑闌干日向西(憑皮證反)咫尺煙江幾多地不須懷
抱重淒淒
湯悦
送鄧王二十弟牧宣城
千里陵陽同陜服(東漢立宣城郡宋齊因之梁置南豫州隋改為宣州陵陽宣城郡名也)
(史記召公奭與周公同姓武王封於燕成王時自陜以西召公主之自陜以東周公主之書云五服甸侯綏)
(要荒行文選任彦昇竟陵王狀云作亂陜服)鑿門胙土寄親賢(淮南子曰古將之出鑿凶)
(門設明衣翦指爪許慎注曰明衣遺終衣也翦手足指爪者示必死周書作雒曰周公建大社于國中其壝)
(東青土南赤土西白土北驪土中央黃土將遣諸侯鑿其方一面土苴以白茅以土封之謂之裂上左傳胙)
(之土而命之氏建置社稷之服)曙煙巳别黃金殿晚照重登白玉筵江
上浮光宜雨後郡中遠岫列窗前(謝惠連詩云窗中列遠岫)天心待
報期年政(用齊魯報政事論語期月有成)留與工師播管絃(工師樂官也)
徐鉉
送鄧王二十弟牧宣城
禁裏秋光似水清林煙池影共離情暫離黃閣只三載
却望紫垣都數程(紫垣見前注)滿座清風天子送(詩蒸民吉甫作頌穆)
(如清風)隨車甘雨路人迎(唐顔真卿隨車雨事)彤霞閣上題詩在(彤霞)
(閣在今宣州)從此還應有頌聲
唐詩鼓吹卷十
