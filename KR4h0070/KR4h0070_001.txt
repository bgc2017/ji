唐詩鼓吹卷一
元郝天挺註
柳子厚(諱宗元河東人貞元九年進士授校書郎累遷監察御史裏行擢禮部員外郎後貶邵州)
(刺史又徙柳州卒於官有集今行於世)
登柳州城樓寄漳汀封連四州(永貞元年子厚與韓泰韓曄劉)
(禹錫陳諫凌凖程异韋執誼皆以附王叔文貶號八司馬凖執誼皆卒貶所程异先召用元和)
(十年子厚等五人例召至京師又皆出為刺史子厚柳州泰漳州曄汀州謙封州禹錫連州)
城上高樓接大荒(左思吳都賦云出乎大荒之中行乎東極之外爾雅曰大荒海外彌廣無)
(所不連)海天愁思正茫茫(柳州近海故曰海天)驚風亂颭芙蓉水(颭職)
(啖切)密雨斜侵薜荔牆(離騷云貫薜荔之落蘂生注云薜荔香草緣木而)嶺樹重
遮千里目江流曲似九迴腸(司馬遷云是以腸一日而九迴)共來百越
文身地(史記楚大敗越殺王無疆越以此散諸侯子爭立或為君或為王故為百越)猶自音
書滯一鄉
衡陽與夢得分路贈别(子厚浮舟適柳州夢得登陸赴連州)
十年顦顇到秦京(即赴召長安時也)誰料翻為嶺外行伏波故
道風煙在(後漢馬援拜伏波將軍南討交趾道出衡陽至今廟存焉時子厚與禹錫同出衡陽有)
(伏波神祠云一以功名累翻思馬少游蒙蒙篁竹下有路出壺頭是也)翁仲遺墟草樹平
(魏明帝鑄銅人二名曰翁仲北水經注云鄗南千秋亭壇廟東枕道兩石翁仲南相對此墓前石人也)直
以慵疎招物議休將文字占時名今朝不用臨河别垂
淚千行便濯纓(漢李陵别蘇武詩曰嘉會難再遇三載為千秋臨河濯長纓念别悵悠悠)
柳州寄丈人周韶州
越絶孤城千萬峯(越絶書云何謂越絶越者國之姓氏也絶者絶也勾踐抑強扶弱絶惡反)
(之於善也)空齋不語坐高舂(淮南子曰日至於悲谷是謂晡時回於女紀是謂大遷經於泉)
(隅是謂高舂頓于連山是謂下舂冥注尚未冥上蒙先舂曰高舂連山西北山名言將欲下蒙悉舂故曰下)
(舂爛連音)印文生綠經旬合硯匣留塵盡日封梅嶺寒煙
藏翡翠(翡翠鳥名)桂江秋水露鰅鱅(上魚容切下音庸魚皮有文者出樂浪張衡)
(南都賦云水蟲則有鱏音尋鱣鰅鱅黿鼉蛟蠵)丈人本自忘機事(莊子云漢陰丈人曰有機)
(械者必有機事有機事者必有機心)為想年來顦顇容(楚詞漁父篇云形容顦顇盖問之之)
(辭也顦顇容自謂也)
得盧衡州書因以詩寄
臨蒸且莫歎炎方(衡州有臨蒸縣)為報秋來雁幾行林邑東回
山似戟(林邑漢象林郡馬援鑄銅柱於此也)牂牁南下水如湯(楚遣莊蹻伐夜郎至)
(目蘭椓船於岸而步戰既滅夜郎以木蘭有椓船處故名為牂牁史記牂牁江出番禺城下牂牁音臧柯繫船)
(&KR0891;也其義取此)蒹葭淅瀝含秋雨(毛詩蒹葭蒼蒼白露為霜)橘柚玲瓏透夕
陽非是白蘋洲畔客(南史柳惲為吳興太守為江南曲云汀州采白蘋日落江南春)還
將遠意問瀟湘(問盧衡州也)
嶺南郊行
瘴江南去入雲煙望盡黃茒是海邊(元和志廉州春謂青草瘴秋謂黃茒)
(瘴中多死者)山腹雨晴添象跡(嶺外代答象州郡治西樓正面西山雨晴山腹忽起白雲)
(狀如白象經時不滅)潭心日暖長蛟涎(蛟於江中吐涎人浮為涎所制不得出遂沒死)射
工巧伺遊人影(博物志江南有射工蠱長二三寸有弩形氣射人不治則殺人即短蜮也)颶
母偏驚旅客船(颶音具謂嶺表志云南海秋夏間有暈如虹者之颶母影必有颶風南越)
(志熙安多颶風颶者具四方之風也常以五月六月發未至時雞犬先為之不寧)從此憂來非
一事豈容華髮待流年
柳州峒氓
郡城南下接通津異服殊音不可親青箬裹鹽歸洞客
綠荷包飯趁墟人(青箱記錄云嶺南村市滿時少虚時多故以市為墟)鵝毛禦臘
縫山罽(音寄為邕菅溪峒不産絲纊民多以木綿茒花鵝毛被土人家家養鵝三月至十月摯取軟)
(毛積以禦寒)雞骨占年拜水神(前漢郊祀志漢武帝元封二年初令越巫祀上帝百神而)
(用雞卜注云持雞卜如鼠卜也卜歲之豐凶云)愁向公庭問重譯(書傳周成王時越裳氏重)
(譯而來朝曰久矣天無烈風淫雨意中國有聖人乎)欲投章甫作文身(章甫士冠商之冠曰)
(章甫其制與周之委貎夏之母追俱以漆布為之莊子曰宋人資章甫而適越越人斷髮文身無所用之也)
别舍弟宗一
零落殘魂倍黯然(魏文帝與吳質書數年之間零落略盡言之傷心江淹别賦黯然消魂)
(者别而已矣)雙垂别淚越江邊一身去國六千里萬死投荒
十二年(漢馬援傳朱勃上書曰切見伏波將軍拔自西州欽慕聖義間關阻難觸冐萬死孤立羣貴之)
(間傍無一言之助馳深淵入虎口豈顧計哉投荒者謂投竄于荒服外也)桂嶺瘴來雲似
墨洞庭春盡水如天(季春巴蜀雪消洞庭漲溢)欲知此後相思夢長
在荆門郢樹煙(荆門郢樹謂宗一將遊之處也)
再授連州至衡陽酬贈别夢得(南本柳文作夢得詩夢得至)
(衡陽詩贈子厚故酬此贈别)
去國十年同赴召(謂與夢得六司馬同赴長安時)湘江千里又分岐重
臨事異黃丞相(漢黃霸為潁州守徵為京兆尹坐發民治馳道乏軍興有詔歸潁川守後為丞)
(相夢得初貶連州今再出刺連州故曰重臨事異也)三黜名慚柳士師(柳下惠為士師三黜)
(曰直道而事人焉往而不三黜)歸目併隨回雁盡(衡陽有回雁峯)愁腸政遇斷
猿時桂江東過連山下(桂江即灕水在柳州城外連山即連州也)相望長吟
有所思(嵇康贈兄詩心之憂矣永嘯長吟)
楊尚書寄郴筆(知是小生本樣令更商搉使盡其功輒獻長句尚書即楊於陵)
(也)
截玉銛錐作妙形(銛思廉切利也策以竹作管故云截玉白樂天詩云目穿如札毫鋒利)
(似錐)貯雲含霧到南溟(書法苑云王逸少裁成之妙煙霏霧結斷而復連鳳翥龍盤斜而復)
(正雲鄭虔草書如風送雲收霞催月上曰今言貯含霧言筆未經用也柳州近海故南溟)尚書舊
用裁天詔(漢制以尚書作詔文)内史親將寫道經(晉王羲之為會稽内史為山陰)
(道士寫道德經籠白鵝而歸)曲藝豈能裨損益(禮記曲藝皆誓之注曲藝為小技藝也誓)
(謹習之也)微辭秪欲播芳馨(文選登徒子好色賦云宋玉為人體貌閑麗口多微辭注云微)
(妙之辭也)桂陽卿月光輝遍(彬州即古桂陽郡也注書洪範王省惟歲卿士惟月卿士各)
(有所掌如月之有别)毫末應傳顧兔靈(楚詞曰夜光何德死而又育厥利維何顧兔在腹注)
(謂顧兔望也今筆用兔毫故能傳其靈也)
同劉二十八哭吕衡州兼寄江陵李元二侍郎
(吕溫渭之子也與宗元禹錫善以妄言李吉甫憲宗怒貶道州刺史徙衡州治有善狀)
衡嶽新摧天柱峯(衡嶽五峯其一曰天柱此喻吕溫也)士林顦顇泣相逢
秪令文字傳青簡(古人書於竹簡故曰青簡)不使功名上景鍾(國語晉悼)
(公曰晉克路之役秦來圖敗晉功魏顆却退秦軍於輔氏親止杜回其勛銘于景鍾韋昭注景公之鍾也)三
畝空留懸磬室(春秋齊侯曰室如懸磬野無青草)九原猶記若堂封(禮檀)
(弓趙文子與叔譽觀于九原文子曰死者如可作也吾誰與歸注云晉大夫之墓也又云吾見封之若堂者)
(矣注築土為四方隴而高也)遥想荆州人物論幾回中夜惜元龍(魏志)
(陳登字元龍劉備在荆州論天下人物許汜曰陳元龍湖海之士豪氣不除備曰元龍文武膽志當求之于古)
(人中耳陳登卒年三十九云溫卒時年四十故以元龍比之耳)
劉禹錫(字夢得中山人貞元九年進士時王叔文得幸與之交及叔文敗斥朗州司馬後徙和州)
(刺史裴度薦為翰林學士遷太子賓客會昌間檢校禮部尚書卒有集今傳於世)
西塞山懷古
王濬樓船下益州(晉王濬為益州刺史大造舟船伐吳漢武帝鑿昆明池以習水戰作樓)
(船上建樓櫓故名樓船楊僕為樓船將軍)金陵王氣黯然收(楚威王以其地有王氣埋金鎮)
(之故名金陵東晉書秦時望氣者云五百年後金陵有天子氣始皇巡以厭之改其地為秣陵塹北山以絶)
(其王氣)千尋鐵鎖沈江底(晉書吳人以鐵鎖横絶江面王濬作火栰火炬遇鎖輒溶液船)
(無所礙)一片降幡出石頭(王濬軍次建業吳主孫皓出降)人世幾回傷往
事山形依舊枕寒流今逢四海為家日(漢書天子以四海為家故所居)
(曰行在所)故壘蕭蕭蘆荻秋
漢夀城春望
漢夀城邊野草春荒祠古墓對荆榛(古荆州治亭下有子胥廟楚王故墳)
田中牧豎燒芻狗(莊子天運篇夫芻狗之未陳也盛之以筐衍巾之以文繡尸祝齋戒以將)
(之及已陳也行者踐其首眷蘇者取而爨之矣)陌上行人看石麟(西京雜記云五柞宫西梧)
(桐樹下有石麒麟二枚各刊其文是始皇驪山墓上之物也)華表半空驚霹靂(驚一作經)
(華表墓前雙柱也城神仙傳丁令威化白鶴集于遼東門華表柱上)碑文纔見滿埃塵
不知何日東瀛變(顔魯公麻姑壇記云麻姑自言接待以來見東海三為桑田向閒蓬萊水)
(淺于往者)此地還成要路津(古詩先據要路津)
荆門道懷古
南國山川舊帝畿(西有夷陵楚之故都邑也)宋臺梁館尚依稀(宋武帝曾)
(為荆州都督梁元帝龍興於此)馬嘶古樹行人歇麥秀空城野雉飛(野一)
(作澤黍箕子朝周過殷墟乃作麥秀之詩云麥秀漸漸兮禾油油枚乘七發云麥秀漸兮雉朝飛莊子)
(澤雉十步一啄百步一飲)風吹落葉填宫井火入荒陵化寶衣(王者葬以)
(珠襦玉匣故曰寶衣)徒使詞臣庾開府咸陽終日苦思歸(梁庾信因侯景)
(臺城亂奔江陵元帝承制除為御史中丞聘西魏屬大軍南討留長安累遷開府儀同三司後南北通好流寓)
(之人各許還國惟信與王褒惜而不遣信常有鄉關之思乃作哀江南賦有云霸陵夜獵猶是舊時將軍咸陽)
(布衣非獨思歸王子)
早春對雲奉寄澧州元郎中
新賜魚書墨未乾(漢楊綰傳舊制刺史被代若别遣皆降魚書乃得去)賢人暫屈
遠人安朝驅旌旆行時令(漢書刺史四時行部王尊為益州刺史行部至卬䣂九折)
(坂問吏曰此非王陽所畏道耶吏曰是尊叱其馭曰驅之王陽為孝子王尊為忠臣也續漢書太守常以春)
(月行縣勸民農桑振救乏絶)夜見星辰憶舊官(漢書郎官上應列宿晉書天文志昭昭)
(可知者經星常宿一百一十八名積數七百八十三皆有州國官名物類之象故云)梅蘂覆階鈴
閤暖(晉羊祜在襄陽常輕裘緩帶身不被甲鈴閤之下常不過數人侍衞)雪花當戸戟枝
寒(隋書柳彧傳待制三品以上門皆列戟免又吕布為劉備解圍射中轅門戟枝遂)寧知楚客
思公子北望長吟澧有蘭(屈原離騷九歌湘君沅有芷兮澧有蘭思公子兮未敢言)
(注澧水名也公子比元郎中)
松滋渡望峽中
渡頭輕雨灑寒梅雲際溶溶雪水來(江源在蜀雪山之下出焉)夢渚
草長迷楚望(楚有七澤雲夢最大通巴蜀有雲夢之饒)(史記江陵故郢西傳曰江漢沮漳楚)
(之望也)夷陵土黑有秦灰(楚頃襄王二十一年秦白起拔郢燒夷陵遂東至竟陵王亡去)
(郢東徙陳秦以郢為南郡)巴人淚應猿聲落(梁簡文帝古樂府云已東三峽巫峽長猿鳴三)
(聲淚霑裳)蜀客船從鳥道回(南中八志云交趾郡治龍編縣自古興鳥道四百里以其險絶)
(獸猶無蹊人所莫由特上有飛鳥道耳李太白蜀道難云西當太白有鳥道是也)十二碧峯何
處所(即巫山也)永安宫外有荒臺(即古夔子國蜀先主改為永安巫山縣西北二百五)
(十步有陽臺今云臺荒者譏楚王淫放也夢杜詩懷古云江山故宅空文藻雲雨荒臺豈思)
送張源中丞充新羅册立使
相門才子稱華簪(魏曹植傳相門有相夫相者文德昭也文德昭則可以正國朝致雍熙稷)
(契䕫龍是也氏史記高陽氏有才子八人世得其利謂之八愷高辛有才子八人世謂之八元此十六族者)
(世濟其美不殞其名舜舉而用之簪陶淵明詩此事直須樂聊用忘華)持節東行捧德音
(漢蘇武持節牧羝羊於海上前漢書終德音下明詔)面帶霜威辭鳳闕口傳天
語到雞林(後漢劉陶訟朱穆曰手握王爵口含天憲雞林即新羅地名)煙開鼇背千
尋碧日落鯨波萬頃金想見扶桑受恩後(山海經云黑齒之北曰暘)
(谷有大樹九日居下枝一日居上枝皆戴金烏郭璞云扶桑也十洲記扶桑在碧海中有樹長數千丈三十)
(餘圍兩樹同根更相依倚故稱為扶桑也)一時西拜盡傾心
洛中送楊處厚入關便遊蜀
洛陽秋日正淒淒(毛詩秋日淒淒百卉具腓)君去西秦更向西舊學
三冬今轉富(書說命王曰來汝說台小子舊學于甘盤既乃遯于荒野前漢東方朔字曼倩上)
(書曰臣年十三學書三冬文史足用)曾傷六翮養初齊(世說云林公好鶴剡東之人遺之雙)
(鶴翅長欲飛林公甚惜之乃鍛其翮鶴騫翥而不能起乃舒翼反首視之有懊惱意林公曰既有凌霄之姿何)
(當為人作耳目近玩養令六翮成遂冲天而去英漢班固擬連珠曰臣聞鸞鳳養六翮以凌雲帝王乘雄以)
(濟民)王城曉入窺丹鳳(王城京兆也有丹鳳門今路由之故云)蜀路晴來見
碧雞(南詔有金馬碧雞之山漢宣帝遣王褒入蜀祀焉左太冲蜀都賦曰金馬騁光而絶景碧雞儵忽而)
(耀儀)早識卧龍應有分(成都有武侯廟)不妨從此躡丹梯(杜詩云丹梯庶)
(可陵)
送周使君罷渝州歸郢中别墅
君思郢上吟歸去(晉陶潛賦歸去來辭)故自渝南擲郡章(渝古巴子國)
(漢朱買臣為會稽太守衣故衣懷其印綬歸郡邸郡吏與同食見其印綬怪之前引其綬視其印乃會稽太守)
(章也)野戍岸邊留畫舸綠蘿陰下到山莊池荷雨後衣香
起(離騷製芰荷以為衣兮集芙蓉以為裳杜詩寄嚴武云不妨遊子芰荷衣)庭草春深綬
帶長(毛詩義疏曰鷊五色作綬文草故曰綬帶)秖恐鳴騶催上道(北山移文鳴騶入谷)
(鶴書赴隴唱後漢郭祚傳曰祚遷尚書右僕射故事令僕中丞騶而入宫門至于馬道及為僕射以為非盡)
(敬之宜言於世宗帝納之詔御在太極唱至止車門御在朝堂至司馬門騶唱不入宫自此始也)不容
待得晚菘嘗(齊周顒隠鍾山王儉謂曰卿山中何所食曰赤米白鹽綠葵紫蓼又問何者最佳曰)
(春初早韭秋末晚菘)
送浙西李相公赴鎮
建節東行是舊遊歡聲喜氣滿吳州郡人重得黃丞相
(前漢黃霸為潁川太守徵守京兆尹坐乏軍興詔復歸潁川太守)童子爭迎郭細侯(後漢)
(郭伋字細侯為并州牧行部到西河美稷童兒百餘各騎竹馬道次迎拜)詔下初辭溫室樹
(溫室長樂宫中殿名或前漢孔光嘗休日兄弟妻子燕語終不及朝省政事問光溫室省中樹皆何木光嘿)
(然不應更答以他語也)夢中先到景陽樓(齊書武帝宫内不聞端門鼓漏置鐘于景陽樓)
(上以應五鼓)自憐不識平津閤(公孫弘為丞相封平津侯開東閤以待四方之賢者)遥
望旌旗汝水頭
送蘄州李郎中赴任
楚關蘄水路非賖東望雲山日夕佳(陶淵明詩云山氣日夕佳)薤葉
照人呈夏簟(淮南蘄州出笛林薤葉簟杜詩恩分夏簟冰)松花滿椀試新茶
樓中飲興因明月(晉庾亮月夜登南樓佐吏欲避亮曰諸君且住老子于此興復不淺李)
(白陪宋中丞武昌夜飲云清景南樓夜風流在武昌庾公愛秋月乘興坐胡床龍笛吟寒水天河落曉霜我心)
(還不淺懷古醉餘觴)江上詩情為晚霞(謝玄暉餘霞散成綺澄江淨如練李白歌殘霞飛丹)
(映江水)此地交親長引領早將玄髮到京華(晉陸機詩云柔顔收紅藻)
(玄髮吐素華)
贈日本國僧智藏
浮杯萬里過滄溟(高僧傳杯渡者不知其姓名嘗乘木杯渡河因以名焉宋文帝元嘉元年)
(行至赤山湖而死)徧禮名山適性靈深夜降龍潭水黑(後趙佛圖澄能)
(降龍致風雨)新秋放鶴野田青(放鶴事已見送處厚入關註晉永嘉郡記曰青田有雙)
(白鶴年年生子長大便去惟餘父母一雙在耳)身無彼我那懷土(論語小人懷土)心會
真如不讀經(馬祖曰真如有變易豈不聞善知識者能迴三毒為三聚淨戒迴六賊為六神通迴)
(煩惱作菩提迴無明作大智若真如無變易是外道矣)為問中華學道者幾人雄
猛得寧馨(晉書王衍字夷甫神情明秀總角嘗造山濤濤曰何物老嫗生寧馨兒寧馨吳語猶常)
(言如是也)
哭龐京兆
俊骨英才氣褎然(褎余救切詔前漢武帝建元元年舉賢良直言曰今子大夫褎然為舉)
(首朕甚嘉之于是董仲舒上策注云褎然者盛服貎也)策名飛步冠羣賢(左傳策名委質)
(名李陵與蘇武書策清時貳乃辟也)逢時已自致高位得疾還因倚少
年天上别歸京兆府(王隠晉書曰鎮南劉弘以王矩為廣州矩至長沙見一人著單衣持)
(奏在岸上省奏云京兆杜靈之矩問君京兆人何時發來答云朝發矩怪問京兆去此數千那得早發今到杜)
(答云僕天上京兆去此數萬何止數千乎)人間空歎茂陵阡(漢書原陟自以先人墳墓儉約)
(非孝也乃大治塚舍初武帝時京兆曹氏葬茂陵民謂其道為京兆阡陟慕之乃買地開道立署曰南陵阡人)
(不肯從秪謂之原氏阡)今朝繐帳哭君處(繐旋芮切疏布之帳也杜詩云空餘金椀出)
(無復繐帷輕)前日見鋪歌舞筵
哭吕衡州(時余方謫居)
一夜霜風凋玉芝(晉謝玄傳譬如芝蘭玉樹欲使生于階庭耳晉書庾亮死將葬何充會)
(之歎曰埋玉樹于土中使人情何能已耳)蒼生絶望士林悲(晉書謝安高卧東山諸人每相)
(與言安石不起將如蒼生何士周庾信哀江南賦曰設重雲之講開林之學)空懷濟世安人
略(晉成帝時廷尉孔坦疾篤庾冰省之流涕坦慨然曰大丈夫臨終不問以濟世安人之術乃為兒女子相)
(對泣耶)不見男婚女嫁時(魏書管輅弟扆謂輅曰大將軍待君意厚冀當富貴乎輅歎曰)
(我自知有分耳然天與我才名不與我夀恐四十七八間不見女嫁兒娶婦也)遺草一函歸太
史(漢司馬相如病甚居茂陵天子曰相如病甚可往悉取其書使者至相如已死妻曰長卿未死時有一卷)
(書曰有使者求書奏之乃遺札封禪事傳詩意言吕溫雖歿所遺文章奏記皆付于太史氏不朽也)旅
墳三尺近要離(後漢梁鴻字伯鸞與妻孟光隠于吳依富人臯伯通廡下為人賃舂其妻具食)
(舉案齊眉伯通異之舍之于家病困告主人曰我死慎勿令持我喪去及卒伯通葬于要離塚傍咸曰要離烈)
(士伯鸞清高可相近也)朔方徙歲行將晚(毛詩城彼朔方表漢蔡邕以光和災異忤宦)
(者楊球曹節奏下洛陽獄劾以害大臣不敬棄市中常侍吕強愍邕無罪請之詔減死與家屬髠鉗徙朔方不)
(得以赦令除章禹錫時亦謫居以己之文比伯喈也)欲為君刊第二碑(蔡邕為郭林宗)
(碑謂盧植曰吾為碑銘多矣皆有慚德惟郭有道碑無愧色耳漢張平子有前後碑又後魏鄭義卒其子)
(道昭為光州刺史為其父磨崖石刻二碑焉)
東嶽張鍊師
東嶽真人張鍊師高情雅淡世間稀堪為烈女書青簡
(秦漢書用竹簡故云青簡)久事元君住紫微(京兆南山中有九天太一元君之湫)金縷
機中抛錦字(晉竇滔妻蘇氏有織錦迴文詩)玉清壇上著霓衣雲衢不
用吹簫伴秖擬乘鸞獨自歸(列仙傳簫史秦穆公時人善吹簫公主弄玉好之以)
(妻焉遂教弄玉作鳳鳴似鳳聲鳳凰來止其屋為作鳳臺夫婦止其上數年皆隨鳳飛去)
送李庾先輩赴選
一家何啻十朱輪(前漢楊惲丞相敞子家隆盛乘朱輪者十人詔令二千石長吏車朱兩)
(轓畫輪)諸父雙飛秉大鈞(北史崔陵弟仲文陵為侍中仲文為銀青光禄大夫同日受拜)
(時云兩鳳連飛小賈誼鵬賦云大鈞播物坱北無垠詩雅節南山云秉國之鈞)曾脱素衣參
幕客却為精舍讀書人(後漢包咸傳曰咸往東海立精舍講授)離筵洛水
侵杯色征路函關向晚塵今日山翁舊賓主(晉山濤能作奏啓人)
(謂之山公啓事)知君不負帝城春
許渾(字仲晦潤州丹陽人也太和六年登進士第為太平縣令後拜監察御史歷睦郢二州刺史有)
(詩二卷行于世)
凌歊臺(在太平州當塗縣北黃山上宋高祖所築)
宋祖凌歊樂未迴三千歌舞宿層臺(宋武帝南遊嘗登此臺且建離宫焉)
湘潭雲盡暮山出巴蜀雪消春水來行殿有基荒薺合
寢園無主野棠開百年應作萬年計(文苑應作便)巖畔古碑
空綠苔(李白凌歊臺詩云曠望登古臺臺高極人目欲覧碑上文苔侵豈堪讀)
途經驪山
聞說先皇醉碧桃日華浮動鬱金袍(杜詩石乳上雲氣杉清延日華本)
(草鬱金染衣最鮮明然不奈日炙染成亦有鬱金香氣也)風隨玉輦笙歌迥雲捲珠
簾劒旆高鳳駕北歸山寂寂(謂肅宗去靈武)龍旗西幸水滔滔
(謂玄宗幸蜀)貴妃歿後巡遊少瓦落宫牆見野蒿
咸陽城西門晚眺
一上高城萬里愁蒹葭楊柳似汀洲溪雲初起日沈閤
山雨欲來風滿樓鳥下綠蕪秦苑夕蟬鳴黃葉漢宫秋
行人莫問前朝事渭水寒聲晝夜流
送蕭處士歸緱山别業
醉斜烏帽髮如絲曾看仙人一局棋(述異志晉樵者王質伐木入信都郡)
(石室山見二童子棋與質一物如棗核食之而觀童子謂質曰汝斧柯爛矣質歸鄉里無復時人)賓館
有魚為客久(史記馮驩在孟嘗君門下彈鋏歌曰長鋏歸來乎食無魚)鄉書無雁到
家遲(此用蘇武事過杜工部酬韋韶州云雖無南雁看取北來魚)緱山住近吹笙廟
(列仙傳周靈王太子晉好吹笙作鳳鳴遊伊洛之間道者浮丘公接以上嵩山)湘水行逢鼓瑟
祠(離騷遠遊使湘靈鼔瑟兮令海若舞女杜工部酬高蜀州云鼔瑟至今悲帝子注云堯之妻舜故曰帝)
(子)今夜月明何處宿九疑雲盡碧參差(九疑蒼梧山名梁簡文詩九)
(疑勢參差江天相蔽虧)
金陵懷古
玉樹歌殘王氣終(陳後主遊宴與狎客江總陳暄等及諸妃嬪女學士共賦詩采其豔麗者)
(被以新聲有玉樹後庭花臨春樂等曲王去聲已見前注)景陽兵合戍樓空(景陽宫中)
(樓名也)松楸遠近千官冢禾黍高低六代宫(黍離閔宗周也周大夫行)
(役過故宗廟宫室盡為禾黍閔宗周之顛覆故作是詩金陵六朝記云吳東晉宋齊梁陳謂之六代)石
燕拂雲晴亦雨(湘中記零陵有石燕得風雨則飛翔風雨止還為石)江㹠吹浪夜
還風(緣江居民以江㹠出沒為風候)英雄一去豪華盡(人物志草之精秀者為英獸之)
(將羣者為雄張良為英韓信為雄梁庾信詩金穴盛豪華)唯有青山似洛中(建康山川與洛)
(陽相似李白詩云山似洛陽多)
京中閒居寄兩都親友
吳門煙月昔同遊(姑蘇八門吳王所立因謂吳門)楓葉蘆花並客舟(並蒲)
(浪切)聚散有期雲北去浮沈無計水東流一罇酒盡青山
暮千里書迴碧樹秋(文選曹植詩云涼風盪芳氣碧樹先秋落)何處相思不
相見鳳城宫闕楚江樓
郊園秋日寄洛中故人
楚水西來天際流感時傷别思悠悠一罇酒盡青山暮
千里書迴碧樹秋(見前注)日落遠波驚宿雁風吹輕浪起
眠鷗嵩陽親友誰相念潘岳閒居欲白頭(晉潘岳字安仁有閒居賦)
卧病
寒窗燈盡月斜暉珮馬朝天獨掩扉(珮馬搢紳所乘之馬杜詩汝陽三斗)
(始朝天)清露已彫秦甸柳白雲應長越山薇病中送客難
為别夢裏還家不當歸惟有寄書書未得卧聞燕雁向
南飛
登洛陽故城
禾黍離離半野蒿(國風黍離已見前注)昔人城此豈知勞水聲東
去市朝變(詩云高岸為谷深谷為陵)山勢北來宫殿高鴉噪暮雲歸
古堞雁迷寒雨下空壕可憐緱嶺登仙子猶自吹笙醉
碧桃(已見送蕭處士歸緱山别業注)
傷虞將軍
自昔從軍未有名近將孤劍到江城巴童戍久能蕃語
胡馬調多解漢行對月夜窮黃石略(漢黃石公有三略)望雲秋
計黑山程(黑山北方山名也)可憐身死家猶遠汴水東流無哭
聲
竹林寺與德玄别
騷人吟罷起鄉愁(楚屈原作離騷故曰騷人)暗覺年光似水流花滿
楚城傷遠别蟬鳴蕭寺喜同遊(梁武帝姓蕭好佛創寺命蕭子雲飛白大書一)
(蕭字唐李約見之破産買歸建一小室玩之號為蕭齋)前山日落松杉晚深夜風
清枕簟秋明日分襟又何處江南江北路悠悠(晉趙景真與稽)
(生書云悠悠三千路難陟矣)
嘗與故宋補闕秋夕游練湖南亭今復登賞愴
然有感
西風渺渺月連天同醉蘭舟未十年(任昉述異記曰木蘭川在潯陽江中)
(多木蘭樹昔吳王闔廬樹之用構宫殿魯般因刻為舟詩家所用正出此)鵩鳥賦成人已歿
(前漢賈誼謫居長沙有鵩鳥入誼舍中誼忌之乃為賦以自廣云)嘉魚詩在世空傳(詩小)
(雅南有嘉魚樂有賢也)榮枯盡寄浮雲外哀樂猶驚逝水前(杜詩會合)
(苦不及哀樂本相纏數論語逝者如斯夫杜詩黃衫年少來宜不見堂前東逝波)日暮長堤
更回首一聲鄰笛舊山川(晉書向秀鄰人有吹笛者發聲寥亮追昔嵇生舊遊之好)
(感音而嘆作思舊賦云)
登尉陀樓
劉項持兵鹿未窮(漢蒯通曰秦失其鹿天下共逐之)自乘黃屋島夷中
(書禹貢島夷卉服)南来作尉任囂力北向稱臣陸賈功(尉陀姓趙真定)
(人秦時為龍川令南海尉任囂病且死召陀曰今豪傑叛秦相立南海地方數千里此亦一州之主也即授陀)
(書行南海尉事囂死自立為南粤武王高后時僭號南越武帝乘黃屋左纛稱制文帝遣太中大夫陸賈賜陀)
(復南粤王號遂稱臣去其黃屋左纛)簫鼓尚陳今世廟旌旗猶鎮昔時宫
越人未必知虞舜一奏薰絃萬古風(舜彈五絃之琴以歌南風歌曰南風)
(之薰兮可以解吾民之慍兮南風之時兮可以阜吾民之財兮詩意南粤人惟知祀尉陀豈知虞舜之德澤及)
(於萬世乎)
題崔處士山莊
坐窮今古掩書堂(考經史也)二頃湖田一半荒荆樹有花兄
弟樂(續齊諧記京兆人田真兄弟三人共分財各居堂前有紫荆花一夕枯真見之驚曰本同株當分析)
(便憔悴況人兄弟乎兄弟相感而更同居)橘林無實子孫忙(李衡為丹陽太守於武陵龍陽)
(洲上作宅種橘千頭臨死敕兒曰吾有千頭木奴不責汝衣食歲一疋亦足用矣)龍歸曉洞雲
猶濕(周易雲從龍風從虎)麝過春山草自香向夜欲歸心萬里故
園松月更蒼蒼
凌歊臺送韋秀才
雲起高臺日未沈數村殘照半山陰野蠶成繭桑柘盡
溪鳥引雛蒲稗深(謝靈運湖中詩蒲稗相因依)帆勢依依投極浦鐘
聲杳杳隔前林故鄉迢遞故人去一夜月明千里心(宋謝)
(莊月賦云美人邁兮信音絶隔千里兮共明月)
送南院盧判官罷職歸華陰山居
曾事劉琨雁塞空(晉惠帝光熙元年十月太傅越表劉琨為并州刺史并州有雁門近胡故)
(曰雁塞)十年書劒任飄蓬(曹子建云轉蓬離本根飄颻隨長風)東堂舊屈移
山志(後秦姚興聽政之暇引姜龕等於東堂講論道藝唐李元紘為雍州司戸參軍時太平公主勢振)
(天下有司望風順旨與民爭碾磑元紘判還之民長史竇懷真趨改之元紘大署判後曰南山可移判不可搖)
(遂改作好畤令)南國新留煮海功(左傳成十六年南國䠞射其元王中厥目前漢鼂錯傳)
(曰吳王即山鑄錢煮海為鹽)還掛一帆青草上(比范蠡名青草湖)更開三逕
碧蓮中(比蔣詡華嶽世謂之蓮華峯)關西親友如相問已許滄浪作
釣翁(孟子滄浪之水清兮可以濯我纓)
題四皓廟(四皓謂東園公綺里季夏黃公甪里先生)
桂香松暖廟門開獨瀉椒漿奠一杯(離騷云奠桂酒兮椒漿)秦法
未興鴻已去(商鞅變秦法者揚子法言鴻飛冥冥弋何慕焉)漢儲將廢鳳還
來(高祖將易太子吕后用留侯計召四皓至高祖顧謂戚夫人曰羽翼成矣太子位遂定太子即惠帝也)
紫芝翳翳多青草(四皓歌曰漠漠高山深谷逶迤曄瞱紫芝可以療飢唐虞世遠吾將安歸)
(駟馬高盖其憂甚大富貴之畏人兮曾不如貧賤之肆志)白石蒼蒼半綠苔(毛詩揚之水曰)
(白石鑿鑿素衣朱襮)山下驛塵南竄路不知冠盖幾人迴(唐都京兆流人)
(逐客南行路出商山之下故云兩都賦冠盖如雲)
淮陰阻風寄呈楚州韋中丞(楚州今淮安路也)
垂釣荆江欲白頭江魚堪釣却西遊劉伶臺下稻花晚
(淮安志劉伶臺在淮安路山陽縣東北七里臨淮河其南有杜康橋)韓信廟前楓葉秋(淮安)
(志韓王莊在淮陰縣東北與廟相連西接八里莊韓信實生於此)淮月未明先倚檻海
雲初起更維舟(海雲起必有大風故詩汎汎揚舟紼纚維之風惡繫舟而待也)河橋
有酒無人醉獨上高城望庾樓(梁蕭子暉遊春云上林看草色河橋望日暉)
(庾樓在江州治後庾亮領江州刺史故名望庾樓言望中丞也)
祗命南海至廬陵逢表兄軍倅奏使淮海别後
却寄
盧橘花香拂釣磯(上林賦盧橘夏熟即枇杷也一唐庚子西李氏山園記枇杷盧橘也)
佳人猶舞越羅衣(李賀云越羅衫袂迎春風)三州水淺魚來少(三州丹徒)
(丹陽金壇也)五嶺山高雁到稀(五嶺大庾始安臨賀桂陽揭陽詩意謂魚雁絶處無音)
(書可達也)客路晚依紅樹宿鄉關晴望白雲歸(唐狄梁公登太山反顧見)
(白雲孤飛曰吾親舍其下瞻悵久之許渾居京口故云)交親不念征南史(時渾祗命南海)
(故云)一夜風帆去似飛
送王總下第歸丹陽
秦橋心斷楚江湄(長安東有灞陵橋)繫馬秋風酒一巵汴水月
明東下疾(自秦歸吳路由汴河)練塘花發北來遲青蕪定沒安貧
處(論語不患貧而患不安)黃葉應催獻賦詩(漢司馬相如蜀人嘗為子虚賦楊得意侍)
(武帝誦之帝喜曰朕獨不得與此人同時得意曰臣里人司馬相如所為帝驚召問相如曰然此特諸侯之事)
(不足觀請為天子遊獵之賦獻之時揚子雲亦獻羽獵長楊等賦)憑寄家書問迴報舊
居還有故人知(渾居丹陽故憑寄書待八月赴舉時問迴報也)
懷舊居
兵書一篋老無功故國荆扉在夢中(文選沈休文詩云槿離疎復密荆扉)
(新且故)藤蔓覆棃張谷暗(洛陽北邙張公夏棃海内惟一樹潘岳賦云張公大谷之棃)
草芃侵菊庾園空(芃音蓬十南史庾詵字彦寶新野人愛林泉畝之宅山地居其半也)
朱門迹忝登龍客(後漢李膺字元禮名高少所交接故士被其容接者名為登龍門)白
屋心期失馬翁(劉向說苑周公旦白屋之士所下者七十人天下之士皆至淮南子塞上人)
(其馬亡入胡人弔之父曰此何詎不為福數月其馬將胡駿馬而歸人賀之父曰此何詎不為禍家富馬良其)
(子好騎墮而折髀人皆弔之又曰此何詎不為福居一年胡夷大出丁壯者皆控弦而戰塞上之人死者十八)
(九此子獨以跛放故父子得相保)楚水吳山何處是北窗殘月照屏風
與韓鄭二秀才同舟東下洛中親朋送至景雲
亭下
三十六峯同一川(河南嵩山三十六峯)綠陂無路草芊芊牛羊晚
食鋪平地鵝鸛晴飛磨遠天洛客盡迴臨水寺楚人皆
處下江船東西未有相逢日更逐繁華共醉眠
秋日候扇(唐百官志尚輦局大朝會大祭祀皆扇一百五十六既事而藏之常朝則)
(去扇左右留者止三扇耳視扇以障塵秋日早朝候扇出則君朝也)
宵衣應待絶更籌(前漢文帝未明求衣衣唐書太宗曰朕不敢荒怠宵旰食)環珮
珊珊月下樓(杜詩時聞雜珮聲珊珊)井轉轆轤千樹曉門開閶闔
萬山秋(天子門曰閶闔唐玄宗每遊幸從閶闔門出)龍旗盡引趨金殿雉扇
纔分拜玉旒(崔豹古今注曰殷高宗以雉雊之徵服章多用翟故曰雉尾扇禮記天子玉藻十)
(有二旒)虚戴鐵冠無事日(御史法冠一名柱後一名獬廌以鐵為柱言其審固而不撓也)
滄江歸去老漁舟
灞上逢元九處士東歸
瘦馬頻嘶灞水寒灞南高處望長安(王粲詩南登灞陵岸回首望長安)
何人更結王生韈(前漢王生處士善黃老學時張釋之為廷尉公卿會廷中王生曰吾韈解)
(顧謂釋之為我結韈釋之跪而結之人或讓王生生曰廷尉名臣故以此重之耳)此客空彈貢
禹冠(前漢王陽與貢禹為友世稱王陽在位貢禹彈冠言其趨舍同也)江上蟹螯沙渺
渺塢中蝸殼雪漫漫舊交已盡新知少却伴漁郎把釣
竿(詩意言丈夫不遇于世不如伴漁人適意江湖食魚蟹而已)
經故丁補闕山居
死酬知己道終全波暖孤冰且自堅(詩意謂補闕忠貞之節不隨俗俯仰)
(終身無變者也)鵩上承塵纔幾日(西京雜記賈誼為長沙王傅一日鵩集其承塵而鳴)鶴
歸華表已千年(續搜神記遼東城門華表柱有一白鶴集其上言曰有鳥有鳥丁令威去家千)
(歲今來歸城郭如故人民非何不學仙冢纍纍遂沖天而去)風吹藥蔓迷樵徑水暗
蘆花失釣船四尺孤墳何處是闔閭城外草連天(吳王名闔)
(閭)
題衞將軍廟(并序)
(將軍名逖陽羡人少習詩書學劒二十七遊并汾間神堯皇帝始建義旗逖以勇藝進備)
(行列洎擒竇建德逖時挾鎗劒前突後翼太宗顧而竒之天下既定錄其功拜將軍宿衞)
(以母老且病乞歸侍殘年辭官哀激詔許之既而以孝敬睦閨門以然諾居鄉里及卒邑)
(人懷其賢廟於荆溪之湄以平生弓甲懸東西廡下歲時祠祭頗福其上焉文士王教撰)
(碑辭寔詳備而國史闕書其人因題其詩於廟壁高祖諡神堯)
武牢關下護龍旗(周穆王豢虎於此故名虎牢避唐高祖父諱改武牢)挾槊彎弧
馬上飛(前漢李廣號飛將軍)漢業未興王霸在(漢光武為大司馬王霸為功曹令也)
(王郎反光武渡滹沱河候吏還曰無船不可渡光武令霸視之霸詭曰冰堅可渡光武喜曰候史果妄語也渡)
(未畢數騎而冰解光武謂霸曰吾衆得免卿之力也因謂其屬曰王霸以權濟事殆天瑞也)秦兵將
散魯連歸(史記魯連齊人也好高節不肯仕遊於趙時秦圍趙魏使新垣衍相趙欲趙帝秦魯連見)
(衍言帝秦之害遂却垣衍秦聞之却軍五十里趙平原君以千金為魯連夀魯連笑曰所貴天下士者為人排)
(患釋難而無取也遂辭平原君而去)墳穿大澤埋金劒廟枕長流掛鐵衣
(古木蘭詞曰朔氣傳金柝寒光照鐵衣)欲奠忠魂何處問葦花風葉雨霏
霏
村舍
自翦青蓑織雨衣村南煙火是柴扉糟妻早報蒸棃熟
(漢光武妹湖陽公主新寡帝謂宋弘曰貴易交富易妻人情乎弘曰臣聞貧賤之交不可㤀糟糠之妻不下堂)
(帝謂主曰事不諧矣家語曾子之妻以蒸棃不熟因出之)童子遥迎種荳歸(漢楊惲書曰種)
(一頃荳落而為萁)魚下碧潭當鏡躍鳥還青嶂拂屏飛花時未
免人來往欲買嚴光舊釣磯(漢嚴光字子陵少與光武同游學及光武即位乃隠)
(而不見帝思其賢令以物色訪之後齊國上言有一男子披羊裘釣澤中帝乃備安車玄纁聘之)
李宣自殿院銜命歸闕拜外郎
白筆南征變二毛(魏明帝燕羣臣問辛毗簪白筆者何官毗曰此謂御史簪筆以奏不法也)
(曰離騷濟沅江以南征者左傳宋襄公君子不擒二毛二毛髮半白也)越山愁瘴海驚
濤纔歸龍尾含雞舌(龍尾宫中道雞舌丁香也古漢侍中刁存年耆口臭上出雞香使)
(含之香頗辛螫不敢嚥疑賜毒藥與家人訣衆求視其藥及口香衆笑之存鄙儒則弊於此矣)更立螭
頭運兔毫(唐書太和九年十二月左右省起居郎齎筆硯及紙於螭頭下記言記事)閶闔欲
開宫漏盡(閶闔見前注)冕旒初坐御香高金吾舊侣君先貴
(漢光武嘆曰仕宦當為執金吾杜詩云醉歸應犯夜可怕李金吾)曾憶王祥與佩刀(晉書)
(徐州刺史吕虔檄王祥為别駕有佩刀工者相之以為三公之器虔謂祥曰卿有公輔之量故以相與祥位至)
(太保祥臨薨以刀授弟覽曰汝後必興足稱此刀後覽果興於江左矣)
八月十五夜宿鶴林寺翫月
待月東林月正圓(晉武帝為惠遠法師建道場於江州廬山有東林西林)廣庭無
樹草無煙中秋雲淨出滄海半夜露寒當碧天輪影漸
移金殿外鏡光猶掛畫樓前莫辭達曙殷勤望一墮西
巖又隔年
秋晚雲陽驛西亭蓮池
心憶蓮塘秉燭遊(古詩晝短苦夜長何不秉燭遊)葉殘花散尚維舟煙
開翠扇清風曉水泛紅衣白露秋(翠扇比荷紅衣比蓮)神女暫來
雲易散(襄陽耆舊傳楚襄王遊於高唐怠而晝寢夢一婦人曰我帝之女名瑶姬未行而亡封於巫山)
(之臺乃辭去曰妾在巫山之陽高丘之岨朝為行雲暮為行雨比旦視之如其言乃立廟名朝雲)仙娥
終去月難留(羿得不死之藥於西王母姮娥得之以奔月是為蟾蜍此聯模寫雲月故用極妙)
空懷遠道無持贈(古樂府遠道不可思夙昔夢見之雲陶弘景詩山中何所有嶺上多白)
(只可自怡悦不堪持贈君)醉倚西欄盡日愁
晚自朝臺津至韋隠居郊園(朝音潮亦名越王臺)
秋來鳬雁下方塘(宋玉九辨云鳬雁皆唼夫梁藻兮鳳飄翔而高舉)繫馬朝臺
步夕陽(裴淵廣州記曰尉陀築臺以朝漢室圓基千步直峭百丈螺道登進頂上三畝朔望升拜號為)
(朝臺)村逕遶山松葉滑柴門臨水稻花香雲連海氣琴書
潤風帶潮聲枕簟涼西去磻溪猶萬里(尚書大傳曰吕望釣於磻溪得)
(魚腹中有玉璜)可能垂白待文王(史記吕尚東海上人也本姓姜從其封曰吕尚嘗窮年老)
(魚釣於周西伯將出獵卜之曰所獲非龍非彪非虎非羆所獲霸王之輔於是西伯獵果遇太公於渭陽與語)
(大悦曰自吾先君太公曰當有聖人適周周以興子真是耶吾太公望子久矣因號曰太公望共載與俱歸立)
(為師指韋隠居也)
唐詩鼓吹卷一
