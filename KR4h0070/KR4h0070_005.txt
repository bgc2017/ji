唐詩鼓吹卷五
元郝天挺註
劉滄(字蘊靈魯國人大中八年進士調華原尉有詩一卷傳於世)
長洲懷古(李白為宋中丞請都金陵表云西以峨嵋為壁壘東以滄海為溝池守海)
(陵之倉獵長洲之苑)
野燒空原盡荻灰(燒去聲曰燎原之火燒)吳王此地有樓臺(平江府漢)
(地里志吳地漢高祖封荆王賈吳王濞於此)千年事往人何在半夜月明潮
自來白鳥影從江樹沒清猿聲入楚雲哀停車日晚薦
蘋藻(春秋左氏傳澗溪沼沚之毛蘋蘩藴藻之菜可薦於鬼神可羞於王公)風靜寒塘花
正開
經煬帝行宫(今揚州淮安故基猶存)
此地曾經翠輦過浮雲流水竟如何(杜詩流水生涯盡浮雲世事空)香
消南國美人盡怨入東風芳草多殘柳宫前空露葉夕
陽江上浩煙波行人遥起廣陵思(廣陵即江陵也)古渡月明聞
棹歌
與僧話舊
巾舄同時下翠微(舄崔豹古今注曰以木置履下乾腊不畏泥也)舊遊因話事
多違南朝古寺幾僧在(南朝已見前注)西嶺空林唯鳥歸莎逕
晚煙凝竹塢石池春色染苔衣比來相見又相别即是
關河朔雁飛
咸陽懷古
經過此地無窮事一望淒然感廢興渭水故都秦二世
(秦二世而亡)咸原秋草漢諸陵(咸陽原漢長陵平陵在焉)天空絶塞聞邊
雁葉盡孤村見夜燈風景蒼蒼多少恨寒山半出白雲
層
劉威
遊東湖黃處士園林
偶向東湖更向東數聲雞犬翠微中(長沙郡有東湖戴叔倫亦有詩云偶)
(向東湖東復東數聲雞唱翠微中未知孰是)遥知楊柳是門處似隔芙蓉無
路通樵客出來山帶雨漁舟過去水生風物情多與閑
相稱所恨求安計不同(出處不同安於自適)
曹松(字夢徵舒州人也光化四年登第時七十餘矣授校書郎而卒有集三卷傳於世)
南海旅次
憶歸休上越王臺(臺在廣州北悟性寺越王事見前注)歸思臨高不易裁
為客正當無雁處(當一作逢南衡州有回雁峯在衡陽之至其處不過)故園誰
道有書來(以無雁故無書)城頭早角吹霜盡郭裏殘潮蕩月迴
(蕩一作帶)心似百花開未得年年爭向被春催
陪湖南李中丞璋宴隠溪
竹林啼鳥不知休羅列飛橋水亂流觸散柳絲迴玉勒
約開蓮葉上蘭舟酒邊舊侣真何遜(宋何遜字仲言八歲能賦詩沈約嘗)
(謂遜曰吾每讀卿詩一日三復猶不能已其為名流所稱如此)雲裏新聲是莫愁(石城有女)
(子名莫愁善歌謠故樂府有莫愁曲)若值主人嫌晝短應陪秉燭夜深遊
(古詩晝短苦夜長何不秉燭遊)
崔魯(廣明間舉進士有無機集傳於世)
春日長安即事
一百五日又欲來棃花梅花參差開行人自笑不歸去
瘦馬獨吟真可哀杏酪漸香鄰舍粥(鄴中記寒食三日為醴酪又煮粳米)
(及麥為酪搗杏仁煮作粥)榆煙將變舊爐灰(譙周古史考燧人氏鑽木取火春取榆柳夏取)
(杏棗季夏取桑柘秋取柞楢冬取槐檀)畫樓春暖清歌夜肯信愁腸日九
迴(九迴腸見前注)
過蠻溪渡
綠楊如髮雨如煙立馬危橋獨喚船山口斷雲迷舊路
渡頭芳草憶前年身隨遠道徒悲梗(戰國策蘇代謂孟嘗君曰有土偶人)
(與桃梗相與語土偶人曰今子東國之桃梗也刻削子以為人降水下流子而去則子漂漂者將何如耳世謂)
(羈旅為泛梗飄蓬者始此)詩賣明時不直錢(前漢灌夫於武安侯田蚡席行酒至蚡蚡不肯)
(飲夫怒嘻笑曰將軍貴人次至臨汝侯灌賢賢方與程不識耳語又不避席夫無所發怒乃罵賢曰平生毁程)
(不識不直一錢今日長者為夀乃效兒女曹呫囁耳語耶)歸去楚臺還有計釣船春
雨日高眠
春晚岳陽城言懷(二首)
煙花零落過清明異國光陰老客情雲夢夕陽愁裏色
(書禹貢雲土夢作乂南杜預左傳注雲夢跨江之北)洞庭春浪坐來聲(郡國志云岳州)
(左洞庭右彭蠡洞庭在巴陵縣西横亘七八百里)天邊一與舊山别江上幾看
芳草生獨凭闌干意難寫(凭一作倚)暮笳嗚咽調孤城(詩意謂久)
(客巴陵思鄉之意發於悲笳)
又
翠煙如鈿柳如環晴倚南樓獨看山江國草花三月暮
帝城塵夢一年閒虚舟尚嘆縈難解(莊子方舟而濟河有虚舟來觸舟雖)
(有褊心之人終不怒也忽有一人在其上則惡聲隨之向不怒而今也怒向也虚而今也實)飛鳥空
慚倦未還(晉陶淵明歸去來辭曰雲無心以出岫鳥倦飛而知還)何似不羈詹父
伴睡煙歌月老潺潺(列子詹何楚人也以獨蠶絲為綸芒針為鈎剖粒為餌百仞之泉引)
(盈車之魚云緒左太沖吳都賦鈎餌縱横網罟接術兼詹公巧傾任父)
張祜(字承吉南陽人太和時卒於丹陽今有詩集一卷傳於世)
洛陽感寓
擾擾都城曉四開不關名利也塵埃千門甲第身遥入
(王公宅第以甲乙次第之故云甲第)萬里銘旌死後來(銘旌送葬者書生前爵位名號也)
洛水暮煙横莽蒼(煙一作天蒼上聲然莊子適莽蒼者三飱而反腹猶果謂一望之地也)
邙山秋日露崔嵬(北邙山在洛陽)須知此事堪為鏡(書曰人無於水鑑當)
(於民鑑)莫遣黃金謾作堆(後漢董卓郿塢有金數十萬斤)
顔萱
過張祜處士丹陽故居(并引)
萱與故張處士祜世家通舊尚憶孤稚之歲
與伯氏常承處士撫抱之仁目管輅為神童
期孔融於偉器光陰徂謝二紀於兹適經其
故居巳易他主訪遺孤之所止則距故居之
右二十餘步荆棘之下蓽門啓焉處士有四
男一女男曰椿兒桂兒椅兒杞兒問之三已
物故惟杞為遺孕與其女尚存欲揖杞與言
則又求食女墳矣蘇州吳縣女墳即吳王女
之塚也但有霜鬢而黃冠者杖履迎門乃昔
時愛姬崔氏與之話舊歷然可聽嗟乎葛帔
練裙兼非所有琴書圖籍盡屬他人又云横
塘之西有故田數百畝力既貧窶十年不耕
惟歲賦萬錢求免無所嗚呼昔為穆生置醴
鄭公立鄉者復何人哉因吟五十六字以聞
好事者
憶昔為兒逐我兄曾抛竹馬拜先生(竹馬小兒騎以嬉戲者)書齋
巳換當時主詩壁空題故友名(梁任昉四子東里西華南容北叟俱不學墜其)
(家聲流離不自振西華冬月著葛帔練裙道逢劉孝標泫然矜之曰我為卿作論乃著廣絶交論譏其舊友前)
(序所引葛帔練裙此也)豈是爭權留怨敵可憐當路盡公卿柴扉
草屋無人問猶向荒田責地征
皮日休(字襲美一字逸少襄陽人也咸通中及第為著作郎乾符亂出關為賊巢所殺有文數十)
(卷詩集一卷滑臺集十卷並傳)
過雲居寺玄福上人舊居
重到雲居獨悄然隔窗窺影尚疑禪不逢野老來聽法
猶見鄰僧為引泉龕上已生新石耳壁間空帶舊茶煙
(石上千年苔如耳鱗文石上如木耳茶烟煮茶烟也)南宗弟子時時到(南宗曹溪禪也)泣
把山花奠几筵(文選任彦昇上蕭太傳啓云几筵之慕幾何可憑)
西塞山泊漁家
白綸巾下髮如絲(綸音關)靜倚楓根坐釣磯中婦桑村挑
葉去小兒沙市買蓑歸雨來蓴菜流船滑春後鱸魚墜
釣肥(蓴鱸事見前注)西塞山前終日客(金陵西有西塞山近石頭戍)隔波相
羨盡依依(漢李陵答蘇武書云臨風懷想能不依依)
襄州春遊
信馬騰騰觸處行春風相引與詩情等閑遇事成歌詠
取次衝筵隠姓名映竹認人多錯誤透花窺鳥最分明
岑牟單絞何曾著莫道猖狂似禰衡(魏太祖欲辱禰衡召為鼔吏因大會)
(賓客閱試音節皆令脱去故衣著岑牟單絞之服注曰以絹帛為之岑牟鼔角士之胄也鄭玄禮記注曰絞)
(蒼黃之色)
送從弟歸復州
羨爾優游正少年竟陵煙月似吳天(孫宗鑑東臯雜錄曰丙驛至復州皆)
(平地南至大江並無丘陵之險渡江至石首始有淺山謂之竟陵者陵至此而竟謂之石首者石自此而始也)
(竟陵即復州縣名)車螯近岸無妨取(本草車螯蛤屬也武南史宋廬陵王義真居帝憂)
(會長史劉湛入因臑酒炙車螯而坐)舴艋隨風不費牽(廣雅曰舴艋小舟也宋元嘉有司奏)
(曰揚州刺史王弘上會稽從事韋詣解列先風聞餘姚令何玢之造平床一乘舴艋一艘精麗過常用功兼倍)
(請免官奏可)處處路傍千頃稻家家門外一渠蓮慇勤莫笑
襄陽住為愛南塘縮項鯿(齊張敬兒為刺史作六櫓船置獻齊高帝曰奉槎頭縮項)
(鯿一千八百頭水孟浩然襄陽詩云試垂竹竿釣果得槎頭鯿人漢鯿魚極美襄人以槎斷水因名為槎)
(頭鯿)
寄題羅浮軒轅先生所居
亂峯四百三十二(元和志羅浮山之峯四百三十二)欲問徵君何處尋
(天子徵召者曰徵君)紅翠數聲瑶室響(紅翠山鳥名也瑶文選注羅浮山有璇房室七十)
(二所)真檀一炷石樓深(真檀香名也)山都遣負沽來酒(述異記廬陵大)
(山之閒有山都似人裸身見人便走自有男女可長四五尺常在幽昧之中似魑魅鬼物)樵客容看
化後金(洛中紀異唐初進士龐式薛玉俱課業嵩山玉採樵見一山椒有道士曳輕羅帔守一爐玉拜)
(之道士曰汝肯隨我去乎玉辭之見爐中黃金爛然須臾乘虚而去玉歸話其事)從此謁師知
不遠求官先有葛洪心(晉葛洪為散騎常侍辭不受聞交趾出丹砂求為勾漏令帝以)
(洪資高不許洪曰非欲為榮以有丹耳帝從之)
送圓載上人歸日本國
講殿談餘著賜衣椰帆却返舊禪扉(椰帆以椰木為帆檣)貝多紙
上經文動(貝多出摩伽陁國長六七尺冬不凋梵語貝多波力义漢言樹葉西域寫經用此出酉陽)
(雜俎)如意瓶中佛爪飛(圓覺經云譬清淨摩尼珠映於五色注梵言摩尼漢言如意也宋)
(史西河離石人劉薩訶於丹陽城禮阿育王塔見放光明集衆掘得鐵函函中人有銀函盛舍利及佛爪髮詔)
(遣沙門釋雲迎之)颶母影邊持戒宿波神宫裏受齋歸(嶺表志中秋夏)
(閒有暈如虹謂之颶母影必有颶風能覆舟人泛海者深以為懼也詩言圓載上人修持戒律精嚴能使龍宫)
(命食雖遇颶風亦無傷也波神宫謂龍宫也)家山到日將何日白象新秋十
二圍(酉陽雜俎乾陁國頭河岸有繫白象樹花葉似棗季冬方熟相傳此樹滅佛法亦滅)
屣步訪魯望不遇
雪晴墟里竹欹斜蠟屐徐吟到陸家(晉阮孚性好屐或有詣阮正自蠟屐)
(因嘆曰未知一生能著幾䩫屐)荒徑掃稀堆栢子破扉開澀染苔花壁
閑定欲圖雙檜厨靜空如飯一麻(瑞應經曰釋迦佛生迦維羅衞國為太子)
(後出家既歷深山到幽僻處菩薩拾藁布地正其坐月食一麻二麥端坐六年)擬受太玄今不
遇可憐遺恨似侯芭(揚雄傳侯芭鉅鹿人常從雄居受其太玄法言)
開元寺早景即事
客省蕭條柿葉紅樓臺如畫倚霜空銅池數滴桂上雨
(漢宣帝紀金芝産於函德殿銅池中顔師古注云銅池承霤以銅為之)金鐸一聲松杪風
鶴靜時來珠像側(浮圖上珠曰珠像)鴿馴多在寶幡中如今塵
外虚為契(今一作何)不得支公此會同(支公為支遁也)
病孔雀
煙花難媚思沈冥猶自擡頭護翠翎強聽紫簫如欲舞
困眠紅樹似依屏因思桂蠧傷肌骨(漢南粤傳桂蠧一器應劭注桂樹中)
(蠧蟲也蘇林曰漢書常以獻陵廟載以赤穀小車師古注云此蟲食桂故味辛而漬之以蜜食之甚甘美)為
憶松鵝換性靈(換一作損)盡日春風吹不起鈿毫金縷一星
星
聞魯望遊顔家園林病中有寄
一夜韶姿著水光謝家春草滿池塘(晉謝靈運詩園柳變鳴禽池塘生春)
(草)細挑泉眼尋新脉輕把花枝換宿香(換一作嗅)蝶欲試飛
猶護粉鶯初學囀尚羞簧分明不得同君賞盡日頃心
美索郎(鄜道元水經桑落河出美酒世人俗訛為索郎故有索郎杯)
病後春思
連錢錦暗麝氛氲荆思才多詠鄂君(見鄂君船注)孔雀鈿開
窺沼見石榴紅重墮階聞牢愁有度應如月(揚子雲常怪屈原文)
(過相如至不容作離騷自投江而死悲其文讀之未嘗不流涕也以為君子不得時則龍蛇遇不遇命也何必)
(沈身哉乃作書往往摭離騷文而反之自崏山投諸江中以弔之名曰反離騷又旁離騷作重一篇名曰廣騷)
(又旁惜痛以下至懷沙一卷名曰畔牢愁注畔離也牢聊也與君相離愁而無聊也樂府明明如月何時可)
(掇)春夢無心秖似雲(歸去來辭雲無心而出岫)應笑病來慙滿願花
牋好作斷腸文(作或作箇)
館娃宫(在硯石山盖以西施得名)
豔骨巳成蘭麝土宫牆依舊壓層崖弩臺雨壊逢金鏃
(吳越春秋吳越王以三千強弩射潮頭與海神戰自是水不近城弩臺臨高射弩之處也)香逕泥消
露玉釵(館娃宫傍有採香逕步屧廊今靈巖寺是也玉釵見前注)硯沼只留溪鳥浴
(硯沼謂硯山之水也)屧廊空信野花埋(響廊下空使西子步屧其上也)姑蘇麋鹿
真閑事(史記吳破越越進西施請退軍王許之王得西施荒淫無度日遊姑蘇子胥諫曰臣恐姑蘇不)
(久為麋鹿之遊王不聽)須為當時一愴懷(陸龜蒙有次韻)
以紫石硯寄魯望兼酬見贈
樣如金蹙小能輕微潤將融紫玉英石墨一研為鳳尾
(顧微廣州記曰懷化縣掘塹得石墨甚多精好可寫書陸雲與兄機書曰一日上三臺得曹公藏石墨數十)
(萬斤云燒此消復可用不知兄願見之否今得二螺玉齊蕭鋒五歲高帝使學鳳尾諾一學即工帝大悦以)
(麒麟賜之曰玉麒麟賞鳳尾諾矣)寒泉半勺是龍睛(龍睛硯沼也)騷人白芷
傷心暗(楚辭綠蘋齊葉兮白芷生湛湛江水兮上有楓目極千里兮傷春心)狎客紅筵奪
眼明(陳江總後主之狎客也)兩地有期皆好用(兩地指騷人狎客也)不須空
把洗溪聲
聞開元寺開筍園寄莫上人
園鎖聞聲駭鹿羣滿林鮮籜水犀文森森竟泫林梢雨
&KR1143;㩳爭穿石上雲(&KR1143;音竦)並出亦如鵝管合(鵝管謂鵝之翎筒也)各
生還似犬牙分(漢書犬牙相制)折煙束露如相遺何&KR1015;明朝不
茹葷(宋何&KR1015;字子季嘗入鍾山定林寺聽内典後汝南周顒與&KR1015;書令食菜故&KR1015;末年遂絶血味莊子)
(人間世篇回之家貧不飲酒不茹葷)
奉和魯望新夏東郊閑泛有懷
水物輕明澹似秋多情才子倚蘭舟(蘭舟見前注)碧蓑裳下
攜詩草黃蔑樓中掛酒篘(隋煬帝幸江都五品以上給樓船九品以上給黃篾船上)
(編竹如簟以護風雨)蓮葉蘸波初轉棹魚兒簇餌未諳鈎共君莫
問當年事一點沙鷗勝五侯(漢婁護字君卿遊五侯之門每旦五侯饋餉之君卿)
(乃合五侯所餉為鯖與&KR1648;同音征盖煎和之名故云五侯鯖)
奉和龜蒙四月十五日道室書事
望朝齋戒是尋常(朝即朔也)盡啓金根第幾章(金根經名也)竹葉
飲為甘露色(宣城九醞名竹葉酒一述異記庾亮迎吳猛登廬山過石梁見翁坐桂樹下以玉)
(杯承玉膏甘露與猛)蓮花鮓作肉芝香(仙傳拾遺云進士蕭静之掘地得物類人手肥嫩色)
(微紅烹食之後遇異人曰爾嘗食仙藥因告之曰此肉芝食之者夀)松膏背雨凝雲磴(雨一)
(作日)丹粉經年染石床剰欲與君終此志頑仙惟恐鬢成
霜
次韻看壓新醅
一簀松花細有聲(仙家以五粒松花釀酒服之香美延年簀酒篘也)旋將璖椀
撇寒清(昭明太子將進酒云洛陽輕薄子長安遊俠兒宜城溢渠椀中山浮玉巵)秦吳只恐
篘來近(江文通别賦況秦吳兮絶國)劉項真應釀得平(詩言高祖與項羽爭天下)
(因此醞釀亦可得和平也)酒德有神多客頌(晉劉伶作酒德頌)醉鄉無貨沒
人爭(王績字無功作醉鄉記)五湖煙水郎山月合向樽前問姓名
(五湖在大江之南郎山居太山之北如風馬牛不相及惟醉鄉中可合而為一也)
次韻魯望以竹夾膝見寄
圓於玉筯滑於龍來自衡陽彩翠中拂潤恐飛清夏雨
叩虚疑貯碧湘風大勝書客裁成簡頗賽溪翁截作筒
從此角巾因爾戴(晉羊祜與弟琇書曰既定邊事當角巾東路歸故里為容棺之墟)俗
人相訪若為通
夏景無事因懷章來二上人
澹景微陰正送梅(風土記江南三月雨謂迎梅五月雨謂送梅)幽人逃暑癭
南杯(謂以木癭為酒杯也)水花移得和魚子(水花蓮也)山蕨收時帶竹
胎(時一作來)嘯館大都偏得月醉鄉終竟不聞雷(劉伶酒德頌靜聽不)
(聞雷霆之聲)更無一事惟留客卻被高僧怕不來(用遠法師蓮社招淵)
(明事)
寄瓊州楊舍人
德星文彩瘴天涯(後漢陳仲弓從諸子姪造荀季和父子於時德星聚太史奏五百里内有)
(賢人聚楊舍人在瓊州故云瘴天涯)酒樹堪消謫宦嗟(南史曰南海有頓遜國在海﨑上有)
(酒樹似安石榴取其花汁停甕中數日而成酒)行遇竹王因設奠(後漢夜郎者初有女子浣)
(於遯水有三節大竹流入足間聞其中有聲剖竹視之得一男歸養之及長有才武自立為夜郎侯以竹為姓)
(武帝賜以王印綬後遂殺之封其三子為侯死配食其父今夜郎有竹王三郎神是也華陽國志云竹王祠)
(今在施州歌羅寨西北五十里東山上土人亦名夜郎侯祠也)居逢木客乂遷家(木客即山)
(魈也有詩云酒盡君莫沽壺頃我當發城市多囂塵還山弄明月)清齋靜溲桄榔麵(後漢)
(夜郎句町縣有桄榔木可以為麵百姓資之注云桄榔木外皮有毛似棕櫚而散生其木剛利木中有屑如麵)
(可食橦左太沖蜀都賦布有花麵有桄榔)遠信閑封荳蔲花清切會須歸
有日(文選劉公幹贈徐幹詩曰誰謂相去遠隔此西掖垣拘限清切禁中情無由宣)莫貪勾漏
足丹砂(勾漏山在容州普寧縣巖穴多勾曲穿漏故名丹砂見前注)
夏景沖澹偶然作
一室無喧事事幽還如貞白在高樓(齊陶弘景字通明丹陽秣陵人嘗起)
(三層樓弘景處其上弟子居其中賓客至其下惟一家僮至其所梁大同二年卒詔贈大中大夫諡曰貞白先)
(生詩指此)天台晝得千迴看湖月芳來百度遊無限世機吟
處息幾多身計釣前休他年謁帝言何事(曹子建詩云謁帝承明廬)
(逝將歸舊疆)請贈劉伶作醉侯(以劉伯倫好飲故請封為醉侯)
魯望憫承吉之孤為詩引邀余屬和欲用余道
振其孤而和之噫承吉之困身後乎魯望視余
困與承吉身前孰苦哉未有已困而能振人者
抑為辭用塞良友
先生清骨葬煙霞業破孤存誰為嗟幾篋詩書分貴位
一林石筍散豪家(張處士愛石嶺南載羅浮石置於曲阿之宅)兒過舊宅啼
楓影姬遶荒田泣稗花(孟子五穀者種之美者也苟為不熟不如荑稗)惟我與
君堪便戒莫將文譽作生涯(莊子養生篇吾生也有涯)
庚寅歲新羅弘惠上人與本國同書請日休為
靈鷲山周禪師碑將還以詩送之
三十麻衣弄渚禽(列子海上之人有好鷗鳥者每旦從鷗遊至者百數即弄渚禽之意)豈
知名字徹雞林(雞林新羅地名)勒銘雖即多遺草(漢班固為竇憲勒銘燕山)
越海還能抵萬金鯨鬛曉掀峯正燒鼇睛夜沒島還深
二千餘字終天别東望辰韓淚灑襟(後漢東夷傳韓有三種一曰馬韓二)
(曰辰韓三曰弁韓)
張賁
奉和魯望白菊
雪彩冰姿號女華(唐本草菊花一名女節一名女華)寄身多是地仙家
(王子喬玉函方云菊十二月上寅日採名曰長生長生者根莖是也服年八十歲老人可變為童兒即地仙矣)
有時南國和霜立幾處東籬伴月斜謝客瓊枝空貯恨
(晉謝惠連雪賦云庭列瑶階林挺瓊樹)袁郎金鈿不成誇自知終古清香
在更出梅妝弄晚霞(梅妝見前注)
羅鄴(餘杭人與宗人隠虬齊名故號三羅咸通中舉進士不第有詩集行於世)
洛水
一道潺湲濺暖莎年年惆悵是春過莫言行路聽如此
(路一作客)流入深宫恨更多橋畔月來清見底柳邊風去綠
生波縱然滿眼添歸思未把漁竿奈爾何
下第書呈友人
清世誰能便陸沈(莊子則陽篇孔子之楚舍於蟻丘之漿其鄰有夫妻臣妾登極者仲尼曰)
(是陸沈者也注陸沈隠者沈不在水而在陸極屋極也)相逢休作憶山吟(唐靈徹詩云相)
(逢盡道休官去林下何曾見一人)若交仙桂在平地更有何人肯苦心
去國漢妃還似玉(漢王嬙字昭君在元帝宫中宫人多不得常見乃使畫工圖其形宫人多)
(賂畫工昭君自恃其貌不與及匃奴入朝選宫人配之昭君以圖當行入辭光彩射人竦動左右)亡家
石氏豈無金(石崇之富不貲為趙王倫所誅王嬙之貌李倫之富可以保其寵享其安然竟不免)
(去國亡家者何也時有命也詩意喻才雖高而下第者亦有分也)且安懷抱莫惆悵瑶
瑟調高樽酒深(樽一作深期當以遠大自)
東歸
日日惟憂行役遲東歸可是有家歸却緣桂玉無門住
(桂玉見前注)不筭山川去路非秦樹夢愁春鳥弄吳江釣憶
錦鱗肥(見前張翰注)桃夭杏豔清明近惆悵當年意盡違
僕射陂晚望(僕射陂在鄭州東三里後魏孝文帝賜僕射李沖後世因呼為僕射)
(陂)
離人到此倍堪傷陂水蘆花似故鄉身事未知何日了
馬蹄惟覺到秋忙(秦中歲時記進士下第常年七月後復獻新文求拔解語曰槐花黃舉子)
(忙)田園牢落東歸晚道路辛勤北去長却羨無愁是沙
鳥雙雙相趁下殘陽
贈閤下閻舍人
二月黃鶯飛上林春城紫禁晚陰陰(文選謝希逸宣貴妃誄曰收華紫禁)
(李善注宫象紫微故名紫禁)長樂鐘聲花外盡(李白詩云聽鐘出長樂傳鼓到新昌)龍
池柳色雨中深陽和不散窮途恨(窮途見阮籍注)霄漢常懸捧
日心獻賦十年猶未遇(前漢司馬相如獻上林子虚等賦)羞將白髮對
華簪(陶淵明詩此事真須樂聊用㤀華簪)
盧綸(字允言河中人舉進士不第大歷初元載薦之累遷檢校戸部郎中監察御史稱疾去卒有集)
(傳於世)
長安春望
東風吹雨過青山却望千門草色閑家在夢中何日到
春來江上幾人還川原繚繞浮雲外宫闕參差落照間
誰念為儒逢世難獨將衰鬢客秦關
夜投豐德寺謁液上人
半夜風中有磬聲偶逢樵者問山名上方月曉聞僧語
下路林疎見客行野鶴巢邊松最老毒龍潛處水偏清
願得遠公知姓字焚香洗鉢過浮生
送崔琦赴宣州幕
五馬臨流待幕賓(一千石有五馬車杜詩人生五馬貴莫受二毛侵謝安王坦之嘗請桓)
(溫論事溫令郗超帳中卧聽之風動帳開安笑曰郗生可謂入幕之賓矣)羨君談笑出風塵
身閑就養能辭遠(養去聲寧能一作)世難移家莫厭貧天際曉
山三峽路(巫山有上中下三峽)津頭臘市九江人(九江見前注)何處遥
知最惆悵滿湖青草雁聲春(有青草湖)
至德中途中書事卻寄李澗
亂離無處不傷情況復看碑對古城路遶寒山人獨去
月臨秋水雁空驚顔衰重喜歸鄉國身賤多慚問姓名
今日主人還共醉應憐世故一儒生
晚次鄂州
雲間遠見漢陽城(閒一作開)猶是孤帆一日程(一或作半)估客晝
眠知浪静舟人夜語覺潮生(潮江漲也舟人夜覺潮生則緩其纜索)三湘
愁鬢逢秋色(郭璞山海經洞庭陂江湘水沅水皆會巴陵故號曰三湘)萬里歸心對
月明舊業巳隨征戰盡更堪江上鼓鼙聲
司空曙(字文明廣平人韋臯招致幕府授洛陽主簿終水部郎中有集傳於世)
題靈雲寺(或作凌雲)
春山古寺遶煙波石磴盤空鳥道過(鳥道見前注)百丈金身
開翠壁(後漢明帝永平二年夢金人巍巍丈六飛至殿前帝問羣臣通事舍人傳毅對曰臣聞西域有)
(得道者得無是乎帝遣王遵等往西域求佛法以白馬䭾經入洛陽此中土有三寶之始也出大藏一覽)萬
龕燈焰隔煙蘿雲生客到侵衣濕花落僧禪覆地多不
與方袍同結足(僧袈裟以方帛為之故曰方袍為洛陽伽藍記曰僧肇法師製四論合一卷)
(曾示廬山遠大師大師嘆仰不巳又呈劉遺民歎曰不意方袍復為平叔方袍之語出遺民也)不歸塵
世竟如何
送曲山人歸衡州
白石先生眉髮光(劉向列仙傳白石先生者中黃道人弟子嘗烹白石為糧因白石山居亦)
(食脯飲酒日行三四百里彭祖問白石先生曰何不服藥仙去先生曰天上至尊相奉至難更苦人閒耳)已
分甜雪飲紅漿(甜雪英華作紺雪帝武帝外傳七月七日西王母降教武曰欲長生者先取)
(諸身堅守二一泥丸三宫備衞在絳宫黃庭天真之所服非下仙可服其次有九丹金液紫虹華英太清紅雲)
(之漿絳雪三黃及靈飛之符凡十二事以授帝)衣巾半染煙霞氣語笑兼和藥
草香茅洞玉聲流暗水(茅洞茅山之洞見前注)衡山碧色映朝陽
(衡山南岳也)千年城郭如相問華表峩峩有夜霜(見丁令威注)
寄胡居士
日暖風微南陌頭青田紅樹起春愁伯勞相逐行人别
岐路空歸野水流偏憶尋僧同看雪誰期載酒共登樓
為言惆悵嵩陽寺明月高松應獨遊
陳羽(江東人貞元八年陸贄下及第二人登科歷東宫尉佐有詩集傳於世)
送友人及第東歸
五陵春色泛花枝(班孟堅西都賦曰南望杜霸北眺五陵)心解花前遠别
離(解一作醉)落第恥為關右客成名空羨里中兒(漢書沛公略地陳留)
(沛公之麾下騎士適酈食其里中子沛公時時問邑中賢豪騎士語食其食其曰吾聞沛公嫚罵人有大略真)
(吾所願從若見幸言臣里中有酈生年六十餘高帝見之因使說齊)都門雨歇愁分處山
店燈殘夢到時家住洞庭多釣伴因來相賀語相思(漢蘇)
(武詩生當復來歸死當長相思)
長安臥病秋夜言懷
九重門鎖禁城秋月過南宫漸映樓紫陌夜深槐露滴
(天有紫微垣人主之宫象之宫曰紫宫又曰紫禁殿曰紫宸京都之衢曰紫陌)碧空雲盡火星
流(詩七月流火左傳火猶西流)風清刻漏傳三殿(唐書將軍李守忠奏三殿上所置渾)
(天儀銅鼎上津流出謂麟德殿及東西廂也翰苑在其後杜詩云詔從三殿出)甲第歌鐘樂
五侯(文選陸機詩云甲第椒與蘭又云甲第崇高闧注第一宅也前漢王氏五侯同日而封)楚客
病來鄉思苦寂寥燈下不勝愁
戴叔倫(字幼公潤州人貞元中進士後官撫州刺史遷容管經略使卒有遺藳傳於世)
酬耿少府見寄(耿湋也)
方丈蕭蕭落葉中(高僧傳舍利國有維摩舊宅唐顯慶中王玄策因向印度過淨明宅以笏)
(量基止有十笏故號為方丈云)暮天深巷起悲風流年不盡人自老外
事無端心已空家近小山當海畔(淮南王小山等作招隠士一篇)身留
環衞隠牆東(後漢北海王君公遭亂獨不去儈牛自隠時人為之語曰避世牆東王君公為少)
(府職近宫闈故云環衞唐書金吾衞亦云環衞)遥聞相訪頻逢雪一醉寒宵誰
與同
李嘉祐(字從一趙州人天寶七年進士為秘書正字累官至台袁二州刺史有集今傳於世)
送中舍遊江東
孤城郭外送王孫(前漢韓信傳哀王孫而進食豈望報也)越水吳洲共爾
論野寺山邊斜有逕漁家竹裏半開門青楓獨映搖前
浦(杜詩云輟棹青楓浦)白鷺閑飛過遠村若到西陵征戰處(三國志吳)
(陸抗上表曰西陵建平國之西門即夷陵也)不看秋草自傷魂(文選江文通别賦黯然銷)
(魂者惟别而巳矣)
自蘇臺至望亭驛人家盡空春物增思悵然有
作
南浦菰蔣覆白蘋東吳黎庶逐黃巾(後漢末年黃巾賊起)野棠自
發空流水江燕初飛不見人(宋文帝元嘉二十八年魏人破南兖徐豫青冀殺掠)
(不可勝計丁壯即加斬截嬰兒貫於槊上盤舞以為戲所過郡縣赤地無餘春燕歸來巢於林木)遠樹
依依如送客平田渺渺獨傷神那堪回首長洲苑烽火
年年報虜塵
題靈臺縣東山主人
處處征胡人漸稀山村寥落暮煙微門臨莽蒼經年閉
(莽蒼荒蕪色也)身逐嫖姚幾日歸(嫖姚將軍霍去病也詳見前注)貧妻白髮輸
殘税餘寇黃河未解圍天子如今能用武只應歲晚息
兵機
早秋京口旅泊(京口南徐即潤州也)
移家避寇逐行舟厭見南徐江水流吳地征徭非舊日
秣陵凋弊不宜秋(秣陵金陵也)千家閉戸無砧杵七夕何人
望斗牛(斗牛見前注)只有同時驄馬客(漢桓典為御史執法無所迴避嘗乘驄馬)
(而出京師憚之語曰行行且止避驄馬御史)偏題尺牘問窮愁(尺牘以木為之書於其上)
(非史記虞卿贊曰虞卿窮愁亦不能著書)
贈别嚴士元(此詩人見劉長卿集)
春風倚棹闔閭城(魏王粲懷德詩倚棹泛涇渭日暮山河清越絶書吳王闔閭築城周四)
(十七里陸門八象八風水門八象八卦吳都賦重城結隅通門二八在平江府)水國春寒陰
復晴細雨濕衣看不見閑花落地聽無聲日斜江上孤
帆影草綠湖南萬里情東道儻逢相識問(左傳燭之武曰若舍鄭以)
(為東道主行李之往來供其乏困)青袍今已誤儒生
姚鵠
訪遇真觀趙尊師不遇(遇真一作玉真)
羽客朝元晝掩扉林中一逕雪中微松陰繞院鶴相對
山色滿樓人未歸盡日獨思風馭返(風馭見乘風列子注)寥天幾
望野雲飛憑高目斷無消息自醉自吟愁落暉
唐詩鼓吹卷五
