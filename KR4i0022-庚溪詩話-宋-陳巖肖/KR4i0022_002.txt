庚溪詩話卷下宋陳巖肖撰
武陵桃源秦人避世於此至東晉始聞于人間陶淵明
作記且為之詩詳矣其後作者相繼如王摩詰韓退
之劉禹錫本朝王介甫皆有歌詩争出新意各相雄
長而近時汪彦章藻一篇思深語妙又得諸人所未
道者其詩曰祖龍門外神傳璧方士猶言仙可得東
行欲與羡門親咫尺蓬萊滄海隔那知平地有青春
只屬尋常避世人關中日月空萬古花下山川長一
身中原别後無消息聞說邊塵因感昔誰教晉鼎判
東西郤媿秦城限南北人間萬事愈堪憐此地當時
亦偶然何事區區漢天子種桃辛苦望長年
吳門蠡口瀕太湖乃范蠡自此乘扁舟泛五湖也鄭毅
夫獬有詩曰千重越甲夜城圍戰罷君王醉不知若
論破吳功第一黃金即合鑄西施
嚴子陵釣臺屹立于桐江之濱往來題詠者極多前賢
所作人皆膾炙久矣不可盡載頃見一絶不知名氏
云范蠡忘名載西子介推逃跡累山樊先生政爾無
多事聊把漁竿坐水村又見閩人陳致一貫道題一
絶云足加帝腹似痴頑詎肯折腰求好官明主莫將
臣子待故人只作友朋看又皆自出新意也
魏野仲先生章聖朝隠居陜府東郊召之不至王文正
公旦寇忠愍公凖皆與之相好其詩句傳於人多矣
其詠啄木鳥詩云千林蠧如盡一腹餒何妨司馬温
公頗稱之然又有一聯云莫因饑不足翻愛蠧偏多
其言有規戒矣至斷句云勤勤日還屬無損好枝柯
蓋仁人之言也世之貪進因媒蘖他人以售已而傷
及善類者聞之亦少媿矣仲先又有竹杯珓詩云吉
凶終在我翻覆謾勞君尤有箴也又秋夕懷人詩云
空看新雁字不得故人書亦為佳句
潘子賤待制良貴以清德直節退居鄉閭近二十年所
居敝屋數間略無生事然自得其樂平昔無所好談
禪之外亦喜為詩巖肖之先君光禄靖康間為京城
守禦司屬官嘗以守禦策獻之朝而議者沮之京城
失守督將士與敵戰遂以身殉國及歸葬日公為輓
詩曰狂敵登城日中華將士奔人皆趨北闕君獨死
南門祕計無人用英聲有史存秋原悲淚落桂酒與
招魂巖肖每一讀之痛貫心膂時為輓詩者數十人
惟公詩事核而言簡也又一日從容侍公坐公出所
作詩文一帙相示今唯記詠梅詩一聯云九畹蕙蘭
為上客千山桃李盡庸人句意清高多類此其他不
能盡記也
唐儲光羲詩曰翰林有客卿獨負蒼生憂中夜起躑躅
思欲獻厥謀君門峻且深踠足空夷猶又陶翰詩曰
駿馬黃金勒雕弓白羽箭射殺左賢王歸奏未央殿
欲言塞下事天子不召見東出咸陽門哀哀淚如霰
此二詩一則文士居近列懷忠而不獲吐一則武將
任邊鎮有功而不得伸觀此則上之人不可不屬通
臣下之情也
唐明皇初好賢樂士殊有帝王之志遂致開元之治及
其晩節信䜛好佞遽改初志遂致天寶之亂初李適
之用為左相一日遂以李林甫之譖罷其政事適之
杜門無以自遣詠詩曰避賢初罷相樂聖且銜杯為
問門前客今朝誰復來林甫益譖之遂貶宜春太守
復因御史過宜春恐之使仰藥自殺則明皇之信䜛
一至於此又如薛令之為東宫侍讀别無吏職而俸
廩甚薄戲題其壁曰朝日上團團照見先生盤盤中
無所有苜蓿長闌干飰澁匙難綰羹稀箸易寬只可
謀朝夕何由度歲寒上幸東宫見之索筆續之曰啄
木觜距長鳳凰毛羽短若嫌松桂寒任逐桑榆暖令
之懼而謝病歸遂不復用然尚可諉曰言有觖望也
又如孟浩然因王維私邀至内直俄而上至浩然匿
之上詢知其實因曰朕亦聞其人而未見也何懼而
匿詔使出問其近所作詩浩然再拜自誦歲暮歸山
詩曰北闕休上書南山歸敝廬不才明主棄多病故
人疎上怒曰卿不求仕朕何嘗棄卿奈何誣我遂放
還不復見錄則明皇之褊而不容本無人君之量然
則開元之初矯情強勉而為之者
古今以體物語形於詩句或以人事喻物或以物喻人
事如唐許渾題崔處士幽居云荆樹有花兄弟樂橘
林無實子孫忙語亦工矣及觀柳子厚過盧少府郊
居云蒔藥閒庭延國老開罇虚室值賢人則語尤自
在而意勝至東坡因章質夫以書送酒六壺書至而
酒不至坡答以詩云豈意青州六從事化為烏有一
先生則上下意相關而語益竒矣
宋景文有詩曰捫虱須逢英俊主釣鰲豈在牛蹄涔以
小物與大為對而語壮氣勁可嘉也而東坡一聯曰
聞說騎鯨游汗漫亦嘗捫虱話悲辛則律切而語益
竒
前人詠落花世傳二宋兄弟元憲公(庠字公序)及景文公祁
詩為工元憲詩云漢臯珮冷臨江失金谷樓危到地
香景文詩云將飛更作廻風舞已落猶成半面妝固
佳矣而余襄公(靖安道)詩亦工云金谷已空新步障馬
嵬徒見舊香囊不減二宋也而景文公又有五言殘
花詩一聯云香歸蜜房盡紅入燕泥乾雖不用事亦
自是佳句
元祐間東坡與曾子開肇同居兩省扈從車駕赴宣光
殿子開有詩其略曰鼎湖弓劔仙游遠渭水衣冠輦
路新又曰階除翠色迷宫草殿閣清隂老禁槐詩語
亦佳坡兩和其斷句辛字韻皆工云輦路歸來聞好
語共驚堯顙類高辛又云最後數篇君莫厭𢷬殘椒
桂有餘辛按楚辭昔三后之純粹兮固衆芳之所在
襍申椒與菌桂兮豈維紉夫蕙茞蓋以椒桂蕙茞皆
草木之香者喻賢人也詩人押嶮韻冥搜至此可謂
工矣而西清詩話遂改其句云讀罷君詩何所似搗
殘椒桂有餘辛以謂坡譏唱首多辣氣此何理也坡
為人慷慨疾惡亦時見於詩有古人規諷體然亦詎
肯效閭閻以鄙語相詈哉恐誤後人心術不得不辯
六一居士詩話載梅聖俞賦河豚魚詩云春洲生荻芽
春岸飛楊花河豚於此時貴不數魚蝦此魚常出於
春暮食柳絮而肥南人多與荻芽為羹最美知詩者
謂祇破題兩句已道盡河豚好處然余嘗寓居江隂
及毘陵見江隂每臘盡春初已食之毘陵則二月初
方食其後官于秣陵則三月間方有之盖此魚由海
而上近海處先得之魚至江左則春已暮矣江隂毘
陵無荻芽秣陵等處則以荻芽芼之然則聖俞所詠
乃江左河豚魚也聖俞詩多古淡而此詩特雄贍故
尤為人稱美如曰忿腹若封豕怒目猶吳蛙烹炰苟
失所入喉為鏌鎁又曰退之來潮陽始憚餐龍蛇子
厚居柳州而甘食蝦蟇二物雖可憎性命無舛差斯
味曾不比中藏禍無涯甚美惡亦稱此言誠可嘉真
佳作也
吳中每暑月則東南風數日甚者至逾旬而止吳人名
之曰舶趠風(趠音敕教切)云海外舶船禱于神而得之乘
此風到江浙間也東坡吳中詩曰三旬已過黃梅雨
萬里初來舶趠風余官吳門庚午歲夏六月既望之
三日風作踰旬而止暑氣頓減余因作賦以廣之其
略曰度華厦而既爽入窮閻而亦清無雌雄之或異
信造物之均平蓋彌旬而後止失六月之炎蒸又曰
彼蠻檣與海檝得乘時伺便而至耳謂區區專意于
此曹則亦豈天壤之至理蓋欲脱吾民於焦灼竊意
造物其專在是也即其後往來吳中不常至丙子歲
余罷尚書郎寓居無錫至六月晦前三日此風作凡
七日而止按坡詩謂梅雨已過此風初來則當在五
月或六月初而余兩見之乃在六月望後與六月晦
前或曰節氣有早晩也然庚午歲梅雨過兩旬而風
來丙子歲梅雨過一月始來得非此風早晩本無定
東坡亦據當時所見而言耶
元祐間有特旨修上清儲祥宫成命翰林學士蘇軾作
碑紀其事坡叙事既得體且取道家所言與吾儒合
者記之大有補于治道紹聖元符間黨禁興遂毁其
碑命翰林學士蔡京别為之京之文類三舍舉子經
義程文耳正如唐時仆韓退之平淮西碑命段文昌
改作後人有詩曰淮西功業冠吾唐吏部文章日月
光千載斷碑人膾炙不知世有段文昌余于儲祥宫
碑亦云後見韓無咎元吉云是江子我詩
本朝詩人與唐世相亢其所得各不同而俱自有妙處
不必相蹈襲也至山谷之詩清新竒峭頗造前人未
嘗道處自為一家此其妙也至古體詩不拘聲律間
有歇後語亦清新竒峭之極也然近時學其詩者或
未得其妙處每有所作必使聲韻拗捩詞語囏澁曰
江西格也此何為哉吕居仁作江西詩社宗派圖以
山谷為祖宜其規行矩步必踵其跡今觀東萊詩多
渾厚平夷時出雄偉不見斧鑿痕社中如謝無逸之
徒亦然正如魯國男子善學柳下惠者
陳亞少卿有惜竹詩曰出檻亦不剪從教長舊叢年年
到朱夏葉葉是清風其兼收並蓄使物各效其用則
此詩深可尚也余比因洗竹戲用其韻曰直幹解新
籜低枝蔽舊叢芟緐留嫩綠引月更添風其去冗除緐
使物無所壅蔽則余詩亦自有味
錢塘吳山有美堂廼仁宗朝梅摯公儀出守杭上賜之
詩有曰地有吳山美東南第一州梅以上詩語名堂
士大夫留題甚衆東坡倅杭因令筆吏盡錄之而未
著其姓名默定詩之高下遂以賈收耘老詩為冠其
詩曰自刊宸畫入雲端神物應須護翠巒吳越不藏
千里色斗牛常占一天寒四簷望盡回頭懶萬象搜
來下筆難誰信静中疎拙意略無蹤跡到波瀾坡因
此與耘老游從
王荆公介甫辭相位退居金陵日遊鍾山脱去世故平
生不以勢利為務當時少有及之者然其詩曰穰侯
老擅關中事長恐諸侯客子來我亦暮年專一壑每
逢車馬便驚猜既以丘壑存心則外物去來任之可
也何驚猜之有是知此老胷中尚蔕芥也如陶淵明
則不然曰結廬在人境而無車馬喧問君何能爾心
遠地自偏然則寄心于遠則雖在人境而車馬亦不
能喧之心有蔕芥則雖擅一壑而逢車馬亦不免驚
猜
衆禽中惟鶴標致高逸其次鷺亦閒野不俗又皆常見
於六經如鳴鶴在隂其子和之鶴鳴于九臯聲聞于
天振鷺于飛于彼西雍易與詩嘗取之矣後之人形
於賦詠者不少而規規然祇及羽毛飛鳴之間如詠
鶴云低頭乍恐丹砂落曬羽常疑白雪消此白樂天
詩丹項西施頰霜毛四皓鬚此杜牧之詩此皆格卑
無遠韻也至於鮑明遠鶴賦云鍾浮曠之藻思抱清
迥之明心杜子美云老鶴萬里心李太白畫鶴贊云
長唳風宵寂立霜曉劉禹錫云徐引竹間步遠含雲
外情此乃竒語也如詠鷺云拂日疑星落凌雲似雪
飛此李文饒詩立當青草人先見行近白蓮魚未知
此雍陶詩亦格卑無遠韻也至於杜牧之晩晴賦云
或八九之紅芰如婦如女墮蘂黦顔似見放棄白鷺
潛來邈風標之公子窺此美人兮如慕悦其容媚雖
語近於纖豔然亦善比興者至於許渾云雲漢知心
遠林塘覺思孤僧惠崇云曝翎沙日暖引步島風清
照水千尋迥棲烟一點明此乃竒語
韓退之聯句云遥岑出寸碧遠目增雙明固為佳句後
見謝無逸云忽逢隔水一山碧不覺舉頭雙眼明若
敷衍退之語然句意清快亦自可喜
蔡天啓肇嘗從王介甫游一日語及盧仝月蝕詩辭語
竒嶮介甫曰人少有誦得者天啓立誦之不遺一字
一日又與介甫同泛舟適見羣鳬數百掠舟而過介
甫戲曰子能數之乎天啓一閱即得其數因遣人詢
之放畜者其數不差可謂機警也天啓紹聖元符間
為中書舍人時嘗與元祐諸公游遂遭斥不復用嘗
守睦州到任謝表有曰城譙閴寂一葉落而知秋島
嶼縈廻二水合而成字復有語曰疊嶂巧分丁字水
臘梅遲見二年花人謂能状桐廬郡景物
唐以前僧寺中或僧有疾病者未有安養之所唐末一
山寺有僧卧病久因自題其戶曰枕有思鄉淚門無
問疾人塵埋牀下履風動架頭巾適有部使者經從
過寺見其題因詢其詳惻然憐之邀歸墳庵療治之
其後部使者貴顯因言于朝遂令天下寺院置延夀
庵專安養病僧
江西李泰伯嘗著書非孟子名曰常語時有一士人頗
滑稽而饕餮聞有餽李以酒者欲以計求之因錄所
業詩數篇投之其首章乃非孟詩也詩曰焚廩捐階
事可嗤孟軻深信不知非嶽翁方且為天子女壻如
何弟殺之言雖鄙俚然頗合李之意李喜甚留飲連
日酒盡方去他日士人又聞有饋李以酒者復著論
一篇名曰疑孟以投之李讀畢諭之曰前此酒本擬
留作數日計君至一飲遽盡旬餘殊索寞也公之論
固佳然此酒不可復得也士人遂&KR1333;望逡廵而退傳
者以為笑
京師景德寺東廊三學院壁間題曰明月斜秋風冷今
夜故人來不來教人立盡梧桐影皆傳吕先生洞賓
所題
閩中一士人姓楊家貧而事親孝忽七月七日一道人
自稱姓回至其家久之因取囊中藥點化一小石為
金贈之曰助爾甘旨之費楊力辭曰不願得此祇欲
求一詩為陋室之光道人因用朱題于壁間曰楊君
真慤士孝行動穹蒼上帝憐其勤七夕遣回往須臾
藥頑石助子為孝養子既不我受吾亦不汝強風埃
難久留願子志勿爽行看首鼠紀青雲如返掌後不
知其所終
靖康間遊京師天清寺於僧房壁間得一絶云空餘綠
綺琴懶把新聲寫不見臨卭人誰是知音者不題名
氏想有感而題之也
盧贊元襄宣和末靖康間為吏部侍郎詩篇極多向嘗得
其數十篇皆清拔可喜後因兵火失之尚記其贈鼓
琴者曰試將鍾子山水意一洗退之冰炭腸恨失其
全篇
紹興初余之官建康艤舟溧陽郵亭見壁間題云十年
棄微官歸來事却掃扁舟訪安期要覓如瓜棗不知
膏粱珍惡食詩自好田園苦無多生理但草草濁酒
時一樽孤斟從醉倒然不著名氏不知何人所作觀
其言淡而旨遠決非汩沒名利而不返者
昔年過邵伯埭登斗野亭見梁間題曰地勢如披掌天
形似覆盤三星羅戶牖北斗掛闌干晚色芙蕖静秋
香䆉稏寒更無山礙眼剰覺水雲寬此劉燾無言詩
此言盖盡得斗野之景物
王梵志詩曰倖門如鼠穴也須留一箇若還都塞了好
處却穿破此言近乎曹相國所謂以獄市為寄也
何晉之大圭廣德人早年有俊聲宣政間為館職但其
人拓弛不羈不能自重仕宦晩亦不偶其詠殊有可
喜者常記其一詩曰茆屋松忩小隠家茶烟漠漠水
斜斜簷間乳燕未成語庭下石榴争放花賴有詩書
消白日倦隨車馬走黃沙林泉舊約好徑去風雨滿
江垂釣車又嘗記其一聯云蜂垂倒世界蚊聚小雷
霆又嘗為姓韓貴人作樂語乃以唐吏部漢將軍為
對亦有巧思
昔過陽羡艤舟溪寺臨溪一亭壁間題曰碧雲亭上碧
雲飛竟日廻環面翠微梅萼破香知臘盡柳梢含綠
認春歸風前古澗琴三疊雪後羣峯玉一圍遥想上
人清太甚水精宫裏說禪機碧雲亭未知何地詩亦
未知何人作見其詞意清絶因筆之
濠梁許伯楊庭為柳詞五章寄意于古而詞語清新其
一曰不見昭陽宫内柳黃金齊撚輕柔東君昨夜到
皇州玉階金井無處不風流悵望翠華春欲暮六宫
都鎖春愁暖風吹動繡簾鈎飛花委地時轉玉香毬
其二曰不見隋河堤上柳綠隂流水依依龍舟東下
疾於飛千條萬葉濃翠染旌旗記得當年春去也錦
帆不見西歸故抛輕絮點人衣如將亡國恨說與路
人知其三曰不見陶家門外柳柴扉一徑遥通閉門
終日掩清風感君高節綠蔭向人濃籬落蕭疎雞犬
静日長飛絮濛濛先生一醉萬緣空經時高臥不到
翠隂中其四曰不見都門亭畔柳春來綠盡長條柳
邊行色馬蕭蕭一枝折贈相見又何朝酒盡曲終人
去也風前亦自無聊祇應於我恨偏饒東君特地付
與沈郎腰其五曰不見灞陵原上柳往來過盡蹄輪
朝離南楚暮西秦不成名利贏得鬢毛新莫怪枝條
顦顇損一生唯苦征塵兩三烟樹倚孤村夕陽影裏
愁殺宦游人以樂府臨江僊按之可歌
宣政間修西京洛陽大内掘地得一碑隸書小詞一闋
名後庭宴其詞曰千里故鄉十年華屋亂魂飛過屏
山簇眼重眉褪不勝春菱花知我銷香玉雙雙燕子
歸來應觧笑人幽獨斷歌零舞遺恨清江曲萬樹綠
低迷一庭紅撲簌余見此碑墨本於李丙仲南家仲
南云得之張魏公姪椿處
吳興陸蒙老元光為常之晉陵宰頗喜作詩時州幕官
有好䜛謗同列者一日同會忽聞蟬聲幕官謂陸曰
君既能詩可詠此也陸辭之不可因即席為之曰綠
隂深處汝行藏風露從來是稻粱莫倚高枝縱緐響
也宜回首顧螳螂因以是譏之其人媿而少戢
周少隠紫芝早年嘗學為詩于一士大夫姓劉者嘗傳
劉君路中遇雪詩曰四野同雲漫不收停驂一望思
悠悠乍疎還密如人事易聚難消似客愁倍費槖金
歸酒醆苦添風色上征裘驛亭今夕定無寐淅瀝寒
聲未肯休
舊傳有太守因旱祈雨于龍潭得小雨而未甚應因作
一絶云祈雨精誠尚未通浮雲開闔有無中龍潭恐
我羞歸去略灑些些表不空因寫投此詩潭中繼即
大雨隨足
兵部侍郎劉朝美儀鳳蜀之普州人性酷嗜書喜傳錄
初以禮部郎兼攝秘書少監後即真凡秘府書籍傳
寫殆徧如國史之類又置副本親自挍讐至杜門絶
交遷兵侍猶傳寫不已張持國之綱為副端言其書
癖至曠廢職事以是罷歸蜀蜀人關壽卿耆孫為著
作佐郎以詩餞行曰公儀久不作世無公是非祇因
翻故紙不覺蹈危機東壁夢初斷西山蕨正肥十年
成底事贏得載書歸
林懿成季仲為太常少卿永嘉人頗喜為詩嘗與會稽
虞仲琳少崔相好虞頗通性理之學林以詩送其行
曰男兒何苦敝羣書學到根原物物無曾子當年多
一唯顔淵終日只如愚水流萬折心無競月落千山
影自孤執手沙頭休話别與君元不隔江湖又嘗為
婺州守題赤松山皇初平祠云路轉溪廻草木香有
人荷笠山之陽定知我是金華守笑道牧民如牧羊
又云羽仗霓旌去不還空餘匊水落人間至今山下
無苦旱便是田家九轉丹詩語佳而意新
嘗見蘭谿范茂安滸云嚴陵一士人忘其姓名能詩好
為大言而間有可取者如詠林影曰日月明方見乾
坤暗即收又詠扇曰大柄如歸手蚊䖟莫浪飛言皆
類此不能盡記
陳桷待制紹興中嘗從諸大將為謀議官頗好修養之
方且自以為得道嘗題其所居曰神仙多是大羅客
我比大羅超一格有輕薄續其後曰行滿三千我四
千功成八百我九百
靖康之變當時文人勝士陷扵北方者不少紹興庚申
辛酉河南關陜之地漸復有自關中驛舍壁間得詩
二絶云鼙鼓轟轟聲徹天中原廬井半蕭然鶯花不
管興亡事妝點春光似昔年又云渭平沙淺雁來棲
渭漲沙移雁不移江海一身多少事清風明月我霑
衣
方靖康之變金人有過相州因謁韓魏公祠堂題詩祠
中一聯云有客能吟丞相柏無人敢伐召公棠魏公
勲德之重而外夷亦知景慕如此
紹興間陳侍郎相之往使金至燕山驛壁間得一詞云
書劔憶游梁當時事底處不堪傷念蘭檝嫩漪向吳
南浦杏花微雨窺宋東墻禁城外燕隨青步障絲惹
紫游韁曲水古今禁烟前後綠楊樓閣芳草池塘回
首斷人腸流年去如電雙鬢如霜欲遣當年遺恨頻
近清觴聽出塞琵琶風沙淅瀝寄書鴻雁烟月微茫
不似海門潮信猶到潯陽然不著名氏必中原士大
夫淪異域者所作也以樂府風流子按之可歌
陳簡齋去非詩名夙著而其弟(闕名)詩亦可喜見張林甫
舉其夏日晚望一聯云前山猶細雨高樹已斜陽恨
不見其全篇
夢筆驛廼江淹舊居姚宏令聲一絶可警後學者詩云
一宵短夢驚流俗千里高名掛里閭遂使晚生矜此
意癡眠不讀一行書
所至驛舍旅邸留題壁間亦多有可取者見李南仲(丙)
言臨安旅邸壁間一絶云太乙峯前是我家滿床書
籍舊生涯春城戀酒不歸去老却碧桃無限花又言
建州崇安分水驛壁一絶云江南三月已聞蟬麥熟
梅黃繭作綿料得故園烟雨裏輕寒猶作勒花天又
吕叔潛大虬言鎮江丹陽玉乳泉壁間一絶云騎馬
出門三月暮楊花無奈雪漫天客情最苦夜難度宿
處先尋無杜鵑三詩皆可喜然皆不著名氏
康待制執權奉祠寓居永嘉籍妓中有姓山者頗慧麗
康時命之侑樽俎一日妓之父以事繫縣中當坐罪
妓涕泣歴求救於士大夫康憫之戲為一絶云昔日
緹縈亦如許盡道生男不如女河陽滿縣皆春風忍
使梨花偏帶雨明日妓詣縣投状乞代父罪且連此
詩於状前邑宰一見遂笑而釋之
庚溪詩話卷下
