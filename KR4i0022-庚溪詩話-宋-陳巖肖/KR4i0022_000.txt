庚溪詩話詩文評類
提要
(臣)等謹按庚溪詩話二卷宋陳巖肖撰巖肖
字子象金華人父德固死靖康之難紹興八
午以任子中詞科仕至兵部侍郎此編紀其
於靖康間遊京師天清寺事猶及北宋之末
而書中稱高宗為太上皇帝孝宗為今上皇
帝光宗為當今皇太子則當成於淳熙中上
溯靖康已六十年蓋其晚年之筆也卷首先
載宋累朝御製附以漢高帝唐文皇宣宗三
條次即歴叙唐宋詩家各為評隲而於元祐
諸人徵引尤多蓋時代相接頗能得其緒餘
故所論皆具有矩矱其中如趙與峕賓退錄
所稱虞中琳送林季仲詩殊嫌陳腐又厲鶚
宋詩紀事摘所載蔡肇睦州詩疊嶂巧分丁
字水臘梅遲見二年花句實為杜牧之詩亦
閒舛誤然大旨不詭於正其論山谷詩派一
條深斥當時學者未得其妙而但使聲韻拗
捩詞語艱澁以為江西格尤為切中後來之
病至遺篇佚句綴述見聞亦間有宋人詩集
所未及者宋末左圭嘗輯入百川學海中但
題西郊野叟述而佚其名氏明胡應麟筆叢
據中間論皇太子作詩一條自題其名始考
定為巖肖所作然吳師道敬鄉錄已云巖肖
著庚溪詩話具有明文不待應麟始知矣乾
隆四十一年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
