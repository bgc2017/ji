瓢泉吟稿卷一元朱晞顔撰
賦
用中賦(并序)
友人李季和咎余性褊貽書勉以用和之道
因思古人西門豹偑韋欲其緩董安于佩弦
欲其急乃托物以自儆余謂二者皆非中行
不免一偏之溺也作用中賦
伊昔哲士知性所偏志在懲過佩韋佩弦以急則絶以
緩則延不緩不急曷求其全彼韋之德順而勿皴紆徐
不振奚為取妍彼弦之直皇以是宣張而弗弛疇能破
堅火之炎上烹飪是專苟失其宜禍貽燎原水之潤下
利澤取先壅而勿疏漸至决川剛以濟柔方以處圓義
内敬外中和至焉仰惟隆古曰聖曰賢言行之粹光曜
簡編羑里之囚渭陽之畋赫赫師旅西土以平畏匡厄
陳逐宋去桓誅卯墮費孔道炳然媵臣負鼎耕有莘田
桐宫放甲拯湯之顛羽忍而愎斯佞而便徐偃昏懦弘
羊迍邅伍員諤諤禰衡悁悁賈誼賦鵩屈平問天咸家
破以國殄卒身殞而名捐紛自任以無守故㳂流而失
源悼前轍之可鍳嘅遺躅之猶傳抑存養之失理斯執
中之無權徵吾道之否泰審去處以周旋踐撝謙之盛
德體夕惕之乾乾疚内省於未孽何憂患之能纏夫豈
曰弦之勁勁兮美其秉直韋之申申兮服其順獧眷二
子之有激爰假是以為言悲吾生之不諒或昧昧於斯
愆輙援筆以抒志庶用中兮勿遷
龍溪賦(為瑞州路監郡李公夀龍溪其自號也)
蓋聞崐崙之坻河源所出龍門下趨以拯昏墊或斜繚
以為川或中涵以為澤始浩瀚於無垠亦茫洋於眇忽
爰有深窈邈乎難窮風霆所激蛟龍是宫適蜿蜒以自
處豈騰躍之無從惟至神以蔵用故造化莫得而言功
至若潢汙溝洫易盈易竭資濡沫以相煦求升斗以自
活夸海若而志滿蹈坎井而跗滅非尋常之宛轉奚小
大之可優劣是以蔵之也窮九淵莫得而為之珍用之
也惟萬物不能以與其仁一隠一顯一屈一伸旁薄宇
宙呼吸風雲蘇焦原於旱暵回枯卉於陽春且夫夭喬
至性與化開闔族類雖繁實長萬甲匪翼斯騫有鱗斯
紱繄神運之變化抑隂陽之轇轕方其九五在天君德
巍然鍾一時之慶會寕久晦而于田顧亨奮於雲路斯
振拔於神淵竟冥升而化物倏乾轉而坤旋爾乃河伯
改觀江妃沮色獻兩涯之牛馬擁萬靈之琴瑟發魚吟
於幽曠起蛟舞於深僻邈千尋之晴藻貯萬頃之澄碧
至矣哉鼎湖丹就胡髯下垂鏘鈞天之廣樂侍玉府之
羣姬攀弓劍而直上遺雞犬而莫追與天地以終始誓
河山而固之
五言古詩
擬古十九首
行行重行行道路阻且脩遊子日已遠緩帶令人愁鴻
征尚投塞狐死亦首丘物微胡不爾况在人情不富貴
豈不有出處安可苟髮白不再玄舊遊骨應朽願勖
瓜李心為君報瓊玖
青青河畔草悠悠陌上塵春風日飄轉變故復變新昔
為閨中嬖朱樓敞十二芳妍奪主情列屋不成媚今為
蕩子妻空牀伴憔悴傷哉蒲柳姿膏沐不能理
青青陵上陌采采畹中蘭結根在澗谷清芬被人間維
彼巖廊姿貞堅世所難君子每自器聖賢豈其患所以
懷璞者抱月號空山
今日良宴會歡情具難忘玳簮映珠履佩玉鳴鏘鏘芳
馨雜盤饌宫徵明絲簧樂劇不計筭一酌累十觴主人
醉欲嘔倦客徒自傷誰言萬里遊共此燈燭光
西北有高樓飛闌搆縹緲樓中有佳人絶世顔色好當
忩揮五絃徽音一何俏絃促心緒繁哀怨不成調安得
萬里風吹落邯鄲道
涉江采芙蓉終朝不盈擷本以寄所思神魂忽飛越常
恐生棄置芳妍日消歇幾欲佩秋風衣冷不堪結
明月皎夜光浮雲為之清一樽飲露下肝膈傾秋冰昔我
去里社意氣輕死生相随霍嫖姚獻獲勞先登嫖姚今
已貴金紫盈朱門康莊森棨戟甲第連青雲安知天下
士霜露頽冠纓丈夫有如此當策中原勲
冉冉孤生竹托根在山隂藤蘿忽纏繞宛轉交相仍來
為君家婦君戍交河城携離雖未久奈妾當新婚思君
不可見涕泣徒沾襟欲寄機中素弱羽無由憑不如兔
絲子結托相憑陵偏得春風意青青日向榮
庭前有竒樹勢欲排雲齊西風正激烈枝葉沉沙泥芳
馨清可掬遠思成徒為翻憐百鳥巢悲鳴怨高棲
迢迢牽牛星遠阻天之河煌煌天帝孫終歲弄飛梭星
渚鵲代橋環佩鳴相磨歡遊一何短方駕回羲和依舊
天一隅澄漢生微波空餘機杼繁不識離緒多
廻車駕言邁路遠飛塵沙秋雲亂黃葉暝樹啼昏鴉頗
感萬里心縦横羈天涯猗歟靖節翁三徑自成家至今
霜下傑千載尊黃花
東城高且長飛堞起層霧城旁宅一區長年鎖風雨香
徑與雕墻離離暗禾黍云是五侯居昔年貯歌舞今為
泉下塵空聚一坏土強鏃發隂機魚燈耿泉戶空有石
虎獰不解斷斤斧日暮隴頭風蕭蕭白楊樹
驅車上東門倏與故人俱故人何為者祖帳光路隅白
髮紫縷巾赤馬黃金塗名聲邁朝列事業光璠璵一朝
乞骸退何異敝屣如人生貴知止莫作壁上枯感君語
亹亹不記行區區路遠日已夕且莫驅吾車
去者日已疎来者日已親且勿疎去者曾是多親人寒
暑互轉圜生死同昏昕巍巍北邙山壘壘多丘墳狐兔
穴蒼窆蒿莱翳佳城金貝悉羽化弔祭空腥葷豈無一
杯酒相與娛青春
生年不滿百常懷千歲憂白髮不少假轉眼春復秋人
生妄自必殁後真貽羞有歌在座側有酒盈金甌不樂
徒自械不飲空自囚一室有代謝寕為他人謀
凜凜歲云莫祁寒俄迫期霜風正蕭瑟冷意侵牀幃一
念動萬感起作中夜悲夫君久為賈遠在天一涯掩袂
只自傷何以慰所思客從遠方来遺我一襲衣開緘欲
試之中有三致詞上言情勿離下言久當歸妾心如素
絲絲盡色不移
孟冬寒氣至草木多凋萎撫景悲弔影感妾芳妍時笑
顰俱有情入目分妍媸以色事君子色故寵即衰况當
避妍初會少多别離久間不獲寫夢寐或見之私衷苦
未竟晨色已熹微願逐塞上風和寒入君衣
客從遠方来遺我雙南金感君千里意致此百鍊精非
無躍冶姿詭異世所驚寕逐鑪鎚巧勿與冶人輕
明月何皎皎清輝映中庭流光繞曲房耿妾貞潔心悠
揚川上雲變態如君情事君未旬日已覺成因循一身
不能保况保百歲親空有舊時月来照新啼痕
覺衰呈汪桐陽教授
清晨攬明鏡未覺朱顔非珠盤瑩赬玉色映虬髯輝尚
期青雲到肯將白日違胡為巾櫛間見此一縷微初疑
素絲委漸作秋蓬飛蒼蒼化為白鬒色日已希念兹種
種者投老應無幾顔朱豈能駐併逐流年歸廻慚庭下
花妖艷争芬菲春風互開落不息生生機吁嗟人世間
形悴神何依誰能資點染取媚同脂韋行將半簮雪獨
釣秋風磯
有生異飛搏獨恃齒牙強配兹柔胹舌飲啖充胃腸固
知剛早折何乃先唇亡今年漸摇動頗與食物妨盤飱
忘乾肉鼎臠珍我肪愁吟憐餅餤歌笑嘲疎狂槎牙怯
潄水齟齬艱焚香時時畏脱落對案心彷徨翻憐髫齓
時齒毁兒不傷及兹纔一落不復誇堅良祗愁落向空
狀類同吃羌從今併嚼蠟世味俱相忘
平生判青白好醜懸心胸看朱忽成碧轉首今一翁絶
憐忩底月坐廢詩書工磨研正亥豕反覆尋魚蟲當時
擅輕俊下目一紙空天工忘聽察障此阿堵中文章不
可恃信足欺盲聾欲求一匕藥刮膜開雙瞳嘗聞先逹言
目與心神通廢書减思慮遠勝金篦功便當逐一散揮
絃送飛鴻
小少慕崔李結交俱欲仙任逹日縦飲醉袒冠裳偏相
嗔問斗石鯨吸供百川誰知鸕鷀杓近斷山翁緣千鍾
愧昔守百榼慙前賢詩豪遜醉白草聖訛張顛深杯辭
百罰一引先頽然平生持螯手坐覺成拘攣傍無罵坐
客惡語相嘲喧又無執法吏秉筆當樽前得非腸胃間
有物今飛蜒座中發深省年已居人先自憐腰膂弱不
復浮酒船為問荷鍤人醒醉誰能全臣今亦知趣差勝
饞流涎
答汪桐陽所和覺衰四首
朝看青如絲暮看雪滿顛高堂幾何人掩鏡悲徂年吾
生亦何悲所悲乃吾天周公不我夢楚鳳猶高騫璠璵
與鐘鼎事業將誰傳逝者信如斯一白何由玄相期努
筋力猶有童心焉
吾聞汪夫子失笑韓昌黎朝起抄爛飯合口穏送之當
其仕四門竟死遭時譏公今已退休仕進非所期嗟余
落宦途兩車牙莫支魚蝦不能飽大肉將安為終當迹
公去潄石滄江湄
人生具兩眼自可觀竒書竒書苦易盡兩眼光有餘天
上何早計盜我明月珠因書漸廢眼因眼書益疎眼廢
心自明書廢賢亦愚但當減思慮朝夕痛掃除倦来枕
書卧莫為看花驅
幽居謝人事門逕絶送迎麴生真觧事入室如有情呼
兒供細酌我歌爾其聆歌詞非不佳未樂愁先并誰能
逐愁去千日時一醒君家富良田種秫當早成翁雖不
觧飲持以慰狂生但當師飲濕細糁東坡羹
題劉山驛和鮮于伯機韻
我昔愛山水嵩華捫絶頂臨風發清嘯笙鶴吟夜永至
今山屐蹤記憶猶故井三年東海濱健步無由逞杖屨
謝追遊真成殺風景東還腰膂輕散策度蒼嶺平生走
黃埃歷此心頓醒萬景畢横陳妙處在君領危亭俯層
岡已覺異喧静羣峰互起伏翠疊浪千頃又如出萬姝
列侍風鬟整蜿蜒龍赴壑贔屭龜負鼎憑軒試凝眸倏
若丹青炳衆態備媸妍造化機自警雨晴春洗粧木落
秋脱穎緬思舊經行一一皆夢境畏途事﨑嶇喟然發
深省何當從馮公山中奉朝請
簫臺周心樂以濓溪自家意思扁其所居之室
為賦短詩
真人絶浮偽一室逃虛空軒忩敞寥廓八面俱玲瓏悠
然會衆妙納此靈襟中鳴琴弄秋月洒墨吟春風至令
千載閒默與前人通驢鳴共草色是樂真融融癡人不
觧事說夢追前蹤蒙頭但熟睡日影東忩紅
題蘇上人庵前古松
人生百歲間憂患長苦半况乃萬境殊天咎不可玩每
思山水佳安得一汗漫信知樗散姿天意良有憚日師
古佛流一慧破諸暗頗資象教力春花悟空幻露袒憩
長松老結林下伴風寒梵唄騰日夕釵影亂誰將露電
身植此冰雪榦似聞入山初蒼髯手堪挽只今根下苓
磊砢鳬鶴滿頽光倘能延俗骨安可換慎勿假斧斤紼
縛共一㸑
古心齋為朱鑑子明賦
世俗相詬病美刺非妍媸紆徐極狡好骯髒多瓌竒我面
寕似子子我不自知至哉虛靈中有物窈莫推羊狠類
渥丹麟紱生蒙倛聖狂惟自克是故幾于危堯舜去已
遠厥鍳猶可師明德始自明令聞日四馳咨嗟今之人
方寸有險夷作詩以銘子聊用自觧頥
中秋不見月
今年端正月不見白玉盤封姨約豐隆苦意相作難似
疑妬孀娥嬋娟滿人間凝塵掩明鏡舞影停雙鸞林間
金背蟆納景泥蹣跚何如草根螢熠熠明夜闌絶憐風
枝鵲飛遶何時安嗟余老無術戲挾清光寒會須期隔
歲飛步凌天壇
題松泉卷(錄事宣差仲傑號也)
青松生崇岡抱負巖壑姿上披蒼龍角下絶黑地維淪
漣散清影蔚若玄雲垂中潛飛騰意魚鳥不敢窺餘輝
被寸草一一含華滋願言敦令德永此終歲期
題春晴會飲分得石字韻
江亭枕煩囂積雨斷行客奔流疾征駛浮鷁散沙磧我
虞課計虛愁坐意轉劇憑誰排雲手為拯陽烏厄兹晨
天破慳初日下林隙波摇金破碎花委錦堆積豈無行
樂心苔徑妨醉策小人居近市朝夕謀有益擁篲過高
軒門巷多轍迹殷勤接杯酒談諧慰離索側聞壎篪音
遠勝瓦釜百共稱會面難此日良可惜乃知朋遊歡講
觧資麗澤北里足笙竽門闌溢春色列屋貯嬌妍黛綠
仍粉白平生浮華姿許史久通籍丈夫各有志重寶匪
金璧嗟余晚聞道無行可干澤朱墨手自操豚魚争寸
尺終當老清潁投竿坐磯石
遊玉泉分得雨字韻
山中風氣佳清泉流石乳方池巧截肪涵秋不知暑波
光淨無塵照映色蒼古靈魚忽飛来龍性欲掀舞分明
躍冶姿幻此一漚聚凭闌眼為開鱗鬛真可數駢然離
復合小大自行伍倏焉去無蹤散漫失煙霧但知圉圉
樂不救焦原苦何當挾飛霆一瀉天瓢雨
餞吕子敬赴漕臺
北風吹海波寒氣已惨栗歲功方告成上計倉廩實大
府督先期列城羣彦集公来親奉辭王事有遠役入登
和鈞堂諮諏侍前席力陳功利源首先二三策民實吾
同胞苛痛體均一商賈趨懋遷負販致其力上以奉王
供下以合民食嗟余忝命吏三載貳下邑適丁歲屢艱
課計虚所入使車勤遠人問俗考肥瘠念兹災疹餘推
額減其籍寒者煦之温飢者哺之粒嚮非大府嚴雲雨
手轉劇公歸被顧問為我對以臆倘能出泥滓窮困非
所惜相期在歲寒梅邊問消息
寄茂枯林上人
吳山一何麗湖水清且瀰天高灝氣浮我行適其時陂
長秋意住蘋末来清颸扁舟日来往薄宦焉能羈山中
耆舊人吟嘯相追随茶笋盡禪味風月多襟期胡為滯
江表一鉢營朝飢何當歸来乎共賦叢桂枝
遊何山弔胡安定墳和馬侯德昌韻
高人邁幽賞意極千里豁閒尋水山佳衆景入寥廓捫
蘿絶鳥道竦韘出林末居然净梵天金碧煥郛郭飛構
上凌雲日軌度檐角倒景壓重湖奔雷破宫壑微逕下
旁通晨昏鐘鼓合相傳晉何楷勲業著麟閣築室向兹
山深求洞宫脚盡洗浮華姿玄默守栖泊至今香火緣
英靈宛如托書生仰前修高堂哦泂酌遺德儼可師丹
青真炳若誰憐蒼窆間草樹半凋落粢盛修歲常加籩
無處着勖哉賢侯心直欲虎口脱還將舉冠舄卜吉慰
索寞歆饗惟德馨吾罍猶可濯世豈乏雅士同好衛公
鶴新詩有餘師銜璧當面縳
賦豆腐
秋風入荒落䟽籬搆霜蔓枯萁委蟬蜕老莢剥羊眼離
離珠走盤圓净真可貫誰將蟻旋手倒注入空窽殷殷
雷轉巖嘖嘖魚吐泫居然盆盎中零亂舞鵝觀偉哉就
鼎功囊封有竒粲餘習尚儒酸點染形質幻俄驚趙璧
全却訝白石爛全勝塞上酥輕比東坡糝固知滋味長
尤喜齒牙煗那資糠粃餘雜糅出膚淺終慙菉葛纖生
被脂粉涴飡玉定有方咄嗟良可辦
簡李五峰
今我忽不樂長思草澤中狂歌友樵牧行樂意所從一
出風塵下蹋翼棲樊籠粱肉非不佳快意野草豐别君
踰半載茅塞心有蓬俗物紛滿前推挽難為容何由座
置君勝日支雙笻勃窣三家陂把菊臨西風村酒不須
貰此樂誰能窮
贈趙古灘
南山有孤鳳振翼鳴朝陽竒毛爛五色煥若春雲翔朝
茹玄圃芝暮飲瑶池漿丰儀太平世金石何鏗鏘嗟哉
林間雉下溷蓬藋場清泉一自照頋影憐文章羽毛非
不佳所貴非禎祥何能逐孔鸞共際聖廷光
題二牛三牧圖
川平草樹深見此兩觳觳上有芻牧兒前倨後何伏曳
尾者誰子設意巧相覆紛紛車馬塵危途多側足
丹巖聯句(李孝光同賦)
山徑盤詰曲捫蘿度層巔隂崖日色死(景淵)陽谷天根
連星隕魄未化(孝光)秀結形逾堅跳空雨飛雹(景淵)轉
石散紫煙拳急繡毬迸(孝光)囊探赤丸鮮晶熒怒目瞋
(景淵)崫嵂高骨觀玄鳥遺墜卵(孝光)蠙珠湧流泉驚麏
憚激射(景淵)伏鵠思騰騫月斧屑玉飯(孝光)火鼎盤丹
鉛狙公嗤拾橡(景淵)志士樂轉圜羽人委靈迹(孝光)巫
俗相讙傳安期邈不返無從巢神仙(景淵)
七言古詩
韓伯臯僉事移湖學講堂時倪仲深作教韓為
作堂記予因賦此詩
春風采采宫芹香宫前泮水涵晴光鱗鱗瓦影落晴晝
魚自在藻鳶自翔盛時學士多俊造兩廡絃誦聲琅琅
藏修游息儼有序丹雘炫耀聯宫墻喧啾一掃衆境寂
爽塏坐閱松檉凉吳興先生適用材時論已許收棟梁
懸知述作有本始上顧憲紀司翕張雄文師表動一世
籍湜喘汗漢走僵昔之人品今可見光燄萬古開天章
推尊孔道頼韓氏巋然豐刻在斯堂
送鄭有常學錄之金陵
康樂城西斗酒邊狹斜驅車逢鄭虔秋風蕭騷兩髩雪
蒼顔猶帶東山烟相看欲問心自語老翁笑指行藏處
高堂素壁蚓行春静院清風鶴翻露年来漫浪湖海間
欲將老眼驅江山自携破硯伴行脚天公未厭斯人頑
金陵自昔繁華地六朝風物今餘幾鳳凰臺下草連天
落日征帆滿江水
題梅正傅學正思原圖(梅都官舜俞宣城有廟歲祀不絶)
江漢可游河可泳涉卬已入詩人詠何人繪此思原圖
直欲源流接清近嗟哉宗法久已湮服属終緦親已盡
禮亡世遠情益疎骨肉淪胥相詬病吾身而上幸可推
百世猶能系其胤昔人敦義致所思豈但拘拘傳譜引
是圖命意良有然一覧令人發深省名門德業世所欽
圭組蟬聯互輝映都官清節死不渝祀事孔時官守謹
舒王雖貴魄已沉巵酒無人酹松影我詩淺陋不成章
要與水山相久永
登朱荷洲南樓
少年足力便崎崟登高捷若飛猱輕清風八詠久蕪没
明月雙溪今震凌我生遊歷半天下胡牀到處乘清夜
興来不减庾征西才疎應愧宣城謝窮年飄泊東嘉城
低眉矮屋嗟愁生擬尋思遠豁滯積飛闌窅漠無由憑
湖中荷花嬌觧語蘭舟盪漾移愁去月明沆瀣翠盤低
冷香滴透洲邊雨清波倒影涵青紅恍疑飛堕蓬莱宫
回看繡栱光爛目危梯直與銀河通羇人忽動登臨興
闌干面面和雲凭摩挲倦眼試新晴山色溪光俱入詠
要看山水寫真時烟雲杳靄秋蟾輝竟湏携酒共君醉
援毫發我胸中竒
獨愚齋為蘇敬之作
參軍晚著從事衫白頭驅馬風塵間遇民以義不以利
照徹萬類窮神姦不私小智厭變詐子孫何用夸移山
多財殖産慮益過忍窮不計囊中慳蕭然偃仰惟一室
齋居慎獨師曾顔忘吾喪我漫不省直與木石同堅頑
奴顔婢膝事軟媚升高附勢勞躋攀柳州昔日困僇辱
始以巧幸趨機關伾文執誼竊政柄貞元黨與傾朝班
一朝禍變不可測同時斥逐投荆蠻知愚後世自可辯
至今瀟水流潺湲
題開元商學士所作眉山春曉畫壁
殊庭旭日移清樾滉漾晴忩明積雪山翁觧帶凌清寒
一掃窮隂幻銀闕流澌溶洩春浪生蛾眉洗粧鬟髻青
盤空飛磴三百里彷彿中有巴猿聲參差古木緣雲立
獨拄西南天半壁卧看參井懸高秋不假丹梯手親摘
人間無此山水佳何年瀛海来仙崖不應蒼翠掩春晝
雲氣日夕屯空齋
題李遵道松竹泉石畫壁
李侯畫手名天下一紙千金不當價笑將城市換山林
收拾煙雲歸一罅蒼松偃蹇怪石撐修竹蕭森冷泉瀉
玄隂低戶雪垂垂顛倒黑蛟寒不化雄姿幽態兩竒絶
坐覺清寒逼長夏道人宴坐心目開憶得窮幽上嵩華
瘦笻倚壁鶴同癯門外紅塵朝没馬君不畫一匡廬山
清風滿谷聲珊珊何當着我茅三間
題金緫管所蔵王宰臨本長江萬里圖
五日一石十日水王宰能事稱子美何因寫此長江圖
萬里風煙来眼底閉門讀書期致身天下國家幾何理
人生積力久乃知豈但區區事華麗九江絶險禹所經
中涵萬古英靈氣豐功偉績想餘風覇略雄圖見遺趾
逐臣去國遠於天遷客投荒半為鬼賢愚雖異迹未陳
歷歷江山舊遊憩展圖一過深起予嘆息畫師良有意
從險入易蜀道難積微至著牛溪始毫端妙刮造化窟
咫尺丹青得玄髄百年等付桶底間瀛海蓬山曾可葦
我詩遲拙不堪傳較似諸君發蒙耳
江西道院
神仙荒誕不可推獨餘清淨為吾師盖公堂上日初永
吏舍羣飲相恣睢治平不撓俗自化堯舜垂拱稱無為
一從相國去漢室此道汨没誰人知筠江江上有故宅
丹氣納爛霞争輝相傳八百駐笙鶴碧落有路通巖扉
我来歴覧拭遺扁華屋突兀争翬飛信知上界足官府
堂廡深静行逶迤列曺簡重喧競息未必吾氣為居移
使君知理過伯始坐看千里春熙熙
擬張侯復胡安定墳
古昔典禮崇聖賢墓有卒守祀有田糞除封殖嚴省謁
邦伯政教急所先文昭德業盛湖學道統得與洙泗傳
堂封近接蕭寺側儒墨利鈍紛戈鋌城堙隧塞宰木仆
忍見圖牒埋蒼煙吁嗟士氣久不振籩豆有享来墓前
使君下車申大義坐使故里開新阡逃空設教事兩立
共際明治相昭宣高薨偉表動原色松檟一夕回清妍
願輸筆札為公賦要與靈光嵂兀俱巋然
遊江心寺
孤城掎鹿天南東佳山隠隠江溶溶白日穿漏浪花碧
一刹崒湧青蓮宫侵門淨洗塵萬斛襟帶疑與銀河通
帆檣潮汐聚鳬鴈鐘梵昏曉驚魚龍參差樓觀眩金碧
玲瓏䆫戶浮青紅琅璫夜語山殿迥縹旛晝落秋壇空
飛濤怒捲高下雪壊塔倒掛東西虹幢幢僧寶珠出海
寥寥天樂香飄風吟笻静探驟下石彈射不到禽邊松
我来蕩底覓雙鴈憩此一夕心神融祇疑海若盜坤軸
夜半踏轉金鰲峰孤亭徙倚意恍惚乘飈欲墮長波中
憑君為我繪禹迹高堂虚廓煙霏重
謝李宣差惠采石酒
仙人手釀春雲液粼粼滿貯澄江碧透封清帶蜜脾香
醉魂飛堕危磯石使君玉食来天家日給上尊承世澤
年来淨洗豪華姿苦茗清談留坐客獨憐樵悴澤中吟
遣賜殷勤慰醒魄枯腸頓掃糠籺餘入髄春風散無迹
自慙監税常苦貧得遇監州百憂釋但教有酒有螯持
醉飽從今肯求益
上吳僉事
死寕觸誹謗木莫受吳公片言辱生不求冠軍侯但願
吳公一語褒吳公名節重九鼎一時士論推陽秋昔人
酌水貪泉上起廉立懦傳清唱公今結屋西湖濱曰潄
清泉追逸響十年作吏真飲冰粟帛不曾充内帑直聲
肯避貴人嫌臺閣至今稱木強袖中白簡粲霜花頭上
豸冠驅罔象蒼鷹側翅在秋霄狐兔悲鳴潛草莽可憐
豺虎亦驚惶政恐老拳當巨顙人言彈擊是公才公豈
有意於斯哉願言天下萬姓耕鑿盡帝力坐令虞芮歸
吾来
團扇詞
吳紈一尺秋霜寒冰綃玉麈裁合歡團團素影落懷袖
何人月下乘青鸞二八佳人秋水色提携未忍輕抛擲
閒尋小草戲流螢兒家庭樹秋風生秋風蕭騷日夜来
明年何處荷花開
