瓢泉吟稿卷五元朱晞顔撰
傳
麴生傳
麴生者晉之曲沃人也名之醇字叔雅風儀醖藉辭旨
芳潔善和容多與可通貴賤皆以生見稱頗器重於當
世生之先有力牧者當軒轅時以耒耜教民有功始封
諸有邰因冐姬姓世為廧官七傳而至帝嚳曰高陽氏
高陽之後其别子稷以八政佐禹為司空因舉使治岐
隴之地衣食滋殖日大以蕃廼徙封於萊其子孫號牟
婁氏實生之自出也生資禀柔粹能克己磨勵善治擇
以矯揉自飾故人樂為推挽煦蒸之使得盡其能時夏
人儀狄素知生材脗合令式迺賓興而登貢于禹欲以
尊爵禄寵使為法于天下會禹與梅伯共論調燮之道
且嘗試之而禹頗惡其言之甘乃昌言於廷曰後世必
有以此亡國者因屏不用由是遂見絶生後遭值季世
為過澆所擠至與斟灌斟鄩自相鴆毒竟以身敗故禮
法之士緘口自持莫能為之清白而生終亦自泯沒無
聞歷商周戰國之間其子孫或顯或湮雖有微勞班班
可見然世無大人君子考其往行焉至魯哀公時孔子
以禮樂修明先王之教與其徒言偃宰我始以生為尸
祝相與揖讓於俎豆之間而制其登降之節獻酬之數
著於詩書用防後世之亂生之名迺復尊顯及秦苛法
置挾書之令設羣飲之科寖亦不用生乃韞櫝齊魯間
不沽名譽而自汚矣逮漢室龍興高皇帝會項羽於鴻
門因左司馬曹無傷受謀臣陳平之策生乃托辭逃難
歸璧方獲侍上及天下既平上追憶故舊賜宴前殿使
生交歡以致其情當時羣臣酣論紛争上始厭薄之雖
歲時一見於長樂未央宫然亦莫之惜也今上即位始
大用儒術旁求俊雅以闡大猷生方困頓甕牖之下偃
仰床簀間日與涪翁齊大白操觚論注以雅量相傾下
而時人輙多生之不醨且少大白之隘也上之明年將
有事南郊詔諸博士孔安國等草定祠禮多繁穢不精
一時大臣公孫弘之徒無所裁正有齊人晁錯嘗從生
學乃拜疏薦之其疏曰臣聞西土之人有麴生者望出
炎軒代有勲爵適遭澆漓之季不得入苞茅上奉王供
以延世禄乃退託儒術教授於齊魯間浮沉自晦瓢飲
志樂故時人莫知所趣而為之造請焉然其學業醇正
德量宏深蓋自周孔以來去中聖人一間耳厥今漢儒
盜竊糟粕之餘糜爛分裂逮至百家濫觴益甚求大中
至和之道惟生一人臣味其巵焉研窮妙理揚道德之
光至於睟面盎背過不自知誠非楚醒餔啜之比今聖
上咨詢典禮嚴事親郊而博士諸儒少希風旨臣恐神
明降嘏不稱德馨如使斯人秩之帝筵必能克享天心
以昭明應疏奏上嘉之乃遣使以安車蒲輪召生於漢
水之上生即起應詔待命于石渠之館上拜生光禄卿
令與諸博士採定儀式以聞生廼考求遺制酌中可否
定為一代之禮上頗嘉納焉有司擇日行事設壇壝于
國門之南凡犧牲玉帛樂縣之屬一如常儀仍特詔以
犧尊象尊著尊山罍各二盛陳壇上置生其間如期上
與奉禮侍中偕生奉爵升自阼階至于帝所祝史具上
名及生名已禮畢上乃還宫始置不問一時榮之未幾
上谷汝南諸郡奏醴泉溢者一十二所又内臣奏甘露
降於庭天子以為祠祀之祥由生之大禮成也因賜民
大餔罷𣙜酤之禁使民得以酒醴遺餉為禮至是生之
名布滿天下為之諺曰弦之勁勁不如弓之獧獧蓋言
麴之功多也甘露元年天子因司馬相如之言開燉煌
張掖酒泉諸郡上即以其地賜生使食其賦之入封生
為酒泉郡公二年大將軍衛青霍去病克平朔方定襄
而匈奴昆邪諸夷皆來朝天子以四海晏一百姓殷富
欲侈大其事以誇後世乃東封泰山禪梁父祀太一五
帝諸神天子以生習熟儀禮每即事必置前列而生頗
亦附會上意與五利將軍欒大採定祀神棗脯與其方
色薦羞之具故上尤親愛之其大臣田蚡嘗因灌夫致
生其家蒙以罵坐之辱每欲沮生之寵輙以此短之而
上終不之信也時天子久臨萬幾頗亦厭倦思導引辟
榖之術以自延永嘗坐便殿與侍臣言生之才輙太息
曰麴生風味不可忘也即使内謁者王治中召之而生
不俟駕竟倒載以見上因笑謂曰卿豈折簡可呼者耶
對曰臣今亦時復中之耳因頓首謝上使衛士掖之置
之衽席之上與之相對彌日酬酢不倦上益為之甘心
焉即勅小黃門每朝會賜生上殿不名跪拜給扶以示
優異天子春秋既高近侍之臣或得以聲色畋遊蠱惑
上心朝政日廢公卿大臣頗欲以危法詆生生遂棄印
綬歸隠姓名於桑落村將有遺世離俗之志然生以泛
應多可故聞其名者輙扶擕以往而生之居賓客盈座
無虚日生亦接納不厭罄有無以供其需雖田夫野老
樵叟乘興而來率嘗興盡而返無賢不肖皆得與之游
且不以清濁自暴故人益狎之或至袒裸呌囂狂歌自
恣一聽人為尤不以此為隘也獨騷人韻士託交最真
因寓名篇什間故世之任逹之士每以生為逋逃淵藪
有以紓難養生而遺其口體之好而已顧姓不喜釋老
每遇之輙為笑謔其豪家貴族尤所推重如欲致之必
為盛設呼召伎樂水陸畢陳然生頗亦矜負至輙危坐
其中頥指氣使而一座盡傾或連晝夜忘返雖王公貴
人見必折節盡禮是以麴生之名稱重一世而人皆得
假意焉生之出本農而儒者也故其禀俚而少文魯而
多雅今世之所謂冠婚喪祭與夫朝聘燕饗之禮無不
精熟又多能古仙人方伎善導引辟穀之術然其外形
骸變晝夜齊死生此又生之逹識也其亦有道者歟其
出處無常故不知其壽年之永短與其世代之所終其
子孫蕃衍散在中國居宜城者有陸氏齊下有杜氏吳
興有烏氏程氏其仕為從事遷居青州與平原執督郵
之役者皆生之支流也獨酒泉張掖之麴襲生之爵與
傳其世太史公曰生之稱始於戰國之世如毛生穆生
秦之盧生侯生蓋當時尊老之號至漢酈生賈生資儒
術負才氣以干當世之主黜而不用麴生此其流歟然
麴生以聖賢之糟粕用顯於時豈孔子之所謂沽之哉
我待價者也嗟夫
花中隠逸傳
傅延年者南陽酈縣人也其先節華望出蘜氏為神農
臣有德於民又善養生術故神農在位一百二十年享
夀最永皆節華攝養之功也其後聞孫治蘠博學洽聞
多識草木之名周公著爾雅治蘠預刪定由是名顯後
與蟈氏有隙為其所焚其子有黃恥焉遂去草改姓鞠
氏隠居不仕以述先人之志研考經典尤明歷數工測
氣候著月令一書行于世世久譜系不明或書從革或
書從草有黃生日精日精生周盈周盈生傳延年及隂
成隂成尋遇異人授堅白論分㭊他處自成大族子孫
居潁川者號回峯氏居汝南者號茶氏居上黨等郡者
號羊歡氏居河南者號地薇氏惟延年獨居南陽明黃
老學世修養生之術延年性恬淡剛介多雅操明目善
視察見秋毫然素不喜臧否人胷中略無芥蔕潛光晦
迹不求聞逹每以丘壑自娛翛然有古君子風真隠逸
者也平居多可而好與易䙝而不汚雖庸人孺子亦不
與之校昔王子喬好神仙聞延年有養生術嘗授康子
丹訣冀受其學屢召之不肯往遂遯于荒野喬冐蓁蕪
披蒙茸下手至地卑禮以請辭不獲已乃曰子欲長生
當齋戒沐浴俟我於甘谷之上每遇三月上寅授汝以
玉英六月上寅授汝以容成九月上寅授汝以金精十二
月上寅授汝以長生喬如其言候之果然因得四物鍊之
百日丹成服之身體光澤一年齒落更生二年返老成
童服之千日飛昇上京遠近聞之翕然相從于是指甘
谷之水示人曰飲此皆可上壽當時徙居谷中二十餘
家仰飲此水壽皆至百二三十其年有不及百則謂之
天其修養有如此者暨屈平被讒見放愁吟澤畔幾至
乏食延年喟然歎曰烏有竭知盡忠而蔽障於讒者裹
糧以從助之夕餐其仁惠有如此者一日薄遊潯陽過
栗里解后五柳先生輙與班荆道舊旁若無人冷然清
氣與秋俱高王弘聞之載酒以往竟舉杯大釂不交一
談盡醉而别其騷放有如此者及西帝宸遊搜訪遺逸
於窮崖邃谷中延年方與十友十客逍遥彷徉若無所
聞者青女遥見搆讒于帝曰若軰何傲物如斯帝乃震
怒而十友十客神蘂形茹憔悴零落之不暇獨延年正
色以待風采愈爽終不肯憚帝亦引避以遂其高其節
操有如此者至唐天寶間上思見之召至闕下龐眉皓
齒上乃厚禮而問之曰卿年幾何曰臣不知其幾嘗見
嬴劉擾擾之後忽若迅電耳上壯之曰異哉若人其廣
成之徒籛鏗之儔歟卿名延年信不誣矣上又問曰卿
何為不仕對曰臣非不欲仕也惡夫梔貎取容以求媚
於世者寧與商山芝翁首陽苓叟沒而同傳庶結根於
桃李之場以自衛措足於荆棘之地以自安者廉而有
立臣之願也上益壯其言曰如卿者可謂混蒿艾以自
晦豈得與草木俱腐者哉亟放還山識與不識皆尊之
為壽客後不知其所終其宗枝繁衍分布海内何其盛
哉龍門劉氏東陽范氏皆善氏族學雖訪其遺得七十
餘家作為譜牒卒亦不能發揚潛德濓溪周子講學于
家以公道自任每曰不去窗前草與自家意思一般以
至芟繁掇華拔其尤者乃得一人焉究其本枝實延年
之苗裔也喜而作曰高山仰止景行行止吾今而後得
尚友延年於千百載之上矣語曰君子恥沒世而無聞
若之先勞勩若斯胡可使後世無德而稱耶以其喜學
圃好蒔花廼僉謚之曰花中隠逸云太史公曰易稱遯
之時義大矣哉其身退而其道伸延年之謂矣觀夫飾
智巧以趨勢利務矯激以沽名譽者聞延年風蓋亦知
愧焉
題跋
題無盡藏藁後
藏之為言藏之之具也名之無盡變化之適也而萬物
得以寓形焉蘇子賦前赤壁末章謂江上清風山間明
月有聲色之可取用而無禁不竭為造物者之妙因以
實無盡藏之名固已佳矣今余用以名藁而或者疑之
是豈無聲色不為造物者之私乎若夫江山風月寓形
萬物之間取之用之雖曰無盡然耳目之接得無盡乎
且吾身為萬物之始而衆理畢備至於精思極慮則大
而天地之廣小而草木之微幽而鬼神之迹皆得探而
麗於性情之間是豈止槖籥中之一物乎以是名藁不
為過矣
題山居圖
石田茅屋苔徑蒼然此山林之士之所樂也苟無其志
則雲林月嶠適樵牧往來之衝爾孟子云居移氣養移
體苟富貴者又安知不為居之所移乎觀此則知居之
大矣
題戲猫圖
猫之為物蓋以捕鼠為功觀其長門晝永飫鮮卧茸殆
若無所用其技者至於空齋夜静暝伏隂窺積威一發
精爽落地雖狸猩有不能騁其捷者世豈以無鼠而蓄
不捕之猫耶今觀是圖幽花叢石牝牡相戲何畫者遺
其用發其微抑欲極其藝之精而筆之也吾無以識之
題陳克明環籟小藁
學詩如學仙時至骨自換或曰仙可學乎曰仙不可學
至若脱略陳腐變化氣質則幾仙矣詩道亦然瑞陽陳
克明以一編抵予問其方予以前所聞語之子能吐其
故納其新日鍜月鍊務求去其凡近之習而造乎希夷
之境則雖一刀之末洒然輕蜕以之冲舉寥廓唱喁太
清何俚俗比竹之多云也克明其勉之
跋周氏塤箎樂府引
舊傳唐人麟角蘭畹尊前花間等集富艷流麗動蕩心
目其源蓋出於王建宫詞而其流則韓渥香奩李義山
西崐之餘波也五季之末若江南李後主西川孟蜀王
號稱雅製觀其憂幽隠恨觸物寓情亡國之音哀思極
矣洎宋歐蘇出而一掃衰世之陋有不以文章而直得
造化之妙者抑豈輕薄兒紈絝子游詞浪語而為誨滛
之具者哉其後稼軒清真各立門戶或以清曠為高或
以纖巧為美正如桑葉食蠶不知中邊之味為如何耳
最晩姜白石堯章以音律之學為宋稱首其遺詞綴譜
迥出塵俗真有一洗萬古凡馬空之氣宋亡以來音韻
絶響士大夫悉意詩文名理之學人罕及之惟遺山中
州一集近見流播寥寥逸韻獨出騷餘非有高情遠韻
者不能學也今觀廬陵周氏兄弟所賦樂章則知二公
所學又非止老師宿儒騷人墨客之一二得也蓋其靈
襟融會萬吹一律故能以之前者唱于後者唱喁而不
自知其作之妙自今詞家觀之真江湖一家數也余嘗
評伯恭之作絶類白樂天閒退時卧香山命小蠻樊素
持衣捉塵談諧謔浪出入閭巷而其憂時剴切之意初
不為外物少衰也伯淳則又如杜牧之少日俠遊名都
沉酣花柳時青樓紫曲雨約雲情更唱迭和然其千金
百斛之費益不知其所可靳惜也余謂才情韻三事惟
長短之製尤費稱停大抵才勝者失於矜持情勝者失
于刻薄韻勝者失于虚浮故前軰有曲中縳不住之誚
信哉言乎杜子美詩云美人細意熨貼平裁縫滅盡針
線迹吾于周氏之作亦謂此伯淳其然乎
贊
唐子華畫像贊
而目熒熒而骨稜稜瞭然如澄漢之星凝然如絶壑之
冰邈乎人可得而為朋確乎吾或可得而強為之名想
其刻畫萬古之精掀舞坱圠六合之塵發幽藻探玄冥
猶使夫千載之下因其遺而識斯人也耶
顧君澤真贊
彼其之子其肖維何將以為漆園之隠吏兮胡為乎曳
塗中之尾而轉之清波抑以為癡絶之虎頭兮又何假
夫頰上之毫以神儀漫仕猶隠兮何修乎名之令嘉其
謔浪笑傲睨世而不廢嘯歌者歟
自寫真贊
有頎其首有闞其容斯圯下奔亡之孺歟抑行間新進
之蒙歟桀黠跌宕偃蹇悵怳决危疑赴急難雖千金有
所不居去忲侈守窮約有一簞而奚足多尚且行且止
孰賢孰愚以時偃仰出與道俱苟有用我者其殆庶幾
乎
