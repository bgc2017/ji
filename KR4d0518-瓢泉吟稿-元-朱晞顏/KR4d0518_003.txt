瓢泉吟稿卷三元朱晞顔撰
詩餘
浣溪沙(謝張魯瞻惠紙筆和來韻)
湘管娟娟弱鳳翎霜毫楚楚醉猩英就中心早可人情
漸老江淹無好夢輸他年少意縱横只堪閒寫換鵝
經
前調(寄贈)
銀海清泉沉玉杯恰篘白酒冷偏宜水林檎嫩折青枝
争看使君長夀曲旋教法部太平詞快風凉雨火雲
摧
菩薩蠻(鳥洋觀魚)
鯤鵬己向天池徙瀺灂凡曹爭幾水莫信鼓風雷俱堪
作鱠材輕舠風送捷觸網黃金裂誰謂我非魚知我
魚不如
前調(寄友)
鄉關散盡當年客春風寂寞花無色長日掩重門江山
眼外昏畫圖高掛壁嵩少參差碧想見卧雲人松黃
落洞門
前調
芙蓉紅落秋風急夜寒紙帳霜華濕枕畔木瓜香曉來
清興長輕舟青箬笠短棹溪光碧去覓謝三郎蘆花
何處藏
太常引(送樂清宗晦山長陳輔賢)
青衫結髮聚秋螢三館早蜚英出為主宗盟總祖述吾
家考亭相逢臺下卧看秋鴈一笑暮潮平驛路柳青
青問底事春風世情
柳梢青(客懷)
狂蹤怪跡誰料半老天涯為客帆轉霜風船隨江月山
寒波碧如今著處添愁怎忍看參西鴈北洛浦鶯花
伊川雲水何時歸得
月中行(追補泰軒錄事母夫人夀)
廣寒折得桂枝迥嫫母惜多才九重春色錦江來齊勸
九霞杯玉堂有客移宫羽歌詞麗總是詩材我慚弱
水隔蓬萊幾許碧桃開
南柯子(龍門汲雪)
遠脉通蛟穴清泠瀉翠苔磚爐相對竹房開容我籠頭
紗帽白雲堆碧澁中&KR0893;雪金沙二月雷缻罌千里走
黃埃嗟爾蒼生億萬墮顛崖
唐多令(中秋)
凉影下青鸞晴空瀉素盤漾玉壺千頃多寬老桂散香
風露淨霜兔瑩骨毛寒老子倚欄干不辭終夜看有
誰人共此清歡為問姮娥今與古能幾見正端端
臨江仙(過臘)
堪笑一場顛倒夢元來恰似浮雲塵勞何事最相親今
朝忙到夜過臘又逢春流水滔滔無住處飛光忽忽
西沉世間誰是百年人箇中須著眼認取自家身
蝶戀花
挺挺雙清臨净練羽珮飛來頗覺遊情倦獺髓新痕開
半面前時一似湘臯見流水回雲春不豔怕有生香
引得蜂兒健净几明窗斜日轉如今不許幽蘭占
千秋歲(夀王推官母九十一是日小寒節)
嫩冰池沼澤國寒初峭梅乍折春纔早朱門歌管矗繡
閣沉烟裊歡宴處神僊一夜離蓬島九十過頭了百
歲看看到須聽取千年調人誇嫫母妍我覺彭籛少強
健在看兒歷遍中書考
驀山溪
西真姊妹只這梅花是乘醉下瑤池粉胭脂何曾梳洗
冰姿素艷無意壓羣芳獨自笑有時愁一點心難寄
雪添蕊珮霜護盈盈淚塵世悔重來夢凄凉玉樓十二
教分香去說與惜花人雲黯淡月朦朧今夜誰同睡
洞仙歌(慶張閭總管母八十)
人生八十是世間中夀七十由來古稀有况君侯已樹
開國殊勲曾異數周魯瞻前拜後玉麟分上瑞千里
傳讙鸞誥金花爛晴晝象服照青春秋香薦北堂巵酒
問阿母西池底時來試為數蟠桃幾番開否
魚遊春水(夀徐仁静其壻樂魯常)
蘭室餘香藴射雀屏深清晝永紅旌微動簾展浪花移
暝重碧先拈翡翠杯戲綵低窣鴛鴦錦人在蘂宫春生
蓬境盡說而翁少穎記得遺環故時井而今猶自風
流朱顔綠鬢百年應惜銅仙在九里争傳清河潤山兮
夀兮以仁能静
掃花遊(送人)
津亭柳色正舞翠毿毿亂侵歌袖驪駒送酒競東門祖
席賓僚勲舊白髮青衫愁絶風流去後黯回首但夢遶
藩垣簾影清晝遺愛曾未久聞里役均輸力排豪右
喧傳萬口道調元贊化是經綸手鼎鉉虚賢分内功名
信有事非偶看金甌姓名還又
慶宫春(送袁仲野歸紹興)
綵筆傳歌青衫提劔幕中誰似風流使檄聯芳賓筵接
武後塵每繼清遊曉雲春夢試回首星霜再周仙曹書
滿薦剡交推一鶚横秋扁舟乍可夷猶一鏡平湖數
點輕鷗醉客疎狂騷翁豪放二公同是朋儔仕而猶隠
料出處胷中已籌故山雖好未許歸來一賦休休
滿江紅(夀推官焦元播慶六十)
風鶴翩蹮記昨夢天錫九齡從頭數再周甲子屈指天
星上界僊人足官府人間歲月自峥嶸慶明時生甫又
生申維嶽靈珠盈掌金滿籯浮瑞鶒囀春鶯是乃翁
陰德心事分明筆下萬言多活國胷中三尺久持衡慰
來蘇為雨福蒼生騰頌聲
前調
彈鋏歸來更誰嘆有魚無肉念良夜向闌相對舊歡難
續一夕乍寒秋枕夢十年重剪西窗燭筭人生得意待
何時蕉隍鹿樽有酒妻堪熟書插架兒能讀傍虚簷
翠雲低亞萬竿如束數點蒼山遙入戶半篙春水斜穿
屋便門前車馬寂無人從教俗
滿庭芳(和趙仲敬詠雪)
翦水飛花裁冰作絮龍宫不管嚴寒斜侵風帽吟鬢忽
衰殘誰念梁園倦客黃金盡作賦才慳飄流久寒欺敝
褐猶事馬蹄間兒時曾縱獵呼鷹野外落鴈雲端猛
呼酒霜鞲濕遍紅鴛倚馬酣歌秦妓紫貂暖不上裘舡
今遲暮翩翩孤劍寂寞渡桑乾
寒壓衾稠光搖書幌夜深香夢初殘細聽窗戶簌簌響
春蠶風勁時時墮砌分明認山溜潺湲呼童起疎梅耐
冷修竹報平安曉來擁被看閒庭舞鶴古瓦迷鸞待
戲挽銀河飛步天壇秪恐瓊樓玉宇最高處無限清寒
憑君問九關虎豹香案五雲間
榾㭾爐寒梅花帳矮篝燈愁坐更殘欲眠還起身已怯
吳蠶夜静珊珊入竹依稀聽石上清湲遙知道東皇賦
瑞和氣滿長安明廷多俊彦清班振鷺健筆翔鸞笑
兒女才卑空占唫壇竒絶鄒枚賦詠玉蜍冷宫袖呵寒
君知否玉堂清近終不似人間
漢宫春(賦吕子敬梅齋月)
梅與月兮問雪香秋影幾度黃昏相逢驚詫涴盡京洛
緇塵空山耿耿鎮無言色笑相親應頓悟風前笛裏三
生石上精魂一自心盟重訂便神交契合隨寓吾真
蕭然水邊林下炯清輝冠玉美丰神應酷似家傳清白
正獻前身
八聲甘州(題西山爽氣樓)
向青汜坊底午橋邊新買屋三間有嘉蔬半席修篁數
箇分占寬閒著取層梯直上闌楯出高寒不見終南徑
惟有西山門外紅塵似海待抽手版同擬君看對熏
爐茗椀捫虱縱雄譚笑當年多情王粲賦終非吾土淚
空彈任俗子卧之樓下那許躋攀
天香(夀桂金堂竹泉總管)
碧玉横陳黃金細屑天然畫堂風景古月浮香冷風度
曲不許一塵侵近沉沉永夜漾水色窗軒秋净如識巖
前氣韻端知歲寒心性繁華漫誇紅紫顔色直宜相
並縱有交承梅菊也應推遜自是蟾宫僊種儘消得嬋
娟伴清影為乞姮娥雲階鷲嶺
聲聲慢(賦柑花)
瀼瀼微露熏骨濃分清暑絶點珠璣不夢風寒繁艷自
有冰肌儘任蠻烟瘴雨向炎洲偷換朱衣情緣短絶無
芳夢飛度江陑猶記傳來纖手藹香名三日賞遍
吴姬縱使馨兒妖麗誰與心期傷情墜樓恩重忍塵沙
玉瘞珠遺餘韻在返清魂環珮夜歸
東風苐一枝(送人)
曉渡呼雲秋山訪鴈吟情先趁鄉夢暖風輕約行塵草
色一川翠湧元戎小隊溢紫陌簮纓光動看碧油沙際
陳兵玉勒柳邊飛鞚陪密幄折衝需用贊上幕典刑
增重發硎初試牛刀儲才正須藥籠清時異數有天外
好風吹送想驛亭籌筆風流應憶剪燈曾共
桂枝香(夀馬宣差詠桂)
何年月地有白鳳飛來與秋遊戲碎屑黃金馥馥暗熏
沉水如來粟界開全未直著得許多清氣飽諳風露自
應韻色獨高人世更不羡犀帷富貴羡鷲峰前度秀
分雲外彈壓西風誰數錦英華麗幽芳素抱巖樓志笑
當時滿門桃李等閒乞取長生妙訣廣寒宫裏
木蘭花慢(送陳國材都目)
拂溪藤香潤緘翠墨寄深情憶月滿蕭臺春回炎海驛
騎宵征相思頓成春夢恰方州接武叙前盟愧我弓刀
分倅多君案牘勞形佳聲賓佐喜逢迎曹局賴經營
更尊爼譚諧丰襟清曠逸思縱横正好相依晩歲忽歡
傳梅菊已交承粗喜分携不遠春來把酒江城
前調(陳伯永竹院有魏鶴山題扁名公留題)
信吟笻到處儘可欵箇人家見碧甃横陳粉牆低亞亂
鎖煙霞森森萬竿如束倚虚簷風影自交加一點塵無
几研十分清到窗紗堪嘉玉立瘦穿沙池色净無瑕
向良夜移牀静臨書帙閒試茶瓜明月清風仍好但秦
宫梁苑遍棲鴉零落殘香秀墨春衣拂遍苔花
齊天樂(薊門寒食)
青烟一夜傳宫燭朝來管絃都試寶扇傳歌銀缾索酒
柳下驕驄曾繫憐紅嫵翠任栲栳量珠伴春俱醉不道
無情花殘春老頓容易人生幾何適意甚前時風度
今番情味楚褐凝塵濤牋封淚愁在斷鴻聲裏情絲恨
綺儘付與風簷燕兒論理不似流紅解隨東去水
前調(與周可竹會飲和韻)
浦潮迎送朝還暮忽忽燕來鴻去北牖分茶西窗剪燭
離合人生由數狂朋怪侣記籌酒勾吟幾回凝竚絮影
蘋香夢中猶是少年路詞華今度尚在奈相如漸老
無計重賦露底冰絃梅邊玉麈留得風襟如故情高萬
古想脫劒呼樽氣吞寰宇不管春山子規啼夜苦
晝錦堂(夀孔竹所)
朱戶粘鷄鈿釵簇燕恰頒三日王春記得當年佳夢始
紱祥麟杜陵天近衣冠盛謝庭春暖蕙蘭馨人争羡青
鬢未饒恩袍草色光凝佳音須側耳聽報取日下蜚
聲繭紙塗鴉天上寶墨猶新蟄雷先奮三冬暖便風終
快九霄鵬君須念早晩小儒終期一報平津
渡江雲(題鄭天趣三湘集)
渺寒雲萬里孤舲載雪逐鴈渡三湘倦遊頻選勝撫劔
延年貰酒過滕王清泉自酹秋草合賈傅祠荒筭都是
傷心弔古和月貯吟囊難忘雪邊梅屋雨底蓀房料
裁雲縫霧應自有知心老嫗相與平章澧蘭沅芷曾親
擷返醒魂猶帶騷香看未足漁歌又起滄浪
念奴嬌
倦懷無據凭危欄極目寒江斜注吳楚風煙遙入望獨
識登臨真趣晩日帆檣秋風鐘梵倚遍樓東柱興來携
手與君更上高處隠約一水中分金鰲戴甲力與蛟
龍拒擬訪臨臯清夜鶴誰解坡仙神遇斷壁懸秋驚濤
遡月總是無聲句勝遊如掃大江依舊東去
前調
怒濤駕雪躪千騎争赴危坡奔注高閣凌空圖畫出邈邈
荆揚佳趣夢澤雲寬邗溝霜净影落晴簷柱南來王氣
銷沉榛莽深處堪笑亡國危機沉江鐵鏁欲把東吳
拒司馬佳兒那解事神筭真成天遇商意悲凉宫詞凄
苦忍聽臨風句無情江水不將遺恨流去
水龍吟(簡周晴川教授會飲和韻其兄晴山有吹壎吹篪詞稿)
一春剰雨慳晴悶來閒檢床頭歷農占應候今朝甲子
初開霽色草徑泥融柳橋風勁尚妨吟策有幽軒水净
官窰春透儘可一觴閒集重碧滿浮雲液奈長歌此
情無極觥籌交錯塤箎迭奏席珍連璧列屋修蛾主家
陰洞漫然傾國任魂醉直到芙城待問似它丁石
喜遷鶯(永嘉思遠樓端午)
香塵盈篋是舊日賜來宫羅疊雪服艾衣清浴蘭湯暖
輸與箇人娟潔性巧戲拈針縷蹙得虎兒獰劣鬢半軃
貼朱符翠篆同心雙結愁絶追楚俗獨弔湘纍日暎
沉菰葉綵鷁浮空鳴鼉聒盡十里翠紅相接漫有倚空
欄檻誰把朱簾高揭歸去也聽叩舷兒女尚傳歌闋
宴清都(餞提控令史林君瑞)
試倚江亭櫂來執手問君歸計何早賓僚攀挽元戎舉
辟正堪談笑青衫兩見書考且暫屈致身未老料鵾鵬
須奮天池驊騮寕戀篘草堪誇健筆揮斤長材破的
積案如掃霜臺器重蘭省優容十連儀表平生不在温
飽但行志功名儘了便歸來說似梅花清樽細倒
一萼紅(盆梅)
玉堂深正重簾護暝窗色試新晴苔暖鱗生泥融脉起
春意初破瓊英夜深後寒銷綘蠟誤碎月和露落空庭
暖吹調香冷侵芳夢一餉消凝長恨年華晼晩被柔
情數曲抵死牽縈何事東君解將芳思巧綴一斛春冰
那得似空山静夜傍疎籬清淺小溪横莫問調羹心事
且論笛裏平生
大聖樂(至日與周晴川兄弟會飲)
霜護庭鴛春生爐獸早梅初破喜至景漸覺迎長刺綉
五紋贏得兒女情多老侵尋愁添歲月儘門外今朝無
客過慵身在且應時納祜淺酌高歌人生有幾勝選
苦不分千金換翠娥便次公酌我公榮如子奈此歡何
霜竹噴雲風瓢激樹得似塤箎清意呵休眉鎖問朱顔
去了還更來麽
過秦樓(客中端午)
水碧紗㡡月圓紈扇悄悄午窗曾共袪愁楚艾照眼安
榴節物把人船送無奈長晝如年鶯趁吟情蝶迷鄉夢
悵歸期多誤暮雲凝望亂愁如葑誰念我悶對騷經
慵尋遺譜冷落赴湘琴弄醒䰟正渴筩碧初乾買健聽
人呼粽不似歸來故園同泛香蒲頻傾春甕儘癡兒騃
女齊唱湖樓興動
蘇武慢(寄贈)
枕海山横陵江潮去雉堞秋風殘照閒尋桂子試聽菱
歌湖上晩來凉好幾處蘭舟採蓮遊女歸去隔花相惱
奈長安不見劉郎已老暗傷懷抱誰信得舊日風流
如今憔悴換却五陵年少逢花倒躱遇酒堅辭常是懶
歌慵笑除奉天威掃平狂寇整頓乾坤都了共赤松携
手重期明月再遊蓬島
賀新郎(夀清尹靳從矩)
縣古槐成幄燕泥香繁紅墜兩半簾花落一夜江臯黃
犢雨萬頃綠雲噴薄聽四野田家歡樂堂上琴聲堂下
水晝庭空自下風簷雀喧競少儘不惡竹窗暑净巾
斜著傍筠軒閒舒嘯戲舞翻霜鶴棐几藤牀揮玉塵丰
骨棱棱如削炯一叚清冰秋壑待得河陽桃李滿向雪
堂細訂梅花約須喚我共酬酢
前調(歸鴈送劉季和韻)
雲影低平楚看翩翩離羣避暖去尋孤戍猶記登樓看
瘦字零落西風無數把往事書將空處乍别榆關秋夢
迥向江南睡足菰蒲雨天欲暝雪初絮江空歲晏衡
陽度儘冥冥稻粱謀拙弋人何慕行斷驚飛悲弔影誰
念嘹風最苦算只有天涯羇旅莫聽城笳迷去翮被落
花飛絮相縈住輸海燕笑遲暮
哨遍(題坐忘齋)
一室退藏隠几坐觀默會人間世惟集虚抱一自齋心
黜聰明形骸之外回益矣冥然如喪吾志烏知禮樂非
仁義彼造物何知息黥補劓徒勞巧任私智但忘年忘
義樂天倪好惡情都忘物皆齊鰌與魚游鹿與麋交將
無同異噫請試言之彼知忘此此忘而海上多矰&KR1508;
翁鷗弓兩忘機想蝶夢莊周周迷蝶夢籧籧自適無非
已便是是非非非非是是由來非馬非指我而今魚兔
都忘已又豈知筌蹄為得計問臧穀亡羊何累塞翁得
馬奚喜得失成何濟頓忘世味簞瓢陋巷樂以忘其憂
耳便教有酒也忘歸任忘形相汝相爾
