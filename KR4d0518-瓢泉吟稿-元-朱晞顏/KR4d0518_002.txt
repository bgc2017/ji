瓢泉吟稿卷二元朱晞顔撰
五言律詩
賀先上人奉母歸鄉
早歲孤迎養庭闈草自春那知清野久却喜白頭新楚
水寒搖錫蠻花净熨巾憐君辛苦意羞殺倚門人
經蕪湖
平蕪連楚甸古縣接通津酒色澄江雨茶香客焙春魚
鹽通遠賈鵝鴨共比隣昨夜鄉山夢長吟到白蘋
普照寺晚步
晚凉閒散策一徑入松深每到鐘魚地便生泉石心水
花香晚殿凉月墮空林後夜相思夢懷君倚柱吟
獨客二首
獨客筠江上囂然傲世紛市喧趨旦合帆影過橋分仕
與賢愚滯名因課利昏高安有遺蹟莫惜訪前聞
世路艱於棘生涯兀似禪尚牽詩酒債未斷簿書緣役
役徒千里悠悠付百年何時脱羈馽一棹浙江邊
别蘄縣尹二首
漸老難為别江亭首重迴風塵頭共白湖海氣全灰我
豈千金帚君非百里才試將遮日手一棹載詩來
吹簫臺上客來此惜分擕别淚多兼酒行囊半是詩籃
輿乘曉月野飯煑秋葵應憶栖栖者山陽夜笛悲
瓜洲
古驛臨官渡人烟聚一墟江分南北限山斷聖凡居落
日孤飛鶩寒潮逆上魚鄉關何處所城郭帶烟蕪
秋色
微吟愁獨客馬上思紛紛古道下黃葉空山生白雲輕
煙浮宿靄凉雨澹斜曛望入蒼茫外西風黯不分
贈周可竹
凋喪兵戈後清淳簿領前老將琴作伴閒與酒為年俗
眼多嗔白君心獨守玄惟應松下客相見故依然
吳興襍詠
吳興山水窟清遠古今聞水入孤城合山來别縣分寒
川明野燒曉碓濕溪雲試買烏程酒微馨透客醺
五言長律
金山寺
江山清絶處一刹湧青蓮門挹吳山翠堂凝楚岸煙金
銀開世界龍象護人天晴聳危梯直陰穿古洞連妙香
清五藴勝境斷諸緣曉雨龍聽講秋風鬼喚禪廊深僧
唄合山匝寺鐘圓怪石虬蟠墓驚濤雪濺船宗乘湖海
集詩老古今傳地盡東南坼江空象緯懸青冥知有路
爽氣欲無前喚起乘槎興清輝近斗邊
和張伯雨寄揭曼石學士時揭奉旨祀岳瀆留
杭丐老
昭代頻紆眷嚴祠侈報功名山登異數盛選屬明公雅
志甘投散新詩益啟蒙乾坤鍾間氣湖海挹高風賸喜
詞臣舊還欣地位崇歸橈先順濟予告亦留中李令千
奴富相如四壁空那知心暗折轉覺鬢先蓬翰墨追遺
老江山遲此翁鶴歸横碧海花發上離宫故國人懷楚
仙都客自洪君如濱寂寞誰復起疲癃落落真堪數堂
堂詎可攻二疏增漢重五鬼固韓窮年至寕繁事官優
豈厚躬春山乘欵叚曉枕唱玲瓏娛老書千帙歸休屋
一叢重逢千里異近别十年匆技短株難劂音希叩必
鴻已應慚宋玉一賦大王雄
七言律詩
和梅村方州判元日早朝韻
鳳歷初頒又建正千門隊仗藹讙聲風生翠隼旌旗合
日轉蒼龍觀闕明北極星辰趨玉几西池仙子進霞觥
遠臣亦解相如賦願列詞官竊寵榮
立春日試筆呈元播府推時舉經歷
泥牛擊罷曉寒輕春滿黃堂碧玉觥衰齒已應憐餅餤
老懷猶自惜歌聲綵鞭争道塵初動畫鷁浮江水暗生
慚愧監官苦羈馽東軒坐覺歲峥嶸
東風一夜泮冰澌曉日移春上故枝朱戶泥金題翠墨
玉盤纖手弄青絲老將歲月銷衰鬢閒與江山覓好詩
賸辦春晴供勝集從今挑菜不須遲
簡趙仲時
不用區區嘆陸沉古來才大亦難任且須自寳連城璧
莫為人疑躍冶金宫錦色繁春仗麗天書光爛夜堂深
他年詔直層霄上應有青藜識此心
簡王奉禮
世系名門禮數嫺妙年聲望聳朝端玄丘夜直金鏞静
丹陛春朝玉珮寒喜溢天顔承雨露名通仙籍簉鵷鸞
自憐飢死東方朔願乞餘甘竊大官
次李竹所先輩韻
憶昔南宫角俊遊高名何事間陳樓漢廷素擅無雙譽
蘭省今推第一流吟策追隨梅澗曉書燈深窈竹房秋
遙知近註潜夫論應是斯人可得儔
送吳叔巽赴湖州錄事
漢廷策第拜殊恩一日聲名四海聞黃甲共推名進士
青衫獨識老參軍唫鞭細裊清苕雪遊屐閒穿古弁雲
從此風流多勝集好將餘論起斯文
贄管文秀博士
簮裙緩引步龍樓每得鳴珂侍宴遊銀筆從横禆獻納
玉堂清近接風流晝簾花静琴心遠午枕香殘草夢幽
盛業只今煩潤色先聲已到鳳池頭
贈松間張内舍
德業由來裕後昆笙竽應不羡高門佳兒足付萬金産
寒士時懷一飯恩近為雲山通井臼每因水竹置琴樽
孫登肯愧淮南客吟嘯逢君未足論
贈婁賢佐
東吳望族君家最倒指風流盡逝波綠野池臺春草遍
古槐門巷暮蟬多諸郎冷落傳緗素故老依稀說珮珂
獨有玄成經術在驍騰無計柰君何
寄劉雲莊
憶向江湖誦子虛錦囊初見出驪珠窮途賸喜逢佳士
小伎終慙謁大巫四壁愁吟蛩對語一燈清影鶴同孤
採詩問字俱吾事還許乘閒載酒無
呈學士張師道
紫鰲雲氣欲飛騫粉署高隣尺五天秋月新窗寒貯玉
曉風宫殿翠生烟赤墀獨奏三千字銀筆閒題九萬牋
共說絲綸專世美幾回夜直賜金蓮
呈魯子翬學士
衰遲誰復念陳人一室聊堪信屈伸自笑赤貧難使鬼
那知拙宦不謀身十年風雨江湖夢千里家山筍蕨春
曾向南州拜高節歸來丘壠倍思親
遊寳叔塔下方和季子竒韻
樓閣參差鷲嶺青松杉依約紀經行半篙春水斜穿屋
一帶蒼山遠入城此地鐘魚真警俗平生泉石最關情
好風一晌吹簷蔔頓覺廬能鼻觀清
呈山齋衛治中
畫繡爭看負弩驅先聲自昔滿鄉閭傳家舊有堆牀笏
知己今惟一束書夜月燈前聞鶴後秋風江上憶鱸初
到頭藏用須由命且莫區區嘆術疎
和張同知安溪留題
古驛荒凉小似舟解裝隨分此淹留風前殘杵敲鄉夢
雨底寒燈照客愁山接重岡循縣轉潮回暗水入河流
世間名利真何物投老驅馳可自由
簡楊仲弘院長歸思
慷慨樽前撫劒歌自憐俠氣半消磨不惟遊子青衫薄
無奈高堂白髮多東閣梅寒清入思南湖雨暖綠生波
一春折盡刀頭夢欲向玄真覓釣蓑
書况
十載風塵倦往還細看巾帽一汍瀾愁多白髮三千丈
路折青泥百九盤丘嫂漫嗤儀舌在故人誰惜范袍寒
天涯多少驅車客不信人間行路難
老去身慵憶壯遊尊前無計破牢愁青衫不掩功名淚
白髮難藏富貴羞風雨可堪雞廢職稻粱那計鴈為謀
因思自鬻於秦者何事當年樂飯牛
桃源古宫
步入煙霞縹緲間恍疑身已脫塵寰風生萬壑喧仍静
雲出層巒去復還世上幾更新歷日洞中猶是舊溪山
留侯不作避秦舉到底赤松相與閒
碧落堂
崗勢縈迴入繚垣坡陀崇級上攀緣八窗空闊渾無暑
一罅高寒别有天隠隠珮環迷洞府悠悠鐘鼓隔山川
我來俛仰嗟陳迹浪說仙家八百年
會丘静山
投鬛何年遡北溟相逢把臂話平生故山路遠難為别
上國才多易得名短褐風霜紉紫鳳長鈎塵土結青萍
男兒一掬英雄淚莫向西風恨不平
鄞縣半山亭和鄭宣使韻
曾向鍾山酹夜臺幾因登覽首頻迴高人已逐飛鳬去
此地還應化鶴來古碣迷漫横斷草閒花顛倒卧蒼苔
我來俛仰成今古分付城頭角自哀
寄鄭天趣
誰道分司此避乖一軒安止信悠哉庭無抱案丞何負
吟有詩盟鄭不來列屋堆銀排夕浪明珂暎玉破寒梅
相逢對飲須成醉莫問春風幾日回
挽水雲居士
天才矯矯欲干霄試捷東還王氣銷處士衣冠栖别業
名門譜牒記前朝尋松訪竹詩題在占水分雲鶴夢遙
好覓豐碑旌隠節大書琬琰上岧嶤
簡袁晞顔都事
清時簮紱盡英游才業如君第一流珥筆早曾趨左轄
封章每得近前旒縱横傖父三都賦慷慨元龍百尺樓
海内正須煩卧治莫將清興到沙鷗
侍老人種松
桃李春場一閧空暮年心事只青松飽知榿木三年大
絶厭花枝百日紅歲晚風霜坯屈蠖夜深笙鶴度天風
他時願結鷄窠伴為問巖前十八公
秋屏閣
閒來倦足凌飛磴試倚危欄眼為舒落日空明金破碎
輕雲點染翠扶疎凄凄遠笛歸人暮漠漠平沙去鳥孤
何事斯遊嗟獨晚春江恰值雪晴初
首夏會飲奉酬晴山晴川二先生見惠之什
積陰連閏過芳春氣轉清和物候新信美江山非我土
絶憐天地老斯人曲中有誤周郎顧琴上無絃陶令真
自愧不才牀下拜底知孰主孰為賓
追送唐子華照磨之任嘉禾
才華秀發蚤詵詵大府宜君被選掄天下昔曾陪畫史
幕中今喜得詩人清時事業行將見諸老風流迹未陳
何日鴛鴦湖上水相期一洗簿書塵
寒食感興
春事駸駸欲向闌病夫隨分為憑欄愁憐甚雨花多瘦
老覺殊鄉食更寒兩屐晴泥妨醉策一溪春水足漁竿
年來觸物多悲感莫向垂楊陌上看
題峴山亭
青山繚繞倚叢臺名迹空存盡草萊峴首有碑空墮淚
門前無客且銜杯春晴魚鳥從人樂日暮牛羊下壠來
相對欲談今古事野僧一笑領花開
登樓晚眺
獨客鄉心被酒收和愁分付上層樓西風永巷孤砧晚
落日空江一笛秋紫翠回還山作縣青黃點染橘成洲
狂遊自笑君兼我悔不睢陽二頃謀
調饒漢軍教授
青衫何事尚塵泥久客人情自惜歸親老已知為客誤
家貧未是讀書非樓空曉雨浮吳遠笛冷秋雲渡浙稀
十載長安資桂玉東風老盡故山薇
楊梅和蔣遠静來韻
的皪筠籠曉露濡病中初見氣全蘇風酣鶴頂寒生粟
日炫龍睛怒迸珠不比金櫻擎翠籠還同朱李薦芳壺
才疎羞對君家菓還有當年捷對無
和張州尹節飲食詩韻
擾擾人生百歲強自須飲啄濟身康熊魚未必能兼欲
藜藿何嘗有别腸澹泊存心惟味道肥甘適口或罹殃
萬錢一筯真同飽未數何曾得計長
戲簡袁德平山長
年來破硯不謀身頗喜今朝飯甕新獨客不須書咄咄
諸生應復頌陳陳一官己厭麞頭相三釜終憐鶴髮親
莫為清香生怨泣使君應念乞墦人
遊四明山杖錫寺
癡兒公事退還休拄策仙巖最上頭莫但驅車行偪仄
且須槖筆賦深幽百年古木緣雲立五月驚雷破峽流
試掃蒼崕看蘚迹昔人曾有記遊不
拱北樓
屹立東南一柱齊懸空栱桷盡翬飛雄吞二景開黃道
遠接三辰入紫微春樹已隨遼鶴返秋雲不隔塞鴻歸
長安只在蟬蜒處莫向西風賦落睴
憶舊遊
雲邊回首憶清遊信美江山有此樓雜遝市聲還岸曲
參差簾影入江流西風斷鴈孤城暮衰柳殘蛩候館秋
愧我東軒塵拍塞危闌何日與君儔
次陸撝謙瓶梅韻
隴使殷勤寄折枝冰人猶帶故人詩楸枰有著花頻落
棐几無塵影倒移香透吟魂窗蝶遶愁凝粧額鏡鸞知
多情莫厭春無賴看到青青子結時
冷泉
一泓湛碧氣凝秋轉石來從鷲嶺陬六月地寒無死脉
九天風静有飛流淨涵闌影衣初濕遠夾松聲耳更幽
最愛泠泠供客醉幾人著意到巢由
梅䰟
幽香和恨結冰枝栩栩翻疑凍蝶知幾度春風寒不化
一規霜月冷相窺醉迷驛樹青禽在怨入胡沙珮玉遺
爇盡竒熏招不返自吟哀些酹清巵
芳心元不為春勞脉脉離愁黯欲銷一種幽情騷不挽
百生清怨笛難招静依淡月臨江驛暗逐寒雲度石橋
蕙歇蘭衰悲吊影空山千古恨寥寥
簡茂枯林上人
老去逢迎入郭稀相看還覺故吾非三生憶我參同夢
一著輸君落鈍機歲晚鷗波烟水闊秋高鴈渚稻粱肥
重來應被梅花笑誰為緇塵涴素衣
跋茂枯林集句題東坡畫像
秀毓峩嵋德望高風流元是玉堂豪冥鴻匹對天邊鵠
痴虎精神頰上毫生氣百年存大節哀歌九些續餘騷
紫雲飯飽秋堂寂一穗爐熏對和陶
賦馬思琵琶研
眉子空顰病眼羞誰將雅意曲中求賸裁漢月傳宫樣
遠割溪雲寫塞愁切切小絃玄墨雨庚庚横理紫筠秋
平生不解移宫羽空伴書螢死案頭
悼馬斃二首
憶從按轡試初程振鬛風前聽一鳴小隊郊迎争騕褭
短衣野獵任縱横晚凉柳下親看洗夜後槽間僕代更
誰信死生難倚托敝帷一見惜深情
昨宵中廐失羸驂腰脚雖頑信不難有竹不妨門可欵
無車何事鋏空彈花間小集追聯轡月下微吟憶據鞍
好乞贏錢買駑蹇老夫端要遂廵官
五言絶句
送俞君實十首以長因送人處憶得别家時為
韻
病驥秋風裏鹽車道路長他年踐霜雪矯首看雲驤
良機間不作成事每相因善處囊中穎知非碌碌人
秋風吹客帆江上遙相送明月更多情來照離人夢
蓴鱸秋正好江海未歸人若遇嚴陵瀨無煩魚鳥嗔
長條不可攀落葉知何處不似暮春時漫天作飛絮
未别何人惜别去令人憶古來離别間有淚多横臆
郢人運風斤妙去心自得君才出輪扁斵削無留迹
英英露下蘭香與凡薰别埋沒蕭艾中珮冷無人結
平生餘耳輩昔日魯朱家同難不同樂悲歌日易斜
浮雲歸岫日流水下山時出處豈無意世人難得知
市汊驛十絶次韻
零露下階草閒庭月影空獨眠渾不寐一鴈度西風
區區乘傳客得似賈胡留我亦黃埃底空慙鱸鱠秋
一燈明古屋四壁亂蛩聲千里關河夢五更風雨情
翩翩沙際鳥衝雨去何之羡殺前汀鷺翛然立水涯
馬齕枯萁曉夢回山月殘一韉秋色裏偏覺毳袍寒
路轉村逾僻江平岸欲無片帆明夕照天遣畫成圖
古驛經過少空庭鳥雀多我來正搖落奈此歲年何
西風波浩渺我欲訪三高安得翼鴻順歸舟捷似舠
江花隨意碧照水可憐生不見採蓮女暎粧羞月明
丈夫四方志不識别離愁風裏挂帆去寕辭雲路修
山翠
羣山喁喁來躍入千層翠漫堊有餘斯我欲斵其鼻
古意二首
妾有古明鏡光彩分妍媸君面雖可照君心未必知
妾心如鏡背蒼翠磨不滅君心似鏡心妍醜隨人設
題夾山玄真漁釣圖
榔板從喧寂絲緡自淺深烟波同是客誰識得魚心
詠蕙
居然丈夫質嶷嶷蕭艾中自非鉛華種桃李若為容
七言絶句
江亭十絶
春江流水麴塵波亭上羇人奈若何底事同來不同去
又添新雨入漳河
巖花紅白柳深青簫鼓叢祠競乞靈可笑監官祝如願
今年仍似去年醒(江北城隍廟春祠頗盛)
暑雨初收積潦深虹橋高下任浮沉癡兒了却公家事
卧看西林度夕陰(亭側有浮橋對望西林書院)
迥江亭北石闌東荷氣吹香逓晚風一夜扁舟發章贛
數聲欸乃月明中(郡有石橋横江甚雄壮)
江淨秋清鴈影空參差落木颭西風秀文幾樹堂前桂
得得吹香入座中(郡學秀文堂有老桂)
紅鯿白粲楚江秋升斗來為口腹謀世事自來如意少
忍堪無蠏有監州
軒窗小小客情舒榾柮堆紅擁地爐盪暖破除晨粥了
此身還似在家無
辛苦携家累左遷虧贏自信且隨緣鬢毛衰颯緇塵遍
又與梅花度一年
平生心迹與天通刻畫無私任化工堪笑東軒舊桃李
等閒開落媚東風(東軒盖蘇子由舊廨)
百折奔騰萬馬馳區區欲把此江迥闌邊鷗鳥忘機久
飛過濤頭去又來
寄唐子華照磨二首
春透江梅向暖枝清香已許凍蜂知遙思東閣無餘事
排遣東風正費詩
江漢飛飛鴻鴈秋孤羈未足稻粱謀誰憐獨客悲搖落
夢入寒塘月滿洲
曹娥純孝祠
純孝祠荒草自春江山依約髻鬟青行人不識夫人意
只把金錢願乞靈
寄衛戴叔三首
西湖春色灧歌鐘十載分携一夢中今日歸來頭併白
滿林黃葉臥秋風
畦蔬遶舍稻粱新白酒黃鷄不負貧何事匆匆乘傳去
青山元不解隨人
少年驚座縱雄談作掾輸君只語三不用歸來誇舌在
試烹石鼎與同參
午睡偶成
閒門盡日逓凉薰八尺蘄藤展浪紋睡久不知團扇落
更無來客為書裙
龍門汲雪芳林之址兩山如戸旁有石泉夏旱
不竭汲以煮茗味極甘美
山深萬木偃蛟龍巖罅渟涵一水中自拾墮樵供石鼎
細聽飛雪洒歸篷
鳥洋觀魚
桃花颭浪龍先化翠網曾牽出萬艘撥剌金鱗輕拾塊
南風一席亂雲浮
題兩猿圖
穿林飲澗嘯秋風活計雖殊樂意同自笑平生山野性
一生何事著樊中
題星翁堯民詩卷
白榆歷歷滿天街廓落薇垣帝座開東壁圖書羣玉府
好曕奎畫候蘭臺
南浦朝雲
一縷微昇海嶠東悠然飄泊信無蹤赤烏蒼狗渾閒事
卧看東西三四峯
牡丹菊
誰幻秋芳五色竒漫教姚魏識東籬可憐一寸風霜骨
絶似徐娘老大時
丹巖拾翠巖産石赤白色圓轉如珠世傳仙靈
遺迹春遊士女拾以為玩
山蹊雨過綠初肥的的啼紅暎落暉鬭草歸來喧笑語
春風滿袖濕珠璣
