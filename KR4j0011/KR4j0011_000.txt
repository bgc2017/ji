晁旡咎詞詞曲類一(詞集之屬)
提要
(臣)等謹案晁无咎詞六卷宋晁補之撰補之
字无咎鉅野人能改齋漫錄及復齋襍錄咸
稱其元豐二年已未登第柳塘詞話謂為元
祐進士傳寫誤也元祐初為著作郎紹聖末
謫監信州酒税起知泗州入黨籍有雞肋集
別著錄是集陳振孫書錄解題作一卷但稱
晁无咎詞柳塘詞話則稱其詞集亦名雞肋
又稱補之嘗自銘其墓名逃禪詞考楊補之
名无咎其詞集名曰逃禪不應名字相同集
名亦復蹈襲或誤合二人為一歟别一本毛
晉所刊題曰琴趣外篇其跋稱詩餘不入集
中故名外篇又分為六卷與書錄解題皆不
合未詳其故卷未洞仙歌一首為補之大觀
四年之絶筆則舊本不載又摭黃昇花庵詞
選補錄於後者也補之為蘇門四學士之一
集中如洞仙歌第二首填盧仝詩之類未免
效蘇軾櫽括歸去来辭之顰然其詞神姿高
秀與軾實可肩隨陳振孫於山谷詞下載補
之之言曰魯直間作小詞固高妙然不是當
家語自是著腔子唱好詩又於淮海詞下記
補之之言曰少遊詞如斜陽外寒鴉數點流
水繞孤村雖不識字人亦知是天生好言語
觀所品題悉有神解知補之於此事特深不
但詩文之擅長矣刊本多訛今隨文校正其
引駕行一首證以柳永樂章集後集内春雲
輕鎖一首實佚其後半無從考補今亦仍之
至琴趣外篇宋人中如歐陽脩黃庭堅晁端
禮葉夢得四家詞皆有此名併補之此集而
五殊為淆混今從文獻通考仍題曰晁旡咎
詞庶有別焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
