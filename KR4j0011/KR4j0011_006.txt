晁无咎詞卷六
宋晁補之撰
永遇樂(贈雍宅璨奴)
銀燭將殘玳筵初散依舊愁緒醉裏凝眸嬌来縱體此
意難分付憐伊只似風前輕燕好語暫来還去重樓静
珠簾休下待掃畫梁留住青娥皓齒雲鬟花面見了
綺羅無數只你厭厭教人竟日一點無由訴如今拚了
縈眠惹夢沒個頓身心處深誠事驂鸞解佩是許未許
虞美人(代内)
梅花時候君輕去曾寄紅牋與胡麻好種少人知正是
歸時何處誤芳期誰教又作狂遊遠歸路楊花滿當
年不負瑣窗春老向長楸走馬更愁人
朝天子
酒醒情懷惡金縷褪玉肌如削寒食過却海棠花零落
漸日照闌干烟淡薄繡額珠簾籠畫閣春睡著覺来
失鞦韆期約
行香子(贈輕盈)
柳態纖柔雪艷疎明問人来人道輕盈芙蓉臉際一寸
波横比瀟洒處猶難稱此嘉名花前燭下微嚬淺笑
要題詩盞畔低聲司空自慣狂眼須驚也不辭寫雙羅
帶恐牽情
感皇恩
終歲憶春回西園行盡歡喜梅梢上春信去年攜手暗
約芳時還近燕来鶯又到人無準憑誰向道流光一
瞬佳景閒過舞衣褪春歸何處又對飛花難問舊歡都
未遇成新恨
臨江僊(代内)
馬上匆匆聽鵲喜朦朧月淡黃昏碧羅雙扇曉光分鉛
華先辦臉朱色怎分脣暫别寳奩蛛網遍春風淚汚
榴裙香牋小字寄行雲纖腰非學楚寬帶為思君
碧牡丹(王晉卿都尉宅觀舞)
院宇簾垂地銀筝雁低春水送出燈前婀娜腰肢柳細
步蹙香裀紅浪隨鴛履梁州緊鳳翹墜竦輕體繡帶
因風起霓裳恐非人世調促香檀困入流波生媚上客
休辭眼亂樽中翠玉階霜透羅袂
少年遊
前時相見樓頭窗畔樽酒望銀蟾如今間阻銀蟾又滿
小閣下珠簾願得吳山山前雨長恁晚廉纖不見樓
頭嬋娟月且寂寞閉窗眠
西江月
似有如無好事多離少會幽懷流鶯過了又蟬催腸斷
碧雲天外不寄書還可恨全無夢也堪猜秋風吹淚
上樓臺只恐朱顔便改
鷓鴣天
繡幕低低拂地垂春風何事入羅幃胡麻好種無人種
正是歸時君未歸臨晩景憶當時愁心一動亂如絲
夕陽芳草本無恨才子佳人空自悲
滿江紅(寄内)
月上西窗書幃静燈明又滅水漏澁銅壺香燼夜霜如
雪睡眼不曾通夕閉夢魂争得連宵接念碧雲川路古
來長無由越鸞釵重青絲滑羅帶緩小腰怯那更伊
多感恨離傷别正是少年佳意氣漸當故里春時節歸
去來莫放子規啼芳菲歇
菩薩鬘(代歌者怨)
絲簧鬭好鶯羞巧紅檀微映燕脂小當座斂雙蛾曲中
幽恨多知君憐舞袖舞要歌成就獨舞不成妍因歌
舞可憐
減字木蘭花(陳履常)
娉娉嫋嫋紅落東風青子小妙舞委蛇拍誤周郎却未
知花前月底誰喚分司狂御史欲語還休喚不回頭
沒著羞
臨江仙
離别尋常今白首更須竹雨瀟瀟不應都占世間豪清
風居士手楊柳洛城腰文字功名真自誤從今好月
良宵只須憐取董嬌饒修門君自到不用我詞招
又(晁逵州見和)
君似蒼崖千仞竹一枝孤映蒿蕭簞瓢不減萬鍾豪閒
情搔短髮佳句詠纖腰罷酒蘭舟回楚柂相思何處
今宵淮南幽桂水雲饒他年春草恨應有小山招
紫玉簫(過堯民金部四叔位見韓相家姬輕盈所留題)
羅綺叢中笙歌隊裏眼狂初認輕盈無花解比似一鈎
新月雲際初生算不虛得郎占與第一佳名卿歸去那
知有人别後牽情襄王自是春夢休謾說東墻事更
難憑誰教慕宋要題詩曾倚寳柱低聲似瑤臺曉空暗
想衆裏飛瓊餘香冷猶在小窗一到魂驚
鬭百草
别日常多會時常少天難曉正喜花開又愁花謝春也
似人易老慘無言念舊日朱顔清歡莫笑便苒苒如雲
霏霏似雨去無音耗追想墻頭梅下門裏桃邊名利為
伊都忘了血寫香箋淚封羅帕記三日離腸恨攪如今
事十二樓空憑誰到此情悄擬回船武陵路杳
又
往事臨卭舊遊雅態羞重憶解賦才高好音情慧琴裏
句中暗識正當年似閬苑瓊枝朝朝相倚便滌器何妨
當壚正好鎮同比翼誰使褰裳珮失推枕雲歸惆悵
至今遺恨積雙鯉書來大刀詩意縱章臺青青似昔重
尋事前度劉郎轉愁寂謾贏得對東風對花歎息
鬭百花(汶妓閻麗)
小小盈盈珠翠憶得眉長眼細曾共映花低語已解傷
春情意重向溪堂臨風看舞梁州依舊照人秋水轉更
添姿媚與問階上簸錢時節記微笑但把纖腰向人
嬌倚不見還休誰教見了厭厭還是向來情味
又
臉色朝霞紅膩眼色秋波明媚雲度小釵濃鬢雲透輕
綃香臂不語凝情教人喚得回頭斜盻未知何意百態
生珠翠低問石上鑿井何由及底微向耳邊同心有
緣千里飲散西池涼蟾正滿紗窗一語繫人心裏
又
斜日東風深院繡幕低迷歸燕瀟洒小屏嬌面髣髴燈
前初見與選筵中銀盆半折姚黃插向鳳皇釵畔微笑
遮紈扇教展香裀看舞霓裳促遍紅颭翠飜驚鴻乍
拂秋岸柳困花慵盈盈自整羅巾須勸倒金盞
御街行
天街月照珠簾粉嚲轡曾相近繁華樂事老来慵對酒
尚憐佳景王孫年少風流應更無奈春愁悶幽期莫
誤香閨恨羅帶今朝褪月圓花好一般春觸處總堪乘
興有人惆悵何如歸好相見憑君問
南歌子
睡起臨窗坐粧成傍砌閒春来莫捲繡簾看嫌怕東風
吹恨在眉間鸚鵡花前弄琵琶月下彈驀然收袖倚
闌干一晌思量何事點雲鬟
清平樂
寒風雁度聲向千門去也到文闈校文處也到文君繡
戶背燈解帶魂驚長安此夜秋聲早是夜寒不寐五
更風雨無情
好事近
歸路苦無多正值早秋時節應是畫簾靈鵲把歸期先
說就中風送馬蹄輕人意漸歡悦此夜醉眠無夢任
西樓斜月
洞僊歌(泗州中秋作此絶筆之詞也)
青烟幕處碧海飛金鏡永夜閒階卧桂影露凉時零亂
多少寒螿神京遠惟有藍橋路近水晶簾不下雲母
屛開冷浸佳人淡脂粉待都將許多明月付與金尊投
曉共流霞傾盡更擕取胡牀上南樓看玉做人間素秋
千頃
晁无咎詞卷六
