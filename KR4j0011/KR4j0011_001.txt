晁无咎詞卷一
宋晁補之撰
水龍吟(别吳興至松江作)
水晶宫繞干家卞山倒影雙溪裏白蘋洲渚詩成春晩
當年此地行遍瑤臺弄英攜手月嬋娟際算多情小杜
風流未覩空腸斷枝間子一似君恩賜與賀家湖千
峰凝翠黃粱未熟紅旌已遠南柯舊事常恐重来夜闌
相對也疑非是向松陵回首平蕪盡處在青山外
八聲甘州(揚州次韻和東坡錢塘作)
謂東坡未老賦歸来天未遣公歸向西湖兩處秋波一
種飛靄澄輝又擁竹西歌吹僧老木蘭非一笑千秋事
浮世危機應倚平山欄檻是醉翁飲處江雨霏霏送
孤鴻相接今古眼中稀念平生相從江海任飄蓬不遣
此心違登臨事更何須惜吹帽淋衣
又(歷下立春)
謂東風定是海東来海上最春先乍微陽破臘梅心已
省柳意都還雪後南山聳翠平野欲生烟記得相逢日
如上林邊莫歎春光易老算今年春老還有明年歎
人生難得常好是朱顔有随軒金釵十二為醉嬌一曲
踏珠筵功名事算何如此花下尊前
滿庭芳(赴信日舟中别次膺十二叔)
鷗起蘋中魚驚荷底畫船天上来時翠灣紅渚宛似武
陵迷更晩青山更好孤雲帶遠雨絲垂清歌裏金尊未
掩誰使動分攜竹林高晉阮阿咸蕭散猶愧風期便
棄官終隱釣叟苔磯縱是冥鴻雲外應念我垂翼低飛
新詞好他年認取天際片帆歸
鳳凰臺上憶吹簫(自金鄕至濟之羊山迎次膺)
千里相思況無百里何妨暮往朝還又正是梅初淡泞
禽未綿蠻陌上相逢緩轡風細細雲日斑斑新晴好得
意未妨行盡青山應攜後房小妓来為我盈盈對舞
花間便拚了松醪翠滿蜜炬紅殘誰信輕鞍射虎清世
裏曾有人閒都休說簾外久春寒
又
才短官慵命竒人棄年年故里来還記往歲蓮塘送我
遠赴荆蠻莫道風情似舊青鏡裏綠鬢新斑佳人怪把
盞為我微斂眉山從来嗣宗高韻獨見賞青雲夐絶
塵間謾回首平生醉語一夢驚殘莫笑移花種柳應備
辦投老同閒從枯槁松檜耐得霜寒
摸魚兒(東臯寓居)
買陂塘旋栽楊柳依俙淮岸江浦東臯雨足新㾗漲沙
觜鷺来鷗聚堪愛處最好是一川夜月光流渚無人獨
舞任翠幄張天柔茵藉地酒盡未能去青綾被莫憶
金閨故步儒冠曾把身誤弓刀千騎成何事荒了邵平
瓜圃君試覷滿青鏡星星鬢影今如許功名浪語便似
得班超封侯萬里歸計恐遲暮
永遇樂
松菊堂深芰荷池小長夏清暑燕引雛還鳩呼婦往人
静郊原趣麥天巳過薄衣輕扇試起繞園徐步聽衡宇
欣欣童稚共說夜來初雨蒼菅徑裏紫葳枝上數點
幽花垂露東里催鋤西隣助餉相戒清晨去斜川歸興
翛然滿目回首帝鄉何處只愁恐輕鞭犯夜霸陵舊路
過澗歇
歸去奈故人尚作青眼相期未許明時歸去放懷處買
得東臯數畝静愛園林趣任過客剝啄相呼晝扄戶
堪笑兒童事業華顛向誰語草堂人悄圓荷過微雨都
付邯鄲一枕清風好夢初覺砌下槐影方停午
黃鶯兒
南園佳致偏宜暑兩兩三三脩竹新笋初齊猗猗過
簷侵戶聽亂颭芰荷風細灑梧桐雨午餘簾影參差遠
林蟬聲幽夢殘處凝竚既往盡成空暫遇何曾住算
人間事豈足追思依依夢中情緒觀數點茗浮花一縷
香縈炷怪來人道陶潛做得羲皇侣
消息(自過腔即越調永遇樂端午)
紅日葵開映墻遮牖小齋端午杯展荷金簪抽笋玉幽
事還堪數綠窗纖手朱奩輕縷爭鬭綵絲艾虎想沈江怨
魄歸來空惆悵對菰黍朱顔老去清風好在未減佳
辰歡趣蠟酒深斟菖葅細糝圍坐從兒女還同子美
江村長夏閒對燕飛鷗舞算何須楚王雄風方消畏暑
梁州令叠韻
田野閒來慣睡起初驚曉燕樵青走挂小簾鈎南園昨
夜細雨紅芳遍平蕪一帶烟花淺過盡南歸雁俱遠
凭闌送目空腸斷好景難常占過眼韶華如箭莫教
鶗鴂送韶華多情楊柳為把長條絆清樽滿酌誰為
伴花下提壺勸何妨醉卧花底愁容不上春風面
酒泉子
萱草戎葵松菊堂深猶畏暑晚雲催雨靄簾櫳滿樓風
池蓮飜倒小蓮紅看掃鑑天清似水一輪明月却當
空畫欄中
歸田樂
春又去似别佳人幽恨積閒庭院翠隂滿添晝寂一枝
梅最好至今憶正夢斷爐烟裊參差疎簾隔為何事
年年春恨問花應會得
訴衷情(送春)
東城南陌路岐斜芳草遍藏遮黃鸝自是來晚莫恨海
棠花驚雪絮滿天涯送春賒問春莫是憶著東君自
去還家
金鳳鈎(送春)
春辭我向何處怪草草夜來風雨一簪華髮少歡饒恨
無計殢春且住春回常恨尋無路試向我小園徐步
一欄紅藥倚風含露春自未曾歸去
又
雪晴閒步花畔試屈指早春將半櫻桃枝上最先到却
恨小梅芳淺忽驚拂水雙來燕暗自憶故人猶遠一
分風雨占春愁一來又對花腸斷
生查子(夏日即事)
永日向人妍百合忘憂草午枕夢初回遠柳蟬聲杳
蘚井出冰泉洗瀹煩襟了却挂小簾鈎一縷爐烟裊
行香子
前歲栽桃今歲成蹊更黃鸝久住相知微行清露細履
斜暉對林中侣閒中我醉中誰何妨到老常閒常醉
任功名生事俱非朱顔難強拙語多遲但酒同行月同
坐影同歸
訴衷情近
小園過午便覺凉生翠柏戎葵閒出墻紅萱草静依徑
綠還是去年浮瓜沉李追凉故繞池邊竹小筵促忽
憶楊梅正熟下山南畔畫舸笙歌逐愁凝目使君彩筆
佳人錦字斷絃怎續盡日闌干曲
木蘭花(遐觀樓)
小樓新剏堪臨遠一帶寒山都入眼人間應未覺春歸
樓上巳先變柳眼風威自與微陽戰雪意不知殘臘
換少須文棟燕雙回來看東城花一片
行香子
歸鳥翩翩樓上黃昏黯天氣殘照餘痕曲闌干裏有個
愁人向不言中千載事一年春春來似客春去如雲
付樓前行路雙輪傾江變酒舉斛為樽斷浮生外愁千
丈不關身
阮郎歸
小樓獨上暮鐘時紅霞樓外飛烟中遠鳥一雙歸城門
燈火微横短吹傍危梯冰輪湧海遲天涯幽恨有誰
知涼風時動衣
引駕行
梅梢瓊綻東君次第開桃李痛年年好風景無事對花
垂淚園裏舊賞處幽葩柔條一一動芳意恨心事春
來間阻憶年時把羅袂雅戲
晁无咎詞卷一
