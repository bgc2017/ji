西溪集卷八宋沈遘撰
上殿薦馮京劄子
臣近蒙恩除知制誥臣不敢輙為辭讓然臣獨有所未
安者敢言之臣皇祐元年及第是歲狀元馮京今為龍
圖閣待制知江寧府顧京官次乃在臣下者由京避今
宰相富弼親嫌不得知制誥為中書屬官也京始與石
楊休並命修起居注繼以唐詢范鎮然皆在京後楊休
詢之試為知制誥京皆不得與未乃與鎮並試而除知
待制今詢鎮皆以次補為學士而京運換三州不一遷
且京自以狀元及第而其初命修起居注時富弼尚未
為宰相則京之進用固不由於弼矣以詢鎮臣言之則
非平時用人先後之體以親嫌言之則非聖朝大公平
施之道京材質美中外所稱不應留滯凡此三者臣愚
以謂皆非所宜伏望陛下特出聖斷進京之職得比衆
人以盡公議臣亦因得以安不勝區區取進止
舍人院連署奏乞召張瓌還職狀
臣等伏以張瓌前因命劉沆贈官制詞事遂出補郡追
原其意為過本薄故朝廷亦不深譴今下遷于遠粗足
塞責而本院供職者少且瓌材質之美有補朝廷不宜
留滯於外臣等竊以謂可召瓌還職使在侍從備顧問
與論議亦朝廷急材助治之一也臣等不勝拳拳愚慮
謹具狀奏聞伏候勅旨
薦胡宗愈吕惠卿劄子
臣伏見光祿寺丞監楚州糧料院胡宗愈權永興軍節
度掌書記監杭州清酒務吕惠卿二人並修身高材好
學不倦其議論文章皆足以過人又皆明習世務可施
有政為朝廷之用伏望陛下特賜采擇母使留滯以厲
士大夫之望後有不如所舉臣當連坐其罪取進止
薦吕惠卿孫侔常秩狀
臣伏見權永興軍節度掌書記監杭州清酒務吕惠卿
學有操術材劇器博試祗書省校書郎孫侔志行剛烈
特逹不羣試將作監主簿常秩經明義修安於窮賤凡
此三人皆當今士大夫之高選舉而用之無所不宜而
臣之所知亦無以過此伏乞朝廷采擇任使後有不如
所舉臣當連坐其罪
上殿薦王回孫侔常秩劄子
臣伏見前亳州衞真縣主簿王回試秘書省校書郎孫
侔試將作監主簿常秩三人並躬修道德畜其術業施
於有政無所不宜天下士大夫所共推高以為不及臣
竊謂方今朝廷求人如不足天下賢士大夫略以舉用
如回侔秩固應在衆人之先而不宜在後伏乞陛下特
賜召命寘之臺閣以觀其能他後小有不如所舉臣當
坐欺㒺之罪取進止
薦孫侔狀
臣伏見試秘書省校書郎孫侔節行文學名在朝廷今
閒居湖州安其賤貧守道愈篤東南學者莫不願得以
為師臣本州為兩浙諸郡首學者甚衆而州學獨無官
欲望朝廷特除侔一職事官管句本州學使州之學者
有所歸又以風朝廷尊賢養士之意於天下臣不勝所
願
乞舉府界知縣劄子
臣伏見開封府所領十七縣其知縣皆用京朝官獨考
城等七縣用近制奏舉頗為得人餘皆審官院差而不
得人者十常五六王畿之内風化之本四方是則苟令
長非其人則征賦不均獄訟不平百姓受其弊非所以
長風化示四方也臣欲乞今後開封祥符兩縣知縣從
朝廷選差外其餘十五縣並令本府與府界提點司推
擇能吏連狀舉奏如任内犯入已贓及職事不舉坐以
黜免者所舉官並與同罪取進止
乞罷府事劄子第一
臣本府今月七日准勅斷左軍逓院官吏為勘傳永昌
公事已施行訖臣躬被聖選攝行尹事而明不能以辨
訟威不足以制吏使中都之獄有無辜之訴御史以聞
参質明備聖君仁厚悉從寬貸然此豈特小吏薄責而
已其大咎乃在臣也方朝廷總覈名實以革事弊羣臣
之政顧臣敢獨苟免以虧大治臣前此已具面奏伏乞
即賜禠免以全至公以盡人言臣無任徬徨隕越之至
臣見待罪在府未敢入赴朝參未敢便行交割本職公
事聽指揮次
第二
臣蒙恩待罪京府今已踰歲臣本無狀自知甚明其初
被命實貪聖主特逹之遇乃不自量冀竭其愚幸有所
立以謝萬分故自居職以來夙夜惴惴不敢自暇而駑
朽之質果不可彊凡臣之所能既以止矣而臣之所治
未有聞也雖聖主寬大之恩務欲盡臣下之技不急譴
誅即復假臣以日月之效而臣之設施亦不可復加朝
廷士大夫之議亦不肯容臣而且為聖朝之累矣伏望
陛下深計京邑之重不可以曠不治審察臣之不肖終
不可責以有成推擇材吏使以代臣臣或尚得竊食苟
容則丐一閒州猶敢為陛下奉行法令撫養百姓少答
天地之施臣不勝幸甚取進止
第三
臣近嘗具奏以臣到府踰年職事無狀乞從罷免守一
閒州而待命二旬未蒙賜可徬徨憂畏不知所措臣聞
君試臣以職而攷其實弗效者黜臣事君以身而盡其
力不能者退此朝廷治否常必由之而不可因循苟簡
者也伏念臣材質淺薄曾不敢望中人而致身侍從已
非所據又誤當推選使治京邑視事已來既一歲矣都
城之内姦薄之俗未嘗革也穿窬之盗未嘗絶也囹圄
之繫未嘗虛也此三者乃京邑之先務而臣在職不為
不久獨無一可紀者其試用弗效亦巳明甚然則雖欲
不自引劾以退寧不畏人之言哉方陛下奮乾剛厲威
斷躬親庶政總覈名實以臨羣臣而京邑四方之則治
遠者必自近始可使非其人而付之以輕天下之望乎
臣願陛下深察而留意即賜罷免臣不勝幸甚况今在
廷之臣皆一時材能之選莫不過絶於臣舉以代臣無
不可者臣如蒙天之幸未就誅棄尚獲備羣臣之後者
猶冀得一小州畢其餘力以謝陛下臣不勝悃愊祈俟
之至取進止
上兩府賀正二啟
伏以推二氣之元求三統之會斯得天數以為王正維
廊廟之尊有神明之相與時協應介福無疆恭以某官
以真儒之材對太平之運咸有一德寵綏四方本朝泰
華之基方傳之而不拔羣公股肱之體固共之以無窮
迎蹈靈辰擁全多祉某居藩有守拜慶無階瞻望門墻
傾輸悃愊
伏以合三律之數斯建王正謹首時之和其順天道恭
惟某官文武備業聖賢逢辰輔行福威鎮撫夷夏屬歲
元之端朔鈞帝祉於羣靈坐致洽平共熙全盛某居藩
有守拜慶無階瞻望門牆傾輸悃愊
上兩府賀冬二唘
伏以考日於南律元定三統之法占易之復陽生見二
氣之心惟廊廟之尊有神明之相與時協應介福無疆
恭以某官直道純誠全能茂業獨立本朝之上超高前
世之功維天錫羡於國家維帝仰成於公宰坐臨穀旦
并括多祥永固靈長之基益孚中外之望某居藩有守
拜慶無階瞻望門牆傾輸悃愊
伏以氣動於泉物源於子隂陽相緝之際律歴更起之
端恭惟某官熙正天工翼安國體躬秉勲德上當聖神
會長景之為元與端朝而鈞慶益崇久大茂對明昌某
守郡有羈候門莫及瞻祈之極悃愊實勞
上兩府二書
某蒙恩遷官未敢以謝伏念無狀竊祿待罪不暇聖君
寬假復就增秩内訟愧恐不知所措然私情有所未盡
者輙敢自請於朝伏惟閣下方以盛德至公承輔聖君
若某之所請幸無屈於法無虧於義則或借一言之益
開陳上前使某事親之心有以自安則為某之賜豈薄
也哉維左右留意不勝大幸
伏念某奉遵詔書守在江湖之上瞻望公府邈然斗極
之旁再更二州連易三歲日月愈云遠矣門闌益以疎
焉欲時以書自通庶將其意念或為禮之瀆適重厥尤
進退不獲其從夙夜莫知所措恭以某官至誠自性盛
德在躬惟天降祐之靈惟帝知人之哲登序圭衮運平
機衡遂當顧命之憂克寧宗廟之緒功施後世名盖前
人方將紀於太常昭昭而不冺祚及來裔永永以無疆
雖當盡辭詎足為頌某所賦無狀自惟甚明幸東南偏
方安阜無事當朝廷大治典書尚寬故可俛厲其愚未
投劾而去維其覆露盖有初終若爾訟言於何殫悉
謝兩府三唘(杭州上)
國恩駢厚私幸充盈顧非其堪若無所措伏念某早繇
曲學親得盛時一登備於儒林遂進陪於法從汔無稱
道宜有訟言尚賴聖明博容賢智協輔終獲全婞直之
守幾不從引劾而歸得請為州去國猶昨越在海山之
裔且微治行之閒而增秩連仍易地優重奉親處風土
之美還家申桑梓之恭寵榮之加皆過其分品題之賜
實有所從此盖伏遇某官分序羣材甄明衆職欲使賢
愚各當其任咸在本朝中外並奏厥功共熙大治故俾
單疎之質誤當奬育之私敢不周旋百為鞏固一節但
憂力之不逮或累至明若其義之所安無失素教過此
以往未知所裁
伏蒙聖恩(云云)代言於中莫有云補守藩於外未聞厥
成方待黜幽之文遽推增秩之賞逡巡承命僶俛包羞
伏念某生而甚愚學不能進徒知樸直之自守不知感
激以取名然且抱槧懷鉛出入乎承明之署荷囊持槖
上下乎太微之廷請為一州連制千里在私之分已過
報國之勞無稱重此進遷益為虛受始終循省啟處震
慙此盖伏遇某官代天之工秉國之正大匠斤斧曲直
莫不適其宜良工甄陶方圓莫不稱其用曾是散窳重
煩品題謹當厲乃百為保其一節庶幾萬分之立終謝
大公之成過此以還不知所措
昨奉勅(云云)聖君之賜得徇私求宰政之平遂開公議
靖言其幸若無所容伏念某起家緒餘遭世文治始玷
科選入居朝廷校東觀之書是正何有執太史之筆統
紀未終復誤出於上恩使登陪於法從據非其所顧何
以堪雖僶俛以備官實逡巡而待罪會圖就養因輙陳
誠乃兹為州是克如志此盖某官權衡萬物甄冶百工
智愚莫不盡其方中外無一失其所故今無狀得用自
安謹當祗畏所居庶幾奉承攸命以謝大德以全至公
過此以還未知所措
上并州判府太師相公
伏審某官易節成德撫封太原冊書班聞士論和附恭
以某官自天生德與世會亨歷試朝廷之難式孚華夏
之望越參大政再踐家司有靖亂之功銘於彛鼎有致
平之業格于皇天雖外均乎逸勞實内倚乎藩屏上惟
全晉之舊大河之東總萬兵之符制二敵之患必用元
臣之重以張連帥之威盖以師長百寮故特尊於端揆
且將節度諸將故專畀於中權富貴歸於故鄉弩矢驅
於縣令人臣之極行路以榮然海隅之民尚有觖望政
亊之召實期湏臾豈伊一方獨被大賜某守藩于遠拜
慶無階瞻望欣愉倍百常品
上留守太師侍中
伏念某竊伏東藩藐然萬里之遠仰占台象倬爾三階
之崇禮殊等威埶絶中外固不敢以翰墨之屑輙自通
於屏案之前維是瞻望慕用之無窮不知夙夜啟居而
有間豈謂某官詘六公之貴忘相國之尊命記室以占
辭因行人而傳賜寵踰衮贈光照海濱内視其愚實無
以稱於題品尚期有立庶幾不辱於門闌下情無任感
激之至
慰太師相公疏五首
不意凶變竊承奄丁荼毒伏惟攀號躃踴五内分崩何
可勝處孝思柰何㒺極柰何
日月流速伏承荼毒如昨奄移晦朔伏惟攀慕號絶叩
地呌天何所迨及孝思奈何㒺極奈何某在遠無由陳
慰下誠哀愴之至
季春極暄伏惟太師相公孝履支持即日某蒙恩(闕)
不審自經荼毒氣力何如伏惟節哀順變以全禮制下
情所望
伏以太師相公大孝之德海内所聞今兹荼毒何可勝
處然聖人之制禮有節文伏望勉抑哀毁以副聖君之
意士民之望某蒙恩有素無由叙慰於前豈任哀怛眷
眷之至
謝人投書
某叩頭辱書及文編辭高義豐讀之跫然雖在荒疚猶
知為貺之過而無足以當甚愧也晉陵固多賢士大夫
某既皆得交之而聞足下之名尤高獨未得闚顔色聽
辭義而為鄙陋之恨者盖非一日矣今乃得所示文甚
厚雖淺薄不能勝識一二然亦有以知足下有自強不
息之志能養其氣至於充實發而為文章無内餒不足
之患如足下所示者古人何足道也某固不肖無足以
贊左右四方有餘師如足下之言而欲有求於我者過
矣過矣承攝事旁邑春暄無恙來使立取報以歸呼書
吏不至自書不謹勿怪
樞密太尉
伏審奉膺制召入贊樞廷有嚴麾節之驅甫臨畿甸之
近行當謁候實慰曕言
通判郎中
承被詔除出監州治欽惟才彦久著朝閨顧此迂疎幸
聯官政辱先函幅良著意勤感服之深陳叙非悉
台州通判都官
伏審㳙辰之良受署以禮兹惟材選允協朝俞方引聽
於善猷且進膺於寵數遠煩示問深著勤私感服之深
陳叙非悉
梓䕫路鈐轄六宅太保
承被茂恩進陞使列仍遷兵寄益示寵光遠况牋函載
隆謙美睠私甚厚感服無忘
發運司勲
伏審懋膺詔檢遷總使權寵章所宣朝論惟允恭以某
官性資甚美材具自將襲世緒之高華覽德輝之休茂
更歴中外所居風聲簡在上心薦持使節惟江淮漕計
之重實國家兵食之源必屬能賢故兹柬進悵莫陪於
賓慶維加保於道腴欣頌所深叙言非悉
催發錢帛太傅
伏念稔聞喜聲未克良覯惠然高誼被以書辭講好甚
隆為感無斁尚兹間逷願益愛頤區區之心縷縷不已
前蘇州知郡司封
伏審巳解郡章趨還帝所維朝廷之彦為士夫之望臨
治方州推聞異等矧大治之世並升雋髦且至公之時
敢有讒說方傾聞於寵數遽傳况於牋函禮意有加感
銘無斁
洪州知府待制闕
相度茶税太博闕
渭州知府侍讀侍郎闕
新越州簽判屯田闕
狀元學士闕
楚州知郡職方
伏念暌違若新節物更異緬慕高槩坐馳鄙心亟闚書
筆之華審聞福履之裕維其拘綴未遂展承願益愛頤
前迎光寵感頌之至叢積于斯
知府密學諫議
伏審就宣皇制增秩諫司伏惟歡慶恭惟某官學造精
微文成法度躬會前朝之盛對揚至德之休便蕃從聯
風采禁路比入陪於樞近方告遠猷遽出殿於藩防盖
申冲志今兹陞進益示褒優諒無間於湏臾遂上参於
丞弼無緣面慶但此願言
知郡郎中
承已除代遂當還朝辱書過勤為况良厚感藏之至敷
叙寧周
雜還賀正二首
竊以陽歴端朔王春授時發生之初政教之首伏惟某
官躬有盛業進居明廷踐臨正歲之元叢被善祥之澤
屈占理翰過衍吉辭意尚之勤誌懷以重
伏以陽歴端朔元春授時發生之初政教之首方餘隂
之退伏宜吉士之亨嘉垂致儀牋過形善頌載惟感誌
何以誦言
衞州知郡觀察太傅
伏審奉將制命出撫方州㳙辰之良受署以禮恭以某
官性資純茂器度閒深蚤繇近屬之華遂被副車之選
學而不倦禮以自持簡在上心之明推聞戚畹之美暫
兹居外盖不遠於京師行且召還固自存於國典謙虛
無間函幅遠臻抱感之叢盡言於此
新還
伏念相見風采無一日之忘瞻言道途有千里之隔莫
從展晤徒益傾馳亟闚書筆之華欣承福履之裕矧繄
雋望著在本朝行自外臺之煩入躋近列之貴維加愛
育以對寵靈感頌并深敷陳㒺既
新越州知府密學
伏審奉膺中詔移鎮東藩徽音來傳輿議胥慶恭以某
官天資粹茂德器閎深親逢累洽之期奮先羣雋之路
入登冊府蔚爾文章之華超列邇臣赫焉事業之著廣
陵舟車所會久煩老成會稽山水為鄉聊資卧治諒無
淹久即對東求某此蒙恩遷實承舊政顧為幸會豈容
叙言將奉光儀并輸悃愊
西溪集卷八
