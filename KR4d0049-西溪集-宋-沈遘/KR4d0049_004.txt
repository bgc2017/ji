西溪集卷四宋沈遘撰
觀文殿大學士除節度使知邊鎮制
内外之臣文武是憲出入帷幄所以重學問之求征伐
四方所以頼爪牙之任雖自二柄實均一途蓋權有以
適變者各存乎時材可以應衆者維其所用眷言方面
申建將臣簡自朕心告於爾衆具官某材劇志大經明
行修博習前載之方講聞當世之務自始陳力周爰在
廷慤乎秉其一心毅然見其中立登在法從實先近僚
用陪祕殿之嚴益重中朝之選夙夜無怠陟降有常弗
吐剛而茹柔侃焉正色能盡忠而補過維曰靖恭固有
大臣之方允為本朝之望屬兹謀帥尤必得人我方才
難僉以汝薦是用舉斧鉞之利裁麾節之華授之兵符
分以州部凡兹授受之重實維推擇之艱於戲總萬兵
之權當一面之寄董之以紀律撫之以惠恩非勇無以
先人非謀無以慮敵機至而後應名正而後行必使師
徒無傷疆埸不警戎狄面内而至方外率循朝廷奠枕
以居天下咸若皆汝之責其往欽哉
翰林學士除御史中丞制
御史中執法典綱紀總方略大臣之任也凡朝廷内外
公卿百執事雖各有分職矣然其有枉直有興壞所以
察舉之使一納於軌則而以成治體者是其任也夫豈
輕授之哉具官某行有典刑學有師法文章必適於用
論議必造乎理周旋内外風采甚著自居金鑾之祕樞
機周密顧問浹洽藹然有大臣之體是宜益試以政序
其功效故朕以爾長御史且今大夫缺位御史之任汝
得專焉凡汝之職汝既知之矣汝其懋之無俾官有曠
事法有廢舉以為汝謫也
誡勵貢士敦尚行實詔
朕上稽三代下監漢唐設為選舉之法以進天下之士
數詔執事更定其制維恐不盡又使天下興建學校自
京師所以長育人材維恐不至朕之於選舉可謂勤矣
然比歲以來士之進於有司者益不及於前時鄕非無
學也而莫從學非無師也而莫事讀書者棄其實為文
者取其華羣居燕處則不聞仁義之談雜進並趨則不
聞禮讓之節一旦較之於利害之途欲其有古人之風
不可得矣然而遂論之以充吾之列位而以治民成化
其可望乎嗚呼凡爾守令師帥官吾所以共治天下者
也豈不念此今吾將重申之夫自治者能治人不自治
者治於人高爵重禄所以待天下之賢也然豈直欲寵
其一身哉將欲以治吾民爾今不能自進其德修其業
乃欲睹吾之高爵重禄亦以難矣凡爾守令師帥之官
其皆告爾之士民以朕之詔使各自進於此毋怠毋忽
毋重有前日之弊凡貢之於朝者必得名稱其實材充
於舉斯可矣苟繆於此國有常憲朕不得私
内殿崇班劉象輿可左監門衛將軍致仕
勅某夫壯而陳力老而還政仕者之常也惟爾早以材
武服於朝列今年至而請謝朕嘉爾有知止之思是用
因爾功狀陞爾以環衛之秩俾休於家以安爾私始終
之榮祇服焉可
宣州涇縣主簿陳育可秘書校書郎致仕
勅某始以貲粟獻於有司故賜之以官亦既效力乃以
疾告尚念其奔走之勞命以京司之秩以為爾里閭之
寵朕所以報爾者至矣其恭承之可
安素處士高懌可光禄寺丞致仕
勅某夫舉逸民禮賢者所以歸天下之心厲士大夫之
志古聖王之事也朕今用之惟爾經明行修高尚其事
安於丘園前日大臣更以為言朕不奪爾志以處士之
名今部使者又言爾年彌高而德彌卲宜進之王官為
朝廷之光故命爾丞於光禄即安於家朕豈不貪用賢
哉顧爾老矣不可復勞以官職之事爾其服我休寵益
懋厥修毋近名毋行怪以全爾之節以稱朕之恩可
内殿崇班張崇亮可内殿丞制
勅某考課之法文武並用所以勸能勵衆也以爾積累
勞次既位列朝今歲格薦應復當序進進之一等奉承
制旨往懋厥職以答光寵可
職方員外郎石元之可屯田郎中祕書丞韓震可
太常博士
勅某等夫三載考績唐虞之所以叙百官而成大治稱
盛德者也朕今用之以爾等並由俊造之第更著事功
以序位於朝今歲格薦應復當增秩增之一等南官正
郎秩宗博士皆高選也汝欽承之無替朕命可
度支員外郎充集賢校理沈康可司封員外郎餘
如故
勅某夫錄德而定位量能而授任官人之大方也然考
績黜陟之典自古用之所以示勸沮出誅賞礪世而磨
鈍者也惟爾文辭之美發於儁科材用之裕見於初仕
朕用大臣之薦登爾於學官擢爾於書閣升位於朝再
居郎位者復三年矣今有司稽閱來上以爾當陟故進
汝以王爵之副蓋左曹之前列也爾其欽承之無易我
丕顯之訓可
供備庫副使桑湜可文思副使
勅某朝廷設武爵之等所以待材力之士也今丞相言
汝節義勇幹有古將帥之烈又退讓廉靖不自伐其勞
以祈進朕維爾父有功於國而殁其身為吾士大夫之
所稱慕今爾克世其家又為吾丞相之所舉朕何愛一
等之爵而不以褒爾哉其陞貳諸使之上列以稱朕之
意所以圖報者在爾焉可
德州錄事參軍韓嘉言可光禄寺丞
勅某廷尉天下之平而有司之至重也為其屬者豈可
以非其人哉今大理言爾以法律自請而試之有效故
命爾丞於京司以佐廷尉其所以為爾職者既知之矣
其祗服焉可
著作佐郎周尹吕公善可并祕書丞
勅某等咸稱俊選擢佐著作出宰縣道今有司考課按
此當遷擢於内省序於朝列往服休寵毋怠爾修可
供備庫副使王世卞可西京左藏庫副使
勅某文武班爵之法各有名品以待吾士大夫之賢而
進退上下自以功罪古今不易之道也惟爾早以勞能
序位於朝遂貳諸使今考績應率再遷爾於上列光寵
多矣爾其思之可
奏舉人前懷州武德縣令周佐堯修武縣令梁造
可並大理寺丞
勅某等吏部選法有歲考之第有功罪之計有薦論之
目其法密矣州縣之吏有能應之最而無殿者皆良吏
也以爾等並由令宰以有課效按籍來上故命爾丞於
廷尉其漸光顯往祗厥服無易無怠可
前著作佐郎魏應臣前大理丞田曾杜子才前將
佐監主簿劉公懿可並舊官服闋
勅某等夫三年之喪聖人之中制也過猶不及矧吾士
大夫立於朝廷以承教化一風俗者可不奉此以爾等
頃罹不幸顛沛去職今禮服終矣其復爾位移孝為忠
朕所望於爾也可
太常博士朱詰徐說可並屯田員外郎
勅某等古之郎選重矣非茂材雅行簡於衆者未嘗輕
授也今雖尚書之職分異不皆署曹然其官儀地望自
高矣以爾等並用文學射策以歴位於朝今有司考績
當陟並遷爾於司田副郎夫德懋懋官功懋懋賞無易
爾心無替朕命尚有顯爵重祿以待汝焉可
内臣加恩
勅某等朕制禮作樂大祫宗廟既事告休推錫在位咸
以周浹爾等奉事閨闥豈無勞勩均之賞渥以盡無不
酬報之誼可
撫州奏臨川縣臨汝鄕何彧一百七歲可本州助
教
勅某洪範五福首夀古者有飬老之禮而天子廵狩先
見百年蓋老者人之所尊而為國家者可以教者也朕
比詔天下博采以聞今爾本郡以爾來上朕甚嘉之故
命爾以下士之秩助教於州里爾其保期頥之福承朝
廷之意安於丘閭榮且逸也可
隴州汧陽縣主簿袁衍可太子洗馬致仕
勅某奔走州縣亦既有年今其老矣願還官政嘉爾止
足錄爾勤勩升秩朝序歸安里閭足為寵榮其往祗服
可
内侍省内常侍韓永文可内殿崇班
勅某中侍之臣出入禁闥受宣詔命至親密矣非小心
端信能寡其過者吾弗用也以爾幼而秀毓出於羣輩
周旋服事其勤不怠朕甚嘉之故稽爾歲績增爾之秩
班於中朝以為爾寵戒之懋之無替厥素朕不忘爾也
可
奏舉人前綿州神泉縣令解補之前相州永和縣
令呂撝可並大理寺丞
勅某等夫有百里之地得專其政而行其志古諸侯之
選也有能撫其民人使無散流平其賦訟使無偏枉以
成三載之績而又有保任之舉者朕其可不賞以勸之
哉以爾等並為劇縣以有功狀歸於有司有司稽攷咸
應其法書而來上肆朕擢爾丞於廷尉列於王官爾其
祗畏所事無怠厥舊庶乎益進於朝永有光顯也可
故虞部員外郎致仕范堯佐男昇卿可試將作監
主簿
勅某夫朝廷之士生則有爵禄之寵殁則褒立其嗣吾
於士大夫恩可謂至矣爾父堯佐服事陳力致位於郎
老而請去始終可紀今其亡也朕尚念之故推叙及爾
錫以一命試於工正之屬爾其飾恭慎思自進於名以
無忝爾考之美可
陳州錄事參軍尚起可太子中舍致仕
勅某州縣之職勞矣爾周旋其間至於十年而不能自
奮以出今乃以老告朕甚憫之故命有司攷狀來上秩
爾以春官之屬通籍於朝所以為爾恩者至矣爾其保
之以終福禄可
入内東頭供奉官綦元亨可内殿崇班
勅某内宰小臣所以給房闥之役趨走之任也故非其
久無過其勞可書者未嘗輙遷焉以汝參典禁藏四歲
於此而出納無違鈎較甚眀且有贏羡以禆少府之用
籍奏前上朕甚嘉之不可遺也其增秩一等班於殿朝
以為爾報其往遵職無棄前效可
皇姪孫右千牛衛將軍世頵可贈右屯衛大將軍
勅某夫立愛自親始所以教天下之孝也朕於宗室貴
之富之罔有不至其不幸而淪謝者亦必褒顯尊寵之
所以篤始終無窮之恩也惟爾孝友恭肅有聞於家謂
宜夀考以表於衆奄忽而化徹於予聞何傷如之其贈
以大將軍之章綬使九原而可作也尚知我親親之德
無存殁之異而歆服焉可
供備庫副使曹任可西京左藏庫副使
勅某延安國之西圉也吾宿師以固之謀帥以護之又
擇材勇之士屬之麾下所以為其爪牙之任以爾早縻
武爵遂貳内使實應是選以監州兵今維夏戎服命王
師不出無以為爾功而累日計歲拊循講輯之勞不可
不報也其陞諸使之前列以為爾恩爾其祗勖圖有後
效可
大理評事張太寧將作監丞王儀可並大理寺丞
太常寺大祝王景純可大理評事
勅某等朝廷制爵禄以待天下之士大夫其路廣矣其
流衆矣然既試以職而質其成序以陟之則其法一焉
太寧也由辭科儀與景純也由世賞各以廉能而應課
最有司舉三歲之典來上肆朕並以為廷尉之屬或承
其長或平其法皆曰良選漸於榮階尚有不次之賞以
俟爾卓然之效爾其勉焉可
開封府推官祠部員外郎充秘閣校理張芻可度
支員外郎餘如故
勅某東觀吾圖書之府而禮樂之原也其流至高京兆
吾大衆之地而四方之則也其治至難其用人非有文
學政事之實未嘗輕以授也以爾資賦甚美矯然有立
並應是選優有餘裕實充多士之望而有司舉考績增
秩之典以言故遷爾郎位一等夫特逹之士豈計其歲
月之勞而序進之哉顧三載之法朝廷之舊不可廢也
固有尊顯光大之爵以待爾爾以懋焉可
江州錄事参軍監鄂州買納茶埸和偓可大理評
事
勅某大司農制天下之貨財以給縣官之用凡膺其事
者皆有賞罰今乃言爾前領武昌𣙜茶而能遵職謹法
有益於司農請以賞之肆今選爾於廷尉平以答爾勞
以勸能吏可
東頭供奉官李永慶崔昭明可並内殿崇班
勅某等三班武吏其取雜矣其進艱矣有能以廉自持
以勤自效奮而出乎其間者可不尚之今爾等克應其
法籍以為奏故命之班於殿中序於朝列其為爾寵不
亦多乎往哉祇服可
台州寧海縣令魏昂可試大理評事充山南東道
節推知南劍州劍浦縣
勅某前日天下令長多非其人始詔刺舉牧守之臣詧
廉為之故遠近之縣十七八治朕甚嘉之汝其選也汝
既三歲被代而知者尚鮮何哉雖然不可不少褒也其
升職幕府復為百里益有以薦於朝者當命汝遷焉可
奏舉人前推武信軍節推安宗謹可大理寺丞
勅某天下之治久矣士大夫雜遝歸吾有司者不可勝
數而吏部尤衆蓋吾公卿之才間而自出雖然賢不肖
不分溷焉一途孰從而辨之哉故設為考績之法甚備
又使刺舉之臣薦其所知覆之中銓以質其成然後命
之以遷所以用人者如此其慎庶幾人人而得其真乎
以爾端恪修潔有聞於衆實應吾法故陟爾為廷尉丞
列於王官以漸光顯爾其服我之丕訓畏於厥職以思
進也可
陜州文學趙淑可華州别駕
勅某朝廷以美名豐禄寵飬士大夫者使之為政治民
也爾不念此乃自投於法是宜棄而弗用矣尚矜其過
或自悔復稍進於籍使處近州益觀厥為以出後命可
禮賓使李中祐可六宅使
勅某朕疆理天下申畫州部並建牧帥以制四方而蜀
在西南一都會也故常用左右之臣以撫其地又命才
武之將以佐其軍其寄付之重籌選之艱固以異矣以
爾功名之後能世其美歷守邊障率有成效故躐諸使
之等以選爾秩領兩道之兵以輔爾帥其所以為汝職
者吾既授之爾帥矣爾其善助之有賞有罰待爾而出
矣可
大理寺丞馬希元魏絳耿仲履時選陳安世可並
太子中舍
勅某等天下治安郡縣衆職鉅細煩簡皆有常法吾士
大夫當其任者能遵之而勿失順之而勿擾使官無廢
事民無病政吏無奸聞以至於朝者皆良吏也以爾等
並有閥閱在於有司自秩廷尉於兹三歲豈可不遷以
勸之哉其升東宫之屬通籍於朝亦足以顯矣其益自
懋以進不巳可
内東頭供奉官廖浩然可内殿崇班
勅某禁闥小臣衆矣非以德舉而材選也特以給左右
之役遵内外之事而巳故未嘗輕命以遷所以異乎吾
外廷士大夫之典也今爾考不幸乃有遺封以爾為請
朕念爾考事我之久位于通顯汝亦謹信無咎故進汝
之秩班於殿朝以為汝寵朕於汝父子可謂至矣其思
所以報我者焉可
殿前都虞候天平軍節度觀察留後李璋奏百姓
醫生王逢辰可試國子四門助教
勅某爾以醫為技事我戚里有言於朝稱厥能效願得
齒於士籍故錫爾一命以為之恩其慎厥操術無辱於
官也可
供備庫副使李詵可西京左藏庫副使
勅某爾父端懿太主之子國之近戚而降年不永奄忽
云亡朕甚哀之既以贈禭極其禮數又得其遺封乃以
爾為言朕既益傷其天性之恩豈復於爾有所愛哉其
陞序諸使之前列以榮爾立朝之路以慰爾考泉壤之
思可
大理寺丞充本寺詳斷官王彭可太子右贊善大
夫
勅某夫法者國之防獄者民之命也蓋一失其平則天
下無所措其手足矣故自唐虞三代莫不重之書不云
乎欽哉欽哉惟刑之恤哉夫以舜為君而臯陶為士尚
且丁寧飭戒如是之勤况後之不及乎恭惟先帝審刑
之意協於唐虞故朕於法官之任益不敢輕以爾明察
忠恕通律家之本故以爾為廷尉之屬今有司考三歲
之績而實稱朕選可不遷以為勸哉其陞東宫之寮序
于朝列尚觀其後益有褒顯爾其懋之可
將作監主簿吕昌祐可太常寺太祝
勅某夫考績之法唐虞之所以馭百官而成大治稱盛
德者也朕今用之以爾故相之後為吏有方應於陟典
故升爾於奉常之屬夫世禄之子雖其進也異乎才德
之舉然既授之政而能奉職自效無悖於理吾亦何愛
而不以褒進之乎爾其懋之可
荆湖南路轉運使祠部員外郎直集賢院陸詵可
刑部員外郎依前職
勅某荆州之域其方數千里國家畫為兩部分命使者
其南部郡縣數十内撫江漢外制羣蠻吏民甚衆兵食
甚廣克稱厥任常難其人自吾得詵無復一方之憂吾
誠嘉之惟詵行義之美材知之卲更職儒館出入中外
文雅政事沛焉有餘自將命於南風迹尤著朕方任之
以重致之於遠而有司舉三載之典請以明陟朕豈以
歲月之計而待特逹之士哉顧考績之法堯舜所用朝
廷之舊不可輙廢故遷爾郎位一等貳於司憲蓋尚書
之高選也其往祗服吾且圖爾之功矣爾其勖哉可
大理寺丞寇誦可加騎都尉
勅某朕前以大祫之禮薦於宗廟既事告休推廣慶賜
罔有遠邇莫不周浹况吾士大夫服勞在位而可遺之
乎其賜爾勲一等以稱朕意往哉祗服可
皇親太子率府率宗粹以下可並右千牛衛將軍
勅某等棠棣之詩曰棠棣之華鄂不韡韡凡今之人莫
如兄弟又曰兄弟既具和樂且孺言篤兄弟之恩以及
九族也蓋周公作之召公歌之而周之懿德也朕甚慕
焉汝等席慶承祉蓄德揚采陟降朝邸允其藩睦實稱
朕之意故思有以褒寵之其各遷所秩列之禁衛嗚呼
汝其恭于師保服于詩禮慎修思永以享長久之禄以
協我親親之恩可
皇親左監門衛將軍克楊以下可並右領軍衛大
將軍
勅某等昔關睢之化行而麟應之故公族振振信厚與
禮相應無犯於非何其盛也朕上承祖宗之慶下撫宗
子之衆刑于袵席以御天下庶乎古先眀王之德而汝
等祇序上下克有禮節穆然令聞揚於外廷使我尚無
愧於前人甚可嘉也肆詔宗正條上因汝故秩環衛遷
於大將嗚呼汝其夙夜祗飭無蹈匪彛以斁我邦家之
治可
勅賜進士及第朱長文可試袐校守許州司戶参
軍
勅某前日朕詔有司以天下所貢士來試於廷爾以文
辭之美得署乙科屬於吏部吏部舉限年之法未即用
也今既冠矣請命以官惟爾早成既登策選復歸於家
益修不迨而且大夫之世也其人事其吏方宜亦習而
明矣往椽州服毋廢毋易以啟揚我休命可
殿中丞符拱之可太常博士
勅某唐虞三載考績三考黜陟幽明朕誠遲之周禮三
歲大計群吏而誅賞之郁郁乎文吾從周審官之法是
也今其以爾閥閱來上請以遷朕惟爾武功之世而能
卓然自奮于文學以第雋造之選既可尚矣今出佐西
帥之府而其治行又應吾有司之比顧可不以陟哉其
升之春官博士以屬其志往哉祗服可
前信州錄事参軍朱逄吉可太子中舍致仕
勅某凡士大夫之壯者吾勉以進之老者吾優以退之
顧豈私于一士哉所以勸乎群臣也以爾周旋州縣至
於十年既不能卓然自奮以期於用今乃自列乞身以
去朕豈復有愛於爾而不以勵於衆哉其升秩春宫之
屬通籍於朝以稱朕意其往祗服可
屯田員外郎舒昭亮可都官員外郎
勅某周官太宰之八法曰官計以弊邦治謂三歲而斷
群吏以廢置之也朕方綜覈名實眎以為法惟爾由俊
造之第周旋外廷遂位于郎以長一州今有司上爾閥
閱克應其法故進爾秩一等副子中都夫饒劇郡也甚
難其才有能稱厥職朕且待以不次之位尚復序而進
之哉爾其懋焉可
屯田員外郎李秉等可並服闋舊官
勅某等傳曰喪三年以為極亡則弗之忘矣然先王之
制不可過也爾等昔者不幸至於大故以去其位今既
除宜復爾舊立身揚名以顯厥先吾所望於爾也可
太常少卿席平可光禄卿
勅九卿之尊法河海而通寒暑光禄之貴典宿衛而總
郎吏自漢以來其選甚重本朝之制非老成久次亦未
嘗輕用也具官某文學之選初無能名嘗佐御史歴守
大郡遂貳九列朕方以唐虞考績之典甄序百工故陟
爾為正卿夫其官儀之寵恩數之豐凡厥在廷能致於
此者幾希矣爾其惕畏強勉以究所職以荷我丕顯之
命可
祕書省著作佐郎王琳可祕書丞
勅某學者之言必曰治民今夫令長之任莫親於民矣
然既居之而能稱之者何少也豈徒能言之乎吾無取
焉爾今汝其學者也其所居又大縣也爾之遷三歲矣
今復升爾位於朝我之所以為爾寵者至矣爾亦嘗能
行其所聞乎其祗聽朕命夫欲下之信者莫若躬欲衆
之格者莫若德勞徠之惻怛之寬則惠於吏猛則暴於
民如是而巳汝其奉行無自斁壊邦有常憲可
内殿崇班馮天祐可左監門衛將軍
勅某夫陳力就列不能者止豈曰能讓哉亦循其分而
已然視諸貪而不知敗者斯可賢矣兹朕所以加優乎
去位之臣也今汝之年雖未至而以疾自列亦可謂能
循其分者歟其升秩環衛退安於家以勵吾士大夫之
意可
左藏庫副使李賡可庄宅使
勅某太官之建總膳夫庖人内外饔亨人之五職在殿
中六尚其為任獨重而其事獨叢矣非幹敏之吏不能
辦也以爾陳力從事三歲於兹攷會其狀咸應舊典故
遷爾以諸使之正以答爾勞其往祇服可
内殿承制周世昌可供備庫副使
勅某廣内祕府吾所以聚天下之書而延天下之才者
也夫其講論六藝是正文字則諸臣之任矣若乃筦庫
之責出納之禁則命之以中侍之臣所以重其事也惟
爾端信廉飭更使内外咸有善稱自職東觀益勤不怠
故吾舉考績之制命爾貳乎諸使之列爾其思我所以
褒爾者毋廢厥修期永終譽可
内殿承制唐詵等並可供備庫副使内殿崇班張
宗訥等並可内殿承制
勅某等天下乂安方外無警而兵之不試者久矣才武
之臣寧復有非常之功而取不次之賞乎然方鎮有屯
戍邊圉有斥堠拊循講輯譏察誰何之勞亦不可遺也
爾等並以勇選而領軍事按籍以遷或貳諸使或承制
旨皆曰顯爵其往祗服益圖所報可
入内内侍省内東頭供奉官曹宗吉可内殿崇班
勅某北戎請和一方無警然邊常宿兵以備豫不虞而
塞外之事軍中之情吾所欲知故以軒闥之臣乘遽往
來以察之而爾實當其選於兹三歲其勞可書增秩一
等序於朝列報爾之寵其祇服焉可
西京左藏庫副使白均可供備庫使
勅某五嶺之南桂林之管其地千里外接夷粤常宿兵
置帥以衛連城而前日鳥戰之寇數入以侵擾我郡邑
之民故臨遣使臣往撫定之既乃薦爾之才請以督一
道之兵為之貳肆遷爾於諸使之正就蒞其政凡爾之
職爾既巳参而知之矣其益悉乃心奮乃力毋敗乃事
以奸我邦憲可
前守汀州上杭縣尉兼主簿張奎可試祕校充春
州軍事推官通判春州兼知本州
勅某春州在南海之徼﨑嶇夷貊之間華人不居蓋自
昔記之矣國家斥有四疆聲教咸暨置吏治民一視中
州其德澤之所浸禮義之所揉固已變於古矣然吏之
往者猶加優其恩所以慰其萬里之心也今吏部調爾
為州從事且總守長之任故朕命爾服章禀賜率踰常
等以為爾恩雖曰遠且勞矣其亦寵而豐乎往哉祗服
可
左侍禁田文廣可行太子左清道率府副率
勅某夫知進而不知退辱莫甚焉知得而不知失殆莫
甚焉今爾之年幾于耄而既犯乎禮與律矣其免於辱
且殆者幾何吾所以尚加優而謝汝者以爾尚能自請
爾其升秩東宫之屬榮其歸路嗚呼吾之於小臣始終
之恩其至矣哉可
濮州鄄城縣尉鄭務先可冀州棗強縣令
勅某夫良民之為生艱矣其黠惡者乃羣行而奪擾之
豈不哀哉故雖一邑之小必有尉者以此也然猶恐其
或弗能稱職故設為賞法以勸之今爾之所補除者實
應於格有司條上遷爾邑令益有民事其往試之無忝
朕命可
西溪集卷四
