西溪集卷一宋沈遘撰
奉祠西太乙宫賦
躬明詔以攝事兮奉祠乎太乙之靈戒前期之三日兮
祗祓而造乎神庭命徒御以夕駕兮候北斗之尚明啓
國門而西出兮顧旭日之既升背城闕之嵯峨兮氣佳
哉其可挹度川原之平遠兮風泠然其可乘方陽春之
發茂兮感萬物之舒榮塘冰散兮波已淥野雪消兮草
欲青時嘉魚之浮躍閒好鳥之嚶鳴池籞嚴以望幸兮
於以見承平之多豫耒耜載以就田兮於以見黎民之
樂生予心逌然其有獲尚安知乎一舍之遠而遄征者
乎爾乃逍遙而舒榮高舉而遐矚氤氳兮雲霞之合隠
嶙兮臺殿之矗鐘磬之音兮砰焉而震於耳金碧之光兮
煜焉而眩於目曾城縣圃乎閬苑崑崙乎其遠也若不
可到海中之神山其邇也若猶可疑漢家之甘泉巍巍
乎雙觀沈沈乎重關鞠躬而下屏息以前趨就乎下房
之次而齋嚴乎其間於是游心於神明致思於精粹披
柱史之書玩漆園之義考星經之說合道家之記蓋太
乙北辰之主而天之貴神也其尊五福其行九宫上運
乎樞機下監乎吉凶沿漢暨唐是類是宗聖朝因焉定
畤西東蓋所以逆三神接萬靈致諸福綏羣氓者焉惟
月孟陬惟日辛卯迎氣於郊實恊吉卜侍臣焉承其祀
祝史焉贊其禮牢醴兮芬芬幣玉兮煒煒蓋節兮葳
蕤旛旍兮旖旎三陔之壇兮所以降上神八通之道兮
所以賓衆鬼威靈兮如在肸蠁兮受記時也太陰旣傾
列宿在躔紫宫之右天極粲然帝閽兮若啓氛翳兮若
褰美光之發兮赫奕而照燿休氣之充兮輪囷而蜿蜒
凡厥執亊之臣莫不肅然震動俯伏於地既起而贊饗
曰泰一報享臨示厥祥錫衍天子萬夀無疆大宗小宗
繼承不忘於是事旣功休出而言歸告僕夫以促轡吾
將奏釐於太微
應制依韻和御製後苑賞花釣魚
春入花房次第開上林先望屬車來時忘萬物均民樂
恩許羣臣奉燕杯鳳下朝陽時鼓舞魚遊太液自徘徊
愚心願獻千年夀豈特歡娛一日陪
杭州燕思閣分題四首
以席間所望見為題得偃松院
古寺半空人跡稀老松自偃何年有濯幹欲聳不及尋
蟠枝却覆遂盈畆羣鳳曬日相婆娑病蛟眠沙獨蚴蟉
五月南風翠幄涼三冬朔雪穹廬厚本知託植須岡陵
豈應詘身此培塿往來不用為歎嗟題詩調笑兒女口
以後圃諸亭觀為題得巽亭
守居鳳凰背兹亭壓其顛蒼崖當前斷崩騰埶將騫洪
濤從天來萬鼓瀉百川高士耳目曠壯夫胸膽搴維昔
孰經始蔣侯世稱賢斯人去已久陳迹亦屢遷我來感
且慕拂拭頗增妍尚存甘棠意善政或有傳
探韻送完夫以送君出門歸為韻得歸字
相識已恨晚相從每嫌稀如何復相失頓與中懷違淮
江風波接來云遠我圻一朝晤語隔詎能忘歎欷置酒
衆賓賦觴筆交横飛高亭山氣佳落日暑力微金池莫
辭滿後會豈易希病夫意不淺亦且倒載歸
是日觀畫以畫為題得胡瓌馬
古來畫馬為世貴前有韓幹後胡瓌幹之所圖獨御早
鑄金有式易為好瓌閱衆馬兼漢胡遂窮能事絶代無
隂山七騎實瓌造傳之至今為畫寶筆端神妙難盡譽
(去聲)會見真馬騰在圖真馬今人亦何識但愛幹馬肥且
澤後世復有伯樂生丹青雖渝尚典刑
送劉泌歸建州
東都宦遊客風塵厭已久欣然理扁舟歸雁不回首身
與汳流下心先淮波走何時過江望家山見孤嶁武夷
天下名衆溪環左右幽尋莫辭倦勝事不可負逍遙其
無幾官期諒難後
何公南祕閣公會
公從書閣登詞掖西帥重歸始五年當日諸寮半榮落
後來幾輩雜愚賢齋前花樹多新植架上塵籖亂舊編
嘉遇榮名時所貴從容感詠屬觴篇
送沈景休知常州
疊鼓翻波汳流響雙旌照地秋日晴蘭陵使君下齋舸
都門送客冠蓋傾使君去從金馬署顔朱髮漆意氣横
十年待詔困囊粟千騎乞得專城名城居雖小地迺大
物衆力薄俗喜爭惠窮遷暴各有術從來治者難其平
使君才勇固自許一州詎足煩神明從容談笑期月爾
坐聽道路傳能聲教行民服已無事乘時豫樂與衆并
惠山荆溪兩秀絶丹轂畫隼當春行還有歌詩寫高興
賓客誰許從唱賡
送詩僧思齊歸吳
西風送霜河水落東都歸客不可畱囊衣卷詩載輕舸
飄然獨下東南州吳山木落衆峰出越湖潦散孤嶼浮
橘丹蓴紫新薦俎若下醪美不計售十年塵埃一日去
猿初脫檻鷹下韝幽潛遠颺肯回首送之却顧令人愁
鱸魚正肥張翰老田園將蕪陶潛憂子歸應有問予者
為解區區兹有由
送何中復赴高陵簿
昔初送君向秦關君時失意多悲歎今來送君復西去
君懷新命多歡語别君重見凡四年顔色如故氣軒軒
文章學問益老富卓然遠致信可賢長安古都今大府
并護關西諸節度邇臣元老來後先賢士大夫還而聚
君持利器往從之當能一發胸中竒莫嗟須臾廷下屈
我有鎡基又乘時君家湘衡萬餘里十年遠遊何所事
高車駟馬終當歸努力無為故人恥
送張吉老兩浙提刑
秋日響船鼓西風轉檣烏使節東南行光華滿江吳里
門過舊遊弩矢方前驅威嚴勉自厲寕顧舊酒徒
贈梅聖俞柑實
柑實來海濱萬里亦以勤中州富佳果乃無一與倫薦
之君子堂豈以多為珍甘滋露欲晞葉色丹猶新愛之
勿久留有酒應速賓
天台山送僧象微歸山
吾聞天台久嘗讀興公賦兹為東南鎮神靈之所據竒
挺究萬狀嵩岱不足語頗疑說過夸特為辭之嫭象微
迺州民能識山之故從容試為問聊得一二疏赤城建
霞標上與牛斗附萬有八千丈矗若天一柱瀑布發高
源飛流翻四注雪霜浮虚空晦明亂朝莫巖足多丹石
光華燦寶璐&KR0008;溪百餘仞欲濟毛骨怖九折凌峻梁五
界窮幽路芝蘭散竒草松桂羅嘉樹祥風吹白雲飄然
若可御幽閟足瓌怪纖悉難畢具凡跡古不到神物隂
自護傳聞昔人說中有洞天處是名不死墟衆真所游
聚玉堂敞金庭碧林列瑤圃有能從而求得之迺僊去
斯言寧可信良非吾所慕吾志本丘壑久已失厥趣誰
言石渠客乃甚轍中鮒秋風日已高歸心浩欲騖兹山
宿所愛遂爾緬東顧吾廬因爾卜伻來審繪素
滑州新修東園
漢家東郡古延津詔屬王畿命邇臣儀物增榮都府舊
恩光流浹吏民新已明條教康罷俗更飾林園樂盛辰
蚤賦中和來奏御知公不久整歸輪
又
北輔為藩自昔優使君深壯稱公侯樓臺重拂前人記
(園中樓臺多賈魏公李衞公所拆造)池圃更新此日遊比歲豐和多愷樂
乘春臨賞幾遲留使君詩藻無窮思賓席誰堪奉唱酬
贈楊樂道建茶
建溪石上摘先春萬里封包數數珍羸病從來苦多飲
高情應只屬詩人
和楊樂道省中述懷
少小學書史頗知道所存功名謂陳迹古人不復論既
困乃干澤羽翼何翩翻初登羣玉府猶接文字言晚落
司會廷始從俗吏煩朱墨事勾校笞榜窮奸諼終日坐
當案曾不聞休番舊學泯不講舊志兹益昏中悼素尚
違仰愧前修尊去之未云果蕩爾何當反覽君自警作
使我忘囂袢友道久寥闊期君於此敦
王景彝省舍孤竹
濯濯青玉竿矯矯孤雲姿潛根失其託憔悴非故時主
人幸加憐曷不徙所宜歲寒風霜節無愧君子知
和邵興宗還館
三年重到集仙庭却理陳編不自停閣下舊題幾已暗
壁中遺簡尚餘青故人擾擾誰相好世事悠悠我特醒
坐看重雲開白日獨搖修翮入高冥
和陳和叔祕閣會話
羣玉嵯峨壓石渠我初通籍預讎書三年未厭承明直
一日更從俗吏居對案不堪文墨弊離羣長恨笑言疎
紫宸蚤退春朝永時得期君過舊廬
送李瑜通判潤州
吳越千里廣故鄣臨上游江山號天險人物自風流在
昔為成國於今亦大州時平除圉守地勝足遨遊青嶂
南朝寺蒼烟北固樓蓴鱸秋未老行棹莫遲留
送梅公儀知杭州
禁閣深嚴帝策書侍臣才調蜀相如屢從金馬辭番直
又下承明佩左魚弩矢前驅登北固(京口為錢唐屬郡)壺漿迎
路過姑蘇(姑蘇公舊治)使君詩老江山勝早晚新篇到石渠
送許當通判泉州
我昔溫陵行始初得許侯溫陵故佳勝况從吉士游日
月雖無幾所樂良綢繆歸來十載間再見朝王州故人
重相遇尊酒更勸酬歡意我已衰壯心君益遒君顔反
更少我但未白頭乃知中都勞豈若江湖優嗟哉石渠
客有似魚被鈎何不斷去之未知所從流羨君翩然歸
春風帆畫舟錦衣鄉治中弩矢驅道周舊廬何光輝高
堂薦甘羞仕者固應爾自餘信悠悠送君喜寧已顧我
愧莫收幸君謝朋友我志無所求
送陳聖俞夀州從事
天下賢良選公車凡幾人君侯獨高第聲實兩無倫鸑
鷟來丹穴麒麟出九真推先東國士傾動漢廷臣未引
金閨籍聊為幕府賓還家莫留滯行看夀陽春
和吳沖卿省舍觀蘇才翁題壁
空堂老壁隃麋昏蘇子之蹟世所珍龍虎變化生風雲
拏石攫木力萬鈞斯人豪竒邁倫羣平生慷慨半道淪
高辭壯論胡不存惜哉獨以技藝聞
沈沔天隠樓
吳會富山水吳興盛人物風流自南朝德譽世不没吾
宗州之望譜序遠且蕃煌煌全盛時冠蓋充里門吾廬
兩溪旁足跡遠城市宛自仙者居胡然人間世自我登
羣玉十年未得歸秋風東南望悵息欲下飛軒軒吾
宗子自少慕竒偉仕意一不如去之若泥滓起樓臨孤
墅自以天隱名超焉謝朋友於兹寄生平我初聞以疑
今迺送而喜出處亦何常要之不苟爾俗化日以薄士
路令人哀吾黨多狂簡不知所以裁子歸慎厥修先之
以廉讓風行自田閭來者知所尚庶幾吾州士禮義世
弗虧庶幾吾宗門長爲衆表儀毋獨矜汝名毋獨行乎
怪鳥獸非所羣山林固何頼吾雖縻於此亦若與子遊勔
哉其無悶勿為至人羞
杭州僧修廣法喜堂
圂圂學佛者營營良足悲不知佛之樂誰使汝學為廣
師吾州秀智解迺天資旣以法為喜萬緣脫若遺高堂
客滿坐妙談破羣疑來者豈不辨辨此堂之題
景德寺考試院和李子儀重陽日
勁風疎雨深秋節古寺重扃獨坐人菊色未開期有待
萸香欲佩使誰紉登高莫作西城望把鏡須憐白髮新
持酒勸君休惜醉定知歸日不盈旬
景德寺考試院壁和王介甫所題詩二首
石藍開盡紅著地瓜蔓半枯黃倒垂坐看一夜芳意歇
風霜即是蚤寒時
夜風吹雨冷通帷鳴雁初聞一一悲幸好歸時歸未得
愁來莫讀壁間詩
次韻和王景彝十一月朔早朝
日上扶桑闢九關天威咫尺不違顔簪紳就次初傳警
内外分朝迭進班霜壓陛隅螭闖首風搖殿戸獸鳴環
聖君從諫寬狂直丹檻無容復敢攀
次韻和宋次道省直
少小學文史焉知事簿書時為吏舍直端與玉山疎叢
竹聊相對孤斟彊自攄猶欣二三子佳句數開予
次韻和次道十一月朔早朝
紫宸陛戟百重深拜朔官儀列弁簪旭日未全開宿靄
清風先已歛羣隂邇臣自識宵衣志下士徒懷夙退心虞
氏致平猶有戒願聞歌載誦餘音
送余良孺大監致仕歸鄉
士有逢辰泰榮名四十朞更持使者節數建守臣麾清
懿推朝品慈良號吏師修塗方自致壯志未容衰雅尚
先知止歸心浩若馳君恩寵年至監尹峻官儀緩帶金鱗
重安輿紫綬垂達尊傾我里盛觀聳當時擺落公門事
逍遙野老嬉維應愛玉體五福保期頥
次韻和樂道出省後見寄
君從司會陞延閣更職華光奉講論却顧簿書勞已甚
獨懷僚友意仍存新居近指西城路舊約還尋北海樽
便欲相期五人者軒車蚤晚下宫門
和劉原甫陽春宜白雪
陽春宜白雪良時宜少年試攀瓊樹枝芳意已覺妍梅
花初厭多楊花乍疑早園林光氣生衆物競鮮好一春
都幾日行樂遽勿遲何辭踏泥出猶當秉燭歸少年自
應然老大寧復爾豈不感物華尚能強醇醴
送韓玉汝知洋州
帝制一海内畫州以域民小大雖有殊執任兩各均祖宗
初垂統所重尤守臣授受何其艱便坐躬簡輪承平彌
百年法敝幾不泯其文豈弗具其實蓋已淪遂令師帥
官十九非其人韓侯出名家英聲邁儔倫昔為兩劇縣
遺美今猶新匪直郡邑良固是臺閣珍胡然不畱用出
駕雙朱輪洋州實大府左右控蜀秦厥土從古樂厥俗
於兹淳侯才何足施談笑坐養神君子學無苟不讓誠當
仁既富而後教禮義庶可循坐聽千里謠下徹九重宸
表以視四方寵以厲縉紳因之明黜陟審辨玉與珉尚
使天下治復如前代純鄙言真區區感激為侯陳
送辛有終知鄂州(牛僧孺始為武昌節度今辛侯初為鄂州)
江漢交流古要津高牙大旆壓城闉昔尊丞相初開府
今屬郎官試治民迎路壺漿因問俗前車弩矢便行春
由來美化先南國遺樂猶應詠錯薪
蓬萊山送徐仲微赴蓬萊令
渤海三神山蓬萊隠嵯峨仙人桂葉舟浮矣明月波驚
塵不可到飛鳥不能過世人但傳聞欲往為奈何胡然
古荒王甘心事欺詑於今禱祠跡往往存山阿當時燕
齊間方士肩相摩遺俗頗淪胥官不嚴禁訶子去為邑
尹施舍各有科兹實繫教化無宜反媕婀平生學詩書
仁術嘗切磋毋曰百里小民人豈不多誰當之武城敢
復聞絃歌
送句諶通判潁州
朝驅欵段北省客莫駕屏星州治中朱顔綠髮出塵土
長纓高蓋生清風彼都之勝實樂國潁汝交貫淮波通
使子乞得一麾去寧復汲汲須江東
和鄰幾荅李公達遺嘉慶李
朱實出東土名獨與衆殊友人重家果分贈比明珠堆
盤薄霞色熨齒清露腴恨君賞意淺有酒空盈壺
次韻和冲卿省直
省舍實褊迫彊分庭與軒君看午熱時何異炊甑然内
景雖屢清外物苦益喧濁河不足滌當尋崑崙源顧身
無羽翼大呌不得前却圖須臾濟雪散和冰丸嗟我江
湖人胡為投此閒羨君富高興尚堪吟詠煩
次韻和江鄰幾喜司馬君實錢君倚章伯鎮入省
之作
我本魯連徒放跡江湖濱彊兹就朝列俯仰羞衆人初
從東觀游尚得文字親晚為大農屬始與俗吏倫簿書
異我學勾校違我貞有如鍛戈劍而乃驅匠輪顛倒失
所措左右迷厥津怳不知適從但欲逃深榛獨幸良友
朋志尚略一均繼今三君來益欣得有鄰誰云典司殊
舍次密若鱗誰云晤語希牖戶日屢巡論文必高妙談
道皆淵淳揮弄麈白玉傾倒巾紫綸謂應饜饑渴寧
復辭昏晨願言勿有倦行即徂秋春宦游固難常出
處各有循公等其謂何我意益欲踆一朝成契闊相望
楚與秦高會不得再空將寄音塵
次韻和景彝秋興
蘭蕙含清露芙蕖墮綠波暑隨朝雨盡涼入暮天多已
覺金行早誰調玉燭和西風但高詠將奈綠&KR0008;何
次韻和邵不疑省直
藹藹大農府隂陰道南廬夜直何其頻我性實已疎每
來兀兀坐中懷鬱不舒幸兹新涼至燈火理舊書秋風
吹我衣浩然發歸思念我去江湖人事不復記擾擾彌
十年忽忽都一寐中夜慎勿思無枕不得睡
和君倚景靈行
東城大道何逶迤中直清廟表六扉右臨景靈祕館之
翼翼左帶相國浮圖之巍巍道旁第舍多赩赫車無停
輪馬交策風塵勃鬱千丈高素衣化緇雙眺塞南阡窮
巷我所居上下省戶兩歲餘病軀羸乘實厭畏每趨徑
路宫城隅宫墻倚空背環極隠嶙樓臺露金碧朝霞夕
照天半明墻下行人徒眩惑我嘗入謁得縱觀威容物
采嚴且完鸞車歲歲躬獻享孝思肸蠁神通歡重門
設衞日常闔靈境那令世人雜但見長松怪石列若屏
突兀隂森兩遮匝我家東南滄海涯乘時偶來觀德輝
歸飛故隱自有期何必於此空歎欷
次韻和君實苦雨三首
浩浩雨不止寥寥風且寒敢言裘褐具尚幸室廬完彌
月天形晦無時轍跡乾田臯何處在誰復顧蕭蘭
不見清秋月悠悠兩過弦重陽初未解委照固無偏安
得長風御都驅宿藹旋還當三五夕圓魄獨當天
積潦高秋後幽居病客心每憐荷折蓋猶愛菊包金獨
坐有餘恨臨觴莫厭深多情省郎直永夜祗清吟
送徐同年諤出京
激立幾年志淹遲一日亨還家晝錦樂拜夀綵衣榮未
辟諸侯府無矜晚宦情重來奏千牘應笑舊題名
西溪集卷一
