西溪集卷三宋沈遘撰
十一月二十二日朝辭
朝辭承明殿莫下金馬門伏讀明詔意仰思聖主恩蠢
彼獯鬻氏禮數迺弟昆帝初務息民金繒代更屯嗣皇
謹遵業使傳交塞垣下臣非知古有舌詎得論恭承丁
寧命敢不夙夜奔
出都
十年中都官未識去宫闕一朝使萬里馹騎催早發徘
徊景陽道瞻望未央闥高城接浮雲佳氣正蟠鬱我馬
何遲遲中情屢如失王事戒靡盬臣心敢他䘏曷月還
歸哉歸期幸可必
出都日大雪
朔風萬里來一夜卷飛雪漫漫國門路轉轂失故轍人
蹤壓不開馬蹄僵欲折問我行安之銜命使邊闕君恩
念勤遠敦遣禮無缺賜金戒私裝卜日出漢節太官載
供張廐馬先簡閱光華自難勝敢復訴勞苶獨哀徒御
衆馳驅犯寒切每懷實靡及勖爾保嘉烈
陳橋驛
天命豈人力神功非智闚藝祖昔臣周周德久已衰上
將分六師北征在郊圻士卒中夜起神器倉猝移誰言
一朝變迺定萬世基國門一舍地傳舍猶當時故老無
復存遺話嗟何知維畱威神在凜然萬方歸
城北别親友
朝出北門道後車何轟轟顧皆我親友送我沙漠行置
酒古寺堂勸酌紛縱横飲闌視四坐悄若意弗平試問
坐上客客言安敢承謂我自慷慨固無兒女情幸當無事
時奚忽為北征憐我不受辱往拜單于營憂我衰病餘
跋涉萬里程二者所不堪奈何誰使令我笑謂坐客我
豈徇利名仕既不得已王命方丁寧上羞傅介子下愧蘇
子卿第結匈奴心以保先帝盟惓惓謝親友敢辭嚼雪冰
信武殿
匈奴昔南牧先帝躬濯征旌旗從天下龍虎百萬兵元
臣坐帷幄大將當鼓鉦黃蓋臨城樓城下萬歲聲卷起
黃河波飄入單于營單于膽先破旗轍亂縱横大黃殪
賢王京觀封鯢鯨甘雨洗原野清風藹禁城王師奏凱
歸重譯稽顙盟於今五十載北塞維蠶耕黎民亦何知
但見原廟成下臣方奉使過謁慓若驚威神敢云測尚
冀通精誠
道中見新月寄内
離别始十日已若十歲長行行見新月淚下不成行念
我一身出萬里使臨湟王命不得辭上馬猶慨慷一日
不見君中懷始徊徨我行朔方道風沙雜冰霜朱顔最
先黧綠髮次第蒼腰帶減舊圍衣巾散餘香郵亭苦夜
永燈火寒無光獨歌使誰和孤吟詎成章輾轉不得寐
感極還自傷思君知何如百語不一詳塞雁方南飛玉音
未可望願君愛玉體日看庭樹芳欲知歸期蚤東風弄
浮陽
烽火臺二首
歴歴相望隠舊堆狐穿兔穴半空摧行人不識問野老
云是昔時烽火臺
烽火銷來五十年居民初不識戈鋋耕桑滿野帝何力
千里邊城自晏然
老農問
使者輶車歲不停金繒兼載價連城洛陽年少今何怯
未省傳聞敢請纓
荅老農
聖主仁恩務息民收兵方外卷威神老農自保太平樂
焉用空言羞使臣
將至瀛州從事張祥寄詩和荅
驛騎驅馳萬里身錦貂渾欲變緇塵平生未識行邊地
今日初欣遇故人洗眼已驚雙鯉至相看應訝二毛新
羨君獨得從軍樂三歲高陽幕裡賓
道中示三使二首
初持詔節下宫衙四牡臨門敢顧家稍遠郊畿還感慨
却瞻原隰自光華使行萬里誰非病義重千鈞始拜嘉
遙指燕山數歸日都城猶未有多花
漢家恩信撫群戎坐息邊民樂歲豐自古所求中國治
於今無復四夷功金繒但取一州賦使介何辭萬里通
顧我衰羸豈堪此共揚威命賴諸公
雄州曺使君夜會戱贈三
擁節纔臨塞北垣正逢歸騎下幽燕昔初並命銀臺下
今獨先還赭案前朔漠風沙辭異域漢家日月望中天
邊城尊酒誰云樂晨坐遥聽更慘然
使還雄州曹使君夜會戲贈三首
風霜滿面使臣歸洗眼看君喜可知更出佳人對紅燭
今宵醉倒欲何辭
法曲新聲出禁坊邊城一聽醉千觴明朝便是南歸客
已覺身飛日月傍
粉面嬌環紅繡裙主翁獨遣勸佳賓他時金谷重相遇
還許尊前問故人
發瓦橋十里而河梁敗還坐客亭復上馬戲詠道
旁垂柳二首
客亭門外纖纖柳解使行人去復還為謝春風搖蕩意
上林桃杏正堪攀
行盡塘陂日已西回頭綠樹却遲遲柔條秀絶向人甚
忍不從容折一枝
過冀州聞介甫送虜使當相遇繼得移文以故事
請避諸路又以詩見寄次韻和荅
風沙敝盡舊狐裘走馬歸來過冀州聞報故人當邂逅
便臨近館為遲畱不容傾蓋論時事空寄新詩寫客愁
却望後車塵已合簫聲清斷去如流
至澶州遇吳長文謁告歸奉贈
萬里風霜一病身歸來初喜渡河津舉頭已近長安日
洗眼先逢玉署人平昔每嫌疎館舍今兹暫許接車塵
延英對後應多暇東閣期誰共賞春
還家自戲二首
憶昨邊城初見春纖纖垂柳正矜新不知遠客貪歸意
欲把狂絲繫畫輪
遠客歸來眼自明小桃滿院笑相迎當時若折邊城柳
定負春風薄倖名
出都
秋風歸夢入東吳乞得城居占越湖聖主恩深未知報
豈如張翰為蓴鱸
贈李審言
使節葳蕤出漢宫我方受瑞守江東解還印綬甘元禮
霽去威嚴幸弱翁金珮並辭丹闕下畫舲相接汳波中
過江弩矢應交路歛避須如御史驄
贈王平甫
輕舟喜出大梁城更得高才共載行海内相知君與操
從容尊酒論平生
漕舟
漕舟上太倉一鍾且千金太倉無陳積漕舟來無極畿
兵已十萬三垂戍更多廟堂方濟師將奈東南何
汳河贈審言
黃流千里從天來中貫帝居縈斗魁與君共宣聖主德
餘波漸暨東南垓
平甫許詩未至還贈
平生每愧不能詩今與詩豪晝夜隨已許大篇須彊和
少收鋒鍔始相知
淮陰廟
淮隂本自市人子始定三齊便請王明哲保身非所責
如何終欲比張良
和平甫寄介甫羨會稽之行
君家兄弟古人期入直西垣已恨遲莫羨迂疎乞州去
朝廷多事待論思
和平甫越州
六朝開國盡東州此地常居第一流四海今皆歸聖主
萬兵猶得視元侯江山執勝登臨好市邑空殘賦役稠
我去正應千百慮不知能復縱吟不(王詩云縱吟還勝白蘋洲)
淮山
淮山萬重紫淮波千里清聊兹快吾目又以潔吾纓夷
門多塵埃萬河自泥濁我行何遲遲回望未央閣
將至錢唐先寄施侍郎(去年送施詩有何日從公醉紫蓴之句)
憶時送公公索詩欲從公醉亦狂辭今叨東鎮恩方厚
更過鄰城喜可知已分尊前非敵量獨憐湖上失春期
江南地煖霜無力橘綠蓴丹蟹自肥
送十二叔歸巴陵
讀書不遇古所有閒居得地今日稀世故紛紛定難了
况獨身已與衆違洞庭水清君山碧白酒滿市魚滿磯
都門一到十日耳猶恨風塵汗我衣
至樂齋
至人得至美迺能遊至樂兹理難與言紛紛徒爾學五
經陳縱横夫豈非糟粕吾方任常然來者尚我覺
晝寐
衙退冠佩捐吏休簿書却山城賓客稀永日卧高閣
山中樂
誰言府中居自得山中樂獨醉還獨醒無人事醻酢
鑑湖
鑑湖千頃山四連昔為大澤今平田庸夫况可與慮始
萬年之利一朝毁
愛山
朝凭秦望紫玉几莫倚卧龍青錦屏平生愛山今日好
尚恨軒冕縈吾形
依韻和韓子華游趙氏園亭
春色先從禁苑來侯家次第競池臺清明已近鞦韆動
上已相尋曲水開繡幕風微花自舞金爐日永麝銷灰
病夫歡意那能彊漫作山公倒載回
彭州使君郎中寄示懷舊之篇輒次韻奉酬
昔下承明得善藩初無佳政可勝殘與民共樂湖山好
遭世承平法制寬當日清談羞俗士歸來白髮困塵鞍
羨君正逐春遨盛豈減東州舊賞歡
將赴會稽過杭州寶月大師法喜堂
悠悠十年别惚惚一夢中故人巳白髮相對一病翁日
短語不盡潮生舟復東自笑更自愧此身猶飛蓬
將赴淮南再過蕭山昭慶寺闍黎叔師所居
始作山隂行還尋廣陵路此身未許閒長負滄洲趣往
來古寺居再與高僧遇俗慮雖暫空勞生竟難訴
依韻和杭州施正臣與李審言王道粹宴有美堂
唱酬
昔為鄰政愧難參今讀新詩歎召南美化由來稱樂國
勝遊還足發清談江山臨眺乘秋霽旌節聯歸卷夕嵐
病客區區方北去尚思堂下暫停驂
依韻和李審言見贈敘舊
自與公家三世舊坐看高閈壓亨衢楩柟屢構明堂厦
麟鳳更參聖代符結友固應皆以義論詩何獨取於愚
歸舟早晚乘潮渡猶得西湖一笑無
依韻和施正臣遊聖果寺二首
盤崕絶巘與天通汗漫煙霞謝世籠聳起浮圖山突兀
自然衙石玉青蔥古人興廢千年上游客登臨一嘯中
誰為燕然愧班竇弧城羈據亦銘功(排衙石有錢鏐刻詩)
長愛高僧住絶岑定知無復俗緣侵人生擾擾應從昔
世事悠悠豈獨今軒冕儻來真可愧山林歸去莫嫌深
孟軻亊業誰能及告子唯先不動心
贈剡縣桃源宫王道士
我昔剡溪遊道人亦相遇重來十歲餘顔色宛如故顧
我病衰早鬢毛已蒼然乃知世上榮詎若山中閒道人
家東都問胡不歸北北方多風塵素衣化為黑斯言吾
所信吾志亦江湖瀟洒會稽守平生欣莫如君恩容苟
安願奉三年計幸爾數到城間談北方事
次韻和不疑借書鄰幾遇其寢
嗟我江湖人野性實疎簡况從衰病侵事事益以懶豈
不思自彊所資乃有限但愛江夫子平生事高散維
於讀書勤晝夜不去眼每勞從事賢獨使簿書綰揮
署曾不勞兼人信無赧有時倦欲休就席初不煖鄰
友更借書丁丁叩門版尤厭吏舍喧牛羊閧棚棧不
如歸吾廬静對日晼晚詩成還示我足以警幽孱
次韻和沖卿中秋不見月
木葉飄飄客正悲浮雲更起蔽朱曦分無好月臨清夜
且共芳樽樂盛時密戶那憂風蕩燭重簾寧怯露侵
肌金壺漏盡玉山倒天外晴隂誰復知
大行皇帝挽歌辭五首
正統千齡接端朝四紀長無為獨高拱博施極多方昔
也稱何力今焉怨彼蒼維應傳聖嗣有以慰民望
二
歴數當興運謳歌屬太平成康能述業文景善持盈海
外咸來獻區中不識兵至仁終莫報何以盡羣情
三
欲識承平事君王五十年耕桑連萬里歌吹被三邊德
至消羣慝恩深極漏泉如何一朝變羣慟訴蒼天
四
四海蒼生衆真知不世逢方將請巡幸然後議登封鑄
鼎未云就乘雲安所從尤哀此下國無路望髯龍
五
西望陵臺遠隂隂白日昏孤臣欲從死累世未酬恩身
隔千官列心隨萬國奔維臨滄海上泣血就湔㾗
陳府君挽歌辭
吳會多長者斯人昔所欽高材誰復見令聞獨留今松
柏開原勢笳簫送水隂安知此吉卜有子服朝簪
吳正肅公挽歌辭
天下賢良選當今第一才文章祕羣玉事業照三台暫
作東山去還期宣室來蒼生方願治梁木何先摧
又
四海瞻師宰中朝倚典刑胡然賦全器獨弗與多齡柱
石虧宫廟鹽梅輟鼎鉶風流不可挹無愧史臣名
又
笳鼓周南地公嘗此保釐都人懷舊德行路起新悲昔
我祈難老今天莫憖遺吁嗟如可贖猶願百身為
晏元獻公挽歌辭
英才動先聖盛業啓今王朝廷尊元老官師仰典常才
還宣室對遽歎哲人亡獨有勲名在書為後世光
又
四海尚多事君心屬太平天胡不遺憖邦早奪耆英柱
石傾宫構鹽梅廢鼎烹斯人無復見誰意在蒼生
西溪集卷三
