漁隱叢話前集卷十五
宋胡仔撰
駱賓王
石林詩話云舊說徐敬業敗與駱賓王俱不死皆去為
浮屠以免賓王居杭州靈隱寺因續宋之問詩人始知
之而新唐書不載今宋詩乃見賓王集中惟破題鷲嶺
欎岧嶤龍宫隱寂寥兩句是宋作自樓觀滄海日門對
浙江潮以後人因其續而錄之賓王集中或本集固自
為賓王作而收之也然賓王集乃古本非後人所裒次
者若此詩當時已自錄扵集中則賓王之不死亦一證
也
王摩詰
東坡云味摩詰之詩詩中有畫觀摩詰之畫畫中有詩
詩曰藍溪白石出玉山紅葉稀山路元無雨空翠濕人
衣此摩詰之詩也或曰非也好事者以補摩詰之遺
後湖集云中歲頗好道晩家南山垂興來每獨往勝事
空自知行到水窮處坐看雲起時偶然值林叟談笑無
回期此詩造意之妙至與造物相表裏豈直詩中有畫
哉觀其詩知其蟬蛻塵埃之中浮游萬物之表者也山
谷老人云余頃年登山臨水未嘗不讀王摩詰詩固知
此老胷次定有泉石膏肓之疾
石林詩話云詩下䨇字極難須是七言五言之間除去
五字三字外精神興致全見扵兩言方為工妙唐人記
水田飛白鷺夏木囀黃鸝為李嘉祐詩摩詰竊取之非
也此兩句好處正在添漠漠隂隂四字此乃摩詰為嘉
祐點化以自見其妙如李光弼將郭子儀軍一號令之
精彩數倍不然嘉祐本句但是詠景耳人皆可到要之
當令如老杜無邊落木蕭蕭下不盡長江衮衮來與江
天漠漠鳥飛去風雨時時龍一吟等乃為超絶近世王
荆公新霜浦溆綿綿白薄晚林巒往往青與蘇子瞻浥
浥爐香初泛夜離離花影欲搖春此可以追配前作也
李希聲詩話云唐人詩流傳訛謬有一詩傳為兩人者
如漠漠水田飛白鷺隂隂夏木囀黃鸝既曰王維又曰
李嘉祐以全篇考之摩詰詩也又楚鄉寒食梅花時野
渡臨風駐綵旗草色連雲人去住水紋如縠燕差池既
見杜牧集中又劉夢得外集作八句其後云朱轓尚憶
羣飛雉青綬初聯左顧龜非是湓城白司馬水曹何事
與新詩考其全篇夢得詩也然前四句絶類牧之
雪浪齋日記云古人下連綿字不虚發如老杜野日荒
荒白江流泯泯清退之云月吐忩囧囧皆造微入妙
後山詩話云右丞蘇州皆學扵陶王得其自在
韋蘇州
韓子蒼云韋蘇州少時以三衛郎事元宗豪縱不羈元
宗崩始折節務讀書然余觀其為人性高㓗鮮食寡欲
所居掃地焚香而坐與豪縱者不類其詩清深妙麗雖
唐詩人之盛亦少其比又豈似晩節把筆學為者豈蘇
州自序之過與然天寶間不聞蘇州詩則其詩晚乃工
為無足怪高適年五十始學詩亦遂名家非才本絶人
莫能尔也宋朝以文名世者多矣然柳州蘇州自歐陽
公尚未之愛宋景文作唐書文藝傳舉唐之能文者皆
在至於蘇州則以為史家軼其行事故不書此豈知史
法哉
蔡寬夫詩話云蘇州詩律深妙白樂天軰固皆尊稱之
而行事略不見唐史為可恨以其詩語觀之其人物亦
當高勝不凢劉禹錫集中有大和六年舉自代一狀然
應物温泉行云北風慘慘投温泉忽憶先皇廵幸年身
騎廐馬引天仗直至華清列御前則嘗逮事天寶間也
不應猶及大和恐别是一人或集之誤
苕溪漁隱曰蘇州集有燕李錄事詩云與君十五侍皇
闈曉拂爐煙上玉墀又温泉行云出身天寶今幾年頑
鈍如鎚命如紙余以編年通載考之天寶元年至大和
六年計九十一年應物於天寶間已年十五及有出身
之語不應能至大和間也蔡寬夫云劉禹錫所舉别是
一人可以無疑矣
吕氏童蒙訓云徐師川言人言蘇州詩多言其古淡乃
是不知言蘇州詩自李杜以來古人詩法盡廢惟蘇州
有六朝風致最為流麗
隱居詩話云韋應物古詩勝律詩李德裕武元衡則律
詩勝古詩五字句又勝七字張籍王建詩格極相似李
益古律詩相稱然皆非應物之比也
後湖集云余每讀蘇州漠漠帆來重冥冥鳥去遲之語
未嘗不茫然而思喟然而歎嗟乎此余晩泊江西十年
前夢耳自余犇竄南北山行水宿所歴佳處固多欲求
此夢了不可得豈蒹葭莾蒼無三湘七澤之壯雪蓬烟
艇無風檣陣馬之竒乎抑吾且老矣壯懷銷落塵土坌
沒而無少日烟霞之想也慶長筆端丘壑固自不凡當
為余圖蘇州之句於壁使余隱几静對神游八極之表
耳
石林詩話云讀古人詩多意有所喜處誦憶之久往往
不覺誤用為已語綠隂生晝寂孤花表餘春此蘇州集
中為警策而荆公詩乃有綠隂生晝寂幽草弄秋妍之
句大抵荆公閱唐人詩多觀百家詩選可見也如蘇子
瞻山圍故國城空在潮打西陵意未平此非誤用直取
舊句縱横役使知彼我為辨耳
冷齋夜話云琥珀詩曰曾為老茯苓元是寒松液蚊蚋
落其中千年猶可覿舊說松液淪入地千年所化今燒
之尚作松氣其琥珀中有形如蜂然此物自外國來今
地有茯苓處皆無琥珀不知韋公何以知之
蔡寬夫詩話云王摩詰韋蘇州集載裴廸丘丹唱和詩
其語皆清麗高勝常恨不多見如廸安禪一室内左右
竹亭幽有法知不染無言誰敢酬鳥飛争向夕蟬噪意
先秋煩暑自兹退清凉何處求如丹賣藥有時至自知
往來疎遽辭池上酌新得山中書步出芙蓉府歸乘觳
觫車猥蒙招隱作豈愧班生廬其氣格殆不減二人非
唐中葉以來嘐嘐以詩鳴者可比乃知古今文士堙滅
不得傳于子孫者不可勝數然士各言其志其隱顯亦
何是多較觀兩詩趣尚其胷中殆非汲汲扵世者正爾
無聞亦何所恨其姓名偶見二人集亦未必不為幸也
孟浩然
漫叟詩話云孟浩然詩不才明主棄多病故人疎唐玄
宗聞之曰卿自棄朕朕何嘗棄卿孟貫詩不伐有巢樹
多移無主花周世宗聞之曰朕伐叛弔民何謂有巢無
主二子正坐詩窮所謂轉喉觸諱
隱居詩話云孟浩然入翰苑訪王維適明皇駕至浩然
倉黃伏匿維不敢隱而奏知明皇曰吾聞此人久矣召
使進所業浩然誦北闕休上書南山歸弊廬不才明主
棄多病故人疎明皇曰吾未嘗棄卿何誣之甚也因放
歸襄陽世傳如此而摭言諸書載之尤詳且浩然布衣
闌入宫禁又犯行在所而止扵放歸明皇寬假之亦至
矣烏在以一棄字而議罪乎
吕氏童蒙訓云浩然詩掛席幾千里名山都未逢泊舟
潯陽郭始見香爐峰但詳看此等語自然高遠
王直方詩話云山谷嘗謂余云作詩使史漢間全語為
有氣骨後因讀浩然詩見以吾一日長異方之樂令人
悲及吾亦從此逝方悟山谷之言
後山詩話云子瞻謂浩然詩韻高而才短如造内法酒
手而無材料耳
漁隱叢話前集卷十五
