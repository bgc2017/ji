漁隠叢話後集卷十七
宋胡仔撰
唐人雜紀下
苕溪漁隠曰六一居士謂沈傳師遊道林嶽麓寺詩題
云酬唐侍御姚員外而二人之詩不見不知何人也獨
此詩以字書傳於世而詩亦自佳蔡寬夫謂唐扶者即
沈傳師所謂唐侍御也詩語秀拔余已於叢話前集載
之矣今但錄傳師詩于左方承眀年老輒自論乞得相
守東南奔為聞楚國富山水青嶂迤邐僧家園含香珥
筆皆眷舊謙抑自忘臺省尊不令執簡候亭館直許擕
手遊山樊忽驚列岫曉來逼朔雪洗盡煙嵐昏碧波回
嶼三山轉舟檻繚郭千艘屯華鑣躞蹀絢砂步大旆錯
綜輝松門樛枝競騖龍蛇勢折榦不滅風霆痕相重古
殿倚岩腹别引新徑縈雲根目同傷楚虞帝魂多情思
遠聊開樽危絃細管逐歌颺畫鼓綉靴隨節翻鏘金七
言凌老杜入木八法蟠高軒嗟余絶倒久不知忍復感
激論元元又東臯雜錄云潭州道林寺沈傳師親書詩
版遒勁妙絶與今石本遠矣又有歐陽詢書道林之寺
四大字額筆勢欲飛動
苕溪漁隠曰閱古今詩話得四詩皆材格相肖語亦清
新今併錄之以備披閱劉長卿題餘干旅舍云搖落暮
天迥丹楓霜葉稀孤城向水閉獨鳥背人飛渡口月初
上鄰家漁未歸鄉心正欲絶何處搗征衣張籍宿江上
云楚驛南渡口夜深來客稀月明見潮上江靜覺鷗飛
旅宿今已遠此行殊未歸離家久無信又聽搗寒衣潘
閬暮歸錢塘云久客見華髮孤棹桐廬歸新月無朗照
落日有餘暉魚浦水風急龍山煙樹微時聞沙上雁一
一背南飛李建中題望湖樓云野艇閑撑處湖天景亦
微春波無限綠白鳥自由飛柳色濃垂岸山光冷照衣
時擕一樽酒戀到晚凉歸青箱雜紀以李建中詩是蘇
為知吳興日所作未知孰是
復齋漫錄云上官儀詠雪詩幸因千里映還繞萬年枝
謝玄暉中書省詩風動萬年枝晏元獻詩萬年枝上凝
煙動百子池邊瑞日長盧多遜詩太液池邊月上時好
風吹動萬年枝王維史館山池云春池百子外芳樹萬
年餘晏用此也萬年枝江左人謂之冬青惟禁中則否
韓子蒼冬青詩離宮見爾近天墀雨露常私養種時惆
悵一枝嵐霧裏無人識是萬年枝百子池見西京雜紀
戚夫人傳高祖七月七日臨百子池
夷白堂小集云錢起考功詩世所藏本皆不同宋次道
舊有五卷王仲至續為八卷號為最完然如牛羊下山
小煙火隔雲深鳥道掛疎雨人家殘夕陽窮通戀明主
耕桑亦近郊長樂鐘聲花外盡龍池柳色雨中深此等
句皆當時相傳為警絶而八卷無之知其所遺多矣
東臯雜錄云江南自初春至初夏有二十四風信梅花
風最先楝花風最後唐人詩有棟花開後風光好梅子
黃時雨意濃晏元獻有二十四番花信風之句苕溪漁
隠曰徐師川一聯云一百五日寒食雨二十四番花信
風
江夏辨疑云州之有樓著稱於江湖之間如江之庾公
岳之岳陽鄂之黃鶴是也然則黃鶴多以為費褘昇仙
之地故永泰初閻伯珵為之記曰州城西南隅有黃鶴
樓者圖經云費褘登仙駕黃鶴返憩於此遂以名樓事
列神仙之傳跡存述異之志予按蜀志費褘為魏降人
郭循所害則褘固不得其終安有駕鶴而憩此者也梁
任昉述異記曰荀瓌字叔偉潛棲却粒嘗東遊憩江夏
黃鶴樓上望西南有物飄然降自霄漢俄頃巳至乃駕
鶴之仙也鶴止戸側仙者就席羽衣紅裳賓主歡對已
而辭去黃鶴騰空渺然而滅雖然昉有是說而亦未嘗
言褘也不知伯珵何以為據州城之東十里許其最高
聳而秀者是為黃鶴山祥符中所修圖經稱方輿記云
昔有仙人駕黃鶴於此山因以為名今自樓以西可六
七步有磯焉即庾子山賦所謂落帆黃鶴之浦也故魏
彥淵注引荆州記曰江夏郡西大江有黃鶴磯後人建
樓既俯磯上故不更别名耳苕溪漁隠曰崔顥題黃鶴
樓詩亦以為費褘昇仙之地承襲謬誤不復考正故其
詩云昔人已乘白雲去此地空餘黃鶴樓黃鶴一去不
復返白雲千載空悠悠東坡因李公擇求黃鶴樓詩以
舊記所聞於馮當世者與江夏辨疑全異故錄於後云
黃鶴樓前月滿川抱關老卒饑不眠夜聞三人笑語言
羽衣着屐嚮空山非鬼非人意其仙石扉三扣聲清圓
洞中鏗鈜落門關縹緲入石如飛煙鷄鳴月落風馭還
迎拜稽首願執鞭汝非其人骨腥羶黃金乞得重莫肩
持歸包裹敝席氊夜穿茅屋光射天閭里來觀已變遷
似石非石鉛非鉛或取而有衆忿喧訟歸有司今幾年
無功暴得喜欲顛神人戲汝真可憐願君為考然不然
此語可信馮公傳
江夏辨疑云大江過江夏郡之西稍北既受漢水而滙
為大灣郡人傳以為煙波江其傍之村曰煙波村今屬
漢陽縣按酈元注水經最為詳洽而求所謂煙波江者
竟無其說豈江之名得于善長注圖經之後邪余謂圖
經多載俚俗所傳之事而求之亦無是說也獨唐人崔
顥黃鶴樓詩云日暮鄉關何處是烟波江上使人愁是
直晚景所寓者如此而已豈復别有江邪
苕溪漁隠曰摭言載楊汝士侍郎在楊嗣復宴集坐上
與元白同賦詩汝士詩後成有文章舊價留鸞掖桃李
新隂在鯉庭之句元白覽之失色汝士歸謂子弟曰我
今日壓倒元白古今詩話載裴令公夜宴半酣索聯句
元白有得色時公為破題次至楊侍郎曰昔日蘭亭無
豔質此時金谷有高人元白自知不能加遽裂紙曰笙
歌鼎沸勿作此泠淡生活古今詩話不載楊侍郎之名
得非摭言所載楊汝士侍郎乎楊在當時不以詩名此
二聯即席所作並為佳句其傳於後世者恨不多見之
復齋漫錄云唐顧陶編唐詩類選載楊郇伯作妓人出
家詩云盡出花鈿與四鄰雲鬟剪落向殘春暫驚風燭
難留世便是蓮池不染身貝葉乍翻迷錦字梵聲初學
誤梁塵從今豔色歸空後湘浦應無解佩人湘山野錄
乃謂本朝國長公主為尼掖庭嬪御隨出者三十餘人
太宗詔兩禁各以詩送之陳彭年作詩八句今考其詩
與楊郇伯所作一同第首句云盡出花鈿散寶津一句
為異豈後人改郇伯詩而托以彭年之名文瑩不復考
之邪
山谷云禮部員外裴說寄邊衣詩云深閨乍冷開香篋
玉筯微微濕紅頰一陣霜風殺柳條濃烟半夜成黃葉
垂垂白練明如雪獨下閑階轉凄切祗知抱葉搗秋砧
不覺高樓巳無月時聞塞雁聲相喚紗窗只有燈相伴
幾展齊紈又懶裁離腸恐逐金刀斷細想儀容執牙尺
回刀剪破澄江色愁捻銀針信手縫惆悵無人試寬窄
時時舉袖勻殘淚紅牋漫有千行字書中不盡心中事
一半殷勤託邊使裴說詩句甚麗零陵總記載說詩一
篇尤詼詭也
苕溪漁隠曰裴說詩讀書貧裏樂搜句靜中忙此二句
乃余日用者甘貧守靜自少至老飽諳此味矣
復齋漫錄云北夢瑣言謂李遠詩云人事千杯酒流年
一局棋唐宣宗以非牧人之材不與郡守及觀幽閑鼓
吹乃云宣宗坐朝令狐相進李遠知杭州上曰遠詩長
日惟消一局棋豈可臨郡哉二書所著雖同而詩則異
苕溪漁隠曰溫庭筠湖隂曲警句云吳波不動楚山遠
花壓闌干春晝長庭筠工於造語極為綺靡花間集可
見矣更漏子一詞尤佳其詞云玉爐香紅蠟淚偏照畫
堂秋思眉翠薄鬢雲殘夜長衾枕寒梧桐樹三更雨不
道離情正苦一葉葉一聲聲空階滴到明
許彥周詩話云司空圖唐末竟能全節自守其詩有綠
樹連村暗黃花入麥稀誠可貴重又云四座賓朋兵亂
後一川風月笛聲中句法雖可及而意甚委曲
漁隠叢話後集卷十七
