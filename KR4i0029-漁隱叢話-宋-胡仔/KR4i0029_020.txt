漁隱叢話前集卷二十
宋胡仔撰
李習之
石林詩話云人之材力信自有限李翺皇甫湜皆韓退
之高弟而二人獨不傳其詩不應散亡無一篇存者計
亦非其所長故多不作耳退之有題湜公安園池詩後
云爾雅注蟲魚定非磊落人又用將濟諸人捨得業孔
顔若譏其徒為無益而勸之使不作者翺見扵遠游聮
句前之詎灼灼此去信悠悠一見之後遂不復見亦可
知矣然二人以非所工而不作愈於不能而不使強為
之亦可謂善用其短也苕溪漁隱曰余讀傳燈錄言朗
州刺史李翺謁藥山問如何是道師以手指上下曰會
麽翺曰不會師曰雲在天水在缾翺遂贈以詩曰練得
身形似鶴形千株松下兩函經我來問道無餘說雲在
青天水在瓶又藥山一夜登山經行忽雲開見月大笑
一聲應澧陽東九十許里居民盡謂東家翺再贈詩曰
選得幽居惬野情終年無送亦無迎有時直上孤峰頂
月下披雲笑一聲余以唐書翺本傳考之翺嘗為朗州
刺史則傳燈錄所載是也翺未嘗為鄭州刺史古今詩
話所載鄭州刺史李翺詩非也傳燈錄有此二詩石林
以謂翺詩散亡無一篇存者但一見遠遊聯句而已何
也
李長吉
緗素雜記云魏略曰明帝景初元年徙長安鍾虡駱駝
銅人承露盤盤折銅人重不可致留于覇城大發卒鑄
作銅人二號曰翁仲列坐司徒門外又漢晉春秋曰帝
徙盤盤折聲聞數十里金狄或泣因留覇城又唐李賀
金銅仙人辭漢歌序云魏明帝青龍九年八月詔宫官
牽車西取漢孝武捧露盤仙人欲立置前殿宫官既折
盤仙人臨載乃澘然淚下歌曰茂陵劉郎秋風客夜聞
馬嘶曉無跡畫欄桂樹懸秋香三十六宫土花碧魏官
牽車指千里東關酸風射眸子空將漢月出宫門憶君
清淚如鉛水衰蘭送客咸陽道天若有情天亦老攜盤
獨出月荒凉渭城已遠波聲小案明帝紀青龍五年三
月改為景初元年是歲徙長安銅人重不可致而李賀
以謂青龍九年八月蓋明帝以青龍五年三月改為景
初元年至三年而崩則無青龍九年明矣疑李誤也酈
元水經注云魏文帝黃初元年徙咸陽始皇所鑄金人
十二重不可致因留霸城南即與明帝所徙銅人事略
同竟未詳其旨史記秦始皇二十六年有大人長五丈
足履六尺皆夷狄服凡十二人見于臨洮是歲始皇初
并六國反喜以為瑞銷天下兵器作金人十二以象之
後十四年而秦亡又後漢薊子訓有神異之道時有百
歲翁自說為兒童時已見子訓賣藥於會稽市顔色不
異扵今後人復於長安東霸城見之與一老翁共摩挲
銅人相謂曰適見鑄此而已近五百歲矣注云秦始皇
二十六年收天下兵器聚咸陽鑄金人十二重各千石
置宫庭中至此四百二十餘年故東坡贈梁道人詩云
採藥壷公處處過笑看金狄手摩挲又張天覺贈人詩
云鶴骨飄飄紫府仙摩挲金狄不知年皆用此也
緗素雜記云李賀苦晝短詩云天東有若木下置銜燭
龍按淮南子曰若木在建木西燭龍在鴈門北蔽千委
羽之山不見日龍銜燭以照太隂又離騷云折若木以
拂日兮聊逍遥以相羊注云若木在西極謝希逸月賦
云擅扶桑扵東沼嗣若英扵西冥五臣注云扶桑日出
處若木日沒處由是知若木在西燭龍在北而李云如
此真誤矣
摭言云李賀年七歲以長短之製名動京華時韓文公
與皇甫湜覽賀所作竒之因連騎造門求見賀總角荷
衣而出二公不之信因令面賦一篇賀承命欣然操觚
染翰傍若無人仍名曰高軒過云華裾織翠青如葱金
環壓轡摇玲瓏馬蹄隱隱聲隆隆入門下馬氣如虹東
京才子文章公二十八宿羅心胷元精耿耿貫當中殿
前作賦聲摩空筆補造化天無功龐眉書客感秋蓬誰
知死草生華風我今垂翅附冥鴻他日不羞蛇作龍二
公大驚遂以所乘馬命聯鑣而還所居親為束髮後舉
進士賀父名晉肅或謗賀不避家諱韓文公特為著諱
辨一篇
蔡寬夫詩話云唐人避家諱嚴甚韓退之為李賀作諱
辨當時閧然非之舉子就試題目有犯其家諱者皆託
題目不便不敢就試而出其嚴固可知惟權文公集皆
不避其父名臯此不可解杜子美詩一部未嘗使閑字
獨一聯云見愁汗馬西戎逼曾閃朱旗北斗閑一處而
已頃見王侍郎欽臣云舊嘗疑此以謂既不避則不應
只犯一字後扵薛樞密向家得五代時人故本較之乃
是殷字恐好事因本朝廟諱易之而不暇省其父名也
苕溪漁隱曰老杜家諱閑而詩中有翩翩戲蝶過閑慢
此字在句中容或印本有誤至扵汎愛容霜鬢留懽卜
夜閑閑字乃押韻或云是闌字殊有理也鄰家閑不違
山谷謂問不違詩意乃佳王原叔作間字非也曾閃朱
旗北斗殷介甫刊作閑字豈非臨文不諱之義乎
少陵詩總目云汎愛容霜髮留歡上夜關而正文作卜
夜閑非也不獨先生詩中鮮有犯其先諱兼扵属對亦
不工矣
李衛公
蔡寬夫詩話云巴峽中有吐綬鷄比常鷄差大嗉藏肉
綬長闊幾數寸紅碧相間極煥爛常時不可見遇晴日
則向陽擺之頂首先出兩肉角亦二寸許然後徐舒其
綬逾時乃斂李文饒詩所謂葳蕤散綬輕風裏若銜若
垂何可擬是也文饒云出剡溪今詢之越人不復有予
嘗自峽中攜至蘇州人皆不識則知山川風氣所産古
今亦有不同也
倦游雜錄云真珠鷄生䕫峽山中畜之甚馴以其羽毛
有白圓點故號真珠鷄又名吐綬鷄生而反哺亦名孝
雉每至春夏之交景氣和暖頷下出綬帶方尺餘紅碧
鮮然頭有翠角䨇立良久悉斂於嗉下披其毛不復見
或有死者割其頸臆間亦無所覩苕溪漁隱曰廣右閩
中亦有吐綬鷄余在二處見人家多養之不獨巴峽中
有也王荆公有絶句云樊籠寄食老低摧組麗深藏肻
自媒天日清明聊一吐兒童初見互驚猜
雪浪齋日記云李衛公詩云五月畬田收火米三更津
吏報朝鷄頗似少陵句王荆公詩云紛紛易變浮雲白
落落難鍾老柏青山谷蟹詩云已摽天上三辰次未免
人間五鼎烹此皆得老杜句法
常建
東坡云常建詩竹徑通幽處禪房花木深歐陽文忠公
最愛賞以為不可及此語誠可人意然扵公何足道豈
非厭飫芻豢反思螺蛤邪
洪駒甫詩話云丹陽殷璠撰河嶽英靈集首列常建詩
愛其山光悅鳥性潭影空人心之句以為警策歐公又
愛建竹徑通幽處禪房花木深欲效建作數語竟不能
得以為恨予謂建此詩全篇皆工不獨此兩聯而已其
詩曰清晨入古寺初日照高林竹徑通幽處禪房花木
深山光悅烏性潭影空人心萬籟此俱寂但聞鐘磬音
嚴維
六一居士詩話云聖俞語予曰嚴維詩柳塘春水慢花
塢夕陽遲則天容時態融和駘蕩如在目前又劉貢父
詩話云此一聯細細較之夕陽遲則繫花春水慢不須
柳也如老杜深山催短景喬木易高風則了無瑕纇苕
溪漁隱曰春水慢不須柳此真確論但夕陽遲則繫花
以此言之則春水慢不必柳塘夕陽遲豈獨花塢哉余
嘗愛西清詩話載吳越王時宰相皮光業每以詩為已
任嘗得一聯云行人折柳和輕絮飛鷰銜泥帶落花自
負警策以示同僚衆争嘆譽裴光約曰二句偏枯不為
工蓋柳當有絮泥或無花此論乃得詩之膏肓矣
徐季海
山谷云越州應天釋希圓姑蘇人避地甬東所居小房
瑯琊山頂也山下有井井有鰻&KR0008;魚水有盈縮與江潮
相應甚多靈怪按爾雅山有穴為岫徐季海題詩云孤
岫龜形在乃不成語蓋謝玄暉云忩中列遠岫已誤用
此字季海亦承誤耳按楚詞云收恢台之孟夏恢大也
台即胎也言夏氣大而育物也今言高閣無恢台直言
無暑氣耳似不合古語爾雅云夏為長嬴長嬴即恢台
也若言高閣無長嬴可乎能奴登切獸名熊属足似麈
鹿絶有力故有絶人之才者謂之能能奴來切三足鼈
也今於來字韻中用法士多瓌能乃是僧似鼈耳然魏
晉人作詩多如此借韻至李杜韓退之無復此病耳壮
大壯之壯牡牝牡之牡今言規模稱牡哉必壯字誤書
耳魏晉人用字亦多如此蓋取字勢易工不復問字之
根源如古人書橋槗直直皆不成字
劉賓客
山谷云劉夢得竹枝九章詞意高妙元和間誠可以獨
步道風俗而不俚追古昔而不愧比之杜子美䕫州歌
所謂同工而異曲也昔子瞻嘗聞余詠第一篇歎曰此
奔軼絶塵不可追也淮隂行情調殊麗語氣尤穩切白
樂天元微之為之皆不入此律也唯無耐脫菜時不可
觧當待博物洽聞者說也三閣辭四章可以配黍離之
詩有國存亾之鑑也大槩夢得樂府小章優扵大篇詩
優於它文耳
吕氏童蒙訓云蘇子由晩年多令人學劉禹錫詩以為
用意深遠有曲折處後因見夢得歷陽詩云一夕為湖
地千年列郡名霸王迷路處亞父所封城皆歷陽事語
意雄徤後殆難繼也
洪駒父詩話云山谷至廬山一寺與群僧圍爐因舉生
公講堂詩末云一方明月可中庭一僧率爾云何不曰
一方明月滿中庭山谷笑去
隱居詩話云人豈不自知邪及自愛其文章乃更大繆
何也劉禹錫詩固有好處及其自稱平淮西詩云城中
喔喔晨鷄鳴城頭鼓角聲和平為盡李愬之美又云始
知元和十四載四海重見昇平年為盡憲宗之美吾不
知此兩聯為何等語也賈島云獨行潭底影數息樹邊
身其自注云二句三年得一吟䨇淚流知音如不賞歸
卧故山秋不知此兩句有何難道至于三年始成而一
吟下淚也楊衡自愛其句云一一鶴聲飛上天此尤可
笑也
隱居詩話云杜甫善評詩其稱薛稷詩云驅車越陜郊
北顧臨大河美矣又稱李邕六公篇恨不見之皇甫湜
題浯溪頌云次山有文章可惋只在碎亦善評文者若
白居易殊不善評詩其稱徐凝瀑布詩云千古長如白
練飛一條界破青山色又稱劉禹錫雪裏高山頭白早
海中仙果子生遲沉舟側畔千帆過病樹前頭萬木春
此皆常語也禹錫自有可稱之句甚多顧不能知之耳
雪浪齋日記云荆公喜唐人楓林社日鼓茅屋午時鷄
書扵劉楚公第或以為此即儲光羲詩苕溪漁隱曰此
一聯乃夢得秋日送客至潜水驛詩非儲光羲也
漁隱叢話前集卷二十
