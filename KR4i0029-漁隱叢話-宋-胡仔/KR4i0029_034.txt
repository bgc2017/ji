漁隱叢話前集卷三十四
宋胡仔撰
半山老人二
遯齋閒覽云莆陽通應子魚名著天下蓋其地有通應
侯廟廟前有港港中之魚最佳今人必求其大可容印
者謂之通印子魚故荆公亦有詩云長魚爼上通三印
此傳聞之訛也苕溪漁隠曰韓子蒼謝泉州連使君寄
子魚絶句曰驛騎持書自海傍開籃剰喜子魚香紅螺
紫蛤俱羞避獨許渠儂近酒觴子魚味鹹止可噉水飯
若作酒品之物殊無風味子蒼之言誤矣
澠水燕談錄云荆公之時學者得出其門自以為榮一
被稱與往往名重天下公之治經尤尚解字末流務為
新竒寖成穿鑿朝廷患之詔學者兼用舊傳注不專治
新經禁援引字解於是學者皆變所學至有著書以詆
公之學者又諱稱公門人故張芸叟為挽詞曰今日江
湖從學者人人諱道是門生盛傳士林及後詔公配享
神廟贈官賜諡俾學者復治新經用字解昔之學者稍
稍復稱公門人有無名子改芸叟詩卒章云人人却道
是門生
張文潜云余自金陵月堂謁蔣帝祠初出北門始辨色
行平野中時暮春人家桃李未謝西望城壁壕水或絶
或流多鵁鶄白鷺迤邐近山風物夭秀如行錦繡圖畫
中舊讀荆公詩多稱蔣山景物信不誣也
遯齋閒覽云唐人詩濃綠萬枝紅一點動人春色不須
多不記作者名氏鄧元孚曾見介甫親書此兩句於所
持扇上或以為介甫自作非也
王直方詩話云荆公作内相時翰苑中有石榴一叢枝
葉甚茂但只發一花故荆公題此詩余每以不見全篇
為恨二說未知孰是
石林詩話云荆公少以意氣自許故詩語為其所向不
復更為涵蓄如天下蒼生待霖雨不知龍向此中蟠又
濃綠萬枝紅一點動人春色不須多又平治險穢非無
力潤澤焦枯是有才之類皆直道其胷中事後為羣牧
判官從宋次道盡假唐人詩集博觀而約取晩年始盡
深婉不迫之趣乃知文字雖工拙有定限然必視其幼
壯雖公方其未至亦不能力強而遽至也
高齋詩話云荆公題金陵此君亭詩云誰憐直節生來
瘦自許高才老更剛賓客每對公稱頌此句公輒顰蹙
不樂晩年與平甫坐亭上視詩牌曰少時作此題榜一
傳不可追改大抵少年題詩可以為戒平甫曰此揚子
雲所以悔其少作也
洪駒父詩話云荆公詩䆫明兩不借按史游急就章云
裳韋不借為牧人顔師古注云不借小屨也以麻為之
其賤易得人人各自有不須假借因而為言又出揚雄
方言亦曰麻履謂之不借惟崔豹古今注云不借草屨也
漫叟詩話云荆公嘗在歐公坐上賦虎圖衆客未落筆
而荆公章巳就歐公亟取讀之為之擊節稱歎坐客閣
筆不敢作苕溪漁隠曰西清詩話中亦載此事云此乃
體杜甫畫鶻行以紓急解紛耳吾今具載二詩讀者當
有以辨之荆公虎圖詩云壯哉非羆亦非貙目光夾鏡
當坐隅横行妥尾不畏逐顧盻欲去仍躊躇卒然一見
心欲動熟視稍稍摩其鬚固知畫者巧為此此物安肯
來庭除想當槃礴欲畫時睥睨衆史如庸奴神閒意定
始一掃功與造化論錙銖悲風颯颯吹黃蘆上有寒雀
驚相呼槎牙死樹鳴老烏向之俛噣如哺雛山牆野壁
黃昏後馮婦遙看亦下車杜甫畫鶻行云高堂見老鶻
颯爽動秋骨初驚無拘攣何得立突兀乃知畫師妙功
刮造化窟寫此神俊姿充君眼中物烏鵲滿樛枝軒然
恐其出側腦看青霄寧為衆禽没長翮如刀劒人寰可
超越乾坤空崢嶸粉墨且蕭瑟緬思雲沙際自有煙霧
質吾今意何傷顧步獨紆鬱
隠居詩話云熙寧庚戌冬王荆公安石自參知政事拜
相是日官僚造門奔賀者相屬於路公以未謝皆不見
之獨與余坐于西廡之小閤荆公語次忽顰蹙久之取
筆書䆫曰霜松雪竹鍾山寺投老歸歟寄此生放筆揖
余而入元豐癸亥公巳謝事為會靈觀使居金陵白下
門外余謁公公欣然邀余同遊鍾山憩法雲寺偶坐於
僧房是時正當霜雪而虚䆫松竹皆如詩中之景余因
述昔日題䆫并誦此詩公憮然曰有是乎領略微笑而
已
高齋詩話云舒州三祖山金牛洞山水聞于天下荆公
嘗題詩云水泠泠而北去山靡靡而旁圍欲窮源而不
得竟悵望以空歸後人鑿山刊木寖失山水之勝非公
題詩時比也魯直效公題六言云司命無心播物祖師
有記傳衣白雲横而不度高鳥倦而猶飛識者云語雖
竒亦不及荆公之自然也
王直方詩話云李希聲言荆公罷政事時居於州東劉
相宅於書院小廳題當時諸葛成何事只合終身作卧
龍數十處苕溪漁隠曰此乃薛能詩山屐經過滿徑蹤
隔溪遙見夕陽舂當時諸葛成何事只合終身作卧龍
唐百家詩選中有之或云荆公詩非也
王直方詩話云荆公集中有落星寺詩其末云勝概惟
詩可收拾不才羞作等閒來落星寺在彭蠡湖中劉咸
臨嘗親見寺僧言幼時目覩閩中章傳道作此詩其前
六句皆同其末云勝概詩人盡收拾可憐蘇石不曾來
蘇石謂子美曼卿也後人愛其詩者改末句作荆公詩
傳之遂使一篇之意不完其體與荆公所作詩亦不類
苕溪漁隠曰直方所言非也余細觀此詩句語體格真
是荆公作餘人豈能道此今具載全篇識者必能辨之
詩云窣雲臺殿起崔嵬萬里長江酒一杯坐見山川吞
日月杳無車馬送塵埃鴈飛雲路聲低過客近天門夢
易回勝槩惟詩可收拾不才羞作等閒來
冷齋夜話云荆公言前輩詩風定花猶落靜中見動意
鳥鳴山更幽動中見靜意山谷云此老論詩不失解經
旨趣亦可怪耳唐人詩有曰海月生殘夜江春入暮年
者置早意於殘晩中又曰驚蟬移别樹鬭雀墮閒庭者
置靜意於喧動中東坡作眉子研詩君不見成都畫手
開十眉横雲却月爭新竒遊人指點小顰處中有漁陽
胡馬嘶用此微意也
遯齋閒覽云唐人題西山寺詩云終古礙新月半江無
夕陽人謂冠絶古今以其盡得西山之景趣也金山寺
留題者亦多而絶少佳句惟寺影中流見鐘聲兩岸聞
又天多剰得月地少不生塵最為人傳誦要亦未為至
工若用之於落星寺有何不可乎熙寧中荆公有句云
天末海門横北固煙中沙岸似西興尤為中的
西清詩話云荆公云李漢豈知韓退之緝其文不擇美
惡有不可以示子孫者況垂世乎以此語門弟子意有
在焉其文迄無善本如春殘葉密花枝少睡起茶多酒
盞疎吾皇英睿超光武上將威名得隗囂皆王元之詩
也金陵獨酌西江雪浪來天際寄劉原甫翰林放逐蓬
萊殿皆王君玉詩也臨津豔豔花干樹天末海門横北
固不知朱戶鎖嬋娟皆王平甫詩也苕溪漁隠曰遯齋
閒覽以天末海門横北固煙中沙岸似西興之句為荆
公題金山寺詩尤為中的王直方詩話以臨津豔豔花
千樹夾徑斜斜柳數行却憶金明池上路紅裙爭看綠
衣郎之句仍載永叔戲介甫曰謹厚者亦復為之邪以
二說考之則西清詩話以為元之平甫詩恐誤也
冷齋夜話云荆公詩曰道人北山來問松我東崗舉手
指屋脊云今如許長今誤作問松㘽東崗王元之詩云
春殘葉密花枝少睡起茶親酒盞疎今誤作睡起茶多
酒盞疎
西清詩話云歐公嘉祐中見王荆公詩黃昏風雨暝園
林殘菊飄零滿地金笑曰百花盡落獨菊枝上枯耳因
戲曰秋英不比春花落為報詩人子細吟荆公聞之曰
是豈不知楚詞夕餐秋菊之落英歐陽九不學之過也
高齋詩話云荆公此詩子瞻跋云秋英不比春花落說
與詩人子細看蓋為菊無落英故也荆公云蘇子瞻讀
楚詞不熟耳予以謂屈平餐秋菊之落英大槩言花衰
謝之意若飄零滿地金則過矣東坡既以落英為非則
屈原豈亦謬誤乎坡在海南謝人寄酒詩有云漫遶東
籬嗅落英又何也苕溪漁隠曰秋英不比春花落為報
詩人子細吟此是兩句詩余於六一居士全集及東坡
前後集徧尋並無之不知西清高齋何從得此二句詩
互有譏議亦疑其不審也
漁隱叢話前集卷三十四
