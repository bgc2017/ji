漁隱叢話後集卷十五
宋胡仔撰
杜牧之
復齋漫錄云牧之齊安城樓詩嗚咽江樓角一聲微陽
㶑㶑落寒汀不用凭欄苦回首故鄉七十五長亭蓋用
李太白淮隂書懷詩沙墩至梁苑二十五長亭苕溪漁
隱曰魯直竹枝詞鬼門關外莫言遠五十三驛是皇州
皆相沿襲也
許彦周詩話云牧之題桃花夫人廟詩細腰宫裏露桃
新脉脉無言度幾春至竟息亡緣底事可憐金谷墜樓
人僕嘗謂此詩乃二十八字史論
苕溪漁隠曰牧之於題詠好異於人如赤壁云東風不
與周郎便銅雀春深鎖二喬題商山四皓廟云南軍不
袒左邊袖四皓安劉是滅劉皆反說其事至題烏江亭
則好異而叛於理詩云勝負兵家不可期包羞忍恥是
男兒江東子弟多才俊卷土重來未可知項氏以八千
人渡江敗亡之餘無一還者其失人心為甚誰肯復附
之其不能卷土重來决矣
許彦周詩話云牧之作赤壁詩云折戟沉沙鐵未銷自
將磨洗認前朝東風不與周郎便銅雀春深鎖二喬意
謂赤壁不能縱火即為曹公奪二喬置之銅雀臺上也
孫氏霸業繫此一戰社稷存亡生靈塗炭都不問只恐
捉了二喬可見措大不識好惡
法藏碎金云國語云高位疾顛厚味腊毒杜牧和州絶
句云江湖醉度十年春牛渚山邊六問津歷陽前事知
虚實高位紛紛見䧟人噫予今聊記其一蘇秦位高金
多如何如何
苕溪漁隠曰牧之云無媒逕路草蕭蕭自古雲林遠市
朝公道世間惟白髮貴人頭上不曾饒羅鄴云芳草和
煙暖更青閒門要路一時生年年點檢人間事帷有春
風不世情予嘗以此二詩作一聯云白髮惟公道春風
不世情蓋窮人不偶遣興之作也
苕溪漁隠曰遣懷詩落魄江湖載酒行楚腰腸斷掌中
輕十年一覺揚州夢贏得青樓薄倖名余嘗疑此詩必
有謂焉因閱芝田錄云牛奇章帥維揚牧之在幕中多
微服逸游公聞之以街子數輩潜隨牧之以防不虞後
牧之以拾遺召臨别公以縱逸為戒牧之始猶諱之公
命取一篋皆是街子輩報帖云杜書記平善乃大感服
方知牧之此詩言當日逸遊之事耳
許彦周詩話云小杜華清宫詩雨露偏金穴乾坤入醉
鄉如此天下焉得不亂
苕溪漁隠曰宫詞云監宫引出暫開門隨例雖朝不是
恩銀鑰却收金鎖合月明花落又黃昏此絶句極佳意
在言外而幽怨之情自見不待明言之也詩貴夫如此
若使人一覽而意盡亦何足道哉
麗情集云太和末杜牧自侍御史出佐沈傳師宣城幕
雅聞湖州為浙西名郡風物研好且多麗色往游之時
刺史崔君亦牧之素所厚者頗諭其意凡籍之名妓悉
為致之牧殊不愜所望史君復候其意牧曰願得張水
戲使州人畢觀之俟其雲合牧當間行寓目冀此際或
有閱焉史君大喜如其言至日兩岸觀者如堵迨暮竟
無所得將罷忽有里姥引髽髻女年十餘歲牧熟視之
曰此真國色也因使語其姥將致舟中姥女皆懼牧曰
且不即納當為後期吾十年必為此郡若不來乃從所
適因以重幣結之尋拜黃池二州皆非意也洎周墀入
相牧以其素善乃併上牋于墀乞守湖州大中三年移
授湖州刺史比至郡則十四年所約之姝已從人三載
而生二子矣牧即政之夕亟使人召之夫母懼其見奪
也因擕幼以詣之牧詰其母曰曩許我矣何為適人母
拜曰向約十年不來而後嫁嫁已三年矣牧俛首曰辭
也直強之不祥乃禮而遣之因為悵别詩曰自恨尋芳
到已遲往年曾見未開時如今風擺花狼籍綠葉成隂
子滿枝
苕溪漁隠曰顔魯公題謝公塘碑隂云太保謝公東晉
咸和中以吳興山水清遠求典此郡故東坡將之湖州
戲贈莘老詩云亦知謝公到郡久應怪杜牧尋春遲鬢
絲只好對禪榻湖亭不用張水嬉
古今詩話云牧之為御史分司洛陽時李司徒罷鎮閒
居聲妓為當時第一一日開筵朝士臻赴以杜嘗持憲
不敢邀飲杜諷坐客達意願預斯會李馳書杜聞命遂
赴會中有妓百餘皆絶色殊藝杜獨坐妓行瞪目注視滿
飲三巵問李曰聞有紫雲者孰是李指示之杜凝睇良
久曰名不虚得宜以見惠李俯首而笑諸妓亦皆回首
破顔杜又自飲三爵朗吟而起曰華堂今日綺筵開誰
喚分司御史來忽發狂言驚四座兩行紅粉一齊回意
氣閒逸傍若無人
苕溪漁隠曰東坡聞李公擇飲傅國博家大醉有詩云
不肯醒醒騎馬回玉山知為玉人頽紫雲有語君知否
莫喚分司御史來即此事也又侍兒小名錄云兵部李
尚書樂妓崔紫雲詞華清峭眉目端麗李公為尹東洛
宴客將酣杜公輕騎而來連飲三觥謂主人曰嘗聞有
能篇詠紫雲者今日方知名不虚得倘垂一惠無以加
焉諸妓回頭掩笑杜作前詩詩罷上馬而去李公尋以
紫雲贈之紫雲臨行獻詩曰從來學製斐然詩不料霜
臺御史知忽見便教隨命去戀恩腸斷出門時侍兒小
名錄不載此事出於何書疑好事者附會為之也
杜荀鶴
藝苑雌黃云荀鶴杜牧之之微子也牧之會昌末自齊
安移守秋浦時妾有娠出嫁長林卿士杜筠生荀鶴有
能詩名自號九華山人大順初擢第尋授翰林學士主
客員外郎知制誥顧雲序其集為唐風集焉荀鶴與張
曙同年進士常以言相嘲謔曙之他文不多見康餘錄
載其擊甌賦一篇其警句云董雙成青瑣鸞驚啄開珠
網穆天子細韁馬駭踏碎瓊田似此之類恐非荀鶴所
可擬唐風集中詩極低下如要知前路事不及在家時
不覺裹頭成大漢初看竹馬作兒童之句前輩方之太
公家教惟春宫怨一聯云風暖鳥聲碎日高花影重為
一篇警策而歐陽永叔歸田錄乃云周朴之句不知何
以云然
韓致元
迂叟詩話云北都使宅舊有過馬廳按唐韓偓詩云外
使進鷹初得按中官過馬不教嘶注云上乘馬必中官
馭以進謂之過馬既乘之然後蹀躞嘶鳴蓋唐時方鎮
亦效之因而名廳也
東臯雜錄云北門舊有過馬廳韓魏公為留守更新之
榜曰雅集賦詩云過馬傳聞事莫詳我嚴賓席在更張
不資金石升堂樂務接芝蘭入室香農穫大田歌滯穗
訟消羣枉閴甘棠時聞雅集延諸彦病守心間興亦長
潘子真詩話云山谷嘗謂余言老杜雖在流落顛沛未
嘗一日不在本朝故善陳時事句律精深超古作者忠
義之氣感發而然韓偓貶逐末後依王審知其集中所
載手風慵展八行書眼暗休尋九局圖䆫裡日光飛野
馬案頭筠管長蒲蘆謀身拙為安蛇足報國危曾捋虎
鬚滿世可能無默識未知誰擬試齊竽其詞凄楚切而
不廹不忘其君也
復齋漫錄云致元昭宗時以翰林承旨謫嶺表道湖南
謝人惠含桃詩云金鸞歲歲長宣賜忍淚看天憶帝都
自注云每歲初進之後先宣賜學士韓子蒼謝人惠茶
云白髮前朝舊史官風爐煮茗暮江寒蒼龍不復從天
下拭淚看君小鳳團自注云史官月賜龍團意雖本致
元而語益工
苕溪漁隠曰致元醉著絶句云萬里清江萬里天一村
桑柘一村煙漁翁醉着無人喚過午醒來雪滿船葛亞
卿集句云萬里清江萬里天一村桑柘一村煙漁翁醉
睡醒又睡高唱夕陽孤島邊前輩集句詩每一句取一
家詩今亞卿全用致元前兩句極為無工又後兩句不
是好詩不稱前兩句豈若致元之渾成也杜荀鶴亦有
溪興絶句云山雨溪風捲釣絲瓦甌蓬底獨斟時醉來
睡着無人喚流下前溪也不知語句俱弱亦不若致元
之雅徤也
許彦周詩話云高秀實言元微之詩豔麗而有骨韓偓
香奩集麗而無骨時李端叔意喜韓偓詩誦其序云咀
五色之靈芝香生九竅咽三危之瑞露美動七情秀實
云勸不得也勸不得也
半夜鐘
復齋漫錄云遯齋閒覽記歐陽文忠公詩話譏唐人夜
半鐘聲到客船之句云半夜非鳴鐘時疑詩人偶聞此
耳且云渠嘗過蘇州宿一寺夜半聞鐘聲因問寺僧皆
云分夜鐘曷足怪乎尋聞他寺皆然始知夜半鐘惟姑
蘇有之此皆間覽所載也余考唐詩知歐公所記又張
繼楓橋夜泊詩全篇云月落烏啼霜滿天江楓漁火對
愁眠姑蘇城外寒山寺夜半鐘聲到客船此歐公所譏
也然唐詩人皇甫冉有秋夜宿嚴維宅詩云昔聞玄度
宅門向會稽峰君住東湖下清風繼舊蹤秋深臨水月
夜半隔山鐘世故多離别良宵詎可逢且維所居在會
稽鐘聲亦鳴於半夜遂知張繼詩不為誤歐公不察而
半夜鐘亦不止於姑蘇有如陳正敏說也又陳羽梓州
與温商夜别詩隔水悠揚午夜鐘乃知唐人多如此
漁隱叢話後集卷十五
