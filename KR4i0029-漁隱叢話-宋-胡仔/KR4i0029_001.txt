漁隱叢話前集卷一
宋胡仔撰
國風漢魏六朝上
張文潛云詩三百篇雖云婦人女子小夫賤隸所為要
之非深於文章者不能作如七月在野至入我牀下於
七月已下皆不道破直至十月方言蟋蟀非深於文章
者能為之邪
漫叟詩話云詩三百篇各有其旨傳注之學多失其本
意而流俗狃習至不知處尚多若惟桑與梓必恭敬止
謂桑梓以人頼其用故養而成之莫肯凌踐則有恭敬
之道父子相與豈特如人之視桑梓今乃言父母之邦
者必稱桑梓非也
宋子京筆記云山東曰朝陽山西曰夕陽故詩曰度其
夕陽又曰梧桐生矣于彼朝陽指山之處耳後人便用
夕陽忽西流然古人亦誤用久矣
山谷云俞清老作景陶軒名為未當詩云高山仰止景
行行止景明也高山則仰之明行則行之耳魏晉間所
謂景莊景儉等從一人差誤遂相承繆亦如郡守為一
麾也
後山詩話云子厚謂屈氏楚詞如離騷乃效頌其次效
雅最後效風
蔡寬夫詩話云秦漢以前字書未備既多假借而音無
反切平側皆通用如慶雲卿雲臯陶咎繇之類大率如
此詩瞻彼日月悠悠我思道之云遠曷云能來燕燕于
飛下上其音之子于歸遠送于南思與來音興南皆以
為協聲魏晉間此體猶在劉越石握中有白璧本自荆
山璆惟彼太公望昔在渭濱叟潘安仁位同單父邑愧
無子賤歌豈敢陋微官但恐忝所荷是也自齊梁後既
拘以四聲又限以音韻故大率以偶儷聲響為工文氣
安得不卑弱乎惟陶淵明韓退之時時擺脱世俗拘忌
故棲字與乖字陽字與清字皆取其傍韻用蓋筆力自
足以勝之也
東坡云余讀文選恨其編次無法去取失當齊梁文章
衰陋而蕭統尤為卑弱文選引斯可見矣今觀淵明集
可喜者甚多而獨取數首以知其餘忽遺者多矣淵明
作閑情賦所謂國風好色而不滛正使不及周南與屈
宋所陳何異而統大譏之此乃小兒強作解事者劉子
玄辨李陵與蘇武書非西漢文蓋齊梁間文士擬作者
吾因悟陵與蘇武贈荅五言詩亦後人所擬而統不能
辨李善注文選本末詳備極可喜所謂五臣者真俚儒
之荒陋者也而世以為勝善亦謬矣謝瞻張子房詩云
苛慝暴三殤此禮所謂上中下殤言暴秦無道戮及孥
稚也而乃引苛政猛於虎吾父吾子吾夫皆死於是謂
夫與父為殤此豈非俚儒之荒陋乎五臣既陋甚至於
蕭統亦其流耳宋玉高唐神女賦自玉曰唯唯以前皆
賦也而統謂之序大可笑也相如賦首有子虛烏有亡
是三人論難豈亦序邪其餘繆陋不一亦聊舉其一二
耳
蔡寬夫詩話云五言起於蘇武李陵自唐以來有此說
雖韓退之亦云然蘇李詩世不多見惟文選中七篇耳
世以蘇武詩云寒冬十二月晨起踐凝霜俯觀江漢流
仰視浮雲翔以為不當有江漢之言或疑其偽予嘗攷
之此詩若荅李陵則稱江漢決非是然題本不云荅陵
而詩中且言結髮為夫婦之類自非在塞外所作則安
知武未嘗至江漢邪但注者淺陋直指為使匈奴時故
人多惑之其實無據也古詩十九首或云枚乘作而昭
明不言李善復以其有驅車上東門與游戲宛與洛之
句為辭兼東都然徐陵玉臺分西北有浮雲以下九篇
為乘作兩語皆不在其中而凛凛歲云暮冉冉孤生竹
等别列為古詩則此十九首蓋非一人之辭陵或得其
實且乘死在蘇李先若爾則五言未必始二人也
呂氏童蒙訓云讀古詩十九首及曹子建詩如明月入
我牖流光正徘徊之類詩皆思深遠而有餘意言有盡
而意無窮也學者當以此等詩常自涵養自然下筆不
同
東坡云讀烈女傳蔡琰二詩其詞明白感慨類世所傳
木蘭詩東京無此格也建安七子猶含養圭角不盡發
見况伯喈女乎又琰之流離為在父沒之後董卓既誅
伯喈乃遇禍今此詩乃云為董卓所驅虜入胡尤知其
非真也蓋擬作者疏略而范曄荒淺遂載之本傳可發
一笑也
蔡寬夫詩話云後漢蔡琰傳載其二詩或疑董卓死邕
被誅而詩叙以卓亂流入胡為非琰辭此蓋未嘗詳考
於史也且卓既擅廢立袁紹輩起兵山東以誅卓為名
中原大亂卓挾獻帝遷長安是時士大夫豈能皆以家
自隨乎則琰之入胡不必在邕誅之後其詩首言逼廹
遷舊邦擁主以自強海内興義師共欲討不祥則指紹
輩固可見繼言中土人脆弱來兵皆胡羌獵野圍城邑
所向悉破亡馬邊懸男頭馬後載婦女長驅西入關迥
路險且阻則是為山東兵所掠也其末乃云感時念父
母哀嘆無窮已則邕尚無恙尤亡疑也
山谷云凡作賦要湏以宋玉賈誼相如子雲為師略依
放其步驟乃有古風老杜詠吳生畫云畫手看前輩吳
生遠擅場蓋古人於能事不獨求跨時輩要湏前輩中
擅場耳
詩眼云建安詩辯而不華質而不俚風調高雅格力遒
壯其言直致而少對偶指事情而綺麗得風雅騷人之
氣骨最為近古者也一變而為晉宋再變而為齊梁唐
諸詩人高者學陶謝下者學徐庾惟老杜李太白韓退
之早年皆學建安晚乃各自變成一家耳如老杜崆峒
小麥熟人生不相見新安石壕潼關吏新昏垂老無家
别夏日夏夜嘆皆全體作建安語今所存集第一第二
卷中頗多韓退之孤臣昔放逐暮行河堤上重雲贈李
觀江漢荅孟郊歸彭城醉贈張祕書送靈師惠師並亦
皆此體但頗自加新竒李太白亦多建安句法而罕全
篇多雜以鮑明遠體東坡稱蔡琰詩筆勢似建安諸子
前輩皆留意於此近來學者遂不講爾
石林詩話云晉魏間詩尚未拘聲律對偶陸雲相謔之
辭所謂日下荀鳴鶴雲間陸士龍者乃正為的對至於
四海習鑿齒彌天釋道安之類不一乃知此體出於自
然不待沈約而後能也舊嘗不解四海彌天為何等語
因讀梁惠皎高僧傳載習鑿齒與安書云夫不終朝而
雨六合者彌天之雲也弘淵源而敷八極者四海之流
也故摘其語以為戲爾晉初學佛者從其師姓如支遁
本姓關從支謙學故為支遁道安以學佛者皆本釋迦
為佛師因請以釋命氏遂為定制則釋道安亦其姓也
宋子京筆記云古人語有椎拙不可掩者樂府曰何以
銷憂惟有杜康劉越石曰何其不夢周又曰夫子悲獲
麟西狩涕孔丘雖有意緒詞亦鈍樸矣
蔡寬夫詩話云晉宋間詩人造語雖秀拔然大抵上下
句多出一意如魚戲新荷動鳥散餘花落蟬噪林逾靜
鳥鳴山更幽之類非不工矣終不免此病其甚乃有一
人名而分用之者如劉越石宣尼悲獲麟西狩泣孔丘
謝惠連雖好相如達不同長卿慢等語若非前後相映
帶殆不可讀然要非全美也唐初餘風猶未殄陶冶至
杜子美始淨盡矣
蔡寬夫詩話云齊梁以來文士喜為樂府辭然㳂襲之
久往往失其命題本意烏將八九子但詠烏雉朝飛但
詠雉雞鳴高樹巔但詠雞大抵類此而甚有併其題失
之者如相府蓮訛為想夫憐揚婆兒訛為楊叛兒之類
是也蓋辭人例用事語言不復詳研考雖李白亦不免
此惟老杜兵車行悲青坂無家别等數篇皆因事自出
已意立題略不更蹈前人陳迹真豪傑也
石林詩話云池塘生春草園林變夏禽世多不解此語
為工蓋欲以竒求之爾此語之工正在無所意猝然與
景相遇所以成章不假繩削故非常情之所能到詩家
妙處當湏以此為根本而思苦言艱者往往不悟鍾嶸
詩品論之最詳其略曰思君如流水既是即目高臺
多悲風亦惟所見清晨登隴首羌無故實明月照積
雪非出經史古今勝語多非假借皆由真尋顔延之謝
莊尤為繁密於時化之故大明泰始中文章殆同書鈔
近任昉王元長等辭不貴竒競須新事邇來作者寖以
成俗遂乃句無虚語語無虚字牽聯補衲蠧文已甚自
然英特罕遇其人余每愛此言簡切明白易曉但觀者
未嘗留意耳自唐以後既變以律體固不能無拘窘然
苟大手筆亦自不妨削鐻於神志之間斵輪於甘苦之
外也
漁隱叢話前集卷一
