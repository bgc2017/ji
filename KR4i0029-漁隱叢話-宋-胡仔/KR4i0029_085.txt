漁隱叢話後集卷二十四
宋胡仔撰
梅都官
藝苑雌黃云河豚新附本草云味甘温無毒日華子云
有毒予按倦游雜錄云河豚魚有大毒肝與卵人食之
必死暮春柳花飛此魚大肥江淮人以為時珍更相贈
遺臠其肉雜蔞蒿荻芽瀹而為羹或不甚熟亦能害人
歲有被毒而死者然南人嗜之不已故聖俞詩春洲生
荻芽春岸飛楊花河豚當此時貴不數魚蝦而其後又
云炮煎苟失所轉喉為莫邪則其毒可知本草以為無
毒盖誤矣及觀張文潜明道雜志則又云河豚水族之
竒味世傳以為有毒能殺人余守丹陽及宣城見土人
戶食之其烹煮亦無法但用蔞蒿荻芽菘莱三物而未
嘗見死者若以為土人習之故不傷蘇子瞻蜀人守揚
州晁無咎濟南人作倅每日食之了無所覺南人云魚
無頰無鱗與目能開闔及作聲者有大毒河豚備此四
者故人畏之而此魚自有二種色淡黑有文點謂之斑
子云能毒人土人亦不甚捕也子聸在資善堂嘗與人
談河豚之美者云也直那一死其美可知或云子不可
食其大纔一粟浸之經宿如弹丸人有中其毒者以水
調炒槐花末及龍腦皆可解予嘗見漁者說所以取之
之由曰河豚盛氣易怒每伏水底必設網於上故以物
就而觸之彼將奮怒而上遂為所獲吴人珍之月其腹
腴為西施乳予嘗戲作絶句云蒌蒿短短荻芽肥正是
河豚欲上時甘美遠勝西子乳吴王當日未曾知雖然
甚美必甚惡河豚味之美也吴人嗜之以喪其軀西施
色之美也吴王嗜之以亡其國兹可以為來者之戒
詩說雋永云福州嶺口有蛤属號西施舌極甘脆其出
時天氣正熱不可致遠吕居仁有詩云海上凡魚不識
名百千生命一杯羹無端更號西施舌重與兒曹起妄
情
六一居士詩話云鄭谷詩名盛於唐末號雪臺編而世
俗但稱鄭都官詩其詩多佳句但格不甚高予為兒時
誦之今其集不行於世矣梅聖俞晚年官亦至都官一
日會飲劉原父戲之曰聖俞官必止於此坐客皆驚原
父曰昔有鄭都官今有梅都官也聖俞頗不樂未幾聖
俞病卒余為序其詩為宛陵集而今人但謂之梅都官
一言之謔後遂果然斯可歎也
苕溪漁隱曰歐陽永叔宛陵集序晁無咎海陵集序二
序皆論詩人之多窮余嘗愛之故兹併錄宛陵集略云
予聞世謂詩人少逹而多窮夫豈然哉盖世所傳詩者
多出於古窮人之辭也凡士之藴其所有而不得施於
世者多喜自放于山巔水涯之外見蟲魚草木風雲鳥
獸之狀類往往探其竒怪内有憂思感憤之鬱積其興
於怨刺以道羈臣寡婦之所歎而寫人情之難言盖愈
窮則愈工然則非詩之能窮人殆窮者而後工也海陵
集序略云文學不足以發身春秋時士大夫顯名諸侯
人稱之至今者皆有他事業舉大而任重排難而解紛
其用如榖帛藥茗而文章者特以緣飾而行之耳戰國
異是一切趨合抵㩬無春秋時事業矣而文學尤為不
急詩又文學之餘事至唐始盛然為之而工不足以取
世資故世稱少逹而多窮自蘇李而下枚數之至唐皆
孫樵所論相望於窮者也以其不足以發身而取世資
又多窮如此而士或千一好焉惟恐其學之不至營度
彫琢會其得意不啻如鍾鼎之獲顧他好嗜無足以易
此者雖數用以得詬病猶不悔曰吾固有得於此也嗚
呼非誠心好之孰能困而堅往而忘返如此哉
苕溪漁隱曰聖俞詩工於平淡自成一家如東溪云野
鳬眠岸有閒意老樹著花無醜枝山行云人家在何許
雲外一聲雞春隂云鳩鳴桑葉吐村暗杏花殘杜鵑云
月樹啼方急山房人未眠似此等句須細味之方見其
用意也
許彦周詩話云聖俞詩句句精鍊如焚香露蓮泣開磬
清鷗邁之類宜乎為歐陽文忠公所稱其他古體如朱
絃疏越一唱三歎讀者當以意求之
梅聖俞寵嬖曹氏作一日曲為曹氏也苕溪漁隱曰余
閱宛陵集見一日曲味其辭意乃為南陽一娼語離而
作然則謹厚者亦復為之耶其曲云妾家鄧侯國肯愧
邯郸姝世本富繒綺嬌愛比明珠十五學組紃未嘗開
戶樞十六失所適姓名傾里閭十七善歌舞使君邀宴
娱自兹著樂府不得同羅敷凉温忽荏苒屢接朝大夫
相歡不及情何異逄路衢昨日一見郎目色曾不渝結
愛從此篤暫隔尤恐疎如何遂從宦去涉千里途郎跨
青騘馬妾乘白雪駒送郎郎未遠別妾妾仍孤不如水
中鱗雙雙依綠蒲不如雲間鵠兩兩下平湖魚鳥尚有
託妾今誰與俱去去約春華終朝怨日賒一心思杏子
便擬見梅花梅花幾時吐頻搯闌干數東風若見郎重
為歌金縷
苕溪漁隱曰聖俞云南嶺禽過北嶺呌高田水入低田
流魯直云野水自添田水滿晴鳩却喚雨鳩歸詩意皆
相類然魯直造語有工優於聖俞
蘇子美
苕溪漁隱曰元次山集自釋云帶笭箵而畫船注云上
郎丁下桑荒切竹器也故唐書音訓云讀作郎桑見結
本集音訓又音上力丁切下息拯切取魚籠也盖有平
仄兩音自釋又云能帶笭箵全獨保生能學聱(五交切)齖
保宗全家聲也如此漫乎非邪其語雖協韻然廣韻集
韻于庚清青三韻中不收此箵字並于上聲迥字韻中
收之蘇子美松江長橋觀漁詩鳴榔莫觸蛟龍睡舉網
時聞魚鱉腥我實宦游無况者擬來隨爾帶笭箵黃魯
直雨睛過石塘詩長虹垂地若篆字晴岫插天如畫屏
耕夫荷鋤解襏襫漁父晒網投笭箵秦少游德清道中
還寄子瞻詩叢薄開羅帳淪漪寫鏡屏疎籬窺窅窕支
港泛笭箵皆于青字韻中押真誤也
復齋漫錄云子美詩云笠澤鱸肥人膾玉洞庭橘熟客
分金吕吉甫詩魚出清波庖膾玉菊含寒露酒浮金吕
勝于蘇盖人客兩字雖無亦可
苕溪漁隱曰吴江長橋詩世稱三聯子美云雲頭灔灔
開金餅水面沉沉卧綵虹楊次公云八十丈虹晴卧影
一千頃碧玉無瑕鄭毅夫云插天螮蝀玉腰闊跨海鯨
鯢金背高永叔謂子美此句雄偉余謂次公毅夫兩聯
粗豪較以子美之句二公殊少藴藉也
山谷云二蘇送梁子熙聯句云大榮大辱能生死人(叔)
(才)二物不並以撓厥真(子美)之子病悶腸如車輪(叔才)
勞憂到母飢寒著身(子美)世俗鹵莽輙置莫親(叔才)文
彩光豔伏不得伸(子美)悽吟哀號酸入四鄰(叔才)夜計
破午若燕作秦(子美)腹憤軋軋胷竒陳陳(叔才)淮國晚
嶺吴渠春津(子美)去謝夙藴歸逄故辛(子美)雌火在丑
刮鑿遯屯(叔才)駕風鞭霆以脱凡鱗(子美)景祐元年仲
春子美于蜀紋紙上楷寫字極端勁可愛叔才盖才翁
舊字此篇不見于家集略計雄文妙墨流落人間者必
千數百紙二蘇文章豪健痛快如此潘陸不足吞也
復齋漫錄云田家汩汩水流渾一樹高花明遠村雲意
不知殘照好却將微雨送黃昏鄭毅夫詩也春隂垂野
草青青時有幽花一樹明晩泊孤舟古祠下滿川風雨
看潮生蘇子美詩也第二句相類然皆清絶可愛
石曼卿
六一居士詩話云曼卿自少以詩酒豪放自得其氣貌
偉然詩格竒峭又工於草書筆畫遒勁體兼顔柳為世
所好余家嘗得南唐後主澄心堂紙曼卿為余草書其
籌筆驛詩曼卿平生所自愛者至今藏之號為三絶真
余家寳曼卿卒後其故人有見之者云恍惚如夢中言
我今為神仙也所主芙蓉城欲呼故人往遊不得忿然
騎一素騾去如飛後又云降于亳州一舉子家欲呼舉
子去不得因留詩一篇與之余亦記舉子一聯云鶯聲
不逐春光老花影長隨日脚流神仙鬼怪事不可知然
其詩頗類曼卿平生語舉子不能道也
括異志云慶歷中有朝士將曉赴朝見美女三十餘人
靚粧䴡服兩兩並馬而行丁度觀文按轡於其後朝士
驚曰丁素儉約何姬之衆耶有一人最後行朝士問曰
觀文將宅眷何往曰非也諸女御迎芙蓉館主俄聞丁
卒
苕溪漁隱曰東坡言世傳王迥子高與仙人周瑶英游
芙蓉城元豐元年三月余始識子高問之信然乃作此
詩云芙蓉城中花冥冥誰其主者石與丁珠簾玉案翡
翠屏雲舒霞卷千娉婷中有一人長眉青炯如微雲澹
疎星往來三世空鍊形竟坐誤讀黃庭經天門夜開飛
爽靈無復白日乘雲軿俗緣千劫磨不盡翠被冷落凄
餘馨因過緱山朝帝廷夜聞笙簫弭節聽飄然而來誰
使令皎如明月入忩櫺忽然而去不可執寒衾虚幌風
泠泠仙宫洞房本不扄夢中同躡鳳凰翎徑度萬里如
奔霆玉樓浮空聳亭亭天書雲篆誰所銘遶樓飛步高
竛竮仙風鏘然韻流鈴蘧蘧雲開如酒醒芳卿寄謝空
丁寕一朝覆水不返瓶羅巾别淚空熒熒春風花開秋
葉零世間羅綺紛羶腥此生流浪隨滄溟偶然相值兩浮
萍願君收視觀三庭勿與嘉榖生蝗螟從渠一念三千
齡下作人間尹與邢東坡此詩最為流麗故秦太虚與
東坡簡云素紙一軸敢冀醉後揮掃近文并芙蓉城詩
時得把玩以慰馳情許彦周詩話云詩人寫人物態度
至不可移易元微之李娃行云髻鬟峩峩高一尺門前
立地看春風此定是娼婦退之華山女詩云洗粧拭面
著冠帔白咽紅頰長眉青此定是女道士東坡作芙蓉
城詩亦用長眉青三字云中有一人長眉青炯如微雲
淡疎星便是神仙風度
漁隱叢話後集卷二十四
