漁隱叢話後集卷二十一
宋胡仔撰
杜正獻
蔡寬夫詩話云正獻公以清德直道聞天下而風姿尤
竒古年近七十髮鬢皓然無一莖黑者居相位未幾以
歲旦請老上章得謝退居睢陽歐陽文忠公未顯時正
獻推薦特厚及文忠為留守日與公酬唱文忠有答公
見贈卒章云報國如乖願歸耕寧買田期無辱知已肯
逐利名遷熙寧中文忠致政歸汝隂時正獻捐館已十
有五年矣文忠復用前詩題其祠堂云門生今白首墓
木已蒼烟報國如乖願歸耕寧買田此言今始踐知不
愧黃泉
苕溪漁隠曰昭陵諸臣傳云慶歷四年正獻拜中書門
下平章事每内降與恩澤者積數十而面納上前上嘗
謂諫官歐陽修曰外人知衍封還内降吾居禁中有求
恩澤者每以衍不可告之而止者多于所封還也由是
僥倖者不悅出知兖州明年正旦上表曰臣年七十願
上印綬乃以太子少師致仕議者謂故相一上章得請
以三少致仕皆非故事蓋宰相賈昌朝嫉之也蔡寬夫
云正獻居相位未幾以歲旦請老不言出鎮東魯蓋闕
文也
東坡云杜正獻公為相蔡君謨孫之翰為諫官屢乞出
外仁宗云卿等審欲得郡當具所欲乞奏來於是蔡除
福州孫除安州正獻云諫官無故出終非美事乞且仍
舊上可之退書聖語時陳恭公為執政不肯書曰吾初
不聞正獻懼遂焚之由此罷相議者謂正獻當候明日審
奏不當遽焚其書也正獻言始在西府時上每訪以
中書事及為相中書事不以訪公因言君臣之間能始
終者蓋難也苕溪漁隱曰東坡所記正獻罷相事與昭
陵諸臣傳不同蓋正獻在相位既沮抑恩澤疑僥倖不
悅者因此譛之遂罷相則不可知諸臣傳遺之而不載
故筆之
東坡云王公送行詩凡六十有六人慶歷皇祐間朝廷
號稱多士光禄卿王公因掛冠歸江陵作詩紀行者多
一時之傑嗚呼唐虞之際于斯為盛非獨以見王公取
友之端亦足以知朝廷得士之美也苕溪漁隠曰送行
詩正獻有之句法殊高古今錄入叢話云早修天爵邀
人爵才近耆年便引年出處對揚多稱職始終操履衆
推賢鑑湖賀老非陳迹荆渚朱公合比肩此去優游益
吟咏枝江集外别成編
東觀餘論云高適年五十始為詩而與李杜抗行正獻
公暮年乃學草書筆勢翩翩遂逼魏晉孰謂秉燭不迨
晝游哉苕溪漁隱曰正獻有和孫珪秘丞說草書云老
來楷法不如初試向閒齋習草書落筆何曾見飛動雕
章早已過吹噓伯英比聖功難到懷素稱狂力有餘若
謂伊余堪繼踵只應緣木可求魚黃魯直蔡寬夫皆言
正獻草書之工苐今無蓄之者恨不一見之
復齋漫錄云賈黯廷試第一往謝祁公公獨以生事有
無為問賈退謂祁公門下士曰黯以鄙文冠天下而謝
於公公不問而獨在扵生事豈以黯為不足冠乎公聞
而言曰凡人無生事雖為顯官不能無俯仰依違進退
不輕今賈君名在第一則其學不問可知其為顯官則
又不問可知衍獨懼其生事不足以致進退不輕而道
不行耳何怪焉賈為之歎服
西湖處士
藝苑雌黃云和靖詩惟應數刻凄涼夢時曲顔肱興未
厭按論語云飯疏食飲水曲肱而枕之樂亦在其中矣
孔子自謂也至如顔子簞食瓢飲在陋巷人不堪其憂
回也不改其樂賢哉回也不改其樂即無曲肱之說又
按南史劉之遴嘗墮車折臂周捨戲之曰雖復並坐可
横正恐陋巷無枕則此謬亦已久矣張子野過和靖隠
居詩一聯云湖山隠後家空在烟雨詞亡草自青注云
先生嘗著春草曲有滿地和烟雨之句今亡其全篇予
按楊元素本事曲有點絳唇一闋乃和靖草詞云金谷
年年亂生春色誰為主餘花落處滿地和烟雨又是離
歌一闋長亭暮王孫去萋萋無數南北東西路此詞甚
工子野乃不見其全篇何也
苕溪漁隠曰秦太虚和黃法曹憶梅花詩但只平穏亦
無驚人語子瞻繼之以唱首第二韻是倒字故有西湖
處士骨應槁只有此詩君壓倒亦是稱韵而已非謂太
虚此詩真能壓倒林逋也林逋疎影橫斜水清淺暗香
浮動月黃昏之句古今詩人尚不曾道得到苐恐未易
壓倒耳後人不細味太虚詩遂謂誠然過矣
復齋漫錄云漢臯詩話謂杜詩東閣官梅動詩興還如
何遜在揚州今本傳不見揚州事遜早梅詩云兔園標物
序驚時最是梅啣霜當路發映雪擬寒開枝横却月觀
花遶凌風臺朝洒長門泣夕駐臨卬杯應知早飄落故
逐上春來此詩見初學記杜詩所用非為此也三輔決
錄云遜在揚州見官梅亂發賦四言詩人争傳寫故東
坡詩云何遜揚州又幾年官梅詩思故依然
復齋漫錄云范蔚宗與陸抗相善自江南折梅一枝詣
長安與蔚宗并詩曰折梅逢驛使寄與隴頭人江南無
所有聊贈一枝春余見說苑記越使諸發執一枝梅遺
梁王梁王之臣韓子謂左右曰惡有以一枝梅以遺列
國之君者乎則知遣使折梅已具劉向說苑矣范詩出
荆州記
復齋漫錄云東坡和楊公濟梅花詩月地雲階謾一樽
玉奴終不負東昏又四時詩玉奴纖手嗅梅花南史齊
東昏侯妃潘玉兒有國色牛僧孺周秦行記遇薄太后
戚夫人王嬙楊貴妃潘淑妃綠珠太后曰牛秀才遠來
誰與為伴潘妃辭曰東昏侯以玉兒身死國除不擬負
他注云玉兒妃小字東坡蓋用此而兩以兒為奴者誤
也
苕溪漁隠曰東坡梅詞云花謝酒闌春到也離離一點
微酸已着枝張右史集有梅花十絶後山集有梅花七
絶其無已七絶乃文潛十絶中詩但三絶不是未知竟
誰作者其間有云誰知檀萼香鬚裏已有調羹一點酸
用東坡語也苕溪漁隠曰予先君嘗秉燭賞梅有絶句
云蠟烟青繞雪培堆神女疑乘香霧來綽約仙姿明醉
眼横斜疎影入樽罍
苕溪漁隐曰陳敏政遯齋閒覽云荆公在金陵有和徐
仲元顰字韻詠梅詩二首東坡在嶺南有暾字韻詠梅
詩三首皆韻險而語工非大手筆不能到也余以臨川
集東坡後集細細味之顰字韻二首亦未是荆公平日
得意詩其一云額黃映日明飛燕肌粉含風冷太真其
一云肌冰綽約如姑射膚雪參差是玉真其餘亦别無
竒特句至若東坡暾字韻三首皆擺落陳言古今人未
嘗經道者三首並妙絶第二首尤竒詩云羅浮山下梅
花村玉雪為骨冰作魂紛紛初疑月掛樹耿耿獨與參
黃昏先生索居江海上悄如病鶴棲荒園天香國艷肯
相顧知我酒熱詩清温蓬萊宫中花鳥使綠衣倒掛扶
桑暾抱叢窺我方醉卧故遣啄木先敲門麻姑過君急
洒掃鳥能歌舞花能言酒醒人散山寂寂惟有落蘂黏
空樽注云嶺南珍禽有倒掛子綠毛紅喙如鸚鵡而小
自海東來非塵埃間物也又有西江月梅詞云海仙時
遣探芳叢到掛綠毛么鳳亦謂此耳
東臯雜錄云介甫梅花詩有額黃映日明飛燕肌粉含
風泠太真後改曰肌冰綽約如姑射膚雪參差是玉真
莊子藐姑射之山有神人肌膚若冰雪綽約若處子長
恨歌中有一人字玉真雪膚花貎參差是全用古字只
易一若為如耳
苕溪漁隠曰古樂府云行胡從何方到國持何來氍毺
&KR0008;&KR1674;五木香迷迭艾納與都梁廣志云艾納香出西國
似細艾東坡和楊公濟梅花云天教桃李作輿臺故遣
寒梅第一開憑仗幽人收艾納國香和雨入莓苔艾納
香名名芷松上莓苔也出本草及沈氏香譜又紅梅詩
云玉人頳頰固多姿頳怒色普庚切見神女賦婦人怒
則面赤
苕溪漁隠曰古樂府梅花落蘇子卿云祗言花似雪不
悟有香來王介甫詠梅云遥知不是雪惟有暗香來韓
子蒼詠梅云那知是花處但覺暗香來介甫子蒼雖襲
子卿之詩意然思益精而語益工也東坡詩云去年今
日關山路細雨梅花正斷魂子蒼詩只度關山魂已斷
何須疎雨濕梅花此蓋反東坡之意但為關山斷魂却
無佳思也
東臯雜錄云陳天錫有詩云舍南舍北雪猶存山外斜
陽不到門一夜冷香清入夢野梅千樹月明村
王禹玉
復齋漫錄云嘉祐七年冬宴羣臣於羣玉殿英宗以皇
子預坐在舍人待制之後岐公詩云翠輦生香容扈蹕
黃金塗紙看揮毫介甫云何不言翠玉裝輿岐公改之
以進
司馬文正公日錄云神廟時經月每夕有赤氣見西北
隅如火至人定乃滅人以為皇子生之祥故禹玉作大
燕樂詞云未曉清風生殿閣經旬赤氣照乾坤未幾皇
子生大燕羣臣于集英殿
許彦周詩話云外祖父邵安簡公布衣時上平元昊策
又嘗勸仁宗早立太子晚年自樞府出知越州又移知
鄆州其薨也岐公作挽詞云披褐曾陳破羌策汗青猶
著立儲書春風澤國吟牋落夜雨溪堂宴豆疎前輩詩
不獨句語精鍊且是着題
蔡寬夫詩話云蘇參政易簡取開封府解時宋尚書白
為試官是歲狀頭登第後十年白為翰林學士易簡亦
繼召入故易簡贈白詩云天子昔取士先俾分嗤妍濟
濟俊兼秀師師鱗與鸞小子最承知同輩尋改觀甲第
叨薦名高飛便凌烟遂使拜扆坐果得超神仙迄今才
七歲相接乘華軒慶歷二年歐陽文忠公為别頭試官
王文恭公預薦至嘉祐初文忠在北門文恭亦同院仍
同知貢舉故文恭公詩有十五年前門下客最榮今日
預東堂之句座主門生同列固儒者盛事而玉堂尤天
下文學之極選國朝以來惟此二人前此所未有也
歸田錄云嘉祐二年余與端明韓子華翰長王禹玉侍
讀范景仁龍圖梅公儀同知禮部貢舉辟梅聖俞為小
試官凡鏁院五十日六人者相與唱和為古律歌詩一
百七十餘篇集為三卷禹玉余為校理時武成王廟所
解進士也至此新入翰林與余同院又同知貢舉故禹
玉贈余云十五年前出門下最榮今日預東堂余答云
昔時叨入武成宫曾看揮毫氣吐虹夢寐閑思十年事
笑談今日一樽同喜君新賜黃金帶顧我宜為白髮翁
天聖中余舉進士國學南省皆忝第一人薦召其後景
仁相繼亦然故景仁贈余云淡墨題名第一人孤生
何幸繼前塵聖俞自天聖中與為詩友余嘗贈云獨喜
共量天下士亦勝東野亦勝韓而子華筆力豪贍公儀
文思温雅而敏捷皆勍敵也前此有南省試官者多窘
束條制不少放懷余六人者懽然相得羣居終日長篇
險韻衆製交作筆吏疲於寫錄僮吏奔走往來間以滑
稽嘲謔加於風刺更相酬酢往往哄堂絶倒自謂一時
盛事前此未之有也
復齋漫錄云杜陽雜編言舒元輿舉進士既試脂炬人
皆自將以余考之唐制如此耳故廣記云唐制舉人試
日既暮許燒燭三條韋永貽試日先畢作詩云三條燭
盡鐘初動九轉丹成鼎未開明月漸低人擾擾不知誰
是謫仙才而舊說亦言舉人試日已晚試官權德輿於
簾下戲云三條燭盡燒殘舉子之心而舉子遂答曰八
韻賦成驚破侍郎之膽乃知唐制許舉子見燭三條而
本朝著令不許見燭則又甚矣
蔡寬夫詩話云禮部淡墨書榜首不知始何時或曰李
程應舉時嘗遇隂府吏於貢院前問其登第人姓名則
有李和而無程乃祈之蒼黃中用淡墨筆加王字於和
下果得第後為相因命凡榜書人名皆用淡墨遂為故
事此固不可考然相傳至今據此則所當書者乃登第
人姓名也范蜀公詩淡墨題名第一人孤生何幸繼前
塵蓋得之今貢院放榜但以黃紙淡墨前書禮部貢院
四字餘皆濃墨豈流傳既久遂失其本邪
學林新編云西京記曰隋無漏寺在長安唐武德初廢
無漏寺貞觀二十年高宗在春宫為文德皇后立寺於
無漏寺故基以慈恩為寺名西院浮圖高三百尺永徽
五年沙門元楚所立國人謂之雁塔唐故事進士及第
列名於慈恩寺塔因此謂之雁塔題名塔以石為壁唐
人遊觀留題甚多不特進士題名而已而塔屢遭火斷
石遺字猶有存者近時好事者裒其遺字作十卷鐫之
石進士題名僅存數處餘皆唐賢游觀留題也賈公談
錄曰唐李仲侍郎知貢舉夜放榜書榜未畢而書吏得
疾暴卒遂更呼一善書吏而吏方醉磨墨鹵莽或淡或
濃一榜之字濃淡相半反致其妍遂成淡墨故事
本朝禮部貢院放榜亦以淡墨書榜首蓋循唐故事也
因此賀人及第用雁塔題名淡墨題名以為事實苕溪
漁隠曰淡墨題名二事不同未詳孰是今兩存之
摭言曰進士及第賜宴曲江狀元置司處謂之團司年
最少者謂之探花郎皆唐故事也
唐書歐陽詹傳曰詹舉進士與韓愈李觀李綘崔羣玉
王涯馮宿庾承宣聯第皆天下選時稱龍虎榜故先達
詩曰一舉首登龍虎榜十年身到鳳凰池世以為榮
文昌雜錄云唐慈恩題名按劉公嘉話起自進士張莒
于長安慈恩寺閒遊題其姓名於塔下後書之於板遂
為故事本朝進士題名皆刻石於相國興國兩寺亦慈
恩之比也
蔡寬夫詩話云唐舉子既放榜止云及第皆守選而後
釋褐選未滿而再試判為拔萃於吏部或就制舉而中
方謂之登科韓退之所謂四舉於禮部乃一得三選於
吏部卒無成蓋退之未嘗登科也自聞喜宴後始試制
兩節於吏部其名始隸曹謂之關試猶今之參選關試
後始稱前進士故當時詩曰短行書了屬三銓休把新
銜獻必先從此便稱前進士好將春色待明年故事放
榜後貢院小吏多錄新及第人姓名以獻士大夫子弟
之求舉者至是始止而諸科所試皆在明年故也古今
沿革不同事之瑣末者皆史氏所不記惟時時於名輩
詩話見之
復齋漫錄云文之所以貴對偶者謂出於自然非假於
牽強也潘子真詩話記禹玉元豐間以錢二萬酒十壺
餉吕夢得夢得作啟謝之有白水真人青州從事禹玉
歎賞為其切題後毛達可有謝人惠酒啟云食窮三載
曾無白水之真人出餞百壺安得青州之從事此用夢
得語尤為無功非惟出於剽竊亦是白水真人為虛設
也至若東坡得章質夫書遺酒六瓶書至而酒亡因作
詩寄之云豈意青州六從事化為烏有一先生二句渾
然絶無斧鑿痕更覺真切
許彦周詩話云王豐父岐公之子也其詩精密人鮮知
者如白髮衰天癸丹砂養地丁意脈貫串尚勝三甲六
丁之語此所謂參禪中參活句也又作拄杖詩云老境
得為丘壑伴醉鄉還勝子孫扶其風味雍容如此
漁隠叢話後集卷二十一
