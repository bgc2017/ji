漁隱叢話後集卷二十六
宋胡仔撰
東坡一
東坡云余在穎州夢至一官居人物與俗無異而山川
清遠有足樂者顧視堂上榜曰仇池覺而念之仇池武
都氐故地楊難當所保余何為居之明日以問客客有
趙令疇德麟者曰何為問此此乃福地小有洞天之附
庸也杜子美詩云萬古仇池穴潛通小有天神魚人不
見福地語真傳近接西南境長懷十九泉何時一茆屋
送老白雲邊他日工部侍郎王欽臣仲至謂余曰吾嘗
奉使過仇池有九十九泉萬山環之草木鮮叢可以避
世如桃源也
苕溪漁隱曰東坡送范景仁游洛中詩蘚書標洞府松
蓋偃天壇注云歐陽永叔嘗游嵩山日暮於絶壁上見
苔蘚成文云神清之洞明日復尋不見又六一居士集
有戲占唐山隱者詩我昔曾為洛陽客偶向巖前坐盤
右四字丹書萬仞崖神清之洞𤨏樓臺蓋紀此事余謂
二公人物文章俱為天下第一自是神仙中人應居紫
府閬苑固宜所夢所見之異也
苕溪漁隱曰子由作子瞻墓誌云公謫黃州幅巾芒屨
與田夫野老相從溪谷之間築室於東坡自號東坡居
士
元城先生語錄云士大夫只看立朝大節如何若大節
一虧則雖有細行不足贖也東坡立朝大節極可觀才
意邁峻惟已之是信在元豐則不容於元豐人欲殺之
在元祐則雖與老先生議論亦有不合處非隨時上下
人也
苕溪漁隱曰余觀子瞻墓誌云元祐二年君實方議改
免役為差役差役行於世法久多弊編戶充役不習官
府吏虐使之多以破産而狹鄉之民或有不得休息者
先帝知其然故為免役君實為人忠信有餘而才智不
足知免役之害而不知其利欲以差役代之方差官置
局公亦與其選獨以實告而君實始不悅矣嘗見之政
事堂條陳不可君實忿然公曰昔韓魏公刺陜西義勇
公為諫官爭之甚力魏公不樂公亦不顧某昔聞公道
其詳豈今日作相不容某盡言邪君實笑而止公知言
不用乞補外不許君實始怒有逐公意會其病卒乃巳
藝苑雌黃云東坡端午帖子皇帝閣云微凉生殿閣習
習滿皇都試問吾民愠南風為解無原其意蓋欲聖君
推南風之德以及於黎庶也唐文宗與柳公權聯句東
坡以為公權有美而無箴因續四句其作端午帖子用
此意也然洪駒父謂公權巳含箴規之意雖不必續可
也故吕氏家塾廣記云說者謂公權有諷諫之意以文
宗樂廣厦之凉而不知路有暵死也此語良是觀公權
嘗以筆諫蓋造次不忘納君於善者豈於此而無箴邪
又陳輔之以殿桷生餘凉此兩字有功於脩辭予謂輔
之此語無甚意義今世所傳多只用公權舊語故東坡
詩微凉生殿閣習習滿皇都又云卧聞疎滴梧桐雨獨
咏微凉殿閣風不聞有殿桷餘凉之說
苕溪漁隱曰東坡所記湯泉秦州之駱谷渝州之陳氏
山居與秦君之所賦東坡及匡廬汝水尉氏驪山後謫
居惠州游白水山佛迹巖浴於湯泉共有其八矣余之
所見新安之黃山閩中之劒浦亦有其二矣苐湯泉多
作硫黃氣浴之則襲人肌膚惟驪山是礜石泉李賀詩
云華清源中礜石湯徘徊百鳳隨君王黃山是硃砂泉
圖經云黃山舊名黟山黟山東峰下有硃砂湯泉熱可
點茗春時即色微紅昔人題詩云三十六峰高倚天瑶
臺金闕貯神仙嵩陽若與黃山比猶少靈砂一道泉蓋
為是也余嘗謂湯泉其理不可致詰故東坡白水山湯
泉詩云積火焚大槐蓄油灾武庫驚燃丞相井疑浣將
軍布自憐耳目隘未測隂陽故欎攸火山裂觱沸湯泉
注豈惟渴獸駭坐使癡兒怖安能長魚鼈僅可燖狐兔
山中惟木客戶外時芒屨雖無傾城浴幸免亡國汙唐
子西湯泉記云佛迹院中湧二泉其東所謂湯泉其西
雪如也二泉相去步武間而東泉熱甚殆不可觸指以
西泉解之然後調適可浴意山之出二泉專為浴者計
哉或說炎州地性酷烈故山谷多湯泉或說水出硫黃
地中即温初不問南北今臨潼湯泉乃在正西而炎州
餘水未必皆熱則地性之說固巳失之然以硫黃置水
中水不能温則硫黃之論亦未為得吾意湯泉在天地
間自為一類受性本然不必有待然後温也凡物各求
其類而水性尤耿介得其類則雖千萬里而伏流相通
非其類則横絶徑過十字旁午而不相入故二泉之間
不能容尋常而炎凉特異如此蓋亦無足怪者吹氣為
寒呵氣為温而同出於一口此其證也
六朝事迹云建康聖湯延禪寺隷湯山下舊有湯泉十
所今存者六唐德宗時韓滉為浙江觀察使滉小女有
惡疾浴於湯應時而愈乃以女粧奩建精舍於湯山之
右
藝苑雌黃云吟詩喜作豪句湏不畔於理方善如東坡
觀崔白驟雨圖云扶桑大繭如甕盎天女織綃雲漢上
往來不遣鳳啣梭誰能鼓臂投三丈此語豪而甚工石
敏若咏雪詩有燕南雪花大於掌冰柱懸簷一千丈之
語豪則豪矣然安得爾高屋邪雖豪覺畔理或云咏雪
非敏若詩見鮑欽止夷白堂小集苕溪漁隱曰東坡集
載此詩是題趙令晏崔白大圖幅徑三丈故云往來不
遣鳳啣梭誰能鼓臂投三丈可謂善造語能形容者也
畫品中止有李營丘驟雨圖從無崔白者兼東坡此詩
又云人間刀尺不敢裁丹青付與濠梁崔風蒲半折寒
雁起竹間的皪横江梅乃是崔白冬景圖藝苑以為驟
雨圖誤矣余又觀李太白北風行云燕山雪花大如席
秋浦歌云白髮三千丈其句可謂豪矣奈無此理何如
秦少游秋日絶句連卷雌蜺拱西樓逐雨追晴意未休
安得萬籹相向舞酒酣聊把作纏頭此語豪而且工
復齋漫錄云送顧子敦詩人間一好漢誰是張長史舊
史張柬之為荆州長史則天問狄仁傑曰安得一好漢
用之狄因薦柬之新史易好漢為竒男子
苕溪漁隱曰余閱舊史云則天問仁傑曰朕要一好漢
仕使有乎仁傑曰荆州長史張柬之其人雖老真宰相
才也温公通鑑云太后嘗問仁傑朕欲得一佳士用之
新史云武后謂仁傑曰安得一竒士用之孫之翰唐史
論斷云武氏問仁傑曰我要一好人任使並不云竒男
子復齋誤矣
東臯雜錄云顧子敦肥偉號顧屠故東坡送行詩有磨
刀向猪羊之句以戲之又尹京時與從官同集慈孝寺
子敦凭几假寐東坡大書案上曰顧屠肉案同會皆大
笑又以三十錢擲案上子敦驚覺東坡曰且快片批四
兩來
復齋漫錄云内翰顧子敦身體魁偉與山谷同在館中
夏多晝寢山谷俟其耳熱熟寐即於子敦胸腹間寫字
子敦苦之一日據案而寝旣覺曰爾亦無如我何及還
舍夫人詰其背字脫衣觀之乃山谷所題詩云綠暗紅
稀出鳳城暮雲樓閣古今情行人莫聽宫前水流盡年
光是此聲此乃市廛多用此語以文背故山谷因以為
戲
東臯雜錄云東坡善嘲謔以吕微仲豐碩每戲曰公真
有大臣體坤六二所謂直方大也後拜相東坡當制有
云果藝以達有孔門三子之風直方而大得坤爻六二
之動又嘗謁微仲值其晝寝久之方見便坐昌陽盆畜
一綠龜坡指曰此易得耳唐莊宗時有進六目龜者敬
新磨獻口號云不要閙不要閙聽取龜兒口號六隻眼
兒睡一覺抵别人三覺微仲不悅
苕溪漁隱曰送小本禪師赴法雲云是身如浮雲安得
限南北此二句乃老杜别贊上人詩中全語豈偶然用
之邪題碧落洞詩云小語輒響荅空山白雲驚此語全
類李太白今印本誤作自雷驚不惟無意味兼與上句
重疊也後自嶺外歸次韻江晦叔詩云浮雲時事改孤
月此心明語意高妙参禪悟道之人吐露胸襟無一毫
窒礙也
東坡元豐五年十二月十九日東坡生日也置酒赤壁
磯下踞高峰俯鶻巢酒酣笛聲起於江上客有郭石二
生頗知音謂坡曰笛聲有新意非俗工也使人問之則
進士李委聞坡生日作新曲曰鶴南飛以獻呼之使前
則青巾紫裘腰篴而巳旣奏新曲又快作數弄嘹然有
穿雲裂石之聲坐客皆引滿醉倒委袖出嘉紙一幅曰
吾無求於公得一絶句足矣坡笑而從之詩曰山頭孤
鶴向南飛載我南游到九嶷下界何人也吹笛可憐時
復犯龜兹
苕溪漁隱曰西清詩話云余嘗觀唐人西域記言龜兹
國王與臣庶知樂者於大山間聽風雨之聲均節成音
後翻入中國如伊州凉州甘州皆龜兹至也又學林新
編云前漢地里志上郡有龜兹縣應劭注曰龜兹音丘
慈某案字書龜居逵切又居求切蓋居求音鳩亦收在
鳩字韻中然則龜兹當音鳩慈而應劭音龜作丘者於
字書居求切誤調入丘音也其餘史書並音龜兹作丘
慈實應劭唱其誤耳番夷名號有它音不讀如本字故
可汗音榼寒閼氏音烟支谷蠡音祿黎獮氏音權精浩
亹音閣門番汗音盤寒允吾音鉛牙先零音銑怜冐頓
音墨特凡此皆變為它音諸名山藏及各書亦不載者
苕溪漁隱曰後山詩話謂退之以文為詩子瞻以詩為
詞如教坊雷大使之舞雖極天下之工要非本色余謂
後山之言過矣子瞻佳詞最多其間傑出者如大江東
去浪淘盡千古風流人物赤壁詞明月幾時有把酒問
青天中秋詞落日繡簾捲庭下水連空快哉亭詞乳燕
飛華屋悄無人桐隂轉午初夏詞明月如霜好風如水
清景無限夜登燕子樓詞楚山脩竹如雲異材秀出千
林表詠笛詞玉骨那愁障霧冰肌自有仙風咏梅詞東
武南城新堤固漣漪初溢宴流杯亭詞冰肌玉骨自清
凉無汗夏夜詞有情風萬里捲潮來無情送潮歸别參
寥詞缺月掛疎桐漏斷人初靜秋夜詞霜降水㾗收淺
碧鱗鱗露遠洲(闕)凡此十餘詞皆絶去筆墨畦徑
間直造古人不到處真可使人一唱而三歎若謂以詩
為詞是大不然子瞻自言平生不善唱曲故間有不入
腔處非盡如此後山乃比之教坊司雷大使舞是何每
况愈下蓋其謬耳
復齋漫錄云肉芝詩序曰頃在京師有鑿井得如嬰兒
手以獻者臂指皆具膚理如生余聞之隱者曰此肉芝
也與子由烹而食之按仙傳拾遺載進士蕭靖之掘地
得物類人手肥嫩色微紅烹食之後遇異人曰嘗食仙
藥因告之曰肉芝食之者多壽何東坡忘此邪
復齋漫錄云萬松亭在關山始麻城縣令張毅植萬松
於道用以庇行者且以名其亭云未十年而松之存者
十不及三四東坡元豐二年謫居黃州過而賦詩云十
年種木百年規好德無人助我儀縣令若同倉庾氏亭
松應長子孫枝天公不赦斧斤厄野火解憐冰雪姿為
問幾株能合抱慇懃記取角弓詩崇寧以還坡文方禁
故詩碑不復見而過往題咏者不可勝紀鄱陽倪左司
濤傷之以詩云舊韻無儀字蒼髯有恨聲謂此也
苕溪漁隱曰柳子厚王介甫以道傍大松人多取以為
用各以詩惜之子厚意雖自謂語反成晦不若介甫語
顯而意適也子厚云孤松停翠蓋託根臨廣路不以險
自防遂為明所誤介甫云虬甲龍髯不可攀亭亭千尺
蔭南山自嗟無地逃斤斧豈願爭明爝火間余頃過衡
嶽夾道古松最盛正有此患雖嶽祠相近官不能禁也
苕溪漁隱曰吾家有二畫馬乃陸遠所摹伯時舊本其
一則子瞻詩龍膺豹股頭八尺奮迅不受人間羈其一
則黃魯直詩西河聯作蒲萄錦目光夾鏡耳卓錐止哦
此二詩雖不見畫圖當如支遁語道人憐其神俊也
復齋漫錄云明皇雜錄言上所乘馬有玉花騘照夜白
又異人錄言玉花騘者以其面白故又謂之玉面花驄
故杜子美丹青引云先帝天馬玉花騘畫工如山貌不
同觀曹將軍畫馬圖歌云曾貌先帝照夜白龍池十日
飛霹靂苕溪漁隱曰李伯時亦嘗畫照夜白圖蔡天啓
題詩云天上房星不下來連山芻粟飽駑駘龍姿逸駕
飛騰盡頼爾毫端力挽回略似坡云
復齋漫錄云東坡筆記謂李將軍思訓作明皇摘瓜圖
嘉陵山川帝乘赤驃起三騣與諸王嬪御十數騎出飛
仙嶺下初見平陸馬皆若驚而帝馬見小橋不進正作
此狀不知三騣謂何今乃見岑參詩有衛尚書赤驃馬
歌云赤髥胡雛金剪刀平時剪出三騣高乃知唐御馬
多剪治而三騣其餙也以上皆東坡說也余讀白樂天
詩云舞衣裁兩葉馬鬛剪三花楊巨源觀打毬詩云玉
勒回時露赤汗花騣分處拂紅纓嚴維作勅命賜寧王
馬詩亦有云鏡點黃金眼花開白雪騣何東坡獨忘樂
天等詩邪余又嘗見小說言開元天寳間世尚輕肥多
愛三花餙馬郭若虛家藏韓幹畫貴戚閱馬圖中有三
花馬蘇大參家有韓幹畫三花御馬晏元獻家張一畫
虢國出行圖其上亦有三花馬蓋三花馬剪騣為三辮
耳
苕溪漁隱曰東坡題伯時畫馬云龍眠胸中有千駟議
者謂譏其無德而稱余意其不然如文與可善作墨竹
故和篔簹谷云料得清貧饞太守渭濱千畆在胸中豈
亦是譏之邪又山谷咏伯時虎脊天馬圖亦云筆端那
有此千里在胸中蓋言畫馬之妙得之於心應之於手
若輪扁之斵輪也
復齋漫錄云山谷次韻子瞻和子由觀韓幹馬因論伯
時畫天馬云曹霸弟子沙苑丞喜作肥馬人笑之李侯
論幹獨不爾妙畫骨相遺毛皮翰林評書乃如此賤肥
貴瘦渠未知蓋謂東坡嘗作孫莘老墨妙亭詩云嶧山
傳刻典刑在千載筆法留陽冰杜陵評書貴瘦硬此論
未公吾豈憑短長肥瘦各有態玉環飛燕誰敢憎意屬
此也
苕溪漁隱曰山谷題伯時天育驃騎圖云明窗盤礴萬
物表寫出人間真乘黃邂逅今身猶姓李可非前世江
都王山谷用此事於伯時尤為親切姓與藝皆同也江
都王畫馬今猶有存者陳去非嘗䟦以小詩云天上房
星空不動人間畫馬亦難逢當年筆下千金鹿此日窗
前八尺龍
麈史云古之善作詩者工用人語渾然若出於已予於
李杜見之顔延年赭白馬賦云旦刷幽燕晝秣荆越子
美驄馬行云晝洗湏騰涇渭深夕趨可刷幽并夜太白
天馬歌云雞鳴刷燕晡秣越皆出於顔賦也退之云李
杜文章在光熖萬丈長信哉
許彦周詩話云老杜作曹將軍丹青引云一洗萬古凡
馬空東坡觀吳道子畫壁詩云筆所未到氣巳吞吾不
得見其畫矣斯評也二公之句各可以當之
復齋漫錄云老杜贈曹將軍霸詩云開元之中嘗引見
承恩數上南薰殿凌烟功臣少顔色將軍下筆開生面
良相頭上進賢冠猛將腰間大羽箭褒公鄂公毛髮動
英姿颯爽來酣戰鄂公謂尉遲敬德褒公謂段志玄也
故東坡贈寫真何充詩云黃冠野服山家客意欲置我
山巖中勛名將相今何限往寫褒公與鄂公蓋用此也
鮑欽止亦作謝傳神蔡景直云馳譽丹青有古風筆端
及我未宜蒙雲臺麟閣遥相望往寫褒公與鄂公用東
坡語尤為無功
東觀餘論云閣中集名畫記唐志皆作韋鶠子美有韋
偃畫馬詩偃當作鶠蓋傳寫之誤曹將軍畫馬神勝形
韓丞畫馬形勝神鶠從容二人間苐筆格差不及耳
漁隱叢話後集卷二十六
