漁隐叢話後集卷三十六
宋胡仔撰
本朝雜記下
吕氏童蒙訓曰徐仲車山陽人小許榜登科初從安定
先生學潜心力行不復仕進仲車一日因具公裳見貴
官因思曰見貴官尚具公裳豈有朝夕見母而不具公
裳者乎遂晨夕具公裳揖母事母至孝山陽人化之
司馬文正公日錄云朱壽昌父任諫議大夫壽昌母素
微生壽昌歲餘遣出之因是不知所在壽昌既長求之
不得乃棄官尋之刺血書懴以散與人至是得之于同
州迎以歸錢子飛知永興軍奏其事乞加旌賞故召之
王介甫方以李定為至孝故送壽昌赴審官而壽昌以
同母弟妹皆在同州乃折資授河中通判苕溪漁隐曰
東坡云朱壽昌郎中少不知母所在刺血寫經求之五
十年去歲得之蜀中以詩賀之云嗟君七歲知念母憐
君壯大心愈苦羡君臨老得相逢喜極無言淚如雨不
羡白衣作三公不愛白日升青天愛君五十着綵服兒
啼却得償當年烹龍為炙玉為酒鶴髮初生千萬壽金
花詔書錦作囊白藤肩輿簾蹙繡感君離合我酸心此
事今無古或聞長陵謁來見大姊仲孺豈意逢將軍開
王善桃空記面建中天子終不見西河郡守誰復譏穎
谷封人羞自薦日錄又云淮南轉運司體量李定嘉祐
八年四月母亡不曾丁憂介甫以李定為至孝何其蔽
邪
復齋漫錄云番陽張吉父介方娠時父去客東西川不
還張君自為兒時愴然有感其言語聲息未嘗不在蜀
也與尚書彭公器資同學作詩云應是子規啼不到致
令我父未歸家聞者皆憐之既長走蜀父初無還意乃
還省母復至涪閬往返者三其父遂以熙寧十三年三
月至自蜀鄉人迎謁歎息或為感泣一時名士皆賦詩
以記其事器資詩略云河可以竭山可徙我翁不歸行
不巳三往三復翁歸止翁行尚壯今老矣兒昔未生今
壯齒郭功甫詩略云父昔離家子方孕子得其父今壯
年胡弗歸兮死敢請慰我慈母心懸懸三往三復又十
載孝子執鞭方言還
四六談麈云四六施于制誥表奏文檄以便于宣讀多
以四字六字為句宣和間多用全文長句為對習尚之
久至今未能全變前輩無此體也此起于王咸平翰苑
之作人多傚之兼四六之義在于裁剪若全句對全句
亦何以見工以經語對經語史語對史語詩語對詩語
方妥帖太祖郊祀陶榖作赦文不以籩豆有楚對黍稷
惟馨而曰豆籩陳有楚之儀黍稷奉惟馨之薦近世王
初寮作寶籙宫青詞云上天之載無聲下民之虐匪降
時人許其裁剪
宋景文筆記云文有属對平側用事供公家一時宣讀
施行似健快然不可施于史傳余修唐書未嘗以唐人
一詔一令載者惟捨對偶之文近高古者乃可著于篇
大抵史近古對偶宜今以對偶之文入史如粉黛飾壯士
笙匏佐鼙鼓非所施也
吕氏童蒙訓云龔殿院彦和清介自立少有重名元祐
間簽判瀛州其弟大壯尤特立不羣曾子宣帥瀛欲見
不可得一日徑過彦和邀其弟出不可辭也遂出相見
即為置酒從容終日乃去因題詩壁間云自慚太守非
何武得向河陽見兩龔近時貴人如子宣之能下士亦
難及也
東臯雜錄云青社表海亭取太公表東海之義元祐初
曾子宣為守鼎新之賦詩云表海風流舊所聞青冥飛
觀一番新山河十二名空在簮履三千迹已陳極目烟
嵐九霄近滿川樓閣萬家春由來興廢南柯夢且喜登
臨属後人
文昌襍錄云工部王侍郎云昨謫守單州後圃有宓子
賤琴臺為一郡之勝獨此可以銷憂且有詩云琴聲久
逐秋雲去臺勢空隨古堞高既召還見于垂拱殿與吕
資政同班殿廬因話琴臺後數日吕遂知單州甚可異
也
許彦周詩話云蘇太監作文饒敖作鴻溝詩云置俎均
牢彘峩冠信沐猴方矜几上肉巳墮幄中籌海嶽歸三
尺衣冠閟一丘路人猶指似山下是鴻溝
四六談麈云綦叔厚草蜀將制曰巳失秦川之險敢云
蜀道之難辛炳為中司遽作彈文曰川猶未失也綦自
辨其語上曰朕知之矣卿所言者我能往寇亦能往
復齋漫錄云劉偉明贈熊待制詩云西清寓直荷為槖
在蜀宣風繡作衣蓋南史劉香傳著紫荷槖事見張安
世傳持槖簮筆之意而偉明乃以荷為芰荷之荷何邪
東臯雜錄云李誠之才致高妙守邊有威信熙寧初荆
公用事議論不合退居汶上題詩云燕子知時節還尋
舊宇歸新人方按曲不許傍簾飛嘗作昭陵挽詞云堯
民喪考無生意杞國憂天有壊時聞道宗祧歸聖嗣一
時收淚賀重熙其他佳句甚少
東坡云過太平州見郭祥正言嘗從章惇入梅山溪洞
中說降其首領見洞主蘇母家有神畫被服如士大夫
事之甚嚴問之云此知桂州李大夫也問其名曰此豈
可名哉扣頭稱死罪數四卒不敢名徐考其年月本末
則李師中誠之也誠之嘗為提刑桂府爾吾識誠之知
其為一時豪傑也然小人多異議不知夷獠乃爾畏信
之彼其利害不相及爾
許彦周詩話云晁無咎在崇寧間次李誠之長短句韻
以弔誠之曰射虎山邊尋舊迹騎鯨海上追前約便與
江湖永相忘還堪樂不獨用事的確其措意高古深悲
而善怨似離騷故特錄之
復齋漫錄云王公韶少日讀書于廬山東林裕老庵庵
前有老松因賦詩云綠皮皺剥玉嶙峋高脚分明似古
人解與乾坤生氣概幾因風雨長精神裝添景物年年
換擺捭窮愁日日新惟有碧霄雲裏月共君孤影最相
親王荆公為憲江東過而見之大加稱賞遂為知巳
苕溪漁隱曰蔡寬夫詩話云盧龍圖秉少豪逸熙寧初
遊京師久不得調嘗作書曰青衫白髮病參軍旋糶黃
粱置酒樽但得有錢留客醉何湏騎馬傍人門荆公一
見曰此亦非碌碌者即薦用之前此蓋未嘗相識也又
石林詩話云劉季孫初以右班殿直監饒州酒荆公為
憲江東廵歴按酒務始至廳事見屏間有題小詩曰呢
喃燕子語梁間底事來驚夢裡閒說與傍人應不解杖
藜携酒看支山大稱賞之即召與語嘉歎之久升車而
去不復問務事荆公以三詩而取三士其樂善之心今
人所未有也吾故表而出之
許彦周詩話云鮮于子駿作九誦東坡大稱之云友屈
宋于千載之上觀堯祠舜祠二章氣格高古自東漢以
來鮮及前輩稱贊人略緣寔也
復齋漫錄云王綵輔道觀文韶子也徽宗朝妄奏天神
降于家卒以此受禍人以其父熙河妄殺之報耳嘗為
漁家傲詞云日月無根天不老浮生總被消磨了陌上
紅塵常擾擾昏復曉一場大夢誰先覺洛水東流山四
遶路傍幾個新華表見說在時官職好争信道冷烟寒
雨埋荒草
詩說雋永云孫伯野宣和間為中書舍人論麗人入貢
所過騷動貶散官居于蘄州許崧老時為給事中乃封
駮曰孫傳山東野人乞從末減楊時可時為省郎以詩
送孫曰清議豈徒光四戶直聲應巳到三韓黃門有手
能批敇太學無人為舉幡四六談麈云孫伯野論麗人
搔擾中批云至乃用蘇軾語全無顧忌孫表云不知言
語之合前人但見裔夷之負中國
苕溪漁隱曰宣政間京師置四輔郡拱州東輔也先君
時為宗學官從兄孝著遊學拱輔因有書來先君寄之
以詩曰東輔書初至西宫夜正寒感時嗟阻闊喜汝報
平安學耨知兼力辭淳發巨瀾三冬文史足軒翥未應
難
復齋漫錄云韓子蒼喜吴可小詩東風可是閒來往時
送江梅一陣香殊不知張芸叟荼䕷詩云晩風亦自知
人意時去時來管送香吴取此耳
苕溪漁隱曰胡宿詩風花飛有態烟絮墜無㾗張先詞
柳徑無人墜飛絮無影二人詩詞頗相類
三山老人語錄云孫元中啟事云好事多載酒殽時念
揚雄之句諸公盡登臺省誰憐鄭老之窮對偶亦新竒
復齋漫錄云翟嗣宗尉臨淮頗為監司所窘遂於臨淮
館驛題蜘蛛詩其序云偶見蜘蛛因成四韻織絲來往
疾如梭長愛騰空作網羅害物身心雖甚小漫天綱紀
亦無多林間宿鳥應嫌汝簾外飛蛾亦懼他莫學螳螂
捕蟬勇湏知黃雀奈君何林子中時為發運過而見之
召而誚責且戒以無為浮薄因薦之于朝云
復齋漫錄云王直方詩話記徐師川早朝詩内一聯云
黃氣遠臨天北極紫宸住在殿中央以余觀之乃全是
杜子美玉几猶來天北極朱衣只在殿中央一聯也
詩說雋永云徐師川贈鄭公寔諶詩云平生不喜劉蕡
策色色人中自有人又云字得蘇黃妙文薰班馬香鄭
有詩集其間與張嘉父唱酬頗多苕溪漁隱曰師川因
鄭諶而進致身樞府東湖集中與鄭唱酬亦多如誰家
竹可欵何處酒難忘皆一時唱酬之詩也贈張仲宗云
詩如雲態度人似柳風流題于生畫云故山黃葉下夢
境白鷗前此集中好句也
詩說雋永云丁未之春汴清淮濁錢遜叔登淮山樓詩
云華戎變氣俗淮汴倒清渾徐師川詩云淮流漲後濁
汴水淺來清
吕氏童蒙訓云吕與叔嘗作詩云文如元凱徒稱僻賦
似相如止類俳唯有孔門無一事只傳顔氏得心齋横
渠讀詩詩云置心平易始知詩楊中立云知此詩則可
以讀三百篇矣
復齋漫錄云吴丞相敏十歲時遊山寺賦詩云古未霜
根重殘僧雪頂深棟梁元剥落香火半消沉在真州時
贈吴正仲詩先生古人風文字祖西漢不令萬錢食亦
合五花判
四六談麈云汪退傳初坐陳東歐陽澈事降官後復以
啟謝廟堂時相作荅啟云一男子之上書人何足道諸
大夫曰可殺公豈容心熊太學叔雅之詞也陸逸中德
先宣和間再為中執法嘗彈蔡絛范丞相建炎間荅其
啟云久居言路評彈多權貴之臣屢掌文衡登拔皆純
正之士范射策陸曾謂其不純正舒起居清國之詞也
師友談記云友人董耘饋長沙猫笋薦以享太史公太
史公輒作詩為貺因筍寓意且以為贈爾其詩曰穿雲
斸石遠林空來涉烟波萬萬重實比梧桐能食鳳籜翻
風雨便成龍一枝未許塵鞍掛千畆終留渭水封陋巷
菜羹知不稱君王玉食願時供薦即和之亦以寓自興
之意且述前相知之情焉其詩曰節藏泥滓氣凌空薦
俎寧知肉味重未許韋編充簡册也勝絲縷誑蛟龍短
萌任逐霜刀重美榦湏煩雪壤封他日要令高士愛不
應常奉宰夫供秦少游亦和之曰楚山春笋斸雲空北
客常嗟食不重秀色可憐刀切玉清香不斷鼎烹龍論
羹不愧蓴千里入貢常隨傳一封薄禄奉親甘旨少滿
苞時賴故人供苕溪漁隠曰李方叔稱范淳父為太史
公以其為國史修撰故也
苕溪漁隐曰詩選云朱喬年絶句春風吹起籜龍兒戢
戢滿山人未知急喚蒼頭斸烟雨明朝吹作碧參差蓋
前人有詠筍詩云急忙且喫莫踟蹰一夜南風變成竹
喬年點化乃爾精巧余觀魯直巳先有此句從斌老乞
苦筍云煩君更致蒼玉來明日風雨皆成竹前詩並蹈
襲魯直也
詩說雋永云晁冲之叔用樂府最知名詩少見于世政
和末先公為御史朱深明為郎官其謝先公寄茶兼簡
深明詩曰諫議茶猶寄郎官迹已疎斜封三道印不奉
一行書會遠長安去終臨顧渚居大江清見底為問渴
如何
詩說雋永云蔡攸入燕其父魯公寄詩云百年盟誓宜
深慮六月王師盍少休緇衣堂下清風滿早早歸來醉
一甌苕溪漁隐曰蔡京知伐燕之役為不可胡不以告
于上但形于詩句以沽名其不忠之甚歟
復齋漫錄云西清詩話記其父蔡元長喜周邦彦祝壽
詩云化行禹貢山川外人在周公禮樂中余以為此乃
摸寫東坡藏春塢詩年抛造物甄陶外春在先生杖履
中是也
四六談麈云靖康間劉觀中遠作百官賀徽廟還京表
云漢殿上皇本是野田之叟唐朝肅帝又非揖遜之君
何㮚文縝索筆塗之用此二事别作一聯云擁篲却行
陋未央之過禮執鞚前引笑靈武之曲恭康執權平仲
在揚州草宗開封制云想望夷門未冺葱葱之佳氣顧
瞻淮甸安能鬱欝而久居
苕溪漁隱曰閩中近時刊行詩話總龜即舒城阮閱所
編詩緫也余家有此集今總龜不載此序故錄于此云
余平昔與士大夫遊聞古今詩句膾炙人口多未見全
本及誰氏所作也宣和癸卯春來官郴江因取所藏諸
家小史别傳雜記野錄讀之遂盡見前所未見者至癸
卯秋得一千四百餘事共二千四百餘詩分四十六門
而類之其播揚人之隠慝暴白事之曖昧猥陋太甚雌
黃無寔者皆略而不取至其本惟一詩而記所取之意
不同如栗爆燒氊破猫跳觸鼎翻春洲生荻芽春岸飛
楊花載所作之人或異如幾夜礙新月半江無夕陽斜
陽如有意偏傍小窗明如此之類皆兩存之若愛其造
語之工而舉一聯如風暖鳥聲碎日高花影重不知其
全篇亦有喜其用字之當而論一字如惠和官尚小師
達禄須干不知其所引自誤如此之類咸辨証之然皆
前後名公鉅儒逸人達士傳諸搢紳間而著以為書不
可得而增損也但類而總之以便觀閱故名曰詩總倦
游歸田幅巾短褐松窗竹几時卷舒之以銷閒日不願
行于時也世間書固未盡於此後有得之者當續焉宣
和五年十一月朔舒城阮閱序
苕溪漁隱曰王周士和人詩云人情千里白頭浪世事
幾番黃葉風宋大觀題嚴子陵祠堂云英姿禀凛都如
在盛夏釣臺風月寒石敏若新蟬云滿身美蔭抱高柳
問汝適從何處來初寮集載其父投壺云勢如高捧金
徒箭聲似連鏗玉殿籖皆善造語亦可喜也
了齋集云余讀左經臣詩編有招友人之句云一别又
經無數日百年還得幾多時非特詞意清逸可玩味也
老于世途幻景迅速讀此二語能無警乎
許彦周詩話云楊舜韶名友䕫長僕十餘歲向同在姑
蘇時盗賊發孫堅墓楊作詩云闔廬城邊荒古丘昔誰
葬者孫豫州久無行客為下馬時有牧童來放牛嗚呼
舜韶今亡矣他詩皆工必傳於世也
復齋漫錄云東魯孔傳字聖傳先聖之裔而中丞道輔
之孫也為人博學多聞取唐以來至于吾宋詩頌銘贊
竒編奥錄窮力討論纖芥不遺撮其樞要區分彙聚有
益于世者續唐白居易六帖謂之六帖新書韓子蒼為
篇引以為孔侯之書如富家之儲材棟榱枅拱雲委山
積匠者得之應手不窮其用豈小至貪多務得晦而不
出幸人之不知以成已之名者此侯之所恥也苕溪漁
隐曰六帖新書出于東魯兵火之餘南北隔絶其本不
傳於江左使學者弗獲增益聞見惜哉近時有緗素雜
記學林新編藝苑雌黃此三書皆相類辨正古今訛舛
校定史傳得失誠有補於學者吾于叢話固嘗采摭云
司馬文正公日錄云章郇公得象為職方知洪州罷歸
丁晉公與楊文公博召數人皆不至丁以為二人博無
歡楊曰有章職方者善博可召之既至丁不勝輸銀器
數百兩章初無喜色亦不辭他日又博章輸銀器數百
兩亦無吝色丁由是佳其有度量援引以至清顯楊亦
嘗稱邭公他日必為公台厚遇之
苕溪漁隐曰三朝正史云楊億祖文逸為唐玉山令億
將生文逸夢一道士自稱懷玉山人未幾億生有紫毛
披體長尺餘經月乃落本朝名臣傳云母章氏始生億
夢羽衣人自稱武夷君託化既誕則一鶴雛盡室驚駭
貯而棄之江其叔父曰我聞間世之人其生必異追至
江濱開視則鶴蛻而嬰兒具焉體猶有紫毳尺餘既月
乃落二書所紀不同予謂名臣傳其言怪誕良甚當以
正史為是也
東臯雜錄云時邦美陽武人父為鄭州牙校補軍將吏
部差押綱至成都時年六十四婦方四十餘未有子謂
其夫曰我有白金百星可携行至蜀求一妾歸冀得子
為身後計父至成都輸納畢訪牙儈見一女甚端麗詰
其家世不對窺見以布總髮怪問之悲泣曰父本都下
人為雅州掾官卒扶護至此不能歸鬻妾欲辦裝耳父
惻然擕金往見其母以助其行又為幹行計同上道路
中謹事掾妻如部曲至都下僦居菆殯畢方辭歸妻迎
問買妾狀具以寔告未幾妻有孕一夕夢有數人披衲
襖輿一金紫人留堂中及旦邦美生後堂犬亦生九子
故小字十狗後登進士第一官至吏部尚書
四六談麈云靖康間京兆尹程伯起謝賜出等牙簡表
云看山拄頰敢為晉士之清狂上馬投囊豈有唐賢之
風度汪彦章詞也翟公巽以陳通之亂自越援杭其謝
降官表云豈比越人坐視秦人之瘠欲安劉氏固知晁
氏之危李漢老坐其兄會稽失守落職謝表云包胥不
食而哭秦素心猶在李陵得當而報漢後效難期席大
光罷參政為潭帥謝表云暴揚之惡初過于共兜播告
之詞忽同於方召
詩選云蘇庠養直嘗盛夏追凉方與客對棋有衣褐者
特謁云羅浮山道人江觀潮未及起迎道人直造就坐
旁若無人養直驚愕問所從來荅曰羅浮黃真人以公
不好世人之所好炁母巳成令某持丹度公可服之袖
中出一小盒藥黃色而膏融養直遲疑間道人曰此丹
非金非石乃真炁燎成疑即且止俟有急服之出門徑
去俄頃不見養直以丹置佛室後與客飲醉後食蜜雪
和以龍腦一夕暴下而卒所親記道人之言亟取丹視
之其堅如石磨以飲之即甦自是康強異常齒落者復
生髮白者再黑目枯者更明紹興十七年歲旦日與家
人酌别且告辭鄰里二日東方未明披衣曳杖出門行
步如飛妻孥奔逐僅能挽其衣則已逝矣苕溪漁隠曰
洪慶善與養直皆丹陽人予以問慶善慶善云初無此
事乃曾端伯得之傳聞之誤耳余于後湖集序嘗言之
云不待訪丹砂于&KR1174;嶁依羽人于丹丘而羅浮之客九
轉之丹至矣僕馳書問之且丐錄近詩居士荅言頃得
方士神藥奪命鬼手中服食以來哦詩結字無復餘習
矣養直後以壽終亦無他異端伯之言不可信也
司馬文正公日錄云劉貢父言李宥知江寧府遭火疑
軍士為變不救遂燔市里寺觀府庫皆盡宥令幕職方
龜年作表奏内曰不意禍起蕭墻釁生回禄時新有衛
士之變朝廷惡其言由是州官得罪皆重以宥年老直
除分司
元城先生語錄云先生平日皆莊語有一雅謔漫記之
先生為諫議大夫日值除一執政姓胡名不欲記之先
生再三論列文字不降出時劉貢父為給事中先生于
朝路見之問曰昨晚有甚文字降出貢父曰豈非器之
于新除有異聞乎先生曰然若遲回不去當率全臺諫
攻之孔子所謂鳴鼓而攻之者貢父應聲曰將謂是暗
箭子元來是鳴鼓兒聞者皆啟齒先生素嚴毅亦有笑
容又曰貢父好謔然立身立朝極有可觀故某與之交
遊
復齋漫錄云王直方詩話記陳輔題湖隂先生壁詩云
身似舊時王謝燕一年一度到君家荆公見而笑曰此
戲君為尋常百姓耳然余觀山谷有詩荅直方送並蒂
牡丹云不如王謝堂前燕曾見新粧並倚欄若以荆公
之言則直方未免為山谷所戲正苦不自覺耳
詩說雋永云石藏用劉寅俱擅醫名石喜用熱藥劉喜
用凉藥京師為之語曰藏用篋中三斛火劉寅匣内一
壺冰龍川略志云彭山有隐者通古醫術與世諸醫所
用法不同人莫之知單驤從之學盡得其術遂以醫名
於世治平中予與驤過廣都論古今術同異驤既言其
略復歎曰古人論五臟六腑其說有謬者而相承不察
欲以告人人罕信者古說左腎其腑膀胱右腎命門其
腑三焦丈夫以藏精女子以繫胞以理推之三焦當如
膀胱有形質可見而王叔和言三焦有藏無形不亦大
謬乎蓋三焦有形如膀胱故可以藏有所繫若其無形
尚何以藏繫哉其所以謂之三焦者何也三焦分布人
體中有上中下之異方人心湛然慾念不起則精氣散
在三焦榮華百骸及其慾念一起心火熾然翕撮三焦
精氣入命門之臟輸瀉而出故號此腑為三焦耳世承
王叔和之謬而不悟可為長太息也予甚異其說後為
齊州從事有舉子徐遁者石守道之壻也少嘗學醫療
病有精思予為述驤之言遁喜曰齊嘗大饑羣凶相臠
割而食有一人皮肉盡而骨脉全者遁以學醫故往觀
其五臟見右腎下有脂膜如手大者正與膀胱相對有
二白脉自其中出夾脊而上貫腦意此即導引家所謂
夾脊雙關者而不悟脂膜如手大者之為三焦也單君
之言與所見懸合可以正今人之謬矣
上庠錄云元祐間馬㳙張庭堅等四人擅名太學時號
四俊劉燾湖州人年少亦自負初補太學生聞而慕之
以刺謁曰不識可當一俊否㳙等哂之燾復曰何得是
名㳙等設詭計以困之曰每試當預約一字限於程試
中用之善者乃預既而私試之燾請字㳙曰第一句用
將字其時策問神宗實錄燾對曰秉史筆者權猶將也
雖君命有所不受而况其它乎後果為第一聞者服之
因目燾曰挨屍俊
復齋漫錄云劉韐始為尉於洪之豐城性不飲酒飲則
面色為之烘然時郡推官㳂檄抵邑能飲啖與公同會
以諺語戲公曰小器易盈真縣尉荅曰窮坑難滿是推
官
詩說雋永云李伯紀為行營使時王仲時張仲宗俱為
属王頎長張短小白事相隨一館職同在幕下戲云啟
行營大雞昂然來小雞竦而待
東臯雜錄云葉祖義少游太學有俊聲滑稽無窮嘗戲
作詩云醉來黑漆屏風上草寫盧仝月蝕詩
上庠錄云政和丙申殿試何㮚為狀元潘良貴次之皆
年少有丰貌而第三人郭孝友頗古怪唱名日呵出御
街觀者皆曰狀元真何郎榜眼真潘郎第三人真郭郎
也
文昌雜錄云昔見故老言有一朝士好為諧謔嘗云近
求得一對的似有理曰躁因修賀刺怒為荅空書聞者
無不大噱
漁隠叢話後集卷三十六
