漁隱叢話後集卷一
宋胡仔撰
楚漢魏六朝上
山谷云蘭似君子蕙似士大夫蓋山林中十蕙而一蘭
也楚辭曰予既滋蘭之九畹兮又樹蕙之百畝以是知
不獨今楚人賤蕙而貴蘭久矣蘭蕙叢生初不殊至其
發華一幹一華而香有餘者蘭一幹五七華而香不足
者蕙蕙雖不若蘭其視椒榝則遠矣
復齋漫錄云豫章有南浦亭前輩賦咏多以江淹别賦
送君南浦傷如之何為始余觀楚詞云予交手兮東川
送美人兮南浦乃知江淹取此也
文昌雜錄云余昔知安州見荆湘人家多以草竹為卜
楚辭云索瓊(一作藑)茅以筳篿兮命靈氛為余占之其注
曰瓊茅靈草筳小破竹也楚人多結草折竹以卜曰篿
靈氛古明占吉凶者亦遺俗之舊也今歲時人家作餳
密油煎花果之類蓋亦舊矣楚詞云粔籹蜜餌有餦餭
些餦餭餳也言以蜜和米麫煎作粔籹中書趙舍人云
方言餌糕今&KR0008;糕是也
藝苑雌黃云宋玉九辯云悲哉秋之為氣也蕭瑟兮草
木搖落而變衰憀慄兮若在遠行登山臨水兮送將歸
潘安仁秋興賦引此語而曰送歸懷慕徒之戀兮遠行
有羈旅之憤臨川感流以歎逝兮登山懷遠而悼近彼
四慼之疚心兮遭一途而難忍安仁以登山臨水遠行
送歸為四慼予頃年較進士于上饒有同官張扶云曾
見人言若在遠行登山臨水送將歸是七件事謂遠也
行也登山也臨水也送也將也歸也前輩詩中惟王介
甫有一聯云一水護田將綠遶兩山排闥送青來將送
二字與楚辭合予嘗攷詩之燕燕篇曰之子于歸遠于
將之之子于歸遠送于野一篇詩中亦用此送將歸三
字然則楚辭之言亦有所本也安仁謂之四慼蓋略而
言之
復齋漫錄云晉皇甫謐高士傳載四皓見秦政虐乃退
入藍田山而作歌曰莫莫高山深谷逶迤曄曄紫芝可
以療饑唐虞世遠吾將安歸駟馬高蓋其憂甚大富貴
之畏人不如貧賤之肆志乃共入商洛山故杜子美詩
云吾慕漢初老時清猶茹芝然富貴之畏人不如貧賤
而肆志本魯仲連語耳齊欲爵仲連仲連逃隱海上曰
吾與富貴而詘于人寧貧賤而輕世肆志焉苕溪漁隱
曰淵明贈羊長史詩云路若經商山為我少踟蹰多謝
綺與甪精爽今何如紫芝誰復採深谷久應蕪余謂淵
明高風峻節固已無愧於四皓然猶仰慕之尤見其好
賢尚友之心也
元城先生語錄曰西漢樂章可齊三代舊見漢禮樂志
房中樂十七章觀其格韻高嚴規模簡古駸駸乎商周
之頌噫異哉此高帝一時佐命功臣下至叔孫通輩皆
不能為此歌尋推其源乃唐山夫人所作服虔曰高帝
姬也韋昭云唐山姓也而漢初有此人縱使竹竿載馳
方之陋矣然后妃傳中乃獨不載何也先生曰興王之
初人材色色過人且如唐太宗朝相將不可及至技藝
之士醫有孫真人隂陽有李淳風吕才相法有袁天綱
亦後世所不能及也
三山老人語錄云性命死生之說老莊論之備矣自秦
滅學之後賈誼首窺其奥為長沙傅有鵩鳥入舍為賦
以自廣曰千變萬化未始有極忽然為人何足控搏化
為異物又何足患小智自私賤彼貴我達人大觀物無
不可衆人惑惑好惡積億真人恬漠獨與道息釋智遺
形超然自喪寥廓忽荒與道翺翔乘流則逝得坻則止
縱軀委命不私于已其生兮若浮其死兮若休淡乎若
深淵之靜泛乎若不繫之舟不以生故自寶養空而浮
此語自漢以來言達性命齊生死者皆不能出其右晉
宋間清談推本其言而已漢興至文帝時在朝儒臣惟
誼年甚少而學甚博非有師友漸磨之益風俗遷染之
效而獨穎然秀出論時政則盡人事論性命則盡天理
後世無以復加豈非豪傑乎
復齋漫錄云揚雄反騷云有周氏之蟬嫣兮或鼻祖於
汾隅注鼻始也余以為未盡其義揚雄方言云獸之初
生謂之鼻人之初生謂之首梁益謂鼻為初或謂之祖
故鼻祖其義如此
藝苑雌黃云張平子四愁詩云美人贈我金錯刀何以
報之英瓊瑶錢昭度詩云荷揮萬朵玉如意蟬弄一聲
金錯刀即王莽所鑄錢名莽居攝變漢制以周錢有子
母相權於是更造大錢徑寸二分重十二銖文曰大錢
五十又造契刀其環如大錢身形如刀長二寸文曰契
刀五百錯刀以黃金錯其文曰一刀直五千與五銖錢
凡四品並行杜子美對雪詩金錯囊徒罄銀壺酒易賖
韓退之潭州泊船詩聞道松醪賤何須恡錯刀蓋謂是
也或注四愁詩引續漢書佩刀諸侯王以黃金錯環恐
與王莽所鑄錯刀又别
藝苑雌黃云張景陽七命云乃有荆南烏程豫北竹葉
說者以荆南為荆州耳然烏程縣今在湖州與荆州相
去甚遠南五十步有箬溪夾溪悉生箭箬南岸曰上箬
北岸曰下箬居人取下箬水釀酒醇美俗稱箬下酒劉
夢得詩云駱駝橋畔蘋風起鸚鵡杯中箬下春即此也
荆溪在縣南六十里以其水出荆山因名之張玄之山
墟名云昔漢荆王賈登此山因以為名故所謂荆南烏
程即荆溪之南耳若以為荆州則烏程去荆州三千餘
里封壤大不相接矣苕溪漁隱曰余以湖州圖經考之
烏程縣以古有烏氏程氏居此能醖酒因此名焉其荆
溪則在長興縣西南六十里此溪出荆山張協七命云
酒則荆南烏程荆南則此荆溪之南也藝苑雌黃引長
興縣南五十步箬溪水釀酒醇美稱箬下酒以為烏程
酒反以夢得詩為証皆誤矣
苕溪漁隱曰醖酒之法無出月令數語能盡其要余嘗
試之酒無不佳矣其語云秫稻必齊麯蘖必時湛熾必
潔水泉必香陶器必良火齊必得用此六物耳六一居
士醉翁亭記云釀泉為酒泉香而酒冽本此語也
復齊漫錄云曹植詩鬭雞東郊道走馬長楸間陳沈炯
邊馬有歸心詩彌憶長楸道金鞍背落暉杜子美玉腕
騮詩頓驂飄赤汗跼蹐顧長楸畫馬圖詩霜蹄蹴踏長
楸間苕溪漁隱曰文選注云古人種楸於道故曰長楸
王介甫詩扶衰南陌望長楸東坡題韋偃牧馬圖詩當
年為誰掃驊騮至今霜蹄踏長楸山谷和子瞻觀畫馬
詩長楸落日試天步
吕氏童蒙訓大概詩須以三百篇楚辭及漢魏間人詩
為主方見古人妙處自無齊梁間綺靡氣味也
復齋漫錄云晉左思白髮賦髮乃辭盡誓以固窮昔臨
玉顔今從飛蓬髮膚至昵尚不克終聊用擬辭比之國
風苕溪漁隱曰王介甫嘲白髮詩曰久應飄轉作蓬飛
眷惜冠巾未忍違種種春風吹不長星星明月照還稀
真佳句也
東坡云嵇中散作幽憤詩知不免矣而卒章乃曰采薇
山阿散髮岩岫永嘯長吟頥性養壽者悼此志之不遂
也司馬文王既殺中散而悔使悔於未殺之前中散得
免於死者吾知其掃跡滅形於人間如脫兔之投林也
采薇散髮豈其所難哉
許彦周詩話云阮步兵醉六十日而停婚雖似智矣然
禮法之士憎之如仇幾至於死幸得景王保護之耳而
老杜詩云至今阮籍輩熟醉為身謀此工部善看史書
當有解此意者耳
文昌雜錄云東京記天清寺繁臺梁孝王按歌吹之臺
阮公詩云駕言發魏都南向望吹臺簫管有餘音梁王
安在哉後有繁氏居其側里人呼為繁臺唐李肇國史
補云宰相相謂為堂老及見元載與常衮唱和詩有堂
老之稱信李肇言之不妄也
復齋漫錄云褦襶集韻以為不曉事之名殊不知出晉
程曉伏日詩平生三伏時道路無行車閉門避暑卧出
入不相過今世褦襶子觸熱到人家主人聞客來顰蹙
奈此何搖扇髀中疾(一作痛)流汗正滂沱傳戒諸高明熱
行宜見訶其後山谷和錢穆父贈松扇詩可憐遠度幘
溝漊適堪今時褦襶子蓋取此也
藝苑雌黃云張文潛明道雜誌云古人作詩賦事不必
皆實如謝宣城詩澄江淨如練宣城去江僅百里州治
左右無江但有兩溪耳或當時謂溪為江亦未可知也
此猶班固謂八川分流子按謝玄暉曉登三山還望京
邑作詩有澄江淨如練之語三山在江寧縣北十二里
濱江地名則此詩非在宣城州治所作也安得以八川
分流為比按八川分流出司馬相如上林賦亦非固之
言
復齋漫錄云謝惠連七夕詩落日隱簷楹斜月照簾櫳
團團洒葉露淅淅振條風蕭氏取以入選然余觀宋孝
武詩曰白日傾晩照弦月升初光炫炫葉露滿蕭蕭庭
風揚意雖類之而雄渾頓挫過惠連遠矣至惠連昔離
秋已兩今聚夕無雙亦不可掩也
藝苑雌黃云左氏傳云吳公子札聘於上國宿於戚聞
孫林父擊鐘曰夫子之在此猶燕之巢于幕上夫幕非
燕巢之所言其至危也故潘岳西征賦云危素卵之累
殼甚玄燕之巢幕丘希範與陳伯之書云將軍魚遊沸
釡之中燕巢飛幕之上不亦惑乎蓋用此意後人因此
言燕事多使巢幕似乎無謂謝宣遠九日從宋公集戲
馬臺詩巢幕無留燕遵渚有來鴻杜子美對雨書懷詩
震雷翔幕燕驟雨落河魚
苕溪漁隱曰遯齋閒覽載涪翁云顔謝之詩可謂不遺
鑪錘之功矣然淵明之墻數仞而不得窺也余嘗疑其
語意不完今於歴代確論得其全語云謝康樂庾義城
之於詩鑪錘之功不遺力也然陶彭澤之墻數仞謝庾
未能窺者何哉蓋二子有意於俗人贊其工拙至如淵
明之於詩直寄焉耳
復齋漫錄云左氏傳宣公十二年守陴者皆哭杜預注
曰陴城上睥睨皆哭所以告楚窮也釋名曰城上垣謂
之睥睨言於孔中睥睨之處也梁王筠和新喻邊城詩
罘罳分曉色睥睨連秋霧杜子美詩連連睥睨侵又南
極云睥睨登哀柝矛弧照夕曛唐雍陶河隂新城亦云
河流暗與溝池合山色遥將睥睨連
許彦周詩話云風定花猶舞鳥鳴山更幽世傳荆公改
舞作落字其語頓工然風定花猶落乃梁謝元貞八歲
時所作春日閒居詩也從舅王筠竒之曰追步惠連矣
復齋漫錄云沈存中筆談謂唐詩多有言吳鈎者刀名
也刃彎今南蠻謂之葛&KR0034;刀余按吳越春秋吳王作鈎
淬以人血試之以人也吳鈎始於此豈存中忘之邪鮑
照結客少年場云驄馬金絡頭錦帶佩吳鈎失意杯酒
間白刃起相仇杜子美後出塞云少年别有贈含笑看
吳鈎又送劉十弟判官云經過辨豐劒意氣逐吳鈎唐
李涉寄楊潛亦云腰佩吳鈎佐飛將曹唐買劍亦云將
軍溢價買吳鈎韓翃送王相公詩云結束佩吳鉤
復齋漫錄云江總自京南還尋故宅詩全篇云紅顔辭
鞏洛白首入轘轅乘春行故里徐步採芳蓀徑毁悲求
仲林殘憶巨源見桐猶識井看柳尚知門花落空難遍
鶯啼靜易喧無人訪語默何處叙寒温百年獨如此傷
心豈復論杜子美晩行口號云遠愧梁江總還家尚黑
頭據總詩白首入轘轅則非黑頭矣不知子美將有别
本耶
許彦周詩話云世間花卉無踰蓮花者蓋諸花皆藉薰
風暖日獨蓮花得意於水月其香清涼雖荷葉無花時
亦自香也梁江從簡為採荷調云欲採荷作柱荷弱不
勝梁欲持荷作鏡荷暗本無光此語嘲何敬容從而波
及蓮花矣春時穠麗無過桃柳桃之夭夭楊柳依依詩
人言之也老杜云顛狂柳絮隨風舞輕薄桃花逐水流
不知緣何而波及桃花與楊柳也
文昌雜錄云梁沈約有脩竹彈甘蕉文其略曰長兼淇
園貞幹臣脩竹稽首切尋蘇臺前甘蕉一叢宿漸雲路
荏苒歲月今月某日有臺西階澤蘭萱草到園同訴自
稱今月某日巫岫斂雲秦樓開照乾光弘普罔幽不矚
而甘蕉攅莖布影獨見障蔽雖處臺隅遂同幽谷臣謂
偏辭難信敢察以情登攝甘蕉左近杜若江蘺依源辨
覆兩草各處異列同款既有証據差非風聞妨賢敗政
孰過於此而不除戮憲章安用請以見事徙根剪葉斥
出臺外庶懲彼將來謝此衆屈歴觀自昔文集未嘗有
類此製者雖曰新竒蓋亦有所寓托也
復齋漫錄云陳沈炯獨酌謠曰獨酌謠獨酌獨長謠
智者不我顧愚夫余未要不愚復不智誰當予見招所
以成獨酌一酌傾一瓢白樂天以吳祕監有美酒多獨
酌但蒙書報不以飲招故云君稱名士誇能飲我是愚
夫肯見招蓋用王孝伯讀離騷飲美酒并此事也
漁隱叢話後集卷一
