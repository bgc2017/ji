漁隱叢話前集卷五十
宋胡仔撰
秦少游
王直方詩話云少游嘗以真字題月團新碾瀹花磁飲
罷呼兒課楚詞風定小軒無落葉青蟲相對吐秋絲一
絶於邢敦夫扇上山谷見之乃於扇背復作小草題黃
葉委庭觀九州小蟲催女獻功裘金錢滿地無人費百
斛明珠薏苡秋一絶皆自所作詩也少游後見之復云
逼我太甚
王直方詩話云山谷避暑城西李氏園題詩于壁云荷
氣竹風宜永日冰壺凉簟不能回題詩未有驚人句會
喚謫仙蘇二來少游言於東坡曰以先生為蘇二大似
相薄少游極怨山谷和寄寂齋詩云志大略細謹言蔡
州事少人知者因此句使人吹毛耳
高齋詩話云少游在蔡州與營妓婁婉字東玉者甚密
贈之詞云小樓連苑横空又云玉佩丁東别後者是也
又贈陶心兒詞云天外一鉤横月帶三星謂心字也葉
致遠屢對荆公稱秦少游詩公嘗有别紙云秦君之詩
清新婉麗鮑謝似之又云公愛秦君數口之今得其詩
手之而不釋然聞秦君嘗學至言妙道無乃笑吾二人
嗜好異乎蓋少游嘗為道士書符呪水故公有是語苕
溪漁隠曰東坡嘗有書薦少游於荆公云向屢言高郵
進士秦觀太虛公亦粗知其人今得其詩文藪十首拜
呈詞格高下固已無逃於左右此外博綜史傳通曉佛
書若此類未易一一數也荆公答書云示及秦君詩適
葉致遠一見亦以謂清新嫵麗鮑謝似之公竒秦君口
之而不置我得其詩手之而不釋又聞秦君嘗學至言
妙道無乃笑我與公嗜好異乎二書所云如此高齋以
謂葉致遠屢對荆公稱秦少游詩嘗有别紙真誤也東
坡謂少游通曉佛書故荆公有秦君嘗學至言妙道之
語高齋以謂少游嘗為道士書符咒水又誣也
冷齋夜話云少游到郴州作長短句云霧失樓臺月迷
津渡桃源望斷無尋處可堪孤館閉春寒杜鵑聲裏斜
陽暮驛寄梅花魚傳尺素砌成此恨無重數郴江幸自
遶郴山為誰流下瀟湘去東坡絶愛其尾兩句自書於
扇曰少游已矣雖萬人何贖
詩眼云或問余東坡有言詩至於杜子美天下之能事
畢矣老杜之前人固未有如老杜後世安知無過老杜
者余曰如一片花飛減却春若詠落花則語意皆盡所
以古人既未到决知後人更無好語如畫馬詩云玉花却
在御榻上榻上庭前屹相向則曹將軍能事與造化
之功皆不可以有加矣至其他吟詠人情模寫景物皆
如是也老杜謝嚴武詩云雨映行宫辱贈詩山谷云只
此雨映兩字寫出一時景物此句便雅健余然後曉句
中當無虚字後誦淮海小詞云杜鵑聲裏斜陽暮公曰
此詞高絶但既云斜陽又云暮則重出也欲改斜陽作
簾櫳余曰既言孤館閉春寒似無簾櫳公曰亭傳雖未
必有簾櫳有亦無害余曰此詞本模寫牢落之狀若曰
簾櫳恐損初意先生曰極難得好字當徐思之然余因
此曉句法不當重叠
王直方詩話云少游為黃本錢穆父為戸書皆居東華
門之堆垜場少游春日嘗有詩遺穆父云三年京國鬢
如絲又見新花發故枝日典春衣非為酒家貧食粥已
多時穆父以米二石送之
冷齋夜話云東坡初未識少游少游知其將復過維陽
作坡筆語題壁於一山寺中東坡果不能辨大驚及見
孫莘老出少游詩詞數十篇讀之乃嘆曰向書壁者定
此郎也後與少游維陽飲别作虞美人曰波聲拍枕長
淮曉隙月窺人小無情汴水自東流只載一船離恨向
西州竹隂花圃曾同醉酒未多於淚誰教風鑒在塵埃
醖造一場煩惱送人來世傳此詞是賀方回所作雖山谷
亦云大觀中於金陵見其親筆醉墨超放氣壓王子
敬蓋東坡詞也
王直方詩話云少游嘗因晩出右掖門有詩云金爵觚
稜轉夕輝飄飄宫葉墮秋衣出門塵漲如黃霧始覺身
從天上歸識者以為少游作一黃本校勘而衒耀如此
必不遠到
冷齋夜話云少游在黃州飲於海橋橋南北多海棠有
老書生家於海棠叢間少游醉宿於此明日題其柱云
喚起一聲人悄衾暖夢寒窗曉瘴雨過海棠晴春色又
添多少社甕釀成微笑半破癭瓢共舀覺傾倒急投牀
醉鄉廣大人間小東坡愛其句恨不得其腔當有知者
桐江詩話云少游汝南作教官日郡將向宗回團練有
登城詩少游次韻兩篇云沄沄汝水抱城根野色偷春
入燒痕千點湘妃枝上淚一聲杜宇水邊魂遥憐鴻隙
陂穿路尚想元和賊負恩粉堞朱垣都過了恍如陶侃
夢天門庖煙起處認孤村天色清寒不見痕車輞湖邊
梅濺淚壺公祠下月銷魂封疆盡是春秋國廟食多懷
將相恩試問李斯長歎後誰牽黃犬出東門又嘗於程
文通會間賦牽牛花詩云銀漢初移漏欲殘步虚人倚
玉欄干仙衣染得天邊碧乞與人間向曉看又一歲太
呼王左丞二月十一日生日程文通諸人前期袖壽詩
草謁少游問曰左丞生日必有佳作少游以詩草示之
乃壓小青字韻俱盡首云元氣鍾英偉東皇賦炳靈蓂
敷十一莢椿茂八千齡汗血來西極摶風出北溟諸人
愕然相視讀畢俱不敢出袖中之草唯唯而退
王直方詩話云參寥言舊有一詩寄少游少游和云樓
闕過朝雨參差動霽光衣冠分禁路雲氣繞宫墻乳絮
迷春闊嫣花困日長平康在何處十里帶垂楊莘老嘗
讀此詩至末句云這小子又賤發也少游後編淮海集
遂改云經旬牽酒伴猶未獻長楊
石林詩話云元祐初駕幸太學吕丞相微仲有詩中間
押行字韻館閣諸人皆和秦學士觀一聯云法天璧水
遥迎仗映月深衣不亂行諸生聞之亦閧然觀為人喜
傲謔然此句實於趁韻未必有意也
桐江詩話云暢姓惟汝南有之其族尤奉道男女為黃
冠者十之八九時有女冠暢道姑姿色妍麗神仙中人
也少游挑之不得作詩云瞳人剪水腰如束一幅烏紗
裹寒玉超然自有姑射姿回看粉黛皆塵俗霧閤雲窗
人莫窺門前車馬任東西禮罷曉壇春日靜落紅滿地
乳鴉啼
吕氏童蒙訓云雨砌墮危芳風軒納飛絮之類李公擇
以為謝家兄弟得意不能過也少游過嶺後詩嚴重高
古自成一家與舊作不同
冷齋夜話云少游南遷宿䢼亭湖廟下登舟縱望久之
歸卧舟中聞風聲側枕視微波月影縱横追憶昔嘗宿
乘雲老借竹軒見西湖月色如此俄夢美人以維摩像
來求贊少游極愛其畫念曰非道子不能也此美人以
詩戲少游曰不知水宿分風浦何似秋眠借竹軒聞道
詩詞妙天下廬山對岸可無言少游夢中題其像曰竺
儀華夢瘴面囚首口不能言十分似九應笑舌覆大千
作師子吼不如摶取妙喜如陶家手余過雷州天寧與
戒香道人夜話問少游字畫戒香出此傳示少游筆蹟
也
雪浪齋日記云少游詩甚麗如翡翠側身窺綠醑蜻蜓
偷眼避紅粧又海棠花發麝香眠又青蟲相對吐秋絲
之句是也
冷齋夜話云少游小詞竒麗詠歌之想見其神清在絳
闕道山之間詞曰柳邊沙外城郭春寒退花影亂鶯聲
碎飄零疎酒盞離别寬衣帶人不見碧雲暮合空相對憶
昔西池會鴛鷺同飛蓋攜手處今誰在日邊清夢斷鏡
裏朱顔改春去也落紅萬點愁如海余兄思禹使余賦
崔徽頭子詞因次韻曰半身屏外睡覺唇紅退春思亂
芳心碎空餘簮髻玉不見流蘇帶試與問今人秀韻誰
宜對湘浦曾同會手弭青羅蓋疑是夢中猶在十分春
易盡一點情難改多少事都隨恨遠連雲海
後山詩話云王斻平甫之子嘗云今語例襲陳言但能
轉移耳世稱秦詞愁如海為新竒不知李國主已云問
君能有幾多愁恰似一江春水向東流但以江為海耳
雪浪齋日記云弔辯才詩云滄海盡頭人滅度亂峯深
處塔孤圓憶登夜閣天連雁同看秋崖月上煙劉僴云
天連雁前人有古戍天連雁之句
冷齋夜話云少游元豐初夢中作長短句曰指點虛無
征路醉乘班虬遠訪西極正天風吹露滿空寒白織女
明星迎笑何苦自淹塵域正火輪飛上霧卷煙開洞觀
金碧重重觀閣横枕鼇峯水面倒銜蒼石隨處有竒香
幽吹窅然難測好是蟠桃熟後阿鬟偷報消息在天碧
海一枝難遇占取春色既覺使侍兒歌之蓋雨中花也
王直方詩話云東坡作藏春塢詩有年抛造物甄陶外
春在先生杖屨中而少游作俞充哀詞乃云風生使者
旌旄上春在將軍俎豆中余以為依彷太甚
漫叟詩話云高唐事乃楚懷王非襄王也若古人云莫
道無心便無事也應愁殺楚襄王少游詞云不應容易
下巫陽只恐翰林前世是襄王皆誤用也濠州西有高
唐館俗以為楚之高唐也御史閻欽愛題詩云借問襄
王安在哉山川此地勝陽臺有李和風者亦題詩云若
向此中求薦枕參差笑殺楚襄王前人既誤指其人後
人又誤指其地可笑苕溪漁隠曰文選高唐賦云昔者
楚襄王與宋玉游雲夢之臺望高唐之觀其上獨有雲
氣王問玉曰此何氣也玉對曰所謂朝雲者也昔者先
王嘗遊高唐怠而晝寢夢見一婦人曰妾巫山之女也
李善注云楚懷王遊於高唐夢與神遇則漫叟詩話之
言是也然神女賦復云楚襄王與宋玉游於雲夢之浦
使玉賦高唐之事其後王寢夢與神女遇其狀甚麗以
此考之則楚襄王亦夢與神女遇但楚懷王是遊高唐
楚襄王是游雲夢以此不可雷同用事耳
後山詩話云宋玉為高唐賦載巫山神女遇楚兩王蓋
有所諷也而文士多效之者又為傳記以實之而天地
百神舉無免者余謂欲界諸天當有配偶其無偶者則
無欲者也唐人記后土事以譏武后耳
冷齋夜話云秦少游在處州夢中作長短句曰山路雨
添花花動一山春色行到小溪深處有黃鸝千百飛雲
當面化龍蛇夭矯挂空碧醉卧古藤隂下杳不知南北
後南遷久之北歸逗留於藤州遂終於瘴江之上光華
亭時方醉起以玉盂汲泉欲飲笑視之而化
王直方詩話云秦少章初登第成親後和余夜坐絶句
云幃幔高深夜漏長頗從詩酒傲冰霜燭花漸暗人初
睡金獸無煙却有香讀者無不笑其貧富之頓異
王直方詩話云秦覿字少儀好為詩初亦不甚工既而
以所業獻山谷山谷作詩贈之云乃能持一鏃與我箭
鋒直又云我自得此詩三日卧向壁才難不其然有亦
未易識當時交游間皆以此言為過然少儀緣此詩思
大發
漁隱叢話前集卷五十
