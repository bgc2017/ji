漁隱叢話後集卷十二
宋胡仔撰
李長吉
復齋漫錄云長吉有桃花亂落如紅雨之句以此名世
余觀劉禹錫云花枝滿空迷處所搖動繁英墜紅雨劉
李出一時决非相為剽竊
雪浪齋日記云春歸昌谷云早雲二三月岑岫相顛倒
誰揭赬玉盤東方發紅照春熱張鶴蓋兔目官槐小甚
奇麗如少陵未必喜而昌黎必嗜之也
苕溪漁隠曰美人梳頭歌云西施曉夢綃帳寒香鬟墮
髻半枕檀轆轤咿啞轉鳴玉驚起芙蓉睡新足雙鸞開
鏡秋水光解鬟臨鏡立象牀一編香絲雲撒地玉梳落
處無聲膩纖手却盤老鵶色翠滑寶釵簮不得香風爛
熳惱嬌慵十八鬟多無氣力粧成&KR2052;鬌欹不斜雲裾數
步踏雁沙背人不語向何處下階自折櫻桃花余嘗以
此歌填入水龍吟詞云夢寒鮹帳春風曉檀枕半堆香
髻轆轤初轉欄杆鳴玉咿啞驚起眠鴨凝煙舞鸞翻鏡
影開秋水解低鬟試整牙床對立香絲亂雲撒地纖手
犀梳落處膩無聲重盤鴉翠蘭膏勻漬冷光欲溜鸞釵
易墜年少偏嬌髻多無力惱人風味理雲裾下階含情
不語笑折花枝戲
苕溪漁隠曰長吉詩楊花撲帳春雲熱龜甲屏風醉眼
纈東坡雪詩未嫌長夜作衣稜却怕初陽生眼纈觀此
則不獨醉眼可言也
許彦周詩話云長吉詩楊花撲帳春雲熱才力絶人遠
甚如柳塘春水漫花塢夕陽遲雖為歐陽公所稱然不
迨長吉之語
杜牧之云元和中韓吏部頗道其詩云雲煙錦聯不足
為其態也水之迢迢不足為其清也春之盎盎不足為
其和也秋之明潔不足為其格也風檣陣馬不足為其
勇也瓦棺篆鼎不足為其古也時花美女不足為其色
也荒國陊殿梗莽丘隴不足為其恨怨悲愁也鯨呿鰲
擲牛鬼蛇神不足為其虚荒誕幻也蓋騷之苗裔理雖
不及辭或過之騷有感怨刺懟言及君臣理亂時有以
激發人意及賀所為無得有是賀能探尋前事所以深
歎恨今古未嘗經道者如金銅仙人辭漢歌補梁庾肩
吾宫體謠求取情狀離絶遠去筆墨畦徑間亦殊不能
知之賀生二十七年死矣世皆曰使賀且未死少加以
理奴僕命騷可也
東觀餘論云李賀逸詩凡五十二首案唐李公藩嘗綴
賀歌詩為之叙未成間知賀有外兄與賀有筆研舊召
見託以搜採放失其人諾且請曰某盡記賀篇詠然竄
改處多願得公所輯視之當為是正公喜并付之彌年
絶跡復召詰之乃云某與賀中表自幼同處恨其倨忽
長思報之今幸得公所藏并舊有者悉投匽中矣公大
恚叱出之嗟慨良久故賀章什流傳者少今世行杜牧
所叙賀歌詩纔四卷耳此逸詩豈非李藩所藏之一二
乎
藝苑雌黃云李義山作賀小傳云長吉將死時忽晝見
一緋衣人駕赤虬特一版書若太古篆或霹靂石文者
云當召長吉長吉了不能讀歘下榻叩頭言阿母老且
病賀不願去緋衣人笑曰帝成白玉樓立召君為記天
上差樂不苦也長吉獨泣邊人盡見之少頃長吉氣絶
常所居窗中勃勃有煙氣聞行車嘒管之聲太夫人急
止人哭侍之如炊五斗黍許時長吉竟死攷之新唐史
李賀傳首末所載與義山小傳略同惟刪去白玉樓事
豈以其言頗涉於怪故與義山之傳得於長吉姊嫁王
氏者其言必不妄然牧之序謂賀二十七死而義山則
云長吉生二十四年位不過奉禮太常又不同何邪
李贊皇
詩說雋永云贊皇好石有謝臨海守寄石詩云聞君採
奇石剪斷赤城霞牛奇章亦好石洛中闢地多得之刻
文可辨近世東坡亦好之有仇池石程德孺所遺其詩
云慇懃嶠南使餽餉淮東牧即今英石也
苕溪漁隠曰東坡於平山後圃得黑石白脉如蜀孫知
微所畫石間奔流盡水之變名之曰雪浪石有詩云畫
師爭摹雪浪勢天工不見雷斧痕又以湖口李正臣所
蓄石九峰玲瓏宛轉若牎櫺然名之曰壷中九華後歸
自嶺南欲買此石與仇池為偶已為好事者取去賦詩
有尤物已隨清夢斷之句蓋用劉夢得九華山歌云九
華山自是造化一尤物焉能藉甚乎人間
苕溪漁隠曰桂花曲云仙女侍董雙成桂殿夜凉吹玉
笙曲終却從仙宫去萬戶千門空月明河漢女玉練顔
雲軿往往到人間九霄有路去無際裊裊天風吹珮環
此曲許彦周詩話謂是李衞公作湘江詩話謂是均州
武當山石壁上刻之云神仙所作未詳孰是
劉夢得
復齋漫錄云余讀唐楊巨源詩江邊楊柳麴塵絲之句
皆不知所本其後讀夢得楊柳枝詞云鳳闕輕遮翡翠
幃龍池遥望麴塵絲御溝春水相輝映狂殺長安年少
兒乃知巨源取此今巨源集作綠煙絲非也苕溪漁隠
曰唐毛文錫詞云鴛鴦對浴銀塘暖水面蒲稍短垂楊
低拂麴塵波汪彦章詩云垂垂梅子雨細細麴塵波然
則麴塵亦可于水言之也或云周禮鞠衣注云黃桑服
也色如鞠塵象桑葉始生鞠者草名花色黃世遂以鞠
塵為麴塵其說非是
苕溪漁隠曰夢得觀棋歌云初疑磊落曙天星次見摶
擊三秋兵雁行布陣衆未曉虎穴得子人皆驚予嘗愛
此數語能摸寫奕棋之趣夢得必高于手談也至東坡
觀棋則云勝固欣然敗亦可喜優哉游哉聊復爾耳蓋
東坡不解棋不䆒此味也
苕溪漁隠曰竹枝歌云楊柳青青江水平聞郎江上唱
歌聲東邊日出西邊雨道是無情也有情予嘗舟行苕
溪夜聞舟人唱吳歌歌中有此後兩句餘皆雜以俚語
豈非夢得之歌自巴渝流傳至此乎
藝苑雌黃云南方競渡治其舟使輕利謂之飛鳬又曰
水車又曰水馬相傳以為始于越王勾踐蓋斷髮文身
之俗習水而好戰古有其風而荆楚歲時記則曰五月
五日為屈原投汨羅江人傷其死並將舟檝拯之至今
為俗然攷之懷沙賦則曰滔滔孟夏兮草木莽莽傷懷
永哀兮汩徂南土似非五月五日豈原以孟夏徂南至
五日方赴淵乎未可知也夢得競渡曲云沅江五月平
堤流邑人相將浮綵舟靈均何年歌已矣哀謠振檝從
此起夢得盖以此為屈原事初學記說筒粽事引續齊
諧記曰屈原五月五日自投汨羅而死楚人哀之每至
此日以竹筒貯米投水祭之漢建武中長沙歐回白日
見一人自稱三閭大夫謂回曰見祭甚善嘗苦蛟龍所
竊可以楝葉塞其上以綵絲繫縳之二物為蛟龍所畏
東坡嘗作皇太后閤端午帖子云翠筒初窒楝薌黍復
纏菰水殿開冰鑒瓊漿凍玉壷注云新筒裹練明皇端
午詩序也蓋取吳筠續齊諧記今行於世與明皇所用
蓋同徐堅集初學記引筠此記乃作棟葉豈傳寫之誤
邪東坡之意蓋謂棟當作練也
文昌雜錄云唐諫議大夫拾遺補闕在左右省而劉禹
錫送令狐博士詩云諫院過時榮棣萼已有諫院之名
何哉按會要貞元中薛元輿為諫議大夫奏云諫官所
上封章事皆機密每進一封兩省印置署凡有封奏人
且先知請别鑄諫院印庶無漏泄乃知諫院之名舊矣
藝苑雌黃云三齊略記云不其城東有&KR2268;山鄭玄刪注
詩書栖於此山上有古井不竭傍生細草如薤葉長尺
餘堅靭異常土人謂之康成書帶故夢得詩墨池半在
頹垣下書帶猶生蔓草中東坡詩庭下已生書帶草使
君疑是鄭康成汪彦章詩門外滿生書帶草林間知是
德星堂何文纈送王正臣序云煙波暈墨頭魚風庭綠
書帶草皆用此事墨頭魚予嘗問人有泉州南安縣佛
跡長老道龔者蜀人也嘗謂予言嘉州烏牛山在水中
心昔郭景純注爾雅於此有臺在焉景純每以研之餘
水瀝於臺下遂生墨頭魚至今有之後人作佛刹於其
上
藝苑雌黃云夢得詩朱雀橋邊野草花烏衣巷口夕陽
斜舊時王謝堂前燕飛入尋常百姓家朱雀橋烏衣巷
皆金陵故事輿地志云晉時王導自立烏衣宅宋時諸
謝曰烏衣之聚皆此巷也王氏謝氏乃江左衣冠之盛
者故杜詩云王謝風流遠又云從來王謝郎比觀劉斧
摭遺載烏衣傳乃以王謝為一人姓名其言既怪誕遂
託名錢希白終篇又取夢得詩實其事希白不應如此
謬是直劉斧之妄言耳大抵小說所載事多不足信而
青瑣摭遺誕妄尤多
六朝事迹云王榭金陵人世以航海為業一日海中失
船泛一木登岸見一翁一嫗皆衣皂引榭至所居乃烏
衣國也以女妻之既久榭思歸復乘雲軒泛海至家有
二燕棲於梁上榭以手招之即飛來臂上取片紙書小
詩繫於燕尾曰誤到華胥國裡來玉人終日苦憐才雲
軒飄去無消息酒淚臨風幾百回來春燕又飛來榭身
上有詩云昔日相逢皆冥數如今暌遠是生離來春縱
有相思字三月天南無燕飛至來歲燕竟不至因目榭
所居為烏衣巷劉禹錫有詩曰朱雀橋邊野草花烏衣
巷口夕陽斜舊時王榭堂前燕飛入尋常百姓家此見
摭遺圖經云烏衣巷在縣東南四里晉書云王導紀瞻
宅皆在此巷苕溪漁隠曰六朝事迹引摭遺此事以證
烏衣巷是信其說為然也藝苑雌黃乃力詆其妄姑兩
存之以俟考
文昌雜錄云世言燕子至秋社乃去仲春復來詩謂玄
烏鳦也春分玄烏降昔年因京東開河岸崩見蟄燕無
數晉郗鑒為兖州刺史鎮鄒山百姓飢饉或掘野鼠蟄
燕而食之乃知燕去亦蟄耳驚蟄後中氣乃出非渡海
也
苕溪漁隠曰余曩歲冬間於吳興山中營先隴闢一山
路路旁有數巨石其穴頗深試令僕輩斸之曰見鶯燕
蟄於其間者甚衆急掩之因騐文昌之言為是而摭遺
之說為非也半山老人有歸燕詩云馬上逢歸燕知從
何處來貪尋舊巢去不帶錦書回亦用寄書事蓋不知
此耳
漁隱叢話後集卷十二
