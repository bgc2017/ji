漁隱叢話後集卷三十七
宋胡仔撰
大梅
傳燈錄云師住天台山梅子貞舊隱一僧入山迷路問
曰和尚在此山多少時也師曰只見四山青又黃又問
出山路什麽處去師曰隨流去僧歸說似鹽官鹽官令
僧去請師出山師有偈云摧殘枯木倚寒林幾度逢春
不變心樵客遇之尤不顧郢人那得苦追尋大寂聞師
住山乃令一僧到問云和尚見馬師得個什麽便住此
山師云馬師向我道即心是佛我便向這裏住僧云馬
師近日佛法又别師云作麽生别僧云近日又道非心
非佛師云這老漢惑亂人未有了日任汝非心非佛我
只管即心即佛其僧回舉似馬祖祖云大衆梅子熟也
苕溪漁隱曰韓子蒼送僧住梅山詩寺門岑寂知何許
想對千岩萬壑開待得梅山梅子熟不辭先寄一枝來
用前事也
天衣
僧寶傳云懷東游至翠峯翠峯衆盛懷當營炊自汲澗
折擔悟旨顯公印可以為竒辭去久無耗有僧自淮上
來曰懷出世鐵佛矣顯使誦提唱之語曰譬如雁過長
空影沉寒水雁無遺蹤之意水無留影之情顯激賞久
之
端師子
僧寶傳云端師子始見弄獅子者發明心要則以彩帛
像其皮時時著之因以為號秦少游聞其道高請升座
端以手自指曰天上無雙月人間只一僧一堂風冷淡
千古意分明少游首肯之能誦法華經必得錢五百乃
開帙日誦數句即持(闕)坐去其缺薄者易之而去好
歌漁父詞月夕必歌之達曙有狂僧回頭和尚以左道
鼓動流俗士大夫亦安其妄方對丹陽吕公肉食端徑
至指曰正當與麽時如何是佛回頭不能遽對端捶其
頭推倒乃行又有妖人號不托掘秀州城外地有佛像
建塔其上傾城敬信端見揕住曰如何是佛不托擬議
端趯之而去章相子厚請升座使俞秀老撰䟽叙其事
曰推倒回頭趯翻不托七軸之蓮經未誦一聲之漁父
先聞端聽僧官宣至此以手揶揄曰止乃引聲吟曰本
是瀟湘一釣客自東自西自南北大衆襍然稱善端顧
笑曰我觀法王法法王法如是下座
山谷云釣魚船上謝三郎雙鬢巳蒼蒼莎衣未必貴不
肯換金章汀草畔浦花傍静鳴桹自來往好箇漁父家
風一片瀟湘金華俞秀老作此篇道人多傳之非道意
岑寂其語不能如是苕溪漁隱曰傳燈錄云玄沙福州
閩縣人姓謝氏幼好垂釣泛小船於南臺江狎諸漁者
年甫三十忽慕出塵乃棄釣艇投芙蓉山訓襌師落髮
秀老用其事也
參寥
復齋漫錄云參寥詩可人惟有秦淮月出没㳙㳙波浪
中子瞻送蜀僧詩當時半破峩嵋月還在平羌江水中
二意偶同
復齋漫錄云唐僧皎然荅李季蘭詩天女來相試將花
欲染衣禪心竟不起還捧舊花歸乃悟參寥荅妓詩禪
心已作沾泥絮肯逐東風上下狂之意
苕溪漁隱曰冷齋夜話謂道潜作詩追法淵明其詩有
逼真處曰數聲柔櫓蒼茫外何處江村人夜歸又曰隔
林彷彿聞機杼知有人家住翠微余細細味之句格固
佳但不類淵明語豈得謂之逼真處若東坡和陶詩前
山正可數後騎且勿驅此方是逼真處惠洪不善評詩
其言豈足憑哉
洪覺範
苕溪漁隱曰僧寶傳覺範所撰也但欲馳騁其文往往
多失事實至于作贊又襍以詩句此豈史法示褒貶之
意乎其詩有云行盡湘西十里松到門却立數諸峰崇
公事跡無尋處庭下春泥見虎蹤又云廬山殿閣如生
成食堂處處禪床折我比三門似冷灰盡日長廊卷風
葉又為竒語云如月照衆水波波頓見而月不分如春
行萬國處處同時而春無迹但其才性嶷爽見于言語
文字間若于禪門本分事則無之也
冷齋夜話云予留南昌久而㤀歸獨行無侣意緒蕭然
偶登秋屏閣望西山于是浩然有歸志作長短句寄意
其詞曰城裡久偷閒塵浣雲衫此身已是再眠蠶隔岸
有山歸去好萬壑千岩霜曉更凭欄減盡晴嵐微雲生
處是茅菴試問此生誰作伴彌勒同龕
復齋漫錄云臨川距城南一里有觀曰魏壇蓋魏夫人
經遊之地具諸顔魯公之碑以故諸女真嗣緒不絶然
而守戒者鮮矣陳虚中崇寧間守臨川為詩曰夫人在
兮若冰雪夫人去兮仙蹤滅可惜如今學道人羅裙帶
上同心結洪覺範嘗作長短句贈一女真云十指嫩抽
春笋繊繊玉軟紅柔人前欲展強嬌羞微露雲衣霓袖
最好洞天春晩黃庭卷罷清幽凡心無計奈閒愁試撚
花枝頻嗅
許彦周詩話云近時僧洪覺範頗能詩其題李愬畫像
云淮隂北面師廣武其氣豈止吞項羽公得李祐不肯
誅便知元濟在掌股此詩當與黔安並驅也頃年僕在
長沙相從彌年其他詩亦甚佳如云含風廣殿聞碁響
度日長廊轉柳隂頗似文章巨公所作不類衲子又善
作小詞情思婉約似秦少游至如仲殊參寥雖名世皆
不能及
清順
復齋漫錄云冷齋夜話記西湖僧清順詩久從林下遊
頗識林下趣從渠綠隂繁不礙清風度閒來石上眠落
葉不知數一鳥忽飛來啼破幽寂處予見子蒼言後四
句不同云困即蟠石眠莫省落花數惟聞犬吠聲更入
青蘿去後兩句雖不同無害苐落葉不知數一句不可
蓋初夏間未應落葉之多耳苕溪漁隱曰惟聞犬吠聲
更入青蘿去乃惠詮詩東坡嘗和之云惟應山頭月夜
夜照來去者是也子蒼之言復齋之記皆誤也
緇黃襍記
復齋漫錄云前軰好稱僧悟清詩鳥歸花影動魚没浪
㾗圓以為句意皆新然余讀後梁沈君攸臨水詩云花
落圓紋出風急細流翻乃知魚没浪㾗圓之句出于此
麈史云劉氏傳記載煬帝既誅薛道衡乃云尚能道空
梁落燕泥否蓋道衡詩嘗有是句楊公談苑載僧希晝
北宫書亭云花露盈虫穴梁塵隨燕泥予以為鍊句雖
工而致思不逮于薛矣
復齋漫錄云元豐末張詵樞言龍圖之守杭也一日宴
客湖上劉涇巨濟僧仲殊在焉樞言命即席賦詩曲巨
濟先唱云憑誰妙筆横掃素縑三百尺天下應無此是
錢塘湖上圖仲殊遽云一般奇絶雲淡天高秋夜月費
盡丹青只這些兒畫不成樞言又出梅花邀二人同賦
仲殊即作前章云江南二月猶有枝頭千點雪邀上芳
樽却占東君一半春巨濟不復繼也後陳襲善云我為
續之曰尊前眼底南國風光都在此移過江來從此江
南不復開
古今詞話云東坡守錢塘劉巨濟赴處州道過錢塘東
坡留飲于中和堂僧仲殊與焉時堂之屏有西湖圖東
坡遽索牋管作減字木蘭花曰憑誰妙筆横掃素縑三
百尺天下應無此是錢塘湖上圖以後叠属巨濟辭遜
再三遂以属仲殊繼曰一般竒絶雲淡天高秋夜月費
盡丹青只這些兒畫不成東坡大稱賞之苕溪漁隱曰
此詞首句云憑誰妙筆横掃素縑三百尺則是初無此
西湖圖姑言之耳詞話乃云中和堂屏有西湖圖可見
其附會為說全與詞意不合以此騐之其以為東坡作
亦必妄言當以復齋為正也
許彦周詩話云晦堂心襌師初退黃龍院作詩云不住
唐朝寺閒為宋地僧生涯三事衲故舊一枝藤乞食隨
緣過逢山任意登相看莫相笑不是嶺南能此詩深静
平寔道眼所了非世間文士詩僧之所能彷彿也
詩說雋永云泉州僧慶老有詩云交情老去淡如水病
骨秋來瘦似松真方外語也
苕溪漁隱曰予嘗愛政黃牛山中偈云橋上山萬層橋
下水千里惟有白鷺鶿見我長來此造語平易不加雕
斵而清勝之景閒適之意宛然在吾目中矣
復齋漫錄云西清詩話取瘦權谷口未斜日數峯生夕
隂之句然宋之問詩云日落西山隂衆草起寒色權意
取此沈約登玄鶴樓詩亦云雲來片嶺黑日下半溪隂
苕溪漁隱曰癩可東溪集有詩云傴步入蘿徑綿延趣
最深僧居不知處彷彿清磬音石梁邀屢度始見青松
林谷口未斜日數峯生夕隂凄風薄喬木萬竅作龍吟
摩挲綠苔石書此慰幽尋復齋以為瘦權詩誤矣
苕溪漁隱曰汪彦章龍溪集有霜餘溪上四絶癩可東
溪集亦有霜餘溪上五絶内四絶即龍溪集中詩但一
絶不是所謂故人江北江南岸者餘皆同之不知竟誰
作邪四絶中其一云水似秋蛇巧作蟠山如濃翠擁高
鬟清風明月元無主乞我烟蘿茅數間殊清駃可愛
筆談云知道者苟未至脫然隨其所得淺深皆有效騐
尹師魯自直龍圖閣謫官過梁下與一佛者談師魯自
言以静退為樂其人曰此猶有所係不若進退兩忘師
魯頓若有所得自為文以記其說後移鄧州是時范文
正公守南陽少日師魯忽手書與文正别仍嘱以後事
文正極訝之時方饌客掌書記朱炎在座炎老人好佛
學文正以師魯書示炎曰師魯遷謫失意遂至乖理殊
可怪也宜往見之為致意開譬之無使成疾炎即詣之
師魯巳沐浴衣冠而坐見炎來道文正意尹笑曰何希
文惟以生人見待洙死矣與炎談論頃時遂隱几而卒
炎急使人馳報文正文正至哭之甚哀師魯忽舉頭曰
早巳與公别安用復來文正驚問所以師魯笑曰死生
常理也希文豈不達此仍問其後事師魯曰此在公耳
乃揖希文復逝俄頃又舉頭顧希文曰亦無鬼神亦無
恐怖言訖遂長往師魯所養至此可謂有力矣尚未能
脫有無之見何也得非進退兩忘猶存于胷中歟
苕溪漁隱曰余讀劉興朝悟道發真集其言曰余少治
儒術長登仕版蓋未嘗信佛也三十有二歲見東林長
老緫公與之語七日始生信焉即取其書讀之三年蓋
恨其信之之晚也然循其理而體會則似悟還迷依其
法而行持則暫静還擾既而閱傳燈錄始知佛有法眼
妙心密相付嘱而達摩西來單傳此事衆生悟者可以
見性而了心其後發明此事但覺境界非常取証道歌
讀之句句盡是吾之心地讀至六般神用空不空一顆
圓光色非色如是希奇之事吾今已得現前任是千聖
出來也須退步始得示人以偈曰世間多少英雄漢終
日迷頭没人喚可憐眼底黑漫漫不見驪珠光燦爛過
今晡又來旦不覺年華暗中換急擡頭高着眼徑寸不
在蚌中産靈利男兒薦得時好笑教渠腸欲斷又有詩
云今古堂堂此事同歸因處處獲圓通片心豁去滄溟
窄雙眼開來宇宙空出海銀蟾光動地離弦金鏃疾追
風湏知佛祖埋藏後坐斷千崖是此翁
蘇子由云聦禪師昔以講誦為業晩游淨慈本師之室
誦南岳思大和尚口吞三世諸佛語迷悶不能入一日
為本燒香本曰吾疇昔為汝作夢甚異汝不悟將死不
可不勉師茫然不知所謂既而禮僧伽像醒然有覺知
三世可吞無礙也趨往告本本曰向吾夢汝吞一世界
吞一剃刀汝今日始從迷悟是始出家真吾子也乃擊
鼓升座為衆說此事聦作禮涕泣而罷聦往高安聖壽
禪院余嘗從之問道聦曰吾師本公未嘗以道告人皆
聽其自悟吾今亦無以告子余從不告門久而入道乃
為頌曰道不可告告即不得以不告告是真告敕香嚴
辭去得之瓦礫臨濟不喻至愚而悉非愚非瓦皆汝師
力有不至此是非出家夢吞剃刀髮落如花游行四方
物莫能遮終亦不告獨障其邪弟子度者數如恒河沙
苕溪漁隱曰禪門湏是悟入方為究竟倘不爾亦安能
七縱八横去處自在也哉余觀劉興朝見惠林冲老冲
為焚香設誓曰我法中自有悟門若也以無為有即是
誑汝吾當永堕無間地獄吾將此身設大誓願願汝此
去堅信不退他日有見方表斯言又龍門言有李提刑
者將傳燈錄白先師云某素留心此道每看此錄多有
不會處望一一開示先師云此事不如是理會湏有省
悟始得若有省悟無有不會者自不消問人若無省悟
袛那會處亦未是在二大士之言真得其要矣
苕溪漁隱曰陳體常荅黃冕仲二書叙學佛之旨深切
著明余嘗三復其言歎其有理恨未能盡行也體常又
有頌六首今錄二首其一云密坐研窮省細微到頭湏
是自忘機應無祖佛能超越豈有冤親更順違歴歴孤
明尤認影巍巍獨步尚披衣翻嗟會得昭靈者也道尋
師得旨歸其二云個中端的有誰知知者歸來到者稀
即見即聞還錯會離聲離色轉乖違山青水綠明玄旨
鶴唳猿啼顯妙機有意覓渠終不遇無心到處盡逢伊
冷齋夜話云陳瑩中北歸過南昌言鄒志完在韶州極
精進閉門誦華嚴經舍利生袖間此真入信位日誦華
嚴經於觀音像前有修竹三根生像之後志完揭茅出
之不可乃垂枝覆像如世所畫寶陀岩竹今尤無恙韶
人扄鏁之以為過客游觀北還至永州澹山岩有馴狐
凡貴客至則鳴志完將至而狐輒鳴寺僧出迎志完怪
之僧以狐鳴為言志完作詩曰我入幽岩亦偶然初無
消息與人傳馴狐戱學仙伽客一夜飛鳴報老禪
法藏碎金云太白夜懷有句云宴坐寂不動大千入毫
髮潘祐獨坐有句云凝神入混茫萬象成虚空予愛二
子吐辭精敏之力入道深密之狀合而書之聊資已用
苕溪漁隱曰余觀誌公十二時頌自非深悟上乘同佛
知見豈能作此語也是時達磨猶未西來誌公已明此
理所謂先得我心之所同然者誌公沒于天監十三年
而達磨以普通八年至金陵由此之魏傳佛心印禪宗
方興近世學佛者往往忽此頌而弗觀蓋貴耳而賤目
耳予嘗手書此頌置之座右朝夕味之尤愛其最後一
首云雞鳴丑一顆明珠圓已久内外推尋覓緫無境上
施為渾大有不見頭又無手世界壊時終不朽未了之
人聽一言只這如今誰動口以至三祖信心銘永嘉証
道歌皆禪學之髓初地之人其可弗觀乎
東臯雜錄云漣水天長寺婁道者塔靈爽甚著行狀云
觀音化身也太祖太宗真宗仁宗皆嘗召至京師欲留
之不可曰臣與漣水人有宿緣不歸淮水必為暴漣人
魚矣許之皆賜御筆至今匣藏寺中真宗召入禁中時
欲立章獻未决命嬪御出見師閱之凡二百許人皆無
語至章獻挽之曰陛下可善遇此人能與陛下主家計
真宗奇之意遂定及章獻垂簾又召至錫賫不貲復歸
有新知軍入境雅不喜師遂告其徒緣盡當滅知軍疑
其詐死命焚之凡三日衣祴不動其徒禱曰師不違衆
願不若應火化忽雷雨驟作水滿庭薪火皆滅口中出
白烟自焚立盡而目晴舌根不壊舍利無數邦人葬其
骨淮岸目晴舌根舍利藏塔下至今淮水漲溢至塔即
止後賜塔額許歲度兩僧
僧寶傳云言法華者莫知其所從來相傳言誦法華經
故以為名至和三年仁宗始不豫國儲未立天下寒心
諫官范鎮首發大議乞擇宗室之賢者使攝儲貳以待
皇嗣之生退居藩服典宿衛尹京邑以繫天下之望并
州通判司馬光亦以為言凡三土疏一留中二付中書
上夜焚香默禱曰翌日化成殿具齋虔請法華大士俯
臨無却清旦上道衣凝立以待俄馳奏言法華自右
掖門徑趨將至寢殿侍衞呵止不可上笑曰朕請而來
耳有頃至輒升御榻跏趺而坐受供訖將去上曰朕以
儲嗣未立大臣咸以為言侵尋暮晚嗣息無有期一决
之師索筆引紙連書曰十三十三凡數十行擲筆無他
語皆莫測其意其後英宗登極乃濮安懿王第十三子
方騐前言也
東臯雜錄云裴休與黃蘖為忘年友一日同行宛水上
見有駕柴車過隄下泥深牛憊鞭之不巳休方止其鞭
者蘖遽曰不可不重打兩脚時勸不得四脚時不肯行
也好打
三山老人語錄云明州妙音僧法淵為人佯狂日飲酒
市肆歌笑自如丐錢于人得一錢即欣然以為足得之
多復與道路廢疾窮者能言人禍福無不騐人疑其精
于術數故號淵三命發言無常及問之掉頭不顧惟云
去去有喪之家必往哭之葬則送之無貧富皆往莫測
其意人以為狂又號曰顛僧大覺禪師初住育王開堂
僧倔然出問話人莫不竊笑大覺問顛僧是顛了僧僧
了顛荅云大覺是大了覺覺了大大覺嘿然衆皆驚駭
一日忽于市相别擕酒一壺至郡守宅前據地而飲觀
者千餘人酒盡懷中出頌一首欲化去衆皆引聲大呼
云不可於此遂歸妙音趺坐而化頌曰咄咄平生顛蹶
欲問臨行爐中大雪真相至今存焉
東臯雜錄云蓬州道士賈善翔字鴻舉能劇談善琴嗜
酒士大夫喜與之游東坡嘗過之戲書問曰身如芭蕉
心如蓮花百節疎通萬竅玲瓏來時一去時八萬四千
末云鴻舉下語賈荅曰老道士這裡沒許多般數張天
覺䟦其後云去時八萬四千不知落在那邊若不斬頭
覓話誰知措大參禪
東臯雜錄云元豐中高麗遣一僧入貢頗辯慧赴筵設
葷酒自如命楊次公接伴一日出令曰要兩古人姓名
争一物沙門曰古人有張良有鄧禹争一&KR0987;良曰凉傘
禹曰雨傘次公曰古人有許由有晁錯争一葫蘆由曰
油葫蘆錯曰醋葫蘆四六談麈云政和間以僧為德士
冠服如道士有一長老升堂云石霜奪得裴休笏用在
今朝曹溪留下祖師衣巳為陳迹又一長老乞入道表
云一入蠻夷之風教遂亡父母之髮膚幾同去國之人
忽見指天之斗倘得回心而嚮道便當合掌以擎拳
漁隐叢話後集卷三十七
