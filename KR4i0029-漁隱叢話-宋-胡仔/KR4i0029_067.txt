漁隱叢話後集卷六
宋胡仔撰
杜子美二
藝苑雌黃云題玄武禪師屋壁云何年顧虎頭滿壁畫
滄洲注虎頭僧相也又送許八拾遺歸江寧省覲詩序
云甫昔客遊此縣於許生處乞瓦棺寺維摩圖像誌諸
篇末虎頭金粟影神玅獨難忘注云虎頭維摩相也攷
之南史夷貊傳師子國晉義熙初始遣使獻玉像高四
尺二寸玉色潔潤形製殊特殆非人工此像歴晉宋在瓦
棺寺先有徵士戴安道手製佛像五軀及顧長康維摩
像畫圖世人號之三絶所謂虎頭即長康耳注家不曉
其義或云僧相或云維摩相良可嗤笑杜位宅守歲詩
破題云守歲阿戎家又有盍簪喧櫪馬列炬散林鴉之
句潘惇詩話補闕云舊本作守歲阿咸家按杜位子美
侄也當以阿咸為是故東坡有除夜詩欲唤阿咸來守
歲林鴉櫪馬鬭喧譁正用杜詩則知今本作阿戎者誤
余又攷之子美有送蜀州柏二别駕將中丞命赴江陵
起居衛尚書太夫人因示從弟行軍司馬位云與報惠
連詩不惜知吾斑鬢已如銀則位恐所謂阿咸也
復齋漫錄云子美詩何年顧虎頭滿壁畫瀛洲瀛字乃
滄字故王介甫云畫史雖非顧虎頭還能滿壁畫滄洲
蓋子美有山水障歌云聞君掃却赤縣圖乘興遣畫滄
洲趣吳郡朱景玄畫斷云楊契丹隋唐間人官至上儀
同六法備該甚有骨氣在閻立本之下余乃悟山水障
歌云豈但祁岳與鄭虔筆跡遠過楊契丹史記鄒衍著
書中國于天下八十一分居其一分耳中國名赤縣神
州自有九州禹之叙九州是也不得為州數中國外如
赤縣神州者九乃所謂九州也晉書載記贊曰自兩京
殄覆九土分崩赤縣成蛇豕之區紫宸游龜鼉之穴唐
亦有赤尉謂畿縣尉也故山水障歌云聞君掃却赤縣
圖乘興遣畫滄洲趣投簡成華兩縣諸子云赤縣官曹
擁材傑橋陵詩居然赤縣立臺榭争岩亭
許彦周詩話云畫山水詩少陵數首無人可繼者惟荆
公觀燕公山水詩前六句東坡煙江叠嶂圖一詩差近
之苕溪漁隱曰少陵題畫山水數詩其間古風二篇尤
為超絶荆公東坡二詩悉錄於左時時哦之以快滯懣
少陵奉先劉少府新畫山水障歌云堂上不合生楓樹
怪底江山起烟霧聞君掃却赤縣圖乘興遣畫滄洲趣
畫師亦無數好手不可遇對此融心神知君重毫素豈
但祁岳與鄭虔筆跡遠過楊契丹得非玄圃裂無乃瀟
湘飜悄然坐我天姥下耳邊已似聞清猿反思前夜風
雨急乃是蒲城鬼神入元氣淋漓障猶濕真宰上訴天
應泣野亭春還雜花遠漁翁瞑踏孤舟立滄浪水深青
溟闊欹岸側島秋毫末不見湘妃鼓瑟時至今斑竹臨
江活劉侯天機精愛畫入骨髓自有兩兒郎揮洒亦莫
比大兒聰明到能添老樹巔崖裏小兒心孔開貌得山
僧及童子若邪溪雲門寺吾獨何為在泥滓青鞋布襪
從此始戲題王宰山水圖歌云十日畫一水五日畫一
石能事不受相促廹王宰始肯留真跡壯哉崑崙方壺
圖掛君高堂之素壁巴陵洞庭日本東赤岸水與銀河
通中有雲氣隨飛龍舟人漁子入浦溆山木盡亞洪濤
風尤工遠勢古莫比咫尺應湏論萬里焉得并州快剪
刀剪取吳松半江水荆公題燕侍郎山水圖云往時濯
足瀟湘浦獨上九嶷尋二女蒼梧之野煙漠漠斷隴連
岡散平楚暮年傷心波浪阻不意畫中能更覩燕公侍
書燕王府王求一筆終不與奏論讞死誤當赦全活至
今何可數仁人義士埋黃土祗有粉墨歸嚢楮東坡題
王定國所藏煙江叠嶂圖云江上愁心千叠山浮空積
翠如雲煙山邪雲邪遠莫知烟空雲散山依然但見兩
崖蒼蒼暗絶谷中有百道飛來泉縈林絡石隱復見下
赴谷口為奔川川平山開林麓斷小橋野店依山前行
人稍度喬木外漁舟一葉江吞天使君何從得此本點
綴毫末分清妍不知人間何處有此境徑欲往買二頃
田君不見武昌樊口幽絶處東坡先生留五年春風搖
江天漠漠暮雲卷雨山娟娟丹楓翻鴉伴水宿長松落
雪驚醉眠桃花流水在人世武陵豈必皆神仙江山清
空我塵土雖有去路尋無緣還君此畫三歎息山中故
人應有招我歸來篇
東觀餘論云余得子美詩集頗與今行槧本小異如忍
對江山麗印本對乃作待雅量涵高遠印本涵乃作極
當以此為正若是者尚多
東坡云杞人馬正卿作太學正清苦有氣節學生既不
喜博士亦忌之余偶至其齋中書杜子美秋雨歎一篇
壁上初無意也而正卿即日辭歸不復出至今白首窮
餓守節如故正卿字夢得苕溪漁隱曰子美秋雨歎有
三篇第一篇尤感慨必東坡所書者云雨中百草皆爛
死階下决明顔色鮮著葉滿枝翠羽蓋開花無數黃金
錢凉風蕭蕭吹汝急恐汝後時難獨立堂上書生空白
頭臨風三嗅馨香泣
藝苑雌黃云杜陵詩多言花門喜聞官軍臨賊詩花門
騰絶漠柘羯度臨洮又云花門小箭好此物棄沙場又
即事詩聞道花門破和親事却非又遣憤詩聞道花門
將論功未盡歸又有留花門一篇云花門既湏留原埜
轉蕭瑟指回鶻為花門注家不言其義予以唐地理志
攷之甘州山丹縣北渡張掖河西北行出合黎山峽口
傍河東壖屈曲東北行千里有寧寇軍軍東北有居延
海又西北三百里有花門山堡又東北千里至回鶻牙
帳故謂回鶻爲花門也
文昌雜錄云唐歲時節物元日則有屠蘇酒五辛盤膠
牙餳人日則有煎餅上元則有絲籠二月二日則有迎
富貴菓子三月三日則有鏤人寒食則假花雞毬鏤雞
子千堆蒸餅餳粥四月八日則有餻糜五月五日則有
百索糉子夏至則有結杏子七月七日則有穿針織女
臺乞巧果子八月一日則有點炙杖子九月九日則有
茱萸菊花酒臘日則有口脂面藥澡豆立春則有綵勝
雞燕生菜今歲時遺問略同但餻糜結杏子點炙杖子
今不行爾杜甫春日詩春日春盤細生菜又曰勝裏金
花巧耐寒重陽詩茱萸賜朝士臘日詩口脂面藥隨恩
澤如此之類甚多略舉記當時所重者也
苕溪漁隱曰子美九日藍田崔氏莊云明年此會知誰
健醉把茱萸仔細看王摩詰九日憶東山兄弟云遥知
兄弟登高處徧插茱萸少一人朱放九日與楊凝崔淑
期登江上山有故不往云那得更將頭上髮學他年少
插茱萸此三人類各有所感而作用事則一命意不同
後人用此爲九日詩自當隨事分别用之方得為善用
故寔也子美九日又有詩云茱萸賜朝士難得一枝來
此在蜀中作也
苕溪漁隱曰東坡九日詩云相逢不用忙歸去明日黃
花蝶也愁又詞云萬事到頭終是夢休休明日黃花蝶
也愁吕居仁詩云尚惜故人輕作别亂山深處過重陽
又詞云短籬殘菊一枝黃巳是亂山深處過重陽皆兩
用之詩意脈絡貫穿並優於詞但居仁以殘菊於重陽
言之此一字為病
苕溪漁隱曰吕居仁云潘邠老嘗得詩云滿城風雨近
重陽文章之妙至此極矣後託謝無逸綴成篇云病思
王子同傾酒愁憶潘郎共賦詩為此語也余觀謝無逸
溪堂集云亡友潘邠老有滿城風雨近重陽之句今
去重陽四日而風雨大作遂用邠老之句廣為四絶
然則居仁所云後託無逸綴成前一聯詩蓋非是也無
逸四絶今錄三絶云滿城風雨近重陽無奈黃花惱意
香雪浪翻天迷赤壁令人西望憶潘郎滿城風雨近重
陽不見修文地下郎想得武昌門外柳垂垂老葉半青
黃滿城風雨近重陽安得斯人共一觴欲問小馮今健
否雲中孤雁不成行
苕溪漁隱曰寒食詩古人多用餳字九日詩未有用餻
字者惟崔德符和吕居仁九日詩云老頭未易着清香
折取蕭蕭滿把黃歸去乞錢煩里社買餻沽酒作重陽
東坡云嶺南氣候不常吾嘗云菊花開時乃重陽佳月
凉天即中秋不湏以日月為斷也十月初吉菊始開乃
與客作重九因次韻淵明九月九日詩云今日我重九
誰謂秋冬交黃花與我期草中實後凋餘香白露乾色
映青松高
苕溪漁隱曰江浙間每歲重陽往往菊亦未開不獨嶺
南為然蓋菊性耿介湏待草木搖落方於霜中獨秀故
淵明詩云黃菊開林耀青松冠岩列懷此貞秀姿卓為
霜下傑此善論其理也
復齋漫錄云國史補云唐人燕集必賦詩推一人擅場
郭曖尚升平公主盛集李端擅場送劉相廵江淮錢起
擅場乃知子美詩畫手看前輩吳生遠擅場唐人素有
此語
復齋漫錄云張景陽詩昔在西京時朝野多歡娱故子
美詩朝野歡娛後乾坤震蕩中後漢吳漢亡命在漁陽
會王郎起漢說太守彭寵曰漁陽突騎天下所聞也君
何不合二郡精銳附劉公擊邯鄲此一時之功也故子
美詩漁陽突騎猶精銳又漁陽突騎邯鄲兒劉劭趙都
賦云其用器則六弓四弩綠沉黃問堂溪魚腸丁令角
端故重過何氏詩雨抛金鎖甲苔卧綠沉槍唐楊巨源
上劉侍郎詩吟詩曰羽扇校獵綠沉槍古詩云採葵莫傷
根傷根葵不生結友莫羞貧羞貧友不成杜詩刈葵莫放
手放手傷葵根者蓋取此也
苕溪漁隱曰李潮八分小篆歌云蒼頡烏跡既茫昧字
軆變化如浮雲陳倉石鼓又已訛大小二篆生八分秦
有李斯漢蔡邕中間作者寂不聞嶧山之碑野火焚棗
木傳刻肥失真苦縣光和尚骨立書貴瘦硬方通神此
詩叙書之顛末可謂詳盡後人筆力豈能到此而嶧山
碑棗木傳刻之語尤為人所取信往往引以為證故集
古錄云秦二世詔李斯篆今俗謂之嶧山碑史記不載
其事特大不類泰山存者其本出於徐鉉又有别本出
於夏竦家自唐封演巳言嶧山碑非真而杜甫直謂棗
木傳刻爾金石錄云秦嶧山刻石者鄭文寶得其摹本
於徐鉉家刻石寘之長安此本是也唐封演聞見記載
此碑云後魏太武帝登山使人排倒之然歴代摹之以
為楷則邑人疲於奔命聚薪其下以野火焚之由是殘
缺不堪摹榻然由求者不已有縣宰取舊文勒於石碑
之上置之縣廨今人間有嶧山碑者是皆新刻之本而
杜甫詩直以為棗木傳刻者豈又有别本與泰山之梁
山刻石集古錄以為非真又云麻濕故學士於登州海
上得片木有此文豈杜甫所謂棗木傳刻失真者邪此
論非是蓋杜甫指嶧山碑非此文明矣東坡賦墨妙亭
詩云杜陵評書貴瘦硬此論未公吾不憑蓋東坡學徐
浩書浩書多肉用筆圓熟故不取此語殊不知唐初歐
虞禇薛字皆瘦勁故子美有書貴瘦硬之語此非獨言
篆字蓋真字亦皆然也
苕溪漁隱曰觀薛稷少保書畫壁詩云我昔遊梓州遺
跡涪江邊畫藏青蓮界書入金榜懸仰看垂露姿不崩
亦不騫鬱鬱三大字蛟龍岌相纏唐史貞觀永徽間虞
世南褚遂良以書顓家後莫能繼薛稷外祖魏徵家多
藏虞褚書故銳精臨做結體遒麗遂以書名天下余觀
法帖載褚遂良帖云舅遂良報薛八侍中則稷之外家
乃褚氏而唐史云魏氏者何邪金石錄云唐慧義寺彌
勒像碑李潮八分書潮書初不見重於當時獨杜甫詩
盛稱之以比蔡有鄰韓擇木今石刻在者絶少惟此碑
與彭元曜墓誌爾余皆得之其筆法亦絶不工非韓蔡
比也
東觀餘論云送顧八分文學詩中郎石經後八分蓋顦
顇顧侯運鑪錘筆力破餘地昔在開元中韓蔡同贔屭
玄宗玅其書是以數子至此詩蓋謂顧誡奢也觀其遺
跡乃知子美弗虚稱之碑首倒韰亦自竒古不獨八分
可賞云
許彦周詩話云齊梁間樂府詩護惜如窮袴防閑託守
宮今日牛羊上丘壟當時近前面發紅老杜作麗人行
賜名大國虢與秦其卒曰輒勿近前丞相嗔虢國秦國
何預國忠事而近前即嗔邪東坡言老杜似司馬遷蓋
深知之
漁隱叢話後集卷六
