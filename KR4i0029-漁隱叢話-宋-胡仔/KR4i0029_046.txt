漁隱叢話前集卷四十六
宋胡仔撰
東坡九
王定國聞見近錄云王和父嘗言蘇子瞻在黃州上數
欲用之王禹玉輒曰軾嘗有此心惟有蟄龍知之句陛
下龍飛在天而不敬乃反求知蟄龍乎章子厚曰龍者
非獨人君人臣皆可以言龍也上曰自古稱龍者多矣
如荀氏八龍孔明卧龍豈人君也及退子厚詰之曰相
公乃覆人家族邪禹玉曰此舒亶言爾子厚曰亶之唾
亦可食乎
石林詩話云元豐間蘇子瞻繫御史獄神宗本無意深
罪子瞻時相進呈忽言蘇軾於陛下有不臣意神宗改
容曰軾固有罪然於朕不應至是卿何以知之時相因
舉軾檜詩根到九泉無曲處歲寒惟有蟄龍知之句陛
下龍飛在天軾以為不知已而求知地下之蟄龍非不
臣而何神宗曰詩人之詞安可如此論彼自詠檜何預
朕事時相語塞子厚亦從旁解之遂薄其罪子厚嘗以
語余且以醜言詆時相曰人之害物無所忌憚有如是
也二說未知孰是
東坡云余家有歙研底有欵識云吳順義元年處士汪
少微銘之松操凝煙楮英鋪雪毫穎如飛人間五絶所
頌者三物耳蓋研與少微為五邪
苕溪漁隱曰東坡鳳咮古研銘云帝規武夷作茶囿山
為孤鳳翔且嗅下集芝田啄瓊玖玉乳金沙散虛竇殘
璋斷璧澤而黝治為書研美無有至珍驚世初莫售黑
眉黃眼爭妍陋蘇子一見名鳳咮坐令龍尾羞牛後余
至富沙按其地里武夷在富沙之西隸崇安縣去城二
百餘里北苑在富沙之北隸建安縣去城二十五里北
苑乃龍焙每歲造貢茶之處即與武夷相去遠甚其言
帝規武夷作茶囿者非也想當時傳聞不審又以武夷
山為鳳皇山故有山為孤鳳翔且嗅之句其實北苑
茶山乃名鳳皇山也北苑土色膏腴山宜植茶石殊少
亦頑燥非研材余屢至北苑詢之土人初未嘗以此石
為研方悟東坡為人所誑耳若劍浦黯淡有一種石黑
眉黃眼自舊人以為研余意鳳咮研必此灘之石然亦
與武夷相去遠矣又荔枝歎云君不見武夷溪邊粟粒
芽前丁後蔡相籠加亦誤指其地武夷未嘗有茶茶之
精絶者乃在北苑自有一溪南流至富沙城下方與西
來武夷溪水合流東去劍浦固亦不可雷同言之
東坡云昨夜夢參寥師攜軸詩見過覺而記其飲茶
兩句云寒食清明都過了石泉槐火一時新夢中問火
固新矣泉何故新答曰俗以清明淘井當續成詩以記
其事
三山老人語錄云五代時鄭遨茶詩云嫩芽香且靈吾
謂草中英夜臼和煙搗寒爐對雪烹羅憂碧粉散嘗見
綠花生最是堪珍重能令睡思清范文正公詩云黃金
碾畔綠塵飛碧玉甌中翠濤起茶色以白為貴二公皆
以碧綠言之何邪
學林新編云茶之佳品造在社前其次則火前謂寒食
前也其下則雨前謂榖雨前也佳品其色白若碧綠者
乃常品也茶之佳品芽蘖細微不可多得若取數多者
皆常品也茶之佳品皆點啜之其煎啜之者皆常品也
齊已茶詩曰甘傳天下口貴占火前名又曰高人愛惜
藏巖裏白瓿封題寄火前丁謂茶詩曰開緘試新火須
汲遠山泉凡此皆言火前蓋未知社前之品為佳也鄭
谷茶詩曰入坐半甌輕泛綠開緘數片淺含香鄭雲叟
茶詩曰羅憂碧粉散嘗見綠花生沈存中論茶謂黃金
碾畔綠塵飛碧玉甌中翠濤起宜改綠為玉翠為素此
論可也而舉一夜風吹一寸長之句以為茶之精美不
必以雀舌鳥觜為貴今案茶至於一寸長則其芽葉大
矣非佳品也存中此論曲矣盧仝茶詩曰開緘宛見諫
議面手閱月團三百片薛能謝劉相公寄茶詩曰兩串
春團敵夜光名題天柱印維陽茶之佳品珍踰金玉未
易多得而以三百片惠盧仝以兩串寄薛能者皆下品
可知也齊已詩角開香滿室爐動綠凝鐺丁謂詩曰末
細烹還好鐺新味更全此皆煎啜之也煎啜之者非佳
品矣唐人於茶雖有陸羽為之說而持論未精至本朝
蔡君謨茶錄既行則持論精矣以茶錄而覈前賢之詩
皆未知佳味者也
蔡寬夫詩話云唐以前茶惟貴蜀中所産孫楚歌云茶
出巴蜀張孟陽登成都樓詩云芳茶冠六情溢味播九
區他處未見稱者唐茶品雖多亦以蜀茶為重然惟湖
州紫筍入貢每歲以清明日貢到先薦宗廟然後分賜
近臣紫筍生顧渚在湖常二境之間當採茶時兩郡守
畢至最為盛會杜牧詩所謂溪盡停蠻棹旗張卓翠苔
柳村穿窈窕松澗渡喧豗劉禹錫何處人間似仙境
春山攜妓採茶時皆以此建茶絶亡貴者僅得挂一名
爾至江南李氏時漸見貴始有團圈之製而造作之精
經丁晉公始大備自建茶出天下所産皆不復可數今
出處壑源沙溪土地相去丈尺之間品味已不同謂之
外焙况他處乎則知雖草木之微其顯晦亦自有時然
唐自常衮以前閩中有未讀書者自衮教之而歐陽詹
之徒始出而終唐世亦不甚盛今閩中舉子常數倍天
下而朝廷將相公卿每居十四五人物尚爾况草木微
物也顧渚湧金泉每造茶時太守先祭拜然後水漸出
造貢茶畢水稍減至貢堂茶畢已減半太守茶畢遂涸
蓋常時無水也或聞今龍焙泉亦然苕溪漁隠曰北苑
官焙也漕司歲以入貢茶為上壑源私焙也土人亦入
貢茶為次二焙相去三四里間若沙溪外焙也與二焙
相去絶遠自隔一溪茶為下山谷詩云莫遣沙溪來亂
真正謂此也官焙造茶常在驚蟄後一二日興工采摘
是時茶芽已皆一槍蓋閩中地暖如此舊讀歐公詩有
喊山之說亦傳聞之譌耳龍焙泉即御泉也水之增減
亦隨水旱初無漸出遂涸之異但泉味極甘正宜造茶
耳
東齋記事云蜀中數處産茶雅州蒙頂最佳其生最晩
在春夏之交其地即書所謂蔡蒙旅平者也方茶之生
雲霧覆其上若有神物護持之
遯齋閒覽云茶古不著所出本草云出益州唐以蒙山
顧渚蘄門者為上品尚雜以蘇椒之類故李泌詩云旋
沫翻成碧玉池添蘇散出琉璃眼遂以碧色為貴止曰
煎茶不知點試之妙大率皆草茶也陸羽茶經綂言福
建泉韶等十州所出者其味極佳而已今建安為天下
第一
高齋詩話云鄭可簡以貢茶進用累官職至右文殿修
撰福建路轉運使其姪千里於山谷間得朱草可簡令
其子待問進之因此得官好事者作詩云父貴因茶白
兒榮為草朱而千里以從父奪朱草以予子譊譊不已
待問得官而歸盛集為慶親姻畢集衆皆贊喜可簡云
一門僥倖其姪遽云千里埋冤衆皆以為的對是時貢
茶一方騷動故也苕溪漁隱曰余觀東坡荔支歎注云
大小龍茶始於丁晉公而成於蔡君謨歐陽永叔聞君
謨進小龍團驚歎曰君謨士人也何至作此事今年閩
中監司乞進鬭茶許之故其詩云武夷谿邊粟粒芽前
丁後蔡相籠加爭新買寵各出意今年鬭品充官茶則
知始作俑者大可罪也
苕溪漁隱曰詩云誰謂荼苦爾雅云檟苦荼注樹似梔
子今呼早采者為荼晚采者為茗一名荈蜀人名之苦
荼故東坡乞茶㘽詩云周詩記苦荼茗飲出近世初緣
厭梁肉假此雪昏滯蓋謂是也六一居士嘗新茶詩云
泉甘器潔天色好坐中㨂擇客亦佳東坡守維揚於石
塔寺試茶詩云禪窗麗午景蜀井出冰雪坐客皆可人
鼎器手自潔正謂諺云三不點也
西清詩話云葉濤詩極不工而喜賦詠嘗有試茶詩云
碾成天上龍兼鳳煮出人間蟹與蝦好事者戲云此非
試茶乃碾玉匠人嘗南食也
唐子西鬭茶記云唐相李衞公好飲惠山泉置驛傳送
不遠數千里而近世歐陽少師作龍茶錄序稱嘉祐七
年親享明堂致齋之夕始以小團分賜二府人給一餅
不敢碾試至今藏之時熙寧元年也吾聞茶不問團銙
要之貴新水不問江井要之貴活千里致水真偽固不
可知就令識真已非活水自嘉祐七年壬寅至熙寧元
年戊申首尾七年更閱三朝而賜茶猶在此豈復有茶
味哉苕溪漁隱曰壬午之春余赴官閩中漕幕遂得至
北苑觀造貢茶其最精即水芽細如針用御泉水研造
社前已嘗貢餘每片計工直四萬錢分試其色如乳平
生未嘗或啜此好茶亦未嘗嘗茶如此之蚤也
苕溪漁隱曰魯直諸茶詞余謂品令一詞最佳能道人
所不能言尤在結尾三四句詞云鳳舞團團餅恨分破
教孤伶金渠體淨隻輪慢碾玉塵光瑩湯響松風早減
了二分酒病味濃香永醉鄉路成佳境恰如燈下故人萬
里歸來對影口不能言心下快活自省
東坡云余幼時里人程建用楊咨家弟子由會草舍中
大雨聯句六言程云庭松偃蓋如醉楊云夏雨凄涼似
秋僕云有客高吟擁鼻子由云無人共喫饅頭坐皆絶
倒今四十餘年矣
三山老人語錄云蘇子由嘗作省事詩云早歲讀書無
甚解晩年省事有竒功蓋省事即省念入道之門也
夷堅志云紹興二年虔寇謝達陷惠州民居官舍焚蕩
无遺獨留東坡白鶴故居并率其徒葺治六如亭烹羊
致奠而去次年海寇黎盛犯潮州悉毁城堞且縱火至
吳子野近居盛登開元寺塔見之問左右曰是非蘇内
翰藏圖書處否麾兵救之復料吳氏歲寒堂民屋附近
者賴以不爇甚衆是皆劇賊而知尊敬蘇公如此彼欲
火其書者可不愧乎
漁隱叢話前集卷四十六
