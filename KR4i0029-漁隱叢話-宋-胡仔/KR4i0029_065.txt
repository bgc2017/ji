漁隱叢話後集卷四
宋胡仔撰
李太白
六朝事迹云謝安墩在牛山報寧寺之後基址尚存謝
安與王羲之常登此有超然高世之志太白將營園其
上乃作詩曰晉室昔横潰永嘉遂南奔沙塵何茫茫龍
虎鬭朝昏胡馬風漢草天驕慼中原哲匠感頽運雲鵬
忽飛翻組練照楚國旌旗連海門西秦百萬衆戈甲如
雲屯投鞭可填江一掃不足論皇運有反正醜虜無遺
魂談笑遏横流蒼生望斯存冶城訪古跡猶有謝安墩
憑覽周地險高標絶人喧想像東山姿緬懷右軍言梧
桐識佳樹蕙草留芳根白鷺映春洲青龍見朝暾地古
雲物在臺傾禾黍繁我來酌清波於此樹名園功成拂
衣去歸入武陵源
曾子固云李白詩集二十卷舊七百若干篇今九百若
干篇者知制誥宋敏求字次道之所廣也次道既以類
廣白詩自為序而未考次其作之先後余得其書考其
先後而次第之蓋白蜀郡人初隱岷山出居襄漢之間
南遊江淮至楚觀雲夢許氏者高宗時宰相圉師之家
也以女妻白因留雲夢者三年去之齊魯居徂徠山竹
溪入吳至長安明皇聞其名召見以為翰林供奉頃之
不合去北抵趙魏燕晉西至岐邠歴商於至洛陽游梁
最久復之齊魯南浮淮泗再入吳轉涉金陵上秋浦抵
潯陽天寶十四載安禄山反明年明皇在蜀永王璘節
度東南白時卧廬山璘迫致之璘軍敗丹陽白奔至宿
松坐繫潯陽獄宣撫大使崔渙與御史中丞宋若思驗
治白以為罪薄宜貰而若思軍赴河南遂釋白囚使謀
其軍事上書肅宗薦白才可用不報是時白年五十有
七矣終以璘事長流夜郎遂泛洞庭上峽江至巫山以
赦得釋憩岳陽江夏久之復如潯陽過金陵徘徊於歴
陽宣城二郡其族人陽冰為當塗令白過之以病卒年
六十有四是時寶應元年也其始終所更涉如此此白
之詩書所自序可考者也
苕溪漁隱曰太白望廬山瀑布絶句云日暮香爐生紫
烟遥看瀑布挂長川飛流直下三千尺疑是銀河落九
天東坡美之有詩云帝遣銀河一派垂古來惟有謫仙
詞然余謂太白前篇古詩云海風吹不斷江月照還空
磊落清壯語簡而意盡優於絶句多矣
法藏碎金云李白廬山東林寺夜懷詩我尋青蓮宇獨
往謝城闕霜清東林鐘水白虎溪月天香生虛空天樂
鳴不歇宴坐寂不動大千入毫髮湛然冥真心曠劫斷
出沒又貫休山居詩自古浮華能幾幾逝波終日去滔
滔漢王廢苑生秋草吳主荒宫入夜濤滿屋黃金機不
息一頭白髮氣猶高豈如知足金仙子霞外天香滿毳
袍予因思靜勝境中當有自然清氣名曰天香自然清
意名曰天樂予故以所聞虛響目為天簧亦取天籟之
義此蓋唯變所適不可致語也
復齋漫錄云太白襄陽歌云清風明月不用一錢買玉
山自倒非人推按世說山公嵇叔夜岩岩若孤松之獨
秀至其醉也若玉山之將崩戴逵酒讚云醇醪之興與
理不乖古人既陶至樂乃開有客乘之隗若山頽
苕溪漁隱曰樂府雜錄云笛者羌樂也古曲有折楊柳
落梅花故謫仙春夜洛城聞笛云誰家玉笛暗飛聲散
入春風滿洛城此夜曲中聞折柳何人不起故園情杜
少陵吹笛詩故園楊柳今搖落何得愁中曲盡生王之
渙云羌笛何須怨楊柳春風不度玉門關皆言折柳曲
也
復齋漫錄云古曲有落梅花非謂吹笛則落梅詩人用
事不悟其失余意不然之蓋詩人因笛中有落梅花曲
故言吹笛則梅落其理甚通用事殊未為失且如角聲
有大小梅花曲初不言落詩人尚猶如此用之故秦太
虛和黃法曹梅花云月落參横畫角哀暗香消盡令人
老者是也古今詩詞用吹笛則梅落者甚衆若以為失
則落梅花之曲何為笛中獨有之決不虛設也故李謫
仙吹笛詩黃鶴樓中吹玉笛江城五月落梅花又觀胡
人吹笛云胡人吹玉笛一半是秦聲十月吳山曉梅花
落敬亭戎昱聞笛云平明獨惆悵飛盡一庭梅崔魯梅
詩云初開巳入雕梁畫未落先愁玉笛吹黃魯直從王
都尉覓千葉梅詩云落盡戲作嘲吹笛侍兒云昭華得
脱帽看髮已微霜催盡落梅春巳牛更吹三弄乞風光
張子野詞云雲輕柳弱内家髻子新梳掠天香真色人
難學横管孤吹月淡天垂幕朱脣淺破桃花萼倚樓人
在欄干角夜寒指冷羅衣薄聲入霜林簌簌驚梅落摭
遺載梅詩云南枝向暖北枝寒一種春風有兩般憑仗
高樓莫吹笛大家留取倚欄看晁次膺填入水龍吟詞
云最是關情處高樓上一聲羌管仗何人說與爭如留
取倚欄看孫濟落梅詞云一聲羌管吹雲笛玉溪半夜
梅翻雪泛觀古今詩詞用事一律可見復齋妄辯也
苕溪漁隱曰太白云解道澄江靜如練令人還憶謝玄
暉至魯直則云憑誰說與謝玄暉休道澄江靜如練王
文海云鳥鳴山更幽至介甫則云茅簷相對坐終日一
鳥不鳴山更幽皆反其意而用之蓋不欲沿襲之耳
復齋漫錄云太白俠客行云事了拂衣去深藏身與名
元微之俠客行云俠客不怕死怕死事不成不肯藏姓
名二公寓意不同
許彦周詩話云太白詩問予何事棲碧山笑而不答心
自閒桃花流水杳然去别有天地非人間東坡嶺外詩
云父老爭看烏角巾應緣曾現宰官身溪邊古路三义
口獨立斜陽數過人賀知章呼太白為謫仙人世傳東
坡是戒禪師後身僕竊信之
苕溪漁隱曰新安水西寺寺依山背下瞰長溪太白題
詩斷句云檻外一條溪幾回留碎月今集中無之
法藏碎金云予記太白有詩云野禽啼杜宇山蝶舞莊
周後又見潘佑有感懷詩幽禽喚杜宇宿蝶夢莊周席
地一樽酒思與元化浮但莫孤明月何必秉燭遊余謂
才思暗合古今無殊不可怪也
東觀餘論云水從銀漢落山繞畫屏新太白詩也藏真
書之可謂二寶謝康樂不得專美於前矣
復齋漫錄云會稽鑑湖今避廟諱改為鏡湖耳輿地志
云山隂南湖縈帶郊郭白水翠岩互相映發若鏡若圖
故王逸少云山隂路上行如在鏡中遊名鏡始是耳李
太白登半月臺詩亦云水色綠且靜令人思鏡湖終當
過江去愛此暫踟蹰則湖以如鏡得名無可疑者而或
以為小說所記以為軒轅鑄鏡於此得名非也太白又
有送友人尋越中山水詩湖清霜鏡曉濤白雪山來
李陽冰云太白不讀非聖之書恥為鄭衛之作故其言
多似天仙之辭凡所著述言多諷興自三代以來風騷
之後馳驅屈宋鞭撻揚馬千載獨步惟公一人故王公
趨風列侯結軌羣賢翕習如鳥歸鳳盧黃門云陳拾遺
横制頽波天下質文翕然一變至今朝詩體尚有梁陳
宫掖之風至公大變掃地併盡今古文集遏而不行惟
公文章横被六合可謂力敵造化歟
復齋漫錄云前漢趙飛燕既立為皇后寵少衰女弟絶
幸為昭儀居昭陽蓋飛燕本傳云爾太白宫詞云宫中
誰第一飛燕在昭陽夫昭陽昭儀所居也非謂飛燕耳
後見唐王叡松窗錄云禁中呼木芍藥為牡丹命太白
為新詞有借問漢宫誰得似可憐飛燕倚新粧乃知昭
陽之語世所傳者誤也
苕溪漁隱曰太白宫詞云梨花白雪香子美詠竹云風
吹細細香二物初無香二公皆以香言之何也太白有
句云金龜換酒處子美有句云金魚換酒來世言換酒
必曰金貂殊不知二公有金龜金魚之異名
藝苑雌黃云洪駒父詩話言子美集中贈太白詩最多
而李集初無一篇與杜者按段成式酉陽雜俎云李集
有堯祠贈杜補闕者即老杜也其詩云我覺秋興逸誰
言秋氣悲山將落日去水與晴相宜雲歸碧海少雁度
青天遲相失各萬里茫然空爾思不獨飯顆山之句也
予嘗考之太白集中有沙丘城下寄杜甫云我來竟何
事高卧沙丘城城邊有古樹日夕連秋聲魯酒不可醉
齊歌空傷情思君若汶水浩蕩向南征又有魯郡東石
門送杜二甫云醉别復幾日登臨徧池臺何言石門路
重有金樽開秋波落泗水海色明徂徠飛蓬各自遠且
盡手中杯洪駒父略不見此何也
東坡云李太白狂士也又嘗失節於永王璘此豈濟世
之人哉而畢文簡公以王佐期之不亦過乎曰士固有
大言而無實虛名不適於用者然不可以此料天下士
士以氣為主方高力士用事公卿大夫爭事之而太白
使脱靴殿上固以氣蓋天下矣使之得志必不肯附權
倖以取容其肯從君於昏乎夏侯湛贊東方生云開濟
明豁包含洪大凌轢卿相嘲哂豪傑籠罩靡前蹈藉貴
勢出不休顯賤不憂戚戲萬乘若僚友視儔列如草芥
雄節邁倫高氣蓋世可謂拔乎其萃游方之外者也吾
於太白亦云白之從永王璘當由迫脅不然璘之狂肆
寢陋雖庸人知其必敗也太白識郭子儀之為人傑而
不能知璘之無成此理之必不然者也吾不可以不辯
宋景文筆記云蜀人見物驚異輒曰噫嘻李太白作蜀
道難因用之汾晉之間尊者呼左右曰咄左右必曰諾
而司空圖作休休記又用之修書學士劉羲叟為余言
晉書咄嗟而辦非是宜言咄喏而辦然咄嗟前世人文
章中多用之或自有義苕溪漁隱曰蘇子瞻蜀人也作
後赤壁賦云嗚呼噫嘻我知之矣洞庭春色賦云嗚呼
噫嘻我言夸矣皆用此語
東觀餘論云我居青空表君處紅埃中仙人持玉尺度
君多少才玉尺不可盡君才無時休此上清寶典李太
白詩也
山谷云題白兆山詩云雲卧三十年好閒復愛仙蓬壺
雖冥絶鸞鶴心悠然歸來桃花岩得憩雲窗眠對嶺人
共語飲潭猿相連時昇翠微上邈若羅浮顛兩岑抱東
壑一嶂横西大樹雜人易隱崖傾月難圓芳草換野色
飛蘿搖春煙獨此林下意杳無區中緣永辭霜臺客千
載方來還余聞士大夫嘗勸白兆山僧重素即岩下作
桃花庵素曰桃花庵不難作但恨無李白耳今彦顧乃
欲礱崖石刻李白詩並欲結草其傍以待冠蓋之遊者
衆不可蓋安知遂無李白邪為我多謝素師今無白兆
尚不廢椎鼓升堂豈可臆計世無李白邪素若有語可
并刻之彦顧安陸李慥也
許彦周詩話云太白草創大還詩云彷彿明窗塵死灰
同至寂初不曉此語後得李氏煉丹之法至寂窗塵丹
砂妙藥也
漁隱叢話後集卷四
