漁隱叢話前集卷十
宋胡仔撰
杜少陵五
三山老人語錄云重過何氏詩云花妥鶯梢蝶溪喧獺
趁魚西北方言以墮為妥花妥即花墮也
詩眼云山谷言文章必謹布置每見後學多告以原道
命意曲折後予以概考古人法度如贈韋見素詩云紈
袴不餓死儒冠多誤身此一篇立意也故使人靜聽而
具陳之耳自甫昔少年日至再使風俗淳皆儒冠事業也
自此意竟蕭條至蹭蹬無縱鱗言誤身如此也則意舉
而文備故已有是詩矣然必言其所以見韋者於是有
厚愧真知之句所以真知者謂傳誦其詩也然宰相職
在薦賢不當徒愛人而已士故不能無望故曰竊效貢
公喜難甘原憲貧果不能薦賢則去之可也故曰焉能
心怏怏祇是走踆踆又將入海而去秦也然其去也必
有遲遲不忍之意故曰尚憐終南山回首清渭濱則所
知不可以不别故曰常擬報一飯况懷辭大臣夫如此
是可以相忘於江湖之外雖見素亦不得而見矣故曰
白鷗沒浩蕩萬里誰能馴終焉此詩前賢錄為壓卷蓋
布置最得正體如官府甲第廳堂房室各有定處不可
亂也韓文公原道與書之堯典蓋如此其它皆謂之變
體可也蓋變體如行雲流水初無定質出於精微奪乎
天造不可以形器求矣然要之以正體為本自然法度
行乎其間譬如用兵竒正相生初若不知正而徑出於
竒則紛然無復綱紀終於敗亂而已矣原道以仁義立
意而道德從之故老子捨仁義則非所謂道德繼叙異
端之汩正繼叙古之聖人不得不用仁義也如此繼叙
佛老之捨仁義則不足以治天下也如彼反覆皆數疊
而復結之以先王之教終之以人其人火其書必以是
禁止而後可以行仁義於是乎成篇若堯典自若稽古
帝堯至格于上下則堯之大略也自克明峻德至于於
變時雍言堯修身以及天下也於是乃命羲和言天事
若予采若時登庸言人事洪水方割言地事三才之道
既備繼之以遜位終焉然則自古有文章便有布置講
學之士不可不知也又云詩有一篇命意有句中命意
如老杜上韋見素詩布置如此是一篇命意也至其道
遲遲不忍去之意則曰尚憐終南山回首清渭濱其道
欲與見素别則曰常擬報一飯况懷辭大臣此句中命
意也蓋如此然後頓挫高雅又有意用事有語用事李
義山海外徒聞更九州其意則用楊妃在蓬萊山其語
則用鄒子云九州之外更有九州如此然後深穩健麗
山谷云天育驃騎歌首句云吾聞天子之馬走千里乃
穆天子傳云天子之馬走千里天子之狗走百里示從
孫濟詩刈葵莫放手放手傷葵根此引前漢永平詔權
門請託殘吏放手之放手戲贈閿鄉秦少府短歌云昨
夜邀歡樂更無多才依舊能潦倒注引嵇康傳淺陋乃
魏天保以後重吏事謂容止藴藉者為潦倒出此也南
朝何季山居若邪溪雲門寺與二兄求點並棲遁世號
三高敕給白衣尚書禄不受故山水障圖末云若邪溪
雲門寺吾獨胡為在泥滓青鞋布襪從兹始蓋有隱遯
之興也百憂集行云只今倏忽已五十舊本云只今年
才五六十此語似方六七十如五六十也宴戎州楊使
君東樓云重碧拓春酒輕紅擘荔支拓春酒擘荔支此
主人用歌妓為樂者渼陂行菱葉荷花靜如拭拭訓淨
雜記雍人拭羊注拭淨也自京赴奉先縣詠懷云朱門
酒食臭路有凍死骨孫子新書云楚莊攻宋廚有臭肉
尊有爼肉而三軍有饑色也注引孟子殊非是北征詩
天吴及紫鳳顛倒在短褐天吴水獸八首八足尾背青
黃出山海經贈李白云飛揚跋扈為誰雄蓋用賀六渾
論侯景專制河南十四年有飛揚跋扈之志事指禄山
而言也至日云愁日愁隨一線長釋者謂歲時記云宮
中以紅線量日影至日日影增一線而唐雜錄謂宮中
以女工揆日之長短冬至後日晷漸長比常日增一線
之功此說為是解悶詩云側生野岸及江浦不熟丹宮
滿玉壺雲壑布衣鮐背死勞生重馬翠眉疎側生荔支
見左太冲蜀都賦張九齡亦云陋下澤之沮洳惡層崖
之嶮巇彼前志之或妄何側生之見疵雲壑布衣臨武
長唐羌上書諫荔支也見後漢和帝紀生當作&KR1655;(而鄰切)
武后改人為&KR1655;因而誤寫重當作害疎當作湏别本如此
翠眉謂妃子也秋日䕫府詠懷寄鄭監李賓詩有羽翼
商山起蓬萊漢閣連蓋用太子賓客祕書監事也峽束
蒼江起巖排石樹圓石樹石楠也杜位宅守歲詩舊本
作守歲阿咸家當以此為是廣文到官舍置馬堂階下
舊本繫馬堂階下繫馬乃合詩人之語時時乞酒錢乞
與也(丘既切)杜詩凡言建已建子者月用當時歷法野艇
恰受兩三人别本作航航是大舟當以艇為正看題減
藥囊一作檢檢字乃合詩意羌女輕烽燧胡兒制駱駝
制讀與掣同俗音作徹耳臣子憂四番當作憂思番空
城白日長當作城空白日長蜀人謂柂師長年三老謂
衫領為舡杜詩皆用之
東坡云七言之偉麗者子美云旌旗日暖龍蛇動宮殿
風微燕雀高五更鼓角聲悲壯三峽星河影動搖爾後
寂寥無聞焉直至永叔云蒼波萬古流不盡白鳥雙飛
意自閑萬馬不嘶聽號令諸番無事着耕耘可以並驅
爭先矣小生亦云令嚴鐘鼓三更月野宿貔貅萬竈煙
又云露布朝馳玉關塞捷書夜到甘泉宮亦庶幾焉耳
石林詩話云七言難于氣象雄渾句中有力而紆餘不
失言外之意自老杜錦江春色來天地玉壘浮雲變古
今與五更鼓角聲悲壯三峽星河影動搖等句之後常
恨無復繼者韓退之筆力最為傑出然每苦意與語俱
盡和裴晉公破蔡州回所謂將軍舊壓三司貴相國新
兼五等崇非不壯也然意亦盡于此矣不若劉禹錫賀
晉公留守東都云天子旌旗分一半八方風雨會中州
遠而大體也
西清詩話云杜少陵云作詩用事要如禪家語水中着
鹽飲水乃知鹽味此說詩家祕密藏也如五更鼓角聲
悲壯三峽星河影動搖人徒見凌轢造化之工不知乃
用事也禰衡傳撾漁陽撡聲悲壯漢武故事星辰動搖
東方朔謂民勞之應則善用事者如係風捕影豈有迹
邪
詩眼云世俗喜綺麗知文者能輕之後生好風花老大
即厭之然文章論當理與不當理耳苟當於理則綺麗
風花同入于妙苟不當理則一切皆為長語上自齊梁
諸公下至劉夢得温飛卿輩往往以綺麗風花累其正氣
其過在於理不勝而詞有餘也老杜云綠垂風折笋紅
綻雨肥梅岸花飛送客檣燕語留人亦極綺麗其模寫
景物意自親切所以妙絶古今言舂容閒適則有穿花
蛺蝶深深見點水蜻蜓欵欵飛落花游絲白日靜鳴鳩
乳燕青春深言秋景悲壯則有藍水遠從干澗落玉山
高並兩峰寒無邊落木蕭蕭下不盡長江滚滚來其富
貴之詞則有香飄合殿春風轉花覆千官淑景移麒麟
不動爐烟轉孔雀徐開扇影還其弔古則有映階碧草
自春色隔葉黃鸝空好音竹送清溪月苔移玉座春皆
出於風花然窮盡性理移奪造化又云絶壁過雲開錦
繡疎松夾水奏笙篁自古詩人巧即不壯壯即不巧巧
而能壯乃如是也
苕溪漁隱曰老杜和早朝大明宮詩賈至為唱首王維
岑參皆有之四詩皆佳絶賈至詩云銀燭朝天紫陌長
禁城春色曉蒼蒼千條弱柳垂青𤨏百囀流鶯遶建章
劒佩聲隨玉墀步衣冠身惹御鑪香共沐恩波鳳池裏
朝朝染翰侍君王老杜詩云五夜漏聲催曉箭九重春
色醉仙桃旌旗日暖龍蛇動宮殿風微燕雀高朝罷香
煙擕滿袖詩成珠玉在揮毫欲知世掌絲綸美池上于
今有鳳毛王維詩云絳幘雞人送曉籌尚衣方進翠雲
裘九天閶闔開宮殿萬國衣冠拜冕旒日色纔臨仙掌
動香煙欲傍衮龍浮朝罷須裁五色詔佩聲歸到鳳池
頭岑參詩云雞鳴紫陌曙光寒鶯囀皇州春色闌金鏁
曉鐘開萬戸玉階仙仗擁千官花迎劒佩星初落柳拂
旌旗露未乾獨有鳳凰池上客陽春一曲和皆難今蘇
臺閩中杜工部集本皆不附此三詩惟錢唐舊本有之
後山詩話云子美懷薛據云獨當省署開文苑兼泛滄
浪學釣翁蓋省署開文苑滄浪學釣翁據之詩也王摩
詰云九天閶闔開宫殿萬國衣冠拜冕旒子美取作五
字云閶闔開黃道衣冠拜紫宸而語益工苕溪漁隱曰
子美與王維同和賈至早朝大明宮詩即此一聯也子
美寧肯取同時之人詩句以為已用豈不為當時流輩
之所譏誚乎無已遽以為說何不知子美之甚邪
蔡寬夫詩話云唐自景雲以前詩人猶習齊梁之氣不
除故態率以纖巧為工開元後格律一變遂超然越度
前古當時雖李杜獨據關鍵然一時輩流亦非太和元
和間諸人可跂望如王摩詰世固知之矣獨賈至未見
深稱者余嘗觀其五言如極浦三春草高樓萬里心楚
山晴靄碧湘水暮流深忽與朝中舊同為澤畔吟停杯
試北望還欲淚沽襟又越井人南去湘川水不流江邊
數杯酒海内一孤舟嶺嶠同遷客京華即舊遊春心將
别恨萬里共悠悠如此等類使置老杜集中雖明眼人
恐未易辨也
東坡云解憂詩云減米散同舟路難思共濟向來雲濤
盤衆力亦不細呀帆瞥眼過飛櫓本無蒂得失瞬息間
致遠思恐泥百慮視安危分明曩賢計兹理庶可廣拳
拳期勿替杜詩固無敵然自致遠以下句真村陋也此
取其瑕瓋世人雷同不復譏評過矣然亦不能掩其美
也
漁隱叢話前集卷十
