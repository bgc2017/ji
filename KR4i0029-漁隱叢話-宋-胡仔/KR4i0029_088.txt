漁隱叢話後集卷二十七
宋胡仔撰
東坡二
復齋漫錄云古樂府張正見雉子斑云惟當渡弱水不
怯如臯箭毛處約雉子斑云能使如臯路相迎巧笑間
蓋用賈大夫事耳而黃朝英緗素雜記乃謂東坡錯用
如臯事故云不向如臯閒射雉歸來何以得卿卿蓋承
古樂府之誤耳若潘安仁射雉賦云昔賈氏之如臯試
解顔之一笑山谷南園記云可盡記子之言我將鑱之
南園之石他日御以如臯雖不獲雉尚期一笑哉若二
公者真可謂得傳意
復齋漫錄云虢國夫人夜遊圖詩當時亦笑張麗華不
知門外韓擒虎蓋全用小杜臺城曲兩句云門外韓擒
虎樓頭張麗華凡此取陳後主張貴妃名麗華尤見寵
幸隋遣韓擒虎平陳後主與麗華俱被收今之坡詩為
誤作潘麗華遂致黃朝英緗素雜記以東坡為誤蓋彼
不記小杜詩也
藝苑雌黃云前漢龔遂傳有令民種一百本薤五十本
葱之說坡和段逢詩云細思種薤五十本大勝取禾三
百㕓則誤以一百本為五十本矣陳孔章為袁紹檄豫
州又言曹操之罪云特置發丘中郎摸金校尉所過隳
突無骸不露遊聖女山詩云縱令司馬能鑱石奈有中
郎解摸金則誤以校尉為中郎矣盧氏雜說鄭餘慶召
親朋呼左右曰處分厨家爛蒸去毛莫拗折項諸人以
謂蒸鵝鴨良久就食每人前粟米飯一盂爛蒸葫蘆一
枚贈陳季常詩曰不見盧懷慎蒸壺似蒸鴨則又以鄭
餘慶為盧懷慎雪詩押簷字一聯云敗屨尚存東郭指
飛花又舞謫仙簷東郭指正用雪事出史記滑稽傳謫
仙簷蓋取李太白詩所謂飛花送酒舞前簷者即無雪
事矣贈王子直詩云水底笙歌蛙兩部山中奴隷橘千
頭誰不愛其語之工然南史孔德彰門庭之内草萊不
剪中有蛙鳴或問之曰欲為陳蕃乎曰我以此當兩部
鼔吹何必效蕃即無笙歌之說次韻滕元發寄詩云坐
看青丘吞澤芥自慚黃潦薦溪蘋按子虛賦云秋田乎
青丘徬徨乎海外吞雲夢者八九於其胷中曾不蔕芥
蔕芥刺鯁也非草芥之芥西湖詩亦有青丘巳吞雲夢
芥之說皆非也
谷庵銘云孔公之堂名虛白蘇子堂後作圓屋堂雖白
矣庵自黑知白守黑名曰谷老子曰知其雄守其雌為
天下谿知其白守其黑為天下式知其榮守其辱為天
下谷然則知白守黑不可謂之名曰谷也又詩中言宋
廣平為鐵心夏仲御為木腸亦皆與本處不合
復齋漫錄云玉仙觀在京城東南宣化門七八里間仁
宗時陳道士所脩葺花木亭臺四時遊客不絶東坡詩
所謂玉仙洪福花如海是也和徐積詩殺雞未肯邀季
路裹飯應湏問子來按莊子書子祀子輿子犁子來四
人相與為友然無裹飯之事莊子書又載子輿子桑友
而霖雨十日子輿曰子桑殆病矣裹飯而往食之方知
裹飯者子輿子桑非子來也東坡此詩為誤觀退之贈
崔立之詩云昔者十日雨子來寒且饑其友名子輿忽
然憂且思褰裳觸泥水裹飯往食之好事漆園吏書之
存雄辭然其失自退之矣
藝苑雌黃云老杜房公池鵝詩鳳凰池上應回首為報
籠隨王右軍山谷題劉將軍畫鵝詩還似山隂書罷舉
羣驅向王家而前軰詩又有鵝費羲之墨書罷籠鵝去
數紙尚可博白鵝山隂不見換鵝經白鵝曾換右軍書
皆不斥言所書者何經西清詩話載李白詩山隂道士
如相訪為寫黃庭換白鵝考之晉史逸少所寫乃道德
經非黃庭也太白蓋誤用此事比觀梅聖俞謝宋元憲
贈鵝詩昔居鳳池上曾食鳳池萍乞與江湖去從教飬
素翎不同王逸少辛苦寫黃庭聖俞此語豈亦承太白
之誤歟又觀白氏六帖所載亦言黃庭經則古人誤用
此事非獨太白為然也苕溪漁隱曰吕居仁寄朱希真
詩云主人鵝可換更為寫黃庭亦沿襲誤用也余謂太
白又有詩云掃素寫道經筆精妙入神書罷籠鵝去何
曾别主人則又謂道德經矣
東觀餘論云世傳黃庭經為逸少書僕嘗考之非也按
陶隱居真誥翼真檢論上清真經始末云晉哀帝興寧
二年南嶽魏夫人所授弟子司徒公府長史楊君使作
隸字寫出以傳護軍長史許君及子上計掾以付子黃
民民以傳孔點後為王興先竊寫之度江飄淪惟有黃
庭一篇得存蓋此經也僕按甲子歲逸少以晉穆帝升
平五年卒是年歲在辛酉後二年即哀帝興寧二年始
降黃庭於世安得逸少預書之又案梁虞龢論書表云
山隂曇&KR1619;村飬鵝道士謂羲之曰久欲寫河上公老子
縑素早辦而無人能書府君若能自屈書道德經兩章
便合羣以奉於是羲之便停半日為寫畢擕鵝去而晉
書本傳亦著道士云為寫道德經當舉羣相贈耳初未
嘗言寫黃庭也以二書考之即黃庭非逸少書無疑然
陶隱居與梁武帝啓云逸少有名之迹不過數首黃庭
勸進告誓等不審猶有存否蓋此啓在著真誥前殆未
之考証耳至唐張懷瓘作書帖云樂毅黃庭但得幾篇
即為國寳遂誤以為逸少書李太白承之作詩山隂道
士如相訪為寫黃庭換白鵝苟欲隨之耳初未嘗考之
而韓退之苐云數紙尚可博白鵝而不云黃庭豈非覺
其謬歟
苕溪漁隱曰世傳黃庭經樂毅論遺教經蘭亭序皆為
王會稽書余觀諸公評論各有區别今悉著於篇蓋欲
其知是否耳永叔云黃庭經二篇皆不著書人姓名余
初得石本巳愛其不俗遂錄之旣而又得前本於殿中
丞裴造造好古君子也自言藏此本數世矣世傳王羲
之嘗寫黃庭經此豈其遺法歟魯直云黃庭經王氏父
子書皆不可復見小字殘缺者云是永禪師書旣刓缺
亦難辨真偽差大者是吳通微書字形差長而瘦勁筆
圓勝徐浩書也二公雖不明言黃庭經為王會稽書然
亦疑似其語蓋牽於世俗之傳故耳永叔云樂毅論石
在高紳學士家紳死好事者往往就閱或模傳其本其
家秘藏漸為難得後其子弟以其石質錢於富人家而
富人家失火遂焚其石今無復石本矣金石錄云集古
錄言樂毅論石巳焚之非也元祐間故郎官趙竦常挈
石隨行巳斷裂用木匣貯之沈存中云王羲之書舊傳
惟樂毅論乃羲之親書於石其他皆紙素所傳唐太宗
裒聚二王墨蹟惟樂毅論是石本其後隨太宗入昭陵
朱梁時耀州節度使温韜發昭陵得之後傳人間或云
公主以偽本易之元不曾入壙本朝藏高紳學士家皇
祐中紳之子安世為錢塘主簿樂毅論猶在予嘗見之
時石已破缺末後獨有一海字者是也後十餘年安世
在蘇州石巳破為數片以鐵束之安世亡不知所在或
云蘇州一富家得之今之樂毅論皆其摹本也魯直云
樂毅論舊石刻軼其半者字瘦勁無俗氣後有人復刻
此斷石文摹傳失真多矣其完書者是國初翰林侍書
王著寫用筆圓熟亦不易得如富貴人家子弟非無福
氣但病在韻耳觀此則樂毅論時所珍愛如此但舊本
今難得耳永叔云遺教經相傳云羲之書偽也蓋唐世
寫經手所書耳唐時佛書今在者大抵書體皆類此苐
其精粗不同耳近有得唐人所書經題其一云薛稷一
云僧行敦皆與二人所書不類而與此頗同即知寫經
手所書也然其字亦可愛子瞻云歐公言遺教經非逸
少筆以其言觀之信不妄然自逸少在時小兒亂真自
不解辨况數百年後傳刻之餘而欲必其真偽難矣顧
筆畫精穩自可為師法魯直云遺教經不知何世何人
書或曰右軍書黃庭堅曰吾評此書在楷法中小不及
樂毅論耳清勁方重蓋度越蕭子雲數等頃見瘞鶴銘
大字右軍書其勝處乃不可名貌以此觀之良非右軍
筆畫也則諸公之論如此其遺教經非王會稽書審矣
永叔云蘭亭脩禊序世所傳本尤多而皆不同蓋唐數
家所臨也其轉相傳摹失真彌遠然時猶有可喜處豈
其筆法或得其一二邪想其真蹟宜如何也世言真本
葬在昭陵唐末之亂昭陵為韜所發其所藏書畫皆剔
取裝軸金玉而弃之於是魏晉傳授以來諸賢墨蹟遂
復流落於人間太宗時搜訪所得集為十卷俾摹傳之
數以分賜近臣今公卿家有法帖是也然獨蘭亭真本
巳失故不得列於法帖以傳子瞻云唐太宗訪晉人書
自二王以下僅千軸蘭亭文以玉匣葬昭陵世無復見
故孫莘老咏墨妙亭詩云蘭亭繭紙入昭陵世間遺蹟
猶龍騰魯直云王右軍禊飲序草號稱最得意書宋齊
以來似藏在秘府士大夫間未聞稱述豈未經大盜兵
火時蓋有墨蹟在蘭亭右者及蕭氏宇文焚蕩之餘千
不存一永師晩出其妙蹟惟有蘭亭故為虞禇軰道之
所以太宗求之百方期於必得其後公私相盜今竟失
之書家晚得定武石本蓋彷彿存古人筆意耳又云蘭
亭序草王右軍平生得意書也反復觀之略無一字一
筆不可人意摹寫或失之肥瘦亦自成妍要各存之以
心會其妙處耳余性亦嗜古刻所得蘭亭序亦數本肥
瘦不同並存之聊為佳玩洪慶善頃知憲江左以黃庭
經樂毅論見遺殘缺過半云得之鄱陽余觀秘閣曠帖
有此二刻皆完好無一字殘缺則知此為舊本矣
藝苑雌黃云古人詩押字或有語顛倒而於理無害者
如韓退之以參差為差參以玲瓏為瓏玲是也比觀王
逢原有孔融詩云虚云座上客常滿許下惟聞笑習脂
黃魯直有和荆公西太一宫六言詩云啜羹不如放麑
樂羊終愧巴西按後漢史有脂習而無習脂有秦西巴
而無巴西豈二公之誤邪漢臯詩話云字有顛倒可用
者如羅綺綺羅圖畫畫圖毛羽羽毛白黑黑白之類方
可縱横惟韓愈孟郊軰才豪故有湖江白紅慨慷之句
後人亦難倣之若不學矩步而學奔逸誠恐麟麒凰鳳
木草川山之句紛然矣
復齋漫錄云韓子蒼言作語不可太熟亦湏令生近人
論文一味忌語生往往不佳東坡作聚遠樓詩本合用
青江綠水對野草閒花以此太熟故易以雲山烟水此
深知詩病者予然後知陳無巳所謂寧拙毋巧寧樸毋
華寧粗毋弱寧僻毋俗之語為可信
許彦周詩話云季父仲山在揚州時事東坡先生聞其
教人作詩曰熟讀毛詩國風與離騷曲折盡在是矣僕
嘗謂此語太高後年齒益長乃知東坡之善誘人也
復齋漫錄云錢穆父試賢良對策日東坡晚往迓其歸
置酒相勞各舉為文穆父得傀儡除鎮南軍節度使制
首句云勤勞王家出入幕府東坡見此兩句大加歎賞
蓋世以傀儡起於王家也
師友談苑云東坡令門人軰作人不易物賦或戲作曰
伏其几而襲其裳豈惟孔子學其書而戴其帽未是蘇
公蓋當時士大夫倣東坡桶高簷短帽名曰子瞻樣焉
因言之公笑曰近扈從燕醴泉觀優人以相與自誇文
章為戲者一優曰吾之文章汝軰不可及也衆優曰何
也汝不見吾頭上子瞻乎上為解顔顧公久之
藝苑雌黃云予與潘伯龍食榧子乃言諸處榧皆不及
玉山者予方悟東坡詩有彼美玉山果粲為金盤實之
語恐是上饒玉山縣潘云玉山地名在婺之東陽縣所
生榧子香脆過它處予考集韻榧字注云木名有實出
東陽諸郡而本草榧實注亦云今出東陽諸郡
東坡云無事靜坐便覺一日似兩日若能處置此生常
似今日得年至七十便是百四十歲人世間何藥能有
此效旣無反惡又省藥錢此方人人收得但苦無好湯
使多嚥不下坡題息軒詩云無事此靜坐一日如兩日
若活七十年便是百四十正此意也苕溪漁隱曰余連
蹇選調四十年在官之日少投閒之日多固能知靜坐
之味矣苐向平婚嫁之志未畢退之啼號之患方劇正
所謂無好湯使多嚥不下也
苕溪漁隱曰吳興澤國也春夏之交地尤卑濕仍多蚊
蚋子瞻作守日有詩云風定軒窗飛豹脚雨餘欄楯上
蝸牛真紀實也舊說秦州西溪濱海多蚊范文正為監
塩題詩云飽去櫻桃重饑來柳絮輕但知離此去莫要
問前程想與吳興同患也
龜山語錄云因論蘇明允衡書權書觀其著書之名巳
非豈有山中逸民立言垂世乃汲汲於用兵如此所見
安得不為荆公所薄曰大蘇以當時不去二寇之患則
天下不可為又其審敵篇引晁錯說景帝削地之策曰
今日夷狄之勢是亦七國之勢其意蓋欲掃蕩二寇然
後致太平且曰才以用兵為事只見騷擾何時是天下
息肩時節以仁宗之世視二寇豈不勝如戰國時然而
孟子在戰國時所論全不以兵為先豈以崇虛名而受
實弊乎亦必有道矣
苕溪漁隱曰龜山謂老蘇為荆公所薄余觀張安道作
老蘇墓表老蘇亦自鄙荆公蓋道不同不相為謀宜其
矛盾如此墓表云嘉祐初王安石名始盛黨友傾一時
其命相制曰生民以來數人而巳造作語言至以為幾
於聖人歐陽脩亦與之善勸先生與之游而安石亦願
交於先生先生曰吾知其人矣是不近人情者鮮不為
天下患安石之母死士大夫皆弔之先生獨不往作辨
奸論一篇當時見之者多不謂然曰嘻其亦太甚矣先
生旣歿三年之後而安石用事其言乃信
苕溪漁隱曰題吳江三賢堂内陸龜蒙詩云千首文章
二頃田囊中未有一錢看却因飬得能言鴨驚破王孫
金彈丸談苑云陸龜蒙居笠澤有内飬自長安使杭州
舟經舍下彈綠頭鴨龜蒙遽從舍出大呼云此綠鴨有
異善人言適將獻天子今將此死鴨以詣官内飬少長
宫禁信然厚以金帛遺之因徐問龜蒙曰此鴨何言龜
蒙曰常自呼其名内飬憤且笑龜蒙還其金曰吾戲耳
苕溪漁隱曰遊道場山何山詩云白水田頭問行路小
溪深處是何山高人讀書夜達旦至今山鶴鳴夜半汪
彦章何山何氏書堂記云寺有何氏書堂圖記相承以
何氏為晉何楷楷嘗讀書此山後為吳興太守以其居
為寺而名其山
許彦周詩話云燕燕于飛差池其羽之子于歸遠送于
野瞻望弗及泣涕如雨此真可泣鬼神矣張子野長短
句云眼方不知人遠上溪橋東坡送子由詩云登高回
首坡壠隔惟見烏帽出復沒皆遠紹其意
漁隱叢話後集卷二十七
