漁隱叢話後集卷十
宋胡仔撰
韓退之
苕溪漁隱曰蔡寬夫詩話云退之陽山之貶史書不載
所由以其詩考之亦為王叔文韋執誼等所排所謂伾
文未揃崖州熾雖得赦宥常愁猜是也余閱洪慶善韓
子年譜然後知寬夫詩話之謬也年譜云貞元十九年
自博士拜監察御史是時有詔以旱饑蠲租之丰有司
徵愈急公與張署李方叔上疏言關中天下根本民急
如是請寬民徭而免田租之弊天子惻然卒為幸臣所
讒貶連州陽山令幸臣李實也進學解云暫為御史遂
竄南夷祭張署文云貞元十九君為御史余以無能同
詔並峙余戇而狂年未三紀又云我落陽山以尹鼯猱
歲弊寒兇雪虐風饕縣齋有懷云捐軀辰在丁鍛翮時
方蜡蜡祭十二月也辰在丁其奏疏之日乎史云公上
章數千言論宫市德宗怒貶陽山令疏今不傳寄王翰
林詩云拜疏移閤門為忠寧自謀天子惻然感司空歎
綢繆謂言即施設乃返遷炎州公之被絀坐論此兩事
也司空即杜佑是年拜檢校司空同中書門下平章事
又云同官盡才俊偏善柳與劉或慮語言泄傳之落冤
讎宗元禹錫與公同為御史劉柳方進用則公被絀宜
矣
苕溪漁隠曰昌黎集中酬贈張十一功曹署詩頗多而
署詩絶不見惟韓子年譜載其一篇云九疑峰畔二江
前戀闕思鄉日抵年白簡趨朝曾並命蒼梧左宦亦聮
翩鮫人遠泛漁舟火鵬鳥閒飛霧裡天渙汗幾時流率
土扁舟西下共歸田署與退之同為御史又同遷謫故
詩中皆言之退之荅署詩云山淨江空水見沙哀猿啼
處兩三家篔簹競長纖纖筍躑躅初開豔豔花未報恩
波知死所莫令炎瘴送生涯吟君詩罷看雙鬢斗覺霜
毛一半加又有祭署文云我落陽山君飄臨武君止於
縣我又南踰臨武屬郴州在陽山之北二詩皆此時作
也
藝苑雌黃云退之有示姪孫湘詩一封朝奏九重天夕
貶潮陽路八千本為聖明除弊事肯將衰朽惜殘年雲
横秦嶺家何在雪擁藍關馬不前知汝遠來應有意好
收吾骨瘴江邊余按酉陽雜俎言韓愈侍郎有疎從子
姪自江淮來年少狂率韓貴之拜謝曰某有一藝恨叔
不知因指階前牡丹曰叔要此花青黃紫赤惟命也韓
大奇之遂給所須試之乃䜿箔掘窠賫紫粉朱紅旦暮
治其根凡七日填坑白叔曰恨校遲一月時冬初也牡
丹本紫及花發色白紅歴綠每朵有一聮詩字色分明
乃韓出關時詩一韻曰雲横秦嶺家何在雪擁藍關馬
不前韓大驚異後辭歸江淮竟不願仕叚成式所載如
此及觀劉斧青瑣亦記此事云湘落魄不羈公勉之令
學嘗作詩獻公有解造逡巡酒能開頃刻花之句公戲
之曰汝能奪造化之工以開花乎湘遂聚土覆盆良久
曰花已發矣舉盆乃碧花數朵細視之花葉間有金字
乃詩一聯公未曉詩意湘曰事久方驗公後以言佛骨
貶潮陽一日途中遇雪俄有一人冐雪而來乃湘也曰
公憶向花上之句乎詢地名即藍關也公嗟嘆久之命
筆續成全篇二說不同如雜俎之言則花上一聯乃韓
公舊句如青瑣之言則花上一聯本非韓公語韓特續
成之耳雜俎言指階前牡丹治其根青瑣言聚土覆盆
種花二說不知何者為是竊意叚成式當時蓋有所受
之劉斧特互竄其說而已東坡嘗有冬日牡丹詩使君
要見藍關詠須倩韓郎為染根正用酉陽雜俎故事又
按續仙傳殷七七字文祥嘗醉歌云琴彈碧玉軫爐煉
白丹砂解造逡巡酒能開頃刻花則此詩亦非韓湘作
韓子年譜云瀧吏詩南行逾六旬始下昌樂瀧又云下
此三千里有州始名潮公以正月十四日去國行逾六
旬三月幾望矣遂以二十五日至潮則是十許日行三
千里蓋瀧水湍急故也歐陽文忠公云韶州圖經樂昌
縣西一百八十里武溪驚湍激石流數百里按武水源
出郴州臨武縣其俗謂水湍峻為瀧劉仲章者前為樂
昌令余初以韓集云昌樂瀧疑其謬乃改從樂昌仲章
云不然縣名樂昌而瀧名昌樂其舊俗所傳如此韓集
不誤也
許彦周詩話云退之聽穎師彈琴詩云浮雲柳絮無根
蒂天地闊遠隨飛揚此泛聲也謂輕非絲重非木也喧
啾百鳥羣忽見孤鳳凰泛聲中寄指聲也躋攀分寸不
可上吟繹聲也失勢一落千丈強順下聲也僕不曉音
問之善琴者云此數聲最難工自文忠公與東坡論此
詩作聽琵琶詩後往往隨例云云柳下惠則可吾則不
可故特論之少為退之雪冤
古今詩話云呢呢兒女語燈火夜微明恩冤爾汝來去
彈指淚和聲忽變軒昂勇士一鼓填然作氣千里不留
行回首暮雲遠飛絮攪青冥衆禽裏真彩鳳獨不鳴躋
攀寸步千險一落百尋輕煩子指間風雨置我腸中冰
炭坐起不能平擕手從歸去無淚與君傾曲名水調歌
頭東坡居士聽琵琶而作也舊都野人曰此詞句外取
意無一字染着後學卒未到其閫域反復味之見居士
之文採竊處呢呢兒女語取白樂天小絃切切如私語
意忽變軒昂勇士一鼓填然作氣千里不留行便是銀
瓶乍破水漿迸鐵騎突出刀鎗鳴擕手從歸去無淚與
君傾則又翻江州司馬青衫濕公案也子瞻凡為文非
徒虚語寸步千險一落百尋輕之句皆自喻耳後人吟
咏患思而不得既得之為題意纏縳不解點化者多矣
苕溪漁隠曰東坡嘗因章質夫家善琵琶者乞歌詞取
退之聽穎師琴詩稍加櫽括使就聲律為水調歌頭以
遺之其自序云歐公謂退之此詩最奇麗然非聽琴乃
聽琵琶耳余深然之舊都野人乃謂此詞自外取意無
一字染着彼蓋不曾讀退之詩妄為此言也又謂居士
之文採竊處取白樂天琵琶行意此尤可絶倒也
苕溪漁隠曰後山詩話謂六一居士聞杜彬彈琵琶作
詩云坐中醉客誰最賢杜彬琵琶皮作絃自從彬死世
莫傳皮絃世未有也丙戍歲居苕溪暇日因閱酉陽雜
俎云開元中叚師能彈琵琶用皮絃賀懷智破撥彈之
不能成聲因思永叔無已皆不見此說何也
復齋漫錄云元微之詩爾生不我待我願裁為琴宫絃
春似君君若春日臨商絃廉似臣臣作旱天霖盖取史
記騶忌子聞齊威王鼓琴而為說曰大絃濁以春温者
君也小絃廉折以清者相也西清詩話乃云吳僧義海
琴妙天下而東坡聽惟賢琴有大絃春温和且平小絃
廉折亮以清之句至謂東坡未知琴趣不獨琴為然殊
不知亦取騶琴之事耳可謂不學
藝苑雌黃云寰宇記言溧水縣中山又名獨山在縣東
南十里不與羣山連接古老相傳中山有白兔世稱為
筆最精韓退之毛穎傳云唯居中山者能繼父祖業李
太白懷素草書歌云筆鋒殺盡中山兔得非此乎比觀
張文潜明道雜誌首載白樂天紫毫筆詩云宣城石上
有老兔食竹飲泉生紫毫余守宣問筆工毫用何處兔
荅云皆陳亳宿州客所販宣自有兔毫不堪用蓋兔居
原田則毫全以出入無傷也宣兔居山中出入為荆棘
樹石所傷毫例短禿則白詩所云非也白公宣州發解
進士宜知偶不問耳予按北戶錄說兔毛處云宣城歲
貢青毫六兩紫毫三兩其後又云王羲之歎江東下濕
兔毫不及中山由是而言則宣城亦有兔毫要之不及
北方者勁徤可用也然則毛穎傳李太白詩所言中山
非溧水之中山明矣
復齋漫錄云荆公不以退之為是故其詩云力去陳言
誇末俗可憐無補費精神送吳使君潮州詩不必移鱷
魚詭怪以疑民有若大顛者高才能動人亦勿與為禮
聽之汩彛倫韓子年譜云與孟簡書言潮州時有一老
僧號大顛頗聰明識道理遠地無可與言者故自山召
至州郭留數十日及祭神海上遂造其廬及來袁州留
衣服為别乃人之情非崇信其法求福田利益也東坡
云退之喜大顛如喜文暢澄觀之意而世妄撰退之與
顛書其詞凡鄙有一士人又於其未題云歐陽永叔謂
此文非退之莫能及此又誣永叔也近世所傳退之别
傳載公與大顛往復之語深詆退之其言多近世經義
之說又於其末作永叔䟦云使退之復生不能自解免
吾友吳源明云徐君平見介甫不喜退之故作此文耳
苕溪漁隠曰雪浪齋日記云退之聯句古無此法自退
之斬新開闢則非也
韓子年譜云石鼎聯句詩或云皆退之所作如毛穎傳
以文滑稽耳軒轅寓公姓彌明寓公名侯喜師服皆其
弟子也余曰不然公與諸子嘲戲見於詩者多矣皇甫
湜不能詩則曰倚摭糞壤間孟郊苦思則曰腸肚鎮煎
煼樊宗師語澁則曰辭鏗義卓闊止於是矣不應譏誚
輕薄之如是甚也且序云衡山道士軒轅彌明貌極醜
白鬚黑面長頸而高結喉中又作楚語年九十餘此豈
亦退之自謂邪予同年李道(闕)立云嘗見唐人所
作賈島碣云石鼎聯句所稱軒轅彌明即君也島范陽
人彌明衡山人島本浮屠而彌明道士附會之妄無可
信者獨仙傳拾遺有彌明傳雖祖述退之之語亦必有
是人矣
許彦周詩話云聯句之盛退之東野李正封也城南聯
句云紅皺晒簷瓦黃團繫門衡是說甘棗與瓜蔞讀之
想見西北村落間氣象征蜀聯句云刑神咤犛旄隂燄
颭犀札盡雕刻之工而語仍壯李正封善押韵如從軍
聯句押大水沙囊涸皆不可及苕溪漁隠曰東坡遊蜀
岡次蘇伯固韵詩造語全效退之城南聯句其詩云新
苗未没隺老葉初翳蟬綠渠浸麻水白板燒松煙笑窺
有紅頰醉卧皆峰巔家家機杼嗚樹樹梨棗懸雖退之
筆力殆無以過之
復齋漫錄云冷齋夜話謂山谷言退之詩喚起窗全曙
催歸日未西無心花裏鳥更與盡情啼為兒時不能解
其意後年五十八出峽時春曉方悟唤起催歸二禽名
也喚起聲如絡緯圓轉清亮偏于春曉鳴江南謂之春
喚凡此皆夜話所載山谷語也予嘗讀唐顧渚茶山記
曰顧渚山中有鳥如鸜鵒而色蒼每至正月二月作聲
曰春起也至三月四月曰春去也採花人呼為喚春鳥
然則喚起之名唐人已說矣豫章不舉以為證何邪
苕溪漁隠曰感春詩辛夷花高開最先洪慶善注云辛
夷高數丈江南地暖正月開北地寒二月開初發如筆
北人呼為木筆其花最早南人呼為迎春余觀木筆迎
春自是兩種木筆色紫迎春色白木筆叢生二月方開
迎春樹高立春已開然則辛夷乃此花耳
藝苑雌黃云筆談言士人文章中多言前榮屋翼謂之
榮東西注屋則有之未知前榮安在予嘗觀韓退之示
兒詩前榮饌賓親冠婚之所於果如存中之言則退之
亦誤矣又考王元長曲水詩序云負朝陽而抗殿跨靈
沼以浮榮五臣注則以榮為屋檐一名樀一名宇即屋
之四垂也又謂之楣又謂之梠集韻云屋梠之兩頭起
者為榮其謂之翼則言櫩宇之翼張如翬斯飛耳故禮
記言洗當東榮又言升自東榮降自西北榮上林賦云
偓佺之徒暴于南榮則所謂榮者東西南北皆有之矣
故李華含元殿賦又有風交四榮之說由是而言則沈
氏筆談未為確論
東坡云退之詩我生之辰月宿南斗乃知退之磨蝎為
身宫而僕乃以磨蝎為命平生多得謗譽殆是同病也
苕溪漁隠曰天街小雨潤如酥草色遥看近却無最是
一年春好處絶勝煙柳滿皇都此退之早春詩也荷盡
已無擎雨蓋菊殘猶有傲霜枝一年好景君須記最是
橙黃橘綠時此子瞻初冬詩也二詩意思頗同而詞殊
皆曲盡其妙
韓子年譜云舊史言淮西碑多叙裴度事時先入蔡州
李愬功第一愬不平之詔令磨愈文命翰林學士段文
昌重撰文勒石故李義山詩云帝曰汝度功第一汝從
事愈宜為辭句奇語重喩者少讒之天子言其私長䋲
百尺拽碑倒麄沙大石相磨治東坡嘗于邸舍壁間見
一詩云淮西功德冠吾唐吏部文章日月光千載斷碑
人膾炙不知世有段文昌或曰此詩東坡作蓋東坡嘗
作上清宫記蔡元長磨之别自書撰故云耳許彦周詩
話云李義山詩字字鍜鍊用事宛約仍多近體惟韓碑
詩一首是古體有曰點竄堯典舜典字塗改清廟生民
詩豈立段碑時躁辭邪
歷代確論載沈顔登華旨曰嘗讀李肇國史補云韓文
公登華嶽之巔顧視其險絶恐慄度不可下乃發狂慟
哭而欲縋遺書為訣且譏好奇之過也如是沈子曰吁
是不諭文公之旨邪夫仲尼之悲麟悲不在麟也墨翟
之泣絲泣不在絲也且阮籍縱車于途途窮輒慟豈始
慮不至邪蓋假事諷時致意如此耳前賢後賢道豈相
遠文公憤趣榮貪位者若陟懸崖險不能止俾至身危
踣蹶然後歎不知稅駕之所焉可及矣悲夫文公之旨
微沈子幾晦乎藝苑雌黃云謝無逸作讀李肇國史補
一篇謂肇之言為不合於理其論韓退之登華山窮絶
處下視不可返則發狂慟哭此尤不足信雖婦人童子
且知愛其身不忍快一時之欲以傷其生嗚呼而謂退
之賢者為之邪觀其貽書諫張僕射云馳馬擊毬猶恐
顛頓而至於殞命使退之妄人也則為此言而可若誠
賢者則必能踐其言其不肯窮筋力登高臨深以取危
墜之憂亦明矣豈肇傳之誤也何其信退之之不篤也
予謂無逸此語謂之愛退之可也謂之熟退之之文則
未也登華之事退之嘗載於其詩云洛邑得休告華山
窮絶陘倚岩睨海浪引袖拂天星磴蘚澾拳局梯飇颭
伶俜悔狂已咋指垂誡仍鐫銘觀此則發狂慟哭不可
謂之無也肇書此於國史補盖實錄耳豈無逸未嘗見
退之之詩乎沈顔作聱書其說亦與無逸相類而東軒
筆錄嘗辨之矣豈無逸亦未見之乎予恐學者信無逸
之言遂以李肇為安故復著此說
許彦周詩話云退之詩酩酊馬上知為誰此七字用意
悲哀過於慟哭又詩云銀燭未消䆫送曙金釵半醉坐
添春殊不類其為人乃知能賦梅花不獨宋廣平耳
文昌雜錄云永正行公然白日受賄賂火齊磊落堆金
盤南史中天竺國說火齊狀如雲母色如紫金有光耀
列之則如蟬翼積之則如紗縠之重沓又王子年拾遺
記董偃嘗卧起延清之室上設火齊屏風所謂磊落亦
珠琲之謂也
苕溪漁隠曰學者欲博讀異書余謂退之進學解云上
窺姚姒渾渾無涯周誥殷盤佶屈聱牙春秋謹嚴左氏
浮誇易奇而法詩正而葩下逮莊騷太史所錄子雲相
如同工異曲若只讀此足矣何必多嗜異書
漁隱叢話後集卷十
