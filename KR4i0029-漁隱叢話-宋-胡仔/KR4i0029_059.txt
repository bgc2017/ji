漁隱叢話卷五十九
宋胡仔撰
長短句
後山詩話云吳越後王來朝太祖為置宴出内妓彈琵
琶王獻詞曰金鳳欲飛遭掣搦情脈脈看即玉樓雲雨
隔太祖起拊其背曰誓不殺錢王
漫叟詩話云前人評杜詩云紅豆啄殘鸚鵡粒碧梧棲
老鳳凰枝若云鸚鵡啄殘紅豆粒鳳凰棲老碧梧枝便
不是好句余謂詞曲亦然李景有曲手捲真珠上玉鈎
或改為珠簾舒信道有曲云十年馬上春如夢或改云
如春夢非所謂遇知音
西清詩話云南唐後主圍城中作長短句未就而城破
櫻桃落盡春歸去蝶飜金粉雙飛子規啼月小樓西曲
欄金箔惆悵卷金泥門巷寂寥人去後望殘煙草低迷
余嘗見殘藁點染晦昧心方危窘不在書耳藝祖云李
煜若以作詩工夫治國事豈為吾虜也苕溪漁隱曰余
觀太祖實錄及三朝正史云開寶七年十月詔曹彬潘
美等率師伐江南八年十一月拔昇州今後主詞乃詠
春景决非十一月城破時作西清詩話云後主作長短
句未就而城破其言非也然王師圍金陵凡一年後主
於圍城中春間作此詩則不可知是時其心豈不危窘
於此言之乃可也
東坡云李後主詞云三十餘年家國數千里地山河已
曾慣見干戈一旦歸為臣虜沈腰潘鬢消磨最是蒼惶
辭廟日教坊猶奏别離歌揮淚對宫娥後主既為樊若
水所賣舉國與人故當慟哭於九廟之外謝其民而後
行顧乃揮淚宫娥聽教坊離曲哉
西清詩話云南唐李後主歸朝後每懷江國且念嬪妾
散落欎鬱不自聊嘗作長短句云簾外雨潺潺春意闌
珊羅衾不暖五更寒夢裏不知身是客一餉貪歡獨自
莫凭欄無限關山别時客易見時難流水落花歸去也
天上人間含思悽惋未幾下世
雪浪齋日記云荆公問山谷云作小詞曾看李後主詞
否云曾看荆公云何處最好山谷以一江春水向東流
為對荆公云未若細雨夢回雞塞遠小樓吹徹玉笙寒
又細雨濕流光最好
後山詩話云柳三變游東都南北二巷作新樂府骫骳
從俗天下詠之遂傳禁中宋仁宗頗好其詞每對酒必
使侍妓歌之再三三變聞之作宫詞號醉蓬萊因内官
達後宫且求其助後仁宗聞而覺之自是不復歌此詞
矣會改京官乃以無行黜之後改名永仕至屯田員外
郎苕溪漁隱曰先生嘗云柳詞鰲山綵(闕)蓬萊島當云綵
締坡詞低綺戶當云窺綺戶二字既改其詞益佳
後山詩話云武才人出慶夀宫色最後庭裕陵得之會
教坊獻新聲為作詞號瑶臺第一層
夷堅志云孫洙字巨源元豐間為翰苑名重一時李端
愿太尉世戚里折節交搢紳間而孫往來尤數會一日
鎖院宣召者至其家則已出數十輩蹤跡之得於李氏
時李新納妾能琵琶孫飲不肯去而迫於宣命李不敢
留遂入院已二鼓矣草三制罷復作長短句寄恨恨之
意遲明遣示李其詞曰樓頭尚有三通鼓何須抵死催
人去上馬苦匆匆琵琶曲未終回頭凝望處那更廉纖
雨漫道玉為堂玉堂今夜長
雪浪齋日記云晏叔原工小詞如舞低楊柳樓心月歌
盡桃花扇底風不愧六朝宫掖體荆公小詞云揉藍一
水縈花草寂寞小橋千嶂抱人不到柴門自有清風掃
略無塵土思山谷小詞云春未透花枝瘦正是愁時候
極為學者所稱賞味秦湛處度嘗有小詞云春透水波
明寒峭花枝瘦蓋法山谷也
苕溪漁隱曰賈耘老舊有水閣在苕溪之上景物清曠
東坡作守時屢過之題詩畫竹於壁間沈會宗又為賦
小詞云景物因人成勝㮣滿目更無塵可礙等閒簾幕
小欄干衣未解心先快明月清風如有待誰信門前車
馬隘别是人間閒世界坐中無物不清涼山一帶水一
𣲖流水白雲長自在其後水閣屢易主今已摧毀久矣
遺址正與余水閣相近同在一岸景物悉如會宗之詞
故余嘗有鄙句云三間小閣賈耘老一首佳詞沈會宗
無限當時好風月如今揔屬續溪翁蓋謂此也
苕溪漁隱曰元豐間都人李嬰調蘄水縣令作滿江紅
一曲往黃州上東坡東坡甚喜之其詞云荆楚風煙寂
寞近中秋時候露下泠蘭英將謝葦花初秀歸燕殷勤
辭巷陋鳴蛩凄楚來窗牖又誰念江邊有神仙飄零久
横琴膝㩦笻手曠望眼閒吟口任紛紛萬事到頭何有
君不見凌煙冠劍客何人氣貎長依舊歸去來一曲為
君吟為君夀
漫叟詩話云古樂府詩云今世褦襶子觸熱向人家褦
襶集韻解之云不曉事余素畏熱乃知人觸熱來人家
其謂不曉事宜矣嘗愛王逐客作夏詞送將歸不用浮
瓜沉李等事而天然有塵外涼思其詞云百尺清泉聲
陸續映蕭洒碧梧翠竹面千步回廊重重簾幕小枕欹
寒玉試展鮫綃看畫軸見一片瀟湘凝綠待玉漏穿花
銀河垂地月上欄干曲此語非觸熱者之所知也苕溪
漁隱曰余嘗愛李太白夏日山中詩脱巾挂石壁露頂
洒松風其清涼可想也苕溪漁隱曰曾端伯慥編樂府
雅詞以秋月詞念奴嬌為徐師川作梅詞點綘唇為洪
覺範作皆誤也秋月詞乃李漢老梅詞乃孫和仲和仲
即正言諤之子也又世傳江城子青玉案二詞皆東坡
所作然西清詩話謂江城子乃葉少藴作桐江詩話謂
青玉案乃姚進道作四詞皆佳今併錄之念奴嬌詞云
素光練淨映秋山隱隱修眉横綠鳷鵲樓高天似水碧
瓦寒生銀粟千丈斜暉奔雲湧霧飛過廣仝屋更無塵
氣滿庭風碎梧竹誰念鶴髮仙翁當年曾共賞紫巖飛
瀑對影三人聊痛飲一洗離愁千斛斗轉參横翩然歸
去萬里騎黃鶴滿天霜曉呌雲吹斷横玉點綘唇詞云
流水泠泠斷橋斜路梅枝亞雪花初下全似江南畫
白璧青錢難買春無價歸來也風吹平野一點香隨馬
江城子云銀濤無際卷蓬瀛落霞明暮雲平曾見青鸞
紫鳳下層城二十五弦彈不盡空感慨有餘情蒼梧煙
水斷歸程捲霓旌為誰迎空有千行流淚寄幽貞舞罷
魚龍雲海晩千古恨入江聲青玉案詞云三年枕上吴中
路遣黃耳隨君去君到松江呼小渡莫驚鷗鷺四橋盡是
老子經行處輞川圖上看春暮長記高人右丞句作箇
歸期天已許春衫猶是小蠻針線曾濕西湖雨漢老念
奴嬌詞中有滿天霜曉呌雲吹斷横玉之句乃用崔魯
華清宫詩銀河漾漾月輝輝樓礙天邊織女機横玉呌
雲清似水滿空霜逐一聲飛或云呌雲乃笛名非也又
端伯所編樂府雅詞中有漢宫春梅詞云是李漢老作
非也乃晁冲之叔用作政和間作此詞獻蔡攸是時朝
廷方興大晟府蔡攸㩦此詞呈其父云今日於樂府中
得一人京覽其詞喜之即除大晟府丞今載其詞曰瀟
洒江梅向竹梢稀處横兩三枝東君也不愛惜雪壓風
欺無情燕子惜春寒輕失佳期惟是有南來歸鴈年
年長見開時清淺小溪如練問玉堂何似茅舍疎籬傷
心故人去後泠落新詩微雲淡月對孤芳分付他誰空
自倚清香未減風流不在人知此詞中用玉堂事乃唐
人詩云白玉堂前一樹梅今朝忽見數枝開兒家門戶
重重閉春色因何得入來或云玉堂乃翰苑之玉堂非
也
夷堅志云侯元功蒙密州人自少游場屋年三十有一
始得鄉貢人以其年長貎寢不之敬有輕薄子畫其形
於紙鳶上引線放之蒙見而大笑作臨江仙詞題其上
曰未遇行藏誰肯信如今方表名蹤無端良匠畫形容
當風輕借力一舉入高空才得吹噓身漸穏只疑遠赴
蟾宫雨餘時候夕陽紅幾人平地上看我碧霄中蒙一
舉即登第年五十餘遂為執政
苕溪漁隱曰詞句欲全篇皆好極為難得如賀方回淡
黃楊柳帶棲鴉柔處度藕葉清香勝花氣二句寫景詠
物可謂造微入妙若其全篇皆不逮此矣徐幹臣鴈足
不來馬蹄難駐門掩一庭芳景駐字當作去字語意乃
佳周美成水亭小浮萍破處簷花簾影顛倒按杜少陵
詩燈前細雨簷花落美成用此簷花二字全與出處意
不相合乃知用字之難矣趙德麟重門不鎖相思夢隨
意遶天涯徐師川柳外重重疊疊山遮不斷愁來路二
詞造語雖不同其意絶相類右詞水竹舊院落櫻筍新
蔬果一本是水竹田院落鶯引新雛過不然櫻筍新蔬
果則與上句有何干涉董武子疇昔尋芳祕殿西日壓
金鋪宫柳垂垂然祕殿豈是尋芳之處非所當言也
苕溪漁隱曰汪彦章舟行汴中見岸傍畫舫有映簾而
觀者止見其額有詞云小舟簾隙佳人半露梅粧額綠
雲低映花如刻恰似秋宵一半銀蟾白結兒梢朵香紅
扐鈿蟬隱隱搖金碧春山秋水渾無迹不露牆頭些子
真消息寄醉落魄
苕溪漁隱曰孫艤字濟師嘗作落梅詞甚佳一聲羌管
吹嗚咽玉溪半夜梅飜雪江月正茫茫斷橋流水香含
章春欲暮落日千山雨一點着枝酸吳姬先齒寒
苕溪漁隱曰東坡大江東去赤壁詞語意高妙真古今
絶唱近時有人和此詞題於郵亭壁間不著其名語雖
麄豪亦氣概可喜今謾筆之詞曰炎精中否歎人材委
靡都無英物戎馬長驅三犯闕誰作連城堅壁楚漢吞
併曹劉割據白骨今如雪書生鑽破簡編說甚英傑天
意眷我中興吾君神武小曾孫周發海嶽封疆俱效職
勁敵何勞追滅翠羽南巡叩閽無路徒有衝冠髮孤忠
耿耿劍鋒泠浸秋月
漁隱叢話前集卷五十九
