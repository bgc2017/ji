漁隱叢話前集卷五
宋胡仔撰
李謫仙
六一居士云落日欲沒峴山西倒着接䍦花下迷襄陽
小兒齊拍手大家齊唱白銅鞮此常言也至於清風明
月不用一錢買玉山自倒非人推然後見太白之横放
所以驚動千古者固不在此乎
吕氏童蒙訓云如曉月出天山蒼茫雲海間長風一萬
里吹度玉門關及沙墩至梁苑二十五長亭大舶夾雙
櫓中流鵝鸛鳴之類皆氣蓋一世學者能熟味之自然
不褊淺矣詩眼云山谷言學者若不見古人用意處但
得其皮毛所以去之更遠如風吹柳花滿店香若人復
能為此句亦未是太白至於吳姬壓酒勸客嘗壓酒字
他人亦難及金陵子弟来相送欲行不行各盡觴益不
同請君試問東流水别意與之誰短長此乃真太白妙
處當潜心焉故學者先以識為主禪家所謂正法眼直
須具此眼目方可入道
西清詩話云太白歴見司馬子微謝自然賀知章或以
為可與神遊八極之表或以為謫仙人其風神超邁英
爽可知後世詞人狀者多矣亦間於丹青見之俱不若少
陵落月滿屋梁猶疑照顔色熟味之百世之下想見風
采此與李太白傳神詩也
東坡云唐末五代文章衰陋詩有貫休書有亞棲村俗
之氣大率相似如蘇子美家收張長史書云隔簾歌已
俊對坐貌彌精語既凡惡而字法真亞棲之流近見曾
子固編太白集自云頗獲遺亡如贈懷素草書歌及笑
矣乎數首皆貫休已下詞格二人皆號有識者故深可
怪白樂天贈徐凝韓退之贈賈島之類皆世俗無知者
所託不足多怪山谷云太白集中長干行二篇妾髮初
覆額真太白作也憶妾深閨裏李益尚書作也所謂癡
妬尚書李十郎者也詞意亦清麗可喜亂之太白詩中
亦不甚遠大儒曾子固刊定亦不能别也太白豪放人
中鳳凰麒麟譬如生富貴人雖醉着瞑暗啽囈中作無
義語終不作寒乞聲耳今太白詩中謬入他人作者略
有十之二三欲刪正者當用吾言考之
蔡寬夫詩話云太白之從永王璘世頗疑之唐書載其
事甚略亦不為明辨其是否獨其詩自序云半夜水軍
来潯陽滿旌旃空名適自誤廹脅上樓舡從賜五百金
棄之若浮煙辭官不受賞翻謫夜郎天然太白豈從人
為亂者哉蓋其學本出從横以氣俠自任當中原擾攘
時欲藉之以立竒功耳故其東廵歌有但用東山謝安
石為君談笑靜胡沙之句至其卒章乃云南風一掃胡塵
靜西入長安到日邊亦可見其志矣大抵才高意廣如
孔北海之徒固未必有成功而知人料事尤其所難議
者或責以璘之猖獗而欲仰以立事不能如孔巢父蕭
穎士察於未萌斯可矣若其志亦可哀已
蘇子由云李白詩類其為人俊發豪放華而不實好事
喜名不知義理之所在也語用兵則先登陷陣不以為
難語游俠則白書殺人不以為非此豈其誠能也白始
以詩酒奉事明皇遇讒而去所至不改其舊永王將據
江淮白起而從之不疑遂以放死今觀其詩固然唐詩
人李杜稱首今其詩皆在杜甫有好義之心白所不及
也漢高祖歸豐沛作歌曰大風起兮雲飛揚威加海内
兮歸故鄉安得猛士兮守四方高帝豈以文字高世者
帝王之度固然發於中而不自知也白詩反之曰但歌大
風雲飛揚安用猛士守四方其不識理如此老杜贈白
詩有重與細論文之句謂此類也哉
東坡云湘中老人讀黃老手援紫藟坐碧草春至不知
湘水深日暮忘却巴陵道唐末有人見作是詩者詞氣
殆是李謫仙予都下見有人擕一紙文書字則顔魯公
也墨迹如未乾紙亦新健其詩曰朝披夢澤雲笠釣青
茫茫此語非太白不能道也苕溪漁隱曰太白此詩中
後云暮跨紫鱗去海氣侵肌涼亦竒語也
西清詩話云太白仙去後人有見其詩略云斷崖如削
瓜嵐光破崖綠天河從中來白雲漲川谷玉案勅文字
世眼不可讀攝身凌青霄松風吹我足又云舉袖露條
脱招我飯胡麻真雲煙中語也
東坡云今太白集中有悲來乎笑矣乎及贈懷素草書
數詩決非太白作蓋唐末五代間學齊已輩詩也余舊
在富陽見國清院太白詩絶凡近過彭澤興唐院又見
太白詩亦非是良由太白豪俊語不甚擇集中亦往往
有臨時率然之句故使妄庸輩敢耳若杜子美世豈復
有偽撰邪余嘗舟次姑熟堂下讀姑熟十詠怪其語淺
近不類李白王平甫云此李赤詩也亦見柳子厚集自
此李白故名赤其後為厠鬼所惑以死今觀其詩止此
而以太白自比則其人心疾久矣豈厠鬼之罪也苕溪
漁隱曰東坡此語蓋有所譏而云
山谷云余評李白詩如黃帝張樂於洞庭之野無首無
尾不主故常非墨工槧人所可擬議吾友黃介讀李杜
優劣論曰論文政不當如此余以為知言
荆公云詩人各有所得清水出芙蓉天然去雕飾此李
白所得也或看翡翠蘭苕上未掣鯨魚碧海中此老杜
所得也横空盤硬語妥帖力排奡此韓愈所得也
雪浪齋日記云或云太白詩其源流出於鮑明遠如樂
府多用白紵故子美云俊逸鮑參軍蓋有譏也
漫叟詩話云詩中有助語若牀頭歷日無多子借問别
來太瘦生之句子與生字初不當輕重
該聞錄云唐崔顥題武昌黃鶴樓詩云昔人已乘白雲
去此地空餘黃鶴樓黃鶴一去不復返白雲千載空悠
悠晴川歴歴漢陽樹芳草萋萋鸚鵡洲日暮家山何處
在煙波江上使人愁李太白負大名尚曰眼前有景道
不得崔顥題詩在上頭欲擬之較勝負乃作金陵登鳳
皇臺詩苕溪漁隱曰太白登鳳皇臺詩云鳳皇臺上鳳
皇游鳳去臺空江自流吳宫花草埋幽徑晉國衣冠成
古丘三山半落青天外二水中分白鷺洲摠為浮雲能
蔽日長安不見使人愁潘子真詩話云陸賈新語曰邪
臣蔽賢猶浮雲之鄣日月也太白詩摠為浮雲能蔽日
長安不見使人愁蓋用此語
西清詩話云蘄州黃梅縣峰頂寺在水中央環伏萬山
人迹所罕到曾阜為令時因事登其上見梁間一粉版
塵暗粉落拂滌視之乃謫仙詩云夜宿峰頂寺舉手捫
星辰不敢高聲語恐驚天上人世間傳揚大年幼時詩
非也
洪駒父詩話云世謂杜集中贈太白詩最多而李集初
無一篇與杜者按叚成式酉陽雜俎云李集有堯祠贈
杜補闕者老杜也其詩曰我覺秋興逸誰言秋氣悲山
將落日去水與晴相宜雲歸碧海少雁度青天遲相失
各萬里茫然空爾思不獨飯顆山之句也
隱居詩話云世言韓愈白居易無往來之詩非也退之
招樂天詩云曲江水滿花千樹有底忙時不肯來又送
靈師詩云開忠二州牧詩賦時多傳失職不把筆珠璣
為誰編是時韋處厚守開州白居易守忠州也又有放
朝曾不報半夜蹋泥歸之句樂天和曰仍聞放朝夜誤
出到街頭樂天有寄退之詩曰近来韓閣老疏我我先
知量大嫌甜酒才高笑小詩
洪駒父詩話云新唐書嚴武傳云武在蜀放肆房琯以
故宰相為部内刺史武踞慢不為禮最厚杜甫然欲殺
甫數矣李白作蜀道難乃為房與杜危之矣新唐書據
范攄雲溪友議言之耳按唐書摭言載李白始自西蜀
至京道未甚振因以所業贄謁賀知章知章覽蜀道難
一篇曰子謫仙人也按白本傳天寶初因吳筠被召亦
至長安時往見賀知章則與嚴武帥蜀歲月懸遠嘗見
李集一本於蜀道難題下注諷章仇兼瓊也考其年月
近之矣謂危房杜者非也新唐書第弗深考耳
沈存中筆談云前史稱嚴武為劍南節度不法李白為
作蜀道難按孟棨所記白初至京師賀知章聞名首詣
之白出蜀道難時乃天寶初也嚴武為劍南乃在至德
巳後肅宗時年代甚遠蓋小說所記率多舛誤苕溪漁
隱曰二說辨證李白蜀道難非謂嚴武作明白如此則
新唐書牴牾無疑苕溪漁隱曰老杜寄李十二白詩云
詩成泣鬼神元和中范傳正記誌白墓云賀公知章吟
公烏棲曲云此詩可以哭鬼神矣李德裕述夢詩云荷
靜蓬池膾冰寒郢水醪唐學士初上賜食悉是蓬萊池
魚膾夏至頒冰及酒以酒味濃和冰而飲禁中有郢酒
坊古人作詩類皆摭實豈若今人憑空造語邪
漁隱叢話前集卷五
