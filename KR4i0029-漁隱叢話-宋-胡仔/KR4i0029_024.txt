漁隱叢話前集卷二十四
宋胡仔撰
陽關霓裳
東坡云舊傳陽關三疊然今世歌者每句再疊而已若
通一首言之是四疊皆非是或每句三唱以應三疊之
說則叢然無復節奏余在密州有文勛長官以事至密
自云得古本陽關其聲宛轉凄斷不類乃知唐本三疊
蓋如此及在黃州偶讀樂天對酒詩云相逢且莫推辭
醉聽唱陽關第四聲注云第四聲勸君更盡一杯酒以
此驗之若一句再疊則此句為第五聲今為第四聲則
一句不疊審矣
山谷云古樂府有巴東三峽巫峽長猿鳴三聲淚霑裳
但以抑怨之音和為數疊惜其聲不傳余自荆州上峽
入黔州備嘗山川險阻因作前二疊傳與巴娘令以竹
枝歌之前一疊可和云鬼門關外莫言遠五十三驛是
皇州後一疊可和云鬼門關外莫惆悵四海一家皆弟
兄或各用四句入陽關小秦王亦可歌之
西清詩話云歐陽公歸田錄論王建霓裳詞弟子部中
留一色聽風聽水作霓裳以不曉聽風聽水為恨余嘗
觀唐人西域記云龜兹國王與臣庶知樂者於大山間
聽風水之聲均節成音後飜入中國如伊州涼州甘州
皆龜兹至也此說近之但不及霓裳耳鄭嵎津陽門詩
注葉法善引明皇入月宫聞樂歸笛寫其半會西涼府
楊敬遠進婆羅門曲聲調脗合按之便韻乃合二者製
霓裳羽衣曲則知霓裳亦來自西域云
蔡寬夫詩話云霓裳之始世多以白樂天所記與劉禹
錫王建二詩不同為疑按明皇雜錄云道士葉法善嘗
引上至月宫聆天樂上自曉音律默記其音為霓裳羽
衣曲此說雖怪然唐人大扺如此言元微之詩云明皇
度曲多新態宛轉侵淫易沈着赤白桃李取花名霓裳
之始自當以此為證也鄭嵎津陽門詩以謂上歸但記
其半會西涼府都督楊敬遠進婆羅門曲與其聲調相
符遂以月中所聞為散序敬遠所進作腔此則與樂天
之說符矣但不知禹錫建皆與此數人同時何從復得
異說也唐有兩霓裳曲開成初尉遲璋嘗放古作霓裳
羽衣曲以獻詔以曲名賜貢院為題此自一曲也是歲
牓首李肱所試詩即此題其詩始言開元太平時萬國
賀豐歲梨園獻舊曲玉座流新製末言蓬壺事已空仙
樂功无替詎肯聽遺音聖功知善繼則亦是祖述開元
遺聲耳此曲世无譜好事者每惜之江表志載周后獨
能按譜求之徐常侍鉉有聽霓裳送以詩云此是開元
太平曲莫教偏作别離聲則江南時猶在也
苕溪漁隱曰明皇遊月宫事凡見於五書鄭嵎津陽門
詩注明皇雜錄高道傳此三書皆云葉法善引明皇遊
月宫聞樂歸作霓裳羽衣曲唐逸史云與羅公遠同遊
異人錄云與申天師同遊惟此二書為異余嘗考高道
傳亦有羅公遠列傳无遊月宫事則知唐逸史之誤无
欵若異人錄别无以證之未遽以為誤也
祕色
侯鯖錄云今之祕色磁器世言錢氏有國越州燒進不
得臣庶用之故云秘色比見陸龜蒙進越器詩云九秋
風露越寒開奪得千峰翠色來好向中宵盛沆瀣共嵇
中散闘遺杯乃知唐巳有祕色非錢氏為始
唐人雜記
蔡寬夫詩話云亭亭畫舸繫寒潭直到行人酒半酣不
管煙波與風雨載將離恨過江南嘗有人客舍壁間見
此詩莫知誰作或云鄭兵部仲賢也然集中無有好事
者或填入樂府仲賢當前輩未貴杜詩獨知愛尚往往
造語警拔但體小弱多一律可恨耳歐陽文忠公稱其
張僕射園中一聮以為集中少比恐公未嘗見其全編
大抵仲賢情致深婉比當時輩流能不專使事而尤長
於絶句如一夜西風旅鴈秋背身調鏃索征裘關山落
盡黃榆葉駐馬誰家唱石州又江雲薄薄日斜暉江館
蕭條獨掩扉梁燕不知人事改雨中猶作一雙飛若此
等類須在王摩詰伯仲之間劉禹錫杜牧之不足多也
西清詩話云緱氏王子晉昇仙之地有祠在焉鄭工部
文寶嘗題一絶云秋隂漠漠秋雲輕緱氏山頭月正明
帝子西飛仙馭遠不知何處夜吹笙後晏元獻守洛過
見之取白樂天語書其後云此詩在在處處有神物護
持苕溪漁隱曰鄭兵部仲賢鄭工部文寶不知此果一
人邪果二人邪當竢知者問之
苕溪漁隱曰羊士諤尋山家詩云主人聞語未開門繞
籬野菜飛黃蝶余嘗居村落間食飽榰笻縱步款鄰家之
扉小立待之眼前景物悉如詩中之語然後知其工切
也
迃叟詩話云唐之中葉文章特盛其姓名湮没不傳於
世者甚衆如河中府鸛雀樓有王之美暢諸(一云暢當)
二詩暢詩曰迥臨飛鳥上高謝世人間天勢圍平野河
流入斷山王詩曰白日依山盡黃河入海流欲窮千里
目更上一層樓二人者皆當時賢士所不數而後人擅
詩名者豈能及之哉
西清詩話云題華清宫一絶行盡江南數十程曉乘殘
月入華清朝元閣上西風急都入長楊作雨聲乃杜常
也又武昌阻風一絶江上春風留客舟無窮歸思滿東
流與君盡日閒臨水貪看飛花忘却愁乃方澤也二人
不以文藝名世而詩語驚人如此殆不可知矣
西清詩話云陳傳道嘗於彭門壁間見書一聯云一鳩
鳴午寂雙燕話春愁後以語東坡世謂公作然否坡笑
曰此唐人得意句僕安能道此苕溪漁隱曰余嘗用此
語作春日一聮云話盡春愁雙紫燕喚回午夢一黃鸝
摭言云李濤篇詠甚著如溪聲長在耳山色不離門掃
地樹留影拂牀琴有聲落日長安道秋槐滿地花皆膾
炙人口
苕溪漁隱曰聶夷中詠田家詩云鋤禾日正午汗滴禾
下土故知盤中飡粒粒皆辛苦此數語最佳其餘雖有
諷刺亦俚甚矣
蔡寬夫詩話云潤州大江本與今楊子橋為對干而瓜
洲乃江中一洲耳故潮水悉通楊州城中李紳與李頻
詩云鸕鷀山頭片雲晴楊州城裏見潮生以為自大歷
後潮信始不通今瓜洲既與楊子橋相連自楊子距江
尚三十里瓜洲以閘為限則不惟潮不至揚州亦自不
至揚子矣山川形勢固有時遷易大抵江中多積沙初
自水底將涌聚傍江居人多能以水色驗之漸漲而出
水初謂之塗泥地已而生小黃花而謂之黃花雜草地
其相去遲速不常近不過三五年者自黃花變而生蘆
葦則緜亘數十里皆為良田其為利不貲矣故有辨其
水色即請射而懸空出税三二年者予在丹徒聞金山
之南將有漲沙者安知異時金山復不與潤州為一邪
漫叟詩話云世俗多以樂史慈竹詩諭蒙謂其有補於
教化有云又聞猓&KR1738;死終不相弃離事見十道四蕃志
愛州有此獸似猴而大有仁義行則大者前小者後有
為射所中則傷者拔死者箭自刺而死孰謂人而不如
獸乎
漫叟詩話云世有青衿集一編以授學徒可以諭蒙若
天詩云戴盆徒仰止測管詎知之席詩云孔堂曾子避
漢殿戴馮重可謂著題乃東坡所謂賦詩必此詩也
楊凝式
蔡寬夫詩話云楊凝式仕後唐晉漢間落魄不自檢束
自號楊風子終能以智自完書法高妙傑出五代可與
顔柳繼軌今洛中僧寺尚多有其遺跡題華嚴院一詩
云院似禪心靜花如覺性圓自然知了義争肯學神仙
用筆尤奔放竒逸李西臺建中平生師凝式書題詩於
旁曰枮杉倒檜霜天老松烟麝煤陰雨寒我亦生來有
書癖一回入寺一回看西臺書亦自深穩老健前輩所
貴重也
羅隱
蔡寬夫詩話云潤州甘露寺有塊石狀如伏羊形製略
具號很石相傳孫權嘗據其上與先主論曹公壁間舊
有羅隱詩板云紫髯桑蓋兩沈吟很石空存事莫尋漢
鼎未分聊把手楚醪雖美肯同心英雄已往時難問苔
蘚何知日漸深還有市㕓沽酒客雀喧鳩聚話蹄涔時
錢鏐高駢徐温鼎立三方潤州介處其間隱此詩比平
時所作亦差婉而有味也元符末寺經火詩板不復存
而石亦毁剥矣寺中有李衞公詩陸探微吳生等畫亦
同為煨燼惟梁天監中兩鉄鑊各容數石尚存苕溪漁
隱曰余讀五代舊史隱錢唐人工詩尤長於詠史唐宰
相鄭畋深器之鄭有女美而才嘗得隱詩諷誦至於忘
寢食鄭憐其意欲以妻隱一旦召隱至私第具食俾女
於壁間窺之女見隱貎極陋遂焚其詩不復肯誦焉婚
亦竟不成隱累舉進士不第錢尚父鏐辟為從事官至
給事中
東坡云先友史經臣彦輔謂予阮籍登廣武而歎曰時
无英雄使竪子成名豈謂沛公竪子乎余曰非也傷時
无劉項也竪子指魏晉間人耳其後予游京口甘露寺
寺有孔明孫權梁武李德裕之遺迹予感之賦詩其略
曰四雄皆龍虎遺跡儼未刓方其盛壯時争奪肯少安
廢興屬造物遷逝誰控摶况彼妄庸子而欲事所難聊
興廣武歎不待雍門彈則猶此意也今日讀李白登廣
武古戰場詩云沈湎呼竪子狂言非至公乃知李太白
亦誤認嗣宗語與先友之意无異也嗣宗雖放蕩本有
志於世以魏晉間多故一放於酒耳何至以沛公為竪
子乎
西清詩話云吳越紀事越僧處默賦詩有竒句嘗云到
江吳地盡隔岸越山多羅隱見曰此我句失之久矣乃
為吾師丐得識者鄙其儇薄太甚
桐江詩話云許渾集中佳句甚多然多用水字故國初
士人云許渾千首濕是也謂如洛中懷古詩云水聲東
去市朝變山勢北來宫殿高若其他詩無水字則此句
當無愧於作者羅隱詩篇篇皆有喜怒哀樂心志去就
之語而卒不離乎一身故許渾千首濕人以羅隱一生
身為對又云杜甫一生愁似優於前矣
五季雜記
東坡記唐事云韓定辭不知何許人為鎮州王鎔書記
聘燕帥劉仁恭舍於賓館命幕客馬郁延接馬有詩贈
韓曰燧林芳草緜緜思盡日相携陟麗譙别後&KR0008;嵍山
上望羨君還復見王喬郁詩雖清秀然意在試其學問
韓即席酬之曰崇霞臺上神仙客學辨癡龍藝最多盛
德好將銀筆述麗詞堪與雪兒歌坐内諸賓靡不欽訝
稱為妙句然亦疑其銀筆之譬也他日郁從容問韓以
雪兒銀筆之事韓曰昔梁元帝為湘東王時好學著書
常記錄忠臣義士及文之美者筆有三品以金銀雕飾或
用班竹為管忠孝全者用金管書之德行精粹者用銀
管書之文章贍麗者以班管書之故湘東王之譽振於
士表雪兒孝密之愛姬能歌舞每見賓僚文章有竒麗
中意者即付雪兒叶音律以歌之又問癡龍出自何處
曰洛下有洞穴曾有人誤墜於中因行數里漸明曠見
有宫殿人物凡九處又有大羊羊髯有珠人取食之不
知何所復出以問張華華曰此地仙九館也大羊名癡
龍耳定辭復問郁&KR0008;嵍之山當在何處郁曰此隋郡之
故事何謙遜而下問由是兩相悦服結交而去
湘素雜記云楊文公談苑載伶人王感化少聰敏未嘗
執卷而多識故實口諧捷急滑稽无窮會中主引李繼
勲嚴續二相游苑中適見繫牛於株枿上令感化賦詩
應聲曰曾遭寗戚鞭敲角幾被田單火燎身獨向殘陽
嚼枯草近來問喘更何人因以譏二相也又中主徙豫
章潯陽遇大風中主不悦命酒獨酌指北岸山問舟人
云皖公山愈不懌感化獨前獻詩曰龍舟萬里駕長風
漢武潯陽事正同珍重皖公山色好景斜不落夀杯中
中主大悦賜束帛余讀江南野錄載李家明當嗣主時
為樂部頭能滑稽善諷諫亦載二詩首尾大同小異詠
牛詩曰曾遭寗戚鞭敲角又被田單火燎身閒背斜陽
嚼枯草近來問喘更無人龍舟詩曰龍舟輕颭錦帆風
正值宸遊望遠空回首皖公山色翠影斜不到夀杯中嗣
主因慟俛首而過談苑以感化為建州人野錄以家明
為廬州人談苑謂中主野錄謂嗣主未詳孰是
石林詩話云五代王仁裕知貢舉王溥為狀元時年二
十六遂相周世宗猶及本朝以太子太保歸班年纔四
十二前此所未有也溥初拜相仁裕猶致政无恙以詩
賀之云一戰文場拔趙旗更調金鼎佐无為白麻驟降
恩何極黃髮初聞喜可知跋勑案前人到少築沙堤上
馬蹄遲立班始得遥相見親洽争如未貴時溥在位每
休沐必詣仁裕從容終日蓋唐以來坐主門生之禮尤
厚
苕溪漁隱曰小說記事率多舛誤豈復可信雖事之小
者如一詩一詞蓋亦偶爾淮隂侯廟詩築壇拜日恩雖
重之句青箱雜記謂是錢昆作桐江詩話謂是黃好謙
作是一詩而有二說也小詞春光好待得鸞膠續斷絃
是何年之句江南野錄謂是曹翰使江南贈娼妓詞本
事曲謂是陶榖使錢唐贈驛女詞冷齋夜話謂是陶榖
使江南贈韓熙載歌姬詞是一詞而有三說也其他類
此者甚衆殆不可徧舉
漁隱叢話前集卷二十四
