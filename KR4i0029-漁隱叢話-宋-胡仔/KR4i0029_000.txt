漁隠叢話詩文評類
提要
(臣)等謹案漁隠叢話前集六十卷後集四十
卷宋胡仔撰仔字元任績溪人舜陟之子以
蔭授迪功郎兩浙轉運司幹辦公事官至奉
議郎知常州晉陵縣後卜居湖州自號苕溪
漁隠其書繼阮閱詩話總龜而作前有自序
稱閱所載者皆不錄二書相輔而行北宋以
前之詩話大抵略備矣然閱書多錄雜事頗
近小說此則論文考義者居多去取較為謹
嚴閱書分類編輯多立門目此則惟以作者
時代為先後能成家者列其名瑣聞軼句則
或附錄之或類聚之體例亦較為明晣閱書
惟采摭舊文無所考正此則多附辨證之語
尤足以資參訂故閱書不甚見重于世而此
書則諸家援据多所取資焉新安文獻志引
方回漁隠叢話考曰元任寓居霅上謂阮閱
閎休詩總成于宣和癸卯遺落元祐諸公乃
增纂集自國風漢魏六朝以至南渡之初最
大家數特出其名餘入雜紀以年代為後先
回幼好之學詩寔自此始元任以閎休分門
為未然有湯巖起者閎休鄉人著詩海遺珠
又以元任為不然回聞之吾州羅任臣毅卿
所病者元任紀其自作之詩不甚佳耳其以
歷代詩人為先後於諸家詩話有去有取間
斷以已意視皇朝類苑中槩而並書者豈不
為優云云雖鄉曲之言要亦不失公論也乾
隆四十四年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
漁隱叢話前集原序
紹興丙辰余侍親赴官嶺右道過湘中聞舒城阮閱昔
為郴江守嘗編詩總頗為詳備行役匆匆不暇從知識
間借觀後十三年余居苕水友生洪慶遠從宗子彦章
獲傳此集余取讀之蓋阮因古今詩話附以諸家小說
分門增廣獨元祐以來諸公詩話不載焉考編此詩總
乃宣和癸卯是時元祐文章禁而弗用故阮因以略之
余今遂取元祐以來諸公詩話及史傳小說所載事實
可以發明詩句及增益見聞者纂為一集凡詩總所有
此不復纂集庶免重複一詩而二三其說者則類次為
一間為折衷之又因以余舊所聞見為說以附益之或
者謂余不能分明纂集如阮之詩總是未知詩之旨矣
昔有詩客嘗以神聖工巧四品分類古今詩句為說以
獻半山老人得之未及觀遽問客曰如老杜勲業頻看
鏡行藏獨倚樓之句當入何品客無以對遂以其說還
之曰嘗鼎一臠他可知矣則知詩之不可分門纂集蓋
出此意也余今但以年代人物之先後次第纂集則古
今詩話不待撿尋巳粲然畢陳于前顧不佳哉今老矣
日以廢亡此集之作聊自備觀覽而巳匪敢傳之當世
君子故不愧戊辰春三月上已苕溪漁隱胡仔元任序
