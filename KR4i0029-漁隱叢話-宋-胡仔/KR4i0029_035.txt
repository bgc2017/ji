漁隱叢話前集卷三十五
宋胡仔撰
半山老人三
漫叟詩話云荆公詩紅梨無葉庇花身黃菊分香委路
塵歲晩蒼官纔自保日高青女尚横陳蒼官事見唐刺
史樊宗師所作絳守居園亭記中云蒼官青士權列與
槐朋友横陳事見宋玉風賦云横自陳兮君之前若楞
嚴經所謂於横陳時味如嚼蠟乃房融筆用其語也
冷齋夜話云木落岡巒因自獻水歸舟渚得横陳山谷
謂余曰自獻横陳見相如賦荆公不應用耳予以楞嚴
經語對之山谷云荆公暮年作小詩雅麗精絶脱去流
俗每諷味之便覺沆瀣生牙頰間苕溪漁隠曰荆公小
詩如南浦隨花去回舟路已迷暗香無覓處日落畫橋
西染雲為柳葉翦水作梨花不是春風巧何緣見歲華簷
日隂隂轉床風細細吹倏然殘午夢何許一黃鸝蒲葉
清淺水杏花和暖風地偏緣底綠人老為誰紅愛此江
邊好留連至日斜眠分黃犢草坐占白鷗沙日淨山如
染風暄草欲薰梅殘數點雪麥漲一川雲觀此數詩真
可使人一唱而三歎也
西清詩話云熙寧初張掞以二府初成作詩賀荆公公
和曰功謝蕭規慚漢第恩從隗始詫燕臺以示陸農師
農師曰蕭規曹隨高帝論功蕭何第一皆摭故實而請
從隗始初無恩字公笑曰子善問也韓退之鬭雞聮句
感恩慚隗始若無據豈當對功字也乃知前人以用事
一字偏枯為倒置眉目返易巾裳蓋謹之如此苕溪漁
隠曰荆公春日絶句云春風過柳綠如繰晴日蒸紅出
小桃余嘗疑蒸紅必有所據後讀退之桃源圖詩云種
桃處處惟開花川原遠近蒸紅霞蓋出此也
石林詩話云京師職事官舊皆無公廨雖宰相執政官
亦僦舍而居每遇出省或有中批外奏急速文字則省
吏徧持於私第呈押既稽緩又多漏泄元豐初始建東
西二府於右掖門之前每府相對為四位俗謂之八位
裕陵幸尚書省回嘗特臨幸駐輦環視久之張侍郎文
裕以詩慶宰執元參政厚之和云黃閣勢連雙鳳闕紫
樞光直右銀臺蓋東府與西闕角相近西府正直右掖
門崇寧以後宰相皆賜第例於私第治事而二府往往
多虚位或為書局官指射以置局與元豐本意稍異矣
冷齋夜話云山谷言詩意無窮而人才有限以有限之
才追無窮之意雖淵明少陵不得工也不易其意而造
其語謂之换骨法規摹其意形容之謂之奪胎法如鄭
谷詩自緣今日人心别未必秋香一夜衰此意甚佳而
病在氣不長西漢文章雄深雅健其氣長故也曾子固
曰千花百卉彫零後始見閒人把一枝東坡曰萬事到
頭都是夢休休明日黃花蝶也愁又李翰林曰鳥飛不
盡暮天碧又曰青天盡處没孤鴻其病如前所論山谷
達觀臺詩曰瘦藤挂到風烟上乞與遊人眼豁開不知
眼界闊多少白鳥去盡青天回凡此之類皆换骨法也
顧況詩曰一别二十年人堪幾回别其詩簡緩而意精
確荆公與故人詩曰一日君家把酒杯六年波浪與塵
埃不知烏石江頭路到老相尋得幾回樂天詩臨風杪
秋樹對酒長年身醉貌如霜葉雖紅不是春東坡詩兒
童悮喜朱顔在一笑那知是酒紅凡此之類皆奪胎法
也學者不可不知苕溪漁隠曰飛鳥不盡暮天碧之句
乃郭功甫金山行冷齋以為李翰林詩何也
西清詩話云元豐中王文公在金陵東坡自黃北遷日
與公遊盡論古昔文字閒即俱味禪說公歎息謂人曰
不知更幾百年方有如此人物東坡渡江至儀真和游
蔣山詩寄金陵守王勝之益柔公亟取讀之至峰多巧
障日江遠欲浮天乃撫几曰老夫平生作詩無此二句
又在蔣山時以近製示東坡東坡云若積李兮縞夜崇
桃兮炫晝自屈宋没世曠千餘年無復離騷句法乃今
見之荆公曰非子瞻見諛自負亦如此然未嘗為俗子
道也
潘子真詩話云東坡得請宜興道過鍾山見荆公時公
病方愈令坡誦近作因為手寫一通以為贈復自誦詩
俾坡書以贈已仍約坡卜居秦淮故坡和公詩云騎驢
渺渺入荒陂想見先生未病時勸我試求三畝宅從公
已覺十年遲
西清詩話云王文公見東坡醉白堂記云此乃是韓白
優劣論東坡聞之曰不若介甫虔州學記乃學校策耳
二公相誚或如此然勝處未嘗不相傾慕元祐間東坡
奉祠西太一宫見公舊詩云楊柳鳴蜩綠暗荷花落日
紅酣三十六陂春水白頭想見江南注目久之曰此老
野狐精也
雪浪齋日記云荆公詩草深留翠碧花遠没黃鸝人只
知翠碧黃鸝為精切不知是四色也又以武丘對文鷁
殺青對生白苦吟對甘飲飛瓊對弄玉世皆不及其工
小杜以錦字對琴心荆公以帶眼對琴心謝夷季以鏡
約對琴心比荆公為最精切近時洪駒父以青奴對黃
妳出念樓子青奴山谷所名也予讀國史補得銀鹿後
以對子建集中金瓠濕螢出李長吉集乾鵲出西京雜
記予以濕螢對乾鵲又王存以河魚對海鳥人以為工
西清詩話云荆公詩以故事紀實事如韓魏公挽詞云
木稼嘗聞達官怕山頹果見哲人萎用孔子及唐寧王
事時熙寧中華山圯冰成木稼已而魏公薨如追傷陸
子履詩云主張壽祿無三甲收拾文章有六丁用管輅
及退之詩事初日者王生相子履云學士無背不壽仕
宦齟齬巳而子履蚤世如日者之言子履既死家人悉
夢云帝命同宋次道修官制凡吾平生所著職官書可
盡焚之未幾朝廷果修官制焉
雪浪齋日記云陸龜蒙以二酉對六丁荆公以三甲對
六丁發機自陸子也
石林詩話云前輩詩材亦或預為儲蓄然非所當用未
嘗強出余嘗從趙德麟假陶淵明集本蓋東坡所閱者
時有改定末有手題兩聮云人言盧杞似姦邪我覺魏
公真嫵媚又槐花黃舉子忙促織鳴懶婦驚不知偶書
之也或將以為用也然子瞻不見有此語則固無意於
必用矣荆公作韓魏公挽詞云木稼曾聞達官怕山頽
今見哲人萎或言亦是平時所得魏公之薨是歲雨木
冰前一歲華山崩偶有二事故不覺耳
唐子西語錄云凡作詩平居須收拾詩材以備用退之
作范陽盧殷墓銘云於書無所不讀然正用資以為詩
是也詩䟽不可不閱詩材最多其載諺語如絡緯鳴懶
婦驚之類尤宜入詩用樂府解題須熟讀大有詩材余
詩云時難將進酒家遠莫登樓用古樂府名作對也
遯齋閒覽云俗語有之曰槐花黃舉子忙謂槐之方花
乃進士赴舉之時而唐詩人翁承贊有詩云雨中糚點
望中黃勾引蟬聲送夕陽憶得當年隨計吏馬蹄終日
為君忙乃知俗語亦有所自也
遯齋閒覽云荆公集句詩雖累數十韻皆傾刻而就詞
意相屬如出諸已他人極力效之終不及也如老人行
云翻手為雲覆手雨當面論心背面笑前句老杜貧交
行後句老杜莫相疑行合兩句為一聮而對偶親切如
此又送吳顯道云欲往城南望城北此心烱烱君應識
胡笳十八拍云欲往城南望城北三步回頭五步坐此
皆集老杜句也按杜詩哀江頭云黃昏胡騎塵滿城欲
往城南忘南北荆公兩用皆以忘南北為望城北始疑
杜詩誤其後數善本皆作忘南北或云荆公故易此兩
字以合已一篇之意然荆公平生集句詩未嘗改古人
字觀者更宜詳考苕溪漁隠曰余聞洪慶善云老杜欲
往城南忘南北之句楚詞云中心瞀亂兮迷惑王逸注
云思念煩惑忘南北也子美蓋用此語也
吕氏蒙童訓云為詩文常患意不屬或只得一句語意
便盡欲足成一章又惡其不相稱若未有其次句即不
若且休養銳以待新意若盡力須要相屬譬如力不敵
而苦戰一敗之後意氣沮矣荆公好集句嘗於東坡處
見古硯東坡令荆公集句荆公云巧匠斵山骨只得一
句遂逡巡而去山谷嘗有句云麒麟卧葬功名骨終身
不得好對
王直方詩話云荆公始為集句多者至數十韻往往對
偶親於本詩蓋以誦古今人詩多或坐中率然而成始
可以為貴也其後多有效之者孔毅甫嘗集句贈東坡
東坡戲次韻云羨君戲集他人詩指呼市人如使兒天
邊鴻鵠不易得便令作對隨家雞退之驚笑子美泣問
君久假何時歸世間好句世人共明月自滿千家墀
冷齋夜話云集句詩其法貴速巧如前輩曰晴湖勝鏡
碧衰柳似金黃人以為巧然疲費精力積日月而後成
不足道也山谷以集句名曰百家衣百家衣今小兒文
褓也
西清詩話云集句自國初有之未盛也至石曼卿人物
開敏以文為戲然後大著嘗見手書下第偶成詩云一
生不得文章力欲上青雲未有因聖主不勞千里召姮
娥何惜一枝春鳳凰詔下雖霑命豺虎叢中也立身啼
得血流無用處着朱騎馬是何人又云年去年來來去
忙為他人作嫁衣裳仰天大笑出門去獨對春風舞一
場至元豐間王荆公益工於此人言起自荆公非也
後山詩話云荆公莫年喜為集句唐人號為四體黃魯
直謂正堪一笑爾司馬温公為武定從事同幕私幸營
妓而於公諱之常會僧廬公往迫之使妓踰垣而去度
不可隠乃具道公戲之曰年去年來來去忙暫偷閒卧
老僧房驚回一覺游仙夢又逐流鸎過短墻杭之舉子
老中牓第其子以緋讓之客賀之曰應是窮通自有時
人生七十古来稀如今始覺為儒貴不着荷衣便着緋壽
之醫者老娶少婦或嘲之曰偎他門戶傍他牆年去年
來來去忙採得百花成蜜後為他人作嫁衣裳真可笑
也
蔡寬夫詩話云荆公晩多喜取前人詩句為集句詩世
皆言此體自公始予家有至和中成都人胡歸仁詩已
有此作自號安定八體其間如一第知何日無端意不
移欲為青桂主誰與白雲期傍架齊書帙翻瓢作酒巵
文明終有託休把運行推又白沙溪繞白雲堆但有何
人把酒杯專慕聖賢知志氣可憐談笑出塵埃碧山終
日思無盡清世難羣好自猜風滿老松門晝掩可憐高
尚仰天才之類亦自精密但所取多唐末五代人詩無
復佳語耳不知公嘗見與否也
漁隱叢話前集卷三十五
