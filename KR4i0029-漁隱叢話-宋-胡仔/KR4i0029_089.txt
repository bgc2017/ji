漁隱叢話後集卷二十八
宋胡仔撰
東坡三
東坡云黃州西山麓斗入江中石色如丹傳云曹公敗
處所謂赤壁者或曰非也曹公敗歸由華容路路多泥
濘使老弱先行踐之而過曰劉公智過人而見事遲華
容夾道皆葭葦若使縱火吾無遺類矣今赤壁少西對
岸即華容鎮庶幾是也然岳州復有華容縣竟不知孰
是今日李委秀才來因以小舟載酒飲於赤壁下李善
吹笛酒酣作數弄風起水湧大魚皆出山上有栖鶻亦
驚起坐念孟德公瑾如昨日耳
江夏辨疑云周瑜敗曹公於赤壁三尺之童子能道其
事然江漢之間指赤壁者三焉一在漢水之側竟陵之
東(竟陵今復州)一在齊安郡之步下(齊安今黃州)一在江夏西南
二百里許(今屬漢陽縣)予謂郡之西南者正曹公所敗之地
也按三國志建安十三年七月曹公南征劉表表卒其
子琮代屯襄陽劉公屯樊旣而琮降劉走夏口冬操自
江陵征劉至赤壁戰不利又周瑜傳曰備進住夏口孫
權遣瑜等與備并力逆曹公遇於赤壁夫操自江陵而
下備與瑜由夏口往而逆戰則赤壁明非竟陵之東與
齊安之步下者也故酈道元水經注云江水又東左逕
百丈山南右逕赤壁山北昔周瑜與黃蓋詐魏武大將
軍處也江水又東逕大軍山南由是觀之以大軍山而
考合其處所可以無疑矣此嘉魚圖經所謂赤壁山在
縣西北步道七十里者也夫山川土地異處而同名者
寧復少哉如熊耳山為導洛所自者乃在於虢而敗赤
眉積甲與山齊者自在洛矣比見詩人所賦赤壁多指
在於齊安蓋齊安與武昌相對意以孫氏居武昌而常
為曹公所攻即戰於此者邪客亦有謂予曰今九江之
下有散花洲乃瑜戰勝犒燕軍士散花於此也嗚呼是
信習俗之過也
東坡云爛蒸同州羔灌以杏酪食之以匕不以筯南都
撥心麵作槐芽温淘糝以襄邑抹猪炊共城香稻薦以
蒸子鵝吳興庖人所斫松江鱸鱠繼以廬山康王谷水
烹曾抗鬭品茶少焉解衣仰卧使人誦東坡赤壁前後
賦亦足以一笑也
苕溪漁隱曰東坡於飲食作詩賦以寫之往往皆臻其
妙如老饕賦豆粥詩是也又寒具詩云繊手搓來玉數
尋碧油煎出嫩黃深夜來春睡無輕重壓褊佳人纏臂
金寒具乃捻頭也出劉禹錫佳話過子忽出新意以山
芋作玉糝羹色香味皆竒絶添酥&KR0008;則不可知人間决
無此味也詩云香似龍涎仍釅白味如牛乳更全清莫
將北海金虀鱠錯比東坡玉糝羹
上庠錄云兩學公厨例於三八課試日設别饌春秋炊
餅夏冷淘冬饅頭而饅頭尤有名士人得之往往轉送
親識詢前軰云元豐初神廟留神學校嘗恐飲食菲薄
未足以飬士一日有旨詣學取學生食以進其日食饅
頭神廟嘗之曰朕以此飬士可無愧矣自是飲食稍豐
潔而饅頭遂知名
唐子西語錄云余作南征賦或者稱之然僅與曹大家
爭衡耳東坡之赤壁二賦一洗萬古欲髣髴其一語畢
世不可得也
苕溪漁隱曰赤壁後賦云適有孤鶴横江東來翅如車
輪玄裳縞衣戞然長鳴掠予舟而西也湏臾客去予亦
就睡夢一道士羽衣翩躚過臨臯之下揖予而言曰赤
壁之遊樂乎問其姓名俛而不答嗚呼噫嘻我知之矣
疇昔之夜飛鳴而過我者非子也邪道士顧笑予亦驚
悟此賦初言適有孤鶴横江東來中言夢二道士羽衣
翩躚未言疇昔之夜飛鳴而過我者前後皆言孤鶴則
道士不應言二矣余嘗見陸遠畫赤壁二賦因以此詰
之渠為之閣筆高道傳言天寶十三年重陽日明皇獵
於沙苑雲間有孤鶴徘翔上親射之其鶴帶箭翥於西
南衆極目久之不見益州城西有道觀徐佐卿嘗自稱
青城山道士一歲凡三四至觀一日忽自外歸携一箭
謂人曰吾行山中偶為此矢所中巳無恙矣然此箭非
人間所有越明年箭主至此當付之復題其時云十三
載九月九日也明皇狩蜀至觀見其箭命取閱驚異之
乃知沙苑所射之鶴即佐卿也此賦指道士為鶴正暗
用此事
復齋漫錄云東坡謫居黃州五年赤壁有巨鶻栖於喬
木之上後賦所謂攀栖鶻之危巢俯馮夷之幽宫是也
韓子蒼靖康初守黃州三月而罷因遊赤壁而鶻巢巳
亡作詩示何次仲云緩尋翠竹白沙游更挽藤稍上上
頭豈有危巢尚栖鶻亦無陳迹但飛鷗經營二頃將歸
老眷戀羣山為少留百日使君何足道空餘詩句在江
樓次仲和荅云兒時宗伯寄吾州諷誦高文至白頭二
賦人間真吐鳳五年江上不驚鷗蠏當見水人猶怒鶻
有危巢孰敢留珍重使君尋故迹西風悵望古城樓二
首皆言鶻巢蓋推賦而言也
藝苑雌黃云古人文章中多言盧橘李白詩盧橘為秦
樹蒲桃出漢宫宋之問詩芙蓉秦地沼盧橘漢家園又
云冬花掃盧橘夏果摘楊梅戴叔論詩盧橘花開楓葉
衰而蔡君謨茘枝譜亦云道里遼絶曾不得班於盧橘
江橙之右皆不顯言盧橘為何物東坡集中言真覺院
有洛花花時不暇往四月十八日與劉景文同往賞枇
杷作詩有魏花非老伴盧橘是鄉人之句蓋指盧橘為
枇杷也故僧惠洪冷齋夜話載此意而筠谿甘露集中
有嘗盧橘一絶云皮似椑柿鬆而剥核如龍眼味甘鮮
滿盤的皪如金彈叢子分嘗憶去年此正謂枇杷然山
谷以謂䕫湘間有一種色黑而夏熟者疑其為盧橘則
與東坡之意相戾予嘗考之伊尹書曰果之美者箕山
之東青鳬之所有盧橘其夏熟吳錄曰朱光禄為建安
庭有橘冬覆其樹春夏色變青黑味絶美上林賦曰盧
橘夏熟近是也魏書花木志曰蜀土有給客橙似橘而
非若柚而香冬夏花實相繼通歲食之亦名盧橘則盧
橘似非枇杷故上林賦旣言盧橘夏熟又言枇杷橪柿
不應如此重複不知東坡何所據而言復齋漫錄云唐
庚子西李氏山園記云枇杷盧橘一也而上林賦曰盧
橘夏熟黃柑橙榛枇杷撚柿亭奈厚朴則一物為二物
矣然予觀張勃吳興錄云建安郡中有橘冬月於樹上
覆褁之至明年春夏色變青黑味尤絶美上林賦云盧
橘夏熟盧黑也蓋近是乎張勃之說旣如此則相如之
賦殆未可以為失也
苕溪漁隱曰東坡書劉景文所藏王子敬帖云家雞野
鶩同登俎春蚓秋蛇總入奩君家兩行十二字氣壓鄴
侯三萬籖此帖乃右軍帖云奉橘三百枚霜未降未可
多得東坡以為子敬帖誤矣韋應物荅鄭騎曹青橘絶
句云憐君卧病思新橘試摘尤酸亦未黃書後欲題三
百顆洞庭湏待滿林霜應物嘗為蘇州刺史所言洞庭
即太湖中洞庭山或云用洞庭湖橘洲事非也魯直謝
檀君寄黃柑云色深林表風霜下香著尊前指爪間書
後合題三百顆頻隨驛使未為慳右軍又一帖云奉黃
柑二百不能佳想故得至耳魯直誤用為三百豫章集
又載魯直語余往時以為右軍帖中贈予黃柑三百者
亦誤也右軍前一帖在賜書堂法帖中後一帖在劉次
莊法帖中皆墨本也
苕溪漁隱曰東坡帥定武和曾仲錫元日見寄云燕南
異事真堪紀三寸黃柑擘永嘉宋武帝子義康時四方
獻饋皆以上品薦之而以次者供御文帝嘗冬月噉柑
歎其形味並劣義康在坐曰今年殊有佳者遣還東府
取柑供御大者三寸見南史
復齋漫錄云去杭十五年復游西湖詩斷章云誰憐寂
寞高常侍老去狂歌憶孟諸高適有兩詩言孟諸其一
云朝臨孟諸上忽見芒碭間赤帶終巳矣白雲長不還
其後又有封丘詩云我本漁樵孟諸野一生自是悠悠
者乍可狂歌草澤中寧堪作吏風塵下東坡所用乃後
一篇也
苕溪漁隱曰雪詩云紛紛兒女爭所似碧海長鯨君未
掣用杜詩或看翡翠蘭苕上未掣鯨魚碧海中又云泥
乾路穩放君去莫倚馬蹄如踣鐵用杜詩腕促蹄高如
踣鐵交河幾蹴層冰裂書李公擇白石山房云偶尋流
水上崔嵬五老蒼顔一笑開若見謫仙煩寄語匡山頭
白早歸來用杜詩不見李白云匡山讀書處頭白早歸
來東坡嘗作李氏山房藏書記云余友李公擇少時讀
書於廬山五老峰下白石菴之僧舍公擇旣去而山中
之人思之指其所居為李氏山房藏書凡九千卷此詩
雖言謫仙實指公擇以事與姓皆同故也又濟南和公
擇詩云敝裘羸馬古河濱野闊天低糝玉塵自笑飡氈
典屬國來看換酒謫仙人為蘇李也東坡作詩用事親
切類如此它人不及也
苕溪漁隱曰謁告絶句云心有何求遣病安年來古井
不生瀾祗愁戲瓦閒童子却作泠泠一水看事見楞嚴
經月光童子室中安禪我有弟子窺窗觀室惟有清水
徧在室中了無所見童稚無知取一瓦礫投於水内激
水作聲顧盻而去我出定後頓覺心痛爾時童子捷來
我前說如上事我則告言汝更見水可即開門入此中
除去瓦礫童子奉教我後出定身質如初古樂府云昔
有行道人陌上見三叟年各百餘歲相與鋤禾莠中叟
前致辭室内嫗粗醜故薄薄酒云醜妻惡妾壽乃公用
此意也次韻李邦直感舊云婉娩有時來入夢温柔何
日聽還鄉用退之旅宿夢婉娩之句温柔鄉事見飛燕
外傳
東坡云世之蓄某詩文者多矣率真偽相半又多為俗
子所改竄讀之使人不平然亦不足怪識真者少蓋從
古所病李太白韓退之白樂天詩文皆為庸俗所亂可
為太息苕溪漁隱曰東坡文集行於世者其名不一惟
大全備成二集詩文最多誠如所言真偽相半其後居
世英家刊大字東坡前後集最為善本世傳前集乃東
坡手自編者隨其出處古律詩相間謬誤絶少如御史
府諸詩不欲傳之於世老人行題申王畫馬圖非其所
作故皆無之後集乃後人所編惜乎不載和陶諸詩大
為闕文也山谷亦有兩三集行於世惟大字豫章集并
外集詩文最多其間不無真偽其後洪玉父别編豫章
集李彤朱敦儒正是詩文雖少皆擇其精深者最為善
本也
復齋漫錄云東坡作諫論云魏鄭公以蘇張之辨而為
諫諍之術且云鄭公之初實學縱横之術其所以與蘇
張異者心正也世或以東坡之論為不然余讀鄭公出
關詩云申原還逐鹿投筆事戎軒縱横計不就慷慨志
猶存策杖謁天子驅馬出關門請纓羈南越憑軾下東
蕃鬱紆陟高岫出沒望平原古木鳴寒烏空山啼夜猿
旣傷千里目還驚九折魂豈不憚艱險深懷國士恩季
布無二諾侯嬴重一言人生感意氣功名誰復論東坡
實不見此詩蓋識見之明有以探其然耳乃知讀書未
博未可以輕議前軰也
苕溪漁隱曰余讀三蘇文有諫論上下二篇其間云吾
觀昔之臣言必從理必濟莫若唐魏鄭公其初實學縱
横之說此所謂得其術者也其言止此而巳復齋乃云
鄭公以蘇張之辨而為諫諍之術其所以與蘇張異者
心正也諫論中初無此等語不知復齋何從得之邪余
觀諫論殆是老蘇作格力辭旨可以見矣非東坡所作
也
復齋漫錄云東坡初登第以書謝梅聖俞以示歐文忠
公公荅聖俞書略云不意後生能逹斯理也吾老矣當
放此子出一頭地故東坡送晁美叔詩云醉翁遣我與
子游翁如退之蹈孔孟尚欲放予出一頭酒醒夢斷四
十秋蓋叙書語也
文昌雜錄云余見光禄卿解賓王說登舟每晴霽烟霧
中有城闕樓閣人物車馬雞犬往來之狀彼人謂之海
市苕溪漁隱曰東坡言予聞登州海市久矣父老云嘗
出於春夏今歲晩不復見矣予到官五日而去以不見
為恨禱於海神廣德王之廟明日見焉乃作此詩云東
方雲海空復空羣仙出沒空明中蕩搖浮世生萬象豈
有貝闕藏珠宫心知所見皆幻影敢以耳目煩神工歲
寒冰冷天地閉為我起蟄鞭魚龍重樓翠阜出霜曉異
事驚倒百歲翁人間所見容力取世外無物誰為雄卒
然有請不我拒信我人厄非天窮潮陽太守南遷歸喜
見石廪堆祝融自言正直動山鬼豈知造物哀龍鍾信
眉一笑豈易得神之報汝亦巳豐斜陽萬里孤鳥沒但
見碧海磨青銅新詩綺語亦安用相與變滅隨東風
漁隱叢話後集卷二十八
