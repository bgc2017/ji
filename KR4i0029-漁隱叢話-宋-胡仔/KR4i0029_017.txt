漁隱叢話前集卷十七
宋胡仔撰
韓吏部中
蔡寬夫詩話云退之陽山之貶史不載所由以其詩考
之亦為王叔文韋執誼等所排爾所謂伾文未揃崖州
熾雖得赦宥常愁猜是也時柳子厚劉禹錫同為御史
二人扵退之最為厚善然至此不能無疑故其詩云同
官盡才俊偏善柳與劉或慮言語泄傳之落冤讐二子
不應尔欲疑斷還不蓋伾文用事時亦極力網羅人物
故韓柳輩皆在彀中然退之豈終為人役者雖不能自
脫離而視劉柳終有間及其為永貞行憤疾至云數君
匪親豈其朋又曰吾嘗為僚情可勝則亦見其坦夷尚
義待朋友終始也退之與李宗閔俱裴晉公征淮西時
幕客也退之作南山有高木及猛虎行贈宗閔皆略盡
其終身所為然退之亡恙時宗閔纔為中書舍人其所
為尚未暴自錢徽貶後牛李之憾始結至其為相則退
之死久矣遂有封川之行所謂前汝下視鳥各議汝瑕
疵烏鵲從噪之虎不知所歸者何其明驗也
東坡云書之美者莫如顔魯公然書法之壊自魯公始
詩之美者莫如韓退之然詩格之變自退之始
漫叟詩話云符讀書城南詩云少長聚嬉戲不殊同隊
魚世人多讀為長少之少及閱漢史匈奴傳云兒能騎
羊引弓射鳥鼠少長即能射狐兔乃知少為多少之少
孔毅夫雜記云退之詩好押狹韻累句以示工而不知
重疊用韻之為病也䨇鳥詩押兩頭字李花詩押兩花
字苕溪漁隱曰讀皇甫湜公安園池詩亦押兩閒字日
夜不得閒君子不可閒蓋退之好重疊用韻以盡已之
詩意不恤其為病也
學林新編云杜子美飲中八仙歌曰知章騎馬似乘船
又曰天子呼來不上船一曰眼花落井水底眠又曰長
安市上酒家眠一曰汝陽三斗始朝天又曰舉觴白眼
望青天一曰皎如玉樹臨風前又曰蘇晉長齋繡佛前
又曰脫帽露頂王公前此歌三十二句而押二船字二
眠字二天字三前字近時論詩者曰此歌一首是八叚
不嫌扵重用韻也某案子美此歌以飲中八仙歌五字
為題則是一歌也此歌首尾於船字韻中押未嘗移别
韻則非分為八叚蓋子美古律詩重用韻者亦多况扵
歌乎如園人送瓜詩曰沈浮亂冰玉愛惜如芝草又曰
園人非故侯種此何草草一篇押二草字也上後園山
脚詩曰蓐收困用事元冥蔚彊梁又曰登高欲有往蕩
析川無梁一篇押二梁字也北征詩曰維時遇艱虞朝
野少暇日又曰老夫情懷惡嘔泄卧數日一篇押二日
字也䕫府詠懷詩曰雖云隔禮數不敢墜周旋又曰淡
交隨聚散澤國遶回旋一篇押二旋字也贈李八秘書
詩曰事殊迎代邸喜異賞朱虚又曰風煙巫峽遠臺榭
楚宫虚一篇押二虚字也贈李邕詩曰放逐早聮翩低
垂困炎厲又曰哀贈終蕭條恩波延揭厲一篇押二厲
字也贈汝陽王詩曰自多親棣萼誰敢問山陵又曰鴻
寳今寧祕丹梯庶可陵一篇押二陵字也喜薛璩岑參
遷官詩曰棲遅分半菽浩蕩逐浮萍又曰仰思調玉燭
誰定握青萍一篇押二萍字也寄賈岳州嚴巴州兩閣
老詩曰討胡愁李廣奉使待張騫又曰如公盡雄嶲志
在必騰騫一篇押二騫字也子美詩如此類甚多雖然
子美非剏意為此者蓋有所本也案文選載古詩曰晨
風懷苦心蟋蟀傷局促又曰音響一何悲絃悲知柱促
一篇押二促字也曹子建美女篇曰明珠交玉體珊瑚
間木難又曰佳人慕高義求賢良獨難一篇押二難字
也謝靈運述祖德詩曰叚生蕃魏國展季救魯人又曰
外物辭所賞勵志故絶人一篇押二人字也又南圃詩
曰樵隱俱在山由來事不同又曰賞心不可㤀妙善冀
皆同一篇押二同字也又初去郡詩曰或可優貪競豈
足稱達生又曰畢娶類尚子薄遊似邴生一篇押二生
字也陸士衡擬古詩曰此思亦何思思君徽與音又曰驚
飈褰反信歸雲難寄音一篇押二音字又豫章行曰汎
舟清川渚遙望江山隂又曰寄世將幾何日昃無停隂
一篇押二隂字阮嗣宗詠懷詩曰何當行路子磬折㤀
所歸又曰黃鵠游四海中路將安歸一篇押二歸字江
淹雜體詩曰韓公淪賣藥梅生隱市門又曰太平多懽
娛飛蓋東都門一篇押二門字王仲宣從軍詩曰連舫
踰萬艘帶甲千萬人又曰我有素餐責誠愧伐檀人一
篇押二人字古人詩自有體格杜子美亦效古人之作
耳韓退之贈張籍詩二篇押二更字二陽字又岳陽樓
别竇司直詩押二向字又李花詩押二花字又䨇鳥詩
押二州字二頭字二秋字二休字又和盧郎中送槃谷
子詩押二行字又示爽詩押二愁字又义魚詩押二銷
字寄孟郊詩押二奥字此日足可惜詩押二光字白樂
天渭村退居詩押二房字夢遊春詩押二行字寄元微
之詩押二夷字出守杭州路次藍溪詩押二水字遊悟
真寺詩押二槃字其餘詩人如此疊用韻者甚多不可
具舉意到即押耳奚獨扵飲中八仙歌而致怪邪子瞻
送江公著詩曰忽憶釣臺歸洗耳又曰亦念人生行樂
耳自注曰二耳義不同故得重用蓋子瞻自不必注
山谷云老杜飲中八仙歌船字眠字天字韻各再押前
字韻凢三押此歌分八篇人人各異雖重用韻無害亦
周詩分章之意耳
三山老人語錄云白樂天寄劉夢得詩有歎蚤白無兒
之句劉贈詩曰莫嗟華髮與無兒却是人間久遠期雪
裏高山頭蚤白海中仙菓子生遅子公必有高門慶謝
守何煩曉鏡悲幸免如新分非淺祝君長詠夢熊詩注
云高山本高于門使之高二義殊古之詩流曉此唐人
忌重疊用字如此今人詩疊用字者甚多東坡一詩猶
兩耳字韻亦曰義不同
學林新編云冷齋夜話曰杜子美彭衙行押二餐字某
案彭衙行曰小兒強解事故索苦李餐又曰衆雛爛漫
睡喚起霑盤飱然則子美押餐飱二字者義不同冷齋
誤矣餐千安切飱音孫伐檀詩曰不素餐兮又曰不素
飱兮毛詩傳云熟食曰飱孟子饔飱而治趙氏注云夕
食曰飱蓋盤飱者左氏傳所謂盤飱寘壁者也故凢言
盤飱皆當用飱字不當用餐字按廣韻上平聲二十三
魂字韻中有飱字二十五寒字韻中有餐字子美彭衙
行於兩韻中通押蓋唐人詩文用韻如此本朝始令禮
部撮廣韻之要略者使學者用之而限以獨用之文故
如餐飱二字不得同韻而押矣子美示從孫濟詩曰所
來為宗族亦不為盤飱園詩曰畦蔬繞茅屋自足媚盤
飱贈孟氏詩曰承顔胝手足坐客強盤飱别李義詩曰
努力慎風水豈惟數盤飱此數詩或用魂字韻中押或
扵寒字韻中押者此謂之唐人用韻之例也凢上有盤
字則下當用飱字而子美詩集中亦或用盤餐字當是
傳寫刊字之訛子美不應誤用字也
少陵詩年譜云飲中八仙歌云左相日興費萬錢飲如
長鯨吸百川銜杯樂聖稱避賢李適之自左相罷政嘗
賦詩云避賢初罷相樂聖且銜杯集中誤為稱世賢
隱居詩話云退之李花詩云夜領張徹投盧仝乘雲共
到玉皇家長姬香御四羅列縞裙練帨无等差及贈盧
仝詩曰買羊沽酒謝不敏偶逢明月濯桃李即此時也
李渤石洪温造為處士純盜虚名韓愈雖與之遊而多
侮薄之所謂水北山人得聲名去年去作幕下士水南
山人今又往鞍馬僕從照閭里少室山人索價高兩以
諫官徵不起彼皆刺口論世事有力未免遭驅使夫為
處士乃刺口論世事希聲名願驅使又要索高價似玉
飾僕御以誇閭里此何等人也其侮薄之甚矣又送石
洪詩曰長把種樹書人言避世士忽騎將軍馬自號報
恩子去去事方急酒行可以起此尤可笑也
石林詩話云雙鳥詩殆不可曉頃嘗以問蘇丞相子容
云意似是指佛老二學以其終篇本末考之亦或然也
三山老人語錄云讀皇甫湜公安園池詩作詩題其後
其中有數句不可曉蓋本脱誤也嘗得一善本乃二詩
仍多八字一云晉人目二子其猶吹一吷區區自其下
顧肯挂牙舌春秋書王法不誅其人身爾雅著蟲魚定
非磊落人湜也困公安不自閒其閒窮年枉智思掎摭
糞壤間糞壤多汚穢豈有臧不臧誠不如兩忘但以一
槩量一云我有一池水蒲葦生其間蟲魚沸相嚼日夜
不得閒我初往觀之其後益不觀觀之亂我意不如不
觀完用將濟諸人捨得業孔顔百年詎幾時君子不可
閒
類苑云退之見神仙亦不伏云我寧屈曲自世間安能
從汝巢神山賦謝自然則曰童騃無所識作誰氏子則
曰不從而誅未晚耳惟華山女詩頗假借不知何以得
此
唐子西語錄云退之作古詩有故避属對者淮之水舒
舒楚山直叢叢是也
後山詩話云南食詩鱟實如惠文山海經曰鱟如惠文
惠文秦冠也蠔相粘如山蠔牡蠣也
冷齋夜話云贈同游詩喚起忩全曙催歸日未西無心
花裏鳥更與盡情啼山谷曰吾兒時每哦此詩而了不
解其意自謫峽川吾年五十八矣時春晩憶此詩方悟
之喚起催歸二鳥名若虚設故人不覺耳古人扵小詩
用意精深如此况其大者乎催歸子規鳥也喚起聲如
絡緯圓轉清亮偏扵春曉鳴亦謂之春喚
雪浪齋日記云退之征蜀聯句云始去杏飛蜂及歸柳
嘶&KR1578;語新意妙詩曰昔我往矣楊柳依依今我來思雨
雪霏霏亦記時也苕溪漁隱曰山谷亦有去時魚上冰
歸來燕哺兒之句
三山老人語錄云揚子雲法言鴻飛冥冥弋人何慕焉
一本慕作繤退之詩肯效屠門嚼久嫌弋者繤
高齋詩話云退之詩云柳花還漠漠江燕正飛飛蓋取
老杜清秋燕子正飛飛老杜又取古樂府陸機悲哉行
云飛飛燕弄聲
隱居詩話云班固云春秋五傳謂左丘明公羊高穀梁
赤鄒氏夾氏也又云鄒氏無書夾氏未有書而韓愈贈
盧仝詩云春秋五傳束高閣獨把遺編究終始不知此
二傳果何等書
漁隱叢話前集卷十七
