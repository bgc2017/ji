漁隠叢話後集卷十六
宋胡仔撰
唐人雜紀上
蔡寬夫詩話云國史補載賀遂亮贈韓思彦詩云意氣
百年内平生相知心欲交天下士未面巳虚襟君子重
名義直道冠衣簮風雲行可托懷抱自然深落霞靜霜
景墜葉下疎林若上南山岸希訪北山岑世多傳誦之
予讀大唐新話乃併得思彦荅詩云古人一言重常謂
百年輕今日投歡會顧盻盡平生簮裾非所托琴酒冀
相併累日同遊處良宵款素誠霜飄知柳膬雪冒覺松
貞願言何所道幸保歲寒名其詞亦自閑雅可喜大抵
唐之文物盛於開元以前故二人雖不以詩稱而終不
凡也
苕溪漁隠曰丙戌之冬余初病起深居簡出終日曝背
晴簷萬事不到自以荆公所選唐百家詩反覆熟味之
見其格力辭句例皆相似雖無豪放之氣而有修整之
功高為不及卑復有餘適中而巳荆公謂欲觀唐人詩
觀此足矣詎不然乎集中佳句世所稱道者不復錄出
惟余别所喜者命兒輩筆之以備遺忘五言六聯陳羽
春日野望云漸變池塘色欲生楊柳烟李郢春晩云燕
靜啣泥起蜂喧抱蘂回殷遥山行云野花成子落江燕
引雛飛曹松晨起云林殘數枝月髮冷一梳風孟浩然
雪云落鴈迷沙渚饑烏噪野田登峴山云水落漁梁淺
天寒夢澤深七言六聯韓偓殘春云樹頭蜂抱花鬚落
池面魚吹柳絮行又云細水浮花歸别澗斷雲含雨入
孤村又訪王同年村居云門庭野水䙰褷鷺鄰里斷牆
啞喔雞吳融閑望云三點五點映山雨一枝兩枝臨水
花許渾題山居云龍歸曉洞雲猶濕麝過春山草自香
崔魯春日云杏酪漸香鄰舍粥榆烟欲變舊爐灰四絶
云竇鞏寄南游兄弟云書來未報幾時還知在三湘五
嶺間獨立衡門秋水闊寒鴉飛去日銜山又南游感興
云傷心欲問前朝事惟見江流去不回日暮東風春草
綠鷓鴣飛上越王臺戎昱移家别湖上亭云好是春風
湖上亭柳條藤蔓繫離情黃鶯久住渾相識欲别頻啼
四五聲孟浩然宿建德江云移舟泊滄渚日暮客愁新
野闊天低樹江清月近人
苕溪漁隠曰元次山浯溪銘云浯溪在湘水南北滙于
湘愛其勝異遂家溪畔溪世無名稱者也為自愛之故
曰浯溪銘略曰吾欲求退將老兹地溪古地荒蕪没蓋
久命曰浯溪旌吾獨有以至唐亭浯臺意皆然矣六一
居士云次山喜名之士也其所有為惟恐不異於人所
以自傳於後世者亦惟恐不竒而無以動人之耳目也
視其辭翰可以知矣古之君子誠恥于無聞然不如是
人之汲汲也余曩歲屢遊浯溪在中宫寺之前纔一小
澗耳石崖不甚高何至與天相齊中興頌云湘江東西
中直浯溪石崖天齊蓋自侈大其事耳
金石錄云唐河間元王孝恭碑唐初功臣皆云圖形凌
烟閣而此碑乃作戢武閣戢武之名不見于他書惟當
時石刻有之豈凌煙先名戢武而後改之也又段志玄
碑亦云圖形戢武閣二碑皆當時所立不應差誤
苕溪漁隠曰天隨子有自遣云數尺遊絲墮碧空年年
長自惹春風爭知天上無人住也有清愁鶴髮翁又古
意云君心莫淡薄妾意正棲託願得雙車輪一夜生四
角皆思新語竒不襲前人也
東臯雜錄云孔常甫言唐人詩有城頭催鼓傳花枝席
上摶拳握松子乃知酒席藏&KR0848;為戲其來巳久
藝苑雌黃云麗情集載嚴宇牧豫章陳陶隠西山操行
清潔宇欲撓之遣小妓蓮花往侍焉陶殊不為意乃獻
詩求去云蓮花為號玉為腮珍重尚書遣妾來處士不
生巫峽夢虛勞神女下陽臺而劉斧青瑣乃移其事于
陳圖南其詩但易數字而已唐人集中既載此詩豈陳
圖南復蹈襲而為之乎必無是理乃劉斧之妄也又名
賢詩話載顧况在洛乘閑遊苑中坐流水上得大桐葉
有詩曰一入深宫裏年年不見春聊題一片葉寄與有
情人况明日於上游亦題詩于葉泛之波中曰花落深
宫鶯亦悲上陽宫女斷腸時帝城不禁東流水葉上題
詩寄阿誰後十餘日有客尋春苑中又於葉上得詩以
示况詩曰一葉題詩出禁城誰人酬和獨含情自嗟不
及波間葉蕩漾乘春取次行又盧渥舍人應舉京師偶
臨御溝見一紅葉上有一絶云流水何太急深宫盡日
閑慇懃謝紅葉好去到人間盧得之藏於巾篋及宣宗
有旨出宫人許其從人盧獨獲其退宫者覩紅葉吁怨
問之曰當時偶題不謂君得之也青瑣乃互竄二事合
為一傳曰流紅記仍託他人姓名嗚呼孰謂小說而可
盡信乎
流紅記唐僖宗時有于祐晩步禁溝拾一紅葉上有詩
云流水何太急深宫盡日閑殷勤謝紅葉好去到人間
祐題云曾聞葉上題紅怨葉上題詩寄與誰置溝上流
宫女韓夫人拾之祐後為韓泳門舘因帝放宫女三千
人各賜官泳得韓同姓因作伐嫁祐及成禮于篋中取
紅葉相示乃曰事豈偶然一日泳開宴曰子二人可謝
媒韓氏曰一聯佳句隨流水十載幽思滿素懷今日却
成鸞鳳友方知紅葉是良媒
復齋漫錄云薛能吳姬詩樓臺重疊滿天雲殷殷鳴鼉
世上聞此日楊花初似雪女兒絲管弄參軍本朝張景
景德三年以交通曹人趙諫斥為房州參軍景為屋壁
記略曰近置州縣參軍無員數無職守悉以曠官敗事
違戾政教者為之凡朔望饗宴使與焉處人一見之必
指曰參軍也嘗為某罪矣至於倡優為戲亦假而為之
以資玩戲况真為者乎宜為人之輕視又將狎而侮之
大略如此余按樂府雜錄云戲弄參軍自漢館陶令石
耽有賍犯和帝惜其才免罪每宴樂令衣白衫命優伶
戲弄辱之經年乃放為參軍然則戲弄參軍自漢已然
矣不始於唐世也又五代王建時王宗侃責受維州司
戸參軍曰要我頭時斷去誰能作此措大官使俳優弄
為參軍邪
藝苑雌黃云薛能詩山屐經過滿徑蹤隔溪遥見夕陽
舂人多不知夕陽舂為何等語予攷之淮南子曰日經
于泉隅是謂高舂頓於連石是謂下舂注尚未冥上蒙
先舂曰高舂將欲冥下蒙悉舂曰下舂南史陳本紀云
求衣昧旦反食高舂柳子厚詩云空齋不語坐高舂
苕溪漁隠曰唐史載王播父恕為揚州倉曹參軍遂家
焉播少孤貧嗜權利穆宗立權倖競進播賴其力至宰
相不厭人望出為淮南節度使仍領鹽鐵是時南方旱
歉人相食播掊斂不少衰民怨之按古今詩話云王播
少孤貧嘗客揚州惠昭寺木蘭院隨僧齋飱僧頗厭之
及播至巳飯矣後二紀播自重位鎮是邦因訪舊遊向
所題以碧紗籠之播題二絶云二十年前此院遊木蘭
花發院初修而今再到經行處樹老花無僧白頭上堂
已了各西東慙愧闍黎飯後鐘二十年來塵撲面而今
始得碧紗籠以唐史攷之則古今詩話所言播少孤貧
嘗客揚州後自重位鎮是邦皆與唐史合又按東坡云
世傳王播飯後鐘詩蓋揚州石塔寺事也相傳如此戲
作詩云饑眼眩東西詩腸忘早晏雖知燈是火不悟鐘
非飯山僧異漂母但可供一筦胡為二十年記憶作此
訕齋厨養若人無益祗遺患乃知飯後鐘闍黎蓋具眼
其貶之至矣
復齋漫錄云唐李敬方勸醉詩云不向花前醉花應解
笑人只因連夜雨又過一年春日日無窮事區區有限
身若非杯酒裏何以寄天真杜子美絶句云二月巳破
三月來漸老逢春能幾回莫思身外無窮事且盡生前
有限杯二詩雖相緣而杜則尤其工者也世所傳相逢
不飲空歸去洞口桃花也笑人蓋出於敬方
集古錄云李陽冰阮客舊居詩云阮客身何在仙雲洞
口橫人間不到處今日此中行阮客者不見其名氏蓋
縉雲之隠者也彼以遁俗為高而終以無名於後世可
謂獲其志矣然聖人有所不取也陽冰欲稱其人而不
顯其名字何哉豈阮客見稱於當時而陽冰不慮於後
世邪天下固有顯聞於一時而冺没於後世者矣顧其
道如何也陽冰篆字世傳多矣此磨滅而僅存尤可惜
也
苕溪漁隠曰趙眀誠金石錄云題阮客舊居詩小篆書
集古錄以為陽冰作今驗其姓名乃縉雲令李□非陽
冰也其字畫亦不工蓋陽冰肅宗上元中嘗令縉雲其
篆字石刻尚多有存者故歐陽公亦誤以此詩為陽冰
作爾余觀此碑今益漫滅字畫難辨眀誠以為歐公之
誤其果然邪
苕溪漁隠曰秦系寄韋使君詩云久卧雲間已息機青
衫忽著狎鷗飛詩興到來無一事郡中今有謝元暉韋
應物答秦十四校書詩云知掩山扉三十秋魚鬚翠碧
棄牀頭莫道謝公方在郡五言今日為君休系能詩與
劉長卿善以詩相贈答權德輿曰長卿自以為五言長
城系用偏師攻之雖老益壯故應物有五言今日為君
休之句蓋謂此也系有詩集散逸不多如流水閑過院
春風與閉門上簾宜晩景卧簟覺新秋礙冠門柳長驚
夢院鶯啼遊魚牽荇没戲鳥踏花摧皆閑遠有味系天
寶末客泉州南安有九日山大松百餘章俗傳東晉時
所植系結廬其上以大石為研注老子積歲不出姜公
輔為宰相以直言黜泉州别駕見系輒窮日不能去築
室與相近遂忘流落之意公輔卒妻子在遠系為葬山
下其好賢尚義為何如哉
文昌雜錄云元微之詩松下待制應全遠藥樹監搜可
得知蓋唐宣政殿為政衙殿庭有四松松下待制官立
班之地舊圖至今猶存按開成元年正月詔以入閣日
次對官班退立於東階松樹下湏宰臣奏事畢齊至香
案前各言本司事雖紫宸殿亦有松樹為待對官立位
云殿門外有藥樹監察御史監搜之位在焉唐制百官
入宫殿門必搜監察所掌也太和元年詔曰自魏晉以
降參用伯制虛議搜索因習尚存朕方推表大信置人
心腹况吾台宰又何問焉自今以後坐朝衆寮旣退宰
臣復進奏事其監搜宜停元昆駕部比自長安擕藥樹
數枝至京師其葉葱翠可愛于今關右頗多人罕識焉
許彦周詩話云段成式與温庭筠雲藍紙詩序曰予在
九江出意造雲藍紙輒分送五十枚其詩曰三十六鱗
充使時數番猶得表相思蓋龍八十一鱗鯉三十六鱗
也至宋景文詩云君軒結戀蕭蕭馬尺素愁憑六六魚
又使六六三十六也
漁隠叢話後集卷十六
