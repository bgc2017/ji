漁隱叢話後集卷十九
宋胡仔撰
本朝
蔡寬夫詩話云南京高辛廟制度甚雄世傳太祖龍潛
時嘗以木杯珓占已名位自小官以漸數之至極品皆
不應忽曰過是則為天子乎一擲而契至今父老猶能
言之晏元獻為留守日嘗以詩題廟中曰炎宋肇英主
初九方潛鱗嘗因蓍蔡占來決天地屯庚庚大横兆謦
咳如有聞蓋紀此也
蔡寬夫詩話云故事進士朝集嘗擇榜中最年少者為
探花郎熙寧中始罷之太平興國三年胡秘監旦榜馮
文懿拯為探花是歲登第七十四人太宗以詩賜之曰
二三千客裏成事七十四人中少年始唐於禮部放榜
故座主門生之禮特盛主司因得竊市私恩本朝稍欲
革其弊即更廷試前一歲呂文穆蒙正為狀頭始賜以
詩蓋示以優寵之意至是復賜文懿然狀頭詩迄今時
有探花郎後無繼者惟文懿一人而已此科舉之盛事
也
復齋漫錄云農桑不擾歲常登邊將無功吏不能四十
二年如夢覺東風吹淚洒昭陵此詩題於寢宫不著姓
名宜表而出之
元城先生語錄云先生嘗曰賢主言笑嚬呻足以移風
俗慶歷中廣州有死番商沒官珍珠有司賤佑其值十
分纔及一分羣官分買之為本路監司按劾計賍以珍
珠赴京師具案既上仁宗閱之且命取所估珠上與後
宫同閱愛其珠是時張貴妃在側有欲得之色上依所
估值出禁中錢買之以賜時因同列有求於上有司被
旨和市緣此珠價騰湧上頗知之一日於内殿賞牡丹
貴妃最後至以所賜珍珠為首飾欲誇同輩上望見以
袖掩面曰滿頭白粉粉更沒些忌諱貴妃慙赧遽起易
之上乃大悅令人各簪牡丹一朵自是禁中不帶珍珠
珠價大減
藝苑雌黃云前輩論詩有奪胎換骨之說信有之也杜
陵謁玄元廟其一聯云五聖聯龍衮千官列鴈行蓋紀
吳道子廟中所畫者徽宗嘗制哲廟挽詩用此意作一
聯云北極聯龍衮西風拆鴈行亦以鴈行對龍衮然語
意中的其親切過於本詩不謂之奪胎可乎不然徒用
前人之語殊不足貴且如沈佺期云小池殘暑退高樹
早涼歸非不佳也然正用柳惲太液微波起長楊高樹
秋之句耳蘇子美云峽束滄州深貯月岩排紅樹巧裝
秋非不佳也然正用杜陵峽束滄江起岩排石樹圓之
句耳語雖工而無别意
詩話雋永云光堯初幸錢塘有詩云六龍轉淮海萬騎
臨吳津王者本無外駕言蘇遠民瞻彼草木秀感此瘡
痍新登堂望稽山懷哉大禹勤大哉王言布於天下漢祖
大風之歌唐宗勁草之句不足道也
王黃州
蔡寬夫詩話云國初州郡設官尚少小郡不過四五員
復多武弁故非雄藩都會仕者率少官況王元之自掖
垣謫滁州嘗以詩寄舊僚云要見滁州謫宦情信緣隨
俗且營營不誇兩制詞臣貴多伴三班奉職行樓堞倚
空乘月上樽罍有酒對山傾升沉得喪何須問況是浮
生已半生聞者頗憐之然元之在滁陽四方文士持文
就謁者甚衆有鄭褒者最知名留數月而去元之為買
馬辦裝後有劾其虧貫直者太宗覽之曰是能却李繼
遷事例者元之嘗草繼遷制繼遷送潤筆數倍於常而以面簽
書送元之却之不受故也
藝苑雌黃云文人用故事有直用其事者有反其意而
用之者元之謫守黃岡謝表云宣室鬼神之問豈望生
還茂陵封禪之書惟其死後此一聯每為人所稱道然
皆直用賈誼相如之事耳李義山詩可憐夜半虛前席
不問蒼生問鬼神雖說賈誼然反其意而用之矣林和
靖詩茂陵他日求遺藁猶喜曾無封禪書雖說相如亦
反其意而用之矣直用其事人皆能之反其意而用之
者非識學素高超越尋常拘攣之見不規規然蹈襲前
人陳迹者何以臻此苕溪漁隱曰藝苑以元之直用賈
誼相如事不若李義山林和靖反用之然元之是謝表
須直用其事以明臣子之心非若作詩可以反意用此
語殊非通論也
苕溪漁隱曰錫宴清明日絶句云宴罷回來日欲斜平
康坊裏那人家幾多紅袖迎門笑争乞釵頭利市花清
明絶句云無花無酒過清明興味蕭然似野僧昨日鄰
家乞新火曉窗分與讀書燈二詩何況味不同如此亦
可見其老少情懷之異也
山谷云或傳王荆公稱竹樓記勝歐陽公醉翁亭記或
曰此非荆公之言也庭堅以為荆公出此言未失也荆
公評文章先體製而後論文之工拙蓋嘗觀蘇子瞻醉
白堂記戲曰文詞雖極工然不是醉白堂記乃是韓白
優劣論耳以此考之優竹樓記而劣醉翁亭記是荆公
之言不疑也
苕溪漁隱曰元之文集家藏本有之今錄竹樓記於此云
黃岡之地多竹大者如椽竹工破之刳去其節用代陶
瓦比屋皆是以其價廉而工省也予城西北隅雉堞圯
毁榛莽荒穢因作小竹樓二間與月波樓通遠吞山光
平挹江瀨幽闃遼夐不可具狀夏宜急雨有瀑布聲冬
宜密雪有碎玉聲宜鼓琴琴調幽暢宜詠詩詩韻清絶
宜圍棋子聲丁丁然宜投壺矢聲錚錚然皆竹樓之所
助也公退之暇披鶴氅衣戴華陽巾手執周易一卷焚香
默坐消遣世慮江山之外苐見風帆沙鳥煙雲竹木而
已待其酒力醒茶烟歇送夕陽迎素月亦謫居之勝概
也彼齊雲落星高則高矣井榦麗譙華則華矣止于貯
妓女藏歌舞非騷人之事吾所不取吾聞竹工云竹之
為瓦僅十稔若重覆之得二十稔噫吾以至道乙未歲
自翰林出滁上至丙申移廣陵丁酉又入西掖戊戌歲
除日有齊安之命已亥閏三月到郡四年之間奔走不
暇未知明年又在何處豈懼竹樓之易朽乎幸後之人
與我同志嗣而葺之庶斯樓之不朽也
許彦周詩話云元之詩可重大抵語迫切而意雍容如
云身後聲名文集草眼前花月簿書堆又云澤畔騷人
正憔悴道傍山鬼莫揄揶大類樂天也
張復之
蔡寬夫詩話云乖崖少喜任俠學擊劍尤樂聞神仙事
為舉子時常從陳希夷欲分華山一半希夷以紙筆蜀
牋贈之公笑曰吾知先生之旨矣殆欲驅我入閙處乎
然性極清介居無媵妾不事服玩朝衣之外燕處惟紗
帽皂縧一黃土布裘而已至今人傳其畫像皆作此飾
始及第時嘗以詩寄傅霖逸人云前年失脚下漁磯苦
戀明時不忍歸為報巢由莫相笑此心非是愛輕肥李順
之亂乖崖帥蜀有詩寄陳希夷云性愚不肯住山林剛
要清流擬致君今日星馳劍南去回頭慚愧華山雲皆
見其素志也
本朝名臣傳云錢若水額有異骨山庭月角姿儀英秀
少過華山見陳摶大加賞歎以為目如點漆有仙風道
骨且語若水明日再來若水往則摶與一僧對僧倚地
爐蒲團坐睡微開目盻若水搖首而已若水别摶摶曰
昨僧栢閣道者宗裔也本以先輩異禀可作神仙欲留
共學僧云無此形骨但能急流中勇退爾
復齋漫錄云傅霖乃乖崖之友也交甚密開寶中嘗會
於幹城終夕談話鄰有病痁者為之不作公每有書與
傅傅必先夢之故傅有詩云劇談驅瘧鬼幽夢得鄉書
叙實事也
無盡居士云乖崖公題庭竹詩小桃遮不得深雪放教
青在睢陽書懷詩曰每思舊隱歸何計或問前程笑指
空句清詞古與郊島相先後
漁隠叢話後集卷十九
