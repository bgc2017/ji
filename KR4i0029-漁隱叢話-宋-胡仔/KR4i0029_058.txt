漁隱叢話前集卷五十八
宋胡仔撰
回仙
東坡云回先生過湖州東林沈氏飲醉以石榴皮書其
家東老庵之壁云西鄰已富憂不足東老雖貧樂有餘
白酒釀來緣好客黃金散盡為收書東老沈氏之老自
謂也余次其韻云世俗何知貧是病神仙可學道之餘
但知白酒留佳客不問黃公覓素書符離道士晨興際
華岳先生屍解餘忽見黃庭丹篆句猶傳青紙小朱書
凄涼雨露三年後髣髴塵埃數字餘至用榴皮緣底事
中書君豈不中書山谷云秋風吹渭水落葉滿長安黃
塵車馬道獨清閒自然爐鼎虎繞與龍盤九轉丹砂就
琴心三疊蘂珠看舞胎仙便萬釘寶帶貂蟬富貴欲薰
天黃粮炊未熟夢驚殘是非海裏直道作人難䄂手江
南去白蘋紅蓼再游湓浦廬山住三十年有人書此曲
於州東茶圈酒肆之柱間或愛其文指趣而不能歌也
中間樂工或按而歌之輒以俚語竄入睟然有市井氣
不類神仙中人語也十年前有醉道士歌此曲廣陵市
上童兒和之乃合其故時語此道士去後乃以物色迹
逐之知其為吕洞賓也苕溪漁隠曰近時吳江長橋垂
虹亭屋山壁上草書一詞人亦為吕仙作其果然邪詞
曰蜚梁欹水虹影清光曉橘里漁鄉半烟草看來今往
古物是人非天地裏惟有江山不老雨衣風帽四海誰
知道一劒横空幾番到按玉龍嘶未斷月泠波寒歸去
也琳宇洞天無鏁指雲屏烟嶂是吾廬但滿地蒼苔年
年不掃
西清詩話云鐘弱翁帥平源一方士通謁從牧童牽黃
犢立於庭下弱翁異之指牧童曰道人頗能賦此乎笑
曰不煩我語是兒能之牧童乃操筆大書云草鋪横野
六七里笛弄晩風三兩聲歸來飽飯黃昏後不脱簔衣
卧月明既去郡人見方士擔兩大甕長歌出郭迹之不
見兩甕乃二口豈洞賓邪
東軒筆錄云潭州士人夏鈞罷官過永州謁何仙姑而
問曰世人多言吕先生今安在何笑曰今日在潭州興
化寺設齋鈞專記之到潭日首於興化寺取齋簿視之
果其日有華州回客設供頃年滕宗亮謫守巴陵郡有
華州回道士上謁風骨聳秀神宇清邁滕知其異口占
一詩贈之曰華州回道士來到岳陽城别我遊何處秋
空一劒横回聞之憮然大笑而别莫知所之
神仙雜記
今是堂手錄云太學體遠齋饒州一同人(闕)遊道士道
士本里人化去已多年一日來客位相訪約同人請假
歸齋假簿中有詩一絶乃道士所書也詩云相别年來
一百秋幻泡重作故人遊紫泥白雪尋常事何苦人間
詩不休
東坡云虔州布衣頼仙芝言運州有黃損僕射者五代
時人僕射蓋事南漢未老退歸一日忽遁去莫知其存
亡子孫畫像事之凡三十二年復歸坐阼階上呼家人
其子適不在孫出見之索筆書壁上云一别人間歲月
多歸來人事已消磨惟有門前鑑池水春風不改舊時
波投筆竟去不可留子歸問其狀貎孫云甚似影室老
人也運人相傳如此後頗有仕進者
王直方詩話云張嘉甫言余少見人誦一詩云但存方
寸地留與子孫耕不知何人作後過毘陵汪迪家出所
藏晉水部賀公手書乃知此詩賀作
西清詩話云張亶熙寧中夢行入空中聞天風海濤聲
振林木徐見海中樓闕金碧瓊裾琅珮者數百人揖亶
出紙請賦詩細視筆硯皆碧玉色且戒之曰此間文章
要似隱起鸞鳳當與織女機杼分巧過是乃人間語耳
亶成一絶句云天風吹散赤城霞染出連雲萬樹花誤
入醉鄉迷去路傍人應笑忘還家有仙人曰子詩佳絶
未免近凡酌酒一杯極甘寒忽覺身堕萬仞山而寤
西清詩話云近有人游羅浮留宿巖谷間中夜見一人
身無衣而紺毛覆體意必仙也乃再拜問道其人了不
顧但長嘯數聲響振林木歌詩云雲來萬嶺動雲去天一
色長嘯兩三聲空山秋月白
東坡云賣墨者潘谷余不識其人然聞其所為非市井
人也墨既精妙而價不二士或不持錢求墨不計多少
與之此豈徒然者哉余嘗與詩云一朝入海尋李白空
看人間畫墨仙一日忽取欠墨錢劵焚之飲酒三日發
狂浪走遂赴井死人下視之盖趺坐井中手尚持數珠
也見張元明說如此
西清詩話云范致虛居方城有高士館於家自言昔乃
白髮社翁遇師授以神藥今年踰下夀顔渥如丹有孺
子色既久告歸留一絶末句云莫訝杖藜歸去早舊山
閒却一溪雲
泠齋夜話云劉跛子者青州人也拄一柺每歲必一至
洛中看花館范家園春盡即還京師為人談噱有味范
家子弟多狎戲之有大范者見之即與二十四金曰跛
子喫半角小范者即與一金喫椀羹於是以詩謝伯仲
曰大范見時二十四小范見時喫椀羹人生四海皆兄
弟酒肉林中過一生張丞相召自荆湖時跛子與客飲
市橋客聞車騎過甚盛起觀之跛子挽其衣使且飲作
詩曰遷客湖湘召赴京輪蹄迎送一何榮争如與子市
橋飲且免人間寵辱驚陳瑩中甚愛之作長短句贈之
曰槁木形骸浮雲身世一年兩到京華又還乘興閒看
洛陽花聞道鞓紅最好春歸後終委泥沙忘言處花開花
謝不似我生涯年華留不住饑飡困寢觸處為家這一輪明
月本自無瑕隨分冬裘夏葛都不會赤水黃芽誰知我
春風一柺談笑有丹砂余政和春見於興國寺以詩戲
之曰相逢一柺大梁間妙語時時見一班我欲從公蓬
島去爛銀坑裏看青山予姻家許中復之内乃趙槩參
政之孫云我十年時見劉跛子來覓酒飲笑語而去計
其夀百四五十許嘗館于京師新門張婆店三十年
日坐相國寺東書邸中人無識之者
隱居詩話云葛稚川神仙傳載王方平麻姑降蔡經家
方平謂曰不見姑已百年矣擘麟脯行酒而蔡經竊視麻
姑手如鳥爪心念曰背痒時正可爬背方在念而方平
已知責經曰麻姑神人汝何忽謂其手可爬背於是鞭
經背皇祐中江西有一事正類此或題麻姑壇記以嘲
之曰五百年來别恨多東征重得見青蛾擘麟方擬窮
歡喜不奈閒人背痒何
東坡云心事數莖白髮生涯一片青山空林有雪相待
野路無人自還李王好書神仙隱遁之詞豈非遭罹多
故欲脱世網而不得者邪
夷堅志云陳東靖康間嘗飲於京師酒樓有娼打坐而
歌者東不顧乃去倚闌獨立歌望江南詞音調清越東
不覺傾聽視其衣服皆故弊時以手揭衣爬搔肌膚綽
約如雪乃復呼使前再歌之其詞曰闌干曲紅颺繡簾
旌花嫩不禁繊手捻被風吹去意還驚眉黛蹙山青鏗
鐵板閑引步虚聲塵世無人知此曲却騎黃鶴上瑶京
風泠月華清東問何人製曰上清蔡真人詞也歌罷得
數錢即下樓亟遣僕追之已失矣
鬼詩
東坡云寇元弼言去年春徐州通判李陶有子年十七
八素不善作詩忽詠落花詩流水難窮目斜陽易斷腸
誰同砑光帽一曲舞山香父驚問之若有物憑者自云
是謝中舍問砑光帽事云西王母宴羣仙有舞者戴砑
光帽簮花舞山香一曲未終花皆落去
侯鯖錄云李真言字希古嘗夢至一宫殿有數百妓抛
毬人唱一詩覺而記三首云侍宴黃昏未肯休玉階夜
色月如流朝來自覺承恩最笑倩傍人認繡毬隋家宫
殿鎖清秋曾見嬋娟颺繡毬金鑰玉簫俱寂寂一天明
月照高樓堪恨隋家幾帝王舞腰挼盡繡鴛鴦如今重
到抛毬處不是金爐舊日香古今詩話中載此詩只有
二首不及此詳備故盡錄之
洪駒父詩話云酉陽雜爼載鬼詩兩篇山谷喜道之其
一曰長安女兒踏春陽無處春陽不斷腸舞䄂弓彎渾
忘却娥眉空帶九秋霜其二曰流水㳙㳙芹弩芽織烏
雙飛客還家荒村無人作寒食殯宫空對棠梨花
東坡云春草萋萋春水綠野棠開盡飄香玉繡嶺宫前
白髮人猶唱開元太平曲忽然湖上片雲飛不覺舟中
雨濕衣折得荷花渾忘却空將荷葉蓋頭歸浦口潮來
初渺漫蓮舟溶漾採花難芳心不愜空歸去會待潮回
再摘看爺娘送我青楓根不記青楓幾迴落當時手刺
衣上花今日為灰不堪著惆悵金泥撲蝶裠春來猶見
伴行雲不教布施剛留得恰似知逢李少君卜得上峽
日秋江風浪多巴陵一夜雨腸斷木蘭歌余與魯直夀
朋天啓會於伯時齋舍此一卷皆仙鬼作或夢中所作
也又記太平廣記中有人為鬼物所引入墟墓皆華屋
洞戶忽為劫墓者所驚出遂失所見但云芫花半落松
風晩清吾每愛此兩句
漫叟詩話云東坡作虔州八境詩云山中木客解吟詩
十道四蕃志記虔州上落山有木客鬼與人交甚信未
嘗言能作詩也後得續法帖記木客詩云酒盡君莫沽
壺傾我當發城市多囂塵還山弄明月方知得句之因
徐鉉謂鄱陽山中有木客自言秦時造阿房宫採木者
豈鉉未嘗見十道四蕃志邪
王直方詩話云明月清風良宵會同星河易翻歡娱不
終綠樽翠杓為君斟酌今夕不飲何時歡樂此廣記所
載鬼詩也山谷云當是鬼中曹子建所作翰林蘇公以
為然又一篇云玉戶金釭願陪君王邯鄲宫中金石絲
簧鄭女衛姬左右成行綐綺繽紛翠眉紅粧王歡轉盻
為王歌舞願得君歡長無災苦蘇公以為邯鄲宫中金
石絲簧此兩句不惟人少作而知之者亦極難得耳醉
中為余書此張文潛見坡谷論說鬼詩忽曰舊時鬼作
人語如今人作鬼語二公大笑
樹萱錄云番禺鄭僕射嘗游湘中宿于驛樓夜遇女子
誦詩云紅樹醉秋色碧溪彈夜弦佳期不可再風雨杳
如年頃刻不見
秦少游云寳應民有嫁娶會客者酒半客一人徑起出
門主人追之客若醉甚將赴水者主人急持之客曰婦
人以詩招我其詞曰長橋直下有蘭舟破月衝烟任意
游金玉滿堂何所用争如年少去來休倉黃就之不知
其為水也然客竟亦無他事
樹萱錄云確嘗遊霅上白蘋洲見碧水女子㩦手吟咏
一篇云碧水色堪染白蓮香正濃分飛俱有限此别幾
時逢藕隱玲瓏玉花藏縹緲容何當假雙翼聲影暫相
從確逐之化為翡翠飛去
侯鯖錄云長安南山下一書生作小圃蒔花木一日有
金犢車從數女奴皆豔䴡下飲於庭邀生同坐甚欵洽
將别出小碧牋題詩曰相思無路莫相思風裏楊花只
片時惆悵深閨獨歸處曉鶯啼斷綠楊枝
泠齋夜話云魯直自黔安出峽登荆州江亭柱間有詞
曰簾卷曲闌獨倚江展暮天無際淚眼不曾晴家在吳
頭楚尾數點雪花亂委撲摝沙鷗(闕)
漁隱叢話前集卷五十八
