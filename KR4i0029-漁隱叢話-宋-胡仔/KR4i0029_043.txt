漁隱叢話前集卷四十三
宋胡仔撰
東坡六
開運鹽河詩云居官不任事蕭散羨長卿胡不歸去來
滯留愧淵明鹽事星火急誰能䘏農耕薨薨曉鼓動萬
指羅溝坑天雨助官政泫然淋衣纓人如鴨與猪投泥
相濺驚下馬荒堤上四顧但湖泓綫路不容足又與牛
羊爭歸田雖賤辱豈失泥中行寄語故山友慎勿厭藜
羹是時盧秉提舉鹽事擘畫開運鹽河差夫千餘人某
於大雨中部役其河只為般鹽既非農事而役農民秋
田未了有妨農事又其河中間有涌沙數里意言開得
不便自歎泥雨勞苦羨司馬長卿居官而不任事乂愧
陶淵明不早棄官歸去也農事未休而役千餘人故云
鹽事星火急誰能䘏農耕又言百姓已勞苦不易天雨
又助官政之勞民轉致百姓疲弊役人在泥水中辛苦
無異鴨與猪又言某亦在泥中與牛羊爭路而行若歸
田豈至此哉故云寄語故山友慎不可厭藜羹而思仕
宦以譏開運鹽河不當又妨農事也
王詵送韓幹畫馬十二疋求跋尾作詩云南山之下汧
渭之間想見開元天寶年八坊分屯隘秦川四十萬疋
如雲煙騅駓駰駱驪騮騵白魚赤兔騂皇䮧龍顱鳳頸
獰且妍竒姿逸德隱駑頑碧眼番兒手足鮮歲時剪刷
供帝閑柘袍臨池侍三千紅粧照日光流淵樓下玉螭
吐清寒往來蹙踏生飛湍衆工䑛筆和朱鉛先生曹霸
弟子韓廏馬多肉尻脽圓肉中畫骨誇尤難金羈玉勒
繡羅鞍鞭箠刻烙傷天全不如此圖近自然平沙細草
荒芊緜驚鴻脱兔爭後先王良挾策飛上天何必俯首
服短轅意以騏驥自比譏執政大臣無能盡我才如王
良之御者何必折節干求進用也
李清臣因沂山龍祠祈雨有應作詩云南山高崚嶒北
山亦崷崪坐看兩山雲出没行如駛歸若呼始覺山中
有靈物鬱鬱其焚蘭覃覃其擊鼓祝屢云云巫屢舞我
民無罪神所憐一夜雷風三尺雨嶺木兮蒼蒼溪泉兮
央央雲散諸峯互明滅東阡西陌農事忙廟閒山空音
響絶某和云高田生黃埃下田生蒼耳蒼耳亦已無更
問麥有幾蛟龍睡足亦解慙二麥枯時雨如洗不知雨
從何處來但聞吕梁百步聲如雷試上城南望城北際
天菽麥青成堆飢火燒腸作牛吼不知待得秋成否半
年不雨坐龍慵但怨天公不怨龍今朝一雨聊自贖龍
神社鬼各言功無功日盗太倉粟嗟我與龍同此責勸
農使者不汝容因君作詩先自劾此詩言本因龍神懶
惰不行雨却使人怨天公以譏執政大臣不任職不能
調理隂陽却使人怨天子以天公比天子以龍神社鬼
比執政大臣及百執事某自言無功竊禄與大臣無異
當時送與李清臣後得一兩日李清臣來相看笑言承
見示詩只是勸農使者不管恁地事弟轍時在徐州李
清臣與詩於詩後批云可求子瞻共和其詩云已飯盤
蔬彊少留相逢何物可消憂緣君未得酒中趣與我謾
為方外游草亂不容移馬足山雄全欲逼城樓濟時異
日須公等莫狎翩翩海上鷗某和云五斗塵勞尚足留
閉門聊欲治幽憂羞為毛遂囊中穎未許朱雲地下游
無事會須成好飲思歸時亦賦登樓羨君幕府如僧舍
日向城西看浴鷗朱雲漢成帝時乞斬張禹漢成帝欲
誅之朱雲曰臣得下從龍逢比干游足矣龍逢夏桀臣
比干商紂臣皆因諫而死某為屢言新法不蒙施行不
合以朱雲自比意言聖明之世必無誅戮之事故未許
與朱雲地下游及王粲是魏武帝時人因天下亂離故
粲在荆州依託劉表作登樓賦賦中有懷鄉思歸之思
意亦欲作此賦也又用轍韻贈李清臣云城南短李好
交遊箕踞狂歌總自由尊主庇民君有道樂天知命我
無憂醉呼妙舞留連夜注云邦直家有舞者甚妙又云
閒作清詩斷送秋瀟洒使君殊不俗樽前容我攬鬚不
後李清臣再次元韻云東來常歎尠朋遊得遇高人蘇
子由已誓不言天下事相看俱遣世間憂新詩定及三
千首曩别幾成二十秋南省都臺風雪夜問君還記劇
談不後李清臣差修國史賦詩送之云珥筆西歸近紫
宸太平典冊不緣麟付君此事寧論晉載我當時舊過
秦門外想無千斛米墓中知有百年人看君兩眼明如
鏡休把春秋坐素臣某於仁宗朝曾進論二十五首皆
論往古得失賈誼漢文帝時人追論秦之過失作過秦
論史記載之某妄以賈誼自比意欲李清臣於國史中
載所進論
章傳作詩見寄某次韻云並生天地宇同閱古今宙視
下則有高無前孰為後達人千鈞弩一㢮難再彀下士
沐猴冠已繫猶跳驟欲將駒過隙坐待石穿溜君看漢
唐主宫殿悲麥秀而况彼區區何異一醉富爰居非所
養俯仰眩金奏髑髏有餘樂不博南面后嗟我昔少年
守道貧非疚自從出求仕役物恐見囿馬融既依梁班
固亦事竇效嚬豈不欲頑質謝鐫鏤仄聞長者言婞直
非養壽唾面慎勿拭出胯當俛就居然成懶廢敢復齒
豪右子如照海珠網目疎見漏宏才乏近用巧舞困短
袖坐令傾國容臨老見邂逅吾衰信久矣書絶十年舊
門前可羅雀感子煩屢叩願言歌緇衣子粲予還授此
詩云馬融既依梁班固亦事竇效嚬豈不欲頑質謝鐫
鏤所引梁冀竇憲並後漢時人因時君不明驕暴竊威
福用事馬融班固皆儒者並依託之此詩詆毁當時執
政大臣引梁冀竇憲驕暴竊威福用事以比執政大臣
言我不能效馬融班固依託此人也
赴杭州通判弟轍送至潁州作初别詩云征帆挂西風
别淚滴清潁留連知無益惜此須臾景我生三度别此
别尤酸泠念子似先君木訥剛且靜寡詞真吉人介石
乃機警至今天下士去莫如子猛嗟我久病狂意行旡
坎井有如醉且墜幸未傷輒醒從今得閒暇默坐消日
永作詩解子憂持用日三省此詩云至今天下士去莫
如子猛為弟轍曾差在制置三司條例司充檢詳文字
爭議新法不合而罷既美弟轍去之果決則意亦是譏
新法不便也某初到杭州寄子由詩云眼看時事力難
任貪戀君恩退未能遲鈍終須投劾去使君何日換聾
丞此詩云眼看時事力難任時事謂新法青苗助役等
事也言已才力不能勝任意亦是譏新法事煩難了辦
也
游徑山留題詩云衆峯來自天目山勢若駿馬奔平川
中塗勒破千里足金鞭玉鐙相回旋人言山住水亦住
下有萬古蛟龍淵道人天眼識王氣結茅宴坐荒山巔
精誠貫山石為裂天女下試顔如蓮寒窗暖足來朴握
夜盋呪水降蜿蜒雪眉老人朝扣門願為弟子長參禪
爾來廢興三百載奔走吳會輸金錢飛樓湧殿壓山破
朝鐘暮鼓驚龍眠晴空仰見浮海蜃落日下數投村鳶
有生共處覆載内擾擾膏火同烹煎近來愈覺世議隘
每到寬處差安便嗟余老矣百事廢却尋舊學心茫然
問龍乞水歸洗眼欲看細字銷殘年龍井水洗病眼有
效此詩云近來愈覺世議隘以譏近日進用之人多是
刻薄議論褊隘不容人過失故見山中寬閒之處為樂
也
八月十五日觀潮作詩云吳兒生長狎濤淵冒利忘生
不自憐東海若知明主意應教斥鹵變桑田時新有旨
禁弄潮故云吳兒生長狎濤淵冒利輕生不自憐蓋言
弄潮之人為貪官中利物致其間有溺死者故朝旨禁
斷某為主上好興水利因作此詩言東海若知明主意
應教斥鹵變桑田意言東海若知此意當令斥鹵地盡
變桑田此事之必不可成者以譏興水利之難成也
黃庭堅寄書并古風詩與某其書云伏惟閣下學問文
章度越前輩大雅豈弟博約後來立朝以直言見排補
郡輒上課最可謂聲實相中内外稱職其古風詩云江
梅有佳實托根桃李場桃李終不言朝露借恩光孤芳
忌皎潔冰雪空自香古來和鼎實此物升廟廊歲月坐
成晩煙雨青巳黃得升桃李盤以遠初見嘗終然不可
口擲棄官道傍但使本根在棄捐果何傷又云長松出
澗壑十里聞風聲上有百尺絲下有千歲苓自性得久
要為人制頽齡小草有遠志相依在平生醫和不並世
深根且固蔕人言可醫國何用太早計小大才則殊氣
味固相似某答書云觀其文以求其為人必輕外物而
自重者今之君子莫能用也今之君子謂近日朝廷進
用之人意言黃庭堅輕外物而自重以譏諷當今進用
之人不能援引庭堅而用之也及依韻和答古風詩云
嘉榖卧風雨稂莠登我場陳前謾方丈玉食慘無光大
哉天宇間美惡更臭香君看五六月飛蚊殷回廊兹時
不少假俛仰霜葉黃期君蟠桃枝千載終一嘗顧我如
苦李全生依路傍紛紛不足愠悄悄徒自傷此詩云嘉
榖卧風雨稂莠登我場陳前謾方丈玉食慘無光以譏
世之小人輕君子如稂莠之奪嘉榖也又云大哉天宇
間美惡更臭香君看五六月飛蚊殷回廊兹時不少假
俛仰霜葉黃期君蟠桃枝千載終一嘗顧我如苦李全
生依路傍紛紛不足愠悄悄徒自傷意言君子小人進
退有時如夏月蚊蝱縱横至秋自息比黃庭堅於蟠桃
進用必遲自比苦李以無用自全又取詩云憂心悄悄
愠于羣小皆以譏當今進用之人為小人也又云空山
學仙子妄意笙簫聲千金得竒藥開視皆豨苓不知市
人中自有安期生君今已度世坐閱霜中蔕摩挲古銅
人歲月不可計閬風安在哉要君相指似此詩即無譏諷
劉攽通判泰州作詩送之云君不見阮嗣宗臧否不挂
口莫誇舌在牙齒牢是中惟可飲醇酒讀書不用多作
詩不須工海邊無事日日醉夢魂不到蓬萊宫秋風昨
夜入庭樹蓴絲未老君先去君先去幾時回劉郎應白
髮桃花開不開此詩云君不見阮嗣宗臧否不挂口莫
誇舌在牙齒牢是中惟可飲醇酒言當學阮籍口不臧
否人物惟可飲酒勿談時事意以譏新法不便不容人
直言也熙寧四年赴杭州通判到揚州有劉攽孫洙劉
摰皆在本州偶然相聚數日别後作詩三首各用逐人
字為韻内寄劉攽詩云去年送劉郎醉語已驚衆如今
各漂泊筆硯誰能弄我命不在天羿彀未必中作詩聊
遣意老大慵譏諷夫子少年時雄辨輕子貢爾來再傷
弓戢翼念前痛廣陵三日飲相對怳如夢况逢賢主人
白酒撥春甕竹西已揮手灣口猶屢送羨子去安閒吾
邦正喧閧此詩云羨子去安閒吾邦正喧鬨言杭州監
司所聚是時初行新法青苗助役事多故云吾邦正喧
鬨以譏新法事多不便也熙寧九年劉攽寄秦字韻詩
與某尋和云白髮相望兩故人眼看時事幾番新曲無
和者應思郢論少卑之且借秦歲惡詩人無好語夜長
鰥守向誰親少思多睡無如我鼻息如雷撼四鄰此詩
云眼看時事幾番新以譏近日更立新法事多也劉攽
聞人唱某小詞作詩相戲某和云十載漂然未可期那
堪重作看花詩門前惡語誰傳出醉後狂歌自不知刺
舌君今猶未戒炙眉我亦更何詞相從痛飲無餘事正
是春容最好時此詩引賀拔惎以錐刺其子舌戒以言
語事以戲攽又不合引王舒狂言為王敦炙其眉事以
自比以譏時人不能容狂直之言也
漁隱叢話前集卷四十三
