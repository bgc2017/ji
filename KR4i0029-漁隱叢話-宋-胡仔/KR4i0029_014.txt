漁隱叢話前集卷十四
宋胡仔撰
杜少陵九
苕溪漁隱曰戲作花卿歌云成都猛將有花卿學語小
兒知姓名用如快鶻風火生見賊唯多身始輕綿州副
使著柘黃我卿掃除即日平子章髑髏血模糊手提擲
還崔大夫李侯重有此節度人道我卿絶世無天子何
不喚取守京都細考此歌想花卿當時在蜀中雖有一
時平賊之功然驕恣不法人甚苦之故子美不欲顯言
之但云人道我卿絶世無既稱絶世無天子何不喚取
守京都語句含蓄蓋可知矣山谷云花卿家在丹稜之
東館鎮至今有英氣血食其鄉
陳輔之詩話云荆公嘗言世間好語言已被老杜道盡
世間俗言語已被樂天道盡然李贊皇云譬之清風明
月四時常有而光景常新又似不乏也
詩眼云山谷常言少時曾誦薛能詩云青春背我堂堂
去白髮欺人故故生孫莘老問云此何人詩對曰老杜
莘老云杜詩不如此後山谷語傳師云庭堅因莘老之
言遂曉老杜詩高雅大體傳師云若薛能詩正俗所謂
歎世耳
山谷云子美入蜀下峽年月則詩中自可見其曰九鑚
巴噀火三蟄楚祠雷則往來兩川九年在䕫府三年可
知矣苕溪漁隱曰老杜又有十暑岷山葛三霜楚戶砧
之句詩譜以謂公以乾元已亥冬至蜀不以暑計起明
年庚子至是為十暑時已在湖南獨言岷山永泰乙已
秋至雲安雲安荆湖皆楚地至是合為五霜而云三者
獨以峽中言之
東坡云悲陳陶云四萬義軍同日死此房琯之敗也唐
書作陳濤不知孰是琯既敗猶欲持重有所圖而中人
邢延恩促戰遂大敗故此次篇悲青坂云焉得附書與
我軍忍待明年莫倉卒北征詩云桓桓陳將軍仗鉞奮
忠烈此謂陳元禮也元禮佐玄宗平内難又從幸蜀首
建誅楊國忠之策洗兵馬云張公一生江海客身長九
尺鬚眉蒼此張鎬也憶昔詩云關中小兒壞綱紀謂李
輔國也張后不樂上為忙謂肅宗張后也為留猛士守
未央謂郭子儀奪兵柄入宿衛也明皇雖誅蕭至忠然
嘗懷之侯君集云蹭蹬至此至忠亦蹭蹬者邪故子美
亦哀之云赫赫蕭京兆今為時所憐
蔡寬夫詩話云洗兵馬云張公一生江海客身長九尺
鬚眉蒼徵起適會風雲除扶顛始知籌策良說者以為
張公鎬也鎬雖史稱有王霸大略然當為相收復兩京
時不聞别有竒功但有策史思明欲以范陽歸順為偽
知許叔冀臨難必變二事耳然當時亦不果用也豈史
氏或有遺邪唐書房琯傳上皇入蜀琯建議請諸王分
鎮天下其後賀蘭進明以此讒之肅宗琯坐是卒廢不
用世多憫之予讀司空圖房太尉漢中詩云物望傾心
久兇渠破膽頻注謂禄山初見分鎮詔書拊膺歎曰吾
不得天下矣非琯無能畫此計者蓋以乘輿雖播遷而
諸子各分統天下兵柄則人心固所繫矣未可以強弱
爭也今唐史乃不載此語圖博學多聞嘗位朝廷且修
史其言必有自來夫身以此廢而功之在時乃若是扵
其人之利害豈不重哉惜乎史臣不能為一白之也
漫叟詩話云命軒亭名最難事近世士大夫取幽事頗
相關命亭曰關幽取半夜水明樓命楼曰水明皆失詩
人之本意余嘗愛竹間有亭曰聽雪曰細香面西有軒
曰可月蓮池上有亭曰觀心禪房竹間有亭曰通幽皆
取古人詩句此為得體也
唐子西語錄云東坡赴定武過京師館扵城外一園子
中余時年十八謁之問余觀甚書余云方讀晉書卒問
其中有甚好亭子名余茫然失對始悟前軰觀書用意
蓋如此
苕溪漁隱曰功業多歸馬伏波功曹非復漢蕭何李公
彦劉貢甫皆云漢功曹曹參非蕭何也余讀高祖紀蕭
何為主吏孟康曰主吏功曹也然則子美豈誤用事也
蔡寬夫詩話云子美題道林岳麓寺詩云宋公放逐登
臨後物色分留與老夫宋公之問也此語句法清新故
為傑出其後唐扶題詩復云兩祠物色採拾盡壁間杜
甫真少恩意雖相反而語亦秀拔乃知文章變態初無
窮盡惟能者得之扶即沈傳師所謂唐侍御者也其詩
他語亦稱此如泉清或戲蛟龍窟殿豁數盡高帆掀即
今異鳥聲不斷聞道看花春更煩之類與子美寺門高
開洞庭野殿脚插入赤沙湖五月寒風冷佛骨六時天
樂朝香爐之句幾不相上下
潘子真詩話云楚國先賢傳孫雋字文英與李元禮俱
娶太尉栢叔元女時人謂桓叔元兩女乘龍言得壻如
龍也杜詩云門闌多喜色女壻近乘龍宋景文亦云承
家男得鳳擇壻女乘龍事而不如宋之切當至造語則
杜渾厚而有工是知文章當以韻為勝也
後山詩話云杜牧云南山與秋色氣勢兩相高最為警
絶而子美纔用一句語益工云千崖秋氣高
鍾山語錄云杜甫固竒就其分擇之好句亦自有數李
白雖無深意大體俊逸無疎繆處劉禹錫操行極下内
結宦官外結柳子厚作賦甚佳詩但才短思苦耳
王直方詩話云潘惇嘗以詩呈山谷云凡作詩須要開
廣如老杜日月籠中鳥乾坤水上萍之類惇云那便到
此山谷云無此只是初學詩一門戸耳
蔡寬夫詩話云文章變態固亡窮盡然高下工拙亦各
繫其人才子美以盤渦鷺浴底心性獨樹花發自分明
為吳體以家家養烏鬼頓頓食黃魚為俳諧體以江上誰
家桃樹枝春寒細雨出疎籬為新句雖若為戲然不害
其格力李義山但覺游蜂饒舞蝶豈知孤鳳憶雛鸞謂
之當句有對固已少貶矣而唐末有章碣者乃以八句
詩平側各有一韻如東南路盡吳江伴正是窮愁暮雨
天鷗鷺不嫌斜雨岸波濤欺得送風船偶逢島寺停帆
看深羡魚翁下釣眠今古若論英達算鴟夷高興固無
邊自號變體此尤可怪者也
苕溪漁隱曰余纂集叢話蓋以子美之詩為宗凡諸公
之說悉以採摭仍存標目各誌所出今更拾遺類次為
一以便觀覽焉江畔獨步尋花絶句云黃四娘家花滿
蹊千朵萬朵壓枝低齊魯大臣二人而史失其名黃四
娘者獨何人哉因託此詩以得不朽世間幸不幸類如
此論畫云更覺良工心獨苦用意之妙有舉世人莫知
之者此其所以獨苦也何十一覓榿木栽云飽聞榿木
三年大與致溪邊十畆隂榿木惟蜀中有之散林而美
蔭易長而可薪又老翁須地坐細細酌流霞今本地坐
改作地主可謂狗尾續也天育驃騎歌云遂令大奴守
天育東坡題此歌於天育驃騎圖後寫作大奴字天育
則天育為大奴字也矯矯龍性合變化合字亦寫作含
字定武有此石刻㯶拂子云不堪代白羽有足除蒼蝇
山谷言事見新唐書適從何處來者是也注乃引營營青
蝇其義安在哉余謂此說誤矣此乃元稹事在子美後子
美以對白羽皆前代事信乎不行一萬里不讀萬卷書
不可看老杜詩蓋謂此也社日云尚想東方朔恢諧割
肉歸東方朔傳割肉事乃伏日非社日也史記六國表
秦德云二年初作伏社祠磔狗邑四門自秦漢以來伏
臘祠社疑子美借用此事耳憶昔行云落日初霞閃餘
映倏忽東西無不可王屋山中日西落而人影或在西
日東出而人影或在東不可致詰南鄰詩云錦里先生
烏角巾園收芋栗不全貧舊本栗字今作粟子美以其
園猶有芋栗可收所以為不全貧若園更以收粟是豈
得為貧也兵車行云君不聞漢家山東二百州千村萬
落生荆杞唐十道有河北無山東唐都長安自太行以
東皆山東也哀王孫云長安城頭頭白烏夜飛延秋門
上呼頭字當作頸字蓋烏無頭白者李潮八分小篆歌
云書貴瘦硬方通神唐初字書得晉宋之風故以勁健
相尚至褚薛則尤極瘦硬矣開元天寶以後變為肥厚
至蘇靈芝軰幾扵重濁雖其言為篆字而發亦似有激
於當時也送賈閣老出守汝州云雲山紫邏深注云邏
塞也取廵邏之義非是九域圖云汝州有紫邏山醉歌
行云風吹客衣日杲杲樹攪離思花冥冥此最着意深
遠贈李八秘書云往時中補右扈蹕上元初然少陵罷
拾遺時是至德初上元乃至德後以年譜考之信然蓋
其為扈蹕上之初元耳前出塞九首為戍兵作後出塞
五首為赴募者作余嘗細考其詞誠為不妄解悶云孟
子論文更不疑李陵蘇武是吾師舊本李陵蘇武是吾
師一句在上兼子美自注云校書郎孟雲卿則所謂孟
子也此但論詩俗人意謂孟軻乃移孟子論文更不疑
一句在上非也江南逢李龜年云岐王宅裏尋常見崔
九堂前幾度聞正是江南好風景落花時節又逢君此
詩非子美作岐王開元十四年薨崔滌亦卒扵開元中
是時子美方十五歲天寶後子美未嘗至江南學詩須
先理會次序便見工夫如北風詩春生南國瘴氣待北
風蘇文章之妙最在狀物處如鑵醬落提㩗之類最佳
隱居詩話云元稹作李杜優劣論先杜而後李韓愈不
以為然作詩曰李杜文章在光焰萬丈長不知羣兒愚
何用故謗傷蚍蜉撼大樹可笑不自量為微之發也元
稹自謂知老杜矣其論曰上該曹劉下薄沈宋至退之
則曰引手拔鯨牙舉瓢酌天漿夫高至扵酌天漿幽至
於拔鯨牙其思頤彌遠宜如何而詎止於曹劉沈宋之
閒邪
西清詩話云唐人弔子美賦出三都上詩須二雅求蓋
少陵遠繼周詩法度余嘗以經旨箋其詩云與奴白飯
馬青芻雖不言主人而待奴馬如此則主人可知與詩
所謂言刈其楚言秣其馬言刈其蒌言秣其駒同意又
小城萬丈餘大城鐵不如則小城難為高大城難為堅
固故也正得古人著書互相備意
學林新編云舊唐史杜甫傳曰甫永泰二年卒某考子
美詩大歷二年九月三十日詩大歷三年春白帝城放
船出瞿唐詩大歷五年正月追酬高適人日詩甫志與
傳皆云年五十九卒案甫生於睿宗先天元年癸丑歲
卒於大歷五年辛亥歲為年五十九則史云永泰二年
卒者誤也元祐中胡資政知成都作草堂先生碑序曰
蜀亂先生下荆渚泝沅湘上衡山卒於耒陽王内翰注
子美詩曰大歷三年甫下峽入湖南遊衡山寓居耒陽
五年一夕醉飽卒元祐中吕丞相作子美詩年譜曰大
歷五年夏甫還襄漢卒於岳陽某嘗考究杜陵及襄漢
岳陽皆無子美墓惟耒陽縣有子美墓前賢多留題則
子美當卒於耒陽也近世有小說麗情集者首叙子美
因食牛肉白酒而卒此無據妄說不足信今注子美詩
者亦假王原叔内翰之名謂甫一夕醉飽卒者無乃用
小說麗情之語邪
漁隱叢話前集卷十四
