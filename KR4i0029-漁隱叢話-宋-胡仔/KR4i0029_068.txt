漁隱叢話後集卷七
宋胡仔撰
杜子美三
藝苑雌黃云庾信謂魏使尉瑾曰昔在鄴食蒲萄殊美
陳昭曰作何狀徐君房曰有類軟棗信曰君殊不善體
物何不言似生荔枝茘枝之味果中之至珍蓋有不可
名言者故蔡君謨云剥之凝如冰精食之消如絳雪其
味之至不可得而狀也魏文帝方之蒲萄世譏其謬庾
信亦復有此語彼廣誌謂子如石榴其謬愈甚唐人形
於賦詠者頗多然亦未始遇夫真茘枝故張曲江作茘
枝賦是南海郡茘枝耳白樂天作茘枝圖序是巴峽間
茘枝耳杜子美詩所謂紅顆酸甜只自知者是瀘戎茘
枝耳
遯齋閒覧云茘枝譜稱漢初南越王尉佗以備方物和
帝時交趾七年貢生茘枝天寶中涪州歲驛致之未嘗
言及閩中者今廣南䕫梓所出僅比閩中之下品是真
茘枝自唐其名未著今莆陽為天下第一然閩中佳者
六月方熟其四月熟者謂之火山茘枝東坡有四月十
三日食茘枝詩海中仙人絳羅襦紅綃中單白玉膚予
誦之未嘗不愛其軆物之工然其後云似開江珧砍玉
柱更洗河豚烹腹腴予意東坡未嘗到閩中亦不識真
茘枝其曰四月十三日是特廣南火山者耳故其比類
僅與魏文帝庾信等同科茘枝譜又云火山本出廣南
四月熟味甘酸而肉薄閩中近亦有之山在梧州按寰
宇記云嶺表錄梧州府對岸西火山山形高下大小如
桂林獨秀山山下水澄潭深無底其火每三更夜見於
山頂一更初見火起匝其頂如野燒甚者廣十文餘食
頃而息或言其下水中有寶珠光照於上上有茘枝四
月先熟以其地熱故爲火山也沈佺期詩身經火山熱
顔入瘴鄉低即此山也予按宋之問集有早發韶州一
聯云身經火山熱顔入瘴江消恐非佺期詩蓋寰宇記
之誤苕溪漁隱曰東坡四月十三日初食茘枝詩注云
予嘗謂茘枝味厚高格兩絶果中無比惟江珧柱河豚
魚近之耳又曰僕嘗問茘枝何所似或曰茘枝似龍眼
客皆笑其陋寔無所似也僕曰茘枝似江珧柱應者皆
憮然僕亦不辨此可謂善於比類者若魏文帝庾信之
蒲萄乃至謬耳藝苑雌黃殊無鍳裁遂言東坡比類僅
與魏文帝庾信等同科若言閩廣茘枝高下不同則可
若言東坡不善比類則不可也
復齋漫錄云唐書禮樂志帝幸驪山楊貴妃生日命小
部張樂長生殿因奏新曲未有名會南方進茘枝因名
曰茘枝香樂史所作楊貴妃外傳亦云新曲未有名會
南海進茘枝因名焉故子美病橘詩云憶昔南海使奔
騰獻茘枝百馬死山谷到今耆舊悲又解悶詩云先帝
貴妃今寂寞茘枝還復入長安炎方每續朱櫻獻玉座
應悲白露團按唐志以荔枝貢自南方楊妃外傳為南
海杜詩亦以為南海及炎方則明皇時進荔枝自嶺表
明矣東坡詩乃以永元茘枝來交州天寶歲貢取之涪
張君房脞說以為忠州何邪當有辨其是非者
苕溪漁隱曰余觀蔡君謨茘枝譜云東京交趾七郡貢
生茘枝十里一置五里一堠晝夜奔騰有毒虫猛獸之
害臨武長唐羌上書言狀和帝詔大官省之唐天寶中
妃子尤愛嗜浩州歲命驛致之時詩人多所稱咏此張
九齡賦之以托意又東坡茘枝嘆云十里一置飛塵灰
五里一堠兵火催顛坑仆谷相枕藉知是茘枝龍眼來
飛車跨山鶻横海風枝露葉如新採宫中美人一破顔
驚塵濺血流千載永元茘枝來交州天寶歲貢取之涪
至今欲食林甫肉無人舉觴酹伯游皆以茘枝天寶時
貢自涪州二公著譜作詩意欲傳於後世其攷之必審
不應有誤蓋唐都長安視涪州為正南茘枝由子午谷
路進入唐志云南方杜詩云炎方悉指其方而言之也
若病橘詩妃子外傳以爲南海則道里遼遠所記必誤
復齋信以為然過矣茘枝譜又云洛陽取於嶺南長安來
自巴蜀蓋涪忠二州俱爲巴蜀之地境土相接白居易
嘗刺忠州以其地多産茘枝形於篇什又圖而序之余
意君房脞說因此遂言忠州也居易序云茘枝若離本
枝一日而色變二日而香變三日而味變四五日外色
香味盡變去矣余頃在閩廣騐此語信然矧傳置之遠
腐敗之餘烏能適口也哉
苕溪漁隱曰東坡茘枝詞云閩溪珍獻過海雲帆來似
箭玉坐金盤不貢竒葩四百年輕紅釃白雅稱佳人纖
手擘骨細肌香恰似當年十八娘茘枝譜云十八娘茘
枝色深紅而細長時人以少女比之俚傳閩王王氏有
女第十八好噉此品因而得名其家今在城東報國院
家傍猶有此樹譜中又有將軍茘枝云是五代間人有
爲此官者種之後人以其官號其樹而失其姓名之傳
東坡云惠州太守東堂祠故相陳文惠公堂下有公手
樹荔枝一株郡人謂將軍樹今歲大熟賞啖之餘下逮吏
卒其高不可致者縱猿取之詩云丞相祠堂下將軍大
樹傍炎雲駢火寔瑞露酌天漿爛紫垂先熟高紅挂遠
揚分甘徧鈐下也到黑衣郎豈將軍之號偶爾同之邪
藝苑雌黃云漢舊儀顓頊有三子死而為疫鬼一居江
水為瘧鬼一居若水為㒺兩&KR0558;鬼一居人宫室區隅為
小鬼善驚小兒故韓退之有遣瘧鬼詩屑屑水帝魂謝
謝無餘輝如何不肖子尚奮瘧鬼威又云咨汝之胄出
門戶何巍巍祖軒而父頊未沫於前徽而其後又有湛
湛江水清歸居安汝妃之語蓋本於漢舊儀也世傳杜
詩能除瘧此未必然蓋其辭意典雅讀之者脱然不覺
沉疴之去體也而好事者乃曰鄭廣文妻病瘧子美令
取予落月滿屋梁猶疑照顔色一聯誦之不已又令取
虬髯似太宗色映塞外青一聯誦之不已又令取子璋
髑髏血糢糊手提擲還崔大夫一聯誦之則無不愈矣
此殊可笑借使瘧鬼誠知杜詩之佳亦賢鬼也豈復屑
屑求食於嘔吐之間為哉觀子美有云三年猶瘧疾一
鬼不銷亡隔日搜脂髓增寒抱雪霜徒然潜隙地有靦
屢鮮粧則是疾也杜陵正自不免
復齋漫錄云子美初月詩庭前有白露暗滿菊花團又
白露團甘子又江月詩玉露團清影又絶句云玉坐應
悲白露團按謝惠連詩團團滿葉露謝玄暉猶霑餘露
團庾信挹得胥臺露詩唯有團階露承睫共霑衣杜詩
所本也
復齋漫錄云昨日玉魚蒙葬地早時金盌出人間鄧忠
臣乃引茂陵玉盌為據少陵豈以玉盌為金盌哉蓋指
盧充幽婚事也
藝苑雌黃云諸將内一聯云昨日玉魚蒙地葬早時金
盌出人間注說金盌取孔氏志怪盧充事樗叟詩杜拾
遺亦用此說以予考之非也南史沈烱傳云烱嘗獨行
經漢武通天臺為表奏之陳巳思鄉之意云甲帳珠簾
一朝零落茂陵玉盌遂出人間杜蓋用此語也陳無已
詩初聞橋山送弓劍寧知玉盌人間見苕溪漁隱曰二
說當以盧充幽婚事為是蓋有金盌之贈若沈烱事乃
是玉盌又引無巳詩為證尤無謂也
藝苑雌黃云荆楚歲時記曰七月七日世謂織女牽牛
聚會之日晉傅玄擬天問云七月七日織女牽牛會天
河此則其事杜公瞻注云此出於流俗小說尋之經史
未有典據詩云皖彼牽牛不以服箱跂彼織女終日七
襄說者以為二星有名無實即古詩所云織女無機杼
牽牛不負軛豈復能為夫婦歲一聚會乎史記天官書
云牽牛爲犠牲其北河鼓河鼓大星上將左右左右將
則是河鼓牽牛皆二十八宿名郭璞注云今荆楚人呼
牛星為擔鼓此則河鼓之據夏小正言七月初昏織女
正東向十月織女正北向此皆據星也亦無會合之文
近代有此說耳曹植九咏曰乘回風兮浮漢渚目牽牛
兮眺織女交有際兮會有期嗟吾子兮來不時注云牽
牛為夫織女為婦各處河之傍七月七日得一會同古
歌辭云黃姑織女時相見黃姑即河鼓也語訛所致漢
武帝於昆明池中作二石人為牽牛織女象蓋欲神異
其水比方河漢班固賦云左牽牛兮右織女似天漢之
無涯雖不云七月七日聚會其意以為夫婦之象天道
深遠所不敢言也又歲時記言緯書云牽牛娶織女取
天帝二萬錢下禮久不還被驅在營室言雖不經有足
為怪齊諧記亦云桂陽成武丁有仙道常在人間忽謂
其弟曰七月七日織女當渡河諸仙悉還宫吾已被召
與爾别矣弟問曰織女何事渡河曰暫詣牽牛世人至
今云織女嫁牽牛焉此類皆不足信故杜詩云牽牛處
河西織女出其東萬古永相望七夕詎相同神光竟難
候此事終䑃朧颯然精靈合何必秋遂逢蓋亦不信有
此事也世傳又有烏鵲填河成橋與夫乞巧穿針之事
皆無可據河鼓與牽牛史記以為二星爾雅以為一星
河字又或作何苕溪漁隱曰文選注云織女一名天女
孫柳子厚乞巧文云今茲孟秋七夕天女之孫將嬪於
河鼓余嘗和人七夕詩云乞巧筵前玉露秋一鈎凉月
掛西樓人間百巧方無奈寄語天孫好罷休
復齋漫錄云文選古詩河漢清且淺相去復幾許盈盈
一水間默默不得語梁劉孝儀咏織女詩欲待黃昏至
含嬌渡淺河隋江總七夕詩婉孌期今夜飄飄渡淺流
王謹七夕詩天河横欲曉風駕儼應飛故杜子美天河
詩牛女年年渡何曾風浪生
藝苑雌黃云昔人文章中多以兄弟為友于以日月為
居諸以黎民為周餘以子姓為詒厥以新婚為燕爾類
皆不成文理雖杜子美韓退之亦有此病豈非徇俗之
過邪子美云山鳥山花吾友于又云友于皆挺拔退之
云豈謂詒厥無基址又云為爾惜居諸後漢史弼傳云
陛下隆于友于不忍恩絶曹植求通親親表云今之否
隔友于同憂晉史贊論中此類尤多洪駒父云此歇後
語也頃有人年七十餘置一侍婢年三十東坡戲之曰
侍者方當而立歲先生已是古稀年得無類是乎苕溪
漁隱曰友于之語自陶彭澤已自承襲用之詩云一欣
侍温顔再見喜友于然則少陵蓋承之也且歇後語蘇
黃亦有之蘇云伯時有道真吏隱飲啄不羡山梁雌黃
云斷送一生惟有破除萬事無過然黃集此句對偶甚
工後山以為妍而反嗜之不以為病也又遯齋閒覧云
東坡在豐城有老人生子求詩東坡問翁年幾何曰七
十翁之妻年幾何曰三十戲作八句警聯云聖善方當
而立歲乃翁已及古稀年今藝苑以為有人年七十餘
置侍婢仍竄易其詩記事之誤有如此當以遯齋為正
復齋漫錄云唐宰相鄭綮為詩好歇後句行第五時人
呼為歇後鄭五今人無有蓄其詩者惟舊史載其一聯
云只有兩行公廨淚臨行洒向渡頭風真俳詞也後之
文士不復作歇後軆以其非雅正獨石曼卿因登第覆
落例受三班借職賦詩一首所謂無才且作三班借請
俸争如錄事參是也韓子蒼云唐人詩落花滿地寂寥
紅獨有離人萬恨中回首池塘總無語手彈珠淚與東
風綮之意此之意也而詞語頓異
許彦周詩話云老杜詩不可議論亦不必稱讃苟有所
得亦不可不記也如太宗相者見之云龍鳳之姿天日
之表而杜詩云真氣驚戶牖可謂簡而盡又經昭陵云
文物多師古朝廷半老儒直辭寧僇辱賢路不﨑嶇太
宗智勇英特武定天下而能如此最盛德也
漁隱叢話後集卷七
