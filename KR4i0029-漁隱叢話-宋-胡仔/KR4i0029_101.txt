漁隠叢話後集卷四十
宋胡仔撰
麗人雜記
韓子蒼昭君圖叙云漢書竟寧元年呼韓邪來朝言願
壻漢氏元帝以後宫良家子王昭君字嬙配之生一子
株累立復妻之生二女至范曄書始言入宫久不見御
積怨因掖庭令請行單于臨辭大會昭君豐容靚飾顧
影徘徊竦動左右帝驚悔欲復留而重失信夷狄然曄
不言呼韓邪願壻而言四五宫女又言字昭君生二子
與前書皆不合其言不願妻其子而詔使從其俗此是
烏孫公主非昭君也西京雜記又言元帝使畫工圖宫
人宫人皆賂畫工而昭君獨不賂乃惡圖之既行遂按
誅毛延壽琴操又言本齊國王穰女端正閒麗未嘗窺
看門戶穰以其有異人求之不與年十七進之帝以地
遠不幸欲賜單于美人嬙對使者越席請往後不願妻
其子吞藥而卒蓋其事雜出無所考正自信史尚不同
况傳記乎要之琴操最牴牾矣按昭君南郡人今秭歸
縣有昭君村村人生女必灼艾灸其面慮以色選故也
昭君卒葬匈奴謂之青塜晉以文王諱昭故號明妃云
復齋漫錄云韓子蒼題昭君圖詩寄語雙鬟負薪女灸
面謹勿輕離家余考唐逸士傳云昭君村至今生女必
灸其面白樂天詩至今村女面燒灼成瘢㾗乃知灸面
之事樂天巳先道之矣苕溪漁隠曰古今詞人作明妃
辭曲多矣意皆一律惟吕居仁獨不蹈襲其詩云人生
在相合不論胡與秦但取眼前好莫言長苦辛君看輕
薄兒何殊胡地人
藝苑雌黃云石季倫王明君詞云延我于穹廬加我閼
氏名閼氏單于妻也上烏前下章移切前漢匈奴傳曰
冒頓後有愛閼氏生少子顔注閼氏匈奴皇后號劉貢
父云匈奴單于號其妻為閼氏耳顔便以皇后解之大
俚俗也西河舊事云失我祁連嶺使我六畜不蕃息失
我焉支山使我歸女無顔色蓋北方有焉支山山多作
紅藍北人採其花染緋取其英鮮者作胭脂婦人粧時
用作頰色殊鮮明可愛匈奴名妻閼氏言可愛如胭脂
也錢昭度作王昭君詩云閼氏纔聞易妾名歸期長似
候河清則誤讀氏字為姓氏之氏矣
太平廣記云綠珠井在白州雙角山下昔梁氏之女有
容貌石季倫為交趾採珠使以真珠三斛買之梁氏之
居舊井存焉耆老云汲飲此井者誕女必多美里閭以
美色無益于時遂以巨石鎮之苕溪漁隠曰山谷詩云
欲買娉婷供煮茗我無一斛明月珠用此事也
復齋漫錄云古今詩人詠婦人者多以歌舞為稱梁元
帝妓應令詩云歌清隨澗響舞影向池生劉孝綽看妓
詩云燕姬臻妙舞鄭女愛清歌北齊蕭放冬夜對妓詩
云歌還團扇後舞出妓行前弘執恭觀妓詩云合舞俱
回雪分歌共落塵陳隂鏗侯司空宅詠妓詩云鶯啼歌
扇後花落舞衫前陳劉刪亦云山邊歌落日池上舞前
溪庾信趙王看妓詩綠珠歌扇薄飛燕舞衫長江總看
妓詩云並歌時轉黛息舞暫分香隋盧思道夜聞鄰妓
詩怨歌聲易斷妙舞態難雙陳元璪春園聽妓詩云紅
樹搖歌扇綠珠飄舞衣釋法宣觀妓詩云舞袖風前舉
歌聲扇後嬌王勣詠妓詩云早時歌扇薄今日舞衫長
劉希夷春日閨人詩云池月憐歌扇山雲愛舞衣以歌
對舞者七以歌扇對舞衣者亦七雖相緣以起然詳味
之自有工拙也杜子美取以為豔曲云清江歌扇㡳曠
野舞衣前
許彦周詩話云南齊楊侃性豪侈舞人張静婉腰圍一
尺六寸能掌上舞唐人作楊柳枝詞曰認得楊家静婉
腰後人却除家字只使楊静婉誤矣李太白云子夜吴
歌動君心李義山云鶯能子夜歌晉有子夜女善歌非
當時可及也
苕溪漁隱曰唐逸史言有李生者其舅姓盧有道術邀
詣其居曰求得一妓善箜篌令侍飲箜篌上有朱字曰
雲中辨江樹天際識歸舟後娶陸長源女乃所見于盧
家者果善箜篌朱字宛然李生具說舊事女曰往嘗夢
為仙官所追如生所言余觀吴兢樂府解題云箜篌者
漢武帝滅南越祠太一后土令樂人侯暉依琴造坎言
坎坎節應也侯工人之姓後語訛坎為空也又段安節
樂府雜錄云箜篌乃鄭衞之音權輿也以其亡國之聲
故號空國之侯亦曰坎侯吴兢所言有據而段安節出
于臆說則箜篌之始當以漢武為是而空國為非也樂
府有箜篌引云霍里子高晨起刺船有一白首狂夫被
髮擕壺亂流而渡其妻止之不及遂溺死於是其妻援
箜篌而鼓之作歌曰公無渡河公竟渡河墮河而死當
奈公何聲甚悽愴曲終亦投河而死子高還以其聲語麗
玉麗玉傷之引箜篌寫其聲聞者莫不墮淚飲泣麗玉
以其聲傳鄰女麗容名曰箜篌引
侍兒小名錄載璇璣圖叙云前秦安南將軍竇滔有寵
姬趙陽臺歌舞之妙無出其右滔置之别所妻蘇知之
求而獲焉苦加撻辱滔深恨之陽臺又專伺蘇之短䜛
毁交至滔益忿蘇氏年二十一滔鎮襄陽與陽臺之任
絶蘇氏之音問蘇悔恨自傷因織錦迴文題詩二百餘
首計八百餘字縱横反覆皆為文章名曰璇璣圖遣蒼
頭賫至襄陽滔覽錦字感其妙絶因送陽臺之關中而
具車從迎蘇氏恩好愈重
苕溪漁隠曰王初寮有點絳唇一詞送韓濟之歸襄陽
云峴首亭空勸君休墮羊碑淚宦游如寄且伴山翁醉
說與鮫人莫解江臯珮將歸思暈紅縈翠細織迴文字
初寮用前事以其漢上故事然于送人之詞似難用也
東觀餘論云蘇蕙織錦廻文詩所傳舊矣故少常沈公
復傳其畫由是若蘭之才益著然其詩廻旋書之讀者
惟曉外遶七言至其中方則漫不可考矣若沈公之博
古亦謂辭句脱略讀不成文不知此詩織成本五色相
宣因以别三四五七言之異後人流傳不復施采故迷
其句讀非辭句之脱略也政和初余在洛陽於王晉玉
許得唐程士南效此詩并申誠所釋而後曉然是詩初
不舛脱蓋沈公未嘗見此本耳然申誠所釋但依士南
之設色其七言數火其色反黃四言數金其色反綠於
五行為弗類意蘇氏詩圖之色為不爾今因冠詩于畫
遂别而正之三四五七言之詩各隨其行而為之色觀
者見其色則詩之言數可知已至于士南之文既有釋
者則賦采自從其舊而并錄于弁首云
苕溪漁隠曰東坡後集有題織錦圖上回文三首其一
云春晩落花餘碧草夜凉低月半枯桐人隨遠雁邊城
暮雨映疎簾繡閣空其二云紅手素絲千字錦故人新
曲九迴腸風吹絮雪愁縈骨淚洒縑書恨見郎其三云
羞看一首回文錦錦似文君别恨深頭白自吟悲賦客
斷腸愁是斷絃琴淮海集載東坡跋云余少時見一江
南本其後有人題詩十餘首皆竒絶今記其三首然則
此詩非東坡所作也少游又云子瞻記江南所題詩本
不全嘗見之記其五絶今以補子瞻之遺即叢話前集
所載回文詩五首是也世以為少游所作亦非也
許彦周詩話云唐高宗宴羣臣賞雙頭牡丹詩上官昭
容一聯云勢如連壁友情若嗅蘭人計之必一英竒女
子也
緗素雜記云周世宗時陶尚書穀奉使江南韓熙載遣
家妓以奉盥匜及旦有書謝略云巫山之麗質初臨霞
侵鳥道洛浦之妖姿自至月滿鴻溝舉不能領會其辭
熙載因召家妓訊之云是夕忽當浣濯焉
王平甫云熙寧間奉詔定蜀楚秦氏三家所獻書得一
弊紙所書花蕊夫人詩共三十二首乃夫人親筆而辭
甚奇與王建宫詞無異自唐至今誦者不絶口而此獨
遺棄不見取前受詔定三家書者又斥去之甚可惜也
謹令繕寫入三舘而歸口誦數篇于丞相安石明日中
書語及之而王珪馮京願傳其本於是盛行于世夫人
偽蜀孟昶侍人事具國史苕溪漁隠曰余閱此詞如龍
池九曲遠相通楊柳絲牽兩岸風長似江南好風景畫
船來往碧波中黎園弟子簇池頭小樂擕來候宴游試
炙銀笙先按拍海棠花下合梁州月頭支給買花錢滿
殿宫人近數千遇着唱名多不語含羞走過御床前内
人追逐採蓮時驚起沙鷗兩岸飛蘭棹把來齊拍水並
船相鬭濕羅衣厨船進食簇時新侍座無非列近臣日
午殿頭宣索膾隔花催喚打魚人皆清婉可喜花蕊又
别有逸詩六十六首乃近世好事者旋加搜索續之篇
次無倫語意與前詩相類者極少誠為亂真矣聊摘其
一二云羅衫玉帶最風流斜插銀笓漫理頭閒向殿前
騎御馬掉鞭横過小紅樓春日龍池小宴開岸邊亭子
號流杯沉檀别作神仙女對捧金杯水上來
苕溪漁隠曰余觀古今詩話翰府名談皆載寇萊公侍
兒倩桃詩二首和章一首並同翰苑名談仍益以怪辭
吾所不取今但筆其詩云公自相府出鎮北門有善歌
者至庭下公取金鍾獨酌令歌數闋公贈之東綵歌者
未滿意倩桃自内窺之立為詩二章呈公云一曲清歌
一束綾美人猶自意嫌輕不知織女螢忩下幾度抛梭
織得成其二云夜冷衣單手屢呵幽忩軋軋度寒梭臘
天日短不盈尺何似妖姬一曲歌公和云將相功名終
若何不堪急景似奔梭人間萬事君休問且向樽前聽
豔歌
東臯雜錄云王定國嶺外歸出歌者勸東坡酒坡作定
風波序云王定國歌兒曰柔奴性宇文氏眉目娟麗善
應對家世在京師定國南遷歸余問柔廣南風土應是
不好柔對曰此心安處便是吾鄉因為綴此詞云常羡
人間琢玉郎天教分付點酥娘自作清歌傳皓齒風起
雪飛炎海變清凉萬里歸來年愈少微微笑笑時猶帶
嶺梅香試問嶺南應不好却道此心安處是吾鄉
苕溪漁隠曰陸敦禮藻有侍兒名美奴善綴詞出侑樽
俎每丐韻于坐客頃刻成章卜筭子云送我出東門作
别長安道兩岸垂楊鎖暮烟正是秋光老一曲古陽關
莫惜金樽倒君向瀟湘我向秦魚雁何時到如夢令云
日暮馬嘶人去船逐清波東注後夜最高樓還肯思量
人否無緒無緒生怕黃昏疎雨
復齋漫錄云劉偉明既喪愛妾而不能忘為清平樂詞
云東風依舊着意隋堤柳搓得鵝兒黃欲就天色清明
厮勾去年紫陌先問今朝雨魂斷送一生憔悴知他幾
箇黃昏與唐阿灰之詞有間矣
苕溪漁隠曰山谷戲聞善遣侍兒來促詩云日遣侍兒
來報嘉草鞋十里踏堤沙鳩盤荼樣施丹粉只欠一枝
萵苣花其醜陋可想山谷亦善戲也
詩說雋永云今代婦人能詩者前有曾夫人魏後有易
安李李在趙氏時建炎初從秘閣守建康作詩云南來
尚怯吴江泠北狩應悲易水寒又云南渡衣冠少王導
北來消息欠劉琨
四六談麈云祭文唐人多用四六韓退之亦然故李易
安祭趙湖州文云白日正中歎龐翁之機捷堅城自墮
憐杞婦之悲深婦人四六之工者
苕溪漁隠曰江寧章文虎其妻劉氏名彤文美其字也
工詩詞嘗有詞寄文虎云千里長安名利客輕離輕散
尋常難禁三月好風光滿階芳草綠一片杏花香記得
年時臨上馬看人眼淚汪汪如今不忍更思量恨無千
日酒空斷九廻腸又云向日寄去詩曲非敢為工蓋欲
道衷腸萬一耳何不掩惡輒示他人適足取笑文虎也
本不復作然意有所感不能自巳小草二章章四句奉
寄其一云碧紗窗外一聲蟬牽斷愁腸懶晝眠千里才
郎歸未得無言空撥玉爐烟其二云畫扇停揮白日長
清風細細襲羅裳女童來報新篘熟安得良人共一觴
東臯雜錄云文潞公守洛富鄭公致政司馬温公宫祠
范蜀公自許下來同過郡會出四玉杯勸酒官妓不謹
碎其一潞公將治之温公請書牘尾云玉爵弗揮典禮
雖聞于往記彩雲易散過差可恕于斯人潞公乃笑而
釋之
東臯雜錄云東坡自錢塘被召過京口林子中作守郡
有會坐中營妓出牒鄭容求落藉高瑩求從良子中命
呈東坡坡索筆為減字木蘭花書牒後云鄭莊好客容
我樓前先墮幘落筆風生籍籍聲名不負公高山白早
瑩骨球肌那解老從此南徐良夜清風月滿湖暗用此
八字于句端也苕溪漁隠曰聚蘭集載此詞乃東坡贈
潤守許仲塗且以鄭容落藉高瑩從良為句首非林子
中也
復齋漫錄云姑蘇官妓姓蘇名瓊行第九蔡元長道過
蘇州太守召飲元長聞瓊之能詞因命即席為之乞韻
以九字詞云韓愈文章蓋世謝安情性風流良辰美景
在西樓敢勸一巵芳酒記得南宫高第弟兄争占鰲頭
金爐玉殿瑞烟浮高占甲科第九蓋元長奏名第九也
詩說雋永云夏均文嘗言詩之比類直要相停嘗與客
泛舟載肥妓而飲濁酒其詩曰蟻浮金椀濁妓壓畫船
低
苕溪漁隠曰廣漢營妓小名僧兒秀外惠中善填詞有
姓戴者忘其名兩作漢守寵之既而得請玉局之祠以
歸僧兒作滿庭芳見意云團菊苞金叢蘭減翠畫成秋
暮風烟使君歸去千里倍澘然兩度朱幡雁水全勝得
陶侃當年如何見一時盛事都在送行篇愁煩梳洗懶
尋思陪宴把月湖邊有多少風流往事縈牽聞道霓旌
羽駕看看是玉局神仙應相許衝雲破霧一到洞中天
許彦周詩話云作詩押韻是一巧中秋夜月詩押尖字
數首之後一婦人云蚌胎光透殼犀角暈盈尖又記人
作除夕詩押尼字衆人竟和無成詩者僕時不曾賦後
因讀藏經呼喜鵲為芻尼乃知讀書不厭多
漁隠叢話後集卷四十
