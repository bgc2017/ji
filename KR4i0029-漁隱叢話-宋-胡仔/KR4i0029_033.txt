漁隱叢話前集卷三十三
宋胡仔撰
半山老人一
漫叟詩話云荆公定林後詩精深華妙非少作之比嘗
作歲晩詩云月映林塘靜風涵笑語涼俯窺憐淨淥小
立佇幽香攜幼尋新的扶衰上野航延緣久未已歲晩
惜流光自以比謝靈運議者亦以為然
後山詩話云魯直謂荆公之詩莫年方妙然格高而體
下如云似聞青秧底復作龜兆坼乃前人所未道又云
扶與度陽熖窈窕一川花雖前人亦未易道也然學三
謝失於巧耳
王直方詩話云陳無已言山谷最愛介甫扶輿度陽熖
窈窕一川花謂包含數箇意
石林詩話云蔡天啟言荆公每稱老杜鈎簾宿鷺起丸
藥流鸎轉之句以為用意高峭五字之模楷他日公作
詩得青山捫虱坐黃鳥挾書眠自謂不減杜詩以為得
意然不能舉全篇余頃嘗以語薛肇明肇明時被旨編
公集徧求之終莫之得或云公但得此一聮未嘗成章
也
冷齋夜話云荆公在鍾山有一道士來訪因與碁輒作
數語曰彼亦不敢先此亦不敢先惟其不敢先是以無
所爭惟其無所爭故能入于不死不生荆公笑曰此持
碁隠語也
遯齋閒覽云或傳一詩謎云佳人佯醉索人扶露出胷
前白雪膚走入繡幃尋不見任他風雨滿江湖乃賈島
李白羅隠潘閬四詩人名也云是荆公所作苕溪漁隠
曰世傳霞頭隠語是半山老人作云生在色界中不染
色界塵一朝解纏縛見性自分明
夷堅志云元祐間士大夫好事者取達官姓名為詩謎
如長空雪霽見虹蜺行盡天涯遇帝畿天子手中執玉
簡秀才不肯着麻衣謂韓絳馮京王珪曾布也又取古
人名而傳以今事如人人皆戴子瞻帽君實新來轉一
官門狀送還王介甫潞公身上不曾寒謂仲長統司馬
遷謝安石温彦博也
遯齋閒覽云荆公碁品殊下每與人對局未嘗致思隨
手疾應覺其勢將敗便斂之謂人曰本圖適性忘慮反
苦思勞神不如且已與葉致遠敵手嘗贈致遠詩云垂
成忽破壊中斷俄連接是知公碁不甚高又云諱輸寧
斷頭悔悞仍搏頰是又未能忘情於一時之得喪也苕
溪漁隠曰介甫有絶句云莫將戲事擾真情且可隨緣
道我贏戰罷兩奩收黑白一枰何處有虧成觀此詩則
圖適性忘慮之語信有證矣若魯直於棋則不然如心
似蛛絲遊碧落身如蜩甲化枯枝則苦思忘形較勝負
於一着與介甫措意異矣
僧寶傳云浮山法遠禪師歐公聞其竒逸造其室未有
以異之與客棋遠坐其傍歐公收局請遠因棋說法乃
鳴鼓升坐曰若論此事如兩家着棋相似何謂也敵手
知音當機不讓若是綴五饒三又通一路始得有一般
底祇解閉門作活不會奪角衝關硬節與虎口齊彰局
破後徒勞逴斡所以道肥邊易得瘦肚難求思行則往
往失粘心麁則時時頭撞休誇國手謾說神仙贏局輸
籌即不問且道黑白未分時一着落在甚麽處良久云
從前十九路迷悟幾多人歐公嘉歎久之東坡云南嶽
李巖老好睡衆人食飽下棋巖老輒就枕閱數局乃一
展轉云我始一局君幾局矣東坡曰巖老常用四脚棋
盤着一色黑子昔與邊韶敵手今被陳摶饒先着時自
有輸贏着了並無一物歐公詩云夜涼吹笛千山月路
暗迷人百種花棋罷不知人换世酒闌無奈客思家殆
類是也
歸田錄云真宗朝歲歲賞花釣魚羣臣應制嘗一歲臨
池久之而御釣不食丁晉公謂應制詩云鶯驚鳳輦穿
花去魚畏龍顔上釣遲真宗稱賞羣臣自以為不及
西清詩話云仁廟嘉祐中開賞花釣魚燕介甫以知制
誥預末坐帝出詩示羣臣次第屬和末至介甫日將夕
矣亟欲奏御得披香殿字未有對時鄭毅夫獬接席顧
介甫曰宜對太液池故其詩有云披香殿上留朱輦太
液池邊送玉杯翌日都下盛傳王舍人竊柳詞太液波
翻披香簾捲介甫頗銜之
王直方詩話云荆公有詩云端能過我論竒字亦復令
君見異書而東坡亦嘗云未許中郎得異書且共揚雄
說竒字陳無巳又以竒字對祕方
東軒筆錄云王介性輕率語言無倫時人以為心風與
荆公舊交熙寧中自省判出守湖州荆公作詩送之曰
吳興太守美如何柳惲詩才未足多遙想郡人迎下檐
白蘋洲上起蒼波其意以水值風即起波也介諭其意
遂和十篇盛氣而誦於荆公其一曰吳興太守美如何
太守從來惡祝鮀生若不為上柱國死時猶合代閻羅
荆公笑曰閻羅見闕速赴任石林詩話云王介字中甫
衢州人博學善譏謔嘗舉制科不中與荆公遊甚款然
未嘗降意少相下熙寧初荆公以翰林學士被召前此
屢召不起至是始受命介以詩寄云草廬三顧動春蟄
蕙帳一空生曉寒蓋有所諷荆公得之大笑它日作詩
有丈夫出處非無意猿鶴從來自不知之句蓋為介發
也
蘇子由云今州縣之間隨其大小皆有富民此理勢之
所必至所謂物之不齊物之情也然州縣賴之以為強
國家恃之以為固非所當憂非所當去也能使富民安
其富而不横貧民安其貧而不匱貧富相恃以為長久
而天下定矣介甫不忍貧民而深疾富民志欲破富民
以惠貧民不知其不可也方其未得志也為兼并之詩
其詩曰三代子百姓公私無異財人主擅操柄如天持
斗魁賦予皆自我兼并乃姦回姦回法有誅勢亦無自
來後世始倒持黔首遂難裁秦王不知此更築懷清臺
禮義日以媮聖經久煙埃法尚有存者欲言時所咍俗
吏不知方掊克乃為才俗儒不知變兼并可無摧利孔
至百出小人私闔開有司與之爭民愈可憐哉及其得
志專以此為事設青苖法以奪富民之利民無貧富兩
税之外皆重出息十二吏緣為姦至倍息公私皆病矣
吕惠卿繼之以手實之法私家一毫以上皆籍於官民
知有奪取之心至於賣田殺牛以避其禍朝廷覺其不
可中止不行僅免於亂然其徒世守其學刻下媚上謂
之享上有一不享上皆廢不用至於今日民遂大病原
其禍出於此詩蓋昔之詩病未有若此酷者也
王直方詩話云送吳仲庶守潭詩云自古楚有材醽醁
多美酒不知樽前客更得賈生否蓋賈誼初為河南吳
公召置門下而後謫長沙其用事之精如此苕溪漁隠
曰上元戲劉貢甫詩云不知太一遊何處定把青藜獨
照公此詩用事亦精切劉向校書天祿閣夜有老人着
黃衣植青藜杖叩閣而進向請問姓名我是太一之精
天帝聞夘金之子有博學者下而觀焉乃出懷中竹牒
授之見王子年拾遺此事既與貢甫同姓又貢甫時在
館閣也
冷齋夜話云山谷嘗言天下清景初不擇貴賤賢愚而
與之然吾特疑端為我輩設荆公在鍾山官牀與客夜
坐作詩云殘生傷性老躭書年少東來復起予各據槁
梧同不寐偶然聞雨落階除東坡宿餘杭山寺詩云暮
鼓朝鐘自擊撞閉門欹枕對殘缸白灰旋撥通紅火卧
聽蕭蕭雪打䆫人以山谷之言為確論
山谷云嘗見荆公於金陵因問丞相近有何詩荆公指
壁上所題兩句一水護田將綠遶兩山排闥送青來此
近所作也
冷齋夜話云唐詩有曰長因送人處憶得别家時又曰
舊國别多日故人無少年而荆公東坡用其意作古今
不經人道語荆公詩曰木末北山煙冉冉草根南澗水
泠泠繰成白雪桑重綠割盡黃雲稻正青東坡曰春畦
雨過羅紈膩夏壠風來餅餌香如華嚴經舉果知因譬
如蓮花方其吐花而果具蘂中造語之工至於荆公山
谷東坡盡古今之變荆公江月轉空為白晝嶺雲分暝
作黃昏又曰一水護田將綠遶兩山排闥送青來東坡
海棠詩曰只恐夜深花睡去高燒紅燭照新糚又曰我
攜此石歸袖中有東海山谷曰此詩謂之句中眼學者
不知此妙韻終不勝
石林詩話云荆公詩用法甚嚴尤精於對偶嘗云用漢
人語止可以漢人語對若參以異代語便不相類如一
水護田將綠遶兩山排闥送青來之類皆漢人語也此
法惟公用之不覺拘窘卑凡如周顒宅作阿蘭若婁約
身歸窣堵波皆以梵語對梵語亦此類嘗有人面稱公
詩自喜田園歸五柳最嫌尸祝擾庚桑之句以為的對
公笑曰君但知柳對桑為的然庚亦自是數蓋以十干
數之也
蔡寬夫詩話云荆公居中山一日晝寢夢有服古衣冠
相過者貌偉甚曰我桀也與公論治道反覆百餘語不
相下公既覺猶汗流被體若作氣劇因笑語客曰吾習
氣尚若是乎乃作小詩識之有堯桀是非猶入夢因知
餘習未能忘之句
苕溪漁隠曰介甫居金陵作謝安墩絶句云我名公字
偶相同我屋公墩在眼中公去我來墩屬我不應墩姓
尚隨公或云介甫性好與人爭在廟堂則與諸公爭新
法歸山林則與謝安爭墩此亦善謔也
漁隱叢話前集卷三十三
