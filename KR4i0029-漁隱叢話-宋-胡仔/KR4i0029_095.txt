漁隱叢話後集卷三十四
宋胡仔撰
張天覺
復齋漫錄云天覺既相謝表有云十年去國門前之雀
可羅一日還朝屋上之烏亦好徽宗親題于所御扇
然丁晉公詩固嘗云屋可占烏曾貴士門堪羅雀稱衰
翁矣王元之黃州上任謝表云宣室鬼神之問敢望生
還茂陵封禪之書已期身後亦出于杜子美竟無宣室
召徒有茂陵求之語前軰不以為嫌者盖文勢事情自
須如此也苕溪漁隱曰東坡有云怒移水中蟹愛及屋
上烏亦佳對也
苕溪漁隱曰梅聖俞有續金針詩格張天覺有律詩格
洪覺範有禁臠此三書皆論詩也聖俞金針詩格云有
内外意内意欲盡其理外意欲盡其象内外含蓄方入
詩格如旌旗日暖龍蛇動宫殿風微燕雀高旌旗喻號
令日暖喻明時龍蛇喻君臣言號令當明時君所出臣
奉行也宫殿喻朝廷風微喻政教燕雀喻小人言朝廷
政教才出而小人向化各得其所也如島嶼分諸國星
河共一天言明君理化一統也天覺律詩格辨諷刺云
諷刺不可怒張怒張則筋骨露矣苦廟堂生莽卓岩谷
死伊周之類也未如花濃春寺靜竹細野池幽花濃喻
媚臣秉政春寺比國家竹細野池幽喻君子在野未見
用也沙鳥晴飛遠漁人夜唱閒沙鳥晴飛遠喻小人見
用漁人比君子夜不明之象言君子處昏亂朝廷而樂
道也芳草有情皆礙馬好雲無處不遮樓芳草比小人
馬喻勢利之軰雲喻謟佞之臣樓比鈞衡之地若此之
類可謂言近而意深不失風騷之體也其說數十悉皆
類此覺範禁臠云杜子美詩言山間野外事意在譏刺
風俗如三絶句曰楸樹馨香倚釣磯斬新花蘂未應飛
言後進暴貴可榮觀也不如醉裏風吹盡可忍醒時雨
打稀言其恩重材薄眼見其零落不若未受恩眷時比
天恩以雨多故致花易壞也門外鸕鷀久不來沙頭忽
見眼相猜言貪利小人畏君子之譏其短也自今已後
知人意一日須來一百回言君子蒙以養正瑾瑜匿瑕
山藪藏疾不發其惡而小人未革面謟諛不知媿恥也
無數春笋滿林生柴門密掩斷人行會須上番看成竹
客至從嗔不出迎言唯守道為歲寒也前軰多法其意
作之如韓稚圭詩曰風定曉枝蝴蝶閙雨勻春圃桔橰
閒又蔡持正詩曰風搖熟果時閒落雨滴餘花亦自香
以雨比天恩也桔橰比宰相功業之就已退閒矣時公
在相州作熟果比大臣黜落時公在安州覺範舊遊天
覺之門宜其論詩之相似也余謂論詩若此皆非知詩
者善乎山谷之言曰彼喜穿鑿者棄其大旨取其發興
于所遇林泉人物草木魚虫以為物物皆有所託如世
間商度隱語者則詩委地矣
唐子西
苕溪漁隱曰上張天覺内前行云内前車馬撥不開文
德殿下宣麻回紫微侍郎拜右相中使押赴文昌臺此
語善于叙事質而不俚又云周公禮樂未要作致身姚
宋亦不惡向來兩翁當國年民間斗米纔四錢此語善
于諷誦當而有理皆可法也湖上云佳月明作哲好風
聖之清栖禪暮歸云草青仍過雨山紫更斜陽語意俱
新矣
苕溪漁隱曰晚春云水國春深梅子雨江天日暮鯉魚
風用李賀江樓曲云樓前流水江陵道鯉魚風起芙蓉
老子西有云素知行路惡敢厭在家貧樂天有云始知
為客苦不及在家貧二聯語意絶相類並佳句也
復齋漫錄云辨蜀論云自頃諸公議論頗以蜀人為疑
苟可以防閑沮遏無不為矣吾不知其說也以公孫述
嘗有蜀乎是時王郎據邯鄲盧芳據九原劉永據梁宋
隗囂據秦隴而秦豐李憲之屬不可勝數何獨蜀也以
劉氏嘗有蜀乎是時曹氏據河南袁紹據河朔袁術據
九江劉表據荆州孫氏據江表而公孫度吕布之屬不
可勝數何獨蜀也以王孟嘗有蜀乎是時劉隱稱南漢
李景稱南唐錢鏐稱吳越劉崇稱東漢而馬殷王審知
高季興之屬不可勝數何獨蜀也其大略如此余後因
讀外史檮杌見五代時後唐魏王伐蜀之後朝廷頗疑
蜀人凡有勢力貲產之族悉令遣入洛隱士張立為詩
以諷曰朝廷不用憂巴俗稱伯何曾是蜀人乃知子西
用其意凡子西數百言而立以十四箇字盡之可謂簡
而當矣
復齋漫錄云禹貢華陽黑水惟梁州岷嶓既藝沱潜既
道蔡蒙旅平和夷底績則蜀道與中國通久矣蜀主本
紀載秦惠王謀伐蜀刻五石牛置金其後紿蜀人云能
糞金蜀主信之發卒千人使五丁力士開道致牛于成
都秦因遣張儀隨石牛以入蜀遂奪蜀焉此事尤近誣
蜀人吳師孟醇翁金牛驛辨之以詩云唱奇騰怪可刪
修爭奈常情信謬悠禹貢已書開蜀道秦人安得糞金
牛萬重山勢隨坤順一勺天波到海流自哂據經違世
俗庶幾同志未相尤醇翁以通議大夫致仕享年九十
韓子蒼
詩說雋永云吕居仁作江西宗𣲖圖置子蒼其間韓不
悅而蘇黃門初見韓詩自云恍然再見儲光羲也苕溪
漁隱曰余閱欒城集有題韓駒秀才詩卷一絶云唐朝
文士例能詩李杜高深到者稀我讀君詩笑無語恍然
再見儲光羲
復齋漫錄云子蒼嘗言作詩文當得人印可乃自不疑
所以前軰汲汲於求知也
復齋漫錄云火樹銀花合星橋鐡鎖開暗塵隨馬去明
月逐人來遊妓皆穠李行歌盡落梅金吾不禁夜玉漏
莫相催唐蘇味道上元詩也韓子蒼和館中上元游葆
真宫觀燈詩云開卷愛公如李益解言明月逐人來多
情好共春流轉刻燭題詩又一回子蒼以蘇詩為李益
何邪然蘇意乃取梁朱起望月詩耳朱云唯餘故樓月
遠近必隨人
苕溪漁隱曰東坡續麗人行詩注云李仲謀家有周昉
畫背面欠伸内人極精戲作此詩云深宫無人春晝長
沈香亭北百花香美人睡起薄梳洗燕舞鶯啼空斷腸
畫工欲畫無窮意背立春風初破睡若教回首更嫣然
陽城下蔡俱風靡子蒼用此意題伯時所畫宫女云睡
起昭陽暗淡粧不知緣底背斜陽若教轉盼一回首三
十六宫無粉光終不及東坡之偉麗也
復齋漫錄云皮日休謝人送酒云門巷寂寥空紫苔先
生應渴解酲杯醉中不得相親問故遣青州從事來晉
桓温有主簿善别酒味以好者為青州從事謂青州有
齊郡言到臍也子蒼謝信守連鵬舉送酒云上饒藉甚
文章守曾共紫微花下杯鈴閣晝閒思老病故教從事
送春來意思頗同當有辨其優劣者
詩說雋永云王咸平黼為校書郎日嘗夢龍降其室故
子蒼作咸平生日詩云昔年親擢校書郎夜夢蒼龍繞
屋梁異事那知今日應六龍深駐載賡堂又云已向叢
霄侍玉宸朅來端為付經綸不須更說人間事曾是仙
中第一人黃和固陵御製詩云君王龍記赭加卿即其
事也
復齋漫錄云晁元忠西歸詩安得龍山潮駕回安河水
水從樓前來中有美人淚子蒼取其意以代葛亞卿作
詩云君住江濱起畫樓妾居海角送潮頭潮中有妾相
思淚流到樓前更不流唐孫叔向有經昭應温泉詩云
一道泉回繞御溝先皇曾向此中游雖然水是無情物
也到宫前咽不流子蒼末句又用孫語也苕溪漁隱曰
余以陵陽集閱之子蒼十絶為葛亞卿作皆别離之詞
必亞卿與妓别子蒼代賦此詩其詩云妾願為雲逐畫
檣君言十日看歸航以此可知也又云初合雙鬟觸事
羞離筵酌酒強回頭縱言眼軟偏饒淚莫道心癡不解
愁亦佳句也徐師川跋云夏木隂隂欲放船黃鸝啼了
落花天十詩說盡人間事付與風流葛稚川
苕溪漁隱曰子蒼題明皇上馬圖云翠華欲幸長生殿
立馬樓前待貴妃尚覓君王一回顧金鞍欲上故遲遲
余舊觀蔡天啟集中有此詩竟誰作邪
復齋漫錄云李彭商老有建除體贈子蒼云滿朝以詩
鳴何獨遺大雅平生黃葉句摸索便知價盖是時子蒼
自館職斥宰分寧縣時也子蒼有和李上舍冬日詩最
為世所推故商老有黃葉之句全篇云北風吹日晝多
隂日暮擁階黃葉深倦鵲遶枝翻凍影飛鴻摩月墮孤
音推愁不去如相覓與老無期稍見侵顧藉微官年少
事病來那復一分心
苕溪漁隱曰鄭谷等共定今體詩格一進一退韻如李
師中送唐介七言八句詩是也子蒼于五言八句近體
詩亦用此格其詩云盗賊尤如此蒼生困未蘇今年起
安石不用笑包胥子去朝行在人應問老夫髭鬚衰白
盡瘦地日擕鉏盖蘇夫在十虞字韻胥鉏在九魚字韻
詩說雋永云子蒼和人詩云窮如老鼠穿牛角拙似鮎
魚上竹竿苕溪漁隱曰余蹭蹬銓選四十載拙固有之
貧亦宜然每以子蒼自汎屢哦此一聯真余著題也以
陵陽集徧尋無之因足成一章云執戟老人雙鬢班陸
沈三世不遷官窮如老鼠穿牛角拙似鮎魚上竹竿豈
有葡萄博名郡空餘苜蓿上朝盤榮華氣象無絲許正
坐平生骨相寒
苕溪漁隱曰汪彥章自吳興移守臨川曾吉甫以詩迓
之云白玉堂中曾草詔水精宫裏近題詩先以示子蒼
子蒼為改兩字白玉堂深曾草詔水精宫冷近題詩迥
然與前不侔盖句中有眼也
苕溪漁隱曰子蒼謝人寄茶筅子詩云看君眉宇真龍
種尤解横身戰雪濤盧駿元亦有此詩云到底此君高
韻在清風兩腋為渠生皆善賦詠者然盧優於韓
陳去非
苕溪漁隱曰去非舊有詩云風流邱壑真吾事籌策廟
堂非所知其後登政府無所建明卒如其言九日詞云
九日登臨有故常隨晴隨雨一傳觴用退之淮西碑欲
事故常之語又憶洛中舊遊詞云憶昔午橋橋上飲坐
中多是豪英長溝流月去無聲杏花疎影裏吹笛至天
明此數語奇麗簡齋集後載數詞惟此詞為優
詩說雋永云京師葆真宫垂楊映沼有山林之趣去非
將罷尚符日題其池亭云聊將兩鬢蓬起照千文鏡微
波喜搖人小立待其定
苕溪漁隱曰去非詩云一官成一集盡付古沙頭蓋用
王筠事而楊大年亦如此南史王筠自撰其文章以一
官為一集自洗馬中書中庶吏部左佐臨海大府各十
卷尚書三十卷凡一百卷行于世本朝名臣傳楊億為
文每官成一集所著括蒼武夷潁隂韓城退居汝陽蓬
山辭榮冠鼇等集
四六談麈云去非草故相義陽公起復制云眷予次輔
方宅大憂為言者令貼麻陳改云方服私艱說者又以
為語忌王初寮草鄭華陽持餘服麻云矧君臣相與之
際當諒乃心顧忠孝兩全之難重違所請
周明老
復齋漫錄云荆楚歲時記云冬至一百五日即有疾風
甚雨謂之寒食王君玉詩疾風甚雨青春老瘦馬肥牛
綠野深又見明老詩藁云疾風甚雨悲遊子峻嶺崇岡
非故鄉苕溪漁隱曰余亦云飛絮落花春向晚疾風甚
雨暮生寒
漁隱叢話後集卷三十四
