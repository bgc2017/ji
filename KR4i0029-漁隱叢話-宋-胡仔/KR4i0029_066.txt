漁隱叢話後集卷五
宋胡仔撰
杜子美一
東坡云太史公論詩以為國風好色而不淫小雅怨誹
而不亂以予觀之是特識變風變雅耳烏知詩之正乎
昔先王之澤衰然後變風發乎情雖衰而未竭是以猶
止於禮義以為賢於無所止者而巳若夫發於性止於
忠孝者其詩豈可同日而語哉古今詩人衆矣而杜子
美為首豈非以其流落饑寒終身不用而一飯未嘗忘
君也歟
東臯雜錄云有問荆公老杜詩何故妙絶古今公曰老
杜固嘗言之讀書破萬卷下筆如有神
苕溪漁隱曰職林云補闕拾遺武后垂拱中置二人以
掌供奉諷諫自開元後尤為清選左右補闕各二人供
奉各一人左右拾遺亦然左屬門下右屬中書故岑參
寄左省杜拾遺云聯步趨丹陛分曹限紫微老杜答岑
補闕云窈窕清禁闥罷朝歸不同君隨丞相後我往日
華東正謂此也
文昌雜錄云杜甫為左拾遺作紫宸殿退朝詩宮中每
出歸東省會送䕫龍集鳳池東省門下也鸞臺在焉鳳
池在中書省杜詩不應有誤恐唐朝别有故事又恐是
時政事堂適在左省也苕溪漁隱曰按裴炎傳云故事
宰相於門下省議事謂之政事堂故長孫無忌為司空
房玄齡為僕射魏徵為太子太師皆知門下省事至中
宗時裴炎以中書令執政事筆故徙政事堂於中書省
子美於肅宗至德二載拜左拾遺作退朝詩其言鳳池
誠有所據知其不誤也
文昌雜錄云唐制天子坐朝宫人引至殿上故杜甫詩
戶外昭容紫袖垂雙瞻御坐引朝儀天祐二年十二月
詔曰宫嬪女職本備内任今後每遇延英坐日只令小
黃門祗候引從宫人不得出内自此始罷也又云香飄
合殿春風轉花覆千官淑景移乂晩出左掖退朝花底
散歸院柳邊迷乃知唐朝殿多種花柳今殿庭惟植槐
楸鬱鬱然有嚴毅之氣也
復齋漫錄云唐六典左右拾遺掌供奉諷諫凡發令舉
事有不便於時不合於道者小則上封大則廷諍子美
以至德二載拜左拾遺故寄賈司馬云法駕還雙闕王
師下八川此時霑奉引佳氣拂周旋奉酬嚴公題野亭
云拾遺曾奏數行書懶性從來水竹居奉引濫騎沙苑
馬幽棲真釣錦江魚此兩詩所以言供奉也春宿左省
云明朝有封事數問夜如何出左掖云避人焚諫草此
兩詩所以言小則上封大則廷諍也
復齋漫錄云山谷言船如天上坐人似鏡中行又云船
如天上坐魚似鏡中懸沈雲卿詩也老杜云春水船如
天上坐祖述佺期之語也繼之以老年花似霧中看蓋
觸類而長之予以雲卿之詩原於王逸少鏡湖詩所謂
山隂路上行如在鏡中遊之句然李太白入青溪山亦
云人行明鏡中鳥度屏風裏雖有所襲然語益工也
復齋漫錄云張華博物志曰江陵有臺甚大而惟有一
柱衆梁皆共此柱後土人呼為木履觀或曰一柱觀梁
劉孝綽江津寄劉之遴云經過一柱觀出入三休臺故
子美泊松滋江亭云一柱全應近高唐莫再經下峽云
船經一柱過留眼共登臨送李功曹之荆州云孤城一
柱觀落日九江流又所思云九江日落醒何處一柱觀
頭眠幾回䕫府咏懷云音徽一柱數
藝苑雌黃云張文潛明道雜誌云讀書有義未通而輒
改字最學者大病也杜詩黃精無苗後人所改也舊乃
黃獨讀者不知其義因改為精其實黃獨是一物也本
處謂之土芋根惟一顆而色黃故名黃獨饑歲土人掘
以充糧食故老杜云耳僧惠洪則曰黃獨芋魁之小者
俗人易曰黃精子美流離亦未至作道人劍客食黃精
也此語殊謬惠洪徒見黃獨一名土芋遂謂芋魁之小
者殊不知與芋魁懸别觀子美詩有三春濕黃精一食
生毛羽掃除白髮黃精在君看他時冰雪容之句安得
云未至作道人劍客食黃精乎東坡云詩人空腹待黃
精生事只看長柄械則坡讀杜詩亦以黃獨為黃精矣
復齋漫錄云送李八秘書云對敭抏士卒乾没費倉儲
不曉對敭抏士卒為何等語讀上林賦方悟抏挫也五
官切抏士卒之精費府庫之財蓋李方入對宜論蜀中
兵老財匱也題鄭十八云禰衡實恐遭江夏方朔虚傳
是歲星今世注杜詩乃謂方朔為太白星精余以注所
引非是按班固武帝故事云上至海上考竟諸道士尤
妖妄者百餘人西王母遣使曰欲見神人而先殺僇吾
與帝絶矣使至之日東方朔死上疑問使者云朔是木
帝精為歲星下遊人間以觀天下非陛下臣也西京雜
記亦云夏侯孝若畫贊云神變造化靈為星辰葛洪神
仙傳亦云王遥遇雨使弟子以九節杖擔篋不沾濕劉
向列仙傳云華山絶頂有石臼號玉女洗頭盆中有碧
水未嘗增减故望岳詩安得仙人九節杖挂到玉女
洗頭盆
樂府解題云武王伐紂作歌使士習之號曰巴渝之曲
因其地以巴渝取名故題瀼西草堂云萬里巴渝曲三
年寔飽聞注引前漢禮樂志巴渝鼓員三十六人殊不
知巴渝之歌自武王伐紂始諸將詩韓公本意築三城
擬絶天驕插漢旌按唐中宗時張仁愿取漢南地於河
北築三受降城絶虜南宼仁愿後封韓國公故杜云爾
藝苑雌黃云凡王室中否而復興謂之中興周宣之詩
曰任賢使能周室中興焉中字陸德明釋文張仲切徐
安道音辨只作平聲讀然古人用此或作平聲或作去
聲如杜陵云今朝漢社稷新數中興年萬里傷心嚴譴
日百年垂死中興時李義山云言皆在中興此類皆作
去聲用如杜陵云神靈漢代中興主功業汾陽異姓王
側聽中興主長吟不世賢李義山云身閒不覩中興盛
此類皆作平聲用
東臯雜錄云詩烝民任賢使能周室中興焉陸德明釋
文張仲切故老杜詩云今朝漢社稷新數中興年又萬
里傷心嚴譴日百年垂死中興時古人留意音訓如此
又嘗見人讀冒頓音墨突徧閱漢書無此音後出晉書
音義乂曲逆音句遇亦出文選注功臣贊中苕溪漁隱
曰東坡詩云威聲又數中興年二寇行當一矢聯吕居
仁詩云謝安肯為蒼生起早為吾君了中興皆張仲切
用中興字也
許彦周詩話云北征詩微爾人盡非于今國猶活獨以
活國許陳元禮何也蓋禍亂既作惟賞罰當則再振否
則不支持矣元禮首議誅太真國忠輩近乎一言興邦
宜得此語倘無此舉雖有李郭不能展用
復齋漫錄云王叡炙轂子云夏商以草為屩左氏曰菲
屨也至周以麻為之謂之麻鞋貴賤通著晉永嘉中以
絲為之宫中妃嬪皆著故述懷云麻鞋見天子衣袖露
兩肘爾雅注云鷿鵜似鳬而小膏中瑩刀續英華詩有
馬啣苜蓿葉劔瑩鷿鵜膏故子美贈張卿云健筆凌鸚
鵡銛鋒瑩鷿鵜又大食刀歌䥴錯碧甖鸊鵜膏鋩鍔已
虛秋江濤總大莊嚴寺碑俯看驚電影徹琉璃之宫遥
拖宛虹光徧水晶之域故宿贊公房云身在水晶域任
昉述異記云吳王闔閭造水晶宫又魏略曰大秦國以
水晶為屋柱故曲江對酒云水晶宫殿轉霏微古樂府
君家誠易知易知復難忘黃金為君門白玉為君堂故
詩云上君白玉堂倚君金華省高昌有草實如蠒蠒中
絲如細績名為白叠子國人織以為布甚軟白見南史
故贊公房詩光明白叠巾
藝苑雌黃云世人言度曲者多作徒故切謂歌曲也張
平子兩京賦云度曲未終雲起雪飛子美陪李梓州泛
江詩翠眉縈度曲雲鬢儼分行皆作徒故切讀攷之前
漢元帝紀贊云帝多材藝善史書鼓琴吹洞簫自度曲
被歌聲應劭注自隱度作新曲因持新曲以為歌詩聲
也顔注度音大各切則與張平子杜詩所言度曲異矣
而臣瓚注則曰度曲謂歌終更授其次則又誤以度曲
為歌曲夫度曲雖有兩音若讀元帝紀止可作大各切
唐書段安節善樂律能自度曲其意正與元帝紀相合
藝苑雌黃云東坡嘗言曾子固文章妙天下而有韻者
輒不工杜子美長於歌詩而無韻者幾不可讀比觀西
清詩話乃不然此說云杜少陵文自古奥如九天之雲
下垂四海之水皆立忽翳日而飜萬象却浮空而留六
龍萬舞凌亂又似乎春風壯而江海波其語磊落驚人
或言無韻者不可讀是大不然予謂此數語乃出杜陵
三賦謂之無韻可乎竊意東坡所謂無韻者蓋若課伐
木詩序之類是也苕溪漁隱曰少游嘗有此語藝苑以
為東坡誤矣
東觀餘論云董君新序稱甫為淑妃皇父碑在開元二
十三年最少作也予按是年甫年纔二十四歲宜為少
作然按碑文妃卒葬皆在二十年然此碑乃其子壻鄭
潛耀令甫作未必在是年碑末云甫忝鄭莊之賓客游
竇主之園林以白頭之嵇阮豈獨步於崔蔡野老何知
斯文見託若其壯年所作豈得序稱白頭嵇阮與野老
何知哉又其銘云日居月諸丘壠荆杞列樹拱矣豐碑
缺然則其立碑蓋在葬後六年非甫年二十四當開元
二十三年皇父葬時所作也蓋董君不考立碑年但考
其葬年故誤爾董君新序稱永泰元年嚴武移山南崔
旰亂甫避秦川定後還成都即浮江東欲適吳楚按武
卒於成都故有哭嚴僕射詩則武未嘗移鎮山南也又
有將適吳楚留别章使君當在武未再尹成都之前非
崔旰亂之後此二事皆舛誤
金石錄云唐六公詠李邕撰胡履靈書余初讀杜子美
八哀詩云朗詠六公篇憂來豁蒙蔽恨不見其詩晩偶
得石本錄其文詞高古真一代佳作也六公者五王各
為一章狄丞相為一章也
許彦周詩話云詩有力量猶如弓之年力其未挽時不
知其難也及其挽之力不及處分寸不可強若出塞曲
落日照大旗馬鳴風蕭蕭悲笳數聲動壯士慘不驕又
八哀詩汝陽讓帝子眉宇真天人虬髯似太宗色映塞
外春此等力量不容他人到
麈史云杜審言子美之祖也則天時以詩擅名與宋之
問唱和其詩有綰霧青條弱牽風紫蔓長又有寄語洛
城風月道明年春色倍還人之句若子美林花帶雨胭
脂落水荇牽風翠帶長又云傳語風光共流轉暫時相
賞莫相違雖不襲其意而語句體格脈絡蓋可謂入宗
而取法矣
漁隱叢話後集卷五
