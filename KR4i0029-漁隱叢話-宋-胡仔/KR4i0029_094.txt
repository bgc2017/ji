漁隱叢話後集卷三十三
宋胡仔撰
秦太虛
藝苑雌黃云程公闢守會稽少遊客焉館之蓬萊閣一
日席上有所悅自爾眷眷不能忘情因賦長短句所謂
多少蓬萊舊事空回首煙靄紛紛也其詞極為東坡所
稱道取其首句呼之為山抺微雲君中間有寒鴉萬點
流水遶孤村之句人皆以為少游自造此語殊不知亦
有所本予在臨安見平江梅知錄云隋煬帝詩云寒鴉
千萬點流水遶孤村少游用此語也予又嘗讀李義山
效徐陵體贈更衣云輕寒衣省夜金斗熨沈香乃知少
游詞玉籠金斗時熨沈香與夫睡起熨沈香玉腕不勝
金斗其語亦有來歴處乃知名人必無杜撰語苕溪漁
隱曰晁無咎云少游如寒景詞云斜陽外寒鴉萬點流
水遶孤村雖不識字人亦知是天生好言語其褒之如
此盖不曾見煬帝詩耳
復齋漫錄云少游别蘇子由于斗野亭作詩云古埭天
連雁荒祠木蔽牛不堪春解手更為晚停舟子由和云
飲食逢魚蠏封彊入斗牛予觀其意上句取杜詩青青
竹筍迎船出白白江魚入饌來其下句乃取庾蘭成路
已分于湘漢星猶看于斗牛也
復齋漫錄云少游為千秋歲世尤稱之秦既没藤州晁
無咎嘗和其韻以弔之云江頭苑外常記春朝退飛騎
軋鳴珂碎齊謳雲遶扇趙舞風回帶嚴鼓斷杯盤藉草
猶相對洒涕誰能會醉卧藤隂盖人已去詞空在兔園
高宴悄虎觀英游改重感慨驚濤自卷珠沈海中云醉
卧藤隂盖者少游臨終作詞所謂醉卧古藤隂下了不
知南北故無咎用之山谷守當塗日郭功甫寓焉日過
山谷論文一日山谷云少游千秋歲詞歎其句意之善
欲和之而海字難押功甫連舉數海字若孔北海之類
山谷頗厭未有以郤之次日功甫又過山谷問焉山谷
荅曰昨晚偶尋得一海字韻功甫問其所以山谷云羞
殺人也爺娘海自是功甫不論文於山谷矣盖山谷用
俚語以郤之
許彦周詩話云黃魯直愛與郭功甫戲謔嘲調雖不當
盡信至如曰公做詩費許多氣力做甚此語切當大有
益於學詩者不可不知也
苕溪漁隱曰和東坡金山詩云雲峰一隔變炎涼猶喜
重來飯積香維摩經云維摩詰往上方有國號香積以
衆香鉢盛滿香飯悉飽衆會故今僧舍厨名香積二字
不可顛倒也太虛乃遷就押韻殊不成語小詞云落紅
鋪徑水平池弄晴小雨霏霏杏園憔悴杜鵑啼無奈春
歸用小杜詩莫怪杏園憔悴去滿城多少插花人春日
云却憩小庭纔日出海棠花發麝香眠語固佳矣苐恐
無此理香譜云香中尤忌麝唐鄭注赴河中姬妾百餘
盡騎香氣數里逆于人鼻是歲自京兆至河中所過瓜
盡一蒂不獲然則海棠花下豈應麝香可眠乎同子瞻
端午日遊諸寺云雙溪貫城郭暝色帶孤禽用老杜秦
中紀行詩暝色帶遠客之語也
許彥周詩話云元撰作樹萱錄載有人入夫差墓中見
白居易張籍李賀杜牧諸人賦詩皆能記憶句法亦各
相似最後老杜亦來賦詩記其前四句云紫領寬袍漉
酒巾江頭蕭散作閒人悲風有意摧林葉落日無情下
水濱吁嗟若數君子者皆不能脫然高蹈猶為鬼邪殊
不可曉也若以為元撰自造此詩則數公之詩尚可庶
幾而少陵之四句孤韻出塵非元所能道也苕溪漁隱
曰余閱淮海後集秦少游有秋興九首皆擬古人如韓
退之李賀杜牧之白居易李太白杜子美玉川子孟郊
韋應物内擬子美詩云紫領寬袍漉酒巾江頭蕭散作
閒人悲風有意摧林葉落日無情下水濱車馬憧憧誰
道義市朝衮衮共埃塵覓錢稚子啼紅頰不信山翁篋
笥貧前四句與樹萱錄同竟誰作邪
詩說雋永云秦湛處度為韓膺胄作枝巢詩建炎間在
會稽一日語伋云先得兩句大勝商山老同居一木奴
杌&KR1150;危中壘高聳垜中雛未知後成篇否苕溪漁隱曰
玄怪錄云巴卬人家有橘園霜後諸橘盡收餘二大橘如
三四斗盎巴人異之即令攀摘輕重亦如常橘剖開每
橘有二老人相對象戲談笑自若一叟曰橘中之樂不
減商山但不得深根固蒂為人摘耳處度此詩殊不善
用事此但言橘中之樂不減商山烏得便謂商山老每
橘有二老人亦烏得謂之同居也若東坡洞庭春色賦
云吾聞橘中之樂不減商山豈霜餘之不食而四老人
者游戲於其間謝無逸詠橘詩云巴卭清霜後獨餘兩
大橘一朝剖而食四老欣然出乃知避世士退藏務深
密皆善用事無疵病可指擿也
陳履常
復齋漫錄云書當快意讀易盡客有可人期不來世事
相違每如此好懷百歲幾回開其後又寄黃充前四句
云俗子推不去可人廢招呼世事每如此我生亦何娛
盖無已得意故兩見之
復齋漫錄云晁無咎玉山過彭門而無已廢居里中無
咎出小鬟舞梁州佐酒無已作木蘭花云娉娉裊裊芍
藥梢頭紅樣小舞袖低垂心倒郎邊客已知金樽玉酒
勸我花前千萬壽莫莫休休白髮簮花各自羞無咎云
人疑宋開府鐵心石腸及為梅花賦清&KR0008;艷發殆不類
其為人無已清適雖鐵石心腸不至于開府而此詞清
&KR0008;艷發過於梅花賦矣苕溪漁隱曰乙酉歲余歸苕溪
上才獲復齋漫錄見無已小詞因筆之
苕溪漁隱曰履常絶句云此生精力盡於詩末歲心存
力已疲與温公進呈資治通鑑表云臣之精力盡於此
書之語共相脗合豈偶然邪
復齋漫錄云荆楚歲時記正月七日剪綵為人或鏤金
薄貼屏風上亦戴之像人入新年形容改新無已立春
詩云巧勝向人真耐老衰顔從俗不宜新更覺其工苕
溪漁隱曰余閱荆楚歲時記云正月七日剪綵為人或
鏤剪金薄為人貼屏風亦戴之頭鬢以識新歲更始所
云止此即無像人入新年形容改新九字復齋以無已
詩有衰顔從俗不宜新之句遂牽合撰此九字亦誣甚
矣
文昌雜錄云立春日賜三省官采勝各有差謝于紫宸
殿門杜臺卿說正月七日為人日家家剪綵或鏤金薄
為人以貼屏風亦戴之頭鬢今世多刻為華勝像瑞圖
金勝之形引釋名華像草木華也勝言人形容止等一
人著之則勝又引賈充李夫人典誡曰每見時人月旦
花勝交相遺與謂正月旦也今俗用立春日亦近之然
公卿家尤重此日莫不鏤金刻繒加飾珠翠或以金銀
窮極工巧交相遺問焉
許彦周詩話云無已賦宗室畫詩滕王蛺蝶江都馬一
紙千金不當價又作曾子固挽詞丘園無起日江漢有
東流近世詩人罕匹其儔
苕溪漁隱曰寄送定州蘇尚書云枉讀平生三萬卷貂
蟬當復作兜牟齊武帝戲周盤龍曰貂蟬何如兜鍪對
曰貂蟬生于兜鍪履常反用此事意言蘇公之才學不
當臨邊然頗牧出于儒林古人以為美談履常之言殊
覺非也
苕溪漁隱曰杜牧之早雁詩云仙掌月明孤影過長門
燈暗數聲來六一居士汴河聞雁云野岸柳黃霜正白
五更驚破客愁眠皆言幽怨羈旅聞雁聲而生愁思至
後山則不然但云遠道勤相喚羇懷悞作愁則全不蹈
襲也
復齋漫錄云漢臯張君詩話謂鮑當吟孤雁云更無聲
接續空有影相隨當時號為鮑孤雁凡物有羣而孤者
皆然何獨雁乎然予觀司馬文正詩話乃謂當為河南
府法曹常忤知府薛映因賦孤雁詩所謂天寒稻梁少
萬里孤難進不惜充君庖為帶邊城信薛大嗟賞時號
鮑孤雁與張君所記不同而詞意亦大非前句可及當
以張君所記為失也
晁無咎
復齋漫錄云無咎評本朝樂章不見諸集今錄於此云
世言柳耆卿曲俗非也如八聲甘州云漸霜風悽慘關
河冷落殘照當樓此唐人語不減高處矣歐陽永叔浣
溪沙云堤上遊人逐畫船拍堤春水四垂天綠楊樓外
出鞦韆要皆絶妙然只一出字自是後人道不到處東
坡詞人謂多不諧音律然居士詞横放傑出自是曲中
縳不住者黃魯直間作小詞固高妙然不是當家語自
是着腔子唱好詩晏元獻不蹈襲人語而風調閒雅如
舞低楊柳樓心月歌盡桃花扇影風知此人不住三家
村也張子野與柳耆卿齊名而時以子野不及耆卿然
子野韻高是耆卿所乏處近世以來作者皆不及秦少
游如斜陽外寒鴉萬點流水遶孤村雖不識字亦知是
天生好言語
苕溪漁隱曰無已稱今代詞手惟秦七黃九耳唐諸人
不迨也無咎稱魯直詞不是當家語自是着腔子唱好
詩二公在當時品題不同如此自今觀之魯直詞亦有
佳者苐無多首耳少游詞雖婉美然格力失之弱二公
之言殊過譽也
苕溪漁隱曰雪浪齋日記謂晏叔原工于小詞舞低楊
柳樓心月歌盡桃花扇影風不媿六朝宫掖體無咎評
樂章乃以為元獻詞誤也元獻詞謂之珠玉集叔原詞
謂之樂府補亡集此兩句在補亡集中全篇云彩袖慇
懃捧玉鍾當年拚却醉顔紅舞低楊柳樓心月歌盡桃
花扇影風從别後憶相逢幾回魂夢與君同今宵剩把
銀缸照猶恐相逢是夢中詞情婉麗
李易安云樂府聲詩並著最盛于唐開元天寶間有李
八郎者能歌擅天下時新及第進士開宴曲江榜中一
名士先召李使易服隱名姓衣冠故敝精神慘沮與同
之宴所曰表弟願與坐末衆皆不顧既酒行樂作歌者
進時曹元謙念奴為冠歌罷衆皆咨嗟稱賞名士忽指
李曰請表弟歌衆皆哂或有怒者及轉喉發聲歌一曲
衆皆泣下羅拜曰此李八郎也自後鄭衛之聲日熾流
靡之變日煩巳有菩薩蠻春光好莎雞子更漏子浣溪
沙夢江南漁父等詞不可徧舉五代干戈四海瓜分豆
剖斯文道熄獨江南李氏君臣尚文雅故有小樓吹徹
玉笙寒吹皺一池春水之詞語雖奇甚所謂亡國之音
哀以思也逮至本朝禮樂文武大備又涵養百餘年始
有柳屯田永者變舊聲作新聲出樂章集大得聲稱于
世雖協音律而詞語塵下又有張子野宋子京兄弟沈
唐元絳晁次膺軰繼出雖時時有妙語而破碎何足名
家至晏元獻歐陽永叔蘇子瞻學際天人作為小歌詞
直如酌蠡水于大海然皆句讀不葺之詩爾又往往不
協音律者何邪盖詩文分平側而歌詞分五音又分五
聲又分六律又分清濁輕重且如近世所謂聲聲慢雨
中花喜遷鶯既押平聲韻又押入聲韻玉樓春本押平
聲韻又押上去聲又押入聲本押仄聲韻如押上聲則
協如押入聲則不可歌矣王介甫曾子固文章似西漢
若作一小歌詞則人必絶倒不可讀也乃知别是一家
知之者少後晏叔原賀方回秦少游黃魯直出始能知
之又晏苦無鋪叙賀苦少典重秦即專主情致而少故
實譬如貧家美女雖極妍麗丰逸而終乏富貴態黃即
尚故實而多疵病譬如良玉有瑕價自減半矣苕溪漁
隱曰易安歴評諸公歌詞皆摘其短無一免者此論未
公吾不憑也其意盖自謂能擅其長以樂府名家者退
之詩云不知羣兒愚那用故謗傷蚍蜉撼大樹可笑不
自量正為此輩發也
東臯雜錄云予昔為太學生暇日遊西池過道者院池
上壁間見東坡題詩下馬逢佳客携壺傍小池清風亂
荷葉細雨出魚兒井好能冰齒茶甘不上眉歸途更蕭
瑟真個解催詩後有諸公和獨記無咎一聯云雨園鳩
逐婦風徑燕將兒亦佳句也
復齋漫錄云元豐已未廖明略晁無咎同登科明略所
遊田氏者麗姝也一日明略邀無咎晨過田氏遽起對
鑑理髮且盼且語草草粧掠以與客對無咎以明略故
有意而莫傳也因為下水船一闋云上客驪駒至鸚喚
銀屏睡起困倚籹臺盈盈正解螺髻鳳釵墜繚繞金環
玉指巫山一段雲委半窺鏡向我横秋水斜領花交鏡
裏淡拂鉛華匆匆自整羅綺斂眉翠雖有愔愔意空作
江邊解佩情何寄
張右史
復齋漫錄云文潜詩云新月已生飛鳥外落霞更在夕
陽西盖用郎士元送楊中丞和番詩耳郎詩云河陽飛
鳥外雪嶺大荒西
復齋漫錄云東坡泗州僧伽塔詩耕田欲雨刈欲晴去
得順風來者怨若使人人禱輒遂造物應須日千變文
潜用其意别為一詩云南風霏霏麥花落豆田漠漠初
垂角山邊夜半一犂雨田父高歌待收穫雨多瀟瀟蠶
簇寒蠶婦低眉憂繭單人生多求復多怨天公供爾良
獨難
苕溪漁隱曰夜涼江海近天闊斗牛微張右史集中佳
句也備成集中亦有之盖誤收入非東坡所作李太白
有云天清一雁遠文潜有云天形一雁高二句俱工未
易分優劣也
金石錄云唐昭陵六馬贊初太宗以文德皇后之葬自
為文刻石于昭陵又琢石像平生征伐所乘六馬為贊
刻之皆歐陽詢八分書世以為殷仲容書非是至諸降
將名氏乃仲容書耳苕溪漁隱曰文潜有昭陵六馬詩
云天將剗隋亂帝遣六龍來森然風雲姿颯爽毛骨開
飈馳不及視山立儼莫回長鳴視八表擾擾萬駑駘秦
王龍鳳姿魚鳥不足摧腰間大白羽中物如風雷區區
數竪子縛取如提孩手持掃天帚六合無塵埃艱難濟
大業一一非常材惟時六驥足績與英衛陪功成鏘八
鸞玉輅行天街荒涼昭陵闕古石埋蒼苔文潜得意筆
也
溪堂居士
復齋漫錄云無逸嘗于黃州關山杏花村館驛題江城
子詞云杏花村裏酒旗風烟重重水溶溶野渡舟横楊
柳綠隂濃望斷江南山色遠人不見草連空夕陽樓外
晚燈籠粉香融淡眉峰記得年年相見畫屏中只有關
山今夜月千里外素光同過者必索筆于館卒卒頗以
為苦因以泥塗之
復齋漫錄云晉許遜為旌陽令時江西有蛟為害旌陽
與其徒吳猛仗劔殺之遂作大鐵柱以鎮壓其處今豫
章有鐵柱觀而柱猶存也無逸嘗賦詩云豫章城南老
子宫階前一柱立積鐵云是旌陽役萬鬼夜半舁來老
蛟穴插定三江不沸騰切勿搖撼坤軸裂蒼苔包裹鱗
皺皮我欲摩挲肘屢掣旌陽挈家上天去只留千夫應
門戶西山高處風露寒兹事恍惚從誰語安得猛士若
朱亥袖往横山打狂虜
張芸叟
復齋漫錄云芸叟嘗評詩云永叔之詩如乍成春服乍熱
醱醅登山臨水竟日忘歸王介甫之詩如空中之音相
中之色人皆聞見難可着摸石延年之詩如饑鷹夜歸
岩冰春拆迅逸不可言蘇東坡之詩如武庫初開矛戟
森然不覺令人神𢥠仔細檢點不無利鈍梅聖俞之詩
如深山道人草衣葛履王公見之不覺屈膝郭功甫之
詩如大排筵席二十四味終日揖遜求其適口者少矣
世以為知言余謂芸叟之論公否未敢必然觀東坡所
記芸叟西征途中詩止云張舜民通練西事稍能詩而
已則東坡盖不以善詩待芸叟邪
苕溪漁隱曰西清詩話蔡百衲絛所撰也巳嘗行于世
矣余舊錄得百衲所作詩評今列于此云柳子厚詩雄
深簡淡迥拔流俗至味自高直揖陶謝然似入武庫但
覺森嚴王摩詰詩渾厚一段覆盖古今但如久隱山林
之人徒成曠淡杜少陵詩自與造化同流孰可擬議至
若君子高處廊廟動成法言恨終欠風韻黃太史詩妙
脫蹊徑言謀鬼神唯胸中無一點塵故能吐出世間語
所恨務高一似參曹洞下禪尚墮在玄妙窟裏東坡詩
天才宏放宜與日月爭光凡古人所不到發明殆盡萬
斛泉流未為過也然頗恨方朔極諫時雜以滑稽故罕
逢醖藉韋蘇州詩如渾金璞玉不假雕琢成妍唐人有
不能到至其過處大似村寺高僧奈時有野態劉夢得
詩典則既高滋味亦厚但正若巧匠矜能不見少拙白
樂天詩自擅天然貴在近俗恨如蘇小雖美終帶風塵
李太白詩逸態凌雲照映千載然時作齊梁間人體段略
不近渾厚韓退之詩山立霆碎自成一法然譬之樊侯
冠佩微露粗疎柳柳州詩若捕龍蛇搏虎豹急與之角
而力不敢暇非輕蕩也薛許昌詩天分有限不逮諸公
遠矣至合人意處正若芻豢時復咀嚼自佳王介甫詩
雖乏丰骨一番出清新方似學語之小兒酷令人愛歐
陽公詩温麗深穩自是學者所宗然似三館畫手未免
多與古人傳神杜牧之詩風調高華片言不俗有類新
及第少年略無少退藏處固難求一唱而三歎也右此
十四公皆吾生平宗師追仰所不能及者留心既久故
閑得而議之至若古今詩人自是珠聯玉映則又有不
得而知也已
王仲至
復齋漫錄云仲至與少游謁恭敏李公飯于閒燕堂即
席聯句云黃葉山頭初帶雪綠波尊酒暫回春(欽臣)已
聞璧月瓊枝句更看朝雲暮雨人(觀)老愧紅籹翻曲妙
喜逢佳客放懷新(欽臣)天明又出桃源去此境何時再
問津(觀)
復齋漫錄云仲至使遼回謁恭敏李公席中賦詩云穹
廬三月已淹留白草黃雲見即愁滿袖塵埃何處洗李
家池上海棠洲
漁隱叢話後集卷三十三
