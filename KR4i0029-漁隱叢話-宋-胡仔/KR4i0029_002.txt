漁隱叢話前集卷二
宋胡仔撰
國風漢魏六朝下
石林詩話云嵇康幽憤詩云性不傷物頻致怨憎昔慚
下惠今愧孫登蓋志鍾會之事也吾嘗讀世說知康乃
魏宗室壻審如此雖不忤鍾會亦安能免死邪康嘗稱
阮籍口不臧否人物以為可師殊不然籍雖口不臧否
而作青白眼亦何以異籍得全於晉是早附司馬師隂
託其庇爾史言禮法之士嫉之如讎頼司馬景王全之
以此而言籍非附司馬氏未必能脱禍也今文選載蔣
濟勸進表一篇乃籍所作籍忍至此何所不可籍著論
鄙世俗之士以為猶虱處乎裩中籍非委節於司馬裩
中乎余觀康尚不屈於鍾會肯賣魏而附晉乎世俗但
以迹之近似者取之概以為嵇阮吾每為之太息也
漫叟詩話云曹子建七步詩世傳煮豆然豆萁豆在釡
中泣一本云萁向釡下燃豆在釡中泣其工拙淺深必
有以辨之者
宋子京筆記云左太冲詩振衣千仞岡濯足萬里流使
人飄飄有世表意不減嵇康目送飛鴻語
唐子西語錄云三謝詩靈運為勝當就選中寫出熟讀
見其優劣也又云江左諸謝詩文見文選者六人希逸
無詩宣遠叔源有詩不工今取靈運惠連元暉詩合
六十四篇為三謝詩是三人者詩至元暉語益工然蕭
散自得之趣亦復少減漸有唐風矣於此可以觀世變
也
雪浪齋日記云讀謝靈運詩知其攬盡山川秀氣讀退
之南山詩頗覺似上林子虛賦才力小者不能到李長
吉玉川子詩皆出於離騷未可以立談判也皇甫持正
云吟詩未有劉長卿一字唐人必甚重長卿今詩十卷
亦清麗
雪浪齋日記云王逸少於書知變猶退之於詩知變則
一洗萬古凡馬空也陶謝詩所以妙者由其人品高王楊
盧駱呌呼衒鬻以為文耳
唐子西語錄云謝玄暉詩云寒城一以眺平楚正蒼然
平楚猶平野也吕延濟乃用翹翹錯薪言刈其楚謂楚
木叢便覺意象殊窘凡五臣之陋類若此
宋子京筆記云今人多誤鮑照為鮑昭李商隱有詩云
濃烹鮑照葵又金陵有人得地中石刻作鮑照字
潘子真詩話云景文殊不知武后時諱照唐人因以昭
名之事具昭祠堂記苕溪漁隠曰南史本傳鮑照字明
遠
潘子真詩話云山谷言庾子山澗底百重花山根一片
雨有以盡登高臨遠之趣喜晴應詔全篇可為楷式其
卒章有慶兆民同論年天子萬不獨清新其氣韻尤更
深穩
潘子真詩話云古樂府云東飛伯勞西飛燕黃姑織女
時相見予初不曉黃姑為何等語因讀杜公瞻所注宗
懔撰荆楚歲時記乃知黃姑即河鼓也亦猶桑落之語
轉呼為索郎也
冷齋夜話云古樂府曰繡幕圍春風耳節朱絲桐不知
理何事淺立經營中護惜加窮袴隄防託守宫今日牛
羊上丘壠當時近前面發紅前輩多全用其語老杜曰
意匠惨淡經營中李長吉曰羅屏繡幕圍春風黃魯直
曰今日牛羊上丘壠當時近前左右瞋窮袴漢時語也
今襠袴也
王直方詩話云古詩云博山爐中百和香欎金蘇合及
都梁又云氍㲪五木香迷迭及都梁按廣誌都梁香出
交廣形如藿香迷迭出西域魏文帝又有迷迭賦信乎
不行一萬里不讀萬卷書不可看老杜詩也苕溪漁隠
曰王直方何鹵莽如此方論古詩香事初不論杜詩遽
云信乎不行一萬里不讀萬卷書不可看老杜詩此語
真可發一笑也
潘子真詩話云皮日休云梁武帝詩後牖有朽柳沈約
詩偏眠舡舷邊疊韻興焉詩曰螮蝀在東又曰鴛鴦在
梁雙聲興焉王玄謨問謝莊何者為雙聲何者為疊韻
荅曰互護為雙聲磝碻為疊韻當時伏其捷丁晉公在
朱崖作州郡名配古人姓名等詩及雙聲疊韻甚有源
委雙聲九曲流瀰泚重輪抱祥光疊韻紫蠟茱萸結紅
綃荳蔲房林和靖有草泥行郭索雲木叫鈎輈而山谷
效徐庾慢體云翡翠釵梁碧石榴裙褶紅皆疊韵雙聲
也語尤工
蔡寬夫詩話云聲韻之興自謝莊沈約以來其變日多
四聲中又别其清濁以為雙聲一韻者以為疊韻蓋以
輕重為清濁爾所謂前有浮聲則後有切響是也王融
雙聲詩云園蘅眩紅蘤湖荇曄黃華迥鶴横淮翰遠越
合雲霞以此求之可見自唐以來雙聲不復用而疊韻間
有杜子美卑枝低結子接葉暗巢鶯白樂天戶大嫌甜
酒才高笑小詩之類皆因其語意所到輙就成之要不
以是為工也陸龜蒙輩遂以皆用一音引後牖有朽柳
梁王長康強為始於梁武帝不知復何所據所謂蜂腰
鶴膝者蓋又出於雙聲之變若五字首尾皆濁音而中
一字清即為蜂腰首尾皆清音而中一字濁即為鶴膝
尤可笑也
學林新編云南史謝莊傳曰王元謨問莊何者為雙聲
何者為疊韻荅曰互護為雙聲磝碻為疊韻某案古人
以四聲為切韻紐以雙聲疊韻必以五音為定蓋謂東
方喉聲為木音西方舌聲為金音南方齒聲為火音北
方唇聲為水音中央牙聲為土音也雙聲者同音而不
同韻也疊韻者同音而又同韻也互護同為脣音而二
字不同韻故謂之雙聲磝碻同為牙音而二字又同韻
故謂之疊韻若彷彿熠燿騏驥慷慨咿喔霡霂皆雙聲
也若侏儒童蒙崆峒巃嵸螳螂滴瀝皆疊韻也廣韻曰
章灼良略是雙聲灼略章良是疊韻又曰廳剔靈歴是
雙聲剔歴廳靈是疊韻舉此例則諸音皆是此而紐之
可以定矣沈存中論詩之用字曰幾家村草裏吹笛隔江
聞幾家村草吹笛隔江皆雙聲也某案村字是脣音草
字是齒音吹字是脣音笛字是齒音此非同音字不可
謂之雙聲也存中又曰月影侵簪冷江光逼履清侵簪
逼履皆疊韻也某案侵字是脣音簪字是齒音逼字是
脣音履字是舌音既非同音字而逼履二字又不同韻
不謂之疊韻也某案李羣玉詩曰方穿詰曲﨑嶇路又
聽鈎輈格磔聲詰曲﨑嶇乃雙聲也鈎輈格磔乃疊韻
也
漫叟詩話云東坡作吃語詩江干高居堅關扄耕犍躬
駕角掛經孤航繫舸菰茭隔笳鼓過軍雞狗驚解襟顧
影各箕踞擊劔高歌幾舉觥荆笄供膾愧攪聒乾鍋更
戞甘瓜羹山谷亦有戲題云逍遥近道邊憩息慰憊懣
晴暉時晦明謔語諧讜論草萊荒蒙蘢室屋壅塵坌僮
僕侍偪側涇渭清濁混二老亦作詩戲邪苕溪漁隱曰
東坡後又有吃語詩一篇謂此為一字詩故居劍閣隔
錦官者是也
石林詩話云劉貢甫以司空圖詩中咄喏二字辨晉書
所載石崇豆粥咄嗟為誤以喏為嗟非也孫楚詩自有
三本皆有極咄嗟不可保之語此又豈是以喏為嗟古
今語言固是各出於一時本不與後世相通者咄嗟皆
聲也自晉以前未見有言咄喏殷浩所謂咄咄逼人蓋
拒物之聲嗟乃嘆聲咄嗟猶言呼吸疑晉人一時話故
孫楚亦云耳
雪浪齋日記云為詩欲詞格清美當看鮑照謝靈運欲
渾成而有正始以來風氣當看淵明欲清深閒淡當看韋
蘇州柳子厚孟浩然王摩詰賈長江欲氣格豪逸當看
退之李白欲法度備足當看杜子美欲知詩之源流當
看三百篇及楚詞漢魏等詩前輩云建安才六七子開
元數兩三人前輩所取其難如此予嘗與能詩者論書
止於晉而詩止於唐蓋唐自大歷以來詩人無不可觀
者特晚唐氣象衰薾耳
後山詩話云余以古文為三等周為上七國次之漢為
下周之文雅七國之文壯偉其失騁漢之文華贍其失
緩東漢而下無取焉
漁隱叢話前集卷二
