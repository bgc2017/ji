漁隱叢話後集卷二十五
宋胡仔撰
半山老人
復齋漫錄云西清詩話荆公賞花釣魚詩披香殿上留
珠輦太液池邊送玉杯都下人以公用柳耆卿太液波
翻披香簾捲之句余讀唐上官儀初春詩云步輦出披
香清歌臨太液乃知荆公取儀詩豈謂柳詞邪庾信暮
春詩云宜春苑中春巳歸披香殿裏作春衣長安有宜
春宫此又以宜春對披香矣
六朝事迹云半山報寧禪寺荆公故宅也其地名白塘
舊以地卑積水為患自荆公卜居乃鑿渠决水以通城
河元豐七年公病愈乃請以宅為寺因賜寺額由城東
門至蔣山此半道也故今亦名半山寺陳軒金陵集載
荆公半山詩凡十五首苕溪漁隱曰山谷稱荆公為半
山老人故䟦胡笳集句云湓城王寅擬半山老人集句
胡笳十八拍是也
蔡寬夫詩話云荆公嘗云詩家病使事太多蓋皆取其
與題合者類之如此乃是編事雖工何益若能自出已
意借事以相發明情態畢出則用事雖多亦何所妨故
公詩如董生只為公羊感豈肯捐書一語真桔橰俯仰
何妨事抱甕區區老此身之類皆意與本題不類此真
所謂使事也
復齋漫錄云荆公詩靜憩鳩鳴午荒尋犬吠昏學者謂
公取唐詩一鳩鳴午寂雙燕語春愁之句余嘗見東坡
手寫此詩乃是靜憩雞嗚午讀者疑之蓋不知取唐詩
楓林社日鼔茆屋午時雞
陳子高云庚辰三月十日與關聖淵陳明信集太平寺
明信誦介甫三品石句以為介甫善論古今如國亡今
日頑無恥自謂當年不與謀後之詩人不復措詞矣聖
淵云介甫但是融化石筍行舊語且陳亡江總軰皆北
面讎仇豈如此石之耐久邪聖淵及余作詩以反介甫
明信終守已說争論紛然日暮罷去詩竟不就後十四
年當癸巳寒食重尋昔游羣石巉然固在聖淵明信死
巳久矣苕溪漁隱曰子高三品石詩云臨春結綺今何
在屹立巉巉終不改可憐江總負君恩白頭仍作北朝
臣此反介甫詩意也
苕溪漁隱曰謎字自鮑照始以字體解釋為之井字謎
云二形一體四支八頭四八二八飛泉仰流乾之一九
從立無偶坤之二六宛然雙宿故介甫用字謎云一月
又一月兩月共半邊上有可耕之田下有長流之川一
家有六口兩口不團圓
藝苑雌黃云予頃與荆南同官江朝宗論文江云前軰
為文皆有所本如介甫虎圖詩語極遒徤其間有神閒
意定始一掃之句為此只是平常語無出處後讀莊子
宋元君畫圖有一史後至儃儃然不趨受揖下立因之
舍解衣盤礴嬴君曰是真畫者也郭象注内足者神閒
而意定乃知介甫實用此語也又言杜陵有王十五閣
會詩病身虛俊味何幸飫兒童俊味亦有來處本草葫
注中云此物煮為羹臛極俊美除風破冷足為饌中之
俊又言韓退之义魚詩駢首類同條駢首雖是常語然
考之周易貫魚以宫人寵王弼注貫魚謂五隂駢頭相
次似貫魚也退之蓋取此又杜詩贈李校書衆中每一
見使我潛動魄按文選江淹雜體詩序云蛾眉詎同貌
而俱動於魄芳草寧共氣而皆悅於䰟則動魄之說杜
亦有所本也
元城先生語錄云僕嘗問先生曰神廟必欲變法何也
先生曰天下之法未有無弊者祖宗以來以忠厚仁慈
治天下至嘉祐末年天下之事似乎舒緩委靡不振當
時士大夫亦自厭之多有文字論列至神廟即位富於
春秋天姿絶人見兩蕃不服及朝廷州縣多舒緩不及
漢唐全盛時每與大臣論議有怫然不悅之色當時執
政從官有識者不敢承當獨金陵揣知上意以一身當
之以激切奮怒之言發動上心遂以前朝為不治之朝
神廟一旦得之以為千載會遇改法之初以天下公論
謂之流俗内則太后外則顧命大臣等尚不能回何况
臺諫侍從州縣乎祗增其勢耳雖天下之人羣起而攻
之而金陵不可動者蓋有八字吾友宜記之僕因問八
字曰虛名實行強辨堅志當時天下之論以金陵不作
執政為屈此虛名也平生行已無少許點涴言者雖欲
誣之人主不信此實行也論議人主之前貫穿經史古
今不可窮詰故曰強辨前世大臣欲任意行一事或可
以生死禍福恐之而回此老實不可動故曰堅志因此
八字新法所以必行也故得君之初與主上若朋友一
言不合已意則面折之反覆詰難使人主伏辨乃巳及
元豐之初人主之德巳成大臣尊仰將順之不暇天容
毅然正君臣之分非熙寧之初比也
司馬文正公日錄云介甫初為政每贊上以獨斷上專
信任之蘇軾為開封試官策問進士以晉武平吳以獨
斷而克苻堅伐晉以獨斷而亡齊桓專任管仲而霸燕
噲專任子之而敗事同而功異何也介甫見之不悅軾
弟轍辭條例司言青苖不便介甫尤怒乃定制策登科
者不得與館職皆送審官與合入差遣以軾轍兄弟故
也
龜山語錄云或謂荆公晩年詩多有譏誚神廟處若下
注脚儘做得謗訕宗廟他日亦拈得出曰君子作事只
是循一箇道理不成荆公之徒箋注人詩文䧟人以謗
訕宗廟之罪吾輩也便學他昔王文正公在中書寇萊
公在密院中書偶倒用了印萊公湏勾吏人行遣他日
密院亦倒用了印中書吏人呈覆亦欲行遣文正問吏
人汝等且道密院當初行遣倒印者是否曰不是文正
曰旣是不是不可學他不是更不問如今日所罪謗訕
宗廟毁謗朝政者自是不是先王之時惟恐不聞其過
故許人規諫至如舜求言乃立謗木是真欲人之謗已
也書曰小人怨汝詈汝則皇自敬德蓋聖人之於天下
常懼夫在已者有所未至故雖小人怨詈亦使人主自
反詩三百篇經聖人刪過皆可以為後王法今其所言
譏誚時君者幾半不知當時遭謗訕之罪者幾人矣禁
止謗訕自出於後世無道之君不是美事何足為法
復齋漫錄云荆公旣排退之後而喜揚雄故著說以明
劇秦非雄所作又為詩以辨之曰豈常知符命何苦自
投閣長安諸愚儒操行自為薄謗誚出異已傳載因疎
略孟軻勸伐燕伊尹干說亳叩馬觸兵鋒食牛要禄爵
史官蔽多聞自古喜穿鑿蓋以投閣劇秦等事比伊尹
干湯伯夷叩馬百里奚飯牛為不足信也人之嗜好一
有所惑如此然其後又作絶句以詠雄云他年未免投
天禄虛為新都著劇秦又古詩云歲晚天祿閣強顔為
劇秦者何邪
藝苑雌黃云僧惠洪冷齋夜話載介甫詩云春殘葉密
花枝少睡起茶多酒盞疎多字當作親世俗傳寫之誤
洪之意蓋欲以少對密以疎對親予作荆南教官與江
朝宗滙者同僚偶論及此江云惠洪多妄誕殊不曉古
人詩格此一聯以密字對疎字以多字對少字正交股
用之所謂蹉對法也
復齋漫錄云荆公詩日高青女尚横陳横陳事見相如
賦及楞嚴經云青女者主霜雪之神也故淮南子云至
秋三月青女乃出降霜雪高誘注云青女乃天神青腰
玉女主天霜雪荆公以青女為霜於理未當杜子美秋
野詩云飛霜任青女乃為盡理梁昭明博山香爐賦云
青女司寒紅光翳景亦皆為霜雪神矣
許彦周詩話云荆公愛看水中影此亦性所好如秋水
瀉明河迢迢藕花底又桃花詩云晴江春漲綠周遭俯
視紅影移漁舠皆觀其影也其後云攀條弄芳畏腕脫
巳見黍雪盤中毛事見家語
復齋漫錄云前軰以荆公詩功謝蕭規慚漢第恩同隗
始詫燕臺以臺為失史記云為隗改築宫而師事之然
太白詩云何人為築黃金臺然則承襲之誤其來久矣
藝苑雌黃云予與鄉人翁行可同舟泝汴因談及詩行
可云介甫善下字如荒埭暗雞催月曉空場老雉挾春
驕下得挾字最好如孟子挾貴挾長之挾子謂介甫又
有紫莧凌風怯蒼苔挾雨嬌陳無已有寒氣挾霜侵敗
絮賓鴻將子度微明其用挾字亦與前一聯意同
苕溪漁隱曰王駕晴景云雨前初見花間蕊雨後兼無
葉底花蛺蝶飛來過墻去應疑春色在鄰家此唐百家
詩選中詩也余因閱荆公臨川集亦有此詩云雨來未
見花間蕊雨後全無葉底花蜂蝶紛紛過墻去却疑春
色在鄰家百家詩選是荆公所選想愛此詩因為改七
字使一篇語工而意足了無鑱斧之迹真削鐻手也
四六談麈云荆公在金陵有中使傳宣撫問并賜銀盒
茶藥令中外各作一表旣具藁無可於公意公乃自作
今見集中其詞云信使恩言有華原隰寳奩珍劑增賁
丘園蓋五事見四句中言約而意盡衆以為不及也
司馬文正公日錄云介甫在朝每有中使宣召及賜予
所贈之物常倍舊例隂結内侍都知張若水押班藍元
振因能固上之寵上使中使二人潛察府界青苖還皆
言民便之故上堅行不疑
復齋漫錄云烏石崗距臨川三十里荆公外家吳氏居
其間故詩云不知烏石崗邊路到老相尋得幾回鹽步
門在荆公舊居之前故詩云曲池丘墓心空折鹽步庭
闈眼欲穿臨川郡學在州治之東城隅之上其門庭之
間有池不廣而旱暵不竭世傳以為王右軍墨池每當
貢士之歲或見墨汁點滴如潑出於水面則次春郡人
必有登科者荆公送和甫奉使江南詩為我聊尋逸少
池皆紀實也
復齋漫錄云陳無已詩話謂平甫以楊蟠金山詩為莊
宅牙人語解量四至詩云天末樓臺横北固夜深燈火
見揚州然余觀荆公金山詩前四句亦類此天末海門
横北固烟中沙岸似西興巳無船舫猶聞笛遠有樓臺
祗見燈苕溪漁隱曰平甫遊金山詩云北固山連三楚
盡中&KR0893;水入九江深平甫譏楊蟠詩反自作此等語何
也
復齋漫錄云平甫年十三登滕王閣賦詩云滕王平日
好追遊高閣依然枕碧流勝地幾經興廢事夕陽偏照
古今愁城中樹密千家市天際人歸一葉舟極目烟波
吟不盡西山重叠亂雲浮時郡守張侯見而異之為啓
宴張樂於其上其後建中靖國元年其女識之於石云
平甫元豐初以交鄭俠遂廢於家作詩云三見齊王不
一言湏知自古致君難紛紛齊虜誇迂闊口舌從來易
得官
復齋漫錄云劉禹錫嘉話謂唐延英殿即靈芝殿也謂
之小延英余見雲齋廣錄載平甫熙寧六年冬直宿崇
文院夢有人邀至海上見海中宫殿甚盛其中樂作題
其宫曰靈芝平甫有詩紀之略云萬頃波濤木葉飛笙
簫宫殿號靈芝則靈芝之號不特世間也余又觀平甫
女名茂者石刻云曾子固舊有夢紀以述其事然子固
之文世竟無蓄之者
東臯雜錄云荆公在鍾山興國寺見一尼入寺使蔡天
啓集句嘲之云不住薰爐換好香為他人作嫁衣裳因
過竹院逢僧話始覺空門氣味長又集句咏百行池魚
云門前流水清粼粼赤鯉騰出如有神君欲釣魚湏遠
去慎勿近前丞相嗔
許彦周詩話云鍾山有一詩云當年睥睨此山阿欲戀
紅樓貯綺羅今日重來無一字却騎羸馬下坡陀此王
雱詩雱訐直不為荆公所喜然此詩實可傳也
賀方回
復齋漫錄云方回詞有雁後歸云巧剪合歡羅勝子釵
頭春意翩翩豔歌淺笑拜嬌然願郎宜此酒行樂駐華
年未至文園多病客幽襟悽斷堪憐舊游夢掛碧雲邊
人歸落雁後思發在花前山谷守當塗方回過焉人日席
上作也腔本臨江仙山谷以方回用薛道衡詩故易以
雁後歸云唐劉餗傳記云隋薛道衡聘陳作人日詩曰
入春纔七日離家巳二千南人嗤之及云人歸落雁後
思發在花前乃曰名下無虛士
漁隱叢話後集卷二十五
