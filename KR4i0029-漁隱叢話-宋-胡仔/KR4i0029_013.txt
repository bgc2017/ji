漁隱叢話前集卷十三
宋胡仔撰
杜少陵八
漫叟詩話云呌怒索飯啼門東又云用激壮士肝說者
謂庖厨之門在東肝主怒非偶就韻也可謂至論秋雨
歎禾頭生耳黍穗黑今所行印本皆作木字事見齊民
要術云秋雨甲子禾頭生耳木當作禾往在詩白間剥
畫蟲初不知其何等語也及觀何平叔景福殿賦云皎
皎白間微微列錢注謂白間忩也余嘗以白間對黃裏
姜七少府設鱠戲贈長歌首章云姜侯設鱠當嚴冬昨
日今日皆天風乃知慳風澁雨之句自古有之偏勸腹
腴媿年少山谷謂腹下肥處為腴丹青引意匠慘淡經
營中事見陸機文賦意司契而為匠飰抄雲子白之句
說者多以學林所記雲事母風子雲漢武外傳云神仙
之食有風實雲子當出扵此按本草崖蜜石蜜也故老
杜逸詩有崖蜜松花白山杯竹葉新之句螢火詩幸因
腐草出敢近太陽飛說者云為李輔國作
隱居詩話云夏鄭公竦評老杜初月詩微升紫塞外已
隱暮雲端以為意主肅宗也鄭公善評詩也吾觀退之
煌煌東方星奈此衆客醉其順宗時作也東方謂憲宗
在儲也
瑶溪集云詩之六義後世賦别為一大文而比少興多
詩人之全者惟杜子美時能兼之如新月詩光細弦欲
上影斜輪未安位不正德不充風之事也微升古塞外
已隱暮雲端才升便隱似當日事比之事也河漢不改
色關山空自寒河漢是矣而關山自凄然有所感興也
庭前有白露露是天之恩澤雅之事暗滿菊花團天之
澤止及扵庭前之菊成功之小如此頌之事說者以為
子美此詩指肅宗作
三山老人語錄云姜少府設鱠歌云姜侯設鱠當嚴冬
昨日今日皆天風或謂譏姜之慳唐人已有慳風澁雨
之語非也蓋言嚴冬天寒又連日有風黃河冰益厚矣
當此時而鑿冰取魚為鱠其意勤甚故曰黃河美魚不
易得鑿冰恐侵河伯宫
石林詩話云病柏病橘枯椶枯柟四詩皆當時事病栢
當為明皇作與杜鵑行同意枯椶皆民力之殘困其篇
中自言矣枯柟云猶含棟梁具無復雲霄志當為房次
律之徒作惟病橘始言惜哉結實小酸澁如棠梨末以
比荔支勞民疑若指近倖之不得志者自漢魏以來詩
人用意深遠不失古風惟此為然不但語之工也
蔡寬夫詩話云江湖多白鳥天地有青蠅人遂以白鳥
為鷺而禮記月令羣鳥養羞鄭氏乃引夏小正丹鳥白
鳥之說謂白鳥為蚊蚋則知以對青蠅意亦深矣不然
江湖多白鷺有何說邪
山谷云好作竒語自是文章一病但當以理為主理得
而辭順文章自然出羣拔萃觀子美到䕫州後詩退之
自潮州還朝後文皆不煩繩削而自合矣
蔡寬夫詩話云詩語大忌用工太過蓋鍊句勝則意必
不足語工而意不足則格力必弱此自然之理也紅稻
啄餘鸚鵡粒碧梧棲老鳳凰枝可謂精切而在其集中
本非佳處不若暫止飛烏將數子頻來語燕定新巢為
天然自在其用事若宓子彈琴邑宰日終軍棄繻英妙
年雖字字皆本出處然比今日朝廷須汲黯中原將帥
憶廉頗雖無出處一字而語意自到故知造語用事雖
同出一人之手而優劣自異信乎詩之難也
蘇子由云大雅緜九章誦太王遷豳建都邑營宫室而
已至其八章廼曰肆不殄厥愠亦不隕厥問始及昆夷
之怒尚可也至其九章廼曰虞芮質厥成文王蹶厥生
予曰有䟽附予曰有先後予曰有奔奏予曰有禦侮事
不接文不属如連山斷嶺雖相去絶遠而氣象聯絡觀
者知其脉理之為一也蓋附離不以鑿枘此最為文之
高致耳老杜䧟賊時有哀江頭詩曰少陵野老呑聲哭
春日潜行曲江曲江頭宫殿鎻千門細柳新蒲為誰綠
憶昔霓旌下南苑苑中萬物生顔色昭陽殿裏第一人
同輦隨君侍君側輦前才人帶弓箭白馬嚼囓黃金勒
翻身向天仰射雲一箭正墜䨇飛翼明眸皓齒今何在
血汚遊䰟歸不得清渭東流劍閣深去住彼此無消息
人生有情淚沾臆江水江花豈終極黃昏胡騎塵滿城
欲往城南㤀南北予愛其詞氣如百金戰馬注坡驀澗
如履平地得詩人之遺法如白樂天詩詞甚工然拙於
紀事寸步不遺猶恐失之此所以望老杜之藩垣而不
及也
迂叟詩話云唐曲江開元天寶中旁有殿宇安史亂後
其地盡廢文宗覽杜甫詩云江頭宫殿鏁千門細柳新
蒲為誰綠因建紫雲樓落霞亭歲時賜宴又詔百司於
兩岸建亭館太宗扵西郊鑿金明池池中有臺榭以閱
水戲而士人游觀無存泊之所若兩岸如唐制設亭館
即踰曲江之盛也
西清詩話云唐書列女傳王珪微時母盧氏嘗云子必
貴但未見汝與游者珪一日引房玄齡杜如晦過之母
曰汝貴無疑所載止此而已質之少陵詩事未究也送
重表姪王砅云我之曾老姑尔之高祖母尔祖未顯時
歸為尚書婦則珪母杜氏非盧氏也又云隋朝大業末
房杜俱交友長者來在門荒年自餬口家貧無供給客
位但箕箒俄頃羞頗珍寂寥人散後入怪鬢髮空吁嗟
為之久自陳剪髻鬟鬻巾充沽酒上云天下亂宜與英
俊厚向竊窺數公經綸亦俱有次問最少年虬髯十八
九子等成大名皆因此人手下云風雲合龍虎一吟吼
願展丈夫雄得辭兒女醜秦王時在坐真氣驚戶牖及
乎貞觀初尚書踐台斗夫人常肩輿上殿稱萬夀六宫
師柔順法則化妃后至尊均嫂叔盛事垂不朽其上下
詳諦如此且一婦人識真主扵側微尤偉甚史缺失而
繆誤獨少陵載之號詩史信矣
桐江詩話云西清詩話辨王珪母姓杜不姓盧引少陵
詩為證今觀其詩不特不姓盧乃王珪之妻非母也史
氏之訛如此少陵詩云我之曾老姑尔之高祖母尔祖
未顯時歸為尚書婦即知王珪之妻也
三山老人語錄云唐人好飲甜酒殆不可曉子美云人
生幾何春已夏不放香醪如蜜甜退之云一罇春酒甘
若飴文人此樂無人知
東坡云退之詩百年未滿不得死且可勤買抛青春國
史補云酒則郢之富水烏程之箬下滎陽之土窟春富
平之石凍春劍南之燒春子美詩亦云聞道雲安麴米
春裴鉶作傳竒記裴航事亦有酒名松醪春乃知唐人
名酒以春則抛青春亦必酒名也
苕溪漁隱曰嚴氏溪放歌云劒南歲月不可度邊頭公
卿仍獨驕按王原叔注云郭英乂代嚴武鎮蜀麄暴不
能容甫故有公卿獨驕之句予謂是說殊無所據質之
唐書及小說嚴武卒郭英乂代之未幾有崔旰之亂甫
未嘗為英乂幕客何為不見容唐史云嚴氏以世舊待
甫甚善甫嘗醉登武牀瞪視曰嚴挺之乃有此兒武雖
暴猛外若不為忤中銜之一日欲殺甫集吏扵門武將
出冠鉤于簾三左右白其母奔救得止以此知邊頭公
卿仍獨驕之句當為此也
三山老人語錄云杜子美送嚴武還朝詩公若登台輔
臨危莫愛身勸以仗節死義也魏野贈王文正公詩西
祀東封都了畢好來相伴赤松游贈寇萊公詩好去上
天辭將相却來平地作神仙勸之使退也近世士人與
上官詩無非諛詞未聞有規勸之語如此者
苕溪漁隱曰先君平日尤喜作詩手校老杜集所正舛
誤甚多句法暮年深得其意味嘗泛歙溪用老杜詩青
惜峰巒過為韻作五詩其一云港淨千尋碧峯回兩岸
青鷺飛煙漠漠猿嘯竹冥冥雞犬聞聲地雲霞蔽隱扄
桃源疑此是時復問漁舲其二云溪山美有餘自古神
仙宅築室隱宣平題詩來李白至今負薪人間是餐霞
客不向此尋真飄蓬端可惜其三云萬山回合處葱鬱
釣臺峯道義高千古簞瓢敵萬鍾羊裘甘寂寞鳳闕肯
從容勿謂狂奴態清風激懦庸其四云草木紛紛落江
山正薄寒雲蔵桐子宅波急沈郎灘回首家林遠多愁
革草寬青楓知客恨塗血點林巒其五云觀山如走馬
倏忽千羣過水從雲際來舟疑天上坐羈孤猿失羣往
復蟻旋磨五韻寫中腸悲詞成楚些
遯齋閒覽云杜甫贈高適詩云脫身簿尉中始與捶楚
辭韓愈贈張功曹詩云判司卑官不堪說未免捶楚塵
埃間杜牧寄小姪阿宜詩云參軍與簿尉塵土驚劻勷
一語不中治鞭捶身滿瘡以此明唐之參軍簿尉有過
即受笞杖之刑猶今之胥吏也
三山老人語錄云橋陵詩先帝昔晏駕兹山朝百靈先
帝即睿宗也憶昔詩憶昔先帝廵朔方千乘萬騎入咸
陽先帝即肅宗也舞劍器行先帝侍女八千人公孫劒
器初第一遣懷詩先帝正好武寰海未彫枯先帝即明
皇也
苕溪漁隱曰唐史張垍尚寧親公主明皇眷垍厚即禁
中置内宅故子美贈之詩云天上張公子宫中漢客星
又長安志拾翠殿在大明宫翰林門外望雲亭在太極
宫景福殿西故次聯云賦詩拾翠殿佐酒望雲亭皆禁
中事也
後山詩話云孟嘉落帽前世以為勝絶子美九日詩云
羞將短髮還吹帽笑倩傍人為正冠其文雅曠達不減
昔人故謂詩非力學可致正須胷中度世耳
吕氏童蒙訓云潘邠老言七言詩第五字要響如返照
入江翻石壁歸雲擁樹失山村翻字失字是響字也五
言詩第三字要響如圓荷浮小葉細麥落輕花浮字落
字是響字也所謂響者致力處也予竊以為字字當活
活則字字自響
洪駒父詩話云劉路左車為予言嘗收得唐人雜編時
人詩冊有送惠二歸故居詩云惠子白駒瘦歸溪惟病
身皇天無老眼空谷滯斯人崖蜜松花白山杯竹葉新
柴門了生事黃綺未稱臣真子美語也白駒或作驢字
王直方詩話云蛟室圍青草龍堆隱白沙護江蟠古木
迎棹舞神鴉破浪南風正收帆畏日斜雲山千萬疊何
處上仙槎此老杜過洞庭詩也李希聲云得之江心一
小石刻又云老杜遺詩二十九篇而哭台州鄭司戶蘇
少監一首山谷云語似不類予最愛其葉葉自開春之
句
漫叟詩話云老杜詩云麟角鳳觜世莫識煎膠續絃竒
自見又杜牧之詩云天上鳳凰難得髓世間那有續絃
膠嘗見李商老云事載太平廣記後讀東方朔十洲記
鳳麟洲其洲多鳳麟亦多仙家煮鳳喙及麟角合煎作
膠為集絃膠或名連金泥以能續連弓弩斷絃也劒折
以此膠粘之
漁隱叢話前集卷十三
