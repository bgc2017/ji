漁隱叢話前集卷二十五
宋胡仔撰
本朝
後山詩話云王師圍金陵唐使徐鉉來朝鉉伐其能欲
以口舌解圍謂太祖不文盛稱其主博學多藝有聖人
之能使誦其詩曰秋月之篇天下誦傳之其句云云太
祖大笑曰寒士語耳吾不道也鉉内不服謂大言無實
可窮也以請殿上驚懼相目太祖曰吾微時自秦中歸
道華下醉卧田間覺而月出有句曰未離海底千山黑
纔到天心萬國明鉉大驚殿上稱壽
迂叟詩話云太祖以開寳九年中外無事始詔旬假日
不坐然其日輔臣猶對于後殿問聖體而退至道三年
三月二十九日旬假是日太宗猶對輔臣至夕帝崩李
南陽永熙挽詞曰朝憑玉几言猶在暮啓金縢事已非
時稱佳作至真宗朝時旬假輔臣始不入寳元中西事
方興假日視事慶歴初乃如舊
石林詩話云楊文公在翰林以讒佯狂去職真宗眷之
不衰聞疾愈即起為郡未幾復以判祕書監召既到闕
以詩賜之曰瑣闥往年司制誥共嘉藻思類相如蓬山
今日詮墳史還仰多聞過仲舒報政列城歸覲後疏恩
高閣拜官初諸生濟濟彌瞻望鉛槧諮詢辨魯魚祖宗
愛惜人材保全忠賢之意如此文公卒與寇萊公協定
大策功雖不終其盡力於國亦無愧矣
石林詩話云神廟天性儉約奉慈壽宫尤盡孝道慈
聖太后嘗以乘輿服物未備因同天節作珠子鞍轡
為壽神廟一御於禁中後藏去不復用一日與兩宫
幸後苑賞花慈聖輦至神廟即降步親扶慈聖屢却
不從聞者太息慈聖上仙李奉世為侍郎進挽詩有云
珠韉昔御恩猶在玉輦親扶事已非蓋紀二事神廟
覽之泣下
盧多遜
後山詩話云太祖幸後池對新月置酒問當直學士
為誰曰盧多遜召使賦詩請韻曰些子兒其詩云太液
池邊看月時好風吹動萬年枝誰家玉匣開新鏡露出
清光些子兒太祖大喜盡以坐間飲食器賜之
桐江詩話云曹希藴貨詩都下人有以敲梢交為韻索
賦新月詩者曹詩云禁鼓初聞第一敲乍看新月出林
梢誰家寶鑑新磨出匣小參差蓋不交蓋模多遜之句
也
漫叟詩話云希藴頗能詩雖格韻不高然時有巧語常
作墨竹詩云記得小軒岑寂夜月移疎影上東墻此語
甚工
徐鉉
東軒筆錄云太平興國中吳王李煜薨太宗詔侍臣
撰吳王神道碑時有與徐鉉争名而欲中傷之者面奏
曰知吳王事迹莫若徐鉉為詳太宗未悟遂詔鉉撰
碑鉉遽請對而泣曰臣舊事李煜陛下容臣存故主之
義乃敢奉詔太宗始悟讓者之意許之故鉉為碑但
推言歷數有盡天下有歸而已其警句云東鄰遘禍南
箕扇疑投杼致慈親之惑乞火無里婦之談始勞因壘
之師終後塗山之會太宗覽讀稱善異日復得鉉所撰
吳王挽詞三首尤加歎賞每對宰臣稱鉉之忠義吳王
挽詞今記者二首曰倏忽千齡盡冥茫萬事空青松洛
陽陌白草建康宫道德遺文在興衰自古同受恩無補
報反袂泣途窮土德承餘烈江南廣舊恩一朝人事變
千古信書存哀挽周原道銘旌鄭國門此生雖未死寂
寞已消魂吳王葬北邙江南錄乃鉉與湯悦奉詔撰故
有千古信書之句東鄰謂錢俶也
王元之
西清詩話云王禹偁元之父本磨家畢文簡士安為州
從事元之代其父輸麵至公宇立庭下文簡方命諸子
屬句云鸚鵡能言寧比鳳元之抗聲曰蜘蛛雖巧不如
蠶文簡曰子經綸滿腹將且名世後與公接武朝廷
石林詩話云姑蘇南園錢氏廣陵王之舊圃也老木皆
合抱流水竒石參錯其間為最勝處王翰林元之為長
洲宰時無日不携客醉飲嘗有詩曰它年我若功成後
乞取南園作醉鄉今園中大堂遂以醉鄉名之
蔡寬夫詩話云元之本學白樂天詩在商州嘗賦春日
雜興云兩株桃杏映籬斜裝點商州副使家何事春風
容不得和鶯吹折數枝花其子嘉祐云老杜嘗有恰似
春風相欺得夜來吹折數枝花之句語頗相近因請易
之王元之忻然曰吾詩精詣遂能暗合子美邪更為詩
曰本與樂天為後進敢期杜甫是前身卒不復易
張乖崖
西清詩話云張乖崖少與逸人傅霖同學公既顯達求
霖三十年不可得作憶霖詩云寄語巢由莫相笑此生
終不羡輕肥晩年守宛丘有被褐騎驢叩門大呼曰語
尚書青州傅霖閽吏走白公曰傅先生天下士汝何人
敢呼姓名霖笑曰别子一世尚爾童心是豈知世間有
我哉公問何昔隱今出霖曰子將去矣來報子耳公曰
詠亦自知之霖曰知復何言後一月公薨
古今詩話云張忠定少謁華山陳圖南圖南贈詩云自
吳入蜀是尋常歌舞筵中救火忙乞得金陵養閑散也
須多謝鬢邊蒼始皆不諭後忠定更鎮杭益晩年發瘡
於鬢移守金陵遂薨悉如其言苕溪漁隱曰余考三朝
正史張詠傳真宗時詠再任昇州頭瘡甚上憫之代
還不能朝謁復求領郡命知陳州卒則西清詩話之言
是也其古今詩話以謂移守金陵遂薨非也
侯鯖錄云傅逸人真廟時人贈張忠定詩曰忍把浮
名賣却閑門前流水對青山青山不語人無事門外風
花任往還張荅云蕭蕭疎葦對門墻見說新秋膾味長
何事輕抛來帝里至今魂夢繞寒塘
陳輔之詩話云蕭楚才知溧陽縣時張乖崖作牧一日
召食見公几案有一絶云獨恨太平無一事江南閑殺
老尚書蕭改恨作幸字公出視藁曰誰改吾詩左右以
實對蕭曰與公全身公功高位重姦人側目之秋且天
下一統公獨恨太平何也公曰蕭弟一字之師也
寇萊公
石林詩話云寇萊公南遷道過襄陽曾留一絶於驛亭
曰沙堤築處迎丞相驛吏催時送逐臣到了輸他林下客
无榮无辱自由身林下大槩言之初无主名也胡祕監
旦素不為公所喜適居郡下既聞之遂以林下客公為
已發且有稱快之語聞者莫不皆笑
王文穆
西清詩話云王文穆欽若未第時寒窘依幕府家時章
聖以夀王尹開封一日晩過其舍左右不虞王至亟取
紙屏障風王顧屏間一聮云龍帶晩煙離洞府鴈拖秋
色入衡陽大加賞愛曰此語落落有貴氣何人詩也對
曰某門客王欽若上遽召之一見欽其風素其後信任
頗專致位上相風雲之會實基於此焉
丁晉公
冷齋夜話云韓子蒼曰丁晉公海外詩云草解忘憂憂
底事花名含笑笑何人世以為工及讀東坡詩云花曾
識面香仍好鳥不知名聲自呼便覺才力相去遠矣
高齋詩話云吕獻可誨嘗云丁謂詩有天門九重開終
當掉臂入王元之禹偁讀之曰入公門猶鞠躬如也天門
豈可掉臂入乎此人必不忠後果如其言
洪駒甫詩話云潘子真為予言晉公詩綠楊垂手舞黃
鳥緩聲歌樂府有大垂手小垂手前緩聲後緩聲故丁
用之其屬對律切如此
唐子西語錄云張文昌詩六宫才人大垂手願君千年
萬年夀朝出射麋暮飲酒古樂府大垂手小垂手獨搖
手皆舞名也
潘子真詩話云晉公自朱崖内徙浮光清逸尚幼侍曾
祖母夀安縣君歸寧陶商翁其族姪也亦自義郴來晉公
一日循江湄散步見舡行戲為語曰舟移水面凹令諸
甥對之陶應聲云雲過山眉展丁以謂水實有面眉以
况山虛實不等當作雲過山腰細規模雖出一時不甚
超卓然前輩屬詞之切教導後生亦自有方
夏英公
東軒筆錄云夏鄭公竦以父殁王事得三班差使然自
少好讀書攻為詩一日携所業伺宰相李文靖沆退朝
拜於馬首而獻之文靖讀其句有山勢蜂腰斷溪流燕
尾分之句深愛之終卷皆佳句翊日袖詩呈真宗及
叙死事之後乞與換文資遂改潤州金壇主簿
陳恭公(生朝附)
東軒筆錄云陳恭公執中以衞尉寺丞知梧州驛遞上
疏乞立儲貳真宗嘉其敢言翊日臨朝袖其疏以示
執政歎奬久之召為右正言然為王冀公所忌一日真
宗賦御溝柳詩宣示宰相兩省皆和進恭公因進詩
曰一度春來一度新翠光長得照龍津君王自愛天然
色恨殺昭陽學舞人
東軒筆錄云陳恭公初罷政事判亳州年六十九遇生
日親族往往獻老人星圖以為夀獨其姪世脩獻范蠡
五湖圖且贊曰賢哉陶朱霸越平吳名遂身退扁舟五
湖恭公甚喜即日表納節明年累表求退遂以司徒致
仕
西清詩話云周邦彦美成上家公生日詩云化行禹貢
山川外人在周公禮樂中時稱警策
高齋詩話云汪彦章上蔡元長詩云班立青雲腰佩玉
手持洪造印塗金
漫叟詩話云近世士大夫作獻夀詩祕藏函谷關中子
來獻蓬萊閣上仙願得鬢鬚如此老却教龜鶴羡長年
時獻混元圖又詩云邠州教授貧希有獻夀無花亦無
酒惟有新詩三百篇一年一度獻一首後人多竊其意
杜默
隱居詩話云李文定廸八月十五日生杜默作中秋月
詩以獻僅數百言皆以月况文定其中句有蟾輝吐光
育萬種我公蟠屈為心胷老桂根株撼不折我公得此
為清節孤輪輾空周復圓我公得此為機權餘光燭物
無洪細我公得此為經濟終篇大率如此雖造語麄淺
然亦豪爽也默少以歌行自負石介謂之豪於歌者如
此晩節益縱酒落魄文章尤狂鄙熙寧末以特奏名得
同出身一命為臨江軍新淦縣尉年近七十卒
東坡云石介作三豪詩略云曼卿豪於詩永叔豪於文
杜默豪於歌也永叔亦贈默詩云贈之三豪篇而我濫
一名默之歌少見於世初不知之後聞其篇云學海波
中老龍聖人門前大蟲推倒楊朱墨翟扶起仲尼周公
皆此等語甚矣介之無識也永叔不欲嘲笑之者此公
惡争名且為介諱也吾觀杜默豪氣正是京東學究飲
私酒食瘴死牛肉醉飽後發者也作詩狂怪至盧仝馬
異極矣若更求竒便作杜默
漁隱叢話前集卷二十五
