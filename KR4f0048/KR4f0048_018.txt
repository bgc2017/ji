鹿洲初集卷十八
廣州府知府藍鼎元撰
告文祭文
請黃石齋先生崇祀鄉賢文
蓋聞人生大節不外忠孝兩端儒者傳心惟有文章千
古既已著書立說奥學貫乎天人亦且竭力致身精誠
篤於君父屹然乾坤之柱礎偉哉名教之干城百世下
將聞其風況夫同里鄉先生可祭于社端在斯人伏見
故明漳浦黃石齋先生諱道周兩間正氣一代名賢十
歲能文推倒嶺南豪傑丁年喪父遥續屈子離騷邑大
尹曾拔冠軍在制中求見若渴邦人士咸稱至孝謂守
禮覿面為難迨筮仕于朝端復剛方而謇直經筵側權
閹之目典試摧宵小之心抗疏陳言救故相而坐貶濱
行極諫論時宰以掛冠廬墓事親仍然孺慕聚徒講學
若將終身不意召復故官又使分校多士久旱修省有
建言清獄之譏晉秩司經上四恥三罪之疏批逆鱗者
非一怒權要者百端至發秉鈞擯宫僚于推讓三俊下
吏因支飾以株連劾嗣昌奪情天下遂無無父之子論
新甲邪徑中樞應少不祥之人召對平臺特伸理欲之
辨至干聖怒猶聞忠佞之爭既以直而謫官復因薦而
削籍廷杖詔獄雲雷屯塞見精忠草圖傭書地火明夷
徵用晦葉呈秀初未相識囚服而通姓名涂仲吉藐焉
諸生折指而無挫衂幸劉尚書有毋殺直臣之議得戌
廣西周相國有宜用博學之言遂還故職家鄉念切築
書院于鄴山守墓情慇開講堂于浦邑衣冠鐘鼓先王
之禮樂將興贈答歌詩前哲之典型可繼月令廣義儒
行集傳補經曲之精微三易洞璣革象新書探文周之
閫奥鈎深致遠天文歷數諸編繼往開來洪範孝經之
作著述宏富充棟足徵經史異名更僕難數蓋淹博似
有天授將敲金戞玉於百年乃貞烈本自性成遂取義
成仁於一日丹心貫河嶽庶幾無忝所生浩氣塞蒼旻
方為不負所學傳之奕禩足令懦者立而頑者廉矧在
梓桑寧無家為尸而戶為祝執事曠世偉人全閩師表
膺世道人心之寄秉綱常名教之權顯微闡幽將小善
之必錄報功崇德忍大典之久遺行如黃公世所罕見
天下之善士何況一鄉國人皆曰賢允宜從祀故敢瀝
實敷陳懇行兼祀郡邑庶春蘭秋菊丹霞之黍稷維馨
鹿水梁山大賢之俎豆不泯則後生小子聞忠孝而奮
興大夫國人式文章於不朽矣
祈年告城隍文
國以民為本民以食為天社稷亦為民而立所以祈年
之典自古有之神所憑依既在我民禦災捍患民亦於
神是望焉潮自雍正三年以來禾稻不登殆將三載餓
殍盈郊流亡載道不知吾民何辜以至於此神實降災
必有其故豈官之不職民之不良乖戾之氣形為旱澇
在某未任以前不敢知也某今既來將與神約官有不
職禍當在予無再凶荒為我民累民即不良不過百中
一二無盡皆不良之理盜賊奸宄干人神之怒縣令有
法足懲之頽風薄俗傷天地之和縣令有教足化之法
之不行教之不振降災于令足矣必以凶荒遍及無辜
之士庶非上天好生之心非神所應出此也神欲諉之
昊天降災非可自主則神于天有君臣之義可以為民
請命挽回天心不應袖手緘默止顧享祀之犧牲弗恤
民間之饑餒吾不知其于神職謂何矣神司兹土猶某
之令斯邑也禮教政刑某之責任廢而不修則令為失
職水旱疾疫神當驅除歲比不登則神為失職敢潔誠
齋戒拜稽上聞請以今年今日為始風雨調順螟蝗不
生冬稔大有百室盈寧俾我民得藉神庥神亦永享明
禋於勿替不然久荒之後難再洊饑今冬弗稔將靡孑
遺旱乾水溢變置壇壝之憂吾不能為尊神保也神其
鑒兹慰我民望謹告
講學告五先生文
天生蒸民有物有則率性修道至人立極自精一執中
開萬年之統緒遂見知聞知綿三代而不忒尼山木鐸
事功遠邁乎唐虞戰國轍環發蒙更慇于饑溺遥遥千
五百歲之閒惟我周程張朱五先生奮賢關而入聖域
旁搜遠紹薪傳獨得六經四子發明如日月中天邪說
異端斬絶若門庭荆棘允孔孟之功臣為後學之矜式
鼎元待罪此邦朝兢夕愓非第鞠謀康乂之司兼有世
道人心之責思民風之還淳惟士習之宜亟爰開書院
敬奉典型立醇儒以作之師俾舊染于是乎洗滌因相
與講明正學論道窮經凡綱常倫紀日用行習之地無
不知之真而行之力掃釋老之謬談併嚴辯乎陽儒隂
墨似道似學之奪朱尤是擯而是斥從此經正民興鄉
無邪慝士希賢而賢希聖孝弟仁讓所漸摩靡不風移
而俗易為天地立心為生民立命言有大而非夸為往
聖繼絶學為萬世開太平傳之久而不惑吾道南矣將
棉邑化洛閩之區斯文在兹庶海濱復鄒魯之迹邦家
有慶吏民增色拜手致辭精誠上格謹告
苕南書院公祭内閣學士前學憲歸安沈公文(公諱)
(涵號心齋浙江歸安人丙辰進士)
嗚呼惟公稟二儀之正氣成一代之偉人生為天下所
瞻仰沒為士民所酸辛其宏功盛德閩山不能喻其高
遺澤入人之深遠滄海不能際其垠方弱冠之餘五魁
觀國之浙賓隨戰勝乎南宫偕伯兄而拜
紫宸金馬門前羡弟昆之聯轡禮闈分校誇桃李之彬
彬洊歷宫坊侍從講幄
天子嘉其學行顧問維殷命持玉尺視學南閩三載茹
虀啜粥曾不染乎一塵其徹底清操為閩中生民以來
所未覩其衡文詳慎雖在擯斥亦必沈吟三復或恐離
竒闇汶之自掩其殊珍其氣象巖巖嶽嶽如烈日嚴霜
儼然其不可犯其性情温温藹藹與諸生痛癢相關切
善雖微而必悦過雖小而必嗔滿腔真摯固結而不可
解如父子骨肉之至親其所賞識多鄉國天下士卓卓
乎羽中之鳳毛中之麟其所遺棄亦奮勵感泣自附門
牆而稱道之津津是以公之去也遍九郡一州絲繡像
設歌頌永勒乎貞珉而我漳又于十年之後狹小前規
更遷祠宇于龍門傍名山依怪石丹雘輪奐花木繽紛
諸生以文會友于其中春秋牢醴上夀事公如神聞公
晉宫詹轉閣部典鄉會兩試則莫不顒首加額謂白麻
可致將堯君而舜民及其辭廊廟歸林皋則又夷然相
慰悦以為功成業就急流勇退得以杖屨優游而高卧
乎苕霅之濱
當宁以公才能望重爰俾督視版築為
國家壯鎖鑰于密雲閩中父老子弟自閭巷以暨縉紳
謂公勤勞王事無忝藎臣吾儕亦欲服勤師事捐土石
之費樹幟投匭不日而歛數千緡環呼制撫特疏入陳
輦邊疆以代役使天下知廉吏可為而吾鄉古道之未
泯嗚呼孰謂泰山梁木忽然其頽壊德容道貌杳冥而
晝昏豈天道之無知抑所傳之匪真戊戌九月聞公事
竣旋里巳亥夏五或有言其凶信乃出行路之風聞廣
詢博訪皆曰無根秋初會集苕南書院又以湖州人來
言公尚存是以遲遲至今直待三山報訃乃始相嚮而
哭烹羊擊豕澆杯酒以薦明禋山川草木俱為公而慘
淡兒童過客亦拭淚之沾巾嗚呼人生如大夢宇宙如
轉論自古聖賢豪傑莫不有寄有歸惟不朽者為尊如
公事業在天壤愛慕在人心歷千秋百載而不敝豈功
名富貴之士之可與同羣況乎昊天眷德福亦相因令
子聯翩而登第文孫接踵不異南溟之鵬鯤公之食報
未有艾亦可含笑于九原之下不留餘憾乎蒼旻嗚呼
哀哉尚饗
月湖書院公祭大理少卿前邑侯四明陳公文(公諱)
(汝咸字莘學浙江鄞縣人辛未進士)
天下最傷心之處莫大乎事業垂就一身先死嗚呼我
公而竟若此公自丙子歲由翰林出知漳浦十有三年
調南靖浦人攀留不得乃建月湖書院塑公像于中距
今六七年士女歲時登堂瞻拜擊鼓張燈届公懸弧辰
必召梨園慶祝方期千秋百歲此樂未央不謂甫至於
今而固原都喇遂為月湖傷心之地也嗚呼痛哉公在
浦時良法善政不可勝述大約推心置浦人之腹以饑
寒疾苦為巳任吾民匹夫匹婦無不被公之澤吾黨後
生小子無不受公振興培植者公在京邸精神猶注吾
浦遇漳人倍加親愛凡紳士民生休戚一一問訊憂喜
相關吾民雖去公六千里家家戶戶注意于公如慈父
宦遊京師子孫無刻或忘者聞公補比部則喜聞擢御
史臺則又喜聞海洋招撫功成益喜聞參銀臺使三楚
遷鴻臚晉廷尉尤喜之喜方顒首望公節鉞吾閩福星
重照俾父老子弟得遂饑渴瞻依不謂陜右之訃突如
其來也嗚呼痛哉聞訃之日童輟其歌婦嘆于室道路
咨嗟涕洟窮鄉僻壤野叟田夫隻雞樽酒來哭公祠甚
者齋佛為哀數十日不絶某等謬叨門牆素蒙教誨曾
不能一走浙東哭奠靈輀之側登斯堂而瞻公像思公
十三載精神心血畢萃吾鄉則知千秋百歲公魂魄猶
應戀此雖捐置祭田以時享祀是區區者亦何足報公
之萬一不過欲使吾民子若孫得世世事公勿替而向
之冀見公于京省望公之重來者今則徒仰瞻道貌于
几筵榱桷之間笑語提命皆不可復得也嗚呼痛哉公
事業著吾浦為開邑第一賢令數年之間洊歷卿貳上
布
皇仁下達民隠
當宁眷注方深將大用以竟其生平所學公亦自任以
天下之重而年不能待為可悲也家有令子庭有賢孫
繼公之志曷其有極公亦可無憾矣尚饗
祭漳倅葉公文
嗚呼沙場馬革壯士所期況乎勞勩服官以死勤事正
合古人臣鞠躬盡瘁死而後巳之素持豈曰天道之幽
渺可知而不可知惟公稟中州清淑之氣具羽儀王國
之資出判漳郡十載于斯其廉靜也若公綽之寡欲其
好賢也若桓武之緇衣其馭下也精明胥役隸役無舞
文玩法之弊其催科也不擾二月五月無賣絲糶穀之
悲其弭盜也以嚴雈苻盡殺除稂莠以植嘉禾政不為
水而為火其撫民也以寬刑措不用敦禮讓以培元氣
教不為母而為師蓋深入於人心者有素故民情亦共
相關切而不忍其一日之離兹曩歲河帑虧空解組當
行闔郡紳衿耆庶若嬰赤之失嚴慈傾囊倒槖環向噫
嘻捐輸代賠補之數不崇朝而裘成集腋泣請移咨遂
得長借寇君免逍遥於河上因而兼篆巖邑蔭甘棠之
修枝方冀大年永享躋耄耋而陟期頤胡為昊天不弔
歘令騎箕瑞鵲堂中淚灑杜鵑之血丹霞境内風凄薤
露之詞自上官以及僚吏莫不咨嗟惋惜況余泉漳浦
靖處處有同舟共濟之思忽覩此痛心焉如割其惡能
巳於泣涕而漣洏嗚呼自古皆有死而得其所者幾誰
竭力致身成臣子之大義盡瘁以歿愧竊禄之行尸重
以身後有人食報未艾魂亦可以含笑九京乘飄風而
歸中土不留遺恨於歐山之巔與漳水之湄潔我牲牷
酌我金巵頽然一哭與君長辭靈欣欣其來格鑒吾誠
兮勿疑尚饗
祭大宗伯儀封張公文
嗚呼惟公清風亮節百世下猶將立懦而起廉矧學術
之醇正踐履之沈潛不為異端邪說俗學功利汨沒濡
沾方少小而入學志巳希夫聖賢及其行成名立益以
濓洛關閩五子自私淑居安樂玩而不捐旁搜墜緒遠
紹薪傳闡宋元明以來諸儒之閫奥著述不遑或輯綴
而重編自居鄉至宦遊在在建立書院授餐講業樂以
英才為陶甄於儀封則有請見於濟寧則有濟陽夏鎮
與清源撫閩撫吳則鼇峯紫陽為最著皆學行極寰區
之選亦曲江鼇禁之聯翩所至下車未遑他務輙以民
饑民食為惓惓發倉動帑平糶散賑此燕閩四省莫不
皆然而頌聲籍籍實始于濟寧傾家財以賑饑粟麥襦
袴分罄數船政蹟之懋閩吳赫焉所屬文武大小吏罔
不滌慮洗心澄貪濁而汲清泉士歌于庠農忭于野海
波不揚山莽無伏凡所興革悉協乎人情之所欲宣為
人所不能為言人所不敢言履尾不咥褰裳涉川卒能
培一時之風氣除民生之患害致萬姓之懽闐蓋其勁
節孤忠凌霜貫嶽暗室屋漏之謹凜無一不上達乎帝
天夫是以入水不濡入火不熱極磨湼而磷緇無患任
衆石之齊下而陷阱得以自全立朝丰采卓卓可觀總
一念之勿欺遂覺位彌高業彌廣而操彌堅飲冰茹蘗
自初仕以迄上卿日用蔬菜米麥寸絲尺布皆自其家
運載之官未嘗染指地方之一錢受
聖祖之知遇若披雲而撥烟遭
皇上之眷注錫名臣之扁額稱本朝之醇儒豈徒晉秩
宗而任子與光前是宜年越期頤使海内後學永親炙
而願為執鞭乃夀考而令終亦僅七十有五年
天子覽遺疏而震悼奠䘏贈謚備優崇之渥典且命公
卿大臣咸臨祭殯親紼引而贊豆籩可謂生榮死哀極
全受全歸之至不留餘憾乎坤乾嗚呼隙駒易逝聖哲
不免惟道德與功名亘萬古而弗湮偉哉公也可以見
周程張朱五先生於地下亦韓范富歐諸君子並談笑
乎九原某等念公不見出涕澘澘溯鼇峯之講業偕諸
子以周旋不特飲食教誨視他人而有加獨期許深造
乎遠大尤屬望之拳拳愧學植之就荒徒失聲相嚮而
行哭更何處得仰模範之廣淵陳牲設醴齋戒告虔儀
有盡而心無巳用親肸蠁於几筵尚饗
祭潮帥尚公文
嗚呼惟公稟西州清淑之氣具王國干城之資沙場馬
革固畢生壯志之所期而況晏享昇平鞠躬盡瘁尤大
合公忠勤事之素持其事親也則宗族稱孝友于兄弟
也則鄉黨見推幼習彎弓穿楊既精于百步長魁武舉
及第殊越乎等夷遂膺侍衛入直黃扉一出而專城南
詔再遷三遷而寧海象山所至威望之巍巍值制府之
廵邊見行陣之精微調中權以佐理更薦牘之紛披
當宁以嶺東重地非智信仁勇嚴如公不足以建此節
鉞而鎮壓蛟螭命作元戎于潮之湄廓清伏莽訓束健
兒有制之師凡刀鎗矛盾坐作進退靡不畫一整齊無
一人一械之參差見公軍容之肅知公兵法之奇雖方
之名將若武苴頗牧亦不過用法之精妙更何能以加
兹乃公愛民如子不岐視文武之所司當已午頻年荒
歉獨加意乎窮黎伊時斗米錢至五六百富者閉糴貧
者僵屍逃亡不可以數計胥蕩析而流離公惻然心傷
會同文武官紳義士捐貲貿穀作粥賑飢南郊列厰百
十處日就食者四五萬人狼狽相扶攜男女以班東西
上下無擁擠踐踏顛仆泥淖之悲出則車前馬後令兵
役負錢數十貫以隨又于饑民病卧之寺觀就近煮粥
飲食之疫氣間作為謀良藥以醫治是以饑癘並臻而
弗至大害災祲屢告而民猶可支自是年年大有斗粟
止二分之價皆公協恭和衷文武精誠所感召而天貺
之留貽慈父之歌溢于四境望公之撫循斯土俾林林
總總樂業而安居夫何大星遽隕歘爾騎箕鳳凰山巔
淚灑杜鵑之血鱷溪渚畔風凄羊叔之碑凡在僚友庶
民莫不咨嗟隕涕將弁軍士相與泣下之漣洏況某久
親輪轅獨蒙顧盼處處春風頰下而嘉許之孜孜目注
心維覺知巳音容如昨而號呼不應當前之笑語巳非
念公事業在潮疆無尸位素餐之貽愧遺愛在嶺表較
昔人以死勤事其庶幾公亦可以含笑九原不留遺憾
于金山之麓韓江之坻將我牲醴再拜陳辭靈其有知
來格勿疑尚饗
鹿洲初集卷十八
