潞公文集卷四宋文彦博撰
律詩
某天聖四年叨充鄉賦明道二年夏假副車於
本郡今年夏沗外計於本道實嗣世職(前此三年先大)
(夫為河東轉運使)八月行部率遵故常鄉老懽迎邀留
累日徘徊舊地追惟疇曩因成拙詩二章題於
行署
不才惟侍高門慶奕世皆為外計臣鄉老相逢頻教我
盡忠思孝報君親
昔年鄉賦議興賢曾接諸君硯席間屈指歲華逾一紀
錦衣懷綬過稽山
送益利路承受梁供奉回京
二星同入蜀三歲復還臺(供奉與同事羅侍禁同時到任及相繼美替)秋晚
華軒去江濱祖席開歸途雖日遠別酒任山頽恩渥迎
知厚當朝重使才
雷簡夫自辰溪還除國子博士鹽鐡判官以書
見謝并寄杜鵑鳥一雙偶成二章答
學省新聞用退之陽城司業定相知休思杜曲仙鄉隱
好獻元和聖德詩三部共推鹽鐡論五溪曾制虎貔師
濟源處士功成後始信書生善出竒
山人遠寄杜鵑禽因寄山禽遂寄心應謂不如歸去好
高飛却入舊雲林
送中舍蒲君致政西歸
閬苑當年硯席同別來三十八秋風東朝新命西歸去
珍重賢哉鶴髮翁
送分司少卿歸洪井二首
囊奏祈分務綸恩寵亞卿揮金還故里脫屣謝浮榮綵
服趨庭學彤䄡解榻迎送言慙有味何以答希聲(來章有願)
(求裴令一篇詩之句)
知止遺榮世所稀帆風美滿浩然歸江邊聞有梅真宅
吟對西山不掩扉
送知府給事赴闕
紞如驚曉鼓山旆戒晨欣萬臂攀朱轂千兵擁綠縢歸
途非杳藐高步即嚴凝竹馬光前迹蒲鞭掩舊稱睿襟
思啓沃宸扆佇疑丞輿論方盈耳僉謀盡伏膺公乎調
大鼎皇矣賚良肱屬吏垂三異微才僅五能梁園暫未
至燕舘愧先登北海難充薦西曹久見矜頑金雖自况
巧冶欲誰憑深結君軒戀飜思附驥蝇
和太師相公重九日讌府僚之什
不獨龍山勝致全黃樞開讌盡時賢風回綺席鸞觴泛
日上彤䄡虎幄鮮陶菊香濃侵玳押吳歈聲緩倚鵾絃
雲牋一幅西園什如聽鈞韶下九天
小園即事
閑脫蕉衫挂樹椏竹冠芒屫自耘瓜心形散傲如園吏
椑榼縱横似酒家古檜婆娑張碧盖流泉詰屈動青蛇
風清日落未歸舍待得東南見月華
宫保相公(杜)以某於具之役與有勞焉及聞非
才忝爰立之命貽詩加奬有晉公親討衞國專
謀之句稱述太過擬議非倫輙成拙惡一章以
達謝意
平淮伐潞皆殊績靖亂夷凶著往編今以薄才叨重任
敢將微效覬前賢人慚肖象求商野德謝非熊起渭川
惟有安昌念高第雅章稱述愛彭宣
題高平公(范文正)親書伯夷頌卷後(范自青州書寄許下)
書從北海寄西豪開卷纔窺竦髮毛范墨韓文傳不朽
首陽風節轉孤高
春日湖上偶作二首
地勝當春早身閑愛景幽微風吹積水盡日颺虛舟客
至解懸榻魚來避直鈎機心本不動猶恐駭群鷗
岸幘長吟坐釣機花香漠漠柳依依夕陽湖面光如鏡
風送虚舟自在歸
謝太傅相公(杜)以近詩三十首寄示
一軸詩三十詞高氣格雄文通推雜體吉甫讓清風平
日丹青筆當年造化工安車有餘力移向二南中
湖上獨酌
盡日觀魚坐水邊悠然獨酌望青山罇前解下淵明帢
起就東溪濯膩顔
外計蘇度支示古銅器形製甚雅輙書五十六
字還之
古鼎良金齊法精未知何代勒功名更湏梓匠為鳬杓
堪與仙翁作酒鎗(南史有餘景山酒鎗)滌濯尚應勞犢鼻腥羶不
復染羊羹水邊林下風清處長伴薰然醉玉傾
雨中湖上緋桃盛開舟子維纜於樹因書二十
八言
灼灼穠華照碧流素烟絲雨助妖柔武陵不放劉郎去
更就桃根繫小舟
得告赴洛辰省松楸往還寓宿於陽翟程密學
新第因成四十言寄高陽
公臨趙北際(續漢志云屬河間)宅據許西偏來往由通德逢迎
阻見賢嵩高當牖外穎樹出墻顛信宿依華廕身居賀
燕前(時雖春分乙鳥未至)
提刑司封垂訪郡齋會於湖上道舊為樂兼貺
雅章輙成四十言以答來惠
昔忝西州牧驅車經劍門見君新鑿沼延我共開罇治
岸依山麓䟽泉透樹根鴨湖今日會往事喜重論
予移守青社同年宋學士代予守璧田會有來
詩因成四十言為答
舊許陪原郡時清偃息遊羡君熊軾去奪我鴨坡游草
樹秋芳密禽魚晚思幽相憑皆與問猶憶醉翁不(予在許昌)
(務閑多適湖上吟醉月三四焉)
答南都致政太傅相公
雪苑揮毫寄雪宫丘門褒寵過華䖝希聲遠奪霜鐘韵
妙墨高踰禊帖工辱顧頗慙才陋薄玩辭彌見意勤隆
西南跂望安昌館何日陪隨似載崇
偶題看山樓新畫水山
盡日望西山扶笻復倚欄遠觀猶未足更作畫圖看
太原府統平殿朝拜
逆壘彌天甚君王駐翠鑾荆榛親剪伐家業信艱難一
劔山河定千年廟社安故城禾黍美無復騐泥丸(太祖朝天)
(兵至城下城中作土丸擲空中卜之外雖破裏頭完則城尚可保平安太宗朝天兵再至復為此卜而一擲内)
(外俱碎而城遂下)
寄太原韓太尉(時建忠武節尹京兆韓以武康節尹太原)
某近叨恩命避讓勿容伏思天聖丁邜稚圭高
中殊等坐忝附驥歲月如瞬倏焉二紀稚圭以
文武兼資中外重望擁旄仗鉞臨鎮方面老生
無狀輙又繼之其幸多矣偶成小詩寄呈
舊說男兒本分官更將詩句報長安虛庸自省尤非據
深玷君家漢上壇
和梅公儀待制詩二章
登驪山見連理木
長生私語都無益芳樹交柯自表竒就使玉真如素願
山隂栱木竟何知
宿西谿寺
地占蓮峯麓谿環鷲嶺巔密林含細籟巍刹照清漣獨
賞寧妨醉幽吟定廢眠支郎諳雅尚掃榻就潺湲
公儀天章書示暫往藍田兼閱山水以荅來貺
暫枉觀風旆從容賞物華藍山青有玉輞水碧無沙林
静聞啼狖川長見落霞宜尋幽徑處竹里到南垞
和公儀天章雪中遊藍田山悟真寺
古寺依山搆高車冐雪遊穿林皆玉樹倚檻盡瓊樓景
勝煩詩筆財豐緩計籌巖阿聊寄傲物外恣尋幽韁鎻
慚羈繋匏瓜歎滯留無因陪雅躅清唱復難酬
寄青州田龍圖况
某伏蒙龍圖諫議以須守青社多居山齋復以
某手植薜荔麻黃頗甚滋茂因有虛奬謂之甘
棠輙成拙詩一章仰答來貺
東秦假手裁經歲偃息山齋興味長怪石罅中裁薜荔
(於當軒怪石脚裁者尤滋茂)碧梧隂裏種麻黃(種於兩桐樹之下蒼翠可愛)吟牽
翠蔓秋烟潤醉擷纖英曉露凉内省非才寡遺愛争教
所憩似甘棠
雨後游華嚴川馬上作
雨後城南路無泥未有塵因觀曲江樹更憶杏園春草
色遥侵水山光翠逼人劭農兼訪古擥轡緩朱輪
題中山郎中華嚴川墅
城南風物勝最勝是華嚴謝墅偏幽寂顔郎此退潜流
泉清遶砌列岫翠當筵更愛村橋畔楊花撲酒帘
謝公儀待制惠黃石桃(梅摯時為陜西都運)
得時應在穀城山蒸栗温娑照席間助我潄流高卧意
曲胘從此不晞顔
和公儀隱廳書事
跡貴雖軒冕心閑似隱淪林間新葺宇公退此頥神蘚
色青緣砌池光碧照人愛君高雅趣琴酒屢相親(廳在池南)
(景物幽䆳予屢接公儀觴咏于此)
月夕挈新釀并文石酒罇就公儀南湖雅飲
桃花石器榴花釀携就南湖訪飲朋雅論清吟凉月滿
山翁不惜醉騰騰
次歆和公儀月夕游南湖
凉夜南湖飲林端月上初樽壘既古雅亭榭復清虛靜
賞興無盡劇談歡有餘羣騶不解事應厭久停車
和公儀咏蒲葵扇
不取歸資厚仁風藉爾揚論財雖儉薄應用極清凉六
角價非重九華名未光傾心既已久安石勿相忘
和登飛橋觀游艇
為愛橋樓月色多飛觴捉麈對吟哦輕舠一葉時來往
驚散雙鴛動碧荷
和公儀重到隱廳偶書絶句
重訪隱齋留雅咏將歸禁署促東轅曉猿夜鶴君家物
不戀南湖只戀軒
和公儀湖上烹蒙頂新茶作
蒙頂露芽春味美湖頭月館夜吟清煩酲滌盡冲襟爽
暫適蕭然物外情
與公儀會飲南湖作(公儀翌日當赴)
湖上高樓對遠山一樽清醑且開顔今宵尚作林塘主
明日將歸侍從班心向白雲雖自樂身趨丹禁未容閑
為君不惜厭厭醉賞盡銀蟾秉燭還
和公儀遊太華
山水清音步步隨謝家歌舞豈須携深遊霧市身應潤
直上蓮峰路不迷細草舒茵承蠟屐長松傾盖護雲梯
岩隈靈藥皆堪采未得盈箱亦自提
見山樓小飲偶作
雲淡天迷楚樓高地占秦哀箏一行雁小字數鈎銀巷
陌三條月池塘十步春府門初夜閉多少夜遊人
寄致政太師相公(杜)四首
向作是詩且欲因物將意竟以詞語鄙拙
不敢寄呈使人之還承賜手教副以佳章
稱是四物加有奬飾故追錄四詩聊偹一噱
云爾
卭竹杖
孤筠勁質異纖柔欲假携持助勝遊不為凌霜高節在
對公靈夀合包羞
蜀牋
素牋明潤如温玉新樣飜傳號冷金遠寄南都豈無意
緣公揮翰似山隂
華陽巾(俗謂之隱士帽)
華陽山相遺巾法蜀國烏紗學製成公厭貂裘今已久
定知野服稱高情
蒙頂茶
舊譜最稱蒙頂味露芽雲液勝醍醐公家藥籠雖多品
略采甘滋助道腴
近以蜀物寄獻復以雅章為報輙課蕪音仰酬
來貺(荅杜相)
微物逹誠方愧極雅章流惠見情深野夫自是甘芹味
國老何嘗靳玉音伸紙恣窺藍肆寳發凾頻作洛生吟
辭清墨妙真䨇絶韞匵傳家勵子孫(每得公手筆即令子弟軰聯綴裝演)
(藏為家寳)
天平相公遠寄佳章謹依韻和呈(龐相時守鄆)
曉闕天閽出帝綸麾幢誤委不才臣六條頒詔專臨雍
一道全師别制秦雖授深恩辭北闕擬將何術撫西人
他年遂解簪纓去乞去伊川號散民
昔年公掌秦中漕虎節尋提四鎮師從此功成為漢相
至今關内仰蕭規新詩遠寄音盈耳累牘頻窺喜見眉
更問春遊何處好夾城西面景龍池
次韻答平凉龍圖王諫議(素)
凛然威望讋西戎十萬貔貅節制中從古藩垣謀帥重
于今詩禮得才雄勤歸定是推優賞靜勝由來保上功
不獨韋平稱世美緇衣兼咏武桓公(來詩云偶因安帖都無事空使淹留)
(不見功之句)
答王龍圖遊山見寄(素)
分得魚符守雍州垂帷閉閤再經秋眼看巖岫將登覽
身似匏瓜苦滯留杜曲朱坡雖已到圭峯紫閣未曾遊
却輸假道歸朝客上遍終南寺寺樓
題紀太尉廟
死節古來雖有矣大都死節少如公惟圖救主重圍内
不憚焚身烈熖中龍凖有因方脱禍猴冠無計復爭雄
如何置酒咸陽會只說蕭何第一功
過榮陽玉像院
瑞相䨇刊玉仁祠側布金輪蹄一道過風雨二山嶔密
蘚蒼緣壁喬松秀出林村僧不可語難問祖師心
過汜水關
濟世安民主擒充執竇歸山川遺氣像史册動光輝原
廟今昭德群雄昔畏威虎牢名自久牛口諺應非關塞
侔天險封疆介日圍特吟摩詰句度水柳依依
某伏蒙昭文相公(富)以某方忝瀍洛之寄因有
嵩少之行惠賜遊山噐一副質輕而制雅外華
而中堅匪惟便于齎持實為林下之珍玩也輙
成拙詩一章報謝
上公遺我遊嵩具匜盥杯盂色色全拂拭便須延隠逸
潔清那敢汚腥羶行齎每度雲巖側噐使當居蠟屐前
林叟谿翁皆竊玩山厨因此識加籩(噐悉以竹編而髹其中輕堅精巧絶)
(倫)
答青州相公二首(來詩一慶予守洛一序舊)龐相
非才久玷鈞衡重乞得麟符守洛師聖造如天從素欲
愚衷何地報鴻慈先塋松檟躬時省私廟蘋繁潔仲祠
相國情深最知我郵筒千里貺新詩
雅章追念栢臺遊屈指今逾二十秋初奉南牀持大憲
後陪東閣告嘉猷心如金石同謀國路出風波免覆舟
聞欲堅隨赤松去擬擕靈壽從留侯
梅公儀見寄華亭鶴一隻
子真仙裔富高情遠寄仙禽至洛城昔向華亭常警露
今來緱嶺伴吹笙稻梁猶憶嘉禾美竹樹應憐履道清
(樂天池上篇云有華亭鶴二)已遣吾家伊水墅旋營莎薦似咸京(公儀)
(在雍公署種莎謂之鶴薦繼有詩詠)
游平泉作
一崦抱溪斜前朝輔相家遺基皆瓦礫古木尚烟霞夙
昔東山墅留連上殿車雖云營退隱未免逐豪誇事往
如飛鳥林空噪暮鴉池平無舊鳳堤壊有殘沙野叟猶
能說樵夫亦共嗟至今巖石下多長紫微花(平泉花木無孑遺然)
(巖谷間猶多紫微花是其遺種乎)
又讀平泉花木記
歴覽平泉記文饒性苦奢如何伊上墅多是日南花(當時)
(文士咏平泉有日南太守獻名花之譏)美蔭皆竒樹清芬悉異葩安知桃
李盛不及晉公家
竹樹環青嶂樓臺生碧烟珍竒窮四海景象冠三川上
黨夷凶日太和歸國年此時能勇退應遂老平泉
吾觀李太尉所失在夸權名遂不知退膏明惟自煎終
身戀華組何日到平泉徒有思歸意歌詩盈百篇
潞公文集卷四
