潞公文集卷二十五宋文彦博撰
奏議
論西事(元豐四年)
臣聞昨來西師出界中輟而還將下師徒頗有饑凍潰
散以礙人衆不行軍法今便欲再舉何以勵衆又運粮
遠涉頗被邀截官吏民夫甚有陷沒必恐邊將懼罪不
曾依實盡言議臣依違亦不敢明白敷奏老臣荷陛下
恩深若又不言乃是負國伏望聖慈深察
王師之舉必有邊將謀臣首開端緒不得詳
審以悮大計伏乞陛下察之若不深責無以
勵後
又
臣竊聞陜西用兵之後公私蓄積大抵殫耗丁壯運粮
從軍夏麥不下種大兵雖還邊備不可輕弛切慮向去
軍兵民粮食不充緩急無以計置謂宜謀求漢唐故事
水陸轉輸以備乏絶臣守藩當路近聞雍岐間粟麥之
價今已騰湧若至春後必多流亡兼聞關陜人戶昨經
調發應副軍期不遺餘力死亡之餘疲瘵已甚亦皆覬
望德音儻順青陽一霈恩宥因而有所蠲復或并及河
東諸郡兹實陛下盛德之舉仍願亟詔諸郡申嚴斥堠
專為守禦之備養威練卒賑恤傷殘之民在今之宜無
以易此臣受恩之深慮有所及不敢自默
又
臣近聞西師已還中外但知時暫歇泊而未有分屯解
甲之旨人情憂疑皆慮王師必有再舉之計老臣受國
恩深義同休戚齒髮如此無復覬望惟有區區欲報之
意不能緘默輒為陛下言之臣竊觀陛下臨御以來選
拔將校訓齊師徒修治器械儲峙糗粮皆衆智所不及
近世所未能比者夏人昏亂自致天討陛下赫然命將
出師以伐其罪師行以來捷音屢上雖未能搗其巢穴
繫其君長而師行有紀所遇輒克羌人逃遁莫敢抗堂
堂之鋒天威神武震慴四裔戰功之多近世未有然而
數路進軍興動大衆彌歷累月餽輓不貲諸路之民疲
於供給將士盡忠竭力為朝廷奮不頋身間關死亡衝
冒寒苦備極勤勞臣以謂國威既已振矣將士之力亦
已殫矣百姓供餽亦已竭矣為陛下今日之計正當勞
來將士安拊百姓噢咻其疾痛補完其瘡痍使得蘇息
按甲養威以全前日之勝如此則外足以懲艾夷狄内
足以愛養軍民乃宗社無疆之休也今若師徒暫還而
復出士氣已衰而再鼓民力已困而調發復興諸路深
入而轉餉益遠如此則師之勝負恐未可知而前功或
喪此天下之甚憂也兼臣在洛中津遣陜西軍須不少
亦聞陜西事體頗詳皆言百姓亦已流離菽粟之價騰
踴今冬二麥多不下種將春農事方興又復調發不已
必恐應副不前有悞大計臣而不言孰當言者伏望陛
下以天下為度以蒼生為心不以盡敵然後為功亟詔
班師分屯諸路使朝廷恩威並行軍民和附以小羌昏
亂如此可以坐待其滅亡矣臣不勝大願老臣愚忠憂
國之心不能自已僣已冒聞不任隕越伏望聖慈哀察
其誠俯賜容納
聞陜西河東運粮人夫雖費不貲而逃逸者
甚衆至有部夫官亦有逃竄恐無人敢仔細
奏陳兵志謂善用兵者役不再籍粮不三載
春秋戰國時用兵運粮多在中夏故兵有因
粮粮不遠載與今之餽運深入敵人沙漠之
地其勢不同易稱高宗伐鬼方三年克之小
人勿用以聖帝伐鬼方尚三年而克之理有
不可急者又曰師貞丈人吉丈人嚴莊之稱
用之則吉小人勿用用則無功無功則有罪
伏望陛下慎擇將兵者如輕險而求僥倖之
功者當勿用之臣年老眼昏勉力親書此劄
子深懼不謹細伏望聖慈矜察兼不敢附逓
恐漏洩不達謹遣臣長孫承事郎永世特詣
通進司投進
答詔
自遠相見忽經兩年春暄卿比平安前繼閱所論關中
事宜悉至誠惻怛之意非累朝心膂之臣憂國如家之
深曷能惓惓如此寤寐忠嘉不忘於懷朕涉道日淺昧
於知人不能圖任將帥以天錫可乘之時上為祖宗殄
滅一方世讎深用厚顔爰自六軍還塞將士已殫勞黎
民已告病今日之勢豈復可遠舉深入哉惟固境自完
而已近特命於涇原制置者苐使之城數亭障制敵衝
軼耳非復有前日圖也所以張大其名若入討之為者
蓋兵法有之用而示之不用不用固有示之用耳庶或
其可震之乘威尋盟則朝廷因得復羈縻之也想卿有
同體均休戚之誠諒已悉其措置大概今因貽慶行故
兹示諭
謝答詔(元豐五年三月)
臣去歲冬輒率愚瞽累奏陳陜西邊事今春蒙差臣男
貽慶特賜臣二月二十五日手詔撫諭後蒙聖慈矜寬
不責臣狂易恭讀詔旨曰六軍還塞將士已殫勞黎民
已告病今日之勢豈可復遠舉深入哉惟固境自完而
已近命涇原制置城數亭障制敵衝軼非有前日圖也
臣仰味聖言伏增欣抃有以見陛下推堯舜之心卹生
靈之困罄溥率廣被㴠育幸甚幸甚然自今秋已來復
有遣戍開疆運河深入此必是邊臣希功規為僥倖開
端緒誑惑朝廷料敵不精致有撓敗進此計者陛下不
必知此人乞行顯誅以戒今後干賞諂利之輩免致向
去更誤朝廷大事望以今年二月二十五日詔書大旨
密諭邊臣嚴設備預固境自完來則禦之去勿遠逐更
年歲間士氣復振民力復完足食足兵何求不可醜羌
聞之自當屈服臣又聞謀攻料敵老將所難不當與新
進白面書生惟務高談虚論容易而計畫之今以天下
之大士人之衆豈無深識遠慮懷忠守正更事歷試之
人願陛下詳求而審用之如祖宗朝所用扞邊守塞宿
將名臣見於國史者多矣乞詳審之臣之此言非不知
觸犯時怒蓋耄耋之年被三朝重任蒙陛下眷奬尤深
乃心本朝義均休戚豈當隨例緘默上負聖明伏望天
慈亮其區區自盡之誠
又
臣伏蒙聖恩以臣奏陳西事特令臣男貽慶特賜手詔
一道并傳宣撫問者仰奉聖訓伏增感懼切念臣衰老
不才荷陛下恩禮之厚舉朝無比惟知竭盡忠懇粗伸
補報昨西夏擾邊王師罰罪雜羌既已退縮大兵尚屯
邊徼師之善志允當則歸因是奏陳上干宸聽庶幾狂
瞽粗禆萬一豈謂愚臣過計難窺陛下聖謨天機固深
睿算默定基命宥密遠猷克壯乃生靈莫大之幸實宗
社無窮之福加以睿光曲照上德兼容迂陋芻言亦被
矜采臣無任感戴欣幸之至
奏西京災傷事(元豐四年六月)
臣體量得西京畿内諸縣今春以來麥苗極盛有望豐
登無何自四月五月中直至收穫之際大雨頻併繼日
不止遂至頗損麥苗所存者三四分須至趁時收穫上
場所冀收拾殘餘粗捄饑困臣體訪得所收多者僅及
三四分日有人戶經官被訴苗傷又緣官吏拘文為已
收割在場及有持打了者不以為憑須得存留查苗在
地方可驗覆今若不與檢放必至人戶逃移况今夏多
雨害稼衆所明知難為巧詐伏望朝廷特降指揮下本
路轉運司仔細體量實有災傷即早與减放分數所貴
人戶不致逃移更望朝廷矜察早降指揮取進止
奏西京漕河事(元豐六年四月)
本府勘會自會通橋下至白馬寺洛河水路灘磧淺澁
難行綱運遂奏乞開淘古漕河舊道稍令深闊抵至白
馬寺却合洛河回避二十餘里灘磧所貴通行綱船不
至滯碍今蒙朝旨依奏施行看詳中劄内更帶下白波
輦運司奏乞開濬漕河至偃師縣界合洛河通濟舟船
雖與本府所奏事狀大抵皆同只是稱至偃師縣界漕
口合流必添展地里稍遠須至更差官覷步所碾添開
濬故道地步長短及地形高下是與不是有古來河道
確實計定功料申上
上殿謝劄子(元祐元年五月)
臣老退不才蒙恩詔置左右令議軍國重事况臣官忝
三師其職惟當論道臣以涉道至淺不能上禆聖政然
以生平舊學素藴及以近時所見所聞當竭愚忠粗禆
萬一又不敢同外廷臣僚頻入文字上煩聖聽須至留
身口陳仔細熟達聖聽然後簡徑作劄子奏聞乞付外
廷衆議公行
潞公文集卷二十五
