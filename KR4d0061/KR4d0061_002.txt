潞公文集卷二宋文彦博撰
律賦
多文為富賦(儒者崇學多以為富)
稽先王之訓見君子之儒取多文以為美體至富以寧
殊藴之則獨善於身不失其所施之則兼濟於物無得
而踰魯哀公道在崇儒孔宣父心存化下將令德之廣
矣必使道之行也以謂勤諸博學式彰乎善莫大焉類
彼多藏自取乎文為貴者由是篤行無倦修辭罔窮所
謂學成而上抑亦禄在其中韞玉俟時我則非道而勿
處懷珠待價我則惟德而是崇豈假徇財爰因嗜學雖
云既富而且庶實在懷忠而抱樸博文者自顯豐盈昧
道者堪譏齷齪抱義而處寧湏陸海之珍藏器於身便
是荆山之璞盈非損志用本患多匪予求而予取假如
切以如磋脩身踐言信滿堂而可守浸仁沐義諒潤屋
以難過則知富於文者其富為美富於財者其富可鄙
故往籍之攸載俾來者之所履發諭甚嘉垂謨有以進
德脩業諒多積以攸同温故知新豈厚亡之足比莫不
郁郁斯盛彬彬有為且常同於富贍又曷見於盈虧雅
符懷寳之人惟遵於道豈類窮奢之士必速於危懿夫
學海騰芳儒林挺秀彰聖教之不墜見文風之是茂寧
虞喪寳罔同於無德而貪詎比浮雲實異乎不義而富
主善為師賦(能主其善成彼師道)
德由善立學以師興苟見善而可采則為師而足稱抱
義戴仁既崇乎顯顯令德摳衣凾丈尤務乎拳拳服膺
故克已而復禮在推贒而讓能者也稽古典之立言見
先贒之遺矩謂道也有益於攸往謂學也無常於所主
遵乎立善則非禮而勿言務彼求師乃惟德而是輔由
是尊贒勿怠服義忘疲苟積慶之美者在脩業以宜其
順彼如流必展趨隅之禮崇諸若水湏陳擁篲之儀令
譽爰彰嘉猷遂闡盖千里之所應故五常之是顯片言
可法我則舍短以從長一行可宗我則遏惡而揚善則
知人非善而不主善非師而靡成故君子就義以如竭
聖人聞善而若驚翼翼彌恭允盡持謙之志孜孜㒺倦
爰傾景行之誠所以見贒思齊聞義能徙豈宜乎以貴
而格物必在乎去此而取彼雖周公之聖下白屋以成
能縱夏禹之尊拜昌言而擅美是故德無常主學無常
師所謂乎見而遷也誠宜乎擇以從之近取斯文同以
贒而為寳旁探厥喻類立德以成基異哉嘉善之言足
稱容衆之文可考實遠邇之咸仰亦邦家之所寳夫然
則上自君而下逹民何莫由於斯道
祭法天道賦(君子之祭能合天道)
稽立言於往典考至德於明君承大祭以無忒法高穹
而有聞礿祀為儀隨時之義寧爽蘋蘩致潔用天之道
爰分昔者明王古之君子著誠將格於祖考昭孝遂嚴
於禋祀必防黷祭之失乃恊奉先之美所以法乾造以
無違順天時而有紀外盡物而内盡志既表僾然春曰
禘而秋曰嘗皆符倬彼禮無違者神其饗之順寒暑往
來之節感隂陽代謝之宜簠簋斯陳怵惕於履霜之候
黍稷是薦齋莊於濡露之時然則域中四大實本於天
禮有五經莫崇於祭伊祭典之克舉與天道而相契不
䟱不數爰遵奉若之規是享是宜盖得欽崇之制是知
威儀抑抑夙夜兢兢將惟馨而是薦在無變以為能感
於神明舉十倫而寅奉行其典禮循四序以欽承故得
愉愉之忠是伸穰穰之福可納或宗祀之怠棄則禍滛
而暗合不然則何以歲祈百糓涓辰日以郊耕君主五
行體盛衰而祖臘則知將制其祭必本乎天於以表乎
思孝於以示乎承乾率神而從固未彰於純嘏被衮以
象可同致於吉蠲偉乎潔彼踐籩具其蕰藻欲恭致於
薦亨皆冥符於穹昊是則葛伯之為仇焉知天道
一生二賦(元氣之用生是天地)
一者本乎妙道二者資乎混元道生一而既顯一生二
以斯存通幽洞冥作三才之肇祖從無入有為萬化之
本原昔老氏以識鑒道樞心存義緯和光允執於衆竗
施教遂熙於庶彙以謂一之所起盖兆自於真宗二者
何先必生因於冲氣察其所以因而陳之本無象而生
有象自無為而成有為旁考斯文類黃鍾之生六律近
探厥義同太極之分兩儀得不遠頥真筌深窮妙用當
始在於冲漠固未分於錯綜無名漸散惟道也寂爾而
日彰有物將形惟一也淵兮而景從是故一由道以昭
著二因一以潛生清濁本兹而遂判剛柔自是以方成
為品物之宗我則觸類而長作聖人之式我則與時偕
行若然則大道俄分澆風漸靡既成形以成象則有非
而有是茫茫兮仗我生成浩浩兮因我繼始狀轔轔之
華轂起自推輪同皎皎之層冰生於積水則知一者生
乎立極二者兆乎先天見相生之道偹得下濟之功全
當有儀未象之時包藏莫顯及自寡成多之際孕育無
邊懿哉事體無形功符不器始則混而為一終乃分而
為二故侯得之以大寧可以經天而緯地
鴈字賦(雲净天遠騰翥成字)
草木落兮鴈來賓掦清音兮凌紫氛迤邐而齊舒勁羽
聫翩而宛類崩雲幾陣斜飛認初成於鳥跡數行高翥
疑上襍於天文時也秋風高秋氣净嗈嗈而奮翮彌遠
肅肅而排空逾勁初同洒翰如絲之密雨輕籠幾訝書
紳似練之澄江下映莫不魚貫星聫䟱而復連極望而
廻鸞宛若仰觀而返鵲依然常因避繳以横飛畫開飛
霧幾為隨陽而上擊點破青天理翰方道傳書更遠御
蘆而倒薤宜並遵渚而偃波相混暮穿霞綺依稀而竇
氏廻紋曉拂雲羅髣髴而仲尼華衮徒觀其一一成列
翩翩上騰自得羽書之妙固非蟲篆之能拂巖岫以徊
翔宜刊翠琰觸網羅之縈絆可代結䋲寧假染濡自隨
騰翥精硏靡在於彤管凌厲皆侔於玉筯水宿近蒹葭
露下垂露勢全雲飛經螮蝀橋邊題橋象著堪銘鴛序
可志鵬程比人文而雖異紀鳥道以惟明不識不知皆
因效奎而制自南自北悉同取史而成是何羽族之中
斯禽有異違朔塞而整翮颺秋天而成字彼&KR2222;冠之與
蟬緌非吾族類
經神賦(明識經旨能若神矣)
昔鄭康成英聰挺生擅窮經之妙譽著饗德之嘉名識
洞精微我則惟變所適學臻幾奥我則用晦而明豈不
以温故知新慱聞強識明先典之奥義曉聖人之遺則
足以道並無方功侔不測下帷靡怠莫窮乎變化云為
開卷自精可騐乎聰明正直豈止夫游心萬仞皓首一
經爰因學以知道遂表人之最靈闡掦乎黃卷青箱難
迷禍福講貫乎三墳五典可洞幽冥岳岳騰芳孜孜擅
美允符得一之義克配害盈之理敦詩罔倦應遵岳降
之言學易彌勤自合蓍圓之旨若夫彼之神兮於冥漠
而足稱此之神兮在探討以為能諒咸因於廣慱固靡
自於依憑皇士安之書滛豈能方軌杜元凱之傳僻誠
宜服膺厥號堪嘉斯言可度盖經明之是務豈石言之
有託多文為美知福善以攸同非聖不談信依然而宛
若偉哉斯人掦名立身以學優而既顯將誠感以斯親
有同乎周季劉臻皆稱漢聖且異夫隋初楊素止號江
神是何盛德昭然遺芬若此當一時之攸仰俾千載而
可韙神兮神兮與百神而有殊吾亦禱之久矣
土牛賦(春祀牛設農作無忒)
國家以上遵古典下示蒸民出土牛而應候俾農事以
知春塊然不羣自取授時之制卓爾可象殊無引重之
因原夫欲示農時爰陳春祀命圬人以偹物俾司在而
謀始遂合土以為牛非任重而服軌有典有則成形而
既取坤為不欹不傾尚象而爰因脉起徒觀夫寂然不
動莫與之儔雖顯逸風之狀實非喘月之流在泥蟠而
著美豈肉視以包羞俯以觀之異伯陽之芻狗逼而察
也殊葛亮之木牛於是當觧凍之嘉辰乃立春之令節
觀其儀之攸序見斯牛之遂設禮無違者俾三務之㒺
愆人必知之得四時之有别美哉土者五行之本牛者
六畜之宗何瑩蹄之有象假聚壤以為容爰殊木偶匪
類泥龍用還非於薦廟義實本於勸農庖刅如投破塊
之虞是切寗歌或叩擊壤之名可從五色爰資一毛靡
落其用也待時而動其制也因人而作規模乍設想覆
簣以無虧丹雘俄施疑衣繒而有若是何觀形象以雖
著考動静而則無耕耘自我以無爽先後因兹而不逾
候日土圭信方斯而異類翔風石燕定並此以殊途盛
矣哉標祀典而聿脩稽舊章而㒺忒觀其形雖類於角
立頥其本爰符於土德所以示諸溥率之民俾常勤於
力穡者也
天衢賦(亨逹之路無復凝滯)
否窮必泰畜極當亨取天衢而垂諭在易象以著明孰
謂乎險不可升半塗則廢誠因乎利有攸往直道而行
原夫乾以剛升艮能柔遏卦成大畜之象亨在六爻之
末言其天者示吾道之高明譬彼衢焉表時塗之洞逹
徒觀其蕩蕩㒺極平平甚夷必在與其進也方可跂而
及之將列曜以同遊曾無險阻與羣龍而共躍迥出喧
卑廣矣亨塗坦然大路小人寸進以無便君子階升而
有素遠者近者已當開泰之時何斯違斯詎見艱難之
步豈不以屈伸道異窮逹路殊困躓率由於邪徑超騰
宛在於康衢𤨏𤨏管闚固上行而莫有區區跛履信高
蹈以應無盖以本乎天者悠遠而不窮况於衢者遵行
而惟速既亨逹之有遂則制畜而無復初惟藏密同鶴
鳴之在隂終乃升高類鴻漸而及陸偉乎高連雲漢直
比絲䋲將何人之率履欲誰氏之先登上士行之而克
勤大勲必集王者蹈之而不返庶績咸凝若然則道遂
坦夷往無凝滯豈惟推四逹之廣盖將及九重之際何
當履此高衢振芳蹤而出世
玉鷄賦(祥瑞之氣因孝而至)
王者尊臨四海孝治萬方握金鑑以御衆感玉鷄而降
祥將韞櫝以強名實資光潤假棲塒而賦象用表飛掦
原夫翼翼奉先孜孜繼志允彰恭已之道克恊因心之
義精誠能格於上天和氣遂鍾於下地非烟非霧侔攻
石以騰輝將翶將翔狀銜珠而為瑞油然生也仰以觀
之或縹緲以瑜潤或氣氲而翼垂籠漢室之飛鳬高呈
葱欝映周行之振鷺俯煥羽儀奕奕堪嘉溶溶可貴混
銅龍於慱望蒙金雀於象魏有道則見寧同野馬之光
為時而生宛類白虹之氣來豈無為至實有因且非求
於照廡亦無假於司晨雖名符於五德盖瑞應於一人
將紫氣以俱浮度關寧辨與青雲而共散甜鼎相倫旌
此至誠表乎篤孝標名且異於石燕窮理亦殊於霧豹
輪囷乍布輝山之美應同蠛蠓暫收歛翼之儀是效能
致此者夫何偉而誠日烏之可遂諒天駟以難追湛露
宵零已類記流之際長霞曉映還符繫火之時偉乎呈
瑞不羣凌空有異非醇化而不顯故曠代而罕至吾皇
以孝德升聞兹玉鷄兮來萃
頌
德號繼明頌(并序)
臣聞圓象高明運四時而不言所利方祇慱厚載萬物
而㒺矜厥功然則藏用顯仁其來尚矣仰觀俯察無能
名焉及乎太古造書先王畫卦鈎頥崇卑之理範圍清
濁之原必也正名况以乾坤之象所以昭德配於易簡
之功圜璧方琮欽崇之禮遂廣往圖先諜擬議之文益
多歎鳳著隤確之言猶龍有清寧之說斯豈陋神明以
永稱謂發施貺以佇推崇者哉誠以資始之道隆則非
常之名自顯成物之功慱則溢美之號攸歸至若厥初
生人樹以司牧雖越䋲契之上固有筌宰之殊必立之
名用紀於德則大庭柏皇之氏栗陸驪連之君赫胥具
英聫車而繼起尊盧渾沌接武而互興申史闕之寡聞
尚槩舉而䟱略春皇啟運帝魁在辰雲師土德之精鳳
紀金天之歴参於天地炳若丹青莫不本嘉瑞以建官
因盛德以著號彌上世而&KR1925;出亘來籍而罕儔顓頊高
辛陶堯虞舜揖讓而治具存慱聖之稱損益可知兼襲
建邦之號三王而下兩漢已還雖積德以成王率因土
而命氏祖功宗德觀七廟以僅存茂實英聲去二典而
逾遠是知德號地號皇哉唐哉非炎宋之嗣興信兼之
者鮮矣洪惟太祖皇帝禀天皇之精氣基唐侯之創封
静淵有謀爰膺五勝之籙神武不殺詎煩三戰之師獄
訟攸歸民靈允属五讓難推於天歴六飛肇正於宸居
丹魚之祥罄鱗宗而淵躍朱草之瑞旅莢物以海渟皆
所以恊火德之景光表炎靈之丕運太宗皇帝嗣顯離
照紹熙寳圖徂征不庭削諸侯之髖髀高拱無事坐合
宫之蟺蜎虎包不試於五兵魚夢薦登於四輔廣詳延
之路煥乎有文闢箴誦之塗變而至道真宗皇帝握元
樞而觀妙執大象以司民文物葳蕤逾武宣制作之盛
軌迹夷易軼成康勤儉之風象譯遝臻邊鄙不聳於是
慱採處士之議曲詢樵夫之談刻石紀功輾無懷之遠
迹奉符行事邁元封之上儀是故得萬國之歡心盡百
王之能事者矣皇上天資敦敏日慎温恭靈承三后之
基紹繹九功之敘順稽古道惠綏庶民孝愛盡於堯門
節儉刑於禹室始謀於廟宫隣咸慶於乃讙其智如神
荒憬具瞻於惟睿風行桂海化漸冰天鯨津底貢以率
賓月竁奉琛而來享書文車軌遐邇以混同乾符坤珍
升降而沕潏於時股肱三事嶽牧庶邦越雍泮之諸生
迄膠庠之羣老紺宇丹房之士文身辮髮之酋累伏當
塗願上徽號上猶懔然馭朽惕若乘奔堅持德柄之謙
俾斷公車之奏羣心益固得請為期日簉南端之前罔
虞北壘之繫皇上以重煩台弼俯徇羣黎尚依違而積
時方黾勉而從欲先是禮官錯事將陳報本之儀委粟
增壇肇舉因高之典會兹勤請頗邇嚴禋俾竣事於圜
㐀甫受册於路寢仲冬初吉太宰前諏祲儀象物而陳
舊禮不戒而具天子乃凝慮蠖濩逆釐神明一之日祗
見於琳宫二之日昭告於祖廟三之日乃偹法駕將臻
夫泰壇攝提運衡風后参乘招摇煒燁上紀于旌常堪
輿奮撝中静于關軸及夫郊之夕也歌大吕舞雲門百
神受職以降康四圭有邸而登薦惟聖饗帝稽戴禮而
有光惟辟奉天鑒周書而無愧瘞祀云畢乘輿乃旋御
員闕之嶕嶢發大號以渙汗纆校悉原於滯繫粲薪咸
釋於弛刑曾未踰時恊氣克於上下固不旋踵歡聲動
於華夷既而回六尺之斗車正九筵之斧座百僚師師
以就列多士濟濟以盈庭臚傳甫終寳册遂上未央前
殿方蕆於鴻儀興慶内朝先崇於大號大哉事地之禮
著矣承乾之道光矣恢三雍之上儀監二代以增郁聖
文也兼七德以禁暴罄八荒而畏威睿武也御衆以寬
臨下有赫仁明也繼志於外承顔於中孝德也宜乎紹
列聖之丕休舉邃古之墜典踵八九之遐武兼三五之
懿稱者爾臣跂仰德輝親逄聖旦濡化偶從於學版載
塗竊效於髫歌穆如清風敢冀先臣之式歎之不足願
續游童之謠謹上頌曰
厥初生民樹以司牧三皇繼軫五帝聯轂民淳世質仁
洽道豐罄地作主與天比崇德號地號大道常道騰茂
飛英緜穹浹昊三王而後兩漢已還繼之者鮮行之惟
艱皇矣帝宋紹天闡繹德煥往圖道光前辟赫赫太祖
巍巍聖功龍興雷澤鳳起豐宫拓世貽統圖大宅中萬
邦作乂四海會同於穆太宗嗣興舜麓紹堯之緒纂禹
之服大明繼照時文載郁俗阜刑清遠安邇肅真皇撫
運大業重熙禮樂偹具文物葳蕤東封岱嶽西祀汾睢
鴻勲顯號紀石銘彛皇上握樞體元立極四葉重光三
后貽翼居域中大為天下式聖文睿武仁眀孝德軒崇
寳附唐奉慶都内熙坤則外讃寳圖慈教廣被仁風誕
敷化億兆兮歸厚與三五兮同塗
潞公文集卷二
