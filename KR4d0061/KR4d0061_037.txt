潞公文集卷三十七宋文彦博撰
辭免
免賜公使錢(元祐五年六月)
臣准尚書省劄子三省同奉聖旨文某特依前任宰相
支破添賜公使錢仍令河南府管勾支用者恭惟聖恩
眷念老臣極為優異荷戴之深如負山嶽然自來前宰
相知判州府則有犒設軍兵延待賓客以其本任不足
故有添賜之名今臣以疲老蒙聖恩從請得遂休致閑
居西洛則無延客犒軍之理若授添賜極是無名臣必
不敢祗受伏望聖慈許從寢罷
又
臣近蒙聖恩特依前任宰相例支破添賜公使錢臣以
致仕退居里閭受賜無名乞行寢罷今准尚書省劄子
奉聖旨不許辭免者然臣伏蒙聖慈矜憫羸老得遂退
閑優賜無名不可冐受必賜俞允
河南府申狀
西京留府右都廳准元祐五年六月四日尚書省劄子
文某劄子奏近蒙聖恩特依前任宰相例支破添賜公
使錢臣以致仕退居里閭受賜無名乞行寢罷今准尚
書省劄子奉聖旨不許辭免者然臣伏蒙聖慈矜憫羸
老得遂退閑優賜無名不可冐受伏望聖慈必賜俞允
謹奏六月四日三省同奉聖旨令河南府將所賜公使
錢附本府公使庫收管應緣文某合用公使錢依例支
用右劄河南府者右本府已帖公使庫照會去訖
又辭免公使錢
臣伏蒙聖恩依前宰相例支破添賜公使錢恭惟聖慈
垂軫老臣至為優異然臣以受之無名又無前例即所
賜自臣為始更啓後人之例殊不自安累奏乞行寢罷
今又准河南府公文奉聖旨令河南府將所賜文某公
使錢附本府公使庫收管應緣文某合用公使錢依例
支用者臣既遂休致即無合用公使授受之間誠為不
便況臣閑居逸老翛然自適乃聖恩所賜餘年恩禮至
厚又菽水不欲累于公私創開此例致後人攀援伏望
聖恩必賜寢罷
進奬諭詔劄子
臣向以使侍中充樞密使到院後每歲依例支公使錢
三分之一歲合支錢三千三百餘貫臣謂雖有舊例既
無犒設所用終是無名竟不敢請累章還納蒙先帝從
允賜詔奬諭今具錄進呈
許免公使錢詔(元祐五年)
據某省中書准樞密院劄子奏卿因進呈宗室公使錢
文字嘗言樞密使帶節使不當例受公使錢今檢去年
八月臣所奏劄子上進伏望許從寢罷事朕日則萬幾
晨訪近輔而卿因錄先朝之奏草載辭舊府之公錢乃
謂在外則有犒軍之常在内則無享賓僚之事顧敢受
于私意願悉還于縣官朕惟德盛者必約諸身計遠者
必體于國故曾子輕楚人之富何慊義之所在汾陽佐
藩市之求衆謂忠之尤至勉從嘉舉重集褒懷所請已
從故兹詔示想宜知悉
允詔
勑省所劄子奏辭免依前宰相例支破添賜公使錢事
具悉卿舊德元老弼亮四世勤勞帝室厥功茂焉朕諮
謀始初復起自洛雍容大政亦粤四年惓惓告歸誠請
莫奪朝廷推尊禮之意有司賦公飬之錢而屡剡忱辭
重開後比惟授受之恤有廉高之風翛然燕居願無塵
累静言審計義不忍違惇史善猷勿殊内外永綏眉壽
朕有賴焉所請宜允
答詔劄子
臣伏蒙聖慈依臣所奏辭免支錫公使錢者厚賜無名
固當避免大君有命得遂允從仍降詔音過加天奬捧
承至重榮幸兼深臣無任
辭免男恩命
臣據西京進奏官李平狀申臣男貽慶除兵部郎中臣
男及除集賢殿修撰聞命之初不遑啓處緣臣男各以
觧官持母服將欲服滿遽蒙朝廷特此優異除授退量
忝竊實難克當俟四月從吉各令赴闕躬自陳免謹先
具奏聞
又
臣于三月三十日伏覩進奏官李平狀申蒙朝恩特授
臣男及集賢殿修撰臣以恩出望外難以克當即時具
劄子奏免至今未蒙從允今月十一日蒙朝廷降到誥
命必不敢承受兼臣男及亦自具狀陳免所有誥命已
送河南府收掌伏望聖慈早賜從允伏候進止
又
右某近蒙聖恩特授臣男某集賢殿修撰尋具劄子陳
免伏蒙特賜詔書不允者臣竊以恩命過恭懼不敢當
累具懇辭未蒙矜允恭承詔諭益重戰兢伏望聖慈俯
從愚誠特賜寢罷兼臣男及亦再具狀陳免次
又
臣近累具陳免聖恩除授臣男及集賢殿修撰恩命事
伏蒙再賜詔書不允者切念臣向者起自退休再叨重任
充位累歲訖無少補幸繄聖度再遂謝歸慙負厚恩自
知無以塞責至于所得奏薦恩例皆不敢當即蒙矜許
令仍以臣謝事無爵可加而使臣男及叙進職名復此
忝冐實難祗受兼臣男已累具辭免伏望聖慈深察至
誠早賜寢罷取進止
又
臣男及持母服初除得遂西臺閒局以便飬親極為優
幸更蒙進職事出無名必不敢當伏望聖慈追寢進職
之命必期得請
又
臣累具狀陳免臣男及加集賢殿修撰恩命三奉詔書
不許辭免屡煩訓諭恐懼不遑然義有未安不可輙已
緣臣去歲獲觧重任再遂退休自以居位無補不敢更
當自得恩例臣嘗懇辭皆獲俞允今者臣男及叙遷撰
職復以臣致政無爵可加為名實非臣之素願所以不
避冐瀆再三必祈寢罷伏望聖慈察臣懇欵特賜矜從
又
臣男及所進職名決不敢祗受俟臣男服除之後任以
繁難年歲之間稍有積效朝廷過推恩典謂之疇庸猶
可恭授今即不然伏望聖慈特寢前命俾安愚分庶息
人言臣無任瞻天候命惶懼之至
又(元祐五年十一月)
臣伏覩告命除臣男及集賢殿修撰知河陽者聖恩深
厚感戴不勝切緣臣男已蒙假守藩郡私計便安極為
僥倖不敢辭避所有加職之命不緣績效忝冐過優實
難祗受佗日若因繁難任使稍著勞效焉敢固辭伏望
聖慈特許寢罷取進止
臣男及已有奏狀辭免所加書殿之職伏望聖慈從
允
又
臣以衰老致政居洛有子孫五人蒙朝廷優假並得西
京差遣令便侍養臣以謂尸禄者過多遂乞臣第七男
及便近州郡俾之宣勞以報後禄今蒙聖慈差知河陽
并再除集賢殿修撰得郡既便加職難當尋奏乞辭免
所加職名伏望聖慈未賜俞允臣以為因自乞郡仍加
職名在于私誠實難當充伏望聖慈鑒其懇切許罷職
名臣無任皇恐候命之至
又
右臣近具劄子奏免臣男及所加集賢殿修撰職名伏
奉詔書不允者老臣無狀久忝厚恩愚子何知繼叨寵
命既難虚受須至固辭伏蒙聖恩特降詔旨曲加敦諭
未賜俞從仰戴聖慈不任感荷惶恐之至謹具奏謝
臣男所加職名已别具劄子奏乞許賜寢罷
又
右臣以父子遭逢蒙朝廷擢用寵逾涯分理合再辭伏
蒙薦降詔書未從所欲仰荷聖眷俯激愚衷臣無任惶
悚之至
又
臣向以休致居洛子孫五人並除洛中差遣臣以尸禄
者過多不遑啓處遂乞第七男及補郡自試尋蒙恩差
知河陽并再除集賢殿修撰得郡已便加職難當尋再
乞辭免職名疊蒙賜詔不允在臣父子之分尤不遑安
伏望聖慈許罷職名必若年歲之間治郡稍有成績或
委繁難驅使朝廷因而推恩敢不祗受臣無任懇切之
至取進止
賜馬詔書(元祐六年七月)
勑某省熙河蘭珉路奏據温溪心差蕃部青宜賖囉阿
角四以蕃書詣范育欲以騮&KR0008;&KR0008;馬一疋送與卿事惟
我宗臣名震四裔遐荒僻壤知獻厥誠朕以張(闕)拒羌
之獻不如旅獒昭德之致已勑邊吏答賜所直其馬今
以賜卿至可領也故兹詔示想宜知悉
奏狀
右臣伏准今月三日蒙賜詔書以熙河蘭岷路奏據温
溪心差蕃部青宜賖囉阿角四以蕃書詣范育欲以騮
&KR0008;&KR0008;馬一疋送與卿事已勅邊吏答賜所直其馬今以
賜卿臣勘會舊例邊帥在任蕃人或有獻馬並以官物
優答其直其馬納官臣今蒙聖恩以馬賜臣實恐有異
故常特啟新例臣決不可受伏望聖慈特賜寢罷已行
之命謹具奏聞
賜到答詔
勑某省所奏伏蒙詔書温溪心欲以馬一疋送與卿以
勑邊吏答賜所直其馬今以賜卿臣恐有異故常特啓
新例伏望特寢已行之命事具悉種羌獻誠屬我大老
雖異康侯蕃庶晝日三接以彰裴度勲德名聞四裔兹
豈故常奚煩謙避所請宜不允
熙河蘭岷路經略安撫使司公文
准元祐六年七月二日樞密院劄子熙河蘭岷路經略
司奏㩀温溪心差蕃部青宜賖囉阿角四賫到蕃字稱
温溪心文字上告熙州經略使范龍圖東京有箇文相
公自家如今獻送騮&KR0008;&KR0008;馬一疋告龍圖好生照管將
馬疾早送與文相公去下本司看騐得係駼&KR0008;&KR0008;大九
歲已送蕃部司餵養伏乞朝廷詳酌指揮候勅旨三省
樞密院同奉聖旨今范育依例佑價以物作朝廷指揮
回答仍修寫蕃字送温溪心馬以准朝廷指揮差人管
押送與文相公去也所有馬仍令學士院降詔賜與文
某今劄付權發遣熙河蘭岷路經略使直龍圖范朝奉
指揮差人押送文太師交割准此右勘會本司近差管
勾河州西原堡左班殿直李震管押拂林國般次赴闕
己帖李震因便管押上件馬一疋赴致政太師衙送納
去訖伏乞照會收管
奏收
臣以西藩温溪心送馬一疋與臣蒙朝廷支賜馬價與
溪心及蒙降詔賜馬與臣令熙河經略司報知溪心臣
以事異故常不敢受賜奏乞將馬納官蒙再降詔書不
允臣今以事小不敢頻有煩瀆依詔命祗受已别具表
謝次
潞公文集卷三十七
