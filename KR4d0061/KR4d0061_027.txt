潞公文集卷二十七宋文彦博撰
奏議
論監牧(元祐元年)
臣竊以修復馬監指准今東西兩路支配不盡保馬所
差之官今遍陜西河東京東西兩路相度卒未見了當
乞令速且取索京東西兩路支配外見存馬數并沙苑
馬約度可置得幾坊監先次於近便舊有坊監處興置
所貴早見就緒兼免保馬久在民間頗有搔擾取進止
又
今已新復馬監切見光禄大夫新差知潞州崔台符熟
知馬政勘會相州有安陽兩馬監今當興復須得知州
依例總領欲乞改差台符知相州所貴馬政速見就緒
况相州地望在潞州之下兼是鄰封又洺州衞州各有
兩馬監亦合興復與相州相接凡事取則相州易成績
效取進止
論取士
臣聞於詩思皇多士生此王國濟濟多士文王以寧從
古來為國治民者多士則興乏賢則衰此理之必然也
士所以多由養育有素故有秀選俊造之目等級升之
漸至於官得其人國無不治臣以朝廷育才取士之法
數十年來有所未至向時應進士舉者自執卷為儒便
知自重謂之應將相科亦白衣公卿登科之後其在高
等者知朝廷必將不次進用率皆益自奮勵進修德業
以副時望所至於公卿將相為名臣者多是其人近歲
以來稍異於是登甲科者縉紳罕聞其名朝廷罕得其
用蓋由士子修藴無素朝廷勸奬未周臣亦聞禮部别
定貢舉條貫然慮於激勸士行儒風猶有未至臣欲乞
先時降詔開諭使人人知朝廷育才取士之意使各自勉
勵向去科選得士必多濟濟以寧當由於此
奏尚書省六曹行遣迃滯事(元祐元年)
臣竊見尚書省二十四司主判郎官轉移遷改頻數不
定往往未知本案事務及文書義理以致行遣迃回稽
滯中多所請多不得可否之報臣欲乞令左右司郎中
員外點檢勘當使逐案行遣文字明白簡易可否公當
不致留滯定為式例庶得永久遵行况左右司主本省
綱轄亦乞委得覆視刑部尚書蘇頌素推熟知前代及
本朝臺省典故亦乞委之同共詳定取進止
答奏
臣伏蒙聖恩特差中使降手詔省詢訪仰披訓旨俯集
兢榮恭惟太皇太后陛下坤厚博載天光大明自聽政
以來發號施令及進賢退愚時政迃隆或因或革大小
惬當中外欣悦所謂宗社無疆之福太平浸隆之時矣
而猶謙勤退託以臣遭遇累聖久竊重任又謂其犬馬
之齒加長宜有重言曲賜下問乃詢黃髮采芻蕘之義
臣敢不勉竭愚忠粗禆虚佇夫治體之大莫大乎任賢
納諫近者所用輔相所擢諫憲皆久積時望大恊人情
必能弼直獻納上副陛下求治深切之心以至罷去市
易(國有四民商居其一既罷市易之法商賈得遂其業)減損青苖(青苖本於常平法以歲之豐儉)
(出入之本在利民既以額配夫常平本法今除其額配之令民遂即時皆便矣)停養保馬(漢有保馬)
(之法為害尚輕比近歲霍翔之法配在保甲農民甚於塗炭罷之為便)免納役錢(三代之法民之)
(力歲不過三日今不用其力使之納錢農民固難得錢免故為當)寬保甲按閱之頻遂
農民耕種之業(三時務農一時教戰今講於農隙事既師古民不失業)此則市井
畎畝之人歡呼之聲必已逹於天聽矣豈在老臣條陳
而後詳然上之數事有損無益不可久行而亟罷者本
非朝廷所圖皆是近年以來臣僚急進僥倖成風率務
妄起事端自來總領粗有微效則過求恩賞事若有害
曾無責罸欲其省官省事民安政治不可得矣為今之
要當革此弊自去年以來斥去聚歛之臣頗寬農商之
利四民樂業萬國歡心無名之人多已削除有常之用
當要豐足今之戶部實主邦計尚書侍郎郎中員外未
聞精擇久任唯見屢遷數易欲使何人專任其責國之
大計安所望哉此乃朝廷所宜先而不可忽也又謂臣
之所知堪大任者臣素愚昧艱於知人然累玷鈞衡之
任惟在薦賢以圖報國方其當軸任人極於慎揀拔十
得五安敢庶幾及出領外藩將踰一紀朝中多士罕有
識知雖有所聞莫更所試輕議論薦恐未審詳然熟聞
士論謂樞密直學士劉庠端正已有守雖已在近職久
從外補臣向在樞密庠在太原邊事民政鎮静不擾光
禄大夫前吏部侍郎蘇頌性行淳和學問該博於本朝
故事多所詳記若偹顧問議論當有禆益朝奉大夫京
西路提點刑獄劉奉世才力精明所守堅正向為樞密
院檢詳及中書檢正頗得時譽若並召還左右宜有所
補更乞聖明詳擇或更有新進可副揀求容臣博訪别
具奏聞况天下之大必有多士寘於周行然自數十年
來養育人材有所未至蓋鄕里舉選不兼取文行禮部
復試類收膚淺之學今若條理學校貢舉之法庶幾取
士得人以次擢升大任則濟濟以寧如周之盛方朝廷
大推仁政勤恤民隠親民之官專在守令臣謂宜申戒
吏部慎擇其人政得以和民受其賜前代銓衡授官之
後多赴政府引騐問其所長或采其已試之效而遣之
間有昏謬不才類多退落如此則郡縣得人政事修舉
又用人之法當各因其才器孔門四科分政事文學之
品須盡其所長而受其職職乃無曠前朝選試文學之
士即寘於舘閣育才之地漸進用之惟學士待制皆主
侍從偹顧問議論以禆時政今則盡補外任謂宜略定
員數留充左右供職久當察其器識緩急識執政闕人
便可僉議進擢臣蒙詔旨詢訪敢不傾盡所藴但以老
昏言無倫理不任隕越惶懼之至所問夏國事宜不欲
雜於此奏謹具别劄開陳所冀便於詳覽謹奏
又(元祐元年)
臣伏讀聖問有可禦西夏之術臣去年夏始聞西人欲
求内臣以為方國家多事務早安静奏乞朝廷恢天海
之量廣示開納御四夷之術羈縻而已由此可以息兵
止固吾圉外夷懷服中夏安寧則太平之風浸隆浸久
兼曾繳進神宗專令臣男貽慶齎賜臣親書詔一本所
貴審知神宗本意止務安邊不欲輕舉皆是邊臣希望
功賞為國生事僥倖萬一以致兵食困匱才力殫耗必
料此詔已經聖覽今復蒙下問所禦西夏之術臣愚何
足以仰副虛佇臣切見西人自去年以來凡數次入朝
即未見修歲時常貢之禮亦未聞請常賜之物度其奸
心必有所待當此之際朝廷亦須有以待之邊臣亦必
有以制之若更如向時种諤徐禧軰料敵不精謀攻失
策致誤邊事即關中之民其心搖矣自靈武永樂王師
不振之後兵勢民力尚未完復狡羌竊發必能制乎即
如向時种諤軰皆云西人亂弱狂計所誤朝廷於此固
當熟計而深念之事欲美成計須先定當責成邊臣審
料賊勢精選諜者密窺賊形必先事以待之使賊計不
行邊壘有偹此亦困羌夷之善策為人謀之小勝或西
人欵塞請覲詰其所由出於善意即導之使來俟至延
安帥臣密察亦當得其要領先時奏聞廟堂之上可以
預料而審度之俟至闕下知其所來必有所為因其所
為之可否或議或詰審而應之可者即從否者即已議
其疆土須廟堂之上衆謀大同苟有後艱同任其責或
取與之間謀有同異即各述利害理須明白後或不應
謀果不臧自任其責廟謀一定邊計粗寧天下小康當
高枕矣伏惟陛下聖明遠大之計固已先定出於衆知
豈俟臣之過慮然采芻蕘擇狂言亮其誠而不責其妄
幸甚臣無任
臣以為事有利害者必䆒其利害之極而斷
其取舍之當其理得無容更相顧望議論不
决乃欲遺賊於君父則安用大臣
奏吏部三類法(元祐二年)
臣觀六典三銓之法以三類觀其異優者擢而升之否
者量而退之所以正權衡明賞罰抑貪冐進賢能今之
典選一守定格選格中有以多舉主有軍功者為上多
舉者或善請求有軍功者或容冐妄如近時買人頭得
賞官者極多有同配官故多失才亦容濫進臣欲乞委
吏部尚書侍郎大略依三類之法定本選之人合入知
州通判知縣縣令考其才德功效為上中下三品送中
書門下覆騐可否定訖判選官引對一經聖鑑物無遁
形更有去留孰不激勸又判銓之官亦當上體朝廷委
付之重以衡鍳自任處之不疑間或以人才高下絶異
者特以名聞而進退之乃為穪職取進止
御批(元祐元年)
予宫中閱故書得卿神宗時所上親書奏章見卿論議
切於治要至誠憂國忠義可見深用嘉歎卿平時所藴
如此况當兹艱難之際想多憂勤予佐助機政斯愈年
矣雖勉旃聽覽以天下之廣萬務之繁深慮不逮顧我
元老宜有諮詢如近者黜陟臣僚因革庶政公議可乎
夏國未附禦以何術卿之所知賢人堪大任者亟當論
薦用柬求并所訪事可條具聞奏切待至言以補闕失
故兹遣示當體予意
潞公文集卷二十七
