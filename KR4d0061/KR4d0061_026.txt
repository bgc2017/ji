潞公文集卷二十六宋文彦博撰
奏議
論西邊事(元祐元年六月)
臣伏蒙太皇太后陛下皇帝陛下不以老臣不才以其
逮事四朝出入藩府垂五十年追起於休退之中令平
章軍國重事臣敢不極盡所藴上副虛宁臣於簾前累
蒙宣諭將來西人求復疆界令與三省執政熟議臣以
所議地界不出二理其一論義理曲直其一計利害大
小所謂義理曲直者昨者出取其地土皆邊臣妄希功
賞欺罔朝廷為國生事取怨敵人今若推朝廷恩信因
秉常所求而賜與之有以懷復敵人之心光大朝廷之
德所謂計利害之大小者今所得堡寨并蘭會並荒徼
沙漠之地本無城邑人煙惟是朝廷剏築城壘屯兵戍
守歲費百萬以上困竭中國生民膏血以奉無用之地
俱恐不能支久却須自弃如向時囉兀城之比其蘭州
本屬董氊元不甚要籍夏人得之已久亦不曾築堡塞
戍守只有一小頹廢城塹如中國荒僻村落朝廷不知
將謂如中國小小郡縣徒煩兵守所費不貲兼會州又
未知在甚處蓋是李憲當時怯懦不曾領兵赴靈州城
下只領兵過蘭州廢壘之下遂欺罔張大云收復蘭會
以圖苟免不至靈州城下軍令之誅遂誤朝廷以至於
此臣亦聞議者謂地界被求而與之亦用兵不與之亦
用兵語尤欺罔但向去欲免主議不與起釁之責且秉
常來求我如其意而得之必湏感戴恩德三數年間當
且保無事朝廷近經靈州永樂不振之後可以粗整齊
兵勢完養民力異時或有邊事用兵庶幾有偹無患今
若不推恩信賜與其地敵人貪暴之性因此不遂所求
便作點集酬報之勢朝廷方此多事之際兵力未完可
得高枕乎近年以來為新進書生不曉蕃情邊事兵政
者誤朝廷多矣願陛下審察而詳處之老臣年過八十
感陛下厚恩惟知竭盡補報固無觀望希進之言不勝
區區
臣今檢錄到祖宗以來處分邊事詔書西人
事迹兵幾件進入乞賜詳覧或曰蘭州宜如
充國可置屯田添助兵食今若有田多屬番
族不可盡奪向時王詔謂熙河可耕以助兵
食人牛種子徒有所費終無所成今聞轉運
司判官節减蘭州歲計猶湏一百餘萬又當
計會知州并帥臣保認可以足用否
繳進元豐答詔(元祐元年二月)
臣數年前判河南府日見調發帥兵進討西夏受國恩
深形於過計遂累具章䟽論列利害蒙先帝聖恩專差
臣男貽慶賜臣答詔仰詳詔意乃知先帝本意止務安
邊不欲輕舉皆是邊臣希望功賞為國生事僥倖萬一
以致兵食困匱財力殫耗今聞於道路之言西人欲求
内附臣以謂四裔内侵堯舜之時所不能免伏望陛下
恢天海之量廣示開納御四裔之術羈縻而已由此可
以偃兵止固吾圉外夷懷服中夏安寧太平之風浸隆
浸久臣又以朝廷舉事必較利害唯務開疆以希功賞
即不知用兵之時所費錢粮若干得地之後所入租賦
若干凡一歲屯戍兵馬所費粮草之直若干若所得不
償所費遠甚即是竭中原生民之膏血以事荒遠無用
之地此乃唐開元之末務賞邊功邊臣各求徼倖致中
原困竭唐業下衰可為商鑒今因西人請命伏望朝廷
熟計而審處之老臣不勝區區憂國之心廹於傾輸言
無倫次所有前者蒙先帝所賜詔書輙敢進呈所貴詳
知先帝素志惟在安邊不務輕舉謹具奏聞
元豐五年李舜舉過洛河先帝意旨止令邊
臣自固邊鄙多如臣所受詔旨爾後以徐禧
南方書生不曉邊事繼之李稷急於官賞妄
有開陳經畫遂致永樂敗事臣荷先帝異恩
去年春蒙賜御詩云嘉言時幸寄車臣亦仰
和聖制有願傾丹懇上公車之句去年三月
西人由熙河路入朝内求附臣即於密啟所
見未幾先帝不豫遂止今西人復來須至有
此開陳望聖明照察
論役法(元祐元年五月)
臣竊聞天下諸路差雇役法朝廷雖已降指揮而今未
定頗聞煩擾臣檢會始初司馬光閱天下臣庶奏章多
言出錢雇役其不便遂却復差役之法然司馬光所言
甚詳而節目頗繁恐州縣不一一通曉而又朝廷置局
詳定議論不一必難通行臣以謂差役之法本州縣常
事其來久矣皆素有定法及其末流不容無弊故當隨
事刊改臣曾累具劄子奏乞先令州縣刺史令佐從民
利便依例各議定其法縣申州州申轉運司看詳定奪
奏聞如得允當却降下施行盖朝廷大號令必當自上
而下州縣常差役理湏自下而上則各從民便以天下
之廣郡縣之衆不可以一切之法行之行之必互有妨
礙而局官及諸臣僚紛然上言各任已見不周知利害
及秪付所司别無與奪以至州縣希望朝廷風旨至今
其法未定益滋狡吏侵擾若如臣前請且各付逐路郡
縣定奪利害各從其便庶幾下民早得息肩取進止
臣元上劄子二道尚書省付詳定役法所劄
子一道并知華州趙爕與臣白事劄子一道並
錄進呈俟臣簾對日别具回奏
又
臣竊見朝廷差役議臣之中少有熟親民政者所議論
不同前後所降命令不一致州郡難以適從緣城郭鄕
村人戶只有差科二法鄕老村耆各知次第但用心公
平必得惬當刺史縣令最是親民之官乞且專委守令
各隨本處自來體例差差定役人編成簿籍細開自來
體例條貫申轉轉運司看詳體量如各得精當一面施
行申奏緣經變法以來僅十五年至今不無小有湏合
更改從便事條亦當委自逐處親民官及監司相度申
取朝旨詳定仍稍寬程限使盡利害所貴行之久遠
差役之法逐州縣各有不同若自朝廷降一
切指揮即逐處難以一切奉行今來詳定役
法所見可據逐處申陳看詳定奪指揮必當
又
臣昨以朝廷復州縣差役之法臣曾奏劄子以為差役
之法其來甚久此乃州縣常事鄕老嗇夫皆熟知之刺
史縣令皆總領之當且委逐縣議定申州看詳如得允
當即申本路轉運使司運司將一路詳定即申奏朝廷
朝廷覆視如可行即從之如有未便更當會問或自有
義理即可行之或有顯然乖當即處分改正施行便見
就緒今乃置局詳定及諸人議論不一命令雜下致州
縣疑難久不决定况差役之法乃戸部所領今乞罷詳
定局只委戸部尚書侍郎郎中員外於本部詳定况局
中趙瞻劉昱自是本部之官如本部要知本末即令孫
永與李常等同計詳定所有舊局中人吏並各勾赴戸
部行遣文書所貴早得了當如有諸臣僚奏議役法亦
乞不顯姓名降附逐路州縣看詳如有可采亦乞施行
取進止
應緣役法臣已於簾前仔細開陳訖乞降付
三省
潞公文集卷二十六
