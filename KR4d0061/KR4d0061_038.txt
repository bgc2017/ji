潞公文集卷三十八宋文彦博撰
舉官
舉李綖(皇祐二年)
臣昨准例奏乞國子監直講李綖改官僉署許州判官
公事准中書劄子奉聖旨李綖與權忠武軍掌書記候
一年與改京官者臣于李綖本非素舊采于衆議謂有
文行曾應制舉久為學官輙露奏章乞除幕職于臣竊
知人之美為國有育材之漸今綖自太學講官權授外
郡掌記誠似屈其資望切慮綖以學職近例更須二年
改官或聞前例自學官奏辟皆得改授合入京官兼近
歲陳執中奏辟鞠真卿充陳州通判亦以校年限未滿
特授集賢校理伏望聖慈以綖在太學歲久文行為衆
所稱特賜改轉合入京官僉書許州判官公事如改轉
後本官犯正入已賍臣甘同罪取進止
舉陳湜
臣奉勅差充永興軍一路都部署安撫使切見太常博
士陳湜久在河東陜西差遣深曉邊事軍政欲乞差本
官管勾永興軍一路都部署安撫使司機宜文字只理
本官合入差遣資序右取進止
舉馮誥任允孚
臣奉勑差充永興軍路都部署兼置制秦鳳路軍馬司
公事緣秦鳳日近頻有蕃界事宜須藉經諳本處事體
才幹官吏逐急差使一臣切見屯田郎中馮誥曾任秦
鳳路都監及通判秦州首尾六年並准朝廷指揮令管
勾蕃部公事深諳秦州東西路蕃情邊事本官見合入
知州差遣臣欲乞差充秦鳳路置制勾當公事兼不妨
本官待闕差遣亦無僥倖只候沿邊置制稍有倫序却
令發付本任一臣切見太常博士任允孚自慶歴三年
差管勾秦鳳路經略司機宜文字及通判秦州至去年
方替在彼十年深諳事體臣今欲乞差本官管勾秦鳳
路置制司機宜文字右取進止
舉邵叔元
臣切見三班奉職李昌來臣處公參云奉宣差權秦州
伏羌寨監押切緣伏羌是秦州西路最大城寨控三都
谷文嬴開兩路自來屯兵之處及體當西路事宜全藉
得力寨主監押兼向來多近上或帶職班行充寨主今
來寨主是殿直謝育又差李昌權監押恐不能彈壓蕃
漢公事臣勘會秦州三陽寨押監殿直邵叔元在秦州
差遣十餘年深諳彼處蕃情邊事兼有心力欲乞就差
邵叔元充伏羌寨監押勘會東路治坊寨監押已及二
年却及差李昌權治坊監押取進止
舉曹弼
臣切見秦州隴城寨監押侍禁曹弼好人材有膽勇方
略在秦州差遣首尾十年深諳邊情今欲滿替勘會秦
州寧遠寨在西路極邊兼寨主尹寳臣自到任一年有
餘欲乞就差曹弼充寧遠寨主取進止
舉張度
臣切見自來節度使赴任例奏薦得門客一名今有太
學進士張度孤寒有文行曾經省試下第在臣門舘多
年況近制奏薦門客更不理選出官張度欲乞特賜一
試銜名目取進止
舉孟辨
臣切見提舉北京金新隄職方員外郎孟辨文學中第
廉幹在公恬于進趋確然有守加以素負才武頗懷忠
義曾有臣僚知其所能舉換右職伏望聖慈許召赴闕
量其人材特賜擢用
舉楊宗禮
臣切見右騏驥副使楊宗禮頃自廣南知州安撫却監
因言馬政先朝特召為郡牧都監到任已及二年偹見
勤幹兼剏擘畫右天廐坊充孳生馬監漸有倫叙欲乞
留宗禮再任藉其經度庶有成效取進止
舉錢長卿等
臣等奉聖旨選舉官兩員與王存顧臨編修經武要略
刪定諸房例册及今本院都副承旨提舉臣等切見著
作佐郎錢長卿大理寺丞劉奉世各有學術勤于編綴
欲乞差充本院編修經武要略刪定諸房例冊官取進
止
舉李端卿等
臣切見權河北監牧使周革近丁憂去職本路馬政方
有倫理切要素知牧事之官相繼整齊切見群牧判官
李端卿累經本司任使詳知坊監利害兼資序已深乞
差充河北監牧使兼覩都官員外郎都水監丞張竚處
事精敏乞差權監牧判官如逐官向去職事曠敗臣甘
妄舉之坐取進止
近知李端卿以家貧累重累乞外任都水監内外丞
額外員數甚多必可减那此一員
舉劉庠(熙寧六年六月)
臣切見龍圖閣直學士知太原府劉庠向為諫官屡陳
讜議累經外任咸有美稱今領太原一道緝治兵防拊
綏中外紀綱振舉人情悅服臣雖遥領河東與庠義均
聮事知其善狀理合薦論伏望聖慈特與不次升擢仍
令再任所貴方面得人朝廷增重取進止
舉范純仁(年月同上)
臣切見工部郎中直集賢院知和州范純仁名臣之後
能世其家忠義不回流輩推服伏望聖慈召還禁近以備
訪問必有正議仰禆聖政取進止
舉王大方(年月同上)
臣切見供偹庫副使安肅軍駐泊都監王大方勲臣之
後敏于從事累經繁使悉有美稱臣今保舉堪充升擢
任使
舉徐保申(年月同上)
臣切見供偹庫副使徐保申累更邊任熟曉兵政廉良
謹厚不憚勤劇見任江南東路駐泊兵馬都監將欲任
滿伏望聖慈就差充河陽兵馬鈐轄替王臨滿闕
舉吕公懋(年月同上)
臣切見都官員外郎吕公懋秉心堅正蒞事精敏勤職
安分衆謂滯淹伏望聖慈特賜不次升擢任使
舉蘇液(年月同上)
臣切見著作佐郎蘇液才資雋敏性質剛果昨在樞府
供職尋以臺章去官衆謂非辜事亦尋白伏望聖慈特
賜陞擢任使
舉張利一(熙寧六年六月)
臣切見皇城使達州刺史衞州鈐轄張利一久更邊任
深曉事機求之輩流不可多得昨在雄州以不約束屬
吏致引惹生事原情實非已事然而料度敵情應答邊
機皆有倫理故北人頗憚而愛之今降為散官内遷閑
職北敵頗得其計邊人深惜其去伏望聖慈體察早賜
牽復知邊要州軍取進止
舉李師錫(熙寧七年五月)
臣切見河陽通判李師錫才資樸茂處事幹勤前為陜
西轉運判官深曉塩馬之法切聞以議論寡合託以慢
公非時差替近又以前任按察之誤與轉運使一例降
官原情頗輕降奪差重伏望聖慈體察早賜牽復取進
止
舉蘇轍(熙寧六年六月)
臣念伏蒙聖慈從欲均逸便藩當求時才助宣邦教切
見權留守推官蘇轍博通經術深知治體見任陳州州
學教授今已歲滿欲望聖慈就差充河陽州學教授如
臣所舉不如狀及犯正入已賍甘當同罪取進止
兼河陽累有前例奏差學官近向經奏留教授陳
安民再任自後奏充國學直講本州見今闕官
舉高惟幾(慶歴六年)
臣切見益州路提點刑獄高惟幾財幹明敏長于治繁
臣頃任河東都轉運使惟幾通判麟州用兵之際供億
百端悉能幹辦昨任益州路轉運判官日適值歲飢臣
在益州首先勸誘人戶發粟賑濟遂謂高惟幾出巡外
郡勸誘人戶出粟一如益州之法甚濟飢民績狀可奬
其高惟幾伏乞朝廷特賜陞擢任使以勸勞吏如經擢
用後本官犯正入已賍臣甘同罪取進止
潞公文集卷三十八
