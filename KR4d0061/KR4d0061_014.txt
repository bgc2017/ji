潞公文集卷十四宋文彦博撰
奏議
奏為修開先殿乞循制度事
臣某昧死謹䟽上皇帝陛下臣某誠惶誠懼頓首頓首
臣聞狂夫之言聖人擇焉臣遭逢聖神敢獻狂瞽伏惟
天地之大德特貸欽鉞之嚴誅則微臣幸甚臣伏覩今
月十四日詔書太平興國寺僧紹宗緣化修蓋外所有
太祖神御殿令三司差係官工匠重修又云庶重修於
宏麗獲時薦於芬馨有以見陛下奉先思孝之道高出
百王復又盡給國財不煩民力此乃陛下敦崇儉德勤
恤民隠之意也天下幸甚臣切以載營寳殿嚴奉聖容
仰佇靈游是為别廟臣聞清廟之制理在去華茅屋采
椽本貴乎克儉丹楹刻桷乃譏其崇侈漢書藝文志曰
墨家者流出於清廟之官是以克儉由此觀之則清廟
之尚儉明矣臣伏恐監工之官未詳詔旨惟務宏麗不
稽典故乖清廟尚儉之文累烈祖恭德之美臣伏望申
勅有司凡所營修循以典制經始勿亟必順天時臣按
月令云孟春無聚大衆孟夏無起事工又曰孟冬可以
造宮室皆不欲妨農事而違天時也臣竊計今之力役
固應不减千夫雖用官工不妨民事然而聚大衆起大
功作事不時恐乖令典伏望預計徒庸漸儲材用俟良
月而興作亦不日而考成神之格思宜錫純嘏臣又風
聞羣僧籍籍道路云云皆謂既建太祖神御殿庭則
本寺佛殿鐘樓即應次第官修事之然否雖未審知臣
忝陛下風憲之任為陛下耳目之官苟有所聞理當先
事言之庶幾上達宸聽蓋欲杜其萌漸臣伏覩景祐三
年八月十三日所降聖旨云太平興國寺佛殿鐘樓并
戒壇院舍宇等官中更不修蓋令開封府及僧錄司告
示僧俗諸色人并許緣化錢取便興修明命既行遠邇
胥悦皆以謂陛下省不急無益之務軫愛民節用之心
自後巳有僧紹宗化錢興修漸成輪奐臣伏慮羣僧黨
扇希望官中兼修佛殿鐘樓不復化緣營造伏乞申舉
景祐三年先降聖旨其興國寺佛殿鐘樓任令僧俗緣
化興修所冀絶其希望之心固其緣化之志况佛寺者
非急之務何須速成國帑者有限之財不可虚費景祐
中昊賊未萌逆節朝廷未議兵事尚且愛惜用度不修
佛舍今則戍重兵於西鄙一日之費何啻千金苟旬時
之間昊賊之首未即梟於藁街臣恐事邊之費未免重
困於民臣愚以謂宜節營寺之浮費以濟偹邊之急用
邊既實則狂寇何憂乎不殱芻蕘之言願賜詳擇干冒
天聽臣無任進退屏營之至
乞令審官院選差㳂邊州郡知縣事(康定元年)
臣伏見西邊用兵緩急有民間科率應副軍期全藉州
縣官吏必得其人臣欲乞應是陜西河東近邊及當路
縣分自來只差縣令處乞令審官院並選差有心力幹
事京朝官知縣如本院闕官差注即乞外移合入西川
官充兼有流外官見任本縣簿尉處亦乞令流内銓選差
有出身幹事選人充逐縣簿尉所貴緩急之間易為集
事凡有科率必得均平則人戶安居不至勞苦
奏乞主帥便行軍令後奏(康定元年)
臣聞穰苴出師首誅莊賈孫武教戰先斬愛姬當事而
行未嘗稟命蓋將權不可以不專軍法不可以不峻兹
所以攻必克而戰必勝者用法嚴也自古有將權不專
軍法不峻而行師必勝者未之聞焉臣切聞去歲以來
用兵西鄙或禁軍小校臨陣而先退邊壘偏師望敵而
不進而統師之臣即時不行軍令悉以事狀上聞皆令
隣郡置獄取勘下法寺詳案定刑臣以謂失閫外之制
隳軍中之令臨事不斷稟命不威豈曰軍容同夫兒戱
復恐推勘之際據引枝蔓萌其苟免之心奏報之間淹
延時日啟其幸生之路縱不至此亦慢令稽誅無以勵
衆乃老師驕兵之弊也臣不知朝廷所用將臣必欲不
令專制悉上稟於宸算乎復不知將臣不能用軍法皆
取則於朝廷乎儻朝廷用將而不令專制則臣所謂失
閫外之制矣古之遣將也君推轂而命之曰閫以内者
寡人制之閫以外者將軍制之此非徒然也蓋委任責
成之道不得不重今而多輕之故臣所謂失閫外之制
矣苟將臣不能自用軍法則臣所謂隳軍中之令矣人
之常情孰不畏死敺億萬之衆冒矢石之衝刑之不嚴
何以督戰兵法曰畏我者不畏敵畏敵者不畏我豈非
嚴刑故對敵而伍中有不進者伍長殺之伍長不進什
長殺之夫以什伍之長尚得專殺而統帥之重不能誅
一小校以厲士卒臣以謂隳軍中之令矣議者或曰今
所遇之寇未為大敵所興之師未至深入軍中之法未
可專用將校有犯所宜奏裁苟如議者之言臣以為過
矣寇非大敵兵未深入尚且狼狽先退逗撓不進儻遇
大寇深入而將校有犯必須上聞則穰苴之戮莊賈非
大敵也止於會軍而後期孫武之斬美人非深入也惟
以習戰而衆笑戮其君之寵臣愛姬亦未嘗素稟而先
啟終於齊師勝晉吳人入郢孫武穰苴皆為名將者委
任專而法素行也以區區霸主猶知任將之道豈巍巍
聖朝不及於是且國朝著令凡禁軍將校有退奏裁此
則施於平居無事之日邊州守戍近郡屯聚則用之可
矣今昊賊亂常蜂蠆有毒防邊之兵逾數十萬將權不
專軍法不峻則何以御之臣伏望陛下出自宸斷稍假
將權凡有偏裨小校臨陣先退望敵不進如此之類罪
犯灼然但合該軍法者不須置獄並許本部統帥對衆
便行軍令訖然後奏聞如此則師旅畏威進退從令或
守或戰必有殊功兵者國之大事陛下居廟堂之上與
宰輔大臣計之審矣豈容疎賤輒有輕議然臣承乏憲
署職左司聪苟有見聞安可緘默陛下勿以臣之此言
徒習老生之常談耳遂忽而不省臣熟思之任將治兵
之術何莫由斯道也愚者之慮幸賜采擇干冒旒冕臣
無任
乞河東依陜西例點強壯(康定二年)
右臣於去年二月初曾上言乞於河東路每三丁點一
丁充強壯緩急為守禦之備自後朝廷差吳遵路等於
河東路點差到強壯共一十四萬三千餘人内十三萬
三千餘人是主戶九千餘人是客戶是皆兩丁内點一
丁充強壯臣遍巡歴到諸州軍切見所點到強壯太多
而不精兼頗妨奪農事臣檢會咸平中曾降勅點差強
壯本路除晉絳慈隰麟府六州不點差外共點差到強
壯四萬四千餘人今來雖添晉絳慈隰四州點差強壯
即比咸平舊幾及三倍况本路主客人戶共三十一萬
三千勘會纔及陜西人戶之半昨來陜西所點弓手只
十萬人以此况之即河東所點集太多而妨農也臣欲
乞依陜西體例每三丁點一丁充強壯猶可得八萬餘
人所貴務農作者不致妨廢習武事者頗得精專如允
臣所奏更不行鈔點丁口數目而去留之並不搔擾動
衆謹具奏聞伏候勅旨
御前劄子(慶歷四年五月)
西界雖累曾差人請和近却不住據延州及環州等處
奏稱賊馬入界作過雖逐度逼逐出界及殺奪到人馬
切慮賊計多姦且以通順為名遷延至秋别圖大舉今
來已入夏月邊上須是早作准備仰文某更切體認今
來已是夏月去防秋不遠如邊上有應干守禦未備事
件並仰疾速究心處置早令了當免致臨時倉卒悞事
此劄子親自收掌不得下司付文某四月二十四日
答奏
臣准御前劄子節文西界累差人請和切慮賊計多姦
且以通順為名遷延至秋别圖大舉令臣體認今來已
是夏月去防秋不遠如邊上有應干守禦未備事件並
仰疾速究心處置早令了當免致臨時倉卒却有悞事
者臣職在疆埸日料賊計雖聞累有歸順之情深慮必
是遷延之計聖慮所及宸算無遺臣惟知夙夜防虞常
若寇至不敢終食之間懈於為備但患才拙不能上副
倚寄致煩聖念屢賜戒勵内省不稱伏增惶懼本路沿
邊要害城壁樓櫓自去秋以來增修各得完固以至甲
仗戰守之器添補並及分數臣今一依聖旨丁寧更切
躬親檢閱守禦之備訓士養馬磨礪兵器及遍指揮諸
塞增葺城壁戰守之具及更差官分頭點檢比至防秋
委得不悮大事
乞復昭化縣驛程(慶歷六年)
去年臣僚上年减廢利州昭化縣驛程臣聞行路之言
皆為不便臣昨親自經由相度誠為不便昭化驛去利
州雖近又因東有桔栢津大江之阻西有木瓜原重山
之險夏秋二時雨潦留滯行役之人進退無據古來置
驛良因於此今既廢驛即經過使命不免褁粮留宿其
如過軍稍多即宿食有所闕乏臣欲乞依舊驛支給券
料所費甚少所濟則多取進止
乞選差川峽州郡知州(慶歷六年)
臣切見祥符中先帝軫念川峽遠民精求循吏以為審
官院依資次差移官員多不得人故特頒詔書令馮拯
以下各舉川峽知州通判臣切以西川近年以來生齒
繁庶比祥符中數倍全藉長吏安輯稍不得人即煩朝
廷西頋臣以為川峽知通若盡須舉差恐難得人所有
益梓利三路内卭蜀嘉眉彭漢陵綿果閬遂合劍州興
元府十四處戶口繁多屯兵稍衆所有知州知府臣欲
乞今後令審官院揀選差官須是歴任内無私罪升朝
後有舉主年甲未高者方得差任如任内别敗闕得替
日與先次優便差使或别有殊尤治狀灼然可驗即升
陟酬奬所貴遠方得人兼舉先朝故事取進止
乞諸州供錢撥充交子務(慶歷六年)
益州交子務所用交子歲獲公利甚厚復又民間要藉
使用蓋比之鐡錢便於齎持轉易近因秦州入中糧草
兩次支却六十萬貫文交子元有未封樁見錢准備向
去給還客人深慮將來一二年間界分欲滿客人將交
子赴官却無錢給還有悮請領便至壊却交子之法公
私受弊深為不便伏乞朝廷指揮本路轉運司於轄下
諸州軍内每月須管共收聚諸般課利錢三五萬貫撥
充益州交子務准備給還客人交子錢免致向去壊却
舊法官私困弊取進止
乞罷將校舉留(慶歷六年)
唐末及五代已來方鎮守臣每有替移或召赴闕其間
倔強武臣多是妄託軍情不時受代因致䟦扈國初懲
方鎮之弊盡去此態稟朝廷進退約束無敢違異臣竊
見近日以來㳂邊征鎮揔兵帥守累有本轄將吏例狀
舉留者此風不可啟其漸欲乞下諸路轉運使今後更
不許諸軍將校使臣等列狀舉留本轄帥守取進止
乞封示兩制等議汎使事文字(慶歷七年)
今月十七日崇政殿蒙賜聖問以北邊汎使忽來恐有
邀求之事深可預防作何回報切以鎮撫四夷宰相之
職以臣之愚短待罪宰司不能有所建明以致上煩宸
念然臣自聞北虜聚兵雲朔及聞有汎使來告西行夙
夕深思多方迎料但不欲先事張皇預有泄漏恐非示
以閑暇鎮静之理須虜使之至萬一妄有邀求或即别
懷狡詐則臣之思慮有素可以隨宜裁制臣今雖與陳
執中等同署奏狀上答聖問示不敢周悉開陳以候節
假開日細具面奏兼臣兩日以來密探外議皆云朝廷
百僚只為議汎使事傳聞外方深似不便或恐學士已
下進日議狀論汎使事乞令左右封收密示兩府免致
漏洩傳布中外謹具奏聞謹奏
潞公文集卷十四
