潞公文集卷二十一宋文彦博撰
奏議
論臺官言西府事(熙寧五年)
臣等以臺官上言黨庇密院吏人任遠及稱樞密使副
與任遠相知又引姚崇只為庇一吏人罷相今已面奏
臣等以材薄體輕頻致御史論奏更難以冒處樞要乞
便歸西府杜門待罪今蒙聖慈特降中使傳宣各令便
歸院供職臣等内訟實難便赴密院伏望聖慈早賜罷
免臣等不任惶懼候命之至
第二
臣伏蒙聖慈降中使促令歸院供職臣與吳充等已具
劄子奏乞蚤賜罷免今蒙再降中使傳宣便令歸院緣
臣所被臺章所言深切謂如姚崇尚從罷相即臣之望
輕德薄固難冒處機軸伏望聖明照察祗罷免臣庶幾
協中外之議臣無任惶懼俟命之至
第三
臣以臺官奏論樞密院事與吳充等並各待罪府第所
有本院印兩次送納中書逐次各令送納回續蒙差中
使押印付臣收管緣臣與吳充等見待罪俟命所有樞
密院印伏望聖慈令中書收管候進止
第四
臣等累違聖旨不即赴院然事有不可須至陳論今臺
官言樞密使副黨庇吏人又與之相知漏泄上語此非
人臣所可為况於備位二府者乎若二府大臣有此便
當伏兩觀之誅豈可更處此位如臺官誣罔自繫聖斷
二者含糊不决苟且取容不惟四方觀聽謂臣等為何
人實亦上累聖德早來文字並已回納乞以臺官章疏
付之有司明辨黑白然後正臣等違命之罪惟陛下幸
察臣等無任驚惶待罪激切屏營之至取進止
第五
臣等累具奏聞見居家待罪不敢入院所有密院印及
公事檢會國朝會要大中祥符七年命宰臣向敏中權
發遣樞密宣徽院公事時王欽若陳堯叟馬知節皆罷
寇準未謝故也自後若樞密皆罷即命官權掌如此例
今欲乞聖慈早賜指揮取進止
第六
臣等以待罪西府奏乞送樞密院印於中書及檢祥符
中向敏中故事權發遣樞密院公事未蒙指揮適又准
李舜舉傳宣令今日且西府發遣文字來日入見臣等
以中書未肯收印實懼住滯急速文字或有悞事臣等
已遵稟聖旨今日且於西府發遣急速文字容臣等來
日入對天顔口陳誠懇乞遂前請謹具奏聞
第七
臣等早來面陳誠懇乞遂前請伏蒙宣諭盡賜照察兼
聞德音已令開封府推究任遠取受及試補第充帖房
事其餘所言並無實跡更不施行緣臣等今來待罪本
為臺官樞密使副與任遠言語往還及泄漏上語只乞
辨明虛實今乃聞先罷臺官而臣等所乞辨明事節却
未蒙施行於理未安欲乞聖慈盡以臺官所言付開封
府依公根究臣等不敢固違聖旨今且在樞密院發遣
急速文字伏乞早賜免罷以厭公議
奏西府記事(熙寧五年)
樞密院據將作監申狀西府石記乞早賜指揮建立臣
勘會自去年七月中曾面奏為西府記中有義理未安
似非陛下所以優奬二府之本意乞令少加删改略使
平直則傳之永久彰陛下恩禮之厚為輔臣待遇之榮
即時蒙聖慈留下記本自後兩次蒙宣諭令陳繹自改
至今半歲有餘而繹終不奉詔刊改今來將作監再申
乞又緣累奉詔旨已令陳繹自改臣未敢輒便建立碑
石必是陳繹堅執不移又慮聖慈重於改作則乞候過
今夏令將作監立伏候聖旨
論監牧事(熙寧五年)
臣聞國之大事在祀與戎戎事之中馬政為重河南諸
監所入尚少漸增地利亦可自充如此則仰給度支者
不多所收馬課亦不少大率草馬二萬歲收六騍為駒
一萬二千三歲之中若失其半猶得六千疋駑良相參
疋直十五千是歲獲九萬貫此就小計之所得不少矣
今若取一時浮淺之議則廢之甚易他時却欲復祖宗
之制則興之甚難坊監廏庫棚庌井泉官廨營房七八
十年經營成就若廢罷之後蕩然一空却欲復之功費
愈大如向時廢罷茶法自後議欲復故而園戶彫殘場
屋破壊言者雖衆竟不能復必若采廢置之言即乞委
詳練故典素知馬政臣僚博求利害而審處之利百則
變乃無後悔臣總領國馬於今八年雖未及蕃息而頗
究利害伏望聖慈裁察付外施行伏候勅旨
東平監天僖年曾廢未幾復置枉有費勞蓋
東平監地美且廣大名兩監遇水旱却寄牧
東平棚庌甚寬冠絶諸監今聞首議廢東平
監東平既廢即大名兩監必難以存乞慎其
始兼近覩蔡天申奏乞减河南牧地召人租
佃亦乞祇令河南牧使相度寬剰之田召人
租佃牧課自贍免從度支供給
又貼黃
必若賦田與民俾出租利主事建言者務欲成就勞績
先以賞罰驅之不問地之肥瘠民之願否悉使召佃出
租時下便得酧奬不數年間租佃之戶或退或逃或以
災傷為名歲歲巳閤如嘉祐中并代路散租收地事可
驗覆今來均租之官須滿三年而課入如額者方得行
賞即賞不濫矣
又貼黃
蓋近時言事者率務更張各有趨向不慮後害後雖有
害或文過飾詐或依倚營捄責亦勿及伏乞睿明照察
對聖問
臣昨因登對聖問為故王尭臣之子同老進狀陳述其
父至和三年為參知政事日與仁宗前曾與臣等乞立
英宗皇帝為嗣謂臣必知其詳臣即時略記憶當時大
概上奏續聖旨令臣作一文字述當時事實進呈者臣
記至和三年正月六日仁廟服藥罷朝兩月餘是時以
根本未立中外人情未安四月初仁宗聖體康寧始復
御殿中書輔臣願念正二月中禁中侍藥憂慮百端堯
臣乃與臣及劉沆富弼切議曰方今朝廷根本不可不
早定以安人心時亦不暇與樞密院同謀亦不敢顯言
臣以堯臣久居禁近多知朝廷事因謂之曰必得賢嗣
以厭人心堯臣曰豈不知養育於宮中者耶臣應之曰
久在外任殊未悉宗室間事所謂育於宮中者外亦傳
之甚著而賢得非以實為名者兼臣不敢顯言以指書
於案堯臣復以指書案作闕下貫字臣等各言無易此
矣至上前復奏得請此大事不可如常例退殿廬令堂
吏書聖旨劉沆曰沆欲袖紙筆於上前親書翼日於垂
拱殿呈進一兩件常程文字臣等四人共奏春中仁廟
服藥時事中外人情非常憂恐蓋為儲副未立乃引西
漢故事人主初即位建儲今當以時立嗣以固根本臣
等既叨輔相之重當任社稷之大計也乞賜開納時仁
宗淵默寡言而欣然嘉奬曰知卿等盡忠然大事朕更
熟思之臣等恐遷延不决乃再三論奏曰知臣莫若君
知子莫若父料此重事陛下必素垂意兼常選賢者育
於宮中計無易此(臣等不敢斥名欲仁宗自言之)仁宗雖淵默而首肯
之臣等拜賀且謝乞明諭聖旨尭臣之語尤激切仁宗
曰既是大事未可輕出翌日當盡議時五月恐聖體熱
仁宗初康復旰不便内侍盡前臣等且退是日晚臣等
再聚議為翌日必得旨且謂尭臣久居禁林敏於文詔
請堯臣密作詔意欲進呈施行堯臣然之云歸第乃密
草詔意然未及示臣等曰此詔意尭臣不敢示人既登
對復申前請如昨日之語時臣在御榻之左弼次之沆
在右堯臣次之堯臣越次而奏曰願陛下早定此議付
外施行仁宗曰朕意既已定矣卿等無憂臣等既得此
意旨謂無疑矣時亦旰遂退是年八月臣等因樞密院
闕官議於上前乞召韓琦充樞密使蓋以琦忠義必能
當重事仁宗可之自後繼有議論未幾臣得請判河南尭
臣尋卒搢紳間多知其忠於國計臣所記憶當日之事
大概如此今蒙聖問令臣條列之猶恐遺忘謹具進呈
潞公文集卷二十一
