潞公文集卷三十一宋文彦博撰
進尚書孝經解
臣伏以皇帝陛下間日御邇英閤令講官講尚書又閤
之南壁張孝經圖出入觀覽有以見陛下祖述堯舜憲
章文武以至德要道孝治天下臣今輙於尚書諸篇錄
十篇及孝經諸章中節錄六章進上以備禁中清閒之
暇研䆒義味或時令講官節錄䟽義進入上資聖德稽
古求治之意臣伏讀尚書序云孔子生於周末覩史籍
之煩文懼覽之者不一遂乃討論墳典斷自唐虞以下
訖于周舉其宏綱撮其機要典謨訓誥之文凡百篇所
以恢宏至道示人主以軌範也帝王之制坦然明白以
其上古之書謂之尚書然則後代聖帝明王莫不祖述
寳為大訓恭以皇帝陛下聰明文思稽考古道日御邇
英延訪經義方命講官講解尚書孜孜不倦所以聖德
日新比隆堯舜臣以叨侍經筵輙于尚書三十二篇采
其切于資益聖治宜于重復温故者凡十篇錄進篇别
有後序所以發明本篇之大旨所冀便于乙夜之觀
堯典
堯之聖德蕩蕩難名而此篇極簡要亦仲尼舉宏綱撮
機要之理如篇之所載者克明俊德以親九族平章百
姓恊和萬邦分命羲和典掌四時使民務農利用厚生
允釐百工庶績咸熙斯皆後世聖帝明王所以祖述而
模範之臨文而三復之故摘其目以叙之
舜典
虞舜之德重華恊帝故列于二典後世作者雖三王之
盛不可及已篇之所載命禹作司空而下至于四岳十
二牧官得其人庶績咸治流放共工驩兜竄三苖殛鯀
四凶人而天下咸服故曰舜有大功二十兹所以重華
恊帝
大禹謨
禹稷臯陶共事舜帝君臣同寅咸有一德故矢厥謨成
厥功曰俞曰都乃君唱臣和之美其謨則有后克艱厥
后臣克艱厥臣罔滛于逸罔遊于樂任賢勿貳去邪勿
疑罔咈百姓以從已欲斯皆上下交儆以成聖功舜禹
之所以為聖帝明王以此
臯陶
臯陶曰允廸厥德謨明弼諧禹曰俞如何臯陶曰都慎
厥身修思永禹拜昌言曰俞臯陶曰在知人在安民知
人則哲能官人安民則惠黎民懷之臣以舜禹之時君
臣謨議之恊恭後王所宜為法
益稷
此篇所載禹戒舜曰慎乃在位帝曰俞(然禹言受其戒)禹曰安
汝止惟幾惟康帝曰吁臣哉鄰哉鄰哉臣哉禹曰俞帝
庸作歌曰元首明哉股肱良哉庶事康哉又歌曰元首
叢脞哉股肱惰哉萬事惰哉帝拜曰俞臣謂斯言可為
深戒
伊訓
篇云嗚呼先王肇修人紀從諫弗咈先民時若居上克
明為下克忠惟上帝不常作善降之百祥作不善降之
百殃臣以尹之斯言愛其君忠于國可謂至矣有臣如
此時君固當尊禮其人信受其訓
洪範
天地之大法其類有九而敬用五事曰貌言視聽思兹
乃人君尤當慎思之蓋人君言動則左右史書之為法
不可不慎也故臣以此篇五事為重
無逸
此篇周公以戒成王曰君子所其無逸先知稼穡之艱
難文王不敢盤于遊田以庶邦惟正之供自今嗣王其
無滛于觀于逸于遊于田故成王服其訓戒乃為令王
至唐開元中作無逸圖置于禁中出入省覽以為龜鑑
臣亦嘗錄此篇為圖以進以助聖覽伏望曲留睿意
立政
周公告于成王曰王左右常伯常任凖人自今立政其
勿以憸人其惟吉士蓋有天下國家所切者任人得賢
則治非賢則亂
周官
王曰若昔大猷制治于未亂保邦于未危唐虞稽古建
官惟百夏商官倍亦克用乂明王立政不惟其官惟其
人又戒庶官欽乃攸司慎乃出令以公滅私民其允懷
推賢讓能庶官乃和不和政龐舉能其官惟爾之能稱
非其人惟爾不任成王稽古建官為治之本後之帝王
所宜詳慎
奏孝經圖事
臣以官忝師保得侍邇英伏覩閤中有仁祖命學士蔡
襄所書孝經圖張于南壁以便觀覽有以見仁祖孝德
在躬推廣以及天下恭以皇帝陛下天資聖德行在孝
經嘗聞令講官偹錄經義進于禁中臣伏望陛下日省
而時思之
又進尚書二典義劄子
臣伏覩尚書序曰仲尼討論墳典斷自唐虞以下訖于
周所以堯舜二典為書之首篇垂世立教示人主以軌
範帝王之制坦然明白可舉而行堯舜二典並云曰若
稽古帝堯帝舜以謂二帝並能順考古道而行之乃知
人主之聖必由稽古恭惟皇帝陛下日御經筵集講官
說尚書蓋聰明文思稽考古道垂意于安天下之安天
下幸甚臣以衰殘忝位保傅得侍經閣為幸已深又不
自揆輙于二典之中采掇事義數條兼以訓傳或理有
切近治體亦以愚短之議附之庶幾粗有所補夫以齊
之覇國而孟軻陳堯舜之道於齊王之前欲勉進之今
臣遭堯舜之時陳堯舜之道固其宜矣臣愚不勝區區
之誠謹錄以上進
堯典
堯典曰乃命羲和欽若昊天敬授人時(羲氏和氏世掌四時之官臣某)
(曰王者尊居億兆之上所敬而畏者惟天為大故欽順之乃命官分職恭授民時)分命羲仲宅
嵎夷曰暘谷平秩東作(宅居也東表之地稱嵎夷晹明也日出于谷而天下明故曰暘)
(谷羲仲居東方之官平均次序東作之事以務也)申命羲叔宅南交(申重也言夏與春交)
(治南方之官所居)平秩南訛敬致(訛化平秩南方化育之事敬行其教)分命和仲
宅西曰昧谷平秩西成(昧冥也日入于谷而天下冥故曰昧谷居治西方之官掌秋之)
(政萬物收成故平叙之以助成物)申命和叔宅朔方平在朔易(在察也北稱朔)
(易謂歲改易于北方平均在察其政以順天常)
臣某曰帝堯上以敬順天命下以恭授人時使此羲
和氏之四人各居其方以布四時之令春序其農疇
興作之功夏致其生物化育之事秋秩其百糓收成
之宜冬察其一歲豐儉之實使久于職官修其方民
變時雍庶績咸治帝乃命舜歴試諸艱
舜典
舜典曰欽哉欽哉惟刑之恤哉(舜陳典刑之義勸天下使敬之敬之)流共
工于幽洲(象恭㴞天足以惑世故流放之)放驩兜于崇山(黨于共工罪惡同)竄
三苖于三危(三苗國名為諸侯號饕餮貪也)殛鯀于羽山(方命圯族績用不成殛竄)
(放流皆誅也)四罪而天下咸服舜曰咨四岳有能奮庸熙帝
之載(奮起庸功載事也訪于羣臣有能發其庸功廣堯之事者)使宅百揆亮采惠疇
(亮采惠順也求其人使居百揆信立其功順其事者誰乎)僉曰伯禹作司空(僉皆也)帝
曰俞咨禹汝平水土惟時懋哉(俞然也)帝曰棄黎民阻饑
汝后稷播時百糓(衆人之難在于飢汝后稷播是百糓以濟之)帝曰契百姓
不親五品不遜(五品謂五常遜順也)汝作司徒敬敷五教在寬(布五)
(常之教)帝曰臯陶蠻夷猾夏寇賊姦宄(猾亂也夏華戛也攻劫曰寇殺人曰)
(賊在外曰姦在内曰宄)汝作士五刑有服(士理官也五刑墨劓剕宫大辟服從也言得輕)
(重之中正)帝曰疇若予工僉曰垂哉帝曰俞咨垂爾作共工
帝曰疇若予上下草木鳥獸僉曰益哉帝曰俞咨益汝
作朕虞(虞掌山澤之官)帝曰咨四岳有能典朕三禮僉曰伯夷
(三禮天地人之禮也)帝曰汝作秩宗(主郊廟之官)帝曰䕫命汝典樂教
胄子(胄長也謂元子以下至卿大夫子弟以歌蹈之舞之教長國子中和秪庸孝)帝曰龍朕
堲䜛說殄行震驚朕師(堲疾殄絶震動也言我疾䜛說絶君子之行驚動我衆)汝
作納言出納朕命惟允(納言喉舌之官聽下言納於上受上言宣於下必以信)帝
曰咨汝二十有二人(禹契益伯夷䕫龍六人并四岳十二牧凡二十二人)欽哉惟
時亮天功(各敬其職惟是乃能信立天下之功)三載考績三考黜陟幽明
(三年有成可以考功九載則能否幽明有别黜退其幽者升進其明者)庶績咸熙(考績發明衆功)
(皆廣)
臣某曰舜既紹堯熙帝之載以謂治天下者必先任
人人有善惡必須審知故曰在知人在安民故曰知
人則哲安民則惠黎民懷之苟不知人則賢愚善惡
混淆不分蓋善惡不可並用惡人道長則善人道消
當須屏去姦惡可以登用善良故其始也先去四凶
而天下服然後咨詢岳牧而用禹稷臯䕫而下二十
有二人天下大治又命龍作納言戒勑之曰朕堲䜛
說殄行震驚朕師汝作納言夙夜出納朕命惟允䜛
邪之人專在譛毁善良舜深疾之納言喉舌之官出
納王命必在忠信故舜受命而切戒之隋唐以來納
言之名不改隸門下省至于本朝頗循唐制以侍中
為門下省官長侍郎為貳並為執政官所選益重必
恊僉論又曰三載考績三考黜陟幽明古之任官必
在于久久則有功可以考其績效故先朝之法省寺
監官並以三年為一任循古之美法也義當遵守如
其籍才不次任用則難拘常制臣學術荒淺不足以
發明但以狂言聖擇冀有少補
潞公文集卷三十一
