潞公文集卷二十三宋文彦博撰
奏議
言運河(熙寧九年)
臣勘會自去年秋於衛州界王供埽次下開舊沙河取
黃河行運欲通江淮舟楫徹於北河極邊自今年春開
口放水後來漲落不定所有舟栰多是輕載官船木栰
其數至少瀕河官吏至於衆人無不知其有害無利枉
費功料極多臣勘合所開運河在臣部内兼御河穿北
京城中過始初猶未審知開置仔細今即目覩利害所
繫甚大苟雷同緘默年歲間必須破壊却御河久來行
運至公私受弊乃是臣坐觀而不言之罪臣按御河上
源止是百門泉水其勢壯猛相次至衛州以下可勝三
四百斛之舟四時行運未嘗阻滯公私為利其河道大
小亦如蔡河之類其隄防不至高厚亦無水患今來取
黃河水入御河大則吞納不得必至决溢小則緩慢淺
澁必至淤澱却河道凡上下千餘里必難歲歲開淘此
必然之理(據本府通判并諸縣申檢視到御河因透入黃河水淤澱處甚多)今來冬初
已見淤澱却河道阻滯舟船處甚多若謂通江淮之運
即益見其有害無利自江浙淮汴入黃河順流而下又
合於御河計每處所運江淮之物必不能過一百萬斛
臣勘會前年自汴入黃河運粳米二十二萬五百餘石
至北京下卸(據押茶綱供奉范九臯稱九月一日到運河口為淺澁無水住滯數日遂至黃河順)
(流下至北京馬陵渡般卸茶入城水路快便早得了當)止用錢四千五百四十餘
貫和僱車乘搬至城中臨御河倉貯納若搬一百萬斛
至北京只計陸脚錢一萬五六千貫若却要於御河裝
船搬赴沿邊無所不可用力不多所費極少臣勘會得
開運河口并置閘口去秋至今年四月終已役過一百
一十四萬六千餘工五月後至冬閘口所用人工不在
此數自今年正月後至九月終已使過物料一百二十
餘萬錢粮計七萬七千餘萬貫石十月後至閉口所費
物料不在此數又特置河清兵士六百人每歲衣粮約
用二萬七八千貫石匹兩(所置河清六百人乃云諸埽各取七人可充六百之數諸)
(埽即未銷添填此乃欺誕之語如七人是諸埽額外剰數即便合省罷减得歲費衣粮諸埽既是缺人相次便)
(須添填其六百人終是剏增請受只要時下欺誑)又稱費用物料全類汴口每
歲所要稍草樁橛竹索就小計之合用百餘萬數假使
黃河入御河無决溢淤澱之患每年搬得及一百萬石
其費與順河而下至北京止費脚錢一萬五六千貫搬
至御河其利害明白可見臣又勘會去年冬都水外監
丞更擘劃於北京黃河新堤第四埽第五舖開置水口
放水入御河以通行運此策尤為乖疎其所欲置口處
乃是熙寧四年秋河下注御河之處是時朝廷選差近
臣并判水監官督役修塞所費不貲僅能閉塞大名恩
冀之人被害尤甚以至回移人使驛亭道路迄今瘡痍
未平今又建言欲於其處開置閘口道黃河水入御河
都水監差官計會轉運司并大名兩通判同詣第四埽
相視衆皆知其不可然不敢斥言其害恐忤建謀之官
止是遷延之計回報水監云候修御河隄防完固方議
開置河口况從來御河隄防宛入蔡河之類若欲吞納
河水須至於汴岸增修猶恐不能制畜蓋地勢傾瀉為
害不細瀕河州縣之人為未見定議至今憂恐及朝廷
委清強官相視利害早令議定可否庶使人戶安居取
進止
又
臣以開引黃河透御河不便已具劄子開陳切以今水
監之官尤為不職皆不熟計利害容易建言惟望僥倖
恩賞多從其請便為主張中外雖知其非不敢異議以
避沮害之責事若不效建言之人都無譴罰如前時兩
議清汴已有勞費並無成功朝廷置而不問范子竒乞
冬月不閉汴口是年汴水蹙凌上下救護晝夜打凌不
勝寒苦終致府界蹙破汴岸止是夏秋水大容有决溢
之理即未嘗有冬深决溢之患後來朝旨却令冬前閉
口顯是因不閉汴口致蹙凌壊堤當是止罪縣界隄防
之官而子竒全不責問仍不害其進用士論不平無如
之何臣謂今之水官更當澄清慎擇况朝廷物力未豐
不當更容狂妄之人横費生民膏血伏望聖慈垂察
不保明濬河第一(熙寧九年)
臣本司准都水監牒保明范子淵乞酬奬濬川功效尋
點勘所取到逐州縣地分河水漲溢及後來减退事狀
即與范子淵所奏稍異難議雷同保明巳别具本司奏
訖臣詳濬川司所濬河身始末盡在水底深淺固難詳
騐又只憑本司使所轄河埽使臣及都大提舉官供析
保明至於所屬州縣亦望風畏憚不敢異議欲乞今後
濬川司所濬河道别差不干碍公正敢言臣僚覆行定
騐所貴不誤朝廷行賞
不保明濬河第二
范子淵所奏去年濬川退出分數地土今年夏末又却
多渰浸了其去年用杷疏濬退出地少今年不曾用&KR1057;
却退出地多顯是自因秋深河水減退故本司不敢扶
同保明况濬川司所置官屬頗多占破人船不少别司
官心知利害率不敢言言之必以為沮害功利故且緘
默人情如此恐非朝廷之福臣今因都水監牒要保明
方敢依實公言伏乞朝廷詳察
不保明濬川第三
臣昨奉聖旨令保明濬川司疏濬過河事尋取責逐地
分州縣的實事狀並皆不同及為疏濬過處其河水次
年却依舊泛溢渰浸民田兼次年不曾用杷却亦水退
即河水長落决不由杷之疏濬雖河瀕至愚之人悉皆
曉知所以臣不敢雷同保明及為衛州剏開運河不便
亦具奏聞緣此事理備見水官不職枉費才力兼多是
狂妄希賞只如所開運河云有五利其一曰綱運出汴
對過沙河免涉大河風濤之險且汴口在河陽界内沙
河口在衛州王供埽下自出汴口由黃河下水相去尚
近百里豈是出汴對過沙河既通德博舟運亦可免得
數百里大河之險且沙河口在衛州西南德博在大名
東北上下相去遼遠即與沙河水陸道路都不相干不
知因何免得數百里大河之險只圖朝廷聽信遂興力
役乞朝廷詰問水監官即見虛實猶恐飾詐即乞將水
監官所陳事狀付臣容臣子細開折聞奏
臣自再到大名有水監官輕妄擘畫河事甚
多如欲决黃河大小吳埽地放水淤田及欲
於嵬固下埽開直河并放清水如此等情猶
頼定奪官力議罷之不爾即為害不細所以
乞慎擇水官望朝廷垂察
奏黃河水勢
臣本司於七月九日據衛州申管勾運河於良弼申今
月四日沙河水漲沬過上東水偃尋下牐板攔絶不住
沫過牐板透入運河行流本司為今六月七日大名府
御河連倂添漲日夕救護僅免决溢尋牒衛州火急閉
塞牐口續據衛州申尋捲埽於上東水口閉塞了當有
些小津漏見劄填次本司為穿府城水大關梁下不通
舟船切慮運河牐口依前固護不定透黃河水入御河
即為害不細已奏乞指揮都水監速差官就運河牐口
固護今月十九日却據澶州申據臨河縣申十七日午
時詣遥堤上巡覩見水自西南來波浪緊急問得人民
言說衛州樊店西黃河口决一概水東北行流十六日
夜二更以來到本縣衝注二十餘疃人戶觀此水勢及
民間所說為害不細縣司已急於沿河差船令佐親監
轄救渡人命去訖又據衛州黎陽縣申今月十五日御
河水渾濃漲猛水色與别日不同認是黃河漲溢沬岸
通流入御河至三更御河水一沬出兩岸見今北來將
及南門本縣令佐都監即是救應隄口城門至十六日
南門西門堤口節次破决水頭一併向城流注遮塞不
定遂緊切一向固護城壁官物者本司即時火急再行
文字轉指揮府城以上縣鎮官吏嚴切固護隄防如水
勢大必不可防遏即令本地分官吏究心詳審計較利
害相度踏行有自來分減水勢舊河道處即便火急開
决分減水勢無致奔衝直向府城為害去訖伏乞更賜
指揮都水監選委公心知河事官赴衛州相度調集人
兵物料固護隄防取進止
今據衛州十四日狀申水勢沫過埽背於運
河上約後行流救護不定及稱河勢危急處
係運河上約衛州屬河北西路仍乞下西路
轉運司疾速應付人兵物料
再奏運河利害(熙寧十年)
臣於去年冬奏衛州王供埽下開堤取黃河水作運河
置閘引水入御河深為不便以為大則决溢小則淤澱
尋聞差官定奪利害今來果致黃河水入運河防遏不
住沫過閘口衝注下流州府縣鎮為患甚大切慮定奪
所未知得今來運河之害乞指揮定奪所下衛州及大
名路安撫司取索自七月四日及十四日後來申報决
溢一宗文字看詳定奪
潞公文集卷二十三
