潞公文集卷三十四宋文彦博撰
乞致仕
劄子
臣以年齒衰耄數年之間累上章奏乞致官政聖慈存
念舊物未賜俞允今春以來尤加昏耗伏望矜其疲薾
聽還印綬俾歸田里以保餘年臣無任
今年二月終蒙聖恩差入内供奉官馮景賜臣詔書
不允所乞及不令更上文字臣尋附馮景口陳誠懇
俟過同天節獻祝聖壽以表臣子之誠即當更上奏
章乞致政不審馮景曾敢奏否
又
臣累乞致仕未蒙允從披露懇誠罄竭辭語惟望聖慈
矜允聽還印綬許歸田閭臣無任
又
臣於五月二十四日再上章及具手劄子陳乞致仕臣
至中夏以來頻傷炎暑時若腹疾伏望聖慈閔其羸老
聽還印綬許歸田閭天地大恩於臣至幸臣無任
又
臣累乞致仕未被俞旨既緣廹切之誠難避再三之瀆
今輙繼陳章奏數冐天聽兼臣自夏以來暑氣所侵腹
疾時作雖欲勉強實難支持伏望聖慈俯詳累奏早賜
矜從聽歸田里臣無任
又
臣以未遂致仕之請乞納使相印綬求領宫觀伏望聖
慈憫臣衰老早賜指揮所冀三伏已前赴洛免冐盛暑
以保疲羸臣無任
又
臣犬馬之年七十有五久當致政而章數十上未被俞
旨廹於激切之誠須至再三之瀆臣今乞還使相印綬
求領宫觀職名所冀殘年稍遂休息况有成例伏望矜
從臣無任
又
臣累上表章陳乞致仕伏蒙聖慈屡降詔旨曲加敦諭
未賜俞從乃俾斷章不令復請臣今祗服丁寧之訓勉
從夙夜之勞即欲繼上封章實恐頻致煩瀆然臣桑榆
景晩犬馬力殫未遂挂冠深虞覆餗仰祈宸造俯察愚
衷俾諧休退而歸庶全終始之節臣無任
又
臣累乞致仕未蒙俞可念臣桑榆景晩犬馬力殫德薄
位高任隆責重非惟忝據已久實亦勉強難任不避嚴
誅仰干宸造伏望聖慈憫臣羸老聽還印綬許歸田廬
臣今不敢以重復繁詞别具章表深恐頻繁聖覽止於
直布危懇手陳至意所冀易聞天聽早遂俞音臣無任
又
臣伏蒙聖慈以臣累上奏章陳乞退休特差中使傳宣
撫諭矜臣羸老察臣懇誠申以季秋之期當可露章之
請此蓋陛下仁深化育道廣生成必以當盛夏炎燠之
時非老者行役之際俾及秋抄使遂首塗上戴鴻恩感
極以泣臣已附表奏謝别具劄子布區區犬馬之誠無
任
又
臣伏蒙聖慈特遣中使賜詔書丁寧撫諭以臣頻年上
章累求致仕前後敦諭已極重複都不體諒者臣仰被
宸旨俯積兢惶深味聖言復增感涕緣臣年衰位重已
極滿盈福過災生日虞顛覆是以頻有干瀆懇祈退閑
今蒙恩旨令臣少為逡廵且停來奏俟將來郊祀禮成
當有處分重言而天炳若星日臣之所請休致今則有
期更不敢繼上奏章喋喋煩瀆甫過嚴禋恭俟俞旨臣
無任
劉御藥回附口奏
聖旨以某頻上章求致仕前後敦諭已極重複都不體
諒者始初聞命深積兢惶然深味聖旨復增感涕蓋某
年衰位重深懼滿盈之災遂致頻有干冐今蒙聖旨令
某少為逡廵且停來奏俟過郊禮當有處分則某所請
休致今遂有期更不敢繼上章煩瀆才過郊禋恭候俞
旨
隨表劄子
臣元豐中犬馬之年七十八先帝憫其疲老許以退休
伏自皇帝陛下太皇太后陛下臨政起臣於林下追赴
闕庭仍俾平章重事昏耄非才固辭不獲今已三年有
餘力所不支深慙尸素頻年請退意未許從臣今年事
比元豐中又益老耄加之多病伏望聖慈意許從懇廹
之誠遂其退歸之志
又
臣以年過耄耋已具表并劄子懇祈休退兹者必望聖
慈矜從臣以羸瘠自京至洛六驛難以乘坐檐子遠行
切欲及此洛汴未凍間乘舟至洛稍得安稳伏望俞旨便
可促装臣無任懇切祈天俟命之至
又
臣近上章并累上劄子懇乞伏蒙聖恩頻賜詔書敦諭
未亮至誠緣臣年將九十固難任職但爵齒之高謂可
表率多士而又德薄望輕不能鎮重風俗以此自度乃
知素飱豈宜久處然臣之至懇切在乞身而歸得遂正
丘之志其幸甚矣伏望聖慈憫憐其誠早賜俞旨
又
臣近累上表章劄子請休致已竭精誠惟望聖慈矜憫
早賜俞從令臣得於洛汴未凍已前乘舟而歸使疲老
免陸行之勞臣本欲入對軒陛口陳至懇又以腹臓未
寕未敢趍朝俟得請勉力入謝臣無任
又
蒙降批答不允仍斷來章臣以詞情懇切累上奏章誠
知煩瀆之過然臣衰疲不能任事惟望聖慈深賜軫憐
必從其請遂其退閑臣無任
又(元祐元年二月)
臣懇廹之誠已具累章上瀆宸聽念臣爵禄年齒皆極
盈滿以致災患嬰疾未平伏望聖慈特垂哀察仍乞不
候批答臣所上累表便賜俞旨蚤得去位庶免疾顛以
全衰朽臣不勝激切俟命之至取進止
又
臣歴觀前代輔相之臣勲德重望為時倚頼者及其老
或病乞身以退時君憫勞矜老多遂其請所以全人臣
進退之禮敦君父始終之恩如唐之房杜姚宋裴度輩
可謂賢相時之倚重而宋璟裴度以老疾求退皆遂其
請且謂成人君養老之恩臣以非才不敢比於前賢徒
以遭逢聖世忝竊過分又其年過耄耋必望聖慈矜憫
許其退歸無任
又(元祐二年)
臣自去年秋冬及今年夏秋以年老疲薾累上章乞退
未蒙允許乞候興隆節後必望矜從今已經聖節上壽
禮成伏望聖慈察臣懇誠臣乞骸歸老臣不敢别具表
章慮頻瀆天聽伏乞早賜矜允臣無任
又
臣以衰老不任職事不避頻煩聖聽今早已入劄子乞
退歸丘園臣之情誠極於廹切緣桑榆之景垂盡鐘漏
之期不永安能任重致遠惟望聖慈憫其疲薾乞與骸
骨使遂首丘之望臣於私第日俟俞音無任
又
臣以衰殘久爾尸素累貢誠懇乞歸林泉私居俟命未
被俞音諸司以奉旨不接臣文字須至乞對口陳至誠
必望聖慈濬發德音亟從所請臣無任
又(元祐二年)
臣以衰老連年懇求休退近上劄子乞歸蒙聖恩賜詔
未獲俞從愚誠廹切啓處不皇念臣新年八十三歲桑
榆晩景固無幾何勉強疲癃誠難支久臣切以唐之裴
度一代宗工中外具瞻年未七十曾平章重事尚止留
京師裁及百日遂得請而退如臣之虛薄忝冐聖恩至
優極厚伏望太皇太后陛下皇帝陛下察臣愚懇許賜
退歸臣無任
又
臣伏蒙聖恩賜詔敦諭以御戎之策未有定議京東西
河朔薦飢切在圖議臣切以太皇太后陛下臨御以來
德澤霑洽人心歡泰廟堂哲輔皆陛下高選訏謀獻納
萬務畢舉而老臣昏拙厠於其間一無禆補但勉強疲
駑焉能支久伏望太皇太后陛下天地父母哀而憐之
乞與殘骸俾從休退旦暮之人豈伏望丘園之樂臣無
任
又(元祐四年十二月十八日)
臣載瀝愚誠上干宸聽伏念臣自熙寧元豐間累乞休
致前後凡八九年蒙先帝哀憐許以謝事退居林下曾
未三歲伏遇皇帝陛下太皇太后臨御之始起自田里
已逾八十累蒙召旨甚嚴敦廹上道俾之平章重事弗
獲固辭迨今四年尸素已甚奚自被命而來繼乞退歸
前後章數十上未蒙矜允而臣年益篤老智力皆殫念
終無補報萬一加之連年多病昏耄弗支近者兩上封
章七具劄子再乞致仕天聽未回仍不許收接文字區
區愚衷無以自達黽勉逾月復遇興龍誕節幸遂稱觴
常諧得謝之期懇廹之情輸竭以盡臣今更不敢别具
表章上瀆而况陛下眷留老臣前後恩禮已極亦不敢
更煩詔諭伏望聖慈哀憫亟降俞音許遂退休激切之
甚旦夕俟命
今年過明堂大禮累陳乞休退未蒙矜可尋奏乞候
過興龍節上壽伏望聖慈矜憫疲癃早令休退
又(十二月十八日手劄子將上)
臣昨過明堂大禮陳乞休致未蒙矜可尋乞候過興龍
節上壽今已具劄子奏上伏望聖慈必賜允從
又(十二月十九日)
臣已具劄子奏乞觧罷重任復致官政具述四年之間
章數十上誠懇殫竭年過耄耋力難勉強兼蒙聖恩眷
留前後禮意偹至更不敢别具表章只乞亟降俞旨臣
昨日入對面告聖慈激切之誠控陳已盡義無可留必
望哀憐老臣曲垂矜允聽遂乞身之請俾全終始之恩
臣見今居家日夕俟命伏乞蚤賜處分臣無任
又(十二月二十日)
臣近以年齒昏耄久尸重任力不能強義無可留已累
具劄子再伸前請乞遂休退亦嘗面叩聖慈具陳懇欵
仰祈哀惻必賜矜從伏望速降俞旨不敢更煩詔諭臣
無任
臣累曾面奏以羸老難以陸行欲於正月乘船歸洛
今去歲止是旬日伏望早賜降制處分
又(十二月二十一日)
臣以累具劄子陳乞致仕日夕俟命至今未奏俞旨念
臣誠懇廹切前後所陳固已偹極不避煩瀆聖聽期於
得請乃已伏望皇帝太皇太后陛下天地父母哀而憐
之亟發德音特垂矜允臣無任
又(十二月二十二日)
臣已四具劄子陳乞致仕誠懇罄竭得請是期臣見今
家居俟命日夕以覬仰惟聖慈必諒哀懇伏乞早賜俞
旨臣無任
又(十二月二十三日)
臣近者累具懇誠再申前請乞觧重任復遂退休并嘗
入對仰叩聖慈罄陳悃愊伏蒙皇帝太皇太后察其至
誠憫其篤老特降詔書俯垂矜允仰荷終始保全之賜
實踰天地父母之恩奉承諭言不勝感涕臣前具奏聞
俟至後月汴洛水善乘舟西歸今已恭依詔旨少留至
二月上旬啓行欲望聖慈速賜降制處分臣今家居日
夕俟命下入謝以叙感恩荷戴之誠
臣授命之後告謝正謝禮畢尚當數次入對方敢朝
辭以盡犬馬戀主之誠兼正月假日甚多比謝辭禮
偹已及春和伏望旦夕先降制命
又(二月初五日)
臣以羸老累乞退休伏蒙聖慈哀憐特降詔書許至春
和當從所請今已春和日候降制伏望聖慈早賜處分
臣無任
又(二月十三日)
臣累乞休退已蒙聖慈矜許居家俟命今已累旬伏望
聖慈早降處分況氣候暄和舟行便於羸老臣無任
乞早賜付外施行
此劄子不降出十五日降麻除兩鎮致仕仍加食邑
實封
潞公文集卷三十四
