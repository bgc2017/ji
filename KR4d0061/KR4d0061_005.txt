潞公文集卷五宋文彦博撰
律詩
游盧溪(記云盧携舊居)
一徑極幽深清泉響竹隂昔人曾隱霧襄世偶為霖謀
國無長策論兵肆褊心王師遂不振物議愈難任仰藥
身雖殞攻關盗轉侵傳家絶諸藐(携之諸子尋亦死於寇亂)遺愛變
雙林僧朴俱難問碑昏尚可尋徘徊念陳迹不為歎人
禽
寒食日早發赴積慶莊拜掃過龍門馬上作
赫奕晨霞照萬燈路穿闕口勢如吞橋邊楊柳垂青線
林下鞦韆掛綵䋲平地伊流光一抹半天嵩嶽翠千層
行行漸入吾疆理竹塢松阡間綺塍
秋日登闕塞
鞅掌公庭暇登臨闕塞秋清談不廢務遠望略消憂二
室檻前見長伊天際流僧歸下樵徑客去上漁舟返照
明金刹飛泉響石樓放懷真趣得縱目滯情休像列三
龕密波翻八節稠悵然高世意不减冶城遊
游潜溪
修竹蔭清溪潺湲闕塞西石床平有蘚沙路潤無泥粉
白松圍古(有古松皮綠而粉生本草艾納香真廟愛之駐蹕良久)藍生草帶齊難
留批勅字救旱作雲霓(李藩少時隱居溪上)
登廣化閣
寳刹層峯上危欄淨界中登臨近霄漢子細見伊嵩谷
迥傳清梵川長沒遠鴻黃昏不忍去月在石樓東
宿少林寺
六六仙峯繞静居俗塵至此暫消除西來未悟禪師意
北去還馳使者車(予方被命移守北都)五品封槐今尚在九年面
壁昔何如心知一宿猶難覺花藏重尋貝葉書
遊金星觀
鶴髮龐眉二老仙林間老屋十餘間齋粮不畜惟栽菊
道眼長明祗看山朋侣過從應綺角比隣掩映是嵩轅
暫游自愧塵勞跡觧恰臨溪濯膩顔
游嶽寺
寺占嵩顔景最多竒峯列刹共嵳峩依巖寳砌礱清礎
出谷飛泉逗素波下瞰長川窮渺邈傍觀列岫極陂陁
緇林法藥堪隨喜鐘磬聲清唄梵和
過穎陽山墅作
平生箕穎志未免困名韁頼此營山墅頻年至穎陽相
隣紫雲洞不羡白蓮莊却愧耕夫問歸軒作底忙
大名府舍創作茅齋因題八句呈太師相公宋
太保相公(龐公)
勿謂茅茨陋棲心即有餘非同諸葛卧頗類静名居面
壁思禪理向陽觀道書逥頭視華屋韁𤨏宿蘧廬
留守端明尚書(王君貺)遠示贈闍黎漸師詩依韵
和成
常隨淨侣呌禪關熟聽潮音丈室間身逐孤雲辭隴首
心如皎月照香山儒空兩悟言無滯(漸師自儒入於釋)覺望雙
除性本閑居守意勤當應現不須祗到虎溪還
僕射侍中(賈)榮過潩上小園兼題嘉句謹成五
十六言仰謝賁飾
上相尋芳駐畫輪華貂玉節耀松筠二南雅麗音盈耳
八體遒研妙入神魯壁再傳科斗字稽山長詠永和春
小園從此增光價一室熒煌照乘珍
小園池上偶作
微吟岸幘思悠然近對方塘遠見山思與洛陽均逸地
莫言此地是偷閑
詩寄龍門寳應寺證大師(求改劉几祕監庵作潞公菴)
山人去作山西將岫幌巖扉掩翠嵐欲問證師求正住
憑師改作潞公菴
依韵和荅文裕羣牧侍郎(張)
華軒過陋巷良讌集西園雅飲金罍耻高吟墨客喧初
晴水色静早夜木隂繁酷愛君揮麈清言有會元
晝寢夢歸洛宅
位高才薄困疲癃竹影泉聲夢寐中定去洛城為逸客
近來書翰學楊風
汝州端明(仲儀)寄示竹亭詩二十章披玩歎賞不
已輒成四十言仰答来意
&KR0772;窱竹間路清虛池上亭高情愛寂寂終日玩青青汝
水環近郭箕山開畫屏知君於此興極目送鴻冥
中書宿齋偶作二首
齋潔奉祠事深嚴宿禁扄露盤雲表見鈞奏夢中聽慎
獨虔君命清心重禮經顧慙温室樹忽此集鷦螟
鳳閣容棲集心無外慮侵夜凉秋氣早人静禁門深大
政慚無補微才恐不任歌眠聽宫漏蘭熖照青衾
太廟宿齋作
孟秋嚴廟享公衮攝祠官達嚮來風迥方諸遡月寒剪
茅重屋峻藂&KR0034;繞墻寬(始為磚墻)仰念靈臺厚恭思王業難
寄題龍門臨伊堂兼呈奉先寺興公
山僧知我思歸意為我臨伊創草堂聞說繞階叢巨石
更湏當檻植脩篁忩間東望乾元刹門外南趨積慶莊
便擬半移生計去不知何似暢師房
東樞後軒列植花草隨時競秀種類實繁滋蔓
因依未易圖也然昔之造化者為不少矣故錄
其名數牓於北垣意欲後之人勿剪勿伐且無忘
於封植也因觀其榜偶作小詩三章曰嘲曰觧
曰斷云
嘲
百種閑花草皆非藥籠材如何桃與李曾不與栽培
解
勿謂閑花草生成各有宜君看桃與李未是歲寒姿
斷
天地育萬物物物遂其生何湏強分别不若兩忘情
九月十日西園會范内翰李紫微已下諸公惠
雅章謹成拙詩仰荅來意
今日西園集聯羣蜀國英為君聊置醴念我昔專城䴡
句皆新意高談多故情報章雖拙陋所應在同聲
端明尚書(仲儀)内翰侍郎(景仁)龍圖侍郎(文裕)
垂訪弊居會於西園兼蒙賦詩賁餙輒成四十
字奉呈
重陽節始過佳菊色猶新東籬把酒客西園飛盖賓共
此林下宴可類商顔人清罇幸未燥無所獻酬頻
和副樞吳諫議上元夜從駕至集禧觀
順時同樂慰邦民恊氣和風應早春斗運帝車遵大路
雲從天步絶纖塵民瞻玉色欣遊豫岳峙琳宫望省巡
回御端闈張鎬飲蘭燈桂魄耀星津
和致政侍郎(張文裕)二府詩
潭潭相府方高啓岌岌樞闈亦對開棋布司存隣象闕
星分位表拱天臺樂成善頌傳嘉句處命叨居媿薄才
仰認聖皇優待意先時曾枉翠華來
送祕書劉監歸嵩陽隱居
昔年寳應茅齋主别後炎凉已屢經暫入城來緣買藥
却騎牛去似飄萍緱山重訪吹笙伴祕省長虛畫鶴廳
一任洛陽人白眼且看三十六峯青
四明疇昔稱狂客二室於今號散仙子晉料登緱嶺望
待君笙鶴共昇天(大蓬曉律好音山中時跨牛故皆及之)
和副樞吳諫議寄題廣化寺東軒
淨居高山四禅天更對伊嵩闢廣軒塔聳千花依鷲嶺
舟浮一葉上龍門雲藏古木當危檻風逓疎鐘過遠村
我有草堂南澗口(即臨伊堂)一回西望一銷魂
伏覩致政太傅侍中(曾魯公)荅樞密諫議(吳)留
題齋閣詩依韵和呈
三朝光輔仰耆年謝政歸來作散仙築室尚依䨇鳳闕
放懷何必五湖船清談傾座簮纓盛綵服趨庭子舍賢
公伴赤松應念我早教西去老伊川
華顛相顧最相親同是三朝二府人曾忝政堂陪大論
又叨樞筦繼清塵我慙蒲柳衰殘質公稱䕫龍強徤身
把酒觀言兼戀德春暉不覺漸西淪
雪中樞密蔡諫議借示范寬雪景圖
梁園深雪裏更看范寬山迥出關荆上如游嵩少間雪
愁萬木老漁罷一蓑還此景堪延客擁爐傾小蠻(白樂天云)
(酒榼也)
和副樞蔡諫議植山芋
平臺山芋傳區種久餌能令玉壽延欲長深根培客土
便期珍味薦賓筵吳蓴頓覺名稱减楚芰湏慚嗜好偏
况是丹頭推絶品百金供費亦宜然
竊知今日於家園種山芋輙成拙詩奉呈副樞
諫議(吳)
聞說家園樂仍携山芋來何煩心助長(西廳所云田而善謔)惟喜
手親栽若務豊根本應湏薙草萊迎知冬薦味决不减
平臺
和副樞蔡諫議贈副樞吳諫議謝惠新宅雜花
之什
百卉千花淑景新主人吟嘯惜芳辰依依綠减隋堤色
灼灼紅移洛浦春已愛清香飄宴席更分穠豔與交親
鄒陽本是梁園客醉賞猶思濉水濱
新釀酴醿酒送吳蔡二副樞
此花猶未發此酒已先香獨有甘芹意開罇略為嘗
知副樞蔡諫議孟夏旦日右府書事
杲日無虧彰睿聖前星有慶耀東朝皇明燭遠群羌服
火德乘時衆慝消丹扆焦勞猶損膳華顛尺素合歸樵
䕫牙共奏康哉(闕)雅詠和聲徹九宵
去春蒙西都致政李少師(東之)惠詩五首叙舊
遊因而招隱某尚羈樞務請退未諧深味來章
未知所荅遷延宿留遂涉歲時今蒙聖慈俯從
人欲聽解重柄均逸便藩仰西河之上遊瞻仁
宅之實邇即當胥會彌積欣怡輒成小詩三章
代書見意且荅去春之賜
新詩五首緣招隱未得西歸未敢酬今許均勞觧樞柄
期君同伴赤松遊(來詩云莫教獨欠赤松遊)
伊西古寺茅菴静不到今經八九春巖谷定知雲水冷
宫師常作獨游人(詩有下客抛官獨自回句)
斗藪緇塵捋白髭緘書先去問宫師仙舟東下能相訪
同上平嵩把酒巵
過魯太師廟作
墨綬前朝宰桑郊鄭圃東叢祠臨大道遺烈凛清風顧
我才尤薄與君時不同歴官無一異得位亦三公屑屑
刑名内區區簿領中循良誰復道貪刻自為功哲后方
勤治愚臣合盡忠承流奉寬大宣澤務龐鴻此意緣思
古何人為發蒙神交儻來鑒潜願啓其衷
再到積慶墳莊即事偶成
不到伊川八九年重來風物盡依然驚回俗夢鳴臯鶴
洗淨塵襟潄玉泉綠篠侵階當蕙帳蒼霞滿目對松阡
天憐老懶優深處罷聽晨鷄徹曉眠
郊園乍適疎慵意勉強逢迎已不能赤米白鹽充野饌
蕉衫芒屫見山僧含風古木遮簷角潄玉清泉瀉石稜
田父相過復相勸早歸林下醉騰騰
東溪泛舟
東溪伊水東溪水碧溶溶兩漿夷猶去䨇鳬上下逢餘
波通洛浦倒影浸高峯荷動聞魚躍沙平見鶴蹤島蒲
森劍戟岸柳亞虬龍並載惟禅客隨觀有牧童風傳櫂
謳遠露濕釣蓑濃不是迷津處何煩問老農
遊楚諫議園宅呈留守宣徽留臺端明(王君貺司馬君)
(實)
五里依仁宅西隣數仞墻主人為屏翰(楚今帥環慶)園吏占
風光地勝金甌小林深錦襻長輕煙罩叢桂幽鳥入修
篁蘚色沿茶竈松隂覆石牀一區誠可樂三徑莫令荒
有木皆交蔭無花不並方相期掛冠後同此事琴觴(楚建)
(中正議宅俗呼為錦纏襻)
遊史舘張大卿致政李少卿史舘傅兵部濟上
郊園(張靖)(李章)(傅堯俞時判河陽祈雪)
(濟源廟作)
疇昔常聞處士莊林泉勝景甲山陽一渠寒水流清濟
千仞濃嵐聳太行枋口雲歸穿古木燕川風過入修篁
前賢舊業何人繼分與三賢作醉鄉
題龍潭寺
古寺依青嶂高軒俯碧潭山僧如有待先掃侍中菴(夏英)
(公之庵)
謁濟祠作
導(闕)靈源祀典尊湛然凝碧浸雲根遠潮滄海殊無礙
横貫洪河自不渾一𣲖平流滋稼穡四時精享薦蘋蘩
未嘗輕作風濤險惟有涵濡及物恩
登平崧閣右崧亭作
不較平崧與䂖崧大都亭閣盡穹崇太行太室當前後
俱是家山入望中
遊碧漣堂偶作寄致政司空相公(富)聊布所懷
公以心如水開軒俯碧漣嘗虛濟川楫却就釣璜淵北
倚平崧閣南臨種黍田緣經冶城望到此即懷賢
詩寄相州韓魏公侍中(並序時判河陽韓判相州並為節使司徒侍中)
某頃陪高躅常議攸居營水竹之清虛較相洛
之優劣莫如韓樂宛在鄴中近緣幕客之來頗
詫府朝之盛陪後車而弗及隨飛盖以無由追
惟緒言形於善謔輙成拙詩一章
鼎邑從來事足誇冰臺近歲景尤嘉天平峯秀堪圖畫
晝錦堂高可宴衙新表門閭通德里舊栽桃李相君家
仍聞降志相希慕林下時乘洛樣車(公前鎮安陽蒙示諭依洛樣作安車)
詩寄西都致政司空相公(富)
燕居堂北之隙地有紅䔧十數本堅直可愛復
以其託根善地遂成美材因躬自削治以為杖
輙敢分寄一枝侑公之靈壽物甚微陋而亮其
意可也
燕居堂北虛閒地蔾藿森森欲柱天中有紅䔧最翹秀
削成鳩杖佐衰年初同野叟甘芹味(始至孟冬葉尚可葅)終學狂
翁掛酒錢分寄一枝公必訝提携不稱葛陂仙
詩寄荅致政司空相公(富)
某蒙寄示二圃小花三十詠捧卷伏讀研味不
已真二南之風興也輙成拙詩仰酧來貺
衆卉群芳品目竒遍形歌詠殆無遺名過衛國平泉記
數恊江淹雜體詩蘇頲祗誇長樂賦元輿惟詫牡丹詞
(此一色洛人久貴以公無情於發揚也)豈知哲匠風騷美不間鴻纖盡物
宜
知郡傅學士將赴彭門蒙貺佳什次韵奉荅
史局郎曹得俊賢稔聞高譽已多年山陽松菊抛三徑
泗水衣冠戴二天合作商霖光祖構猶持漢節滯英躔
河梁欲上難輕别亦望遲遲駐曲旃
致政仲損張工部詢及孟醖之味因寄數器副
以小詩(宗益)
&KR1641;綠如渑味似飴(沁園之名醖也)朝回何必典春衣序賓留飲
觴無筭速父供甘羜更肥不惜郫筒令遠寄惟憂遼豕
得深譏小家麴蘖君諳在莫使邯郸枉見圍
潞公文集卷五
