宫教集卷四宋崔敦禮撰
表二十五首
進經筵徹章詩表
聖治崇文遠稽先訓經筵進讀荐及終篇慶千載之昌
期昭一時之殊遇敢形歌詠用侈恩榮中謝臣等伏以
皇家開久大之基章聖襲隆平之業澶淵振凱泰嶽升
中治定功成光於前烈憂深思遠啟我後人爰集要言
是成正說永思厥道咸聚此書臣等胥荷簡知並參親
近絳袍中御瞻康色之咨詢錦几前陳罄微言之紬繹
適緣幸會遂畢華編講天聖之曠儀舉紹興之盛禮諸
儒拱侍四近環觀旨酒嘉肴退集蓬山之燕名香異茗
出頒御府之竒既均厚於眷慈復第分於寵錫象簡稱
横金之貴珍奩加瑞石之良捐以名駒被之沃轡恩施
一日風動四方兹盖恭遇皇帝陛下神智旁通天仁安
運聲色玩好無所貳其心欽明文思不忘典於學載周
簡冊僅閱歲時彼漢世之召公卿但聞於稱引越唐朝
之選耆碩姑備於闕疑歷攷前聞莫逾今日於穆不已
厥修乃來臣等俯愧淺聞仰承異眷拜陳庭之賜共欣
儒術之逢辰誦報上之章各效忠臣之歸美
賀皇帝登極表
虔奉慈謀嗣登大寳文王孫子罔不或承高廟神靈云
胡不喜中賀皇帝陛下仁孝恭儉率履清躬神聖文武
一似藝祖膺上皇主鬯之重積兆庶繫心之勤於昭於
天乃命以位功盛德厚居帝位惟允宜仁滂澤洋與海内
且更始臣叨逾偏郡際會昌辰北面覲而東面朝阻陪
末序西向三而南向再欽想盛容
會慶節賀表
嗚社開祥千齡有赫呼嵩請祝九宇同寅中賀恭惟皇
帝陛下濬哲生知聖明天縱建中立極能保惠於庶民
申命用休俾緝熙於純嘏星虹紀旦日月增華臣仰誤
隆知叨分望郡百福干禄但歌周雅之篇萬夀稱觴阻
預漢庭之列
會慶節賀表
天佑民而作之君祥肇開於甲觀臣歸美以報其上祝
敢效於華封丕昭星渚之休恭致露囊之獻中賀恭惟
皇帝陛下英謀天縱聖德日躋協帝重華繼離明而布
照握樞臨極主震器以居尊宗社儲禧臣民溢喜指南
山而共祝望北闕以歡呼臣弭節江干馳誠天陛千官
班後阻瞻龍衮之光萬歲聲中遐想鳳樓之曉
會慶節賀表
紫樞旋電丕煥昌辰金鑑封章敷同善頌後璿穹而貢
祉包輿地以儲禧中賀恭惟皇帝陛下智勇自天英明冠
古體元出震萬物覩而風雲從立極乘離四時行而日
月照光鴻圖而增熾履慶序以叢休臣謬領州符欣逢
聖旦五百里侯甸參鼇抃以無階八千歲春秋睇日升
而介夀
會慶節賀表
穹昊儲休丕煥紫樞之瑞聖神接統有開赤伏之祥彌
月斯臨際天共慶中賀恭惟皇帝陛下離明布政乾健
凝圖總壹權綱宣大猷而執競奮熙憲度體皇極以建
中慶緒光華靈祺紛郁臣誤膺隆眷出典近藩奉萬年
之觴阻與清班之末獻千秋之鑑但祈神筴之增
會慶節賀表
藝祖開基七世啟雲孫之聖上皇與子兩丁熾火德之
祥紹二帝之昌圖僕萬年之景命恭惟皇帝陛下龍飛
首出虎變文昭鍾三光五嶽之靈膺千載一時之運雷
電而感高祖夙彰幽顯之神交天日而表太宗足使英
䧺之膽落即正神州之御永嚴太極之尊臣身留萬國之
西目遡九霄之上生聖人而為主雖諧夜禱之誠對天
子以揚休莫預昕朝之慶
天申節賀表
寳殿奉巵喜際流虹之旦露囊獻夀用伸呼嶽之誠中
賀恭惟太上皇帝陛下道大難名功成不有怡神昭曠凝
宇定之天光觀妙希夷收雷聲於淵默後乾坤而貢祉
括海岱以叢禧臣謬領使軺欣逢誕節四方來賀獲陪
特室之朝萬夀無疆恭致封人之祝
天申節賀表
玉巵介夀仰天子之有尊金鑑披章效封人之請祝乾
坤隤祉宇縣臚歡中賀恭惟太上皇帝陛下甄陶商周
糠粃堯舜凝神昭曠道蕩蕩以難名觀妙希夷孰敝敝
而為事安受珠宫之奉坐膺神筴之增臣叨守輔藩欣
逢誕節五百里之侯甸朝特室以無階八千歲為春秋
企中嵩而呼壽
天申節賀表
漢殿奉巵欣際千齡之盛堯封祝聖用伸萬夀之祈中
賀恭惟太上皇帝陛下觀妙希夷凝神昭曠功成不有
退安特室之遊道大難名誕播康衢之詠塞乾淵而寖
福括海岱以叢禧臣叨領使軺獲逢聖旦崆峒得道固
莫測於修齡嵩嶽傳呼徒有勤於善頌
謝賜夏藥表
炎熇流金重軫乘邊之士名方飛雪遽頒解愠之仁祗
服閔勞頓忘憚暑中謝伏念臣等職當汗馬志在飲冰
屬疆事之晏寧不聞侵鎬樂軍書之清静無復渡瀘陳
力已羞記存何幸茲盖恭遇皇帝陛下翦鬚義重蔭樾
恩均燕御高明方理熏琴之化顧嗟戍役不私水殿之
凉靈劑一頒清風四襲臣敢不推揚德意訓厲師徒水
居而蝮蠚生時難亡於暴武穴處而鳶跕墮志終願於
裹尸
代平江魏丞相謝賜銀合夏藥表
三伏炎曦屬謹侯邦之職萬金良劑遽頒御府之珍祗
服閔勞頓忘憚暑中謝伏念臣奮身寒苦遭世清平報
荅隆知志有飲冰之節僥逾高位功無汗竹之書茲分
牧於輔藩庶奉揚於德化敢緣歊鬱重軫慈憐兹盖恭
遇皇帝陛下蔭樾覆民熏琴阜物含風晝永靡私殿閣
之凉扇暍仁均曲記廟堂之舊名品寵頒於飛雪湛恩
深浹於零蕭臣發驛端披啟奩下拜簿書叢委坐消浹
背之煩條教簡稀用底清心之治
吏部進新修七司條令表
選部成書備正七司之典丹書奏御仰塵乙夜之觀重
冒聰聞冀垂睿鑒竊以緫三銓之流品最為業鉅而事
叢示萬世之憲章必也法全而令具屬此承平之久紛
然建請之煩千門萬戸而吏得出入其間玩歲愒時而
士多睥睨於此當上聖解絃而更化俾下臣秉筆以裁
規討論潤色咸竭其勞簡要清通庶行於久深斥聖書
之陋謾希姓歷之修陛下躬攬權綱兼緫條貫月成月
要明八柄以馭臣官法官常揭九章而布治臣仰憑成
筭僅及終篇蕭何規而曹參隨當共遵於先矩神龍紊
而開元理將高掩於前猷
代江東漕臣賀皇帝降嫡皇孫表
皇穹錫羡式彰保佑之休朱邸發祥遂啟衆多之慶凡
居覆載孰不欣愉中賀臣聞侍膳問安於周文而專美
宜民受禄在成王而獨隆未有方躬孝養之勤而乃已
見燕貽之盛恭惟皇帝陛下繼明離照協帝重華蕩蕩
巍巍光紹配天之業皇皇穆穆遂開磐石之宗臣喜際
休嘉惟勤祝頌不顯亦世子孫更茂扵億千於萬斯年
歷數豈惟於八百
代江東漕臣賀太上皇帝表
殊宫引養受帝祉以方隆奕世蒙休詒孫謀而益遠事
關廟社喜溢人神中賀臣聞男子之祥實曰人間之喜
曾孫之慶尤為聖祚之光在亘古以未聞於今時而乃
見恭惟太上皇帝陛下道參盛帝德冒生民獨高揖遜
之風浸衍延洪之福熾而昌昌而熾膺夀考之萬年孫
生子子生孫暢本支之百世臣欣逢盛事阻造賀班瓜
瓞方綿坐看雲來之慶蘿圖有永卜知年世之長
代平江守臣賀淳熙改元表
升禋泰畤具輯神釐渙汗端門載新年紀邦圖增固海
縣均歡中賀恭惟皇帝陛下睿智日躋聖明天縱昭受
三靈之貺規恢奕世之基發號更元冠鴻名而有赫同
文布政垂寳歷以無疆臣叨守近藩欣逢盛際奉三朝
之圖籍阻預進趨法五始於春秋惟勤頌詠
代浙西倉使賀淳熙改元表
聖運凝休丕揚光烈王正謹始肇易鴻名極載幬以同
文絶古今而冠美中賀恭惟皇帝陛下離明繼照乾健
當天居正體元緫權綱而執競宅中圖大宏祖業以重
光爰因歲號之更用布皇猷之煥臣誤將隆旨欣際昌
辰過於七百年豫卜周基之永不以一二數竊瞻漢歷
之新
代平江守臣謝上表
理寺祥刑偶寬譴斥輔藩擇守遽被俞咨惟郡劇而材
疎且人凡而地要任非所稱榮不盖慚中謝伏念臣智
識庸虛藝能短淺沉迷州縣徒閱歲時揚歷班行莫禆
塵露謂棄捐之已晩曷選用之敢希况所領州實為會
府無窮之費何翅於漏巵有盡之藏幾同於垂罄士亡
繼廪師乏見糧正須經畫之規上釋焦勞之慮豈臣愚
戅足備簡求恭遇皇帝陛下盛德溥臨至明旁燭知臣
早親於吏事粗達民情謂臣久次於卿曹靡干官謗爰
膺眷記擢畀煩難臣敢不策勵駑疲勉思夙夜赴功趨
事庶興頽弊之風足用愛民謹布寬平之政
代平江守臣謝賜御書戒飭手詔碑本表
誕布綸音竦風雷之鼓舞載頒寳墨仰雲漢之昭回拜
賜知榮窺文增懼中謝臣聞易儆有位邦用輯寧周迪
厥官民其康乂眷言治本允繫士風惟習尚之既淳斯
事功之克建恭惟皇帝陛下離明布政乾健御天摠攬
權綱將丕凝於庶績細書詔札用申飭於羣工刻琬琰
以無窮垂日星而有爛河圖洛書孰窺宸翰之精周誥
商盤咸誦王言之大臣濫膺寄委與被恩班佩服終身
誓竭駑駘之力珍藏十襲豈徒篋笥之光
代浙西倉使謝御書戒飭手詔碑本表
叨持星節方披九地之圖寵拜雲章祗奉十愆之戒觀
瞻榮耀伏讀凌兢中謝臣聞易俗移風聖神之能事視
儀聽唱臣子之至情屬兹積弊之乖上軫焦心之念出
絲綸之命具播於堯言刻琬琰之文載均於周賚凡居
厥位罔或不勤恭遇皇帝陛下離照當天乾剛布政茂
建非常之業大明責實之方一札細書儆於有位百辟
卿士各黜乃心期益勵於官箴更榮分於寳軸窺文增
竦振鼓舞於雷風傳玩無窮燦光華於奎壁臣濫司澄
按與被恩頒佩服終身誓竭駑駘之報珍藏什襲豈惟
篋笥之光
代謝賜歷日表
課驗疇人書成太史更程時叙得先後天之宜紬繹日
分正大小餘之次吏因作事民獲趨功中謝恭惟皇帝
陛下統輯化工混齊政紀誕膺神䇲合四千歲之上元
綜覆清臺定八百年之差日緝熙昭度宣布同文臣敢
不動静稽參夙宵祗奉按圖識候知春秋晦朔之期虔
詔勞農授夷隩析因之叙
代謝賜歷日表
啟驛端披奉書下拜具知早晩罔失初常中謝臣聞堯
定四時欽于歷象舜齊七政審厥璣衡惟氣叙之無訛
斯民宜之允協恭惟皇帝陛下撫辰凝治作極體元後
天而奉天默存輔相底日不失日用謹候程爰頒告朔
之文式致授人之敬臣逢時用夏率賦頒春遵以務農
不爽竊脂之候順而作事自消伏蟄之凝
代謝賜歷日表
歲籥方春歷書頒朔式謹王正之始具昭民事之宜下
拜知榮仰承惟恪中謝恭惟皇帝陛下撫辰凝治作極
體元後天而奉天道默存於輔相底日不失日叙必正
於初常爰分命於庶邦俾咸遵於丕則臣敢不夙宵深
考動静詳觀宣化難窮雖自慚於己學詔條恭布當申
飭於農功
代陳丞相郊恩加食邑實封表
泰壇高燎丕薦明禋兊澤旁流式均大慶褒嘉所暨震
懼為深中謝伏念臣遭際非常進登踰分歲月已晚無
薄效之可論夙夜靡遑念隆恩之未報方滌牲而祗事
屬懷綬以載行旅幣獻球莫修於貢入奉璋執豆阻與
於駿奔迨熙事之備成乃鴻恩之誤及增封衍食疊寵
駢休此盖恭遇皇帝陛下功格乾坤誠通幽顯聖能饗
帝既並貺於三靈福用錫民俾均歡於四表敢期芻豢
亦畀微軀自省無勞尚媿翟閽之役莫知圖稱獨殫犬
馬之恩
代建康陳丞相乞致仕表
頃上嚢封深期得謝仰膺綸詔遽俾斷章既感戀於恩
私乃因循於時叙不勝衰羸之疾再伸危迫之誠中謝
伏念臣猥以庸才出逢休運周旋中外曾無毫髮之功
荏苒年齡已迫桑榆之景老將疾而偕至神與力以俱
殫所宜待盡於窮閻詎得過尸於榮禄昨披悃愊願上
印章乃煩訓諭之温曲示撫存之厚雖恩慈廣大未忍
棄捐而灾病侵陵實難強勉近從新歲益困舊痾形骨
支離幾同於槁木視瞻茫昧但見於昏花進趨愈覺於
龍鍾思慮多成於廢忘藩維寄重豈疲苶之能勝管鑰
任嚴非耄衰之宜處儻不求於休謝必將速於顛隮載
惟古者告老之臣本以心存知足之義迹深嫌於避事
志切戒以沽名幸此安平固匪辭難而欲去有如朽憊
自甘沒世以無聞惟思反於丘園庶少延於喘息伏望
皇帝陛下仁深惻隠明燭幽微憫其垂盡之年久嬰衰
疚察此再三之懇誠匪虚文特頒渙汗之恩俯遂乞骸
之請俾得優游晚節涵泳聖時終全畎畆之餘生永荷
乾坤之大造其為榮幸曷究敷陳
牋三首
代江東漕臣賀太上皇后牋
母道夙隆克膺多福慶流浸遠誕育曾孫喜溢兩宫歡
均萬宇中賀恭惟太上皇后殿下躬行柔順德備謙恭
播太任之徽音神無恫怨鍾文王之孫子國茂本支閱
兹四世之休相乃萬年之祚臣屬將使指莫造外朝朱
芾斯皇想動慈顔之悦景命有僕永觀丕緒之光
代江東漕臣賀皇后牋
蘭殿椒房夙深積慶金枝玉葉有衍儲休中賀恭惟皇
后殿下昭示母儀順修隂教德嘉嬪於媯汭祥襲慶
於文孫浸隆盛大之基益固靈長之祚臣屬持使節阻
造外廷詠芣苢之詩化已成於和樂誦螽斯之什福更
享於衆多
代平江守到任謝東宫牋
九棘平反已汙近列一麾分牧復玷名藩祗荷寵靈惟
深戰懼伏念某藝能謭薄智術迂疎頃備屬於南衙獲
承顔於東禁浩穣天邑裨贊何功登進月卿僥踰己甚
敢意恩綸之誤更紆郡紱之榮揣涯分以曷勝仰生成
之有自兹盖恭遇皇太子殿下禀資玉裕毓粹淵沖煥
輝潤以照人體温文而接物有如庸妄亦荷眷私某敢
不奮勵厥心恪勤所事磨鉛策蹇雖自歎於拙艱濟劇
撥煩願少圖於報效
