宫教集卷十宋崔敦禮撰
啟十二首
代賀王宣撫加樞密啟
誕揚顯册登進元樞甲兵之問不至廟堂方託顧憂之
重柱石之臣宜居輔弼爰膺寵數之隆廉陛勢崇旌旗
色動恭惟某官興邦碩哲命世宗工負應變之材智酬
方而無滯厲匪躬之節勇見義而必為登步政途汪翔
民譽竒策懋昭於籌幄壯猷密布於機庭倚注方深勲
庸滋茂眷言地重是天維要險之區勉為上行輟斗極凝
嚴之望建油幢而立武開幕府以信威天子方委以腹
心敵人可玩於股掌器博而用無近式恢經遠之圖勞
大者爵必尊遂冠本兵之任寵隨名至道與時行方將
傳檄而可定三秦豈但折衝而决勝千里煥乎懿績邁
彼前聞某芘迹門墻受恩鎔冶耳側絲綸之下心縻旌
戟之間慶公論之咸孚激懦衷而增奮轅門蒲伏徒嗟
迹遠以無從沙路歡迎行見功成而入拜
代王憲賀王樞密啟
渙號明廷升賢右府文昌六曹之長積譽處以彌休北
斗七政之樞畀事權而滋重郵音傳播士論僉諧恭惟
某官負器疏通受材膚敏功名自喜深懲無用之空言
慷慨必為卓有可觀之大節踐敭雋軌登步亨途銓
筦清華盧李之賢莫及經帷䆳穆堯舜之道是陳更任
使以浸多輯勞能而更偉上心所簡人望攸歸肆疇濟
實之材爰正本兵之柄精神遐暢敢輕秦國之無人勲
業增華共慶西平之有子某屬將外指側聽中除叩賓
閤以無階越輿情而倍喜
代李倉通留守賀洪樞密啟
顯膺鳳詔榮綰麟符便郡承流已奏治平之最陪京司
鑰就分委寄之隆綪纛有光簪紳相慶恭惟某官應期
良弼名世真儒亮節豐規騖英聲而旁暢高文大册靡
衆作以分披徧歴清華之途遂登宥密之仕稍退休於
真館旋起鎮於名藩以匹夫失所為深憂以比屋安居
為至樂仁聲周浹政譽汪翔尚淹帷幄之明謨來鎮江
淮之都會關中留相國固已增天塹之雄江左見夷吾
當盡復神州之舊某棗昏有素樗散無堪屬誤領於使
華喜密依於鄉蔭驅馳周道尚暌台座之瞻邂逅都門
行見衮衣之入
代梁倅賀留守啟
誕敭顯册出鎮陪京起安石於東山式慰具瞻之望分
召公於陜右用寬憂顧之深朝野聳聞搢紳交慶恭惟
某官四方魁傑一代宗工明古今治亂之原若指諸掌
上逹文武弛張之要不出其環中早被遇於上皇荐結
知於英主彯纓麟閣政事多所講明峩豸烏臺姦宄為
之斂避昨敵馬之南牧窺襄漢之上流凜然獨坐之尊
屹若長城之阻以身督戰運妙謨於帷幄之中為國宣
威殄強寇於笑譚之際功勲碩大事業彰明迨參秉於
國鈞益穆宣於天緯素所蘊蓄固將行道以濟時及其
經綸真是庇民而尊主雖讒波之遽起致玉鉉之微欹
從容不改於壮猷進止自安於常度方且養恬閑館玩
味真腴居綠墅以優游結丹衷之懷想眷言江左實號
畿封擅虎龍蟠踞之雄萃箕翼張舒之盛若時謀帥尤
重得人爰膺倚注之隆全付保釐之寄關中既得相國
姑借重於帥藩衮衣以歸周公即躋榮於鼎席某簪纓
末緒樗櫟凡材抱黃卷以游心曷探其域奮青雲而振
翮尚負初心叨居半刺之聯愧乏寸長之效不圖今日
得拜下風修屬吏之儀行獲依於芘潤託洪鈞之造尚
有冀於提撕
代丘帥賀曾漕啟
祗膺眷擢榮領漕將行步褰帷逖仰光華之盛專城剖
竹幸叨臨按之餘聞命之頃馳心以喜恭惟某官珍凝
廟璉學富籯金流華問以被民植豐規而輝國九卿惟
月煌煌蒼玉之光五馬行春奕奕朱轓之貴硎新不頓
斵久逾精尚資心畫之餘旋畀計臺之重佇觀成績徑
踐要途某一别時深尺題問阻匪自為於簡慢蓋有恃
於高明欣聞攬轡之臨獲在提封之内補苴罅漏自憐
五技之窮激濁揚清正倚二天之覆
又代丘守賀吕漕啟
被膺書贊榮總漕司錦帳含香久振望郎之譽綉衣將
指就揚膚使之華恭惟某官嶽峙瓌姿鼎涵淑氣表表
士林之標的堂堂相閫之規模暫淹材刃之餘用領計
臺之重三十鍾而致粟一石聊寬負海之勞九萬里而
擊水三千未快垂天之便倚奏紅陳之課徑登紫槖之
班某濫職藩宣獲叨庇賴固所願也繄幸會之適然寔
能容之將悔尤之可逭
又代賀胡漕啟
祗膺帝眷入按畿封素洽恩威不改憩棠之舊載行郡
國諒多騎竹之迎恭惟某官負器疏通受材膚敏周旋
三輔洊敭濟劇之聲鎮撫十連更借偃蕃之重輯勞能
之甚卓積簡注以資深蕭何吾能用之早著飛輸之績
賈生不見久矣亟膺圖舊之求不但驪駕輦車而運九
年之儲固將簪筆持槖而備半夜之問某藩宣亡補曠
敗為憂技可笑於五窮錦幾同於百衲疇昔熟於條教
何日忘之乃今奉以周旋固所願也
又代賀沈漕啟
寓直寳儲觀風畿甸星霜俄易久睽芝宇之瞻綉斧鼎
臨正託雲天之覆欣聞除目實倍常情恭惟某官風韻
純淪聲華整拔抗崇論宏議而莫屈凜清規勁節而不
渝夙藹著於英猷久徊翔於榮路霜臺峩豸凜生白簡
之風星使乘軺嘗鞠綠扉之草旋膺召節趣覲嚴宸從
容陪右府之籌密勿坐郎官之帳謀謨深簡眷注益隆
偉江左之奥區實吳中之要會當踞虎蟠龍之地鼎會
輸將必木牛流馬之能乃臻贍給有如鉅德實稱重權
天子有事匈奴軍儲是賴關中既得相國糧道何憂苐
虞金節之班召置玉除之列某荷知有素嚮德尤深頃
季弟備數於幕蓮數辱品題之重而賤迹納交於棣萼
幾同莫逆之游不圖今日之逢獲就下風之列識韓荆
州之面固夙慰於平生仰蘇刺史之天幸密依於巨庇
又代賀吕漕啟
疏恩帝制易節畿封安習教條未改憩棠之舊載行郡
國諒多騎竹之迎聞命之初馳心以喜恭惟某官受材
膚敏負器疏通衍芳潤以宏敷騖隆名而旁暢侯蕃偃
息洊揚愷悌之風使指光華屢見澄清之志硎新不頓
斵老逾精雖易地以皆然喜去天之不遠固將簪筆持
橐以備半夜之問豈但輦車驪駕而運九年之儲某綿
薄何能蕃宣亡補企旌麾而有仰託封部以為榮激濁
揚清正倚二天之覆補苴罅漏空憐五技之窮
又賀沈漕啟
恭審光被綸言晉司漕計起寇公於河内共徯於登庸
留蕭相於關中漫勞於累績恭惟某官清機昭理奥學
潛微鼎鼎彌高發盛名於一世恢恢多裕絶敏悟於千
人徊翔郎闈卿寺之清班敭歴使節守符之要選硎新
不頓斲老逾精輦車驪駕而給轉輸方觀成筭簪筆荷
槖而列侍從即展宏圖敦禮鉛槧陋儒詩書素業省曹
遲次偶類披沙師席濫巾更慚附贅竊欣巨芘之有託
私卜羣嘲之可逃慶抃之私敷宣罔既
又賀沈漕啟
伏審拜命漢廷觀風吳會春闈程試嘗叨衡鑑之明星
節鼎來正託雲天之庇遭逢若此闓懌惟深恭惟某官
朝璉凝珍天球比粹海涵地負浩乎道德之内充月潤
日光倬彼聲華之外發舒翹巍級振羽亨衢凛白簡以
趍朝姦邪斂迹耀綉衣而持斧草木知威從容陪右府
之籌密勿坐郎官之帳汪翔滋久簡注彌深眷長江方
面之衝正列郡輸將之會六師嚴壁方蟻聚以雲屯萬
口張頤豈鬼輸而天雨是用峻寳儲之直肅分使節之
光苐恐不待席温即膺環召給關中之餉饋未究設施
陪天上之班行倚登嚴近敦禮迂疎陋學猥𤨏微材追
時好以取世資偶叨科級去民畝而就吏祿遂困塵埃
自惟䟽逖之蹤嘗被品題之重與韓弟子之列已夙慰
於平生依蘇刺史之天幸今承於巨芘
又賀浙漕陳宗丞啟
恭審持節觀風彯纓入覲久不見賈想聞天上之咨嗟
吾能用蕭坐使關中之贍給某官行全忠恕性迪誠明
文䆳乎經笑諸生之塵腐學醇乎道閱理趣之精微斂
所養足以涵道真發其才見于應時用頃者淮壖之政
略施材刃之餘宇定而天自全鑑明則塵不止故能疏
觀利病靜閱賢愚吏欺洞見於秋毫民隱詳知於纖細
三月報齊侯之政已聞課最之優二星驚蜀吏之占果
叶使華之遣歴考此邦之近事間被清朝之異恩猶須
遲之歲月之間詳試以觀其效然後錄其循良之績拔
用以旌其功未有坐席始溫賜環俄至朝握符而飛皂
蓋暮攬轡以紆綉衣寵光之隆敏捷如此若時浙水視
昔畿封天日所臨人材易見遷之近庶其可以行觀而
言察任所難抑亦待其望重而資深佇籌心計之精即
在禁嚴之地某頃叨末掾嘗被厚知賀厦誠深竊自同
燕雀之喜登仙路遠恨不為騶僕之隨
