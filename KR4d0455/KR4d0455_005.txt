青崖集卷五元魏初撰
銘
遵誨堂銘(并序)
中統壬戍初卜居開遠里以教讀為業緫管韓君通甫
及其弟君美以子姪輩見屬因相與往還歲時伏臘嘗
升堂拜其先人禹城府君而間得侍函丈焉用是知府
君為詳府君資性儉素愿而能恭喜讀邵康節詩與人
言多賦康節䆳理之語以見意初貞祐戒嚴所在發閭
左禹城小而衝縣官閱戸集丁㒺有孑遺韓氏諸昆季
莫不憂怖府君曰是我當行即慨然應募編之矢石之
下及城䧟殺略殆盡府君艱關百險僅能逹燕居未幾
乃嘆曰吾父母昆季兵亂中浮瘞原莽今不早藏葬吾
死不瞑目矣時道路猶梗塞府君略不顧慮竟以其父
母昆季及旁親之未葬者收附先隴鄉人用是愛重之
府君居燕凡五十年與人交懇欵周密如一日自六十
以後即以家事付妻子有無一不論焉日與耆舊數人
但逍遥笑詠而已嘗召通甫君美誨曰吾平生無他才
能苐與人以誠律已以儉耳今日見汝輩成立以終吾
年未必不由此也吾雖不足學汝若不能他日復不如
我矣孝謹廉儉天自福之苟僥倖一時雖富貴吾不羡
也通甫兄弟奉以周旋不敢失墜一堂之上雍雍熙熙
孟氏所謂父母俱存兄弟無故者獨於是家見之及禹
城君棄養通甫思所以不忘先君之訓與所以致其終
身之慕者恐有所未盡乃以遵誨名其堂蓋欲其起居
飲食出入謦欬無一毫而不遵是誨也用是士大夫賢
之率有詠歌初辱知最舊敢掇拾其實而銘之其辭曰
有觱其泉有茁其芽源虛踵涸本固膚華韓氏載美世
修其家如泉斯淵如木斯嘉隠耀伊遠慶鍾府君加以
恭慎克儉克勤不固而嗇不侈而文藹然一堂葛天氏
民茫茫堪輿孰愧孰怍既壽且昌符厥攸作誨言諄諄
有子敬若没而不忘亦孔之炤匪堂是銘乃銘其心匪
堂是誇乃身是箴霜露風雨感愴欷歆如覿其形如聽
其音一語不度厥誨是忽一行不法厥誨是咈魏初銘
之用介遐福
止齋銘
為四川東道宣慰汪公作也銘曰事有萬殊理一而已
其一謂何至善而止君侯名齋乃克取此予不能文槩
摭厥旨報國以忠事長以弟慈以逮下敬以持已擴而
推之實止之理顧其力行果如何耳吳下阿蒙刮目有
以萬古一心毋愧於彼至元十七年七夕後一日青崖
魏初書於鞏昌副都總帥私第之南軒
湖山石銘(并序)
峰巒洞壑之秀人知萃於千萬仞之高而不知拳石突
兀呈露天巧亦自結混茫而軼埃氛者君子不敢以大
小論也香林向伯共父得此山而名之名既立則混沌
之竅吾不知其凡有幾也今端甫廉君好文雅而喜古
澹復珍其石而圖寫之是又伯共父之變風變雅也雖
然吾知其有所取焉爾乃作銘曰
小山屹然玄雲之根峰巒洞壑無斧鑿痕君子懿之置
諸几席匪竒是誇以友静德
拔秀峯通甫韓君植之於遵誨堂之右初竒之
為作銘
嶷乎其離羣朴乎其有文含太古之孤潔漬秋波之鱗
皴雖處乎堂闈之間而氣通乎仰嶺黃堝之雲蓋有似
乎主人能急流勇退遨遊於士君子之門而風神物表
超然無一毫之塵也(仰嶺黃堝韓氏别墅在其下)
神道碑
總押七路兵馬邸公神道碑銘
至元二十六年十二月懷遠大將軍潁州萬戶鎮無為
軍邸澤遣其子繼隆以書来京師請銘其先人墓碑初
與澤辱葭莩之戚不敢辭乃為論次之邸氏在漢有上
郡太守杜北齊有行臺僕射珍中山曲陽人隋有吏部
主事懷道諫煬帝幸江都由是觀之邸氏亦代有人第
以譜牒散失無所於考今按所具状公之祖諱亨世業
農行唐甘泉鄉聖明谷人金正祐間河朔兵起豪強以
鄉曲自保者人或賴之亨四子一曰僧其曰節者有子
一人諱顯常知中山府事其曰信者有二子長順行曲
元帥府事有子浹今鎮吉州次常於行唐亦置元帥府
其曰義者即公父也公諱琮字叔玉性剛决勇悍善射
能舞槊其從兄常在行唐武仙来攻常在城上公請戰
不許竊出隠以射執旗者中之躍以斬首常以兵乘之
仙即敗走時年二十有一又與仙戰於黃臺大破之札
古入都圍信安公力戰有功辛夘冬與其兄常從天兵
取河中壬辰又從塔沁取雙門倚尖二寨癸巳布展圍
蔡公與行及還衆推以為行唐長官在縣平獄訟均賦
役人頗畏愛甲申真定史侯以能辟充其府推官明年
奉御呼圖克奏公有戰功遂錫金符俾總押真定大名
河間西京洺磁懷孟濱棣七路兵馬路置千長一人守
隋州宋人来侵公與戰屢捷戊戌察罕拔滁州愛賞公
勇徤俾赴闕奏凱過家以疾卒實庚子八月二十八日
也年三十有五麾下莫不流涕感惜娶劉氏靈壽大族
也後公二十二年卒資性莊麗聰慧閨門修整門下吏
嚴憚如公在日子澤嗣職皆其幹畫所自出疾病澤奉
藥乃曰天將生我勿藥亦可將死藥復何為其知命了
决如此三子長即澤也年十一襲父職乙巳創修亳之
鹿邑練士厲兵一境賴以安丙午移鎮潁州戊辰春宋
兵夜至城下攻東南面乃令諸軍守三面即自當一面
天黑風急矢注如雨死傷甚衆時始三鼓乃令急鼓五
鼓宋人聞之果驚城上乃大呼震天地宋人自相蹂踐
遁去黎明視城下死者枕藉至元四年從阿珠都元帥
渡漢江攻老鴉等寨十一年從丞相巴延戰青山磯獲
戰艦俘馘甚衆朝廷以功賜白金三百兩十二年春改
授武德將軍就帶已降金符管軍總管其年秋攻潭州
争前登流矢中左臂又中左股神色不變城陷論功加
授顯武將軍十三年冬攻静江如攻潭為飛砲所中腦
血湧仆數日方蘇用是改授虎符加懷遠大將軍管軍
萬戶郴州路總管府達嚕噶齊二十三年受廬州蒙古
漢軍萬戶就帶虎符散官如故居無何改授今職次曰
浩曰湜皆騎射喜讀春秋左氏傳嘗受學於吳公起孫
男五人澤之子三繼隆聫序最長繼善繼能亦知學浩
之子繼祖湜之子繼業公上世農家鄉里稱善人遭時
草昧昆季能自樹拔以愛護鄉曲為國家效死力立戰
功垂不朽是可書已銘曰
邸族本宗寔孔之肖世再業農將大有耀至總押公與
時際會以戰則勇以牧則惠命不迨心而遽淪逝兹不
必哀理亦可詰如木既茂有鬱必發如泉既通有湮必
突六載混一罔企今日厥胤懷遠必賞以績知公不亡
發此雋偉刻銘神表子孫有煒
故總管王公神道碑銘
蔡國武康張公自滿城移治于保時河朔未平群雄蜂
起蔡用兵以竒以正有闇與右合者威稜所至人莫敢
當然亦喜收養士類癸巳河南平如前狀元王鶚監察
御史樂䕫進士敬鉉皆在其門下舘客則陵川郝經掌
經書記則公也又嘗遣公赴北奏陳軍機公于御幄指
陳開示敵已在于目中上為聳動因問曰此若語巴圖語
耶對曰意則巴圖語則臣也上以材以實益竒之用是
蔡之軍旅之機屯戍之策公悉參謀議士論亦以遠大
期公諱汝明字宜之姓王氏本燕人身長七尺美鬚髯
眉目開朗議論亹亹凛然戰國魁傑士也祖某嘗貸聖
安寺錢千緡遇赦卒還之父好問明經三赴殿選試補
御史臺掾有能名公少穎悟昆季五人皆克家厚于貲
公獨以遠業自期讀書恥無用之學母趙氏分家貲資
以白金百鎰付公公曰兒不肖能自給願以此奉甘旨
及諸昆季甲午從蔡南征蔡以兵千人俾公屯襄之皇
王度而田焉所以省餽餉遏南寇也兵苦于田欲鳩衆
以足廩額公不可仍督墾闢頗忤衆意且忘其有功遂
使酒揚言幾于罵詈公若不聞者卒大開田畆是歲大
熟囷儲野積人不乏食公能忍以濟事此又不可及者
庚子秋蔡與尼瑪哈征滁宋人清野我軍大饑是時公具
舟于汝乃泝以入淮漕米千斛三軍之士有勇氣而無
菜色公之力也甲辰蔡戍杞治三岔公在幕府以曲陽
一軍失治俾公攝之庚戍奏授金符真領千夫長癸巳
移戍亳以舊軍不及萬奏以新軍足之仍以公之子儼
代治曲陽軍以公為新軍總管至元乙丑從阿珠丞相
攻荆南及諸山寨有功阿珠召與語公歷陳山川要害
出入之形勢與夫救民湯火之急混一之機甚切阿术
為奏錫金鞍一異緞一比至公已卒矣公之卒在戊辰
二月十有八日也享年六十娶克石烈氏順淑有容中
表愛敬後公二十年卒男八人長曰儼先襲曲陽千長
公没後復襲順天新軍總管某年改襄樊舊軍總管又
某年山東經略副使又某年佩金虎符岳州管軍萬戶
昭勇大將軍岳州路達嚕噶齊魁梧幹敏有局量讀書
五行俱下挽強近六鈞遇虎輙斃之惜其年壽不永某
年月日卒于岳州之公署時年四十有三次曰侃襲儼
千戸攻襄樊有功改管軍總管又改淮西宣慰副使某
年佩金符嘉議大夫沿海左都副元帥今除寧國路萬
戶鎮高郵詩筆清峻有時名次曰傑以質子扈從一十
九年特授奉訓大夫亳州知州兼管内諸軍鄂囉次曰
某次曰某次曰荆山早卒次曰某次曰似皆讀書有立
志稱其家兒也女六人長適千戶宋山甫次適萬戶邸
澤次適初次適總管孚某次適史某丞相開府公之孫
也孫男五人長曰某就元降虎符襲其父昭勇之職今
鎮郴州餘尚幼女孫六人二十八年初奉命行臺江南
過高郵侃謂初言先人于吾子最知愛先人没二十有
五年墓碑未有銘於義吾子亦當為先人大書特書也
初聞之聳然曰竊念壬辰北渡後諸侯各有分邑開府
忠武史公之于真定魯國武惠嚴公之于東平蔡國武
康張公之于保定地方二三千里勝兵合數萬如異時
齊晉燕趙吳楚之國競收納賢俊以繫民望以為雄誇
迨中統建元罷矦置守諸賢萃於朝及分布内外迄今
餘十年其生存零落功名事業因大小之不齊考其有
子有孫終始以享榮位如公家者蓋不一二數也初未
壯時曾接公謦欬觀其沉毅雅重不見崖岸如萬頃陂
運籌幕府料敵制勝如右宿將酒酣歌謠慷慨則如幽
并豪傑至于治家教子種種有法以今觀之如公豈易
得哉初不佞辱公東床之選今有是命何敢以不才辭
謹作銘曰
公資沉默憎囂贏百冗一過無留形讀書恥作章句生
胸中隠然十萬兵武康開國收時英入幕得公如鯢鯨
上前敷奏誰使令一語韜賞開皇明屯田有策人苦耕
不墮不校成豊登譙之久廢將復城狐狸呌嘯䲭梟鳴
旂勍伏夜來衝騰籌畫一倚公支撑謂公不遂荆南行
相國奏白公能名謂公胡遽天奪齡不及拜覩江南平
九泉之下公有靈兩兒虎節摇光晶墓頭有石石有銘
可以考之垂日星
故水軍千戸郝公神道碑銘
公諱德昌姓郝氏其先太原人後遷新安之淶城因占
籍焉父亮自行伍間從蔡國武康張公取河南以功升
千戶領水軍屯杞乙巳以疾卒三子俱幼公其季也公
之叔興襲職公從母氏歸鄉里母棄家入道公往依季
叔溫及長婿於張材趙氏器識已不凡甲寅興屯亳庚
申自鄂還卒興子幼蔡以公竒男可用中統二年奏授
銀符嗣厥職時其母邢氏在中山尚無恙也公輦歸亳
朝夕奉侍人以孝稱其年十二月蔡國公之子萬戸宏
略帥亳師攻宋公前鋒得捷宏略解衣衣公三年李璮
以益都叛宋人乘間取蘄公從宏略擊走之至元元年
與宋人戰於龍岡又捷五年夏五月萬戶賈文備奉旨
選將校知水戰者俾營漢江教閱以兵五百七十人給
公隸信安巴圖張喜麾下公於風濤洶湧之間舟楫艘
艦凡所動用無不具開合進退緩急響應鉦鼓旗幟號
令一新喜用是益竒之九月進攻襄樊明年秋七月公
以舟師斷宋糧道與宋人戰於宜城南之灰洲宋人莫
敢進又明年灌子灘饑虎崖之戰皆大捷八年四月母
邢氏卒公奔喪于亳既襄事始還軍時漢江暴漲宋以
舟師數萬沿百丈山遡流而上以援襄樊阿珠都元帥
遣公審視形勢公悉具水道淺深可速一戰帥府即發
諸道兵公領戰艘十二先入大軍乘之宋人敗走用是
奉授金符九年攻樊城十年攻襄陽且益所隸水兵至
七百人仍以楮幣給之厥後黃家原之役沙洋城之役
新城之役咸有功其年十二月十四日沙武口渡江公
方督戰為流矢所中以卒時年三十有四諸將莫不嗟
惜一子嵩十三年江南平朝廷以公沒于王事就元降
金符俾嵩襲其職散官忠勇校尉鎮江隂二十三年征
交趾二十五年三翼水軍俱沒獨嵩一軍得還遷中千
戶今鎮通州一日來廣陵具公行實之狀請曰先人早
世至元十二年以先妣趙氏合葬于淶城先塋之次後
十年繼母王氏卒亦已合祔矣先人剛勇有志于功名
為國家效死力前後數十戰未嘗敗北不幸竟沒于陣
有此不書無以垂後世墓碑當有文嵩不肖辱公甥行
也敢再拜以為請初以嵩年少能自樹立且孝謹可尚
乃按所具狀為序而銘之銘曰
河朔諸豪推興王武康開府收英良公之先世班戎行
從攻河南掃稊糠兄亡弟繼繼復亡諸孤牙牙孰否臧
蔡公識公能持將以竒用竒斯所長天開混一機已張
營江教閱排風檣宜城之南百丈傍以少擊衆莫敢當
朝廷賞功金符黃公益有志匡時昌沙武督戰如鷹揚
流矢一中乖所望天假之年逢平康寧免虎節摇輝煌
公乎公乎無嗟傷子克嶷兮文且強千秋萬祀來淶鄉
有碑玉立千丈光
故征行都元帥五路萬戶梁公神道碑銘
梁嬴姓非子之後秦仲有功於周平王封其少子唐於
夏陽梁山是為梁伯其子孫以國為氏如梁益耳梁嬰
父皆為晉大夫汾晉地平遥其屬縣也公之先家於平
遥者其世蓋久然自公始大著祖諱顔父諱秉彜好施
與鄉人以長者稱之娶郝氏生七子公其第三子也公
諱瑛少有大志勇力絶人善騎射金季中原受兵所在
郡邑望風奔潰戊寅聖元太師國王領兵南下公曰天
也死填溝壑何益乃率衆詣軍門上謁即授元帥左監
軍使撫定居民攻諸城堡之未下者公屢出竒計招誘
降附凡百餘所明年從國王掠霍踣沁潞經太行大膊
懷孟又明年入關秦隴悉定用是錫虎符升征行都元
帥以縣行汾州事俾公領之兵火之餘戶口蕩析公安
集有法人始有息肩者戊子四月武仙陷平陽太原州
介於其間卒莫敢犯國王檄公進兵仙大敗即棄城走
己丑入覲特授金符御前千戶明年扈從南征至鳳翔
俾西和興元等十數城俱下壬辰天兵次唐鄧公率前
鋒與金兵戰於鈞之三峯山大破之河南震恐時降附
軍民日衆他將以糧絶不給欲盡殺之公曰殺降不祥
凡隸麾下者悉不得死其父子兄弟離析而復合俾籍
於民幾三千餘人乙未從元帥達海甘布入蜀宋人守
瞿塘衆不克進公作皮渾脱以濟達竒之奏權征行萬
戶留鎮興元戊戌又從達公圍資州踰月始下達怒欲
悉坑之公曰今始得一城而坑之他城未易下也達善
其說公喜曰吾起身鞍馬間不啻百數十戰未嘗敗北
所全活者亦不下數萬計壬寅宋人陷成都公與先鋒
圖薩擒其四川制置陳某成都平丁未公年五十有七
告老不允詔公充西京平陽太原京兆延安五路萬戸
詔太原以子翼襲行軍千戸公以太原甫定民多離散
懇聞于朝給復三年於是四方來歸者三萬餘戸刑簡
令信境内以寧丙辰三月二十四日卒於居第之正寢
享年六十有六越五月葬于本邑麓臺里先塋之次禮
也夫人溫氏翟氏楊氏劉氏子男四人曰羽太原路管
軍千戸曰天翔朝列大夫雲南諸路行御史臺侍御史
曰某早卒長即翼也今遷成都轉運使女四人平遥李
思齊忻州長官塔齊爾京兆路兵馬總管馬祐太原路鎮
撫都弹壓李燦其壻也孫男一十人偉宣武將軍行軍
總管儀偁傑秦王府侍衛俌太原路管軍千戶時佐時
中時正時仁時義俱有立志女十人七適大族三在室
曾孫男一十四人長思賢次思敬行軍副萬戶餘幼女
一十五人天翔與初有一日之雅謂墓碑未刻請丈其
實乃按所具狀序而銘之銘曰
天地草昧間氣鍾豪傑乘機騰其中漢唐之初如囊鋒
聖元乃有平遥公公之譜系嬴本宗世稱善人服於農
風之從虎雲從龍千載一時公實逢萬夫肝膽誰争雄
批秦抉晉天為紅望之而畏羆與熊其心休休如有容
救降釋俘扶疲癃并氓至今猶呼翁天之報施亦已豐
若子若孫咸登庸麓臺之原汾之東龜螭有文圍有松
千秋萬祀何終窮
誌銘
故鎮國將軍太原李公墓誌銘
公諱元佐字祐之太原人粹於律學有刪注刑統賦刑
名歌括傳於世金之省部臺院試補掾者咸出其門在
汴梁與元遺山游稱祐之余鄉曲為人寬博疏通精於吏事
為名輩所推重如此譜牒散失其上世不可考娶馬氏
錦州大族也一子婁格早卒二女長適大理評事遥授
許州同知祥符劉仲澤德潤二甥曰好禮正議大夫戶
部尚書曰好謙四州同知次適進士順聖魏思廉庭秀
一甥曰初江西湖東道提刑按察使改授少中大夫侍
御史癸巳北渡公偕評事留金臺明年公與夫人相繼
逝去評事公權厝之清苑縣竹宅里後五十七年好謙
將卜葬其父與兄於完州之富樂鄉朝陽村乃舉公與
夫人之柩葬於劉氏新塋之東初適赴召來燕與好謙
會不覺泣下謂好謙曰不肖奔走衰病不能成此宅相
徒以丘山零落感發悲嘆而已今吾弟克辦此初宜銘
銘曰
嗚呼鎮國初不知其天之所以善者之祀或絶而惡者
之蔓更為之昌熾抑其偶然邪蒼蒼者或於是而無意
耶嗚呼鎮國有子而早世有甥而即同秩秩幽宫公於
其中翛然而來翛然而往與造物者將無窮又何必以
芻狗之土苴為汚隆
有元故京兆醫學教授趙公墓誌銘
至元十四年九月二十有八日京兆醫學教授趙公以
疾卒其年十一月十一日葬于咸寧縣之洪固鄉又四
年其子讓與果持鈞臺韓澤之狀王府典書孟文昌之
請初誌諸墓初謂讀書向道不失世守且見稱于當代
生獲榮享死得安厝其亦可書已公諱友字鵬舉三世
業醫為人愷悌簡質不立厓岸幼事科舉有聲場屋間
壬辰崔立以汴降公為軍士所掠天成萬戶紀侯知其
為書生且善醫遂加禮敬與之北歸舘于其家戊戌朝
廷設科取士公中賦義論三科優選戊申西來長安凡
人之病傷於寒不能汗下目瞪上視面黧肌班狂走呌
呼陽極似隂隂極似陽或隂陽交雜衆莫之辨公投劑
立效用是知名關中至元丙子皇子開府于秦擢公教
授京兆醫學公益讀書設科條開諭後進竭情濟物弗
嗇賤貧及疾且病召諸子戒曰吾即不諱勿浼我以俗
葬祭惟禮制為歸仍以譜系付之翼日卒於正寢享年
七十有一始公之六代祖楚世為澤州人楚生卞卞生
凖凖生信信三子長諱順公之祖也以大定二十年徙
居河南之登封順亦三子長諱元公之考也妣魏氏皆葬
登封公娶曲河李氏子男四人曰讓通經傳尢長於春
秋以辯洽聞復領教職曰育有幹蠱之稱曰業早卒曰
果愿而文能世其業今辟侍秦邸女三人適望族孫男
一十人女三人曾孫女一人銘曰
士氣益降處益薄忮售争誇靡攸怍百年耆艾嗟零星
後生且老孰與作如吾趙公豈易得為學為醫俱有得
少時習氣老不衰日教諸孫課文筆病傷於寒世所難
况在疑似隂陽間公能審定濟勇决昨日危岌今平安
鼓鐘於宫聲四馳薦譽交口王為知顓門之學罕所見
俾集生徒傳心幾始終條理方有說一病不起夫何為
天之報施亦已厚若子若孫能孝思咸寧之原洪之鄉
有趺在龜文在螭千秋萬古過者式是為國醫趙公碑
蒲隂霍君墓碣銘
至元十四年朝廷以監察御史霍君按覈川陜初適分
司東川與御史遇於褒城遂自漢沔利閬抵順慶相從
幾一千三百餘里用是得欵接言論始御史自東曹掾
辟補樞府自樞又辟省在京師凡十有一年交從中以
有風度有持守見稱苐以冗奪未暇欵密也以今觀之
向所得於交從者為益信明年二月御史將東歸乃謂
初言先人有志量喜功名甫四十即退居鄉里以經史
課諸子百未一施賫志九泉蓋有望於天祥輩也天祥
自筮仕以來戰戰兢兢不敢有一毫自肆每感念先人
之志意恨無以詔後世者敢以銘請初不敢以不才辭
謹按所具狀為論次之霍氏其先出於周如光如去病
未嘗乏其人惟隠德不仕者則無譜牒可考公諱安字
安之其上世居蒲城之荆山金泰和間因避兵於祁祁
帥賈侯愛公倜儻直諒公亦喜侯之知己遂占籍焉嘗
佐賈侯攻定城邑以功俾督税課凡增羡一錢不沒已
悉輸官侯以是益賢之欲更擢用公懇辭買田於祁不
復以世務縈其心有詰其故者曰以公才器志量取青
紫如拾地芥為爾退處且耕且織何自苦如此公曰吾
平生喜功名遭時多艱志願不遂今老且諸子齒長矣
不與之教挈恐未有以起吾宗者聞者稱之如是十餘
年以疾卒享年五十有七葬于蒲隂之白家庄娶李氏
勤淑有法能奉承公意督率諸子甚嚴今八十神明不
衰如平時子男二人長曰天澤次即御史也女五人孫
男三人女四人先是公從賈侯破汴獲生口且衆北度
後悉縱為民公卒之日有號哭自遠而至者詢之汴俘
也公賦性果毅疎財尚氣吏事其最長者今其子立朝
卓卓為才御史天之報施槩可見矣乃作銘曰
肅肅羽翰既奮復戰公之有志貽厥孫子鐡冠其昂門
閭景光公不為亡
先君墓碣銘
先君諱思廉字廷秀生於明昌元年之八月五日壽六
十卒於真定無極縣之寓舍實己酉正月三日也後二
年葬扵房山羊頭原桑亁丘壠固在房山之塋已三世
矣敢敬附焉先君業進士文賦有聲性愷悌與物無競
而嚴於家範嘗撰先世遺德曰家塾記其後序曰自吾
高祖朝列為一原曾父酒使季曾參政𣲖而兩之或以
文章而升或以門地而進舍此之外不由他道不苟求
不奔競未嘗有悖理傷道之過者以政事觀之不須觀
循吏以耿介觀之不須觀獨行以忠義觀之不須觀顔
氏之弟兄以讜正觀之不須觀陸贄之諫論以文章學
問觀之不須觀儒林以母氏之賢淑觀之不須觀列女
子孫能講誦以味之不猶愈于慕他人乎用是自天會
歴大定明昌真祐正大迄于中統至元之間雖支派分
布而繼繼承承知有本統者蓋於是記有考焉耳先君
之曾大父諱子貞用弟參知政事諱子平之蔭終於兜
答酒館使以長子景元贈定遠大將軍始考妣既喪主
管家事佩無變世守之訓循循侃侃鄉里稱焉曾大母
不記其氏大參其叔也奉承如賓大父諱允元改德元
定遠之仲子也承叔父大參蔭仕至甄官署令嘗謂諸
子曰我家貲可約五萬餘貫渾有幾不若供汝輩讀書
泰則登第不登第猶足以學自守於是館請高公瑞卿
王公冲之歲不下干餘貫又與游皆當世名公鉅卿也
壬辰北渡後襄隂人王革以書抵我靖肅君曰令先丈
任上林署丞時或三日五日會黨世傑趙文孺魏摶霄
張仲淹楊敏行諸公禮極豐腆徹膳令諸昆季讀賦教
子嚴重傾動京邑大母同邑平地人西京轉運同知高
公之女也賦性沉厚内外無貴賤莫不敬愛先是署令
君以事抵燕夜過黃嶺聞異香二十餘里未幾大母歸
於我壽八十六封鉅鹿郡君父諱珪改諱笏字君玉署
令府君有子凡七人曰珫業進士弱冠承父蔭終於耀
州庫使散官懷遠大將軍曰瑜業進士早卒曰琦進士
登第戸部郎中行六部侍郎散官太中大夫死於河南
郟城之難曰玠神童及第終於延安府司獄散官朝列
大夫曰璠登進士第出繼大參之子法物庫大使諱叔
元之後正大八年京師戒嚴擢授翰林修撰召恒山公
武仙入援及歸德城陷北還鄉里名聞天朝庚戍被徵
是歲卒享年七十皇贈諡曰靖肅曰玉業進士舉篤志
力學府會試屢得上捷因避地唐州比陽縣與友人苑
德茂者入山不知所終先君之父其最長也虞夏文不
勝質終場時年十有八後補入太學聲聞藉甚為流輩
所稱春秋私試三作監魁與張巨濟馬至道馬柔克並
驅争先無得而優劣之不幸七赴殿選終於貞祐三年
恩賜而已用是絶仕進意養心守道澹乎其世味也右
丞尹公仲安尚書曹公仲寬大司農張公維賢欲薦於
朝不應母高氏運使曼卿姪女也聰慧妙巧年二十二
以卒先君娶李氏太原公祐之之仲女也文雅和厚
巧慧孝謹中表咸稱之太原公粹於律學元遺山書其
刪注刑統賦有云祐之予鄉曲在汴梁與之游從為人
寬博䟽通精於吏事其為名輩所推重如此再娶班氏
本豐州人其父任至許州錄事有能名三子長曰鑑命
繼靖肅公祀今名初江西湖廣道提刑按察使李出也
仲曰鈞湖廣行省令史性剛直能自刻苦不肯俯仰於
人季曰鉉早卒二女長適孫氏亦早卒次適延氏早寡
不以貧窘累其節皆班出也孫四人嫡曰必復翰林國
史院編修官庶曰可大可久可亨女孫二人曰文曰都
曾孫女二人百壽秦娥初伏讀先君之記有曰我魏氏
自季曾輔政以來享禄位者有之不能盡其實者有之
不知天意將如是而已乎將有以待於後人乎於是於
先大父於先君益有所感泣焉先大父文章禮法施為
注措足以建世業於當代朝廷限以科舉資考使恢竒
磊落之士鬱而不信其治亂蓋兆於兹矣先君方刷羽
天池而圖南溟世故已變且壽不能逮時可哀已嗚呼
壬辰之變世族大家其子孫不零落者有幾間得存者
復有杞宋不足徵之歎初輩雖不能肖似藉賴先世遺
澤知自守而已歲時伏臘過家上冢鄉人喜松楸之無
恙則知天意良有在也謹再拜銘曰
紀先世之德業用照後人雖不偶於時其澤孔殷子孫
念之尚毋變吾先君世守之文
故四路屯田達嚕噶齊王公墓銘
至元二十一年初自河東提刑副使承命赴臺將戒車
醫藥教授吕某賫府教官王弘嗣狀為太原治中王居
敬請銘其先人墓初謂余來太原未再期月又按部别
郡三之二於居敬未審其行業遽叵撰述某曰今風俗
中處富貴者例以聲色狗馬為意其懇於光揚先烈者
有幾君自下車雖以擊姦慝為職苟於孝思有良心發
見者抑豈不可勸奬之乎不然是絶人於善使無由以
自拔於流俗也度不可辭乃考所具狀公諱蒙固岱秀
巖人少習軍旅事烈祖皇帝以戰功授西京太原真安
延安四路屯田達嚕噶齊辛夘治忻州課農有法明年
大饑公言於上咸逋租以所屯糧給民無私焉時簡車
徒頗憂公抗論得止又請於朝發倉粟以賑饑荒聖天
子即位詔領屯如故至元五年告老十三年正月二十
八日以疾卒享年七十有七葬於定襄王村之西北娶
程氏子男三人長天澤以謹愿稱仲天祐先公一年卒
季居敬嘗侍春官以勞遷今職七女八孫祖忘其諱金
鎮國將軍始居東京父益魯襲封千夫長母青氏銘曰
於惟王公此為幽蔵永千萬年考兹銘章
張處士墓銘
處士諱謙字無咎順州溫陽人居燕凡三十年我先大
父靖肅君嘗被命於朝薦中州名士六十七人謂無咎
言行孝謹可正風俗用是當路者欲辟之從事無咎辭
不就讀書學道以教授為生業於世味澹如也未幾其
母卒居無幾何其三子繼卒又無幾何無咎亦卒獨其
妻裴氏在焉有兩女孫並幼貧不能葬總管趙彦澤買
棺以埋之友人王惇甫請余銘諸墓銘曰
俗紛紛兮莫治心澹澹兮自怡讀書兮守道毫髮兮無
違豈昌衍兮敢冀天曷為兮不憗遺風蕭蕭兮樹蓊山
空空兮鳥歸懷佳人兮不可見望蒼旻兮涕洟
行狀
易州太守盧君行狀
曾祖諱均祖諱永昌皆隱德之不仕父諱應皇任易州
太守公諱德元世為易之淶陽人性仁厚既長以幹局
聞金真祐間先太守以公受易州軍事判官時河朔諸
豪並起各以力相雄長生民糜滅幾盡先太守以天造
草昧禍亂未艾乃率士民歸之故蔡國張公用是表為
州之太守歲乙未以老請朝廷以公嗣其職公蒞政即
有能名初般州寨張坦率衆來寇公以百卒破之指揮
坐作大為蔡國公所歎賞是時流民未盡安業率棄土
著以避租賦知公治不迫四遠而至者甚衆朝廷立教
條方切凡經食之所悉欲以死處之公曰民愚犯禁固
不可不治然一槩用刑恐非國家愛養斯民之意乃力
辯於上官卒從公議州民至今道之猶有以手加額而
泣者州之開元寺僧以事觸蔡國公蔡附公耳語公出曰
坑若軰不難第罪有重輕耳我辭必獲罪咄咄者久之
乃曰吾得之矣甘泉名僧也張侯素重信我白必得所
以解意乃往白曰州僧得罪張公我當縳致以請罪比
至上人幸寬解之數日以諸僧至張怒已解悉得放免
公在州凡九年懇乞致政又十有七年以疾卒享年五
十有六夫人趙氏子男二人長曰琪嘗被省檄嗣厥職
未幾有詔赴闕下次曰珪今潞州同知女一人適李氏
嗚呼公之慈祥瑞愛謨謀有方詩所謂愷悌君子民之
父母者有焉觀其肅恭父職孝也以寡敵衆勇也拊循
制理公也委曲排難仁也一有於此猶當大書特書况
其四德兼備者乎是宜敷贊遺烈章示來裔必有當代
名公能文者盍請銘焉謹狀
引
申氏父子慶會詩引
今東曹掾申繼賢以事至長安持其先塋之碑以示余
蓋今儀同三司致仕張公孝純之所撰也且曰繼賢上
世家澤州多讀書顯仕者繼賢晚生譜牒散亡不能具
述大人自壬辰兵變與祖父母暨伯父相失大人搜訪
百至竟不知所在日夜號哭一日有道人崔其姓者亦
澤州人與大人語大人因以祖父母及伯父年甲字貫
付之後數年道人與伯父之子天錫偕至大人即趨其
所在遂得父子如初此亦間代竒事願乞公數語為序
引以求諸名公之詩將為子孫傳不識可乎余謂向分
司東川與順慶教官史子桓者相遇子桓有元遺山李
敬齋中州諸人之詩一巨軸皆贈遺子桓尋親之什也
子桓亦以壬辰之變與其父睽隔北渡後子桓周流數
萬里歷六十七城自始迄今近五十年卒無所得子桓
悲悼未嘗一日忘也余因以詩贈之云泣血尋親白髮
兒牛腰半是昔人詩傷心四十年前夢一片白雲無了
時子桓泣數行下因謂余言僕年垂七十此事不辦雖
死地下亦不瞑目矣今子賢尊君與子王父母隔絶日
久一旦會遇非精誠感通與先世隂德積累之故何以
臻此以君家與子桓校之其得其失其幸其不幸蓋相
去萬萬也子能求諸賢詠歌以布永久宜也遂援翰書
繼賢所致之辭以為之引諸君其有以思之也至元十
八年五月二十有三日魏初引
庸齋先生哀挽詩引
庸齋楊先生薊州玉田人嘗避地河南北渡後居燕以
教授為業樂於提誨循循有法性仁厚愷悌恥言人之
過失有小善必極日稱道不啻如其自己出客有窮窘
無所依先生與之周旋百至或館於其家至更易寒暑
無一毫倦怠意用是賓客日滿門有布衣孟嘗君之號
一時名公巨卿如陳學士秀玉梁都運斗南先祖靖肅
君玉峯皆折官位軰行與之交故海内識與不識悉能
道先生之姓字先生嘗奉命提舉河間常平事後改衛
輝勸農未幾辭去朝廷復授興文署丞先生有志量有
幹局課童子學三十年後雖被擢用又復閒冷不得盡
所施為士論惜之而先生澹如也有詩千餘篇一子遇
今在史館近以書貽初云關東諸公於先人率有哀挽
陜西大夫士非吾子孰任其責初為之䀌然初十有五
從先生學知先生莫初詳也先生今亡有年矣其子以
是請可哀也已元遺山作孟内翰宗獻傳并記劉元黨
孔嗣訓高特夫諸人哀挽數詩以謂有以見先生於出
處之際死生之變造物者皆使之前知其以天下重名
畀之者為不偶然云是知前軰一言一字為人物之重
輕如此今陜西耆舊中商左山參政李先生諮議皆素
知先生之為人誠得摛辭以發揮先生之幽光則先生
之德業有以詔後世而慰九泉者蓋無疑是豈獨孟内
翰之名為不偶然云先生諱時照字春卿庸齋其自號
也至元十有五年正月九日門生魏初引
贊
曾祖母真贊
惟曾祖母高氏系出子孫禄養壽八十六黃嶺之香亦
孔之燭
祖母夫人真贊(并序)
惟吾祖母渾源南山劉公之曾沂水主簿之
子内翰蓬門先生之妹神川遯士監察御史
之姑氏也賦性貞順勤儉孝謹其事我祖靖
肅如對大賓客歲時伏臘供奉祭享菜菓醯
醬必躬自修薦誠潔懇到至老無一毫怠意
經史文賦一目成誦且能通其大義而停蓄
涵藴若無所知者是豈世之淺薄粗識姓字
而矜以示人者可同日而語哉至於奴僕米
鹽恒煦濡温飽然亦未嘗不謹扃鑰而聽其
自出入也族中少相違言處之以當然之義
不以彼此而有傾向也年七十以家事付初
怡心引年以書以琴而已至元十二年初自
監察御史蒙恩遷僉陜西提刑司事祖母時
年九十有一初不孝不能謝事以終奉祖母
年壽乃妄自謂吾族自兵亂以來零落如此
欲少自振起又謂既仕矣不敢以一介之微
輙方國命遂以温凊之責付男必復流涕西
行其年十一月至漢中明年六月二十一日
祖母以疾卒八月訃音自京都來即號哭奔
赴必復已奉柩合祔於祖父靖肅君之兆矣
嗚呼初之淺識可謂篤於近利而不能勇於
大義者也其得罪天地百死不償每展拜遺
像肝膈崩裂雖痛恨無窮尚何言哉贊曰
肅而寬大禮而有節百世而下惟永之則
祖父殿試真贊
大父殿選凡七赴之三魁太學不偶於時恬澹守道無
營無思
祖母真贊
大母高氏嚴嚴壼儀不幸早世棄諸孤如遺噫再世其
構此云胡不悲
高祖父定遠真贊
高祖定遠友愛于于教弟力學起宗以儒百世而下遺
澤孔濡
高祖母真贊
惟高祖母記失其氏世業之修興宗之始内助實多子
孫仰止
曾祖父署令真贊
惟曾大父令甄官署教子義方聲聞四著有來其孫毋
墜厥緒
西軒王先生真贊(并序)
西軒王先生濩澤人性安靜以道義自守以
孝弟忠信教諸子居漢中三十年郡人咸師
表之其子無疾以寫真來見為作贊云
世百偽以爭利公囿義以守也世丐售以衒名公自晦
以厚也我薄彼贏若固有也義理以誨諸生自天牖也
温温儀刑望程朱其尚友也說道則猶鈴冀有覺於百
世之後也
平章廉公真贊(并序)
諸葛孔明開誠心布公道有其氣也鄧禹入
關撫慰安集有其量也能兼氣量夷險一心
以天下為已任者故榮祿大夫平章政事廉
公有焉至元丁亥公之子恂按察江西初實
與同事其年十一月十有九日得拜公遺像
平昔既辱公知䀌然悲思有不能自已者謹
作贊曰
造物厚與公之資將俾有為今昌時氣充以大量亦大
始終一節無險夷憶公持節西入關大憝無所容其姦
霹靂一發肝膽墮秦城百二維秦山明年柱石中書堂
堯舜吾民餘粃糠姦諛媒孽不一再安之若命惟元臧
天開混一江南平俾公卧護江陵城江陵塗炭亦已久
得公安集如再生公之孤忠何終窮公游汗漫騎長風
公乎公乎見遺像幾何斯年有如公幾何斯年有如公
西溪王公真贊(并序)
初弱冠時識西溪王公於楊子陽之賓館公
時年未三十聞望四達士大夫咸以遠大期
之未幾與陵川郝君伯常同奉召逮主上龍
飛即被擢用由禮部侍郎遷都轉運者二遷
提刑按察使者四如尚書如總管如今中執
法前後幾三十年矣無曠闕無怨讟愷悌樂
易人莫不以寬厚長者許之彼喜功好事以
表表自勝者豈可同日而語哉乃作贊曰
如玉之潤如春之薰自得之天也有神者筆有竒者文
用力之專也商功利課殿最新進所喜為也惇薄俗正
士氣非若孰與歸也
同知趙公真贊
為政有惠讀書有方交從四海曰徐與王(徐復齊王鹿菴)子能
世業門閭輝光公為不亡
師易馬丈真贊
師易古學惟微惟精盈虚消息與時偕行處通以義處
塞以亨行年七十而神而明幅巾翛然鶴癯松貞若子
若孫惟永之慶
王隱君真贊(君名守義字惇甫)
不以紛華累其心不以貧窘易其守循循侃侃無一毫
傷人之疵而能致力以藥已之疚不以文字侈其言不
以詭異險其迹温温恭恭無一毫作為之私而有日用
踐履之實若夫梁先生都運之剛明吳先生學士之簡
古木庵英上人之清修我先大父靖肅君之慎所與皆折
官位軰行為之延譽於公卿之間亦足以見吾隱君王
公之所處也
燕居傳道圖贊
聖學心傳不言之天申申夭夭其彷彿於斯焉
庸齋薛先生畫贊
謝紛華之擾而逍遥乎山林泉石之間擴中庸之理而
超越乎雕蟲篆刻之上才猷可以濟世而不以不見為
悶文章可以名家而直以自得為諒有天地中和之清
氣有湖海沉雄之雅量人知其品之不凡莫識丹青之
巨狀然觀其敦龐䎛艾之姿與其立言可考者論之猶
足以激士氣敦薄俗是豈趙孟之所貴而遽有所趨向
者耶
疏
木庵塔疏
方外若人固豈求名之是篤生前知己忍能見義而不
為歲月雖遥情文猶在木庵上人百年耆舊一代宗師
有承平愷悌之遺風無蔬筍葛籐之習氣接迹於趙禮
部李屏山之後定交於雷御史元遺山之間字如東晉
而不凡詩似晚唐而能雅秋風杖錫遂駕鶴而不歸白
草岡原尚勒銘而未了叢林四海生死一心不獨昌黎
已摛文於李觀會如郭伉能買石於施卿
說
尚野名說
東萊吕伯恭甫謂韓子簡古一本於經亦學孟子又謂
柳出國語學者知韓柳不可到非鑿空得出亦自有原
委近世党竹溪謂王黃華趙黃山少讀六經餘人當何如
保下尚生喜學詩文又欲進學古人余懼其愛春英之
華而忘秋實之鮮也因請名乃蔚文其字野其名求為
說余曰是其說
祭文
代楊德榮祭濟瀆文
德榮自惟菲薄凡所任荷或出彼入此不無愆譴然所
以得康靖寧謐無大驚懼者非神降休貺曷克臻至所
當薰沐蠲潔奔先致敬親執祀事於廟廷之下今以羈
役所奪愧責尤深而區區之誠千里一心薄奠往敷神
其降監
祭王五宣撫文
惟公事親有道馭民有方撫弱有惠禦強有剛初佩虎
節再要郡章及物之澤浩然莫量此先相公之德所以
愈久而愈光嗚呼哀哉以先相公之德望繼之以我公
之所長宜其祿不止百世而厚業不止百世而昌人期
公位必為望郎人期公年必保壽康理不可恃倏然隕
傷郡失賢守宗亡善良識與不識莫不涕滂况在親舊
悲何可忘矢辭寓哭侑此一觴神寧知之裂我肺腸嗚
呼哀哉尚饗
雜著
書濟河焚舟賦後
焚舟賦辭意憤激蓋急於求薦者也宰相以薦賢為職
苟有賢者使之零落憤激如此則宰相之過也賢者苟
未遇不能安於義命遽憤激如此亦賢者之過也中丞
西溪公為卜掾彦才書之彦才能珍其書而什襲之不
知能於進退用舍之間曾用力審察否故敢此相告
跋宋漢臣諸賢尺牘手軸
京兆漕使漢臣集耆舊所寄尺牘一軸以為珍玩物謂
遺山紫陽一代宗盟王内翰楊大參有名節天朝今仰
以羽翼斯世者至於九山諸人雖遠迹林壑亦一時名
士宋卿皆與之游則所得宜不淺文章字畫隨人品高
下宋卿當自知之此不敢論
書夫子廟碑後
聖人所以與天地參為萬世法非有甚竒怪恍惚以驚
動耳目者之所為也亦曰率性修道而已如菽粟布帛
饑者必食寒者必衣不可一日無也
書元遺山墓石後
遺山先生文章行業海内所共知士大夫不敢直以金
國百年之論者蓋以文𣲖有所在也姜彧魏初嘗辱先
生教誨又嘗聞先生之言某身死之日不願有碑誌也
墓頭樹三尺石書曰詩人元遺山之墓足矣彧與初適
按部河東得拜墓下因買石以刻之先生有文集樂府
行于世至於大書特書有太史氏在兹不敢云先生諱
好問字裕之遺山其自號也
題安漢中紙屏
吉甫安侯作紙屏二十用列於所館之室初謂侯位梁
州牧秩比漢二千石且少長紈綺中作錦作繡作著色
作翡翠孔雀無往而有不可者乃今樸素如此其亦有
意乎否耶侯曰余家滏陽去漢中三千里母老在堂不
審一日考滿萍梗何向姑為此以取棄去為輕爾無他
意也因為侯言侯能銳意致治不屑此外物比之視田
宅便利則買之玩好詭異則奪之車載馬負去路絡繹
蓋有間矣君侯此心幸終守之不知者恐有公孫布被
之譏故書此為侯他日解嘲云
書王復亨三樂堂壁
漢中賢良王無疾復亨買亭於黑水之上丐名於余余
謂復亨仰事尊君俯友佳弟且致力古學以作新後進
是殆孟子之所謂三樂者也因以名之復亨要當進進
不已推已之樂以及於人是又望於他日也至於山水
之秀花木之蕃兹不必云
題劉醫遂通詩卷後
余今春因濕疾左股殷腫欲裂宜之王君刺之而愈遂
通余未嘗識宜之其婦翁也則其所得必不淺諸公豈
其誇哉
書傅氏家傳後
初伏讀傅氏家傳見東臯先生所與游諸名公因竊憶
初年十七八侍先祖靖肅徵君結厦於趙汲古鍾德園
東臯與先祖數相往還時先生年近六十衣冠整肅進
止舒徐言語清切承平耆舊風味隱然於接人應物之
間聖上在潛邸庚戍歲以安車徵我先君不幸我先君
其年九月即世歸槖中得手澤數紙其一欽承先太后
旨令對聖上條陳未盡事宜如定官號頒俸禄功罪
有賞罸能否有升降四者治天下之急務又曰農業天
下之大本不可不重是故明君重五穀而賤金玉告訐
之俗興罰及無辜僥倖之門啓官給不善漢之常平宋
之講筵萬世可常行也如此近三十餘條其二則薦中
州名士大夫六七十人其曰燕京傅輔之年六十五健
行性温實廉介有守通世務可使臨財即東臯先生也
近閱家中舊書又得先徵君手澤一紙薦進士有才幹
者有文章者秀才者承應者其餘出身者亦有中都傅
輔之至廉而幹可以臨財由此觀之則先徵君與東臯
先生相知愛者為不淺初奔走於鞍馬簿書之間餘二
十年未嘗以此示人傳之者無所考昔韓昌黎謂李翰
為張巡傳不為許遠立傳又不載雷萬春事首尾為作
張中丞傳後叙用是敢錄所以且為其孫夢弼言初與
夢弼要不可汎論也先徵君待交友者如此東臯先生
為名公所推重又如此則初與夢弼其可不自謹畏所
以待人與所以自處者有一毫得罪於先世可乎至元
二十七年七月二十有六日順聖魏初載拜書
書崔正言傳後
初少時讀史傳見有杖策軍門一言悟意朝奏莫見恨
相見之晚者輙謂君臣會遇之不難也長大來略涉世
故又知會遇之不易也君子立言遇不遇不論也苟能
切中時病雖留中不報帝不省視世有董狐筆不足為
賢良累也崔正言在宋徽宗朝因日食之變上封事論
章惇司馬温公之邪正為蔡京所忌排擯不得進後遷
右正言乞斬京以謝天下雖不得如所言其風節可槩
見矣裔孫道亨以醫鳴河南持其傳以示初切切丐數
語以跋初為前軰德業布在方册與天地相終始非晚
生後進一言能為輕重者聞令賢嗣觀讀書立行嶄嶄
見頭角當始終一心以光大前烈初不肖不克負荷方
夙夜祗懼因道亨之請益用感歎故敢以是相告至元
歲壽星月衛分順聖魏初拜手書
