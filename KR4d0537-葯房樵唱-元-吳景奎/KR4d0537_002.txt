







　　欽定四庫全書

　　葯房樵唱巻二　　　　　元　吳景奎　撰

　　七言律詩

　　觀文叔兄續脩潘氏清譜有感

　　吾父實為君仲父延陵家裏繼書聲蘭分蕙族元同氣
梅是樊兄最有情骨肉豈能忘至理子孫猶得記清名
他年二姓披圖譜知我淵源自黙成

　　文叔和韻


　　桃塢移根栽北阜喜培奕葉播英聲譜書二姓簮纓
族詩寓一家兄弟情卿寺謾云孫繼踵法曹深羨祖
傳名已知先徳皆餘慶大器應須在晚成

　　和韻春日二首

　　雨杳雲淡燕泥融珂馬如行罨畫中江上數峰浮暖翠
日邊繁杏倚春紅鶯花世界惟消酒水榭簾櫳易受風
陌上遊人皆倒載未須拍手笑山公

　　遊絲舞蝶共徘徊野馬空濛拂靣來風雨一時成晚霽

園林何處不花開江横羅帶銀鷗起雲想衣裳玊女裁
賸喜麻姑能送酒只愁門外索空罍

　　山中訪唐隱居三首

　　雨後春山宜散策藤梢石角路低迴雲為蒼狗隨風去
水作青龍繞澗來短屐有時成獨徃幽花無數為誰開
老翁燒竹烹新茗不飲何煩薦酒杯

　　我愛春山多勝事與君竟日不能迴雲生疊嶂層層見
風送飛花冉冉來灌木時聞幽鳥轉柴門多為故人開

蕨拳笋角供清酌石上窪尊不用杯

　　竹嶼先生吟嘯處長松繞屋水縈迴山人采藥烟中語
仙客吹簫月下來琪樹碧桃窓戸靜瓊枝翠壁畫圖開
分明似入天台路安得胡麻飯一杯

　　春思

　　飛燕腰支掌上輕塵生羅襪步盈盈鑰魚不寐春無賴
筝雁頻移曲未成斂黛低鬟初破睡嚼花嗅蘂獨含情
許身肯作王孫女頭白哀吟對馬卿


　　嵗暮歸自錢唐宿𤣥真道院

　　吳㑹江山已厭看夢隨猿鶴共清歡海風不借歸帆便
雨雪偏於行路難日暮扣門林屋靜天寒勸我酒杯乾
還家恰恰當除夜好辦椒花頌履端

　　過趙敬徳别業

　　結廬人境澹無心空谷猶聞喜足音自是胸中有丘壑
何須眼底見山林清琴濁酒踈簾晚嘉木幽篁小院隂
别業蕭閒誰得似浣花流水草堂深


　　奉謝惲東陽見貺白葛水源茶百丈諸石刻墨
本二首

　　三年飛錫過江西欲折芳馨寄所思五色雲臺懐舊隱
九重天詔刻清規歸帆高拂滕王閣行李兼收孺子碑
一笑相逢驚久别草堂深處話襟期

　　雲衲來歸未祓塵尺書落手見情真三峰菴下看明月
百丈山中憶故人白葛含風升縷密緑花瀹雪水源新
摩挲石刻成三絶相送茅簷一笑春


　　喜怯烈失監州重建東峰亭

　　東峰亭廢江山在故址誰將枳棘開作記名高龍虎榜
監州聲重鳳凰臺烟雲竹樹丹青筆風月軒窓紫翠堆
稚耋謳歌禽鳥樂朱轓時引畫熊來

　　和韻趙敬徳雜興四首

　　九臯時聽鶴長鳴林下幽棲逺市聲明月凉天秋最好
幽花小樹晚多情雲山發興冝雙屐桃竹何人贈兩莖
馬足車塵名利客蛇行蒲伏可怜生


　　秋至吟腰瘦幾分野情蕭散意欣欣幽懐自愛求三友
高詠何妨對五君尊酒醉眠松下石山人不寄嶺頭雲
枕流浄洗巢由耳世事年來了不聞

　　連天芳草不勝秋為報王孫已&KR0786;遊松菊故園山北靣
漁樵别業水西頭英雄每被功名誤豪俠惟將意氣酬
道術相忘貧亦樂養真衡宇足優游

　　客懐物意兩翛然故老相逢每問年種菊已成霜下傑
脱巾時漉酒中賢門無俗吏來相過架有殘書補未全

小立芳洲采蘭杜披紛蕭艾正堪憐

　　再和

　　幽懐耿耿託詩鳴風葉蕭蕭亦有聲濠上觀魚知我
樂門前羅雀見交情從教白髪三千丈休探靈蓍五十
莖自卜此身甘老拙且將書帙了餘生

　　一幅吟牋寫八分風神蕭逺過羊欣蘭苕翡翠偏憐我
錦繡琅玕莫報君江上草堂連野竹山幽桂樹倚秋雲
高情自得滄洲趣欸乃漁歌隔㟁聞


　　萬里青冥一鶚秋山川應待子長遊莫驚素髪催垂領
早見朱衣暗㸃頭錦帶吳鈎心獨壯牙籖玊軸志先酬
師門藉藉高風在立雪英才舊姓游

　　飛蓬落鏡已皤然坐覧陳編閱嵗年五斗折腰陶靖節
一經教子漢韋賢荷鋤不識黄金貴睨柱能歸白璧全
慨想前脩有如此我生堪愧復堪憐

　　寄蘇伯䕫

　　自笑今吾即故吾煩君問訊近何如馮唐易老雙蓬鬂

殷浩難投一紙書天北風高鵬翼健江南水濶雁音踈
他時若遇王摩詰肯道南山有敝廬

　　庚寅四月廿八日樿旁成

　　人生剛作百年期三寸桐棺手自治馬革裹屍非我願
桑蠶成繭是吾師莫憂王叵逢碑墮好喚劉伶荷鍤隨
誰道野夫為計早樂夫天命復奚疑

　　宿存存菴聞文叔兄有㑹晤之期

　　𤣥真道士留余宿報道君來八月初㑹面猶如千里隔

别懐動是一年餘喜聞筋力加强健每遣兒孫問起居
老境逼人能幾見碧天空闊雁行踈

　　垂虹橋

　　橋壓吳江七十洪行人如在水晶宫月明鵲翼横銀浦
雨霽鯨波落彩虹西望太湖秋氣白東迎初日海赮紅祖
龍縱不明年死鞭石安能有此功

　　姑蘇臺

　　烏喙難忘石室囚苧蘿西子入長洲鴟夷若褁姦臣去

麋鹿安能此地遊落月當門縣目恨逺山顰黛捧心愁
後人俯仰悲陳迹獨倚䦨干對虎丘

　　舟次丹陽

　　舟次丹陽成陸走驅車長坂復經丘青山東去連京口
紅日西沉向石頭客路最嫌鷄戒曉鄉心生怕雁横秋
明朝定宿烏衣巷斗酒還澆逆旅愁

　　鳳凰臺

　　長嘯西風上鳯臺梵宫相倚碧崔嵬紫髯布政三分後

綵翿呈祥兩度來潮打石城吳月上山連淮甸楚雲開
金鑾殿上騎鯨客醉墨淋漓落酒杯

　　和韻答楊生

　　少年才力擅群雄手掣長鯨碧海中一鶚獨飛天外碧
五雲多在日邉紅肩摩盧駱文章妙筆落鍾王翰墨工
千里相逢如舊識明朝疋馬又江東

　　奉呈劉御史

　　紫薇花下演絲綸又向江南擢諫臣家世舊傳真御史

典刑今有老成人校書天禄青藜在落筆蘭亭繭紙新
一寸寒荄猶未緑願從桃李得陽春

　　答蔣山寳公塔下高閣

　　寳公塔下登高閣目盡東南半壁天江接秦淮圍故國
地連吳楚渺平川猿驚鶴怨移文在虎踞龍蟠王氣偏
聞説先皇遊幸日白毫千丈禮金仙

　　六朝遺迹

　　望中紫氣已蒼凉六代遺基付夕陽鐘阜揷天猶虎踞

虞淵浴日見龍翔樓船鐡鎖江城在玊樹金蓮野草荒
一自王師來飲馬烏臺百尺凛風霜

　　留别巨生二首

　　我昔君家留兩載拂衣豈為食無魚雲飛親舍歸心切
月滿關河故友踈壯志已騰三尺劍少年須讀五車書
若翁讞獄多隂徳高大門閭實在于

　　吾子别來驚㡬載相逢彼此問平安鯉魚甘㫖慈親樂
烏鳥私情祖母歡英物已知能跨竈老生尚及慶弹冠

河梁執别還申戒從善如登信獨難

　　至吳仲毅投家書就假張應奉天香集

　　二豪文采動詞林江上相逢又盍簮談麈坐陪雙白璧
家書喜直萬黄金華顛冉冉含秋色青眼垂垂見客心
賴有天香詩借我玊堂人在五雲深

　　錢思復所賦靈槎集舊嘗録遺後十年失其本
藳思復以詩來徴用韻奉答

　　先生江上醉吟時正是湘君鼔瑟希八月靈槎通析木

九天雲錦落星機篇章拜辱驪珠富翰札徴求趙璧歸
千里封題寄将去湖山從此發清暉

　　葺山中故廬有感

　　溪上先人有敝廬昔年經始最勤劬弟兄已作辭家燕
林木誰瞻愛屋烏墻角蓬蒿迷町疃簷牙風雨老枝梧
肯堂肯構真吾事未譲揚雄宅一區

　　夏夜山中偶成

　　山氣空濛暑氣收南箕落落月如鈎松濤忽&KR1032;三更雨

林籟俄驚六月秋破甕從他中夜舞敝裘憐我少年遊
夜來起坐驚長嘆生不成名已白頭

　　自山中歸鑑湖别業

　　數椽茅舍清江曲六月炎天困鬱蒸賴有青山圍故宅
歸來赤脚踏層氷石泉松籟為琴筑野䔩山肴薦豆登
明日迴頭望丘壑芙蓉半出白雲層

　　同劉伯善賦覺慈寺玊壺氷泉

　　古寺寒泉霜雪冷一泓澄碧絶埃氛瓊漿自注氷壺滿

石眼疑從玊井分夜落天光常浸月曉騰秋氣欲成雲
水符乞與山僧調供給茶鐺日與君

　　春波漁者二首

　　水濶江南魚正肥烟波一棹動蘭漪船頭鴉雀連書册
海底珊瑚礙釣絲楊栁月高春醉後桃花浪暖雨晴時
問渠檇李當年事越入吳亡縂不知

　　一蓑一笠似張同投犗何煩到海東漁火獨明風露下
挐音多在浦雲中水黏罾眼離離白花落船頭㸃㸃紅

抛却釣竿還自笑更無漂母飯英雄

　　夜坐感懐

　　栁影參差月轉廊酒醒無奈意恇懹鏡中白髪垂垂老
枕上清宵細細長舊事已隨流水去衰懐那復少年狂
𤣥花亂落看書眼孤負韓檠一尺光

　　答吳濬仲

　　禮部文章驚海内先生學業振家聲隱之泉水有清撡
仲蔚蓬蒿無俗情天上麒麟初應瑞榜中龍虎再題名

漢廷慎勿輕年少政事書成属賈生

　　旅夜對月有懐尹舜卿

　　金㸃知更萬籟收可人清景思悠悠朱簾&KR1032;雨初消暑
氷簟含風不耐秋推枕忽驚身是客倚䦨惟有月當樓
此時無限相思意目㫁孤鴻寄逺愁

　　呈文叔兄

　　平生知我無如子奈此别離情思何春水連天歸雁盡
故山迴首白雲多王門鼓瑟應難遇賔館無魚直賦歌

為問吾宗老兄弟近來潘鬢幾分皤

　　寄錢良貴

　　桑梓連隂十里餘三年不見意何如他鄉對月嗟離索
故友憐君問起居歸去山家新酒熟向來林館小窓虚
高堂老母頭如雪莫惜頻頻斫鱠魚

　　寄琳上人

　　滿山紅葉雁來初好是維摩示病餘踼倒浄瓶誰問話
踏穿門限客求書雨花散漫霑荆樹雲衲斕斑映板輿

我識東陽老仙伯為煩問訊近何如

　　寄江君逸

　　斗酒相逢盡醉休幾迴清夢憶同遊江河牢落知心晚
天地凄凉滿眼秋客有常何能具草誰憐王粲獨登樓
思君不見空回首日落天寒攬敝裘

　　歸故居

　　桂樹圑圑屋角青歸來自覺惬幽情隣翁共話桑麻長
稚子爭言竹笋生樓上看書無限好山中伐木有餘清

短笻來徃閒成趣流水㳙㳙木向榮

　　夢鄭謂道

　　夢中尚憶曽遊處多在排雲湧雪間玊澗清泠寒脱齒
金臺蒼翠鬱孱顔天池倒影沈圎象丹竈何年熟大還
鄭老襟期誰得似月明環佩響空山

　　香溪解纜

　　解纜忩忩别思遲汀洲日落暮烟㣲故人勸我杯中酒
慈母為縫身上衣幾度客懐心欲折一江秋水雁初飛

倚䦨無限思親意底事西風久未歸

　　知己

　　知己相逢盡醉歡西窓剪燭坐更䦨笑談傾倒忘賔主
意氣相期出肺肝白雪數莖嗟我老黄金一諾報君難
丈夫磊落當如此自愛先生禮數寛

　　寄潘彦實

　　自是潘郎奕世孫貪泉一酌别為源若翁視我猶諸弟
舉族惟君念本根况有詩書敦宿好每將𤓰瓞細同論

相逢且盡登高興賸采黄花汎緑尊

　　草堂訪惲東陽不值是夕同胡太常宿大桐江
方丈用太常韻奉呈并簡東陽

　　獻賦相如早已逢縣車䟽廣晚攸同耆英人物衣冠表
官様文章館閣中吟嘯坐陪雙峴碧夢魂猶繞五雲紅
天閑老驥成超縱振鬛一鳴凡馬空

　　春盡秋來兩度逢襟期一笑二心同夢迴桐瀨千峰外
身在雲臺五色中茶圃氣清秋露白松門影落夕陽紅

夜䦨逕轉迴銀燭别有岑樓倚半空

　　入山休恨不相逢意足猶如㑹靣同一字懶題蕉葉上
五年還到草堂中眼前樓閣浮新緑鏡裏容顔减舊紅
何日重來聽説法寳花無數滿虚空

　　次韻答錢思復并簡吕彦夫

　　相逢動是經年别笑指沙鷗聚舊盟芳草只添遊子恨
清風還有故人情薇花亭館春容老木葉林塘晚氣清
杜宇數聲愁不奈朝來白髪鏡中生


　　送張伯翔

　　掾曹辭滿東陽郡尚憶丹丘與若耶掠鼠傅爰廷尉事
運籌决勝列侯家遺書猶載千秋鏡歸櫂應隨八月槎
意氣相期在功業不將别淚洒江花

　　閒居

　　慨想古人知用舍絶憐奔走曳長裾洛園五畆容君實
蜀客千年誦子虚滿地白雲連野竹繞門緑水浸秋蕖
脱巾自草閒居賦客至從嗔禮法疎


　　題鮮于伯機書桃源詩

　　流水桃花駐客車青松白石二仙居鵝群不待崇虚致
繭紙爭求困學書丹竈雲開光掩冉瓊林月上影扶疎
舊題滿壁多風雨欲卷跳龍上太虚

　　寄吳孟思

　　我憶錢唐吳孟思三年不見近何如半生白眼看俗士
一代清名工籀書江上風塵何澒洞天邊鴻雁亦蕭踈
多君早結籌山屋自樹衡茅賦卜居


　　送人北歸

　　相逢衮衮别怱怱酒沃離腸盞易空急管繁絃悲落日
短衣疋馬又西風關河千里頻回首烽火三年嘆轉蓬
此去應須各强健有書長寄北來鴻

　　寄徐景傅

　　我識徐公百不憂也應憐我賦登樓故人動是三年别
獨客還驚一雁秋舊雨凄凉烟水濶停雲晻靄夕陽愁
吟邊若問湖山興翠影紅香襲綵舟


　　寄題衛立本具慶堂

　　日永南陵棟宇深涿河繞屋樹隂隂二儀覆燾生成徳
百嵗期頥孝友心戱綵自供堂上水擊鮮無藉槖中金
漢家舊賜麟符在奕葉蝉聨直到今

　　風雨途中遇羅主簿杖履歸北山

　　花縣哦松賦式㣲杖藜風雨返郊扉不將軒冕矜閭里
只似山林一布衣陳梁未覺烏巾墊儋耳何妨木屐歸
曠士古來同一致先生無意在輕肥


　　送張道士

　　羊山踏碎白雲堆不見仙翁未肯迴小有洞中持節待
大羅天上散花來丹崖翠壁㕘差見琳館瓊宫迤邐開
借得初平雙白鶴月明騎上素華臺

　　六十

　　嵗晚揆余初度日梅花索笑共清妍留連風月三千界
俯仰乾坤六十年斥鷃海鵾齊小大春猿秋鶴與周旋
但教强健加飱飯莫把窮通更問天


　　次韻答友人

　　山澤癯儒豈列仙丹梯萬丈莫攀縁垂弧不記逢初度
載酒何煩頌大年花甲厯周辛夘嵗𤣥枵日在女星躔
此生自㫁君休問消息盈虚縂付天

　　辛夘冬

　　至正青龍在辛夘三冬民物躋春臺虹霓屢向朝昏見
雷電長隨風雨來豈有星霜消瘴癘只看桃李發條枚
天時人事都休問且盡生前有限杯


　　挽惲東陽

　　方外論交獨有師一談一笑共襟期閒雲屋下傳燈處
慈母岡頭憶弟時土室每同清夜話草堂猶有去年詩
青山滿目人何在收淚長懐不盡思

　　寒食

　　白雪毿毿鬢影斜風光流轉任年華杯行不惜斟婪尾
春事如今到楝花車馬羽毛分戰士園林鐘鼓是誰家
側身北望空迴首愁絶吾生未有涯


　　自警

　　垂老方知悟昨非野情長與世情違可堪青鏡生華髪
莫遣緇塵㸃素衣遼鶴歸來悲徃事海鷗飛去識先機
幽棲只合逃空谷深掩山中白版扉

　　閏月書事

　　提封百萬海為疆猛士如雲守四方楚塞烽烟南去急
燕山兵甲北來强總戎自信如頗牧遣使縣知有暴張
多少英才知報國手撡長矢射天狼


　　遊紫巖寺

　　古木迴巖障緑隂此中知有小藂林懸厓置屋依空曲
繞澗穿雲入窈深薝蔔香來清鼻觀蓮花色净悟禪心
寳坊亦有差徭及從此應無布地金

　　自山中歸

　　山人留我山中宿又返湖隂理釣篷島嶼孤雲邀獨鳥
林梢片雨隔殘虹田歌互答耘耔樂野老相親巾屨同
休道干戈猶滿地㨗書已到大明宫


　　築城

　　城復於隍四十年荆吳忽爾舉烽烟雄藩已設金湯固
惟婺還如鐵甕堅十萬役夫撡畚&KR1257;三層埤堄列戈鋋
引錐蒸土民勞止但願皇圖際幅員




　　葯房樵唱卷二

