







　　欽定四庫全書　　　　　集部五

　　葯房樵唱目録　　　　　别集類四(元)

　　卷一

　　五言古風

　　七言古風

　　五言律詩

　　七言律詩上

　　卷二


　　七言律詩中

　　卷三

　　七言律詩下

　　七言絶句

　　樂府

　　附録

　　行述墓誌本傳哀辭

　　(臣)等謹按葯房樵唱三卷附録一卷元吳景

奎撰景奎字文可蘭谿人力學有文年三十
海道萬户劉貞為浙東憲府掾嘗辟為從事
明年貞去景奎亦歸乆之用部使者薦署興
化路儒學録以母老辭不就至正十五年卒
於家事蹟詳具黄溍所作墓誌中景奎於書
無所不讀詩歌尤清麗警抜頗近唐音是集
乃其子履與其門人黄琪所編中間五言古
體皆源出白居易七言古體間似李賀近體

亦音節宏敞豪放自喜故宋濓作序極推重
之特編次時失於簡汰如偶成詩云挾才勝
徳世所薄寧我負人天可欺士之言行苟如
此聖經賢傳將奚為此等句殊不成格其他
應俗之作亦多榛楛勿翦是則履等輯録之
過然其菁華自在固不能以此相掩也景奎
又嘗採取騷選中粹辭奥語勒為一編名曰
諸家雅言以為學詩者入門之法其書今已

失傳云乾隆四十二年二月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀
















　　葯房樵唱序

　　序曰葯房樵唱者吳公文可所著之詩也夫詩在堪輿
間無纎弗囿無巨弗涵太極隂陽之化物則民彛之懿
烟風月露之形河山草木之昭氣候燠寒之更毛羽鱗
介之蕃治亂興亡之著夭夀死生之變可疑可存可悅
可愕可感可慨外觸乎物内發乎情情至而形於言言
形而比於聲聲成而詩生焉譬之氣至簧鼔神合自然
機摇弩發道契沖漠上自王公卿士下逮小夫編氓率

藻暢於襟靈一導揚於隠伏大而朝㑹燕饗被之弦歌
小而委巷深閨見諸譎諫雖位號之或殊而情衷之無
異商周之隆斯義為盛漢魏以來古意漸削下沿唐宋
之間而得之者盖鮮矣於是吳趨楚艶而哇淫之咏汨
焉牛鬼蛇神而誕幻之事彰焉霆飛霰擲而粗厲之文
布焉胡唄梵吟而忽荒之趣見焉傖言粤語而俚鄙之
䙝形焉鸎支蝶卉而留連之思滯焉詩道亦幾乎熄矣
公嘗與濓劇論至斯為之彈指三嘆盖公以雄逸之資

濟通明之識著於篇翰規倣風雅鼓動江山之氣發揮
造化之㣲味𤣥酒於周廷襲懸黎於梁苑雕龍彩鳯不
足為之麗衝飊激浪不足為之豪其悽惋也則孤猿夜
號松露初滴其雅馴也則冠冕佩玊儼趨廊廟由其才
無不兼所以體無不偹世之讀者如入𤣥圃而攬明月
木難之珍如登崑丘而覩天禾肉芝之貴誠可謂擅名
制作之林競爽藝文之塲者已如濂不敏年踰四袠學
廢三餘精神遐漂無水寧之夢金石相宣乏荆潭之情

景伯之舌徒存文通之筆已失顧念疇昔獲陪杖屨濯
纓雙溪之側潄齒靈源之上攀蘿月以夷猶撫檆雲而
舒嘯公時吞吐群機陶鎔庶彚珠玊隨風氷雪在口人
爭傳於秀句價欲等於兼金奈何稍歴星霜遽分今古
雖瀼西之室遺跡未寒而遼東之鶴一去不返尚忍言
哉尚忍言哉公之子履與其門人黄琪編輯遺稿鍥之
文梓乃縁世契之深逺以首簡為属嗟夫玊光劍氣直
出人間麟角鳯毛終為世瑞蕭功曹之新章不冺李奉

常之妙什宜傳此理之常無足疑者第以疾疢相仍文
藻衰落無義山之雅製序漫叟之雄篇姑綴蕪辭以信
㣲臆云爾公諱景奎文可字也婺之蘭谿人群行存諸
别傳履博學善属文尤精於詩無忝於公者也至正十
八年嵗次戊戌三月己亥朔契家姪金華宋濓謹序













