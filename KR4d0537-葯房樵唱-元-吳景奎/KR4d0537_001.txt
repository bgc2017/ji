







　　欽定四庫全書

　　葯房樵唱巻一　　　　　元　吳景奎　撰

　　五言古風

　　秋夜讀書感懐

　　宵中風雨除明蟾界心房秋堂湛虛白飛露生浮涼夜
氣之所存澹然思慮忘短檠對方册一覽四五行注目
曽未久𤣥花眩幽光瞳子罹哀酸蹙額攅清揚憤嫌書
字細頻挑燈燼長逺睇覺暫明迫觀愈㣲茫掩巻重太

息驚心怛中腸

　　喻鳩

　　東村五畆園荒穢久不治荷鋤種豆苗愛此膏土肥森
然已甲拆保之若嬰兒群鳩競拂羽俛啄思無遺傍麾
雖稍却投閒復在兹一啄不汝惜再啄苗已稀剜我心
上肉充汝膓中飢汝飢誠可憐矰繳那忍施桑林正沃
若桑椹方垂垂椹熟可醉飽林深無危機恩怨從此釋
斯園勿重窺鳩鳴對以臆群然亦高飛


　　采菊

　　爽氣浮西山風煙澹原隰悠然出衡門佳節逢九日衆
草萋以青黄菊正秋色采之不盈把妙意良自得謂能
制頺齡可泛忘憂物驩言命壺觴萬事付酣適永懐東
籬人俛仰已陳迹

　　七言古風

　　擬李長吉十二月樂辭

　　正月


　　麹塵絲拂晴波暖霽靄空濛燒痕淺含章宫中萬玊妃
粉花㸃額芳霏霏條風東來初解凍蝴蝶吹醒花底夢
翠鬟梳罷玊纎寒綵燕衘春上金鳯

　　二月

　　青皇宫中花鳥使沓翠霏紅教鶯語移春檻小度芳華
金犢車輕載歌舞曲房夢斷章臺月東風不解丁香結
鑰魚夜守倉琅根海棠飛落臙脂雪

　　三月


　　紫簫吹月棃花老碧雲冉冉迷芳草藥欄繭粟怯春寒
翠帳流蘓䕶鶯曉麗人一去音塵杳淚洒紅綃怨青鳥
新蒲細栁自年年曲江流恨波聲小

　　四月

　　輕紅流煙香雨足新槐影轉勾欄曲水晶簾箔度薫風
黄吻烏衣語華屋涼簮墮髮初破睡粉痕淺䕶脩蛾緑
並禽不受雕籠宿背人飛向荷隂浴

　　五月


　　網軒緑艾縣飛虎菖蒲花青海榴吐江娥倚竹弄湘絃
調笑懐沙怨蘭杜南薫生凉紈扇薄雕俎瑶觴勸郎酌
綵索光浮繫臂紗守宫紅映黄金約

　　六月

　　氷山瓏璁間瑤席水拍銀盤潄寒碧象床湘簟含風漪
膩香粉汗霑凝脂赤帝啾啾火龍老琪樹西風轉昏曉

　　七月

　　鳳凰枝頭一葉飛碧䟽朱綴生凉颸素紈圑圑恩愛衰

含宮嚼羽吹參差瑶階露華霑履綦星橋月帳愁别離
粉筵歡笑占蛛絲

　　八月

　　蘋風夕起凉思多新愁舊恨生濃蛾雲兠鷾鴯返故國
瑶階絡緯鳴寒莎銅仙泓泓泣寒露銀灣漾漾吹涼波
素娥徘徊白鸞舞廣庭老樹今如何

　　九月

　　黄金花開香滿把烟草荒臺誰戯馬楚雲櫛櫛雁西流

秋色悽人正瀟洒淚花䔩䔩啼新愁纒絃五色彈箜篌
寳香不暖茱茰帳明月空過翡翠樓

　　十月

　　小春一花西月黄縞衣美人吹暗香錦衾羅薦曉寒薄
夢中持贈雙明璫霜花莫洒相思樹愁殺孤棲金鳯凰

　　十一月

　　八姨手折榑桑枝海天凍合青玻瓈瓊樓仙人喚滕六
夜入銀潢剪瑛琭沈香火煖錦承塵叵羅羔酒生春粼

宮溝不寄題紅怨日映五紋添弱線

　　十二月

　　瓊芳銷歇年華改青鳥無音隔瑶海緑綃窓戸弄晴曦
栁條迎臘含烟彩上苑花湏連夜開枝頭休剪楊家綵

　　閏月

　　若華煌煌縈日馭氣朔盈虚積餘數低鬟斂黛拜孀娥
孤負圑圎十三度生物趨功得嵗長山中獨厄黄楊樹

　　送日者黄學海歸江西


　　黄君舊飲西江水太華黄河歸眼底移家直上黄金臺
袖染天香五雲裏神遊碧落鞭雷霆六丁呵䕶青嚢經
藍袍掩映蒼水珮劒光倒射天㝠冥前身金華老仙伯
此生還作金華客却厭緇塵㸃客衣解組竟尋山水癖
生男有室女有家買田築室栽桑麻秋風吹醒故園夢
清江碧嶂天之涯去路不辭烟水隔骨肉相歡頭雪白
千年老鶴今來歸閤皂山前令威宅

　　故園多海棠其一樹大數十圍樹頂一枝如雪

白因賦

　　太真酒酣睡未足深宮已縱銜花鹿翠華一夜拂峨嵋
風塵澒洞黄金屋馬嵬香土埋婵娟冶容悔與春爭妍
似聞天王狩太白雪魄幻作花中仙淡粧獨立東風裏
冷笑漫山舊桃李芳心悔不聘梅花雨中有淚如鉛水
蜀山紫棉同本根得如梨雪聊相温凝脂醖藉初出浴
玊鳬波暖春粼粼瑶臺月下相逢處翠袖氷姿生媚嫵
更燒銀燭醉中看髣髴霓裳羽衣舞


　　五十自訟示同志

　　嗟我行年今五十鬢毛半染秋霜白方知四十九年非
追數生平竟何益少年懶惰廢經史明時進取無謀畫
臨財不解競錐刀飽食安知勤稼穡故園已荒松菊逕
索居却占漁樵席陸沉井里等樗散賔餞羲娥駛駒隙
齒牙摇落筋力疲兩目生花眩朱碧母年七袠餘四齡
飲食康强喜愉懌大兒無成小兒㓜有弟相望念離隔
弱孫繞膝不識愁弄筆攤書恣狼藉不如意事十八九

俯仰興懐百憂積敢隨佻巧人共嗤自信修姱心不易
使予浸假嗜酣酗好勇鬬狠從博弈豈如用拙樂賤貧
清苦寧辭食氷蘖牛衣不暖泣中夜犢鼻凄凉徒四壁
丈夫未遇亦如此顧我何為歎緯繣已將窮達付天公
歗歌起視滄溟窄方今忽忽嵗遒盡黄落山林見松栢
揆余初度安足論母恩未報嗟窮厄醉來聊以寫我憂
返鎖衡門謝賔客

　　中秋對月


　　素娥㳺宴清虚府手摘蟾花啗寒兔瓊樓高處作中秋
净洗銀盤浥風露此時令我憶去年山中桂影浮觥船
今年却來江海上美人千里同婵娟世間憂樂知多少
天地無窮月長好明年蹤跡何處看此夜隂晴亦難保

　　鵲有媒

　　長林蕭蕭兩乾鵲牖戸綢繆欣有托雄飛望望杳不歸
飲啄應憐墮矰繳孀雌哺&KR1663;成孤栖月明不復從南飛
迢迢織女隔銀浦風多巢冷將疇依花間雙鵲能占喜

來徃殷勤道芳意雄鳩佻巧鴆不媒願得靈修幾同類
斯湏衆鵲邀提壺入林繞樹聲相呼群飛盡去遺一鵲
同室定偶攜諸孤彊彊和鳴如有道求牡深慚雉鳴鷕
踰牆鑚穴相窺從重歎人而不如鳥

　　癸未春留錢唐巨可大家六月可大殁明年移
家臨平余將東歸因賦此寫懐

　　去年六月十五夜月明漁浦看潮生今年此夜對明月
凄凉池館難為情故人夢㫁知何處生存華屋含風露

明朝家具載扁舟又向臨平山下住憶昔故人邀我來
笑談白日驅風雷百年未半忽轉燭時移事改令人哀
我家金華北山北堂上慈親年八十要知生死見交情
兩載淹留歸未得孤兒有托女有歸余亦興懐歌式㣲
悲來縱筆寫情曲九原杳杳心相知

　　徐仙卿歌

　　兩儀肇分天地位融海結山由至理崑崙之墟西極高
天下羣山從此始川流百折皆朝宗山氣巃嵸騰蒼龍

大為京都小郡邑民物搃搃成提封辨方相土傳今昔
是亦隂陽家一術自從管郭著遺書後世紛紛相祖述
胎仙化作徐仙卿黄冠野服芒鞋輕千峰飛步攬空翠
佳氣欝欝雙瞳明玊函𤣥經妙萬化王賴曽楊齊逸駕
道傍忽爾得牛眠土與黄金即同價雁鳬銀海長冥冥
珠襦玊匣非生榮伯倫王孫埋與躶三年石槨何由成
我思掩親必有道十載未成心悄悄卿言只尺有佳城
水秀山明宜宅兆徐卿目擊而道存澗溪培塿安足論

五湖四海浮日月太山喬嶽撑乾坤贈君一緉登山屐
踏遍江南與江北觀光直上燕然山日近蓬萊雲五色

　　五言律詩

　　旅夜

　　逆旅頻看鏡秋來白髮生孤雲渺何許遊子獨關情野
迴鷄三唱霜寒雁一聲此時愁絶處歸夢度江城

　　過臨平

　　舟過臨平後青山一㸃無大江吞兩浙平野入三吳逆

旅愁聞雁行庖只鱠鱸風帆如借便明日到姑蘇

　　旅夜

　　秋宵不成寐缺月向人斜更漏傳三鼓寒燈落一花窮
愁長伴客幽夢只還家烽火何時息吾生未有涯

　　和韻秋日述懐簡李克明

　　草木驚摇落賔鴻度漢河故山歸夢逺明月客愁多不
復丁年壯空悲子夜歌倚䦨看北斗零露滿烟莎

　　病起二首


　　病起錢唐上支離獨擁衾燈花懸客夢砧韻動鄉心力
疾坐長夜放懐成短吟故園歸未得逥首白雲岑

　　今日忽已過明朝還又來客懐長作惡笑口為誰開兩
月書無到三更夢獨迴天寒不歸去茅屋長蒼苔

　　得家書二首

　　臥看平安字移燈就枕衾兒癡甘廢學母老最關心山
藥來鄉味溪藤寄野吟愁多翻不寐歸思在遙岑

　　病起家書至頻看坐夜分弟兄憐雁影親友散鷗羣嘗

稲應翻雪栽松欲入雲故山歸去日嘉樹定繽紛

　　漫興

　　此生如寄耳遷次竟何如江上得安宅山中有敝廬一
蓑成釣隱三逕遂吾初去住渾無定教兒且卜居

　　挽汪元明

　　幽貞甘苦節力學欲名家齊戸憐孤子遺書尚五車鴒
原人泣血鸞鏡髮為髽新塜誰題墓青山日易斜

　　四月二日二首


　　衰晚聞邊警蒼黄欲㫁魂徴兵防列郡帯甲滿中原老
去身多病憂來眼倍昏此邦猶樂土吾得守柴門

　　撫景悲凉甚臨風感慨多荆舒屯虎旅滄海起鯨波世
事遽如許吾生奈老何愁懐翻倒極對酒不成歌

　　存殁

　　交游半存殁搔首獨踟躇季札千金劍(吳孟思)劉公一紙
書(劉御之)蘇門絶清嘯(孫季和)圓澤悟真如(惲東陽)自笑山中
客塵縁未破除


　　茅屋

　　茅屋絶低小棲遲江上村兒曹從逆旅稚子解譍門幽
事齊書帙清愁付酒尊近聞李公子入賛紫薇垣

　　秋興

　　秋色絶瀟洒憂懐自不勝江山驚白髮風雨老青燈飲
啄樊中雉飛騰鞲上鷹歸來葺茅屋纚纚索胡繩

　　七言律詩

　　寄題天台楊道士素軒


　　梨雲漠漠䕶幽扄宴坐冥觀内景清風露洗秋生灝白
雪霜驚曉眩空明瓊樓奏樂霓裳冷緱嶺吹笙鶴羽輕
窓戸玲瓏人寂寂碧桃花下步虚聲

　　同劉學録登台州古城

　　逆旅論心出肺肝酌君斗酒盡君歡兩峰海月生殘夜
萬壑風烟入莫寒草木近從霜後落江山須待雪中看
荒城試豁登臨眼蒼隼摩空振羽翰

　　登台州巾山


　　崒嵂雙峰著此身危巔夜半見朝暾天低古塔叅雲闕
江送寒潮落海門帢幘風高仙已去翠㣲僧老鶴長存
下觀城郭紅塵隘水色山光自吐吞

　　風雨赤城旅夜書懐

　　吾兒為客在黄山我向丹丘嵗又䦨千里鄉關家信逺
一燈風雨客氊寒衣鈎石角難行路船趂潮頭易上灘
須信故園歸去好梅花相伴竹平安

　　哭鄭伯容(永嘉天趣幼子)


　　錢唐十載客凄凉病入丹丘蝶夢長滄海歸魂依骨月
皇天老眼忌文章春暉早與萱花殞書種誰傳帶草香
白髮若翁腸欲㫁東棺歸葬鄭公鄉

　　送錢思復進士赴㑹試

　　手折蟾花第一枝又乗官艦赴春闈江峰曉夢湘靈瑟
雲錦秋裁織女機紫電早催龍尾化絳霄行見鳯毛歸
中堂慈母占烏鵲看取青衫映綵衣

　　和洞霄宫丹泉酒韻


　　戔戔碧竇出平岡冷潄雲根貯玊漿擲米化丹淪石髓
醸泉為酒沁霞光銅盤清露承天迥金勺黄流灌地香
得似仙家風月好手分麟脯引杯長

　　桐灘月夜舟中聞琵琶

　　湛湛長江上有風予懐渺渺水雲空未誇湓浦逢商婦
賸喜桐灘有釣翁欹枕醉眠秋渚月亂帆爭趂夜潮風
曉寒難結思歸夢一宿秋霜壓短篷

　　寄括蒼劉學録


　　我昔天台碧海東識君豪氣似元龍醉扶太乙青藜杖
嘯倚皇華帢幘峰桂樹小山懐舊隱桃花流水記遺蹤
思君不見空回首知在蒼雲第幾重

　　勉童良仲入京

　　東華塵土撲征袍鞍馬驅馳不惮勞虎豹天關瞻日月
魚龍入海混風濤千金臺上英游盛萬嵗山前王氣高
聖主唐虞臣稷契頌聲端擬漢王褒

　　蘆花褥


　　摇落蒹葭白露霜氷綃覆䕶帶幬張瓊臺積雪和烟凝
銀浦流雲入夢香失紖曽憐衣冷落吐茵空染酒淋浪
雁聲髣髴瀟湘夜起坐俄驚月一牀

　　寓錢唐寄呈元禮叔父

　　游子辭家負薜蘿故園春物近如何他山杜宇客懐惡
清夜竹林歸夢多荃蕙化茅成楚怨布衣扣角起商歌
遥知病後無情思莫遣愁添兩鬂皤

　　寄舍弟綺


　　溪上楊花撲酒旗别來猶記醉歌時故山笑我生華髪
諸弟唯君最白眉風雨夜床懐舊夢池塘春草入新詩
自憐漂泊成何事折取芳馨寄所思

　　奉送浙江省危宰郎中除湖廣

　　毗賛儀曹覲九關南從宰属綴鵷班庾樓月上偕僚佐
郎省星移鎮獠蠻葉落洞庭秋雨後書來吳㑹莫雲間
隂隂官栁相迎送天驥催歸十二閑

　　奉送江省都事納文郁除湖廣


　　蟾府秋花滿袖香盱眙遺愛在甘棠紫薇幙下除書至
黄鶴磯頭馹騎忙風靜瘴雲消嶺海雨新春水滿瀟湘
庾公明月蘇公栁兩地高情属省郎

　　錢唐旅舍贈惲東陽和尚

　　天女飛花不染衣眼明心净見摩尼蜮浮瘴水窺人影
鳯立朝陽刷羽儀積雪不移松栢撡故山頻寄鶺鴒詩
三峰菴下孤雲白昨夜秋風長桂枝

　　夢仙


　　紫鸞邀夢到仙家結佩相逢萼緑華翠勺細傾千日酒
蜺旗斜揷五雲車飛瓊鬂影含清霧弄玊簫聲隔綵霞
杜宇無情驚覺後月痕猶在碧桃花

　　錢唐三茅觀古梅五代時所植至正辛巳燬於
火次韻

　　三茅琳館倚嶙峋五季枯梅帶蘚痕刼燒忽收香影去
孤根猶抱橜株存翠禽夢㫁春無迹玊樹歌殘月正昏
不作杜鵑歸閬苑為煩逋老賦招魂


　　寄洞霄宫史𤣥圃真人

　　九鎖靈宫隔翠霞至人來徃駕飛車縣知天上神仙宅
只在山中宰相家石鼎夜浮丹井月瑶壇春暖碧桃花
我來不奈塵心渴願賜瓊田五色𤓰

　　寫懐

　　亭館烟花暗結愁故人靡靡付東流臂能化彈因求炙
劍已沈淵尚刻舟投轄待垂公子釣敝裘應笑長卿遊
移書為謝林間鶴孤負西風蕙帳秋


　　望江亭懐古

　　金刹璇題入絳霄望江猶自記前朝群臣痛洒新亭淚
孱主方看淛水潮故物蒼龍蟠石柱當時丹鳯聽簫韶
属鏤一夜英雄老曽見鴟夷恨未銷

　　過䕶國寺

　　帝夢臣鏐返故虛汴京從此化青蕪直教臥榻人鼾睡
不復中原宋版圖閶闔草深藏虎豹秭歸月冷泣魚鳬
玊雲飛去青山在長繞蓮宫壓舊都


　　夀開元宫王眉叟真人

　　紫誥銀章下淛江群仙遥引散花幢錦雲繚繞開丹室
珠樹玲瓏見碧窓弄月吹笙秋鶴隻朝天飛舄曉鳬雙
朝來阿母蟠桃熟丞相堂前醉玉缸

　　晚霽

　　雨晴秋氣轉蒼凉萬籟依稀奏羽商烟抹林腰横束素
日迴山額半塗黄鸕鷀晒翅眠池草翡翠銜魚立野航
霜蟹正肥新酒熟破橙宜趂菊花香


　　至邵存存菴文叔兄尹舜卿舍弟景參不期而
㑹遂同宿菴中時何仲畏留吳博士宅恨不
合并也

　　兄弟相逢琳館靜倚䦨忽見故人來一時良㑹有如此
百嵗好懐能幾回竹屋對床宜聽雨風簾剪燭共持杯
何郎只在蘭江上安得相攜笑口開

　　宿存存菴

　　林下道人何處去老君觀裏禮星壇佩環遥候青牛過

臺殿惟留白鶴看一榻松雲容我宿半巖風氣逼衣寒
五更馬足車塵動得臥山中夢寐安

　　送葉鍊師

　　雲衣瑶珮思翩然夢踏銀橋桂影邊丹鼎結胎留姹女
緑章封事挾飛仙三山只隔蓬萊樹七澤方栽華岳蓮
夜半月明騎鶴去紫簫吹在蔚藍天











　　葯房樵唱巻一

