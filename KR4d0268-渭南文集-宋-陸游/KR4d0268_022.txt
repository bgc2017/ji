渭南文集卷第二十二
山隂陸游務觀
銘
梅子真泉銘
距會稽城東北七里有山曰梅山山之麓有
泉曰子真泉遊者或疑焉智者及道人求笠
澤漁父為之銘銘曰
梅公之去漢猶鴟夷子之去越也變姓名棄
妻子舟車所通何所不閱彼吴市門人偶傳
之而作史者因著其說儻信吳市而疑斯山
不幾乎執一而廢百梅公之去如懷安於一
方則是以頸血丹莽之斧鉞也山麓之泉甘
寒澄澈珠琲玉雪與子徊徘酌泉飲之亦足
以盡公之高而歎其决也
司馬温公布被銘
公孫丞相布被人曰詐司馬丞相亦布被人
曰儉布被可能也使人曰儉不曰詐不能也
(傳以為秦少游非也此銘予二十歲時作今)
金崖硯銘
我遊三硤得硯南浦西窮梁益東掠吳楚揮
灑淋漓鬼神風雨百世之下莫予敢侮
延平硯銘
延平雙龍去無迹收歛光氣鍾之石聲如浮
磬色蒼璧予文日衰愧匪敵
蠻谿硯銘
斯石也出於漢嘉之蠻谿蓋夷人佩刀之礪
也琢於山隂之鏡湖則放翁筆墨之瑞也質
如玉文如縠則黟龍尾之群從而溜韞玉之
仲季也
錢侍郎海山硯銘
雲濤三山飾此怪珍誰其寶之天子侍臣煌
煌繡衣福我遠民一字落紙活億萬人勿謂
器小其重千鈞從公遄歸四海皆春
枽澤卿磚硯銘
古名硯以瓦今名硯以甎瓦以利於用甎以
全其天甎乎甎乎寧用之純而保其全乎尚
無媿之日陳於前(熙二年六月九日老學庵放翁銘枽甥澤卿硯甎紹)
(書)
贊
崔伯易畫像贊
崔公名公度字伯易高郵人劉相沆舉賢良
方正不赴以任為三班差使韓魏公薦之詔
易文資為國子監直講亦辤元祐中再召為
郎又皆固辤補外郎諸公力白于朝強起為
國子司業訖不肯復出為郡以起居郎祕書
少監召亦不肯起紹聖中復以為祕書少監
辤如初遂請宫觀尋致仕予喜其白首一節
乃求畫像於高郵而為贊曰
古之君子學以為已可行則行
可止則止仕以行義止以遠耻
世衰道微豈復知此蚩蚩始學
青紫思拾萬馬並馳孰能獨立
始雖弗急後亦汲汲我思崔公
涕泗横集
東坡像贊
我遊鈞天帝之所都是老先生玉色敷腴顧
我而歎閔世垢濁笑謂侍僊畀以靈藥稽首
徑歸萬里天風碧山巉然月墮江空
王仲信畫水石贊
亡友王仲信為予作水石一壁仲信下世二
十年乃為之贊恨仲信之不及見也其詞曰
導江三硤神禹之蹟王子寫之洶洶撼壁後
三十年塵暗苔蝕澹墨色之欲盡尚觀者之
慘慄或曰是學蜀兩孫者非耶放翁曰吾但
見其有歐陽信本柳誠懸之筆力也
鍾離真人贊
五季之亂方酣于兵叱嗟風雲卓乎人英功
雖不成氣則莫奪煌煌金丹粃糠陶葛
吕真人贊二
一粒之粟有國有民二升之釡浩渺嶙峋我
遊巴陵始識公面青蛇鑑然求之不見
又
天下家家畫吕公衣冠顔鬢了無同勸君莫
被丹青誤那有長繩可繫風
僧師源畫觀音贊
三世如來同一閧大士亦作補陁夢佛子無
財可修供尺紙寸毫俱妙用寶纓天冠儼四
衆長年造極筆愈縱唯師魯公為作頌十方
世界俱震動
宏智禪師真贊
死諸葛走生仲達死姚崇賣生張說看渠臨
了一著子諸方倒退三十里
大慧禪師真贊
平生嫌遮老子說法口巴巴地若是靈利阿
師參取畫底妙喜(文老作為昭覺)
卍庵禪師真贊(長老作為處良)
灑灑落落五十年一句不說祖師禪妙喜堂
中正法眼等閑滅在瞎驢邊
塗毒策禪師真贊二
骨相瓌奇風神蕭散貌肅而和語盡而簡畫
得者英氣逼人畫不得者頂門上一隻眼
又
塗毒不自讚留待三山老試問卿上人讚好
莫讚好海中忽起劫初風北斗柄折須彌倒
佛照禪師真贊
名動三朝話行四海撒手歸來雲山不改
人言大覺同龕師云老僧掩彩
大洪禪師贊
髮長無心剃衣破無心補大洪山上有賊大
洪山下有虎非但白刃殺盡兒孫更能一口
吞却佛祖
中巖圜老像贊
我遊中巖拜師于床巍巍堂堂鳳舉龍驤公
住無為訪我成都雄辯縱横五色敷腴别未
十日梁木告摧我如飛蓬萬里南來孰謂窮
山乃瞻儀形墻壁說法况此丹青
奉聖淳山主年八十有四放翁為
作真贊
兩住名山一老禪目光如電照人天行蔵不
用占蓍草卦氣全來二十年
芋庵宗慧禪師真贊
煨懶殘芋打塗毒鼓舌本雷霆毫端風雨
廣慧法師贊
東土震旦西方極樂一緉草鞋到處行脚
敷淨人求僧贊
光薙頭淨洗鉢頭頭拈起頭頭活有時與有
時奪受用現前活鱍鱍敷道者一短褐欠箇
什麽更要惡水潑將錯就錯也不妨只在檀
那輕手撥(牒為說此數語嘉泰辛酉四月十道敷淨人求伽陀見施主求買度)
(翁書日放)
錢道人贊
栟櫚冠青芒屩上天下天不騎鶴喚作神仙
渠不肯道是凢人我又錯會稽城中且賣藥
放翁自贊四
遺物以貴吾身棄智以全吾真劒外江南飄
然幅巾野鶴駕九天之風澗松傲萬木之春
或以為跌宕湖海之士或以為枯槁隴畞之
民二者之論雖不同而不我知則均也(庚子淳熙)
(川年五十有六務觀自贊時在臨)
二
名動高皇語觸秦檜身老空山文傳海外
五十年間死盡流輩老子無才山僧不會
三
皮葛其衣巢穴其居烹不糝之藜羹駕秃尾
之草驢聞鷄而起則和寗戚之牛歌戴星而
耕則稽氾勝之農書謂之瘁則若腴謂之澤
則若癯雖不能草泥金之檢以紀治功其亦
可挾兔園之冊以教鄉閭者乎(工為放翁寫周彦文令畫)
(時年八十真且來求贊)
四
進無以顯於時退不能隱於酒事刀筆不如
小吏把鋤犁不如健婦或問陳子何取而肖
其像曰是翁也腹容王導輩數百胷吞雲夢
者八九也(作讚時開禧丁卯翁年八十三陳伯予命畫工為放翁記顔且屬)
記事
記太子親王尹京故事
隋齊王暕尹河南唐秦公世民尹京兆衞王
重俊為洛州牧皆親王尹京故事也然尚未
甚以為重後唐秦王從榮以長子為河南尹
又為天下兵馬大元帥故當時遂以尹京為
儲貳之位至晉天福中鄭王重貴周廣順中
晉王榮皆尹開封用秦王故事也國朝
太祖皇帝建隆二年七月以太宗皇帝為
開封尹開寶未太宗嗣位纔八日即以齊
王廷美為開封尹(秦王後封)太平興國七年秦王
出為西京留守自是開封不置尹止命近臣
權知府而已(李符始權知府自)雍熙二年始以陳王
元僖為開封尹盖是時太宗元子楚王元
佐被疾廢則陳王亦儲君也淳化三年薨後
二年真宗皇帝自襄王為開封尹(壽王後封)至
道元年正東宫議者謂尹有品秩非太子所
宜兼領乃改判府事自後唐以來雖以尹京
隂為儲副之位然皆藩王以太子判京府則
自至道始也故事開封尹之上有牧雖具員
而初未嘗置國朝惟親王乃除尹餘但為
權知府事自太祖至徽宗八朝百七十
年未嘗改蔡京為相始建議置尹尹非獨故
事須親王乃除又太宗真宗潛藩所領
人臣所宜避天下皆罪京之不學其後宣和
末欽宗皇帝自東宫為開封牧是時已有尹
尹之上惟有牧故以命之然牧故事序位在
太子少保之下御史大夫六曹尚書之上亦
非太子所宜兼盖有司失考至道判府之制
也尹之下故事有少尹位在少府將作少監
之下太子少詹事之上後唐秦王時嘗以劉
陟為之而建隆以來率不置惟置判官推官
各一員或二員通掌府事並以常參官充親
王為尹則判官以給諫充(夫以上今太中大)推官差
降焉真宗為尹時判官二員推官三員盖特
置也或問太宗以來尹京則謂之南衙何
也曰開封府治所本在正陽門南街東然
太宗為尹乃就晉邸視事晉邸又在大内及
府治之南故曰南衙亦曰南宫秦王許王因
之及真宗為尹太宗以秦王許王皆不
利始命還就府治焉
渭南文集卷第二十二
