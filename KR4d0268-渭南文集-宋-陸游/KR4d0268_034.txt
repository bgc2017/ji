渭南文集卷第三十四
山隂陸游務觀
墓誌銘
尚書王公墓誌銘
寳謨閣直學士正議大夫致仕贈銀青光禄
大夫王公既葬之二年孫宿来請于公之里
人陸某願次公出處請謚于有司某辤不獲
既以狀授其學宿復來泣且言曰古之葬以
碑封因識于碑則碑固在墓外後世隧葬識
于隧中非古也吴會稽之葬弗隧則雖巳葬
刻石墓旁實為近古惟丈人予之銘(某)辤以
既嘗狀公之行願更求名卿巨人以信後世
宿復泣言近世固有既為狀而復為之碑者
丈人何獨謂謙某用是不果固辤惟公諱佐
字宣子會稽山隂人曾大父諱仁大父諱忠
世有隱德考諱俊彥以進士起家經行尊顯
為時醇儒仕至左宣義郎太平州州學教授
贈至特進兩娶同郡葉氏追贈同安永寧郡
夫人同安實生公幼而穎異不群七歲特進
為講孟子即能復講不遺一言退無矜色特
進歎曰吾家積善百年當有興者是子其當
之乎十八補太學生二十有一以南省高選
奉廷對為第一方唱名時趍拜進止詳華中
度高宗皇帝喜動玉色授承事郎簽書平
江軍節度判官廳公事未赴召為祕書省校
書郎時秦丞相檜專政其子熺以前執政提
舉秘書省館中或趍附以為捷徑公獨簡默
嚴重未嘗妄交一語嘗語同舍曰唐三館故
事丞相與赤縣尉均為學士安得妄自屈哉
熺聞不能平嗾言者論去之逾年請祠禄為
主管台州崇道觀丁特進憂服除會秦丞相
死熺亦斥逐起家拜祕書郎兼玉牒所檢討
官遷尚書吏部員外郎右司郎闕以公兼領
秦丞相夫人王氏陳乞舊所得恩數之未用
者自稱沖真先生公持曰執政曰婦人安得
此名向者誤恩有司不能執為失職今當追
正然王氏封兩國夫人盖祖宗以寵親
王之配及外家尊屬者何可輒引以階僣紊
當併奪之執政不能聽但寝其請而巳後王
氏死卒奪先生號識者猶恨不盡用公初議
同安夫人墓在山隂為盜所發公即日不待
命奔赴至墓一日獲盜公與母弟左司公公
衮欲手殺之親戚為言此在法固當死不患
讎恥不雪乃告於有司公既歛葬猶不忍去
墓所朝旨趣還不得巳造朝逾月獄成盜不
死左司公憤切手戮盜挈其首詣郡自繫待
罪公廼乞盡納官以贖弟罪詔給舍議給
事中楊公椿等共議曰春秋之義義復讎公
衮無罪佐納官之請可勿許詔曰給舍議
是於是趣公就職如初紹興二十九年二月
拜起居郎遇事直前獻納多所裨益未兩月
以臺評罷然言者詆公甚峻至請投竄而上
終保全之命守外郡遂知永州公自初仕即
在館閣未嘗一日歴州縣到郡每決事吏皆
抱牘立數步外不呼不敢輒進公親與民語
有冤者得盡其言誕謾者一再詰皆詞窮折
服自謂當受罰公廼延見諸生勞問耆年凡
可美民俗勵士節者舉之無遺又言永之士
衆扵道州而解名財及道四之一願詔有司
稍均之庶無失士徙知吉州廬陵號江西劇
郡人疑公且困於事不得復間暇公至為政
如零陵時不知有間劇之異而事亦頓省治
聲聞于行在詔直寳文閣逾年徙知眀州
仍命入奏而張丞相浚力薦公及王侍郎十
朋張舍人孝祥以為可大用既對壽皇聖
帝諭以且有親擢既退除中書門下省檢正
諸房公事兼權戶部侍郎公力辤且言臣昨
面奏乃者戶部以江東歲歉有江西和糴之
令臣在江西實見一路决不能獨出百五十
萬石而關子茶藥乳香之屬既不能售必至
抑配其為民病且甚於江東之饑今臣若不
自揆貪榮冐受而實未有以為策他日固不
敢逃譴然民力國計將何以支願復補外或
止供檢正職事詔不允仍兼侍講湯丞相
思退以首相領江淮都督請公參其軍謀公
為湯公言虜方議和而以兵入吾境此非其
酋本指蓋用事者幸一勝以遂所求當選驍
將精卒秉其驕惰急擊之彼以敗聞則用事
者且得罪吾可從容制之矣會湯公去位公
亦罷參謀方是時疆場未靖調兵遣戍用度
日窘且諸路歲頗不登公從容應變窒漏察
欺事無不集而民間泰然如無事時會永寧
夫人卧疾&KR0548;求奉祠改權吏部侍郎請不已
乃復以直寳文閣知宣州徙知建康府行宫
留守建康自車駕行幸建為别都居守多執
政及侍從久次者惟公以威望被親擢中外
皆知上任屬之意妖人朱端明崔先生挾
左道與軍中不逞輩謀不軌且久及公至相
與謀曰是不可欺少緩必敗不如先事發乃
共約以春大閱日起事雖極詭祕而公巳盡
得其隂謀一日坐帳中決事命捕為首者至
前略詰數語即責短狀判斬之而流其徒數
人於嶺外餘置不問僚属方候見於客次無
一人知者見公擲筆乃異之而妖人已誅矣
公方閱案牘治他事如平時良久延見賓僚
乃退無一豪異於常日又徙知平江隆興二
府未赴會知上元縣李允升坐賄前事未作
已丐尋醫去而讒者謂公縱有罪坐削官居
建昌軍讒者去上察守臣連坐未有公比
且數思其才復官主管台州崇道觀俄起知
饒州又復直寳文閣知揚州入對勞問甚渥
留為宗正少卿兼權戶部侍郎上祀南郊命
公玉輅執綏凢所顧問占對贍敏上甚悦有
褒嘉語於是疾公者益衆史侍郎正志為發
運使坐奏課不實謫有欲為史分謗者乃併
罷公而發運司事公始末未嘗與且嘗論其
徒擾無補至是乃併得罪逾年主管台州崇
道觀起為福建路轉運判官徙知潭州連進
祕閣修撰集英殿修撰淳熙六年正月郴州
宜章縣民陳峒竊發俄破道州之江華桂陽
軍之藍山臨武連州之陽山縣旬日有衆數
千郴道連永桂陽軍皆警公奏乞荆鄂精兵
三千未報公度不可待而見將校無可用者
流人馮湛適在州公召與語曰君能有功不
特雪前罪且遂為朝廷用北鄉恢復自此
始矣湛請行公曰請行易耳今當不俟奏報
以兵相付既受此命即以群盜授首為期一
有弗任軍法非某敢貸也遂檄湛帶元管權
湖南路兵馬鈐轄統制軍馬即日令湛自選
潭州廂禁軍及忠義寨凢八百人即教場誓
師遣行仍命凢兵之分屯諸州縣者皆聽湛
調發違慢皆立誅又出軍令牌付湛軍士所
過秋豪擾民及臨敵不用命或既勝而攘賊
金帛使得竄逸者皆必行軍法上奏以擅遣
湛待罪且請亟發荆鄂軍又私念湛有善戰
名賊必遯入廣南思得勁兵遏其衝而廣南
非所部未有以為計會受命節制討賊軍馬
而前一日又奉詔會合諸路兵乃合二命
為一稱節制會合諸路兵馬檄廣南摧鋒軍
兵官黃進張喜分屯要害賊知湛至而廣南
守備巳嚴乃驅載所掠輜重由間道歸宜章
轉運司聞之即移諸州以為賊巳窮蹙自守
巢穴毋以備禦妨農公得報曰是不獨害捕
寇且必惑朝廷乃檄轉運司及諸州以為
賊未嘗敗何謂窮蹙其巢穴旁接三路七郡
林菁深阻出入莫測何謂自守復奏言遣馮
湛之後事方有緒若遽馳備賊必更猖獗愚
民且有附和而起者非細事也因堅乞前所
請荆鄂軍從之巳而果聞賊方作箭鏃甚盛
遣入溪峒買毒藥之可為藥箭者公赫然以
蕩滅為期且奏向者連州受賊首李晞降賞
犒備足未幾復亡去為賊今陳峒之次首領
是也以此知不一意討捕容其不死湖廣之
憂未艾俟誅賊首而貸脅從未為晚也樞密
院猶謂當先招降上獨是公策命公躬至軍
前節制公即日戒行師徒不譁耕隴市肆之
人莫有知者既至宜章命湛以四月二十三
日移屯何卑山湛請進兵日不答惟給以合
符曰符至即行耳二十九日夜半始發兵符
命湛及鄂州軍統領夏俊五月朔日詰旦分
五路進兵賊初詐降實欲繕治寨柵阻險以
抗官軍公得其情督兵甚峻及馳入隘口賊
果立寨柵未及成聞官軍至狼狽出戰既敗
又退失所憑乃皆潰走是日奪空岡寨駐兵
十二渡賊之起也假唐源淫祠以誑其下日
殺所虜一人祭神至走斬像焚其祠湛遂誅
陳峒函首来獻巳而李晞以下誅獲無遺宥
其脅從發倉粟振貸安輯之案功行賞悉如
初令且上其事于朝振旅而還詔以公忠
勞備者起拜顯謨閣待制湛亦由此復進用
俄徙公知揚州平江遂知臨安府公力辤曰
人各有能有不能天府臣所不能為也方
祖宗時用人莫重於三司開封高選賢傑
號將相之儲豪右憚其威望莫不歛避故得
人為多廵幸以来用人益輕惟能媚奉權貴
則為稱職㳂襲非一日矣若使方拙自守者
為之猶推舟於陸決不可行縱臣欲降心下
氣周旋其間賦性既定如燥濕之不可移終
有不能自抑者徒速顛隮而巳奏三上不得
請遂就職入對上褒勉甚寵特賜金帶進
工部侍郎兼知臨安府進權工部尚書而尹
京猶如故兼侍講久之進侍讀遂權戶部尚
書知淳熙十一年貢舉公尹亰逾三年又兼
版曹故時以冗劇日夜不得休公處之超然
間暇事皆立辦貴臣權家歛手不敢干以私
民間利病無巨細罷行之或可施於四方者
則疏其事以聞多見施行歲饑畿内小民或
以農器蠶具抵粟於大家苟紓目前明年皆
有失業之憂公乃出令斷自東作之日先以
還之俟蠶麥訖事而歸其子本大家不遵令
小民負約不以時償皆坐罪令下農家相慶
識者以為與吕文靖公建請不税農器事相
埒他日且為名相上亦自器異之嘗因夜
直召對出御書三都賦序以賜蓋倚以拓定
中原之事會長子病卒公力乞奉祠上察
其不可留命以寳文閣直學士出守公復力
申前請得提舉江州太平興國宫以歸執永
寕夫人喪服除提舉隆興府玉隆萬壽觀鳳
翔府上清太平宫紹熙元年八月自製壙記
又為治命凢沐浴歛葬之節莫不備具時公
方康強無疾人或怪之二年二月十一日晨
起猶讀書理家事如平時俄暴感風眩遂卒
享年六十有六寄禄官自承事郎積遷至正
奉大夫封自山隂縣開國男至開國伯食邑
自三百戶至九百戶致仕進正議大夫遺表
上贈銀青光禄大夫以卒之歲十一月四日
葬于山隂縣天樂鄉竺里峰之原公娶同郡
高氏早卒繼室括蒼季氏亦先公若干年卒
皆追封碩人子男二人履常承奉郎監淮西
緫領所建康府西酒庫克常承奉郎知台州
天台縣丞皆前卒女四人長適温州平陽縣
主簿梁叔括叔括卒再適提舉湖北路常平
茶鹽張孝曾次適通判建康府曾槩今存者
惟適曾氏女而槩卒矣孫男二人宿承務郎
某某官孫女二人尚幼公以英傑邁往之資
自學校科舉時巳卓然出千萬人上仕雖至
侍從所施設曾未究一二間居九年憂患或
出意表而公所養愈剛大不為事變之所折
困人莫窺其涯一日嘗語某曰里中或謂僕
以誅殺衆故多難不知僕為人除害也湖湘
鄉者盜相踵今遂掃迹者二十年綿地數州
深山窮谷之氓得以滋息而僕以一身當旤
譴萬萬無悔於虖公可謂知命者銘曰
維宋中興三聖相承公聽並觀以
出賢能公奮于幽有德有勲知我者
天用我者君蹈義秉節迄至耆艾山
立在庭以道進退大夏方建拱把毓
材豈兹棟梁萬牛莫回生或忌之亦
歎其死我銘弗誣用諗太史
楊夫人墓誌銘
鄆為東方大邦宋興以来多名公卿雖擯
不仕及仕而不顯者如穆參軍脩士兵部建
中學易劉先生跂皆既死而言立化行於家
至今學者尊焉建炎南渡人物寖衰矣而山
堂鞏先生諱庭芝經為人師行為世範德義
之化自家人始凛然克配前數公先生之仲
子處士諱灋之夫人曰武義楊氏年二十有
一而嫁二十有三而字二十有六而寡寡四
十有三年年六十有八而卒卒一年而葬望
處士之墓實紹熙五年十一月丙申也夫人
自為鞏氏婦事山堂及君姑錢夫人一步趨
一話言悉皆鞏氏家法耳目濡染又皆天下
長者事故行成德進山堂以為稱吾家婦宗
黨婣戚隣里皆取法焉處士先山堂不禄當
是時夫人尚盛年也遂誓不再行二子伯如
學步踉蹡不踰閾仲尚襁褓及能言夫人皆
親授以孝經論語毛詩國風為之講聲形正
章句具有師法二子未從外塾而於幼學之
事各已通貫精習卓然為竒童矣其後子益
長夫人身任家事不以荒其子之業故皆舉
進士中其科然夫人不喜子之得禄所以教
而進之者父師莫加焉於虖非是母固不能
成其子非鞏氏家法亦不能成是婦也予少
時猶及見趙魏秦晉齊魯士大夫之渡江者
家法多可觀雖流離九死中長幼遜悌内外
嚴正肅如也距今未五十年散處四方寖不
能如故時久而不變如鞏氏者蓋鮮矣夫人
曾大父瓊大父彬父伸卿皆不仕子曰豐從
事郎江南東路提點刑獄司幹辦公事嶸奉
議郎知徽州歙縣事孫復亨慈孫陽孫耦孫
孫女七皆處豐來請銘銘曰
鞏氏之先化行閨門我觀夫人典則
具存夫人之賢實應圖史有如不信
視其二子東有茂檟處士所蔵雖不
克祔鬱乎相望
陸郎中墓誌銘
公諱沅字子元會稽山隂人曾大父珪國
子博士贈太尉大父佃中大夫尚書左丞
贈太師楚國公考寘右中散大夫贈少師
公於(某)為從父兄(某)蓋少公十五歲方為童
子時公巳學成行著以兩浙轉運司進士試
禮部不中試博學宏詞又不中乃以世賞試
吏部再為第一人所與交多時知名士每
見(某)必諄諄道其所與共學日夜磨礲浸灌
以希古人者曰時然進之時然莊氏名革早
死不顯而進之則故相湯歧公也及歧公以
文章事業相高皇帝公猶沉浮州縣久之
乃得監行在都進奏院監尚書六部門歧公
每見必留公道往昔相從講習時事扺掌笑
語公輒俛首踧踖自引去歧公亦歎息以為
不可親疎後輩躐進至大官者相望公頋處
百僚底自若也歧公免相門下士多牽聮以
罪斥未去者亦不自安公獨澹然如平時人
亦莫指議者初少師自山隂徙四明巳數十
年婚姻皆在焉蓋四明人也會史魏公入為
參知政事為右丞相與公實&KR0666;家少相從魏
公亦器待公而公未嘗數謁見朝士亦莫知
其相國親且厚也監門歲滿遷太府寺丞權
尚書戶部郎久次當為真矣而公亟求歸養
得提舉兩浙市舶權知舒州提舉福建市舶
遭日益國夫人憂以歸初通判泉州者嘗有
所請以法拒之公去而提點刑獄兼權舶司
事通判者因訹提點刑獄以危法中公公平
日以恭謹聞又方以舉職被賞遷一官朝論
右之公雖得罪猶傅輕比於是公&KR1423;門絶交
遊誦佛書以夜繼日多至萬卷不復言再仕
亦絶口不及仇家對客清談而巳自束髮至
老無一日廢書尤長於詩閑澹有理致在場
屋時以賦稱老猶自喜子孫及族黨從之講
貫皆有師法公為人夷雅曠遠與人言惟恐
傷之然遇事必力行所知無所撓屈嘗為丹
徒丞朝廷用言者遣使籍江上沙田立税額
使指甚厲吏莫敢違亦或從而張虚數以為
功使者至郡聞人人稱公詳練乃檄與偕往
公既極論其不可又為詩陳民情詩流傳至
朝廷遂止不行沙人礱石刻其詩今猶可考
其使福建也有中貴人所親皇甫甲者輒諷
公以珍貨别進公正色拒之戒典客者他日
謁至勿復通其不阿類如此公在自修職郎
至朝奉大夫而廢二十三年以紹熙五年四
月六日卒享年八十有五娶盧氏封宜人先
公十二年卒享年亦八十有五六子曰梓通
直郎知寧國府宣城縣先公十二年卒曰格
舉進士曰之瑞國學免解進士曰橦曰檍曰
之祥皆舉進士一女適文林郎監淮東緫領
所糴場樓鈞六孫曰炳曰煥曰炎曰熺曰燮
曰熨四孫女諸孤以慶元元年九月二十五
日遵治命返葬于會稽湴塢望少師墓百步
且来屬某爲銘銘曰
仕躓於時年登耄期孰奪孰與理莫
可推銘識于幽孰知我悲
知興化軍趙公墓誌銘
慶元二年八月辛亥朝請郎新知興化軍事
趙公以疾卒于第越十月庚午葬于會稽會
稽五雲鄉湯家畈之原明年九月乙夘諸孤
夫等墨其衰見予於郡西南澤中泣且言
曰先君之葬將請銘于執事以大事之日迫
方伏苫塊間不能自通今幸踰年未即死敢
以承事郎簽書平江軍節度判官廳公事莫
君子純之狀來告惟公幸許之(某)等即死無
憾予以老疾辤請益牢維公文學治行皆應
銘法而夫實娶予從孫女與其弟同時中
進士科為鄉里后来之秀乃卒與銘謹按公
諱彥真一名彥能以淳熙新制改今名胄出
宣祖昭武皇帝之後曾大父諱叔澹贈武康
軍節度使洋川郡公大父諱賚之武經大夫
浙東路兵馬鈐轄贈右朝請大夫考諱公懋
左朝請大夫知臨江軍贈太中大夫公少純
篤從故侍御史王公十朋學王公嘗得中書
舍人張公孝祥書不欺室榜持以遺公所以
期公者甚遠公益自奮雖舉進士盖不止為
科舉而巳然同時為進士亦皆推之遂中其
科調撫州禄事參軍以太中公喪解官歸除
喪起為信州弋陽縣丞終更調建寕府觀察
推官薦者如格改宣教郎知寕國府宣城縣
未赴以内艱罷除喪知平江府吴縣通判表
州知興化軍朝廷知公者寖多謂且用矣
而得郡未及赴遽至大故公之將赴撫州禄
事參軍也太中公戒之曰汝任治獄人死生
所繫也可不勉乎公再拜受教既就職束吏
甚嚴視囚之寒暑飢渴慘然不啻在已囚以
故皆輸其情曰不忍欺吾父也會部使者以
事付獄有冤狀而使者方怒風指甚厲人皆
謂乖其意且得譴吏尤皇恐即欲搖掠成之
公叱吏去具列其冤使者爲屈因欲薦公公
亦終不就也太中聞之太息曰吾有子矣及
在建寕幕南劒州將樂沙縣諸寨軍食不時
給群卒空壘來訴于轉運司趙公公碩謝公
師稷爲使乃檄公行公馳至沙縣與其令調
財得三千緡明日召卒于庭閱籍自下給之
軍吏及卒長皆不得一搖手衆乃大服比至
將樂給之如沙縣亦皆大服於是議者謂公
所試者小然猶能表表如此他日功名事業
詎可測哉郡守鄭公伯熊知公最深有疾不
以郡事屬其貳而言於使者請檄公攝守疾
革獨延公至卧内灟以草乞致仕奏其知之
如此高宗皇帝永思陵櫕宫事興公適為吴
縣轉運司調取洞庭青石期會迫不可遽辦
公即日涉湖至其地召石工泣諭之曰先
皇帝櫛風沐雨惡衣菲食為天下攘強虜除
大盜輕賦薄役汝曹數十年安居樂業亦知
所自乎今官取此石欲何用而汝曹尚可顧
望不竭力哉於是民趣役不待督責先期告
畢使者欲上其勞扵朝公力辭曰此臣子職
也袁州積彫弊公佐其守窮利病根源一切
罷行之郡為一振民困於坊場官弊於護運
皆久不能革公奮曰小民知目前之利不知
後日之害一陷於坊場則富者貧貧者大壊
非死徙不得免乃取尤者白守請于戶部蠲
除之挺繫收檄一旦幾空郡人驩呼以為昔
所未有護運異時多以所遣官非其人故多
蠧害公一切精擇才吏其以權貴請託來者
皆力拒絶之扺公去所發漕運四十萬緡不
費一錢造朝得知興化軍未及到郡而卒享
年五十有四公篤學工文辭有集五卷易集
解五卷他所著未成編者尚多初太中通判
饒州有江州統軍官王益者坐事下吏更江
州鄂州鞠治獄成而家以冤聞由是復命太
中鞠之得冤狀明白益賴以不死而太中以
决疑獄進秩除郡未幾捐館舍益之家人懷
太中之德無巳乃厚載金帛以助葬為請公
固辤不受曰非吾先人之志也益家人泣而
去蓋公之清德類此然常畏人知故予亦不
得而悉書也公娶李氏馮氏皆早世贈安人
今皆從葬徐氏封安人四子二女皆李出㝩
夫迪功郎隆興府武寕縣主簿先公十一年
卒夫從政郎隆興府南昌縣丞寯夫從政
郎臨安府於潜縣尉忈夫未仕女長嫁從事
郎新平江府常熟縣尉劉祖邁次未行二孫
時敏時哲銘曰
以公之才何適不宜晚始專城政弗
克施天嗇其報子孫是貽匪筮匪龜
眎我銘詩
渭南文集卷第三十四
