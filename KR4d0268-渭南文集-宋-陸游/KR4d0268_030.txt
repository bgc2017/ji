渭南文集卷第三十
山隂陸游務觀
跋
跋諸眺書帖
(某)之外大母清豐君實巨茨先生女兄而塞
刻則景迂先生所作故(某)每見昭德及東眷
中表每感愴也况今行年八十飾巾待盡伏
讀此卷其情可知嘉泰甲子六月旣望山隂
陸(某)謹識
跋南城吳氏社倉書樓詩文後
南城吳君子直兄弟作社倉略倣古者歛散
之法築書樓用爲子孫講習之地其設意深
遠流俗殊未易測也或者乃謂吳氏捐貲以
爲社倉凶歲免民於死徙其有德於人甚大
後世當有興者子孫不學則不足以承之此
其築書樓之意使吳氏之意信出此乃市道
也市道不可以交鄕黨自好之士其可以與
天交乎吳君之意盖曰吾爲是舉非一世也
吾兄弟他日要當付之後人人不可知吝則
嗇出貪則漁利怠荒則廢事雖面命之或不
聽於遺言何有惟學則免是三者之患而社
倉雖百世可也此吾兄弟之本指若夫富貴
貧賤我且不能自知乃爲後人謀而責報於
荒忽不可致詰之地亦愚矣吳君遣書行千
餘里示予以社倉本末因及諸公書樓紀述
予慨然歎以爲知吳君兄弟心者莫予若也
故書之嘉泰四年六月某日山隂陸某書
跋六一居士集古錄跋尾
始予得此本刻畫精緻如見真筆會有使入
蜀以寄張李長及再得之纔相距數年訛闕
巳多知古人欲傳遠者必託之金石有以也
夫嘉泰甲子六月二十二日笠澤陸(某)謹識
跋林和靖詩集
和靖人物文章初不頼東坡公以爲重况黃
秦哉若李端叔者尤不足錄讀竟使人浩歎
書之所以慰和靖於泉下也嘉泰甲子六月
二十四日放翁識
跋米元暉書先左丞海岱樓詩
右米侍郎元暉書先大父題海岱樓詩一
首春秋公羊傳曰山川有能潤于百里者天
子秩而祭之觸石而出膚寸而合不崇朝而
徧雨乎天下者惟泰山爾故大父云起爲
霖雨從膚寸盖言徧雨天下之澤自膚寸而
始也米所書誤以從爲成遂失本意可爲太
息嘉泰四年秋八月壬寅山隂陸(某)書于三
山老學菴
跋蘇丞相手澤
某之先大父左丞平生所尊事願學者惟
丞相魏公每爲門生言國朝輔相德量巋
然莫如魏公與王文貞公旦所謂築太平之
基壽宗社之脉養天下之氣者也相雖賢莫
敢望觀此奏稾可槩見也嘉泰四年秋八月
丙辰山隂陸(某)謹識
跋韓幹馬
大駕南幸將八十年秦兵洮馬不復可見志
士所共歎也觀此畫使人作關輔河渭之夢
殆欲霣涕矣嘉泰甲子十月二十一日山隂
陸某書
跋義松
黃子邁之爲蓮城以最聞予以相距遠不能
知其詳然草木無知造物無心太平無象其
所感猶如此則是邑之民其有以不友不敬
至庭造獄者乎予將求諸邑人而紀之未暇
也嘉泰甲子歲十一月甲子山隂陸某書
跋林和靖帖
祥符天禧間士之風節文學名天下者陜郊
魏仲先錢塘林君復二人又皆工於詩方是
時天子修封禪告太平有二人在天下麟鳳
芝草不足言矣君復書法又自高勝絶人予
每見之方病不藥而愈方飢不食而飽忽得
觀上竺廣慧法師所藏二帖不覺起敬立去
師能捐一石刻之山中使吾輩皆得墨本以
刮目散懷亦一竒事也嘉泰甲子歲十二月
丁夘山隂陸(某)務觀書
跋東坡集
此本藏之三十年矣嘉泰甲子歲十二月遺
燼幾焚之予緝成編比舊本差狹小乃可愛
遂目之曰焦尾本云十四日山隂陸(某)書
跋陶靖節文集
張縯季長學士自遂寧寄此集來道中失調
護前後皆有壞處遂去之而存其偶全者末
有年譜辨正别緝爲編云開禧元年正月四
日務觀書
跋三近齋餘錄
右外兄元城王正夫所作正夫名從元豐中
書舍人震字子發之子仕至上饒守云開禧
改元正月庚申務觀識
跋望江麴君集
徐常侍鼎臣送望江張明府詩云無使千年
後空傳麴令名則麴令之名在唐著矣開禧
攺元歲乙丑二月二十七日山隂陸務觀書
時年八十有一
跋吳越備史
錢氏諱佐故以左爲上凢官名左字者悉攺
爲上此書所謂上右者乃左右也
又
吳越在五代及宋興最爲安樂少事然廢
立誅殺猶如此方斯時吾家先世守農桑之
業於魯墟梅市之間無一人仕於其國者真
保家之法也開禧乙丑九月四日山隂陸(某)
書于三山書巢
跋僧帖
方外之士發揚其先德累世不懈吾輩亦可
少愧矣開禧乙丑九月五日陸(某)書贈觀師
余年八十一識其家四世矣安得不爲陳人
乎因以寓歎
跋卿師帖
本朝小楷至宋宣獻後僅有道士陳碧虚一
人今見吾里中前輩卿師所書則蕭散小不
逮碧虚而法度森嚴無媿者亦名筆也後人
善藏之開禧元年乙丑歲九月丁亥山隂陸
某務觀題時年八十有一
跋松陵倡和集
皮襲美當唐末遯於吳越死焉有子光業爲
吳越相子孫業文不墜家聲至襲美四世孫
公弼以進士起家仕慶曆嘉祐間爲韓魏公
所知雖不甚貴顯亦當世名士也方吳越時
中原隔絶乃有妄人造謗以謂襲美隳節於
巢賊爲其翰林學士新唐書喜取小說亦載
之豈有是哉比唐書成時公弼巳死莫與辨
者可歎也開禧元年九月十四日山隂陸(某)
務觀書于松陵倡和集之後
跋潜虚
學者必通易乃能以其緒餘通玄玄既通矣
又以其餘及虚非可以一旦驟得也劉君談
虛如此則其於易與玄可知矣司馬丞相乃
謂已學不足知易故先致力於玄蓋謙云耳
開禧乙丑十一月十八日笠澤陸某書
跋吕成尗和東坡尖义韻雪詩
右詩有倡有和有雜擬追和之類而無和韻
者唐始有之而不盡同有用韻者謂同用此
韻耳後乃有依韻者謂如首倡之韻然不以
次也最後始有次韻則一皆如其韻之次自
元白至皮陸此体乃成天下靡然從之今蘇
文忠集中有雪詩用尖义二韻王文公集中
又有次蘇韻詩議者謂非二公莫能爲也通
判澧州吕文之成尗乃頓和百篇字字工妙
無牽強湊泊之病成尗詩成後四十餘年其
子栻乃以示予予固好詩者然讀書有限用
力尠薄觀此集有愧而巳乃書集後而歸其
本吕氏開禧元年乙丑十一月丙申笠澤陸
某務觀書
跋花間集二
花間集皆唐末五代時人作方斯時天下岌
岌生民救死不暇士大夫乃流宕如此可歎
也哉或者亦出於無聊故耶笠澤翁書
又
唐自大中後詩家日趣淺薄其間傑出者亦
不復有前輩閎妙渾厚之作久而自厭然梏
於俗尚不能拔出會有倚聲作詞者本欲酒
間易曉頗擺落故態適與六朝跌宕意氣差
近此集所載是也故歷唐季五代詩愈卑而
倚聲者輙簡古可愛盖天寶以後詩人常恨
文不迨大中以後詩衰而倚聲作使諸人以
其所長格力施於所短則後世孰得而議筆
墨馳騁則一能此不能彼未易以理推也開
禧元年十二月乙夘務觀東籬書
跋韓晉公子母犢
予平生見三尤物王公明家韓幹散馬吳子
副家薛稷小鶴及此子母牛是也不知未死
間尚復眼中有此竒偉否開禧二年四月甲
子陸務觀老學菴北䆫書
跋韓立道所藏蘭亭序
觀此本蘭亭如見大勲業鉅公於未央庭中
大冠若箕長劔拄頥風釆凛凛雖單于不覺
自失况餘子有不汗洽股栗者哉開禧丙寅
歲四月十有三日陸(某)年八十二
跋龔氏金花帖子
右龔氏家藏其先世金花帖子嘉泰中陳翰
林考質史牒以爲先書姓名散報始於端拱
中宋太素尚書知貢舉時自建隆至端拱取
士巳久始克舉此故事然予按宋公有追念
策名時詩凡千言略云吉音來碧落帖子報
紅牋清夜驚神王曨明到省前風中宫漏盡
日出榜繩懸宋公蓋建隆二年進士則國
初巳有前一夕報帖之事唐制初未嘗廢若
曰五代草創止用紅牋至端拱初乃如金華
如唐時則亦細事耳不得云始舉唐故事也
世必有知者予復書此於後以待博洽君子
云開禧丙寅夏四月丙寅山隂陸(某)書
跋曾文清公奏議槀
紹興末賊亮入塞時茶山先生居會稽禹跡
精舍(某)自勑局罷歸略無三日不進見見必
聞憂國之言先生時年過七十聚族百口未
嘗以爲憂憂國而巳後四十七年先生曾孫
黯以當日䟽槀示某於今某年過八十仕忝
近列又方王師討殘虜時乃不能以塵露求
𥙷山海真先生之罪人也開禧二年歲在丙
寅五月乙巳門生山隂陸(某)謹書
跋曾文清公詩稾
河南文清公早以學術文章擅大名爲一世
龍門頋未嘗輕許可某獨辱知無與比者士
之相知古盖如此方西漢時專門名家之師
衆至千餘人然能自見於後世者寡矣揚子
惟一侯芭至今誦之故識者謂千人不爲多
一人不爲少某何足與乎此讀公遺槀不知
衰涕之集也開禧丙寅歲五月乙巳門生笠
澤陸(某)謹識
跋魚計賦
(某)恭聞徽祖宣和末將下罪已詔學士王
孝迪當直不召頋謂輔臣曰非小宇不能作
遂召肅愍公公初不在北門既至辤以非職
守不許遂授以聖意下筆亹亹不數刻進
御今載在國史與三代訓誥並驅盖千百
年間詔令所未有也晚讀魚計堂賦贍麗超
軼如此則施之大手筆固宜絶人遠甚(某)嘗
見公遺像於友人趙恬家英氣如生恨不得
獨拜牀下致欣慕之意今得記所聞於賦後
亦幸矣開禧二年六月已巳笠澤老民陸某
謹書
跋徐待制詩槀
予以乾道庚寅入蜀幾十年而歸故人在朝
者惟許昌韓旡咎握手道舊因相與論當世
知名士旡咎獨稱待制徐公以爲文辭辨論
有貞元元和間諸賢之遺風恨予不及識因
誦其詩句信竒作也後三十年徐公之子植
以遺槀一編示予屬以序引予與待制雖出
處不同時然嘗歎愛其筆墨則亦願託名卷
首而待制之文阨於火所餘財百之二則序
亦無自作乃姑書此附於後它日得全書紬
繹其妙處而論載之尚未晚也開禧二年六
月某日山隂陸(某)書
跋周益公詩卷
紹興辛巳予與益公相從於錢塘去題此詩
時十一年予年三十七益公少予一歲後二
年相繼去國自是用捨分矣今益公捨我
去所不知者相距幾何時耳開禧丙寅九月
二十五日山隂陸(某)謹識
跋樊川集
唐人詩文近多刻本亦多經校讎惟牧之集
誤繆特甚予每欲求諸本訂正而未暇也書
以示子遹尚成吾意開禧丙寅十一月二十
七日放翁書
跋周侍郎奏槀
(某)生於宣和末未能言而先少師以畿右
轉輸饟軍留澤潞家寓滎陽及先君坐御史
徐秉哲論罷南來夀春復自淮徂江間關兵
間歸山隂舊廬則(某)少長矣一時賢公卿與
先君遊者每言及高廟盗環之寇乾陵斧栢
之憂未嘗不相與流涕哀慟雖設食率不丁
咽引去先君歸亦不復食也伏讀侍郎周
公論事牓子猶想見當時忠臣烈士憂憤感
激之餘風於虖建炎紹興間國勢危蹙如此
而内平群盗外捍強虜卒能披草莽立社稷
者諸賢之力爲多(某)故具載之以勵士大夫
儻人人知所勉則北平燕趙西復關輔實度
内事也開禧丁夘歲正月丁亥故史官陸某
謹書
跋周侍郎尋姊妹帖
方建炎多故群盗如林士大夫家罹禍有盡
室不知在亡者觀周公所書可爲流涕六七
十年來在仕在野皆安其生養老者字幼者
藏死者可不知所自耶尚勉思所以報開禧
三年正月丁亥山隂陸某書
跋鮑參軍文集
鮑明遠宋元嘉中人比陶淵明謝靈運差爲
晚出然與靈運詩名相埒體製亦頗相類故
世稱鮑謝云開禧三正九放翁書
跋南華眞經
南華真經并音二冊籖題皆友人莆陽方伯
謨書伯謨下世巳二年矣哀哉開禧丁夘二
月四日老學菴識
跋與周監丞書
某頃得監丞公書作報如此後二十餘年公
家持以來屬以題數字於後乃爲記歲月公
諸子多賢不幸有早世者今惟主簿君以力
學承其緒他日仕途有嶄然頭角者必吾主
簿君恨耄期巳迫不及見之耳開禧三年三
月丙子渭南伯陸某書于山隂澤中老學菴
再跋皇甫先生文集後
司空表聖論詩有曰愚嘗覽韓吏部詩其驅
駕氣勢掀雷决電撑抉於天地之垠物狀其
變不得鼓舞而徇其呼吸也其次皇甫祠部
文集外所作亦爲遒逸非無意於深密蓋或
未遑爾據此則持正自有詩集孤行故文集
中無詩非不作也正如張文昌集無一篇文
李習之集無一篇詩皆是詩文各爲集耳表
聖直以持正詩配退之可謂知之然猶云未
遑深密非篤論也予讀之蓋累歎云開禧丁
夘四月二十一日(某)再書
跋漢文帝後元年三月詔
漢文此詔與詩之七月書之無逸何異吾以
此知文景太平之有自也雖然豈獨為天下
哉十室之邑十金之産儻能思是言其有至
於喪敗者乎庚申五月十七日陸(某)書
跋張魏公與劉察院帖
與人同功人用而己捨君子不敢言勞與人
同罪人免而已窮君子不敢逃責非能異夫
人也理固如是也不然則亡耻已使御史公
無恙得予此說其將以爲能知言乎
跋世父大夫詩槀
世父大夫公自幼得末疾以左手作字性喜
鈔書嘗鈔王𡵨公華陽集百卷筆筆無倦意
豈特其書可貴重哉亦可見其爲人矣
渭南文集卷第三十
