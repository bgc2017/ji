渭南文集卷第二十三
山隂陸游務觀
傳
姚平仲小傳
姚平仲字希晏世為西陲大將幼孤從父古
養為子年十八與夏人戰臧底河斬獲甚衆
賊莫能枝梧宣撫使童貫召與語平仲負氣
不少屈貫不悅抑其賞然關中豪傑皆推之
號小太尉睦州盗起徽宗遣貫討賊貫雖
惡平仲心服其沉勇復取以行及賊平平仲
功冠軍乃見貫曰平仲不願得賞願一見上
耳貫愈忌之他將王淵劉光世皆得召見平
仲獨不與欽宗在東宫知其名及即位金
人入宼都城受圍平仲適在京師得召對福
寧殿厚賜金帛許以殊賞於是平仲請出死
士斫營擒虜帥以獻及出連破兩寨而虜已
夜徙去平仲功不成遂乘青騾亡命一晝夜
馳七百五十里抵鄧州始得食入武關至長
安欲隱華山顧以為淺奔蜀至青城山上清
宫人莫識也留一日復入大面山行二百七
十餘里度采藥者莫能至乃解縱所乘騾得
石穴以居朝廷數下詔物色求之弗得也乾
道淳熙之間始出至丈人觀道院自言如此
時年八十餘紫髯欎然長數尺面奕奕有光
行不擇崖塹荆棘其速若奔馬亦時為人作
草書頗竒偉然秘不言得道之由云
族叔父元燾傳
族叔父元燾名𡨢一字居安自山隂徙家餘
姚性恭謹純厚閉門力學不妄與人交尤好
樂律每言樂所以成人才今世所用皆胡部
雖鄭衞亦不得聞況韶濩乎因考按古關雎
鹿鳴諸詩抑揚皆合音律時時自歌之中正
簡古聞者興起欲上書請用之鄉飲酒會疾
病不果所居瀕江一室蕭然數十年間几席
書冊琴樽之屬皆未嘗易好飲酒然不肯自
釀或餽以家所醖亦辤不取曰法不可也其
謹如此有子洙登進士第為鹽官尉迎養官
舍期年洙卒元燾護其喪歸亦能自釋久之
以疾卒年七十與元燾同時有鄭從革者名
鼎之丹徒人自三舍法行已在鄉校能自刻
苦口誦手鈔日常兼數人然試有司輒黜從
革亦不以黜故少怠終始如一日事父篤孝
建炎中客山隂遇寇從革欲奉父避之父不
聽從革乃束帶立牀前鬻糜粥奉湯液悉如
平時寇至則迎門拜泣曰父老不能去惟哀
憐之寇為感動乃署其門使其屬勿犯終亂
定父子俱得全年六十餘貧益苦比卒衣衾
不能具而一鄉皆推其賢云
陳氏老傳
會稽五雲鄉陳氏老年近八十生三子有孫
數人皆業農惟力耕致給足凡兼并之事抵
質賈販以取贏者一切不為耕桑之外惟漁
樵畜牧而已子孫但略使識字不許讀書為
士婚姻悉取農家非其類皆拒不與通室廬
不妄增一椽器用皆朴質堅壯不加漆飾衣
惟布𥜗帬取適寒暑之宜行之四五十年如
一日子孫亦皆化之無違陳氏所居在刺涪
山下地名曰南溪云
陸子曰予嘗悲士之仕者若苟名位而已則
為負國必無負焉則危身害家憂其父母有
所不免耕稼之業一捨而去之復其故甚難
予先世本魯墟農家自祥符間去而仕今且
二百年窮通顯晦所不論竟無一人得歸故
菐者室廬桑麻果樹溝池之屬悉已蕪沒族
黨散徙四方蓋有不知所之者過魯墟未嘗
不太息興懷至於流涕也聞陳氏事因為述
其梗槩傳之庶觀者有感焉
青詞
紹興府衆會黃籙青詞
上帝福善禍淫雖各繇於類應大道回骸起
死或俯徇於哀祈敢露忱詞仰干聦鑒伏念
臣等所居紹興府地連三輔人雜五方任職
居官當閭閻之太半鮮衣美食昧稼穡之所
從習俗莫還神眀積譴方凶饑之荐至加疫
癘之相乘疾痛呻吟未及三醫之謁焄蒿凄
愴巳悲萬鬼之隣念升濟之無方敢號呼而
有請伏望少回洪造一洗衆辜逝者脱泉路
之冥冥生者安王民之皥皥天職生覆地職
形載敢忘夙夜之歸冬無愆陽夏無伏隂永
冀生成之賜
江西祈雨青詞
天惟至仁久寬水旱之譴吏實有罪仰累隂
陽之和既閔雨之歴時敢叩閽而請命伏念
(臣)濫膺上指出使近畿深惟冥頑固陋之資
莫副惻怛丁寧之訓徒積勤於夙夜冀無負
於幽眀然而風采不足以讋服豪強惠愛不
足以撫綏鰥寡政媮愒日田疇曠陂澤之修
訟積淹時囹圄困桁楊之繫務均力役而或
蔽於所見思廣賑恤而或緣以為姦既莫致
於善祥懼卒罹於饑饉是用諏辰之吉稽首
以陳伏望推善貸之慈霈曲成之惠雖有司
曠職宜伏雷霆之誅然比屋何辜流為溝壑
之瘠若復未回於洪造遂將絶望於有秋敢
殫皇皇哀迫之誠冒貢&KR0548;&KR0548;吁嗟之禱庶格
九霄之澤少紓一道之憂稼穡順成儻僅蒙
於中熟里閭疾苦誓靡壅於上聞
謝雨青詞
旱太甚以是虞不遑啓處天蓋高而可叩思
罄精誠方祗祓於齋場已亟霑於膏澤尚懼
豊凶之未决敢忘祈報之交修仰企叢霄少
回冲馭伏願哀黎民之匱食宥衆吏之瘝官
申敇有神更終大惠一穀不升謂嗛豈勝夙
夜之憂三日以往為霖實頼乾坤之造
嚴州祈雨青詞
歲律肇新農功伊始居者慮隂淫陽伏之寇
耕者懷旱乾水溢之虞仰惟上穹職是元化
俯遂羣黎之育式均六氣之平敢即熙壇恭
陳薄薦所冀歲豐民樂寬九重宵旰之憂賦
足刑清逭衆吏簡書之責敢忘惕勵仰對生
成
謝雨青詞
天九關之在上精誠可以徹聞雨三日而成
霖枯槁為之盡起恭陳薄薦冒貢丹衷伏念
(臣)領此偏州迨今累月上無以布宣寬大而
逭屯膏之咎下不能撫摩凋瘵而格解澤之
施跼蹐靡遑吁嗟上訴敢謂叢霄之應曾無
挾日之淹月離畢以示期山出雲而效職風
霆下擊澗壑交流井汲如初家享一瓢之樂
粟儲可繼士寬半菽之憂商旅通行道途鼓
舞彼有遺秉此有滯穗方將均惠於惸嫠冬
無愆陽夏無伏隂更冀默消於疾癘敢忘兢
惕仰對生成
保安青詞
道垂光而下濟罔不興慈情至敬則無文惟
當直訴伏念臣少多罪垢晚乏功能寓形寖
迫於九齡定著遂階於四品先世被追榮之
典已冠三孤諸兒荷延賞之恩例霑寸禄首
坐滿盈之久自挺灾釁之來時涉夏秋疾生
經絡有藥必試靡神不祈呻吟之聲晨暮不
絶惟歸誠於洪造或少逭於往愆么然微衷
亟以自列伏望曲回聦聽俯佑殘軀俾耄及
之餘生獲奠居於故社耕桑安樂父子團欒
天實無私敢汲汲希望外之福人誰不死願
熙熙須數盡之期
䟽
天申節樞密院開啟道場䟽
得道者上為皇啓帝圖之廣大有德者得其
壽當化日之舒長率籲衆情虔伸善祝光
堯壽聖太上皇帝伏願三靈介祉九廟儲
休無黃屋之心雖退藏於淵默如南山之壽
冀茂對於天祺
滿散道場䟽
惟天其申命用休誕御無疆之歷有德者必
得其壽共輸歸美之誠敢叩𣑽宫仰申善頌
光堯壽聖太上皇帝陛下伏願頤神物外布
澤寰中福禄萬年丕介厖鴻之祉本支百世
永奉詒燕之謀
天申節功德䟽
得吾道而上為皇筭自齊於箕翼有天下而
傳之子福方寖於華夷敢因震夙之期申致
延鴻之祝恭惟光堯壽聖太上皇帝陛下
聦明時憲清淨無為黃屋非心共仰堯仁之
大玉巵為壽益瞻漢殿之尊光堯壽聖太
上皇帝恭願茂對昌辰丕承景貺以聖傳聖
增光奕世之休為天中天永享萬方之奉
又
得道上為皇誕受泰元之冊重華恊于帝光
臨孝治之朝敢殫向日之誠仰祝後天之筭
尊號陛下恭願又新湯德丕顯文謨日舒以
長燕處益探於衆妙道冲而用隂功廣被於
群生
瑞慶節功德疏七
有開必先天地肇開於景運無遠弗届華夷
畢效於貢珍矧備邇聮敢稽壽祝皇帝陛
下伏願誕膺戩穀端拱穆清以八千歲而為
春永御舒長之景十七百年而過曆用符愛
戴之誠
二
誕彌厥月丕昭震夙之期長發其祥共致厖
鴻之祝皇帝陛下恭願後天難老如日正
中紹十二聖之睿謩開三百年之景運金
泥玉檢肇修稀闊之儀楛矢石砮永享貢輸
之盛
三
叨榮禁路千齡獲遇於聖明歸老故山一飯
敢忘於君父敬脩梵供仰祝堯年皇帝陛
下恭願光照大千壽踰時萬繼統燕無為之
治御邦躋有道之長上際下蟠永享化國舒
長之日東封西祀嗣修太平稀闊之儀
四
節紀千秋實踵開元之盛神呼萬歲洊膺嵩
嶽之祥顧雖遯迹於丘園敢怠馳誠於軒陛
皇帝陛下伏願道極高而蟠厚治咸五而登
三碣石河源盡復輿圖之舊泰山梁甫嗣修
檢玉之儀
五
惟皇之極欣逢熙洽之辰於萬斯年共效厖
鴻之祝敢趨淨域荐控丹衷皇帝陛下伏
願允叶帝心誕膺神筴化東漸而西被功上
際而下蟠降德于衆兆民坐致唐虞之治上
瑞至千百所永符箕翼之祥
六
聖恩念舊猶叨四品之崇景運開先敢後萬
年之祝皇帝陛下恭願當宁撫盈成之業
垂衣紹積累之休朔易南訛綿鋤耰於率土
東漸西被會玉帛於中朝
七
恩霑遺老幸聮上雍之班身遇明時敢後祝
堯之請皇帝陛下恭願乾端廣大日轂正
中髦蠻奉九譯之琛農扈告三登之候應帝
王之運故聰明睿智足以有臨集天地之祥
皆筭數譬喻所不能及
祈雨䟽
九秋伊始百穀將登念零雨之稍愆率羣情
而致禱仰惟慈蔭曲鑒丹誠三日為霖俯慰
雲霓之望大田多稼上寬宵旰之憂
謝雨䟽
諸佛願心本常存於澤物衆生業果或自召
於凶年民愚無良吏惰不職駭驕陽之作害
閔零雨之弗時内罄寸誠方吁嗟而遍禱起
瞻四野已枯槁之一蘇自惟莫格於太和乃
至上勤於慧力敢忘柢報用答鴻慈
道宫謝雨䟽
上帝至仁本不忘於澤物下民胡罪幾坐致
於凶年由官吏之惰偷致政刑之疵癘驕陽
作害零雨弗時内罄寸誠方吁嗟而仰禱起
至輙干於鴻造敢忘祗報用答好生
嚴州祈雨䟽
倬彼雲漢尚愆霖雨之期害於粢盛俯劇淵
冰之懼敢輸丹悃仰叩(覺真)慈冀占離畢之祥
少逭屯膏之咎
二
時雨少愆上勞宵旰詔音亟下恭致禱祈敢
冀(洪恩覺慈)誕敷惠澤
三
龜占墨而尚違凛有屯膏之懼龍蟠泥而未
舉方繄解澤之施冀軫鴻慈(覺慈寺云)曲成樂歲
俯慰闔境雲霓之望上寬淵衷宵旰之憂
嚴州施大斛䟽
旱魃為虐念莫釋於衆憂飯香普熏敢恭陳
於淨供伏願雲從龍而效職月離畢以告祥
解澤亟行屯膏一洗如來施無量食既靡間
於聖凢史臣書大有年庶上寬於宵旰
嚴州謝雨䟽
萬邦婁豐幸際中天之熙運平地尺雪鬱為
嗣歲之嘉祥敢忘薄薦之陳少謝叢霄之貺
尚祈洪造益介純禧(少謝覺慈之貺尚祈垂佛寺云敢忘淨供之修)
(純禧佑益介)
嚴州久雪祈晴䟽
時雪屢應已占嗣歲之登春氣未和寧免祈
寒之怨敢趨(梵祕)宇仰叩(覺真)慈冀日麗於層霄
俾民安於比屋上寬旰食俯慰輿情
渭南文集卷第二十三
