渭南文集卷第三十九
山隂陸游務觀
墓誌銘
求志居士彭君墓誌銘
廬陵太和有士曰彭君惟孝字孝求曾大父
述大父琮父汝弼三世皆篤於為善鄉人過
其門乘車者式放驁者肅忿爭者觧去蓋古
所謂一鄉之善士殁而可祭於社者至君不
幸甫冠而孤服喪致毁族姻憂其不勝喪共
以大義寬譬之乃少自抑而事母盡子道鄉
人皆喜曰是稱其家子也稍長力於學聚書
萬餘卷號彭氏山房延老師宿士主講說命
子姪執弟子禮惟謹君亦造其席旦暮不懈
每自勵曰學而不施於事猶不學也於是賙
鄕閭之急赴公上之難必行其志乃已鄕士
當試禮部而以道遠食貧未能駕者君不待
其求亟饋之蓋非一人其他館寓客藥疾癘
藏死字孤多至不可數造梁以濟涉甃甓以
夷途周其鄕百里無不以身任之退無夸辭
矜色以人不知為喜識者謂且享天報然舉
追士輒阨於命乃浮江東遊遂詣行在所上
書言天下事自丞相以下多稱其言議英發
將推挽之而卒報聞公即日南歸自誓老於
故鄕築第閎壯園林臺沼為一邦之盛自號
求志居士或曰玉峰老人日置酒觴客笑談
不僊間則賦詩多警邁之思以開禧三年五
月癸未考終于新第享年七十有三明年嘉
定改元正月甲申葬于石陂㮚岡之原初君
從艮齋平園誠齋三先生遊君之卜築也三
先生賦詩屬文以表之一日而傳天下由是
無遠近皆知彭孝求國士也及君之葬將求
銘而三先生皆已殁於是諸孤與君之友曾
君之謹謀曰然則捨陸渭南將安歸乃以曾
君之狀來請銘君之配倪氏婉嫕有法度先
君九年卒丈夫子五一飛前卒一鳴一德太
學生一愚禮部進士一遵皆有學行女子子
二周瓌曾煒其壻也孫模果楶榘宷棐㮚&KR1654;
棻槩榮模槩皆繼君卒女孫七已嫁者二其
壻曰吳克勤李憲周銘曰
有藴不逢以布衣終世歎其窮孝以事
親惠以及人世與其仁冠弁峩峩後從
前訶憂媿則多櫝書充宇行必稽古孰
予敢侮於虖孝求學講行修言歸于丘
我作銘詩百世是貽匪君之私
吏部郎中蘇君墓誌銘
公諱玭字訓直泉州同安人其高大父翰林
侍讀學士諱某曾大父觀文殿大學士太子
太保諱某兩世皆贈太師封魏國公大父諱
某朝請郎贈金紫光禄大夫考諱某中散大
夫贈正議大夫兩魏公皆厚德重望仕至公
卿登載國史至光禄正議仕雖不甚通顯
而學術風節皆挺挺為時聞人游公定夫銘
光禄墓而正議之銘則韓公无咎作兩公皆
重許可然於稱述猶歉然若不能盡者正議
三子公最長而正議之配碩人歐陽氏實兖
文忠公之孫公生出既異於人又天資嗜學
恂恂孝悌才雖高而不以驕人處群衆中退
然若不能者及遇事奮發切中事機於古有
考於後可傳而公色辭愈謙下衆或不知其
出於公也初以叔祖待制致仕恩補將仕郎
調右迪功郎嚴州遂安尉會正議通判平江
府正議嘗為樞密院計議官同僚胡公銓上
書詆斥時相胡公既貶竄正議亦株連去國
不調者久之及來平江適王晌為守揣時相
意日窺伺正議正議廉且公無所肆毒既去
而正議權府事適中丞常公同卒於海鹽公
為文歠之語頗及時相晌得之曰此竒貨可
以逞即為告密之舉時相大忿嗾御史劾奏
且曰常同師德之友壻且其子玭之婦翁遣
玭致祭以庫金二千緡賻之雖究得誣狀正
議猶徙汀州公坐停官及時相死正議起於
久廢公亦復官調台州黃巖縣主簿台四邑
黃巖為大緜地百萬畞吏與豪民為市戶籍
惟出鄕有秩手官莫能稽考公日夜紬繹吏
不得欺雖數十年蠧弊皆洞見貧下始得職
徙淮西安撫司書寫機宜文字又以辟書從
舅侍郎方公某使金國禆助既多又以其暇
繫日為書凢山川城邑人情風俗登載詳密
史官蓋有取焉歸而知衢州常山縣其治抑
豪右伸貧弱下令簡而信用刑明而寬前日
輸公上不以時者皆期而至又因定陽一鄕
民病於役與義役厝置井井有理至今為利
它鄕人不病者亦置之其虚心裕民如此歲
饑出倉粟振糶不待上命民頼以不死徙徐
遣吏市米於吳視常平舊藏悉如其故政既
成顧縣學久茀不治乃力葺之進秀民於學
以禮延鄕老先生為之表倡士亦自知勉勵
儒風益盛至於橋梁道路廐置委積産蓐醫
藥莫不為之經理而於掩骼殣死長養孩幼
尤篤後數十年士民追論之猶感涕也召赴
都堂審察監行在搉貨務都茶場公事親
盡孝惟恐毫髮不當親意繼遭家難執喪毁
瘠注血食米不鑿鹽酪蔬果皆不御終喪期
如一日朋友規以於禮為過輒痛哭以對規
者亦為慘愴至除喪久之容貎猶不能復故
通判明州在官二年歴兩守政事獄訟不苟
合亦不為崖異然有一媺事士民輒譁曰此
出於蘇公也城東有造船埸晁公以道坐元
符上疏錮不許親民來為船官所著書及文
章最多邦人至今言晁朝散公慨然為築祠
立碣致其師尊之意陳忠肅公嘗調于明而
豐清敏公明人也公又言於郡立二公祠於
學宫風勵學者其所建類非庸衆人所及如
此會歲歉常平使者朱公元晦檄公屬以一
郡荒政客米自海道至者多公請於朱公請
發積錢廣糴以為後備朱公為聞於朝如其
請又建築定海縣崇丘河灌四千頃公為之
親駕不避風雨歴五月而後成還朝除知衡
州大臣薦公才可用乃改常州常股肱郡守
符蓋不輕畀及入對所陳皆當上意且行
矣會有間言乃改知泰州泰亦名城也公下
車已六十殊無倦意祀社稷陟降盥薦恪敬
不懈學校釋奠器服有不如禮令者一皆正
之盡買國子監書以惠諸生王公明叜墓在
郡境遣郡僚致奠人士為之興起既擢為尚
書吏部郎分職侍郎西銓吏畏縮不敢肆孤
遠微眇悉得自伸譽望日著以紹熙三年五
月某甲子遇疾捐館舍享年六十有四寄禄
至朝請大夫八月庚申葬于會稽陶山西塢
祔正議墓娶常氏封宜人以賢稱於族黨先
公一年卒丈夫子二人溱文林郎新知衢州
常山縣有志節執喪如公喪考妣時濓將仕
郎女子二人長嫁承直郎常州晉陵縣丞徐
邦傑次尚處孫男女二人男曰隨與其妺皆
尚幼公家世顯於累朝天資穎異讀書一過
目輙不忘尤長考訂異同其於官名地里軍
制民賦雖甚細微皆能講畫窮盡無所放軼
屬文有體制筆法簡遠其尺牘尤為時所珍
愛往往藏去少從張公子韶徐公端立汪公
聖錫遊皆期之甚遠晩學於朱公元晦盡門
人禮元晦亦稱其善學初公從父有著魏公
談訓者未及成或附益之正議嘗以為有可
更定者而未及書公卒成之藏之家塾又著
魏公年譜一卷累歲乃成識者貴之公既殁
之年溱乃以吕君祖儉狀來請銘某曾大父
太尉隧銘實出魏公而正議之銘則某實書
之又少時獲獨拜正議於牀下退而與公相
從甚久山隂之居又俱在城西南相望煙水
間扁舟往來交好不薄故為之銘銘曰
維相魏公克有全德菑畬三世是生訓
直事賢友仁政則宜民晚纔為郎志不
盡信陶山之腋松栝孔碩峩峩高丘過
者必式
墓表
陸氏大墓表
山隂陸氏大墓九里袁家㠗曰二評事諱忻
配李氏祔是為(某)之七世祖九評事諱郇配
范氏祔是為(某)之六世祖光禄卿贈太子太
保諱昭配福昌縣君贈昌國夫人李氏祔是
為某之五世祖九評事冡前少右有小冡或
以為殤子昌國冡傍又有冡差小或以為其
姊不可考也四世祖大傅公始别葬焦塢而
元配靖安縣君贈崇國夫人吳氏猶祔大墓
紹聖九年先大父楚公懼寖遠失傳墓上皆
立石表自是詎今又九十五年中更兵亂惟
太保冢可識餘皆迷不知處歲時祭於太保
冢前而已淳熙十二年三月或為某言鄕民
鉏麥得石表草間蓋陸氏祖某亟往視則二
評事冢也幸不毁乃從父老參訂不三日盡
得之石表皆在封識如新而地多為人冒没
聞(某)至迭相質證於是侵地皆歸培冢築垣
闢道蓺木而陸氏大墓皆復其故某老矣羣
從有曾孫行其視二評事已十世世益遠則
大墓守護或益怠故具書始末于石以告後
之人淳熙十五年正月日朝請大夫權知嚴
州軍州事某謹書
詹朝奉墓表
新定遂安縣詹氏爲郡望族自光禄公諱良
臣以死勤事被褒顯書其事於國史少保公
諱大方純誠質厚爲中興賢輔熏陶漸漬子
孫皆以學行顯聞雖未必皆至貴仕而學行
淵粹論議堅正師友稱其賢鄕閭服其化身
殁而不冺若故朝奉郎諱靖之字康仲及其
子承奉郎諱長民字子齊者是矣(某)謹按家
傳及質之鄕人所傳朝奉公以少保遇郊祀
恩𥙷承務即歴浙東安撫司主管機宜文字
監潭州南嶽廟婺州金華常州宜興縣丞淛
東提舉常平司幹辦公事通判靖州卒于官
舍年五十二葬淳安縣仁壽鄕拜山之陽初
將赴金華而代者以私故欲遷延而重於自
言既遣吏來迓公始聞之亟出避吏至家人
告以適他郡後數月乃往郡委以受輸而公
所親有居部内者貧不能及期公亟代之輸
民聞之莫敢後嵊有筮者徐生嘗倉卒繫獄
無妻孥有田數畝預書券屬其友鬻之友鬻
而有其直徐生出訟于有司久不决公詰以
數語得其情宜興到官纔再閱月會兄得疾
甚篤丐歸視疾郡不許乃棄官歸郡督還甚
厲公卒不可曰寧坐法不忍有負於孝悌也
人服其决郡亦卒無以罪浙東茶鹽司同僚
有嫚公者公置不較及其人遇疾卒妻前夗
男女皆幼稚貧甚斂具歸&KR1149;一切皆出公力
又為營其葬及嫁孤女之費無憾而後已公
雖閑居無厚積餘藏然勇於為義有㛰姻不
能舉及疾病死喪之急慨然助之忘其力之
不足也所親鄭椿年官於嚴公以嫌不數見
一日椿年卒有子在外名以似宗而未及以
歸及卒有致仕恩族子自其鄕來衰絰而入
將冒取官公力排出之求得似宗卒官之公
所爲大率類此不可槩舉古所謂可以屬孤
託死者公真其人也公娶王氏封安人賜冠
帔後公四年卒子七人長民承奉郎前公三
年卒阜民文林郎新寧海軍節度推官表民
出繼公弟徽之仕至從事郎常州無錫縣丞
卒定民少有疾亦已卒乂民從事郎前楚州
司戶參軍養民仁澤未仕女子二人朝請郎
前通判湖州曾槃朝散大夫直華文閣前淮
南轉運副使石宗昭其婿也孫七人強學好
學好問好禮好謙好修好信承奉君以少保
遺表恩𥙷承務郎遷承奉郎歴監紹興府都
稅院鎮江府排岸兼拆船公事卒于家享年
二十七葬祔世墓之次君所至勤其官在紹
興時府遣官檢察所遣者無以為功則肆為
侵刻行道為之咨嗟君與爭不聽即自劾去
故時鎮江排岸官兼掌緫領所逋欠綱運官
吏君至閱視凡八九十輩皆飢寒疾病或父
死而督其子君慨然為之言皆得挺繫以去
未幾屬疾謁告歸省郡持不可比得請則疾
已篤矣朝奉公見其癯瘠驚問故以實告且
曰懼為親憂故不敢左右聞者皆感欷自是
疾遂不可為而君每是父每輒以有瘳告痛
楚則忍不發聲懼親之聞也君從吾友吕祖
謙伯恭學伯恭門人數百君以孝謹好學屢
見稱歎比卒伯恭哀之見於歠辤雖位下而
年不遐亦可不泯矣娶馮氏子一人強學初
朝奉公之子阜民以父兄遺事屬予為墓表
且曰願共為一碑而疑古未有比予謂石元
懿公熙載及其子文定公中立實同一碑故
相蘇魏公所為也是為比後世尚有考焉慶
元某年某月某日中大夫直華文閣致仕山
隂縣開國男食邑三百戶賜紫金魚袋陸(某)
撰
孫君墓表
會稽餘姚縣有士曰孫君名椿年字永叔其
先山隂人當仁宗皇帝時有諱沔者仕至
樞密副使有忠直名謚威敏威敏之弟曰洞
洞生儼始東徙餘姚儼生璣璣生繹繹生逑
君之考也以君貢南省遇慶壽恩𥙷修職郎
實始聚書館士人以善其子弟子弟多自奮
于學而君尤知名間遊四方從老師宿儒受
學尤好左氏春秋班氏漢書司馬氏通鑑平
居至忘寢食遇其得意時時著說以發明三
家奥指多世儒所不及又從長老及有識者
講國家兵興以來理亂得失之故某事可法
某事可戒至於淮江以北極于司并幽薊山
川險要及前代用師餽糧道路所出言之莫
不詳盡聽者忘倦使君得至人主前口論手
畫極利害是非之實以感悟上聽安知不見
拔用而成功名哉士固有幸不幸未易以成
敗論也晩預特奏名人皆謂公且遇合乃復
以不合有司意入下第時有詔例補嶽祠君
辤焉然君年未六十識者以為學識如此安
知終不合而君不幸死矣君雖終不合以死
然居家可紀者多尤篤於孝友兄早死諸孤
猶襁負父母哀之君曰某在兄不亡也父母
為損哭泣君於是奉[婺-矛+牙]嫂撫孤姪盡敬盡愛
父母既終視平日加篤立義居法度寬裕而
密察可久不廢兩院子弟分授諸經擇名師
遣從學朋遊亦謹擇以故皆有學行可稱姉
適里中胡氏夫婦皆早卒君撫孤恩意甚備
不幸其孤又早夭君益哀憐之復為立後胡
氏之祭繄君刀得不絶晩倣范文正公義莊
之制贍其族長幼親疎咸有倫序歲以為常
有餘又以及婣戚故舊無遺力紹熙中歲旱
米價日翔君悉發廩貸里人明年稼登糶賤
來償者止受其米如初貸之數有鬻屋廬將
散而之四方者君必貸之以錢如鬻屋之數
曰所得幾何奈何捨鄕里而去以此旁近無
流徙者縣並海隄防數決在仕者欲泆湖募
人耕其中積粟為築隄費君爭不可曰捍海
固利矣泆湖則無以灌溉歲且饑利不𥙷害
請出私金率鄕里共營之隄可成卒如君言
而湖利亦得不廢君之所爲大槩類此觀者
可知其磊落不凢矣君享年五十有九以慶
元五年二月壬申卒卜以明年十二月甲申
葬于龍泉鄕澄清之原娶吳氏子四人之宏
之亮之望之穎皆有學行之宏之亮嘗同試
禮部女一人歸迪功郎衢州州學教授史彌
忠亦知名士既納銘竁中又來請文以表墓
上於虖義修而命窒施豐而報嗇維報不忒
亦不在亟尚其後人克肖君德慶元六年十
月中大夫直華文閣致仕陸某表
何君墓表
詩豈易言哉一書之不見一物之不識一理
之不窮皆有憾焉同此世也而盛衰異同此
人也而壮老殊一卷之詩有淳漓一篇之詩
有善病至於一聯一句而有可玩者有可疵
者有一讀再讀至十百讀乃見其妙者有初
悅可人意熟味之使人不滿者大抵詩欲工
而工亦非詩之極也鍜煉之久乃失本指斵
削之甚反傷正氣雖曰名不可幸得以名求
詩又非知詩者纖麗足以移人夸大足以蓋
衆故論久而後公名久而後定嗚呼艱哉予
固不足為知此道者亦致其意久矣頋每不
敢易於品藻蓋彼皆廣求約取極數十年之
力僅得其所謂自喜者以示人而我乃欲一
覽而盡其可乎何君名逮字思順能詩終身
不自足而卒卒後予友人曾樂道鞏仲至始
介思順之子羡以遺槀屬予表墓且言思順
平生欲見予而不果故有斯請予年近九十
病卧鏡湖上凢以文章來者積架上不能省
一日取思順詩讀之不覺起坐太息曰今世
豈無從事於此者如思順蓋未易得也不以
字害其成句不以句累其全篇超然於世俗
毁譽之外予之恨不一見其人甚於其人之
願見予也思順曾大父諱粹中大父諱汝能
父諱松東陽東陽人以嘉泰三年九月十一
日卒年五十有一兩娶郭氏皆先卒以開禧
元年十一月二十日合葬于仁壽鄕陂頭山
之原子一人女長適進士郭槩次尚幼開禧
二年四月戊寅太中大夫寶謨閣待制致仕
山隂縣開國子食邑五百戶賜紫金魚袋陸
某表
孺人王氏墓表
孺人王氏名中字正節濰州北海人曾大父
諱競朝議大夫直秘閣大父諱慎修廸功郎
贈中奉大夫父諱嵎贈承事郎字季夷負天
下才名孺人嫁司馬文正公元孫龍圖閣待
制諱伋之仲子通直郎新權發遣信州軍州
事遵司馬君亦有文學政事稱其家登用於
朝孺人實相之人謂季夷雖坎壈不偶以死
而三子皆知名士夫人復以賢婦稱天所以
報善人亦昭昭矣司馬君簽書寧海軍節度
判官公事孺人不幸遇疾卒時嘉泰三年二
月初二日也得年四十有四司馬君來赴告
曰亡婦不逮事君姑其事舅及少姑皆盡孝
執喪中禮而哀有餘至除喪猶不能自抑司
馬大族也孺人承上接下肅敬慈恕既殁哭
之皆哀以開禧二年十二月壬申葬于會稽
山隂清&KR4118;比塢之原三子拓㨀操二女尚幼
予與待制及季夷少共學情好均兄弟兩公
又皆娶予中表孫氏則表儒人之墓宜莫如
予乃泣而書之太中大夫寶謨閣待制致仕
山隂縣開國子食邑五百戶賜紫金魚袋陸
某書今人王氏壙記
於虖令人王氏之墓中大夫山隂陸某妻蜀
郡王氏享年七十有一封令人以宋慶元
丁巳歲五月甲戍卒七月己酉葬祔君舅
少傅君姑魯國夫人墓之南岡有子子虡烏
程丞子龍武康尉子惔子坦子布子聿孫元
禮元敏元簡元甫元雅曾孫阿喜幼木名
渭南文集卷第三十九
