渭南文集卷第一
山隂陸游務觀
表
天申節賀表
化國之日舒以長運啓千齡之盛天子有父
尊之至心均萬㝢之驩敢即昌期虔申壽祝
(賀中)恭惟太上皇帝陛下宅心清靜受命溥將
恊氣熏為太平華夷銜莫報之德孫謀以燕
翼子宗社侈無疆之休誕敷錫於下民丕
靈承于上帝臣方馳使傳阻綴朝班望晬表
於雲霄敢恨微蹤之遠被頌聲於金石尚希
薄技之陳
會慶節賀表
有王者興爰啓丕平之運使聖人壽敢忘胥
戴之誠(賀中)恭惟皇帝陛下蕩乎無名建其
有極干戈載戢恩加遼碣之區囹圄一空治
格成康之上斂時百福享國萬年(臣)迹滯遐
陬心馳魏闕紀虹渚電樞之慶莫厠諸儒演
龍宫蘂笈之文徒修故事
又
帝生商而立子有開必先民戴舜以同心無
遠弗屇乾端肇闢嶽貢交修(中賀)臣早以湖
海之微生親見唐虞之盛典蓬轉逾二十年
之久每注想於冕旒嵩呼上千萬壽之時獨
阻陪於簪笏兹膺郡寄復在王畿目瞻佳氣
之鬱葱耳聽驩聲之洋溢永言疎賤已極光
榮恭惟皇帝陛下煥乎其有堯文粲然而
興周道三朝圖籍將還榮河溫洛之都萬
里車書已軼碣石榆林之壤以仁政廣華夷
之德澤以豐年奉郊廟之牲牷凡曰含齒戴
髮之儔均被淪肌浹髓之賜光御無疆之曆
益培有永之年臣猥以分符莫遑造闕簫韶
方奏徒傾就日之心歌頌可陳尚刻齊天之
石
瑞慶節賀表
虹流電繞適當聖作之辰鼇抃嵩呼共效壽
祺之祝敢傾丹悃仰扣睿聦(賀中)恭惟皇帝
陛下德當乾符躬有聖瑞東漸西被偉聲教
之混同上際下蟠極仁恩之滲漉帝生商而
立子民戴舜以同心歴考前聞孰逾盛際(臣)
生逢千載仕歴四朝嶽貢川珍猥預駿奔
之末鳶飛魚躍承依洪造之中
光宗冊寶賀表
龜食簭從考廟方嚴於典冊仗全樂備都人
咸覿於禮容聖教茂昭驩聲旁達(中賀)恭惟
皇帝陛下道參穹壊德肖祖宗稽周王
小毖之求躬虞帝終身之慕父傳歸子有光
盛舉於兩朝天定勝人果見太平於今日
乃咨元老大臣之參訂兼采議郎博士之討
論勒崇垂鴻極高蟠厚臣在列覩龍飛之旦
紬書奏麟止之篇際遇特殊等夷罕及既莫
預曲臺之議又阻從屬車之塵徒有悃誠形
於夢想
皇帝御正殿賀表
肅傳清蹕端御昕朝德上際而下蟠澤東漸
而西被(賀中)恭惟皇帝陛下體天廣覆如日
正中率禮無違永歎歲月遷流之速嚮明而
治勉荅臣民愛戴之心諏太史涓吉之辰采
奉常緜蕝之議對揚宗社之福爰舉公卿
之觴兩曜清明四方抃舞臣農疇齒耄帝所
夢遥華衮光臨雖莫望火龍黼黻之盛黃麾
備設尚想聞金石絲竹之音
皇太子受冊賀表
明詔建儲永為宗社之本正衙發策顯荅
神祗之心國勢尊安輿情闓懌(中賀)恭惟
皇帝陛下若稽古訓駿惠先猷壽考億平誕
膺不蔽之福本支萬世坐擁無疆之休存心
養性以事天修身齊家而治國迨舉有邦之
慶益昭知子之明(臣)跡遠周行心馳魏闕命
太史卜日之吉徒聞蟠告之傳遣上公持節
以行莫預觀瞻之盛儻未辭於聖代尚自
力於聲詩
賀明堂表
農扈婁豐協氣方流於緜宇合宫大享曠儀
遂舉於中天驛置星馳嵩呼雷動伏以聖神
在御祈報間行肆嚴長至之祠一舉上辛之
典惟兹宗祀實在季秋既得萬國之驩心宜
罄一精之嘉薦(賀中)恭惟皇帝陛下範圍元
化斧藻太平采皇祐之舊章茂建平和之極
稽紹興之新制用適古今之宜上帝顧歆殊
休叢委臣官縻遐徼心繫明廷考漢家汶上
之圖嗟莫部於潤色繼周頌我將之作尚自
力於形容
謝明堂赦表
明堂總章舉曠儀於路寢鈎陳羽衞敷大號
於端闈德恊穹祗春回海縣(謝中)恭惟皇帝
陛下道繩祖武政酌民言乾文仰法於房心
肇稱鉅典解澤默符於雷雨一洗衆愆統和
天人空虚囹圄臣適乘使傳遠在遐陬奉五
百里之驛書徒深鼇抃上千萬年之聖壽莫
綴鳬趨
謝赦表
宣布仁恩發揚孝治觀人心之鼓舞知天意
之恊從(謝中)恭惟皇帝陛下躬舜禹之資履
曾閔之行損又損而至道老吾老以及人一
日三朝雖極寧親之大養四方萬里尚憂庶
獄之亡辜内廣惠心旁流霈澤雨露所被囹
圄一空(臣)適以守藩恭聞孚號雖與民欣戴
如瞻咫尺之天然受命禱祈實勞方寸之地
謝賜曆日表
春秋以王而次春丕顯體元之妙閏月定時
而成歲適當班曆之辰治象一新歡聲四溢
(謝中)恭惟皇帝陛下道兼倫制化被堪輿念
王業之艱難每急農桑之務察天心之仁愛
尤深水旱之憂誠意既孚嘉生並應呼嵩高
之萬歲幸覩昌期陳泰階之六符不勝大願
又
詔班新曆雖舉彝章地近清都獨先下拜恩
光旁燭小已知榮(中謝臣)聞堯授人時實前
民用漢得天統克恊帝心方當重熙累洽之
盛時宜謹體元居正之大典恭惟皇帝陛
下凝圖丕赫受命溥將齊七政於璿璣昭示
太平之象調四時之玉燭用待來歲之宜爰
勑有司以幸天下(臣)偶叨牧養獲與布宣職
思其憂勸課誓殫於綿力年運而往功名更
感於初心
福建到任謝表
咸造在廷甫遂朝宗之願奉使有指遽叨臨
遣之榮大造難名餘生曷報(謝中)伏念臣么然
薄命起自窮閻偶以元祐之黨家獲與紹興
之朝士真人有作景運方開適當宁歎息
人才之實難顧一時豪傑號召而未至首蒙
引對面錫殊科遭逢稀闊之知聳動邇遐之
聽豈期蹇薄旋困沉綿卒繄全度之恩俾獲
退藏之分侵尋半世轉徙兩川三為别乘之
行再忝專城之寄五十之年已過非復壯心
八千之路來歸怳如昨夢敷陳淺拙應對參
差惟譴黜之是宜豈超遷之敢望此蓋伏遇
皇帝陛下道兼倫制澤被堪輿念(臣)留落
有年尚未除於狂態憐(臣)馳驅無地空竊抱
於愚忠顧雖末路之孤蹤猶玷外臺之高選
(臣)謹當力思守道深戒瘝官禮樂遠有光華
既大踰於素望靖共好是正直庶少答於鴻
私
江西到任謝表
䟽恩趣召靡待一人之言改命遣行猶備四
方之使丹衷欲叙雪涕先傾(謝中)伏念臣禀資
迂愚立身羇藐偶竊犂鉏之餘暇妄窺述作
之淵源纍然自力於簡編老之將至過矣見
稱於流輩轉而上聞頃入對於燕朝實親承
於睿奬然而異恩賜第弗由場屋之選掄特
旨造廷非出公卿之論薦已分亟投於閑散
豈期重累於生成此蓋伏遇皇帝陛下立
賢無方用人唯已一洗拘攣之積弊廣收魁
傑之遺才施及妄庸亦蒙省錄甫停追詔還
卑使旜凢曰自結於上知皆俾無蹈於後害
海嶽之内纖塵墜露何所用之父母之愛幼
子童孫蔑以加此驅馳入境感懼填膺重念
臣樸學守株孤身弔影素乏蚍蜉螘子之助
孰為輪囷蟠木之容愴餘日之安歸抱微誠
而永歎方天子建中和之極用告成功雖
文史近卜祝之間亦思自效尚憑長育不遂
棄捐所願預草漢家檢玉之文未敢遽同堯
民擊壤之作刳肝自訴伏鑕何辭疾痛飢寒
仰而呼天誓靡求於世俗齋戒沐浴可以事
帝冀終望於清光
嚴州到任謝表
穿延和之細仗面咫尺天佩新定之左符秩
二千石叨塵過分感懼交懷(中謝臣)聞明主
恩深書生命薄唐帝之知李白一官不及於
生前漢皇之念相如遺稾徒求於身後況如
臣輩莫望昔人猥緣一枝之卑嘗綴百僚之
末雖簪笏久違於昕謁乃姓名猶在於淵衷
乘傳來歸兩奉召還之旨懷章欲上亟蒙趣
對之榮親降玉音俯憐雪鬢勞其久别蓋寵
嘉近侍之所宜勉以屬文實臨遺守(臣)之未
有兹蓋伏遇皇帝陛下睿謨冠古英斷如
神肆筆成書千載獨高於聖學刺經作制諸
儒絶企於清光以(臣)夙被化於明時憐(臣)未
廢書於晚歲將激昂其素志故闊略於往愆
(臣)敢不戴使愚使過之恩念有社有民之寄
憩棠隂而聽訟期無墜於家聲及瓜戍而代
歸尚少酬於君賜
除寶謨閣待制謝表
陪衆雋以登瀛已慙薄陋扈六飛而上雍遽
踐高華恩重命輕感深涕霣(謝中)伏念(臣)材非
異稟家本至寒蒼雅遺書守先臣之孤學莊
騷奇作誦諸老之舊聞竊慕隠居求志之風
尤恥譁世取名之事年運而往道阻且長仕
止爲貧適遇四朝之盛際老猶不死遂爲
六聖之遺民豈期垂盡之時更被非常之遇
置之儒館命以信書特寬尸素之重誅不待
汗青而加賞兹蓋伏遇皇帝陛下道兼倫
制學備誠明體穹穹厚厚之仁躋蕩蕩巍巍
之治風行雷動號令靡隔於幽遐魚躍鳶飛
人材不遺於䟽賤雖耄期之已迫尚覆育之
愈深(臣)敢不口誦訓辭心銘德澤入預甘泉
之筆橐儻效微勞歸尋杜曲之桑麻終祈洪
造
轉太中大夫謝表
信史奏篇獲紀兩朝之盛恩書馳驛躐躋
四品之崇方醲賞之既行欲牢辤而弗敢始
終忝幸俯仰兢慙(中謝)伏念臣身出窮閻家
承孤學披肺肝而自力雖有素懷賜骸骨以
歸休已更累歲昨被出綸之命起參載筆之
遊強眊昏廢忘之餘均筆削討論之責食常
忘事但憂尸素之當誅成本因人乃以汗青
而受寵兹蓋伏遇皇帝陛下奉先思孝守
位曰仁夙受命于皇天克肖其德肆纂圖於
列聖無疆惟休永懷弓劒之藏每切羹墻之
慕爰永遺老俾誦舊聞而臣猥以耄期恭承
訓勉愴大父詩書之業久已寂寥讀元豐
文獻之言至於感泣雖迫蓋棺之日敢忘結
草之酬
謝致仕表
持橐甘泉已竊逢辰之幸挂冠神武又叨歸
老之榮加恩俯念於耄年延賞特頒於申命
伏讀絲綸之語曷勝犬馬之情(謝中)伏念臣家
本窮閻世承孤學雖遇千齡之盛際初無一
日之微勞白首光隂躐冠登瀛之選青雲步
武亟陪上雍之班屬預奏於信書遂祈歸於
故里奉祠雖佚竊食靡安兹洊貢於忱辭始
恭承於俞旨至於特捐異數增賁衰門顧令
么微獲被榮耀兹蓋伏遇皇帝陛下仁參
化育道極範圍繼粟繼肉以養賢才祝鯁祝
噎以禮耆耋思正元之朝士寤寐不忘念山
隂之老人生存無幾越拘攣於令甲聳觀聽
於薦紳簡編有光世類知勸而臣抱痾牀策
絶望闕廷賤息何能亦忝及親之禄素風
未墜豈無報國之期
落職謝表
叨榮罪大念舊恩深僅鐫筆橐之華猶保桑
榆之景仰慙鴻造下愧公言(中謝)伏念臣本
出故家初無他技每自求於遠官豈有意於
虚名命之多囏動輒為累強起僅餘於數月
退歸又閱於六年齒豁頭童心勦形瘵呌閽
請命蒙恩久許其乞骸飾巾待終視世已同
於逆旅敢謂寬平之邦憲尚令澌盡於里居
此蓋伏遇皇帝陛下勵精大猷惠養遺老
念臣生當全盛被六聖之㴠濡憐(臣)仕遇
中興荷三宗之識拔雖名薄責益示殊私
(臣)敢不祗誦訓詞痛懲宿負尸居餘氣永無
再瞻軒陛之期老生常談莫敘仰戴丘山之
意
逆曦授首稱賀表
天無私覆實均父母之仁邦有大刑爰下風
雷之令英斷若神明之速成功無晷刻之淹
氛祲澄清頌聲洋溢(中賀)臣伏以高皇有
作王室中興方犬戎窺蜀以憑陵賴驍將奮
身而守衞念功無已分閫相承仰累朝寵
數之非常雖舉族糜捐而曷報豈圖小醜自
取參夷僣服自如改元無憚受封割地已北
通獯鬻之庭置戍奪符欲東扼瞿唐之險罪
不勝於擢髮誅寧貸於闔門肆推曠蕩之恩
實自聖神之造恭惟皇帝陛下德配天地
功光祖宗覽圖籍而動容每念兩京之
未復奉廟祧而霣涕不忘九世之深讎
蠢兹邹卵之微自投鼎鑊之地人情共憤天
討遂加葅醢以賜諸侯雖特寬於漢法頭顱
之行萬里已大震於戎心遥知群醜宵遁之
餘無復並塞秋防之警(臣)身歸南陌名寓西
清馳驛四傳徒快鯨鯢之戮造朝旅賀莫趨
鵷鷺之班
牋
光宗冊寶賀太皇太后牋
諏穀旦於清臺蓍龜允恊奉鴻稱於考廟
典冊有嚴慶襲重闈驩騰函㝢恭惟太皇
太后殿下道同先后德著累朝閱天下義
理之深體坤元光大之盛密扶睿斷纂修
列聖之治功備述先猷啓迪一人之達孝舉
時大典紹國成規(臣)斂迹還東馳心拱北紳
緌雜遝遥瞻濟濟之賀班宫闕岧嶤徒寄區
區之夢境
皇帝御正殿賀皇后牋
聖治聿新爰正路朝之御邦儀丕舉實繄内
助之功盛典告成函生胥慶恭惟皇后殿
下道隆任姒化洽邦家方當宁之朝羣臣惟
聖時克宜中壼之介萬壽與天同休内騰六
寢之驩外副萬方之望(臣)久違近著獲遇昌
辰聽九賓之臚傳莫陪抃舞望五雲之宫闕
徒極傾輸
皇帝御正殿賀皇太子牋
清蹕肅九賓之儀方臨當宁寶觴奉萬壽之
祝允屬儲宫邦家有光華裔同慶恭惟皇
太子殿下道隆孝友性極誠明以大學為家
傳一洗俗儒章句之陋以密贊為子職豈獨
寢門櫛縱之恭相此多儀實先百辟(某)久嬰
沉疾已迫頹齡想廣殿之崇嚴莫陪襜翼占
前星之明潤徒極傾馳
皇太子受冊賀皇后牋
壼政憂勤恊贊上聖登三之治母慈顧復
遂開東宫明兩之祥汗簡光華函生鼔舞恭
惟皇后殿下道光圖史化被宫闈嗣先后
之徽音體柔祇之厚載媯汭之降二女允謂
盛時周臣之止九人實資内助迨此建儲之
命益知儷極之尊(臣)自去通班久安故里頽
齡耄矣莫陪執玉之趨鉅典煥然不勝拭目
之喜
賀皇太子受冊牋
父慈子孝集大慶于我家日吉時良發正衙
之顯冊國勢重於九鼎驩聲達于四方恭惟
皇太子殿下秉德淳明宅心虚靜英姿達識
事洞照於幾先強記博聞言必稽於古訓躬
守累朝仁恕之訓日侍兩宫晬穆之顏
歴考古初實為創見某夙叨四品垂及九齡
為國老農莫簉濟濟鵷鸞之列逢時盛典尚
懷區區犬馬之心
逆曦授首賀太皇太后牋
叛臣干紀敢萌負固之心密詔行誅不待崇
朝之久慶關宗社喜溢宫庭(臣)伏以參
井之墟古今重地方高帝東巡之始實群
胡南牧之秋爰有驍雄服劳疆圉惟列聖
念功之意每示優隆度故臣誓報之心豈有
窮已蠢兹微孽亦荷異恩入居宿衞之聯出
任師干之寄天所助者順乃懷悖逆之圖人
不食其餘自掇殲夷之譴尚全遺族實出
上恩恭惟太皇太后殿下坤厚資生母儀
燕翼每道先朝之家法助成聖主之性
仁慰在天之靈故誅其孥而無赦廣及物之
澤故宥其族而弗疑臣久屏窮閻猶叨近侍
用三有宅欣逢湯德之寬於萬斯年莫預堯
封之祝
逆曦授首賀皇后牋
逆臣負固上貽正宁之憂密詔行誅不待靈
旗之指勲高古昔喜溢宫庭伏以分閫專征
本倚世臣之舊野心叵測輒干邦憲之嚴妖
禽自取於覆巢靡草獨枯於長夏尚加矜貸
曲示㴠容故雖同産之親止用徙鄉之典恭
惟皇后殿下道光媯汭德配坤元侍膳慈
闈克謹晨昏之奉焦心中壼每分宵旰之勞
及此成功允為大慶聳裔夷之觀聽增竹帛
之光華(臣)久已歸耕莫陪入賀身修家齊國
治實由内助之功天時地利人和行覩外攘
之烈渭南文集卷第一
