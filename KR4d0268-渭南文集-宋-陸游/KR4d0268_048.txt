渭南文集卷第四十八
山隂陸游務觀
入蜀記第六
六日過荆門十二碚皆高崖絶壁嶄巖突兀則
峽中之嶮可知矣過碚望五龍及雞籠山嵳
莪正如夏雲之竒峯荆門者當以險固得名
碚上有石宂正方高可通人俗謂之荆門則
妄也晩至峽州泊至喜亭下峽州在唐為硤
州後改峽而印文則為陜州元豐中郎官何
洵直建言陜與陜相亂請改鑄印文從山事
下少府監而監丞歐陽發言湖北之陜州從
阜從夾(兩入夾從)陜西之陜州從阜從夾(兩人夾從)偏
旁不同夲不相亂恐四方謂少府監官皆不
識字當時朝士之議皆是發而卒從洵直言
改鑄云至喜亭記歐陽公撰黃魯直書
七日見知州右朝奉大夫葉安行字履道以小
舟遊西山甘泉寺竹橋石磴甚有幽趣有静
練洗心二亭下臨江山頗疎豁法堂之右小
徑數十步至一泉曰孝婦泉謂姜詩妻龐氏
也泉上亦有龐氏祠然歐陽文忠公不以為
信故其詩曰叢祠已廢姜祠在事迹難尋楚
語訛又此篇首章云江上孤峯蔽綠蘿初讀
之但謂孤峯蒙藤蘿耳及至此乃知山下為
綠蘿谿也又至漢景帝廟及東山寺景帝不
知何以有廟於此歐陽公為令時有祈雨文
在集中東山寺亦見歐陽公詩距望京門五
里寺外一亭臨小池有山如屏環之頗佳亭
前冬青及柏皆百餘年物遂至夷陵縣令見縣
左從政郎胡振廳事東至喜堂郡守朱虞部為
歐陽公所築者已焚壞柱礎尚存規模頗雄
深又東則祠堂亦簡陋肖像殊不類可歎聽
事前一井相傳為歐陽公所浚水極甘寒為
一郡之冠井旁一柟合抱亦傳為公手植晩
郡集於楚塞樓遍歴爾雅臺錦障亭亭前海
棠二本亦百年物爾雅臺者圖經以為郭景
純註爾雅於此又有絳雪亭取歐陽公千葉
紅梨詩而紅梨已不存矣
八日五鼔盡解船過下牢關夾江千峰萬嶂有
競起者有獨拔者有崩欲壓者有危欲墜者
有横裂者有直坼者有凸者有窪者有罅者
竒怪不可盡狀初冬草木皆青蒼不彫西望
重山如闕江出其間則所謂下牢谿也歐陽
文忠公有下牢津詩云入峽山漸曲轉灘山
更多即此也繫船與諸子及證師登三游洞
躡石磴二里其險處不可著脚洞大如三間
屋有一穴通人過然隂黑峻嶮尤可畏繚山
腹傴僂自巖下至洞前差可行然下臨溪潭
石壁十餘丈水聲恐人又一穴後有壁可居
鍾乳歲久垂地若柱正當穴門上有刻云黃
大臨弟庭堅同辛紘子大方紹聖二年三月
辛亥來遊旁石壁上刻云景祐四年七月十
日夷陵歐陽永叔下缺一字又云判官丁下
又缺數字丁者寶臣也字元珍今丁字下二
字亦髣髴可見殊不類元珍字又永叔但曰
夷陵不稱令洞外溪上又有一崩石偃仆刻
云黃庭堅弟叔向子相姪㯳同道人唐履來
游觀辛亥舊題如夢中事也建中靖國元年
三月庚寅按魯直初讁黔南以紹聖二年過
此歲在乙亥今云辛亥者誤也泊石牌峽石
穴中有石如老翁持魚竿狀略無少異
九日微雪過扇子峽重山相掩政如屏風扇疑
以此得名登蝦蟆碚水品所載第四泉是也
蝦蟆在山麓臨江頭鼻吻頷絶類而背脊皰
處尤逼真造物之巧有如此者自背上深入
得一洞穴石色綠潤泉泠泠有聲自洞出垂
蝦蟇口鼻間成水簾入江是日極寒巖嶺自
積雪而洞中温然如春碚洞相對稍西有一
峯孤起侵雲名天柱峰自此山勢稍平然江
岸皆大石堆積彌望正如濬渠積土狀晩次
黃牛廟山復高峻村人來賣茶菜者甚衆其
中有婦人皆以青斑布帕首然頗白晳語音
亦頗正茶則皆如柴枝草葉苦不可入口廟
靈感神封嘉應保安侯皆紹興以來制書也
其下即無義灘亂石塞中流望之可畏然舟
過乃不甚覺蓋操舟之妙也傳云神佐夏禹
治水有功故食于此門左右各一石馬頗卑
小以小屋覆之其右馬無左耳蓋歐陽公所
見也廟後叢木似冬青而非莫能名者落葉
有黑文類符篆葉葉不同兒輩亦求得數葉
歐詩刻石廟中又有張文忠一贊其詞曰壯
哉黃牛有大神力輦聚巨石百千萬億劒戟
齒牙磥硊江側壅激波濤險不可測威脅舟
人駭怖失色刲羊釃酒千載廟食張公之意
似謂神聚石壅流以脅人求祭饗使神之用
心果如此豈能巍然廟食千載乎蓋過論也
夜舟人來告請無擊更鼓云廟後山中多虎
聞鼓則出
十日早以特豕壷酒祭靈感廟遂行過鹿角虎
頭史君諸灘水縮已三之二然湍險猶可畏
泊城下歸州秭歸縣界也與兒曹步沙上回
望正見黃牛峽廟後山如屏風疊嵳峩插天
第四疊上有若牛狀其色赤黃前有一人如
着帽立者昨日及今早雲冒山頂至是始見
之因至白沙市慈濟院見主僧志堅問地名
城下之由云院後有楚故城今尚在因相與
訪之城在一岡阜上甚小南北有門前臨江
水對黃牛峽城西北一山蜿蜒回抱山上有
伍子胥廟大抵自荆以西子胥廟至多城下
多巧石如靈壁湖口之類
十一日過達洞灘灘惡與骨肉皆乘轎陸行過
灘灘際多竒石五色粲然可愛亦或有文成
物象及符書者猶見黃牛峽廟後山太白詩
云三朝上黃牛三暮行太遲三朝又三暮不
覺鬢成絲歐陽公云朝朝暮暮見黃牛徒使
行人過此愁山高更遠望猶見不是黃牛滯
客舟蓋諺謂朝見黃牛暮見黃牛一朝一暮
黃牛如故故二公皆及之歐陽公自荆渚赴
夷陵而有下牢三游及蝦蟇碚黃牛廟詩者
蓋在官時來游也故憶夷陵山詩云憶嘗祗
吏役鉅細悉經覯其後又云荒煙下牢戍百
仞塞溪漱蝦蟇噴水簾甘液勝飲酎亦嘗到
黃牛泊舟聽猨狖也晩泊馬肝峽口兩山對
立脩聳摩天略如廬山江岸多石百丈縈絆
極難過夜小雨
十二日早過東&KR0893;灘入馬肝峽石壁高絶處有
石下垂如肝故以名峽其傍又有獅子巖巖
中有一小石蹲踞張頤碧草被之正如一青
獅子微泉泠泠自巖中出舟行急不能取嘗
當亦佳泉也溪上又有一峯孤起秀麗略如
小孤山晩抵新灘登岸宿新安驛夜雪
十三日舟上新灘由南岸上及十七八船底爲
石所損急遣人往拯之僅不至沉然銳石穿
船底牢不可動蓋舟人載陶器多所致新灘
兩岸南曰官漕(聲平)北曰龍門龍門水尤湍急
多暗石官漕差可行然亦多銳石故爲峽中
最嶮處非輕舟無一物不可上下舟人冒利
以至此可為戒云遊江瀆北廟廟正臨龍門
其下石罅中有温泉淺而不涸一村頼之婦
人汲水皆背負一全木盎長二尺下有三足
至泉旁以杓挹水及八分即倒坐旁石束盎
背上而去大抵峽中負物率着背又多婦人
不獨水也有婦人負酒賣亦如負水狀呼買
之長跪以獻未嫁者率為同心髻高二尺插
銀釵至六隻後插大象牙梳如手大
十四日留驛中晩以小舟渡江南登山至江瀆
南廟新修未畢有一碑前進士曾華旦撰言
因山崩石壅成此灘害舟不可計於是著令
自十月至二月禁行舟知歸州尚書都官員
外郎趙誠聞于朝䟽鑿之用工八十日而灘
害始去皇祐三年也蓋江絶於天聖中至是
而復通然灘害至今未能悉去若乘十二月
正月水落石盡出時亦可併力盡鑱去銳石
然灘上居民皆利於敗舟賤賣板木及滯留
買賣必搖沮此役不則賂石工以為石不可
去須斷以必行乃可成又舟之所以敗皆失
於重載當以大字刻石置驛前則過者必自
懲創二者皆不可不講當以告當路者
十五日舟人盡出所載始能挽舟過灘然須修
治遂易舟離新灘過白狗峽泊舟興山口肩
輿遊玉虚洞去江岸五里許隔一溪所謂香
溪也源出昭君村水味美錄於水品色碧如
黛呼小舟以渡過溪又里餘洞門小纔袤丈
既入則極大可容數百人宏敞壯麗如入大
宫殿中有石成幢蓋旛旗芝草竹笋仙人龍
虎鳥獸之屬千狀萬態莫不逼真其絶異者
東石正圓如日西石半規如月予平生所見
巖竇無能及者有熙寧中謝師厚岑巖起題
名又有陳堯咨所作記叙此洞本末云唐天
寶中獵者始得之比歸已夜風急不可秉燭
炬然月明如晝兒曹與全師皆杖策相從殊
不覺崖谷之險也
十六日到歸州見知州右奉議郎賈選子公通
判左朝奉郎陳端彦民瞻館於報恩光孝寺
距城一里許蕭然無僧歸之為州纔三四百
家負卧牛山臨江州前即人鮓罋城中無尺
寸平土灘聲常如暴風雨至隔江有楚王城
亦山谷間然地比歸州差平或云楚始封於
此山海經夏啓封孟除於丹陽城郭璞注云
在秭歸縣南疑即此也然史記成王封熊繹
於丹陽裴駰乃云在枝江未詳孰是
十七日郡集於望洋堂玩芳亭亦皆沙石犖确
之地賈守云州倉歲收秋夏二料麥粟粇米
共五千餘石僅比吴中一下戶耳
十八日初得艬船羌小然底闊而輕於上灘為
便
十九日郡集於歸鄉堂欲以是晚行不果訪宋
玉宅在秭歸縣之東今為酒家舊有石刻宋
玉宅三字近以郡人避太守家諱去之或遂
由此失傳可惜也
二十日早離歸州出巫峰門過天慶觀少留觀
唐天寶元年碑載明皇夢老子事巴東太守
劉瑫所立字畫頗清逸碑側題當時郡官吏
胥姓名字亦佳又有周顯德中荆南判官孫
光憲為知歸州高從讓所立碑從讓蓋南平
王家子弟光憲亦知名國史有事迹盖五代
時歸峽皆隷荆渚也殿前有柏數百年物觀
下即吒灘亂石無數飯于靈泉寺遂登舟過
業灘亦名灘也水落舟輕俄頃遂過
二十一日舟中望石門關僅通一人行天下至
險也晩泊巴東縣江山雄麗大勝秭歸但井
邑極於蕭條邑中纔百餘戶自令廨而下皆
茅茨了無片瓦權縣事姊歸尉右迪功郎王
康年尉兼主簿右迪功郎杜德先來皆蜀人
也謁寇萊公祠堂登秋風亭下臨江山是日
重隂微雪天氣飂飄復觀亭名使人悵然始
有流落天涯之歎遂登雙柏堂白雲亭堂下
舊有萊公所植柏今已槁死然南山重複秀
麗可愛白雲亭則天下幽竒絶境群山環擁
層出間見古木森然往往二三百年物欄外
雙瀑瀉石澗中跳珠濺玉冷入人骨其下是
為慈溪奔流與江會予自吳入楚行五千餘
里過十五州亭榭之勝無如白雲者而止在
縣𪠘聽事之後巴東了無一事為令者可以
寢飯於亭中其樂無涯而闕令動輒二三年
無肯補者何哉
二十二日發巴東山益竒怪有夫子洞者一竇
在峭壁絶高處人迹所不可至然髣髴若有
欄楯不知所謂夫子者何也過三分泉自山
竇中出止兩派俗云三派有年兩派中熟一
派或絶流饑饉泊疲石夜雨
二十三日過巫山凝真觀謁妙用真人祠真人
即世所謂巫山神女也祠正對巫山峰巒上
入霄漢山脚直插江中議者謂太華衡廬皆
無此竒然十二峯者不可悉見所見八九峯
惟神女峯最為纖麗竒峭宜為仙真所託祝
史云每八月十五夜月明時有絲竹之音往
來峯頂山猿皆鳴逹旦方漸止廟後山半有
石壇平曠傳云夏禹見神女授符書於此壇
上觀十二峰宛如屏障是日天宇晴霽四頋
無纖翳惟神女峰上有白雲數片如鸞鶴翔
舞裴徊久之不散亦可異也祠舊有烏數百
送迎客舟自唐夔州刺史李貽詩已云群烏
幸胙餘矣近乾道元年忽不至今絶無一烏
不知其故泊清水洞洞極深後門自山後出
但黮闇水流其中鮮能入者歲旱祈雨頗應
權知巫山縣左文林郎冉徽之尉右廸功郎
文庶幾來
二十四日早抵巫山縣在峽中亦壯縣也市井
勝歸峽二郡隔江南陵山極高大有路如綫
盤屈至絶頂謂之一百八盤蓋施州正路黃
魯直詩云一百八盤携手上至今歸夢繞羊
腸即謂此也縣𪠘有故䥫盆底銳似半罋狀
極堅厚銘在其中蓋漢永平中物也缺處䥫
色光黑如佳漆字畫淳質可愛玩有石刻魯
直作盆記大略言建中靖國元年予弟叔向
嗣直自涪陵尉攝縣事予起戎州來寓縣𪠘
此盆舊以種蓮余洗滌乃見字云遊楚故離
宫俗謂之細腰宫有一池亦當時宫中燕遊
之地今堙没略盡矣三面皆荒山南望江山
竒麗又有將軍墓東晉人也一碑在墓後跌
䧟入地碑傾前欲壓字纔半存
二十五日晡後至大溪口泊舟出美梨大如升
二十六日發大溪口入瞿唐峽兩壁對聳上入
霄漢其平如削成仰視天如疋練然水已落
峽中平如油盎過聖姥泉蓋石上一罅人大
呼於旁則泉出屢呼則屢出可怪也晩至瞿
唐關唐故夔州與白帝城相連杜詩云白帝
䕫州各異城蓋言難辨也關西門正對灔澦
堆堆碎石積成出水數十丈土人云方夏秋
水漲時水又高於堆數十丈肩輿入關謁白
帝廟氣象甚古松柏皆數百年物有數碑皆
孟蜀時所立庭中石筍有黃魯直建中靖國
元年題字又有越公堂隋楊素所創少陵爲
賦詩者已毁今堂近歲所築亦甚宏壯自關
而東即東屯少陵故居也
二十七日早至䕫州州在山麓沙上所謂魚復
永安宫也宫今爲州倉而州治在宫西北甘
夫人墓西南景德中轉運使丁謂薛顔所徙
比白帝頗平曠然失關險無復形勢在瀼之
西故一曰瀼西土人謂山間之流通江者曰
瀼云州東南有八陣磧孔明之遺迹碎石行
