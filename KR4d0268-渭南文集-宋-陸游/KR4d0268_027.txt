渭南文集卷第二十七
山隂陸游務觀
跋
跋中和院東坡帖
此一卷皆蘇仲虎尚書所藏鑒定精審無一
帖可疑者刻石在成都大聖慈寺中和勝相
院淳熙六年六月十七日陸務觀題
跋漢隷
漢隷十四卷皆中原及吳蜀真刻淳熙己亥
集於建安公署友人莆陽方士繇伯謩親視
装褾故無一字差謬者六月二十一日山陰
陸(某)書
跋晁百谷字叙
名者士所願也而或懼太早何哉吾測之審
矣少而得名我不能不矜人不能不忌以滿
假之心來䜛慝之口幾何其不躓也吾元歸
年甫二十筆力扛鼎不患無名患太早耳雖
然洪道方力張其名而吾獨欲其退避揜覆
元歸未必樂也異時出入朝廷更歷世故會
當思吾言也夫淳熙庚子二月二日山陰陸
某書
跋陵陽先生詩草
右陵陽先生韓子蒼詩草一卷得之其孫籍
先生詩擅天下然反覆塗乙又歴䟽語所從
來其嚴如此可以爲後輩法矣予聞先生詩
成既以予人久或累月遠或千里復追取更
定無毫髮恨廼止則此草亦未必皆定本也
大歇庵詩一章徐師川作而先生于錄之亦
足見其無昔人争名之病矣故附見卷中淳
熙庚子四月二十二日笠澤陸(某)書
跋荆公詩
右荆公手書詩一卷前六首贈黃慶基後七
首贈鄧鑄石刻皆在臨川淳熙七年七月十
七日陸某謹題
跋續集驗方
予家自唐丞相宣公在忠州時著陸氏集驗
方故家世喜方書予宦遊四方所獲亦以百
計擇其尤可傳者號陸氏續集驗方刻之江
西倉司民為心齋淳熙庚子十一月望日吳
郡陸某謹書
先左丞使遼語錄
右先楚公使遼錄一卷三十八伯父手書
伯父自幼被疾以左手書然筆力清健如此
平生凢鈔書至數十百卷云淳熙八年四月
五日(某)謹識
跋朝制要覽
先君會稽公晚歲喜觀此書間為子弟講論
因革率至夜分先君捐館舍三十有四年統
得此於故廬伏讀悲哽敬識卷末淳熙八年
龍集辛丑十一月二十五日山隂陸(某)書
跋東坡問疾帖
東坡先生憂其親黨之疾委曲詳盡如此則
愛君憂國之際可知矣其曰勿使常醫弄疾
天下之至言讀之使人感歎彌日淳熙九年
五月乙未甫里陸(某)書
跋東坡詩草
東坡此詩云清吟雜夢寐得句旋已忘固已
竒矣晚謫惠州復出一聯云春江有佳句我
醉墮渺莽則又加於少作一等近世詩人老
而益嚴蓋未有如東坡者也學者或以易心
讀之何哉淳熙九年五月二十六日玉局祠
吏陸(某)書于鏡湖下鷗亭
跋孫府君墓誌銘
方五代割裂時自一郡以上非其國子弟則
大將功臣也士大夫仕為令掾者已為達官
錢氏土境尤蹙而孫公至專城蓋其國顯人
也觀杜公所述亦誠有以得之矣淳熙壬寅
立秋日甫里陸某
跋蘇魏公百韻詩
右首一卷丞相魏公謝事歸第且八十時所
作也蘇端明賀趙清獻公得謝啟云念平生
之百為一無可恨某於魏公亦云淳熙壬寅
立秋日吳郡陸(某)謹識
跋家藏造化權輿
右造化權輿六卷楚公舊藏有九伯父大觀
中顯字淳熙壬寅得之故第廢紙中用别本
讎校而闕其不可知者兩本俱通者亦具䟽
其下六月四日山陰陸(某)謹記
後十有四年慶元元年八月十二日重校凢
三日而畢時年七十一
跋三蘇遺文
此書蜀郡吕商隠周輔所編周輔入朝為史
官得唐安守以歸未至家暴卒可悲也淳熙
十一年正月十一日務觀識
跋兼山先生易說
郭立之從程先生遊最久程先生病革猶與
立之有問答語著於語錄而尹彦明獨謂立
之自黨論起即與程先生絶死亦不弔祭蓋
愛憎之論也立之子雍字子和屏居峽中屢
聘不起亦著易說得其家學蓋程氏易學立
之父子實傳之淳熙甲辰二月三十日甫里
陸務觀云
後六年得謝昌國所贈頥正先生辨尹公說
乃知予此言粗合也頥正即雍也己酉八月
二十八日(某)書
跋鄭虞任昭君曲
自張文潛下世樂府幾絶吾友鄭虞任作昭
君曲如羊車春草空芊芊及重瞳光射搔頭
偏之類文潜殆不死也但願夕烽長不驚甘
泉妾身勝在君王前能道昭君意中事者淳
熙甲辰三月二十三日甫里陸(某)書
跋傅正議至樂菴記
伏波將軍困於壺頭曳病足土室中以望夷
賊左右哀之莫不為流涕定遠侯在西城三
十年年老思土上書自言願生入玉門關詞
指甚哀彼封侯富貴矣然戚戚無聊乃如此
其他盈滿臲卼畏禍憂誅願為布衣不可得
者又何可勝歎然則冨貴果不如貧賤之樂
耶曰此自冨貴者言之耳貧賤之士仕則無
路處則無食自非有道君子其憂又有甚者
矣正議傅公在學校二十年聲震京師同舍
生去為公卿者袂相屬而公始僅得一第既
仕矣適時艱難妄男子往往起閭巷取美官
公又棄不用則亦何自樂哉及讀所作至樂
菴記自道其胷中恢疎磊落所以樂而忘憂
者文辭辯麗動人有列禦寇莊周之遺風然
後知公蓋有道者或曰使天以富貴易公之
樂公其許之乎予曰公所以處貧賤者則其
所以處富貴也顔回之簞瓢周公之衮繡一
也觀斯文者盍以是求之淳熙十一年七月
十六日山陰陸(某)謹書
跋中興間氣集二
高適字仲武此乃名仲武非適也評品多妄
蓋淺丈夫耳其書乃傳至今天下事出於幸
不幸固多如此可以一歎淳熙甲辰八月二
十九日放翁書
高適字仲武此集所謂高仲武乃别一人名
仲武非適也議論凢鄙與近世宋百家詩中
小序可相甲乙唐人深於詩者多而此等議
論乃傳至今事固有幸不幸也然所載多佳
句亦不可以所託非其人而廢之
跋齊驅集
此集刻版於宣和三年方是時黨禁猶未解
文士蓋僅有見者故本多誤然好事者冒法
刻之亦竒矣淳熙甲辰重午日陸務觀書
跋柳柳州集
此一卷集外文其中多後人妄取他人之文
冒柳州之名者聊且裒類于此子京
右三十一字宋景文公手書藏其從孫晸家
然所謂集外文者今往往分入卷中矣淳熙
乙巳五月十七日務觀校畢
跋說苑
李德芻云館中說苑二十卷而闕反質一卷
曾鞏乃分修文為上下以足二十卷後高麗
進一卷遂足淳熙乙巳丁月六日務觀書
跋章氏辨誣錄
徽宗皇帝盛德大度自秦漢以來人主莫能
及者尤在友愛蔡王寬貸章惇而史臣不能
發明可為太息淳熙丙午十月望陸某謹題
跋釣臺江公奏議
(某)乾道庚寅夏得此書於臨安後十有七年
蒙恩守桐廬訪其家復得三表及贈告墓
志因併刻之以致平生尊仰之意淳熙十三
年十一月十有六日笠澤陸某書
先太傅遺像
先太傅皇祐中以吏部郎中直昭文館自會
稽移守新定期年請老得分司西京以歸迨
今百四十年而某自奉祠玉局起為是邦實
繼遺躅於是知建德縣事蘇君林以父老之
請築祠宇于兜率佛寺淳熙十四年春正月
丙辰備車旗儀物大合樂奉遺像于祠且以
公自贊道帽羽服像刻之堅珉尉邦人無窮
之思朝隠子蓋公自號云元孫朝請大夫權
知嚴州軍州事陸(某)謹書
跋高康王墓誌
王岐公文章閎麗有西漢風而宋常山公書
法森嚴實傳鍾張古學方裕陵致孝寶慈
極天下養故並命兩公彰顯高氏先王功烈
以詔萬世可以為寵光矣中更亂離而墨本
寶藏如新殆有神物護持云淳熙十四年二
月三日笠澤陸(某)謹識
跋半山集
右半山集二卷皆荆公晚歸金陵後所作詩
也丹陽陳輔之嘗編纂刻本於金陵學舍今
亡矣淳熙戊申上巳日笠澤陸(某)書
跋李深之論事集
唐丞相司空李公深之論事集有兩本其一
本七卷無序其一本一卷史官蒋偕作序然
以序考之則偕所序蓋七卷者也淳熙戊申
四月十九日笠澤陸(某)識
跋李莊簡公家書
李丈参政罷政歸鄕里時(某)年二十矣時時
來訪先君劇談終日每言秦氏必曰咸陽
憤切慨慷形於色辭一日平旦來共飯謂先
君曰聞趙相過嶺悲憂出涕僕不然謫命下
青鞵布襪行矣豈能作兒女態耶方言此時
目如炬聲如鍾其英偉剛毅之氣使人興起
後四十年偶讀公家書雖徙海表氣不少衰
丁寧訓戒之語皆足垂範百世猶想見其道
青鞵布襪時也淳熙戊申五月己未笠澤陸
(某)題
跋之罘先生槀
肩吾文忠公四世孫博學工文章與予蓋莫
逆也晚來行在諸公貴人頗知之欲引置要
津有毁之者肩吾既不偶乃調桂陽令去客
姑蘇未繫舟暴疾一夕死哀哉嘉父犍為人
肩吾沒後數年始以進士起家淳熙戊申秋
社日放翁書
跋吳夢予詩編
山澤之氣為雲降而為雨勾者伸秀者實此
雲之見於用者也子嘗見旱歲之雲乎嵳峨
突兀起為竒峰足以悦人之目而不見於用
此雲之不幸也君子之學蓋將堯舜其君民
若乃放逐顦顇娛悲舒憂為風為騷亦文之
不幸也吾友吳夢予橐其歌詩數百篇於天
下名卿賢大夫之主斯文盟者翕然歎譽之
末以示余余愀然曰子之文其工可悲其不
幸可弔年益老身益窮後世將曰是窮人之
工於歌詩者計吾吳君之情亦豈樂受此名
哉余請廣其志曰窮當益堅老當益壮丈夫
蓋棺事始定君子之學堯舜其君民余之所
望於朋友也娛悲舒憂為風為騷而已豈余
之所望於朋友哉淳熙十五年十一月二十
六日甫里陸(某)書
跋松陵集三
淳熙十六年四月二十六日車駕幸景靈
宫予以禮部郎兼膳部檢察賜公卿食訖事
作假會陵陽韓籍寄此集來云東都舊本也
欣然讀之時寓甎街巷街南小宅之南樓山
陰陸(某)務觀手識
此集蔡景繁舊物復嘗歸韓子蒼子蒼之孫
籍以遺予蓋百年前本也
景繁元豐中嘗為開封推官此所題開封南
司者是也景繁二子居厚居易此題居厚者
其長也景繁臨川人而韓子蒼居臨川故得
此書務觀手記
跋王仲言乞米詩
仲言貸米本自欲就魯肅輩人而艮齋又戒
以勿取陶胡奴米仲言治己可謂嚴而艮齋
告之亦可謂忠矣數年來仲言以貧甚客長
安中豪子資給殊厚今春忽捨去主人叩首
乞少留不可豈獨能踐初言亦不負艮齋期
待矣淳熙己酉四月二十七日陸(某)務觀書
跋金奩集
飛卿南鄉子八闋語意工妙殆可追配劉夢
得竹枝信一時傑作也淳熙己酉立秋觀于
國史院直廬是日風雨桐葉滿庭放翁書
跋韓非子
右韓非子一卷紹興丁夘先君年六十時
傳吳棫才老本後四十有二年淳熙己酉某
重装而藏之時年六十有五十月九日史院
東閤手識
跋却掃編
此書之作敦立猶少年故大抵無紹興以後
事淳熙己酉十一月十四日書于儀曹直廬
跋彩選
紹興甲戌七月三日子宅過此彩選畢景丙
子二月五日同季思訪務觀雲門山草堂復
為此戲子宅記
紹興十九年正月十有七日友人王仲言父
自京江來以是書為贈酴醿庵記
官制左右丞不為平章事自侍郎拜者皆躐
遷尚書此書蓋失之
子宅季思下世忽已數年予今年六十有七
覽此太息然予方從事金丹丹成長生不死
直餘事耳後五百年過雲門草堂故趾思昔
作彩戲豈非夢耶紹熙元年上元日放翁書
去子宅題字時三十年矣
跋陜西印章二
紹熙庚戌正月十九日夜閱故書得此追思
在山南時已二十年同幕惟周元吉閻才元
章德茂張季長及余五人尚亡恙爾拊卷累
欷放翁題
又十有五年當嘉泰之四年歲在甲子因暴
書再觀則元吉才元德茂又皆物故數年矣
季長在蜀累歲不得書存亡有不可知者而
予年已八十感歎不能已八月十六日務觀
書
跋詩藁
此予丙戌以前詩二十之一也及在嚴州再
編又去十之九然此殘藁終亦惜之乃以付
子聿紹熙改元立夏日書
跋祕閣續帖張長史率意帖
此一帖在故簽書樞密王倫家倫出使時得
之故都予少日嘗見之紹熙改元五月甲子
甫里陸(某)識時年六十有六距初見時四十
有五年矣
跋王深甫先生書簡二
深父先生以治平二年七月二十八日卒而
此卷末荅其弟容季書是年六月一日相距
無兩月矣悲夫紹熙元年六月望陸(某)書
此書朝夕觀之使人若居嚴師畏友之間不
敢萌一毫不善意
跋郭德誼墓誌二
仲晦先生識郭公墓或恨其太簡然吾夫子
銘季札曰於虖有吳延陵季子之墓財十字
耳至今傳以為寶彼賣菜求益之論可付一
歎紹熙二年正月二十三日陸某謹書
又
顔魯公麻姑壇記東坡先生經藏記皆有大
字小字兩本蓋用羊叔子峴山故事千載之
後陵谷變遷尚冀其一存爾德誼之名固自
不朽然吾元晦為斯人計亦至矣豈希吕兄
弟孝愛篤至有以發之耶紹熙二年正月壬
申笠澤陸(某)識
跋郭德誼書
予童子時嘗避兵東陽山中詎今六十年予
長德誼三歲計其年可以相從而不及也觀
此遺墨為之太息紹熙二年正月二十三日
笠澤老漁陸(某)謹書
渭南文集卷第二十七
