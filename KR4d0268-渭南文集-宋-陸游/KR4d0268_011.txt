渭南文集卷第十一
山隂陸游務觀
啓
賀禮部鄭侍郎啓
恭審筆橐陞華資論思於禁路絲綸出令兼
潤色於皇猷共知儒術之益尊孰謂太平之
無象恭惟(某)官好是正直擇乎中庸大册高
文固已寫之琬琰崇言谹議皆可質於鬼神
殆將與日月而爭光奚止當雷霆而獨立惟
上聖克勤於緫㩜察羣臣各盡於才能謂其
代予言既久煩於鴻碩求能典朕禮宜無易
於老成况以南省之要司仍寓西垣之舊直
惟時異數實冠清途然而文關國之盛衰官
以人而輕重籲俊尊上帝豈止在玉帛鐘鼓
之間歛福錫庶民其必有典謨訓誥之盛視
古無愧非公而誰所冀復如三代禮樂大備
之時抑亦追還兩漢文辭爾雅之體顧雖老
矣尚及見之
答撫州發解進士啓
士論推賢方恨定交之晩鄉書擢秀遽勤授
贄之恭恭惟某官奧學海涵英姿玉立山川
信美生大儒名世之邦絃誦相聞陶聖主
右文之化將鵬摶於宦海姑鴻漸於名場某
偶此乘軺遂叨勸駕宸廷射策豈惟慶榜帖
之馳藏室讎書尚及見雲霄之舉(甚聞名方解魁云籍)
(秀遽勤授贄之恭恨定交之晩褎然擢)
賀施中書啓
伏審蓬壺清閟早冠群仙之遊詞掖高華旋
觀一佛之出得人之盛吾道有光恭惟某官
秉德醇明宅心夷粹高文大册非復騷人墨
客感寓之詞崇論谹言盡得宗廟朝廷嚴重
之體久矣絶世而獨立固難袖手而旁觀況
今聖政之新方建太平之業推明天子惻
怛愛民之措開慰海内奔走鄕化之心德意
達於四夷號令嫓乎三代清議所屬匪公而
誰且甘泉均號於從臣而西省獨稱於政本
國僑潤色雖槩取儒學之長山甫將明必深
通天下之務正官名者蓋已百祀稱職業者
凢有幾人戞乎其難理若有待動心駭目自
兹觀大手筆之傳削牘濡毫又當慶真學士
之拜
上丞相參政乞宫觀啓
年運而往益知涉世之艱職思其憂獨幸侍
祠之樂惓惓微志懇懇自陳伏念(某)擁腫凢
材聱牙曲學既無甚高論足以譁世豈有它
繆巧用以致身隨牒半生問津萬里雖誓圖
微報不勝狗馬之心而俯迫頹齡已罹霜露
之疾壯志纍然而欲盡殘骸悴爾以難支拉
朽摧枯競為排陷哀窮悼屈孰借聲光敢圖
廊廟之尊未棄門闌之舊曲憐不逮力謂無
他至於跌宕之文辱在褒稱之域二百年無
此作矣固難稱愜於奬知萬戶侯豈足道哉
私亦激昂於衰懦然而揣數竒之薄命懼徒
費於鴻鈞與其度越群材留朱雲於東閤曷
若稍捐薄禄置陶令於北䆫伏望(某)官仁風
翺及物之恩赫日照覆盆之陋念前跋胡而
後㚄尾惟當自屏於江湖方上昭天而下漏
泉忍使獨擠於溝壑假以毫端之潤寵其林
下之歸某謹當刻骨戴恩刳心慕道誦丹臺
之蘂笈少尉素懷拜玉局之冰銜用華晩景
知嚴州謝王丞相啓
故里浮沉竊玉局再期之禄公朝抆拭付桐
江千里之民瓜戍非遥竹符甚寵感淪病骨
愧溢衰顔伏念(某)元祐黨家紹興朝士池魚
瀺灂本思目放於江湖社櫟支離久已難施
於斤斧繇治生之素拙因從官以忘歸頃自
吳中久留劎外顧彼衣冠之所萃頗以文字
而相從方深去國之悲敢有擇交之意流偶
殊於涇渭風自隔於馬牛睚眦見憎本出一
朝之忿排擠盡力幾如九世之讎藐是羇孤
孰為别白縦免投荒之大罸亦宜置散以終
身且定遠未歸惟望玉關之生入輕車已老
猶護北平之盛秋豈有朝為閭閻廢斥之人
暮竊畿輔承宣之寄兹蓋伏遇某官學窮突
奥勲塞堪輿南山巖巖冠公師之重任赤舄
几几同宗社之閎休念人才之實難悼士氣
之不振埏陶至廣收拾無遺方與物以皆春
憫向隅之獨泣燮和輿論闊略彝章起安國
於徒中較恩未大還管寧於海外為力尚輕
而某少非列於通才晩徒專於樸學棄雞肋
而猶惜雖仰戴於深仁續鳬脛則自悲恐難
逃於薄命
謝梁右相啓
故里投閑久竊奉祠之禄清時起廢遽叨出
守之榮挈於九折之途置之一飽之地感深
至骨涕溢交頥伏念(某)鄉校孤生京塵下吏
學徒盡力徐而察之則鷁退飛仕已冥心非
敢後也而馬不進頃者南遊七澤西上三巴
繆見推於文辭因頗交其秀傑愛憎遂作譽
毁相乘肆為部黨之讒規動朝端之聽雖漸
能忍事聽唾面之自乾猶競起浮言至擢髮
而莫數澒洞風波之上流離道路之旁幸逢
皦日之中天固宜潦水之歸壑矧此江山之
郡介於吳越之間先世嘗臨尚有召伯憩棠
之愛提封甚邇僅同買臣衣繡之歸蕞爾何
堪居然非稱此蓋伏遇(某)官身扶昌運手斡
化鈞一氣鳶魚咸遂飛潛之性衆材杗桷各
安大小之宜俯憐下之餘嘗沐筆端之潤
摧頽雖久省錄未忘謂人士舍之則藏固當
慕昔賢顯晦之節然朝廷養非所用何以待
異時緩急之求既啓迪於淵衷遂燮和於輿
論而某年齡扺此意氣蕭然律召東風雖幸
春回於寒谷手遮西日敢希身到於修門
謝周樞使啓
起由散地付以名州朝迹久疎忽喜長安之
近戍期未及先寬方朔之飢靖言孤蹤可謂
過望伏念(某)簞瓢窮巷土木殘骸早已孤危
馬一鳴而輒斥晩尤顚沛龜六鑄而不成羽
翮摧傷風波震蕩薄禄作無窮之&KR1090;虛名結
不解之讎酈生自謂非狂甚矣見知之寡韓
愈何恃敢傲若為取怒之深乘下澤之車忽
過半生掛神武之冠今無多日偶然未死得
此少伸制出西垣地連右輔顧視必恭之梓
阡陌相望封培勿翦之棠鄉閭太息此蓋伏
遇樞使丞相學優聖域道覺民先卓爾為
衆正之宗毅然開孤進之路自太公已久望
子仰關宗廟之靈有夷吾可無復憂盡釋薦
紳之慮方廣求於雋傑乃首記其姓名生物
功深奚啻吹律召東風之妙回天力大未覺
挾山起北海之難而某少頗激昂老猶矍鑠
志士弗忘在溝壑固當堅馬革裹尸之心薄
福難與成功名第恐有猨臂不侯之相
謝黃參政啟
病餘揣分蘄續食於叢祠望外䟽恩俾牧民
於近郡感深雪涕慙劇騂顔伏念某早歲多
艱晩途益困岷嶓巉絶身行禹貢之書雲夢
蒼茫口誦楚騷之句未葬支離之骨辱招羇
旅之魂八千之路雖還五十之年已過視荒
荒而益廢髮種種以堪哀斷港絶潢徒有朝
宗之願朽株枯木何施造化之功雖存溝壑
之餘生已是簮紳之棄物驚宿愆之盡洗知
孤迹之少安如絲如綸命出西垣之潤色有
民有社地連右輔之封圻矧復嚴瀨遺祠桐
山故隱企高風之如在顧俗狀以自慙此盖
伏遇參政相公黼黻皇猷權衡國是衆仰
規模之大天知議論之公謂設廉耻以遇羣
臣士斯自好且蹈仁義則為君子人亦何常
務與惟新不求其備某謹當銘膺感德擢髮
思愆弱羽遶枝姑低曰於晩景靈丹點礫儻
邂逅於初心
謝施參政啟
起由散地畀以專城命出詞垣仰戴絲綸之
寵名居節鎮俯慙章綬之華傴僂拜恩譫諄
叙感伏念(某)薄才綿力多病早衰竊慕長者
之餘風每思砥礪未聞君子之大道徒益顚
危零丁稷下之遊寂寞漳濱之卧尚無漂母
哀王孫而進食況有故人憐范叔而贈袍牛
欲釁鐘誰其弗忍婦非束緼何以自還敢期
累年不振之蹤忽有一旦殊常之遇光生分
表喜溢情涯惟兹山水之邦自昔詩書之俗
脩門在望曾無日近之嗟先世嘗臨獲慰露
濡之感此蓋伏遇參政相公至仁善下盛
德兼容一引坐一解顔士託終身之重三吐
哺三握髮野無片善之遺賢能借勢以鶱騰
孤遠望風而傾屬自悲蓬梗獨遠門闌向使
不為萬里之行固亦久在諸生之末誦文章
於方册竊喜得師聞道義於薦紳亦嘗願學
既積精誠之至果歸甄冶之公旅進無階歎
空馳於清夢餘年有幾懼終負於初心
謝臺諫啟
貧念代耕之禄懇乞奉祠恩開使過之門復
令治郡方窮閻之待盡非公議而疇依慙極
騂顔感深雪涕伏念(某)邅回薄命顦顇餘生
隷業荒唐小學僅通於蒼雅屬辭卑弱竒文
徒慕於莊騷髮種種以將童心搖搖而欲折
食粥動逾於累月陳絺或至於隆冬不能引
分以掛冠廉隅已喪更復貪榮於懷綬愧懼
可知況此名城今為近輔九霄嘉氣日未邇
於長安千載遺祠星嘗從於帝座孰為之地
使有此行兹盖伏遇(某)官偉量海涵英姿山
立(枯仁先念舊正言云義急嘘)衆惡之而必察俯憐久困
於風波今老矣而無能尚使少紓於溝壑為
國廣旁求之路示人無終棄之才曾是妄庸
曲蒙全護除書已下徒叨湔洗之恩羸疾益
侵無復激昂之日
謝葛給事啟
杜門訟六十年之非久安散地起家忝二千
石之重忽奉明恩驚釁垢之漸除扶衰殘而
下拜(三年之冗不治如絲如綸一字之褒過舍人云起自窮閻叨臨近郡為農為圃)
(寵)伏念某學由病廢仕以罪歸冥心鵷鷺之
行投迹雞豚之社海三山之縹渺釣鼇巳媿
於初心楚七澤之蒼茫殪兕亦成於昨夢但
欲負耒慕許行之學豈復叩角歌寗戚之詩
偶逢公朝使過之時躐畀近郡承流之寄所
蒙過矣自揆茫然天際鬱葱望九重之雲氣
道周蔽芾掃四世之棠陰得遂此行孰為之
地此盖伏遇侍講給事道本文王之正學
師孟氏之醇騰茂實而蜚英聲久隆上睠
息邪說而距詖行遂擅儒宗方與萬物而皆
春不忍一夫之獨泣某偶階末契遂借餘光
(激水之斗升窮鱗悉逝麗藻生雲於膚寸甘舍人云議論四方之望文章百世之師餘談)
(泣而某適有懷章之幸首叨泚筆之榮澤無窮方與萬物而皆春不忍一夫之獨)雖
飯豆羹藜不敢望功名於老大然書紳銘座
尚思復玷缺之艱難
答交代陳判院啓
病求玉局但懷優游卒歲之心恩畀桐廬獲
繼超軼絶塵之迹方自嫌於通問乃遽辱於
移書公真快哉我則陋矣伏念(某)少而落魄
老益迂疎憔悴關河萬里客岷嶓之境馳驅
節傳三年使閩楚之郊迨此退歸頽然遲暮
投幘已安於蟹舍起家忽奉於魚符此蓋伏
遇(某)官秉節以貫四時瑞世而翔千仞經行
早推於庠序謀猷晩著於朝廷謠誦上聞豈
獨最列城之課規模甚遠又足為来者之師
(某)偶幸懷章遂將接武雖取棄竹馬望英躅
以增慙然獲舊青氊在衰門而甚寵發春伊
始坐歗多間願遵輔養之宜即慶禁嚴之拜
嚴州到任謝王丞相啓
懇求祠禄乃叨便郡之除甫及戍期亟奉燕
朝之對身既復歸於鈞播衆知未棄於明時
伏念某淺智褊能薄才緜力栖遲屏迹但欲
射猛虎以終殘年辛苦著書不足藏名山而
俟後世偶為貧而求仕旋觸罪以免歸鴈食
無儲鶉衣不補凡百君子悠悠非特達之知
平生故人往往處嫌疑之際欲言誰聽投老
奚歸豈期廟堂任使之公挈出溝壑漂流之
地此蓋伏遇(某)官孟韓道統伊吕王功黼黻
聖猷謂言之不文則行之不遠甄陶士類每
捨其所短而取其所長慨念孤生已侵暮境
儻使抱所聞而不試則將齎遺恨於無窮何
止屢陳於斧扆之前蓋亦昌言於搢紳之上
故雖久斥亦復漸收而(某)已知悔童子之雕
蟲未免守古人之糟粕决無可用寧不自知
續鍾釜之禄以待掛冠嘗面祈於大造效尺
寸之勞而垂汗簡悵永負於初心
謝梁右相啓
玉局二年已竊伐耕之禄桐廬千里復叨起
廢之恩望睟表之顒昂撫編氓之繁夥退惟
忝冒徒積兢慚伏念某四壁寒家一簞賤士
刻舟求劎固匪通材懲羹吹韲已消壯志比
由蠏舍起領魚符永言久斥之餘亦有少伸
之望然而察簿領稽違之細擿吏胥隠伏之
微一皆非其素知又不可以遽習淵明之寄
事外巳迫頹齡安國之擢徒中曷勝煩使此
蓋伏遇(某)官才全經緯氣塞堪輿博取衆材
婁抗延英之論宏開公道靡須光範之書施
及妄庸未忘夙昔温飽一門之衣食洗湔累
歲之罪愆使為全人以畢餘日某敢不好是
正直擇乎中庸戒舞智以賊民寧取椎魯少
文之誚務盡心於折獄庶無冤枉失職之嗟
苟不辱知其敢言報
謝周樞使啟
入望清光出臨近郡天威不違咫尺既諧就
日之心父命惟所東西况被牧民之寄感恩
至矣揣分茫然伏念(某)下愚難移大惑莫解
不能高飛遠舉求避横目之民乃復直情徑
行自掇噬臍之悔永言窮薄數蹈邅回毁靡
待於德高災非由於福過斷雲零落敢懷出
岫之心病鶴䙰褷忽忝乘軒之寵此蓋伏遇
(某)官道窮宎奥氣塞堪輿南山之石巖巖帝
資宿望綈袍之意戀戀士感誠言哀細德之
嶮微開鴻鈞之坱圠念兹積譴雖擢髮而有
餘察彼衆讒亦吹毛之已甚未加顯棄聊復
少收雖不在於英材樂育之中實創見於薄
俗相挺之際而(某)扶衰自笑迫老宜歸無復
入關西日舉釣竿之手惟希度世東封謁玉
輅之塵傾倒具陳慙惶無措
謝臺諫啟
掛洪景之衣冠宜還故里懷買臣之印綬尚
冒明恩觸熱即途扶衰領郡伏念(某)身常短
褐家本衡門一官惟妻子之謀萬里極關河
之遠景翳翳以將入餘日幾何芳菲菲其彌
章素心空在比者竊冰銜於玉局築雲屋於
鏡湖惟俟引年遂將沒齒散地方蘄於因任
除書忽畀於專城宫闕中天有就日望雲之
幸鄉閭接壤逾過家上冢之榮此蓋伏遇某
官望重朝綱學通國體收真才於水落石出
之後坐銷浮偽之風察定理於舟行岸移之
時盡黜䜛誣之巧稍收久廢用示至公(某)謹
當勉效微勤堅持素守吏犯法而法在先務
去姦政近民則民歸敢忘用恕或粗逃於大
譴庶少荅於深知
謝監司啟
掛洪景之衣冠宜還故里懷買(臣)之印綬尚
冒明恩觸熱即途扶衰領郡伏念(某)身常短
褐家本衡門一官惟妻子之謀萬里極關河
之遠景翳翳以將入餘日幾何芳菲菲其彌
章素心空在比者竊冰銜於玉局築雲屋於
鏡湖惟俟引年遂將沒齒散地方蘄於因任
除書忽畀於專城宫闕中天有就日望雲之
幸鄉閭接壤逾過家上冡之榮此蓋伏遇某
官學貫經郛望隆國器繡衣持斧姑小試於
使軺豹尾屬車即超登於禁路尚容衰悴之
迹暫託澄清之餘(某)謹當勉效微勤堅持素
守吏犯法而法在先務去姦政近民則民歸
敢忘用恕或粗逃於大譴庶少荅於深知
答方寺丞啓
年運而往悵久隔於英遊道阻且長忽恭承
於榮問情文甚寵衰晩增光伏念某笠澤漁
家紹興朝士捫參歴井久困客遊煮海摘山
屢乘使傳既罪愆之未洗復衰疾之相乘骨
相宜窮頭顱可揣穿延和之細仗恍若隔生
分新定之左符更叨起廢此蓋伏遇(某)官義
存推轂德重匿瑕哀其顦顇之百罹借以揄
揚之一諾遂叨共理之寄亦及歸耕之餘而
某緣病廢書迫貧隨牒能古文何用於今世
徒慙長者之見知居是邦不非其大夫殊匪
小人之所望佇奉丁寧之誨用寬瘝曠之虞
賀王提刑啓
恭審繡衣玉節肅王畿風憲之嚴寳畫奎文
新内閣圖書之直方攬澄清之轡已騰謠誦
之聲恭惟(某)官學道愛人至誠格物德秉民
彝之粹才推國器之英中外踐揚自際風雲
之會始終操履靡移金石之堅將階言語侍
從之除洊被禮樂光華之遣欽恤副九重之
指平反奉一笑之春始訖外庸即躋近列計
秉軺之未幾旋頒詔以趣歸(某)意廣才疎心
勞政拙伏櫪志在千里悵暮景之已侵巢林
不過一枝幸卑棲之有託
與汪郎中啟
去蜀歸吳已侵尋於晩境乞祠得郡尚記錄
於明時夙戒行艫已臨弊邑方竊依仁之幸
敢稽告至之恭伏念(某)笠澤農家紹興朝士
捫參歴井久困客遊煑海摘山屢乘使傳既
罪愆之未洗復衰疢之相乘骨相宜窮頭顱
可揣穿延和之細仗恍若隔生分新定之左
符更叨起廢恭惟某官義存推轂德重匿瑕
哀其憔悴之百罹借以揄揚之一諾遂容共
理之寄亦及歸耕之餘而(某)扶憊以来罔功
是懼快景星之先覩雖尚阻於瞻承分隣燭
之餘光遂密依於覆護其為慰幸曷究敷陳
與沈知府啓
乘傳江臯偶同一道分符畿内復幸鄰邦公
將假道於虞僕其得御於李胡交臂而失此
亟削牘而布之恭惟(某)官厚德鎮浮英姿邁
往富貴固有命矣未嘗枉尺以自謀將相豈
無種哉方且摶風而直上雖仰急流之勇退
寧容袖手而旁觀果奉明綸起臨近甸豐年
高廩想謠誦之已聞燕寢清香知文書之益
簡願精調於列鼎即歸覲於凝旒瞻詠之私
敷宣曷既
賀留樞密啓
恭審行玉關之萬里方喜遄歸陳泰階之六
符亟聞殊睠地禁處丞明之䆳任崇參宥密
之嚴成命誕揚師言允穆切以藝祖鍳五
代之弊不偏重於中書裕陵新六官之名
亦旁開於西府豈獨並隆於文武固將兼注
於安危至以明詔特預於訏謨尤為本朝久
虚之盛舉中原多故首用种忠憲之偉人聖
政方新則有虞雍公之近事或名光於竹帛
或位極於廟堂恭惟某官躬閎深魁碩之資
負剛大直方之氣早推雅望&KR0906;歴近班以至
公服小人故雖疎而不怨以大節事明主故
既去而見思世方譾譾以自營公固落落而
難合迨此寵光之自至益知巇險之徒勞淵
乎一心應彼萬事七擒七縦已成服遠之功
三起三留果有處中之命方且端委冠鈞衡
之位挽河洗夷虜之塵復列聖在天之讎
攄遺民泣血之憤(某)幸身未死見國中興材
館旁招雖莫陪於下士浯溪深刻尚自力於
斯文
賀蔣中丞啟
伏審顯膺帝制進緫臺評公道大開在廷為
之相賀正人益進吾國殆其庶幾仰惟廟社
之休非復門闌之慶(某)聞人情不遠立朝誰
樂於抨彈仕者自謀干世本求於遇合皆使
從容而徐進自非怨嫉之所歸一居三院七
人之官遂任四海九州之責至於諫大夫之
助成主德中執法之振肅朝綱知不可以不
言言不可以不盡雷霆在上獨立自如鼎鑊
當前直趨不避始也負當世之名而人不我
捨今也居得言之地則責將誰歸卓乎偉人
更此重任恭惟(某)官英姿邁往奥學造微論
必盡忠得堪輿剛大之氣仕常思退有耕釣
高逸之風位逾達而謙有加權益隆而量莫
測姑小煩於繩肅即進與於弼諧豈惟斯民
被化於春風和氣之中亦使多士吐氣於青
天白日之下今其始矣幸孰甚焉某嘗辱王
翰卜隣之榮妄懷貢禹彈冠之喜崇言谹議
已觀魁磊光信史之傳過計私憂妄有一二
為執事之獻儻少寬於斧鑕尚嗣布於腹心
渭南文集卷第十一
