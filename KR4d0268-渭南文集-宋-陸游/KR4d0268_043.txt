渭南文集卷第四十三
山隂陸游務觀
入蜀記第一
乾道五年十二月六日得報差通判州方久
病未堪遠役謀以夏初離鄉里
六年閏五月十八日晚行夜至法雲寺兄弟餞
别五鼓始決去
十九日犂明至柯橋館見送客巳時至錢清食
亭中凉爽如秋與諸子及送客步過浮橋橋
堅好非昔比亭亦華絜皆史丞相所建也申
後至蕭山縣憩夢筆驛驛在覺苑寺旁世傳
寺乃江文通舊居也有大碑葉道卿文寺額
及佛殿榜皆沈睿逹所書有碑亦睿逹書尤
精古又有毗陵人戚舜臣所畫水蓋佛後座
大壁也卒然見之覺濤瀾洶湧可駭前輩或
謂之死水過矣縣丞權縣事紀旬尉曾槃來
曾原伯逢招飲於其子槃𪠘中二鼓歸原伯
復來共坐驛門月如晝極凉四鼓解舟行至
西興鎮
二十日犂明渡江江平無波少休仙林寺寺僧
爲開館設湯飲遂買小舟出北關登漕司所
假舟于紅亭稅務之西夜無蚊
二十一日省三兄
二十二日至二十四日皆留兄家
二十五日晚葉夢錫侍郎(衡)招飲案間設礬山
數盆望之如雪
二十六日晚芮國器司業(曄)招飲同集仲高兄
詹道子大著(亢宗)張叔潜編修淵坐中國器
云頃在廣東作漕有提舉茶鹽石端義者性
殘忍每捕官吏繫獄輙以石鹽木枷枷之蓋
木之至堅重者每曰木名石鹽天生此爲我
用也其後石坐罪竟荷校云
二十七日
二十八日同仲高出闇門買小舟泛西湖至長
橋寺予不至臨安八年矣湖上園苑竹樹皆
老蒼高柳造天僧寺益葺而舊交多巳散去
或貴不復相通爲之絶歎
二十九日沈持要檢正(樞)招飲邂逅趙德莊少
卿(彦端)晚出湧金門並湖繞城至舟中
三十日
六月一日早移舟出閘幾盡一日始能出三閘
舡舫櫛比熱甚午後小雨熱不解泊糴場前
二日禺中解舟鄉僕來言鄉中閔雨村落家家
車水比連三年頗稔今春父老言占歲可憂
不知終何如也過赤岸班荆館小休前亭班
荆者北使宿頓及賜燕之地距臨安三十六
里晚急雨頗凉宿臨乎臨平者太師蔡京葬
其父凖於此以錢塘江爲水會稽山為案山
形如駱駞葬於駞之耳而築塔於駞之峯蓋
葬師云駞負重則行遠也然東坡先生樂府
固巳云誰似臨平山上塔亭亭迎客西來送
客行則臨平有塔亦久矣當是蔡氏葬後增
築或遷之耳京責太子少保制云託祝聖而
飾臨平之山是也夜半解舟
三日犂明至長河堰亦小市也魚蠏甚富午後
至秀州崇德縣縣令右從政郎吳道夫丞右
承直郎李植監秀州都税務右從政郎章湜
來舊聞戴子微云崇德有市人吳隱忽棄家
寓旅邸終日默坐一室室中惟一卧榻客至
共坐榻上或載酒過之亦不拒清談竟日隱
初不學問至是間與人言易數皆造精微亦
能先知人吉凶壽夭見者莫能測也因見吳
令問之云皆信然今徙居村落間矣是晚行
十八里宿石門火雲如山明日之熱可知也
四日熱甚午後始稍有風晚泊本覺寺前寺故
神霄宫也廢於兵火建炎後再修今猶甚草
創寺西廡有蓮池十餘畝飛橋小亭頗華潔
池中龜無數聞人聲皆集駢首仰視兒曹驚
之不去亭中有小碑乃郭功甫元祐中所作
醉翁操後自跋云見子瞻所作未工故賦之
亦可異也
五日早抵秀州見通判權郡事右通直郎朱自
求員外通判右承事郎直祕閣趙師方務
德侍郎(滋)務德留飯飯罷還舟小憩極熱謁
樊自強主管樊自牧教授(實吏部子廣抑皆茂)聞人伯
卿教授(刪定子阜民茂德)二樊居城外居第頗壯茂
實晩歲所築尚未成也隔水有小園竹樹脩
茂荷池渺瀰可喜池上有堂曰讀書堂遊寶
華尼寺拜宣公祠堂有碑缺壊磨滅之餘時
時可讀蘇州刺史于頔書大略言祕書監陸
公齊望始作尼寺于此其後㶚滻澧兄弟又
新之後又有賢妹字意者陸氏嘗有女子爲
尼云然不言宣公所以有祠者(證誤諱㶚者家譜澧頼此)
(之父也則宣公)老尼妙濟大師法淳及其弟子居白
留啜茶且言方新祠堂也移舟北門宣化亭
晚復過務德飯
六日右奉議郎新通判荆南吕援來援字彦能
進士聞人綱來綱字伯紀方務德館客自言
識毛德昭德昭名文衢州江山縣人居於秀
子兒時從之甚久德昭極苦學中年不幸病
盲而卒無子綱言其盲後猶終日危坐默誦
六經至數千言不巳可哀也赴郡集於倅廨
中坐花月亭有小碑乃張先子野雲破月來
花弄影樂章云得句於此亭也晚赴方夷吾
導之集於陳大光縣丞家二樊吕倅皆在大
光字子充瑩中諫議孫居第潔雅末利花盛
開
七日早遍辤諸人赴方務德素飯晚移舟出城
泊禾興館前館亦頗閎壯終日大雨不止招
姜醫視家人及綯
八日雨霽極凉如深秋遇順風舟人始張帆過
合路居人繁夥賣鮓者尤衆道旁多軍中牧
馬運河水泛溢高於近村地至數尺兩岸皆
車出積水婦人兒童竭作亦或用牛婦人足
踏水車手猶績麻不置過平望遇大雨暴風
舟中盡濕少頃霽止宿八尺聞行舟有覆溺
者小舟叩舷賣魚頗賤蚊如蠭蠆可畏
九日晴而風舟人懲昨夕狼狽不敢解舟日高
方行自至崇德行大澤中至此始望見震澤
遠山午間至吳江縣渡松江風極静癯庵竹
樹益茂而主人死矣知縣右承議郎管鈗尉
右迪功郎周郔來縣治有石刻曾文清公漁
具圖詩前知縣事柳楹所刻也漁具比松陵
倡和集所載又增十事云託周尉招醫鄭端
誠爲統綯胗脉皆病暑也市中賣魚鮓頗珍
晚解舟中流回望長橋層塔煙波渺然眞若
圖畫宿尹橋登橋觀月
十日至平江以疾不入㳂城過盤門望武丘樓
塔正如吾鄉寶林爲之慨然宿楓橋寺前唐
人所謂半夜鍾聲到客舡者
十一日五更發楓橋曉過許市居人極多至望
亭小憩自是夾河皆長岡高壟多陸種菽粟
或灌木叢篠氣象窘隘非楓橋以東比也近
無錫縣始稍平曠夜泊縣驛近邑有錫山出
錫漢末䜟記云有錫天下兵無錫天下清有
錫天下爭無錫天下寧至今錫見輒揜之莫
敢取者
十二日早謁喻子材郎中(樗)子材來謝以兩夫
荷轎不持胡床手自授謁云知縣右奉議郎
吳澧來晩行夜四鼓至常州城外
十三日早入常州泊荆溪館夜月如晝與家人
步月驛外綯始小愈
十四日早見知州右朝奉大夫李安國通判右
朝奉郎蒋誼員外倅左朝散郎張堅堅文定
公綱之子教授左文林郎陳伯逹員外教授
左從政郎沈瀛司戸右從政郎許伯虎來伯
逹字兼善瀛字子壽皆未識子壽仍出近文
一卷伯虎字子威余兒時筆硯之舊也至東
嶽廟觀古檜數百年物也又小憩崇勝寺納
凉遂解舟甲夜過奔牛閘宋明帝遣沈懷明
擊孔覬至奔牛築壘即此也閘水湍激有聲
甚壮遂抵吕城閘自祖宗以來天下置堰
軍止四處而吕城及京口二閘在焉
十五日早過吕城閘始見獨轅小車過陵口見
大石獸偃仆道旁巳殘缺蓋南朝陵墓齊明
帝時王敬則反至陵口慟哭而過是也予頃
嘗至宋文帝陵道路猶極廣石柱承露盤及
麒麟辟邪之類皆在柱上刻太祖文皇帝之
神道八字又至梁文帝陵文帝武帝父也亦
有二辟邪尚存其一爲藤蔓所纏若縶縛者
然陵已不可識矣其旁有皇業寺蓋史所謂
皇基寺也疑避唐諱所改二陵皆在丹陽距
縣三十餘里郡士蒋元龍子雲謂予曰毛逹
可作守時有賣黃金石榴來禽者疑其盗捕
得之果發梁陵所得夜抵丹陽古所謂曲阿
或曰雲陽謝康樂詩云朝日發雲陽落日到
朱方蓋謂此也
十六日早發丹陽汲玉乳井水井在道旁觀音
寺名列水品色類牛乳甘冷熨齒井額陳文
忠公所作堆玉八分也寺前又有練光亭下
闞練湖亦佳境距官道甚近然過客罕至是
日見夜合花方開故山開過巳月餘氣候不
齊如此過夾岡有二石人植立岡上俗謂之
石翁石媪其實亦古陵墓前物自京口抵錢
塘梁陳以前不通漕至隋煬帝始鑿渠八百
里皆闊十丈夾岡如連山蓋當時所積之土
朝廷所以能駐蹕錢塘以有此渠耳汴與此
渠皆假手隋氏而爲吾宋之利豈亦有數耶
過新豐小憩李太白詩云南國新豐酒東山
小妓歌又唐人詩云再入新豐市猶聞舊酒
香皆謂此非長安之新豐也然長安之新豐
亦有名酒見王摩詰詩至今居民市肆頗盛
夜抵鎮江城外是日立秋
十七日平旦入鎮江泊舡西驛見知府右朝散
郎直祕閣蔡洸子平都統慶遠軍節度使成
閔通判右朝奉大夫章汶右朝奉郎陶之眞
府學教授左文林郎熊克緫領司幹辦公事
右承奉郎史彌正端叔
十八日右奉議郎簽書節度判官廳公事葛郇
觀察推官右文林郎徐務滋司戸參軍左迪
功郎楊冲焦山長老定圜甘露長老化昭來
十九日金山長老寶印來字坦叔嘉州人言自
峽州以西灘不可勝計白傳詩所謂白狗到
黃牛灘如竹節稠是也赴蔡守飯於丹陽樓
熱特甚堆冰滿坐了無凉意蔡自點茶頗工
而茶殊下同坐熊教授建寧人云建茶舊雜
以米粉復更以薯蕷兩年來又更以楮芽與
茶味頗相入且多乳惟過梅則無復氣味矣
非精識者未易察也申後移舟出三閘至潮
閘而止
二十日遷入嘉州王知義舡微雨極凉
二十一日
二十二日郡集衛公堂後圃比舊唯增染香亭
飲半登壽丘普照寺終宴夀丘者宋高祖宅
有故井尚存寺本名延慶隆興中復泗州有
普照寺僧奉僧伽像來歸寓焉因賜名普照
寺僑置僧伽道場東望京山連亘抱合勢如
繚墻官寺樓觀如畫西闞大江氣象極雄偉
也
二十三日至甘露寺飯僧甘露蓋北固山也有
狠石世傳以為漢昭烈吳大帝嘗據此石共
謀曹氏石亡已久寺僧輒取一石充數游客
摩娑太息僧及童子輩往往竊笑也拜李文
饒祠登多景樓樓亦非故趾主僧化昭所築
下臨大江淮南草木可數登覽之勝實過於
舊邂逅左迪功郎新太平州教授徐容容字
子公泉州人此山多峭崖如削然皆土也國
史以爲石壁峭絶誤矣
二十四日
二十五日早以一豨壺酒謁英靈助順王祠所
謂下元水府也祠屬金山寺寺常以二僧守
之無他祝史然牓云賽祭猪頭例歸本廟觀
者無不笑初紹興末元顔亮人寇樞密葉公
審言督視大軍守江禱於水府祠請事平奏
加帝號既而不果隆興中虜再人有近臣申
言之議者謂四瀆止封王水府不應在四瀆
上乃但加美稱而巳廟中遇武人王秀自言
博州人年五十一元顔亮寇邊時自河朔從
義軍攻下大名以待王師既歸朝不見錄且
自言孤遠無路自通歔欷不已是晚欲出江
舟人詞以潮不應遂宿江口
二十六日五鼓發舡是日舟人始伐鼓遂游金
山登玉鑑堂妙高臺皆窮極壮麗非昔比玉
鑑蓋取蘇儀甫詩云僧於玉鑑光中坐客蹋
金鼇背上行儀甫果終於翰苑當時以爲詩
䜟新作寺門亦甚雄翟耆年伯夀篆額然門
乃不可泊舟凢至寺中者皆由雄跨閣長老
寶印言舊額仁宗皇帝御飛白張之則風
波洶湧蛟鼉出没遂藏之寺閣今不復存矣
印住山近十年興造皆其力寺有兩塔本曾
子宣丞相用西府俸所建以薦其先者政和
中寺爲神霄宫道士乃去塔上相輪而屋之
謂之鬱羅霄臺至是五十餘年印始復爲塔
且增飾之工尚未畢山絶頂有吞海亭取毛
吞巨海之意登望尤勝每北使來聘例延至
此亭烹茶金山與焦山相望皆名藍每争雄
長焦山舊有吸江亭最爲佳處故此名吞海
以勝之可笑也夜風水薄舡鞺鞳有聲
二十七日留金山極凉冷印老言蜀中梁山軍
鷺鷥爲天下第一
二十八日夙興觀日出江中天水皆赤眞偉觀
也因登雄跨閣觀二島左曰鶻山舊傳有栖
鶻今無有右曰雲根島皆特起不附山俗謂
之郭璞墓奉使金國起居郎范至能至山遣
人相招食于玉鑑堂至能名成大聖政所同
官相别八年今借資政殿大學士提舉萬壽
觀侍讀爲金國祈請使云午間過瓜洲江平
如鏡舟中望金山樓觀重複尤爲鉅麗中流
風雷大作電影騰掣止在江面去舟財文餘
急繫䌫俄而開霽遂至瓜洲自到京口無蚊
是夜蚊多始復設㡡
二十九日泊瓜洲天氣澄爽南望京口月觀甘
露寺水府廟皆至近金山尤近可辨人眉目
也然江不可横絶放舟相西乃能逹故渡者
皆遲回久之舟人以帆弊往姑蘇買帆是日
方至(帆二十六幅檣高五丈六尺)兩日間閱往來渡者無
慮千人大抵多軍人也夜觀金山塔燈
渭南文集卷第四十三
