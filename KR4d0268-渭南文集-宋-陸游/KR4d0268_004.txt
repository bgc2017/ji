渭南文集卷第四
山隂陸游務觀
劄子
上殿劄子
(臣)聞善觀人之國者無他惟公道行與否爾
書曰毋虐煢獨而畏高明詩曰柔亦不茹剛
亦不吐此為國之要也若夫虐煢獨畏高明
茹柔吐剛而能使天下治者自古未之有也
朝廷之體責大臣宜詳責小臣宜略郡縣之
政治大姓宜詳治小民宜略賦歛之事宜先
富室征稅之事宜覈大商是之謂至平是之
謂至公行之一邑則一邑治行之一郡則一
郡治行之天下而治不逮於古者萬無是理
也伏見朝廷頃因人言必顯有功狀乃畀
職名行之數年而大臣近侍不得職者幾人
帥臣監司之加職者又比比而有至於銓曹
格法所以厄小官者則未嘗少弛張也慶典
之行所及至廣貼職以上例皆甄復雖阿附
秦氏得罪者亦在焉至於常調孤遠固多久
絓刑憲者今更赦令雖使皆得霑被銓法拘
攣必不如是之曠蕩也無乃責大吏反略而
貴小臣反詳乎郡縣之吏不能自立觀望揣
摩惟強是畏豪右雖犯重郡官吏貪者黠者
則公與之爲市廉者懦者則又自營曰得無
反爲所害乎凢嫁旤平人諉罪僮奴者皆有
司爲之道地也凶年饑歲雖貧冨俱病然富
者利源至多貧者惟守田畝孰爲當恤視郡
縣之庭鞭笞流血杻械被體者皆貧民也吳
蜀萬里關征相望富商大賈先期遣人懷金
錢以賂津吏大舸重載通行無苦終更小官
造廷進士垂橐蕭然齎糧有限而稽留苛暴
略不之恤如是謂之平可乎謂之公可乎(臣)
昧死伏望陛下推至平至公之道自朝廷
始然後下詔戒敕四方而繼之以誅賞不過
歲月治效自見惟在陛下執之重如山嶽
堅若金石爾荀卿論闢國之說曰兼并易能
也堅凝之難夫豈獨兼并哉凢為政施行之
甚易堅凝之甚難(臣)區區之言陛下或以
為萬有一可采焉敢併以堅凝為獻取進止
二
(臣)伏讀御製蘇軾贊有曰手抉雲漢幹造
化機氣高天下乃克為之嗚呼陛下之言
典謨也軾死且九十年學士大夫徒知尊誦
其文而未有知其文之妙在於氣高天下者
今陛下獨表而出之豈惟軾死且不朽所
以遺學者顧不厚哉然(臣)竊謂天下萬事皆
當以氣為主軾特用之於文爾趙普氣蓋諸
國故能成混一之功寇凖氣吞醜虜故能成
却敵之功范仲淹氣壓靈夏故西討而元昊
款伏狄青氣懾嶺海故南征而智高殄滅至
於韓琦富弼文彥博之勲勞唐玠包拯孔道
輔之風節大抵以氣為主而已蓋氣勝事則
事舉氣勝敵則敵服勇者之闘富者之博非
有他也直以氣勝之耳今天下才者衆矣而
(臣)猶有憂者正以任重道遠之氣未能盡及
古人也方無事時亦何所頼此一旦或有非
常陛下擇群臣使之假鉞而董二軍擁節
而諭萬里雖得賢厚篤實之士氣不素養臨
事惶遽心動色變則其舉措豈不誤陛下
事耶伏望萬機之餘留神于此作而起之毋
使委靡養而成之毋使沮折及乎人才争奮
士氣日倍則緩急惟陛下所使而已且吳
蜀閩楚之俗其渾厚勁朴固巳不及中原矣
若夫日趍於拘窘怯薄之域(臣)實懼國勢之
寖弱也不勝私憂犯分獻言恭惟陛下裁
赦取進止
三
(臣)聞天下有無窮之變而有必然之理惟默
觀隂察能得其理則事變之來雖千態萬狀
可以坐制而無虞矣天下之變最幽眇倉卒
不可測知者莫如雷霆鬼物然雷霆冬伏而
春作鬼物晝隱而夜見則其理之必然有不
待智者而知之矣今朝廷内無權家世臣
外無強藩悍將所慮之變惟一金虜虜禽獸
也譎詐反覆雖其族類有不能測面(臣)竊以
謂是亦有可必知者夫何故寬猛之相繼如
寒暑晝夜之必相代也故自金虜猖獗以來
靖康建炎之間窮凶極暴則有紹興之和通
和既久則有辛巳之寇寇而敗亡則又有隆
興之和今邊陲晏然枹鼔不作逾二十年與
紹興通和之歲月略相若矣不知此虜終守
和約至數十百年而終不變耶將如晝夜寒
暑必相代也且虜非中國比也無君臣之禮
無骨肉之恩惟制之以力劫之以威則粗能
少定今力憊勢削有亂而已其亂不起於骨
肉相殘則起於權臣專命又不然則姦雄襲
而取之耳三者有一焉反虜酋之政以悅其
國人且何為㦲雖陛下聰明英睿自有所處
然(臣)竊觀士大夫之私論則往往幸虜之懦
以為安不知通和巳二十餘年如歲且秋矣
而謂衣裘為不必備豈不殆㦲大抵邊境之
備方無事時觀之事事常若有餘一旦有變
乃知不足伏望陛下與腹心之臣力圖大
計宵旰弗怠繕修兵備搜拔人才明號令信
賞罰常如羽書狎至兵鋒已交之日使虜果
有變大則掃清燕代復列聖之讎次則平定
河洛慰父老之望豈可復如辛巳倉卒之際
歛兵保江凜然更以宗社為憂耶(臣)世食君
禄且蒙陛下省錄姓名已二十餘年念無以
報天地父母之大恩故其陳於陛下者惟
懽不盡而不知狂愚之為大罪也取進止
乞祠禄劄子(四月戊申)
照對(某)昨任主管成都府玉局觀將滿陳乞
再任蒙恩差知嚴州於淳熙十三年七月三
日到任郡政乖刺雨澤不時上勞宵肝死有
餘責頼蒙朝廷哀矜山郡瘠土之民重賜
蠲放廣行賑恤上格和氣下安衆心入秋得
雨陸種倍收六縣並無流徙人戸今春以來
雨暘尤為調適二麥繼熟民間亦以為所收
倍於常年賑濟訖事稍紓吏責(某)雖去替不
遠實緣年齡哀邁氣血凋耗夏秋之際痼疾
多作欲望鈞慈特賜矜憫許令復就玉局微
禄養痾故山及天氣尚凉早得就道實為至
幸
上殿劄子
(臣)恭惟陛下躬聖人之資履天子之位而
致養三宫承顏左右盛事赫奕冠映千古
尚何待塵露之增山海哉顧(臣)竊抱惓惓之
愚不敢輒默伏惟陛下聖孝純至稟於天
性昔在潜邸及登儲宫以來夙夜孜孜何嘗
頃刻不以壽皇爲心壽皇罷朝而悅進膳而
美則陛下欣然喜動於色壽皇罷朝而不
悅進膳而少味則陛下愀然憂見於色方
是時徒能喜之憂之而已今則致親之悅者
責在陛下其可以不深念乎所謂悅親之
道非薦旨甘奉輕暖也非晨昏定省冬夏溫
凊也非千門萬戸之宫鈞天簫韶之樂也惟
在陛下得天下之愛戴以寧壽皇之心而
已雞鳴而攬衣辨色而視朝必曰此昔者問
安之時也今以萬機之繁不能日朝重華歉
然于懷豈有限極然闕問安之常禮之小也
致天下之治孝之大也吾其力爲其大者乎
此固壽皇所望於陛下亦天下所望於
陛下也治功已成中外無事陛下時備法
駕率羣(臣)上萬年之觴豈非天下之大慶不
然太史或以災異上聞四方或以寇盜來告
壽皇聞之萬分有一微輟玉食陛下雖居
萬乘之貴孰與解憂哉(臣)昧死願陛下於進
退人才罷行政事之際率以是為念自三思
十思以至百思不為過也自一日五六日至
于旬時不為緩也謀及卜筮謀及卿士謀及
庶人不為廣也一有小失豈獨上勞宵肝壽
皇亦與焉故陛下今日憂勤恭儉百倍於
古帝王乃僅可耳譬如臣民之家上有尊親
則所以交四隣訓子弟備饑饉禦盗賊比之
他人自當謹戒百倍何則彼亦懼憂之及其
親也犬馬小臣貪於增廣聖孝不知言之
涉於狂妄冒犯天威伏候斧鉞
又
(臣)聞詩曰上天之載無聲無臭人君與天同
德惟當清心省事澹然虚靜損之又損至於
無為大臣不得而窺所好則希合苟容之害
息小臣不得而窺所好則謟䛕側媚之風止
不以從其所好而加賞則憸人伏不以逆其
所好而加罪則端士進玩好無益之物不好
則不接於目詼諧敗度之言不好則不聞於
耳大抵危亂之根本䜛巧之機牙姦邪之罅
隙皆緣所好而生臣下雖有所偏好而或未
至大害者無奉之者也人君則不然絲毫之
念形於中心雖未嘗以告人而九州四海已
悉向之矣況發於命令見於事為乎且嗜好
之為害不獨聲色狗馬宫室寶玉之類也好
儒生而不得真則張禹之徒足以為亂階好
文士而不責實則韋渠牟之徒足以敗君德
其他可推而知矣昔者漢文帝及我仁宗
皇帝所以為萬世帝王之師者惟無所嗜好
而已恭惟陛下龍飛御極之初天下傾耳
拭目之時所當戒者惟嗜好而已無有作好
遵王之道天之所以錫神禹也伏惟陛下
留神省察實天下幸甚取進止
上殿劄子二(十二日己酉四月)
(臣)聞王者以一人之身臨制四海人情錯出
事變遝至惟靜以俟之則心虚而明惟重以
持之則體大而正無偏聽之過無輕舉之失
天何言哉舜何為哉後世士大夫學術卑陋
識慮褊淺顧謂王者得位必有以聳動天下
於是厭常喜新之論興飾智駭俗之政作衆
人之所喜而君子之所深憂也(臣)伏見陛
下自在潜邸以至龍飛御宇三十年間天下
之事何所不習雖日出百令固亦易爾乃謙
恭退託而安靜無為沉潜淵默而聰明不作
上則承壽皇之睿謨下則盡群臣之公議
及乎議有未决徐而斷之政有當行從而舉
之理愜事允出臣下思慮之表有心者誠服
有口者頌數則所謂靜與重者陛下既得
之矣嗚呼一郡一邑之長視事之始尚且以
新竒眩衆以敏速釣名陛下有天下之利
勢而不用有聖智之絶識而不施超越群倫
奚啻萬億而或者方以聳動天下為獻此固
兒童之見而陛下所不取也竊恐群(臣)獻
此說者寖多雖陛下决不取然(臣)不勝惓
惓愛君之愚忠恩有以堅聖心而廣初政
昔魏鄭公憂正觀之政漸不克終蘇轍亦謂
但如元祐之初足矣若夫進銳退速能動耳
目之觀聽而無至誠惻怛之心以終之如明
皇之焚錦繡德宗之放馴象實陛下之龜
鑑也故臣願陛下圖事揆策不厭於從容
行賞議罸無取於快意兢兢業業常如此三
月之間則成康文景之盛復見於今日矣犬
馬小臣出位妄言冒犯天威(臣)無任
又
(臣)聞天下有定理决不可易者飢必食渴必
飲疾必藥暑必箑豈容以他物易之也哉(臣)
伏觀今日之患莫大於民貧救民之貧莫先
於輕賦若賦不加輕别求他術則用力雖多
終必無益立法雖備終必不行以(臣)愚計之
朝廷若未有深入遠討犂庭掃穴之意能於
用度之間事事裁損陛下又躬節儉以勵
風俗則賦於民者必有可輕之理緩急之備
固不可無姑以歲月徐為之可也如是則和
氣浹洽必無水旱之災驩聲洋溢必無盜賊
之警何慮國用之不足耶設使裔夷弗賓侵
犯王略所謂率其子弟攻其父母直可舞干
羽而格之爾頃者建炎紹興戡定變亂之
日一切賦歛有非承平之舊者高宗皇帝
宵肝焦勞每欲俟小定而悉除之故詔令布
告天下曰惟八世祖宗之澤豈汝能
忘顧一時社稷之憂非予獲已止俟捍防之
隙首圖蠲省之宜(臣)幼年親見民誦斯詔至
於感泣雖傾貲以助軍興而不敢愛旋屬
國家多故逆亮畔盟雖所蠲已多終未仰稱
聖意壽皇聖帝臨御以來所以節用裕民
者皆繼承高祖蠲省之指也則陛下今
日豈可不以為先務哉(臣)昧死欲望聖慈
恢大度明遠略詔輔(臣)計司博盡論議量入
而用量用而取可蠲者蠲可省者省富藏於
民何異府庫果有非常孰不樂輸以報君
父淪肌浹髓之恩哉若有事之時既竭其財
矣幸而無事又曰儲積以為他日之備也雖
恢復中原又將曰邊境日廣矣屯戍日衆矣
則斯民困弊何時而已耶瀆犯天威罪當
萬死惟陛下裁赦取進止
除修史上殿劄子
(臣)伏見真宗皇帝至道三年冬修太宗
實錄至明年咸平元年八月而畢甫九閱月
修書者錢若水柴成務宗度吳淵楊億五人
而已書成又詔重修太祖實錄至明年六
月而畢亦甫九閱月修書者王元之梁灝趙
安仁李宗諤四人而已(臣)竊考之太祖討
澤潞取楊州平吳滅蜀定荆楚下五嶺太
宗撫有吳越蕩定汾晉用師薊門問罪夏臺
皆大舉動業廣事叢議論煩委兵機戎政攻
守餽餉功罪黜陟之事可謂夥矣至於制禮
作樂明刑治曆修廢官舉墜典革五季之弊
復漢唐之盛側席求治可謂勤矣宜其摹寫
日月形容造化雖累歲不成而奏書之速不
淹三時上足以慰羹墻之思下足以厭薦紳
之望非獨此數人者畢精竭思之力也意者
當時命令重刑賞必尊君體國之俗成凢史
官紬繹之所須者上則中書密院下則百司
庶府以至四方萬里郡國之遠重編累牘如
水赴海源源而集然後以耳目所接察隧碑
行述之䛕辭以衆論所存刊野史小說之謬
妄取天下之公去一家之私而史成矣九閱
月而奏書(臣)誠未見其爲速也臣乞身累年
忽蒙聖恩起之山澤之間使與聞大典
既不累以他職又特寬其朝謁責委之意可
謂重矣然(臣)之愚慮有欲陳者未敢遽以仰
瀆天聽而略具梗槩於前欲乞聖慈明
詔大臣俟(臣)供職有所陳請擇其可者出自
朝廷主張施行如臣不能自力曠職守負
聖知則竄殛之刑所不敢避取進止
乞致仕劄子三(二癸亥)
(臣)輙冒重誅仰干洪造伏念(臣)生逢千載仕
歴四朝晚蒙旒扆之知爰錫弓旌之召濫司
汗簡擢長僊蓬曾未幾時亟躋近列雖願輸
於塵露頋已迫於桑榆記問荒疎文辭衰退
重負夜行之責難貪晝接之榮又況與奏成
書獲經睿覽時則可矣敢少緩於控陳天實
臨之冀俯從於&KR0548;款伏望聖慈許(臣)守本
官職依前致仕
二
臣近緣實錄院進書已畢具奏乞守本官職
依前致仕凖尚書省劄子奉聖旨不允者
伏念(臣)學緣病廢志與年衰步蹇弗支髮存
無幾出入鵷行之内愓然有靦於面顏追參
豹尾之間觀者亦為之指目豈容冒昧久竊
寵榮敢干咫尺之威洊貢再三之請萬籖黃
卷悵已負於初心十具烏犍冀獲安於故里
伏望聖慈特賜開允
三(一甲子)
(臣)輒傾愚&KR0548;仰達聖聦伏念(臣)衰悴餘齡
已開九秩遭逢盛際逮事四朝擢寘周行
初出高皇之獨斷進登法從晚蒙陛下
之異知期歲強顏秋毫無補及瀝乞身之請
更蒙優老之除久此叨塵豈勝危懼雖天地
之恩未報而犬馬之力已窮杜曲桑麻儻遂
扶犂之初願㶚橋風雪更尋策蹇之舊遊誓
教訓於子孫用報酬於君父伏望聖慈許
(臣)守本官職致仕
渭南文集卷第四
