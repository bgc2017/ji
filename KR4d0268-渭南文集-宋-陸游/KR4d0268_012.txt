渭南文集卷第十二
山隂陸游務觀
啓
賀賈大諫啓
恭審顯膺一札之攽首冠七人之選主賢臣
直國勢巋然言聽諫行天下幸甚(某)聞昔在
本朝之官制參稽前代之舊章南臺不置大
夫中憲任紀綱之重寄北省久虚常侍諫坡
率遺補以盡規選求既艱畀託尤重故政在
中書而常開言路事由獨斷而不廢争臣仰
觀十一聖家法之傳兹爲三百年治功之
本繼昔之盛非公而誰恭惟(某)官學造精微
器函閎遠許國弗渝於夷險憂時如抱於渴
飢造膝告猷浩浩江河之决傾心愛士拳拳
涇渭之分慨然死生禍福不入於中常若天
地鬼神實臨其上以今日陳善閉邪之效成
異時贊元經體之功同出此心夫孰能禦(某)
侵尋暮景蹭蹬孤生迹本甚疎妄欲依歸於
公道分當永棄特蒙抆拭於窮途何以仰荅
門闌特達之知惟有稍陳郡縣利病之實儻
少寬於斧鑕尚嗣布於腹心
賀謝殿院啓
恭審顯膺帝制進貳臺端手縮褏以逡巡久
已抱獨立無朋之操髮衝冠而憤切自兹皆
盡言不諱之時在庭聳觀有識相慶伏以御
史分職本以論事任耳目之司忠臣設心蓋
欲去邪為宗社之福抗雷霆而獨立凜山嶽
之不搖非以近名固將竭節天子為之改容
而垂聽大臣不敢持必而自私國有紀綱治
自形於四海九州之遠士篤名義效或見於
數世百年之餘今兹孰配於古人識者固歸
於門下恭惟某官道德醇備議論正堅灰寒
木槁而譽益高鯤擊鵬摶而才乃見默究朝
廷之利病盡得源流徐觀天下之是非若指
白黑放斥者有愧心而無怨更革者雖害已
而謂然太平之功指日可待(某)侵尋暮景蹭
蹬孤生迹本甚疎妄欲依歸於公道分當永
棄特蒙抆拭於窮途何以仰荅一見特達之
知惟有稍陳千里利病之實儻少寬於斧鑕
尚嗣布於腹心
賀周丞相啓
恭審夢卜襲祥揚王庭而渙號典册備物熙
帝載以宅師國其庶幾民以寧壹實惟宗社
無疆之祐非復門闌旅賀之常竊以時玩久
安輒生天下之患國無遠略必有意外之虞
方今風俗未淳名節弗勵仁聖焦勞於上
而士夫無宿道嚮方之實法度修明於内而
郡縣無赴功趨事之風邊防寖弛於通和民
力坐窮於列戍每静觀於大勢懼難待於非
常至若靖康喪亂而遺平城之憂紹興權宜
而蒙渭橋之耻高廟有盗環之逋寇乾陵有
斧栢之逆儔江淮一隅夫豈仗衛久留之地
梁益萬里未聞腹心不貳之臣文恬武嬉戈
朽鉞鈍謂宜博采衆謀之同異然後上咨廟
論之崇嚴非素望之偉然誰出身而任此共
惟某官降神維嶽生德自天居安資深學洞
六經之韞探賾索隠識窮萬務之微蓋嘗獨
立以當雷霆何止貴名之揭日月運籌帷幄
每當上心端委廟堂遂持國柄玉燭肇時和
之慶雲龍協聖作之辰清未央長樂之宫將
肅六飛之御築碣石榆林之塞永奠四夷之
封于古有光自今以始(某)側聞盛舉實抃驩
悰恤百口之飢寒豈無竊覬拔四方之英俊
願付至公庶未死之餘生覩太平之盛際
賀施知院啓
恭審誕布明綸進專籌幄用真儒而無敵翊
扶宗社之基得大老以來歸開慰華夷之望
恭惟(某)官英姿邁往精識造微居安資深韞
六藝淵源之學任重道遠炳兩朝開濟之
心明辯足以折遐衝果敢足以斷幾事自初
拔用迄此延登大節全名松栢挺歲寒之操
同心一德風雲協聖作之期堪輿清夷星緯
明潤致太平其自此將魁柄之焉歸曩暫入
於修門竊有聞於行路謂明公之得政以人
物為最先自隆師尹南山之瞻復見平津東
閣之盛揚庭薦拔造膝開陳凢人所難以身
獨任今雖緫本兵之地願益尸善類之盟公
能以士而報國家士亦以身而歸門下(某)侵
尋暮境憔悴偏州志氣已衰無復獻狗盜雞
鳴之技文辭自力尚能助稗官野史之傳過
此以還未知所措
賀丘運使啓
恭審上印帥藩乘軺畿甸得人若是則吾國
其庶幾乎先聲隱然非俗吏之所能也公論
為之慰愜大用此其權輿伏以寬猛異施古
今莫一子産號衆人之母用於鄭而弗救陵
夷申商為法家者流弊至秦而卒以顛覆歴
考簡編之跡莫先儒術之功惟蹈君子之時
中斯得古人之大體方其尊瞻視正顔色教
化固巳有成雖使空囹圄畫衣冠法令其誰
敢犯恭惟某官英姿邁往敏學造微夷途早
踐於高華隆委徧當於繁劇所臨輒治雖千
變萬化而不窮自守弗阿終特立獨行之如
此上將引而自近公其有以告猷(某)早陪談
讌之餘誤辱賞知之異敢圖暮境獲備屬城
閭里亡聊每攬涕下催科之筆事功靡著更
忍慙修候問之牋尚加惠於始終俾粗全於
進退歸依之切敷繹奚殫
賀蔣尚書出知婺州啓
恭審解中執法以暫均勞佚拜大宗伯而入
侍禁嚴雖若不得其言固亦未為弗用乃抗
投閑之請力蘄就養之榮詔諭靡從藩條初
布上倚承宣之績士高廉退之風恭惟(某)官
直哉惟清淵乎似道&KR0548;欵許國肝膽凜其輪
囷慷慨疾邪山嶽為之震動進率由於獨斷
即早見於盡言未移桑蔭之淹入緫栢臺之
峻國方增九鼎之重身已如一葉之輕魯人
獲麟以為不祥雖愛憎之叵測塞翁失馬未
必非福抑倚伏之何常(某)幸託里門獲趨賓
席身世等蒯菅之棄孰閔餘生姓名訖甄冶
之公尚須異日
除直華文閣謝丞相啓
秩視大蓬已竊垂車之寵恩加䆳閣更叨出
綍之榮初聞道路之傳猶謂姓名之誤迨兹
被命重以懷慚伏念(某)承學迂疎稟資蕞陋
幼生京洛尚為全盛之編氓長綴班聯曾是
中興之朝士福未容於盈眥祟已駭於燒城
西征至岐鳳之間南戍掠甌閩之境晩僅升
於省闥旋即返於鄉關鶴歸遼天狐死丘首
蓬戶十移於歲律幔亭四閱於祠官久遂屏
居非始掛冠之日盡捐半俸真爲納禄之人
豈期垂盡之光陰忽玷殊常之惠澤復緣詔
札併竊身章里巷聳觀共仰恩光之下燭兒
孫扶拜不知衰涕之横流兹蓋伏遇某官降
命應期奮庸熙載神無方易無體心獨運於
道樞尺有短寸有長士悉歸於鈞播雖迫崦
嵫之景亦歸坱圠之公而某意氣空存筋骸
已憊草具明堂辟雍之禮雖遭甚盛之時塗
竄清廟生民之詩其在方来之雋
修史謝丞相啓
七十告老誓待盡於山林尺一召還恍復瞻
於觀闕内祠禄厚信史事嚴容孤迹於其問
知鴻鈞之有自恭以高皇之盛德大業雖
號中興而實同開創之難孝廟之内修外
攘躬享太平而不忘恢復之志治躋古昔威
震裔夷俄屬鼎成之悲肆修麟止之緒固已
網羅軼事潤色皇猷備述巍巍蕩蕩之功曲
盡業業兢兢之指豈繄遲莫能與討論伏念
(某)天予散材家承孤學生逢盛旦蒙六聖
之涵濡身綴清班被四朝之識拔常恐倏
先於朝露遂將莫報於秋毫豈期及耄之餘
齡猥得效勤於大典兹蓋伏遇某官材全經
緯氣塞堪輿平生陳謨决策之言煥乎可誦
十載知人安民之績底于有成殊鄰欵塞而
奉琛多士鄉風而釋屩内而臺閣極稽古禮
文之選外而郡縣有宜民愷悌之風肇闢大
公至正之途不棄偏能一曲之士故如(某)輩
亦在數中謹當益廣見聞更勤采掇老驥伏
櫪脩途已非其所堪小草出山薄效尚期於
自見
賀謝丞相除少保啓
恭審命出淵衷廷揚顯冊人主之論一相方
寄腸心少保兹為三公益隆體貌傳聞所逮
驩頌惟均恭以(某)官謨明弼諧任重道遠協
天心於崑崙旁魄之際動必有成隆主眷於
蜵蜎蠖濩之中言無不用自登近輔允迪大
猷疇咨雖首於羣公謙畏不殊於一日每稽
首而遜稷契終選衆而舉伊臯三年有成四
海用乂農扈告豐登之候戎韜臻偃息之期
熙運方興周召並為於師保衆心所繫平勃
均任於安危是宜大號之繼敷昭示元臣之
同體羣生咸遂協氣横流謹乃憲而屢省則
成孰測化鈞之妙本無事而庸人實擾始知
静治之功某獲綴清班欣逢盛事無好無惡
而遵王路共欣聖政之大成不愆不忘而由
舊章更冀廟謨之無倦敢效涓塵之助輒干
碪斧之誅冒瀆實深兢惶罔措
賀張參政修史啓
恭審誕布明綸緫提鉅典固已動鵷鷺行之
喜色而況在牛馬走之後塵不能自已於寸
誠是敢冒陳於尺牘恭惟某官自天生德降
命應期闡温厚爾雅之文經緯萬象藴超軼
絶塵之識鎮撫四夷位居台鼎而有山澤清
臞之容禮絶縉紳而無王公驕泰之意心虛
静而觀復道冲用而不盈周公太公方隆夾
輔之望堯典舜典更專點竄之功實以衮衣
黃閤之尊下兼蘭臺石室之事在天三后
巍乎下臨作宋一經信矣無憾某偶蒙簡
拔獲預討論已侵投老之殘年何補不刊之
信史仰傅巖之霖雨幸預在廷歸杜曲之桑
麻尚勞泚筆(作一)想典刑於諸老已媿空疎竭
精力於是書敢忘策勵
除寳謨閣待制謝丞相啓
冊府秩清偶至鼇峯之頂禁途地密遂穿豹
尾之中雖造化之至公實恩憐之曲被欲叙
丹衷之感莫知雪涕之横伏念(某)雖起耕疇
粗傳家學書藏屋壁尚擯斥而不容跡遯園
廬豈榮華之敢望虚名作祟聚謗成雷幸於
先狗馬塞溝壑之前遂其賜骸骨歸卒伍之
請任子以世其禄寓直以華其行固已負耒
學耕飾巾待盡身還民服口誦農書從故里
漁樵之遊拜高年羊酒之賜忽從廐置逖奉
詔除所愧忝大門之官敢愧奪匹夫之志惟
俟奏篇之御即伸告老之誠簡牘未終絲綸
已降半生淹泊沉舟真閱於千帆一旦遭逢
開印適當於三日已扶衰而拜命旋曳蹇以
造廷兹蓋伏遇(某)官德懋忱恂化均坱圠作
成士類兼小大而不遺勱相皇家泯異同於
無迹澤東漸而西被功上際而下蟠才或取
於寸長罪不捐於一青故雖么麽亦被生成
某敢不頂踵知恩冰霜勵節少不自力坐沉
廢者半生老當告休悵報酬之無地
謝費樞密啓
猥被恩綸躐持從槖處内閣諏咨之地繼大
門揚歴之榮揣分奚堪置慙靡所伏念(某)百
罹薄命九折窮途迹久困於多言年已侵於
大耋都門屢入壯遊恍似於前身冊府再来
衆吏多非其舊識扶衰殘而就列刮瞖膜以
紬書非徒莫揜於旁觀每亦不勝其自媿惟
竢奏篇之御即伸請老之誠敢謂遭逢曲蒙
識拔兹蓋伏遇(某)官道尊皇極學統聖傳雖
吐哺握髮之勞曾靡遺於一士然引坐解顔
之遇頋豈在於他人每居崇嚴不移疇昔爰
自東壁圖書之府俾躋西清鵷鷺之班驥伏
櫪以悲鳴曩誰念者犬舐丹而僊去今乃似
之(某)燈火尚親簞瓢未厭修世官而不墜益
體上恩繼家學於寖衰或傳来裔庶幾瞑目
無媿初心
致仕謝丞相啓
優詔許歸已荷乾坤之造異恩及幼更霑雨
露之私非公台力假於敷陳則草野何從而
甄錄感銘刻骨涕泗交頥伏念(某)乏少通材
晩嬰羸疢史闈八月常懷愒日之慙祠祿三
時洊上引年之請初但虞於煩瀆旋曲被於
矜從而況從中明降於德音任子特逾於常
制枽榆已迫俾華垂白之年豚犬何能遽有
拾青之幸里閭歎息門戶敷榮兹蓋伏遇某
官降命應期奮庸熙載告猷于内時已措於
太平祝鯁在前禮每加於諸老亹亹誠明之
學巍巍忠厚之風坐格華裔之寧有光簡冊
之載故推餘澤俯及衰門重念穉兒雖非異
稟善和之書幸在敢虚棄於光隂太常之第
可收尚仰酬於長育
荅權提刑啓
伏審抗章請外纜轡入東謂宜因對而復留
故欲馳書而未敢遽先垂問莫喻愧心恭惟
(某)官英識造微宏材經遠學術得前言往行
之要議論有羣公先正之風踐揚早歴於清
華錐能自見寄任靡辤於叢委刃每有餘兹
乃勇退急流旁觀袖手明刑以弼五教誦詩
而使四方雖暫試於外庸頋豈符於僉矚還
節旄於少府行被詔追司筆橐於甘泉孰居
公右(某)退衣耕隴密邇臺綱躬愷悌以宜民
旣蒙賜矣用春秋而決獄行且見之頌詠惟
深敷陳罔既
荅胡吉州啓
伏以累疏乞歸既拜賜骸之命華牋贊喜更
煩泚筆之勞異書憐老學之勤厚幣篤嘉賓
之禮頋惟衰悴曷稱眷私伏惟(某)官絶識超
然英聲藉甚簡編插架早推師友之淵源紳
佩在廷旋慶君臣之際遇兹暫煩於共理即
歸告於嘉猷而某已返農疇愈賖門戟嘘枯
甚寵徒藏櫝以爲榮詠德雖深愧占辭之莫
既
渭南文集卷第十二
