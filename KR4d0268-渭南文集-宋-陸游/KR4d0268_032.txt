渭南文集卷第三十二
山隂陸游務觀
墓誌銘
右朝散大夫陸公墓誌銘
陸氏自漢以来爲天下名族文武忠孝史不
絶書比唐亡惡五代之亂乃去不仕然孝弟
行扵家行義修於身獨有古遺法世世守之
不以顯晦易也宋興歴三朝數十年秀
傑之士畢出太傅始以進士起家楚公
繼之陸氏衣冠之盛寖復如晉唐時往往各
以所長見于世而材略偉然可紀者如公是
也公諱宲字元珍曾祖吏部郎中直昭文館
贈太傅諱翰太傅兩子伯曰萬載縣令諱
琪縣令生宿州符離縣主簿贈朝奉大夫儼
仲曰國子博士贈太尉諱(珪)實生楚公仕
至尚書左丞諱佃公楚公第五子大夫早
卒無嗣子楚公命公後焉任為假承務郎
調台州寧海縣丞行令事遇事立決老吏宿
姦畏懾縮栗不敢輒動巫以淫祀惑民悉捕
寘于法習俗爲變會省丞官父老送公出境
爭贐金帛公拒之不可至或泣下乃取絲一
鈎歴杭州仁和縣尉越州司工曹事以舉爲
蘇州長洲縣縣號繁劇且久不治公至從容
如無事而縣以大治以最遷郎就命通判眞
州事發姦㐲申冤枉號稱神明州多大陂澤
用事者方興水利官吏人人懷希望意謂且
得厚賞公獨不人莫肯與測也而覆覈多誕
謾遂置詔獄惟公獨免盗起青溪張甚至出
大兵監司知公長於治劇共薦爲隨軍勘計
官軍食漕浙江公建議潮汐贏縮不可必請
令士卒各持三日糧舟至龍山果失期頼以
無乏而主將怒護舟吏欲立斬之莫敢争者
公獨慨然曰江行與平地異非吏罪且戮二
人衆必大駭怯者求死強者委舟竄立敗事
矣乃議分所載募民陸輦以行舟遂輕皆以
時會雖沙磧湍瀨無害也衆多其謀而主將
終以戾其意不說凢與軍事者皆超擢獨公
更爲通判登州徙制置發運司幹當公事未
赴除江南東路轉運判官實代兄中散公寘
當時以爲榮部中饑公便宜留上供米六十
萬石損直予民而糴於他郡官無所亡失而
民頼以濟避親嫌移提舉京畿常平等事與
轉運提點刑獄皆置司陳留會金人犯京師
遊騎突至轉運提點刑獄倉卒避去故事兩
司皆兼提舉將兵及保甲而常平司弗與也
及是公獨不動以便宜招集燕山戍卒數千
雜以保甲日夜部勒習教命舊將張憲統之
扼據要害虜旣不能犯而潰卒亦不爲亂措
置號令赫然有大將風采因間道上章自劾
且乞犒軍詔釋罪從所請方是時虜剽掠四
出陳留適當其衝微公幾殆議者謂宜出入
兵間以盡其材而公罷歸矣屏居常州無錫
縣讀書賦詩以自適初甚貧約公才具高旣
不仕因治産業甫數年家大贍足然取予有
大略不務苛碎凶年賑貸至傾倉庾無少計
惜鄰里疾病嫁娶喪葬有弗給者不待告而
賙之然必以暮夜曰吾畏人知也蓋公雖退
而家居然有所爲猶卓卓如此使得盡其材
於多故時視古所謂功名之士豈遠哉初
太傳遇異人得祕訣服氣仙去公晚而嗣其
學起居康寧齒髮不衰疾巳革猶不亂以紹
興十八年閏八月四日卒年六十有一官至
右朝散大夫遺命葬太湖之東大浮山之原
以宜人徐氏祔宜人尚書禮部員外郎君平
之女有賢德善筆札文辭先公二十有九年
卒四男子演某官仕以廉直稱亦以故不得
志後公十一年卒淙某官洝某官渲某官一
女子適(某)官叚彬孫若公既葬十有五年淙
等始屬公從子某爲銘銘曰
以公之材遭時艱虞馳騁功名公蓋有
餘世方尚法豪傑斥疎亦或知之旁睨
欷歔卒歛智略老子里閭二十三年燕
及惸孤大浮之原其下震澤春秋奉祠
世世無斁
陳君墓誌銘
建炎四年先君會稽公奉祠洞霄屬中原
大亂兵祲南及吳楚謀避之遠遊而所在盗
賊充斥莫知所鄕有惟悟道人者東陽人爲
先君言同邑有陳彦聲名宗譽其義可依其
勇可恃彦聲事親孝父死貲百萬悉推以予
弟脫身躬耕復致富饒宣和中盗發旁郡東
陽之民有將應之者頼彦聲爲言逆順禍福
得不從亂安撫使劉忠顯公因命悉將其鄕
之兵彦聲設方略明部伍盡出家貲激使用
命者有潰卒阻林莽且數百人彦聲馳一馬
自往招之皆感泣願效死東陽當橫潰中而
能獨全不爲盗區者彦聲之力也劉公竒其
材欲官之辤不肯受至建炎初群盗四合州
縣復以禦賊事屬彦聲方是時所立尤壯偉
及論賞則又固辤先君聞之大喜曰是豪
傑士眞可託死生者也於是奉楚國太夫
人間關適東陽彦聲越百里來迎旗幟精明
士伍不譁既至屋廬器用無一不具者家人
如歸焉居三年乃歸彦聲復出境餞別泣下
霑襟巳而先君捐館舍予兄弟遊宦四方
念無以報之每愓然不自安乾道二年予歸
自豫章一日有衰經來見者則彦聲之子愔
也泣曰先君晚歲竟以前功𥙷承信郎遇登
極恩遷承郎節盰眙軍守嘗奏爲㳂淮廵檢
不赴不幸以去年三月某日殁矣享年七十
四將以今年十一月某日葬于猿騰山之原
遺言求銘嗚呼是蓋嘗有德於予家者義不
可辤彦聲曾大父用之大父希觀父奓娶羅
氏以子回授恩封孺人六男子恂忱惲懌愔
恪恂忱皆吉州助教懌成忠郎新差監光化
軍在城都酒稅女一人適貴州助教盧敏求
孫男二十一人溥泳源淮汜湜深潜㳂澹淳
浚汲潚㳙皆業進士滋汪潭準淇濤洋尚幼
孫女二十人適進士王宦范庭艾胡詠保義
郎路光祖進士葛少伊晏剛中左迪功郎婺
州武義尉應振曾孫男女三十二人元孫一
人予聞彦聲既得官赴銓離立庭中吏操牘
唱姓名彦聲大不樂即日弃去其自愛重又
有士大夫所愧者則其得銘亦不獨以與之
有雅素而巳銘曰
亂能全其鄕功名非其願也富能燕其
族公侯非其羨也一辱於銓吏而揜耳
疾走終身弗見則吾儕區區釋耕而十
禄者非可賤也夫
費夫人墓誌銘
故建平守蜀費公樞有女子子曰法謙字海
山年十有七歸于今右宣教郎晉張君珖三
十有八年年五十五而没没百二十三日而
葬葬再歲而銘銘之歲實乾道八年而作銘
者君之友吳陸某也君少爲進士有場屋聲
既壯屢屈於禮部乃以從父任入官又蹭蹬
幾二十年故時同爲進士者今丞相葉公自
大司馬使西鄙奏君爲其屬君頋太夫人春
秋高將詞不行夫人曰行矣妾在側君奚憂
於是盡斥奩中之藏具滫髓滑甘以時進饋
奉盥授&KR0868;比平日加謹雖有疾強自持不怠
至疾平太夫人或終不知君得夙夜王事而
無内憂者夫人力也君嘗自楚歸蜀上忠州
獨珠灘觸石舟敗舟人皆失魂魄夫人獨不
動徐謂君曰與君平生皆俯仰無愧何至溺
死巳而果全上下交慶而夫人乃澹然無甚
喜色某曰夫人篤孝君姑以成其夫之賢盖
有古列女風至臨死生之變而不以動心則
雖學士大夫有弗及者然求其所以能至是
者亦自孝敬始而巳夫人生四子男曰宗望
宗康女曰海月海雲海雲先夫人四十餘日
卒孫祖義銘曰鳴呼有宋孝婦費夫人之墓
曾文清公墓誌銘
公諱幾字吉父其先贑人徙河南之河南縣
曾祖識泰州軍事推官妣祖氏寧晉縣君李
氏祖平衢州軍事判宫贈朝散大夫妣慈利
縣君劉氏考準朝請郎贈少師妣魏國太夫
人孔氏公有器度舅禮部侍郎孔武仲祕閣
校理平仲歎譽以爲竒童未冠從兄官鄆州
𥙷試州學爲第一教授孫勰亦贑人異時讀
諸生程試意不滿輙曰吾江西人屬文不爾
諸生初未諭及是持公所試文矜語諸生曰
吾江西人之文也乃皆大服巳而入太學屢
中高等聲籍甚會兄弼提舉京西南路學事
按部溺死無後特恩𥙷公將仕郎公以太夫
人命不敢辭試吏部銓中優等賜上舍出身
擢國子正兼欽慈皇后宅教授遷辟雍博
士兼編修道史檢閱官時禁元祐學術甚厲
而以剽剥穨闒熟爛爲文博士弟子更相授
受無敢異一少自激昂輒擯弗取曰是元祐
體也公獨憤歎思一洗之一日得經義絶倫
者而他場巳用元祐體見黜公爭之不可明
日會堂上出其文誦之一坐聳聽稱善爭者
亦奪氣及啓封則内舍生陳元有也元有遂
釋褐文軆爲少變學者相賀改宣義郎入祕
書爲校書郎道士林靈素以方得幸尊寵用
事作符書號神霄籙自公卿以下群造其廬
拜受獨故相李綱故給事中傅崧卿及公俱
移疾不行出爲應天少尹尹故相徐處仁敬
待公公嘗决疑獄徐公謝曰始徒謂君儒者
乃精吏道如是邪一日有中貴人傳中旨取
庫金而不齎文書徐公用府寮議將姑許之
公力爭至謁告不出徐公雖不果用而尤以
此服公丁内艱服除主管南外宗室財用靖
康初提舉淮南東路茶鹽公事女真入宼都
城受圍太府鹽鈔無自得商賈不行公乃便
宜爲太府鈔給之比賊退得緡錢六十萬喪
亂之餘國用頼是以濟而公不自以爲功也
攺提舉荆湖北路茶鹽公事羣盗大起湖北
諸郡皆破獨辰沅靖三州僅存有封樁鹽公
以與蠻獠貨易得錢數鉅萬間道上行在所
賊孔彦舟據鼎州川陜宣撫使司幕官有傅
雱者輒假彦舟湖北副緫管彦舟因自稱官
軍而殺掠四出自若也俄以緫管檄檄公求
鹽給軍食官屬震恐請與以紓禍公卒拒不
予其後有爲鼎澧鎮撫使者怙權暴橫復欲
得塩公曰使吾畏死則輸彦舟矣亦卒不予
以疾乞閑主管臨安府洞霄宫起爲福建路
轉運判官未赴攺廣南西路廣南支郡賦入
悉隷轉運司歲度所用給之吏緣爲姦公獨
親其事吏不得與文書下諸郡愜服徙江南
西路提點刑獄公事攺兩浙西路故太師秦
檜用事與虜和士大夫議其不可者輒斥公
兄爲禮部侍郎爭尤力首斥而公亦罷時秦
氏專國柄未久猶憚天下議復除公廣南西
路轉運副使以慰士心徙荆湖南路賊駱科
起郴州宜章縣郴道桂陽皆警且度嶺詔湖
北宣撫司遣將逐捕賊引歸宜章之臨武峒
宣撫司遂以平賊聞公獨奏其實朝廷始命
他將討平之主管台州崇道觀起提舉湖北
茶塩未赴攺廣西轉運判官公雖益左遷然
於進退從容自若人莫能窺其涯復主管崇
道觀寓上饒七年讀書賦詩蓋將終焉紹興
二十五年檜卒太上皇帝當宁慨然盡斥
其子孫婣䣊而收用耆舊與一時名士十一
月起公提點兩浙東路刑獄公老矣而精明
不少衰去大猾吏張鎬一路稱快眀年知台
州公娶錢氏有郡酒官者夫人族子也大爲
姦利且恣橫患苦里閭公亟捕繫獄奏廢爲
民黃巖令用兩吏爲囊橐以受賕吏持之令
不勝怒械吏置獄一夕皆死公發其罪或以
書抵公曰令左丞相客也公治益急亦坐廢
踰年召赴行在所力以疾辤除直祕閣歸故
官數月復召旣對太上皇帝勞問甚渥曰
聞卿名久矣公因論士氣不振既久陛下
興起之於一朝矯枉者必過直雖有折檻斷
鞅牽裾還笏若賣直沽名者願皆優容奬激
之時太上懲秦氏專政之後開言路奬孤
直應詔論事者衆公懼或有以激訐獲戾者
故先事反覆極論以開廣上意太上大悅
除祕書少監先是少監選輕士至不樂入館
公旣以老臣自外超用名震京都及入朝鬢
須皓然衣冠甚偉雖都人老吏皆感欷以爲
太平之象於是公去館中三十有八年矣舉
故事與同舍賦詩飲酒縱談前輩言行臺閣
典章從容每竟日故相湯思退嘗語客曰恨
進用偶在前不得當斯時從曾公遊也其爲
薦紳歆慕如此擢尚書禮部侍郎初公兄楙
歴禮部侍郎至尚書兄開亦爲禮部侍郎至
是公復繼之衣冠尤以爲盛事二十七年吳
越大水地震公極論消復灾變之道及言賑
濟之令當以時下太上皆嘉納時將郊祀
公力請對言臣老筋力弗支矣陛下郊天
若禮官失儀亦足辱國太上曰卿氣貎不
類老人姑爲朕留公再拜謝曰臣無𥙷萬分
一惟進退有禮尚不負陛下拔擢不然且
爲清議罪人乃以集英殿脩撰提舉洪州玉
隆觀又三歲除敷文閣待制元顔亮盗塞下
詔進討巳而虜大入或欲通使以緩其來公
方病卧聞之奮起上䟽曰遣使請和增幣獻
城終無小益而有大害爲朝廷計當嘗膽枕
戈專務節儉整軍經武之外一切置之如是
雖北取中原可也且前日陛下降詔諸將
傳檄數金人君臣直罵奴耳何詞復和耶
今上初受内禪公又上䟽累數千言大槩如
前䟽而加詳既封奏具衣冠遡闕再拜乃發
公自宣義即十一遷爲左中大夫至是以
即位恩遷左太中大夫執政欲起公入侍
經筵度不可致乃以公子逮為提點浙西刑
獄以便養隆興二年公上章謝事遷左通議
大夫致仕莊文太子立群臣爲父後者得加
封其親公子逢請于朝而有司疑公官高詔
特遷左通奉大夫乾道二年五月戊辰卒於
平江府逮之官舍享年八十三爵至河南縣
關國伯食邑至七百戸公平生燕居莊敬如
齊至没不少變九月辛酉逢等葬公於紹興
府山隂縣鳳凰山之原詔贈左光禄大夭有
司謚曰文清娶故翰林學士錢勰之孫朝請
郎東美之女封魯國太夫人男三人逢朝散
大夫尚書左司郎中逮朝奉大夫充集英殿
修撰知湖州迅通直郎主管台州崇道觀女
一人嫁右朝散郎知吉州吕大器孫男七人
槃迪功郎監戸部贍軍烏盆酒庫㮚承務郎
新知平江府長洲縣梁從政郎監戸部贍軍
諸曁酒庫棨迪功郎監建康府提領所激賞
酒庫槩宣教郎棐修職郎監明州支鹽倉棠
迪功郎新湖州長興縣尉孫女九人長適從
事郎衢州江山縣丞李孟傳次適通直郎新
通判楊州軍州事朱輅次適宣義郎新浙東
提舉常平司幹辦公事詹徽之次適從政郎
新婺州金華縣丞邢世材次適宣教郎幹辦
行在諸軍審計司葉子強次適修職郎吕祖
儉次適文林郎湖州長興縣丞丁松年次適
迪功郎前明州慈谿縣主簿王中行次適迪
功郎監衢州比較務張震曾孫男女十三人
公貫通六經尤長於易論語夙興正衣冠讀
論語一篇迨老不廢孝悌忠信剛毅質直篤
於爲義勇於疾惡是是非非終身不假人以
色詞少師捐館舍公才十餘歲巳能執喪如
禮終喪不肉食及遭内艱則既祥猶𬞞食凢
十有四年至得疾顚眴乃巳每生日拜家廟
未嘗不流涕也平生取與一斷以義三仕嶺
外家無南物或求沈水香者雖權貴人不與
守台州以屬縣並海産蚶菜比去官終不食
初佐應天時元祐諫臣劉安世亡恙䣊禁方
厲仕者不敢闖其門公獨日從之遊論經義
及天下事皆不期而合避亂寓南嶽從故給
事中胡安國推明子思孟子不傳之絶學後
數年時相倡程氏學凡名其學者不歴歲取
通顯後學至或矯託干進公源委實自程氏
顧深閉遠引務自晦匿及時相去位爲程氏
學者益少而公獨以誠敬倡導學者吳越之
間翕然師尊然後士皆以公篤學力行不譁
世取寵爲法公治經學道之餘發於文章雅
正純粹而詩尤工以杜甫黃庭堅爲宗推而
上之繇黃初建安以極於離騷雅頌虞夏之
際初與端明殿學士徐俯中書舍人韓駒呂
本中游諸公繼没公巋然獨存道學既爲儒
者宗而詩益高遂擅天下有文集三十卷易
釋象五卷他論著未詮次者尚數十卷某從
公十餘年公稱其文辭有古作者餘風及疾
革之日猶作書遺某若永訣者投筆而逝故
公之子以銘屬某會某客巴蜀久乃歸銘之
歲實淳熙五年去公之殁十二年矣銘曰
聖人旣没道裂千歲士誦遺經用鮮弗
戾孰如文清得於絶傳耄期躬行知我
者天秉禮蹈義篤敬以終病不惰媮大
學之功仕豈不逢施則未究刻銘于丘
維以詔後
渭南文集卷第三十二
