渭南文集卷第十
山隂陸游務觀
啓
上趙參政啟
造于王廷既盡除於宿負試以使事復躐被
於明恩豈惟寬溝壑之憂遂亦有桑榆之望
大鈞難報末路知榮伏念(某)固陋不通迂疎
寡合雖抱宿道鄉方之志了無赴功趨事之
能迨從幕府之遊始被邊州之寄方漂流於
萬里望飽暖於一麾豈圖下石之交更起鑠
金之謗素無實用以爲頹放則不敢辤横得
虛名雖曰僥倖而非其罪甫周歲律再畀守
符曾未綰於印章已遽膺於號召遂以羇旅
入朝之始首預光華遣使之行此盖伏遇某
官造德精微宅心忠厚念錦里十年之卜築
已是蜀人憐萍蹤萬里之来歸特捐漢節&KR1170;
然遲暮被此恩榮(某)敢不歛散視豐凶之宜
阜通去農末之病觀近臣以其所主期無負
於深知非俗吏之所能為或粗施於素學過
此以往未知所裁
上安撫沈樞密啓
造于王廷既盡除於宿負試以使事復躐被
於明恩豈惟寬溝壑之憂遂亦有桑榆之望
慚汗為之浃背感涕至於交頤伏念(某)固陋
不通迂疎寡合雖抱宿道鄉方之志了無赴
功趍事之能自屏迹於寬閑已頽心於榮進
徒中起廢方蒙僰道之除望外召還忽奉燕
朝之對然而進趨梗野論奏空疎徒叨三接
之榮莫陳一得之慮循名責實所宜伏司敗
之誅含垢匿瑕特俾玷外臺之寄兹蓋伏遇
(某)官望隆而善下道峻而兼容哀元祐之黨
家今其餘幾數紹興之朝士久矣無多曲借
餘光少伸末路某敢不求民疾苦絶吏並緣
歛散視時益廣倉箱之積阜通助國庶無農
末之傷過此以還未知所措
賀泉州陳尚書啓
恭審顯奉璽書起臨藩府廟堂虚位固宜大
老之遂歸嶽牧得人聊見太平之有象恭惟
(某)官道參聖域德冠民彝下視諸公負元龍
湖海之豪氣獨尊九牧擅諸葛宇宙之大名
風雲自際於明時金石靡渝於素履超然去
國之久綽有高世之風雖力避寵名亟欲急
流而勇退頋眷求舊德未容袖手而旁觀姑
暫起於名邦即延登於政路某久違德宇喜
聽除音承顔接辭恍不殊於曩日質疑問道
尚自慰於窮途
答建寧陳通判啟
伏審顯膺新渥出貳潜藩逖聞旌旆之臨宜
有神明之相伏惟(某)官風規高秀德宇粹夷
含英咀華早預蓬萊道山之選飛英騰茂暫
為治中别駕之行雖澹然克守於家風顧藉
甚難淹於國器即聞追詔遂陟顯途某託契
至深開緘竊喜自憐下客久孤國士之知猶
冀殘年及見郎君之貴
答漳州石通判啓
伏審被命佐州涓辰視印士心甚鬱謂歛經
濟以惠小邦天意孰知蓋儲名望而湏大用
伏惟某官好是正直擇乎中庸崇論谹言挺
松栢貫四時之操高文大册擅江河流萬古
之名謂宜凌厲以横翔乃復逡巡而小却使
爲治中乃展驥耳雖暫試於外庸不有君子
其能國乎當亟還於近列某未遑馳問先辱
寄聲祭竈而請比鄰歎高懷之莫測烹魚而
得尺素藏妙語以為榮
江西到任謝史丞相啓
詣行在所方承命以北馳駕使者車復改轅
而西上訓詞甚寵地望加優本宜使之省循
乃更增其僥倖伏念(某)性資鄙陋學問荒唐
雖慕長者之餘風豈聞君子之大道早親函
丈偶竊緒餘曾未免於鄉人乃見待以國士
知憐覆護殆塵沙曠劫之難逢頽墮摧蔵無
絲髮微勞之上報昨者甫還吳會即使甌閩
超躐既多便安尤極徒以久違於公衮悵然
願事於師門山川間之日月逝矣方坐馳於
夢想忽祗奉於詔追深惟幸會之非常但懼
奔馳之弗及夫何竒蹇更累生成方仇怨造
言投鼠不思於忌器乃保全極力舍牛寧廢
於釁鍾此蓋伏遇(某)官偉量包荒深仁篤舊
念招之来而麾之去若匪近於人情謂舍其
短而取其長猶可勝於宫使故推餘潤以及
枯荄而某筋力疲於往来疾恙成於憂畏質
疑問道自憐卒業之何時訟過戴恩尚冀收
身於末路
謝趙丞相啓
詣行在所方承詔以北馳駕使者車復改轅
而西上仰戴公朝之寬大重為遠吏之光華
伏念(某)拳曲散材聱牙末學衣食不繼自竄
䕫楚之邦齒髮寖衰倦遊隴蜀之境惟習氣
未忘於筆硯每苦心自力於文詞藏之名山
本欲粗傳於後世待以國士豈期親遇於鉅
公記憶不忘詔除婁下雖復顚隮於薄命要
為比數於明時而況仍皇華臨遣之榮易江
表清間之處優游甚適僥倖難名此蓋伏遇
(某)官誕保民彝堅持國是致君密勿偉治具
之必張望古慨慷閔道術之將裂務廣人文
之化仰扶主斷之明念此窮途為之擇地更
令破萬卷之讀或可成一家之言(某)敢不開
益舊聞激昂懦意稍竊簿書之暇日試求學
問之新功欂櫨侏儒儻未捐於大匠彫蟲篆
刻尚少進於故時庶仰荅於聖知亦粗酬於
鈞播過此以往未知所裁
謝王樞使啓
詣行在所方承詔以北馳駕使者車復改轅
而西上訓詞甚寵地望加優伏念(某)拳曲散
材邅回末路浪遊山澤不知歲月之屢遷篤
好文辭自是書生之一癖斐然妄作本以自
娛流傳偶至於中都鑒賞遂塵於乙夜既閱
期年之久兩膺召節之頒雖改命於半途尚
乘軺於名部始終僥倖進退光榮兹蓋伏遇
某官謨明弼諧任重道遠以國士待我卓為
特達之知於古人求之每極吹嘘之論詔除
婁下器使不遺雖云薄命之顚隮要是公朝
之記省某敢不竊簿書之暇日求學問之新
功欂櫨侏儒儻未捐於大匠彫蟲篆刻尚少
進於曩時庶仰答於上恩亦粗酬於鈞播過
此以往未知所裁
謝錢參政啓
詣行在所方承詔以北馳駕使者車復改轅
而西上訓詞甚寵地望加優伏念某少苦賤
貧長更憂患名場蹭蹬幾白首以無成宦海
漂流顧青衫而自笑不圖遠戍乃誤明恩一
麾在巴蜀之間萬里促宣溫之對清光咫尺
睿奬再三略有司資格之常備奉使詢謀之
選方虞官謗又辱詔追半道遣行雖歎棲遲
之薄命頻年記錄要為比數於公朝兹蓋伏
遇某官培植衆材主張公論憐其跋前疐後
姑令全進退之宜謂其尺短寸長或可責馳
驅之效曲加抆拭俾竊便安(某)謹當增所不
能修其可願侵尋遲暮雖嗟已失於東隅激
勵衰疲尚及未先於朝露
謝侍從啓
祈天請命冀循省於叢祠便道之官復驅馳
於近甸始終僥倖俯仰兢慚伏念(某)鄙朴不
材荒唐寡學生逢盛際無尺寸之可稱久戍
遠方乞斗升而自活昨蒙臨遣已劇超逾但
虞薄祐之難勝寧復異恩之敢望未溫坐席
遽辱賜環初疑誤報者再三俄乃真承於尺
一文詞吏事何者粗堪物論人情居然不允
非賴密加於覆護固難終逭於顚隮此蓋伏
遇(某)官義薄九天量容百輩念器盈則覆推
轂無所復施然令出惟行反汗豈其得已遂
容末路獲忝優除雖愧招麾之頻亦驚弔賀
之速而某昨緣奔走積困沉綿顧影獨悲豈
久堪於從宦服勤不怠尚少贖於空餐
謝臺諫啓
祈天請命冀循省於窮閻便道之官復馳驅
於近甸始終僥倖俯仰兢慙伏念(某)鄙朴不
材荒唐寡學生逢盛際無尺寸之可稱久戍
遠方賴斗升而自活昨蒙臨遣已劇超逾但
虞薄祐之難勝寧復異恩之敢望未溫坐席
遽辱賜環初疑誤報於姓名俄乃眞承於詔
命人才吏事何者粗堪自計旁觀居然不允
敢謂并包之廣大更令進退之從容此蓋伏
遇(某)官山立英姿海涵偉量盡言劇論雖震
聳於朝端用恕持平每保全於士類遂容末
路獲忝優除俯伏以思論報何所而某昨緣
奔走積困沉綿顧影獨悲豈久堪於從宦服
勤不怠尚少贖於空餐
與本路監司啓
詣行在所方奉詔以北歸駕使者車復改轅
而西上稍息道途之役獲全溝壑之身揣分
已踰置慚靡所伏念(某)頹然遲暮久矣漂流
戍隴十年形容盡變還吳萬里交舊半空騎
馬而聽朝雞已冥心於昨夢賣刀而買耕犢
將掃軌於窮閻敢謂頻年婁膺嚴召既衆知
其不可亦自揆之甚明所期獨往於山林乃
得本来之面目此蓋伏遇某官英姿玉立大
度海涵愛借人材每隂借之餘論維持公道
尤深憫於窮途施及妄庸未忘記省(某)登門
維舊擁篲有期大匠之規矩可師即趍函丈
小夫之竿牘自見姑致萬分
答本路郡守啓
末路賜環本出聖知之舊半途畀節尚承寵
命之新揣分實逾置慚靡所伏念某易搖弱
植無用散材轍環天下而老于行寧非薄命
舟近神山而引之去殆有宿緣方力丐於退
蔵乃更叨於臨遣此蓋伏遇(某)官指南公議
推轂時髦顧雖流落之餘亦在揄揚之末某
方勤馳傳未卜登門頌詠之私敷宣罔既
荅寄居官啓
賜環半道易節回轅去閩中瘴癘之區得江
表清閑之地優游甚適僥倖難名此蓋某官
義重嘘枯情深推轂每假揄揚之助俾叨臨
遣之榮(簽判云黃撫幹晏)老夫耄矣而無能寧有澄
清之效君子居之而何陋尚陪名理之餘(幹范)
(云提)尺素驚傳喜論交之未替一樽相屬悵道
舊之何由(法云陳檢)汨沒簿書敢冀澄清之效從
容談笑尚為衰晩之光
賀葛正言啓
恭審儤直北扉方演出綸之命拾遺西省遂
輸補衮之忠上虛佇於嘉言士共歸於碩望
恭惟某官英辭擅世偉識絶人諸老先生聞
名而願交學士大夫望風而知敬讎書群玉
之府視草承明之廷比傳夜對之從容屢動
天顔之忻懌主聖臣直共知千載之逢言聽
諫行獨任七人之責木從繩而必正石投水
以奚難(某)屬以乘軺阻陪賀厦比年十漸必
盡告於吾君一日九遷將孰先於門下其爲
抃躍罔罄敷陳
賀周參政啓
恭審顯奉廷揚進陪國論號令渙焉可述力
專討論潤色之功疇咨若時登庸遂處輔弼
疑丞之位國有隆儒之盛士知稽古之榮伏
以典謨實列於六經臣主難逢於千載高文
大册或託之不得其人老師宿儒有死而莫
見於世維時鴻碩之彦早冠清華之途成功
告于神明大業刻之金石發德音下明詔大
哉王言建顯號施尊名震于方外一變猥釀
枝駢之軆復還雄深灝噩之風縉紳竊誦而
而得師夷狄傳觀而動色顧於昭代可謂殊
勲雖箕潁之志屢陳然莘渭之求焉往恭惟
某官任重而宏毅謨明而弼諧以窮深測遠
之才坐酬衆務以極高蟠厚之氣隂折遐衝
至於擅世之英辭本皆全德之餘事僅少施
於一二已見謂於崇谹豈容卷懷經濟之圖
遂欲袖手寬間之地公毋困我初誦留行之
言上誠知人亟下延登之命然易間者聖君
之眷難居者天下之名方仰對於寵光願益
思於挹損茂迪謙尊之吉求為善類之依
賀謝樞密啓
恭審顯膺出綍進貳本兵蠻夷奪氣而息謀
朝野動容而相慶恭惟(某)官英猷經遠敏識
造微秉心如金石之堅論事若權衡之審主
知千載際聖世之風雲言責三年極人才之
涇渭士恃公平而不恐上嘉孤直之無朋遂
由常伯之聯進貳中樞之任較一時之同進
得喪孰多付四海之僉言忠邪自見固將力
回薄俗盡建明謨網漏吞舟示太平之寬大
雲興膚寸澤庶物之焦枯豈惟康濟於兹時
固足儀刑於後世某早迂記省晩荷甄收雖
知薄命之多竒猶復議言而不置使駑馬妄
思於十駕而沉舟未羨於千帆求之古人可
謂曠世難逢之會報以國士敢忘終身自勵
之心渭南文集卷第十
