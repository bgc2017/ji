渭南文集卷第四十五
山隂陸游務觀
入蜀記第三
十七日郡集于青山李太白祠堂二教授同集
祠在青山之西北距山尚十五里墓在祠後
有小岡阜起伏蓋亦青山之别支也祠莫知
其始有唐劉全白所作墓碣及近歲張眞甫
舍人所作重修祠碑太白烏巾白衣錦袍又
有道帽氅裘侑食於側有郭功甫也早飯罷
遊青山山南小市有謝玄暉故宅基今爲湯
氏所居南望平野極目而環宅皆流泉竒石
青林文篠眞佳處也遂由宅後登山路極險
巇凡三四里有兩道人持湯飲迎勞於松石
間又里許至一菴老道人出迎年七十餘姓
周濰州人居此山三十年顴頰如丹鬚鬢無
白者又有李媪八十矣耳目聦明談笑不衰
自言嘗得異人祕訣菴前有小池曰謝公池
水味甘冷雖盛夏不竭絶頂又有小亭亦名
謝公亭下視四山如蛟龍奔放争赴川谷絶
類吾鄉舜山但舜山之巔豐沃夷曠無異平
陸此所不及也亭北望正對歴陽周生言元
顔亮入寇時戰鼓之聲震于山中云夜歸舟
次已一鼔盡矣坐間信伯言桓温墓亦在近
郊有石獸石馬製作精妙又有碑悉刻當時
車馬衣冠之類極可觀恨不一到也
十八日小雨解舟出姑熟溪行江中江溪相接
水清濁各不相亂挽行來中三十里至大信
口泊舟蓋自此出大江須風便乃可行往往
連日阻風兩小山夾江即東梁西梁一名天
門山李太白詩云兩岸青山相對出孤帆一
片日邊來王文公詩云崔嵬天門山江水遶
其下梅聖俞云東梁如仰蠶西梁如浮魚徐
師川云南人北人朝暮舡東梁西梁今古山
皆得句於此也水滸小兒賣蔆芡蓮藕者甚
衆夜行堤上觀月大信口歐陽文忠公于役
志謂之帶星口未詳孰是干役志蓋讁夷陵
時所著也
十九日便風過大小褐山磯竒石巉絶漁人依
石挽罾宛如畫圖間所見過梟磯在大江中
聳拔特起有道士結廬其上政和中賜名寧
淵觀舊說梟磯有梟能害人故得名方郡縣
奏乞觀頟時惡其名因曰磯在水中水常沃
石故曰澆磯今觀屋亦二十餘閒然止一道
人居之相傳有二人則其一輙死故無敢往
者至蕪湖縣泊舟吳波亭知縣右通直郎吕
昭問來按漢丹楊郡有蕪湖縣吳陸遜屯蕪
湖又杜預注春秋楚子伐吳克鳩兹亦云在
蕪湖至東晉乃改名于湖不知所自王敦反
屯于湖今故城尚存又有玩鞭亭亦當時遺
迹唐温飛卿有湖隂曲叙其事近時張文潛
以爲晉書所云帝至于湖隂察營壘當以于
湖爲句飛卿蓋誤讀也作于湖曲以及之劉
夢得歴陽書事詩叙道中事云望夫人化石
夢帝日環營蓋夢得自州移牧歴陽過此
邑也邑人云數年前邑境有盗發大墓棺槨
已壊得鏡及刀劒之屬甚衆甃塼有大將軍
墓四字或疑爲敦墓云
二十日寧國太平縣主簿左迪功郎陳炳來見
泛小舟往謝之則寓寧淵觀下院以提刑司
檄來督大禮錢帛寧淵在梟磯隔大江故置
下院於近邑道流十餘壇宇像設甚盛有觀
主何守誠者今選居太一宫矣炳字德先婺
州義烏人自言其從姑得道徽宗朝賜號妙
静練師結廬葛仙峯下平生不火食惟飲酒
㗖生果爲人言禍福死生無毫釐差每風日
清和時輒掩關獨處或於戸外竊聽之但聞
若二嬰兒聲或歌或笑往往至中夜方止莫
有能測者年九十正旦自言四月八日當遠
行果以是日坐逝每爲德先言汝有仙骨當
遇異人後因得疾委頓有皖山徐先生來餌
以藥即日疾平徐因留教以絶粒訣德先父
母方望其成名固不許然自是絶滋味日食
淡湯餅及飯而已如此者六年益覺身輕能
日行二百里會中第娶妻復近葷血徐遂告
别臨行語德先曰汝二紀後當復從我究此
事德先送至溪上方呼舟欲渡徐褰裳疾行
水上而去呼之不復應德先至今悵恨有棄
官入灊皖之意予遂遊東寺登王敦城以歸
城並大江氣象宏敝邑出綠毛龜就船賣者
不可勝數將午解舟過三山磯磯上新作龍
祠有道人半醉立蘚崖峭絶處下觀行舟望
之使人寒心亦竒士也江中江豚十數出没
色或黑或黃俄又有物長數尺色正赤類大
蜈蚣奮首逆水而上激水高三二尺殊可畏
也宿過道口
二十一日過繁昌縣南唐所置初隷宣城及置
太平州復割隷焉晩泊荻港散步堤上遊龍
廟有老道人守之台州仙居縣人自言居此
十年日伐薪二束賣之以自給雨雪則從人
乞未嘗他螢也又至一菴僧言隔港即銅陵
界遠山嶄然臨大江者即銅官山太白所謂
我愛銅官樂千年未擬還是也恨不一到最
後至鳳凰山延禧觀觀廢于兵爐者四十餘
年近方興葺羽流五六人觀主陳廷瑞婺州
義烏縣人言此古青華觀也有趙先生荻港
市中人父賣茗先生幻名王九年十三疾亟
父抱詣青華願使入道是夕先生夢老人引
之登高山謂曰我隂翁也出栢枝㗖之及覺
遂不火食後又夢前老人教以天篆數百字
比覺悉記不遺太宗皇帝召見度爲道士
賜冠簡易名自然給&KR1149;錢遣還遂爲觀主祥
符間再召至京師賜紫衣改青華額曰延禧
先生懇求還山養母得歸一日無疾而逝門
人葬之山中行半途棺忽大重不可舉其母
曰吾兒必有異命發棺果空無尸惟劒履在
耳遂即其處葬之今冢猶在謂之劔冢自然
國史有傳大槩與廷瑞言頗合惟劒冢一事
無之荻港蓋繁昌小墟市也歸舟巳夜矣
二十二日過大江入丁家洲夾復行大江自離
當塗風日清美波平如席白雲青嶂遠相映
帶終日如行圖畫殊忘道途之勞也過銅陵
縣不入晚泊水洪口江湖間謂分流處爲洪
王文公詩云東江木落水分洪是也
二十三日過陽山磯始見九華山九華本名九
子李太白爲易名太白與劉夢得皆有詩而
劉至以爲可兼太華女几之竒秀南唐宋子
嵩辤政柄歸隠此山號九華先生封青陽公
由是九華之名益盛惟王文公詩云盤根雖
巨壯其末乃脩纖最極形容之妙大抵此山
之竒在脩纖耳然無含蓄敦大氣象與廬早
天台異矣岸旁荻花如雪舊見天井長老彦
威云廬山老僧用此絮紙衣威少時在惠日
亦爲之佛燈珣禪師見而大嗔云汝少年輒
求温暖如此豈有心學道耶退而問兄弟則
堂中百人有荻花衣者財三四皆年七十餘
矣威愧恐亟除去泊梅根港巨魚十數色蒼
白大如黃犢出没水中每出水輒激起沸白
成浪真壯觀也
二十四日到池州泊稅務亭子州唐置南唐嘗
爲康化軍節度今省又嘗割青陽隷建康今
復故惟所置銅陵東流二縣及改秋浦爲貴
池今因之蓋南唐都金陵故當塗蕪湖銅陵
繁昌廣德青陽并江寧上元溧陽溧水句容
凡十一縣皆隷畿内今建康爲行都而纔有
江寧等五邑有司所當議也李太白往來江
東此州所賦尤多如秋浦歌十七首及九華
山清溪白笴陂玉鏡潭諸詩是也秋浦歌云
秋浦長似秋蕭條使人愁又曰兩鬢入秋浦
一朝䬃已衰猨聲催白鬢長短盡成絲則池
州之風物可見矣然觀太白此歌高妙乃爾
則知姑熟十詠決爲贗作也杜牧之池州諸
詩正爾觀之亦清婉可愛若與太白詩並讀
醇醨異味矣初王帥平南唐命曺彬分兵自
荆州順流東下以樊若冰爲鄉導首克池州
然後能取蕪湖當塗駐軍采石而浮橋成則
池州今實要地不可不備也
二十五日見知州右朝議大夫直祕閣楊師中
通判右朝奉郎孫德芻遊光孝寺寺有西峰
聖者所留䥫笛聖者生當吳武王楊行密時
陽狂不羈好吹笛能役鬼神蛟龍嘗寓池州
乾明寺乾明即光孝也反去留笛付主事僧
笛似銅䥫而非色綠而瑩潤如綠玉不知何
物僧懼爲好事者所奪郡官求觀之輒出一
凡䥫笛充數予偶與監寺僧有舊獨得一見
有石刻沈㪫逹所作西峯銘文辤古雅可愛
恨非其自書也僧言貴池去城八十里在秀
山下江之一支别匯爲池四隅皆因山石爲
岸産鯉魚金鱗朱尾味極美本以此得貴池
之目秀山有梁昭明太子墓拱木森然今池
州城西有神甚靈者曰九郎或云九郎即昭
明晩登弄水亭杜牧之所賦詩也亭殊不葺
然正對清溪齊山景物絶佳州雖瀕江然據
岡阜上頗難得水
二十六日解舟過長風沙羅刹石李太白江上
贈竇長史詩云萬里南遷夜郎國三年歸及
長風沙梅聖俞送方進士遊廬山云長風沙
浪屋許大羅刹石齒水下排歴此二險過湓
浦始見瀑布懸蒼崖即此地也又太白長干
行云早晩下三巴預將書報家相迎不道遠
直到長風沙蓋自金陵至此七百里而室家
來迎其夫甚言其遠也地屬舒州舊最號湍
險仁廟時發運使周湛役三十萬夫䟽支流
十里以避之至今爲行舟之利羅刹石在大
江中正如京口鶻峯而稍大白石拱起其上
叢篠喬木亦有小神祠旛竿不知何神也西
望群山靡迤巖嶂深秀宛如吾廬南望鏡中
諸山爲之累欷宿懷家洑懷姓也吳有尚書
郎懷叙見顧雍傳
二十七日五鼓大風自東北來舟人不告乘便
風解舡過鴈翅夾有稅場居民二百許家岸
下泊舡甚衆遂經皖口至趙屯未朝食已行
百五十里而風益大乃泊夾中皖口即王師
破江南大將朱令贇水軍處趙屯有戍兵亦
小市聚也是日大風至暮不止登岸行至夾
口觀江中驚濤駭浪雖錢塘八月之潮不過
也有一舟掀簸浪中欲入夾者再三不可得
幾覆溺矣號呼求救久方能入北望正見皖
山太白江上望皖公山詩云巉絶稱人意巉
絶二字不刊之妙也南唐元宗南遷豫草舟
中望皖山愛之謂左右曰此青峭數峯何名
荅曰舒州皖山時方新失淮南伶人李家明
侍側獻詩曰龍舟千里颺東風漢武潯陽事
正同回首皖公山色好日斜不到壽杯中元
宗爲悲憤欷歔故王文公詩云南狩皖山非
故地北師淮水失名王計其處當去此不遠
也夜雨
二十八日過東流縣不入自雷江口行大江江
南群山蒼翠萬疊如列屏障凡數十里不絶
自金陵以西所未有也是日便風張帆舟行
甚速然江面浩渺白浪如山所乘二千斛舟
搖兀掀舞纔如一葉過獅子磯一名佛指磯
蘚壁百尺青林綠篠倒生壁閒圖畫有所不
及猶恨舟行北岸不得過其下旁有數磯亦
竒峭然皆非獅子比也至馬當所謂下元水
府山勢尤秀拔正面山脚直插大江廟依峭
崖架空爲閣登降者皆自閣西崖腹小石徑
捫蘿側足而上宛若登梯飛甍曲檻丹碧縹
緲江上神祠惟此最佳舟至石壁下忽晝晦
風勢横甚舟人大恐失色急下帆趨小港竭
力牽挽僅能入港繫䌫同泊者四五舟皆來
助牽早間同行一舟亦蜀舟也忽有大魚正
綠腹下赤如丹躍起柂旁高三尺許人皆異
之是晚果折檣破帆幾不能全亦可怪也入
夜風愈厲增十餘纜迨曉方少定
二十九日阻風馬當港中風雨凄冷初御裌衣
有小舟冐風濤來賣薪菜狶肉亦有賣野彘
肉者云獵蘆場中所得飯已登南岸望馬當
廟北風吹人勁甚至不能語既暮風少定然
怒濤未息擊舡終夜有聲
八月一日過烽火磯南朝自武昌至京口列置
烽燧此山當是其一也自舟中望山突兀而
已及抛江過其下嵌巖竇穴怪竒萬狀色澤
瑩潤亦與它石迥異又有一石不附山傑然
特起高百餘尺丹藤翠蔓羅絡其上如寶&KR1149;
屏風是日風靜舟行頗遲又秋深潦縮故得
盡見杜老所謂幸有舟楫遲得盡所歴妙也
過澎浪磯小孤山二山東西相望小孤屬舒
州宿松縣有戍兵凡江中獨山如金山焦山
落星之類皆名天下然峭拔秀麗皆不可與
小孤比自數十里外望之碧峰巉然孤起上
千雲霄已非它山可擬愈近愈秀冬夏晴雨
姿態萬變信造化之尤物也但祠宇極於荒
殘若稍飾以樓觀亭榭與江山相發揮自當
高出金山之上矣廟在山之西麓頟曰惠濟
神曰安濟夫人紹興初張魏公自湖湘還嘗
加營葺有碑載其事又有别祠在澎浪磯屬
江州彭澤縣三面臨江倒影水中亦占一山
之勝舟過磯雖無風亦浪湧蓋以此得名也
昔人詩有舟中估客莫漫狂小姑前年嫁彭
郎之句傳者因謂小孤廟有彭郎像澎浪廟
有小姑像實不然也晩泊沙夾距小孤一里
微雨復以小&KR1468;遊廟中南望彭澤都昌諸山
煙雨空濛鷗鷺滅没極登臨之勝徙倚久之
而歸方立廟門有俊鶻摶水禽掠江東南去
甚可壯也廟祝云山有栖鶻甚多
二日早行未二十里忽風雲騰湧急繫䌫俄復
開霽遂行泛彭蠡口四望無際乃知太白開
帆入天鏡之句爲妙始見廬山及大孤大孤
狀類西梁雖不可擬小孤之秀麗然小孤之
旁頗有沙洲葭葦大孤則四際渺瀰皆大江
望之如浮水面亦一竒也江自湖口分一支
爲南江蓋江西路也江水渾濁每汲用皆以
杏仁澄之過夕乃可飲南江則極清澈合處
如引繩不相亂晩抵江州州治德化縣即唐
之潯陽縣柴桑栗里皆其地也南唐爲奉化
軍節度今爲定江軍岸土赤而壁立東坡先
生所謂舟人指點岸如赬者也泊湓浦水亦
甚清不與江水亂自七月二十六日至是首
尾財六日其間一日阻風不行實以四日半
泝流行七百里云
三日移泊琵琶亭見知州左朝請郎周昪強仲
通判左朝散郎胡适發運使戶部侍郎史正
志志道發運司幹辦公事程坦履道察推左
文林郎蔡戡定夫始得夔州公移
四日遊天慶觀李太白詩所謂潯陽紫極宫也
蘇黃詩刻皆不復存太白詩有一石亦近時
俗書見觀主李守智問玉芝亦不能答觀皆
古屋初不更兵燼而遺迹掃地獨太清殿老
君像乃唐人所塑特爲竒古眞人女眞仙官
力士童子各二軀又有唐明皇帝金銅像衣
冠如道士而氣宇粹穆有五十年安享太平
富貴氣象李守智者滁州來安人自言家故
富饒遇亂棄家爲道人大將岳飛以度牒與
之始爲道士至今畫岳氏父子事之史志道
招飲於發運廨中登高遠亭望廬山天氣澄
霽諸峯盡見志道出新鼓鑄䥫錢
五日郡集於庾樓樓正對廬山之雙劒峯北臨
大江氣象雄麗自京口以西登覽之地多矣
無出庾樓右者樓不甚高而覺江山煙雲皆
在几席間真絶景也庾亮嘗爲江荆豫州刺
史其實則治武昌若武昌南樓名庾樓猶有
理今江州治所在晉特柴桑縣之湓口關耳
此樓附會甚明然白樂天詩固已云潯陽欲
到思無窮庾亮樓南湓口東則承誤亦久矣
張芸叟南遷錄云庾亮鎮潯陽經始此樓其
誤尤甚
六日甲夜有大燈毬數百自湓浦蔽江而下至
江面廣處分散漸遠赫然如繁星麗天土人
云此乃一家放五百椀以禳灾祈福蓋江鄉
舊俗云
七日往廬山小憩新橋市蓋吳蜀大路市肆壁
間多蜀人題名並溪喬木往往皆三二百年
物蓋山之麓也自江州至太平興國宫三十
里此適當其半是日車馬及徒行者憧憧不
絶云上觀蓋往太平宫焚香自八月一日至
七日乃己謂之白蓮會蓮社本遠法師遺迹
舊傳遠公嘗以一日借道流故至今太平宫
歲以為常東林寺亦自作會然來者反不若
太平之盛亦可笑也晩至清虚菴菴在撥雲
峰下皇甫道人所居皇甫名坦嘉州人出遊
旁郡獨見其弟子曺彌深登紹興煥文閣實
藏光堯皇帝御書又有神泉清虚堂皆宸
翰題榜宿清虚西室曹君置酒堂中炙鹿肉
甚珍酒尤清醇夜寒可附火
渭南文集卷第四十五
