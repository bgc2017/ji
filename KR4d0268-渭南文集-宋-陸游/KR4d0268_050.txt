渭南文集卷第五十
山隂陸游務觀
詞
柳梢青
錦里繁華環宫故邸疊萼竒花俊客妖姬爭
飛金勒齊駐香車何須幕障幃遮寳杯浸
紅雲瑞霞銀燭光中清歌聲裏休恨天涯
其二
十載江湖行歌沽酒不到京華底事翩然長
亭煙草衰鬢風沙憑高目斷天涯細雨外
樓臺萬家只恐明朝一時不見人共梅花
夜遊宫
雪曉清笳亂起夢遊處不知何地䥫騎無聲
望似水想關河鴈門西青海際睡覺寒燈
裏漏聲斷月斜牎紙自許封侯在萬里有誰
知鬢雖殘心未死
其二
獨夜寒侵翠被柰幽夢不成還起欲寫新愁
淚濺紙憶承恩歎餘生今至此蔌蔌燈花
墜問此際報人何事咫尺長門過萬里恨君
心似危欄難久倚
安公子
風雨初經社子規聲裏春光謝最是無情零
落盡薔薇一架况我今年憔悴幽䆫下人盡
怪詩酒消聲價向藥爐經卷忘却鶯牎柳榭
萬事收心也粉痕猶在香羅帕恨月愁花
争信道如今都罷空憶前身便面章臺馬因
自來禁得心腸怕縱遇歌逢酒但說京都舊
話
玉胡蝶
倦客平生行處墜鞭京洛解佩潚湘此夕何
年來賦宋玉高唐繡簾開香塵乍起蓮步穩
銀燭分行暗端相燕羞鶯妬蝶遶蜂忙難
忘芳樽頻勸峭寒新退玉漏猶長幾許幽情
只愁歌罷月侵廊欲歸時司空笑悶微近處
丞相嗔狂斷人腸假饒相送上馬何妨
木蘭花慢
閱邯鄲夢境歎綠鬢早霜侵柰華岳燒丹青
谿看鶴尚負初心年來向濁世裏悟眞詮祕
訣絶幽深養就金芝九畹種成琪樹千林
星壇夜學步虚吟露冷透瑶簪對翠鳳披雲
青鸞遡月宫闕蕭森琅函一封奏罷自鈞天
帝所有知音却過蓬壷嘯傲世間歲月駸駸
蘇武慢
澹靄空濛輕隂清潤綺陌細塵初静平橋繋
馬畫閣移舟湖水倒空如鏡掠岸飛花傍簷
新燕都似學人無定歎連年戎帳經春邊壘
暗凋顔鬢空記憶杜曲池臺新豐歌管怎
得故人音信羇懷易感老伴無多談塵久閑
犀柄惟有翛然筆床茶竈自適筍輿煙艇待
綠荷遮岸紅蕖浮水更乘幽興
齊天樂
角殘鍾晩關山路行人乍依孤店塞月征塵
鞭絲帽影常把流年虛占藏鴉柳暗歎輕負
鶯花謾勞書劎事往關情悄然頻動壯遊念
孤懷誰與強遣市壚沽酒酒薄怎當愁釅
倚瑟妍詞調鉛妙筆那寫柔情芳艷征途自
厭况煙歛蕪痕雨稀萍點最是眠時枕寒門
半掩
其二
客中隨處閑消悶來尋嘯臺龍岫路歛春泥
山開翠霧行樂年年依舊天工妙手放輕綠
萱牙淡黃楊柳笑問東君為人能染鬢絲否
西州催去近也帽簷風軟且看市樓沽酒
宛轉巴歌凄凉塞管携客何妨頻奏征塵暗
袖漫禁得梅花伴人疎瘦幾日東歸畫船平
放溜
望梅
壽非金石恨天教老向水程山驛似夢裏來
到南柯這些子光隂更堪輕擲戌火邊塵又
過了一年春色歎名姬駿馬盡付杜陵苑路
豪客長繩漫勞繫日看人間俛仰俱是陳
迹縱自倚英氣凌雲柰回盡鵬程鎩殘鸞翮
終日憑高誚不見江東消息筭沙邊也有斷
鴻倩誰問得
洞庭春色
壯歲文章暮年勲業自昔誤人筭英雄成敗
軒裳得失難如人意空喪天眞請看邯鄲當
日夢待炊罷黃梁徐欠伸方知道許多時富
貴何處關身人間定無可意怎換得玉鱠
絲蓴且鈞竿漁艇筆牀茶竈閑聽荷雨一洗
衣塵洛水秦關千古後尚棘暗銅駞空愴神
何須更慕封侯定遠圖像麒麟
漁家傲
東望山隂何處是往來一萬三千里寫得家
書空滿紙流清淚書回已是明年事寄語
紅橋橋下水扁舟何日尋兄弟行徧天涯真
老矣愁無寐鬢絲幾縷茶煙裏
繡停針
歎半紀跨萬里秦吳頓覺衰謝回首鵷行英
俊並遊咫尺玉堂金馬氣凌嵩華負壯略縱
横王覇夢經洛浦梁園覺來淚流如瀉山
林定去也却自恐說著少年時話靜院焚香
閑倚素屏今古緫成虛假趁時婚嫁幸自有
湖邊茅舍燕歸應笑客中又還過社
桃源憶故人
三榮郡治之西因子城作樓觀
曰高齋下臨山村蕭然如世外
予留七十日被命參成都戎幕
而去臨行徙倚竟日作桃源憶
故人一首
斜陽寂歴柴門閉一點炊煙時起雞大往來
林外俱有蕭然意衰翁老去疎榮利絶愛
山城無事臨去畫樓頻倚何日重來此
其二
欄干幾曲高齋路正在重雲深處丹碧未乾
人去高棟空留句離離芳草長亭暮無柰
征車不住惟有斷鴻煙渚知我頻回顧
其三
一彈指頃浮生過墮甑元知當破去去醉吟
高卧獨唱何須和殘年還我從來我萬里
江湖煙舸脱盡利名韁鏁世界元來大
其四
城南載酒行歌路冶葉倡條無數一朵鞓紅
凝露最是關心處鶯聲無頼催春去那更
兼旬風雨試問歲華何許芳草連天暮
其五
中原當日三川震關輔回頭煨爐淚盡兩河
征鎮日望中興運秋風霜滿青青鬢老却
新豐英俊雲外華山千仞依舊無人問
極相思
江頭疎雨輕煙寒食落花天飜紅墜素殘霞
暗錦一叚凄然惆悵東君堪恨處也不念
冷落樽前那堪更看漫空相趁柳絮榆錢
一叢花
樽前凝佇漫魂迷猶恨負幽期從來不慣傷
春淚為伊後滴滿羅衣那堪更是吹簫池館
青子綠隂時回廊簾影晝參差偏共睡相
宜朝雲夢斷知何處倩雙燕說與相思從今
判了十分憔悴圖要箇人知
其二
仙姝天上自無雙玉面翠蛾長黃庭讀罷心
如水閉朱戶愁近絲簧牎明几淨閑臨唐帖
深炷寶奩香人間無藥駐流光風雨又催
凉相逢共話清都舊歎塵劫生死茫茫何如
伴我綠蓑青篛秋晚釣瀟湘
隔浦蓮近拍
飛花如趁燕子直度簾櫳裏帳掩香雲暖金
籠鸚鵡驚起凝恨慵梳洗粧臺畔蘸粉纖纖
指寳釵墜才醒又困厭厭中酒滋味墻頭
柳暗過盡一年春事罨畫高樓怕獨倚千里
孤舟何處煙水
其二
騎鯨雲路倒景醉面風吹醒笑把浮丘袂寥
然非復塵境震澤秋萬頃煙霏散水面飛金
鏡露華冷湘妃睡起鬟傾釵墜慵整臨江
舞處零亂塞鴻清影河漢横斜夜漏永人静
吹簫同遇緱嶺
昭君怨
晝永蟬聲庭院人倦嬾搖團扇小景寫瀟湘
自生凉簾外蹴花雙燕簾下有人同見寳
篆拆官黃炷熏香
雙頭蓮
華鬢星星驚壯志成虛此身如寄蕭條病驥
向暗裏消盡當年豪氣夢斷故國山川隔重
重烟水身萬里舊社凋零青門俊遊誰記
盡道錦里繁華歎官閑晝永柴荆添睡清愁
自醉念此際付與何人心事縱有楚柂吳檣
知何時東逝空悵望鱠美菰香秋風又起
南歌子
異縣相逢晩中年作別難暮秋風雨客衣寒
又向朝天門外話悲歡瘦馬行霜棧輕舟
下雪灘烏奴山下一林丹為說三年常寄夢
魂間
豆葉黃
春風樓上柳腰肢初試花前金縷衣嫋嫋娉
娉不自持曉糚遲畫得蛾眉勝舊時
其二
一春常是雨和風風雨晴時春已空誰惜泥
沙萬點紅恨難窮恰似衰翁一世中
醉落魄
江湖醉客投杯起舞遺烏幘三更泠翠霑衣
濕嫋嫋菱歌催落半川月空花昨夢休尋
覓雲臺麟閣俱陳迹元來只有閑難得青史
功名天却無心惜
鵲橋仙
華燈縱博雕鞍馳射誰記當年豪舉酒徒一
一取封侯獨去作江邊漁父輕舟八尺低
篷三扇占斷蘋洲烟雨鏡湖元自屬閑人又
何必君恩賜與
其二
一竿風月一蓑烟雨家在釣臺西住賣魚生
怕近城門况肯到紅塵深處潮生理櫂潮
平繫纜潮落浩歌歸去時人錯把比嚴光我
自是無名漁父
其三
茅簷人静蓬牎燈暗春晩連江風雨林鶯巢
燕緫無聲但月夜常啼杜宇催成清淚驚
殘孤夢又揀深枝飛去故山猶自不堪聽况
半世飄然羈旅
長想思
雲千重水千重身在千重雲水中月明收釣
筒頭未童耳未聾得酒猶能雙臉紅一尊
誰與同
其二
橋如虹水如空一葉飄然煙雨中天教稱放
翁側船篷使江風蟹舍參差漁市東到時
聞暮鍾
其三
面蒼然鬢皤然滿腹詩書不直錢官閑常晝
眠畫凌煙上甘泉自古功名屬少年知心
惟杜鵑
其四
暮山青暮霞明夢筆橋頭艇子横蘋風吹酒
醒看潮生看潮平小住西陵莫較程蓴絲
初可烹
其五
悟浮生厭浮名回視千鍾一髮輕從今心太
平愛松聲愛泉聲寫向孤桐誰解聽空江
秋月明
菩薩蠻
江天淡碧雲如掃蘋花零落蓴絲老細細晩
波平月從波面生漁家真箇好悔不歸來
早經歲洛陽城鬢絲添幾莖
其二
小院蠶眠春欲老新巢燕乳花如掃幽夢錦
城西海棠如舊時當年真草草一櫂還吳
早題罷惜春詩鏡中添鬢絲
訴衷情
當年萬里覓封俟疋馬戍梁州關河夢斷何
處塵暗舊貂裘胡未滅鬢先秋淚空流此
生誰料心在天山身老滄洲
其二
青衫初入九重城結友盡豪英蠟封夜半傳
檄馳騎諭幽并時易失志難成鬢絲生平
章風月彈壓江山别是功名
生查子
還山荷主恩聊試扶犂手新結小茅茨恰
占清江口風塵不化衣鄰曲常持酒那似
宦遊時折盡長亭柳
其二
梁空燕委巢院静鳩催雨香潤上朝衣客少
閑談塵鬢邊千縷絲不是吳𧖟吐孤夢泛
瀟湘月落聞柔艣
破陣子
仕至千鍾良易年過七十常稀眼底榮華元
是夢身後聲名不自知營營端為誰幸有
旗亭沽酒何妨繭紙題詩幽谷雲蘿朝採藥
静院軒牎夕對棋不歸真箇癡
其二
看破空花塵世放輕昨夢浮名蠟屐登山真
率飲笻杖穿林自在行身閑心太平料峭
餘寒猶力廉纖細雨初晴苔紙閑題谿上句
菱唱遥聞煙外聲與君同醉醒
上西樓
江頭綠暗紅稀燕交飛忽到當年行處恨依
依灑清淚歡人事與心違滿酌玉壷花露
送春歸
點絳唇
采藥歸來獨尋茅店沽新釀暮烟千嶂處處
聞漁唱醉弄扁舟不怕黏天浪江湖上遮
回疎放作箇閑人樣
謝池春
壯歲從戎曾是氣吞殘虜陣雲高狼𤇺夜舉
朱顔青鬢擁雕戈西戍笑儒冠自來多誤
功名夢斷却泛扁舟吳楚漫悲歌傷懷弔古
煙波無際望秦闋何處歎流年又成虚度
其二
賀監湖邊初繫放翁歸棹小園林時時醉倒
春眠驚起聽啼鶯催曉歎功名誤人堪笑
朱橋翠徑不許京塵飛到掛朝衣東歸欠早
連宵風雨捲殘紅如掃恨樽前送春人老
其三
七十衰翁不減少年豪氣似天山淒涼病驥
銅駞荆棘灑臨風清淚甚情懷伴人兒戲
如今何幸作箇故谿歸計鶴飛來晴嵐㬉翠
玉壷春酒約羣倦同醉洞天寒露桃開未
一落索
滿路遊絲飛絮韶光將暮此時誰與說新愁
有百囀流鶯語俯仰人間今古神仙何處
花前須判醉扶歸酒不到劉伶墓
其二
識破浮生虚妄從人譏謗此身恰似弄潮兒
曾過了千重浪且喜歸來無恙一壷春釀
雨蓑煙笠傍漁磯應不是封矦相
杏花天
老來駒隙駸駸度筭只合狂歌醉舞金杯到
手君休訴看著春光又暮誰為倩柳條繫
住且莫遣城笳催去殘紅轉眼無尋處盡屬
蜂房燕戸
太平時
竹裏房櫳一徑深靜愔愔亂紅飛盡綠成隂
有鳴禽臨罷蘭亭無一事自修琴銅爐裊
裊海南沉洗塵襟
戀繡衾
不惜貂裘換釣篷嗟時人誰識放翁歸櫂借
樵風穩數聲聞林外暮鍾幽棲莫笑蝸廬
小有雲山煙水萬重半世向丹青看喜如今
身在畫中
其二
無方能駐臉上紅笑浮生擾擾夢中平地是
冲霄路又何勞千日用功飄然再過蓮峯
下亂雲深吹下暮鍾訪舊隱依然在但鶴巢
時有墮松
風入松
十年裘馬錦江濱酒隱紅塵萬金選勝鶯花
海倚疎狂驅使青春吹笛魚龍盡出題詩風
月俱新自憐華髮滿紗巾猶是官身鳳樓
常記當年語問浮名何似身親欲寄吳牋說
與這回真箇閑人
真珠簾
燈前月下嬉遊處向笙歌錦繡叢中相遇彼
此知名纔見便論心素淺黛嬌蟬風調别最
動人時時偷顧歸去想閑牎深院調絃促柱
樂府初飜新譜漫裁紅點翠閑題金縷燕
子入簾時又一番春暮側帽燕脂坡下過料
也記前年崔護休訴待從今須與好花爲主
風流子
佳人多命薄初心慕德耀嫁梁鴻記綠䆫睡
起静吟閑詠句飜離合格變玲瓏更乘興素
紈留戲墨纖玉撫孤桐蟾滴夜寒水浮微凍
鳳牋春麗花砑輕紅人生誰能料堪悲處
身落柳陌花叢空羨畫堂鸚鵡深閉金籠向
寳鏡鸞釵臨粧常晚繡茵牙版催舞還慵腸
斷市橋月笛燈院霜鍾
雙頭蓮
風卷征塵堪歎處青騘正搖金轡客襟貯淚
漫萬點如血憑誰持寄佇想豔態幽情壓江
南佳麗春正媚怎忍長亭匆匆頓分連理
目斷淡日平蕪煙濃樹遠微茫如薺悲歡夢
裏柰倦客又是關河千里最苦唱徹驪歌重
遲留無計何限事待與丁寧行時已醉
鷓鴣天
杖屨尋春苦未遲洛城櫻筍正當時三千界
外歸初到五百年前事揔知吹玉笛渡清
伊相逢休問姓名誰小車處士深衣叟曾是
天津共賦詩
蝶戀花
禹廟蘭亭今古路一夜清霜染盡湖邊樹鸚
鵡杯深君莫訴他時相遇知何處冉冉年
華留不住鏡裏朱顔畢竟消磨去一句丁寧
君記取神仙須是閑人做
渭南文集卷第五十
