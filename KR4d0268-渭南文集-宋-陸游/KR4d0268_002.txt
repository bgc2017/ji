渭南文集卷第二
山隂陸游務觀
南宫表牋
丞相率文武百僚請建
重明節表
飛龍在天方仰君臨之德流虹繞渚實開聖
作之祥宜紀昌辰用彰盛際恭惟
皇帝陛下承護丕顯受命溥將致養
三官備本朝之家法參決萬務得率土之民
心正宁初臨積隂頓解於赫明離之象益昭
出震之符(臣)等不勝大願請以九月四日爲
重明節伏望
皇帝陛下俯察群情函頒俞旨施尊名建顯
號侈穹旻發祥之期披皇圖稽帝文伸(臣)民
歸美之報著之令甲副在有司邦家增光天
下幸甚
二
受命若帝之初宜邦彝之悉舉盛德如天之
覆豈人欲之或違比罄忱辭願標令節未回
聦聽曷慰羣情伏以紀千秋之名雖由唐舊
允長春之請則在宋興況今非獨循累代
之成規盖亦以此侈
重華之大慶顯號缺而未講盛旦鬱而弗彰
謙雖益光禮則未稱伏望
皇帝陛下茂昭鉅典亟發德音漢殿尊榮親
奉玉巵之壽周行抃蹈各陳金鑑之書豈惟
光簡冊之傳實以副天下之望
三
淵聽未回確爾執謙之意忱辭婁叩歉然歸
美之誠彝典不可以久稽衆心不可以婁咈
敢控喁喁之請再干穆穆之光竊以民之戴
君自古有訓禮之飾治後世尤詳惟大德得
其名故因誕彌而紀節雖先王未之有亦容
增益之隨時當渚虹樞電之辰受岳貢川珍
之集乃同常日夫豈人情今者博士議郎固
執於廷秩宗奉常各揚其職必期得請疇敢
自安伏望
皇帝陛下聖度兼容大明委照帝辤三祝足
昭挹損之懷(臣)同一心終冀允俞之命
立
皇后丞相率文武百僚稱賀
壽皇表
北宫移仗方瞻與子之明中禁正名復奉齊
家之訓化行緜宇驩動群心(中賀)恭惟
至尊壽皇聖帝陛下盛德日新聖圖天廣雖
名持守躬創業垂統之艱不憚憂勤示詒謀
㷼翼之法乃者獨觀道妙將就葆頥猶崇朝
親發於德音謂初政莫先於内治茂建壼則
所以垂萬世之典常大明人倫所以移四方
之風俗(臣)等獲塵朝著親奉睿謨發冊昕廷
共仰光華之典稱觴廣殿益深抃舞之情
賀
皇帝表
寳運紹開椒塗首建典冊以時而告具蓍龜
協吉而弗違慶集宫庭懽傳海宇(中賀)伏以
聖人有作追參堯舜禹之盛時壼範增光上
配姜任姒之至德矧惟内助始自初潜稽女
史彤管之言廣周南關雎之化兹正中宫之
位號實出
壽皇之訓謨玉音誕敷汗簡登載求於前世
邈矣未聞顧家國之榮懷宜神祗之安樂恭
惟皇帝陛下仁參蒼昊德被黔黎永惟大
學齊家之端先誠其意推原春秋謹始之義
以御于邦故當天臨之初務先坤載之厚(臣)
等身逢華旦目覿彌文燕至祀禖行慶則百
男之祐鷄鳴問寢敢祝於萬年之休
賀
皇太后
聖子問安方極蘭陔之養神孫正内肇新椒
掖之華母道彌尊人情溢喜(中賀)恭惟
皇太后殿下抱神以靜藏心于淵德修蜵蜎
蠖濩之中化行昆侖旁薄之外唐虞盛際廼
出一家父子之親任姒徽音仍見三朝婦姑
之法方且享宗社奠安之福視本支蕃衍之
祥于古有光與天無極(臣)等幸逢熙運獲綴
清班至哉坤元實首彝倫之叙養以天下益
觀孝治之隆
賀
壽成皇后牋
盛德繼承爰本親傳之妙中宫崇建式光就
養之尊慶集禁庭驩傳海宇(中賀)恭惟
壽成皇后殿下婦功飭備母道含洪躬老氏
之儉慈享周家之福禄密贊乾剛之斷神器
有歸助成離照之明天心允荅惟每思於靜
順故備極於安榮衮龍兼綵服之紆䄖翟煥
玉巵之奉貴無倫敵日以舒長簡冊燁其有
光風俗為之丕變(臣)等偶逢熙運獲相多儀
坤順承天喜徽音之克嗣孫又有子知壽祉
之無窮
賀
皇后牋
誕受丕基方正宁凝旒之始協修隂教舉路
朝發冊之儀厚載有光羣情咸悅(中賀)恭惟
皇后殿下慶鍾勲閥道嫓皇家輔佐積勤實
自龍潜之日休祥有衍早符熊夢之占
壽皇所以親發於德音聖主所以深資於
内助副笄奉三殿之養大練受六宫之朝震
耀簡編感移風俗(臣)等預聞鉅典實激歡悰
法地所以法天仰戴坤儀之至德事母同之
事父曷勝鰲抃之微誠
文武百寮謝春衣表
寳運紹開方謹人時之授寵光下逮俾均春
服之成榮被簪紳歡騰拜舞(中謝)恭惟
皇帝陛下凝圖丕赫撫運重熙租稅所儲靡
專一已之奉寒暑有賜式厚羣(臣)之恩所以
恤其澣濯之私盖將責其忠嘉之報雖舊章
之是舉實初政之當先(臣)等獲綴班聮恭承
錫予去女工之蠧已觀府庫之充遺天下之
衣願廣乾坤之施
重明節明慶寺丞相率百僚啓建
道場䟽
開起
乾端澄肅時爰及於杪秋離照光明運方隆
於中夏敢輸誠悃仰祝壽齡
皇帝陛下恭願宜君宜王時萬時億泰元增
漢帝之筴配天其休洪範錫神禹之疇與民
同福
滿散
肅霜協令方觀萬寳之成繞電告祥實契千
齡之會飭供既周於月律殫誠爰集於廷紳
冀憑薰祓之勤仰報照臨之德
皇帝陛下恭願政敷有截壽格無疆天地人
之三才共扶興運堯舜禹之一道永芘函生
進䟽
大易明兩作離允符繼照之盛太極函三為
一誕擁無疆之休壽何待於禱祠運自臻於
熙洽恭演仙真之祕旨實輸(臣)子之至情
皇帝陛下恭願化冒群倫治偕邃古奉親備
天下之養履位處域中之尊至誠之道可以
前知方卜億萬年之永命諸福之物莫不畢
至豈止百千所之上聞
會慶節明慶寺丞相率百僚啓建
道場䟽
開起
有開必先天地肇興於景運無遠弗屇華夷
畢效於貢琛況在周行敢稽壽祝
至尊壽皇聖帝陛下伏願道超古昔化洽黔
黎端居無黃屋之心既高揖遜萬乘致綵衣
之養彌極尊榮
滿散
電樞肇紀適逢震夙之期月琯告周洊罄延
鴻之禱雖嘉祥之自至顧歸美之敢稽
至尊壽皇聖帝陛下伏願福等河沙壽踰劫
石堯仁舜孝治功永煥於青編天大佛尊睟
表長臨於黼扆
進䟽
天爲群物之祖可謂極尊壽居五福之先實
歸上聖脫屣親傳於大寳頥神方御於殊庭
敢率羣倫恭培睿筭
至尊壽皇聖帝陛下伏願誕膺戩穀端拱穆
清以八千歲而爲春永享舒長之景卜七百
年而過曆茂隆貽燕之祥
文武百僚謝冬衣表
霜露既降著孟冬始裘之文法制具存舉九
月授衣之令進趨襜翼拜舞光華(中謝)恭惟
皇帝陛下大度并包至仁渗漉及是月也初
有祁寒之虞念無衣兮俾膺好賜之厚既恩
榮於在列斥府庫之餘藏(臣)等誤荷選掄獲
霑錫予覩萬里農桑之業共樂時平誦羣臣
幣帛之詩誓圖忠報
會慶節丞相率文武百僚賀
壽皇表
錫羨無疆丕顯生商之旦成功不處適當命
禹之時熙運親逢羣情胥慶(中賀)恭惟
至尊壽皇聖帝陛下仁涵動植道配堪輿詩
書所稱何有加卓爾規模之大唐虞之際斯
為盛超然揖遜之風積勤致王業之成端拱
視天民之阜豈特極高而蟠厚固已勒崇而
垂鴻(臣)等誤寘周行久陶聖化蓬萊隔弱水
三萬里獲進謁於殊庭上古有大椿八千秋
冀默符於睿筭
丞相率文武百僚賀
至尊壽皇聖帝冬至表
化國之日舒以長一陽初復天子之父尊之
至萬壽維祺亞歲肇新羣心胥悅(中賀)恭惟
至尊壽皇聖帝陛下道兼倫制化極範圍剛
長而亨周測土圭之景功成則退堯無黃屋
之心薰然慈孝之兼隆允矣古今之莫及方
且内享視膳問安之大養外騰重熙累洽之
頌聲風動華夷光昭竹帛(臣)等幸逢盛際獲
造昕廷斗建子以定時是為嘉會星拱辰而
在列同罄丹誠
丞相率文武百僚賀
皇帝冬至表
一之日以授時黃鍾合律萬斯年而介福赤
伏膺符慶集邦家驩騰海㝢(中賀)恭惟
皇帝陛下仁同乾覆道協時乘旦復旦以重
光邦圖有永新又新而不倦帝德難名默觀
造化之機自得財成之妙清心省事成歸根
反本之功任賢去邪體進陽消隂之象(臣)等
幸逢熙運獲邇威顏和氣先回豈待葭灰之
應豐年已兆敢陳雲物之占
丞相率文武百僚請
皇帝聽樂表
祖廟寧神歲洊更於燧火禮經有制時當備
於簫韶敢控微衷上干淵聽伏以中月而禫
壽皇已循不易之規逾年改元聖主方受
惟新之命儻未舉鈞天之奏何以慰率土之
懷伏望
皇帝陛下俯察忱辤仰稽故典欲聞五聲八
音六律以復朝廷之常親帥三公九卿諸侯
共致慈闈之請笙鏞以間而人神喜琴瑟在
御而心體安茂昭庶政之惟和孰謂太平之
無象奉萬年之觴於廣殿及此首春撞千石
之鍾於大庭震于四海
丞相率文武百僚賀
皇太后受冊牋
獻歲發春太史奏元龜之吉展寀錯事東朝
慶大典之成佳氣一新驩聲四溢(中賀)恭惟
壽聖皇太后殿下聦明睿智壽富康寧踐履
艱難佐
高廟廓清之烈遵行恭儉啓
壽皇詒燕之圖肆因初元祇奉顯冊璽篆蟲
魚之古樂陳鐘磬之和内而百官有司方屏
息而觀盛事外則萬方黎獻咸拜手而頌閎
休載稽前聞可謂盡美(臣)等偶叨在列獲際
升平有子而又有孫共仰本支之盛視今之
猶視昔前知竹帛之傳
丞相率文武百僚賀
壽成皇后受冊牋
宫壼塗椒德配重華之盛冊書鏤玉禮行路
寢之嚴聖孝益隆輿情交慶(中賀)恭惟
壽成皇后殿下儉慈性稟柔順躬行至哉坤
元象服早光於内治養以天下寢門方奉於
母儀今者稽參六籍之文博盡諸儒之議建
此顯號邁于前聞仰惟貴無敵而富無倫是
謂仁之至而義之盡(臣)等偶緣在列獲遂逢
時紀媯汭塗山之興幸窺簡牘繼生民思齊
之作尚播聲詩
丞相率文武百僚上
皇帝賀三殿受冊表
重慶有光仰東朝之慈愛雙親並奉極北内
之尊榮正歲肇新彌文告備邦家之喜夷夏
所同(中賀)伏以堯舜禹之相承盖非一姓姜
任姒之善繼又不同時參稽前聞孰擬昭代
恭惟
皇帝陛下奄有萬㝢統和三靈由至公大義
膺寳運之傳講祲威盛容伸天下之養太史
灼龜而獻兆曲臺緜蕝而具儀黃麾之仗夙
陳簮紳在列白玉之冊時舉金石充庭既已
隆孝道而通神明固將禮高年而厚風俗新
又新而進德老吾老以及人(臣)等誤被選掄
獲塵班著雖潤色討論於大典每慚稽古之
疎然登降跪拜於路朝實竊逢辰之幸
丞相率文武百僚賀
壽皇正旦表
道妙混成太極著兩儀之本天端更始三朝
受萬國之歸慶集有邦驩騰率土(中賀)恭惟
至尊壽皇聖帝陛下濬哲稽古清明在躬握
乾符闡坤珍難名蕩蕩之德系唐統接漢緒
誕受丕丕之基以海宇之富而蹈巢由高世
之風以父子之親而行堯舜曠代之事迨此
獻歲發春之日實繄攷圖數貢之時史冊增
華搢紳太息(臣)等幸承睿奬獲覩昌期鵷
行畢集於大庭共喜威顔之近龍衮恪趨於
小次更知榮養之尊
丞相率文武百僚賀
皇帝正旦表
堯授舜舜授禹方瞻繼照之明正次王王次
春茂舉履端之慶乾坤開闢日月光華(中賀)
恭惟
皇帝陛下德上際而下蟠化東漸而西被改
元定號稽列聖之舊章發政施仁撫重熙之
景運内有可封之俗外無不譓之戎方且采
諸儒之議以制朝儀陳九奏之音以為親壽
頒朔靡殊於遐邇受圖高拱於穆清治功卓
然海内幸甚(臣)等誤膺睿奬獲綴通班勠力
同心永惟春秋五始之義拜手稽首敢奏天
子萬年之詩
渭南文集卷第二
