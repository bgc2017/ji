渭南文集卷第三十五
山隂陸游務觀
墓誌銘
夫人孫氏墓誌銘
夫人孫氏會稽山隂人四世祖沔觀文殿學
士戶部侍郎諡威敏有傳國史曾祖之文朝
議大夫主管杭州洞霄宫累贈正奉大夫祖
延直奉議郎通判盱眙軍贈朝散郎考綜宣
義郎致仕母同郡梁氏夫人幼有淑質故趙
建康明誠之配李氏以文辭名家欲以其學
傳夫人時夫人始十餘歲謝不可曰才藻非
女子事也宣義奇之乃手書古列女事數十
授夫人夫人日夜誦服不廢既筓歸今文林
郎寧海軍節度推官蘇君瑑逮事舅姑左右
就養唯謹凢組織縫紉烹飪調絮之事非出
其手舅姑弗悅舅姑歿夫人執喪哀終喪事
家廟如生祭薦豐絜中度疾已革猶修秋祭
不知其力之憊推官女兄實朝議大夫直顯
謨閣吕公正已之夫人性堅正善持家法凢
家人必責以法度不知者以爲過嚴至夫人
能事之則終身怡怡未嘗少忤宗黨間既稱
譽夫人之賢又以知吕夫人非難事者也紹
熙四年從推官官臨安以其年七月辛巳疾
終于官舍夫人平生奉浮圖氏能信踐其言
及處生死之際盥濯易衣泰然不亂世外道
人有所不逮亦賢矣享年五十有三五子瀛
太學生汭泂濱潞皆卓然自立能世其家蓋
推官與夫人善訓督之力也二女長適修職
郎通州錄事參軍王易簡次尚幼孫男二人
曰暹幼未名字予世家山隂先太尉邊夫人
實與威敏夫人為女兄弟予與宣義外兄弟
也少時交好甚篤今夫人年逾五十而歿予
乃及銘其隧則予安得不老銘曰
猗與夫人率德不惰舅姑宜之曰善
事我移其事姑以奉女公雍雍肅肅
既和且恭相夫以正教子以嚴施于
先後以遜以謙一病不復奄其告終
我作銘詩用詔亡窮
奉直大夫陸公墓誌銘
吳郡陸氏方唐盛時號四十九枝太尉枝最
盛唐末自吳之嘉興東徙錢塘吳越王時又
徙山隂魯墟宋祥符中贈太傅諱軫以進士
起家仕至吏部郎中直昭文館太傅生國
子博士贈太尉諱珪太尉生尚書左丞贈
太師楚國公諱佃太師生中散大夫贈少
師諱寘少師八子皆以文學政事自奮公諱
洸字子光少師第四子紹興初以蔭補登仕
郎調右迪功郎浦江縣尉歴筠州司法參軍
徽州司法參軍湖北路轉運司幹辦公事知
玉山縣江淮等路坈冶司主管文字通判通
州知荆門軍提舉江南西路常平茶鹽公事
江南西路提點刑獄公事主管建寧府武夷
山沖右觀遂致仕積官至奉直大夫賜紫金
魚袋封陳留縣開國男食邑三百戶以慶元
元年十月丙寅卒于私第享年七十有二初
少師避建炎之亂益東徙居明州鄞縣之横
谿猶返葬山隂至公兄弟遂有即葬鄞縣者
故公以三年十二月庚午葬于縣之豐樂鄕
西㠗之厚諸孤請銘于公從弟(某某)則少公
一歲兒時分梨共棗稍長同入家塾實知公
比他人為詳公天資穎異數歲能屬文舉進
士連拔兩浙轉運司解又為江東轉運司解
首然卒不第公不以懟有司治經考古益不
少懈為吏窮日夜勤其官未嘗事燕遊所至
上官委以事公至忘寢食寒暑以趨事赴功
在玉山時刳剔蠧弊根原窟穴毫髮必盡正
俸外他增給悉棄不取比代去計其數凢六
十餘萬故諫官尹穡有别業在縣歲往來邑
中尹為人喜議論仕者多憚之公不為動尹
頋敬公每曰子光清足以肅吏惠足以養民
諸邑求其比殆未見也自荆門回奏事殿上
所陳合指皆即日施行明日孝宗皇帝對
輔臣稱公之才丞相王魯公力薦之遂擢江
西常平使者到官治便坐於廳事之後治事
退足迹不履中國揭所治錢穀出納之最于
壁列案皆簿書終日坐卧其間目閱手披窒
罅漏嚴期會官屬吏胥奔走承命不暇不旬
月事大治一道肅然歲旱公一先事為備得
米百萬斛吏不能一毫為姦五州之民訖無
流於是特進一官遂除提點刑獄且進用
於朝會有臨江軍民習儀卿為其奴所殺獄
成則謂儀卿弟宣卿實使之宣卿既服復以
冤告凡八移鞠皆然最後特以命公公始得
其情宣卿實無使之之迹奴亦無異辭遠近
稱神明事上刑部刑部以為疑言諸朝移大
理寺窮治久自卿以下亦不能與公異宣卿
竟不死公既以自請得奉祠而歸矣於是益
知奉法守官之難不復有仕進意甫七十即
上書告老始終進退之際可謂無媿矣公娶
林氏吏部侍郎保之女三男子桂修職郎監
秀州蘆瀝鹽埸已卒椿迪功郎臨安府臨安
縣主簿棣迪功郎徽州歙縣西尉二女子長
適迪功郎平江府司戶參軍詹騏次女適從
政郎監楚州鹽城縣鹽場耿開孫男㷆焯燂
煒燠皆進士孫女適文林郎新監台州支塩
倉宋安雅餘尚幼銘曰
邅余道兮晚乃逢握使節兮撫困窮
發積勸分兮忘歲凶以經決獄兮平
反之功人不我知兮道則通歸築室
兮老于東位列卿兮善始終服三品
兮五等之封植檟鬱鬱兮起墳崇崇
閱百世兮過者必恭
中丞蔣公墓誌銘
公諱繼周字世修初周公相成王封元子伯
禽於魯是為魯公别子伯齡封於蔣其後子
孫因以國為氏至漢有蔣詡十世孫休自樂
安徙義興陽羨縣始為吳人裔孫伸相唐宣
宗僖宗故蔣氏益大宋興有堂為仁宗侍
臣之奇執政徽宗初芾相孝宗皆不去
陽羨而公之先獨益東徙家處州青田縣曾
祖球贈通奉大夫祖禋父仔宣教郎致仕贈
中散大夫公天資警邁七歲賦牧童詩有奇
思遂精詞賦十四棄其業習戴氏禮期年輒
通貫諸老先生自謂莫及一日先生有欲勉
成之者期以間處曰吾將有以發子公先時
往俟之甚謹先生喜曰子誠可教士當務學
才不足恃也予於書能博觀而得要則善如
其未也當勉之毋以才自足蹈吾所悔公再
拜謝自是窮日之力無所不讀人罕見其面
遂舉進士中其科調衢州常山縣主簿試教
官中選歴太平州州學臨安府府學教授改
宣教郎入為太學正會省宫添差簽書鎮東
軍節度判官廳公事復入為司農寺主簿召
試館職擢祕書省正字進校書郎祕書郎兼
國史院編修官實錄院檢討官遭中散公憂
服除起知舒州陛辤改宗正丞初公在館中
得對所論甚衆其間因論和糴省運孝宗
皇帝大悦曰公文絶類陸贄省運誠不難行
又曰朕將用卿卿果有趨事赴功之意乎公
逡巡退避久之上亦默然方是時士大夫
銳於進取者衆得上一語白謂結主知往
往遂投合以取大官公獨若不敢當上意
者故至是財得補郡然上終賢之辤日上
問卿往年論事朕謂似陸贄今七年矣卿尚
龍記否舒州待次幾年公以三年對上曰卿
家貧母老豈得待遠次當除卿行在職事官
公謝曰臣事君猶子事父固願朝夕膝下然
幹蠱於外亦子職也敢有所擇上益察公
靜退乃大悅即有是命改祕書丞兼國史院
編修官權吏部郎官公還朝逾二年杜門絶
造請諸公貴人以為簡我將假他事出之會
熒惑犯氐公因對言氐者邸也驛傳宜備非
常不淹旬都進奏院果灾上諭輔臣曰蔣
某博學善論事卿知其人否皆對以不詳知
上乃自禁中索班簿閱之將作監闕即命除
公已而命下則少監也蓋有密以資淺為言
者上終不快未幾遷將作監遂兼太子侍讀
然所以屬公者頋不在是方試太學諸生未
出院除右正言實淳熙十年九月也十一年
正月同知貢舉有禮記義絶出流軰已見黜
公力主之拔置高等及啟封則吳人衛涇也
已而廷對遂為第一十二年二月兼侍講八
月遷右諫議大夫十三年九月遷御史中丞
公任諫官中執法凢五年知無不言初上
受内禪收召四方名士舉集於朝其間議論
或過為激昂貴近不便之於是妄言方秦檜
當國時遴於除授一人或兼數職亦未嘗廢
事又可省縣官用度於是要官多不補而收
召絶稀公首論之曰往者權臣用事專進私
黨廣斥異已故朝列多闕至有一人兼數職
者今獨何取此朝臣俸禄有限侍從卿監郎
中以至百司月計其俸乘除百緡而已假使
省二十員不過月省二千緡是特一二節度
使俸耳其省幾何而遺才乏事上下交病且
一官治數司而收其禀裴延齡用以欺唐德
宗也孰倡此議者請得其人詰之其言蓋指
貴臣人服其敢言時著令贓吏必坐舉官既
屢施行矣有蔣億者以贓坐罪而舉官獨置
不問公劾之曰此非有所避則有所芘耳同
罪異罰法且由是廢上悦命有司舉行如
初詔進士黃光大上書送台州聽讀公極論
其不可且曰臣既撲愚不長於言人之有言
又不能開導以廣言路實有愧焉太史奏日
中有黑子公言日象君德豈容隂慝乘之大
臣之蒙蔽外夷之侵軼後宫之私謁宦者之
用事下民之困窮皆其應也願陛下仰觀
天文俯察人事以消羣隂之萌會地震公復
反覆論奏而加詳焉將行郊禮上春秋寖
高或以陟降拜跪為勞公言今距冬至則踰
半年願陛下清心省事養性導和毋強疲
勞毋過燕樂飲酒以和氣不可以無節而飲
過度之酒服藥以養生不可以無疾而服伐
性之藥自今以往宜若神祇在其上下祖
宗臨其左右誠意所加幽明並助將不勞而
成禮矣上悉嘉納議者亦翕然以為得耳
目之體有女冠請於皇太子妃以久廢
上清宫額徙置其居因為住持祝妃本命女
冠入謝禁奥適有他女冠祝中宫本命者
同列庭中爭長舊例以住持者為首事聞
上取文書毁之初不知有舊額也皇太子
皇恐不敢入朝羣臣不知所為公乃抗言徙
廢額置他寺觀天下皆有之然女冠自不應
入宫今當一切禁絶僧尼道士女冠勿使得
入而已上悅曰卿此奏善處朕父子間矣
封以付東宫明日皇太子入謝上歡
甚皇太子今太上皇帝也亦遣人謝曰非
公慮不及此方是時上以暇日時御佛書
間召其徒入對或自内東門賜肩輿以入故
公因以為諫自是遂無所召士論歸重都下
喧傳遊奕軍統制官笞百姓娠婦至墮胎公
上章彈之詔大理寺鞠治同時又有故内人陸
靚姬者訴其夫恃為閤門官無故棄逐且據
有其貲公請窮治其人自計下吏詞且窮乃
遣人妄訹公曰旦暮且除簽書樞密矣公叱
遣之論愈力會考殿試進士此兩人者相與
合力於是大理具獄以為所笞乃軍妻公為
風聞不實即日統制官者復還故官且賜金
帶而靚姬所訴亦得不治考試畢公方再抗
章詔遷禮部尚書辭不拜出知婺州未幾以
母喪解紹熙元年除喪復還徙寧國府加煥
章閣待制徙太平州比四年易三郡適遇水
旱公力行賑恤之政寢食不置所條上者皆
盡利害之實其大略曰臣夙夜訪求荒政言
者萬端然大指不過廣儲畜一事爾有備則
拙者亦能集事不然雖智何益中外服其論
故奏多見聽其以常平樁管通融賑民蓋得
請乃行又旋已補足且灾傷五分許賑糶方
高宗時已屢著之春秋頒矣常平使者頋劾
以為罪或曰是為其所親報宿怨公盍自言
於朝公曰吾初不計此人臣奉行寬大詔令
寧過無不及天下豈無公論會使者召用公
卒以口語罷歸卜居嚴州得屋僅庇風雨頹
垣壞甃悠然自適讀書旦暮不輟時從其耆
老而訓其子弟若未嘗貴達者初公任言責
累年排擊不避權豪至士大夫有以誣得謗
傷者輒語同舍曰夷考其人平日恐不至此
及廣詢之果不合故一時在朝寒遠孤進之
士得以自保而四方賢牧伯皆得究其設施
不為怨仇所搖及公治郡善政為一路最所
遭乃如此人為公憤悒而公未嘗見之色辤
於虖非學問之力疇克至此居嚴逾年稍起
提舉江州太平興國宫俄感疾以通議大夫
致仕遂卒實慶元二年十一月二十一日也
享年若干娶梁氏故戶部尚書汝嘉之孫封
碩人五男子綸修職郎台州司法參軍緯宣
義郎知徽州休寧縣丞繹承奉郎維將仕郎
紳承務郎二女子朝散郎通判温州湯宋彦
進士梁至其婿也五孫男一孫女皆幼諸孤
將以某年某月某日葬公于處州某縣某原
以某獲從公遊屬以銘不敢以衰耄辤銘曰
孝宗龍興大哉為君聖意圖回羣才
駿奔于時語公爾朕自知今且巨用
欽哉勿違公屹如山却立弗前曰臣
實愚敢先衆賢帝初不怡久乃太
息是予所求忠厚諒直乃長諫垣乃
丞御史陳謨諤諤國論所倚一去不
復白首外藩晩躓于䜛浩然丘園維
始及終進德彌劭勒銘墓隧萬世是
詔
渭南文集卷第三十五
