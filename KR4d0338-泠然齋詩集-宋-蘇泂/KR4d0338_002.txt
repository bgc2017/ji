泠然齋詩集卷二宋蘇泂撰
七言古詩
老杜浣花谿圖引
拾遺流落錦官城故人作尹眼為青碧雞坊西結茅屋
百花潭水濯冠纓故衣未補新衣綻空蟠(一作峥嶸)胷中書
萬卷探竒欲度羲皇前論詩未覺國風遠干戈峥嶸(一作)
(終風且霾)暗㝢縣杜陵韋曲無雞犬老妻稚子具眼前弟妹
飄零不相見此公樂易真可人園翁溪友肯卜隣隣家
有酒邀皆去(莊子井蛙不可以語於道)得意魚鳥來相親(世說簡文入華林園)
(顧謂左右曰會心處不必在遠翳然林木不覺鳥獸禽魚自來親人)浣花酒船散車騎野
墻無主好桃李(杜詩手種桃李非無主野老墻低還是家又云桃花一簇間無主)宗文
守家宗武扶(老杜云熊兒幸無恙驥子最憐渠又有示宗文宗武兩詩宗武生日詩注云宗武小)
(字驥子陳無已和饒節詠周昉畫李白真詩云君不見浣花老翁醉騎驢熊兒捉轡驥子扶金華仙伯哦七字)
(好事不復千金摸謂此也金華謂山谷)落日蹇驢馱醉起願聞解鞍脱兜
鍪(書太甲惟甲胄起戎注甲鎧胄兜鍪也漢韓延夀傳被甲鞮鞪注即兜鍪也退之詩邊封脱兜鍪)老
儒不用千戸侯(老杜憶昔云老儒不用尚書郎樂府木蘭歌木蘭不用尚書郎)中原未
得平安報(杜詩夕烽來不近每日報平安)醉裏眉攅萬國愁(一作清揚之間廬阜)
(雜記遠法師結白蓮社以書招淵明造焉遠勉以入社陶攅眉而去)生綃鋪墻粉墨落平
生忠義今寂寞兒呼不蘇驢失脚又恐新來有新作常
使詩人拜畫圖煎膠續絃千古無(東方朔十洲記煮鳳喙麟角合煎作膠名)
(為續絃膠博物志漢武時西海國獻膠五兩以付外庫餘半兩使者佩以自隨後從帝射於甘泉帝弓絃斷西)
(使乞以所餘膠續之絃遂相着使力士各引一頭終不相離因名續絃膠杜詩麟角鳳嘴世莫辨煎膠續絃竒)
(自見杜牧之讀韓杜云杜詩韓筆愁來讀似倩麻姑癢處掻天外鳳凰誰得髄無人解合續絃膠)
猛虎行
君不見蜀山之高直上登雲梯草邊路側多少豹狼蹄
盤龍山下三脚虎震天一嘯回風低横拖騾馬捉猪犬
咆哮出入吁無時有時人立作氣勢團目金努矜毛皮
跳林越澗伏榛莽亦挾一子携其妻妻兒子母誰不愛
難以人肉賙其飢好生之德乃天相殺人正自人殺之
吁嗟此虎獨三足明白罪状人皆知如何擊搏更不念
白晝坐使行人迷昨宵風雨振林薄颯沓萬仞千夫隨
一夫争先探其穴曳出斫死橋之西寢皮食肉志不厭
亦戕其母烹其兒初圖一虎得三虎頓令此類無留威
何如千山盡勦絶眼見蜀道都平夷乃知強梁不足貴
人世豈得無危機
予既賦金貂亭詩巽伯求益不已偶得名酒連
飲輙醉隨意長哦忽數十句錄而成篇真醉漢
口中語是可塞嚴命矣惜不令子大德允見之
共一醉噱耳
君不見陳留阮籍字嗣宗竹林賢者渠稱雄登山臨水
輙經日竞用酣飲全其躬謂渾汝不得復爾獨善猶子
曰仲容以其任達似叔父氣壓道北空多銅宗人共集
作圜坐酌以大斗飛金鍾著言君子處域内何異羣蝨
居褌中形骸忽忘置不問豈復上欲圖三公古來賢達
類若此劉伶畢卓非凢庸陶潜數酌宦情遠李白一斗
詩情通彼胡不醒匪不智智在意表言難窮共惟遥集
乃咸嗣是飲三代傳家風五馬渡江一馬龍事未幾見
嗟江東就家拜爵下車去摇手温嶠吾誰從京尹非才
固所願青山聽入明招終所親相顧數在念謂方醉耳
何其聰孫為知幾翁遠識信使日月垂虚空山林鐘鼎
不兩立珥貂著屐將無同解之換酒亦不惡蠟以盛足
誠為工古來醉人醉亦醒後之醒者醒而聾作亭縹緲
山水勝曳杖扶疎煙雨濛長江為杯斗為杓一飲天地
生春紅持杯却酹我遙集籍咸墳土俱蒿蓬步兵常侍
本何物目送千古歸飛鴻我今與子生並世得不痛沃
崔嵬胷只看祖家當時所餘兩小簏其視吳屐相去何
啻億萬千千重
棲閑堂
紛紛世界多金寶試覓一閑何處討天公忌閑亦惜閑
似欲人人忙裏老長安道上人如烟信有隂陽錯昏曉
食升衣尺我類渠玉帶金魚為誰好上而公相下百官
鞅掌其身髮華皓出臨民庶或愧色歸對妻兒仍熱惱
農商工賈各有役何况倡優及輿皂豈如老龔縛屋看
青山賃地於鄰甘種稻有男肯穫女習紡布褐藜羹事
翁媪天憐老龔忙為貧報以一閑非草草乃知富貴天
不惜閑處閑人古来少問龔胡為閑處棲告以中恬外
無擾家傳古書數萬卷充棟牙籖四圍繞興來拈讀拂
蠧魚興盡留殘聽啼鳥花隂坐久看日轉葉徑行稀任
風掃問閑何味作何說口不能言心自了初從太白得
微遇晚向淵明飽問道區區擬議已不閑非作非休此
其稍我聞如是三嘆息苦恨當年歸不早閑中之味肯
見分亦欲誅茒鏡湖小
餘姚江上作先寄城中親友
開禧改歲復峥嶸老我奔馳不少寧雪花欺人入衣袂
前日杭州今四明老來老來我何有綠髮黃鬚行白首
魚鱗年紀今歲是挽之不住去如走挽君不住知奈何
叩篷擊楫聊高歌天風為拍雪為舞寒水自酌金叵羅
脚根萬里不作難且喜看盡湖中山明朝還舍託朋舊
尚有新詩三百首
春日懷詹梁
陳雷箭去不遺鏃後世人情手翻覆我生二十少知已
更覺恩怨生骨肉塵沙蹤跡窘吳越波浪奔馳走巴蜀
癡年自長習藝能如兔之角礙人目相公清德照宇宙
萬物引領望鈞軸平生出言謹許可愛我重我過推轂
前回識得白石生聞韶盡美一夔足此公所向泯涇渭
於我底裏罄心腹晨星在天萍在水人生失意多戮辱
東歸窮巷口掛壁豈無他人不如叔邇來詹梁亦好事
頗復顧我青眼獨吟詩造妙五七言醜媚寒松倚新竹
時時敲門小童至輟書倚火再三讀亦思賡和禮所尚
疲駑鞭扑隨驥騄歲寒相見願始終且莫嗔怪屢更僕
吾儕豈圖偏黨異俗子空猜往還熟青春飛盖城西園
畫鷁低飛鏡湖曲杯行到手勿浪憂世界堅牢等朝燭
詹梁長驅行秣駕賤子終期老茅屋他年官達請掉頭
莫笑渠儂甘碌碌
次韻芻父大篇
我生兩脚半八區歸來狹視東南隅東南禹跡今綠蕪
百歲幾見人歐蘇聞石藴玉川含珠山乃秀潤源不枯
胷蟠萬卷味道腴落紙所至雲錦鋪爾來大似天眷吾
貺以佳友令相娛邢子韻勝開冰壺湘湖與我初索途
謂此巨浸其是歟今夕不飲可得乎吾儕固不如林逋
吟詩寫壁無處無雜蓴便食不用厨湘湖豈即輸西湖
貰錢沽酒勞老夫酒酣肆筆衫袖烏不覺月堕三更餘
荷香染袂露濕膚開堂復駕紅塵車君勿笑人生意氣
傾堪輿所得未必如所圖
日鑄嶺下狂歌行
我生天地不如意甚欲飄然去人世却思一死胡足悲
死而不樂胡死為又思天地之間固有足樂者安得莊
周之鵬穆王馬有時騎氣或御風天上天中更天下息
駕玄冥圃駐節蓬萊宫攀星太極南訪日扶桑東東西
南北何局促自可直造混沌趋洪濛又思去有歸安得
來無從當時六鼇負亦重豈有身常不轉動會須四六
二十四足一欠伸我居其高視爾衆不知化為大海水
為復茫茫而已矣不知鼇在復鼇亡為復人生或人死
此時逍遙游不見爭奪場想見四維上下俱茫茫巨鼇
爾靈便如此公欲欠伸不難耳且如皇宋三百六十州
出門所在多山丘其間平地少但見蘿蔦藤蔓上下磽
确森相樛青鞋有底踏須破人夀幾何行不休更令生
世人偪仄生戈矛迂迴隔絶千里成萬里親戚朋舊相見
朝夕無緣由爾鼇若未動為我背略傾颭飜山與丘平
地與人行也知上天本來廣也知下地本來平只因山
丘多頓使天地輕我當作章問帝借北斗酌滄溟盡殱
偪仄人更殺馬與鵬百拜稽首祭鼇之靈
甘露歌上呈留守門下侍郎
太微淵默嚴不動斗為其車運中央四序回旋變造化
一杓直指無偏傍柄臣比之號八柱一柱難闕各有當
紹熙元年圖舊德更公玉麟使過國屹然山立天子重
列作八柱扶天極天極尊嚴物有道不減不溢常不忒
均勞於外天闕柱至今朝廷虚袞舄皇皇辟君明如日
安用動威偃禾木奉以甘露太和液飲太液親夀益公
雖老歸致太平萬物好
書懷
出門莽莽無所適青草門前少行客讀書妄意學周孔
行年三十頭雪白朝廷伏聞治清静賤子何憂官得失
平生志氣渺江海前日詩名漫梁益相公青氊化烏有
大似不蒙稽古力恭惟元祐全盛時左右明王非列辟
爾時吾祖亦遭逢曾與坡范同入直同朝人士服該貫
後世儒生猶辟易石羊去作高資夢金榜空餘峴山宅
爛然朱紫照一門綿亘百年隨社稷中興郎從間有人
往往命薄中道塞只今晨星頗相望豈不稽首荷王澤
先人中間亦筮仕曾未幾見捐禄食坐令諸子各困頓
須與祖世事乖隔忠肝痛膽欲誰付冷屋風燈但蕭瑟
明知長短均一盡自是炎凉心所惻昨蒙宗公置牙齒
事下丞相當審覈駑才不堪駕十乘爝火或可繼殘夕
縱然得遂豈其志未免妻嫂有輕色諸兄生兒任門戶
兩弟行當問家室祖宗祭祀足依頼插架牙籖肯終畢
至尊恭已正南面下採芻蕘及羣策男兒努力要及時
致君堯舜收故物春風吹花滿江城醉擊珊瑚夜吹笛
屬予寄傲諒兹契隠肆壺天許分席西遊酹酒弔杜甫
東望吟詩懷李白瀟湘南浮窺舜葬淮海北上廵禹迹
歸來故舊半為鬼未死一身長百疾向之經行輙夢寐
江漢沱潜猶彷彿塵埃熏人眼生翳文字不立口掛壁
樊籠日月安足恃會覓丹砂變形質時哉鵬翼倘相逢
俯仰人間訪疇昔
青牛宫
青牛宫中青草生數間老屋徒欹傾老人婆娑坐牛背
似怪關尹聞其名東來萬里西遊客倚遍宫前舊時栢
巫咸大招不可期欲向青牛問消息
再和古梅
和羹之說昔有聞豈得不如魯泮芹聞名尚救渴將軍
會稽竹箭胡能羣初花的皪美無度情事淡泊春空雲
樹猶如此人何堪再三歎息殷仲文江南晚生敬耆舊
汲水封植敢不勤清霜既降河水涸笑持雙鬢舉似君
人間凉燠易更變有底寒谷回氤氲神竒正爾出臭腐
枯木何怪生竒芬諸生徑登李杜壇此老行策伊傅勲
吾詩稱贊愧不足舉止羞澁如羊欣
湘湖飲平遠亭口占呈邢芻父
我屐欲行山路遠我舟欲泛湖水深湘湖湘湖在何許
不在天上終可尋君才未減邢居實藥品之中貴参术
君歸芹省我湘湖夜看月明朝日出
又口占和林竒卿府教春日即事
門前車馬無行迹堂上真重戴憑席東風吹水綠芹香
課試公勤榜新拆研經未羡陸德明侯喜况有能詩聲
朝廷更化要三傑聘幣應先魯兩生休言三仕有三已
時節因緣還在是滿園桃李競紛華未害疎梅粲寒蘂
皇天着意生孔顔一匙蔬飯宜加餐渺然人物望公等
解后試挽唐虞還
金錯刀行
黃金錯刀白玉環蘚花古血寒斑斑皇天生物有深意
入樹伐石無堅頑丈夫意氣豈兒女事變虧成爭一縷
拔天動地風雨來環響刀鳴夜飛去世間萬事須乘時
古來失意多傷悲嗚呼寶刀在手無能為不知去後鬱
鬱令人思
次陸放翁韻
登高望遠不可無不可一日不讀書予方自委下濕地
君乃獨占高明居楊雲儻許客載酒杜陵安得錢買驢
徐行過君就書讀頗幸借屋今連閭
送孟信州去矣行
青絲絡馬黃金羈紫衣導從前驅馳男兒四十作太守
路人指點生光輝我時笑與路人說太守襟懷世人别
平生為政學魯論愛民如兒少鞭撻上饒之民吾賀君
君獨不見南安軍是家官職未渠已太后垂簾功盖世
秋夜登湖橋
平湖秋水滿拍拍恰好三月桃花春所不同者一輪月
下上青鏡奩寒銀我來跨湖橋頂坐月照水光光照我
春暄那得抵秋清自摘霜華餐露顆
聞鶯
東村水車聲未已西村阿童喚牛起麥晴欲穏天更寒
霧雨蕭蕭熟梅子讀書窗下少人知綠隂幽草勝花時
一聲婭姹復婭姹時有黃鸝來去飛
病中排悶
中年一病一回覺老大康寧知更難只今四十已華髮
未到七旬應碧山故疆風土望莫及前輩典刑追不還
但願生生遇堯舜耕田鑿井泰嵩間
