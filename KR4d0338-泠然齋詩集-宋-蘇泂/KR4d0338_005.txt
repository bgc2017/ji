泠然齋詩集卷五宋蘇泂撰
七言律詩
上樓大參
貞元朝士久成空故國靈光但有公四海已遲三日雨
八荒同在一春風耆年盛德天應相大册高文老更工
且為商家了梅事未須海道覓丹東
四朝相業舊儀刑今代衣冠類曉星青眼更誰憐後裔
白頭空復抱遺經冲霄有路開籠鶴槁案無時泣卷螢
吏部觀文均所愛因聲廊廟一丁寧
喜雨和轉庵韻
香霧騰雲滃鬱蒸九重精禱格真清連朝潤澤非凡雨
通國驩呼荷聖情好句便疑從地湧勞歌不復和車聲
鵓鳩屋角休無頼未許尋常喚婦鳴
雨後乞御正殿得請次韻
已成霖雨慰黎蒸聖主齋居尚穆清奏許正朝仍玉食
盡回喜色見民情衣篝不惜添梅潤籖帙從堆亂葉聲
要雨雨來天便許不須更卜白鼉鳴
酬王木叔判院喜雨韻
雨在琴書溽更蒸雨餘衣袂潤猶清良苖日起有佳色
聖澤天同無靳情得句餉耘聊志喜欲歌擊缶不容聲
居然引玉何從至敢向黃鐘作釡鳴
四月二十四日喜雨次振之韻
朝来驟雨欎煩蒸晩見疎星掛漢青大點忽随風信入
好聲先覺夢魂聽春過種失農猶及喜極詩成語未停
每恨買山無醖藉不知肝膽露青萍
劉振之訪别舉似喜雨詩次韻
尺澤霏微起寸隂稍蘇焦槁見青青便疑菽粟中天降
絶喜階除半夜聽訪我尚期新舊雨話歸還憶短長亭
交游若問今何似世味諳來似楚萍
喜雨忽風作酬仲歸
觸石興雲走列峰天官日日課分龍有懷競喜神靈雨
無術添驅變化笻枕上佳聲欣濺瀑田間樂事喻號鐘
連朝風伯何從惡敢不凌兢為肅容
次韻仲歸喜雨有肯顧之意
願試黃昏上古湯社中今得沈東陽素衣肯為緇塵染
秀句殊增灌頂涼不惜聯翩過舊隠也欣滂沛洗炎光
預知定得驚人語約略眉間喜氣黃
家國
長安五月火雲堆客子光隂鬢髮催謀國已嗟無位及
憂家只怕有書來榴花照眼何曾摘萱草驚心不要開
焉得兒男備征戍等閑挈取版圖回
悟前生
秋風拂拂草頭青秋日離離萬寶成懶把幽懷經俗事
每因前境悟他生謝郎船上魚新買賀監湖邊酒細傾
七十三分今過二且然無忤白鷗盟
名節
了知名節重於山誰信今人古誼存百草前頭梅萼秀
羣飛之内鳳凰尊有身合下陽城拜無些能招宋玉魂
公道世間猶我輩未妨歸卧掩柴門
感春
紛紛忙事幾曾閑快上高樓得解顔夜月一奩花似鏡
春風千疊柳如山多情未放芳塵遠漸老難追少日還
燕子飛來那有意又催團扇入懷間
春去
城郭春風賦式微忽看鶯老燕雛飛秧田水滿聞姑惡
樹葉隂濃呌姊歸百歲襟期真索寞十年心事只依稀
人間我亦無能者華髮蒼顔未必非
聽雨詩
三分春事二分休造化明明百草頭一夜雨聲清似玉
半窗梅影淡於秋家貧只與詩為伍客去從教睡作儔
敗衲依然湖海闊老來無喜亦無憂
雨
春禽喚雨屋山呼二月韶光一半無作&KR1090;豈逃泥滑滑
原情當坐榖孤孤不應荳蔻花梢重已怪荼䕷葉子麤
年去年來誰奈得酒酣擊缶和噫嗚
次韻曾文清公復熱句
百頃滄波望似空鑿冰吾欲浸其中何言雷電不為雨
須信梧桐自有風子晉臺頭笙遠近西真池面玉丁東
行牋章奏求清冷乞取玄冥換祝融
熱
夏雲端的似竒峰忽作頽墻四面紅坐想微風過荷葉
夢成疎雨滴梧桐浮家何計來波上舉扇無因出焙中
三十餘年吟冷語今年吟到水晶宫
次韻潁小弟秋日
遊鱗羈羽任浮沉老大凄然感歲隂風底波紋生别浦
雨餘山影出疎林殘年不足償多病萬事寧須付有心
滿眼黃花一杯酒愴懷元弗為聽砧
雪
窮冬那得許竒觀疑怪重衾夜更寒正爛漫花隨處有
不堅牢玉暫時看上章謁帝應留得下令教兒莫掃乾
岐路楊朱定垂泣東西南北總漫漫
簡銛朴翁兼簡敬叟二首
雪花梅萼兩婆娑梅雪相催柰老何只合孤山訪和靖
不應華屋比東坡詩情可喜絲生鬢歸意猶須冰泮河
林下相尋未岑寂木魚能拍鳥能歌
生機幻法不無神信手拈來却是真雪月梅花同一色
陳黃蘇老只三人論詩已具頂門眼選勝直賖頭上春
普請西湖作公案與師聊結未來因
遣興
風林縹緲有如無煙樹重重直愛渠今我時光能有幾
古人詩興已無餘又隨篛舫衝潮去未結茅齋並水居
旅館蕭條厨傳少江妃來遺一雙魚
自述
交友凋零似暁星生涯依舊短長亭前身房琯仍名永
今代蘇耽不姓丁兒女成行頭自白湖山相對眼終青
還鄊曲調如何唱枯樹無言最可聽
夀陸放翁三首
年事依稀鬢復青看書細字眼猶眀池邊自種桃初熟
籬下曾枯竹再生已覺貂蟬除世念未妨龜鶴伴詩情
日供薪水門人職凖擬金丹點鐵成
邊松坐石日從容故國靈光只我公豈有文章高海内
獨將身世老山中丹頭躍笋分明異梅萼含椒即漸紅
千歲斯人要宗主不妨留眼送歸鴻
花間乳鹿笑相迎拄杖穿花導鹿行六子子孫俱宦逹
三山山水亦聰眀論詩何止高南渡草&KR0702;相看了北征
帶得門人也僊骨年年來此賀長生
三山放翁先生生朝以笻竹杖為夀一首
信手公侯八十年言歸山澤更臞僊聲名固自盖天下
耆老所當留日邊滿腹詩書真我有一門簮笏自家傳
持來笻杖非無意竊比東坡夀樂全
聞孟良父侍郎解婺印改江東漕再和堆字韻
十行芝檢從天下六月荷花照水開未必便將東節去
不妨政用此時來安排過闕留中奏想像攀轅戀别杯
遣賀以時非造次索公一笑簿書堆
舟次横河呈孫季和通守
冉冉歸雲不自閑紛紛暮靄已依山時光盡入髭鬚裏
行色元非草樹間舊臘新正能幾許麄衣糲飯試諸難
吾生所恨長飄泊又宿汀州白鷺灣
十月二十八日遷入趙氏借屋適有名酒及延
致内黃侯約兄弟共醉潁季有詩次韻一首
黃花已判一年休短褐無端又去秋環堵肯云原憲病
卜居那免屈平愁交情白髮知難有故里青山未拙謀
醑我横戈陪季孟人間棠棣薄公侯
次韻葛天民
心火調停久不焼詩書聊以永今朝擬尋笻杖遊還懶
望見梅花意已消原憲既貧應甕牖顔回所樂是簞瓢
歲寒交友今餘幾留取人間作後凋
次韻虞叟兄
百嘉萌動春來意兩頰參差少日紅有底心情桃葉渡
不堪時世柳花風先朝諸老知誰健短歷今年又已窮
忙事盡歸趺坐裏侯封從付立談中
潁叟弟贈别韻
狙公多詐惑朝三蟻穴何知亦戰酣世上規行無中矩
人間北看有城南懷哉畎畆終從欲老矣江湖合罷參
便道阿連同結屋未妨作蠒似春蠶
次潁叟弟送行韻
相傳衣鉢已分眀早覺詩含鮑謝情心腹於人惟有弟
襟懷無我獨非兄偶隨江路帆孤往便憶梅窗酒對傾
歲晚勉旃無廢學他年夷惠看雙清
次韻虞叟九兄七月一日作
日月跳丸逝不留吟蛩得意蜕蟬憂終更末伏應無暑
望見中元便有秋風爽氣先青草動雨凉心共白蓮幽
誰能跨鶴乘西顥三十三天取次遊
次韻知縣三兄
楊柳依依萬縷絲梅花無計與扶衰十分酒滿悶如昨
一半春休雨未知安得詩書成保社略容巖壑有心期
扁舟短策尋常事肥馬輕裘我不為
趙黃州寄示詩絶竒次韻
書回聞道讀春秋筆削餘功指顧收魯國故知人有禮
周家那得聖無憂非君着意扶公糓似我何辭贊夏游
會引青藜校天禄毋忘華髮此滄洲
將别潁叟弟
兄弟無聊各數年東堂猶喜聚炊煙翛然汝更尋靈照
别後吾知憶惠連擊汰便應從櫓外看書誰與共燈前
眀朝不待鼕鼕鼓祗有關門及早眠
次韻潁叟弟送行
間道驅車逐帥旗别情惟有弟兄知百年同好少張仲
舉世誰人似子期竹葉尚堪中酒聖梅花真是斷腸枝
蒼崖縛屋歸來好此計輸君我後時
走筆謝高秘書送示詩文
郊居近郭非寂寞蟠竹結茒依野塘白屋老人談黍稷
青雲學士送文章藕花開後滿船月楓葉落時緣路霜
年過三紀不稱意隨分江湖作醉鄉
和十二弟韻
三伏回頭夢欲醒五更風露月逾清病餘似鶴精神爽
老去如僧念慮輕邊面只今多勇戰人間從昔少閑行
何當封事天皇殿乞借秋霖洗甲兵
奉送吕表叔赴江隂
春風乍入澄江郡最愛君山一點青柳外化民安若子
鷗邊為政出於經每慚舊守勤招喚况識今侯更典刑
此去交承如借問侯芭貧病髮星星
和岩壑兄九日
華顛可笑插茱萸兒女歡然競挽鬚故國黃花元自好
荒臺青草孰為娛舉觴感慨悲歌有落帽風流藴藉無
粘起半生鐵如意今愚何似古之愚
閑居復遇重九悠然興懷頗謂此節特宜於貧
盖冨貴者不知若是之清美也因賦唐律呈同
社
風凄日薄鬢毛新歲歲年年樂此辰多少昔賢留賦詠
大都九日稱清貧甕頭無酒心仍醉籬下看山意愈真
自採黃花供陶謝邇來嘉興屬何人
和陸判院懷祖
柴門臨水對山開日日思君君不來與世相忘書萬卷
於人無忤酒三杯參乎畢竟曾師孔賜也如何敢望回
况是升沉方自此丹陽聞道好官催
次韻知縣兄
秋聲物物類歌豳旋轉天機屬大鈞一雨薦凉全却暑
兩湖添綠不生塵黃花又近重陽酒白髮長思五柳人
急喚西風與湔洗恨無好句逐時新
五和堆字韻呈孟漕
十年但有書題問今日親逢幕府開薤本自迎公始到
桃花應笑我重來何妨邂逅評詩句不用殷勤治酒杯
辦取籃輿共吟賞石頭秋晚亂雲堆
送陸懷祖之官丹陽
放翁去作水中仙有子生平在眼前鍾愛甚於賢伯仲
傳家仍自好詩篇肯為筦庫官無小會復公侯澤更綿
我亦與君非久别秋來湏上浙西船
送富知丞之官丹陽
官袍歲久不能青放了銅章却縣丞時事自新醒眼看
古心逾拙白髭生有田有屋寧三仕隨雨随風又一行
舉世其誰識公者臨岐何獨悵離情
次九兄秋句
愁多端的似無愁何况周行苦滯留蘆簄月連銀界暁
揄關寒護玉峯秋挑燈屢作聞鷄舞看劔長思躍馬遊
從古封侯欠英傑幽燕終欲笑談休
簡朱子大學士一首
石家曾作送君來建業收書未得回只道還家仍欵曲
誰知分袂許悲哀冥間孰與論心事世上誰堪共酒杯
昨到帷堂前後奠却瞻喬木肺肝摧(子大父喪未除)
悼剡姊
庭闈消息判沉沉鴈序殊鄉缺嗣音擇對漫言雙易姓
何人堪托一分心孤魂寂寞丘中土庶子凋零地下金
沒固無聊生亦爾忍令行路獨霑巾
張平父逝後寄堯章
入門回首事如麻豈意銘旌落主家有夢合尋苕水路
何心更種馬塍花十年知遇分生死八口饑寒足嘆嗟
我亦此公門下客只今垂淚過京華
哭唐姑丈縣尉
一官藍綬只虚名兩婦朱絲合不成問我諸姑先冡舍
别君三日便銘旌高堂寂寞朝昏養側戶乖遺子女情
欲寫此哀無處所竹風荷雨淚縱横
懷古
故宫何在綠離離逆順興亡世所知草木尚懷勾踐德
山川仍識夏王悲行人月下誰吹笛游客街前自買碑
欲倚闌干問陳迹蒼煙白露兩遲疑
八月十五日遊禹祠告成觀
度密穿青且意行窮居誰識萬人英山當鑿處終須好
水到平時自不鳴夏德真應參太始禹功那復告其成
登臨遺廟秋風裏不盡今來古往情
雲門寺詩
重岡落日思依依地老天荒閱盛衰萬古煙蘿千古寺
唐朝詩句晉朝碑鶴貪清氣隨僧住松引寒聲助客悲
十載重來衫鬢改笋輿回路獨移時
清凉寺
倚石為城竟是癡春風秋雨柰何其山容似鐵猶能改
世事如棋未可知廟食孫郎餘草莽龕燈彌勒賸流離
相逢一笑真難得把筆賡詩記此時
秋日泛鏡中憩千秋觀
病起重來理釣絲扁舟迨及素秋時舊交猶有青山在
幽趣唯應白鳥知冉冉年光行老矣茫茫世路欲何之
秦皇酒榼苔封遍虚負霜螯左手持(湖山之間有石號秦皇酒瓮)
蔣山寺詩
高人元是愛山林倦翼猶思息樹隂况是先賢遺舊跡
未妨吾黨得幽尋熙豐法在言何害莘渭人非恨已深
老我誰能知許事自敲亭竹和猿吟
松桂堂
素韠歸來痛倚廬四時花鳥護幽居躬行已達參乎孝
佩服難忘孔子書綠蔭干年知不改清香奕世豈無餘
客來已自徵前夢未必中堂影像虚
晩步湖橋
吳儂生長鏡湖邊湖晚登橋意欲仙初見蒼山下紅日
忽看白月上青煙收藏畫本歸吟筆應答漁歌送客船
回首更闌人去後玉虹横浸冷金眠
次韻古梅
獨立枝南萬事非歲寒引去合知幾伯夷自信西山餓
公望何須東海歸笛外數聲空入夢江頭一樹忽斜暉
相看有愧垂垂老莫遣無端片片飛
梅花樹下讀高兄詩
尋思秘閣賢郎樣一似梅花帶竹枝每到君邊作梅想
却來梅下讀君詩崇奎堂暖春風候射的山寒夜雪時
安得居遊君共我梅花三友說心期
次韻高似之秘書謝薛書記七月二十七日早
桂
翠蕤低映鬱金裳昨夜千門萬戸凉蟾小未禁僊掌露
犀寒先透玉墀霜喚回臨水登山意惱亂薰天撲地香
歲歲為花愁不徹雅歌欲和底成章
又歎庭前雜花草
十年屢作花開想開盡凡花獨未開祝付化工應念此
保全根撥待時來為梅自合和羹鼎是菊終須上酒杯
莫笑凄凉周茂叔窗前生意草成堆
白鷗
白鷗相見忽相猜居士星星似我哉習懶更無詩一句
澆愁惟有酒三杯看梅倣雪行過去翫月如霜弄影來
學得平生安樂法等閑不受鬢毛催
飛鳴
飛鳴一鴈帶秋回寂歴黃花傍節開草木不逃天地役
禽魚常罹網羅灾中年衣食憂妻子道遠舟車勌往來
未了此生誰料得相逢且覆眼前杯
混迹
桃花新綠漲溪橋楊柳傞傞弄舞腰二月不堪寒尚在
一春無那病相撩書編讀半懶重讀爐籕焼殘欣復焼
老向人間除妄想但思混迹向漁樵
太息
生物趨功日夜忙中年轉覺事茫茫時情何限刀邊蜜
歲晚偏多葉上霜屺岵增悲誰覆載桃梅結實幾青黃
讀書不辦關門計又着麻鞋走四方
釣魚
白頭波上白頭翁竹葉杯邊竹葉叢烹鴈罪因應鴈得
非魚樂語詎魚同醉醒未覺乾坤異起滅懸知水鏡空
嚴子向來無世念謝郎今日有家風
團扇
團扇光隂有一年楚騷心事忽凄然風高碧落無窮雁
日暮青山欲斷蟬老去極思頑似石古來元忌直如弦
吾廬咫尺金沙地聊與僧伽話夙緣
