泠然齋詩集卷三宋蘇泂撰
五言律詩
春日閑望
到處林園静能來是主人鶯喉低囀玉魚腹暖翻銀翫
雨沾芳履吟風岸角巾功名吾老矣甘作太平民
次韻七首
隠几看魚樂洋洋圉圉然一身随見定萬事任從前賣
劒更農服操觚耨紙田豈能無儉歲固自有豐年
步蹇堪扶杖頭童欲罷簪渚雲秋澹泊庭樹晩蕭森秀
穎垂千畝遥青出寸岑本來關箇事而獨可人心
昵愛經過數尊榮記憶疎賴收顔氏帖誰奉子公書西
夏方徵甲東州且定居雖無南過鴈幸有北來魚
山色對疎櫺之人一似清水邊同婦飲花下趁兒行養
鴨期充膳騎牛學治生時因把鋤暇毋廢讀書聲
香醪如蜜甜村酒漸多添弄水閒移棹看山自捲簾深
心非木石癡腹慣虀鹽莫作淵明解逃魚本欲潛
茅茨依橘柚鄰舍即烟波更與山為伴何憂屋不多功
名元有命嗤笑亦從他但願年年熟杯來爾汝歌
廢田為屋宇困士學農桑來者或相問耕焉安得堂為
言吾欲醉且去客無妨信有癡人夢寧甘草徑荒
一室
一室星辰入平居社稷憂螢飛原有夜蟬遠不勝秋短
髮千方誤中年萬事休摩挲門外柳坎止亦乘流
遣熱二首
人生萬家室大暑亦勞勞滴露點周易臨風歌楚騷朱
丹誰復羡斑白懶能薅一笑問兒子汝何催我曹
田舍東湖隔樓居北戶升感時秋鬢白懷友晩山青病
不妨書讀閒應養性靈敝裘蘇季子四海一飄萍
客夜
風雨夜冥冥舟行為小停野田藏水白燐火出墳青將
子鴈能急久鰥魚獨醒人生貴艱阻稍向道塗經
歲杪
客子&KR0657;都泊幽人夜獨醒五更初水長四壁盡歌聲已
若從吾好因之念此生行年半七十歲事復崢嶸
舊歲
舊歲無多日三衢有幾程雪簷疎滴滴泉溜響泠泠奔
走經年債襟懷一味清紀行吟放穏歸詠遣兒聽
秋夜有感
燈影三更夜蟲聲四壁秋雨階疎滴滴風幔颯悠悠朋
友新凋喪湖山舊釣游平生匡復志老去未能休
樓上幾當當殘更引漏長月明山樹濕露下藥苖香朝
野衣冠異郊原故物傷平生三徑草此夕更蒼凉
世事
世事一飜手詩書三折肱江湖多白雨魂夢雜青燈同
好纔如此言歸有未能平生飛動意元不羡鸇鷹
書憤
黃葉冷颼颼臨風掻白頭江湖無老伴天地有新愁橐
禁行鴛曉榆關戰馬秋平生忠孝意到死不能休
琢句
琢句眞無益論詩新有名客懷無遠近人事只翻騰積
水明寒樹饑鴻咽夜聲半年安坐得又作雨中行
懷親堂
升堂知孝子即事每思親根本由先世栽培得後人一
林香自好四序感如新勿作商顔戀家傳漢幄臣
凉意
涼意滿中庭乾坤洗濯清鵲河通海浪螢火亂天星便
覺黃花近休看白髮生客床眠不穏起坐聽秋聲
仰屋
仰屋無窮事甘心未遇時雨花明燕羽風葉墮蛛絲農
務從人說光隂類箭移早知霜白鬢那免一生癡
得屋後舟中作(棄大屋從小屋)
有屋吾堪老無田子緩求長江惟可飲萬事不湏謀政
爾天從欲端因鬼瞰憂平生晏平仲能費幾狐裘
幽興
花氣濕書籖琴風入畫簾綠隂連地黑朱果落枝甜客
去從鸚語人歸問鵲占村居近城郭幽興得相兼
即事
窗外梧桐樹霜風特地吹莫輕初下葉長别所生枝便
有青葱見應無歲月追先人移得汝吾鬢復如絲
平生蘇季子歲晚意何如收拾江湖夢歸來田舍廬耰
鋤知力腐書卷著饑驅稍識瞿曇老長思結習除
羣雞紛啄粟收斂逼深秋巷内黃葉落門前清水流年
饑人菜色家弊僕蓬頭兼善平生志凄凉出謬悠
有感
衆木曉森森孤松自百尋絶知根氣大能受雪霜深草
草供時役悠悠匪力任春風遍紅紫啼鴂便驚心
有歎
古屋殘僧住孤墳亂蟻穿山稜人踏減灘石浪搓圓毁
譽無終日功名有百年予方辜壯歲渠得戀華顛
氣使與形驅從知萬化渠參禪休佞佛為士盍忘書枉
鑄千金錯終還一味愚柴門老翁媪圍坐却安居
杵臼梁鴻事人間欠此人癡兒號飯少愁婦厭家貧雨
障雪來晩梅催柳迓春平生兼善意孤獨歎沉淪
陶令
陶令歸来後何人記若翁難將五斗粟換此一窗風喜
色均童稚高情更菊松悠然信天命今昨定無同
偶題
少壯憂藜藿堆盤齒豁疎平生空布褐垂老賸金珠世
有伯勞燕人誰熊掌魚癡年將半百撫事已嗟吁
偶作
盤薄意無窮藏修一畝宫竹鳴知過雨花動覺微風閒
作詩如畫長思色是空人言類摩詰雖病有神通
夜讀老杜星月詩二十首
肺胃清如洗翛然二十詩月星連北斗冰雪繞南枝煑
壑充茶椀烹龍送酒巵杜陵天上語舉世幾人知
重憶舊句
太飽傷清氣微寒最好詩白鷗沒浩蕩天馬謝羈維矯
矯眞無敵飄飄信所之百年龍變化萬事燕差池
予頃時有一聯云太飽傷清氣微寒最好詩葛
天民極愛之偶再續成
太飽傷清氣微寒最好詩輕鷗憐野性垂柳讓風姿智
巧從天賦疎狂聽我為極知貧者病未許藥能醫
無題
愛酒陶彭澤能詩陳後山浮沉將底用長大若為顔鏡
面舟一葉梅邊屋數間饒君雙鬢白還我半生閒
得句
存養龜傳息扶行鶴類形題詩窗紙白住舍竹林青食
淡神偏爽眠稀夢亦靈從來知守分眞箇勝看經
馬步山逾險舟行水未通馭風為道號嚙雪是家風自
許清如玉從教臭似銅人生幾兩屐老去一飄蓬
再次送芻父韻寄之二首
君到知何日書來未可疎旅情難是久别意重於初時
暑方遵涉齋居少自如梁空明月夢只有不關渠
當時馬首東追送苦匆匆對我藕花雨思君榕葉風畏
途迷白黑醉眼眩青紅曷日歸相問江湖一釣翁
走筆次韻黃觀復學士二首
未見心先識相逢意輒同半生纔得此叔世若為容力
學君方壯緣愁我已翁泥塗斷還往信矣命之窮
自嘆馮唐老那堪李廣竒歲寒斯可矣吾道竟何為麗
日明桃葉清風近竹枝天機乃人事到底孰成虧
見放翁退
住所眞容膝談間便解頥胡能萬事足直作一生癡密
雨驚荷葉微風吹竹枝回舟吾自慊應賦此翁詩
次知縣兄韻
市少全依郭人稀却似村湖山春氣早烟雨畫圖昏倚
樹花微落吟詩酒屢温親朋各南北步屐欵誰門
次韻葛天民
搗栢為香炷煎茶當酒杯鬢因兒女雪心向利名灰茅
屋湖邊住柴扉柳下開殘年未歸去排日為公來
簡寄
綠樹千家雜青山四郭新湏知太守印合付謫仙人波
浪窺東海樓居近北辰不過行儉德彼瘠本王臣
簡朱子大學士二首
亭上經秋宴同鄉見亦難鬢從前度白楓是此回丹句
法流傳否交情寤寐間重來興不盡誰掉小舟還
人間三十六曾未識朱園一昨袁絲飲通宵謝屐痕厨
燈猶琢句山雨未移樽子大眞吾敬心期重欵門
憶朱子大學士一首
翠麓晩蕭騷無風樹亦號官榮歸若輩詩態憶吾曹信
有憂能死應無酒可陶平生相照地不隔半秋毫
歸自陶山舟中示暹姪
鐘聲四山晚一舸鏡中歸遠舍火明樹寒天露濕衣塔
高城不禁林暗鳥疇依有句傳猶子吾疎合世違
憶黃觀復
地遠過從少天多眼界寬曉書繙卷白秋桂繞亭丹小
雨妨相覓幽花孰與看平生杜陵老到此賦詩難
陳杰荆州之役伯文實約予聞其沒官愴甚不
寐遂成詩
細雨歸帆暮西風遠笛哀江空人永已興盡首重回嗣
祖焉非福王生本不來從今長謝客穏卧北山隈
紫芝申之有月夜賡唱俾予續之
樓高發興微山水自清輝有月略窺枕無風時動扉他
生嫌火食投老羡空飛安得余盧趙相從去不歸
陪制帥寳學侍郎飲别金陵諸勝地
制閫三年召亭臺一日違江山雲外𣢾鼓吹月中歸夜
氣輕杯力霜稜廹妓圍明當趁朝謁回首此依依
重送吕知錄表叔
别味中年畏離筵近日頻青山千騎遠綠樹一蟬新典
獄湏吾表窮涯亦我民時因過周守相與話推仁
遠懷
縹緲龍泉伯人間第一流胡然天下寳只頓海東頭斯
道誰興廢浮雲任去留絶知他日少預作百年憂
去國三千里書來一再行過從應夙數契闊更殊鄉沙
草留徐步溪鷗傍晩凉人間無限事獨自有難忘
次韻芻父秋懷
髮短日益白眼昏時見花無人知若士有句可雄誇籬
菊風前蕊山梅雨後葩平生蘇季子猶足送年華
幸免名為累應無口啓羞竺書時掛眼衲被久蒙頭未
仕胡三已論才宜四休商宗如見夢依舊濟川舟
太史龜堂上重來不忍看更無時往復徒有竹平安世
事翻仍覆人情燠易寒何時一樽酒同訪小方干
逢人惟婞直遇事懶依阿菊引陶彭澤鳶驚馬伏波衰
年如意少行路得詩多彼其皆車服嗟嗟如命何
士有修身者娟如女在房刈蘭供作佩採菊當為糧春
樹翻疑雨秋花却耐霜從來輿涉意晩棹轉微茫
四十纔如此將來事可吁長齋甘短褐舊債壓新租已
覺身何有行當夢亦無茅簷負朝日黃卷足相娛
陋室詩
陋室行蝸子良朋斷馬蹤一官當面過萬事轉頭空故
有詩驅瘧那無檄愈風豐年仍儉食歲晚得途窮
即席呈趙大資
裴公非綠野白傅喜青山富貴何如老功名不似閒半
生知已地每見立談間歲歲湏來省從教載雪還
寄衛太常二首
道義分明重功名取次休重來踏龍尾猶記立螭頭行
輩雲霄上家山歲月周孰知為郡樂未慊過都留
祖世多生契門墻半面人若為資巨嶽不敢望洪鈞千
載今如此諸公迹易陳江河湏到海松栢不勝春
寄盧子高二首
我别君逾壯君來我欲翁艱虞疇昔異風雨數宵同鶴
病祗應瘦鷹飢怕苦籠平生黃叔度見可俗塵空
君行甫郭門我病已昏昏嘔泄輙經日芳薌空屢飱每
思今古易終畏别離煩向匪勤車馬何因共一尊
問訊知府高校書
為問高夫子朱黃想校書有詩連日有無訊十分無月
淡梅行色窗寒竹寄居惟應牙痛愈列屋任閒渠
次韻高秘書謁陸待制二首
人物推前輩聲名重泰山斯文無毁譽吾道有間關袖
短方姸舞弓強愧力彎風舟雖屢引中路忍追還
海上三神宅人間陸放翁談諧詩雅詠任已易屯蒙松
竹當姬侍鷗禽是僕童後來那可計應有不如公
東墅次高秘書韻
累土就川池蜋蟬半黠痴神僊愚谷賦圖畫史君詩石
磴春風酒松窗夜雨碁仲謀眞有子㹠犬定吾兒
與趙監簿
昔我離家日今皇即位年同時辭北極共載入西川雪
裏賡詩句江邊醉酒船重來一訪舊風景故依然
足姜句
那知身百歲未辦屋三間見客慵開口逢僧託買山喜
無他志願幸不碍清閒社燕秋鴻裏人生各有還
次知縣兄曹娥渡句
自絶雙魚養愁登老檜亭斷雲知意緒流水付年齡撫
穉頭空白逢人眼未青貪生不既晚無地學威靈
五次韻送蹈中造朝
鏡曲春帆遠延和曉仗穿已更新歷日休問小行年用
我書三篋從渠食萬錢功名今古意留眼看蒼天
問訊耕堂
五更三尺雪應是沒耕廬洞徹八窗景泓澄一腹書卧
看龍夭矯閒翫玉糢糊差勝陳家否妻兒共擁爐
寄趙紫芝
同年今半百同病半年賒瘦骨如枯木殘身類晚花人
言關念慮書字覺欹斜且願逢靈藥清吟老鬢華
寄周晉仙
四海周風子推敲孰似渠官應憎骨相老不上髭鬚醉
帽欹花落吟身信杖扶相思不相見梅樹雨鳩呼
見子大後寄
相過自一竒歸去復相思柳上已春意屏間如杜詩山
川佳甚處人物眇然時愛重非金玉微君不我知
寄常山晉叟兄
行人有公論知縣得竒才祖世今衰矣吾兄亦壯哉可
能千里到不破一朝來當日王猷興眞成訪戴回
代書寄應之舅
故人天一方鴻鴈已南翔世亂各生死年饑無稻粱丁
寧機上錦愛惜槖中裝莫作孤飛想冥冥忌弋傷
寄潁季
人來得一書分袂兩旬餘未擉劉差鱉誰羹宋㛐魚時
情分向背同氣底親疎想見迎長節杯行會憶渠
代書寄趙處州公甫
苕霅無來使如今又幾時案餘分惠筆室有寄來詩豁
達偏憐我風流更許誰懷哉括蒼小安用借留為
因會薛船官寄子高
昔忝盧郎舊因尋薛子舒淺交初未愜重見極相於嗜
好三人共參商十載餘長安燈月酒吾與汝憐渠
先寄觀復
老去真無幾為官又不成慇懃驅病體端的為交情人
以風姿勝梅將雪意争知君定懷我株坐或遐征
送錢子望
才名富有餘揮袂别鄉閭小作經年計輕賫一束書州
城蕉葉暗驛路菊花疎尚想南來使時因問起居
送陳永康昌年
公不登臺省猶宜立内朝如何百里縣更以一身遥俗悍
湏寬理年豐在政調清秋送卓茂目斷馬蕭蕭
送趙蹈中府簽對策大廷
奥學通玄象湏時對廣廷端為賈生策動合聖人經事
往誰謀始時今未敉寧因留非所志君相眼終青
夀暹姪
行年過二十不可恃青春再此為中宿三之即老人詩
書先足已夀禄後榮親當日癡頑叔從師霅水濱
贈暹姪
祖世青氊遠關門鬢欲絲猶欣諸子姪愛覓老夫詩貧
賤端由此文章安用為勉哉勤所業湏有中興時
思故人
故人不可見書札報平安黃菊誰能折青山獨自看雨
生南浦足秋入五湖寬歲晚無多事相看把釣竿
感舊
連年走巴蜀性命實如絲去有身將影歸無父惜兒車
馳遭虎豹水宿伴蛟螭少待波瀾闊湏吟憶昔詩
荆州若箇伴錦水暮雲深萬里元無事一生長苦心秋
林猿弔影春殿鳥遺音尙喜身強健幽期或重尋
復簡蹈中
庭樹風吹盡池荷雨滴穿病身能幾日短褐過殘年摘
藁有千首看囊無一錢雞號喚清曉惜許夢鈞天
簡德允
言歸四十日兩度得尋君貧病有諸子情懷無半分梅
花年後雪雁翅屋東雲早晚扁舟興能來與細論
簡紫芝
一隻林家鶴饒君骨更清愛山幾廢日琢句恐傷名稍
得湖邊住常來寺裏行相逢怪相喜同病又同庚
哭邢芻父六首
頤養花能秀謙卑玉似温當家衣鉢受外氏典型存逸
驥方開路歸雲遽斂昏胷中何事了地下與誰論
未晬俄孤子垂髫便俊聲深知表獨立敢謂竟無成嗜
好惟經史情親到友生回看真夢幻未必泯神明
江漢淵流遠芝蘭雅韻深規行眞畏友莊語賸閑心未
悉昭昭理長懷秩秩音且随賢父窆應伴放翁吟
在昔呻吟作於今族姓無致身胡不可得夀有相湏鬼
魅資強黠乾坤惡好儒黃陳諸老淚何獨為惇夫
慟哭呌蒼天其如手足然幾年能爾熟一日棄予先委
翰愁胠篋賡詩歎絶絃求兒方畫褓有母况華顛
太學三旬食邢家萬事空初頭纔過我半後已無公惚
恍扶床語倉皇就木終從今顔巷冷寧復孔尊同
再省剡姊
短景催長至冬温為小春昔遊今更省母逝姊為親風
木悲吟楚晴沙巧籕秦扁舟君莫羡未必自由身
足疾數日簡潁弟
病脚冬逾甚羈懷老自驚生前終有役隠去更湏名褐
短愁紉婦文疎愧屬兄何時了婚嫁一意學躬耕
簡趙紫芝
别久似相忘因行遇道傍問知元姓字傳讀是文章鶴
骨秋逾瘦松身老更長十年猶九品如我合耕桑
夀潁季
有屋湏生子為家要及時雲山千態度弓冶幾書詩夀
日能佳事秋風况捷期長年一杯酒吾與菊花知
除夕呈主人
使節梅花外椒盤淚眼邊山川非故國笳鼓咽新年機
事鷗偏覺家書鴈不傳細箋今夕恨萬一主人憐
送觀復機宜榮侍南遊二首
友誼平生少心期遠近同略無時俗氣信有古人風幾
諫知吾子忠言在若翁南州須趣召先寄狀元紅
命拙仍多故君來每慰情艱虞還儉歲文字久寒&KR0576;又
作家山别寬為數月程閑門閉蕭瑟病眼向誰明
十二月二十八夜至此悵然繼和
病馬猶依櫪飢鴻更著行深宵風雨後萬里道途長骨
立難看鏡愁來怕舉觴少年輕聚散曾笑客思鄉
重哭周四
甫讀宗周挽那知遽絶絃所嗟無我輩不獨在詩篇行
到水窮處魂傷山寂然灰寒空酹酒慟哭向蒼天
二十三弟喪偶慰之
汝婦真良偶吾家無間言生來諸澹泊奪去幾煩冤室
想羸鰥慕牀餘稚乳存羈遊違一奠何日送丘原
挽故開府節使觀文趙公二首
杵臼孤無食詩書卒致身佩琴重化蜀衣錦却歸鄞不
廢先君養難忘舊日貧公卿如匹士伯父更何人(觀文終身)
(有養親錢)
綠鬢今如雪陪行萬里長稍從師北面重作婿東床道
義非常重精神有不忘一為天下慟端復細思量
