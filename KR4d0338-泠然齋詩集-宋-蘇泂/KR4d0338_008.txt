泠然齋詩集卷八宋蘇泂撰
七言絶句
借屋
借屋移來逐半年眼看花發便欣然主人官滿吾當去
却憶看花又可憐
借居
借得街南宅子居蕭然几案食无魚山人為辦横斜供
自洗禪龕净水盂
感舊
小箱留得舊裳衣母氏親縫衣此兒近日着來渾短窄
猛思泉下許多時
樂隠
橘隠仙人是乃翁幾年涵養在其中商顔不出渾無事
安得開禧第一功
窮
已着風帆似馬奔雪花無數入船門詩窮到處無醫治
愁絶湘江浸楚魂
野興
蠶績桑空又一年村姑携手看花園冬來保得兒孫暖
自解麻裙當酒尊
有錢詠
樹頭榆葉水圓荷黃菊青苔鼓鑄多莫把詩家作窮相
四時渾不奈錢何
野望
盈盈一水宛秋蛇雞犬無聲野客家雨後綠添㳂徑草
風回紅謝隔墻花
足虞叟兄句
六月還當月盡休今年節令却齊頭蕭蕭不待聽梧葉
一見銀河認得秋
雲裏仙人不解愁人間肺渴望凉瘳更深倚杖前除立
一見銀河認得秋
次韻知縣兄
露坐僊人餐沆瀣水行漁父燭鬚眉民間闔戶紛紛是
如此清凉睡不知
奉和知縣兄
蒼烟濕濕雨微微一榼山醪手自提看了梅花來看竹
春寒如水不曾知
和潁叟弟春句
厭聽鳩婦屋頭聲十日何曾五日晴一到紅芳了歸去
幾多時便綠隂晴
愛九兄舊句
眼看綠樽花下去情知清話竹邊留禊觴豈是荒耽具
晉士那無經濟謀
續舊句
人人不識句中眼請問吾家岩壑翁只把荒耽譏晉士
那知經濟在其中
代贈
隔溪楊柳絲絲綠比妾心情少日時待得楊花逐流水
此時妾意有誰知
代野父言
頭白垂垂過七旬一生筋力盡田園如今且聽兒男去
尚可看鵝抱乳孫
送裕師骨
去年石上君携我今日溪邊我送君世事儘從朝晚過
人情難必死生分
輕幡裊裊思悠悠夢破依然到鼎州送客各還家裏去
青山白骨自風流
一笑
曾服燕支遂得仙此花風味出於天杜陵無句休惆悵
且共東坡一粲然
書所見
畫手何須覓范寬有人樓上倚欄干瓊田玉界三千頃
野鴨飛來不道寒
寄白石姜堯章
稽山却棹酒船回泠水灣頭兩意開一路有詩吟不穏
當時悔不共君來
寄内
甕頭留得菊花春過了重陽即誕辰想見閨中為夀酒
只同兒女說歸人
寄堯章并簡銛老
山繞樓臺水接天袈裟同上闇門船相思一夜梅花落
儻有人來寄短篇
寄堯章
聞似磻溪隠姓名阿鬟仍是許飛瓊凉風昨夜驚新鴈
想見吹簫又月明
寄趙大資
劉向拳拳老更忠外家恩澤盡侯封分眀社稷蒼生計
只在平居畎畆中
次韻九兄秋吟五首
不於烏鵲橋邊見定向笙簫鶴上逢淅淅蕭蕭到荷葉
今年秋不屬梧桐
醉挽銀河續夀杯冰娥亦怕老相催三更自倚秋香立
待得靈㕙送藥來
凉稻翻翻卧滿畦壺漿相勞各相携村南有底連綿雨
一夜船高樹葉齊
為愛秋風吹弊廬忽然詩思滿江湖橙香夢澤團臍蟹
蓴老吳江巨口鱸
江平無意作波瀾野曠山多入畫欄一叚秋吟到幽渺
回頭三伏也風寒
再吟三首
翠被承恩羅扇棄一年一度一相逢功成者去終當爾
分付池蓮與井桐
菱角鷄頭薦晚杯詩成不受片雲催青裙自約彌明喜
更上西樓看月來
牽牛籬落蛙池雨甑有新炊圃有𬞞團聚秋來少煩惱
只羹藜莧莫羹鱸
簡趙世卿
舍弟歸承折簡來知君琴劔返天台人生百歲都能幾
兩度經過見一回
簡劉武子
落拓劉郎醉未醒少年名字以詩行流傳謾有南朝體
蕭寺如今白髮生
憶紫芝(五月二日葬於西陵寶嚴寺山)
幾度青衣褁白雲流傳仙句世間聞如今一去無蹤跡
獨自看雲不見君
清才漫仕槖長空末後翻身尚客中便死托生都是妄
直疑君去作秋風
重憶家姊
紙錢零落樹枝風子女他人去絶蹤此後只因多病弟
長官祠下泊孤篷(嶀浦乃葬所)
憶堯章
數月書齋懶出門眼看世事但紛紛長安豈是無相識
除却西湖但憶君
憶盧子高
與君同氣不同家今度書遲望眼賖遇物却思高姓似
江頭行坐看蘆花
玉麟堂上口占呈趙大資
節旄彈壓萬旌旗中使傳宣表睿知重見相公官又長
宛然謙下蜀中時
呈永老
衲子心情處士衣今年參到地無錐江鄉一棹閑來往
只有明州數首詩
放翁寵賜正月九日詩翰
一篇盈軸粲龍蛇歸自黃州政爾嘉大似新年逢好事
春風吹寶入貧家
放翁入朝後寄
貞元朝士已無遺白髮當權更有誰六十還朝今八十
却歸修史幾人知
寄李簡夫宫使五首
歸來手接一封書累幅春冰字字珠便欲籃輿從此去
好風吹過燭溪湖
嘉言深味道之腴啟鑰抽關許自如顧我但將行脚悮
輸君全得病工夫
覓得驪龍頷下珠幾年參請遍江湖只今同味仍同病
惟有親朋李簡夫
扁舟來往雪糢糊一句當頭道得無不是詩人磨不死
欲將身湊剡川圖
節第茫茫逝水如髯朱寧復與之俱絶憐老子經行地
一笑知心更有無
送趙大資途次口占
渡口斜陽欲滿旗錦衣容易逐雲衣聖朝無事宗臣老
白髮滄浪一舸歸
夢中作
青燈一盞照青編月色霜華兩皓然交友歲寒何所憶
水僊王廟竹林邊
夢遊海山二首
海山青碧一千重樓觀飛霞朵朵峰薄晚維舟渾不得
飄殘女樂趁天風
紺&KR0955;行空半簇花太真扶轡極夭斜一聲何處寧王笛
吹入春風百萬家
四月十三日曉夢入試枕上口占
百花開盡蝶蜂去遶屋團團杏葉隂除却平生我與我
世上誰人識此心
行年今已是七十况世非皆七十翁栢兒安女莫遲我
我入泰華遊衡嵩
夢游
殿前入醉索催茶玉女傳宣賦綵霞誰道塵緣猶未斷
碧桃花下却思家
夢句
元日新春又一年剡溪仍是舊山川白頭野叟無時事
獨自尋僧雪滿船
夢盧子高
魂夢依稀欲見君湏臾為月又為雲起來接得如鴉字
談笑聲音了不聞
夢堯章桂花下
撲鼻清香兩絶詩分眀參到小山辭如今獨自秋風下
不似當初並馬時
夢退堂師
碧眼霜顱事已非夢中相見祗攅眉推敲有法猶分付
一似高麗寺裏時
似夢非夢作
僊女宫釵玉鳳頭太平天子翠雲裘九霄下視人間世
底事相看笑不休
奉和刪修郎中舅達庵
分眀日用不難知邂逅庵成一賦詩身在山林志廊廟
從來此士得圓機
代内
孟光書寄與梁鴻薪粲年年幸可同觸熱忘歸渾細事
笑人應有北窗風
書紫芝卷後
為愛君詩清入骨每常吟便學推敲眀知箧笥篇篇有
百度逢來百度抄
挽周晉仙二首
酷愛金陵二百詩自癡那得使人癡草堂寂寞荆公死
泉下相逢試質疑(周劇愛予金陵詩䟦云似唐人劉禹錫杜牧之又似半山更絶妙處似少)
(陵所謂玄之乂玄也)
雪跨冰懸句盡珍生前已自外其身重來不見長安道
猶恐虚空遇若人
到馬塍哭堯章
初聞訃告一場悲寫盡心肝在挽詞今日親來見靈柩
對君妻子但如癡
南宫垂上鬢星星畢竞襴衫不肯青除却樂書誰殉葬
一琴一硯一蘭亭
花按空空但滿塵樂章起草徧窗身孺人侍妾相持泣
安得君歸更肅賓
兒年十七未更事曷日文章能世家頼是小紅渠已嫁
不然啼碎馬塍花
謝月林寄詩次韻
重入都門又許時舊巢新燕欲何之清風忽送苕溪便
滿紙雲煙七字詩
次韻吕清父錄參
雨脚如麻數日懸家貧上漏復旁穿天工却與人爭氣
賜得青苔百萬錢
次韻知縣兄秋懷三首
便腹應難飽以書今年田榖未寬紓朋從相過無祇待
自起園中摘我𬞞
秋花秋水兩相宜白髮於秋更有期三十年來無世味
清修除是老僧知
靈均心事少陵詩青竹林邊白竹籬自把寒花看新鴈
今年強似去年衰
次友人韻
時事紛紛一笑中卧看墻外石榴紅誰憐楚客當年意
與把離騷繼國風
先生休恨易俱東弟子方欣色笑同早晚朝廷議恢復
請看裴度在軍中
耕堂弟婦生日
偕老杯盤最喜歡酒中純渌浸南山鶯鶯解作嬌娥唱
窗外垂楊是小蠻
了却蠶繅備雪天耰鉏只在屋頭邊青笻綠蟻相扶醉
婦饁夫耕過百年
傷嬾巢
車水池邊句尚新重來手帖更精神知他的赴何方約
一去茫茫不告人
小立
飛却青天白鷺鷥短篷相伴月明知只因獨速歸來後
見我滄洲小立時
春澗曲
點點飛紅逐細流拾樵烹薦茗花浮秋來豈不潺湲好
纔帶猿聲便是愁
即事
秋風凉冷自天生瘦骨吹來便覺輕數日因忙偏蹉事
不知庭戶減蟬鳴
所憶
一陂潭水繞花身渌淨分明照得人最憶蔣陵西曲路
春風相伴兩烏巾
接齊叟總幹兄櫬
人生何者遽宜休如此詩書未白頭舍棹燈明煙雨裏
居人那識在原愁
呈許從道省元
都城握手意彌温少小追隨莫更論一别江湖重十載
偶然相見欲無言
存沒口號
唐家不靖自牛李黨籍何勞口舌争莫說紛紛倒元祐
古來平國用阿衡
百川衮衮東赴海學者皆知孔氏宗六籍湮微吾道喪
武陵山下泣寒蛩
白髮蕭蕭禮部郎風流不減賀知章半生寒餓湖山裏
八十重來坐玉堂
存沒口號
陶山松柏日夜長屋下兒孫漸滿堂當時侍傍五男子
考叔之羹曾未嘗
紫荆一樹花連枝近以手㧓動輙隨毋忘在莒孔懷日
可詠陟岡何怙詩
綠隂
綠樹隂中石枕頭功成不願割鴻溝君看上蔡牵黃犬
悔殺人間萬戶侯
佳木豐交午蔭稠門闌青草沒階頭道人洗淨筝琶耳
睡起一聲黃栗留
無題
綠雲無據玉樓空回首悲歡一夢中為憶當時裙樣色
隔墻嫌見石榴紅
月樣梳横鬢脚傾弄簫騎鶴上青冥歸來自摘金莖露
手寫黃庭一卷經
夢到巫山起較遅花梢日在不多時關心自對空梁語
一箇飛來燕子知
樹端浮綠漲連雲青草池亭不見人猶有薔薇數枝在
雖然是夏亦如春
自判此生非醉殺則睡殺耳未知天公肯見容
否作續醉睡句
采石江邊踏鯉魚華山縣裏自騎驢世間非醉亦非睡
白墮黃粱莫笑渠
兀兀蘧蘧也大竒眼花花處蝶飛飛先生飽慣人間事
只麽殘年是解圍
題山寺
白雲飛繞寺樓鐘點滴清聲露打松童子開門還報我
鶴眠猶在最高峯
遣興
曲徑縈紆入翠林無人風自落來禽山中不記今為晉
一刻清閑直萬金
雨中海棠花放簡馮元咨
天涯萬里春風晚曾上西樓看此花今日東南無處覓
矮笻來問蜀人家
海棠花放簡馮元咨二首
游絲無頼小庭空夢想君家合樹紅曾向西川親畫得
舉家終日看屏風
坡仙不作黃州去更把嫣紅向阿誰後夜秦莊照華燭
幾時馮圃折高枝
贈韓雪篷
平生未信簡齋詩一見韓君更不疑六月掀篷問溪雪
眼眀開遍兩三枝
春谷
寒谷春生物物均薰然和氣特相親十年屢作開花賞
重費吹嘘是此人
紅梅
遊仙一曲夢初回依舊江南鼎鼐才歲晚應嫌太孤寂
未妨隨俗引三杯
天與清高孰我過歲寒只合老岩阿無端自學閑桃杏
只恐情多事亦多
等觀非白亦非紅開落那知色自空落葉成隂花又子
幾將心事託東風
空墻碧水芳菲處泣盡臙脂恨不銷不遣二妃陪舜葬
故應淚沁雪枝條
綠萼梅
鍊得丹成卸羽衣更餐日彩弄晨曦九疑魂斷歸無計
自倚湘筠醉幾時
又一首
水仙分御六銖衣雲作中單翠作蕤占斷芳園無兩樹
月明倒影浸愁漪
次韻詹仲信梅花
莫教一片復隨波月底風前許細哦花與吾人本無負
吾人自負此花多
次韻邢季允梅花
懷想西湖一樹冰有誰人似此花清何當共泛波微綠
更得同看月正盈
和黃觀復梅句
梅花骨相本通仙何况苔枝綴玉鸞如着官袍更瀟洒
不應將作女人看
贈梅
不作梅花一句詩今年參透老禪機忽然吹堕紛紛雪
又挽寒香探落暉
和九兄古梅
處女何因髮半華一生藍縷在貧家冷灰豆爆真竒事
枯樹中間忽數花
道上梅
栗棘蓬邊父老家不知來歴便横斜思量却是無心種
逢着春風偶自花
和趙宫管看梅三首
除却梅花不可無梅花之外更何須花中兒女紛紛是
唯有梅花是丈夫
縛屋疎疎傍柳塘詩腸渾不畏田荒今年天賜清修福
只嚥梅花一味香
水邊山下懶尋伊折放瓶中看一枝一片飛來霑硯滴
似嗔老子不題詩
楊梅
孫梅過盡官梅在下番楊梅獨擅場喚作荔枝元不是
是渠猶着小紅裳
每勤蕨葉護筠籠獨自還丹表裏紅留與越人共夏祭
莫教惡雨打成空
憶楊梅
不羡南州錦荔枝鶴頭猩血正紅滋老饕隔歲流涎甚
為趣容山半月期
才熟惟應便送官摘來和葉上金盤病夫病久無靈藥
且服丹砂數百丸
夏祭先供項里祠鮮香未嚥已聞思昨宵夢裏依稀見
滿樹薰風重壓枝
悼楊梅
凡物從來遇合難爛甜中故有微酸自憐生晚空同姓
不得楊妃帶笑看
見三山翁插山茶花一朵二首
人老簮花却自然花紅應不厭華顛人間無此風流樣
何止源流二百年
故里歸來一幅巾廟堂誰記此祠臣却將筆下黃麻意
自語山中白髮人
馮生畫荷花
湖上看花意欲迷年年花謝憶花時如今一見馮生畫
早晚看花更不疑
荷花
荷花宫樣美人粧荷葉臨風翠作裳昨夜夜凉凉似水
羡渠宛在水中央
瓊花
一樹婆娑種月華夜闌依舊護風沙今年不往揚州過
曾看夫人廟裏花
采菱
引蔓搴花釣艇妨游颺錦浪霅溪傍若教摠不餐煙火
只採芳香亦味長
贈耕堂梔子花
六出英英九夏寒短叢香玉映清湍主人自出無人管
輸與泠然隔岸看
桂花
手種秋風碧玉成花開如粟水沉驚人間商略年年事
到底其如一字清
一巖樹色亂秋雲初喜秋風觸鼻根招隠歸來渾未得
老懷索漠剰思君
遠於沉水淡於雲一叚秋清孰可分畢竟素娥留不得
人間天上一時聞
東西南北日團圓洗滌肝膺立樹邊料得癡蟾别有藥
只餐金粟徑升天
桂花下
羽服懸知澹不妍五更清吹月明前明朝多少塵勞事
自倚虚簷一悵然
子大送桂花荅之
小山月在影團團滿院清香特地寒病骨逢秋眠較少
五更風露起來看
庭前菊
百葉黃香十月春東籬佳節誤陶巾開花較晚酒羞澁
風味依然似主人
送黃木香與九兄
冶葉倡條無意度黃香千疊最宜春折來欲贈空惆悵
未遇人間第一人
妃子妖紅濕領巾馬嵬遺恨幾番春如何淡素衣龍衮
一似秦宫入道人
川墨送兩馮君
裕陵故物秦家得再拜摩挲老墨潘今代廷珪那復見
紙窗蛛絡半烏丸
琅玕翠餅敲玄笏老我殘磚直愧渠遣似兩馮論里好
管城脱帽却時須
雲川趙使君坐上和賦鸂䳵韻
杏子花開水漫流羡君得意在滄洲莫將文采供人玩
怕入雕籠不自由
來禽詩
粲粲來禽已著花芳根誰徙向天涯好尋青李相遮映
風味應同逸少家
寒鴉詩
點點飛來遶水村不緣街鼓識黃昏當年口腹成疎棄
却保生全反哺恩
書景
黃衣鶯子一雙飛飛到花間立少時此際東風有情思
杏花吹折最繁枝
咏草
天涯随意綠匆匆只與牛羊踐踏空挽着便堪供藥味
誰令汝不遇神農
