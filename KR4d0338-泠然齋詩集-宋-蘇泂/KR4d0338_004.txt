泠然齋詩集卷四宋蘇泂撰
五言律詩
湖中
湘湖夢不到今日到湘湖草木儘春色山川如畫圖雨
慳蒪摘後花發燕飛初張翰平生意扁舟未可無
百家泊
舟子更相語泥深不可行擁裘聽水響無寐到天明篷
背瀟湘雨溪南欸乃聲在家那汝覺數舍許離情
淹泊
淹泊何如此歸來亦偶然江寒惟罩雨船晩各炊煙宿
鴈起無借飢烏鳴乞憐遥傳潮入浦孤埭已爭牽
過天章
菜把充詩腹籃輿兀病身山煙孤起晚官柳探生春歲
月渠催我妻孥爾累人誰言行路好得似在家貧
三峡
三峽波濤壯秋深鼓棹前飛空多隕石失木有驚猿灑
徧時時雨晴開處處天篙工罷鑼鼓此地出神仙
夢峽
未定還家樂仍思去國情猿枝樓閣影龍府佩環聲水
漩欹斜碧山摇突兀晴分明昨夜夢百丈峽中行
峽險
剖鑿誰其始山川出秘竒祇應天地設未必鬼神為崩
石驚船過盤渦逼棹移蓬萊如在眼淚冷掛猿枝
次韻望海亭
城裏偏高處分明見海潮鸛巢多碧樹人語半丹霄州
宅樓臺近居民市井遥芳時一來此因得離紛囂
鏡曲
鏡曲非塵世春風屬酒杯欲紓憂百結須索醉千回蓮
實兒拳似紫荆父手栽無人競來往坐穏興悠哉
題蠟屐金貂二亭吕巽伯表弟命賦
蠟屐豋山去金貂換酒來一生須幾兩萬事付三杯飲
爾非狂耳歸歟有旨哉何時兩亭暮吾與汝徘徊
三界
地屬元三令風回更幅蒲櫓聲欹枕裏燈影到家初稍
覺身何有行當夢亦無平生不耕食五斗欲誰辜
風日催曛暮江溪半濁清春寒歸鴈急沙遠落鷗驚有
志詩書誤無家去就輕短篷扄不寐高枕念平生
地壁道中
落日宜平野回車憩薄隂羸牛歸徑險寒雀聚枝深足
未傷和玉文曾賣蜀金百年渠未已出處遂何心
三游洞
懸崖三百丈五里到松門路盡始佳處苔深無屐痕細
泉牛乳滴亭午艾香温舟楫經行疾無勞具酒尊
西陵道中
凍纜牽鷗浦炊煙飯驛亭吳雲懷踐白越樹怨閭青年
數那無老巢居會有寧長歌和漁者愁絶未堪聽
吳淞
把蟹風前醉吟詩水面歌餘年聽造物所嗜獨烟波蘭
棹憑雙穉菱花笑一皤稽山今又昔賀老苦無多
途次口占三首
草&KR0702;頭風愈吟詩瘧鬼藏三年如昨日多難更殊鄉澗
底秋花小枝頭病葉黃饑餐并困卧平地有仙方
鼓棹泛瀰茫驅車道莽蒼功名中底用奔走為誰忙白
浪高揚子青山入建康從來懷古意秋至轉悲凉
棗子萬星攅良苖綠一端撲籃多秀色吹帽受風寒擾
擾水和尚泠泠山藥官近詩差進步安得老梅看
八月十二日再入都
野色連山碧時光似水流鄒陽仍是客李廣不封侯業
已詩中老何須病始休草根螢一點寂照萬端憂
晚渡
小雨濕詩人人疑過渡頻望山高着眼就樹巧遮身有
句尋鷗說無家認鶴親明朝上京去釃酒酹溪神
曹娥江
月下傾殘酒風前讀斷碑采江那有意陟岵不無悲樹
影經船疾灘聲到枕遲重來更何日放棹欲何之
浙江
演迤來何代崩騰直至今飛潜知險地征逐欠閒心西
障殘山渺東流大海深會携秋月色徐聽夜龍吟
若耶溪
歲月去悠悠沙邊一線流榮無嚴子釣直有楚臣鈎雨
氣知魚樂煙光騐鳥愁餘年未可料幾度此維舟
長江二首
長江無六月大地絶纖埃暑向風前退秋從雨後來問
桐知葉落修桂待花開疇昔扁舟興分明欲喚回
處暑無三日新凉直萬金白頭更世事青草印禪心放
鶴婆娑舞聽蛩斷續吟極知仁者夀未必海之深
遊子
遊子那無故青春亦有歸小舟衝岸疾白鳥破烟飛物
理迷終極人生喜願違東南雙病眼隨日下漁磯
曉行
稚子侵煙語征夫破暁行百為真有數萬物本同生擾
擾歲月晩悠悠江海情荒雞呌苑屋一笑又天明
過高資丞相墓
先祖當元祐誠心相哲宗閙藍初不入遺表尚深忠簮
笏兒孫少松楸盜賊空經從每瞻拜何日免飄蓬
拜大父墓
六載今如此青松到屋梁何言聲籍籍直作去堂堂事
已難追悔天高只痛傷當時巴蜀使書䟽不能忘
望三山放翁居
晚進違前輩湮才重此州絶知他日少預作百年憂樵
牧非身致聰明不我謀莫令司馬藁祗候茂陵求
泊通明
午夜通明泊朝來自啓篷驟看潮帶雨還作雪隨風酒
薄愁無料詩難老未工疎寮有竒士恨不此行同
又約趙大再遊小陽明其山全似峽中點煙一
亭可為吳越之冠
客路心常慰歸棲氣苦低經行天柱北夢想雪峯西翠
壁千巖長蒼煙半點迷何當同拄杖重此聽猿啼
出婺城
萬頃平田雪前村昨夜梅夢還荆國舊吟欠兔園才只
作尋詩去何曾為酒來兹行得竒事夾道有瓊瑰
歸棹
形役何時已凄凉莫更論鴈啼雲背月人語水邊村十
月冬猶暖三杯酒易昏悠悠信歸棹今夜宿誰門
雪霽歸湖山過千秋觀少留
縱轡不嫌遠逢山猶一登夕陽波渺渺殘雪塔層層折
竹横遮道飢烏下啄冰欲歸還小駐倚杖對崚嶒
在昔
在昔西游日飄然入劍關酒醒天外驛詩爽峽中山天
地羈棲久鄉園縞素還不堪眀鏡裏重覓舊朱顔
正月二十七日陪唐子耆登卧龍時稼軒已去
令人懷之
晴雨煙雲態高深會見聞亂山依越定一水向吳分元
白諸侯表楊王俊士羣春風到紅綠花草緫能文
書張氏壁
潮水遲朝渡湖村竟日留肯從沽酒飲故作挾書游得
句因題壁逢人問買州雙鳬應不遠知道客來不
題元真觀屋壁二首
琳宫無俗務書卷得相親樹影自知午棋聲不見人實
為蕭爽地暫得自由身客至誰能接應知懶是真
冬青幹已老栢樹亦蕭蕭紫殿歲年遠黃冠早晚朝井
甘鄰共汲食寡腹常枵永夜看河漢仙人似見招
玉麟堂上偶成
雨燕飛仍集池荷密復疎無心應人事随意數遊魚碑
字千年冷薰風五月初玉麟堂上客曷日賦歸歟
安隱寺詩
樟樹何年種娑娑滿寺門金身虚像設畫壁儘塵昏龍
虎青山遠冰霜碧甃存坊官敬人客頃刻具肴尊
題周氏庵
緩步勝騎馬迷塗問跨牛蓴絲方擾擾湖水亦悠悠解
后因成欵淹留却當游旁觀君共我真是兩沙鷗
别湖橋
步轉湖橋晚家園隔斷陂回看猶萬里别去不多時犢
子迎風立童兒以杖随筍輿方坐睡到此忽成詩
三白
大雪平地尺臘中相見三無人堪共賞與壁自高談茗
事工為&KR1090;詩盟弔不咸夢成蝴蝶去飛過百花巖
上清雪
撥雪尋行路推書問枕屏恍登瑶玉府憶在錦官城眠
少燈相伴愁多酒易醒寒鷄唤清曉匹馬又遐征
餘姚江上夜看殘雪
星斗夜迢迢江空一棹摇亂山詩態活殘雪醉魂消已
作無懷氏長思有道朝周公夢不見篷底聽鴟鴞
奉和高秘書雪中雜興
平湖添細碧繞郭看新晴幸作當年瑞那無一日情睡
魂依酒濁詩味益茶清寒事今如許重捫反舌聲
次韻馬季思禁體雪二首
滌盡妖氛氣粧成富貴冬梅花香處覺人意火邊濃未
暖那飛絮非寒底見松絶憐階下竹腰折為誰恭
庭樹暁毿毿行空馬脱驂瑞臻平地尺白見一年三照
眼花猶散齊腰話可恭岑樓尋勝賞溪泛此何慚
咏月
入夜金盆上終宵玉鏡懸氣凉征戍骨腸斷别離緣皎
潔寕傷性虚眀欲竟天平生看不足兹夕更悠然
又一首
既雨中秋望纖毫桂影分魄高疑壓霧香動欲衝雲稍
窘癡蟾窟全驚睡鵲羣孤清若箇畔玉笛片時聞
秋風
秋風清入骨秋樹薄於雲老去悲時序新來斷句文燕
鴻相背發涇渭一生分信有難言事天高不為聞
秋風荷葉老秋月桂枝生萬物四時意八荒雙眼眀憂
虞滋疾病治亂閱隂晴秔稲今年少無勞社酒傾
霜露吟
短褐新冬逼中流一棹孤旅程沙泊鴈行色樹穿驢霜
露悲愁骨功名畏老夫平生知范蠡嘗膽會吞吳
中秋扶病對月
久病頭如石中秋月似盆起瞻惟一色歸卧只空村信
有鄜州見曾同秘省論微吟到河漢桂樹忽飛翻
感秋
索索來何處梧桐昨夜黃蛩聲機杼月鴈影塞垣霜俗
尚儒餐貴家貧父業荒三秋病消瘦吾興入柴桑
秋感
朱槿不堪留牽牛上竹幽蛩聲清奪漏鷹翮勁思秋掩
卷悲先哲看山憶舊遊閨情兼旅夢百慮五更頭
獨鳥
獨鳥愁歸翮霜寒謝世紛夢遥鄉思局砧急酒醒聞一
笑胡為爾中年更不羣頗疑當日論飽飯薄能文
乳爵
乳爵機心淺逢人自不飛闊䟽羅網事愛惜羽毛稀一
物知天理他年任布衣相忘容苟免吾與汝無違
老蚌
老蚌吸秋月飢鷹號朔風人生根蒂少物理短長同難
學纍纍印休書咄咄空餘年見兒態若箇白頭翁
題司馬提舉畫鷹
舊讀少陵句今觀司馬鷹風雲千變化天地一飛騰側
目看枝鳥回身掣臂繩何由飲西顥真逐羽毛升
學漁
舟楫蘋花渺江湖喜氣多一天飛白雨半夜濕青簔帆
轉星初落潮歸鏡欲磨平生動中静安枕信風波
北苑
北苑心無壮南窗眼費眀病因杯酒見花值客愁生落
落知誰合紛紛詎不情未成幽處宅且逐衆人行
老鬢詩
老鬢驚霜覺春容帶雪來散愁詩數首覓醉酒三杯行
店人歸少荒林鳥去回高情無與共自摘澗邊梅
霜毛
深深四簷雨𦕈眇一枝燈酒盡獨愁婦家貧全似僧中
年多感慨同好少交朋自省空諸有霜毛未可憎
即事
新笋看成竹春風去不知麥天蠶上早槐日燕飛遲褐
短偏憐婦家貧更惜兒十年霜鬢白未必總因詩
問水詩
頃别知何處重來喜奈何望洋誇海谷倒箧注天河變
化龜文坼淪漪鴨頂波白鷗沒浩蕩清興滿吟哦
送三兄出宰常山
官次淹時久才華應世須及瓜逢六月行李過三衢迓
吏江邊少齎装驛外都潮經漁浦夜檣泊富陽晡柳障
飛雲合花溪落照孤别情初島溆行色半菰蒲後日思
家否兼旬到縣無衙新夸綵棟俗厚省鳴枹陸走通閩
蜀川浮赴越吳往來紛鴈鶩富貴幾金珠故老知名父
諸公拜畫圖琴聲追舊宓謠詠溢今蘇馴聽桑間雉歡
瞻屋上烏源流從孔氏操履是顔徒卓魯方如許龔黃
盍念夫吾儕甘齟齬仕路不﨑嶇霜葉看清綬秋蓬類
白鬚但令民若子何恤吏如奴宰相曾傳業郎官此問
途入朝端繼軌負郭欵營租女大宜招婿兒單切教渠
箕裘綿代遠門戶更誰扶乃伯偏憐我尊兄况友于中
年嗟契闊少小事差殊木拱人難作庭懷鯉共趨鵬程
方衮衮愚意獨區區日者門關隔兹行郡國迂吟風誰
屬和飲月欠相呼一室甘岑寂回舟思鬱紆儻歸存懶
拙應與釣耕俱
梅口遣興
屏迹甘衡陋馳書捷置郵繫匏成潦倒行李當嬉遊偶
往無前約眀知不自由米鹽嗔婦問書劔惜兒留頗涉
湖堤遠旋驚野店稠小梅溪側寺疎柳驛邊樓放燒催
青入瞻山揭翠流鷄籠從勢卓獅卧得形脩花面施家
說碑顔蠡廟修池冰魚附藻縣早肉垂鈎短景中俄昃
孤煙散復收數鳬將子出一鴈落聲幽古怪藤妨瓦灣
碕石礙輈度危還借步揭淺更呼舟栗大封懸屋萁香
炒貯甌氣豪紛敺擊博負幾喧啾月與星偕隱雲將雪
共謀拾岩乾窸窣汲澗冷颼飀少飯粞為食無衣紙作
裘楮艱錢愈瘦吏墨政仍偷橋幻僧伽佛桁傳嶺海囚
舞儺羣畫鬼唱牧和村謳飣坐初嘗䘂比鄰遞解牛門
符矜鷙詭舘泊佐倡優麥種稀稀糝機羅軋軋抽謝媒
茶褐襖迎婦柿紅毬酒味輕疑水泥途滑過油騎都應
赴禄輿哭定包憂稍稍更墟市迢迢隔坂丘土風隨變
易人語欠温柔倚伏時皆有文章理亦猶本原天意覺
去就物情求叔世誰青眼當年早白頭生涯潘令拙旅
次庾郎愁詩好霜侵鬢談高雪在喉極思閑似垜只合
懶於鳩命豈奔波注官知老病休漫云予有罪寡信彼
堪羞久矣鷗盟杜居然蝶夢周詰朝纔婺女曷日到衢
州
