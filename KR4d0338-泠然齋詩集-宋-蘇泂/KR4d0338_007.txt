泠然齋詩集卷七宋蘇泂撰
七言絶句
報寧寺
相業平時既講明得君當國有難能周公禮樂寥寥意
餘子随時未可憎
為愛先生所賦詩半生𠫭學老猶迷如今數卷鍾山草
步步相隨處處擕
玉斗
玉斗撞來事已殊豈知天命有乘除秦人自愛三章法
枉却先生膽氣麤
劉郎詩
白髮劉郎意自悲桃山還是欲花時一生漂轉成何事
留得玄都數首詩
提舉劉學士以某論守江之策未行作詩見遺
謹次
福胎當日起燕然始信興亡不屬天謀國自知無祕計
何時歸把牧羊鞭
自是羣公氣未平黠羌何慮不休兵欲成江左收賢俊
嘆息無人致二生(顧榮賀循)
龍瑞宫
花竹青虚卉木蒼行穿溪水過山房黃冠相對如泥醉
此是人間不老方
嶂密峰圓不似山桃花流水做春閑神仙只在人間世
妄意虚無縹緲間
未必時人識面頻偶然蹤跡似逃秦重來洞府青春晩
一樹桃花犬吠人
石鏡
鑿石何年種月輪清光終夜照香魂凄凉不比班姬扇
猶是君王送死恩
忠州酆都觀乃平都洞天也題一首
宫殿隋梁所造成殿門仍有晉丹青白頭道士無人見
客至惟呼鹿出迎
十二峰
畫圖曾識巫山面今日親臨十二峰萬里平生無此夢
却疑身在畫圖中
灔澦堆
灔澦堆頭一葉舟半年人共水東流平生快意纔如此
不數東南數十州
八陣圖
儼然雲轉與風回故國人看但石堆猶有鬼神供職守
不移行列待將來
巫山峽
山木無端又一秋夕陽和影上扁舟舊時十二峰前路
惟是猿聲共客愁
大仙廟
為雲為雨話頭長十二峰前事渺茫盡道翠眉愁未展
不應猶憶楚襄王
風木哀鳴想佩環飛鸞何在古祠間無端牢落悲秋客
剛把人間比夢間
琹臺
朱絃牢落更誰聞青草臺高鶴唳雲尚有茂陵多病後
眼前相對卓文君
孔明廟
未了功名便闔棺荒祠零落漢衣冠知心惟有庭前栢
能與先生共歲寒
濯錦江
機絲波影借光華巴女臨流住幾家爭向芳菲偷錦樣
織成平白濺江花
浣花溪
抱郭清溪一帶流浣花溪水水西頭重來杜老誰相識
沙上鳬雛水上鷗
武昌
南樓絲管日紛紛一帶春江浸碧雲遺老相逢問年幾
白頭閒話岳將軍
行宫
先帝乘龍厭九州行宫花柳不勝愁傷心更有秦淮水
故繞宫墻日夜流
春歸
十日晴明九日非人家庭院綠成幃春風怕見匆忙去
莫放楊花一點飛
歸自都城
竹樹齊平綠似城朱櫻初熟粲繁星今年趁得春歸伴
買飯蕭然舊驛亭
夏行郊外
吹紅換得綠團枝蝴蝶飛來又却疑藤架野花無著莫
是人行處有香隨
有感
滯不求通任布衣山隂道上玩春暉每逢到處花開謝
轉覺人生萬事非
小憩西興
吳越相望一葦通仙凡不隔半帆風元暉有句無人識
盡在西興落照中
之上虞道中作
東關白塔何由見異日曾驚堠子頻千頃波濤風雨裏
夜深孤載一愁人
上餘姚
憶侍大人江北去却從伯父野堂回爭知二老輕凋謝
歲晩扁舟一箇來
過餘姚
柔櫓輕飛過别灘老夫吹帽受風寒江流屈曲如蛇轉
贏得青林四面看
復過二首
遠水連山碧四圍烟波時有鷺鷥飛餘姚江上中秋月
自買扁舟一箇歸
西風奕奕細吟商客枕凄然一夜凉吟盡蘋花渾可事
少留荷葉盖鴛鴦
曹娥
遊子心情歲暮時畫船來往幾歡悲夫人祠下寒潮水
自展醪牲讀蔡碑
與曾亨仲曹六二兄買小舟遊西湖
貪忙安得似偷閑日日紅塵倦往還買得小舟真似葉
敗荷叢底看孤山
西湖早秋
明知有熱不多時可喜秋清又可悲四十九年蘧伯玉
西湖一陣桂風吹
重到湖上
湖上秋風即便濃傾都人出賞芙蓉我來自愛青青草
白鷺飛回興略同
往回臨安口號八首
高麗寺裏訪詩僧嬾上湖船獨自行行到寺前人迹少
不知傍有白雲迎(彝父)
老銛相見一欣然說似艱虞是去年從此新詩更超詣
時人欲殺豈無天(朴翁)
道傍舉首揖髯陳領得秋塘句法新歸飯客樓隨取别
隔橋相見兩詩人(敬文)
江湖漂蕩舊劉郎不飯經旬病在床起見舊交仍慷慨
絶憐鬢底有新霜(改之)
戒子橋南白塔西青桐新長盖樓枝輕風忽向樓前過
不似長安店裏時
清曉無車一僕隨南山行遍北山來日長搭得回船去
薄暮湧金門尚開
天竺前頭靈隠東山川竒崛自元工舊時可是不曾看
今度重來看不同
吟詩一日便東歸吟到樓頭日色西今度重來有吟興
湖邊寺寺與留題
歸自臨安
一鐵君王鑄已成忽然淮上羽書驚歸來依舊當時我
添得髭鬚白數莖
錢塘渡
百年鬢髮春風晩十二闌干落照微多事錢塘江上水
送人離别送人歸
鏡湖懷古
鏡湖湖水滑如油狂客歸來上釣舟惆悵無因見李白
西風吹老芰荷洲
題千秋觀
不見風流賀季真酒船回棹莫逡廵如今湖上千秋觀
逢著黃冠亦可人
九日寳林塔中作
甕頭無酒菊花青千丈蒼崕孰與登從此重陽課茶事
不携兒女只携僧
九日
茒簷小屋對青山只有淵明一味閑手把黃花翫尊酒
宛然風味義熙間
重陽二首
為客時多不解愁亦逢佳節強登樓酒闌自摘茱萸望
何處青山是越州
九日登臨兩鬢華鷗邊秋色帶風沙絶憐當日陶彭澤
依舊無錢對菊花
題極覽亭
每向湖中望高處却來高處望湖中雲興霞蔚九天上
水繞山圍一萬重
題三高亭
千頃飛花特地寒又隨漁艇泊蒼灣三高問訊來何巧
趁得冰湖看雪山
小亭詩
小亭西角杏花明寂寞聞鶯但一聲九十日春今五十
自挼紅蘂遶階行
題興旅亭
舟行竟日雨冥冥晩飯凄凉送客亭雲羃亂山看不見
隔江惟有一堆青
舟中
夜色隨人上小舟舟中欹枕夢悠悠橈歌聽得偏幽怨
不覺天明到越州
小睡醒來欲二更村深那聽鼓鐘聲舟中反覆無窮事
只道寒天不會明
金陵池上
府園秋後一池荷綠蓋縱横百柄多折盡再生錢樣葉
却疑天氣復清和
西百官宅池上詩
一架荼䕷覆水開游魚架底自徘徊如何知道人來看
故觸流花去不回
建鄴即事
凄凄風雨病情懷凖擬東歸事不諧買得扁舟如箬葉
又隨明月過秦淮
湖樓
奔走何時得小閑幾年心事入蒼灣小樓正在湖深處
輸與吾徒日夜看
江次
舟閣山横水見沙黃塵為客鬢初華江春寂寂歸無計
一樹臨風落杏花
夜汎
澄波湛湛接新秋月子波心印一鈎荷葉亂花看不見
夜深時有小龍遊
周家步
兒時下上老翁家常記維舟岸有沙今日沙移吾亦壯
此翁居處只桑麻
姑蘇臺
草滿汙莱雪滿峰吴王臺殿落青紅姑蘇門外連宵泊
愁聽寒山半夜鐘
虎丘劒池
劒石光寒響轆轤軒窗高下盡平蕪山中幸自清如水
好換緇流着士夫
葛仙釣石
天上丹成鶴上飛溪邊留得釣漁磯千年二謝風流盡
誰復行吟送落暉
南塔詩
松樹何知過百年樹根流水亦清漣莫嫌寂寞無人到
多有人來正不然
月林即事
竹穿遥徑雨穿廊繚繞東西百步長是處有橋通水入
四時無日不花香
足趙丈句
跨湖樓好客閑行身遠紅塵步亦輕月在波心流不去
蒹葭影裏一舟横
水光山色鬭分明何許清泠畫不成月在波心流不去
蒹葭影裏一舟横
出建康府治
半月書齋淹病身又隨流水下西津重來此地無相識
只有鍾山是故人
所思
香爐峰頂行人絶曾借匡廬帶雪看今日東州逢六月
恍然回首一清寒
登樓
越客西來隠姓名扁舟浩蕩逐江行岳陽樓上三更後
自倚欄干看月明
登樓
秋林薄薄半棲鴉城脚荷花一帶斜碧色暮雲三萬里
不知魚網是誰家
頼婆橋詩
頼婆橋下粼粼水幾見居人說廢興自笑年來車馬迹
得如橋畔白頭僧
又南明示衆
寂寂松門竟日閑更無金鎻與元關時人欲識南明路
過得溪來便上山
即事
道宫釋寺多名勝出郭經年得幾回當此秋清身健日
可人還共子高來
次韻芻父上巳日同遊朱園四首
朱園好在竹平安地主相擕到不難記取今年修禊日
三人於此向風湍
野水青山非昔祠奠觴那復計醇醨抛梁有詠誰其續
除却靈均世不知
飲散墦間祭肉殘林深終日閉幽蘭重來野客朱邢我
坐久摩挲馬柱看
柳長沙白草離離萬物東南漸絜齊自折桃花翫春水
人生修短總成泥
頃在金陵郡齋與黃觀復夜坐漏箭下一二十
刻率未寢對語既盡明燭漸昏相與坐睡而後
已歸同郡居乃經時不見追憶當時曾有四句
云
映雪工夫久已無引錐自刺一何愚青燈一盞書狼籍
畫作金陵瞌睡圖
更賦一首
紙閣新糊擁亂書青燈依舊照詩癯隔城經月疎相見
却憶金陵瞌睡圖
感時
欲尋春物了無憑留得黃鸝一兩聲昨夜荷風清溽暑
岸頭還有小蟲鳴
恨春
芍藥荼䕷一萬枝花開動是隔年期欲留春色都無計
睡過紅雲白雪時
梅雨
江南四月苦風波細雨天寒柰若何梅子之黃如彈子
菘窠其白柰花窠
籬根日日繫扁舟衣桁纔乾水又流老子病餘凡事懶
但薰沉炷瀹茶甌
雙飛蛺蝶情何厚百囀倉庚韻可聽肯為螳蜋看黃鶴
忍從燕子乞蜻蜓
雨中水閣閑眺
兩山正作脩眉綠一水猶如疋練横竟日書忩覽今古
幾年人世少豪英
朝看雨脚似懸繩暮見寬波沒釣汀鴨鴨歸來人寂寂
鴉鴉飛去草青青
謝耕道一犂春雨圖
好事圖形復賦詩豈知真箇把鉏犂野人開卷微微笑
最憶輕蓑帶濕歸
花檻
石榴忩下亂紅堆借宅今年適此來知是主人知是客
亦逢時節自花開
釣魚
是非不上釣魚舟從此閑身得自由一色藕花三十丈
明年歸住鑑湖頭
野航
山青水綠思悠悠幾處灘頭復渡頭任是無人競來往
不妨終日自横舟
漁父
漁翁年幾雪垂肩釣罷歸來月一船明日酒醒尋伴侣
賣魚依舊禹祠前
出遊
芳草盈盈水漲陂淺篙驚動碧琉璃心情自逐遊絲起
愛入春風夏禹祠
泊祠下詩
潮小淹留孝子祠雪花須要老夫詩鐘聲篷底不知處
却似姑蘇夜泊時
江頭曲
青山何似越山青年少經行得老生欲結茅庵江上住
却嫌山水太分眀
秋夜
一𣲖銀河似練横淺深波浪浸天青夜闌忽有風吹動
摇漾南箕北斗星
一點流螢自入扉清風都向草頭吹眠稀又被啼螀妬
看見新凉上小時
秋聲
枕邊無寐骨毛輕露欲為霜月正明一葉梧桐如喚客
起來掻首聽秋聲
秋感
油忩漠漠雨垂垂秋盡江南草木知促織到頭無一語
不知能有幾多絲
七夕
七夕相尋舊宅來雞頭月下脊令杯飲殘誰問天邊事
獨自婆娑弄影回
不寐
風露凄清入敝裘月明偏照五更頭無衣畢竟干誰事
徹夜寒螀呌不休
晨起
曉雞將夢出華胥起看新霜積槁梧遲頃日高霜作水
可憐黃葉半邊無
欹枕邯鄲夢忽殘黃紬被穏日三竿起來門外霜如雪
始信人間有夜寒
遊天意寺
午後鐘鳴鸛鶴飛日高嵐氣濕人衣回頭但見青松樹
不信城中有是非
泊頭陀寺
世上身名孰是非維舟日日釣魚磯長江天闊不知處
夏口青山人夜歸
松桂堂
伯夷能使鄙夫寬此老傳家不在官魂夢猶能教兒息
九原風節更高寒
遣心四首
秋𤾉如火灼肌膚世念功名一點無晩洞龍歸帶飛雨
卧看簷溜落階除
眼看飛蝗亂似蚊傷禾害稼不堪聞人言所在如飛雨
恐是淮南懶戰軍
西風颯颯動蒿莱江上蘆花似雪開甚喜茒齋清睡熟
却憂邊面有塵來
租田已旱仍遭水飽飯明年歲月長未見桂花先一笑
滿山金粟擬為糧
夜句三首
兒女咿嚶斑竹床蜩螗六月沸如湯登樓誰問牛郎事
只看銀河意已凉
一𣲖天邊淡淡横雖然無浪有風生人間各自昏沉睡
看到三更剗地清
四更過盡五更來看見参旗卷復開澄澈定非人世酒
就渠斗柄酌三杯
雨夜
不待船來雨又風雨聲元要打船篷不干篷底纖毫事
一夜佳眠自落空
飛蓋堂即事
秋清未脫暑衣裳稍上城樓過苑堂北面芰荷南面桂
水香吹亂月中香
西興渡口雪
岸側枯楊卧玉龍卸殘鱗甲趁天風明年更作垂垂綠
會率鶯花入漢宫
望秦山殘雪
山脚斕斑日到遲清連秦樹夜猿悲因思上古英雄帝
不見蒼蒼白白時
效張文潜雪體
布衾如鐵衣生角學道終宵免醉昏兒女呻吟惟有睡
老人獨自起開門
樓高誰上最高層獨客思家見祇憎半夜樵歸逢說虎
隔溪罾罷約留燈
望前山雪寄葉山人
烟雲出沒微微白知道前山雪也來應在山中望城郭
爛銀宫闕是蓬萊
簷雪
簷雪無風久未消貧家昨夜有瓊瑶明朝却與隣人笑
只作清齋水一瓢
花月二首
月邊那復有炎光望月疎花意已凉吳質不須仍倚樹
老來無柰許多香
金英玉樹鬭玲瓏九十秋光聚此中人世等閑諸熱惱
一時消殺付虚空
高兄示夫婦觀月詩和韻
德耀梁鴻兩不凡閨中桂影醉同看却憐當夜鄜州月
空咏清輝玉臂寒
