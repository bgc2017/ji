提要
泠然齋集八卷别集類三(宋)
臣等謹案泠然齋集八卷宋蘇泂撰泂字召
叟山陰人右僕射頌之四世孫宋史頌傳不
詳列其後裔故泂始末無可考陳振孫書錄
觧題有泂泠然齋集二十卷亦久亡佚惟宋
無名氏詩家鼎臠中尚存其二詩而已今從
永樂大典所載採輯排比共得詩八百五十
餘篇釐為八卷即詩中所自紀參互考之知
泂少時即從其祖遊宦入蜀長而落拓走四
方曾再入建康幕府其書懷詩有云昨蒙宗
公置牙齒事下丞相當審覈駑才不堪駕十
乘爝火或可繼殘夕則嘗以薦得官而終偃
蹇不遇以老生平所與往來唱和者如辛棄
疾劉過王柟潘檉趙師秀周文璞姜䕫葛天
民等皆一時知名士集中又有送陸游赴修
史之命詩云弟子重先生丱角以至斯文章
起嬰慕德行隨蕭規是泂本從學于游詩法
流傳淵源有自故其所作皆能鑱刻淬鍊自
出清新在江湖詩𣲖之中可謂卓然特出其
金陵襍咏多至二百首尤為出竒無窮周文
璞為作跋以劉禹錫杜牧之王安石比之雖
稱許不免過情要其才力富贍實一時之秀
也惜原集久湮錄宋詩者至不能舉其姓名
其輓姜䕫一詩元陸友仁硯北襍志引之以
為蘇石所作近時厲鶚作宋詩記事遂分蘇
泂蘇石為兩人今考是詩猶在泂集中殆必
原書題作蘇召叟傳寫者脱去叟字又誤召
為石遂至輾轉沿訛莫能是正倘非集本復
出竟無由訂定其紕繆則晦而復著亦可云
泂之至幸矣乾隆四十六年九月恭校上
總纂官(臣)紀的(臣)陸錫熊(臣)孫士毅
總校官(臣)陸費墀
