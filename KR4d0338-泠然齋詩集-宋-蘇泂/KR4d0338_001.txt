泠然齋詩集卷一宋蘇泂撰
五言古詩
夜讀杜詩四十韻
夜讀老杜詩如對老杜面此翁歷艱難往往詩中見曩
吾游川蜀所恨年數淺草堂聞無人正在成都縣斷碑
蝕苔蘚捫讀知幾遍尋思隠其下終日弄書卷庶幾平
生心所得朱應偭親庭宦行在歸計乖初願言瞻浣花
里巵水乃缺獻人間畫圖樣皮骨怪豐腆京華四十載
褐短更驢蹇至今彼堂上唇綻齒微現獨餘雙眸子利
若秋江剪因何太瘦生貧賤恐不免耒陽一臠炙飲食
知味鮮後人美肴膳出語穢蝦蜆那知獨角龍妙用天
行健至其得意處力斡造物轉神雷破潛穴霹靂飛雨
片武夫荷戈戰颯沓旂鼓偃蛟鼉呿波浪宗廟羅黻冕
鞭車甫平陸梯磴忽絶巘又如虛空内一氣互游衍有
足恣馳驅不行渠自遠蒼茫鬼神會慘慘顔狀變春榮
與秋悴時節隨晦顯鳳鳴朝陽桐諸鳥徒巧囀關睢樂
不滛小弁親不怨此身付天地寧作青紫楦低頭向嚴
武陵辱非所便百年禀忠孝句法老益練君看䕫州作
大冶金百鍊麟經示褒貶比物足懲勸蜀山上摩天蜀
水下如線山川藴精異翁句麗而典荒郊夜徂半隔巷
聞驚犬分明夢見翁握手一笑倩殷勤得軟語意若深
予眷文章致隆貴嗤點到羣彦何當同宗文相與携筆
研
寓言二首
精神徧八方一散或爲風堂堂世之人奈何總虚空我
無騰化術正爾不能從回視恍兮惚老子其猶龍
函關度青牛生在空桑中藁砧未刀頭妾身變山峯三
年化爲碧是血本來紅古來埋直氣曾見吐長虹
口占
士生弊於文其實乃無用今年州縣間朋友多不貢桔
橰旱而工已得輕抱甕大舜舉臯陶乃曰選於衆
題欒城第三集
百金貿一書我心胡不喜自朝至日暝耽玩無窮已復
慚文未老年既三十四更後四十年未必辦兹事
擬古
曾城上岧嶤樓觀切星辰其下視九州我行屢秋春道
逢兮美人遺我芳蘭蓀蘭蓀不可佩飲水代朝餐仰看
雙飛燕起勢何翩翩顔淵稱賢者樂在簞瓢間美人捨
我去此去何時還怞怞思徒抽惻惻聲孰聞
見懷
顔淵樂簞瓢曾子日三省閉門謝往還安此寂寞境閑
來愛我地止渴望梅嶺玄談破月脇心對日光炯榮枯
百年事如一彈指頃吾儕各老大妙契形問影回味久
乃知酒固不勝茗
吾廬
隂隂處士廬寂寂閉門居頗安顔氏子敬謝陶胡奴可
使龍作魚不使馬爲駒詩成有竒氣浮雲時卷舒
郊行弔古呈友人
荒齋讀書罷出門步青春春風扇微和冠者五六人登
高恣遊目行邁靡其因平湖半疆畎王謝亦齊民父老
談古先觴客酒濡脣歸同牛羊夕戃恍難重陳
春日獨居感懷
昔我金陵歸感此芳歲闌入門見兒女愧色盖愁顔從
人竊餘瀝俯育良已難居者瓶盎空行者衣裳單豈無
一杯酒持慰汝荒寒所知不相待各去爲蒼山我生轉
無聊終日自閉關門前春風來草樹向斕斑舟車載游
冶類聚極相歡而我懷所知所得心未安晨興亦扶杖
十步九思還言瞻山頭石安得如汝頑
春歌
山人昨日到野棠連夜開啼鵑背山去流鶯度水來草
長留欵步花殘勸餘杯於焉早復暮行坐摘青梅
奉謝唐子耆及兩馮君載酒寵臨借屋
年事半七十躬耕吾本謀讀書詎云然廼與世爲讎維
我先人廬雨風行蝸牛假此以適我得無歲云周永懷
鵲有巢寧久居夫鳩食飲所不忘歸焉買林丘進退孰
我能萬間子無由愧子撫我厚感子非肴羞
奉寄子高盧兄五十韻
君才如驌驦道里未可量讀書串脉絡如海東赴洋五
年隔異縣信若參與商昨者戒車馬故意改未嘗我家
小於斗下榻出倉黃繩樞三椽共君視猶雕梁貧又少
甘脆而君甘粃糠晨興烏鵲先夕憩星宿張上言體金
玉時節登虞唐下言復家世努力事文章瑣細及兒女
骨肉誼莫當君來歷州府所在諸侯良肝膽皆善子子
去錐脫囊問胡獨善我風雨度錢唐我時熟君指又不
羅酒漿何况動隣里磨刀向猪羊青燈兩夫影陳義勸
交相謂言經時留十日又理裝但携本經册沃州山水
鄉子寧舍我去我意未子忘相逢一歲短相别一日長
何緣子吾所不然我君傍君雖老馬姿今乃驥服箱刷
燕日千里闊步徐康莊江水有時西東下斯濫觴奫□
至澎湃穿溜極懷襄死生渠有命貧賤士之常孔融委
曹操汲黯卑張湯人生出處分榮謝均隂陽念我懶拙
病久已在膏肓此方困憂患懲艾百戰創安時而處順
天道不可詳魯連蹈東海屈原賦沅湘此志竟未遂眼
看都茫茫君懷萬金産待價空四方古聞韞櫝貴世有
刖足傷藍田種洵美死鼠名須防魯方秉周禮漢亦絶
楚糧易求哥舒翰難覓張子房英雄出儒素金印垂襴
裳吾祖元祐末奉使讋戎羌子孫失遺武史冊無晶光
君家著膽略並驅從兩狼彎弓射敵首滅敵使走藏此
事屬乃翁翁今膂力強問翁來何時九月天雨霜此時
君適我促膝話繩床作詩致近訊願子益自將君看繞
指柔會作百鍊剛豈云建厦缺期子柱明堂
次韻潁叟弟耕堂即事
聖賢畏虚名蠻貊有誠服仕雖志温飽鮮不餧其腹爾
來讀書者妄意天雨粟東臯春一犂往哉駕黃犢
耕田可無田耕道豈得道物生豈區區天意非草草林
茂鳥知歸水清魚惡擾勿謂小人哉請學樊須老
儒冠誤終身其始從上士頭白賦歸來不腐已其次我
今戒兒姪萬卷易雙耜向使微阿連幾敗乃公事
江上遣心
風帆等駿馬突出不受羈羣山望如豆轉眄羅忩扉頃
居長安城小駟驅以馳塵埃困煩促滯留費憂思不知
葭葦鄉閟此天地竒鷗禽亦佳尚潔身固我師下上萬
頃光夫豈矜其私物生各有適我適君無之掀髯倚柁
樓一笑了百癡商歌詎成音逝者方如斯
題松鶴
鶴鳴松樹顛人行松樹下人禽兩無屬往往俱物化明
日還獨來寂寞青松夜擾擾征途間誰是知音者
晨起長哦後山秋懷十詩飲水一杯清寒徹心
長哦十秋懷清韻繞屋梁曲逆有餓死英布刑而王向
來爲長公甘受三徑荒一身詎無餘百年信難量
邊頭嘆
邊頭奏凉風戰士送寒衣北征夏徂秋君王虛六師區
區彼敵人授首詎無期冰霜輝戈甲勇憶臨去時去去
思樹功寧復顧家為指揮在將軍坐作看旌旗謂是白
沙漠那知青草陂當時均死力顧乃用之非
春日起晚
春風散百物和暖氣難清晨衾四肢倦欲起還不能展
轉卧成晏起聽百鳥鳴幸然無公事且復寡經營妻兒
悄不喧日午閉柴荆羹魚就鮮買軟飯熟香粳雖然媿
兹食賴爾王化成出門步原田最愛莓苔青半生果何
爲悔不學躬耕把鋤如把筆冀穫尚何曾還復茒簷下
所思良友朋青雲固云樂倚伏諒難明那無託衰懶緬
想川上情物我均所役聊復安其生
次馬季思十韻
巷内有佳人其志介如石沉酣數千卷徑草無行迹秋
清入肺胃籬落牽牛碧詩成錦繡段裁剸非刀尺如聞
急徵召厚甚帛加璧毋庸北窗下細字朱黃釋嗟余世
無用痛飲時墮幘思君不相見誰與浮大白中年友朋
減生意天壤迮何時樗隠園容我分半席
詠懷
初夏腓草木園綠勝春深微雨灑高棟好風吹我襟徘
徊花下徑獨往翫層隂東西燕雀飛寂寞鸞鳳音人生
積累資培塿升高岑陳力正不能前修愧周任何時歌
物阜薰兮入舜琴俯仰終所爲於以達吾心
送陸放翁赴落致仕修史之命
先生天下名有耳誰不知區區以蠡測于海徒贅辭弟
子事先生丱角以至斯文章起嬰慕德行隨蕭規昨聞
掛衣冠固共識者疑豈期平生學終鬱不得施先生健
而武神志元未衰每登漁隠堂再拜奉履綦留我坐終
日誨我忘其疲送我出重門行步又若飛或捉筆大書
或脱口賦詩或時幾酌我自倒金屈巵我出謂客言先
生夀期頥上爲天下賀下以賀吾師在郊一角麟藏六
五總龜先生固高世而世肯我違情知渭濱載謾道淵
明歸果然一札下未覺十年遲堂堂孝廟史當代誰宜
爲二十八年間凡事公見之英靈果在天筆削詎敢私
矧惟陛下聖益重黃髮咨湖山晚無用遭逢乃今兹先
生顧謂我萬物各有時
歸越中所居
閑居寡人事棲遲倦所務雅志歸去來青山越中住爻
辭翫往聖門蔭資先祖雖云隠遁情尚眷諸親故歲時
酒一尊聊樂我東土采蓮樵風徑看竹蘭亭路心亨體
攸適干禄靡希遇百年儻有程庶近嚴光墓
用陶己酉歲九月九日韻
壺罇湛名酒四散會朋交黃菊雖未開翠木亦已凋駕
言彼墟矣佳處聊登高山晴歛將夕宇淨豁層霄迨我
色笑同息爾筋力勞人情旱欲濡來蘇慰乾焦儻然隨
運往冥契彭澤陶有花即重九何必須今朝
和陶九日閒居
斯人鮮常在奄忽便一生兹辰俄重九令節誰所名把
菊見南山吟詩憶淵明素琴不具絃大雅留遺聲伯始
真糞土飲水空遐齡異時東坡下尚有酒可傾才難信
遇否物變更枯榮此翁獨醒者貧賤胡爲情悵焉服九
華覓醉何由成
擬古
煌煌庭中菊秋後各已花玄霜下蒼葉憔悴同凡葩采
之或傷生不采謂我遐貴賤詎不然無已安其家蕭條
陶彭澤歸去隨風沙自古有如此我何良歎嗟季倫昔
富貴舉國稱石家千金買綠珠歌舞笑春華醉歸擊珊
瑚恨不窮驕奢黃塵洛陽起里第生桑麻仲尼卒旅人
歷聘空摧車古來竟何爲不見東門瓜
日月逓相見玄髮驚蹉跎冥冥北邙路去者何其多妻
孥聚歡樂志遠身已訛功名無富貴此路不可過可憐
世上人刺促鳴干戈金尊幸有酒不飲將如何
漢光昔未遇頗爲兄嫂欺誰知韓王信本是屠沽兒他
時築將壇意氣帝者師中興屏新莽長劔誅赤眉皇天
生一物大小隨其資例令饑與寒何以生育爲永言觀
厥成圓璧殊方圭天意定不爾變化應須時少小弄文
翰把筆能哦詩十五學綴文如蠒中抽絲青雲付達官
十九名新知南轅異燕路鄙笑無挈提甘心窮閻中䟽
食黃瓜虀區區蠧魚習槁死不可醫閒齋秉微尚高視
聖者師謾言苦如荼誰信甘如飴
自吾蜀中歸稍拂衣上塵古今名利場誤殺多許人歸
囊課宿有頗欲謀其身買花郡庠東結屋清鏡濱山田
不滿百濁酒當濡唇庶幾友生來談笑夜達晨此志猶
未遂寬作明年春人生幾明年謹勿浪苦辛
往時尋芳興屢醉黃金巵日來酒量窄三盞忘東西雖
然不多飲不飲還復思所以畢吏部千古遭嘲嗤每年
梅花開如與粲者期有時棹孤舟間或借馬騎水村及
山驛日炙仍風吹醉歸更有携研席相娛嬉今年墮塵
鞅頗復疎闊之此君應有言亦曰好惡移凄凉殘年歷
春到無多時如何江南岸不見開一枝
秋興
秋高朔馬肥壯士多感激起看天宇空萬物盡隂黑連
年稍艱食所至多盜賊人情有馴致世或尚姑息坐令
鼠子輩漸欲穴我室苟生各有養飛走隨所得敓攘乃
如此彼計多變易我生無根蒂尚守祖父宅邇來時命
乖僕僕州縣客兩親化爲土弟妹各狼籍箕風度窗牖
蟋蟀催婦織貧家一匹絹已費幾蠶力夫妻僅補綴幸
寬兒女責復思後來事對酒不能喫人言有定數禍福
那可擇胡爲自慘戚三十頭雪白
貧居應閉門原憲乃非病讀書到周孔歲晚吾事竟佳
哉亦可樂妙在得所性於時俗慮少魚鳥共涵泳蘆花
深兩槳秋色滿湖鏡頗懷梅子真屢起泛舟興明當文
會友聖處一參訂此生飯不足敢不聽於命
耕堂弟雪中效宛陵仄字平字詩各次韻一首
旱澇數所繫累歉望一稔種秫秫不孕酌水水可飲甕
牖忽碧玉喜見月入枕閉戶請謝客是子亦太甚
山河無纖塵遙觀浮漚如穿廬惟青天油窗誰其糊狂
歌忘寒饑消流驚須臾煩呼瑶英徒同來泠然居
次邢兄韻簡李簡夫
幽花契幽禪夷下難爲情想見獅子床天女問淨名至
味有不釀太音本希聲相逢寸紙間公案今見成
王千里得晉獻之保母碑及硯索詩
客從王家來示我王家物云是彼樵者墾山之所得升
沉有時節至寶不浪出祖先暨兒息嗜好俱第一青氊
未渠失近代無此筆觀其逼人處造次神品入石遺半
缺齧行草百十七昭陵不可及季孟精爽集天地倏開
張鬼神爲之泣泓也玉璧姿肯爲泥沙没嗚呼黃祊殉
人事止枯骨臨池例飲墨有底鵝領識夫君矧其後妙
契過漂石居然今視昔年數正八百(碑云後八百載知獻之保母宮於兹)
(土)
待潮通明詒友朋
子大瞻在前德允瞠若後自予得二士光彩生戶牖向
來九州内所在兩脚走相好亦已多惟子共辰酉老銛
最可人自謂秃非醜南宫棄之去盧氏真傑斗今朝通
明埭獨客對巵酒追懷平昔意幸不愧高厚春江散烟
露春事紛花柳問胡此淹留書卷空在手人生忌多情
所不忘朋友南北與東西同然一回首
送邢芻父赴漕試盖予以牒遜之
長江我之愁倒嶽推不去琴瑟有凄怨居室等行路十
三出從師三十兹無成向來爲何事投老悲秋螢堂堂
文翰場攘臂君甚武丈夫貴高誼我得寧在汝達官總
遺恨所樂纔妻兒君堂有夫人禄養當以時吴山青入
天江水流到海才難嘆先聖戰伐偶今代四序看迭移
南薰已西風天命不可爲往哉及其鋒
次韻芻父試罷有述
筆耕亦農耕後種有先熟榖終貴於稗種詎不如稑里
門富驕兒昨者車擊轂一朝禍機至悔不初碌碌因而
利生鈍甚羡平爲福翩翩歸來賦寫壁仍畫軸有來顧
之唾謂豈好題目予方友鷗鷺渠自行雁鶩同參聽誰
詣勇往何待卜君才十倍我書已萬卷讀邊頭尚征戰
時事非曩夙雖遲劉蕡對肯效包胥哭
次韻高秘書
高郎水江漢波浪所從出讀書識大體於世無棄物誰
歟戒盈滿視彼欹器側如君執謙柄我不能萬一羣公
石渠上天子正側席翻然侍親歸袍茜髮黑漆老仙顧
之笑吾與子居越人生屈伸肘猶動靜語默非無鶴乘
軒亦有驥在櫪忠當盡臣節孝則共子職煌煌周孔意
千古照簡册吾儕負君親但守不黔突
簡高秘書
昨日山中雲今朝山下雨天時或定數人事恐無據蕭
條吟梁父士有遇不遇不見龐德公移家鹿門去
坐睡
世事困纏糾誰能復自然看書得坐睡此樂出於天一
適萬慮遠重尋已非先相逢問尊宿會我無心禪
梁湖
路長人迹少日午樹隂正兹行廼無故解后得所性佳
眠離塵境此事安心竟晩飯過邑門未害喧中靜
正月五日謁放翁留飲歡甚
若人大槐中不作螻蟻夢春風鬢鬚綠文字凌屈宋昨
朝我訪之杯酒頗自奉魚蝦襍淮海狼藉蔬果衆妍譚
到嘲謔嘉我一笑共末言神仙事於世本無用但可於
世人矯首飛鴻送故公所言者大抵靜觀動胡能更八
十異日亦高冢絶憐稽山下不逐梅笋貢堂前謾名龜
堂下或歌鳳夀公晩唐衣聊爲吾道重
哭小姪梅老
我初養栢兒年紀三十四穎季得梅老歲數適我類而
梅生不凡頭骨甚磽異見之懷抱中宛有成人器漆光
眼目動玉雪皮肉細愛之甚於栢稍長望其貴每出偏
問歸祝父好看視猶嫌礙關鑰莫伴栢嬉戲固嘗約而
父築室更隣位請師共教授兒姪精六藝中年不如意
藉此期自慰庶幾和仲老他日遠虎侍梅胡不佳實飄
謝許危脆更醫再而三歷齒一十二留之苦不可去我
何乃易而父真斷腸汝伯重垂涕爾梅竟何往小槥但
遺蛻登槃莫薦子登隴休折寄云然我所傷畏是爾名
字梅兮早歸來尚作梅花弟
舉子
先親去無歸家有十男子春秋此堂上拜起共祭祀一
貧乃青氊書種幸未已人言抱子晩君已三十四何時
見入學况未保齠稚老年樹松栢仁者用其意父母養
我時辛勤五兄弟蜂房今俯育誰則逮菽水昊天真罔
極夢想九原啟恭惟父母心敢不嗣遺體平生忠與孝
舉動法經史先訓吾所知功名盖天爾
癸亥歲五月望日紹興獄有罪人十二逃以出
勢甚恣官吏相顧失措府出軍追至山隂界上
魯墟獲其八翌日以其二尸諸市先是有諸暨
縣民孫破面者以販鹽傷人既即刑又他日某
即刑今死者斯張氏第六又其黨之雄也聞又
有唐花者捕未獲其獲殺之何疑適時天雨不
已邦人不甚安作魯墟行以示在官者
今兹水用事簷雨四十日禱祈遍羣望魚蠏入家宅小
民例煎廹在在絶粒食聖人制邦國休養覬生活本根
者州縣父母資牧伯夫何失其理致使爲盗賊犯之復
無赦恐負天地德昨來諸暨變本以鹺故得有司屢殺
戮勢欲與之敵民生各良性豈獨肆凶慝饑寒迫於後
妻子時動色那知刀鋸威乃甚溝壑厄市人起相戰争
利初毆擊吾非志剽掠解后有其迹王官亦人耳聞此
宜隠惻不然罹憲網無暇謀復出嗚呼不得已天下盖
非一横尸類雞狗斬刈遽狼籍頗聞動官軍餘黨收捕
急儻非勸本務有死民不易是時天復雨省宰到層畢
夫民使之飽不飽亦吾匹丁寧善其生淚下死魂魄
夜坐讀韋蘇州集序
兹辰孟春夕芳意二分在登臨愧成晚倏忽朝晡改樓
欄帶棲鳥野色半蒼黛花圍郡園夜柳暗陂塘外昏鐘
四簷雨懸燈澹予對瓶梅書帙亂茶樹窗紗礙披文到
韋集神賞希唐代爐烟起寂寞至味久不壞妻眠稚無
擾斯境非凡會於時暫得我真淨青蓮界蚩蚩競物欲
宵寐猶憎愛誰知屢空者庶遠樊籠害
春晚二首
春風爾狂顛三月不知春青青池上草翻憶夢中人幽
蘭出磵谷感此芳氣新采采不盈掬眼前但荆榛
佳花有重秀幽蘭徒自芳姝媛被竒服絲竹羅中堂主
人惜殘春清夜未渠央客子抱貞節泯然獨升床
看雨
荒池三月雨閑看水生文客少苔上階屋老樹遮門幽
心契子綦隠几若忘言鶯聲何從來還思借宅聞
山中雨
盈盈池上花瑟瑟花下雨雙雙蛺蝶伴對對鴛鴦侣池
魚金作鱗魚虎翠爲羽兀坐一山春山春愁獨語
走筆次韻芻父喜雨三首
薰兮有南風下此沛然雨皇天初震怒盍燎緇黃侣端
來丹山鳳况戢螽斯羽君詩如民謠能共天公語
青天一聲雷雲霧忽難開此定時節至何因禱祈來客
方聽簷溜予亦倒殘杯明朝浮舟楫尚可看楊梅
方池蔭垂柳想見蘇公隄一雨水入床蛙部連東西先
生不能寐書卷夜自迷穉子黎明來官路深尺泥
即席次韻景周梅花
魂來孤山青夢破耶水碧非兄孰知我非我無此客一
枝霜雪後坐斷春寂寂平生桃李場雖隣有不覿人中
具品藻醖藉李太白歲寒得佳尚賢賢以易色經年墮
塵鞅此士久乖隔昌原弗相見所謂順之逆無詩可報
答大呌脱巾幘疎花正點染半蘂猶索摘
有感
隆冬都門歸偃息殊未嘗掻頭不知痒心事但荒荒頻
年借人居主者來在堂飄然十五口露處悲風霜而予
行無從寧如棄不將安巢燕飛來定穴魚蟄藏天地非
不寬一身信難量擾擾復擾擾天子誅黠羌區區復區
區早飯炊絶糧庭闈蛻骨久兄弟糊口忙親戚亦豈無
所過門如湯朋友非不多熟視第感傷欲生生無涯欲
死死無方弱妻呌欲絶三子病在床汝哭亂我耳汝痛
割我腸父母亦念我陶山永相望
次韻知縣兄夏夜古調
非禽胡能飛羽翰上青霄非木胡能花開謝隨驚飈始
予眷所生於世免塵囂頗知師甯蘧貧樂富無驕異哉
肯顧我古音日寥寥介然守其業彈琴自逍遙採苢以
永晨芻藁以終宵尚思舉斯人還復淳其澆言瞻彼穹
矣維斗南之杓言瞻彼水矣維海東之潮慨然契薰兮
邈余逮虞姚
再和陶韻
紛紛流俗間哀此萬衆生陶翁盖達士酷愛重九名行行步
東臯見菊眼爲明色香不改舊想像聞其聲讙言各攜袂耄
齒逮弱齡屬予剛制酒空杯與誰傾凛然北窗下清癯落驕
榮雲團煮風葉競用招我情醒醉未必爾昭氏何虧成
賢達不遺世後來肯下交玄髮一以變感此徂年凋所
懷寄絶俗泰華未爲高牛山縱尋斧何時解干霄仲尼
聘列國未覺歴日勞古今君臣義比干更茅焦皇皇上
天意一物猶甄陶清泉黃金花庶矣饑渴朝
邢兄招納凉大善以醉眠不及往大篇見嘲一
筆走和
昨宵予不飲月下看風生不飲竟大竒識此風月清今
宵予醉狂醉眼仍看月月落猶未醒思與枕簟歇從來
清凉事果爲獨士慳良月如佳人解后亦已難月色政
爾好友生偶然來此樂如此時百歲能幾回我眠不在
枕我醉不在杯平明視鬢毛定恐此物催四十餘一年
侵尋行老景人老欲何爲此話當自領大塊天地寬酒
泉歲月永非醉復非眠快活心下省
梅翁所作無一絲勉強意亦和一首
達士養四體受敵聽腹背悉意萬卷讀往昔若晤對日
者鬢髮改自恨筆力退得句造澹薄是亦我所愛
邢兄次韻再答之
紅塵欲欺人甚欲出塵去人生貴險艱九折有夷路學
劍劍不就學書書不成春蠶褁於繭腐草化爲螢高明
信天資踸踔亦步武同床有恩怨當面分爾汝疲容仰
吾父髫齓憐吾兒傳衣與養菽上下皆失時杜甫西去
秦仲連東蹈海富貴毋相忘此意豈三代惟君眼中人
多若古人風贈君寶劍篇謹勿傷其鋒
中秋
親朋關河闊一歲幾合并回思十載我大半短長亭我
髮日已白我心日以驚尚喜淡泊資於世少經營五日
過三縣山川知我情吟詩自娛悅俗子徒我評憶我會
心友與我同死生取我塵化衣濯我滄浪清我歸已數
日我友各有行百川我友朋五岳我弟兄我酒難獨飲
我懷誰與傾今夕我中秋我自看月明
自述一首
舂糧了朝炊細大供十口身窮兩脚健天意非汝厚前
年取荆釵頗不窺戶牖甘心似黔婁習氣除夙有今年
長一女自省稱父母方其我少時豈意今老醜時平米
穀賤兄弟仍聚首先人敝廬在清話辰徂酉盍簮到諸
雛千指諒非久居然小世界榮悴同一朽去城不三里
經歲絶奔走登門亦無賓老樹堪尚友青氊古家法迍
賤當自守能甘此中泉不飲富人酒
咏草
芳草復芳草青似青松樹今年見汝黃明年復如故今
來古往人南北東西路
白首
白首百歲期青春三月暮荒凉雞下柵寂寞鶯啼樹山
水越王城行人雨中去
