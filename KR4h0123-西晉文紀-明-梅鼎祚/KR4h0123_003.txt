西晉文紀卷三明梅鼎祚編
西晉(三)
惠帝(諱衷字正度武帝第二子泰始三年立為皇太子嗣位十七年中毒薨)
改元永平詔(武帝太熙元年四月崩皇太子即位改元永熙明年正月改元永平)
朕夙遭不造淹恤在疚賴祖宗遺靈宰輔忠賢得以𦕈
身託于羣后之上昧于大道不明于訓戰戰兢兢夕惕
若厲乃者哀迷之際三事股肱惟社稷之重率遵翼室
之典猶欲長奉先皇之制是以有永熙之號然日月踰
邁已涉新年開元易紀禮之舊章其改永熙二年為永
平元年(晉書)
秘書監詔(永平元年)
秘書監綜理經籍考校古今課試署吏領有四百人直
專其事(王隱晉書)
改著作詔(元康二年於是改隸秘書省)
著作舊屬中書而秘書既别典文籍今改中書著作郎
為秘書著作郎(北堂書鈔)
皇后蠶服詔(元康六年)
魏以來皇后蠶服皆以文繡非古義也今宜純服青以
為永制(晉書)
公孫淑妃進貴人詔
峻陽園淑妃公孫明識貞粹今進位為貴人(晉起居注)
輔太子詔(惠帝即位立遹為皇太子盛選德望以為師傅元康元年出就東宫又詔)
遹尚幼蒙今出上東宫雖當賴師傅羣賢之訓其遊處
左右宜得正人使共周旋能相長益者太保衛瓘息庭
司空隴西王泰息略太子太傅楊濟息毖太子太師裴
楷息憲太子少傅張華息禕尚書令華廙息恒並以道
義之門有不肅之訓其令此六人更共往來與太子習
數備賓友也(王隱晉書益雖晉書作惟長者止)
隴西王世子越楊邈奉朝請詔(元康二年越以隴西王世子為)
(騎都尉與駙馬都尉楊邈及琅邪王伷子繇俱侍講東宫越改封東海)
隴西王世子越駙馬都尉楊邈並可奉朝請侍從左右
與太子游處(晉起居注)
立愍懷子臧為皇太孫詔(臧字敬文太子第二子初與父同幽金墉)
(永康元年立後為趙王倫所廢見害)
咎徵數發姦回作變遹既逼廢非命而沒今立臧為皇
太孫(晉書)
汝南王亮為太宰詔(永平元年三月)
大司馬汝南王亮體道沖粹通識政理宣翼之績顯於
本朝二南之風流于方夏將憑遠猷以康王化其以亮
為太宰錄尚書事入朝不趨劒履上殿增掾屬十人給
千兵百騎與太保衛瓘對掌朝政
矯授楚王瑋詔(永平元年六月汝南王亮太保衛瓘以瑋性貪戾使與諸王之)
(國瑋甚忿長史公孫宏舍人岐盛為亮瓘所惡矯稱瑋命誣亮瓘於賈后后使惠帝為詔)
(收亮瓘并以瑋矯制並殺之復為瑋發哀賈后惡亮瓘又忌瑋故以計相次誅)
太宰太保欲為伊霍之事王宜宣詔令淮南長沙成都
王屯宫諸門廢二公
發楚王哀詔
周公決二叔之誅漢武斷昭平之獄所不得已者廷尉
奏瑋已伏法情用悲痛吾當發哀
徙東萊王蕤詔(蕤齊王攸子冏之弟積怨冏密表冏專權與左衛將軍王輿謀)
(廢冏事覺免為庶人)
大司馬以經識明斷高謀遠略猥率同盟安復社稷自
書契所載周召之美未足比勲故授公上宰東萊王蕤
潛懷忌妬苞藏禍心與王輿密謀圖欲譖害收輿之日
蕤與青衣共載微服奔走經宿乃還奸凶赫然妖惑外
内又前表冏所言深重雖管蔡失道牙慶亂宗不復過
也春秋之典大義滅親其徙蕤上庸
立成都王穎為皇太弟詔(永安元年二月清初太子遹廢死立河)
(王覃為太子成都王穎復廢覃自立為皇太弟)
朕以不德纂承鴻緒于兹有五載禍亂滔天姦逆仍起
至乃幽廢重宫宗廟圯絶成都王穎温仁惠和剋平暴
亂其以穎為皇太弟都督中外諸軍事丞相如故
豫章王熾為皇太弟詔(永安元年十二月河間王顒將張方逼帝遷長)
(安顒廢穎表立熾為太弟是為懷帝)
天禍晉邦冢嗣莫繼成都王穎自在儲貳政績虧損四
海失望不可承重其以王還第豫章王熾先帝愛子令
問日新四海注意今以為皇太弟以隆我晉邦以司空
越為太傅與太宰顒夾輔朕躬司徒王戎參錄朝政光
禄大夫王衍為尚書左僕射安南將軍虓安北將軍濬
平北將軍騰各守本鎮高密王簡為鎮南將軍領司隸
校尉權鎮洛陽東中郎將模為寧北將軍都督冀州鎮
于鄴鎮南大將軍劉宏領荆州以鎮南土周馥繆胤各
還本部百官皆復職齊王冏前應還第長沙王乂輕陷
重刑封其子紹為樂平縣王以奉其嗣自頃戎車屢征
勞費人力供御之物皆減三分之二戶調田租三分減
一蠲除苛政愛人務本清通之後當還東京(晉書鈔北堂書詔)
(云天禍晉祚冢嗣莫繼鸞軫弗禦禁軍莫衛)
琅邪王睿通直詔
散騎常侍琅邪王睿日新匪懈宜在機近其令睿通直
也
董猛封武安侯詔(永平元年)
中侍董猛固讓封邑其封武安侯(晉惠帝起居注)
張華為中書監詔(永平元年)
華前任中書有思謀之勤機密之要宜得其才以華為
中書監加侍中(王隠晉書)
張華儀同三司詔(元康元年)
中書監光禄大夫張華歴世腹心情所憑頼故疇其勲
績使儀同三司而虛沖挹損難違高尚其以為光祿大
夫儀同三司本職如故(晉起居注)
追復張華爵位詔(華為趙王倫所害倫誅詔令羣官通議多稱其冤宜復爵)
(位太安二年下詔)
夫愛惡相攻佞邪醜正自古而有故司空壯武公華竭
其忠貞思翼朝政謀謨之勲每事賴之前以華弼濟之
功宜同封建而華固讓至于八九深陳大制不可得爾
終有顛敗危辱之慮辭義懇誠足勸遠近華之至心誓
於神明華以伐吳之勲受爵於先帝後封既非國體又
不宜以小功踰前大賞華之見害俱以奸逆圖亂濫被
枉賊其復華侍中中書監司空公廣武侯及所沒財物
與印綬策遣使弔祭之
給周處母詔(永平七年)
處母年老加以遠人朕每愍念給其醫藥酒米賜以終
年(並晉書)
王渾錄尚書事詔(元康元年)
司徒王渾秉德中正器量宏遠歴位外内文武勲庸著
在方策宜參弼機衡以亮天工其可錄尚書事(晉起居注秉)
(德中正書鈔作秉法從正器一作思)
王戎開府詔(元康元年人戎字濬沖琅邪臨沂終司徒)
尚書僕射光禄大夫王戎清虛履道謀猷沖遠敭歴外
任宣力四方入掌機衡官才允叙將澄清風俗顯一羣
望宜崇其職乃可贊成王化其以光祿大夫開府儀同
三司(王隱晉書夫晉起居注詔云光祿大夫王戎光禄大裴楷開府辟召儀同三司)
王戎領吏部詔(元康元年)
夫興治成務要在官人銓管之為任不可假授侍中中
書令光禄大夫王戎經德靜正鑒識明遠其以戎領吏
部(晉起居注)
王戎為尚書令詔(永寧元年惠帝反宫以戎為尚書令太平御覽作太熙)
(元年)
夫總百揆之得失管王政之開塞者端右之職也是以
自漢代以來每選此官必慎其人議郎王戎可為尚書
令(晉書)
楊超為騎都尉詔(永寧初)
舅氏失道宗族隕墜渭陽之思孔懷感傷其以蓩亭侯
楊超為奉朝請騎都尉以慰蓼莪之思焉(並晉書)
封石苞孫詔(元康元年)
故樂陵公石苞國祚莫繼其特以苞孫行為樂陵公
封王基孫詔
司空王基爵祚再絶其以故安陽令振次男恢紹爵(並晉)
(起居注)
復位詔(永寧元年正月趙王倫篡位遷帝于金墉城是年四月倫誅復位)
朕以不德篹承皇統遠不能光濟大業靖綏四方近不
能閑明刑威式遏姦宄至使逆臣孫秀敢肆凶虐窺間
王室遂奉趙王倫饕據天位鎮東大將軍齊王冏征北
大將軍成都王穎征西大將軍河間王顒竝以明德茂
親忠規允著首建大策匡救國難尚書漼共立大謀左
衛將軍王輿與羣公卿士協同謀略親勒本營斬秀及
其二子前趙王倫為秀所誤與其子等已詣金墉迎朕
幽宫旋軫閶闔豈在余一人獨饗其慶宗廟社稷實有
賴焉
討劉輿詔(永安二年十月劉輿字慶孫中山魏昌人張昌之亂喬為豫州刺史東)
(海王越以范陽王虓領豫州喬距之輿時為潁川太守昵於虓喬表列輿罪惡河間王顒)
(乃宣詔使劉宏等併力攻虓於許昌輿弟琨率衆救虓未至虓敗後為東海王越長史)
得豫州刺史劉喬檄稱潁川太守劉輿迫脅驃騎將軍
虓距逆詔令造構凶逆擅劫郡縣合聚兵衆擅用苟晞
為兖州斷截王命鎮南大將軍荆州刺史劉宏平南將
軍彭城王繹等其各勒所統徑會許昌與喬并力今遣
右將軍張方為大都督統精卒十萬建武將軍吕朗廣
武將軍騫貙建威將軍刁默等為軍前鋒共會許昌除
輿兄弟
同前(前見惠帝紀此見劉輿傳總一詔也)
潁川太守劉輿迫脅范陽王虓距逆詔命多樹私黨擅
劫郡縣合聚兵衆輿兄弟昔因趙王㛰親擅弄權勢凶
狡無道久應誅夷以遇赦令得全首領小人不忌為惡
日滋輒用苟晞為兖州斷截王命鎮南大將軍宏平南
將軍彭城王繹征東大將軍準各勒所領徑會許昌與
喬并力今遣右將軍張方為大都督督建威將軍吕朗
陽平太守刁默率步騎十萬同會許昌以除輿兄弟敢
有舉兵距違王命誅及五族能殺輿兄弟送首者封三
千戸縣侯賜絹五千匹
青筒詔(張方之亂逼上出謁宗廟上以青筒詔勅中書)
體中不佳不堪出也(晉八王故事)
追復愍懷太子遹册文(賈后既誅冊復太子迎太子喪於許昌又為哀)
(册謚愍懷)
皇帝使使持節兼司空衛尉伊策故皇太子之靈曰嗚
呼維爾少負岐嶷之質荷先帝殊異之寵大唘土宇奄
有淮陵朕奉遵遺旨越建爾儲副以光顯我祖宗祗爾
德行以從保傅事親孝敬禮無違者而朕昧于凶構致
爾于非命之禍俾申生孝已復見於今頼宰相賢明人
神憤怨用唘朕心討厥有罪咸伏其辜何補於荼毒冤
魂酷痛哉是用忉怛悼恨震動於五内今追復皇太子
喪禮反葬京畿祠以太牢䰟而有靈尚獲爾心(喪禮王隱晉書)
(有備至二字)
告愍懷太子哀策文
皇帝臨軒使洗馬劉務告于皇太子之殯曰咨爾遹幼
稟英挺芬馨誕茂既表髫齔高明逸秀昔爾聖祖嘉爾
淑美顯詔仍崇名振同軌是用建爾儲副永統皇基如
何凶戾潛構禍害如兹哀感和氣痛貫四時嗚呼哀哉
爾之降廢寔我不明牝亂沈烖釁結禍成爾之逝矣誰
百其形昔之申生含枉莫訟今爾之負抱冤于東悠悠
有識孰不哀慟壺關干主千秋悟已異世同規古今一
理皇孫唘建降祚爾子雖悴前終庶榮後始窀穸既營
將寧爾神華髦電逝戎車雷霆芒芒羽蓋翼翼縉紳同
悲等痛孰不酸辛庶光來葉永世不泯(並晉書)
齊王冏復封册(永興初以冏有誅賈后復惠帝之勲輕陷重刑乃封子超為縣)
(王以繼冏祀光熙初追册冏)
咨故大司馬齊王冏王昔以宗藩穆胤紹世緒于東國
作翰許京允鎮靜我王室誕率義徒同盟觸澤克成元
勲大濟潁東朕用應嘉茂績謂篤爾勞俾式先典以疇
兹顯懿廓土殊分跨兼吳楚崇禮備物寵侔蕭霍庶憑
翼戴之重永隆邦家之望而恭德不建取侮二方有司
過舉致王于戮古人有言曰用其法猶思其人况王功
濟朕身勲存社稷追惟既往有悼於厥心哉今復王本
封命嗣子還紹厥緒禮秩典度一如舊制使使持節大
鴻臚即墓賜策祠以太牢䰟而有靈祗服朕命肆寧爾
心嘉兹寵榮(並晉書)
何攀封西城公策(攀字惠興蜀郡郫人為翊軍校尉誅楊駿策封)
於戲在昔先王光濟厥世罔不開國列土建德表功也
故逆臣楊駿謀危社稷構兵飛矢集于殿庭白刃交於
宫闈攀受命奮討凶逆速殄忠烈果毅朕甚嘉焉今以
魏興之西城為攀封國錫兹玄社苴以白茅永為晉藩
輔往欽哉敬乃有土惠康黎元無或以隳爾顯烈(華陽國志)
贈汧督馬敦策書(敦輿氐賊齊萬年力戰存汧為州司所誣死獄以梁王彤)
(疏理追贈)
皇帝咨故督守關中侯馬敦忠勇果毅率勵有功固守
孤城危逼獲濟寵秩未加不幸喪亡朕用悼焉今追贈
牙門將軍印綬祠以少牢䰟而有靈嘉兹寵榮(見潘岳馬汧督)
(誄醜北堂書鈔載齊王九錫文梟滅凶罪人斯得是用錫君鉄鉞各一)
懷帝(名熾字豐度武帝第二十五子封豫章郡王立為皇太弟惠帝崩嗣位五年洛京陷為劉)
(聰執歸平陽封會稽公見弑)
劉寔以侯就第詔(懷帝即位寔授太尉自陳年老固辭不許左丞劉坦上言)
(宜臨寔所守詔曰)
昔虞任五臣致垂拱之化漢相蕭何興寧一之譽故能
光隆於當時垂裕於百代朕紹天明命臨御萬邦所以
崇顯政道者亦頼之於元臣庶尹畢力股肱以副至望
而君年耆告老確然難違今聽君以侯就第位居三司
之上秩禄準舊賜几杖不朝及宅一區國之大政將就
諮于君副朕意焉
詔苟晞(晞初為北軍中候行兖州刺史東海王越為太傅輔政命晞破汲桑定鄴立諸)
(戰功越以司馬潘淊等謀遷晞領𤯝州刺史已滔等又共誣陷晞晞乃移告諸州稱已功)
(伐陳越罪狀時懷帝惡越專權詔晞)
朕以不德戎車屢興上懼宗廟之累下愍兆庶之困當
賴方岳為國藩翰公威振赫然梟斬藩桑走降喬朗魏
植之徒復以誅除豈非高識明斷朕用委成加王彌石
勒為社稷之憂故有詔委統六州而公謙分小節稽違
大命非所謂與國同憂也今復遣詔便施檄六州協同
大舉翦除國難稱朕意焉
又手詔(永嘉五年復詔晞討越越出牧豫州以討晞會越薨)
太傅信用姦佞阻兵專權内不遵奉皇憲外不協比方
州遂令戎狄充斥所在犯㬥留軍何倫抄掠宫寺劫剝
公主殺害賢士悖亂天下不可忍聞雖惟親親宜明九
伐詔至之日其宣告天下率齊大舉桓文之績一以委
公其思盡諸宜善建宏略道澀故練寫副手筆示意(並晉)
(書)
愍帝(名鄴字彦旗武帝孫吳王晏之子繼伯父封秦王懷帝被執為皇太子入長安即帝位四)
(年劉曜陷長安出降封懷安侯見弑而西晉亾)
詔瑯琊王睿南陽王保(愍帝即位以睿為左丞相大都督陜東保為右)
(丞相大都督陜西詔二王又詔瑯琊帝睿即元帝保字景度襲父封歴位相國愍陷自)
(稱晉王)
夫陽九百六之菑雖在盛世猶或遘之朕以幼沖纂承
洪緒庶憑祖宗之靈羣公義士之力蕩滅凶寇拯拔幽
宫瞻望未達肝心分裂昔周邵分陜姬氏以隆平王東
遷晉鄭為輔今左右丞相茂德齊聖國之昵屬當恃二
公掃除鯨鯢奉迎梓宫克復中興令幽并兩州勒卒三
十萬直造平陽右丞相宜帥秦涼梁雍武旅三十萬徑
詣長安左丞相帥所領精兵二十萬徑造洛陽分遣前
鋒為幽幷後駐赴同大限克成元勲
又詔瑯琊王睿
朕以沖昧纂承洪緒未能梟夷凶逆奉迎梓宫枕戈煩
冤肝心抽裂前得魏浚表知公帥先三軍已據壽春傳
檄諸侯協齊威勢想今漸進已達洛陽涼州刺史張軌
乃心王室連旗萬里已到汧隴梁州刺史張光亦遣巴
漢之卒屯在駱谷秦川驍勇其會如林間遣使適還具
知平陽定問云幽幷隆盛餘胡衰破然猶恃險當須大
舉未知公今所到是以息兵秣馬未便進軍今為已至
何許當須來旨便乘輿自出會除中原也公宜思宏謀
猷勗濟遠略使山陵旋反四海有賴故遣殿中都督劉
蜀蘇馬等具宣朕意公茂德昵屬宣隆東夏恢融六合
非公而誰但洛都陵廟不可空曠公宜鎮撫以綏山東
右丞相當入輔弼追蹤周邵以隆中興也(督一作尉)
平東將軍宋哲宣詔(元帝建武元年二月哲至宣詔羣臣請上尊號不許)
(進位晉王)
時遭迍否皇綱不振朕以寡德奉承洪緒不能祈天永
命紹隆中興至使外宼敢帥師旅逼迫京輦朕今幽塞
窮城憂慮萬端恐一旦崩潰卿指詣丞相具宣朕意使
攝萬機時據舊都修復陵廟以雪大恥(竝晉書)
張軌進封西平公詔(惠帝時軌據有涼州因授涼州刺史會懷帝遷於平)
(陽愍帝時為秦王軌檄兵勤王及即位詔軌進爵梁州牧西平郡公軌固讓不受)
朕以寡昧纂承大統未能梟除凶逆奉迎梓宫枕戈含
冤肝心碎裂惟爾涼州刺史張軌乃心王室旌旗連絡
萬里星赴進次&KR0648;隴便當協力濟難恢復神州故遣中
常侍蘇馬拜爾為鎮西大將軍開府儀同三司加侍中
封西平郡公(十六國春秋前涼錄)
張寔授西平公策書(寔為軌子嗣攝父位建興二年下詔)
維乃父武公著勲西夏頃胡賊狡猾侵逼近甸義兵銳
卒萬里相尋方貢遠珍府無虛歲方委專征蕩清九域
昊天不弔凋余藩后朕用悼厥心維爾雋劭英毅宜世
表西海今授持節都督涼州諸軍事西中郎將涼州刺
史領護羌校尉西平公往欽哉其闡宏先緒俾屏王室
(前涼錄甸作畿劭作勁今授下有使字)
臨降下張寔詔(愍帝將降劉曜下詔寔以天子蒙塵沖讓不拜)
天步厄運禍降晉室京師傾陷先帝晏駕賊庭朕流漂
宛許爰暨舊京羣臣以宗廟無主歸之於朕遂以沖𦕈
之身託于王公之上自踐寶位四載于兹不能剪除巨
寇以救危難元元兆庶仍遭塗炭皆朕不明所致羯賊
劉載僭稱大號禍加先帝肆殺藩王深惟仇恥枕戈待
旦劉曜自去年九月率其蟻衆乘虛深寇劫質羌胡攻
没北地麴允總戎在外六軍敗績侵逼京師矢流宫闕
胡松等雖赴國難殿而無效圍塹十重外救不至糧盡
人窮遂為降虜仰慙乾靈俯痛宗廟君世篤忠亮勲隆
西夏四海具瞻朕所憑賴今進君大都督涼州牧侍中
司空承制行事瑯琊王宗室親賢遠在江表今朝廷播
越社稷倒懸朕以詔王時攝大位君其挾贊瑯琊共濟
艱運若不㤀主宗廟有賴明便出降故夜見公卿屬以
後事密遣黃門郎史淑侍御史王沖齎詔假授臨出寄
命公其勉之
索綝領太尉詔(綝懷帝時為馮翊太守長安陷糾義破賊協立愍帝歴遷尚書)
(右僕射尋又詔)
朕昔遇厄運遭家不造播越宛楚爰失舊京幸宗廟寵
靈百辟宣力得從藩衛託乎羣公之上社稷之不隕實
公是賴宜贊百揆傅弼朕躬其授衛將軍領太尉位特
進軍國之事悉以委之(並晉書)
寒食散論(世說注秦丞相寒食散論按愍帝封秦王為丞相疑是附此)
寒食散之方雖出漢代而用之者寡靡有傳焉魏尚書
何晏首獲神效由是大行於世服者相尋也
西晉文紀卷三
