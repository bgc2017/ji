西晉文紀卷十八明梅鼎祚編
西晉(十八)
張載(字孟陽安平人歴中書侍郎領著作)
劒閣銘(載省父道經劒閣以蜀人恃險好亂著銘作戒刺史張敏表上武帝使鑴之山)
巖巖梁山積石峩峩遠屬荆衡近綴岷嶓南通卭僰北
達褒斜狹過彭碣高踰嵩華惟蜀之門作固作鎮是曰
劍閣壁立千仞窮地之險極路之峻世濁則逆道清斯
順閉由往漢開自有晉秦得百二并吞諸侯齊得十二
田生獻籌矧兹狹隘土之外區一人荷戟萬夫趑趄形
勝之地匪親勿居昔在武侯中流而喜山河之固見屈
吳起興實在德險亦難恃洞庭孟門二國不祀自古迄
今天命匪易憑阻作昏鮮不敗績公孫既滅劉氏銜壁
覆車之軌無或重跡勒銘山阿敢告梁益(文選)
洪池陂銘
開源東注出自城池魚鼈熾殖水鳥盈涯菱藕狎獦秔
稻連畦漸臺中起列館參差惟水泱泱厥大難訾
匕首銘
先民造制戒豫惟謹匕首之設應速用近既不忽備亦
無輕忿利以形彰功以道隠
平吴頌
聞之前志堯有丹水之陣舜有三苖之誅此聖帝明王
平暴静亂未有不用兵而制之也夫太上成功非頌不
顯情動於中非言不彰獫狁既攘出車以興淮夷既平
江漢用作斯故先典之明志不刊之美事烏可闕歟遂
作頌曰上哉仁聖曰惟皇晉光澤四表繼天垂胤帝道
煥於唐堯義聲邈乎虞舜蠢爾鯨吴憑山阻水肆虐播
毒而作豺虺菁茅闕而不貢越裳朁其白雉正九伐之
明典申號令之舊章布亘地之長羅振天網之修綱制
征期於一朝並箕驅而幕張爾乃援丹陽之峻壁屠西
陵之高墉日不移晷羣醜率從望會稽而振鐸臨吴地
而奮旅衆軍競趣烽飈具舉挫其輕銳走其守禦(並藝文類)
(聚)
㩁論
夫賢人君子將立天下之功成天下之名非遇其時曷
由致之哉故嘗試論之殷湯無鳴條之事則伊尹有莘
之匹夫也周武無牧野之陣則呂牙渭濱之釣翁也若
兹之類不可勝紀蓋聲發響應形動影從時平則才伏
世亂則竒用豈不信歟設使秦莽脩三王之法時致隆
平則漢祖泗上之健吏光武舂陵之俠客耳况乎附麗
者哉故當其有事也則足非千里不入於輿刃非斬鴻
不韜於鞘是以駑蹇望風而退頑鈍未試而廢及其無
事也則牛驥共牢利鈍齊列而無長塗犀革以決之此
離朱與瞽者同眼之說也處守平之世而欲建殊常之
勲居太平之際而吐違俗之謀此猶却步而登山鬻章
甫於越也漢文帝見李廣而歎曰惜子不遇當高祖時
萬戸侯豈足道哉故智無所運其籌勇無所奮其氣則
勇怯一也才無所騁其能辯無所展其說則頑慧均也
是以吳榜越船不能無水而浮青虬赤螭不能無雲而
飛故和璧之在荆山隋珠之潛重川非遇其人焉有連
城之價照車之名乎青骹繁霜縶於籠中何以效其撮
東郭於鞲下也白猨玄豹藏於靈檻何以知其接垂條
於千仞也孱夫與烏獲訟力非龍文赤鼎無以明之蓋
聶政與荆卿爭勇非彊秦之威孰能辨之故餓夫庸隸
抱關屠釣之倫一旦而都卿相之位建金石之號者或
有懷顔孟之術抱伊管之略沒世而不齒者此言有事
之世易為功無為之時難為名也若斯湮滅而不稱曾
不足以多談况夫庸庸之徒少有不得意者則自以為
枉伏莫不飾小辯立小善以偶時結朋黨聚虚譽以驅
俗進之無補於時退之無損於化而世主相與雷同齊
口吹而喣之豈不哀哉今士循常習故規行矩步積階
級累閥閱碌碌然以取世資若夫魁梧儁傑卓躒俶儻
之徒直將伏死嶔岑之下安能與步驟共爭道里乎至
如軒冕黻班之士苟不能匡化輔政佐時益世而徒俯
仰取容要榮求利厚自封之資豐私家之積此沐猴而
冠耳尚焉足道哉(晉書)
張恊(字景陽載弟與載齊名歷河間内史永嘉中徵為黃門侍郎不就)
七命八首
沖漠公子含華隠耀嘉遯龍蟠翫世高蹈游心於浩然
玩志乎衆妙絶景乎大荒之遐阻吞響乎幽山之窮奥
於是徇華大夫聞而造焉乃勑雲輅驂飛黃越奔沙輾
流霜凌扶搖之風躡堅冰之津旌拂霄堮軌出蒼垠天
清泠而無霞野曠朗而無塵臨重岫而攬轡顧石室而
廻輪遂適沖漠之所居其居也崢嶸幽藹蕭瑟虚玄溟
海渾濩涌其後嶰谷㟹嶆張其前尋竹疎莖蔭其壑百
籟羣鳴聾其山衝飈發而廻日飛礫起而麗天於是登
絶巘遡長風陳辯惑之辭命公子於巖中曰蓋聞聖人
不卷道而背時智士不遺身而匿蹟生必耀華名於玉
牒歿則勒洪伐於金册今公子違世陸沉避地獨竄有
生之歡滅資父之義廢愁洽百年苦溢千歲何異促鱗
之游汀濘短羽之棲翳薈今將榮子以天人之大寶悅
子以縱性之至娱窮地而游中天而居傾四海之歡殫
九州之腴鑽屈轂之瓠解疏屬之拘子欲之乎公子曰
大夫不遺來萃荒外雖在不敏敬聽嘉話大夫曰寒山
之桐出自太冥含黃鐘以吐榦據蒼岑而孤生既乃瓊
巘嶒崚金岸崥崹左當風谷右臨雲谿上無凌虚之巢
下無蹠實之蹊搖刖峻挺茗邈苕嶢晞三春之溢露
遡九秋之鳴飈雰雪寫其根霏霜封其條木既繁而後
綠草未素而先凋於是構雲梯陟崢嶸翦蕤賓之陽柯
剖大吕之陰莖營匠斲其樸伶倫均其聲器舉樂奏促
調高張音朗號鐘韻清繞梁追逸響於八風采竒律於
歸昌啟中黃之少宫發蓐收之變商若乃龍火西頽暄
氣初收飛霜迎節高風送秋羇旅懷土之徒流宕百罹
之疇撫促柱則酸鼻揮危絃則涕流若乃追清哇赴嚴
節奏綠水吐白雪激楚廻流風結悲蓂莢之朝落悼望
舒之夕缺煢嫠為之擗摽孀老為之嗚咽王子拂纓而
傾耳六馬嘘天而仰秣此蓋音曲之至妙子豈能從我
而聽之乎公子曰余病未能也大夫曰蘭宫祕宇彫堂
綺櫳雲屏爛汗瓊壁青蔥應門八襲旋臺九重表以百
常之闕圜以萬雉之墉爾乃嶢榭迎風秀出中天翠觀
岑青彫閣霞連長翼臨雲飛陛凌山望玉繩而結極承
倒景而開軒赬素炳煥枌栱嵯峨陰虬負檐陽馬承阿
錯以瑶英鏤以金華方疏含秀圓井吐葩重殿疊起交
綺對榥幽堂晝密明室夜朗焦螟飛而生風尺蠖動而
成響若乃目厭常玩體倦帷幄攜公子而雙游時娱觀
於林麓登翠阜臨丹谷華草錦繁飛采星燭陽葉春青
陰條秋綠華實代新承意恣歡仰折神虈俯采朝蘭遡
蕙風於蘅薄眷椒塗於瑶壇爾乃浮三翼戲中沚潛鰓
駭驚翰起沈絲結飛矰理挂歸翮於赤霄之表出華鱗
於紫淵之裏然後縱棹隨風弭楫乘波吹孤竹拊雲和
淵客唱淮南之曲榜人奏采菱之歌歌曰乘鳬舟兮為
水嬉臨芳洲兮拔雲芝樂以忘戚游以卒時窮夜為日
畢歲為期此蓋宴居之浩麗子豈能從我而處之乎公
子曰余病未能也大夫曰若乃白商素節月既授衣天
凝地閉風厲霜飛柔條夕勁密葉晨稀將因氣以效殺
臨金郊而講師爾乃列輕武整戎剛建雲髦啟雄芒駕
紅陽之飛鷰驂唐公之驌驦屯羽隊於外林縱輕翼於
中荒爾乃布飛羉張脩罠陵黃岑挂青巒畫長壑以為
限帶流谿以為關既乃内無疏蹊外無漏蹟叩鉦數校
舉麾旌獲彀金機馳鳴鏑翦剛豪落勁翮連騎競騖駢
武齊轍翕忽揮霍雲廻風列聲動響飛形移景發舉戈
林竦揮鋒電滅仰傾雲巢俯殫地穴乃有圓文之&KR1807;斑
題之&KR1703;鼓鬛風生怒目電瞛口齩霜刃足撥飛鋒齀林
蹶石扣跋幽叢於是飛黃奮銳賁石逞伎蹙封狶僨馮
豕拉甝虪挫獬廌句爪摧鋸牙捭瀾漫狼籍傾榛倒壑
殞胔挂山僵踣掩澤藪為毛林隰為丹薄於是撤圍頓
罔卷旆收鳶虞人數獸林衡計鮮論最犒勤息馬韜弦
肴駟連鑣酒駕方軒千鍾電釂萬燧星繁陵阜霑流膏
谿谷厭芳煙歡極樂殫迴節而旋此亦田游之壯觀子
豈能從我而為之乎公子曰余病未能也大夫曰楚之
陽劍歐冶所營邪谿之鋌赤山之精銷踰羊頭鏷越鍜
成乃鍊乃鑠萬辟千灌豐隆奮椎飛廉扇炭神器化成
陽文陰縵流綺星連浮彩豔發光如散電質如耀雪霜
鍔水凝冰刃露潔形冠豪曹名珍巨闕指鄭則三軍白
首麾晉則千里流血豈徒水截蛟鴻陸灑奔駟斷浮翮
以為工絶重甲而稱利云爾而巳哉若其靈寶則舒辟
無方竒鋒異模形震薛燭光駭風胡價兼三鄉聲貴二
都或馳名傾秦或夜飛去吴是以功冠萬載威曜無窮
揮之者無前擁之者身雄可以從服九國横制八戎爪
牙景附函夏承風此蓋希世之神兵子豈能從我而服
之乎公子曰余病未能也大夫曰天驥之駿逸態超越
稟氣靈淵受精皎月眸瞷黑照玄采紺發沬如揮紅汗
如振血秦青不能識其衆尺方堙不能覩其若滅爾乃
巾雲軒踐朝霧赴春衢整秋御蚪踊螭騰麟超龍翥望
山載奔視林載赴氣盛怒發星飛電駭志陵九州勢越
四海影不及形塵不暇起浮箭未移再踐千里爾乃踰
天垠越地隔過汗漫之所不游躡章亥之所未跡陽烏
為之頓羽夸父為之投策斯蓋天下之儁乘子豈能從
我而御之乎公子曰余病未能也大夫曰大梁之黍瓊
山之禾唐稷播其根農帝嘗其華爾乃六禽殊珍四膳
異肴窮海之錯極陸之毛伊公㸑鼎庖子揮刀味重九
沸和兼勺藥晨鳬露鵠霜鵽黃雀圜案星亂方丈華錯
封熊之蹯翰音之跖䴏髀猩脣髦殘象白靈淵之龜萊
黃之鮐丹穴之鷚玄豹之胎燀以秋橙酟以春梅接以
商王之箸承以帝辛之杯范公之鱗出自九溪頳尾丹
鰓紫翼青鬐爾乃命支離飛霜鍔紅肌綺散素膚雪落
婁子之毫不能厠其細秋蟬之翼不足擬其薄繁肴既
闋亦有寒羞商山之果漢皋之楱析龍眼之房剖椰子
之殼芳旨萬選承意代奏乃有荆南烏程豫北竹葉浮
蟻星沸飛華蓱接玄石嘗其味儀氏進其法傾罍一朝
可以流湎千日單醪投川可使三軍告捷斯人神之所
歆羨觀聽之所煒曄也子豈能彊起而御之乎公子曰
眈口爽之饌甘腊毒之味服腐腸之藥御亡國之器雖
子大夫之所榮顧亦吾人之所畏余病未能也大夫曰
蓋有晉之融皇風也金華啓徵大人有作繼明代照配
天光宅其基德也隆於姬公之處岐其垂仁也富乎有
殷之在亳南箕之風不能暢其化離畢之雲無以豐其
澤皇道煥炳帝載緝熙導氣以樂宣德以詩教清於雲
官之世治穆乎鳥紀之時王猷四塞函夏謐寧丹宴投
烽青徼釋警却馬於糞車之轅銘德於昆吴之鼎羣氓
反素時文載郁耕父推畔魚豎讓陸樵夫耻危冠之飾
輿臺笑短後之服六合時邕巍巍蕩蕩玄齠巷歌黃髮
擊壤解羲皇之繩措陶唐之象若乃華裔之夷流荒之
貊語不傳於輶軒地不被乎正朔莫不駿奔稽顙委質
重譯于時昆蚑感惠無思不擾苑戲九尾之禽囿棲三
足之鳥鳴鳳在林夥於黃帝之園有龍游淵盈於孔甲
之沼萬物烟煴天地交泰義懷靡内化感無外林無被
褐山無韋帶皆象刻於百工兆發乎靈蔡縉紳濟濟軒
冕藹藹功與造化争流德與二儀比大言未終公子蹶
然而興曰鄙夫固陋守此狂狷蓋理有毁之而爭寶之
訟解言有怒之而齊王之疾痊向子誘我以聾耳之樂
棲我以蔀家之屋田游馳蕩利刃駿足既老氏之攸戒
非吾人之所欲故靡得而應子至聞皇風載韙時聖道
淳舉實為秋摛藻為春下有可封之民上有大哉之君
余雖不敏請尋後塵(文選涕玩一作越勅作整旋獲作讚獲作流涕鳬作鷁雲芝作靈)
(芝羉作羅石作育流綺上一有既而二字越作赴電駭作雷駭鷚作雛啟徵作啟運零作雲嫠作釐詩作語鳥)
(作烏非)
把刀銘
奕奕名金昆吾遺璞裁為把刀利亞切玉時文斯偃含
精内燭威助雖化武不可黷
文身刀銘(裴邈銘四句同)
寶刀既成窮理盡妙繁文波迴流光電照
露陌刀銘
露陌在服威靈遠振遵養時晦曜德崇信(御覽)
泰阿劒銘
泰阿之劒世載其美淬以清波礪以越砥如玉斯曜若
影在水不運自肅率土從軌
長鋏銘
五才並建金作明威長鋏陸離弭凶防違素刃霜厲溢
景横飛
短鋏銘
器用多品詭制殊觀亦有短鋏清暉載爛昔在先朝戢
兵静亂惟皇寶之優而弗玩(並藝文類聚)
手戟銘
錟錟雄戟淬金鍊剛名配越戟用過干將嚴鋒勁柲摛
鍔耀芒(北堂書鈔校柲御覽作)
應貞(字吉甫汝南南頓人璩之子仕魏顯位入晉歷散騎常侍)
朱杖銘
朱杖者其物蓋譙都諸德聲之有也其木青檀端而勁
甚銘曰天作之杖於譙之株奥榦特挺非柘非榆(北堂書鈔)
(執又杖箴云高明之戒在驕蕩)
安石榴賦序
余往日職在中書時直廬前有安石榴樹枝葉既盛華
實甚茂為之作賦(藝文類聚)
成公綏(字子安柬郡白馬人歷祕書丞遷中書郎)
賢明頌
於鑠姜后光配周宣非義不動非禮不言晏起蚤朝永
巷告愆王用勤政萬國以虔
菊頌
先民有作詠兹秋菊綠葉黃花菲菲彧彧芳踰蘭蕙茂
過松栢其莖可玩其葩可服味之不巳松喬等福(並藝文類)
(聚九菊銘數在三時惟斯生)
椒花銘(太平御覽)
嘉哉芳樹載繁其實厥味惟珍蠲除百疾肇惟歲首月
正元日以介眉夀所以祈吉(珍一作新)
蔽髻銘(北堂書鈔)
或造兹蔽南金翠翼明珠星列繁華致飾
市長箴(初學記)
貿遷有無市朝有處人以攸資貨以攸叙交易而退各
得其所曹參相齊清淨以乂姦不可擾顧託有寄市臣
掌肆敢告執事
魏相國舞陽宣文侯司馬公誄
應期降命篤生我公九德聿修百行兼通文皇踐位龍
飛天衢協贊大命啟廸靈符光我聖主齊德有虞受兹
介祉封國建畿入總納言敷化衡機出登上將奮武明
威皇輿省方作鎮于許旌旗既反撫戎荆楚巴蜀作寇
侵我邊疆乃眷西顧重統雍涼丹麾所指莫之敢抗仁
濟宇内威懾外荒流惠陜西齊美甘棠加命九錫尊位
相國比王齊魯以崇厥德(竝藝文)
天地賦序
賦者貴能分賦物理敷演無方天地之盛可以致思矣
歷觀古人未之有賦豈獨以至麗無文難以辭贊不然
何其闕哉遂為天地賦(晉書)
鸚鵡賦序
鸚鵡小禽也以其能言解意故為人所愛玩育之以金
籠升之以堂殿可謂珍之矣未得鳥之性也
鴻雁賦序
余嘗游乎河澤之間是時鴻雁應節而羣至望川以奔
集夫鴻漸著羽儀之歎小雅作于飛之歌斯乃古人所
以假象興物有取其美也余又竒其應氣而知時故作
斯賦
烏賦序
有孝烏集余之廬乃喟爾而歎曰余無仁惠之德祥禽
曷為而至哉夫烏之為瑞久矣以其反哺識養故為吉
鳥是以周書神其流變詩人尋其所集望富者瞻其爰
止愛屋者極其增歎兹蓋古人所以為稱若乃三足德
靈國有道則見國無道則隠斯乃鳳鳥之德何以加焉
鵩惡鳥而賈生懼之烏善禽而吾嘉焉懼惡而作歌嘉
善而賦之不亦可乎
木蘭賦序
許昌西園中木蘭樹余往觀之遂為賦
日及賦序
日及者華甚鮮茂榮於仲夏訖於孟秋(並藝文)
棄故筆賦序(書鈔)
治世之功莫尚於筆能舉萬一之形序自然之情即聖
人之志非筆不能宣實人天之偉器也
隸書體(初學記勢御覽作隸)
皇頡作文因物構思觀彼鳥蹟遂以成意閱之後嗣存
載道義(闕)綱紀萬事俗所傳述實由書記時變
巧易古今各異蟲篆既繁草藁近偽適之中庸莫尚於
隸規矩有則用之簡易隨便適宜亦有弛張操筆假墨
抵押毫芒彪煥磥落形體抑揚芬葩連屬溢分羅行爛
若天文之布曜蔚若錦繡之有章或輕拂徐振緩案急
挑挽横引從左牽右繞長波鬱拂微勢縹緲工巧難傳
善之者少應心隠手必由意曉爾乃動纖指舉弱腕握
素紈染玄翰彤管電流雨下雹散點&KR1677;折怵𢮓挫安案
繽紛駱驛華藻粲爛緼絪卓犖一何壯觀繁縟成文又
何可翫章周道之郁郁表唐虞之輝煥若乃八分璽法
殊好異制分白賦黑棋布星列翹首舉尾直刺邪𢮓繾
綣結體剰彩奮節或若虬龍盤游蜿蟬軒翥鸞鳳翺
翔矯翼欲去或若鷙鳥將擊并體抑怒良馬騰驤奔放
向路仰而望之鬱若霄霧朝升遊烟連雲俯而察之澟
若清風厲水漪瀾成文垂象表式有模有楷形功難詳
聊舉大體(彤管二句一作寶翰電流彤管雨散)
戒火文(白帖)
余家遭火屋宇焚盡器用廓然乃造於四鄰以為戒火
文曰經籍為灰篇章為炭
左思(字太沖齊國臨淄人徵為祕書)
三都賦序
蓋詩有六義焉其二曰賦揚雄曰詩人之賦麗以則班
固曰賦者古詩之流也先王採焉以觀土風見綠竹猗
猗則知衞地淇澳之産見在其版屋則知秦壄西戎之
宅故能居然而辨八方然相如賦上林而引盧橘夏熟
揚雄賦甘泉而陳玉樹青蔥班固賦西都而歎以出比
目張衡賦西京而述以遊海若假稱珍怪以為潤色若
斯之類匪啻於兹考之果木則生非其壤校之神物則
出非其所於辭則易為藻飾於義則虚而無徵且夫玉
巵無當雖寶非用侈言無驗雖麗非經而論者莫不詆
訐其研精作者大抵舉為憲章積習生常有自來矣余
既思摹二京而賦三都其山川城邑則稽之地圖鳥獸
草木則驗之方志風謠歌舞各附其俗魁梧長者莫非
其舊何則發言為詩者詠其所志也升高能賦者頌其
所見也美物者貴依其本讚事者宜本其寔匪本匪寔
覽者奚信且夫任土作貢虞書所著辨物居方周易所
眘聊舉其一隅攝其體統歸諸詁訓焉(文選作本五臣准)
劉逵(字淵林)
三都賦注序(左思為三都賦張載注魏都劉逵注吴蜀而序之)
觀中古已來為賦者多矣相如子虚擅名於前班固兩
都理勝其辭張衡二京文過其義至若此賦擬議數家
傳辭會義抑多精致非夫研覈者不能練其旨非夫博
物者不能統其異世咸貴遠而賤近莫肯用心於明物
斯文吾有異焉故聊以餘思為其引詁亦猶胡廣之於
官箴蔡邕之於典引也
衞權(字伯輿陳留襄邑人魏特進覬之孫仕晉尚書郎)
三都賦略解序(陳留衛權為左思賦作略解序之是後盛重於時案裴松之)
(魏志注云權注吴都賦及叙今刻晉書作衛瓘誤)
余觀三都之賦言不苟華必經典要品物殊類禀之圖
籍辭義瓌瑋良可貴也有晉徵士故太子中庶子安定
皇甫謐西州之逸士躭籍樂道高尚其事覽斯文而慷
慨為三都序中書著作郎安平張載尚書郎濟南劉逵
並以經學洽博才章美茂咸皆悅玩為之訓詁其山川
土域草木鳥獸竒怪珍異僉皆研精所由分散其義矣
余嘉其文不能默已聊籍二子之遺忘又為之略解祗
增煩重覽者闕焉(並晉書)
趙至(字景真代郡人清辨有才辟三部從事)
與嵇蕃書(至與蕃友善及孟元基辟為遼東從事念將遠適與蕃書敘離并陳其志)
(與干寶晉紀云太祖逐吕安遠郡在路作書康臧榮緒晉書云安妻甚美兄㢲報之内)
(慙誣安不孝啓太祖徙安遠郡即路與康書太祖見而惡之收安付廷尉與康俱死康子)
(紹家集云趙景真與從兄茂齊同年相親州辟至遼東從事始詣遼東時作此書與茂齊)
(時人誤謂吕仲悌與先君書李善文選註云二說不同故題云景真而書曰安李周翰云)
(晉紀國史實有所憑紹之家集未足可據時紹以太祖惡安之書又安與康同誅懼時所)
(疾故移此書於景真考其始末是安所作故以安為定鼎按此書絶與安被誣見逐之事)
(意義無沙而所稱吾子榮耀眩其前豔色餌其後諸語以擬康頗為不倫且蕃自有答趙)
(至書與前書意義頗大相應晉書作至與蕃者為是)
安白昔李叟入秦及關而歎梁生適越登嶽長謠夫以
嘉遁之舉猶懷戀恨况乎不得巳者哉惟别之後離羣
獨逝背榮宴辭倫好經迥路涉沙漠鳴雞戒旦則飄爾
晨征日薄西山則馬首靡託尋歷曲阻則沉思紆結乘
高遠眺則山川悠隔或乃廻飈狂厲白日寢光﨑嶇交
錯陵隰相望徘徊九皋之内慷慨重阜之巔進無所依
退無所據涉澤求谿披榛覓路嘯詠溝渠良不可度斯
亦行路之艱難然非吾心之所懼也至若蘭茝傾頓桂
林移植根萌未樹牙淺絃急常恐風波潛駭危機密發
斯所以怵惕於長衢按轡而歎息者也又北土之性難
以托根投人夜光鮮不按劍今將植橘柚於玄朔蔕華
藕於修陵表龍章於裸壤奏韶武於聾俗固難以取貴
矣夫物不我貴則莫之與莫之與則傷之者至矣飄颻
遠遊之士託身無人之鄉總轡遐路則有前言之艱懸
鞍陋宇則有後慮之戒朝霞啟暉則身疲於遄征太陽
戢曜則情劬於夕惕肆目平隰則遼廓而無覩極聽脩
原則掩寂而無聞吁其悲矣心傷悴矣然後乃知步驟
之士不足為貴也若乃顧景中原憤氣雲踊哀物悼世
激情風烈龍睇大野虎嘯六合猛氣紛紜雄心四據思
躡雲梯横奮八極披艱掃穢蕩海夷岳蹴崐崘使西倒
蹋太山令東覆平滌九區恢維宇宙斯亦吾人之鄙願
也時不我與垂翼遠逝鋒距靡加翅翮摧屈自非知命
誰能不憤悒者哉吾子殖根芳苑濯秀清流布葉華崖
飛藻雲肆俯據潛龍之淵仰蔭棲鳳之林榮曜眩其前
豔色餌其後良儔交其左聲名馳其右翺翔倫黨之間
弄姿帷房之裏從容顧眄綽有餘裕俯仰吟嘯自以為
得志矣豈能與吾同大丈夫之憂樂者哉去矣嵇生永
離隔矣焭焭飄寄臨沙漠矣悠悠三千路難涉矣攜手
之期邈無日矣思心彌結誰云釋矣無金玉爾音而有
遐心身雖胡越意存斷金各敬爾儀敦履璞沈繁華流
蕩君子弗欽臨書恨然知復何云(文選風逝晉書作遊飈作﨑嶇作徙倚)
(常恐作每恐蔕作榮武作舞淹寂作掩寂誰作孰臨書恨然作臨紙意結恢維一作恢廓翅翮一作六翮)
嵇蕃(字茂齊康兄子太子舍人)
答趙景真書
登山遠望覩&KR1895;&KR1746;以成憤策杖廣澤瞻長波以增悲遊
盻春圃情有秋林之悴濯足夏流心懷冬冰之慘對榮
宴而不樂臨清觴而無歡今足下琬琰之朴未剖而求
光時之價騏驥之足未攄而希絶景之功心銳而動淺
望速而應遲故有企佇之懷爾夫處静不悶古人所貴
窮而不濫君子之美故顔生居陋不改其樂孔父困陳
絃歌不廢幸吾子思弘遠理合道自榮將與足下交伯
成於窮野結箕山於蓬屋侣范生於海濱儔黃綺於商
岳憑輕雲以絶馳遊曠蕩以自足雖不齊足下之所樂
亦吾心之所願也(藝文類聚)
嵇喜(字公穆康兄仕揚州刺史宗正)
嵇康傳(嵇氏譜)
家世儒學少有儶才曠邁不羣高亮任性不修名譽寬
簡有大量學不師授博洽多聞長而好老莊之業恬静
無欲性好服食常採御上藥善屬文論彈琴詠詩自足
于懷抱之中以為神仙者稟之自然非積學所致至於
導養得理以盡性命若安期彭祖之倫可以善求而得
也著養生篇知自厚者所以喪其所生其求益者必失
其性超然獨達遂放世事縱意於塵埃之表撰錄上古
以來聖賢隠逸遁心遺名者集為傳贊自混沌至於管
寧凡百一十有九人蓋求之於宇宙之内而發之乎千
載之外者矣故人世莫得而名焉
嵇紹(字延祖康子歷侍中惠帝蕩陰之敗以身捍帝被害)
太尉陳準諡駁(紹元康時領國子博士太尉廣陵公陳準薨太常奏諡議駁事)
(雖不從朝廷憚焉)
諡號所以垂之不朽大行受大名細行受細名文武顯
於功德靈厲表于闇蔽自頃禮官協情諡不依本準諡
為過宜謚曰謬
司空張華復爵駮(華為趙王倫所誅及惠帝復阼議復其爵紹為侍中駮)
臣之事君當除煩去惑華歷位内外雖粗有善事然闔
棺之責著于遠近兆禍始亂華實為之故鄭討幽公之
亂斵子家之棺魯戮隠罪終篇貶翬未忍重戮事巳弘
矣謂不宜復其爵位理其無罪
上惠帝反正疏
臣聞改前轍者則車不傾革往蔽者則政不爽太乙統
於元首百司役於多士故周文興於上成康穆於下也
存不忘亡易之善義願陛下無忘金墉大司馬無忘潁
上大將軍無忘黃橋則禍亂之萌無由而兆矣
諫齊王同書(同既輔政大脩第舍驕奢滋甚紹書諫冏雖謙順報之卒不能用)
夏禹以卑室稱美唐虞以茅茨顯德豐屋蔀家無益危
亡竊承毁敗大樂以廣第舍興造功力為三王立宅此
豈今日之先急哉今大事始定萬姓顒顒成待覆潤宜
省起造之煩深思謙損之理復主之勲不可棄矣矢石
之殆不可忘也(並晉書)
趙至敘(世說注)
至字景真代郡人漢末其祖流宕客緱氏令新之官至
年十二與母共道傍看母曰汝先世非微賤家也汝後
能如此不至曰可爾耳歸便就師誦書蚤聞父耕叱牛
聲釋書而泣師問之答曰自傷不能致榮華而使老父
不免勤苦年十四入太學觀時先君在學寫石經古文
事訖去遂隨車問先君姓名先君曰年少何以問我至
曰觀君風器非常故問耳先君具告之至年十五陽病
數數狂走五里三里為家追得又灸身體十數處年十
六遂亡命徑至洛陽求索先君不得至鄴沛國史仲和
是魏領軍史渙孫也至便依之遂名翼字陽和先君到
鄴至具道太學中事便逐先君歸山陽經年至長七尺
三寸潔白黑髮赤唇明目鬢鬚不多閒詳安諦體若不
勝衣先君嘗謂之曰卿頭小而銳瞳子白黑分明視瞻
停諦有白起風至論議清辯有從横才然亦不以自長
也孟元基辟為遼東從事在郡斷九獄見稱清當常自
痛棄親遠游母亡不見吐血發病服未竟而亡(世說注)
嵇含(字君道蕃子歷襄城太守為荆州司馬郭勵所殺)
莊周弔文(弘農王粹以貴公子尚主館宇甚盛圖莊周於室使含為讚含援筆為弔)
(文文不加點并敘)
帝壻王弘遠華池豐屋廣延賢彦圖莊生垂綸之象記
先達辭聘之事畫真人於刻桷之室載退士於進趣之
堂可謂託非其所可弔不可讚也其辭曰
邁矣莊周天縱特放大塊授其生自然資其量器虚神
清窮玄極曠人偽俗季真風既散野無訟屈之聲朝有
爭寵之歎上下相陵長幼失貫於是借玄虚以助溺引
道德以自奬戸詠恬曠之辭家畫老莊之象今王生沉
淪名利身尚帝女連耀三光有出無處池非巖石之溜
宅非茅茨之宇馳屈産於皇衢畫兹象其焉取嗟乎先
生高蹟何局生處巖岫之居死寄彫楹之屋託非其所
沒有餘辱悼大道之湮晦遂含悲而吐曲(晉書)
上長沙王乂增置掾屬議(乂從之乃增郎及令史)
昔魏武每有軍增置掾屬尚書令陳矯以有軍事亦奏
增郎况今都官中騎三曹晝出督戰夜還理事一人兩
役内外廢乏含謂各有主帥委之大將軍不宜復令臺
寮雜與其間(杜氏通典養書鈔與芈平書處士生厮門拔羣特立)
木弓銘(初學記)
烏號之樸豐條足理弦弧走括截飛駭止射隼高墉出
必有擬既用禦侮亦以招士
菊花銘
煌煌丹菊暮秋彌榮璇蕤圓秀翠葉紫莖詵詵神仙徒
飡落英親尊是御永祚延齡(藝文御覽合)
娱蜡賦序
玄象運而寒暑交節會至而萬物遷天地之化固以不
停况於人道之不變乎是以百年憂喜相參能達要終
之數悟生生之宜者百世不週其人大蜡之夕雖天下
同有至攜金蘭以齊聲利貴得意以遺榮勢孰我尚哉
(並藝文)
困熱賦序(一作困暑太平御覽)
夫閏於夏則崇暑在冬則增寒永熙元年閏在仲夏三
伏之節始奏商秋之辰未期余以下里貧生居室卑陋
小巷不來清風短簾不足增蔭外困流汗内懷煩暎歎
彼夏屋之士口饜珍味體逸高廓竝天而寒暑殊同世
而憂樂異(小一作湫簾作廡增作美)
祖道賦序
祖之在於俗尚矣自天子至庶人莫不咸用有漢卜日
丙午魏氏擇其丁未至于大晉則祖孟月之酉日各因
其行運三代固不同雖共奉祖莫識祖之所由興也說
文祈請道神謂之祖有事於道者吉凶皆名君子行役
則列之于中路喪者將遷則稱名于階庭或云百葉遠
祖名諡凋滅墳塋不復存其銘表游魂不得托於廟祧
智者故以歲初良辰肇建華蓋揚綵旗將欲招靈爽於
今夕庶衆祖之來憑蓋有兩端俯歎壯觀乃述而賦之
(初學記祖諡一作皆蓋一作揮采一作朱字宋書引此序作合賦蓋佚嵇字誤含為合又佚道也藝文作)
(社賦祖竝作社)
白首賦序
余年二十七始有白髮生於左鬢斯乃衰悴之標證棄
捐之大漸也蒲衣幼齒作弼夏后漢之賈鄧弱冠從政
獨以垂立之年白首無聞壯志衂於蕪塗忠貞抗於棘
路覩將衰而有川上之感觀趣舍而抱慷慨之歎(竝藝文)
羽扇賦序
在吴楚之士多執鶴翼以為扇雖曰出自南鄙而可以
遏陽隔暑昔秦之兼趙取其冕服以付臣工晉之附吴
亦遷其羽扇御于上國(北堂書鈔)
八磨賦序
外兄劉景宣作為磨竒巧特異策一牛之任轉八磨之
重因賦之
雞賦序
余庭有栖雞而一雄最武常憑梯升栖守時告晨未嘗
有殆
遇䘍賦序
元康二年七月七日余中夜遇䘍客有戲余者曰俗諺
云過滿百為䘍所螫斯言信哉雖内省不疚而逢此害
喟然而歎遂作賦(並御覽)
孤黍賦序
余慎終屋之南榮有孤黍生焉因泥之濕遭雨之潤宿
昔牙蘗滋茂甚速塗燥根淺忽然萎隕深感此黍不韜
種以待時貪榮棄本寄身非所自取彫枯不亦宜乎
長生樹賦序
余嬰丁閔凶靡所定居老母垂聖善之訓以為生事愛
敬沒則無改宜居墓次瞻奉威靈兼覽藝文可以不殞
先軌祗奉慈令遂家于墳左掃除壇封種植松栢松栢
之下不滋非類之草猥有長生育于域内豈老母至行
表徵於嘉木哉(並藝文秋朝生暮落樹賦序草木春榮悴此樹朝生暮落)
槐香賦序(一作嵇康懷香賦序)
余以太簇之月登于歷山之陽仰眺崇巒俯視幽坂乃
覩槐香生蒙楚之間曾見斯草葅于廣夏之庭或披帝
王之圖怪其遐棄遂遷樹于中堂華麗則殊彩阿那芳
實則可以藏書又感其棄本高崖委身階庭似傅說顯
殷四叟歸漢故因事義賦之(葅一作植末句故因實制名)
宜男花序
宜男花者世有之久矣多殖幽皋曲隰之側或華林玄
圃非衡門蓬宇所宜序也(並太平御覽瓜又瓜賦序世云三芝處一焉)
寒食散賦序(藝文)
余晚有男兒既生十朔得吐下積日羸困危殆決意與
寒食散未至三旬幾於平復
集(書鈔)
李方治為撫軍長史余為從事中郎常隨撫軍時天
熱露坐有頃雨降李不張油幔(又含集云晝則負筆而耨昏則帶經而息)
溫羨(字長卿太原祁人歴吏部尚書以從駕功封大陵縣公懷帝時遷開府領司徒)
張華議復官駁(華被誅齊王冏建議欲復其官論者或以為非羨為吏部尚書)
(駁之華竟復爵)
自天子以下爭臣各有差不得歸罪於一人也故晏子
曰為巳死亡非其親昵誰能任之里克之殺二庶陳乞
之立陽生漢朝之誅諸吕皆積年之後乃得立事未有
事主見存而得行其志於數月之内者也式乾之會張
華獨見上宰不和不能承風贊善望其指麾從命不亦
難乎况今皇后譛害其子内難不預禮非所在且后體
齊於帝尊同皇極罪在枉子事不為逆義非所討今以
華不能廢枉子之后與趙盾不討殺君之賊同而貶責
之於義不經通也(晉書)
王讚(字正長義陽人博學有俊才辟司空掾歷散騎侍郎)
梨樹頌(并序)
太康十一年梨樹四枝與中枝合生于囿皇太子令侍
中頌之
嘉禾時生瑞我皇祚脩榦外揚隆枝内附翊翊皇儲克
光其敬神啟其和人隆其盛降自玄圃合體速性時惟
令月躬親北林樂在同人如蘭如金木之期應乃同其
心同心之生啓自神明在心斯動於言斯形先民有則
稱詩表情惟永作歌以休厥靈(藝文)
皇太子誄
於明聖晉仰統天緒易以明險簡以識阻(毛詩古音考)
棗據(字道彦潁川長社人歷太子中庶子)
表志賦序
據忝職門下在帷幄之末與羣士敘齊登玉階侍日月
久矣出為冀州刺史犬馬戀主既有微情且志之所存
不能無言因而賦之
文立(字廣休巴郡臨江人仕蜀尚書入晉歷遷衛尉此下並蜀)
上武帝辭職表(立泰始中拜太子中庶子表辭不許)
伏惟皇太子春秋美茂盛德日新始建幼志誕陟大繇
猶朝日初暉良寶耀璞侍從之臣宜簡俊乂妙選賢彦
使視觀則覩禮容棣棣之則聽納當受嘉話駭耳之言
静應道軌動有所采佐清初陽緝熙天光其任至重聖
王詳擇終非糞朽能可堪任臣聞之人臣之道量力受
命其所不諧得以誠聞
武帝詔報
古人稱與田蘇游非舊德乎
敘用蜀大臣後表
故蜀大臣及盡忠使事者子孫雖仕郡國或有不才同
之齊民為劇又諸葛亮蔣琬費禕等子孫流徒中畿各
宜量才敘用以慰巴蜀之心傾吳人之望
辭散騎常侍疏
臣子之心願從疏以求昵凡在人情貪從幽以致明斯
實物性賢愚所同臣者何人能無此懷誠自審量邊荒
遺燼犬馬老甚非左右機納之器臣雖至愚處之何顔
武帝詔報
常伯之職簡才而授何謙虚也(並華陽國志)
李密(字令伯犍為武陽人蜀太子洗馬入晉歷漢中太守)
陳情表(密少亊祖母以孝閒仕蜀為郎蜀平泰始初詔徵為太子洗馬密不應命上表)
(陳情武帝覽表曰密不空有名也乃停召見文選華陽國志作書晉書作疏)
臣密言臣以險釁夙遭閔凶生孩六月慈父見背行年
四歲舅奪母志祖母劉愍臣孤弱躬親撫養臣多疾病
九歲不行零丁孤苦至于成立既無伯叔終鮮兄弟門
衰祚薄晩有兒息外無期功彊近之親内無應門五尺
之僮煢煢獨立形影相弔而劉夙嬰疾病常在牀蓐臣
侍湯藥未曾廢離逮奉聖朝沐浴清化前太守臣逵察
臣孝廉後刺史臣榮舉臣秀才臣以供養無主辭不赴
會詔書特下拜臣郎中尋蒙國恩除臣洗馬猥以微賤
當侍東宫非臣隕首所能上報臣具以表聞辭不就職
詔書切峻責臣逋慢郡縣逼迫催臣上道州司臨門急
於星火臣欲奉詔奔馳則劉病日篤欲苟順私情則告
訴不許臣之進退實為狼狽伏惟聖朝以孝治天下凡
在故老猶蒙矜育况臣孤苦特為尤甚且臣少仕偽朝
歷職郎署本圖宦達不矜名節今臣亡國賤俘至微至
陋過蒙拔擢寵命優渥豈敢盤桓有所希冀但以劉日
薄西山氣息奄奄人命危淺朝不慮夕臣無祖母無以
至今日祖母無臣無以終餘年母孫二人更相為命是
以區區不能廢遠臣密今年四十有四祖母劉今年九
十有六是臣盡節於陛下之日長報劉之日短也烏鳥
私情願乞終養臣之辛苦非獨蜀之人士及二州牧伯
所見明知皇天后土實所共鑒願陛下矜愍愚誠聽臣
微志庶劉僥倖保卒餘年臣生當隕首死當結草臣不
勝犬馬怖懼之情謹拜表以聞(文選立獨立華陽國志作孑夙嬰作蚤嬰矜)
(育作矜愍辭會作辭命過蒙作猥蒙臣無以終餘年作臣亦無以終餘年不能作不敢非獨作非徒報劉之日)
(短作報養劉之日短伯躬親晉書作躬見臣多疾病作臣少多疾病叔伯作叔未曾作未嘗逮作自會作命)
(詔書作明詔矜育作矜䘏特為尤甚作尫羸之極優渥作殊私不能廢遠作不敢棄遠報劉作而報劉非獨作)
(非但所見明知作之所明知共鑑作覽見願陛下作伏願陛下隕首作隕身偽朝佛經引作荒朝)
舉夀良表(良字文淑成都人歷秦國内史密表徵為黃門侍郎)
二州人士零頽才彦凌遲無復厠豫綱紀後進慰寧遐
外者良公朝英特二州之望宜見超予紹繼立後
與中山王牋(密為河内温縣令中山王過縣欲求芻茭薪蒸密引牋自後諸王過)
(不敢有煩)
高祖過沛賓禮老幼桑梓之供一無煩擾伏惟明王孝
思惟則動識先戒本國望風式歌且舞誅求之碎所未
聞命(並華陽國志)
與人書(密為温令憎疾從事嘗與人書從事白司隸以密清慎弗劾也)
慶父不死魯難未巳(晉書)
李興(密之子一名安字儶石有文才為劉弘參軍)
諸葛亮故宅碣文(永興中鎮南將軍劉弘至隆中觀亮故宅立碣表閭命太)
(傅掾犍為李興為文)
天子命我于沔之陽聽鼓鞞而永思庶先哲之遺光登
隆山以遠望軾諸葛之故鄉蓋神物應機大器無方通
人靡滯大德不常故谷風發而騶虞嘯雲雷升而潛鱗
驤摯解褐於三聘尼得招而褰裳管豹變於受命貢感
激以回莊異徐生之摘寶釋卧龍於深藏偉劉氏之傾
蓋嘉吾子之周行夫有知己之主則有竭命之良固所
以三分我漢鼎跨帶我邊荒抗衡我北面馳騁我魏疆
者也英哉吾子獨含天靈豈神之祗豈人之精何思之
深何德之清異世通夢恨不同生推子八陣不在孫吴
木牛之竒則亦般模神弩之功一何微妙千井齊甃又
何祕要昔在顛夭有名無迹孰若吾儕良籌妙畫臧文
既没以言見稱又未若子言行並徵夷吾反坫樂毅不
終奚比於爾明哲守沖臨終受寄讓過許由負扆莅事
民言不流刑中於鄭教美於魯蜀民知恥河渭安堵匪
皋則伊寧彼管晏豈徒聖宣慷慨屢歎昔爾之隠卜惟
此宅仁智所處能無規廓日居月諸時殞其夕誰能不
歿貴有遺格惟子之勲移風來世詠歌餘典懦夫將厲
遐哉邈矣厥規卓矣凡若吾子難可究已疇昔之乖萬
里殊塗今我來思覿爾故墟漢高歸魂於豐沛太公五
世而反周想魍魉以髣髴冀影響之有餘魂而有靈豈
其識諸(王隠蜀記)
陳夀(字承祚巴西安漢人仕蜀觀閣令史歷晉太子傅兼散騎常侍)
進諸葛氏集表(夀入晉除佐著作郎出補陽平令撰蜀相諸葛亮集奏之本)
(傳亮言教書奏多可觀别為一集)
諸葛氏集目錄
開府作牧第一權制第二
南征第三北出第四
計算第五訓厲第六
綜覈上第七綜覈下第八
雜言上第九雜言下第十
貴和第十一兵要第十二
傳運第十三與孫權書第十四
與諸葛瑾書第十五與孟達書第十六
廢李平第十七法撿上第十八
法撿下第十九科令上第二十
科令下第二十一軍令上第二十二
軍令中第二十三軍令下第二十四
右二十四篇凡十萬四千一百一十二字
臣夀等言臣前在著作郎侍中領中書監濟北侯臣荀
勖中書令關内侯臣和嶠奏使臣定故蜀丞相諸葛亮
故事亮毗佐危國負阻不賓然猶存錄其言恥善有遺
誠是大晉光明至德澤被無疆自古以來未之有倫也
輒刪除複重隨類相從凡為二十四篇篇名如右亮少
有逸羣之才英霸之器身長八尺容貌甚偉時人異焉
遭漢末擾亂隨叔父玄避難荆州躬耕于野不求聞達
時左將軍劉備以亮有殊量乃三顧亮於草廬之中亮
深謂備雄姿傑出遂解帶寫誠厚相結納及魏武帝南
征荆州劉琮舉州委質而備失勢衆寡無立錐之地亮
時年二十七乃建竒策身使孫權求援吴會權既宿服
仰備又覩亮竒雅甚敬重之即遣兵三萬人以助備備
得用與武帝交戰大破其軍乘勝克捷江南悉平後備
又西取益州益州既定以亮為軍師將軍備稱尊號拜
亮為丞相錄尚書事及備殂沒嗣子幼弱事無巨細亮
皆專之於是外連東吴内平南越立法施度整理戎旅
工械技巧物究其極科教嚴明賞罰必信無惡不懲無
善不顯至於吏不容姦人懷自厲道不拾遺彊不侵弱
風化肅然也當此之時亮之素志進欲龍驤虎視苞括
四海退欲跨陵邊疆震蕩宇内又自以為無身之日則
未有能蹈涉中原抗衡上國者是以用兵不戢屢耀其
武然亮才於治戎為長竒謀為短理民之幹優於將略
而所與對敵或值人傑加衆寡不侔攻守異體故雖連
年動衆未能有克昔蕭何薦韓信管仲舉王子城父皆
忖已之長未能兼有故也亮之器能政理抑亦管蕭之
亞匹也而時之名將無成父韓信故使功業陵遲大義
不及邪蓋天命有歸不可以智力爭也青龍二年春亮
帥衆出武功分兵屯田為久駐之基其秋病卒黎庶追
思以為口實至今梁益之民咨述亮者言猶在耳雖甘
棠之詠召公鄭人之歌子産無以遠譬也孟軻有云以
逸道使民雖勞不怨以生道殺人雖死不忿信矣論者
或怪亮文彩不豔而過於丁寧周至臣愚以為咎繇大
賢也周公聖人也考之尚書咎繇之謨略而雅周公之
誥煩而悉何則咎繇與舜禹共談周公與羣下矢誓故
也亮所與言盡衆人凡士故其文指不得及遠也然其
聲教遺言皆經事綜物公誠之心形于文墨足以知其
人之意理而有補於當世伏惟陛下邁蹤古聖蕩然無
忌故雖敵國誹謗之言咸肆其辭而無所革諱所以明
大通之道也謹錄寫上詣著作臣夀誠惶誠恐頓首頓
首死罪死罪泰始十年二月一日癸巳平陽侯相臣陳
夀上(三國志)
郭沖
諸葛亮五事(王隠蜀記云晉初扶風王駿鎮關中司馬高平劉寶長史滎陽桓隰)
(諸官屬士大夫共論諸葛亮于時譚者多譏亮託身非所勞困蜀民力小謀大不能度德)
(量力金城郭沖以為亮權智英略有踰管晏功業未濟論者惑焉條亮五事隠沒不聞於)
(世者寶等亦不能復難扶風王慨然善沖之言裴松之蜀志注駮難皆以為乖剌虚引)
亮刑法峻急刻剝百姓自君子小人咸懷怨歎法正諫
曰昔高祖入關約法三章秦民知德今君假借威力跨
據一州初有其國未垂惠撫且客主之義宜相降下願
緩刑弛禁以慰其望亮答曰君知其一未知其二秦以
無道政苛民怨匹夫大呼天下土崩高祖因之可以弘
濟劉璋暗弱自焉巳來有累世之恩文法羈縻互相承
奉德政不舉威刑不肅蜀土人士專權自恣君臣之道
漸以陵替寵之以位位極則賤順之以恩恩竭則慢所
以致弊寔由於此吾今威之以法法行則知恩限之以
爵爵加則知榮滎恩並濟上下有節為治之要於斯而
著
二事
曹公遣刺客見劉備方得交接開論伐魏形勢甚合備
計稍欲親近刺者尚未得便會既而亮入魏客神色失
措亮因而察之亦知非常人須臾客如厠備謂亮曰向
得竒士足以助君補益亮問所在備曰起者其人也亮
徐歎曰觀客色動而神懼視低而忤數姦形外漏邪心
内藏必曹氏刺客也追之巳越墻而走
三事
亮屯于陽平遣魏延諸軍并兵東下亮惟留萬人守城
晉宣帝率二十萬衆拒亮而與延軍錯道徑至前當亮
六十里所偵候白宣帝說亮在城中兵少力弱亮亦知
宣帝垂至巳與相逼欲前赴延軍相去又遠回迹反追
勢不相及將士失色莫知其計亮意氣自若勅軍中皆
卧旗息鼓不得妄出菴幔又令大開四城門埽地却灑
宣帝常謂亮持重而猥見勢弱疑其有伏兵於是引軍
北趣山明日食時亮謂參佐拊手大笑曰司馬懿必謂
吾怯將有彊伏循山走矣候邏還白如亮所言宣帝後
知深以為恨(鼎按沖晉臣不應稱晉宣帝亦不宜斥名司馬懿)
四事
亮出祁山隴西南安二郡應時降圍天水拔冀城虜姜
維驅略士女數千人還蜀人皆賀亮亮顔色愀然有戚
容謝曰普天之人莫非漢民國家威力未舉使百姓困
于豺狼之吻一夫有死皆亮之罪以此相賀能不為愧
於是蜀人咸知亮有吞魏之志非惟拓境而已
五事
魏明帝自征蜀幸長安遣宣王督張郃諸軍雍涼勁卒
三十餘萬潛軍密進規向劍閣亮時在祁山旌旗利器
守在險要十二更下在者八萬時魏軍始陳幡兵適交
參佐咸以賊衆強盛非力所制宜權停下兵一月以并
聲勢亮曰吾統武行師以大信為本得原失信古人所
惜去者束裝以待期妻子鶴望而計日雖臨征難義所
不廢皆催遣令去於是去者感悅願畱一戰住者憤踊
思致死命相謂曰諸葛公之恩死猶不報也臨戰之日
莫不拔刃爭先以一當十殺張郃郤宣王一戰大剋此
信之由也
安慮(字仲元)
使蜀弔孔明文(王隠晉書)
適子之墓冥漠無聲廟堂猶在松栢冬青遐哉邈矣長
游幽冥
譙熙
上武帝辭賜奏(譙周入晉為散騎常侍卒詔曰朕甚悼之賜朝服一具衣一襲)
(錢十五萬周息熙上言詔曰還衣服給棺直)
周臨終屬熙曰久抱疾未曾朝見若國恩賜朝服衣物
者勿以加身當還舊墓道險行難豫作輕棺殯斂已畢
上還所賜(晉陽秋)
李通
譙周像頌(益州刺史董榮圖畫周像於州學命從事李通為頌)
抑抑譙矦好古述儒寶道懷真鑒世盈虚雅名美迹終
始是書我后欽賢無言不譽攀諸前哲丹青是圖嗟爾
來葉鑒兹顯模(益部耆舊傳)
范頵(梁州大中正尚書郎)
上陳夀三國志表(夀除著作郎撰三國志時稱其善敘事有良史之才元康)
(七年卒頵等表上詔下河南尹洛陽令就家寫其書)
昔漢武帝詔曰司馬相如病甚可遣悉取其書使者得
其遺書言封禪事天子異焉臣等按故治書侍御史陳
夀作三國志辭多勸誡明乎得失有益風化雖文豔不
若相如而質直過之願垂採錄(晉書)
西晉文紀卷十八
