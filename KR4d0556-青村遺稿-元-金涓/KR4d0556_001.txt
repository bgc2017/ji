青村遺稿元金涓撰
序
送楊仲章歸東陽詩卷序
楊君仲章以清峻修敏之質好學不倦窮討六籍雖晚
登先師黃文獻公之門而強記卓識邁倫逸等一時學
者咸推先登宋君景濓每稱之曰能而先師亦自謂不
意晚年復得此友如涓者愚弗能砭頑弗能訂安敢望
其末光也哉重自念四方士人登先師之門者無有不
立名成業涓自幼年侍側時則有陳君時甫吳君立夫
李君仲倫朱君元達朝夕講論文字辨析義理涓未始
或能識知也既而時甫居東陽以明經授徒常數十百
人弟子不遠千里而至其高第弟子則有張君良金為
江浙鄉舉易魁凢為舉子之業者無不宗焉立夫以庚
申歲中鄉試榜仲倫以茂才異等用大臣薦為校官惟
元達豪俠不羈藐視進取以學問文章同遊浙西者三
十餘年雖虞柳諸公薦書交上亦睥睨弗顧也後數年
先師提舉江浙儒學時則有劉君子實哲君子正應君
之邵陳君子中肄業西湖書院劉哲二君皆登上第應
則兩中鄉舉榜陳回河南授試主司見其文反疑其為
南人代筆之作由是失利而返則抑欝不得志卒於錢
塘先師銘其墓焉迨夫先師告老致事而歸則有宋君
景濂許君存仁王君子充以英敏絶人之學一時咸集
文名德業超出前軰今則皆居要路密邇清光所謂立
名成業真足以承前引後嗚呼盛哉夫何朱君伯清傅
君國章與吾仲章氏皆以妙年傑學才器局幹以出入
乎諸君之間逐逐焉不以印組為務忒忒焉不以文章
自高晦光隠德逸志抗雲迥出人表比辟書及門伯清
以居制不出國章以母老懇辭仲章則先事適機以自
潛時知縣胡公子實方興學校以導民奉幣致請仲章
為弟子師迎焉以偹其敬館焉以具其禮無幾何致辭
而歸咸贈之以詩去則隠於東陽南溪之濱閉門絶客
束書問農文不留稿詩不贈人與涓不相聞問者寥寥
四五載矣今其季仲齊授徒法興精舍涓適見此卷慨
後生之可畏嗟良覿之難逢痛念先師之不可復作矣
因撫卷興思先師以晚年得此友為喜而涓亦以晚年
得友斯人為竒則先師道業之傳宗而主之者有其人
予復何憂遂并叙此意於卷端以寓夫久要不忘之意
云仲章見之其必有以知我屬望之深意也
七言古詩
和吳正傳五臺懷古韻
姑蘇臺
闔閭城畔姑蘇臺百花洲上千花開笙歌半空曉未絶
一聲落月啼烏來蛾眉顰翠愁如簇空捧春嬌在心曲
滄江羅網縱鯨鯢碧瓦坵墟走麋鹿悽煙慘日潮生處
怨滿鴟夷猶不悟甬東東海不可棲劍光夜冷吳山路
章華臺
楚臺雲棟連天宇伯氣憑陵横九土方會諸侯求鼎時
天下無周而有楚一朝吳蔡兵合謀孤舟江路誰從遊
宫花曉露細腰泣空山落日餓鬼愁春風過眼秋蕭瑟
䬼人一飯那能得道傍塊土棲草烟夜寒夢落空臺前
朝陽臺
楚王昔日遊臺上前望巫峯近相向青楓錦石叢古祠
暮雨朝雲依疊嶂蔓花古木多春寒翠幃仙佩非人間
神功治水佐禹跡至今石刻巍如山詞臣錯寫高唐賦
剛道朝雲夢中遇千尺黃湍洗不清水聲猶望臺前怒
黃金臺
昭王有志興宗社厚幣卑辭禮賢者郭君一語捐千金
國士争趨駢駟馬燕臺計議皆英豪齊人蹴踏猶兒曹
三軍旗幟白日動半空劍氣青雲高樂生既去士亦少
回首春風長芳草火牛遂復七十城恨滿臺荒天地老
戲馬臺
將軍逐馬關中來神威掠地風雲摧鴻門舞劍成敵國
彭城衣錦登空臺馳下漢軍何披靡垓下楚歌相應起
山河百二幾諸侯子弟八千無一騎古來天下誰英䧺
荒臺老樹悲秋風符命合歸赤帝子項伯不忠范增死
五言律詩
和楊仲齊韻
光明清絶地物色藉詩描野鼠拱虚穴山蜂歸早朝閑
庭翻芍藥枯木引陵苕鼻觀香風入移時獨未消
其二
雲嶠無榮辱林泉得浸滛瀑飛晴雨散風奏曉龍吟大
葉長莖苿枯枝老樹林吾行忽過此殊喜得幽尋
其三
渴飲空中露饑飡石上霞夜茶烹玉液春酒釀松花自
謂得仙術不知老歲華請看梳櫛處斑白照窗紗
其四
溪行欲假履雲坐不須冠樹密一天小樓高六月寒袈
裟憎客至魍魉喜人看惟有松無意風來即奏弹
自述
疆埸正多故山林成久留據鞍皆戰馬扣角且歌牛清
德交遊冷光眀詩思浮從今脱塵濁自可鄙公侯
春興
菜甲時堪摘柴荆晝不開鑿渠通水道度地覓花栽旅
食憑儒術春愁仗酒杯却憎塵世薄徒爾暫徘徊
其二
落落相如志悠悠王粲悲乾坤猶甲胄耕鑿且年時伐
木開新逕引泉添小池箇中非所適排悶且裁詩
其三
草閣成遷次春來景物新杖藜時野外把釣即溪濱夜
雨桑麻足東風草木勻關河阻南北何處問通津
秋夜
四望秋無際凭欄夜未央星榆晴舞葉月桂冷飛香人
澹琴心苦林幽鶴夢長此情當此夕誰肯賞凄涼
山莊
青村溪盡處林密隠孤莊石老莓苔路門荒薜荔墻人
行秋業滑鶴立晚松涼治畝農歸後蓑衣掛夕陽
江村
寂寂江村路輕烟晚自生遠峯晴見色獨樹煖無聲渚
鷺行看水溪魚賣入城孤舟人不渡兩岸夕陽眀
錢塘行在
鳳舞龍飛處寒煙半野蒿地卑東海近天遠北辰高來
往春秋燕盈虛日夜潮老僧年八十對客話前朝
伍員廟
東出昭關日倉皇去路遥漁人憐贈劍市吏識吹簫楚
郢鞭荒墓吳江起怒潮因思臣子節千古一魂消
舟次漁浦
雙溪東入浙終日坐危舟流水遠眀目小蓬低壓頭煙
村鴉入暮江國雁賓秋一片淒涼景安排獨客愁
浙江曉渡
片帆風力飽涼氣碧颼颼江闊欲沉雁天空惟見秋漁
歌聞四起人影在中流隔望秦峯出東南第一洲
舟次嚴灘
八月桐江曲青蘋未著花亂雲低壓樹細水淺流沙到
郭無多路依山有幾家故人成遠别相望各天涯
雨後書懷
畏俗久不出其如此意何鬢毛詩白盡山色雨青多曲
偃行蛇草圓生浴鳥波與誰專一壑同和採芝歌
康湖山居
康湖環十里半世樂吟身白屋居寒士青山是故人松
多天不暑瀑近地無塵頗得漁樵趣生涯日又新
送人回剡
華川遊未遍又作剡中游詩海珊瑚月書田苜蓿秋行
山時借屐訪雪夜乘舟别後懷人處清風獨倚樓
别徐處士歸嚴州
浙水連天白輕帆帶雨飛榻懸高士去釣在故人歸秋
盡雁初過江空魚正肥君如招伴隠我正欲相依
别友人歸衢
爛柯山下路猿鳥待多時今伴少微隠何愁太史知葛
陂龍化早遼海鶴歸遅為問山中叟如今幾局棋
送友曉發赴北
荒雞三唱後河漢正西流太白孤星曉中華大野秋樹
低江郭遠風急草煙收此去金臺上觀光樂勝遊
客中與友人言别
同是婺中人情親若弟兄客邊今識面詩上已聞名驛
柳分春遠山花照晚眀相逢即相别流水幾多情
旅懷
江湖為客久歸計與誰論春色草無路雨聲人閉門薄
衣知酒煖眼病覺燈昏蜀水家邊景連宵役夢魂
江樓有見
睡起無忙事寒多不下樓櫓聲和雁去江影照人愁山
碧雲初曉林紅葉正秋琴書無恙否我欲問歸舟
山園即事
暖日麗亭臺山屏四面開與誰行樂去有客伴吟來鳳
舞摩挲竹龍蟠屹崛梅春風似相識終日共徘徊
自述
索居三十載一硯鐵穿磨學淺非時用人生奈老何竹
房來暝早花塢聚春多静坐無餘事門前水自波
次楊仲齊韻
端坐無時事春秋讀聖經逐風驚退鷁隕石看飛星自
謂心將憒何期眼倍青獲麟應絶筆三歎動虚靈
其二
空谷開雲葉清池曳水衣階苔掃不盡山果摘還稀長
嘯妨僧定徐行看月輝獮猴庭下過擾亂静中機
其三
書巢何所有香縷散紛紜眀月將梅到虚樓看夜分僧
歸驚卧犬錫落破層雲語及外間事令人不敢聞
村居
荒草無行路人家隔小溪雨多嵐氣重石少水聲低病
鶴依松立寒雞傍砌啼近來渾懶動静處欲幽栖
對客
對客談清話相忘酒一壺吟腸傾大白醉額岸輕烏午
飣新虀韭秋厨活膾鱸眀朝重有約一笑過康湖
亂中自述
汨汨兵猶競凄凄興莫賒嬌兒將學語稚子慣烹茶亂
後添新鬼春歸發舊花十年湖海志羈思滿天涯
其二
幽居隣水竹避地獨柴門白日琴書淨春風燕雀喧看
山頻矮屐適興任芳樽天地軍麾滿詩成自朗吟
其三
園林春已半茅屋日初長水動魚兒出花飛燕子忙看
雲閒坐石把酒濕征裳落落當年恨高歌竟欲狂
其四
春夢猶為客題詩發興清風帘茅店酒晴日柳橋鶯親
老頻歸覲時危未息兵況來招隠計擬問鹿門行
蜀墅頭
溪頭自舒散天澹夕陽微拂石松邊坐看雲水上飛舊
磯雙鷺下小棹一漁歸不覺吟成久苔㾗濕上衣
雲門道中
三月山南路村村呌杜鵑白雲千嶂曉斜月一溪烟水
冷長松井春香小薺田何時移别業來往繡湖邊
秋夜有感
苦吟人不寐中夜啟幽扉明月霜初下西風葉正稀家
貧豚有子天冷客無衣感事忽如夢孤螢入我幃
暮秋懷歸
西風三徑菊秋晚正花開家遠書難寄天寒雁未來青
山如舊識白眼妬竒才遥憶浯溪路年年長綠苔
七言律詩
用仲敬先生折桂韻
金印懸腰不用黃丹溪垂釣亦何傷舟移鷺點青山破
笛弄梅飄白雪香月裏版圖窺窄窄望中鴻鵠去茫茫
蕭曹不是逢隆凖未必姓名千載芳
夜宿青陂
爲愛青陂甚瀟洒二三杖屨樂徘徊道人櫂雪今何在
野老牽衣不放回别塢犬聲風送至誰家梅影月偷來
卜鄰若許成茅屋日種芝蘭千百栽
用前韵復春谷道人
春谷無塵宜笑傲蜀山有路可徘徊蛟龍得雨翻猶卧
鵰鶚横秋又早回放艇幾同漁父去看棋時許野樵來
洞前更約東風轉仙李碧桃随意栽
用楊仲章兵字廬字韻
林森劍戟立天兵不礙琴書嘉遯情李愿釣鮮情自逸
謝安補屐興何清岩房罷磬銷香篆石壁題詩紀姓名
我欲相從無羽翼秋風雞黍約佳盟
其二
不向人間結草廬任他城市務贏餘飽飡薇蕨泉中水
過眼牙籖架上書嵐氣著窗雲影過鐘聲入夢曙光初
高居自與禪機會何害門稀長者車
山行
望望峯巒紫翠凝杖藜補屐謾登登樵歌谷静聲相荅
雨霽林香氣欲蒸行樂可無詩似錦從容那用酒如澠
何當擺脱塵中慮許我移家共作朋
寄許存仁存禮
金華有客負材豐搜抉神竒奪化工愛酒何殊陶栗里
隠居真似陸龜蒙欲知晴日鶯花處盡入新詩品藻中
江漢夕烽然未息莫將心事較窮通
其二
年來無事學休糧蜀墅溪頭有草堂幾度瞻雲思棣萼
清宵看月坐藤床侵晨處士烟霞疾慙愧才人錦繡腸
樗散聲名甘寂寞從教詩句只尋常
寄友人宋邦彦
故人别後見尤難彼此詩盟尚未寒寧暇對床論契闊
漫勞折簡報平安春山裂竹愁如海流水落花紅滿灘
九十春光都過了諸君何以罄交懽
寄胡希顔
伐木有詩誰善賦嚶嚶喚起遠相求白沙翠竹一村曉
錦樹黃花滿野秋雪夜艱難呼檜楫晴風容易下書樓
獨憐浩浩多真樂不似棲棲藴積憂
重遊光明寺
梵王宫闕倚崔嵬積翠繽紛圖畫開啼鳥避人穿樹去
老僧迎客下山來裁詩石逕書青竹散髮雲林卧綠苔
自識箇中幽興熟杖藜何惜重徘徊
送李子威之金陵
金陵自古帝王州策馬飄然作勝遊一代衣冠新禮樂
六朝文物昔風流此時送别詩盈軸何處相思月滿樓
若見潛溪宋夫子勿云江漢有扁舟
秋興
摇落頻驚節序催亂離懷復向誰開江山滚滚紅塵暗
霜露凄凄白雁來䧺劍醉提時慷慨矮衣屢舞起徘徊
近聞幕府徵豪傑當代誰為濟世才
題楊伯容竹居
最愛君家竹居好秋花錦石相新鮮窗前讀易無俗子
林下置酒多才賢寶鴨晝焚香滿室鐵笛夜吹聲在天
安得卜鄰近左右與君日日談詩篇
送楊仲齊之武川訓導
聞道琴書行有日臨岐送别意何如蒲萄酒美杯初泛
楊柳條新葉未舒春入杏壇朝鼓瑟雨餘芹泮水生魚
定知别後遥相憶毋惜頻頻遠寄書
春暮客中述懷
幽窗寂寂問音疎牢落干戈且讀書芳草王孫歸未得
青春客子意何如花殘樹底園收果水落溪頭人買魚
爲問紛紛當路者飛騰還肯顧蟾蜍
會胡原道馮原輔溪飲
溪流一曲石爲城中有廽瀾分外清金盞縈紆天上泛
玉盤宛轉鏡中行日高松影侵衣碎風綻楊花落帽輕
我軰固知文字飲鳳笙龍管向誰鳴
野步有感書寄城中黃上舍
新晴野步踏青暉萬綠枝頭可染衣流水小橋通野澗
斜風飛絮點苔磯春歸别駕憑誰管儒負虚名與願違
惆悵年華更迭易達人何事不知機
喜雨寄楊伯容
江城曉夜雨浪浪併作芳齋六月涼倚杖出門田父樂
題詩呼酒野人狂不愁戰地多兵甲遂喜豐年足稻粱
問訊草玄亭上客竹林疎簟夢秋光
秋暮會楊仲章
矮褐凄涼淹别館故人一見話綢繆溪頭水落魚龍夜
塞北雲深鼓角秋爛醉豈知猶是酒相逢誰為不封侯
江湖眀日重分手滿眼西風獨倚樓
贈術士吕公
短褐垂綸已十載柴扉篳竇即湖邊年來出處常存道
身外功名懶問天造次可無詩入聖相逢還有酒為賢
虎頭燕頷君休論好向山隂買釣船
自歎
雀聲催我過湖西日暮歸來看藥畦耄老不思安樂土
問人何處托幽棲白雲出岫心何在仙鶴離巢樹欠低
携取琴書便歸去奚煩更待杜鵑啼
贈陳仲玉本學教諭致仕
聽雨芹池二十年如何一旦捲青氊陡令猿鶴生秋怨
高枕琴書且晝眠詩為懶題閑木筆飯因不足羡苔錢
石田茒屋華川曲從此挑燈繡佛前
清德晚歸
酒留詩戀意遅遅回到中途已落暉小蹇引秋行落葉
老漁隈冷坐危磯山間眀月随人出松外閒雲伴鶴歸
試問夜深何處宿欲從山下扣禪扉
方學士招飲不赴
我在林間鹿與羣君為天上玉麒麟莫將綵樹燈前酒
來醉梅花月下人白屋不生三閣夢青山那識五陵青
行吟每到看松處自有漁樵作主賓
小齋
世道非時懶屈人小齋容膝且安貧河圖不出空歌鳳
魯史將終遇獲麟雲掩松窗低結暝水行花徑曲流春
近來頗得幽閒趣幾夜青山入夢頻
秋江話别
别酒相傾别淚流江流亦不為君留片帆今夜人何處
眀月滿天誰共樓一雁呌霜紅入葉十年為客白侵頭
莫嫌歸計多蕭索三徑西風菊正秋
送楊學諭還浦江
萍迹相逢又一年小樓情味共凄然半窗燈影看書坐
四壁秋聲聽雨眠浦汭暮雲迷去雁樵溪春水憶歸船
重遊莫負華山約須趁梅花早著鞭
贈王隠君叔誠
投老江湖作隠君鳳來龍去絶無聞孤山梅近閒吟月
九里松深穏卧雲書屋幾番留鶴守釣磯一半與鷗分
摛文染藻風流處可似蘭亭王右軍
送張學諭歸三衢
穏泛靈槎訪斗牛未容歸伴赤松遊蓴鱸此去無千里
雞黍相期在幾秋瀔水月寒梅入夢繡湖煙澹柳分愁
春風莫問田園計須趁功名在黑頭
金華史學錄回永嘉鴈蕩
青衫洗盡泮宫塵三載琴書又問津海闊正憐鴻去遠
山深須遣鴈來頻沈郎風月詩俱瘦謝老池塘草自春
莫笑廣文官獨冷長安一日看花人
寄王照磨季畊
底事鄉心憶鏡湖一朝歸去伴樵漁傳家尚喜貧存硯
教子尤勤老著書静裏有時觀水坐閑來何處買山居
門牆桃李應如舊添得春風柳五株
贈星命周雲峯
元是濂溪别一峯蒼寒高卓五雲中中蔵月窟無人到
試躡天根有路通絶頂隂晴分上下半空星斗繞西東
我來欲問元元理吹起扶摇九萬風
送金華應學錄回天台
華髮青衫寂寞官泮芹香煖客氊寒仙源久憶胡麻飯
書館羞餐苜蓿盤洞裏碧桃春自醉樓前眀月夜誰看
好風若有西來便願寫相思寄彩鸞
送東陽杜僉憲之河南(號尺五翁)
玉堂學士草堂仙濟世英才間世賢憂國正撡言事筆
移官又買載書船風摶渤澥三千水雲擁蓬萊尺五天
更到鳳池春好處紫微香煖御爐煙
悼開元洞天沈羽士
隔世仙靈不可招柳烟愁鎻赤闌橋蒼蛟有血遺金劍
丹鳳無音卧玉簫洞冷石墟雲氣濕樹枯雷剥火文焦
舊時風月今何在空見芳園長藥苗
三訪僧潛谷不遇有詩謝予就韻以荅
槁木心形大雅姿我求相見話襟期三生石上尋盟久
一片雲間識面遅梅下有童空放鶴屋邊無竹可留詩
因知雪夜人回棹豈是無心顧少微
送僧歸天竺
錫影孤飛下十峯定知分住翠芙蓉巖雲曉伏參禪虎
溪雨晴收入鉢龍香洗供花吟對月清浮談麈坐依松
我來欲遂林泉約金碧樓臺第幾重
送楊志仁之浙西僉憲
玉骨秋神鐵石心風流如此世無羣乾坤千古有清氣
河嶽一時生白雲蚌腹月眀珠迸彩鳳毛春暖錦成文
此行别有調羹信湖上梅花為報君
雪霽偶作
無事身閒睡起遅開門天霽已多時村醪待熱未紅火
野客忍寒先白詩冰照梅花微有影雪摧松樹半無枝
笑呼稚子隣家問昨夜魚歸未賣誰
自述
獨倚層樓眼界寬天風吹濕到闌干驚人好句愁中得
濟世方書病後看庭樹雪崩時一響瓶花凍合夜多寒
江南景物今凋弊誰想蒼生望治安
分韻得春字
分得新題賦未成暖風香散玉爐塵樓臺無月不宜夜
天地有梅先得春世路近年難獨客好山随處著閑人
何如寄傲南窗下學戴淵明漉酒巾
夜泊蘭江
江山歴朗雪初融坐見宵分碧落空世景固知光霽少
人生多在别離中影随月下成三友春到梅邊第一風
此夕此情聊復醉馬蹄明日又西東
秋日山中
不記秋風幾日晴偶來林下見雲生野梧半脱無多影
山雉驚飛忽一聲短錫引船僧渡水小輿聯擔客歸城
溪頭聽得漁翁說近日前村酒價平
秋日客中
久客歸來静閉門秋風落葉自紛紛夜來一煖做成雨
早起滿溪流出雲山色祗宜閒裏看鴈聲那可客中聽
黃花開遍歸無計吟老秋光又幾分
富陽舟中
終日推篷對酒杯漁郎隔浦棹歌回路旁古屋無人住
山下疎梅獨自開幾處汀洲分鴈下滿江風雨送潮來
白頭篙叟休相促眀日天晴上釣臺
城中歸志喜
城郭多時得一歸小園幽館雅相宜種荷池暝便鷗睡
儲粟瓶空慮鶴饑兩屐苔痕人立處一軒秋影月來時
静中自得其中理此意無人會得知
曉發金華
一帶寒林古木齊濛濛樹色亂雲迷沿村問酒難尋店
隔岸呼舟欲渡溪夜雨草深蛙鼓閙曉風花落子規啼
可憐客路多岑寂何處垂楊駐馬蹄
村舍
幾村桑柘遠相連村北村南小渡船茅屋有緣臨水住
閑身無事看山眠孤林欲暮鴉争樹一雨及時人種田
昨夜鄰翁喜相報今年依舊是豐年
山莊值歲暮
坐久那能笑口開篆烟燒盡石爐灰山厨度臘貧無肉
茅屋逢春富有梅凍鳥縮身依雪立饑驢直耳望人來
窗前更展離騷讀消得茶甌當酒杯
客中寄丁景行
半生書劍惜分隂誰想飄零素髮侵朋社有盟鷗聚散
客鄉無信鴈浮沉潮回斷岸沙痕淺月落幽池樹影深
歸計未成愁入夢一燈空伴壁間琴
春日過繡湖
湖上晴光麗物華行行幽興浩無涯林頭新店去沽酒
門外小盆來賣花天氣可非三令節春風多在五侯家
茅菴兀坐無餘事静看遊蜂報午衙
喜林達民至
相交十載不相疎只數能詩一老逋曲徑不緣花落掃
清尊端為客來沽剪將春韭露華濕吟到寒梅月影孤
對飲不妨拚爛漫務求鄉誼重如初
林下荅王仲實韻
林下黃茅屋數椽門前流水一漁船酒懷近日頻中聖
詩骨何時可換仙生計喜添供鶴料閒身幸結住山緣
客來不話功名事且誦莊生第一篇
西湖偶作
見說西湖多勝事六橋景物似當年風前楊柳株株活
雪後梅花樹樹鮮隔岸飛帘人賣酒臨堤撾鼓客遊船
幾時遂我窮行樂載道烟塵祗自憐
泊釣臺
釣臺聳插大江頭臺下悠悠水自流交友端居尊黼服
先生高尚只羊裘空山落日哀猿嘯斷岸西風古木稠
極目登樓頻悵望白雲飛盡碧天秋
客中風雨述懷
溪南連日雨昏昏客况難禁不出門山岳隂風靈氣伏
江湖秋水怒濤奔乘槎久待無邊使憂國徒懷奉至尊
自起高歌看寶劍大哉吾道許誰論
其二
謀生自歎一何愚弹鋏高歌志強舒江海故人楊得意
風塵多病馬相如買山何處堪歸隠為客經年廢讀書
溪上曉晴新雨後且須沽酒慰躊蹰
望天台
日光紅處是天台萬壑千峯紫翠開滄海波濤時洶湧
瓊樓石室自崔嵬丹邱霞酒憑誰遣綠水胡麻安再來
東望長歌搔短髮秋風滿抱一登臺
病後自吟
地僻柴門少客過寂寥生計柰愁何秋來得雨涼偏早
病起緣詩瘦更多鶴立露枝黃墮葉鷗飛煙渚翠翻荷
幾回夢入江湖棹笑看雲山卧綠蓑
秋興
柴扉草閣小溪頭生理蕭然只釣舟鼉吼江湖千里浪
雞鳴風雨五更秋漢家事業蕭何盛衛幕才名葛亮優
極目天涯心緒亂婆娑窗下看魚鈎
其二
栖栖裋褐閉柴扃颯颯西風起洞庭曉樹著霜千葉赤
秋虫懸戸一絲青雲昏塞北鴻書斷水落湖頭戰血腥
回首可憐文物異誰能提劍發新硎
遊佛堂
石田級級黍離離野外招提野趣宜山色萬重青有待
槿花一樹白無私得時豪傑誇身健老去飄零仗佛慈
課罷出郊時極目不堪人事苦吟詩
春日
今年春日殊無頼不逐黃衫作伴遊學道十年心似醉
懷人一别歲如流殘山剩水塵凡隔瘴雨蠻烟日夜浮
戰伐即今憐壯士功成誰擬覓封侯
繡湖重遊
繡湖八月景堪題士女扁舟尾尾齊白水青山圖畫裏
淡煙疎雨夕陽西芙蓉濯濯偏臨鏡楊柳依依密護堤
滿眼浪濤終古事華川望斷意都迷
幽居自述
小橋流水護柴荆門外青山適性情太瘦却應詩思惱
多愁莫放酒杯傾蕙蘭既植堪為佩松菊猶存不用名
誰識箇中真樂趣偶来林下看雲生
七言絶句
山齋雪夜寄王叔野
月滿中天雪滿村一琴窗下自温存溪頭應有人相訪
只恐扁舟不到門
舟中
短蓬摇下雨長川山重寒雲樹重煙篷底筆床相對坐
有人看作米家船
秋夜
獨自歸來秋夜静雨濕寒雲小窗暝竹爐無火渴思茶
隔樹人家有燈影
冬夜
獨坐夜深人讀易屋外雪明如月色松寒老鶴睡不成
飛下窗前伴人立
春晴
曉風吹暖破隂雲草色湖光轉綠㾗試看海棠枝上月
定將花影到重門
寄王可宗
石鼎烹茶風繞林小亭面水足清吟只今酒禁嚴如許
誰信香醪更可斟
寄彦敬
高人歸隠久投簮日轉花隂睡正酣階下斑衣森玉立
詩來猶說愛宜男
遊赤松
枕石聽流夢未安碧雲蘿薜古祠寒夜深鸞鶴羣仙過
人在青松月下看
其二
桃花流水出紅塵洞口仙凡隔幾鄰劉阮若知人世換
春風那肯問歸津
其三
金華三洞洞中天今日來遊信有緣丹井水寒瑤草碧
白雲猶伴石羊眠
其四
琳宫玉宇鎻崔嵬絶頂松窗對月開昨夜仙翁騎鶴去
五雲深處採芝回
村園
半畝村園接水涯誅茅新搆小書齋窗前不用栽花柳
只對青山景自佳
春曉偶成
清晨睡起覺衣單亭館東風怕倚欄一夜好春吹作恨
棃花寂寞雨鳩寒
題可宗壁間墨梅
澤癯山嶝月明中筆底精神擅化工老榦疎花生意在
紛紛開謝任東風
春愁
一春多為惜春愁無柰鵑聲呌不休最是惡懷難著處
落花風雨五更頭
幽興
回首紅塵已息機雲山應不負心期晚來散步清溪上
策杖長歌覓紫芝
其二
幽居無事總忘形草綠柴扉晝不扄柏子香消清晝永
閒凴琴几寫黃庭
其三
芳草池塘夢惠連臨風得句忽清圓年來每愧天才短
袖裏應無筆似椽
其四
閉門不出動十日雨後憑欄眼倍眀萬樹飛花將欲盡
一池春水漲浮萍
其五
束書屏迹住山中白髮蒼顔見老翁門外黃塵深似海
一家桃李自春風
讀易
至理從來無古今後人刪註轉迷沉遺經獨抱加潛玩
始識羲文廣大心
南窗
南窗不受北風寒筆硯供吟對景安最喜手扳簷外竹
雪中尤勝作花看
題睡漁圖
拍岸驚濤喚不醒輕鷗分夢下遥汀綠蓑自擁蘆花月
應怪羊裘動客星
題耕雲圖
亂石吹雲出曉溪又随流水到春畦無心夢到商林去
自在山中足一犁
子猷乘興圖
月照梅花雪點春小舟危坐醉中身一時為愛溪山去
本是無心見故人
和靖索句圖
聳兩肩寒瘦不禁東風獨立久沉吟山童莫放催歸鶴
正與梅花論苦心
美人圖
綵雲宫殿月闌干翠袖春風倚暮寒馬上琵琶愁未已
不須重展畫圖看
内人燒香圖
小院鈎簾拜月明暗將心語達微誠妾身不願承恩重
願保君王樂太平
趙昌海棠圖
銀燭燒殘夢未回舊家庭院已荒苔玉簫聲杳人何處
惟有東風燕子來
徐熙牡丹圖
翠幄籠霞護曉寒無人凝笑倚欄干玉環去後千年恨
留與東風作夢看
夏圭江天霽雪圖
小舟和雪載梅花水氣吹寒拂鬢華妙處人琴忘已久
不知乘興到誰家
真妃吹玉簫圖
此聲不許鳳凰知誰遣豬龍耳畔吹吹到綵雲驚散處
斷腸聲在落花枝
團扇詞
莫恨秋風入女墻恩情中道易凄涼人間縱有春風樂
歌罷桃花亦斷腸
探梅
乘興扶藜過石橋地平不覺萬山高庭前一樹梅花白
疑是春隂雪未消
溪頭晚歸
野店春寒酒力微溪雲吹濕上人衣山童不顧肩書重
猶折梅花帶雪歸
幽興
燕子飛來近畫簷暮春時節雨纖纖杏花落盡無情緒
何處人家有酒帘
范增
舞劍鴻門計不成咸陽歸路楚愁生子房玉斗空撞碎
柰有陳平四萬金
蘇武
北海寒深雪滿天邊雲漠漠漢雲連將軍不是麒麟種
争伴羝羊十九年
題蒲萄
漢使當年得種回至今中國受栽培秋風馬乳顆顆熟
正可盈缸釀綠醅
青村遺稿
