五代詩話卷四
兖州府知府鄭方坤撰
前蜀後蜀
韋莊
詩之作也窮通之分可觀韋莊詩壯故至台輔何贊詩
愁未幾而卒莊感懷云長年方悟少年非人道新詩勝
舊詩十畝野塘留客釣一軒春雨對僧棋花間醉任黃
鸝語池上吟從白鷺窺大道不將爐冶去有心重立太
平基何贊書事云果决生涯向洛中西投知已話恩容
雲遮劍閣三千里水隔瞿塘十二峰闊步文翁坊底月
閒尋杜甫宅邊松到頭須卜林泉隠自愧無能繼卧龍
(鑑戒錄)
感懷詩云長年方悟少年非人道新詩勝舊詩十畆野
塘留客釣一軒春雨對僧棋花間醉任黃鶯語池上吟
從白鷺窺大道不將爐冶去有心重築太平基或謂此
詩包括生成果為台輔(全唐詩話)
先是李遠有詩云人事三杯酒流年一局棋唐宣宗以
其非牧人之才不與郡守宰相為言然始俞允蜀相韋
莊應舉時遇黃寇犯闕著秦婦吟一篇内一聯云内庫
燒為錦繡灰天街踏盡公卿骨爾後公卿亦多垂訝莊
乃諱之時人號秦婦吟秀才他日撰家戒内不許垂秦
婦吟障子以此止謗亦無及也(北夢瑣言)
莊應舉時遇巢寇犯闕著秦婦吟云内庫燒為錦繡灰
天街踏盡公卿骨公卿多垂訝莊乃諱之時號秦婦吟
又有帝子夢魂烟水闊謝公詩思碧雲低最為警策至
若閒卧詩云誰知閒卧意非病亦非眠又手從彫扇落
頭任漉巾偏識者知其不祥後誦子美詩白沙翠竹江
村暮相送柴門月色新吟諷不輟是歲卒於花林坊葬
於白沙(唐詩紀事)
韋端已讀書數米而炊秤薪而爨應舉時遇黃巢犯闕
著秦婦吟云内庫燒為錦繡灰天街踏盡公卿骨時號
秦婦吟秀才又有贈新進士詩新馬杏花色綠袍春草
香杜荀鶴曾得句云舊衣灰絮絮新酒竹篘篘韋曰我
道印將金𤨏𤨏簾用玉鈎鈎舉乾寧進士後以才名寓
蜀王建割據遂羈留之莊有寵姬姿質豔麗兼善詞翰
建托以教内人為詞強奪去莊作謁金門云空相憶無
計得傳消息天上嫦娥人不識寄書何處覓新睡覺來
無力不忍把伊書跡滿院落花春寂寂斷腸芳草碧情
意悽怨人相傳播姬後聞之遂不食而卒(詞統)
韋又有荷葉杯詞云絶代佳人難得傾國花下見無期
一雙愁黛遠山眉不忍更思惟閒掩翠屏金鳳殘夢羅
幕畫堂空碧天無路信難通惆悵舊房櫳詞意凄婉亦
為姬作也(古今詞話)
陸機文賦清麗千眠轉作芊綿韋莊可憐芳草更芊綿
(蓉槎蠡說)
韋莊詩西園公子名無忌南國佳人字莫愁莫愁為南
國佳人此實語也選詩公子敬愛客終宴不知疲清夜
游西園飛蓋相追隨則西園公子乃子建事謂名無忌
可乎此詩流利可喜獨以一語之疵終損連城之價(焦氏)
(筆乘)
韋莊窮時賴内外奴僕之用作詩慰之有曰努力且為
田舍客他年為爾覓金魚又曰他年待我門如市報爾
千金與萬金其言雖俚其事難期而其情則可悲後唐
亡入蜀為平章不知能報此二人否百韻詩亦起於莊
(湧幢小品)
自漢以來官曹冗濫之極者如更始竈下養中郎將爛
羊頭關内侯晉趙王倫貂不足狗尾續北史周世員外
常侍道士比肩唐武后補闕連車拾遺平斗之諺皆顯
顯著見者中葉以後尤為泛濫張巡在雍邱纔領一縣
千兵而大將六人官皆開府特進然則大將軍告身博
一醉誠有之矣德宗避難於奉天渾瑊之童奴曰黃苓
力戰即封渤海郡王至於僖昭之世遂有捉船郭使君
看馬李僕射周行逢據湖湘境内有漫天司空遍地太
保之譏李茂正在鳳翔内外持管籥者亦呼為司空太
保韋莊浣花集有贈僕者楊金詩云半年勤苦葺荒居
不獨單寒腹亦虚努力且為田舍客他年為爾覓金魚
是時人奴腰金曳紫者蓋不難致也(容齋三筆)
櫻桃有白者韋莊詩云王母階前種九株水晶簾外看
如無只應漢武金盤上瀉得珊瑚白露珠(湧幢小品)
莊浣花集弟藹編錄序略云家兄自庚子亂離前凡著
歌詩父章數十通屬兵火迭興簡編俱墜惟餘口誦者
所存無幾爾後流離漂泛寓目緣情迄於癸亥歲又綴
僅千餘首辛酉春應聘為蜀奏記明年浣花溪尋得杜
工部舊址結茆為室思其人欲成其處藹因錄兄藁或
默誦者次為十卷目之曰浣花集亦杜陵所居之義也
後所製用繼於右時癸亥六月九日(全唐詩錄)
莊又常取唐人麗句勒成又玄集其自序云謝元暉文
集盈編止誦澄江之句曹子建詩名冠古惟吟清夜之
篇是知美稼千箱兩岐奚少繁弦九變大濩殊稀入華
林而珠樹非多閱衆籟而紫簫唯一所以擷芳林下拾
翠巖邊沙之汰之始辨辟寒之寶載雕載琢方成瑚璉
之珍故知頷下採珠難求十斛管中窺豹但取一斑思
食馬留肝徒云染指豈烹魚去乙或至傷鱗自慙乎鼴
鼠易盈非嗜其熊蹯獨美然則律者既采繁者是除何
知黑白之鵝強識淄澠之水左太冲十年三賦未必無
瑕劉穆之一日百函焉能盡麗班張屈宋亦有蕪辭沈
謝應劉猶多累句雖遺妍可惜而備載斯難亦由執斧
伐山止求嘉木挈瓶赴海但汲井泉等同於風月烟花
各是其樝梨橘柚魚兔雖存筌蹄是弃金盤飲露惟挹
沆瀣之精花界食珍僅享醍醐之味(十國春秋)
余邵武寒食詩有幕府健兒猶白打之句按王建詩寒
食内人常白打庫中先散與金錢韋莊詩内官初賜清
明火上相閒分白打錢揚用修曰打錢戲名未明指為
何事焦弱侯曰按齊雲論白打蹴踘戲也兩人對踢為
白打三人角踢為官場余謂白打即今之手搏名短打
者是也昔人目手不持寸鐵為白戰似即其意武藝十
八終以白打以白打為終明乎其不持寸鐵也以為蹴
踘者非(閩小紀)
有步打有跌打有白打能懸空觔斗脚不及地者謂之
跌打不在馬上能與人角力謂之步打唐僖宗好蹴毬
鬭雞自以為能於步打謂俳優石野猪曰朕若作步打
進士亦合得一狀元野猪對曰若遇堯舜禹湯作禮部
侍郎陛下不免且落第帝笑而已王建宫詞云寒食内
人長白打庫家先散與金錢又唐詩云上相閒分白打
錢按武林舊事云宋理宗祗應人有女厮撲十人此即
唐時步打之遺意齊雲論曰白打蹴毬戲也兩人對踢
為白打三人角踢為官場(知新錄)
余每客游寄息野店中得句云酒香人欲歇野店日初
斜因思店字可入詩料韋應物楚山明月滿淮店夜鐘
微岑參野店臨官路重城壓御堤温庭筠雞聲茅店月
人跡板橋霜陳羽都門雨歇愁分處山店燈殘夢到時
韋莊詩明日五更孤店裏醉醒何處各沾巾皆佳句也
如蘇子瞻默數來時店真擔夫語耳(留青日札)
唐韋莊金陵圖詩江雨霏霏江草齊六朝如夢鳥空啼
無情最是臺城柳依舊烟籠十里堤謝疊山云臺城梁
武餓死之地國亡身滅陵谷變遷惟草木無情只如前
日無情依舊四字最妙端平中北使王檝詩到處江山
是戰場淮民依舊說耕桑梅花不識興亡恨猶向東風
笑夕陽譏本朝臣子不知邊事之危急景定間北將胡
諮議留江州詩寂寞武磯山上廟蕭條羅伏水中船垂
楊不管興亡事依舊青青兩岸邊亦譏本朝將相不知
國家將亡猶隨時取樂如平安無事時皆從前詩變化
來(堅瓠集)
杜少陵詩雨脚但仍舊雨脚如麻未斷絶白玉蟾詩雨
脚初收起暮烟江公著詩雲葉紛紛雨脚勻汪信民詩
雨脚晨可歇蔡啟詩城響濤頭入江昏雨脚斜雨脚二
字本齊民要術少陵始用之少陵又有日脚下平地句
韋莊詩遠水斜牽日脚流石曼卿詩花影長隨日脚流
陳輔詩白下風輕日脚斜李賀詩露脚斜飛濕寒兔喻
鳬詩鴈天霞脚雨東坡詩月脚垂孤光日月霧露稱脚
俱新(堅瓠集)
韋莊應天長詞云想得此時情切淚沾紅袖&KR2031;&KR2031;字義
與涴同而字則讀如涴字入聲始得其叶然說文玉篇
俱無&KR2031;字惟元詞中馬驟&KR2031;人語喧北音作平聲四轉
作入聲正叶(丹鉛錄)
韋莊詩靜極却嫌流水閙閒多翻笑野雲忙本於老杜
之水流心不競雲在意俱遲但多著一嫌字笑字覺非
真閒真靜耳(唐詩統籖)
記事曰許渾紀夢詩序云余嘗夢登山有宫室凌雲人
云此崑崙也既入見數人方欲招之至暮而罷詩云曉
入瑤臺露氣清坐中唯有許飛瓊塵心未盡俗緣在十
里山前空月明或云改第二句為天風飛下步虚聲韋
莊讀渾詩云江南才子許渾詩字字清新句句竒十斛
真珠量不盡惠休空作碧雲詞(全唐詩錄)
小詞以含蓄為佳亦有作决絶語而妙者如韋莊誰家
年少足風流妾擬將身嫁與一生休縱被無情棄不能
羞之類是也牛嶠須作一生拚盡君今日歡抑亦其次
柳耆卿衣帶漸寬終不悔為伊消得人憔悴亦即韋意
而氣加婉矣(詞筌)
盧延讓
盧延讓光化三年登第先是延讓師薛許下為詩詞意
入僻時人多笑之吳翰林融為侍御史出官峽下延讓
時薄遊荆渚貧無卷軸未遑贄謁會融表弟滕籍者偶
得延讓百篇融覽大竒之曰此無他貴不尋常耳於是
稱之於府主成汭時故相張公職大租於是邦常以延
讓為笑端及融言之咸所改觀延讓深所感激然猶因
循竟未相面後值融赴急徵入内廷孜孜於公卿間稱
譽不已光化戊午歲來自湘南融一見如舊相識延讓
嗚咽流涕於是攘臂成之矣(摭言)
盧延讓業僻澁詩吳翰林雖以賦卷擢第然八面受敵
深知延讓之能延讓始投贄卷中有說詩一篇斷句云
因知文賦易為下得之乎子華笑曰上門惡罵來(摭言)
按北夢瑣言盧有詩云不同文賦易為是者之乎復入
翰林閣筆而已同列戲之曰不同文賦易為是者之乎
竟以不稱職數日而罷是延讓曾官翰林矣附識此(十國)
(春秋注)
盧延讓苦吟詩云莫話詩中事詩中難更無吟安一箇
字撚斷數莖鬚險覓天應悶狂摉海亦枯不同文賦易
為著者之乎夫之乎也矣兮哉在古俱不為韻如左右
流之寤寐求之俟我於著乎而河水清且漣漪何其處
也必有以也顔之厚矣出自口矣其實七兮迨其吉兮
反是不思亦已焉哉是究是圖亶其然乎諺云之乎者
也矣焉哉用得成章好秀才後之文人則往往用之叶
韻矣劉琨詩芻狗之談其最得乎(留青日札)
盧延讓有詩云不同文賦易為有者乎哉予以為不然
嘗見張右史記衢州人王介字仲甫以制舉登第作詩
多用助語足句有送人應舉詩落句云上林春色好攜
手去來兮又贈人落第詩云命也豈終否時乎不暫留
勉哉藏素業以待歲之秋且云此格古所未有予是以
知延讓之詩未盡(能改齋漫錄)
古今詩人摹寫覓句景象有極工者如吟安五箇字撚
斷數莖鬚如險覓天應悶狂搜海亦枯如竟日覓不得
有時還自來如句向夜深得心從天外歸如是事精皆
易惟詩會却難如窮理多瞑目含毫靜倚松如終篇渾
不寐危坐到晨鐘如兩句三年得一吟雙淚流如夜吟
曉不休苦吟神鬼愁如生應無輟日死是不吟時如五
七字中苦百千年後清如宿客嫌吟苦乖童恨睡遲宋
林逋云只緣吟有味不覺坐勞神此非深於詩者不能
道也(筆精)
盧延遜(漁洋詩話延遜當即延讓宋避讓字故也)詩淺近人多笑之惟吳融
獨重之且云後必垂名延遜詩亦有佳處宿東林云兩
三條電欲為雨七八箇星猶在天旅舍言懷云名紙毛
生五門下家僮骨立六街中蜀路云雲間閙鐸騾䭾去
雪裏殘骸虎曳來寄人云吟成一箇字撚斷數莖髭又
樹上諮諏批頰鳥窗間壁剝叩頭蟲余在翰林常召對
上舉延遜詩云臂鷹健卒懸氊帽騎馬佳人卷畫衫雖
淺近亦自成一體(談苑)
延遜吟詩多著尋常容易語如送周大保赴浙西云臂
鷹健卒懸氊帽騎馬佳人卷畫衫又寄友人云每過私
第邀看鶴長著公裳送上驢然於數篇見境尤妙有松
寺云山寺取凉當夏夜共僧蹲坐石階前兩三條電欲
為雨七八箇星猶在天衣汗稍停牀上扇茶香時潑澗
中泉通宵聽論蓮華義不藉松窗一覺眠又苦吟云莫
話詩中事詩中難更無吟安一箇字撚斷數莖鬚險覓
天應悶狂搜海亦枯不同文賦易為著者之乎又贈僧
云浮世浮華一斷空偶抛煩惱到蓮宫高僧解語牙無
水老鶴能飛骨有風野色吟餘生竹外山隂坐久入池
中禪師莫問求名苦滋味過於食蓼蟲(唐詩紀事)
天下事有意為之輒不能盡妙而文章尤然文章之間
詩尤然世乃有日鍛月鍊之說此所以用功者雖多而
名家者終少也晚唐諸人議論雖淺俚然亦有暗合者
但不能守之耳所謂盡日覓不得有時還自來者使所
見果到此則采菊東籬下悠然見南山之句有何不可
為惟徒能言之此禪家所謂語到而實無見處也往往
有好句當面蹉過若吟成一箇字撚斷數莖鬚不知何
處合費許辛苦正恐雖撚盡鬚不過能作藥杵聲中搗
殘夢茶鐺影裏煮孤燈句耳人之相去固不遠哉(蔡寬夫詩)
(話)
唐崔國輔詩松雨時復滴寺門清且涼語最妙宋初潘
閬詩夜涼疑有雨院靜若無僧亦佳然不免作意五代
盧延遜山寺詩兩三條電欲為雨四五箇星猶在天延
遜好為俚語此一聯乃差有致余門人崔華有句云一
寺千松内飛泉屋上行又宿山寺云此中枕簟客初到
夜半梧桐風起時不減古人(居易錄)
延遜一聯元文宗早行詩勦取之(居易錄)
何光遠鑒戒錄載王蜀盧侍郎延讓獻王建詩卷中有
栗爆燒氊破猫跳觸鼎翻之句後建與潘峭在内殿平
章邊事令宫人於爐中煨栗栗爆出燒損繡褥子建多
疑每於爐中燒金鼎子惟徐妃二姊妹侍茶湯而已是
夜宫猫誤觸鼎翻建曰栗爆燒氊破猫跳觸鼎翻憶延
讓詩有此一聯先輩裁詩信無虚境來日遂有六行之
拜以俚鄙之詞遂獲顯擢與孟公松月夜窗虚迥異如
此人生窮通豈非命乎或云是盧延遜獻宋太宗詩潘
峭作潘美(池北偶談)
盧延遜五舉方登第嘗作詩云狐衝官道過犬刺客門
開租庸張相誦之又曰餓猫臨鼠穴饞犬䑛魚砧成中
令擊賞之又曰栗爆燒氊破猫跳觸鼎翻王忠懿愛之
盧嘗謂人曰平生投謁公卿不意得猫兒狗子力也(詩話)
(總龜)
盧延遜詩目為容易如每過私第邀看鶴長著公裳送
上驢高僧解語牙無水老鶴能飛骨有風其殆庶幾又
如栗爆猫跳而楊文公愛之不知何謂(詩史)
學詩者動輒言唐詩便以為好不思唐人有極惡劣者
如薛逢戎昱乃盛唐之下者晩唐亦有數等如羅隠杜荀鶴
晚唐之下者李山甫盧延遜又其下下者望羅杜又不
及矣其詩如一箇禰衡容不得又一領青衫消不得之
句其他如我有心中事不向韋三說昨夜洛陽城明月
照張八又如餓猫窺鼠穴饑犬䑛魚砧又如莫將閒話
當閒話往往事從閒話生又如水牛浮鼻渡沙鳥點頭
行此類皆下賤優人口中語而宋人方採以為詩法入
全唐詩話使觀者曰是亦唐詩之一體也如今稱燕趙
多佳人其間有跛者眇者羝氲者疥且痔者乃專房寵
之曰是亦燕趙佳人之一種可乎(丹鉛總錄)
唐御膳以紅綾餅餤為重昭宗光化中放進士榜得裴
格等二十八人以為得人會燕曲江乃令大官特作二
十八餅餤賜之盧延讓在其間後入蜀為學士既老頗
為蜀人所易延讓詩素平易近俳乃作詩云莫欺零落
殘牙齒曾喫紅綾餅餤來王衍聞知遂命供膳亦以餅
餤為上品以紅羅裹之至今蜀人工為餅餤而紅羅裏
其外公厨大燕設為第一(避暑錄話)
盧延讓哭邊將詩曰自是硇砂發非干礟石傷牒多身
上職盌大背邊瘡人謂此是打脊詩也世傳逸詩云窗
下有詩留客宿室中無事伴僧眠號曰自落便宜詩(北夢)
(瑣言)
韓琮
太白詩天山三丈雪豈是遠行時又云水國秋風夜殊
非遠别時豈是殊非變幻二字愈出愈竒孟蜀韓琮詩
晚日低霞綺晴山遠畫眉青青河畔草不是望鄉時亦
祖太白句法(丹鉛總錄)
張曙
唐張偉侍郎朝望甚高有愛姬早逝悼念不已因入朝
未迴其猶子右補闕曙才俊風流因增大阮之悲乃製
浣溪紗其詞曰枕障薰爐隔繡幃二年終日兩相思好
風明月始應知天上人間何處去舊歡新夢覺來時黃
昏微雨畫簾垂置於几上大阮朝退憑几無聊忽觀此
詩不覺哀慟乃曰必是阿灰所作阿灰即中諫小字也
然於風教似亦不可以其叔侄年顔相侣恕之可耳諺
曰小舅小叔相追相逐謔戲固不免也(北夢瑣言)
詩人有沿襲而不失為佳者張曙途中聞蟬前四句云
每歲聽蟬處那將此際同孤村寒色裏野店夕陽中李
中正聞子規前四句云何處正當聞聲聲欲斷魂暖風
芳草岸殘日落花村蔣鈞孤鴈後四句云葦岸風吹雨
沙汀月照霜還同我兄弟零落不成行(能改齋漫錄)
張蠙
張蠙字象文清河人唐乾寧中進士歷任校書郎櫟陽
縣尉遷犀浦令高祖開國拜膳部員外郎已出為金堂
令後主踐阼奉太后遊大慈寺見壁間題句云牆頭細
雨垂纖草水面回風聚落花太后深加欣賞顧問寺僧
僧以蠙對乃賜霞光牋五百幅令寫所業詩以進蠙攟
篋中藏得詩二百章獻焉後主善之將召為知制誥内
侍宋光嗣以其輕傲沮之止賜白金奬勞而已蠙生而
穎秀性喜為詩咸通時與張喬許棠喻坦之劇燕任濤
吳宰周繇鄭谷李棲遠温憲李昌符謂之十哲童年有
白日地中出黃河天上來之句盛為當世所稱(十國春秋)
沈君攸羽觴飛上苑云石徑斷絲闌蔓草山流細沫擁
浮花外史檮杌載張蠙詩牆頭細雨垂纖草水面回風
聚落花蓋本於沈耳(能改齋漫錄)
昭宗皇帝頗為寒進開路崔合州牓放但是子弟無問
文章厚薄鄰之金瓦其間屈人不少孤寒中惟程晏黃
滔擅場之外其餘以呈試考之濫得亦不少矣然如王
貞白張蠙詩趙觀文古風之作皆臻前輩之閫閾者也
(摭言)
蜀江三峽中水波圓折者名曰盤盤音漩杜詩盤渦鷺
浴底心性張蠙黃牛峽詩盤渦逆入嵌崆地斷壁高分
繚繞天(丹鉛總錄)
張蠙共看今夜月獨作異鄉人善狀離别者塞深行客
少家遠識人稀善狀邊地者又宫詞云日透珠簾見冕
旒六宫爭逐百花毬回頭不覺君王去已聽笙歌在遠
樓甚工(後村詩話)
徐獻忠曰蠙詩稍通格調力去補衲之弊遂不復用事
然天才本少英旨未竒至於寫物象情乃多肖似(全唐詩錄)
唐之詩人惟陳子昂張說(闕)集中間有幽州之作此
外游宦於諸土者寡宋則非奉使不至故題詠亦無多
王之渙九日送别詩云薊庭蕭瑟故人稀何處登高且
送歸今日暫同芳菊酒明朝應作斷蓬飛竇鞏薊門詩
云自從身屬富人侯蟬噪槐花已四秋今日一莖新白
髮懶騎官馬到幽州馬戴詩云荆卿西去不復返易水
東流無盡期日暮蕭條薊城北黃沙白草任風吹張耒
詩云十月北風燕草黃燕人馬飽風力強虎皮裁鞍雕
羽箭射殺隂山雙白狼四詩俱工其餘雜見於出塞送
行之作如屢戰橋恒斷長冰塹不流徐陵詩也塞禽惟
有鴈關樹但生榆王褒詩也萬里寒光生積雪三邊曙
色動危旌祖詠詩也日生方見樹風定始無沙裴說詩
也沙河流不定春草凍難青王貞白詩也風折旗竿曲
沙埋樹杪平馬戴詩也黃雲戰後積白草暮來看釋皎
然詩也塞館皆無簟儒裝亦有弓已行難避雪何處合
逢花項斯詩也戍樓承落日沙塞礙征蓬張蠙詩也有
雪常經夏無花空到春下營雲外火驅馬月中塵于鵠
詩也野燒孤蓬旋沙風匹馬衝黃滔詩也兒童能走馬
婦女亦彎弓歐陽修詩也邊日照人如月色野風吹草
作泉聲范鎮詩也皆善狀燕中風景者(淥水亭雜識)
張道古
昭宗時拾遺張道古貢五危二亂表黜居於蜀後聞駕
走西岐又遷東洛皆契五危之事悉歸二亂之源因吟
一章上蜀王詩曰封章才達冕旒前黜詔俄離玉座端
二亂豈由明主用五危終被佞臣彈西巡鳳府非為固
東播鑾輿卒未安諫疏至今如尚在誰能更與讀來看
(全唐詩話)
道古臨淄人景福中進士釋褐為著作郎遷右拾遺播
遷之後方鎮阻兵道古上危亂疏云只今劉備孫權已
生於世矣謫施州司戸參軍後入蜀王氏聞而憾之乃
變姓名賣卜導江青城市中建開國召為武部郎中至
玉壘關謂所親曰吾唐室諫臣終不能拳跽與雞犬同
食雖召必再貶於死之日葬我於關東不毛之地題曰
唐佐輔補闕張道古墓後遇害妻亦繼亡蜀主憫之俾
祔葬焉鄭雲叟在華聞之有詩哭之曰曾陳章疏忤昭
皇撲落西南事可傷豈使諫臣終屈辱直疑天道惡忠
良生前賣卜居三蜀死後馳名遍大唐誰使後來修史
者言君力死正頽綱(全唐詩話)
劉隠辭
劉隠辭仕高祖累官員外郎王宗憲鎮寧江日辟隠辭
為節度掌書記宗憲起家武人頗務誅求多為恣横隠
辭數數進諫宗憲頗不平無復賓客之禮對將吏咄責
之隠辭求退職又不許遂詠白鹽山灔澦堆詩刺之宗
憲聞而發怒忽一日於江干飲酣仰視白鹽斜睨灧澦
曰剛有破措大欲於此死遂令壯士拽隠辭離席縶手
足於砂石上暴之護軍賓幕多方救之不可得宗憲顧
左右曰待吾飲罷投入水中隠辭厲聲曰昔鸚鵡洲致
溺禰處士今灧澦堆欲害劉隠辭我雖不及禰衡足下
爭同黃祖豈有不存天子塗炭賢良但得留名死亦宜
矣宗憲怒漸解良久舍之明日軍府請宗憲召隠辭引
謝隠辭竟託疾遁歸白鹽山詩曰占斷瞿塘一峽烟危
峰迥出衆峯前都緣頑梗揎浮世這莫崢嶸倚半天有
樹只知因鳥雀無雲不易駐神仙假饒突兀高千丈爭
及平平數畝田灧澦堆詩曰灧澦崔嵬百萬秋年年出
沒幾時休未容寸玉生纖草能向當江覆巨舟無事便
騰千丈浪與人長作一堆愁都緣不似磻溪石難使漁
翁下釣鈎(十國春秋)
蔣貽恭
巴蜀三紀以來藝能之士精於詩話者衆矣沙門曇彧
學李陽冰篆道士張昭嗣學柳公權書工部元員外昭
嘏仿韓擇木八分皆杜光庭門人也僧曉巒攻張芝草
書黃少監荃學邊鸞花竹處士滕昌祐擬梁廣花草野
人張道隠學張璪松石相國李昊為著名李司議文才
繼閻立本寫真書畫常代野人平生讀莊老書好圖龍
之真形飄飄然雲隂雨氣有蜿蜒之勢撰龍證筆訣三
卷彭州倅鄭昭請畫龍於州西門泰山府君祠其夕三
更風雨大作蔣貽恭留題詩曰世人空解競丹青惟子
通玄得墨靈應有鬼神看下筆豈無風雨助成形咸疑
噴浪歸滄海勢欲拏雲上杳冥靜閉綠堂深夜後曉來
簾幕似聞腥(野人閒話)
蔣貽恭蠶詩云辛苦得繭不盈筐燈下繅絲恨更長著
處不知來處苦但貪衣上繡鴛鴦(古今詩話)
馮涓
馮涓初除京兆府參軍恩地杜相審權有江西之拜制
未出召涓密語延辟之命戒勿泄涓漏其言於友人鄭
寬寬尋捧刺詣賀杜遂鄙涓淺薄不預初選及廉車發
日涓候别於長樂杜長揖曰勉旃後分符眉州不得之
任在西川重圍中跼蹐於陳田之間羇愁六年徒步餬
口著懷秦賦有南冠龍吟等集皆傷蹭蹬也集有蜀䭾
引其要云昂藏大步蠶叢國曲頸微伸高九尺卓女窺
窗莫我知嚴仙據案何曾識又題支機石云不隨俗物
皆成土只待明時却補天惜知已之不遇也(唐詩紀事)
涓性滑稽語多譏誚高祖嘗問擊掄之戲剙自何人涓
對曰丘八所製高祖為大笑又與司空王鍇等小酌鍇
舉令一字三呼兩物相似曰樂樂樂冷淘似餺飥涓曰
已已已驢糞似馬矢坐中大噱涓但長嘯而已(十國春秋)
馮涓蜀䭾引云自古皆傳蜀道難爾何能過拔蛇山忽
驚登得雞翁磧又恐碍著鹿頭關昂藏大步蠶叢國曲
頸微伸高幾尺卓女窺窗莫我知嚴仙據案何曾識題
支機石云不隨俗物皆成土祗待良時却補天苦雨行
云釡魚化為池中物禾履浮為天際船蜀城析體之際
幾至殍殕因投鬻米家活有詩云取水郎中何日了破
柴員外幾時休早知蜀地區娵與(乃訓如此與也)悔不長安大
比丘(即收足大坐也北夢瑣言)
閻選
閻選故布衣也酷善小詞有臨江仙詞云晝簾深殿香
霧冷風殘又云猿啼明月照空灘時人目為閻處士(十國)
(春秋)
張立
張立雅善吟詠性樸直無忌諱後主常於羅城上徧植
芙蓉每至秋間四十里盡鋪錦繡高下相照立作詩以
豳風七月為刺詩曰四十里城花發時錦囊高下照坤
維雖粧蜀國三秋色難入豳風七月詩及廣政末朝政
已亂立又作詩規諷詩曰去年今日到成都城上芙蓉
錦繡舒今日重來舊遊處此花憔悴不如初國人稱為
詩諫(十國春秋)
復齋漫錄云辨蜀論云自頃諸公議論頗以蜀人為疑
苟可以防閑沮遏無不為矣吾不知其說也以公孫述
嘗有蜀乎是時王郎據邯鄲盧芳據九原劉永據梁宋
隗囂據秦隴而秦豐李憲之屬不可勝數何獨蜀也以
劉氏嘗有蜀乎是時曹氏據河南袁紹據河朔袁術據
九江劉表據荆州孫氏據江表而公孫度呂布之屬不
可勝數何獨蜀也以王孟嘗有蜀乎是時劉隠稱南漢
李景稱南唐錢鏐稱吳越劉崇稱東漢而馬殷王審知
高季興之屬不可勝數何獨蜀也其大略如此余後因
讀外史檮杌見五代時後唐魏王代蜀之後朝廷頗疑
蜀人凡有勢力貲産之族悉令遣入洛隱士張立為詩
以諷曰朝廷不用憂巴俗稱伯何曾是蜀人乃知子西
用其意凡子西數百言而立以十四字盡之可謂簡而
當矣(漁隠叢話)
後唐張立嘗為詩曰朝廷不用憂巴蜀稱霸何曾是蜀
人人以為名言至本朝張次公序蜀檮杌天覺送凌戡
歸蜀大抵亦皆為蜀人辯數者也忠義固臣子之常分
知不知庸何恤而蜀人之大節表表在人亦豈狂圖者
之所能溷三子者之撰亦不洪矣故不若東溪辯蜀都
賦蓋不專為蜀辯將以發左思抑蜀黜吳借魏諛晉之
罪真有功於名教也士之生蜀者其自今宜知所愛重
毋使後人辯今猶今辯昔焉(鶴山題跋)
楊玢
蜀楊玢仕至顯官隨王衍歸唐以老致仕歸長安舊居
多為隣里侵占子弟欲詣府訴玢自批狀尾云四隣侵
我我從伊畢竟須思未有時試上含元殿基望秋風秋
草正離離子弟不敢復言(天中記)
陳詠
唐前進士陳詠眉州青神人有詩名善奕棋昭宗劫遷
駐蹕陜郊是歲策名歸蜀韋書記莊以詩賀之又有鄉
人拓善者屬和為詩其略云讓德已聞多士伏沽名還
得世人聞譏其比滌器當壚也謬稱馮副使涓詩以涓
多諧戲故也或云蜀之拓善者作此詩假馮公之名也
潁川嘗以詩道自負謁荆幕鄭凖凖亦自負雄筆謂潁
川曰今日多故不暇操染有三數處回緘祈為假手潁
川自旦及暮起草不就蓋欲以高之其詩卷首有一對
云隔岸水牛浮鼻渡傍溪沙鳥點頭行京兆杜光庭先
生謂曰先輩佳句甚多何必以此為卷首潁川曰曾為
朝貴見賞所以刻於卷首都是假譽求售使然也(北夢瑣言)
徐振
徐振雷塘詩云九重城闕悲凉盡一聚園林怨恨長花
憶所為猶自笑草知無道更應荒詩名占得風流在酒
興催教運祚亡若問皇天惆悵事只應斜日照雷塘古
意云擾擾都城曉又昏六街車馬五侯門箕山渭水空
明月可是巢由絶子孫右二詩韋莊取為又玄集(唐詩紀事)
裴鉶
乾符五年鉶以御史大夫為成都節度副使題石室詩
曰文翁石室有儀形庠序千秋播德聲古柏尚留今日
翠高岷猶藹舊時青人心未肯抛羶蟻弟子依前學聚
螢更歎沲江無限水爭流祗願到滄溟時高駢為使時
亂矣故鉶詩有願到滄溟之句有微旨也鉶作傳竒行
於世(唐詩紀事)
顧夐
顧夐醉草詞云高柳數聲蟬魂銷似去年陳聲伯愛之
擬作一絶句云擁被忽聽門外雨山中又作去年秋甚
脫化(花間集)
顧太尉換我心為你心始知相憶深自是透骨情語徐
山民妾心移得在君心方知人恨深全襲此然已為柳
七一派濫觴(花草蒙拾)
杜陵月夜詩明是公憶鄜州之閨中及小兒女却代閨
中憶已又分别之曰某解憶某不解憶明是公憶鄜州
閨中及小兒女遂於月下佇立不覺長久却云閨中看
月許久鬟必濕臂必寒也明是公憶閨中久立月下而
淚不乾却云何時偕閨中倚幌雙照淚痕身在長安神
游鄜州恍若身亦在鄜州神馳長安矣曩讀顧夐訴衷
情詞云換我心為你心始知相憶深是此一派神理(知本)
(堂讀杜)
詞中佳語多從詩出如顧太尉蟬吟人靜斜日傍小窗
明毛司徒夕陽低映小窗明皆本黃奴夕陽如有意偏
傍小窗明若蘇東坡之與客攜壺上翠微賀東山之秋
盡江南草木凋皆文人偶然游戲非向樊川集中作賊
(花草蒙拾)
畫家七十二色有檀色淺赭所合古詩所謂檀畫荔枝
紅也而婦女暈眉色似之唐人詩詞多用之試舉其略
徐凝宫中曲云檀粧惟約數條霞花間詞云背人勻檀
注又鈿昏檀粉淚縱横又臂留檀印齒痕香又斜分八
字淺檀蛾是也又云卓女燒春醲美小檀霞則言酒色
似檀色伊孟昌黃蜀葵詩檀點佳人噴異香杜衍雨中
荷花詩檀粉不勻香汗濕則又指花色似檀色也(丹鉛錄)
顧夐善小詞有醉公子曲為一時艷稱尤善詼諧常於
前蜀時見隸武秩者多拳勇之夫戲造武舉牒以譏之
人以為滑稽云(十國春秋)
蜀光天元年太祖寢疾經旬文州進白鷹茂州貢白兔
羣臣議曰聖人本命是兔鷹兔至甚相刑貢二禽非以
為瑞退鷹留兔帝疾必痊敇命不從是歲晏駕又通正
年有大秃鶖鳥颺於摩訶池上顧太尉夐時為小臣直
於内庭遂潛吟二十八字咏之曰昔日曾看瑞應圖萬
般祥瑞不如無摩訶池上分明見仔細看來混兩矑至
光天元年帝崩乃秃鶖事之徵也(鑑戒錄)
陳裕
陳裕秀才下第遊蜀誓棄舉業唯事脣喙覩物便嘲其
中數篇亦堪采擇雖無教化於當代誠可取笑於一時
詠渾家樂云晨起梳頭午不休一窠精魅閙啾啾阿家
解舞清平樂新婦能抛白水毬著綠挑牌吹觱篥賜緋
盟器和梁州天晴任爾渾家樂雨下還須滿舍愁又北
郡南州處處過平生家業一驢䭾囊中錢物衣裝少袋
裏胭脂胡粉多滿子面聒窮措大蕭娘身瘦鬼姮娥怪
來喚作渾家樂骨子猫兒盡唱歌過舊居云昔日顔回
宅今為果飯家不聞吟秀句只會&KR0008;胡麻豉汁鍋中沸
粕糕案上葩朝朝宜早起擔從自誰家有一秀才忽贖
酒家青衣為婦裕嘲之曰秀才何事太怱怱琴瑟無媒
便自通新婦旋裙纔離體外姑托布尚當胸菜闌箇箇
皆鉗項粳米頭頭盡剪鬃一自土和逃走後至今失却
親家翁又咏大慈寺齋頭鮮于闍黎云酒熟終朝沒缺
時高堂大舍養肥屍行婆滿院多為婦童子成行半是
兒半折掇齋窮措大笑迎搽粉阿尼師一朝若也無常
至劒樹刀山不放伊又大慈寺東地有放生池蜀人競
以三元日多將鵝鴨放在池中裕當門書絶句自此放
生者稍息矣鵝鴨同羣世所知蜀人競送放生池比來
養狗圖雞在不信闍黎是野狸裕後咏天王一絶因暴
疾而終亦由神折天年抑又神之靈也詩曰暏眉努目
張乾嗔便作閻浮有力神禍福豈由泥捏漢燒香供養
弄蛇人(鑑戒錄)
歐陽炯
唐沙門貫休本婺州蘭溪人能詩善書妙畫王氏建國
時來居蜀中龍華之精舍因縱筆用水墨畫羅漢一十
六身並一大士巨石縈雲枯松帶蔓其諸古貌與他人
畫不同或曰夢中所覩覺後圖之謂之應夢羅漢門人
曇彧曇弗等甚祕重之蜀主曾宣入内歎其筆跡狂逸
供養經月翰林學士歐陽炯亦曾觀之贈以歌曰西嶽
高僧名貫休孤情峭拔凌清秋天教水墨畫羅漢魁岸
古容生筆頭時捐大絹泥高壁閉目焚香坐禪室或然
夢裏見真儀脫去袈裟點神筆高擡節腕當空擲窸窣
毫端任狂逸逡巡便是兩三軀不似畫工虚費日怪石
安排嵌復枯真僧列坐連跏趺形如瘦鶴精神健頂似
伏犀頭骨麤斜倚松根傍巖縫曲錄腰身長欲動看經
弟子擬聞聲瞌睡山童疑有夢不知夏臘幾多年一手
搘頥偏袒肩口開或若共人語身定復疑初坐禪案前
卧象低垂鼻崖畔戲猿斜展臂芭蕉花裏刷輕紅苔蘚
文中暈深翠硬笻杖矮松牀雪色眉毛一寸長繩開梵
夾兩三片線補衲衣千萬行林間亂葉紛紛墮一印殘
香斷烟火皮穿木屐不曾拖笋織蒲團鎮長坐休公逸
藝無人加聲譽喧喧遍海涯五七字句一千首大小篆
書三十家唐朝歷歷多名士蕭子雲兼吳道子若將書
畫比休公只恐當時浪生死始自江南來入秦於今到
蜀無交親詩名畫手皆竒絶覷你凡人爭是人瓦棺寺
裏維摩相舍衛城中辟支佛若將此畫比量看總在人
間為第一(野人閒話)
五代歐陽炯應天寺門左壁天王畫歌曰匡山處士名
稱樸頭骨高竒連五嶽曾持象簡累為官又有蛇珠常
在握昔年長老遇竒蹤今日門師識景公興來便請泥
高壁亂搶筆頭如疾風(野人閒話)
蜀多紅豆樹堅綴紋如蠃土人不甚愛惜每於成都市
得之收紅豆樹底纖纖擡素手歐陽舍人詞也(邊州聞見錄)
孟蜀武德軍節度判官歐陽炯撰花間集序云鏤玉雕
瓊擬化工而迥巧裁花剪葉奪春艷以爭鮮是以唱雲
謠則金母詞清挹霞醴則穆王心醉名高白雪聲聲而
自合鸞歌響遏青雲字字而偏諧鳳律楊柳大堤之句
樂府相傳芙蓉曲渚之篇豪家自製莫不爭歌門下三
千瑇瑁之簪競富尊前數十珊瑚之樹則有綺筵公子
繡幌佳人遞葉葉之花牋文抽麗錦舉纖纖之玉指拍
按香檀不無清絶之詞用助嬌嬈之態自南唐之宮體
扇北里之倡風何止言之不文所謂秀而不實有唐已
降率土之濱家家之香徑春風寧尋越豔處處之紅樓
夜月自鎖嫦娥在明皇朝則有李太白應制清平樂詞
四首近代温飛卿復有金筌集邇來作者無愧前人今
衛尉少卿字弘基以拾翠洲邊自得羽毛之異織綃泉
底獨殊機杼之功廣會衆賓時延佳論因集近來詩客
曲子詞五百首分為十卷以炯麄預知音辱請命題仍
為序引昔郢人有歌陽春者號為絶唱乃命之為花間
集庶以陽春之曲將使西國英哲用資羽蓋之歡南國
嬋娟休唱蓮舟之引時大蜀廣政三年四月日序(四川通志)
鹿虔扆
鹿虔扆不知何地人歴官至檢校太尉與歐陽炯韓琮
閻選毛文錫等俱以工小詞供奉後主時人忌之者號
曰五鬼虔扆思越人詞有雙帶繡窠盤錦薦淚侵花暗
香消之句詞家推為絶唱(十國春秋)
鹿虔扆宮詞云金鎖重門荒院靜綺窗愁對秋空翠華
一去寂無蹤玉樓歌吹聲斷已隨風烟月不知人事改
夜闌還照深宫藕花相向野塘中暗傷亡國清露泣香
紅花有歎聲史識之矣(詞統)
周美成西河詞云燕子不知何世向尋常巷陌人家相
對如說興亡斜陽裏瞿宗吉西湖十景詞云鈴音自語
也似說成敗許伯揚咏隋河柳詞云如將亡國恨說與
路人知哀感頑豔都與此詞末句一例(詞品)
毛文錫
復齋漫錄云予讀唐楊巨源詩江邊楊柳麴塵絲之句
不知所本後讀劉夢得楊柳枝詞云鳳闕輕遮翡翠幃
龍池遥望麴塵絲御溝春水相暉映狂殺長安年少兒
乃知巨源取此今巨源集作綠烟絲非也苕溪漁隱曰
唐毛文錫詞云鴛鴦對浴銀塘暖水面蒲梢短垂楊低
拂鞠塵波然則鞠塵亦可於水言之也或云周禮鞠衣
注云黃桑服也色如鞠塵象桑葉始生鞠者草名花色
黃世遂以鞠塵為麴塵其說非是(漁隠叢話)
李珣
李珣字德潤梓州人昭儀李舜弦兄也珣以小詞為後
主所賞常製浣溪紗詞有早為不逢巫峽夜那堪虚度
錦江春詞家互相傳誦所著有瓊瑶集若干卷(十國春秋)
李珣巫山一段雲詞古廟依青嶂行宫枕碧流水聲山
色鎻粧樓往事思悠悠雲雨朝還暮烟花春復秋啼猿
何必近孤舟行客自多愁黃叔䁑云唐詞多緣題所賦
臨江仙則言仙事女冠子則述道情河瀆神則咏祠廟
大概不失本題之意爾後漸變去題遠矣如珣此作實
唐本來詞體如此(詞綜)
毛熙震
墨莊漫錄考婦女弓足起於李後主按樂府雙行纏其
詞云新羅繡行纏足趺如春妍他人不言好獨我知可
憐以此知起於六朝然史記云臨淄女子彈弦纏足又
云揄修袖躡利屣意古已有之再考襄陽耆舊傳云盜
發楚王冡得宫人玉屣晉世履有鳳頭重臺分梢之制
陶南村謂唐人題詠略不及之亦未博考杜牧詩鈿尺
裁量減四分碧琉璃滑裹春雲五陵年少欺他醉笑把
花前出畫裠段成式詩云醉袂幾侵魚子纈彯纓長戛
鳳凰釵知君欲作閒情賦應願將身作錦鞵花間集毛
熙震詞云慢移弓底繡羅鞋亦屢見於詩詠矣(天禄識餘)
薛昭藴
宋柳如京塞上詩鳴骹直上一千丈天靜無風聲正乾
碧眼健兒三百騎盡提金勒向雲看其詩宋人盛稱之
好事者多圖於屏幛今猶有其稿本唐人好畫蕃馬於
屏花間詞云細草平沙蕃馬小屏風是也又曲名伊州
梁州氐州其後卒有禄山吐蕃之變宋人愛圖鳴骹健
兒卒有金元之禍元人曲有入破急煞之名未幾而亂
(丹鉛錄)
牛嶠
婦人勻面古惟施朱傅粉而已至六朝乃兼尚黃幽怪
錄神女智瓊額黃梁簡文帝詩同安鬟裏撥異作額間
黃唐温庭筠詩額黃無限夕陽山又黃印額山輕為塵
又詞蘂黃無限當山額牛嶠詞額黃侵膩髮此額粧也
北周靜帝令宮人黃眉墨粧温詩柳風吹盡眉間黃張
佖詞依約殘眉理舊黃此眉粧也段氏酉陽雜俎所載
有黃星靨遼時燕俗婦人有顔色者目為細娘面塗黃
謂之佛粧温詞臉上金霞細又粉心黃蘂花靨宋彭汝
礪詩有女夭夭稱細娘真珠落髻面塗黃此則面粧也
(西神脞說)
牛嶠有集三十卷歌詩三卷自言竊慕李賀長歌舉筆
輒效之尤善製小詞女冠子云繡帶芙蓉帳金釵芍藥
花菩薩蠻云山月照山花夢回燈影斜皆佳句也(十國春秋)
古人詠柳必比美人詠美人必比柳不獨以其態相似
亦柔曼兩相宜也若松檜竹柏用之於美人則乏婉媚
耳唐牛嶠柳枝詞云吳王宫裏色偏深一簇纖條萬縷
金不憤錢塘蘇小小與郎松下結同心亦謂美人不宜
松下也譽柳貶松殊有深興(筆精)
牛嶠楊柳枝詞吳王宮裏色偏深一簇烟條萬縷金不
分錢塘蘇小小引郎松下結同心按古樂府小小歌有
云妾乘油璧車郎乘青驄馬何處結同心西陵松柏下
牛詩用此意詠柳而貶松唐人所謂尊題格也後人改
松下作枝下語意索然矣(丹鉛總錄)
牛希濟
牛希濟後主時累官翰林學士御史中丞國亡入洛唐
明宗宣宰相王鍇張格庾傳素及希濟各賜一韻試蜀
主降唐詩五十六字鍇等皆諷後主僭號荒淫失國獨
希濟得川字詩意但述數盡不謗君親明宗得詩嘆曰
如希濟才思敏妙不傷兩國迥存忠孝者罕矣即拜雍
州節度副使詩曰滿城文物欲朝天不覺隣師犯塞烟
唐主再懸新日月蜀王還却舊山川非干將相扶持拙
自是吾君數盡年古往今來亦如此幾曾歡笑幾澘然
(十國春秋)
希濟素以詩詞擅名所撰臨江仙二闋有云月斜江上
征棹動晨鐘又云風流皆道勝人間須知狂客拚死為
紅顔特為詞家之隽又次牛嶠女冠子四闋時輩嘖嘖
稱道女冠子故唐駱賓王代王靈妃贈李榮長篇因取
以為名(十國春秋)
張琳
張琳許州人唐末官眉州刺史修堰溉田民被其惠歌
曰前有章仇後張公疏決水利秔稻豐南陽杜詩不可
同何不用之代天工入蜀卒節度使(十國春秋)
李堯夫
梓潼山人李堯夫吟咏尚譏刺謁蜀相李昊昊戲曰何
名之背時耶堯夫厲色對曰甘作堯時夫不樂蜀中相
因是為昊所擯知蜀主國柄隳紊吟苦熱詩云炎暑鬱
蒸無處避凉風消息幾時來一云太祖采聽明遠邊事
纖悉必知有使者自蜀還上問劍外有何事對曰但聞
成都滿城誦朱山長苦熱詩曰煩暑鬱蒸無處避凉風
清冷幾時來上曰蜀民望王師也(古今詩話)
歐陽公愛王君玉燕詞烟徑掠花飛遠遠曉窗驚夢語
匆匆梅聖俞以為不若李堯夫花前語澁春猶冷江上
飛高雨乍晴(遺珠)
堯夫大内盆池詩云向外疑無地其中别有天又贈滕
郎中云方外共推為道友關中獨自占詩家(古今詩話)
楊勛
楊勛不知其家世自號僕射能於空中請自然還丹其
丹立降又能召九天玄女后土夫人經宿而去後主以
其妖妄折其一足戮之西市畢命時咏詩言失國事不
數歲國果亡詩曰聖主何曾識仲都可憐社稷在須臾
市西便是神仙窟何必乘槎泛五湖(十國春秋)
蒲禹卿
安重霸等請後主東巡禹卿上表諫幾二千言韓昭得
禹卿表大怒叱之曰俟主上西歸當使獄吏字字問汝
未幾唐師大至從後主歸唐及後主被誅禹卿慟哭曰
蜀人自此重不幸也題詩於驛門而逃不知所終詩曰
我王銜璧遂稱臣何事全家併殺身漢捨子嬰名尚在
魏封劉禪事猶新非干大國渾無識自是中原未有人
獨向長安儘惆悵力微何路報君親(十國春秋)
勾龍逢
知祥入梓州舉子勾龍逢獻賀捷詩知祥嘉納之詩曰
脣齒論交歲月長豈其率意忽顛狂元戎統領三軍戰
巨業奔衝一陣亡莫訝潼江剛入寇都緣錦浦合興王
武功蓋世光前後堪向青編萬古揚(十國春秋)
王廷珪
帝遊浣花溪御龍舟觀水嬉時百姓饒富夾江皆剙亭
榭都人士女傾城遊玩珠翠羅綺名花異卉馥郁十里
望者有若神仙之境帝謂左右曰曲江金殿鎖千門殆
未及此兵部尚書王廷珪賦詩曰十字水中分島嶼數
重花外見樓臺帝稱善久之(十國春秋)
劉義度
孟蜀工部侍郎劉義度判雲安日有押衙覃隲夢與友
人胡鍼同在一官署廳前見有數人引入劉公則五木
備體孑然音旨說理分解似有三五人執對久而方退
於行廊下坐見進食者皆是鮮血覃因問旁人答曰公
為斷刑錯誤所致追來亦數日矣遂覺及早見胡鍼話
之鍼曰余昨夜所夢一與君叶豈非同夢乎因共秘之
劉公其日果吟感懷詩十韻其一首曰昨日方髽髻如
今滿頷髥紫閣無心戀青山有意潛今其詩皆刊於石
上人皆訝其詩意不數日而卒豈非斷刑之有錯誤乎
(太平廣記)
徐光溥
光溥有辨才遇事輒發會李昊等疾之後有議論光溥
熟睡而已時號睡相官學士時常與侍郎劉羲叟分直
賦庭中筍詩羲叟以光溥本蜀士語涉刺譏光溥遂切
齒由是終不相協世或病其隘云光溥詩曰迸出班墀
數十株更添幽景向蓬壺出來似有凌雲勢用作丹梯
得也無羲叟詩曰徐徐出土非人種枝葉難投日月壺
為是姻緣生此地從他長養譬如無(十國春秋)
僧贊寧為筍譜掎摭古人詩咏自梁元帝至唐楊師道
皆詩中言及筍者惟孟蜀學士徐光溥等二人絶句亦
可謂勤篤然未盡也如退之和侯協律咏筍二十六韻
不收何耶(塵史)
李如實
李如實初事梁末帝於東宮素以清直著名及末帝嗣
位數數有所規諫貶汝州副使如實至汝州自製一卧
車常於車置酒一瓢琴一具書數卷命小僮十餘輩載
入衝衢四顧朗吟觀者多竊笑焉久之梁無内召意如
實心頗不平裁落韻詩以譏之梁亡後入成都高祖知
其賢拜戶部侍郎卒落韻詩曰炎蒸不可度賴爾生凉
風在物成非器於人還有功殷勤九夏内寂寞三秋中
想君應有語弃我如秋扇(十國春秋)
何瓚
瓚常有蜀城書事詩云到頭須卜林泉隠自愧無能繼
卧龍題詩後十旬遂得篤疾(十國春秋)
卞震
卞震蜀人嘗吟即事云雨壁長秋菌風枝落病蟬又老
笻搘瘦影寒木凭吟身春日偶題云詩債到春無處避
離愁當醉暫時無即事云茶香解睡磨鐺煮山色牽懷
著屐登(雅言系述)
掌聿修
掌聿修春秋魯黨氏之後也性豪縱不羈歷仕太子左
贊善大夫與同官家述雅相親愛兩人皆滑稽聿修一
日伺述酒罋將竭叩門求飲既而尊罍果罄聿修書壁
曰酒客乾喉去惟存呷大夫宋有掌禹錫者相傳即其
後(十國春秋)
韋縠
韋縠少有文藻夢中得軟羅纈巾由是才思益進仕蜀
累遷監察御史嘗輯唐人詩千首為才調集十卷其書
盛行當世自為序曰余少博羣言常取得志雖秋螢之
照不遠而雕蟲之見自佳古人云自聽之謂聰内視之
謂明也又安可受誚於愚鹵取譏於書厨者哉暇日因
閱李杜集元白詩其間大海混茫風流挺特遂採摭奥
妙並諸賢達章句不可備錄各有編次或閒窗展卷或
月榭行吟韻高而桂魄爭光詞麗而春色鬭美但貴自
樂所好豈敢垂諸後昆今纂諸家歌詩共一千首每一
百首成卷分之為十目曰才調集庶幾來者不謂多言
他代有人無嗤薄鑒云爾(十國春秋)
令狐嶠
令狐嶠仕高祖父子官至祕書監工吟咏兼擅敏才口
占詩句多所嘲謔好事者時傳其詩嶠一日遇明慶節
散後贈左右兩街命服僧玄詩曰却羨僧門與道門無
年今日紫衣新可憐州縣祁評事盡向荷衣老却身(十國)
(春秋)
向瓚
向瓚初事高祖為行軍司馬後累加僕射亦以謔詞著
名常有詠乘烟觀蔣鍊師詩蔣狀貌甚偉不類婦人瓚
詩頗嘲之一時絶倒詩曰怪得盤跚不上昇白雲蹋綻
紫雲崩龍腰鳳背猶嫌軟須問麻姑借大鵬(十國春秋)
幸夤遜
幸夤遜仕偽蜀孟㫤為學士王師將致討之前歲除昶
令學士作詩兩句寫桃符上夤遜題曰新年納餘慶嘉
節號長春明年蜀亡呂餘慶以參知政事知益州長春
乃太祖誕聖節名也(說苑)
幸夤遜䕫州人仕後蜀為翰林學士有梨詩云嚼處春
冰敲齒冷嚥時雪液沃心寒柳詩云纔聞暖律先偷眼
既待和風始展眉(事文類聚)
又有岷山句云若教作鎮居中國爭得泥金在泰山(吟窗)
(雜錄)
趙休
趙休幸夤遜同時人侍宴句云金莖來白露玉宇起秋
風(吟窗雜錄)
楊鼎夫
楊鼎夫成都人舉進士為安思謙幕吏嘗遊青城山過
皂江中流過暴風船抵巨石覆洪濤間同儕盡沒鼎夫
似有物扶助達岸有老人以枝接引鼎夫未及致謝旋
失所之因作詩以記之云青城山峭皂江寒欲渡當時
作等閒櫂逆狂風趨近岸舟逢怪石碎前灣手攜弱杖
倉皇處命出洪濤頃刻間今日深恩無以報令人羞記
雀銜環(吟窗雜錄)
王著
王著字知微一字成象成都人偽蜀明經及第蜀平赴
闕太宗以字書訛舛辟士人刪定有以著薦者加著作
佐郎令摸閣帖著有研格書奩銘云爰有愚叟棲此陋
室風雨可蔽戶庭不出知足為富娛老為逸貂冠蟬冕
虎皮羊質處之勿疑永爾終吉(宋稗類鈔)
楊義方
楊義方眉山人少舉進士第已而還蜀仕高祖為祕書
郎性強毅長於吟咏自謂才過羅隠常有春詩云海邊
紅日半離水天外暖風輕到花為時人所稱許後主時
九頭鳥見成都義方作詩有好惜羽毛還鬼窟莫留災
害與蒼生之句宋光嗣疑其刺已奏譴於沈黎(十國春秋)
贈王樞密云兩聲鞭自禁門出一簇人從天上來(異聞錄)
朱長文
藝祖聞蜀人詩云煩暑鬱蒸無處避洗天風雨幾時來
曰此蜀人思我之來也此乃蜀人朱長文詩然唐許昌
節度使薛能漢南春望詩已有自古浮雲蔽白日洗天
風雨幾時來之句(能改齋漫錄)
古今詩話云云太祖采聽明遠每邊事纖悉必知有間
者自蜀還上問劍外有何事間者曰但聞成都滿城誦
朱山長苦熱詩曰煩暑鬱蒸無處避凉風清冷幾時來
上曰此蜀民思吾伐也然予考睦台符岷山異事云梓
潼山人李堯夫吟咏尤尚譏刺謁蜀相李昊昊戲曰何
名之背時耶堯夫厲色對曰甘作堯時夫不樂蜀中相
因是為昊所擯知蜀主國柄隳紊生民肆擾吟苦熱詩
云炎暑鬱蒸無處避凉風消息幾時來以是知此兩句
乃李堯夫詩非朱山長也清冷兩字不逮消息甚遠(能改)
(齋漫錄)
王正已
櫟樹多生岡阜之上大則偃亞小則聳岐伐為薪鍛為
炭力倍常木王正已詩云未可輕樗櫟尤能濟雪霜(詩史)
王承旨
前蜀王衍降後唐王承旨作詩云蜀朝昏主出降時銜
璧牽羊倒繋旗二十萬人齊拱手臾無一箇是男兒其
後花蘂夫人記孟㫤之亡作詩云君王城上豎降旗妾
在深宮那得知二十萬人齊解甲寧無一箇是男兒陳
無已詩話載之乃知沿襲前作(能改齋漫錄)
趙節
蒲中趙節博贍剛直鄉人敬之嘗作爐火詩云近冬附
火為泰火透春擁爐成否爐用否隨時有輕重進身君
子合知無(清異錄)
張振祖
沙門愛英住池陽村示人之語曰萬論千經不如無念
無營時郡娼滿瑩娘多姿而富情真妓女中麟鳳進士
張振祖以無念無營有情有色製一聮云門前草滿無
無老牀底錢多有有娘(清異錄)
家樂
王衍伶官家樂侍燕小池水澄天見家樂應制云一段
聖琉璃(清異錄)
五代詩話卷四
