五代詩話卷七
兖州府知府鄭方坤撰
楚荆南
廖圖
廖圖字贊禹虔州人文學博贍為時輩所服湖南馬氏
辟幕下奏天策府學士與劉昭禹李弘臯徐仲雅蔡毘
韋鼎釋虛中齊已俱以文藻知名更唱迭和今有集行
於世贈上人云暫把枯藤倚壁根禪堂初剏楚江濆直
疑松小難留鶴未信山低住得雲草接寺橋牛笛近日
銜村樹鳥行分每來共憶曾遊處萬壑泉聲絶頂聞贈
沈彬云冥鴻迹在煙霞上燕雀休誇大厦巢名利最為
浮世重古今能有幾人抛逼真但使心無著混俗何妨
手強抄深喜卜居連岳色水邊松下得論交齊已寓渚
宫與圖相去千里而每有書臨終寄圖兄弟云僧外閒
吟樂最清年登八十喪南荆風騷作者為商㩁道去碧
雲争幾程(雅言雜錄)
廖圖在永州有江干感懷詩云正悲世上事無限細看
水中塵更多(北夢𤨏言)
劉昭禹
劉昭禹字休明婺州人少師林寬為詩刻苦不憚風雪
有詩云句向夜深得心從天外歸言不虛耳懷蕭山隠
者云先生入太華杳杳絶良音秋夢有時見孤雲無處
尋神清峰頂立衣冷瀑邊吟應笑干名者六街塵土深
(郡閣雅談)
昭禹嘗與人論詩曰五言如四十箇賢人著一字如屠
沽不得覓句者若掘得玉合子底必有盖但精心求之
必獲其寳在湖南累為宰後署天策府學士嚴州刺史
卒於桂州幕中有詩三百首(全唐詩話)
劉昭禹聞蟬云一雨一番晴山林冷落青莫侵殘日噪
正在異鄉聽孤舘宿漳浦扁舟離洞庭年年當此際那
免鬢凋零(雅言雜載)
昭禹有送休上人之衡岳經費冠卿舊居二章甚稱於
時昭禹善詩而好折節下賢一日見石文德詩於坐中
駭服曰君文苑之雄也力薦於文昭王同隸天策府其
虛懷多此類(十國春秋)
畢田
羅漢絛後洞有草蔓結如帶長丈餘附木而生相傳謂
之羅漢絛華田詩云五百移栖絶洞深空留轍跡杳難
尋綠絲絛帶何人施長到春來掛滿林(湖湘故事)
香水湘中記云在縣郭内其水甚香湘鄉本名湘香以
此水而名畢田詩云坎上浮圖已拂天椒蘭餘馥尚依
然九重無復修常貢空有香名與邑傳神鼎山在湘隂
東北絶頂有丹井上有巨人跡畢田詩玉趾分明印絶
巔藥成仙去幾千年深藏寳鼎今方出合得丹經與世
傳大哀洲在湘隂縣四十里博物志云舜崩於蒼梧二
女以淚揮竹竹盡成斑畢田詩玉輦南巡去不還翠蛾
望斷楚雲間波寒剩寫湘弦怨露冷偏滋淚篠斑一水
盈盈傷遠目九峰&KR1128;&KR1128;慘愁顔荒洲千古凄凉地半掩
空祠向暮山石霜山在瀏陽南有崇勝禪寺昔普會禪
師居衆千餘名其堂曰枯木廉使丞相裴公常留玉環
象笏於此畢田詩石上泉華噴猛霜境竒因此闢禪場
使君環笏留何用枯木千餘滿一堂擲鉢峰湘中山記
云昔惠思禪師居般若臺常擲鉢乘之赴陳帝召畢田
詩應將鉢渡鬭神通擲去乘時赴帝宫争似嶺頭提不
起於今相續闡宗風凝碧在南岳石橋畢田詩四面山
屏叠萬重古嵐濃翠鎻寒空清秋獨倚危闌立身在琉
璃世界中朱陵洞口有泉飛下千仞名水簾畢田詩洞
門千尺挂飛流玉碎珠聮冷噴秋今古不知誰捲得綠
羅為帶月為鈎鵝羊山在長沙北二十里上有仙壇丹
竈畢田詩羽客何年此煉丹尚留空竈鎮孱顔雲中鷄
犬仙應遠山下鵝羊石轉頑湘渚幾因滄海變遼城無
復令威還何年仙馭重來此盡遣飛騰上九關醉鄉湘
中别記云後漢有鄉人忽醉經三晝夜言與天神共飲
後任陽羡令俄仙去畢田詩三宿酣神酎鄉名因此呼
山中千日者自合是仙都(零陵總記)
王鼎
王鼎湖湘人字則之有洪州西山詩云林泉空有東西
路風月難尋十二家議者謂必無名第後果然嘗作鸂
鶒詩云棲息應難止小池性靈閒雅衆禽希蒲洲日暖
依花立漁浦煙深貼浪飛遺羽參差沾水沫餘蹤稠叠
印苔衣晩來林徑微風起何處相呼著對歸(詩話總龜)
李弘臯
李弘臯唐末八座善夷之子善夷左遷武陵卒後弘臯
為馬氏擁入湖湘文昭王授學士每牋奏至京詞臣降
歎少攻詩題桃源云山翠參差水渺茫秦人昔在楚封
疆當時避世乾坤窄此地安家日月長草色幾經壇杏
老巖花猶帶澗桃香他年倘遂平生志來著霞衣侍玉
皇(雅言雜載)
一統志云銅柱在辰州府城西北一百一十里會溪城
對江五代晉時溪州刺史彭士愁納土求盟楚王馬希
範立銅柱為界學士李弘臯為銘有云五溪之險不足
恃我旅争登若平地五溪之衆不足平我師輕躡如春
冰溪人畏威仍感惠納質歸名求立誓(通鑑綱目質實)
廖融
廖融字元素隠於衡山與逸人任鵠王正已陸蟾王元
皆一時名士為詩相善湘守楊徽之代歸闕枉道南岳
宿融山齋留詩云清和春尚在歡醉日何長谷鳥隨柯
轉庭花奪酒香初晴巖翠滴向晩樹隂凉别有堪吟處
相留宿草堂融贈天臺逸人云移檜託禪子擕家上赤
城拂琴天籟寂欹枕海濤生雪白寒峰晩鳥歌春谷晴
又聞求桂檝載月十洲行又題寺中古檜云何人見植
初老對梵王居山鬼暗栖托樵夫難破除聲高秋漢迥
影倒月潭虛盡日無僧遶清風長有餘夢仙謠云琪樹
扶疎繫辟邪麻姑夜宴紫皇家銀河旌節搖波影珠閣
笙簫吸月華翠鳳引遊三島路赤龍齊到五雲車星稀
猶倚虹橋立擬就張騫搭漢槎退宫伎云神仙風格本
難儔曾從前皇翠輦遊紅躑躅繁春殿暖碧芙蓉笑水
宫秋寳車鈿剥隂塵覆錦帳香銷畫燭幽一旦色衰歸
故里月明猶夢按梁州左司諫張觀過衡山留詩云未
向漆園為傲吏定應明代作徵君傳家弈世無金玉樂
道經年有典墳帶雨小舟横别澗隔花幽犬吠深雲到
頭終為蒼生起休戀畊煙楚水濆融卒刺史何承矩葬
之進士鄭鉉表其墓(郡閣雅談)
廖融處士衡山人有詩云雲穿𢷬藥屋雪壓釣魚船因
自解曰屋破而雲穿其中無人也船為雪壓無用也後
六十日果卒(詩話總龜)
潘若冲
潘若冲罷桂林經南岳留鶴一隻與廖融贈詩一章云
峭格數年同埜興一官才罷共船歸稻粱少飼教長瘦
羽翼無傷任遠飛側耳聽吟侵静燭銜花作舞帶斜暉
朝天萬里不將去留伴高人向釣磯又有詩寄融云秋
來頻夢岳雲白别後應添鶴頂紅後至維揚聞融與鶴
相繼而亡感賦絶句云南岳僧來共歎吁風亭月榭巳
荒蕪先生去世無十日留伴高僧鶴亦徂(雅言雜載)
任鵠
任鵠字射已富有學問題君山云不礙揚帆路盤根壓
洞庭波濤四面白雲霧一堆青魚躍晴波動龍歸石洞
腥終期托名畫為我簇為屏送王正已歸山云五峰青
拄天直下挂飛泉琴鶴同歸去煙霞到處眠鼯跳霜葉
徑虎嘯夕陽川獨酌應懷我排空樹影連(雅言雜載)
廖齊
廖齊父爽直嘗為永州刺史齊後遊零陵於民舍見父
題壁感而成詩曰下馬連聲叩竹門主人何事感遺恩
回頭泣向兒童道重見甘棠舊子孫(青𤨏後集)
王元
王元字文元桂林人貧病苦吟妻黃氏共持雅操每遇
得句中夜必先起燃燭具紙筆元甚重之有聽琴詩云
拂琴開素匣何事獨顰眉古調俗不樂正聲公自知寒
泉出澗澁老檜倚風悲復有來聽者誰堪繼子期(郡閣雅談)
登祝融峰詩云萬叠到孤頂身齊高鳥翔勢疑撞翼軫
翠欲滴瀟湘雲濕幽崖滑風梳古木香晴空聊縱目杳
杳極窮荒題鄧真人遺址云三千功滿輕昇去留得山
前舊隠基但見白雲常掩映不知人世幾興衰松梢風
觸霓旌動㯶葉霜沾鶴翅垂近代無人尋異事野泉噴
月瀉秋池贈廖融云伴行惟瘦鶴尋寺入深雲(雅言系述)
元有弔賈島句云江城賣藥常將鶴古寺看碑不下驢
(唐宋遺史)
李韶
李韶郴州人苦吟固窮題司空山觀云梁代真人上紫
微水盤山脚五雲飛杉松老盡無消息猶得千年一度
歸識者謂韶必無名果如其言王元悼之云韶也命何
竒生前與世違貧棲古梵刹終著舊麻衣雅句僧抄遍
孤墳客弔稀故園今孰在應見夢中歸(雅言系述)
翁宏
翁宏字大舉桂嶺人寓居韶賢間不仕能詩宫詞云又
是春殘也如何出翠幃落花人獨立微雨燕雙飛寓目
魂將斷經年夢亦非那堪向秋夕蕭颯暮蟬輝秋風云
又是秋殘也無聊意若何客程江外遠歸思夜深多峴
首飛黃葉湘濱走白波仍聞漢都護今歲合休戈塞上
曲云風高弓力大霜重角聲乾海山云客帆來異域别
島落蟠桃中秋月云寒清萬國土冷鬭四維根曉月云
漏光殘井甃缺影背山椒送人下峽云萬木殘秋裏孤
舟半夜猿南越行云因尋賣珠客悞入射猿家細雨云
何處殘春夜和花落故宫途中逢故人云孤舟半夜雨
上國十年心衡山處士廖融南遊宏有詩云病卧瘴雲
間莓苔漬竹關孤吟牛渚月老憶洞庭山壯志潛消盡
淳風竟未還今朝忽相遇執手一開顔宏以百篇示融
融謝云高竒一百篇見造化工全積思遊滄海冥搜入
洞天神珠迷㒺象瑞玉失雕䥴休歎不得力離騷萬古
傳王元懷宏云獨夜思君切無人知此情滄洲歸未得
華髮别來生孤館木初落高空月正明遠書多隔歲猶
念沒前程(雅言系述)
裴諧
桂州有裴諧者唐人裴說之弟武穆王時隠於桂嶺工
歌詠湘江吟云風回山火斷潮落水崖高佳句也(十國春秋)
石文德
石文德連州人形質寢陋短小酷好學博覽墳史經目
不忘常讀范&KR0929;後漢書摘其瑕璺數百條辨駁之識者
謂史通不能過也素不善草隸詩律一日得晉帖數紙
及閱殷璠詩選極力摹倣久之迥出儔輩遂工於詩遨
遊湘漢間無所知名文昭王時僦屋長沙累獻詩丐用
王以貌寢故不加禮文德用是頗窮悴會有南宅王子
者素重士延致門下王怒甚欲庭辱文德而逐之未幾
值端午宴集文德賦艾虎長篇學士劉昭禹見之大為
稱許力言於王王亦未之竒也秦國夫人薨天策學士
輩各撰挽詞以進文德亦獻十餘章其一云月沉湘浦
冷花謝漢宫秋王得詩大驚曰文德負此才吾但以貌
而忽之乃不如南宫小兒却能知人邪遂品為挽歌第
一承制授水部員外郎甚親重之名其鄉曰儒林它日
會燕長春堂王出玉杯賞賦詩者李弘臯詩先成得之
文德繼進加美焉王復賚以玉蟾滴由是諸學士多疾
其能尋中讒出為融州刺史(十國春秋)
何仲舉
何仲舉營道人也美姿容俊邁絶倫少時母常夢挾仲
舉入月年十三家貧輸税不及限李弘臯為營道令怒
之命荷校頌繫獄中或言仲舉雅能文且工敏弘臯遽
召問曰若能詩吾當貸汝仲舉援筆立就有似玉來投
獄抛家去就枷之句弘臯大驚異延之聽事與講鈞禮
仲舉由是銳意力學天成中入洛會秦王從榮為河南
尹傾身下士仲舉與張抗江文蔚同遊其門踰年遂登
進士第時公舉數百人獨以仲舉為擅場仲舉因獻秦
王詩曰碧雲章句裁離手紫府神仙盡點頭秦王大悦
稱賞不已故一舉上第賜所居鄉曰進賢里曰化龍未
幾歸事文昭王為桂管觀察推官會王承制建天策府
置十八學士而弘臯方柄用仲舉感私恩雖策名中朝
事弘臯益恭弘臯遂加引薦同與十八人之數久之出
為全州刺史巳又改衡州以夀終先是楚地多詩人最
著者有沈彬廖凝劉昭禹尚顔齊已虛中之徒而仲舉
實伯仲諸子間獨弘臯推轂仲舉為甚往往對衆吟秋
日晩望詩有云樹迎高鳥歸深野雲傍斜陽過遠山以
足頓地歎曰何仲舉故詩家之高逸者也其見重如此
(十國春秋)
路洵美
洵美唐相巖之元孫有夜坐詩云簾捲竹軒清四鄰無
語聲漏從吟裏轉月自坐來明草木露華濕衣裳寒
氣生難逢知鑒者空復此時情競傳於湖南(雅言系述)
伍彬
伍彬祁陽人初事馬氏題分水嶺云前賢功及物禹後
杳難儔不及古今色平分南北流寒衝山影岸清遶荻
花洲盡是朝宗去潺湲早晚休夏日喜雨云穉子出看
莎徑没漁翁來報竹橋流辭官云蹤跡未辭鴛鷺客夢
魂先到鷓鴣村洎歸隠廖融書其屋云圓塘綠水清魚
躍紫蒪生要路貧無力深邨老退畊犢隨原草遠蛙傍
塹籬鳴撥棹茶川去初逢糓雨晴路振詩云考終秋髩
白歸隠舊峰前庭樹鳥頻啄山房人尚眠寒巖落桂子
野水過茶煙已絶勞生念虔心向竺乾(雅言系述)
徐仲雅
湖南徐仲雅與李弘臯劉昭禹齊名所業百餘卷並行
於世畊夫謠一首云張緒逞風流王衍事輕薄出門逢
畊夫顔色必不樂肥膚如玉潔刀㘭絲不折半日無畊
夫此輩總餓殺(雅言雜載)
徐仲雅題合歡牡丹云平分造化雙苞去拆破春風兩
面開(湖湘故事)
徐仲雅長沙人因馬希範夜晏迎四儀夫人賦云雲路
半開千里月洞天斜掩一天春又宫詞云内人曉起怯
春寒輕揭珠簾看牡丹一把柳絲收不得和風搭在玉
闌干曾獻家晏堂十首時稱冠絶(郡閣雅談)
西清詩話云長沙徐仲雅宫詞曰内人曉起怯春寒輕
揭珠簾看牡丹一把柳絲收不盡和風搭在玉闌干其
富貴瀟灑可愛苕溪漁隠曰余嘗作春寒絶句云小院
春寒閉寂寥杏花枝上雨瀟瀟午窗歸夢無人喚銀菜
龍涎香漸銷聊效其體也(漁隠叢話)
東華觀在邵州城下江岸俗謂之水北觀有松偃亞數
枝凡八面上有一枝中折搭在半樹間復生垂下遊人
以手撼之則千萬枝皆動伯國時天策府學士徐東野
謫居於郡賞玩無已題詩並為序云搖一枝則萬枝動
看一面則八面同白犬出其根青羊入其腹漢高帝琥
珀枕虛真君茯苓人疑其孕也詩云半已化為石有靈
通碧湘生逢堯雨露老值漢風霜月滴蟾心水龍遺蜕
骨香鹿於毫末後曾見幾興亡(零陵總記)
湖南馬氏作會春園開宴徐東野作詩有數聮為時所
稱云珠璣影冷偏粘草蘭麝香濃却損花山色遠堆螺
黛雨草梢春戞麝香風衰蘭寂寞含愁綠小杏妖嬈弄
色紅旁搜水脉湘心滿遍謁靈根楚底通深浦送回芳
草日急灘牽斷綠楊風藕梢逆入銀塘裏蘋迹潛來玉
井中敗菊籬疎臨野渡落梅村冷隔江楓剪開淨澗分
苗稼劃破漣漪下釣筒(湖湘故事)
西江詩話曰許昌西湖展江亭成宋元憲留題有鑿開
魚鳥忘情地展盡江湖極目天之句皆以為曠古未有
此詩然本於五代馬殷據潭州時建明月圃幕客徐仲
雅詩云鑿開青帝春風圃移下姮娥夜月樓僕謂又不
止此觀唐沈彬望廬山詩壓低吳楚殽涵水約破雲霞
獨倚天前此盖有是意皮日休潺谿洞詩亦曰敲碎一
輪月鎔銷半段天(野客叢書)
文瑩至長沙首訪故國馬氏天策府諸學士所著文章
擅其名者惟徐東野李弘臯爾遂得東野詩浮脆輕艷
皆鉛華歌舞媚一時樽爼耳其句不過牡丹宿醉蘭蕙
春悲霞宫日城剪紅鋪翠而已獨貽汪居士一篇庶乎
可採曰門在松隂裏山僧幾度過藥靈園不大碁妙子
無多薄霧籠寒徑殘風戀綠蘿金烏兼玉兔年幾奈君
何又得弘臯雜文十卷皆腁枝章句雖齷齪亦能道信
乎文之難也(玉壺清話)
廢王希廣之變仲雅閉門不出唐邊鎬入潭州益屏迹
荒遯不免凍餒周行逢為武安節度使非能真知仲雅
也而浮慕其名署為節度判官仲雅曰行逢昔趨事我
奈何以幕吏辱我辭以疾行逢固迫脅之面受文牒仍
辭不往行逢怒放之邵州既而召還會行逢誕生日諸
道各遣使致賀行逢有矜色謂仲雅曰吾奄有湖湘兵
強俗阜四鄰其懼我乎仲雅曰公部内司空滿川太保
徧地孰敢不懼盖譏其署官冗濫也未幾行逢大宴僚
吏席間呼音多誤仲雅性滑稽戲曰不於五月五日剪
舌致使乖錯如此行逢大怒復放之邵州以仲雅故名
望未敢加誅仲雅結廬山寺暇日覩羣僧剥㯶樹咏以
見志曰葉似新蒲綠身如亂錦纏任君千度剥意氣自
衝天其負氣不屈皆此類也(十國春秋)
歐陽彬
歐陽彬衡山人世為縣吏至彬特好學工於詞賦馬氏
之有湖南也彬將希其用乃擕所著詣府求見之禮必
先通名紙有掌客吏衆謂樊知客好賄隂使人謂彬曰
足下之來非徒然也實欲顯族致身而不以一物為貺
其可乎彬耻以賄進竟不與既而樊氏怒擲名紙於地
曰吏人子欲干謁王侯耶彬深恨之因退而為詩曰無
錢將乞樊知客名紙生毛不為通因而落魄街市歌姬
酒徒無所不狎有歌人瑞卿者慕其才遂延於家瑞卿
能歌每歲武穆王生辰必歌於筵上時湖南自舊管七
郡外又加武陵岳陽共九州彬作九州歌以授瑞卿至
時使歌之實欲感動武穆既而竟不問彬歎曰天下分
裂之際厮徒負養皆能自奮我何負而至此耶計無所
出思欲竄入鄰道但未有所向居無何聞西蜀圖綱將
發彬遂謀入蜀私謂瑞卿曰吾以干謁不遂居於汝家
未嘗有倦色其忍汝棄乎然士以功名為不朽一失此
時恐貽後悔今將他適庶幾有成勿以為念瑞卿曰君
於妾不可謂之無情一旦割愛而去得非功名之將至
耶妾誠異之家財雖不豐願分其半以資路途彬亦不
讓因以瑞卿所贈盡賂綱吏求為駕船僕夫綱吏許之
既至蜀遂獻獨鯉朝天賦蜀王大悦擢居清要其後官
至尚書左丞相出為䕫州節度使既領䕫州武穆王已薨
其子希範繼立因致書於希範叙疇昔入蜀之由仍以
衡宗族為託希範得書大慚彬之親友悉免其賦役遂
與瑞卿偕老焉(情史)
劉章
劉章字克明江左人事湖南馬氏有蒲鞋詩云吳江浪
浸白蒲春越女初挑一樣新纔自繡窗離玉指便隨羅
韈上香塵石榴裙下從容久玳瑁筵前整頓頻今日高
棲鴛瓦上不知抛擲是何人(雅言系述)
陸蟾
陸蟾寓居攸縣司空山好神仙辟糓累月題廬山瀑云
正源人莫測千尺掛雲端岳色染不得神功裁亦難夏
噴猿鳥浴秋射斗牛寒流到滄溟日翻濤更好看春莫
經石頭城云六朝多少事搘肘思悠悠落日空江上子
規啼渡頭蒹葭浸廢壘煙霧接滄洲今古分明在那堪
向九秋(雅言雜載)
聞子規云後夜入清明遊人何處聽花殘斑竹廟雨歇
峴山亭樹罅月欲落窗間酒正醒衆禽方在夢誰念爾
勞形(雅言系述)
李觀象
五代李觀象為周行逢節度使因行逢嚴酷恐及禍乃
寢紙帳卧紙被紙帳詩云清懸四面剡溪霜高卧梅花
月半床繭瓮有天春不老瑶臺無夜雪生香覺來虛白
神光發睡去清閒好夢長一枕總無塵土氣何妨留我
白雲鄉(堅瓠集)
張子明
張子明攸縣人居鳳巢山有詩名孤鴈一篇最佳云隻
影翩翩下碧湘傍他鴛鷺下銀塘雖逢夜雨迷深浦終
向晴天著舊行憶伴幾回思片月蜕翎多為繫繁霜江
南塞北俱關念兩地歸飛似故鄉(雅言系述)
熊&KR3728;
九華山人熊&KR3728;能詩早行云山前猶見月陌上未逢人
山居云果熟秋先落禽寒夜未棲閒居云深逢野草皆
為藥静見樵人恐是仙又云厭聽啼鳥夢醒後慵埽落
花春盡時(雅言雜載)
高仁矩
高仁矩宣城人贈宣城宰云硯貯寒泉碧庭堆敗葉紅
贈徐學士云鶯掠琴絃穿静院吏收詩草下閒庭(雅言系述)
曹崧
曹菘衡陽人題衡山尋仙觀云千年松引東陵鶴三級
芝田草木香贈陳先生云讀太玄經秋醮罷注參同契
夜燈微羅大夫故居云鹿眠荒圃寒蕪日鴉噪殘陽敗
葉飛(雅言系述)
張迥
張迥少年苦吟夢五色雲自天而下取一團吞之遂精
雅道有寄遠詩云錦字憑誰達閒庭草又枯夜長燭影
滅天遠鴈聲孤蟬鬢凋將盡虬髯白也無幾回愁不語
因看朔方圖擕卷謁齊已點頭吟諷為改虬髯黑在無
迥拜為一字師(郡閣雅談)
南唐野史載張迥寄遠詩蟬鬢凋將盡虬髭白也無齊
已改為虬髭黑在無迥拜為一字師陶岳五代史補齊
已擕詩詣鄭谷詠早梅云前村深雪裏昨夜數枝開谷
曰數枝非早也未若一枝齊已拜谷為一字師一謂張
迥禮齊巳一謂齊已禮鄭谷豈一事訛為兩人將齊已
以其師人者還為人師耶然改白也為黑在則是兩字
師也陳輔之詩話云蕭楚才知溧陽乖崕作牧有一絶
云獨恨太平無一事江南閒殺老尚書蕭改恨作幸一
字師也此却用前故事(賓退錄)
狄煥
狄煥南嶽曉望云數點當秋霽不知何處峰嶽路松云
一嶂雨聲歸洞壑兩條翠色下瀟湘(雅言系述)
煥字子炎梁公之裔寄於南嶽以林泉自適題柳云天
南與天北此處影婆娑翠色折不盡離情生更多雨餘
籠灞岸煙暝夾漳河自有佳名在秦松繼得麽(雅言系述)
孤鴈云更無聲接續空有影相隨聞此句者皆云必無
後果如其言(詩話總龜)
送人遊邵云春江正渺渺送别兩依依煙裏棹將遠渡
頭人未歸漁家侵叠浪島樹掛殘暉况入湖湘路那堪
花亂飛(雅言系述)
曾弼
曾弼長沙人與逸人王元為詩友宿玉泉寺云山偷半
庭月池印一天星君山云翠壓魚龍窟寒堆波浪心(雅言)
(系述)
蔣鈞
蔣鈞字不器營道人與劉洞陳甫為詩友寄柳宣云因
借夢書過竹寺學畊秋粟遶茅原戎昱詩有一夜不眠
孤客耳主人門外有芭蕉鈞代答云芭蕉葉上無愁雨
自是多情聽斷腸(雅言系述)
林楚才
林楚才賀州富川人贈黃損云身閒不恨辭官早詩好
常甘得句遲(雅言系述)
陳甫
陳甫字惟岳吉水人贈黃巖云清時不作登龍客綠鬢
閒梳傍草堂漳江感懷云一雨洗殘暑萬家生早凉村
居云暮鳥歸巢急寒牛下壠遲(雅言系述)
戴偃
戴偃金陵人少工吟詠不求仕宦自稱玄黃子人多號
曰處士唐末避亂湘隂會文昭王務窮侈靡國中不勝
其苦偃作漁父詩百篇諷之有云總把咽喉吞世界盡
因奢侈致危亡又曰若須抛却便抛却莫待風高更水
深王得詩大怒一日顧賓佐曰戴偃何如人時賓佐未
測王指遽曰偃故詩人深為流輩推許今方貧悴大王
置之參軍主簿間足矣王曰日來獻吾詩大類魚釣者
流宜賜碧湘湖居之即日令遷居湖上(十國春秋)
鄧洵美
鄧洵美連山人乾祐二年中第與司空昉少保傅同年
謁劉氏不禮歸武陵時周氏有其地辟之幕府未幾司
空自禁林出使武陵與洵美相遇贈詩曰憶昔詞場共
著鞭當時鶯谷喜同遷關河契闊三千里音訊稀疎二
十年君已遇知依玉帳我無才藻繼花磚時情人事堪
惆悵天外相逢一泫然洵美和云詞場幾度讓先鞭又
向清朝賀九遷品秩雖然殊此日歲寒終不改當年馳
名早已超三院侍直仍忻步八磚今日相逢翻自愧閒
吟對酒倍澘然相國歸邀偕載辭以疾不行相國語同
年少保公公又為詩寄云衡陽歸鴈别重湖銜到同人
一紙書忽見姓名雙淚落不知消息十年餘綵衣我巳
登黃閣白社君猶葺舊居南望荆門千里外暮雲重叠
滿晴虛周氏疑洵美洩其密謀急追補易俗場官而遇
害建隆初王師下湖湘相國復經衡陽弔之曰侯門寂
寞非知巳澤國悽惶似旅人今日向君墳畔過不勝懷
抱暗酸辛(雅言系述)
何涓
何涓襄陽人少為瀟湘賦為時所稱潘緯以古鑑詩得
名或曰潘緯十年吟古鑑何涓一夜賦瀟湘(詩話總龜)
張觀
張觀性沉静未嘗草書自詠云保心如止水為行見真
書以為著題(桂苑雜錄)
蔣維東
蔣維東字孟陽零陵人旅中云未有一夜夢不歸千里
家落花云流水從將去春風解送來(零陵雜記)
蔣密
李觀象為節度使以行逢嚴酷恐及禍乃寢紙帳卧紙
被行逢信用之凡軍府事無輕重皆取决焉而觀象性
多嫉忌好蔽人之善零陵儒士蔣密能吟咏頗得風騷
之旨嘗題桑云綺羅因片葉桃李謾同時為作者所許
觀象聞之佯驚曰此僕詩何蔣密之能為士林鄙之(三楚)
(新錄)
成幹
映山紅高不過五七尺花繁而紅開時杜鵑始啼又名
杜鵑花成幹詩云杜鵑花與鳥怨艷兩河賒疑是口中
血滴成枝上花一聲寒食夜數朵野僧家謝豹出不出
日遲遲又斜(零陵雜記)
韋鼎
廖凝居南嶽韋鼎贈詩云君與白雲隣生涯久忍貧姓
名高雅道寰海許何人嶽氣秋來早亭寒果落新幾回
吟石畔孤鶴自相親(郡閣雅談)
梁震
梁震既知嗣王克勝厥任因請退居監利王為之築室
於土州上震披鶴氅逍遥若仙自稱荆臺隐士題院中
壁云桑田一變賦歸來爵禄焉能凂我哉黃犢依然花
竹外清風萬古凛荆臺每詣府輒跨黃牛至廳事以為
常王亦時過其家斗酒相勞歡叙平生四時賜予甚厚
遂以是終其天年(十國春秋)
高若拙
若拙善詩從誨辟於幕下嘗作中秋不見月云人間雖
不見天外自分明從誨覽之謂賓佐曰此詩雖好不利
於已將來但恐喪明後果如其言(天定錄)
王處厚
王處厚字元美益州華陽縣人嘗遇一老僧論浮世若
空事登第後出部徘徊古陌軫懷長吟曰誰言今古事
難窮大抵榮枯總是空算得生前隨夢蝶争如雲外指
冥鴻暗添雪色眉根白旋落花光臉上紅惆悵荒原懶
回首暮林蕭索起悲風及暮還家心疾而卒(天定錄)
孫光憲
王右丞詩楊花惹暮春李長吉詩古竹老梢惹碧雲温
庭筠暖香惹夢鴛鴦錦孫光憲六宫眉黛惹春愁用惹
字凡四皆絶妙(丹鉛總錄)
孫光憲蜀之資州人事荆南高氏為從事有文學名著
北夢𤨏言其詞見花間集一庭疎雨濕春愁秀句也李
後主之細雨濕流光本此(蜀中詩話)
孫光憲竹枝詞云門前春水白蘋花岸上無人小艇斜
商女經過江欲暮閒抛殘食飼神鴉又亂繩寸結絆人
深越羅萬丈表長尋楊柳在身垂意緒藕花落盡見蓮
心(全蜀藝文志)
光憲每患兵戈之際書籍不備遇發使諸道未嘗不厚
與金帛購求焉於是三年間收書及數萬卷然自負文
學常怏怏不得志又常慕史氏之作自恨諸侯幕府不
足展其才力每謂交親曰安知獲麟之筆反為倚馬之
用因吟劉禹錫詩曰一生不得文章力百口空為飽煖
家(三楚新錄)
顧况著作披道服在茅山有一秀才行吟曰駐馬上山
阿久思不得顧云何不道風來屎氣多秀才云賢莫無
禮顧曰是况其人慚惕而退僕早歲嘗和南越詩云曉
厨烹淡菜春杼織穜花牛翰林覽而絶倒莫諭其旨牛
公曰吾子只知名安知淡菜非雅物也後方曉之學吟
者可不以斯為戒(北夢𤨏言)
五代詩話卷七
