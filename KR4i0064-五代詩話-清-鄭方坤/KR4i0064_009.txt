五代詩話卷九
兖州府知府鄭方坤撰
羽士鬼怪
吕巖
吕巖真人字洞賓京川人也唐末三舉不第偶於長安
酒肆遇鍾離權授以延命術自爾人莫之究嘗遊廬山
歸宗書鐘樓壁曰一日清閒自在身六神和合報平安
丹田有寶休尋道對境無心莫問禪未幾道經黃龍山
覩紫雲成蓋疑有異人乃入謁值龍擊鼔陞堂龍見意
必吕公也欲誘而進厲聲曰座旁有竊法者吕毅然出
問一粒粟中藏世界半升鐺内煑山川且道此意如何
龍指曰這守屍鬼吕曰爭奈囊有長生不死藥龍曰饒
經八萬劫終是落空亡吕薄訝飛劍脅之劍不能入遂
再拜求指歸龍詰曰半升鐺内煑山川卽不問如何是
一粒粟中藏世界吕於言下頓契作偈曰棄却瓢嚢摵
碎琴如今不戀汞中金自從一見黃龍後始覺從前錯
用心龍囑令加護(指月錄)
復齋漫錄云異聞集載沈旣濟作枕中記云開元中道
者吕翁經邯鄲道上邸舍中以囊中枕借盧生睡事此
之吕翁非洞賓也蓋洞賓嘗自叙以為吕渭之孫仕德
宗朝今云開元則吕翁非洞賓無可疑者苕溪漁隱曰
回仙嘗有詞云黃粱炊未熟夢驚殘尚用枕中記故事
可見其非吕翁也靈怪集載南柯太守傳與枕中記事
絶相類浮世榮枯固已如夢矣此二事又於夢中作夢
記可笑亦可嘆(漁隱叢話)
吳虎臣辯唐異聞集所載開元中道者吕翁經邯鄲道
上邸舍中以囊中枕借盧生睡事謂此吕翁非洞賓自
序以為吕渭之孫渭仕德宗朝今曰開元中則吕翁非
洞賓無可疑者而或者又以為開元恐是開成字亦非
也開成雖文宗時然洞賓此時未可稱翁本朝國史稱
關中逸人吕洞賓年百餘歲而狀貌如嬰兒世傳有劔
術時至陳摶室若以國史證之止云百餘歲則非開元
人明矣雅言系述有吕洞賓傳云關右人咸通中舉進
士不第值巢賊為梗攜家隱居終南學老子法以此知
洞賓乃唐末人此皆吳說蕭東夫吕公洞詩云復此經
過三十年唯應巖谷故依然城南老樹朽為土簷外稚
松青拂天枕上功名秪擾擾指端變化又玄玄刀圭乞
與起衰病稽首秋空一劔仙第五句誤用吕翁事(賓退錄)
自王重陽全真教行而趙昌父選唐絶尤延之紀唐詩
皆取鍾吕作世遂亡弗以二子為唐人者以余攷之吕
蓋五代人而鍾顯宋世其不得為唐人一也何以明之
鍾吕傳道集稱施肩吾撰肩吾中唐後人於吕為前輩
不應為其弟子藉令受道之士齒非所拘則唐人之好
奇語誕什倍宋時如玄怪杜陽異聞甘&KR0871;之類往往假
稱神怪以自發其詞而吕之顯迹宋世婦人童子稔能
傳述胡唐之小說無片詞及之僅傳道一集耶此其不
得為唐人一也又太平廣記采摭累朝小說數百家至
唐人撰述宋初存者什九亡弗備收如神仙一類卷至
數十卽杜子春輩之無稽紀錄不遺乃鍾吕傳道集竟
不見采攷之總目亦無其名其書雖見於文獻通考而
劉昫舊唐書志中不列則其偽作而託名肩吾無可疑
者此其不得為唐人二也鍾之詩可見者惟二絶句吕
之詩可見者僅一絶一律然尤延之所采竟不知得之
何書趙昌父因延之計敏夫紀事又本之尤趙而元好
問鼓吹一律又不審得之何書者也然則三絶一律庸
知非鍾吕宋時之作諸公因其自稱唐人故從而彙之
於唐耶庸知非當時因二公顯迹而好奇者託附其名
好事者遂目為其作耶觀虞伯生旅店一詩滕玉霄訪
友一詩當時皆以為吕作則他可例見矣(少室山房筆叢)
攷吕之顯迹五代見於雜說者其句有飲海龜兒人不
識燒山符子鬼難看見於詩話者其句有一粒粟中藏
世界半升鐺裡煮山川似是本詩而朝遊北海暮蒼梧
亦可信者然皆五代小說所載也鍾之詩句可徵者莫
厭追懽笑語頻一首然僅宣和書譜及之也自餘吕之
顯迹幾遍天下率宋南渡以前鍾之顯迹惟王定國一
書及王老志為弟子耳其謂鍾為吕師止宣和書譜一
言餘雖吕自言未數數也賓退錄引宋朝國史載關中
逸人吕洞賓年百餘歲狀如嬰兒時至陳摶室據國史
宋得天下距五代又數十年而吕才云百歲則洞賓之
為五代時人灼然可見而施肩吾傳道集之贋不加辯
而自明矣(少室山房筆叢)
世傳神仙吕洞賓名巖洞賓其字也唐吕渭之後五代
間從鍾離權得道權漢人邇者自本朝以來與權更出
没人間權不甚多而洞賓蹤迹數見好道者每以為口
實余記童子時見大父魏公自湖外罷官還道岳州客
有言洞賓事者云近歲常過城南一古寺題二詩壁間
而去其一云朝遊岳鄂暮蒼梧袖有青蛇膽氣麤三入
岳陽人不識朗吟飛過洞庭湖其一云獨自行時獨自
坐無限時人不識我惟有城南老樹精分明知道神仙
過說者云寺有大古松吕始至時無能知者有老人自
松顛徐下致恭故詩云然先大父使余誦之後得李觀
所記洞賓事碑與少所聞正同青蛇世多言吕初由劔
俠入非是此正道家以氣鍊劔者自有成法神仙事渺
茫不可知疑信者蓋相半然是身本何物固自有主之
者區區百骸亦何足言棄之則為佛存之則為仙在去
留間爾洞賓雖非余所得見然世要必有此人也(蒙齋筆談)
吕巖字洞賓幼名紹先京川人二十不從婚娶會昌咸
通時舉進士滯場屋者二十三年五十道始成祖渭禮
部侍郎父讓海州刺史予嘗召箕洞賓降書云輕揮羽
扇平分湘水烟霞泉石為佳侣清風兩袖氣粗豪洞庭
飛過經千里飽嚼瑶華醉斟玉髓乾坤收拾葫蘆裡一
聲長嘯海天秋數著殘棋山月起末書曰踏莎行予請
作西湖賦卽運箕如飛筆不停輟有云攀碧落之兩峰
卧白雲於三竺六橋水流魚與俱四賢堂寂鹿獨宿真
佳句也(留青日札)
世傳吕先生詩黃鶴樓前吹笛時白蘋紅蓼對江湄衷
情欲許誰能會惟有清風明月知吕先生非洞賓乃名
元圭者也其詩元題于石照亭窗上仍記歲月云乙丑
七月二十六日當元豐間喻涉為湖北提刑題詩其後
云黃鶴樓邊横笛吹石亭窗上更題詩世人不識還歸
去江水雲山共渺瀰或曰元圭乃先生之别字也(能改齋漫)
(錄)
世傳上中下八洞皆有仙人故俗動稱八仙云如所謂
鍾離鐵拐韓湘子張果老之屬皆列仙傳採拾而強合
之耳張果乃明皇時術士與羅公遠葉法善同在朝非
仙也獨吕洞賓者史傳所載靈異之蹟昭彰在人耳目
想不可謂之全誣今世所謂純陽詩字甚多如朝遊北
海暮蒼梧及石池清水是吾心者好事者裒為之集但
純陽唐人旣舉進士又列仙籍而其詩乃類宋人口吻
豈亦後人傅會所成耶不然旣遺世高舉而又屢降人
間若戀戀不忍舍者何也退之云我自屈曲住世間安
能從汝求神仙此視純陽去而復來者過之遠矣(五雜組)
唐末馮翊城外酒家門額書云飛空却回顧謝此含春
王於王字末大書醉也字體散逸非世俗書人謂是吕
洞賓題(清異錄)
後周末汴京民石氏開茶肆有丐者索飲其幼女敬而
與之如是月餘父怒笞女女供奉益謹丐謂女曰汝能
啜我殘茶否女頗嫌之少覆於地卽聞異香亟飲之便
覺神體清健丐者曰我吕仙也汝雖無緣盡飲我茶亦
可隨汝所願女只求長夀不乏財物吕仙遺詞曰子午
當餐日月精玄關門戸啓還扄長似此過平生且把隂
陽仔細烹遂不復見宣和中又遺吳興倡女張珍奴詞
曰坎離坤兌分子午須認取自家宗祖地雷震動兩山
頭漸洗濯黃芽出土捉得金精牢閉固煉庚申要生龍
虎待他問汝甚人傳但只道先生姓吕蓋步蟾宫詞也
(詞苑叢談)
東坡云回仙過湖州東林沈氏飲醉石榴皮書其家東
老庵之壁云西鄰已富憂不足東老雖貧樂有餘白酒
釀來緣好客黃金散盡為收書東老沈氏之老自謂也
余次其韻云世俗何知貧是病神仙可學道之餘但知
白酒留佳客不問黃公覓素書符離道士晨興際華嶽
先生屍解餘忽見黃庭丹篆句猶傳青紙小朱書凄凉
雨露三年後髣髴塵埃數字餘至用榴皮緣底事中書
君豈不中書(漁隱叢話)
山谷云秋風吹渭水落葉滿長安黃塵車馬道獨清閒
自然爐鼎虎繞與龍盤九轉丹砂就琴心三叠蘂珠看
舞胎仙便萬釘寶帶貂蟬富貴欲薰天黃粱炊未熟夢
驚殘是非海裡直道作人難袖手江南去白蘋紅蓼再
游湓浦廬山往三十年有人書此曲於州東茶圈酒肆
之柱間或愛其大指趣而不能歌也中間樂工或按而
歌之輙以徑語竄入有市井氣不類神仙中人語十年
前有醉道士歌此曲廣陵市上童兒和之乃合其故時
語此道士去後以物色迹逐之知其為吕洞賓也(漁隱叢話)
鄱陽胡詠之朝散生平好道元符初嘗於信州弋陽縣
見一道人青巾葛衣神氣特異因揖而延之對飲道人
指取大白滿引無算曰君有從軍之行去否胡竦然曰
當去蓋是時欲就熙河帥姚雄之辟也道人曰西陲方
用師好去索紙書詩曰濟世應湏不世才調羹重見用
鹽梅種成白璧人何處熟了黃粱夢未回相府舊開延
士閤武夷新築望仙臺青雞唱徹函關曉好卷游幃歸
去來授詠曰為我以此寄章相公且曰章相公好箇人
又錯了路徑也詠叩其說但云未可立談詠問其姓名
亦不肯言曰吾早晩亦遊邊可以復相見夜艾詠曰先
生可就此寢曰吾歸邸中只在河下乃拂衣去明日遣
人往諸邸尋問皆云未嘗有道人因告縣令徧邑物色
竟無曾見者詠至京師見王副車詵具告以此欲持詩
謁子厚詵曰慎不可上方以邊事倚辦相公丞相得此
必堅請去上必疑怪詰其所以然君且得罪詠以為然
徑趍姚幕從取青唐曁還闕則子厚已去矣他日子厚
北歸聞有此詩就詠求之其真本巳為駙車奄有乃錄
寄之子厚見詩歎曰使吾早得此詩去位久矣豈復有
今日之事乎方詠之在邊日嘗至秦州天慶觀聞說吕
先生在此月餘近日方去矣問何以知其為吕道士云
道人去時適道衆皆赴鄰郡醮道人顧小童曰吾且去
借筆書壁候師歸示之小童辭以觀新修師戒勿令題
涴乃曰煩貯火殿鑪吾欲禮三清而去旣而行殿後砌
下有石池水甚清泚乃以爪畫殿壁留詩云石池清水
是吾心漫被桃花倒影沉一到邽山空闕内消閒塵累
七絃琴後題回字衆驚嘆以為必吕翁也壁甚高其字
非手可能及邽山卽秦山也詠思弋陽所遇有遊邊之
約豈非斯人歟此說予聞江元一太初云(墨莊漫錄)
西湖諸寺所存無幾唯南山靈石猶是舊屋寺僧言頃
時有數道人來丐食拒而不與乃題詩屋山而去至今
猶存字畫頗類李北海是唐人書也其詩云南塢數回
泉石西峰幾疉煙雲登携孰以為佀顔寓李甲蕭耘後
好事者譯之前一句乃吕字第二句洞字第三句賓字
是洞賓與三人者來耳李甲近世人東坡以比郭恕先
善畫而有文餘不知其為何人當是神仙也(竹坡詩話)
賈師雄郎中治平中通判邵武嘗收鐵鏡甚大非常物
也久欲淬磨未得其人左右言近有回處士自言善磨
鏡召至風骨軒昂非常人也飲酒畢推藥鏡上言藥少
當自取之旣去不回詢其宿在太平寺留詩一絶云手
内青蛇凌白日洞中仙果豔長春湏知物外烟霞客不
是尋常磨鏡人取鏡視之藥已化去堆藥處一點表裏
通明如寒玉秋水(青𤨏高議)
鍾弱翁帥平原一方士通謁從牧童牽黃犢立於庭下
弱翁異之指牧童曰道人頗能賦此乎笑曰不煩吾語
是兒能之牧童乃操筆大書云草鋪横野六七里笛弄
晩風三四聲歸來飽飯黃昏後不脱蓑衣卧月明旣去
郡人見方士担兩大甕長歌出郭迹之不見兩甕乃二
口豈洞賓耶(西清詩話)
襄漢隱者躬耕數畝因古冡為亭往來題詩甚富一日
柱間得一絶相傳吕公作也冡上為亭鬼莫嗔冡頭人
卽冡中人憑欄莫起存亡意除却虛空總是塵(焦氏類林)
破瓜者謂二八也蓋以瓜剖四界其形如兩八字故女
子初破體曰破瓜年當二八也吕洞賓贈張洎詩云功
成當在破瓜年蓋二八八八六十四也洎以六十四卒
(堅瓠集)
大梁景德寺峨眉院壁間有吕洞賓題字寺僧相傳以
為頃時有蜀僧號峨眉道者戒律甚嚴不下席者二十
年一日有布衣青裘昂然一偉人求與語良久期以明
年是日復相見於此願少見待也明年是日日方午道
者沐浴端坐而逝至暮偉人果來問道者安在曰亡矣
偉人嘆息良久忽復不見明日書數語於堂壁間絶高
處其語云落日斜西風冷幽人今夜來不來教人立盡
梧桐影字畫飛動如翔鸞舞鳳非世間筆也宣和間余
遊京師猶及見之(竹坡詩話)
潭州士人夏鈞罷官過永州謁何仙姑而問曰世人多
言吕先生今安在何笈曰今日在潭州興化寺設齋鈞
專記之到潭日首於興化寺取齋簿視之果其日有華
州回客設供頃年滕亮宗謫守巴陵郡有華州回道士
上謁風骨神秀眉宇清邁滕知其異口占一詩贈之曰
華州回道士來到岳陽城别我遊何處秋空一劍横回
聞之恍然大笑而别不知所之(東軒筆錄)
宿州天慶觀有神仙題詩二絶於五星門扉之上俗傳
云吕先生神篆其詩曰秋景蕭條葉亂飛庭松影裏坐
移時雲迷鶴駕何方去仙洞朝元失我期又曰肘傳丹
篆千年術口誦黃庭兩卷經鶴觀古壇槐影裏悄無人
跡戸長扄後為人刮去墨迹猶存乃知非常人書也(焦氏)
(筆乘)
全州道士蔣暉志行高卓洞賓謁之適蔣他出帝君題
詩於壁曰醉舞高歌海上山天瓢承露浴金丹夜深鶴
透秋空壁萬里西風一劔寒後書無上宫主訪蔣暉作
遂去字徹壁暉歸大驚曰宫字無上此吕翁也追之不
復得矣(列仙通紀)
三界廟一名青蛇廟廟有小蛇背綠腹赤穴神衣袖饗
神飲食或以手接翫之甚馴倘有虛誓愆祈家數百里
蛇輙至為其人索願其家為蛇掛紅刻日賽之呼曰青
蛇使云按三界姓許平南人采樵得一衣輕如一葉上
下無縫帶内有回字能召風雨知來物播術聚衆弘治
中制府逮至覆以洪鐘環以積薪晨夜煆之發之無有
也仙衣所披僅乃得免余先一日與袁元約趙平笥談
青蛇之異余謂青蛇必金精也昔先師純陽詩云朝游
北海暮蒼梧袖有青蛇膽氣粗三醉岳陽人不識朗吟
飛過洞庭湖此時三彭雖靖一氣未降及參黃龍頓超
圓覺銖衣蛇劔棄若浮烟辱於非人有弗顧也夫君子
藏器於身待時而用慢藏誨禍亦何神之靈而青蛇有
知必不拳拳於兹廟也二客稱快次早入廟取酒酹蛇
羣若媿匿深穴於神座之下以火燭之得寶劔一函翠
色欲滴是夜二客夢一綠衣少年與余結佩後青蛇遂
無有見者(赤雅)
吕真人一日游四明金鵝寺顧方丈蕭然有童子出吕
問此何寥寥童曰莫道寥寥虛空也不著吕嘉其言題
詩於壁云方丈有門出不鑰見箇山童露雙脚問伊方
丈何寂寥道是虛空也不著聞此語何欣欣主人豈是
尋常人我來謁此不得見渴心耿耿生埃塵歸去也波
浩渺路入蓬萊山杳杳相思一上石樓時雪晴海闊千
峰曉(堅瓠集)
回仙於京師景德寺僧房壁上題詩云明月斜秋風冷
今夜故人來不來教人立盡梧桐影相傳此詩自國初
時卽有之柳耆卿詞云愁緒終難整人立盡梧桐碎影
用回仙語也古今詞話乃云耆卿作傾杯樂秋景一闋
忽夢一婦人云妾非今世人曾作前詩數百年無人稱
道公能用之夢覺記其事世傳乃鬼謠也此語怪誕無
可攷據蓋不見回仙留題詩遂妄言耳(漁隱叢話)
回仙有沁園春一闋明内丹之旨語意深妙惜乎世人
但歌其詞不究其理吾故表顯之云九返還丹在人先
湏煉已待時正一陽初動中宵漏永温温鉛鼎光透簾
幃造化爭馳虎龍交合進火功夫尤鬭危曲江上看月
華瑩靜有箇烏飛當時自飲刀圭又誰信無中養就兒
辨水源清濁木金間隔不因師指此事難知道要玄微
天機清遠下手玄修休太遲蓬萊路仗三千行滿獨步
雲歸(漁隱叢話)
武昌瀕江有吕公磯上有黃鶴樓一日有題漢宫春於
其上云横吹聲沉倚危樓紅日江轉天斜黃塵邊火澒
洞何處吾家胎禽怨夜半乘風玄露丹霞先生笑飛空
一劍東風猶自天涯情知道山中好早翠囂含隱瑤草
新芽青溪故人信斷夢逐飈車乾坤星火歸來兮煑石
煎砂迴首處幅巾蒲帳雲邊獨笑桃花不知為何人作
或言洞賓語也後三十年已未元兵渡江(老學叢談)
吕洞賓過錦屏山題詩云半空豁然雷雨收洗出一片
瀟湘秋長虹倒掛碧天外白雲走上青山頭誰家綠樹
正啼鳥何處夕陽斜倚樓道人醉卧巖下石不管人間
萬種愁又時當海晏河清日白鹿閒騎下翠臺本為君
平川裡去不妨却到錦屏來自有仙人丰度今世傳洞
賓詩只朗吟飛過洞庭湖一絶耳(堅瓠集)
吕仙坐鳳停橋上有守橋道人煎佳茗供之仙索紙筆
書詞云落日數聲啼鳥香風滿路吹花道人邀我煑新
茶盪滌胸中瀟灑世事不堪回首夢魂猶遶天涯鳳停
橋畔卽吾家管甚月明今夜字畫飛舞可愛橋在安成
北三十里(稗史彙編)
杭州玄玅觀中有蕉花一株以盛衰卜休咎元時有羽
客題葉云午夜君山玩月回西鄰小圃碧蓮開天風香
霧蒼華冷名籍因由問汝來白雪紅鉛立聖胎美金花
要十分開好同子往瀛洲看雲在青霄鶴未來識者以
為吕洞賓云(西湖志)
元末嘉興桐鄉縣後朱村徐通判素敬洞賓吕祖朝夕
禮拜一日疽發於背勢漸危篤然猶扶起禮拜如故忽
見淨水盂之下有白紙一幅視之有詩云紛紛墓上黃
金屑片片花飛白玉芝君王一觔臣八兩調和服下卽
平夸意是仙方而不知黃金白玉為何物問之乩仙判
曰大黃白芷也服之果驗後以之醫人亦無不效(𤨏言)
養利州散花嶺在州治西三十里相傳土官趙文安時
設醮吕仙下降變作乞丐臨壇土官惡其不潔拉出吕
仙手拍門上成金字題詩云串字去中心同水將共侵
鬢邊無白髮匹馬去難尋後土官悟追至此嶺白馬騰
空天花散墜故名散花嶺越再歲土官被事改流(養利州志)
世傳吕洞賓唐進士也詣京師應舉遇鍾離翁於岳陽
授以仙訣遂不復之京師今岳陽飛吟亭是其處也近
時有題絶句於亭上云覓官千里赴神京鍾老相傳蓋
便傾未必無心唐事業金丹一粒誤先生余酷愛其旨
趣蓋夫子告沮溺之意也(鶴林玉露)
陸禹臣
陸禹臣河東人避黃巢之亂入南嶽遇道士軒轅彌明
授以仙術且謂曰子得道當在山窮水絶處乃隱宜之
北山嘗寓吳生家每謁輙與語塵外理贈生以詩曰世
俗風波險人情巧智長要知安分處修性本真常又贈
云露下瑤簪濕雲生石室寒星壇鸞鶴舞丹竈虎龍蟠
塵世人情窄壺中景界寬憑君高著眼物外試回觀遂
居大巖修煉不復出嘗手植異桃靈藥至今不凋山上
有井水色紺碧異常禹臣在時嘗聞仙樂一日仙昇宋
時有人遇之問其童子曰此紫府仙伯陸仙翁也(慶遠府志)
鍾離權
邢州開元寺僧院有五代時隱士鍾離權草書詩二絶
筆勢遒逸詩曰得道真僧不易逢幾時歸去願相從自
言住處連滄海别是蓬萊第一重莫厭追歡笑語頻尋
思離亂可傷神閒來屈指從頭數得見昇平有幾人後
從廣知邢州勒詩於石(宋事實類苑)
神仙鍾離先生名權不知何時人而間出接物自謂生
於漢吕洞賓於先生執弟子禮有問答語及詩成集狀
其貌者作偉岸丈夫或峩冠紺衣或虬髯蓬鬢不冠巾
而頂雙髻文身跣足頎然而立睥睨物表真是眼高四
海而遊方之外者自稱天下都散漢又稱散人嘗草其
為詩云得道高僧不易逢幾時歸去得相從其字畫飄
然有凌雲之氣非凡筆也元祐七年七月亦錄詩四章
贈王定國多論精勤志學長生金丹之事亹亹可讀終
自論其書以謂學龍蛇之狀識者信其不誣今御府所
蔵草書一贈王定國詩(宣和書譜)
風燈泡沬兩相悲未肯遺榮自保持頷下藏珠當猛鹿
身中有道更求誰才高雅稱神仙骨智照靈如大寶龜
一半青山無買處與君携手話希夷元祐七年九月九
日鍾離權書莊綽䟦云昔維揚有何仙姑者世以為謫
仙能與真靈接一日鍾離過之使治黃素乃書此詩吕
公亦䟦其後令俟王學士至授之後數日王古敏仲自
二卿出守會稽至維揚訪姑卽以與之王秘不以示人
(宋詩紀事)
淳熙十一年溧陽倉斗子坐盗官米黥配而籍其家得
草書二軸題云庚申歲書其名權花押正如一劔之狀
蓋鍾離翁也其詞云露滴紅蘭玉滿畦閒拖象履到峰
西但令心似蓮花潔何必身將槁木齊古塹細香紅樹
老半峰殘雪白猿啼雖然不是桃花洞春至桃花亦滿
溪李粹伯䟦之曰字畫放逸有翔龍舞鳳之勢脱去尋
常畦徑非得於心而應於手者不能爾飄然神仙風度
固有所本云真本藏於建康府治軍質庫絹素標飾處
皆斷裂獨字畫不動景裴嘗見之度申歲者豈非藝祖
創業建隆元年乎(夷堅志)
劉元英
劉元英號海蟾子初名操燕地廣陵人以明經擢第仕
燕王劉守光為相一旦忽有道人來謁自稱正陽子索
雞卵十枚金錢十枚以一文置几上累十卵於錢若浮
圖之狀海蟾驚歎曰危哉道人曰人居榮樂之場履憂
患之地其危有甚於此者復盡以其錢擘為二擲之而
去海蟾由此大悟遂昜服從道宋仁宗天聖九年遊歴
名山所至多有遺蹟一日於潭州夀寧觀題古詩十韻
云醉走白雲來倒提銅尾秉引箇碧眼奴擔著獨壺癭
自言秦世事家住葛洪井不讀黃庭經豈燒龍虎鼎獨
立都市中不受俗人請欲携霹靂琴去上芙蓉頂吳牛
買十角溪田耕半頃種秫釀白醪總是仙家境醉眠松
隂下閒過白雲嶺要去卽便去直入秋霞影仍自寫真
其傍撮襟書龜鶴齊夀四字題云廣陵閒民劉某書丹
成尸解(宋詩紀事)
碣石剩談載劉海蟾歌云余緣太歲生燕地憶昔三光
分秀氣丱貫圓明霜雪心十六早豋甲科第紆朱懷紫
金章貴箇箇羅衣輕掛體如今位極掌絲綸忽憶從前
春一寐昨宵家宴至五更兒女夫人併侍婢被吾佯醉
撥杯盤擊碎珊瑚真玉器兒女嫌夫人惡忘却從前衣
食樂來朝朝退怒猶存些兒小過無推托因此事方頓
悟前有輪迴誰救度辭官納印棄榮華慷慨身心求出
路按海蟾姓劉名嚞(與哲同)渤海人十六登甲科仕燕五
十至相位朝退有二異人坐道傍延入談修真之術二
人默然相索金錢一文雞卵十枚擲於案以雞卵累金
錢上嚞傍睨曰危哉二人曰君身尤危何啻此卵嚞遂
悟納印入終南山學道為仙其歌意甚明白今畫蓬頭
跣足嘻笑睨人手持三足蟾弄之曰此劉海戲蟾圖也
直以劉海為名舉世無有知其名者錄之以資博識(堅瓠)
(集)
張逸人
五代時有張逸人嘗題崔氏酒壚云武陵城裏崔家酒
地上應無天上有雲游道士飲一斗醉臥白雲深洞口
自是酤者愈衆(堅瓠集)
李真
李真不知何許人唐末五代仙人有丈人山詩云春凍
曉韉露重夜寒幽枕雲生豈是與山無素丈人著帽相
迎(全唐詩錄)
杜光庭
道士杜光庭字賓聖道號東瀛子括蒼人也光庭初意
喜讀經史工詞章翰墨之學懿宗設萬言科選士光庭
試其藝不中乃棄儒衣冠入道游意澹漢著道家書頗
研極至理至條列科教自漢張道陵曁陸修靖撰集已
來始末備盡於今羽流咸宗之僖宗臨御光庭始充麟
德殿文章應制一時流輩為之斂袵皆曰學海千尋辭
林萬葉扶宗立教海内一人而巳嘗撰混元圖紀聖賦
廣聖義歴帝紀曁歌詩雜文共百餘卷喜自錄所為詩
文而字皆楷書人爭得之故其書因詩文而有傳要是
得煙霞氣味雖不可以擬倫羲獻而邁往絶人亦非世
俗所能到也光庭嘗一日忽謂門人曰青城方創真宫
工未畢上帝命余作岷峨主司恐不久於人間世他日
因復謂真宫成矣遂披法服與門弟子别而卒異哉信
人材不特人間少天上亦少昔李賀以天上玉樓成召
作記而去其類是矣今御府所藏正書一送先輩詩(宣和)
(書譜)
杜光庭題仙居觀云往歲真人朝玉皇四真三代住繁
陽初開九鼎丹華熟繼躡五雲天路長烟鎻翠嵐迷舊
隱池凝寒鏡貯秋光時騎白鹿巖前去應許潛通不死
鄉鴻都觀云亡吳伯越已功全深隱雲林始學仙鸞鶴
自飄三蜀駕波濤猶憶五湖船雙溪夜月鳴寒玉衆籟
秋空歛翠烟也有扁舟歸去興故鄉東望思悠然慶都
觀云三仙一一駕紅鸞仙去雲閒遠古壇煉藥舊臺空
處所挂衣喬木兩摧殘清風嶺接猿聲近白石溪㴠水
影寒二十四峰皆可隱振衣長往亦何難(全蜀藝文志)
李夢符
鍾傳鎮南昌有李夢符者放宕豪飲應口成詩桂州刺
史李瓊遣人謂傳曰夢符吾弟可遣歸傳令求於市邸
不知所之有回常學士詩云罷修儒業罷修真養拙藏
愚春復春到老不疎林裏鹿平生難見日邊人洞桃深
處千株錦巖雪鋪時萬草新深謝名賢遠相訪求聞難
禱鳳為鄰(詩史)
李夢符不知何許人梁開平中鍾傅鎮洪州日與布衣
飲酒狂吟放逸嘗以釣竿懸一魚向市肆唱漁父引賣
其詞好事者爭買之得錢便入酒家其詞有千餘首傳
於江表略記其一兩首云村寺鐘聲度遠灘半輪殘月
落前山徐徐撥棹却歸灣浪叠朝霞錦繡翻又曰漁弟
漁兄喜到來婆官賽了坐江隈椰榆杓子木癭杯爛煑
鱸魚滿岸堆察攷取狀答曰插花飲酒何妨事樵唱漁
歌不礙時遂不敢復問或把冰入水及出身上氣如蒸
鍾氏亡亦不知所在(郡閣雅談)
許鵲
許鵲真人唐末遊南岳招仙觀壁上題歌一首云洪爐
烹煆人性命器用不同分皆定妖精鬼魅鬭神通只自
干邪不干正黃口小兒初學行惟知日月東西生還為
萬靈威聖力移月在南日在北玉是玉兮石是石藴弃
深泥終不易鄧通餓死嚴陵貧帝王豈是無人力丈夫
未達莫相侵攀龍附鳳損精神題後數日上昇(雅言雜載)
漳州之鶴鳴山有題詩石毁落莫辨可辨者九字曰保
大與許碏尋偃月子碏唐末許真人也自稱高陽人少
為進士累舉不第晩學道王屋山周遊五嶽名山洞府
後從峨眉山經兩京復自襄汴來抵江淮茅山遍歴天
台四明仙都委羽武夷霍董羅浮到處皆於石崖峭壁
題云許碏自峨眉山尋偃月子到此筆蹤神異竟莫詳
偃月子何人也後多遊廬江間常醉吟曰閬苑花前是
醉鄉拈翻王母九霞觴羣仙拍手嫌輕脫謫向人間作
酒狂一日當春和氣候插花滿頭把花作舞上酒家樓
醉歌昇雲飛去(閩書)
盧道者
盧道者精於卜後唐同光二年有郡倅因内孕歲餘不
産求盧道者卜之書一醋字遂不踰月二十一日酉時
娩倅以為神建塔居之後坐化遺詩云三十年前賣卜
化得一間茅屋末云撒手永超三界一去定無反復(粤西)
(通志)
石仲元
石仲元桂人號桂華子七星山道士也負能詩名世傳
其警句如石壓木斜出岸懸花倒生之類甚多學詩者
不遠千里而來有南嶽處士廖融者亦至時楊徽之守
湘源融因誦仲元數篇徽之大稱賞目為玉方響然仲
元於詩自謂妙究精微雖權貴求索未嘗輕子或咎其
太執仲元曰詘道而信人吾不為也復請去集中巧麗
者則曰詩者假象而達意也象非綺靡可見言非迂疎
可傳象麗而意達不亦至乎天禧中將殁召門人潘著
謂昨夢得句云地連錦野東西去水接朱川次第來此
吾有生之患榮謝當然未喪之文子其嗣之盡出平生
所作詩三百餘篇授之使傳焉浹旬而殁有桂華集行
於世先是于羣玉與仲元為詩酒交至京以其詩示左
正言夏侯嘉正嘉正驚異為之序略曰詩人之旨屈而
不伸久矣今石君復以兹道振於楚國石君負不羈之
才松筠讓其節冰玉湛其懷每一聯一句未嘗不以正
得失厚人倫美教化敦風俗為體也惜其詩今不傳(粤西)
(通志)
許堅
許堅江左人性樸野似非今之人年高絶不知曉人事
少言人不問終日不啟口多居三茅山不知年歲形容
不變好飱魚能為詩多談神仙事題茅山觀曰常恨清
風千載鬱洞天今得恣遊遨松楸古色玉堂靜鸞鶴不
來青帝高茅氏井寒丹巳化玄宗碑斷夢仍勞分明有
箇長生路休向紅塵嘆二毛早年堅以時事干江南李
氏人訝其狂戅以為風恙莫與之禮一絶上舍人徐鉉
云幾宵烟日鎻樓臺欲寄侯門薦稱才滿面塵埃人不
識漫隨流水出山來因拂衣歸隱今尚在隱迹江淮間
(雅言雜載)
許堅失其家世或云晉長史穆之裔也形怪而陋嘗往
來雲泉寺所居地重巒喬木人號小蔣山堅喜作詩夢
中多吟詠詩句旦則負一布嚢遊廬阜白鹿洞茅山九
華間性嗜魚輙炙之火上不去鱗而食每和巾帶入溪
澗中浴出而暵之或問其故堅言天象昭布畫日亦常
參列其可裸程乎堅有異術太虛觀有池堅放所炙魚
於池中頃之化生魚遊去保大時以異人召堅恥其名
不起常題幽栖觀云仙翁上昇去丹井寄晴壑山色接
天臺湖光照寥廓玉洞絶無人老檜猶棲鶴我欲掣青
蛇他時冲碧落居數年至陽羨人不之識一日涉西津
凌波闊若平地然衆莫不神之素與樊若水友善若水
北渡後轉輓江南遇堅於簡寂觀勉之以仕堅默然不
答後不知所在(十國春秋)
許堅不知何許人遇酒筵不問尊卑遠近必到乘興止
三五杯便去性嗜魚將魚火上旋炙熟處卽喫生處復
炙殊不去其鱗腸每和巾帶入溪澗内浴度目浸身出
水卽於風日中坐候乾其衣服多有腥氣人惡之或有
人與物忻然而受將散於貧者多於夢中吟詩宿溧陽
縣靈泉精舍僧出白字韻請留詩堅對榻熟睡至晚起
出七言詩云近枕吳溪與越峰前朝恩錫雲泉額竹林
晴見鴈塔高石室曾棲幾禪伯荒碑字没秋苔深古池
香泛荷花白客有經年别故林落日猿啼情脉脉太平
興國九年自茅山再遊廬山於方先生房内安下至夜
深常與數人談笑人疑聽堅已知之高聲云不得來不
得來今在洪州西山或吉州玉笥山(郡閣雅談)
吳仁璧
吳仁璧關右人舉進士遊羅浮洞學老莊於張先生得
其大旨辭歸謀入京取應先生曰觀子氣法可住此吾
授子長生之道仁璧辭以老母缺甘旨俟名遂身退學
亦末晚先生曰此去必遂其志亦湏早來是年中第入
浙謁錢武肅殊禮之累辟入幕堅辭不就以詩謝云東
門上相好知音數盡臺前郭隗金累重雖然容食椹力
微無計報焚林敝貂不稱芙蓉幕衰朽仍慙玳瑁簪十
里溪光一山月可堪從此負歸心武肅復遣人詩撰羅
城記仁璧堅不從武肅怒沉於江吴人惜之仁璧有一
女有閒居詩云為惜苔錢妨換砌因憐山色旋開尊又
贈道士云五龍金角向星斗三洞玉音愁鬼神又題甖
粟云蒲草薄栽連蒂白臙脂濃染半葩紅又遊法華寺
云高閣烟霞禪客睡滿城塵土世人忙建隆初廣南劉
隱遣中人翁光溥同禮丞寗昱就羅浮山設醮醮畢昱
遊諸巖洞至山頂見一石門有老叟衣薜蘿據門而坐
昱問其由云羅浮先生宅再問誰氏叟促聲對曰吳先
生也名仁璧言訖戶闔了無所見其後或有人於羅浮
勾曲諸山見仁璧復引一十許歲女子是其女也(雅言雜載)
譚峭
宋齊丘利其化書虐峭以酒醉而縫以革囊投諸深淵
有漁人剖之峭鼾睡正濃呼問曰我譚景昇也齊丘奪
我化書沉我於淵化書已行吾不復人世矣吾睡囊中
得大休歇又五色線載譚峭詩云線作長江扇作天靸
鞋抛向海東邊蓬莱信道無多地只在譚生拄杖前後
入青城山仙去(十國春秋注)
沈廷瑞
沈道士筠州高安人故吏部郎中彬第二子也性孤僻
形貌秀徹初名有鄰棄妻入道居玉笥山昜名廷瑞每
遇深山古洞數日不返嚴寒風雪常單衣危坐或絶食
經月或縱酒行歌緣峭壁升喬木若猿猱之狀骨肉相
尋便却走避忘情混俗人莫測之往往為同道者困雍
熙二年正月内於玉笥山先不食七日至上元日甲辰
辭道侣歸所居院集賢亭念人生幾何賦無病而終遺
言於弟子將畫者土宿一幀度人經一卷隨葬後二年
二月二十日有閣皂山僧昭瑩於山門數里相遇且閣
皂山相去玉笥山一百六十里僧昭瑩問所往云暫到
廬山尋知已留下土宿一幀度人經一卷五言詩一首
為别云南北東西路人生會不無早曾依閣皂又却上
玄都雲片隨天闊泉聲落石孤何斯早相遇樂共煑菖
蒲後昭瑩到玉笥山話及方知沈道士已亡具說途中
相遇並留土宿及經詩示於人衆皆駭異遂往墳上看
見土交横折裂闊及尺餘至今不敢發質其文驗其事
卽屍解而去(郡閭雅談)
廷瑞寄食閣皂山舉作異俗輩盛夏向火嚴寒單衣問
其故終不答與袁州陳智周相善興國中無病卒於玉
笥觀數年有人於江筠路次見廷瑞共語久之令人將
詩寄智周智周得詩甚訝馳出門求送詩者已不知所
在詩曰名士相别後别後會難期金鼎銷紅日丹田老
紫芝訪君雖有路懷我豈無詩休羨繁華事百年能幾
時智周於端拱二年登第授衡陽尉卒(郡閣雅談)
江南野史載廷瑞常醉至縣治直造階上縣令戱之曰
沈道者何日道成廷瑞應聲奪筆就几而書曰何湏問
我道成時紫府清都自有期手握藥苖人不識體含仙
骨俗爭知云云令乃慚謝(十國春秋注)
宋自然
丁元和自幼好道不慕聲利疎傲無羈束或晴霽負琴
出郭飲酒杖策逍遥於田畝間間常言祖父長興元年
於遂州值孟先主與東川董太尉會兵攻圍州城先是
城中有一貧士曰宋自然常於街市乞丐里人不能辨
之至重圍中人皆餓殍宋亦餓殕於州市相識者以簟
褁埋城下俟時平焚之至明年有遂州驅使吏李彦者
先往潞州勾當至城破方歸說見宋自然在潞州告云
君若歸州事湏與我傳語相識五七家那時甚勞煩人
答以自然於重圍中已死因與發埋處只存空簟其間
有一紙文字云心是靈臺神之室口為玉池生玉液常
將玉液漑靈臺流利關元溢百脉百脉潤柯葉青葉青
柯潤便長生世人不會長生藥煉石燒丹勞爾形元和
因是學道深得其用(茅亭客話)
賀水部
汪彥章云賀水部唐末五代人得道不死東坡以五詩
紀其事云生長兵間早脫身晚為元祐太平人不驚滄
海桑田變來看龜蒙漏澤春毘陵汪達道家有其書畫
畫為佛像而書則世傳有客來相問如何是治生蓋其
所作詩也達道求詩故東坡賦此其二云枕中鴻寶漫
紛如尺素題詩已有餘何物彌明兒女語剛云不解世
間書(聲畫集)
王直方詩話云張嘉甫言余少見人誦一詩云但存方
寸地留與子孫耕不知何人作後過毘陵汪廸家出所
藏晉水部賀公手書乃知賀所作也(漁隱叢話)
吳崇岳
吳崇岳泉州人為龍興觀道士辟糓多年常登其宫松
梢禮拜處松枝可六七十尺福建漕使周謂因請隨行
抵於德化縣縣治之東有古松一株高八九十尺上有
鶴巢乃命崇岳登之輕若猿狖容易直上出鶴巢之外
端身飛步手無攀援就㩥枝拜如平地其松枝柔軟隨
步低昂略無損處謂乃為詩贈曰楮為冠子布為裳吞
得丹霞夀最長混俗性靈常樂道出塵風格早休糧枕
中經妙誰傳與肘後方新自寫將百尺松梢幾飛步鶴
棲枝上禮虛皇太平興國中詔見(郡閣雅談)
孟嘏
孟嘏連山人性落魄狂溺於歌酒賦咏後捷名不欲止
江左士人頗奇之贈史虛白云詩酒獨遊寺琴書多寄
僧聖朝奄有金陵孟賓于先居連上嘏興國中亦自吉
水還故鄉逾年卒書生成務崇因在廬山與嘏有忘年
之分興國中見嘏且言自連上來遊江左時有詩送成
云因呼碧嶂前已是十餘年話别非容易相逢不偶然
多為詩酒役早免利名牽幸有歸真路何妨學上玄務
崇詢於連上知交皆言嘏卒已十餘年矣(雅言雜載)
陳省躬
陳省躬金陵人於偽朝頗歴政事顯德中出為臨川宰
泛舟闕下道經章江泊女兒浦抵暮有書生不通姓名
登舟求見與省躬語論甚奇問今晉朝第幾帝省躬具
以實對微笑而已坐間高吟云西去長沙東上船思量
此事已千年長春殿掩無人掃滿眼梨花哭杜鵑省躬
疑是神仙再拜告問無言而退出船不見所之(郡閣雅談)
石恪
石恪西蜀人善畫尤長於山水禽魚亦歌詩言論麤暴
多誚人短開寶中王師下西蜀遣名畫入京恪在其數
宣於相國寺畫壁工畢上狀乞歸奉勅任便出京卒於
道中雍熙元年殿直雷承昊奉命來衡陽忽遇恪為七
言詩送承昊至暮與恪宿於公舍達曉分携承昊行經
數里思恪卒已數年遽出所贈詩多言衡陽風物其詩
曰衡陽去此正三千一路程途甚坦然深䆳門墻三楚
外清風池館五峰前西邊市井來商客東岸汀洲簇釣
船公退只應無别事朱陵後洞看神仙及到任公宇一
如恪言詩章好事者競傳之(雅言雜載)
郭仁表
偽吳春坊吏郭仁表居冶城北甲寅歲因得疾沉痼忽
夢一道士衣金花紫帔從一小童自門入坐其堂上仁
表初不甚敬因問疾何時可愈道士厲色曰甚則有之
旣寤疾甚數夜復夢前道士至因叩頭遜謝久之道士
色解索紙筆仁表以為將疏方卽跪奉之道士書而授
之其辭曰飄風暴雨可思惟鶴望巢門歛翅飛吾道之
宗正可依萬物之先數在兹不能行此欲何為夢中不
曉其意將問之童子搖手曰不可因拜謝道士自西北
而去因而疾愈(稽神錄)
孫咸
孫咸不知何許人而長於預知災異又善為詩開寶初
客於九江因遊廬山有詩留題九天使者廟云獨入元
宫禮至真焚香不為賤貧身秦淮兩岸沙理骨湓浦千
家血染塵廬阜烟霞誰是主虎溪風月屬何人九江太
守勤王事好放天兵渡要津不踰數年金陵板蕩九江
重圍人受塗炭正應此詩咸後卒於南昌衆人棄屍於
江中泝流而上人咸異之(詩話總龜)
陳摶
陳摶譙郡真源人與老聃同鄉里嘗舉進士不第去隱
武當山九室巖辟糓鍊氣作詩八十一章號指元篇言
修養之事(談苑)
華山隱士陳摶字圖南唐長興中進士游四方有大志
隱武當山詩云他年南面去記得此山名本朝張鄧公
改南面為南嶽題其後云蘚壁題詩志何大可憐今老
華圖南蓋唐末時詩也常乘白騾從惡少年數百欲入
汴州中途聞藝祖登極大笑墜騾曰天下於是定矣遂
入華山為道士葺唐雲臺觀居之(聞見前錄)
陳摶負經綸才歴五季亂離志不遂入武當山後隱居
華山自晉漢以後每聞一朝革命嚬顣數日人有問者
瞪目不答一日方乘驢遊華隂市聞太祖登極驚喜大
笑墮驢人問其故又笑曰天下自此定矣太祖方潛龍
時搏嘗嘆天日之表知太平之有自矣遯迹之初有詩
云十年蹤跡走紅塵回首青山入夢頻紫陌縱榮爭及
睡朱門雖貴不如貧愁聞劔戟扶危主悶見笙歌䀨醉
人携取舊書歸舊隱野花啼鳥一般春豈淺識哉(易學辨惑)
先生生唐德宗時至僖宗封清虛處士賜宫女三人先
生貯之别室以詩謝云雪為肌膚玉為腮深謝君王送
到來處士不生巫峽夢虛勞雲雨下陽臺章聖累召不
起有學士譏之曰袛是先生詔不出若還詔出一般人
先生答曰萬頃白雲獨自有一枝丹桂阿誰無後歸華
山華隂令王睦強起之於溪巖先生為詩曰華山高處
是吾宫出卽凌空跨晚風臺殿不將金鎻閉來時自有
白雲封睦得詩媿謝(青𤨏集)
陳希夷居雲臺觀日多閉門獨卧累月不起周世宗召
入禁中扄戶試之月餘始開搏熟睡如故對御歌云臣
愛睡臣愛睡不卧氊不蓋被片石枕頭簔衣鋪地震雷
掣電鬼神驚臣當其時正鼾睡閒思張良悶想范蠡說
甚孟德休言劉備三四君子只是爭些閒氣怎如臣向
青山頂上白雲堆裏展開眉頭解放肚皮且一覺睡管
甚玉兔東升紅輪西墜(堅瓠集)
陳摶周世宗常召見賜號白雲先生太平興國初召赴
闕太宗賜御詩云曾向前朝號白雲後來消息杳無聞
如今若肯隨徵召總把三峰乞與君先生服華陽巾草
屨垂縚以賓禮見恩禮特異賜號希夷久之辭歸進詩
以見志云草澤吾皇詔圖南搏姓陳三峰千載客四海
一閒人世態從來薄詩情自得真乞全麞鹿性何處不
稱臣上知不可留賜宴使宰相兩禁傳坐為詩以寵其
歸(澠水燕談錄)
陳希夷先生每睡則半載近亦不下月餘贈金勵睡詩
曰常人無所重惟睡乃為重舉世皆為息魂離神不動
覺來無所知貪求心愈瞢堪笑塵中人不知夢是夢又
曰至人本無夢其夢本遊仙真人本無睡睡則浮雲烟
壚裏近為藥壺中别有天欲知睡裏夢人間第一玄又
嘗題石水澗曰銀河灑落翠光冷一𣲖回環湛晚暉幾
恨却為頑石礙琉璃滑處玉花飛又冬日晚望云山鬼
暖或呼溪魚寒不跳晚景愈堪觀危峰露殘照又與毛
女遊云藥苖不滿笥又更上危巔回指歸去路相將入
翠烟又曰曾折松枝為寶櫛又編粟葉作羅襦有時問
著秦宫事笑撫仙花望太虛(翰府名談)
華陽隠士李奇自言開元中郎官年數百歲吕洞賓有
劔術百餘歲貌如嬰兒皆常至摶齋中嘗以朱書青紙
詩令小童持寄搏搏與酬和(宋類苑)
余遊卭州天慶觀有陳希夷詩石刻云因奉攀縣尹尚
書水南小酌回捨轡特扣松扄謁高公茶話移時偶書
二十八字道門弟子圖南上其詩云我謂浮榮真是幻
醉來捨轡謁高公因聆玄論冥冥理轉覺塵寰一夢中
末書太歲丁酉蓋蜀孟昶時當石晉天福中也天慶本
唐天師觀詩後有文與可䟦大略云高公者此觀都威
儀何昌一也希夷從之學鎻鼻術余是日廹赴太守宇
文衮臣約飯不能盡記後卒不暇再到至今以為恨(老學)
(庵筆記)
陳希夷題西峰云為愛西峰好吟頭盡日昂巖花紅作
陣溪水綠成行幾夜礙新月半江無夕陽寄言嘉遯客
此處是仙鄉又題華山云半夜天香入巖谷西風吹落
嶺頭蓮空愛掌痕侵碧漢無人解嘆巨靈仙(翰府名談)
圖南有詩云我見世人忙箇箇忙如火忙者不為身為
身忙却可(玉堂嘉話)
經籍志載陳希夷詩二卷今佚弗存又古今書刻載陳
希夷集建寧府有鍥本今亦不存曹能始蒐刻宋詩希
夷缺焉余考華山志有西峰一首云為愛西峰好吟頭
盡日昂巖花紅作陣溪水綠成行幾夜礙新月半山無
夕陽寄言嘉遯客此處是仙鄉又答使者辭不赴召九
重特降紫泥宣才拙深居樂靜緣山色深庭供畫障松
聲萬壑即琴絃無心享禄登台鼎有意求仙到洞門軒
冕浮雲絶塵念三峰長乞睡千年又赴召答葛守忠云
鶴氅翩翩即散仙蒲輪爭忍利名牽留連華岳傷心别
四顧雲亭望眼穿涉世風波真險惡忘機鷗鳥自悠然
三峰纔欲和衣臥又被天書下日邊又辭朝歸華山云
十年蹤跡踏紅塵為憶青山入夢頻紫陌縱榮爭及睡
朱門雖貴不如貧愁聞劍戟扶危主悶聽笙歌聒醉人
携取舊書歸舊隱野花啼鳥一般春又别麻衣道人云
華嶽峰前兩路分數間茆屋一溪雲師言耳重知師意
人是人非總不聞又咏華山云半夜天香入巖谷西風
吹落嶺頭蓮空愛掌痕侵碧漢無人曾嘆巨靈仙又於
朱秇圃集見題水石澗云銀河灑落睡光冷一派迴環
澹晚暉幾恨却為頑石礙琉璃滑處玉花飛又冬日晚
望云山鬼暖或呼溪魚寒不跳晚景愈堪觀危峰露殘
照又與毛女遇云藥苖不滿笥又更上危巔回指歸去
路相將入翠烟余所見僅止此耳(因樹屋書影)
田吉
田徵君吉字象宜學詩於希夷希夷以詩評授之故詩
尤清麗得水樹於濟南之明水將隱居焉致書徐常侍
鉉决其去就鉉答之曰負鼎扣角顧廬築巖各因其時
不失其道在我而已何常之有發易筮之遇暌因自號
暌叟决高蹈之計皇祐中濟南崔書躭伯裒其遺文得
四十八篇析為二卷又次其出處作暌叟别傳(宋類苑)
黃冠道人
黃冠道人無名氏自云鍾離人也楊隆演改元開國時
廣陵殷盛士庶駢闐道人狀如病狂手持一竿竿首懸
一木刻為鯉魚形行歌於市曰盟津鯉魚肉為角濠梁
鯉魚金刻鱗盟津鯉魚死欲盡濠梁鯉魚始驚人又云
横排二十六條鱗箇箇圓如紫磨真為甚竿頭挑著走
世間難遇識魚人其類此意者凡數十章時人莫能曉
後徐知誥禪代復姓李氏其言始應(十國春秋)
淘沙子
偽蜀大東市有養病院凡乞丐貧病者皆得居之中有
携畚鍤日循街坊溝渠内淘泥沙時獲碎銅鐵及諸物
以給口食人呼為淘沙子焉辛酉歲有隠迹於淘沙者
不知所從來及名氏常戴故帽携鐵把竹畚多於寺觀
閴靜處坐卧進士文谷因下第往聖興寺訪相識僧見
淘沙子披褐於佛殿上坐谷見其狀貌古峭辭韻清越
以禮接之因念谷新吟者詩數首谷愕然又諷其自作
者數篇其詩或譏諷時態或警勵流俗或說神仙之事
谷莫之測因問谷今將何往谷曰謁此寺相識僧求少
紙筆之資别謀投獻其人於懷内探一布囊中有麻繩
貫數小鋌銀遂解一鋌遺谷戴帽將所携器長揖出寺
而去谷後得偽通奏使王昭遠禮於賓席因話及感遇
淘沙子之事念其詩曰九重城裏人中貴五等諸侯閫
外尊爭似布衣雲水客不將名字掛乾坤(茅亭客話)
白衫風子
五代敬翔當權時門前一風子白衫作舞歌唱曰執板
談歌乞箇錢塵中流浪酒中仙直饒到老常如此猶勝
危時弄化權(侯鯖錄)
賣藥道人
長沙獄掾任福祖擁騶吏出行有賣藥道人行吟曰無
字歌呵呵亦呵呵哀哀亦呵呵不似荷葉參軍子人人
與箇拜(闕)木大作廳上假閻羅福祖審思豈非異人急
遣訪求已出城矣(清異錄)
齊州病狂人
顯德中齊州有人病狂每歌曰踏陽春人間二月雨和
塵陽春踏盡秋風起腸斷人間白髮人又歌曰五雲華
蓋曉玲瓏天府由來入腑中惆悵此情言不盡一丸蘿
蔔火吾宫後遇一道士作法治之云每見一紅衣小女
引入宫殿皆紅多召紫州小姑令歌道士曰此正犯大
麥毒女郎心神小姑脾神也按醫經蘿蔔治麫毒故曰
火吾宫即以藥兼蘿蔔食之其疾遂愈(洞徵志)
張嘏
王著洛陽人也七歲能屬文十四進士及第初依師宛
勾縣張嘏東京應舉久不知消息賃居相國寺東因出
通衢忽遇張嘏遂邀茶肆叙闊至乃賦蝴蝶詩云今夜
君棲芳草裏為傳消息到王孫著嘉嘆嘏無言忽然不
見但驚問鄉人云卒已半年(郡閣雅談)
王仲簡
王仲簡潭州人少修進士業未諧隨計性寬厚敦孝弟
周顯德中攝長沙縣丞累任甚能為理與潭州通判耿
振相善太平興國二年忽染患而亡兄仲偉夜夢莊客
持書一封云評事差送來偉便開其書乃詩一章題云
贈耿郎中曰得接英賢喜可知人生能得幾多時自從
别後容顔改恰似庭前雨淚碑仲偉夢覺而記分明衆
嘆訝振不十年而終(郡閣閒談)
紫相公
進士于則謁外親於&KR1770;陽未至十餘里飯於野店旁有
紫荆樹村民祠以為神呼曰紫相公則烹茶因以一杯
置相公前策馬徑去是夜夢峨冠紫衣人來見自陳余
則紫相公主一方菜蔬之屬隸有天平吏掌豐辣判官
主儉然皆嗜茶而奉祠者鮮以是品為供蚤蒙厚飲可
謂非常之惠因口占贈詩曰降酒先生風韻高攬銀公
子更清豪碎牙粉骨功成後小碾當銜馬脚槽蓋則是
日以小分鬚銀匙打茶故目為攬銀公子則家業蔬圃
中祠之年年獲收(清異錄)
田達誠家鬼
廬陵有賈人田達誠富於財業頗以周給為務治第新
成有夜扣門者就視無人如是再三因呵問之為人耶
鬼耶良久答曰實非人也比居龍泉舍為暴水所漂求
寄君家治舍畢乃去耳達誠不許曰人豈可與鬼同居
耶對曰暫寄居耳無害於君且以君義氣故告耳不然
君又能禁之乎達誠許之因問當止我何所達誠曰唯
有廳事耳辭謝而去數日復來曰吾家已至廳耳亦無
妨君賓客然亦嚴整家中人慎火萬一不虞或當云吾
等所為也達誠亦虛其廳以付之達誠嘗為詩鬼忽空
中言曰君乃能詩耶吾亦嘗好之可唱和耳達誠即具
酒具紙筆於前談論無所不至衆目視之酒與紙筆儼
然動試暫迴顧則酒已空字亦著紙矣前後數十篇皆
有意趣筆迹勁健作柳體或問其姓字曰吾倘言之將
不益於主人可詩以寄言也乃賦詩曰天然與我亦靈
通還與人間事不同要識吾家真姓字大字南頭一叚
紅衆不諭也一日復告曰吾有少子婚樟樹神女以某
日成禮欲復借君後堂三日以終君大惠可乎達誠亦
虛其堂以幕帷之三日復謝曰吾事訖矣還君此堂主
人之恩可謂至矣然君家老婢某可笞一百也達誠辭
謝即召婢笞數下鬼曰使之知過可止矣達誠徐問其
婢云曾穴幕竊視見賓客男女厨膳花燭與人間不殊
後歲餘乃辭謝而去達誠後以事至廣陵久之不歸其
家憂之鬼復至曰君家憂主人耶吾將省之翌日乃還
曰主人正在揚州甚無恙行當歸矣新納一妾與之同
寢吾燒其帳後幅以戱之耳大笑而去達誠歸問其事
皆同後至龍泉訪其居亦竟不獲(稽神錄)
富春鬼
吳越時有人夜泊于富春間月色淡然見一人於沙際
吟曰陊江三十年潮打形骸朽家人都不知何處奠杯
酒舟人問君是誰可示姓名否又吟曰莫問我姓名向
君言亦空潮生沙骨冷魂魄悲秋風(石斛明珠)
木客
徐鉉帖鄱陽山中有木客秦時造阿房宫者食木實得
不死時下山就民間取酒為詩云酒盡君莫沽壺傾我
當發城市多囂塵還山弄明月(學圃萱蘇)
五代詩話卷九
