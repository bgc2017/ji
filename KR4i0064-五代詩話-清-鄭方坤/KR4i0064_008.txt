五代詩話卷八
兖州府知府鄭方坤撰
宫閨女仙鬼緇流
南唐周后
昭惠國后周氏小字娥皇司徒宗之女後主嗣位册立
為后寵嬖專房創為高髻纖裳及首翹鬢朵之籹人皆
效之常雪夜酣燕舉杯請後主起舞後主曰汝能創為
新聲則可矣后即命牋綴譜喉無滯音筆無停思俄頃
譜成所謂邀醉舞破也又有恨來遲破亦后所製故唐
盛時霓裳羽衣最為大曲亂離之後絶不復傳后得牋
譜以琵琶奏之於是開元天寳之遺音復傳於世内史
舍人徐鉉聞之於國工曹生鉉亦知音問曰法曲終則
緩此聲乃反急何也曹生曰舊譜實緩宫中有人易之
非吉徵也(十國春秋)
南唐小周后
繼國后周氏昭惠后女弟也警敏有才思神彩端静昭
惠后殁后未勝禮服待年宫中明年後主居尊聖后喪
故中宫久虛開寳元年始議立后為繼室命太常博士
陳致雍攷古今沿革草具昏禮又命學士徐鉉知制誥
潘佑參定鉉曰昏禮古不用樂佑以為今古不相沿襲
請用樂鉉曰按古房中樂無鐘鼔佑引詩窈窕淑女鐘
鼓樂之則房中樂宜有鐘鼓后初見君後魏書有先拜
後起帝後拜先起之文鉉舉此以為夫婦之禮人倫之
本請答拜佑以為王者昏禮不與庶人同請無答拜議
久不决後主令文安郡公徐遊評其異同遊多是佑議
遂施用之后少以戚里間入宫掖聖尊后絶憐哀之後
主製樂府艷其事有衩襪金縷鞵之句辭甚狎眤頗傳
於外至納后乃成禮而已翼日大燕羣臣韓熙載以下
皆作詩諷焉而後主不之譴也古今風謠載後主時江
南童謠曰索得娘來忘卻家後園桃李不生花猪兒狗
兒都死盡養得猫兒患赤瘕娘來謂再娶周后也猪狗
死謂盡戍亥年也赤瘕目病猫有目病則不能捕鼠謂
不見丙子之年也(十國春秋)
前蜀太后徐氏太妃徐氏
左傳昭公二十八年叔向之母曰子靈之妻殺三夫一
君一子而亡一國兩卿矣可無懲乎吾聞之甚美者必
有甚惡此春秋為之深戒矣前蜀徐公有二女美而竒
艷初王太祖搜求國色亦不知徐公有美女徐以獻太
祖遂納之各有子焉長曰翊聖太后生彭王次曰順聖
太后生後主性多狂率不守宗祧頻歲省方政歸國母
多行淫佚殺戮重臣乾德中姊妹以巡禮至境為名恣
風月煙花之樂惟駕輜軿於綠野擁金翠於青山倍役
生靈頗消經費凡經過之所宴寢之宫皆有篇章刊於
玉石自秦漢以來妃后省方未有富貴如斯之甚也順
聖太后題青城山丈人觀詩曰早與元妃慕至玄同躋
靈嶽訪真仙當時信有壺中景今日親來洞裏天儀仗
影交寥廓外金絲聲揭翠微巔惟慚未致華胥裏徒卜
昇平萬萬年翊聖太后繼曰獲陪翠輦喜殊常同涉仙
壇豈厭長不羡乘鸞入煙霧此中便是五雲鄉順聖太
后又題謁丈人觀先帝聖容云舜帝歸梧野躬來謁聖
顔旋登三徑路似步九疑山日照堆嵐迫雲横積翠間
期修封禪禮方俟再躋攀翊聖太后又曰共謁御容儀
還同在禁闈笙歌喧寳殿彩仗耀金徽清淚沾羅袂紅
霞拂繡衣九疑山水遠無路繼湘妃順聖又題謁丈人
觀先帝聖容云千尋綠嶂夾流溪登眺因知海嶽低瀑
布遥舂青石碎菌輪横剪翠峰齊步粘苔蘚龍門峭目
閃煙羅鳥徑迷莫道穹天無路到此山便是碧雲梯翊
聖太后繼曰登尋丹壑到玄都接日紅霞照座隅即向
周迴巖岫首似看曾近畫圖無順聖又題金華宫曰再
到金華頂玄都訪道回雲披分景象黛鎻並樓臺雨滌
前山淨風吹去路開翠屏夾流水何必羡蓬萊翊聖太
后繼曰碧雲紅霧撲人衣宿露蒼苔石徑危風巧解吹
松上笛蝶嬌頻采臉邊脂同尋僻境思攜手暗指遥山
學畫眉好把身心清淨處角冠霞帔事希夷順聖又題
丹景山至德寺云周迴雲水游丹景因與真妃眺上方
晴日曉昇金照耀寒泉夜落玉玎璫松梢月轉禽栖影
栢徑風牽麝食香虔探六銖宜禱祝惟期聖祚保遐昌
翊聖繼曰丹景山頭宿梵宫玉軒金輅住遥空軍持無
水注寒碧蘭若有花開曉紅武士盡排青障下内人皆
在講筵中我家帝子傳王業積善終期四海同順聖又
題彭州歸平詩云尋真游聖境巡撫到歸平水遠波瀾
碧山高氣象清殿嚴孫氏貌碑暗祖師名夜月登壇醮
松風淼磬聲翊聖繼曰雲浮翠輦到陽平真似驂鸞至
上清風起半崖聞虎嘯雨來當面見龍行曉尋水澗聽
松韵夜上星壇看月明常恐前身居此境玉皇教向錦
城生順聖又題彭州三學山至夜看聖燈云虔禱游靈
境元妃風致同玉香焚静夜銀燭炫遼空泉潄雲根月
鐘敲樹杪風印金標聖迹飛石顯神功滿望天涯極臨
西日脚紅猿來齋石上僧集講筵中頓覺超三界渾疑
證六通願成修短事社稷保延洪翊聖繼曰聖燈千萬
炬旋向碧雲生細雨濕不暗好風吹更明磬敲金地响
僧唱梵天聲若說無心法此光如太清順聖又題大迴
驛云因尋靈境散幽情千里江山暫得行即恨煙光看
未足却驅金輦入龜城翊聖繼曰翠驛紅亭近玉京夢
魂尤自在青城比來出看江山景儘被江山看出行議
者以為翰林之能非婦人女子之事所以謝女無長城
之志空振才名班姬有紈扇之辭亦彰淫志今徐氏逞
乎妖志餌自幸臣假以風騷庇其游幸取女史一時之
美為游人曠代之嗤及唐朝興弔伐之師遇蜀有荒淫
之主三軍不戰束手而降良由子母盤游君臣凌替之
所致也於是亡一君破一國殺九子誅十臣殄滅萬家
流移百郡其次六宫嬪御挫紅綠於征途十宅公主碎
金珠於逆旅子虛之室無以比方故興聖太子隋君仁
裕有咏後主出降詩曰蜀朝昏主出降時銜璧牽羊倒
搴旗二十萬軍高拱手更無一箇是男兒又僧遠公有
傷廢國詩云樂極悲來數有涯歌聲才歇便興嗟牽羊
廢主尋傾國指鹿奸臣盡破家中禁夜凉空鎻月後庭
春煖慢開花兩朝帝業空成夢陵樹蒼蒼噪暮鴉(鑑戒錄)
李昭儀
昭儀李氏名舜弦梓州人酷有辭藻後主立為昭儀世
所稱李舜弦夫人也所著蜀宫應制詩隨駕詩釣魚不
得詩諸篇多為文人賞鑒(十國春秋)
李珣蜀之梓州人事王衍詞名瓊瑶集其妹為昭儀亦
饒詞藻有鴛鴦枕上忽然聲一首誤入花蘂夫人集(詞品)
閩后陳金鳳
陳金鳳閩主王延鈞之后也端陽日造綵舫數十於西
湖延鈞御龍舟觀之金鳳作樂遊曲使宫女同聲歌之
曲曰龍舟搖曳東復東采蓮湖上紅更紅波澹澹水溶
溶奴隔荷花路不通又曰西湖南湖鬭綵舟青蒲紫蓼
滿中洲波渺渺水悠悠長奉君王萬歲遊(金鳳外傳)
小吏歸守明弱冠白晳如玉延鈞嬖之日侍禁中夤緣
與金鳳通百工院使李可殷因歸郎以通於金鳳造縷
金九龍帳於長春宫極其靡麗延鈞歡甚益昵歸郎日
留宿於内不出國人歌之曰誰謂九龍帳惟貯一歸郎
後李倣盛飾其妹春燕以進册為賢妃不復御九龍帳
矣元夕御大酺殿觀燈賜宴各賦大酺樂前翰林學士
承旨韓偓感長春宫失寵賦詩曰淚滴珠難盡容殘玉
易消倘隨明月去莫道夢魂遥(金鳳外傳)
花蘂夫人
花蘂夫人蜀王建妾號小徐妃者也後隨王衍歸唐中
途遇害及孟氏再有蜀至昶又有一花蘂夫人費氏作
宫詞百首者是也後隨昶歸宋十日召花蘂入宫而昶
遂死昌陵後亦惑之晉邸數諫不聽一日從獵苑中花
蘂在側晉邸方調弓矢引滿擬獸忽回射花蘂一箭而
死(鐵圍山叢談)
王平甫安國奉詔定蜀民楚民秦民三家所獻書可入
三館者令令史李希顔料理之其書多剥脱而中有弊
紙所書花蘂夫人詩筆書乃花蘂手寫而其辭甚竒與
王建宫詞無異建之辭自唐至今誦者不絶口而此獨
遺棄不見取受詔定三家書者又斥去之甚為可惜也
遂令令史郭祥繕寫入三館既歸口誦數篇與荆公荆
公明日在中書語及之而禹玉相公當世參政願傳其
本於是盛行於時文瑩親於平甫處得副本凡三十二
章因錄於此其詞曰五雲樓閣鳳城間花木長新日月
閒三十六宫連内苑太平天子住崑山會真廣殿約宫
牆樓閣相扶倚太陽淨甃玉階横水岸御爐香氣撲龍
牀龍池九曲遠相通楊柳絲牽兩岸風長似江南好春
景畫船來往碧波中東内斜將紫禁通龍池鳳苑夾城
中曉鐘聲斷嚴妝罷院院紗窗海日紅殿名新立號重
光島上亭臺盡改張但是一人行幸處黃金閤子鎻牙
牀安排諸院接行廊水檻周迴十里強青錦地衣紅繡
毯盡鋪龍腦鬱金香夾城門與内門通朝罷巡遊到苑
中每日日高祗候處滿隄紅艷立春風厨船進食簇時
新侍宴無非列近臣日午殿頭宣索膾隔花催喚打魚
人立春日進内園花紅蘂輕輕嫩淺霞跪到玉階猶帶
露一時宣賜與宫娃三面宫城盡夾牆苑中池水白茫
茫亦從獅子門前入旋見亭臺繞岸傍離宫别院繞宫
城金板輕敲合鳳笙夜夜月明花樹底傍池長有按歌
聲御製新翻曲子成六宫纔唱未知名盡將觱篥來抄
譜先按君玉玉笛聲旋移紅樹劚青苔宣賜龍池再鑿
開展得綠波寬似海水心宫殿勝蓬萊太虛高閣凌波
殿背倚城牆面枕池諸院各分娘子位羊車到處不教
知修儀承寵住龍池掃地焚香日午時等候大家來院
裏看教鸚鵡念宫詞才人出入每參隨筆硯將行繞曲
池能向彩牋書大字忽防御製寫新詩六宫官職總新
除宫女安排入畫圖二十四司分六局御前頻見錯相
呼春風一面曉妝成偷折花枝傍水行却被内監遥覷
見故將紅豆打黃鶯梨園弟子簇池頭小樂攜來俟燕
游旋炙銀笙先按拍海棠花下合梁州殿前排晏賞花
開宫女侵晨探幾回斜望苑門遥舉䄂傳聲宣喚近臣
來小毬場近曲池頭宣喚勲臣試打毬先向畫樓排御
幄管絃聲動立浮油供奉頭籌不敢争上棚專喚近臣
名内人酌酒纔宣賜馬上齊呼萬歲聲殿前宫女總纖
腰初學乘騎怯又嬌上得馬來纔欲走幾回抛鞚把鞍
鞽自教宫娥學打毬玉鞍初跨柳腰柔上棚知是官家
認遍遍長贏第一籌翔鸞閣外夕陽天樹影花光杳接
連望見内家來往處水門斜過罨樓船内人追逐採蓮
時驚起沙鷗兩岸飛蘭漿棹來齊拍水並船相鬭濕羅
衣新秋女伴各相逢罨畫船飛别浦中旋折荷花伴歌
舞夕陽斜照滿衣紅月頭支給買花錢滿殿宫人近數
千遇著唱名多不語含羞走過御牀前少年相逐採蓮
回羅帽羅衫巧製裁每到岸頭齊拍水竟提纖手出船
來早春楊柳引長條倚岸緣堤一面高稱與畫船牽錦
纜暖風搓出綠絲絛婕妤生長帝王家常近龍顔逐翠
華楊柳岸長春日暮傍池行困倚桃花寒食清明小殿
旁綵樓雙夾鬭雞坊内人對御分明看先賭紅羅十擔
牀(續湘山野錄)
余閱此詩如龍池九曲遠相通楊柳絲牽兩岸風長似
江南好風景畫船來往碧波中棃園弟子簇池頭小樂
擕來俟宴游試炙銀笙先按拍海棠花下合梁州月頭
支給買花錢滿殿宫人近數千遇著唱名多不語含羞
走過御牀前内人追逐採蓮時驚起沙鷗兩岸飛蘭棹
把來齊拍水並船相鬭濕羅衣厨船進食簇時新侍座
無非列近臣日午殿頭宣索膾隔花催喚打魚人皆清
婉可喜花蘂又别有逸詩六十六篇乃近世好事者旋
加搜索續之篇次無倫語意與前詩相類者極少誠為
亂真矣聊摘其一二云羅衫玉帶最風流斜插銀笢慢
褁頭閒向殿前騎御馬掉鞭横過小紅樓春日龍池小
宴開岸邊亭子號流杯沉檀刻作神仙女對捧金杯水
上來(漁隠叢話)
花蘂夫人宫詞云法雲寺裏中元節又是官家降誕辰
是七月十五為後主生辰矣五國故事言十一月誕日
號明慶節非七月也(十國春秋)
今世女子之笄曰上頭花蘂夫人宫詞年初十五最風
流新賜雲鬟始上頭(輟耕錄)
世之曰乞求盖謂正欲若是也然唐時已有此言王建
宫詞只恐他時身到此乞求自在得還家又花蘂夫人
宫詞種得海柑纔結子乞求自過與君王(輟耕錄)
娘字俗書也當作孃今通為婦女之稱花蘂夫人宫詞
諸院各分娘子位(輟畊錄)
東坡牡丹詩云一朵妖紅翠欲流初不曉翠欲流為何
語及遊成都過木行街有大署市肆曰郭家鮮翠紅紫
舖問土人乃知蜀語鮮翠猶言鮮明也東坡盖用鄉語
云蜀人又謂樹窗曰泥窗花蘂夫人宫詞云紅錦泥窗
遶四廊非曾遊蜀亦所不解(老學菴筆記)
王建宫詞云御厨不食索時新每見花開即若春白日
卧多嬌似病隔簾教喚女醫人花蘂夫人宫詞云厨船
進食簇時新侍宴無非列近臣日午殿頭宣索鱠隔花
催喚打漁人二詞記事則異造語頗同苐花蘂之詞工
王建為不及也(漁隠叢話)
杜工部關山同一點岑嘉州嚴灘一點舟中月又赤驃
馬歌草頭一點疾如飛又西看一點是關樓朱灣白鳥
翔翠微詩淨中雲一點花蘂夫人云冰肌玉骨清無汗
水殿風來暗香滿繡簾一點月窺人欹枕釵横雲鬢亂
起來庭戶悄無聲時見疎星渡河漢屈指西風幾時來
不道流年暗中換宋張安國詞洞庭青草近中秋更無
一點風色玉界瓊田三萬頃著我扁舟一葉夫月雲風
也馬也樓也皆謂之一點甚竒(留青日札)
後山詩話云費氏蜀之青城人以才色入蜀後主嬖之
號花蘂夫人效王建作宫詞百首國亡入備後宫太祖
聞之召使陳詩誦其國亡詩曰君王城上䜿降旗妾在
深宫那得知十四萬人齊解甲寧無一箇是男兒太祖
悦蓋蜀兵十四萬而王師纔數萬耳(漁隠叢話)
蜀王昶好衣紫挾彈所幸花蘂夫人善詩即世傳宫詞
也蜀既破其亡國詩云君王城上䜿降旗妾在深宫那
得知十四萬人齊解甲更無一箇是男兒亦憤而悲矣
夫人業入宋宫中藝祖一日臨之見壁上畫像不知是
昶問何神也夫人乃謬言此張仙耳婦人奉之者宜子
至今有張仙祠云夫人下比綠珠則不足上擬息媯則
有餘(稗史彙編)
花蘂夫人宫詞之外尤工樂府蜀亡入汴道經葭萌題
驛壁云初離蜀道心將碎離恨綿綿春日如年馬上時
時聞杜鵑書未畢為軍騎催行後人續之云三千宫女
皆花貌妾最嬋娟此去朝天只恐君王寵愛偏花蘂見
宋祖時猶作四十萬人齊解甲更無一箇是男兒之詩
焉有隨昶行而書此敗節語乎續之者不惟虛空架橋
而詞之鄙亦狗尾續貂矣(蜀中詩話)
君王城上䜿降旗妾在深宫那得知二十萬軍皆解甲
更無一箇是男兒世傳此詩乃花蘂夫人蜀亡輦入後
宫宋祖問而作者傳記雜編又載為前蜀王衍降唐時
興聖太子作詩曰蜀朝昏主出降時銜璧牽牛繫鼔旗
二十萬軍皆拱手更無一箇是男兒既皆蜀亡之作其
辭又類正史不載者也當存疑以俟(七修類藁)
孟昶敗時精兵尚十四萬宋師止三萬耳太祖以蜀亡
問費答詩云云太祖更寵愛之尤工填詞入汴時題葭
萌驛壁云初離蜀道心將碎離恨綿綿春日如年馬上
時時聞杜鵑調醜奴兒令也書未畢軍騎催行遂止半
闋有人續之云三千宫女皆花貎妾最嬋娟此去朝天
只恐君王寵愛偏使費能抗節從昶母此詞不幾為輕
薄惡札哉然審徵奉表寅遜促装一女子與十四萬小
人又何責也世傳其宫詞百首清新艷麗足奪王建張
籍之席盖外間摹寫自多泛設終是看人富貴語固不
若内家本色天然流麗也王平甫攷王恭簡所集云止
二十八首然其餘别無可据且手筆一格故仍之(宋詩小傳)
耿先生
耿先生軍大校耿謙女好書善畫為詩往往有佳句雅
通黃白之術能拘制鬼魅竒瑰怳忽莫知其所由來為
女道士自稱天自在山人保大中因宋齊丘以入宫元
宗處之别院號曰先生嘗被碧霞帔手如鳥爪題詩牆
壁又自稱比大先生(耿先生傳)
童氏
童氏江南人莫詳其世系所學出王齊翰工道釋人物
當時縉紳家婦女往往求寫照焉有文士題童氏畫詩
曰林下才華雖可尚筆端人物更清妍如何不出深閨
裏能以丹青寫外邊後不知所終(宣和畫譜)
李芳儀
芳儀江南國主李景女也納土後在京師初嫁供奉官
孫某為武疆都監後為遼聖宗所獲封芳儀生公主一
人趙至忠虞部自北敵歸明嘗仕遼為翰林學士修國
史著敵庭雜記載其事時晁補之為北都教官覽其書
而悲之與顔復長道作芳儀曲云金陵宫殿春霏微江
南花發鷓鴣飛風流國主家千口十五吹簫粉黛稀滿
堂詩酒皆詞客奪錦揮毫在瑶席後庭一曲風景改收
淚臨江悲故國令公獻籍朝未央勅書築第優降王魏
俘曾不輸織室供奉一官奔武疆秦淮潮水鍾山樹塞
北江南易懷土雙燕清秋夢柏梁吹落天涯猶並羽相
隨未是斷腸悲黃河應有碧波時寧知翻手明朝事咫
尺山河不可期倉皇三鼔滹沱岸良人白馬今誰見國
亡家破一身存薄命如雲信流轉芳儀加我名字新教
歌遣舞不由人採珠拾翠衣裳好深紅暗紫驚胡塵隂
山射虎邊風急嘈雜琵琶酒闌泣無言數遍天河星知
有南箕近鄉邑當年千指渡江來千指不知身獨哀中
原骨肉盡零落黃鵠寄意何當回生男自有四方志女
子那知出門事君不見李陵椎髻泣窮邊丈夫漂泊尤
堪憐江州廬山真風觀李主有國日施財修之刊姓氏
於石有大寧公主永嘉公主皆李景女不知芳儀者孰
是也(稗史彙編)
任氏
蜀尚書侯繼圖本儒士一日秋風四起偶倚闌於大慈
寺樓有大桐葉飄然而墜上有詩云拭翠歛雙蛾為鬱
心中事搦管下庭除書作相思字此字不書石此字不
書紙書向秋葉上願逐秋風起天下有心人盡解相思
死天下負心人不識相思意有心與負心不知落何地
侯貯篋中凡五六年方卜任氏為婚嘗諷此詩任曰此
是妾書桐葉詩争得在君所侯曰向在大慈寺閣上倚
闌得之即知今日之聘非偶然也以今書較之與葉上
無異(五溪論事)
黃崇嘏
蜀王有偽相周庠者初在卭南幕中留司府事時臨卭
縣送失火人黃崇嘏纔下獄便貢詩一章曰偶離幽隠
住臨卭行止堅貞比澗松何事政清如水鏡絆他野鶴
向深籠周覽詩遂召見稱鄉貢進士年三十許祗對詳
敏即命釋放後數日獻歌周極竒之召於學院與諸生
姪相伴善棋琴妙書畫翌日薦攝府司戶參軍頗有三
語之稱胥吏畏伏案牘麗明周既重其英聰又美其風
彩在任將逾一載遂欲以女妻之崇嘏又袖封狀謝仍
貢詩一篇曰一辭拾翠碧江湄貧守蓬茒但賦詩自服
藍衫居郡掾永抛鸞鏡畫蛾眉立身卓爾青松操挺志
鏗然白璧姿幕府若容為坦腹願天速變作男兒周覽
詩驚駭不已遂召見詰問乃黃使君之女幼失覆蔭唯
與老嫗同居元未從人周益仰貞潔郡内咸嘆異旋乞
罷歸臨卭之舊隠竟莫知存亡焉(玉溪編事)
女侍中魏元義妻也女學士孔貴嬪也女校書唐薛濤
也女進士宋女郎林妙玉也女狀元孟蜀黃崇嘏也崇
嘏臨卭人作詩上蜀相周庠庠首薦之屢攝府縣吏事
精敏胥徒畏服庠欲妻以女嘏以詩辭之曰一辭拾翠
碧江湄貧守蓬茒但賦詩自服藍衫居郡掾永抛鸞鏡
畫蛾眉立身卓爾青松操挺志鏗然白璧姿幕府若容
為坦腹願天速變作男兒庠大驚具述本末乃嫁之傳
竒有女狀元春桃記盖黃事也(丹鉛總錄)
南楚材妻
五代末濠梁人南楚材遊陳潁間潁州欲以女妻之而
楚材已娶薛氏以受潁守之恩似無還意薛氏善書畫
能屬文自對鑑圖其形並作詩題寄之曰欲下丹青筆
先拈玉鏡端已驚顔寂寞漸覺鬢凋殘泪眼描將易愁
腸寫出難恐君渾忘却時展畫圖看(唐宋遺史)
素娥
韋洵美先輩開平歲及第受鄴都從事辟焉乃挈所寵
素娥行羅紹威聞其姝麗才達臨河令女使齎二百疋
及生餼而露意焉洵美無所容足遂令粧束更衣修緘
獻之素娥姓崔氏亦大梁良家子善諧謔筆札和淚作
詩曰妾閉閒房君路岐妾心君恨兩依依魂神儻遇巫
娥伴猶逐朝雲暮雨歸洵美乃不受辟夜渡河宿一寺
長吁而寢曰何處人能報不平寺有行者排闥而揖曰
先輩蓄何不平事洵美具語之歘然出門而去至三更
忽擲一皮囊入門乃貯素娥而至侵曉問寺僧言在寺
打鐘勤苦三十餘年已不知所之洵美即遁迹他所(燈下)
(閒笑)
單氏
成都妓人單氏贈陳希夷詩云帝王師不得日月老應
難名士多稱之(唐宋遺史)
張太華
廣政初蜀後主與妃張太華同輦遊青城山九天丈人
觀月餘不返李廷珪諫不聽又數日雷雨大作太華震
殞以紅錦龍褥裹瘞觀前白楊樹下翌日趣回鑾悲痛
無已既數年鍊師李若冲晚霽閒步見樹下一美人翠
眉雪肌吟詩曰一别鑾輿今幾年白楊風起不成眠常
思往日椒房寵淚滴衣襟損翠鈿若冲前問之斂袵答
曰我蜀王妃張太華也幽魂尚滯乞賜超拔若冲為奠
長生金簡生神玉章度生人世夢太華來謝壁間堊書
一絶云符吏匆匆叩夜扄便隨金簡出幽冥蒙師薦拔
恩非淺領得生神九卷經蜀主聞之厚賜若冲是後惟
花蘂夫人寵冠後宫矣(全蜀藝文志)
蜀宫人
李西美帥成都士人陳甲舘於便齋月夜有危髻古衣
裳婦人數輩笑語花圃中有甚麗者誦詩云舊時衣服
盡雲霞不到迎仙不是家今日樓臺渾不識只餘古木
記宣華小雨廉纖梅子黃晩雲收盡月侵廊樹隂把酒
不成醉何處無情枉斷腸忽不見今府第故蜀宫豈當
時宫女猶有鬼耶按蜀檮杌宣華故苑名(聞見後錄)
耿玉真
南唐盧絳病痁夢白衣美婦歌曰玉京人去秋蕭索畫
簷鵲起梧桐落欹枕悄無言月和清夢圓背燈惟暗泣
甚處砧聲急眉黛小山攢芭蕉生暮寒歌罷勸酒曰妾
耿玉真也他日富貴相見於固子坡後入宋臨刑有白
衣婦人同斬宛如所夢問其姓名曰耿玉真其地則固
子坡也一說盧病痁夢一白衣婦人令食蔗遂愈且曰
太尉當富貴可詣都下妾有一詩一緡以助行妾乃玉
真也他日孟家陂相見其詩云清風明月夜深時箕帚
盧郎恨已遲他日孟家陂上約再來相見是佳期絳後
於孟家陂賜死同刑婦人曰耿玉真宛然夢中所遇也
(詩話總龜)
莘七娘
莘七娘五代時人從夫征討夫殁於明溪鄉七娘葬焉
而即居於明溪七娘死合夫葬人莫之靈也明溪者延
汀接境要道是有巡簡司驛驛在七娘葬處一夕客假
舘驛中夜聞吟詩聲甚悲客驚異使反之再誦琅然其
詞曰妾身本是良家女幼習女工及書史笄年父母常
愛憐遂使良人作鴛侣五季亂離多寇盜良人被命事
征討因隨奔逐道途間忽染山氣命喪夭軍令嚴肅行
緊急良人命沒難收拾獨將骸骨葬明溪數尺孤墳空
寂寂屈指經今二百年四時絶祀長蕭然未能超脱紅
塵路妾心積恨生雲烟達旦客語隣並書其詞壁間去
自是鄉人構室墓前祀之禱祈響應每有草寇攻掠屢
獲神助宋嘉定中勅封惠利夫人復加福順夫人相傳
六月十一日為神誕自宋元迄今士庶虔恭賽饗毋敢
少懈宋文天祥題廟詩曰百萬貔貅掃犬羊家山萬里
受封疆男兒若不平妖虜死愧明溪莘七娘(閩書)
石真妃
羅源紫霄巖有二女神號石真妃靈顯頗著二妃者羅
源徐公里石氏女也姊曰月華妹曰雪英皆有姿色涉
書史五季末處州青巾賊作亂二女被擄義不受辱相
繼投河死宋時林孝子戅孫入山採樵遇二女明粧儼
然肅入其家延茶久之吟咏閒雅月華有百尺潺湲探
禹穴寸心皎潔付陶泓雪英有肉芝勝比蓮花鮓甘露
何如竹葉醲之句謂戅孫曰吾石氏女遭難而死上帝
憫吾貞烈勅吾為火部曜靈真妃吾妹為水部風毒真
妃封此巖為紫霄巖命吾主之俗呼曰石八娘巖是也
君以孝聞今雖貧不久當貴已而相别送出戅孫回望
無復人宇矣(涉異志)
九龍妃
同州澄城縣有九龍廟然一妃耳土人云馮瀛王之女
也夏縣司馬才仲戲題詩云身既事十主女亦妃九龍
過客讀之無不一笑(懶真了)
南漢美人
素馨斜在廣州城西十里三角市南漢葬美人之所也
有美人喜簪素馨死後遂多種素馨於冡上故曰素馨
斜至今素馨酷烈勝於他處以彌望悉是此花又名曰
花田方信孺詩千年艷骨掩塵沙尚有餘香入野花何
似塜頭美人草風前猶作舞腰斜余詩花田舊是内人
斜南漢風流此一家千載香銷珠海上春魂猶作素馨
花(廣東新語)
花田人以種素馨為業其神為南漢美人故采摘必以
婦女而彼中婦女多不簪戴有詠者曰花田女兒不愛
花縈絲結縷餉他家貧者穿花富者戴明珠十斛似泥
沙(廣羣芳譜)
廣東劉王女素馨冡上生白花因其名亦名素馨宋傅
伯成詩昔日雲鬟鎻翠屏只今煙冡伴荒城香魂斷續
無人問空有幽花獨擅名(焦氏類林)
夢中女子
東南復州門街東有劉氏舊宅宇舍横斷敝壊鮮有人
居梁太保震有遠房弟伯升秀才請居之既憩居月餘
晨夕甚安一日晝寢夢魘久之方寤乃曰道夢一女子
泣而呼曰聽妾幽恨之句詩曰卜得上峽日秋江風浪
多巴陵一夜雨腸斷木蘭歌梁因稱嘆而覺竟無他說
(塍說後集)
十八娘
荔枝譜十八娘荔枝色深紅而細長時人以少女比之
俗傳閩王王氏有女第十八好噉此品因而得名周必
大詩白蓮近憶三千女丹荔遥招十八娘(韻府)
僧貫休
唐詩僧貫休字德隠姓姜氏婺州人號禪月大師往投
詩於吳越王曰貴逼身來不自由龍驤鳳翥勢難收滿
堂花醉三千客一劔霜寒十四州萊子綵裳宫錦窄謝
公篇咏綺霞羞他時名上凌煙閣豈羡當年萬戶侯王
語人曰美則美矣若能改作四十州當得相見休喟然
曰州不可增詩亦不可改孤雲野鶴何天不可飛耶遂
杖錫徑趨往申屠山大雄寺南誅茅棲息後入蜀以詩
投王建曰河北河南處處災惟聞全蜀少塵埃一瓶一
鉢垂垂老萬水萬山得得來秦苑幽棲多勝景漢廷陳
貢愧非才自慙林藪龍鍾者亦得親登郭隗臺建遇之
甚厚終於蜀有西岳集十卷(稗史彙編)
貫休投詩於武肅甚愜旨遺贈亦豐王立功臣碑列平
越將校姓名遂刊貫休詩於碑隂見重如此(十國春秋)
羅隠與桐廬章魯封齊名錢鏐初起以魯封為表奏孔
目官不就執之後以隠為錢塘令懼而受命因宴獻口
號曰一箇襧衡容不得思量黃祖謾英雄鏐自是厚禮
之僧貫休懷二子詩云二子依公子雞鳴狗盜徒青雲
千里遠白髮一莖無風&KR2531;潮聲惡天空角韻孤别離千
萬里何以慰榮枯(唐詩紀事)
貫休思登南嶽遂擔簦遊荆南與吳融相遇往復酬答
心相得也會節度使成汭以誕生日得歌詩百餘章而
貫休詩與焉汭令幕僚鄭凖評高下凖害其能置貫休
詩第三貫休怒曰藻鑑如此其可久乎已而汭問筆法
於貫休答曰此事須登壇而授豈容草草汭不勝其忿
逓放黔中因為病鶴詩云見說氣清邪不入不知爾病
自何來久之再至荆南高季昌館之龍興寺感時政作
酷吏辭復被疎遠鬱悒中題硯子曰入匣始身安或以
為匣者蜀也相勸來蜀遂至成都上陳情頌云有叟有
叟居岳之室忽振金湯下彼巉崪聞蜀風景地寧得一
富人侯王旦奭摩詰龍角日角紫氣盤屈揭日月行符
湯武出天步孔艱横流犯蹕穆穆蜀俗整整師律髯髮
垂雪忠貞貫日四方蘇活萬里豐謐無雨不膏有露皆
滴有叟有叟無實行實一瓶一衲既樸且質幸蒙顧盼
詞緩思鬱軒鏡光中願如善吉高祖大悦留住東禪院
賜賚優渥署號禪月大師(十國春秋)
王雖武人頗折節好賓客遊士緇流至者無不傾懷結
納詩僧貫休齊巳皆在所延攬而貫休以忤成汭故逓
放黔中後復來遊江陵王優禮之館於龍興寺會有謁
宿者言時政不治貫休乃作酷吏辭刺之辭云霰雨灂
灂風吼如劚有叟有叟暮投我宿吁歎自語云太竒酷
如何如何掠脂幹肉吳姬唱一曲等閒破紅束韓娥唱
一曲錦段鮮照屋寧知一曲兩曲歌曾使千人萬人哭
不惟哭亦白其頭饑其族所以祥風不來和風不復蝗
兮蠈兮東西南北王聞之雖被疎遠而亦不甚罪焉(十國)
(春秋)
王建遊龍華禪院召僧貫休坐賜茶藥綵段仍令口誦
近詩時諸王貴戚皆賜坐貫休欲諷之因誦公子行曰
錦衣鮮華手擎鶻閒行氣貌多輕忽艱難稼穡總不知
五帝三王是何物建稱善貴倖皆怨之貫休本蘭溪人
善詩與齊已齊名有西岳集十卷(蜀檮杌)
釋貫休字德隠姜姓蘭溪人七歲出家日誦書過千字
不復遺忘工為歌詩多警句膾炙人口以至丹青之屬
皆怪古不媚草書尤竒崛天復中入蜀賜號禪月有歌
詩千餘首號禪月集今御府所藏有夢遊仙詩(宣和畫譜)
貫休婺州蘭溪人死於蜀為詩有極竒處亦有太粗處
盡日覓不得有時還自來為人嘲作失猫詩此類是也
然道價甚高年夀亦高蚤與李頻交而老依錢鏐不肯
改一劍霜寒十四州遂入蜀秋寄李頻使君詩云務簡
趣誰陪清吟共綠苔葉和秋蟻落僧帶野風來留客朝
嘗酒憂民夜畫灰終期冒風雪江上見宗雷第四第六
句好(瀛奎律髓)
舉世只知嗟逝水何人微解悟空花此貫休禪師句温
日觀書之為後人策勵之端仍為寫龍鬚於後(益州題䟦)
赤栴檀塔六七級白菡蓞花三四枝禪客相逢只彈指
此心能有幾人知石霜問曰如何是此心休不能答石
霜云汝問我答休即問之霜云能有幾人知(唐詩紀事)
沈約宋書曰王者不藏金玉則紫玉見於深山貫休詩
欲贈之紫玉尺白銀鐺盖用此也(稗史彙編)
參寥子曰林下人好言詩見誦貫休齊已詩便不必悶
(冷齋夜話)
貫休云千人萬人中一人兩人知是詩之難知也久矣
或問詩如何則高曰必如貫休云真風含素髮秋色入
靈臺方可言詩(留青日札)
包何云一官何幸得同時十載無媒獨見遺錢起送鄔
三落第云名宦無媒自古遲窮通此别不堪悲貫休逢
周樸云倘遇中興主還應不用媒夫自登第而居官未
有不用媒者世事可知矣又不得用於當時之君而反
思乎中興之主不亦可悲之甚乎(留青日札)
貫休書西人陳陶處士隠居云有叟傲堯日髮白肌膚
紅妻子亦讀書種蘭清溪東白雲有竒色紫桂含天風
即應迎鶴書肯羡於洞洪又云高步前山前高歌北山
北數載賣柑橙山資近又足(全唐詩錄)
何燕泉謂杞殖字梁春秋齊人距趙及秦築長城時不
啻數百年而列女傳及樂府注所謂城崩乃杞都城非
長城也秦趙所築去杞不啻數千里唐僧貫休賦杞梁
妻云秦之無道兮四海枯築長城兮遮北胡築人築土
一萬里杞梁貞婦啼烏烏二事打合成調不知何據余
按貫休賦杞梁妻事正無據而誤亦有因秦築長城以
拒胡齊亦嘗築長城以備楚括地志云齊長城西北起
濟州平隂縣緣河歷太山北岡上經濟州淄州即西南
兖州博城縣北東至密州瑯琊臺入海而齊記以為齊
宣王築竹書紀年曰齊閔王未知的自何時但既曰備
楚則楚之抗衡中國宜莫盛於春秋盖春秋齊既有之
其杞梁妻哭而崩者即齊之長城澒泂相傳世遂以為
秦之長城而詩家不考所出又未審杞梁何時何地人
死於何事遽以梁為死於秦築長城之役耳今遼東前
屯衛中所芝蔴灣有石人立海澨若世所謂望夫石者
而世又相傳以為杞梁妻孟姜者哭夫死因葬於此則
影響附會而形音逾遠逾失其本真者也(金罍子)
唐人善形容人情物態杜公云已經十日竄荆棘困阸
極矣然腰下寳玦青珊瑚終不解去何也義山云不收
金彈抛林外却憶銀牀在井頭亦曲盡貴公子之憨態
若貫休輩自拳五色毬迸入它人宅却捉蒼頭奴玉鞭
打一百之句拙俚甚矣(後村詩話)
王貞白御溝水詩此波涵帝澤貫休改作此中固好孫
逖上陽水窗賜宴云此中歌在藻沈佺期紅樓院應制
云誰謂此中難可到則先已有人道之矣(留青日札)
魯直詩曰管城子無食肉相孔方兄有絶交書謂此體
魯直創見僕謂不然唐詩此體甚多張祐曰賀知章口
徒勞說孟浩然身更不顛李益曰柳吳興近無消息張
長公貧苦寂寥貫休曰郭尚父休誇塞北裴中郎莫說
淮西杜荀鶴曰卷一箔絲供釣線種千林竹作漁竿皆
此句法也(埜客叢書)
李白廬山東林寺夜懷詩云天香生虛空天樂鳴不歇
又貫休山居詩自古浮華能幾幾逝波終日去滔滔漢
王廢苑生秋草吳主荒宫入夜濤滿屋黃金機不息一
頭白髮氣猶高豈如知足金仙子霞外天香滿毳袍余
因思勝境中當有自然清氣名曰天香自然清意名曰
天樂余故以所聞靈響目為天簧亦取天籟之義此盖
唯變所適不可致詰也(法藏碎金)
白樂天為翰林學士時有詩名曰松齋自題其詩云非
老亦非少年過三紀餘非賤亦非貴朝登一命初才小
分易足心寬體長舒充腸皆美食容膝即安居况此松
齋下一琴數帙書書不求甚解琴聊以自娛夜直入君
門晩歸卧吾廬形骸委順動方寸付空虛持此將過日
自然多晏如昏昏復默默非智亦非愚又詩僧貫休有
山居詩云一巷瞑目在穹冥菌枕松牀蘚陣青乳鹿暗
行檉徑雪瀑泉微濺石樓經閒行不覺過天井長嘯深
能動嶽靈應恐無人知此意非凡非聖獨惺惺予以致
政閒居居常逍遥因覽二公詩而知二公意是知道同
者無隠顯無古今遽自抽毫合而書之得趣欽味逌然
適悦(法藏碎金)
晁公寄陳叔易云處士何人為作牙盡擕猿鶴到京華
牙即市井牙行也以仕宦而倚狙獪之人則又下於媒
妁一等矣烏在其為處士哉善乎于濆有云白玉若無
玷花顔須及時國色久在室良媒亦生疑鴉鬟未成髻
鸞鏡徒相知翻慙效顰者欲笑從人遲寓意最深良媒
亦疑况他人乎效顰亦笑况他人乎(留青日札)
遠法師居廬山下持律精苦過中不受蜜湯而作詩換
酒飲陶彭澤送客無貴賤不過虎溪而與陸道士行過
虎溪數百步大笑而别故禪月作詩云留陶淵明把酒
椀送陸静修過虎溪胷次九流清似鏡人間萬事醉如
泥(山谷題䟦)
因讀禪月有懷王慥使君詩云刳剥生靈為事業巧通
豪俊作槌媒令人歎息古已如此(侯鯖錄)
唐人作富貴詩多記其奉養器服之盛乃貧眼所驚耳
如貫休富貴詩云刻成筝柱鴈相挨此下里鬻彈者皆
有之何足道哉又韋楚老蚊詩云十幅紅綃圍夜玉十
幅紅綃為帳方不及四五尺不知如何伸脚所謂不曾
近富家兒(夢溪筆談)
休每得句云只堪供養佛故懷贈武昌棲一云風清江
上月霜灑月中砧得句先呈佛無人知此心(全唐詩錄)
杜甫詩云嘗果栗皺開或作雛字殊不可解集韻皺側
尤切革紋蹙也漢上題襟周繇詩云開栗弋之紫皺貫
休云新蟬避栗皺又云栗不和皺落即栗蓬也(西溪叢話)
温州鴈蕩山天下竒秀然自古圖牒未嘗有言者祥符
中因造玉清宫伐山取材方有人見之此時尚未有名
按西域書阿羅漢諾矩羅居震旦東南大海際鴈蕩山
芙蓉峰龍湫唐僧貫休為諾矩羅贊有鴈蕩經行雲漠
漠龍湫宴坐雨濛濛之句此山南有芙蓉峰下芙蓉驛
前瞰大海然未知鴈蕩龍湫所在後因伐木始見此山
山頂有大池相傳以為鴈蕩下有二潭水以為龍湫又
有經行峽宴坐峰皆後人以貫休詩名之也(夢溪筆談)
霜月夜徘徊樓中羌管催晩風吹不盡江上落殘梅此
貫休絶句也休在晩唐有詩名然無可取獨此首有樂
府聲調雖非僧家本色亦猶惠休之碧雲也(丹鉛總錄)
作詩者陶冶物情體會光景必貴乎自得盖體格有高
下才有分限不可強力至也譬之秦武陽氣盖全燕見
秦王則戰慄失色淮南王安雖為神仙謁帝猶輕其舉
止此豈由自然哉余以謂少陵太白當險阻艱難流離
困躓意欲卑而語未嘗不高至於羅隠貫休得主於偏
霸争雄逞竒語欲高而意未嘗不卑乃知天禀自然有
一定而不能易者(西清詩話)
志嵩
江南野史云初先主有受禪意忽夜半寺僧撞鐘滿城
皆驚逮旦召問將斬之云夜來偶得月詩先主令白乃
曰徐徐東海出漸漸入天衢此夕一輪滿清光何處無
先主聞之私喜而釋之按釣磯立談賦月詩者為僧志
嵩(十國春秋註)
謙明
南唐僧謙明賦中秋月詩云此夜一輪滿至來秋方得
下句云清光何處無喜躍半夜起撞寺鐘城人盡驚李
後主擒而訊之具道其事得釋嘗見使燕錄云惟中秋
天色隂晴與夷狄同苕溪漁隠曰東坡中秋月詩云嘗
聞此宵月萬里同隂晴注云故人史生為余言嘗見海
賈云中秋有月則是歲珠多而圓常以此候之雖相去
萬里他日會合相問隂晴無不同者(漁隠叢話)
亞棲
五代文章衰盡詩有貫休亞棲村俗之氣大率相似如
蘇子美家收藏張長史書云隔簾歌已俊對面貎彌精
詩既凡惡而字畫真亞棲之流近見曾子固編李太白
詩有懷素草書歌及笑矣乎數篇皆貫休已下詞格(東坡)
(志林)
處默
吳越紀事越僧處默賦詩有竒句嘗云到江吳地盡隔
岸越山多羅隠見曰此吾句失之久矣乃為吾師丐得
識者鄙其獧薄太甚(西清詩話)
楊蟠金山詩天末樓臺横北固夜深燈火見揚州王平
甫曰莊宅牙人語也解量四至吳僧錢塘白塔院詩到
江吳地盡隔岸越山多陳后山謂分界堠子語也(潛邱劄記)
寺在錢塘故有吳地越山之聮或以田莊牙人譏之似
不害寫物之妙后山縮為一句吳越到江分高矣譬之
共君一夜話勝讀十年書山谷縮為一句曰話勝十年
書是也因書諸此以見詩法之無窮(瀛奎律髓)
福全
饌茶而幻出物象於湯面者茶匠神通之藝也沙門福
全生於金鄉長於茶海能注湯幻茶成詩一句共點四
甌共一絶句泛乎湯表小小物類唾手辦耳檀越日造
門求觀湯戲全自咏曰生成盞裏水丹青巧畫工夫學
不成却笑當時陸鴻漸煎茶贏得好名聲(清異錄)
法常
河陽釋法常性英爽酷嗜酒無寒暑風雨常醉醉即熟
寢覺即朗吟曰優游麯世界爛漫枕神仙嘗謂同志云
酒天虛無酒地綿邈酒國安恬無君臣貴賤之拘無財
利之圖無刑罰之避陶陶焉蕩蕩焉其樂可得而量也
轉而入於飛蝶都則又蒙騰浩渺而不思覺也(清異錄)
懷濬
姊歸郡僧懷濬不知何所人乾寧初知來識往皆有神
驗刺史于公以其惑衆繫而詰之乃以詩代通狀云家
在閩山西復西其中歲歲有鶯啼如今不在鶯啼處鶯
在舊時啼處啼又詰之復有詩云家在閩山東復東其
中歲歲有花紅而今不在花紅處花在舊時紅處紅守
異而釋之詳其詩意似在海中得非杯渡之流乎(北夢𤨏言)
可朋
可朋丹稜人少與盧延讓為風雅之交有詩千餘篇號
玉壘集會題洞庭詩曰水涵天影闊山拔地形高贈友
人曰來多不似客坐久却垂簾歐陽炯以此比孟郊賈
島言其好飲酒貧無以償酒債故時賙之可朋自號醉
髠贈方干詩云月裏豈無攀桂分湖中空賞釣魚休杜
甫舊居云傷心盡日有啼鳥獨步殘春空落花寄齊已
云雖陪北楚三千客多話東林十八賢劉公詩話云有
詩僧讀洪州滕王閣詩謂守者詩總不佳何不除却守
曰僧能佳乎即吟曰洪州太白方積翠滿空蒼萬古遮
新月半江無夕陽守異之然南方浮屠能詩者多矣余
嘗見可朋詩云虹收千嶂雨潮落半江天又云詩因試
客分題僻棋為饒人下著低不減古人(全唐詩話)
歐陽烱與同僚納凉净衆寺依林亭列樽爼衆方歡飲
自若寺外有畊者曝背烈日中耘田擊鼓罷敝不休可
朋在坐乃作耘田鼓詩獻烱曰農舍田頭鼓王孫筵上
鼓擊鼓兮皆為鼓一何樂兮一何苦上有烈日下有焦
土願我天公降之以雨令桑麻熟倉箱富不饑不寒上
下一般言雖淺近而極於理烱遽命衆賓撤飲可朋有
詩千餘篇號玉壘集(十國春秋)
林廬暇日花蝶怡情宜有見於篇章者往往精睨始能
逼真而閒澹之氣易至偏失要在不相謀而兩得也詠
蝶如唐僧可朋乍當暖景飛仍慢欲就芳叢舞更高僧
懷古霧開離草迥風逆到花遲俱未若陌上斜飛去花
間倒翅回尤精(深雪偶談)
文喜
湘南僧文喜失鶴詩云一向亂雲尋不得幾回臨水待
歸來上潭州劉相大稱許(青𤨏集)
棲巖
祝融峰留題甚多謝元云雲濕幽巖滑風梳古木香僧
棲巖云閒雲四邊盡浮世一齊低(青𤨏集)
乾康
僧乾康零陵人齊已居湘西道林寺康往謁之齊已使
謂曰我師門非詩人不遊大德來非詩人耶請為一詩
以代門刺康吟云隔岸紅塵忙似火當軒青嶂冷如冰
烹茶童子休相問報道門前是衲僧已大喜及别送之
以詩康有經方干故居云鏡湖中有月處士後無人荻
筍抽高節鱸魚躍老鱗為齊已所稱乾德中左補闕王
伸知永州康持詩謁王覩其老醜試以詩時積雪初消
命咏之曰六出竒花已住開郡城相次見樓臺時人莫
把和泥看一片飛從天上來伸驚曰其旨不淺因待以
殊禮(雅言系述)
義存
雪峰難提塔義存禪師所預造自序曰夫從緣得者始
終成壊非從緣得者歷劫常堅堅則在壊則損雖然離
散未至何妨預置者哉所以石室木函搬土為龕諸事
已備脚北頭南比至其時横山睡酣塔後黃滔為作銘
者也蘸月池旁有古杉乃閩王審知與義存手植皆數
十圍義存植者直而參天閩王植者樛而逮地水磨磨
下絶雀初義存題云菴前永日無狼子磨下終年絶雀
兒至今信然(閩書)
唐懿宗咸通六年七月雪峰祖師登象骨山曰真吾居
也乃誅茅為菴學徒翕然其山屬侯官縣環控四邑峭
拔萬仞先冬而雪盛夏而寒因以雪峰名焉師住山後
嘗作詩曰光隂迅速暫須臾浮世何能得久居出嶺年
登三十二入閩早是四旬餘他非不用頻頻舉已過還
須旋旋除報與滿朝朱紫道閻王不怕佩金魚(小草齋詩話)
契盈
僧契盈閩人通内外學常遇仙教以絶三彭之法三彭
者三尸也廣順中來居杭之龍華寺賜號廣辨周智禪
師契盈性尤敏速一日侍忠懿王遊碧波亭時潮水初
滿舟楫輻凑望之不見其首尾王喜曰吳越國去京師
三千里誰知一水之利如此邪契盈答曰可謂三千里
外一條水十二時中兩度潮時人稱為駢切時江南未
通兩浙貢賦率由海達青州故云(十國春秋)
行因
廬山佛手巖在絶頂李氏有國日行因禪師居焉李氏
詔居棲賢寺一夕大雪逃歸舊隠嘗煮茶延僧托巖扉
立化作偈曰前朝詔住棲賢寺雪夜逃居巖石間想見
煮茶延客處直緣生死不相關(辟寒錄)
齊已
僧齊已益陽人本佃戶胡氏子也七歲居大潙山寺與
諸童子牧牛天性穎悟嘗以竹枝畫牛背為詩詩句多
出人意表衆僧竒之勸令落髮為浮圖(十國春秋)
居長沙道林寺湖南幕府號能詩者徐仲雅廖匡圖劉
昭禹輩靡不聲名藉甚而仲雅尤傲忽雖王公不避獨
見齊巳必悚然不敢以衆人相遇齊巳故贅疣至是愛
其詩者或戲呼之曰詩囊無何將遊蜀武信王習齊已
名遮留之龍德元年禮齊已於龍興寺署為僧正時降
手牘慰藉良厚然居恒多鬱鬱不樂僧虛中貽詩云老
負峨嵋月閒看雲水心盖傷其志也齊巳既托迹江陵
惟事筆墨自娛乃作渚宫莫問篇十五章以述懷頃之
唐秦王從榮召入侍中秋大宴齊巳窺從榮藏異志有
東林莫得漸高勢四海正看當路時之句幾以諷刺得
罪已而脱歸荆南賴武信王匿之獲免其不屈節侯王
類如此(十國春秋)
湖南幕府多才而徐東野尤好輕忽雖王公不避也每
見齊已必悚然不敢以衆人待之嘗謂同列曰我輩所
作皆拘於一途非所謂通方之士若齊已才高思遠無
所不通殆難及矣論者以徐東野為知言東野亦常贈
之詩曰我唐有僧號齊已未出家時宰相器爰見夢中
逢武丁毁形自學無生理骨瘦神清風一襟松老霜天
鶴病深一言悟得生死海芙蓉吐出琉璃心悶見唐風
雅容缺敲破冰天飛白雪清塞清江却有靈遺魂泣對
荒郊月格何古天工未生誰知主混沌鑿開雞子黃散
作純風如膽苦意何新織女星機挑白雲真宰夜來調
暖律聲聲吹出嫩青春調何雅澗底孤松秋雨灑嫦娥
月裏學步虛桂風吹落玉山下語何竒血潑乾坤龍
戰時祖龍跨海日方出一鞭風雨萬山飛已公已公道
如此浩浩寰中如獨自一簟松風冷如水長伴巢由伸
脚睡其為名士推重如此(五代史補)
鄭谷與僧齊已黃損等共定今體詩格云凡詩用韻有
數格一曰葫蘆一曰轆轤一曰進退葫蘆韻者先二後
四轆轤韻者雙出雙入進退韻者一進一退失此則繆
矣余按倦游雜錄載唐介為臺官廷疏宰相之失仁廟
怒謫英州别駕朝中士大夫以詩送行者頗衆獨李師
中待制一篇為人傳誦詩曰孤忠自許衆不與獨立敢
言人所難去國一身輕似葉高名千古重於山並游英
俊顔何厚未死姦諛骨已寒天為吾君扶社稷肯教夫
子不生還此正所謂進退韻格也按韻略難字第二十
五山字第二十七寒字又在二十五而還又在二十七
一進一退誠合體格豈率爾為之哉近閱泠齋夜話載
當時唐李對答乃以此詩為落韻詩盖渠不見鄭谷所
定詩格有進退之說而妄為云云也(湘素雜記)
僧齊巳白蓮集十卷光憲為荆南節度副使序之曰風
雅之道孔聖之删備矣美刺之說卜商之序明矣降自
屈宋逮乎齊梁窮詩源流權衡辭義曲盡商𣙜别成格
言其惟劉氏之文心乎後之品評不復過此有唐御宇
詩律尤精列姓字綴英秀不啻十數家丹陽殷璠優劣
升黜咸當其分世之深於詩者謂其不誣顧我何人敢
議臧否苟成美有闕得非交遊之罪耶禪祖齊已本胡
氏子實長沙人家邇潙山慕大禪伯悟入頓門落髮擁
毳遊方宴坐宿念未忘存乎篇詠師趣尚孤潔詞韵清
潤平澹而意遠冷峭而格高鄭谷郎中有與師云應是
逢新雪高吟得好詩格清無俗字思苦有蒼髭其為詩
家稱許如此晩歲將之岷峨假途渚宫太師南平王築
淨室以居之捨淨財以供之雖入朱門而不移素履議
者以唐來詩僧惟貫休禪師骨氣渾成境意倬異殆難
儔敵至於皎然靈一將談禪者並驅於風騷之途不近
不遠也江之南漢之北緇流以儒業緣情者靡不希其
聲彩自非雅道昭著安得享兹大名鄙以旅官荆臺最
承欵洽較風人之情致賾文士之旨歸周旋十年互見
閫域師平生詩槀未遑删汰俄驚遷化門人西文併以
所集見授因得編就八百一十篇勒成一十卷題曰白
蓮集盖以久棲東林不忘勝事余既繕寫歸於廬岳附
遠大師文帙之末逓為輝光其佳句全篇或對偶開卷
輒得無煩指摘濡豪梗概良深悲慕天福三年戊戌三
月一日序(白蓮集)
東坡志林云唐末五代文章衰盡詩有貫休齊已書有
亞棲村俗之氣大略相似此論固然然齊已白蓮集至
今尚傳余嘗見海虞馮氏寫本有荆南孫光憲序篇帙
完好略無闕軼文章流傳信有命乎(香祖筆記)
齊已有早梅詩中云昨夜數枝開鄭谷為點定曰數枝
非早不若一枝佳耳人以谷為齊已一字師(十國春秋)
僧齊已往袁州謁鄭谷獻詩云高名喧省闥雅頌出吾
唐叠巘供秋望飛雲到夕陽自封修藥院别下著僧床
幾許中朝事久離鴛鷺行谷覽之曰請改二字方得相
見經數日再見云已改得作别埽著僧床谷大嘉賞結
為詩友(郡閣雅談)
東坡言僧詩要無蔬笋氣固詩人龜鑑便作世網中語
殊不知本分家風水邊林下氣象盖不可無若盡洗去
清拔之韵便與俗同科又何足尚齊已云春深遊寺客
花落閉門僧僧惠崇有曉風飄磬遠暮雪入廊深之句
華實相副顧非佳句耶(西清詩話)
今言中酒之中多以為平聲祖三國志中聖人中賢人
之語然齊巳柳詩曰穠低似中陶潛酒輭極如傷宋玉
風乃作仄聲或者謂平仄一意僕謂中酒之中從仄聲
自有出處按前漢樊噲傳軍士中酒注竹仲反齊已祖
此(野客叢書)
瀟水在永州西三十步湘水在州北十里自零陵合流
謂之瀟湘齊已詩云二水遠難論從離到坎奔冷穿千
嶂陌清過幾州門沈彬云數家漁網秋雲外一岸殘陽
細雨中何涓云鴈影數行秋半逢漁歌一聲夜深發皆
曲盡其妙(零陵總記)
太白寧放棄而不作眷戀之態寧狂蕩而不作規矩之
語子美不能不讓此兩著元微之謂太白不能窺杜甫
之藩籬况堂奥乎此非公論退之云李杜文章在光焰
萬丈長不知羣兒愚那用故謗傷齊已云須知一一丈
夫氣不是綺羅兒女言此真知太白者(留青日札)
僧齊已松詩云雷電不敢伐靈(闕)蠧萬端麕依乾節死
蛇入朽根蟠影浸僧禪濕風吹鶴夢寒尋常風雨夜疑
有鬼神看小松云發地才盈尺蟠根巳有靈嚴霜百花
死深院一株青後夜蕭騷動空階蟋蟀聽誰於千載外
吟倚老龍形(續本事詩)
古人殿閣簷稜間有風琴風筝皆因風動成音自諧宫
商元微之詩鳥啄風筝碎珠玉高駢有夜聽風筝詩云
夜静絃聲響碧空宫商信任往來風依稀似曲纔堪聽
又被風吹别調中僧齊已有風琴引云按吳絲雕楚竹
高托天風拂為曲一一宫商在素空鸞鳴鳳語翹梧桐
夜深天碧松風多孤窗寒夢驚流波愁魂傍枕不肯去
翻疑住處鄰湘娥金風聲盡薰風發冷泛虛堂韻難歇
常恐聽多耳漸煩清音不絶知音絶王半山有風琴詩
云風鐵相敲固可鳴朔兵行夜響行營如何清世容高
枕翻作幽窗枕上聲此乃簷下鐵馬也今名紙鳶曰風
筝亦非也(丹鉛總錄)
遠法師在廬山初修淨土之社凡百有二十三人謝康
樂為鑿東西二池種白蓮求入淨社故號白蓮社然遠
公以靈運心雜止之世傳十八賢乃彭城劉遺民豫章
雷次宗雍門周續之南陽宗炳南陽張野南陽張銓西
林覺寂大師東林普濟大師惠持法師罽賓佛䭾耶舍
尊者蜀賓佛䭾䟦陀羅尊者慧睿法師曇順法師曇恒
法師道炳法師道敬法師曇詵法師道生法師李伯時
畫蓮社圖陶淵明乘籃輿謝康樂乘馬張曲笠二公雖
不入淨社常往來山中僧齊已遠公影堂詩云陶令醉
多招不得謝公心亂入無方是也(槁簡贅筆)
洞庭湖闊數百里秋水歸壑惟一條湘川而巳僧齊已
欲吟一詩徘徊未就有蔡押衙者輒高吟曰可憐洞庭
湖恰到三冬無髭鬚人怪問之答曰以其不成湖也(五雜)
(組)
茶之佳品造在社前其次則火前謂寒食前也其下則
雨前謂榖雨前也佳品其色白若碧綠者乃常品也佳
品芽蘖細微不可多得若取數多者皆常品也齊巳茶
詩曰甘傳天下口貴占火前名又曰高人愛惜藏巖裏
白瓿封題寄火前丁謂詩曰開緘試新火須汲遠山泉
凡此皆言火前盖未知社前之品為佳也鄭谷詩曰入
坐半甌輕泛綠開緘數片淺含香鄭雲叟詩曰羅憂碧
粉散嘗見綠花生沈存中論茶謂黃金碾畔綠塵飛碧
玉甌中翠濤起宜改綠為玉翠為素此論可也而舉一
夜風吹一寸長之句以為茶之精美不必以雀舌鳥嘴
為貴今按茶至一寸則芽葉大矣非佳品也存中此論
曲矣盧仝茶詩曰開緘宛見諫議面手閱月團三百片
薛能謝劉相公寄茶詩曰兩串春團敵夜光名題天柱
印維揚茶之佳品珍踰金玉未易多得而以三百片惠
盧仝以兩串寄薛能者皆下品可知也齊已詩角開香
滿室爐動綠凝鐺丁謂詩曰末細烹還好鐺新味更全
此皆煎啜之也煎啜之者非佳品也唐人於茶雖有陸
羽為之說而持論未精至本朝蔡君謨茶錄既行則持
論精矣以茶錄而覈前賢之詩皆未知佳味者也(學林新編)
齊巳潭艸人與貫休並有聲同師石霜二僧詩唐之尤
晩者已詩如夜過秋竹寺醉打老僧門最佳(瀛奎律髓)
僧齊巳聽琴詩云萬物都寂寂堪聞彈正聲人心盡如
此天下自和平同時徐東野有詩云我唐有僧號齊已
未出家時宰相器爰見夢中逢武丁毁形自學無生理
如聽琴絶句正宰相詩也(堅瓠集)
沙泉帶草堂紙帳捲空牀静是真消息吟非俗肺腸園
林坐清影梅杏嚼紅香誰住原西寺鐘聲送夕陽此齊
已自賦草堂中事也洪覺範取此八句賦為八詩以其
句句有味故耶此詩為僧徒所重其來久矣實亦清麗
(瀛奎律髓)
南中榮橘柚寧知鴻鴈飛許渾云地蒸川有毒天暖樹
無秋即諺所謂樹蠻不落葉也沈雲卿云南浮漲海人
何處北望衡陽少鴈飛韓翊云前臨漲海無人過却望
衡陽鴈幾羣齊巳云瘴國頻聞說邊鴻亦不遊又唐李
明遠為潘州司馬即今高州嘗有詩云北鳥飛不到南
人誰與游即諺所謂鴈飛不到處人被利名牽者也(留青)
(日札)
齊已早梅詩萬木凍欲折孤根暖獨回前村深雪裏昨
夜一枝開風逓幽香去禽窺素艷來明年猶應律先發
映春臺尋常只將前四句作絶讀其實二十字絶妙五
六亦幽致王荆公選唐百家詩梅花僅有五首五言律
僅有韓致光一首五言絶句一首王適云忽見寒梅樹
開花漢水濱不知春色早疑是弄珠人亦佳句也七言
絶句二首戎昱云一樹寒梅白玉條迥臨邨落傍溪橋
應緣近水花先發疑是經春雪未消劉言史云竹與梅
花相並枝梅花正發竹枝垂風吹總向竹枝上真似王
家雪下時崔魯七言律一首見此卷後今以余所選五
言律增廣之(瀛奎律髓)
齊已詩清潤平淡亦復高遠冷峭一經都官點化白蓮
一集駕出雲臺之上可謂智過其師(唐音癸籖)
寄方干處士鑑湖舊居云賀監舊山川空來近百年聞
君與琴鶴終日在漁船鳥路深秋石湖燈半夜天雲門
幾回去題徧好林泉(唐詩紀事)
戊辰歲湖中寄鄭谷郎中云白髮久慵簪常聞病亦吟
瘦應成鶴骨閒想似禪心上國楊花亂滄洲荻笋深不
堪思翠巘西望獨沾襟(唐詩紀事)
觀水云范蠡東浮闊靈均北泛長誰知遠煙浪别有好
思量故國門前急天峰照裏忙難收樓上興渺漫正斜
陽(唐詩紀事)
聽李先生琴云仙子弄瑶琴仙山杉月深此聲含太古
誰聽到無心灑石霜千片噴空瀑萬尋何人傳指法擕
向海中岑(唐詩紀事)
師貴
福州師貴禪師問牛頭未見四祖時百鳥銜花供養見
後為甚不來師曰曙色未分人盡望及乎天曉也如常
(閩書)
如體
福州芙蓉山如體禪師僧問如何是古人曲調師示頌
曰古曲發聲雄今時韻亦同若教第一指祖佛盡迷蹤
(指月錄)
體静
後唐同光三年體静禪師住郡城東山華嚴寺未幾莊
宗徵入輦下衆僧看經惟師與徒衆不看帝問師為甚
不看經師曰道泰不傳天子令時清休唱太平歌帝曰
衆徒為甚也不看師曰獅子窟中無異獸象王行處絶
狐蹤帝曰衆僧為甚看經師曰水母元無眼求食須頼
蝦帝曰師是後生為甚却稱長老師曰三歲國家龍鳳
種百年殿下老朝臣(閩中考)
法輝
泉州開元寺法輝禪師禪餘頗以詩自娛與吕縉叔石
聲叔陳原道釋居億居全為同社嘗題憲師壁曰遠浸
谿光碧寒生松檜隂漁舟驚暮雨高吹入秋林此境長
年在吾師静隠心(閩書)
雲門
雲門偃禪師嘗作北邙行曰前山後山高峨峨喪車轔
轔日日過哀歌幽怨滿巖谷聞者潛悲薤露歌哀歌一
聲千載别孝子順孫徒泣血世間何物得堅牢大海須
彌竟磨滅人生還如露易晞從來有會終别離苦海哀
傷不暫輟况復百年驚夢馳去人悠悠不復至今人不
會古人意栽松起石駐墓門欲為死者長年計魂魄悠
揚形化土五趣茫茫井輪度今人還葬古人墳今墳古
墳無定主洛陽城裏千萬人終為北邙山下塵沉迷不
計歸時路為君孤坐長悲辛昔日送人哭長道今為孤
墳卧芳草妖狐穿穴藏子孫耕夫撥骨尋珠寳老木蕭
蕭生野風東西壊冡連晴空寒食已過誰享祀冡畔餘
花寂寞紅日月相催若流矢貧富賢愚盡如此安得同
遊常樂鄉縱經劫火無生死(焦氏類林)
虛中
虛中宜春人遊瀟湘山與齊已尚顔棲蟾為詩友住湘
江西宗成寺潭州馬氏子希振侍中好事每延納於書
閣中好燒柴火煙皆彩翠題侍中池亭云嘉魚在深處
幽鳥立多時寄司空圖侍郎云門徑放莎垂往來投刺
稀有時開御札特地挂朝衣嶽信僧傳去天香鶴帶歸
他時周召作無復更衰微司空侍郎言懷云十年華嶽
峰前住只得虛中一首詩(郡閣雅談)
司空圖歸山時多以四皓二疏譽之唯僧虛中云道裝
汀鶴識春醉野人扶言其操履檢身非傲世者也又云
有時看御札特地挂朝衣言其尊戴存誠非邀君者也
(全唐詩話)
爾鳥
蜀沙門僧爾鳥詩慕李白鄙賈島蹇澁乃自諷其詞云
鯨目光燒半海紅鰲頭浪蹙掀天白而云我不能措思
於藩籬蹄涔之間仍精於周易佛經為歌行所掩(詩話總龜)
法眼
太祖將問罪江南李後主用謀臣計欲拒王師法眼禪
師觀牡丹於大内作偈諷之云擁毳對芳叢由來趣不
同髮從今日白花是去年紅艷冶隨朝露馨香逐晩風
何須待零落然後始知空後主不悟而宋師渡江(冷齋夜話)
棲蟾
唐僧棲蟾題豫章邑中云楚樹七回彫茂葉江人三至
宿秋風蟾蜍竹老搖疎白菡蓞池乾滴碎紅山谷諸人
皆和此詩又一僧題豫章云古木疑撐月危峰欲渡江
亦佳句也(雪浪齋日記)
可隆
僧可隆善詩高從誨閱其卷有觀棋句云萬般思後行
一失廢前功從誨謂曰吾師此詩必因事而得隆答曰
某本姓慕容與桑維翰同學少負志氣多忤維翰維翰
登第以至入相某猶在場屋頻年敗衂皆維翰所挫也
因削髮為僧其句實感前事而露意焉從誨識鑒皆此
類也(大定錄)
遠公
莊宗遣中使向延嗣齎勅害帝勅曰王衍一行並從殺
戮已印畫矣樞密使張居翰覆視就殿柱揩去行字改
家字由是百官及王氏僕役獲免者千餘人延嗣至長
安殺帝及宗族於秦川驛因盡得蜀中珍寳帝時年二
十八也時有蜀僧遠公傷廢國詩云樂極悲來數有涯
歌聲才歇便興嗟牽羊廢主尋傾國指鹿姦臣盡喪家
丹禁夜凉空鏁月後庭春老漫開花兩朝帝業都成夢
陵樹蒼蒼噪暮鴉(十國春秋)
贊寧
吳越時贊寧傳載浙江晝夜二潮甚信上人以詩括之
曰午未未未申申夘夘辰辰已已已午午朔望一般掄
此晝候也(輟耕錄)
僧贊寧寄題洞庭山水月禪院云參差峰岫晝雲昏入
望交蘿濁浪奔震澤湧山來北岸華陽連洞到東門日
生樹挂紅霞脚風起波搖白石根門有上方僧住處橘
花林下采蘭蓀積翠湖心迤邐長洞臺蕭寺兩交光鳥
行黑點波濤白楓葉紅連橘柚黃人我絶時隈樹石是
非來處接帆檣如何遂得追遊性擺却營營不急忙(吳郡)
(志)
大師聲望日隆文學益茂時錢氏公族忠懿王俶宣德
節度使偡奉國節度使億越州刺史儀金州觀察使儼
故工部侍郎昱與大師以文義切磋時浙中士大夫衛
尉卿崔仁冀工部侍郎慎知禮内侍致仕楊惲與大師
以詩什倡和又得文格於光文大師彙征受詩訣於前
進士龔霖由是大為流輩所推時錢塘名僧契凝者通
名數一支謂之論虎常從義者文章俊健謂之文虎大
師多毘尼著述謂之律虎故時稱四虎焉(十國春秋注)
智亮
戴雲山有戴雲寺居山中麓上山下山各十五里南唐
時釋智亮者居之智亮不筆硯而能句有山中詩人間
漫說上天梯上萬千回總是迷争似老夫巖下坐清風
明月與心齊人駭服其天得云(閩書)
翠微禪師
王仁裕洛城漫錄云張全義為西京留守識黃巢於衆
僧中陶糓五代亂紀云巢既遁免祝髮為浮屠有詩云
三十年前馬上飛鐵衣著盡著僧衣天津橋上無人識
獨倚危欄看落暉又僧史言巢有塔在西京龍門號翠
微禪師而世傳巢住雪竇所謂雪竇禪師即巢也明州
雪竇山有黃巢墓(揮麈後錄)
陶糓五代亂紀載黃巢遁免後祝髮為浮屠有詩云三
十年前草上飛鐵衣著盡換僧衣天津橋上無人問獨
倚危欄看落暉近世王仲言亦信筆書揮麈錄殊不知
此乃元微之贈智度詩竄易磔裂合二為一原集可攷
也其一云四十年前馬上飛功名藏盡擁禪衣石榴園
下擒生處獨自閒行獨自歸其二云三陷思明三突圍
鐵衣抛盡衲禪衣天津橋上無人識閒凭闌干望落暉
(稗史彙編)
張居士
張居士名蟜字平雲學釋氏法人謂之居士時有勾居
士問不拘生死者願師直指答曰非干日月照晝夜自
分明又問百億往來非指的光明終不礙山河時如何
答曰紅尾漫搖三尺浪真龍透石本無蹤嘗撰參玄錄
玄珠集歌行句偈百餘篇云毳流來往我家風我道玲
瓏處處通頃刻萬邦皆徧到途中曾未見人逢其仙化
三日口吐香氣滿屋氤氲有弟子告曰居士嘗言宗門
祗以眼目為光不以睡相為事居士今日何以如此言
訖香氣乃絶(茅亭客話)
勾居士
勾居士名令玄蜀都人也宗嗣張平雲有學人問答隨
機應響著火蓮集無相寳山論法印傳况道雜言百餘
篇有敬禮瓦屋和尚塔偈曰大空無盡劫成塵玄步孤
高物外人日本國來尋彼岸洞山林下過迷津流流法
乳誰無分了了教知我最親一百六十三歲後方於此
塔葬全身瓦屋和尚名能光日本國人也嗣洞山悟本
禪師天復年初入蜀偽永泰軍節度使鹿虔扆捨碧雞
坊宅為禪院居之至孟蜀長興年未遷化時齒一百六
十三故有是句(茅亭客話)
玄寂
僧玄寂姓高氏故唐節度使駢族子也棄家祝髮博極羣書
善講說而脱略跌宕無日不醉嘗自號為酒秃云後主召講
華嚴梵行一品賚金帛甚厚玄寂即日盡送酒家日夜劇飲
醉則從小兒數十浩歌道中歌曰酒秃酒秃何榮何辱但見
衣冠成古邱不見江河變陵谷一日醉死石子岡(十國春秋)
至聰
五代時有一僧號至聰禪師祝融峰修行十年自以為
戒行具足無所誘掖也夫何一日下山於道傍見一美
人號紅蓮一瞬而動遂與合歡至明僧起沐浴與婦人
俱化有頌曰有道山僧號至聰十年不下祝融峰腰間
所積菩提水瀉向紅蓮一葉中(侍兒小名錄)
還鄉和尚
錢氏時杭州還鄉和尚每喝云還鄉寂寂杳無蹤不掛
征帆水陸通踏得故鄉田地穏更無南北與西東人問
云明年大家都去果為錢家納土還朝之兆(侯鯖錄)
蜀村寺僧
王中令既平蜀捕逐餘寇與部隊相遠饑甚入一村寺
中主僧醉甚箕踞公怒欲斬之僧應對不懼公竒而赦
之問求蔬食僧曰有肉無蔬公更竒之餽以蒸猪頭食
之甚美公喜問僧止能飲酒食肉耶為有他枝也僧自
言能為詩公令賦食蒸豚詩操筆立成曰觜長足短淺
含臕久向山中食藥苗蒸處已將蕉葉裹熟時兼用杏
漿澆紅鮮雅稱金盤薦軟熟真堪玉筋挑共把羶根來
比並羶根只合喫藤條公大喜與紫衣(冷齋夜話)
羶根羊肉也唐薛昭緯遭黃巢亂流離饑餓遇舊識銀
工延接飲饌甚豐昭緯以詩謝之曰一揲羶根數十皴
盤中猶更有鮮鱗早知文字多辛苦悔不當初學冶銀
而王中令令寺僧賦蒸豚詩亦有羶根自合喫藤條之
語(文海披沙)
雙燈寺僧
梓潼雙燈寺僧書一頌曰撞來好箇寄生囊云云趺坐
而化(清異錄)
五代詩話卷八
