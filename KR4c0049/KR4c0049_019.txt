增廣註釋音辯唐柳先生集卷之十九
弔贊箴戒
弔萇弘文
有周之羸兮邦國異圖臣乘君則兮王昜爲侯威強逆制兮
欎命轉幽(轉一作輔)疹蠱膠密兮肝膽爲尤(疹音軫蠱音古尤一作仇)奸權蒙
貨兮忠勇以劉(刘殺也)伊時云幸兮大夫之羞嗚呼危哉河渭
潰溢兮横軀以抑嵩高坼陊兮舉手排直(張云陊丈尔切說文曰小崩也韵曰)
(山摧)壓溺之不慮兮堅剛以爲式知死不可撓兮明章人極夫
何大夫之炳烈兮王不寤夫䜛賊卒施快於剽狡兮怛就制
乎強國(剽四妙切狡古巧切范中行之難萇弘与之晉以為討周人殺萇弘)松栢之斬刈兮蓊
茸欣植(蓊烏孔切茸如容而隴二切)盗&KR0784;折足兮罷駑抗臆(盗&KR0784;八駿之一也罷音皮)
鸷鳥之高翔兮㜸狐惴而不食(鸷音至㜸音孽惴之瑞切)竊畏忌以群朋
兮夫孰病百而伸一挺寡以校衆兮古聖人之所難矧援羸
以威慠兮兹固蹈殆而違安殺身之匪予戚兮閔宗周之以
完豈成城以夸功兮哀清廟之將残嫉彪子之肆誕兮弥皇
覧以爲謾(平声)姑舍道以從世兮焉用夫考古而登賢指白日
以致憤兮卒頽幽而不列版上帝以飛精兮黮寥廓而殄絶
(黮徒感切不明皃)朅馮雲以羾愬兮終冥冥以欝結(揭丘傑切去也馮音憑依也羾)
(音貢至也又音紅)欲登山以號辝兮愈洋洋以超忽心沍涸其不化
兮形凝冰而自慄(童云沍音互涸音鶴又胡故切)圖始而慮末兮非大夫之
操䧟瑕委厄兮固衰世之道知不可而愈進兮誓不偷以自
好陳誠以定命兮侔貞臣以與爲友(一本无以字)比干之以仁義
類兮(晏本作之仁義兮宋本无義字)緬遼絶以不群伯夷殉潔以莫怨兮孰
克軌其遺塵苟端誠之内虧兮雖耆老其誰珍古固有一死
兮賢者樂得其所大夫死忠兮君子所與嗚呼哀哉敬弔忠
甫(一本弔字下更有予字)
弔屈原文
後先生蓋千祀兮余再逐而浮湘(子厚貶邵州刺史再貶永州同馬)求先生
之汨羅兮(汨羅覓水名在長沙羅縣屈原所沉如)擥蘅若以薦芳(擥曾敢切持也杜衡杜若)
(皆香草)願荒忽之顧懷兮冀陳辝而有光(一本作明)先生之不從世
兮惟道是就支離搶攘兮遭世孔疚(搶千羊切攘如陽切)華蟲薦壌兮
進御羔褏(与䄂同左㐮十四年右宰榖曰予狐裘而羔䄂)牝雞咿嚘兮孤雄束咮(咿音)
(伊嚘音憂咮与同陟救切喙也)哇咬環觀兮蒙耳大吕(哇烏瓜切咬於交切淫声)堇喙
以爲羞兮焚弃稷黍(堇音覲烏頭喙許穢切烏喙並毒薬)犴獄之不知避兮宫
庭之不處(犴音岸)䧟塗藉穢兮榮若繍黼榱折火烈兮娛娛笑
舞(娱娛一本作娭娭)䜛巧之嘵嘵兮惑以爲咸池(嘵欣么切咸池黃帝楽)便媚
鞠恧兮美愈西施謂謨言之怪誣兮反寘瑱而遠違(他甸切以玉)
(充耳曰楚語云吾慦寘之於耳是以規為瑱也)匿重痼以諱避兮進俞緩之不可爲
(俞附秦緩古之良毉)何先生之凛凛兮厲鍼石而從之(鍼与針同石砭也)但仲
尼之去魯兮曰吾行之遟遟(一本去下有舍字)柳下惠之直道兮又
焉往而可施今夫世之議夫子兮曰胡隱忍而懷斯惟逹人
之卓軌兮固僻陋之所疑委故都以從利兮吾知先生之不
忍立而視其覆墜兮又非先生之所志窮與逹固不渝兮夫
唯服道以守義矧先生之悃愊兮滔大故而不貳(悃胡本切福迫逼切)
沉璜瘞佩兮孰幽而不光(瘞於罽切)荃蕙蔽匿兮胡久而不芳(荃一)
(音孫蕙荃香草)先生之貌不可得兮猶髣髴其文章託遺編而歎喟
兮渙余涕之盈眶(音匡)呵星辰而驅詭怪兮夫孰救於崩亡何
揮霍夫雷電兮苟爲是之荒茫耀姱辭之矘朗兮世果以是
之爲狂(姱音誇好也又奢貌曭音儻目无睛不明也又直視)哀余衷之坎坎兮獨藴憤
而增傷諒先生之不言兮後之人又何望(平声)忠誠之旣内激
兮抑銜忍而不長芊爲屈之幾何兮胡獨焚其中腸(羊音弭楚姓)
吾哀今之爲仕兮庸有慮時之否臧(潘云否補靡切又侑久切周易左傳皆有两音)
(唯詩釋文獨音鄙臧善也否惡也)食君之禄畏不厚兮悼得位之不昌退自
服以默默兮曰吾言之不行旣媮風之不可去兮懷先生之
可忘
弔樂毅文(一作樂生)
許縱自燕來曰燕之南有墓焉其志曰樂生之墓余聞而哀
之其返也與之文使弔焉
大厦之騫兮風雨萃之車亡其軸兮乘者棄之嗚呼夫子兮
不幸類之尚何爲哉昭不可留兮道不可常畏死疾走兮狂
顧徬徨(謂田单反間旣行毅懼誅遂降趙)燕復爲齊兮東海洋洋嗟夫子之
專直兮不慮後而爲防胡去規而就矩兮卒䧟滯以流亡惜
功美之不就兮俾愚昧之周章豈夫子之不能兮無亦悪是
之遑遑仁夫對趙之悃𣢾兮誠不忍其故邦(潘云悃口本切楚辝悃悃欵欵)
(注志一純也)君子之容與兮弥億載而愈光諒遭時之不然兮匪
謀慮之不長跽陳辭以隕涕兮(跽巨几切)仰視天之茫茫苟偷世
之謂何兮言余心之不臧(言一本作信)
伊尹五就桀贊
伊尹五就桀或疑曰湯之仁聞且見矣桀之不仁聞且見矣
夫胡去就之亟也(亟去吏切頻也)柳子曰惡是吾所以見伊尹之大
者也彼伊尹聖人也聖人出於天下不夏商其心心乎生民
而巳曰孰能由吾言由吾言者爲堯舜而吾生人堯舜人矣
退而思曰湯誠仁其功遟桀誠不仁朝吾從而暮及於天下
可也於是就桀桀果不可得反而從湯旣而又思曰尚可十
一乎使斯人蚤被其澤也又往就桀桀不可而又從湯以至
於百一千一萬一卒不可乃相湯伐桀俾湯爲堯舜而人爲
堯舜之人是吾所以見伊尹之大者也仁至於湯矣四去之
不仁至於桀矣五就之大人之欲速其功如此不然湯桀之
辨一恒人盡之矣又奚以憧憧聖人之足觀乎(憧昌容切)吾觀聖
人之急生人莫若伊尹伊尹之大莫若於五就桀作伊尹五
就桀贊
聖有伊尹思德於民往歸湯之仁曰仁則仁矣非久不親退
思其速之道宜夏是因就焉不可復反亳殷猶不忍其遟亟
往以觀庶狂作聖一日勝残至千萬冀一卒無其端五往不
疲其心乃安遂升自陑(音而)黜桀尊湯遺民以完大人無形與
道爲偶道之爲大爲人父母大矣伊尹惟聖之首旣得其仁
猶病其久恒人所疑我之所大嗚呼遠哉忘以爲誨
梁丘據贊
齊景有嬖曰梁丘子(梁丘據字子猶事見左傳昭公二十年)同君不爭古號媚
士君悲亦悲君喜亦喜曷賢不贊卒贊于此媚予所仇激贊
有以梁丘之媚順心狎耳終不撓厥政不嫉反已晏子躬相
旣良而異爰合其美超實爲之贊者柳子
尊勝幢贊(并序)
以佛之爲尊而尊是法嚴之於頂其爲最勝宜也旣尊而勝
矣其爲拔濟尤大塵飛而灾去影及而福至睦州於是誠焉
不疑(李睦州以李錡叛貶循州元和三年以赦量移永州)礱石六觚其長半尋乃篆乃
刻立之爲福馬孺人之墓(馬孺人睦州外婦詳見外集馬淑墓誌)孺人之生奉
佛道未嘗敢怠今旣没睦州又成其志擇最勝且尊之道文
之於石以延其休則其生佛所得佛道宜無疑也贊曰
世所尊兮又尊道勝無立兮以爲寳拔大苦兮升至眞靈合
贊兮神而神駕元氣兮濟玄津誰爲友兮上品人德無巳兮
石無磷延永世兮奠坤垠靈受福兮公之勤
龍馬圖贊(并序)
始吾聞明皇帝在位靈昌郡(渭州)得異馬於河而莫知其形好
事者涿人盧遵以其圖來示余其狀龍鱗虺尾拳毛環目肉
鬛馬之靈怪有是耶居帝閑(闌校也)爲馬幾二十年從封禪郊
籍鳴和銮者數十事遇禍亂帝西幸馬至咸陽西入渭水化
爲龍泳去不知所終且其來也宜于時其去也存其神是全
德也旣覩其形不可以不贊靈和粹異孕至神兮倮尾童鬛
(良涉切)䟽紫鱗兮巍然特出瑞聖人兮理平和樂百樂陳兮(百一)
(本作白)鳴銮在御太路遵兮世痝道悖還吾眞兮哀鳴延首慕
水濱兮沛焉潜泳旋奫淪兮(&KR1343;於倫切&KR1343;倫水深廣皃)淵居海逝靈无鄰
兮出處孔時類至仁兮嗟爾衆類孰是倫兮進昏死亂阽厥
身兮(阽音塩又都念切危也)匪馬之慕吾誰親兮贊之斯圖宜世珍兮
誡懼箴
人不知懼惡可有爲(惡平声)知之爲美莫若去之非曰童昏昧
昧勿思禍至而懼是誠不知君子之懼(懼)乎未始幾動乎微
事迁乎理將言以思將行以止中决道符乃順而起起而獲
禍君子不耻非道之愆非中之詭懼而爲懼雖懼焉如君子
不懼爲懼之初
憂箴
憂可無乎無誰以寕子如不憂(憂)日以生憂不可常常則誰
懌子常其憂乃小人戚敢問憂方吾將告子有聞不行有過
不徙宜言不言不宜而煩宜退而勇不宜而恐中之誠懇過
又不及憂之大方唯是焉急内不自得甚泰爲憂省而不疚
雖死優游所憂在道不在乎禍吉之先見乃可無過告子如
斯守之勿墮
師友箴(并序)
今之世爲人師者衆笑之舉世不師故道益離爲人友者不
以道而以利舉世無友故道益棄嗚呼生於是病矣歌以爲
箴旣以儆巳又以誡人
不師如之何吾何以成不友如之何吾何以增吾欲從師可
從者誰借有可從舉世笑之吾欲取友誰可取者借有可取
中道或捨仲尼不生牙也久死(鮑叔牙与𬋩仲為友)二人可作懼吾不
似中焉可師恥焉可友謹是二物用惕爾後道苟在焉傭丐
爲偶道之反是公侯以走内考諸古外考諸物師乎友乎敬
爾無忽
敵戒
皆知敵之仇而不知爲益之尤皆知敵之害而不知爲利之
大秦有六國兢兢以強六國旣除&KR1138;&KR1138;乃亡(&KR1138;音怡作詑同自得皃又淺意)
晉敗楚鄢范文爲患厲之不圖舉國造怨(鄢音偃左成十六年敗楚于鄢陵范)
(文子曰君幼諸臣不佞何以及此君其戒之十七年晉厉公侈多外嬖反自鄢陵欲尽去群大夫而立其左右)孟孫
惡臧孟死臧恤藥石去矣吾亡無日(左傳㐮公二十三年孟孫曰季孫之爱我疾疢)
(也孟孫之惡我薬石也美疾不如惡石孟孫死吾亡无日矣)智能知之猶卒以危矧今之
人曾不是思敵存而懼敵去而舞廢備自盈秪益爲瘉(音愈病也)
敵存滅禍敵去召過有能知此道大名播懲病克壽矜壯死
暴縱欲不戒匪愚伊耄我作戒詩思者無咎
三戒(并序)
吾恒惡世之人不知推已之本而乘物以逞或依勢以干非
其類出技以怒強竊時以肆暴然卒迨于禍有客談麋驢鼠
三物似其事作三戒
臨江之麋
臨江之人畋得麋麑(童云麋音眉麑音倪鹿子也)畜之入門群犬垂涎揚
尾皆來其人怒怛之自是日抱就犬習示之使勿動稍使與
之戲積久犬皆如人意麑稍大(一本麑字上有麋字)忘已之麋也以爲
犬良我友抵觸偃仆益狎犬畏主人與之俯仰甚善然時啖
其舌(啖音淡)三年麋出門外見外犬在道甚衆走欲與爲戲外
犬見而喜且怒共殺食之狼藉道上麋至死不悟
黔之驢
黔無驢有好事者舡載以入至則無可用放之山下虎見之
尨然大物也以爲神蔽林間窺之稍出近之憖憖然莫相知
(慦魚僅切)他日驢一鳴虎大駭遠遁以爲且噬已也甚恐然往來
視之斍無異能者益習其聲又近出前後終不敢摶稍近益
狎蕩倚衝冐驢不勝怒蹄之虎因喜計之曰技止此耳因跳
踉大[口闞](潘云虎檻許鑒二切)断其喉盡其肉乃去噫形之尨也類有德
聲之宏也類有能向不出其技虎雖猛疑畏卒不敢取今若
是焉悲夫
永某氏之鼠
永有某氏者畏日拘忌異甚以爲已生歲直子鼠子神也因
愛鼠不畜猫犬(一本作又)禁僮勿擊鼠倉廪庖厨悉以恣鼠不問
由是鼠相告皆求某氏飽食而無禍某氏室無完器椸無完
衣(椸音移方言榻前几趙魏之間謂之椸一日衣架)飲食大率鼠之餘也晝累(累)與
人兼行(累倫追切)夜則竊齧闘暴其聲萬狀不可以寢終不厭數
歲某氏徙居他州後人來居鼠爲態如故其人曰是隂類惡
物也盗暴尤甚且何以至是乎哉假五六猫闔門撤瓦灌穴
購僮羅捕之殺鼠如丘棄之隱處臰數月乃已(臰即臭字)嗚呼彼
以其飽食無禍爲可恒也哉(東坡云予讀柳子厚三戒而爱之乃作河豚魚烏賊魚二說并)
(序以自警)
增廣註釋音辯唐柳先生集卷之十九
