增廣註釋音辯唐柳先生集卷之十六
說
天說
韓愈謂柳子曰若知天之說乎吾爲子言天之說今夫人有
疾痛倦辱饑寒甚者因仰而呼天曰残民者昌佑民者殃又
仰而呼天曰何爲使至此極戾也若是者舉不能知天夫果
蓏飲食旣壞(童云蓏魯果切在本曰果在地曰蓏)蟲生之人之血氣敗逆壅底
爲癰瘍疣贅瘻痔(瘍音陽瘻音漏痔丈里切說文後病也)蟲生之木朽而蝎中
(張云蝎音曷木中䖝非螫毒音歇者)草腐而螢飛是豈不以壞而後出耶物壞
蟲由之生元氣隂陽之壞人由而生蟲之生而物益壞食齧
之攻穴之蟲之禍物也滋甚其有能去之者有功於物者也
繁而息之者物之讎也人之壞元氣隂陽也亦滋甚墾原田
伐山林鑿泉以井飲窽墓以送死(窽音𣢾)而又穴爲偃溲(偃一作匽)
(漏也溲音蒐咏也)築爲牆垣城郭臺榭觀游䟽爲川瀆溝洫陂池燧
木以燔(音煩爇也)革金以鎔陶甄琢磨悴然使天地萬物不得其
情倖倖衝衝攻殘敗撓而未嘗息其爲禍元氣隂陽也不甚
於蟲之所爲乎吾意有能殘斯人使日薄歲削禍元氣隂陽
者滋少是則有功於天地者也蕃而息之者天地之讎也今
夫人舉不能知天故爲是呼且怨也吾意天聞其呼且怨則
有功者受賞必大矣其禍焉者受罰亦大矣子以吾言爲何
如柳子曰子誠有激而爲是耶則信辯且美矣吾能終其說
彼上而玄者世謂之天下而黃者世謂之地渾然而中處者
世謂之元氣寒而暑者世之謂隂陽是雖大無異果蓏癰痔
草木也假而有能去其攻穴者是物也其能有報乎蕃而息
之者其能有怒乎天地大果蓏也元氣大癰痔也隂陽大草
木也其烏能賞功而罰禍乎功者自功禍者自禍欲望其賞
罰者大謬呼而怨欲望其哀且仁者愈大謬矣子而信子之
仁義以遊其内生而死爾烏置存亡得喪於果蓏癰痔草木
耶(刘禹錫云柳子厚作天說以折韓退之之言文信美矣盖有激而云非所以尽天人之際故作天論以極其辯附錄)
(集末)
鶻說(鶻胡骨切)
有鷙曰鶻者穴于長安薦福浮圖有年矣浮圖之人室宇於
其下者伺之甚熟爲余說之曰冬日之夕是鶻也必取鳥之
盈握者完而致之以燠其瓜掌左右而易之旦則執而上浮
圖之跂焉縱之(跂丘弭去智二切浮圖之跂塔之最高処)延其首以望極其所行
往必背而去焉苟東矣則是日也不東逐南北亦然嗚呼孰
謂瓜吻毛翮之物而不爲仁義器耶(吻武粉切口邊翮下革切羽莖)是固無
號位爵禄之欲里閭親戚朋友之愛也出乎鷇卵(鷇古候切鳥子須哺)
(日鷇能自食曰雛)而知攫食決裂之事爾(食字一本上有博字)不爲其他凡食
類之飢唯旦爲甚今忍而釋之以有報也是不亦卓然有立
者乎用其力而愛其死以忘其飢又遠而違之非仁義之道
耶恒其道一其志不欺其心斯固世之所難得也余又疾夫
今之說曰以喣喣而默(喣於遇切)徐徐而俯者善之徒以翹翹而
厲炳炳而白者暴之徒今夫梟鵂晦於晝而神於夜(梟堅堯切不孝)
(鳥鵂音休怪鴟)鼠不穴寢廟循牆而走是不近於喣喣者耶今夫鶻
其立趯然(趯音逖丨)其動砉然(砉呼&KR0593;切)其視的然其鳴革然是不近
於翹翹者耶由是而觀其所爲則今之說爲未得也孰若鶻
者吾願從之毛耶翮耶胡不我施寂寥泰清樂以忘飢
朝日說(一本上有祀字)
柳子爲御史主祀事將朝日其僚問曰古之名曰朝日而巳
(朝音潮)今而曰祀朝日何也余曰古之記者則朝拜之云也今
而加祀焉者則朝且之云也(朝音昭)今之所云非也問者曰以
夕而偶諸朝或者今之是乎余曰夕之名則朝拜之偶也古
者旦見曰朝暮見曰夕(見亚去声)故詩曰邦君諸侯莫肯朝夕(雨無)
(正詩)左氏傳曰百官承事朝而不夕(左傳成公十二年郤至云)禮記曰日入
而夕又曰朝不廢朝暮不廢夕(鄕飲酒義)晉侯將殺竪襄叔向夕
(向上声竪内竪襄名也出國晉語)楚子之留乾谿右尹子革夕(乾谿地名出左傳昭公十)
(二年)齊之亂子我夕(史記斉簡公四年)趙文子礱其椽張老夕(礱盧紅切出國)
(語)智襄子爲室美士茁夕(茁尺滑切出國語)皆暮見也漢儀夕則兩
郎向瑣闈拜謂之夕郎(出漢官儀)亦出是名也故曰大采朝日小
采夕月(國魯語云)又曰春朝朝日秋夕夕月(前賈誼傳)若是其類足矣
(一本无其類字)又加祀焉蓋不學者爲之也僚曰欲子之書其說吾
將施于世可乎余從之
捕蛇者說
永州之野産異蛇黑質而白章觸草木盡死以齧人無禦之
者然得而腊之以爲餌可以已大風攣踠瘻癘(巳止也攣閭緣切踠音宛)
(又於遠切曲脚足疾瘻音漏頭腫也一曰久創癘音癘疫也)去死肌殺三蟲其始大醫以
王命聚之歲賦其二募有能捕之者當其租入(當去声)永之人
爭奔走焉有蔣氏者專其利三世矣問之則曰吾祖死於是
吾父死於是今吾嗣爲之十二年幾死者數矣言之貌若甚
慼者余悲之且曰若毒之乎余將告于莅事者更若役復若
賦則何如蔣氏大戚汪然出涕曰君將哀而生之乎則吾斯
役之不幸未若復吾賦不幸之甚也嚮吾不爲斯役則久巳
病矣自吾氏三世居是鄕積於今六十歲矣而鄕鄰之生日
蹙殫其地之出竭其廬之入號呼而轉徙飢渴而頓踣(童云音匐)
(僵也)觸風雨犯寒暑呼嘘毒癘往往而死者相藉也曩與吾祖
居者今其室十無一焉與吾父居者今其室十無二三焉與
吾居十二年者今其室十無四五焉非死而徙爾而吾以捕
蛇獨存悍吏之來吾鄕呌囂乎東西隳突乎南北譁然而駭
者雖雞狗不得寕焉吾恂恂而起視其缶而吾蛇尚存則弛
然而卧謹食之(食音嗣)時而獻焉退而丼食其土之有以盡吾
齒蓋一歲之犯死者二焉其餘則熙熙而樂豈若吾鄕鄰之
旦旦有是哉今雖死乎此比吾鄕鄰之死則巳後矣又安敢
毒耶余聞而愈悲孔子曰苛政猛於虎也(記檀弓泰山側有婦人哭曰昔者吾)
(舅死於虎吾大又死焉今吾子又死焉夫子曰何爲不去也曰无苛政夫子曰小子識之苛政猛於虎也)吾嘗疑
乎是今以蔣氏觀之猶信嗚呼孰知賦歛之毒有甚是蛇者
乎故爲之說以俟夫觀人風者得焉
䄍說
(童云䄍音乍祭名也礼記作蜡)
柳子爲御史主祀事將䄍進有司以問䄍之說則曰合百神
於南郊以爲歲報者也先有事必質于戸部戸部之詞曰旱
于某水于某蟲蝗于某癘疫于某則黜其方守之神不及以
祭余嘗學禮蓋思而得之則曰順成之方其䄍乃通(記郊特牲篇句)
若是古矣継而歎曰神之貌乎吾不得而見也祭之饗乎吾
不可得而知也是其誕漫敞怳(童云誕音但徒旦切漫謨宫切又莫半切敞齒两切怳訐)
(往切)冥冥焉不可執取者夫聖人之爲心也(一本无心也字)必有道而
巳矣非于神也蓋于人也以其誕漫敞怳冥冥焉不可執取
而猶誅削若此况其貌言動作之塊然者乎是設乎彼而戒
乎此者也其旨大矣或曰若子之言則旱乎水乎蟲蝗乎癘
疫乎未有黜其吏者而神黜焉而曰蓋干人者何也予曰若
子之云旱乎水乎蟲蝗乎癘疫乎豈人爲之耶故其黜在神
暴乎眊乎沓貪乎罷弱乎(眊莫報切罷音疲)非神爲之耶故其罰在
人今夫在人之道則吾不知也不明斯之道而存乎古之數
其名則存而教之實則隱(而一本作其)以爲非聖人之意故歎而
云也曰然則致雨反風蝗不爲災虎負子而趨(劉昆宋均等)是非
人之爲則何以余曰子欲知其以乎所謂偶然者信矣(劉昆云偶)
(然耳)必若人之爲則十年九潦八年七旱者(莊子秋水篇)獨何如人
哉其黜之也苟明乎教之道雖去古之數可矣反是則誕漫
之說勝而名實之事喪亦足悲乎
乘桴說
子曰道不行乘桴浮于海從我者其由也與子路聞之喜子
曰由也好勇過我無所取材說曰海與桴與材皆喻也海者
聖人至道之本所以浩然而遊息者也桴者所以遊息之具
也材者所以爲桴者也易曰復其見天地之心乎則天地之
心者聖人之海也復者聖人之桴也所以復者桴之材也孔
子自以拯生人之道不得行乎其時將復於至道而遊息焉
謂由也勇於聞義果於避世故許其從之也其終曰無所取
材云者言子路徒勇於聞義果於避世而未得所以爲復者
也此以退子路兼人之氣而明復之難耳然則有其材以爲
其桴(一本桴字上无其字)而遊息於海其聖人乎子謂顔淵曰用之則
行舍之則藏唯我與爾有是夫由是而言以此追庶幾之說
則回近得矣而曰其由也與者當是歎也回死矣夫或問曰
子必聖人之云爾乎曰吾何敢以廣異聞且使遯世者得吾
言以爲學其於無悶也揵焉而巳矣(揵一本作捷潘云揵居偃切距也)
說車贈楊誨之
(楊憑之子也憑貶臨賀尉故其子由永州至賀州)
楊誨之將行柳子起而送之門有車過焉指焉而告之曰若
知是之所以任重而行於世乎材良而器攻圓其外而方其
中然也材而不良則速壞工之爲功也不攻則速敗中不方
則不能以載外不圓則窒拒而滯方之所謂者箱也圓之所
謂者輪也匪箱不居匪輪不塗吾子其務法焉者乎曰然曰
是一車之說也非衆車之說也吾將告子乎衆車之說澤而
杼(童云杼直吕切周礼考工記行澤欲杼注削薄其践地也)山而侔(考工記行山欲侔注侔謂上下等)上
而輊下而軒且曳(輕音致俯也軒仰也六月詩注從後視之如摯從前視之如軒)祥而曠左
(記曲礼句注葬車空神位也)革而長轂以戟(周礼革車以即戎左傳注長轂戎車也)巢焉而
以望(巢當作轈左成十六年注巢車車上爲櫓釋文云兵車高如巢以望敵)安以愛老(曲礼大夫七十)
(乘安車)輜以蔽内(輜音緇載衣物車前後皆蔽)垂綏而以畋(綏宣佳切曲礼武車綏旌注謂)
(垂舒之)載十二旒而以廟以郊以陳于庭(周礼巾車)其類衆也然而
其要存乎材良而器攻圓其外而方其中也是故任而安之
者箱逹而行之者輪恒中者軸挶而固者蚤(挶音局戟持也蚤音瓜謂輻入)
(牙中者牙去声)長而撓進不罪乎馬退不罪乎人者轅却暑與雨者
蓋敬而可伏者軾服而制者馬若牛然後衆車之用具今楊
氏仁義之林也其産材良誨之學古道爲古辭冲然而有光
其爲工也攻果能恢其量若箱周而通之若輪守大中以動
乎外而不變乎内若軸攝之以剛健若蚤引焉而宜御乎物
若轅高以遠乎汚若蓋下以成乎禮若軾險而安易而利動
而法則庶乎車之全也詩之言曰駟牡騑騑六轡如琴孔氏
語曰左爲六官右爲執法此其以逹於大政也凡人之質不
良莫能方且恒質良矣用不周莫能以圓遂孔子於鄕黨恂
恂如也遇陽虎必曰諾而其在夾谷也視叱齊侯類蓄狗不
震乎其内後之學孔子者不志於是則吾無望焉耳矣誨之
吾戚也長而益良方其中矣吾固欲其任重而行於世懼圓
其外者未至故說車以贈
謫龍說
扶風馬孺子言年十五六時在澤州與群兒戲郊亭上頃然
有竒女墜地有光曄然被緅裘白紋之裏(緅將侯切又側鳩切帛青赤色)首
步搖之冠貴游年少駭且悅之稍狎焉竒女頩爾怒曰不可
(頩普名切又普泠切文選頩薄怒以自持兮知不可乎犯于潘云頩普㹵切美貌一曰歛容玉篇作萉)吾故居
鈞天帝宮下上星辰呼嘘隂陽薄蓬萊羞崑崙而不即者帝
以吾心侈大怒而謫來七日當復今吾雖辱塵土中非若儷
也(儷郎計切偶也若汝也)吾復且害若衆恐而退遂入居佛寺講室焉
及期進取杯水飲之嘘成雲氣五色翛翛也(翛音宵)因取裘反
之化爲白龍徊翔登天莫知其所終亦怪甚矣嗚呼非其類
而狎其謫不可哉孺子不妄人也故記其說
復吳子松說(荅吳武陵)
子之疑木膚有怪文與人之賢不肖壽夭貴賤果氣之寓歟
爲物者裁而爲之歟余固以爲寓也子不見夫雲之始作乎
㪍怒衝涌(㪍蒲没切)擊石薄木而肆乎空中偃然爲人拳然爲禽
敷舒爲林木嵑&KR2248;爲宮室(渴或作嶱苦曷丘葛二切&KR2248;魚列于葛二切山高貌)誰其搏
而斵之者風出洞窟流離百物經清觸濁呼召竅穴與夫草
木之儷偶紛羅雕葩剡芒臭朽馨香采色之赤碧白黃皆寓
也無裁而爲者又何獨疑兹膚之竒詭與人之賢不肖壽夭
貴賤參差不齊者哉是固無情不足窮也然有可恨者人或
權褒貶黜陟爲天子求士者皆學於聖人之道皆又以仁義
爲的皆曰我知人我知人披辭窺貌逐其聲而覈其所蹈者
以升而降其所升常多蒙瞀(童云音霧又莫候切目不明)禍賊僻邪罔人
以自利者其所降率恒多清明沖淳不爲害者彼非無情物
也非不欲得其升降也然猶反戾若此逾千百年乃一二人
幸不出於此者徵之猶無以爲告今子不是病而木膚之問
爲物者有無之疑子胡横訊過詰擾擾焉如此哉
羆說
鹿畏貙(勑俱切)貙畏虎虎畏羆羆之狀被髮人立絶有力而甚
毛物尾鬛四足而蹄齕草飲水一也(齕下没切)推是而至於駿亦
類也今夫人有不足爲負販者有不足爲吏者有不足爲士
大夫者有足爲者視之圓首横目食榖而飽肉絺而清裘而
燠一也推進而至於聖亦類也然則伏犧氏女媧氏孔子氏
是亦人而巳矣驊騮白羲山子之類(羲一作蟻列子云周穆王駕八駿之乘右服驊)
(騮而左綠耳右驂赤驥而左白羲次車之乘古服渠黃而左踰輪左驂盗驪而右山子)若果有之是亦
馬而巳矣又烏得爲牛爲蛇爲倛頭爲龍鳳麒麟螳蜋然也
哉然而世之慕駿者不求之馬而必是圖之似故終不能有
得於駿也慕聖人者不求之人而必若牛若蛇若倛頭之問
(一作閤)故終不能有得於聖人也誠使天下有是圖者舉而焚
之則駿馬與聖人出矣
增廣注釋音辯唐柳先生集卷之十六
