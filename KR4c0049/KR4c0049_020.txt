增廣註釋音辯唐柳先生集卷之二十
銘雜題
沛國漢原廟銘
昔在帝堯光有四海元首萬邦時則舜禹稷卨(與契同)佐命垂
綂股肱天下聖德未衰而内禪元臣繼天而受命四姓承休
(嘗嬀氏夏姒氏商子氏周姬氏)迭有中邦五神環運(虞士德夏金德商水德周水德漢火德)炎
德復起周道削滅秦德暴戾皇天疇庸審厥保承乃命唐帝
之後振而興之又俾元臣之後(元一本作九者非也)翊而登之所以紹
復丕績不墜厥祀故曲逆(音去遇陳平所封又並如字云)起爲策士輔成帝
圖吐謀洞靈奮竒如神舜之胄也汝隂(夏侯嬰所封)脫帝密網摧
虜暴氣扶乘天休運行嘉謀禹之苗也鄼侯(鄼音贊蕭何所封)保綏
三秦控引漢中宏器廓度以大帝業卨之裔也淮隂(韓信所封)整
齊天兵導揚靈威覆趙夷魏拔齊殄楚平陽(曹参所封)破三秦虜
魏王絳侯(周勃所封)定楚地固劉氏皆稷之裔也克復堯緒昭哉
甚明天意若曰建大德者必唐帝之胄故漢氏興焉翼炎運
者必害臣之孫故群雄登焉是以高帝誕膺聖祚以垂德厚
探昊穹之奥旨載幽明之休祐殺白帝于大澤以承其靈建
赤旂于沛邑以昭其神假手于嬴以混諸侯(嬴秦姓)憑力于項
以離關東奉纉堯之元命而四代之後咸献其用德乘木之
大統而秦楚之盛不保其位旣建皇極設都咸陽撫征四方訓
齊天下乃樂沛宮以追造邦之本乃歌大風以昭武成之德
(高祖十二年過沛置酒沛宫歌大風)乃奠舊都(舊一本作尊)以壯王業之基生爲湯
沭之邑没爲思樂之地且曰萬歲之下魂遊于此惟兹原廟
沛宮之舊也祭蚩尤於是庭而赤精降導靈命於是邦而群
雄至登布衣於萬乘而子孫得以纉其緒化環堵爲四海而
黎元得以安其業基岱岳之高源洪河之長蓄靈擁休此焉
發跡盖以道備于是而後行之天下制成于是而後廣之宇
内天下備其道而神復乎本宇内成其制而心懷于舊宜其
正名以表功用成其始俾生靈盡其敬焉陳本以宅神用成
其終俾生靈盡其慕焉故高帝定位建兹閟宫惠皇嗣服爰
立清廟綿越千祀至今血食此所以成終而成始也且夫以
斷蛇之威安知不運其密用佐歲功以流澤歟以約法之仁
安知不流其神睠相舊邦之遺黎欤以紹唐之餘慶統天之
遺烈安知不奮其神化大祐於下土欤然則展敬乞靈烏可
巳也銘于舊邑以迪天命其辭曰
蕩蕩明德時惟放勛(扆于往切勛与勲同堯也)揖譲而退祚于後昆群蛇
輔龍以翊天門(翊一本作翊音工童云翊音貞飛至也今本作翊非是)登翼炎運唐臣
之孫秦網旣離鹿駭東夏長蛇封豕蹈躍中野天復堯緒鍾
祐于劉赫矣漢祖播兹皇猷揚旂沛庭約從諸侯(從將容勿)豪暴
震疊威聲布流緫制虎臣委成良疇勦殄覇楚(勦子小切絶也)遂荒
神州區宇懷濡黔黎輯柔表正萬國炎靈用休定宅咸陽以
都上游留觀本邦在鎬如周穆穆惠皇宗湮克承崇崇沛宮
清廟是憑原念大業肇經兹地乃專元命亦㪯嚴祀建旂釁
鼓遂據天位䰟遊故都永介丕祉煥列唐典嚴恭罔墜勤此
休銘以昭本始
劒門銘(并序)
惟蜀都重險多貨混同戎蠻人尨俗剽(剽匹妙切輕也)嗜爲寇亂皇
帝元年八月帥喪衆暴(永貞元年劒南西川節度使韋皐卒劉闢自爲留後邀旄節)群疑
不制妖㜸煽行(㜸魚刘切亦作&KR1416;)怙恃富強滔天阻兵攻䧟他部北
包劒門憑負丘陵以張驁猛堅利鋒鏑以拒大順謂雷霆之
誅莫巳加也惟梁守臣禮部尚書嚴公(嚴礪)以國害爲私讎以
天討爲巳任推仁仗信不待司死而人致其命立義抗憤不
待喋血(喋大頰切潘云殺人流血滂沱師古曰當作蹀謂履涉之)而士一其心悉師出次
祗俟明詔凡諸侯之師必出于是儲峙饗賚(峙一本作偫音峙具也)取
其豐穣乃遣前軍嚴秦奉揚王誅誕告南土十一月右師逾
利州蹈冠地乘山斬虜以遏奔衝左師出于劒門大攘頑嚚
諭引劫脅蟻潰鼠駭險無以固(一本以下有為字)收奪利地以須王
師刲刳腎腸振拔根柢俾無以肆毒用集我勲力&KR2855;鼓一振
(&KR2855;音墳)元戎啓行取其渠魁以爲大戮(九月行營節度使高崇文克成都擒刘闢送長)
(安)曲公忠勇憤悱(憤房吻切排音斐)授任堅明謀猷弘長用能啓闢
險阨夷爲大塗衰沮害氣對乎天意帝用休嘉議功居首增
秩師長進爲大藩(本傳云刘闢反以儲備有素檢校尚書左僕射十月以砺為東川節度使)宅是
南服將校群吏願刊山石昭著公之功垂號無窮銘曰
井絡坤垠(河圖括地象曰岷山之精上為井絡)時惟外區界山爲門環于蜀都
叢險積貨混并羌髳(茂侯切)狂猾窺隙狺狺嘨呼(狺魚巾切亦作㹞楚詞猛)
(犬狺狺)憑據勢勝厚其兇徒皇帝之仁宥而不誅暴非德馴害
及巴渝乃出王旅乃司列岳牧臣司梁(謂嚴砺)當其要束器備
攸積糗糧是蓄人無增賦師以饒足喋血誓士玄機在握分
命貔貅陳爲掎角(掎㪯綺切)右逾岷山左直劒門攻出九地(七書孫子)
(善守者藏於九地之下)上披重雲攀天蹈空夷視咀艱破裂層壘殄殱
群頑内獲固圉外臨平原天兵徐驅卒乘嘽(嘽他丹切衆也)大憝
囚戮(憝徒對切謂刘闢)戎夏咸歡帝圖厥功惟梁是先開國進位南
服于藩邦之清夷人以完安銘功鍳亂永代是觀
塗山銘(并序)
惟夏后氏建大功定大位立大政勤勞萬邦和寕四極威懷
之道儀刑後王當乎洪流方割災被下土自壷口而導百川
大功建焉虞帝耄期順承天曆自南河而受四海大位定焉
萬國旣同宣省風教自塗山而會諸侯大政立焉功莫崇乎
禦大灾乃賜玄圭以承帝命位莫尊乎執大象乃輯五瑞以
建皇極政旲先乎齊大綂乃朝玉帛以混經制是所以承唐
虞之後垂子孫之丕業立商周之前樹帝王之洪範者也嗚
呼天地之道尚德而右功帝王之政崇德而賞功故堯舜至
德而位不及嗣湯武大功而祚延于世有夏德配于二聖而
唐虞譲功焉功冠于三代而商周譲德焉宜乎立極垂統貽
于後裔當位作聖著爲世準則塗山者功之所由定德之所
由濟政之所由立有天下者宜取於此追惟大號旣發華蓋
旣狩方岳列位奔走來同山川守神莫敢遑寕(吳伐越得大骨吳使來問)
(仲尼曰禹致群神於會稽之山防風氏後至禹殺而戮之客曰敢問誰守為神仲尼曰山川之守足以紀綱天下者其守)
(為伸社稷之守為公侯)羽旄四合衣裳咸會虔恭就列俯僂聽命然後
示之以禮樂和氣周洽申之以德刑天威震耀制立謨訓宜
在長久厥後啓征有扈而夏德始衰羿距太康而帝業不守
皇祖之訓不由人亡政墜卒就陵替向使継代守文之君又
能紹其功德脩其政統卑宮室悪衣服拜昌言平均賦入制
定朝會則諸侯常至而天命不去矣兹山之會安得獨光于
後欤是以周穆遐追遺法復會于是山聲垂天下亦紹前軌
用此道也故余爲之銘庶後代朝諸侯制天下者仰則於此
其辭曰
惟禹體道功厚德茂會朝侯衛綂壹憲度省方宣教化制殊
類咸會壇位承奉儀矩禮具樂備德容旣孚乃舉明刑(一本作則)
以弼聖謨則戮防風(則一本作刑)遺骨專車克明克威疇敢以渝
宣昭黎憲(一本作献)耆定混區(耆音指又音移)傳祚後胤丕承帝圖塗山
巖(巖)界彼東國唯禹之德配天無極即山刊碑貽後訓則
壽州安豊縣孝門銘(并序)
壽州刺史臣承思言九月丁亥安豊縣令臣某上所部編戶
甿李興父被惡疾歲月就亟(就一本作疾)興自刃股肉假託饋獻
其父老病巳不能啖啜(啖都濫切啜殊悅切与歠同)宿而死興號呼撫臆
口鼻垂血捧土就墳沾漬涕洟(音夷)墳左作小廬蒙以苫茨(苫詩)
(廉切)伏匿其中扶服頓踊(扶服即匍匐)晝夜哭訴孝誠幽逹神爲見
異廬上産紫芝白芝二本各長一寸廬中醴泉湧出竒形異
狀應驗圖記此皆陛下孝理神化隂中其心(中去声)而克致斯
事謹案興亡庶賤陋循習浅下性非文字所導生與耨耒爲
業(一作伍)而能鍾彼醇孝超出古列天意神道猶錫瑞物以表
殊異伏惟陛下有唐堯如天如神之德宜加旌褒合于上下
請表其里閭刻石明白宣延風美觀示後祀永永無極臣昧
死上請制曰可其銘云(一本无此二字)
懿厥孝思兹惟淑靈禀承粹和篤守天經(孔子云夫孝天之經也)泣侍
羸疾默禱隠冥引刃自嚮殘肌敗形羞膳奉進憂勞孝誠惟
時高高曾不是聽創巨痛仍(創即瘡字礼記三年問篇創鉅者其日久痛甚者其愈遟)號
于穹昊捧土濡涕頓首成墳䧟膺腐皆寒暑在廬草木悴死
鳥獸踟蹰殊類異族亦相其哀肇有二位(天地也)孝道爰興克
修厥猷載籍是登在位有虞以孝烝烝仲尼述經以教于曾
惟昔魯侯見命夷宫(周夷王廟也國語周宣王欲得國子之能導訓諸侯者穆仲曰魯侯孝王乃命)
(於夷宫中)亦有考叔寤莊稱醇(左傳隱公二年鄭莊公寘姜氏于城穎考叔有献於公云云公從)
(之遂爲母子如初君子曰穎考叔純孝也愛其母施及莊公)顯顯李氏寔與之倫哀嗟道
路涕慕里鄰邦伯章奏稽首慇懃上動帝心旁逹明神神錫
祕祉三秀靈泉(楚詞云采三秀於山間三秀芝草也靈泉即醴泉)帝命荐加亦表其
門統合上下交贊天人建此碑號億齡揚芬
武岡銘(并序)
无和七年四月黔巫東鄙蠻獠雜優(獠竹絞切又音老亦作䝤西南夷名)盗弄
庫兵賊脅守帥(元和六年辰溆蛮酋張伯靖按黔中觀察使竇群督飲苛刻因聚衆叛殺長吏劫掾辰錦)
(諸州連九同以目固)南鈎牂牁(音臧柯漢武帝定西南夷置牂牁郡)外誘西原(蛮也)置魁立
帥殺牲盟誓洞窟林麓嘯呼成群皇帝下銅獸符發庸蜀荆
漢南越東甌之師四面討問畏罪憑阻逃遁不即誅(时崔能嚴綬柳)
(公綽討之三歲不能定)時惟潭部戌帥御史中丞柳公綽練立將校提
卒五百屯于武岡不震不騫如山如林告天子威命明白信
順亂人大恐視公之師如百萬視公之令如風雷怨號呻吟
喜有攸訴投刃頓伏願完父子卒爲忠信奉職輸賦進比華
人無敢不龔母弟生壻継來于潭咸致天廷皇帝休嘉式新
厥命(嚴綬遣部將李志列招張伯靖遂以其家属舒秀和䓁詣江陵詔嚴綬皆授麾下將以撫之以伯靖為右威衛)
(翊府中郎將)兇渠同惡革面向化如醉之醒如狂之寕公爲薬石
俾復其性詔書顯異進臨江漢(以柳公綽為鄂岳觀察使)益兵三倍爲時
碩臣殿于大邦(殿多見切鎮也)文儒申申有此武功於是夷人始復
聞公之去相與高蹈涕呼若寒去裘昔公不夸首級爲巳能
力專務教誨俾邦斯平我老洎幼由公之仁小不爲虺蜮(虺許)
(偉切虫也蜮越福切短狐也似鼈三足能含沙射人影)大不爲鯨鯢(鯨其京切鯢五兮切左宣十二年注)
(鯨鯢大魚也以喻不義之人吞食小國)恩重事持不迩而遠莫可追巳願銘武
岡首以慰我思以昭我類(一作隣)以示我子孫弥億萬年(一夲无弥)
(字)俾我奉國如令之誠鄰之我懷如公之勤其辭曰
黔山之㠝(㠝族丸切高也)巫水之磻(音盤曲也)魚駭而離獸犯而残戶恐
合竄(合一本作谷)彼攘仍亂(彼一本作披)王師來誅(來二本作未)期死以緩
公明不疑公信不欺援師定命(援一本作授)俾邦克正皇仁天施
我反其性我塗四闔公示之門我愚抵死公示之恩旣骨而
完旣亡而存奉公之訓貽我子孫我始蝥賊(蝥音矛)由公而仁
我始寇酧由公而親山畋澤&KR1547;(与魚同周礼有&KR1547;人)輸賦于都陶穴刊
木室我姻族烹牲是祀公受介福揲蓍以占(揲舌揲切又音舌揲蓍一本作)
(圻蓴)公宜百禄皇懋公功陟于大邦遠哉去我誰嗣其良有穴
之丹有犀之顚匪曰余固公不可賂祝鄰之德恒遵公則勖
余之世永謹邦制(此四字一本作以永邦制)南夷作詩刻示來裔
井銘(并序)
始州之人(柳州人)各以甖甈(甖音罌瓶類大䐓小口甈五計切小雅云康瓠謂之甈瓠壼也一云)
(甈破甖也)負江水莫克井飲崖岸峻厚旱則水益遠人陟降大艱
雨多塗則滑而顚恒惟咨嗟怨惑訛言終不能就元和十一
年三月朔命爲井城北隍上未晦果寒食冽而多泉邑人以
灌其上堅垍(一作壯垍巨至切堅士也)其利悠久其相者浮圖談康軍事
牙將米景鑿者蔣晏凡用罰布六千三百役庸三十六大甎
千七百其深八尋有二尺(八尺曰尋)銘曰
盈以其神其來不窮惠我後之人噫疇肯似于政其來日新
(言作盈以神)
舜禹之事(晏元献公北文与下謗譽咸宜等篇恐是傳士韋籌所作)
魏公子丕由其父得漢禪還自南郊謂其人曰舜禹之事吾
知之矣由丕以來皆笑之柳先生曰丕之言若是可也嚮者
丕若曰舜禹之道吾知之矣丕罪也其事則信吾見笑者之
不知言未見丕之可笑者也凢易姓授位公與私仁與強其
道不同而前者忘後者繫其事同使以堯之聖一日得舜而
與之天下能乎吾於小爭於朝大爭於野其爲亂堯無以巳
之何也堯未忘於人舜未繫於人也堯之得舜也以聖舜之
得堯也以聖兩聖獨得於天下之上奈愚人何其立於朝者
放齊猶曰朱啓明而况在野者乎堯知其道不可退而自忘
舜知堯之忘已而繫舜於人也進而自繫舜舉十六族去四
凶族使天下咸得其人(一本作仁)命二十二人興五教立禮刑使
天下咸得其理合時月正曆數齊律度量權衡使天下咸得
其用積十餘年人曰明我者舜也齊我者舜也資我者舜也
天下之在位者皆舜之人也而堯隤然聾其聦昏其明愚其
聖人曰往之所謂堯者果烏乎在哉或曰耄矣曰匿矣又十
餘年其思而問者加少矣至於堯死天下曰久矣舜之君我
也夫然後能揖譲受終於文祖舜之與禹也亦然禹旁行天
下功繫於人者多而自忘也晚益之自繫猶是也而啓賢聞
於人故不能夫其始繫於人也厚則其忘之也遲不然反是
漢之失德久矣其不繫而忘也甚矣宦董袁陶之賊生人盈
矣(曹宦官董卓袁紹袁術兄弟及陶謙)丕之父(曹操字孟德)攘禍以立強積三十餘
年天下之主曹氏而巳無漢之思也丕嗣而禪天下得之以
爲晚何以異夫舜禹之事耶然則漢非能自忘也其事自忘
也曹氏非能自繫也其事自繫也公與私仁與強其道不同
其忘而繫者無以異也堯舜之忘不使如漢不能授舜禹舜
禹之繫不使如曹氏不能受之堯舜然而世徒探其情而笑
之故曰笑其言者非也問者曰堯崩天下若喪考妣四海遏
密八音三載子之言忘若甚然是可不可歟曰是舜歸德於
堯史尊堯之德之辭者也堯之老更一世矣德乎堯者盖巳
死矣其幼而存者堯不使之思也不若是不能與人天下
謗譽
凢人之獲謗譽于人者亦各有道君子在下位則多謗在上
位則多譽小人在下位則多譽在上位則多謗何也君子宜
于上不宜于下小人宜于下不宜于上得其宜則譽至不得
其宜則謗亦至此其凡也然而君子遭亂世不得巳而在于
上位則道必咈于君而利必及于人由是謗行于上而不及
于下故可殺可辱而人猶譽之小人遭亂世而後得居於上
位則道必合於君而害必及于人由是譽行于上而不及于
下故可寵可富而人猶謗之君子之譽非所謂譽也其善顯
焉爾小人之謗非所謂謗也其不善彰焉尔然則在下而多
謗者豈盡愚而狡也哉在上而多譽者豈盡仁而智也哉其
謗且譽者豈盡明而善褒貶也哉然而世之人聞而大惑出
一庸人之口則羣而郵之且置於遠迩莫不以爲信也豈惟
不能褒貶而巳則又蔽於好惡奪於利害吾又何從而得之
耶孔子曰不如鄕人之善者好之其不善者惡之善人者之
難見也則而謗君子者爲不少矣其謗孔子者亦爲不少矣
傳之記者叔孫武叔時之顯貴者也其不可記者又不少矣
是以在下而必困也及乎遭時得君而處乎人上功利及於
天下天下之人皆歡而載之向之謗之者今從而譽之矣是
以在上而必彰也或曰然則聞謗譽于上者反而求之可乎
曰是惡可(惡平声)無亦徵其所自而巳矣其所自善人也則信
之不善人也則勿信之矣苟吾不能分於善不善也則巳耳
如有謗譽乎人者吾必徵其所自未敢以其言之多而舉且
信之也其有及乎我者未敢以其言之多而榮且懼也苟不
知我而謂我盗跖(之石切)吾又安取懼焉(取一本作最下同)苟不知我
而謂我仲尼吾又安取榮焉知我者之善不善非吾果能明
之也要必自善而巳矣
咸宜
興王之臣多起汙賤人曰幸也亡王之臣多死寇盗人曰禍
也余咸宜之當兩漢氏之始屠販徒隷出以爲公侯卿相無
他焉彼固公侯卿相器也遭時之非是以詘獨其始之不幸
非遭高光而以爲幸也漢晉之末公侯卿相劫戮困餓伏牆
壁間以死無他焉彼因劫戮困餓器也遭時之非是以出獨
其始之幸非遭卓矅(後漢董卓晉刘曜)而後爲禍也彼困於昏亂伏
志氣屈身體以下奴虜平難澤物之德不施于人一得適其
踶(潘云踶徒計切蹋也莊子怒則分背相踶)因大擊鞭折而爲五六馬踶不巳墜
於地傷焉視其内則空空然其理若糞壌無所頼者今之梔
其貌蠟其言以求賈技於朝者(賈音古一本无者字)當其分則善一誤
而過其分則喜當其分則反怒曰余曷不至於公卿然而至
焉者亦良多矣居無事雖過三年不害當其有事驅之於陳
力之列以御乎物以夫空空之内糞壌之理而以責其大擊
之效惡有不折其用而獲墜傷之患者乎(一本无者字)
吏商
吏而商也(銭重作柳文後䟦曰得善本云吏非商也吏而商)汙吏之爲商不若廉吏
之商其爲利也博汙吏以貨商資同惡與之爲曹大率多减
耗役傭工費舟車射時有得失取貨有苦良(苦音古周礼天官典婦功辨其)
(善良)盗賊水火殺敓焚溺之爲患(敓与奪同)幸而得利不能什一二
身敗禄奪大者死次貶廢小者惡終不逐(者一本作名)汙吏惡能
商矣哉(惡音烏)廉吏以行商(行下孟切)不役傭工不費舟車無資同
惡減耗時無得失貨無良苦盗賊不得殺敓水火不得焚溺
利愈多名愈尊身富而家強子孫葆光是故廉吏之商博也
苟修嚴潔白以理政由小吏得爲縣由小縣得大縣由大縣
得刺小州其利月益各倍其行不改又由小州得大州其利
月益三之一其行又不改又由大州得廉一道(廉察也如今監司戸)其
利月益之三倍不勝富矣苟其行又不改則其爲得也夫可
量哉雖赭山以爲章涸海以爲塩未有利大能若是者然而
舉世爭爲貨商以故貶吏相逐於道百不能一遂人之知謀
好邇富而近禍如此悲夫或曰君子謀道不謀富子見孟子
之對宋牼乎(牼口莖切)何以利教爲也柳子曰君子有二道誠而
明者不可教以利明而誠者利進而害退焉吾爲是言爲利
而爲之者設也或安而行之或利而行之及其成功一也吾
哀夫没於利者以亂人而自敗也姑設是庶由利之小大登
進其志幸而不撓乎下以成其政交得其大利吾言不得巳
爾何暇從容若孟子乎孟子好道而無情其功緩以䟽未若
孔子之急民也
東海若
東海若(海神名)陸遊登孟諸之阿(孟諸澤名在睢陽縣東北)得二瓠焉刳而
振其犀以嬉(犀瓜辨)取海水雜糞壌蟯蚘而實之(童云蟯如消切腹中䖝蚘)
(音尤又音回)臭不可當也窒以密石舉而投之海逾時焉而過之
曰是故棄糞耶其一徹聲而呼曰我大海也東海若呀然而
笑曰(呀虚牙切)怪矣今夫大海其東無東其西無西其北無北其
南無南旦則浴日而出之夜則㴞列星涵太隂揚隂火珠宝
之光以爲明其塵霾之雜不處也必泊之西澨(音誓水邊增士)故其
大也深也潔也光明也無我若者今汝海之棄滴也而與糞
壤同體臭朽之與曹蟯蚘之與居其狹咫也又冥暗若是而
同之海不亦羞而可憐哉子欲之乎吾將爲汝抉石破瓠盪
群穢於大荒之島而同子於向之所陳者可乎糞水泊然不
悅曰我固同矣吾又何求於若吾之性也亦若是而巳矣穢
者自穢不足以害吾潔狹者自狹不足以害吾廣幽者自幽
不足以害吾明而穢亦海也狹幽亦海也突然而往于然而
來孰非海者子去矣無亂我其一聞若之言號而祈曰吾毒
是久矣吾以爲是固然不可異也今子告我以海之大又目
我以故海之棄糞也吾愈急焉涌吾沫不足以發其窒旋吾
波不足以穴瓠之腹也就能之窮歲月耳願若幸而哀我哉
東海若其抉石破瓠(其一本作乃字)投之孟諸之陸盪其穢於大荒
之島而水復於海盡得向之所陳者焉而向之一者終與臭
腐處而不變也今有爲佛者二人同出於毗盧遮那之海而
泊於五濁之糞而幽於三有之瓠而窒於無明之石而雜於
十二類之蟯蚘人有問焉其一人曰我佛也毗盧遮那五濁
三有無明十二類皆空也一也無善無惡無因無果無脩無
證無佛無衆生皆無焉吾何求也問者曰子之所言性也有
事焉夫性與事一而二二而一者也子守而一定則大患者
至矣(一本而則字)其人曰子去矣無亂我其一人曰嘻吾毒之久
矣吾盡吾力而不足以去無明窮吾智而不足以超三有離
五濁而異夫十二類也就能之其大小劫之多不可知也若
之何問者乃爲陳西方之事使修念佛三昧一空有之說於
是聖人憐之接而致之極樂之境而得以去群惡集萬行居
聖者之地同佛知見矣向之一人者終與十二類同而不變
也夫二人之相違也(違一本作遠)不若二瓠之水哉今不知去一
而取一甚矣︻註釋音辯唐柳先生集卷之二十
