增廣註釋音辯唐柳先生集卷之四十
祭文哭辭(一本无哭辭字)
祭楊憑詹事文(元和十二年)
年月子婿謹以清酌庶羞之奠昭祭于丈人之靈(宗元娶憑弟楊凝女)
(爲憑之從子婿或云即憑之婿也一本子婿字下有使持節柳州諸軍事守柳州刺史柳某字)卿雲輪囷(卿即)
(慶字囷區倫切)天漢昭回自然物外寕雜塵埃公禀間氣(間居見切)心靈
洞開翶翔自得誰屑羣猜孝友忠信聞于九垓(音該)摛華發藻
其動如雷世榮甲科(大曆九年憑㪯進士甲科)亦矜顯處(矝一本作務)公之俊
德有而不顧銜史之選朝之所注公勤于養投劾引去(憑絜事節)
(度府召為監察御史不楽檢局輒自免去)時任方隅威刑是務公施其惠亦莫有
遻(童云遻五故切与迕同)京兆之難下多怨怒或由以黜瓦石盈路(貞元)
(中京兆尹李实貶通州長史市里歡呼皆䄂瓦䃯遮道伺之实由間道獲免)公捍其強仁及童孺
(元和四年憑自江西入為京兆尹)左迁而出擁道牽慕道峻多謗德優見憎
煩言旣詆倚法斯繩(憑与御史中丞李夷簡素有隙夷簡劾憑江西奸贓及他不法詔即臺參訊夷)
(蕳痛謫發欲詆以死憲宗以憑洽京兆有績但貶賀州臨賀尉)南過九疑(山名謂謫臨賀時)東逾秣
陵(秣陵江寕今建康也謂自臨賀徙杭州長史)顛沛三載天書乃徵入傳王國嘉
聲聿興(自杭州召入爲王傅)詹事東宫致政是膺(自王傅徙太子詹事)年唯始至
道則弥勵頡頏今古(童云頡奚結切頏音杭又音剛与亢同飛而上曰頡飛而下日頏)優游
德藝實期濬發再光文陛誰謂昊天遽茲降厲嗚呼哀哉某
以通家承德夙奉良姻莫成子姓早喪淑人(貞元十五年子厚妻楊氏卒年)
(二十二元子)恩禮斯重眷撫惟新綢繆其志實敬實勤迨今挈然
十有八祀家缺主婦身迁萬里謗言未明黜伏逾紀德輝間
絶音塵莫俟歲首發函視遠如迩雖當沉痼心術猶治撫膺
蝢首流泣瞪視(童云瞪丈證切直視潘云真耕切)旣歛而還莫傳音旨嚮風
長慟於茲巳矣嗚呼哀哉承訃之始卜兆旣逾載馳斯文出
拜路隅哀從海澨(視裔切)禮致皇都寸誠相續終歲不渝天道
悠遠人世多虞寄心双表(謂墓關)長恨囚拘嗚呼哀哉
祭穆質給事文(一夲作祭穆抚州文)
昭祭于給事五丈之靈自古直道鮮不顛危禍之重輕則繫
盛衰矯矯明靈克丁聖時形軀獲宥三黜无虧賢良發策始
振其儀天子動容敬我直辭(貞元元年德宗策賢良問以天旱穆質對言两漢故事三公當)
(免卜式著議弘羊可烹德宗喜之)載之冊府命以諫司(穆質以制策自畿尉迁左補闕)抗奸
替否與正爲期奏書百上知无不爲誰謂劉賈(刘向賈誼)英風莫
追給事黃門奉職樞機封還付外動獲其宜(質累迁給事中政事得失未嘗)
(不尽言)無曠尔位惟公在斯逹道之行實惟交友患難相死其
廢目久公實毅然誓均悔咎挺身立氣不改其守黜刺南荒
義言盈口(元和四年京兆尹楊憑貶臨賀尉質坐与憑善貶開州刺史)封章致命志期殞
首邈矣高標誰嗣于後王命南下郡符東剖流滯湮淪殱此
遐壽(或云自開州移抚州未及行而卒耳)嗚呼哀哉公之伯仲信惟先執(記曲礼云)
(見父之執執友也穆質穆員穆賞並秘書監穆寕之子見子厚先友碑隂記)感激之風道同義立
中司守直奸權是襲致之徽纆誣以賄入瑣瑣其徒榜訊愈
急(榜薄庚切箠也穆贊擢侍御史鞠盧岳妻分財事持平不阿中丞盧紹与宰相竇參誣替受金捕送嶽侍御史杜倫)
(希其意鍜鍊甚急)詔下三司議于洛邑噫我先君邦憲是輯(同上贊弟賞詣)
(闕撾登聞鼓訟冤詔三司使柳鎮李覿楊瑀覆治无之猶出為邢州刺史鎮亦坐貶夔州司馬)平反羣枉(反字)
(袁切漢書平反注憣罪人辝使從輕也)大忤三揖(忤五故切左傳哀公二年三揖在下注三搑卿大夫士)
危法旋加譛言俄及左宦夔國(謂子厚之父坐貶夔州司馬前漢設左官之律注仕於諸)
(侯曰左官)義夫掩泣邪臣旣黜乃進其級(貞元八年竇参貶乃召質爲刑部郎中)端
于庶僚直聲允集虔虔小子夙奉遺則公在郎位再罹擯抑
時忝憲司竊分枉直抗辭犯長有志無力惟韓洎劉(監察御史韓泰)
(刘禹錫)同憤霑臆道之不行銜媿罔極公在左掖議登秋官先
定于志將發其難決白無狀以申禍端秉心撰詞義不可于
會逢友累(累力僞切謂坐与楊憑善而坐貶謫)曾莫自安感于禇中(禇中吕切左傳成公)
(三年荀罃之在楚也鄭賈人有將寘諸禇中以出既謀之未行而楚人歸之賈人如晉荀罃善視之如实出巳)有涕
汍瀾(潘云汍胡官切瀾落官切選涕垂睫而汍瀾注涕泣闌干)嗚呼哀哉壽宫久翳狼荒
萬里禮不可違誠不可弭抽哀洩憤舒文致美願遡海風以
窮洛涘清明如在神鍳何巳嗚呼格思以慰勤止
祭吕衡州温文(呂温字化光一字和叔)
維元和六年歲次辛夘九月癸巳朔某日友人守永州司馬
員外置同正員柳宗元謹遺書吏同曹(書吏姓名)家人襄兒奉清
酌庶羞之奠敬祭于吕八兄化光之靈嗚呼天乎君子何厲
天實仇之生人何罪天實讎之聦明正直行爲君子天則必
速其死道德仁義志存生人天則必夭其身吾固知蒼蒼之
無信莫莫之無神今於化光之殁怨逾深而毒逾甚故復呼
天以云云天乎痛哉堯舜之道至大以簡仲尼之文至幽以
默千載紛爭或失或得倬乎吾兄獨取其直貫于化始與道
咸極推而下之法度不忒旁而肆之中和允塞道大藝備斯
爲全德而官止刺一州年不逾四十佐王之志没而不立豈
非修正直以召災好仁義以速咎者耶宗元幼雖好學晚未
聞道洎乎獲友君子乃知適於中庸削去邪雜顯陳直正而
爲道不謬兄實使然嗚呼積乎中不必施於外𥙿乎古不必
諧於今二事相勘(一本勘作期字)從古至少至於化光最爲大甚理
行第一尚非所長文章過人略而不有夙志所蓄巍然可知
貪愚皆貴險狠皆老則化光之夭厄反不榮歟所慟者志不
得施蚩蚩之民不被化光之德庸庸之俗不知化光之心斯
言一出内若焚裂海内甚廣知音幾人自友朋彫喪志業殆
絶唯望化光伸其宏略震耀昌大興行於時使斯人徒知我
所立今復往矣吾道息矣雖其存者志亦死矣臨江大哭萬
事巳矣窮天之英貫古之識一朝去此終復何適嗚呼化光
今復何爲乎止乎行乎昧乎明乎豈蕩而爲大空與化無窮
乎將結而爲光耀以助臨照乎豈爲雨爲露以澤下土乎將
爲雷爲霆以泄怨怒乎豈爲鳳爲麟爲景星爲卿雲(卿即慶字)以
寓其神乎將爲金爲錫爲圭爲璧以栖其魄乎豈復爲賢人
以續其志乎將奮爲明神以遂其義乎不然是昭昭者其得
巳乎其不得巳乎抑有知乎其無知乎彼且有知其可使吾
知之乎幽明茫然一慟腸絶嗚呼化光庶或聽之
祭李中丞文(御史官属其祭)
維貞元二十年歲次甲申五月某朔二十二日故吏儒林郎
守侍御史王播將仕郎守殿中侍御史穆贄(當作質字)奉議郎行
殿中侍御史馮邈承奉郎守監察御史韓泰宣德郎行監察
御史范傳正文林郎守監察御史劉禹錫承務郎監察御史
裏行柳宗元承務郎監察御史裏行李程等謹以清酌之奠
(云疾君視之東首加朝服拖紳)卷衣巳復(卷与捲同復始死之招魂也礼記喪大記曰復者皆升自東榮中屋)
(復危比面三号捲衣投于前)禮備賵贈(潘本贈作賻賵芳鳳切賻符遇切公羊日車馬日賵貨財曰賻注皆)
(助生送死之礼)恩加命服窀穸有時(窀之倫切厚也穸音夕夜也左傳窀穸之事注猶長夜也)歲
月逾蹙播等猥備官屬况當廌延承其規模奉以周旋近或
逾月遠則累年咸承至公官守獲全故事盡在遺風藹然俯
仰庭除顧慕潺湲致誠一觴拜訣堂筵嗚呼哀哉
爲韋京兆祭杜河中文(韋夏卿祭杜確)
維年月日甲子京兆尹韋夏卿謹以清酌之奠敬祭于故河
中節度贈禮部尚書杜公之靈自古謀帥恒在諸儒晉登郄
縠亦以詩書(郄乞逆切左氏作郤俗從吝縠胡谷切左傳僖公二十七年晉作三軍謀元帥趙㐮日郤縠可)
(說礼楽而敦詩書)爰及近代二柄殊途授鉞之臣率由武夫時惟明
靈道冠學徒天子有命揔其戎車何以邦之維絳及蒲(州名並属)
(河中)有山有河殿此大都(殿下練切鎮也)焜燿昌時振宣後學命服之
盛光于列岳謂保豐福永縻王爵壽如何期神不可度(待洛切)
嗚呼哀哉大歷之歲詔徵茂才時忝同道(一作科)俱起草萊懷
策旣陳綸言煥開考第居甲(大曆二年夏卿与弟正卿及確同㪯賢良方正高第)自天
昭回分命邦畿(夏卿初爲高陵主簿)步武獲陪同志爲友星霜屢廻長
我十年禮宜兄事(記曲礼十年以長則兄事之)周游歡洽莫不如志于後
多幸謬列周行(潘云行戶剛切詩寘彼周行注行列也置周之列位箋謂朝廷臣也左傳㐮公十五年注)
(周徧也言徧于列位)又同制書並命文昌及余稍遷吏部爲郎公属中
兵此焉分行(夏卿爲吏部員外郎確爲兵部員外郎)再獲聮事東西相望(望音忘)
出處同道樂惟其常後余出刺九載南服(夏卿自給事中出爲常蘇二州刺史)
公自左輔遂膺推轂(推通回切史記王者之遣將也跪而推轂貞元十五年以同州刺史杜確爲河)
(中尹河中晉絳觀察使)我勤魏闕爰揔九流(貞元十五年夏卿爲吏部侍郎九流九品也)誰
謂河廣願言莫由烹魚之問往復相醻惠好斯厚惟以綢繆
(綢直由切繆莫彪切)余弟宗卿獲庇仁宇(韋宗卿爲河中從事)命佐廉問忘其愚
魯假以羽翼俾之騫翥(騫音軒翥章恕切飛㪯也)惠文峩峩(惠文冠也秦時法吏冠柱)
(後惠文)赤紱在股(&KR0807;音弗詩作芾諸侯以赤韋爲之古蔽膝之象此謂韋宗卿)榮映斯極從
容何𥙷承慶惟深報恩無所嗚呼哀哉天子震悼哀我良臣
密印追贈尚書禮殷四方興嗟况此故人循念平昔徘徊悲
辛卜葬斯及禮儀畢陳敬薦行潦洩哀兹辰嗚呼哀哉
爲韋京兆祭太常崔少卿文(韋夏卿)
維年月日甲子京兆尹韋夏卿謹以清酌庶羞之奠敬祭于
亡友故大常少卿崔公之靈惟靈率是良志蹈其吉德炳蔚
文彩周流斈殖(氶聀切左氏夫斈殖也注殖猶生長也)孔氏之訓專其傳釋黃
老之言探乎幽賾(士革切)六書奥祕是究是索(六書一日象形二日指事三日)
(會意四日假借五曰形声六日轉注並字斈)叩爾玄關保其眞宅藝成行備披雲
騁跡康莊未窮(尔雅道五逹謂之康六逹謂之莊)濛汜巳極(潘云汜音似楚辝注汜水涯也)
(言日出東方腸谷之中暮入西極濛水之涯)嗚呼哀哉夙歲同道從容洛師(書洛誥朝)
(至于洛師唐東都)接袂交襟以遨以嬉策駕嵩少(嵩失弓切少失照切嵩高少室二山)
(名在河南府)泝舟瀍伊(泝音素瀍伊二水)笑咏周星(左傳一星終矣謂十二年)其樂熙
熙丹霄可望青雲可期洛中十友談者榮之惟鄭洎齊各登
鼎司(鄭餘慶斉映)或喪或存山川是違繄我夫子(繄烏兮烏帝二切)宜相
清時命之不遐孰不悽悲嗚呼哀哉往佐居守及爾同寮笑
遨交歡匪夕則朝入同其室出聮其鑣(卑驕切馬銜也)投文報章旣
歌且謠及我爲郎優游吏部公爲御史持憲天路文陛徐趍
眷戀相顧歡愛之分有加于素自我于邁歴刺東吳離憂十
年復會名都余爲侍郎銓揔攸居實得茂彦奉其規模聮事
合情又倍其初我尹京兆公亞奉常步武相望佩玉以鏘謂
保崳樂長此翶翔抱疾幾何忽焉其亡嗚呼痛哉原念往昔
愛均骨肉我有書笥盈君尺牘寤言在耳今古何速失涕興
哀匍匐往哭撫筵一呼心焉摧剥(普木切)日月逾邁佳城遽卜
素車千里逶迤山谷(逶於危切迤余支切)晦爾精靈藏之斧屋(礼記檀弓孔子)
(日吾見若覆夏屋者矣見若斧者矣馬鬛封之謂也)嗚呼哀哉丹旌即路祖奠在廷去
此昭昭就爾冥冥敬陳泂酌以告明靈(詩大雅泂酌彼行潦注水乏薄者遠酌取)
(之)臨觴永慟庶寫哀誠嗚呼哀哉伏惟尚饗
爲李京兆祭楊凝郎中文(李實)
維貞元十九年歲次癸未四月辛未朔某日檢校工部尚書
京兆尹司農卿李實謹以清酌庶羞之奠敬祭于故兵部郎
中楊公之靈惟靈清標霜㓗馨德蘭薰冲和茂著孝友彰聞
濬發洪緒激揚清芬思侔德祖(思蘇恣切後漢楊脩字德祖)學紹子雲(楊雄)
(二事並楊姓)瑩彼靈府彬其英文吐論冠時舒華軼羣(軼音逸)百氏
之奥一言可分旁貫釋老豈伊典墳謂躡公相(躡泥輒切)贊揚聖
君高山安仰逝水沄云嗚呼哀哉惟是伯仲並爲士則(疑兄憑弟)
(凌皆有名於時)連擢首科(大曆九年憑中進士弟十三年凝中進士弟)迭居顯職公之懿
美發自朋僚播于四方令問克昭炯然獨識卓爾孤標翼翼
其容羽儀清朝載筆東掖動無不紀(掖夷益切凝爲右史書事不回)起草南
宫時論增美(凝迁司封員外郎革正封邑申明嫡媵正声彰聞)大梁有艱天子是使
(貞元十二年凝爲宣武軍節度判官是時宣武帥李乃榮卒其子擅領軍務)密勿之謀唯道是履
復歸郎署職兹中兵(貞元十八年凝起家爲兵部郎中)簡稽無撓以考其成
(周礼遂人注簡稽士卒兵器簿書簡猶閱也稽猶計也)英風未攄沉痾遽嬰(痾於何切病也)孰
云積善降以促齡昔歲江表獲同宴語謬爲好仁不我遐阻
公之元兄(謂楊憑)復惠德音優游多暇眷眄逾深清言盈耳尺
素相尋冀兹競爽(左傳昭公三年晏子曰二惠競爽猶可又弱一个焉姜其危哉)焜燿儒林
及此彫落秪摧我心嗚呼哀哉遣車就引(潘云遣語戰切礼記雜記注遣車載)
(所包遣奠而蔵之者大夫以上乃有遣車)哀挽先路(挽无反切引也挽歌者喪家之楽執紼者相和之声)迅
風悽悲頽景幽暮傾都殄瘁揮涕相顧矧兹故人誰任痛慕
潢汙一觴詎寫平素尚饗
爲安南楊侍御祭張都護文(祭張舟)
維年月日故吏某職官某敬祭于故都護御史中丞張公之
靈交州之大南極天際禹績無施秦強莫制或賓或叛越自
漢世聖唐宣風初鮮寕歲稍臣卉服漸化椎䯻(椎傳追切髻音計)卒
爲華人流我愷悌士變之理惟公克繼(三國吳志士夑字彦威漢末爲交趾太守)
(在郡二十年疆埸无事)勤勞遠圖敷贊嘉惠銅柱南表前功載修(元和元年)
(張舟自安南經略副使迁都護本𬋩經略使乃復銅柱以正封略)空道北出(空与孔同張騫傳楼蘭姑師小)
(國當佐道)式遏蠻陬(將侯切聚居也一曰隅也)梯航連連旌旆悠悠輻湊都會
皇威以流方荷天寵宜公宜侯聲馳帝鄕魄降炎州(礼記體魏則降)
(謂死也)嗚呼哀哉公昔試吏時推清能公昔乘軺(軺音遥使者車謂爲安南)
(經略廵官)人知凖繩鰥嫠以安征賦用登柱史稍遷郎曹繼昇程
功佐理海裔斯澄(張舟三歴御史檢校尚書礼部員外郎轉礼部郎中爲安南副都護充經略副使)
乃紀南方專任是憑(謂迁檢校太子右庶子兼安南都護兼御史中丞充本𬋩經略安无處置等使)
禮分五玉恩錫百朋(尚書修五礼五玉毛詩菁菁者莪錫我百朋注古者貨具五具爲朋百朋言得)
(䘵之多)開府辟掾羣英攸屬顧兹陋微敢厠甄錄(甄稽延切)旣受筐
篚載加命服賜有楚冠用慙豸角(豸澤買切續漢志云獬豸神羊能别曲直楚王嘗獲)
(之故以爲冠)星言赴命注望幃幄(愇一本作惟字)視險如夷瞻程非邈伯
氏左宦(謂侍御之兄)爰滯中途流連隱憂言念涕濡子姓莫在使
命頓殊(一本命作令)兢魂吊影敢廢斯須情留江徼(音呌)夢結天隅
恩切有𥙿(詩此令兄弟綽綽有𥙿)義乖從役顧慕長慟展轉增惕膐力
猶在(潘云膐音吕脊骨也或从肉此宜作旅詩旅力方剛注旅衆也)中腸屢激方俟銷憂永
期投跡謙德不福法星降災廷懸遽徹(礼記大夫无故不徹懸注懸楽器鍾磬之)
(属喪則徹之)馹訃爰來(馹音日驛傳也)撫躬益恨循顧增哀瞻容莫及報
德何階輤車北轅(童云輤音茜喪車也)申莫克諧望拜徒至音塵水乖
南州斗酒(後漢曹操祭橋玄墓日隻雞斗酒過相沃酹)庶寫幽懷
祭萬年裴令文(裴謹字封叔)
惟靈孝友之性寔惟天與飾以儒書洽其譽處枵然其量(潘云)
(枵虚驕切疑當作呺虚大皃莊子非不呺然大也)廓爾其宇人以義來我以身許褰
裳赴急不避寒暑交半域中多容鮮拒賢於博弈媚兹讌語
或泛或沉兩得其所考禮成文墜章克舉(唐自開元制礼云國恤一章累聖陵)
(寢皆因事擥綴裴墐佐杜黃裳聮奉崇陵豐陵礼儀乃撰二陵集礼藏之南閣)展樂承職音官式序
(裴墐為太常主薄作坐立二部伎圖)旣聮奏復(謂二陵集礼)亦圖筍虡(音笋巨懸鍾磬者橫日筍)
(植日簴)播在奉常永傳儀矩脫略細謹慠忽煩言坦然自居無
顧仇怨(潘云叶韵音冤讎也恚也文選空負百年怨)卒成官謗莫究禍源坐黜中
徙再期騰鶱(音軒飛皃下从鳥裴墐為金川猾吏所譛御史按章具獄再謫道州䙉州為佐掾)孰云
蓄憤遽此歸魂嗚呼哀哉世稱姻黨鮮克終吉唯我與君久
而逾密追惟淑德嬪于君室(墐娶子厚之姊)上順尊卑下歡儔匹致
其孝敬式是仁恤爰及童孩處心勿失君之仲季(墐兄堅弟埴塤皆有)
(文)茂於文術游藝相從操觚散帙(潘云操倉刀切觚音孤選文賦或操觚而率爾注觚)
(木之方者古人用之以書猶今之蕳也五臣注觚木也古人用以為筆誤矣)顧余蹇劣厠迹奔逸
(莊子顔回日夫子奔逸絶塵而回瞠乎在後)二紀于今交情若一屢聞彫缺互見
遷黜契闊伶俜(潘云契詰結切詩死生契闊注勤苦也伶音零俜普丁切行不正皃一云猶零丁也流落)
(皃)分形間質(間音閒厠之間)方期末路稍追曩日時不我謀於焉斯
畢營營衛尉(墐之兄弟)獨守邦秩想其永哀淮海蕭瑟嗚呼哀哉
聞疾馳簡其命未返翩其訃書來自番禺(童云番音潘禺音愚番禺二山名在)
(南海今廣州)塊守窮荒山䕫與居(潘云夔渠追切國語木石之怪日䕫蝄蜽越人謂之山&KR4057;人面)
(猴身能言獨足)有眉不申有志不舒况逢零悴當此囚拘拊膺長慟
長慟何如(一本作天道何如)非禮無取沉哀有餘嗚呼哀哉
祭吕敬叔文(吕恭字敬叔吕温之弟)
維年月日朔友人從内兄守永州司馬員外置同正員柳宗
元謹以酒肉之奠致祭于亡友吕敬叔之魂嗚呼鞠躬歷聘
或以不答(孔子也)屠漁乖離夫何克合(太公望屠於朝歌鈞於渭濱)大或不
容小或見遺往來逢迎今古參差(參初金切差初宜切)惟子之中忠勇
充之以誠與物退受其疵智謀宏長辯論恢竒巖峩博大(岩一)
(本作巍)與世異姿何付之器而躓於時(躓音致)常曰余武王功是
期誓耆其力以逹皇威(耆渠伊切又音旨詩頌耆定尔功)邊鄙不靖俾供輿
師(左傳成公二年母令輿師䧟入君地輿衆也吕恭為山南西道掌書記江西團練使參軍桂𬋩防禦使嶺南節度判)
(官)諸侯順道戎貊咸宜今其没矣哀志之違知之無補世又
罕知嗚呼哀哉昔與子游尚疑其志及觀其長誠任其事日
異其能歲增其智進如川行浩浩而遂天乎有亡中道是棄
余愼取友惟心之虔周遊人間餘二十年擯辱非聇升揚非
賢一貫于道無四五焉子之我知不以亊遷言而見信貌阻
心傳我黜終世子夭於前徒称子志誰信我言與子俱已孰
云後先惟子之兄(謂吕温)志同義比官刺一州四十而死子仕
方初百年有幾如何默默去我遄巳(遄市專切疾速也)有穉之妻有
弱之子海壖東周號哭萬里(壖而宣切海壖循州敬叔死處東周洛陽敬叔葬處)葬紖
之行獲出於此(童云紖直忍切說文牛系也与絼通周礼封人置其絼此謂永州)爰陳酒肉
式嘉且旨讀兹哀辭以奠而誄(魯水切)嗚呼敬叔吾道巳矣尚
饗
祭崔君敏文(永州刺史)
天産崑崙者難爲玉植鄧林者難爲木公以令望顯于華族
藝遂六書(字書也)學該七錄(阮孝緒所集)耽此黃老(耽丁含切)恬於寵辱
入補黑衣(戰國策左師蜀龍曰願得𥙷黑衣之數以衛王宫謂崔敏以千牛備身佐環衛也)出參甸
服(敏為盭厔三源藍田尉三邑皆属京兆)紀綱淮海政令惟肅(書禹貢淮海惟揚州謂敏迁揚)
(州錄事參軍)宰制岳濱周於仁育(謂為許州臨穎女州龍興令)儲闈典議直清
攸屬(之欲切謂自揚州入為太子司議郎)久次推能二州繼牧(謂為歸州刺史迁永州)至
于是邦率由舊俗和易勿亟優游自足旣有少吏勤于庶獄
妖誣殄除淫祠翦覆出令三歲人無怨(言徒谷讀切)進律未行歸
神何速某咸以罪戾謫兹炎方公垂惠和枯槁以光鳴銮適
野泛鷁㳂湘(童云鷁倪歴切亦作鶂舡首益鷁)廣筵命樂華燭飛觴高歌屢
舞終以無荒紛慮斯併憂懷暫忘良時不再斯樂難常今其
柰何顧慕感傷嗚呼室有迭去川無息流追懷曩辰怳若夢
遊奠徹中寢魂遷乘舟邦人永思匍匐隱憂況我懷德心焉
若抽㓗誠可鍳蘋藻非羞
祭段弘古文
世病乎直人悅其和行而不容雖聖柰何提其信義誰與同
波硜硜以終(硜丘耕切堅勁皃)堅不可磨游得其人友擇其益(弘古見李)
(景儉吕温留門下夜与言不知日出温卒景儉逐乃南見刘禹錫柳宗元三人言於崔公公時洽永州知其賢)始如
可進終會于厄精誠介然將貫金石追恩懷舊興詞憤激君
昔來辱備聞嘉言宵會北堂晝宴南軒去適于越(弘古南扺容州竇羣)
(過桂桂守拒不爲礼憤怒發病死逆旅中)不日其旋載除我居望爾北轅今者之
來丹旐有翩閟茲英志限此中年嗚呼哀哉居實斯貧有子
而幼孰云履信惟天所佑道途之資敢廢于舊志君之行銘
石斯授有㓗其觴有楚其豆庶鑒于誠臨兹饗侑
祭李中明文(李行敏字中明)
致祭于亡友中明之靈夫子之道邈以恒兮夫子之志勵以
兢兮求中慊末若履冰兮敦仁以孝實烝烝兮唯毁死虧禮
其他莫懲兮(一本作誰毀无虧礼莫徵兮)秉端守一信厥明兮月踰歲長
行若登兮外温其顔内類繩直兮謾言來加不遽陵兮舉世
羣非自視弘兮庶優游于道大賚是承兮掩冤舒抑與類升
兮胡茫茫其不信卒以禍仍兮豈韜忠裒信(一作履誼一作履信裒一作裏)
鬼所憎兮將教言吾欺終不可徵兮吾方期子于暮冀有興
兮今而弃余志若崩兮若將援而上喪厥肱兮怛其殞心交
背膺兮水之綿綿山萬層兮又淫以雨雪紆委硱磳兮(張云硱綺)
(兢切磳字登切並石皃)殦鵂夜啼群瞑凝兮(殦与鴟同充脂切鳶属鵂音休鵂鶹惡鳥名或音鴞)
(者誤)魂鬼以行中道㱥殑兮(一本鬼作思童云㱥力井切殑集韻巨興切唐韵其矜切㱥殑鬼出)
(貌殑又其極切殑殑欲死皃)魑魅撝呵曷可憑兮(魑丑知切鬼属魅莫覬切老精物撝音麾指撝)
(也呵虎何切責也怒也与訶同)聊致吾慎斯言孰稱兮(愼一本作憤)
哭張後餘辭(并序)
後餘常山張氏孝其家忠其友爲經術甚䆳而文少余七年
頗弟畜之與之居終日冲然忘其有人與之言鏗爾而厲辯
而歸乎中凡人有道而不顯於世則曰非其世也(一本无則日二字)
道而得乎世然猶不顯則曰命(猶一本作而字)命之微不可知知而
索乎外者曰性與貌後餘之性可謂良矣其貌可謂肅矣(一本)
(无可謂粛矣字)博實弘𥙿宜爲大官耇老求其所以夭賤無可得焉
旣得進士明年疽發髀卒後餘之死人咸痛之曰天之佑善
人而殺是子何也激者曰天之殺恒在善人而佑不肖莊周
于母從容邦家樂我朋友豈不光裕顯大歟而不克也則弔
而哭者其無過乎嗚呼
楊氏子承之哀辭(井序楊憑之姪)
楊氏子承之旣冠有成人之道其明年四月不幸而夭其外
姻解人柳宗元爲之慟且出涕噫是子也氣淳以愿志專以
勤確然而直方吾未知其止也作辭賦書論其言甚偉余方
愛之謂可以爲器者故不知慟且出涕况其親戚者乎凡天
之生物也不類精麄紛痝(一本作痝亂)賢愚混同或遠而合或親
而殊然則雖人親戚亦將有不克知其美者若楊氏子者其
親戚皆賢咸得知之者也使知之徒以增其悲愁怨號之聲
無爲也用是爲之辭以相其哀焉(相息亮切)
葆醇熙兮承貞則懿文章兮好循直誠耿介兮又綽寬學之
勤兮行弥專質圭璋兮文虎豹超凌厲兮馳聖道力未具兮
志求通道之遠兮足先窮有母噭噭兮有弟哀號(噭音呌)世父
孔悲兮湘水滔滔去昭曠兮沉幽寞魂冥冥兮竟難託(難一本作)
(誰)死者靜兮生者愁子之淑兮徒增憂志甚良兮命甚蹙子
之生兮又何欲悲吾耳兮動吾神誰使子兮淑且仁嗚呼巳
乎不可追終怨苦兮徒何爲(徒一本作獨)
增廣註釋音辯唐柳先生集卷之四十
