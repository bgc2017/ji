增廣註釋音辯唐柳先生集卷之十四
對
設漁者對智伯
智氏旣滅范中行(行音杭范氏中行氏晉之二卿族)志益大合韓魏圍趙水
晉陽(决晉水灌之也水一本作于)智伯瑶乘舟以臨趙且又往來觀水之
所自務速取焉羣漁者有一人坐漁智伯怪之問焉曰若漁
幾何(漁一本作魚若汝也)曰臣始漁於河中漁於海今主大兹水臣是
以來曰若之漁何如曰臣幼而好漁始臣之漁於河有魦鱮
鱣鰋者(魦音沙鱮似吕切童云鱣知連切音氈鰋於幰切)不能自食以好臣之餌日
收者百焉臣以爲小去而之龍門之下伺大鮪焉(鮪音洧)夫鮪
之來也從魴鯉數萬(從一作其魴扶方切)垂涎流沫後者得食焉然其
飢也亦返吞其後愈肆其力逆流而上慕爲螭龍(螭軟之切似竜无角)
及夫抵大石亂飛濤折鰭秃翼(童云鰭音耆魚眷上骨)顛倒頓踣(音匐)順
流而下宛委冐懵環坻溆而不能出(坻音墀水中高也一曰小渚叙音叙水浦)嚮
之從魚之大者幸而啄食之臣亦徒手得焉猶以爲小聞古
之漁有任公子者(任平声亊見莊子)其得益大於是去而之海上北
浮於碣石(碣音竭山石)求大鯨焉臣之具未及施見大鯨驅羣蛟
逐肥魚於渤澥之尾震動大海簸掉巨島(童云都皓切水中有山日島)一
啜而食若舟者數十(張云啜姝悅切說文嘗也)勇而未巳貪而不能止北
蹙於碣石槁焉嚮之以為食者反相與食之臣亦徒手得焉
猶以為小聞古之漁有太公者其得益大釣而得文王於是
舍而來智伯曰今若遇我也如何漁者曰嚮者臣已言其端
矣始晉之侈家若栾氏祁氏卻氏羊舌氏以十數不能自保
以貪晉國之利而不見其害主之家與五卿嘗裂而食之矣
(主即智伯名瑶五卿謂韓魏趙范中行族)是无異魦鱮鱣鰋也腦流骨腐於主之
故鼎可以懲矣然而猶不肯寤又有大者焉若范氏中行氏
貪人之土田侵人之勢力慕爲諸侯而不見其害主與二卿
(智伯与韓魏趙)又裂而食之矣脫其鱗鱠其肉刳其腸断其首而弃
之鯤鮞遺胤(鯤音昆鮞音而魚子也胤羊晉切)莫不備爼豆是无異夫大鮪
也可以懲矣然而猶不肯寤又有大者焉吞范中行以益其
肥猶以為不足力愈大而求食愈无饜驅韓魏以爲羣鮫以
逐趙之肥魚而不見其害貪肥之勢將不止於趙臣見韓魏
懼其將及也赤幸主之蹙於晉陽其目動矣而主乃慠然(慠魚)
(到切)以為咸在机爼之上方磨其舌抑臣有恐焉今輔果舍族
而退不肯同禍(國晉語智宣子將以瑶為後智果諫不所果遂别族于太史為輔後韓魏趙而威智氏之)
(族推輔果在)叚規怨深而造謀(國語智㐮子宴于藍臺襄子戲韓康子而侮叚規及晉陽之難叚規)
(首難而殺智伯)主之不寤臣恐主為大鯨首觧於邯郸(音寒丹趙所都)鬛摧
於安邑胷披於上黨尾斷於中山之外而腸流於大陸為鱻
薧(鱻与鮮同張云薧音槁二字並出周礼)以充三家子孫之腹臣所以大懼不
然主之勇力強大於文王何有智伯不悅終以不寤於是韓
魏與趙合滅智氏其地三分
愚溪對
柳子名愚溪而居五日溪之神夜見夢曰子何辱予使予爲
愚耶有其實者名固從之今予固若是耶予聞閩有水生毒
霧厲氣中之者温屯嘔泄(中上声屯徒渾切聚也嘔於口切泄音薛)藏石走瀨連
艫糜解(童云艫音盧船頭也)有魚焉鋸齒鋒尾而獸蹄是食人必断而
躍之乃仰噬焉故其名曰惡溪西海有水散渙而无力不能
負芥投之則委靡墊没(垫丁念切䧟也)及底而後止故其名曰弱水
秦有水掎汨泥淖(張云掎㪯綺切偏引也潘云汩音骨又胡骨于筆二切淖女教切泥也)撓混
沙礫(云音歴小石也)視之分寸眙若睨壁(張云眙丑吏切反視也睨五計切邪視也)浅
深險易昧(昧)不覿乃合清渭以自彰穢跡故其名曰濁涇雍
之西有水幽險若漆不知其所出故其名曰黑水夫惡弱六
極也濁黑賤名也彼得之而不辝窮萬世而不變者有其實
也今予甚清与美為子所喜而又功可以及圃畦力可以載
方舟(毛詩方之舟之注方舟也編木以渡)朝夕者濟焉子幸擇而居予而辱以
无實之名以爲愚卒不見德而肆其誣豈終不可革耶柳子
對曰汝誠无其實然以吾之愚而獨好汝(汝)惡得避是名非
且汝不見貪泉乎有飲而南者見交趾寳貨之多光溢於目
思以兩手左右攫而懷之豈泉之實耶過而往貪焉猶以為
名今汝獨招愚者居焉久留而不去雖欲革其名不可得矣
夫明王之時智者用愚者伏用者宜邇伏者宜遠今汝之託
也遠王都三千餘里仄僻㢠隱蒸欎之與曹螺蜯之與居(螺蜯)
(戈切蜯步項切)唯觸罪擯辱愚陋黜伏者日侵(侵)以遊汝闖(闖)以守
汝(張云闖丑禁切馬出門皃)汝𣣔爲智乎胡不呼今之聦明皎厲握天子
有司之柄以生育天下者使一經於汝而唯我獨処汝旣不
能得彼而見獲於我是則汝之實也當汝爲愚而猶以爲誣
寕有說耶曰是則然矣敢問子之愚何如而可以及我柳子
曰汝欲窮我之愚說耶雖極汝之所往不足以申吾喙(詐機切口)
(也)涸汝之所流不足以濡吾翰(音寒羽也)姑示子其略吾茫洋乎
无知冰雪之交衆裘我絺溽暑之鑠衆從之風而我從之火
吾盪而趍不知太衍之異乎九衢以敗吾車(行音杭太行山名險路也)吾
放而遊不知吕梁之異乎安流以没吾舟(呂梁在彭城縣水三十仞出莊子)
吾足蹈坎井頭抵木石衝冒榛棘(冒一作行)僵仆虺蜴(音易)而不知
怵惕何喪何得進不爲盈退不爲抑荒涼昏默卒不自克此
其大凢者也願以是汙汝可乎於是溪神深思而歎曰嘻有
餘矣是及我也因俯而羞仰而吁涕泣交流㪯手而辝辝悔
一明斍而莫知所之遂書其對
對賀者
柳子以罪貶永州有自京師來者旣見曰余聞子坐事斥逐
余適將唁子(云唁宜箭切榖梁傳云弔失國曰唁)今余視子之貌浩(浩)然也
能是逹矣余无以唁矣敢更以爲賀(更平声)柳子曰子誠以貌
乎則可也然吾豈若是而无志者耶姑以戚(戚)爲无益乎道
故若是而巳耳吾之罪大會主上方以寬理人用和天下故
吾得在此凡吾之貶斥幸矣而又戚戚焉何哉夫爲天子尚書
郎謀畫无所陳而群比以爲名蒙耻遇僇(即戮字)以待不測之
誅苟人爾有不汙栗危厲偲(偲)然者哉(張云偲音思相切責也又七才切)吾
嘗静処以思獨行以求自以上不得自列於聖朝下无以奉宗
祀近丘墓徒欲苟生幸存庶幾似續之不廢是以儻蕩其心
倡佯其形(倡佯音昌羊)茫乎若升高以望潰乎若乘海而无所往
故其容貌如是子誠以浩(浩)而賀我其孰承之乎嘻笑之怒
甚乎裂&KR1475;(才智才詣二切目匡也一作眥)長歌之哭過乎慟哭庸詎知吾之
浩(浩)非戚(戚)之尤者乎子休矣
杜兼對
或問曰朝廷以公且明進善退不肖未嘗不當然吾有一疑
焉願有聞於子以釋子也曰何哉曰杜兼爲濠州幸兵之亂
殺无罪士二人(兼性浮險錄事参軍韋賞團練判官陸楚皆以守聀論亊仵兼密奏二人通謀扇動軍中)
(宣制杖殺之)蓄貨足慾吾以爲唐檮杌饕餮者亡以異(檮音濤杌音兀饕音)
(叨餮音鐵四凶之號)然而卒入爲郎中給事中出由商至河南尹乃死
夫何取於兼者若是幸也曰若子之言兼之罪吾雖不覩乎
目然聞之熟宜廢而不用久矣然而吾有一取焉吾聞兼在
濠州有鍾離令盧某者宰相戚也而䜛且腴日狀其僚之過
愆以致于兼且曰是過是愆我獨无有其僚因惴恐以俟謫
怒於上今日施(施)自負(施施自得皃)曰州君將我陟也兼得之乃
大怒罰令使僚也咸得自逹以進乎善因㯽令終不得面焉
人由是不苟免而䜛䛕之道大息朝廷進兼於内則給事中
於外則至河南尹蓋知兼有是善也欤誠然不爲公且明耶
或者曰兼凶狡人也恣殺以充巳其爲過章章者凡天下兒
童(後闕)
天對
今將楚詞天問逐段附入遇天問則低寫于前遇
天對則高寫於後仍入諸家音釋覽者詳焉
問遂古之初誰傳道之上下未形何由考之(朱云遂往也道言也上下)
(天地也未有天地固未有人誰得見之)冥昭瞢闇誰能極之馮翼惟像何以
識之(瞢莫鄧切馮皮冰切朱云冥凼昭明也言昼夜未分馮翼氤氲浮動之皃今何以能穷極而知之乎巳)
明(明)闇(闇)惟時何爲
對本始之茫誕者傳焉鴻靈幽紛曷可言焉曶黑晣眇往來
屯(屯潘云曶呼骨切說文從日象氣出形司馬相如難蜀文曶爽暗昧韋昭曰䀜梅憤切郭璞三蒼觧詁曰䀜旦明)
(也字林音勿晣之列之例二切屯張倫切)厖昧革化惟元氣存而何爲焉
隂陽三合何本何化(柳文元注云榖梁独隂不生独陽不生独天不生三合然後生王逸以為)
(天地人非也朱云隂也陽也天也三者之合何者為夲何者為化乎)
合焉者三一以統同吁炎吹泠交錯而功(泠音零清也)
圜則九重孰營度之(圜謂天形則法也九陽數之極所謂九天)
無營以成沓陽而九(沓逹合切積也九者老陽積陽為天)運轅渾淪蒙以圜號
(一本運作轉潘本轅作輠胡果胡瓦二切車轂轉皃又胡罪切回也渾音䰟淪音倫未相离也)
惟兹何功孰初作之(王逸云言天有九重誰始作之)
冥疑玄釐無功無作
斡維焉繫天極焉加(斡音𬋩車轂端沓也維繫物之縻也焉於虔切天極謂南此極譬則車之)
(軸也天之斡維繫於何所而天之極何所加乎)
烏傒繫維乃糜身位無極之極漭弥非垠或形之加孰取大
焉(傒戸衣切莽音莽潘本弥作弥)
八柱何當東南何虧(河啚言地下有八柱柱廣十五里有三千六百軸互相牽制)
皇熙亹(亹)胡棟胡宇宏离不屬焉恃夫八柱(宏一本作完)
九天之際安放安屬(放丨声屬音注主逸云東方皡天東南陽天南方赤天西南朱天西方成)
(天西北凼天北方玄天東北變天中央均天朱云即所謂圜則九重者)
无青无黃无赤无黑无中无旁烏際乎天則
隅隈多有誰知其數(隈烏回切淮南子天有九野九千九百九十九隅去地五億万里王逸云)
(言天地廣大隅隈衆多)
巧欺淫誑幽陽以别无隈无隅曷懵厥列
夭何所沓十二焉分(沓合也此問天与地合於何所十二辰誰所分别乎)
折篿剡筳午施旁竪鞠明究曛自取十二非余之爲焉以告
汝(楚辝云索瓊茅以莛篿注謂折竹小曰篿音專又音團午交午也曛許云切日餘光)
日月安属列星安陳
規燬魄淵(日月也)太虚是属棋地萬熒(列星也)咸焉是託
出自湯谷次于蒙汜(汜似凢泛三音淮南子日出于暘谷淪于蒙谷入于虞淵之氾)
輻旋南畫軸奠于北孰彼有出次惟汝方之側平施旁運悪
有谷汜
自明及晦所行幾里(淮南子日行九州七舍有五億万七千三百九里)
當焉爲明不逮爲晦度引九窮不可以里
夜光何德死則又育(朱云夜光月也死晦也育生也)
燬炎莫儷(即計切謂日也)淵迫而魄遐違乃專何以死育
厥利維何而顧莬在腹(此問月有何利而顧望之莵常居其腹乎)
玄隂多缺爰感厥兔不形之形惟神是類
女歧无合夫焉取九子(女歧神女无大而生九子釋書有九子母)
陽健隂淫降施蒸摩歧靈而子焉以夫爲
伯強何処惠氣安在(伯強大厲疫鬼惠氣和氣也)
怪㳽冥更伯強乃陽順和調度應氣出行時屇時縮何有処
鄕(㳽民卑莫尔二切一本作与沴同徒典切又音戾隂陽氣乱也)
何闔而晦何開而明
明焉非闢晦兮非藏
角宿未旦曜靈安藏(朱本作藏与藏同角亢東方星旦明也曜灵日也)
孰旦孰幽繆躔于經蒼龍之寓而廷彼角亢(繆音蚪子虚賦繆遶注繆音蓼)
(相纏結也廷具往切欺也亢音剛)
不任汨鴻(朱云汨音骨師一作鮌非是或不字上有鮌字)師何以尚之僉答何憂
何不課而行之(朱云汨治也鮌才不任治鴻水衆人何以㪯之堯何不且小試而遽行其說)
惟鮌譊(譊)隣聖而孽恒師厖蒙乃尚其圮后惟師之難矉頞
使試(鮌即鯀字拾遺記云夏鯀化為玄魚後人合為鮌字譊女交切庬莫江切病也圮部鄙切毀也矉頻賓二音頞)
(音遏鼻莖也衆不察其圮族而㪯之堯非楽於用之也)
䲭龜曳銜鮌何聽焉(朱云舊說謂鮌死為鴟亀所食特以意言之耳詳其文勢以謂鯀听鴟亀)
(曳銜之許而敗其亊)順欲成功帝何刑焉永遏在羽山夫何三年不
施(朱云施謂刑殺之也左傳曰乃施邢侯此謂鮌囚羽山)
盗堙息壌招帝震怒(潘云埋音因塞也山海經鮌竊帝之息壌以堙洪水帝令祝融殺鯀于羽郊招)
(如字元注意翹㪯也)賦刑在下而投弃于羽方陟元子(禹也)以胤功定地
胡離厥考而鴟龜肆喙(呼穢切)
伯禹腹鮌夫何以變化纂就前緒遂成考功何績初繼業
而厥謀不同(腹一作復筆力切何字下一本有故字)
氣孽宜害而嗣續得聖汙塗而蕖夫固不可以類胝躬躄步
(潘本作同張泥切浸厚也一曰足蠒列子禹手足腁胝躄必益切跛也禹治水涉山川病足故行跛也)橋楯
勩踣(潘云橋音翹丘遥切謂以鐵為錐頭長半寸施之履下上山不跌蹉也史記作攆紀錄切楯敕倫切正義引前)
(漢溝洫志毳形如箕行泥上毳如字集韵与橋同音蹺又橇通作楯注禹治水所乘古篆變形字體改易說者不同末)
(知孰是勩夷世切又音曳營也踣滿墨切僵也一本作路)厥十有三載乃蓋考醜宜儀刑
九疇(一本无宜儀刑字)受是玄寳(禹錫玄圭)昏成厥孽昭生于德惟氏之
継夫孰謀之式
洪泉極深何以窴之(朱云泉疑當作渊填本避詩而改之也窴与湏用參也)
行鴻下隤厥丘乃降焉填絶淵然後夷于土(隤徒回切)
地方九則何以墳之(則一本作州填旁吻切分也朱云七之高者也一本作慎非是)
從民之宜乃九于野墳厥貢藝而有上中下
應龍何畫河海何歴(有翼曰應龍山海經曰禹治水有應龍以尾畫地即水泉流通)
胡聖爲不足反謀龍智畚鍤究勤而期畫厥尾(畚音本鍤音臿)
鮌何所營禹何所成康回馮怒地何故以東南傾(馮音憑一本作)
(以字王逸云康回共工名也淮南言共工与顓頊争為帝不得怒而觸不周之山天維絶地柱折故東南傾)
圜㦞廓大(天體也)厥立不植地之東南亦巳西北彼回小子胡
顚隕爾力夫誰駭汝爲此而以慁天極
九州何錯川谷何洿(朱云錯七故切置也洿音戸深也舊音烏非是)
州錯冨媪(烏浩切后士富嫗)爰定于趾躁川静谷形有高&KR0763;
東流不溢孰知其故
東窮歸墟(列子渤海之東不知歲億万里有壑焉实惟无底之谷名曰歸墟)又環西盈脉穴
土區而濁濁清清墳壚燥䟽(燥一本作慘墳房粉切士膏肥也壚音盧黑剛土尚書注䟽也)
滲渴而升(渗所禁切)充融有餘泄漏復行器運浟浟(音悠水流皃)又何
溢爲
東西南北其脩孰多(脩長也)
東西南北其極无方夫何鴻洞而課校脩長(鴻一本作澒)
南北順㯐其衍幾何(洪㒷祖云㯐亦作惰音妥狹而長也王逸云衍廣大也)
茫忽不凖孰衍孰窮
崑崙縣圃其凥安在(凥丘刀切朱云与居同一本作居崑崙山名其巔曰縣圃亦作玄圃)
積高于乾崑崙攸居蓬首虎齒爰穴爰都(禹本纪崑崙高三千五百餘里水經)
(云高万一于里其下有弱水之渊環之有蓬頭虎齒戴勝而処者王母也)
增城九重其高幾里(增与層同淮南子崑崙虚中有增城九重其高兮一千里)
增城之里萬有三千(十洲記崑崙宫積金為墉城面方千里城上安金臺五所玉楼十二)
四方之門其誰從焉(淮南子崑崙虚行有四百四十門門間四里里間九純純丈五尺王逸云)
(言天地四方名有門其誰從之上下)
清温燠寒迭出于時時之丕革由是而門(清七政切寒也)
西北辟啓何氣通焉(辟通作闢開也淮南子崑崙虚也門開以納不周之風)
辟啓以通兹氣之元(潘云天開西北辟啓)
日安不到燭龍何照(山海經鍾山之神名曰燭隂視為晝瞑為夜注燭龍也)
脩龍口燎爰北其首九隂極冥厥朔以炳(燎力照切首手又切)
羲和之未揚若華何光(淮南子若木在建木西未有十日其華下照地)
惟若之華禀羲以耀(華音花)
何所冬暖何所夏寒
狂山凝凝(嶷疑二音)冰于北至爰有炎洲司寒不得以試
焉有石林何獸能言
石胡不林往視西極獸言嘐嘐人名是逹(嘐火交切猩猩能知人名)
焉有虬龍負熊以遊(虬渠幽切有角曰龍无角曰虬)
有虬蜲蛇不角不鱗嬉夫玄熊相待以神(蜲於危切蛇余知切)
雄虺九首儵忽焉在(虺許偉切惡蛇也儵作倏並音叔急疾貌)
南有怪虺羅首以噬倏忽之居帝南北海(莊子南海之帝爲倏北海之帝爲忽)
(元注云倏忽在莊子甚明王逸以爲電非也朱云招䰟說雄虺九首往来倏忽正謂此也莊子寓言恐非屈原本意)
何所不死長人何守(朱云死一作克者非)
員丘之國身民後死(潘云山海經不死民在交脛國東其人黑色夀不死注圓丘上有不死樹食之)
(乃壽有赤水飲之不老)封嵎之守其横九里(國語仲尼曰汪芒氏之君守封嵎之山者也注防風)
(氏長三丈又榖梁傳文公十一年叔孫得臣敗長狄身横九畒)
靡蓱九衢枲華安君(朱云靡蓱未詳何物衢歧也枲麻之有子者)
有萍九歧厥圖以詭浮山孰産赤華伊枲(元注云山海經多言其岐五衢又云)
(四衢之岐也王逸以爲生九衢中恐謬又浮山有草焉其葉如麻赤華即枲華也)
靈蛇吞象厥大何如(靈或作一大或作骨巴蛇長百尋食象三年而出其骨)
巴蛇腹象足覿厥大二歲遺骨具脩巳號
黑水玄趾三危安在(吕一作池一作阯)
黑水淫淫窮于不姜玄趾則北三危則南
延年不死壽何所止
僊者幽幽壽焉孰慕短長不齊咸各有止胡紛華漫汗而潜
謂不死(漫莫干切汗何干切淮南子注漫汗不可知)
鯪魚何所鬿堆焉處(鯪音陵一作陵鬿音祈堆多回切)
鯪魚人貌迩列姑射鬿雀峙北號惟人是食(射音亦元注云山海經鯪魚在)
(海中近列姑射堆當爲崔鬿崔在號山如雞虎瓜食人王逸注誤朱云崔作雀)
羿焉彈日烏焉解羽(弹一本作彃一本作斃朱云作弹者誤也柳云烏當作鳥)
焉有十日其火百物羿宜炭赫厥體胡庸以枝屈(王逸云淮南言堯時)
(十日並出草木焦枯堯令羿仰射十日中其九日日中九烏皆死墮其羽翼也又史記射支左屈右)大澤千里
群鳥是解(元注云山海經曰大澤千里羣鳥之所解問作烏字當爲鳥後人不知因配上句改爲烏也朱云如)
(柳說則别是一事如舊說為日中之烏而借解羽二字以問於義亦通)
禹之力獻功降省下土四方(一本无四方字朱云无四字就方字絶句)焉得彼
嵞山女而通之于台桑(嵞与塗同禹所娶國)閔妃匹合厥身是継胡
維嗜不同味而快&KR1007;飽(一本維作為一本嗜下有𣣔字一本快下有一字王逸云禹治水道)
(娶者憂无綱紀耳何特与衆人同嗜慾苟欲快飽一朝之情乎)
禹懲于續婦亟合(當作嵞)胈離厥膚三門以不眡(胈蒲末切膚毳皮也)
(禹治水股无胈三過其門而不入眡与視同)&KR0561;&KR0561;之不䀌而孰圖味(&KR0561;音孤泣声衋迄力切傷)
(痛也)卒燥中野民攸宇攸曁(一本中作于一本宇作字曁當作墍息也)
啓代益作后卒然離蠥(蠥一作孽一作孼並魚列切憂也)
彼&KR0561;克臧(啓也)俾姒作夏(姒音似夏姓)獻后益于帝諄諄以不命復
爲叟耆曷戚曷孽
何啓惟憂而能拘是逹皆歸射(音菊窮也)而無害厥躬
&KR0561;勤于德民以乳活扈仇厥正帝授柄以撻兇窮聖庸夫孰
鱗集于皖(潘云華板切字當從目大目也羿射河伯左目)肆呌帝不諶失位滋嫚有
洛之嫮(胡故切好也)焉妻于狡
馮珧利决封稀是射何獻蒸肉之膏而后帝不若(朱云馮音憑滿)
(也珧音遥蜃甲也以飾弓決以象骨爲之以鈎弦羿獵射封豕以其肉膏祭天天猶不順之)
夸夫快殺鼎豨以慮飽馨膏腴帝叛德恣力胡肥台舌喉而
濫厥福(台音怡我也)
浞娶純狐眩妻爰謀何羿之射革而交吞揆之(朱云浞士角切浞娶)
(純狐氏女眩惑爱之遂与浞謀殺羿也吞滅也揆謀也何羿之射藝勇力而其衆交進吞謀之)
寒讒婦謀后夷卒戕荒弃于野俾姦民是臧舉土作仇徒怙
身弧(左傳㐮公四年夷羿淫于原獸寒浞伯明氏之讒子弟也行淫于内殺而烹之)
阻窮西征巖何越焉化爲黃熊巫何活焉(一本化字下有日字王逸云阻)
(險也窮窘也越度也堯放鮌羽山西行度越岑巖之險因墮死化爲黃熊豈巫所能活)
鯀殛羽巖化黃而淵(左傳昭公七年堯殛鯀干羽山其神化爲黃熊入于羽淵)
咸播秬黍莆藿是營(藿一作雚王逸云禹平水土万民皆得耕種於雚蒲之地)
子宜播殖稺于丘于川維莞維蒲維菰維蘆丕徹以圖民以
讙以都(了一作予稺音雉初稼也莞胡官切一音官)
何由并投而鮌疾脩盈(王逸云疾病也脩長也盈滿也)
堯酷厥父厥子激以功克碩厥祀後世是郊(左昭七年鯀爲夏郊)
白蜺嬰茀胡爲此堂(茀音弗疑當作&KR3581;王逸云蜺雲之有色似龍者也茀白雲逶蛇若蛇者逶)
(移相嬰何爲乎此祠堂也)安得夫良藥不能固臧天式從横陽離爰死
(王逸云式法也爰於也言天法有善隂陽縱横之道人失陽氣則死亡)大鳥何鳴夫焉喪厥
體(王逸云崔文子斈仙於王子僑化爲白蜺而嬰茀持薬与崔文子文子驚怪引戈擊蜺中之因墮其薬俯而視)
(之王子僑之尸也文子覆之以幣筐須臾則化爲大鳥而鳴開而視之翻飛而去文子焉能亡子僑之身乎)
王子怪駭蜺形茀裳文禠操戈(文崔文子也一本作衣)猶懵夫藥良終
鳥號以游奮厥篚筐曶漠莫謀(曶呼骨切)形胡在胡云
蓱號起雨何以興之(王逸云蓱翳雨師名言雨師号呼則雲㒷而雨下)
旣裳旣舍宜咸墜厥首(一本无旣裳字)
湯謀易旅何以厚之(朱云湯疑作康謂少康也有衆一旅遂滅過澆)
湯奮癸旅爰以傴拊載厥德于葛以詰仇餉(癸桀名也傴委羽切)
覆舟斟尋何道取之(王逸云言少聚滅斟尋氏奄若覆舟)
康復舊物尋焉保之覆舟喻易尚或艱之(亊見左傳哀公元年)
桀伐蒙山何所得焉妹嬉何肆湯何殛焉(妹莫撥切嬉一作喜)
惟桀嗜色戎得蒙昧淫處暴娛以大啓厥伐
舜閔在家父何以鰥堯不姚告二女何親(朱本鰥作鱞姚舜姓)
瞽父仇舜鰥以不儷堯專以女兹俾胤厥世惟蒸蒸翼翼于
嬀之汭(女尼據切嬀居危切汭如銳切舜之所居)
厥萌在初何所意焉璜臺十成誰所極焉(朱云意古億字)
紂臺于璜箕克兆之(朱云賢者預見萌芽之端紂作象箸而箕子歎果作玉臺十重)
登立爲帝孰道尚之(王逸云言伏羲始作八卦脩行道德万民登以爲帝)
惟德登帝師以首之(洪㒷祖云師一作帥登帝謂匹夫而有天下)
女媧有體孰制匠之(玉逸云女媧人頭蛇身一日七十化其體如此)
媧軀虺號占以類之胡曰日化七十工獲詭之
舜服厥弟終然爲害何肆犬體而厥身不危敗(象謀殺舜)
舜弟眡厥仇畢屠水火夫固優游以聖而孰殆厥禍犬齗于
德終不克以噬昆庸致愛邑鼻以賦富(鼻即有&KR0763;象所封邑)
吳獲迄古(古公亶父)南嶽是止孰期去斯得兩男子(太乃仲雍)
嗟伯之仁遜季旅嶽雍同度厥義以嘉吳國
緣鵠飾玉(伊尹烹鵠羹飾玉鼎)后帝是饗何承謀夏桀終以滅喪帝
乃降觀下逢伊摯(尹名)何條放致罰而黎伏大說
空桑鼎殷(列子注伊尹母居伊水之上旣孕夢神告曰臼水出而東走无顧明曰曰出水東走十里其邑尽爲)
(水身因化爲空桑有莘氏女採桑得嬰兒空桑之中故命曰伊尹献其君令庖人飬之)謟羹厥鵠惟軻
知言&KR1486;焉以爲不(&KR1486;居莧切又音閑)仁易愚危夫曷揆曷謀咸逃叢
淵虐后以劉(揚雄方言秦晉宋衛之間謂殺曰劉)降厥觀于下匪摯孰承條伐
巢放民用潰厥疣(于求切)以夷于膚夫曷不謠
簡狄在臺嚳何宜玄鳥致貽女何喜(簡狄侍于臺上吞燕卵而生契)
嚳狄禱禖契形于胞胡乙鷇之食而怪焉以嘉(鷇當作㲉夘也)
該秉季德厥父是臧(朱云此章未詳諸說亦異詳此該字恐是啓字)
該德胤考(考一本作孝王逸云該包也父謂契也言湯能包特先人之未德柳文元注云該謂蓐收王逸注誤)
(案下文恒秉季德旣非人名子厚之言亦自相戾)蓐收于西瓜虎手鉞尸刑以司慝
(國語号公夢神人面白毛虎瓜執鉞立於西阿史嚚曰如君之言則蓐收也天之刑神也)
胡終弊于有扈牧夫牛羊(有扈伐啓啓伐滅之有扈遂爲牧竪)
牧正矜矜澆扈爰踣(踣蒲墨切王逸云有扈澆國名少康爲仍牧正豈子厚承逸之誤欤)
干協時舞何以懷之(王逸云干求舞務協和懷來也言少康朱云舜懷有苗)
階干以娛苗革而格不迫以死夫胡狃厥賊(狃女久切)
平脅曼膚何以肥之(王逸云紂爲無道天下乖离懷憂癯瘦而反形體曼澤)
辛后騃狂無憂以肥肆蕩弛厥體而充膏于肌嗇寳被躬焚
以旗之(騃五駭切辛紂也紂敗衣寳玉之衣赴火而死武王斬紂頭懸之太白之旗)
有扈牧竪云何而逢擊牀先出其命何從(言啓擊殺有扈于牀)
扈釋于牧力使后之民仇焉㝢啓牀以斮(㝢一本作寓)
恒秉季德焉得夫朴牛何往營班禄不但還來(朴大也)
殷武踵德爰獲牛之朴夫唯陋民是冒而丕號以瑞卒營而
班民心是市(朱云湯出獵得大牛不但驅馳往來而巳還輒以所獲徧施禄惠於百姓)
昏微循迹有狄不寕何繁鳥萃棘負子肆情(王逸云循闇微之道爲夷)
(狄之行謂解居父聘吳過陳見婦人負子欲与之肆情婦人曰墓門雖无人棘上猶有鴞)
解父狄淫遭慤以赧彼中之不目而徒以色視(赧乃板切愧也)
眩弟並淫(象也)危害厥兄何變化以作詐後嗣而逢長
象不兄龔而奮以謀盖(奮一本作肆)聖孰凶怒嗣用紹厥爱
成湯東廵有莘爰極何乞彼小臣(伊尹也)而吉妃是得水濱
之木得彼小子(伊尹生空桑中)夫何惡之媵有莘之婦
莘有玉女湯廵爰獲旣内克厥合而外弼于德伊知非妃伊
之知臣曷以不識胡木化于母以蝎厥聖(蝎胡葛切木中蠧虫喻伊尹)喙
鳴不良謾以詭正盡邑以墊孰譯彼夢(墊都念切)
湯出重泉夫何辠尤(朱云辠古罪字重泉地名所謂夏臺桀拘湯於此)不勝心伐
帝夫誰使挑之(挑徒了切王逸云湯不勝衆心而伐桀桀先挑之也)
湯行不類重泉是囚違虐立辟實罪德之由(辟婢亦切法也)師憑怒
以割癸挑而讎(癸桀也)
會&KR1007;爭盟(&KR1007;与朝同)何踐吾期蒼鳥羣飛(蒼鳥鷹也)孰使萃之到擊
紂躬(朱云到作列)叔旦不嘉(周公也)何親揆發足周之命以咨嗟
授殷天下其位安施反成乃亡其罪伊何爭遣伐器何以
行之並驅擊翼何以將之
膠鬲比漦雨行踐期(潘云此毗至切近也漦疑當作嫠剥也王逸云紂使膠鬲視師武王曰以甲子)
(至會于雨武王晝夜行或請休息武王曰膠鬲今報紂矣甲子不到紂必殺之)捧盎救灼仁興以畢
隨鷹之咸同得使萃之頸紂黃鉞旦孰喜之(朱云武王以黃鉞斬紂周公旦)
(不喜親斬紂頭之亊耳)民父有釐嗟以美之位庸芘民仁克莅之紂淫
以害師殛圯之咸逭厥死爭徂器之翼鼓顚禦讙舞靡之
昭后成遊南土爰底厥利惟何而逢彼白雉(王逸云昭王出遊南至於)
(楚楚人沉之昭王南遊何以利於楚乎越裳献白雉昭王德不能致欲親往逢迎之)
水濱翫昭荆䧟弑之繆迓越裳疇肯雉之
穆王巧挴夫何爲周流(梅芒改切貪也)環理天下夫何索求
穆懵祈招猖洋以游輪行九野惟怪之謀胡紿娛戴勝之獸
觴瑶池以迭謠(左昭十二年祭公作祈招詩止穆王之心西王母戴勝与穆天子觴于瑶池之上爲謠曰)
(白雲在天山陵自出道理脩遠山川間之將子无死尚能復來荅曰万民平均吾顧見汝)
妖夫曳衒何號乎市周幽誰誅焉得夫襃姒(朱云衒熒絹切有二龍止)
(於夏庭龍亡而漦在周厉王發而觀之漦流于庭処妾遇之而生女弃之時有謠曰檿孤箕服寔亡周國後有賣是)
(器於市者以爲妖怪執而戮之夜得亡去聞所弃女啼声哀而收之湪齊襃後襃人入此女贖罪幽王惑而爱之一)
孺賊厥詵爰檿其弧幽禍挐以夸憚褒以漁淫嗜薎殺諫尸
謗屠孰鰥漦以徵而化黿是辜(薎即幾字)
天命反側何罰何怙(朱云反側言无常也)
天邈以蒙人么以离胡克合厥道而詰彼尤違(么或作厶音私)
齊桓九會卒然身殺(朱云九紏通用卒終也盖桓公之會十有五)
桓號其大任屬以傲幸良以九合逮孽而壞
彼王紂之躬孰使亂惑何惡輔㢸(即弼字)讒謟是服比干何
逆而抑沈之雷開何順而賜封之何聖人之一德卒其異
方梅伯受醢箕子佯狂(朱本佯作詳音佯雷開侫人)
紂無誰使惑堆志爲首逆圖倒視輔䜛以僇寵(諸本多无僇字)干異
召死雷済克后(比干雷開)文德邁以被(文王也)芮鞫順道醢梅奴箕
忠咸喪以醜&KR0779;
稷惟元子帝何篤之投之于冰上鳥何燠之何馮弓挾矢
殊能將之旣驚帝切激何逢長之(王逸云馮大挾持也言后稷長持大強弓挾箭)
(矢洪㒷祖云此与下文相屬言武王能馮弓挾矢而將之以殊能)
棄靈而功篤胡爽焉翼冰以炎盍崇長焉旣歧旣嶷宜庸將
焉紂凶以啓武紹尚焉
伯昌號衰(文王)秉鞭作牧何令徹彼歧社命有殷之國
伯鞭于西化江漢滸昜歧社以太國之命以祚武
遷藏就岐何能依(王逸云文王朱云言大王徙其宝藏來就𡵨下)
踰梁槖囊羶仁蟻萃(莊子徐无鬼萹蚁慕羊肉羊肉羶也)
殷有惑婦何所譏(王逸云謂妲己惑誤於紂不可復譏諫也)
妲滅淫商痡民以亟去(妲丹逹切痡音敷又普吳切病也亟紀力切疾也)
受賜兹醢西伯上告何親就上帝罰殷之命以不救
(朱云紂醢梅伯以賜諸侯文王受之以祭告語於上帝帝乃親致紂之罪罰故殷之命不可復救也)
肉梅以頒烏不台訴孰盈癸惡兵躬殄祀(鳴當作曷癸當作紂)
師望在肆昌何志鼓刀楊聲后何喜(后謂文王也昌文王名)
牙伏牛漁積内以外萌歧目厥心瞭眡顯光奮力屠國以髀
髋厥商(髀髋音陛寬吕望屠牛文王問之吕望曰下屠屠牛上屠屠國)
武發殺殷何所悒載尸集戰何所急(王逸云尸主也載文王木主)
發殺曷逞寒民于烹惟栗厥文考(以栗爲主)而虔子以徂征
伯林雉經維其何故何感天抑墬夫誰畏懼(王逸云謂申生)
中譛不列恭君以雉胡螾訟蟯賊而以變天地(螾蟯喻&KR2785;姬)
皇天集命惟何戒之受禮天下又使至代之
天集厥命惟德受之胤怠以弃天又祐之(天祐下民作之君師)
初湯臣摯(摯伊尹名)後兹承輔何卒官湯尊食宗緒
湯摯之合祚以久食昧始以昭末克庸成績
勲闔夢生少離散亡何壯武厲能流厥嚴(王逸云吳闔廬祖父壽夢也闔)
(廬怨不得爲王少离散亡放在列乃刺王僚代爲吳王大有功勲壯大也嚴威也)
光徵夢祖(光闔庐名)憾離以厲仿偟激覆而勇
彭鏗斟雉帝何饗受壽永多夫何久長(彭祖名鏗献雉羹於堯)
鏗羹于帝聖孰嗜味夫死自暮而誰饗以俾壽
中央共牧后何怒蠭蟻微命力何固(𡵨首之蛇争共食牧草自相齧)
螝齧巳毒不以外肆細腰羣螫夫何足病(螝胡對切一云虺字)
驚女采薇鹿何祐比至回水萃何喜(王逸云昔者女子采薇菜有所驚而走萃)
(止也女子驚而此走至於回水之上止而得鹿遂有福喜朱云未詳)
萃回偶昌鹿曷祐以女
兄有噬大弟何欲昜之以百兩卒無禄(元注云問云百两盖謂車也王逸以)
(爲百两金誤也朱云舊注以爲秦公子鉞之事然与左傳不同未知是否)
鍼欲兄愛以快侈冨愈多厥車卒逐以旅(晉語秦后子奔晉車千乘)
薄暮雷電歸何憂厥嚴不奉帝何求伏匿穴處爰何云荆
勲作師夫何長先悟過改更我又何言(王逸云屈原書壁所問略訖日暮故)
(夫天雨雷電復至自解曰歸何憂乎朱云此下皆不可曉)
咨吟于野胡若之佷嚴墜誼殄丁厥任合行違匿固若所咿
嚘(音伊憂)忿毒意誰與醜齊徂秦㗖厥詐䜛登狡庸咈以施丼
恬禍凶亟鋤夷愎不可化徒若罷(音疲劳也)
吳光爭國久余是勝(吳光即闔閭)何環穿自閭社丘陵爰出子
文(一本作環閭穿社以及五陵是淫是蕩爰出子文朱云子文事見論語他則不可曉矣)吾告堵敖
以不長(朱云堵敖者楚文王子成王兄也)何試上自予忠名彌彰(試一本作譏予)
(一本作与彰一本作章)
闔綽厥武滋以侈頽於莵不可以作怠焉庸歸(元注云問云爰出子文哀)
(今無此人但任予蘭也王逸云子文之母鄖公之女旋穿閭社通於丘陵以淫而生子文弃之有虎乳之楚人謂乳爲榖)
(謂虎爲於莵故名榖於莵榖如口切於音烏莵音徒)欵吾敖之閼以旅尸(元注云楚人謂未成君而)
(死日敖堵敖楚文王兄也今哀懷王將如堵敖不長而死以此告之逸注以爲堵敖不長楚賢人大謬)誠若名
不尚曷極而辭(元注云一本作食姑不失聖人胡往不道朱文公云屈原彷徨山澤見楚有先王之廟及)
(公卿祠堂圖畫天地山川神靈琦瑋及古聖賢怪物行事因書其壁何而問之以渫憤懣舊注之說徒以多識異聞爲功)
(唐柳宗元始欲質以義理爲之條對然亦斈未聞道而誇多衒巧之意猶有雜乎其間)
增廣註釋音辯唐柳先生集卷之十四
