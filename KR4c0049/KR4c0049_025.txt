增廣註釋音辯唐柳先生集卷之二十五
序隱遁道儒釋
凌助教蓬屋題詩序(凌士夑)
儒有蓬戶甕牖而自立者河間凌士夑窮討六籍皆著述而
尤䆳春秋爲儒官守道端莊植志不回在京師十二年家本
吳也欲歸而不可得遂構蓬室以備揖讓之位棟宇簡易僅
除風雨(除直慮切去也斯干詩風雨攸除)蓋大江之南其舊俗也由是不出
環堵坐入吳甸包山震澤(包山一名椒山在震澤中震澤亦名具區即今太湖)若在牖
外所謂求仁而得斯固然歟與夫南音越吟慕望而不獲者
異日道也(楚大夫鐘儀囚于晉與之琴操南音越人莊舄仕楚而病王使聽之果作越吟)夫厚人倫
懷舊俗固六義之本(見毛詩序)羣公是以有發德之什書在屋壁
余叙而引之
送韓豐群公詩後序
春秋時晉有叔向者(向上声去)垂聲邁烈顯白當世而其兄銅鞮
伯華(鞮音題晉别縣叔向兄伯華爲銅鞮大夫)匿德藏光退居保和士大夫其不
與叔向游者罕知伯華矣然仲尼稱叔向曰遺直猶義(猶一本作)
(由字左昭十四年仲尼日叔句古之遺直也殺親益策猶義也夫家語作由義)又稱伯華曰多聞内
植(家語云其爲人也多聞而難誕内植足以没其出盖銅鞮伯華之行也)進退兩尊榮於策書
故羊舌氏之美至于今不廢宗元常與韓安平遇于上京(韓豊)
(弟泰字安平貞元十一年中進士)追用士道交於今世以是知吾兄矣兄字
茂實敦朴而知變弘和而守節温淳重厚與直道爲伍嘗又
著書(又字一本作績文二字)言禮家之事條綜今古大備制量遺名居
實澹泊如也他日當爲逹者稱焉在吾儕乎則韓氏之美亦
將焜耀於後矣(焜胡本切)今將浮游淮湖觀藝諸侯凡知見者咸
出祖于外天水趙某(一本作佶字)秉翰序事殷勤宣備詞旨甚當
余謂春秋之道或先經以始事或後經以終義(杜預左傳序句一本无先)
(經以後經以六字)大易之制序卦處末然則後序之設不爲非經也
於是編其餞詩若干篇紀于末簡以貺行李遂抗手而别
(元注云豊之季弟泰知名与余善)
送婁圖南秀才遊淮南將入道序
僕未冠求進士聞婁君名甚熟其所爲歌詩傳詠都中通數
經及羣書當時爲文章若崔北部(崔鵬字元翰)于衛尉(于邵字相門)相
與稱其文衆皆曰納言曾孫也(婁師德武后時以抚定河北進納言)而又有是
咸推讓爲先登後十餘年僕自尚書郎謫來零陵覯婁君猶
爲白衣居無室宇出無僮御僕深異而訊之乃曰今夫取科
者交貴勢倚親戚合則插羽翮生風濤沛焉而有餘吾無有
也不則饜飲食馳堅良以歡于朋徒相貿爲資(貿音茂博易也或作貿同)
相易爲名有不諾者以氣排之吾無有也不則多䈥力善造
請朝夕屈折於恒人之前走高門邀大車矯笑而僞言卑陬
而姁媮(陬將侯切莊子云卑陬失色姁音虚又吁句切媮音俞)偷一旦之容以售其伎
吾無有也自度卒不能堪其勞故舍之而遊逾湖江出豫章
至南海復由桂而下也少好道士言餌藥爲壽未盡其術故
行且求之僕聞而愈疑往時觀得進士者不必若婁君之言
又不能類婁君之文學(不能一本作少能)又無納言之大德以爲之
祖無比部衛尉以爲之知而升名者百數十人今婁君非不
足也顧不樂而遁耳因爲余留三年他日又曰吾所以求於
心者未克今其行也余旣異其遁於名而又德其久留於我
也故爲之言夫君子之出以行道也其處以獨善其身也
今天下理平主上亟下求士之詔(亟去吏切)婁君智可以任職用
事文可以宣風歌德行於世必有合其道而進薦之者遽而
爲處士吾以爲非時將曰老而就休耶則甚少且銳羸而自
養耶則甚碩且武問其所以處咸無名焉若苟焉以圖壽爲
道又非吾之所謂道也大形軀之寓於土非吾能私之幸而
好求堯舜孔子之志唯恐不得幸而遇行堯舜孔子之道唯
恐不慊若是而壽可也求之而得行之而慊雖天其誰悲今
將以呼嘘爲食咀嚼爲神無事爲閑不死爲生則深山之木
石大澤之亀蛇皆老而久其於道何如也僕嘗學於儒持之
不得以䧟於是以出則窮以處則乖其不宜言道也審矣以
吾子見私於僕而又重其去故竊言而書之而密授焉
送易師楊君序
世之學易者率不能窮究師說本承孔氏而妄意乎物表爭
伉乎理外(伉苦良切一本作能)務新以爲名縱辯以爲高離其原振其
末故羲文周孔之奥詆冐混亂人罕由而通焉不違古師以
入道妙若弘農楊君者鮮矣(一本者字下有其字)御史中丞崔公(永州刺史)
(崔能)博而守儒逹而好禮故楊君之來也館于燕堂饋以侯食
(以一本作之)日合邦之學者論說辯問貫穿上下(穿去声)揮散而咸
同幽昏而大明言若誕而不乖於聖理若肆而不失於正不
爲他竒以立名氏姑務逹其旨而巳古人謂駕孔子之說者
楊君固其徒歟宗元以爲太斈立儒官傳儒業宜求專而通
新而一者以爲胄子師昔嘗遊焉而未得其人今天下外多
賢連師方伯朝廷立槐棘之下皆用儒先(猶云先生也)而楊君之
道未列於博士則誰咎歟無乃隱其聲含其美以自窮歟夫
以退讓自窮於豐冨之世以貽有位者羞是習易之說而廢
其道也於將行而問以言敢以變君之志
送徐從事北遊序(一本作徐生)
讀詩禮春秋莫能言說其容貌充充然而聲名不聞傳於世
豈天下廣大多儒而使然歟將晦其說諱其讀不使世得聞
傳其名歟抑處於遠仕於遠不與通都大邑豪傑角其伎而
至於是歟不然無顯者爲之倡以振動其聲歟今之世不能
多儒可以盖生者觀生亦非晦諱其說讀者然則餘二者爲
之决矣生北遊必至通都大邑通都大邑必有顯者由是其
果聞傳於世歟苟聞傳必得位得位而以詩禮春秋之道施
於事及於物思不負孔子之筆舌能如是然後可以爲儒儒
可以說讀爲哉
送詩人廖有方序
交州多南金珠璣玳瑁象犀其産皆竒怪至於草木亦殊異
吾嘗怪陽德之炳耀獨發於紛葩瓌麗而罕鍾乎人今廖生
剛健重厚孝悌信讓以質乎中(作内)而文乎外爲唐詩有大
雅之道夫固鍾於陽德者耶是世之所罕也今之世恒人其
於紛葩瓌麗則凡知貴之矣其亦有貴廖生者耶果能是則
吾不謂之恒人也實亦世之所罕也
送元十八山人南遊序
太史公嘗言世之學孔氏者則黜老子學老子者則黜孔氏
道不同不相爲謀(史託老子傳句)余觀老子亦孔氏之異流也不得
以相抗又况楊墨申商刑名縱横之說其迭相訾毀抵牾而
不合者可勝言耶然皆有以佐世太史公没其後有釋氏固
斈者之所怪駭舛逆其尤者也今有河南元生者其人閎曠
而質直物無以挫其志其爲學恢博而貫統數無以躓其道
(一有而字)悉取向之所以異者通而同之搜擇融液與道大適咸
伸其所長而黜其竒衺(竒音羈衺與邪同)要之與孔子同道皆有以
會其趨而其器足以守之其氣足以行之不以是道求合於
世常有意乎古之守雌者(守一本作存老子云知其雄守其雌)及至是邦以余
道窮多憂而嘗好斯文留三旬有六日陳其大方勤以爲諭
余始得其爲人今又將去余而南歴營道(縣名属零陵郡)觀九疑下
賈君果其人乎其足也則居其匱也則行行不苟之(往也)居不
苟容以是之於今世其果逃於匱乎吾名逐禄貶言見疪於
世柰賈君何於其之也即其舟與之酒侑之以歌歌曰充乎
己居或以匱已之虚或盈其廬孰匱孰充爲泰爲窮君子烏
乎取以寧其躬若君者之於道而巳爾世孰知其從容者耶
送方及師序
代之游民學文章不能秀發者則假浮圖之形以爲高其學
浮圖不能愿慤者則又託文章之流以爲放以故爲文章浮
圖率皆縱誕亂雜世亦寬而不誅今有方及師者獨不然處
其伍介然不踰節交於物冲然不苟狎遇逹士𫐠作手輒繕
錄復習而不懈行其法不以自怠至於踐青折萌汎席灌手
雖小教戒未嘗肆其心是故異夫假託爲者也薛道州劉連
州(要伯高文禹錫)文儒之擇也館焉而備其敬歌焉而致其辤(刘禹錫集)
(有送僧方及南州柳員外詩)夫豈貸而濫歟余用是得不繫其說以告于
他好事者
送文暢上人登五臺遂游河朔序
昔之桑門上首好與賢士大夫游晉宋以來有道林道安遠
法師休上人其所與游則謝安石王逸少習鑿齒謝靈運鮑
昭之徒皆時之選(晉會稽支遁字道林与謝安字安石王羲之字逸少及孫綽許詢等遊処又桑門釋)
(道安自此至荆州与習鑿齒相見又庐山慧遠法師送陶元亮陸脩靜不斍過虎溪因相与大笑又守桑門慧休姓湯氏与)
(射靈運之孫謝超宗来往与鮑昭字明遠俱善爲詩)由是眞乘法印與儒典並用而人
知嚮方今有釋文暢者道源生知善根宿植深嗜法語忘甘
露之味服道江表蓋三十年謂王城雄都宜有大士遂躡虚
而西驅錫逾紀而秦人蒙利者益衆雲代之間有靈山焉(雲代)
(二州名靈山即五臺山)與竺乾鷲嶺角立相望(潘云竺張六切乾音&KR1050;西士天竺國鷲音就佛)
(經靈鷲山乃佛聚徒說法処)而往解脫者(潘云解下懈切圓斍經云声聞人具六通得入解脫凡有所傳)
(皆是妄想得脫其由各之解脫去)去來回復如在步武則勤求秘寳作禮大
聖非此地莫可故又捨筏西土(筏音伐)振塵朔陲(音垂)將欲與文
殊不二之會脫去穢累超詣覺路吾徒不得而留也天官顧
公(吏部侍郎顧少連)夏官韓公(兵部侍郎韓臯)廷尉鄭公吏部郎中楊公劉
公(一本无刻公两字)有安石之德逸少之高鑿齒之才皆厚於上人
而襲其道風佇立瞻望懼往而不返也吾輩常希靈運明遠
之文雅故詩而序之又從而諭之曰今燕魏趙代之間天子
分命重臣典司方岳辟用文儒之士以緣飾政令(緣俞㳙切)服勤
聖人之教尊禮浮圖之事者比比有焉(比毗志薄必二切頻也)上人之
往也將統合儒釋宣滌疑滯然後蔑衣祴之贈(裓古得切釋典有衣裓潘)
(云裓訖得切衣裙也蓮經云當以衣裓爲以凡案从舍出之)委財施之會不顧矣其來也
盍亦徵其歌詩以焜耀迥躅(迥一本作廻躅厨王切)偉長德璉之𫐠作
(連音歛魏文帝時徐幹字偉長應瑞字德璉此以比燕趙魏幕僚)豈擅重千祀哉庶欲切觀
風之職而知鄭重耳(重本作志字鄭志出左傳襄公三十七年云賦詩不出鄭志)
送巽上人赴中丞叔父召序(永州龍㒷寺僧)
或問宗元曰悉矣子之得於巽上人也其道果何如哉對曰
吾自幼好佛(一作斈佛)求其道積三十年世之言者罕能通其說
於零陵吾獨有得焉且佛之言吾不可得而聞之矣其存於
世者獨遺其書不於其書而求之則無以得其言言且不得
况其意乎今是上人窮其書得其言諭其意推而大之逾萬
言而不煩㧾而括之立片辭而不遺與夫世之㭊章句徵文
字(潘云㭊与折同)言至虚之極則蕩而失守辯羣有之夥則泥而皆
存者(泥去声)其不以遠乎以吾所聞知凡世之善言佛者於吾
則惠誠師荆則海雲師楚之南則重巽師師之言存則佛之
道不遠矣惠誠師巳死今之言佛者加少其由儒而通者鄭
中書(未詳其人或日鄭絪)洎孟常州(洎与曁同常州刺史孟簡晚路殊躁急佞佛過甚)中書見
上人執經而師受且曰於中道吾得以益逹常州之言曰從
佛法生得佛法分皆以師友命之今連帥中丞公(御史中丞柳公綽乃)
(子厚之教父為明南規察使)具舟來迎飾館而俟欲其道之行於遠也夫
豈徒然哉以中丞公之直清嚴重中書之辯博常州之敏逹
且猶宗重其道况若吾之昩昧者乎夫衆人之和田大人之
倡洞庭之南竟南海其土汪汪也(土一作士)求道者之多半天下
(一有而字)一唱而大行於遠者(者一本作焉字)是行有之則和焉者將若
居蟄之有雷(居一作群)不可止也於是書以爲巽上人赴中丞叔
父召序
送僧浩初序
儒者韓退之與余善嘗病余嗜浮圖言訾余與浮圖遊(訾音紫毁)
(也)近隴西李生礎自東都來退之又寓書罪余且曰見送元
生序(謂送元本八山人序)不斥浮圖浮圖誠有不可斥者往往與易論
語合誠樂之其於性情奭然不與孔子異道退之好儒未能
過揚子揚子之書於莊墨申韓皆有取焉浮圖者反不及莊
墨申韓之怪僻儉賊耶曰以其夷也果不信道而斥焉以夷
則將反惡來盗跖而賤季札由余乎(季札吳王少子由余戎人後歸秦)非所
謂去名求實者矣吾之所取者與易論語合雖聖人復生不
可得而斥也退之所罪者其跡也曰髠而緇無夫婦父子不
爲耕農蠶桑而活乎人若是雖吾亦不樂也退之忿其外而
遺其中是知石而不知韞玉也吾之所以嗜浮圖之言以此
與其人游者非必能通其言也且凡爲其道者不愛官不爭
能樂山水而嗜閑安者爲多吾病世之逐逐然唯印組爲務
以相軋也(潘云組音祖組者印之綬軋於黠切)則舍是其焉從吾之好與浮圖
遊以此今浩初閑其性安其情讀其書通易論語唯山水之
樂有文而文之又父子咸爲其道以養而居洎焉而無求則
其賢於爲莊墨申韓之言而逐逐然唯印組爲務以相軋者其
亦遠矣李生礎與浩初又善今之往也以吾言示之因北人
寓退之視何如也
送元暠師序(暠朝老切)
中山劉禹錫明信人也不知人之實未嘗言言未嘗不讎元
讎師居武陵(暠音浩武陵鼎州刘禹錫貶為司馬)有年數矣與劉遊久且暱持
其詩與引而來余視之申申其言勤勤其思其爲知而言也
信矣余觀近世之爲釋者(一本无近字)或不知其道則去孝以爲
逹遺情以貴虚今元暠衣粗而食菲病心而墨貌以其先人
之葬未返其土無他族屬以移其哀行求仁者以冀終其心
勤而爲逸遠而爲近斯蓋釋之知道者歟釋之書有大報恩
七篇(一本作七萹)咸言由孝而極其業世之蕩誕慢訑者(王子也徒見切)
(又音但訑縦意王子辟陌慢訑)雖爲其道而好違其書於元暠師吾見其不
違且與儒合也元暠陶氏子其上爲通侯(晉陶侃)爲高士爲儒
先(一本下有生字一本下有賢字謂晉陶潜)資其儒故不敢忘孝跡其高故爲釋
承其侯故能與逹者遊其來而從吾也觀其爲人益見劉之
明且信故又與之言重其事
送琛上人南遊序(琛丑林切)
佛之跡去乎世久矣其留而存者佛之言也言之著者爲經
翼而成之者爲論其流而來者百不能一焉然而其道則備
矣法之至莫尚乎般若(潘云上波木切下而也切)經之大莫極乎涅槃(經一)
(本作道潘云涅乃結切釋氏有涅槃經云昔佛示滅於双林樹下入般涅槃為女摩耶夫人說法)世之上士
將欲由是以入者非取乎經論則悖矣而今之言禅者有流
盪舛誤(舛尺兖切)迭相師用妄取空語而脫略方便顛倒真實以
䧟乎已而又䧟乎人又有能言體而不及用者不知二者之
不可斯須離也離之外矣是世之所大患也吾琛則不然觀
經得般若之義讀論悅三觀之理(潘云觀古玩切圓斍經云三種淨觀一云色受想乃)
(觀此三空名之三觀)晝夜服習而身行之有來求者則爲講說從而化
者皆知佛之爲大法之爲廣菩薩大士之爲雄脩而行之者
爲空蕩而無之者爲礙夫然則與夫增上慢者異矣異乎是
而免斯名者吾無有也將以廣其道而被於遠故好遊自京
師而來又南出乎桂林未知其極也吾病世之傲逸者嗜乎
被而不求此故爲之言
送文郁師序(子厚族人)
柳氏以文雅高於前代近歲頗乏其人百年間無爲書命者
登禮部科數年乃一人後學小童以文儒自業者又益寡今
有文郁師者讀孔氏書爲詩歌逾百篇其爲有意乎文儒事
矣又遯而之釋背笈篋(笈及業切員書箱也潘云及入及瞱二切)懷筆牘挾海泝
江獨行山水間翛翛然(翛音宵)模狀物態搜伺隱隟(与隙同)登高
遠望悽愴超忽(愴楚亮切)遊其心以求勝語若有程督之者巳則
被緇艾茹蒿芹志終其軀吾誠怪而譏焉對曰力不任奔競志
不任煩挐(潘云挐女加女居二切楚辝注優乱也)苟以其所好行而求之而巳
爾終不可變化吾思當世以文儒取名聲爲顯官入朝受憎
&KR0945;訕黜摧㐲不得守其土者十恒八九若師者其可訕而黜
耶用是不復譏其行返退而自譏於其辭而去也則書以卑
之
送玄舉歸幽泉寺序
佛之道大而多容凡有志乎物外而耻制於世者則思入焉
故有貌而不心名而異行剛狷以離偶(狷古顯古縣二切)紆舒以縱
獨其狀類不一(一有也字)而皆童髮毀服以游於世其孰能知之
今所謂玄舉者其視瞻容體未必盡思跡佛而持詩句以來
求余夫豈耻制於世而有志乎物外者耶夫道獨而跡狎則
怨志遠而形羈則泥幽泉山山之幽也閑其志而由其道以
遯而樂足以去二患捨是又何爲耶旣曰爲予來故於其去
不可以不告也
送濬上人歸淮南覲省序
金僊氏之道蓋本於孝敬而後積以衆德歸於空無其敷演
教戒於中國者離爲異門曰禪曰法曰律以誘掖迷濁世用
宗奉其有脩整觀行尊嚴法容以儀範于後學者以爲持律
之宗焉上人窮討秘義發明上乘奉威儀三千雖造次必備
嘗以此道宣於江湖之人江湖之人悅其風而受其賜攀慈
航望彼岸者盖千百計天子聞之徵至闕下御大明秘殿以
問焉導揚本教頗甚稱旨京師士衆方且翹然仰大雲之澤
以植德本而上人不勝顧復之恩退懷省待之禮懇迫上乞
遂無以奪由是杖錫東顧振衣晨征右司員外郎刘公深明
世典通逹釋教與上人爲方外遊始榮其至今惜其去於是
合郎署之友詩以貺之退使孺子執簡而序之因繫其辤曰
上人專於律行恒久弥固其儀刑後斈者歟誨于生靈觸類
蒙福其積衆德者歟覲于高堂視遠如邇其本孝敬者歟若
然者是將心歸空無捨筏登地固何從而識之乎古之贈禮
必以輕先重故鄭商之犒先乘韋(左傳僖公三十年秦師伐鄭鄭商人遇之以乘韋先)
(牛十二犒師也)魯侯之贈後吳鼎(㐮公十九年公享晉六師贈荀偃束帛加璧乘馬先吳壽夢之鼎)
今餞詩之重皆衆吳鼎也故乘韋之比得序而先之且曰由
禮而不敢讓焉
增廣註釋音辯唐柳先生集卷之二十五
