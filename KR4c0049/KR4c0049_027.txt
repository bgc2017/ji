增廣註釋音辯唐柳先生集卷之二十七
記(一本作記亭池)
潭州東池戴氏堂記(一本州字下有楊中丞作四字)
弘農公刺潭三年(楊憑虢州弘農人貞元十八年爲潭州刺史湖南觀察使)因東泉爲池
環之九里(一本作二里)丘陵林麓距其涯坘島洲渚交其中(坘音遲与)
(坻同)其岸之突而出者水縈之若块焉(玦古穴切)池之勝於是爲最
公曰是非離世樂道者不宜有此卒授賓客之選者譙國戴
氏曰簡爲堂而居之(一本而字下有今字)堂成而勝益竒望之若連艫
縻艦(戶黯切戰船)與波上下就之顚倒萬物遼廓眇忽樹之松柏
衫櫧(音諸)被之菱芡芙蕖鬱然而隂粲然而榮凡觀望浮游之
美專於戴氏矣戴氏嘗以文行累爲連率所賓禮(率所類切謂方鎮所)
(辟也)貢之澤宫而志不願仕與人交取其退讓受諸侯之寵不
以自大其離世歟好孔氏書旁其莊文(莊子文子)莫不揔統以至
虚爲極得受益之道其樂道歟賢者之舉也必以類當弘晨
公之選而專兹地之勝豈易而得哉地雖勝得人焉而居之
則山若增而高水若闢而廣堂不待飾而巳奐矣戴氏以泉
池爲宅居以雲物爲朋徒攄幽發粹(攄抽居切)日與之娛則行宜
益高文宜益峻道宜益懋交相贊者也旣碩其内又揚于時
吾懼其離世之志不果矣君子謂弘農公刺潭得其政爲東
池得其勝授之得其人豈非動而時中者歟於戴氏堂也見
公之德不可以不記
桂州訾家洲亭記(一本州字下有裴中丞作四字)
大凡以觀游名於代者不過視於一方其或傍逹左右則以
爲特異至若不騖遠不陵危環山洄江四出如一夸竒競香
咸不相讓徧行天下者唯是得之桂州多靈山發地峭堅林
立四野署之左曰灕水(署州署也漓音離)水之中曰訾氏之洲(訾即移切)
(姓也一音紫)凡嶠南之山川逹于海上於是畢出而古今莫能知
元和十二年御史中丞裴公(元和十二年裴行立徙桂州刺史桂管觀察使)來莅兹
邦都督二十七州諸軍州事盗遁姦革德惠敷施朞年政成
而當天子平淮夷定河朔告于諸侯公旣施慶于下乃合僚
吏登茲以嬉觀望攸長(攸一本作悠)悼前之遺於是厚貨居甿移
于間壤(間音閑)伐惡木刜奥草(刜扶弗切斫也)前指後畫心舒目行忽
焉若飄浮上騰以臨雲氣萬山面内重江束隘聮嵐含輝旋
視其宜常所未覩倏然互見(倏音叔互或作牙同)以爲飛舞奔走與遊
者偕來乃經工化材考極相方(周礼夜考之極星相息亮切)南爲燕亭延
宇垂阿步簷更衣周若一舍北有崇軒以臨千里左浮飛閣
右列間館比舟爲梁與波昇降苞灕山含龍宫(含一本作&KR0636;)昔之
所大蓄在亭内(亭一本作廷)日出枎桑雲飛蒼梧海霞島霧來助
游物其隙則抗月檻於廻谿出風榭於篁中晝極其美又益
以夜列星下布顥氣廻合䆳然萬變若與安期羡門(並古仙人名)
接於物外則凡名觀游於天下者有不屈伏退讓以推高是
亭者乎旣成以燕歡極而賀咸曰昔之遺勝㮣者必於深山
窮谷人罕能至而好事者後得以爲已功未有直治城挾闤
闠(潘云音環潰市墻曰闤市門曰闠)車輿步騎朝過夕視訖千百年莫或異
顧一旦得之遂出於他邦須博物辯口莫能舉其上者然則
人之心目其果有遼絶特殊而不可至者耶蓋非桂山之靈
不足以瓌觀(壞姑回切)非是洲之曠不足以極是非公之鍳不能
以獨得噫造物者之設是久矣而盡之於今余其可以無藉
乎
邕州馬退山茅亭記(一本州字下有柳中丞作四字)
冬十月作新亭于馬退山之陽因高丘之阻以面勢無欂櫨
節梲之華(欂華碧切又音傳柱也櫨音盧柱上栟也節栭也梲音拙梁上楹)不斵椽不翦次
不列墻以白雲爲藩籬碧山爲屏風昭其儉也是山崒然起
於莽蒼之中(崒慈恤切潘云崒蒼没切莽毋黨切蒼士蕩切莊子注莽蒼草野之色)馳奔雲矗
(初六切)亘數十百里尾蟠荒陬(將侯切隅也)首注大溪諸山來朝勢
若星拱蒼翠詭狀綺綰繍錯蓋天鍾秀於是不限於遐裔也
然以壌接荒服俗參夷徼(音呌)周王之馬跡不至(左傳周穆王周行天下將)
(皆必有車轍馬跡焉)謝公之履齒不及(履一本作屐謝灵渾事)巖徑肅條登探者
以爲嘆歲在辛卯我仲兄(子厚從兄柳寬字存諒)以方牧之命試于是
邦夫其德及故信孚信孚故人和人和故政多暇由是嘗徘
徊北山以寄勝㮣迺槩迺塗(槩詐氣切仰塗也)作我攸宇於是不崇
朝而木工告成每風止雨收煙霞澄鮮輙角巾鹿裘率昆弟
友生冠者五六人步山極而登焉(極一本作椒椒山頂也)於是于揮絲
桐目送還雲西山爽氣在我襟䄂以極萬類攬不盈掌夫美
不自美因人而彰蘭亭也不遭右軍(王羲之)則清湍脩竹蕪没
於空山矣是亭也僻介閩嶺佳境罕到不書所作使盛跡鬱
堙是貽林澗之媿故志之
永州新堂記(一本州字下有韋使君三字)
將爲穹谷嵁巖淵池於郊邑之中(童云嵁五男苦男五咸三切嵁巖也魏都賦有嵁崿)
則必輦山石溝澗壑凌絶嶮阻疲極人力乃可以有爲也然
而求天作地生之狀咸無得焉逸其人因其地全其天昔之
所難今於是乎在永州實惟九疑之麓其始度土者(度待洛切)環
山爲城有石焉翳于奥草(于一本作乎)有泉焉伏于土塗蛇虺之
所蟠狸鼠之所游茂樹惡木嘉葩毒卉亂雜而爭植號爲穢
墟韋公之來旣逾月理甚無事望其地且異之始命芟其蕪
行其塗積之丘如蠲之瀏如(瀏刘溜柳三音)旣焚旣釃(山宜切)竒勢迭
出清濁辨質美惡異位視其植則清秀敷舒視其蓄則溶漾
紆餘怪石森然周于四隅或列或跪或立或仆竅穴逶邃堆
阜突怒乃作棟宇以爲觀游凡其物類無不合形輔勢效伎
於堂廡之下外之連山高原林麓之崖間厠隱顯邇延野綠
遠混天碧咸會於譙門之内(内一本作外譙門謂門上爲高楼以望也楼一名譙故謂美麗)
(之楼爲麗譙)巳乃延客入觀継以宴娱或贊且賀曰見公之作知
公之志公之因土而得勝豈不欲因俗以成化公之擇惡而
取美豈不欲除殘而佑仁公之蠲濁而流清豈不欲廢貪而
立廉公之居高以望遠豈不欲家撫而戶暁夫然則是堂也
豈獨草木上石水泉之適歟山原林麓之觀歟將使継公之
理者視其細知其大也宗元請志諸石措諸壁編(一作屋漏)以爲
二千石楷法
永州萬石亭記(一本州下有崔中丞三字)
御史中丞清河男崔公(崔能也)來莅永州間日(間一本作百)登城北
墉臨于荒野藂翳之隙(童云叢俗書作藂)見怪石特出度其下必有
殊勝步自西門以求其墟伐竹披奥欹仄以入(仄一本作側同)綿谷
跨谿皆大石林立渙若奔雲錯若置碁怒者虎闘企者鳥厲
抉其穴則鼻口相呀(抉一決古穴二切呀虚加切)搜其根則蹄股交峙(股)
(本作肱)環行卒愕(卒七没切一本作愕目)疑若搏噬於是刳闢朽壌翦焚
榛薉(於廢切荒蕪也与穢同)決澮溝導伏流散爲疎林洄爲清池寥廓
泓渟(泓烏宏切渟音亭)若造物者始判清濁效竒於茲地非人力也
乃立游亭以宅厥中直亭之西石若掖分可以聎望其上青
璧斗絶沉于淵源莫究其極自下而望則合乎攅巒(唐氏曰攅當作)
(㠝在官切㠝岏小山)與山無窮明日州邑耋老雜然而至曰吾儕生是
州蓺是野眉尨齒鯢(尨眉黑白雜也鯢音倪齒落更生細者壽徵也)未嘗知此豈天
墜地出設茲神物以彰我公之德歟旣賀而請名公曰是石
之數不可知也以其多而命之曰萬石亭耋老又言曰懿夫
公之名亭也豈專狀物而巳哉公嘗六爲二千石旣盈其數
(盈一本作贏贏過也)然而有道之士咸恨推公之嘉績未洽于人敢頌
休聲祝公于明神漢之三公秩號萬石我公之德宜受兹錫
漢有礼臣惟萬石君(前漢石奮及其四子皆二千石)我公之化始于閨門道
合于古祐之自天野夫獻辭公壽萬年宗元嘗以牋奏隷尚
書敢專筆削以附零陵故事時元和十年正月五日記
零陵三亭記
邑之有觀游或者以爲非政是大不然夫氣煩則慮亂視壅
則志滯君子必有游息之物高明之具使之清寕平夷恒若
有餘然後理逹而事成零陵縣東有山麓泉出石中沮洳汚
塗(潘云沮子須切洳如預切漸&KR0668;也)羣畜食焉牆藩以蔽之爲縣者積數十
人莫知發視河東薛存義以吏能聞荆楚間潭部舉之(潭部謂湖)
(南觀察使)假湘源令會零陵政尨賦擾民訟于牧推能濟弊來莅
兹邑遁逃復還愁痛笑歌逋租匿役朞月辨理(辨音瓣)宿蠧藏
姦披露首服(首音狩)民旣卒稅相與歡歸道塗迎賀里閭門不
施胥吏之席耳不聞鼛鼓之召(鼛音臯周礼以鼛鼔鼓役事潘本作鼕鼓鼕徒宗切鼓声)
(也)雞豚糗醑(糗丘救許九二切熬米麥也醑思吕切漉酒也)得及宗族州牧尚焉旁
邑倣焉然而未嘗以劇自撓山水鳥魚之樂澹然自若也乃
發牆藩驅羣畜決䟽沮洳搜剔山麓萬石如林積拗爲池(切於)
(交切)爰有嘉木美卉垂水藂峯瓏&KR0785;蕭條(潘云諸韻无此&KR0785;字温公注揚子瓏盧紅)
(切瓐音零)清風自生翠煙自留不植而遂魚藥廣閑鳥慕靜深别
孕巢穴沉浮嘯萃不蓄而冨伐木墜江流于邑門陶土以埴
亦在署側人無勞力土得以利乃作三亭陟降晦明高者冠
山顚下者俯清池更衣膳饔列置備具賓以燕好旅以館舍
高明游息之道具於是邑由薛爲首在昔禆諶謀野而獲(左襄)
(三十一年鄭禆諶能謀謀於野則獲謀於邑則否)宓子彈琴而理(宓子賤)亂慮滯志無
所容入則夫觀游者果爲政之具歟薛之志其果出於是歟
及其弊也則以玩替政以荒去理使継是者咸有薛之志則
邑民之福其可旣乎余愛其始而欲久其道乃撰其事以書
于石薛拜手曰吾志也遂刻之
增廣註釋音辯唐柳先生集卷之二十七
