增廣註釋音辯唐柳先生集卷之四
議辯
晉文公問守原議
(事見左傳僖公二十五作)
晉文公旣受原於王難其守問寺人㪍鞮(童云上步忽反下都黎切晉寺人名)
以卑趙衰(張云初危切晉大夫也)余謂守原政之大者也所以承天子
樹霸功致命諸侯不宜謀及媟近(媟音薛瀆也謂寺人即今之宦者)以沗王
命而晉君擇大任不公議於朝而私議於宫不博謀於卿相
而獨謀於寺人雖或衰之賢足以守國之政不爲敗而賊賢
失政之端由是滋矣况當其時不乏言議之臣乎狐偃爲謀
臣先軫將中軍晉君䟽而不咨外而不求乃卒定於内竪其
可以爲法乎且晉君將襲齊桓之業以翼天子乃大志也然
而齊桓任管仲以興進竪刀以敗(刀字亦作貂斉威公用之由是因内寵殺羣吏擅廢)
(立)則獲原啓疆適其始政所以觀視諸侯也(觀去声)而乃背其
所以興跡其所以敗然而能霸諸侯者以土則大以力則疆
以義則天子之冊也(左僖二十八年策命晉侯爲侯伯)誠畏之矣烏能得其
心服哉其後景監得以相衛鞅(鞅於亮切史記商鞅入秦因寵臣景監以見秦孝公)弘
石得以殺望之(漢元帝吋宦官弘恭石顯譛殺䔥望之)設之者晉文公也(設一本作)
(誤)嗚呼得賢臣以守大邑則問非失舉也蓋失問也(一本作問非失)
(問㪯非失㪯也)然猶羞當時䧟後代若此況於問與舉又兩失者其
何以救之哉余故著晉君之罪以附春秋許世子止趙盾之
義(盾徒本切鲁宣公二年趙穿殺靈公春秋書曰晉趙盾弑其名夷臯又昭公十九年許悼公疾飲太子之薬而卒春)
(秋書曰許世子止弑其君買)
駮復讎議
(唐書孝友傳載徐元慶復父讎自囚詣官左拾遺陳子昂議誅元慶然後旌閭墓时韙其言後礼部)
(員外郎柳宗元駮之駮音剥)
臣伏見天后時(唐武后)有同州下邽人徐元慶者(邽音圭)父爽爲
縣尉趙師韞所殺卒能手刃父讎束身歸罪常時諫臣陳子
昂建議誅之而旌其閭且請編之於令永爲國典臣竊獨過
之臣聞禮之大本以防亂也若曰無爲賊虐凡爲子者殺無
赦刑之大本亦以防亂也若曰無爲賊虐凡爲治者殺無赦
(治一本作理)其本則合其用則異旌與誅莫得而並焉(一本作不得並也)
誅其可旌兹謂濫黷刑甚矣旌其可誅兹謂僣壞禮甚矣果
以是示于天下傳于後代趍義者不知所向違害者不知所
立以是爲典可乎蓋聖人之制窮理以定賞罰本情以正褒
貶統於一而巳矣嚮使刺讞其誠僞(童云讞語蹇鱼列鱼戰三切並議罪也)考
正其曲直原始而求其端則刑禮之用判然離矣何者若君
之父不䧟於公罪師韞之誅獨以其私怨奮其吏氣虐于非
辜州牧不知罪刑官不知問上下蒙冒籲號不聞而元慶能
以戴天爲大恥枕戈爲得禮(礼記曲礼云父之讎不与共戴无寝苫枕干弗与共天下也)
處心積慮以衝讎人之胷介然自克即死無憾是守禮而行
義也執事者宜有慙色將謝之不暇而又何誅焉其或元慶
之父不免於罪師韞之誅不愆於法是非死於吏也是死於
法也法其可讎乎讎天子之法而戕奉吏之法是悖驁而凌
上也(童云悖音李驁音敖)執而誅之所以正邦典而又何旌焉且其議
曰人必有子子必有親親親相讎其亂雜救是惑於禮也甚
矣禮之所謂讎者蓋其冤抑沉痛而號無告也非謂抵罪觸
法䧟于大戮而曰彼殺之我乃殺之不議曲直暴寡脅弱而
巳其非經背聖不亦甚哉周禮調人掌司萬人之讎凡殺人
而義者令勿讎讎之則死有反殺者邦國交讎之(周礼地官)又安
得親親相讎也春秋公羊傳曰父不受誅子復讎可也父受
誅子復讎此推刃之道復讎不除害(公羊定公四年)今若取此以断
兩下相殺則合於禮矣且夫不忘讎孝也不愛死義也元慶
能不越於禮服孝死義是必逹理而聞道者也夫逹理聞道
之人豈其以王法爲敵讎者哉議者反以爲戮黷刑壞禮其
不可以爲典明矣請下臣議附于令有斷斯獄者不宜以前
議從事謹議
桐葉封弟辯
古之傳者有言成王以桐葉與小弱弟戲(成王与弟唐叔虞戲剪桐葉為珪曰)
(以此封君)曰以封汝周公入賀王曰戲也周公曰天子不可戲乃
封小弱弟於唐吾意不然王之弟當封耶周公宜以時言於
王不待其戲而賀以成之也不當封耶(當並如字)周公乃成其不
中之戲(中去声)以地以人與小弱者爲之主其得爲聖乎且周
公以王之言不可苟焉而巳必從而成之耶設有不幸王以
桐葉戲婦寺亦將舉而從之乎凡王者之德在行之何若設
未得其當(當丁浪切)雖十易之不爲病要於其當不可使易也而
况以其戲乎若戲而必行之是周公教王遂過也吾意周公
輔成王宜以道從容優樂要歸之大中而巳必不逢其失而
爲之辭又不當束縛之馳驟之使若牛馬然急則敗矣且家
人父子尚不能以此自克况號爲君臣者耶是直小丈夫缺
缺者之事(缺傾雪切)非周公所宜用故不可信或曰封唐叔史佚
成之(童云佚夷質切周武王時太史尹佚事見史記晉世家)
辨列子
(列禦寇所作唐號沖虚至德眞經)
劉向古稱博極羣書然其錄列子獨曰鄭穆公時人穆公在
孔子前幾百歲列子書言鄭國皆云子産鄧析不知向何以
言之如此史記鄭繻公二十四年(繻音須)楚悼王四年圍鄭鄭
殺其相駟子陽子陽正與列子同時是歲周安王三年秦惠
王韓列侯趙武侯二年魏文侯二十七年燕釐公五年(釐古文僖)
(字)齊康公七年宋悼公六年魯穆公十年不知向言魯穆公
時遂誤爲鄭耶不然何乖錯至如是其後張湛徒知怪列子
書言穆公後事亦不能推知其時然其書亦多增竄非其實
要之莊周爲放依其辭(放方往切)其稱夏棘徂公紀渻子(渻音省)李
咸等皆出列子不可盡紀雖不槩於孔子道然其虚泊寥闊
居亂世遠於利禍不得逮於身而其心不窮易之遁世無悶
者其近是歟余故取焉其文辭類莊子而尤質厚少爲作好
文者可廢耶其楊朱力命(列子篇名)疑其楊子書其言魏牟孔穿
皆出列子後不可信然觀其辭亦足通知古之多異術也讀
焉者愼取之而巳矣
辯文子
(或曰姓辛名妍字文子号曰計然葵丘濮上人沧蠡之師)
文子書十二篇其傳曰老子弟子(唐有徐靈府注又有李暹訓注或謂其書錄老子遺)
(言)其辭時有若可取其指意皆本老子然&KR0690;其書(&KR0690;即考字)蓋駮
書也其渾而類者少竊取他書以合之者多凡孟子輩數家
皆見剽竊嶢然而出其類(童云嶢音堯山高貌或作堯)其意緒文辭义牙
相抵而不合不知人之增益之歟或者衆爲聚歛以成其書
歟然觀其往往有可立者又頗惜之憫其爲之也勞今刊去
謬惡亂雜者取其似是者又頗爲發其意藏於家(爲去声)
論語辯二篇
上篇
或問曰儒者稱論語孔子弟子所記信乎曰未然也孔子弟
子曾參最少少孔子四十六歲(夫子生於周靈王二十年曾子生於周敬王十五年)曾
子老而死是書記曾子之死則去孔子也遠矣曾子之死孔
子弟子略無存者矣吾意曾子弟子之爲之也何哉且是書
載弟子必以字獨曾子有子不然由是言之弟子之號之也
然則有子何以稱子曰孔子之殁也諸弟子以有子爲似夫
子立而師之其後不能對諸子之問乃叱避而退則固嘗有
師之號矣今所記獨曾子最後死余是以知之蓋樂正子春
子思之徒與爲之爾或曰孔子弟子嘗雜記其言然而卒成
其書者曾氏之徒也
下篇
堯曰咨爾舜天之曆數在爾躬四海困窮天禄永終舜亦以
命禹余小子履敢用玄牡敢昭告于皇天后土有罪不敢赦
萬方有罪罪在朕躬朕躬有罪無以爾萬方或問之曰論語
書記問對之辭爾今卒篇之首章然有是何也柳先生曰論
語之大莫大乎是也是乃孔子常常諷道之辭云爾彼孔子
者覆生人之器也(覆敷救切)上言堯舜之不遭(言一本作之)而禪不及
已下之無湯之勢(下之一作下言)而己不得爲天吏生人無以澤其
德日視聞其勞死怨呼而己之德涸焉無所依而施故於常
常諷道云爾而止也此聖人之大志也無容問對於其間弟
子或知之或疑之不能明相與傳之故於其爲書也卒篇之
首嚴而立之
辯鬼谷子
(戰國時人隱居穎川陽城之鬼谷蘇秦張儀之師)
元冀好讀古書然甚賢鬼谷子爲其指要幾千言鬼谷子要
爲無取漢時劉向班固錄書無鬼谷子鬼谷子後出而險盭
峭薄(盭音戾)恐其妄言亂世難信學者宜其不道而世之言縱
横者時葆其書(葆音保)尤者晚乃益出七術(鬼谷子下篇有隂符七術謂盛神法)
(五龍養志法靈龜實意法螣蛇分威法伏能散势法&KR0743;鳥轉圜法猛獸損兊法靈蓍七章是也)怪謬異甚不
可考校其言益竒而道益陿(張云陿音冶隘也)使人狙狂失守(狙子余切)
而易於䧟墜幸矣人之葆之者少今元子又文之以指要嗚
呼其爲好術也過矣
辯晏子春秋
(斉相晏平仲名嬰)
司馬遷讀晏子春秋高之而莫知其所以爲書或曰晏子爲
之而人接焉或曰晏子之後爲之皆非也吾疑其墨子之徒
有齊人者爲之墨好儉晏子以儉名於世故墨子之徒尊著
其事以增高爲已術者且其旨多尚同兼愛非樂節用非厚
葬久喪者是皆出墨子又非孔子好言鬼事非儒明鬼又出
墨子其言問棗及古冶子等尤怪誕(晏子春秋曰公孫捷田開疆古冶子事景公勇)
(而无礼晏子言於公餽之二桃曰三子計功而食之云云公孫捷田開疆曰吾勇不若子功不逮子取桃不譲是貪也然)
(而不死无勇也皆反其桃契領而死古冶子曰二子死之吾獨生不仁亦契領而死)又往往言墨子聞
其道而稱之此甚顯白者自劉向歆班彪固父子皆錄之儒
家中甚矣數子之不詳也蓋非齊人不能具其事非墨子之
徒則其言不若是後之錄諸子書者宜列之墨家非晏子爲
墨也爲是書者墨之道也
辯亢倉子
(唐號洞靈真經潘云亢音庚莊子作庚桑楚楚名庚桑姓也史記作亢桑子大唐新語云道家有庚)
(桑子者世无其書開元未處士王源撰亢倉子兩卷以𥙷之序云庚桑亢桑亢倉一也唐藝文志以)
(爲㐮陽王士元)
太史公爲莊周列傳稱其爲書畏累(童云上烏罪切或作㟪下力罪切或作壘莊子)
(音注云㟪壘山名也或云在魯又云在梁州)亢桑子皆空言無事實今世有亢桑
子書其首篇出莊子而益以庸言蓋周所云者尚不能有事
實又况取其語而益之者其爲空言尤也劉向班固錄書無
亢倉子而今之爲術者乃始爲之傳注以教於世不亦惑乎
辯鶡冠子
(童元鶡音曷楚人君深山以鶡鳥羽爲冠鶡似雉)
余讀賈誼鵩賦嘉其詞而學者以爲盡出鶡冠子(鶡冠子上九篇論三)
(才變通古今治亂之道其世兵篇頭與鵩賦相亂)余往來京師求鶡冠子無所見至
長沙始得其書讀之盡鄙淺言也唯誼所引用爲美餘無可
者吾意好事者僞爲其書反用鵩賦以文飾之非誼育所取
之决也太史公伯夷列傳稱賈子曰貪夫殉財列士殉名夸
者死權不稱鶡冠子遷號爲博極羣書假令當時有其書遷
豈不見耶假令眞有鶡冠子書亦必不取鵩賦以充入之者
何以知其然耶曰不類
增廣註釋音辯唐柳先生集卷之四
