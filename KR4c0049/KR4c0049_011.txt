增廣註釋音辯唐柳先生集卷之十一
誌碣誄
故試大理評事裴君墓誌
裴氏之昭(音韶)曰贈戸部尚書諱某(裴守眞)穆曰起居郎諱某(裴僑)
(卿)生均州刺史諱某(裴叔猷)均州與其弟大理(裴伯言)更爲刑部
郎用文史名於朝善杜禮書長子曰某射進士策不中去過
汴韓司徒弘(即弘字)迎取爲從事以聞拜太子通事舍人進大
理評事當伐蔡及鄆(音運蔡謂吳元済鄆謂李師道)汴常爲軍首贊佐有勞
旣事將侍太夫人于京師道發疽(子余切)元和十四年月日終
於河南敦厚里年若干字曰某弟某以其喪歸葬于某縣某
里未果娶有男子二人女一人男之長曰某通兩經始杖且
廬銘曰
世守不迁秀于士鄕不利有司爰客于梁(梁)委其躬乃相戎
政宫臣理屬(宫臣大子舍人理属大理評事)仍受國命南蔡北曹(李師道有鄆曹濮等)
(十一州)五載首兵柔剛輔理平視太平馬牛旣寧告養于京棧
車草(草棧仕諫切)我來周道載飢載勞神奪其孝形經于洛魂其
焉如庶終爾誠隂侍里閭膳飲不違有弟之恭旣安且盈厥
志斯從銘之故人以慰爾衷
故大理評事柳君墓誌(柳寬)
晉之亂柳氏始分(晉侍中柳景猷長子耆為汝南太守少子純為平陽太守)曰耆爲汝南
守居河東又五世曰慶相魏(魏)相之嗣曰旦仕隋爲黃門侍
郎其小宗曰楷(柳旦長子則次子楷以其居次故曰小宗)至于唐刺濟房蘭廓四
州楷生夏縣令府君諱繹(繹)生司議郎府君諱遺愛皆葬長
安少陵原遺愛生御史府君諱開葬南陽其嗣曰寬字存諒
讀其世書揚于文辭南方之人多諷其什頗學禮而善爲容
(前漢儒林傳徐生善爲容)修吏事始仕家令主簿進左驍衛兵曹試大理
評事爲嶺南節度推官荆南永安軍判官府罷爲游士出桂
陽下廣州中厲氣嘔泄卒於公館元和六年八月七日也年
四十七前娶琅邪王拱子拱國子祭酒後娶河東裴陵子陵
告成令裴氏之出曰裴七君之從弟以君之喪歸過零陵哭
且告于宗元曰吾伯凡從事嶺南其地多貨其民輕亂能以
簡惠和柔厈弼所奉假守支郡海隅以寧闘很仇怨敦諭克
順從公于荆綏戎永安仍專郡治政用休阜是時蜀寇始滅
(朱刘闢)邦人瘡痍懷君之澤咸忘其痛其理也惠而不施之於
大其行也和而不至于年其言也文而不顯其聲今將以某
月日祔葬苟又不得令辭而誌焉是無以蓋前人之大痛敢
固以請嗚呼余懼辭之不令以爲神羞余曷敢不諾銘曰
柳族之分在北爲高充于史氏世相重侯中書之世寔曰蘭
州夏縣政良司議德優營(營)御史乃佐元侯惟君是嗣其政
克修儲闈𥙷吏環衛分曹南越之庬從事以寧永安披攘荐
仍于兵是董是經旣柔且平浩(浩)呻呼革爲和聲胡不使壽
而奪之齡柩于海壖(而緣切)壙于鄧邦(壙苦謗切鄧州南陽)厥弟孔哀惟
行之恭&KR0561;(&KR0561;)小子纕而不廬(&KR0561;音孤纕音崔庐倚庐)充充令妻髽首而
居(張云髽側瓜切礼記曰男子免而婦人髽以麻約䯻也)鳥獸號鳴助我踟蹰刻此悲
辭藏之奥隅
故秘書郎姜君墓誌(姜㟧)
秘書郎姜㟧(童云音諤崖也或作㠋)字某開元皇帝外孫也始楚國公
皎與上游益貴幸子慶初得尚某公主生㟧(㟧)生三日上曰
他物無以餉吾孫即勑有司以第六品告與緋衣銀魚得通
籍出入凡名是官七十某年終不徙然其間在蜀漢荆楚以
大諸侯命守州邑輒以勞称時缺則復命好游嗜音以生貴
冨畜妓能傳宫中聲賢豪大夫多與連歡後加老風病手足
竒(音畸)右可用不能就官士有載酒來則出妓搏髀(童云音陛股也)笑
戲觀者尚識承平王孫故態元和十四年月日終桂州都督
御史中丞裴公曰噫帝戚也葬不可以廉爲具物祭以豚酒
月日葬州東南一里子某年若干母曰雷姬銘曰
始賤終貴於世爲遂幼榮老窮在物爲凶均之得喪誰缺誰
豐若君者銀朱於始生鐘鼎以及壯不矍矍於進取(矍居縳切)不
施施於驕伉左絃右壷樂以自放雖老而客死未嘗戚乎已
與夫拳拳恐悸(其季切心動也)蒙謟負義得之拘拘榮不蓋愧以終
其身而不能止者不猶優乎
亡友故秘書省校書郎獨孤君墓碣(獨孤申叔)
嗚呼有唐仁人獨孤君之墓祔于其父太子舍人諱助之墓
之後自其祖贈太子少保諱問俗而上其墓皆在灞水之左
今王父營陵於其側故再世在此嗚呼獨孤君之道和而純
其用端而明内之爲孝外之爲仁默而智言而信其窮也不
憂其樂也不淫讀書推孔子之道必求諸其中其爲文深而
厚尤慕古雅善賦頌其要咸歸于道昔孔子之世有顔回者
能得於孔子後之仰其賢者譬之如日月而莫有議者焉嗚
呼獨孤君之明且仁如遭孔子是有兩顔氏也今之世有知
其然者其信於天下乎(一本作今之世有知其然者乎知之者其信於天下乎)使夫人
也夭而不嗣世之惑者猶曰尚有天道噫乎甚邪(噫一本作嘻)君
諱申叔字子重年二十二舉進士又二年用博學宏詞爲校
書郎又三年居父喪未練而没(礼記注練小祥也)蓋貞元十八年四
月五日也是年七月十日而葬鄕曰某鄕原曰某原嗚呼君
短命行道之日未久故其道信於其友而未信於天下今記
其知君者于墓韓泰安平南陽人李行諶元固其弟行敏中
明趙郡贊皇人柳宗元河東解人崔廣略清河人韓愈退之
昌黎人王涯廣津太原人吕温和叔東平人崔群敦詩清河
人劉禹錫夢得中山人李景儉致用隴西人嚴休復玄錫馮
翊人韋詞致用京兆杜陵人
故襄陽丞趙君墓誌(趙公矜)
貞元十八年月日天水趙公矜年四十二客死于柳州官爲
歛葬于城北之野元和十三年孤來章始壯自襄州徒行求
其葬不得徵書而名其人皆死無能知者來章日哭于野凡
十九日唯人事之窮則庶於卜筮五月甲辰卜秦誗(童云直廉切言)
(利美也又人名見廣韵)兆之曰金食其墨而火以貴其墓直丑在道之
右南有貴神冡土是守乙巳于野宜遇西人深目而髯(如占切頰)
(鬚也)其得實因七日發之乃覯其神明日求諸野有叟荷杖而
東者問之曰是故趙丞兒耶吾爲曹信(信一本作於是)是迩吾墓噫
今則夷矣直社之比二百舉武(武步迹也)吾爲子蕝焉(張云蕝祖悅切束茅)
(表位叔孫通傳)辛亥啓土有木焉發之緋衣緅衾(童云緅將侯切青赤色)凡自
家之物皆在州之人皆爲出涕誠來章之孝神付是叟以與
龜偶不然其恊焉如此哉六月某日就道月日葬于汝州龍
城縣期城之原夫人河南源氏先没而祔之矜之父曰漸南
鄭尉祖曰倩之鄆州司馬曾祖曰弘安(弘即弘字)金紫光禄大夫
國子祭酒始矜由明經爲舞陽主簿蔡帥反(吳少誠反)犯難來歸
擢授襄城主簿賜緋魚袋後爲襄陽丞其墓自曾祖以下皆
族以位時宗元刺柳用相其事哀而旌之以銘銘曰
誗也挈之信也蕝之有朱其紱神具列之懇懇來章神實恫
汝(童云恫音通痛也)錫之老叟告以兆語靈其鼓舞從而父祖孝斯
有終宜福是與百越蓁蓁羈鬼相望(音忘羈鬼謂羈旅而亡者)有子而孝
獨歸故鄕涕盈其銘旌尔勿忘(晏元献本誗作利)
故温縣主簿韓君墓誌(韓愼)
有唐故温縣主簿韓愼字某漢弓高侯其先也(前漢韓王信子名頽當景)
(帝封爲弓高侯)徙于南陽傳世至令唐侍中諱瑗克用貞亮奮于國
難侍中兄子郢州刺史諱某某生御史著作郎諱某某生尚
書庫部郎中萬州刺史諱某嗣以文行大其家業君萬州長
子也以父任爲建陵挽郎累調授王府參軍㐮州㐮陽尉至
于是邑貞元十六年又調于天官署河陽丞未拜十有一日
暴病卒于長安永崇里先人之廬又十有一日龜策襲吉祔
于咸陽洪瀆原先人之墓禮也先三日外姻家老謀爲之志
季弟泰哀不能文故託于友焉嗚呼生也以其弟之恭知君
之爲友没也以其弟之感知君之爲愛惟友爱出于孝移于
忠施於人事無往不逹余故得受其辭書于石曰
友而愛而忠孝宜之貌稱其行行稱其詞賤而不壽爲善是
悼祔于祖考初筮攸告季也之純寘哀無垠終寠且貧(窶郡羽切)
控于仁人備物稱家其儀式陳爰相其悲載刻兹珉
東明張先生墓誌(張因)
東明先生張氏曰因嘗有以文薦於天子天子策試甚高以
爲長安尉一年投去印綬願爲黃老術詔許之居東明觀三
十餘年受畢法道行峻異得衆眞秘書訣籙聚經籍圖史侔
於麟閣以弟回降秩封州先生曰吾老矣支體不可解也遂
從以去明年回之子襲死哭之慟遂病旣亟以命回曰吾生
天寳訖貞元乙酉歲十月今死于汝之手盈吾志矣京師吾
生也畢原先人之歸也必以返葬乃自爲誌而卒明年正月
某日葬如其言弟子某等爲碑以誌于墓辭曰
匪禄而康匪爵而榮漠焉以虚充焉以盈言而不爲華光而
不爲名介潔而周流苞涵而清寕幽觀其形與化相冥(相一本作)
(為)寂寞以成其道是以勿嬰世皆狂狂奔利死名我獨浩浩
端一以生或曰先生友弟以遁慈幼以死若不能忘情者何
耶吾曰道去友耶去慈耶從容以求其得之耶盪莽狼悻(童云)
(下頂切恨也)道之非耶且夫虧恩壞禮枯槁顦顇(童云音憔悴)隳聖圖
壽離中就異歘然與神鬼爲偶(張云歘許勿呼臭二切)頑然以木石爲
類倥侗而不實窮老而無死先生之道固知異夫如此也乃
書于石以紀
虞鳴鶴誄(并序)
維某年月日前進士虞九皐字鳴鶴終于長安親仁里旣克
葬于高陽原二三友生皆至于墓哀其行之不昭于世追列
遺懿求諸后土申薦嘉名寔曰恭甫乃作誄曰
吳虞之分爰宅上陽其後優游在越爲鄕(虞氏世為會稽人)延詡輔
漢恢定封疆東徙之賢時惟仲翔(虞翻字仲翔)曰預曰喜在晉克
彰義篤斯文有苾其芳秘書多能垂耀于唐(虞世南為秘書少監)洎于
漢陽世德以昌(漢陽沔州父當沔州刺史)毗贊尚父(上声尚父郭子儀也虞當為子儀從事)
休徽用揚惟我先君(子厚父鎮爲子儀記室)並時翶翔洽主記室蔚其
耀光實契伯仲永永不忘漢陽元子寔紹其美傳襲儒風彪
炳文史克恭以孝惟禮是履譽洽于鄕論爲秀士百郡之選
叢于京師昧没騰藉乘凌蔽欺生之始至則奮其儀退默以
謙(默一本作然)人悅而隨名卿是挈先進咸推方出群類振耀于
時禍丁舅氏漂淪海沂捧訃號呼匍匐增悲喪有幼主禮或
多遺孰徇于名而不是思投𬒮就道乘艱若夷竭誠喪具申
敬裳帷萬里來復祗祔于墓遽不凌節儉而有度由其温恭
守以貞固行道咨嗟觀禮興慕復從鄕賦煥發其華克不再
舉聞于邦家倚閭千里歡咏斯多姻族盈門載笑且歌君之
不淑名立志沮慶歸其鄕身終逆旅生死巳閒壽觴方舉賀
書在途委骨歸土哀歡易地吊慶交戸神胡不仁降此大苦
嗚呼哀哉惟昔夏首(柳鎮爲岳鄂都傳練判官虞當刺沔州)羈貫相親(貫与并同緫角)
(也榖梁云子生羈貫成童)通家修好講道爲鄰旣冠于阼思致其身升于
司徒及尔繼年交歡二紀莫間斯言愉乎其和確尔其堅更
爲砥礪咸去韋弦(西門豹性剛急常佩韋以自緩董安于性寬緩常佩弦以自急)今則遽曰
吾其缺然嗚呼哀哉誄行謀謚惟古之道生而無位没有其
號惟是友生徘徊頋悼爰用壹惠(記表記先王謚以尊名節以壹惠注声譽雖多以其)
(有一大善者爲謚耳)幽明是告温温其恭惟德之經先民有作今也是
旌嗚呼恭甫欽此嘉名
故處士裴君墓誌
河東聞喜裴君(聞喜縣名属絳州)諱某字某好學未仕年若干元和
十四年月日終於京兆渭南墅(氶与切田庐)君之弟中丞公督桂
州(裴行立)命其僚柳宗元以銘君之出河間邢羣以來告曰曾
祖諱某(裴伯真)寕州刺史贈戶部尚書祖諱某(裴橋卿)起居郎父
諱某(裴伯言)尚書刑部員外郎議官及浮圖事獨出載在史冊
以八使行天下當河北道疑危頑狠難處分之地(分扶問切一本无分)
(字)用天子命制断得宜於是爲第一天下皆仰以爲相會疾
終再贈至大理卿長老咸曰裴氏世積德起居丞相弟也(丞相)
(裴耀即)以文史用大理名世人也咸聞而不大君以友悌慤植
承其休光幽而不揚豈天鍾美於中丞(鍾聚也左傳昭公二十八年而天鍾美於)
(是)嗇而不克並耶不然君無位以夭其可問哉君前娶韋氏
成都少尹士謨女生二子字曰某名曰某以丈敏中丞公尤
愛幸恒從不幸卒於桂林某舉明經後娶於薛氏無子父寀
位卑是年月日葬渭南某里迁韋夫人之喪(韋一本作奉)自萬年
來有俟猶異室(詩大車云)銘曰
疇之沃沃宜其嘉榖有耕有耨同施異禄明昭次穆(昭音韶)丞
相之族尚書之孫大理之門有慶實延宜碩而繁不位不年
晦于丘園懿(懿)大理惟德之元權佞抑釋大史是論(大即太字)黜
陟冀幽邦命以尊神嗇豐福不弃于君渭之洋洋爰墓其南
孝思是懷祖考之依郡人作銘惟相其哀(一作不并于君)
覃季子墓銘
覃季子其人生愛書貧甚尤介特不苟受施(施智切)讀經傳言
其說數家推太史公班固書下到今横竪鈎貫又且數十家
通爲書號覃子史纂又取鬻老管莊子思晏孟下到今其術
自儒墨名法至於狗彘草木凡有益於世者爲子纂又百有
若干家篤於聞不以仕爲事黜陟使取其書以氏名聞除太
子校書某年月日死永州祁陽縣某鄕將死歎曰寕有聞而
窮乎將無聞而豐乎寕介而躓乎(躓音致跲也)將溷而遂乎(溷胡困切)
葬其鄕(所死之鄕)後若干年柳先生來永州戚其文不大於世求
其墓以石銘銘曰
困其獨豐其辱
續滎澤尉周君墓誌
(前誌贈太傳崔公祐甫辝)
太傅公旣志滎澤君之葬明年爲中書侍郎同中書門下平
章事以卒(一云卒贈太傳无以字)滎澤君之嗣曰膺備物具貨入于汴
汴䧟干戎(李希烈䧟汴州)喪焉不果行會世難不幸膺亦死膺之亞
(弟也)曰太素仕至雲陽令求其志將行謫南海上元和九年移
信州中(一本无州字一本无中字)猶有累不克如其鄕大懼緩慢兹久哭
命其子某以某月日啓君之喪至于某葬用某月甲子志用
太傳公之辭又命河東柳某書緩故且志終事之年月日
增廣註釋音辯唐柳先生集卷之十一
