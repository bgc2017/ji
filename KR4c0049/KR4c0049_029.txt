增廣註釋音辯唐柳先生集卷之二十九
記山水
游黃溪記
北之晉西適豳東極吳南至楚越之交其間名山水而州者
以百數永最善環永之治百里北至于浯溪西至于湘之源
南至于瀧泉(瀧閭江切大奔湍也)東至于黃溪東屯(或無黃溪字)其間名山
水而村者以百數黃溪最善黃溪拒州治七十里由東屯南
行六百步至黃神祠(或無神祠字)祠之上兩山牆立如丹碧之華
葉駢植與山升降其缺者爲崖峭巖窟水之中皆小石平布
黃神之上揭水八十步(揭音憩揭衣也)至初潭最竒麗殆不可狀其
略若剖大甕側立千尺溪水即焉(即一本作積)黛蓄膏渟來若白
虹沉(沉)無聲(沉沉一本作沉之)有魚數百尾方來會石下(元注云楚越之人數)
(魚以尾不以頭也)南去又行百步至第二潭石皆巍然臨峻流若頦
頷齗齶(頦胡來切又古海切頥下也頷戶感切断魚巾切齒根肉齶五各切口中肉)其下大石離
列(離一本作雜)可坐飲食有鳥赤首烏翼大如鵠方東嚮立自是
又南數里地皆一狀樹益壯石益瘦水鳴皆鏘然又南一里
至大冥之川山舒水緩有土田始黃神爲人時居其地傳者
曰黃神王姓莽之世也莽旣死神更號黃氏逃來擇其深峭
者潜焉始莽嘗曰余黃虞之後也故號其女曰黃皇室主黃
與王聲相邇而又有本其所以傳言者益驗神旣居是民咸
安焉以爲有道死乃爼豆之爲立祠後稍徙近乎民今祠在
山隂溪水上元和八年五月十六日旣歸爲記以啓後之好
游者
始得西山宴游記
自余爲僇人(僇与戮同)居是州恒惴慄其隟也(隟与隙同)則施施而行
(潘云施如字徐行貌又音怡)漫漫而遊(漫莫半切)日與其徒上高山入深林窮
廻溪幽泉怪石無遠不到到則披草而坐傾壷而醉醉則更
相枕以卧(一本更有卧而夢三字)意有所極夢亦同趣覺而起(起)而歸
以爲凡是州之山有異態者皆我有也而未始知西山之怪
持今年九月二十八日因坐法華西亭望西山始指異之(指一)
(本作抵)遂命僕(一本更有人字)過湘江緣染溪(染一夲作冉)斫榛莽焚茅茷
(音吠符廢切草葉盛貌亦作苃音跋)窮山之高而止攀援而登箕踞而遨(踞音據蹲)
(也前漢史註謂伸其两脚而坐其形似箕)則凡數州之土壤皆在袵席之下其高
下之勢岈然洼然(童云岈火加切㟏岈山深之狀潘云洼烏瓜切深也)若垤若穴(跮徒結切)
(蟻穴)尺寸千里攅蹙累積(攅徂丸切)莫得遯隱縈青繚白(繚音了繞也)外
與天際四望如一然後知是山之特出不與培塿爲類(培薄口切)
(塿朗口切小冡)悠悠乎與灝氣俱而莫得其涯洋(洋)乎與造物者游
而不知其所窮引觴滿酌頽然就醉不知日之入蒼然暮色
自遠而至至無所見而猶不欲歸心凝形釋與萬化冥合然
後知吾嚮之未始游游於是乎始故爲之文以志是歲元和
四年也
鈷鉧潭記
(潘云鈷音古鉧諸韻无從母字集韻作䥈蒲𥙷母朗二切並注云鈷䥈温器)
鈷鉧潭在西山西其始蓋冉水自南奔注抵山石屈折東流
其顚委勢峻盪擊益暴齧其涯故旁廣而中深畢至石乃止
流沫成輪然後徐行其清而平者且十畒有樹環焉有泉懸
焉其上有居者以予之亟游也(亟去一吏切)旦𣢾門來告曰不勝
官柤私劵之委積旣芟山而更居願以潭上田貿財以緩禍
(貿音茂交易也)予樂而如其言則崇其臺延其檻行其泉於高者墜
之潭(者一本作而又一本者而字並存)有聲潨然(潨徂宗切又音終小水入大水也)尤與中
秋觀月爲宜於以見天之高氣之迥孰使予樂居夷而忘故
土者非兹潭也歟
鈷鉧潭西小丘記
得西山後八日尋山口西北道二百步又得鈷鉧潭西二十
五步當湍而浚者(而一本作之)爲魚梁梁之上有丘焉生竹樹其
石之突怒偃蹇負土而出爭爲竒狀者(壯一本作狀)殆不可數其
&KR0706;然相累而下者(&KR0706;音欽与嶔同山險也累倫追切)若牛馬之飲于溪其衝
然角列而上者若熊羆之登于山丘之小不能一畒可以籠
而有之問其主曰唐氏之弃地貨而不售問其價曰止四百
余憐而售之李深源元克巳時同遊皆大喜出自意外即更
取器用剷刈穢草(剷音産潘云剷諸韻玉篇皆無此字義當作剗平也)伐去惡木烈火
而焚之嘉木立美竹露竒石顯由其中以望則山之高雲之
浮溪之流鳥獸魚之遨遊(一本無魚字)舉熙熙然廻巧獻技以效
茲丘之下枕席而卧則清泠之狀與目謀瀯瀯之聲與耳謀
(童云瀯音營水回也)悠然而虚者與神謀(一本有兩悠字)淵然而靜者與心謀
不币旬而得異地者二(币一本作匝同)雖古好事之士或未能至焉
噫以茲丘之勝致之灃鎬鄠杜(鎬戶老切鄠音戶漢上林苑地)則貴游之士
(一本無之士字)争買者日增千金而愈不可得今弃是州也農夫漁
夫過而陋之賈四百(賈即價字)連歲不能售而我與深源克巳獨
喜得之是其果有遭乎書於石所以賀兹丘之遭也
至小丘西小石潭記
從小丘西行百二十步隔篁竹聞水聲如鳴佩環心樂之伐
竹取道下見小潭水尤清冽泉石以爲底近岸卷石底以出
爲坻爲嶼爲嵁爲巖(嵁五男苦男五感三切)青樹翠蔓蒙絡搖綴參差
披拂潭中魚可百許頭皆若空遊無所依(一云披拂潭中下視游魚類若乘空)
日光下澈影布石上怡然不動俶爾遠逝(俶昌六切)往來翕忽似
與遊者相樂潭西南而望斗折蛇行明滅可見其岸勢犬牙
差互不可知其源坐潭上四面竹樹環合寂寥無人凄神寒
骨悄愴幽䆳以其境過清不可久居乃記之而去同遊者吳
武陵龔古(龔一作襲)余弟宗玄隷而從者崔氏二小生曰恕巳曰
奉壹
袁家渴記(渴音褐)
由冉溪西南水行十里山水之可取者五莫若鈷鉧潭由溪
口而西陸行可取者八九莫若西山由朝陽巖東南水行至
蕪江可取者三莫若袁家渴皆永中幽麗其處也(永一本作水非)楚
越之間方言謂水之反流者爲渴音若衣褐之褐渴上與南
館高嶂合下與百家瀨合其中重洲小溪澄潭淺渚間厠曲
折平者深黑峻者沸白舟行若窮忽又無際有小山出水中
山皆美石(一本更有石字)上生青叢冬夏常蔚然其旁多巖洞其下
多白礫(音歴小石也)其樹多楓柟石楠楩櫧樟柚(柟如占切楠音南楩毗連切樹)
(音諸柚余救切)草則蘭芷又有異卉類合歡而蔓生(合歡草名)轇轕水石
(轇轕音交葛猶交加也)每風自四山而下振動大木掩苒衆草紛紅駭
綠蓊葧香氣(蓊烏功烏孔二切葧音勃)衝濤旋瀨退貯谿谷摇颺葳蕤(潘云)
(上音威下濡隹切葳蕤草木華盛貌)與時推移其大都如此余無以窮其狀永
之人未嘗遊焉余得之不敢專也出而傳於世其地世主袁
氏故以名焉
石渠記
自渴西南行不能百步得石渠民橋其上有泉幽幽然其鳴
乍大乍細渠之廣或咫尺或倍尺其長可十許步其流抵大
石伏出其下踰石而往有石泓昌蒲被之青鮮環周又折西
行旁䧟巖石下北墮小潭潭幅員減百尺清深多鯈魚(鯈置由切)
又北曲行紆餘睨若無窮然卒入于渴(音褐)其側皆詭石怪木
竒卉美箭可列坐而庥焉風摇其顚韻動崖谷視之旣靜其
聽始遠(一本作逹字)予從州牧得之攬去翳朽决䟽土石旣崇而
其間可樂者數焉其上深山幽林逾峭險道狹不可窮也
小石城山記
自西山道口徑北踰黃茅嶺而下有二道其一西出尋之無
所得其一少北而東不過四十丈土断而川分有積石横當
其垠其上爲睥睨梁欐之形(潘云睥普計切睨五計切字疑从土廣韻引慱雅埤堄女墻集)
(韻城上垣杜預注左氏又作僻倪音義同欐音䴡莊子梁䴡可以衝城釋文䴡一音礼司馬云小舡也列子餘音繞欐注)
(屋棟)其旁出堡塢(堡音寳小誠也塢烏古切小嶂也廣韵云營居曰塢)有若門焉窺之正
黑投以小石洞然有水聲其響之激越良久乃巳環之可上
望甚遠無土壤而生嘉樹美箭益竒而堅其䟽數偃仰類智
者所施設也噫吾疑造物者之有無久矣及是愈以爲誠有
又怪其不爲之於中州而列是夷狄更千百年不得一售其
伎是固勞而無用神者儻不宜如是則其果無乎或曰以慰
夫賢而辱於此者或曰其氣之靈不爲偉人而獨爲是物故
楚之南少人而多石是二者余未信之
柳州東亭記
出州南譙門左行二十六步有棄地在道南南值江西際垂
楊傳置(傳音轉驛也)東曰東館其内草木猥奥有崖谷傾亞缺圯
(都鄙切)豕得以爲囿蛇得以爲藪人莫能居至是始命披刜蠲
䟽(刜扶弗字弗二切)樹以竹箭松檉桂檜栢杉(檉丑貞切河邊小楊)易爲堂亭
峭爲杠梁下上徊翔前出兩翼馮空拒江(馮竒憑)江化爲湖衆
山横環嶛闊瀴灣(嶛音聊一李作崦淹掩二音瀴音嬰水絶遠皃)當邑居之劇而忘
乎人間斯亦竒矣乃取館之北宇右闢之以爲夕室取傳置
之東宇左闢之以爲朝室又北闢之以爲隂室作屋于北墉
下以爲陽室作斯亭于中以爲中室朝室以夕居之夕室以
朝居之中室日中而居之隂室以違温風焉陽室以違淒風
焉若無寒暑也則朝夕復其號旣成作石于中室書以告後
之人庶勿壞元和十二年九有某日柳宗元記
柳州山水近治可遊者記
古之州治在薄水南山石間今徙在水北直平四十里南北
東西皆水匯(胡罪切水回合)北有雙山夾道嶄然(嶄徂咸仕咸二切高也)曰背
石山有支川東流入于潯水潯水因是北而東盡大壁下其
壁曰龍壁其下多秀石可硯南絶水有山無麓廣百尋高五
丈下上若一曰甑山山之南皆大山多竒又南且西曰駕鶴
山壯聳環立古州治負焉有泉在坎下常盈而不流南有山
正方而崇類屏者曰屏山其西曰四姥山(姥莫補切)皆獨立不倚
北流潯水瀨下(流一本作沉)又西曰仙弈之山山之西可上其上
有穴穴有屏有室有宇其宇下有流石成形如肺肝如茄房
(茄古牙切藕莖也一本作茄房)或積于下如人如禽如器物甚衆東西九十
尺南北少半東登入小穴常有四尺(周礼注八尺日尋倍尋日常)則廓然
甚大無竅正黑燭之高僅見其宇皆流石怪狀由屏南室中
入小穴倍常而上始黑巳而大明爲上室由上室而上有穴
北出之乃臨大野飛鳥皆視其背其始登者得石枰於上(枰薄)
(明切傳局)黑肌而赤脉十有八道可弈故以云其山多檉多櫧(檉丑)
(貞切櫧音諸)多篔簹之竹(篔音雲簹音當竹名)多橐吾其鳥多秭歸(潘云秭將凡切)
(即子規)石魚之山全石無大草木山小而高其形如立魚在多
秭歸西有穴類仙弈入其穴東出其西北靈泉在東趾下有
麓環之泉大類轂雷鳴西奔二十尺有洄在石澗因伏無所
見多綠青之魚及石鯽多鯈雷山兩崖皆東西雷水出焉蓄
崖中曰雷塘能出雲氣作雷雨變見有光禱用爼魚豆彘脩
形糈&KR4383;(糈音所又音胥徐諸韻皆從禾音徒音土沛国呼稻曰&KR4383;)酒隂(一作隂酒)虔則應在立
魚南其間多美山無名而深峨山在野中無麓峨水出焉東
流入于潯水
增廣註釋音辯唐柳先生集卷之二十九
