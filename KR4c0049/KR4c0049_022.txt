增廣註釋音辯唐柳先生集卷之二十二
序
送楊凝郎中使還汴宋詩後序
(貞元十四年朝京師十五年還汴)
談者謂大梁(汴州宣武軍今東京)多悍將勁卒亟就猾亂(亟去吏切猾一本作滑音)
(磆訓也)而未嘗底寧控制之術難乎中道蓋以將驕卒暴則近
憂且至非所以和衆而又民也將誅卒削則外虞實生非所
以扜城而固圉也是宜慰薦喣諭(喣火羽吁句二切潘云喣与喣同淮南子注喣論温)
(愠也)納爲腹心然後威懷之道備聖上於是撫以表臣(書立政篇藝人)
(表臣百司表臣表幹之臣謂薰晉為宣武軍節度)贊以藝人(謂以楊凝檢校吏部郎中汴宋毫穎觀察判官)
參剛柔而兩用化逆順而同道旣去大憝(徒對切書康誥篇元惡大憝)遂
室有衆故楊公以謀議之隟(音隙)對揚王庭不踰時而承詔復
命示信于外諸侯(示一作出)時當朝之羽儀凡同官之寮屬皆餞
焉容受童儒使在末位(子厚時年二十七)禮部郎中許公(許孟容字公)以
宏才奥學巳任文字顧唱在席咸断章而賦焉謂工部郎中
崔公(崔羣孛敦礼)文爲時雄允宜首序謂小子預離觴之餘瀝俾
撰後序編以継之大凡軍旅之制贊佐之重崔公序之備矣
膺命受簡𣣔默不敢故書談者之辭拜手以獻用充餘篇云
送崔羣序
貞松産於巖嶺高直聳秀條暢碩茂粹然立于千仞之表和
氣之發也禀和氣之至者必合以正性於是有貞心勁質用
固其本禦攘冰霜以貫歲寒故君子儀之清河崔敦詩有柔
儒温文之道以和其氣近仁復禮物議歸厚其有禀者歟有
雅厚直方之誠以正其性慤論忠告交道甚直其有合者歟
是故曰章之聲振於京師嘗與隴西李杓直(李建字杓直方云杓直遥切)
南陽韓安平(韓泰字安平)洎予交友杓直敦柔深明沖曠坥夷慕
崔君之和安平厲莊端毅高朗振邁悅崔君之正余以剛柔
不常造次爽宜求正於韓襲和於李就崔君而考其中焉忘
言相視默與道合今將寕覲東周振策于邁(策即策字)且餞於野
或命爲之序予於崔君有通家之舊外黨之睦然吾不以是
合之崔君以文學登于儀曹(礼部也貞元八年群試礼部中其科)敭于王庭(敡音)
(揚)甲俊造之選首讎校之列(貞元十年群㪯賢良方正授挍書郎)然吾不以是
視之於其序也載之其末云
送邠寧獨孤書記赴辟命序(獨孤密)
僕間歲驟遊邠壃(即疆字)今戎帥楊大夫時爲候奄(楊朝最字叔明爲邠)
(寕節度使韓遊瓌都虞候)盡護羣校用笞法箠令不吐強禦下莫有逗撓
凌暴而犯令者沉断壯勇專志武力出麾下取主公之節鉞
而代之位(唐史云韓遊瓌御士寬軍驕張獻甫來代軍遂乱朝晟斬首惡者百餘人加御史大夫貞元九年畒)
(南卒以朝晟爲邠寕節度使)鶡冠者仰而榮之(鶡音曷勇雉也武士以之飾冠)今又能旁
貴文雅以符召文士之秀者河南獨孤密署爲記室俾職文
翰翕然致得士之稱於談者之口蓋朝廷以勇爵論將帥豈
濫也哉獨孤生與仲兄寔連舉進士並時管記於漢中新平
二連帥府(獨孤寔爲山南西道節度嚴震掌書記新平即邠州)俱以筆硯承荷舊德位
未逹而榮如貴仕其難乎哉噫自犬戎䧟河右逼西鄙(廣德元年)
(七月吐蕃入大震關取河西龍右之地)積兵備虞縣道告勞内匱中府太倉之
蓄僅而獲饜投石而賈勇者思所以奮力(潘云賈音古左傳注賈賣也言巳勇)
(有餘欲賣之)論者以爲天子且復河壖故壃(壖而宣切)拓逹西戎而罷
諸侯之兵則曳裙戎幕之下專弄文墨爲壯夫捧腹甚未可
也吾子歴覧古今之變而通其得失是將植密畫於借筯之
宴發羣謀於章奏之筆上爲明天子論列熟計而導揚威命
然後談笑罇爼賦從軍之樂移書飛文諭告西士劫脅之伍
俾其簞食壷漿搞迎王師在吾子而巳往愼辭令使諭蜀之
書(司馬相如有諭蜀文)燕然之文(燕平声班固有燕然山銘)炳烈于漢史眞可慕也
不然是瑣瑣者惡足置齒牙間而榮吾子哉
同吳武陵送前桂州杜留後詩序(杜周士)
觀室者觀其隅隅之巍然直方以固則其中必端莊宏逹可
居者也人孰異夫是今若杜君之隅可觀而中可居居之者
德也贊南方之理理是以大揔留府之政政是以光其道不
撓好古書百家言洋洋滿車行則與俱止則相對積爲義府
溢爲高文慤而和肆而信豈詩所謂抑抑威儀惟德之隅者
耶今往也有以其道聞于天子天子唯士之求爲急杜君欲
辭爭臣侍從之位其可得乎濮陽吳武陵直而甚文樂杜君
之道作詩以言余猶吳也故於是乎序焉
送寧國范明府詩序(范傳眞)
近制凡得仕於王者歲登名于吏部兵部(兵一本作吏)則必參其
等列分而合之率三十人以爲曹謂之甲名書爲三其一藏
之有司其二藏之中書洎門下每大選置大考績必關决會
驗而視其成有不合者下有司罷去甚衆由是吏得爲奸以
立威賊知以弄權詭竊竄易而莫示其實必求端慤而習於
事辯逹而勤其務者命之官而掌之居三年則又益其官而
后去其職有范氏傳真者始來京師近臣多言其美宰相方
之用以爲是職在門下甚獲休問初命京兆武功尉旣有或
績復於有司爲宣州寧國令人咸曰由邦畿而調者命東西
部尉以爲美仕范生曰不然夫仕之爲美利乎人之謂也與
其給於供備孰若安於化導故求發吾所學者施於物而巳
矣夫爲吏者人役也役於人而食其力可無報耶今吾將致
其慈愛礼節而去其欺僞淩暴以惠斯人而后有其禄庶可
平吾心而不愧於色苟獲是焉足矣季弟爲殿中侍御史(范傳)
(正)以是言也告於其僚(子厚時爲監察御史)咸悅而尚之故爲詩以贈
其去而使余爲序
送幸南容歸使聮句詩序
昔漢室方盛文章之徒合于京師亦旣充金馬(一有盈字)石渠則
又溢于諸侯求逹其道故救乘客于吳相如遊于梁其或致
書匡主用極其志節之大者也適時觀變以成其性道之茂
者也渤海幸君旣登于太常之籍(貞元元年中進士第)又膺邯鄲之召
(罪音趙地)北會元戎直道自逹吾濟器其略南聘天朝相禮述
職公卿多其儀合度於易于之間(礼記檀弓易于者未之有也注易謂君行于謂臣)
(花)雖枚生之節長卿之道無以尚也冬十有二月朝右禮備
復于轅門我同升之友是用榮其趣舍(潘云上七喻切下文赦二音莊子注進也)
(退捨)惜其離曠卜兹良夜詠歎其美比詞聮韻竒藻遞發爛若
編具粲如貫珠琅琅清響交動左右羣公以侍御之往也矛
闕其𫐠命繫而序焉
送李判官往桂州序
士之習爲吏者恒病於少文故給而不肆飾於華者恒病於
無断故放而不制今李生學於詩有年矣吟詠風賦頗聞乎
人至于是州(永州也)惟州之牧咨焉以贊戎事而糺羣吏甚直
且武豈所謂吏而華者耶以府喪罷夫(謂刺史崔君敏卒)擇而之乎
有禮之邦(注桂州)推是道也以往然而不際於禮則吾不知也
送苑論登第後歸覲詩序
(童云苑音宛左氏斉大夫苑何忌)
八年冬余與馬邑苑言揚(苑論宇言揚)聮貢于京師自時而後車
必挂轊(張云音衛車軸耑潘云選梵城賦車掛轊言車軸相掛)席必交袵量其志知其
逹于昭代究其文辯其勝于太常探而討之則明韜於朴厚
之質行浮於休顕之聞遊公卿之間質直而不犯恪謹而不
聶交同列之羣以誠信聞余拜而兄之以爲執誼而固臨節
不奪在兄而巳是歲小司徒顧公(戶部侍郎顧少連權礼部侍郎知貢㪯)守春
官之缺而權擇士之柄明年春同趨權衡之下並就重輕之
試觀其掉鞅于術藝之埸(潘云掉徒了徒弔二切鞅倚兩切)遊刃乎文翰之
林風雨生於筆礼(生一作交)雲霞發於簡牘左右圜視朋儕拱手
甚可壯也二月丙子有司題甲乙之科揭于南宫余與兄又
聮登焉余不厚顔懷愧而陪其遊久矣夏四月告歸荆衡拜
手行邁輪移都門之轍轅指秦嶺之路方將高堂稱慶里閈
更賀(閈音汗里門也)曳裾峨冠榮南諸侯之邦遐登王粲之楼高視
劉表之榻桂枝片玉光生于家是宜砥商雒之阻艱帶江漢
之浩蕩以談笑顧盻超越千里而無倦極也然而景熾氣燠
往即南方乘陵炎雲呼吸温風可無敬乎慎進薬石保安其
躬是亦非兄之所宜私也羣公追餞于霸陵列筵而觴送遠
之賦圭璋交映或授首簡於余曰子得非知言揚者乎(一无得字)
安得而默耶余受而書之編于羣玉之右非不知讓貴傳信
焉爾
送蕭鍊登第後南歸序
始余幼時拜兄於九江郡覩其楽嗜經書慕山薮凝和抱其
氣象甚茂雖在綺紈而私心慕焉(潘云綺去倚切繒也紈官切素也前漢在於綺)
(紈袴之間注並貴戚子弟之服)厥後竊理文字先礼而冠遇兄於澤宫之中
觀其德如九江之拜蓋世俗所不能移也自是戰藝三北左
次陋巷余亟會于其居(亟去吏切)視其道如澤宫之遇亦挫抑所
不能屈也逾時而名擢太常(貞元十二年礼部侍郎吕清知貢㪯試日五色賦春臺晴望詩)
(鍊中第)聲動京國士輩仰慕顧盻有耀余獲賀於蔡通儒氏窺
其志如陋巷之會又得意所不能遷也君子志正而氣一誠
純而分定未嘗摽出處爲二道判屈伸於異門也固其本養
其正如斯而已矣吾兄先斍而守道獨立而全和貞確端懿
雅不羈俗君子之素也亦旣升名天官(史部也)告余東游是將
乘商於(今商州西二百里有古於城張儀請献商於之地即此)浮漢池歴郢城(郢以井切)下
武昌復于我始見之地則朋舊之徒含喜來迎宗姻尽㫮加
礼以待舟輿所略賀声盈耳離羣之思行益少矣(潘云智)
(離羣索居)僕不腆(他典切)見邀爲序征夫之言非所以志君子也自
逹而巳
送班孝廉擢第歸東川覲省序(班粛)
隴西辛殆庶猥稱吾文宜叙事晨持縑素以班孝廉之行爲
請且曰夫人殆所謂吉士也愿而信質而禮言不黷慢行不
進越其先兩漢間継脩文儒世其家業其風流後胤耽學篤
志之士往(往)出於其門今夫人研精典墳不告劬勩(劬音渠勩羊至)
(切勞也)屬者舉鄕里登春官獲居其里焉(貞元十七年礼部侍郎高郢知貢㪯躍班)
(粛為第一)家于蜀之東道其嚴君以客卿之位贊是方岳爲大夫
良(粛之父佐西川節度)今將拜慶寧覲光耀族屬是其可歌也道出於
南鄭外王父以將相之重九命赤社爲諸侯師(嚴震為山南西道節度使)
今又將亟駕省謁從容燕喜是又可歌也故我與河南獨孤
申叔趙郡李行純行敏等若干人皆歌之矣若乃序者固吾
子宜之柳子曰吾嘗讀王命論及漢書嘉其立言彼生彪固
之胄歟相國馮翊王公(德宗幸奉天進封嚴震馮翊郡王)功在社稷德在生
人其門子(門子謂胄子出礼記左傳一本子字下有弟字)遊文章之府者吾嘗與之
齒彼生嚴氏之出歟承世家之儒風沭外族之休光彼生專
聖人之書而趍君子之林宜矣哉遂如辛氏之談濡翰于素
因寓于辭曰爲我謝子之舅氏珠玉將至得無脩容乎
送獨孤申叔待親往河東序
河東古吾士也家世遷徙莫能就緒聞其間有大河條山氣
蓋關左文士往(往)仿佯臨望坐得勝槩焉吾固翹(翹)褰裳奮
懷舊都日以滋甚獨孤生周人也(独孤申叔宇子重貞元十三年中第)往而先
我且又愛慕文雅甚逹經要才與身長(上声)志益強力挾是而
東夫豈徒往乎温凊奉引之隟(与隙同)必有美製儻飛以示我
我將昜觀而待所不敢忽古之序者期以申導志義不爲冨
厚而今也反是生至於晉出吾斯文於筆硯之伍其有評我
太簡者慎勿以知文許之
送豆盧膺秀才南遊詩序
君子病無乎内而飾乎外有乎内而不飾乎外者無乎内而
飾乎外則是設覆爲穽也(穽音淨)禍孰大焉有乎内而不飾乎
外則是焚梓毀璞也詬孰甚焉(詬古候切)於是有切磋琢磨鏃礪
栝羽之道(家語子路曰南山有竹不楺自直斬而用之逹乎犀革何斈之有孔子曰栝而羽之鏃而砺之其入)
(之不亦深乎潘云鏃子木切矢鋒也括音括与筈涌箭未日筈)聖人以爲重豆盧生内之有
報尚書公之恩又懼無以當御史君之心以没每念于是未
嘗不䀌然内傷(䀌迄力切傷痛也)若受鋒刃自是而後調薬石時飲
食生血𥙷氣強筋植骨榮衛之和膂力之剛迨今兹始全然
爲人舒幹抗首文翰端麗材足以用敢辭而往以效於戲下
(戲音羲又許為切潘云言大將麾旗之下)其言云爾自吾竄永州三年趙生亟見
視其狀專謹愿慤觀其跡温密簡靖聞其言徑直端誠自尚
書理&KR0878;州(理一本作之為二字)異政日至(至)則趙生喜抃起立(喜一本作震)
伸目四顧不啻若自已而爲之者誠宜有報知巳之道又誠
宜有大賢而爲之知也是行也趙生其將奮六翮(下革切)翔千
里以爲轅門大府之重增羽儀之盛其道美矣故余継之以
辭
增廣註釋音辯唐柳先生集卷之二十二
