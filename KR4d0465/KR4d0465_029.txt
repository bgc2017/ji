牧庵集卷二十九
元姚燧撰
墓誌銘
雷君伯靜甫墓誌銘
昔者嘗徵先師魯齋至關輔關輔學者則而化之始踐
修人倫日用之實不變于流俗之駭議斷斷乎以復古
自負能久于其道不數人而伯靜甫其一也然伯靜不
及事先師事今昭文大學士潛齋楊公最稱善學而潛
齋亦先師視之若友者也先師晩聞伯靜名嘗書示進
學之要嗚呼觀兩公之知與亦可槪見其爲人矣伯靜
諱復始字國明由避家諱改今字生以歲丁酉冬十二
月二十一日在幼稚舉動如成人父知事君已有譽曰
是大吾家兒也長知讀書不輟朝夕寒暑君戒其躭苦
爲疾雖暫休之而勤益力不得則思有聞斯行經史諸
子積貫淹洽講磨朋友長善救失敬以下之雖不巳若
不敢自有餘與人汎接周愛不爲町畦惟嚴于擇友事
君承顔悅心曲極孝敬一不甘味或終日自咎廢食喪
母情文不便今俗之簡失易行一以禮經爲師哀毁摧
杖始能興日至君側則變色爲舒以安其䀌傷心也友
五弟豫世忠恒益觀甚篤然教誘之際凜乎若嚴師莅
側晨省各授事出出還必究先輩誰見何得何問遲歸
則候之門疾則親護視娣姒晝聚一堂不得還私室均
勞同食故久益睦無間言閨門之中翦然有法不幸以
至元丙子夏五月八日卒且卒謂弟若子曰吾顧棄大
人使哭子耶吾目不瞑下土也汝盡孝終養之其友徵
士蕭㪺哭之曰嗚呼若伯靜者以夷曠淵默之資醇正
精微之學篤信允蹈之力道被其身教行其庭使出而
遇必爲知務識治之臣振德蜚聲以利澤一世若不難
爲也而其成其施巳此竟不淑耶燧讀之旣悲伯靜之
不年大徵士之善言德行且知言也按雷氏同之郃陽
人後徙河中府之河東縣陶邑鄉者八世曾祖希齊不
仕祖震通太傅濮府經歴父守義太傅濮府知事由妣
夫人趙卒不反葬陶邕特塋安西之咸寧白鹿鄕平里
故從葬平里塋左妻侯無子後以弟豫子遹今亦卒銘
曰
義理之在人心者固未嘗泯然非先覺之賢卓識之士
唱而鳴之學者安遽能知爲帝降之衷民秉之彝而踐
行乎人倫日用之間哉古之人聞而知之于百世下猶
若得其心傳矧伯靜甫與先師魯齋其師潛齋生並世
或親承面命而得其緒論者乎斯文脩塗發軔未半而
車亡其軸噫此古之人重發不幸類之之歎也然君平
日束弟若子師之至矣彼不哀君之未究其躬而忍輟
心夙聞家學于其身反是思之伯靜又奚以憾爲也白
鹿之原平里之阡左蔽蓬顆之萋綿而高可隱者下惟
其埏噫乎哉斯賢噫乎哉斯賢
瀏陽縣尉閻君墓誌銘
閻宏少燧十七年識之七年矣走未嘗遇以凡士宏亦
願遊吾門彙所述焉始託銘其祖醫隱君墓于時尉瀏
陽考府君不恙也今焉六年又求銘其墓嗚呼何兩君
皆不及知而幸襮潛德其幽宏豈有見走文可以信後
世然歟走不讓爲者則以荅其爲好私余故也君諱鼎
吉字和卿醫隱長子其鄕其世其遷徙與醫隱所以教
者皆見先誌以至元二十一年尉瀏陽二十六年受代
三十年秋七月十七日卒年六十八僑墓長沙元配姚
氏再配白氏二子宏掾省江西與蕃也四女一適郡人
徒單全一適南陽高舉二在室孫男女三人宏將以明
年五月庚寅歸葬其鄉先塋自狀曰君幼躭誦記敏爲
文辭異其時他門兒者皆其小德削不致詳而日勤于
筆錄如易正義論語注漢紀傳舊唐傳治鑑節文選杜
詩註十餘書無慮數百萬言具藏吾家手澤尚新可以
汗車牛未聞人有辦爲者與學仕事人則從張公邦彥
宣撫天平爲四川行樞密院柴楨照磨用禮卿王博文
薦出官瀏陽非賢不卽與居母申憂廬墓毁悴杖而後
起皆出處不苟倫理至篤者又曰君胷中廓廓無城府
商古今人物成敗賢不肖必當其實諫友過不計嫌怨
盡我責善樽俎之容粹如不流爲詩千餘篇號訥齋以
宏信愛必不誣親燧取筆之曰君喟然吾少厲志嗜學
官止一尉殆天戲人者則不可也亦思尉爲君行道資
乎蓋尉有難爲有利爲江南大縣戸動十萬一尉兵額
止于數十而押綱衞使恒抽其半又其身有疾疚喪婚
之請其直司日不盈三二十輩盜逐不得必尉焉罪小
則輟祿大而奪官是不諒其力少不足以制姦而惟責
其專印不職也是其所難凡尉一世同者而君有獨焉
在令尉恒居縣禦寇無敢他遣而湖省犯法臣特遣數
千里送所市紗羅京師賦出非其口也入納非其手也
市者顧不必送而顧必令不遣者送之有司又大其尺
度重其鈞權從而責其輕短不使得歸取償有司必舉
息立輸又遭例大鉤考無問其嘗與否迫令首受治民
間遺楮緡二千五百其家府又遣修航海戰艦欽廉人
難其一君難其三此其所由以貧也其利爲者必求爲
盜罪不抵死嘗墨其肌肉呈身有司者署使伺盜曰蛇
之所塗蛇能知之吾使過耳口不言所指使自喻之彼
方困拘罪籍一朝得交平民出入惟求圖報雖身爲盜
將不避爲况囊槖他盜頤指富室惟所便取坐受其有
盜得其粗我得其細擇世所共寳不可形迹敗者歸之
尉有司覈盜不得依日月則杖尉兵一杖加一等三杖
而止耳伺盗特尉權一時宜密置無迹何及焉尉所輟
祿幾何而伺盜資之什伯不貲也盜爲伺盜忠臣伺盜
爲尉忠臣又其巧者與隣尉交歡私要言曰吾得盜必
使誣汝縣富室曰嘗巢窟焉曰屢資給焉幸羅之獄足
吾欲縱之民惟知德吾耳汝得盜亦如是取償吾縣易
地爲之胥相益也其月縱兵歸詭代家人責入傭直與
民以兵備歛者又所得爲也凡是數事今之尉者十出
其半又聞一尉始至子嘗借衣尉兵其無可知也比滿
積楮緡十五萬歲入稻萬石而不知何術取之也或曰
是由賊不急其期日民貸其家責劵數月子與母侔無
則入其田屋今埓封君不思仕矣嗚呼尉乎禦盜歟師
盜歟凡觀夫人觸法肆行徼倖未露悸人大語則君掩
耳此倫拘拘恪恪自靖其道不少萌憂不足休休吾心
賢何如也是爲銘
奉議大夫廣州治中閻君墓誌銘
至大改元之明年燧以學士承旨翰林閻氏子然來自
江西拜且泣言先人嘗以公金石之文獨高當代故求
曾王父醫隱君王父尉潭之瀏陽君與外王父金童子
進士秦君道隆之墓不于時人三皆訪公然不天思可
銘先人墓者敢越先志他求人哉敢泣血請余感其言
而序之君之先始家蒙之漆園入金由其五世祖遵卒
令陳之宛邱子仲徙西華再徙洧川生肇自是而下再
世則醫隱君瑀與瀏陽君鼎吉生君諱宏字子濟弱不
好弄而嗜學母氏歸寧亦挾書以從不暫廢誦鄕鄰異
之成童嘗爲冬庠于農隙得束修皆用資已事師聞士
子有聲望他郡者不遠數百里徒往致拜就正而知君
莫如余先至元戊子辭直翰林客鄧君方壻南陽醫學
提舉劉君大亨亦家鄧始以其文爲贄相過甚殷余旣
以所得文法告之及示其所注遺山集余則曰子有進
道之資而弊參天地贊化育精神于此耶斯與箋爾雅
蟲魚奚異恐以是小知妨大受也君亦不以余言爲逆
其聽而止歸覲瀏陽時故翰林承旨徐公琰持憲長沙
手所爲文以先徐公奇之荅詩以譽及參江西省政引
以爲掾事資其謀拔士子有學行者進爲校官會故翰
林承旨瓠山王公構調廣選于江西省臣以君晨夕給
事元貞之元詔修世祖實錄士在外可與修者聽其召
入瓠山爲侍講用其薦爲國史院編修官將仕郞凡是
二百七十一之帙籤皆其所書滿考進應奉翰林文字
官徵事郞同知制誥兼國史院編修上言中書請加左
丞崔斌封諡以雪盜殺臣讎其忠讜之誣時相多之選
掾中書君不可改承事郞出檢校江西省列曹諸掾簿
書稽緩違失皆聽以䟽其事達省受罰人無尤者會朝
廷遣宣撫四道分行天下郡國功罪皆聽升黜今參河
南省政陳公某至江西雅知君引以自佐君言貪贓固
可汰苟其人初未之知子孫家人爲之持憲諸臣必其
服者亦宜哀而伸之使不廢棄終身淸白固足尚然亦
有矯俗僥倖以千名者未可遽以爲信不覈其實而受
其罔此邵子所以見善未嘗急去也陳公大然之由事
比他道處事皆輕平無怨家赴愬于朝者大德乙已余
參江西省政君猶檢校見其戛去矜鬻多識敦信義理
之學反躬而篤其行溫然大雅君子然後自驗嚮所期
有進道資言不失也余以明年九月以疾辭去又明年
當十年五月十有一日而君卒豫章寓舍年五十二貧
無以殯今平章議樞密事李世安罷左丞休于家買棺
藁藏郭東門外又明年官奉議大夫廣州路治中之制
下人一歎其不及拜命于生一復華其賁九原也平生
不妄笑言風度凝遠望而知其爲有諸中者遇士君子
家法書名畫與古彝銘欵與一言一行之善莫不筆之
雖家空匱人或問之揆義而取不苟其得其達巳者終
身不忘容齋卒東平訃聞君以其爲江西日嘗新徐孺
子祠故卽是地爲位立叙其情以哭之又圖其像求余
爲贊歲時以事爲翰林日其僕健而才瓠山愛其任事
當意遂借役之終出檢校不忍發口召還竟死其家與
人交不以合巳而翕翕炎于始不以逆巳而悻悻叛于
終若泛愛然心所與者視其窮約極其力可至以周之
洛人王君卿五十生子而妻死謀求乳婦困于無貲從
求貸假遂質象笏以應其須子幸不夭讀法上章寧用
槐板其友楊行簡贖以見歸友人劉景溫孝而貧事老
母凡百爲皆身之爲買妾以給役使其急赴義多此類
曾祖妣某氏祖妣某氏妣姚氏君則其出繼妣白氏妻
秦氏繼劉氏二子然以治中恩澤尉龍興之新建江西
憲臣多其好學而文顧遣逐盜用違其長以職官召爲
屬吏季遷男孫址嗚呼太史公傳夷齊哀其餓死西山
引顔淵屢空糟糠不厭而卒蚤夭盜跖日殺不辜肝人
之肉竟以壽終以明天道無親常與人善之非然蓋天
道遠人以數十寒暑之身不要其歸固宜云爾必如周
太史筮陳公子完非此其身在其子孫驗于五世昌爲
正卿八世莫與之京者始不膠于一定姑置夷齊顔子
雖夭當世配饗孔子至今諸孫五十餘代猶蒙其澤復
無所與盜跖柳下惠弟也安知其子孫不一再世而微
絶其柳氏賢而傳之史者又安知非下惠裔邪略古以
求惟徵而家宛邱而下三世不仕積將百年尉瀏陽秩
纔九品視古一命顯而未著至君之身操觚牘于鑾坡
近負從橐爲天子私人出又檢校江右之省月日爲淸
議所歸顯方著矣僅踰知命而卒明年而治中五品之
制下實古五命雖未嘗一展驥足其恩澤猶及子然視
其王父尉若異地爲職則鈞王父巳是然猶進未艾也
其大震耀非然之身在其子孫者人亦孰得而必其世
哉由是以思天道無親常與善人信也非歟是爲銘
南京路醫學教授李君墓誌銘
君李姓諱綱字文紀其先眞定人祖安道以字行考諱
顯榮金廣威將軍內鄉酒使歲壬辰桓山公武仙聞可
將任置爲千夫長使戰淅川蓋當太上皇由興元循漢
東出兵也君年方十二以孝聞學能詩矣會鄧之節度
使耶律瑗盡以州民降宋君侍母郝至襄陽制閫皆處
之屬城分君隨州明年還鄧乙未歲饑以皇子厙厙齊
教徙洛之西君以儒業醫故思到精詣爲人診治疾輒
巳雖先輩善其術久其道者君不以年少下之人亦捨
彼不卽而惟君歸也年二十四或云廣威君不亡嘗見
之雲中趼足往求不獲無有也號歸失明乃籲天自悼
曰吾壯而爲世棄人如母氏之老何于是將身克愼攻
治益力蓋三年而視復故中統元年制授南京路醫學
教授至二十一年改襄陽醫學教授尋詔尙醫今本草
中土物且遺闕多又略無四方之藥宜徧徵天下醫師
夙學多聞者議板增入君在徵中三以老丐不就車二
十六年歲已丑夏六月三日年六十九卒鄧越五日葬
穰縣亭子坡嗚呼人倫之大莫先能子有是一者則天
下萬善可必其畢集吾躬推是言之則君處己之慈祥
恭儉與人之忱信和厚者孝基之也六子友直友諒友
聞友端友德友誠恪服訓言近奉晨夕遠職官守皆馴
馴有脩謹稱其化家又何如也諒前將仕郞提舉靜江
府茶鹽聞前奉訓大夫知壽昌府君不恙時四方達官
賢士有過此者或識不識必造其廬州縣牧宰旬存而
月問之亦此邦之雅望君子獨與燧相能方疾委篤猶
遣端也求書獲安將揭其寢尙冀其可速己會燧疾不
親筆硯不果而竟已此哀哉娶金徵仕郞化平令胡士
元女六子同出前君卒三月女二人一適張升一適提
領常德路交鈔張居敬男孫五人未名女六人幼誠也
縗杖致諸兄命哭請銘乃泣系之銘曰
維古中壽七十率有宰物者司入出偶于君年不足一
子而全歸始曰卒善遺後人昌後必魂神徂升降體質
其千斯年安此室
趙君和父墓誌銘
至元十六年燧先嬪關西夫子紫陽翁楊公奐之中女
卒禮夫爲服齊衰杖期然必三年而後娶達子志也十
八年燧時爲秦憲聞同之士子趙君和父中女年二十
有四由嚴於擇對在室通書聘之君乃聚其族謀曰使
君以故中書左轄公猶子顧肯求結褵吾門是其心非
求婦氏閎閥裒選姿顔者第不欲以失節者匹其身其
志巳絶出庸人誠可嗣爲兄弟者禮辭卽許燧以不腆
先君之幣迎之己婚往拜其門君以外舅自居若視其
壻爲淸門子非其耦者乃大副所願自慶得良婦翁從
其鄕來長安聚居踰月其年十二月翁歸兩未虞竟自
是爲死生訣也明年壬午以十一月二日卒露井社其
家年止四十九訃至燧與妻蘋自長安三百里各服子
壻女服往哭之以其月十六日舉納之其鄕先塋壬舍
來會葬者或遠數百里老者哭之如失子弟少者哭之
如喪父兄自其居至墓所十里祭不絶路或曰嗚呼哉
天乎若人之年耶如是者盈千人匹夫可以化其鄉未
見有如斯比者夫豈無自然耶君諱居中字和父厥考
彥和鄕人誄爲明理先生祖考惟良曾祖考師肱高祖
考孚自君而上八世醫行其鄕不徙業又自祖考而下
三世兼業儒以醫及人以儒修巳人益誦一鄕之善士
君之爲尤事明理以孝有譽友其弟居仁及馬氏妹逾
篤豈惟疾者藂然來歸鄉人有爲不善者必訓飭之聞
者受言不敢岸傲咈拒之有訟不之府縣而求司直其
家取醫直集穀常千斛歲歉則貸之貧無積者凡哭而
哀者皆常飲惠食德人也妻鄧相敬如賓三十餘年無
反目言一子惟義君卒之年甫再歲四女長歸同里楊
某次歸燧次歸韓瓛幼在室後卒之六年當至元二十
四年戊子外姑氏謂燧曰乃外舅汝知已也汝不哀其
窮而在下生志不遂乎汝直翰林職史館銘賢公卿墓
者夥矣可不有言發其幽窟潛輝乎不然則平生修爲
之勤愈不聞將來矣燧敬應之銘曰
生不五十孰謂其年耶業仁冒其鄉道行其室冀缺之
賢耶子稚而氣質粹實或幸賴以爲傳耶十一世之躓
迺今猶然耶彼不絶夫涓涓之滴將待夫他日之爲淵
耶其爲世所甚惜者又烏知夫有在天耶嗚呼吾銘之
幽石其可以告夫邈綿也非耶
故民鍾五六君墓銘
繄鍾徙吉潁川自迫於靖康繹騷避吉而來岳世方四
由元而富仕明至實生文興叔進字郞行五六以族次
凡是四世皆不位吁哉五六遯迹市乃如天啓所狀事
居家孝謹文縝緻嚴訓厥子俾知義自奉殊貶忘勤勩
基約以極豐其積此邦師之陶猗視居鄉侃侃和以易
不私其有善分施歲荒民饑閔瘠瘁發我廩庾飫老稚
崩梁壤塗揵石治至今行者賴其利乙丑之閏月庚出
年六十八世廼棄葬之三陽先墟比黃室之子南秀嗣
南英南金又其季一女結褵未决議男孫滿十女半是
一庭孌兮貫魚似椒聊蕃升必天意豈悌之家久踣躓
一朝起行當遐致况如南秀士服被下及二季皆學仕
始卑終高若登陛或者而宗由昌熾匍匐哀求銘以誌
伊誰成厥孝子志苟有善兮必門地漢氏仲山凡豈異
奮筆發隱太史燧
臨江路總管府判官夏君母夫人張氏墓誌銘
大德十有一年秋八月臨江路總管府判官夏元亨過
燧于郢拜而言曰元亨母汝陽張氏世家也是家金以
友義嘗旌其門至居士某者百有八年以終三男二女
夫人其姊吾夏氏與同里生十九年而歸先人後徙家
洛祖府君諱某金尚醫年九十餘妣朱年八十餘以終
于時無他臧獲躬服勞以養姻里孝稱之尚醫不恙時
每訓先人汝未盡讀吾書而得吾術其無爲醫師以誤
人授汝秘方爲瘍醫自業先人守是言及四子天瑞元
亨與利貞德常生教之讀書元亨長矣責使學仕曰汝
欲事人必親其大一世者乃遣宿衛皇孫邸妃今皇太
后積勤有年敕提舉龍興茶局歲貢名荈其邸大德六
年調令臨江將上其年十二月七日先人卒年八十有
九人曰天者獨鍾壽考于之二家耶旣窆偃師某鄉獨
輦夫人來南有公相與祿以慈旨甘爲醪醴歲時晨夕
歌舞爲壽而歡其心八年當婦郝卒之明年夫人已爲
納幣趙矣急其婚期元亨欲俟三月終某杖期求日夫
人則曰吾得吉矣竟以八月三日合卺纔六日其日浴
已又沐巳又易衣家人問其然曰吾所欲也明旦元亨
奉檄祠閤皂山未至而追者及之以卒告其月九日也
年七十有八殯而待其滿秩舟柩其返葬于洛亦嘗揆
之順章貢彭蠡大江以溯淮達汴陸去洛纔十五舍爲
便且邇所以由石鐘山溯江漢餘二千里以至此又去
此而襄陸行千里始至吾洛不敢以爲迂遠必公見者
以公鄕先生文有時譽昔參江西省政嘗書薦其臨江
忠愼廉平爲知巳恃此如得銘先妣幽墟以歸則生與
死者華賜均及燧哀之曰嗚呼使如汝言終杖期郝婦
于數日則夫人爲不及饗趙婦且古治喪絕而後沐浴
而襲今不疾沐浴者猶人之常隨以易衣若襲然明日
遂終由前則行嘉禮于喪由後則豫死事于生豈逆知
其將然不以語之人乎抑初未之知或天者誘之俾其
然也所可甚惜太后正位東朝其澤必先丐其舊臣則
元亨亦依日月末光者其榮以祿將大于今夫人不及
見之其將歆其豊祀乎天瑞道之營道令未上而卒利
貞龍興提舉德常醫學正男孫三人男曾孫如干人銘
曰
事耄姑翁負孝稱其躬有子序鴻皆婦夏之功天報之
豐俾食子祿以終歸而君子之穴與同于洛邑天地之
中可謂世所感者無其恫矣
(臣)謝墉恭校
