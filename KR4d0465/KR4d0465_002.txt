牧庵集卷二
元姚燧撰
詔制
楊爾昌贈壽國安惠公制
人之祖其木之本培植旣深曾之孫如榦之柯散分斯
茂比切雲霄于千尺豈濡雨露之一朝具官某生際時
艱役編氓籍雖迹沉浮于里社而名表襮于鄕閭德邁
乃身盡力菑畬其地澤流爾後聯芳侍從之臣矧侍前
皇有聞今日苟不上推其所自爰進丞疑何以下詔夫
將來用光冥漠
妻富察氏贈壽國夫人制
姆名門於遼右醮華望之弘農言必女箴動循婦道篤
生奕奕之令子實爲洸洸之武夫觀其臨陳以捐軀于
時蹈難可知卜鄰之提耳平昔教忠矧曾孫以宮臣爲
儲貳之傅友上推德澤皆發慶源於戲朕之贈右揆而
勲護軍疏恩巳極爾于穀異室而死同穴受祉不那告
第以兹制綸欽若
楊德崇贈夀國康懿公制
羈于人而合于天徵書惟信非其身而任其子從古巳
然源不浚則流豈長弓必勁而矢方剽取譬若近爲理
則同具官某自葉流根去華務實以名聞于裕廟遂驛
致爲邸臣不大其施以昌爾後膳祠主客郞官所職之
殷繁嘉吉軍賓閣老相資而損益生而有光于門戸死
者何憾于泉扃位亞師垣展矣三司之列寵加公衮巋
然九命之尊伊爾明靈尚膺茂渥
妻陳氏贈壽國夫人制
以育姜敬仲之遺苗歸有周揚侯之餘裔合姓皆神明
之後生子宜禮度之閑進長儀曹近淸光之尤切動咨
閣老率舊章而不忘因觀從橐之能然皆出斷機之所
自秩上公以九命旣疏大國之封開夀域于八荒宜正
小君之號用資告第貞魄是承
王守道贈壽國忠惠公制
臣之邁德固將流慶于後昆王者念功必使被澤其先
世肆卽下地爰進大封具官王顯之父守道生値時艱
出膺人傑屬金源之南播屹恒鎮而中居彼猶冀死灰
之然而潛出代交之策誘同官以所部曲殲都師不遺
稚孩佐太尉之孤軍奮雪讎恥復連城以千里盡返故
常鴻集之氓遂其奠居梟悍之卒戢不爲暴用輕典以
刑新國克遠省以任舊人損戸薄征折劵恤匱故飲惠
者相率而尸祝其聞風者或形之詠歌非獨專乎軍諮
兼亦正夫侯度帝曰嘉止璽書爛雲漢之章民曰異諸
金節等河山之誓於戲功豈一書而足爵宜九命之加
矧有子嘗任其股肱尤可厚飾終之典雖若汝不復于
骨肉必猶多用物之精其克欽承尚永無斁
妻封壽國夫人制
凡曰有官之君子克愼其終亦惟主饋之家人能勉以
正典旣所天之加恤義無同穴之見遺某官某之妻姆
張懿徽婦主貞順令閨門之不出奠宗牖之必親齊國
賢妃纔警雞鳴于昧旦魯侯壽母未聞燕喜于期頥合
斯異代以觀有不同年而語養以辨章之廩祿何報春
暉服其裕聖之笥衣足華歲晏居勤纂組而無逸動釋
几杖而不隨受祉之那比隆安有亦黃髮之良異者而
素心之所慕焉於戲開予壽域于八荒疏封先汝進夫
上公以九命濟美後人
耶律祭酒考贈淶水郡莊愼公制
臣克厥艱而始明敏其德子焉能仕皆由父教之忠眷
予問義之人師實漢僕射之位長固求還笏難斷抗章
是用追崇其先庶以垂裕乃後某官某中書猶子丞相
從兄宗承遼室之遺苖禰祀金源而全節尚論其世孰
踰爾家而又誨嗣續善詩禮之敦于以見平生戛紈袴
之習自夫共工之謝晏然同俗之安爭饋肆乎五漿振
衣岡於千仞奉先惟孝雖耆耋于禴祀也親焉接下以
恭其臧獲之久故者民耳匪直入官而知止抑展在家
而必聞惜棄世于九齡負爲國之三老於戲神遊安往
定徘徊乎故鄕袞寵卽封用昭章于疑墓嘉誄以副殊
渥罔遺
王思廉之祖沂贈恒山郡莊惠侯制
商容殷臣周武過閭而必式廉頗趙將漢文制敵而尚
思至公因見夫古人褒善不嫌于異代某官某之祖沂
言出無擇量深有容當天步未攺玉之時明刑書爲亡
金之用立人由已飾吏以儒始知法以佐州尋假令而
爲縣以不揚威于長吏斯免濫罰于平民不惡而嚴雖
文無害伍符尺籍事專司六部之間駟焉高門報顧在
百年之後有孫四紀及相兩朝晚年嘗作客夫靑宫時
竟遂明農於綠野遺榮若此垂裕尚多於戲父爲士而
子大夫爾知守死生于葬祭考贈公而祖侯服朕誕敷
隆殺之等威尚其光靈歆此明命
祖妣贈恒山郡夫人制
求世德于上古神明後者莫先于帝高陽屈原云然亦
豈顧後之人哉惟自是屈節雖不可譜其次傳則汝爲
其遺苖從可知也然自佩繽紛于繁飾及夫曰黃昏以
爲期思公子于芷蘭不言而喻貽下女以杜若無忌可
知溯厥芳聞宜兹象服於戲教爾孫導其先路旣竭其
力以事君恐王母懷乎故都俾從夫爵而啓宇降斯寵
命賁彼幽扃
贈焦德裕考制
我國家禮御羣臣凡有位躋乎將相恩推上世必皆宇
啟于公侯匪專勸忠用以光孝具官某之考某生當立
武之日負其先衆之才旣長千夫將經百戰每獲俘而
不殺其久奴而必民化盜賊而爲善良振餓羸使遂生
活方亂離之靡定而仁惠之兼施自他人若是之有爲
而平日皆在所可紀由爲子之束于貧賤故世德不能
以昭明則爾後之熾昌亦式穀之教誨夫旣一門各盡
其道可于九原不顯其光
焦德裕贈恒國忠肅公制
事睿太憲以及世祖可謂圖任之舊人官趙蜀源而盡
東甌亦旣敉寧于新國于勞庸之是迹何甄錄之可遺
爰啓大封用昭幽壤具官某忠壯而信厚剛毅而純明
皆得自天且資以學當王略經綸之際適金源逋播之
秋覆巢太行遂武仙之首惡引翼開府雪史帥之血仇
後從蹕董漕于川中尋持憲省風于隴右行役之遠聲
名益延及太師之濟江乏才臣之謀閫自家而起乘傳
以從旣同輻裂之軌文又翦彙興之莨莠爲勩之夥枚
舉豈殫方分省政之參俄有邦光之殄於戲永辭白日
佳城鬱三千年不及清風黃閣畱一萬古
納喇追封蜀國忠武公制
朕聞率土之臣莫如同姓干城之將尤可異恩故遠稽
于禮經用厚加乎愍冊具官某其在弱冠嘗爲選鋒迅
與鷹楊號爲萬人之敵虓如虎視隱然千里之威屬鉅
寇之反郊乏總戎之制閫來可居此孰有異然其爲人
心所歸不待君命之至推使秉鉞辭拒循墻卽下令于
轅門巳折衝于樽俎握機旗建四川之草木知名開璧
鼓行三峽之星河動影勇頗牧之非匹策孫吳之可方
入阽危則膺衆所不先分賜予則如士之最下勁騎所
蹙堅城每摧如斯宣力于兩朝何止出奇于百戰於戲
降年弗永爲烈則多雖狀不及識之亦心未嘗忘者置
戸以守何樵牧可侵馬鬛之墟故壘卽封或魂魄猶思
蠶叢之國
伊蘇德勒贈蜀國武襄公制
遣戍以歌采薇命于天子者爲將三世故國非謂喬木
名曰世臣者卽戎百年生而他人孰可方之沒則斯朕
所甚愍者具官某川涵而岳負玉裕而金相受鉞于成
童之年交綏于大敵之陣觀其進退以坐作得於生長
之見聞勇必冠軍功則推衆非有是爲將之體其何以
服人之心雖崎嶇殘蜀之餘久纔五稔顧敉寧平宋之
後艱巳百罹置郡縣于夷蠻斥邊疆于甘肅或分使節
或秉政鈞自陜右而雲南躐辨章而丞相勲亦懋矣年
則未焉何期立極之新而失圖任之舊於戲乃祖乃父
旣不異乎錦里之封爾子爾孫亦可同是蜜章爲刻光
靈如在明命用歆
張弘略贈蔡國忠毅公制
保塞承勲孰曰將門之無種陵川受學共推師道之有
傳旣不墜其冶弓而復敦以詩禮方資用世奄鬱佳城
中奉大夫河南江北等處行中書省參知政事張弘略
易武以文克忠由孝在憲廟巳頒其虎瑞故世皇洊致
之龍光會盜發于東秦加兵助乎南紀援徐方之傳檄
夙料如成當炎夏以交綏宵奔巳墮歸守衞士兼長儀
司賜金釦之卮被錦粲之服以巾奉秉宣麾於淮浦仍
前授移使節於洪都大憝旣殱餘孽何賴超參南省之
機政隨開北首而棺懸雖未陳夫襚衣猶及贈其褒袞
於戲乃公旣邦之蔡無庸攺封其家有廟於燕可從與
享精爽不昧明命用歆
秦國忠翊之弟巴克實巴追封古哩郡恭懿公制
繄朕聞汝惟昔在軍謂人集菀而已集枯羨鳥烏之暇
豫何寸有長而尺有短投龜策之卜居道理之安死生
奚計某剛毅而明敏貞信而沈幾逃自叛王棄其盡室
義定君王之分石可轉而心靡移思輕妻子之私裾雖
牽而首不肯遄其歸以萬里始克覲于九重帝曰嘉哉
世所難者故其賚賜之物俄然充牣其庭或爲廷士于
中或將邊兵于外居無常所至則有功月旦之評士咸
高其一節春秋之筆史無待于他書不有褒章何發潛
德於戲恩如爾家之奕葉能令名者幾人封依兄國于
拂林兼位崇以二品靈而有識生氣凜然
楊福贈夀國武莊公制
所貴乎死丈夫橫尸于戰場其凜若生太史納書于幽
隧人臣斯得天寵何加具官某方初入官于遠行役第
知爭先而賈勇何有反顧而蓄疑將工礮之萬夫壯軍
威于千里志恢王略恨衣帶不甘南紀之存魄毅國殤
殉枹鼓以示北方之矯與馬革包棺以奚異詎蜜章納
壤之未聞展也興哀爲之賜諡爰加美號思期昭白于
廣庭式慰門靈制許焚黃于神道
馬實贈扶風郡莊惠侯制
惟仁者爲能愛人雖甚急賢才之得觀遠臣以其所主
始可精淑慝之分故世皇大公其心致多士善用此道
具官某棲身巖穴屛跡市朝旣力穡資其讀書復懸榻
愼于取友用先正魏公之薦得温室省樹之觀問惟對
以國言事見可于天聽賚衣在笥進秩題輿萬里之塗
牽車共期到遠九仞之山止簣不願爲高竟自遂以終
身敢維憎兹多口傳家有子應宿爲郞治膳祠主客之
殷繁酌嘉吉軍賓而損益諸有疑貳皆資老成於戲克
對無羞皆汝教忠之自或靈有識欽予追恤之褒
蒙克特穆爾祖考伊蘇追封秦國康惠公制
朕禮遇臣下將責其報上而效忠故先之惟親而立愛
人曰予知不力善烏得夫令名祖以孫尊必旣貴乃推
以哀典大夫尚書左丞蒙克特穆爾之祖考伊蘇繄我
高后于爾先人聞爲世之所賢奏遣伻而將致由渠旣
耄辭不能往以汝克肖代之而行非家學有自而來不
父譽如是之力春秋方富初供奉乎東朝夙夜惟勤載
徒征于西域託椒房之親以爲傅父居畫室之館以鞠
帝姬雖一話而一言可三薰而三沐卽其時皆書之冊
視他日取用爲模至今天府所藏尚存擇古地官爰加
以贈於戲子兆民以敷五典生不及邦教之是司公九
命而勲上階沒其與子封而爲亞英靈不爽幽賁其承
祖妣克哷氏呼實尼沙贈秦國夫人制
婦人能動循禮度旣宜室而且宜家王者之加錫號封
不從夫則必從子存亡奚間古今所同贈光祿大夫大
司徒上柱國秦國惠康公之妻大夫尚書左丞蒙克特
穆爾之祖妣克哷氏呼實尼沙貞靜而幽閒柔明而茂
淑德實在巳貴不以夫由嬪椒房娶妻必食于河鯉爰
從戎輅大人未造而淵龍由託子其王姬是用尊爲傅
母盛哉車服之出入蔚爲門戸之光華生子則賢旣間
關功成于萬里有孫而相亦崇高位至于三公何爾身
不及見之斯朕心所尤惜者於戲高后之明竝日月生
及依其末光夫人之行如山河没可忘其幽賁大秦啓
宇貞魄用歆
考崇福使阿實克岱追封秦國忠翊公制
贈以褒忠凡善無微而不錄名取副實夫言有大而非
夸惟遠藩之舊人及承事乎列聖匪封大國安賁下泉
某考昔在憲宗未登宸極初因太子同生于其地故即
在軍鈞錫以是名嘉與帝姬共其傅母臣求愛遇于當
世人誰過諸女采撫鞠于內庭妻亦賜者逮六飛之巡
蜀乘世傳而超燕世祖異觀宗臣不劣所欲則與之聚
爲猷而必其成屬叛王阻兵于北荒致懿親絶使于西
海責從間途以往奚翅乎十萬里之遙竟懷重寶而歸
已忽焉四三年之久最其勞勩無與比倫報宣其身顧
後者天命田出舌在今其子補豈專乎袞闕用方賴其
錢流設爾無是之雋功亦朕不遺其哀典位崇太傅何
及鍾繇虎賁之共舁宇啟大秦足表造父馬迹之不至
英靈不爽茂渥其承
李道復曾祖考執贈韓國公制
于傳有言至誠之道可以前知在易亦曰積善之家必
有餘慶何天道之應若質劑而取償而人事之脩如菑
畬而望穫具官某之曾祖考某尚論其世孰踰其家自
後唐僅十五傳至今代實四百載秋闈戰藝嘗從退鷁
以俱飛晚節考槃遂卷屠龍而弗試猶不失一鄕之善
士矧其資上黨之素侯源濬也則其流長城高者由夫
基厚宜爾來裔爲我藎臣一乃心之是期百其身以奚
恤與同休戚嘗憂杞國之天不大聲色再抱咸池之日
將以圖報惟有疏榮故于三代之相承皆以上公而爲
贈於戲汝爲其曾王父雖不及股肱于廟朝朕命以子
大夫尚或可肉骨于泉壤光靈不泯恩綍用歆
曾祖妣郭氏贈韓國夫人制
內言不出于梱雖無事之可書大孝能顯其親凡有功
而必報此古聖人勵忠之意亦士大夫反本之心某官
某之曾祖母秉德淵純移天令淑正位乎內利家人在
饋之貞以禮自防見君子釆薇之說遂衍曾孫之慶用
疏列土之封精爽有知欽承惟永
考贈韓國忠獻公制
九仞爲山覆簣其址百川學海濫觴是源因於已然而
卽觀莫不積始而至厚某官某之考某淵深而智山靜
而仁當勝衣弱冠之年奮前驅執殳之役以從王事爲
馮忠靖周旋者勤不告勞能審敵情效余華明成敗者
算無遺策後移漕幕與府佐所至事治而言行在乎他
人自足爲賢而推爾能猶未言善屬裕皇妙擇乎師友
俾子孟入侍于皇孫凡太后之所如必耄年而不後輿
疾河內道卒冀方其盡瘁以事爲如何于無德不報之
有待遭成廟違棄其萬國與先帝臨御于四年洪濟于
艱嘉猷是賴兩扶靑天之紅日一新黃閣之淸風能蹈
難而不辭實教忠之所自於戲觀子可知其父乃古人
不同時而云然事君能致其身則今朕與偕行而見者
生負爲明堂之八柱没宜享淸廟之六瑚爰啓茅封式
光蓬顆
母王氏贈韓國夫人制
婦人能循禮度旣宜室而宜家王者之加號封不從夫
則從子死生莫間今古所同某官某之母温恭而懿徽
柔惠而貞順觀其儀之不&KR1135;宜爾子之曰賢會姦宄伺
鼎湖之格天潛圖內難賴忠良辦虞淵之取日尋復重
光如斯借筯之籌皆出斷機之教延登伊始追鍚維新
爰循從爵之封庸示歸魚之寵尚斯冥漠少慰靈明
妻贈韓國夫人制
國家以名器之公盍深求于崇報夫婦乃人倫之本宜
並著于顯榮爰考典章用敷寵數某官某之妻賦柔嘉
之性凝婉靜之姿姆于名門素守女箴之訓婦此良士
峻居儲傅之嚴所期夙夜之相成不謂死生之有間慨
駒隂之不待失同依日月之光緬象服之是宜尚足表
河山之行進封大國正號小君庶其營魂歆此嘉命
妻封韓國夫人制
王政重于報功國風本于正始齊家有道內助臣忠賞
爵惟公尚從夫貴以厚人倫之别以彰婦德之嚴某官
某之妻懿敏柔明雍和專靜遴選蚤由于名閥篤恭密
侍于慈闈嘉若令姿歸于重輔行學素足乎巳富貴尤
虚其心義調琴瑟之和禮餙筓珈之盛俾爾壽俾爾昌
熾豈惟偕老之榮在其身在其子孫孰愈兼全之美克
膺寵渥茂介禎祥
(臣)馬啟泰恭校
