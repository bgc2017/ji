牧庵集卷三十六
元姚燧撰
詩餘
玉漏遲
與暢純父學士同舟過鹿門山
遡丹靑未了森然玉立相迎雲表勞苦詩人鄭重鹿門
淸曉耆舊猶今好在算竊比山靈年少靑蓋照宜余翠
葆蕭蕭華皎渺渺漢水滄波問流盡人問幾多悲嘯
對羊公片石一尊相弔喚起長庚小妾試看坐金鞍歌
笑飛蚋小澹澹長空孤鳥
滿江紅
廉野雲左揆求賦南園(原注慶雲都城善謳者)
面勢林塘緊橫睫觚稜如削還更比城南韋杜去天盈
握便有名園能甲乙他山峛崺先尊岳甚一花一石總
都將平泉學雖鬢髮流光覺渾未厭朋來數有慶雲
善譜新聲天樂正爾關弓鴻鵠至可知棄屣麒麟閣只
北山逋客負塵纓滄浪濯
送李景山使交趾
六詔江山十年厭拏舟還轍但只有日南遐域未嘗持
節八月秋風來朔漠燕然己汲鞍韉雪料此時銅柱瘴
雲收無炎熱御尺一行宜决煩重爲雕題說道皇元
威德萬方臣妾直以越裳聲教阻千金裝匭渠誰屑要
降王明日共輶軒來金闕
送張子正廣西宣慰司都事
瘴海盲風更誰避樓船檣折長記得鐃歌歸路獲嘉時
節日夜丹青麟閣夢論功纔補朱衣缺問世間求寵有
門無終迷轍爲此錯乎生鐵踰嶺嶠皆炎熱獨梅花
萬里桂林冰雪躍馬十年銷髀肉遠遊一債償難徹笑
悠悠造物戲人哉冠纓絶
滿庭芳
寄趙宣慰平遠
有北先寒來時鴻鴈記經何地初霜問渠鵝鸛何苦上
顔行浩蕩煙波萬頃怕誰去爭許三湘聊容與誰求繫
帛傳語寄炎荒丹山如鳳鳥相逢定是問我行藏說
於今華髮爲汝增傷晩笑巢阿覽德莫貪快千仞翺翔
和鳴擬從吹嶰管終不似朝陽
水調歌頭
幽居
開軒對朝爽吾亦愛吾廬君亭有笏堪拄人道富於余
尚恐軒裳念在前日朱門故態消釋未全除反覆看如
此儂豈遽慚渠最同是烟滅竈釡生魚年年客裏相
値佳興負當初縱使軒亭無恙亦取山靈抵掌猿鶴怨
移書樽酒酹江月何日賦歸歟
買田天生門外
買地近隍壑十頃展平瀾相如漫說雲夢八九可胸蟠
巳具扁舟放鶴又且觀魚知樂何忍利投竿却恐避地
下鷗鷺怨盟寒屋茨茅蹊種竹畹滋蘭天生此所宜
着素髮颯垂冠手苦彎弓難合惟有招麾毛穎筋力尚
桓桓攜我二三子日往將詩壇
送徐大山
崇仁送行役回首十周星因今常武丞去衣繡記曾經
西北桃源山峻東北洞庭春盡浩浩際滄溟鄂渚玉薪
米連月雨冥冥天氣佳殊未暮莫揚舲便令綰印遲
上誰奪老槐廳一語嗟卑烏用覽鏡還宜自重如此鬢
毛靑軒冕暮塗看馭日與鞭霆
岳陽寄定菴王萬戸
兹遊太奇絶我亦壯君侯春風殷地悲歗笳鼓萬貔貅
平昔心胸吞着八九江南雲夢今上岳陽樓尊酒浣塵
土山雨戰靑油竟陵客又挾病入西州惟余與汝湍
水東決則東流遙想凝香畫戟談笑兜鍪晝息莫賦大
刀頭麟閣看他日居右有人不
守歲
六十一年似窗隙白駒馳人家守歲癡計明日怕容辭
萬事纔堪一笑何必朱顔年少誰不侮吾衰只看屠酥
酒先酌襁中兒無以爲閒櫽括謫仙詩人生日日渾
醉百歲以爲期三萬六千場耳一日杯傾三百巧歴算
能推試問自今去餘有幾何巵
燭影搖紅
新齋肅政李元讓座間任氏婦歌海棠開後之
語非專爲海棠設故别賦二首錄呈太初宣相
時中
天寶三郞愛環睡起紅妝嬾背渠素手洗朱鉛吹裂寧
王管羯鼓嵬坡塵散記紅冰淫淫淚斷際天長恨蜀棧
靑螺錦江難浣千古驚魂泛蘭轉蕙光風暖嫣然一
笑尚傾城桃李空繁滿銀燭春宵苦短願靑軒流光緩
緩借諸任袖回施新齋捧(案原闕三字)
嫋嫋東風碧湘左畔羣山囿海棠無語不成蹊桃李羞
牛後生臉朱脣暈酒問坡仙肝腸錦繡未容花睡銀燭
高燒何如晴晝十事之中不隨人意長居九結貽顦
顇笑靈均蘭茝盈襟袖今代巫陽恐有劔南呼樵人畫
手向靑軒底貌取妖妍爲司花壽
木蘭花慢
淸明上巳同日亦吾生少遇賦樂府奉呈判縣
伯陽志友兼寄高侍讀
暢光風嫋嫋轉幽蕙泛崇蘭最上巳淸明相期一日百
歲逢難鞦韆自兒女事快隣翁覆手羽觴乾莫道韶華
一月從今巳屬春殘故人回首隔長安輪直下金鑾
對賜火新煙應思祓褉何地江干依然齒牙牢在並年
時花似霧中看獨賴中書未老言時髮尚衝冠
石州慢
失題
高與䨇崖馮雪魏靑三子皆人傑當年慣見中宵天外
德星難拆華觴雕俎淸辭細切琅玕定應袖有錕鋙鐵
而我獨離羣卧南陽甘節書絶故人石影新翻欲譜
調疎聲拙誰遣巫陽喚起滕王長別珠簾畫棟縈飛南
浦朝雲當時此句雖淸切何似倚危欄滿西山晴雪
賀新郞
失題
杜宇爲謀拙只當時西州已報鼈靈功烈何事爲心輕
傳禪坐取名隳身滅化怨鳥春山啼血試聽不如歸去
語怕君遠未曉吾能說冤憤在失金闕胡爲不叩天
閽裂枉人間丁寧控訴欲求誰雪蜀道思歸誠何有便
隔雲山千疊一再舉猶堪橫絶苦趣東君行不早到千
紅萬紫飛時節呼謝豹愼捫舌
摸魚子
賦玉簪錄呈趙太初兼與時中茂異
更休尋玉山瑤草蓬萊知在何處司花嫌被春風妬留
待九秋淸露還解語試問看當時月夜乘鸞女何年遺
汝甚不怕高寒靑冥萬里鬟鬢亂風霧人間世無物
有香如許靈均遺恨千古芙蓉杜若何堪佩顦顇行吟
沅浦空自苦誚教得揚雄不信離騷賦雲窗月戸恨白
髮詩翁年來多病不識醉鄕路
蘭陵王
昨日奉候知玉體已不恙軒從可北矣其戒行
何時作蘭陵王曲問之上雪崖使君
雪崖雪玉壘浮雲變滅蓬婆外晴白界天西嶺窗涵古
今絕秦山置下列類媵姬姜娣姪望太白三百去天六
月人猶失炎熱緇塵苦爲涅問誰可配兹千仞高潔
惟君雅號相優劣有北正寒冽傳將移節及門再命益
罄折未聞賜環玦我拙誤名竊甚此日徵書亦到巖
穴何人轣轆同車轍華首最相悅忍爲輕別定成行不
乞爲汝負羈絏
綠頭鴨
贈辛尚書家琵琶妾何氏
錦堂深獸爐香噴沉煙紫檀槽金泥花面美人斜抱當
筵輕羅綬素肌瑩玉近鸞翅雲鬢梳蟬玉筍輕抛魚文
細撥鳳凰飛上四條絃碎牙板煩襟消盡秋氣滿庭軒
今宵月依稀向人欲鬭嬋娟變新聲能翻舊曲眼前
風物凄然路漫漫漢妃出塞夜悄悄商婦移船馬上愁
思江邊怨感分明都向曲中傳困無力勸人金盞須要
倒垂蓮拚沉醉紅塵惝恍一夢遊仙
六州歌頭
賦木蓮花
靈均不信木末搴芙蓉徒自潔好奇服芰荷縫看心胷
霽月光風似愛蓮叟云難狎應亦未觀林下澹丰容坐
蔭高花十丈身疑在玉井三峰甚東皇遣與桃李鬭春
濃男色昌宗失昌丰訪平泉記奇草木惟赤柏與金
松岷嶺導江浩浩發臨卭進吳儂萬里江南北行欲遍
未曾逢堪悵恨風與雨苦相攻怕學瓊花不墜潛飛
去地上無蹤奈明朝酒醒空對夕陽舂流水溶溶
(臣)徐立綱恭校
