牧庵集卷三十三
元姚燧撰
七言古詩
題甘河遇仙宮(并引)
李天樂眞人自余去年客秦日求賦甘河遇仙
宫其地蓋重陽眞君遇異人酌甘水爲酒相酢
之所由是名甘而不知甘卽夏帝啓與有扈戰
此今其縣猶曰鄠其名舊矣天樂託石子玉遣
其弟子自秦入鄧千里求詩爲之詠此鄠卽古
扈字也
終南下甘河水我挈瓶嘗作泉比如何仙翁酌飲人一
唾世上無醪醴是何濡軌不成川北流赴渭朝宗然東
海相絶幾千里餘波開此黃金蓮河之源委且不見味
更幽渺人豈辨詩翁乘雲能再來醉擲餘杯須一吮
題西鄰王景韓茅亭次韻
朝陽洞深纔尋丈欠身舉手己捫上誰識中有盤谷客
黜陟不聞時得喪夸夫鐵甲薄于顋有手不解持螯杯
時許雪曉穿蠟屐踏破瓊瑤來看梅人家買宅得鄰幾
墻東避世渠妄比可憐過愛醉後書未見來禽與靑李
猶嫌洞遠如隔波茅亭别構高容駝兩僮日聞語音熟
呼門不復相誰何
題張肖齋所藏雙鶉圖
日躔鶉首在夫未午爲鶉火已鶉尾十有二次分四方
彼鶉居南獨三次是鳥尾短不覆軀翼花斑斑鷓鴣如
首雖善鬭易馴狎握粟已逐兒童呼豈無鸞鳳爲月紀
未必星翁曉何以寫生亦箋爾雅徒耗墨晴窗費縑紙
天寒江北網如雲車馬輸充鼎爼珍今日此邦惟罕汝
畫師應不是穰人
謝馬希聲處甆香鼎
吳侯建盌侔紫鐵表裏㕙毫瑩鋪雪每愁射日動精采
倒景過目睛電掣人云煑茗何足道黃金百鍊終不裂
惠然持餉耽詩兄供啜幽齋眞一絶馬家處鼎同青瑤
左右梁耳圓索綯預憂凝塵助脆滑失聲脫腕春冰抛
我思焚香固其物丹砂九轉疑可燒何當去求善畫史
取並淸玩誰相高盛荷不慳隨所欲擕歸僮輩笑偃伏
白頭主人好惡異乃寶瓦礫賤金玉前年禁林辭千鍾
今乃貪此盈一匊但知焚香煮茗趣亦念饑僮殷雷腹
先生一笑呼來前吾意汝豈知其然出門仕徑方爾窄
陽在隂中陽逆旋人來正可飲醇酒孔方交絶今幾年
聊將二物代飽德試問孰與空歸賢適有江西麥光紙
一掃新詩三百字爲余走送藝聖軒足與渠儂作回施
趙温甫自汴託人求詩
傳君家今汴水在博雅外無他嗜愛牙籤架插鄴侯書
玉軸璧藏永存畫伊人何狀不及知與世異尚有此奇
楮縑且寶况彛鼎勃磎一室應累累我於朽銅如二豎
百藥膏肓攻不去劘靑拂紫可療饑每被人嘲友康瓠
白頭留滯周南村怫鬱襟期無與論天寒塵生碧水硯
日暮雪落蒼山尊幾時月明虹貫夜相遭傾櫝千金價
定將餘有易所無莫畏先聲避三舍
爰裔堂牡丹
宣相家牡丹雖多然止三種玉板白葉底紫淺
紅惟二十一日最妍盛邵子所謂看花須及未
開時今巳凋落矣錄呈時中
繫帆盡室遊長沙假館適許鄰宣衙千紅萬紫紛爛漫
獨餘牡丹纔蘖芽苦遭浹旬風雨惡手自插架扶橫斜
天香國豔付寂寞巳分抱恨歸舟拏今晨靑陽劃妍暖
一日開盡三闌花左闌後闌鬭鉛華綽約仙臉粲朝霞
重趺單萼異肥瘠玉環飛燕無敢瑕西闌兩株玉板白
虢姨色羞脂粉加中叢昭容垂紫袖朝儀雙引肩相差
非緣門前行馬設巳有遊女填闉闍我昔綠髮洛浦涯
繡韉慣逐遺簪車老來自信此夢絶何意猶眩東皇奢
夜闌秉燭淸味薄晝短尚畏啼棲鴉學詩未知正而葩
學書劣能綰秋蛇酬春烏可不一醉二豪笑口人誰遮
明朝芳蹊縱百遶彩雲飛墜何及嗟坐無徐黃寫生手
不拂東絹圖還家
大農掾樂子英求詩
吾友秋澗兼高廬詩稱子英發菆塗履霜兩楹草已宿
顔色不少平生殊先軫歸元如生面處父死敵固堪羡
慙德參乎啓手足淵冰要見兢兢戰卒絶欒盈遙遙孫
傳芳簪居終懿門尚期千古骨不腐血肉未敗何須論
三君將成孝子志皆借毛穎傳其事泉臺長臥誠有知
洛誦雄篇凛生意
張肖齋蠟梅爲黃雀啄食余家牡丹芽爲浴雞所
壞
趙家堂前蠟梅樹叢枝已綴薔薇露醉歸紅袖折簪帽
似與華髮慰遲暮遙應此日開更妍萬斛淸香撲軒戸
如何肖齋茅簷角寂寞春風殊未覺君云落英地如蠟
欲破已爲黃雀啄可憐終是主人仁不把金丸散飛雹
我庭秋培牡丹芽屢灌期以開歲花曾覆一簣護霜雪
忽遭雞浴騰塵沙翠枚紫荔蕩無有枯枿齊試快莫耶
翰音無知無可詬汝口平日羞牛後豈無糞土振蚤蟲
非有黍粟充饑脰投卑湯火諒不難議功姑以能鳴宥
梅花啄殘開疎遲牡丹今同抱蔓歸靜求二蟲相惱故
無乃冥有教使之坐因吾儕對花飲歌舞不避傍人嗤
不如無花無酒過嘲謔狂詩爲誰作果如造物意在爾
玉汝於成德幾大守墨應遵老氏箴只取二蟲圖置坐
次齊彥提刑和余肖齋蠟梅詩韻
聞辭湘中巖桂樹畫戟凝香正風露此時清趣肝膈橫
遙應半歲猶朝暮移節南陽但茅屋低雜邑人三百戸
冠雖觸邪心麟角公論非我出先覺化行仁厚到生蟲
踐之未忍那肯啄定國治獄民不冤安有六月飛霜雹
萋萋碧草春風芽相逢官路黃柳花繡衣驄馬未出宿
先聲巳過河干沙東西百里不易見况使南北千里耶
又聞不避南陽詬官舍盡室無一後己遣魚軒還潞水
但畏兒童癭生脰久知是邦多此疾賢如元凱終不宥
蹇我白頭學詩遲少陵不作誰與歸伻來一月再惠寄
無乃有意幸教之我雖不作能知詩評君一語君莫嗤
古人復生不是過百泉梅花更奇作篇終用筆愈精緊
餘子工夫無許大東鄰好事有肖齋併取歸家玩行坐
招貢父探梅
去年南陽雪積丈苦寒更在燕山上荒園栢樹舊冬靑
一夜生意隨凋喪今年半冬汗浹顋馬蹄誰是散銀杯
愆陽騰威蟲出蟄到處盡芳年後梅城中知春能有幾
千樹西園雪羞比不須乘雲過玉川但看明月輝桃李
願分伏瓮新金波我烹封麏如稚駝相攜吾黨二三子
白頭一醉君如何
次探梅韻
昨日余醉先歸貢父與史鄧州令妓歌飲至城
次韻
山頭落日高三丈我醉思歸馬先上來及城門市己燈
纔下雕鞍路迷喪行人笑指駢肩顋不見使君荒郊杯
百步一止歌吹發淸切驚落千林梅是邦能詩輪指幾
橫槊吾猶驍健比夜深却怕醉尉逢不識將軍隴西李
近聞北涉漢江波千錢糴穀載一駝吾儕寄公不喜樂
其如負此時平何
楊丞彥先見和復次韻二首
短兵最長不及丈善用遠在威弧工惟君詩筆可配之
未信於今士風喪無錫如花越女顋人云無此不持杯
解組歸來卧衡宇寂寞巡簷空嗅梅出門欵段朋儔幾
我策駑頑時竊比不繙異書友蔡揚且玩奇石傲牛李
一日不見古井波相逢莫話襄銅駝白沙翠竹江路好
蒼生安石如卿何
直饒白髮三千丈猶賴巾冠蒙在上縱齒衆中人不咍
年少風流氣先喪最恨白髮磔顑顋毿毿未飲先垂杯
顔壯自羞追勝集不是有詩眞負梅兩疏黃金在餘幾
入手把玩春冰比莫從車上貢餘桃分棄路傍齊苦李
萊田茅屋臨湍波持家惟有書數駝欲教兒癡未解讀
及此正可遊無何
八景樓
公乎何年謝鈞軸結樓臨此湘一曲太行山色高入雲
千里空靑照沙麓胡爲捨之不命駕無乃風土西南熟
丹梯不樹三丈旗巳使元龍臥牀足世誇八景何足道
自有萬象供遊矚因之不遣别製名可見靈臺不違俗
樓中儲書三萬卷時與多聞來勘讀每讀北海空樽罍
差比東山廢絲竹却思十年帥邕管日夜不解衣三屬
至今起跪必依人半是左江炎瘴毒幾時按圖數包貢
尚恨未縛交州牧區區與公晩傾蓋握手論心如昔夙
歸檣相就煩屢别濡滯憐儂晝三宿莫言處陰影可休
安坐晩食能當肉九重方務老成人會見鳳書來起復
江漵漁舟圖
漁人無田鈎爲耒生長水中安於水解維一葉信所如
朝發荆江暮沅澧湍施梁筍淵&KR0699;罛謀食日掇獺獱餘
無産可乏佐軍策作俑什伍官征租年年冬月寒潭碧
鳴楖驚起蛟龍蟄縱橫沉網深刮泥鼓鬛潛逃萬無一
小魚大魚盈千舠刀腸斧首砧脂膏然薪夜照作鹽腊
百步未至聞腥臊越商巴賈持阿堵接艣連檣爭售取
首腸不棄亦酢糟豈惜羣分命如縷杜陵實獲我心人
解道困魚魚有神縣官丁役連四海計口算賦何虞貧
問誰畫此非無意尺楮無褒惟有刺前年下詔蠲此租
咸若君恩小天地
留别奉御李侯
李侯吾取何所似騏驥絶塵日千里人生一朝緩急間
凡馬焉能託生死觀其平時善赴義竭蹷出門常倒屣
千金傾槖報一餐片言杯酒忘百恥靈臺雖負橫水鏡
月旦絶口不臧否果如形勢心所非避喙教諛無一唯
族胄貴挾北方強是性受得由母氏乃知衆善出天賦
齊變而魯非學使拱璧巳云曠代珍小小瑕疵何足指
適吾有覽吳會興握手不謂遭南紀鸚鵡洲邊月再盈
朝出暮歸同轡箠日復一日無怠色骨肉未必眞能爾
古人亦貴意氣豁論交何必同調止况今卜居尚悠悠
白髮相捨誰隣里非來漢陽卽漢陰斯言或食如江水
淸明日陪詩僧悟柳山登落星寺詩
抵掌女媧前功捐鍊石力盡還霣天怒飛十有八萬里
擲陷彭蠡三重淵藏山於澤信所力愚公欲移重莫肩
州民譌謂恒山路漫向麟史求何年安知自爾牛斗躔
天穴上當匡廬巔銀河一决不復塞至今飛流掛長川
我來正逢槐火節艤磯暫繫東吳船相攜詩僧上佛閣
箕踞對酒談其然渠聞舌撟若自失子辯乃出鄒衍前
何書太古何所得爲言烏有先生傳
檣烏
吳城山頭尾畢逋飛來行舟檣上呼舟中主人適中飲
委肉投飯供朝晡云是巡湖王使者從卜禍福知前途
家人化之亦信向恐我偶忘或誤驅絶嫌魚網戒張設
見彈必毁仍藏弧因思神林烏亦黠怙勢不必專城狐
過龍興昌邑山望湖亭
去年憶登望湖亭騰雲凝空雨雪零撫碑三復石砮記
賜觀欲藉王威靈廟令老人曰嘗有煙塵失自兵初經
南昌歸來舟復停亭邊楊柳春風靑纔思會稽探禹穴
湖海濤瀨達東溟牽牲榼酒來炷馨再拜卜吉王之庭
洋洋在上孰敢侮正虞白日飛雷霆廟中道流師雲谷
顔色憔悴如獨醒率然一物置我所五采十襲再緘扃
槊鋒劔脊握有半鋩刃鑱若新發硎一砭疑爲扁鵲石
三嗅尚帶陳隼腥惜無矢人與羽筈關弓試&KR1508;鴻冥冥
重爲雲谷語丁寧莫輕新識君其聽平生記古此第一
過目暫忘心已銘商彛周鼎總後出逆推巳自三千齡
百年天閼孰曰壽嗟我與子其秋螢
(臣)吳玉綸恭校
