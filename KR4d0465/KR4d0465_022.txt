牧庵集卷二十二
元姚燧撰
神道碑
榮祿大夫江淮等處行中書省平章政事游公神
道碑
公諱顯字子明以至元十有九年拜榮祿大夫江淮等
處行中書省平章政事明年夏四月二十有一日薨于
位享年七十有四明年十月二十有八日葬汴梁祥符
縣之西鄉後是二十有三年當大德丁未其元子海北
廣東道廉訪使永錫俾其猶子偃自汴而郢持故翰林
侍讀學士高凝所次事狀以墓碑見託燧徵而敘之游
世不可遠本考逸其諱妣呂代之崞縣鉅姓歲爲羊裘
三千以衣寒者傭工鑱平太和嶺石路艱崎步軔售直
白金爲兩五十又代石橋崞水以通夏冬閡漲病涉鄉
民惠之目爲崇善老人天馬南牧金宣宗播汴徙君許
之臨潁東臯卒葬其地歲壬辰拔許公隷大帥巴爾斯
巴哈帳下由是善國言俾經歴其府事後同千戸鄂烏
蘭從諸侯王南征破金商鈔房禽何太尉襄陽下帥府
版爲副達爾噶齊軍將劉儀叚哈雅實克叛執公送建
康太尉劉石河言其材武于制置孟珙會珙移節于鄂
遣石河防秋淮漢公說珙求爲前茅遂得俱北將及隨
與田僧住二騎夜遁豺虎縱横出入林莽瀕死數數及
鄧之新野適鄂烏蘭巡徼相顧悲喜偕至大將察韓所
爲驛致龍廷歲庚子入見具陳思主棄妻子挺身來歸
及自建康抵鄂州軍鎮戍形便兵食虛實我加兵誅可
以必舉太宗喜顧邇臣曰若輩曾微一言及此因嘉歎
公昔太祖由一回鶻迎降賜以羊馬授之璽書從其所
爲人無誰何卿自脫敵死間關以來又非其所欲賜白
金五萬其兩用之有竭其封襄陽新民二百家世爲佃
民加錫銀符錦衣二襲亦授之璽書從其所爲人無誰
何歸率是民復堰鐵拘壅湍水爲渠漑稻田千數百頃
人賴其利後宿衞憲宗制授金符以爲大帥布拉吉達
幕長且行賜之酒辭帝曰卿辭朕前將飲無人所耶公
曰臣何敢面欺今旣效死軍前請從此十年不御歸至
鄧大帥軍漢北敵壁閴寂無人開門拔幟招諸軍進及
帝自將伐宋謀由蜀入兵及散關公諫巴蜀水則江流
悍急陸則陟降山巘舟車皆不可施利饋繼甚艱六軍
出此恐非萬全之策不若取道關東夷途直臨江漢世
祖時方淵龍帝曰左方之帥朕巳付之業巳至此其有
時宜卽彼言之歲戊午也明年世祖已禡而南追覲于
蕩陰教自今凡所欲言指故平章政事廉公時以宣撫
從征偕以入告大軍至黃陂責中書納罕資取敵舟公
言斯人傲忽于事恐旣集者不嚴守警將復散走而果
然俾公治别帖萬戸戰舟而篙師不足公曰江南之民
居多瀕水無不能操舟者盡前俘壯士立兩幟下令能
右否左得九百人遂濟江授之銀章行宣撫使世祖正
位宸極中統之元制位中書左丞大名宣撫使張公仲
謙下明年代張公爲使其褒辭曰割愛就義遇敵有功
處巳端方臨事敏給又明年李璮反盜據濟南張公撫
訟公嘗通書璮帝謂近習游某豈爲是者鷙禽爲狐所
憎然耳及籍璮家而書無有勅以訟者付公聽其甘心
其人亡命踰年公召至其妻子曉之令出保無他也其
人膝行于庭祈死公曰吾誠爲是汝言而可吾所無有
而汝言然汝爲妄人且勅聽吾甘心則生死惟吾其忍
汝殺如昔遇之公以平賊入賀進宴故事非宗臣國人
胡牀不入宮門殿坐皆席地不設榻侍宴不稱觴至是
公請稱觴制可之後賜黃金盈斤他日帝燕坐虎帳方
止人入公至爲衞士所訶爭呼于庭帝曰是非游某聲
耶召入詰曰何爲而然公對臣將有請爲衞士所遏不
知疾言上徹宸聰罪當滅死帝默久而出之裕宗時爲
中書令樞密使適至復召之入令盡所言對以臣聞將
改宣撫司爲宣慰司且司者官之名也使而下官之人
也由所官之人非才事故弛而不治何關乎官之名今
雖變名宣慰不求惟賢惟能任之仍夫宣撫之人猶惡
夫鼓不鳴而新其枹聲豈加大哉因歷短諸臣無少借
隱帝顧裕宗曰汝他曰求可眷倚者須此輩人至元二
年進嘉議大夫益都路總管兼府尹未幾改南京路總
管兼府尹四年改大都路總管兼府尹公以乘輿歲來
居冬其儲峙穀食馬藁秸諸物和市之民直多不給爲
所司盜有豪宗鉅室田疇連阡有恃不輸中下之家率
反戸及公則以物力多寡差賦之直己無所漁牟敢有
爲舊驁猾者悉論如律民力紓息其半賜楮幣五千緡
入言左右兩丞相安圖巴顏二大臣者一居中書其事
足治宜分命左丞相爲樞密則六軍之政將曰齊肅于
前制可以巴延同知院事六年授河北河南道提刑按
察使八年襄陽用兵之四年改總管水軍萬戸創石囷
七于漢中流以絶敵舟馘圍之兵千改陜西四川道提
刑按察使皇子安西王國秦未至公見之六盤順聖皇
后賜金帳載數十車用事臣欲置憲府奎鈞慶賜之閣
憲副張庭瑞不受曰汝總管自有府其卽彼以置留車
一夕用事臣讒其不恭銳欲深治力陳辯且責其人霰
珍罷右丞相入爲大官人有事干者斥曰吾守大釡鬵
者他非所知汝王食官不師此而行乃越職沮撓風紀
或帝聞之謂王弗戢左右也王雖不善以受知列聖身
見其摧大臣于庭且聞帝託裕皇于他日者庭瑞由以
得受輕罰二巴延濟江下鄂帝曰游某曩者曾事列聖
于朕前策取江南熟矣非直能言亦能爲者今聞濟江
而獨不與意必熱中其召以來授前軍宣撫使大軍臨
蘇州公從七騎薄城呼曰我游宣撫也來曉告爾州將
丞相奉詔督諸軍以平江南誅賞精明其早自來歸取
富貴比他州將不然梯衝一樹則加誅後服爲屠常州
續耳無殃生齒數百萬也王安撫卽以城下公身至坊
市集吏民諭以天子仁聖威德軍律降城不誅其安爾
室家無恐或持金爲謝曰吾非利貨爲者授蘇州宣撫
使遣人四出招來逋民凡得十三萬家貸倉穀爲石百
三十萬爲種于民約秋熟償官及期民歡輸之無少折
閱十四年授中奉大夫浙西道宣慰使杭民聞來相語
曰吾属幸哉善撫安蘇州者游公至矣明年人覲布幣
蕭墻俄帝輦至顧謂之曰卿老人宣力良多一日俾坐
胡牀持杖指使宮門何事不集其曰入宴坐賜之榻輟
大官所上飲食之後疾遺尚醫持藥衣白貂裘皆殊恩
也疾巳入謝言江南賴陛下神武文軌一矣惜往敷宣
聖化者不稱任使敕語之中書其年國人爲浙西宣慰
使者死省奏以國人嗣爲上曰游某非國人何且指盜
殺臣爲平章者曰是不可居汝下者豈可久使亞人明
年授中奉大夫中書右丞行浙西宣慰使又明年用兵
日本江淮福建湖廣之兵將十萬衆皆齊集資食于杭
凡廪米八十餘萬爲石又造海艦若千百艘材不足于
用勸富民佐水皆酬其直又鍛治甲仗一令之下星火
不喻其急動以失軍興緩制敕從事其堂帖無如瓢木
弩莝刀皆預爲千事盜殺臣益忌乃好言入聞游某高
年當以某人爲使少分其勞實欲遣位公右上召其人
至曰游某老人汝可父事其卻位汝其下三四何所惟
其言從十九年是臣見殺于盜其姻黨貪墨姦窳上盜
公帑下厲齊民者諸不法皆露而東南新國尤罹其毒
公爲鉤考惟是一省徵贓四百餘萬爲緡明年明州民
饑貸米石五萬餘約償如杭及再用兵日本詔軍興百
需責使供億其時巳疾猶支持視事尋薨于揚州官舍
斯其所履歴措注寵數大者自餘其敏政如尹京日必
待命于庭秉令中書乃歸治府雖事叢至其前必决一
或然火達曙不得家食則必取之市霜雪寒慄至宿于
野與造海艦于杭役場達城二十里比曉巳至督視寬
則聽政于司夜必二鼓方息其恤孤獨或爲人所抑則
不大聲色呴呴導使盡言事雖無迹計數以求必得其
情其推誠感物加南京盜數人竊戍軍之馬于律當倍
其償軍迫南征爲先假諸公帑同署者難之公則曰過
則在余不及諸君與之期曰縱盜歸取之家如言而反
悉輸之官受罰不訴爲杭生獲荷葉浦賊周先鋒軰四
人公曰堂堂宋室國家取猶覆掌鼠子何爲皆官以巡
檢給衣服貨財遣之曰能與而餘黨舍賊爲平民惟汝
反面叛歸亦惟汝旬月招其黨傾其巢窟牛天王據海
島官軍加誅積歲不能平公惟遣象山僧往說之乃與
之偕來凡此皆事動天聽者也三夫人張氏趙氏完顔
氏子男四人永錫永祿天祥永弼永祿知延安之綏德
州天祥入侍裕廟于東宮與永弼皆不祿女六人長適
陜西行省男趙某次適提舉男路構次適襄陽路總管
馬國璧次適蘄黃等路副宣慰呼圖克岱次笄而夭季
適史太尉忠武公孫知安陸府史熾男孫四人偃億倫
僎女孫二人長適提點奉宸庫瓜爾佳思政幼在室男
曾孫三人元嗣元偉元暉女曾孫八人銘曰
在昔英文名城判分爲開國臣賚其庸勲公時還南首
策平宋克沃帝心顧曰禁從咨汝如林孰爲斯言斯猷
宜同功勞位尊其封襄民爲家二百其世有之尚力是
獲定憲二廟守而不渝歲賦名城天府尚需獨復公家
盡私其有雖儲千金富無此厚英文富之世祖貴之在
笥衣之玉食饋之位亞人臣龍光匪夷自夫壬辰迄于
乙巳五十年中高明及此謂非人豪謂之曰何槪其平
生庶善則多惟列聖知無是爲大爰筆之碑永白隧外
金故昭勇大將軍行都統萬戸事榮公神道碑
大德辛丑燧持憲節使江之東其明年袁之總公榮顯
祖書遣屬吏聶復禮王政致父都漕君之與其同官題
與别駕喬簣成季仲和及江西憲僉郭貫行省檢校閻
宏之書爲先以龐太史詠所狀會大父金都統萬戸公
之行拏舟三千里來宣求墳道之碑嗚呼逖矣勤哉是
有比焉昔武勝軍節度趙慤死于金及其子故同僉書
樞密院事良弼使倭哀鳴先朝願詔詞臣賜銘于石制
可則異代之臣能忠所事者舉宜得誄乃序之曰孔子
遊太山見榮啟期年九十五鹿裘帶索鼓琴而歌于郕
之野曰貧士之常死人之終孔子以爲能自寬今榮氏
家横海之淸池違郕不大遠豈其遺苗歟公諱祐在金
叔世宣宗慼國播汴河朔豪傑所在爭起倡糺義兵完
保其鄉金訹以官冀賴其力復所失地聞公有衆踰萬
以爲昭勇大將軍行都統萬戸府事故奇其服别異他
軍俾戲下皆華帽人望空杠孑旄束旆知爲公軍遇士
大夫長于綏懷衣食皆資其家故戰人致死力所當必
摧有傚蹠蹻膾人肝者立磔爲徇以故其軍生齒並鄰
不耗焉卒葬淸池讚善鄉王強原夫人王氏子男四人
興旣嗣將將是軍曰吾于申令之際不得不建是都統
旗鼓然戲下千戸皆父之執不可一旦偃肆居上宜貶
吾名止曰千戸一軍益喜躍趯用命其戰必前列以身
當敵有所克獲惟衆取之少不覬見與夫能寬且惠皆
聞見之得其家者河朔平太宗即位三年辛卯肇置徵
收課稅所河北東西道辟爲滄鹽辦課官時理財臣爭
以苛剥相高獨能恪其素守人以善譽卒四十五瑄隆
昌堝官堝積鹽而席其鈞石之所次顯與貴女子二適
李氏孫男九人當早卒淮都轉運副使自滄鹽利民場
爲司判副使淸鹽使至以承務郞爲今官終始鹽官故
悉其弊蓋是司惟榷鹺利煑海爲之竈則不一其所賦
車縣發軔自竈遠或數百里纔先與直三分一至堝盡
盡售之一遇霖潦留陷濘淖斃牛敗車蹄輪填道策于
中書願募商旅納估于官持劵卽取諸竈歲省車直爲
緡三十餘萬今著爲令年饑人噉草根木皮預虞竈民
散亡稱貸鉅家米爲石千布爲端萬分賚之約償樂歲
又大雨水溢竈多冒没著不盈數歲賦用逋度支責徵
繫吏牣獄再至京師求遣御史按覆得寔復捐七千緡
皆惠政也及顯祖同僉宣政院事曰吾子三品榮耀矣
遂解組課童耕桑野服徜徉其鄕嗚呼其老子所云知
止不殆者耶成漕司巡鹽官次昌珪斌珍得孫都女子
子十人適徐李趙某族曾孫男五人欽祖管鉤厚財埸
繼祖大都行用庫副次顯祖也今以中憲大夫袁州路
總管內勸農事提調造茶勾當袁隸行江西省而舉刺
則湖東憲府宏貫皆言榮袁州良二千石治最江西貫
燧所畏宏嘗同太史氏言皆可信有是能子爲臣明時
宜都漕君輕去袖手一堂坐視其猷爲也紹祖以國言
教授長蘆慶祖禮部奏差女子子六人適齊范王楊李
嚴六族玄孫男五人滋安源溥溢女子子二人銘曰
屯難之世弱不自濟其依于強亦勢必至金德自宣旣
厭於天接浙而南河朔棄捐倀倀遺黎旣安舊土匪連
爲羣有侮孰禦維兹淸池海浦在東桓桓榮公萬夫所
雄如鳥之歸有菀彼林約束不待來比烏在無他求爲
全生是頼辟衆同舟風濤中流莫不奮檝攸濟之求公
將是軍善作士氣人華其帽表襮是異昔魯丞徒貝胄
朱綅何是肅暇千載有今萬夫洸洸不一其面而一其
心阻海之甸非一公威而一其仁寒飢在人如切吾身
孰有不裳吾解以衣孰有未飡我庾其饎猶惠小小有
甚大斯匪曰禁殘寡婦孤兒人魚肉之漑鬵巳久天懋
其功宜熾厥後子長千夫年艾不遥豈俟曾孫卑其光
昭嗟惟令孫才優治賦何便不張無蠧不去迨曾孫貴
考槃遽歌子仕父休止足如何曾孫袁州良二千石登
古七命其進未極凡之有家孰造孰承詩之金石垂示
雲仍
浙西廉訪副使潘公神道碑
公潘姓諱澤字澤民宣德府人府在金惟州曾祖嘗爲
州孔目而逸其諱祖祿考得用生行軍萬戸府提控渙
及濤與公伯仲氏皆善厚殖其家貲公讀書壯而遊先
師魯齋左丞許公之門盡戛故習而氣質大變養親不
違其志事兄愛以敬閨闥有閑及出門庭卑以下人語
恐惴之遇夙無所厚薄者于途必謙謹戀嫪令盡所言
不峻謝别用太保劉文貞公薦由從事太府監擢監知
事轉貳左藏庫使出再提舉織染局金符在順天路官
承直郞宣德府則奉訓大夫課皆最陞奉議大夫知宏
州兼諸軍敖拉始有土民以行所學郡旱遍禱其境百
神已乃詣郭西泉投文祝曰山川之神其所司者惟在
能興雲雨以水下土耳旱暵如是不能膏澤之神固已
不得其職使州刺有罪幸漏譴于明天子必將殃之宜
止其身吾民何辜横罹斯毒則爾神又佚罰矣敢恐恐
退俟終不得命當自劾去其夜有光如星騰泉明日大
雨爲屋祠龍泉上自公未至州之南並山風爲灾又爲
文禱曰風者天之號令順四時溫燠凄凛之氣發達遂
成萬物者也時自爲惠反之而巳灾况暴厲無節穴漏
谷起飄翔塵沙偃揠禾稼以疾民哉禾民恃以生上以
出縣官租賦下乃仰以粢盛報事乎神明今使之貧窘
無所于食目其顰苦之顔耳乎愁嘆之聲神亦安所利
之必州刺之是矜其收是憑怒自爾風灾衰息民頼至
今尤究心用獄前政繫疑盜八人榜掠百至求迹無所
公明其非辜皆出之劫家訟公故縱無幾時而盜果得
西京械成獄令待命他郡過治囚號市曰此州之人神
明公以爲包拯復生獨不能相活邪公將召問同列謂
宜發卒衞出吾界而巳讞非吾事也公曰人求直其枉
烏可陽爲充耳不聞卒問之蓋太原民輸稅西京慮倉
吏不以時受入鈔貴家奴令代其輸旣如約矣奴與僞
爲鈔者友陽悔之有我善鈔而歸所僞爲我急其得不
詳視也出而用之而事始露有司鍜成之謂我利賤而
買之僞爲首當以見知法公列上之竟雪其誣而扺奴
與僞爲者法賦州市牛公懲他郡驅牛至官擇可受直
聽命旬浹奔走煩勞廢其穡事令持價卽鄉民自爲市
吏無所姦利駔儈亦不得上下其直轉知興中州入爲
監察御史刑部主事恃當國臣知多行不法察院召按
不能致公從卒至部捕之一訊而貪墨皆出論如律轉
僉山北遼東道提刑按察使事治有田民殺其主者獄
己結矣公詳讞之則其妻與所私夫爲之乃昭田民當
二人法又有訟其豪室奴其一家十七人有司觀顧數
年不能正公以凡今鬻人皆畫男女左右食指橫理于
券爲信以其疎密判人短長壯少與獄詞同其索券視
中有年十三兒指理如成人公曰僞敗在此爲召郡兒
年十三十人以符其指皆密不合豪室遂屈毁券民之
或言高麗王有逆意集將吏將徙故都詔近臣偕公卽
治公以王今尚主王設舉事主安不知知安不上變聞
而噎嘿以從他臣治獄希意深&KR0743;求竟公獨輕平主果
馳使明王無有事從中變制使多得罪獨還公憲尋入
都事御史臺剖白羣疑商訂時才自其口出人所畏縮
皆身任爲無少顧讓然不專己博咨之人嘗曰君子小
人喜以朋從觀受薦何人得過半矣又致察其間有失
而不中哉今曰必吾所識則識有盡不足列職中外况
未必盡賢人曰可者審可不必囿以資格故評臺臣者
皆曰自公都事察院監司一時翕翕勝職最衆出爲江
北淮西道提刑按察副使按宣慰家兒怙勢抑買民物
不償直與償而不滿者皆比贓論後改提刑按察爲肅
政廉訪轉江南浙西道肅政廉訪副使方分司杭州以
至元壬辰秋七月一日卒年五十五仲氏子希善希達
五千里輿柩歸鄉明年八月始葬先域夫人任也三男
希大希成希安大成皆前卒希永他室李出三女適任
徐張氏皆士族公旣貴矣進伯氏子希明事裕宗于東
宫今出知隰州後葬二年伯氏懼公平昔之善泯其不
聞乃身入山敦工伐石求其同門友秘書少監楊桓狀
其事俾燧銘之碑燧曰公之爲人桓爲行實文何尚焉
念今之世子弟爲父兄求託金石爲傳者或多有之如
提控以兄能反復致意其季者纔獨一人鳴呼豈不若
是不足爲愛敬報歟銘曰
維公生資粹其民彝加及先師北面事之仁義微辭道
德盛儀日耳以闚如垣厚基增崇其卑如田有鎡多稼
離離尊聞行知始由家推慈孝幼耆閨闥枲絲秩秩其
宜出焉郡治視民如兒調均賦夷仁柔膚肌何有創罷
其禳其祈山川百祗如指以頤雨渥風衰誠之格思罪
入髠耏有少枉疑猶巳渴饑不身之私竭蹷解纍必出
是期發摘吏欺大法小笞戢威顏眉衣繡斧持遼浙江
涯皆所往釐在在歌思曰到遠而如何數奇中塗其萎
識不識悲中郞諸碑泰無媿爲斯銘如斯琢石以垂信
夫他時
(臣)程嘉謨恭校
