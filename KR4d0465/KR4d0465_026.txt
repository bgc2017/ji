牧庵集卷二十六
元姚燧撰
先德碑
開府儀同三司太尉太保太子太師中書右丞相
史公先德碑
至大之元秋七月二十有八日制曰丞相慶公之先及
事列聖繼世忠謹者旣敕有司旣諡旣封非刻金石終
恐不能垂示悠久其令翰林學士承旨臣燧爲撰次之
臣聞命兢惕誠以不文不能鋪張大君子盛烈上負明
詔其冬而其家乘始至自夏故得反復究觀公夏人史
姓曾祖考持持理威夏臣贈同德濟難功臣諡康穆祖
考拉吉爾威宿衞太祖贈服勤翊衛功臣諡敬簡考算
智爾威關弓馳馬拳勇絶人入侍世祖潛籓歲癸丑從
平雲南諸國以驍果聞及歸行賞賜馬五匹鈔二千五
百兩價與銀埓已未又從濟江攻鄂戰疾力明年帝正
天位從征叛王漠北小大之戰十五賜白金幣錦以爲
蒙古唐古軍民達爾噶齊年七十八終贈推誠翊運功
臣諡忠宣三世皆太師儀同三司上柱國公祖考加開
府曾祖妣伊拉齊氏祖妣蔡氏妣烏納氏夏王外孫皆
從封夏國夫人七子同出五人公次居二以奇塔特布
濟克名行自童幼從忠宣出入世祖帷幄天監灼其巳
克恭勤至元丙寅選侍裕宗于東宮將二十年敬畏益
加無少僣忒逮順考生皇上儲皇詔公保育鞠視之每
帝召見則必左右兼抱之至前方幼而學詔教之經以
其嫡于額爾吉納侍讀俟其遨嬉廢誦輒撻其子以警
之故能終業大會將畢聚諸侯王讀太祖大訓加丁寧
告戒之始遣就國或皇上儲皇不在列必邀致之使與
有聞出申飭曰是汝他日所宜爲者其謹識之必舉其
辭無庸怠忘徽仁裕聖皇后以善于薰陶翊贊也責其
四衛番直諸臣事皆咨聞大德二年成宗詔皇上撫軍
漠北曰是昔大帝授朕者今以付汝且以輔導扈從壹
是軍務悉聽于公宿衞諸將皆父事之至則訓練六軍
總裁法令胥地所宜可屯田者必分耕之以佐軍實屠
羊不湯其毛而皮之與餫餽棄餘諸物皆集以市諸部
易皮爲裘禦戰士冬四年以文移無印難杜罔欺又身
入聞得裕宗信寶以歸明年八月寇大至公教吾軍表
紅衣于甲以自别俾鬨不迷大崩其羣自是寇望紅衣
軍則退不戰九年皇上踰金山公視軍士失馬徒者空
其羣散之死則不責其償十一年成宗賓天使至皇上
欲棄大軍入主居憂公曰是使之來惟以告哀且彼事
宜難以遙度須召赴使皇太后儲皇隨以削平內難見
告且促其來卽日假公平章政事驛至大都輦致金帛
于北爲朝集備五月皇上立極眞授榮祿大夫中書平
章政事蓋公雖歷事世祖裕順成三宗其貴有位則始
平今踰月儲皇入陳疇昔調護之勞制亦曰非夫人之
力安及此加銀靑封慶國公妻庫庫楞同封慶國夫人
七月進儀同三司太子太保九月加開府太子太傅明
年至大之元二月拜中書左丞相復以爲太子太保加
上柱國四月拜太保六月進太子太傅再進太子太師
七月加錄軍國重事十一月中書右丞相十九易朔之
間凡九降制人臣之位至是極焉又以其兄阿拉克布
濟克弟昂齊皆榮祿大夫司徒兄兼都元帥弟遙授平
章政事弟日爾塞榮祿大夫使宣政院寧夏甘肅釋都
總統托羅岱管軍千戸蚤卒他母亦烏納氏二子烏尼
爾威珠特爾威男孫十有七人達實和爾布管軍萬戸
虎符倫圖爾威塔海諾海都廸爾威伊齊特穆爾額爾
吉納年二十二至漠北之明年寇出金山南庫布哩額
爾吉納將左衛射士居顔行當寇驍將旣接戰刀槊兩
不能施手搏墮馬斬其首明日皇上解御衣所乘馬鞍
勒爲賜仍偶一良家女寇夜襲他部輜重以遁又將數
百騎追敗而止還之四年又殄寇于昂吉爾圖獲人畜
財貨不可口匹貲算又明年宼舉國至又戰于哈喇台
以數十騎出入其陳數四所當披靡莫之與敵宼大駭
却皇上乘之遂大潰斬馘不可級計十年踰金山前茅
獲俘萬餘人斯皆效死于乘輿前天目昭覩者明年宼
平第諸將功膽略材武推爲冠軍立極之日授資德大
夫同知樞密院事六月賜虎符使太府院事唐古親軍
都指揮使七月加特進遙授中書左丞相又進知樞密
院事又兼使典瑞院至大之元五月兼使仁虞院十一
月拜御史大夫哩日初事晉王有謹敏稱皇上至軍之
明年大戰庫布哩雖勝而宼退未遠與晉軍合而大官
廩肉不足則日餽二羊又繼諸軍糧其府又盡則賦他
部供億後多其忠從晉王求致左右立極再月授資善
大夫翰林學士承旨十月進榮祿大夫遙授平章政事
行大宗正府伊克扎爾固齊十二月授卿典牧至大之
元二月使尚服五月拜光祿大夫遙授中書左丞相七
月兼使將作院爾祿幼爲沙門十一年至軍中賜御服
帽帶俾不祝髮其年官以正議大夫僉宣政院事女孫
十八人有從者十曰戩伊特楚曰按巴曰哈達遜曰斡
斡曰聶辰曰世兼千戸曰聶爾布曰吉連布曰染齊曰
善布男曾孫六人額爾吉納威玖哲爾威布都爾威宿
衞乘輿卓爾齊阿嚕琿徹爾濟勒爾威女曾孫二人臣
嘗槩公父子有四德焉一則曰保育聖躬再則曰舊學
三則曰周旋軍中十易寒暑脩扞于艱終則曰扶植皇
極宏濟登兹高明一門之間三爲丞相無盛與儔人奚
間然敢再拜稽首而銘之曰
維史胄出書焉有質伊誰云從則周史佚踰二千載餘
慶茂蕃推而上之實一其原嗟公之家中土亦始其來
姑臧不知其紀可系而名則由其曾奕奕其繩陛陛其
登祖衞聖武左右興祚龍咆虎號風雲胥附考事世皇
荷祋與戈昉于南韶爨僰壘摩再從濟江攻鄂東北舞
干梯衝執訊雲壁又偕度漠冰雪峩峩手瘃足皸拳勇
維何固叛是求凡十五戰不搖疾飈勁草乃見歸以壽
終生子如公帝灼其心惟一效忠式昭德音選臣裕廟
其盡其職其德其要洞洞其信屬屬其恭介介其守廓
廓其容皇上儲皇旣生順考詔輔翼之俾躬是保及惰
授經撻子示懲止其遨嬉大訓服膺其彌爲善若是非
一臣鄰德將疇與爲匹成廟降制俾從撫軍朔方十年
日伺宼氛晝橫雕戈夜袵龍盾惟彼不至至戰必遁未
踰金山危巢是傾竟令飛揚不逭大刑惟皇作極言念
大德旣贈祖考公以夏國美諡崇階罔一或遺父子丞
相百辟用師尙服其衣尚乘其馬門戸輝光世無二者
爰詔史臣樂石特書賀蘭可磨而銘始渝
先德碣
河內李氏先德碣
至大庚戌鄃王府長史兼經歴典食司與所部人匠都
府官李惟恭持其鄉士席雲漢狀其祖潤文玉使懷之
利用庫日民調商征之入吏祿公須之出不遺于受不
僣于發如他人侵蠧以益其家負而債償罪没產者皆
無之與人交以誠御下以寬禮賢樂善者求表其阡燧
曰管庫之官則古委吏亦下士也所可筆者豈專由孫
貴耶蓋鄃王之考初尚主世祖再尚主裕宗自稱晉王
克用裔孫爲置守冡數十戸于雁門禁民樵牧由分地
在高唐卽是進爵爲王世居靜安黑水之陽爲廟以祠
孔子元貞始年表賀聖節獨書漢字庶其尊禮斯文者
惟恭今臣其子觀其所事者賢若不可辭矧有大此者
懷之爲州憲宗大封同姓初國世祖于秦以戸寡益封
之至元之末以封其孫順宗旣之國末至疾返賜名懷
寧以王今聖時方撫軍于北皇太后儲皇往居者二年
刖懷爲三聖龍潛之地傳曰小國之君當大國之卿爲
下士是邦者當宜何哉則君善職管庫者有不必言矣
卒以大德乙巳三月十有八日年六十七垂絶猶念惟
恭不置曰吾平昔鍾愛是孫今遠宦數千里不及聞吾
顧言可憾也哉妣王後二年亦卒二子從鼎從信孫則
惟恭其長初由王府郞中羅忠國使懷聞其好學慤有
立志遂與偕北卽壻其家進之干王王甚禮之言無不
從事必見咨妻卒賜楮緡二千五百爲取元氏子季惟
寅銘曰
荀卿子言臂非長升高而招所見彰斯若可用爲君方
惟懷爲州河之陽實爲三聖淵龍鄉其間下士雖守藏
或小大國君卿當其貴可參攀鱗翔况復有孫翼賢王
遠塞而近孔子堂仕優學以能自彊何畏潛德無輝光
墓碣
朝列大夫飛騎尉淸河郡伯張君先墓碣
章邱爲濟南屬邑士子張養浩年少而志厲績學而善
文受知平章魯國康利公曰汝學仕耶今之仕者莫不
由吏發軔遂用爲儀曹史超掾中書滿其年考出令堂
邑一守敕約便行弊袪形勢不撓惸鰥不侮民惠之懷
咸稱曰自停年之制行令吾縣者前十餘輩無右吾令
求紀于右走未遑爲今聖淵龍召爲宫師府文學進司
經宮府隨拜監察御史轉翰林待制今都中書右司事
由武宗詔内外臣五品而上列五爵三土階勲而等威
之封生贈死其先五品則縣子男從而正子與四品郡
伯皆止父一世三品二品皆郡三侯二公上及其祖再
世一品國公逮其曾三世矣故官父郁朝列大夫勲飛
騎尉爵土淸河郡伯養浩思異斯寵碣諸墳道且自爲
狀受姓之遠與家章邱世數可知者則自其高曾然猶
兩世皆逸其諱惟知曾常官武略將軍監陽邱之燕鎮
酒其致斯者任子耶入粟耶武功耶皆見無所武略四
子伯不年而仲不後叔萬季山叔娶郭氏六子澤職管
庫于蜀彬德正德林秀敏孫十有五思敬思忠四川行
省宣使思誠居郵耐禡獮崇興特綬裳履繼季娶苗氏
二子一失兵間次朝列則今淸河郡君生子英塞皆天
顯今者惟養浩祖及諸父振粟其鄉禦盜于家脫人以
刃縋井取飲活友于死者有家乘詳惟夫不大振顯數
世而發是一旦者可不爲明之且人持衡猶必稱物而
使之平矧天所司惟一福善而禍淫視其力行非度盛
而著者故有不終歲阤爲衰微而安行所遇必數世而
始進于盛著譬之鉅室徹則一日可爲平土構且累歲
不能以落其成古人監此所以垂從惡如崩從善如登
之戒也夫如是則章邱之藴美含章雖武略之僅官榷
酤而猶不能頡頏時榮其上之晦迹又不知其爲世幾
何亦庶安行所遇者蒙莊有言今夫水其積也不厚則
其負大舟也無力朝列之先厚水者也資其後以負大
舟也佐五命而所生享報如是未艾其年子之位日高
而所生又隨之而加非若陳省華與三堯共躋台袞者
不止也雖然是猶以子貴推言使當其時朝列責其子
爲農爲技則亦不儒而己矣又何自開廣聰明漸涵道
德工其語言流其聲譽居茲淸列哉然朝列又爲子擇
術之精者銘曰
嗟今士子人孰不期煜其華辭震耀一時惟其才資得
天者薄雖竭爾力而竟落莫矧古有作如車司南能不
背馳千百兩三孰興靈奇章邱君子名疇與昭魯國振
起引以試吏拔其俗常令諸近畿佳政用張文學司經
寄帝耳目轉而待制典國竿牘進而顯矣推恩所生&KR0564;
伯土之清河郡城人曰子學其父所詔有赫今隆則爲
子報子明能然由居止仁維以勸忠示禮使臣圭首方
趺碣其墓隧孫熾仍昌其來無止
河南道勸農副使白公墓碣
彥隆始由太原徒行至河內致其父書魯齋先生願遊
其門未有介也乃因吾友翰林侍讀高凝得操几杖主
凝家二年而歸侍其親而先生亦召北矣尋由避宅左
揆以集賢館大學士祭酒國學教貴胄乃奏召舊弟子
散居四方者以故王梓自汴韓思永蘇郁自大名耶律
有尙自東平孫安與凝燧燉自河內劉季偉吕端善劉
安中自秦獨公自太原十二人者皆驛致館下三年吾
儕或病告官去而先生亦浩乎其歸乃奏有尙與公從
仕郞國子助教昔者貴胄友也一旦能横經下心事之
爲師屬非其道聳是曹不可得其馴然北面俄侍裕廟
東宫公爲講鄭伯克段于鄢己講而出裕廟語人曰是
非空言意固有在也以國史院編修從仕郞仍助教擢
奉訓大夫監察御史發阿哈瑪特賊國諸不法彼顧誣
公糾摘非實捕送刑部獄引隣婦有色者教誣公嘗竊
往來而鄰婦力明其無有鞫之墮孕而事始白又糾膺
帥西京宣慰使道拉實以巳憾殺其幕僚凡是皆庸懦
縮首危者而峻風節者咸偉之出僉陜西漢中道提刑
按察司事燧亦爲其道副故得詳西上所爲其按歷皆
分險僻荒寒諸州南而褒鳳金洋北而綏麟葭丹塗經
龍門西河絶崖高可去水百尺止通一騎必遣導者先
之有來騎使駐之寬所卒至則兩不可班視燒棧猶車
衢也如是之地皆周焉制度卒有反者不卽覺捕惟罪
社長監郡與憲司麟州人告陰濟民乘馬疾馳其識仇
也問曰所懷何書濟民紿以反書仇上變延安延安移
文吾憲公又請往治之所牽連二百許人繼燭治之再
旬是州小僻無紙至覆舊案以書適近侍臣括馬其州
館鄰牆也聞獄吏呵問終曉得公姓名歎曰世有克勉
其職如斯人者使人勞苦之曰吾見陛下當首聞公竟
白濟民無他特杖其紿仇非宜言者公位憲諸君下會
王相府拜布哈右丞勲臣子開省京兆特異禮公其按
問諸司皆拱聽者改僉河南河北提刑按察司事臺檄
檢覈中興鈔庫中興故李夏都隷隴右河西道憲令竟
事始聽東任公又走沙莽往復近萬里半歲而歸與其
副使程思廉發數縣民完堤以捍河水罷當暑賦民牛
車轉粟入淇又改僉燕南河北道提刑按察司事趣裝
其考巳疾行至衞而卒公與兄楹卽藏衞西輝之蘇門
周卜村南原而其妣亦疾乃朝夕哀死事生卽教授于
輝明年燧召直翰林感其毁瘁骨見衣表弔哭之餘其
徒數十人拜庭進退朋讓賓敬之道囂囂然先生成法
也爲歎曰嗚呼燧亦先生弟子者何嘗有一善及人如
是明年燧疾滿告歸鄧而故司農卿侯爵託語彥隆或
河南北農副制下必墨縗以出世議隘薄自便非時燧
傭車過衞不可留不得身見爲書語其然聞方督課有
績其妣亦卒附其考墓竟以是謝所事以至元己丑秋
八月三日年四十六卒苫廬嗚呼學可以範世行可以
礪俗而已是哉夫人賈也以燧平昔善公錄河南北道
勤農副使苟宗道理辭求銘神道每一讀之一抆淚擲
筆數年終不能敘其事去冬以史事又召入翰林過輝
夫人祈世母夫人爲言持幣泣請且使其子安禮與遊
其門者庭拜燧還其幣曰吾無答吾亡友者以是佐刻
石須嗚呼非公仁義行家能使婦人如是切切惟恐没
其夫子一善可曰賢巳公諱棟考天祿雖官而不顯居
頤樂堂號頤樂先生唐白居易家狀云白姓家太原者
楚熊君孫勝白公見殺于楚其子奔秦孫乙丙與裔孫
起爲秦將封武安君賜死杜郵始皇思其功封其子仲
太原公豈其苗裔耶銘曰
聞古五十年不稱天公是不盈天道未曉學不篤耶得
譽先師道不行耶裕廟嘗知職不舉耶三憲著效力不
本耶耕播之教况冠獬角敢言人難彈射柄臣聽者毛
寒猶枚其外未及其內視親于喪觀婦于介靡一匪善
靡一可凉非我友私月旦章章嗚呼白公耳孫猶令其
貫古松歲遠滋勁士不盛位而盛吾賢盛位者衰盛賢
日延有方其趺有剡其首碣石阡隅千祀無朽
國子司業滕君墓碣
觀漢諸碑凡門生爲師作者其文多稱在三之義蓋本
欒恭子民生于三父生師教君養惟其所在爲言又列
郡邑姓名字官人出幾何錢于碑陰多至百人或倍之
令人每興今無古者篤于其師之慨至大巳酉燧長翰
林之明年國史院編脩官東平蔡文淵狀其師國子司
業滕君之行與門生許質求表其阡以君之再入成均
橫經丈席者嘗數百人礱石所資一不偕人出二子獨
加異乎古豈不于在三足拔浮俗斯時耶君諱安上字
仲禮其先自洛徙中山不可推采其世考府君某隱德
委吏斗食自捐生君八年而不祿妣李夫人撫君誨曰
而性質開朗記識兼人且金名士趙燦離孫不可以貧
廢學感聖善言師西巖君克自砥礪勤心聖學曁其長
也尊聞行知如不足日私居自持衣冠齊遫及出接物
一誠以和郡無少長相謂不字咸稱先生學積其躬道
行其家化及其鄉府臣歸高薦名于朝敕教中山是府
多士求親輝光謦欬欲聞鼎鼎其來服縫掖者將半齊
魯庭臣善其職士有聞用以職民主禹城簿壓于爲監
爲令與丞刑或過中必揆以義馴馴上說不使黥涅妄
加疑盜廢棄永世仁譽旣章宣司所臨若縣與州事有
未竟必檄往治裁中情法守令憚之出將入迎若事大
吏徵爲國子博士以其平昔自律有先蚤作晏脩誨誘
諄諄發蒙疏疑立懦克剛各因其才矯拂于善黨坐羣
行齒而序之其極弗率有黜與扑成均作則井然有條
卽升監丞再丞太常世祖賓天成宗繼序圓丘請諡太
室升祔凡厥禮文酌古損今皆所訂稽元貞之元拜監
察御史京師地震上疏曰君失其道謫見于天其咎在
内庭竊干外政小人顯厠君子名實混淆刑賞僣差陽
爲陰乘致靜者動宜兢兢祗畏側身修行反昔所爲以
盡弭之之道其說累數千百言反覆深切有司不敢以
聞君則曰吾不得于言者遂委印去反關其家著書自
怡尋起爲國子司業時已疾矣顧言其子治喪無用二
氏以其年乙未夏六月二十有五日卒年五十四葬府
城東南崔丘里爲女一本理義辭旨暢逹不爲險譎非
有裨世教者不言有東菴類稿十五卷故江西廉訪使
趙秉政板之行世矣又有易解洗心管見藏之家亦多
乎哉其不年者世同哀之而文淵猶以不侍經筵職絲
綸謀廟堂爲憾嗚呼夫旣師成均官奉常歴臺諫而又
有德有言足矣奚必兼彼數者始爲至耶夫人李氏貞
順柔嘉姻里範焉後君八年卒子翊尉東明自致終喪
亦足彰君刑家之自今尉元氏兄羽有文行蚤世銘曰
孰不曰士于學始志迄用有成千百一二允矣滕君敏
脩篤行鐘鼓衡門益大其聲敕起布衣于定敦教祁祁
縫掖來則來效再主禹城簿領勾稽不枉刑墨仁聞日
躋滿秩而召入爲胄監由博而丞俊髦是範轉而奉常
禮文斯綱或革而因酌損用章遷拜御史爲帝耳目言
責塞求龍鱗逆觸一不見入納履而行反關立言行後
是程方徵司業年過知命遽啓手足理也莫竟短者已
而其長斯存何以貞之石有誄言
金故甄官署令魏府君墓碣
燧還吳中過廣陵日今嘉議大夫行臺御史中丞初請
曰吾祖靖肅公顧言以吾曾祖甄官署令卽死所藏亂
離失其處他日必虛爲丘先塋石載其事無使吾先人
魂遊徬徉無所于歸而一善之或遺也子義爲銘隨又
遣其少子可亨拏舟廣陵五千里追之襄陽不及返而
及之鄂授其考所輯家塾記曰掇是事銘嗚呼確哉遠
而勞焉廼本之曰魏氏由唐相知古子林刺朔州子孫
居桑乾桑乾爲今宏之順聖遼有延恕者生中奉大夫
守成中奉生通奉大夫餘慶通奉生兜答館酒使子貞
兜答實生甄官署令君諱允元改德元字信之甄官生
進士特賜及第笏特賜生思廉卽記家塾者思廉生初
初生翰林脩撰必復可系者是九世其大于金由兜答
弟資德大夫參知政事柱國鉅鹿郡開國公子平相世
宗致治隆平祖考中奉通奉再世官皆以公貴贈兜答
及子隴右令景元甄官與逸其諱一人再世官皆以公
貴廕君始監順聖酒改宏州酒使鄧州榷使抽稅設防
有方與宜平不增歛姦無走匿額有贏籌民不苛之入
副堂廚庫又爲使改文繡上林兩署令同知易州入令
裁縫署改令甄官署以卒年六十三官止廣威將軍夫
人高氏七男笏珫瑜琦玠璠玉琦大中大夫行部侍郞
玠朝列大夫延安司獄璠翰林脩撰今益靖肅公與特
賜皆以明經進士官珫懷遠大將軍耀州庫使瑜監豐
利酒皆廕官玉進士未祿卒二女一歸同知荆州節度
使事秦德美一歸其鄉右姓孫氏君究心本富計田疇
第舍牛馬雜樹直可爲錢千者五萬歲入粟爲石者三
萬歲抽五十一爲七子求師取友須令節休旬大集衣
冠令枚誦所業覈其進惰巳則鴈序立前侍飲前脩聲
輝耳目漸涵化淪其心由是成德達才多萃其門章宗
甚嬖李妃夫人視妃母王姑也數召通籍禁中不可後
從秋獵易州君方除道橋諸水復召曰吾思與若晜弟
語久矣終不能一致今行之所在是而夫子倅是便且
時也無終見避之深夫人以君出不敢專行俾子瑜請
之亦不可曰是家膏也親將汚人人有爲不善者不憚
取戾府縣惟憚君知兵興下令急甚敢有舍奴婢亡命
不告者罪及其鄰人猶利其傭輕私役之覺則殺以滅
迹或致大獄君時鄉居聞有出入非常者召問得情嚴
其錮防書致其主歸之約示薄威以懲其再無殘其生
終不語其主以獲之誰舍所也比卒免家僮久故者民
之作詩與新世訣沐浴冠衣揆日而逝君之孝友天得
非學其使堂廚以鉅鹿公子叔元未仕曰大臣子故屯
其膏澤不見及耶三求推所居官縣官以故事無有不
可又恤其無子以靖肅後之靖肅又無子顧言後初則
甄官子孫世世圖報鉅鹿者何如也其家塾自序曰由
吾季曾鉅鹿輔政兹降脩仁潔義可謂曰久仕之逹者
列品而九不過中中天嗇爲報將待夫後之人耶最初
之仕外僉提刑司事爲副爲使入爲監察御史治書侍
御史侍御史御史中丞三十年間風憲之官無不揚歴
司淸議者猶大有期曰將不巳是于今嗚呼自序君其
知子哉矧必復于靖肅公克世其官可大可久與亨學
行嶷嶷可述銘曰
反覆觀先民吁可哀積充報銜身期後來門令容駟馬
堂三槐必責于天者如取懷惟中奉亦然詳用獄至鉅
鹿再傳旣鈞軸官不私其子甄官承承三遜其季叩莫
譍又仁厥乏祀脩撰繩官以祀比言祀則大以今脩撰
孫後者再小宗旣顚蕃大宗賴藏偶失故所魂依依招
之從先墓來如歸膴膴桑乾原終天地碣孰華其文太
史燧
(臣)汪滋畹恭校
