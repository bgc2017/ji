牧庵集附錄
年譜
案先生撰其世父魯國文獻公神道碑叙姚氏神明
之後歴三代秦漢魏晉宋齊傳次或絶或續與梁陳
隋唐可譜究者别載世錄惟本梁唐六鎮節度使勍
勍生金吾將軍漢英漢英周廣順初太祖遣之使遼
見留事世景聖三宗加安時制節弘化翊亮功臣開
府儀同三司樞密使檢校太師兼政事令上柱國東
陽郡公生中書門下平章事北面宣徽使衡之衡之
生給事中同中書門下平章事居政居政生太師左
金吾衞上將軍虔州節度使景祥景祥生太子洗馬
去華去華生金東上閤門使金州團練使玠玠生閤
門祗候武德將軍佺佺生武德將軍獲嘉令錡錡生
安遠大將軍慶陽安化丞淵後更名仲宏生嘉猷程
世舊學功臣太師開府儀同三司魯國公諡文獻樞
及弟楨格樞生今行河南省左丞煒楨生故江東憲
僉燉格生先生諱燧集賢大學士榮祿大夫翰林學
士承旨知制誥同修國史諡曰文其先柳城人今興
中府卽古營州慕容皝所都也其族大以蕃先生送
馮雪崖序亦云九世祖東陽郡公有孫嘗王柳城今
其地有姚山館姚家陀猶以吾姓姓之墳墓咸在焉
然其後皆不讀書舉爲鮮卑人矣
太宗英文皇帝十年戊戌當宋嘉熙二年
先生生
十二年庚子
先生三歲案先生爲馮松菴挽詩序云松菴殁以庚
子七月我先人之棄其孤亦以是年文獻公碑云燧
生三歲而孤公卵翼之不知其蒙闇教督而急其成
俾粗有聞承乏翰林復世公官爲承旨也
定宗簡平皇帝五年庚戌當宋淳祐九年
先生十三歲是年始見魯齋先生案先生與許德卿
書云燧生十三年拜先履絇於蘇門
憲宗恒肅皇帝五年乙卯當宋寶祐三年
先生十八歲始受學於魯齋先生案與許德卿書曰
十八年謬齒弟子之列於長安時立下席自是至其
奠楹實二十有九年
世祖聖德神功文武皇帝中統元年庚申當宋景定元
年
先生二十三歲
中統二年辛酉
先生二十四歲送暢純父序云余冠首時未嘗學文
視輩流所作惟見其不如古人雖不敢非諸口而未
嘗不輕之於心年二十四始取韓文讀之走筆試爲
或謂有作者風就正於先師先師亦賞其辭蓋是年
方學爲文三辰儀銘等當作於其時(案此譜多以所作之文系于每)
(年之下亦有約略附之者集雖不全其目多見于此)
至元元年甲子當宋咸淳元
先生二十七歲案文獻公碑云至元始元詔罷世侯
以左丞行省河東是歲今河南省左丞文獻公子煒
生
至元三年丙寅
先生二十九歲有送宰伯魯遊秦序
至元四年丁卯
先生三十歲案文獻公碑至元四年拜中書左丞至
元之元出省臣三罷世侯置牧守遷轉河東山西河
南山東官吏公行省河東山西明年而歸又云五年
用兵襄陽立河南行省公僉省事八年入覲十年拜
昭文館大學士祥定禮儀使參政焦公碑云至元之
初少師以中書左丞行省河東還以昭文館大學士
休政京師賓客之送迎皆遂將命而識公與文獻碑
不合先君日記云中統二年奉旨令右丞相公於平
陽太原行中書省平陽太原河東山西也是中統至
元皆嘗行省其地右丞則前書記張公也本姓魯父
名聚社日生小字社住太原臨州臨泉縣使君莊人
父爲人所殺其母負公行丐於市至郝太守家有張
孔目者無子攜去養以爲子因冒張姓長祝髮爲僧
及遇知世祖皇帝得所攀附云
至元五年戊辰
先生三十一歲其年用兵襄陽闢省河南文獻僉省
事是年建御史臺
至元六年己巳
先生三十二歲是年置諸道提刑按察司事見山南
廉司題名記
至元七年庚午
先生三十三歲勸農白公碑云魯齋先生避左揆以
集賢館大學士祭酒國學教貴胄乃奏召舊弟子散
居四方者王梓自汴韓思永蘇郁自大名耶律有尚
自東平孫安高凝與燧燉自河內劉季偉呂端善劉
安中自秦獨公自太原十二人驛致館下蓋同是年
也
至元八年辛未
先生三十四歲是年文獻公入覲碑云八年入覲者
至元十年癸酉
先生三十六歲是年文獻公拜昭文館大學士祥定
禮儀使
至元十二年乙亥
先生三十八歲始爲秦邸文學未幾授奉議大夫兼
提舉陜西四川中興等路學校張詹丞碑云當十有
二年太師奉朝請京師燧秦邸文學俾從之西凡偕
以三使蜀及轉陜西憲副引爲掾屬
至元十三年丙子是年宋亡
先生三十九歲文獻公碑云十年拜昭文館大學士
先生有壽公水調詞云相公奉朝請京輦巳三年當
是此年寄賀者九頂山題名云天子嗣位之十五年
大參公相秦藩明冬以王教安輯庸蜀又明年以漢
嘉新下入諭其民休旬佳日公因訪李冰遺烈登山
東九頂之上書公及同遊者姓名三月二十四日其
歲丙子其年至元之十有三年王府文學姚燧記則
先生與大參公同在嘉州豈使蜀之一耶是年又奉
教招王立合州使蜀之二也其年南宋平所謂大參
蓋商公左山也嗣位之十五年以中統初元考之亦
不合
至元十五年戊寅
先生四十一歲黎施州序云十五年奉先王教安集
夔府新下之民始與黎侯相識其三使蜀者亦其一
歟王希眞祠堂銘云族姪自汴至長安求銘無歲
月可考亦當在此年也是歲秋七月二十三日文獻
公薨壽七十有八
至元十六年已卯
先生四十二歲有何敬夫醉經堂記是年始娶紫陽
先生中女楊氏
至元十七年庚辰
先生四十三歲爲峽西漢中道提刑按察司副使夫
人楊氏生楊氏婦而卒
至元十八年辛已
先生四十四歲爲秦憲副是年娶今夫人趙氏年二
十有四見其外舅和父墓誌有送雷季正見魯齋序
至元十九年壬午
先生四十五歲居秦有劉天麟爲其父求撰神道碑
兵馬總管袁公碑云十八年燧以陜西憲副錄囚延
安明年子克良持書謁銘蓋此年也其年五月二日
蕤女生長適楊萬戸孝基
至元二十年癸未
先生四十六歲爲山南湖北道提刑按察司副使案
澧州廟學記云二十年燧副使是道明年按部至焉
大德乙亥爲記時在武昌末云書于鄂之南陽書院
之楚梓堂是歲魯齋先生卒與許德卿書云立下席
二十九年蓋憲宗五年乙卯至是爲二十九年也
至元二十一年甲申
先生四十七歲爲湖北憲副按部澧州有寄家人壽
日南柯子七月初二日夫人生朝又有别枉渚德公
詩云孤姪貳荆憲又曰枉渚訪先友德公嘗與文獻
公交處枉渚在常德江南岸與招屈亭相望亭相傳
以爲昔楚人招屈原於此故名近歲仕宦于彼者懲
司憲者廹人屈招惡其名爲招屈遂去其扁枉渚見
楚辭是年九月二十日長子壎生
至元二十二年乙酉
先生四十八歲爲荆憲副有別丁編修序
至元二十三年丙戌
先生四十九歲松菴挽詩序云二十有三年夏以湖
北憲副奉檄趨京謂爲直學士也以疾留襄陽會河
南憲僉馮君岵求爲其先序并馮氏三世遺文序臨
湘縣廳壁記又婆羅門序云余由荆憲奉檄趨京病
留襄陽馮憲僉由汴梁至梁宣慰貢父張總管夢卿
皆由長沙至三君飲餞漢賓壽卿賦此聲南陽道中
依韻和寄之跋張總管父都漕公手澤云至元丙戌
姚燧觀都漕濟江調兵記自題肖齋淸富軒先伯父
三帖黃門飛鞚圖許道寧幽人曳杖圖元暉山水圖
雙鶉圖補之梅黃華竹時苗留犢江溆魚舟等皆作
於是年肖齋家物也先生與之交處最稔其人多讀
書工於詩喜蓄書畫襟懷灑落無塵俗氣居潭之西
城引流種樹甚有清致武弁中好事者世不一二數
卽所謂張總管夢卿者也是年又有臨湘縣廳壁記
至元二十四年丁亥
先生五十歲時爲翰林直學士有送暢純父序太醫
鄭公碑寄盧處道詩張天表遐觀堂記雷君損之歸
來園記送余春谷序參政胡公碑云二十三年始相
其年十月五日薨明年五月諸子自江南歸葬八月
吉有日子瓚從其諸父按察使讓來請銘亦必是年
也
至元二十五年戊子
先生五十一歲歸自燕居于鄧有朋簪堂記牡丹序
遐觀臺序云二十五年罷直玉堂與張肖齋史仲威
宋齊彥梁貢父王景韓等遊處並見集中有右三部
馮郞中碑肖齋赫曦亭記覆瓿藁詩招貢父探梅及
次探梅韻書米元暉山水末云肖齋以至元戊子夏
五月購得之姚燧爲識末幅蓋皆是年作
至元二十六年巳丑
先生五十二歲居鄧有除日試臨安竹絲筆金星歙
硯書事答肖齋餽歲及海岳堂記閻醫隱銘李文紀
碑送馮壽卿副憲遼西序金將仕秦君志銘楊彥亨
遐觀臺唱和詩序
至元二十七年庚寅
先生五十三歲授大司農丞樗菴集序云後君沒之
十九年至元庚寅子京出其譜而見其然且求叙是
年先生自漢浮江東遊會稽過江州見濂溪書院記
後四年再過記方刻石汴梁學記亦庚寅夏四月夏
爲直學士豈農丞之後耶
至元二十八年辛卯
先生五十四歲按察司其年改廉訪司盜臣僧格約
蘇穆爾伏誅有湖口縣學次曹訓導韻自跋云靑龍
辛卯三月四日獨步縣學無人訓導曹君餉予詩爲
和之署銜爲前直學士刻石縣學
至元二十九年壬辰
先生五十五歲挈家寓武昌有送徐大山序題王西
溪珍翰跋語第二子圻生於武昌劉彦淸序亦當在
是年
至元三十年癸巳
先生五十六歲是歲始自鄧居郢木蘭花云再年逾
耳順來七稔石城居癸巳至已亥七年也
至元三十一年甲午
先生五十七歲遊江西龍興有滕王閣記宣慰王公
碑招撫使王公碑云王彦弼總管南康過燧舟中求
其先人墓銘幷閻宏求銘其考瀏陽尉亦當在是年
歸至鄂中書遣直省舍人札哈勒台以朝請大夫翰
林學士召與高道凝同赴别鄰詩序云靑龍甲午十
二月十一日赴召劉武敏公碑云三十一年知鄧州
劉克仁來言曰亦疑是年也
元貞元年乙未
先生五十八歲與道凝同修世皇實錄有長春宫碑
崇陽學記董氏棣華堂記
元貞二年丙申
先生五十九歲因改葬少師于輝襄事歸郢勸農白
公碑云夫人賈以苟宗道埋辭求銘墳道數年不能
叙其事去冬以史事入翰林過輝夫人祈姨母爲言
是必葬少師之時也又有壽詞春從天上來先生元
貞之元在翰林明年改葬少師而出此詞有蠻荆之
語當是三年未改大德之春作者
大德元年丁酉
先生六十歲有毛氏壽萱堂記曹州學記龐禮部母
夫人序云元貞始元同官翰林前年訪以史事去年
迫南歸今閒退於郢故書致三千里之賀時先生居
郢故云判官劉君誌銘云至元乙酉七月七日卒後
十二年丐銘其墓均州萬戸翟公碑亦是年也幼女
楚楚生
大德二年戊戌
先生六十一歲江陵廟學記云至元乙亥江陵下之
四年廟學火至今大德之戊戌凡二十四年又云嘗
貳憲于此再入鑾坡求記當是其年作是歲安陸府
學記云大德戊戌分司撤毁殿别搆冬十一月歸末
云嘉平中休日記是年挈家遊長沙麓堂宣慰和尚
館公於爰裔堂堂名公所命也未幾疎齋盧公處道
由集賢學士出祝海岳過長沙同館斯堂盧以堂名
未盡厥美因共更爲世臣先生大書之予以爲世三
十一也改作世亦三十一竟爲麓堂公享年之䜟云
又有贈疎齋三絕句及與憲使陳時舉留別詩并其
母夫人李君神道銘致先懷集府君墓銘爰裔堂牡
丹長句羣山囿宴集燭影搖紅李新齋憲副趙子昂
畫夫子小影贊靜壽堂記趙監倉銘壽肖齋淸平樂
又守歲水調歌頭云六十一年似窗隙白駒馳等作
致以是年始拜先生於潭舉致湖南憲府吏云
大德三年已亥
先生六十二歲寓武昌居南陽書院之楚梓堂春遊
黃州有贈賈芳春綠頭鴨龐氏先德碑云元貞丙申
翰撰詠手書鉅軸相授曰吾先德也其賜之銘後云
大德巳亥趣書乃筆削其書夏五月有送劉仲信燕
南經歴序段立夫建昌府判官序秋八月李茂卿序
九月李德隆序十有一月澧州學記十二月上懷恩
州唐君碑寄疎齋贈平章劉公綠頭鴨故左丞相阿
爾哈雅碑振衣亭記平章劉公創甲第武昌求三堂
名并記於先生先生以淸風垂紳益壯名之致時爲
湖南憲府吏疎齋除湘南憲致乘傳請上至武昌與
先生會先生喜分題賦平章劉公三堂先生得淸風
疎齋垂紳致忝益壯焉是歲幼子石城生於郢木蘭
花云再年逾耳順來七稔石城居記白髮添丁云云
其年六十二也
大德四年庚子
先生六十三歲居郢城春猶在武昌有重修虞帝廟
碑南泉慈化寺碑淸風堂記馮雪崖二孫名字序送
郭幹卿序輝州三賢堂記
大德五年辛丑
先生六十四歲授中憲大夫江東憲使有南平樓記
寧國修造記都統榮公碑徽州路達嚕噶齊虎公碑
讀史管見序劉氏六子名說僉密院趙公碑遺安堂
記司徒董公碑云大德辛丑天子念功贈諡中盡左
丞子士珍將銘墳道持遼陽參政王思廉狀遠走江
東而訪燧亦在是年也
大德六年壬寅
先生六十五歲有國統離合表序參政焦公碑總管
高公碑
大德七年癸卯
先生六十六歲案饒州明倫堂記云大德癸卯通議
大夫饒之總管趙侯訓以路政修舉新學餘五十楹
遺直學士黃叟走書求記並案靑神陳氏碑云大德
戊戌後五年陳時舉總管建康求撰宋太常靑神陳
氏碑蓋是年也又有蒙古光祿表勲碑文撰序紫陽
先生文集序戎大參父九十絶句十首戎時爲奉使
宣撫巡歴江東又金正議大夫王公碑云大德癸卯
以省郞從宣撫江東俾銘其碑又太史楊公碑云二
十一年卒後十年子寅求銘墳道三十一年甲午至
癸卯十年也謝顯卿序云大德辛丑燧使江之東顯
卿副是道先生二十有七月之間禮浹而恭云云是
歲嘉平移節浙西疑爲此年十二月也六月望日有
錄壽細君樂章集爲軸等作
大德八年甲辰
先生六十七歲自宣城移病居太平之潢池鎮有江
東憲廻鷓鴣天二首萬戸邸公喬公征行元帥趙公
等碑是歲拜中奉大夫江西行省參知政事冬十月
至龍興奉安西王教撰延釐寺碑
大德九年乙巳
先生六十八歲居龍興有太平興國官碑臨江府判
官夏君母夫人碑荆湖宣慰司興造記淮安忠武王
畫像贊徐子方眞贊袁之上佐高氏子字說文選序
秋八月望日至西山翠巖寺同行僉憲郝子明檢校
閻子濟儒學副提舉祝靜得與致竣事少憩于洪厓
丹井石上飲酒樂甚先生賦臨江仙致與靜得有和
致又反和之先生亦有答者子濟別賦婆羅門引致
又别賦五言古詩皆命致書貽紫淸道友王梅叟碑
刻之石又架木物爲梯凳俾致跨水題名丹井厓石
之上致云是以章子厚待我也諸公爲之一笑先生
持酒相勞九月移疾北歸至吳城山子濟靜得亦來
會子濟取吳城山三字與靜得約致分韻賦臨江仙
以寫攀戀之意子濟自叙云九月七日舟行送牧菴
先生過樵舍至吳城山與靜得賦臨江仙取吳城山
三字爲韻留山字邀時中作去歲迎公樵舍驛今年
送别重湖靑山知我往來無揆材慚杞梓聞道覬桑
榆勝日黃華重九日喜浮五老眉鬚淸尊何惜駐檣
烏分風行咫尺千里異荆吳右子濟一代文章千載
事區區外物虛名了知此老去留輕銜舟攜二客襆
被送兼程渺渺望湖樓下水連朝無此秋晴新霜紅
葉錦爲城重陽誰共醉五老定相迎右靜得先生致
所賦見自藁明日程公雪樓以學士赴召亦至相與
留連南康累日雪樓北上先生解舟至江州會馬漕
副克復相留迎醫病間遊廬山留興國宮提點湯公
爲建牧菴亭且立先所撰採訪眞君碑又爲撰新莊
記漕司暖翠亭記舊德堂記云大德乙巳某歸自西
江相遭德隆于鄂求名斯堂等作皆於是年也
大德十年丙午
先生六十九歲客武昌郭安道爲僉憲許澹齋儒學
提舉有贈二公浪淘沙又有與安道論書序達嚕噶
齊裴公碑案荆湖北道興造記云經始於大德乙巳
之十月壬午以丙午春三月之癸酉訖功夏五月遣
掾屬趙茂陵告成亦是年作五月十一日閻子濟卒
大德十一年丁未
先生七十歲有夏府判母張氏碑布色兵馬碑平章
游公碑云公以至元十九年拜榮祿平章明年薨於
位後二十有三年當大德丁未元子永錫遣猶子某
自汴而郢以碑見託正是年也冬宮師府遣正字呂
洙持太子太師瀋陽王王璋書如漢徵四皓故事趣
爲太子賓客授正奉大夫十二月至維揚與第二子
圻定婚焦氏婦龍陽梁孝子碑經歴呂君碣皆作於
眞州蓋是年也
至大元年戊申
先生七十一歲仁宗居藩邸開宮師府春二月先生
舟過高郵有次致和杜紫微齊山詩又有次韻贈李
若水及留别柬呂正字登淮安城樓幷參錯和勉致
進德無怠等詩致侍舟行至崔鎮水驛而別有齊哩
克台先廟碑龍興寺永業田記右丞相史公先德碑
是歲由賓客授資善爲承旨又除太子少傅不拜武
宗諭之先生再拜曰昔先伯父嘗除是官亦辭不拜
臣何敢受
至大二年巳酉
先生七十二歲拜榮祿大夫集賢大學士翰林學士
承旨知制誥同修國史案雍國賀公碑至大二年七
月二十有九日行在南坡公碑未銘敕翰林學士承
旨燧撰述之又龍興寺永業田記云至大戊辰令下
明年三月俾學士承旨姚燧爲文末云其年夏五月
記是三月傳旨五月文始成也又有朝元萬壽宮碑
招撫李君墓表
至大三年庚戌
先生七十三歲是年舉致爲汴省掾有滕文穆公碑
瀋王詩序許文正公祠堂記元帝祠記忠勤堂記喬
木堂記雪堂雅集跋語孫侍郞碑楚公畫贊郊宮樂
府南鄕子等作
至大四年辛亥
先生七十四歲爲中子圻娶焦氏婦閠七月至杭未
幾中書遣陳檢閱復以承旨召病不克赴十月至京
口買舟西歸致與先生別儀眞遂成長別是歲有完
顏公碑南寺碑寺武皇所創設行工部董其役未成
而上仙遂輟工一日佛座前紋石上有二巨跡一靴
跡一佛跡僧以告行工部官事聞上成之命先生爲
文先生時巳得請南歸中道文成進之李宗師書丹
刻石僧有取碑中祝髮與前聖往矣于佛焉依等語
訓曰祝髮斷髮也罵僧爲秃焉依者焉爲未定之辭
此謗無佛訟之太后后怒命諸老與集議之宗師詰
其人曰祝髮字文人多用之焉字語助也何謂詈僧
謗無佛乎其人曰宗師亦僧也謂我曹爲斷髮去秃
幾何李因曰國家使我曹飽食煖衣者亦何用哉其
人遽曰將以祝皇上萬萬年壽也李曰然則祝字固
佳字也僧茫然失措無以應議上命趙子昂元復初
別撰其文張希孟祭先生文有磨平淮碑之語今文
去祝髮語因紀之
皇慶元年壬子
先生七十五歲居廬山作匡山精舍記慈化寺碑皇
慶壽詞上巳淸明同日樂府
皇慶二年癸丑
先生七十六歲是年復以翰林承旨召先生巳卧病
郢城矣有寧國路修廟學碑賞花十詩九日感皇恩
樂府蓋先生絶筆也先生九月十有四日薨葬郢城
北臺之陂鄉
(臣)徐立綱恭校
