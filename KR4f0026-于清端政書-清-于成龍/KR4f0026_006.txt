于清端政書卷六
兩江總督于成龍撰
兩江書
優陞謝恩疏
康熙二十一年二月初六日准吏部咨開文選清吏司
案呈奉本部送吏科抄出本部題前事内開該臣等查
得于成龍係見任直隸巡撫兼都察院右副都御史江
南江西原設總督一員管理今將于成龍照例陞為兵
部右侍郎兼都察院右副都御史總督江南江西等處
地方軍務兼理糧餉操江仍帶紀錄三次於新任康熙
二十一年正月二十七日奉
旨于成龍清廉素著著優加兵部尚書兼都察院右副
都御史總督江南江西等處地方軍務兼理糧餉操江
寫勅與他餘依議欽此欽遵抄出到部送司相應行咨
案呈到部移咨到臣准此竊臣寒微謭劣猥蒙
皇上知遇授以直隸巡撫莅任一年有餘愧無寸長足
錄
皇上不以臣庸鄙溺職復授以江南總督鉅任臣方慮
智力短淺時凜覆餗之懼乃又荷
殊恩令臣兼理江西督務撫心自問臣有何能而當此
兩江之重寄耶今邀
皇上不次優典加臣以兵部尚書職銜臣驚聞
成命不覺汗流浹背雖
皇上之寵眷日隆而微臣之愧悚日甚惟有益加黽勉
竭盡駑駘仰報
高厚於萬一耳除臣虔設香案望
闕叩頭外臣謹具本恭謝
請暫停江蘇舉劾疏
竊照文職官員定例二年舉劾所以澄叙官方鼓舞人
材甚
盛典也然必舉果循良則舉者知榮而未舉者知勵亦
必劾果貪墨則劾者知悔而未劾者知畏將舉不虚舉
劾不虚劾而
朝廷勸懲之典以立今康熙二十一年又值二年屆期
安徽所屬臣已恪遵成憲採訪得實照例舉行在案至
於江蘇一帶大小屬員臣虚衷體訪亦廉得其概然有
立身在名節之際而行事未必盡孚于民隠有行已在
清濁之間而舉動未必盡攖乎民怒蓋賢非循卓之尤
貪非汚墨之甚恐舉之劾之不足以為未舉未劾者愧
勵安敢率為入
告臣請今次舉劾似宜暫停官之賢者臣奬進誘掖徐
觀厥成果其清操自矢初終不易臣自特疏
題薦官之不盡賢者臣仰體
皇上寬大之仁提命教誡以期自新萬一怙惡不悛臣
亦不時糾參不敢稍為姑容庶激勸不爽而於澄叙官
方鼔舞人材或少有裨益矣
請豁民欠漕項疏
臣猥以菲材荷蒙
皇上特簡總制兩江當蒞任之初披閱臣署案牘恭誦
康熙二十年十二月二十日
恩詔内開康熙十七年以前民欠錢糧税銀及帶徵錢
糧該督撫查明保題到日豁免欽此臣伏讀之頃不勝
感誦
皇上加惠元元之至意即古之湯文無以過也雖經署
督臣徐國相謄黃頒行苐恐不肖官役仍敢違悖朦徵
臣隨大書告示分檄各司道通行曉諭并咨移江安二
撫臣會核民欠冊結具疏
題蠲去後乃於康熙二十一年六月十一日總漕臣邵
甘准戶部咨為察核通庫等事康熙十七年以前未完
漕項錢糧一案查
詔款内開所關河漕一應情罪俱不赦免相應仍咨總
漕將此項錢糧速行徵完如有不完將經管各官題參
等因是部覆綦嚴追呼之令又將遍告閭左臣痌瘝在
抱輾轉思維竊謂
恩詔内河漕情罪俱不在
恩免者似指有悞河道漕運情罪處分文武臣而言原
未云民欠漕項錢糧亦不
赦免也且備查康熙十年欽奉
恩詔豁免康熙六年以前民欠而江南省漕項錢糧實
在已奉豁免數内又康熙十八年欽奉
上諭停徵康熙九年以前民欠幷康熙十八年奉
旨豁免康熙十二年以前民欠凡漕項銀米莫不開入
民欠内一例蠲停今康熙二十年欽奉
恩詔豁免康熙十七年以前民欠及帶徵錢糧
天語相同並未指出漕項錢糧不准豁免字樣是
皇恩浩蕩誠如天地覆載無不包容而部臣拘於另條
河漕情罪俱不赦免之
詔款復令追徵臣思畎畝小民任土作貢按畝輸將辦
折者曰條銀辦本者曰倉米總皆出於地丁一條編徵
從未另有一辦漕之田畝以故窮簷蔀屋凡有逋欠者
一聞
恩豁莫不舉手加額載道歡呼如釋重負不謂
詔下數月之後又有漕項不准
赦免之行復將則壤計丁分别追比竊恐小民愚昧未
易諳此規條保無有不肖官胥乘機弊混竟將起存之
民欠亦藉稱漕項朦徵紛擾大負我
皇上蠲恤之深仁者乎江南賦税甲於天下自兵興而
後轉輸邊餉撥協軍供不下二三千萬之多今遺此舊
項欠籍通盤合計不過尾數即有漕項之名又多係折
色減存實非運北漕糈可比是催徵徒詘於民力蠲免
無損於
天庾矧當四海昇平亟應休養財賦之源上培
國本伏祈我
皇上垂鑒東南民力凋敝已深
特沛恩綸一體蠲豁俾億萬窮黎仰沐
堯天舜日歡聲雷動歌誦
聖德於億萬年勿替矣除一面查取民欠細數冊結候
旨遵行外臣謹會同總漕督臣邵甘江寧撫臣余國柱
安徽撫臣徐國相合詞具題
請補江寧知府疏
看得江寧知府一官不獨為八邑之表帥而實為通省
之領袖臣奉
命初到江南一切有關官民事務尚未周悉正須守才
兼備之員以補佐臣之不逮到任以來目覩江寧知府
陳龍巖老成持重廉潔自矢且其料理各項錢榖應付
過往官兵尤徵肆應之才臣深幸其得一良吏可以收
臂指之效而表式乎羣寮不意於康熙二十一年六月
十九日未時病故臣聞報如失左右手竊念
朝廷儲養人材固不乏才德兼優之儔但吏部銓選原
有定例今該府員缺部臣自必循資按格掣籖推補誠
恐所推者操守有餘而才幹不足或才幹可觀而操守
難憑以之經理重地難免覆餗之虞必得才守兼全如
臣任直隷巡撫所薦通州知州于成龍覇州州判衛旣
齊區畫一切事務庶可政修事舉勝任而愉快相應仰
請
皇上俯念江寧知府一官關係最重不拘銓選常例
勅部立速揀選或命廷臣會推清操久著幹練成效者星
馳赴任俾臣專心倚任地方幸甚微臣幸甚
留徽六太三營官兵疏
看得康熙十三年饒逆變亂以後所在煽動前督臣阿
席熙於要地之綢繆務早等事案内將江寧將軍下各
營閒甲兵糧一千名以六百名補入徽州營以四百名
補入六安營俱裁去參將改設副將又太湖一營前任
江寧撫臣馬祜為汛廣難以綜理等事添設右軍守備
一員專管江南汛地俱各奉有
俞旨欽遵在案今康熙二十年十二月二十日恭逢
恩詔款開軍興以來添設綠旗官兵應行裁汰者該督
撫提鎮詳查題請裁汰欽此當經前督臣移會撫提諸
臣幷行徽州六安太湖三營酌議裁汰去後據徽州營
副將姚弘信六安營副將周于仁太湖營遊擊李鳳翔
等請將原補官兵仍舊畱用並准安徽撫臣咨覆相同
臣查徽郡東聯德平樂興西接浮梁倒河匝處萬山之
中層巒疊嶂最為奸宄出沒之所臣檢閱舊案如逆賊
王跳鬼及饒逆侵犯之時悉因三省連界汛廣兵單不
敷防禦以致小醜陸梁此前督臣所以改設副將添佈
重兵彈壓也又六安一汛綿亘數千餘里與湖廣黃麻
等處相接實為江南西陲重地臣前任黃州府時剿撫
東山逆孽何士榮等歷覩江廣形勢但見英霍二處山
深谷邃伏莽堪虞非安設重兵不足以捍此巖疆前督
臣早已見及此也今二處官兵佈置周密地方稍稱平
静正宜安愈圖安綢繆未雨若拘於軍興以後添設之
名而裁此險汛之兵將臣恐不軌之徒伺隙思逞彼時
再議增兵安輯而地方已不勝其驚擾矣臣謂徽六兩
營官兵斷斷難以議裁伏查部文與
恩詔内議裁官兵似指有事省分題設重鎮而言至於
徽六兩營原從地方險隘起見且千名之兵又係通省
各營閒甲較於他省額外添設者不同若夫太湖一汛
臣自閩地赴任直省經由其間湖面廣闊一望無際港
㲼叢雜素為盜藪該營添設右軍守備一員耑司江南
汛地誠為營制起見更難與軍興後所添官兵一概而
論臣以事關封疆重務不敢膠執己見隨又備商昭武
將軍等議覆僉同是以謬陳臆議將前項官兵照舊畱
用臣非不知裁兵即以節餉然為地方計久遠則亦不
得為
朝廷惜金錢又何況三營所增之俸餉尚有額内應給
之原款乎相應仰懇
皇上俯念徽州六安太湖三營皆係山澤險汛續補官
兵准其照舊留用永垂經制其有益地方誠非淺鮮也
補撫標額兵疏
看得江寧安徽二撫標原添設官兵二千五百名經部
臣會議留為經制將督提鎮協各營内老弱裁汰以足
其數奉有
俞旨移咨到臣臣隨移行欽遵去後兹准提臣楊捷咨
稱江南地方廣闊外有江海内有叢山無險不備各營
額兵節經裁減處處兵單萬難再裁議將徽六二營所
裁續添兵丁一千名抵補尚不敷一千五百名再於通
省内地各營裁汰等因臣思裁補撫標兵缺雖部議於
督提等標汰除然未有不量其汛地之險易而槩行裁
汰者今查江南幅&KR0695;遼闊水陸兼防在在需兵而沿江
沿海為尤甚如崇明雲臺俱各孤懸海中金山柘林青
村南滙川沙吳淞黃浦又皆逼近海面京口一鎮跨江
設險咽喉要津且有漕白糧艘經由若夫泰州一營兼
轄興掘二汛民竈雜處地極其廣而兵僅三百四十餘
名是以上各營急需多兵彈壓均不便議裁此外内地
額兵共計止有三萬五千七百九十餘名而議裁二千
五百名所裁過多則營伍空虚汛守鮮不廢弛是撫標
兵缺雖取足於腹裏各營而汛廣兵單又不可不豫為
之所此提臣徽六二營裁兵撥補之議為有見也蓋徽
六二營新裁兵一千名原係通省閒甲今以各營閒甲
而仍抵各營之裁汰祗以增足五萬五千之額原非另
外添設即
朝廷多此千兵糧餉非與國帑有虧而各營多此千兵
汛守則與地方有益相應仰請
皇上允臣所請將徽六二營新裁兵丁一千名即抵撫
標之數其餘一千五百名容臣於内地各營通融分𣲖
陸續裁汰可也臣謹會同具題
請寬裁兵疏
看得江省袁臨地方奉
旨抽兵防守一案臣准部文隨移會江西撫提二臣定
議去後准撫臣咨覆議於袁鎮奉裁兵内挑選四百名
共足袁營兵一千二百名以資防禦臣查袁鎮標兵即
在各省保泰一案二年裁汰之數今所添四百名則係
新增而非額内抽撥且逆氛煽亂之後營兵多寡皆係
隨時佈置今地方平靖又須從長計議相險設防以為
經久之計隨又備咨商酌去後兹准撫臣佟某行據布
政司張所志詳議咨覆前來臣查江右營制康熙十一
年前督臣麻勒吉題明設兵二萬八千八百二十九名
迨康熙十三年逆氛猖獗之後各營續添官兵共三萬
三千餘名逾於定額之數前蒙
皇上寬以二年消除則通省營制仍應照前督臣已定
之數為準其袁臨與撫標應添撥兵共一千八百五十
名即於此二萬八千八百二十九名之内酌量汛地險
易通融抽撥以成一定之制如袁臨地方關係緊要向
設兵八百名今議增兵四百名查饒州九江地處腹裏
尚可裒其有餘以補袁營之不足應於饒州營抽兵六
十名九江營抽兵三百四十名共兵四百名以足袁營
兵一千二百名之額又撫標應設兵一千五百名内本
標向有護衛兵五十名今應抽撥兵一千四百五十名查
南瑞鎮標南昌城守水師九江南湖水師撫建饒等營雖
無多兵可撥然皆屬平易内地較與銅鼔南贑等各營水
陸要汎不同應於南瑞鎮標裁兵七百五十五名南昌城
守營裁兵一百二十八名南昌水師營裁兵一百二十八
名建昌營裁兵一百九十名南湖水師營裁兵一百六十
五名饒州營裁兵八十四名共裁兵一千四百五十名合
以撫標原額護衞兵五十名以足兵一千五百名此則袁
臨與撫標應添應撥之兵數也至於撫建二屬既裁去提
鎮今應如前督臣原定經制仍復撫州建昌二營此外各
營官兵數目均循其舊惟廣信地方界隣浙閩深山邃谷
允為險隘該營原止設兵五百八十名不敷防禦今宜稍
為更定議增兵一百五十六名共兵七百三十六名查
撫州居南建兩府之中實為腹裏平易之地該營原設
兵七百八十名尚可議裁兵一百五十六名添入廣信
防守此則舊額與要地應復應更之兵數也營制既定
所有續添官兵統於二年之内消除全完以遵成議再
查裁兵之成議等事一案江西未經裁完官兵部議仍
照康熙七年會議之數限一年内裁足臣思江西自十
三年以後續添之兵三萬三千餘名過於原額現在紛
紛裁汰若再將額内之兵同時并裁未免艱於安插以
臣愚見似宜先將續添各兵儘於二年内消除俟裁完
之後容臣量度時勢再照康熙七年會議定數斟酌汰
除足額庶目前安插之兵免於壅滯而裁汰之數得有
分别也其各營有應復官弁及管轄汛地
勅書關防各項事宜俟部覆
命下之日臣另行查明具題外謹合詞密
題
再陳請蠲漕欠疏
竊照康熙十七年以前民欠及帶徵錢糧恭逢康熙二
十年十二月二十日
恩詔渙頒令督撫查明保題豁免是不拘何項錢糧凡
屬拖欠在民者悉得概邀
恩豁天下臣民莫不翕然稱慶而江南窮黎被澤尤深
祗緣總漕督臣邵甘以二十年帶徵十四年漕項咨部
請示蓋從帶徵之官不應仍受參罰而言而部臣謂所
關河漕情罪俱不赦免令將漕項錢糧速行催完則因
處分之情罪而倂將民欠之漕項一倂不赦矣臣恭繹
恩詔款開止云民欠及帶徵錢糧督撫查明保題豁免
原未開除漕項錢糧不在赦免也且百姓按畝輸賦無
論或本或折俱係一條鞭徵其辦納漕項者並非另有
一等地畆即拖欠漕項者亦非另有一等小民似赦則
俱赦不應因漕項之情罪而牽纏累及漕項錢糧以
負
皇上浩蕩洪恩伏讀
恩詔款開一河道漕運關係重大一應情罪俱不赦免
此款為慎重河漕起見然既指明情罪二字似因侵盜
河漕庫帑與工程未固漕運違悞者特行摘出與民欠
漕項錢糧原不相涉案查康熙十一年為災邑又被等
事彙報各屬等事彙報淮揚等事戶部覆前江寧撫臣
馬祜各疏康熙十一年被災起存漕糧漕項及康熙十
年漕糧漕項俱准照數全免是因十一年之被災而并
帶徵之漕項一例豁免矣又查康熙十八年為備陳舊
欠無徵等事前江寧撫臣慕天顔請將康熙十年十一
年十二年民屯地丁并漕項未完銀米概賜蠲豁奉有
俞旨允行而漕項又蒙豁免矣何况康熙二十年
皇恩肆赦普天同慶反將無徵漕項令窮簷赤子復受
追呼之苦乎臣謂康熙十七年以前一切民欠漕項錢
糧悉應一概蠲免在
朝廷不過去此無徵之虚數而窮民即得共邀免比之
實惠庶與
恩赦款例相符相應仰請
皇上俯念漕項錢糧即在民欠地丁之内准援往例
恩賜全蠲俾江南萬姓仰沾
聖澤歡聲雷動其樂利誠非淺鮮也
題留鎮江知府疏
竊照京口濱江負海地處衝要又當閩浙孔道素稱繁
劇且為旗營駐防之所軍民雜處豪暴間出非偏僻旁
郡可比臣駐劄省會撫臣亦相距稍遠耳目或有難周
所頼道府彈壓整頓良非淺鮮况知府為親民之官戢
兵以安民倚藉尤切臣自到任以來凡要地郡守之淑
慝尤必加意體訪目覩鎮江府知府高龍光守絶一塵
才長肆應革除耗羨屏絶餽遺真以實心而行實政他
如綏靖地方審理逃務調劑得宜旗民允服無忝表帥
允稱理繁之任似此才守兼優之員正可砥礪官方方
欺久任奏效乃因康熙十九年分漕船開兊違限案内
部議降級調用奉
旨依議欽遵在案是龍光以遲悞漕船降調自應遵奉
解任臣又何容凟
奏但臣蒙
皇上委畀兩江重寄夙夜殫心全藉羣策效力相助為
理且鎮江與省會接壤勢如臂指旗民錯雜治理為難
于以保障而調劑之非如龍光其人者慮難仔肩而稱
職也伏查定例被降之官果係清廉愛民良吏許該督
撫題請留任等語又查康熙二十一年二月内安徽撫
臣徐國相為請
旨事題留太湖縣知縣章時化一疏吏部援引廣東撫
臣金儁題留肇慶府降調知府張京鍷部覆准其留任
之例將時化覆准留任在案今龍光才守兼優臣知之
最稔實係清廉愛民良吏既與保題之例相符又與部
覆所述張京鍷留任之處相合况龍光陞授今職之時
原奉
特旨補授則其才守久在
睿鑒中臣從地方起見為
朝廷惜此人才不敢緘嘿仰懇
皇上施使過之仁允臣所請
勅部議覆將龍光帶所降之級仍留原任俾得展布所
長以竟其用臣得以倚為車輔則劇郡得人而叢脞無
憂矣
特薦江蘇藩司疏
竊惟論人授官固當就才之短長以分繁簡若就官論
人又當按地之繁簡以定高下江南賦重役繁民生凋
敝兼以水旱頻仍供億四出官斯土者長才欲黽勉而
回頭無進步之階短才困積逋而束手鮮周身之策案
牘日見紛紜催科日見繁苦求其痛自鞭策志期上達
者屈指不一二見也臣等荷蒙
簡命督撫吳中入境受事親見其難朝乾夕惕茹蘖飲
冰上以期答
朝廷委用之重下以期慰生民樂業之望細事必出於
躬親勺水必凛於夙夜舉凡屬吏公事進見多方訓誨
隨事禁飭嚴其守又察其所守之真偽勤其政又訪其
敷政之寬嚴莫不爭相濯磨矢心釐剔未幾而以盜案
降級者見告矣未幾而以逋欠落職者見告矣未幾而
以違限處分者見告矣在
朝廷乃不得不處之定例在各官亦不能自逃之罪案
故自郡守以及有司問其官則席不暇煖問其職則整
頓無心勢使然也即今
大計之典正以周官考績之法伸
國家彰癉之權所關誠非渺小而守令各官無一堪膺
斯選豈皆妄自菲薄甘居庸劣乎地實限之耳况藩司
為錢糧總滙數百萬之賦稅於此考成本省外省之兵
餉於此徵解大小屬員之賢否於此表率以至民生之
疾苦水旱之災傷於此嚴稽核而頼賑恤其繁苦百倍
於郡縣其責任亦百倍於郡縣苟非才能肆應氣堪百
折鮮不朝受命而夕僨轅矣如江蘇布政使丁思孔歷
任既久參罰固多既不敢違例以入卓異之列又不敢
拘例以蹈蔽賢之愆臣等為地方人才起見敢合詞特
舉其政蹟班班敬為
皇上陳之外省之協餉江省最多此則刻不容緩者本
官自到任迄今解過協餉一千三百餘萬從無片刻遲
悞京口駐防豆草糧餉皆尅期解給即遇災荒之歲亦
必設法接濟此其實蹟之見於軍餉者也用兵以來江
省前後奉造塢沙二船二百餘隻本官催辦工料竭蹷
恐後閩楚江西馬匹弓箭及駐防蒙古甲兵衣帽等項
捐助製備不以絲毫累民此其實蹟之見於軍需者也
蘇郡為閩浙咽喉軍旅往來更换船隻連年絡繹不絶
本官措置供應親自儹辦住宿河干不辭勞勩此其實
蹟之見於軍行者也清隠地勸開墾共計陞科壹萬餘
頃而公私稱便又清增雜稅及補徵田房稅銀貳萬兩
此其實蹟之見於公帑者也各屬起解錢糧親自經收
不假手於吏胥批迴隨投隨掣又飭行各屬徵收里民
自封投櫃禁止火耗如遇災祲則量行緩徵使民力稍
裕而糧餉不匱此其實蹟之見於催科者也捐修蘇州
府學等處使寒生讀書其中資以膏火觀風所拔士於
丁巳戊午辛酉三科中式甚衆又設立鄉約宣講
上諭十六條及申明六諭家喻戸曉此其實蹟之見於
文學教化者也飭行各屬設立育嬰堂以育遺嬰幷施
棺以資掩埋發藥以救瘟疫此其實蹟之見於濟人者
也至於居脂膏之位而不以賄聞處奢華之地而不以
侈著公私絶其請託出入嚴其關防尤其介性貞操矯
然特立者矣乃以參罰糾纏無由振拔不惟本官之淹
蹇任事灰心凡勞吏之聞風亦皆短氣既不足以彰
聖明使過之仁又非臣等以人事君之義查前任撫臣
慕天顔曾以上海縣知縣任辰旦常熟縣知縣林象祖
俱有積逋未清特疏薦達業荷
皇上特允行取得備掖垣之選候補清華之列今思孔
之繁與難視二臣何止百倍耶倘臣等隠忍而漫為姑
置蔽賢之過與徇私等臣之所不敢出也臣等非不知
藩司為錢榖之府思孔為詿誤之身特疏為出尋常之
外不能不起人形似之議然而臣等之可自信者心也
所以報
皇上者心也况臣等深荷
皇上格外之知不敢蹈知而不舉之罪且思孔行已入
覲輦下仰祈
皇上親賜諮訪其人之才能賢否難逃
睿照如果臣等所舉不謬伏乞
皇上破格擢用則立賢之典可以度越千古且使凡為
臣子者皆感激思奮以希
特達之遇其於吏治民生未必無小補也臣謹會同江
寧撫臣余國柱合詞具題
乞休疏
准吏部咨開云云奉
旨于成龍從寬留任餘依議欽此欽遵備咨到臣准此
臣捧讀
溫綸感媿彌深隨恭設香案望
闕叩頭謝
恩訖竊臣以庸材謬膺督寄年老疎陋一歲之内兩蒙
聖慈寬留是臣之愚忱為我
皇上洞鑒臣安敢不期竭駑劣盡此餘生以仰報
天高地厚於萬一然
皇上之宥臣將謂臣之精力尚堪振刷以期效於將來
也伏念江南財賦重地事務殷繁而又加以江西兵燹
之餘尤宜調劑是非年富力強者難副其任今海宇蕩
平民物熙恬我
皇上勵精圖治日昃不遑恆惓惓以吏治民生為念每
盥讀
聖諭跼蹐不安臣勉力拮据思所以副我
皇上安愈圖安之意無奈兩目久昏兩耳不聰自去秋
染瘧之後復得怔忡之症每辦事午夜心胸驚悸輒不
能寐焦思愈集則精神愈憊精神既竭則事務糊塗勢
所必然臣勉勵之念雖切而艱大之任自揣萬不能勝
是臣無禆兩江之治化實負期望之
聖心將來再有貽悞縱
睿慈曲加矜全臣有覥面目尸位素餐將何以砥礪寮
屬統馭士民耶伏乞
皇上俯念地方重大鑒臣老邁不堪供職
特賜休致臣沐
皇恩有生難報惟願生生世世圖效犬馬而已臣謹具
奏恭候
睿鑒施行
于清端政書卷六
