于清端政書卷七
兩江總督于成龍撰
兩江書
諮訪利弊通行檄
照得大弊不革則大利不興一縣有一縣之利弊一鄉
有一鄉之利弊自當因地制宜相時興革但兩江幅&KR0695;
遼闊一時耳目難週端在賢有司殫心匡理庶
國計民生兩獲安全況大江左右或邇年旱澇物力多
艱或兵燹遺黎瘡痍未起尤宜加意釐剔以臻至治凡
有利
國利民所當興者幾何事害政害民所當革者幾何弊
該州縣身在地方見聞必確合亟轉行諮訪仰該府官
吏照票事理即便轉行所屬州縣凡地方官政民情有
宜於昔而不宜於今利於官而不便於民或利所當興
慮阻撓於勢要或弊所當革苦積習之因循其最關民
瘼安上全下事宜該府暨州縣務須明白指陳徑行詳
報本部院虛衷採擇極力舉行毋得假公濟私捨大言
小浮詞摭拾徒煩披閱並不許由司道府轉詳致滋格
碍
示親民官自省六戒
朝廷設官分職皆為治民而與民最親莫如州縣近来
積弊成習親民者反以累民甚有不知廉恥為何物而
天理人心四字置之高閣不問矣噫吏治日壞如倒狂
瀾何時止乎用是偶採成言兼參時弊陳列六則朝夕
省觀自為猛惕倘反是道也王法不及必有天殃及之
矣謹列如左
一曰勤撫恤州縣之官稱為父母而百姓呼為子民顧
名思義古人所以有保赤之喻也夫保赤者必時其飲
食體其寒暖事事發於至誠保民者亦當規其飢寒勤
其勸化事事出於無偽蓋無偽則有實心縱力有不及
與事有掣肘然此心自在即於萬分中體認一分亦百
姓受福處也昔陽城云撫字心勞知撫字必從心出由
心而發隨事加恤便有裨益若徒外面摭拾一二便民
好事以為得意亦市名也其去殘忍者幾希耳是不可
不戒
一曰慎刑法草木禽魚皆有生命不可恣意殺伐況人
為萬物靈其肌膚手足悉胞與也人不幸而涉詞訟又
不幸而於詞訟中受刑罰雖十分不可寬必須求一分
稍可寬處此吕叔簡戒刑書内所以有不輕撻不就撻
之說也至於囹圄福地昔言已及當思入此者皆無知
小民或有冤枉極可哀痛自然稍加體念若徒任意禁
獄與任意加刑甚有徇情面恣苞苴以下民之皮膚供
長吏行私之具者或身或子孫定遭奇禍是不可不戒
一曰絶賄賂為貧而仕雖乘田委吏止為祿養未嘗於
祿養之外有别徑也若舍此而外多求便利即為暮夜
楊伯起之四知言之已可凜矣昔人云士大夫若愛一
文不值一文又云從来有名士不用無名錢試思長吏
於民論到錢處亦何項為有名乎夫受人錢而不與幹
事則鬼神呵責必為犬馬報人受人財而替人枉法則
法律森嚴定當妻拏連累清夜省此不禁汗流是不可
不戒
一曰杜私派小民應辦正額尚且難應未知私派從何
起也不過頻年來軍需緊急如解馬賠馬與兵馬行糧
草豆衝途供應動以千百無計可支故有派之民間俟
日後銷價給發者如近来行糧價值檄行刊附由單之
末以防發給短少之弊是部院大臣亦疑州縣為先取
民而後發價矣不知先取後發雖至公無私小民之揭
借其利己經數倍況長吏派一錢則胥吏派數錢長吏
派一斗則胥吏派數斗有極不堪命者乎何如稍那正
供現價現買而即力請上臺迅速開銷并由單價直亦
多此一番周折昔人云於不得已中求一分擔當即人
民利益處也至於因公苛斂任意誅求種種乘機自利
不啻為盜取人定然自有後禍是不可不戒
一曰嚴徵收小民正供自有額賦外此分釐非可苟也
近来徵收立法著令自封禁絶火耗上之所以嚴州縣
者可謂周且密矣夫為州縣而受上之禁飭即使無弊
自好者尚覺汗顔至為州縣而并禁飭之不靈倘有自
欺則有心者將視為何等乎古人云錢糧一節若肯請
減其善無量今錢糧不能減而去其錢糧中加增之弊
亦與減錢糧彷彿況鳩形鵠面衣食啼號此等困苦小
民欲陰搜其膏血縱令安然無事滿載還家後日亦必
生流蕩子孫以覆敗之是不可不戒
一曰崇節儉天生財物固供人用然必存不得已而用
之之心方能用度相繼倘奢侈任意飲食若流無論暴
殄固犯譴呵即費用必思取給是亦壞心術之萌蘖也
夫長吏近民雖自己足食尤當思民之無食者自己披
衣亦當思民之無衣者推此一心縱令衣食淡薄尚且
不能消受而猶欲起侈麗之想乎鄭俠語人云無功於
國無德於民若華衣美食與盜何異夫衣食甚細而至
以盜相推此充類至盡惟恐長吏之稍奢也是不可不
戒
移江西撫院轉飭各屬妄借分捐咨
照得民間之困苦莫甚於私派有司之掣肘盡苦於分
捐江右各屬自甲寅以来賊寇蜂起征師雲集一時軍
需供應費用不貲如解送御馬倒斃置造戰船營房搬
運滿洲骸骨以及修理公署協濟科場無不咄嗟立辦
維時事迫俱係動支正項及至事後算銷則有核減價
値者又有不准開銷者由是設處分捐之法包藏私派
之弊或草單半幅或飛簽一枝立催照數繳完不留一
毫形迹以致長吏焦心彌甚小民剜肉難堪恭讀康熙
二十年十二月二十日
恩詔一款内開康熙十九年以前用兵各省採買供應
大兵綠旗官兵糧草價值有經駁減者亦有尚未奏銷
者該督撫確查保題到日准銷等因欽遵在案則是從
前一切核減追補之銀俱在保題准銷之内又何有病
官累民之事但恐不肖官員與夫衿棍蠧胥上下扶同
打成一片猶借分捐名目仍然苛派里民本部院遠駐
江寧耳目一時難及仰祈貴院念切同舟嚴加禁飭并
查各屬如有不肖官員藉事風生妄借分捐從中濫派
致累小民立賜移示會疏
題參以儆溺職以甦民困
飭勵學政事宜
掄才為
國家大典造就培養實始黌宫況江南大邦係人才會
萃之地學道為通省文衡責任綦重務在精白乃心矢
公矢慎操守廉潔振拔孤寒庶不負
朝廷任使至意若懷不肖之念苞苴盛行致開奔競之
途徑竇百出煌煌
功令置若罔聞學政廢弛有江河日下之勢所以前經
左都御史魏
題請剔除十弊禮部覆准奉
旨遵行已久謂可稍挽頽風乃本部院下車以来訪知
積弊多端有難悉數如上下交通則弊在有司表裏作
奸則弊在胥吏鑽謀賄托則弊在生童究之種種情弊
皆由學道無潔己之念不能正以率下以故難於杜絶
耳從来學道一官非進士出身不在是選當其做秀才
時若遇不公不明之學道必有大不平之鳴怨憤訕謗
而罵詈隨之何以自已做到此官則又躬自蹈之全不
記寒窗呫畢之苦寡廉鮮恥敗壞身名莫此為甚即謂
銅山金穴利令智昏不暇為潔身之謀然誰無子孫誰
不願子孫成名顯達而瞞心昧己贓私纍纍獨不畏明
有
國法幽有鬼神現在發覺則有身家性命之憂日後凋
零更受男盜女娼之報乎至於儒童赴試為士子進身
之階務須守正待時何必妄求躁進乃素封之家倚錢
神為作合紈袴之子恃竿牘以求通是父兄平日先以
自炫自鬻教其子弟則子弟所習見習聞無非夤緣賄
賂又安肯潛心肄業以望學問之有成古来由白屋而
為公卿取紫青不藉門第載在史冊不可勝數更如近
代之王元美陳卧子皆江南人文領袖何嘗不出簮纓
世胄又何嘗藉祖父餘廕以取科第即此可作讀書人
榜樣爾等有此營求之費何不資其膏火慎擇良師俾
子弟下帷攻苦磨礪以須而必欲百般鑽刺以奪單寒
上進之路致使懷才自好之輩皓首窮經卒不得一青
其衿抑鬱沈淪愁歎之聲載道聞之心惻思之髮指誠
使爾輩翻然自悔各安誦讀不為習俗所移則考試官
無從射利雖欲不公不可得矣何患弊源之不清乎聖
賢學問祇在義利兩途蹈義則為君子趨利即為小人
由一念之公私分人品之邪正何不洗心滌慮勉做好
人本部院上體
朝廷右文作人至意下為憐才剔弊起見諄諄誡諭并
將訪聞各項情弊為十弊中所未有或有而未詳盡者
條分縷析如左
一學道私人大約以掌案長接為心腹掌案者以事歸
總握長接者以行近親隨輒敢大胆進言先瞰本官之
需用巧為借貸以充應及至到任後官吏閧聚一堂視
名教為貸利之藪私議進學補廩提等等項分别府州
縣之大小以定生童價目之高下及將按試之日掌案
長接預遣積蠧副役并包攬棍徒潛匿本地方菴觀歇
家招摇說合串同門役水夫暗通記號奸宄莫測嗣後
學道按試止許隨帶謹恪書吏數名以供書寫著府州
縣等官嚴加&KR0679;檢進署直至試畢發案後方隨本官出
館到别府亦如之其菴觀歇家等處無許容留冒役棍
徒等人地方官仍不時緝訪拏究
一學道發牌考試各府抵境之日地方官借迎接為名
即用言餂私情預為結納及試生童之日又借提調送
考名色投謁進見或暗通線索或代達私書甚至考後
次日府廳州縣等官借稱公事進謁而學道亦不時傳
見館門啟閉無常亦無禁鑰以致上下交通弊竇叢生
嗣後凡府廳縣等官出迎該道槩行謝絶送考點名畢
各歸本署供職不得參見
一考試前一日府官送童生案冊教官送生員學冊以
備學道點名入試從来彌封編號印簿及場内坐號紅
簿點名後即發該府州縣收貯所以發案之日止將原
卷發府拆對原冊填案近有司任意逢迎學道竊幸察
對公然收存道署不但夤緣者坐號姓名可以暗中摸
索并貴介子弟三代姓名註原冊之上如有囑托更覺
瞭然在目今後學道點名畢即將彌封坐號等簿當發
該府州縣攜回毋蹈前轍
一學道按試例應教官送考并府首領縣佐貳等官巡
捕其在巡捕等員巡視考場或借效勞乞恩已屬不法
至教官為親臨屬員易通情弊甚有投認師生擅通薦
函並夤緣關說等弊殊干憲紀今學道按試某處之日
預期點定巡捕二員量點送考教官幾員關防供職試
畢發案後一并發放無許朝進暮出以杜私端
一童生赴試必由縣府二考錄取送道文章高下務須
縣府秉公校閱庶真才得以上進近不肖有司視為具
文全無慎重之意有等故為少取以名數之先後分賣
價之低昂有等一味盡情依薦牘之差等為填案之甲
乙致孤寒而有抱負者屈抑不伸望道試如登天之難
即學道有意遴才亦無從甄拔因而改絃易轍謂此中
原無佳卷何妨受賕肥槖此念一萌上行下效府州縣
愈無忌憚真才何由得達今後歲科二試縣府考拔取
童生務令公明閱卷不妨一覆再覆以杜傳逓代倩等
弊覆試既畢即發全案無得稽留以待鑽刺仍粘連三
卷送道察對筆迹如所取卷内有文理荒謬必係府縣
官徇情受賄該道即申報本部院以憑嚴究
一廩生保結原係稽察刑喪過犯冒籍娼優隸卒等項
不得混試近有不法劣衿受賄作弊朦朧濫保外更有
串通外府有文無行之人先作本縣儒童冒名赴考往
往倖獲及發案有名或索勒本童謝銀或朋奸覓人頂
買俗有沽切頭飛過海名色殊屬駭異嗟嗟取額幾何
寧堪此輩網利該道按試日先期傳集各學廩生逐名
嚴詢各具甘結所保儒童如蹈前項等弊罪甘褫革仍
加究處法在不宥
一進學儒童原分大中小縣著有定額每大縣賄買人
多限於額數將本童填入窮僻小縣案内仍恐小縣攻
擊冒籍俟發紅案後巧令本童具呈改學仍歸本縣者
又商籍取數較多赴考儒童與民籍較少亦有以民籍
赴考儒童混進商籍者接木移花為弊匪細今該道務
期嚴核本籍秉公閱卷毋得混淆
一按試一府閱卷既畢即當發案或因私槖未飽故為
稽延竟將試卷帶往别府童生則懸價以待入局生員
貧富又教官素所熟悉至有不肖教職故以富生姓名
聲言考置劣等嚇賄提拔貪婪無忌莫此為甚有蹈此
弊者該道即行揭報提處又捐納童生有一體發案之
部文尤不得藉口稽遲嗣後捐納童生陸續取齊外先
將取定正額童生於覆試次日即將原卷發府拆號填
名申報本部院以憑察對
一童生試卷必經發府拆號填名所以學道之權往往
知府得以操之因而交通關節一切過付皆出其手不
惟去取竊擅甚至拿捏訛頭累千盈萬據為已有及學
道索取結局府官以業經紅案有名恃為無可如何竟
致白賴者學道亦以曖昧自悞不敢聲張惟有隠忍而
已此等大沒良心人傷天害理該道何苦徒損心術受
制於人名利交失自已不能逃鬼神之譴責子孫又必
受禍患之報應可不畏哉是在學道廉潔自矢則上下
體綂凜然具在自不受屬官之挾持矣
一試官例設挂號胥役收進文書學道職在衡文專司
學政無軍務刑名錢糧緊要等事近各府州縣鄉紳以
私函不便直達往往借現任官封賄囑門役擅行投逓
或因勢迫情邀以致真才淪落深可痛恨此後凡有官
封文書止許開口投逓如有請托私書該道即刻將原
封原書星速呈送本部院一併
題參至於沽名奔競所在有之而盜竊虛聲下江尤甚
每借憐才二字藉口公薦聮名竿牘究屬朋利私心而
於孤寒實學毫無裨益亦當嚴行杜絶
一不肖官屬上下關通交互作弊每遇一考於府取正
案試卷之外送空頭印卷多寡不等遇有身未赴考肯
出大錢及鑽求大来頭薦書者竟代作文字二篇居然
入泮此弊首當嚴禁其前列生童例應將原卷解部不
得擅行改竄至於刷卷等弊往往有之俱應痛革
一設科取士文武並重豈以學習韜鈐遂可視同弁髦
近日每以武途忽視為徇情交際之具或送往来過客
或賞巡捕等官乞恩或進士一二人舉人四五人明目
張膽扛說一名竟為成例遂有市井遊手無賴之人目
未識丁不諳騎射賄托鑽營濫叨名器一入武庠便約
結匪類三五成羣借衣頂為護身之符視衙門為壟斷
之地把持謗訕肆行無忌此皆係學道拔試不加慎重
於始致滋澆惡成風此後考試武途生童務須秉公校
視果係弓馬熟嫻策論優通方准拔取毋得縱意徇私
致使干城失寄
以上諸欵皆係本部院察訪最真切中時弊自示之後
該道務與各提調教職官吏紳衿人等洗滌肺腸實心
痛改得真才以報
朝廷振文教以吐士氣本部院斷不沒人之善定行特
疏奬薦倘怙終不悛陽奉陰違本部院耳目最近隨時
隨地密行察訪如前十二弊有一於此立刻飛章入告
官則摘印子衿黜革候
旨按律擬罪其蠧胥奸棍即刻斃之杖下本部院實心
實政斷不托諸空言使宫牆名教之地為爾等藏垢養
癰也
又
衡文者愛惜人家好文字爾子孫有文字定為衡文者
愛惜若一味愛錢只恐子孫縱會做文字決不出頭更
恐神鬼怒恨生出瞎眼子孫上長街唱蓮花落要看字
也不能彀了莫笑老夫迂談
興利除弊條約
照得州縣各官厲民積弊處處皆然而江南尤甚本部
院下車以来即訪有等不肖有司悖違
嚴旨剝削小民而莫之恤因循陋規而莫之除本部院
恤民念切本擬將此等積弊據實入
告仍開劣員以昭貪墨闒冗之戒但初經蒞任正望各
屬悔罪維新之候姑從寬典除己往不究外自今伊始
爾等各官務將後開積弊盡行痛革所有應禁各欵臚
列於左
一嚴禁火耗徵收錢糧照部頒法馬令花戶自封投櫃
不許暗加火耗久奉禁例況經
功令創懲州縣各官自宜洗心革面乃訪聞江南下江
州縣徵收錢糧仍有火耗上江較為尤甚而江西州縣
火耗竟有每兩加至一二錢不等哀此小民剜肉醫瘡
吞聲飲泣而不肖有司方且肥家潤槖坐致富饒恬不
知恥本部院念火耗之弊害民最衆而累民最甚務必
痛除盡革以紓民困如有不遵訪出定行參究該管道
府不行揭報均難辭咎
一禁止私派小民終歲勤苦竭駢胝之力難完輸將之
供而不肖州縣往往巧立名色借端私派如條銀則有
傾銷解費之派漕糧則有修厫監兌之派由單編審則
有刊刻紙張之派種種名色弊難枚舉甚至江西地方
有湖差蘆差門差竈差横徵苛斂更可駭異本部院頗
有所聞俟廉訪得實旦暮具疏糾參如各官能及早猛
省痛自湔滌本部院姑開面網准與自新若怙終不悛
陽奉陰違或經訪聞或被告發立行參處斷不姑息以
貽一路之哭也
一嚴禁餽送從来寡所用斯廉所取未有用之極繁多
而取之能廉潔者也本部院訪得兩江官員專事彌縫
惟尚交際司道府廳州縣生辰令節到任署任卸事自
下而上無不逓相餽送視地方大小區别等差盈千累
百目為舊規於是官評之賢否吏治之勤拙俱不可問
且此等餽送不出於錢糧之加徵火耗則出於詞訟之
婪取贓私以小民之膏血供多官之結納民生何以得
遂物力何以得阜也本部院下車清介自持誓不受屬
員一毫餽送爾司道府廳州縣務期共相砥礪痛絶餽
送庶幾懸魚瘞鹿之風遠逮古人而飲水茹蘗之操更
重今日倘視具文藐玩不遵本部院訪聞得實白簡具
在斷無寬貸
一訪拿衙蠧澄叙官方必先剔除衙蠧盖此輩浸潤蠱
惑於本官不曰某項舊規可取則曰某事前官曾行且
曰上司交際平日費用勢不得不取資於此大佞似忠
本官一墮其術遂招摇兜攬顛倒是非播弄威福本官
利其暮夜之金甘受捉鼻蠧役憑城依社小民側目含
冤毋論刑名錢糧大小衙門在在皆然緣積蠧久居衙
門或父子兄弟出入朋充或已役滿而仍前干預本官
不肯破面驅除以致流毒無窮今後各官嚴行覺察如
有積年蠧役及干犯前項種種情弊者即速開具欵揭
呈報本部院以憑盡法究處如敢扶同徇庇及將小𤯝
微疵捏飾塞責者察出參究不貸至於經制之外容留
白役并照定例
題參各宜凜慎毋以身名輕徇下役
一訪拿光棍剪蟊賊所以培嘉禾鋤強暴所以安良善
本部院訪得兩江地方有等光棍交結匪類串通衙蠧
或指逃嚇詐或唆盜妄扳凡温飽素封之家輒行嫁禍
搆害睚眦殺人道路側目是使熙皡之盛世尚有痛心
疾首之民地方官寧不重負職守耶自示之後如有此
等光棍横行無忌殘虐小民者立即呈報本部院以憑
盡法處死至江寧鎮江有扒手蘇州松江有打降皆地
方喇虎該有司一并訪拿重處以絶奸宄姑息容隠察
出並究不貸
一禁止問刑遲延案無留牘斯獄鮮沈冤屢奉
俞旨内外問刑衙門事件不許遲延至於易結之事故
意遲延不結從重處分欽遵在案今本部院聞兩江各
衙門一切事件不遵限完結經年累月株連蔓引羅織
鍛鍊甚而久滯囹圄瘐斃民命抑或男女無别致傷風
化至於戶婚田産易結細事亦必曠延日月以致小民
抛家失業及批允發落又有羈比罰贖之苦迨事完釋
放已四壁蕭然室如懸罄矣言之深可痛恨今後各衙
門事件詞訟不拘大小俱要遵限完結易結細事隨到
隨審即行省釋並不得濫罰贖鍰敢有故違或經訪聞
或被告發
題參重究各宜凜遵毋貽後悔
一嚴禁借旗放債駐防滿兵皆係
禁旅大臣綂帥戍守紀律自是嚴明斷無縱容旗丁盤
債虐民之事但地方無籍奸徒影射旗勢或串同旗下
家奴等狐假虎威狼狽作奸違禁取利及印子錢名色
盤筭估折稍不遂意鞭撻橫加小民無可如何殊干法
紀今後如有此等奸徒借旗盤債行兇虐民即行呈報
以憑會同將軍嚴審如平人立置重典如係有職人員
請
旨革究决不輕恕
一嚴禁濫差衙門差役禁戢猶懼不法若濫行差遣則
猶虎而翼其不至噬人者鮮矣本部院訪得司道府差
下縣縣差下鄉俱足為民害而府縣差害民尤甚蓋司
道差去民間稍遠故其害民猶少若府差有每年坐催
地丁兵餉名色此輩謀票入手攜朋引類一到該縣庫
胥戶役皆有初見禮儀縣官間有賞賚此役久住該縣
需索無厭稍或不遂凌轢長官咆哮公堂無所不至再
如縣差下鄉承催錢糧拘提人犯酒食差錢狼貪豕&KR0691;
窮鄉僻壤辱及婦女幾無天日尤為切齒今後錢糧事
件立限完解司道府不得擅差一役下縣州縣錢糧務
要遵照禁革里排頒發限串令花戶自封投櫃截票歸
農至於詞訟非人命逃盜止許原告領牌自拘俱不得
擅差一役下鄉如有故違事發官則飛章參奏役則立
斃杖下决不姑貸
一嚴禁濫收監倉犴狴之設所以收禁重犯非濫及無
辜輕罪也兩江虐政不論重輕罪犯輒擅收監而獄吏
禁卒百般凌虐多方索詐甚而打兇打肥名目及劣員
殘逞勒取病呈等弊種種惡蹟難以罄述今後除死罪
重犯照例鎖&KR0008;外其餘輕罪人犯不許概加桎梏至於
催科詞訟並婦女非犯重罪不許收禁佐貳衙官不許
擅將人犯收寄倉舖印官躬親督視囚糧按時給發夏
月不時灑掃以除瘟疫冬月量給草茵以免凍斃倘有
故違仍踵前轍者許各犯家屬奔控轅門以憑提究
一嚴禁捕役非刑私拷獲盜未經到官豈容捕役先取
口供臨審方可動刑安得奸徒私加酷治本部院聞兩
江捕快人等每於初獲盜犯未經到官輒私帶荒郊慘
拷酷弔名為坐索或誣良認盜或授意指扳箠楚之下
能無妄供而捕官希圖結案朦朧成獄黑冤難辨聞之
眥裂今後獲盜不許捕役私訊拷打如非拒捕格鬭而
本犯被傷者定係前弊該本官即行嚴究捕役倘有不
遵官則
題參重究役則立刻處死决不姑貸
一禁止保歇省會府縣歇家最為作奸犯法之藪故定
例歇家與衙蠧同罪法至嚴也其在省會府城者外府
州縣解錢糧則包攬投納使費更有洗批那移之弊解
人犯則包攬打點行賄更有主唆扛帮之弊至州縣歇
家包當糧里代納錢糧及至侵漁缺欠逃脱無蹤有司
恐碍考成勒令花戶重賠小民含冤莫訴再而主唆原
被刁訟興詞及至兩造明知悔悟而詞入公門欲罷不
能彼且徐收漁人之利此等歇家甚於陷穽愚民無知
誤堕身家立破罪不容誅該地方官嚴行查訪據實嚴
拿究擬如徇私阿縱定以失察參處决不姑息
一嚴禁訟師兩江地方俗尚健訟小忿輒裝大案遠事
捏稱新冤載鬼張弧問官無從詰審揆厥所由皆緣奸
惡訟師不照本人據事直書採捏株連希圖聳聽及准
理之後兩造茫然更且從中主唆恐嚇詐騙未及對簿
而原被之身家幾傾於訟師之手言之殊堪髮指示後
代書止許直書情事不得别有增減仍填代書姓名如
審有虚誣者提代書從重嚴究其有過惡昭著訟師地
方官并訪拿解轅門處死不貸
一禁止取用行戶江南雖商賈輻輳衆貨聚集人物繁
華然皆逐末之輩揭本借貲聊以餬口冀得微息至江
南地方十室九空生計寥寥再而江西當用兵之後瘡
痍甫起凋瘵未復官斯土者宜如何潔已愛民軫恤撫
綏或可漸復元氣乃兩江弊政各官凡一應日用等物
無不取用行戶或短價虧欠或勒掯不給以致資本消
乏一㕓既匱八口啼飢本部院稔悉此害殊堪髮指自
禁之後各官有蹈前轍者許諸色人等赴轅門喊告審
實立即
題參以為貪黷剝民者之戒各宜警省毋自貽戚
一禁止奢靡佚遊禮莫重於婚喪俗莫敦夫勤儉本部
院察家禮載親喪一節三月而葬謂附棺者必誠必敬
乃爾江南地方多尚虛文半縻於佛事半惑於堪輿以
致停棺不葬久而風火暴露皆不可測既愧人子之心
且失慎修之禮至於兒女婚姻競尚華侈每因百兩未
爛盈門遂致三星徒賡束楚奢既越禮遲則愆期均非
風俗之美他如牛首春風秦淮夜月以及各處招提名
勝不過騷人韻士借以為遊覽非四民恒業所可留連
甚至良家婦女駢肩累迹燒香拜愿自招輕薄致啟釁
端尤為可恥今後地方親民各官諄加勸諭喪葬以禮
婚姻以時勸以務本慎以遠恥俾風俗一返淳龐斯世
道永安熙皥矣如有不遵查出重究
一嚴禁兵丁虛冒離次失伍已為軍法所不容虛名冒
餉更屬
王章之難宥兩江為東南重地汛防戍守最為喫緊本
部院訪得各標營將弁多有坐佔名糧或數分十餘分
不等而營識本身之外亦坐佔一分者此等坐佔之糧
差操不與獨於提鎮點名時令其僕厮披執應名而已
是使
朝廷歲糜養兵之餉而不獲收養兵之用墮軍實而干
法紀莫此為甚自示之後各營戰守馬步兵丁俱要現
在實數不許仍前坐佔虛冒如敢故違訪出定以軍法
從事决不輕饒
嚴禁漕弊各欵
照得徵兑漕糧弊竇多端雖經本部院屢飭通行嚴禁
但恐所屬印運各官狃於故習不思閭閻困苦不念身
家為重仍然陽奉陰違恣肆勒索殘虐吾民亦不可定
今值開兑伊邇所有漕弊事宜合再摘欵嚴禁
一禁旗軍勒索之弊夫漕糧官收官兑原不令軍民會
面此定例也自五米十銀之外不許多有加增近聞旗
丁驕横不曰米色不佳則曰私增斛面掯勒多端乃於
十銀額支之外每石又加銀六分名曰六銀相沿日久
遂成錮例其銀以厫書經收入手臨兑轉給而厫書藉
此名色又復加斂分肥嗟嗟小民有限脂膏何堪如此
剝削深可痛恨示後如有運弁徇縱不法旗丁串同厫
書借端勒索或經本部院訪聞或被里民告發官弁飛
章指參丁書立拿杖斃
一革差擾之弊各屬徵收漕糧從前俱係差催致小民
以有限之金錢填若輩無窮之谿壑本部院深悉民間
積困不苦於正供而苦於差擾今催納漕糧止許照地
丁設立滚單之法屇限不完再發木皂行提使百姓省
一分之差費即可早完一分之正供如有違禁差擾定
行糾參不貸
一禁奸棍包納之弊米色乾圓潔淨最為第一要務近
訪有地方光棍人等住居倉旁借開張米舖為名攬收
里納糧米多勒費用代為完交累百盈千掗派粞碎糠
粃串同厫書倉役人等機乘早晩無人之際一槩混斛
厫内致啟旗丁掯勒之端厲
國病民深可痛恨示後如有奸棍仍前包納紊亂漕規
者司漕各官訪實即行鎖解轅門以憑立斃杖下
一禁舵水擁擠倉場之弊收兑漕糧重地理宜肅清止
許一旗一綱領兑原不容帶領多人致滋鼓噪示後如
有運弁不遵示禁仍縱不法旗丁多帶舵水人等蜂擁
倉場灸詐兑費凌辱官役者監兑府廳各官立刻揭報
以憑嚴拿究處
一革倉夫穴竊之弊倉夫一役不過專司啟閉而設然
此輩居住倉側慣借看守為名遂敢作奸偷米是多一
鼠竊也及至兑運之後又將存倉竹木潛行拆取致累
里民備辦今應斥革逐令歸農不許仍住倉側每晩印
官親臨封倉另選誠慎人役左右巡緝如有抗違不遵
除拿倉夫處死外并將司漕各官從重指參
一革雜派淋尖之弊小民終歲勤勞粒粒辛苦而狼戾
者視若泥沙每於兑漕之時借稱驗收樣米名色棍蠧
羣踞水次任意勒索甚至開倉神福有費紅單酒席有
費糧差總書有費奏銷算帳有費百計取盈不饜不休
及至糧米入厫必要踢斛淋尖多索耗米不等鄉民任
其蹂躪莫敢誰何示後如仍踵前弊一經訪聞或被里
民告發官即飛章糾參蠧役立拿杖斃
一禁包歇充當之弊漕催五年一輪承管各甲之米其
倉中修葺鋪墊皆其事也然而鄉愚不諳書筭每每倩
僱積年棍蠧包攬代充因而串通蠧書共相侵蝕以致
虧米缺兑貽累匪輕今務令正身充當如有奸棍包充
作弊司漕各官查拿解轅處死
一禁對支䘏米之弊各邑孤貧䘏米此
朝廷優養無告之民向有勢棍富豪利其有此䘏米可
以兑給漕糧先將銀米借貸及至兑漕之時取盈扣筭
在豪富則圖利而不仁在孤貧則抵債而愈困更且共
相垂涎支給觀望不納悞漕病官莫此為甚本部院深
悉其弊示後各邑務須漕糧兑足即將存倉之米照數
給領一槩不許兑支如有勢棍富豪不遵示禁仍蹈前
轍者司漕各官訪實即行鎖解轅門以憑立斃杖下慎
勿徇隠并干未便
一禁厫書飯食之弊各屬徵兑漕糧每用書役司理其
事名曰厫書其中遂有索費之名則曰飯食里民計米
付銀勢不可缺而且侵蝕折乾往往缺兑悞運仍派里
排賠補名曰厫欠錮弊相沿牢不可破如有此等情弊
訪實官參吏處不貸
以上各欵皆切漕政錮弊本部院不靳諄諄誡諭無非
欲爾官弁丁役人等痛改前非嘉與維新之意如果實
力奉行革除積習自當分别奬勵倘仍怙惡不悛剝削
小民者官即飛章指參役拿立斃杖下法在必行斷不
姑寬各宜猛省毋貽後悔
通飭各屬私派納訪檄
照得訪拿衙蠧原為除害安民如各該衙門果有大奸
巨憝贓真証確者應即按名拿解聽候發審追擬以彰
國法近聞江右各官每借訪拿名色上而司道下而佐
雜等役莫不有派名曰納訪竟成貿易盈千累萬公行
比追上官惟思納訪銀兩一任大奸巨憝槩不查拿蠧
役既完納訪銀兩愈肆咆哮横行婪詐以致蠧弊日深
民害愈烈興言及此殊可痛恨除現在密訪參拿究處
外合行通飭為此票仰該司官吏照票事理即便移行
所屬各衙門一體遵照嗣後務宜痛改積習持廉秉公
將該衙門積奸大蠧不時廉訪揭報以憑懲究不許仍
前上下通同私訪派納婪贓庇蠧敢有故違法紀怙終
不悛該司即將貪黷官員揭報參處慎毋瞻徇
弭盜安民條約
照得江南一省幅員遼闊盜賊竊發所在有之或剽掠
閭閻之間或肆劫江湖之上為害於民殆無虚日抑思
此盜賊者莫非
朝廷之赤子良由該地方官始則撫綏鮮術既不能禁
民之不為盜繼而弭戢無方又不能化盜而歸於民因
循忽視俾流毒未有底止將何以肅郊境而臻寧謐乎
本部院欽承
簡命委任封疆目擊地方情形為安全黎庶之計禁暴
戢奸所宜亟講因於體訪籌畫之外博採輿論分别諸
條如陸路之首重保甲水路之嚴飭汛防是為弭盜之
大綱而其餘各欵亦皆旁搜斟酌歸於至當無有剩義
用是刊刻成編徧行各屬轉相告誡務在家諭戶曉使
知本部院保護民生至意雖窮鄉僻壤水澨山陬咸令
恪遵毋視為紙上之空言也況保甲之法久經奉
旨而向来地方官視為故事行之不力以致奸民匪類
改革無期凡膺民社之寄者豈不有忝厥職自發條約
之後各宜督率居民實心舉行如果勸諭周徧約束精
嚴使盜藪肅清居民安堵本部院定行特奬倘仍前玩
愒或陽奉陰違以及借端需索本部院一有訪聞官吏
及保甲長人等分别懲處斷不寬貸末欵言之詳矣宜
各凜遵毋忽所有規條開列於後
一設甲長凡十家立為一甲務須各該州縣印官刻意
勵精以實心行實法單騎簡從躬詣各地方查編每一
甲之内秉公遴選端正勤慎殷實老成之人一名舉為
甲長稽察九家咸聽約束慎勿徇私濫舉亦不得轉委
衙官借端生事仍令九家各開男婦姓名年貎自祖父
母父母及本身妻妾至子孫婦女與同居同姓異姓族
戚並僕婢等人口作何生業盡數開列門單交與甲長
以便識認稽查其甲長亦將本家家口照前式開列門
單聽九家互查均毋遺漏隠瞞違者重究
一取互結甲長既已遴舉十家俱應聮名互保其保結
内開某某家士農工商各係作何生業平日俱無窩逃
蓄盜交結匪類勾旗訛詐闖將打降兇酒撒潑嫖賭為
非刁訟抗糧等項如一家有此等事犯九家甘受連坐
互結一張公同書押交付甲長以便編入甲内倘有前
項不法之徒而九家朦混具結者地方官查出除本犯
照應得之罪究治外九家各責三十板枷號兩箇月其
抗違不遵入甲者一併重究
一准自首遷善查互結之法既行倘十家之中有某家
平日係窩逃蓄盜交結匪類勾旗訛詐闖將打降等項
九家不敢互結者許本人報知甲長注簿仍赴官自首
改過咸與自新地方官另記一冊開列姓名或他處舊
案扳犯許將本犯某年月悔過首詞叙入以開生路或
怙惡不悛地方官執法究治如力不能制者立刻申報
以憑核參拿問其餘兇酒撒潑嫖賭刁訟抗糧者九家
不肯互結亦准報明自首另記一冊開列姓名不時稽
查有無改過實迹違者重究
一立甲簿凡十家之内有出外行走者即報明甲長今
往某處作何生理勾當甲長注入簿内回日仍報明甲
長某日事畢回家即於簿内本人出外事由之下注明
以便稽查或恃強不報或詭秘不報八家查明某不在
家即報甲長注簿次早報官拿究倘鄰近州邑適於此
日此夜失盜即移解會訊如八甲通同隠諱不報甲長
每晩查某不在家即眼同八家注簿次早報官先責八
家各二十板枷號一箇月後拿本犯審處又如十家之
内有親戚朋友来相拜望者即報知甲長本家有某處
某客某親同行幾人是何姓名或步或舟或騎或轎帶
何行李来此甲長即注入簿内或本日即去或隔宿而
去本家仍報明甲長於前報項下注明以便稽查或恃
強不報或詭秘不報八家公報甲長注簿報官拿究或
八家通同隠諱不報甲長查出注簿報官拿本家與来
人審明口供如来人来歷明白任其回去本家仍以失
報責二十板入家各責十五板如来人不端即差役押
解原籍地方官查收注簿取收管於本處簿内注解收
訖本家責四十板枷號三個月八家各責三十板枷號
兩個月以上二條甲長通同隠諱一經地方官查出將
甲長加等重究
一稽甲長十家之中遴舉甲長或不諳書寫即煩鄰佑
識字者登記或甲長有事他往即報明九家公同注簿
將簿交付甲内老成持重之人收管登記甲長回日仍
公同九家將回来情由注簿將簿收回如甲長家有親
客来往亦照九家例注簿違者一體治罪
一設保長各村莊居民一甲以至數十甲若無綂率則
涣散難齊呼應不靈今應約以十甲為率該地方官再
加遴選舉一端方公直老成勤慎之人充作保長以綂
率之料理地方各甲咸聽約束將花名交付保長保長
將各甲合總報官以憑稽查如小村莊止有一二三甲
不等應將附近村莊甲長聮成一處公舉保長料理約
束一如前制俟一年後另選更换以察功過而防弊端
倘有不法保長借端擾害地方一經察出或被害告發
俱照衙役犯賍從重治罪
一分鄉紳十家之中有京外仕宦或見任或里居及未
出仕之進士舉人不便與庶民同例編查但逃盜肆害
不特官民交困紳衿亦受荼毒歷歷有案可稽今應該
地方官酌量另立一冊務令各宦將實在家屬僕從人
等盡數開列冊内送地方官備查各宦仍互相稽察倘
有違悖
功令者公同舉首地方官轉申按治如法倘係鄉居紳
宦願編入村莊保甲者聽從其便至於一切微官如在
京異途雜職及在外文官州邑佐貳以下武官守千以
下及武甲科並貢監文武生員等項每州縣多者不下
千人少亦數百及百餘員名不等若另列各冊散漫難
稽應與齊民一例編入保甲違者重究
一恤窮民凡十家之内有窮苦民人不能度日者甲長
同保長報知地方官另造一冊設法養濟如此等人民
既不敢出外行走又無地土生意為民牧者不加存恤
必致轉於溝壑如保甲長不報罪坐保甲長如已報地
方官任其飢餓喪命或典僱旗下苟延歲月本部院訪
聞地方官以不職糾參若能設法養濟四季詳報存案
以憑記功舉薦
一修整牆柵凡市鎮鄉村各有牆垣門柵原以慎啟閉
而資衞護此舊制也乃年深日久率多毁坍今應各照
舊制逐一補葺堅固保甲長公訂一簿輪流派撥某日
某人幾名看守柵欄某人幾名承值查夜俱登記簿内
或遇盜警本村放砲敲鑼如有寺宇之處以鳴鐘為號
該地方居民同心協力一齊救護如堵禦盜賊不致入
柵行劫者巡夜同守柵人等報明地方官酌賞銀五錢
保甲長賞銀一兩如已入柵欄力能救護不致失事者
巡夜守柵人等並保甲長賞亦同前至於力能當場打
死擒獲盜賊者巡夜守柵人等并保甲長報官加倍賞
銀一兩仍令本地方人等置酒食酬勞倘先事不能知
覺臨時不肯救援以致盜賊入柵劫去財物拷傷失主
者鄰佑并巡夜守柵人等及保甲長一併究治敢隠諱
不報者十家俱以通賊論再照各地方編派夜巡守柵
人等往往舍巨族而責貧民夫貧民不過孑然一身耳
何須防賊所應防者正為富貴之家起見乃不輪流看
守反使貧人常川代為巡察甚非理法之平嗣後不論
貧富一體派守違者從重究處其鄉紳亦應遣家屬輪
當永著為令
一建敵樓各村莊既設保甲長督協守禦必須敵樓方
得遠視廣聽今酌定凡村莊居民有過百家以上者即
於本村之外建造敵樓一座務比本村房屋高長數尺
以便遠望其樓基不論亂石磚塊和以膠泥俱可築壘
止取厚實堅固勿事粉飾上蓋小樓一間内置炮一桿
鑼一面每日於各甲之内輪派一人晝則四面瞭望夜
則徹夜支更凡遇有事立刻放炮鳴鑼使本村保甲長
早得糾衆格鬭其附近各敵樓聞聲亦即放炮鳴鑼一
齊接應各保長即率所管甲長一面分撥堵截要路一
面合力救援賊勢既孤我衆益銳不難當場就縛矣如
能殺死及擒獲賊徒者在事人等每名賞銀一兩甲長
及守敵樓人每名賞銀一兩五錢保長賞銀二兩若擒
殺十名以上大夥強盜者加倍賞賚仍俱令本地方人
等備酒食酬勞如賊至本村不行放炮鳴鑼者罪坐保
長并守樓之人如保長已聞放炮鳴鑼不速傳甲長者
罪止坐保長如保長已傳知甲長而甲内人丁不速救
禦者罪坐甲長并不救禦之人更有堵勦不力或當場
退縮觀望致賊逸脱者酌審情形分罪保甲長至於分
撥堵守要路放賊走脱者即未受賊賄亦行嚴究若聞
鄰村鑼炮不行接應及保甲長協救不力者應罪坐鄰
村保甲長守樓人等法在必行均毋玩忽
一置器械各村莊既建造敵樓置有炮鑼矣凡遇盜警
自應會衆救援奮勇争先全資器械嗣後各家俱備門
棍一條如有鳥鎗弓箭腰刀鐵尺長鎗鐵义之類亦准
開明報官量留鳥鎗弓箭數件地方官書押鐫刻於上
仍給本主甲長同本主具領存案止許防護本村及救
援鄰村不許攜帶别處行走如有遺失從重治罪其餘
盡收入官照物給價如有匿藏甲長與八家首報本家
以通賊論如甲長八家未經察出被旁人首報甲首與
八家連坐至於刀尺鎗义槩鐫本家姓名當官驗明登
記簿内以便稽察違者重究
一防積賊夜行有等兇惡地方一村都是盜一家祖孫
父子世世做賊互結之法如何行得甲長是盜九家是
盜明是強盜保強盜此處沒奈何祇得亦編成保甲姑
入羅網大約良民多賊盜少務擇有身家有才幹的做
一保長立禁止夜行木牌時刻叮嚀各家甲長大家隄
防看眀這一村的出路去路於要緊路口埋伏鄉夫如
遇此村人黑夜行走即行綁鎖次日稟官嚴審如無謀
劫實迹治以夜行之罪如此防閑日久彼不得動手或
稍斂盜心亦不可定此蓬生麻中不扶自直之謂也著
實奉行違者重究
一禁闖將打降邇来最為民害者無如闖將打降陰奸
匪類動則蜂羣拉會不時結黨狐行入其局者豪強逞
兇犯其鋒者身家立碎若輩雖不為盜而其為害更甚
於盜嗣後責成各旅店酒肆留心密察凡投宿人等如
有冒稱旗下出入不明或假托投文並無驗照即係前
項罡梟陰惡密速報官查挐審訊明白從重治罪如無
為非作歹實迹該地方官差役押解回籍收管倘有前
項棍徒旅店酒肆容留住宿隠匿不報一經官司察出
或被知情首發先將店家重責後挐本犯審處違者重
究
一稽察旅店凡城市鎮集居民開店接客須定一簿每
晩投宿之客同行幾人務查問客衆姓名係何處人氏
今往何處作何勾當生理有無弓箭什物或自備馬騾
或僱長脚將騾馬毛色認明如乘船則係某處寫載坐
轎又係某處僱夫幾名其孤客步履有無行李盡數一
一登記簿内次早或去或住報送甲長察閱如有来歷
詭秘語言謊張蹤迹可疑者即密傳甲長保長窺伺去
向夜晩小心隄防次日勿令早行以備不虞如玩忽不
記他處失事行查店家簿内未開者從重治罪
一訪擒大盜各屬有等積年大盜黨羽繁多布置週密
地方人等畏之如虎敬之如神稍有拂意即飛簷走壁
暮夜殺死全家凡屬良民口稱犯了王法止一人死惱
了大盜則全家死因之寧死王法決不敢惱大盜也從
此思之求一不敢互保之九家不可得矣隠忍獻媚求
保身家誰敢不保大盜如此保甲竟為養盜圈套言之
殊堪髮指嗣後地方官當以弭盜安民刻刻在念先訪
大盜姓名確實巢穴密稟本部院務憂深慮遠設法擒
挐立斃杖下王法既行則良民有所倚靠氣直膽壯互
保之法方能著實行去切勿偷安隠忍釀成大害自干
不職嚴參也慎切慎切
一懲窩盜強徒竊賊尚有一時無知誤入夥内事後猶
知悔改惟有一種積惡巨窩每於鄉里間假為豪俠氣
象暗訪某處有殷富之家串通捕役勾結無賴兇徒一
呼雲集劫財之後坐地分贓及盜犯被獲又為夤緣賄
縱甚有指使黨類别劫資財以供使費遂致大盜横行
益無忌憚嗣後地方官督率保甲長留心細查各甲内
如有窩盜實迹之人許保甲長同八家連名公首立挐
嚴審解報其於獲盜之日先究真正窩家一體正法若
捕役教唆誣陷平民定行反坐該地方官仍大張示諭
一切
赦前窩犯文到之日速將從前窩盜緣由一一自首免
罪若更能舉發盜黨擒挐審實者另加賞賚
一察旗盜江南無賴奸民往往投靠江寧京口等旗下
為護身之符旋稱告假回籍晝則倚勢行兇夜則糾衆
打劫地方官追捕急迫彼即仍竄歸旗無從究詰揆厥
所由總因旗主貪利財物明知故縱其出外之時裝成
圈套先逓逃牌若劫掠滿載而歸則曰自回投主將逃
案圈銷或事發被獲諉稱已逓逃檔與本主無涉積習
相因以致投充人等肆意横行深為民害嗣後地方官
務實力奉行保甲之法將旗人原無告假回籍之例遍
示曉諭各保甲人等不時稽察如有投旗人私自回籍
者保甲長即同八家協挐報官立刻押解公衙門究審
不許稽遲時刻以致扳累善良若通同徇隠一經發覺
將窩家照例治罪外保甲長及八家人等定行一體連
坐
一禁養馬民間養馬屢經奉
旨嚴禁乃密訪此法止可行之於良民百姓決不能行
之於賊盜蓋積賊巨盜手眼通神每每詭稱某旗姻契
某標效用不惜重價購買健馬馳騁之下直可追風逐
電防汛官兵望風畏怯誰敢向前堵敵是盜風熾燄實
由地方官不將馬禁實力申嚴也嗣後民間仍敢違禁
養馬者著落該甲内之八家報明保甲長據實報官將
本犯照例從重治罪如八家隠諱不報經保甲長報官
者將八家一體連坐倘保甲長通同容隠地方官察出
者保甲長均與同罪決不姑恕
一嚴飭江防自安慶以至京口大江兩岸有安遊奇瓜
鎮等營分界撥防原為緝挐江洋大盜而設每汛設有
瞭高樓一座營房三間哨船一隻撥定弁兵晝夜瞭望
巡防遇有盜賊打劫行舟隨即放砲鳴鑼駕船追緝隣
汛一聞響砲立速應援盜賊自難飛逸無有不就擒者
乃訪聞邇来巨盜每多粧扮客商將器械藏匿舟中灣
泊濱江無人之處窺伺客船肆行劫奪以致官兵不及
覺察追捕雖云積賊狡黠亦由防汛懈弛嗣後專責各
營將嚴督守汛弁兵各於應守汛内每夜沿岸巡察如
有載人空船灣泊無人地方即時盤問来歷押赴防汛
處所看守次早再加盤詰倘有弓箭刀鎗鐡尺銃砲等
項器械形迹可疑語言恍惚並無批牌可據者即送附
近州縣審明詳報不許將来往商賈重載貨船一槩混
查需索財物告發立行杖斃如客船被盜行劫防汛官
兵有能即時追獲兵丁管隊每名賞銀一兩千把總記
功彙叙如本汛不能追獲被别汛挐獲者將别汛官兵
照例犒賞記功本汛弁兵各綑打四十棍如與别汛協
力同挐者仍行給賞該營副參遊守等官應於夜間不
時乘坐小艇沿江遊巡每月終出具所轄水汛地方並
無盜賊劫財傷人不致隠諱印甘結狀呈送存案具結
之後或經本部院訪聞或被失主告發千把總先行提
挐綑打該管官飛章參究
一嚴緝湖盜江南地方素稱澤國如江寧太平寧國三
府屬接界處之萬頃路西白鷴石桕諸湖蘇屬之太湖
松屬之&KR0873;湖廬屬之焦湖揚屬之高郵寳應湖鳳淮等
屬之洪澤等湖水面遼闊港汊叢多實為聚盜之藪兇
徒匪類往往生長聚族於斯習慣水性或蕩漾輕舠以
渡為事或操駕小艇以漁為名藏匿蘆葦深處窺伺往
来客船肆行劫奪雖濱湖處所設有汛防弁兵率多在
營坐視全不駕船巡緝迨失事之後聞報追趕而賊船
已遠遁無蹤矣嗣後責令各該營將著落本汛千把總
每日帶領兵丁駕船分路遊巡遇有盜賊即時追挐務
獲其賊船藏匿蘆葦之中嚴加搜查不許停泊如船内
藏有刀鎗鐡尺等器械立刻解赴有司嚴審詳報如湖
中失事有能即時追獲盜賊者兵丁管隊各賞銀一兩
千把總記功彙叙倘縱容賊船往来全無挐獲者立提
千把總綑打三十棍該管營將一并參究
又訪得沿湖盜賊日則在湖操舟行劫夜則登陸窩藏
奸民之家&KR1196;酒賭博又有等佯為莊農市儈日間各處
探訪約訂夥黨至夜分下湖行劫客載者更有陸地盜
線邀串湖盜乘夜突入村莊大肆劫掠甚至搶去殷富
商民挟持取贖者種種横行恣為民害總緣附近奸民
窩藏勾引之故各州縣應將傍湖一帶圩埂居民親行
另編保甲又如前街居民已編入甲内矣尚有後層臨
水居民茅簷零落地方官易於忽視遺漏今應詳細編
查使之聮絡一處得以互相稽察若一家窩藏匪類容
隠不報一經察出甲長八家一體以賊情連坐并將保
長重究仍專責捕盜府佐并該地方印官督令該境内
典史巡檢率領勤慎捕役不時在於湖邊河套各處密
行查緝但不許借端需索保甲長居民供應飯食等項
如有故違捕役立拿處死捕官即時斥逐仍按贓治罪
一編烙船號查各湖賊盜多係本處駕船捕魚之奸民
往往出沒蘆柳叢密汪洋巨浸間探有来往孤舟肆行
劫奪後即櫓槳齊施風帆遠引而去若遇官司捕挐急
迫彼則沈贓水底依然漁戶更有等積奸網船晝則在
港捕魚夜則出港行劫凡濱江河汊等處無不皆然大
為民害今應專責該地方官各就境内情形躬詣水次
實心清查將一切漁網鴨嘴划快等船倣照稽察村莊
百姓之例編立牌甲遴委公正保長總理查取聮絡互
結存案該印官不必假手胥役致滋需索之弊即著落
各保長挨甲編定字號於船尾印烙某州縣某保某甲
第若干號船戶某人字樣於船身或首尾塗漆顔色記
認即遠處暸望亦可分别仍彙造花戶字號細冊一樣
二本以一冊報官一冊存保長處不時查點各船止許
白晝撑駕生理遇晩聚泊原港如有一船為非作歹及
夜間私撑出外者許甲長及同甲八船報明保長公同
首官挐究若九船互相容隠經保長查首者將九船並
治以罪如保長通同容隠别經事發或地方官訪挐者
將保長一體連坐至本處額編船數之外另有来歷不
明之船混入港口以捕魚為名蹤迹詭秘者該保甲長
即報官稽察不得私行容留又本甲之船年久拆毁者
應註銷原號其新造者補編入冊若買别堡舊船應另
行編烙俱於月終由保長彙冊報官又各衙門差船各
營巡船俱令該管官弁一體編烙其漕鹽官舫驛道站
船并往来巨艘客商重載等船不在查編之列
一設水柵操舟強劫之徒得以肆行無忌者總緣水面
四通八達劫奪之後揚帆而去絶無攔阻之故也按大
江以南之官河水勢甚平俱建有跨塘橋梁遠者十餘
里近者數里不等今酌定凡係官河大路橋梁之下俱
應設立堅固水柵責令本地方保甲長輪派該地方甲
内之人專司啟閉每夜定更時分即將柵欄閉鎖甲長
鳴鑼傳喚過往船隻灣泊汛墩處所敲梆巡警至天明
方許放行其戌亥子丑寅時不許片帆行走如各船已
泊近汛墩而仍被賊劫者必係汛兵通同應報官挐究
又如有外来之船除緊急軍務兵餉等差許守柵人查
明果有前途營汛護送及照騐憑據者始准放行其餘
一切船隻俱令停泊仍報明保甲長盤詰前柵擅行放
走情由次早報官挨究如本柵私自放行者亦聽下柵
報官察究至於各處支河小港路口俱應建設水柵責
令該保甲居民輪流看管晨昏啟閉凡禁約事宜一如
前例其有紆流僻汊如果為商民船隻所不經由確係
盜賊出沒之間道該地方官據實詳明本部院立樁釘
塞若水面寬闊為樁柵所不能施者應關會該營汛量
撥兵船不時往来遊巡加意偵防均毋故違
一飭船埠凡商賈軍民人等攜帶錙重遠行必投牙埠
寫船者以船戶之来蹤去迹惟牙埠知之最詳為可倚
而可托也乃有等無賴船埠祇圖兜攬多趁牙錢竟不
察詢船戶来歷輕為攬載以致匪類操舟往往於中途
僻處劫財害命深可痛恨嗣後各地方一切船埠俱置
立空白厚簿一大本送地方官鈐記號印存貯凡遇船
戶投牙先登詢確實来歷籍貫及駕船舵水男婦若干
名口姓氏年貎如係回空攬載者驗其原攬客票内籍
貫姓氏果否相符一一填注冊内編定字號遇有客商
投埠即眼同該商將某年月日裝載某客人某項貨物
行李等類一并填入簿内照謄牙票給商以便長行該
埠頭仍將印簿按季送地方官倒换稽核倘有謀劫事
犯彼處按照牙票本處按照底冊立刻關會原籍地方
提挐兇身船戶并玩法牙行一并置之以法決不姑寬
該地方官仍於水路馬頭大張示諭往来商賈人等務
令投埠僱船毋惜牙行小費而私自僱覓並將某某官
塘大路防汛整密堪以泊船及某某處港汊叢雜為盜
賊出沒之區不宜泊船立樁明白曉諭使知趨向定程
便於早泊遲開以防意外之慮不致貪趕程途僻道夜
行自貽伊戚矣均毋故違
一嚴諱縱文武官弁平時既不留心防毖一遇盜發畏
干處分即威脅失主里隣改呈匿報其有焚殺昭彰萬
難掩人耳目者十案之中僅報一二而又預伏搶竊姦
仇等字樣為將来卸過之地以致捕役揣其意旨不行
拘挐里隣懼於牽連不敢舉首互相隠瞞諱日甚而盜
愈多民生何日得安言之真堪髮指嗣後各地方凡有
盜劫該失主不必疑畏即據實具報州縣如已報州縣
而五日内不行通報反行逼勒失主者許徑赴道府廳
首報若道府廳護庇州縣不行轉報許失主徑赴本部
院轅門擊鼓喊稟察實將文武官弁一并照諱盜例
題參其有挟制失主改寫首呈於初報文内預伏搶竊
姦仇等字樣含糊支飾者本部院不罪失主惟將該管
官弁照隠諱參處決不姑寬
一禁推諉
朝廷設立文武官員總以除暴安民為首務且普天之
下莫非
王土乃邇來玩愒之官動以疆域異視一遇交界地方
被劫輒行推卸鄰封官則借以倖免處分役即因而賄
放賊盜彼此互諉上下相蒙遂致狡賊窺緝捕之無人
專在接壤之區恣肆劫掠小民受其荼毒真不堪命矣
嗣後各州縣遇有交界地方失事如係本屬境内立時
據實申報一面會同該管營汛文武同心選差勤幹兵
快設法跴挐一面關會鄰封添差協緝使強徒鼠竄無
門自然就縛如敢擅行推諉以致真賊遠颺者定將該
管文武官員俱照諱盜例
題參重處其千把總等綑打三十棍決不姑寬
一禁誣良各屬廳印捕盜等官不思
朝廷設官分職職守謂何乃平日既不能弭盜安民一
遇地方失事有等不肖之官功名念熱止圖緝獲過半
冀免處分不暇端詳獲賊之是非真偽因而積奸捕役
得以播弄威權賄放真盜妄挐良民動以非刑勒其認
贓扳夥輾轉誣陷天理何在法令難容興言及此不禁
目眦髮竪嗣後各州縣印官於獲盜審訊之時務將理
欲關頭認明必須平心静氣將各盜隔别調開逐名提
至階前揭去上下衣服驗明有無私拷傷痕然後細加
推鞫上盜月日情形執何器械劫何財物果否與失主
報單相符其事前同謀合夥姓名及事後在何處俵分
贓物是否與同案别賊所供一一脗合再將所獲之贓
令失主認明真確無疑始行招解府廳倘有私拷誣陷
情弊立即據實通詳將捕役置之以法斷斷不可庇縱
如州邑朦朧具招經府廳審出冤誣者該府廳立將州
縣職名揭報本部院
題參重處若府廳含糊責在司道審豁詳參倘司道依
樣率轉一經本部院審出冤陷除立時釋放外定將司
道府廳州縣等官一并嚴參不貸
一飭捕兵各屬應捕原為緝盜而設乃今之承是役者
反縱盜為害一捕名下多蓄穿窬小偷縱其在外掏摸
獻納月規至大夥強徒亦多受賄通線未露曲為包蓋
已露陰放脱逃表裏作奸養盜囮利更有汛地守兵瞷
過客之厚貲窺居民之饒蓄勾盜夥劫器械既便取攜
門禁誰復攔阻骫法殃民深屬可恨嗣後府廳州縣營
汛稽察捕兵一如小民保甲之法查取聮絡保結若捕
役有養盜縱盜事發竟以窩家論罪其同結之役不先
行舉首者一并連坐至防兵為盜該汛千把總并互結
之兵俱以知情重究仍將營將飛章參處
一革白捕各屬捕役原應官為募充遇有地方失事勒
限比緝盜賊乃正捕一名之下又私帶白役數名沿歷
鄉村窺探殷懦之家指盜指贓百般索詐正捕利其工
於攫金倚為鷹犬甚有白役冒捕昏夜持鏈銬之具擁
衆入村混將良民指盜先掠家貲仍帶至荒僻處所非
刑弔打逼獻藏金迨事發報官官籍無名以致追緝杳
無弋獲是假捕害民竟同大盜矣嗣後各捕盜府佐及
州縣等官應將在官捕役設立夘簿一一點訊明白每
名各給印信腰牌一面寫本役姓名年歲籍貫一面圖
畫本役面貎令其出入隨身懸挂以聽差使仍大張示
諭所屬軍民人等通知如有捕役指挐盜賊而無印信
腰牌及有而年貎不對籖票無名者許本甲地方人等
會同擒縛報官轉申本部院按以光棍論罪其攜帶白
役之正捕照衙役犯贓從重究擬法在必行決不姑恕
一禁指扳盜贓凡盜賊贓物窩家知情寄頓自應依律
究擬毋容少貸惟有等原不知情如典舖當銀居民誤
買之類當以理恕乃有等玩法捕役樂於生事動以起
贓為由率領虎役多人咆哮入室名雖搜查實同搶掠
稍拂其意即唆令盜口咬扳更有仇隙誣陷者糊塗有
司聽其撥調拘解迨經司府審明超豁而無辜受累家
貲業已蕩然言之深可痛恨嗣後各屬捕盜廳印等官
挐獲賊盜時止究現在之贓立案定罪其已經典賣者
如果經失主認明應照賊犯原典原賣之數該地方官
捐資取贖以警疎防之愆俟臬司審結日徑將贓物給
付失主收領至盜犯供扳借寄之贓非有確實証據者
一概不許誅求倘惡捕仍敢違禁唆扳勒索及典賣之
贓地方官不與失主取贖或白向舖戶強取者許被害
人等奔控各該上司轉詳本部院官則飛章
題參役挐立時杖斃決不姑饒
一禁凌虐失主凡士民人等不幸而遭強盜劫財傷人
其苦楚已自難堪乃地方官欲諱盜劫又必使失主累
上加累動稱報贓不實失事不真或乘其罅隙而捏以
閨門不肅或因其疑似而坐以家屬通同官則瞷隣里
之殷饒責以救護不力役則指比緝之使費恣其需索
多般迨獲盜認贓失主未還故物而問官捕役先挾之
與強盜一批起解赴府赴司經年候審上下胥隸蔓詐
不休嗟嗟失主受此拖累無窮未有不自悔其初之不
諱而盜賊益恃以肆劫無恐失盜遭官之諺洵不誣也
嗣後被盜失主一經投呈地方官立刻察詢明自據實
申報各該上司一面多差勤幹捕役四面跴緝務獲真
盜追贓正法不許借端凌虐失主希圖諱隠亦不得縱
容捕役需索其獲盜起解時失主另具一批候司府審
明即釋令寧家敢有胥役仍前需索者許失主不拘司
審府審時俱准當官指名具稟查挐審實立行盡法究
處至起獲之贓如係珍貴財物等件在州縣質認明白
即當官鎖貯箱匣之内加以印封轉解司府質審後亦
當官封鎖如前俟結案日即發失主收領以杜抵换之
弊敢有故違并行重究
一逐娼妓江南民風澆薄遊手好閒子弟每被無賴棍
徒勾墮花柳場中癡心迷戀初則蕩産傾家漸至為非
作歹且流梟黠賊埋名改姓托身於遊娼窠婦之家晝
隠宵現結交地頭匪類揣探某某家貲殷富又想劫盜
財物以供纏頭鴇婦愛錢百計為之庇諱納垢藏汚莫
此為甚嗣後專著保甲長細查該地方若有遊妓土娼
盡行驅逐通限一月之内另改别業如敢不遵保甲隣
佑即行公首到官將龜棍重責三十板枷號兩個月娼
婦當官配賣如有積棍把持保甲隣佑通同隠諱不報
者或經官司察出或被旁人首告先將保甲隣佑各責
三十板仍挐積棍龜棍一同枷號究處違者重究
一禁賭博查定例賭博之人係民責四十板枷號兩個
月開場放頭之人責四十板枷號三個月該管官不行
查挐均有處分良因賭博近於盜賊專有一等積盜將
打劫之物開張賭場暗行踹盤踏線勾引夥黨恣肆劫
掠而無籍賭棍掇賺良家子弟堕其彀中初則局騙分
肥漸至賭輸入夥迨事後發覺不特首領不保且上玷
祖父下累妻子言之真可寒心更有衣冠學校之流亦
每溺志呼盧此尤風俗厚薄人心邪正所關均當痛行
嚴禁嗣後編定保甲十家之内一有開場賭博之家招
來無籍棍徒哄誘良家子弟放頭賭錢以致潛匿奸宄
盜蹤叵測者不論保甲長及八家人等許即奪其牌骰
籌馬財物一并訐首地方官立挐放頭之犯並賭犯按
以盜情從重究擬仍挐各犯父兄論罪如甲長八家隠
諱不報或經官司察出或被知情首發者將甲長八家
一并連坐其保長以疎忽重處若名教中人不知自重
一犯前條立刻
題參褫革一體治罪法在必行斷不姑恕
一禁邪教無為白蓮等教最為奸宄叢聚之區陽以闡
揚佛法為名陰則捏造符䜟妄言禍福無知愚民誤堕
彀中靡不被其煽惑集羽黨而訂血盟姦盜詐偽無所
不為
功令首應嚴禁嗣後該地方官著落保長責令各甲長
將甲内人戶不時互相稽察如有前項奸徒邪教煽惑
確有實據者八家立即報明保甲長即日報官嚴挐解
赴本部院以憑照妖言惑衆律論斬如保甲及八家通
同隠諱不報該地方官察出或被知情首發定行一并
治罪該地方人等亦不得妄借仇隙首害平民違者反
坐
一禁僧道菴院容留歹人蓋緇衲羽流之處本為清淨
法門原非奸徒遁迹遊客假寓之所嗣後各州縣務將
境内一切僧房道院俱大張告示禁飭該住持不許容
留走方僧道外来遊客無籍人等居住如有蹤迹可疑
来歷不明之輩恃強投寓者許住持協同地方保甲長
鄰佑扭送到官從重究處倘住持擅留住宿容隠不報
或經地方官察出并保甲長鄰佑人等舉首審實定將
該住持究處驅逐
一寬宥自首強盜凡人之為盜賊者原非天性使然也
或為貪汚官司逼追或遭勢豪大戶侵凌與夫飢寒迫
身一念之錯堕身苦海抱頭竄伏静夜自想豈無一點
遷善改過之心惟恐投首到官仍難免刀頭一死遂致
疑畏不前殊不知大夥強盜除殺人放火及投首後再
做強盜者不準首免外其餘俱準自首免罪或本犯雖
不到官而凂人代首及本犯之父兄妻妾子孫大功以
上親戚人等代為出首俱準作自首免罪其小功緦麻
親首告本犯亦得減等免死
大清律上開載甚明本部院仰體
皇上好生之仁特與推誠曉諭各地方文武官弁速行
大書告示徧貼城市鄉村凡有本處行劫及别省行劫
逃竄該屬境内一切強盜見此告示或本身到官或凂
人代首或本犯之父兄妻妾子孫親戚人等代為舉首
俱立刻備將從前強劫緣由據實投首所在官司速與
轉申本部院立即
題明免罪放歸原籍安插若更能招集黨夥同首或投
首後舉出逸賊姓名巢窟便於官兵緝捕者另加賞賚
從此革面革心回頭是岸慎勿因循畏避必待官司捕
獲那時駢首就戮悔無及矣凜切凜切
一誡惰民士農工商各有一業夫人必有恒業而後安
分守己不致放逸非為乃近来民間子弟率多不工不
商非農非士受享父兄現成衣食每日遊手好閒往来
賭窟娼家結交匪類富饒者漸至飢寒貧窮者流為亡
命穿窬伏莽是其下場行徑雖云父兄平日失於拘束
然邑有惰民不教而殺俱為民上者之過也嗣後各州
縣官於朔望講解鄉約時將
上諭第十條内務本業以定民志一條痛切開導務使
小民人人猛省仍著落保甲長各查甲内子弟年至二
十成丁者著伊父兄上則讀書次則耕種貿易再次則
百工技藝督其專課一業毋許遊手曠惰習染非為違
則保甲長報官提伊父兄責懲仍將本人枷號遊行四
鄉以為惰民之戒如保甲長徇隠不報及挟仇誣報並
罪不恕
一講鄉約蓋民無常性習俗則移孔子曰性相近也習
相遠也使其日聞善言自將感慕而為善行風俗漸淳
人心漸古又安得有雈苻之劫掠輕陷法網哉恭照
上諭一十六條昭示尚德緩刑化民成俗之要久經刊
刻通行乃地方官尚有化導未純奉行未力應再申嚴
嗣後各州縣官務於每月朔望躬詣明倫堂督率教官
齊集諸生及父老子弟人等將
上諭一十六條内教孝勸忠和鄰睦族勤學務本守法
奉公等事宜逐條詳繹宣揚婉轉勸導切實奉行其僻
遠鄉村應敦選齒德並優允堪士民矜式之人聘為鄉
約大村每村一人小村或數村一人亦如前制按期講
誨不許胥棍濫充亦不得藉端生事該州縣如果能勸
率有方風淳俗美闔境全無邪僻匪類者本部院察實
官則以賢良
題褒鄉約免其雜差仍給匾以示奬勵
一禁需索查以上各規條如遴委保甲長及建樓修柵
烙船等事與夫造冊取結諄諄誡諭莫非本部院一片
苦心欲為百姓籌畫安全至意全賴循良有司打點精
神推心行法著實舉行如敢陽奉陰違藉端需索倚法
作弊本部院耳目最近一經訪實官則摘印羈候飛章
題參役挐立時處死其保甲長如敢欺壓鄉愚及一切
詐索事發俱照衙役犯贓嚴例重究決不姑饒
嚴禁抽豐諭
江南財賦重地連歲災荒十室九空凋疲已極司牧各
官身在地方自宜軫念艱難多方體恤以培養元氣鞏
固邦本乃有等不肖竭盡民力濫結親知而往来過客
絡繹如雲或挟勢需索輾轉請托或冒稱瓜葛盤踞招
摇包攬詞訟顛倒是非凡民間借盜勾逃詐財假命以
及戶婚田土細事無不說合線引暮夜分肥出入衙署
拴通地虎廢紳惡棍起滅風波網羅局騙威逼聽斷無
厭貪婪把握官柄屈抑下情交遊饋送金錢悉是小民
破家脂血抽豐作耗竟成通病本部院深悉此弊合亟
嚴禁為此示仰督屬文武官員紳士軍民人等知悉嗣
後此等大胆遊棍務要各自斂迹不得仍前周流出沒
見利忘命地方官先潔己自守毋得曲徇情面交結此
輩吮吸我民通飭僧道寺院歇家各處不許潛留頓宿
如有前項情弊一經告發訪實定置以法地方官並從
重參處斷不姑寬一線也凜遵毋忽
禁送節禮諭
交際之道古今不廢而名分所在體統宜清本部院督
制兩省與各州縣各官勢位懸殊舉劾攸關若逢時饋
獻希妄通達本部院安肯收受敲骨吸髓之贓物而平
分男盜女娼之報應也除檄行藩臬轉行飭禁外合行
出示曉諭為此示仰督屬文武官員人等知悉一體遵
照毋違
又批
當此官民交困之時如此行徑鬼神寧不切齒令人痛
苦也
勸令節費諭
惟儉助廉大夫士民所共知也優伶大席雖敬客甚為
糜費情誼反不浹洽即間有行者除子孫慶祝高堂餘
悉止之至於親友坐談道義人情所必不可少一飯五
簋足矣不惟自免借貸實所以仰體
聖主崇儉至意
嚴禁輕生諭
天心好生民命至重乃有無知愚氓罔惜身軀或因口
角微嫌或因睚眦小忿輒尋自盡投繯溺井服毒而死
者比比皆然原其意謂拚一死可以圖賴他人殊不知
自盡無抵命之條而已死不可復生抛父母棄子女永
絶夫婦之好舉家號慟慘目傷心死而有知不識其追
悔當何如也古人云生死亦大矣何可因一朝之忿自
行戕賊致死哉此皆愚夫愚婦一時短見不知此身所
關之甚重也父母生我則我之一身為父母所倚賴我
生子女則我之一身又為子女所仰給輕生自盡耄年
父母何人奉養幼小子女何人撫育人雖至愚莫不有
愛父母憐子女之心何其忍於抛棄乎有死之重比於
泰山者惟男死於忠孝婦死於節烈乃為得所若因微
嫌小隙憤恨而死男為頑蠢婦為潑悍不孝不義非節
非烈枉死而不得善名徒貽人以訕笑由此思之其亦
可以猛省矣至於奸惡之徒指尸訛詐糾衆毁人房屋
碎人家伙搶人衣貲逢人亂打凶暴等盜賊輕生之人
謂死後有此一番可行故拚命之念由之起也除已通
檄各司道府轉行出示飭禁外合再刊刻曉諭凡居民
人等無論男婦各將身命自重保全父母子女慎勿因
一時嫌隙短見輕生倘有投繯溺井服毒身死者指告
他人槩不準理若以自縊自溺自毒捏為謀故毆打情
詞即坐以誣告之條若不經官糾衆私行打搶借端訛
詐一槩拘挐申報本部院治其搶奪之罪各宜凜遵毋
忽
革秋審陋規檄
本年五月二十六日據江蘇按察司呈詳請禁秋審陋
規等事到部院據此隨於詳内批開秋審陋規有司借
端科派里甲需勒行戶本部院已經訪悉今該司能猛
力革除焕然一新深為可嘉仰即立榜嚴禁各屬敢有
故違立即揭報以憑參究等因批行并全詳抄粘外為
照該司衙門從前於秋審一事均有陋規私派情弊本
部院正在嚴察挐究今值該司履任方新諒能潔已率
屬以除積弊誠恐有司仍蹈前轍恣意科派及積蠧奸
胥借名滋擾合亟嚴飭為此牌仰該司官吏照牌事理
即便遵照嚴飭胥役不許借秋審名色需索有司以致
州縣科派里甲勒取行戶仍一面通行所屬立榜永禁
嗣後如有前項情由訪聞立即據實揭報官聽特參役
挐處死斷不寬貸文到先將奉行過遵依報查
嚴飭旗下買人檄
照得旗下買人雖有無論地方著用正印官印信準買
之例但聞江南習俗每有假冒籍貫僱充中保之弊用
印官一時被其欺蒙及至投旗復逃原籍地方何由而
知往往民人窩逃有司失察強半皆出於此合行申飭
為此票仰該縣官吏照票事理嗣後如有旗下買人用
印者先將所買之人姓名籍貫及媒保等人俱報本部
院存案一面提集契内媒保嚴訊真正籍貫姓名并將
媒保之兩鄰保甲先行提詢面驗契内媒保是否真正
本地住籍之人取具甘結然後用印如媒保係他縣人
移明彼處有司存案除出示曉諭外倘敢仍前混行用
印養癰害民官參吏處不貸
禁田房找價檄
照得民間田房彼此交相買賣自必憑中按時估價兩
相情願而後成議未有絶賣之産復又告找告增者近
訪江南陋習索騙成風當其棄産之時未免田地荒蕪
房屋傾圯或因賦税無出或因婚喪乏資彼時勢處燃
眉急覓售主及至憑中議價契賣交割買主執業之後
漸將荒田佈種成熟頽垣修葺改觀不知幾費經營而
原主突萌索找之念遂有地方勢豪垂涎美産設謀扛
帮更有一班訟師地棍播弄風波不曰半價鯨吞即曰
利債滾算訐告經年居間硬証有司視為置産之人必
皆殷實可啖濫差勒索稍不遂意斷贖斷追以至小民
受其漁獵甚至有衙蠧侵盜錢糧追比不前動以變産
為名掗賣良善株連蔓引貽累無辜種種錮弊若不痛
加剪除民害何所底止合行飭禁為此牌仰該司官吏
照牌事理即便轉行各屬出示嚴禁嗣後如有奸民將
已賣田房告找告增并地方官擅行準理以及勢豪訟
棍夥同嚇詐者許被害之人赴轅控稟以憑參挐究處
仍將通飭遵行過緣由具文報查
清理獄禁通行檄
本部院初膺
簡命總制兩江軫念民生疾苦凡興利除害之事自當
漸次舉行所最關心者惟各監所人犯俱係無知赤子
誤罹法網雖孽由自作情實堪憐當此
恩赦普頒一切罪犯咸邀原宥且時逢熱審天氣漸炎
若槩行淹禁臭穢薰蒸勢必傳染疫癘監斃囹圄深為
憫惻所有各監所人犯凡係
赦前并現在審理輕罪各案自應立速清查分别保釋
合亟飭行為此票仰該司府官吏照票事理即便通飭
所屬親詣監所逐一清查凡係
赦前例應援宥並現在審理輕罪各案情非重大者立
行保釋毋任奸胥留難勒索概行濫禁如盜叛等案係
欽案内緊要重囚法應監固者仍飭令獄官禁卒均給
囚糧打掃潔淨毋使穢氣薰蒸遇有疾病速撥良醫調
治並嚴諭獄卒不許凌虐罪囚如敢故違一經本部院
訪察得實立即差挐處死仍將應禁保釋人犯開明事
由備造清冊呈報核奪均毋遲延
批蘇松道清理獄禁詳
據蘇松道詳稱各屬監房每因修理錢糧奉裁致多坍
塌上漏下濕疾疫易生雪虐風悽飢寒難免仰請通行
嚴飭守令各捐己資將監舖房屋凡有傾頽損壞之處
逐一修葺務期堅固仍責提牢吏卒旦晩用心打掃潔
淨庶不致薰蒸穢觸染病傷生至於囚糧一項雖有捐
設銀米但此關係報銷必
欽犯及部案有名者方得分給其他流徒以下并寄監
别屬解到事犯皆不與焉果係真無家屬凍餒堪憫者
多方捐措加意周給庶獄底餘生賴以全活再如禁卒
凌虐罪囚其害不可勝言或横行杻械或遏絶獄食皆
因需索未遂更有牢頭酷灸新犯尤為慘烈一待新囚
入禁百端苛索講盤斂費苟不饜壑置之黑阱冤柙以
至弔拷威逼湯火非刑無所不至串同捕卒教賊扳良
尤其長技或有身家之人偶犯羈禁必倍遭其迫脅荼
毒不至滿欲不止相應詳請痛加禁絶等因當經批開
披閱捐給囚糧修理監房句句痛切字字哀矜不覺惻
隠之心勃然發動本部院前任閩臬躬親察監嗣任直
撫惟囚犯厪懷不謂今日幸獲同心也至牢頭之惡更
為慘毒本部院曾任粤西柳州府羅城縣令賑府監囚
犯哀訴牢頭禁卒之虐
天日俱慘仰速時刻留心嚴飭所屬矜恤囚犯勿令飢
餒監房勿令滲漏免染病疫陰功浩大子孫受福無窮
仍候通行兩臬司實意倣飭決不有辜美意良法也
批朱同知甘結
從重參處此
王法也本部院豈肯輕輕放過於天地鬼神何與省心
自問發為誓詞孔夫子曰丘之禱久矣如予所否者天
厭之非誓而何誓雖為下等人說法然君子戒慎恐懼
工夫不外是也尸居而龍見淵默而雷聲又何說與孟
子云書曰天作孽猶可違自作孽不可活又云如此則
與禽獸奚擇哉又云人見其禽獸也又云獸相食且人
惡之又云孔子曰始作俑者其無後乎又云桎梏死者
非正命諄諄告誡何嘗不說到身家性命禍福上邊如
今貪贓剝皮的提起筆害怕講這話頭殊不知舉頭三
尺有神明如何瞞得過他去立意要改惡一刀兩斷筆
下就活現出一箇閻羅天子来重重地獄如在目前便
時時打點一念一事猶不敢肆意貪贓如輕描淡寫姑
且做箇戲法兒頑一頑殊不思湛湛青天不可欺就有
許多凶神惡鬼緊隨莫愁不參處就有參處的日子家
破身亡子孫討飯吃
君子做事如青天白日何諱之有如今的人不知悔罪
都吃了諱的虧知之
檄示剿海行兵方略
照得用兵之道無論賊之多寡總貴謀出萬全故為將
者每事謹慎自不難於克敵奏功今逆賊周雲龍潛踞
舟山雖屬海上遊魂然亦未可忽視且摉剿之師出於
兩省未免混淆江南船兵乃京口崇明川吳各處調集
又非該鎮練習之師尤可慮者兵行詭道該鎮提兵出
洋惟恐賊人奸謀叵測更須著意伺察即如浙督部院
所題閩船十隻於十一月十七日夜乘潮欲進海門及
被汛兵攔阻而黎明已開行北去此等關鍵不可不加
防備再軍機往来全憑印篆慎勿纖毫疎略種種機宜
均須慎密為此照會該鎮俟京口五十七船齊集吳淞
之時即將官兵數目配定船號造具清冊三本擇定日
期一面起行一面通報以憑移會浙省督撫部院會疏
題報並行沿海經過營汛知悉爾受兹委任務須持重
謹慎各船領兵將領俱宜和衷共事綂馭士卒寬嚴並
用一到瀝港即將到汛日期官兵數目通報督撫一面
與定鎮會合每事互相商酌而行毋得彼此參差倘逆
賊投順又須察其真誠方與来歸仍宜多方隄備以防
奸謀往来公文先察印式大小次驗篆文疎密然後審
其移文體綂庶免冒竊之弊軍中號令宜嚴宜明而每
晩暗號更須毖密至於應用號帶旗色一面出洋一面
知會浙洋領兵鎮員文内開載未盡事宜又當臨時斟
酌切勿疎略有負本部院委任至意也
祭天妃祠文
維
康熙二十二年冬十二月總督江南江西部院于成龍
奉
旨會勦舟山海寇周雲龍擇是月吉日命京口左路水
師總兵官張某綂領沙船一百隻官兵五千餘員名會
同浙省出洋摉勦謹以剛鬛柔毛之儀致祭於
天妃聖母座下而告曰維神職司水府名達天庭上扶
國祚下佑民生凡在所禱默歆響應方今盛世江海蕩
平舟山餘寇尚爾頑冥屢逼川沙迭近崇明肆其狠毒
劫掠靡寧奉
旨會勦我旅斯陳百餘戰艦五千甲兵綂領將佐實為
師貞發自京口會於浙津伏望神力呵護前行出洋摉
島風濤不驚天吳避影水怪潛形所向披靡助我威靈
殱此餘孽聿奏膚勲恭惟
聖母鑒兹悃忱
于清端政書卷七
