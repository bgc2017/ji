于淸端政書卷八
兩江總督于成龍撰
吟詠書
五言古
老女吟
妾身已許嫁梅實過三春四德未敢斁歸期何尚迍豈
為儂貎寢應是婿家貧冰融霜又至何以采澗濱布絲
郎可貿井臼妾所親旭日雁聲寂蛾眉低自顰誰家車
和馬百兩爛其隣妾命嗟成薄桃葉空蓁蓁拊心叩昊
天終待結朱陳就使窮難嫁詎將香逐塵悲思古賢婦
饋饁敬如賓卬友心同否有生殊不均
自嘆
病體渾無力閒愁誰與憐炎凉悲二豎狐蜮寄丹田不
願上方劍但持感應篇小官缺養母浮譽惱羣賢久欲
歸林卧豈為升斗牽菩提垂慈訓真覺孽難湔廉隅雖
尋丈光明即佛仙隠微多玷垢冥府不矜全只謂堪瞞
衆誰知難哄天晨夕朝太岳思結再生緣輕脱敝衣裘
予將撇俗纏秋風吹細雨霹靂護青蓮
勸民(黃俗喜訟鎮岐時作此勸之)
閉門且避事省爾窮民錢莫憾居官懶妻孥望爾還倉
中無一粒比日斷晨煙儂自甘心餓嬌兒兩淚漣肝腸
痛碎絶中夜不能眠望爾覓升斗忽聞訟獄牽哀哉飢
欲死尚逞爾輕獧健訟因亡産飢寒猶不悛痛兒兼痛
爾無食誰為憐挖蕨奴甘去爾回種麥田強如羅鼠雀
枵腹與人喧安分救兒女空中自有天莫生狂蕩想官
府自周全萬一無生路清貧赴九泉我今歌且泣勸爾
此長篇
紀行
鷄鳴起茅店晨路漸熹微東北朝
天子周馳望帝畿隻身走古道何必雲錦飛朔風吹栗
冽霰粒灑征衣兩耳兜入帽兩腮削故肥足冰拳鐙䠥
手皸垂鞭揮南楚寒暄半六花滿亦稀前後難遮顧僕
夫徒歔欷急求旅店火冷戰念天威晨興復登路重山
白霏霏面目加黧黑鬚髯戟旂旂苦極還自慰歷險忘
其碕指日拜天闕天香可袖歸十年奔故里未息漢隂
機
除夕
除夕三十日江黃萬象新隂雲天地暖細雨柳梅春咫
尺瞻
龍座劬勞自小臣壺漿難濟衆掃榻且迎賓爆竹幾家
響椒盤生㡳塵
其二
政餘空閉目燈燭忽輝光香瓣通三界人天依粉牆朦
朧試一看惻惻使心傷
其三
四壁音容慘忽焉思故鄉老妻知歲事料得一家忙誰
念居官者隻身惟雪霜幸兒伴我側談笑且開觴只恐
倚門望淒然憾夜長
其四
新春指日過遊子整歸鞭舞綵期非遠雁行共一天老
夫惟自苦形影誰為憐升斗羈難去妻孥情共牽况經
饑饉日觸目誰仔肩祈得麥新熟平安報有年家中莫
怨望拂䄂此心堅
庚申除夕上谷署中作
今夕是何夕明晨又一年三冬無再雪萬戶有孤煙爆
竹誰家響盆花幾處鮮早朝齊拜舞誰上嘒星篇竈冷
疇為祀井寒空自漣哀哉孑遺歎忍待麥芊芊
七言古
勸民節儉歌
皇帝二十一載秋海宇乂安平寇孽江南連歲困兵荒
喜今豐稔民樂業我適奉
命制兩江億萬生靈如保赤念爾吳風尚奢靡㒺知愛
養與節嗇乍遇水旱多逃亡滿目鳩形歎羸瘠凡此一
旦致流離皆由平日鮮蓄積
聖訓垂戒示寧儉王制立法重足食易著損象享二簋
詩美豐年盈百室我
皇上諭十六條其四農桑五儉節爾民日習視為常我
今再復丁寧說百王之聖首唐堯土簋鉶羹陋不飾萬
世之師為宣尼飯疏飲水樂不戚後人淫佚與驕奢往
往售田與鬻宅爾民有身即有家仰事俯育資贍給貧
窮之家固宜儉貧可自存免貸息富厚之家亦宜儉富
可長保免賣拆粗茶淡飯儘可飽何苦珍羞侈羅列總
然下了三寸喉一般滋味無分别褐衣緼袍儘可煖何
苦錦綺炫鮮潔總然遮得七尺體一般寒暑無差擇土
壁茅簷儘可居何苦棟宇雕丹碧總然住得百年身一
般坐卧無奇特留得甘旨養父母何苦鼎烹宴賓客留
得膏粱飽妻兒何苦冶遊費杯席留得餘財周宗族何
苦邀福事仙佛留得餘粟散鄉黨何苦信邪求巫覡慎
勿徵歌愛選聲慎勿貪淫愛漁色慎勿畫船競簫鼔慎
勿寶馬裝鞍勒酒樓茶肆切莫登法物玩器切莫覓入
廟燒香都是虚演戲酬神亦無益江寧秦淮蘇虎丘揚
州紅橋好風月人道快遊名勝場我道浪費金錢窟更
有不肖少贏餘便思嫖賭任抛擲百萬呼盧豪自誇十
千纏頭狂不惜又有無知好鬭強聽信刁唆事告訐苞
苴甘作暮夜餽嚢槖罄供胥吏掇非徒作孽招人禍定
應召怒遭天殛或流異鄉為乞丐或䧟非類為盜賊不
知節儉一念差遂淪溝壑膏斧鉞思之可畏亦可痛亟
宜猛省自怵惕趁此豐年有收成大家撙節莫狼藉減
得一分存一分省得一粒存一粒如此積累少至多九
年餘三三餘一縱值荒凶可無患奚憂凍餒虞匱絀莫
待無時思有時常將有日思無日若要飽食與煖衣只
須勤耕與力織儉為至寶一字箴民安物阜無奇術所
期盛世致太平不願麟遊與鳳集但願菽粟如水火鼓
腹含哺忘帝力上為
國家養元氣下為烝黎儲命脉共迎天貺答
君恩熙熙攘攘樂無極我今作歌勸遒人遍宣金口與
木舌爾民各宜書一通毋為負我婆心切
忍字歌
心最慈刃最毒心上如何放把刀做來忍字有含蓄這
把刀按不定鑽出頭來喪身命這把刀按得下任他兇
險也不怕只要時時忍在胸自然利刃都無鋒古來多
少能忍漢百般磨練成英雄我持一忍勸世人更把諄
諄教吳民吳地雖饒民鮮朴江北江南異風俗江北好
勇多輕生江南好訟多速獄好勇皆由不忍來細嫌小
隙搆禍胎或因圖産争田屋或因貪利謀錢財或因狂
戲競口角或因酣酗迷酒杯或持刀棍或拳脚一時厮
打勸不開強者既傷弱者死惹成人命釀成災兇首抵
償斬與絞造意加功罪不小餘人也要杖一百禍到頭
來悔遲了牽累父母與妻孥株連證佐及隣保本無夙
怨非深讐不能忍耐尋煩惱在人止喪一條命自己身
傾家復掃幾番敲夾方成招無限痛苦喫刑拷招成下
在牢獄中衣不遮寒食不飽自作自受理應當拖䧟旁
人做路殍更有一種最蚩氓希圖拌命去害人溺水投
繯并服毒幽魂怨魄先沉淪豈知自盡不抵命近來禁
例甚分明徒然短見填溝瀆縱有真冤那得伸空撇妻
兒抛骨肉重泉風雨泣冥冥皆因一念不能忍多少傾
家與喪身乃若好訟尤可異事起睚眦極微細不肻按
住心頭刀非爭名利只爭氣一投鏇棍及訟師教唆扛
幇無不至彌天架謊雲霧遮平地生波風浪沸賺將片
紙入公門要歇手時也無計書吏承行便索錢差役執
票先講費有司擇肥縱飽婪過客抽豐作芳餌不是豪
衿出把持定有劣紳來護庇到得衙門臨審時鋪班使
用都周緻一家贏了一家輸訟師挑撥燄更熾道府告
過又到司更將院狀包投遞聳動發審與親提上司差
票如雷厲解戶歇家争共攅罪名贓贖誰相替連年屢
月不得休貸盡親朋賣田地妻啼子哭家業消訟師衙
役欣得意早使當時忍須臾豈至今朝空懊悔試觀不
忍致百殃方知忍字召千祥我且細說你細聽忍中妙
義難思量除却臣忠與子孝天倫大義首綱常若使兄
弟共能忍豈肻同氣相䦧牆若使夫妻共能忍豈致反
目生乖張若使朋友共能忍豈教谷風興怨傷若待妯
娌能以忍滿門和氣自吉昌若待婢僕能以忍合家鼓
舞爭趨蹌若待姻親能以忍有時急難來相商若待隣
里能以忍有時貧乏常相幇見人一味只謙遜不使勢
力逞剛強鄉黨孰不相敬重面前背後齊稱揚豈直善
名播當世定教默祐感上蒼富貴之人固要忍忍能造
福逾綿長貧賤之人尤要忍忍則安分作善良讀書之
人須要忍磨穿鐵硯登廟堂力田之人須要忍滴盡汗
血充倉箱行商坐賈須要忍和氣不怕走津梁傭工作
匠須要忍小心不怕缺衣糧聖門言恕我言忍一字終
身用不盡若教用得忍字來境到逆時都是順也無愁
也無悶眼底胸中本蕩平那有五嶽起方寸不慮窮不
慮困水到渠成聽自然却有天公暗幇襯在昔唐時張
公藝百口同居傳九世天子親幸問其由手書一紙百
忍字忍能睦族能齊家旌表門閭稱高義我今治國如
治家視爾萬民如子弟但能刻刻忍在心何難子孝與
弟悌不鬭狠不忿戾太和宇宙皆元氣毋爭訟毋好事
各安耕鑿享樂利一忍不為少百忍不為多忍得終身
坦蕩蕩忍得片刻笑呵呵無災無禍好快活大家來聽
忍字歌
五言律
戊午監試楚闈作
皓月懸明遠奎光暎素秋瑤圖五老獻玉署衆英儔桂
影天香發卿雲瑞氣浮末員微效職為國廣薪槱
赤壁懷古
赤壁臨江渚黃泥(坂名)鎖暮雲至今傳二賦不復說三分
名士惟諸葛英雄獨使君今朝懷古地把酒對斜曛
偶書
春來隂雨多春去晴光好花蕊妬蜂鬚雛翎驚鷂爪柴
門留月看琴階倩風掃物理自如此鶯殘茂葉老
霧
大霧滿虛空山川一混濛人聲遠近際樹色有無中旭
日光微杳羣隂慘薄叢糢糊難見路舉足我心忡
壬戌秋九金陵署夢中作
牢落風塵裏三千白髮新跨虹湖色變嘯月海嵐親椒
雨鐵牛厰菊霜金馬隣
帝鄉咫尺近浩氣達西秦
七言律
粤西九日
冷落荒城又一秋每逢佳節轉添愁黃茅嶂遠今猶古
白髮風凄歎復羞菊瘦懶看空淚落雁回遙望暮雲收
閉門却厭登高去醉裏心魂到故丘
戊申除夕入彭水採楠木宿神祠側作
驅馳王事入彭川旅舍神宫辭舊年七載羅陽梅弄影
三冬蜀道柳含煙石龜氣負星文粲林鳥聲催草木鮮
忽憶家鄉思對鏡明晨霜鬢獨凄然
長安邸中午日
十載浮萍宦異鄉回思已事倍神傷榴裙噴火紅顔好
荷蓋擎珠綠水凉泡雨有無呼吸變奇雲生滅古今忙
悲歌慷慨當年夢白髮空慚續命長
夢境
夢裏單眸一老翁胡床岸幘貎如童横談往事多奇異
笑指英才在座中說到當年開福地&KR0008;蛇嚙體漫飛空
問吾來楚若干紀六載流光荆棘叢
其二
門外依稀佳客至非仙非佛隔窗東贈儂一束古詩卷
蝌蚪開書久别公夢轉含糊難記憶簷前錯認五更風
一聲雲板徹寒署萬事攅心日未紅
夢餐優曇花作(有引)
余讀書山寺時夢餐優鉢羅花即吟一句云仙
人賜我鉢羅花醒語純天上人檢藏知鉢羅花
即優曇花也因賦以誌
優曇曾記夢中餐山寺日高柏水寒雲繞佛龕常五色
香飄精舍比芝蘭生平未識金銀氣偶爾輕抛麋鹿灘
四十年來魔障盡好教拂袖紫霞端
冬至渡淮
鳳陽路值一陽天霜透征裘陟巘巔九里山前沙草合
石頭城角水雲連雙鳬唼喋浮淮浦孤雁翩翻下泗川
馬首北來閒弔古舊陵宫樹不知年
過虞姬墓(在靈壁縣有紅色草見人輒舞俗名美人草和前人韻)
隂陵古道照殘陽策蹇荒塋弔楚亡血灑西風猿嘯月
氣吞白帝劍生霜貞魂傍逐烏騅逝烈骨長凝碧草香
行客莫知悲舞意春來疑作妬新妝
其二
破秦當日衂咸陽及敗誰嗔困北邙玉玦無謀定天下
靑鋒有意謝君王八千歌散腸應斷九里煙銷骨尚香
悔比樊姬差一諫空令妃血舞紅妝
銅雀臺
銅雀空臺漳水流雲横煙斷笑殘丘千門鎖鑰風塵暗
萬里河山落日收才子文章堪極目美人臺榭半成洲
(半為漳水所壞)英雄一世今安在明月依然是漢秋
中途遇雪
隂雲漠漠朔風寒雪染征裘行路難霰集冰凋憐馬滑
花飛枝壓總心酸離披短袖侵膚潤凛冽長途刺骨瘢
更憾蒼頭多怨語何時高卧學袁安
代兄憶弟
天光黯澹雁行斜斷續行雲映遠霞太乙吹藜顛出火
蠧魚蝕字腹生花素琴懸壁宫聲合青草當庭春意賖
太史於今瞻紫氣德星應集我荀家
恩假歸里葬親過固關作
行行復過井陘口白髮皤皤非舊顔回首粤川多壯志
勞心閩楚少餘閒欽承
帝命巡畿輔新沐
皇恩出固關四十年前經過地于今一别到三山
祝蔡忠襄公尊配顧太夫人八袠(有引)
中丞蔡忠襄公以明末壬午開府吾晉時寇亂
蠭起蹂躪三秦公撫循吏民躬駐河上且戰且
守朞年賊不能渡既潼關師潰退保太原大厦
已傾難支一木甲申二月城陷公從容就義北
面再拜自縊于三立祠吾鄉父老至今談公惠
政烈節輒流涕欷歔過其祠下者低回而不能
去余以西河後進景企芳徽瞻拜之餘每深愾
慕今越四十載謬叨兩江節制來蒞金陵適公
仲子方炳應纂修通志之聘獲與周旋詢公家
世清白門戶零替之狀為之歎息方炳言其母
顧太夫人於兹仲冬壽躋八袠負米代養菽水
承歡一門節孝可謂無負公於九京矣聊賦四
什敬祝九如奉以翟衣侑夫兕爵非止情殷介
壽實由義切表忠云爾
中丞秉鉞昔行邊屈指捐軀四十年馬革從容真不愧
熊丸辛苦自堪憐河山百戰丹心痛爼豆三遷彤管賢
忠節並全非易事幾人靑史有完編
其二
晉陽城畔訪遺祠每憶摳衣下拜時老我今開江上幕
遲公未拂隴頭碑編摩令子知家學訊問高堂識母儀
為說諸艱都歷盡冰霜贏得鬢如絲
其三
秦淮襆被急歸装拜母今稱八袠觴南岳夫人親授誥
東吳名士盡登堂洗心鐘磬皈無量藏血衣冠誓未亡
誰似一門鍾間氣獨為家國繫綱常
其四
兩江持節首維風棹楔褒貞即表忠茂苑碧城瞻婺宿
長洲紫府傍墉宫重紆象服華筵上久罷魚軒委巷中
聖代旌門多異典懷清臺築具區東
賀壽
才猷當代仰宗工經濟文章自不同名著玉堂稱繡虎
功齊銅柱集飛鴻一身化育鈞陶際萬姓生成指顧中
從此豫州多氣象惟憑湘澤望高嵩
其二
數年寒署戴清輝為戀深恩尚未歸挾纊何緣同縞帶
捉襟殊愧等緇衣盾邊檄就常摧敵馬上詩成已解圍
敢訂中原霖雨足願分餘潤慰調饑
五言絶句
無酒
一夜一壺酒牀頭已乏錢強欲禁酤我通宵竟不眠
春雨
屈指春三月連隂九十朝花片落泥涔柴煙帶濕燒
春暮
清明方過去榖雨又新來眼看春光盡遊人何日回
客訪溪
我來客訪溪獨坐夕陽西古道荒已沒隔籬聞鳥啼
辛酉上元上谷祈雨作(時經臘無雪恐傷二麥持齋三月冀少回天意故作)
(此示羣僚俾各知所省戒云)
皓月當空照黃塵逐日飛求沾驚蟄雨腸斷幾千回
七言絶句
羅城署中閒詠
窗前馴鴿行書案驚醒主人午夢時起坐閒看十七史
古今成敗有誰知
其二
子厚當年被謫時柳州城上寫新詩那知千載存亡後
我與先生共客羈
濮湖夜月
水落林空蔓草長猿吟虎嘯石龕傍攀蘿尋勝窮人力
月色悠然照古塘
東津漁火
夜靜沙寒灘水鳴雲横露冷渡浮萍星垂兩岸靑燐見
故遣幽人撒網驚
魚城煙雨
石城遥望碧雲端峭壁荒凉煙水寒屈指興亡幾許事
清風明月在江干
金沙落雁
金沙依舊掛灘長孤雁飛飛下夕陽煙斷水寒棲不定
稻梁覓處是他鄉
晩菊
年年九日報花開偏爾今年懶脱腮似怕主人添瘦骨
綻黃歛影乍徘徊
其二
桃李芳菲盡有期菊花愛晩獨遲遲西風搖落今重九
尚爾韜英更待誰
其三
籬邊把酒問青天何苦繁霜帶醉煙縱使向榮嗟已暮
更遲疎影益人憐
其四
一般培植百花臺衆卉争妍不肻開趁取清標須速發
莫虛涼序問將來
有感
書生終日苦求官及做官時步步難窗下許多懷抱事
何曾行得與人看
偶吟
石崇豪貴范丹貧生後生前定有因傳語世間名利客
不如安命是高人
寫夢
終日思家悵復吁夢魂飛泊洞庭湖忽驚信篆歸何處
别却耆童覓舊途
中秋值雨有感
正擬中秋看月華無端雨後黑雲遮天公有意朦朧過
不許淸光照碧紗
其二
歲歲中秋離别天登樓羞看月團圓嫦娥會得愁人意
雲閉寒宫合早眠
秋吟
一年又有一年秋難禁時時憶故邱獨坐琴臺心萬里
庭前草木盡含愁
其二
漫誇解綬是何人五斗安能強絆身屈指古今猶未遠
閒看菊蕊倍傷神
春月
臘月出門履雪山梅花向暖綻紅顔春來桃李横岡嶺
我自披裘草色閒
蜀中山行
幾人鞅掌幾人閒山裏僧家獨閉關風雨一犁堪自慰
醉歸春社月西灣
自吟
逢人漫道不如意滿腹原來不合時回首靑山千萬里
樂天安命亦何疑
鷄冠花
亭亭赤幘岸臺端傲出風霜不自寒要識朝陽憑一唱
扶桑高捧海瀾安
成都
兩任邊荒嚢乏錢低頭羞語尉巡前淮隂受却少年辱
也了前生一惡緣
其二
易老馮唐虚歲月難封李廣未公侯晉秦同好今吳越
只為方圓不可儔
其三
萬里孤舟亦一官窮途主僕強加飱單衣難禦朔風冷
倚戶無言白眼看
送王子重公車
三年簡鍊揣摩成喜送公車上帝城我到八閩將改歲
杏花時節看題名
贈屬邑
浠川淑氣冠齊安撫字催科萬姓寬尤望冰壺澄到底
神君年少足稱歡
讀聘君歌
挑燈夜讀聘君歌句句關情觸目多萬物生來同此性
吾民不聽却因何
其二
挑燈夜讀聘君歌引得船頭駭浪多風雨無心猶會意
吾民不聽却因何
其三
挑燈夜讀聘君歌水底魚龍噴浪多浪裏魚龍猶聽講
吾民不聽却因何
其四
挑燈夜讀聘君歌江色星光隠沒多雲横斗轉星還現
吾民不聽却因何
其五
吾民不聽却因何豈是吾民癡詐多定有個中真線索
從容細讀聘君歌
其六
吾民不聽却因何笞杖流徒總是多偏與人猜猜不著
從容細讀聘君歌
其七
吾民不聽却因何月旦鄉鉊講亦多室暗心虧神目電
從容細讀聘君歌
其八
吾民不聽却因何表正影端差莫多俸禄脂膏皆妙語
也須添入聘君歌
壬戌九日
人人盡說登高好惟我求閒不得閒山後山前無數景
叮嚀遊客莫空還
題王子重書室句
盆魚窗草真儒意茗椀爐香靜者心
補遺
乙卯春題書雪堂
竹笋纔生黃犢角蕨芽初放小兒拳試尋野菜和香飯
便是黃州二月天
詩餘
憶王孫
黃昏獨自聽烏啼芳草樓前漸滿堤寄語王孫莫意迷
蚤須歸花影將斜月欲西
如夢令
歲暮容顔非舊食少形骸消瘦睡起不勝愁頻呌蒼頭
斟酒斟酒斟酒夢見故鄉花柳
其二
赤壁鶯啼岸柳岐鎮雨肥園韭憶别若為情且看燕飛
紅瘦回首回首穀雨淸明時候
滿庭芳
脱却蠻烟奔離蜀道三年又到光黃生來命薄才力比
誰強眼見此身已老消磨了多少疎狂百年裏有幾人
跳出傀儡逢場思量還故里簞瓢陋巷澹泊何妨任
隨緣過日說甚彭殤幸遇杏花赤壁訪遺跡感慨悲傷
尋兩地半邱荒草一望白雲鄉
百字令
楚天和靄忽風狂雲黯霎時雨洩濺入篷窗噴碎玉濕
透竹穹珠滴鼉怒龍吟雷轟電掣永夜無休歇桃燈倚
枕危檣只恐吹揭待旦爽氣微開枝頭梅子閙似金
丸擊菡萏池塘花葉好醉倒渾如無力紫燕無聲烏鴉
影滅一帶柴門僻幾人酣飲頓忘昨夜岑寂
風流子
曉風吹破屋春將暮聲碎滴簷頭見霧繞千村珠開萬
樹銜泥燕子帶濕歸樓心歡喜點來翻麥浪響過徹溪
流茅屋閉門靑山洗漱牧童幾個戴笠騎牛停雲時
午後凝眸望滿目繡錯田疇恍惚紅遮古道綠暎滄洲
願自今伊始桔橰掛月禾秧飲露婦子嬉遊懷想醉翁
遺跡今古誰儔
西江月
終日陰雲霡霂空過上已踏靑殘紅片片滿長亭兩岸
浮萍靡定鶯報春歸誰送遊人獨歎飄零五更杜宇
更難聽萬囀千愁不竟
其二
百歲春光有限一年幾度花紅及時笑傲趁東風正好
鞦韆輕送無奈人生易老又當零雨其濛淸明寒食
總成空看破浮雲如夢
附古文(序二篇墓表一篇)
江南通志序(任兩江總制時作)
我
皇上御極二十有二年癸亥禮部奉
旨檄催天下各省通志限三月成書臣成龍承乏兩江
總督應董其事江西去臣駐劄江寧千有餘里乃
檄署江西巡撫布政使臣張所志草創送臣審定
送部其江南省通志則臣成龍與江蘇撫臣余國
柱安徽撫臣徐國相徵屬府州縣新舊各志及先
儒先賢著述論建之有關地方應備採拾者開局
江寧延聘在籍儒臣及丈人宿學通達治體諳悉
典故者編纂稽考甲乙次第而臣成龍臣國柱臣
國相且相與親為討論焉并董在局諸臣就明繼
晷敏皇將事計六閱月而書成共七十六卷臣成
龍以職掌所及當有以序其簡端竊見九州之土
宜貢賦載於禹貢中古丈尚簡質不事詳贍其後
周官所掌三墳九邱與禹貢所載體制不同而秦
漢所收列國圖籍時久世遠莫可較訂嗣後或有
所述出自一隅一事不足傳信即陳沂楊慎所撰
山東四川通志固稱善本然皆私自屬草體例未
純
皇上乃渙大號申巽命先取各省之志以成一統之志
正欲於衆中求其詳於繁中舉其要夫修志之役
必始於縣縣志成乃上之府府薈集之為府志府
志成上之督撫督撫薈集之為通志通志歸之禮
部然後輯為一統志於是無所不該山川貢賦土
産人物之類無所不備上下數千載使之瞭如目
前然則通志之舉其事不綦重而為之不綦難歟
且江南之視各省纂集雖均而難易懸絶何也各
省通志原有成書而江南絶無所本事屬創始未
易周匝雖窮博採豈無絓漏其難一也孫吳六代
以逮明初其經國大猷代各異制披尋史乘浩如
煙海旁考别紀又多舛誤稽辨雖勞詎協至當其
難二也江左人物甲於四方偉人駿烈尚疑遺佚
至如節孝隠逸悉存姓氏既恐淆雜欲裁訛濫慮
沒幽潛其難三也所見異辭所聞異辭紀載歲月
遠於春秋虞初雜志任情好惡志家之體無容疑
誤並存裁量之能豈盡銖黍不爽其難四也大江
左右僑立州郡分隸不常命名變易考往已多無
徵準今何由參覈其難五也而臣等又以迂疎不
學之才兼以簿書塵冗之苦短綆汲深曷能勝任
惟是祗承
詔旨與同事諸臣其詳其慎纂集成書止足以備一統
志之採輯而未敢自信為良史也顧臣成龍自策
名入仕仰見
聖治右文
皇上單詞隻字皆足與詩書典誥争光逮及備官畿輔
聞見益親近又與江蘇撫臣國柱共事撫臣國柱
久在
禁庭身依
紫極常語臣成龍
皇上以天縱之姿好學稽古講筵詰難燕閒辨問多發
先儒之未發
宵旰之暇考核異同披覽得失未嘗旦夕釋卷頻命詞
臣有所纂著皆足昭垂千載山至於高則拳石出
雲水歸於深而淵泉不竭臣等幸託唐虞之盛世
依附臯益之末光使樸僿鄙陋之所纂輯得備崇
文内庫之目以垂不朽臣等實有榮幸焉是為序
樂經内篇序(任福建臬使尋陞方伯奉命陞直隸巡撫時作)
余承乏八閩實司臬事白雲在天每刑人於五聽
之庭懲暴亂理冤抑呈制憲姚撫憲吳兩先生以
上讞於
天子雖生人之念日厪於死人之法而桁楊三木痛楚
哀號常不得伸展眉額用是恒憬然曰唐虞時雍
風動刑期無刑成周刑措不用何風之淳也太和
在宇宙詎易言哉臯陶士制百姓於刑之中以教
祗德與后夔典樂教胄實同源而異流何也樂陽
刑陰樂仁刑義未能漸斯民於骨髓即日取斯民
而督責之未易善也語曰禮樂不興則刑罰不中
其是之謂乎故知樂者禮之根蒂尤刑之神髓也
孝經曰移風易俗莫善於樂良得其原矣毘陵張
子炅生彙十三經之語樂者成其書曰樂經内篇
攜就商訂余曰千金之裘非一狐之腋思無邪一
言克備全經善得其解者觸類可以旁通裒集衆
美雅可自命一家是編原本太和之保合深究祀
天神祭地祇享人鬼之奥義自天命人心三綱五
常之大以及日用起居之微靡不悉備而且攷律
吕之相生定宫徵之互叶旁搜廣採舉凡正聲子
聲正半變半之說鮮不備具研抉精密器與人合
德以音傳淸濁隆殺罔有遺缺即謂該樂之全可
也昔后䕫韶箾鳳凰來儀師曠清角鳴鶴率舞馬
仰秣於巴瑟魚出聽於牙琴聲音之道與造物通
其感召洵有莫知其然而然者故知樂之微其於
天下無難矣樂記曰大樂與天地同和今
聖天子建中和之極正德利用厚生九敘維歌矣凡贊
㐮歌敘者惟以樂防民之情而教之和則以致鬼
神以和邦國以諧萬民以安賓客以悦遠人以作
動物躋天下於唐虞三代之盛於以鼔吹休和即
雲門咸池韶濩六代之樂舉不外是苟不探其原
而僅求之黃鍾累黍遂致阮咸譏荀勖之尺短和
峴病王朴之聲高李照縱黍嫌於太長胡瑗横黍
苦於太短或專求之金石而鬴斛有古今之不同
斗臬有眞贗之難辨紛紛於制器吹律以祈合天
地之元音安能興雅頌而復古樂也哉抑聞之唐
太宗有言朕聞人和則樂清若百姓安樂則金石
自諧矣是誠得與民同樂之旨易雷地豫豫順以
動故天地如之此作樂崇德之所由來不可識政
教之大成也與披覽是編踰月忽移藩署更懼不
克負荷屢上之姚吳兩先生兹復奉
簡命北綏畿輔任愈大責愈重益深惴慄爰以教民和
一念用自策勵因公之同好導揚太和共覩
聖治之咸五登三焉謹序
驍騎將軍柱石王公墓表(任湖廣分巡下江防道新陞福建臬使時作)
公(諱)宗臣號柱石南陽淅川人生有異徵偉骨相
膂力絶人喜韜略射獵禹山洧水間以雄桀自命
弱冠遊荆益
國初滇黔未入版圖公即審順逆仗策來歸
世祖章皇帝嘉之命從事郢鄂今
上龍飛之五年滇蜀平江漢底定
上念豫楚隘要惟西陵弋陽為重鎮晉公都督僉事駐
黃州公至則簡練將士蒐乘補卒於戟門右隙地
闢射圃超距翹關角力較藝立廟祀馬神春秋取
駒閑廏蕃庶暇則角巾從容柳蔭中指顧形勝用
兵之地以示將佐公紀律既嚴什伍無舛彍弦之
士襏襫耰鋤懽然聚處樵牧近於梐枑鷄犬放於
營壘其威重慈惠如此性藹厚愛敬士大夫士之
賢而貧者民之孤寡篤癃者歲時賙給以為常而
其自處則甚約或饋美酒十數罌悉以頒之麾下
雖古投醪挾纊何多遜焉康熙七年有隣鎮叛卒
匿大崎山中摉牢四出公命偏師馳往擒其渠魁
九人送大府餘黨遂鳥獸散歲大饑首倡捐賑存
活數萬人
上聞加一級十二年癸丑冬滇黔變起倉卒公不震不
戁惟申國威明號令備戰守明年正月三日大司
馬撫軍張公檄守武昌公星夜率兵往元夜有警
公謹斥堠息燈火停漏鼓分哨九門而自環甲坐
譙樓上夜半領十數騎周巡雉堞竟夕惟飲湯一
盞而已賊寢謀不敢發是時大司馬出奇制勝視
公如左右手五月麻城東山賊起公請於大司馬
率師東下值守憲徐公疾趨至麻城相與贊畫悉
中機宜且𠞰且撫不旬日東山平冬十月江右賊
出鄱陽陷湖口數縣進逼楚境蘄州大震公奉大
司馬命急駐蘄與下雉一軍為掎角時精甲盡在
武昌而公所部多新募糧餉匱軍容未振余力圖
芻糗並贈火槍百口公立赴蘄蘄民稍安公委羅
田守備黑子駐黃梅清江鎮會禁軍樓櫓西上夾
攻賊賊敗走收湖口星子諸縣自蘄以上金湯安
堵事聞
上大嘉歎數賜紀錄而公以勞瘁病作和門星隕櫪馬
夜驚嗚呼痛哉時康熙十四年二月廿二也大司
馬思公功特疏請䘏曰方兹多事之時該將勤勞
頗著與尋常病故者不同今王宗臣幼子伶仃窮
途旅櫬情實可愍應否比照夷陵鎮標馬之迅病
故之例恩賜存䘏少慰忠魂激勸勞臣俾服
皇恩靡盡疏上
天子惻然改容奉
俞旨賜祭葬先是康熙六年
覃恩誥封驍騎將軍元配劉氏封夫人並封二代考妣
如其官廕一子入監讀書公子名麟紱公卒麟紱
甫六歲居喪成禮今且十齡舉止如成人穎異能
文黃之人既德公不忍其裔之歸豫也相與留公
匶而公素與里中王氏篤兄弟誼有年麟紱將長
為黃岡人康熙十七年戊午十月二十九日卜葬
公於縣東還和鄉楊坂之原既建塋兆既揜黃腸
畏壘相鄉永思無疆嗚呼哀哉麟紱聘現任武昌
府城守都督僉事李公諱兆捷女女二俱幼未字
公之葬也既礱石鐫誌納壙中而黃之紳士以余
知公最深屬文表墓摭實直書用告來禩覽斯文
者有所考述庶以禆國史焉
鄭肻崖詩集序
肻崖黃岡幽人也自臨臯赤壁閩海春潮燕山朔
雪靡不晨夕與共昨年秋又訪余於三山石城再
閱冬春矣肻崖有句云赤壁清風連越嶠金臺明
月又揚州洵浮蹤聚散眞歲月也比北道就養於
上谷之堯封余摉其行笈有自為詩殘紙蠧蝕得
近三百首詩道性情本取其温厚和平有關於世
道人心此四始六義之所以風世也今肻崖栖心
道岸放情塵表足跡所至弔古品今不為凡響或
時闡聖賢之微丈或時寄漁釣於烟水或時慨昔
人之不可見或時抒境遇之所欲言咸以聲韻自
寫性情總不欲以姓名聞之海内余素同漢陰南
北互忘賓主不急為之裒彙成帙懼漸以為不足
輕重愈遺落廢棄特屬繕寫授梓庶宇内讀書學
道高人知瀟湘江漢間尚有張子同陸鴻漸其人
而肫摯悱惻猶髣髴靈均山鬼天問諸篇閑衛正
學更溯源道州濂溪紺寒清水也爰濡筆而弁其
端
跋鄭肻崖詠筠陽書院七賢詩
聖學自濂洛關閩後躬行實踐閑衛孔孟正宗者
代不乏賢其穎慧高明流入葱嶺教外别傳者亦
復不少得此直指仁體功用仍不外子臣弟友贊
頌七賢各如其實洵不敢跬步違背可謂篤誠之
學
跋鄭肻崖漁舟詩
余在黃州九年交肻崖老人最深比癸亥春日秦
淮石城間出畫冊釣魚圖展翫良久雅與張志和
陸龜蒙同一風尚余不禁神遊浩浩烟波中矣因
捉筆題曰風雨晦明皆造化山河大地一漁翁
于清端政書卷八
