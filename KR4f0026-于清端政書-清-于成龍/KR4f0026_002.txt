于清端政書卷二
兩江總督于成龍撰
黃州書
初至黃郡與友人書
天下有極苦之地居之久而不爲苦者羅城合州是也
天下有不苦之地入其境而即爲苦者黃州是也羅城
爲蠻烟瘴雨之鄉其苦古今人共知之然久之而茅屋
頽垣布衣疏食裸體跣足長歌痛哭習以爲常彼其心
不在此也在乎欲全生歸家而已又久之而時和年豐
盜息民安官民親睦在下易於見德在上易於見功日
用之需費有限而一於儉上司禮節不行無所憎惡迨
至合州人烟絶滅水陸衝煩苦矣僕則挑水運柴主則
讀書飲酒民間供應盡裁上司誅求亦寬往來仕客聞
風而歎惜以去夫役因之無擾在上則曰清操毅敏又
曰刻苦矯厲爲良吏美之又加悲焉憫其窮也在下垂
涕號泣無復官民禮此居極苦之地而不爲苦者也若
夫黃州則不然居郡丞之位履文物之邦署宇嚴肅役
胥羅列士民聚觀耳目雜遝狐裘黃黃者同寅也衣裳
楚楚者屬邑也蒞斯土者主尚可布衣而步行乎僕尚
可挑水而運柴乎爲之治其執事備其傘蓋繁其交際
咸借貸以應而冷署如冰下無以爲德上無以爲功五
窮環至應接不暇如之奈何此居不苦之地而適爲苦
者也八年十二月二十五日蚤舟中驟見小犬長者龐
然幼者突然竟不識爲誰家子徐聽其聲音抱頭痛哭
此命數蹇阨父南子北者九年一旦見面肝腸欲碎者
也頃捧手札數載隔絶如對芝眉灑淚痛懷始知老年
伯奄忽仙遊猶記聶親翁覲旋寄有尊諭勉慰備至尚
存笥中忽焉乘箕上天五内震悼此痛切而難已者也
惟年兄以禮節情爲時自玉積緒萬千書不盡意統希
台照不次
初守黃郡上張撫臺禀
成龍于七月二十五日在麻城縣望花山准武昌府關
移委官賫黃州府印信本日叩恩接印理黃州府事于
八月初四日離望花山初六日至省回復撫部院嚴命
又因新派槽䥷鍋桶等項軍需向閫司領協餉置辦羈
遲數日于初十日辭赴黃州十一日巳時到府即將草
一百萬束照糧均派行各州縣催解已經報明在案又
軍需困民已久成龍不忍將槽䥷鍋桶等項再派民間
情甘自任其勞分委屬官覓買木料差役調取匠作買
辦鐵炭楠竹籮筐木掀撮箕等物查結各憲守催事件
拮据半日神已昏聵十二日早親看起爐處所復清查
堆積公文有黃岡縣縣丞王公濯呈繳日收公文自七
月十七日起至八月初十日止共拆公文四百六十一
件十二日舖司投逓公文九十一件共五百五十二件
自巳時至二更方行拆完成龍不覺頭暈目眩嘔血不
止查各項公文堆積如山咸係要件非經承敢于怠玩
亦非成龍敢于懸閣皆緣缺員塵封一時何以速理且
成龍于本年三月初九日理武昌府事晝夜不遑四月
初四日委往咸寧蒲圻于五月十五日歸省即辦解岳
州軍需五月二十二日委往麻城東山于八月初六日
方得回省數月奔走身履危險罪戾滋深精力已竭夫
以積勞之微軀一旦覩要件之沉積頓使心神驚悸感
成癆瘵之危症目前扶病料理務期新派軍需毫無違
悞但恐病勢危篤將來不可保也合先禀明
到黃州任申飭諭
照得本府新奉督撫兩憲會疏補授黃郡撫綏人民全
賴賢有司相助爲理以匡不逮本府凛遵憲檄夙夜匪
懈爲爾民謀安生樂業之長策寢食未安惟恐有負上
意兹于七月二十五日在麻屬望花山鋪開印視事矣
合行飭知爲此示府屬官民人等知悉嗣後各體本府
愛民至意大家齊心固守清查保甲如有面生歹人聲
音互異立刻驅逐境外務使兵民協和城守事宜照依
往例多撥人役嚴加守禦盤詰奸宄以靖地方該巡捕
員役毋得疎玩取咎未便
爲黃州各屬報災請蠲詳
覆查看得天災流行所在恒有或災于夏而有報蠲夏
災之例或災于秋而有報蠲秋災之例未有如今歲之
水旱相仍夏秋並災之甚者也遍閱九屬士民痛籲州
縣哀請眞淚溢紙上悲不成聲成龍不覺心酸涕流雖
夏災報逾定限乃緣風鶴有警士民奔竄呈訴愆期性
命之念重初不計及水旱之洊至誠有如蘄州里民張
重高等呈稱播遷未歸以致失時不報之詞確爲眞情
通計一歲正賦錢糧既免夏災復免秋災所剩徵納協
濟軍需亦復幾何當此叛賊交訌之日荆岳用兵之時
訛言起滅不常士民居徙無定誠有如前府余三汲所
詳恐欲徵而無民可徵之語實爲有見至于老弱溝壑
少壯流離慘不忍言飢寒切膚羣聚爲盜宜爲後慮此
各屬士民有寧死于他鄉爲民請命計出萬全之詞誠
有如前府余三汲所詳挺而走險黃安知縣徐秉仁所
詳以安爲盜之心瞻前顧後均有裨
國家之碩畫也逆賊作亂人心共憤指日授首當事請
協餉以濟軍需暫寬此日災民之命將來百姓感恩踴
躍輸賦報效者正自無窮誠有如黃梅縣革職知縣王
庭龍所詳留此一邑災黎爲後日種田輸賦之民可謂
痛哭流涕實意爲
國爲民者矣成龍更有請焉目前荆岳進𠞰備辦槽䥷
鍋桶起運草束穀米等項無不藉民力以輸將若寬小
民今歲之賦雖未得小民效順之財而歡呼趨事亦可
得小民效順之力並可得小民效順之心成龍愚昧不
識忌諱綂祈憲裁詳請
題蠲除未奉緩徵之先各屬已徵銀兩並照秋糧盡數
恩豁以救民命以培
國脈合據黃屬士民州縣呈詳妥議申報
請免夷運詳
竊照力役之征古今通義前次赴荆運夷軍糈派黃州
府七千五百石蒙嚴飭僱覓夫驢勿派里甲力役誠愛
養百姓培植
國本之盛意也漢陽僱騾可稱盡善武昌僱驢亦蚤有
成算成龍奉文稍遲忙不及備若買驢僱夫必延遲悞
事晝夜焦思無已設借驢之法言定驢回給主傷損官
賠里民踴躍赴公毫無難色而領運無人點衙役代勞
各役向隅環泣費幾唇舌方有定局各屬照例遵行此
成龍一片苦心於倉卒之際爲濟急之舉期以上不悞
公下不病民已耳無如夫驢至荆便已疲斃日久所傷
必多兼悞運事而荆州之夫驢一呼可以萬計於是委
官審度時勢爲僱夫之舉每石夫價有一兩者有一兩
一錢五分者有一兩二錢三分者除官價六錢五分應
幇夫價自三錢五分至五錢八分不等此外去役之盤
費驢隻之草料賠驢之價値俱屬妄費咸係官賠方幸
運米蚤竣私爲得計倏焉二運之檄又至矣牌仰在荆
夫驢再運然夫驢久已各回將何以應各屬申請盈案
紙上之哀訴盡是哭聲筆端之揮灑無非淚漬成龍之
心已碎術已窮是當年西山之運苦在民而今日夷陵
之運苦在官如逼之仍照前運有司力竭豈甘坐困掩
耳盜鈴安能舍里甲而索竒計也莫若行力役之征光
明正大官民相濟終爲久遠之法如里甲艱於遠行有
前運僱夫之成例在焉成龍萬不得已更有泣陳前次
派武漢黃三府運米之數漢陽府兩縣派米二千石武
昌府除江夏蒲圻通城嘉魚量派外尚有六縣該運米
六千石黃州府除黃梅廣濟量派外止有七縣該派米
七千石前次多派米五百石成龍以運米未必如此之
苦且夫驢可以帶運此五百石之任勞似無傷也不料
一石有一石之費彼此輕重不均各屬議論沸騰今二
運多派之米似難再運如以已派不便紛更查德安府
於已派内新減一千石或可援請伏乞憲裁敇司道公
議定官民運米之法施均派恩減之仁庶奉行不至遲
悞軍需可以濟矣
上張撫臺請免運夫禀
成龍於十九日晩渡江敦請各騾店婉辭懇求無如堅
執不許憂心如焚耑委馮縣丞叩禀憲階漢陽有騾武
昌有驢成龍將何以應即於二十日夜至黃細問蘄水
縣丞王遴自荆至夷路程運米事情荆州六十里至穿
心店三十里至河溶五十里至當陽三十里至玉泉寺
四十里至連平四十里至涼亭二十里至風寶山三十
里至夷陵共三百里山路﨑嶇一夫止負米三斗帶食
米一斗多負决不能行兼有被褥雨蓋之累領米收米
必需半月是一月止可運米六斗也荆州除遵法官僱
外運米一石索銀一兩六錢王縣丞離荆時一兩六錢
已不肯運頃有信自荆州來土人每石討價二兩五錢
是運米七千五百石須費萬金以外黃屬甫定之餘災
傷之際何堪當此苦累目前正餉雖完南漕正在催比
轉盼明歲錢糧又行開徵民窮莫措委實難支官價六
錢五分爲數雖少何至浮加數倍未必非射利之徒乘
機作祟貽害百姓貽悞軍需成龍計窮力竭與士民密
議捐輸夫價以救一時之急伏乞憲臺恩憐成龍苦心
俯允捐輸恩免運夫成龍幸甚地方幸甚
請捐輸運價免役運夫詳
竊照我
國家三十年來愛養百姓堯天舜日海内享昇平之福
一旦吳賊逆天首亂湖北震驚邇來侵犯夷陵
王師會𠞰軍行糧從難容刻緩需夫饋餉勢所必至凡
踐土食毛之氓正效力報恩之日也兹因荆民疲於奔
命派及武漢黃三府黃屬該運米七千五百石敢不竭
蹶從事成龍攷古度今審其時勢權其機宜有用民之
力者有用民之財者名雖殊而實則相濟惟期有禆公
事而已如黃屬者應用財而免用力之區也黃屬九州
縣以時勢言之除黃梅廣濟今夏水災題達請蠲而黃
梅兵馬過往踐傷更甚已蒙司道公議裁減量派不議
外麻城黃岡羅田蘄水環繞崇山峻嶺接豫省之商城
固始連廬州之六安英霍聯絡四十八寨素稱易與爲
亂難與爲治之地去歲么魔蠢動人心叵測屢煩官兵
而麻城令屈振竒黃岡令李經政蘄水令蔣燦羅田令
王光鼎相與戮力撲滅題叙各軍功在案黃安密邇羅
山豫寇釀禍黃安令徐秉仁躬親招撫題叙紀錄在案
黃陂與孝感黃安接壤逆賊搶楊店驛馬查報題明在
案黃屬之時勢如此迄今婦子以寧地方無警然投誠
向化之輩雖云革面難信革心成龍何敢一刻置諸懷
則權其機宜不得不爲萬全之計也查派運米七千五
百石每夫運米五斗計用夫一萬五千名呼之難猝至
聚之深可憂是夫未至荆而成龍膽先落矣奉守憲牌
議運米一石應給官價銀六錢五分則七千五百石應
支官價銀四千八百七十五兩是
朝廷未嘗輕役一民有此官價何處不可覓夫成龍爲
軍糈計又爲地方慮情願勸勉屬民捐輸銀四千八百
七十五兩爲募夫之助少省
朝廷金錢以伸黃民急公之義以彰上憲恤下之仁用
民之財寬民之力婦子仍然以寧地方仍然無警於軍
糈民生未必無禆益也如捐輸不前成龍任遲悞軍需
之罪或恐成龍藉端分外苛派甘心正法以謝州縣或
恐州縣藉端分外需索成龍揭報以謝士民此成龍窮
極計生憂心焦悴權其機宜如此否則運夫之催逼中
途之逃亡運米之遲速一日公事未竣一日憂心莫展
成龍惟有愁悶絶命已耳伏乞憲臺迅飭司道各憲會
議成龍寢食俱廢晝夜望賜恩命以解倒懸之危
謝徐守憲詳免派夫禀
成龍屢聞派夫之議晝夜愁悶如坐針氊於本月初十
日稔知憲臺詳請折價武漢黃三府士民戴如天之仁
隂德萬代
朝廷受無疆之福鞏固百世成龍不覺心折手額踴躍
欲舞復望憲臺一力主議哀懇必行成龍奉命唯謹伏
乞憲鑒
爲麻城請改南折詳
麻城一邑僻處萬山之中東北與豫省光息商固接壤
東南與江南英霍六安比隣不通水次惟宋埠一鎮僅
有盈盈一水九月之後水涸沙淤需用竹&KR1097;僅裝米八
九石不等尚須人在水中牽拽百里之遠出鵝公頸方
抵大江艱苦異常此歷來南米蒙允改折久經憲臺洞
悉無庸成龍瑣陳也目今軍糈扣算已定刻不容緩若
俟麻邑南米接濟夫以盈千累百之米用八九石之竹
&KR1097;輓運曠日遲久欲其速濟軍需豈可得乎在百姓筋
疲力竭已不可言而軍中之庚呼毫無禆益兹據里民
梅天章等呈稱恩詳改折以從民便呼籲痛切成龍悉
知麻城之山隅不近水次更審酌軍糈之緊急難容緩
待不敢膜視合據詞請命伏乞憲恩憐山城水路阻遠
兵食萬難刻緩俯從民便飭糧憲照例允折庶公私有
濟兵民受福無窮矣
上張糧道諫止採買禀
成龍猥以謭劣幸荷恩培感戴終身然覆餗之懼恒切
寸心目前軍糈孔亟憲臺晝夜不遑成龍屬在下吏不
能少助一籌自反深慚第採買糧米成龍有三慮不敢
不爲憲臺陳之黃屬邇來鼠竊狗偷遍地横行憲差賫
銀務宜愼密前聞有盜自省跟憲差至陽邏托憲臺洪
福來差早已登岸倖免無事兹聞來差不加愼密將銀
兩裝在口袋明搭騎走惹動匪類計算恐不可測此露
白之慮一也賫銀採買必訪殷實經紀自可無失兹聞
憲差不察虚實㮣行混領混給若輩領銀之後販猪買
鹽視爲已物不惟遲悞軍需恐此輩窮棍花費一盡攜
家逃走定煩緝追此散銀之慮二也採買軍需係上倉
糙米兹聞憲差遍發示條糙米之外一㮣收買大船小
船絡繹不絶以致民欲買升合不能到手宋埠附近地
方居民已閧然不能相安今聞牙魚坑百姓又有奮不
顧身之舉此地方之慮三也伏乞憲臺密飭差役小心
謹愼細擇經紀糙米之外勿包攬客船仍分些須以濟
民食成龍不識時宜冒昧上陳可否惟候憲裁
上張撫臺請免募鎗手禀
成龍質腐才疎仰荷知遇之恩即肝腦塗地難酬萬一
惟期保障黃土紓憲臺東顧之慮幸今歲雨暘時若百
室頗盈婦子頗寧人心貼息無復去歲風鶴之警逆黨
煽惑之擾咸賴我憲臺恩威並用深仁厚澤淪浹黃民
之骨髓成龍毫不敢有所假飾以欺憲臺也惟鼠竊狗
盜未能絶跡雞犬尚爲騷動成龍恒鰓鰓憂之邇來民
多訛傳調軍前之夫抽民間之丁成龍静以鎮之訛言
甫息忽于本月初三日奉藩司牌召募鎗手某州縣招
募若干名立刻催報前此百姓之所訛傳爲抽丁者即
此故也愚民實不知爲召募也第此亦關係地方安危
大事夫以爲召募則可若定某州縣招募若干名恐未
盡善也黃屬皆耕田鑿井之庶民有父母妻子之關切
其中或有游手好閒情願爲兵者召募入伍彼亦甘心
可濟實用此招募不拘多寡行之則可如定以某州縣
若干之數有司不善奉行畏上督責猝募無一應者勢
不得不押鄉保以公報勢不得不派銀兩以僱覓恐此
一舉地方多囂動矣奸人乘之禍不可測且有成龍不
敢言者遇知己之賢又不忍不言也前荆州調黃協之
兵甚至親友泣別灑淚赴途光景淒慘不堪聽聞更有
一二僱覓代行彼已情願入伍尚且如此况耕田鑿井
之民有父母妻子之累一旦逼以招募之舉又不知作
何光景也伏乞憲臺裁酌俾憲臺焦心苦思剿撫經營
之地方獲以萬全如召募必不可免似不宜分派州縣
限定數目止責成成龍量其緩急陸續招解可否允行
統祈憲鑒蚤爲定議庶人心安而地方無虞矣
上張撫臺招募獵戸禀
庸材腐質蒙恩拔識寵以章服優以異典知己之感千
載一時德難酬報當此逆賊侵犯正大彰撻伐之期凡
屬臣子㒺不奮勵况成龍受憲恩隆重恨不能坐展一
籌少舒憲憂寢食爲之不安于本月十二日已時恭接
憲牌取用獵戸各縣不能奉行致違憲命但獵戸與鎗
手雖同而實異黃屬獵戸最少鎗手可學而能各屬或
泥定獵戸不敢妄報罪誠有由成龍凛遵憲檄多方勸
諭招致年力精壯習熟鳥鎗者濟時之用伏乞憲臺霽
威姑宥各屬無知之愆成龍感戴無既
復張撫臺招募鎗手并運驢夫役禀
張漢一委牌遵諭面給仍再四勸勉竭力報恩無滋擾
地方已赴黃安縣訖於本月二十七日譚以從來黃成
龍復發委牌一張俾與張漢一協力召募乂託羅山生
員羅一者亦往召募不拘多寡此委羅一者便於譚以
從勸募可無他說也運米驢已有六百隻點衙役二百
四十名每夫四名領驢十隻立一小旗每夫二十名領
驢五十隻立一大旗以免混淆驢尾烙印記驢項繫懸
牌書毛色并夫姓名以便認識口袋雨具俱全均有記
號又恐衙役辛苦設備帳房委照磨李德署縣丞唐紹
先督領刻日起行尚有夫驢如法陸續前往木料委經
歷張徙溟催辦合先報聞以紓憲慮
捕盜巴河歸報張撫臺禀
成龍叩謁憲階回府料理運米苦無頭緒以致心火焚
熾又因夜查關廂街道城門一嚮馬驚墜傷成龍倍加
憂悶數日稍愈夫驢亦就甫得安枕不料心火外發膚
生膿胞卧牀呻吟於本月初十日忽聞巴河有失盜之
傳漸不可長成龍扶病微行由徑至鎮入失主之屋細
看前後兩門並無打壞蹤跡情有可疑亦不敢苟且輕
易再行密訪挐獲一犯居住偏僻素行不端十一日復
以點煙甲爲名遍訪眞盜立刻緝挐當晩二更回衙十
三日失主到府文武同赴城隍廟會審失主身無點傷
情更可疑當晩刻挐失主家奴十四日早審窺見隱情
知爲失主奶公通盜也但眞盜未獲何以服失主奶公
之心於十五日晩在葦源口挐到一盜即時鞫訊自認
情眞十六日蚤再加細問滿盤托出則成龍前訊奶公
通盜之情果無差謬隨傳失主面聽供詞陸續呌失主
家僮俾盜識認第一第二供稱不認至第三乃爲奶公
盜大言是他調線開門而失主奶公俛首不能強辨立
刻即將盜口供出的黨差役分佈緝挐大約多係興國
地方慣盜一面差役往興國移文協挐隨將盜與奶公
寄黃岡縣監候差役回府必有着落此夥竊盜毫無顧
忌若不嚴法以懲人人效尤將來何所底止另容申報
憲臺創一懲百成龍因此勞攘數日膿胞益勝臀不能
坐手不能持腿不能站又値木料堆集江干不躬親檢
查終不放心強病支持遍體疼痛不能假寐蘄州木料
先行蘄水木料頭幫已過黃岡不過一二日裁截停當
合幫赴荆地方事宜委張武舉鄒貢生沿路立堡巡防
事尚未竣成龍血氣久衰精力已枯力不從心強勉供
職地方一應事宜伏乞憲臺寬慮
上張撫臺籌捕盜禀
成龍才力疎庸自愧難肩重任久荷憲恩俯鑒至於地
方盜賊横行失主與鄉保朦蔽不報習染成風以致鼠
狗無忌眞堪裂皆成龍已痛切上陳幸憲臺頒式嚴飭
成龍敢不一力奉行若成龍屬員朝夕告誡一已之功
名事小百姓之殘害地方之擾亂事大天理良心安可
以一已功名竟置百姓地方於不問也巴河烏林二案
非成龍抱忿不甘微行密緝又蹈前轍目前烏林港一
事訪有蹤跡但恨成龍力薄不能供養緝挐人等不料
鼠輩仍無顧忌行劫倍甚自蘄州至九江處處變亂成
龍躁激欲死又蒙督憲嚴檄責成龍前在岐亭盜息民
安何今日奉行不力反致盜案纍纍成龍更苦之甚矣
前在岐亭稍有風聲便可傳知朝聞夕挐頃刻立擒登
時處死皆躬親經理今地方寥廓各屬朦蔽不報在成
龍以爲可幸無事誰知養癰至此成龍疎虞之罪其何
能辭無奈遍發捕役各處打聽蘄州又失兩事失主帶
傷鄉保不報州官不知成龍即刻行查務遵憲頒式以
滅此鼠輩特成龍血氣衰弱實不能當此焦勞綂祈憲
憐
上張撫臺籌報水災稟
今歲水災自四月泛漲至十月初旬尚未退涸變出異
常蒙憲駕臨仙桃鎮親看水勢軫恤災黎勅藩司取各
府屬被災情形繪圖請蠲誠覆載斯民鞏固邦本之至
意也成龍愚昧揣度時勢竊有𦕈見上陳凡天下事情
與勢而已官與民休戚相關如遇疾苦何忍膜置痛哭
陳情職所當然若今歲之水災各屬爲民請命此今日
之情也目前西南用兵日費不貲而賦稅全盛之省惟
有北直浙江江南山東山西河南是
朝廷之所入有限而兵馬之需餉浩繁且關𣙜與鹽課
俱不能征如舊額司農仰屋因之官俸役食等項裁扣
殆盡而加徵鄉宦編派屋稅無非艱難補苴之計此今
日之勢也以今日之情審今日之勢國用匱乏災傷叠
告
皇上痛念民瘼
勅王大臣會議蠲免在廷諸臣憂心軍需輾轉無策欲
蠲災則絀餉欲充餉則勸徵勢處兩難此安徽撫憲豫
審情勢有水不成災之疏而部議又有高郵等處亦不
准蠲之覆也目今湖北水災最苦最慘者無踰沔陽潛
江景陵漢川黃梅廣濟如以被水諸縣槩爲請命合計
蠲免錢糧太多部臣必有難色倘如江南事例則最苦
最慘諸邑受害自不可言即痛哭流涕恐難補救或回
天有力幸邀
皇仁而司農計窘必將十六年民賦如鄉宦一例加徵
是以絀於十五年者加於十六年則蠲災之惠淺而加
徵之累更甚且蠲災不過一歲而加徵必俟事平苦若
之何雖
朝廷必無之事成龍籌及兵餉不得不爲之過慮也揣
情與勢之間而期於救民實際或擇被災之最苦最慘
者會請蠲災其餘仍行勸輸將國計與民生相濟爲用
尚未卜廷臣之會議何如也此成龍愚昧之見未知有
合時宜否伏乞憲鑒
報張撫臺地方妖異禀
成龍才疎德薄久荷覆庇兼辱教誨而區區緝盜安民
之私素蒙洞鑒至恩拔郡守惟覆餗是懼倍加防禦幸
履任一載頗保無虞忽於去歲五月大風示警以後怪
異叠見自冬迄今府城回禄屢虐兵民受困或見爲火
團或見爲赤鴉齋戒祈禱茫無一應此一異也猛虎晝
行路絶人稀夜傍民舍巧爲緩步之狀故作嘔吐之聲
哄人出視犬出吠則銜之而去此又一異也有一等賊
民三五成羣匿於林中日將暮伺有孤客粧成猛虎一
喊跳出將客挾入深林縛歸藏土室内不見天日逓賣
他方有一等妖民青天白日大路之上用手將行人臉
上一抹其人即不能言語頭畜行李公然收去此又一
異也至於山隅孤村有一等惡少高郵沔陽流民人物
魁梧衣服整齊口稱討米勒索無厭稍不如意傾家搜
括城市鄉村男扮女粧公然行走沿門乞食徑入内室
與婦人鬧争全無忌憚人不知覺若夫偷盜牛驢到處
皆是成龍欲以德化之而德薄欲以法制之而法窮將
刑不勝刑盜不勝盜矣種種怪異從未經見更可異者
豫省光羅大雪盈尺即黃岡境内雨雪潤濕而麻城黃
安自秋徂冬全無雨雪土堅成塊犁不能入麥未下種
野無青菜固成龍不肖所致亦是造化菀枯不齊目前
開徵不知何狀兹當新正履端之始乃憲臺百福駢臻
之會正千官慶賀之辰亦即萬姓望澤之期成龍備叙
黃屬情形仰冀憲鑒俯賜軫恤以垂弘庥
上張撫臺籌緝逋寇禀
史國柱包藏禍心煽惑地方蒙憲臺面諭密緝成龍凛
遵指授幸未漏網鼠賊就縛咸㐲憲臺威靈成龍何功
敢當奬諭至練長王芳遠等感荷憲恩特賞袍帽銀兩
成龍愈踧踖不安兹奉密諭孫調元汪華之陳克韶成
龍刻即設法迅擒倘遁入黃安便爲籠中之鳥決不致
兔脫貽禍内地但成龍新聞陳鼎業陶白雪潛逃九江
苦無的役緝挐唯望王芳遠張漢一方茂貞來黃密議
陶楊二生成龍給以委牌俾防守畢家舖一帶地方又
六安麻埠告警密邇羅麻成龍於羅田界隣六安英山
等處已發委牌諭有身家生員豫爲防備仍委武舉張
尚聖赴羅偵探成龍揣度時勢另具密禀伏乞憲鑒又
招募鎗手係生員吳之鄒經理成龍因黃梅飢荒募穀
四百餘石委生親往賑救尚未回黃俟吳生回府清查
頂替情由另報
報張撫臺籌捕餘寇禀
才疎性拙幸逢知遇格外殊恩感佩終身黃麻東山仰
賴憲威頗稱寧謐孫調元就擒已除腹心之禍止有陳
鼎業仍祈温諭張漢一遍緝料難漏網訪孝感山峝中
藏賊甲三十副鳥鎗數十杆已密差查起未知虚實江
右寧州賊平興國大冶無驚而黃州可以安枕伏乞憲
鑒外程鎮邦家貧餬口不給武舉魯試挐賊盜一案久
在武昌統冀恩施
報張撫臺獲陽邏僞劄禀
十月二十七日晩據陽邏生員楊瓊枝陶大定出首遊
擊僞印劄綾一段守備僞印劄紙一張同黃岡縣知縣
李經政至衙密繳二生冒雨星夜來黃實屬忠誠當賞
銀二十兩其送劄陳遇之子陳鼎業即刻會同朱守備
委吳把總密擒已將僞劄二張呈驗守憲轉繳合就報
明祈即會同各上憲以備叵測緣係機密事宜恐有洩
漏不便關移
慰諭陽邏士民諭
照得地方之不靖由於人心之未安人心之未安由於
疑畏之未釋陳鼎業父子家世陽邏同鎮士民非親即
友僞劄一案或有附和入黨者或有知情觀望者或有
畏禍結舌者鼎業事露人人自危誠無足怪本府確知
爾等隱情槩不株連於去歲十二月内親臨爾鎮發示
勸諭爾民之心可以安矣春三月間爾民復驚畏不安
或因不軌之徒潛布流言今史國柱等已經授首則爾
民之心可以無驚矣或又見陳玉之久禁首犯未除恐
其波及今陳玉之等已正法則爾民之心更可以安矣
又或見陳鼎業陶白雪等未獲遍行緝拏致生疑畏不
知巳逃必捕者
朝廷之大法來歸必釋者
朝廷之大恩即張漢一方茂貞投誠有功撫部院賞賜
袍帽銀兩現今錄用已有明驗若陳鼎業陶白雪等洗
心改過親自投誠不但不究前非亦且嘉與維新倘執
迷不悟定期必獲此理勢之必然與爾民何干多此一
番疑畏合行曉諭爲此示仰本鎮諸色人等知悉凡倡
亂者許自投誠即行奬賞親戚隣佑槩不株連有私行
詐害者許被害之家不時喊禀便行究治各宜安心樂
業毋自貽戚
招安六安州麻埠諭
照得歲比不登小民失業者衆困於衣食往往相聚爲
非原其初念豈便甘心作賊不過計窮無聊希延旦夕
耳
朝廷知爾民此苦故投誠歸命者概從寬宥分别奬賞
各省督撫久悉此情故倡亂脅從者先事招徠不忍遽
𠞰本府仰體上意俯察下情疾首痛心無非欲保爾民
之身命洗爾等之惡名區區此誠天日可鑒前者蒲圻
不守言者遂指爲從逆大將軍震怒將加剪滅本府單
騎入城招徠底定至今安土樂業得免誅夷次值麻邑
東山告變主𠞰之言一日數至本府親加撫綏各憲賞
賚優隆今兹家室豐登盡為樂土近者羅山賊首隔省
來歸本府不以越郡爲嫌督撫不以鄰省岐視迅發銀
布衣食移咨豫撫及所在官司赦其罪愆護其田里彰
彰耳目共見共聞此豈本府别有異術不過仰仗
朝廷寬大與各憲慈恩處置得宜能服其心耳今聞爾
麻埠地方亦有亂信風聞不的虚實未分事屬南省在
本府可以膜視但念爾等同處天壤之間誰非
朝廷赤子或為勢豪所廹或為飢寒所驅或輕信亡命
之徒假造偽劄轉相煽誘以致二三無賴謂釁隙可乘
富貴可望甚至謂大兵精銳進討湖南江西可以乘間
陸梁不知挾持偽劄之人即係近省犯罪潛逃者計無
復之故假此入夥若此輩果係滇黔親信則彼必留爲
自用安肯遠奔數千里之外其人若果有才能亦必自
戀富貴又安肯出萬死一生以試虎口即爾等偏信不
疑亦須審度時勢試看湖南江西相持一載彼曾進尺
寸否自救不暇焉能救人目今滿兵一萬新駐九江而
四王爺李總統大軍不下數萬正從信陽過師分駐廬
鳳江州等處倘聞爾等竊發遣一旅之師關會江西湖
廣河南江南四省與爾連界郡縣會兵進𠞰爾等求撫
不得欲逃不能滇黔之遠水不救近火本地之親鄰盡
為敵國黠者背約先逃愚者束手待斃眼前之妻子盡
屬他人祖遺之田産盡為官物仇讐快意親戚悲傷垂
及子孫尚為笑柄爾時求本府今日一紙書安可得耶
如謂本府不出實心徒以大言相恐不妨廣為偵探商
之老成以決從違蓋好亂喜事之人常以訛言哄動爾
等不察事勢轉相傳布認假為真至敗方知悔已何及
往年爾等地方亦曾有亂彼時首事者尚有膽識結連
者尚有數郡控弦者尚有萬人曾幾何時灰飛烟滅父
老尚能言之爾等當亦目擊則其效亦可睹矣合行曉
諭為此示仰麻埠士民人等知悉或有難白之隠情切
膚之痛楚以及飢寒科役仇傾勢挾種種苦情不妨徑
赴本府投訴本府一面移會爾府官司善為安插一面
飛詳本省撫憲轉咨爾省撫憲求其寬宥賑濟一如羅
山等處事宜決不食言其有才力過人志懷報效者本
府定保舉
題叙以憑錄用立賜顯榮必不以傾心向化之誠置之
空言無用之地此本府一片婆心故不避越俎之嫌諄
諄勸勉如慮本府地方區堡嚴密不敢徑通當令二三
老成隨傳示人前來先為照會倘執迷不悟則本府與
爾輩相隔數百里風馬牛不及利害俱非所關亦坐視
爾等之噬臍而已思之慮之以毋負遠念至意
上張撫臺籌畫預備禀
今日之時勢靡定人心之向背無常相機制勝圖萬全
之策在封疆大臣審先後緩急之宜而已成龍下吏沐
恩高厚稍有聞見何敢緘默不言去歲滇黔告警人心
蠢動時勢之一大變也
王師雲屯荆鄂鞏固而人心定矣嗣後江右告警人心
復為蠢動時勢之又一變也
禁旅電馳府縣恢復而人心再定矣目前秦川用兵聲
聞不一人心易於搖動奸究煽惑潛謀叵測此時勢之
變而乂變也凡所以肅清内地謹防外寇無一事不為
要務憲臺受
國家重任晝夜不遑形神勞瘁而湖北繫天下安危愈
不得不蚤為之籌畫矣今歲元旦生員吳之鄒在署成
龍命占一課得旅卦官鬼不動主無賊寇但恐四月有
一小警立春日命程鎮邦占一課亦係旅卦官鬼不動
恐四月有一小警本月十九日徐司獄寄一課係鼎之
訟齗云地方反側已安四月有一虚警無害五六月漸
就平息勿慮成龍愈憂之蓋徐司獄之課最驗去歲成
龍自蒲圻歸武昌也占主敵人受降未幾而有招撫東
山之役自撫竣而赴武昌也占云東南還有一行冬月
而果有剿何士榮之舉兹占四月有警安敢不豫為隄
防黃府屬所可慮者麻城黃安羅田黃梅四縣今趙提
督鎮守潯江黃梅可無虞也羅田年來安静無有釁端
成龍諭生員蕭二至小心謹守麻城渠魁殱滅猝難再
禍且有協兵五十名駐扎項家廟虚實動静可以緩急
相聞所慮者黃安離府太遠譚以從倡亂之時城中紳
衿聚蒼頭數百將為内難以從一撫居為首功今以從
未歸羅山又不便發兵防守此處恐有疎虞成龍於黃
麻地方命鄒家河貢士鄒世美練鄉兵五十名潘家塘
生員蕭命福練鄉兵一百名牙魚坑余忠信觀音閣陳
玉環共練鄉兵五十名居中預備以防不時之警此成
龍一府之事也其餘形勢要害憲臺自有籌畫成龍不
敢不鰓鰓過慮之細閱諸家占辭應主西南則荆岳隄
防更宜嚴慎成龍受恩難報敢以所見所聞陳獻期盡
此心伏乞憲鑒
籌廢藩及江淤地畝認糧議
清查田畝一案關係國計民生既防欺隠又免包賠誠
於目前籌餉之中為久遠善後之圖煌煌
天語培養根本積累功德豈微識淺謀所可幾及也成
龍自奉清丈之檄查算黃屬田畝咸遵部頒全書起科
原無缺額可省行丈滋擾厲民惟為國用計止有衛所
地畝荒熟未清江湖崩淤小民争訟似應清丈認課者
也至於廢藩宅基園塘原無錢糧不在更名地畝之内
曾條陳藩憲酌詳以清丈理頭緒總期不病
國不病民為籌餉涓滴之一助也成龍准蘄衛請丈出
首蘆地報明前往而該衛已經查確出具印結申報毋
容再丈因見蘄城滿目荒草居屋晨星查係故明荆府
諸王宗室廢基麒麟山下荆府正宫建立佛殿東宫建
立關夫子廟四傍營兵蓋屋居住蒼鷄山前德安府為
已故王參將修屋家眷居住東城應山府為現在李鄉
紳領修街房鳳凰山底永福府已開為菜園有庠生願
領為學堂一時人心鼓動争認價求領有十數兩者有
二三十兩者有四五十兩者合算有七百餘金而懇領
尚未止息查更名地畝一案係載正賦錢糧在蘄州全
書額内比時苦於承墾無人正賦缺額變價之說格格
難行何暇議及廢基荒園也田地招人開墾納糧尚且
難之城内之荒基招人建屋居住將誰應乎
國家三十餘年地方享承平之福雖數載寇氛密邇而
人心鞏固咸為子孫之計願上價承業已建屋者無官
基虚懸之慮甫認領者有創造日新之漸合乎人情似
屬可行若編入更名地畝恐人心退避蓋以地畝每年
耕種納糧與屋基修蓋居住有不同也但變價之說恐
開後釁或易變價之名為上價令開廢基修屋居住以
實城内之煙戶以壯金湯之氣色未知可否伏候憲裁
若夫淤地一項臨江舖與洲民相争松楊舖與屯軍相
争屢懇丈立界限又羅湖洲李家嶺首報新淤三十五
頃成龍親赴鴨蛋洲踏看除久淤已種熟者將新報之
弓口畝數與老冊對查内有溢額者照畝認納蘆課此
無容議惟相争之地界尚在盈盈一水中先將竹纜量
定丈數兩家駕船水面插竹水底各立界限成龍均平
分之鴨蛋洲量定四十九弓臨江舖自認一百三十二
弓此地江流在上並草塌白沙之無跡不知相争之意
為何也成龍細加採訪據洲民崔雲從稱臨江舗界内
占去伊今年麥地蓋以九十月之交水涸地出種麥至
來年三四月間收麥任江水湧流如此之地似可免議
留百姓以有餘無如各願認課永為已業祈免後來之
葛藤松楊舖與屯地亦同此類至羅湖洲李家嶺據報
三十五頃又報一十五頃係互控黃岡縣憑衆處明立
約今丈明願承蘆課但西江之水雖淤而東江之水已
崩似非永業將來包賠之苦在所不免但不認課則承
業者終不安心旁觀者難禁指摘成龍仰體德意凡一
切已崩者可否將新淤補還准賜印照以杜衆議庶可
免賠已崩之糧而又認新淤之課也又有葉家洲係大
江流水溢入有淤無崩似可承課又查蘆政淤地五年
一丈自康熙二年丈後迄今十有餘年值兹奉行丈定
似可免將來部差之煩又有陽邏等處湖□清水曰湖
止水曰㲼載蔴鐡乾魚正供長江流水業甲納府鈔正
供江水崩淤不常凡有新淤水□應歸長江業甲無如
湖課業甲與兩岸居民每多私占取魚亦争請丈且有
舉首隠没湖璫淤地成龍因案牘積久回府料理伏乞
憲裁可否併查如奉文查出田畝多寡有紀錄加級即
陞之例誠以鼓舞效力之法雖清查為州縣職所當然
但成龍在蘄在洲目覩州縣在烈日之中步行查丈揮
汗如雨面顔頳黑為國盡心不憚勞瘁紀錄加級即陞
固屬酬庸之恩典然或邀一時之功名貽日後官民之
苦累此成龍之本心所不安也又廣濟民首出王莊未
知虚實可否行查首虚反坐合併叙明統乞憲裁或勅
藩憲酌議萬全杜百姓之物議免大部之瘢索賜示以
便遵行
勸諭急公
照得滇黔作亂大兵征𠞰鍋槽草豆勢所必需非官司
之忍心苛求實兵馬之日費浩繁爾民遠處山谷辦解
固苦而各官軍前支放淒楚尤甚本府在武昌答應因
草不足曾撞頭於柱上因豆不足曾逼跳於江中因船
不足曾捨命於湖内傷哉九死一生言之涕泗交流是
屢次派徵爾民有賣兒鬻女之慘而催解不前居官有
性命存亡之危即撫部院
朝廷大臣身受窘辱大小官員奔走泥塗實厄運偶逢
三桂造孽害我官民夫誰怨尤在
朝廷軫念民艱一應軍需現發帑銀尤恐下情難達特
委三大臣料理糧糗決不派之民間浩浩
皇恩諭告屢頒且撫院告示有軍需孔亟念切如傷請
銷脚價請緩征賦宵旦不遑形神交瘁之語昭然在人
耳目爾民閱之豈不痛哭無如上恩有餘而下行則阻
如買草每束一分二釐未嘗短價而發銀未能足數且
零星發買必有折損差役鄉約俱有盤費此項銀兩豈
非一分二釐數内乎若夫軍前折草官價一分二釐如
數支給查每旗有三營每營甲喇四五名共有十四甲
喇不等即分銀十四封稱折最苦且五日一放無限留
難又八旗有八委官支持每放有賞賜哀哉此分外費
用不准開銷責之官賠窮官有何家業而能賠耶爾民
之苦官知之居官之苦爾民何能知之若夫武昌之草
費至二分荆州之草費至三分以外哀哉官民交病誰
好為之如本府署武昌時因安撫來麻時衙中尚有總
督令箭供奉棹上差官夜不收坐則衆喧嚷行則拉馬
頭居官如此之苦而欲州縣之緩催得乎所幸者禾苗
豐盛天恩也錢糧停徵
皇恩也黃屬地處江北雖有兵馬往來不過一時之驚
比之荆襄鄖岳武漢一帶大兵駐扎野無青草糞積如
山民人流離不知何所黃屬尤徼天幸得享太平合行
曉諭為此示仰黃屬民人知悉軍前需用勉力支持且
照糧派解尤屬衆擎易舉縱受追逼皆由天定切勿怨
尤難星無不過之日逆孽有速平之機照項蠲補以酬
勞費諒不爾靳
慎選鄉約諭
照得
朝廷設立鄉約慎選年高有德給以冠帶待以禮貌每
鄉置鄉約所亭屋朔望講解
上諭十六條勸人為善去惡甚盛典也後世查奸戢暴
出入守望保甲之法更多倚賴焉無如黃屬風俗澆漓
教化陵夷凡有司勾攝人犯差役不問原被告居址輒
至鄉約之家管待酒飯稍不如意詬詈立至且於朔望
點卯之日肆行凌虐倘人犯未獲即帶鄉約回話是差
役之嚇詐鄉約倍甚於原被二犯更有苦者人命盜賊
不離鄉約牽連拖累夾責受害甚之詞訟小事必指鄉
約為佐証投到聽審與犯人何異且一事未結復興一
事終朝候訊遷延時日無歸家之期離縣近者猶可朝
來暮去三家店等處遠在縣治百里之外即以點卯論
兩日到縣一日點卯再兩日歸家是半月内在家不過
十日加以協挐人犯清理區保手忙足亂無一寧晷若
三家店邱鄉約賣一婢女止應得鄉約一年民間那有
許多婢女以供因公賠累乎凡為鄉約者所宜痛哭流
涕也言之可為太息當日給冠帶待禮貌之優典何在
講解十六條查奸戢暴之良法何在一旦責成保甲彼
鄉約曾未家居何由而勸人為善去惡何由而諭人出
入守望名實不符上下相蒙世道頽靡大不堪言因之
年高有德鄙為奴隸殷實富家視為畏途或情或賄百
計營脫而寡廉喪恥之窮棍兜攬充役串通衙捕漁肉
煙民以編甲漏造為生意以投呈証佐為活計惟恐地
方之不多事也居民之不興訟也差役之不來照顧官
府之不來呼喚也事勢至此尚可言乎故報充鄉約巡
檢有常規差役有常規書辦有常規此等銀兩非出之
煙戶而何鄉約之苦至此極矣於是有半月之鄉約一
月之鄉約有朋應幇貼之鄉約真如問徒擬軍求脫離
而不可得更有良心喪盡之輩報一名賣一名臨時必
用陪點上下交接又有頂首積弊錮習不可救藥欲端
風化靖地方宛如癡人說夢兹奉上臺嚴檄力行保甲
本府仰體德意痛革前弊合行曉諭為此示諭地方人
等知悉自示之後有司隨查明鄉分於適中之地立鄉
約所亭屋選年高有德者擇吉迎送給以衣頂行二跪
一揖禮在鄉約所任事朔朢諭鄉民聽講十六條此外
一不許票仰協拘人犯二不許差役到家飯食三不許
原被告指為証佐四不許朔朢點夘五不許請立印簿
六不許差督編查煙甲七不許買辦軍需八不許人命
盜案牽連姓名九不許投逓報呈十不許紳紟把持凡
人命盜案勾攝人犯惟保甲保長地方是問惟爾鄉約
無事則勸化愚民有事則密禀自封用圖記牢釘星夜
飛逓一年更換地方平靖訟獄不興者年終給以稱職
字匾地方多盜訟獄繁興者年終書不稱職用木刻條
釘於門首或斂錢擾害不公不法者訪實即時懲革於
縣前懸大木牌書貪惡鄉約姓名於上以示勸懲於以
端風化靖地方庶幾近之矣凡我屬邑勉力行之以宣
揚上憲德意未必於地方風俗無裨益也
禁士子充里役諭
照得
國家設立學校考取民間俊秀子弟優免差役以示作
養之意誠盛典也故上自縉紳下及編氓之家凡有子
弟延師教授罔不冀一青其衿雖前程遠大此其階梯
而養尊處優實不等於齊民即武途與文學并重
國家原無異視無如楚風不古黃屬文武生員訪有充
當里役奔走衙門恬不知怪日與隸卒為伍者不思
國家優免之謂何黌宫卧碑之謂何豈盡有司失隆重
之禮抑亦諸生甘自蹈秦士之賤也合行嚴禁為此示
諭所屬文武生員知悉自示之後務宜各愛體綂自重
名器如生員名下糧石數多另立名色親身上納不許
催收甲戸錢糧或云戸口消乏豈果無一二人丁可應
里役何苦自賤至此如必欲包收應役該州縣將應役
生員姓名查對紅案别釘一簿直書學名申繳本府以
憑轉報學憲查核法在必行該州縣勿得隠諱猫鼠同
眠以致士風愈下此本府一片熱腸慎毋有違
申飭保甲諭
照得編查保甲團練鄉勇之法無事則稽察盜賊以遏
亂萌有事則相機救援防禦堵𠞰不動支糧餉而兵足
不調撥官兵而賊除兵農合為一家戰守不分兩局自
古及今消弭奸逆安靖封疆未有善於此者也若不揣
事勢者以修立垣堡遂為聚衆見製造器械輒云謀叛
不知為逆之人聚匿深山大澤何常有一定之垣堡私
造利戟長矛幾曾畏有司之禁約惟善士良民守分奉
法堡無完牆家無寸鐵倏忽之間死賊突至赤手空拳
東投西竄賊能縱恣殘民民無所恃拒賊妻子為擄牛
種為掠骨肉分離室如懸罄歸怨於上相率為賊田地
日荒糧稅日減其何以培國脈固根本耶本府前奉督
撫司道編查麻城三鄉區保甲冊籍委用堡長垣主分
派戸首烟甲嚴取隣居互結責以守堡禁夜總期地方
盜息民安向化樂業正寓兵於農以人治人之微意也
乃好事奸宄懼此法一行彼無所匿從中造捏訛言妄
稱抽丁恐嚇愚昧見保長編冊疑惑横生或不遵稽察
或隠漏戶口殊可駭歎當此
禁旅如雲所向克捷各省客兵尚多閒置何須爾等村
農荷鋤充伍即使果欲抽丁莫非
王土莫非王民
功令孰敢不遵奚必先假編查然後按冊索取乎且爾
等疑保甲為抽丁隠匿不肯入冊小而言之漏戸有抗
法之罪大而言之觀望有闔門之誅試看東山逆地屍
横遍野血流成渠是保甲抽丁而死者歟抑從賊作逆
而死者歟編保甲出鄉勇者未損一人不編保甲妄想
富貴者死已千百保甲無害於人從逆無利於已固自
彰明較著奈何勸爾為善便自千難萬難未嘗驅爾為
逆竟若神牽鬼使何愚於為惡而不智於為善乎本府
憐爾等癡頑再申儆戒宜乘此閒暇修築垣堡各備器
械以資防禦爾堡長垣主戶首鄉保烟甲人等宜自愛
重慎勿驚疑果能妄念不生非事不作士為善士民為
良民本府待為腹心州縣隆以優禮横逆不至刑罰不
加何等安逸尊榮較何士榮等妄想富貴而家破身亡
者豈止天淵懸隔哉本府更有勸諭被賊煽惑入夥者
宜作速投見改過遷善即為好人若潛伏草澤為人捕
得自送性命爾堡長垣主當以招徠為念切莫乘機挾
財悞命從來不義富貴都是禍根孽緣能於此中分明
便是希聖希賢心地思之慎之
請禁健訟條議
查看得楚黃健訟從來久矣而安邑刁風於今為烈所
以該縣有請嚴主唆越訴之詳是必積鬱憤懣深疾牢
不可破之陋習仰冀肅清奸宄之嚴威細繹詳内辭意
實有所指難逃洞鑒蒙批府嚴查遵即行縣據實敷陳
去後該縣復稱仰體兩部院使民無訟之心謬抒愚衷
以期小補原非有所指等情申覆前來成龍據文轉報
奉憲臺斧鉞之嚴申飭玩忽之罪責令確議具詳成龍
又何敢疎略如前而不為憲臺備陳之湖北地方自十
三年風鶴之後水旱頻仍兼以湖南未復憲臺為封疆
大臣日夜焦勞凡屬僚仰遵憲飭防奸察偽以敉寧地
方為急務且用兵日久荆岳軍供有司拮据不遑去歲
洪水為災疚心倍甚無如黃屬奸棍幸免兵馬之擾如
江右之慘不念
皇上憫恤之弘仁不惜有司保全之辛苦不畏連年天
災之叠見專以起滅詞訟為長技魚肉良善為兒戲破
人家産為得志誣衊紳衿富室為威風安邑貧瘠民雖
好訟可無大傷而麻城黃岡蘄州之刁風實為可異一
夥奸棍呼朋引類搖唇鼓舌人人自危成龍再四勸諭
以王法可欺鬼神決不可欺將來男盜女娼滅門絶戶
之報毫不可爽而惡等恬不知怪夫使民無訟古帝尤
難之成龍德凉才薄豈能易俗於一旦亦付之無可如
何而已該縣之詳傷時憫俗實非無意而無所指一語
乃遁辭也不得巳也成龍又何敢忖度他人之心而懸
擬之憲檄下飭將州縣已經審結之案准於解文備叙
詳奪有無煩瀆是否可行誠憲臺審酌上下之情欲以
嚴禁小民之刁訟乂欲大破有司之賄庇甚費盛心也
如民間詞訟止許有司准理而禁止越訴惟恐勢豪紳
衿積年衙蠧一手把定有司受賄徇情亦未可定或執
一偏之見或多疎略之失以致民冤莫伸上干天和是
許民上控以清積弊誠不可緩也辯理軍民冤枉國法
具存既經上讞自有公齗則州縣審結之案似不必於
詳文備悉恐開文飾到底之病又滋往返駁究之煩但
州縣為發跡之始有未控州縣而徑赴上控者有原告
在州縣而被犯徑赴上控者有原被俱控州縣未經審
斷而急赴上控者一事而衙門告遍種種不一成龍曾
有禁訟條約如州縣不准民詞或已准塌案不審許赴
府控告務於状内開明州縣不准塌案不審年月情由
如本府不准民詞或已准塌案不審應赴上控訴務於
状内開明告府不准塌案不審年月情由將府州縣以
不職參究如州縣已經審理或受賄徇情或執拗疎略
不恤民隠許赴府申冤務於状内粘連州縣審語如本
府已經審理或受賄徇情或執拗疎略不恤民隠應赴
上申冤務於状内粘連本府審語果有不法等弊分别
輕重輕者記過重者參革究擬於審察民情真偽之中
寓甄别州縣優劣之意於以禁刁訟而嚴官方此成龍
一片苦心已通行各屬張掛曉諭而奸棍藐不遵依黃
民無良傷天害理莫此為甚成龍因事涉瑣屑當軍務
倥偬之日憲臺寢食不安之時不敢煩瀆止自愧德薄
化淺引罪負愆而已成龍更有下情痛切陳之小民之
訟也非盡原告之失也止因稍有口角在傍訟棍陡起
風波挺身代告書名作証即原告亦不能自主之也且
牽告無辜或以洩宿忿或以食弱肉及至提審彼飛颺
遠遁脫身事外致原被兩敗俱傷此代告之害深可痛
恨也嗣後原告上控即發江夏縣押歇家解本犯回籍
查實取收管回報另行起解候審則代告之弊或可少
除矣又有一等光棍聚集省會出入衙門開張客店專
以包攬詞訟為生涯或有愚民一時小忿投入羅網便
成驚天動地之詞一黨奸棍塞滿村墟止寄一原被佐
証姓名訟事從天而降儼然居停禍福在其掌握此包
攬之害深可痛恨也嗣後申飭江夏縣挨門嚴查凡麻
城黃安等處刁棍在省會者無論久住暫住押解回籍
取本地方官收管存案仍力行保甲諭民本分生理禁
止出入衙門則包攬之弊或可少清矣又有一等訟師
凡告訴不准之詞一經毒手無不聳准如成龍奉批上
行事件或有以蘄州而冒稱武衛者或有以武昌而冒
稱黃屬者此猶其小者也有以田土之事而捏稱夥兵
活殺者有以口角之微而捏稱殺傷人命者誣之以不
得不准之詞及至質審不曰代書張大其詞已不知情
則曰事不告大不得上准不曰無謊不成詞則曰路遇
人誤寫加以反坐哀號乞命是原被証佐之家盡淪喪
於訟師之筆端此代書之害深可痛恨也嗣後准理詞
訟先考定代書分衙門伺候無得攙越有代書圖記者
准理臨審情與事違者代書依律究治仍將原犯罪狀
坐於代書名下則代書之弊或可少止矣再飭州縣彷
木皂隸之法凡遇准理詞訟差木皂隸逓送鄉保知會
依限赴審如過期不至或失落沉閣先加欺公之罪後
定原被之案若夫本府奉上批詞州縣解到人犯三日
内不審或已審之後十日内不招詳報上者成龍甘認
曠職之罪州縣遠近不同近者以半月為期遠者以二
十日為期如過期不解成龍即行報明繩州縣以曠職
之罪或各犯居住星散難以依限申解亦應州縣詳明
轉請展限仍按期結案庶幾府州縣勵精圖治民冤無
抑可省上憲清問之勞從此訟獄衰息風俗雍睦時和
年豐家給人足於以輸正賦供軍需綽綽乎有餘裕矣
何患乎南寇之不蕩平楚疆之不底定哉緣奉批飭確
議事理成龍不揣愚瞽不識忌諱冒昧上陳冗繁過多
未知有禆清訟與否
與王協鎮書
前者臨江出師有投石超距之勢老親臺緩帶輕裘謀
在萬全即刻禀明撫憲來諭慰甚昨承翰教兼賜塘報
賊之形勢如在目中增兵已請命酌議戰船業奉俞允
現買五隻餘俟陸續備辦火藥俟天稍晴與朱親翁料
理吳把總鳥鎗四十杆解赴軍前相煩查用東南軍務
撫臺藉重實恃為太山引領企望不盡願言
與同僚書
今日之事人心思亂惟在静以鎮之而已不必與愚民
較短長我心不動則浮言自息此謝安石之所以全江
左寇萊公之所以定宋室也借船二十一隻特著貴价
押回緩急相濟感何可言但每船領銀伍錢未知肯開
銷否共銀十兩五錢望取船戶一領狀粘連用印申繳
存案財帛分明大丈夫此生此心惟有天日可表耳臨
楮感切
與各屬邑令書
正値分秧之時忽有挑夫之檄令人愁眉不展幸黃岡
縣慷慨捐募并不問之里民頓覺心胸爽快不佞何緣
遇此賢能輩相助為理也生民之慶
朝廷之福但捐募必須有法斟酌妥當方克濟事望同
乃心力無俾一人專美不勝欣瞻
與屬令書
今日居官咸怕盜案殊不知盜案何足懼也目前失主
鄉保恐其拖累槩隠不報即有報聞槩稱竊盜以致鼠
輩毫無忌憚且成羣打夥揚言誰敢報官定行報讐縱
盜而盜愈多始也畏事既也畏盜地方敗壞已不堪言
嗣後失事鄉保不報嚴加懲責盜賊自然斂手十案之
中縱不全獲亦可獲其半盜賊自然膽裂是不畏盜而
盜自滅也或云盜案可壞功名第不思一已之功名其
事小百姓之受害地方之受驚其事大天理良心何忍
以一已之功名竟置地方百姓於不問也勉力報緝不
佞一力相幇可不數月而地方清静矣此不佞躬親之
事勿謂老髦不聽也惟留神不宣
禁諭荒民
照得六月旱災已極七月以來連日下雨東山一帶其
雨已足竟稱豐稔岐宋之間亦屬大有唯西北一帶雨
雖不足而陰雲四起已非無雨之象近聞西北等處人
心洶洶或向有穀之家封倉閉糶不但理法不容亦見
人心昏昧時維七月尚未交秋目下有雨仍屬豐年即
令無雨種麥種菜尚望有秋若秋後無雨田禾盡槁十
月之交爾百姓一面竭力支持諸有司自當設法賑濟
未有豐凶未定自蹈法網先干不測者也除已往不究
外合行禁諭士民人等各安生業毋得妄為倘有不法
許區長指名首報以憑究處慎勿死於法而得生於饑
則幸矣
籌黃安饑民諭
照得黃安饑荒較他屬尤慘本府雖以軍需繁劇晝夜
焦勞未嘗一刻少忘至府之日業將九屬情形痛切呈
詳請蠲請賑已蒙撫部院知照彙題在案其未完槽䥷
什物等項一槩免解新派草束發餉銀代買我民自可
安心受窮但所種禾稻有不獲顆粒者八月秋中荒村
男婦尚不得一飽若至十月之交雨雪載塗其何以堪
今計九月天氣猶暖爾民尚可竭力支持及至隆冬必
致飢寒不能出戶凡老山羊角石灰等處有真正孤寡
貧窮朝不保暮者本戶量為周濟倘本戶貧乏不能周
濟鄉保設法賑救若鄉保貧乏不能賑救報官設法若
戶首鄉保坐視其死隠忍不報查出定償命不饒仰生
員某等逐戶細查饑民緩急確冊彙報以便本府設法
量給升斗苟延時日本府先借銀一百兩買穀積貯候
買完報數本府親臨給散以救須臾餘俟勸輸全賑爾
百姓各宜安分俟命決不使我民餓死特諭
慰諭黃安饑民
照得府屬災荒惟黃安最甚本府念切民艱業已具詳
請蠲請賑蒙撫部院彙題在案又目今槽䥷草米等項
本府一一代為備辦解訖爾民既免軍需可以安枕又
思爾民饑荒除出示勸諭鄉保戶首設法賑救外本府
隨借銀兩買備穀石俟隆冬給發斷不令爾等餓死我
民可以放心無憂近聞光羅交界一帶間有竊發或廹
於飢寒或廹於催科或窘於軍需種種苦情皆未可知
我民患切震隣合行出示曉諭為此示仰黃安連界士
民知悉探彼情形速相勸諭令彼悉將苦情具詞本府
以憑詳院移咨豫撫體恤撫綏轉危為安倘彼不悟爾
等宜自為身家計并體本府苦心督率鄉勇嚴為堵禦
以分涇渭定將有功士民詳請奬賞目前大兵經過恐
動聽聞乘便撲滅噬臍莫及思之慎之毋忽
勸賑諭帖
今歲饑荒太甚窮民畏法甘心餓死罔敢為非凡我士
庶孰無惻隠之心本廳已倡輸化緣晝夜憂思自已力
薄不能溥施又恐募化錢穀難於周給有一法於此饑
民咸有戶族仰戶長稽查合族化米贍養如無戸族責
在甲長稽查報知鄉保與練長會議計區内饑民之多
寡合一區烟民布施搭救上戸節省酒肉中戸減少飲
食集日用口腹之餘&KR0377;救戸族隣佑之死亡鬼神有知
必報以戸族興盛隣佑和睦施多者子孫富貴施少者
家門平安或饑民繁多竭區内之施化力不能給即據
實報明公議設法官助如區内戶長甲長坐視饑餓不
報知族尊鄉保練長以致饑民餓死者戸長甲長照見
死不救科罪鄉保練長力不能繼忍心不報官者各倍
罰賑此以族中之布施養族中之饑衆區内之布施救
區内之饑衆易為照管法似省便且以官賑備其不足
或可野無餓殍和氣召祥豐稔可俟將此立斃之殘生
得見來秋之大有不惟施救者欣同樂利而更生者不
知如何頂戴也此法出自苦心思維凡我士庶勉強而
力行之不勝引領以望
賑饑募引
民為邦本故周官制貢必通以二十年食乃民天故周
官救荒則經以十二政蓋天災之流行時有而人事之
補救宜然今奉督撫司道俱有賑濟之惠顧我紳衿士
庶寧無樂輸之人余禱愧桑林憂深雲漢重念兹土罹
此疾威自夏徂秋既彌月而不雨為耕為穫遂百畝之
如焚隔宿無糧十室恒有其九半菽不飽四民奚止於
三余晝思而夜省念嗷鴻之無策恒傷心而慘目懼巧
婦之難炊欲為議代議更既無緒之可議思為移民移
粟實無地之可移故效持鉢之小技暫為燃眉之急圖
共丐洪慈大施惻隠幾石幾斗幾升可救一時之婦哭
兒啼或銀或米或錢立甦片刻之饑魂餓鬼無亡七級
耑賴一忱
補遺
覆糧道催夷運印領詳
查得夷陵兵米初奉派運之時茫然無措亟為夫驢䭾
運之舉費盡焦勞周折一時官民驚恐緣不知荆州有
夫可僱惟虞稍遲軍供也竭力催辦甚至衙役為夫兒
送婦泣號天慟地每一州縣夫驢絡繹數里及至荆州
夫頭攬運一日用夫數千名立刻可備復為僱夫之議
而夫驢空回往返月餘夫之口糧驢之草料其費不貲
且損一驢賠價二兩三兩不等盡出有司之囊此番之
妄費深可惜也初時之張皇深可危也彼荆州夫價之
多寡誰復為之瑣計耶至二運之時已有成局夫價之
低昂欵項咸得而知之撫部院洞燭往事再四申飭嚴
禁州縣私幫而運米之規大定矣煌煌憲令孰敢少違
憲臺仰體撫部院深意牌仰糧廳督運府官出具印領
荆庫支夫價六錢五分赫赫憲令又孰敢不奉行惟謹
兹忽奉憲牌有催州縣差役赴荆幫運之行卑職竊有
疑焉荆州有夫可僱荆庫有餉可領押運有官可委更
有廳員坐理安用州縣差役為也或以僱夫亦需差役
該廳有糧捕差役兩班在府領本年春夏二季工食赴
荆伺候儘可役使乂安用州縣差役為哉若夫三運六
千石之派不知黃梅廣濟之全免米若干麻城黃安羅
田之量免米若干尚未蒙憲頒確數卑職無憑奉行前
三月内該廳赴荆督運卑職出具二千六百六十石印
領在荆庫支餉僱夫運米報明憲臺在案迄今數月屢
催運米實收未准該廳關移難以報憲俟前次印領米
數實收移府之日卑職將後次運米印領星夜飛賫決
不敢稍有延緩合並叙明兹奉飭催應據實申報伏乞
憲鑒
移糧廳運米乏員牒
查得黃州府派運夷米初次運過七千五百石此數原
多派五百石蒙督部院垂憐減運五百石以七千石作
實數實裁去浮額之數不在恩免正數之内有本府原
詳可查復奉撫部院痛切民瘼全免黃梅廣濟兩縣量
免麻城黃安羅田三縣應在七千石内酌免查黃梅原
派運米六百四十九石六斗廣濟原派運米七百三十
二石四斗五升兩縣共米一千三百八十二石五升今
派運米六千石是黃梅廣濟二縣全免米内尚少免米
三百八十二石五升也奉糧憲檄開量免麻城黃安羅
田運米誠仰體撫部院如傷之仁憐念黃屬邑疾苦之
德也再查奉藩憲檄行酌議量免麻城黃安羅田三縣
運米本府遵依議免麻城三百六石應運米三百六石
免黃安二百九十三石六斗四升應運米一百四十六
石八斗免羅田一百八十三石七斗五升應運米一百
八十三石七斗五升共該免米七百八十三石三斗九
升今派運米六千石是麻城三縣有撫部院恩批量免
之名而未沾石斗升合之惠且於糧憲檄開除量免麻
城黃安羅田運米之行不合至於黃梅廣濟兩縣二次
夷米已經全免復經催運實為苦累貴廳曾言免文在
後催運在先第三次運時可以抵兌此本府通盤打算
有二千六百六十九石零之印領也叠准貴廳移文止
稱運米六千石並不詳及黃梅廣濟之全免若干麻城
黃安羅田之量免若干實在清算何得尚有六千之數
或以本府議免麻城黃安羅田之米為太多亦無虛負
撫部院憲恩石斗升合之不免也且細繹糧憲檄文並
無不量免麻城黃安羅田運米之行貴廳催檄如雨堅
執六千石之見恐黃梅廣濟之米未經全免麻城黃安
羅田之米未經量免日後訟興以為違悖撫部院糧憲
之批示牌文誰任其咎雖貴廳為急公起見亟思奮志
於功名然為上為德為下為民亦當披肝&KR0377;膽向上憲
激切陳之凡事必實落有據自可奉行無碍再貴廳在
荆一月有餘荆庫之餉銀現貯每米一石夫價六錢五
分不知目今已運米若干果否已獲實收何諄諄然止
慮二千零之外尚有未送之印領也果將前印領内米
數運完祈蚤頒實收星夜再送印領决不遲悞貴廳急
公立業之美意若夫委官當時移送立催起程又經移
明貴廳申報撫部院藩糧二憲在案因前又派夫五百
名赴荆搬運軍器需委的員而黃屬之員勢若晨星本
府經歷張徙溟移送貴廳照磨李德解米武昌而本府
乏員矣黃岡典史周錦移送貴廳團風河泊所唐學增
陽邏巡檢夏應陞奉上調委團風巡檢汪源感噎疾卧
牀止留署縣丞唐紹先候解運夫而黃岡乏員矣蘄水
典史施鳳翔移送貴廳巴河巡檢張一經蘭溪巡檢金
華國奉上調委止留縣丞王霖候解運夫而蘄水乏員
矣廣濟武六巡檢潘應選奉上調委雙城驛丞王驎在
荆未歸止留典史湯銘候解運夫而廣濟乏員矣麻城
巡檢孫承祐龔熙俱奉上調委止留典史楊蕙芳候解
運夫而麻城乏員矣黃安巡檢金之彪移送貴廳雙城
巡檢李永潤久調軍前止留典史陳銓候解運夫而黃
安乏員矣蘄州吏目鄭淑聲奉各憲飭知留任巡緝大
同巡檢陳祥瑞奉上調委茅山巡檢劉源深奉上飭知
丁憂不許委用止留州判吳日性候解運夫而蘄州乏
員矣黃陂典史李文熛申報抱病止留縣丞馮時奉候
解運夫而黃陂乏員矣羅田在萬山之中巡檢一員不
敢離任止留典史陸錫綬候解運夫而羅田乏員矣黃
梅兵馬接踵差使絡繹尚請委員協濟又非可以他邑
較也惟本府似為贅疣藩憲又以貴廳捕務相責正在
議復若各州縣徵比錢糧無擅離汛地之例時勢至此
捉襟露肘將何術以應之審時度勢以揮霍有餘之才
應束手無策之事萬懇貴廳一力支持先將前次印領
内米數刻期運完則後來之印領星電飛賫可無煩慮
矣合行牒覆
申撫院變通夷運法詳
查得三運夷米一案前蒙糧憲詳請知府出具印領糧
廳在荆庫支銀募運與州縣無相干涉似視運事太易
檄文到府卑職早已料此運之必致遲悞揭參之萬難
倖免矣當本府王通判赴荆之時卑職曾諄諄面囑如
有苦難亟申請上憲裁奪無如該廳仰怵威嚴鉗舌不
敢申訴止向卑職嘵嘵不休今糧憲已開揭參究矣卑
職不得不詳悉陳之糧憲之初詳誠為美談但未細審
出具印領者責在知府荆庫領銀者責在糧廳而僱募
承運較工價之多寡争錙銖之末利肯運與不肯運其
權又在夫也即荆州本地之官亦不能強不肯運之夫
而督之使前况黃州隔屬之官豈能強荆州不肯運之
夫而押之速運乎此遲悞運米之由實勢之所必至而
亦事之無可如何者也至於揭參一事在卑職尚邀愛
惜州縣之虚名即加斧鉞之誅怡然受之而不辭最可
憐者以一無米而炊之糧官自春徂秋夫不肯運價不
能增束手待斃其憂懼愁苦不知何似一旦揭參罹罪
實實冤枉此該廳之不敢陳情而卑職不忍不代訴者
也每石夫價六錢五分已為定例况當國用告匱司農
仰屋之時裁扣加增無非為軍需不足起見夫價誰復
敢言然當計窮力詘之日又不能不通融於其間也糧
憲檄行照武漢事例武漢豈有神輸鬼運之術亦不過
行州縣協運之一法耳時勢至無可奈何萬不能不待
濟於州縣否則卑職受參糧官累死毫無補於夷運伏
乞憲裁俯允照武漢之例州縣協運則運米雖遲而告
竣亦易失之東隅者尚可收功桑榆也若止責成糧官
終必悞事卑職雖具印領亦難逃遲悞軍需之咎惟有
席藁待罪而已兹准該廳據荆州夫頭申瑞等為賞電
民情始末懇着本屬僱運以免違悞事閱其情詞寔乃
夫不肯運價不能增之確據而糧憲檄行仍着本屬僱
運之語亦無非州縣協運之法合據寔詳請綂乞憲鑒
批示以便遵行
上偏院韓撫臺用兵事宜
台旌抵石頭口卑職祗誠晉謁伏承温諭并令條陳長
沙事宜卑職某山右書生不諳軍旅辱承清問不自度
量謹以素所聞見審酌時勢披瀝肝胆冒昧上陳
一用兵之道以審酌時勢為第一要務今日西南交訌
各處時勢不同封疆大臣荷
朝廷恢復之責須揣度用兵之利害何在主張先定而
後指揮可以如意務期勝敵尤先期我之不為敵勝目
前
王旅深入長沙逆賊堅壁清野彼必料自江右達湖南
山路﨑嶇運糧艱難欲以坐困我師求戰不得求攻不
克進退惟谷此淮陰之屈服左車諸葛之六出祁山正
此故也目前憲臺奉
命綂兵長沙兼理糧餉蒿目運饋之不繼誠識時勢之
要務合當
題明長沙未復州縣負固總有餉銀採買無地勢不能
不問之江右督撫運糧有責成軍中無庚癸之慮庶得
以抒展謀慮漸次布置矣
一運糧重務雖責成於江右而江右之山路與岳州之
水路不同且江右人心渙散再加以運米之苦倘奉行
不善益深益熱禍不可測况江右運米之處正我兵出
入之門戸轉輸之法不可不早定也審酌形勢或五六
十里擇堅固城垣為屯糧之所如無城垣創立土堡積
貯糧米撥兵防守逓相轉運可無長途之累
題定糧道糧廳督運將官領兵護送不惟饋運相踵亦
且聲援相接正合兵家步步為營之法矣
一資糧於敵非久遠之計誠如憲慮但目前長沙居民
為逆賊趕逐扶老攜幼勢不能遠去必與附近郊圻百
姓避兵山谷朝不保夕且遍地禾苗正值收割之時罔
不揮淚痛哭亟宜遍傳示諭俾民收割即發餉銀現買
以百姓已失之禾獲意外之價人不悅服未之有也第
恐大兵蹂躪已久民不相信疑畏不前幸馬臬憲隨征
當日衙役料避居長沙不遠倘招致一二人開誠布赤
確示以不忍相欺之實意若得一二戸向田收割則聞
風接踵塞滿南畝即逆賊亦不能強為之制矣較諸葛
祁山割麥之策似高一著不惟兵餉可足藉以少紓江
右饋運之勞且收拾人心平復湖南之一大機括也
一湖南自用兵以來長沙之民與江右之民往來未嘗
斷絶先施恩於江右則仁風必及於湖南可動南方向
化之心再訪連界居民親眷厚加賞賜俾彼此援引則
叩謁轅門者自不乏人且湖南最苦穀賤如有積粟之
家重價採買而沿路城垣土堡所貯之米可備而不用
或有投見貧民不能餬口者安插江右勿俾失所以牽
係萬姓思慕之意此平復湖南之所以漸及也
一逆賊堅守長沙既料我兵乏食又料我兵不能渡江
則湘潭一帶决無重賊防守然我得長沙人心自有渡
江竒策當年元兵受困於揚子江中扣船獻計者盡出
人意計之外天下事何可量也湘潭山陜客商最多久
滯思歸選本地豪俠仗義密諭多給護身牌票彼客商
必募船私渡叩見之後思保資本歸家不惟湘潭各處
人心搖動而我兵亦可藉彼船以渡江矣此出其不意
攻其無備之一法也
一湖南官員身陷賊地父母妻子多在北方誰不望雲
欷嘘且
皇恩浩大竟未誅求妻孥雖有風聞終是魂夢驚疑須
查縉紳開出籍貫移咨各省督撫行文本籍俾家人寄
平安書信必有乘間來歸者縱賊境盤詰不能脫身亦
可擾亂彼地人心至於天時地利人和前賢言之甚悉
無容贅陳勿肆殺掠固平定之首重勿分滿漢尤戰取
之密慮書生一得之見未知有合時宜否伏祈憲鑒
任黃州時湖廣張撫臺來札(計八道)
積勞之後慎勿過於鞅掌以致欲速反遲也接來翰殊
為念切幸善為調攝以慰不佞惓惓麻城一案備述賢
勞已繕疏具題矣
募兵事屬難行因兵主王
題有責成督撫招募鳥鎗手二千名之說誠恐部文一
到難以猝募不得不行司酌議不意其轉行各府也此
事若分派州縣必開僉派里下之端必得府州縣善為
招募俾令樂於從戎方得其力此皆開支戰餉將來一
進湖南之後為兵為民仍可任從其便幸親翁即為陸
續召解多多益善切囑切囑夷陵兵米屢准督院咨移
欲於各府派夫赴荆運解愚意若一派夫則將來便無
底止且此項米每石議定給脚價六錢五分自荆領米
運夷為程二百四十里此項脚價若自備夫驢足以有
餘今司道議派黃屬運米七千五百石幸親翁即為酌
之止須得一能員料理似可不必轉派州縣以滋民累
得親翁力行更可為各府倡率耳惟即酌覆為荷
荆州大將軍新設援𠞰營急需鳥鎗手頃據張漢一方
茂貞二人禀稱暫委職銜彼可以各招募五百名今將
委牌二紙付去如其言果屬可信於地方無擾則將牌
給彼親翁或再給與執照倘親翁處可以召募有人而
其事於地方有碍似又不必多此一番委募即將原牌
繳回可也幸酌之
接來翰知夫驢一項已有成緒殊慰懸懸但委官必須
府佐方能彈壓且交米領米俱得迅速幸再酌之其夫
驢起程日期亦須即為速報以便檄知荆夷等處并咨
督院禁飭就近營汛拉扯耳鎗手分招極善并復
巴河獲盜具見摘奸發伏之竒此等雈苻横行自當嚴
為懲創但失事未據報聞是強是竊尤宜據實具報毋
致代為下屬受過也瘡疾尤冀慎攝率復不一
奸人屢擾内地此番又擒史國柱皆親翁之妙略也但
孫調元尚爾逋誅聞其同行有兩人一為汪華之一為
陳克韶同遁入黃安一路且聞譚以從陶克凌李素之
係其親密舊好查譚以從等舊係招撫之人尚未發回
羅山幸親翁密授方略俾其迅擒賊首調元不致兔脫
切速切速
兩接來翰蒿目時艱籌畫防禦同心之言已識懷抱但
方此多事之時要當以綢繆禦外侮尤在以鎮静安人
心斯為兩得之耳
清查田地事關國計民生固不可任民欺隠以虧惟正
之供亦不可聽有司邀功以滋異日包賠之害然必求
其實使上下均受其益蘄州清出廢藩宅基地如堪載
賦者宜於更名田地内清出陞科昨接親翁之詳已批
藩司查議矣至於公議價值之說查昔年更名田畝曾
有變價之部行後因民累不堪遂爾中止今應作何舉
行幸再為備復可耳
于清端政書卷二
