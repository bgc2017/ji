梧溪集别集類四(元)
提要
(臣)等謹案梧溪集七卷元王逢撰逢字原吉
自號席帽山人江陰人當至正間被薦不就
避地吳淞江築室上海之烏泥涇適張氏據
吳東南之士咸為之用逢獨高蹈遠引及洪
武初徵召甚迫又以老疾辭逢少學詩于陳
漢卿得虞集之傳才氣宏敞而不失謹嚴集
中載宋元之際忠孝節義之事甚備每於詩
首作小序以標其崖略足補史傳所未及蓋
其微意所寓也是書傳本差稀王士禎屬其
鄉人楊名時訪得明末江陰老儒周榮起手
錄本乃盛傳于世榮起號硯農究心六書毛
晉汲古閣刊板多其所校定云乾隆四十四
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
