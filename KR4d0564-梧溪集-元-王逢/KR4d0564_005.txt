梧溪集卷五
元王逢撰
哀尹伯奇一首寄楊鐵崖(有序)
鐵崖楊先生嘗擬古操十見寄且徵同賦逢豈敢當
姑擬哀尹伯竒一首答之今附其四操其箕山操擬巢
父作曰箕之山兮可畊而樵(叶囚)箕之水兮可飲而
游牽牛何來兮飲吾上流彼以天下讓兮我以之逃
(叶投)世豈無堯兮應堯之求吾與堯友兮不與堯憂
其前旌操擬衛伋夀作曰爾乘舟兮河水濁且深我
同舟兮誓與爾同沈母有命兮諫不我聽示旌以盗
兮我先以旌衞有國兮國在兄殺兄及我兮我不如
無生其履霜操擬尹伯奇作曰霜鮮鮮兮草戔戔兒
有罪兮兒宿野田衣荷之葉兮業易穿采楟花以食
兮食不下咽天吾父兮天胡有偏我不父順兮父寧
不兒憐履晨霜兮泣吾天其殘形操擬曾子作曰我
夢有獸兮其獸曰貍貍有怪兮身首異而告我以凶
兮戒而戒而我丘有首兮誓死完以歸逢辭曰
比屋可封兮孝微稱重華大孝兮後莫有承孝後母兮
伯奇權輿彼楟荷兮天將用符晨霜涉兮尚俾寧遺軀
擬古二首寄題金陵林氏永思堂
春陽熙熙從侯于淇禄積萬鍾車服是維彼淇有源伊
誰無親負米為養曾不滿豆飱淇水委委霜露亹亹載
望故丘心曷能已
右擬子路作
秋日杲杲有培者棗載見之華及實之老言采于庭於
粲于筐參也可嗜考也因(亦作可)忘口奉惟薄體愛惟厚
庶幾全歸狐正丘首
右擬曾子作
張氏通波阡表辭(有序)
張氏宋丞相商英裔也高宗渡南子孫遂居杭之菜
市八世祖某遊松愛千山櫻珠灣遂家焉六世祖八
七居士又自灣遷鳳山陽祥澤匯躬職農畝奉親孝
生通儉朴恬慎事繼母猶所生遇冬雪埽隙地撒粟
以食凍禽翔集者以千數通往來慈烏或有翼而隨
者夀至九十三生顯博閱書傳尤精梵典及星歷山
經地誌之學攻苦恬淡如父風與儒釋唱和詩偈若
干首傳于鄉夀八十四生俊廣顙豐耳美髯鬚音吐
如鐘涉子史學長于刑書中慈而外剛見善若嗜視
惡則疾如仇鄉閭共以其咈諾為曲直人負不平不
之邑而之俊咸稱之曰張片言尤好施賑貧救難鑿
義井造義舟建大石梁者三夀七十生三子愷悌瑶
愷生子曰龍曰鳳悌生子曰興曰睢瑶謙厚長者䘏
護一方生子曰麒女妙齡適盧祥龍生宗仁宗禮鳳
生宗義興生英麒生斌桓麒讀書好禮以宗譜未修
懼喪亂之餘彌遠彌失乃即祖塜通波之原徵前進
士會稽楊公維禎為阡表復徵逢撰家廟辭勒之碑
隂可謂知所本也已夫積善慶澤流衍五世迨麒緒
業益修華聞益著公侯復始於是乎在辭曰
鳳之秀兮維陽盤渦洑兮萃嘉祥田膏壤沃兮物無疵
癘天秘地藏兮鬱鬱吉岡暑寒兮露雨甘有醴兮肥有
羜紛頒白兮降登蘭忻忻兮玉語語雲隂凝兮風凄色
怳凍禽兮下粒食伐石刳木兮以梁以舟民免揭厲兮
鱷擾馴安流眷門閥兮宋相裔德深植兮善廣萟顧無
往兮不復被服䙬衮兮再世其世
荒寒寂莫圖為分湖陸緒端叔題
風捲藿水返壑天同雲兮雪雰落彼何人兮斯旅泊樂
夫荒寒寂莫惟寂莫遠囂郭惟荒寒謝朝冠于以終盤
桓
濯足小像辭(有序)
天台陶氏九成名宗儀號南村居士明經博學養高
雲間與予友善嘗為贊騎牛像曰望一男子冠裳清
灑有青其犍騎之林下于是(一作時)白雲冐嶺黃落被
野後則加鞭前則執靶雖心乎甯田官而於齊小白
為曠世之交雖跡乎梁進士而于高无賴無半面之
雅蓋將德業丘山富貴土苴尚友飲水上流之樊父
度關西遊之老者也歟今復為題是像云
水漉漉其流為谷爾濯爾足載捫爾跗兮無朔漠之瘃
谷沈沈其水則淺爾足爾澣載撫爾踵兮無關山之趼
維沐彈冠兮維浴振衣敝屣忍棄兮疇知幾微孺子設
作兮滄浪同歸
審安齋二首(有序)
顧彧孔文扁齋廬曰審安予為賦詩揭座左右以儆
焉
有皎者駒刷朝秣晡置之通衢弗蹶弗瘏子其驅有華
者衣長佩帶垂蒙犯煙㙠以垢以淄子其辭噫富貴倘
來尚相夫宜兮
有圭者窬蒿蓬其居風雨攸俱四壁以虚而子晏如有
磽者田勞力其千兵荒無年甔石以眠而子恬然噫貧
賤不遷斯樂夫天兮
知愧吟一首
日吾齋兮書琴夕吾園兮冠衿冬洊熱兮春載隂薜絡
垝垣兮菌彌中林弧無弦鏑兮天狼角岑屯泣旅瑣瑣
兮楚音越吟啜醨于觩兮作麋于&KR1092;奚弗知愧兮猶有
蓬心
後最閒園辭(園中雜題附)
天工覆兮地工載予最閒兮罪之大喪亂仍兮屢烖悔
才力耗兮壯志怠霜露氣變隂草木流哀音淵逃頳尾
魚野啄氄毛禽弗嘅以慷兮而歗且吟斯吟歗兮樂哉
恒心
有藻兮綠池類鷄蘇兮葉華滋彼衮摛兮梲施予芼
湘兮祖禰其祠月中人(一作天)兮夜何其尚日新兮致
思
右藻德池
蛾眉兮曼睩聯翠袖兮湘澳有夫君兮配天泪奚必
兮染竹水落兮歲晚予(一作孑)倚石兮兹坂手參差兮
長年鳳不回兮愈遠
右懷湘坂
鳥下上兮和鳴花馧馞兮交榮日奄忽兮曾幾花就
實兮鳥鷇鴲鳥鷇鴲兮魚亦有鮞幽草氣芳兮嘉藻
綠滋世有殷周兮麥秀黍離墟傷道閔兮繼者其誰
白駒考槃兮予淑諸私
右樂意生香臺
谷之小兮不量駝馬谷之卑兮不樹梧檟谷之僻兮
庸衆攸舍散木薈蔚兮亂石&KR1766;砢庶全幽貞兮日尚
羊其下
右幽貞谷
鑠石兮金流汗與喘兮莫匪馬牛古苔畝青兮岡木
挺修凉飇沃如兮心神天游天無獨私兮馬牛其休
右擢風軒
雲結兮歲殘木脫兮草乾天地否(一作坯)塞兮冰雪沍
寒閉關而卧兮莫敢士干莫敢干兮安所守也士之
周兮亦可受也
右卧雪窩
中園兮溝斷跨石梁兮入竹坂春雨歇兮綠苔滿桃
煜霞兮蒲刺水短忍濯足兮釣言消憂翠碧交飛兮
天宇淨流境則勝兮終不如故丘
右流春矼
石岩碧(一作茗)兮嵌蒼勢迴瞰兮扶桑脫神鞭兮既驅
將與延兮朝光霧祲維朝兮攙熒維夜草春怒長兮
隂木翳夏穹日觀兮東岱邈雲臺兮西華天風泠泠
兮空翠吹下靈或胥降兮攝衣擬謝金鷄鳴兮於焉
夙駕
右海曙岩
澂懷三疊(有序)
柘湖章仁正氏㪟善禮士有琴一其隂贊曰淳風雖
遐正聲可招澂懷而作太古非遙予嘗取(一作掇)澂懷
顔其樓居前進士錢公思復記之且屬予為三疊辭
俾弦而歌之辭曰
伊美人兮好修表嘉名兮兹樓謝璇題兮闌橑帶蔬畦
兮稼疇虹霓飲兮柘津魚鱉安兮横湫山迢迤兮屛列
木翹秀兮幄周琴一疊兮旭旦神超然兮天游
惟高明兮樓栖惟善良兮德躋充璆琳兮圖史遠壒囂
兮輪蹄酒介夀兮伯氏穀稠直兮編黎魚影行兮藻囦雞
聲梢兮桃蹊琴再疊兮晝寂豁然呈兮端倪
懷之澂兮樓矗本漸義兮澹慾烟千突兮昣繚雨一成
兮旁沃開北海兮碩尊送中散兮遐目龜何曳兮泥尾
馬胡拔兮塵足諒勞生兮焉休庸詠歌兮于勗琴三疊
兮斯夕月入窗兮露肅
懷哲操(有序)
懷哲美瑪嚕教授敬親愛弟也惟敬愛也不以禍亂
窮羇少渝焉搆堂名一樂前朝儒公卿頌述備至而
琴操缺遺故予補之云
朝堂兮誦杳思君陳兮履絇暮闈兮詠詩思張仲兮履
綦天道兮人事枘鑿兮齟齬兹樂兮蓋難匪人兮天歟
(作與)孝友哉先哲兮是懷弦琅琅兮允諧樂安得兮众偕
題復姓卷(有引)
王吾有其先三世冒何姓吾有復之題復姓卷
莒人滅鄫兮范母適朱君子有不幸兮奚獨是夫王氏
鬼餒兮䰟神罔徂餘慶在孫兮克孝克儒吁三世克復
兮一念孚
李廷重先隴詩(有序)
李氏世居揚曾大父汝楫墓在江都常樂鄉漫鑿橋
之原大父邵棠祔焉大母周遭亂&KR1148;平山西金匱之
原考秀成藏同軌鄉仙人溝之上妣王殁於戊申秋
七月明年旅葬吳縣石湖山之北汝楫子五可知者
邵棠也邵棠子二長秀實次秀成秀實子三長璹次
瑛次珍璹子曰達道秀成子四長璧次瑄次瑞次璋
璧子五曰恒曰錫曰剛曰貞曰載瑄子二曰晉曰升
璋子二曰益曰謙璧過予拜泣曰璧不幸洊罹兵變
自揚僑于蘇者十年載僑松者五年既未獲遷母櫬
旋故丘又懼世裔所自出塋兆之所在歲遠茫昧且
犬馬齒衰脫旦暮委道路則弟姪散仕四方者無所
考徵願有請予聞李氏素富殷薄有禄位於槥殣飯
飢衣寒藥疾義風行一門三葉迨璧廣問學而敦本
復若是乃為序其言貽之詩曰
蓬累鷇食兮聖居(一作尼)墓始封兮識之嗟世季兮纍纍
翳椔人也弗㤀兮矧阡有表垂鴻征無方烏訛靡定丘
首謂仁受命斯正世治伊邇天塹匪限宿草馴兔孰云
其晚
皜皜客衣寄潁上康氏曹氏伯仲
二麥油油淮圻如裯若翟若獐充庶士羞伯也謂何畋
須于秋弋亦匪我優五榖貿貿淮甸如綉若兔若鶬登
百職豆仲也謂何須冬以狩兮亦莫我彀維物有殖維
心有惻馳馬走狗祗益狂癖矧伯仲氏皜皜客衣𢋫歌
月中勸酬落暉弗詭弗隨樂哉㤀歸
夀晚潭一首時耆年作用自勉也
竹石洞左潭水孔晦䵷蠙曳衣蔦木旆旆曜靈西駕始
大輝明風休漪平龜曝魚行天其頃朝降于晡暮晬然
飛霞顔若為駐擁腫櫟樗同一春秋聖貴聞道夷俟奚
(一作是)尤維行維果維德維育言非自文潭實予勗
密室一首
中林有室小僅容膝匪膝是容于心于密異彼馬牛奔
靮蹶韁燕坐之頃泰山毫芒毫芒尚無須静學至渾焉
天真泊然世味聖人同仁不(一作否)生藩籬非予獨善退
藏維時
感衷四首
宋祖受周禪規模邁漢唐濓溪遡道統廬陵應文昌四
嶽氣廓開二南風丕揚斯民躋夀域昆蟲被餘光禮容
備毫髮天用啟後王奈何至元治首繼金源亡
乾坤秉隂陽垂星竅山川圖書肇人文禮樂徐開宣王
霸迭興夏熢燧紛横邊琴製自有虞遺響何眇綿朔風
日云凉及此遂絶弦卓哉元魏高後世疇比肩
獨立望大荒白日淪照地驕(闕)衆馬驤怳惚流雲駟施
之青絲絡被以黃金轡或空冀北羣間有河洛志蓬蒿
長益肥苜蓿凋復稀生氣殆消竭何當馬知歸
陸機賦狹斜劉琨詠扶風見幾詎不早卒斃豺虎叢私
慕仲公理(一作長統)兼愛左太冲樂志洎招隠逸思邁雲鴻
乾坤亂常多賢達命固窮由來商顔饑及見咸陽烽
題俞東岡六有齋
隠居古善人中歲稅塵鞅座陳五經傳&KR0925;揭六有㮄儼
若上帝臨於焉岱宗仰昕曛貴循度瞬息戒或罔賓師
臯比擁兒孫蚌珠朗將見一家學鄉術春浃盎世方騖
虚遠俗復競浮奬不圖窺横渠葦航排風上予嗟清流
輩既悼八廚黨何階名教間浩然獨還往月林函疎影
溪嶼臻灝爽良覯匪後遲朋酒置犠象
素節堂詩(有序)
素節堂詩為高州劉宏母夫人作也夫人廉姓思蘭
名始良人克憲公以父諱道中憲使廕累遷西臺御
史遭亂相望數千里外而夫人自儀真涉大江避地
吳下時宏甫六歲冰檗自持教宏業詩書吳藩不守
宏買田海鄉舁夫人就養予舊與宏之先兄判樞交
最稔至是以通家好邀予遇焉堂適成庭梅盛花酒
半拜請(一作而)曰堂未名敢請予曰以夫人懿行宜名
素節之堂遂書置卷首贅詩云
孤根上春梅下有磥砢石高堂道冠帔徘徊暮雲碧石
含望夫情梅結晚歲盟冰花影石面箇箇月華清婉愉
綵服郎昔日錦褓嬰郎延客戾止借問母姓氏夫是劉
西臺祖稱廉孟子試看南枝露恰似初源水二紀百劬
勞(一作艱)諸孫聯珮環青驄北從狩應過玉門關
留别張員外彦升
虞棄百里奚齊賴管夷吾由來楚國材實為晉所需世
傳魏王寶僅有徑寸珠光照十二乘何益邦家圖客遊
東吳間行李筆硯俱登高日作賦自比古大夫青青榛
棘蠅或止几席隅秋蒸露不霜稚子候驪駒少微芒色
正中天月同衢長嘯謝徐庶士元非鳳雛
題心覺元上人觀露軒
上人吾隣(一作鄉)人趺坐中竺嶺澹然觀朝露月落萬籟
静豐林始如沐萎萃(一作草)颯以冷石牀仰嵌竇餘滴下
微影世皆汩塵勞天或示短景忘言理深詣收視妙獨
領茂陵和玉屑(一作凄清蟬暫吸)有愐鶴知警雲深粥魚鳴
盂鉢躬自整
題姚實甫遷葬事後(有序)
姚本汴巨室属靖康之難徙吳咸復仕顯至有元海
鹽學諭君少即孤家始衰微因贅華亭彭氏實甫其
冡子既粗植門閥而先隴歲悠略無聞乃日夕惕厲
皇皇然汲汲然咨諸婣舊而物色之延祐甲寅春抵
越首賴玄妙袁鍊師指示下九里祖妣周氏墓踰明
年於所廬載獲畫像五泰定甲子尋次餘杭之咸林
丘地則為族黨鬻四顧榛篠又幸山人施姓質以曾
祖承宣公曾妣劉氏葬所在繼叩古蕩僧舍并得祖
保義公之骼函由是悉遷余山之隂元統初考妣殁
遂祔藏焉夫以先世諸遺靈散滯客土莫之宗依而
十數年圖回經營乃獲安妥於斯迄今四十餘載實
甫夀已八袠尚懼來者弗克遵所志而益惟先隴往
轍之或蹈故著訓俾永戒儆於乎實甫可謂賢孝也
已承宣諱日起保義諱鎔學諭諱仁榮實甫名碩號
西疇負材猶弗仕子二禎泳咸讀書兵後予過焉徘
徊霜厓風林之下實甫泫然流涕以紀詠請義不得
辭因序其槩綴以詩曰
郊畋弗射麛野乳猶名虎吁哉孰無生生焉詎無祖周
基肇孔艱大雅莫殫數王風一淪變民俗日呰窳梟也
前後巢顧影徒踽踽有美西疇翁孝軌克循古先隴曠
隔世雙涕痛零雨蚤夜卼寐興乾坤跼仰俯越水上輕
舸咸林艾藂莽窮搜導癯仙㫄詢得覡父遺骸幾孤露
寸心百勞苦一旦暢幽鬱羣隂翕和煦巋巋四尺墓秩
秩佘北岵劍佩儼丹青牲羞苾鉶簠凄其焄蒿達允矣
精爽聚爝然既死灰系延絶垂縷實大聲必渢氣蒸澤
斯溥翁用享期頤子復膺福祜于時多不弔異物走旁
午巢焚蘇臺烏凍羈紇干羽爾松何丸丸落日予為撫
江天雲彌極霜厓石森豎
夢觀閭元賓(有序)
元賓乃綽羅御史之母弟也始御史直衛英皇時以
父宣慰公廕讓累官監杭郡三年報政而中外亂雖
累遷仕意泊矣至正丁未秋九月吳藩為明兵所破
故官例徵庸元賓至則歎曰國危身虜尚有頭戴南
冠耶遂經死平生善書詩治蹟多可稱焉詩曰
老存平生懷數夢忠良士大者為列星小者為厲鬼元
賓高昌胄氣幹岳𡻭㠑始如月闖門既猶風行水忘言
異温序諒亦思故里隂陽剥西極江漢洶南紀乞憐毛
羣中拭目歕死雉在官知苦晚徇國歎曷已鬱鬱舂陵
作咄咄永和體琴鶴就淪亡高樓笛誰倚
梵隆羅漢為廣化寺道無二講師題
應真將相姿云何與世遠時命殆齟齬冥栖遂忘返麟
洲水復淺螘磨日彌短花鳥春長年雲山不知晚
題殊一原上人習静禪房
霽虹跨飛梁二水滙祥澤僧堅菩薩行食衆業修白松
隂地十柯三椽一菅席其徒兹習静灰念椔立脊肫肫
鷄抱子亹亹龜存息徐徐月中庭湛湛天四碧大千入
毫髮非住尚何適自得何可云人胡苦蠅役
送簳山立侍者遠遊
天台接雁蕩佛髻羅千峯萬石峭立壁儼若四果容青
蓮出名藍練瀑懸長松樵漁與農賈雜沓仙人蹤子持
尺木桮欲盛百海龍霜降水且落中竺姑(一作可)過冬冰
解羅刹江徑渡隻影從深雲蕨筍美(一作雲深飛錫遠)前嵐巾
衲重暮棲忘虎隣曉劚避螘封諾師導禪學顗老指教
宗益毋花錦香回首東(一作思)吳淞王播會載至慎叩闍
黎鐘
二烈詩(有序)
義烏童徽母吳貴字良正同縣儒家女未笄歸徽父
師姑嗜醇酎家固貧必思力致之盡驩姑沾醉乃已
老而病滯下戊戌亂家人悉鼠竄吳獨侍側人呼曰
汝不愛頭乎吳曰吾頭豈不愛姑在妾將安之居無
何姑殁瀕葬會隣邑兵搆變四入殺人敓貨財哀號
聲相聞人勸如前言吳曰姑骸未入土妾就刃下死
不悔語畢撫棺長慟兵義釋之去卒克葬師痰疾每
發輒欲絶或丁盛寒吳躬然松肪伐冰作湯飲久不
倦越五年吳卒同郡宋公濓為誌墓烏傷里賈善妻
宋㜪金華人性沈默寡言笑事舅姑無違禮事賈亦
甚謹家政一切身之不以煩賈賈因得為善士己亥
冬兵駐蘭溪賈擕㜪避入浦昜城竇山中鄉無賴乘
時亂肆掠俄突至勢且迫㜪懼侵已擲袖銀于地且
紿曰吾有珠若干藏近所乃脫身走投絶澗以死明
年郡守王宗顯為表墓立傳云徽一日奉予書一通
連誌傳二且曰徽娶宋氏女庸乞詩文併垂將來予
惟徽辭情懇至遂如其請
風柔春月輝幾人百兩歸麗譙傳清漏芳園帶香闈魚
魚藻波泳燕燕杏梁飛緣情豢養樂轉睇蔓露晞深山
故家女釵荆澹衣苧姑病躬致漿兵臨命輕羽貞珉表
令守遺墓式過旅洞溪爽氣合金婺耿光吐奢泆毋足
嗤名節千世儀荈樹根裔壤本性移輒萎當階將離花
為他媚韶姿二烈歌道逵奚翅規貿絲
牡丹盛花因記靳利安總管言賀丞相惟一春帖
詩有一門生二相獨樹發千花蓋牡丹也酒間遂
述一首
東風不成寒輕雲淡晴隂露朵曉殊重天香午彌深洛
花入盈尺唐玄獨盲心迂思賀相第父老小車臨
讀宋俞文蔚吹劍錄一事有感(有序上一一云文豹宋字本有杭字)
吹劍錄載括蒼梁民懷首倡民兵捍禦方臘有功郡
縣議上聞民懷不肯既得子名安世年十九登科民
懷以夀終鄉先達江朝宗挽曰四郊多戰壘一郡少
儒家氣槩劍三尺義方書五車野無人白骨門有子
青緺隂德看桃李無言春自華安世字次張官至司
農丞廣西漕予竊感江隂東八鄉得免兵禍者再一
以壬辰冬一以丙申秋此人所共知出於予言已略
見周侍御梧溪集序又秘書卿貢公題楊提學梧溪
子小傳後云梧下忘年友兵聞著義名片言回楚使
(一作祲)千里系周正奴返前州牧金辭巨室甥猶聞多
士感蘇學與常城蓋補書遺事罕有聞者今漫錄民
懷序後非以安世望子而家全亂餘身老海上用自
慰幸焉耳詩曰
酒熟臘中水叢梅春復深池臺萃幽勝泳飛自魚禽偶
觀吹劍錄遂賦懷梁吟大功不受賞清瑟有遺音相如
漢名儒蜀檄甚秦金崍嵐廓雲間□梓餘蕭森千載一
魯連全齊歸海潯(先生自傳于此序此詩具見一斑宜錄置卷首)
趙善長山水
畫師今趙原東吳諒無雙寸毫九鼎重烏獲力靡扛翠
樹擁羽旂深崦敞雲囱參差見罍斝不無酒盈缸老山
石黃色插脚琉璃江隠若赤壁壘勢壓曹魏邦何當柔
猛虎蛟鰐遂我降欠伸列仙厓嚏咳漁蠻矼
曹雲西山水
世治多福人時危多貴人貴人乃鬼朴福人真天民緬
憶曹雲西生死太平辰高秋下孤鶴想見英風神菀菀
露攑間幽幽水石濱槳行甫里船角墊宗林巾往訪趙
松雪滿載九峯春(酒名)斯圖作何年投筆為嘅呻池廢
餘野鴇井渫搖青蘋
奉覽龍井倡和什為曦南仲上人題(有後序)
竺源龍象國齊州鳳麟苑千齡始彙應匪惟晉陶遠維
岳萃秀靈梅柳並清婉湖飲六綵虹磬殷疊翠巘悠然
冰雪外缾錫簉軒冕藻章㜶蘇黃泉思湧參辯間含棘
林香時味御厨雋遺珠信僧寶了不見兵燹蒼寒境四
寂手之不釋卷藤花墜來深松巢白雲偃
右鄧匪石虞道園二司業俞觀光先輩與澄湛堂(闕)
無元齊天岸若季蘅四法師及匪石子衍同遊龍井
倡和之什後和者張晉公仲舉時為布衣未起實出
(闕)山村先生門徐則芝石虚谷方先生弟子也劉師
魯則鄜後月心先生之子顧仁甫陳守中王性存並
石塘胡先生之門人予聞之前進士錢唐錢思復云
因附見焉使來者知當時朝野人物之盛蓋不減蘇
黃參辯諸公從遊之樂也夫湖山自吳越迨宋元數
百年形勝今鞠為墟莽緇素文墨淪棄何限曦尚寶
是卷哉曦湛堂曾孫
信州靈山聞雲笑(一作□)鍊師言石丈峯甚軒特因
獻之
靈山七十峯石丈壓中外吐納日月華傲兀風雨晦瑶
草春卷髮蒼松寒蟠蓋無時丁甲朝空翠鏘劒珮師還
笑其下引領增爽槩倒影一壁隂魚鳥並驚潰今兹天
悔禍請為除敵愾東岱西青城相望孰為大坐令丫頭
岩辟易失狐媚
静坐林屋餘清洞有懷旭元明長老郭柏岩尊師
老惟一切澹所恬静觀獨團蒲躬夏擕就石坐幽綠衝
波魚拱立入草雉馴伏雨露詎子私物物幾並育鶴回
緱嶺駕虎禁東林足高蹤何當偕及兹藜笋熟
題陳子章先世所居剡源九曲圖後(有序)
陳氏為奉化著姓粤自始祖棠在季唐使吳越遭中
國亂就吳越奉化尉卜居剡源鄉鄉介剡縣東距奉
化二舍羣山夾嵩溪溪發源大雷岩谷中一曲曰六
詒王右軍嘗宅是晉徵之凡六遺廟石研尚存二曲
曰黃沙水合奉化子文雅以潛學稱吳越忠懿王枉
駕顧之地因名蹕駐後文雅仕宋至殿中監三曲分
兩湖厓壁翠峭林壑繡錯有石幞頭狀而闊潭靚湜
魚巨細畢見號小盤谷焉臼坑石怪狀不一穴而深
者井若窪而露者臼若此四曲也五曲循蓮葉峯峙
三大石溪滸既而三峰插雲一石室可坐數十百人
其上字二曰丹霞殆類朱書中闢一洞尤冥窈莫測
識即雲笈七籖所云丹霞赤穴之天者下乃陳文簡
公顯故第六曲茅渚則奉化公始築之所七曲會于
班溪八曲至于高㠗于雪竇于公棠公棠者由孫興
公植棠而名於是九曲盡矣溪與山綿迤北東百餘
里直抵鄞江其佳隴膴田入陳氏十五六陳歷廿世
四百年族蔓衍四方實唐相夷行後至今昆仍多才
德若朴其一也朴文簡公六世孫祖祕監著負直節
賈似道忌之遂弗仕伯父深沆洽與父泌並仕元儒
學官詎非山川所鍾造德澤所深厚而得蕃且久耶
朴字子章於逢最友善遭世運屯歸畊願阻因道地
里家世特詳俾序詠圖後以攄孝衷云耳詩曰
慶門日滋德後昆代承儒匪惟守成緒將以宏前模三
辰迭晦韜羣雄相剪屠始甘缾居井中駭矢脫弧矧復
喪亂綿常與憂患俱葵葉衛本根鳥悲戀故都東風幾
變柳落景尋照榆青山在在佳白雲悠悠孤金石保遺
體詩書傳阿符予交二十霜情誼骨肉踰思釀栗里秫
各厭松江菰載舟剡源圖重為吾道吁
覽安東俞郎中詞翰為其子鎡鑑題
軒軒吾故人不見十餘載雖無田園歸而有篇翰在長
星彗朔野鉅水王淮海杖策投青齊郎署旦惟待華亭
唳寉遠終焉同一嘅草春還萋萋雲午亦靄靄雙駒幽
林下迥露五花采何必山公託孝行鑒真宰
寄題歐陽文公所撰前侍御周公伯琦曾妣方氏
宋封安人元贈鄱陽縣君墓道碑銘(有序)
方氏浮梁素封之家也縣君性夙慧通書記女紅皆
不習而能既笄擇配遂歸番昜周進士灼克奉舅姑
謹宗祀嚴饋職進士以文聲多致賓客好治具用或
不繼縣君每質貸應所須嘉定中進士年三十六貢
于鄉尋卒縣君三十餘一子生五周星一女又少(一本)
(有其兄二字)二齡進士之父廸功府君尚在而耄哭子不
復理家事踰七年卒先疇幾何不為其強宗所牟敓
縣君清儉勤苦堅自卓立恒躬機織子女啼飢則下
機哺乳訖又織如初暑寒蚤暮治生不輟歷廿餘年
撙積嬴羡教子娶婦且治其女歸歲歉穀踊視己所
儲可以旁及即閷價并制其多寡咸使沾飫里人德
焉子垕刻志問學以才氣自奮年壯連舉明經為時
巨公所推敬淳祐丙午免解遇明堂恩封母安人咸
淳甲戌登進士第明年為德祐改元宋事已亟天兵
圍饒守臣唐公震偕江文忠公萬里城守縣君母子
入保郡城俄疾卒夀八十二倉卒不能棺文忠雅善
垕贈美檟又哭奠之如母治命毋用金玉歛饒陷環
城墓皆發獨縣君殯無恙至元二十三年春徙殯浮
梁之湖田鳳池山至正辛巳以授經郎階六品曾孫
伯琦請于朝上特寵之乃以孫集賢待制應極五品
秩推恩追封番昜縣君是年翰林學士歐陽玄銘其
墓道碑曰縣君殁年宋已殆揆厥初生迄聖代其間
一百五十載有形斯世靡不壞所不能壞節與槩周
氏不絶憗如帶一婦人力俾昌大蟬聯簮纓至未艾
祖父齎志日益邁惟爾曾孫富修能天光下燭朗幽
僾造物章善不可蓋太史勒銘紀其最一言以蔽曰
有待至是吳城破後時公致仕五年矣將盡室歸番
也以書連歐陽公所誌徵詩且曰幸附梧溪集傳焉
逢竊嘗感公贊先子庫使家訓母氏李賢行微以報
效今承兹命義何敢辭敬敘而詩曰
嘗觀瀧岡表西江月同耿兹讀鳳山碑番湖天與永夫
人夙秀慧猶玉潔珠冏琴瑟彌和樂枕席遽孤冷訓兒
儒登第奉姑孝稱境勤勤寒機梭縷縷露甃綆駸駸鬒
雲變斜日幾弔影夀終殯吉壤了不見兵梗姜嫄昌有
姬宜爾後彪炳恩榮兩朝被操行百世景曾孫古端公
五載謝朝請金湯夢震慴松檟思悲哽吳藩墮久戰憗
遺由天幸尚荷揚淑靈歸帆鰐魚静
同楊道孚孫大年遊龍江寺觀宋家(一作最)法華碑
潭泉滌煩悁凉風洒絺服間持長柄麈步繞東林竹密
含松蔦青迴帶川苔綠蓮花古石座昔者踞白足義天
日月朗法席龍象蹴烈士漢沈光異事碑隂錄渙然兹
冰釋鬱矣久蝸縮同鄉厭辟地庶以縱游矚
尋李景元醉眠亭故基既觀米元章所書塔碑
落葉風日暮驚鴻關河夕聊托高世情獨訪先賢跡涓
涓張翰酒翛翛阮孚屐還念避世朋投詩慰孤寂
題方德玉提舉先隴瑞芝卷(有序)
德玉名廷瑾其先本河南人以武入官扈高宗渡江
遂家臨安至六世祖茂榮昭慶軍承宣使生椿年榮
州防禦使生待舉恩州團練使生好問殿前都指揮
使判太醫局生中廣東提刑亦判醫生壽孫仕元廣
平路醫學教授咸葬龍井之方山其地負金鐘靈石
粹淑氣實萃焉至正二十三年夏四月芝一本産指
揮墓厲莫勉為誌廷瑾廣平子也由世業累遷江浙
醫學提舉過予客樓有請因序而詩曰
&KR1132;嵼金鐘山迤靡靈石原七世二百稔一夕芝秀繁恒
心暢條葉武德培本根華滋承珠瀣暖艷迎丹暾高廕
山上松㫄映石間蓀泉關(一作闥)久深閟玉氣逾清温盛
事紀里儒嘉祥萃雲孫李陵諝闊疏單師蹂戎蕃敗降
族致夷實階秦將門水樓動反照風蒲翳漁村京觀方
塿然静言思岐軒斯民續命脉萬古春乾坤
寄贈盧宜興希文名僧孺祖淇河南參政父景盤
陽總管叔摯翰林待制
昆侖秀磅礴厥産皆玉璧孔林植材榦後彫貴松栢盧
侯澶淵英氣節金礦敵累遷義興守百里涵春澤鄒魯
聲教被荆楚風俗易中更國務殷募壯親破賊(謂壬辰冬)蛟
潭日澂碧(闕)帶桑麥後來二漂沸具區先盪激寸地
銜犬牙四顧心獨赤夙駕放衙參露香對紫極蕭條土
著戶效死仍戮力復覩司隸章遂謝廷尉客野馬飛空
廐水鶴巢荒宅邂逅傷亂離慷慨數向昔妙年直中書
天威違只尺花明太液午月朗未央夕鞘鳴慶雲擁鶯
歇清漏滴后皇不愛寶累若咸率職大父與叔父竹帛
映翰墨籍甚先府君八郡收殊蹟一門萃忠孝三世遺
清白蹇予晚交好盡負崖谷僻跡忝王君公夢遠劉玄
德依依尚方劍戀戀陶侃甓時當天心回缾酒思對瀝
馮唐元晚遇賈誼曾前席熙陽釋沍寒梅柳各有色願
言副深期再舉扶搖翼
讀余季女懷其夫水宗道詩(有序)
予友賴良言鄉人余季女台州臨海儒家息也有容
德善属文當元盛時贅同郡水宗道甫踰月水具見
余才過(一作邁)柳絮學不彼若輒辭歸閉門讀書久不
返余取次裁九章招之水卒不赴及余病且死水夢
余訣別曰某委蛻矣子盍送我既訃至今存五章其
首章曰妾誰怨兮薄命一氣孔神兮化生若甑春山
媚兮秋水淨秉貞潔兮妾之性聊復歌兮遣興二章
曰夜夢兮食梨命靈氛兮與予占之曰行道兮遲遲
歛角枕兮粲如風動帷兮心而悲三章曰雲黯黯兮
雪飛棘夫子介兮如石苦復留兮不得望平原兮太
息涕泗橫兮沾臆四章曰送子去兮春樹青望子來
兮秋樹零樹有枝兮枝有英我胡為兮煢煢子在此兮
山城五章曰織女兮牛郎豈謂化兮為參商欲往度
兮河無梁霜露侵襲兮病偃在牀嗟嗟夫子兮誰與
縫裳良以余生而淑敏不得于夫死而心聲託宣于世
不亦幸乎因如良請而系以詩曰
鴻鳥常分飛雎鳩無匹扂牛女永相望何但人間姝郎
情澹琴瑟郎志敦詩書期攬日月光下照薄命軀雲衢
諒高遠霜露歲忽除思紉逢掖衣數振將迎琚豈謂朱
陳邈乃至秦越如庭芳栖熠燿階苔上䗂蝓疾缺大丹
起神隨清漏徂九章極擬騷猶蜩蛻塵區鄙哉白頭吟
文園歡若初團扇詠信美長信燈同孤暌合數繫天不
繫才與愚藳砧苟富貴同穴義毋渝
沈一中為修秋堂風露琴先寄八句期過最閒園
館
一日焦尾脫千(一作十)年孤鳳喑忻遭運斤手妙得斵輪
心溪館茗烟薄石床蘿月深擕之肯枉過側耳陽春音
贈雲外道者靈保治中(有序)
予過吳江洞真觀黃碧岩丹房會雲外道者曰珠展
氏名靈保字祐(一作祐)之嘗為鎮南王長史統騎兵五
百人征汝蔡妖黨以功聞賜金幣上尊陞司馬至正
十六年三月長鎗軍帥張鑑叛據揚州王退駐淮安
時憲使楮布哈拒寇趙負城胡陳寨首鼠兩間靈保
說胡誘獲趙人畜千百計既飢軍民相食數求老張
平章援不為應復將王命間道走京師告危急狀大
臣嘉授濟南路治中議督諸部救十月城陷布哈抗
敵死王被執逾月不屈妃某偕水死焉靈保得王凶
聞由海趨浙遂寄跡老氏蓋數年矣與之交旬日意
氣殆欲相從于閬風之上者因壯其前高其後序而
詩曰
菲衣麻屩今道者元是親王右司馬雪尾羔羊蒸瓠肥
金盤露酒明河瀉主畫才優彤邸間督戰功收霍丘下
濟南別駕本遥授誓欲勤王清草野先時張鑑叛揚州
孤軍退在籌邊樓老張平章擁精銳間道蠟書躬遠投
近郊雖順等狼子千里横亘長淮鰌鵠形徒志牛後熱
龍種竟逐鴟夷浮申胥血淚霽雲鏃落景荒寒影慘獨
去燕留吳百腄肚蘇臺又復遊麋鹿三萬頃湖七十峯
一笻一篷娱老足胎禽將雛桐白華遇我黃石仙翁家
蘂珠真經口暗誦滿月淡暈天東霞來者玩迅電往者
歎逝水擬招安期生更拉偓佺子閬風共楫長瓜姑試
問蓬萊清淺還有幾
覽宋幽嶺巡檢史公官誥為其十世孫女懿題(有序)
公諱某鄭州良家子也勇而善騎射初川陜宣撫處
置使司試進義副尉會金人深入遂補職戍關隘輒
以能聞川陜不守公隨師單外擢下班祗應紹興二
年都肄著勞改進義校尉高宗駐蹕臨安徵扈駕遷
進武校尉劉猊起草竊公計伏大黃殪所乘馬將跡
捕之調役淮西至則陷堅攖銳率先士伍累陞㪟武
郎時遐僻憸民胥煽暴掠公引老乞自效朝廷由是
出為湖州安吉縣幽嶺巡檢凡數年萑澤政修夜戶
至不閉乾道三年冬十一月郊祀大赦以恩贈父宥
忠訓郎未幾卒子姓遂家焉後八世孫昭富饒始徙
松生文德讀書好義生子翱(一作翔)女即懿配張守中
予友也詩曰
諸生張雷忽我造恭呈十世外祖誥且云母氏徵紀述
風來如哀竹如譟一身是膽心匪粗角弓二石丈二殳
掄材虎落假五百注視鹿柵空千夫陜氛障日川溢野
隨師單外與頓舍殿前徵扈南渡龍草間掩殺横行馬
金人踰淮數攖銳髮短宵長言輒涕甫忻幽嶺長厖氂
竟卧寒雲歛猿臂君不見安吉山開天兩目塋直龍驤
劍光燭梨花縞白薤葉青杜鵑弗為英魂哭夏畦馬醫
鬼有祭幾多德不稱位昆無續我招以歌酧以巵酒魂
久屈蠖伸維時於乎女孫亦足輝門&KR0925;女孫亦足廣孝
思
題鳳山時思寺寧無為講師所藏嘉定己巳歷後
前朝統天歷一本寧師裝潢藏益謹陵墟社屋垂百年
恩澤在人元未冺當年君臣苟安計士馬逡巡略無氣
讜言幸斥侂胄黨儒林爭覩文公謚牢落乾坤又此時
衣冠不競曷勝悲春頒鳳紀難再得泚筆龍池寫秋色
海陵袁智周佩刀歌(有序)
智周字濟道善醫世為丁溪鹵戶至正間父不受戶
甲非辱死智誓復讐隂佩刀伺閒便凡六年甲為人
所害既亂有司禁持兵者刀棄之䢴溝其終天鉅痛則
無時釋焉儒先争唁以文予作佩刀歌云
鹵豪煑海地沸蒸忽報孝子蒼天崩披髮誓雲雨若譍
百金一片隂壑冰六年泣血絳雲(一作雪)凝悲風凄凄常
夜興妖狐戴髏鬼物馮含沙射干左右肱陸阻習坎渡
阻淜歕歌獨漉氣填膺刀亦汝知龍梭騰神鋒寒芒鐔
威稜仰號彼蒼奚瞢瞢斯須間隙不可乘坐令骨立枯
厓藤墓廬青冷松明燈矧有母老髽鬅鬙破涕為笑躬
豆豋無何仇家死棘矜臭肉厭飫蚋與蠅天其假手俾
世懲人生五倫首父子復讐義昭春秋禮見遺刑書著
諸史宗元議足垂千祀倒行逆施伍員恥舞陽吉翂同
轍軌老涉遲鈍幼超偉固關時命非偶爾嗟卿避兵家
轉徙事往行存宜繕紀酴醿花香鯉搖尾曜然寉行過
客邸欲言復吞鬢颯耳&KR1137;&KR1137;猶嬰慕焉已酒酣問刀首
如匕忍歸武庫投䢴水水收烟消淨霜葦電光霍霍無
時起安得河伯以鐏授烈士來丹積冤同一灑(來丹出列子)
哀張生處道(有序)
淮人陷松生時營禄養于杭還省不可得行泣道左
適某帥戍嘉興即馬下跪白故帥納焉從次茶院夜
遇襲兵害
松江二月吹淮塵彷徨道左(作泣)高堂親側身以歸或得
計赤眉曾全蔡順志託生寄死將軍義襲兵卒臨孝子
斃一雌現妖蟇羣雄鬭長蛇羊棗隕實萱鏟芽風驚雨
啼白脰鴉世罹亂殃子獨無嗟
申之水三章題季子廟(有序)
廟在申港大阜上去阜二十餘步有田二畝名池子
區相傳吕舍人花園也吕氏宋末官閣門舍人方治
園時夜夢神人告曰吾吳季子也汝將鑿池處吾實
葬焉汝能止鑿吾令汝世富貴不然將絶汝世吕不
之信明鑿池及土深見巨首圍五尺許始驚絶亟移瘞
今廟後己而吕氏貧喪果無後地主王明老嘗記以
詩至正戊子予躬謁廟下因感其事為賦申之水三
章用追弔云
申之水黃瀰瀰上流孔湜言薦君子城過百雉地千里
高視雲霄同弊屣至德餘風振隤靡嗚呼殁也諒若休
惡戚戚髑髏延陵露白黍載秋
申之水瀰瀰黃言載薦之采蘋盈裳昔者奉使聘上國
腰下寒芒劍三尺心許徐君終不易嗚呼殁也諒速朽
髑髏胡為有羸得草萋燐夜走
申之水達于江巵酒載崇焱車來降素王轍跡絶南紀
十大籕書日星暐高名將同天壤毁嗚呼達人道與徒
靈剡剡其俱劍池水赤虎亦徂
題邢三姑廟
祖龍之世邢三姑事蹟缺載鬼董狐相傳有功澱山湖
百媪畚鍤當先驅(地有百婆橋)至今雕櫳映銅鋪祈祥弭患
無日無我嘗舴艋駕𦕈軀遡風遥禱輙感孚幾年思報
報以詩(一作欲殊)身寢衰病思(一作詩)澁枯兹夕天倒白玉壺
初月迥朗長庚孤蒼蒼澹烟歛平蕪冰姨水仙率啟途
異氛馞馞掠鷗漵妙音殷殷來鸞衢袿衣絳緣仿佛見
采旄桂旗恍惚俱若將有意遺珮珠翛焉而臨倏爾徂
坡陀肅入一嫗巫亦望文士如韓蘇二公湘廬神匪誣
私恨不至吳東隅汞池盗摸金鴈鳧馳道海齧餘萑蒲
長城隂靈夜哭天毛女來客猶避趨粲哉三姑應星漢
(一作須)啖芝四皓隠德符四皓一出名漢都孰愈萬祀澤
誕敷邀與造化長為徒
贈李隠居廷重
李隠居生不願揚州寉老不願傳舍魚鳳凰崦西丈室
廬瓮儲厚酒盤嘉葅小宗避亂忍墮祭義方教兒猶買
書畊存寸田藥在籠杖策古道玫為琚長林送籟虎跡
遠澹雲涵澗鷗巢虚奈何獨遊搖落餘李隠居小寒大
雪歲且除鶯辰好伺山人車山人亦與世久疏
完哲清卿宣慰寄玉佩環環後被盗追述一首
古人佩玉不去體涵養性情非事靡粟蠶名義本衣食
雲霞象文藻鑑德將軍寄來玉三色金源大臣曾寶惜
紫葡萄覆雙狻猊宣齗露爪相狎嬉黃猊下視威若怒
青猊仆仰如知懼當時流習制度䟽匠氏矜能毛髮具
我加帶束躬采薪兒童笑倒老父嗔雕螭盤繡珠飾巾
鵠觜宫靴方稱珍君不見玉魚殉葬亦歸盗歌詩永識
將軍好
唐昭儀李漸榮辭
日繫包桑地瓜剖宫闈去尺非唐有庭春草合車斷音
黍備昭儀奉巵酒御香紫袖纖垂手載拜載祝南山夀
龍須席展蓮炬移狼角斬天豨突牖不辭隕命同君后
女三禍前妾忠後無人為語巢賊奴莫使兒知環柱走
宋婉容王氏辭(有引)
徽宗北入四太子請王婉容妻尼瑪哈子上遣之婉容
大哭曰何忍一身事兩主就輿中奪刀自刎死太子
歎異擇地葬之且為立碑曰貞婦冡事載括蒼俞文
豹吹劍錄
二宫有警無嚴蹕賤妾徒為厮養匹假如青塜向黃昏
不若金刀照白日血濡一縷願隨終烟沙漫漫霜雪容
令人想見旌貞石氣敵雙高湖上峯
覽曹架閣祖平章畫像父河中府君死蹟(有序)
平章諱立大同懷仁縣人材器剛方獲侍武宗潛邸
既國族不靖北征有功帝即位授浙省左丞歷臺
中丞中書平章宣政院使薨府君諱觀起(一本有身字)中
書直舍内藏使出知浮梁州會徽寇入浮梁率義壯
巷戰死詔贈中順大夫河中府知府爵譙國郡伯架
閣名莊自中外亂野處餘二十年至是宴予別業奉
平章畫像府君死蹟拜請文予嘉莊孝謹且聞客朱
員外言天歷初東南飢重臣恬樂燕安民獨羅訴平
章馬首大發廩賑之併錄而系以詩曰
前朝衛霍許史門如市如沸今荒村老夫散跡江海上
目豁心快平章孫平章武宗潜邸日灑埽月窟安天根
帳下虎牙嚴校尉道周鵠杖荷生恩劍鋒差差練光冷
畫像凛凛英氣存中書直舍乃冡子精金美玉聯弟昆
雪消秀出北臺翠雨過沙走長河渾醉看暮獵縹半臂
躬扶春犂朱兩轓浮梁力戰死民社譙伯寵褒來帝閽遂
令賣國(闕)郎等喘汗俯愧聞風奔傳曰仁者必有後況
復忠節名乾坤將軍曹霸舊為庶孫也毁冕甘丘園菜
無盗跡柳罷髠鵝鷖唼唼桃花源獨扉板白東瞰鹵九
關雲紫西浮崑二雛犀角殊厖敦所衣尚是繡芷蕁(一作)
(蓀)騁燕鳴岐蓋未易量也落日載舉雙犧尊
夜過蒼墩江隠居
白茅蕭蕭風色昏歸人自語烟際村我騎蹇驢童抱尊
記得君家忘却門徑穿竹入背江路傍是梁朝敬宗墓
月中對寉吹洞簫露水(作葉)琤然落高樹
崔白百雁圖為宣城黃宜之題
老愚離羣影久孤客來笑示百雁圖揩眵試數失兩个
莫喻畫意翻令吁得非長門報秋使或是大窖傳書奴
不然一舉千里高鴻俱其餘淟汨碌瑣徒且唼且息翔
且呼營營鄭圃田之稷睢睢齊海隅之菰遑知爾更銜
爾蘆瓠肥卒至充人廚小而曰鶀亦就笯邇聞澤梁弛
禁官罷虞麋鹿魚鱉同少蘇羽儀好在春雲衢
金世宗太子允恭百駿圖為舒德源題
金家武元靖燕徼嘗誚徽宗癖花鳥允恭不作大訓方
畫馬却慕江都王此圖遺脫前後幅尚餘龍媒羣角逐
息鷄草黃霜殺菽王氣榮光等蕉鹿山人塵迷朔南目
溪頭姑飲歸田犢
高尚書墨竹為何生性題(有引)
公嘗寫竹自題云子昂寫竹神而不似仲賓寫竹似
而不神其神而似者吾之兩此君也為浙省郎中時
會經理田糧致甌婺小梗遂焚冊罷免民至今德之
子昂寫竹神而不似仲賓寫竹似而不神兹觀房山雙
墨君素節抱霜臘翠葆擁露晨文蘇隔世同超倫左司
昔焚經理冊至今遺民手加額使槎既泊桑落洲仙仗
頻隨柳林陌大言非夸孰信之布衣垂老神交客維山
有岳星有斗若趙若李俱不朽
朱澤民雙松圖為夏老圃題于綠隂清晝堂
江東提學古韋偃手寫落落雙樹松深根本托夏氏社
高節肯受嬴人封蒼然秀色入野闊勢擘蛟龍欲飛活
白日風雨從震凌青陽造化先回斡散樗灌木不敢齊
恍有仙鶴時來栖杜陵九原如可作拭目清晨應重題
題徐子修為陸德比畫溪山風雨圖
羣山岋搖雲四襲大木低回小松揖隂舒陽翕神鬼交
澗淫谷溢蛟鼉立一人正涉險畏途老馬旋濘僕且痡
垂堂遺體弗戒謹卒跌利禄名貪愚泊舟者誰西(一作曲)
沙澨怪雨盲風若知避苟能六鑿同天遊静觀大化真兒
戲徐修徐修雙鬢皤盍為別畫瓢春窩老夫小車花外
過
葛稚川移居圖為友生朱仲矩題(朱字下有禹方字)
典午三綱紊無紀賊奴内向伯仁死辭徵尚蹈公以此
終托丹砂去朝市千年盛事傳畫史野夫獲睹朱氏邸
壯肩餱糧幼琴几杖懸藥瓢風靡靡長襦老婢手執箠
躬驅其羊羊顧子兩犍受牽頭角頗□厖殿隨亦忻喜
公披仙經瞳炯水琅琅餘音怳入耳後驂夫人謝釵珥
膝上髫嬰玉雪美勾漏尚遠羅浮邇若有函關氣騰紫
天丁山靈狀僪佹開鑿空青洞扉啟雲霞輸漿石供髓
二麗精華晨夜委金光秀發三花蕊飄飄上昇碧寥止
同時許邁行加砥一門翁孫良可擬彼散豆者顙遺泚
嗟今凡民苦流徙落木空村淚如洗
唐子華知州山水為王駿致遠題
天歷己巳庚午間每從鄉執承公顔(公嘗任江隂校)龍翔畫壁
動宸聽歸來官舍餘清閒忽思霽雪溪山好溪光不流
山色老懸崖怪石鬼呈面號寒枯梢鵲僵爪長途泥濺
馬衣濕鮫宫鱗潛漁罟入擕琴伊誰興彌集蜿蜒雙松
夾而立公乘白雲何所之此幅乃是臨郭熙亂中金玉
軸焉有能以善守方世奇為拂爾塵題我詩我昔俊髦
今老衰
題光孝寺訥無言長老所藏畫龍柯敬仲博士題
云道人畫龍龍絶奇何處人間曾見之上京清暑
朝初退太液池邊看雨時(畫龍者號宇南)
宇南自是冀北驄醉墨幻出朝天龍奎章博士既家食
一詩寓意懷文宗鼎湖攀號不可得虬髯倒景風威黑
似掀金陵之畫壁反顧蒼生望雲霓詩成怳覺龍能吼
霖雨化作山人酒
趙文敏公山水為董竹林山長題(有引)
公於畫左題云至大三年六月望日為吳彦良畫并
詩有岸静樹隂合溪晴雲氣流之句想在鷗波亭作
也彦良嘉禾人
何山弁山秀可掬上若下若薲苕綠翰林學士偶歸來
亭倚鷗波送飛鵠鵠飛盡没滄茫境衣上青天倒搖影
鹿頭舫子湖州歌想帶南風覺凄冷冰盤瓜李進仲姬
(管夫人字)生綃畫就復題詩鄭虔三絶世無有於乎何幸再
見至大三年時
題趙善長為李原復所畫山水
日光青寒殺氣白山童林髠水縮脉城舂墮指株送餒
莽蒼坤輿大宵宅齋東趙原吳下客辭榮養母韓康伯
酒狂忽憶雍熙時畫法荆關海岳窄魁峯傑嶺大將顔
秀崖峭壁仙卿班雲嵐滃勃嵩華表石棧犖确崤函間
翬飛樓閣深翠隠獸羣遠跡人烟近一瀑天垂雪練紳
萬松花落黃金粉森蘿翳槲杳莫盡若聞行歌采芝菌
旁觀众攫攘妙洒獨心苦神工精會合鬼物毛竦豎桂
㸑扁舟露沙漵磨輪新坊俯場圃雌伏鷄巢懸在梁磬
折田翁飼其牯土膏不假酥雨潤帘脚似逐東風順貢
聯包匭旅褁糧驢驅馬䭾力角奮怛然閣筆淚滿腮龍
虎虚卧灤陽臺累朝德澤百年運短褐老去江南哀我
詩題罷春潑眼又見他鄉鴻雁回
宋制置彭大雅瑪瑙(一本有酒字)椀歌周伯温參政(一作)
(大參)徵賦(有序)
今大尉開藩之三月適江浙參政周公分省江淮延
飲齋閣歡甚以予避地無錫說王左丞晟勸張楚公
歸元特出瑪瑙椀曰此宋彭大雅燕饗舊物子才器
足以當之遂引滿酧之再氣酣思湧率爾走筆以紀
清賞非求知他人也詩曰(三月下一本云命部將王左丞晟書使踵上闕至吳)
(中以予無錫避地說晟勸張楚公歸元擢淮省事辭時浙歡甚下即接特出瑪瑙)
淮藩開吳豪俠滿歌鐘地屬姑蘇館相儒獨為緩頰生
為出彭公瑪瑙椀血乾智伯髏不腥黃玉瑩錯紅水精
妖蟇蝕月魄半死虹光霞氣飲(一作歕)且盈隠若陣偃邊
將營彭公彭公古烈士重慶孤城亦勞止死(作天)忘西顧
二十年畝盡東南數千里武侯祝文何乃偉敗由宋祚
民今祀太湖底寧魚米豐官廨喜與閒門同酒波椀面
動峽影想見制置師犒飄風中再酌庶沃磥磊胸君不
見漢家將軍五郡封班氏天與世史功詩狂昭諫(一作暕)
客吳越存心唐室人憐忠嗚呼尚友吾豈敢醉墨慘澹
雲飛鴻
嚴子魯參政席上聞楊左丞旺扎勒死事
藏六者龜窟三者兔百鳥俛啄既仰復顧二雄由來不
共居楊也丞相防身殳他心隴得又望蜀遺鑑虢亡危
在虞風霆大樹無幾綠武公軒餘拂雲竹私恨平生志
士心今方移置將軍腹將軍國封八十親綵服行戴東
山巾白簡論事諒可採笑出黃羊觴碧醇
七月聞河南平章凶問
六月妖星芒角白幾夜徘徊天市側尋聞盗殺李上公
羈旅孤臣淚沾臆當時寬猛制萑澤安得受降反受敵
上公忠名垂竹帛書生奚為費禕惜東南風動旗黃色
蒲青柳綠長依北
贈嘉定故吏尤鼎臣(有序)
鼎臣少由海寧吏調鄊州嘉定就親養至正十三年
閏三月海寇犯婁時寶哥參政頓兵崑不進鼎從州
倅率義壯守上游二年謀效居多十六年淮張入吳
倅奉印降鼎沮之為其將縶且諭授以官抗不受杖
百錮于家尋奔杭浙省參政周伯琦舉興義烏縣史
詔使開吳藩鼎復以勞遷桐廬典史理吏目秩即辭
歸農及吳墮後會予中槎差謙家癯然類山澤儒而
言確行厲殆有古節士風去尋常筐篚器遠矣昔漢
符璽郎事殊壯烈然惜失其名今鼎得予詩亦足暴
其心矣詩曰
長貧故吏身姓尤一刀筆擁千夫矛南垣參政但醉酒
海若不敢東窺婁淮張崛起連吳臺屬臣買降恐後來
躐階沮獻嘉定印杖錮非謫天全才座中老氣虹霓吐
屋山亂葉吹黃雨舊除今辟置弗數鬼區冥冥蒿中柱
吁嗟猶思石礱鼓
題顧謹中外祖魏洵子美妻丁氏祠堂卷(有序)
魏夫婦並吳興人洵嘗吏獄松有某忤權貴下獄賂
白金五十兩洵脫其械封還金上海巨室威偪隣父
死汚官欲抵罪其子會部使者至洵盡發巨室奸狀
遂伏辜然由是見忌調鉛山及滿考歸行李蕭然惟
餘一贈行卷既除仁和場幕謝免夫婦日惟教謹中
若已出而謹中為今之秀造于其殁築別室祠之具
道所以拜請詩詩曰
義伸枉獄金却還寧忤豪貴遷鉛山六年僅有贈行卷
秀髯皓白如霜菅生憂敖氏鬼獨苦今得外孫祠外祖
雞肥黍脫(一作稌)天風秋鵑哭棠梨寒食雨宅相魏舒良
可敦黑頭江總何足(一作不須)論力田讀書姑養母莫賦遠
遊勞倚門
華劉二節婦(有序)
二節婦並大同人華妻武州守張思孝生子亨劉其
配也至正戊申秋閏七月河南軍帥珠展乘亂肆掠
二節婦匿複壁中游卒闞得之驅迫以前華驚呼曰
我命婦也驅我唯有死耳且謂劉曰汝芳年將若何
劉泣曰忠烈不二宜聞之也審忍垢辱耶華曰刎無
刃經無索奈何劉復對曰當激賊怒以就死遂大罵
極口卒怒殺之劉不為動罵益厲卒又殺之華時年
四十五平生嚴介馭下事或少枉弗貸舅殁姑老衣
膳几枕必躬親之思孝由衛學官至伯爵位華累封
雲中郡君每曰被服禕翟徒志狗馬耳訓亨機絲克
承箕業懿聲賢聞穆然清風劉年二十一翰林待制
翼之姪女莊重盛容性尤慧爽華愛甚嘗索賦庭栢應
聲云羣卉枯落時挺節成孤秀既保歲寒心不在遐
年夀殆先讖也郡士郝麟偹記行實亨稔知予名乃
介瘍醫山振走拜予寓隠以哀挽請予維華劉志節
亨孝義用序而詩曰
雲中城無斫頭守一門雙貞光井臼黃河清淺渡淮泗
雪峯巍峩掩星狗君不見釧金臂斷牙將辜肅宗并罷
崔成都昨者寡人妻鰥人夫天不俾保家與孥望鄉臺
霜磧草白還亦思之心鬱紆吾詩非為此特旌張婦姑
陸縣尹時俊席上贈郭府判(有後序)
袁州府判八十強徒步海曲何踉蹡世殊衣帽不肯改
意氣忿激言慨慷天歷天王位九二衆蛇隨龍一蛇棄
當年夙稱強項令餘生獨念厖眉尉蘄人崛然報(一作起)
桑樞身急上馬一夜驅漕河風濤阻芻粟雷塘城郭埋
萑蒲塞翁得失付大&KR1744;主家林涵紫微箔少時良晤別
亦樂勿效謝公重作惡
公諱額森布哈字彦楨順德之内丘人也性剛峭有
風槩中書右丞相哈喇哈遜引見成宗器之俾事太
子累年以母王宜人齒邁告有旨江浙左丞相特古勒
德爾禄養之就養丞相尋薨公護喪還時拜布哈新
拜相義壯之屬左丞張士瞻為娶名門鄧氏女補省
之克埒穆爾齊克埒穆爾齊者漢言通事也調湖廣秩滿
始官瓊山縣尹會文宗潛邸餼廩衣藥躬備如儀間
以鯁戅差多忤意上每顧左右曰額森布哈昔寵遇
先皇今復竭勞效忠于我苟得承祀纂統當以金蒙
之瓊婦風尤媮靡帕胸禪髀製自公始黎聚蜑落順
令傚使五年遷將樂尹闢建龜山書院洗冤鋤梗民
肖像祠之文宗即位使南者傳詔公遂乘傳入凡一
時重臣皆嘗約為昆弟既入見上掇賜所啜黑湯比
退重臣以御史薦上曰彼居三日朕亦效(作劾)矣他日
復召問曰卿宿拜布哈丞相家耶對曰然上曰卿從
其求進耶公曰丞相念臣舊用館穀臣惟進退在陛
下諸重臣猶儗省遷公公謝曰非出聖意竟不陛辭
返上怒欲罪給傳内外官属大夫力諫曰陛下獨不
記金蒙之旨乎上由是霽威因賜閩醝引若干該楮
鏹萬錠公損半受之沾丐親舊野處武昌適鎮南王
世子封威順王出鎮物色得之日聆讜言恐後贈襲
衣鞍馬文宗崩嗣君入繼召除湖廣省員外郎旋改
華亭尹民有以偽鈔償物價告者公曰彼偶誤耳付
諸火易真鈔予之他類此一縣傾嚮而府倅忌焉誣
事叱去帽公自投帽仆地對了不為絀是日移文遷
父贈内丘尹諱善葬祔先塋及還政聞大馳代士民
羣拜馬首取鞾懸東門以存遺愛轉杭州宣課提舉
地當要衝歲課鈔十餘萬逋負箠械率視常職公剔
蟊剗弊廉已寬稅商不忍欺吏莫敢私能聞擢彬州
路判官行省檄搃湖南一道路軍餉先期而竣臨武
宜章二縣猺蠻作亂官兵進討不克公單騎入諭福
禍猺悉歸農移袁州路判官時蘄人叛僣由儲偫來
江浙不久袁䧟而公年當致仕慨然長嘯曰華亭
禽魚草木不吾怪也遂隠跡凡二十載而卒子忠奉
葬縣之横雲山從鄧宜人兆其先有諱瑞者仕金邢
州節度使生震元初内丘主簿因占籍生定定生興
興以從軍攻西川戰死興生善䕫路招討使司經歷
出鎮思播田揚定遠等處以王事殁公善之次子也
年甫十三奔父喪既抵漢陽殯所取骸骨有同姓者
誤持函往公直于官咸稱孝云逢僅與公有一日雅
讀錢衮所著行狀始得其詳於乎公四命為郎三命
大夫所至籍甚雖材志不盡施而保身叔世登夀九
袠子孫安全天之厚公侈矣衮于公為門吏有請因
摭其槩并書前贈公詩以歸之
寄題俞達㪟義軒(有序)
達予里人也辛亥春兄牽車服賈數千里外他賈犯
𣙜鹽禁坐連時達尚幼憫兄孱弱必客死毅然請代
傭于濠凡三載例構公廨完乃放還黃常民既為序
復徵予詩曰
我家延陵君子鄉義讓遺俗戶相望亂中豈少趙與姜
耳目不逮泯莫彰俞氏小弟今最良竊旌載車先死盜
剖棺起生事孔到疫鬼弗染出天造之三子者世爭道
浚井從掩呼(一作吁)象傲黃常名軒義是敦我老作詩銘
諸門出入維德閑朝昏春風頌箎叶雅塤白頭毋㤀鴒
在原
送花生還懷遠縣(有後序)
爾爺屈跡簿書吏众中會予輒師事里稱黃童扇枕孝
士多竇十還金義於乎不幸死連獄寡妻孤兒徙荆麓
終天恨抱王裒心長夜哀聞杞梁哭君不見老夫避地
烏涇村豈徒親舊少生存木落洞庭悲帝子草萋南浦
憶王孫酸風暮閭愛日短酒次贈言歸莫緩驚鴻銜蘆
雲與遠大魚跳冰月應滿
生之父貞予鄉友也性敦謹嘗典簿書浙省大官有
以白金數十斤託貞世變後悉還之居家奉八十母
孝甚扇枕温席暑寒㒺替鄰里稱焉今禮部凡三辟
辭不獲起為佐吏未幾以事連死咸惋歎曰使天定
貞豈有是耶有司没其産業徙生荆山下栖卑墾荒
母子相弔歲甲寅冬十月始克還謁予寓隠且言復
往有日予因飲之酒贈之詩用慰勉生之心焉耳(查甲)
(寅為洪武七年所云今禮部亦指明朝言也)
題何婦黃氏卷(有序)
黃氏松之莆溪何某繼室也其家素饒洪武初罣名
欺隠當沒産既上官至某貨殖它郡黃獨與老弱居
官怒其帑藏空匱掠徵貲抶累百身無完膚昏頓就
斃者屢言迄不紊次掠㚶又次掠其姑姑號呼婦黃
方呻吟即狼狽起蔽翼之且告姑老不勝捶力丐身
代辭氣欵惻官愍釋焉明日黃復扶傷詣官泣請某
前室之子及㚶之子若婦凡在繫者少休私舍贏糧
以俟遣里士范公亮誌焉予謂昔鄭休妻石鄭義宗
妻盧遺事並著晉唐史今何婦兼類之可稱述也已
詩曰
江南枳花開妾當飛望灾孝義由中心㮄楚從百回古
嘗亡猿禍林木今見青蠅憎白玉破鐺盡殁氣若絲官
曹尚擬夫刑贖君不聞一鷹揚百鳥亡一犬走百兔僵
騶虞麟趾周家祥(極言明初刻削絶無忌諱)
贈孝僧琳(有序)
琳號西玉予鄉人至正乙未出遊名山川會亂亟歸
遇寇數兵之告以故免既聞父兄弟皆殁亂中餘母
高嫂薛在錢墅庄及至見母創甚嫂以不辱溺井死
琳躬負土掩之匍匐乞食奉母養彌年母卒密葬善
地遂奔隠(闕)門一日擕血書華嚴經謁予海上予嘉
琳學佛氏教尤克孝克義贈之以詩曰
華嚴内典釋中尊書向吳臺獨樹村十指滴枯遺體血
一心追報二親恩琅函夜繞金光粲黃壤春回淑氣温
却怪亂離多死隔獨能奉養及生存江魚雪白思登饌
野椹青紅夢倚門客舍題詩良有以頻年少見孝兒孫
送吳藩錢郎中陞參政分鎮淮徐邳三州
公府䟽恩近九天復從苫次起籌邊江黃慎與齊桓會
晉楚宜推向戍賢出胯故墟山寂歷露筋遺廟草芊綿
關中不盡英靈氣徼上新疎警急烟大雪弓刀千騎密
上元燈火萬星聯機乘暮夜初無定霸賤春秋夙有傳
他日若求吳越後白頭昭諫(一作暕)正歸田
嚴夀閒席上寄汀州同知曹文昭
避地東來喜有兒竹林無恙仲能箎甌閩城郭三忠寺
(三忠謂福建平章陳闕僉樞拜特穆爾子夀漳州違嚕噶齊德埒默色子闕)荆楚雲山
幾故知老馬忍忘霜塞草孤猿甘抱雪松枝何時酒熟
瑶池露且醉梅間藥玉巵
寄劉小齋張溝南吳中洲夏師魯鄧毅夫丘宗大
鄉里遺賢軫念多薦辭今聘守微疴前途絕望揚州鶴
亂水嘗窺董養鵝季子有碑時打字莫王無鬼夜操戈
東風凍解醅新熟試覺歸舟駛一梭
奉懷集賢和和承旨
謝病徽州詔許還五千部曲沸如澘一帆風破三鯨浪
兩鬢霜明九豹關西第月資全禄養中官時出上尊頒
鳴笳滿地星牢落應憶微言俎豆間
任子良縣尹除奉訓大夫台州判官逢避地相鄰
而又姻婭之好承聞大軍駐汴經略使已至浙東
小康有日先詩致賀(子良宣慰仁發子也名賢佐)
天香夜染紫烟衣喜氣春連白板扉陶令山中初酒熟
劉郎溪上正花飛使臨奎璧新分象民望雲霓幾落暉
宜早上官思補報大軍先破汴城圍
謝中政院判敏珠爾昂霄枉過予龍江寓隠
三年江館閉斜曛一日星軺下紫氛老我已非佳子弟
壯公曾是故將軍未央雙闕雲端見長樂疎鐘月下聞
還語中原檿絲盡六宫知愛石榴裙
送吳照磨赴李司徒幕兼簡張郎中
司徒分鎮越王臺甌婺山光入望來堂上修文閒將略
幕中求舊得賢才鑑湖木落魚梁見紫塞風高鴈路開
莫禁白頭狂賀老酒船仍蕩月明回(時方禁酒)
題何上海(一本有緝字)新修瞿雅州義塾卷
十畝宫圍數仞墻雅州開建寉沙陽流風遠被弦歌樂
化日重輝黼黻章衡縣有詩稱陸宰魯城無宅壞恭王
春歸檀杏青隂滿安得追趨弟子行
題徐伯起水南漁隱卷
幾人北戍幾南遷一日身閒一日仙回首華亭鳴寉外
繫舟長泖亂鷗邊屋圍楊柳清秋日星錯蠙珠薄暮烟
不學秦民不終隠桃花傍岸是何年
將游澱山承府倅張德常郭宗唐聯過舟次留宴
燈夕不果既得風帆走筆寄張郭
天上春回城雪消人家梅柳帶河橋官無一事鼓鐘宴
賢有兩驂環轡搖霽月華燈違後夜好風輕楫快今朝
水生河渚雁鳧浴閣倚澱山心獨遥
遊崑山清真觀放生池承盧知州孫萬戶梅倅會
宴有詩留錢尊師丹房
鼓角沈雄晝漏稀羽人宫闕静含輝林間紫馬聞鸎過
水上文鯨(一作鰩)趁寉飛霞氣暖流千日酒風光晴拂暮
春衣不應客似瑶筝雁留滯南音斷北歸
同朱節遊秦山詩留地主宋氏
金赭(二山名)遥望亘海郊祖龍曾此駐雲旓為尋白堊朱
沙洞首度蒼厓紫壁㘭木客夜過松籟作石人寒卧薜
衣交一茶共話桃源隱不信河山有二崤
重遊干山望機山(有引)
干將山色倚空青獨立風生十二翎便合武當祠畔
住布衣長謝紫微星予至正辛丑九月所題口號今
十七年矣(時洪武十年)墨蹟如新而風烟草木與時變異
西望二陸遺墟慨嘆久之老覡賀曰布衣得毋汚乎
因留詩山中
杖倚干將西紫苓望中連璧瘞雲深當時少為全歸計
後進堪羞妄躐心京洛好風隨義犬華亭凉月怨胎禽
斧斤浩浩山林歎辭賦蕭蕭麗則心(一作音)
寄贈劉樞幕
獻替雲臺黍一炊羈離江國髩全絲醉中罷落高風帽
夢裏猶聞湛露詩山檿葉乾知歲短水楊花怒任春私
静思舊斡君臣意足見平生志有為
吕充閭復亨自陜還予過之懷文會于時康傷家
徙於事連且慶其世德有在而子孫保全也賦詩
留希尚之第
堂開來德俯璜灣魚鳥熙熙晝靚間多士春行沂上服
巨靈夜負澤中山蒼黃一氣千林變玉璧雙聯萬里還
為醉阿咸狂走筆鬢絲香拂鷓鴣班(一作斑)
寄婁上俞士平提學陸良貴秦文仲二教授
朱紱青袍映後先邇來愁過買臣年壚頭相醵囊須罄
地下誰遊劍莫懸淮浪白滔迴魯日塞氛黃隔姓劉天
賤名忝在齊民版為報新無傍泖田
寄龍江親舊二首
四年不過醉眠亭白髮盈頭病始醒趙盾共知為畏日
戴逵曾誤作賢星寉江列第花如淚龍鎮雙庠草又青
親舊友生三五在幾時同謁聖儀形
冥鴻東邁剰丘亭遭世艱虞幾醉醒淚化夢中雙好雨
心周物表一閒星大江順駛沅湘白少室高齊泰華青
持此欲誇吳越地舊交多似木鷄形
寄陸宅之進士錢思復提學金希言學正
花開花落雪盈顱三地相望一信無梁震不慚前進士
杜陵寧是老狂夫長淮浪接江逾闊南極星聯斗不孤
想與窮經金學正酒香隣社杖同扶
經游小來涇簡木仲毅
髯參歸隠小郊坰亂日曾聞險偹經風黑浪高羅刹海
月明天度使臣星東都先見逢萌得廣武重遊阮籍醒
最是故家春草暗杜鵑啼殺忍同聽
題董良用徵士釋畊所
百畝私田十尺廬釋畊為樂野人知壠牛&KR0008;卧春犁後
水鳥低飛午饁餘殷喪蕨薇元可食秦炎種樹獨存書
老予擬就龐公隠歲暮相看兩鬢疎
朱氏梅雪齋中會介夀仲祺
高昌公子忽重逢一飲玻瓈酒百鍾月夕屢聞愁繞鵲
花時曾見喜乘龍仗邊風送昭陽漏軾上雲移太室松
二十五年俱夢境石灣何日步從容
贈劉易性初
鵕䴊文采鶴癯形雖恨無家異水萍短褐山林工採藥
破窗風雨夢傳經元規塵暗衣偏素孟德臺荒隴自青
材業有餘平治近莫隨王績寄沈冥
同舍章千戶近歸江隂父老首詢予在多喜慶者
癸丑春日小酌因述懷簡諸父老(洪武六年)
得嗔如屋謗如山轉覺方心似石頑鄉巷復吪(一作訛)為
異物(一作類)客居嘗夢抱(一作把)連環平安短札春湖綠眉
夀深杯曙日殷食料不知餘有幾且從兒女慶童顔
贈陳履信思(有後序)
落落曙星江海陲每於士友頌陳思藩臣屏用防秋策
縣令深嘉繼祀詩貧後小夫歸地利亂中闔室戴天知
尤憐不受琴生粟長褐郊園自采葵
思松人不苟殉俗雅志古道有田僅供饘粥遇族里
貧甚者輙分食之敝廬數楹日授徒其下鄰人侵傍
地自歌曰食且無魚奈何盤蔬無餘隣聞之歸其侵
地鄉大姓張氏子翊嘗從學琴業成以巨舟載粟為
謝思曰吾萟以售汝耶却不受吳藩地連十州守將
咸以為安思上疏危之不報遁居海上因無後欲立
弟之幼子為嗣求于弟三年弟不之䘏吳被圍思愈
皇皇如無歸人或勸之思曰吾得弗殄先祀即兵死
不憾因賦詩謁祝上海挺曰傳家忍學韓為賈失國
驚聞莒滅鄫挺嘉嘆為讓其弟乃立其子後亂中民
妻女多所汚思置家人閣上如平時且曰吾心鏡無
醜迹醜影何由至竟如其言君子謂思行義所致云
夢騎驢
蹇驢雙耳卓東風前導青衣一小童石澗倒涵嵐氣白
海霞高貫日輪紅桃花芝草經行異鶴髮雞皮笑語同
却待朝天驚夢失春醒無奈雨簾櫳
題趙生克敏戲綵堂
戲綵高堂俯鶴沙孝承清獻故侯家一雙玉饌春冰鯉
五色斑衣曙海霞夀酒宛涵池上竹酡顔聯映座頭花
山人善禱非良佞更積詩書到五車
題鶴坡長夀寺宋東南正將潘德剛所報
招提誰建鶴坡陽寶祐年間忠翊郎(宋東南正將潘德剛所剏)將種
久歸農版籍佛燈長似日容光六時螺貝潮音壯滿目
烏鳶野色荒老我願為僧一日盡招新鬼上慈航
癸丑正月三日述懷
梅風峭寒微雨零仲荃季薰聯歸寧嬌小數遷兵燹地
保全均賴祖宗靈園開鶴徑亂石白天入鯉山雙角青
依舊素衣歸舊隠他年應忝聘君亭
癸丑上元日試筆寄示外甥俞堇
年踰富貴五看燈拙守丘園兩謝徵石上履聲多在竹
月中吟影澹涵冰清溪道士居相近錦里先生醉自稱
歸淚若沾原上土松風長嘯學孫登(君山有松風亭)
補(失題并失第一字)
障秀壁參錯輝隠者静坐敞囱扉長松不見蕣開落
獨寉自與雲來歸銀潢雙星月露爽黃葉千家烟火微
便當老袖鐵如意莫為珊瑚輕一揮
題阮德剛沂澳草堂
草堂山水競清輝妻織兒經母在闈榆柳巷隂嬉繭角
荇萍泥暖樂烏衣羈孤恨缺蛇珠報同姓恩深犴獄歸
不貴榮名惟隱德静中風雨亂花飛
錢士修辭學職歸養地主徐去奢為築草堂居之
詩以相賀
博士辭官奉二親東家為築草堂新殺鷄作黍歡難得
走馬看花夢不真風雨倒衣恭候旦林塘拽杖從行春
閒觀令伯陳情表不獨才高行最純
寓隱烏涇之五年獨酌梅花下時仲女歸同郡許
栒
老榦危柯屈鐵盤舉杯今日始成觀林㘭北斗低垂象
花外東風淺帶寒緣徑不添苔石立傍池猶少草亭安
身蘇荐有門闌喜醉裏從圍萬玉鸞
詶鄉友黃叔彛見寄詩韻
別來寧復句驚人静得堯天竟咏真弗記馬卿煩狗監
尚論李賀泣蛇神山房石枕新秋月海甸風低薄暮雲
叔度平生襟量遠不無歸楫復勞詢
日本月千江長老擕其國僧裔竺峯級禹門徵詩
二首
日本盤盤瀛海間夜分先見曙光殷毛人傍帶窮荒島
富士高瞻奠枕山開國使來東漢覲遊方僧詫大唐還
徵詩慎說雞林售不欲貪名著百蠻
中州風氣海溟分島宅鮫居被大雲鳥篆不遭秦烈火
祥光曾託宋斯文具琛歲入諸夷貢草木春隨大地薰
聞道頻年亦兵難好將無諍諭邦君
題趙氏雪霽還松江圖
霽雪丹徒道歸舟白下門始罹懷璧罪終感賜環恩淮
海沙迴合金焦翠殿奔冰梁窺馬倒浪屋駭鯨(一作鼉)吞
寒薄征裘弊春隨挾纊溫老親雙喜色諸幼幾啼痕茂
苑經餘燼平原認故村(村名在機山)賀聲連凍雀生物迨孤
豚啓鑰官迂駕居隣叟抱尊疎梅微徑曲亂葉古墻根
烟碧新鑚火雲紅獨照暾張儀談舌在王獻舊氊存幸
甚家全樂嗟夫野斷䰟乾坤枯樹賦暮夜翳桑飱隂德
孫敖衍仁風竇十敦憂忻繫斐作圖畫示來昆
陸宅之進士挽詞(有引)
諱居仁明詩經嘗中鄉貢隱居教授以卒嘗贊予畫
像云辯如懸河思如湧泉斗酒百篇倚馬萬言慷慨
如奇材之劍客瀟灑如錦袍之謫仙第未知伏軾而
掉三寸擊楫而快一鞭於斯二者子將奚先
游戲清真帖優長雅頌文世方趨趙孟天竟滯劉蕡教
施河汾雨身浮澱泖雲飛花時事革過雁訃音聞有女
哀扶櫬多予望薦芹陋容看轉宅空辱計奇勲
謝木仲毅員外過烏涇別業(有後序)
歸畊全晚節懷舊過寒簷不解吳儂語猶森蜀將髯名
公書早佩繼母誥生霑三仕風塵屬千艱水陸兼獸車
畋北遠魚飯味南厭芝嶺歸泰皓桃源記晉潛衒才紛
禰戮昧識摠申鈐世事忻相遠春杯約細拈
毅西域人少喪母繼母諱瑪哈穆特同撫育若己出及
毅貴獲封宜人毅性周謹事上涖下非禮法不陳道
中臺丞王公德謙書循理二大字賜之以南省使累
遷長兵曹幕去亂遠引今為農海上於予篤交好云
檢校蔡公挽辭(有序)
公松人諱廷秀字君美由郡諸生試吏調江隂擢浙
憲奏差累陞從仕郎浙省理問所知事承務郎袁州
推官中書左丞烏古遜良楨薦江西省檢校及命下
公已遇害初蘄寇犯袁土豪率丁壯張官兵得版授
同知州事貪虐不道守將計殺之殘黨匿山谷者遂
導寇覆陷袁公被執三日口不絕罵死平生博學器
識沈毅儒先(一本有德字)若子方陸墻東盈之許白雲並
友重焉江隂別業一區田六頃貤立義塾部使者以
聞賜澄江書院額中祠九峯先生以考檜岩教諭封
浙江副提學配享虞文靖黃文獻二公為記尤好詩
送閩人之巡檢云旌旗小小將軍隊行李蕭蕭郎罷
船袁州宜春臺云一水白隨鷗鷺去萬山青逐虎龍
眠士至今傳誦逢忝交忘年一夕兩形之夢因追述
梗槩附詩右寄其弟與子壻之在松之趙屯者詩曰
甲第歸鄉校詩書長法家不遑虞蠆尾曾快抉鯨牙淞
水菰駢實袁山草亂花新秋夢如在惟覺鬢增華
題訥無言長老如幻藁(有後序)
光孝師重見春秋八十餘坐㤀寒漏永吟入暮鐘疎囊
剩曇花鉢珠收貝葉書期予繼晉社飲酒論真如
至正乙酉(順帝十三年)師自法際遷主吾鄊光孝予時甫
壯數游從山水間後予挈家海上師亦退隱崑之福
嚴書問嘗一往還及今重會曦南仲會海禪林論心
道舊蓋三十年矣(為明祖洪武六七年)南仲且謂師亂中衣貲
散没略盡而道行益精進近閱大藏經獲赤白舍利
二居士交彌久不可無贊述也師既出如幻藁觀焉
遂題八句于左
送章庠景序遷祖父還故山先隴(一作遷祖衣冠葬父櫬還鄉中)
(敔山)
不負詩書業躬遷祖父喪丹砂書翠表金井錮黃腸日
月新臨照風塵舊痛傷縣公敦孝理廬墓有輝光
聞楊鐵厓提學凶問有麗則遺音賦一卷行世
蚤躋龍虎㮄晚赴鳳凰臺世賞遺音妙天全老病回鐵
厓風繞木玄閣雨生苔不得門生狀聊兹寓一哀
寄張長年員外
隴上一齋廬身全謝病初高秋哭子淚晚歲絕交書瑶
水周巡遠蘇臺越戰餘晨星挂霜木東望獨踟蹰
同斯道成上人過邵灌畦
園綠抱清潯風烟似漢隂繭絲隨地少膏澤荷天深對
食希顏蠋躬鉏鄙華歆經遊坐木下閒說故侯心
題鄉友趙覲宗弁雲亭舊隠圖宋燕冀王十二世
孫
田野俗新諳茅堂巧背貪雷春羹石蕨霜冷釀庭柑封
冊猶存冀歌詩搃系南圖披舊風景歸思滿江潭
送謝瑛子溫扶父草池府君櫬還葬天台
父櫬賓賢里家山夢月樓脫驂風稍競正首願方酬雲
屨無危石風帆少逆流孝心神所助好認魯王丘
送徐嶧元桐還蕭琦
世亂同我出時清先我歸寒燈伯淮被春饌老萊衣異
縣兔葵長故山猫笋肥朋游若見問五十未知非
題嚴韡德華北涯釣隠圖
雲間水北涯釣隠属嚴家七宿低喉舌重洲倚輔車鶯
窺遲暗柳魚避急飛花咲謂垂綸石蒼苔幾歲華
題青田王伯梁妻陳氏懿恭孝節卷
肅雝遵姆訓孝節著儒門粹質猗蘭佩幽光苦竹原史
稱巴里寡詩鄙衛風奔甥館忻承祀冰霜耿淑䰟
贈河南理幕沈易之(有序)
易之名易松人嘗為淮安分省幕史既念二親遠且
老將辭之會省臣叛易側身走洛謁河南王超擢理
問所知事然孝念不可奪乃去授徒淇上日唯蔬食
夜哀籲于天庶願親安身得歸也間就葛溪權衡學
河南失守衡流寓青齊間易依焉一夕遇海舶得(一作)
(適)風迂甌越以歸而親俱康強卒如侍養志因贈詩
曰
去叛官洛下全生歸海濆中心兩曾閔昨夢幾桓文草
色一簾綠書聲隔(一作鄰)巷聞山人忝執友詩以勞艱勤
贈沈氏雝穆伯仲(楊鐡崖傳附)
喪亂苦多門私賢爾弟昆詩書三世澤孝友一家村月
細哀猿抱風高駭鹿奔尚遺流矢痛堪吊不堪捫
丁未夏四月三日淞島兵變禍延城邑邑士沈騰氏
挈妻孥走草野二子雍穆守家廟不去悍卒排闥入
二子走發二矢穆中臂雍中左髀仆戶外卒復引刃
擊其項背穆以身障雍跪祈曰吾兄儒者為鄉社師
不可殺某不才願以代兄死兄亦訴曰吾弟力田養
吾親不可殺寧殺吾儒懦兒卒感而止曰弟義兄友
殺之不祥遂兩舍之前進士楊維楨錄之曰在古兄
弟直盜爭死有伋夀救戰有襄萇庇幼有肱江讓肥
有孝禮豈誠不愛其身哉身可滅而天不可滅也吾
聞張氏亡其臣有相率而死曰滕氏㯃機也海獠弄
兵兄弟有爭相死而不死曰沈氏雍穆也滕氏死以
忠沈氏生以義忠義一天也顧世有利害未一髮而遽以
食其天於乎吾不知其何心也於乎吾不知其何心
也
題陸緒曾祖翠岩(諱大猷)自題佚老堂詩後翠岩宋
學官元初忠武王版授江浙提學不就以隠德終
佚老堂無恙居然見典刑心存趙氏日跡隠謝敷星金
玉餘清響蘋蘩只舊馨分湖春酒綠思過翠岩亭
寄李元直待制(有序)
元直名秉方李忠介公黼之子也廕授同知常州會
中吳陷供億無錫官兵予避地次嘗一言為贈既無
錫亦陷元直與郡總管完顔以義丁合宜興分師嚴
蒙古布哈騎步卒退保陽山其地阻湖憑險順逆不
常至是山氓委心戮力戰拒張氏凡十六月張降浙
省朝廷錄功嚴拜浙省參政完顔擢浙憲使元直待
制翰林南北使往還數承記問因賦八句以寄
虎穴子俱班陽山試百艱不圖黑子地如在玉門關壁
立孤危影天迴只尺顔絲綸煥五色思睹水雲間
哭雲間衛叔剛(有引)
叔剛諱近仁好學績文敦孝友行嘗遊吳興守將候
見之送餼米百斛既舉幕官並辭太尉闢延賓館幣
使聘焉亦謝免或問所存曰所薦非正人所依非真
傑吾得裘葛老余山墓側足矣惡用虚名致實禍為
哉祖謙(闕)初以宋資政殿大學士宗武後授溫州路
治中不就父諱德嘉潮州路儒學正失儷二十有八
年不二娶養高詩書里中幼而壯者罕識其面年四
十七卒予素友重將冒風雪送葬不果及晴畢葬乃
系之引哭之詩曰
有慟名臣裔嘗辭太尉招珮閒寒水玉蕨老故山苖臨
帖烏絲盡聯詩絳燭消遺餘行卓絶足礪俗浮澆
寄林季文周叔彬二進士時訓松庠弟子員
才名江記室鄉校趙衙推上下床無間東南運載移鵠
袍聯射圃魚飯獨經帷九折王陽坂應同老(闕)辭(缺文一作此)
寄徑山淑象元長老
秀爽東西目行峯五葉分翠虚靈鳥道水殿毒龍雲異
茗先雷擷疎鐘渡瀨聞禪林肯相見采閱大蘇文
寄朱仲威編修(有引)
名桓常熟人力學負志張氏有吳中桓航海上書於
朝授編修官復朝服極言上儲宫不報竟以憤疾卒
使臣傳爾信南士盡稱奇螘悃通宸極魚頒撼震維暑
風行瘴遠寒斗轉杓遲正好輸忠赤騎鱸莫咏詩
謝邾仲義進士寄題澄江舊藳(邾詩附)
釋褐平生友郎官辟共辭復形椽筆夢過誦櫂歌詩樓
蜃雲霞錯沙鷗霧雨悲歸舟阻習險士雅莫吾期
半山昔拜少陵像謂公詩與元氣侔後五百歲無繼
者元氣茫茫散不收我朝詩𣲖因中州氣節首推劉
静修宋季陋習兹一洒天運亦復詩家流楊趙馬范
虞揭歐金華莆田誰與儔亂來風雅久衰落喜向澄
江聞櫂謳澄江席帽同羊裘風塵之表從天游每和
君山老父笛不換華頂仙人舟有時擊節驚陽侯百
怪莫敢窺十洲鯨波可蹈惜沈劍鼇嶠欲蹋思連鉤
澄江浪高江月浮江神迎櫂風飂飂雲機上割天孫
錦底用枯槎横斗牛放歌濯足銀河秋洄沿不為澄
江留誰道澄江淨如練我視澄江真若漚此日相逢
東海頭東海纖塵生我眸醉擊珊瑚碎蓬礫笑委鮫
珠輕摶骰俗淫世靡吾所羞孤鳳默默羣鳥啾夏舷
一扣海能小祖楫載誓天何尤澄江櫂歌歌未休凝
碧管弦非所憂君詩非予得稱好贈言請視今汪周
哀高照磨(有序)
奉符高孝子名自松入池遷父照磨公葬將歸祔先
隴也予嘉名孝嘗贈詩一日拜予且泣曰名家本汴
大族高曾祖並仕金節度使子孫散處青齊先君晚
禄下位蘊弗大施殁于亂平生行義粗具池陽洪仲
遵九江僧觀空海序文敢復以哀詩請公蓋岑諱長
卿字性剛潔遇事不阿撓俗號別子初為掾集慶會
大夫納鱗(一作麟)建議溧陽二州漕粟舟繚二千里始
抵龍灣候海運民病之宜興距二州百里聽民陸輦
置倉便公于是將命中書往復論列利害幾二載不
以艱窶受攬輸豪氓所賂神疲慮殫克允厥猷者公
之力也既調池民有以筩密藏銀筴十雙于雙底用
報德覺焉怒民挾筩退兵興逹實丞相以分帥曲律
薦版授池州路照磨軍缺儲禮勸義激巨室咸奉命
時至正十五年也越二年江南北皆敵境池最後陷
曲律帥被執不屈死公尚督戰備于外聞池不守遂
隠九華復徙建德明年卒其友陳中殯之敬哀以辭
曰
白首操冰蘖青衫困簡書日迴戈浸遠山采蕨無餘多
士交(作文)潛德遺民式葬墟兒賢天所報骸骨遂歸歟
送黃黼成章還潁上別業兼示其弟黻
鉅室隨王運憐生亦播遷關山孤漢月草木慘淮烟哭
母千行淚存心一寸田夭風動潁水急買載家船
題沈秋田推官續言行錄(有後序)
言行何人錄歸田沈節推修存忠厚意非出見聞私天
遠青雲鵠山深白石芝兩生高漢史猶恨姓名遺
逢式觀是錄誠一代明良之士為多可稱者焉若大
德辛丑七月颶風海鹽水暴溢旄倪驚奔官属備舟
遁知州于弘毅浩卿獨朝服臨洶拜籲天曰邑以淪
鋪某將安往乞死于此語竟反風水復故道時江隂
尤甚編氓胥漂溺避而存者纍纍咸告飢州聞于省
未報知事宋仲仁(春卿聊城人)亟發廩賑之曰人七日不
食且死躐位矯令惟某罪省檄果踰月始下史繩武
(正翁眉山人)主簿淦之興國也適三月至七月旱民有陽
八死者兄陽坐訟連八十五人贜七千五百緡由繩
武察陽八為盗被殺坐實首惡遂伏辜所連獲釋是
夕大雨昂吉治中之在信州也故椽嘗輸庫鈔江東
宣慰司道鄱湖寇掠之繫責三年鬻妻孥莫能償昂
吉首捐俸諭諸掾助免它如竊木當笞木主賂隸雜
大杖俄一犬前銜杖俛首若訴(下一作其燭枉宥罰因知母缺棺竊完之)
(者)且觸柱宥罰官察知冤而宥之者分水縣尹趙珍
也(珍建德人)所至署僚吏姓氏蒐延遺老咨詢治效凡言
某善朱加點某不善墨加點朱墨半者精覈之後朱
多者衆毁弗信墨多者众譽弗納則浙西憲副霍肅
也(肅廣平人)黠吏示以威懦民接以和故獄絕舞文庭無
冤訟則燕允賢推官(字子初太原人)介潔素礪非辟㒺干與
宴誦節南山之詩妓樂屏去一座肅容是又皇甫錄
事並美嘉禾也洎乎陜西行臺治書侍御史馮翼(字君)
(輔)南康總管汪從善(國良錢唐人)賓師王子復病卒從善
殯如禮仍撫其子女悉為娶嫁不失所翼甄拔士類
雖陋居委巷往往紆道顧問或笑之輒謂曰苟貴乎
學則閭閻翕然嚮化矣於乎四海之大累朝之盛上
而省臺下而郡邑政事先治體言行關風教者何限
而秋田之錄僅若干人固不無遺賢之嘆亦其耳目
所不逮也歟予摭其尤者表出之則庶乎秋田一念
之誠亦藉以不冺矣
儉德堂懷寄凡二十二首(各有小序)
李一初名祁茶陵人由進士累官南臺御史會世亂
歸隠
儒臺一別後二十四飛螢不見重華日空懸執法星紅
綾諳舊味皂帽送餘齡想像龍魚舞鈞天奏洞庭
旺扎勒清卿江隂上萬戶贈都元帥察蘇公之弟泰州
不守以材諝擢萬戶累遷福建參政亂後歸養吳中
喪亂無全室歸吳有大參五湖孤枕月百粤萬山嵐故
國龍移鼎高堂雪滿簪雕籠綠毛鳳默默夢閩南
敏珠爾昂霄以江隂副萬戶累遷中政院判官福建憲
僉會亂遂航海歸隠以孝聞
郡邑更新署江山識故侯寸心天北角百指斗南陬月
殿金猊曉霜軺白鷺秋書來悟前夢甘膬為親謀
特默公毅由進士累遷通顯今隠居教授海上
府倅今梅福詞場老益豪自戕悲二俊遠引慕三高甔
石餘儲粟宫羅剩賜袍垂虹月千頃蓮葉擬同操
長吉彦忠今姓張由進士擢宣城錄事亂中奉母慈
溪黃氏客授雲間酒伴謂謝西望(一作墅)也
一命參軍老長年曲逆貧獨行歸鳥暮躬有早鷄晨甲
子書茅屋庚申夢紫宸南隣酒伴去惆悵碧桃春
鍾伯紀名律汴人由鄉貢進士權儒學官前後徵辟
並以疾辭有大學補遺行于世
故人辭聘帛海上閉柴荆絕口吳三俊終身魯兩生歲
時差蕰藻風雨夢英靈(一作莖)尤喜春秋學相將補缺成
張九(一作光)弼名昱廬陵人以材猷累遷判樞謝病隠
西湖上
忍灑新亭淚重經行路難新醅鸚鵡暖短髮鵕䴊寒詩
法高常侍仙尋賀長官西山遂隠跡雲石紫芝團
瑪勒丹文郁西域人由父廕累遷南臺御史今寄迹
全真教中
清修馬道士憶過小林丘脫略青騘迹追隨白兔游君
親心獨耿河海淚同流好在醫閭北徘徊紫氣浮
觀閭用賓蒙古人由中舍拜南臺御史彈經略使忤
旨左遷江西省都事不赴隠居海上
伏自彈經略西遷遂退休筯排(一作桃)銀膾縷心覲玉螭
頭一氣分光岳三河潰薊幽青門種瓜老終系故秦侯
張鳴善名擇湖南人以晦迹擢江浙提學今謝病隠
居吳江
薦書三十載垂白廣文官冀北心肝熱湖南骨肉寒病
辭新主聘老托故人安著就先天學何時一細觀
石伯玉名瓊以松江萬戶嘗分戍太信亂中歸隠余
山
亂中歸老馬隴上佩童牛故國金吾夜荒山白帝秋驚
心禾稼出送目海澌流却喜甘藜莧三年免楚囚
邵克忠嘗為南臺掾今隠吳江寺
獨客長依寺何人共戴天餘生歌激烈合室夢團圓淮
水深蟠楚南風直過燕蓮花遠公漏自屬一山川
許北郭名恕予鄉人善醫部使者薦授澄江書院山
長
有懷吾北郭隠趣遂歸心樓幌含芸氣庭除入杏隂槥
藏堪痛友金贖久亡琴誰為銘先碣東來俟德音
魯道原名淵淳安人由進士累遷江西副提學張太
尉稱王擢博士今召拜官並辭還
我采雲間藥公歸白下船相期文會日獨立義熙年北
斗横山閣西風熟隴田季長門地盛端不讓彭宣
王伯純名嘏河東人由鄉貢擢儒學正張太尉仍授
教授辭嘗護祖父妣三喪自維揚還葬洪霍山鄉里
推重
中原飛鳥盡南服大星流衆獻荆山璞君添海屋籌遺
經牛角挂濁酒雁前篘洪霍山圖得方床日卧遊
倪元鎮名瓚無錫人善詩畫亂前棄田業縱游山水
間
隠跡懷東老詩狂慕浪仙百壺千日醖雙槳五湖船書
畫通芸閣征輸歇葑田鄉評有月旦未覺虎頭賢
吳子中台人以父廕主簿會亂不屑仕東西藩歸隠
卒
竹梧疎曉堂爛月晒新霜顧影衣殊短論心酒故長嗣
宗狂入晉昭諫義存唐一別音徽隔天涯獨鬢蒼
杜好古名敏宋祁公裔世隠龍江累謝儒辟
衆謂迂尤甚私忻學益敦無田安古屋多病老孤村瓔
檜垂當戶苔梅巧映尊題名幾狂客醉墨滿墻根
吳士益名惟諒同里人宋八行先生孫有碑在郡庠
不屑三家仕真為八行孫水雲菰米澤烽火棣華園良
馬寒辭坂靈烏暮識村還期巷南北相送月過門
程煥文禮部員外以文先輩之弟卜隱吳山
禮部程公弟論交喜白頭生涯詹尹卜足跡子長遊雲
石芝三秀乾坤海一漚高懷氣慷慨歷說舊諸矦
隱中山嘉定僧嘗主余山聰禪師道場有和三體唐
詩
海曲黃金地重來半入田軒餘聰老月漏永遠公蓮慧
眼空神駿詩懷耿杜鵑期同訪蝦子春水綠移船
彭素雲中州人郭梅岩西江人並學全真有道行
彭郭上清班相望高世閒木龕雙石壁棕屩萬雲山軒
冕泥塗底詩書桎梏間鄉園數形夢欲借羽車還
挽夏老圃
正佩藍田約俄違菽水歡月評無許劭雨過失蘇端鳩
静看松杖驂閒度柳鞍交盟在諸舊不為死生寒
重游澱山
鼇戴小蓬萊方諸宫影開厓根龍洞闢山脉虎丘來疎
磬重(一本作通)烟水殘碑半(一本作上)雨苔因之懷故國遊雁落
清哀
題任叔達母俞姊俞婦雙節堂卷(其曾祖開吳淞有功)
龍江任孝友母姊重雙金寒月斜銀櫛晴霓卷素衾旨
甘今日飬節苦半生心後大無勞卜吳淞祖澤深
長倩無錫許輹茶陵書至報及李一初御史卒
甥館家書至儒林訃問俱節存陶栗里醇近董江都斗
角文星澹禺中舊月孤追思與班老(班彦功提學)堂下接王
符
癸丑九月松府遣徐掾具舟再辟復謝免口號簡
徐
采藥去柴荆周旋荷友生府中將命重月下返舟輕鸚
鵡籠無奈鶢鶋饗若驚千山兩猿鶴蕭灑歲華清
寄和栢雍中舍并簡其弟栢顔太祝
王父登青竹郎君謝紫薇庭容駟馬卧目送一鳶飛躍
冶金俱爍韜山玉自輝情親有仲氏辭禄亂前歸
續夢中詩
高閣俯通衢長垣帶碧梧風生捫虱論山對問牛圖時
世常憂戚神明或感孚鬃瓢果吾貸先擬澤焦枯
松府行鄉飲禮宗倅致書使枉招不果赴為寄一
首
賢倅黃堂暇書函迨布衣義敦鄉飲酒禮過士招旂浦
暖鷗波灔園春藥草肥行過子游室就送長卿歸
松守王蒼厓遣儒職問候口號
宗長優為政勞賢問子桑入城笻力短遯野漏聲長悵
望陳懸榻欣聞蓋舍堂宋纖世或有五馬賁輝光
題柯博士敬仲宫詞後(宫詞附)
帝作奎章儗石渠花明長日幸鑾輿丹丘詞氣凌司馬
封禪何如諫獵書
萬國貢珍羅玉陛九賓傳贊卷朱簾大明前殿筵初
秩中貴先陳祖訓嚴
傳宣大府頒宫錦近侍承恩拜榻前製得袍成天未
曉著來香殿賀新年
官家明日慶生辰准備龍衣熨帖新奉御進呈先取
旨隋珠錯落間奇珍
四海升平一事無常恭已散集諸儒傳宣羣玉看名
畫先進開元納諫圖
天街女樂擁祥烟梵坐(一作座)春游夾(一作浹)管弦齊望
綵樓呼萬歲柘黃只在五雲邊
黃金幄殿載前驅象抹駝峯盡寶珠三十六宫齊上
馬太平清暑幸灤都
萬里名王盡入朝法宮置酒奏簫韶千官一色真珠
襖寶帶攅裝穏稱腰
玉盌調冰涌雪花金絲纏線繡紅紗綵牋御製題端
午勅送皇姑公主家
珠宫賜宴慶迎祥麗日初隨綵線長太史院官新進
歷榻前一一賜諸王
皇心簡在勛臣舊未有人知擬拜除宣索彩牋濡玉
筆榻前先命小臣書
古宫怨四首
萬年枝上月團團一色珠衣立露寒獨有君王遥認得
扇開雙尾簇紅鸞
十二瑶階入鳳臺梧花開盡鳳當來夜深不敢吹横玉
壁月珠星繞上台
雨餘螢冷入秋衣織女星明婺女微二十五弦香殿裏
一聲聲作雁雙飛
誤報迎鑾出禁宫階前草是雁來紅玉顔豈就秋枯落
萬一和親在選中
寄題穎上賈歸治惟敬所寓咏軒(有跋)
五弦絕響二南衰歎息蘭芳繼黍離羡爾不隨淮枳化
客軒長咏考槃詩
凡作詩忌俗欲清忌熟欲生忌肉欲骨骨去露生去
怪清去薄本之六義參諸經史百氏詩道備矣予嘗
以是訓子弟今惟敬篤志于詩漫錄絶句後士之才
者來游軒中尚采擇焉
題士女圖二首(一作士女圖為大同張履謙題二首)
淺傅蜂黃澹掃眉小蜂平苑幾紬思落盡梅花折盡柳
祗因直管却横吹
不字佳人玉氣溫那知長信月過門分明畫是平生夢
一扇薰風一扇恩
雜題
洄塘昨夜綠波增偶策交州鬼面籐一雨百花香洗盡
流春矼上立魚鷹
紫桐生乳竹含胎草細花幽石徑回獨自去來人不覺
茶烟風颺過池臺
几杖琴尊共一丘燕歸巢近午香篝游絲不挂山人眼
直趁東風入(一作過)別樓
越羅衫子暮春裁席帽飄蕭映水苔人事暗隨塵裏去
天光倒向鏡中開
浴罷香分碧甃瓜池臺深坐轉風車不將鐵杖穿林過
恐有月中金背蟇
閒身日放石林中退髮朝隨野水東猶有未灰心一寸
小池量雨愧神功
長夏徐行野水湄蝦跳鰍舞樹交枝雲文風色殊千萬
静裏天光日影隨
紫艷薇花月晦冥翠香荷葉露晶熒偶因石几流螢過
微見瑶徽一兩星
變風變雅不圖聞菌桂申椒徧地芬一片古懷人不解
竹光凉動九疑雲
榴房風拆瓠犀開柿影離離葉滿苔鷄黍今無丘嫂作
清談初為阿戎來
水凉風攪一池荷睡眼醒來手自摩數席雲隂亂疎樾
髫孫驚報鶴羣過
歲晚無他静是謀發(一作幾)微詩興欲全休雀銜竹葉風
頭過魚戴冰澌日影游
藻池岸匝水仙開滿面香飄玉蝶(一作疊)梅遺事罷書山
館寂鼠狼行過雉鷄來
蕉石士女為真定吕子敬稅使題
翠石芭蕉競爽清玉階綷&KR0008;(一作䌨)綺紈聲佳人的是姮
娥影一片團圓故國情
許由還山圖為李生守道題
不是長辭萬乘堯還山高掛樹頭瓢九年百姓顛連苦
莫遏江鼉海蜃驕
山居雜題七首
白雲不歸青山空女蘿水上桃(一作花)隂紅扁舟無事臥
一覺滿面春光如醉中
石窪明月手可杯松林無風聲自流山人素志非懶出
白雲常在青雲頭
燈花明滅香散簾藤子亂落秋風簷詩書百氏束閣上
箕鬼一星騎漢南(謂傅說星)
茶鐺無烟童未還白鶴思静青松閒流泉不放澤下土
日夜琴調鳴空山
野鹿角解山澗㘭老樵視如枯樹稍雨巾風瓢乞我挂
答以仙脯天廚肴
山翁了了玉匱文客來掩耳事絶聞笑指丹霞與白石
酒材萬甕羊千羣
偶從道士飲碧螺手把桐角吹山歌千壑萬谷響應荅
天風黃鵠雙飛過
贈朱克用嘗受知文宗於潛邸為說書後官千戶
荒茅苦竹兩江間蹋獸輕車共往還老作孤臣重歸國
忍聞神女度巫山
布衣染翰侍明光時忌翻為執戟郎最是聖恩忘不得
誤題詩句滿宮墻
江邊竹枝詞(有序)
予童丱年輒聞里中謳水調如游鯉山高等句不一
狗呌沙在蔡港西北歲産荻茅官為薄賦予家分佃
頃半庚辰冬因取其入過嚴氏子恪甚秀敏得陪遊
望沙與蝦蟇山鞋浦相連告以水調遂摭舊聞釐正
之得十首書遺恪云
游鯉客山高刺雲天門山小舊稱君插江鵝鼻移沙脉
愁殺浪撞黃歇墳
亂石呀聲大小灣石中無玉作連環楚江風浪吳烟雨
翠鎖修眉八字山(聲一作聱)
馬沙十八里江程潮落潮生船送迎南來士氣漸吳習
北下農謳變楚聲
社酒吹香新燕飛遊人裙幄占灣磯如刀江鱭白盈尺
不獨河魨天下稀
南北兩江朝莫潮郎心不動妾心搖馬駝少箇天燈塔
暗雨烏風看作標
北望大江南望城席帽馬鞍(並山名)屏障横儂是小山漁
泊戶水口風門過一生
石筏横津蛟莫窺近山張弩或眠旗儂作神衫與神女
祈水祈風郎不知
巫子驚湍天下聞商人望拜小龍君茹蘆草染橊紅紙
好剪凌波十幅裙
潮落蟆山連狗沙黃泥鞋浦趁江斜阿儂十指年嬌小
曾比箇中春荻芽
山望五狼風不淳狼邊人接販私人那得椎(一作推)狼葬
天塹官賣賤鹽郎貴身
題荀陳德星圖
難兄難弟配八龍太丘不讓朗陵崇誰知羣彧心㤀漢
不及曹家阮嗣宗
時苗留犢圖為維揚林彦初題
夀春父老送車音黃㹀寧無砥犢心不是縣公能謝過
(一作激)建安風氣異桃林
壬寅歲經時宰別第
柳烟花霧暖成團蜂蝶交飛滿畫闌舊主未歸新主入
春光俱作夢中看
聞蛙書事(有序)
先朝布爾罕皇后出居東安州日其地多蛙后遣人
諭旨蛙遂屏息迄今不鳴
翠幰文茵紫罽車東安有旨禁鳴蛙如何信及豚魚類
青草閒門度月華
題王冕墨梅(有引)
冕會稽狂士少明經取科第不中遂放曠江海間士
之負才氣者争與游嘗韀牛游京城名貴咸側目平
生嗜畫梅有自題云冰花箇箇團如玉羌笛吹他不
下來或以是刺時欲執之一夕遁去
霜落銀河月在天美人松下鬭嬋娟一枝倒影吳牛角
曾比知章踏酒船
真氏女二首(有序)
牧庵姚承旨一日玉堂宴集諸姬奏伎有真真者或
作南音問之泣曰女童建寧人西山之後也父嘗筦
庫濟寧坐償官負故流落娼家息公惻然遣使白丞
相三保努命去教坊籍遂呼翰林小吏(一作史)曰汝未
娶以真女配汝吾即其父也或賦長詩意有未足用
補二絶(娶一作婚)
筦庫曾無升斗糜(闕)獲到妻兒如何學士身千百
不著陽和獨見私
處妾兹晨洗艷容遥承當代一儒宗斯文骨肉無疎遠
何得曹瞞反愛邕
梧溪集卷五
