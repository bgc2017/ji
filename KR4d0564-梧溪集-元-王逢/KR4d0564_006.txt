梧溪集卷六
元王逢撰
擬河清頌(有序)
草野臣某言臣本江隂鄙人也素不希仕進甘分壟
畮讀書向道以詠歌雍熙之治比鄉邑多故客遊吳
下且七年今年春三月躬聞黃河變清混合雲漢昭
融光岳青徐齊魯淮楚之間神人驩忭魚烏咸若卉
木品彙盡沾休澤竊惟河源自天注地中經亘袤衍
不計幾萬里夏禹疏鑿功用同天厥後華夷殊域雖
代見澄澈誠未足當天地嘉應我朝一海宇昆侖䓗
嶺始在化内仁治德流垂及百年天用彰報陛下陛
下仰契俯察日夜澡滌心慮極塗炭下民以答我皇
祖考之祜昔漢以甘露降而紀歲唐以醴泉涌而製
銘臣謂自三代來莫此為盛陛下聖德遠邁河伯效
&KR0903;固宜作為文章聲之樂官薦之清廟特著國典傳
示無疆顧不偉歟臣思深涵育分踰贊述謹獻江浙
省以聞頌曰
皇帝即位三十春黃河變清月在辰乾端坤倪浩無垠
一氣混合析木津昆侖䓗嶺涵大鈞洛渭淮泗嘉應臻
風魚無菑龍擾馴桃花不動波&KR1343;淪陽和郊棷見鳳麟
紫貝宫闕闡怪珍河伯率職海若賓天其念兹昏墊民
于以净洗戎馬塵槎蘖沾丏咸與新江南布衣草野臣
踊躍百拜頌斯陳於穆世祖堯舜仁大禹功澤歸聖神
予讀王逢氏河清頌辭達而意敷得歸美之體鮑照
不得專美于前矣故為書之前太史知制誥鄱陽周
伯琦識逢擬此時至正甲辰歲公則以江浙左丞遷
南臺侍御史不赴遂告老中吳云逢敬書
懷先民賦(有序)
烏涇世儒僅有張氏其先開封人仕高宗儀鸞司門
既扈南渡樂是卜居後寖昌大離列苑第曰太祝曰
上舍曰進士角德翼義咸負譽望曰驥院質木饒貲
益丕拓湖苑屬元初官脅售其第為倉征邏司族就
衰替十有三世孫隆力田授徒幸延餘緒搜攟遺勝
䟽洿剗荒於是小山平林襟帶溝池凡樹石&KR1104;&KR0676;(一作)
(磴)以植以闢積勞于躬初有成趣至正丙申苖兵燬
掠&KR1102;齋僅(一作巋)存又十年隆盡歸之於余乃因其舊
稍更新之增崇浚深摽竒著美遂號曰最閒園且次
其所在用載用詠之矣尤懼跡忘於漸事湮于久復
名其山曰先民一丘溝曰先民一壑立表兩間清浥
秀萃庶乎見景慕于前脩聊示崇廣于來裔也予不
敏蓋有賴先君子庫司勤公於兹土天用食報畀有
世業於乎凡我來裔詢事考跡以無昧於先民則吾
先君子之德其忍有忘己乎序而繫之賦曰
繄予嬰世患兮幸謝病於藩垣家轉徙而仁里是擇兮
得儀鸞之故園仰有峙頫有流兮若天建而地闢矧磴
繚峥崱列兮水菭盪夫横碧樹藂轇圍且合兮起拱
把于封殖蔬畝麥疃胥映屬兮匪一朝之人力詢肇基
于隣叟兮曰高皇之南巡箕塊輦石畚鍤並興兮冠蓋
繽如春雲迨國變而門祚中衰兮尚衿佩之振振何集
蓼于暮齒兮室罄懸而研塵夫絺褐代服兮鼓鍾代奏
鵲巢鳩有兮鳩弗善搆緬惟顯考兮著效兹土默相俾
承兮猶臼納杵期一日必葺兮覬三年有成懲鴆毒與
狃安兮懷熊膽于劬經在舊喪有膞兮田祖有祭一丘
一壑兮先民用字延余薛之顯爽兮激烏黃之濁流鑒
雲間之聞唳兮杜谷口之鳴騶企文學于東吴兮夢禮
樂夫西周庶景行奕葉之作者兮而忘其傚顰學步之
貽羞亂曰饗有藻兮捫有蘿流浚深兮峙增峩月闖林
兮露洒翠直少微兮迴明河魚戢戢兮沫煦寉翛翛兮
影摩山鬼卷甲木客寢柯伊予弊冠藏之層阿造化邈
焉畛域兮萬漚咸歸一波感氣類以相聚兮宜神鑣之
聯過於乎孰謂同野可咈兮而争墩之可訶
林屋餘清洞賦(有序)
洞自予始而最閒園之清勝並萃前後左右中峙直
節小峰一殆主山也下列樂石二曰泗磬曰豐鐘用
節咏歌長夏客徑造團蒲㦯坐移日因作是賦以見
慕志云爾
餘清伊何秀割林屋土山抱石峰矗拱豆岡負甕谷頫
菱茭仰篁木通壁門兮包洞腹雲一窩兮隂四綠冰百
步兮寒三伏戞泗磬兮豐鐘口商歌兮踞吾足蜩如知
兮移饗鵃胥志(一作忘)兮下浴水幽黝兮涵衣日旱暵兮
隠轂夫赫使兮彈鴨(陸魯望)與兄兮友鹿(李涉渤)濟虎兮
&KR1104;居(單豹)朱猿兮嵩麓(高大素)彼或不死以尋盟願躬
候兮&KR1839;躅好風誰將適洒徑苔高士杖憩孤臣襟開我
巾飄飄倒影在杯顧兹盍樂鑒昔可哀文賈謟于新室
琴挑奔于蜀臺鸚鵡殺其鼓吏沈香竄夫仙才幸羊質
而早戰延馬齒之待摧葶悼暑王梧悲秋回瀉地苦汗
漿征塗浩歊埃席帽之翠岌然挹練江兮故園鞠為蒿
萊兒且闢而且搆兮庶往還兮優哉童蚩蚩兮劃大笑
奚嫁耻乎陶罍
言歸吟
歲反關兮蓬戶月微行兮藥圃兒相舂兮婦秉杼不遑
家䘏兮寧疢世迕弧矢具弦兮狼角若崩雊以聞雉兮
場安(闕)鷹霾黑颶作兮曛黃蜮興有求山人兮言歸于
澄澄
六歌(有序)
六歌者最閒園丁之作也丁昏娶幸畢齒髮加暮才
業不能上于人足跡則與勢途相背蓋二紀矣夫考
槃采芝世莫追擬是什也竊惟豐山鐘霜至而自鳴
歟
其一禮雲曰
雲何禮兮山中高孑孑兮天南東或碧合兮素抱類愁
思兮從無龍獸金睛(一作精)兮降西極挾風伯兮走沙石
鷁退飛兮鴻無留跡渺親舍兮獨耿耿聊致恭乎松栢
其二懷霖曰
楚軍挾纊兮燕谷温我姑置兮緬懷殷人殷人兮為誰氏
感高宗兮&KR1104;穴起霖大旱兮舟大川上㪺析津兮騎箕
尾聖途壅兮賢違有苗猖兮獸隨據梧瞑兮曾移時怳
三尸兮籲帝以詞乘大輅兮冠哻雲翕奕兮降下土
其三賓月曰
寒霾轇兮安之陸媚狐兮川嗔鮧帽高屋兮裘重披偶
賓月陽岡兮如夙之期光溢林兮爽浹豆巵石立諸生
兮後先孔儀舞鷄念狂兮飯牛志暌氣夜存兮鄒孟實
師井絡東上兮河鼓向西望舒駕邁兮影流堂墀今時
何時兮斯覯匪夷
其四埽葉曰
冬迫兮秋徂鳳郊麟棷兮無時樵蘇溪園數畝兮兵殘
燹餘林葉爕爕兮若天委地輸且箕且篲兮磬折老軀
勞甚㸑骸兮心無其虞彼薪蠟屋珠兮貧莫我俱
其五采薺曰
山黃落兮虎現石體水歸源兮洲露鯨尾乖雷震兮喪
七馬無&KR0919;兮車無柅病謝至屢兮鬒變餘幾童孫何知
兮跪進素履諒苦節卒貞兮園菜有薺
其六嘰和曰
寒日薄兮西枝身重壯兮無時慕伯玉兮耆化忘李廣
兮數竒維馬兮齒老前齊師兮病知道鱣脩大兮泳淵
雉華章兮伏草誰其逃兮民之先嘰至和兮彈無弦白
雲抱石兮青璧劍刺天(闕)柔不肉視兮内養維全
黃良臣哀辭(有序)
辛亥春某倉儲事覺上海連黃氏子良臣良佐械送
秋曹臣謂佐曰元季凡隸於倉者猶荒雀趁熟耳今
倉禁嚴飛灾况逮不翅火燎毛我本孤哀嬰保護之傅
教之迨長皆叔父賜非叔父䖝出幾何矣我幸無内
顧辜功苐委之我爾生還葬我先壟以報叔父于地
下殁存庶均安乎遂相對慟聞者莫忍仰視比推鞫
一如所言而佐果得釋叔璟和謙慎好禮與予善臣
氣幹類燕趙産孝友蓋由天性云佐一日衷麻拜請
曰佐伯父母蚤世伯兄又徇義死黃氏德祚延俾舍
中有一尺雛必胤伯兄後先生丈人行辱過聽焉予
嘉悼久因附其言於哀良臣序辭曰
大夫殃及城火遺酷吏獄具牛毛辭借死厭衆古有之
子安者何命非時驚風千林枝葉披柳車道擁山川祗
伶俜從弟莫已思蘄天繼祀將弗隳我哀蔽以七字詩
朱顔鐵肝天下竒
焦德乙郎哀辭(有序)
焦諱白字任道本淮人遷長於吳材志不羈張氏初
辭湖學教授避客&KR0873;海上興到作詩畫率不凡醉或
濯風弄泉曳影月下俗目之迂白自若也張亡在所蒐
儒遂變名德乙郎浮寄冗食僧舍惟久於嘉定(闕)林
原家一夕心動省母吴城為門校察延淑其子未幾
郡曹桓至部日以還養告弗獲窶且病或諷曰若頎
而髯黃金加鞚爵列侯等不猶愈帶索耶輒不答去
殆伏枕作書二一嘱嫂姪善事母一謝諸舊卒時歲
在龍夀甫五十考文坰天歷間社稷署奉禮郎予其
兄行也哀之辭曰
德乙郎皎皎衣義不汨衊長干泥褁骸骨以歸無從淚
揮噫
曹傳哀辭(有序)
傳字幼&KR1104;宋賜金紫鄉先生碩之十五世孫也至正
乙未亂父銅陵學諭諱思順憂悸歿辟地既兵猝至
二妹義不受衊胥蹈刃死傳被創絶復蘇幸姊甥竄
免共畢葬轉徙至海上丁酉秋以予薦主張林塘家
首過焉出累葉遺槀一束謂曰傳僅保此天不斬藂
桂餘澤使枿復芽而復有儒胤家難庶其忘乎予答
曰仁者必有後自是交忘年十年屬歲丁未八月適
中寒卒於乎傳孝弟篤信人也奉姊稱賢節杜母訓
甥矩作鄉社師在平居間言動文為又非淺露器而
夀甫踰四十子嗣縉始二歲嗣紳未晬其命耶賻以
斛米斗酒哀之辭曰
虎之斑兮雉儀恭敬輿兮持衷旗深褐衣兮鞶帶垂弗
利逃亂兮適丁禍竒親憤卒兮妹義死痛巨創兮氣餘
絲藳葬兮封土姊灰容兮共艱苦野晦眯兮鸛警晨沙
衡從兮雁遵序蓬轉穭食兮方及此海塢假舘授徒兮
粗緝世緒不大厥鑊兮烹小鮮無肉於豆兮有蔬于籩
嬰襁褓兮乳下甥佔嗶兮膝(一作席)前夢藂桂(曹氏坊名)
兮枿發懷孤栢(父號栢窗)兮蔓纏何東南洊變革兮終
厭氛而長捐於乎命由天賦道繫時尼奚悲鵩止焉
樂馬失諒消搖故鄉之先隴兮敔䓗蘢兮綺秀鬱孔襧
交不可復得兮聊&KR1137;嫠是弔莫之以䘏爛雲兮華星愴
對兮篇帙
仲倩許生栒哀辭(有序)
栒字友倫為同郡許泰和之季子予之仲倩也許氏
醫承十有四葉而栒孝友睦䘏之聞錚錚族里間尤
工詩鷊綬翬章影日林澗不幸三十卒予撫哭曰許氏
杏失一林吾家詩减一派矣既哀辭曰
榴英英兮朱房芰濯濯兮翠裳笋登葅兮蕙宜纕雨壊
風折兮又隕以夏霜行豐夀嗇兮仲倩之傷傷之兮復
何喟悔交來兮志孔厲高扁鵲兮去晉陋華佗兮死魏
已焉哉詩减一𣲖兮載滂予涕
租籍銘(有序)
租籍一帙先庫使菜亭翁之手書也逢倉卒去乙未
亂物多散遺而此儼在沾洒伏覽尊容如對之字畫
外因憶幼侍側承言近代有王士良者本庸氓歲租
入義令種戶自量士良字由自量易致感雨蘇旱見
載鄭上舍所南錄爾小子善推是心曷事不濟逢佩
服幸老矣序而銘曰
粤昔去亂廬&KR1106;田墟手澤之存百艱身俱維存維天猶
古作則繁星寒芒蒼栢勁色秔冬麥夏平恕行槩醪胾
餼漿汗力是貸偏陬下邑一石二科倍取旁歛貪涓成
河孰善為導庶草風靡歎恨聲蠲胥樂田里孤露餘生
弓箕忝承序銘籍左用飭後仍
銀星硯銘(有序)
硯江隂許泰和氏所藏物也膚理縝潤微縹有星熒
熒然印若銀礫蓋歙石之精者周郭纖圜上下均一
而模製尤工既以徵予銘予謂許自扈宋駕南業醫
凡十有三葉迨泰和道益彰更涉世患族姓具全遺
物並在其守之確施之溥者歟遂為銘銘曰
少陽委精歙孕英金礪玉琢發素芒體垕用晦泰和堂
涉世多故同夀康孫孫善藏世永昌
張氏石几銘(有序)
几蓋元故恭政公諱&KR0008;園堂中物也成宗朝家没几
為隣有幾六十年兵興世遷而公元孫守中文行日
脩勵几復焉予嘉歎而銘曰
趙歸璧合返珠兹几石二者殊不迷復有孫儒祖來馮
光氣敷心祗若左右隅浦維黃涇維盧尚永傳戒爾孥
章氏澂懷樓杯銘
無查滓酒則澂無物欲懷則澂汪汪春波維德之朋
山雲杖銘
鮮衣怒馬彼皆子舍敝裘帶索子不我却富貴多危貧
賤乃安將子是倚是賴尋薇藿於山間看牛斗於雲端
庶乎免世俗之難(俗作路)
瘞冠銘(有序)
冠名製不一予中歲始冠處士冠養疴最閒園自是
或峩而瞻仰而捫俯而擷者九閱寒暑一夕戴微月
入幽貞谷將登濯風之所適露磴滑足側冠觗石以
裂因憶九寒暑閒避兵塵再今儒卿守臣致書幣以
予應詔三卒苟全且不起冀復舊業與之照影大江
挹爽君山至同朽席帽峯隴下詎非願歟冠已矣予
忍敝之乃會數遺老甃而蔵識而銘曰
予髮根于天禮維爾先寧觝石碎不抗塵全噫以爾(闕)
不若扊扅以表以辭異夫敝帷首則惟新心其故心
儉德堂端研銘
維平維方違險蓋常兮維重維厚静乃克久兮玉韞(闕)
類養引恬兮殆惡文著雲霞緘兮時否斯貞道亨其
泰兮
存心齋門銘為郡知事海寧楊子明作
一氣肇分萬彙其芸芸乎命于兩間最靈其惟人乎心
宰夫身其猶君乎六鑿其從而委臣乎其静也先天地
而存乎其動也後天地而神乎疇亡其誠而離其真乎
蓋去其根乎倚歟元僚其探其存乎爰闢齊居八窗洞
然其無塵乎蔵脩息游儼若思之辰乎存所存其事天
乎推所推其新民乎朝斯夕斯將同歸道義之門乎
鐘銘(有序)
上海静安寺舊鐘入於官寺僧覺曇募銅至六千斤
付鳬氏冶範成且有日乃介前净土住持元净乞梧
溪山人王逢銘之銘曰
金聲為物鉅曰鏞深徹泉府高達穹谷傳海應流景風
祈息諸苦開羣蒙耳根(一作塵)空净心觀通六忩其圓佛性
同摶拊功施垂無窮
虛龕箴(有序)
韓景晹司丞子頥聞予密室成為寄木綿布帳用資
勤學因顔曰虚龕而贅箴左方
龕中虚息以予予虛中静與俱夫舟載諸物轂運八徼
光燭羣暗谷應萬窮虛其妙哉君躁於治而民轉犯虚
其竅也臣急於察而吏愈貪虚其塞也父子夫婦兄弟
朋友凡慊虚者世莫疚焉使一日拔地起山嶽而不為
礙使一時亘斗彌雲霾而不為昧不隘于江海漲溢不動
于風霆震駴斯虚之太者乎嗟夫顔子實若虚予老未
聞道卧而氣昏坐而形枯烏知易之用二行六爻位蓋
無中庸心學天人同徒將蹈晝寢聖謂何誅
三教圖贊張渥叔厚畫題於味蓴軒中
東魯一貫西方不二老氏得一教分道異忠恕而已竊
聞諸師厥它未遑莫既贊辭
石生贊二首(有序)
密室前列峯石二曰嶄角生玉筍生中置小碣命工
剡辭發善懲逸庶望子弟焉耳
石生嶄角重厚端確出我門地隠若一岳浩氣直養道
體有卓立雪肅然類也古學礦頑受煉璞渾聽琢誰甘
下愚視此罔覺
玉筍石生秀銳直貞抗節淇綠含和藍英伊誰偕藏嶃
角肇纓梧月貺彩竹露與清軼塵虎丘嚮風榖城用默
絶晉永崇令名
癭石贊在先民一丘間
石有癭璞無脛無脛健走以售速剖有癭健守不偶致
夀吁山藪蔵疾天造就爾質
直節峯贊在林屋餘清洞間
小峯直修磥砢錯節静壓巖洞崇餘林茇矯矯生風隠
隠豎雪受命不回我瞻則悦
鵧生鳸傳
鵧性剛慓身視鴉不能十一凡見鴉經巢所輙不絶鳴
奮焉翀旁批上擊鴉引去乃返若護林然故又名鴉舅
鳥有蠟咮者子將誕巢率依鵧否則鷇為伯勞害伯勞
即鵙鵙惡鳥今年丁巳鵧巢最閒園大柿木既産雛一
狀鷙而小色竊(古淺字)藍元白間稍察(一作睍)之則鳸也鳸
克自肉食徐遠適云或曰昔宋康王時雀生鸇不久社
屋今鵧遏惡保善俾他類遂生養與雀異&KR2046;種九出則
(一作咸)應天時關人事少皡用名農正官尤非鸇儗斯寵
徵乎予聞而輾曰予涉強壯年未始禄升斗兹謝病且
老尚奚覬然帽峯隴畎在天其示歸田哉
走菜對
漁者市蟛蜞而號曰走菜怪而問焉漁者曰是蜞也俗
以走菜名逢曰菜榖之配菜熟人無饉色此名辱菜甚
漁者曰此菜名猶昔(一作晉)人以魚為菜也逢曰奚以走
為豈其𧑃幟然其目炬然其足戈然其居穴視專城然
水喣草食横行無前得無螳螂觸輪之勇乎漁者曰螳
螂激壯士有功彼雖披堅執銳不過㩀地貤貪而肆暴
遇敵則走以幸生如是而已逄歎曰蓋色厲而内荏者
歟今食焉而避其難者亦其類耶(時聞黃岩官兵不利一本此註即在題内)
漁者啞然笑曰子未知走菜曾不及烏賊胸中有甲也
尚敢望螳螂哉
題顧栢貞松泉卷
長松蔭寒泉離離石堪把幽人於焉隠頫仰與世寡鶴
巢雲卧時猿飲月明下悠然古根坐漪舞翠雨洒餘齡
三休真咋(一作昨)夢一炊假萬有静觀妙庶希得道者松
花釀來醇客至歡洗斝
贈陸貞婦趙氏(有序)
氏為安吉幕長澤之孫女而鄞處士陸燾之妻也至
正間兩浙多虞燾辭海寕主塾與趙隠居松之瓢湖
丁未夏四月海隅有警既兵猝至夫婦倉皇赴舟未
遠同難者争舍舟陸竄燾登岸復將携趙以行而兵
偪之傷刃者三遂仆深淖趙遂自投于淵時有歌之
者曰四月三日兵撓湖婦女多被辱與驅殉節伊誰
天水姝燾字子臨雅交于逢逢序而詩曰
瓢居澤國奥艸木潤不枯十年滀清氣鍾毓貞趙軀貞
趙名門息良人列仙癯廿載甘蓼同一旦幽明殊覘雨
有穴螘相風有竿烏夫夫婦婦職焉知兵為虞維北崇
澱山廟貎秦三姑似傳雲鶴君招要天水姝綃裳翠羽
蓋明月雙佩珠邦侯俾從祀庶激後世洿
愛萱堂(有序)
愛萱堂者瓢湖夏生鼒奉母吳氏之所也鼒與母弟
鼎幼失怙吳時甫三十志不再醮撫育二子及長且
延碩儒以訓淑之至是並敦學行崇孝養名其堂曰
愛萱前進士錢思復為記其事母今垂老而康樂逾
壯年予併美之詩曰
故侯義種瓜隠士義採芝孝子知愛萱樹對母氏帷雪
芽獻春饌緗榮拱坤儀天人至交戕裕然全貞頥瓢湖
清且漣鮫館冰蠶絲方諸净開鏡伯仲雙從嫠長願寸
艸心釀作蟠桃巵嗟嗟凱風詩棘薪定無時
故鄉先執贛州興國縣尹葉公挽詩(有序)
公諱森字仲實其先江隂人凡七世止一子故無支
親曾祖靑祖起采潜德弗耀考祚蚤孤自樹會元師
南下率西鄙數千百人逆謁裨將(一本有陳字)於陳沙莊
畀矢一及尺帛答里族賴以全公性愷敏通蒙古字
學郡推擇為譯史兩轉授將仕郎兩淮鹽使司監運
綱船不勞而集改鹽官州判官適大䘲負海寇聚兇㷔
蓬勃公擒其魁迨黨豎十八人時斗粟十千殍殣枕
野屬倉庫並罄義激巨室發嬴粮三千二百二十九
石鈔八百五十三定賑四萬七百人復以二千一百
四十五石榖直續濟二萬六千六百六十六人不足
又勸善富米一千六十石給三千餘人省臣嘉公救
荒有緒檄攝富陽一如治鹽官得米二千三百石療
饑民一萬一千一百一十九調新喻判官時蒙山銀場以
官值抑民市木炭由州抵蒙路陁靡即上白西省蠲
之旱併僚吏齋沐以籲雨三日農以穰慶丁父艱起
擢上高縣尹俗尚訐有大猾况蕘挾子姓作民害言
之部使者榜諸市仍䟽惡於門以幾出入豪横股栗
邑中浮梁當要衝歲脩輒欹圯躬募義士黃氐等共
分田置莊贍費自是梁永固官無煩焉繼母吴恭人
訃聞奔還哀慕如實生已服闋陞承宜郎贛州興國
縣尹比命下先道病卒時至治二年也夀五十八葬
袝黃歇山祖塋子仁廕嘉興石門巡檢累遷至從七
品樂平判官涖政綽綽有父風而優於問學樂平子
材版授蘭溪判官蘭溪子齡一日袖同進士出身傳
貴全錄事所製公墓銘過予拜有請予惟生晚世(一作)
(厺)亂甘晦以老竊嘗錄忠孝節義數十百於鄉先執
敢辭乃敘其概追挽以詩曰
老馬知歸途游子久異縣鑿鑿鄉執銘芝鳳喜及見士
生遭登用似帆得風便雀藂拔岩門菜色驩海甸山丁
蠲徭役田畯慶豐羡猾懲蒙股栗梁鞏衆心眷訃奔繼
母喪淚沁沙彌薦吉服戒中路河嶽氣䓗蒨遂成采真
游孰謂游魂變幹蠱光後烈竊交忝遺彦大江流疎星
其波自紆練安得六七公為嶽(一作擬)襄陽傳
題金故翰林修撰魏公狀表後(有序)
公諱璠字邦彦弘之順聖人也曾祖餘慶大理評事
冤獄多平反祖子貞都木達館酒使父德元甄官署令
公忠明剛簡竒節自負由太學生中貞祐三年詞賦
第丁内艱服闋調會州司候不赴正大初補尚書省
令史時上廣言路公首論將相非其才且不當立宣
宗德陵脫河關失守必罹凶禍權殯隆德宫便故事
省史無言事例上優詔答焉事竟寢遂辭退遷裒信
縣令邊邑也屯兵横虐民公按法不少貸衆擁其長
挫辱之公正色折以理莫不裭服改儀封大建孔子
廟三月政教興以母高年老請就養京師七年倒迴
谷之役屢捷僉謂中興可冀然將臣駐兵關上莫肯
席勝逐北當國者又力主投瓊孤注之說公憤然上
封事引喻符秦淝水之戰甚剴切不報京師戒嚴復
極言勢危&KR1370;矣外鎮曾無勤王者唯隴右守帥完顔
呼沙呼可委仗宜遣入(一作人)論大計如訖無人臣請
行又為權臣所柅閱數月沙呼提軍入援上悔無及
桓(一作恒)山公武仙頓兵五垜山上欲趨之難其使近
侍李大節薦公召拜朝列大夫翰林修撰時國門外
烽警相望公感泣拜命比至仙已遁部曲散無幾公
撫集數千人推可帥者造符印予之自劾矯制罪以
聞繼訪仙在留山公直踵焉或讒公奪若柄仙怒兵
皆露刃外嚮顧一吏與公辯公大聲曰將軍過信䜛
不加禮遇乃俾齪齪一小吏與天子使置對耶且將
軍猶狐疑山谷間而左右無異心者以天子宿將故
也苟不尊天子命安保麾下不有奸名犯分者乎將
軍務鼓行毋慢王命也仙揆不能屈出見公公激進
援卒不應聞乘輿播遷間道走行在仙已遣人誣奏
公罪上以其謾不問天興三年再自歸德扈從幸蔡
城陷北歸賢聞逹皇元庚戌歲詔徵之尋卒賜諡靖
肅無子從孫初後仕至南臺御史中丞仁宗追贈公
翰林承旨初河南參政諡忠肅其孫山東運司知事
貫久避地吳淞世革後貧窶益甚而不苟禄仕間示
予家乘既為題其九世從祖子平參政致仕誥復合
渾源劉郁河東高鳴所製靖肅狀表序之詩曰
維公發巍科戾契仁叔世疾風草彌勁錯節器乃利心
折謝玄師志奪韓愈使及歸國如燬涓水莫止沸彼蒼
鑒忠赤異代豐爵謚狀表垂百載讀之凛生氣羊頭醫
(一作翳)桑乾貽厥漫刺字鱸江歲復晏搖搖䨇蘭枻有懷
置無言抽毫竦神思
送楊生遂出贅(有序)
生字士初為芝泉先生孫又從游予門兹出贅請别
也贈以言曰秦俗行雲間弊滋甚矣近見巨室壻某
老且有孫而家廟僅有妻祖禰神主因誶曰若承外
宗則歲時饗先將若何某哽泫不能對他可知焉生
永嘉鼇步世儒族幸鑒此母蹈生拜受已徵詩詩曰
秋清五綵輿僕夫臨庭除郎君美冠帶出贅南里閭借
問何所將一笥先世書外翁朴茂質(李延晚居士)新婦玉雪如
牛羊充後闌檿稌環前渠強近親復盛行矣慎向趨情
眤移素存温飽忘遠圖願言于飛燕更效反哺烏同室
異祖祠祭告誠交孚傭販化成俗毋煩邦大夫
題武州守張公奉先遺槀後(有序)
公諱思孝字奉先高曾祖仕金世居潼因亂徙家雲
中父林饒貲善殖閭一伍枉人貸錢粟輒予比償輒
諭曰粟易㒺陳錢散罔盗予本意也奚以息為或婚
喪弗舉助賻靡恡有相者曰若多隂騭當生子貴而
受封公生年十三師事燕名士史彬然繼授尚書于
姚匡弼遂博學長文辭由儒諭正遷前衛教授陞昌
黎尹未赴分省圖嚕參政辟為掾至正己亥寇關偪
城公率哨騎出翦六醜首還而圖嚕遁急追止曰兵
民莫不奮志决鬭勝則功顯死亦忠也苟棄城走如
責守何夜復潛往請以族黨家僮前鋒自效卒弗聽
既他將博囉代鎮朝廷咸推公謀辯改擢都事凡獄
案覈讞平恕明允衆號曰秤都司云轉守武州皇贈
林太府監丞尋以武重地常調官難設施奏署公行
刑部員外郎兼知州事於是材勇集爪牙樹法律嚴
整強暴沮伏然忌將多弗恊戮而國步亦蹙矣洪武
己酉召至時宰數奬勉留期年卒辭歸謂子亨曰此
無負吾學耳夀六十四終妻夫人華亨婦劉罹兵不
辱先公死之舅氏及繼母妹老無依養葬並如禮育
婣舊子女孤貧者凡三人俾習善藝嫁娶焉迨所遺
槀有訓亨曰意當極快處心有不平時少忍應無害
欲言宜再思題二喬曰綺忩花落東風軟曾讀曹家
女誡無懷慶道中曰一眼濁黃天塹闊半眉老翠太
行昏辭歸述懷曰敢效子陵辭漢爵願同巢父樂堯
年志行槩可見矣亨并乞予紀詠期慰公於無窮乃
序而詩曰
雲中漢名卿恒山南鬱紆桑源匯金龍(池名)栢林亘飛
狐剛勁風氣闢文章肇崔(浩)虞(世南)彬彬張奉先發軔
三轉儒薇省首食蘖花縣遑治蒲塔幢梢昴参(公嘗登咏)雷
湫薦潢汙(雷山嘗祈雨)别業虎峪側棗柘聯瓜壺霜寒快雪
霽小隊短袴襦瘦馬從黃蒼逐兔充燕娱塵高寇閼(一作)
(關)逼翦醜六血顱倡勇願率先遁將寢所謨朝命佐他
幕蔚破楊誠俘一時秤都司綜覈無遺銖武州遂綰綬
刑部仍公符堡列屬鼓鐃齋開衛戈殳焚黃拜酹酒五
色日動曥不謂鄉困弊洊罹兵掠屠家蹈白刃䨇兒泣
青燈孤雁賓羣入楚蜩蛻單達(一作違)吴有天戴重泉無
地返故都槀遺累百首暗夜光璧珠烈烈悼亡詠汪汪
運甓啚遲遲去國懷落落逆旅酤憂憤何當平忠義日
月俱竊笑投閣老玄經與童烏
史彬然者周王謀客也勸王即位虎林詔天下然後
之京王遇鴆文宗搜邏謀者彬然聞張林重士尚義
變姓名託焉至正初如京與宰相啟有曰運籌聖帷
之内寢而不行草詔御榻之傍惜乎無用及見禮不
少讓或勸之彬然曰我向侍先皇燕坐彼皆執酒炙
者耳仕禄寧不得氣即不能下也既奏擢翰林應奉
上曰此先帝遺宿宜奬大任宰相對以布衣湏循階
秩彬然嘆曰吾衰矣豈為人應文字耶歸志浩然夀
終高唐鄉里其於經史天文術數罔不精該嘗語武
州曰惜汝幼不能書受吾學汝垂六十當見國改汝
家子若女必有以忠烈顯者至是果騐云
謁浙東宣慰副使致仕任公及其子台州判官墓
(有後序)
殘陽燠靑苔檜夾神道古眷惟任公塋穹碑幾風雨龍
江餘衣帶駝阜猶偃釜荒寒螘尊(一作聚)垤惨淡蛟徙戸
舊封四名邦包絡吴水府不有疏導跡未已昏墊苦右
軍社稷器世仰法書祖公也白(公)鄭(渾)才游戱追顧虎
台州我姻嫵(一作婭)晚節託玄圃袝隴面北辰霜至亦宿
莽愴怳来軒車頭顱愧章甫
予避地靑龍時聞遺老言東盡艾圻浦皆葭荻茅篠
居氓十餘家日弋水禽野雉為業公産是間輒異羣兒
習負笈力學年十八茅郡試既冠宋革命䄂一刺見
游平章竒之辟宣慰掾繼省授靑龍邏官俘蟠龍寺
作耗者盡釋脅從至元二十五年擢海道副千戶以
功轉正千戶會征交趾改海船上千戶是年浙西淫
潦建言河沙匯乃吴淞咽喉不先此而他濬罔效大
臣不納後果湮塞大德七年重澇平章舍哩起公督
七十餘里萬畚&KR1257;之役井然有條率入覲成宗勞賚
有差進都水監丞至大元年除同知嘉興又明年遷
中尚院判官適大都通惠河閘底鑚水汎湧流覆舟
訛傳有怪物中書檄之不兼旬繕完會通梗澁復窒
泉眼钁僵沙舟楫以達進都水少監河决汴梁溢入
歸德府治公結蘧篨鳳埽賓河口築堤五百餘里以
扞横流編戸奠寧延祐三年出知崇明脩學闡教民
胥興行至治二年鹽官海激岸圮(一作崩)鎮江練湖淤
積並命公治海岸以固邦賦無阻泰定改元詔賜銀
幣與行省都本左丞部六郡夫疏導吳淞二道大盈
鳥泥二河事竣加江隂尹以七袠聞上不聽特任都
水庸田使司副使計創石閘六築塍圍八千浚溝汊
千有竒太湖衆水東入于海四年鹽官海荐為害公
一如制河决用再特安以中憲大夫浙東道宣慰使
司副使致仕夀七十三卒公諱霆發字子明月山其
號也所著水利書具存尤善畫其熙春天馬二啚仁
宗詔藏秘監其先本徐邳三山人考珣贈高郵知府
妣夏妻高贈樂安郡君子姓多致通顯曰賢明精竇
太師針&KR0778;至正初學士揭徯斯引見上欲官之辭歸
監丞陳旅送以序曰賢佐由廕累官台州判官階從
五品遭亂遂遠引相知予久長兒掖實娶台州女殁
而自烏涇往祭就謁宣慰公墓宣慰孫璞嘗割田二
頃贍青龍鎮學中年謝軍職迨世變一褐畝廬義不
去圻上因示墓碑乃錄其槩于詩後以歸之
覽魯道原提學舊送巴延守仁會試序
道原淳安人守仁善畫竹
草玄收子雲養生殺叔夜言從奚行違腹誹或唾罵魯
公山澤姿天子親策射一丞丁喪亂累辟力辭謝影息
還栖猿臍退食柏麝兹文氣忠激玉杓迴紫華匪惟振
懦頑實足裨教化千厓天機露萬水淮海瀉鋤菜少我
匹畫竹無爾亞每過鄭同襟徑去阮獨駕春暝會飛舄
兩兩淳安下帶蘿拂松花絮酒瀝蘭籍尚懷推兄行繆
敬沈元舍(沈元之杭士重義好客嘗辭文學官薦)兒掖後執經燈前講王
覇特立筆已矣竊嘉(一作喜)頓增價為移淇澳隂茅齊挹清
暇
鴈門秋意圖為大同郝雲表題雲表偕其弟驥久
僑京口命費松年寫此以寓鄉里之思云
代州嶺頭開北扉地形倍高風阧威張遼爪牙將召在
沙陀獨眼龍潛輝晉汾水落趙曰微楚萍實大吳菰肥
雲中羽儀伯仲氏南來雨雪序不違北辰煌煌天旋機
伯仲行逐春鴻歸春鴻歸冰蛆美拓拔舞進葡萄紫人
生無如樂鄉里
柳津孤雁圖題送烏涇黃生黻往潁上兄所
浦水渾柳津(一作條)短短忍攀渾莫浣才郎衿佩靑於莎
將隨孤鴻渡淮河酌之兕觥歌驪歌歌長酒深奈别何
邊至愚竹雉圖歌(有引)
至愚諱魯生宣城人材器超卓以南臺宣使奉臺命
西諭時嘗為鐵厓楊提學寫此圖後至愚竟以不屈
死朝廷追贈南臺管勾鐵崖既序其事復徵予為之
歌曰
南臺管勾有氣節手寫竹雉心石鐵鐵崖捫其三寸舌
奉命西諭慎開說韓愈一使廷凑說竹不撓寧寸折雉
寧死不苟活使衣無光日明滅悲風蕭騷(一作梢)吹駟驖
齊城竟蹈酈生轍土花尚碧萇弘血我為作歌旌汝烈
吴興楊烈婦辭(有引)
楊節婦吴年二十五有殊色至正丙午秋八月大兵
將偪城吴自揆汚辱生寧貞白死㩦二子竟投苕水
逾月城破父媪見其母子並浮若不相離咸嗟異焉
天台旭元明長老交吴之兄為誌其事予又因旭請
詠于辭云
丞相師昏長夜酒(謂張士信)司徒援絶憑城守七萬兵分諸
將屯坐視霜風折蓉柳冰肌月貌忍泥滓錦䙀觿佩同
歸水九原無愧先人面終身不作他鄉鬼君不見雕戈
白馬氣如雲昨者烈丈夫今日降將軍於乎楊婦吴氏
何可羣
汝瓷觶引同張耘老薛古心倪自明三道叟賦(有序)
鱓本宋高皇夀成殿花瓶御書遺刻尚在既破而工
人裁為觶故人某購得之數出以宴予後某以憤卒
觶今見於他氏感歎不已形諸短引
汝州瓷冶灰久寒夀成宸翰猶龍鸞黃金為相號曰觶
酒面絪緼舊花氣我嘗酹月江動搖故人掀髯把風袂
君不見周鼎遷秦缶歇露盤傾唾壺缺嗚呼髯兮死憤
嫉一鄉之翁得珍物親朋交歡勸酬密席端淚落哀慵
筆
贈朱生弦(有序)
弦字孟清上海人性孝誼前邑長九柱閭云公見而
器焉求于其父以為義子及閭公野處寠甚而弦克
敬養歿買山葬如禮復營怡愉堂母事公妻夫人三
十年猶一日民有盡棄舍償逋主者妻拏皇皇無栖
弦贖還里婦相煽奔悉法曉教諭得止至若羈士趙
謨廬墓教授駝&KR0034;被辟發顛疾走山澤中遇弦遂脱
難知予南園隘購地廣之予固却弗之聽併用序而
贈以詩噫豈溢美哉斯善善也詩曰
雲東富家多北堂移孝義母無此郎竹萌戴土春鯉赤
橘子滿庭寒雀黃雀為母灸魚為鮓朝進&KR0777;盂暮杯斝
慷慨氣激燕趙間淫䵷俗悛桑濮下最閒園丁菜飽充即
復廣園半百弓報之一字一絹直疇為賡歌愛日中
瞿仲謙(一作諒)先世雲巖翁水雲自在堂卷趙松雪
書馮海粟序在烏涇張氏舊月樓題
黃茅斥連鉄菱沙靑牯歲服官塩車變遷劫灰凡幾見
自在水雲餘一家高堂巍若鏡光曉霱采倒令(一作含)峰
影裊涵濡爽氣散金鯽歷亂空明兼白鳥軟莎幕石堪
枕潄傴柳為梁謝工巧汪洋海度性天中欸乃湖歌人
境表先朝詞翰兩勍敵三埋兵塵埋不得吾宗舊氊趙
全璧世所共矜神所惜嗚呼書者把筆詩者口自吟仁
義之澤詩書承最閒園丁病始興銅瓦日射烟紫凝蟻
聪快聆鈞廣奏蛇綰愧續龍鸞騰春風酒熟當過汝月色
灘聲瀉前爼破帽縦横綉落花潭心鮫殷冰絲杼相拚
一月四十五日醉莫問誰賓復誰主
朱嘉努挽辭
淮陰三月花開枳使君死作殊方鬼眼看骨肉不敢收
奉仇稱奴聽頥指經遼涉海三歲久以蝗為粻麥為酒
㸑骸齩骨何足論親見徐山墮天狗今年始得間道歸
城郭良是人民非主家日給太倉粟殘生猶着使君衣
攬衣拭淚使君室凉月蕭蕭風瑟瑟回頭還語玉雪孤
勿辭貧賤善保軀瞻屋未辨雌雄烏
太真虢國二圖為郡牧張理熙伯雍題
有唐社稷冰山重三白楊花同一夢就中玉環春思酣
錦褓兒將犀果弄兒驕蹴踏飛龍鞚直把東君遥斷送
馬嵬羅襪汚香塵杜鵑淚血啼秦鳳君不見陽臺神女
楚襄王當年元有詞臣諷
玄宗末年天降孽楊家有女俱朝列夫人身被六銖衣
自(一作日)惹香烟下瑶闕侍兒春閒雉尾扇紅脂半露桃
花面似言草草畫蛾眉猶及華清夜深宴君不見娥英
泪染湘江竹畫昉見遺良惡俗
唐子華知州山水
唐侯至正辛卯間徘徊列宿郎官班是時元綱方解紐
花縣尚爾琴書閒雲嵐黃旗紫蓋氣木石牛鬼蛇神顔
岧岧樓閣密寶綱蓊蓊蘿蔦深柴關扶藜老叟臨洄灣
琴童殊覺徒步艱何人驢背兀吟影興寄亦厭窮躋攀
君不見瀑流天半落佩環欸乃歌接漁舟蠻此中佳處
未少我鑿徑擬背盧家山嗚呼畫史五馬何時還五馬
畫史何時還
重過望亭新城二堡(丙申冬張氏築)
憶昔扁舟自西下二堡相望無一舍吴藩判樞翻覆兒
窄衫小弓矜騎射歸人重經但流水豆隴彎彎低復起
長途遺庶數十家三四酒旗風靡靡君不見邠公遷岐
山衛人城楚丘外患内偹古所侔成同敗異嗟世偷
題徐氏脩學卷(有序)
今華亭縣學故徐德卿氏義塾也會學燬于兵官遂
即塾為學既德卿子彦裕上陳願廣葺之期年告成
並誌諸石而士之才者咸為歌頌予詩曰
曩從辟地識徐卿義塾初開儼似黌負郭荐增田十頃
延師躬淑里諸生魯隳孔壁聞絲竹吳破蘇臺走鹿麖
令尹發揮新學記賢郎繼述舊家聲太倉給米來庖舍
射圃揚旗拂棟甍登降有儀推揖讓仰瞻無極嘆高明
庭槐夾夏羣歊静水荇涵春半壁横把送自天麟五色
褭蹄已鑄兩韓檠
謹節堂(有序)
謹節堂者華亭徐去奢居士為奉母夫人宋氏而作
也初去奢在壯年負氣志部舟師隸東藩以功超遷
亞中大夫江西福建僉樞既夫人齒邁即棄官歸里
當是時妄躁子弟躐冨梯貴恐後孰肯一審慮耶迨
事至患及而蹈趙括之轍者何限若漢孝子王陽去
奢其庶幾焉去奢名彦裕字仲寬世為素封之家又
以庶民之孝痛自厲尤可稱也
居士前為都護侯戈船犀甲戌東甌風連蜑海青蘋夜
日薄慈闈赤葉秋三組授來丞相幕六珈光動老人丘
忽興九折王陽歎絶遠長平趙括憂美笋嘉魚重鼎列
諼花竒石半簾鈎導輿復見潘安賦墊角曾如郭泰留
堂上夀康猶事績郡中歌頌迭鳴球尚期丘嫂躬鷄黍
客拜龍鸞禮並優
寄石經歷兼柬林知府孟善(時歲庚戌)
謝病松江辱載臨别來兩地異微音朝盤苜蓿齊居静
秋水芙蓉幕府深乘日文鰩飛有翼巢雲黃鵠去無心
郡侯多暇風生塵幸說山人感至今
松江謝病後寄林知府時歲庚戌(係洪武三年)
十載心存祖隴田六旬病守藥爐烟南歸始遂山人願
上薦難忘府尹賢紫馬晝眠高柳日白鷗秋入大江天
戴符老去非安分浪受襄陽百萬錢
松江謝病還顧孔文觸暑慰問口號以贈
養疴涇上四逾年五畆園林十畝田白首素心無漢閣
炎風朱日似堯天已從蔣詡三開徑不望劉惔再覓船
顧彧能詩頗癡絶汗流却話雪寒錢
張光弼判樞遠過最閒園
峯開南北再塵清耆舊惟存張步兵一日數程風楫順
十年雙鬢雪絲輕詩題薜荔垂猿璧夢醉葡萄㰱馬營
狡兔霜前落吾彀贈行聊激氣峥嶸
寄題鄉縣丞晉陽李景儀雪岩精舍
雪岩嶫峨汾水湄借問龍去幾何時荒城莫辨産蛙竈
舊隠適隣鳴犢祠春青木客嘯柯嶺夜黑昴精窺研池
要知仕學本一致松廳退食静哦詩
過劉縜元綱碩果軒效揚銕厓體
澤縮壤裸山若孩爾家碩果熟徑開金刀下動鯉魚尾
紅椒暗結梅花胎客衣風穿寒太銳酒槽雨鳴春小來
匏瓜老繫從苦葉上林全借屬英材
張判府王上海數存問併答張巡檢枉顧
酒在陶尊藥在壺田園傍舍未全蕪三時雨候占龍母
(草名)十日春容付鼠姑(牡丹别名)生怪裨諶謀有獲老憐寗武
使偏愚貴游下問終身事有愧鄒書大丈夫
松守遣郡博士辟至府既病謝張上海招宴不赴
雲林一辱徵書下客舍三煩齋馬過千里快風當六月
中年斜日奈長疴饌違松上銀鱸膾酒遠洲前白鷺波
野性自今甘放逐水禽山鹿不吾多
觀静安鐘銘還訪王静習兼懷賴漁庄林澹菴
湧泉澹井獨經游鄭氏橋西舍最幽避地無因同管華
居鄰何道得羊裘漫推文字登鍾舞共慶章逢謝石頭
藕大玉延誰貨得雪泥行韭屈金鈎
會别馬潁漁
别業歸來千里餘秦山傾蓋喜無如青衫不汚新豐酒
白髮終乘下澤車地入東南空驛騎雪消齊魯足淮魚
彼行此住情俱得尚約鷄肥落木初
聶松江遣和上海具舟餼過烏涇别業召見既病
還
荒鷄亂叫過隣墻茂宰驚來坐我床箭駛落潮千岸失
鼓懸斜日寸田方行躔却掃羈孤地奏目除名老病鄉
試憶大儒誰第一仲舒裁是漢賢良
庚申正月四日試筆是曉庭雪盈尺(洪武十三年)
雪庭罷掃若為懷體力差康道氣佳鬼有文窮延上坐
妻餘法喜共晨齋江鶯春淺猶巢谷野雀寒深自入淮
挑菜燒燈連社酒本來時命不相乖
寄錢泰窩陳雲軒二遺叟
天轉雲東上六符有懷無寐枕同孤紫芝隠曲歌商皓
烈火殘經補漢儒私地春先梅老發盛隂雷疾草狂蘇
祖生遲旦疎殊甚不計中流少一壺
伏龍山然唯菴建塔松隠藏所書華嚴經因以先
妣李氏瑪瑙素珠附焉并寄是詩然長干岩高弟
也
風卷重茅葺未能報先崇塔壯神僧一鼇峰湧大圓鏡
萬象天開(一作周)無盡燈負石鬼來雲似練(一作漆)散花仙
至月如冰吾親手澤同悠久喜附龍函最上乘
寄崇明秦文仲
渺渺三洲東一隅葺茅先隴混畊夫道存醴酒曾賓楚
城破干將不去吳白苧袍成雛養鶴水晶瓜熟膾行鱸
相望暮景湏陶寫可信歌游老伴無
懷昆山顧瑛玉山嘗棄官與家隠同里僧舍(一作寺)
吴門長嘯下青龍道過能詩秃髠翁九里水雲孤櫂泊
半樓霜月兩尊同黃金浮世官俱棄白石眠雲草自豐
俛仰舊游惟病在海濱倚釣幾秋風
題張後山西堂
君子堂開枕九山翠屏玉案白雲間柳行接隴鶯聲迥
棕影涵波鶴思閒伯仲𢋫歌皆耄耋里閭懷德半痌癏
重過話及張公藝亦欲凌虛駕上攀
喜顔守仁教授留園舘信宿
前朝進士過林扄信宿論心為竦聽雲氣夜蟠雄劍紫
天光寒入舊氊青不同嘉樹生南國猶夢鯤魚化北溟
老我歸田有龍具僅堪供卧讀牛經
辛酉立春日溪園試筆寄錢艾衲張雲莊二叟
雨雪相仍歲又徂短衣楚製老東吴寶山偏聚刑餘鬼
空谷先逃行獨儒海霽卿雲升日角岸寒髠枿長冰鬚
為書春帖嘗春酒早覺蘭風拂夀觚
溪園秋燕又春鴻漸老形骸土梗同遑恤梟䧺奔在野
敢聞騋牝集生風梅花占閣孤高雪荻笋穿坻短小紅
抱膝微吟忽成調一䨇瓢影順流東
寄張戸部以忠就問死節丁敬可平章子伯堅消
息丁嘗為主事張其吏也伯堅又嘗從予游於金
陵
侍郎南下喜尋盟有子能官養復榮淞泖雪鱸來曉案
伊梁金雁歇寒筝職方圖版勞賢久神武冠纓入畫清
聞道舊趨丁相幕巨源於紹不無情
題朱松石左轄歸來堂
舊時山色抱新堂西望遥伸燕賀章金甲樓船争破浪
角巾藜杖獨還鄉寉孫影跨松間石鶯友聲過柳外墻
盡屏陶朱老(一作舊)心事黑甜清洒(一作枕)到羲皇
同誼書記遊查山留題净無餘(一作染)西南林&KR0676;
地湧叢林小翠屏海吞孤嶂半螺青岩扉老衲忘人我
石甃神丹護甲丁吴甸土寒黃耳魄春山草厭白蛇腥
放歌適在風埃表幢節浮空若下聽
寄濋蘭江長老時其徒勝文海主東禪乃蝦子道
場
菰採三江同謝徵詩狂禪喝罷憑陵乾坤影合中條壙
日月輝交丈室燈遺世久忘形似木扣雲曾得話如藤
願言流水師今是萬翼神蝦再上升
趙破螺徵士過園館言近况飲之以酒壯之以詩
牧羝山澤避徵書還守駝墩小墓廬乘角履穿猶說劍
一錢囊剩不思魚潢汙毛薦寒逾肅織誦聲連夜不虛
况復永嘉天𣲖在左懸朱轂相王車
同錢思復提學曹新民教授過松庠儒職沈蒓軒
沈郎儉謹居松郭新築蒓軒小似蝸天厚水雲千畝利
世輕鐘鼎五侯家執鞭(一作邊)况是清脩職登饌真便老
鈍牙十載淡交方爾過萱長如帶杏初花
辛酉雜題(係洪武十四年)
斗酒豚肩鱉紫裙過家無日淚横紛兵餘姊妹皆黃土
天晚江山自碧雲陸喜在吴嘉隠德隨何遭漢擅名文
先人遺體猶清健會倚隂陰里社枌
遺經姑置楚包茅新筆工書蠱上爻利盡島溟珠象郡
道湮鄒魯鳳麟郊看雲(杖名)暮影齊巾角滴露(酒名)春
聲落枕凹自判優游不堪事鷾鴯添室翠分巢(是歲征雲南元)
(梁王自縊)
槿籬莎徑入林堂春作無牽午漏長音歇野鶯新綠淺
影浮潭鯽小紅香誰家數應中和節十畝寒輕二月霜
忍貰緼袍償酒債時人將謂獨醒狂
寄完節清卿參政
六月青暘一葉秋大參躬自出遮留軍中取印舊赤手
林下墊巾新白頭闔郡山園朝爽競幾人漏盡夜行休
宴游莫聽堂堂曲蟹紫橙香風露稠(一作秋)
書西厦時洪武丙寅沿海築城(係十九年事時多憤懣不平)
牀頭䲭卧久空金壁上蝸行尚有琴孺子成名狂阮籍
覇才無主老陳琳虹霓氣冠登萊市蝙蝠群飛顧陸林
環海烟沙翻萬里連村霜月抱孤衾
秋詞
香散天街静玉珂露臺風殿夜如何星從河漢淡中落
秋在梧桐疎處多鸞影不曾離寶鑑蛛絲先已綴金梭
君王蠒館詢遺事却擬鑾車共載過
沙館簡陳氏五昆季兼示門生履道軰及似沙彦
約沈鄉老鄉人陳漢翁時至正己丑(時方太平無事)
家家門柳暗垂橋曲曲沙村遠應潮貧女採藍輸畫屋
閒僧搥鼓慶青苖大江春信豚魚起絶島天荒牡雉驕
地主幸敦仁厚俗欲從婣睦論虞姚
聞臺中丞陳子山死節兼懷陳東流
身繫存亡社稷秋世皇神主義同流火雲鑠海黃金冶
朔野垂星赤玉旒同産忍聞龍死蜀斯文真歎鳳衰周
尚思弭櫂君山渡不及相陪宴太丘(東流嘗請予陪宴公不果赴)
書無題詩後凡三首偶感燕太子丹事
火流南斗紫垣虚芳草王孫心(一作思)愴如淮潦浸天魚
有帛塞庭連雪雁無書不同趙朔藏文褓終異秦嬰袒
素車漆女中心漫于邑杞民西望獨踟蹰
塞空霜木抱猿啼草暗江南罷射麛秦地舊歸燕質子
嬴封曾畀宋孤兒愁邊返照窺檣榻夢裡驚塵喪韘觿
莫䜟白翎終曲語蛟龍雲雨發無時
幾年薪膽泣孤嬰一夕南風馬角生似見流星離斗分
謬傳靈武直咸亰九苞雛鳳冲霄翼三匝慈烏落月情
縦少當時趙雲將卧龍終始漢臣名
懷馬文郁御史靳惟正同知兼簡陸公敘薛孟式
山茶雪蕊渥丹唇轉老東風倚杖身彗尾封狐營窟夜
朝行高雁海天春磬襄鼗武知何往瘦島寒郊不去貧
竊喜孤輝上弦月一杯聊勸若為親(孤一作弧)
寄旺扎勒清卿參政其壻某近卒
大參久别况如何萼綠花開雁又過賣劍買牛時可得
據鞍上馬老無多魚隨春信登先豆鷙匿寒形在舊羅
孰料周郎美甥館一床鴛繡拆孀娥
懷故園時寓隠烏涇十有七年
薇花空復故園情梧樹猶懷里舍名山抱墓田巡獸白
天流江涌(一作浦)去鷗清缾罍滿載憐洪嶠弩矢前驅隘
馬卿他日苟歸何藉口一門無恙讀書聲
題涉難錄(有序)
己酉四月(洪武二年)松江里長以今元年(戊申)沒官秋粮
坐流移(一作移易)罪者百九十二戶徙潁上予友生劉冠
時在徙中凡遇道途之艱山川之險與夫先代遺跡
輒形歌詠得若干首題曰涉難錄及事白釋還也謁
示予寓隠其留關山堠云關山高兮磅礴上靡極岩
千&KR0676;萬天咫尺朝嵐夕霏&KR0008;轕陰絶磴聲耳石攅戟
嶺半塔邊忠武(巴延丞相)泉不盈不縮通海脉仰頭試望
椔棘中羊坡鳥道﨑且窄傍有餓饉屍前有猛虎跡
上嶺如上青天難下嶺如下萬丈澤昔聞劍閣險若
此我毋胡為此行役母兮母兮回顧兒欲語復咽
愁䨇眉兒兮兒兮母手㩦欲上却下展轉悲撫心飲
恨言向誰鷄樹萬一東風吹才行㮣可見矣為題八
句
百室餘千口遷淮共惨悽關山中道惡母子萬行啼月
黑相隣鹿天青忽聽鵜裒成涉難錄田里慶安栖
寄信道原長老
舊隠過缾錫相違已十年慚非習四海為友釋彌天鷲
嶺岩花白鵝池水石圓何當地密邇瀟洒論詩禪
遊查山登僧雲石閣扁曰虚翠留詩閣中
仙跡遺丹穴僧坊倚石林中宵龍甲雨三日虎歸(一作蹄)
涔青薜崖容立黃茅海色侵為尋霞上句鉄杖落清音
芮庠卿邀費孟霦同知陪酌背郭堂既同晚步口
號
罷酒出前楹霜寒着面輕林腰烟帛束天角火鋒生卧
木橋通野疎罾水隔城寬袍曳卭竹俱老愧宵征
挽范德原(有後序)
鶚薦書長却臯比坐始專春風來學地寒雨送喪天范
式車何往黔康被不偏樓居敞晴雪憶說賀翁賢
德原諱致大崇德人修行博學主無錫鉅家會淮張
入吴辟儒教授不赴既陪臣於張者禮置焉德原曰
道固在耳至則衿誦雲翕雨應不幸以疾卒賀丞相
惟一嘗延慶元俞(一作余)紹芳訓其子子不受教朴誤
著其面微血子奔愬太夫人太夫人怒適賀公退省
夫人曰而祖留守建馬上功無膚髮挫撓今吾孫奚
過師撻之甚耶賀侍久出命蒸羔具醴宴紹芳至執
醆再偹金繡䨇叚徐謂曰豚犬愚下姑答鞭策勞耳紹
芳繼有薦除臨海翁仁德元由第進士錄事温州妻
早殁二子知承家有汴宋趙宗室必欲以女配仁力
辭媒因告方氏師昏之濫乃佯諾處之别室半載方
氏定仍歸之嗚呼德原已矣當時客樓霽雪西望九
龍山清寒洒面而席上所言猶在耳也予併錄詩後
俾叔世曉賢者禮義所自出二公其賢矣乎
庚申七月一日(一作首)時謝病松江(洪武十三年)
金火蒼龍角門庭野雀羅衰才歌鹿遠清枕夢魚多隣
有通財好官曾勸駕過尚平償債畢晞髮石林阿
過翟雲莊觀唐功臣杜正倫下凡五十三人圖像
風氣開龍馬天機貌鳳麟衣冠中古制經緯一朝臣河
水移源久雲莊盥露新相觀背搖落益自重遺身
寄題胡安州鼎文萬山草堂
孤舟西蜀角一室萬山分地雜刀畊戶天垂井絡文獸
蹄交雨雪龍氣變朝曛倅駕何為政蛾眉秀不羣
哭楊生士中
門友南遷殁初聞實慟予有天知孝友無日見樞趨壘
護懷春燕巢安怨夜烏埋光在别業吟思滿烟蕪
過沈橧居炙艾
風濕相仍衰謝牽小樓肱曲艾吹烟盤蔬喜進先生飯
瓮酒羞為吏部眠泥巷蟈歡梅子雨雲衢虹飲橘隂泉
華陀弗視曺瞞疾何愧龐公采藥仙
題泖墖時主僧賢如愚不在夏生鼒從遊
何年窣堵聳竒觀勢若蛟龍上紏盤秦縣赭衣淪鬼國
(泖係先秦囚倦縣)梵家寶蔵壓驚湍野瞻雨黑重燈夜天卧空
青一鏡寒欲買扁舟占漁戶老緣無力候衡官
謁梁黃門侍郎顧公諱野王祠
世仰希馮一偉才亭林猶巋讀書臺呼鷹日落荆州歎
遊鹿春深茂苑哀輿地河山曾版入招提風氣再天開
鐘聲澹月香雲裏旌騎疑從野色來
贈嘉定楊一溪道士(有序)
丁未三月晦松之上海大姓錢以憤變㩀松城其黨
入嘉定執新守張率在龍江道中道士楊仁實素負
氣誼蓐食草屨毅然奔救得止既錢敗邑以率在民
不知兵而士儒咸德楊多形諸傳贊予與楊又素交
好為之詩云(先是徐達等由湖州錢塘取松江太倉崑山獨吴城未下)
疁城外史七尺身力全新守出兵塵救燕曾聞齊義士
叛周自是殷頑民三江月黯血波夜千室烟回隂谷春
試問玄都看花客幾多芳草不歸人
題宋侍郎衛敷敏諫議藁後(有序)
藁中乞褒顯死節劄二韓䧺巡檢涇州金人南侵守
將請降䧺乃力戰敗擒不屈死霍安國守懷州列城
皆破懷賴安國以全敵衆再至城小不能禦遂自刎
悉被害林良器戰死河東陳惇河北遇殺李振陷沒
於燕王雲聶昌陳過庭出使或殺或留汴陷左右班
直蔣宣李福欲率禁旅衛駕突圍以遁閣門祗候吴
格謀與衛士斬關出劫兩宫於敵營並機泄殺之他
若二聖可還之策東南戰守之䟽辭義忠激猶嚴霜
皎日至如卓節偉蹟見諸汪藻誌噫後昆尚思光大
所先乎哉詩云
奉使旃除建節旄歸來獻納殿螭㘭東南戰守材誰偹
河岳英靈夢或交城下盟渝龍馭失日西戈寢虎皮包
斯文三復精忠在謖謖松風過鳳匏
寄内兄李彦梁姊夫愈仲延二長者
小山大石網船春江鱭河魨柳貫新去亂漫嬴千首作
思歸惟有兩人親梨花酒洒清明淚麟趾金銷第幾塵
割膬啖孫經訓子白頭相夢到朱陳
春雪園偶題
菜簇春盤春又還椰榆何物老相攀冰生前筯瓊林案
雲覆長衾石壁山魴信徒勞餘尾赤豹能真隠備圓斑
雪消十二街頭徧靜得袁安高卧閒
攣跛中雜興二首後承林凖叔平枉問
經時蘿磴絶攀躋注目傷懷夕照西古道千金求駿骨
世情壺酒賽豚蹄黃沙白水光相亂青壁丹厓秀宛齊
果熟望中風自落固應鄕幼迓扶藜
風物疎清塵事稠才難殊嘆古時流草玄不效龍蛇日
撾鼓空催鼠雀秋病有過家期已晚官無搶地拜應休
星軺度驛嵐州使(謂林)喜說儒衣仗節遊
甲子冬偶書(洪武十七年)
雲東亂定少新知江左書來有跛兒才盡罷為文自祭
醒狂寧要鍤相隨天家靑女催衣急漏水金人上箭遲
却喜故妻原上樹十年羈羽托深枝
東霞
東霞有郁頃雨于榖旱魃方酷曾不及霂吁嗟乎郁兮
匪霞伊旭東霞有雯頃雨于枌曾不及雰化為火雲吁
嗟乎雯兮匪霞伊昕維昕維霞孰得指兮維霜維冰我
躬履兮丘樊虛凉豈無枸杞采不盈襜聊永暮齒聊永
暮齒亦曰隠死
春雪封條
春雪封條載霰載雹羣隂滛威陽邈應角予適有酒言
崇于巵匪庸觧寒庸以觧悲喪不知其幾周兮曰心曰
柳亂不克忖其滅兮曰狼曰狗於昔屈虞成騷成書一
時行獨曠世道俱大江㐬㐬源始濫觴泰山奕奕霤至
穿石彼桃彼李天穠其華松栢貞固受命孔遐雪聿除
矣青園微和君子焉同式燕以歌
題崑山顧氏畊讀所
彼瘠兮甌寠畊弗力兮薄吾收於皇兮墳典不讀無學
兮沒齒有愐蟬有緌兮蟹匡豹霧隠兮蔚章畊為春(一作)
(養)兮學為已猶干禄者皇皇婁之濫濫(作瀊)兮崐瓉瓉卑
茅榱兮深蓬關身忍潔兮沮溺道邈師兮稷顔脉望仙
兮芸黃其槁枯雁鳴兮白雨增潦顧天窮兮並臻矢素
志兮終抱尊有酒兮思與傾倒
風條藂鳴
風條藂鳴遵野微行十室其五父夫徂征問此何時維
春發生風鳴且止雨淖泥泥父夫退(一作遐)鄙妻子從徙
維時長育人莫豈弟露始㓖㓖霜既凓凓幸焉冬暄蛇
虺迭出遺黎幾何憂與歲畢月之盈矣虧餘一郭日之
蝕矣陽氣回薄於仁后皇曷威曷虐象犀無尤齒角其
尤鳳音悠悠麟趾脩脩聖不復起嗟誰心東周
即事五首寄桃浦諸故知(後附䟦)
素癡得名侯君房自享大案焦征羌莫嫌衛旌不舉筯
口簡授使多嚴光世間堪鄙是何物糞上之蝇褲中虱
後園石壁倚秋林醉有髫孫旁執筆
山床折足琴暗徽種菊不種西山薇願從漢士碑有道
夢遠秦兒歌無衣閒園不入烟火境巨浸盡漂桃土梗
老伴惟餘卧隴雲抱晦含光體常静(鬼一作鬼)
有章擲還太尉閽有版不受丞相垣南朝天子許謝病
竊長木石儀鸞園平生氣節詩千首才非元亞(元遺山)甘
劉後(劉静修)素聞魯廟鑄金人晚學程門坐泥偶䨇平原
衷(新原名)庶全歸他日壙銘辭大手
貴不難得富可嗟二事亦到園丁家雷王藥吏錦襠袴
野藤絡樹金銀花園丁横節坐梧下竊愧長年釋畊者
身膏草野身土苴語孫耰耡莫輕把
東坡楚頌存虚名止烏作亭(烏涇新作)殊有情枇杷换葉何
青靑雪中開花來遠馨多仁多核知爾少栢樹根添鄭
玄草彗海禪師識侯景華容女兒哭劉表如何太白謫
仙人竟坐夜郎唐絶徼裁詩寄與多才郎塵間寵辱要
相忘㶚橋吟興驢背上月盎冰壺虀味長
是詩五首先君子即事寫懷向嘗寄桃浦諸舊友者
也先君辱諸友見知之深每一往游追從欵迎惟恐
後及以殁告孫弘叔遠歸厚謹先王庭與立具禮來
奠而李韶九成侯性自誠洎雪城㠯聞二上人亦踵
至焉明年冬掖走謁以謝叔遠懇懇勞問因語詩卷
刊未完畢叔遠慨然倡捐重貲㠯聞并率諸友助
之亟召鐫工俾終卷帙附識詩後不敢冺其實也不
肖孤掖謹識
文翬洲倡詠(有序)
予自至正丙午僑寓最閒園舘時黃浦中洲坐僅尋
丈許今自延廣三十餘畝歲賦官入諺曰浦夾輔洲
如崗如丘實安衮衮流洪武癸亥始携里叟門生共
登臨焉適羣雉翬映鷗左右衆請名是洲因名文翬
而倡詩曰
盧涇初避地黃浦漸生洲里諺歸材傑天工障濁流望
疑堅壁守醉覺小山浮仙躡金鼇背神迴白馬頭根盤
連厚軸形勢壯遐陬漁倚盲風釣商蔵疾雨舟篠鞭伸
玉節荻筍屈紅鈎烟火鮫人市雲霞蜃壻樓沙津魚鼓
急水柵蟹燈幽艮震方先曙吳淞木始秋老懷龐德隴
隠覓謝琨丘僮御争先導吾儕試一遊𢋫歌清氣合樂
志古人侔可信文翬雉能盟懶性鷗
省先隴還舟望九龍山蛟山遊鯉山懷江城親舊
兼寄示内姪李用外甥俞堇二首
兵甲氣全消心旌北向搖鯉昂雲際額蛟斷草間腰習
隐由中歲辭徵涉兩朝莫期歸衣錦曾鄙去題橋
秀挹九龍山還鄉未是還水風秋意爽霞日曙光殷隴
畝諸甥托詩名内姪攀城中盛親故天與幾多閒
題朱廷佐聽竹軒
閒軒能聽竹古意木蕭蕭先代多充耳伶倫得奏韶寒
兼雲嶠雪秋殷海門潮過客詩凡幾天光酒面搖
哭夏生幼文
秀色三花粲才華五鳳能星娥銀漢會天帝玉樓徵衣
静庭闈綵窗虚雨雪燈重過槁容客猶覺映壺冰
乙丑秋書
腰痛非干米眵昏漸廢書静知天運密老與堠程疎綠
稚黃甘外紅鮮白小初兒歸共貧樂容易歲云除
丙寅清明日書二首
清明二月晦重潔祭餘觴旁舍火新活兩孫衣漸長膝
前簾幕雨夢裡隴園霜何意辛夷發花叢紫筆房
破屋遶王田人生狎狗鞭知章歸入道元亮醉逃禪水
蔓縈風亂山花影日圓黃龍浦東直堪隠戴家船
園舘雜書四首
竹樹藏山石作門魚矼水帶洗花痕鶯聲又在鷄聲外
老不勝官只住村
石拂蒼雲坐若枯強名何物静相扵薰風似識閒邊事
椒葉芹花水一盂
青春白日去無還天假溪園小有山林下軟莎遮坐石
何人來對片時閒
殊鄉春色不曾(一作睡邊)濃才力新兼病思慵一枕清風聞
格磔半缾香雪浸蓯蓉(香雪酒名)
輓高僧炬照菴(有後序)
石壁雲無礙曇花水絶清莫為房琯將四萬可憐生
予自龍江拏舟遊湖山時照主香林嘗延入懴室(一作)
(堂)躬喚寉舞作香茗供陪觀蘇文忠題名且示學士
黃文獻文一什留繼其宿山故事不果瀕别贈照二
首云學士愛山栖一年韓衣蘇帶迥同緣書臺未築
老僧在金粟滿林香大千路入飛來急雨晴水懸風
磴助秋聲人家大樹都黃落白足山人自在行遂還
松曾不踰月隣敵大至照碧瞳長眉烟霞標表義然
獨不去兵有樂為役㸑汲者香林既宴然照乃往脩
北寶塔善行益彰壬子歲赴今高僧選居無何沭而
趺坐卒文獻字溍卿與照為方外交及黃殁擬築黃
公讀書臺傳不壊云
梧溪集卷六
