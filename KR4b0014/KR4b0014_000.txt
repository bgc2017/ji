何水部集别集類一(梁)
提要
(臣)等謹案何水部集一卷梁何遜撰遜字仲
言東海郯人官至水部員外郎故自唐以來
稱何水部事蹟具梁書本傳王僧孺嘗輯遜
詩編為八卷宋黃伯思東觀餘論有遜集跋
稱為春明宋氏本蓋宋敏求家所傳其卷數
尚與梁書相符而伯思云杜甫所引昏鴉接
翅歸金粟裹搔頭等句不見集中則當時已
有所佚脱今舊本久亡所謂八卷者不可復
睹即永樂大典所引遜詩亦皆今世所習見
則元明間已不存矣此本為正德丁丑松江
張紘所刊者列遜小傳凡詩九十五首附載
范雲劉孝綽同作擬古二首聯句十三首末
載黃伯思跋後附七召一篇末復有紘跋稱
舊與隂鏗集偕刻紘以二家體裁各别不當
比而同之公暇獨取是集刪其繁蕪同寅毘
陵陸懋之永嘉李升之捐俸共刻然則是集
又經紘刊削有所去取歟玉臺新詠載遜學
青青河邊草一首此本標題作擬青青河畔
草轉韻體為人作其人識節工歌與玉臺新
詠不同考六朝以前之詩題無此體格顯為
後人所妄加又青青河堤草為蔡邕之作青
青河畔艸為枚乘之作六朝人所擬截然有
别此傚邕體而題作畔字又題為後人據十
九首而妄改復以古詩不換韻此詩換韻妄
增轉韻體云云也盖字句亦多所竄亂非其
舊矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
