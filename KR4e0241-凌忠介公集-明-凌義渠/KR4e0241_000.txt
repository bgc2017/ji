凌忠介公集别集類五(明)
提要
臣等謹案凌忠介集六卷明凌義渠撰義渠
字駿甫烏程人天啓乙丑進士官至大理寺
卿流賊陷京師自經死福王時追贈刑部尚
書諡忠清
國朝賜諡忠介事蹟具明史本傳義渠少以制義知
名其清新婉約極為世所傳誦服官後以清
操直節受知莊烈帝於文章不甚留意此集
凡詩四卷文二卷乃其友徐汧門人姜垓所
校定中間不載奏疏一門故平生建白如為
給事中時請原三河知縣劉煒責償餉銀疏
論亂民焚掠巨室疏論大臣箝制言路疏論
中樞不職疏預策東江叛亂及請陽撫隂𠞰
諸疏皆其風采之卓卓者今並不見於本集
則編次時已不免有所脱遺然如兵餉議清
慎勤論諸篇剛毅自立之象凛然猶可概見
其崇化論有云能為逄比者視碎首濺血仍
無異於退食委蛇能為申生伯竒者視抱石
雉經仍無異於問安視膳盖生平立志如此
卒之見危授命克踐其言足為千古完人不
必以詩文之工拙論也乾隆四十六年閏五
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
