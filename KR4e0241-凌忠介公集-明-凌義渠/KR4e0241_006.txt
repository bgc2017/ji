凌忠介公集卷六
明凌義渠撰
山左鄉試錄序
歲丙子郡國復當舉賢書以次及山左上命臣偕同官
往典厥事臣自惟以言為職數年於兹傴俯循墻志意
無繇奮拔纔一泚筆形影為慚既不能言而又責之知
言以知人其將能乎則惄然沮已復恍惚憶之仰屋運
思筆踊髯枯之情景宛如昨日至今甘苦未昧得失自
知用揣摩之故術寄摸索之深心或亦未甚相遠差足
報塞萬一乎則又蹶然起既陛辭矣屬軍事戒嚴周道
為梗不得已以展期請奉旨下部部議報可隨伺間星
馳諏日受事則内外周防既毖且肅綜庀惟勤朝夕有
恪徵選同考官㒺不祗祗畏畏齋祓以聽乃進學臣所
遴士三試之得士如額内宗聖裔各拔一人遵新命也
謹如例錄文以獻臣宜有言簡首臣則惡乎言哉將言
所已言則從前醮士之牘具在亦既諄諄然不啻詳且
備矣將言所未言必且高其位置多其節目違所可至
而強所未安則臣不能自誣以誣人素所矢也惡乎言
哉惟是目睹近日之習舉業家言者無隐不悉無竒不
經以為盛之極亦衰之漸未嘗不私心憂之已而果有
剗削文字簡薄科目之說浸浸不可救止雖一代典制
雲漢章而日星燦萬不至輕議紛更為儒言儒服者病
然而非理道之所能持辯諍之所能砥也夫亦即以文
字止之還以科目救之而已何以言之聞之前輩善衡
文者手一卷即能預定其德業事功窮達夀夭他時緣
此為劵如良醫察色審音絲絲不&KR1065;夫豈筆墨手眼之
外别有不傳之秘獨擅之明默識神授至此哉大率彼
時抱牘至者類能汰浮燄而崇樸心無不懷一誠以相
貢而爾時以相士稱能者亦往往多讀書而深窮理自
能出一誠以相求兩誠合而氣志通兩誠過而本色見
以此工者無所揜其工拙者無所遁其拙併其人之精
神骨相亦若隐隐胎結於是逗露於是而有心人摩挲
其間亦遂相去不遠者恃此道也今則不然節浮詭為
清玄無之而非莊列也習鉤棘為峭刻無之而非荀韓
也侈博涉為經濟無之而非晁賈也綴纖組為彫華無
之而非庾鮑也為文者既疲於無所不兼而衡文者復
疲於無所不逐上與下率遁之苟然或然之中工與拙
兩無所憑而審音察色之法亦窮矣試即前所習之數
家更端舉以相覆有能取平日口誦心慕字規句範者
悉捐之一一進而深求其指全舉其義否不能也舍此
數家而與之商究目前禮樂兵農屯鑄鹽鈔諸急務能
各出一竒畫一斷歷然如指掌實實可授之施行否不
能也天下唯事與理二者為發邇見遠之具文身袪惑
之資事不必可行而理復不要其至功胡以成而言胡
以立士尚得為士乎故因文以知人臣則未能因文以
知文惟先民是程竊有願焉夫是以進退一牘必如古
人所云不敢嚏不敢唾不敢跛倚既專氣以迎之矣復
偕同事諸臣虚意以商之曰人之德業事功不可知學
之純駁可知也命之窮達夀夭不可知心之通塞氣之
恬躁可知也不敢倚一已之見亦不敢廢一已之見不
忍没多士之材更不忍徇多士之材要以竭生平有限
之願力荅三載無盡之心靈不惟曉然見其文且將肅
然愾然見其人曰毋亦有如古大臣某某者乎毋亦有
如當代名碩某某者乎是四方之所以維也是天子之
所以毗也可知也而未可知也以所可知者顯為聲影
之招以所不可知者寂求鬼神之聽既無鬱而不吐之
文矣或亦無求而不得之人乎既無倖而詭遇之文矣
或亦無躍而旁出之人乎然臣終不欲多其節目高其
位置以繩爾諸士也諸士亦惟審所能為者充之以盡
其量審所未能為者勉之以足其力繇此拾級而進盛
德大業唯所自致若何耳豈能設一程以相量哉矧求
士於賢聖發祥之地禮樂明備之區更有不待訓誡而
蒸蒸興起者乎夫苟兹錄出而懸之目前不難劵之異
日俾見者咸悚然謂文字之原可以觀人科目之果足
以盡士雖寡昧如臣亦獲藉手以遹追高皇帝制科之
初心復覩聖天子明試之實效則庶乎其可矣
十三經註疏序
毛生新鐫十三經註疏以行序言殆遍鉅公矣而毛生
猶問序及余余不敏竊以為經之不得不註疏猶三經
之不得不五五之必至於九九之必至於十三也曷言
乎三經之不得不五也孔子韋編三絶作十翼以繼周
公輔羲文删詩千餘篇而得三百餘篇删逸書百餘篇
而留之壁中者為五十九篇其時未以經名而尊奉異
於羣書至禮記雖雜纂之言而記可以經此即登傳之
始春秋雖一國之文而史可以經此即登子之端譬之
水木火金時時相生而其麗于土者一也曷言乎五之
必至于九也唐宋九經時有異同或進周儀或進三傳
或論孟升焉或孝經爾雅升焉譬之職方十二州之名
初析之為九而冀都之中幽并自在也曷言乎九之必
至於十三也自蔡中郎書石于太學門外已有十三經
之名相繼殘訛不可深考譬之十有三月以置閏而累
歲之功成三禮互為經傳三傳依經起義皆閏位也豈
獨草木蟲魚之書戰國七篇之略稱為綴姓也哉且夫
有祫祭之主自有配食之筵有象三之賓自有羣介之
位如是而王輔嗣韓康伯孔博士大小二毛鄭康成杜
元凱何邵公范武子郭景純何平叔趙邠卿安得不炳
炳郁郁與十三經並著也哉又况劉子政韋長儒馬季
長王子顒不專名一經如康成者可勝道哉余幼治詩
見朱子所引多毛萇之筆有功經學今其在毛生乎且
毛之先趙楚争盟日中未决毛氏歷階而登取雞馬狗
之血屬二君盟不兩言而事定顧視十九人輩面色如
土今之闡揚經術羽翼盛治其為弘毅豈直說力哉且
義渠聞顯皇帝時嘗命進十三經註疏矣今上精心覽
古命繕寫孝經周禮以進天子崇學遠過唐宋吾曹較
訂微勞焉敢互相誇飾惟是正學方聞之彦蔚然並出
此則毛生之志也夫
吳興太守陸公血譜序
方今海内多故盗賊未息有知民疾苦良二千石十數
人落落然參錯天下為朝廷分憂為百姓救患天下少
安可待矣苕守陸公其人也我苕素稱沃壤好稼穡泉
源在庭青山在門守兹土者井稅之外無王事無諸侯
遊客之擾日視我民山籠輸茶溪船摘芰而已邇者歲
屢不登民食頗寡以往况今大可悲悼然未有若庚辰
以來之甚者也幸公以民部郎來典斯郡繇辰迄未四
載於兹此四載中一州六邑之百姓空巷日瘦荒村月
苦慘悽之情勤公寤寐者豈忍言哉血譜所以志也辰
之歲滛雨不止天目諸山之水一時俱下上田下田茫
茫汨汨米一鍾價錢萬民或相聚謀食鋤耒無所用幾
成劒戟公聞之即日乘傳至未及任即道中先以至情
諭父老父老感其言有泣者亂少止公至日夜謀救荒
之策其大者為廣糴為勸輸為設粥條畫既成又盡割
俸資贖鍰以佐之所存活數萬人其尤難者在蠲折一
疏故例郡邑舉災傷率請於臺使者上之公謂請于兩
臺必類浙西三郡以聞我郡被災獨甚不若自奏之中
夜不寐朝即拜疏雖軍興旁午未得允蠲猶部議改秈
并緩所可緩詔曰可公乃宣天子德意布告百姓及運
軍軍不得侵吾民漕幸竣獨德清一邑民力尤詘各東
西走大鄉無十家夏秋間漕事未了縣官得罪去民將
罹大禍公至邑躬理之多為之法日得七八其一二則
實無室可償無子可鬻獨有身耳公廉得其情為設法
代輸而蠲之所全之戶至一萬一千八百有竒太守良
苦謂過此與民樂豐年耳乃已之歲又自正月至於秋
七月不雨昔雨而望暘既若蜀之日兹暘而望雨又若
粤之雪時雜出而厲我民者為魃為蝗為霧為疫公禱
之驅之醫藥以救之死則瘞之孤則撫之為此日之苕
守難矣哉嗣是者又二年天災洊至午也如辰未也如
已民賴公又活二歲矣今夏余適歸里門見公憫農請
禱遍羣望幸矣及秋而雨公之感也公一政一令悉從
已饑已溺中抽繹而出不應作文字觀余讀之思公守
苕之四年真吾苕危急存亡之秋也公聞變不即至民
且亂至而不為之所民又且亂不亂且死不死亦且亡
九家亡一家賦益重惟作無家别去鄉悲耳雖欲淚盡
歸田豈可得哉抑公功不四歲已也編審均役一一破
手徹做期與民興百年之利當此饑饉流亡幾數城無
弦誦聲公救荒之暇即與諸士論文每試所羅皆一時
竒士士益奮公為丁丑第二人而又出石齋先生之門
故文章政事皆卓絶云天子嘉公治行賜誥贈秩旦夕
且内召公非苕人之所得私也將以血譜三册當蔽芾
之三章矣
賀王大司成光復晉宫詹序
皇帝御宇十有四祀隆經學興文教以成均為化始南
雍豐鎬也重慎師席不畀小儒而大司成汝水光復王
公實來期年遷去雍弟子若失所事謂予謬附公年譜
請為之辭嘗考古帝王治天下何其周盡而豫遠也自
公卿大夫一命以上莫不皆賢能負道義至奔走禦侮
肩天下事任無一非超常異等舉世遜莫及彼小器寡
昧名實不應必不得列顯舉誣事權其故維何聖人養
賢以及民天下人才轉移變化于人主範圍而政之與
教還相為本也故古者家有塾黨有庠術有序國有學
州長一歲四讀法黨正七讀法族師十四讀法民自成
童後無日非通藝考道之時德成嚮用不公卿大夫則
已公卿大夫而廢其事曠其官以憂勞貽人主者無之
迨城闕刺興君師之分稍陵夷未盡三代以還略教思
詳治具士天資醇厚志識遠敏黽勉奮發乃自進乎先
王之道若必待帝王陶育而後興起則亦兩相遇於文
貌之間而已此道德浸衰治術所以日卑也國家軍興
以來羽書交路力屈貨殫天子負斧扆焦勞欲得壯猷
如方叔者以為撻伐蠻荆之用天下無以應供億日煩
欲得劉晏桓寬之儔量出入領度支天下又無以應甚
至饑饉薦臻螽蝝並作欲得廉善自持矜已化俗如古
之恭茂其人者天下舉無以應則似乎政教相違取士
之科不足以盡天下之士而人才耗也天子端居深念
慨然修復高皇帝養士之制于是慎簡南雍師席屬之
公公曰士不師古則先王之道不明忠敬不生乎心而
利禄亂也使之修德學道考其行義省其言詞而進退
之士固有知古不達變膠泥故常於事㒺有濟朝發一
端焉試以天下治亂國家安危民生休戚之本夕發一
問焉策以兵農錢榖河漕屯馬鹽鹺使之籌畫機要熟
習而審其事釐然有當於理者則先之行之期年上所
選士姓名于天子天子試之澤宮以為賢凡士通今學
古彬彬然以文章著見今日者則以為從太學來也煥
宮墻新士舍省籩豆正樂舞序次主位巍然京國大觀
畚築餱糧取于激勸鼔舞不以累水衡工竣坐講堂與
諸生論說東序永平之盛無以過之矣天子眷注晉公
宫詹弟子曰是殆奪我師也予嘗念國家用人因物取
器君子體道惟變是適緩急先後必有不可易者安燕
則先教是以為天下嚴師倥劇則先治是以為天下論
相今治法大敝中原雲擾埽更張弛非一官之智公司
成于南不傳舍其事而歛才造士必求得人相道也救
時之業天子方將賴之宮詹非所以居公矣若夫東膠
西序橋門璧水之間其不足久公也固宜二三子曷惜
焉
代壽南少司馬泰垣沈公七十序
玄黃泮渙以來一氣蜒蟺糅而為川嶽蒸而為寒暑紛
紛郁郁日不暇給矣而其根荄乃獨因依于仁者之静
古之豪傑立身居名取逕不一要必有一種嶷然湛然
者行於囂寂之外而德與夀並臻焉故夫執憎愛角是
非投身烈焰如赴饑渴者其中不能静也有刻意矜飾
按氣諧聲而頓㤀于屐齒之折則似静而非也名士之
習與豪傑事功之想兩皆無所泊附而動静乃一禀之
自然余於泰翁沈公見之公于余稱先達割席下交二
十年中慷慨纏綿備極兄弟婚姻之好獨以倦于宦遊
不相遇者十常七八兹者公辭鎮歸而余適反故里得
候見顔色幸也又恰逢初度之辰則逾幸也請以所見
於公者私質之凡天地間美好可愛之物庸人之所騖
賢智之所争饞腹睊目俯心帖耳幾幾焉謹伺之于毫
髮而物遂得以持我夫唯信其自散自聚如春雲卷舒
我不與物競走而物之就我也安從來識性相者不言
性相湛經術者不言經術善遵養者不言遵養而文章
節業歛福躋夀之道無以踰之似特隆焉天下事往往
遇之則易争之則難遇之自多争之自少獨一富貴乎
嘗見孱夫豎儒非寄鉢竺乾則剜心月露而依和筆墨
者問價以翔亦復小有利鈍公于聲律之學實諧宿契
而獨無意于噪名故其為詩若文雖斷章摘句皆有詳
緩舒潤之氣而不為近時名士踽凉之態盖自公視學
于閩舉一切佻易者使之渾駁瘠者使之澤瀾浪不靖
者使之和而士子之心目始有所準而弗可易世所謂
赫然以文業馳譽者其醖釀未必若斯之弘其追琢亦
未必若斯之粹也國家多故以來縉紳間以東事為射
覆一時嚂口利機頗牧自命者殆遍朝野公夷然無所
關說如弗相習人亦雅不欲以此屬公而滇命下矣滇
之時適兩酋負固苖獞跳梁芒施邛僰之間檄移旁午
公周心苦慮動出萬全所用部曲雜番漢壹以至誠惻
怛心行之無不酹地歌泣如唐之見汾陽而一絲懸綴
之孤滇卒恃以無恐非胸中暇整未易了此而回視一
時嚂口利機者如秋月被凍蠅索索待盡躁静之不同
效乃如是邪功成晉爵司馬忌者譽者公兩聽之夫乃
知静之可以持變可以藏身亦可以御物矣公居里被
接韋褐無倦色庇其宇下可㤀寒暑而公之子若孫申
申抑抑又加飭焉公居家手一編雖臧獲罕伺其喜慍
而公之子若孫魚魚雅雅又加賁焉公居身囓蘗持冰
始終無替而公之子若孫蹶蹶瞿瞿如弗及焉兹孰非
述公之訓而引之於無窮者耶績著封疆名荷天寵金
如粟馬如羊人以此服公之贍玄者華沃者黧人以此
信公之瘁今而後行將舉數十年斵裂未盡之命脉需
静者一日之休養而窮陬荒徼外舉手加額者歲歲不
知其幾所謂夀其躬以夀天下固在斯與又不獨我二
人一時之私祝矣
代夀鏡湖趙太翁八十序
造化全盛之氣篤于一人而泄之為禄位名者復時積
之而為夀其于夀秋實也而于禄位名猶春華也嘗見
桑樞茨櫩之下龐眉素髮者無心益算而登之有餘更
二三貴人百方導引假一長視而不可得此無他覬其
秋實而併戀其春華其于兼之也不已難乎乃曰造化
忌盈夫造化又何與焉故惟無意歛福者為福之所凑
亦唯無意躋夀者為夀之所凝鏡湖趙太翁者大中丞
藎菴公憲副某公之尊人也中丞秉鉞時于予後先相
屬而予適待罪閩中獲與憲副公朝夕親善立身居官
皎然無二兹又將以其餘澤我枌榆矣余無文未能闡
翁一二竊幸尾兩君有以習翁之概也平生溫夷柔樸
未嘗有乘人之氣與色弱冠工文有聲將以發抒數世
之欝抑而竟慳一第翁于窮達之際無纖微絓懷終其
身燃藜吮藿泊如也蓄極而泄乃以有兩公之今日而
不觀夫四時之變乎靡靡沓沓膩紫嫣紅百物之靈巧
亦極矣而吾以為非其候也候在於草解木脱冰凘雪
浪之一時世之寄身豔陽者見其泄而㤀其所以蓄輙
以之役其耳目移其性情不已惑乎翁廼縮腹菲躬質
素無改抑所謂無意躋夀而夀自凝不必歛福而福來
求者矣兩君既位致通顯並志慮奮拔謀畫竒鴻所稱
救時之豪傑於是焉在而醖釀檢柙懔懔不踰中人聞
其之官奚子挾圖書不滿肩而其與鄉人里塾羣而處
也未嘗有幾微英露之色浮于顔面即諸子若孫亦靡
不玉質和聲魚魚雅雅又加毖焉兹孰非傳翁之隐述
翁之懿而引之於無窮者耶故有過其庭嶷如穆如蒿
萊掩徑門無雜賓者知其為翁之廬也窺其戶恬如謐
如伊吾乎其中而遊泳乎其外者知其為翁之居也接
其人莊莊乎由由乎含馨飲酎者知其為翁之子若孫
也是翁主蓄兩君主泄而兩君之泄也轉復為蓄吾準
以春秋花實之數而知翁之蓄無已其泄也益無窮矣
且造物于翁又將有異數焉今天下敝極矣如行赤暑
中煩暍就腊兩公各出其心力破手為之而一禀之人
情以酌其便稽之實效以考其成政如豨苓瓦礫一經
點劑都成妙慧而向之枯腊待盡者透體洽膚真不啻
冷風之習習矣是翁平日以不可知之德善分錫諸子
而兩君且歛數十郡之歡踊歌祝扶首加額者以奉一
人其為八十不亦宜乎夫如是則八十又烏足為翁夀
焉
祭沈太老師文
嗚呼瀛海古泓峰泖貯清孕靈毓異廼有殊徵扶祥抉
否以光蹈履含德之厚歸於完軌方茂孔温如彼初暾
凝熙不耀萬釐來奔粉黼縉紳增華鼎胄得全全昌非
公誰受蜩宣甲化鳳矯鴻鶱佇看舞繡詎有艾焉繄胡
朗淑方賁皇國不殫厥猷遽厭嘉福嗚呼哀哉木大根
瞿山高基扶曾岐貞萋挺秀冰途振藻公車蜚英墨綬
十未一償載擴其後篤胤宗彛為山為犧廣孝作忠為
廟大祺飛而夾力應龍斯翼直節清聲在其天域蠢斯
浙人徼仁有隣惠借沄潤相望殷淪云何不憖濊澤難
究先後袞衣儼然在疚吁嗟乎天胡不少延疇為浙人
而多不全縞衣飲氣非特孔邇之失其天豈乏美禄美
禄以續裁其尺&KR0008;豈乏寵章寵章叠煌不克重光太牢
乍厄玄雲與宅夜水琉璃南天卵色况我夫子時屬具
瞻將換清切以展明賢今來讀禮誰作霖雨中外斗山
徒虚倚毗某猥厠門下每稔所欽報李無玉栽桃有隂
更聞小酉惜字如金青緗夜襞手澤朝深先河後海快
我式矜冠映朝簮門聯駟駕開國承家益光而大知是
達人堪慰長夜甘棠聿鮮庚桑未罷音徽雖邈典刑難
謝嗚呼天篤世經巨類是承我龐受之何寔不庚煩冤
如茨皓靈若弭望空猶是鑒兹明水
代伯父祭華崧沈公文
嗚呼藏山於澤藏舟于壑舍故趨新亦其常理乃至天
有五福士有百行粹然以生翛然以往如公者嗟難得
而屢矣而余獨於此重有傷也維先人之於公也兄事
之乃先人之背公而去也則不知其幾易寒暑也顯晦
既而分岐心跡因之頓異斯亦締交之通懷往來之大
致矣而公獨持此誼以終始提挈奬助意氣如新此以
知公之篤于先人無已時也維余早遘閔凶氣息纔屬
趨走盲迷誰適為主寔禀一二長者之誨以庶幾無過
今而髮既種種矣顧家業平單筋肉駑緩惴惴焉懼無
以娛先人于永夜不敢候見長者何意姻媾之命自公
申之豈非他人昧之於平日者公不忘之於再世乎寂
寞故交中求所為破膽如公者不可得矣嗚呼出處者
生人之大分死生者羣物之常期公之出也修途未半
吏事贍舉而推引年之誼一擲而返又何其灑然也視
夫荏苒蹄輪傴僂金紫者固難以並論矣而如是以歸
如是以迄於瞑所謂倦鳥投枝俟之而已又何間焉自
今以往凡平日所慷慨而欲擔者給諫君行且盡述之
以益勵于不朽廼翂翂鴻羽諸嗣君又計日以幾也自
公詒榖其又奚憾於人世耶唯是興言疇昔渺若山河
塚上白楊已堪作柱所幸典型未墜見公如見先人而
今已矣不自知其心之摧絶也靈而有知尚其一為髣
髴也耶哀哉
祭朱侍御文(代)
嗚呼半晷詁言旋作幽明之夢一樽㶑灔難招楚些之
魂有人之情不勝慟矣矧夫於國為典型於人為怙恃
頌德者有餘歡索瘢者無纖齟如我公之遺跡而去也
維官邪之弗肅也久矣卑者呈身自固寄齒頰于他人
其才者挾隼登墉争是非於門戶盖無論為敢言為不
敢言而於决擇去壅卒無關焉今乃益念公之披&KR0377;也
其官侍御也不啻其家事也凡所為大機宜大因革衆
所囁嚅而未敢出者不惜破手為之而一本之醇正以
篤其概參之嚴核以厲其氣其去侍御也不啻其郵寄
也枯蘭叢菊幾掩半生而公之色益腴公之神益邃盖
自昔人所為沉湘弔沅未歌先噎者公考槃一室謐如
也乃至鄉之人鄉之事有盡善者公欲言其不然而不
忍也鄉之人鄉之事有未盡善者公欲言其然而不能
也朝廷方以是重公冀收之於桑榆而公又往矣嗚呼
觀神載形如車從馬車脫馬馳一時皆假苟些子未
徹五毒七情逓為纏織至欲瞑不遽瞑而徘徊以休公
之去也敝屣以遺之危襟以俟之㵳乎如春雲之停空
而秋潦之歸壑也蛻骨龍不死我何與焉其學力之晶
瑩抑根因之夙植耶噫先人之並舉於鄉也味兼蘭&KR0581;
之馨情叶編鐘之奏永言存沒邈若山河公弗棄予小
子而勉其所未逮申之以婚姻自今以往予有目安仰
有耳安放其為悲惋難得而縷矣所可慰者公之精神
如生眉宇公之事蹟如翊塵寰維公有子魚魚雅雅固
將盡展所欲為而一楨之王國夫孰非不朽之似續也
嗚呼公其奚悲尚饗
祭大參王公文(代)
嗚呼維公世德布蹤江左粉飾皇路昭宣帝則玉潤珠
駢葩連跗接世載不隕英聲在兹孰綿厥緒公克弘之
於暢風雷沈寥淵壑冬愛秋暉霞溶露薄剪冗披殘鉶
刃待斵納筆攝麾百城攸擢俗號懷塼于公寔便分衢
讓齒折訟推田春鶊具筥秋蟀鳴縑詔褒其美南曹是
銓抉剔糠粃蠧政如掃粲若精良揠莠而導盡瘁寔難
羣蜚何早公獨怡怡弗替其初内署外藩玄冰素絲德
宿宵映春雲曉敷江潭嶺表氓獠戶歌豈伊為霖澍其
膏澤豈伊為陶暨其埏埴音徽空樹德望靡布吞不復
宣溘矣遲暮噫昔先人邈焉夙抱塤箎合奏鐘律均調
丹墀踵武清道齊鑣申以婚姻纏綿黼佩跡淪夷險心
兼明晦猶具典型願言無墜數箭視隂瑤筆不再嗚呼
本䟦不摇乃果敷榮源流不溢乃儲甘清自公貽榖儉
歲寔登忠為福本信為順楨蘭陔叶籍吐致施英擷芳
上國玉價珠聲伸伸翊翊將篤而貞鳴呼尚饗
祭孫毋潘宜人文(代)
人世之福有五而迓之者莫不有道焉以既其終始當
夫纂華襲吉外内休融纍簮綬而世褘翟固衆所豔為
不易得而朝旭既升風雨奄至則又未嘗不歎年運之
流駛榮替之無常也譬青陽赴節駭綠紛紅終不若筠
桂之姿貞萋冬夏人與人殆自此遠矣夫人生長華族
性兼淳茂推誠引愛寂然以和在貴不盈其節居貧克
任其劬此其致福有本也相夫子綜治中外身處膏脂
不少私其緘篋迄於暮齡猶集家人輩手親䌟績此其
操作有紀也生子也材固將盡展所欲為而壹貞之珉
石其海外三珠樹與此其慈訓有方也板輿有待而夫
人曾不少須其為悲惋可勝言耶嗚呼人世已矣去者
奚悲來者孰慕浮灂短曜不足寘懷知夫人之灑然於
斯也唯是蔭之以振振翊翊不僣而不忒蛻之以繩繩
蟄蟄磊落而英多固所為備五福而得以既其終始者
也夫人真可以瞑矣自今以後凡先世所欝忱而未吐
者諸嗣君行且盡述之以歸烈于夫人則皆夫人不朽
之遺余誼在猶子將拭目以俟焉故不欲與諸嗣君悲
一時而更酧夫人以萬年也嗚呼尚饗
祭孫母潘宜人文(代)
嗚呼止善呈祥延和集慶素魄晨流德宿宵映誕膺母
儀毓質惟静體襲蘭椒神潜淵鏡奉榮維約承慈以遜
克贊夫子寔總其劬内署外藩身餌膏脂衣無重襲味
絶甘臑持冰囓檗及爾無違君子不忒疇敢渝之爰及
桑榆如福既備淑慎有加恭勤靡墜靈明烱如形不為
瘁雖有絲枲無棄菅蒯維子也材騰踔九衢將奮而伏
以篤其儲質文外炳言行中孚葩連跗接致用匪殊鴻
慈待叩天不憖遺昭昭白雲日浸以暆嗚呼哀哉德範
空存音徽同布啼鴂先鳴苕華易暮母亦何心翩然去
來瞻望弗及寔疚予懷維母有孫曰歸余子濡蘋奉膳
與禮終始非母孰詒亦既覯止不謂永隔遽失其恃淚
容無飾質言無私將篤而慶以劵異時靈而弗替庶其
饗之
先大母沈太夫人行述
義渠艱阻備嘗始得一遇視大母屬纊之晨纔及期耳
諸生時竒窮不能辦養歛已成進士窮無以異諸生秋
冬間得倣依親例假還故里因以躬紖畚之役盖嘗整
冠佩肅拜堂下襜帷黯黯莫覩髣髴旁觀哽咽相視涕
零而義渠愴然以悲更惕然有動也曰而不憶夫呱呱
弱息趨走盲迷笑啼無主挈而置之懷内者何人乎月
夕霜天啞軋聲與伊吾相間䘏勤伺怠有一味之甘割
而分之者何人乎爾時之情境奚似而不憶夫愁疾沉
綿委頓牀蓐癢則摩之痛則撫之自茹以荼而飼孫以
飴者何心乎見義渠蚤庠則囅然啟齒遇小試高等輙
為開顔者又何心乎爾時之情境奚似而義渠殆如夜
得明如囈得醒矣從前依依戀戀宛轉膝前之歡趣皆
先大母不忍言不能言之苦趣也今日即能言之而至
心實行有出耳目外者似未能舉其一二則將言其所
以事曾大父大母者奉盥移茵晨昏即序宗黨之所傳
以為儀者也既聞之矣則將言其所以事大父始終存
歿者烱烱一綫九原可質凡在親知且歎且羡者如一
日也既聞之矣則將言其所以持門戶恤姻屬者寧厚
無薄寧寬無逼婢僕之長年者猶能縷縷也既聞之矣
即以義渠晨夕之所謦咳二十餘年之所記憶貌習之
温如也謐如也默坐一榻雖家人罕伺其喜慍而中有
誠然者猝未可以他故奪又何其莊而懔也晩歲喜聚
諸孫於傍弄藥争花未嘗暫息則一顧而神怡臘日具
觴環侍而侑食焉則再顧而神怡獨於家門興替之感
不無默默關心見一善則亟為子若孫勸見一不善則
默為子若孫防往往述先世之苦行以作其勤又往往
舉他人之勝事以激其恥所為以誠求而不必以勞率
者大率類此至家庭一切難言之隐凡所以維護之者
周心密慮動出萬全争其大而寬其細治其實而略其
文弛其外而持其内有非子若孫之所能窺者居平恒
誦竺乾書而不欲溺情於施捨曰吾不以佛故佞也性
不侮闇室而未嘗惑志于巫覡曰吾不以神道先也瞑
之夕凡遐邇之訃至者無不感歎歔欷悵典型之已墜
怨白日之浸暆斯其人何如者耶猶記辛酉秋義渠落
第歸維時風雨蕭蕭寒不可忍從父好言慰之大母悽
然曰汝此日終在但未知老眼猶及見否傷乎哉今已
矣期已相及而不能相待至丐報劉之一日邈如隔世
祖之所以望孫孫之所效于祖者竟何如也抑聞之先
人之所無而益之先人之所有而忘之子若孫均無所
逭其罪兹所以報泉下而靡憾者則恃有不朽之言在
閔母臧夫人墓誌銘
閔指薪伯仲於予為重表兄弟其母猶吾母也生同里
閈姻聯數葉母賢明仁孝諸大節以及言動舉止諸細
務予得而竊聽之有年矣殁後三載是為戊寅之冬指
薪昆季將以明春奉夫人柩合窆于方伯公之墓因以
其狀來示囑予一言志之予惟卑幼無以傳尊者宜辭
迍邅失路之人筆墨頽索未足為遠近觀美益宜辭然
而知母之詳者無如予則又誼不容辭謹就行略所載
合之聞且見者為誌焉按夫人姓臧氏鴻臚寺序班心
尭公女湖廣左方伯閔紉絃公之元配也臧為雉城名
家世垂壼範夫人端静明淑鍾自天性五六歲時口授
内則女誡諸書輙能了其大意針紉組繡巧踰素習言
笑坐起儼若成人姻黨識者咸知為錦䄖文翟中人矣
其毋即贈太子太保閔櫻圃公女一日隨母歸寧毛太
夫人見而愛之遂通兩家之好以其季子委禽焉年十
三執母氏喪號泣盡哀跪拜成禮心尭公撫子女素慈平
時寬于督訓乃夫人自母喪後言益加謹貌益加莊雖
值月夕花晨從未窺閾外一步此其至性有過人者已
而心堯公再娶于閔即今大參公閔符婁姊也夫人事
之如事其所生繼母字之亦忘其非已出尤為親知中
所罕見云年十七歸方伯公公爾時專治舉子業性尤
豪宕一切生産置弗問凡銀錢出入門鑰啟閉悉委之
夫人夫人蹶蹶瞿瞿夜以繼日未嘗有倦色情容以是
大得太夫人懽心更能出酒脯佐讀書之勤脫簪珥解
周親之急公繇是志意亦自奮拔無絲毫艱窘拂意之
事絓其胸懷皆夫人力也癸卯公舉於鄉丁未成進士
初除刑部主事夫人從之京邸恒勸公慎簡刑獄無恃
明敏之才以人命嘗試公亦時為心動凡所讞决無不
再四低徊澄神静察期於當情合律而止未嘗輙以一
時喜怒高下其筆也以故終公任刑曹數年不知經其
手定幾何案後來訖無稱冤者辛亥公以秩滿出守汝
寧夫人纔抵任所立敕諸綱紀授以繩約内外整截門
禁肅然歲時餽遺之牘公必一一持示夫人夫人勸弗
受公乃喜曰吾今得一意修潔無復以溫飽璅談凂我
耳亂我心曲矣會太夫人病背疽信至公與夫人憂皇
廢寢食勸公乞身歸省太夫人聞而弗許遂不果行夫
人默禱虔籲願以身代者數四形神為顇既聞太夫人
平愈勝常而後釋然喜也乙卯公遷南韶憲副庚申再
轉中州大參宦跡所至善政屢聞循聲日茂豈唯公才
誠兼至盖亦有相之者焉維時嶺南水勢暴漲傾頹彌
望流殣載路公見之夫人從旁祝之曰人漂摇而若且
安處乎人蕩析而若且保聚乎因之庀材鳩工扶傷弔
死公部署不遺餘力荷其生全者幾萬家矣比任中州
時間諜甚亟檄勤王者數至僚友無敢肩者公任之夫
人從旁促之曰受若職而不圖致若身乎食若禄而不
圖分若憂乎因之簡乃士卒峙乃糗糧公部署不遺餘
力匝月而諸事就緒人人鼓敵愾矣歲辛酉舉監司堪
治兵者朝廷以邊才目公敕備昌平會敵入廣寧沿途
風鶴公駐節德州躊躇未行夫人謂曰君平日遇大事
輙斬斬能斷兹所以左右顧者知為母老在堂亂方寸
耳今以後凡姑之事我願殫心力任之陵寢重地君弟
星馳料理公爾忘私可也公聞而歎曰吾今乃可矢志
靡盬幸免將母分憂矣遂單騎而北夫人率子女南旋
晨夕祗事太夫人一七一臠必親調以進伺聲察色未
嘗離左右即所稱三日新婦何以加焉癸亥之春公遷
湖廣右藩便道歸里而太夫人已病公與夫人卧不貼
席衣不解帶者浹月病竟不起會臧心堯公亦以是歲
終於家夫人連遭兩喪摧毁踰節幾於骨見衣表矣丙
寅服闋公仍補楚轄夫人偕行偶食湘江魚族停筯不
舉者移時曰此昨太夫人所嗜也曩時每遇四方難致
之物千里緘寄十數年如一日今可得乎與公泫然者
久之已已公患痰隔之症醫藥㒺效祈賽不靈夫人計
無復之刲股以進者三卒無一驗豈修短有命彼蒼漠
漠固無從邀其響答耶所難者荒迷失次中猶不欲以
地方賻贈舊例抺公冰檗素心日夜望長公次公至即
促装扶櫬登舟曰未亡人安用是長物為其以傷吾泉
下志也自是居家忽忽不怡雖歲時伏臘子媳盈前眉
際仍帶慘悴之色經年未嘗輕為見齒唯於沈倩蒼嶼
公報捷南宫時撫女背囅然一笑再於季嗣同生登賢
書時對親族賀者笑語致謝而已丙子五月遘疾危篤
彌留之際親屬環守牀次悲淚相向夫人了無怖容呼
女婢掖起更衣念佛數聲而逝其去來灑然情塵不染
一似夙具根因者然非託跡空門者所能彷彿其萬一
也夫人生於萬歷丁丑六月初一日没於崇禎丙子五
月二十日享年六十去初度設&KR0868;之辰僅十日耳長子
燧郡庠生娶陳氏次臯太學生娶姚氏次肅癸酉舉人
娶胡氏繼陳氏再繼孫氏女五人孫四人孫女二人嫁
娶皆聞人望族詳載諸子狀中予乃綜夫人之始終而
論之大率其事姑也色養多於趨承其相夫也静好多
於莊敬其課子教婦也慈顔多於正色其恤婣睦族也
摰意多於靡文里中以此稱全德焉今一門之内敦詩
說禮孝友淳篤衍後日無窮之緒繩繩未艾嗚呼孰貽
之哉若沾沾以見在科名方來福澤為足以瞑夫人則
亦淺之乎視夫人矣爰作銘曰
天降岳伯為國寶臣辰彼碩女令德來嬪從宦四方隨
地施仁雞鳴交警勵志松筠稱婦三紀羔湯必親四膺
寵綍退讓逡廵晩乃事佛割愛離塵脱然蜕去宛證宿
因何以貽後一脉振振何以事往同返天真玄宫斯閟
神理未淪川移谷徙視此貞珉
几山閣詩草引
丁卯之春予有事荆邸借憩几山閣中覩其位置花石
楚然雅潔為之霽目恬心少却塵涴因檢其壁間題咏
之什彼倡此賡應接不暇徵其人則皆樊山之宗英也
已而獲交玄素先生玉色和聲霏映四坐翊翊恂恂視
韋褐又加毖焉聞玄素平居泊然無它嗜好意之所之
目之所涉口之所拈皆詩趣也甚而家人讌集之地友
朋歌舞之場皆詩課也以至江山之眺聽花月之流連
世態之堪笑堪悲風物之或明或晦皆詩意也今其詩
具在受而讀之清不至癯華不至縟大都擅溫李之情
而振以王孟之骨雖未及盡披其藏譬嘗鼎一臠至味
自出予因而感情才之受錮於世系不少也自昔蘭陵
鄴下作者如林幾奪寒士之席至今豔為帝胄中一段
佳話即才江長吉輩猶稱唐諸王孫孰云芝草無根醴
泉無源我國家醖釀培溉非一日矣將必有挾其質以
經世耀其文以名世如所稱蘭陵鄴下者特雕蟲伎耳
自此&KR1925;乎遠矣予盖以玄素先生之人之詩知之以樊
山諸名彦之人之詩知之也
一經堂小題義引
司空表聖之言曰自知非詩詩未為竒語典而旨微此
可與文通者也推小題義者首巢窟亞飯等篇憶童而
習之擺落無地人愛其死者不愛其活者酸脣腐頰稱
肉量骨士維魚矣又何言哉人非孔墨未能嶷然格外
全盛之氣注射少年凡所對遇㶑灔眉眼排蕩心魂苦
不可忍擘筠鬭紙十未領其二三恨光景時時逸去不
受囚鏁煩冤辛切當何似也稽諸色態隨想不同閣雨
輕隂穿窗落日鶯痁語怯蝶寐魂移縮翠拖紅零鈿敗
靨叢散羈鬼愁顫春閨悄悄瞠瞠霏霏瑟瑟陷朱公之
淚荆聶無腸慘玉姊之魂荀郎寡韻遮槿豔于青燐輾
春陽于午院瘖者能口跛者能走稚者能雅韻者能醜
自昔才人亦各媚其意耳將不畏天罸耶頃余客溪上
遇自興最蚤因獲交于子鵬調甫幽悱冷豔中置忘歸
咿啞相向韻停落月每一&KR0848;題率爾而止條理香澤匹
配勻冶摩詰之澹也長吉之嫵也昌黎之獰也三人自
詭其中分而踞之曾無沗于先輩亦遲媚于騷人拭粉
塗箋留香守蠧苔隂低午光霏書帶之傍硯水微澌韻
雅金罍之側如過黃陵祠下豔魄單飛置向商山館中
清歌細曳
删補文致小引
虎林劉越石撮其文之輕勻細麗筆手俱妍者貽諸同
好題曰文致余從枕上讀之如嫩苞初萼光翠欲浮稍
為剪其陳者併汰其韻味之短率者隨意中所及次第
詮之時增飾焉而余因有慨於數十年來詩文進退之
變也嘉隆以前人尊一經未曾眼百氏書如奸聲偽色
噤不敢道後乃稍稍知習風雅而一時悸心豔魄之語
猶遜謝弗居邇者剞劂日繁見聞滋廣佻而元史而宋
靡而六朝中晩諸家以暨地志山經隂符鬼律種種石
室之藏靡不妙析幽微並標靈異而向之噤不敢出者
悉挾為故物且蠲為賸說矣其甚者出之以險激而薄
劣不振者文之以天斜風氣所侵撓奪功令吾見元和
會昌之體與啼粧義髻並煽一時而唐之為唐何如也
然則是編也不廼附之俑乎盖予倦遊醫部百慮都捐
讀書不求甚解抑所謂笑䐑言鯖足添腹笥差不敗人
意耳
古心菴募緣疏
嘗見十室之内不廢精藍數錢之施足稱檀越外書所
謂冥契神交内典則為善友知識而且寘菴捨宅以尼
代僧無亦念識塵所結女人之嗔愛特深根性為昭閨
閤之機緣較捷舉其末以接乎本花不著身造其質而
先以文風自行水揆厥旨奥難得而詳廣殖福因差能
為喻吾里古心菴之緣起陳氏以冥通著蹟神寄有無
之間蓮師以真實闡宗志超生滅之界晨燈夜梵如喚
渴夢之醒月粲花明莫繫逝駒之影廹兹纓鏁如在樊
籠敢借清凉之規暫豁無明之障千楹未見其少數椽
孰云其多固將聽鐘聲而致敬尋香馥以生心覩尊儀
而洵仰摛灋軸而忘疲者也凡我有情共兹慈惋勺水
盂飯悟香色之頓殊一鍰半銖識寶光之未墜所謂刹
那之善逐此而生水滴微功漸盈大器是在仁賢心勖
之耳
募建圓證寺佛閣疏
凡世間有為之相一切偷心任運不得自晨至夕牽率
未休而學道人亦復有竹木薪水之苦盂鉢之勞願與
檀越助發慈惋大慧有言不許起心管帶起心則病矣
管帶固不以為病也譬一身終日與人對面餔啜諧笑
位置宛然所謂喫飯著衣何曾有些子干礙耶精進者
自得之我湖近質而慳于緣以故蘭若棋置不甚偉觀
而亦少曼鬟麴生之穢至乃清淨僻寂無踰圓證坐其
中居然有伊人一方之想也近智巖為某上人高足澄
心密行礪以芒刃堂中條件如昔時而加毖焉幡動交
蘆鴉啼海梵真足披曉夢而浥恒沙世所豔千偈瀾翻
者猶玉曜而瓦質也靚供之所楹廡取次不支搜其蠧
蝕裒以新材可成一閣展心論于未晦駐槿豔而長明
此舉殆如瑞矣費不甚廣而片椽寸瓦皆上人之願力
為之出世人自少不得此種管帶獨思吾人流浪多識
中蕙死蘭枯腰鎌何有絲絲相掉只在底處耳盂飯勺
水衆生各有緣凑而大士獨無交涉乎語曰中流失船
一壺千金是可念也夫
題寂觀上人册
自宗教二𣲖分而後之演其說者各護其門戶以為依
皈所謂傳也夫傳字不傳義傳聲不傳音千萬人中如
將有意乎道者焉若方諸挹水于月覓所為自體不可
得則固已傳之久矣叢林之有住持象教興廢實因之
世僅以軍持水田相付者古所云粥飯僧其無足異若
弁之圓證寺風燄相摧寶池欲裂夷于茒杞者盖百餘
年三上人固從三祖五祖山氣脉而來者徘徊瞻禮正
如十指燒殘連心惋痛出其精勤之力一時人士始知
有所謂宗門者上人殆所稱三孝子矣乃至戒具&KR0570;肅
供頓清饒似難其選後延覲西為主持而堂中支應日
繁四方郵寄者各厭所欲而去尋常飯器香色頓殊委
落旃林雯華霏結此豈一廣長舌所能施也繼覲西而
拄錫者今為寂上人固以闡性相之宗伸讃唱之義於
是焉在不必證為某師某弟子也波痕月影指點皆真
寧復可譜之而傳耶彼以門庭樹幟者則世之所為衣
鉢已矣但澄心獨了者率厭苦世相離種種常住之我
而更思一清净灑脫之處何其滯也上人其亦有感於
諸開士之弘願教乘之興衰勉事此一段因緣已
楊貞復評釋楞嚴經䟦
自像教東流一時旁行之書幾徧方内數傳後燈分𣲖
别若不可詰而理絶根尋本來無二盖人人知有楞嚴
矣苐以河漢之言契妙明之旨往往難得而詳貞復先
生以再來人衍出世諦其於楞嚴圓覺等經悉受諸家
詮釋而略為删潤字規句範文理曉然所謂以眼施人
此其一斑也夫禪悅之味余何敢深言而一禀之先生
以庶幾不謬則余所多幸也若夫見性者共其高深棲
情者獵其藻蔚政如跡有短長隨人心念觀者當自得
之耳
代作呂氏春秋䟦
周之季以言豎不朽者亡慮數十百家而呂氏特著呂
氏一賈人子而能出竒贏之緒業與管商諸人分踞千
秋之席非唯狡獪使然抑其理與其辭信足觀也渭南
以一代妙手晤作者於千載之上煥若披面而呂氏之
精神始出但訛沓相仍朱黃失序讐檢之下良用缺然
偶從諸大父遺簏中窺其所藏吕氏删本得受而讀之
盖將萃諸子之長以偹一家言而未獲既其志兹猶鼎
之一臠也夫前人所無弗敢益前人所有弗敢掩凡以
述其意而止以是廣之四方也其可乎謹䟦
凌忠介集卷六
