凌忠介公集卷一
明凌義渠撰
詩
秋懷
曾聞燕市花焙根出土穴扶疎能幾時生意蚤萎折相
傳利州石暴長四十尺物苟昧其天非祥遂為孽旁行
笑獨行紆捷敢相絜獨行勝旁行差能免蹉跌石上一
寸蒲稜稜八九節黃楊雖厄閏終不犯寒熱如彼綠拗
兒故當耐其拙併置屏几間聊復從所悅
又
昔有嗜痂癖雅非醫所療昌歜與醋芹難為饞腹道或
以黑為美神君先祀竈掠食及蟲蛙醲過八珍芼鈞天
未擬聽鴉鳴不言噪舌本既參差識情逓眩眊若以從
旁觀誰正誰為倒兹理故難齊澠淄有時冒大江日夜
流無風亦浩浩
又
東西歘易失白日遂蹉跎零露湑未已亦復徧庭莎僶
俛歲方晏誰與起沉瘥懸的紛相射方書費編摩五臟
如能語一味已云多有樊輕可闖層阜為陂陀驅車誇
疾走將無慎轗軻精良問磽确隐隐待甄磨神明如不
昧羲馭且回戈莫學三眠柳迎秋早婆娑
又
松栢藹相歡芝蕙潜相惻無間似天親有懷堅可泐媿
彼悠悠子緣情事雕飾蓄意待仁賢論交寧取嗇鸚鵡
戀故羣同憂不避溼濡翮以捄焚人嗤嗤亦得
池陽問羅師撤瑟晨已百日矣因稍次聲淚為句
以雪余慟尚未忍作挽章也
夙昔登堂約兹遊難復論擬到漸生畏銜悲俄及門霜
霰逼人栗空堂影翻翻几格慘灰色童僕意沮煩破胸
聊一哭仰視噤無言幽明烱可照為我或聲吞空餘千
古業孤稚未知尊孀閨抱寒石春晝不生温忍見衰莫
翁舉止半蹇屯臨去何當恝躊躇百感繁出門幾回首
步步強追援九子奪眉青所愁風雨掀還持一掬淚曉
夜感精䰟相關自有故不獨為酬恩
訪賈道乾天寧寺不值
去城纔數武趾趾得幽尋喜見僧儀肅翻悲塵思侵暫
依牀几淨共語墖鈴深寂默如相待閒房幾樹隂
寄懷臨川章大力
癸亥十月予夢大力折一桂枝分贈遂為前後
同門之䜟乙丑春日始晤于燕邸神情面貌髣
髴夢中所見亦一竒也
望氣非一日于焉捉臂親乍看憶曾識猶疑夢中人君
應修月手擕我踏桂輪桂枝樛相引恣汝斫為薪為余
擷其一餉以紫羅巾有月明可掇捫體滑如銀覺來香
遶枕口口咽餘津誰能精物隱感寤在兹晨對君一樽
酒其故乃可論吾師九秋榦掇皮皆天真冥心寄尺幅
有願無不伸玉曜併瓦質所荷同一甄君詞多詭峭君
意何温淳荀韓原道德機彀别有因後先緣最巧暌合
聽于神獨慙蚊蝱影配擬本非倫稍知尊所慕竭心以
自忞忍遽辭我去門外即風塵竒光深自惜贗古未為
珍願與貞斯義别語不嫌諄再見桂華滿心心託秋旻
殘夢猶堪續宛在江之漘
報國寺變窰觀音恭紀十八韻
慈聖渺西極歘然飛向東低廻哲匠手來往洪罏中一
氣相魂魄千燈眩色空妍媸隨所願土火姤潜通肸蠁
人如見希微影乍濛居然雙寶絡屹坐碧蓮筩引夢依
番舶拈花出上宮侵晨意肅肅望夜光熊熊膜拜恩長
在摩挲體漸融寒生翠鬢薄定入紫紗籠飼暴肌能割
分甘乳作潼投身棲海蛤傾盖護潭龍陡可藏淵嶽時
能幻蠛蠓詎云明狡獪以此震愚聾揄袖俄將去低眉
宛欲逢水雲增灔㶑雷雨殷豐隆有色施朝槿無言疑
夏蟲偶然躍冶出天地若為功
鏡聽詞
有美一人花非花真珠飾履薄檀苴將身抱鏡情較嬾
躊躇留待兩三伴出門預愁人語譞無情歌哭免浪傳
小駐勾欄聲向息似隐似明占以臆為看歸步漸坎坷
行行中露夜如何
汶陽懷范香令
一泓繞郭細生鱗風日含情早覺春應記他年半面好
偶然兹地宰官身懷磚樹碣尋常事說夢言愁宜此人
不道政成頻去掃行來步步惜香塵
病起
徒言百歲賖宛轉隨塵蠛習荼詎識苦瀕危乃清切萬
鈞懸一絲鼠齧垂垂絶秋瓜摘漸稀層冰踏將裂銖銖
悉上心神鬼紛相掣遑復念其餘我躬自不閱常憂食
未充至此方知噎横身熾炭爐至此纔言熱晨鐘一以
扣幃燈晃明滅及爾未滅時微光尚可掇
又
乞取孱驅在形魂相見初轉覺無繫著哀至不能紓何
以息諸妄一夢且蘧蘧空隙度微月光影本來虚再須
拾爪髮重與整簮裾見人肅拜跪裹頭對詩書視息苟
未免吾敢厭囚拘邈兹千古意流歎在居諸居諸我不
違過此將何如
和章爰發秋夢詩(爰發夢一異人授以斬慧守拙四字)
分明熱燄裏一枕借虚凉看劍難言利抽絲俄覺長夜
分魂氣肅燈暗影神忙起滅知何極紛然不可量
又
一晝淪隂劫中天散積暉男兒須用殺智者好藏機蚤
以攻為守當緣戰始肥葛藤牽未了斬却乃言歸
寺中觀吳道子畫水
千年壁畫伊誰始觀者但言吳道子即覺萬仞躍空間
歛神對之尺有咫奔勢疑將裂壁飛夜夜殷濤撼雙耳
落月斜窺冷欲翻俄聽霜鐘曙初起天女時披無縫衣
抱香獨自愁沾履連雲城闕早風烟黃河故道久遷徙
有唐以後歷物多終朝如在簸淘裏眼看長川去不迴
澹澹一杯來何已
代枯魚過河泣
高天垂幕兮大地為罘有泉可潄兮靡穴能幽身膏砧
几兮影落清流漏石分沙兮蘋沫香浮漩渦蕩漾兮雁
鶩交儔魴鱮唯唯兮不念舊遊血黴脂黦曝身鮑肆兮
將焉求
又
四大雖堅微風可析嗔愛所纏晴雷為霹嗟爾鱗鱗與
波俱汨其鬛朱殷其肪肥晳上下龍門相詫無敵有淚
如縻慘淡沙礫意在惜羣戒心及溺彼岸可登視此一
滴
又
有物相伺兮河之滸瀝血為酒兮擘肌為脯掠而近之
香生嚥兮似饑兒之渴乳側身徬徨兮尚未敢直前而
傴俯過者蹀足而疾呼兮涕滛滛其旁午吁嗟夫欲吞
未吞兮余心最苦
邢臺豫讓祠
觸地摩天誓力深憑將光響瞩城隂衆人國士分明語
未肯糢糊是此心
晩涉大江
鎮日苦風掀為予偶屏息江容狎可親面面揉藍碧返
照結寒姿羣峰紛向夕潜鱗同浴鷺上下吹紅沫忽焉
矗若屏兩岸劃千尺烟中不辨誰鴉軋聲相及排檣如
芒檉倚竿出樓脊人語喧覆舟遠渡歸帆急何處白茫
茫愁來暫可戢
望金山
複叠開三面玲瓏豎一拳雲根兼月湧花萼借春妍穩
載同浮宅孤擎到遠天遲迴嵐氣合星火出層巔
又
不少登臨興無如眺聽親寒潮侵古刹突石臥竒人注
水添眉目經冬損笑顰宛成盆盎景鷗鶩盡天真
柬熊玄年有懷金正希太史尹宣子進士
熱耳時名各占先忖疑霏映自山川難為兄弟稱三子
驟許心交得兩賢止觀澄澄曾對默機情濯濯偶相憐
饒君舉體能兼美媿我追隨獨惘然
易㬢侯自楚致訊因寄諸子近藝
江漢紀南國精靈何皦皦百物府其中雲霞以為表盛
滿泄文章猥大不能少易生有私憂研心及昏曉淳意
凖竒思循循以自考謂予言不謬避人相追討疑時眥
欲張笑來頭屢掉其所偕遊者人人領慧早共知寶其
天一朴藏餘巧爪擥透血痕孰云兹技小片紙涉江來
歲莫新懷抱蠟梅破微馨映之香逾矯一讀一尋思字
字耐深杳
花朝
時維春半意何求的皪花情妙在幽自此片光兼片影
端然宜笑亦宜愁輕隂拂拂初能染淺渚泠泠適可遊
無那午炊夢正熟一絲飄墮鄂君舟
蘭詞
縹蕊兮紫英弱彩兮低榮頗嫻閨性兮香不外散近摻
手而含貞無何白晝兮啼鴂流哀百草靡沓兮山&KR0552;豔
開一寸相思兮一寸斜暉坎心瘞汝兮待月同歸(右代輓)
又
曷予藝之恩不汝久曷予幕之香不汝守曷予紉之招
匪卬友猗彼稚節兮山崦水涯静言一室兮心影攸宜
蓄意澆培兮護此根株胡所避忌兮蟲蟻先驅沉沉結
夢兮夢同止翩其來遲兮侍君子(右代招)
舟雨怨
歡情并苦緒夜語到流連小雨差能聽殘燈尚及眠有
聲相爾汝無路懴人天低掩篷窗下更深各悄然
又
驀見蒼茫色愁凝春事中是歌皆懊惱何物似心忡花
老將辭蒂人歸或化虹依風語斷續祗覺太匆匆
雜憶詩
休文有六憶詩余稍變其體廣之得十焉凡以
旁繹幽微庶幾竄意風雅抑憶之為言意也苐
云意而已矣何必有其人也
燭花影簇小垂鬟不待回眸意已關漸近雞鳴如有失
明星落落一人還(見)
又
尋常寐熟日西斜女伴催粧去踏花幽素天然無可著
一痕檀粉落窗紗(粧)
又
夏日初長最泥人半甌擎到強沾脣年來守淨誠何意
蔬筍無多引筯頻(餐)
又
曾淹静夜語移時不定花魂猝未持是鬢生香香附鬢
微粘枕畔氣絲絲(眠)
又
繡被重蒙如未安日光逗處怯幽單慵深勉自扶頭起
祗為陪郎及早餐(起)
又
侍兒引鏡裛紅顋忽忽粧成箇費猜或是隔簾傳鵲訊
今朝喚得可人來(喜)
又
斟酌姮娥耐素秋蛩心響答五更頭經年病渴知能遣
愛掩雙扉境暫幽(病)
又
頻看星漢夜何其秉燭追歡任所嬉憎汝藏鈎不厭數
教人眼下恨生離(戲離舊記藏鈎之戲使人生或言古語有徵也)
又
頗饒孤韻略逢迎小喜近前面發赬眼底何人差免俗
儂心歷歷怨分明(嗔)
又
風前一搦脆飛絲淪落青衫共濕時夜夜城烏啼徹曙
翻將新句比紅兒(愁)
後襍憶詩
蠲煩破嬾却無方濃淡參差綴一行貪侍文人燈影後
照來難字未曾忘(箋)
又
愛拈香箑寄幽貞持近蘭邊薄有神但說同心還自惜
烟中露下憶前身(染)
又
側側瓶梅伴月聞小樓密坐到微醺無端點著心頭事
聚入眉梢又幾分(醉)
又
别有清思寂未傳妙香初試颯成烟相逢祗自疑唐突
却立逡巡不敢前(默)
又
芳姿入夢較難尋側聽微聞囀好音花影低垂星月皎
他生何處託心心(語)
又
鬆來條脱擲還收生小無拘得自由可是嬌慵可是悶
闌干倚遍未梳頭(癡)
又
狼籍尋芳悔獨遲殘鶯空復立殘枝問誰曾拂當年面
的的春光十五時(稚)
又
静掩罏香氣尚温隨風栩栩近黃昏有人耳畔低聲呌
收得枝頭一縷魂(夢)
又
孤鴻流影怯成雙曲徑苔深護小厖晨起樓端凝盼久
待將秋色到前窗(望)
又
千年一别怨蹉跎聽緩須臾可奈何暗囑㤀憂憂孰切
凭肩携手掐痕多(别)
稚兒識字歌
殘月輝輝惜夜短為歡無間笑聲煖捏藍塗皂各紛紜
偏汝擕毫未曾嬾小小眼光貯幾字字字能以意取譬
偶然道著喜點頭移時歛手默含羞偏傍形似易相亂
欲辨未辨試推求推求不了鼓催起亟從阿母索刀子
率然下階忘所以一編翻覆燈光裏
戲為麥燈歌(婁東市中有以麥穗為燈者)
隠隠金光一線起挑共華筵寂無語别將朴質試妍心
有人擘穗如擘紙莖葉旋枯莩膜在普作光明不相礙
仰看月影卜年豐中有老農擁褦襶春宵秘戲本無方
魚龍蹴踏争低昂燭下風來餅餌香跽受明賜樂難忘
步尋竹潭
自可呼私路翳然隐一泓投錢聽共汲留影照微清竹
氣森能立苔紋斜與縈渟渟焉所託潄入岕香生
寄題鏡閣
山水清娱别有機翻成麗矚入芳菲相招宛自溪邊立
熟視如從鏡裏歸但静見聞光寂寂頻移花鳥影依依
隂晴轉眼君難問夢鎖湖烟只掩扉
旅次聞隔壁碁子聲
一局覆清晝停針輙按譜兩兩喧笑雜子落未遑數校
情孰争先不擬孤注賭只此就郎嬉春殘或可補屬耳
偏有人徘徊至亭午花飛怕著身業除諸惱苦釧響隙
邊度影匿光吞吐聊試定中禪寂寂天機舞
又雨
蚤見雲開日依然雨接雲蘭蘭香並减燕燕濕為羣矯
首天如壓酣眠晝不分空階滴䧟處盡遣夢中聞
兩同年拉步禹陵因過南鎮
藉草穿莎總不妨同人牽涉上層岡千年肸蠁如常在
一度花春幾日忙竦聽孤泉何剡剡平窺落照已荒荒
未須測註幽明理酒旆高懸指墓傍
不入西湖者幾年矣偶以事至信宿即返留句自
嘲
欲趁良時安可希年年川陸迭相依瞥來秋燕終如客
一往奔蹄獨畏鞿久失湖情能漸熟滿擔行色又催歸
樨香露濕凉浮早怪我無端與願違
再至湖上
紛紜道聽失驚呼暫借閒僧伴影孤何處谿山容酩酊
也教鷗鷺免羈逋早遊人事争春晚不覺流光與歲徂
雲罩數峰並悄悄盡將生意入嚴枯
春雨
妄意商晴雨沉綿嘆未休生苔將及榻抱卷欲登樓竟
日憑何遣孤衷祗自仇紛然多所念不暇為春憂
鄴中詩
微風觸樹冷修修漳水依然咽舊流何處高樓啼落月
久傳疑塜認荒丘佳人南國經春鎖公子西園愛夜遊
最是英雄多感慨杜康今日好銷憂
又
俄聞覇業歸殘劫尚許文心躡後塵闌入四科皆韻士
戲拈百技總天人彈棋握槊飛揚甚剔面搔頭點綴頻
恰好蕭家堪並轡後先燁燁更何論
又
百萬排空横自驕仰天吠日一獰獠自關率土摧王氣
可有遺民數偽朝和尚來施降虎力欃槍下作掃宮妖
殿鈴風細愁無語洛度聲聲漫寂寥
又
建安舊事久紛紜斷碣耕餘故國墳知有璽符答聖瑞
(天啟初元臨漳進玉璽)偶遺螺黛賞竒文鬼神一窖工嘲謔史乘
千年訛見聞多少古人冤憤意好將雙頰拄斜曛
又
談仙白日等幽荒暫倚温鄉望帝鄉蛺蝶掠筵愁翅損
狐狸映月寫眉長才人無賴容追夢愛子多情與嫁殤
劒有王髦帶廓落少年冶習可曾忘
又
弩末纔知氣不揚卧看雀石又頽唐啾啾鷰語憐雙卵
纍纍蜂窠綴幾房素旐單車行路哭投牋解綬老臣忙
英魂未肯隨塵土地下相逢揖少康
又
遺蹤髣髴辨城闉未有黃金鑄幻身尚愛殘荷窺靨冷
強遮初月鬭蛾新神鍼夜夜愁拈指細襪年年穏踏塵
鍊色選聲真自可那能閒置洛川神
又
落日沉沉惜返戈當塗典午又如何中原驚見魚頭簇
(謂鮮卑主中原也)内殿傳稱狗脚多(古硯銘曰元魏之季狗脚于鄴)未辨蟻牛
誰勝負可憐歌舞早婆娑唯餘一片銅臺瓦墨淚横侵
不忍磨
夜薄杞城宋文玉邀飲
百道思君似轉輪適成邂逅此堪親層雲隔面昏黃色
雪意盈盈竚玉人
又
嘹嚦賓鴻慣惜羣瞥逢燈下氣如雲停杯有意頻凝矚
不遣飛觥到十分
又
為期燕邸重携手乍可尊前憶踏花不淺風光抛擲盡
餘將秃鬢架烏紗
又
名山志業未容論過眼青黃一度新記得瀕行珍重語
不教個字及時人
又
並愛烟姿擢魄青微風片雪近前楹只言寒漏迎人永
叵耐樓頭又幾聲
舟臥聽雪
臘月如常暖兹宵覺未曾聽聲仍帶雨散粒乍為冰以
我客途始遙知寒思增與舟相囓處徹夜凍層層
聞沈弱瞻病甚憶其平日語記之
淳篤自天性論文或嫌薄評君君自評意愜口無怍我
覺君仍厚靈光寄寸鑰按筆如帝臨惴惴欣有託未敢
欺世人言巵必懴削以兹困揣摩精神久落落
夜夢屍穢狼籍有類叢塜以古語占之豈將得官
耶拈筆一笑
凶吉何妨更倒顛妍皮癡骨等秋烟要知踏遍長安景
只似遊魂陌上看
又
嗔嫌此際忽狂歌非想非因夢若何世法營官官自腐
北邙留待市朝多
元日早起即事
村雞寒復澁又覺五更時門帖留新句他鄉見古儀所
思聊復爾有夢不容追却愧主人意艱難備一巵
閱同昌公主傳戲題玉兒九鸞釵
結此如烟質微嵌似玉名相擕同命脆各自戀身輕鈿
盒藏幽魄雙鬟致遠情偶因幻昧跡餘恨復分明
又
夢與夢相續南齊恰幾春釧餘琥珀冷虹逐美人新抱
影愁光燼蒙花可帶顰一般緘惜意終是女兒神
將訪龍夢先(龍先一日以内艱去)
寸管迥相接寧因數面親論交何所贈開匣未全貧落
落遠遊意瀟瀟風木晨感君倉卒際寄矚不辭頻
小樓夜集有贈
閒羡樓居好低回撤燭迎月來浮袷淨茶點入甌輕促
坐嫌分影吟秋非一聲相看澹不了何處復關情
水燈
懸知離火宅未肯背明棲一葉纔能汎中流此不迷楓
根逢月黑蘆渚覺風嘶殘燼飄何極熒熒早向西
胡端叔招飲月泉觀劇
一抹柔痕著眼鮮藏春十五故娟娟粧凝薄鬢將雛燕
蘂抱紅心未放蓮歌板暫停殘照裏閒情早憩晩凉天
醉餘歸路迷泉影山月斜飛又欠圓
畫蘭詩
睡起慵多欹花骨雲情晻曖興復沒那用粉本借春工
偶然以意輕點拂曾聞此花最泥人低枝貪近女兒身
參差不避纖手摘兩兩癡婢苦遭嗔畫者何人差能似
蜂蝶留連誠何取夜深舉筆醮花神祇恐幽香蕩無主
過臨淮
真為濠濮想恰恰好天時遠水淼能活晴雲宕有思出
籬羣野女映櫟古叢祠村社喧成醉漁歌日已暆催歸
迎小鳥稳夢足南枝莫問搴蘭興初心未可期
閱董宗伯贈姚畫溪先生詩卷有述
初讀泌園詩棣棣未可選再讀泌園文洪荒自迤演前
人大手筆詎易撼其鍵分路日争馳周行為蕪踐發函
失典刑儼若具簮冕辭條既豐蔚腕勢信開展錄似溪
上翁良辰相與撰吁兹罨畫間一水徐瀠轉古木拒雲
寒朝曦曉莫辨春陽一以敷風力失凝蹇流韻及後人
藹藹餘温善黽勉互相期墻宇差無舛盥手幾摩挲遐
哉意方緬
新嘉驛感咏
淡墨隨烟擬向誰郵亭是處結相思欲知過客低廻苦
遺襪當年傳翫時
又
土花蝕盡不生春啼笑匆匆識幻因最是五更清夢杳
繞牀殘月獨窺人
又
繇來此恨好相關且向東君暫破顔那管三春風雨後
飛花瓣瓣在人間
家居偶感因和潘右安包氏園亭之作仍步子瞻
韻
豈必名園饒勝地數椽且復問吾廬花迎舞袖長年在
照返墻隅一半無好踞平泉醒酒石試拈金谷晩春圖
關渠何事巢梁燕歲歲添泥戲引雛
集賀公調署分得十四鹽
偶集因成醉來期不待占清言機互答默坐意俱恬好
戲非為虐同心或借砭月初臨隙牖風早避重簾燭淚
侵宵冷笳吹徹曙嚴暖須催鼓起寒亟覓衣添未覺主
人倦何辭良友淹清歌曳尾細花帽壓簷尖北客音同
鷓吳儂笑是鹽(即席有二歌童頗&KR0655;婉問之盖南人云)羈懷殊悄悄酒趣
故厭厭低戀香光促誰堪别思兼倒觥聊自溼急口未
容箝路入斜陽莫天方衰草粘孤心隨幻蝶美翰惜雙
鶼率爾難為句枯腸許再拈
感往
甲子余計偕入都夢得句頗怪已而璫虎傅翼
虐焰肆張豈非䜟耶事後紀以韻語低諷再三
恍惚有人摸壁竊聽盖不無餘怖云
往復天心不可知寒凝早已失冰凘幾年妖夢從誰踐
竟日微吟空爾思路有玃猿深護妾行逢豺虎忍啼兒
(二語得之夢中)未堪覺後重尋夢喜懼雙關此一時
又
淼淼愁看雨雪雰無憑燭曜待朝昕同心携手將何往
痛哭裁書那可云鬼刹叢中千杵下甘棠亭側一杯分
荒榛寒夜低聲泣咽絶因風久始聞
又
期將風信準枯桑可但中流寄一航長者弔喪寧忍詬
書生射策未全狂機鋒後起須相對意眹才萌盍早防
底藴豈容口舌盡五千文字較茫茫
又
抵掌誰能佐末籌翾飛小智亦啁啁不愁難長同癡木
乍戀忘機到野鷗絶險載輸將伯助褰裳竟渡為公憂
(用公無渡河語)須臾變滅成泡沫榖洛于今可暫休
夏初自夾山莫歸
乍雨一番洗湖光皎可看霽昏何所屬曉暮亦云難綠
徧天同濕鴉飛照乃殘半因來往熟幽折得相安
又
分外添明秀如將山色矜層層停客舫點點着漁罾新
月光初引晴霞煖漸蒸淼然餘一白臨視久無憑
留别劉暉吉司理
衙庭峰影簇如簮坐起行吟致盡酣政入委蛇君較得
夢成遷擾我何堪耶溪恰好乘春泛古穴曾聞列炬探
獨少清機相接取虚留雙屐越江南
又
一往孤畸不自禁驅來碌碌負初心尋聲未擬追良晤
託跡終能倚素襟梵夾乍舒時避溼葦簾低捲日愁隂
對君詎免為清態洗眼窗前照莫岑
過從母淨居感述
閨律通禪旨籬門晝反扃辭家知有託結願豈無靈器
鉢閒相守音文寂共聽春光許暫入一見草青青
又
所尚匪竒節恬然出素心嚴霜久可狎旭照恍初臨門
戶支何許中宵嘆不禁翻如身得度憬悟在情深
會稽宣繡方之上海顧繡適堪姨姒友人見貽分
絲觀音一幅鍼鋒細貼殆類白描女工之佳者
也贊之以歌
心準手停不得語始見吳娘今越女天人冥接裁半方
晴摇香絡風輕舉避風亦復畏日色待倚繡牀徐拂拭
大士幻身藏指尖一絲飄斷一絲黏小聲低咒靈未答
歛容内向愁纖纖緣兹一意催成幅穢不能留香并觸
何如静女自收藏結取慈情照眉綠
夏日漫興
觸目凋殘淚暗傾朝來初踏御街行馬頭山色還依舊
喜聽塗人說太平
又
上林樹樹借棲烏樹下何人轉轆轤早晩入門先問主
就中誰菀復誰枯
又
眼前一勺即滄浪傍午爞爞暑氣長糞積泥犂堆面熟
也隨驢背入詩囊
又
無蚊恰稱晩凉天高捲紗幮薄似烟飽類櫻桃饑類絮
儘人坦腹詎妨眠
又
鎮日勞勞費送迎夢餘塵土未全清一般看到中天月
裁覺江南分外明
又
廟市争趨朔望餘觀乎既往復躊躇稍贏月俸錢堪質
為檢攤門葉子書
又
厭聞折簡漫相呼酒肉淋侵下筯無且忍湏臾隨例散
一匙濃茗勝醍醐
又
相逢曾否訂心交早趁凉隂學架巢笑我有時觸熱到
等閒熱客未須嘲
又
鄉思澤國渺難通菱芡茭蘆候略同百顆無繇持餉遠
冰盤初浸麝香紅(李有名麝香紅者種出薊州盤山味絶佳)
又
昵昵留人獨有情魏家釀法近知名别饒香色添新妙
朝貴相遺只數&KR1125;(戚畹魏氏善造酒其名有五十餘種)
又
近曉西風作意寒衰荷夜半泣叢殘分明官舍同僧舍
總有繁花不耐看
又
摇唇鼓翅憎蠅多扇不能驅奈汝何見說城南冤霧黑
新埋戰骨未銷磨
又
率然携榼即為羣共簡藏書到日曛依舊塵封兼鼠耗
可知讀律不論文(使署故事有簡書會時一舉行主者攝飲而已)
又
祗憑一静遠多機奕旨琴心參較微勝固欣然敗亦喜
揮絃不了送鴻飛
凌忠介集卷一
