凌忠介公集卷二
明凌義渠撰
詩
連拔白髭數莖覽鏡有作
積塵而有身身為塵所隔相驅故相苦茫茫日煎迫隨
身小照子出入巾笥側聽汝告其誠為我通顔色有泉
竭自中津津不知歇有盌觸手碎英英護其缺全力敵
光隂輸此寸莖白黑白變化間白多豈勝摘一葉落知
秋風林坐蕭摵氣候命之然不霜焉可得
孫太君旌節詩
河水浩浩激平陸中有清流未全洑持兹匪石一片心
奪却千春紅與綠奉姑既婉撫嬰慈了此晨昏足饘粥
琬琰名留非所期祝取重泉聲影續自是哀樂關至性
五十年來類轉燭領選好用此輩人隔世隐隐如相勖
翹首天門霧色開海底珊瑚照初浴華表鶴引仙樂至
蒸蘭洩桂紛爾族旁人眼熱最繁枝那識從前一枯木
枯榮嘘變固其常唯母永貽孫子榖
濠梁渡口
滿掬沙塵影泚然向此中鷗鳬隨俯仰厲揭自西東寒
暴恒愁雪帆輕不問風潺湲如可聽孤夢恰能通
除夜符離旅舍
姻友同兹地有懷各自持荒陂一飯澁餘俗隔江疑所
賴歌吹杳稍憐杯酒遲客程應未半華髮已絲絲
又
是夜皆難擲何言旅思憑蹄輪雖暫緩沙霧此相仍得
酒歡童僕叙年先友朋照來心歷歷微滅半牀燈
春試偶以他事尼不得與閔園客同行途中恨之
宛爾同追逐重尋味似長稍期平日意引憩道途傍有
望兼晨夕將心照雪霜行行入凄澹不獨為離鄉
曉發河間道中
指屈前途日翻如望到家早行迷近遠輿夢任欹斜霧
壓村村路霜明樹樹花亦知寒氣薄官柳半藏鴉
採藤花
灌莽紛廻薄孤烟向此澄盈筐秋瑟瑟過雨綠層層蘂
炙新宜脯香飛遠供僧擕羣終采采雅意託閒朋
補螺庵花影詩示閔園客兼寄潘穉生
丁巳讀書螺庵小友潘穉生戲取花影扃置一
室忩牖間護以重幕間不通綖止留隙豆許引
光出入時覺冥蒙霏拂别具幻情予與閔園客
流連不已擬作小詩未果尋已八年矣
壁上互吞吐延之以隙光稍争勢曲折如對月微茫久
視分鬚蘂澄心暎色香祗愁身漸幻欲向影邊藏
又
翻借無窮意酬兹有盡花風歸如乍郤日午看將斜小
謔藏機致濃情失嘆嗟與君同憶得有夢各幽遐
夏至齋居詩
是月陽疑壯羣隂如漸萌還持啟閉理以息隂陽爭同
患占民事退藏觀我生端居饒静篤蔬食引虚明欲下諸
天影時聞松柏聲苔痕隨戸掩鶴夢與風清詎止心魂
寂將無寒暑平近瞻天咫尺落落寸珠擎
皇極殿成宴百官
天心如再朗豈樂萬方同儉德垂深永慈情及耋童瑞
分尭座膳卑準夏王宮聽默辰居北宣威日在東欣知
早歛福不覺嘆成功蓄藎誠靡極明時許盡通
蜀客談蜀事
愁光點點逐妖開歛魄徵魂遍九垓槌盡玉樓天帝醉
一帆慈影趙洲來(天啟未改元前蜀中箕仙有言不久當亂殺人至二十餘萬上帝已遣趙)
(大洲巡行四川矣未幾逆奢之變前後殺傷數亦相當云)
又
孤人子父寡人妻帳下歌聲雜鼔鼙鬼妾那堪同鬼馬
風前猶得暫悲嘶
又
錦繖紅粧故自豪戰酣卸甲注唇膏遙傳此事堪圖畫
不向春牋問薛濤(紀秦良玉事)
又
強拈紙筆轉生猜短髮低垂恰覆顋荳蔻梢頭珍重意
憑郎騐取女兒胎(紀女秀才事)
又
潮痕灔灔綠生烟山到嘉陵水到湔錦色迷離遮不斷
村村知近浴妃泉(蜀温江古湔上也水性温柔士女清麗蜀人盖侈言之矣)
又
一話金風失彗芒憑教士女洗戎装蜀人休訴攀留苦
終古恩威照此方
贈康貞元年丈
康曾大母幾百歲其大父母亦夀涉八旬一門
之内孝友淳篤近世所難詩以豔之
耕獵為生苦自持忍將榮譽割親慈文從拙處留真性
體在閒中逗遠思灝氣久知臨戶牖仁風自此出櫩茨
何來多祉偏宜夀迪吉維天不可私
擬古怨詩
引手得蓮子垂絲躍紫鱗等閒連袂出何處不如人
又
碧桃天上種幻作金錢花郤羡沾恩易房房映日斜
又
天然一静女隨例鬭長蛾那必人言好蛾眉洵自多
又
莫嫌青梅澁迴味芬且甘君自愛荔枝飛騎填海南
容城早雨
氣象乍氤氲微茫曉未分層雲俄水起遠嶂覺雷殷草
影霑將濕蟬聲咽處聞停車稍候霽幽意在初昕
中秋月食時舟泊濟上
敲銅救月迥含愁舫泊依然古渡頭人意惜惜燈黯黯
可知今日是中秋
賀馬邑侯題留考滿兼值太孺人初度榮封
春林漠漠草芊芊繞膝板輿近幾年為母以慈能腹衆
居官無礙類逃禪徧沾醲味鄉人酒平挹虚懷弟子員
已覺自公多暇日舞衣新試錦文鮮
曉發感懷
草草寢興裏舉頭簷際看無心申苦意有夢各艱難霧
欲沿溪出星留配月殘問余何所慕脂轄未容安
陽榖店
行行墟落晩倦若鳥投林村釀難成醉浮凉乍滿襟預
愁千嶂沓夢繞綠烟深殊怪秋聲早為來颯颯音
長安肆中有擁書甚富而秘不示人詩以異之
古香拂拂手摩挲為惜牟珠賸幾多憑仗血誠通姓字
一編高擁意如何
恭遇聖夀雪中朝賀
禁鑰沉沉聽未終驚翻初日夜光融輸成玉粒三千斛
製出瓊綃十二宮
又
十月輕寒早賜貂同雲覆徧喜先饒幾回飛舞迎仙仗
漸近階墀一半消
又
憑將光相問瞿曇縷縷添長日近南解道六花能比夀
峩眉深處萬年龕
又
佇看朝晛即曈曨萬國傳觴此日同寸草春暉無限意
聖心偏在沍隂中
晚宿尹村見新月
憶向長安别還隨此地親光從今日始影若與年新乍
覺因春嫵非關對客顰一般愁寂意留伴未歸人
梁原舖讀沁水張侍御壁間詩
懶將舊恨話殘宵知有遺靈尚可招偶爾題橋懷古意
墨波黯黯未全消
人日過沙河縣
縣以沙為榜迎風寸寸沙歸程輕似鴈驛使幾逢花往
事碑能記寒流日已斜叢臺知不遠拭眼照繁華
越州城外山水
愛說越中遊兹遊謂未足何緣登歷遍止從近郊矚有
意發其光接之以冥穆到眼了無倪濃淡不相屬徑過
寘莫問關我神明俗背客退而尋魂情如再續譬若涉
異書一字味徐觸髣髴共高士無言容止肅豈必際秋
冬有懷始傷獨頗悟晉人云周玩不在目岫勢未全殊
湖光看旋洑亭臺餖其間一一綴明淑擬將西湖較霜
旦與晴旭同異且莫分永依山水福
自邯鄲之磁州
風日朝來爽山原四望通有懷悲逝水無語送飛鴻公
子俠遊窟佳人紈綺叢參差那可問一線枕痕中(邯鄲有吕)
(仙黃梁舊蹟故云)
又
早覺神仙天何言霸業銷臺餘烟點點嶂列翠迢迢宿
案誰能了悲歌差足豪載馳遊子意敢訴去程遙
茶池
池為近溪先生令太湖時遺蹟亭有碑記可讀
乃歸善楊先生手筆也
湖山疉若屏偶作湖山長以兹贈往來盡日風泉想
又
銜碑知有淚勒頌已難銘強覓茶中味居然識典刑
又
莫詫溪頭澁烟巒處處新春風吹不盡時遇採茶人
西陵韓城驛不寐
幾年燈火傍禪棲纔識桃源路已迷血咯涎枯何所恨
聲聲聊學子規啼
又
迢迢村漏夜如何夢到﨑嶇聽乍訛莫負寒雞聲第一
好教人羡鯽魚多
使竣還里發自蘄上
步步流泉引逕斜竹籬深映兩三花暖當蔬甲濃熏麝
烟薄枝頭翠作衙已覺鄉心從此整為憐春事幾分賖
驅車那惜衝風雨記得歸鞭旋及瓜
黃梅苦雨
未覺風心善隂晴候屢猜山山埋照盡樹樹抹雲來拚
睡唯欹枕拈香淨宿埃可知春已老愁說到黃梅
皖城署中卧病
翦春風雨何豪遒蟲鳥盡日聲喧啾眼前怪物紛如蚘
或據其胸館其後天用疾厄為予夀媿我苦吟成細瘦
嗟哉有命蝎為宮臂股跧彎半幅中頹然笑憶雞栖翁
望九華得緣字
色類紛難極峰峰勢蜿蜒名從初地識景自昔人箋(山初)
(名九子太白始改為九華)一抹清空氣無邊華鬘天嗟予行役倦與
訂異時緣
三月三日陵陽雨行
最憐春易暮宿雨可能收装薄寒猶在烟輕綠徧浮僕
夫敢告倦孤意自難留望望鄉關近翻成歷亂愁
雨泊雉城北渚
亦復迎烟泊寒塘雨漫流綠澄孤舫内蟬咽五更頭對
影悄成獨兼風颯若秋絲絲遮不住所得是濃愁
汎畫溪
短棹徐相引沿洄聽所尋山餘藏露態雲幻有無心細
樹低縈拂平灣挹静深悵然增興緒那問暮烟沉
無題
託意深深未敢言回燈乍復憶消魂遠山近莫浮眉色
蓮子初開隐笑痕可代㤀憂書滿幅避人私語月當門
孤情恰共蘭心婉欹筆凝思坐小軒
雜感
何處相關覺可憐眉痕依約曉燈前早知妾命輕于葉
便入歡場也黯然
又
翻因顦顇識容姿病到披離好自持欲訂同心愁决絶
花開風裏不多時
柳枝詞
一枝低趁却沾塵不耐封姨作色嗔好把愁絲收拾盡
章臺容易逐他人
又
幾度更衣未忍辭回眸那敢說恩私乍思憐母還憐壻
背立無言獨忖時
再同逸卿小集
及爾徘徊久閒雲似此心預聞愁折柳何可聽鳴碪擁
髻神先顇遲杯意共愔所嗟霜露晚珍重託秋深
初寒學為險句
落落自朝昏殘陽逗遠村百蟲早緘口螢翅尚遊魂虚
室添幽響荒畬雜燒痕石欄蕉半折掀頓也頻煩
又
樹瘦麻姑面花癩戚姬身有望皆髠頂無方辟蘚塵鬼
車鳴類哭饑隼怒而蹲咄咄將何許垂頭但飲醇
燈市歌
眼迷真贗底相蒙傍午喧闐僦幾叢斷竹焦桐隨意識
鏤脂畫卵總輸工
又
雙扉晝鍵寂無悰緩轡邀羣信所從免得歸來添惋惜
唐碑晉帖可曾逢
又
南粧強學黛重描月下逢迎手並招夜色天街澄似水
低頭早過第三橋
又
翻得昇平調若何燭香影裏醉婆娑任教百戲隨宜鬧
也遣春宵點綴多
南還輿中有作
不免馳驅苦恬心與徜徉塵因雨後减日似客程忙早
映紅參白新條綠漸蒼常嫌睡欠足未擬夢家鄉
芳蘭怨
合歡明月詎須論夢入湘沅乍返魂無可篆心香一點
將何寄遠淚重痕早嫌腕弱寧辭拙為怯風多許護存
擲向道傍薪共束銜恩未敢冒稱恩(代詰)
又
數枝緘慎過南金忍遣塵沾與蠧侵日落小窗頻送眼
天寒翠袖好關心初疑幽谷無人問再慮危芳墮砌深
口嚼蓮須應獨苦銜杯不語到而今(代解)
滁陽燕亭午憩時與虞素心冏卿談文
空靄如相逼層層隐古滁煮茶當晝迥借榻得風徐素
尚周旋外文情點畫餘炎歊殊未歇戀此待何如
夜抵大柳樹驛率成十韻
不信人如螘循坡歷幾盤有懷從此永我馬亦云嘽足
繭容偷轉歌勞許暫安淡濃雲皺墨遠近岫含丹聚族
蚊雷逐攅聲蛙部讙星光摘未落月魄照初寒微雨沾
肌爽凉飇薦枕單他鄉言采杞舊俗忍鉏蘭卑跡躭夷
寂深衷託險難停車一飯足疏糲腐儒餐
白&KR4508;園感夢
桃花漠漠信全乖中夜波濤急似淮髣髴呼名纔兩字
伴人幽獨到天涯
固鎮驛折殘榴花
惜將叢豔委塵沙恣汝輿臺插鬢斜點點猩紅滲血冷
隔船商女怨琶琶
宓妃詞
紅蕖小襪襯波輕取次仙槎駕水行抵死魅郎懴未得
黑甜影裏誤卿卿
紅夾溝桃林諸處
柔颸聽入總騷牢踏踏荒原静不囂歷劫猶餘風氣朴
論材獨讓古人豪饑烏負影窺斜日怯馬奔嘶阻亂濤
著眼蒼茫看漸熟澆愁那復借村醪
馮氏雙節詩為陸貞姑賦
擘菂中還苦絲絲詎易忘燈光扶影怯機杼入秋忙散
髮俄垂老話心晚更長未嫌霜霰逼留騐返魂香
又
撚管丹初拭敲銅血盡枯已甘井底水那問夜啼烏抱
泣惟之子扶床有小姑纔疑風日暖迴味可如荼
渡滹沱河
硬將脚力當雙戨出沒蒼烟信馬䭾時值冬初風漸緊
望窮天末雁頻過為防石截難移趾愁見津迷且細哦
霍霍水聲争上下也知舊事幾銷磨
趙州柏林寺(寺有真際老人石刻雙影)
鬱然青數點遂以柏林稱來止初瞻影迎門僅有僧平
懸千尺水幻接幾枝燈但不迷真際隨宜閱廢興
柏鄉公署看月
獨夜清如許何能遂掩扉庭空滋皎皎葉墜故飛飛當
食頻停箸侵寒未授衣燈花挑更結差以慰將歸
又
偶然月下立私自惜幽凉悵望雲千里裁書雁幾行霜
威入鬢早燭焰照愁長指我棲遲路低頭愧未遑
沙河道中
寒氣初濃風漸加日光斜逗冷沉沙皚皚恍憶峰前雪
獵獵真同塞下花欲落羣鴉千萬點纔添荒戍兩三家
回看夾道垂殘柳百念攅心未有涯
邯鄲吕仙祠
我行邯鄲道意中何恍惚艷事併雄圖經秋同一抺強
問道傍人無言指空碧眼前死復生頭上出還沒成功
啟將來譬馬馳一驛菁華俄告盡委擲等遺跡余猶虱
處褌故與天機隔小兒夢含桃頻向枕邊覓
又
愚人耽穢濁達士慕幽玄濃淡各有適未謝區中緣非
無得道者妄想墮徽纏尊或為世主次不失宰官試評
雲水趣何如將相權倉卒難置對物情從所便免俗聊
為爾尋仙亦偶然
三月一日乘雨入天竺
更無餘物佐檀施真素為心喜獨持輿路從他催雨急
鼻香細細到松枝
又
泥塗匍匐可愁難祗取勞軀向此安慧照愚誠各蠢蠢
慈悲不作兩般看
又
隨緣稽首復何求默共山情指點幽遶耳號呼忽涕淚
榮期三樂我能酬
三至湖上
又依湖柳聽綿蠻略數浮蹤三往還寂寞終難辭世役
驅馳豈敢避時艱勉留筆楮慙私負誤隔烟雲面久頑
隨衆招摇同一到有何幽緒與相關
趵突泉涸久復涌頓還舊觀
澄泓聽視内尋脉孰源委甃石護以欄晴雷殷贔屭曉
暾素氣浮急雨光珠碎妄作海眼觀穴深不穿隧清濟
恒伏流隐顯非一類堪嗟己卯春泉靈忽中閟豈止地
肺渴得無天帝醉蓄泄若有神兹理詎茫昧朅來正秋
初再見驚破潰響震空外流屏惡兼洗穢漸占年用康
棄戈畜牯㹀運會無終極回環判榮悴對之忘百憂一
笑發濃寐
美人蕉
屏却秋聲倚冬旭數枝的爍映深綠粲粲流光及戶庭
歛向朱顔笑未足插瓶入鏡添多態穠華蕭瑟宛相代
那得雪片罩嫣姿摩詰圖中觀自在誰言花耐百日紅
此紅寧與俗豔同唯願抽心守芳素莫令長被顔色誤
過白雪樓(近城十餘里有鮑山為于鱗先生讀書處)
漠漠高懷託一林問公曾否此栖尋樓仍舊閣誰賓主
代有新詩孰古今早悟榮衰已屬幻果經游止不須深
鮑山山石遥堪語餘雪猶將寒早岑
歷城貴君招遊華不注是日輕隂微雨
孤峰冷插晩秋天參錯隂晴望更妍獨涌笋株青戞戞
小舒蓮瓣净娟娟遊情一往争危石幽感頻生觸暗泉
醉上小輿歸路暝高低崖壑看平懸
鴛鴦栗
連房迸裂氣方凄具體雄雌翼未齊初發驟疑霜入罅
羣遊錯憶月隨谿啾啾一殼啼相向宛宛雙頭夢乍低
信是行成七十二總然折隊不單棲
又
不趁遊龜葉底蓮覆窠顆顆寄層顛剖開如怯初分項
煨熟宜呼小比肩那忌鳥窺來上下祗愁蟲蛀隔中邊
長安兒戲乘秋賭探得雙枚亦偶然
晝静
耀晷正當天午餘仍未緩避熱且閉門細簟足舒展墻
頭雀未停戶外蠅方滿小僮倚壁睡迎凉恣偏袒文史
任堆前意慵目力淺聊刷面上塵層層付清盥囂寂竟
何常去市止一版偏愛晝能閒不畏暑方喘徘徊幾歲
時日影忽西轉微聽颯颯聲槐隂來别館
乙亥春日
黯黯城隅結午隂風花過眼弗堪尋依方覓睡猶嫌淺
挈伴尋山未覺深不少訛言姑妄聽且隨浩劫學安心
詩人握粟誠何意出處無憑匪自今
又
也知理亂數難爭人事乖違私未平何地從容承日影
普天畢剥戰秋聲魂依蒲稗溝邊骨淚濕胭脂馬上情
直逼寢園堪慟哭兵戈無乃太縱橫
又
垂戒由來歎積薪徐思致變豈無因官須刻急方稱健
人到流亡始疾貧白屋按戈嗔作語圜扉入夜冷飛燐
緩刑薄税尋常藥聚口攅眉容易陳
又
遲日端居亦尠歡人情蹙蹙太無端農乎失業爭投耒
士也憂時願解冠見說趨朝誠孔亟忍云藏野已粗安
天心佇望時來復氣繞中都龍正蟠
三月晦日贛榆道中作
路岐南北幾追攀聽報前旌始度關漸稳客心知夢坦
暫離官樣得身閒鄕思早掛天邊樹望眼先迎淮上山
帶有餘寒寒倍劇鶯花未擬放春還
又
情牽物役祗匆匆略識春光春又終官路有程難併日
荒原無晝不嘶風成叢薺麥疎兼密夾植桃梨白映紅
曾記昨年來此際赤氛千里正途窮
凌忠介集卷二
