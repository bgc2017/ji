凌忠介公集卷四
明凌義渠撰
使岷詩集
潞河初入舟
夙昔邁征意黽勉敬其儀仄行無坦步扣策策已疲天
高不可恃誠心易受欺轅奔而舟覆孰為辨夷尼以此
迭相攻躁擾纏心脾乞我一杯水亦足朗鬚眉矧兹百
斛舟稳載何弗宜乍可佇凉月兼能延晚颸隨檣雲光
轉逐岸蟬聲移紆徐鷗鷺側晝寢夢故怡忽念長安道
赫赫罩炎曦幸收日下影來此河之湄無乃世網密復
言某在斯
侯豫瞻贈長蘅遺跡一小册舟中展視欣然
曠士無近思舉體照林岫涉筆取自娛澹拂亦凝秀尤
深山水情形銷理則夀愴惻記君懷恰恰為余守捐愛
見心知投贈憐手授在余猶在君過眼等波皺襲玩未
云癡摩挲宛如舊小景森衆容微茫皆可扣坐我炎伏
天凉光起前後
汪如石以南池十詩索和依韻荅其一即為贈
古池兼勝友其奈欲歸船溜急何方雨秋喧幾樹蟬引
泉接衆力留詠發高天澹約真吾事同君守一氊
酬汪如石見贈之作仍步其韻
多君相問及征軺葉葉長帆去尚遥澤阻三秋頻北望
風生六月自南飄總饒賈傅誰前席且倚湘靈學和簫
君父等恩堪共省其咨滿目嘆誰堯
夜泊梁王城遇大風雨
落日趨山如更廹散影水面光凝赤眼見津迷路不擇
荒磯獨泊孤舟客盗賊時警意外防有無聲息來相嚇
妻孥跼縮聚一艙幾度臨盤不能食無何檣角一風微
月黑不辨星復稀隐轔雷聲遶耳去百道電火光及衣
夾風雨勢騰空起倒翻惡浪篷忩裏舟人力盡護橛牢
猶自摇摇蕩不已既懼蛟龍挟船飛兼愁鬼物將何徙
到此安危可無論歛襟嘿坐意存存牀頭有燭且弗息
夜久風雨亦逡巡人生禍患良難戢濟險如夷視所習
已抛百念都懴除失船中流此獨急昨夜罡風何處邊
五更回尋自嗟唈
河行即目
生涯一葉等微泡天際浮空黑白淆竈下遊魚羣入釜
梁間乳燕不歸巢泝深既畏篙難進駕淺還愁舟乍膠
獨夜蒼茫情更怯暫留初月到眉梢
又
撼地殷天勢欲吞蕭蕭竹笪繫何門荒祠古像隨流塌
茒屋窮黎逐水奔凉窶不堪装更薄縱橫怪爾盗猶存
風波咫尺艱如許竟日沿洄只遶村
又
點點遥山蘸碧螺晴光共喜客帆多魚梁約水依㾗減
鴉陣排檣帶影過索食神巫争上下舞蠻小妓學婆娑
驚濤乍息魂猶悸漸及清淮放棹歌
又
㴞㴞不住日喧豗泊岸何時首幾回在垤鸛猶知雨後
退飛鶂亦避風災身淪弱海迷難渡眼認浮漚幻結胎
悟到一舟奄忽盡形神假合轉堪哀(予後舟遇風凑淺霎時壞盡古詩)
(云形為渡神舟泊岸當别去)
雨宿含山水心亭
微溜垂檐隙蕭蕭倚柱聽百蟲吟砌黑古樹覆燈青暑
意當宵歛秋光與水渟暫來仍夢擾何以祛塵冥
柘臯道中
扶泥滑滑徧蒿萊盼到新晴眼乍開一抹濃雲緣嶺去
數灣流水遶圩回山民頓見風還古名勝猶疑誌未該
(輿中偶閱巢縣誌)屈曲從輿高復下褰帷敞目亦悠哉
潜山旅舍
滿酌聊將濁酒酤行行轉復怯前途四圍草樹兼風猛
一帶茒茨照月孤饑鼠欲來燈已暗啼螀不徹夢全無
可知一夜寒侵骨纔說經秋意蚤枯
青口驛樓午眺
萬竿森竹倚垣稠隔浦看山山更幽蘸筆當忩風乍起
一天行色正宜秋
重過茶池亭(予丁卯歲過此留題三絶句)
驅車往復此山鄉列嶂參差亞短墻一掬冰稜添茗苦
半凹石路帶楓香(前有楓香驛)誰同遺老銜碑冷好續前遊
引夢長墨瀋重尋俄八載暗中星火照人忙
中秋廣濟公署同文胎僊夜話(胎僊家在長沙亦以封使入楚)
勞勞于役各相牽望月停車適後先客裏兼程無好節
夜深秉燭亦良緣愁君河路曾同涉指我衡峰蚤欲前
無數清光瞥眼過一庭倘許到流連
期趙生家演來晤
莫雨入疎篁暗泉吐清樾持兹荅文心蒼寒那可說唯
君十指中鏤成山水窟清㾗刻欲枯異趣搜將竭同賀
兩詩魂夜深猶未歇念我識君時瘦影雙突兀于今復
幾載筆尖垂垂掘誰能饑不愁忍心事薇蕨相望十畆
間寒光轉荒忽携爾苦吟身同寄晩秋月
夜渡浠川
恰逢滿月漾波寬岸火葦燈望若攅休遣榜人喧渡口
一時撓破暗生瀾
自團風鎮沿江西行
未及涉江去廻環此眺聽凉秋涵一曠雲物何泠泠浪
偃磯初落風遲帆乍停芋田耡後熟藍圃望中青挽罟
依沙岸懸帘截水亭斷葦生遠響叢芷發微馨目極俄
傷晩千山不一形霞光隐日脚青紫界蒼冥勞生會有
極動者亦云寧吾行適未息催火出林坰
陽邏魏小韓留飲
隔别無幾月相見亦匆匆情關離合際宦託有無中當
坐頻窺日過江稳趁風欲留誠未暇一飯不曾終
過山陂驛
疲馬殊難歇荒亭此暫淹密林連渚黑疎牖射峰尖蕉
葉濃浸几薇花高映簷蠅蚊逐砌亂蛇鼠入階潜旅㸑
移時促秋心向晩嚴衫輕凉乍怯酒劣澀難霑前路來
無已流光去若兼夕陽看漸下急切到山崦
雲溪道中
峰峰挾勢互奔蹙倒落平懸危地軸喬木千章隔日光
時于缺處度微旭濛濛霧色晝為昏蘿樹交氲氣方燠
過眼雜花莫識名遶澗藥苖豈一族從兹取徑及小橋
稍見青烟吐茒屋何處哀禽啼復啼竦立斜陽聽幽獨
微雨
一雨飄何向因風不盡同幽凉起暮色迷漫結秋空冷
鋪投鞍入荒山覓路通隔溪烟縷縷愁望是湘中
雨行長沙
夢遶江蘺已半年歘來秋閏接殘緣白沙赤岸真湘渚
洩霧蒸雲亦楚天愁看數峰迷落雁驟逢一雨失鳴蟬
心情向此翻無着但認孤光即杳然
又
日從山表見江空側影帆竿處處通巖桂冷飄時送馥
渚蓮寒盡不留紅小輿衝過烟隨合衆鳥飛還意欲同
暝色漸深驛路晩好將崖壑辨西東
山館竟夜雨
古壁淋漓畫粉秃酸風四射燈光促野蔓穿垣遂及牀
窣窣衝衣一蝙蝠猶記昔人戒夜食空山安知無異物
潦倒濁酒與藜羹卧聽檐滴接天明
湘鄉一路苦雨漫賦十五韻
連隂久未厭雨脚又紛紛何處藏微照經旬布密雲暫
明還復暗垂緩更愁殷不霧天如曀非煙氣亦煴罩來
山悄悄過去水沄沄苔藥香無次松杉溼不分石岡牛
自遶汀渚鴨為羣斷梗牽茒舍寒花綴野墳林巒蒼可
悦空遠浩無垠及兹未亭午俄頃即斜曛樵子扶藤弱
牧人荷笠勤依叢喧細鳥戀草聚餘蟁山店門關早僕
夫酒到醺凄清陪永夜輾轉望初昕漸覺蟲思短幽幽
獨我聞
永豐館歸夢
遠從雲際見江楓是夜歸心得暫通路接艱危魂更怯
風吹斷續話誰終幽人早覺田園好遊子兼愁霜露空
無限秋思蛩喚起驛門孤閉亂山中
邵州迤西三百里峰壑遥深蘿木邃密行數日觸
緒皆詩
脚下盡山山未登遊情忽忽歎無能何堪拄頰西南望
引入蒼茫一萬層
又
風波觸夢久相安那畏磯頭八節灘想到舟行幽絶處
溪光還似月光寒
又
年來徭賦亦多機石壁畬田息更微賴免流亡薪米足
山村人少㸑烟稀
又
一陣寒鴉噪晩空半隨返照入青楓行人莫覺流霜早
眼認重來樹樹紅
又
白雲堆裏藏三戶蒼黛光邊漾一身戀向深深成幻杳
夜來幽夢恐傷神
又
淺灘平架魚牀稳亂石欹懸猪柵牢不用籬垣深自蔽
椶隂竹影覆周遭
又
暖烘香霧夾腥風草蘂千般氣不同莫怪秋深餘瘴熱
圖經元是古黔中
又
﨑嶇不盡日間關抱得深心與苦顔若更躭竒從此去
漸分鳥路入溪蠻
武岡東墖寺見柳栢數株
形類何紛糺耳目亦難悉炎方氣候殊草木更雜出曾
箋柳柏名于焉辨其實兩樹合成身貞心而脆質裊裊
亦森森凉月徘徊入拜舞低趁風隂翠凝如溼鶯燕弗
錯投鸞鳳肯妄集我來古墖畔尋思久佇立豈抱衰季
心不敢倚孤直弄姿霜霰中兹理誰能測
入雲山路觀水簾
初視遥空一線冷徐覺有聲兼有影略轉數盤影復藏
但聞石怒波狂騁豁然如月透眉生絲絲脉絡盡分明
苔滑松欹不敢往躊躇掬影空爾情静想源流失起落
萬丈懸崖永自托幽響能驅白晝寒夜深駐聽何其難
登一角峰頭
眼光及天耳垂谷密絙懸輿踏空曲步步寒瘁不能言
稍見陂陁息初屬萬點晴光遥起滅散亂白雲若沙雪
一氣中邊楚粤分下界浮烟酣如結久立獨覺此峯尊
餘者碌碌不敢絜别聳遠峰勢疑争劃天拔地劍鋩青
人言猺戶窟其下有門雙峙矗若屏石門進可幾十里
黑箐黃茒互表裏慨然飛陟奈途窮收召精魂自此止
雲峰茒棚老僧詩
偶過峰側看雲起突遇此僧朴可喜辛苦結巢雷雨邊
從容覓伴虎狼裏經年食淡茶一盂近取盧侯兩家水
(旁即盧侯二仙煉丹井)導之募施久不應向客低頭勤作禮百未
叩一即辭去忽忽嚴冬早關慮雪壓風號棚盡掀爾時
僧復歸何處
閏秋十二夜宿勝力寺看月
萬嶺遥將合諸天此獨尊孤光艱一吐石壁限朝昏影
動藏何鳥聲來聽似猿久居僧夢坦併不設籬樊
又
如伴一峰宿衆峰盡悄然此時下界望夢夢即高天佛
火青留壁松風冷觸泉推窗心忽動惝恍在層巔
石麟巖(盧本潜垣長有詩遂次其韻)
山情屼屼來無已陡見稜層又此巖怪石亂垂愁割面
溼雲低度欲蒸衫如麟墮地空凝想有竹當樓且免芟
多少好峰藏不住時穿片影入叢杉
岷王製詩餞送行次西橋步韻呈復
祥雲片片逐征車袖得葩章與錦書千樹濃隂垂午旭
一簾爽籟散秋墟剖珪恰值桐飄後酌醴還深月出初
帶有餘酣隨夢遶郵亭不擬賦離居
又
程兼水陸接舟車夙夜擎拳此簡書三咏緇衣藏世牒
重聮棣萼照郊墟梁園宴罷羣峰晚湘浦帆停一雁初
坐擁紅光非不戀别添幽夢到山居
嶽遊不果途中悵望累日
營營衰俗内側身想初古古嶽接一真有物寄吞吐氣
象開祝融餘峰或可數敢蓄遊玩情欽兹以自輔仰思
夜難終寂憩晝方午一杖尚能携及時力為努止争數
日程疾走亦何補浮生牽弱緒動息不自主長嘆謝嶽
神微神竟焉取再來是幾時當憐意幽苦
遊嶽麓
嶽勢綿綿遠將歇我遊於此發其端因悟高厚不自息
隨脉浩衍生波瀾首尾一氣相原委中藏岑壑何巉岏
近量一江平且狹俯臨衆岫鬱如蟠松栝修修當午直
茅蕭發發受風寬磨錯崖光置碣古徘徊石路守僧殘
却輿緩步隨行止森竦參差非一觀有意獨尋不挈侣
倚石攀枝耐久安忽過片雲迎面溼冥濛散入數峰寒
問道鄉臺故址(宋直臣鄒浩流寓時所築今頹圮略盡)
昔賢尊獻替自然名根除流徙不足道所貴懷抱攄德
業永山川敢言乃其餘有臺高千古廟貌存形模烺烺
幾百年到此已疎蕪莫誇此臺立諫院氣色殊莫嘆此
臺廢言路精神孤廢興别有託此臺豈吾廬悵立荒榛
外内訟何可無
下麓過江突來風雨
拽篷蔽身亦草草兩岸葭蘆互傾倒盡收山水入雲囊
積翠浮藍渾若掃隨風欹側一篙還石尤無情如見惱
自是夙昔愛瀟湘危墮烟邊尚覺好
漁舟詞
江心一舟纔如掌來無所從去何往已見滚入急浪中
忽然湧出潮頭上一天風雨正狂顛匝網水底信風牽
恍惚浪與舟為一舟有起伏浪隨圓觀之既久漸愁蹙
摇簸遠空如敗木不信篷篛覆重重中有漁翁睡方熟
渡湘江大風
江容未可狎難測是秋深碧處俄成黑晴天亦自隂跳
波穿及面碎石過驚心雙槳愁無力回旋只近林
洞庭湖
瞿然駴顧心靡止以目追目晶光起未信長天散作烟
獨愁大地消成水日月停輪遲不飛委墮中流流無已
淘瀉世界入玻璃表裏通明八百里雁影鷗羣豈易留
白蘋紅蓼將何倚百靈出入閃物象曉暮隂晴盡波詭
含嚬孰辨古黃陵廓落孤懷乃如此
湖口望君山
黛螺一點寄清都映入微茫看欲無匝地雲濤晩漸合
沉沉片影不勝孤
又
幻成蜃市偶分明有處居然通鑿耕虔奉湘君君一島
緇流漁戶即編氓
又
塊阜曾聞接水宫有無靈昧古今同心知未得乘流上
但看帆帆趁好風
又
孤光戞戞驟能安萬叠衝波洩不乾未免替愁風雨夜
魚龍挾去恐非難
晚登岳陽樓
浩淼將何極登臨若有端憑軒不覺莫湖氣壓城寒細
雨侵雲去長蜺抱日殘如聞帝子瑟夜久渡艱難
次早重登岳陽樓
朝光千里豁到此不能還秋向何方老波從今日閒情
魂屢欲換哀樂默相關亦有堪依處茫茫湖畔山
岳州二喬塜(志云在府治北廣豐倉内)
家住東吳魂寄楚寂守官倉一抔土即看叢祀遍湖湄
恥為幻惑親酒脯香囊繡帶已如塵累劫豈猶戀殘楮
生前挾壻各不俗何日同携永歸處含情豔向姊妹花
月明娟娟相爾汝
蒲圻咸寧間夾徑皆松枝鬛一一如畫來往其下
咏之以詩
衣履青摇摇有松罩前後疎幹意已超稚節光初就老
者態更饒盤蹙霜皮皺將垂忽復仰傲朴且矜秀畫本
不足云取勢學篆籀來窺是何物隔枝蒼鼠透却顧百
里間烟翠列如繡參錯衆草木隂雲暝白晝覺我面目
殊松光共堅瘦
初晤劉濟甫喜有此贈
江夏有劉子避名名附久自顧數年中在心復在口及
兹始一晤出迎已恐後静致即可通深衷未及扣投我
詩一章清真無膩垢投我文數編益損如積阜汎愛強
相親知子不苟受堅苦抱短檠志氣達戶牖更聞内行
篤謹身以事母文行期能似似之惟其有江漢日滔滔
才難夫豈偶脱落心口緣相與呼吾友
譚友夏邀同劉濟甫汎鸚鵡洲
銜杯意已倦獨喜就君舟兩岸宜孤泊三人成共遊微
酣如欲語久客亦生愁傍晚烟隨合洲邊瑟瑟秋
鄂城臨發龍夢先適至
昔年發蘄上為君留半刻此日重晤君行装復孔亟相
慕即相逢相逢宛相匿暌合久暫間因緣不偶值我携
三湘烟君袖九峰石蓄意各待申登車始惻惻
易曦侯率其伯叔二子諸門人見過
一笑宛如昨蒼然揖古儒談諧仍未減感慨不能無子
弟環相侍詩書抱欲枯借君媿素飽誰謂伐檀孤
濟甫追送齊安風阻江干不獲再晤對使寄諫
依依閒署覺心遐感汝拏舟不住家為怯風波惟抱膝
偶傷遲莫忽長嗟相期國手三年艾休羡時人一日花
正使明朝江可渡誰堪數語即天涯
浠上詹卓爾同金卜公丘景庭官綏之諸子邀集
齋中
雅抱清衷各自專一燈欵欵若為緣交無新舊期能篤
路繞山溪不覺綿菊向道途送九日茶留情韻入三泉
(時以蘭溪水烹茶即陸鴻漸第三泉也)難從此際商來約散立中宵月半
天
玄素宗侯就晤梅川小飲四高樓上(予客蘄上時借寓玄素几)
(山閣)
相逢意外忽如新把酌仍然舊主人滋味久能知我薄
茶蔬當下見君真授衣未卜寒侵晩倚檻同看葉落頻
猶憶几山花石好再經轉徙是何因
三過黃州而不遊赤壁補一絶句
豈必江山尊兩賦蘇公乘興偶留思我今曰抱黃州想
既到何如未到時
秋林
空林抱霜歸静者知其變紅紫既以繁蒼黝紛相眩色
中更設色淡濃隨類絢高下疎密間頓使眼波幻強擬
作春花目前亦幽蒨熟視多死氣自然難久戀豔豔復
凄凄嚴風吹更綻譬若燈垂滅猶得一回燦猛思萬綠
光無端發深歎
贈合肥令熊公遠
問友沿途意相關即退尋知君多綺思暎我復冰心暫
主巢湖月遥追太古琴為官兼手口亦不廢微吟
凌忠介集卷四
