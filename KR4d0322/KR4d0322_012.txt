滄洲塵缶編卷十二宋程公許撰
七言絶句
積雪未晴正旦朝賀大慶殿口號八章
雪瑞連宵未肯晴粧排光景待朝正八盤嶺轉宫城近
惝怳身登白玉京
清蹕轟雷輦出房赭紅一點殿中央天知聖主憂邊久
剰放飛霙兆歲穰
萬點華星續續來宫門未放玉&KR1630;開忍寒少待晨光透
不住催班引上台
東西廊轉面朝天緋綠斕斑紫綬褰萬歲聲中陪率舞
野麋終羨草芊綿
凝旒憂顧念三邊詔撒鼇山罷秩筵天眷仁明宜悔禍
眼看千里息烽烟
六龍不動玉鞭迷霧靄荒寒五鳳癡静閱天機消復長
未應冰谷晛消遲
玉階再拜卷班回一炷心香憫劫灰六合風塵須一洗
八荒夀域會重開
擾擾勞生祗自嘆依依鄉夢五更寒臨流釣石應無恙
歸逐隣翁整釣竿
工侍國史李丈奉御香禱雪上竺前一夕雪瑞
已應道間志喜成詩以示敬借韻同賦
夜窗細跋燭花紅窗外那知雪墮空危坐不如眠較煖
紙衾休要水沉烘
列仙朝罷玉皇家一色中單襯白紗纔得東皇呈上瑞
萬年枝上早開花
未問含章眩曉粧巧將珪璧疊宫牆愛民天子心堯舜
猶自黃封降御香
阿佛常時奮老拳為銜詔旨意精專且煩大士開顔笑
吹散曼陀黼扆前
憂旱憂蝗恰一年未春喜見六花妍極知氣脉艱調護
須得醫和為保全
灞橋風景渺荒寒最好騎驢物色看得似西湖湖上境
被公驅使入毫端
聞道孤山未有梅春郊早已艷玫瑰何當結伴林家去
共擷香英酎一杯
又省闈鎖宿十月十三日夜月獨酌
霜月鋪銀灧瓦溝憶曾盡醉作中秋侵天圍棘孤吟夜
且著紅爐為暖愁
兩月重來月又圓寺鐘驚夢五更殘此情誰遣啼鵶覺
飛過東牆代訴寒
臨卭試士
沉沉鎖棘春風晩漠漠重簾晝景移白紵曉寒疑夢事
袖間猶記墨淋漓
再和賀及甫領西清先生薦牘
薦圅引重一何頻盡餅充饑恐誤人公道晩遭諸葛相
且煩輿致倚經綸
萬里因人作遠遊眼明西北有高樓蛾眉嫁晩貞心在
閒倚春風唱石州
功名壯節易華顛揚簸翻羞糠粃前老子鑪錘無別巧
精粗良窳任天然
謁侍郎李先生(自潼移鎮武陵)
賦就凌霄意欲僊却飛霞佩武陵源桃花總是甘棠舊
重與郎君憩鹿轓
異時乘月喚胡床便羾青鸞到玉堂見說紫清虛佇久
漁船休戀落花香
公歸帝所斡鈞衡早為乾坤洗甲兵第一人才須汲引
泰階平待拔茅征
春風曾得曳長裾再見應知勝百書從此修門天萬里
可能誦賦憶相如
平生知己兩蘇公乞與宫商發爨桐歸日鴈湖談夜雨
南枝有信待東風
䕫門邂逅同年汪丈奉議示詩和吟三首
萬里吳天問去程停橈峽口約偕行蒼顔相對曾相識
千佛經中記姓名
鵬風九萬是修程駟馬何妨緩轡行聖治今方法元祐
白頭儘耐立功名
造朝敢不戒期程鼉鼓明朝又趣行好趁雪晴同訪古
東屯詩老舊知名
羅漢洞(青衣中巖洞與潼川牛頭洞相通此洞乃其後門也)
中巖洞透牛頭洞後洞門從此處開刹刹塵塵皆住處
勝遊何必限天台
内機知府郎官再和示教清拔遒美手不能置
用韻以答嘉貺愧不足以當瓊瑶之報也
新詩俊敵鮑參軍結字歐虞瞠後塵我亦平生違俗嗜
與君交似醉陽春
莫倚鳴髐力有餘天扶興運要驅除可須測象疑蓬埽
(時邸報太史呈有彗孛之災)便擬排雲上諫書
長憐杞菊老天隨未必無才可濟時蓋代功成一炊黍
清名過取恐非宜
愛閒天未許君閒國步扶持奠鼎安千古淮淝一棋局
土山盟在未應寒
世味輕於玉斗撞向來驕氣為君降暫離約會春風早
催逐飛䑺下楚江
廬陵劉兄焱袖詩編藁相訪借所和施從可唱
酬韻答以三絶句
天憎我輩韻孤清故遣催科塵汚人幸有新詩為湔祓
英瓊瑶未足為珍
拙與時乖勿誤謀可能騎鶴更揚州翹英似子寧終困
玉帛何時來蹇修
清愁如海渺無邊強整衰容傍酒船若許白鷗同保社
五湖秋水碧於天
送楊元光隨編修李季才出守衡陽
逃虛喜聽足音跫况是鄉人萬里逢江海茫茫天盡處
又攜書劒入湘中
君到瀟湘漸迫秋鄉關音問轉悠悠思歸少忍煙塵息
回鴈峯前莫浪愁
君家屋近我先塋累世交遊意氣親夢斷金梯山下路
欲談往事恐傷神(余先世眉之丹稜與元光諸院為隣金梯祖墓在焉)
萍梗天涯幸有依魚兮川泳鳥雲飛祝融紫蓋題詩了
早趁賢侯召駕歸
自永康還連日又告旱懇祈勤恪初四五日再
得甘霔農疇無高下沛然沾渥因賦絶句志喜
井花湔手寶香焚一念何曾隔紫清半夜瓦溝飛急響
化工元不吝生成
穉苗蘇醒曉風凉老魃匆匆遽俶裝旬浹望霓心肺渴
暫須一啜露華香
去年西浙颶風高瞬息三州汨海濤欲倚人謀銷咎證
扶持那可欠英豪
茂陵何識瑞乾封遑恤蕭條四海空魴尾如今較勞止
廟謨端不倖邊功
雨餘遙翠抹飛霞風送蛟龍恰到家一夜凉侵蘄竹簟
最宜欹枕聽鳴鼃
虞使君示春日喜雨六絶和韻
相思一日似三秋况是三年急景流一笑玉華池上路
春風為我盪牢愁
入國洋洋頌借留二年高廪趁時收可能萬物盡吐氣
邦伯人人元道州
世故紛紜劇蝟毛利名海裏火銷膏何如道院三更雨
稽古功成秋兔毫
記擘吟箋手欲皴至今滿篋玉湖春郢人妙質何曾死
乞與風斤運用神
悠悠千古意茫然婭姹誰非倚市妍心事相期流俗外
牽聯玉海儻同編
引袂天風几席傍滿城無處不甘棠定知丹雀銜書近
趣擁弓旌入帝鄉
和虞使君春雨
詩翁高卧滄江上幾為憂民霜鬢毛推枕中宵賦春雨
筆鋒如瑩鸊鵜膏
宿旌陽風月無盡藏和虞凔江二首
玉塔界山松靄外荻花翻雪晩風前輪蹄漠漠紅塵裏
不著藤蘿鎖洞天
仙翁飈馭何方去猶記淘丹冽井中莫倚危欄長引嘯
恐驚鸞鶴下罡風
牡丹
春工殫巧萬花叢晩見昭儀擅漢宫可惜芳時天不借
三更雨歇五更風
改作池亭子安弟賦二絶因和韻
凌波微步玉亭亭華豔深遮萬蓋青能使官曹饒野趣
小煩月斧敞風櫺
榿隴低風呈遠碧稻塍分溜溢方池簿書課辦心如水
獨岸烏紗細琢詩
移住郭婆井官廨二絶句
絶知家具少於車伴我奔馳幾篋書賴是官清饒暇日
忍教書冊與人疎
官居何得似僧居著穏層樓望眼舒繞檻湖光與山色
可無佳句與消除
中秋和姜主簿韻
中秋月白古來慳孤坐寒窗思黯然懶近舞腰花十八
恨無珠履客三千
三更露氣滿秋堂祕訣新傳食月芒安得南樓三百尺
暫容老子據胡床
被檄北征從宣威幕崔公之招也
芹藻浮香水半環官曹得似廣文閒羽書趣上將軍馬
却擁貂裘度劒關
和内幕季美
武帳宵寒漏箭傳元戎威望響秦川機籌整暇一横槊
寒澁何能強比肩
再和二首
敵技無多莫浪傳西京元是宋山川書生但可謀帷幄
壯士得無須彘肩
五丁鑿劒古今傳屹立崇墉蔽兩川滿目風寒無處避
祗今由徑競摩肩
謁告得歸拜呈内機知府郎官五首
一屋堆鞋笑領軍人間滄海幾揚塵卷舒不與心為累
琪樹瑶林別有春
家貧儋石欠贏餘恩許西歸度嶻除只恐期程催趣駕
羞顔插架舊藏書
違覆由來諱詭隨民勞未有甚今時一分寬受一分賜
喜見留屯奏便宜
公餘賡載不曾閒一段風流嗣建安霜月西牎誰畫取
詩人雙聳玉樓寒
膏車忍待曉鐘撞浩蕩歸情不可降一笑朔風寒掠面
緩吟疎影蘸清江
成都一月奔走人事喜於賦歸
輪蹄霧漲九衢塵役役人間祗是親隨分世緣聊復爾
暫歸還我自由身
賀秀巖李工侍七首
工侍累章告老上命以西清候對加三秩華
其歸借往歲天竺雪詩韻賦七章寄賀
桐帽棕鞵帶染紅誰能仰箭著虛空乞身何幸天從欲
贏得溪堂一笑烘
瀟洒精廬此託家暑風一幅岸烏紗客來祗可烹茶待
旋督山童汲水花
白板扉無黛堊粧碧琅玕漸出垣牆卷藏汗簡編摩手
賸與離騷譜衆芳
封章三上意拳拳却恨歸無一壑專商略浮生皆寄耳
直須勘破劫空前
雙檜蟠根不記年儘饒紅紫競春妍箯輿來往清苕岸
坡穎那能此樂全
徹桑那復慮風寒羇客相逢各好看誰辦草堂棲子美
會扶藜杖過蘇端
擬結三間剰種梅要令繞屋積瓊瑰與公酥酪元同味
投老時須共一杯
惜別五首
里社婆婆五六年戍瓜催促上舲船官情得似交情好
去意其如別意牽
方舟追送愧情親水宿風餐兩日程欹枕清灘醒醉夢
此中強半是離聲
憂患磨人鬢易皤近來更覺別情難霜筠雪柏圖堅耐
願保貞心共歲寒
酒莫多斟且緩觴停舟沙步更徜徉清江後夜長相憶
賸撚梅花訴斷腸
珠樹森森秀阮林高堂有母各歡心蘭陔娛養時多暇
勿遣平安闕嗣音
春晩客中雜吟四絶句
憶伴梅花醉短亭驚心紅藥餞餘春不知九十日光景
辦得晴窗幾欠伸
昨夜青皇駕趣旋星榆散漫晩風顛一春無緒供陶寫
滿硯塵埃費洗湔
桑隂翳翳響繅車麥熟多時稻吐芽若使征輸寬一半
人生最樂只田家
怒風轉暖作隂寒春盡如何衣怯單最憶就林煨苦筍
六年輕失此清歡
臨途届郫値雨
仙人念我世緣輕貸與山行幾日晴䄂有碧岑三十六
不妨風雨過鵑城
梁山客邸雨後月色佳甚寄懷及甫
雨過青空月一痕風襟留爽到黃昏持杯未嚥思玄度
今夜微吟何處村
石佛道間見梅二絶句
一冬川陸盡奔馳開盡南枝又北枝玉立世間塵土外
子真那不笑人癡
慘澹汀沙集暝煙林間飛下羽衣仙與君夙昔同心事
可與悲絲白作玄
山間桃花盛開
槿籬繩屋間桃花晴日蒸紅片片霞物色為人揩病眼
亂山深處詫奢華
正月二十五日過真溪見桃花
窈窕溪山狹徑通輕輿飛幰御東風倚天蒼壁人煙外
也有桃花簇簇紅
桃花簇簇有人家寂歴炊煙晩照斜滿眼芳春無處著
一機新錦濯煙霞
衢信道間見紫薇花
紫薇花自非凡品何事栖根枳棘叢白髮舍人羞見道
相逢那敢恨飄蓬
暑行聞黃鸝聲
人行午倦渴思冰黃栗留鳴綠樹隂安得故山歸燕坐
竹風窗戶一披襟
投宿中巖口酒家
漁艇衝烟巖口泊村醪注瓦甕頭嘗雨聲夜襍灘聲怒
借與行人一枕涼
遊下巖崇封院
鼓枻前春過下巖空將目力寄雲端而今真箇巖頭去
領取煙雲潑袂寒
石扉深鎻一龕雲未必人間隻履存持鉢欲尋劉道者
鏌鎁不在刻舟痕
殘麥從渠官奪之山僧何用怨長饑人間六月紅塵裏
無此玉龍千丈飛
二蘇屐齒尚班日憔悴涪翁竄逐還卧虎跳龍遺筆墨
祗今精悍滿江山
清虚堂裏話襟期友似蘇黃從可知墨寶惜無人愛護
漫令遶寺覓殘碑
曉晴度青城繩橋二絶句
大皂江頭寒雨歇蠶崖關外數峯明丹青誰會開平遠
著我繩橋度曉晴
怒濤噴雪戰魚龍架篾成橋裊半空世路險夷那不有
此心安處本來同
汲惠山泉烹日鑄
小艇衝風過惠山石螭引脰佇漪漣白頭未了紅塵債
再酌人間第二泉(辛未冬嘗經行酌泉)
瓦缾挹注溢微瀾仙掌兩分瑞露漙自候燎爐烹日鑄
杜陵肺渴耐甘寒
泛霅溪
旱暵連旬塘水渾移舟來泛霅溪雲溪邊釣隠如無恙
那不嗤人骨俗氛
白蘋波動柳塘風散漫芙蕖稱意紅午夢驚回船轉柁
買魚前港一樽同
龍洞閣
崢嶸罅石蛟潭閟偪仄懸崖閣棧危横目不虞雙足蠒
子長心事未忘奇
文耀閣
李鍊師即中天臺之側開窗面東余為摘顔
魯公麻壇碑中語扁為文耀閣併題兩絶句
中天臺畔敞東軒滄海桑田且勿論欲問飛仙參要訣
晨興來就日華吞
宴罷瑶池趣駕歸海風飄冷六銖衣霞舒霧捲知何處
五色毫端借發揮
墨妙堂
斷石殘碑聚一堂螭蟠鳳舞費平章顔蘇喜得初平侣
名節知無愧范滂(墨妙堂使君新命工摹刻山谷所書孟博傳于顔蘇帖之右)
洪城沈運幹新園三首
花壓牆頭柳映門紅城一曲沈家園意行自與春風約
休問新亭賣酒喧
栢梢結翠鬭尖新未問花枝插寳瓶最好狻猊對雛鳳
向人翔躍似天成
方池面矗石叢叢後掩前遮一徑通蒼蘚修筠加愛護
等閒幻出小玲瓏
伯謙招飲龍潭攀桂亭
碧潭四繞水仙墳老桂團團蔭綠尊拚與故人償一醉
梅花吹夢過前村
宿金山院
犯暑驅車潑面塵招提暝色喚休程竹風滿院凉無價
最好移床就月明
繼榮上人求無本庵頌
自性元來一法無更於何處著工夫横擔拄杖長安去
才出門時盡坦途
為滄江虞使君賦客室三首
丈室縱横獅子坐仙裾雜遝蘃珠宫世人莫笑渠荒幻
且驗靈臺一點中
四達皇皇一廣居此中妙用絶方隅客來請問名齋意
拈與床頭太極圖
屋下何妨架屋重規模不與俗人同君看萬象森羅處
豈有纖毫礙太空
次韻感懷
稱意人生不待多誅茅只愛傍滄波萬間方丈均容膝
苦志疲形能幾何
四海堂堂范與蘇斯文價重百車渠穎昌舊第歸無日
且向蟇津穏僦居
雨淫蕭艾掩嘉蔬况敢堆盤薦腹腴借問素餐顔有忸
河邊寧作鮑生枯
盛時饑渴佇嘉謀慮遠何難彌近憂搔首風塵彌北望
馳心江漢入東流
綠水油油記插秧轉頭風露稻花香秋來田井熙春晝
畫手難為顧長康
立冬節齋宿竹宫悼姚高士(高士卒之先一日為菊澗葬賦小絶)
(用其韻)
竹宫冬孟嚴齋祀深炷爐香跋燭花凋盡庭梧風摵摵
幽思也到羽人家
燕坐心源如止水餘工吟筆爛生花誰知此老真三昧
孔老瞿曇共一家
金鯽魚猶涵藻澗玉蕤香未破梅花人生轉眼皆泡幻
勘破須饒老作家
把茅未就橐懸罄奎畫飛來天雨花欲識高人歸宿處
佩霞長侍玉皇家
認取太虚無一物本無幻翳况空花桃椎思邈還知否
佳傳寧無良史家
題宋器之煙波圖
萬頃煙波一釣翁玄真心事偶相同平生我亦輕軒冕
分取苕溪半席風
題詩卷
嚼雪哦詩格外清誰今失脚入紅塵錦囊二十篇中景
長與西山面目親
嘲清德堂前紫薇花仍代答
襞積仙裾耀紫霞西清兩月擅芳華託身塵土寧非誤
何不西垣侍判花
文章不辨演絲綸失脚塵勞勿更論茵壤飛花適然耳
一觴聊復伴黃昏
寒食上巳雜吟八章
一百五日風雨過二十七種鮭菜慳三年客裏作寒食
得似今年身暫閒
手劚蒿萊三畝園紅雲一片小桃源無端風雨連宵惡
檢校殘英有幾存
碧桃花底小寒輕綽約仙姿格外清錦繡卷還春去了
藍橋風露放雲英
春寒十日意無憀酒竭從教壁掛瓢新火暖開晴色快
疾風吹盡積隂銷
渺渺江村一掌平春風何處不堪行誰知方外有司馬
更合江東稱步兵
新栽楊柳舞風弱老去海棠烘日殘且問筍根新茁幾
護持留作釣魚竿
雪糝酴醿壓樹香松花蔌蔌墮輕黃牛岡西路歸來晩
時有烏鳶舞夕陽
萬里弓旌喧特招無能分合侣漁樵論心幸有西隣老
拄杖敲門話寂寥
季夏郊墅即事
皛皛飛雲挾暑驕江郊幸可遠煩囂道人方寸虛生白
燕几風清扇罷摇
碧琅玕繞碧梧桐面面軒窗面面風剰著圖書圍几席
何妨門徑擁蒿蓬
小築新成面勢寬探囊羞澁一錢看也知歲晩須棲宿
敢向明時詠考槃
手鋤荒梗藝瑶華敢覬諸公借齒牙通塞非人能計度
貞心祗自保修姱
儒林冠冕國蓍龜黃髮同時二老歸(崔李二先生同召)出處古
今難一槩青天未可戴盆窺
午窗讀倦枕書眠起拆茶包手自煎大地衆生愁暍死
清風一壑可能傳
自隨官牒却居閒樵叟漁童慣往還種竹且教疎見月
開窗莫遣礙看山
性僻隣牆亦懶過日長何事可銷磨雲藍展向風櫺寫
恨未疏池養白鵝
心閒萬籟響韺莖古調何人細與評招手洪崖天萬里
(謂洪中書)佩霞惝怳會瑶京
力貧藏得五車書趁就炎歊曬壁魚安得身閒饒目力
年年鉛槧課三餘
事業悠悠雪滿頭流光那會與人謀作勞輸與田間叟
紫芋黃鷄滿意秋
怒雷送雨五更殘文石花藤探借寒腥穢百年須一洗
五雲深處是長安
桂花
露香消渴桂花芳天氣偏饒八月涼不是窅窊分得種
人間那得許清香
一秋無雨亦無風比似常年迥不同鼻觀了無分別想
道人結習本來空
雨花那得著衣裾遍界香分佛飯餘金粟如來元一點
横陳妙供儘從渠
書室以黃花圍坐二絶句
枯禪不羨阿嬌屋静俟寧須郭隗臺天憫羇貧大癡絶
喚將金色界中來
給園光景無邊際趺坐西窗日落時欲識當時黃面老
莫將色相等閒窺
丙子重陽觸事有賦得絶句七首
槃水平生謹自持苦為痎病費醫治一秋偏識端居味
餘事何妨讀杜詩
策策窗前落葉乾晩香空自傲霜寒力貧未辦傾家釀
一酌親顔也自歡
去年今日枕江樓對酒談經夜不休聞道黃花滿仙谷
莫教兒輩覺風流
雅志求仁苦力難知他隔許利名關流光俛仰一彈指
與世浮沉祗強顔
薄宦羇縻兔落罝西阡不到一年賖銷魂霜露增悽愴
陟屺瞻思晩日斜
風雨連宵苦淚澘可憐半作冢纍然鍾情叔氏如酥酪
歲晩相隨對榻眠
寂寞隨人藥市行可能金石盡知名飛仙未必真違世
長使癡氓學衛生
重九前一日到家
霜日晶熒水尚肥順風一舸送將歸黃花笑我猶牽俗
得似淵明勇拂衣
親友招呼鼎至簡以二絶句
勌客歸來住不多頗思散策日相過膠膠擾擾敗人意
那得長閒共切磋
璀璨堆盤水陸珍自量薄福可能勝何如小摘春畦綠
共話西園夜雨燈
慧明王道士贈蜜黃精
慧明道士別經年肘後飛金秘不傳崖蜜黃精分遺我
冰容或可覬飛仙
和家恭伯韻別曹揚休還涪陵五首
春風有客夢刀頭政好將軍侍太丘為惜交情留信宿
無端檣燕聒離愁
精藍靖館手同携細與重論文暇時須信有方藏肘後
可能無藥起支離
膠漆論心忽離羣柳邊躞蹀馬蹄塵清風朗月相思夜
依舊江山面目親
朵頥渠可換靈龜世事艱如整亂絲執手應須細商略
古來成敗幾枰棋
讀易巖前訪德人分明枯菌茁芽新趨庭領會傳心法
一笑陳編萬古春
嶺雪融春水漲溪留連尊酒話精微藍田膝上還相憶
半偈何當問指歸
晩晴登樓和叔存姪
日澹霜明雨意慳楓林稻隴褧衣斑小樓觸目秋容好
得似蕭晨起看山
放浪煙霞我亦曾誤憑宵夢繞觚棱眼明一片蠶崖雪
便擬搘笻最上層
再疊前韻
一秋吟思奈天慳醉面無因點纈斑衮衮簿書成底事
朝來爽氣在西山
錐刀較計我何曾商略人生且摸棱九萬里風鵬背闊
倚欄不隔碧霄層
又雨霽登樓
雨霽憑欄物色佳鬅鬙疊嶂斂烟霾羈愁要著誰陶寫
且把昏眵為一揩
晩日
西崦落照暈金鉦斂退癡雲作嫩晴忽忽暝烟行十里
前頭燈火是鵑城
五月十九日夜雨
三日炎歊不可當一宵風雨夜微涼羣龍莫吝為霖手
且與乾坤洗戰場
三溪隂雨青山一峯穹秀可愛
山色溪流共蔚藍此中有句為誰參老蛟噴霧舒還斂
依舊攙空碧玉簮
上朝天坡
舊遊幕府無餘俸載得雲根幾片歸愛此嶔㟢蒼玉質
剰判莎屩滑煙飛
過茶坡栗坡回望平川杳靄
上到茶坡又栗坡瘦笻倚倦碧嵳峩那知一片煙雲澹
望眼偏於此處多
和眉山楊清父龍淵小舫四絶句
誰能投筆規萬戶但可短篷稱散人偪側世途何處避
千金難買是閒身
嬋娟倚市為誰好膏火置身空自煎何似濯纓歌一曲
秋江淼淼碧如天
題西林寺
覿面江千千尺像一州勝處說西林雪濤欲驗青衣漲
步轉雲堂向後尋
小圃茅亭初成即事十絶句
手劚西牆擇地偏疎篁慣與養風煙鋤荒當得經綸否
聊作仙曹小有天
一時花木斬新栽露萼煙苞逐漸開好事人人能愛惜
莫教容易擁蒿萊
小築分明是隠淪何妨隨分樂青春諸君莫笑茅茨陋
野意蕭疎更覺真
詩情不慣吏塵囂心事偏耽野趣幽縱使酒尊空北海
客來一笑也風流
海棠數點漸嬌春匝地何時簇錦茵不耐汲泉勞日課
夜來一雨陡精神
未能手劒血長鯨只合瓜田老邵平斗粟驅人成底事
漫將吟嘯寄高情
鑿池取月未傷廉何必蓮峯詫藕船少待清渠通綠溜
醉歌綠幰鑑明蠲
北風眯目漲煙塵寒勒花容也自顰袖手何能供草檄
等閒題遍錦江春
五百風光巧作寒晚春未可試衣單只應殺氣迷關棧
便覺人情有兩般
醉裏眉攅萬國愁杜陵聊復傲滄洲扶持何代無人物
魚鳥飛沉得自由
除夕和唐人張繼張祐即事四絶句
六花集瑞九重天禁漏催朝夜不眠流落那知新歷換
楓橋寺外看漁船
經世無才慕管蕭風塵搔首故鄉遙瘦藤忽夢尋梅去
裊裊寒溪獨木橋
一笑升沉休問天贊房贏得日高眠五湖浪透門前港
何不乘風穏放船
一簮華髮雪蕭蕭流景星馳道轉遙撥倦寒爐雞唱曉
春風攜手趙州橋
