滄洲塵缶編卷十宋程公許撰
七言律詩
溪亭春日二首
借屋三間俯近郊溪流如練繞蘭皋聊同彭澤歸栽菊
肯向玄都問種桃别久心情渾漫浪相看鬚髮轉蕭騷
只因舊學荒尤甚政藉談餘為櫛薅
極目青天蜀道難無因長坂得聯驂思鄉浪費腸回九
行世何妨臂折三楊柳風微生百媚棠梨晝永帶餘酣
天涯猶賴春娛客那得鄰山寄一菴
丙子寅月九日五鼓夢餘憶舊作因用韻
業識縈牽豈自由幸逢此刧在儒流昏昏心似未磨鏡
役役身如不纜舟聞道無緣時已晚養生欠術鬢先秋
向平可謂真男子家事無關五嶽遊
立秋後三日得二侄并侄孫家書
萬里書來印籀紅慰情何但萬金同懸絲性命幸存活
掃地生涯甘阨窮老去憂心長似醉秋來衰鬢亂飛蓬
故園未有西歸日且願平安信數通
施明可自湘潭還霅川以詩編相示摘其中重
陽一篇次韻題似明可
勌游何似雁隨陽愁緒知添幾線長歸路驛梅多未破
吟邊汀芷藹餘香寄聲鷗鷺舊同社可奈鷖鳬紛着行
乞與東風一吹送偃松猶及共流觴
重陽即事
爛漫三年藥市遊飢驅忽到字江頭凄凉風色欄干暮
靉靆晴雲䆉稏秋紅葉不知人恨遠黃花慣與客供愁
諸君正爾癡官事誰共高吟百尺樓
題秋芳菊蝶圖
故山歲歲霜秋杪手折黃花岸接䍦粉蝶笑窺人老大
玉蛆撩動句新竒雨荒靖節醉吟處風亂韓憑飛舞時
卧展新圖續歸夢晚香有味我同誰
子思賦中秋翫月詞借韻作詩
山路相呼游冶盤何妨月下更追歡情知一夕秋無價
看徹三更酒未闌衰鬢侵愁羞自照回腸索句大應難
可能散髮扁舟去一到垂虹亭上看
以梨橙寄景韓景韓有詩來謝因和韻奉答
離腸不耐食張梨併裹橙金遣使齎薄饋羞同園吏菜
好詞空費外孫虀含消漢苑夢頻渴霜落洞庭書續題
莫遣楚嬌多勸飲怨歌難解太常妻
和洪司令春日客懷二首
寂寂春愁何許來詩翁得句凌歐梅一百五日火將換
二十四風花遞開玉壘新詩未題遍鏡山歸夢寧須催
人生田舍差足樂我亦欲尋榿木栽
好風排闥錦囊來咀味真如渴望梅櫻筍算無多日事
棠梨約有幾分開社醅熟倩提壺勸春種忙應布榖催
早願時清歸亦好小山幽桂賸須栽
和可道約同館於都統衙
至理玄同孔老瞿客塵覺似漸消除一生嚼蠟有餘味
兩載離家能幾書君已灰心參祖意我猶滯相問童初
寳巖不作桑間戀榆館能來慰索居
謝檢閱牟存叟袖啟相訪
井絡西瞻刧火殘天涯執手語含酸鄉人為把子虛誦
國典能推良吏難老我棲遲同燕雀送君翔翥上鴛鸞
長風借與還鄉便猶喜白鷗盟未寒
為王山尹子渚賦潛齋末句寄聲葉新之
斯文宗緒自河南妙處元非故紙鑽萬里夢歸伊闕遠
一窗静對玉峰攢林深霧豹南山隱海闊風鵬北溟摶
刻楮自憐無一補寫心寄與故人看
彦尹姪追送至南江
猶子匆匆遽索違三甥小住未為非追隨寬作一程計
摻執那知幾歲歸唳鶴警寒排字密浴鷗嬉暖着羣飛
物情撩我離情黯射策催來覲日畿
送葉鎮之釋褐授信州推官歸台州
天涯一見便綢繆二十年間詫兩優不以聲名誇衆雋
欲將文行輩前修懷章趁酌椒觴夀分幕還尋璧水游
蜀客念歸歸路梗卜鄰儻許傍丹丘
别凌雲士友
三生緣法熟嘉州乘興俄成十月留山水縱觀方得趣
交朋莫逆忽抽頭淋漓張飲梅花岸慘淡分攜杜若洲
恨欠白崖陪杖屨春風和暖及同游
别謝德芳
艤棹江干得欵留曾將避世與君謀誰知事變即勘定
端藉儒先寬顧憂分陜續書勞會計借籌偶暇語綢繆
分攜竟作春風約梅驛瞻雲黯暮愁
别帥垣登舟泝江
暫來偶作兩旬留下榻慚非孺子儔西閣夜闌猶跋燭
北嵒晩霽趣歸舟高城回首烟波暝短棹支頤水國秋
歲晚束書岷下去梁園空復羡枚鄒
和喬擇善别若水韻
尼嶺飈遊不可期寥空無路寄幽思階蘭競秀有誰省
貝錦傷讒徒爾為默坐勿書殷浩怪擬騷休作楚臣悲
君看雪澗凌霄幹長有毶毶綠滿枝
沙津連日風雨阻行舟發即晴寄李成之
江陵五日惡風雨知我欲行舒小晴渺渺雲沙連恨遠
冥冥烟樹喚愁生上牢下牢險入夢東瀼西瀼詩有聲
同是天涯更分手銷魂風月與誰平
虛舟相逐至岳陽錄示舊日避風詩和韻紀事
繫船三日風當止雨欲逗晴雲亂飛沽酒店家都是薄
買蔬山市晩方歸客裝淹速信難料友社歡諧知可依
喚起元真共心賞桃花流水鱖魚肥
得臺檄視堰至上皇設黃籙會親友自遠而至
者孫承父表兄用晦弟彦威有年彦尹彦濟四
姪勝父王甥虛中句甥司馬行父宗人季然共
十七人次日首途久雨開霽
肅敞芝壇大面峰擬憑方寸遡璇穹夜窗滴盡三更雨
曉霧吹開萬壑風孤鶴肯來隨伴去十龜相逐賞心同
未應佳氣高臺擅一覽西岷面勢雄
成都踰旬隂冷深冬時節借館超悟得子敬德
夫二兄相晤語差慰寂寥
屯隂不動紫金盤三月凄風横作寒待旦重衾纔得暖
感時對酒祇長歎黑雲何日三舍避黃道中天萬目看
不有對床清夜語客懷何以解憂端
送道傳姪補中國學二首
竹林挺挺固多賢子更姱修鼎盛年一縷千鈞扶世緒
三條八韻壓儒先辟雍振鷺翔而集幽谷鳴鶯自此遷
可但積分縻好爵事須學識細磨研
冰霜一節感親恩褒詔東來耀里門孝敬自能通造物
否臧勿用較煩言靈椿未老須三釜折桂歸來共一尊
須信倚門朝夕望未容六館駐何蕃
余拉威濟取山路歸家用光獨泝江再和見貽
仍同賦
冠藤衣葛自蕭閒嵒壑精神繪畫難着脚兔庭聊試險
同盟鷗社未應寒快晴山色凝朝采急雨江流吼夜灘
近日詩情差覺勝賸加礲錯怕人看
遊中巖晴烟如春尤覺林壑之勝也
晴嵐煗翠中巖寺十二年間得再遊三筍龕深香不散
萬松山擁霧難收鷲峰付囑雖常住雁蕩經行豈易求
欲識老師真面目白雲深處澗泉流
陪尚書遊中巖夜大風雨尚書及任卿史石泉
皆耆年德清諧季并余以晩輩侍
中天臺殿倚竛竮憶昨深登六歲零霧鎻巖扉須玉鑰
雲扶革履上青冥三峰静對厖眉秀雙璧驚回醉眼醒
風雨三更龍象集祖師意旨付誰聽
泛舟登弁山祥應宫之絶頂望太湖窺黃龍洞
過倪尚書雲巖
蘋浪蹴帆移别浦筍輿邀我度遙岑雲開震澤水銀溢
風掠洞庭螺翠深神井千尋龍起蟄幽巖四面石成林
蘇仙詩句倪公賦(倪尚書有雲巖賦)萬古清風僭嗣音
道山諸丈置酒飲餞秀埜園以詩謝别
去國飄然一障乘都門祖帳集華簪黃梅未雨熱如沸
白葛當風凉滿襟江國頗堪千里寄蓬山遙想五雲深
論思禁闥須公等肯念交盟數寄音
遊道何二山晩飲倪氏玉湖
草草盤蔬一酒壺虎巖小憩轉金輿静觀生物春風裏
笑拂詩牌刧火餘(余有舊題一詩牌火後尚存寺僧揭之雲峰閤)散策松隂寒
悄悄擷香梅逕雪疎疎歸航未迫西山暮碧浪湖邊看
網魚
馬當山
往事空聞傳記誇石磯依舊鎻晴霾定知貝闕通溟極
誰着叢祠倚斷崖乞與一帆風借便應憐萬里客傷懷
文章有體神知否霞鶩雖工語類俳
夜過馬當山
獨載詩書趁野航自憐漂泊度時光殘年準擬登牛首
連夜匆忙過馬當古廟荒寒江浸影斷崖悽慘石凝霜
壯懷未分甘衰老回首長懷恨更長
廬山雪
倚天無數玉巉巖心覺廬山是雪山未暇雙林尋净侣
試招五老對蒼顔遠遊借問有何好勝賞何曾容暫閒
却恨此生雲水脚誤隨人去踏塵寰
姑蘇臺
館娃陳迹久蓬蒿留得蘇臺數仞高隔水雲山青斷絶
繞城溝蕩碧周遭遙憐讓國清風遠忍見連艘戰血鏖
滿目凄凉千古事長洲仍舊柳如繅
絶勝亭
入眼江郊杜集中勝游何必恨匆匆糢糊樹木丹青古
詰曲汀沙篆籀工昏曉之分含一氣乾坤底處是全功
西南佳境冥搜遍總合亭前立下風
題江東陳氏江亭
漁艇閒撑過水東亂雲含雨晚溟濛絶憐郊墅依林壑
更拓軒窗貯竹風剰與烟波開靄杳却須菑翳略疎通
閒居可忍虛吟嘯載酒來時社友同
題巴東縣秋風亭
萬山寂寂巴東縣千古堂堂寇長官野水可無詩問訊
秋風長對淚汍瀾著樓無地儘渠詫折箠立功非我難
君看公安一梢竹向來許國寸心丹
同楊景韓飲虞獻子江亭用壁間文與可韻
晴灘屬玉翫烟霏照眼琅玕碧四圍堂蔭白茅娛子美
江吟净練憶元暉誰家鼔吹觀遊去何處笭箵罷釣歸
尚想江南圖畫裏風帆夜落道人磯
自七曲祠下乘馬至上亭二首
征鞍不怕朔風顛攬盡魚鳬氣脉全秦嶺劒攢青不斷
潼江帶小碧相連五雲樓殿元皇宅一柱西南半壁天
分職幽明兩無愧玉關快馬洗風烟
仗衛森嚴九虎關從前錯為敵人寬那知黃竹瑶池夢
歴盡青天蜀道難回首烟塵三輔隔驚心風雨五更寒
淋鈴一曲上亭驛好並千秋金鏡看
宿驛亭和前韻末句屬可道
千里因人作遠遊一番風景釀清秋眼明驚羽新碕岸
心折狼烟舊戍樓山驛解鞍才晩霽夜床驚雨滚溪流
壁間唐律須揚㩁却恨宗風隔果州
遊玉林午飯九曲池觀偃松過法華院至上方
觀東坡題柱晚至沈氏小玲瓏施兄攜酒來會
施本成都人僑居湖三世矣
玉林散策才亭午九曲流觴對偃松脱盡皮膚見真實
卧看桃李競丰容上方細看錐沙刻丈室連澆玉乳濃
蜀客相逢天萬里不妨暖酌小玲瓏
劒門
壯心低劒類龜藏北度關山稍激昂誰遣五丁通蜀險
擘開雙劒倚天長山川豈為姦雄誤形勢終歸道德強
輸與雲遊癡寳誌喦前冷看幾興亡
過萬里橋辛巳春仲二十五日送别先君於此
俛仰四年不勝感愴
漲綠平堤萬里橋安輿欲去此遲留了知薪盡無餘火
猶復情癡認刻舟終古不磨方寸恨深恩未有一分酬
回頭菽水中年樂擁袂汎瀾涕莫收
曉過羅江縣
霽雲破曉湧金盤夙駕馳驅萬古安雲蓋展開山色潤
(羅之上有雲蓋山寺甚秀)羅紋蹙動水光寒周遭曲港柳彫碧點綴
遙林楓渥丹游子莫誇工覓句竟輸老衲一蒲團
東川懷古
平生不踏東川路乘興春風爛漫游文冢姓名懸日月
書堂冤憤慘林丘欲呼千載醉魂起那復少陵詩句遒
啼鳥不知人意緒弄晴剛自說春愁
步自南定樓至海觀
南定樓西徑女牆等閒傑觀借相羊山連六詔夐深阻
城挾三江交淼茫薄晚渡船人意急清秋倚檻客情荒
乾坤殺氣凄凉甚浮海吾寧逐磬襄
浙江觀潮
浙岸攜觴差一日秋風吹爽軼層霄怒濤奮擊三千里
壯觀元同十八潮蓬閬何曾雲海隔偓佺未散玉京潮
琴高背穏容追逐借與天風逓玉簫
十日祭先農拂曉過劉寺
喔喔晨鷄喚出城籃輿兀睡忽天明偶因半路松招客
始覺空山雨未晴蘸水一梢偏韻勝攙空萬壑自天成
奉祠猶得搜竒觀始信容臺職最清
綿竹大中祥符寺通悟聖師所創寺前老栢係
師手植因賦此
六百年前事異哉二龍委骨致瓌材雖然懸䜟識興廢
要以無心為去來寺裏塔模天竺樣門前栢是聖師栽
若將鴈嶺較喧寂寂定光中定一咍
賦柳池寺護國靈泉(僖宗幸蜀病卧寺中飲此泉得愈賜此佳名)
忍淚淋泠過上亭柳池泂酌重消魂脱身蜀道千山險
屈指開元幾葉孫鴆毒由來藏袵席瘡痍未易補乾坤
行人但賞三泉冷興替相尋可復論
借宿靈隠翌旦曉粥後步遊上竺
華鯨吼粥月朦朧滿意枝笻落手中金碧三分靈鷲嶺
烟雲高峙補陁峰一貧未辦莊嚴供(御前所供寳冠纓絡玉瓶玉鑪金鉢)
(分茶盞)九品堅持憶念功欲問耳根參透處曉寒山静數
聲鐘
題總持寺
息臺山上最高峰異事相傳管氏童(三官松下奕棋為管氏童延夀籍此)
(山之本事也)檀幣昔嫌三窟擅齋盂今喜十方同(曩為律居分三房施)
(金皆為僧所擅自參政李公請為先福道場擇僧茂終為開山拓開兔窟併為十方丈有叢林氣象)中宵
急灑竹間雨萬壑俄喧松下風欲記徽絃寫心事賞音
喚起石林翁
題羅江雲蓋寺二首(山中有羅仙車轍跡紹興中有權老詩甚佳)
雲蓋山前往返頻過門不入愧山靈晩烟莽蒼亂流去
夜雨淋浪欹枕聽遍索寺碑尋往話但餘轍跡護禪扄
老權有句堪呈佛誰為援毫刻翠屏
處處名山屐齒留儘忙也合此閒游重樓高壓青螺頂
二水横分白鷺洲歲月儘饒僧結足風烟耐與客消愁
紅塵岐路重回首車轂憧憧古益州
遊永康靈巖寺(寺有十六大士古像冀國夫人石經半藏魚鳬洞多有遇之者)
詰曲山蹊遠世氛荒寒古寺薦爐熏清泉迸石韻寒玉
翠邏倚天施白雲半藏石經真健婦一龕古貌現聲聞
遲留恐遇魚鳬叟嵐靄浮空日易曛
覽鏡鬢間兩三點雪
志士傷心髀肉生寒儒努力在青春課書恨失囊螢聚
覽鏡驚呼鬢雪新歲晩何妨勤秉燭行迷猶可復通津
餘功剰暖丹爐火莫待幽人喚孔賓
和程使君勞農仙雲山拜揚子雲像蔣丞相墳
使君文采郁卿雲聲利場中三沐薰繭紙晝閒臨晉帖
魚膏夜永課皇墳劭農懇惻車頻駐弔古凄凉酒易醺
笑我坐窗甘獨冷吟情強半被愁分
挽虞提幹仲房
滄江亭上極綢繆况復蘭階託勝游邂逅磬川分别袂
傳聞邊邑費良籌諸公推上青雪轂一夢驚移夜壑舟
生死交情那忍負霜風吹淚錦江頭
挽廖山父
忘年幸接使君游仲氏論交意最稠桂蘤方看霏月露
蘭芽何遽隕霜秋遺編薈稡兼三傳英氣峥嶸閟一丘
忍見翣車隨二老彭殤試與問莊周
挽順慶使君寳章李十三丈二首
東齋嫡子巽巖孫醖釀詩書氣味醇桃李七州春不盡
松筠一節晚彌新恤章峻直寧王寳治行高推漢吏循
四尺墳前千字誄清名不與跡俱陳
金相玉質素心降每見令人折幔幢亦有薦敭當使傳
若為淹泊只侯邦欵門心訝三醫謁藏壑舟驚半夜扛
掻首薰風丹旐舉些歌凄斷不成腔
覺空寺
箯輿選勝暑風輕渺渺西岑得化城應供佛元無住相
教忠皇為錫嘉名(諾詎羅尊者化茗供于蒙頂楊文安公請為薦先福道場易名教忠)竹
窗櫛髮晨光薄松徑褰裳午蔭清安得一單長寄此跏
趺静看篆香縈
謁普德崈德懃濟三祠(祠在炷薌虎頭山)
冠建芙蓉佩綴瓊水沉馥袂謁靈君支分一道岷山雪
鼎峙三宫玉壘雲露積大田雙象鼻駿奔全蜀萬羊羣
百年征調何當息乞與乾坤净戰氛
謁周孝公祠
斬蛟潭近欵叢祠逸少行書小陸碑穹壤英名長不冺
烝嘗故里有餘思排門簫鼔競禳賽挾彈羅紈羣笑嬉
煑酒流霞魚饌玉荆溪可欠我題詩
臘月二十六日部宿雪甚登天官廳後亭子
衝寒趁襆青綾被竒事粧成白粉闈老怯憑高銀海眩
渴因引滿玉池肥七旬蜀道才通信兩月淮壖未解圍
澒洞憂端深似海鬢霜争與六花飛
成都蕭寺度臘即事示彦威姪二首
瀟洒僧廬暫此留静看急景意悠悠戲呼道韞詠飛絮
况有阿戎同頌椒三考癡頑成底事一同親愛外何求
囊無儲俸貧如舊謾整圖書訊便舟
掣電光隂不可追回頭四十九年非萬緣勘破姑隨順
至道精探識指歸感慨未能忘世慮因循深恐悞時機
寒窗細話經綸策來歲昕廷為發揮
同二姪一甥游靈隠净慈寺
韶華倏已三旬過南北山分兩日游翠邏晩寒催暖酒
綠楊風軟緩移舟無多官事妨行樂有許吟情奪隠憂
三揖孤山林處士泰和容許隠巢由
金山寺
畫圖省識金山面短褐風吹入畫圖玉鏡臺空螺髻直
海潮音散蜃樓孤歸田擬共江神約鼔枻容追越相逋
百一十城才發軔指南端不負文書(善財初參德雲比丘于妙高峰即此)
(山也)
熙老拉泰叔同伴山行由馬溪寺攀躋險絶歴
龍洞上羅漢洞洞前小菴極幽邃下有龍潭潭
水窈深一綠蟾蜍踞坐石間意若神龍守護者
抵暮還憩雙峰閣看十三夜月和泰叔韻
扶攜羅漢洞前去誰信此中天地寬澗水飜成千偈快
嶺雲肯放一塵干倚巖菴好無僧住積石潭深照影寒
歸對雙峰看月吐薇花浴露色如丹
訪雲端菴居
夢想雲端路屈盤幽尋今果到雲端三間矮屋烟霏擁
一片閒情宇宙寬土銼間搜靈藥煑天壇不遣篆香殘
誰能好事時供給結足空山也不難
叔存姪伯仲拉登平蓋觀
彭模來往無虛歲平度山纔一度游卜宅舊傳楊蜀郡
(蜀郡太守楊洪之故宅)題詩宛在薛嘉州(薛能詩刻)江雲杳靄吞天遠
松檻蕭寒喚客留欲與殊庭追古意略須桃杏植巖幽
長生觀拜謁碧落侍中觀巨楠
功行三千未易圓活人隂德最為先一瓢酒釀春江醁
百尺楠藏洞府天道骨想從玄祖受高風應許裔孫傳
(侍中七世祖曰逍遥公漢昭烈召之不起)珥貂碧落猶官府何似鞭鸞陪散
仙
八月十日夜夢登青城最高峰醮仙官醮罷同
羽士二三人散策月下濯足澗水意甚適也推
枕惘然紀以唐律
&KR0886;崒孤岑碧四圍分明佳氣是祠西星壇醮罷天如水
羽褐追遊月滿溪真境可容兵劫壊天涯長恐夢魂迷
烟霞舊侣今誰在還肯丹梯手共攜
九月晦齋宿太一宫都監姚高士示劉長翁及
湯仲能諸公唱酬詩軸因和韻二首
擾擾東華車馬塵烟霞何日拂衣襟空花想已銷浮念
枯木猶能發至音白鶴不來紅日暮金鱗自躍碧潭深
五千言外無餘旨苦更研朱學洗心
孤雲蹤跡混風塵藹藹陽和滿一襟招得鴛班同勝賞
肯教牛鐸嗣清音菴當黛面雪霜峭洞鎖玉臺烟雨深
何日與師攜手去胎仙同看舞琴心
祝聖清旦登星壇唱步虛下壇曉霧四開晴景
熙然
峻極先峰接絳霄佩環催肅大昕朝步虚杳渺吟崆峒
飈馭依稀駐鬱蕭擬效嵩呼騰漢闕細聽天籟響虞韶
班回徙倚危欄望紅日初昇宿霧消
山中醮後一日雨雪仍留山中霧雨溟濛混然
如一氣未分也
香霧回翔八景輿帝觴邀我適華胥戲將餘瀝作零雨
旋有六花飛太虛意恐混淪凝祖氣心疑圓嶠没歸墟
題詩不作人間語呵手殘爐小楷書
登伏龍觀看雪和張權父韻
暖日嘘雲釀六霙一元亭毒歲功成霓裳舞散廣寒殿
鶴氅朝回七寳城决雨會看三月漲屯邊全要萬倉盈
離堆邂逅成竒觀一笑能令萬慮輕
