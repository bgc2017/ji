乾隆四十九年十月初九日奉
上諭繄古帝王御世建極凝庥上有敷錫之君下享康
寧之福洎乎近代史冊尠稱我
皇祖沖齡踐阼統馭寰區仁漸義摩涵濡休養康熙年間
曾舉行千叟宴與中外臣民躋夀宇而迓繁禧誠為
千載一時之嘉會朕誕膺丕緒敬紹鴻圖仰承
昊蒼眷顧福佑朕躬年逾古稀尚能康強勤政惟是斂時
錫福期舉世咸登仁夀著於乾隆五十年正月初六
日舉行千叟宴盛典用昭我國家景運昌期重熙累
洽嘉與中外臣民耆老介祉延禧之至意所有一切
事宜著各該衙門敬謹預備欽此
十一月二十三日奉
上諭眀歲舉行千叟宴原定四品以下官員年六十五
歲以上者始准入宴現在人數已增至三千而官員
與兵丁不同如必六十五歲以上方准入宴則年過
六十之職官不得邀榮者甚多著加恩凡在京四品
以下現任原任各員年過六十者俱准其入宴用
昭普錫春祺加惠耆臣之至意欽此
十二月二十三日奉
上諭新正舉行千叟宴所有與宴之官員兵民年在九
十以上者俱准其子孫一人扶掖入宴其文武大臣
年逾七十者令其自行揣量如步履稍艱亦准其子
孫一人扶掖入宴以示朕優待耆年有加無已之至
意欽此
