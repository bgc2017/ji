欽定千叟宴詩
提要
(臣)等謹案千叟宴詩三十六卷乾隆五十年
奉
勑編洪惟我
皇上斟元陳樞體乾行健會歸有極德合無彊
曼夀延洪固預卜億萬斯年
康強逢吉而品彙含生得沐
盛朝之涵育亦旉與盛長百昌蕃秀熙熙然弗異
華胥在
廷紱珮既多符君奭之銘即蔀屋茅簷歲以百
齡蒙
賜者春官之籍亦縷指不能殫數豈但東都耆舊
僅有潞公晉邑老人惟傳絳縣而已哉斯誠
太平至治之徵也昔我
聖祖仁皇帝以海甸承平咸登仁夀曾以康熙壬寅
詔開嘉宴以千叟為名我
皇上揚
烈覲
光克繩
祖武歲乙巳正月六日
親臨賜宴式繼
前規一時龐眉皓首扶鳩杖瞻
龍顔者計三千餘人仍以千叟
賜名舉成數也亦循
舊典也燕飲歡洽
錫賚便蕃
睿藻先頒頌聲競作儒臣排次成編凡得三十六
卷既恭呈
御覽剞劂
頒行謹恭錄入四庫全書以昭
久道化成之盛美夫草木滋榮根抵盤深人知草
木之滋不知天之功也川嶽流峙亘古貞固
人知川嶽之流峙不知地之力也然則四海
恬熙高年耆耉非臣民之自能夀惟
皇上之深仁厚澤培養而致此夀此(臣)等所以拜
手稽首為
聖人頌也抑
德侔天地者
夀亦必符扵天地(臣)等能勿拜手稽首為
聖人祝哉乾隆五十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
