希澹園詩集卷一明虞堪撰
古體雜言
滄浪操(孺子鼓枻作)
汎滄浪猗毋泊我舟通汗漫猗毋遏我遊彼湛湛猗既
玄以黝物擾擾猗其盍以脩夫滔滔猗吾寧與休孰知
我猗不我為儔歎自取猗從者惟由
釣魚操
瞰滄浪而盤礴閱浮雲之卷舒物悠悠其永逝吾何心
而釣魚
瞻雲操
維蒸之麓兮蔚乎蒼蒼英雲下被兮吾親永藏雨露霑
濡兮焄蒿悽愴嗟親之逝兮其何以往瞻雲之興兮汎
乎高林慨思吾親兮憂集于心烏翩翩兮旦止猿啾啾
兮夜吟灌鬱椒兮徹泉之下泣松楸兮零于宿莽憾吾
生兮茹兹荼苦抱終天兮終古
老子騎青牛像
孰知而傳象帝之先始生八十終言五千度關青牛西
邁不還若有見者乃猶龍然
觀山
山無垢色雲無住心達人觀之其高且深
題栢子庭畫石菖蒲
蹲此於菟直捋爾鬚大嘯一聲風清月孤
朝陽篇(書唐氏子暹祝辭後)
大明隠蒙汜韜韞萬世光三浴一出海盈盈上扶桑發
機遂動息幽眇復張皇融結川嶽麗昭回雲漢章所以
暘谷賓若稽在陶唐希天建至極放勲被遐荒悠悠則
萬聖蕩蕩名無疆孰云時害喪違之靡不忘三綱既淪
斁九法遂乖張斯須浸頗僻終古失馨香餘孽留簡帛
烏得垂衣裳參兩詎無端秉彛實有常暹也父命名欽
哉究元良求之得餘師字之以朝陽鳳凰不世有維時
鳴高岡覽輝用比德景瑞期遠翔文獻乃足徵嘉言斯
孔彰冠禮久已廢請訓獨可尚儼如三加祝賓主迭在
堂虞生鄙何述斐然不知量觀象詠元化稽經陳否臧
希天復希聖質說幾荒茫易稱徤不息君子當自強惜
隂既云哲失道還受傷夙夜審出處悠久慎行藏羣物
豈違忤欣欣樂其昌顛沛造次間撡德其何爽勖哉保
厥始夀考有餘慶作詩以咏歎永矢慎勿忘平旦再仰
察庶幾予匪狂
良苦吟為馬元尋母得見作
水流豈無源草生固有根東風洄驚瀾吹此野燒痕亂
離失母痛割腸難斷恩念如兩慈烏饑號各孤鶱煙迷
太湖渚霜隕吳會門七年一朝見九起萬死魂蘭沼草
復茁尺蠖信乾坤上承高盖旋景入無永昏下憑大載
安轍窮有回轅衣破淚始滅哭絶聲始吞始命苟有逆
終雨不洗冤春暉轉忘憂式復念倚門翻思在離别豈
料俱生存餘懽菽粟具辛苦勿出言我歌良苦吟頑薄
當彌敦
咸林行為楊璽改葬乃祖作
餘杭山前百戰場蒺藜滿道多虎狼黃塵茫茫白日慘
子獨往也良慨傷深衷憤不畏狼虎極目蒼天淚如雨
蒼蒼益高愁奈何腸斷咸林一抔土黃腸下深九仞泉
我翁瘞此今百年朱旛(一作轓)玉節久寂寞黃鸝碧草空
留連回首東吳三百里無限好山并好水誓收寒骨閟
幽函與翁來歸此山裏佳城再卜再刲樹麥飯椒漿好
時祀慈烏還來共栖止慰我生存保終始嗟哉楊公好
孫子人生蜉蝣在天地間關誰復顧生死骨肉恩深固
如此嗟哉楊公好孫子
自畫萬壑松風圖歌贈天台朱秉中梅花巢
天台萬八千丈山桃花久不留人間上當牛斗開天關
仙人幾度招我窮幽攀瓊臺玉闕迥寂寞石橋且滑空
潺湲曾識高人姓朱者讀書縳屋蓮峯下一從畫得龍
馬神龜文走獻天子登天閽天子莫可官歸來老田野
最喜兩兒郎綠髮更蕭灑大者賦遠遊不肯卑微休仲
也誰與儔愛我畫滄洲聊將水墨趣寫此空巖秋鴈蕩
雲連赤城暮瀟湘雨裏蒼梧愁我愛仲也琴傾耳大賞
音南風散五弦為我開煩襟棲烏夜啼秋月墮黃鸝曉
囀春花深君不見畫中絶是琴中趣萬壑秋風滿松樹
應有梅花可結巢隨意青山看雲去
自畫山居圖歌贈宜春朱隠君(字安道地理學專門)
朱侯有隠居迺在宜春間東遊久未已浩蕩忘其還山
川神氣具在眼窮幽賾隠知何限黃河之源出崐崘千
里萬里盤旋屈折支天根自從開闢分九州大噫嘑噏
生氣浮綿延亘接無盡頭奔澎不息入海流海門限水
迴蛟蜃碣石排風駐馬牛從此山川極甌越秦王之石禹
王穴朱侯朝覽赤城霞暮看山隂雪山隂溪中釣魚者
舊廬亦在青城下胷中丘壑渾天成手把風雲自揮灑
窅靄外鴻濛前來龍起伏頃刻真宛然長松古檜亦偃
蹇不似草草生風煙朱侯長相見談笑共刮目脫屨白
石上滄浪歌濯足愛山之癖奈侯酷聊以尋幽畫苑屋
青山隔溪轉白雲就簷宿不短挂猿藤頗長棲鳳竹畫
成送侯當早歸越來溪傍花正飛春山蕨長薺菜肥何
待滿樹風雨鈎輈啼朱侯朱侯此别勿歎惜一飯勸君
當努力但將雞犬深入雲莫管桃花盡狼籍此畫掛向
草屋壁讀書萬卷守勿失從教門前泥潦三尺深深掩
柴門莫輕出
自畫關山行旅圖因製畫山曲
三年不作畫一畫旅愁生家山萬里隔蜀道正難行蜀
高山且遠瞿唐水復險别來記得春水深此日欲去風
塵滿風塵滿如何成都西南愁翠蛾蛾眉愁損人未歸
杜鵑啼血朝朝飛杜鵑飛向何處江南三月春十日九
風雨每同謝眺看青山安得草堂留杜甫君不見杜甫
悲歌一世豪南奔北走何其勞南奔北走何其勞許身
稷契愚且高
桃花畫眉曲
春禽踏南枝新柳拂蛾眉東風一何淺花間聲宛轉君
不見秋烏一夜啼金井裁衣寄遠剪刀冷便是蘇山窈
窕娘愁對離鸞亦斷腸(寄遠一作念遠)
巖居高士圖歌次韻
山高性所樂好山何處無平生樂山夜入夢神遊歷歷
皆方壺浮雲滿空任舒卷把筆題詩傲軒冕長松如龍
鱗滿身風雨年年長蒼蘚結巢絶愛當巖阿平地白雲
如湧波落葉蕭蕭作飛雨自看山中秋色多日夕樵歌
響幽谷啼鳥關關亂林木幾年種术茅公山更弄漁舟
武夷曲山中過慣真脫塵但看日月不記春巖居高士
莫咲我我亦本是青城人自愧長年不歸去遇舜逢堯
竟忘慮一船煙雨在江南畫裏看山真得趣桃花水生
春尚寒西來雪嶺雪不乾出門千里更萬里無緣縮地
何其難
龍眠居士畫馬歌
龍眠居士畫六馬神妙不在曹韓下始信天閑有六龍
毛骨竒權汗流赭鳳頭錦膊獅子花雄俊豈待奚奴誇
騰霜叱撥好頭赤馭氣競欲追風沙超驤一箇玉蝴蝶
蹄如踣鐵眼赫赫直恐翩翩便飛去一點春風正揚鬛
君不見寧王畫馬花萼樓四海八荒無事秋玉面之驄
忽變化開元天子愛之亦莫留迺知龍媒矯矯不世出
自是龍池飛霹靂漢家封疆既混一天馬西來勞貢錫
海宇清平忘戰敵嗚呼海宇清平忘戰敵
瓢隠畫歌
溪上昨日風雨來溪上船子衝潮回白鷗微茫波島嶼
綠樹恍惚迷塵埃煙昏氣黑夜滂渤石梁茅屋多傾頹
壺公畫裏何悠哉寫此世外之蓬萊弱水不渡良可哀
朱澤民山水歌
江山青青江水綠市上何人吹紫竹避暑宮前不見春
落花滿地遊麋鹿千古江山列畫圖朱侯解寫咫尺煙
模糊扁舟依然在洲渚應可自此歸五湖昔人去者今
有無昔人去者今有無
張商畫竹歌
洞庭張商愛修竹放筆從衡寫千幅世上今無玉局翁
胷中自有篔簹谷黃金易成金錯刀石室灑灑生秋毫
鳳凰飛去空寥寥張商落墨何其高
踏車謠
一春多風復多雨田頭踏車最辛苦去年種田田無收
還租賣却牛一頭今年城西盜賊起北巷南村盡燒毁
城頭土崩日夜修壯者服役老者憂晨食糟糠每忘晝
妻子長饑面皮瘦公家喫酒呼歌奴不念私家租不敷
公家若念農家苦水澇祈晴旱祈雨
古意
秉燭夜何長芳筵惜春暖鶯花已驚曙東風雜絃管還
念戰場人冰花䥫衣滿
朱叔仲山水引為鄒生作
看山朝不飯畫山夜不眠西蜀書生有此過傅癖呼鐙
索酒忘青年東吳朱家叔仲子愛畫更覺入骨髓清晨
起來頭不梳快展溪藤撥秋水長年買船上會稽耶溪
雲門隨所之越人煮海競取富孰肯相逐探幽竒歸來
自喜胷腹飽磊磈峥嶸揮不了東家幀子高丈尋落筆
唯嗔煙嶂小鄒生拜揖長衣裾得畫一紙七尺餘就中
䫉得戴安道一丘一壑松兩株前年我亦畫匡廬還有
松巢安讀書昔年李太白最愛雲端蕖焦桐不著童子
抱先生自是乘籃輿仙人自在第九叠牧豎樵夫皆可
居朱叔子鄒陽生世俗那辨關與荆齊君不好瑟王子
自吹笙何當與子坐待海晏風塵清更作崑崙頂上行
紅梅引次韻壺中老人一咲
羅浮山下春風來嫣然一咲梅花開東君底是愛顔色
玉容重著胭脂堆要令姑射朝天闕丹砂炯暎肌膚潔
天人自是實失驚空谷何年見清絶又如二十飛瓊春
酒醒絳紗籠玉尤分明夭桃繁杏便麄俗紛紛豔冶徒
相争暗香不斷流丹髓三咽令人銷鄙俚莫言春半不
耐寒飽浥冰霜不知幾吾生痛飲自得師對花爛醉高
陽池朱顔顧我每如此壺公壺公如何鬢成絲顛倒笑
我為花楊酒巵
鶴瓢
青城黃仙師四海遍行脚東觀滄溟萬里餘到時兩髩
秋蕭索手中常持一鶴瓢言是太古開花萼偃蹇渾無
斧鑿痕分明洞有煙霞爍青田一種至今無溟渤崑崙
任抄掠一從箕泉遭棄置便向華表為棲托自入行囊
不計春長懸日月同飄泊彈絲或奏太古調只與此瓢
相對酌醉將北斗挽天潢肯把此瓢分兩勺君不見伯
牙絶弦無知音卞和獻璞遭殘虐世間俗子眼眵瞎有
耳徒能聽管籥安知老大葫蘆生小摘乾坤自成噱林
屋洞口種橘李山人平生讀書得真樂自是西周老&KR1334;
姓抱一沖虚豈彫琢仙翁亦是無懷民大道迥出羲皇
若禹穴南來一邂逅握手談笑如識昨許以此瓢今可
遺臨别要即重然諾謝之拂袖去意若全落魄山人得
之不敢卻左懸右佩貯靈藥有時挂向青崖間脫屣捫
蘿坐盤礴月明遼海夜生寒夢繞秋空雙足躩邇來作
者歌鶴瓢競說山人瓢不惡長歌短句我亦有雨露雲
煙詎穿鑿我歌不鑿瓢愈竒山人之名愈充擴李山人
莫驚愕我亦青城丈人客昔年西來覺丘壑幾逥晞髮
太華顛至今尚負山中約瓢乎瓢乎爾知否一夕風高
起朔漠瀟湘洞庭木葉落爾今不蔓縱為瓢徒向人間
受纏緡何當從今只化鶴何當從今只化鶴為我戞然
飛鳴一萬里長風浩浩翔寥廓
為季丙卿題衛明鉉所畫咒錢出井圖
神仙好幻術驚世更駭俗笑移天地入壺中大塊輪&KR0818;
等珠粟葛仙鍊丹世所傳咒錢出井飛上天長生久視
亦已矣此事一說經千年衛君亦是丹邱子與我論交
脫生死昔年學仙差可耳雅好樓臺今畫史孤雲處士
騎鯨去文皇欲官挽不住霧帶雲裾盡屬君草草落筆
成天趣季卿何由得此圖卻寫仙翁鍊丹處井氣空明
泄海寒丹光錯落闚天曙蝦蟆秋飛老桂輪子規夜呌
長松樹季卿父烈丈夫年過五十山澤臞手援神農之
百草口誦軒轅之古書回生起死奪造化隂德邁種為
菑畬膏肓二豎為哭泣何物五鬼能擨&KR2023;一道澄江自
西下十年賣藥留東吳花飛苑樹秋霜薄葉落江楓夜
雨疎每尋翁生說烹煉更得果老稱名譽只今又逢東
海上咫尺蓬萊隔煙浪便持此畫問安期舉手人間謝
塵坱
題王叔明為瑛上人所畫松亭雅集
仙人王子喬吹笙度人世天目山前騎鶴來五彩虚空
畫無際岨崍岡頭十八公恰在已公茅屋東要予賦詩
請莫咲石上精魂今古同
題大癡道人黃子久畫關山叠嶂圖
老癡作畫便癡絶畫山畫樹畫若鐵想從憶昔少年遊
飽在燕山度霜雪重關複道壓層巒萬水千山咫尺看
只今無復黃知命脫去人間行路難
鑑湖春曉
越王城南看春曉湖上好山青未了誰採芙蓉落鏡中
翠黛蜿蜒如可掃賀公歸來酒滿船幽花網戸春娟娟
手招南風鳴五弦鸞沖鶴翥今千年
題錢舜舉畫蠶桑圖
桑中鳴禽巧如鴂吳娘養蠶夜不歇暖雨寒風惱殺人
政是江南三四月苕溪遺老白髮翁畫蠶畫葉搖春風
千金難買吳娘笑故寫生枝椹子紅
題顧定之竹
錄事官常州政是太平日想得鳳凰枝掀髯揮彩筆直
節應承雨露恩五色芝雲護子孫而今飛向閩南去搖
蕩春風化墨痕
題王元章梅
髯君畫梅若天造冰雪肝腸屢傾倒騎驢曾上燕南道
罵人不識梅花好囊空無錢遂歸蚤把酒對花心懆懆
夜半歌呼發酒狂縱說花王被花惱江南三月春風顛
柳絮梨花不堪掃雪罨枝梢頗綴繁那似山中昔懷抱
憶君誓不委露草若欲尋之畏行潦聞道關門空讀書
十年不見今應老羌笛吹時不下來而今正合窮幽討
君不聞咸平處士骨枯槁白鶴翩翩度瑶島
山居圖
野人愛山披此圖芙蓉秀色如匡廬莫知昔人結巢處
雲松千尺今何如隂崖瀑花落飛磴冷煙石髮生雲梳
仙家别自有天地迺見樓觀皆瓊琚淋漓&KR1043;洞元氣濕
衆木一脫秋風疎石田得鑱良可鑿縛茆便約幽人居
吾鄉青城千萬里山可樵而水可漁别來不覺幾更改
兩烏巢樹還愁予祗今浪跡縱萍梗仰觀頫視空趦趄
何當歸來老其下白日躬畊夜讀書
愛日堂為於和仲賦
於君之家臨具區躬畊把釣何勤劬爰作新臺奉親樂
嬰啼拙舞將驩娛知君綵衣常自著匪獨樂爾怡妻孥
上堂朝夕具甘旨列以羔豚兼蓴鱸稱觴願親百歲夀
無由駐目忘朝晡長年樹桑隂滿戸林中夜夜巢慈烏
服勞恐辱子事盡生祥下瑞天理符君不見東家萬厦
畜有餘生兒二十不讀書崇朝街裏調鞍馬不肯堂中
問起居又不見西家有子懷明珠十年辭家遠遊去天
下豪狹相奔趨白髮之親雙眼枯令名既失身受汚於
君於君非爾徒於君於君非爾徒
贈筆生施廷用
苕人藝者多藝筆馮陸當年稱第一馮陸之前尚有人
柯山之徐世無匹貞元朝舊王孫憶昔被詔遊帝閽白
玉堂中留補衮馮也陸也此日具藝皆其掄玉堂仙去
馮陸苑遂有時名落人耳後來温生楊生皆擅場鄉里
而今有孫子幾家有藝如有田侯門曳裾筆滿船沈生
兄弟懶歸去更有施生争後先施生施生良獨苦一棹
江湖正風雨雪滿頭顱塵滿髯過我煙江闔廬浦吾儕
自顧非華陽奚足為爾分強良聊復臨池掃硬黃雲煙
脫手生光茫快馬追風忽當陣銛戈利劒森交張跳龍
卧虎畏顛素便欲掇出參鍾王甫知老髯絶藝得精法
差可辟易數輩又于馮也陸也相翺翔宣州兔越州竹
慎勿貪書瘞筠簏竹已廢萌茁兔亦飽狼腹春管秋毫
取次生應待山中氣清肅作歌贈君歸計促不足傳人
喻珠玉重來過我煙江曲為君展破鷗波綠
成都使君王季野席上次韻奉呈櫓巢初菴雲
林元素子素諸公
隠者分湖住高士雲林栖蒹葭散汀看鷗去桃花隔屋
聞雞啼每同杖屨踏春隄詩筒酒榼前後提公子風流
乃相愛縷引嬋娟生靉靆纖歌細舞交驩從翠璫玉珮
花蘢䓗蘭亭之下暮春會飛觴列坐千載同莫訝眉山
長帽翁高談雄辯顔酡紅頹然自謂謫仙侶欲舉萬象
超鴻濛月丘子陶朱公人間歲月駒過隙不飲莫待兩
鬢成衰蓬君不見東風曉作梨花夢白雪飛來已半空
贈星史汪清溪
李白有竒句汪倫多好情我無朱紱戀子得清溪名清
溪在何處白鷗長與盟日夕再扁舟卷舒一絲輕慣識
魚鳥性都忘風雨聲年年使槎到夜夜天河清誰將支
機石更問嚴君平列宿二十八五緯相從衡車杓轉極
垣兩眼俱分明客星到何度乃復逢長庚遇子練其間
呼我安期生我本漁者徒廿載江湖行桃源窅難覓馳
逐天下共昨從西川來要掣東海鯨風波猶&KR1043;洞海波
不遑寧不見賀季真把酒來自傾人徒咲放曠自足安
欣榮固窮豈求達但醉不用酲樂天復何疑陶公乃歸
畊為子歌蘭枻聽我歌濯纓
畫鶴篇(為陳生介賦)
伊誰畫此鶴千載遺陳生飄飄有仙氣相顧移蓬瀛高
吭修脛若長鳴磊落昂藏睥太清思凌霄漢不飛去若
有待者台階平羣真昔朝上帝所鬱羅蕭臺隔風雨鸞
驂鳳馭自鈞天却載瑶笙來下土寥廓餘音世罕聞聾
聽瞽辨徒紛紜南嶽真人既旋邁五色雲霞散華盖碁
聲一響闌干空人境皆非城郭在自脫紅塵世網中直
來玄圃滄洲外陳生一從魏伯陽上虞學道期翺翔栖
真笠澤瑞雲觀長對此鶴懸齋房坐讀參同玩周易造
化機關洞探賾乃知薛公畫向通泉壁十一通靈今絶
跡故為此鶴成愛惜孰云道士青城客久欲歸赴玉局
奕但留壁間箭一隻海塵茫茫薄日色何天一方來歎
識便沖碧落萬里展雪翼圖南不使鵬先得
分題賦得任公釣臺送王允剛歸義興
(任昉字彦升蕭梁時嘗為義興守)
任公有釣臺陽羨西門道六朝去已遠一守稱絶倒無
事每蕭閒於焉事幽討惠政實已多昔民仰蒼昊至今
釣遊處水清山亦好雲天日為旗野樹春如葆魚鳥識
風流江山見文藻王孫遠遊歸悽迷思芳草壯氣溢前
修我當論懷抱出處可探竒有志莫易老
海上丹房聫句
予與東海生俱僑練水一日汎舟自楓村塘過葫蘆
灣轉桃丘尋欲觀海抵夜月色良白宿崑浦仙丹房
仙好竒樂飲酒吟咏要予二客聫句記一時遊會焉
予愀然曰昔人慨光景於鷦漚蜉螟者有遠遊餘響
之悲今吾與子遊子言殆天啓也非耶于是三人倫
屬各賦偶語共得字凡六百四十為韻六十有四句
百二十有八命篇曰海上丹房聫句仙者錢巽字公
權客生阮孝思字維則予乃青城山樵虞堪叔勝也
時強圉協洽九月望日堪記
秋高候海月夜宿丹房清(堪)紫氣動瓊戸白光搖素楹
(孝思)霜凝萬手杵火伏三足鐺(巽)煌煌豎玉井爛爛連
赤城(堪)變合鉛永髓交媾龍虎精(孝思)所以霛毓秘服
之身形輕(巽)三花常結子一胎忽騰嬰(堪)後天竟不死
終古真長生(孝思)孰云邁周&KR1334;政為凌商彭(巽)乾坤大
莫測日月慳其行(堪)大椿閱春秋微蟲嘯昏明(孝思)造
化幾不息循環互相成(巽)天淵一飛躍韝冶徒煎烹(堪)
道體詎割裂名言孰紛争(孝思)超然萬象表蕞爾羣目
盲(巽)扶搖鯤鵬化&KR0008;欿蠅蜹營(堪)疇能較巨細何用嗤
辱榮(孝思)安期既遯世魯連亦逃名(巽)飛度海水弱鞭
驅石梁平(堪)完完白盤上灎灎金波傾(孝思)犀光微照
耀怪狀畢露呈(巽)鼇戴湧兀宇鯨奔觸喧轟(堪)霛鼉雜
魚媵舞若唯能獰(孝思)蜃吐起氛霧豚噴飛沫霙(巽)鮫
呈綃錯落蚌獻珠熒晶(堪)一一蒼螭立雙雙赤鯶趟(孝)
(思)何物比目鰈況爾丫頭&KR0008;(巽)鼈甲竟六縮鰕䖳難獨
撑(堪)飄颻駐羽節的皪蜚珮瑛(孝思)琴生躍鯉出王子
跨鶴迎(巽)龍琯碎碣石螺觥吸滄瀛(堪)放此寬大量解
以無何酲(孝思)劃然悟忘返歸歟咏遐征(巽)既御鴻濛
氣當作欸乃聲(堪)謫天本竒術縮地若偶抨(孝思)跼蹐
頃步勢呼吸萬里程(巽)坐我已機席咲子猶庭閎(堪)葳
蕤覆肺盖踊躍鎗心兵(孝思)齒鼓擊訇坎音鐘叩噌吰
(巽)婆娑&KR2254;以髮傲兀瞪而瞠(堪)微吟澁莊籟獨繭繅媧
笙(孝思)鏦琤間金石雰霏亂璣珵(巽)䥫畫逗溜壁牙籖
響風棚(堪)驚蛇逐毛穎飛虹捲陶泓(孝思)萬卷在手破
五車於腹盛(巽)鬼谷應蓍策羅浮證棋枰(堪)果有奕局
事豈無高世情(孝思)室劒商鏤繡囊琴蜀錦頳(巽)得趣
始破絶有神終合并(堪)蒸鑪螢焌焌茗釜蠐嚶嚶(孝思)
銀絲過行膾瑪瑙重出&KR0008;(巽)神棗異桃核仙芝類蓂莖
(堪)瓜開犀落瓠榴破珠傾櫻(孝思)紅擘爛於火青剖圜
若纓(巽)丹分盎大橘殷對合抱檉(堪)魁杓落睒睒蒲牢
發鈜鈜(孝思)齁鼾總辟易猛省渾&KR0008;&KR0008;(巽)藥兔罷秋搗
窗雞候晨鳴(堪)霜結鴛頸瓦燈炧鴈足檠(孝思)舞興憵
憵起俠氣衝衝横(巽)客豪思横發童倦嗔屢賡(堪)冥搜
入古差狂歌錯鏘鏗(孝思)啁啁泣魍魎呱呱呌猱猩(巽)
真令東方白盡使鬼神驚(堪)
希澹園詩集卷一
