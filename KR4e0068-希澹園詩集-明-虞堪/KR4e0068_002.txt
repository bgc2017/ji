希澹園詩集卷二明虞堪撰
近體五言
鼓枻
蘭枻鼓清流獨悲江上秋屈生常悃欵漁父亦遲留斑
竹涵清淚滄江沒白鷗釣竿斯可寓隨意泊吾舟
與呂志學夜坐
坐待西齋月論過上夜春亂離方促膝狹窄(一作逼窄)豈容
身一劒風塵際十年江海濱黃金難鑄日白髮謾催人
送陶元庸歸吴覲母後遊越依李開府
擾擾越城路搖搖吴水春自嗟淪落客又送遠遊人挾
策長憂世謀生獨為親輸君談甓事更向鄴侯陳
送馮令之官烏程
好去烏程令間關白髮新五弦應得趣一劒只全貧湖
水家家綠桃花樹樹春幾番兵燹地天復惠凋民
送趙生航海之京
之子天邊去遠遊滄海中蓬萊十日到雲漢一槎通夜
静應瞻斗秋高定轉篷慎聞堯治語歸慰釣漁翁
李士賢檢校使吳
使者來吳日多君屬後車全家當國難孤直保民餘秉
節心仍壯揚名信不虚懷忠獨憐孝珍重史官書
送相德謙之越
世路一何艱風塵戰血殷送君闔廬浦投客會稽山戀
闕頭添白尋親淚復潸臺中論前績刀馬豈容閑
寄魏秉中表兄
海上魏公子風流憶漢貂别來良契闊時節竟蕭條歲
暮滄江遠天寒白鶴遙艱難慎行處吾欲老漁樵
重寄
客厭吳江冷誰歌蜀道難風塵應阻絶歸計且盤桓臘
雪明殘夜梅花耐薄寒慇懃囑毛穎聊以報平安
寄南潯潘隠君草堂
湖頭隠居好竹樹日蕭森對酒花當面焚香鶴在隂青
山應似舊岐路只如今潘令思吾否高情足謾吟
柬倪季敏南墅隠居
季也端脩士高閒獨閉門桑麻深雨露雞犬自朝暾設
以南州榻陶然北海樽何時覓漁者相逐到桃源
寄鄧高士
海上玄真子能詩似謫仙從來披鶴&KR0769;長上釣漁船袖
有雌雄劒囊無子母錢一壺春自足應不問先天
寄徐生兼柬廉愚谷上人
之子病來久緣情多苦吟經旬不會面鎮日廢彈琴雨
過江澄練梅酸樹合隂文殊應在座摩詰好論心
贈周可久
漂泊風塵際相逢湖水潯繄君正哀憤而我且狂吟禾
黍感行役蓼莪思孝忱憂來無復道端處和鳴琴
贈瀞天鏡講師
予渡練川寓于大報國圓通寺寺有大藏道場請師
主席師錫自雲間適至等謂轉大法輪鼓鳴螺震廣
闡宗風增輝佛日者矣我今有分得與見聞踊躍喜
懽遂成讃嘆
義天本無際心鏡奪方諸白月離滄海清風下太虚扶
宗譚般若演教契真如龍象朝朝集松堂響粥魚
次席帽山人王原吉韻贈石林上人
石林峨海刹傑出大方家說偈缾飜水看經席散花秋
聽潮信急夜坐月痕斜借問窮源客曾乘幾度槎
用唐綦母著作留題龍興寺詩韻贈長老閒公
白雲
西蜀竟忘歸東林自掩扉百年純白髮獨著舊緇衣閱
藏心源淨安禪鼻息微天花如雨下無箇著空飛
王使君季野飛雲樓讌集
翠黛生微暈闌干下夕陽亂蛙喧鼓吹芳草滿池塘歌
按黃金縷詩傳錦繡囊焦桐誰自弄還問蔡中郎
趙生席上
清明纔過日踏雨到君家列坐新行酒比鄰始種花牆
頭紅窈窕杯面綠交加歸騎寧扶醉還人插帽斜
夜雨水竹居聽彈筝
繁溜響簷牙深堂静不譁坐來聽夜雨歌起酌春霞燭
小銀花墜筝低玉柱斜俄聞關塞曲飄忽思如麻
旅館與陸季宏對榻
旅榻聯宵話心期一寸冰春風欹玉樹夜雨落寒燈世
事嗟餘耳人情見武陵男兒四方志搖落豈無憑
讀陳天倪處士傳有懷其子惟寅惟允
惜别經三月相思寄五言風塵淹逆旅煙樹鎖離魂行
處松楸晚吟時烏鳥昏臨文憶前行重為洒啼痕
中秋湖上看月
中天今夜月爛照五湖秋玉樹懸虚静金波入漢流間
關南北路浩蕩(一作牢落)古今愁欲踏仙槎去凌空賦遠遊
九日與鶴齋真人飲堅上人東樓次韻
樓臺超有界風月到無邊說幻難逃佛憑虚已是仙玄
洲生碧草淨土出青蓮我愛杯中物來隨社裏緣
十日對菊
撚花悲節過無酒愀無懽客裏情懷惡江頭風雨寒揚
雄空識字陶令苦辭官荆璞應難抱牙琴欲罷彈
十月十七夜舟中作
江漢月輝輝孤舟一夜歸白沙魚聚火清露客沾衣櫓
約寒湖響鷗聯宿鴈飛人間成底夢吾獨轉忘機
湖村夜泊
歲晚過湖邊緣村夜泊船數家餘破屋幾度斷吹煙病
犬驚籬罅饑烏呌樹顛問津無處所寒月照人眠
潯南書事
偶即潯南地川原路欲蕪老翁行乞食稚子幼還扶未
放開河卒猶差守戍夫為農那可卜愁我在江湖
澄江季丙卿留飲客邸
一勺錢溪水半年澄客心風塵增感慨山水倦登臨處
處羣遊在林林衆木森持杯騁懷思還沛聽佳音
謾興
避地藏吾拙衡門常自扃豺狼時擾擾風雨晝冥冥海
上琅玕折山中芝草零如何秉干羽不見舞虞廷
江村漁隠
微茫煙水窟窈窕野人家屋裏容書几門前著釣槎桃
花春漲漫桑樹晝隂斜欲問玄真子栖遲幾歲華
次韻沈仲說洞庭秋晚
時花媚秋色落日澹晴輝橘亞丹楓樹江分白鳥磯圍
碁應遁跡把釣或忘歸謾道因詩瘦高情深翠微
寄朱叔重畫山水卷
婁東朱叔重滿卷畫雲煙過越乘山轎歸吳放野船危
峯蒼鶻上遠樹白鷗前每愜幽尋意題詩為爾賢
題陳松巢畫
秋山殊可愛畫此似匡廬九叠青厓峻萬株紅樹疎筍
輿陶令入蓮社遠公居何日風塵静松巢好讀書
登大覺寺琳公鑑湖樓
談笑寶樓開湖光劈面來浮雲空翳檻明鏡若為臺野
鳥銜花去潭龍作雨回坐參真法境無意想蓬萊
題文殊院壁
文殊蘭若舊珠樹網羅交殿古餘獅座林空見鳥巢天
花時作供野菜日充庖忽憶香山語令人願結茅
昭明寺暹上人房次韻題壁
脫俗經雲壑尋僧到竹房林飈發虚籟潭影落天光淨
觀禪心寂清齋道味長南山寺相對結屋好隣傍
題暹上人可賦軒
祗樹給孤園當陽闢小軒天空澄際月海淨浴晨暾霧
隠南山豹風傳後夜猿憑高殊可賦觀妙亦何言
遊宋胡少師横山福夀蘭若次韻書壁
每到横山麓都違濯世氛僧留夜聽雨我自日看雲歷
歷前朝寺桓桓給事墳凄凉莫嗟感竹帛已傳聞
留題横塘般若寺
西郭横塘寺開門對越溪潮生滄海近雲起碧山低浮
世驚前夢迴廊覓舊題重懷先太史曾共白雲栖
昔先太史與白雲閒上人憩此今三十年矣
而壁間遺墨尚新瞻仰徘徊不勝流涕因賦
此以識歲月云
王明仲聽雨樓賦
華星不可摘飛雨若為聽忽暝翻巴峽兼秋響洞庭甲
兵連夜洗絲竹暫時停幾度銷銀燭沉思賦窅冥
南城祚真精舍寓宿呈希哲二公
塵世竟忘情還來訪惠明一燈懸夜榻萬竹起秋聲虎
嘯風連屋烏啼月滿城坐忘渾不寐相對話無生
宿堅公房詠高麗石琉璃
石燈如仰月雲截水光寒不為山靈秘應從海若刓中
虚長寂照表淨即空觀絶勝青黎杖寥寥伴夜闌
對雪
碧落瑤花滿分明屬化工江山如畫裏天地只壺中瑞
應三番白春無半點紅原頭踏芳草遮莫待東風
白雲為閑上人賦用鄭子封先生韻
一片復一片應無去住蹤悠揚輕似羽變幻儵猶龍寶
月同瞻海青蓮别見峯若招巖畔宿飛散下堂鐘
山居次韻(六首用起句題)
山居何所有簷竇過晴雲霛物尋常見塵囂絶不聞花
關蜂作陣松逕鹿成羣莫怪尋幽約長來避俗紛
龍山宛若龍飛舞出羣峰霖雨終須作閑雲或可從蕭
條何處寺隠約數聲鐘儵幻聽經去天花雨九重
雜樹帶雲栽林間一逕開好鶯鳴不絶獨鶴去還來密
蔭生青靄閑花落紫苔為吟清晝寂撡几數徘徊
勝絶為人誇山中宰相家琅玕皆翡翠金彈是枇杷玄
圃生竒玉丹爐養嫩芽熟知方外事不比世間奢
乳燕定新巢翾翾過柳梢自來簾幕下不墮網羅交細
雨迷南陌飛花接近郊主家貧好在破屋任人嘲
好山看不盡一望一番登崖險森如戟泉甘冷若冰鳴
鐘傳下界著屐上高層不是石橋客何由識老僧
送周伯昂兵革後歸義興
城郭已皆非人煙觸處稀莫言前度事但得一身歸妻
子全當喜鄉鄰在可依孝侯還有廟再拜勿歔欷
飛雲樓春夜會飲聯句
樓外雨蕭騷如何慰寂寥(在)畫闌昏正倚朱履夜從招
公子開東閣(敏)先生莫後邀熊徵恊呂望鳬舄佇王喬
(堪)自尚虞卿璧誰吹伍子簫玉壺承酒酌(在)銀葉藉香
燒亹亹襟懷豁飄飄氣宇驕(敏)過秦人罕論識趙客難
撩文脈如泉湧(堪)詞源若海潮每歌青玉案長想赤闌
橋(在)就醉翻金縷相期折翠條煙霞同嘯傲(敏)汗漫及
漁樵酒勝春衫薄詩成蠟蠋銷(堪)悠揚通蹀夢瘦損過
蜂腰最喜相鄰近(在)惟憐失路遥幸因投契誼何以答
瓊瑤(敏)瑟瑟低簷溜冥冥動斗杓結歡得知已端不負
春宵(堪)
絶句
滄波
滄波眇碧落蘆葉生秋風一船不結纜長嘯月明中
舊筝
雁逐暮雲斷蟬驚秋夢寒蕭條關塞曲不復和愁彈
詠異石
吳人朱叔重善繪畫嘗遊石堰山遇方士授異石玉
色清潤如鑑如屏雲白山青趣若天造要予詠之
觀山有竒術捾此天地根白雲飛不去一片玉渾淪
寓目
天遠水復遥白鳥獨長往當從息機人發此天際想
海岸圖
海岸水西流看山正倚樓迢迢煙九點笑指是齊州
題醉李太白圖
汗漫魚龍窟消搖虎豹關死生渾託醉何獨夜郎還
題列子乘風便面
昔者列禦寇泠然禦其風方諸徹秋水乃今見猶龍
題青山白雲(四首)
幽人卧春曉四山雲氣迷閉門(闕)呌殺護林雞
人家青樹合僧寺白雲封誰共詩翁坐夕陽聽晚鐘
我愛山中住山中秋復春白雲長罨戸來往斷無人(一作)
(獨樵人)
窅窅一帶山沈沈萬林樹著我静者心獨得看雲趣
題柯參書竹(二首)
秋風來蒼梧白月下九疑不見湘夫人一枝空淚垂
海上青琅玕曾持天上看蕭條風雨夜誰拾鳳毛寒
題倪元鎮畫竹樹
个个竹弄雨丫丫樹撑煙還教來拜石癡絶伴清妍
題顧定之畫出牆竹
莫咲虎頭癡偏憐鳳尾垂粉牆遮不斷翠雨濕多時
題朱叔仲所畫青山白雲横幅
山青綠樹深白雲更多少憶爾越中行揚帆看春曉
題陸季宏畫碧桃花
飛去三千里開過幾劫春此言誰解得還汝日東人
為立上人題雲山欲雨卷
白雲不作雨作雨但霏微長罨青山路唯教翠濕衣
題陳慎獨畫
菉竹在坡陁兼葭隔洲渚咫尺雨中秋披圖謾愁予
美人撲蝶圖(所持扇上有諼草花)
雙蝶忽飛來撲之意偏好繡扇著春堤恐汚宜男草
六言
吳江
三高祠前流水五湖煙外孤篷楓落吳江夜冷高情都
付漁翁
靈巖寺
響屧迴廊何處來尋陳迹都非日暮疎鐘孤起白雲巖
下僧歸
姑胥山
不見舊時臺榭空聞千古風流滿地山花落去幾番麋
鹿來遊
横塘
越來溪頭暮雨姑蘇城外横塘黃帽就船炊飯綠鬟隔
岸鳴榔
盤門
南兩廟前霜栢闔廬城下寒潮風雨扁舟經過傷心無
復吹簫
石湖舊苑
望湖亭子凄然不似當年風景畫船空載梅花誰唱暗
香疎影
題畫小景
綠水金塘馬徤青山紅樹鳥鳴策策吟鞭遠指濛濛花
雨新晴
題巖壑孤舟圖
我將投棲巖壑愛此松蘿絶塵欲喚滄洲艇子不知黃
襖何人
題朱澤民書釣圖
汎輕船兮釣渚歌滄浪兮自取不知所讀何書竟相忘
於魚水
題顧定之二篠
匪闒翣之老稚伊飛飜之羽翹戾九天之披拂遲一氣
之扶搖
希澹園詩集卷二
