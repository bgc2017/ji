栢齋集别集類五(明)
提要
(臣)等謹案栢齋集十一卷明何瑭撰瑭字粹
夫號栢齋武陟人弘治壬戌進士官至南京
右都御史諡文定瑭篤行勵志其論學一以
格致為宗集中送湛若水序謂甘泉以存心
為主予以格物致知為先非存心固無以為
格致之本物格知至則心之體用益備其生
平得力在此故當時東南學者多宗王守仁
良知之說而瑭獨以躬行為主不以道學自
名復留心世務如均徭均糧論兵諸篇皆能
深中時弊雖其文體朴質不斤斤於格律法
度之間而剴切詳明不支不蔓猶存弘正以
前規範與巵言勦說者流相去遠矣集凡文
十卷詩一卷為嘉靖已酉鄭王所刻又有所
著陰陽樂律儒學管見則趙王摹印以傳目
為栢齋三書今别行於世云乾隆四十二年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
