柏齋集卷十一
明何瑭撰
自序
予髫年得杜律虞註讀之愛其高古顧以方事舉業力
不能兼棄去弘治甲寅客有示予以郡處士王錦尚絅
所作詩數首喜其清新可愛迺作二詩貽之因與倡和
明年而尚絅物故予不復作詩又明年而通渭王老先
生來守懷慶雅好吟咏或以予名薦迺作二詩上之然
而非所樂也再明年先生以外艱去任壬戍予徼倖登
第復幸與天下名士讀書翰林迺復留意學詩未幾有
感遂不竟學後雖濫竽詞職之後時或應人之求有所
述作然終不能工也故俱不存稿邇來二十有四年矣
追想所與倡和贈寄諸友死生離合多不相見暇日因
追憶舊稿僅得若干首錄之時復觀省以存友誼至南
京以後所作則隨附於後蓋以備他日之遺忘云耳詩
云乎哉嘉靖四年四月十有八日誌
擬古
獨漉篇四首
獨漉獨漉水深沒轂不畏沒轂但畏車覆
獨寢中夜涼飈襲襟不能告人祗傷我心
洪水湯湯神禹既導槩云自天誰宅四隩
龍惡可馴虎猛可刺豈其無方使我心瘁
五言古詩
入院言志
幽邃隔塵境崢嶸鄰帝居庭槐鬱青翠窗竹蔭扶疎翦
緋花傍檻漱玉泉遶除睠惟翰苑清奚翅夏屋渠簡拔
幸見收進修敢云徐趨隅咨問頻對床切磋胥蒐玄繙
五經考古研六書綺麗戒浮薄淳樸返古初聖賢果何
人追逐疇止予惜哉歲華晩日月催居諸邈矣吾道大
滄海連歸墟仰瞻際乾蓋俯視蟠坤輿一得遽自滿何
異井底魚風高鶴夢驚天空鵬翮舒行藏有矩範禄位
慚素虛去去王屋山翹首承明廬
冬日雜興四首
重衾不成寐展轉冬夜長神疲一合眼忽已升高堂衣
裳問燠寒拜跪陳酒漿夢覺雞亂啼渺然天一方草芥
視天下感念焚中腸却憶過庭訓兒當佐虞唐
故鄉千里餘夙夕夢見之門巷宛如昨鄰里亦不移親
朋喜我至談笑相追隨情長苦夜短夢覺恍惚疑諒無
離魂術所見知是非徘徊顧庭宇默默坐如癡
歲暮霜霰滋朔風驚戶牖延觀天地間無物不衰朽松
柏雖堅貞顔色亦非舊玉衡指孟陬睠焉回我首
五岳柱四極衆山難比崇春夏泄化機澗谷披青紅霜
雪任刻轢嶻嶪蟠蒼穹天地有正氣令人豁心胸
哭季女二首
我昔自外歸三女中門迎心知非男兒聊得樂此情季
者尤黠慧恩愛鍾平生云胡遘一疾性命倏焉傾旅葬
給孤園煙草縱復横歸來枕書卧歴歴舊音聲起覓無
所見淚下沾襟纓
女死未及殤其母晝夜啼痛念父子恩亦復為酸嘶叩
門來知己慰釋巧言詞有生會歸盡夀夭理亦齊傷生
遺親憂過哀豈非迷攬涕謝訓言仰視白日西安得千
斛酒終朝醉如泥
得友人書二首
晝寢驚叩門滿耳聲剝啄開門見鄉人新來自河洛䄂
中出短書云是故人作開緘見故人反使心腸惡栗夫
家屢空致中體如削元善雖無恙煢煢形影各離索感
此時同遊念前約沈吟久無言矯首歎寂寞去年致中
亡今年栗夫死灑淚向蒼穹吾道真已矣
送方士六首
先生覃懷來復向覃懷去悵望難久留離魂杳烟樹
憶昔讀書舍寄在蓬萊宫長松掛海月短草留春風
同窗四五人肝膽如一身雖存經濟志亦與雲蘿親
先生時來過談笑共抵掌赤水涉波瀾玄珠譏象罔
别來三年餘相思空寄書死者不可見生者猶離居
歸時見故人為問平安否紫氣映冥鴻夜夜頻回首
鶴舟
君家有鶴舟泛泛江中流停橈丹鳳山鼓枻紫麟洲欲
濟沈溺人撐到鳳池頭世事不可意歸棹難久留我家
有虚舟飄飄河内浮東風亦漂蕩邂逅暫夷猶常恐波
浪生命與蛟龍謀子去我所羨我留君不憂解纜未忍
别題詩記綢繆再會未可必相憶商聲謳
贈方矯亭
末世重功名古人崇道義趨向一以殊此取則彼棄孰
知方寸中本是經綸地卓哉矯亭君盛德愚所庇再拜
治心篇賢聖可同志
和暑中韻
把酒對同心推窗見庭樹大化恒寂寥枯榮自來去
七言古詩
楚昭王圖
闔閭甲戈中宵起雷鼓喧轟震千里桔橰火照楚王宫
倉皇逃避浮江水中流風起生白波黿鼉出沒蛟龍多
小船重載懼沈溺君王淚下雙滂沱王弟王妃並王子
疏者下船誰可使君王手扯介弟衣儲宫相逐慈闈死
嗟嗟薄俗不堪陳兄弟何如妻子親忽見畫圖驚往事
小詩吟罷倍傷神
琴溪宅分韻得紀字
國子先生前太史大暑開筵梵宫裏南風生涼差可喜
况有冰漿浸寒李飲酣執盞逡巡起一語相期誓終始
諸公盡是天下士瀛海散仙安足擬人生百年風過耳
願竭丹心報天子名垂萬古無泥滓莫笑狂歌同下里
四美二難聊用紀
五言絶句
錢生墳前八景(今錄其七)
巉然千仞峯宛似九苞鳥神遊乘興時騎上青雲表
右鳳山翥雲
怪石如秋隼凌空勢欲飛英賢神采異彷彿見光輝
右鷂石横秋
九峯如列戟拱立墓門前見說簪纓後功名繼祖先
右九華列戟
溪水如環帶分明束墓腰追思游衍日曳履過危橋
右雙溪環帶
秋月映秋波清徹世無比猶似見親心泪灑楓湖水
右楓湖浸月
英魂招不起應在此徜徉紅綠波相映真成錦繡鄉
右芙蕖簇錦
蘆花秋似雪掩映釣魚舟先世嬉遊處經過淚暗流
右蘆花噴雪
七言絶句
過却金館
却金本是尋常事凛凛清風只至今若使仕途貪者少
夷齊名姓亦消沈
贈星士
杏壇寂寂罕言命滄海茫茫空問津今日見君談甲子
守株翻却是高人
玉華山
故鄉王屋比瀛州足跡中年未一遊玉華嶺南千萬里
幾時飛舄到峯頭
送陳琴川
此别重逢未有期東西相望漫相思一編管見聊持贈
披閱應同對面時
雜畫九首
稚子江邊携水去野人雲外採樵歸閒亭晝永紅塵淨
坐看幽禽自在飛
洞簫吹徹大江風回首曹劉事業空赤壁仙翁竟何處
青山依舊月明中
直道難容今古同江邊誰識玉堂公萬言書在人人讀
惆悵相看是畫中
爭名爭利笑人忙白水青林且退藏想是雄心消未盡
却來棋上鬭存亡
兩地相思見面難暫將微物寄平安親朋問我年來事
閒看漁翁把釣竿
三鳥不知是何鳥相向飛鳴不肯休勸爾早尋高樹宿
蕭蕭蘆葦不禁秋
平川煙草自萋萋南北東西路不迷牛飽心閒無外事
揚鞭笑指晚山低
夜深惟恐蛟龍鬭急早倉皇負網歸莫道江湖能遠害
人生隨處要知幾
獨坐江樓思渺然晚雲散盡月當天同心相訪須相見
不比山隂雪後船
懷陸子淵
共誰虚室細談玄東望江雲意渺然憶昔少年今老矣
不堪吟對菊花天
趙子昂鱖圖
曾聞魚藻頌皇都見說杭城殿閣蕪却想王孫揮筆處
也應回首念西湖
梅雪卷二首
榾柮烟消紙帳温梅花雪影共黃昏興來我欲閒相訪
分付奚童莫掩門
梅花開放雪花飛矮屋斜穿一徑微松頂忽聞玄鶴唳
主人扶杖夜深歸
次鄒謙之除夜韻
為惜佳時暫舉杯春光聞道隔年回憑誰細話真消息
起向前軒翫蚤梅
五言律詩
送秦世觀宣府督糧
曉日都門道春風送客行轉輪明主託規戒故人情政
事忙多錯嫌疑謗易生至誠能動物元不在聲名
送張仲修河東巡鹽
河東鹽課事軍國用斯存錦綺商人富青騘使者尊溝
渠憐赤子霄漢隔金門無限憂時意臨岐不盡論
送楊太常歸省
卿寺遷喬久家山入夢頻暫辭黃閣老歸慰白頭親道
路無多慮將迎有故人聖朝須佐理莫戀錦江春
送穆司成之南監
南京根本地司業範模官今日須君往他年作鑒看文
章回古道風俗障狂瀾惆悵臨岐處天時漸漸寒
歸鴈次孟望之韻
何處堪惆悵歸鴻嘹唳音關山千里路光景四時心影
入春風静聲傳畫閣深冥冥霄漢上羅網莫相尋
酬孟望之次韻
憶昔梁園會憐君意氣投雲霄方並轡風浪復同舟黃
屋空回首清樽且解憂賈生如曉事應不弔湘流
弔林纘妻死節
一醮期偕老殉夫遂殺身閨門憐弱質高節見斯人月
照鴛帷冷苔封馬鬛新彛倫關政體誰為奏楓宸
輓謝木齋
四海文章伯三朝柱石臣林泉謀養浩山嶽慟歸神門
下依仁久天涯灑淚新束芻無路奠腸斷浙江濱
題楊憲長家手卷二首
萬里青雲路先生次第行山川頻按節夷夏盡知名令
肅豺狼避恩深草樹榮猶思補丹扆驅馬向神京
右雲程萬里
黃甲蜚英俊烏臺早致身澄清曾攬轡忠鯁獨埋輪勲
業追前輩風聲起後人九原松柏冷相望欲傷神
右激濁揚清
題侯氏忠義錄
海内傳忠義侯君世德長鼓盆居靜室揮劔死封疆祠
柏凌霜翠亭梅帶雪香台山南望處彷彿見輝光
和郭杏東除夜韻二首
除夜圍兒女高堂隔老親本無經世策空作去鄉人勳
業看吾友蹉跎嘆此身家山并仕路來往自嫌頻
歲序如流水滔滔不肯休青燈相對坐濁酒暫扳留身
世將安適才疎拙自謀梅花開雪裏笑爾不知愁
元旦次蒲汀韻二首
身事憐衰白羇栖感歲年雲霞占曉日花柳媚晴川家
遠書難得鴻歸信欲傳高臺頻極目風景故依然
風物開新歲關山念遠遊慈闈三載别宦邸一身留詩
酒聊乘興烟花豈解愁目窮飛鳥外魂斷仲宣樓
人日
歲事卜陰晴朝來霧氣清天開熙皥象風度笑歌聲豐
稔傳鄉國繁華記帝城客居無好况愁減為蒼生
次韻輓陳虚庵二首
虚庵今已矣東望一傷心情愛三秋月剛凝百鍊金猶
懸徐孺榻誰和伯牙琴欲寫循良傳翻嫌職掌侵
見說毘陵守無如公最賢化行風偃草心静月當天士
頌真君子民歌大有年熙熙並皥皥史筆恐難傳
送左都顔先生入京
聖主坐明堂霜臺振紀綱老臣膺簡命南國倍輝光已
覺豺狼遯遙看鳳鳥翔離筵回首處秋思正茫茫
類庵宅
洞天何處好清愛水晶宫宗伯開華宴羣仙醉碧筒蔗
凝金椀露花動翠簾風豈必浮滄海瀛洲在此中
敝宅分題得觀音梅水
遠映觀音閣梅花烟水寒暗香盈斷浦疎影落輕瀾漱
玉聲相應和羹子半酸瀛洲何異此登眺共憑欄
輓西郊宋處士夫婦
詩酒陶元亮瀟條住遠坰傷哉新塚白愁對舊山青同
穴憐雙璧傳家在一經笑談春滿座人共相儀刑
次杏東元宵韻二首
帝城元夜盛燈火畫堂深節序同南北人情變古今山
河憐晚霽花柳怯春隂笑語喧兒女翻傷老大心
燈火逢元夜萍蓬嘆索居感時知我老得句遣兒書酒
少愁難破年衰恨有餘團團天上月幾見缺如梳
次對雪韻二首
夜雪深過尺春城礙出遊且斟澆悶酒休上望鄉樓齒
髮真堪念聲名不用流行當謝明主歸去故山頭
感時驚雨雪撫已惜精神鏡裡容非舊天涯歲又新愁
來便枕簟客至強冠巾聚散思今昔相看意更親
七言律詩
四月八日午門賜宴次秉衡韻
節驚蓂莢問元初浴佛傳來貝葉書龍陛玉音催賜宴
鳳樓瓊席坐連裾抗章有志同韓愈獻賦無才似子虚
不是聖明重異教欲將竒怪駭吾儒
宗藩孝行
玉樹分枝帝室親昭然誠孝冠羣倫寸心哀慕窮天地
永夜悲號動鬼神高塚松楸頻洒淚名園桃李謾生春
憑誰寫入丹青傳大播遺風起後人
王教之端冊業
慈闈高行並南山文母徽音尚可攀孝子謄書馳驛騎
聖君聞奏動天顔玉階遣使綸音重金殿承恩羽扇間
莫道尋常内家事帝王風化正相關
送李守正歸棠邑省親
宦途邂逅與君同又見歸旌逐斷鴻東觀月明清夢遠
北堂春好夀顔紅滄溟汗漫魚龍水平野蕭條草木風
忠孝此行真兩盡天涯極目思無窮
癸亥雜詩八首
出谷鶯啼楊柳絲客邊風景似年時西山凍釋抽新草
上苑春歸入故枝心念舊遊頻眺望夢回殘月倍相思
催朝無奈雞鳴早又逐羣英過鳳池
故園門巷枕黃河散亂牛羊草滿坡兩岸夕陽行客棹
一犁春雨老農蓑撥醅酒熟尊顔醉擊缶聲喧稚子歌
一别天涯幾芳草夢回茅屋月明多
黃金臺畔太行隈千里風光一日回白馬渡迷芳草合
紫金壇迥曙烟開笙歌到處留人醉車馬誰家上冢來
坐想舊遊真似夢野花黃蝶徧蒿萊
盤谷燕川二月寒馬頭溪水隔天壇黃茅踏遍幽人徑
白石燒成道士丹風煖野禽朝對語月明松鶴夜交歡
採真擬結峯頭屋引領西南盡日看
十里雲霞鎖洞天靈蹤千古尚依然老君池水深春雨
黃帝松隂暗曉烟盤谷斷碑芳草外玉川茅屋野花前
别來勝景應如昨歸去繁霜懼滿顛
目窮郊野遍芳菲清曉登樓轉夕暉風撼上階花影亂
雨滋穿土草芽肥採芝商嶺人何處種菊潯陽事已非
同學故人偏自得海鷗沙際共忘機
聞道商山老紫芝百年短景不勝悲紅塵滿眼空憐我
青史流芳竟屬誰杖化葛陂龍去遠笙聞緱嶺鶴來遲
王孫草綠烟汀晩獨倚危欄自詠詩
青春回首思悠悠王屋山高沁水流觀國念存空倚劍
思鄉魂斷獨登樓悲嗚夜月籠中鶴泛濫春波海上鷗
寂寂桑榆斂殘照麗譙吹角使人愁
追輓王戶部
馬鬛西風吹野蒿襄城南望夢魂勞趨塵不及瞻犀表
繼踵空憐識鳳毛玄武掛冠頭正黑青雲倚劍志猶高
是誰寫入巢由傳不說勳名在戶曹
追輓復齋王憲副
清新曾讀復齋詩眉宇居然見紫芝翰苑鳥臺憐往事
青蠅白璧恨當時平原草滿鴒飛急孤塚苔荒鶴弔遲
我欲招魂歌楚些乾坤浩渺不勝悲
望泰陵次序庵韻
玄扄一自掩重關惆悵龍髯不再攀絳節定應歸帝所
翠華無復到塵寰亂峯殘照玄猿哭衰草寒烟石獸閒
載筆小臣凝望久玉樓瑤殿倚空山
送羅戶侯歸成都
腰間錦帶佩雙龍萬里東來謁九重劍外風烟憐獨往
日邊甥舅記相逢雪消漢水連天闊春盡巴雲入樹濃
麟閣於今待勳烈莫將韜略老藩封
送野汀祭掃
道途豺虎正縱横底事歸軒冐險行霄漢一身明主託
江山萬里老臣情雲迷汴宋懷松檟路入衡漳斂旆旌
回首天門紛羽檄可能鄉社戀蓴羹
送潘仲魯使安南
風塵時節送君行萍水分擕百感生六館交游曾刮目
十年離合最關情山川渺渺蠻中路霧雨昏昏海上城
玉冊已頒王事畢便催車馬轉歸旌
酬李序庵次韻
鞍馬紅塵日送迎累驚時節變隂晴白衣蒼狗有何意
流水高山無限情把酒舊曾臨鄭圃題詩誰復共韓檠
故人若問年來事華髮新從鏡裡生
贈侯汝立次韻
黃堂伴食歲棲遲彤管題詩淚欲垂疎懶自宜陪鹿豕
奔騰誰復逐龍螭茅齋夜月談玄榻野店春風賣酒旗
便好掛冠從此去帝鄉回首路逶迤
贈黃大行還京師
煌煌使節下神京又見歸旌傍曉行山斗空懸今日意
將迎無復少年情叮嚀稷契煩調護疎懶巢由賴治平
鳳閣龍樓天咫尺紫垣翹首暮雲横
同館會都下者十有三人以塵世難逢開口笑
菊花湏插滿頭歸分韻賦詩予得花字同賦
歸字
朋簮重盍慰暌違仕路年來覺漸非紫極關心明主在
青雲回首故人稀半生歲月閒中過十畝園林夢裏歸
孔孟伊周俱泯沒不湏相向欲沾衣
同年郁希正與予同謫開州希正遷南京戶部
偶誦水東日記所載先生送别詩謂其詞意
悲感聞者流涕因索予和漫為賦此詞語高妙
何敢望前人至於情之可悲則固有甚焉者
矣觀者略其詞而取其情可也
晩風吹雨鬢瀟瀟往事關心酒半銷萍水兩人康叔國
風雲千載孝宗朝喬遷君喜家山近蓬轉誰憐宦海遥
楊柳啼鵑分守處河橋愁似洛陽橋
贈方時舉少參次韻
道學千年說二程涪州歸詔促裝行也知西監非崇秩
自是清朝忌盛名天姥山高冬月小浙江潮上曉雲晴
歸途紀興囊中稿風便何妨數寄聲
弔同寅許補之次半塘韻
才名籍籍重交游豸繡煌煌寵命優身死空留憂世策
時危難得濟川舟春深人惜甘棠暮月落鵑啼宰樹秋
惆悵手書纔數日却疑蝴蝶夢莊周
次周半塘遊天台韻
隨州詩句敵長城况復登臨逸興生瀑布泉流山自好
柏臺公暇趣尤清洞間雲鎖人來少橋險風高鳥度輕
笑我塵凡欠仙骨肩輿空望晩峯行
送潘氏叔姪還湖廣
西風吹雨正重陽征馬蕭蕭客袂涼棣萼情知離别苦
竹林歸念道途長南溟水闊搏鵬翼北極天高斷鴈行
遙想紀行詩滿卷莫將幽意弔沈湘
贈伍松月致仕
都憲先生拂袖歸都門相餞惜光輝汀花岸草隨時發
野鳥沙鷗信意飛海上共傳平巨寇江西猶記破重圍
韓侯不隱留侯隱青史千秋說見幾
送鄧二府致政歸膠州
夢覺黃粱萬事空倚闌翹首羨冥鴻懶從赤紱稱循吏
擬向滄浪狎釣翁孤鶴伴吟臨夜月蹇驢䭾醉入春風
東西路阻音書少林下知誰笑語同
題鳳圖
虞周世遠太平稀靈鳥翩翩何處飛千載賢王時運筆
九重聖主正垂衣雲開丹穴風初靜日上青桐露未晞
黃髮老臣懷至治羽毛五色望來歸
題淮浦卷
長淮之水東南流美人家在淮上頭滄波碧石有深趣
朝史暮經無外求東風側耳聽黃鳥夜月捲簾招白鷗
畫圖一見擬相訪何處元龍百尺樓
再和石溪
瑤華稠疊逐人來懷抱隂沈為子開高卧袁安甘冷落
孤吟何遜苦摧頽寒多何奈肌生粟飲少空嗟甕有醅
東閣莫嫌無好句眼花不辨雪中梅
齋居四首
齋館寒燈獨不眠譙樓更鼓晩風傳夢歸戲彩花當戶
睡起推窗月在天驚鵲南飛翔夜樹征鴻北去沒春烟
詩成欲寄同心友恐惹閒愁到客邊
瑞靄祥光滿戶庭高瞻黼座儼威靈讃傳行禮千官肅
工奏登歌衆樂停對越聖容深穆穆降臨神馭遠冥冥
江湖翹首層霄上愁絶孤臣兩鬢星
公庭吏散集林雅齋室端居免坐衙春滿禁城偏此地
風傳歌管是誰家遥瞻紫極懷天表喜見彤雲護日華
潦倒揚雄思獻賦却嫌詞藻近浮誇
小齋端坐念離居佳句傳來重起予霄漢故人俱老矣
廟堂勲業竟誰歟情同杜甫非耽酒迹異虞卿懶著書
回首故山清夢斷三年塵土滿征裾
秦淮一覽閣二首
好景應憐畫不如小樓非止為觀魚坐邀吟客頻登賞
時有仙人共起居春水泛紅花落後晩山增翠雪消餘
荔枝盧橘非真有却笑前賢賦子虚
畫閣臨流想像題倚欄翹首覺天低名花無數侵簾入
好鳥多情傍戶啼近水迢迢經雨綠遥山隱隱拂雲齊
從來吏隱難兼得城市還驚似澗溪
輓薛處士倒用舊韻
雲暗天邊處士星客窗寒雨夜冥冥輀車忽自京師返
相杵懸知里社停别圃烟花懷地主草堂猿鶴怨山靈
詩壇舊友應多在灑淚東風到戶庭
贈貳尹李大人致政西歸
數載哦松興有餘一朝解組意何如摩空倦鳥投深樹
過雨閒雲斂太虚酒熟邀朋談往事心閒教子讀遺書
林泉自有無窮樂肯為浮名嘆索居
東津招飲贈詩酬此謝愛
鳥啼花發報新年對酒論詩興藹然甲第韓歐元共榜
風流李郭更同船此時酒盞寧辭醉他日詩筒莫厭傳
離合此生知未免笑談回首社壇邊
送唐府丞送母還鄉
牙檣錦纜奉慈顔兩岸人誇舞袖斑京兆平刑聞一笑
帝城迎飬記三山長江渺渺征帆急落日亭亭去鳥閒
畿甸焦枯望霖雨石榴花發候君還
清風亭賞牡丹次華泉韻
上苑芳菲第一叢何年移入禮臺中堪嗟富貴非前日
誰信清高有舊風夜月皎如銀燭照曉烟輕似碧紗籠
不須對此頻惆悵萬品榮枯屬化工
再次韻
花時載酒賞芳叢感慨還生悵望中一點心存常向日
數年枝老太禁風今朝相對慚衰白明早重來嘆落紅
乘興題詩聊一笑敢嫌詞藻未能工
次華泉賞黃牡丹韻
寶欄春曉爛生光照眼花開正艷陽唐世御袍還愛赭
漢宫粉額盡塗黃更憐上苑風前色兼有東籬月下香
老厭妖嬈愛清雅幾回徐步過前塘
次仰止送周貞庵韻
四月南風錦纜斜送行冠蓋集江涯謾嗟行役還高詠
共說詩壇讓大家檣櫓影搖波底月旌旗光映岸傍花
樓船到處鯨鯢避博望虚傳海上槎
送張申臺巡撫遼東
帝城東北是遼陽旌旆悠悠去路長千里山川歸節制
萬年襟帶此封疆迅雷震處開聾俗甘雨零時潤瘠鄉
見說醫閭秀無比政閒應上最高岡
聖節習儀朝天宫次華泉韻
風馬瀟瀟夜氣森江湖廊廟幾關心太平天子春秋富
衰老孤臣感念深詞苑濫竽憐往昔奉常叨禄愧而今
千秋金鏡無由上萬歲遥同祝夀音
次日習儀太常不預再次華泉韻
玉宇涼生萬木森珮環趨走念同心風傳鼓角朝儀靜
雲擁旌旗帝座深祝夀已聞頻似昔賡歌還羨不如今
獨慚下里巴人曲難並黃鍾大吕音
東園亭上次華泉聯句韻
細細巖風吹桂香微微江雨送新涼莫思白髮愁千種
且對青山醉一場舞袖輕搖秋水静歌聲高入暮雲長
良辰美景真湏惜屈指東籬菊又黃
和郭杏東九日韻二首
吟苦偏愁白髮催故人何事又詩來籬邊黃菊花相對
客裏清樽酒自開南國此時聊遯跡北扉當道正需才
嗟予潦倒無他望獨立西風想釣臺
重陽細讀黃花句懷抱因君一暫開杜甫當年已作客
陶潛今日正銜杯殊方久廢登高興青眼誰憐濟世才
北望親闈腸欲斷塞鴻頻到少書來
送貞庵進表分韻得文字
星占營室動天文世廟新開自聖君入賀中丞凌驛雪
送行僚友惜江雲歌聲緩處詩初就風力柔時酒半醺
待漏寒多不成寐鳳樓霜角幾回聞
送寅長南屏老先生入覲用樾岡韻
官署方歡伴食新離筵無奈便傷神三千里外朝天路
四十年來報主身殿上諮詢瞻日月淮南歌頌記陽春
工曹造作如星火休說寬仁舊撫巡
病歸留别諸友次浚川韻
幾年塵土汚華簮歸想南莊樹影深廊廟山林元異趣
野雲沙鳥是知心不嫌鄰叟挨肩坐却恐明公枉駕尋
沈水烟消荻簾捲綠槐高處一蟬唫
次鳳凰臺韻
春來閒上鳳臺遊極目長江天際流紫氣蔥蔥籠殿闕
蒼烟漠漠羃林丘功名誰畫麒麟閣詞藻空傳鸚鵡洲
且對青山傾綠醑莫教明月笑人愁
送陳侍郎奏績京師
少宰朝天及早春羣公相餞集江津九霄宫殿皇都遠
千里鶯花驛路新鳷鵲樓頭傳刻漏鳳凰池上聽絲綸
袖中應有山公啓見說君王訪正人
齋居次韻
南國齋居萬慮輕北辰翹首正關情紫壇香藹通金闕
絳節雲開下玉京樂奏笙簫傳禁衛駕回車馬隘都城
人心歡悦天心享共賀今年大禮成
弔前溪景伯時
車馬穿林踏曉晴山河揮涕掩荒塋玄堂漫刻新碑誌
丹旐猶題舊姓名文字百年空翰苑英靈千古閉佳城
鳳臺門外經行路彷彿鳴騶月下聲
送樾岡
青春旌旆照長途相餞中丞赴上都聖主臨朝求治理
遠人傾耳聽嘉謨兩淮烟水連南北三晉雲山似畫圖
見說經過豺虎避至今歌頌滿樵蘇
送松月
江西傳檄奏竒勲海上揚旗淨寇氛憲府論功誰並駕
銓曹書最已前聞大同金鼓驚邊月甘肅烽烟肅隴雲
自古全才兼將相莫教人說范希文
同年殷僉憲遷居伍松月有贈因和二首
華居新買傍城隂流水橋南帶茂林車馬稀疎知地僻
烟花撩亂覺春深醉扶竹杖看魚躍困倚藤床聽鳥吟
最愛三山當戶牖晚峯相對翠千尋
不受塵埃半點侵誰知城市有山林鳥啼花落簾櫳靜
月白風清苑宇深酒熟時招鄰父飲詩成閒對細君吟
興來策杖園中去萬紫千紅自討尋
聞蒼谷來
騎驢出郭俟龍湫怪事相傳說未休(蒼谷擬改怪事為勝事)病我
不能遵往轍更誰堪望繼前修春風滿面形容隔華髮
盈簮歲月遒嘉靖九年元日曉旆旌應記過懷州
贈通渭王應祥
三十年前舊弟兄一樽相對眼偏明雲山此去依春隴
車馬何時復帝京世易蹉跎男子志老難離别故人情
關中知已如相問報道新來欲避名
五言排律
送王大歸通渭
五月天方暑端居汗似漿君行胡汲汲使我意茫茫惜
别情難巳銜恩恨豈忘先公開棨戟賤子侍門墻禮過
惟呼字才微許擅場君時方弱冠顔色美清揚設醴情
偏厚論文興未央暌違驚歲月今昔痛存亡雅望虚丹
棘新阡弔白楊薤歌空涕淚芻奠阻關梁鶚薦恢庭訓
鸞飛入帝鄉萍蓬憐邂逅弓冶見輝光垂翅雲霄遠歸
鞭道路長别懷方浩渺時事倍凄凉四海豺狼滿千秋
鳳鳥藏偃戈空屈指漂杵幾沾裳濟世須英俊逢時貴
激昂到家先展墓調膳日升堂竹簡功須進棠花色並
芳二年齊旦暮萬里看騰驤
輓貳守宋先生
耆夀彫零盡傷心一咏詩典刑存後進風槩想當時有
美鄉邦彦真為俊秀師賦梅才自遠渡蟻慶猶遺赤縣
官初試青雲譽早馳高陽留惠愛仁夀振綱維鰥寡頻
流涕權豪愧俛眉陽城書考下顔駟轉官遲海畔僉廳
擢江南貳守推銓評方少愜公鬢已如絲守制還鄉里
投簮訪故知鄒陽雖繫獄公冶竟無私未盡鵾鵬樂俄
興鵩鳥悲歸神餘馬鬛傳世有麟兒憶昔叨京宦曾經
仰令儀抵家公不見懷舊淚空垂寂寞生芻奠凄涼有
道碑松楸頻注目翔鳥下高枝
柏齋集卷十一
