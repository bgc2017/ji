栢齋集卷六
明何瑭撰
序
天衢獨步卷序
易大畜之上九曰何天之衢亨象曰何天之衢道大行
也士大夫得志而行道於時者功業煇煌心意伴奐豁
達無礙與行于天衢者無異故大易取象焉然道不徒
行必畜而後行大畜之象曰天在山中大畜君子以多
識前言往行以畜其德意士固未有不能畜德而能行
道者也伊尹之耕於有莘也誦詩讀書以樂堯舜之道
一介不苟取予其所畜大矣三聘而起相湯伐桀功格
皇天名垂後世豈非能畜德而行道之驗耶鞏昌漳邑
張生鳳翔從其父審理先生宦學懷慶學既成矣以明
年期當鄉試乃治裝西歸諸友各賦詩詞贈别且題其
卷首曰天衢獨步盖以得志行道望之也生亦嘗從予
游予見其縝密而淵深有可以進於遠大者於其歸也
恐其志於行道而畜德以為之本者或未弘也故以是
告之噫生念哉多識前言往行以畜其德道之行也不
難矣
高車駟馬圖序
通判劉公致仕西歸縉紳之士相與餞别廼繪高車駟
馬圖以贈而屬瑭序其意或曰高車駟馬仕途之所有
事也公致仕矣贈之以此無乃動其盛衰之感乎予曰
不然富貴者儻來之物也有時而來有時而去蓋不可
認為已有也尚矣盍不觀於天道乎春夏之時大化氤
氲草木之勾者萌甲者坼葉者敷花者實或紅如丹砂
或黑如點漆或黃如精金或白如美玉或彩色間錯如
錦如繡盖不勝其繁華之可愛也未幾而金風薦爽嚴
霜布冷草木之蓊然者彫矣沃然者槁矣原野之間一
變而蕭條寂寞矣盖盈虚消息自然之理雖天地不能
違而况人乎士君子之幼也藏修遊息凡聖人之經賢
人之傳與夫百家諸子無不取而閱之俯而讀仰而思
其志固將以有為也及壯而登仕途也或在廟堂或在
郡縣乘高車策駟馬僕御揚揚前呵後擁富貴之樂固
世人之所榮艷而奔走也然隂陽密移形容暗換黝然
黑者白矣渥然丹者槁矣矯然健者亦衰而怠矣於是
乎解紱歸休懸車息駕盖行藏進退人道之常自古無
不然也公明達此宜無不知者何盛衰之感之有况人
情久静則思動久動則思静公馳驅仕途凡幾年矣親
戚故舊不相見者亦既久矣今兹之歸也渡大河入函
關陟秦隴親戚故人或迎於途或候於門開酒命觴握
手論舊公豈不歡然而樂乎佳時勝日登鳳山瞷洋水
或舒嘯以來遠風或吟哦以消永日心曠神怡盖有不
知宇宙之為大而萬物之為夥者回視宦途之高車駟
馬真黃粱之一夢耳又安能戀戀於已墮之甑而欝然
不釋也耶衆譁然曰此達觀之言也請書之以為公贈
於是乎書
儒學管見序
或問儒者之學曰五經四書之所載皆儒者之道也於
此而學之則儒者之學也或問其要曰莫要於大學程
子曰大學孔氏之遺書而初學入德之門也學者必由
是而學焉則庶乎其不差矣請問其指曰人之有生莫
不有身焉亦莫不有家焉仕而在位則又有國與天下
之責焉脩身齊家治國平天下莫不有道此則道之實
體也具此道於心神性情之間明德也行此道於家國
天下之際新民也明德為體而實見於新民之用新民
為用而實本於明德之體盖内外合一者也而莫不各
有至善之所當止焉然斯道也非知之於先則不能行
之於後故聖經有知止能得之訓焉物有本末事有終
始知所先後則近道矣此大學之要指也請問其詳曰
人之生也莫不有心以為此身之主忿懥恐懼好樂憂
患皆心之用也情也其未發則性也方其未發也必廓
然大公無所偏倚心之本體方得其正一有偏倚則不
正矣此善惡之根也或曰朱子謂心之未發如鑑空衡
平無正不正之可言必其既發則正不正始有可見故
章句謂用之所行或不能不失其正今乃謂未發之時
心已不正何也曰心之正不正雖見於既發之後實根
於未發之前如鑑之不明衡之不平雖未照物懸物而
其體固已不正矣至於用之所行或不能不失其正則
修身章内親愛五者之偏正指此而言所謂已發而為
情者也若謂正心傳内不得其正即指已發則修身傳
内五者之偏又何指耶朱子章句盖一時之誤也其以
正心次誠意之後何也曰意不誠者明知善之當好而
不能行明知惡之當惡而不能去盖自欺之小人也又
何暇論其心之正不正哉其或誠於好善而惡惡矣而
氣禀識見之偏心有未正則接人處事之際往往隨其
所偏而發不復加察則雖誠於好善而惡惡不免有時
而失理此則君子有所不免誠意之後繼以正心盖欲
其涵養省察使其心未發之時無少偏倚感物而動之
際又加察焉使情之所發用之所行無一不中乎理此
則儒者之極功而聖人之能事也然五者之情各行於
接人處事之際接家人國人天下人盖無不然也而所
接莫先於家人故於脩身齊家傳内發之非謂接他人
不然也情之正者善也不正者惡也行於家則有孝弟
慈焉有仁譲焉善也不孝不弟不慈貪戾惡也行於國
則有事君事長使衆之道焉有興仁興譲之教焉皆善
也反乎此者惡也行於天下則有與民同好惡者焉不
專利者焉善也好惡徇一已之偏者焉專利而病民病
國者焉惡也格物致知云者格脩齊治平之道而真知
孰善孰惡者也誠意云者行修齊治平之道誠行其善
而去其惡者也至於天下之治亂天命之得失則善惡
之效而萬世之勸戒也此儒學體用之大全也或曰中
庸語孟五經何如曰中庸與大學相表裏者也然詳於
善而略於惡有所勸而無所戒故視大學為緩語孟則
或因一人一事而發五經各自一體亦多因一人一事
而發非統論也學者誠能於大學而有得焉則三書五
經所載者孰為修身孰為齊家孰為治國平天下孰為
通論可以一貫而無遺矣儒者之學豈復有他藴哉或
曰論學可矣如為政何曰學與政非二道也學以政為
大餘小節也天下之政總於六部以大學之傳考之平
天下之用人吏部兵部之政也理財則戶部工部之政
也治國興仁譲之善則禮部之政也而禁貪戾之惡則
刑部之政也然國與天下一也傳者特因其遠近大小
而互舉之耳實則無二道也吏部兵部之用人能同天
下之好惡而不徇一已之偏戶部工部之理財能節用
愛人而不為聚斂之計禮部刑部能興善而禁惡則謂
之賢公卿有司可也本之以大學之道而行之以國家
之法為政之道思過半矣嗚呼此儒者之正學也或者
乃舍而不由其徒從事於記誦詞章者既不足道而所謂
道學者又多用心於性與天道之間及存心養性之說
名雖可觀實則無補其可歎者多矣功倍於小學而無用
高過於大學而無實宜朱子之太息也或曰科舉如何
曰科舉之學不患妨功惟患奪志先儒已有定論儒者之
學明德新民新民之功必欲治國平天下苟不出仕何
由治平苟不科舉何由出仕然則習舉業以應科目亦
儒者之正也易乾之九三曰君子終日乾乾夕惕若厲
無咎夫子傳之曰君子進德修業忠信所以進德也修
辭立其誠所以居業也其九四曰或躍在淵無咎夫子
傳之曰上下無常非為邪也進退無恒非離羣也君子
進德修業欲及時也深知此意則習舉業以應科目為
儒學之正也明矣嗚呼天理人欲同行異情學者其尚
繹思之也哉大學之道明德為體新民為用體即用之
體用即體之用如耳目與視聽然非二物也朱子發明
已至而欠明切真西山作大學衍義所言雖切於勸戒
而於大學之道實則不知諸儒之論亦多謂先治已後
治人不免離體用為二予懼學者不知所用心也故著
儒學管見以救之但所言簡略未備學者詳之可也
樂律管見序
予幼讀西山律吕新書初盖茫然不知所謂玩索之久
始得其門戶而疑其有所未通後讀書翰林見宋陳氏
樂書反復參玩乃若有得然後知西山之說有未至者
顧時無同志無所切磋藏之中心蓋二十餘年矣近見
士夫著述有論及樂律者惜其於古人作樂用律之意
均未有發明乃錄出管見如右盖將求正於四方之君
子庶古樂可復見耳觀者幸恕其僣妄云
隂陽管見序
隂陽之論予幼聞其名而未知其實反覆乎周程張邵
之書出入乎佛老醫卜之說者將二十年至三十八歲
玩伏羲卦象而驗之以造化之道廼若有得惜諸儒之
論皆失其真也欲著述以明之以其非日用所急且恐
啓爭端也藏之中心盖十五年於今矣間與一二知已
談之而李東郭先生屬予筆成書因略書數條告之王
浚川許函谷復有所疑且予著述之本指亦未明也廼
補書三條于内嗚呼性命之難言也尚矣一已之見安
敢必他人之皆我從哉引伸觸類正誤糾失盖有待乎
世之君子焉
隂陽管見後語序
造化之妙先聖已有論者見於易象及禮祭義春秋左
傳諸篇可考也但所言簡略耳盖以其理微妙難明恐
學者知未及此驟而語之反滋其惑故等閒不論所謂
子不語神子罕言命夫子之言性與天道不可得而聞
是也但近世儒者不察先聖之指未明造化之妙輙以
已見立論其說傳於天下後世學者習於耳目之聞見
遂以為理實止此而不知其繆也予惜其失故著管見
以發之而爭辯紛然而起盖為先入之言所梏耳予不
得已乃著管見後語以發之學者熟玩而細察焉可也
醫學管見序
余平日好養生之術以醫道切於養生且可寓濟物之
仁也故留意焉沉潜日久頗有所見多前賢之所未發
時或語人契者甚少盖以其素不留意故驟語之而不
入也竊念余老矣不忍使所見無傳終於無用且恐或
有差悞無以來賢者之教也乃錄出如石嗚呼醫非小
道而可以寄死生之命士君子平居略不留意一旦有
疾乃委死生於庸醫之手豈不悞哉力學應事之暇時
一留意盖未必不賢于博奕也
家譜序
何氏之先世為直隸揚州府泰州如臯縣江寧鄉十五
都何家保人譜亡世次無攷自瑭高祖忠一公國初以
從戎始遷懷慶故今為懷慶人高祖葬府城東劉塞村
之西高祖之叔父曰興無子附葬高祖墓左高祖之子
孫皆從葬焉瑭念自高祖至瑭已五世矣族繁世遠恐
後分散無所紀也乃作族譜以紀之俾凡我同高祖之
子孫家有一冊縱後時變族散亦可以考見枝派尋䆒
本原以不失親親之意云爾
附譜例
五世之後止紀同高祖之子孫餘不通紀服盡也此
小宗法也然譜皆有始祖至五世之子孫冠於譜端
大宗法盖存乎其中矣子孫散居異方者服未盡而
譜亦不紀勢不行也散焉而知其異合焉而知其同
仁至而義盡矣
家訓序
古人齊家之法略見於禮之内則朱文公纂集家禮已
具載司馬温公居家雜儀盖亦祖述内則之遺意而為
之者也俱可遵行近世如浦江鄭氏家規肥鄉郭氏家
塾事親上黨仇氏家範亦有可取但家規家範所載賞
善罸惡之法過於明白使人難堪此則不必行耳閨門
之中恩常掩義或有過惡戒之不改則治之累戒不改
則絶之然不必彰其形迹盖猶望其悔而改也此五書
者子孫皆當知而遵行之此外子孫有聰明者則漸教
以小學四書五經諸史可也幸得有官則行道建功上
也守廉奉法次也貪酷奸諂則非吾所望於子孫矣恐
吾一旦不諱不及教訓子孫故於閑中書此垂訓凡我
子孫尚念之哉
引
仁壽延恩詩引
吾鄉韓老先生盛德重望素為人所敬服弘治乙丑壽
登八十適今天子嗣位之初尊上兩宫徽號覃恩天下
凡民年八十以上者賜以冠帶以榮其身先生既受命
親黨畢賀仲子佶方肄業太學留京師縉紳交游者各
賦詩以贈為先生壽秉仁裝為冊葉題之曰仁壽延恩
屬序於瑭瑭竊謂德莫大於仁福莫先於壽皆人所歆
羡而難得者也世固有壽者矣而未必仁亦有仁者矣
而未必壽兼得之者不尤難乎抑又有難者焉嘅自憲
教乞言之禮廢而尊賢養老之意衰况夫擾攘之時強
弱相陵貴壯賤老番番黃髮能免播棄幸矣何尊禮之
敢望乎間有錫爵賜帛之典然曠世僅一再見遭際者
不其難乎今先生仁且壽復生太平之時際曠世之典
豈非慶之大者乎盖難之又難者也抑窮簷蔀屋之下
淳龐之老雖幸遇曠世恩典然沾被者亦不多得噫此
人所以又貴乎有賢子孫也先生三子長智秉貞季斌
秉德皆有士行秉仁節高而噐宏學贍而才敏他日顯
揚夫豈止此此固縉紳所縷縷也瑭特有感於遭際之
難姑書以為引云
棠隂去咏引
棠隂去咏詩冊懷郡士夫為分廵郄公而作者也公分
廵於兹三年矣禁奸革弊凛如秋霜禮士待賢藹如春
日盖無不畏且愛焉今年以陟明擢陜西撫民參議士
大夫以禮幣賀者俱郤不受惟以詩文賀者則不辭於
是衛揮使吳侯乃約士大夫之能詩者各賦詩一章以
頌公德裝為冊葉題之曰棠隂去咏復請予序其首簡
予竊惟甘棠之詩周人為召公而作者也召公廵行南
國以布文王之政或舍甘棠之下去後民思其德遂愛
甘棠而不忍傷復作詩咏之所謂蔽芾甘棠勿剪勿伐
召伯所苃者是也詩冊曰棠隂去咏盖以召公比郄公
也其指遠矣予於此竊有感焉自召公而後去思之詩
遺愛之頌代有作者固當不止一人然惟甘棠之詩盛
傳餘皆不傳豈無其故哉詩云鶴鳴于九臯聲聞于天
言誠之不可掩也後來諸公之德政或者視召公猶有
所未至乎此傳而彼不傳盖誠不誠之所分也夫子曰
詩可以興可以觀公不受禮幣而受詩文夫豈無意哉
觀前人之得失為在已之法戒感奮發勵期與之齊公
之意其在此乎罔俾召公專美前代予於公有望矣於
是乎書以為詩冊引
蕭母北堂慶壽引
姻家蕭母太夫人壽登八十内外族姻捧觴稱慶者先
後相繼卷軸充庭珠璣溢目子銳等裝為冊葉瑭忝在
姻屬之末敬題其首曰北堂慶壽復推厥由以為古來
人生以百年為期故百年為上壽八十為中壽六十為
下壽殤夭短折之餘得至下壽者尚以為幸况中壽上
壽乎如太夫人之壽誠可慶也夫德與壽相為表裏者
也有德者固可得壽然必有德而壽者斯為可貴否則
深山之木石大壑之龍蛇雖多歴歲年亦何益於世敗
常亂俗殘人傷物生一日則貽一日之害生一歲則貽
一歲之害故曰老而不死是為賊若是者亦何貴於壽
仰惟太夫人慈仁明逹輔相先君子恢拓家業為懷慶
鉅室訓教諸子孫賢明仁厚為一時聞人此皆人所共
知非姻戚之私言也太夫人之德槩可見矣家範之嚴
内外取法壽一年則示法於一年壽百年則示法於百
年此固人情之所深願也詩云淑人君子正是國人正
是國人胡不萬年豈惟男子然哉請借以為太夫人夀
行山别意引
郡伯司馬先生南都士林之冠冕也蚤登甲科即拜南
臺御史時母夫人方在堂先生公退則與諸弟奉甘旨
問起居於堂上雖政聲動海内而身實未嘗離庭闈此
盖君子之全樂而人生不常有者也嘉靖辛卯秋以銓
部薦來守懷慶始與母夫人及諸弟别明年謀迎母夫
人來宦邸以養母夫人以顧戀庭闈不果來於是仲弟
洛瞻乃奉母命來省兄弟相見盖雍雍如也留兩月將
去依依然不忍别門下士庠生瞿懋等聞之乃賦詩以
贈裝潢成卷題之曰行山别意間來請叙其首予竊惟
臨别贈言自古有之然情之所感不同則言之所發隨
異念昔先生拜官之初日與母氏兄弟相聚於一堂之
上今乃相望於千里之外弟兄幸一相聚又不久而離
其情之戚戚盖有所不能免者矣然丈夫之生也桑弧
蓬矢以射四方固無終身不出戶庭之理况豪傑之士
以顯親為孝以亢宗為榮今先生雖暫屈小郡然他日
致位台鼎實由此進則所以大顯親之孝崇亢宗之榮
者此盖其權輿也母氏兄弟雖有離違之憂亦可以少
釋矣諸友贈言之意其殆出於此乎抑古人贈言非直
叙情也盖亦有感發之益焉崧嵩烝民拳拳以德業相
期望故申伯仲山甫之賢至於今有信夫南都天下英
才之所萃也洛瞻藏修遊息於其間所造深矣觀於海
者難為水不知於諸友之贈言其亦有所感發乎司馬
之先有太史氏壯遊四方登龍門探禹穴觀風鄒嶧觀
射於矍相之圃無所不至歴覧既廣氣益豪邁後遂以
文章名天下懷慶蕞爾郡也言未必於吾洛瞻有益然
行山大河則亦天下之壯觀也洛瞻歴覧於此其亦有
所感發也乎他日復有以文章名天下如太史者安知
不在此乎謹書此為贈言引盖將以徵其後云
三晉第一家引
上黨仇氏以孝義禮譲聞於三晉大司成虎谷王先生
應韶篤論君子也嘗以比浦江鄭氏手書三晉第一家
字贈之虎谷不妄許可由是遠近縉紳士夫咸信仇氏
之賢無異詞者仇氏宗子瀋藩儀賓時茂嘗命子熙從
予游來懷慶懷慶之士以其義門之彦也咸願與交而
熙温潤典雅不以行能驕人以故無不愛且敬者於是
各賦詩以贈而請序於予予惟古之君子樂道人之善
故上自明君賢臣下至匹夫匹婦嘉猷忠謨懿德粹行
往往播之歌詩以頌美之載於三百篇者可考也聖人
刪以為經垂訓萬世至今讀之猶可使人感發興起至
有不知手舞而足蹈者傳謂詩之為教可以美教化厚
人倫移風俗豈不信其然耶今仇氏以孝義禮譲為縉
紳所推許諸友乃從而咏歌揄揚之是固古君子之用
心也夫頌其始所以規其終也褒其善所以勸其不能
也觀者以是求之則詩之作也不為面諛矣
栢齋集卷六
