元詩選三集卷二庶吉士顧嗣立編
陳普石堂遺集
普字尚德别號懼齋福寧州之寧德人居石堂
山下淳熙間朱紫陽嘗過石堂異其風土曰後
數十年此中當出儒者普生淳祐甲辰鷓鴣百
數繞屋七歲時坐田間有白鷺飛止有士人戲
語之曰汝能賦一詩乎應聲曰我在這邊坐爾
在那里歇青天無片雲飛下數點雪士人竒之
稍長聞韓翼甫倡道浙東翼甫派出輔氏而原
于考亭遂負笈往遊宋亡絶意仕進朝廷三使
辟為本省教授不起隱居授徒四方及門歲數
百人館里之仁峰僧舍至不能容大德初建州
劉純父聘主雲莊書院熊勿軒延講鼇峰尋講
德興之初菴書院晩居莆中十有八年延祐乙
夘卒於家年七十二學者稱石堂先生所著字
義四書句解鈐鍵學庸旨要孟子纂圖周易解
注易說書傳補微四書五經講義渾天儀論天
象賦咏史詩斷凡數百卷明嘉靖間寧德訓導
浮梁閔文振訪於其家採之諸載訂彙為二十
二卷曰石堂先生遺集知縣事揭陽程世鵬刊
行于世出石堂門者如韓信同楊琬余載黃裳
軰並以正學為時所宗云
擬古四首
秋聲金氣流天空露瀼瀼素波合流月淫淫滿庭霜遥
夜一美人寒閨自徬徨暗塵集凌波輕飇感鳴璫天性
賦貞清動止中矩方世無䕫䕫子窈窕空英皇抱璞如
臨淵日入不下堂時操弄玉簫空中來鳳凰歲月如流
星髮變面欲黃服玉固雪膚絶意百兩將
秋夜永如年四壁號寒蛩明月照樹葉白露啼青桐寒
窗紫玉琴時變羽凌宮三彈不成調百憂鬱攻中
東方有樂國開闢先栢皇鸞鳳為鷄鶩麒麟為犬羊晨
霞作朝食太和為酒漿土無干戈禍人各千年長下視
禹九州有土皆戰場白日虎狼行青天蛟龍翔我欲為
遠遊滄海渺無梁何年夸娥氏移置天中央
同根一味草時命嗟異遇風月芳香合兩地隔周楚爾
生麟趾家朝夕沐玉露我在雲夢林百草相蒙妬白璧
終不緇惸惸亦良苦
和友人韻
兒童恨芳草不識春長在簞瓢日晏如焉知顔樂改黃
鶴雅入聽鶗鴂亦可罪混沌何曾死拱璧莫輕碎野馬
恣流行遊絲無罣礙緬懷良友心不言默相對願為蛩
駏文共話螻螘戴
古田女(并序)
吾州近郭五六縣土風悉如老杜所賦䕫州女
而郭尤甚每慚無以答四海兄弟之詰問一日
來古田見傍縣一二十里内於插秧時亦如之
以為三時惟此時最忙不可不為夫子之助也
其說則甚善而其事則未可愚以為不如其已
也皆吾人也作詩以道之幸其一聽作華夏人
豈不足以美吾東南一隅哉
昔年過饒州一事獨希差清川浴婦人以晝不以夜上
流濯垢膩下流汲歸舍供佛與事尊共用如啗蔗朝昏
賣魚蝦晴雨親耕稼樵採與負戴咸與夫並駕流汙浴
豈非失禮事可訝我時適逆旅一見為汗下欲言不可
得况敢加譏罵靜惟天下事無邊可悲咤一從文王沒
聲教不踰華巴兜與閩粤至今愧華夏男不耕稼穡女
不專桑柘内外悉如男遇合多自嫁雲山恣歌謠湯池
任騰藉插花作牙儈城市稱雄霸梳頭半列肆笑語皆
機詐新竒弄濃妝會合持物價愚夫與庸奴低頭受陵
跨吾閩自如此他方我何暇福州縣十三余幸窮崖下
十里近郭縣此俗獨未化一日來古田拔秧適初夏青
帬半絞札水泥和撥迓事事亦不惡位分無假借三王
二帝年人倫密無罅冀方古當塗豐水今滻灞見惡如
豺狼嗜禮如膾炙固無期桑中亦無舞臺榭一國皆若
狂一年唯有蜡盛年事耕織斑白可休暇習見宜如常
驟異良以乍勸君但勤饁兹事宜永謝倘能用吾言雞
豚願同社
望雲
幾愛山中雲杳靄起無跡晴風吹綠樹天節日巳尺悠
揚幾片飛出岫度絶壁斂作蒼狗形舒為鯤鵬翼朝抹
峩嵋青暮蘸滄海碧江南與江北蕩蕩恣所適何如雲
中仙避囂隱幽寂採藥雲下林礪劒雲上石乘雲騎茅
龍倚雲吹鐵笛我欲往從之飄然不可測
壬辰日蝕
憶昔度宗皇帝時十年十三日食之似道贔屭湖海曲
天子宮庭耽樂嬉滿朝翕翕皆婦人禍來照鏡方畫眉
北軍順流日食既兩國正爾爭雌雄興亡豈必皆有數
百年以來士氣衰文臣髀肉不識馬武士驚魄怕見旗
夜臺(壬午焚道經留老子)
角陵初為五斗盗崔浩繼作千尋宮重黎不生大禹死
鬼魅雜出交蛇龍妄夸奪盡離婁明虛喝弱却樓煩弓
禮樂沉淪入九地隂邪叫嘯充虛空人寰黯淡如夜臺
百物悽愴生芒鋒虎狼四出食人肉四溟不受黃流東
豈無健士能排遏末俗骨醉難為功我欲南遊叫虞舜
一怒為我誅兜共隂陽草昧風氣閉蒼梧日落天鴻濛
代天去惡如拔薤後剪枝葉先其宗洗心學易見太極
百怪冰釋春流通道在不係後與前日月東出開羣蒙
更須講究銅駝事結正當年河上公
德陽林梅麓太守輓章
殷士皆周祼南音獨楚冠寢車人更怒負俎我何安義
合雍容就名應久遠看梅花真鐵石耐得許多寒
凭闌二首
南浦路東西佳人不可期斷雲荒草渡歸鳥夕陽枝心
事十二曲頭顱大半絲低徊問流水去去復何之
高豁乾坤眼山晴綠雨收夕陽流水遶荒草白雲浮柳
蔭小溪側樵歌古渡頭憑虛發清嘯安得仲宣樓
野燒
雜沓平原起電紅憑陵勢欲逼青峰草茅不問新開甲
蟄戶尤憐乍啓封何暇胤侯分玉石略如伯益逐蛟龍
際天逸德無人問獨倚高樓到晩鐘
懷古
世事悠悠一轉頭斷雲荒草古今愁青山北去黃河隔
白日西飛東水流秦有金牛開劍閣楚無熊虎割鴻溝
多情蕭寺峰前月幾夜蛩聲影半樓
答友人
雲作交遊山作賓道心為主自安貧柴門無鑰見同物
竹帛有名終累人綠水一潭澄静性青山萬叠裹閒身
紛紛望拜馬蹄下不見胸中萬斛塵
贈清叟行
共君一夜話三生語正投機君又行溪柳效顰添别恨
岸花和意送離程驚時莫問歸巢燕贈别愁聞求友鶯
今夜夢中重聚首雞聲茅店已三更
次答姚考成留别
別後相逢各問年依然綠髮對華顛閒雲獨占半間住
伴客那無一榻眠酒為愁多全欠力詩因料少未成聮
却憐壁上留題句時有閒情到月邊
儒家秋
離離秋色上梧枝向曉烟雲冷硯池絳帳談經千載道
青山對酒幾聮詩西風紅葉林邊樹夜雨青燈鬢上絲
竹瘦荷枯籬菊淨暫韜筆硯徹臯比
烈女秋
陽臺春夢逐浮雲燈影西風獨閉門一點清心霜六月
半簾紅葉雨黃昏守符終古漸臺水墜血經今金谷園
何事文君無雅操琴聲一動便思奔
秋日即事五首
夜牀輾轉恨明遲曉髮梳寒倚竹扉樹影紙窗風作色
蛩聲壁罅月流輝三杯白酒窮年客滿篋紅塵隔歲衣
遥想白鷗江上路蓼花楓葉雨霏霏
玉露金莖曉髮寒秋風仍作去年看蛩聲疎雨長為客
鴈影殘蟬獨倚闌鐵硯窗櫺雲影淡丹楓溪曲水痕乾
西風曾與黃花約擬掇繁英貰酒餐
二尺書檠對影居西風吹雪上吟鬚雲邊月色人千里
竹裏秋聲酒一壺客思邇來紅葉亂鴈聲南去白雲孤
季膺自是知機者一念蓴鱸便到吳
書餘飲水枕長肱四壁啼蛩訴不平月色滿窗詩骨冷
露華方枕夢魂清西風歲歲長堤柳流水朝朝滄海情
紅葉山深無鴈過殘砧幾處搗愁聲
遊絲閃閃挂虛簷翔集號寒華嶽尖白髮東來閒點易
烏衣歸去寂鈎簾三千客路飛楓葉四五人家賣酒帘
魚笛水寒江上晩荒叢豆葉雨纖纖
鼓瑟二首
滿樓明月調雲和五十絃中急雨過彩鳳拂衣鳴翠竹
素鱗鼓鬛出寒波凄凉楚客新愁斷清切湘靈舊怨多
一曲更沉人已静江頭雲挂綠嵯峨
朱絃聲奏徹雲清有客沉吟倚柱聽遺響一時存楚客
斷魂千載寫湘靈珠隨明月生滄海船挾悲風過洞庭
絃索無言膠柱倒遥遥江上數峯青
題虎丘
干將化龍飛上天寒崖古木俱蒼然大星西殞化盤石
銀河倒流通劍泉山鬼夜嘯或風雨坡仙浩氣凌雲烟
行人慎勿歌團扇誰識風流晉代賢
溪莊
疇昔何來此青山與白鷗絮飛春不去潮泛月頻留
野步十首
南鴈數聲嘹唳西風雙鬢䰐鬖病葉夕陽滿樹斷雲殘
雨歸巖
瀟灑枯藤老屨行行只復行行泥路野人屐跡石橋流
水琴聲
黃犢眼中荒草鷺鷥立處枯荷宦海風濤舟楫故山烟
雨松蘿
愁思冥鴻杳杳吟情敗葉紛紛歸去滿身溪雨醉眠半
枕山雲
白日長䋲難繫青帘濁酒堪賖歸鶴蒼山雲際故人錦
字天涯
紅葉林風颯颯蒼苔徑雨斑斑人跡石邊流水樵歌鳥
外青山
流水數株殘柳西風兩岸蘆花荒草客愁遠道夕陽牛
帶歸鴉
按步緩尋幽草揚眉一望平林鳥影魚磯日暮豆花村
屋秋深
幾處漁樵石路數家雞犬柴門竈屋殘烟杳靄溪流淡
月黃昏
木葉西風古道稻花北壠新田流水美人何處夕陽荒
草連天
自哂六首
曾騎白鶴上揚州頭上花枝秉燭遊樽酒邇來誰是伴
白雲收盡數峯秋
草澤行吟賦楚歌青麻衣上俗塵多五陵年少休相笑
戲馬臺前載酒過
鬭雞走馬醉高陽今日歸來兩鬢霜無限少年心上事
半簾豆雨語寒螿
古樹閒雲獨抱琴琴聲寂靜樹雲深相如渴死文君老
辜負題橋萬里心
世事悠悠酒幾杯晴忩把鏡獨徘徊西風吹老梧桐樹
仍送新霜兩鬢來
寬博麻衣折角巾疎慵不似少年身白雲半枕山中午
猶夢乘槎去問津
邵武泰寧途間一路海棠
萬騎連接出襄國(趙石虎都襄國作萬花騎出入隨從)諸姨撩亂上麗山
(唐明皇同貴妃每年十月幸繡嶺諸姨别色隨從望之如錦)道人不識紅妝面何事
扶笻過此山
玉女峯
暮暮朝朝此水頭却無雨怨與雲愁我儀何事堂堂去
極目天涯雙鬢秋
歸鳥
紫山青嶂盡如家負日衝煙復帶霞今古乾坤秋一幅
幾番歸鳥與棲鴉
七夕二首
欲理銀河一葉舟不知滿架架蒙鳩漢隂抱甕蒼顔老
孤負今朝乞巧樓
但把凡身小品論寧須搨頞問星辰女郎戀别淚如雨
遑托金針度與人
詠史(錄十六)
尚父伯夷
春來秋葉在枯枝底用端蓍更拂龜二老東來元並轡
馬前何害不相知
四皓
長樂巵前露雪眉巖花亂笑出山時有人拍手瓜田裏
來往青門總不知
李廣李陵
茂陵無奈太倉陳槐里家傳本助秦萬落千村荆杞滿
隴西桃李亦成薪
賈生
落日長沙被鵩驚愁來強把死生輕洛陽才子多流涕
太息沾襟過一生
武帝三首
商車不足算緡來桑孔咸陽悉茂材一撮茂陵無覓處
建章門戶至今開
幾多愛子出蕭關山積胡沙骨未還好把望思臺上泪
隨風北去灑隂山
五十餘年四海波建元三載盡征和中央寸土纔無血
沃日澆天瓠子河
汲黯
東北民思齏主父西南人欲粉唐蒙漢家社稷何依倚
黯直麤疎一病翁
宣帝二首
不將法律作春秋安得河南數國囚莫道漢家雜王霸
十分商鞅半分周
渭橋夾道上瑶卮甲館畫堂開禍基甘露三年造新室
不關飛燕入宮時
荀彧二首
亂離㨂得一枝棲得道爭知却是迷曹操若逢諸葛亮
暮年當作漢征西
河濟泰山猶是漢悤悤把作賊關中久知天下無劉氏
不料人間有孔融
北地王諶
何物譙周口似簧幾年漢帝手牽羊紛紛蜀土祠諸葛
香火曾分北地王
晉武帝
杳杳香車轉掖庭夕陽亭上北風腥紛紛羔羯趨河洛
為見深宮竹葉青
陶侃
蘇峻鯨奔正可憂翻令王室備荆州五陵松栢無遺種
漫為桓温拾竹頭
梁武帝
戒捨工夫老未圓百雙雞子送殘年一生般若成何事
贏得江頭載荻船
甘泳東溪集
泳字中夫一字泳之自號東溪子崇仁人性剛
正不與時俯仰平生不娶效林和靖讀書不拘
繩尺尤工於詩年二十餘浪跡東南受知于徐
徑畈楊東澗又與趙東林黃大山林正菴曾平
山遊至元二十七年卒有東溪集黃大山序其
詩謂高不誕深不晦勁不麤全體似李賀而不
涉于怪怪竒竒出嶺雜言一首凡一千四百字
隨事起義隨義鍊句古今大篇未或過之所作
甚富鼇溪刻本止七百三十餘篇今亦失傳可
惜也
秋風詞
昨夜西風來人間雨如海山搖搖秋洒洒早起(闕)輪
老紅竟何在惟有殘雲漠漠弄凉態千林萬葉淅瀝作
豈無綠色奈何凋零四時更變化宋玉何為愁直須痛
飲千斛酒亦不知有春亦不知有秋鴻濛適我汗漫遊
絶憐九辯大蕭索爭與蟲聲起籬落東溪子今夕呼月
當中天看我大醉西風前便令秋滿八千歲我醉依然
月下眠
自述
總角希聞道殘生迺付詩未曾前軰識敢辱近人知飄
泊身餘健蕭閒鬢欲衰一簾書四壁寒日在清池
晩立黃洲
今度闌干倚蒼茫入暮天碧溪分市井華屋亂雲烟鐘
隔春來樹燈流夜去船惜哉題柱壯琴動鳳凰絃
陪完顔御史行金石臺分韻得丞字
勝景踰千載吾人得共登五峯交地勢一水合沙稜荆
國成何事浮丘有異能山頭有田父未必識中丞
歸來
謂我有羇旅歸與已的然風霜高枕外江海小詩邊達
摩移華夏莊周侮聖賢向來知此事未敢棄余年
過南湖
忽有一事礙胸次擺脫不去呼酒來溟溟濛濛混沌在
坦坦蕩蕩虛空開精神一生留筆墨形骸昨夜為尊罍
年年看梅今白髮晴日江路行莓苔
與危見心同和完顔御史沂聮步踏月韻
明月送人歸明月照人宿月落夢醒時清霜厭寒屋
小絶
一夜睡不著小窗天忽明林塘寒鳥聚聽得最初聲
夜坐
林風自瀟瀟山雨時灑灑丈夫七尺軀地爐使吾矮
早睡
病來貪睡早推月出山前月色不相捨小窗還自妍
酒醒
酒醒桂花發狂歌對花前隣家大罵我夜半驚人眠
書生
踉蹡趣講席讀誦鬭高聲我亦曾如此而今白髮生
暫憩
平生湖海遊南北東西路幾度夢殘時雲深不知處
歸舟二首
片帆懸空秋滿腹凉月淡淡天無波平生湖海元龍意
早入西風漁櫂歌
天壤豈無蘇季子恨我不識韓荆州遥山蒼蒼暮雲碧
何許一笛蘆花秋
下豫州
壯懷忍共白雲閒孤負僧房屋半間賣却牢(一作窮)愁三
萬斛載將明月入西山
托意
舊時燈火不知年托意篇章末世傳胸次只今無此事
聽風聽雨過殘年
新春
花紅柳綠也逢時潤色青春有小時人世苦無吾軰在
東風寥落亦堪愁
看梅
獨坐悤悤不自適出門偶見梅花開自從開闢到今日
此是東風第幾回
毛直方聊復軒斐集
直方字靜可建安人與同邑劉邊近道虞韶以
成虞廷碩君輔並勤著述工詩文宋咸淳癸酉
以周禮領鄉薦丙子既革命當路有薦其才者
直方退然曰使我得貧室如憲窮巷如顔是得
天之厚者安敢求於分之外耶乃優遊閭里授
徒講學科舉制興郡之以明經擢進士者多出
其門省府上其名始被一命得教授致仕半俸
終其身所編有詩學大成詩宗羣玉府三十卷
行於世所著有冶靈稾四卷聊復軒斐稾二十
卷藏於家
擬古二首
高堂列綺席賓御何委蛇粲粲金芙蓉春葩照蛾眉檀
槽起清籟鐵撥弦鵾雞秖聞筵中曲不聞曲中詞蕭蕭
青冢魂化作秋鴈歸玉關去時淚點點濕朱絲豈知哀
怨情及此歡笑期彈者錦纏頭聽者金屈巵但令今人
樂不惜古人悲
野色倏巳暝零露沾我裳行役悲險艱仰愧歸鳥翔羈
愁浩難收壯髮日已蒼遠林烟火微投宿扣村莊居人
畢刈穫笑語井臼傍問客來何疲毋乃仕與商所慎在
出門奚怨中路長
雜怨二首
種蓮恨不早得藕常苦遲誰知心中事久已各懷思
花開能夜合草發解宜男對花今有恨見草秖應慚
江南曲二首
津頭聞別語三載以為期安得中山酒醒日是歸時
沽酒酹江神發船相送餞船去浪如席船回風似箭
妾薄命
妾肌如玉顔如花長眉窈窈青山斜深閨學成新婦禮
鏡鸞不與留年華昨朝東鄰裁嫁衣今朝西鄰催結褵
自憐孤燈照春夢年年風雨梨花時不怨父母貧不恨
蹇修拙妾生賦命自坎壈㡳用閒情寫紅葉千絲萬絲
霜練光與誰織作雲錦裳千針萬針兩黼黻與誰佩服
朝明堂吁嗟妾薄命薄命可奈何失時還自羞失身羞
更多妾寧失時無失身平生分定月下繩但把貞心守
貞色肯信嬋娟解誤人
獨駿圖
連天苜蓿青茫茫鹽車鼓車紛道傍肉騣汗血不可當
權竒倜儻晦若藏五之六之無留良如此獨步何堂堂
日三品豆慎所嘗天閑逸氣難能量一尺之箠五尺韁
了與轡絡俱相忘太僕御直儼冠裳庭前榻上婉清揚
有詔有詔且勿忙一洗凡馬鑾鏘鏘我觀此圖筆意長
欲言高寄田子方
贈督師曹將軍
泰階煌煌色巳齊祥飇為掃蚩尤旗幅員浩蕩春臺熙
不遣桴鼓驚鉏犁羽林宿衛環三陲居安却慮忘戰危
整暇自許忘其機司馬八法律以規蒐苖獮狩凜弗違
碧油有幢儼軍師持手虎節談魚麗閩關不以山與溪
歌舞七德宣皇威有來視師省檄飛將軍名巳草木知
干戈俎豆睢陽時已分勾當江南歸流芳奕葉今孫枝
此行且賦從軍詩時清未用歌采薇天子有道守四夷
泥滑滑
泥滑滑日巳西泥深屨滑涴征衣征衣涴盡不肯歸分
明數聲行不得請君更聽鷓鴣啼
野宿
歸恨逐春深遲休欲縮程遠山何處碧落日故鄉明路
改柴門僻村空石磑鳴乞蔬仍買米一宿尚營營
秋感
宇宙百年身江湖萬里心世情高枕遠詩味閉門深白
髮銷窮達青山傲古今情知秋亦客何事感秋吟
時秋積雨霽
醖釀豐年付老農挽回凉信報詩翁巫山久暗埋寒碧
湘水初明浴晩紅簾卷柳隂先得月簟横梧影早嘘風
天公快我披雲願萬里乾坤一望中
漁父詞七首
萬里清江兩槳船一竿一縷水雲邊平生不識書與劒
也得醉飽共閒眠
呼兒買米得新粳漁村且喜見秋成今朝嘗新莫草草
好釣鱸魚來煮羹
得魚穿柳持上溪溪村杳杳屋稀稀莫怪漁翁頭易白
去年買魚人又非
黃旗綱運牛馬走皂衣追呼雞狗喧深傍蘆花搖櫓去
遥望漁人是水仙
本無租賦本無田不知歷日不知年誰信漁家小船上
獨是無懷并葛天
黃昏船泊有鄰居明朝船散又還無君笑我如浮萍草
我笑君似水中鳬
溪橋竹邊有沽酒攜魚換酒滿胡蘆蓬頭月上不覺醉
自卷蘆葉吹嗚嗚
悼亡四首
從事龜山亦偶然寧知長别恨終天當時去就商量錯
不似牛衣十八年
客中自有未招魂剪紙空教夜祭門萬一相逢今夜夢
恨多應是兩忘言
奉倩傷神不是癡人生百感有眞機飄零遺墨殘針線
與淚無期自一揮
推愁不去竟何如欲鼓莊盆懶有餘賴是此愁猶解事
避人對客與觀書
寄梅村山人二首
古松樹下晝隂寒雲亦無心去不還却怪建州城裏夢
一春多在湛盧山
去年三客賦荼醿忽見新花發故枝省到死生離合處
春風消得幾相思
劉邊自家意思集
邊字近道建安人與同邑虞韶虞廷碩毛直方
四人齊名所著有自家意思集四卷及讀史摭
言若干卷月泉吟社分賦春日田園雜興詩近
道有句云耕鉏曉雨有餘地應接東風無暇時
吳清翁極賞歎之
仙船巖
仙舟等奡盪萬仞架雲表木石渾莫分風雨能不朽恐
因堯年水&KR0712;櫂寄巖竇猶勝夜壑藏有力莫負走奈何
苦海深忍袖慈航手我欲遡靈源乘槎問牛斗
仙機巖
嘗聞昔天孫謫落人世間雲霞入組織機杼空留山朅
來巧相逢遺我錦繡端欲報乏綺語再拜重捲還我有
大布衣可以禦歲寒
會仙巖
青山解隨人遠近互相對寒潭入陵谷龍去知何處歴
歴沙上石羣仙昔來會日暮一童歸横吹卧牛背
茶竈
仙人足戲劇盤石留渦房紫陽此來遊與客煑茗嘗青
烟久消歇白雲時飛揚至今潭中水猶作笑語香蒙茸
履跡在欲步不敢翔三吸此清冷回首入空蒼
林泉寺
采芳仍漱潔散策到來遲客坐自相語僧禪了不知疎
風潛入戶暗水細鳴池小作石牀夢夢中還覓詩
天遊峰
紫翠飛來石蕊間何年幻出小瀛寰崖懸瘦瀑一千尺
峽東寒流八九灣蒼壁向人如有待白雲何事未知還
歌酣更挹浮丘伯坐對中臺話半閒
梅仙山
巳見吳門變姓名後來誰更識先生一抔漢土丹墟在
萬古閩山劒氣横步入白雲秋石瘦坐分黃葉午風清
逃奴不返松門静隔水寒烟起暮城
伏羲洞
一水之玄去復歸衆峰向背儼相持天荒地老無從問
鬼刻神劖未解竒丹嶂漫留仙幻跡白雲仍似太初時
欲窮畫底羲皇意一束靈蓍萬古知
玉女峰
不作巫陽雲雨羞風鬟霧髩亂蕭颼行人莫問當年事
獨立寒潭空幾秋
答彦修
九曲溪邊玉女峰年年獨倚落花風何因不駕青鸞去
佇立空山皓月中
仙掌峰
銅盤捧露幾何年渭水秋風淚泫然已向山中閒袖手
為誰半壁更擎天
釣磯石
百尺臺磯瞰碧流紫陽仙子幾經秋遊魚何事偏深逝
不道人間有直鈎
郭麟孫祥卿集
麟孫字祥卿吳郡人博學工詩與袁易通甫龔
璛子敬湯彌昌師言錢重鼎德鈞相率酬唱作
吏錢塘再調江東歸吳卒其序通甫詩以為詩
本原於性情之正當其遇物興懷因時感事形
之於詩何嘗拘拘然執筆學似某人而後為詩
哉蓋所蓄旣深自有不期似而似之者耳觀此
可以知祥卿之所得力矣
遊虎丘
海峰何從來平地湧高嶺去城不七里幻此幽絶境芳
遊坐遲暮無物惜餘景樹暗雲巖深花落春寺静野草
時有香風絮淡無影山行紛(闕)人金翠競馳騁朝來有
爽氣此意獨誰領我來極登覽妙靈應自省遥看青數
尖俯視綠萬頃逃禪問點石試茗汲憨井意行忘步滑
野坐怯衣冷聊為無事飲頗覺清晝永藉草方醉眠松
風忽吹醒
題趙子固蘭蕙卷
寫蘭以左筆為難此圖筆筆皆向左香風一夕從西來
數片湘雲忽吹墮天真滿前呈爛漫晴烟低葉分妸娜
紫莖縹緲散曾華翠帶交加藏側朵初觀駭目若零亂
締視凝神還貼妥想翁落筆風雨疾不待解衣盤薄臝
但覺書紙如書空唯知有蘭那有我胸中所在皆衆芳
變化縱横無不可他人一二巳云多翁今能事一何夥
嗟予作畫雖不能知蘭之趣亦頗頗再觀品題驚絶倒
照眼驪珠十六顆清氣襲人肌骨寒手之不置行與坐
陶君珍重袐藏之玉軸牙籖善封裹
題高尚書秋山暮靄圖
長江萬里流滔滔風平如席靜不濤老楓疎柳澹雲影
敧岸側島明秋毫紅塵一點飛不到何人結屋江之臯
霜清水落沙嶼出蘆葉瑟瑟鴻南翺一峯崒嵂聳峩髻
俯視培塿如兒曹晴嵐朝爽滴空翠樹林露沐滋流膏
心融造化意慘澹筆挾風雨聲蕭騷淋漓元氣猶帶濕
收拾萬象無能逃扶輿清淑聚胸次固應獨擅人間豪
未容小米詫能事千古且說文昌高世間神物不易得
牙籖玉軸歸時髦我來坐窗疲不遨展卷頓覺舒鬱陶
何煩蠟屐躋攀勞崦西小紅尋野桃
題蘇子瞻翰墨
山頭崒嵂侵霄漢片幅之間據其半河水盤旋寒玉貫
雲氣濛濛中截斷峯巒回合平若接山城嵯峨聳樓觀
下有森森林木灌隱約浮空露纖巘沙平野曠征途遠
行人凌兢馬欲汗天機滿前呈爛漫濃墨如新筆凌亂
渾沌鑿空太極判元氣淋漓風雨散若非定以范寬斷
誰能展此竒手段玉堂老仙重稱賞絶筆當為古之冠
牙籖玉軸宜倒看縱得千金愼勿換老眼摩挲獲珍玩
不敢留題只驚歎
題趙榮禄水邨圖
澤國淨秋色遠山横夕烟水田羣雁起蘆渚一罾縣林
樹幾間屋君家若箇邊扁舟何日去相伴白鷗眠
與龔子敬同賦
清遊及新霽緩步得嘉賓古木寒泉寺鳴鳩乳燕春山
行六七里舟受兩三人總是曾經處何須更問津
三月三日重遊虎丘二首
三月三日天氣好一年一度虎丘遊枇杷巖下頻呼酒
楊柳橋邊旋繫舟春事固知欺白髮山靈元不厭清流
祗今觴詠成陳迹何用蘭亭俯仰愁
細雨霏霏不濕衣山前山後亂鶯飛過橋春色緋桃樹
臨水人家白板扉此地酒帘邀我醉隔船簫鼓送人歸
清遊恐盡今朝樂回首閶門又夕暉
龔子敬同遊桃花塢趙中時適至
麥光繞郭搖香浪花氣浮空散紫霞小院碧桃留客醉
隔林修竹又誰家清明過了春將暮濁酒傾殘日又斜
一笑相逢誠不易人生看得幾韶華
再題水村圖
分湖新卜築適與此詞同如今不是畫真在水村中
湯炳龍北村集
炳龍字子文其先山(一作丹)陽人居京口辟慶元
市舶提舉學問該博善談論四書五經皆有傳
註尤深於易詩歌甚工晚自號北村老民所著
曰北村詩集四明戴表元帥初序曰子文詩肆
麗清邃乃一如丘園書生山林處士之作太玉
山人俞德隣宗大序曰子文詩憫世道之隆汙
悼人物之聚散明時政之得失吟咏諷諫使聞
者皆足以戒豈徒誇競病事推敲者之為哉蓋
其易直子諒之心閑於中而肆於外者也年八
十餘卒子垕為紹興路蘭亭書院山長終都護
府官屬
湖上觀春
閉門五日雨出門萬山春湖光忽見我搖蕩白雪新九
節瘦笻杖一幅故葛巾桃花忽相笑聊復此紅塵有錢
困鞭算有官縶卯申洞然宇宙間餘此自在身但恨不
能飲我亦無事人
題高尚書夜山圖
人知麗日江山竒月中更竒人不知古今畫手不能畫
高侯能畫兼能詩風流文采乃如此筆意所到神莫窺
琉璃宇宙入萬象清寒周匝天四垂羣鴉巳息漙露下
一鴈不度行雲遲龍飛鳳舞又千里一起一伏相追隨
潮來不見江吸海但見夜壑寂寂舟無遺廢宮隱約認
孤塔長竿高下標叢祠俯觀下界萬屋如鱗次其間醉
夢覺者誰金城樹老歲月往昆明劫盡天地移悤悤吳
越巳陳迹丹青先寫興亡悲虞山禹穴會稽路蒼蒼凉
凉隔烟霧平生慣向圖中遊老我卧游無勝具昏花疑
是雪欲晴剡溪直在無山處何人說與李將軍太清豈
必微雲(闕)豪端㢲㢲肻一掃清光應更餘幾分天然人
境兩相值樓頭白也思不羣胸中雲夢可八九呼吸沆
瀣歸雄文虎頭著我坐巖壑書窗半席一詣君舟中不
須覓謝尚詩成三誦君嘗聞
題江貫道百牛圖
我本山陽田舍叟家有淮南數千畞江南倦客老不歸
此田都為勢家有猶記少年學牧時去時日出歸日西
我生衣食仰此軰愛之過於百里奚祗今辛苦耕硯席
無處賣文長絶食卷中解后黑牡丹相逢喜是曾相識
負郭無須二頃田一雙栗角能幾錢數口之家便能飽
要如此圖知何年平生富貴非所願城府近來尤可厭
何時倒乘牛背眠東風勝如仰看宣明面
范文正公書伯夷頌并札卷
退之嘗作伯夷頌綱常更為文章重小范老子翰墨香
吹醒首陽千古夢爾來宇宙三百年劫灰不壞寧非天
姑蘇李侯賢太守為將手澤歸雲玄因憶右軍修禊叙
智永藏之固其所今比蕭翼誰賢愚豪奪何如能樂與
君子於物不留意好德終然勝好古劒許徐君自有心
書還孔氏非無故粟可不食國可辭較之一紙真豪釐
聞風廉立遽如許信哉聖人百世師西山之薇何獨美
向微二子一草耳東海魯連死猶生中書馮道生猶死
承平文獻傳至今品題先後如盍簮就中何人合媿死
九錫不是夷齊心
白海青
皂鵰赤鶻世紛紛羽翮何如白線紋東海飛來一片雪
西風透入萬重雲老拳獨擊頑鵝惱俊目寧看狡兔羣
玉食所需誰可得夜來丹詔賜元勲
綉毬花
誰擲流蘇滿小園無心花萼密相聮唐宫玉蝶團風軟
后土瓊花簇月圓妖態欲來裀上舞異香宜在帳中懸
試看有物渾成處如在東風太素天
題水晶宮道人甕牗圖
一從辭宰粟饑餓隱空山貨殖門前客先生不啓關
題姚靜齋女柔德一日三刲股救其兄云
女生他人婦兄死誰養親刲股與紾臂孰仁孰不仁
西湖雜咏
馬塍鷄唱曙初回幾處嚴關次第開多少賣花人巳到
賸將春色入城來
題莫景行松竹梅圖
一客風流雲水際兩侯瀟灑雪霜時如今三友交情密
不到歲寒人不知
題竹梅圖
歲晚江空見此圖竹梅相伴占全湖如何不與松為友
應怪人間作大夫
王圭敬仲集
圭字敬仲宛陵人弟璋字敬叔並以詩名嘗與
四明戴表元帥初吳郡郭麟孫祥卿倡和尤工
五言敬仲詩如挽貢南漪云福兼鴻範五瑞集
鳳雛三戴帥初過訪云興寄冥鴻外詩成立馬
間敬叔詩如題劉御史熙寧諫疏云舉世非新
法中朝放直臣謝惠帶鏡云寬覺腰圍減明嫌
鬢影秋皆佳句也時人誦之
和戴帥初陪廉憲副遊三天洞韻二首
勝迹三天洞清遊五字詩懸泉垂馬乳暗谷隱龍池坐
久禽聲集吟殘樹影移賢侯興不淺應有後來期
黃葉荒溪滿青蓮紺宇開闌干盤石樹方丈出氛埃洞
古遊人識巖高倦翼回祗因山下叟常說繡衣來
送吳止水總管入燕
西風萬里送長鑣木落天高秋寂寥季子賢名聞上國
望之雅意在中朝燕臺此日千金駿漢署當年七葉貂
聖代憂時須共理一麾江海莫辭遥
趙雲仲諸君見訪小酌次韻
長楊旖旎綠陰晴小閣芳菲接謝城樂事良辰眞具美
酒徒詩伴舊知名春陰忽散林光變曉露未晞花氣清
有興時來共幽賞暫時風雨莫寒盟
陳公輔遷居
太隱何嘗厭市閭新遷端為好樓居坐來疊嶂雲生麓
住近雙溪客有魚二頃可供投轄飲五車爭羨載行書
門前怕有西臺使未許興公賦遂初
送李廉使之荆南二首
火落金天爽氣浮澄江練淨引仙舟霜威此去清三楚
霖雨行看遍九州銀漢星槎當好夜渚宫烟樹正高秋
熙朝國任須元老未許周南此滯留
儒林分席春生座射圃旋車月滿溪暫憩棠陰人愛樹
無言李下自成蹊恩光新拜宫壺賜姓字多因御筆題
但得明良千載遇腐儒何恨老幽栖
劉有之還京口簡梁中砥知宮
為謝詩家塵外人别來消息斷無聞如何占得三峯住
不寄山中一片雲
春草
和烟和雨碧萋萋歲歲長亭照客衣春風陌上輪蹄滿
莫問王孫歸不歸
王處士璋
璋字敬叔圭弟涿郡盧摰為憲使極器重之
送高羅谷赴德安教
水驛夜初寒風帆向德安青楓三楚路白首一儒官夢
澤尊前賦巫山雨外看未須嫌獨冷蘭菊政堪餐
次韻郭祥卿雪霽見懷
雪嶺留初日高齋照眼明禽聲交曉樹馬跡上春城有
客懷幽賞題詩問友生青鞵得來往更待數朝晴
挽董儒仲
憶昔同遊處經春在武林湖光浮鷁淨山木坐猿深事
往唯詩在悲來託夢尋朋知零落盡投老若為心
約文甫不至用韻
俗裏眼能白懷中印未黃雙鳬離葉縣獨鶴下陵陽晚
歲故人少閒門秋草長知君非遠我自為困壺觴
和帥初稽停山三天洞韻二首(錄一)
古洞堂隍敞危巔戶牗開陰靈藏雨雹清絶雜塵埃破
靜幽禽響臨深騎鶴回百年山下路未省使車來
小閣呈兄敬仲
小閣纔容六尺牀苦寒聊與蟄俱藏少安書卷偏能熟
漫插瓶花巳覺香桑火旋分蒸秫竈松風時和煑茶湯
閒中有事能談妙不問維摩借道場
薛平山諸君見訪分得扶字
荒徑經春滿綠蕪喜聞佳客載行厨流鶯度曲時相喚
泛蟻盈樽不用沽行樂中年憐謝傅坐曹休日笑張扶
竹林漫詫風流事未學山王指舊壚
寄賀盧疎齋拜集賢
洛下秋來傳近作日邊使至報除書乍歸北闕多新貴
重直西垣識舊廬陶謝風流連白社應劉文字盛黃初
深知有意沉冥者自是無心賦子虛
次廣教寺堅師韻
矮窗宜曉取朝陽高檻凭虛接莽蒼咒水鉢中蓮是幻
坐禪牀畔竹偏長不須沽酒供彭澤耐可吟詩伴石霜
想見六時天樂下散花吹滿衲衣裳
送梅叔章入燕
少年心力辦驅馳名德家聲世所知到闕可無梅福疏
贈人唯有宛陵詩行當塞鴈初來日歸約河魚欲上時
堂北春衫稱夀罷一杯春酒柏山祠
送傅擴齋廉訪秩滿歸長安
南國皇華使東維列宿光選掄應近侍敭歴且殊方地
鎮江陵重天連蜀道長班荆非客宦負弩盛朝章問俗
魚鳬國傳杯杞梓堂舞看渝水曲歌倩竹枝娘叔子心期
遠文翁政術良巡巡持漢節處處即桐鄉瑶歷更新號
崇臺整舊綱五驄鳴宛水軒鶴憩陵陽落筆霜威重隨
車雨氣凉澤中集鴻雁道上屏豺狼舉錯消羣枉封培惜
衆芳春回魯宫藻詩咏召公棠有客栖南郭無人薦蜀
莊分庭寬禮數退食問行藏古道今安有深心矢不忘
方欣為李御旋報促曹裝送客聽雞唱征帆拂鴈行楚
江楓葉赤陶宅菊花黃未識長安第還分漢署香他年
懷舊德惆望繡衣裳
宛溪濟川橋成
二水玄暉郡雙橋太白詩江山遺跡在惠政大賢知纍
石砌湍瀨飛梁跨渚涯仙宫鼇贔屭星漢散參差不碍
乘槎客翻思踏浪兒人從祍席過功類鬼神為利澤通
千里歡呼共一辭吟詩欲題柱記取落成時
題盛叔章畫
草堂只在南湖上山色水光相與清漚鳥不來魚不起
落花風颺讀書聲
王教諭虎臣
虎臣字子山璋子官於潛教諭
蠶婦歎
貧農值年凶終歲常苦饑貧女蠶不收終年廢機絲無
食夫婿事無衣妾心悲終朝掇柔桑日暮心力罷居然
不成繭何以慰我思君不見金谷園中歌舞妾金縷衣
裳自盈篋一朝禍起隨高樓翠袖紅衿如電滅嗟嗟蠶
婦莫憂寒孟光身上無衣完
繅絲行
輸班輪機旋若風吳姬拮据無好容神蠶遭烹不自悔
以死利世功不窮當空一縷如抽雪宛轉縈紆無斷絶
誰知中有長恨端心事從今為君說車聲愈急絲愈永
比妾愁腸猶易盡去年絲成盡入官敝衣不足常苦寒
今年蠶苗猶在紙巳向豪家借倉米探湯拾緒手欲爛
辛苦無人慰憔悴生平自知妾命薄詎忍將愁訴夫婿
吳綾蜀錦多光輝明朝巳上他人機
贈汪鶴舟
吾聞列山之儒騎鶴飛明月為佩霓為衣又聞化鶴丁
令威七十甲子今始歸先王扁舟載蜚聲五湖七澤將
安之江湖舊遊波渺渺牀頭金盡故人少猶能為客典
春衣酒邊豪氣天地小名賢歌頌題滿軸披圖亦自不
碌碌黃金白璧分與人惟有便便五經腹朅來訪我坐
氊冷岸幘扶笻微酩酊開樽促席意氣傾剪燭商詩寒
夜永星星斑鬢今如此清談自是青雲士試問烟波載
皜衣何如一舸攜西子
阮受益所藏古硯篆文有羽陽千歲蓋秦穆公宫
瓦也
洛波沉鼎周姬衰秦嬴義勇歌無衣戎車虎帥雄西郵
羽陽宫殿雲崔嵬孟明骨化蹇叔死三良殉穆秦民悲
西風一夜飄宫瓦鴛鴦飛墜秦臺下千年鳥跡今愈分
故園遺蹤恨難寫何人磨作古陶泓遂使名聲齊玉斝
君不見懸黎結綠人不識刖足君門卞和泣古來義士
苦不遭埋骨泥沙同瓦礫
元詩選三集卷二
