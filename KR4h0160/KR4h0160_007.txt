元詩選初集卷七庶吉士顧嗣立編
紫陽居士方回
回字萬里别號虚谷徽州歙縣人宋景定壬戌
别省登第提領池陽茶鹽累遷知嚴州元兵至
迎降即以為建德路總管尋罷徜徉杭歙間以
老虚谷傲睨自高不修邊幅賈似道敗嘗上十
可斬之疏晚而歸元終以不用乃益肆意於詩
吟咏最多亦不甚持擇也其自序桐江續集云
予自桐江休官閒居萬事廢忘獨於讀書作詩
未之或輟是時年已六十餘矣仇仁近嘗贈詩
云老尚畱樊素貧休比范丹頗為時論所笑嘗
選唐宋以來近體詩評論之名曰瀛奎律髓於
情景虚實之間三致意焉而尤以山谷后山簡
齋為標凖海虞馮定遠曰方君所娓娓者止在
西江一派觀其議論全是執已是以繩縛古人
無礙之才圓變之學曲合於拘方板腐之輩吾
恐其說愈詳而愈多所戾耳此言可謂深中虚
谷之病矣
出馬家塢
野迥夏無暑塢深朝更凉路隨流水轉山背古城荒縣
宇敧紅閣僧菴缺粉牆暗驚兵亂後猶有數蓮塘
次韻汪翔甫和西城吕全州見過
想見花開路籃舁草草裝叩門馴犬喜入室蠧魚香躡
石苔粘屐眠松露滴牀焉知人世事積甲又宜陽
八月初二日
蟬聲漸漸怯西風閒撚青枝翫菊叢老去一身都是病
寤來萬夢總成空喜分果餌小兒女浪費薪蔬頑僕僮
嚴瀨家人報船至更營樽酒惱衰翁
次韻張耕道喜雨見褱兼呈趙賓暘
疲氓多菜色去守乏棠隂屬慮千峯旱俄聞六月霖麵
灘船欲澁茗務井還深香潤廻瓜圃聲酣起蔗林炎官
初恣肆道暍稍侵尋畏日方焦野油雲忽冒岑此凉甦
萬病厥價倍千金解郡雖逾歲留家尚至今田登欣米賤
屋老懼書淋遙念兒衣醭兼虞婦竈沈凄凉傳古調憂
悶豁煩襟拭汗紕綀帨搔頭斷玉簪却思穿石罅共坐
聽泉音韭脆鮮鱗縷梅芳煑醖斟一江同照影兩地隔
論心疑雪佳公子輸君日對吟(睦有近城灘民以船載磨治麵城中茶場大井)
(汲者衆故有麵灘船茗務井之句趙賓𤾉和子雨夜詩兒童疑有雪頻起穴窗看故有疑雪佳公子之句)
重陽吟五首(并序)
興有不同而皆極天下之感君子以之冥心焉
陶淵明曰閒居愛重九之名此閒寂之極感也
蘇長翁曰菊花開時即重陽此曠逹之極感也
潘邠老曰滿城風雨近重陽此衰謝之極感也
呂居仁曰亂山深處過重陽此羇旅之極感也
予不肖何足以跂前人嘗有詩曰干戈叢裏見
重陽此亦亂離之極感也世人徒賞邠老之句
竊意其未必得斯句之意姑隨聲附和耳予癸
未之歲適遇閒居重九私念平生五感俱集遂
吟為五解而弔影以歌之重九前五日方回序
射蛇戲馬老劉郎不為乾坤減戰場三徑寒華空悵望
閒居無酒對重陽
心炎何處不南荒瘴海煙深有玉堂隨地著身無得喪
菊花開日即重陽
此身生死國興亡搖落年年本是常無奈潘郎解悽怨
滿城風雨近重陽
衣冠南渡紫微郎流落天涯事可傷不是詩人終不會
亂山深處過重陽
戰塵漠漠草荒荒兵過村空菊自黃死盡親知身偶在
干戈叢裏見重陽
秋晩雜書十首
昔聞有烈士哀歌缺唾壺衰莫心不已徇名殆㤀軀我
老詎復爾一壑不願餘外物百無嗜惟喜讀我書空樽
已絶瀝寒庖僅微蔬兒啼得非餒塵編聊自娛敝廬匪
無山猶兹寄城隅車馬不至處願言遷林居
賦詩學淵明詩故未易及飲酒慕淵明酒復罕所得荒
凉數畝園卜築未成宅此或類陶家秋菊亦可摘古稱
士希賢將無肖厥德如我於柴桑往往似其迹儲粟既
以瓶子尤不勝責有時醉欲吟坌集索逋客
堂堂陳去非中興以詩鳴吕曾兩從橐殘月配長庚尤
蕭范陸陽復振乾淳聲爾後頓寂寥草蟲何薨薨永嘉
有四靈詞工格乃平上饒有二泉旨淡骨獨清學子孰
取舍吾非私重輕極玄雖有集豈得如淵明(尤蕭范陸楊尤䆳初)
(蕭千嵒范石湖陸放翁楊誠齋也千嵒名海藻字東夫誠齋盛稱其詩謂尤蕭范陸四靈趙師秀紫芝翁卷靈)
(舒徐照道暉徐璣文淵也卷字靈舒故亦以照為靈暉璣為靈淵師秀為靈秀云)
吾家一何奇奇峯照南窗是為紫陽山萬木青摐摐上
有出岫雲下有見底江江清雲無心伴此眉宇龐詩思
忽飛來時有白鳥雙落日澹秋色寒溝度枯杠歸歟書
屋夜昏燈剔幽釭懷人良未遠遯翁生是邦
竊嘗評少陵使生太宗時豈獨魏鄭公論諫垂至兹天
寳得一官主昏事已危脱命走在所窮老拜拾遺卒坐
鯁直去漂落西南垂處處苦戰鬭言言悲亂離其間至
痛者莫若八哀詩我無此筆力褱抱頗似之
人言太白豪其詩麗以富樂府信皆爾一埽梁隋腐餘
編細讀之要自有樸處最于贈荅詩肺腑露情愫何至
昌谷生一一雕麗句亦焉用玉溪纂組失天趣沈宋非不
工子昂獨高步畫肉不畫骨乃以帝閑故
六經天日月諸子如四時史自班以上語奇文亦奇踵
武蔚宗輩語有文無之小宋刊新唐不悟宵寐規以藝
傳李杜待之無乃卑他人有遺集一覽不再窺惟此與
韓柳咀嚼無厭期儕彼楓落生吾欲鐫此疵
道自漢魏降裂為文與詩工詩或拙文文高詩或卑香
甌假山序不妨自一竒鰣橘多骨核乃至肆詆訾恭惟
陳無已此事獨兼之五七掩杜集千百臻秦碑四海紫
陽翁歸美豈其私所以此虚叟取為晩節師
世稱陶謝詩陶豈謝可比池草故未凋階藥已頗綺如
唐號元白白豈元可擬中有不同處要與分朴詭鄭圃
趙昌父潁川韓仲止二泉豈不高顧必四靈美鹹潮生
薑門蝦蜞以為旨未若玉山雪空鐺煑荒薺
三月三十日唐有窮詩人惜春不肯舍共坐夜達晨此
得守歲意事愚意已神寸隂以分計一分直千囷竊慮
假寐頃倏忽失我春今此九月晦虚叟尤酸辛搖落始
云悲廽首忽復陳詎忍棄菊舊遽喜迎梅新
(虚谷云宋剗五代舊習詩有白體崑體晚唐體白體如李文正徐常侍昆仲王元之土漢謀崑體則有楊)
(劉西崑集傳世二宋張乖崖錢僖公丁崖州皆是晚唐體則九僧最逼真寇萊公魯三交林和靖魏仲先)
(父子潘逍遙趙清獻之徒凡數十家深涵茂育氣極勢盛歐陽公出焉一變為李太白韓昌黎之詩蘇子)
(美二難相為頡頏梅聖俞則唐體之出類者也晚唐於是退舍蘇長公踵歐陽公而起王半山備衆體精)
(絶句五言或三謝獨黃雙井專尚少陵秦晁莫窺其籓張文潛自然有唐風别成一宗惟吕居仁克肖陳)
(後山棄所學學雙井黃致廣大陳極精微天下詩人北面矣立為江西派之說者銓取或不盡然陳簡齋)
(曾文清為渡江之巨擘乾淳以來尤范楊陸蕭其尤也高古清勁盡埽餘子又有一朱文公嘉定而降稍)
(厭江西永嘉四靈復為九僧晚唐體日淺日下然尚有餘杭二趙上饒二泉典刑未泯今學詩者不于三)
(千年間上㴑下沿窮探邃索而徒追逐近世六七十年間之所編非區區所敢知也虚谷之論宋詩詳矣)
(然其大旨則躋西江而祧晩唐馮定遠日西崑之流弊使人厭讀麗詞西江以麤勁反之流弊至不成文)
(章矣四靈以清告唐詩一洗黃陳之惡氣味獰面目然間架太狹學問太淺更不如黃陳有力也馮已蒼)
(日方公律髓一書於大段未十分明白只曉得江西一派惡知見且不知杜又何知杜之所從來又何論)
(庾鮑而上至漢魏乎獨於今世不論章法不知起結如竟陵空同諸派彼善於此耳)
次韻劉元煇初寒夜坐(并序)
元煇示新詩其初寒夜坐有云四壁兒糊如暖
障一燈妻占補寒衣清灑有味因獨和此一篇
為謝
山肩寒聳月隨歸榾柮爐紅閉板扉跨竈郎來温課冊
齊眉人為摺深衣花傳喜信燈如語草就佳篇字欲飛
舊日聲名劉夜坐能傳家鉢似君稀
偶亦夜坐用前韻
林禽畏冷莫争歸水上荒城早闔扉敲月會棋迎阜衲
斧冰供茗喚青衣齕萁老馬廏中響瞰燭癡蛾窗外飛
忽報樓頭禁鐘動平生樂事歎今稀
長安
客從函谷過南州略說長安舊日愁仙隠有峯存紫閣
僧居無寺問紅樓蘭亭古瘞藏狐貉椒壁遺基牧馬牛
萬古不隨人事改獨餘清渭向東流
路傍草
野火燎荒原霜雪日皜皜牛羊無可噍衆綠就枯槁天
地心不泯根芽蟄深杳春風一披拂顔色還媚好如何
被兵地黎庶不自保高門先破碎大屋例傾倒間或遇
茅舍呻吟遺稚老嘗恐馬蹄響無罪被擒討逃奔深谷
中又懼虎狼咬一朝稍甦息追胥復紛擾微言告者誰
勸我宿須早人生値艱難不如路傍草
題苦竹港寓壁
三十年前此路行來車去馬唱歌聲旗亭沽酒家家好
驛舍開花處處明白羽宵馳四川道青樓春接九江城
如今何事無人住移向深山說避兵
石頭田
晝欲求一淘有竈無竈煙夜欲求一榻有屋無屋椽歴
歴數百里無人居道邊問言何至此我亦為恍然江西
走荆蜀行行三十年鈴卒遞羽檄販夫駢擔肩觀國上秀
士奉使驟達官車馬或相遇往往皆衣冠後隴竹未斷
前坡花已姸入肆飲美酒既醉不問錢是時鬢如漆浩
歌無憂端豈謂再至此滿頤霜雪攢尋覓舊題壁脱落
迷榛菅乾淳老前輩間有數字完昔時所見人往往沈
重泉翕張孰移斡隆替更變遷雲曖淡竹嶺雨昏石頭
田我僕既已惰我馬復不前慷慨一以思古有行路難
難更莫如今懷古空永嘆
寄彬州孫通守振武聞&KR1140;湘將至八桂
南斗之南八桂林攜琴欲覓舊知音想君湘水花邊路
識我衡陽鴈外心偪側甲兵詢動靜艱難書問畏浮沈
相煩為報真消息莫待春江柳色深
湓城客思
客褱歴落事多違嘆息流光似箭飛雪後蔞蒿初薦酒
花前蛺蝶欲穿衣熟知江水磨今古難向春風問是非
悵望廬山但愁絶萬重雲鎖幾禪扉
登高臨大江
客思忽不樂登高臨大江風湍睇遙席雲岫思幽窗淮
蔞昔未茁廬瀑今已淙我本休官人曷爲栖是邦中腸
有所思所思渺天末戎徼融古雪波浪日以闊西從巴
硤下南與洞庭合身無黃鵠翅九疑不可越宿負子錢
急歲收南畝稀兒女望我還豈不歌式微髣髴漢陽樹
突兀吳王磯佳音或跫然未忍輕言歸鄰牆善蓍翁盍
往決咎吉鬼神素所昧忠信詎云忒聚糧别里門業已
掉臂出小俟麥風凉馬蹄患不疾
晩春客愁二絶
春老魚苖動江肥雪水來大孤山下路何日汎舟廻
十載干戈後辛勤蒔牡丹豈知身是客借與别人看
過湖口望廬山
江行初見雪中梅梅雨霏微棹始廻莫道無人肯相送
廬山猶自過湖來
虚谷志歸十首(錄四)
聞我解征鞍相看喜復歎主貧奴僕傲兵起道途艱藥
許(缺)鍾乳花先問牡丹親朋聊共醉老幼幸俱安
浪走千山外乾忙四月餘隔籬分濁蟻共座擘枯魚婢
瘦慵施粉兒頑失寄書少陵亦曾爾來往浣花居
共道歸何晚猶能喜欲狂幼兒初拜揖癡女僅梳妝有
筆修花譜無錢闢草堂新添竹踰百風徑細尋香
衰晩真當戒疎慵竟未能病專從酒得謗輒為詩興每
悔居城市常思絶友朋誰來敲竹戶又見醉吟僧
次韻志歸十首(錄四)
老不任時棟窮猶宅士鄕端能甘澹泊未覺厭荒凉古
井深泉冷閒庭異草香田翁來問字略為說偏傍
癡與狂皆有貧兼病亦應屢嘗二斗醋不夢一條冰買
藥憑船賈分茶謝塚僧短衣射猛虎老矣竟無能
解語鸎能巧交飛蝶許狂苔紋深翠毯榴靨競紅妝麤
已成幽圃猶當築小堂未妨無暑藥熟水紫蘇香
譙國資深入彭門納晚成至今為癖習自幼有常程朽
老寧孤瘦飛揚勿剽輕懸知千載士肯競一時名
雨凉曉思
一榻凉如水空山夜雨聲病身筋骨在往事夢魂驚老
夀知何益憂危半此生吾窮終不怨稍已竊詩名
秀亭秋褱四首
秋風西北來一夕幾萬里湛湛長江風落葉逝流水自非
貞勁草顔色槁欲死時當蟄蛟龍幺麽况螻蟻寒墐非
不可旨蓄焉所恃空褚乏裳衣敝絮誰與理陽春何日
還悲哉遠游子
一室局戶牖古籍勤討刪鬱鬱忽不樂扶杕登東山莽
蒼何所極秋色天地間我欲出塵世黃鵠無由攀憂端
從空來嵂矹未易宣意闊步武窄四顧盡險艱不如復
我所陶此靈府閒
家富敵萬乘吾嘗見其人生死握國柄不復如人臣自
謂磐石安埽滅隨埃塵豈不恃狙詐(缺)用禍爾身爾身
一腐鼠原野何足陳歌姬事别主畫堂生荆榛我嘆匪
為此遺禍殃齊民
老懷幸無事何用知秋風團團烏桕樹一葉垂殷紅為
此有所感長吟敲虚空城市了在目心隔雲萬重燕席
鼔吹急游騎呵殿雄亦各適爾適擾擾塵堁中焉知天
地外有此頹然翁
憶我二首各三十韻
憶我幼時事南歸自番禺三邊已澒洞内郡猶無虞故
居山城間四面闤闠區東西萬貨集朝莫百賈趨諸父
領賓客衣冠一何都觴豆日談笑往往皆(缺)儒北屋有
高樓其上娉婷姝俠少喜酒錢歌呼間笙竽無何鬱攸
作一夕化為墟朝廷易楮幣百姓駢嘆吁物價漸踴貴
饑剽多流俘我家衆長上生近乾淳初曰此風俗降歲
歲有不如老者遷化去少者分馳驅生理亦艱窘口腹
各自圖書囊裹筆硯扁舟落江湖苟且禄仕齒荏苒歲
月徂乍得返鄕里驚怛心若刳前軰盡黃壤小兒皆白
鬚屢火不一火坊巷非舊閭上塚享亭仆訪寺詩壁汙
向之紅粉面蟻穴髑髏枯乃知宇宙内萬有皆空虚我
生逼六十偶幸全頭顱身(缺)大兵革一思一欷歔懷舊
夢恍惚弔往腸鬱紆六十年間事歴歴尚可模我所見
之人百萬泉下俱神仙謂不死終久歸於無寄語肉食
子無以智誚愚
憶我弱甫冠束書如錢塘中興百廿載行都滋浩穰雖
已劣乾淳尚可云小康巴蜀駭破碎淮襄傳擾攘腹心
輦轂地按堵如故常於時數萬士雲集升上庠草茅起
窮谷拭目觀國光出門不識路天街何其長俠士劇燕
趙佳人(缺)姬姜五鼓夜燈燭萬樓春絲簧吳米白如雪
奚啻千斯倉縹緲湖山間畫船嬌紅妝六橋楊柳岸荷
花雲水鄕四時無不宜莫若僧夏凉小儒苦乏貲冷眼
看豪強託迹朝士館竊睨鵷鷺行臺評或非是廟論有
不臧相與讀邸報憤悶填中腸僥倖江漢靜姦兇殛災
荒禮闈采芻言始得伸名場豈謂邊功相曾不監彼狂
驕淫無比倫虐毒尤披猖未聞古天子買田自置莊羣
小附鬼蜮國脈内已戕蝨目頗有膽四被言者章最後
得拜疏逋誅逃維揚萬古木綿菴不愧趙韓王草茂復
古殿雨淋集賢堂青史孰可(缺)此心神傷焉得陸士
衡復與作辨亡
二月十五晩吳江二親攜酒
今日山城好事新客來誇說齒生津喜晴郊外多游女
歸莫溪邊盡醉人鮮筍紫泥開玉版嘉魚碧柳貫金鱗
一壺就請衰翁飲亦與花朝報荅春
春晩雜興四首
豈有邪溪父老錢無朝無莫在樽前櫻桃豌豆分兒女
草草春風又一年
溪魚山筍佐新篘大勝長安上酒樓春老猶寒宿酲困
酴醿花下擁綿裘
城市塵埃不見詩西村東塢可尋誰夏前十日嘗新麥
(缺)是江南最好時
芳草茸茸没屨深清和天氣潤園林霏微小雨初晴處
暗數青梅立樹隂
殘春感事二首
登高高處望萬嶂一溪横不滿千家市今休十載兵訓
狐號永夜猛虎迫荒城此亦關人事憂端未易平
春雨溪橋斷才晴又淺流端能操古節何至墮窮愁馮
衍嘗為郡田豐不願侯吾兒猶未解餘子復奚尤
七月十日有感
十年前此日視篆上嚴州借服初金佩峩冠尚黑頭乾
坤誰失馭江海已横流保土雖無恙忘家弗自謀寒門
驚瓦裂癡子困萍浮追憶危阽急都忘屈辱羞衆推真
膽大孰察暗眉愁盗賊誅鋤定租傭減閣優民功差稍
稍已事太悠悠綿薄稀儲峙貪婪姿取求冥褱隨命運
失意起冤讎屢跋三關馬更乘四瀆舟(謂江淮河濟皆至今黃河入淮)
長城青塚月大漠黑山秋甫息臺卿擔空餘季子裘解
官終欠早破産復奚尤酹栢悲先隴畦蔬偃故丘信書
無一得負債有千憂倒篋衣俱典連牀藥未瘳不如窮
百姓何謂古諸侯公論誰詩可蓮花博士儔
秋到
秋到山居僻貧居異味嘗擘黃新栗嫩炊白早秈香漸
減家人病徐添夜氣凉憑誰理荒穢籬落菊苖長
估客樂
爲吏受賕嬰木索漢相忽遭東市斮不如估客取邪贏
居貨㒺人人不覺布素寒儒守鄕學夜夜孤燈同寂寞
不如估客醉名倡百萬呼盧投六博估客樂哉真復樂
大舶飛山走城郭珊瑚未數綠珠樓家僮多似臨邛卓
十牛之車三百車雪象紅牙水犀角養犬餵肉睡氊毯
馬廏驢槽亦丹雘生不羨鳳皇池死不愛麒麟閣估客
樂哉真復樂邇來六月錢塘潮一估傳呼千估愕大風
來自度朔山吹倒岷峨舞衡岳一江一日殞千艘四海
五湖可隃度諸寳下輸龍王宫鰕蟹龜黿恣吞嚼人言
估客樂估客有時也不樂百年計較千年心不禁一日
風濤惡(近六月浙江風潮失舟六百艘)
王干三嶺
澄練平皋水屈盤青蒼松櫟擁峯巒霜晴村落全如畫
一見都忘上嶺難
村女
青荷葉傘茜裙紅隨母歸寧省外翁莫笑梳妝未京樣
兵餘猶見太平風
湧金門城望三首
蕭條垂柳映枯荷金碧樓空水鳥過略剩繁華猶好在
細看冷淡奈愁何遙知堤上游人少漸覺城中空地多
逥首太平三百載錢王納土免干戈
天廽地轉事雲輪湖葑山榛色漸陳墜珥遺鈿如隔世
攲樓傾榭最愁人一錢物變千錢直十戶民驚九戶貧
猶有沙河塘上路賣花聲作舊時春
風入松詞萬口傳翻成餘恨寄湖煙難尋舊夢花隂地
剩放新愁雪意天戰罷閒堤眠老馬宴稀荒港泊空船
此心擬欲為僧去政恐袈裟未慣穿
趙賓𤾉唐師善見和湧金城望次韻三首
玉斧難修舊月輪凄凉沙鳥犯朱陳總因燕頷多庸將
却誤蛾眉事别人一紀於今兵麤定四民莫若士尤貧
酒壚高李能同醉老眼昏花暫覺春
主人攜妓我題詩三十年如一瞬馳尚想泊船行馬處
不殊衝雪探梅時相君已抱犠牛悔京兆空餘鵩鳥悲
誰會此褱同向秀夜鄰横玉起孤吹(丙辰丁已間魏公明已為丞郎所謂)
(同探梅雪時也尋忤丁去國後尹京忤賈謫死嚴陵)
臚唱曾叨殿上傳末班遥望御爐煙貂蟬公不施霖雨
蟣蝨臣能補漏天羞見稗官成野史懶攜草具問湖船
舊(缺)燈火元宵近無復遨頭夜市穿
次韻仇仁近至日
浪說春迴地底陽駞裘正怯北風凉未來事甚雲難測
已老身無日再長紫邏招魂千里雪彤庭待漏五更霜
閒人幸脱拘攣外客枕何庸早起忙
大雪出三橋寓樓
凍雀愁鳶噤不嘩漫天浩瀚逐風斜映樓横過三千丈
接屋平鋪十萬家静夜有窗皆貯月寒空無樹不開花
詩成欲撚冰鬚斷聊舉深杯答歲華
朱橋早行
田間夜打稻茅茨耿明燈客行過籬外吠犬似可憎放
馬齧露草小憩寒塘塍坐念今民閒貪吏無與繩幸此
歲稍稔庶足供科徵不然豈不窘况乃軍旅興往者孰
柄國未謂杞遽崩偽心感咎徵水旱常頻仍兹獨有年
屢天仁良可憑緩轡忽得句數星陂水澄
秋大熱上七里灘(俗名漏港灘)
吾生所未見自古恐亦無秋半不肯凉赫日炎洪爐沸
湍七里灘觸熱乘畏途坐船汗如漿况彼牽挽夫一檣
合衆力至數十軰俱踏竿氣欲絶沙立僵且枯西瓜足
解渴割裂青瑶膚焉得大冰盤霑丐及此徒僥倖據勢
位極意求所娛願逥君子心略念小人軀
八月十五日二十日兩至南山飲瀟灑亭
悠悠桐江水寓廬十二年重來六日内兩日登南山南
山有何好高閣西北偏隔江三千家一林煙靄間閣檻
一巨松挺出衆木前野性所酷愛老藤相糾纏亦如我
與僧相對談幽禪稍遂物外性屢寫酣中篇故侯復齊
民鬒髮成華顚念當舍此去焉得長周旋
初三日水長二丈早行
夜間舟人呼江水溢二丈岸薪隨波流救者何擾攘亥
子十月交地氣不當上十日柱礎汗蠅蚊閧帷幌此時
肯為雪豈不兆豐穰積熱化滂沱傾空瀉盆盎前夕適
醉卧不省船背響濤聲撼醒枕于兹發孤想炎方節候
乖病叟體膚癢遑遑欲何之曷日中園仰星斗猶粲然
曉征發雙槳起視所泊處餘燈煜莽蒼
飲歸
㶑灩紅深百盞澆醉歸不覺路迢迢臨分情味慇懃甚
暗遣人扶過畫橋
閏二月十六日清明
日日樓頭柳色濃年年為客負春風鸎花時節兵還動
詩酒生涯老更窮逆料未來猶有幾懸知所過即成空
故鄕寒食澆松處亦想兒曹念乃翁
苦雨行(并序)
丁亥五月初三日夏至雨已月餘初四五六稍
晴初七夜復大雨至十三日晝夜不止初六米
價十二劵初十至十七劵十二至二十劵市絶
糴民初争食麵尋亦無之
泥汚后土踰月餘四月雨至五月初七日七夜復不止
錢王舊城市無米城中之民不饑死亦恐城外盗賊起
東鄰高樓吹玉笙前呵大馬方横行委巷此門絶朝飯
酒壚日征七百萬(十貫為萬錢)
種稗歎
農田插秧秧綠時稻中有稗農未知稻苖欲秀稗先出
拔稗飼牛唯恐遲今年淛西田没水却向淛東糴稗子
一斗稗子價幾何已直去年三斗米天災使然贗勝真
焉得世間無稗人
木綿怨(并序)
故亡國權臣乙亥南竄猶攜所謂王生沈生者
自隨他不止是此二生者天下絶色也漳州城
南木綿菴既殂二生入烏衣樞使家丙子謝北
行其年十月天台破清河萬戶得之挾以俱北
庚辰正月張卒久乃南還謂慣事貴人巧伎藝
拙女功仍願粥為人妾或競闚垂涎惟健者是
歸故寫之古樂府以為世戒焉
湖山一笑乾坤破欺孤弱寡或遷播不念六宫將北行
太師雙擁嬋娟臥甬東香豔到漳南爭看並蔕芙蓉過
天兵及頸幸全屍想見駢肩淚珠墮木綿花下痛猶新
已向誰家踏舞茵長頭未及死肉冷折齒遽專妝面春
赤城戰場夜避火萬里又隨燕塞塵肉食酪漿更苟活
不慚金谷墜樓人萬戶郎君遄卒死却自金臺還故里
嗟爾薄命兩佳人三爲人妾亦可已巧畫蛾眉拙針線
空自纖纖長十指後堂執樂換小名更事少年貴公子
憶昔軍中入相時潛搜密邏漁妖姬民間妻女凜不保
何啻如花三五枝曲江近前少陵恐今日總孕他人兒
賤獲淫婢何所知但為權臣深惜之
過長安市
筭橘租菱小市譁堰頭橋尾約千家人家已盡無人處
時見芙蓉一岸花
過崇德縣
枯柳無風影不搖敗牆頹屋意蕭蕭忽然喚醒承平夢
猶有紅闌夾畫橋
聽航船歌十首(錄四)
北來南去鴈還飛四十年間萬事非惟有航船歌不改
夜深老淚欲霑衣
南到杭州北楚州三江八堰水通流牽板船篙為飯椀
不能辛苦把鋤頭(舊航船不過揚子江今直至淮河三江者錢塘江吳淞江揚子江八堰者)
(杭州蕭公閘北關堰常州犇牛堰呂城堰潤州海鮮河堰揚州瓜州閘而召伯堰小不與其一楚州北神鎮堰)
雇載錢輕載不輕阿郎拽牽阿奴撑五千斤蠟三千漆
寧馨時年欲夜行(載音在)
南姚村打北姚村鬼哭誰憐枉死魂爭似梢工留口喫
秀州城外鴨餛飩(秀州南至海鹽縣古塘八十里人人帶刀讎劫十二年間私殺官誅骸骨)
(如丘)
留題槃隠高士王子由書齋
萬宇横陳碧瓦齊濃嵐淡靄總詩題隔江煙樹窗中細
過海風檣檻外低琴僅可絃星半缺壁應欲畫雪新泥
南華卧讀兩三卷猶喜晴簷日未西
雪中憶昔四首(并序)
丙辰雪天游湖歌晁無咎摸魚兒今三十二年
乃後亦往來不一所以興懷
憶昔浮蛆醉玉醅天寒一日飲千杯危樓擁妓臨晴雪
聮馬呼僧認野梅豈料暮年紉敗絮尚容永夜畫殘灰
間關幸脱干戈死落魄佯狂自可哀
憶昔繁華侣俊游寧知後死挂閒愁無人復唱魚兒曲
何處重尋燕子樓張敞空思前漢尹邵平誰識故秦侯
定應冥漠猶遺恨蔗節瓜犀啓夜丘(魏京尹墓亦為盗所發)
憶昔華年氣似雲雪湖終日醉醺醺室家未有兒和女
賓主相忘我與君豈信亂離生白髮猶思歌笑調紅裙
扁舟一問桃源路治亂當時自此分(予三十一歲丁已始生女時程相當)
(國戊午相丁予從魏尹如武陵世事頓異)
憶昔湖天雪最竒畫船朝出暮歸遲忍寒賞竹憐高節
踏溼尋梅致好枝熟醉何嘗知病酒狂吟所至動成詩
䙰褷凍雀今相似心欲高飛翅已垂
喜晴行
漂零縱跡客囊空迅駃光隂歲律窮野次忽驚三夜雪
林端初住五更風斗杓南指天猶黑海氣東昇日已紅
稍借晴光動楊柳歸心肯復後春鴻
曉發富陽縣
長山礲石片帆斜小雨初晴日眩沙回首遥看富陽縣
青煙低罩一叢花
江行大雨水漲
客路由來但喜晴山深何况更舟行孤篷酒醒三更雨
滴碎愁腸是此聲
舟行青溪道中入歙三首(睦州青溪本歙州歙縣之東鄕吾遠祖東漢賢)
(良方公儲墓在焉泝流而上湍石竒怪沈約所謂新安江水至清是也睦改為嚴州歙州改為)
(徽州青溪縣改為淳安縣而歙縣獨存漢時舊名)
夜寒如覺有猿吟積翠重蒼萬壑深下水輕舟弦脱箭
盤山細路線穿針
刺桐花發草如藍欲卸綿袍翦紵衫一夜春霜忽如雪
江南天氣不宜蠶
蕨拳欲動茗抽芽節近清明路近家五日緩行三百里
夾溪隨處有桃花
次韻仇仁近有褱見寄
身歴干戈百戰塵休官仍似布衣貧每看事有難尋處
未見心無不愧人秋稔粥饘猶可繼夜凉燈火已堪親
閉門讀易吾謀決莫用龜蓍問鬼神
五月二十一夜雨未止六晝夜水漲寇阻無人入
城
晝夜雨滂沱平疇變海河地如隨水去天豈厭人多討
叛猶輸粟攻堅未掩戈積隂凝殺氣玄造意如何
有感二首
十年歸把釣魚竿萬變惟憑冷眼看白髮相尋點鬼簿
紫金焉得返魂丹漸驚老舊遺民盡欲問承平往事難
秋日未須畏殘暑浙江潮退即天寒(聞故舊多死者)
今沿古泝醉眉攢堪轉輿旋老眼寒晝静倚楹常獨立
夜深撫几忽長嘆關張運去金刀絶王謝聲沈玉樹殘
欲淬筆鋒刳鬼膽生冤死恨海漫漫
孔府判埜耘嘗宦雲南今以餘瘴多病意欲休官
因讀唐書南詔傳為此詩問其風俗(璠邢州人)
漢代哀牢種瀘南大渡河其都居善闡有水號牂牁丞
相祠諸葛將軍畏伏波石扶碑故在銅作柱難磨古但
羈縻耳今如震懾何一成平六詔萬旅削三峩跣足遑
機弩氊頭敢荷戈鬼王牽駿駔岷國效文螺梵供花優
鉢經傳葉貝多異香燃篤耨碩果噉波羅碧鈿懸珠珥
銀鉤摘象䭾深秋如夏熱窮臘亦春和霧毒飛鳶墮風
腥巨蟒過已還生定遠猶類病維摩宦思輕髦梗閒心
願澗阿此鄕非瘴土何幸小婆娑
送徐如心如婺源三十韻
之子成春服懽言駕出游殘紅三月路疊翠萬山州夏
后乘輴澤軒皇煉藥丘曠平初渺莽屈曲漸深幽比縣
干戈偃諸村盜賊收室廬還舊貫邸店競新修蠶月門
多鐍秧田草盡耰畫龍沽肆古檻虎驛程修天目蟠根
遠王干設險遒徑紆横巨石澗潔見游鯈岳勢攀衡霍
星文摘斗牛桑麻敦本業筍蕨(缺)珍羞谷冷長杉密岡
温旦茗抽宣平何處在太白此中求仙墅丹池大僧廬
野竹秋農談通稗史騷詠入樵謳楚雨三江外吳雲五
嶺頭夕陽彭蠡浦潮水淛河流西望番君國東思越相
州孰云民俗險政爾士風優輿隸知周孔章縫盛魯鄒
聖賢一道續天地四書留闕里瞻庠序師臣拜冕旒永
懷枌梓故能奠藻芹不靈順王封廟華光佛氏樓端能
無鬼責焉所匪神庥矧是儒家彦初非賈客儔詩材工捃
摭意匠極雕鎪佳句垂千古浮榮等一漚吾家紫陽下
肯作寄書郵
春寒
燈節蕭條雷後雪花天料峭雨餘霜經旬不出無情緒
恰見鵝兒似酒黃
櫻桃花
淺淺花開料峭風苦無妖色畫難工十分不肯精神露
留與他時著子紅
桐花
悵惜年光怨子規王孫見事一何遲等閒春過三分二
憑仗桐花報與知
治圃雜書四首
天地一閒人園林數畝春認苖諳藥性養果護花身社
友同疏飯鄰兒笑野巾空庭維老馬不出動經旬
汲水洗青石寘之盛酒樽身閒宜獨坐手冷喜時捫曉
露黏花片春苔蝕浪痕從吾已安稳不復動雲根
花有如罌粟能同橘不遷茄藤宜硬地豆莢惡肥田元
勰齊民術夷吾物土篇園丁初未讀口訣自相傳(罌粟移即)
(不活茄須于硬地穴以種羊角諸豆必瘦地乃結園丁見告如此他尚多)
芍藥抽紅銳荼䕷縋綠長幾家蠶落紙比屋燕分梁榖
雨深春盡茶煙永日香詩成懶磨墨拄杖晝苔牆
惜硯中花
花擔移來錦繡叢小窗瓶水浸春風朝來不忍輕磨墨
落硯香黏數點紅
次韻夾谷子括吳山晩眺
詩眼書胷碧宙寬莫天搖落縱遐觀霜明楓葉紅於染
春點梅梢玉不寒北望遥迎書鴈至南烹屢饜膾魚殘一
規明月懸江海幾許人家夜枕安
追用徐廉使參政子方申屠侍御致遠張御史鵬
飛元日倡酬韻
七十翁非浪走時夜窗自恨賦歸遲睡稀枕上無春夢
吟苦樓前有月知茅索願追田畯喜瓜薪遥念室人悲
却須天上綸言手小為農甿緩繭絲
(虚谷與牟獻之同庚其寄夀獻之詩序云前浙東憲使大卿陵陽牟公獻之先生寳慶三年丁亥正月十)
(一日生其賢子孫以丙申正旦奉觴為親庭慶七十紫陽方回亦以丁亥年前五月十一日生為雌甲子)
(偶寓武林不能趨霅上附賀客之尾唐白樂天劉夢得同生大歷七年壬子至武宗會昌元年辛酉皆年)
(七十是歲樂天有詩云大歷年中騎竹馬何人得見會昌春今輒用此事為詩奉寄其頷聮云詩名我愧)
(劉賓客心事君真白樂天周草窗癸辛雜識謂虚谷怒仇仁近之褒牟貶已嘖有煩言未知其果否也)
前參政浙西廉訪徐子方得代送别三十韻(琰容齋)
往時參大政諸老扈先朝合執調元柄猶乘問俗軺登
良爰改紀肅政各遷喬明甚奎文揭堅能泰岳搖吳山
懸夜月浙水噴秋潮薦拔皆竒士寅恭盡選僚重名三
翮鼎古韻九成韶混合氛祲定因循習尚驕不扶儒學
起焉革庶風澆周繼言堪攷殷因世未遥西湖舊精舍
南渡昔圜橋祠植三賢仆書重萬卷雕武林增炳煥文
廟鬱岧嶤不朽垂聲價無窮沸詠謠學肩游子夏謨過
益皋陶鵬運三千日龍飛九五朝遐方馳幣聘曲㙯齒
旌招共擬膺三錫何煩奉六條有心思綠野無意上青
霄壯節甘恬退高風久寂寥一閒如我願百病應時消
僉謂衣當衮公宜館有翹終須坐廊廟未許老漁樵世
道存元氣天時正斗杓圍腰堪玉帶畫像早金貂慶會
逢樛木恩榮侈蓼蕭自憐耽杜酒誰肯顧顔瓢每辱高
軒過無嫌閧市囂七旬慚莫景三載傍清標再見如何
日臨風淚欲飄
送楊復之歸故里(復州學錄)
四十青春七十翁客樓時得一樽同子將仕矣雲霄上
我合歸歟澗谷中凉夜歲星守南斗豐年江國喜西風
許追父老雞豚社為說猶能醉頰紅
送劉都事五十韻(晦叔密齋)
近人于仕宦如以韓盧獵泰山有不見得獸誇足捷學
問夫何如有書鑰諸篋府史以為師僅能署吏牒雕鞍
驟肥馬畫閣貯美妾萬一至公相豈堪任調爕老友劉
密翁早隸周孔業大輅鸞和鳴大樂律吕協南省據都
曹不以貴自挾朋來多下交賓至必謙接解官寓城東
座寒乏氊㲲高卧懶問遺雨落秋蓂莢積薪後居上彼
勇哂吾怯為言恥孟晉如病夏畦脅有時酤我飲荒墅
縱步屧果核飣爼豆羹糝供匕筴居然道褱孚宜爾情
話接公才豈不知大川宜作楫顧於名利波未肯卜利
涉人生惑外物種種意欲愜高睨官爵梯等級恨不躐
愚竊窺此翁嗜欲穽已敜寧為三省魯不慕一諾俠經
史入胷中丘陵堆重疊文詞落筆下布泉極熨帖莊重
異新銳詳緩蔑虚讋誰歟心怏怏或者言喋喋氣帥直
其内義理為管攝歸歟埽松楸試負都門笈中書多缺
員聞早下堂帖不然肅政臺冠豸羣小懾分司江之南
亦足煦疲劣去當柳嘶蚻還及杏飛蝶鯫生嶺海夢尚
憶鳶跕跕短隨李廣衣長彈馮驩鋏萬死脱一生麤免
翳桑輒今年七十老鬢秃無可鑷與人素寡合况又畏
訟諜往往交游間平地生嶻嶪萬里風枝殊一旦合鶼
鰈揮麈許諳聽曳履容追躡公將北闕覲我終南畝饁
甚欲餞遠郊扶杖尾蹀躞愧無一杯酒陽關唱紅頰他
人侈别筵椎牛宰剛鬛而此何枵然窮極碁無劫顧視
童子佩帨礪若觹䚢持干富人肆詎肯出質貼吟兹就
行篇終夜不交睫浩浩號西風索索雨木葉
豐樂樓
來輿去馬禁城空豐樂樓消一炬紅說與吳儂莫惆悵
龍墀猶化梵王宫
竹閣
千山斫入亞夫營佳墅名園怕近城賴是白公資佛力
小留蒼翠作秋聲
清湖春早
樓上春隂覆曉雲一河天淨碧沄沄雨宜不驟風宜細
閒倚闌干看水紋
三天竺道中
三天竹路漸平登高似雷峯墖幾層山到無人行處好
松隂萬樹立孤僧
次韻高子明(昇)投贈
中原從昔信多艱尚有文才與古班詩律歸隨元好問
樂章雋永蔡蕭閒要知精會神全處須到聲銷色泯間
此話無人膠鳳觜一蓑煙雨紫陽山
偶題五言絶句二首
不寐常攲枕無言獨倚樓江淹猶匪恨庾信始為愁
落木包生意來鴻定去期如何蕭瑟氣有許楚臣悲
春半久雨走筆二首
月餘不浴不梳頭垢服埃巾獨倚樓萬古事銷閒裏醉
一年春向雨中休天時纔暖又還冷人世少歡多是愁
治亂無窮如糾纆華山高卧最為優
萬事心空口亦箝如何感事氣猶炎落花滿硯慵磨墨
乳燕歸梁急卷簾詩句妄希敲月賈郡符深愧釣灘嚴
千愁萬恨都消處笑指鄰樓一酒帘(回二十學詩今七十六矣七言决不)
(為許渾體妄希黃陳老杜力不逮則退為白樂天及張文潛體樂天詩山谷喜之缺者在集文潛詩自然)
(不雕刻山谷不敢缺也五言回慕後山苦心久矣亦多退為平易中有閬仙之敲而人不識也)
清明大雪三日
半月雕梁燕子歸怯寒著盡舊綿衣何人醉眼西湖路
錯認楊花作雪飛
聽孫鍊師琴
名畫元不出畫工善書决不屬書史子春伯牙非伶官
古能琴者必君子枕流潄石今孫郎電眸冰齒霜髯張
洒埽書室焚古香信手為吾調宫商琮琮琤琤泉落澗
嗈嗈喈喈鴻度漢從容整暇未肯忙小俟吟猱觀抑按
急如快劒斫蛇分兩截琉璃瓶碎玉簪折似有鸞膠再
補完細視冰弦元不絶又如電走雹飛驅霹靂老樹百
丈龍爪入得非獺髓滅瘢痕依舊烏桐淨如拭睥睨黠
鼠伏狸奴殺機一動與之俱鷹揚頗類師尚父牧野秉
鉞行天誅臨河而聞殺鳴犢曳輪不往反乎覆許由不
受堯天下一瓢雖無吾亦足聖門此意傳不傳耿耿精
靈月在天孫郎何處得授受長江秋霽印嬋娟五音本
無根舌齒六律發揮憑手指音律之外求七情萬變悉
從心上起孫郎胷次夫何如貯儲古今萬卷餘孰謂七
弦軫上之神聖不本二尺檠邊之功夫少年學琴欲學
渠勿但彈琴當讀書
與孟能靜飲聮句二首
三月一日春如酒紅是桃花綠楊柳人生不醉欲如何
不如意常十八九(孟)暫兹袖公補天手誰能箝我談天
口挹斗酌海兩相逢天風吹我無何有(方)
三月三日一觴酒同上危樓望晴柳豈可不飲負此春
向來風雨十朝九(方)何必水邊看麗人何必水晶行素
鱗曲阜橋邊同一醉杭州城裏兩閒身(孟)
元詩選初集卷七
