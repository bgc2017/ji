元詩選初集卷五十一庶吉士顧嗣立編
黃處士鎮成
鎮成字元鎮昭武人篤志力學不嗜榮利築南
田耕舍隱居著書至順間嘗歴覽楚漢名山周
流燕趙齊魯之墟浮海而返登補陀觀日出如
丹慷慨賦詩翛然有蟬蜕塵囂之志部使者屢
薦之不就其後政府奏授江西儒學副提舉命
下而已卒年七十有五集賢院定號曰貞文處
士所著秋聲集十卷新安鄭潛序之謂如太音
希聲天籟自鳴抑亦有所激而鳴其不平者耶
今觀南田耕舍及西城紀事諸詩亦可以知其
寄託之有在矣
春雨南田書事
流水三椽舍桑隂五畝田飯香分野碓茶熟候山泉石
榻看雲坐谿窗聽雨眠桃花川上路應有釣魚船
鉛山早行
早起辭林館鄰雞已再嘷月弦當戶直斗柄插山高細
溼侵藜杖輕寒襲布袍前趨東日上五色動雲濤
乘凉
借屋依喬木乘凉愜病身日回山有影風遠竹無塵除
地平施榻攀條側挂巾應攜龐老宅真作鹿門人
南山紫雲山居五首
一宿南山頂仙凡此地分河明疑有浪天近更無雲月
色初秋見泉聲徹夜聞紅塵飛不到甘與鹿為羣
樹老秋仍露山空晩更蟬雨添舂藥水雲濕種瓜田對
榻僧長坐聞鐘客未眠自應麋鹿性疎散愛林泉
絶壑開闌檻遥峰展畫圖雪翻僧供鉢雲繞佛香爐接
板橋横澗連筒水入廚杖藜行藥去九節得菖蒲
竹露連巖際松風滿坐隅水舂如有節山鳥似相呼暑
雨收崖蜜晴雲斸土酥月高秋萬宇身世一冰壺
絶境紅塵遠高居白日長僻宜人不到靜與世相㤀宇
闊星辰大山虚水石凉翠屏天外立秋氣晩蒼蒼
題朱澤民畫山水
與客浮湘水琴書共一舟雲間雙樹曉天外數峰秋指
顧銷塵慮棲遲發櫂謳未知身是畫明月滿滄洲
東陽道中
出谷蒼煙薄穿林白日斜岸崩迂客路木落見人家野
碓喧春水山橋枕淺沙前邨烏桕熟疑是早梅花
春日東行
青郊冉冉散晴暉芳樹頻聞一鳥啼山驛水流花落盡
石田雲煖麥抽齊禪房鑿路當巖半釣屋維舟近竹西
行過野橋人語近尋源應到武陵谿
題秋江把釣圖
獨載輕舠過碧川一綸牽動楚江天蘆邊有月還吹笛
柳外無風不繫船留火夜然湘岸竹得魚朝送酒家錢
十年湖海真如畫亦欲狂歌一扣舷
遊麻姑山用蔣師文韻
紫霧龍鸞月裏遊白銀宮殿海中洲麻姑宴罷壇猶在
葛令丹成井獨留滴雨浮嵐空翠晩飛花散玉瀑簾秋
誰能共食金光草來往仙家十二樓
舟過石門梁安峽
書畫船頭載酒迴滄洲斜日隔風埃一雙白鳥背人去
無數青山似馬來天際雨帆梁峽出水心雲寺石門開
同遊有客如高李授簡惟慚賦峴臺
送憲幕陳時中分題得平章河
海國猶傳利澤功滄溟縹緲百蠻通潮來估客船歸市
月上人家水浸空析木星辰三島外榑桑宮殿五雲東
河梁此日重攜手目送靈槎萬里風
晩晴書事
白鶴樓西晩雨凉欲晴山氣遠蒼蒼鴉銜落日歸平楚
鴈背殘霞上越陽溪崦築茅堪理釣畬田收术好休糧
秋風有約巢雲去却擬狂歌學楚狂(平楚越陽郡城二臺名)
臨川青雲亭
平野荒荒雉堞低一峰闌檻與雲齊斗牛三尺龍光照
城郭千年鶴爪題白雨來時江水北青山盡處夕陽西
古來亦有憑高客樹影蒼凉繞大隄
題定武蘭亭
繭紙香隨玉匣遺寳書天上世難知狼烽幾墮昆明劫
蟬翼猶傳定武碑曉雨苔花侵擣石秋山柿葉費臨池
東都已往誰能繼神物終煩謹護持
鼓山靈源洞(有屴崱天風海濤亭喝水巖)
屴崱峰頭萬丈梯上方高與白雲齊青山盡處海門闊
紅日上來天宇低喝水無人空宴坐磨崖有客漫留題
飄然欲御長風去一笑何煩過虎谿
卒巳還光邑祖居上井約江少府同到
東井田廬故業非十年風雨寸心違江湖水闊冥鴻去
城郭春深老鶴歸桑梓盡隨黃壤化松楸空望白雲飛
梅仙此日能相約竹杖相攜上翠微
舟過大茅洋
漲海渾茫寄一桴候神東去接方壺帆隨雪浪高還下
島浸冰天有若無鴈影斜翻西日遠潮聲直上晩雲孤
投綸擬學任公子掣取封䲔飫萬夫(䲔古鯨字)
補陀島
一片雲帆駕渺茫東臨絶島拂扶桑九天波浪隨星客
萬壑魚龍覲水王日觀遠開溟澥動雲臺倒浸白花香
候神海上應相見為覓安期却老方
錢塘
雨過高風發屋聲吳中暑退即寒生晴光入眼園林薄
夜氣侵人枕簟輕寺鐸呼風宵自語鄰機織月曉猶鳴
江湖處處悲秋客起束歸裝不待明
贈葉山人
仙巖溪上葉山人手佩青囊太古文北極地從林邑下
南條山到蜀江分尋源屢識蛟龍宅探穴長隨虎豹羣
更約秋風清霽日與君高踏萬重雲
用鷲峰師韻送澗泉上人游方十首
天台山上綵虹橋山下桃花帶露飄仙客雲霞迷舊路
化人宮殿現層霄穿林夜氣香為蓋冠嶺晨光錦作標
若到上方應駐錫遥聞法鼓動春潮(天台)
鴈山鐘磬半空聞雪嶺霞城此地分金塔影浮滄海月
寳臺光繞梵天雲禪機已熟能傳印世網難嬰易解紛
更上孤峰看瀑布願將餘瀝湔妖氛(鴈蕩)
潮音海洞石盤陀送子東遊奈别何日上扶桑天不遠
雲連析木地無多水王獻寳開丹穴星使通槎泛白波
見說蓬萊清淺處便從鵬翼起秋河(補陀)
身隨衡岳片雲來南極朱陵洞府開八桂山川臨鳥道
九疑風雨溼龍堆使華今日嚴珪幣祖印何年翦草萊
直到無生參學畢逢人遮莫說輪迴(衡岳)
廬阜山陽幾勝遊朅來重為虎谿留千尋瀑布雲霞冷
九派江流日月浮白鹿盤盤高洞曉黃花采采故園秋
東南更有名藍在莫道諸方訊已周(廬山)
去禮文殊寳刹開倚空巒岫鬱崔嵬金圅奉旨傳香至
白□圖形載法來心鏡象懸天外月教筵獅吼地中雷
還將拂子閒拈起更上繙經第一臺(五臺)
一上鍾山萬慮消虚空樓閣翠岧嶤金陵鬱鬱帝王宅
天塹悠悠南北朝月滿石城秋似水風高淮浦夜生潮
未應便作乘蘆去且聽仙人碧玉簫(鍾山)
路入西山窈復深法筵應有聖僧臨兩峰塔影天垂蓋
千佛林光地布金牛笛儻逢圓澤語龍宮還見閬仙吟
空中更上藏雲洞水樂泠泠奏八音(靈隱)
峨眉樓閣現虚空玉宇高寒上界同茶鼎夜烹千古雪
花幡晨動九天風雲連太白開中夏日繞重玄宅大雄
師去想無登陟遠祇應飛錫驗神通(峨眉)
浮杯東渡海門潮鷲嶺玄關路匪遥十載江湖曾慣歴
五山風月自相招呼猿洞口行雙澗放鶴亭邊入斷橋
直到妙高峰上望曇華天雨滿煙霄(五山)
西窗晝雨
三春驚過半霪雨灑窗西鵲腦添爐炷春鳩隔樹啼
夕泛
秋淨山如拭江清一棹横挂帆延暮眺趺坐待潮生
谷口
谷口橋邊日未斜先尋宿處近梅花分明聽得吹長笛
祇隔紅闌第一家
春日行近山
門外山童埽落霞問師還只在山家推窗引客雲邊坐
自扇風爐煮雪花
柯亭
金碧樓臺宅梵王柯亭無處問中郎何當截取如椽榦
吹起崑丘紫鳳凰
南田夜雨
四簷春雨夜浪浪記得吹笙近竹房三十五年江海夢
又隨歸鴈過瀟湘
南田耕舍二首
跨鶴來尋處士家迢迢空翠隔煙霞山童揖客松邊坐
却背春風埽落花
行到長松野水間吹簫石上不知還嵐光已重衣裳冷
自扣巖扉月滿山
題麻姑圖有懷蔣師文
曾宿丹霞十二樓水亭風館不勝秋故人天上無書到
自展山圖看雪流
梅花
吟屋蕭疎霜後邨江頭千樹欲黃昏等閒又被春風覺
添得寒梢月一痕
春夜聽雨有懷
孤客曾聽夜雨眠一生江海已華顛吟懷不與春風隔
漫憶簷聲五十年
山家
家住桃花源上邨編松為屋鹿為羣匡牀盡日臨門坐
閒看青山起白雲
聞雞
曾催月影倒寒窗又促征車拂曉霜湖海故人今白髮
五更孤枕淚浪浪
黃月潭
平生山水最相親蠟屐長隨野鹿羣未似月潭雙足健
東南踏遍萬重雲
雲山小景
飛瀑潺潺瀉碧岑野橋分路入雲深三椽草屋長松下
應有先生抱膝吟
五月調兵赴綏陽二首
五月農家半未耕更聞田鼠食苗萌轅門昨夜飛書急
十戶三人赴調兵
五月公私乏見儲師徒野掠竟何如自憐無力操戈從
未敢偷安飽飯居
題王元善赴北清江新鴈圖
江南春水拍天齊鴻鴈成行向北飛未必雲山便相隔
秋風還帶夕陽歸
南田耕舍
離離南山田采采山下綠兹晨凉風發秋氣已可掬美
人平生親零落在空谷顔色不可見何由踵高躅我耕
南山田我結南山屋下山交桑麻上山友麋鹿還肯過
鄰家鄰家酒應熟
石橋山
散策南山下逶迤登石橋五涉曲澗水兩山鬱岧嶤夤
緣度絶壁攀蘿俯山椒懸瀑瀉層崖冰華垂空飄盤紆
上石磴天梯颭回飈廁足得平地聳身凌丹霄入谷煙
霞深松竹聲蕭蕭會當發天秘翦此荆榛條結屋棲白
雲覽矚千峰遙土沃既宜耕山深仍可樵因之習天遊
已足遠世囂悠然萬物表我隱誰能招
臘月過里敦田舍
天高北風寒日薄歲云暮衰年畏奔走乃復在途路山
邨投寓舍所歴遇親故具言違别久相問未知處兹晨
喪亂中詎意忽歡聚留客坐西窗呼兒忙治具家釀熟
未篘舊醅鄰所助筍䔩雜梅䕩火豆連蔬茹慚愧齒牙
疎杯盤宜我恕雞肥割黃膏苦勸頻下箸雜坐同几席
誰能嗔禮數翁年當自寬鄙野得真趣所願息兵甲田
里無征賦借屋傍流泉從子山中住
避地椒歴(三月初九日)
鄰家急相報且往椒歴山登陟如猿猱合沓同躋攀遠
近火煙起指點望城間椒歴不可住迫晩登孱顔夜宿
草樹中露下山氣寒
三郎山(初十日)
曉度三郎山雲深逕盤濕斜迤下陽坡人牛競來集汲
泉吹野火煮飯分餘汁扶難感藜杖敧倒僅能及行行
不可望危峰倚天立
上鵲(十二日)
一家巢上鵲俯瞰萬級田扶攜數百人夜宿荒山巔正
晝雷電飛驟雨奔流泉月黑石磴滑歸路相攀緣後至
且勿迫小立聽潺湲
謝邊(十三日)
衝雨來謝邊滑路霑泥塗舊鄰忽相見留我宿山居然
薪燎我衣取酒慰我劬雖有骨肉親各在天一隅感子
勞苦意焉能念﨑嶇
同御史鄭彦昭登丹臺韻
晨登鍊丹臺雲磴互盤曲五月居高明曠遠窮望目雨
洗炎埃淨凉風動梧竹遙峰明晩翠近瀨漱寒玉聯鑣
得驄騎杖策偶馳逐詩留紙上雲酒散樽中綠坐久獨
歸遲鳴騶出空谷
予作南田耕舍諸公賦者率儗之於老農噫人各
有志同牀而不察世之君子乃欲責人之知已
不亦難乎因作寫懷二首以自解云
白日不停馭頹波竟東馳忽忽年歲改念此將安歸我
欲驅車行太行路嶮巇我欲駕方舟滄海無津涯豈不
顧行邁出門慎所之有田南山下可以供盛粢有廬在
中田可以譚詩書上探羲皇際下及商周時賢聖尚淪
洛微生何足疑懷哉羨門子千載以為期
種田南山下土薄良苗稀稊稗日以長荼蓼塞中畦路
逢荷蓧人相顧徒嗟咨我欲芟其蕪但念筋力微終焉
鮮嘉穀何以奉年饑誰令惡草根亦蒙雨露滋豈無力
耕人悠悠興我思
城西紀事
今日稍清適獨出城西邨感時經喪亂風物異郊原林
摧見平陸寺破留頽垣高亭化莽墟華屋成蔬園徘徊
在中路偶聽農老言新苗未入土茁草日已蕃丁男赴
徵調期令集轅門況乃乏牛力苦辛難具論我聞增慘
愴無策拯元元身老不能耕焉敢飫盤飱
遠適
吉日有遠適我行志四方西馳窮河源東望臨扶桑南
通火維外北達冰竁傍勿謂天地闊勿謂歲月長駑馬
積十駕千里追飛黃大鵬發天池摶風起翺翔誰能守
皂櫪不復馳康莊誰能斂羽翮但學搶榆枋大道甚平
夷誰謂阻關梁寄言遠適者日進不可量
桃花巖
小僉山中數塊石上出浮雲幾千尺寒泉飛下絶澗響
老樹倒挂蒼苔壁巨靈擘斷知何年中有古洞藏神仙
蓬萊宮闕浩杳靄世外别有壺中天巉巖磊磈相緣入
雲霧晦冥光景集丹房石室淨無塵虎攫龍拏半空濕
山人舊說桃花巖山高水絶無由探我來正值巖花發
長嘯獨倚春風酣同遊雅士貪幽趣自劚山雲燒筍具
兩山流水一川花依稀似是桃源處世上紛紛吹戰塵
山中道人都不聞欲從君住不可得一聲孤鶴唳空雲
吳伯昭紅蓮綠幕圖歌
烏君之山從西來拔地萬仞青崔嵬劃然磅礴下江滸
林麓隱隱棲樓臺上有飛蘿罥罣古喬木下有滄浪萬
頃青如苔紅蓮綽約泛渚淨綠幕縹緲臨湖開雲煙捲
風島嶼没窗戸洗雨冰霜廻高人自是青雲客日向湖
亭賞山色昔年走馬踏紅塵射殺南山雙白額今日綸
巾羽扇閒獨面清泠飲冰蘗壺箭收投勝負空棋枰罷
局機籌息延陵公子昔稱賢畫手復見今道玄有聲之
畫宜詩篇為子作詩將畫傳
題墨菊
江南九月秋風凉秋菊采采金衣黃近時丹丘出新意
却灑淡墨傳秋香青城學士曾題藻散落人間共傳寳
卷舒造化入毫端回首東籬自枯槁東陽傅君心好竒
何處得此秋霜枝湖湘衲子遠相貺筆勢迥與丹丘齊
香英細蹙玄玉屑老榦拗斷烏金折不隨粉黛學時妝
自與幽人同志節淵明已逝屈子沈晩香縱有誰知心
感君畫圖三歎息為君長歌楚天碧
李將軍歌
李將軍少年意氣輕浮雲青絲絡馬黃金勒寳劒錯鏤
交龍文十二高樓連廣道千金結客大梁門昨日彎弓
連白羽射殺南山白額虎歸來饗士酒千鍾自向青樓
按歌舞前年起兵從義旗斬將陷陣身如飛上功幕府
久未報有酒不樂當何為
直沽客
直沽客作客江南又江北自從兵甲滿中原道路艱難
來不得今年却趁直沽船黑洋大海波連天順風半月
到閩海只與七州通賣買嗚呼江南江北不可通只有
海船來海中海中多風多賊徒未知來年來得無
悲秋詞
長歎復長歎芙蓉落盡秋水寒庭前百草枯爛死遊子
日暮衣裳單白日悠悠歲將晏江南水深波浪散鴻鴈
不來江水長零落秋雲滿江岸願天吹作凌天風吹開
白霧清暘紅願天化作炎天雨物物昭蘇感天語
從軍行
秋風漠漠寒雲低隴頭野鴈隨雲飛北方健兒長南土
學得南語相嚘咿羽書昨夜到行府下令急點如星馳
明日横刀出門去回頭不得顧妻兒山城止舍休十日
百姓餽給無饑疲路上逢人寄書歸道好將息無相思
重關夜度月落早五嶺冬戍天寒遲買羊擊豕且為樂
破賊歸去知何時
島夷行
島夷出没如飛隼右手持刀左持盾大舶輕艘海上行
華人未見心先隕千金重募來殺賊賊退心驕酬不得
爾財吾橐婦吾家省命防城誰敢責
莫猺行
莫猺射生蠻峒谷窄袴短衣雙赤足前年應募作官軍
惡少如雲學裝束千邨一過如蝗落婦滿軍中金滿橐
廌冠擊碎且勿嗔鄰寇不虞吾所託
投贈鄭守光遠三十韻
累洽開皇極分藩重守臣列茅周土舊分竹漢符新師
帥能宣化儀刑最近民隼旟張日月雉閣麗星辰地紀
逾荒服天光照遠人選材歸德器分命聳朝紳一代文
章伯羣心怙恃親祖風光藹藹家學早振振聽履曾馳
譽工書固絶倫九苞騰鸑鷟千里驟騏驎仗引陪供奉
官聯屬選掄河源通析木星象擁勾陳暫輟中朝紱來
紆外府輪土風連太末山節聳全閩佐乘臨漳浦搴帷
入劒津近河能借潤依燭解光鄰化雨蘇民望祥風洗
瘴塵袴襦歌已浹刀劒俗咸悛山郭惟樵郡封鄰接海
濱地偏田少沃土狹戶多貧捐瘠饑瘥并流亡寇役頻
震凌思大厦枯枿徯洪鈞幸借循良牧咸依撫字仁晝
長簾似水更靜月如銀赤社分南服清都拱北辰報看
三月政和覩萬家春少日探經笥頽年媿席珍雨畦仍
把耒風艇自收緡喜見瘳民瘼無由傳吏循衹須成德
化濡筆頌堅珉
胡處士天游
天游名乘龍以字行别號松竹主人岳之平江
人當元季之亂隱居不出邑人艾科晉卿為之
傳曰天游有俊逸才七歲短吟具作者風力名
藉藉一世視伯生子昂不輸一籌也負高氣孤
立峻視曾不一起取斗禄自汚扼腕當時俯仰
太古鳴之歌什有沈湘蹈海之風今其集中荆
軻館與醉歌等篇可想見也壬辰夏萑苻蠭起
所過皆墟獨天游室巋然煨燼中因自號曰傲
軒氏性少許可獨雅善余牧山每泛航清溪弄
月佳夜放歌岸幘謔聲如雷各持盛氣不下牧
山贈云能酒能詩只兩翁晩歲益自矜其徘徊
亂世以緬想太平之心卒泯然不白也因作述
志賦以寓長飲之恨云兵燹之餘篇什散落存
者僅什之三四曰傲軒吟槀明弘治間其七世
裔孫榮昌令湘刻之嘉靖初八世孫大器復編
次重刻豫章羅慄謂傲軒詩豪邁卓絶與虞趙
諸公相出入而出處大節過之胡氏文獻世家
宜其能保守若是然則詩文之傳世與否豈真
有幸不幸哉
遊法興寺(七歲作)
山色搖光入袖凉松隂十丈印迴廊老僧讀罷楞嚴咒
一殿神風栢子香
春詞和韻七首
綠窗紅燭製春衣宫樣花紗要入時玉手怕裁雙鳳破
并刀欲下更遲遲
日射珠簾試曉晴隙光斜上寳釵明碧紗窗下無消息
閒數吳蠶幾箇生
自尋蜀紙寫吳歌小字斜行未省多嬌懶却嫌春戰冷
手拈牙筆倩人呵
暖風深巷賣花天爭買繁華裊鬢邊揀得一枝紅躑躅
隔簾抛與沈郎錢
雙鵷不惜涴泥沙閒逐吳姬鬭草芽贏得阿嬌金半臂
背人含笑入桃花
貪逐春風趁伴遊不知明月上梢頭兒夫若問歸遲意
幾度穿花避紫騮
昨日江頭看綠楊歸來學得兩眉長低聲更向蕭郎問
又恐眉長不稱妝
横橋阻水
浮江積雨水連天楊柳依依一釣船白髮篙師多意氣
向人先索渡江錢
冬暖
冬令偷春多得暖灞橋無思可吟詩江梅一樹都開遍
不問南枝與北枝
壬辰歲草昧蠭起比屋皆煨燼區室幸存自扁曰
傲軒因題二首
百屋堆錢等夢回春風多誤燕歸來如何四壁都無物
獨向人間傲劫灰
獨酌何須問主賓興來魚鳥亦相親蒼松翠竹真佳客
明月清風是故人
男從軍三首
十五束髮去從軍背劒腰刀别弟昆男兒不灑臨岐淚
觱篥數聲吹出門
雨沐風餐夜枕戈東征未了北防河當時只道從軍樂
誰道從軍苦更多
自古男兒要自強腰間金印有時黃時來不用龍泉劒
手搏樓蘭獻廟堂
女從軍三首
二八女兒紅繡靴朝朝馬上畫雙蛾采蓮曲調都㤀却
學得軍中唱凱歌
從軍裝束效男兒短製衣衫淡埽眉衆裏倩人扶上馬
嬌羞不似在家時
柳營清曉促征期女伴相呼看祭旗壯士指僵霜氣重
將軍莫訝鼓聲催
贈余公圖畫樓二首
一幅生綃天盡頭水光山色上簾鈎似將崔白千年軸
掛在元龍百尺樓霜葉埽鴉描落照溼雲和鴈捲清秋
紛紛紙上爭妍醜還識無為妙處求
高人有眼看山川不費從來買畫錢萬古丹青垂宇宙
百川樓觀倚風煙人行槲葉林邊路鳥没蘆花影裏天
我欲與公添一筆寒灘蓑笠釣魚船
燈花給韻
寸燼能偷造化權花開花落自黃昏豈憑根本栽培力
暫借膏油養育恩隔幔乍疑籠日幄展屏聊當避風幡
彫零滿案無人問付與青娥淬鬢痕
雙頭蓮
一枝瑤柄倚風清兩面紅妝鬭日明張孔斷魂埋玉井
尹邢妖魄寄金莖雙鸞俯鏡東西照百子分房向背榮
若使此花還解語好將蘭臭與誰平
牡丹花
相逢盡道看花歸慙愧尋芳獨後時北海已傾新釀酒
東風猶鏁半開枝埽空紅紫真無敵看到雲仍未可知
但願倚闌人不老為公長賦謫仙詩
寓中水樓秋夕
殘暑崢嶸入夜平羈懷牢落傍秋生斷雲推月弔孤影
高瀨挾風來遠聲山店辟纑松火細水樓歌枕葛衣清
餘年飽食慚疎放回首南州欲用兵
寄内兄余牧山
少年親故盡豪英回首家山一愴情桑梓連雲俱寂莫
松筠鬭雪獨崢嶸生憎赤幘何時白須信黃河有日清
珍重加餐莫輕出共留老眼看昇平
遣悶
昏昏如醉復如癡半榻殘書兩鬢絲世故擾攘思樂日
莫年艱苦憶兒時對人言語惟稱好徇俗文章懶出竒
斗酒十千無覓處悶來消遣只憑詩
慶李千戶納室
轅門佳氣曉氤氲觱栗筵開酒半醺鸞扇低回人似玉
虎牙顛倒從如雲花開穠李春猶小帳掩流蘇夜正分
從此談兵應有助木蘭元是女將軍
憶孟兄季弟
兄弟相看各一方别來俱各鬢成霜江山十里猶比屋
風雨幾番能對牀海燕年深常作客塞鴻天遠不成行
擎杯莫負黃花酒來看南塘萬竹長
譏諷黃蘭谷
雨花風絮兩飄颻興味都非舊寂寥白足懶穿雲外履
翠眉低按月中簫重拈曉鏡添新髮旋試春衫減舊腰
金鎖玉圅千載恨爭如雲雨自朝朝
送姪胡文學修江館
我祖文章伯餘光耿未休聖朝崇學校猶子重箕裘蠧
簡三生債皋比幾度秋登高還小魯觀禮復從周琴為
知音鼓珠寧暗室投小奚藤作笈長鋏蒯為緱細柳牽
征袂飛花餞去舟嗟予倚市拙壯子異鄉遊白酒春風
席紅燈夜雨樓生徒交授受賓主迭賡酬章甫儀刑重
湯盤德業修多能宜下問博學更旁求勿謂青氊冷毋
貽素食羞句休吟苜蓿交重擇薰蕕忽忽山川異行行
歲月遒竹林難共醉江樹攪離愁幕阜山前屋修江月
上鉤白雲飛暫遠莫惜重回頭
和禽言
婆餠焦
婆餅焦新婦腰鎌孫荷樵原頭麥熟空滿壟丈夫盡赴
征西徭嗚呼土鐺敲火淚如雨婆餅不焦心自苦
歸去樂
歸去樂蜀道崔嵬天一角青泥百折費躋攀灩澦翻空
波浪惡嗚呼朝避長蛇夕猛虎干戈滿眼歸何所
暴雨(時聞花馬平章領兵收附蘄水)
層雲生遙岑倏忽騰萬馬回飇振高樹少女弄嬌姹蒼
茫乾坤合慘淡精靈下天明亦韜光毋乃龍戰野須臾
萬里霖碑湃動簷瓦端如挽天河千斛罄一瀉潢流走
街衢陋室漂盞斝疾雷無時休壯士為瘖啞書生掩卷
坐頗媿漂麥者坐憂滔天來浩浩失華厦吁嗟造化力
妙手誰能假隂氣劃開除萬象了如畫江山若再造社
鬼爭自詫天公亦何知龍駕正魚雅川源日流血草木
染腥赭為謝滂沱功一洗氣瀟灑
觀蓮
清池瑩人心俯見荷葉背南塘非不佳無此青錢蓋沈
沈古鏡淨濯濯明妝對凉風似留人幽賞心獨會天公
亦解事一雨不破塊小呼巫陽雲浣此傾國態高盤捧
跳珠錯落無小大恍疑逢二妃迎笑爭解佩低昂巧簸
弄明月聚還碎馮夷不相容轉盼何所在人生總虚幻
佇立增歎嘅聊將一餉間了我看花債濓翁不我待誰
復同此愛長嘯歸去來餘芳滿襟帶
夏晝睡起一凉快甚
炎歊困亭午推枕目猶眩簷光射茗椀高壁走驚電開
窗山鳥度倚杖松隂轉凉風惠然來林影一時亂徘徊
入懷袖顛倒弄書卷披襟領嘉貺頓爾埽煩倦迺知封
姨功百倍班女扇無由均此施獨享靦有面王師正南
征荷戟汗如濺
擬賦荆軻館
咸陽宫中頭白烏燕丹掩面聲呱呱圅關得免豈天意
禍福倚伏如摴蒱含羞忍恥丈夫事一朝之忿非良圖
黃金未肯求郭隗白刃顧乃希專諸爾軻見之真不恨
樊也投首尤無辜悲歌易水豎毛髮胷次似欲無西都
男兒臨事貴敏速胡迺把袖終踟躕鴻毛性命效一擲
造物不肯成梟盧悲哉秦人信狼虎事勢固與齊桓殊
赤刀應有或僥倖矧可生致編其鬚武陽乳臭不足俱
旁觀駭汗一計無長虹萬丈空貫日恨血竟自灑他裾
全燕席卷果誰過古今罪狀何紛如子雲弄筆不少借
嗟子要亦非庸夫悲風蕭蕭寒日孤空山廢館荒平蕪
雄姿勁氣不可見仰天椎缶呼嗚嗚
黃陵廟
黃陵祠邊春草齊黃陵廟下春波肥鷓鴣飛飛宫樹綠
日落未落湘雲低祠中帝子重華妃明妝窈窕芙容衣
哀絃五十淚如雨此恨只有江山知飛龍之車無定棲
乘風倏忽蒼梧西吹簫酌酒心自苦雲屏霞帳歸何時
茜裙嬌小誰家兒未識人間生别離輕舟相呼採蓮女
來看祠前斑竹枝
途遇大風
客子南遊日欲落觀溪橋頭風色惡砲車雲外天為昏
走石翻江吹倒人橋頭翁嫗邀我宿呼酒張燈傍童僕
夜深撫榻不成眠瑟瑟餘威振茅屋明朝風定天宇白
一笑促裝三歎息邇來平地多風波不獨江頭阻風客
石牛寨
癡牛偃蹇不服箱天風吹落千仞岡明河在望歸不得
化作山頭一拳石皮毛剥落封苔錢千古萬古眠雲煙
嗚呼安得秦鞭起觳&KR1100;短衣歸種汶陽田
題幼安濯足圖
山東豪俊何紛紛飄然乘風呼不聞餘生亦足老遼海
避世豈必如秦民歸來問舊半零落乾坤割據潛悲辛
青山未改漢家色焉知不有芒碭雲摩挲兩足共世走
將來濯彼滄浪濱眼中馳驅何足道汗脚三寸曹丕塵
黃金瓦礫少年事况肯斗禄汚吾身平生子魚今迺爾
尚恨此耳無由新峩峩皂帽千年真安得喚起圖中人
我當再拜公徹洗分我半席長相親
寓館食韲戲主人
蕨芽成拳筍作竿園菘卧壟春告闌寸心生意老猶壯
鬱鬱競長青琅玕筠籃擷翠風露溼瓦缶釀碧虬龍蟠
開緘曉試膳夫手寸斷日送先生盤堆金曡玉光璀璨
未許苜蓿誇闌干鏗鏘拒齒發鈞奏甘脆適口回儒酸
填胷一洗鮭鱔惡頓覺肝膽生清寒朱門湻熬腐腸藥
何異鴆毒生宴安韲鹽送老本吾分一飽已拚如窮韓
幸無羸角蹂吾圃秪有蔬糲同盤桓未知餘生消幾瓮
俯仰日月雙跳丸明當更作冰壺傳大笑出門天地寬
楊花吟
吳江春水拍天涯江上風吹楊柳花花飛滿空無處所
隨風直渡吳江水渡水隨風太有情縈花惹草恣輕盈
狂如舞蝶穿花徑細逐流鶯度綺城綺城樓閣連天際
楊花飛入千門去飛去飛來稍覺多紛紛如雪奈君何
珠簾繡箔深深見舞榭妝樓處處過樓中美人春睡起
愁見楊花思蕩子蕩子飄零去不歸楊花歲歲點春衣
夢魂不識天涯路願作楊花片片飛
田家吟
邨南邨北鳴鸝黃舍東舍西開野棠坡晴漸放桑眼綠
水暖忽報秧牙長老翁躬耕催早起女績男舂婦炊黍
犢兒狂走未勝犂蠶蟻半生猶戀紙一春莫笑田家苦
苦樂原來兩相補君不見踏歌槌鼓肉如山昨日原頭
祭田祖
無牛歎
荒疇萬頃連坡陁躬耕無牛將奈何老翁倭倭挾良耜
婦子並肩如槖馳肩頳骨怠汗淹肘竟日勞勞不終畝
夜歸草屋酸吟嘶祗有饑腸作牛吼却憶向來全盛年
萬牛蔽野無閒田干戈澒洞一埽盡觳&KR1100;就死誰能憐
桃林荒塘春草綠根底紛紛何有犢老翁無力待昇平
卧看牽牛向天哭
無筆歎
宣城鼠鬚不可索越南雞毛不可得山中老穎飛上天
九館癡髯化為石晴窗無復秃千枝曉夢有時來五色
一庭老葉埽西風袖手空階看蝸迹
無書歎
六經既降諸子出後代枝葉何其多眼中萬卷忽如埽
無乃天意憎繁苛陳言故紙本糟粕吾道耿耿終難磨
劫灰不赭孝先笥晝卧坦腹時摩挲
故人别
故人别新人歸大車小車當路衢路傍把酒相迎送盡
道新人貌更殊故人含笑催上道回頭却向新人笑黃
金不鑄玉郎心送故迎新何日了故人一去無回期新
人還著故人衣玉郎遶牀看畫眉恰似故人初到時
給四江韻賦海棠
街西街東鼓逢逢書生閉門續蘭釭有美一人嬌不(闕)夜
稱唐妃領羣娏敲門索我南圃百尺之飛幢恍然失之
神為𢥠遶庭如聞足音跫有花嫣然來錦江炯如真珠
滴春缸又如錦旆摇長杠朱脣半起調新腔酡顔睡足
琉璃窗天然富貴真無雙一笑未了千花降麤桃俗李
徒紛厖正須林下拜老龐惜哉胡不居空谾傾城倚市
衆所□世人共辯珉與玒平章比擬言何哤陋儒抱恨
騃且憃乃以鼻孔求他邦我來咨嗟久降&KR2941;對花壓酒
如流淙玉壺錦瑟聲鏘鏘興酣弄筆鼎可扛賞音一洗
陵翁&KR3257;詩成絶倒付同調為我金石相舂撞
醉歌行
醉中豪氣如長虹走上高樓叫天公問天開闢今幾年
有此日月何因緣月者隂之魄日者陽之精隂陽果何
物産此團團形一如白玉盤一似黃金鉦得非冶鑄出
無乃磨琢成茫茫太古初二氣才胚胎金烏從何出玉
兔從何來扶桑誰人種桂樹何年栽東升何所自西没
從何遊胡為天地間犇走不暫休但見朝朝莫莫無定
輈但見波波汲汲如犇郵催得黃童變白叟催得華屋
成荒坵催得秦王漢楚忽坏土催得黃河碧海無纖流
我有如澠酒勸天飲一石願天(闕)長繩繫此烏兔翼一懸
天之南一挂天之北安然不動照萬國無冬無夏無旦
夕百年三萬六千作一刻盡使世人老不得
送李德仁任祁陽和平巡檢
錦襜窄袖青蒙茸千金駿馬飛如龍零陵侯使催上馬
别酒一笑千觴空流星白羽新月弓氣如秋旻吐晴虹
挂弓插箭出門去白面已作嗔人紅傍人借問將軍誰
乃祖向來猿臂公此行為問向何許永州之野浯溪東
浯溪有寨圍千峰將軍雄飛鎮其中從來文事有武備
欲與利器加磨礲往歲絃歌動隣邑三年化雨沾頑童
東安父老舊相識但怪章甫成軍容曾聞零陵古佳縣
山川清曠無邊烽寨前花開春酒熟細柳夾道清濛濛
胡牀夜琴山月午曉騎突出蠻煙濃鳴絃忽作餓鴟叫
馬頭迸落雙飛鴻健兒提酒酌大斗短角細吹梅花筩
封疆無虞王事少此樂孰與將軍同君不見壺頭六月
火雲熱大將鞅掌親從戎將軍官閒貴憂國搖谷正頼
懷柔功方今天子重邊徼選擢勇銳無卑崇男兒努力
樹明德談笑自可求殊封長風吹吹送枯蓬行塵目斷
心無窮他年得意馬蹏疾錦衣歸拜明光宫
聞李帥逐寇復州治
西南佳氣清如水一騎星馳傳好語隴西將軍天下竒
夜半殺賊收城池我城周遭闖賊壘將軍飛入儲胥裏
城中妖血渺長衢帳底渠魁睡猶美將軍掩襲信有功
人物自是南州雄惜哉士卒多苦暴弱肉強食鴟鴞同
君不見往昔經過清我野老稚逢之無脫者至今婦女
墮戎行閭里蕭條泣鰥寡嗚呼賊退將軍留老夫憂虞
猶未休
元詩選初集卷五十一
