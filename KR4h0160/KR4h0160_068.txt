元詩選初集卷六十八庶吉士顧嗣立編
石屋禪師清珙
清珙字石屋常熟温氏子首參高峰後嗣法于
及菴信禪師住當湖之福源嘗作偈曰拾得斷
麻穿破衲不知身在寂寥中退居霅溪之西曰
天湖吟諷其間以自適至正間朝廷聞其名降
香幣旌異賜金襴衣壬辰秋示寂所著有石屋
詩其自叙曰余山林多暇瞌睡之餘偶成偈語
紙墨少便不復記錄雲衲禪人請書之蓋欲知
我山中趣向耳于是隨意走筆不覺盈帙掩而
歸之慎勿以此為歌詠之助當湏參究其意則
有激焉其詩有云天湖水湛琉璃碧霞霧山圍
錦障紅觸目本來成現事何須叉手問禪翁及
菴嘗語衆曰此子乃法海中透網金鱗也
山中天湖卜居二首
林木長新葉遶屋清隂多深草没塵迹隔山聽樵歌自
耕復自種側笠披青蓑好雨及時來活我新栽禾遊目
周宇宙物物皆消磨既善解空理不樂還如何
月來照我門風來吹我襟勸君石上坐聽我山中吟元
鬢化為雪朝光成夕隂萬事草頭露豈得長如今
天湖卜居
晴明無事登霞峰伸眉極望開心胸太湖萬頃白㶑灎
洞庭兩點青濛茸初疑仙子始綰角碧紗帽子參差籠
又疑天女來獻花玉盤捧出雙芙蓉明知此境俱幻妄
對此悠然心未終徘徊不忍便歸去夕陽又轉山頭松
溪巖雜詠(錄六)
道人緣慮盡觸目是心光何處碧桃謝滿谿流水香草
深蛇性悦日暖蝶心狂曾見樵翁說雲邊霅晝房
一钁足生涯居山道者家有功惟種竹無暇莫栽花水
碓夜舂米竹籠春焙茶人間在何處隱隱見桑麻
山厨修午供泉白似銀漿羹熟筍鞭爛飯炊粳米香油
煎青頂蕈醋煮紫芽薑百味皆難及何須說上方
紅日半銜山柴門便掩關綠蒲眠蓐軟白木枕頭彎松
月來先照溪雲出未還迢迢清夜夢不肯到人間
扶杖入松林閒行上翠岑鶴羣衝鶻散樹影落溪沉野
果棘難採藥苗香易尋澹煙斜日莫紅葉半巖隂
結草便為菴年年用覆苫紙窗松葉暗竹屋蘚花粘麥
飯惟饒火藜羹不點鹽生涯隨分過誰管世人嫌
閒詠(錄十二)
吾家住在霅溪西水滿天湖月滿溪未到盡驚山嶮峻
曾來方識路高低蝸沿素壁粘枯殼虎過新蹏印雨泥
閒閉柴門春晝寂青桐花發畫胡嗁
柴門雖設未嘗關閒看幽禽自往還尺璧易求千丈石
黃金難買一生閒雪消曉嶂聞寒瀑葉落秋林見遠山
古柏煙銷清晝永是非不到白雲間
幽居自與世相分苔厚林深草木薰山色雨晴常得見
市聲朝莫罕曾聞煮茶瓦竈燒黃葉補衲巖臺翦白雲
人壽希逢年滿百利名何苦競趨奔
溪淺泉清見石沙屋頭無角寄藤蘿夜深月下長猿歗
苔厚巖前少客過庭竹攲斜春雪重嶺梅消瘦夜寒多
寥寥此道非今古徒把甎來石上磨
破屋蕭蕭枕石臺柴門白日為誰開名場成隊挨身入
古路無人跨脚來深夜雪寒惟火伴五更霜冷有猿哀
袈裟零落難縫補收卷雲霞自翦裁
優游靜坐野僧家飲啄隨緣度歲華翠竹黃花閒意思
白雲流水淡生涯石頭莫認山中虎弓影休疑盞裏蛇
林下不知塵世事夕陽長見送歸鴉
滿頭白髮瘦稜層日用生涯事事能木臼秋分舂白术
竹筐春半曬朱藤黃精就買山前客紫菜長需海外僧
誰道新年七十七開池栽藕種茭菱
自入山來萬慮澄平懷一種任騰騰庭前樹色秋來減
檻外泉聲雨後增挑薺煮茶延野客買盆移菊送鄰僧
錦衣玉食公卿子不及山僧有此情
競利奔名何足誇清閒獨許野僧家心田不長無明草
覺苑長開智慧花黃土坡邊多蕨筍青苔地上少塵沙
我年三十餘來此幾度晴窗映落霞
歴遍乾坤没處尋偶然得住此山林茅菴高插雲霄碧
蘚逕斜過竹樹深人為利名驚寵辱我因禪寂老光隂
蒼松怪石無人識猶更將心去覓心
細把浮生物理推輸嬴難定一盤棋僧居青嶂閒方好
人在紅塵老不知風颺茶煙浮竹榻水流花瓣落青池
如何三萬六千日不放心身靜片時
法道寥寥不可模一菴深隱是良圖門前養竹高遮屋
石上分泉直到厨猿抱子來崖果熟鶴移巢去磵松枯
禪邊大有閒情緒收拾乾柴向地鑪
趙會初心提舉
老來脚力不勝鞵竹杖扶行步落花待月伴雲眠蘚石
尋梅陪客過鄰家粥香瓦鉢山田米雪汎甆甌水磨茶
今日為翁時暫出此心長只在煙霞
山居吟(錄十二)
滿山筍蕨滿園茶一樹紅花間白花大扺四時春最好
就中尤好是山家
年老菴居養病身日高猶自未開門怕寒起坐燒松火
一曲樵歌隔隖聞
山厨寂寂斷炊煙凍鎖泉聲欲雪天面壁老僧無定力
又思乞食到人間
此事誰人敢強為除非知有莫能知分明月在梅花上
看到梅花早已遲
茅屋低低三兩間團團環繞盡青山竹牀不許閒雲宿
日未斜時便掩關
一片無塵新雨地半邊有蘚古時松目前景物人皆見
取用誰知各不同
山形凹凹路高低石占雲頭屋占蹊地窄栽來蔬菜少
又營小圃在橋西
移家深入亂峰西煙樹重重隔遠溪年老心閒貪睡稳
厭聞鐘響與雞嗁
半窗斜日冷生光破衲蒙頭坐竹牀枯葉滿鑪燒焰火
不知屋上有寒霜
深秋時節雨霏霏蘚葉層層印虎蹏一夜西風吹不住
曉來黃葉與階齊
老來無事干懷抱竹榻高眠石枕斜夢裏不知誰是我
覺來新月到梅花
獨坐窮心寂杳冥个中無法可當情西風吹盡擁門葉
留得空階與月明
澹居禪師至仁
至仁字行中别號熙怡叟鄱陽人得法于徑山
元叟端和尚駐錫蘇州萬壽寺博綜經傳貢尚
書泰甫黃侍講晉卿皆服其說虞文靖公稱其
文醇正雄簡有史筆宗門之子長也其詩句如
松間石榻春雲護花底山尊夜月開沙渚草香
流水活海天雲淨碧峰遥醉題梧葉秋隂合坐
對槐花莫雨來又咏海棠再花云月裏精神今
更好雨中顔色向來新俱稳秀有法判官皇甫
琮編次其詩文曰澹居藁江左外史雪廬新公
為之序
奉答虞伯生侍講
散花丈室擁天姝金粟如來安稳無不二門開唯一默
對談還許老文殊
送興祖庭遊會稽
故人别我向何處歲晏扁舟泛若邪萬壑千巖風雪後
杖藜隨處看梅花
送奯上人還日本并簡雙林明極和尚
十年問法天王地萬里鄕山碧海東雪室有禪傳鼻祖
蒲帆無恙轉秋風潮連蓬島晴雲白霞擁扶桑曉日紅
為問雙林老尊者尺書還寄北來鴻
至正廿二年冬十二月予訪雲海禪師於龍淵
山中握手叙契闊驩甚且觀其殿樓竹樹宛然
如全盛時因念東南幢刹率為兵燹而朋舊多
淪替所歴有滄桑之難而禪師之交義之願力
有如此者遂作詩以紀之云
釣艇加沙度曉晴浮圖倒影若門迎碧潭波冷白龍卧
翠竹雲深丹鳳鳴亂後樓臺符願力歲寒松柏見交情
欲從池上結荷屋天地干戈尚戰爭
次韻徐大章移居
借屋藏書避世喧地偏塵遠水雲繁籬前沙渚羣鷗卧
邨外人家萬蟻屯春送蘭香浮綺席月移梅影度柴門
杖藜慣識湖東路今雨還尋孺子論
次韻馬國瑞員外遊會稽
勝遊還與馬遷同直上東南第一峰神禹穴深蒼木合
李斯碑在紫苔封晚雲仙島翔歸鶴夜雨靈湫起蟄龍
若見故人煩問訊松間石上幾時逢
李煥章竹石居
翔鳳歴四海故巢何處安蓬萊蒼石外風雨長琅玕
送厚元載遊會稽
江上楊花落孤帆度遠汀潮連滄海白山擁會稽青逸
少籠鵝帖支郎放鶴亭登臨有新製毋惜寄林扃
送愚仲和尚
山隂别後道偏腴海上歸來興不孤短杖看雲懷鷲嶺
扁舟載月度鴛湖豈無大士同香飯會有神龍獻寶珠
老桂吹花應有約巖前共聽白猿呼
飲綠軒
道人住清溪日飲溪中綠滌慮發天光心花瑩如玉復
愛溪上雲時來簷下宿
送楠上人歸定水并簡見心襌師
阿師說法雙峰下白晝天花作雪飛烽火隔江音問絶
秋風海上片帆歸
次韻答柳仲修宣使
兵戈宇宙誰知已風雨東南話故鄉禪伯自慚非覺老
詩豪今喜得劉郎海門雁叫江楓赤澤國雲來野日黃
悵望庭闈空白髮菊花霜露幾重陽
贈夏君美同知
海宇煙塵日夜生中興諸將正鏖兵酈生三寸瀾翻舌
一旦來歸七十城
吳門遇江左外史
闔閭城外故人過客裏相逢感慨多夜雨蓮荒廬嶽社
秋風木落洞庭波遠公道業驚吾老潛子才華奈爾何
戎馬十年鄉國夢結茅何處共雲蘿
題秋色歸舟圖
滿目烽煙萬國秋江山何處可追遊吳淞水落鱸魚美
風雨歸來一釣舟
送謙上人還日本并簡天龍石室和尚
回首扶桑若箇邊春風萬里上歸船神龍饋供雲迷海
仙女吹花月在天密意西來端有得新詩東去豈無傳
若逢石室煩通問歲晚南湖學種蓮
次韻寄唐伯剛斷事二首
一軒凉雨讀楞伽三復停雲感物華金粟如來方丈室
香風滿地散天花
野水芙渠繞鶴汀畫橋楊柳挂魚罾秋風攜手青溪曲
竹杖荷衣一箇僧
次韻答張仲舉承旨
沈香亭北賦名華四海車書正一家總道天關嚴虎豹
那知陸地起龍蛇詞臣自昔推張說邊將何人繼趙奢
南國雲山渾似舊幾時圅谷度牛車
次韻簡蘇昌齡學士仲銘禪師
曾向燕然勒漢銘吳門今對萬山青朝端聲價蘇司業
海内交遊嵩仲靈何日袈裟登釣艇此時雲錦照溪亭
一尊正候陶徵士莫學三閭愛獨醒
次韻竺元和尚山謳四首
白雲招我歸清泉濯我足閒將貝葉書遥對青山讀童
子拾松花鄰翁分野蔌却憶馬駒師一箭中羣鹿
千峰梅雨歇繞舍流泉音萬物各有適孤雲獨無心時
歌少林曲還共寒山吟嗁鳥忽飛去落花幽徑深
獨坐孤峰顚終朝無過客一嘯心自閒羣魔氣應索池
清月更明風靜葉還落白叟荷樵歸高歌赤雙脚
梅花報春信竹外香風吹青山與世隔幽意何人知冰
霜政嚴潔雲石相因依佇立望歸鶴月上寒松枝
集杜句述懷寄見心書記
宿鳥戀本枝南鴈意在北飄飄媿此身一歲四行役所
憂盗賊多不獨凍餒廹東下姑蘇臺殘年傍水國金銀
佛寺開信美無與適細人尚姑息賢者貴為德之子白
玉温令我心悦懌晤語契深心洞徹有清識學貫天人
際溟漲與筆力神功接混茫風雷纏地脈靈芝冠衆芳
冰壺動瑶碧紫燕自超詣尤異是龍脊流傳必絶倫許
與必詞伯喧爭懶著鞭飛騰知有策吾道屬艱難鸞鳳
有鎩翮天門鬱嵯峨乘槎斷消息干戈尚縱橫道路時
通塞顧惟魯鈍姿養生終自惜桃源無處尋黎民糠籺
窄故國莽丘墟夢歸歸末得悵彼高飛禽何以有羽翼
匡山讀書處宿昔長荆棘隂房鬼火青戰地骸骨白骨
肉恩書重看雲淚横臆西江萬里船終當挂帆席天寒
鶬鴰呼北風破南極梅花已飛翻節序昨夜隔感激在
知音書此豁平昔
天如襌師惟則
惟則字天如吉之永新人族姓譚氏得法于普
應國師中峰本公闢吳城東北隅廢圃為方丈
曰師子林有竹萬竿竹外多怪石其中最高者
類狻猊他石或跂或蹲厥狀匪一軒堂亭閣冠
絶一時則公以中峰倡道天日師子巖故名師
子識不忘也又嘗遯跡松江之九峰道風日振
加號佛心普濟文惠大辨禪師侍者集其詩文
曰師子林别錄翰林待制遠者圖為之序稱其
隨機泛應靡所不有云倪高士元鎮每過師子
林愛其蕭爽為之繪圖徐幼文復圖為十二景
高季迪諸人題咏相繼今其地大半廢為民居
湫隘囂塵無復昔時之勝矣
篳篥引(并序)
西瑛懶雲窩距余禪室半里許時相過從吹篳
篥以為供復於余言有所需乃賦長歌以贈
西瑛為我吹篳篥發我十年夢相憶錢唐月夜鳳凰山
曾聽酸齋吹鐡笛初吹一曲江風生餘響入樹秋嗚咽
再吹一曲江潮驚愁雲忽低霜月黑坐中聽者六七人
半是江湖未歸客歡者狂歌繞樹行悲者垂頭淚沾膝
我時奪却酸齋笛斂襟共坐松根石脱略悲歡萬念消
悟聲無性聞無跡西瑛篳篥且莫吹篳篥從古稱悲栗
悲歡茫茫塞天地人情所感無今昔山僧尚賴雙耳頑
請為西瑛吐胸臆聲聞相觸妄情生聞盡聲亡情自釋
盡聞莫謂聞無聲機動籟鳴無間隔亡聲莫謂聲無聞
去來歴歴明喧寂吹者之妙余莫知聞者之悟公莫測
公歸宴坐懶雲窩心空自有眞消息
贈道林訓上人
角鷹一側目所視無穹蒼臂鞲索飽非所長良馬一振
鬛所向無窮荒内閑待秣安可常丈夫心膽塞天地身
與世道為低昂况從世外發高趣蓬蒿豈足誇翺翔我
憐古道滿荆棘歲晩狐兔爭跳梁今年識君谷水傍愛
君駿氣如鷹揚願君莫如我學步成踉蹌願君莫如我
用拙甘六藏茅舍深居已無馬師問梅子木葉敝膝尚
有懶瓚知南陽九峰之外天茫茫寒梅欲花春在霜興
來拂袖謝丘壑闊視四海皆吾鄕我有解䌫歌一章如
擊瓦缶無宫商吳松江上為君歌一發怒潮卷雪天風
狂
吳松江觀閘
吳松江水急如箭昔見晝圖今識面百川應命爭先趨
東注海門如赴戰海波怒發趨潮頭戰退吳松水倒流
江潮一日兩相鬭萬古不没猶寇讎江水清兮潮水濁
江水不似潮水惡惡潮推出海中洲堆積江面成山丘
官憂水害難疏鑿橫江四閘同時作潮來下閘潮平開
閘内不通潮往回潮波怒息捲底去閘門又見江波怒
閘上盤渦萬陣分閘下狂瀾萬騎奔萬雷吼兮萬鼓發
石走沙飛亂戈甲黃河衝破華山根劍瀑擘開青玉峽
人言水性險且凶不知水與人情同情濤識浪怒且憤
不在江潮在方寸水險尚可避人險終難知人爭頟頟
罔晝夜水爭尚有潮平時
城南樓
城南樹尾花風晴城南樹下漁舟行隔溪竹屋數家酒
矮籬路轉人縱横仙山石洞在眼底塔竿倒影滄波明
相期待渡日已晚坐看平野青煙生
游三相臺示甘楊諸友臺乃姚崇牛僧孺劉沆讀
書處也
我登三相臺南望雙㢲峰俯視下界如凌空開元老樹
可百丈斷崖盡日呼顚風甘郎攀果學猿挂楊子枕石
飛泉中垂藤離地坐我稳袒跣長嘯如乘龍嗚呼昔人
不再得臺上土花幾秋色前身不與後身期白雲豈識
蘿衣客安得近代顔輝來畫我石上驚風雷
真州送别悦希雲
欲别不别重相攜别思已逐寒雲飛飛雲一去不可得
千邨萬落明斜暉回頭望吳山滿目青依依亦如送我
望我去立盡風煙未忍歸
送止照歸古洪曲江三首
莫雲飛上錢王臺亂峰蘸碧湖光開六橋春色看正好
之子不肯重徘徊百年萬事煙雨過鄉井一念終難灰
浩歌歸去送歸去夢斷楚水何時來
鑾江鎮上雙江洲大船解纜荒洲頭挂帆蔽空搥鼓發
白浪卷雪風蕭颼故山三日忽到眼恍忽天上飛驊驑
向來歸興有如此今日送子心悠悠
獅王一去挽不回秋滿巖谷天風哀龍囦象藪亦多士
濟濟熟視宗網頽誰能共埽松下屋黃精黃獨連門栽
霜林月上芋香起指點深撥寒鑪灰
入仙洞山
入山隱隱如聞雷山雞角角隨人飛松風洗我市喧耳
松露灑我青蘿衣平生結習重幽賞光景繪物情依依
誰能歌紫芝我當歌采薇招呼雲外青鸞歸
上海舟中即事
烏溪出閘催雙櫓急趁回潮下黃浦午前期到上洋城
生怕潮來近亭午夜潮已落岸痕高風卷浪花翻雪滷
渡頭趁渡人如雞水行泥行亦良苦西岸衝波遠入邨
東岸湧沙作林圃岸上居民無定蹤頗怪潮行無定所
吾年五十遊上洋今歲重來五十五豈無玉雪美少年
向來一揖成千古亦有鴟張萬石家勢去一朝無寸土
噫吁嘻人生幻化若浮雲陵谷變遷何足數
示友人
塵網苦多累暫閒如脱羈胡為塵外跡而乃東西馳聚
談每倉卒既遠翻多思眼前失真宰身外何求知百骸
如僕馬勢合聊相隨氣運忽遷謝一散無重期來日不
可待去日不可追静緣當自保世故方無涯
登西林
沈鬱難自居偶思散遐矚主丈登西林斷崖倚修竹崖
上叢花開飛禽自相逐崖下清川流水光泛嘉木四月
風雨多平野一時綠長嘯白日低煙雲起空谷俯視萬
化間勞生亦何足
遊茅山雲林清遠之館
華陽有客似重來新見雲林别館開寒日半巖松鶴起
腥風萬壑雨龍回琴牀流露滋瑶草丹鼎飛春上玉梅
居者未知清且遠人間咫尺望蓬萊
漕運萬戸某脱險于海因和韻唁之
語未開脣已改顔向來海運歴多難連檣影落蛟涎窟
孤枕魂飛鬼骨山出匣劔龍驚怒吼傳家珠虎幸生還
黃金任積高於斗不博休官一日閒
送時無擇維那歸閩
百計歸難禁生緣樂未窮聽鐘榔葉雨敧枕荔花風客
久閩音化交深楚俗通片帆明日遠雲斷海天空
送鄉僧昱曉林二首
風沙風葉攪征衣今日江頭送汝歸西望故鄉何處是
楚天漠漠片雲飛
鄉人問我幾時還向道如今又入山一箇蒲團半間屋
吳松江上九峰間
登茅山天市壇
天市危闌倚碧空兩京山水見冥蒙東來十日風霜路
只在寒嵐一抺中
一峰雲外菴和韻四景四首
碧虹分雨半山橋橋下春雷卷怒濤老衲定回推戸看
隔溪開盡野櫻桃
竹屋茶香滿澗煙綠杉深處響流泉目前有法誰能說
落日微風一樹蟬
平田水語稻花香半解蘿衣受晩涼景物雙清秋正好
亂山雲外又斜陽
衲被蒙頭宿火紅雪寒愁聽上方鐘開門忽怪山為海
萬曡銀濤露一峰
湖邨菴即事
竹根吠犬隔溪西湖鴈聲高木葉飛近聽始知雙櫓響
一燈浮水夜船歸
訪仙洞山舟次大溪口
窈窕仙家何處尋夕陽明滅亂雲深大溪横斷青山合
一路風帆入樹林
贈弟仁遠入京四首(并序)
始余别家時仁遠從弟年纔十七今將四十矣
鬚髯戟張言論有遠志以湘南教官滿考乘風
為上國遊&KR0712;舟維揚迂道來徑山相尋梅雨中
禪榻共燈數夕既行贈偈四章以紀别思以戒
其速歸
虬鬚鐵面岸綸巾膽氣粗豪語逼人二十三年不相見
却疑年少是前身
雨嶂煙巒翠欲流天開圖畫萬山頭凌霄閣上凭闌意
留與他年說舊遊
白雲峰在夕陽邊目送吳雲入楚天汝到燕山却回首
三千里外又三千
錦袍花映鳳池明玉珮光搖紫府青富貴著人如醉夢
倚門慈母眼長醒
曉行吳松江
水轉沙涂又一灣迎船孤塔出煙嵐長江一道横風起
兩岸爭飛上下帆
師子林即景六首
萬竿綠玉繞禪房頭角森森筍穉長坐起自攜藤七尺
穿林絡繹似巡堂
素壁光搖眼倍明隔簾風樹弄新晴樹根鼃鼓鳴殘雨
恍忽南山水樂聲
半簷落日曬寒衣一鉢香羹野蕨肥春雨春煙二三子
水西原上種松歸
道人肩水灌畦蔬托鉢船歸粟有餘飽飯禪和無一事
繞池分食餧遊魚
斜梅勢壓石闌干花似垂頭照影看白晝雲陰天欲雪
半池星斗逼人寒
雪深三尺閉柴荆歲晩無心打葛藤立雪堂前人不見
秀雲峰似白頭僧
孫氏蕙蘭
蕙蘭名淑新喻傅若金汝礪之妻也其先汴人
年二十三歸汝礪于湘中五月而卒汝礪序其
遺槀曰故妻孫氏蕙蘭早失母父周卿先生以
孝經女誡教之詩固未之學也因其弟受唐詩
家法取而讀之得其音格輒能為近體五七言
語皆閒雅可誦非苟學所能至者然不多為又
恒毁其稾家人或竊收之則曰偶適情耳女子
當治織絍組紃以致其孝敬辭翰非所事也既
卒家人哭而稱之因出其稾得若干首特為編
集成帙序而藏之題曰綠窗遺槀其未成章者
云露下庭梧葉風吹月桂花登樓聞過鴈開戸
見棲鵶繡簾當雪卷銀燭背風然雪晴山顯翠
風暖水生紋萱草當階綠櫻桃落地紅芍藥開時
病荼䕷落處愁玉釵簪末利羅扇繡芙容窗前
垂柳分春色鏡裏幽蘭對曉妝花間影過那知
燕柳外聲來不見鸎慈親教婢回金剪驕妹嗔
人奪繡鍼妝成寶鏡楊花過行出珠簾燕子歸
自傾瓮裏春泉水親灌階前石竹花海棠帶雨
臙脂重楊柳凝煙翡翠濃殘膏賸馥猶有餘妍
汝礪深惜其才每見於悼亡諸作纏緜悽惻有
足悲者故為表而出之以傳於世
綠窗詩十八首
窗裏人初起窗前柳正嬌捲簾衝落絮開鏡見垂條坐
對分金線行防拂翠翹流鸎空巧語倦聽不須調
小閣烹香茗疏簾下玉鉤燈光翻出鼎釵影倒沈甌婢
捧消春困親嘗散莫愁吟詩因坐久月轉晩妝樓
燈前催曉妝把酒向高堂但願梅花月年年映夀觴
采閣閉朝寒妝成擬問安忽聞春雪下喚婢卷簾看
粲粲梅花樹盈盈似玉人甘心對冰雪不愛豔陽春
小小春羅扇團團秋月生蟠桃花樹裏繡得董雙成
自拂雙眉黛何曾慣得愁若教如翠柳便恐不禁秋
樓前楊柳發青枝樓下春寒病起時獨坐小窗無氣力
隔簾風亂海棠絲(汝礪追和云小窗開盡碧桃枝憶得青鸞化去時昨夜秋風妒幽怨夢中)
(吹斷素琴絲)
綠窗寂莫掩殘春繡得羅衣懶上身昨日翠帷新病起
滿簾飛絮正愁人(追和云江上愁時復值春帶圍寬盡不宜身階前舊種櫻桃樹日莫飛花)
(故著人)
小妹方纔習孝經可憐嬌怯性偏靈自尋女誡窗前讀
嗔道家人不與聽
幾點梅花發小盆冰肌玉骨伴黃昏隔窗久坐憐清影
閒劃金釵記月痕
繡被寒多未欲眠梨花枝上聽春鵑明朝又是清明節
愁見人家買紙錢
春雨隨風濕粉牆園花滴滴斷人腸愁紅怨白知多少
流過長溝水亦香
春風昨夜碧桃開正想瑤池月滿臺欲折一枝寄王母
青鸞飛去幾時來
空階日晩雨纔乾小婢相隨倚畫闌金釵誤挂緋桃落
羅袖愁依翠竹寒
小窗今夕繡鍼閒坐對銀蟬整翠鬟凡世何曾到天上
月宫依舊似人間
乞巧樓前雨乍晴彎彎新月伴雙星鄰家小女都相學
鬭取金盆看五生
庭院深深早閉門停鍼無語對黃昏碧紗窗外初生月
照見梅花欲斷魂
貞懿鄭氏允端
允端字正淑姓鄭氏宋丞相清之五世孫女也
其大父通判吳郡徙居焉饒於貲有半州之目
世稱花橋鄭家允端姿稟秀慧尤善詩歌歸於
同郡施伯仁儒雅士也相敬待如賓客至正丙
申張士誠入平江家為兵所破鬱鬱致病而卒
年僅三十窆於城東之南岡宗族之士相謂曰
鄭氏有容有言有學有識行孚中閨可象可則
貞以厲已懿以成德有合諡典宜諡曰貞懿所
著有肅雝集其自題曰嘗怪近世婦人女子作
詩無感發懲創之義率皆嘲咏風月纖豔委靡
流連光景而已余故剗除舊習脫棄凡近作為
歌詩緘諸篋笥以俟宗工斤正今抱病彌年垂
亡有日愳湮没而無聞用寫别楮藏於家塾以
示子孫伯仁哀之為詮次成帙一時名輩如錢
塘錢惟善青城杜寅為之前後序云
吳人嫁女辭(余見尋常百姓家多以女嫁達官貴人雖夸耀于一時而終不得偕老故)
(作是詩以警之時至正丙申歲也)
種花莫種官路傍嫁女莫嫁諸侯王種花官路人取將
嫁女王侯不久長花落色衰情變更離鸞破鏡終分張
不如嫁與田舍郎白首相看不下堂
擬寄衣曲
男兒遠向交河道鐵馬金戈事征討邊頭八月霜風寒
欲寄戎衣須趁早急杵清砧擣夜深玉纖銅斗熨帖平
裁縫製就衣襖衾千針萬線始得成封裹重重寄邊使
為語夫君奮忠義好將功業立邊陲要使聲名垂史記
秋夜三五七言
風乍起月初陰樹頭梧葉響階下草蟲吟何處高樓吹
短笛誰家急杵擣清砧
讀西漢書
予聞太倉公逮繫長安獄生女不生男緩急無以囑少
女痛所言上書訟父辱死者不復生刑者不可屬妾身
沒入官父罪或見贖明明聖文王哀憐脱戕毒再使父
子親骨肉重相續此事誼甚高足以振頹俗好事東觀
臣大書耀史錄臨卷三歎之清風滿林麓
題耕牧圖
幽人薄世味耕牧山之陰自抱邨野姿常懷畎畝心行
行南山歌落落梁甫吟挂書牛上角揮鉏瓦中金飽飯
黃昏後力田春雲深四體勤樹藝三生悟浮沈巢父世
高尚德公人所欽伊人去已遠高風邈難尋撫卷空歎
息俯仰成古今
望夫石
良人有行役遠在天一方自期三年歸一去凡幾霜登
山凌絶巘引領望歸航歸航望不及躑躅空傍徨化作
山頭石兀立倚穹蒼至今心不轉日夜遥相望石堅有
時爛海枯成田桑石爛與海枯行人歸故鄉
詠鏡
皎皎奩中鏡相隨越歲年清光何所如明月懸中天我
昔十五餘顔色如花鮮對之理晨妝塗抹鬭嬋娟邇来年
頗長貧病相憂煎形容漸老醜無復施朱鉛今朝鏡亦
昏塵垢蝕連錢相看自黯淡焉能分媸妍人生有盛衰
物情隨變遷世間類如此何用增慨然
聽琴
夜深衆籟寂天空缺月明幽人據槁梧逸響發清聲一
彈再三彈中含太古情坐深聽來久山水有餘清子期
既物化賞心誰與并感慨意不已天地空崢嶸
效古
人生天地内翕歘如轉蓬有材不早用老去悲途窮甘
羅豁達士意氣自豪雄奉辭使列國十二登上公早達
勝晩遇應鄙垂釣翁
讀文山丹心集
藉甚文丞相精忠古所難舍生歸北闕效死只南冠血
化三年碧心存一寸丹偶㩦詩卷在把玩為悲酸
卧痁
秋來多病瘧骨立瘦難支煩熱那能止增寒柰爾為脾
神不自衛江鬼故相欺伏枕南窗下空吟老杜詩
題畫
誰貌江南景風煙萬里寬金銀開佛寺紫翠出林巒遠
客馳行役幽人賦考槃蒼茫無限意撫卷為盤桓
碧筩(王夫人席上作)
主人避暑開芳宴輕折荷盤當酒罍半朵斷雲擎翡翠
一江甘露瀉玫瑰胸中爽氣飄飄起鼻底清香拍拍回
可笑狂生楊鐵篴風流何用飲鞵杯
紅指甲
鳳花染就玉纖纖别是風流幾種看鸞鏡勻脂丹髓溼
鵲鑪添火綵雲寒封題錦字春無限彈淚香閨血未乾
報道金釵斜插處落紅飛上髻雲端
中庭對月有感
中庭夜氣凉于水坐看青天轉玉盤萬里清光明海宇
十年殺氣暗長安閨人只憶丹心苦戰鬼偏憐白骨寒
我欲排雲叫閶闔璚樓玉宇路漫漫
琵琶泉(井在吳王故宫)
吳王廢苑餘千載尚有寒泉一掬清巧匠鑿成推引手
斷絃牽出轆轤鳴㳙㳙多似江州淚軋軋疑如出塞聲
一曲難湔亡國恨空畱宫井不勝情
高氏姊惠素羅
雪色香羅照眼明阿兄相贈見深情明朝急為裁春服
相約麻姑禮上清
水檻
近水人家小結廬軒窗瀟灑勝幽居凭闌忽聽鳴榔響
知有小船來賣魚
吐綬鳥
庭院春陰護薄寒山禽飛下玉闌干胸中錦繡無人識
閒向東風自吐看
徐熙杏花
寫生政自愛徐熙把卷摩挲眼欲迷曾記沈沈春雨後
一枝斜透粉牆西
四體美人四首
正面
似共春風别有緣美人初見下鞦韆花陰滿地日卓午
芍藥金盤五色鮮
背立
宫樣新妝賸寳衣背人鵠立好腰肢杜陵饑客長安道
隔水臨花乍見時
側身
半面紅装似可人鳳環斜插寳釵新若教端正嬋娟面
東里西家總後塵
半截
若箇亭臺綠水邊粉牆低處出嬋娟分明識得東風面
不見羅裙血色鮮
念舊
憶昔娉婷十五餘勻紅傅白鬪西施如今老大慵妝洗
政是棃花過(一作遇)雨時
梧桐
梧桐葉上秋先到索索蕭蕭向樹鳴為報西風莫吹却
夜深留取聽秋聲
秋窗書懷
詩骨從來不受肥那堪衰病弗勝衣朝來試把羅裳繫
(一作裙整)瘦比今春又半圍
東坡赤壁圖
老瞞雄視欲呑吳百萬樓船一炬枯留得清風明月在
網魚謀酒付髯蘇
瘦馬
曾共元戎出塞垣生擒番將向烏桓如今老去誰終惠
獨對西風瘦骨寒
庭槐
風轉庭槐拂檻開綠陰如染淨無埃婦人不作功名夢
閒看南柯蟻往來
葡萄
滿筐圓實驪珠滑入口甘香冰玉寒若使文園知此味
露華應不乞金盤
韈
輕輕小韈製香羅三寸量來不較多針縷細勻裁製好
鴉頭休詫馬嵬坡
桃花
細雨春寒江上時小桃攲樹出疎籬從教一簇開無主
終不留題崔護詩(選家評曰楊循吉吳中往哲女秀一人李氏其警句云云此詩載鄭氏肅)
(雝集中豈君謙偶失考耶抑别有李氏一集耶姑兩存之以俟知者)
桃源
秦季干戈起中原幾變遷誰知避世者自有一山川
毛女
我亦斯人徒偶然攖世網撫卷發深思何當共長往
蘭
竝石疎花瘦臨風細葉長靈均清夢遠遺佩滿沅湘
筍
竹林春雨過瘦筍迸苔長坐待成高節清標出短牆
蓮
本無塵土氣自在水雲鄉楚楚淨如拭亭亭生妙香
梅
歲寒冰雪裏獨見一枝來不比凡桃李春風無數開
杜少陵春遊曲
何處尋芳策蹇驢典衣買酒出城西玄都觀裏桃千樹
黃四娘家花滿溪
春詞集句
春色沈沈鎖建章困人天氣日初長閒來獨立雕簷下
笑殺雙飛燕子忙
秋詞集句
月轉觚稜夜未央倚牀自炷水沈香芙容小帳雲屏暗
二十五聲秋點長
安南國王陳益稷
益稷國王陳日晅之弟也其先閩人有陳日煚
者為交趾王李氏婿奪其國而有之元憲宗時
嘗遣將烏蘭哈達破其國都日煚傳國于其子
光昺遣使納欵世祖中統三年封光昺為安南
國王至元十四年光昺卒國人立其世子日烜
徵之入朝不肯行會用兵占城諭日晅使助軍
糧不從遂移兵伐之日晅拒戰敗走其弟昭國
王益稷率妻子官吏以降二十三年封益稷為
安南國王命鎮南王托歡及左丞相阿爾哈雅
等引兵納之未克言者以為非便遂止益稷從
師還鄂州其後日烜遣使來貢二十七年卒子
日燇立益稷竟久留于郭遙授湖廣行中書省
平章政事武宗朝累進金紫光禄大夫儀同三
司文宗天歷二年卒夀七十六諡曰忠懿王有
詩若干首傳世皆歸朝後所作安南古南交地
自秦時為郡縣漢唐因之五代割據遂成異域
元時兵力之強盡有西南諸部而安南獨不入
版圖選將用兵頻年㬥露而終莫得其要領然
益稷以羈旅降王猶能以歌咏與中朝文士相
頡頏何地無才亦足以見元時詩學之盛矣
大明殿侍宴
班陪玉筍侍紅雲日表熙熙瑞氣温萬派朝宗滄海闊
衆星環拱紫宸尊雍容湛露歌詩什彷彿鈞天入夢魂
孤孽秋毫皆帝力願殫忠赤報深恩
送駕至上都過關口而回
控轡追隨寳馬羣古長城外送金根仙蹤縹緲鸞聲遠
客路﨑嶇燕尾分喜見重瞳開日表何勞八翼夢天門
梅嵒有約人知不幾處朱闌看白雲
駕畋柳林隨侍
仙仗平明擁翠華景陽鐘發海東霞千官捧日臨春殿
萬騎屯雲動曉沙白鷂韝翻山霧薄黃龍旗拂柳風斜太
平氣象同民樂南北梯航共一家
送元明善赴京
江流胍胍草離離黃鶴磯頭酒一巵報國寸(一作忠)心憐
我老論交(一作文)半面識君遲正當重(一作舉)鼎調梅日又
是長亭折柳時滿載詩書(一作收拾琴書)歸路稳鳳城依約便
相期
送李龍川平章赴闕
雪滿長亭酒滿斟楚山千㬪水千尋梅青半識平生面
桐老相知太古心雁影南樓孤月冷馬頭北闕五雲深
二毛越叟情無限獨向南窗袖手吟
挽布琳吉達河南王
哲人萎矣棟梁傾回首西風涕暗零三世功名今古史
百年過客短長亭手扶紅日名猶在身就黃粱夢不醒
記取汾陽舊勲業紫薇留種繼芳聲
萬歲山侍宴
碧漢鳴鸞隔世塵玉京開宴會星辰舞廻鼇背三(一作千)
山雪酒上龍顔萬國春物被仁風榮御苑水涵(一作流)聖
澤溢天津越南羈旅陪賓列只尺光瞻日月新
駐馬渡頭
大别山頭漢口前吳王磯下沔城邊立殘秋水隔灘鷺
噪落夕陽何處蟬赤壁冷煙銷魏卒黃州淡月照坡仙
英雄瀟洒名俱在我愛狂吟不媿天
鄂館書懷
蕭然孤館起凄風半壁青燈照病容滴碎秋心窗外雨
敲殘曉夢枕邊鐘衡陽鴈斷三千路巫峽猿啼十二峯
不盡關山回首處莫雲疊疊水重重
秋晚睡覺
海水盈盈漏轉籌霜風吹角出譙樓夢殘淡月五更曉
心遠孤雲萬里秋玉帛幾年賓上國詩書半出老中州
平生事業渾如昨無奈青燈照白頭
謝青宫賜酒
黃封星使控麟麒騰踏高風拂路塵仙醴釀成天上露
宫壺分賜臘前春恩沾南紀波濤闊氣轉東皇草木新
拜徹雍容歌既醉遥瞻鶴禁喜津津
巴陵雨中
鴉拂平林鴈陣空黃花行李老秋風如何一夜江南夢
盡在巴陵細雨中
上都回宿赤城站
塗山執玉會諸侯宴罷回程宿嶺頭白海雨來雲漠漠
赤城秋葉夜颼颼皇都萬里乾坤闊客路幾年身世浮
驛吏驚呼詩夢破一聲雞唱隔雲州
元詩選初集卷六十八
