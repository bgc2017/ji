元詩選初集卷六十庶吉士顧嗣立編
周處士霆震
霆震字亨遠吉之安成人以先世居石門田西
故又號石田子初云生於前至元之季宋之先
輩遺老尚在執經考業遍於諸公之廬若王梅
邊彭魯齋龍麐洲趙青山諸公皆器重之科舉
行再試不利乃杜門授經專意古文辭尤為申
齋桂隱二劉所識賞晩遭至正之亂東西奔走
作爲詩歌多哀怨之音明洪武十二年卒時年
八十有八矣門人私諡曰清節先生廬陵晏壁
葺其遺藁曰石初集老友梅間張瑩稱其沈著
痛快慷慨抑揚非勉強步驟者所能及近時詩
文一變蹈襲梁隋以夸淫靡麗爲工纖弱姸媚
爲巧是皆先生之罪人石初之序梅間也亦曰
近時談者糠粃前聞或冠以虞邵菴之序而名
唐音有所謂始音正始遺響者孟郊賈島姚合
李賀諸家悉在所黜或託范德機之名選少陵
集止取三百十一篇以求合於夫子刪詩之數
承譌踵謬轉相迷惑而不自知蓋石初天性介
特其持論之嚴固非時好之所能易也
美人昔燕趙
美人昔燕趙歲久江漢間軒窗粲明霞被服羅綺紈頩
怒恒有持含魂詎敢攀一朝強暴陵相從卽歡顔傾身
作歌舞豫恐恩意闌新聲與嬌態取媚巧百端主家隔
風塵庭宇深且完豈無昔共處永夜青燈寒魂夢各所
依寧復相往還沈沈九秋霜履屨思蒯菅娟娟中天月
照影畱空山盛時槩無虞末路良獨難棄置勿重陳使
人摧肺肝
濯濯江漢女
濯濯江漢女幽貞出良家十年守空幃夫壻天之涯良
夜秉明燭悉心務絲麻憶昨秋風起河洛昏塵沙傷彼
朱絲絃逸響趨淫哇朝為御溝柳莫作陌上花世態固
應爾委置勿復嗟所悲在新春雨露凝朝華感此深閉
門淵冰慮彌加藏玉萬仞岡守護盤龍蛇投珠千頃陂
光燄驚魚鰕夫婿會有期豈問歲月賖寸心如皦日終
始宜無瑕
大風發屋雨雹交集
大風西北來屋瓦去如走麗譙雙闕壯關鍵決樞紐蒼
蒼泮宮柏枝葉互紛糾移時折偃蹇巧力無措手西禪
鐵浮圖摧仆如拉朽臨江戰樓飛夾巷坊額剖恍疑會
羣龍奮發交怒吼泰山恐崩裂寧復計培塿老夫閉門
卧雨雹散窗牖倉皇正衣冠力疾坐良久天威俄咫尺
性命亦何有默悟貴存心淵冰愼吾守
歲莫簡張梅間
憶昔慕遠遊朝華沐春露焉知喪亂後林杪秋葉蠧門
關西州門寒日收踽步尚餘平生友示我廣平賦耿耿
河漢輝幽幽冰雪度終慚媚求悅寧悔貞取妒朗吟發
孤音明月落庭戸世事殊未涯歲年忽云莫有美君子
心永言金石固
殘髮
殘髮不可紒晨昏日加梳顧慚雨露沐此豈冠冕徒夜
來秋風深傲兀驚頭顱亂離亦已極時序復易徂青燈
一斗酒不樂將何如
哀枉
春心注成湩晝夜深長育枯梢晴自芳寒燒雨仍綠如
何冤死魂不及閒草木
二月十六日晩青兵逼城紅不戰而潰暫匿近壕
小屋多走横谿
孤藩酣春霖戰艦一時集喧呼驚棄甲填道戈可拾黃
昏煙燄起近郭俛藏蟄夜深相隨行間道衆岌岌敗走
餘羣醜邪徑俄掩襲叫號互失亡顚仆免繋縶策贏叟
狼顧襁孺婦飲泣帶褫衣苟完靴沾足難給相失但聞
聲疑路翻却立屢休幸雞鳴襟袖寒氣溼貫魚累童稚
前阻後惶急縈回阡陌間恒恐追騎及重岡釋心掉湛
若恩露裛推挽達人煙開顔見春汲兒扶集悲喜(幼兒贅横)
(溪蕭氏)親故走迎揖坐定饑渴生酒漿更勸挹驚魂久徐
定強笑寄於悒翻思墮危機性命在呼吸家鄉固殘毁
所幸存井邑杖策歸去來戒此輕出入
古金城謠(并序)
國家承平百年武備寖弛盜發徐潁熾於漢淮武
昌南紀雄藩一旦灰滅洪省堅壁寇蔓延諸郡水
陸犬牙北來名將相繼道殞丞相出督步騎直抵
高郵事垂成以讒廢方面多貴遊子弟貪鄙庸才
虚張戰功肆意罔上誅求冤濫慘酷百端重以吏
習舞文旁羅鷹犬意所欲陷即誣與賊通其弊有
不忍言者間存一二廉介則又矜獨斷昧遠圖坐
失機會民日以敝盜日以滋廬壽舒三州屏蔽上
流廬壽既没舒獨當鋒鏑之衝至正十年壬申進
士余闕以淮西元帥之節來鎮廣設方略招徠補
葺備戰守豐軍儲賊飲恨不得逞朝廷嘉其功授
淮南參知政事自是日與賊遌受違凡四十有二
大小二百餘戰江西賴以苟安坐視弗援十八年
正月丙午城遂陷公一門争先赴死闔郡無一生
降賊黨舉手加額稱余元帥天下一人購得其尸
城下池中禮葬之傷哉寄痛哭於長歌使後人哀也
昆侖烈風撼坤軸日車斂轡咸池浴六龍飲渴呼不聞
赤螘玄蠭厭人肉荆襄弗支廬壽孤江東掃地如摧枯
忠臣當代誰第一七載舒州天下無東南此地關形勝
天柱之峰屹千仞當年赤壁走曹瞞天為孫吳産公瑾
我公千載遙相望崎嶇恒以弱擊強孤城大小二百戰
食盡北拜天無光當關援劒蒼龍吼盡室肯汙姦黨手
摧鋒闔郡無生降羣盜言之皆稽首堂堂省憲羅公卿
建官分閫日募兵哀哉坐視無寸策遂使流血西江平
向來不曉皇穹意名將南征死相繼一時貪暴聚庸才
玩寇偷安饕富貴河流浩浩龍門西燕山萬騎攢霜蹄
英雄暴骨心未死去作海色催朝雞玉衣飛舞空中見
太息孤忠鏖百戰五陵元氣待天還睢陽誰續中丞傳
斷臂吟
黃埃兒啼夫死官倦遊逆旅心骨酸深閨玉臂辱汙賤
引斧落之身始安紛紛五季窮爭戰迎送君臣如驛傳
天將人紀付女英貞節特從倉卒見傷哉殘形忍顧雛
飲血仰天弔影孤間關痛絶妾薄命行止隨地哀征夫
征衣屢浣憂泥汙招魂不來迫曛莫妾心自割臂可捐
腸斷從夫去時路殘雲低空没栖烏落月不照秋桑枯
泉流出山誓終始取義寧顧千金軀妾悲望鄉淚頻滴
兒戀母懷啼繞膝一心抱恨向青天他日山頭願為石
武昌柳
武昌柳青如許舊恨新愁千萬縷宮鸎去盡野雞栖憔
悴江南誰是主朔風一夕捲栖鴉春日鸎啼憶舊家流
落王孫重繫馬雨晴天氣屬楊花
李潯陽死節歌(幷序)
李侯治潯陽之二載紅巾賊發蘄黃倚蔡醜為聲
援勢浸逼郡數告急於省省議調兵武昌興國相
繼没南北道梗潯陽厄侯力疾奬率民義誓不與
賊俱生郡將悉所部先遁侯轉戰力盡猶持短兵
奮擊慷慨指天父子同遇害嗚呼李侯可謂仁義
之勇矣彼滔滔者獨何心哉侯家潁川名黼字子
威曾祖而下仕皆通顯發身監學泰定丙寅鄉試
魁上都丁卯進士第一死節壬辰春年五十有六
蜀川會漢投匡廬潯陽之厄江西樞李侯仗節忠貫日
存没誓與城池俱夫何郡將弛練卒世禄忍負私其軀
寇來談笑啓關遁坐使邑井成丘墟侯時力疾短兵奮
臣首當血心當刳魂歸謁帝痛伏闕塗地肝腦民何辜
臣衷願瀝付渠荅臣首欲飛宜僕姑誓堅紅壁殱衆醜
却掃淮蔡匡全吳黃塵四低黑風淡赤豹騰駕蒼虯呼
山川幾刧鑄英氣上遡古昔誰其徒平原汙馬河北重
江淮安堵睢陽孤顔張凛凛心未死迥立千載誠相孚
况聞有子殊激烈義在從父輕頭顱石頭之袁姑孰卞
兩間忠孝何時無紛紛賣降與棄甲仰視汙喘呀長吁
惟公蓋自元氣立顧盼所取皆詩書當年射策首多士
已分一念金無渝勗哉謀國愼所托古今大勇惟眞儒
兵前鼓
朝衙操撾出近午莫歸斷續卒三伍鼓聲秪以迎送神
漫把旗旄揭飛虎鋒交昨者没旗頭今晨隊長血髑髏
貴人按轡不為動但訝日食無珍羞(領兵官晏出早還鄉人多以供頓弗)
(備受責)戎徒抵掌羣嘲戲志士拊膺殊奪氣朝朝莫莫鼓
鼕鼕蟻聚羶腥了無媿張侯援枹華三周禰衡正色披
岑牟世間壯士古未有此聲慷慨曾聞不
農謠
萬田草生農務忙飯牛夜半饑且僵㑴晨荷來散阡陌
和買犒軍官取將高堂大嚼飲繼燭持遺妻子豐括囊
蒼頭廬兒飽欲死義丁疇敢染指嘗鋤耰漫勞犢方稚
十步九頓空徬徨將軍大笑不負腹東皋南畝從渠荒
布延副使政績歌(幷序)
壬辰寇陷武昌順流而下省郎中布延布哈諗於
衆曰若其直𢷬真陽事未可知儻轉而南無能為
矣吾受國厚恩發身監學忝進士先誓死必報遣
人間道馳書奉百金歸别父母建議盡撤城外民
居寇始渡江官軍小衂母弟佛努死之公單騎殿
小橋寇不敢逼衆遂翕從奉平章公道同左丞章
巴延竭志守城逆黨雲集攻圍五十有四日大敗
而還散亡略盡江南遂為天下雄非公長才贊畫
平章左丞聽用其言詎至是邪朝廷論功除本道
廉訪副使於是公之功愈無窮矣遠近士大夫作
為公歌詩頌其美俟太史氏擇焉公世家山東希
古其字也邑士劉子真近歸自洪具道本末如此
近時有客湖上歸能話郎中身許國朝廷取士數十年
誰謂書生無寸策江州李侯死可書郎中百戰全洪都
昔年廷對俱第一鸞鳳固與羣飛殊當其練兵首陳義
謂賊南征非所忌環城撤屋民始疑事急方知為上計
家書間道馳山東百金歸報壽乃翁小臣於此誓生死
仰視白日昭其忠翔風雲低吹戰血母弟魂歸寶刀折
倉皇勁氣吐寸心立馬危橋萬夫決相臣攬轡從天回
將軍鞞鼓轟春雷為公破敵捐萬死顧盼妖賊如山摧
君王明詔加褒異深副當年設科意碧霄雨露湛恩深
官轉霜臺弘國器漢廷寥寥渤海龔廣陵張綱尤罕逢
使君宴坐試深省談笑憲府看平戎
(石初集多記元末兵興以來之事最為詳悉鄉先達陳一德序云江南野史誰復健筆而集中隱約散見)
(皆可為國史補故錄其尤者存之)
杜鵑行(哀王孫作也)
我不暇自哀古帝魂春來却念今王孫王孫馬歸去何
處但見黃鶴落日故宇煙塵昏我昔帝蜀空名存絶憐
王孫玉牒尊春宮天鵝壓酥酪凝香夕帳貂皮溫紫茸
吳姬河西曲白馬怯薛鷹絛捫居民咫尺甚天上冠冕
臣僕羣趨奔漢川一炬寇飛度四載寒食如荒邨暴骸
泣霜關月老恨血埋雨江波渾投鞭七寶委道側落花
送客慚春恩勸歸我亦久流落幾欲出口聲復吞莫道
人生歸去好江南無復弔王孫
過玉成砦
玉成三面堅如鐵穿井無泉援兵絶去年此際萬人登
已是如今髑髏骨刃飛丁壯屠嬰孩婦女分配囊貲財
浪傳古昔險堪恃曠劫竟墮昆明灰我來似涉羊腸坂
道遇遺黎拭愁眼故人何處覓遊魂(陳德新主戰剮於永新罵不絶口而)
(死)雲樹鴉啼寒日晩
城關西
雞鳴海東黃塵起落日關山氣如水餘民髓竭欲無生
月費給軍須萬計尚書前時來使臣近者太守宴將軍
割鮮飲醇互來往白晝走馬邀紅裙(兵部尚書黃昭奉詔遠出按兵撫建)
(間其行營經歴伍缺章安成醫生也榮遇京師出黃幕下自撫抵吉以督兵為名招權納賂郡守梁水寨都事)
(吳相與玩寇偷安酒食徵逐無虚日殆承平時所未有)布衣小儒寸心赤咄咄書
空長太息閭閻無奈覆盆何帝禁九重方旰食
海潮吟
北風翻天送高梢西江浪起如海潮千艘平城箭飛雨
城潰曾不煩兵交馮夷啓扉衆爭赴萬棟煙氛畢方怒
司徒命盡換州營國公匹馬杉關去溯流西上旌旗紅
列城樓櫓轉盼空干戈七載徧宇内朝野狼顧無英雄
悲哉上下交征利四維不張巧蒙蔽憂來却憶賈長沙
痛哭當年繼流涕豫章逝水通錢塘漢川北度趨洛陽
洗日咸池佳氣王聞雞矯首向扶桑
郡城高
郡城高昔人墮廢今人勞城中居民負土石城上畚鍤
卒伍操去年外壕深地底(吳員外張錄事)今年内城插天起(紅巾)
紅旗東接漢陽小白璧西沈贑江水(江參政)杵聲未改築
者殊人事往往如傳車荒碑斷礎悉輿致仙宮梵宇空
無餘歡呼攔街走童孺明年移家城裏住抱關舊卒鬢
如絲淚墮鴉啼城下樹城堅池浚侔金湯此地他年為
戰場
喜雪(幷序)
庚子臘月初旬雪再作十九日大雪至二十一
日彌甚深可數尺三日乃止辛丑元日蚤起雪
塞門十三日夜半又雪皆平地尺深喜而賦之
殘年新春凍不開大雪五度漫空來南州病熱已十載
造化有此眞奇哉夜聞朔風撼天柱恍惚萬馬隨奔雷
乾坤正氣有先至密運亭毒兹其媒雲旗乍翻搖若水
濤霜却卷飛龍堆女媧廢煉深縮手河伯失據俄驚豗
玄冥振轡祝融遁怒勢欲遣昆岡摧卧龍潛蛟起奔走
舞鶴翔鳳爭徘徊瑤池觴罷洒餘瀝漢皋相贈投瓊瑰
蒼山一夕頭盡白貧戸得句侵晨推朱門豈必異衡宇
埋没弱柳餘枯梅我疑眞宰偶戲劇往往玩世如嬰孩
故將空色種天上大巧六出無根荄要令六合反混沌
寧許萬象蒙塵埃兆豐呈瑞悉餘事解后淨洗昆明灰
西流壺嶠應自反咫尺清淺移蓬萊内廷稱賀論邊事
坐想敕使傳宣催蔡州鵝池久安堵整頓宇宙須雄才
涓人自昔負高見遠去求馬何時回燕山從爾深一丈
埽地為築黃金臺
犬雞歎
雄雞奮翼銜怒蛙蛙被啄取聲咿啞犬來雞斃蛙竟逸
轉步犬驚逢惡蛇兩強相厄須俱殞過客驚怪頻咨嗟
君不見下宮將軍輕杵臼綠珠金谷來孫秀世間萬事
每如斯莫負尊前卯時酒
虎墮井(幷序日十二月十三庚寅)
神岡距郡十里虎晝攫人轉身竹籬陷入眢井
衆共殪之
郭西猛虎勢莫當攫人白晝來神岡暗中推墮若有物
眢井百尺籬根藏凍泉收聲甃為土轆轤綆斷苔蘚蒼
眼花誤落爪牙廢棄置有待摧強梁酸風飛沙寒日黃
四郊流血皆戰場乘時吞噬恒妥尾翼以倀鬼高駝翔
北平將軍老且死泰山哭聲哀怨長豈知鑿地古設險
邂逅一蹶由天亡吁嗟此物肆無忌妄意流毒窺城牆
千夫駭汗手莫措造次坎窞侔干將君不見東門狡兔
殪牽犬西江孽蛟終自戕貫盈有兆此未悟來者紛紛
投土囊
人食人
髑髏夜哭天難補曠劫人生半為虎味甘同類日磨牙
腸腹深於北邙土郊關之外衢路傍旦莫反接如驅羊
喧呼朵頤擇肥胾快刀一落爭取將憑陵大嚼刳心燎
競賭兕觥夸飲釂不知劒吼已相隨後日還貽髑髏笑
隂風腐餘犬鼠爭白晝鬼語偕人行銜冤抱痛連死骨
著地春草無由生睢陽愛姬忍喋血長安仇家俊臣舌
攄忠疾惡古或聞未覩烹炰互吞滅五雲深處藏飛龍
天路艱險何日通皇心萬一憫遺孑再與六合開鴻濛
埋冤樹(幷序)
郡城西郊官道側有樹名埋冤往來必於此少
息因賦託興庶幾有位者聞而動心焉
出城十里西南去行役經過倦休處崔嵬古幹絡蒼藤
相傳此是埋冤樹樹名那得呼埋冤閱人累歲官道邊
朝吁械繫逮詞訟夕敝鞭扑逋稅錢富豪招權逞濫入
孱弱破家哀孑立幾人飲恨淚徹泉樹不能言天為泣
埋冤得名良可悲郡中守令知不知
延平龍劒歌(幷序)
鄧克明率江西之黨攻延平江州八月破之日
鄧亦大敗奔還失亡甚衆
延平之淵深復深白日下照蒼龍吟古來此處會靈物
中有未死英雄心黑風一夕噓蜃氣坐看海州俱陸沈
咄哉蝮蛇敢流毒鼓召妖孽紛來侵老龍掉尾纔一怒
百怪灑血腥淋淋書生投筆起大叫稽首再拜皇穹臨
龍兮龍兮爾之潛也已千載豐城故鄉昨失守宜扣天
閽勅牛斗下取老蛟心血剖指揮九日付羿弓馳檄風
雷殱巨醜胡乃坐觀潯陽肆鯨鯢魑魅魍魎羣相隨剜
肌剔髓四海靡遂令魚腸豪曹甘毁折岐山之鳳鳴聲
絶忠臣扼腕空白頭赤子拊心眼流血時哉好從檀谿
踊躍起的盧呼取黃熊赤豹來清都幷與宋帝獨驅之
長刀龍門將軍天山之三箭神會大冶飛昆吾迅掃六
合塵模糊我當遠求華隂土助爾光芒增快覩問天洗
甲挽銀河蘇息蒼生溥霖雨
山邨
寥落驚回首艱危厭久生野人羞費揖山石苦畱行坡
雨初畦菜園霜未破橙小邨風物古暫喜話農耕
閔隴吟
隴戍通恒代河關控魯齊日經亡國淡天入戰場低玉
帳千羊酪青郊萬馬蹄悲歌頻勸酒送客去安西
宼至
羣醜發禾川中宵羽檄傳才收緣岸戍已漲近城煙掠
貨舟相次敺人騎獨先兒孫猶九口兩地寸心懸
(石初集又載喜康子至一首序云幼兒淹滯劉氏館中夜劫者壞大門而入急呼宿客父子起走出遇寇)
(二客趨東廂影堂寇追躡之父死子傷吾兒避西廂匿神龕側幸免死生之異在毫髮間於其來也且喜)
(且悲其頷聯云及今相見日是汝有生初詞意切至他如風雨重陽云鷹臺人化前千載鴈塞書沈外九)
(州中秋云天意未知何日定月華空似昔年來紀事云天地豈忘心憯怛山河未放影分明數語備見亂)
(離之慘)
雜咏三首
海宇久承平風塵忽四驚官僚生間道黎庶死乘城壯
士天山箭將軍細柳營寥寥千載事憂世與誰評
潁蔡俄中起荆襄轉盼休兵符畱北府臣節仗南州萬
宇聲華劫千官富貴羞聖恩覃雨露未必乏嘉猷
所至失堅城宜令鼠輩輕茫茫誰報國草草衆興兵吳
楚縣三戸河山隔上京幾時蘇北望飛騎報塵清
卽事
古驛深春雨荒城帶落暉雞豚當道泯煙火隔江微所
至無完室相逢盡短衣干戈乘劫運暫與聖恩違
羅郭
首義羅明遠傾家郭楚金俊功隨日起遺恨與年深白
日重泉影青天萬古心如何有位者翻不計浮沈
感遇
病髮梳頻減愁根日夜深世方迷貨色天未厭風塵臣
分誰憂國君心本愛民歲寒餘勁草灑血贑江濱
寄吳(缺)章卧病客中
亂山岐路鴈行斜籬落酣煙菊自花我昔郡城行冒雨
君今孤館卧思家濟時孰是囊中穎避地除非海上槎
一郡幸存唯二邑戍樓何日罷吹笳
感秋
鬢如疎葉挂林端帶減腰圍逐月寬久病秋深心易怯
多愁夜永夢難安暗蛩入戸輸清苦落月窺窗進薄寒
屈指青春平仲綠東風隨意馬頭看
九日二首
西風慘淡郡城樓誰復黃花插滿頭訪舊愁經墟路曉
登高怕見戰場秋鳴鸞閣在金笳集戲馬臺空鳥鼠畱
尚欲遠尋雷煥友提㩦雙劒出南州
荒荒萸菊負登臨莽莽乾坤亙古今淮浪逆舟寒日淡
楚山連戍莫雲深孤生自滴思親淚(先父宋淳祐九年九月九日生)多
難誰攄報國心道路幾時辭逆旅關河無地避秋砧
登城
世祖艱難德澤深風悲城郭怕登臨九朝天下俄川決
七載江南竟陸沈馬首空傳當日價雞聲不到莫年心
雨餘門外青青草過客魂銷淚滿襟
民哀
痛哭羣庸誤主恩遺民無路叩天閽荒凉甲第有焦土
倉卒深閨無固門青血傳餐供士卒黃金為土贖兒孫
囊膠誰造昆侖頂念此長河駭浪渾
冰盤雪藕
清徹冰盤壓蔗漿酒酣雪藕近華堂凝寒色映瑤華脆
眞白絲連翠袖香金掌曾聞承玉露瓊臺忽見擣玄霜
文園近日眞消渴莫種蓮根引恨長
和雨困簡張梅間韻
天氣渾疑挾楚氛雨淫愁向早春聞紅淹小圃違芳信
綠泛回塘亂縠紋遠樹鳥飛邨舍没淡煙人立野橋分
空餘落墍鄰翁壁顚倒蝸涎似篆文
清和華道士蕭宗元
月滿虛堂奏帝歸仙風吹送紫雲衣九還欲致三花聚
一悟能消萬劫非老樹鶴棲存夜氣清池魚躍見天機
黃冠免得山隂客未信詩盟與願違
立秋
京洛風塵竟未休送迎為上敝貂裘蕭條人物常如夕
慘澹乾坤又入秋勅使經年遺北海戰場近日在南州
紛紛雞鶩羣爭入誰向滄江友白鷗
宼來自北見城中蕭然散入邨落
斷鴈雲低欲度遲鵲巢何許寄南枝寇兵已厭空城住
官馬猶從間道馳萬骨白邊寒月夜孤煙青處夕陽時
經年北道無消息望眼頻穿淚暗垂
次韻劉道原九日
曠劫何當洗壒埃凌高欲藉海為懷巫山雨暗猿相引
汾水雲深鴈不來新釀偶憑茅舍漉寒花時向槿籬開
仲宣幸有荆州託未厭吟邊數往回
懷古
關河渺渺幾浮沈落日秋風萬古心二頃畱人輕六國
一壺玩世重千金亂來耆舊傳聞泯老去英雄悔恨深
輸與蘇門長嘯者不教車馬涴山林
擬復愁六首
一燼城門火餘灰已復寒小兒爭炙手猶作燎原看
殺氣頻年盛南昌接武昌帝城春有路昨夜夢錢塘
旌旆簇雕鞍花袍紫鳳團路人潛側目敢謂沐猴冠
天驥鹽中蹶瑤釵井底沈如何起阡陌坐致萬黃金
屛迹譙樓下深追少壯時卧聽更漏鼓雙淚落如絲
徙封餘赤螘逐氣布青蠅欲市金臺駿黃河又不冰
戲筆
西園蹴踘醉蒲萄北里琵琶紫錦絛堪笑東家頭白者
一燈深夜讀離騷
北山口號二首
蘄黃連結蔡州城風靡江東莫敢膺千里南來今送死
天知忠節在廬陵
天嶽東回納贑川山峰斷處是青天螺湖橋下清流水
畱向槎灘送戰船
軍中苦樂謠九首
半臂纏腰帽卷氊剪裙荷葉腿齊編市西橋外看屠狗
笑擲幷刀賭酒錢
堆帽紅纓間黑纓粉青宦袴短黃裙酒樓突過行人避
近日新充水砦軍
旌表門前路幾彎浮圖坡下日銜山馬上長身單白紵
雙雙緩轡打毬還
短髮風欺破帽斜日西洗足踏紅沙妻孥待哺不遑䘏
流汗擔柴赴主家
㬪石支牀擁敗氊抱關擊柝日隨緣松燈自抱芒鞵了
要辦明朝買菜錢
劒鋒交處奮身跳箭集征袍血未消奪得紅巾衝陣馬
歸途乾被長官要
官船公子抱琵琶笑指娼船白藕花今夜江頭好風月
買魚載酒宿誰家
團扇題詩愛越羅畫船載酒沸笙歌何人夜讀張廵傳
獨占秋江月色多
十里長洲列戰船白頭吟客坐看天何時得見三階正
獨寄蓬窗夜不眠
宿州歌(客有自中興來能言四川聞亂遣兵出援主將日置酒高會收其子女玉帛而西宿)
(州南北之咽喉也和州廉能在任十二載遠近歸心因不納拜見之禮責以軍前供給知州既)
(行宿州遂陷)
萬騎連雲發蜀都宿州一擲似摴蒱幕僚摺得流星檄
牙帳朝酣睡未蘇
楊柳枝詞四首(幷序)
偶憶丁酉春客自邑中來誦王大初一絶落句
云多情只有城南柳舞盡長條更短條盖指失
身而事修飾者戲續之
離宮别館短長亭㤀却江南舊日春是處人家種楊柳
往來繫馬解畱人
背立東風淡畫眉斷腸煙雨一枝枝隋宮漢苑春無主
莫向江南話别離
移栽楊柳受風多南畔行人北畔過莫道浮萍是飛絮
好隨流水到官河
舞絮含愁入酒家何因得近瑣窗紗春風萬一無拘束
放去錢塘逐落花
籬間小花
小小閒花分外紅野人籬落自春風江南多少繁華地
盡在寒煙蔓草中
雨中
柳塘分路市橋斜海燕雙飛識故家一月閉門聽夜雨
隔牆落盡碧桃花
元詩選初集卷六十
