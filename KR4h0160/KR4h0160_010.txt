元詩選初集卷十庶吉士顧嗣立編
知非子方夔
夔一名一夔字時佐淳安人生于宋季嘗從何
潛齋遊究心義理之學攻舉子業不利于有司
亦無所繫念於其間也迨其後遂退隠富山之
麓扁其堂曰綠猗授徒講學其間自號知非子
學者稱富山先生所著有富山嬾稾曾孫宗大
編次五世孫文傑刻之明正統間同邑周瑄為
之序謂其文詞聲容雅淡不為體裁音節之所
拘商素菴曰富山詩紆餘渾厚弗事彫刻亦足
以觀先生冲雅之操矣今其集中所載閔忠詩
云自鄭有謀歸華氏含湘無地託王琳謂文文
山也誅姦云爾身不䘏無埋地此恥奚容更戴
天謂賈似道也其忠義之感凜然言外他如春
盤脆響供雷筍夜焙芳鮮摘露芽蠶老任眠催
作繭燕來新乳賀成家畫角吹殘低戍火暮鴉
衡斷遠邨煙滴愁細雨驚秋暮照睡青鐙伴夜
闌月鵲自驚翻舞影露蛩相弔洗嗁痕亦多雅
秀之句也
古意四首
龍文雙寳劍誰鑄吳山英秋水光的皪俯視千金輕猶
餘報仇血白帝金天精百用不缺折潛鋒埋故城芒角
不可掩氣衝牛斗星卓哉兩達士一旦出幽冥顯晦各
有數飛沈兩無情孤雄顧其雌玉匣時悲鳴吳楚隔千
里滄波會神靈一體互分合變化不暫停悠悠劍津水
早暮風雲生
陽聲鼔羣動更變無停機至人奪造化假合出範圍渭
川起老龍一龍不得隨化為百尺竹玉立青差差仙人
去市門三年願相依金丹遲不就失路將安歸臨分投
之杖平地去如飛還家尚肉眼弃擲不復持回首失蹤
跡飛騰息天池惟餘萬叢玉年年長新枝猶疑風雨夜
回龍嘯空陂
秦皇滅諸儒若人媚幽獨偶來得名山依山結茅屋希
聲陶淳風無意蘄絶俗兒孫日以遠幾見碧桃熟漁郎
從何來延緣寒溪綠兹遊窺天祕平生未經目頗見有
此客父老邀我宿清談略晉魏世路嗟翻覆淹留信可
樂離念苦羈束翻然理回櫂瑟瑟風吹足往來記行迹
溪路三四曲機心不自閟何事驚麋鹿回首不逢人白
雲渺空谷
遼海有黃鶴翛然出塵姿結巢青松頂百丈無柯枝礜
石護其卵清露哺其兒一朝羽翼成丹霄恣遨嬉夕倦
宿月窟朝飢飲瑶池升高忽反顧昔是今已非歸來三
歎息塵俗無由知焉能與衆鳥啐啄隨雄雌欲語不可
了復作摩天飛仰望邈不及千載留餘悲
錢王守鳬墩在臨安道左
山下鐙龕挂紙錢水楊墩上草芊緜高人不要金丸用
買得三吳八十年
雜興
世奕奔趨若決河誰將獨立障頹波指衣太守存唐苦
循髮將軍負漢多薜芷不芳甘自變白圭有玷尚堪磨
是非勿與時人說為就重華述九歌
盧明之開鑪
嬾作西風汗漫遊歸謀諸婦此淹留采花墩近初成酒
種秫田多早帶秋燕頷已空西塞夢犢裩莫遣遠山愁
滄江留得偏醒客袖手時凭百尺樓
無愁潭
酌彼無愁酒歌我無愁詩朅來無愁潭上弄明月漱滌
萬慮清肝脾平生蓄積總開豁便欲遺世超希夷持杯
試問此潭水昔來何處今何之覆船山高寒岌嶪玉泉
飛下東天池分流一瀉數百里直抵絶壑瀦清漪鏡平
百丈洞無底其下深黑蟠蛟螭幽蘭薜芷亂洲渚倒影
寒浸枯松枝千回萬折流到海波濤噴薄孤城危潮生
水滿潮退涸蓬萊清淺倏改移此愁與水兩無盡昔人
已去今人悲君不見莫愁鄉下春水長畫船鼉鼔相追
隨淡煙芳草望不斷石城荒廢留空陂不如此潭只在
山水窟縱有奇勝無人知何曾紅粉照清泚但有欸乃
漁翁詞一聲歌斷暮山碧秋風兩鬢寒颸颸
木犀花
曾住仙山九折巖夜凉蘿荔挂衣衫月窺尊裏如相伴
人立花邊自不凡叢綠聫環瑲玉佩殘黃瑣骨現金圅
枝空蟾窟今誰記猶道東陵繫舊銜
耜巖連和六首予與汪子新亦各再和
夜隨凉氣坐秋巖醉墨淋漓亂點衫花裏固知仙種别
詩中肯道使君凡乘風徑欲眠香窟修月曾經發寳圅
收拾黃金歸賈槖不須麟閣大書銜
舟泊松江
蓴江幾度酹張翰屈指今纔二十年昔日米囊羞破釡
暮年詩卷壓歸船飛飛燕子依風席漠漠楊花點客氊
草遠煙濃迷處所鄉心飛去白雲邊
清明
漢世諸陵已古丘悲風摵摵老梧楸金人往日淚曾墮
石馬何時汗忽流江北江南千里隔身前身後百年愁
九原定有英靈在消得寒儒浪白頭
雜興四首
老去蹉跎萬事休襟期甚不入時流倦飛已作歸林鳥
嬾起猶如落草牛一點眉黃無宦况五分頭白總詩愁
玉人期我滄洲上未擬他年賦遠遊
已更門戶自持鉏謝絶交遊與世疎處變卿還用卿法
養高吾自愛吾廬屏張前世無聲畫架插今生未見書
水北山人偏解意求分半席間樵漁
冷落門牆絶似冰夜窗風雨耿孤鐙采盆任我翻成雉
涴墨從渠點作蠅休說文章秖小技由來富貴總無能
依稀楊李無人憶但憶瀼西杜少陵
先生高寄此林泉嬾屈方知此樂全足屨兩忘便不借
人琴俱隠付無絃雲歸書帙留殘潤日上香盤裊細煙
勘破世紛無一事又拈枯筆續前編
邑郭旅中
出獵將軍夜打圍劍頭炊火割鮮肥山林儘有逃生處
自是驚麏觸禍機
春日言懷
睡覺東窗味正濃鸎聲破曉入簾櫳社前處處石泉水
春半時時花信風交友如雲翻手散浮生是夢轉頭空
癡兒不識愁滋味笑詫花枝滿把紅
立冬前後大雷電震者數日
雲如車礟低壓城紅光閃電枉矢行老龍偷出牛蹏泓
霹靂數聲驚窅冥雨下如注翻四溟黑風吹落魚鮪腥
蚯蚓奮角蛇怒鱗穴居林處無潛聲小臣飛牋奏天庭
速收阿香加誅刑夜闌景霽百怪停炯炯北極環衆星
巖峰寄洪復翁
巖峰孤尖來何雄此地金紫山為宗西行百里無去處
突起峭壁高衡嵩一支側走截水口鱗甲閃閃臥玉龍
龍來苦渴噀澗水光芒錯出千丈虹試緣石嶝步巉絶
圭笏琬琰來會同(山形如圭笏)天風回聲過絶頂波濤洶洶
生寒松銀灣玉澗斲冰雪飛雪六月聲崢琮孤撑碧落
望北極世間無此奇絶峰其下仙人昔蜕骨玉棺往往
留遺蹤(山下有復翁祖塋)昂頭欲語忽飛去時有歸鶴來遼東
住持山人子洪子枝葉遠出厓仙翁妙年歴落出塵想
幽幽桂樹生芳叢溪山佳勝屬彈壓綺語異境爭天工
心期不與俗子偶移文招我來山中劇談抵掌振林谷
妙趣脗合比鐘鏞丈夫舒卷自常事要令丘壑藏心胸
他年蓄久極必泄膚寸油雲雨太空
桐關大石
蓋天蒼蒼非虚空高懸萬象驚愚蒙仙人朝罷玉帝側
戲抛黃土留遺蹤何年墮此作砥柱千古屹立洪濤中
巨魚出没深不側罅縫草長蒲花茸淙淙細浪夜舂擊
水石鞺鞳鏗金鐘我來載酒坐其上扁舟南下編青篷
飲酣恍恍欲飛去如踞猛虎騎遊龍夜深酒醒山月落
一曲短笛横秋風
春晚雜興二首
未妨行樂少年場倚徙東風醉一觴芳樹染成嗁血豔
落花流出漲痕香隂隂春色和天老脈脈愁情共水長
坐閱流年能幾見菱花應笑鬢邊霜
花神(闕)去青宫紫陣紅圍一夜空華髮龍鍾寒食酒
青蕪狼籍落花風雨聲點滴春愁裏世態侵尋客路中
我欲憑高寄蕭散暫舒老眼數歸鴻
田家雜興二首
樵路通邨暗蒺藜數椽茅蕝護疎籬隂隂清樾風生樹
拍拍蒼鵝水滿陂記日旋鉏燒地粟上時新賣落車絲
晩晴慚媿逢端午醉臥黃昏自不知
兩兩蒼髯笑杖藜舊裠兒女隔笆籬斜陽鴉噪燒錢社
細雨牛眠放牧陂酒熟十千沽玉瀣麪香三丈卷銀絲
客來偶及興亡事說與衰翁也自知
四時詞四首
陽和不解徧深宫黯黯春愁竚立中歲給買花藏篋笥
夕香拜月散簾櫳鏤金巧勝勻如剪縐縠中單薄似空
一曲紫簫吹徹後薔薇幾度老春風
披香簾卷幾斜暉别殿承恩似覺稀風蘤影搖隂欲轉
露蟬聲徹暑猶微肉痕淺印丹砂血手跡新裁白紵衣
側賜扇紈長弃却雙雙羞看綵鸞飛
七夕閒登乞巧樓屬車隠隠認宸遊幾行宫樹女牆月
一闋庭花御苑秋戲展紅牋圖蛺蝶強拈綵綫候牽牛
轆轤聲斷屏山冷一夜寒蛩替說愁
手撚梅花暗斷魂十年柘館未承恩曾催奏曲臨妝閣
暫出行香到寢園月照金鋪關永夜雪浮銀礫耿黃昏
并州剪就釵梁燕又逐年華作上元
初夏雜興二首
肥梅貼暈麥搖芒四月山居取次凉古砌月鋪銅沓冒
寒松風撼鐡琅璫兒孫猶有將軍臭厮役空知太尉香
有客縱談當世事薜蘿深處更移牀
天氣如秋意轉闌高樓簟枕帶餘寒楝花零落魚初發
梅子青黃雨不乾客怕遠行催早宿農逢小熟勸加餐
近來悍吏經過少更喜深山好長官
九里路
去年九里路烏攫人腸挂枯樹今年九里溪沙頭白骨
高復低人生變滅如泥土久後猶傳姜萬戶翠眉紅頰
誰家兒夜赴軍前效首虜將軍多愛恩意疎分將吳口
充苞苴殷勤道與送行使前日朝官多有書(唐人攻藩鎮中朝官)
(多以書托主將求沒官妻妾)
七夕織女歌
牛郎咫尺隔天河鵲橋散後離恨多今夕不知復何夕
遙看新月横金波抛梭擲絍愁零亂彩鳳飄飄度霄漢
重來指點昔遊處香奩寳篋蟲絲滿一年一度承君顔
相别相逢比夢間舊愁未了新愁起已見紅日銜青山
當初漫道仙家别日遠月長不相接不似人間夫與妻
百歲光隂長會合
秋夜
露白初濡木星虚漸集房蛾飛爭墮水魚退急投梁擣
練隄防冷收禾凖備荒只愁棗紅地萬馬逐殘羌
早行
早起理歸裝殘鐙耿曙光開門半山月立馬一庭霜鐘
響知雲寺波聲認石梁修途留不住去去出山莊
寄何稼隠
欲出孤雲意巳闌東風吹夢落東安鐙前鄕國千山隔
窗外乾坤一面寬放馬脱韁嘶曉岸連檣牽索上晴灘
闌干倚遍空相憶花落芳洲春半殘
沃祥卿和前韻見寄再和荅之
西轉東移客興闌風枝驚鵲不曾安孤吟媿我詩筒澀
百罰憐君酒令寬西閣梅林迷雨浦畫橋松韻接寒灘
相思一夜知何處夢醒樓頭鐘欲殘
過棠山徐墳欲招通甫不果晩憩景德觀以歸寄
通甫
送春過棠峰假步自登眺行田走詰屈攀磴上䆗窱岡
巒聳四圍厓壁儼雙峭野芳躑躅紅林宿離黃叫感彼
松下人脆甚風中燎精靈散埃氛骨肉閉&KR1094;竅晝眠嗥
狐狌夜照飛熠燿朗悟豁餘悲清響發長嘯思君客沃
洲對面隔蓬嶠扣門之因緣更僕煩請召流落俱異鄉
節奏本同調風高鷁退飛月落牛反噍夷猶憩仙宫酬
荅領道要幽尋屋種梅雜坐逕披藋棋枰收半局丹竈
畫殘燒心期迥獨詣世誘浩難掉詩興逼行雲樹色留
晩照拾翠記前遊舉白倒餘釂桐尾隠寳匣龍文掩魚
鞘何日聮華鑣葭菼亂漁釣
溪上
古木隂隂溪上邨隔溪呼喚隔溪譍柳堤漁艇水雙港
山崦人家雲半層早麥熟隨芹菜餉晚茶香和樹芽蒸
自慚未得亢桑樂癡坐寒窗似凍蠅
田家
晌午鴉鴉響踏車那邊叢薄有人家老農歇熱藤隂下
一樹冬青落細花
田家四事
耕
古人以農仕仕即為公卿未仕有常業安得不躬耕我
耕常及時破塊當初晴墳壚土性異勤怠人力并泥塗
淤手足霧露沾裳纓婦子挈午餉勞苦寬我情罷耕亟
放牧吾牛亦饑鳴投來重回首深山空月明
種
我生古揚州田下異梁雍山田種荒菜水田種浮葑地
力肥瘦兼農噐有無共及時撒新榖搏黍遞幽哢生意
日夜長移秧趁芒種未嫌豚酒祝自樂雞黍供落日竹
枝歌猶是豳原頌
耘
良苗已入土田間水沄沄昨夜苖根發翳葉如煙雲草
生害我苗匝月一再耘是時人苦熱出門天未昕鬱蒸
體流膏爬捽手生皸手荼擁根節腰草驅蠅蚊青青衿
佩子從事哀我勤我勤自樂此爾非沮溺羣
穫
凉風入衣襟斜日照墟落我稼將登場築杵聲橐橐宵
征備寇盗日行呀鼠雀腰鎌赴田間是處競秋穫刈疾
笑翁健負重慚兒弱山炊雜我菽野草配場藿人生累
衣食計較一餉樂已矣復何言吾生老耕鑿
木犀二首
下土花中第一流移根自笑自生浮獨依上界清虚府
滿貯青冥沆瀣秋稜葉風翻低散亂蒼皮蟲蝕老雕鎪
醉來逕向高寒處自駕青鸞擁玉虯
蒼蒼珠樹俯寒流析木津頭戲拍浮褐鳳摶風朝紫極
硯蟾滴露瀉清秋返魂香倩羅裳貯礙月枝憑玉斧鎪
夜景未闌清入骨瀟瀟鱗甲臥癡虯
感興(錄八)
斑斑林中雉雌雄伺朝暉鼔翅飛不遠山田麥苖肥飲
啄百步間未暮相隨歸當春哺羣雛長大各自飛宇宙
豈不大嗟爾為生微窮途守一轍畢命芝與薇
婉婉馬上女兩頰瑩寒玉弓彎敲鐙蹋側立紛相逐借
問誰家兒近出常山族兒家昔鼎貴煌煌什朱轂父親
守常山忽値(闕)蹙起義功不成巢傾卵亦覆妾身轉
流落歲久無錢贖欲去無緣由安得南飛鵠
朱樓遠迢遞繚以十里牆浮雲隠華桷夾路翳杉篁山
河未曾改世事不可量往者(闕)馬來玉人意蒼黃半死
半脱走兒女不及將朝為綺羅叢暮作瓦礫場近傳有
(闕)妾託身于襄陽一男作酒保相望居河梁骨肉各分
别中原渺茫茫浮榮何足羡俛仰悲荒凉
朝登北邙坂暮抵樂遊原燐火翳復吐髑髏夜呼冤不
見昔時主但見陵與園銀鳬已羽化石馬猶草根向來
爭天子一口吞乾坤誰知百年後不免遭樊温寳玉頻
發掘朽骨無精魂景昭去何處芳草悲頹垣縣官多衣
食當時多子孫
月府有竒木根幹飽清露生香異凡間衝風落天路高
枝舞青鸞低枝弄霜兔姮娥方妙年衣采純純素娉婷
不肯嫁含情待誰訴昨與汗漫期徑向銀河渡授我不
死藥倚徙怨遲暮即席欲服食終夕愁相誤悠悠下高
寒回首空煙霧
天陽居盛夏生長無時休熒惑欲何詣渴奔極炎洲老
龍恐枯死深潛悶隂幽攢峰擁凝碧玉鑑開寒眸神靈
護甿俗盤盂置鰕鰍雷公持玉斧天女挾行輈行雨豈
不苦軃嬾化癡牛煌煌飛電光上下窮其搜嗟龍獨何
避自媿乏世求變化付雛衆畢命歸寒湫
冀北渥洼種墮地已汗血深目老奚奴日夜供翦刷一
朝混南朔馳道三丈闊道邊館候騎歴歴抵燕越吳兒
富金錢補買計家活牽來中程度火印死不滅置之皂
櫪中時彼芻與秣往來給官行飛去如電抹奔走皮骨
空不見淹歲月區區鹽車中莫笑駑馬劣
萬山斗入處百獸家其間天寒橡栗富朝食暮未還不
知鵲與盧與之有何冤霜晨飽以飯獵夫亦加餐昨日
料蹏跡銀灣水猶渾解紲任所之(闕)氣升岡巒忽然得
遺臭逐逐窮千山歸塗巖谷震倒挂九節斑渾舍喜欲
舞明朝急輸官犬乎爾誠能終然死霜菅
夜坐苦蚊
萬物有常理動息隨昏昕區區蟲豸中惡毒無如蚊云
是鬼母化佛語非傳聞喙尺利芒刺腰圍隠花紋饑尋
飛翅輕飽飲酡顔醺搏噬以自肥乘時鼔妖氛潛伏草
莽間窺伺日向曛須臾却四出攢集窮崖垠横空聚復
散如布鵝鸛軍騰身飛猱捷發喊迅雷磤瞥然闖門戶
來者何繽紛不但入翠幕偏工惱紅裠端坐缺隄障各
各磨牙齦血肉生咀嚼斑駁瘃與皸如塗守宫血丹砂
服兼斤紈扇不住手搖動酸骨筋或時中指麾殷輪血
朱纁雖能殺一二未足空其羣有來效方略薙草收蕕
薰延燒煽煙焰殺氣凝隂雲羅空燖鴞隼搜野醯䴥䴢
醜類盡驅逐暫息苖與獯自從生盤古元氣日磔分有
生潰亂出甘苦更臭芬而我墮世味未能去羶葷天陽
爍六合曼膚似遭焚之蟲并搜攪入夜無一(缺)誰知有
制伏火攻策奇勲當如運甓法百匝不憚勤事會靡終
極來者徵吾文
食西瓜
恨無纖手削駞峰醉嚼寒瓜一百筩縷縷花衫粘唾碧
痕痕丹血掐膚紅香浮笑語牙生水凉入衣襟骨有風
從此安心師老圃青門何處問窮通
送吳友直過吳門省親
海闊天南不盡頭鴈來豈為稻粱謀飄零骨肉憐杯酒
老病形骸戀破裘(時有兄疾)日暮片雲勞望眼天寒孤櫂發
行舟十年冷落江鄕夢願借西風過橘洲
續感興(錄八)
猛虎等百獸天賦與長雄曼胡利秋戟隅目磨青銅從
知世路暗羣行各西東吼地一長嘯颯颯來悲風饑來
待人肉不數豹與熊肥領而黑喙不知是何蟲坐臥不
自防穴爾皮毛中爾虎雖云猛一旦皮骨空慎勿欺微
細即且制神龍
惡木生高岡枝疎上指天雨露非有私蟠踞幾何年蕘
子寢其下山鳥棲其巔匠石過不睨生理得自全皮為
野火燒根為螻蟻穿空中不足恃一朝踣而顛上有千
歲藤相依久纏緜樹猶不足保爾藤何足憐
二女灑竹淚盡是心中血精誠著於物千載猶不滅當
時從南巡豈少稷與契奈何比孤纍匍匐陽城謁皇英
獨何人風泉共幽咽可憐女子心慷慨男兒烈湘水流
不斷誰道恩情絶何時見歸來續君遠離别
老火久斂戍蓐收令西方塵沙隨白日慘澹無晶光故
葉改顔色過鴈新著行孤坐墜秋月寒鐙颭空房悵然
感時節開緘理衣裳芙蓉久當采浩蕩不可量芬芳易
消歇歲暮安得長毋為守(闕)死萬代同山岡
黃鵠浴海水一舉陵紫埃長風九萬里正値天門開不
知食何食雲路方徘徊嗟我鴻鴈侣避寒聲悲哀失身
墮泥滓腹背日摧頹城東極惡少挾彈巧相猜稻粱未
足溉雲雨何時來不希俯修翮有分終蒿萊
揚州舊服卉木棉白茸茸縷縷自余手紡績鐙火中織
成一束素上有浴海鴻歲寒若可恃凄凄凜霜風昨夜
縣帖下頭綱出城東殷勤赴官急瘢瘡免殷紅我寒那
可忍負此卒歲功不知落誰手輸入秦娥宮
匣空龍得偶厨封畫通神可憐種瓜客猶自標故秦當
時祖龍死逐鹿㶚水春早飛將軍檄晚分丞相茵抵死
心不閒不顧芻狗陳陶朱去越後未肯休此身猶聞載
窈窕千金散賤貧何如白雲叟自與青山鄰十年一易
世眉目輒少嚬悠悠華山裏甘作騎驢人
驚禽營顆粒飛飛集丘隅遊子困行役十年落江湖煌
煌秦與洛運轉天下樞啓明曜東漢萬足爭奔趨豈無
爪距力逐利如孫吳得失昧前料青雲間泥塗天命有
厚薄定分不可輸歸來北山下俛仰收桑榆
過深浦羅給事舊隠居
給事三父子著籍古池陽販夫偶奇貴未暮來錢塘維
時漢運衰紫宸厭天狼長鯨沸河洛幅裂萬里疆惟子
曉大義白筆搖風霜願提十萬旅巢穴傾朱梁青雲不
假翼無路凌高翔其事竟無成青史垂芬芳中原轉莽
莽一垤爭侯王登高抉浮雲極目慘八荒遐想同心人
過君橋梓鄉徘徊扣牧子遺跡悲荒凉區區夏蟲知知
我於詩長豈知用心處流落不忘唐我欲傳高士置君
後柴桑含情苦搖蕩佇立滄洲旁
遊淥渚
朝遊伍胥渡暮投杜主祠綠蕪高犢背紅雨瘦花枝夾
道鳴腰鼔輕舟颭綵旗蹇驢寒服客未許看腰肢
曉行
百年長擾擾無地寄浮蹤容醉傷春酒人行送曙鐘煙
霏嗁謝豹星斗壓盧龍笑共孤雲去歸投江上峰
苦熱
六月紅雲不肯移清心自合勝炎曦雲根斲藥移松骨
石罅分泉插木皮未用冰蠶來海嶠坐看凍蟻走蛾眉
人間寒暑相催迫倚寄東溪萬縷絲
雜興
衰草含煙木葉黃空城搖落客思鄕鴈高孤月臨空塞
魚退殘星過曲梁醉眼昏花迷野馬帖書戲草掣風檣
閒來更試絲綸手新釣江鱸一尺長
晩眺
依稀風景小荒村不欠東屯稻菽園阿魏擣香風送響
雕胡擘玉水開痕招邀紫翠山當座標撥紅黃菊上盆
世上去來俱是客隨風吹送夢歸䰟
秋晚雜興六首
烏桕數家邨漁樵自作鄰舊墳前日發富室近來貧古
道狐成怪深山鬼作人茫茫塵世事無處問蒼旻
天涯誰道遠嶺海接并幽馬帶交河種人穿真臘裘梅
花南國夢苜蓿故宫秋安得方仙道飄飄訪十洲
地占緐雄郡人奔財賦疆北僧泥佛相南客賈胡裝打
榖拳毛馬彈箏跕躧娼西風愁世路無路立蒼茫
青溪溪上路書劍此棲遲凉月穿衣褐寒波照鬢絲古
桐傳賀若横玉犯龜兹不為傷秋老孤吟自可悲
蟲壁話秋闌西齋日已寒階鳴辭故葉水擊跕飛翰路
接千峰榭潮通百丈灘葛仙無處覓我欲看燒丹
蕭索已秋色空濛欲暮天平蕪荒樹外疎柳斷橋邊山
暝殘雲合波停碎月圓凍前森萬境忽忽暗彫年
和府尹虚谷先生和徐子英韻并寄徐子英
袖手闌干獨倚樓暫舒倦眼對滄洲雲山勸我閒方住
聲利縈人嬾即休後世豈無青史筆浮生那欠赤泉侯
巖幽得似銅駞陌粟飯藜羹却易求
夜坐
風葉夜蕭騷寒鐙照寂寥冷泉和月汲殘葉帶霜燒半
白吟髭茁餘紅醉臉潮舊來樵牧地小隠不須招
元詩選初集卷十
