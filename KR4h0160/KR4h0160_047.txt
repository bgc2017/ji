元詩選初集卷四十七庶吉士顧嗣立編
杜徵君本
本字伯原臨江清江人博學善屬文江浙行省
丞相忽刺木得其所上救荒策大竒之力薦之
上召至京師適武宗晏駕去隱武夷山中文宗
在江南聞其名及即位以幣徵之不赴書周書
無逸篇以進至正三年春丞相脱脱以隱士薦
授翰林待制兼國史編修官使者趣之行至杭
州以疾篤辭歸伯原為人湛静無疾言遽色篤
于行義所著有四經表義六書通編十原等書
學者稱為清碧先生年七十有五卒于武夷門
人程嗣祖錄其遺詩為清江碧嶂集伯原自謂
得浦城楊仲弘詩法嘗集宋末遺民二十九人
詩百篇題曰谷音平日所作詩未嘗存槀或問
之笑曰亦嘗念之然觀藝文志所載古人文集
何翅千百今其存者百無一二又有幸不幸焉
故不必存也今集中所載應酬俚率殊不稱其
名又安知伯原之不欲存槀者非自為藏拙地
邪
題薛玄卿瓊林臺
上清山靈都凡山無與儔况兹瓊林臺雲氣接神州嶽
示扶地軸鬼神動天球珠樹粲瑶墄玉衡縣清秋層冰
積高寒梯構靡其由外史洞玄化於焉采真遊珊珊紫
霞佩皎皎明月鉤手攜千歲藤足弄萬里流仰觀玄圃
運俯視八極周緬彼大瀛海變滅多浮漚悠然發舒嘯
永矣此夷猶
武當山張真人奉詔禱雨有應
祈禳致風雨傳說自古先京師大旱連二年地蒸熱氣
如雲煙林林嘉木盡槁死毋論黍稷生秋田武當真人
張洞淵為道有心如鐵堅粗衣惡食夜不眠兩眼奕奕
光射天天子有勅丞相宣詔君禱雨紓憂煎君坐默不
語奏達虚皇前將吏驅蛟龍雷電相後先童童雨脚晝
夜懸平地涌水如通川穉禾出土芃芃然小草大木争
芳妍都人士女喜欲顛謂君直是真神仙我今為作喜
雨篇勒諸厓石千年傳
天冠山同諸學士為祝丹陽賦(錄五)
鍊丹井
鑿石通泉衇鑄鼎鍊丹砂丹成騎鶴去滿地生雲霞
逍遥巖
鵬摶九萬里籬鷃飛只尺所以達觀人亦各適其適
玉簾泉
燦爛金為屋玲瓏玉作簾飛泉來百道定有老龍潛
石人峯
臨風衣自整對月影偏長獨立經寒暑真成石作腸
小隱巖
山深人寂寂澗曲水沄沄顧爾非忘世遺身在白雲
題吉學士墨梅
冰雪肌膚鐵石腸翩翩和月按霓裳臨窗喜見横斜影
却有王孫翰墨香
題江邨圖
樹林蓊蔚水縈環知是江南何處山幾載幽并倦行役
按圖欲借屋三間
題小景
秋雲滿地夕陽微黃葉蕭蕭雁正飛最是江南好天氣
邨醪初熟蟹螯肥
題道士許冰壺遊維揚詩卷
淮南秋月漾清波照徹冰壺秋氣多二十四橋春似海
羨君騎鶴數經過
和何得之歲莫見寄
籬下菊斑斑猶能傲歲寒春風誰主宰客夢自清安此
老憐才乏何人惜夜闌管寧如可㕛浮海竟誰歎
寄題竹軒
綠竹翛翛處華軒楚楚深莫留雛鳳宿曉聽蟄龍吟月
進窗櫺影雲移几席隂居然淇澳趣莫使俗塵侵
和潘明之
欲試淮南術難期海上翁自為吳地客不記楚人風蒲
黍隨時白葵榴過眼紅獨醒還獨醉至竟與誰同
莫春遣懷
東風吹盡滿林花底用無涯始有涯飲量素慳難止酒
客懷雖惡少思家已諳世味茶如薺未信仙人棗似瓜
為愛綠隂春晝永出門轉覺換年華
中秋寄高混樸
去年見月轉添愁滿地干戈未肯休動有萬人塗草莽
豈論斗米換衾裯今宵相對還青眼後夜相逢又白頭
尤恨故人難會合若為把酒獨登樓
秋興
兩峯高聳竝秋霄雙澗分流送晩潮月冷誰家頻搗練
風清何處細吹簫七閩荔子丹砂顆五嶺梅花玉雪標
黃鵠不來空悵望自歌雅曲和漁樵
送李伯循
已聞盤谷最深幽便欲從君遂此遊春氣和柔朝採藥
秋風清徹夜行舟巖花冉冉難留客汀草纖纖獨倚樓
楊柳新條不堪折只須買酒換離愁
送趙伯常歸揚州
往年初記抵京師正類機雲入洛時未說鼇頭分赤管
先傳馬首控青絲瓊樓舊醉家家酒金刹新題處處詩
此日揚州歸去路錦衣光采照城池
寄楊仲弘
老來自愛黃叔度少日真期魯仲連高卧獨無田二頃
曳裾誰有客三千蒼波渺渺浮鷗鷺白日翩翩換歲年
却憶江東楊少尹劇談終夜不成眠
酬虞伯生
滿窗風雨夜沈沈獨對青燈萬古心徒有故人憐白髮
自無竒骨換黃金茅簷暖日須看獻竹簡遺經正用尋
豈愧執鞭非所好甘隨麋鹿放山林
題周南翁悠然閣
大江之東彭蠡南周家高閣與雲參秋風猿狖嗁青嶂
莫雨蛟龍起碧潭遶屋千叢生杞菊過簷百尺長楩楠
何時共此登臨樂指點山川與縱談
廉州阻風
自因三宿致綢繆豈為狂風殢客舟鄉國十年思舊雨
河山千里記前遊黃雲釀雪禾將刈綠霧籠霞橘漸收
離别不堪成悵望雁孤飛起白蘋洲
漁隱圖詩為程子純賦
山下白雲縹緲水邊紅樹依稀信有桃源深處漁人今
亦忘歸
題柯敬仲梅
點點苔枝綴玉疎疎檀蘂凝香還記當年月色簫聲暗
度宫牆
方布衣瀾
瀾字叔淵莆陽人隱居吳中自少時不娶閉門
讀書訓徒以自給後至元已夘卒年七十有七
平生喜吟咏然不苟作友人樊士寬子厚錄其
五言詩若干首其詩句如咏樂天云以詩為佛
事隨地學山居臨平道中云煖容時借酒寒力
曉欺綿梅花云香能占夜月春不弃茅檐夜雨
云萬緒集雙鬢百年堪幾愁皆從苦吟得之朱
澤民曰壯年厭世紛歲莫少知已即其人亦可
知也
淵明
鄭聲與雅樂今我并無絃尚不歸蓮社誰能愛林田青
山栗里宅白髮義熙年嵇阮能逃世終非出自然
荆軻
計出不可測襟期相激昂悲風寒易水俠氣小咸陽六
國羣謀失三軍一匕當英雄幸不幸愁入代雲長
金山寺
江心勝絶處人飲不知源楚浪夜喧寺浙山晴到門清
寒入僧夢太古結雲根欲問前朝事松風若有言
早秋夜坐
萬星都讓月勢不竝光芒塵陌聞鐘静風庭灑頂凉明
河西落野飛露下霑裳但息人間累仙鄉不離房
秋日錢塘紀事二首
吳越南去遠萬峯青照杭江流拍岸闊海氣入城凉落
日菰蒲暗行人禾黍香天開地闢後知歴幾興亡
阜物家家市瀕湖處處園童時今父老夢裏古乾坤佛
石千像在風潮萬馬奔誰予指新路梧落故宫垣
秋夕有感
搖落秋漸晩露香籬下花疎鐘出煙寺新月入人家蛩
語日夜急鴈飛天漢斜蹇余不能去塵世事如麻
初冬作
泬寥蕭瑟後霽色却怡人霜已千林曙天猶十月春黃
花蝶過晩白葦鴈銜新野性自夷曠非關絶世塵
海陵道中
漠漠平楚遠扣舷歌昔遊風顛碧海岸春老綠蘋洲自
古利名急更東天地浮客心不自得落日傍漁舟
石門夜泊
積雨莫天豁炊煙隔林起人喧落帆處野語新月裏桑
逕綠如沃麥風寒不已一夕舟相銜擾擾利名子
春日遣懷
陸續畫船去曉風料理人泥香燕觜草路煖馬蹄塵海
色曈曨日花光撩亂春浮生孰無事惜取自由身
幻住菴聽松軒
不與俗同調風生高樹林老僧無法說滿院但潮音人
静野禽下雨凉山葉深悠然悦天籟宛自是閒人
過吳江
離離遠邨落晴不見炊煙秋水漲無岸野舟撐入田天
留新稼穡人戀舊山川不待鴻飛定西風巳肅然
石門曉行
風高木葉脱從此曉寒新積雨見初日遠山如故人煙
邨一葦渡野寺數家鄰獨念行藏異沙鷗未我馴
玄妙觀訪劉澹然
仙扉曉更寂香靄石狻猊日出松杉外風來殿角西篔
簹沐霧溼薜荔壓牆低林下非無趣浮生萬不齊
白雲先生許謙
謙字益之金華人受業于仁山金履祥盡得所
傳之奥浙東憲府聞其名而辟之弗就廉訪使
劉廷直副使趙宏偉先後舉茂才异等復以遺
逸薦皆固辭延祐初居東陽八華山學者不憚
百舍重趼而至著錄者千餘人隨其村分皆有
所得獨不以科舉之文授人曰此義利所由分
也不出里閭者四十年四方之士以不及門為
恥至元三年卒年六十有八世稱白雲先生賜
諡文懿所著有讀四書叢說讀書傳叢說詩名
物鈔觀史治忽幾微若干卷行世先是北山何
基得朱子之傳于黃勉齋而魯齋王栢又師友
于北山仁山金氏則學于魯齋而及登何氏之
門者也學者推原統緒以三先生為朱子之世
適而文懿實任其傳江浙行省為請于朝建四
賢書院以奉祠事其所傳白雲集四卷亦多扶
翼經義張維世教之言徒以詞章論之淺矣
遣興四首
秋日常苦短秋夜不可闌葉鳴迅風晚蟲怨零露寒月
白天炯炯振衣起盤桓山川出浮滓翳彼明不完幽興
中道絶百感來無端何當誅豐隆致身無羽翰清光亦
何私不照方寸丹
猗猗澧有蘭馥馥沅有芷獵獵石上蒲泛泛水中芰鮮
鮮三逕菊旎旎百畮蕙采掇集衆芳粲爛成雜佩佩服
何所從將以待君子
春風榮衆芳秋露悴百草羲和策日月疾急兩飛鳥枯
桑號天風俛仰波浩渺氣流物隨化金石不自保人生
寄蜉蝣時邁胡不老天地有終窮微眇何足道
乾坤無停運清氣日夜生人居覆載間所息能不萌握
機養天和持守如捧盈得喪固有命寵辱何足驚一身
磐石重萬鍾浮雲輕丈夫有志願誰為吾無成
華蓋山
羣山如斗形華蓋氣獨壯奮身地勢高目極天宇曠周
回萬象澄一一來獻狀中江漾孤嶼瀕海横曡嶂樓臺
市中居棋列相背向烈風攪滄林落日鳴白浪蜃氣薄
浮雲溟濛杳東望長豪浸寒水短楫起漁唱同遊豈特
達竟爾忘得喪山下出蒙泉夷坐待清漲一掬襟懷空
自謂羲皇上
中川龍翔興慶寺
孤嶼浮中川晝夜汩潮汐何年地維裂中斷洲渚失兩
峯峙東西蔽影互朝夕浮屠據稜層梵宇絢金碧飛龍
迫風雷曾此一憩息昔時梐枑居今作大士室了師擇
靈地為假蛟鼉窟聚沙合舊港連互如片石山扉夜無
關神物便入出亂流攜故老一一訪陳迹軒亭倚葭葦
濤浪傍几席豫章號棲風篠簜翳寒日憑高慨今古天
海相蕩激景在人易非悠悠意何極
莫過東津館
薄莫下東津灘急舟劇箭漁鐙互明滅隴月時隱見清
颸從東來凉氣襲我面目送兩山青天長淨如練
遊鍾山至八功德水
悠悠鍾山雲朝夕礙我目褰衣試一往行與雲相逐驅
馬出東門十里至山麓幽人昔已亡誰能繼芳躅猿鶴
乘古林鼪鼯嘯深木彼哉西方人胡為擅斯谷豈云事
幽棲政爾眩華屋泓泉抱何德濁熱供一沃巖回屐欲
倦小憩倚脩竹凉颸自披襟佳興亦云足
舟中雜興三首
冉冉江上蘆離離路傍草霜露侵衣裳何用涉遠道鴻
鴈方有序孤飛任林表豈不顧其羣長風翮難矯
亭亭嶺上雲玄鶴相與飛俛啄戀故巢不得從雲歸秋
風颺黃葉飄颻各何之籯糧事遠遊在昔聞斷機棲鳥
辭茂林徘徊更依違悠悠兩江水共此明月輝
嵐煙紫崔嵬波月光滉瀁星宿懸虚篷雲雨暗逸槳震
澤商氣深雄風駕濤浪白鷗與蒼鴈來往同簸蕩吳潮
海門闊飛雪噴秋響重重越山迎汩汩溪流上舟行歴
旬日佳景閱萬狀孤征抱結思所感重悽愴安得同心
人詠歌共清賞
採藥
亭亭北山松宿藹蔭深碧蒼根走虬龍巨幹蟠鐵石平
生棟梁具不受霜雪厄兔絲得所附裊裊挂千尺流脂
入九地千歲化琥珀我欲掇其英俯仰費搜擿紅鑪轉
丹砂石髓變金液但恐茫昧間圖驥不可索意長時苦
促雙鬢日夜白刀圭或可試習習在兩腋蓬萊三萬里
詎謂弱水隔他時來山中故老應不識
用潘明之韻遣興
秋山撼虚林秋水揚素波緩衣踞蟠石怡盼庭樹柯芳
景良可惜去日亦已多天寒道路遠柰此兩鬢何興來
勿引酒醉飲空悲歌丈夫志有適慷慨捫太阿
蕭兄臨行索詩即席賦贈
相逢嗟久别歸路復悤悤我媿今原憲君非舊阿蒙山
風驚落木江日數飛鴻舟颺西流水明朝定向東
次韻丘吕道
汲汲時能幾蘧蘧夢未醒自憐頭染白誰解眼垂青心
事沾泥絮生涯逐浪萍何人可私淑諸老漸彫零
秋夜二首
月落窗仍暗鐙殘卷未收家人催杼柚穉子問更籌冷
露蟲傳夜悽風樹怯秋百年一瞬目萬慮幾搔頭
志大空懷璧交疎少斷金半生成白首十載對青衿朝
市灰心久山林託興深紅塵多汩没清夜幾沈吟
題延月樓
崦嵫税駕紅塵息玉鏡飛空天地白嬋娟先得何處多
齊雲暈翥高百尺清光無私照寰海舉頭千里明長在
主人欲擅四時秋夜夜掀簾為延待人生見月幾圓缺
今昔人殊同此月人迷夢覺月晦明終古相摩寧暫歇
倚闌清嘯酒莫遲銅壺催曉輪易欹
遊龍回寺碧雲堂有何無適草書
蒼鱗作霖回壑裏竟化長岡飛不起何年老僧飛錫來
強架檐楹萬山底碧雲石梯如登天俯視竹樹行其巔
巖巒起伏呈怪狀壯若羣馬奔吾前何仙仙去不復返
滿壁龍蛇驚醉眼可憐一半委塗泥况復阽危混苔蘚
山翁模搨妙入神永和繭紙且逼真勸君勿辭一日力
為我留為百世珍君不見二王舊帖皆殘編至今不惜
千金傳
馮公嶺
層巒曡嶂危相倚亂若飄風湧秋水寒松荒草間蒼黃
照眼峥嶸三十里初如井底觀天門一峯巍然中獨尊
縈回百折至絶頂俯視衆嶺來兒孫人言此山插霄漢
馬不容鞭僕夫歎攀援何異蜀道難氣竭神疲背流汗
熟視徐行路覺平心寬意適步更輕志須預定自遠到
世事豈得終無成我來正值窮冬月倚秋巖前嚼松雪
午店煙生野飯香陽坡日近梅花發寄語悠悠何路人
乾坤設險君勿嗔胸中芥蔕未盡去須信坦道多荆榛
雨華臺
大江斷後誰絶前右踞蒼虎龍左蟠英雄角逐三百載
庭花玉樹歌聲殘王氣消磨城郭改荒邨古木棲寒煙
我來兩月不出戶登臺始覺天宇寬城中樓觀在井底
環視百里皆峯巒烈風拔樹雲蔽野飛電霹靂驅蜿蜒
虚亭坐視河海湧平地立見波濤翻天開翳埽羣響息
空翠削出滁和山隂陽雲雨反覆手向來喜懼誠無端
興亡世事亦如此俯仰千歲須臾間
春城晚步分我字
紅樓鼓歇烏輪墮淺水横舟弄漁火春風生草雉堞青
隨處軟茵供小坐斷煙飛鳥入杳冥關市行人競么麽
溪城斗大無遠趣目礙雲山環瑣瑣驊騮騁駕路或迷
蜩鶯槍枋計非左歸同三子歌考槃茫茫宇宙誰知我
放櫂行
安溪湖平行櫂多黃頭豎兒倚櫂歌梅花照眼送寒色
酒暈著臉生春和炎凉世態翻覆手江水長静風吹波
出門一笑天萬里白鷗浩蕩如吾何
三月十五夜登迎華觀
夜深來此倚闌干千里樓臺俯首看月到中天花影正
露零平地草光寒氣清更覺山川近意遠從知宇宙寬
長嘯一聲雲外落幾家兒女夢初殘
西山萬象亭
亂峯盡處接浮雲東望悠悠萬事陳百里江流縈縞帶
滿城居室比魚鱗野僧倚竹嘯留客山鳥穿林嗁喚人
落日亭中一杯酒何年復此對晴春
九月十七日登清凉寺翠微亭故址
梵宇峥嶸枕石頭倚風極目立荒丘黃花覆地初經雨
白鴈横雲帶遠秋城郭已非山故在江淮失險水空流
衲僧八十仍多病抆淚殷勤說故侯
春夜次韻二首
飢烏驚鵲起南枝夢入槐柯覺亦悲花裏樓臺春到早
竹間窗戶月來遲篝熏翠被鑪存火燈落紅星硯汙池
可惜風光半塵土明朝急火報君知
兩部蛙聲似打衙披衣清坐夜紛譁門同靖節日長閉
家近相如酒可賒低幕風生翻宿燕小簷雨歇落輕花
玉琴聲斷尋幽夢回首西窗月未斜
秋莫有懷
十二闌干倚翠微露華寒重逼羅衣碧天連水思空遠
衰草滿庭人未歸秋雨樓臺幾寂莫春風院落自芳菲
冥鴻應有青霄侣為隔閒雲尚獨飛
即席用蘇世賢韻送郭子昭
攬轡春風入駿蹏兩隄煙柳護晴溪黃鸎自有留人意
相對殘紅不忍嗁
次韻潘明之秋思
西風冉冉鬢毛侵鳳老梧衰鎖夕隂倚遍闌干重回首
斷鴻千里莫雲深
夜過黃泥渡
夜深風息水安流白鴈黃蘆滿眼秋行李蕭蕭官櫂穩
卧看明月過真州
李徵士存
存字明遠更字仲公饒之安仁人好為古文辭
通醫術既而遊於上饒陳立大之門延祐開科
一試不第即決計隱居三以高蹈丘園薦不應
秘書李孝光舉以自代當事者將以翰苑處之
不果葺書室曰竹莊題曰俟菴人稱為番陽先
生四方兵起門人何琛迎養於臨川以至正十
四年卒年七十四有俟菴集三十卷仲公與祝
蕃遠舒元易吳尊光三人遊志同行合號江東
四先生云後人編集元詩往往有稱俟菴為明
之洪武中年卒者誤也危學士素所撰墓誌年
月甚明俟菴集刻於明永樂三年國子祭酒徐
旭序之謂其距俟菴之没五十二年則俟菴已
卒於明太祖未定金陵之先也傳聞多誤可知
考證之難
雜詩三首
老去無所為結廬在竹莊竹莊荆棘深宿昔狐兔藏豈
無江海願齒髮不足償生則居菴中死則埋菴傍
秋日方杲杲獨行溪水干紛然浣紗女及此清未寒相
語有相厲歲晏霜雪繁誰云陶唐風遠矣不可還
慕古既多沮從俗寧可安吾冠方委塵政爾不必彈羣
醉敢獨醒孤芳若為園秋風况無情最解吹朱顔
贈胡巡檢民(志文光卿皆當年叛寇姦臣指近年伯顔而言也)
重雲閉溼熱欲作夏至雨胡子溪上來披衣一相語南
風解人意稍亦入窗戶開樽薦瓜韭汲井具雞黍子為
廬陵秀家世蕃且鉅早歲走京師騫然好儀矩詩書雖
素習殺氣在眉宇暫為巡警吏出入備鉦鼓手弓張黑
角腰箭開白羽里疃散雞豚垣牆奔狗鼠因思閩廣間
壤地有深阻兇豪據溪洞老幼負戈弩幾微相啖噬動
輒生齟齬古今聲教遠往往累南土整齊非束縛全活
在綏撫荒忽固無常跳踉乃其所雖云聚蜂蟻頗亦頓
軍旅遠道困供輸窮陬多毒蠱幸逢天子聖元帥復雄
武前歲醢光卿今年烹志父此雖下愚者生育皆父母
端由一念失血肉涴砧斧天道實寬容皇威安敢侮今
聞豺狼窟悉已反農圃早暮或笙竽邨墟且商賈姦臣
操國柄近亦死南浦詔書一日下海内盡歌舞横算罷
舟車求賢復科舉閭閻皆跨馬流謫歸故處百祥斯可
至萬惡為之沮顧余頭已白甚覺負章甫眼目更昏眵
筋骸將傴僂子年纔十五聲價滿吳楚朋友實天倫磊
落傾肺腑行當分閫櫝終可立朝著相看方侃侃索别
何踽踽波濤隨地有切莫倦篙櫓雙雙鸛鶴來一一漁
樵去淒迷斜照草髣髴晩煙樹出處莫為謀音書可相
許
昔年
昔年有語雙白頭弃我忽作齊梁遊雲鴻不飛音信斷
寶鏡塵昏秋鬢亂君心一去如飄風妾心死與黃河東
清霜昨夜入庭樹欲寄寒衣不知處
次韻戚總管賦雪
長風剪水不成片城上將軍鐵為面五更吹角墮梅花
天女騎龍淚如霰坐令萬瓦白參差人在蓬萊水晶殿
黃河夜合黿鼉深太行曉裂豺狼戰尚憐廬阜足佳致
五百寒僧不開院崑崙朔南日本東未信天花一時遍
塞邊勒馬公所閑橋上騎驢吾不倦化工作巧本容易
臘盡春臨已三見明知無酒俱冷落豈有多情更歡宴
長安市上一貧士白晝閉門何所羨
次高元博韻(亂後作)
老逢盜賊繁俛爾度昏旭蕭蕭數莖髮連月不暇沐晝
常雨中餐夜或林下宿深惟崑岡上誰辨石與玉茹珍
蓋糠籺飲水即醽醁相逢破肝膽豈但皺眉目大宜適
他所采擷皆可䔩朅來安且静殆若立於獨南風滿窗
簷衣袂清不醭梅實得調鼎松明勝然燭顧此若蝸牛
殼中少涎足故人意不滿蓬蓽無乃辱置酒對榴花誓
將徙華屋吾聞學仙者隨處武夷曲矧兹秋風近白酒
家有熟雖無魚羹飯頼與鹽虀粥
下第南歸别俞伯貞
驅車出都門别酒忽在手去國古所悲況復失良友芃
芃丘中麥鬱鬱道傍柳揮手從此辭煙雲黯回首
叉魚
霜風刮面冰如刀持叉入江矜厥豪投深中叉始一出
眼澀膚凍如紅桃嗟爾得食亦稍稍性命或與蛟龍遭
安得長叉一萬丈直向海中叉六鼇
偽鈔謠(代為耆社作帳辭謝尹楊思齊)
國朝鈔法古所無絶勝錢貫如青蚨試令童子置懷袖
千里萬里忘羈孤豈期俗下有姦弊往往造偽潛隈隅
設科定律非不重奈此趨利甘捐軀縱然桎梏坐囹圄
賸有囊橐并尊壺生平心膽死相遁口舌所挂多無辜
人生既以不堪此惡卒乃藉生危圖苦之捶楚甘酒肉
役用在手猶柈珠或思夙昔報仇怨或出希覬傾膏腴
搜求寧肯賸雞狗汙辱間有連妻孥何如巧遇賢令尹
燭照劒斷神明符先窮支蔓到根本礦鐵雖硬歸紅爐
非唯此境少憂畏亦遣鄰邑多歡愉自憐弱肉脱虎口
從此飲水皆醍醐誓將白首至死日頂戴豈與劬勞殊
願推此舉徧天下咸使良善安田廬
祝丹陽以古琴見惠且寄以詩次韻答之復以史
略一本為謝
凉風蕭蕭吹井桐佳懷如寶千不逢二年蹤跡走闤闠
面目土炭心盲聾萁荄豈異伏櫪馬雲漢獨羨高飛鴻
詩琴遠致心甚厚金玉備具相玲瓏大珠沈淵炯不動
朗月照水清欲空亦知廬阜入幽夢幻此三曡銀河風
紛紛醉裏不知老有此二美誰吾同彈琴固可消世慮
作詩乃或令人窮未如祝仙古巖下往往遇會方瞳翁
聊將史略報深意并問馬首何時東
山中留夜宿明日以風雨對牀眠為韻賦詩
雅性厭喧隘結廬林野中林中果何有勢利罕相從異
哉四子心春江遡孤篷洒洒竹方雨泠泠松欲風貧家
百無為蔬食隨所供但於文義間稍願相磨礲顧此有
餘樂言旋胡悤悤人生難定期往往如萍蓬豈不易分
别談諧誰與同尚懷秋花前興滿山園東豆寒始能莢
韭潤亦已叢儻或不遐棄清遊應可重
哀祝明遠
我昔遊師門與子始相識襟懷藹春氣顔色澤而晳憐
我學無方為我數開廸子言雖懇懇奈此正茅塞他時
七月暑子與舒元易芒鞵杖而蓋訪我到荒僻松隂作
參坐快飲不餘滴清論秋夜長草舍隨所息蚊䖟及風
露義不作賓客别來子久病傳者亦非的但云類痁瘧
豈意至兹極我嘗習醫藥此候頗不惑中乾而外強翕
翕胥頰赩痰涎屢吞吐寒熱互煎逼我雖弗果問子固
不能即寄書或浮沈遣价胡不克縱無續命方未必大
差忒一朝訃音至造物果難測老師倡絶學正頼相附
翼譬如萬稂莠初覩一二穡有子未為多失子良可惜
深慙病莫助執紼當致力及知已没土尚擬瞻几席因
循至如此過矣復奚飾昔為同舍好今有生死隔嗟我
凡下資意欲填胷臆支離久成熟豈悟本方直靈苗不
自愛日日縱螟蠈今雖來照徹實信已非億緝熙苟無
怠非久當有得子雖在重泉豈不念疇昔明明為子告
執筆重悽惻
題雲菴
夜宿雲菴中白雲滿牀頭客來雲不語客去雲不留明
日在山下白雲何處求
義役謠
八都安仁最下都易水易旱生理無奉公往役名主首
半是摘篛擔柴夫或因苗麥僅升斗或忝殷實元空虚
千中得一稱上戸土赤聊當辰砂朱五更飯罷走畫夘
水潦載道歸來晡夫丁木物諸瑣碎每以附近先供需
課程茶酒率倍開所取鹽米何錙銖逃糧逃金不待論
職田子粒尤難輸公家督促過星火唯聽捶撻生蟲蛆
幾年辛苦垤容蟻一界了畢鍋游魚間逢令宰賢恤者
蘇息無術空嗟吁省府郡帖一朝下義遜得許從鄉閭
徐君更是好義者率以公正人争趨同時共事數君子
但有贊協無次且出多出少由厚薄若小若大皆歡愉
支吾縱廣非獨力佽助能幾咸妄居移東走西可免者
那上趲下歸誰歟不聞隳突到雞狗但覺和睦安犁鋤
願依此舉更堅久美事無以三年拘
送徐典史歸四明
細雨堂前酒初梅雪後吟誰云新識面已是舊知心冉
冉蓮花幕青青桂子林簞瓢千古意臨别一何深
次汪簿秋日見寄
隔水秋雲薄連山夕照荒去鷗分遠色來鴈帶初凉風
物何常異人生亦自忙因懷吾友問醫俗若為方
送王季寶歸江西
露白邨邨曉霜紅葉葉飛愁邊仍歲晚客裏又人歸未
别情無奈臨分語復遺往來黃子敬莫惜寄新詩
早起
短髮梳殘月輕裳試曉風無言渾似道多病欲成翁竹
簡聊千載藜羹亦萬鍾昂昂非自異瑣瑣得無同
别黃俊昭
歸矣黃夫子清愁葉葉風深知疑我獨無補與人同天
地年年老江河日日東相思有新語并寄鯉魚中
贈胡大使(黃河滄洲人)
久客徒催老微名不救窮尋詩亦及我好事豈非公勲
業遊天北家鄉望海東重逢知幾日小酌晚林中
周伯清秋江曬網圖
曬網夕陽斜攜壺入荻花平生誤識字恨不作漁家
懷友
美人不可見煙雨一登樓隔岸誰家竹娟娟不解愁
贈禹弼
相思不見最愁予奈此邨醪儘可沽安得片帆風色順
一時飛過洞庭湖
題寒青亭(并序)
余結菴竹莊上率平阜淺流唯南望山有連山
如樓臺簾帷之在百里外臨川之雲林也天色
清徹時嘗倚杖面之不能已歎曰彼生居是間
者其樂當何如也他日蔣君自述其寒青亭者
傳以示余余欣然賦一絶寄之時五月二十又
二日
簷頭鳥影案頭蠅鵝鴨溝渠漸漸腥想見高人延客罷
披衣岸幘坐寒青
追舊二首
自是瀛洲第一人玉漿麟脯幾曾貧想今尚秉千金帚
欲埽蓬萊海底塵
空谷何由滯此人束書萬里豈憂貧秋清車駕灤河上
匹馬嘶風在後塵
夢祝直清
斜窗半夜月娟娟宿火添香獨自眠忽夢潯州祝經歴
滿頭如雪坐空船
贈人
没馬塵埃白晝馳人生得似此翁稀西風牆竹疎疎雨
短帽長髯百衲衣
春帆
能舉人間萬斛舟中流何用櫓聲柔楊花兩岸東風軟
送盡斜陽更未收
落梅
更開殘酌不成歡一片多情拂袖乾想見孤城吹畫角
朔風斜日莫江寒
晚步(用唐高蟾韻)
茅屋青帘隔晚橋白沙紅樹水迢迢人生到底頭如雪
莫管春風消不消
呈原卿蕭翁二表兄
濃露微霜菊正開紅梨紫栗共銜杯雲山百里頭俱白
十五年間三度來
和吳宗師灤京詩
紫駝白象壯行儀但覺炎威日日微露透地椒清寶仗
風生天棘滿旍旂金盤藹藹行新饌玉體翛翛進裌衣
自得仙吟因想像半生元不離門畿(又一首頷聮云千宫擁駕雲朝起萬)
(帳隨營雪夜鋪亦自壯麗相稱)
挽三十七代僊姑
前身知在月中央金縷瑶環夢未忘麟饌已供仙府貴
鸞封猶被國恩長碧雲萬里簫聲遠黃壤千年劒氣藏
空使人間有悽愴滿山松柏雨浪浪
次子勉韻二首(甲午年避地於彼絶筆之作也)
蛇虎縱横二載餘偷生於此計何疎俗情只欲分茅土
國士終當顧草廬留世但知瓶有雀攜家敢歎食無魚
試看何氏新園裏種菜牆根已藹如
疲馬常思捲旆旌如何處處尚屯兵為邦喜有漢三傑
習禮慚無魯兩生雖覺風沙成晝晦終期河漢向秋明
買牛負耒歸鄉里没齒簞瓢亦已榮
次何高士成道韻
許我重來意甚真山林城郭路由分十年共憶青燈舊
一日相看白髮新促席未銜杯裏月攜鎌先割隴頭雲
臨流儘有西風便杖屨終當逐後塵
贈别楊秀才赴真揚二州打捕提舉司都目
錦江重會各蒼然别夢驚回二十年虞府已需君入幕
詩壇猶笑我無氊瓊花月冷看騎鶴玉盌春香取獻&KR1807;
此去帆檣千里近封書到得故人邊
送倪東江之上元縣主簿
沙頭煙際挹征襟嚼盡梅花出短吟鄉黨又成千里别
功名聊盡百年心東南形勢風流遠吳晉山河蒼莽深
此去吟邊有高邁客樽應與爾同斟
趙處士偕
偕字子永宋魏王廷美之後遷於慈谿自以前
代宗室不求禄仕嘗讀楊文元公遺書有省隱
於大寶山之東麓學者稱為寶峯先生郡守縣
令多執弟子禮受成法焉門人烏斯道序其遺
文謂為有道之言六世孫文華重刻其詩不多
類皆陳腐之語錄其稍藴藉者存之
送葉伯竒入官
朔風列列海天茫茫良朋告别我心皇皇既卜隱居
花嶼之陽既有諸賢可以徜徉豈宜今日有兹遠行
吁嗟大道不明久矣矧我後進流俗靡靡正喜幽人所
居依邇開我清明滌我塵滓庶其有頼日新無已不謂
此行匪人可止蕩蕩上帝厥鑒昭然福善禍淫至公
無偏吾友伯寄道心本全落落默默融融淵淵於人弗
欺常畏於天矧今執政篤於敬賢豈不念女孝心虔
虔豈不容女奉安爾父以享萬年
送阿里擇之都目之浮梁
古人在畎畆尚不忘乎君為官不盡職何以為人臣吾
觀四海内茫然浩無垠兵甲尚未息傷哉此良民省臺
與州縣冠蓋多如雲真知小民苦落落今幾人先生業
儒術其才尤出羣皇朝有此老合置要路津白髮已滿
鬢青衫不掛身鬱鬱淹下僚壯志何由伸天寒途路長
北風揚沙塵勗哉加餐飯此外安足云
題引子龍
黑雲萬里隨長風白日失色天濛濛老龍翻身出海底
瞬息之間升太空小龍奮躍力尚微舉頭大呌追其宗
老龍正飛復回顧煇煇紫電生雙瞳浩然神氣兩相接
其間變化難形容秋蟾老子寫此圖野夫一見心忡忡
苦念蒼生久枯槁焚香再拜心肅恭上祈老龍垂惻隱
特遣龍子施神功四時膏澤及時降大有五榖年登豐
風不鳴條雨破塊厝民夀域時熙雍龍兮龍兮有功如
此斯不失其為真龍
送宗元始和尚之天竺維那
覺來何處有鸎鳴寒碧山中正五更遥想高人思我處
霜華月色半窗明
數聲鐘罷木魚鳴不管桑田幾變更惟有西來意無限
一溪寒玉照人明
上人自有荆山玉豈愛驪龍頷下珠楊柳湖邊天未曉
偶隨孤棹落西吳
題梅書於周砥道宅壁間
老梅枝老花逾妙幾度相看正眼開不道夜深人正睡
一枝隨月上窗來
送伯竒入官
日斷斜陽雁不來碧空無畔絶塵埃此心久矣堅如石
生意蕭然冷似灰之子入官偏跼蹐誰人為我暫徘徊
秋風已到桂枝上借問緣何花未開
元詩選初集卷四十七
