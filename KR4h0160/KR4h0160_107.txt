元詩選三集卷十三庶吉士顧嗣立編
匊溜生周砥
砥字履道號匊溜生又號東臯生吳人幼家
徙無錫居市上未嘗與羣兒戲自知弄筆硯
至十四五歲擇從文學高等遊俄而才思大
進舉州皆驚遊吳門士大夫名能文章者莫
不希得砥一先詣為已增價至弱冠尤盛於詩
每東西浙燕享四方餞集作者動三數十篇砥
常卷中迥出其詩幽麗豪浪無所不有為小楷
行草略備諸家體溢而為畫寓篆籀法人罕得
之至正間與馬治孝常俱主義興周氏家周氏
好學有賢行為屋澗東西以館之置茶具酒杯
屬其子弟從之遊窮陽羡溪山之勝因合前後
所作為荆南倡和詩義興多富人與治厚善者
咸治酒為具召砥砥心惡之一日貽書别治夜
半遁去歸吳復與高啟季迪徐賁幼文結社已
而張氏據吳從軍會稽殁於兵幼文題荆南倡
和集云此帙乃履道親筆季迪所藏者季迪序
而屬其鄉人吕志學收之洪武丁巳余在河南
孝常持此帙來見蓋吕所歸也李應楨題集後
云無錫别有一周砥官廣西桂林靈川縣典史
非此所謂字履道者因讀是詩漫書之俾有攷
焉
過任彦升釣臺
雪樹參差短寒山迢遞明春流釣臺没殘照夕嵐輕萬
化同澌盡孤名似水清誰悲范僕射千載見交情
出西澗過龍巖途中瞻眺
適意窮山水覽物眷時候蘭薄迷煙孕桐林仰雲逗却
立駐幽躅前臨縱遐覯谷鳴始嚶嚶川響復瀏瀏衝飇
激高竹晴曦豔寒溜崖複翠羽戢石觸金鱗皺妙合理
無遺心怡興難究逼仄緣石磴岧嶤陟雲構豈唯廬霍
期攬此嵓㟧秀素履非行險逸想仍冒詬遥遥此中情
庶以謝紛揉
賦得晚晴送禪師
浮雲暮初霽空宇湛然清復念還山客遲遲南澗行新
禽響叢木殘照入孤城即此閒來往方紆塵外情
對新柳
纔弄新春色已有縈愁意欲倚不成眠待扶還似醉疎
雨飄枝溼暮雀銜花墜脈脈獨含情故園那得至
送梁生
荷衣不掩體客路暗傷春誰是憐貧者金陵有主人
遊龍巖三洞之間酬馬孝常
商巖紫芝久不采淮南丹書竟安在仙人勸我三洞遊
身如騎龍倒東海海氣茫茫雲霧迴白波捲雪連山來
雙童手弄海底日紅光一道金蓮開瑶草綠可折瓊樹
花冥冥昔人煉丹丹竈在錦苔繡石光青熒雷行半空
中逢逢擊天鼓玉女鸞笙時下來前頭四足神魚舞醉
拂珊瑚鞭玉虎我欲因之窮洞府閒訪八公五雲裏為
說蒼生受辛苦不然飛出西華顛太極總仙之洞天安
得周迴更二千直與龍巖之洞相鉤連蓮花峯上重攜
手笑攬霞觴窺八埏
春寒慰瓶中杏花
銀瓶春靜竹風來愁向花前把一杯不得幽人相伴住
西園雨裏亦須開
聞笛聲送任掾
春水綠波生柳塘横吹掩抑復悠揚今朝送别已惆悵
前時渡江猶斷腸
經杜樊川水榭故基
落花風裏酒旗搖水榭無人春寂寥何許長亭七十五
野鶯煙樹綠迢迢
贈昶公
我本匡廬種蓮者奄忽飄零塵網中衣食坐為妻子累
文章翻笑古人同酒醒瀑布千巖雨恨滿江波一笛風
閒共山僧語終日揮絃送目歎飛鴻
懷玉山子
伊昔延清賞玉山仙子家風吟蘿磴月雲卧雪巖花海
鶴西飛遠吳門東望賖相思似春草煙雨滿天涯
戲和呈孝常
澗房松竹靜煙霏徑裏蒼苔行迹稀相與尋君遂初賦
江花欲落换春衣
登西岡望龍池諸峯贈馬二山人
登臨不涉險緩步情始暢振衣西岡頭矯首一長望朝
陽匿光彩宿霧猶隱嶂山靈忽不靳連峯洶波浪何許
芙蓉青龍池半天上銅官從中起磅礴氣逾壯迴風過
林莽草木皆振蕩青錦十萬繒鈿車五千兩山人地志
熟指顧名所向窮歴吾豈能高情倚疎放平生煙霞志
配此丘壑尚思欲逃喧卑結茅計非曠緣知兵革後已
恐淳朴喪蕭條采芝意臨流重惆悵
晏起一首
晏起望南郭依微見遠岑疏花消夜雨嗁鶯罷秋林偶
有適道意本無遺世心不能勤四體聊用寫瑶琴
夜坐懷孝常
待月下石壁罷琴竹間亭坐絶百蟲響旅懷纔夜寧天
高玉露瀉草木流晶熒四山湛秋色萬物無隱形風蟬
抱葉落雪鵠迎雲停此時西澗人柴門久已扃誰同展
清會念此風泠泠世難避空谷憂思同醉醒偶適不為
貴人生易漂零茫茫河漢流熒惑光衆星干戈未衰息
前途杳冥冥歲晏有結託東去浮滄溟
寳粹二上人值雨留宿西澗草堂明日賦此以贈
蕭條黃葉山中寺回首松蘿滿夕曛丈錫遽行三十里
一風相送兩孤雲竹堂聽雨驚秋晚木榻留燈語夜分
在昔山林憂患等應修白業益精勤
過西澗
放鶴白石上曳履青林間近竹門自掩采樵人未還草
生西澗雨雲斂南湖山遊咏以終日相依道者閒
雨中一首
凄凉懷故舊寂寞卧丘園溪冷風蒲折林高雨竹喧漁
人留野渡田犬吠衡門無限清秋意何從製一言
西池夜坐聽風竹
泠泠不能休瑟瑟還復輟宫商發金奏波濤滿林樾聞
性無合離聲塵自生滅適觀喧中靜坐對窗間月
秋思次韻孝常七首(錄四)
白下門西江水濱寒煙衰草卧麒麟當時談笑塵沙靜
誰是東山折屐人
金鼓連山震不休旌旗獵獵楚江秋猶喜雲屯三十萬
賢王自古鎮揚州
雙眉一夜颯秋霜望斷南天北鴈翔何許高樓吹玉笛
傷心不忍獨銜觴
何日春還槁朽蘇與君長嘯出長途鑑湖三月花如錦
越絶名山天下無
桃溪泛舟尋方厓士玄
放舟千山裏嵐氣滿晴川歌辭理白雪水禽栖綠煙蒼
蒼野陰變蕭蕭風景妍尋僧轉回塘望雲極遥天萬事
寧有素一行忻偶然
不遇
君去亦何速我來自空還白雲悠悠者不染去來間惆
悵西飛日茫然唯四山
讀書
讀書易為感時節已徂秋行遊固可適歲月懼不留高
齋曠而寂人務罕相酬千載事了了寧不慕前修道在
無今古天運每周流萬理由我具消搖極冥搜為樂不
在兹况復儲怨尤予本楚狂士意氣邁九州偶然似有
契持身寓林丘萬鍾非所辭一毫非所求
陪方厓士玄自桃溪看山至西岡
冉冉歲云暮凄凄霜露繁良遊豈易得賤子亦攀援流
飇吹我衣植杖登高原平郊羅遠岫鸒斯鳴荒園路迥
蒼檜立巖高白雲屯寒日無留光落葉辭本根萬化倏
榮悴一息異朝昏逝者已如斯人生豈恒存人生會有
盡親友義在敦營營諒何為撥棄不復言
孝常西齋守歲讀王臨川除夜寄舍弟詩愛其詞
致清遠因用其韻各賦一首
殘雪半窗春意動餘香一榻夜忘眠燈前對酒須今夕
客裏題詩尚舊年風竹蕭蕭還自語寒梅的的竟誰憐
知君賸有滄浪趣待得秋風上釣船
元日試目二首
金鴨香猶吐風簾影自飄輕冰生硯沼餘雪綴寒條茅
屋行堪賦山雲坐可招且無軒冕意隨分樂漁樵
萼綠花開未春醪已滿缸不須嗟往事且復醉幽窗采
筆雲千朵青霄鶴一雙平生江海興漸覺片心降
竹箘
竹逕拾朝箘中林露瀼瀼宛轉童豎歌頃刻易滿筐粲
然丹砂質攜下白雲鄉眄睞意忻喜執爨屬初嘗溉鬵
沃靈液登俎逹馨香腊毒懼厚味餐霞秘仙方得此與
蔬筍蕭然侑一觴含和適勝韻茹美貴清凉孰謂可樂
飢庶亦潔中腸非但紫芝曲願繼採薇章
芍藥寄周山人酬孝常
雨牎寥落誦君詩芍藥西園寄一枝那復舊遊春未晚
長洲苑裏欲開時
遇鄉人
東望吳門愁路澁暮帆春雨欲歸遲朝來為說煙塵静
不遇鄉人那得知
對雨懷竹素園
幾迴竹素園中醉那復題詩共繞闌花落碧梧金井冷
去年風雨别尤難
西澗讌集得體字
永日池館閟翳然此林水夏綠繞澗榮夕嵐當戶起飛
鳥翔深竹游魚在清沚覽物契真賞開筵進芳醴賓朋
咏大雅絲竹含流徵意適神自曠交親情益喜凱風垂
南沐頽景汎西委嘉會恒難得世紛方未已凡此賢逹
人希當慎玉體
五月廿日雨中飲南樓
何許開樽散旅愁疏簾冰簟水南樓天邊遠岫一黃鵠
雨裏垂楊雙白鷗閒對故人思故國不堪歸夢阻歸舟
東行未見煙塵靜腸斷高堂鶴髮秋
雨後
竹堂東偏之草亭澗水繞榻風泠泠碧梧鶯語嬌似醉
玉瓶荷花愁欲醒可憐光景易流轉無奈蹤跡尚飄零
瑶琴一彈為君掩日暮高山雲杳冥
張公洞
儵忽鑿混沌兹事豈其餘不知幾何年云古仙人居嗟
我至此為之躊躇洞天諸宫窅兮黑試命烈火燭空虛
森森怪石相對立如口欲語手欲抾前有紫翠房白雲
閟丹書鷹揚燕舞化為石芝田久矣不復鉏可憐仙人
常恍惚雖欲相從已超越昆侖閬風吁太高時亦幽潛
到巖窟青泥爛爛浮土潤綠髓涓涓映山骨吾聞仙人
不食而長生何得有此鹽米之空名豈伊往來直戲耳
簸弄物化令人驚頗疑壺公壺樓閣中崢嶸摩尼珠光
帶青色千竒百怪誰所營須臾眼暗燭欲盡惟以拄杖
相敲鏗松風漻漻呼我出耳中微吟白玉笙竦身欲上
不可登綆引魚貫相支撐歸來此境若夢寐俛仰宇宙
惟清明
望頤山
曾著頤山屐穿雲古洞歸松浮仙嶠日花落女蘿衣翠
壑晴蜺飲丹房玉燕飛煙塵此時路長望一歔欷
至銅官最高處
丹崖翠壁半空浮秋盡銅官思一遊何限吳天白雲裏
心隨飛鴈到長洲
絶句五首
朝朝感霜露昔昔夢鄉關何以慰親念空悲行路難
東城三百里南鴈一封書整待今晨發秋風吹敝廬
失身紅塵裏世路轉愁深不汲寒泉井何由清我心
朝露塗埜草顔色暫輝光不知秋節去朝露變為霜
操弧力不任彈琴知者稀白駒空谷裏吾道此焉依
周將軍祠
誰勸臨行以母辭當年苦戰後人悲祇應陽羡溪頭月
曾見將軍射虎時
孝常移居南樓
高樓俯石瀨野亭連竹園中有林栖子逍遥味道言因
山以崇德觀水欲知源非但相從屢願一寫喧煩
因昶公歸簡王二秀才次韻孝常
千巖春靜一僧歸相送空林夕景微茶具等閒抛石閣
釣竿行已卧苔磯草生南浦牽詩夢漚下輕波識道機
若見王喬因借問雙鳬何日向南飛
官軍後還西澗草堂
丈夫志四海立身自有餘安能事一室遂欲遊空虛嘉
遯蓋貞吉聖人不予愚况當艱難際行止豈敢迂若為
動干戈爰及此林閭風氣混六合理難靜一隅奔走固
不恤鄰里誰安居所恤罔悔吝類為時所驅出門已憂
勞入門復歡娛一欣朋徒合再喜景物殊綠竹灑秋色
疏花耀前除開軒坐林杪更取琴與書西山澹相對落
日號驚烏忍聞濮陽血草木漬模糊殺戮本羣盗哀矜
為無辜三歎觀化初人生亦須臾
雨後偶題
詩酒尚堪忘世慮陶然且復咏閒居園林幾日清秋好
風雨一番黃落初翳翳荒邨煙景寂迢迢虛閣暮鐘疎
經時不得故鄉信誰道鴈來能寄書
食茯苓粥
荷钁穿雲得茯苓作糜從此謝膻腥齋廚自啟添松火
香韻初浮滿竹庭時憶紫芝歌舊曲尚尋黃獨制頹齡
今晨暫輟青精飯與潔方壇咏玉經
縱筆一首
數卷楞伽一縷香門前塵土浩茫茫何人尚覓安心法
此處真堪選佛場寒月流為千嶂雪晩風驚散一林黃
可憐結習消除盡筆舌紛紛故未忘
與孝常登善權(以下見荆南集附錄)
馬公才力世希有金石千章喧衆口登高覽古心不極
嗟我何人敢為偶龍巖蒼蒼逼星斗擘華親逢巨靈手
坐看中斷兩崖立百折飛湍怒蛟吼石房空中多怪竒
意象物物神龍守虹光忽墜金畢逋把光照遍青珊瑚
海濤驚翻屹不動仙樂嘈嘈聽有無憶昔回舟洞庭野
七十二峯奔萬馬躡雲丹梯不可望俯仰鳶魚相上下
請君歌詩歌大雅絶壁搴蘿與君寫
遊張公洞
放船偶入清溪來千峯擁翠花亂開春風吹散碧雲影
洞門正對燒香臺神仙之府此第一何必採藥登天台
虛靈外發草木秀富貴内積金銀堆鬱然亦自有龍虎
欲入但恐生風雷山頭無人賣松火持燭下照何疑猜
步穿玲瓏驚幻化錦屏丹竈封青苔滴衣石髓寒透骨
使人不覺忘塵埃張公萬古渺何許隔凡流水空縈迴
公能再騎黃鵠出與吾同去遊蓬萊
留别孝常
楓林寂寂水邊邨鴈子嗁時歸故園舟楫暫移秋色裏
郡城遥望夕嵐昏情知遠道難離别心喜高堂得凊温
草閣無為掩扉卧新詩還待故人言
憶孝常
山館荆南共苦吟每於何處更關心樽移曲澗花千樹
門掩疎燈雪一林誰與情親踰骨月自憐年邁惜光陰
孤城目盡雲千里惟有凄凉易滿襟
聞馬孝常在靈巖欲與周士行徒步往候信恐未
真
馬卿一别四經春裋褐蕭蕭入夢頻聞道東來猶未見
每因西望轉傷神鬢絲禪榻風流在竹色茶煙夏景新
何惜靈巖與徒步尚疑消息未應真
晩經青祁渰懷馬孝常
青祁適舉棹綠芷滿芳洲亂山昏漸匿平湖晴不流故
人久去國此處曾同舟煙塵西北路望斷意難休
懷荆南山中
幽意不自愜懷山耿予胷荆南美春物雲錦千萬重綠
縟錯衆卉青峭羅羣峯雷鳴兩崖擘日出萬象供靈響
落空谷凝陰祕幽蹤石泄寒瀨碧花炫晨露濃窺蘿駭
猿烏涉澗趨虯龍真境窈難狀高情夙所鍾時邁迹逾
爽神馳體焉從喧呶非予樂索寞適子逢空室暫淹泊
諷詠聊從容
庚寅歲秋九月余邀張習之吕志學枉過雲丘志
學過期不至獨與習之觴于紫霞丹房醉後因
紀其事(以下俱徙玉山雅集名勝集諸選本錄入)
玄宫雲氣暖玉瓶春酒香亂山碧霞裏錦幛相低昂青
童奏仙歌半空鸞鵠翔飄飄興方逸奕奕思何長便呼
張仲蔚爾來共銜觴吕生褒衣人置之亦何妨謔浪古
松下攲傾琪樹傍惟兹遂真性誰復笑楚狂嵩高兩道
士亦來與徜徉勸我餐金波遺以辟穀方於時政酣暢
仰觀天茫茫不暇譚玄理邀之入醉鄉
寫懷寄吳下一二知已
朔風吹庭樹寒雨集楊園此時懷故舊悽愴不可言憶
向吳門道挾書訪遺老兩公即相知把袂日傾倒别來
今幾齡白日不留停五見枇杷樹開花拂草亭相思亂
心緒搖搖無定處飄若天上雲隨風忽東去知君卧紫
煙清真如晉賢手持玉麈尾相對談重玄我若不得志
巖居非本意寳匣劒空鳴金尊日長醉吐氣如長虹古
人敢追蹤子雲天禄閣宋玉蘭臺宫奈何出門去荆棘
滿中路當伺天(闕)騎龍躍雲霧君非知我深何能說
胷襟聊兹寫情素非為莊舄吟
擬古十首
迢迢遠别離相去幾萬里月照魯陽關風吹漢江水宵
夢不可託路迷復中止登山還有屐涉水亦有舟我心
如懸旌搖搖獨亡休常恐瑶華落春風不能留豈君弗
識察故此長悠悠安得白鸚鵡銜書東海頭
翠管鳴春暉瑶筝弄秋月孤鸞忽驚飛哀吟中夜發鄭
衛久足貴正始誰復陳若無琴與瑟寧知古風淳
南國有佳人蛾眉豔清秋夫容含玉露不足比嬌羞明
月照裳衣清霜肅衾裯因此貞潔性宜為君子逑置之
昭陽殿飛燕焉足侔
别君能幾時秋葉忽辭柯蠨蛸已在戶流螢亦渡河感
物抱悁結容華恐蹉跎黃鵠飛青雲游魚潛綠波豈不
懷契闊慰此離恨多明月照機杼不織鴛鴦羅
風吹原上樹綠葉如春煙枝條既繁茂根底亦以堅如
何兄及弟骨月自相懸漢謠一尺布民歌上留田遐心
賦脊令我心已悽然緬彼夷與齊千古稱聖賢
殽黽無虎迹潁川有鳳音朅來千載後此風遂冥沉騶
虞固仁獸虺蜴亦何心不念君子懷暴物良以深浮雲
西北來望之如作霖隨風忽飄散汗漫不可尋嗟哉古
人遠寂寞甘棠陰
峨峨崑崙山秀色翠如埽白鶴銜瓊花飛入紅雲島仙
人駕采鳳手弄金夫容青童玉節舞鸞笙半空中遺予
紫金丹服之壽無窮相攜凌倒景去入蕊珠宫
翡翠栖蘭苕鴛鴦上錦機物固各有類寸心獨何依春
色來幾日海燕忽雙飛迎風不須入塵滿青樓扉
漢宫起秋風美人感團扇褰帷坐遥夜含愁獨長歎桃
李笑白白垂楊拂青絲既受春風榮芳菲同一時苟欲
令偏瘁造化庸可欺願君心如日照物無恩私
大運有興廢日月不停留君看姑蘇臺至今麋鹿遊漢
家五侯宅富貴誰等儔白玉刻窗戶黃金飾驊騮一朝
天氣肅霜落五花裘風華不待晩露葉已驚秋所以賢
逹士志不忘林丘功成身自退嘯歌常悠悠
春草池綠波亭
風漪結蘭汜澂綠汎沄沄似將楊柳絲織成縠紗紋浮
影動疎箔新晴靄微雲春草夜來長萋萋綿夕曛謝公
久不作寄懷良以勤孰知後來者亦足與斯文
讀書舍賦君子之所樂
君子之所樂其樂且何如結廬在丘壑委懷在詩書肅
肅整冠帶雍雍對唐虞披閱抱中默諷咏博怡愉聖賢
千萬言要之歸一途渙焉心解悟充然道敷腴孰云足
自守覺可覺其餘舍前有修竹舍後有芙蕖掇蓮置俎
豆清風當座隅倦來聊掩卷步出臨前除形氣既和順
支體亦安舒不知老將至但爾惜居諸君子之所樂君
子不我愚我歌適有會願言母淪胥
可詩齋分韻得瑟字
大雅何寥寥千載幾絶筆後來作者聖間代亦輩出小
技何足言紛紛比如櫛逮我治世音昭然爛星日我登
君子堂主人盛文物中筵列彛鼎四壁羅書帙置酒高
晏會衆賓時促膝高談三百篇下筆無壅窒陶寫性情
餘深入義理窟空山風雨鳴落葉秋瑟瑟主醉客亦醉
卧于芝蘭室明日拂衣去長歌返蓬蓽
吳越兩山亭
兩山夾江水孤亭横翠微吳雲與越鳥千古不停飛風
厓灑松瀑月壑舞羅衣王氣未消歇霸圖今是非長歌
一杯酒埽席延清暉
題徐良夫耕漁軒
夙存邁往志結茅依山澤不辭沮溺勞更慕濠梁逸既
耕亦以釣四體欣暫息新稼登場丘嘉魚薦晨夕蒸嘗
無足患喜復留我客野田荒煙翳平湖澂景寂開檐睇
孤雲窅然無遺迹緬惟高世士何嘗異今昔識逹理自
周情恬慮非易念子屬紛糾抗俗願有適束帶趨城府
愧余尚促戚百年誠草草會當謝兹役
對春雪
瓊葉綴玄圃玉羽翔伊川翻霙九霄下呈芳二月前低
徊隔簾翠玲瓏入綺錢欲消不自駐已斷復成連珠幃
凝華潔花池舞影妍相思梁園暮曾賞洛城年
尚朴齋
言甘知有吝味旨閑其多居恒屬念慮抱朴心靡他淳
風返元化至體適平和意勝惟自然道存諒不磨營營
彼澆俗機巧滋煩苛身偕百憂長奄忽其奈何
風雨一首用高季迪韻
貧富不相值衰榮固有時行哉徒自速止尼未為遲﨑
嶇千萬塗辛苦豈要辭風雨羣雞鳴壞屋起晨炊一日
不解醉千古有遺悲如何屠釣人敢為帝者師
題吾子行遺墨後
立世守兹道毅然生死間奄去同其盡榮辱豈相關若
人固可悲弔溺吾所艱蕭瑟見遺墨風雨慘容顔秦唐
去我遠二李無時還世傳斯有在邈哉不可攀
芸閣讌集得壑字
休沐出自旦騰步非所樂偶兹芸閣賞得遂中林約朱
輪交廣衢綺麗涉紛錯寧復知閒燕飛蘿散雲壑池魚
可以觀幽蘭可以握金題耀緗帙粉墨間揮霍覽物千
古上興謠契冥漠縱縱不復云悠悠付觴酌朋簪既已
盍善戲不為虐志適孤興遠物遣萬慮薄於世本何資
逍遥每恒若行矣空谷深撫心慙場藿
贈葉秀才
日暮登高臺浮雲結遠陰樹木何蒙蘢野雀噪繁林驅
車涉關塞岐路鬱且深借問子何之故鄉阻﨑&KR0706;曷不
暫栖息蓬藿非所任隱憫(闕)不發威遲既前臨脆管促
飛觴鵾絃奮逸音仗劒從此别秋風滿懷襟寡立步非
窘薄遊志不沉策馬欲俱去我無當世心
送張吳縣之官嘉定分題賦得洞庭山
山擁洞庭翠雄蟠天下誇雲峯七十二面面是蓮華風
吹峩眉月影落湖上沙洞天閟五室陽林耀丹葩粲粲
黃金橘天寒霜已華採摘奉君别明發到天涯
寄張習之四首
數日陰雨復寒凝沙邊草閣非倦登梅花蕭條竹枝瘦
大似不禁風雪凌
枇把花開繞舍香竹枝披拂映滄浪舊雨故人不相遇
亦可寄書來草堂
空山寥寥獨抱琴時過谷口之雲林自從幽人采芝去
不見鹿鳴雙磵陰
夕陽在山雲在松松間石上憶相逢西林問訊屢有約
且可會面得從容
鳳笙篇贈紫霞道人
鳳笙十三簧音響應天時自從軒轅調律後誰將弦管
置之虞舜祠神人以和鳳凰來儀後來作者不復知頗
聞仙人王子晉好作鳳鳴花下吹鳳鳴幾千載仙人吹
笙至今在昆侖池頭看碧桃玉振金聲過東海過東海
遊蓬瀛金霄冥冥鬱紫清空中嘹喨迴天聲三十六帝
下雲軿中有綵女數百輩玉顔如花珠珮明手弄雲璈
(闕)瑶瑟來相迎相迎向何許鳳笙鳴朝玉京
送李生北上
李生東吳人住在東吳市手持賈誼書去謁漢天子天
子白玉闕虎豹守九關黃金爛初日照耀蓬萊山願為
丹穴鳳飛入五雲間莫學襄陽孟夫子誦詩玉堂空放
還勸爾一杯酒與爾作離别西風吹折楊柳枝八月燕
山夜飛雪君當挂席大河去我還拂袖東山岑閉門自
埽石上月綠蘿樹底彈鳴琴
寄倪雲林
魯連有志節蹈海不復還嚴陵不肯仕歸耕富春山兩
公出處雖異代千古同高天地間我識雲林子亦是隱
者流一生傲岸輕王侯視彼富貴如雲浮鯨魚未化北
溟水鳳鳥獨宿昆侖丘含光韜耀人所慕才華自可稱
獨步手弄雲霞五色筆寫出相如大人賦雖無天子詔
書徵不失前賢高蹈名且須快意飲美酒醉拂石壇秋
月明昨者相逢碧桃裏衣上春雲照溪水别君已是幾
月來夫容忽然江上開知君此時卧煙島而我相思滿
懷抱何當借騎茅君鶴共入玄都拾翠草胡獨商巖紫
芝老
題滄洲詩卷後
騎鯨東海上豁然形神清仰看中天月逍遥吹玉笙凌
晨歸返三山住銀闕珠宫渺煙霧東風吹亂碧桃花化
作紅雲渡波去
新郭
汎舟越來溪水旁溪邊暮色何蒼蒼主人張筵揮羽觴
吳姬唱歌聲抑揚船尾挑燈大魚出船頭洗&KR0678;秋波凉
夜如何其夜未央萬壑不起星煌煌酒闌客過别船去
木葉蕭蕭下如雨船中醉卧忘西東睡覺猶聞夢中語
此時月落天將曙隔屋雞啼欲起舞西風滿天鴻鴈聲
瑟瑟菰蒲響秋渚
長句一篇留别草堂主人并柬匡廬外史
玉山草堂絶清妍畫圖書卷置兩邊長松落子當牎前
鶴踏芝雲舞翩翩碧梧翠竹搖秋煙鳳凰一鳴三千年
松谿石磴相周旋綠蘿飛花百尺懸草堂主人真晉賢
手持麈尾談重玄傲睨萬象心炯然示我新詩三百篇
瀑流倒瀉挂青天匡廬先生乃謫仙謔浪高談驚四筵
樂府不寫金花牋日日江頭浮酒船愛我草聖如張顛
酣歌草堂屋西偏醉來狂歌舞躚躚共入芙蓉花底眠
至正壬辰九月十二日過玉山草堂留别山中諸
公
五陵豪英不足畏丹徒布衣那可輕萬事豈皆合天道
偶然遇之亦成名我今困乏窮谷底青雲之志何由平
愁來飲酒一百杯拔劒高歌淚如傾歌聲悲壯君試聞
江漢茫茫氣欲呑附鳳騎龍豈難事屠狗膾牛何足論
諸君古鄉舊知已會面那得無歡言平生心事難盡道
且復痛飲花下樽明當大醉樓船上横吹玉笛過吳門
送淮南蘇同僉赴鎮
大江洪流若奔馬横截中天向東寫吳楚風煙浩蕩中
海門赤日光相射上將氣呑雲夢澤猛士聲振長平瓦
靈旗遥指濠泗間神戈暫駐狼山下萬民不擾農業興
白叟黃童在田野文武之道惟張弛固識賢才天所授
去年開閫今復來歡呼動地聲如雷願翻長江作霖雨
沛澤何止沾枯荄我欽當時羊叔子峴山之碑傳未已
清德九世其在君緩帶輕裘自兹始
放歌行贈宋君(仲温辛丑)
今日非昨日今年非去年天地不同老日月豈停旋寸
心搖搖(一作遥遥)顔色改只似秋蓬與夏蓮柏梁賦詩不早
上長楸走馬未得前閶闔九重虎豹守我欲上訴無因
緣荆山泣玉徒自苦夷門抱關誰復賢寳劒芙蓉拂秋
月高歌對酒聲哽咽當時輕意千古事幽憤於今向誰
雪蘭臺公子天下竒心膽豈是(一作足)他人知荆卿不荅
魯句踐項羽肯(一作豈)顧齊安期東吳市上花漠漠相逢
意氣傾山嶽笑說秦關百二重卷舒風雲不盈握一生
不識平陽奴况是霍家馮子都明珠白璧等糞壤玉環
翠袖皆蟲蛆甘心廓落事屠釣矯如游龍不可拘宋公
子爾彈琴我放歌白晝苦短夜何多黃金臺高幾千尺翳
日浮雲奈爾(一作若)何
題宫人行樂圖
金宫游素女玉笛弄清暉月殿龍香度風簾翠影飛雲
開移綵仗花落卷春衣莫買相如賦長門事已非
漁莊
楊柳拂柴扃芙蓉落晩汀鷗眠沙觜白山近屋頭青樽
酒何勞勸漁歌豈厭聽王維愛裴迪聯句不曾停
送鄭同夫歸豫章分題百花洲
洲上百花明春流日夜生祗看維客棹無復度霓旌落
日山如舊東風鳥自鳴蕭條千古意離别暗傷情
枇杷樹下懷葛石泉道士
曬藥枇杷林秋陽滿山澤不知林間風吹花墮巾幘道
心政散浪野性非頗僻不有孤桐琴何以寄遠客
題倪雲林畫
雲木蔽清野峨眉横素秋一雨過大壑百川會新流未
能聞至道寧即歌遠遊歲晏且歸去采芝南山幽
夏日同強二秀才過鑑公山房因游仁壽精舍
尋僧直到梵王家便汲山泉為煮茶阮籍從來無禮法
湯休何用著袈裟醉眠石閣聽風樹步入松雲埽磵花
與子歸時仍並轡蕭條墓道夕陽斜
寄楊文可
屋廬星散當山郭門前小溪相與通橘子壓樹千頭綠
鯉魚跳波雙尾紅空梁寒月拱夜鼠傍壁燈火鳴秋蟲
故人亦在他鄉住此時作客情思同
寄周子羽
乃翁天性唯真率縱酒狂歌老未休不是生前渾欲醉
却緣客裏易為愁百年心緒留黃卷幾樹梅花共白頭
昨過比鄰司馬氏阿戎譚論更風流
春日
空山寂寂行人稀岡頭落花如雨飛罷琴惆悵不能已
故鄉寥落何當歸南去百粤羽書急北來三吳戎馬肥
安得龍驤擁戰艦埽除俘寇揚國威
送福上人遊江西
西江江水漾明霞買得吳船泊晚沙春鳥銜花落經卷
凉風吹月上袈裟廬山屹立千峯秀瀑布流傳一道斜
愛爾心源絶清淨東林寺裏白蓮華
題可意樓
吳興山水稱竒絶愛汝樓居事事清花片拂雲飄几席
湖光浮日動檐楹主人好學三冬足對客高談一座傾
樂事本來皆可意為君拈筆賦閒情
玉山草堂
憶汝草堂何許在辟疆園裏玉山陲方牀石鼎高情遠
細雨茶煙清晝遲鴻鴈來時曾會面枇把開後更題詩
山中容易年華暮書史娛人總不知
芝雲堂
芝雲主人絶蕭散燕坐草堂門不扃古鼎隔簾香裊裊
新篁拂几玉亭亭十年苦思耽詩卷三日清齋寫道經
邀我醉眠書畫舫月明吹笛看雲汀
次玉山遊寒泉登南峯有懷龍門雲臺
秋波漠漠靜朝暉畫舫開筵興不違濁酒清歌香縹緲
青山黃葉路依稀夜凉金鴈筝聲細雪滑銀盤鱸鱠肥
顧我慙為塵俗累不能同載月中歸
虎丘有作
著屐登山寧憚勞樓臺重翫一周遭劒池下見蛟涎碧
寳塔平臨鶴背高窅渺吳封難極目凄凉霸業漫揮毫
把杯别有踟蹰意不為西風歎二毛
送趙一陽真士歸霅上
渺渺晴湖白鷺飛青山迢遞夕嵐微閒操桂檝雲生腋
欲采芙蓉露滿衣紫翠房深丹竈暖松杉秋靜鶴巢稀
明年去覓封君逹應駕青牛說息機
次韻介之夢山中
松花金粉落春晴白鶴看棋如客行疎雨竹窗緣是夢
隔林茶臼只聞聲繁華久困心何得澹泊相遭思亦清
不有鹿門高世志山中幾日道能成
送李用和之常熟知州(至正二十年)
落日孤城近海邊川流九道直如絃朱幡到邑歌來暮
玉帳論兵思去年楚水南迴多賈舶虞山西望少人煙
從來惠化同甘雨還使殘民得灑然
和遂昌鄭先生題大尹所藏唐人書經
雪鬢龐眉咏玉經宛然南極老人星石壇帚拂青鸞尾
煙閣衣飄白鶴翎寳氣虹光輝日角錦囊瑶軸閟雲扃
道成騎鹿三山去瀛海茫茫萬仞青
絶句四首奉荅惟寅高士見贈(錄二)
誰識元方趣高居湖上山詩成不求賞獨詠兩松間
列岫供秋色遥風散水文明當思舊隱歸棹一川雲
漁莊欸歌二首
傍水芙蓉未著霜看花酌酒坐漁莊花邊折得芭蕉葉
醉寫新詞一兩行
秋月團團照藥欄水邊簾幕晚多寒素娥不上青鸞去
借得銀筝花裏彈
發齊門次玉山韻
西風洲上荻花明秋水船頭落鴈鳴誰抱琵琶凉月裏
為君彈作斷腸聲
觀音巖
白鸚鵡小穿雲幕碧海波澄浸石扉一片巖前秋月影
凉風吹上藕絲衣
石湖
煙中白鶴獨飛還相伴孤雲盡日閒落日放船湖水上
一簾秋色看青山
寫畫寄良夫
山館風清白日凉硯池水滿墨花香青藤三尺清如玉
閒寫喬松近石塘
題雜畫二首
離離江樹暗芳洲江上西風幾度秋别鵠未歸天又晚
不勝清怨憶丹丘
水闊天低欲盡頭柳花如雪暗歸舟平生解識滄洲趣
何處飛來雙白鷗
八月廿一日惟寅徵君踏雨過林館為留終日因
誦近賦絶句三首愛其詞致清婉輒走筆次韻
如左古道寥寞人以角逐聲利為務惟寅獨逍
遥恬淡之鄉時来(闕)之篇章翰墨之事豈易得也哉
野花疎竹媚幽姿翡翠簾前雨散絲最愛陳琳詩句好
玉盤春露捧金芝
秋來長掩竹間扉過客誰能識道機慙愧廬山陳處士
時來共葺薜蘿衣
晚風吹雨過林廬柿葉楓紅手自書無限蕭條江海意
一尊相對憶鱸魚
王處士鑑
鑑字明卿真定安平人父瑁為吳縣尹鑑少侍
父宦居吳中介然自處長受學於虞文靖公集
喜唐人近體詩時有賦咏皆平實沈毅遊燕都
朝貴交章以茂才舉試侍儀司舍人鑑斂裳宵
遁隨父寓盤門隠居杜門二十餘年家貧無甔
石儲應門獨一老婢客過輒叩鄰家問酒酒至
對客劇飲談論不輟晚節益高張士誠據吳獨
造廬訪之嘗語人曰明卿高世士也吾之益友
至正丙午卒年七十三士誠令有司送葬恤其
家為買地横山葬焉
喬宜中邀看杏花并再和宜中劉禹疇韻
朱闌曲徑春光好一樹杏花開獨早枝頭無處著風流
時有幽香暗相惱畫堂簾影畫婆娑佇看嬌姿紅映縞
芳心欲吐半含羞脈脈春愁倩誰埽飛來翠鳥更多情
斜立花枝如畫槀主人留客客盡歡暢飲高歌各傾倒
明朝迴首綠隂濃惆悵殘紅藉芳草
江南二月風光好為惜花枝春起早窗前曉露濕臙脂
無限嬌羞使人惱欲開未開開更妍半醉佳人衣輕縞
年年消息雨聲中數點落紅和眼埽客來終日隔簾看
棋罷酒闌詩上槀情懷不似少年時白髮對花嗟潦倒
明朝相約抱琴來重嗅餘香步庭草
當時共說梁園好過眼繁華消歇早青城有恨不可雪
酒酣按劒生煩惱東風回首花滿城桃李紛紛紅間縞
一枝嬌小獨堪憐翠葉纖纖眉半埽徐熙巧思妙絶倫
畫出生紅留舊槀相期看花花已飄為惜春光拚醉倒
酒醒不忍蹋殘紅坐看佳人閒鬭草
送趙季文之湖州
東風官柳綠生煙江上飛花送客船人醉離亭金鑿落
馬嘶芳草錦鞍韀清溪繞屋渾如畫白酒盈尊不論錢
遥想政成多暇日好詩隨意入新編
曲江春望
檐牙隠隠出層霄飛閣連楹涌翠濤花夾御城紅霧重
春移仙仗綵雲高天家日月無私照聖世山河不動搖
正是太平文物盛玉笙金筦進蒲萄
發東倉呈伯京
空江五月湖水生搖搖一舸隨潮行蘆花旋風作雪舞
水氣上天侵月明白髮不禁遊子興青山忽&KR0978;異鄉情
天涯淪落何多幸賴有故人如弟兄
呈張貞居
句曲山人毛髮古蒼龍為劒羽衣輕道高不入方士格
海内惟聞外史名石菌依稀丹氣動玉壺瀲灧紫文生
孤山祠與樓居近應傍梅花領鶴行
春日草堂奎章照磨林彦廣惠酒二首
江南三月春始足桃花杏花參差開溪雲入屋夜生雨
山瀑近牀晴殷雷讀書弔古有何益行道濟時無此才
多謝奎章老文伯時時攜酒草堂來
柴門不起整十日溪上春風來更遲庭松自覺相忘我
野花不知開向誰會須醅酒致元亮祗用抱琴懷子期
所喜樊山古心在相逢時許草堂資
寫懷一章示良夫
静坐沈吟亦可憐棲遲不出動經年持杯每憶陶元亮
覓句深慚孟浩然落日墻隂捐腐鼠秋風木末下飢鳶
何時結屋晴湖上綠樹柴門繫釣船
題梅二首
玉妃步步影毿毿燕罷瑶池酒正酣夜半不知風露冷
夢隨春雨過江南(右紅梅)
湖上無書問老逋冰霜巖壑耐清孤入更月上天全白
轉首春風是畫圖(右白描梅)
鐵牛翁何景福
景福字介夫睦之淳安人宋大理寺大卿夢桂
族孫常以任重致遠自期故自號曰鐵牛子以
所遇非其時累辟不赴晚年避地武林兵定後
始歸鄉里詩酒自娛以終其身有鐵牛翁詩一
卷多所散失卒後十餘年從孫如晦為集其遺
槀傳于家嘗因乩仙降筆自作序有死猶不死
千載猶一日幽冥中不勝欣喜之語介夫詩甚
竒偉其詠柳絮云繡牀漸覺香毬滿魚艇初疑
雪片多極體物之妙他如龍吟五夜霜飛瓦鼉
吼三更月滿城青山自此詩名重采石如今酒
價低荒祠晝掩無人到苦木叢中春鳥啼風景
不殊豪傑盡新亭誰復淚沾衣亦錚錚皎皎者
睦州詩派論之如此
山水閣為黃子久題
石齒粼粼水雲衣齾齾山天風吹客夢何日抹魚頒
水石陳太初賦
石潤非經雨林空豈借秋詩成清不禁髣髴到滄洲
惜花
黃金可惜作闌干偎倚相看盡日歡秉燭歸來猶未足
夢隨蝴蝶遶枝看
傷田家二首
春祈秋報一年期土穀神靈知未知昨日街頭穹米價
三錢一斗定何時
繅車未歇取絲分私債官逋夜打門里正不慈胥吏酷
窮民空感半租恩
暮春王茂叔相過
春事遽如許相過忽偶同四簷留客雨一徑落花風病
骨緣詩瘦愁顔借酒紅摶沙寧久聚明日又西東
六月十七日夜坐李寧之忽得風急落流螢之句
遂命足成一律
坦率坐中庭高門夜不扃露垂聞警鶴風急落流螢對
語頭俱黑相看眼更青客星在何處指點認天經
江天雪意
雲壓天邊樹瑶英欲下時風威寒更急潮信凍來遲酒
市增高價漁舟誤晚炊㶚橋詩思好先借蹇驢騎
偶成寄王伯玉
清和風日美策策快幽尋白水青秧短綠陰黃鳥深吳
蠶眠未足蜀鳥怨難禁流水音誰賞令人欲破琴
次陳湖韻
險扼三吳地深涵一片天龍歸珠寶露鼉躍浪花圓誰
擊中流楫思乘下瀨船東風鼓鼙急四顧意茫然
柳絮
風覺晴空日色和柳花故故惱詩魔繡牀漸覺香毬滿
漁艇初疑雪片多隨意飛來無定著捲春歸去欲如何
顛狂到底風流在又化浮萍漾綠波
鼓角樓
警昏戒曉復司更矢棘翬飛結構成角韻喚醒晨過客
鼓聲催動夜巡兵龍吟一奏霜飛瓦鼉吼三通月滿城
自是太平無暴客金壺漏箭要分明
太白墓
姑孰村南日正西豐碑八尺大書題青山自此詩名重
采石如今酒價低捧硯太真猶入夢脱靴力士竟何擠
荒祠晝掩無人到苦竹叢深春鳥啼
禽名
水紅裙淡畫眉濃婆餅焦香喚郭公姑惡久嗔烏面妾
姊歸深恨白頭翁上村百箔蠶登簇半篰千錢葉價穹
快活有聲麰麥熟豈辭脱袴過溪東
梅魂
開落分明夢覺關玉妃厭世謝塵寰英精已出冰霜外
標格猶存水石間淡月寫真招不返香風入骨引初還
數聲羌笛知何處迷却羅浮一片山
秋江旅懷
天低江闊雁行微獨倚危闌送落暉絢日金丸橙橘熟
飛霜銀縷鱖鱸肥蓴香自可呼村酒楓落誰能問客衣
何日束裝同買櫂片帆東過子陵磯
感興
世途無處不問關老我星星兩鬢斑江水送潮歸綠渚
谷風吹雨過黃山千金敝袴誰能買百石強弓每自彎
何事無心雲一片等閒飛去又飛還
東安即事
春來日日醉瓊螺嗟歎流光去擲梭過雨落花三月暮
東風啼鳥五更多文章官樣千機錦落魄仙人一足靴
世態昇平應有象小兒争戲午橋坡
武林偶成
獨宿江樓夢一回滯人官庫酒多灰滿城鐘動漏初歇
近岸舟喧潮欲來富貴在天三尺命姓名震地一聲雷
海門千里波光赤火齊還升玉鏡臺
桐江懷古
合江亭下買舟行擊楫中流萬古情嚴子臺高烟樹暗
桐君墖暎浪花明英雄不並青山在時事還隨紅日生
我欲遠尋方外訣白雲深處石橋横
武林春望
武林春望不堪吟獨倚闌干萬古心錢氏池臺荒草滿
蘇卿門巷落花深人歌人哭幾生死潮去潮來無古今
風景不殊豪傑盡新亭誰復淚沾襟
春日閨思
笑倚香雲懶畫眉海棠庭院步遲遲鶯聲芳樹歌闌處
花影重門睡起時蝶舞正高停扇待絮飛欲下就簾吹
鴛鴦繡罷無人問背立東風聽子規
上家君
阿翁弄孫心可樂癡兒觀光志愈堅燈燼懸花形顧影
雨聲刮夢夜如年攀龍期對三千字跨鶴須纏十萬錢
為報還家定何日一陽春信到梅邊
望江亭
曲水亭空卧石龍入門鼉鼓震逢逢六朝冠冕埋孤墖
七寶旛&KR1242;占故宫借劒生前誰斬佞震堂死後尚旌忠
暮潮西上東風急滿目山河落照紅
寄題李寧之朱銅巖墳亭
桐山蚴蟉摩空青桐仙長眠呼不醒龍歸洞口雲漠漠
鶴飛華表秋冥冥玉乳流膏落輕滴蝸涎凝石留餘腥
同遊選勝一樂事凌虚飛屩凭高亭
寄東安劉鵬舉
客窗呼酒濯離愁别後駸駸歲若流困學久磨維翰鐵
懷人空倚仲宣樓芝川風月添新夢葛水溪山憶舊遊
後會相期在何日浙江亭上看潮頭
題朱德甫店壁
日出孤城萬竈烟綠蘆青柳暗晴川舉杯誰共論文酒
塞港惟多運米船為客未歸春又夏憶家無夢夜如年
浪遊莫待貂裘敝及此歸耕負郭田
書廟山驛
一衖人家白板扉數間驛舍粉墻圍舟師聚泊魚為市
使客稀來馬脱鞿江轉潮衝漁浦震天低雲壓燕山微
太平有象邊無警打鼓郵亭送落暉
已夘冬書江頭段家樓
問酒江頭解黑貂朔風吹面冷蕭蕭雲黏海樹天浮雨
土屑鹽花水不潮錢氏箭埋金簇壯張侯祠鎮石塘遥
吟邊多少興亡事猛拍闌干恨未消
寒食和友人韻
春事三分已二過客窗牢落怨嗟跎江湖青眼如公少
道路黃塵奈我何百五芳辰驚暗度二三益友願同哦
明朝行樂猶非晚莫遣吟髭雪樣皤
次王千戸韻
亂山齾齾水粼粼倚杖旌川試問津數點落花春事老
一聲啼鴂客愁新腰纏用盡難騎鶴意釣投深未獲鱗
獨有柳營貔虎將却舒青眼盼詩人
寓太平州和壁間舊題
鴉投烟樹日將昏撩客詩愁欲斷魂郭外青山招太白
城中老樹識桓温火餘窮巷皆煨燼潮落浮梁覺漲痕
父子明朝遊采石傾囊準擬一開尊
重到北原與茂卿同宿偶成
二紀重來訪葛洪舊知大半白頭翁留連光景銜山日
排比霜威隔夜風雷火燒鱗悲躍鯉雪泥印迹歎飛鴻
黃雞白酒陶然醉休話頭巾黑與紅
童堯夫招飲回途偶成
東君容我出郊行過却清明日日晴怕損落花移屐緩
恐妨啼鳥策笻輕春風入髓紅顔暈世事縈心白髮生
花下小車如共載綠陰深處聽啼鶯
和希堯姪秋夜長韻
千林深夜響宫商聽徹幽齋夜更長露下鶴軒螢火濕
天低牛渚雁聲凉搗衣月暗更三鼓挑錦燈明字幾行
夢覺鄰機猶曉織凄其絺綌歎無裳
和克旻孫秋日感興(先生時主陽堂書塾)
祗稠紅葉綴殘秋相對黃花思繆悠天地猶憐衰朽質
江山不替古今愁耳聞彭蠡魚龍舞眼見姑蘇麋鹿遊
珍重吾宗老孫子竹林酣飲可同不
遊白龍寺
步入龍宫路更幽陰崖虛籟雨颼颼松根石磴留猿迹
竹外茶烟眩鶴眸防客未先藏斗酒愛山更欲上層樓
一龕已足平生料多景何須二百州
和洪伯英感懷三首
年年客裏度青春行役勞勞二百程白髮未酬平日志
青山似有古人情老成已覺晨星少人事還隨曉日生
莫怪春山風雨惡烟蓑曾有子陵耕
元龍湖海半生豪斗大黃金未著腰不學單衣歌白石
擬將一劒倚青霄賈生痛哭心猶在季子從盟舌太饒
得失雞蟲何足較為君呼酒酌椰瓢
家住梅花水月村長裾偶共曳王門齊紈肯試千鈞弩
魯酒須浮五石罇蜃架海樓虛作市蟻知天潦豫移屯
鏌鎁定價無人識只作鉛刀一樣論
詠李鵬飛庭下瑞香
香瑞春繁久耐看移根猶喜近雕闌蹙成百結流蘇帳
擷碎千金瑪瑙盤處女暖薰沉水腦侏儒新頂紫霞冠
東君有意宣和氣底事班班雨釀寒
游銅山示規孺姪
踏遍春風桃李場凭高一覽總羣芳亭前紋甃銅花碧
洞口甘流石髓香對白抽黃呼小阮染紅濡綠笑中郎
紫陽孫子欣留客一醉從人卧竹牀
篬筤軒為張克旻作(三墩人)
玉堂公子銀鈎字花縣郎官水墨圖老幹吟秋聲迭和
寒梢寫月影相扶律筩待剪簫韶管使節容分英簜符
為問子猷吟嘯處種梅肯著水曹無
和散里平章游東安汪伯諒半山亭詩韻
丹溪青山冠閩浙勝游忽聚金臺客朱闌碧檻倚雲隈
滿地松花踏香雪玉京北望蒼烟重山光水色開天容
咳唾隨風落珠玉葡萄酒豔玻瓈鍾逍遥聊作無事飲
倒著接羅從酩酊潮生眼纈春風和月上松羅酒初醒
金閨公子玉堂仙長歌擊節音琅然君不聞香山老子
長短三千篇一金一首雞林傳
畫魚
粉垣皎皎雪不如道人為我開天竒長杠運入霹靂手
墨池飛出龍門姿雲烟鬱律出半堵下有洶湧波濤隨
錦鱗隊隊晃光彩揚鰭掉尾噞喁吹相忘似識湖海闊
肯與蝦蠏相娛嬉由來至理與神會潑剌健鬛直欲飛
嗟予久縮釣鼇手卒見欲理長竿絲僧鍾繇任公子不
須點龍睛不須投犗餌禹門春浪拍天流只要雷公助
燒尾
花時苦雨
東君費盡春功績萬紫千紅競容色豈知晴光變霪雨
故為芳程入銜勒柳腰孱顔珠翠重棠腮淚落臙脂濕
紛紛桃李委泥滓翳翳雲霾裹山脊屋茅蒸&KR0818;竈産蛙
濤聲入戶風掀席繁華九十暗中老園林陡覺秋蕭瑟
鞦韆高閣粉牆西門鎖深宫土花碧穿錢甃徑世無有
輾地香輪已何適雲間踆烏如可贖一擲千金詎容嗇
長鬚沽酒出門去陌上泥深幾没屐倚闌對花重太息
化為春開春不惜應知造物等兒戲天怒花妖喪民德
薄命佳人亦如此傷春背立闌干泣君不見玉環花妖
禍唐室西施花妖沼吳國江湖(闕)困只憂民不憂花死
憂無麥
和李鵬飛紫童歌韻(李氏有紫竹杖因曰紫童且刻歌于節間云)
紫童勁直過眉長飽諳風雪含蒼凉老眼乳節似有奪
朱色響落爪甲四座聞鏗鏘余將南遊蒼梧叫虞舜又
欲西謁王母求玄霜扶顛持危用舍在我爾詎知窮途
阮子空猖狂童乎童乎母乃梓潼遣汝來吾傍未易役
汝去荷奚奴囊
五月五日對雨有作
雷聲填填雲羃羃雨打梅頭麥穗黑老農倚耒向天泣
汙邪水深耕不得余生熟知稼穡艱倚闌對雨興長歎
垢衣未澣生敗點礎甓流潤無時乾客中况值天中節
一舉蒲觴仰天說民事天合憐天不憐民何降割少年
飽暖居無何龍舟槌鼓飛洪波錦標奪得竟歸去江干
悵立空漁蓑
九日同李仲達游湘潭
去年九日留丹溪款段踏遍雲山西歸來醉卧扶不起
吻燥亟索冰壺&KR1085;今年南岡逢九日謫仙兩孫竒俊逸
湘潭潭水水如螺一葉金蕉吸秋色黃花不惜插滿頭
但惜歲月如川流人生富貴行樂耳龍山戲馬俱荒丘
君家先塋氣蔥鬱龍驤鳳翥通心出大江衣帶環其前
對面一峰卓文筆我時已入無何鄉醉眼豈復論曾楊
籃輿徑挾玉山去夢魂猶怪茱萸香
君文兄作書來問九日插萸香會詩如何賦此以
寄
看山初不登高丘登高却上看山樓凝光滴翠杳無際
一覽便可窮清幽樓中歌鼓出霄漢小紅行酒太白浮
西風飄然似有意吹我遠出湘潭遊錦袍仙人鑿山骨
著亭松底羅珍羞金蕉一葉注瓊液我亦到口如呑舟
回鞭踏碎花月影耳熱但覺風颼颼歸來却憶水曹子
市聲聒聒同啞嘔豈無陳雷舊膠漆但恐詩律煩賡酬
故鄉蓴熟不歸去致身獨善非良謀插萸簪菊強從俗
拔劒起舞霜横秋儻來富貴亦偶爾草澤往往生公侯
書氊當復我家物未審天意從人不詩成寄來定捧腹
一裁狂簡祛閒愁
買犢歌
三家聚錢買一犢晴雨無分輪次牧跳梁穿鼻不牽犂
意欲養渠筋力足今春教熟初下田靷鞅在頭&KR2771;在肩
叱之則行呵則止終朝一畝寧煩鞭西來忽來答刺罕
却恨牽逃逃不遠左驅右逐拽下山縛向旗干得銀椀
三家聚哭無奈何一人扶耒兩人拖新秧節出田草多
犢乎犢乎還遇時苖麽
書藥舟(沈玉泉以之寓興係湖州花城名家也)
木蘭為楫沙棠舟翩然蕩漾從夷猶其中家具載何物
縹帙萬卷金丹百斛裝兩頭東林舊有回公約散金收
書仍畜藥藥期濟世書名家葫蘆不掛袖裏無青蛇有
時齁鼾浪花裏黃梁一枕邯鄲市忘機狎鷗鷗不猜長
鳴飛鶴横江來吾伊有聲出金石抽添有誤傳金臺君
不見白玉堂黃金屋身後空名真一粟又不見赤松子
丹丘生眼底直視無三彭舟中書藥無盡藏明月行天
風破浪何當更著水曹郎風流來往苕溪上
題分陽麻姑仙祠壁
玉華秀色青摩空天目注渌彎如弓龍騫虎玃老蛟舞
鸞翔鳳翥飛南東麻姑覺道兩仙去真人飛影留遺蹤
湘潭蒲牢就湮没白鶴一去勞山空牧亭侯封有茅土
流分派别於英公琅玕楮樹率苗裔石稜埋草存雙峯
我今掃松考宗譜髮颯霜鬢飄秋蓬階庭雲仍侍秀彦
往往待問如撞鐘閻閭更革兵燹後畎畝桑梓無前功
從容綿匝猶近古但視志氣如長虹梅邊歲寒得三友
詩人援筆黿鴞宫他年有問鐵牛子赤松黃石相追從
元詩選三集卷十三
