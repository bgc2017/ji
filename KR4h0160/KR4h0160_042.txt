元詩選初集卷四十二庶吉士顧嗣立編
鹿皮子陳樵
樵字居采婺州東陽人負經濟才介特自守隱
居圁谷間衣鹿皮自號鹿皮子以當事者薦徵
之不起專意著述尤長於說經與同郡黃晉卿
輩友善嘗貽書宋景濓諄諄以文章相勉勵云
所著曰鹿皮子集好為古賦組織緜麗有魏晉
人遺風其詩于題咏為多屬對精巧時有奇氣
如山遮春欲歸時路鴈入鳬飛不盡天僧㸑屋
頭猿挂樹鳥銜窗外雨生□春在地中長不死
月行天盡又飛來臺虛人在空中立雲靜天從
水面浮詩無獺髓痕猶在夢有鸞膠斷若何野
鹿避人懸樹宿溪□乘水上山來天出異香薰
寳樹日將五色染游絲絮輕便欲排雲厺花好
多應換骨來即此數語可以步武西崑諸作
出塞曲(為戍潼關李總管賦)
屬鏤夜嗁光屬地將軍一出欃槍死行塵不動人歸市
帶甲如雲自天至取君甲兵為君洗分明□有銀河水
手中遺下泥一丸不封圅谷封泰山
夜闌曲
碧宇星回夜漫漫靈蕪煙煖重薰薦冷翠香銷青桂枝
冰荷蓋光光遶帷花樓豔舞金萎蕤吳羹蜀酒精瓊糜
酒闌半解龍綃衣春朝曲渚聞鵾雞
海人謠
海南蠻奴髮垂耳朝朝采寳丹涯裏夜光盈尺出飛□
柏葉收珠寒蕊蕊幽箔連錢生綠花切玉蠻刀如切水
九譯來朝萬里天北風不動琅玕死
東飛伯勞西飛燕題飛花亭
東飛伯勞西飛燕花光絮影從風轉蜂黃蝶粉照靈葩
不散明珠秪散花霑衣墮袂花如雨羽人化蝶隨花去
與人下顧笑春紅春閨一昔生秋容(一作吳蕉未省生秋風)骨齊
熊耳君知否花豔春暉不經久羽衣一拂千萬春春花
墮蕊齊崑崙
中秋月
銀漢西流烏接翼回首人間化為碧瑶臺銀闕相扶疎
三郎錯路歸□鳬霓裳月裏親偷得却怪李謩偷擪笛
寒食詞
緜上火攻山鬼哭霜華夜入桃花粥重湖煙柳高插天
猶是咸淳賜火煙
虞美人草詞
美人不願顔如花願為霜草逢春華漢壁楚歌連夜起
騅不逝兮奈爾何鴻門劒戟帳下舞美人忍淚聽楚歌
楚歌入漢美人死不見宫中有人彘
七夕宫詞
内人拜月金鋪戶鳳宿梧枝秋葉下露華入袂玉階寒
織署錦工催祭杼月下金鈿照骨明同心絲繪紅生縷
素瓜碧寶上華樓夜闌飇馭下銀州
清隱亭
白日照陽春九陌揚遠塵往來酣蟻戰誰是投閒人人
生苟知足政復貴隱淪萬事等大夢汩没徒艱辛所以
賢達士不肯勞其神結亭林泉間歸來養清眞窗虚野
鳥狎樹密山猿馴草色上階秀花枝倚檻新俛仰有佳
趣尊酒時相親終然遠塵俗不媿無褱民
雨香亭
花香不因雨雨過花更香氛氲入几席馥郁侵衣裳恍
疑爇沈水輕煙逐風揚此時鼻觀通百慮都已忘願攜
白玉盌掇英挹天漿灌沐紫金丹夘酉滋芬芳服食養
精魄一息三千霜絶勝仙掌露灝氣凝秋凉
悅心亭
清晨攬衣起感物暢我情春風從何來草木忽已榮深
池躍游鯈喬木遷鳴鸎俛仰極萬類氣機足生生哲人
貴冥會悠然竟何營此樂難具述酒至且復傾
送李仲積北上
圖名當入朝圖利當入市丘壑多賤貧胡為久留此入
市不圖利入朝不圖名不如丘壑間逍遥抗高情白日
從東來忽焉向西没急景易蹉跎紅顔坐消歇鼎鼎百
年内已過四十春借問百年老能有幾何人縱使創還
丹可以長不老志士惜分隂立身亦不早回首望堂上
慈親雙鬢皤得禄奉榮養其如遲莫何絶裾固無取負
米良足美違離膝下去豈比蕩遊子峩峩黃金臺鳳詔
求賢材君行會有遇名成早歸來
送吉夫北上
之子冰雪姿冥心學仙眞官卑且勿念况復憂其貧邇
來太白山山勢凌秋旻雲盡月照夜花開鳥鳴晨閒居
少公事猿鶴為比鄰採芝過林麓釣魚遊水濱七年不
得調幽興如逸民通塞任物理聊用安此身憶昔始相
識交情日相親問君鍊藥說祕之不肯陳金液且莫採
何以製水銀豈伊蓬萊中無分追後塵君今别我去九
關朝帝宸功名信可就愼勿煩精神閬風青峩峩海波
白粼粼他年重會面笑盼桃花春
雙柏(題畫)
亭亭山上柏柯榦如青銅蒼古拔俗姿肯作兒女容風
霜日搖落萬木為之空爾獨不見摧屹立如老翁乃知
歸根妙生意恒内融願乘雷雨興化作雙飛龍
瓊林臺
上清瓊林臺似有千仞崇琪樹交柯生瑶草亦成叢幻
境類玄圃凝輝接琳宫天花或時墮縈紆颺迴風仙人
薛玄卿手持玉芙蓉傲睨八極表洞見萬象空飛書約
王子弭節延赤松步虚朗歌咏流響入雲中
宣和滕奉使茂實(縣人)
鴨綠少年驕不舞大梁花石春無主天與遼人十四州
四海九州非漢土漢使相看墮節毛烏鳥黑頭羝不乳
舊時别贈楊柳枝插向雲中今十圍
和楊廉夫買妾歌
劉郎持玉笛再入天台山天台女兒不相見採藥直入
桃花源劉郎吹笛花能言雲離雨别三千年青矑横波
髮鮮碧藍紅染作夭桃色劉郎今姓楊相逢便相識金
條脱龍縞衣飇車木鳳凰飛下鐵山西蒨桃拂面丹如
雨紅蝶黃鸎解歌舞桃源無路入人間一身金翠來何
許玉山子莫將迎方平會麻姑參語無蔡經飛仙不入
風沙地無端夜過崐山市三滌腸三洗髓絳雪玄霜玉
池水
代玉山子答
建昌老父吹羌管背花吹盡風花片雪中花老花未知
我起開簾納江燕夏姬出境春爭妍房老不離金谷園
花奴鼓急人人顧砑光帽滑花難住
待月壇(為胡伯玉賦)
憶昔待月錢唐秋眼寒桂樹枝相樛桂枝半蠧花不實
折之不得令人愁帝鄉幽燕邈吳越還向山中弄明月
聞道君家待月壇壇空風露何漫漫便欲因之遡寥廓
倒騎玉蟾飛廣寒廣寒宫殿殊清絶素娥嬋娟皎如雪
笑指桂樹對我言留取高枝待君折待君折須幾時明
年八月會相見付與天香第一枝
題海棠
東風吹墮緗雲影别院春遲宫漏永繡帷寶帶綰流蘇
夢入瑶臺呼不醒熒熒銀燭花蕊多城頭烏嗁奈曉何
石溪歌(為石漢和尚作)
石溪一滴水本自明河來明河倒瀉箕尾溼千里萬里
喧風雷小龍挾向雲間過水滑瓢欹誤傾墮蒼崖一息
裂清泉似是巨靈新擘破南州衲子天下奇夜撐鐵笛
欲渡之珠船照耀明月冷赤手拾得珊瑚枝又復揚舲
向東去直到衆流歸一處東方火發海影紅金烏飛上
扶桑曙
胡伯玉隱趣園君子池
五月䓿萏發紅妝明綠波君看池上水何似若邪多若
邪女兒歌豔歌輕舟短櫂相經過傾城顔色有人妒日
莫凉風知奈何
蘆鴻四咏飛鳴宿食(錄二)
肅羽遵寒渚渡江蘆葉黃誰云南去遠不敢過衡陽
沙汀棲處穩夜漏有奴看月暗蘆花白一身秋夢寒
送李仲積北上
北上京華去名成幾日歸春風折楊柳離思兩依依
送孫仲明尉再到東陽省墓歸太原二首
遊子思親日九回首丘無計轉堪哀故人相見休相問
不為東陽酒好來
西風老淚斷人腸滴死墳前草樹荒明日還家重回首
白雲何處是東陽
石
拳石當軒玉色寒雨苔蝕盡鷓鴣斑也知好事無眞見
不看眞山看假山
山水
青山如髻樹如麻茅屋青帘認酒家侵曉一番風雨過
滿川流出碧桃花
送蒙古教授郭受益歸洛陽
疋馬金華道西風過鴈初蓴羹千里地菰米九秋餘齊
語傳聲澀巴童問字疎湯湯清洛水舊學復何如
白鸚鵡
開元白鸚鵡(一作雪衣女)長在玉墀邊宫樹棲應熟胡書讀未
全音餘西域語夢入廣南天莫把宫中事偷歸外國傳
銀谷澗山房
樓臺依水石石樹帶疎篁洞口有靈藥水西無夕陽天
花空處没春草定中長芳桂已飛盡有時聞妙香
春日
細雨花隂重輕煙草色勻驚禽長避客嬌燕却依人絃
管紅樓酒跧蹏紫陌塵東風競遊賞因想杏園春
雨二首
雲氣朝彌積濤聲晩更雄鼃生沈竈下人入漏天中稍
覺傷生意深愁誤化工羲和司叱馭為擁日車紅
楚澤連空闊吳天極杳冥水添今日白山没向來青鷗
鷺乘原隰藜蒿翳戶庭出門知未可試學衞生經
送張仲舉歸晉陽舉進士二首
藉甚張公子詞華衆所推門閭千里望天地一編詩花
落山公宅雲寒杵臼祠看君歸晉日翻作别家時
挂帆謝公浦把酒闔閭城江柳不忍折春風當别行關
雲連楚暗隴月向吳生葉落長安道思君北問程
黃晉卿見過却歸烏傷
江雨間行人江干雨又新今朝下垂榻幾日望行塵冰
雪鸎遷樹江湖鴈得春非君被軒冕褱抱欲何伸
送烏經歴歸二十韻
大府羅賓彥修門得俊賢明時優外任密畫制中權曉
日卿雲麗高秋白月懸千尋看壁立百練識金堅殷浩
名無忝崔羣美可專緋袍臨僻壤華髮憶流年山揖金
華秀城當婺女躔民風仍皞皞王道故平平玄暢塵嚻
外芙蓉爽氣邊憲臺依翠柏幕府擁紅蓮法謹持三尺
書應受一編公言歸可否德意賴承宣歙郡推夷直河
陽贊巨川可能羞噲伍豈復媿盧前淵媚珠含彩林輝
玉吐煙豫籌纔婉婉歸思忽翩翩趨拜麒麟殿違離玳
瑁筵幾時嗟蠖屈後日看鸎遷空遺參軍紙曾辭太守
錢雙溪清若許明月送歸船
題建炎遺詔
解下塗金膝上衣(一作蛾眉金縷衣)悤悤命將墨淋漓圖中吳
楚無端拆月裏山河一半虧銀漢經天都是淚杜鵑入
洛不如歸黃衣傳詔三軍泣不是班師詔岳飛(鹿皮子律詩多)
(出韻者即吳才老通用之意已為宋景濓洪武正韻發其端矣)
蛺蝶圖
禁籞名園信所之深紅膩紫共春暉人疑落葉有生色
我道飛花上故枝掌上豔姬垂□舞屋頭故吏竊香歸
花中只許秦宫活未必莊生入夢思
北山别業三十八咏(錄十六首)
太霞洞(冬春居此洞)
石林深處飯胡麻幾度登臨送日車(一作山中穴處逞春和洞下栽桃攬)
(物華)雪到峰頭猶是雨雲生石上半成霞相看露下朝華
草不放春歸冷豔花(地冷花遲傍一作樹臨隂壑元無影日晴崖不度花)魏紫
姚黃風埽盡人間蜂蝶到山家(一作莫夜相過玩清月山前鄰笛兩三家)
飛雨洞(盛夏居此洞流沫成雨中有小泓)
蜀天萬里入東州(一作天梯石棧落東州)冷翠侵扉翠欲流朱鯉
有靈時出穴白狐生火幾經秋山中十暑寒猶在潭上
千年雨未收昨日西林晞白髮溼雲依舊滿貂裘
碧落洞(秋初入居此洞)
灝氣翻衣露滿褱人言天上我驚猜近從月裏種花去
遥見鼎湖飛葉來使我加餐有黃獨為人題牓是青苔
杖頭化作光明燭願逐東皇下九垓
巴雨洞
溼雲侵被(一作衣洞)細&KR1673;&KR1673;自曬蓑衣石上楓海月長來飛
雨下仙家半入漏天中石稜近水依崖長山柹者霜連
葉紅却笑當年補天手鍊成五色竟無功
梅暾石
篁竹蕭蕭暗(一作隔)水鳴朝暾奕奕耿殘星緐花無處分
南北明月何時厭死生石樹裹雲長自溼日華映雨半
邊晴霜晨露夕長來往幾度攜琴鼓再行
越觀(在巖頂)
吳根越角兩茫茫石傘峰頭俛大荒鳥道北來通禹會
鴈程南不盡衡陽雲移暫覺天河没月暗不知松影長
天姥若邪他日事明朝采蕺下山梁
陳氏山林春日雜興
賸水殘山瘴海濱一丘一壑可全眞月華(一作夜光)雖死猶
隨我春色為塵亦汚人石護生香成石乳花連别樹作
花身(新接梅)他年終擬忘名氏碣石桐江理釣綸
少霞洞山居
太霞洞口(一作裏)採金芝千歲山南(一作前)聽碧雞煮石鼎
中饒(一作燒)綠薤封書函外有丹泥度關僧寄娑羅樹入
市人傳木客詩又(一作却)抱瑶琴向隂洞青禽啄碎碧梧枝
圁谷澗(一作臺)
雲在闌干葉在庭瓢(一作囊)中無藥事(一作自)飛騰丹霄有
路星辰近(一作長河如帶東南拆又作銀河屬地西南溼)明月無根日夜生滿
□天香和夢冷半邨雨色傍林青仙人約我瓊樓上(一作)
(瓊樓玉宇丹霄裏)只恐月中秋更清
秦素壇
竹死煙寒樹不榮石壇千仞與雲平春來天上元無色
雨到人間方有聲夢入松風吹不斷詩如芳草翦還生
陶山北望飛霞散夜半有時孤鶴鳴(一作他年學製鄒生律盡種山樊與杜蘅)
招隠巖(一作山)
何年積蓋與山齊樹轉峰回草逕微野火裂為方解石
秋風不到寄生枝誰來樹下看雲坐半入人間作燕飛
箬笠巖(一作柏葉山)前今淨社不須更草北山移
紫薇巖(在蘭池上)
手種巖花對北峰花間無葉紫茸茸人行鳬鴈不到處
家在鸎花第幾重綠水值隂還又碧青春著樹却成紅
紫薇莫入絲綸閣且伴山中白髮翁
石甗峰
柏葉山前鸎亂嗁小樓西望石離離北峰雲出何曾斷
(一作甑中雲起長如溼)東郡(一作門外)山凡不解飛蘿蔦相扶根著樹
蟾蜍不死肉成芝黃粱夢短風塵暗不是山人好食薇
飛花亭
昨日朝華照夕曛又看夕秀比朝菌松高猿見古時月
花晩鸎添幾日春盛露囊中封臘藥無塵□裏裹吳雲
人閒何用春長在只愛飛紅日日新
空翠堂
蕉葉茙葵照檻明山光入室雨初晴平分天上無邊色
送盡江南未了青息石長年依砌活茯苓無種入階生
亭西昨日林霏重採藥歸來露滿庭
鹿皮子墓
土蝕苔(一作石上藤)侵古瓦棺(一作斑)化臺深鎻萬松關坐看
天上樓成日吟到人間詩盡年勾漏無靈丹竈冷孟郊
未死白雲閒江南春草年年綠又向他生說鄭玄
(鹿皮子北山詩咏多秀健之句如五雲洞云松花入釀傳香碧貝葉分題寫硬黃溪亭云雲隨白鶴翔千)
(仞月與青猿共一枝翻經臺云枝重有時來白鳥雨殘無處著晴虹東白草堂云卷簾帳下雲先去步月)
(庭前樹欲行望月臺云松高琥珀無苗出蟾老丹書滿腹生銀谷澗空碧亭云水烏臨池青入羽仙人唾)
(地碧如天少霞室云石壁水花泉湧出海棠春色鳥銜來少霞洞云龍帶雨花臨硯滴僧添槲葉上秋衣)
(北峰云雲傍樓臺低地碧天將草樹染春青水亭云曲水傍人流白羽嬌花無語答黃鸎清涼臺云好風)
(入夏傳芳信片雨隨龍度月明忘憂閣云天外唾如雲樣碧江南春與草俱青南軒云人來此地見山碧)
(月未冷時如日紅雲山不礙樓云庭虛只放溪雲度水淺不妨松影長蘭池云猿窺澗底風枝動鸎踏花)
(間水影翻壺天云神遊八極皆吾土天入三山不滿壺又有蘿衣洞醒酒石圁谷澗野芳園山齋山園等)
(題共三十八咏其棲隱之地可以想見後以鹿皮子墓終之亦司空表聖王官谷生壙之意也)
臨花亭五首
惡雨愁風易結(闕)夜遊秉燭晝傳飱香添荔子能消日
粥費桃花怕減春綠暗有人來折柳紅飛翦紙為招魂
竹間午夢時驚覺滿眼卿雲覆錦茵
芳草生煙葯在房鞓紅衣紫共芬芳丘園風雨三家市
草木文章萬丈光花正欲言還寂嘿春無自性不堅良
晩來只有鵝紅在莫放香絲取次黃
滿樹琉璃間碧瑶當歸葉長映芭蕉樹頭生雨時時溼
春色如花日日銷杜字有言終不踐綠魚新種已生苗
今朝百舌聞鸎語飛上梧桐特地嬌
松邊柳下日徘徊鳥散飛紅墮酒杯芍藥成叢當戶出
茯苓分種傍松栽雲高卷雨從風去花晚將春入夏來
亭下肉紅如斗大耐看不似玉玫瑰
遠山過雨綠崔嵬竹外青松竹下梅滿樹丹青隨物換
平生富貴逐春來歌珠一串鸎流出花影數重風揭開
關右牛酥賤如土莫教紅紫落成堆
蠟屐亭(晉阮孚避亂婺州)
七賢老死獨南奔□有江亭墮淚痕圅夏盡為新土宇
醉鄉不失舊乾坤金貂曾入丹陽市蠟屐應歸白下門
惆悵黃門墓前柏不禁三度見風塵
上虞魏氏湖上精舍圖
湖上蘭舟水上亭有時水漲與階平亭前古柳經春弱
門外孤洲昨夜生海氣遥連(一作侵)育王墖蜃樓半入會
稽城山隂道士攜琴至寫盡風聲到水聲
霜巖石室二首
洞天無暑亦無寒淑氣芳風不出山埽葉僧歸雲未溼
賣花人去蝶先還滿庭修竹下黃葉千歲古松生綠煙
盡道雪中依裸壤我疑夏室是冰天
滿林翠霧溼麻衣山影遥侵白板扉竹石無心吾所畏
煙霞有疾不須醫夢騎鶴處天逾闊歌遏雲時花不飛
燕子歸來背人去吾廬無地可棲遲
石樓草廬
一室寬於一畝宫隔林竹樹影重重青春著地十分綠
白日經天兩度紅小草自憐無遠志茯苓終不近孤松
未須西憶金華洞只在周回百里中
空碧亭
晴光潭影共澄鮮雨外林隂色更妍碧海如杯誰縮地
青冥著水誤憂天河垂澗底遥相屬斗入人間却右旋
病叟年來倦登陟朝朝玩水夜聽泉
山房
冷雲堆裏散人家鹿幘羊裘不衣麻門外樹身無歲月
山中人語帶煙霞雲侵壊衲長生菌風斷游絲半度花
采蕺林深人不見連筒引水自煎茶
飛觀
日高空翠拂簾旌茅閣飛飛照日明銀色牓題章草字
烏絲闌寫越花名何須舉翮乘風厺曾入浮宫看月生
却笑羣仙餘習在隨身宫殿逐人行
寶掌泉
屋上無端雨亂飄雨留石罅碧寥寥浮光出穴藏丹淺
浣水為花到地消石髮年深長滿洞玉魚春冷未生苖
泉中自是蛟龍窟頃刻隂雲滿樹腰
春日閨思
白玉堂前雙燕飛堂中思婦怨殘暉臂環寄遠青蕪合
瓊宇題乾白鴈歸醉倚合昏驚葉暗愁尋豆蔲妒花肥
窗間昨日同心錦染罷香絲不上機
跳銀溪
枕石聽泉伏草萊跳銀溪上日裵&KR0966;山間遠樹迎人出
日轉晴虹渡水來雲氣長連西澗石春寒猶在北枝梅
谷亭幾載秋無黍沙上菰蒲暖更栽
分題翠光亭送李仲常江隂知事
亭前練水細如縈亭上君山玉作屏林斷纔通吳月白
鴈飛不盡楚天青莓苔著雨長黏石翡翠迎風欲墮翎
怪得步兵迷望眼詩成正值酒初醒
詩林亭
少日論文氣似霓看花覓句到花飛吟成思入月中去
語冷心從雨外歸林下樹寒和石瘦雲邊螢溼渡花遲
眼中有句無人道投老抛書衣鹿皮
玉雪亭六首
棃雲柳絮共微茫春入園林一色芳枸杞通靈空吠月
芙蕖到死不禁霜夢遊蓬島瑶臺曙歌落吳雲玉樹長
亦擬廣寒親學舞朝來新製白霓裳
冰夷遊遍列仙家片片臨風散六花隂壑有光迷白月
亂山無處覓青霞臺高漸見石稜長枝重不禁梅影斜
聞說銀河都翦碎津頭幾欲問星槎
凍雲巖壑曉曈曨目極齊州望欲空落月回光窺上界
嬌花無信誤東風曲吹鐵笛驚雲散槎向銀河與海通
野客燒丹深洞裏自調火候似春融
銀漢傾翻貫月查驚鴻無處認江沙水晶簾密秋光冷
華蓋峰高天影斜飛瀑半凝蒼玉佩薰風不度碧桃花
山前山後多鄰曲盡作江南富貴家
俗塵無路到巖扃瓊作池臺玉作亭海月寒通千頃白
楚山瘦減八分青回屏紋細裁龜甲野褐年深補鶴翎
應有才華奪天巧天葩飛墮滿中庭
羽仙飛步駕青鸞仙袂臨風響佩環琪樹移根來月裏
瓊花無夢落人間春回壟首梅先覺舟入山隂客未還
我亦玉堂揮翰手他年鵷鷺簉朝班
三泉
泉眼離離傍石稜奔流脈脈到軒楹詩成石面花無數
夢冷池頭草不生江夏茶經有遺譜南磳水樂變新聲
林居漸覺機心斷渴鹿逢人自不驚
少微巖
石醜松寒槲葉(一作夏)乾振衣又在碧霞邊南州處士星
猶近今歲中秋月未圓(十六日望)雲葉長黏巖上石雨苔不
滿洞中天麝香眠處休驚起綠桂初紅果欲然
長安有狹斜行
長安有狹斜方駕秦中客云是牛丞相來自薄家宅薄
家萬戶侯朱門映椒壁長楸車馬來賓客御瑶席金屋
貯尹邢阿嬌淚沾臆燕燕慵來妝緐華照春色轉蕙光
風翻趙帶徘徊月到班姬牀班姬輟芳翰紈扇從風揚
明妃鬭百草玉環御雲裝向來温柔地盡入白雲鄉何
以慰王孫琵琶隨驌驦何以(闕)燕燕罷舞歌慨慷何以
奉明主綠珠奏清商嫫母挾無鹽搔頭愛宫妝
送厲生之天台
劉郎洞前藥草肥年年送春春不歸劉郎採藥路不迷
路迷却是還家時人間藥盡採者稀醫師採藥歸未遲
終南捷徑莫西去正在劉郎路迷處
竹枝詞二首
望夫石上望夫時杜宇朝朝勸妾歸未必望夫身化石
且向征夫屋上嗁
僻亭女兒坐可憐今年同上採蓮船妾心恰是荷心苦
只食么荷不食蓮
謝(闕)宗可
宗可字(闕)金陵人有咏物詩百篇傳於世汪
澤民題其卷以為綺靡而不傷於華平淡而不
流於俗大抵元人咏物頗尚纖巧而宗可尤以
見長今擇其雅練者錄之其他句法多可存者
如詠紙衾云松牀夜暖雲生席蕙帳香融雪滿
身梅夢云暖入羅浮春困早香迷姑射曉醒遲
筆陣云怒卷龍蛇雲霧泣長驅風雨鬼神驚鸎
梭云柳隄暗卷絲千尺花隖横抛錦萬機鷺羽
扇云暑退沙頭千點雪涼生頂上幾絲風螳螂
簪云鬢雪冷侵霜斧落髮雲寒壓翠裳空螺殼
酒杯云尊中綠照珠光潤掌上春擎海氣多網
巾云篩影細分雲縷滑棋文斜界雪絲乾琉璃
簾云淨練懸風晴未落明河接地曉難收水燈
云珠浮赤水光猶溼火浴丹池夜未乾霜花云
有豔淡妝宫瓦曉無香寒壓板橋秋紙鳶云半
紙飛騰元在已一絲高下豈隨人蟠梅云風霜
氣勢從千折鐵石心腸亦九迴硯冰云一泓曉
色玄霜重半夜天風黑水乾塵世云微步緩隨
羅襪起清歌飛繞畫梁空醒酒石云蒼骨冷侵
酣枕夢苔痕清逼醉鄉春梅杖云江路策雲香
在手溪橋挑月影隨人雪煎茶云月團影落銀
河水雲脚香融玉樹春問梅云鐘殘角斷愁多
少月落參横夢有無蓴線云冰縠冷纏青縷滑
翠鈿細綴玉絲香類皆婉秀有思致也
睡燕
補巢銜罷(一作得)落花泥困頓(一作倚)東風倦翼(一作翅)低金
屋晝長(一作閒)隨蝶化雕梁(一作玉堂)春盡(一作靜)怕鸎嗁魂飛
漢殿人應老(一作遠)夢入烏衣路轉(一作欲)迷却怪(一作被)卷
簾人喚醒小橋湥巷(一作流水)夕陽西
紙帳
清懸四壁剡溪霜高臥梅花月半牀繭甕有天春不老
瑶臺無夜雪生香覺來虚白神光發睡去清閒好夢長
一枕總無塵土氣何妨留我白雲鄉
曉色
遠似煙霏近又空非明非夜兩朦朧一天清露洗難退
幾樹暗雲遮不窮畫(一作斷)角樓臺濃淡裏殘燈院落有
無中蒼茫半逐雞聲散又被朝陽染作紅
茶筅
此君一節瑩無瑕夜聽松聲潄玉華萬縷引風歸蟹眼
半瓶飛雪起龍牙香凝翠髮雲生脚溼滿蒼髯浪卷花
到手纖毫皆盡力多因不負玉川家
賣花聲
春光呌遍費千金紫韻紅腔細細吟幾處又(一作偶)驚遊
冶夢誰家不動惜芳心暗(一作響)穿紅霧樓臺曉(一作遠)清
逐香風巷陌深妝鏡美人聽未了繡簾低揭畫簷隂
詩瓢
雨蔓霜藤(一作條)老翠壺吟邊不是酒葫蘆剖開架上輪
囷玉著盡胸中錯落珠滿貯苦心留宇宙深藏清氣付
江湖誰家半腹能千首為問山人果在無
鴈賓
地北天南萬里身驚寒昨夜過邊塵暫隨沙漠秋來夢
留得湘江社後春水宿雲飛同是客風嘹月唳自相親
荒汀斷渚年年路應認蘆花作主人
紅梅
棃雲無夢倚黃昏薄倩朱鉛蝕淚痕宿酒破寒薰玉骨
仙丹偷暖返冰魂茜裠影露羅衣卷霞佩香封縞袂温
回首孤山斜照外尋眞(一作春)誤入杏花邨
鴈字
蘆花月底寄秋情陣影南飛勢(一作寫)不停一畫寫(一作帶畫)
開湘水碧半行草破楚天青雲牋冷印蟲書迹煙墨濃
模鳥篆形題盡子卿(一作故鄉)心事苦斷文無數落寒汀
龍杖
鱗甲光搖玉一枝幽宫躍出袖中持多因掌握提携晚
休恨飛騰變化遲緩策不愁山雨溼醉横長有野雲隨
會看挂壁風雷起莫待詩翁過葛陂
螢燈
微熒閃閃拂晴波幾度黃昏誤舞蛾銀粟無煙棲碧蘚
玉蟲留影綴青莎秋空雨歇寒光墮晚逕風閒冷燼多
欲喚紗囊車武子為渠還賦短檠歌
綠隂
萬樹東風湧翠瀾遮藏芳恨料猶難入簾蒼靄莫春晚
滿地碧雲清晝寒柳暗池臺煙乍溼槐深門巷雨初乾
階前花落無人到又染苔痕上石闌
鴈陣
渡江秋影又南征折葦銜枚夜不驚冷聚圓沙盤地軸
曉浮寒水落天衡風馳截破湘煙闊雲擁斜衝塞月明
洲渚網羅應有伏横空千里不留行
鼠鬚筆
夜逐虛星上月宫奮髯奪得管城公橐中不攪吟窗夢
指下先爭翰苑功莫笑硯池濡醉墨絶勝倉廩飽陳紅
平生齧盡詩書字散作龍蛇落紙中
龍涎香
瀛島蟠龍玉吐馨輕氛飛遶博山青暖浮蛟窟潮聲怒
清徹驪宫蟄睡醒碧腦盈箱收海氣紅薇滴露洗雲腥
雨窗篝火濃薰被夢駕蒼鱗上帝庭
蘆花被
白似楊花煖似烘纖塵難到黑甜中軟鋪香絮清無比
醉壓晴霜夜不融一枕和秋眠落月五更飛夢逐西風
誰憐宿鴈江汀冷嬴得相思舊恨空
蓮葉舟
穩櫂紅衣泛渺茫風帆浪檝水雲鄉曉撐太華半峰月
晩載西湖十里香藕放雪絲應作纜荷欹翠柄若為檣
不須更捧金仙足太乙眞人夢正凉
漁蓑
翠結香莎付釣舟一竿風雨不須愁苔磯夜泊披寒去
葦岸昏歸帶溼收月冷籠衣眠柁尾天晴隨網曬船頭
羊裘莫笑狂奴錯也著煙波萬頃秋
走馬燈
飇輪擁騎駕炎精飛遶人間不夜城風鬛追星低弄影
霜蹏逐電去無聲秦軍夜潰咸陽火吳炬宵馳赤壁兵
更憶彫鞍年少夢(一作客)章臺踏碎月華明
蓮燈
萬點芙容午夜芳醉看疑是水雲鄉蘭釭照破西湖夢
火樹燒殘太液香焰暖應愁擎夜雨燼寒不為倒秋霜
元宵庭院東風曉零落紅衣繞畫梁
柳眼
媚媆窺春淺碧浮欲開還閉半顰羞露垂煙縷秋波溜
雨歇風條曉淚收上苑困酣興廢夢灞橋看盡古今愁
五株彭澤回青否應是生花雪滿頭
花霧
倦紫酣紅總未醒暗薰芳淚滴無聲羅幃隱繡迷春色
綺縠籠香護曉晴薄暝枝頭留睡蝶輕隂樹底咽嗁鸎
東風卷到闌干曲半溼游絲舞不成
茶煙
玉川鑪畔影沈沈淡碧縈空杳隔林蚓竅聲微松火暗
鳳團香暖竹窗隂詩成禪榻風初起夢破僧房雪未深
老鶴歸遲無俗侣白雲一縷在遥岑
游絲
搖曳春光百尺輕煙綃舞斷任縱横暗縈芳恨應無力
亂綰花愁似有情一縷綠楊風正輭半痕紅杏雨初晴
莫教飛到天機上恐(一作空)誤龍梭織不成
海蟄
層濤擁沬綴蝦行水母含秋孕地靈海氣凍凝紅玉脆
天風寒結紫雲腥霞衣褪色冰涎滑璚縷烹香酒力醒
應是楚宫萍實老誤隨潮信落滄溟
醉鄉
曾笑三閭不解遊移家欲向麯城頭人酣方外鴻荒夢
誰識城中富貴愁夜月放船浮酒海春風扶杖到糟丘
相逢還似無何有喚起東皋為贈矦
仙槎
曾作河源萬里舟塵根巳斷臥蛟虬無心下土承煙雨
有路層霄犯斗牛破浪遠衝銀漢曉凌風徑渡碧天秋
歸來帶得支機石誰識人間博望侯
天燈
龍逐炎精下紫宫夜深不肯落雲中光分霄漢三更黑
影亂星辰萬點紅玉柱倚天擎火齊金繩繫日挂瑶空
照開仙闕光明路絳節霓旌穩駕風
無絃琴
獨繭長繅底用抽蛇紋空鎻鳳枝秋落星留(一作有)暈繩
光斷凍瀑無聲練影收别鶴那聞風外泣孤鸞不向月
中愁多情只有柴桑老寂寂高山(一作山高)水自流
松枝火
蘚骨誰教劫火侵欲將春意破窮隂鱗髯光動紅雲起
膏液香融紫霧深餘燼尚留霜後節死灰難滅歲寒心
有時焰起隨風轉猶是蒼龍澗底吟
藕花風
舞落(一作罷)紅衣起未休水雲鄉裏正(一作冷)颼颼五更清
逼銀塘露(一作曉)六月凉生玉井秋颭浪低翻霞影亂凌
波輕弄(一作漾)錦香浮莫教吹醒鴛鴦夢好送眞人一葉
舟
水中梅影
澄澄寒碧映冰條雲母屏開見阿嬌春色一枝流不去
雪痕千點浸難消臨風倚檻雲鬟溼帶月凌波玉佩瑶
最是黃昏堪畫處横斜清淺傍溪橋
半日閒
閒處光隂未有涯偶然一晌到山家坐看雲起晝停午
靜聽流泉日未斜槐影正圓初破睡竹隂微轉罷分茶
也勝忙裏風波客十二時中老鬢華
雙陸
彩骰清響押盤飛曾記唐宫為賜緋影入空梁殘月在
聲隨征馬落星稀重門據險應輸擲數點爭雄莫露機
惟恨懷英誇敵手御前奪取翠裘歸
水中月
晴波浸月月波浮玉兔凉生萬頃流丹桂影沈江浦夜
白蓮光浴海天秋鮫人泣罷珠猶溼龍女妝殘鏡未收
應是廣寒眠不得水晶宫裏夜深遊
梅魂
枝南枝北路迢遥飛入孤山夜寂寥水月浮香應自返
溪風弄影為誰招縞衣夢裏和愁斷玉笛聲中逐恨消
似欠靈均歌楚些逋仙墳冷草蕭蕭
龍形松
夭矯挐雲海上來蜿蜒蛻骨老莓苔紫髯夜溼千山雨
鐵甲春生萬壑雷影動欲翻平陸起聲號如卷怒潮回
蜷枝冷挂巖前月猶似擎珠照九垓
水紋
新綠粼粼漾淺漪織成春色上苔衣一池碧暈雨初落
千曡翠鱗風更微淨縠光搖湘女鏡輕羅影動水仙機
何如袖取并刀去剪取吳淞半幅歸
竹夫人
胸次玲瓏粉黛羞宵征何必抱衾稠應無雲雨三更夢
自有冰霜六月秋盡節每曾陳諷刺虚心那解老温柔
專房不怕蛾眉妒只恐西風動别愁
鴛鴦梅
兩兩魁春簇錦機文衾夢覺月分輝枝頭交頸棲香暖
花底同心結子肥金殿鎻煙妝粉額玉堂環水浴紅衣
有情一種隨流去莫被風飄各自飛
元詩選初集卷四十二
