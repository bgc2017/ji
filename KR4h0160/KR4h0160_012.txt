元詩選初集卷十二庶吉士顧嗣立編
耶律中書令楚材湛然居士集
楚材字晉卿遼東丹王突欲八世孫金尚書右
丞履之子也生三歲而孤比長博極羣書旁通
天文地理衍數及釋老醫卜之說下筆為文如
宿構者貞祐初辟左右司員外郎元太祖定燕
都聞其名召見處之左右呼為吾圖撒合里而
不名吾圖撒合里者猶言長髯人也太宗朝拜
中書令先後歴事三十餘年薨於位至順元年
贈經國議制寅亮佐運功臣太師上柱國追封
廣寧王諡文正所著湛然居士集十四卷萬松
野老行秀為之序曰湛然居士年二十有七受
顯訣於萬松盡弃宿學冒寒暑無晝夜者三年
以至扈從西征六萬餘里歴艱險困行役而志
不少沮跨崑崙瞰瀚海而志不加大客問其故
曰汪洋法海涵養之力也又嘗慨然曰惟屏山
閒閒可照吾心耳片言隻字皆出於萬化之原
而膚淺未臻其奥者方索諸聲偶鍛鍊之餘正
如撿指蒙學對句之牧豎望涯於少陵詩史者
矣平水王鄰曰中書湛然有天然之才如寳鑑
無塵寒冰絶翳按元裕之中州集載右相文獻
公詩又稱趙閒閒為吾道主盟李屏山為中州
豪傑知晉卿學問淵源有自來矣旁通詣極而
要以儒者為歸故當經營創制之初馳驅絶域
宜若無暇於文而雄篇秀句散落人間為一代
詞臣倡始非偶然也
和黃華老人題獻陵吳氏成趣園詩
雪溪詞翰輝星斗紙蠹塵蒙詩一首湛然揮墨試續貂
囁嚅使人難出口丁年彭澤解官去遨遊三徑真三友
悠然把菊見南山暢飲東籬醉重九獻陵吳氏治荒園
成趣為名良可取養高不肯事王侯閒卧林泉了衰朽
今年扈從過秦川可憐尚有蕭條柳歸計甘輸吳子先
麗詞已後黃華手知音誰聽斷絃琴臨風痛想紗巾酒
嗟乎世路聲利人不知曾憶淵明否
和平陽王仲祥韻
一聖揚天兵萬國皆來臣治道尚玄默政簡民風純明
明我嗣君寬詔出絲綸洪恩浹四海聖訓宜書紳逆取
乃順守皇威輔湥仁貪饕致天罰長吏求良循河表背
盟約羽檄飛邊塵聖駕親徂征將安億兆人湛然陪扈
從書劒猶隨身翠華次平水草木咸生春冰巖上新句
文質能彬彬冰雪相照映珠玉如横陳詩筆居獨步唐
都一逸民聖政罔二三裁物惟平均綜名必核實求儒
務求真經術勿疎廢筆硯當可親竚待寰宇清圜丘祀
天神選舉再開闢仲祥當超倫一旦騰達時獻策宜詵
詵
和李世榮韻
聖主題華旦熊羆百萬強兵行從紀律敵潰自奔忙百
谷朝滄海羣隂畏太陽黎民歡仰德萬國喜觀光堯舜
規模遠蕭曹籌策長巍然周禮樂盛矣漢文章神武威
兼德徽猷柔濟剛自甘頭戴白誤受詔批黃我道將興
啟吾儕有激昂厚顔懸相印否德忝朝綱佐主難為聖
為臣每願良翠華來北闕黃鉞討南疆明德傳雙葉寬
仁洽萬方九服無不軌四海願來王兵革雖開創詩書
何可忘洪恩浮曉露嚴令肅秋霜符應千齡運功垂萬
世昌緜緜延國祚燁燁受天祥多士咸登用羣生無敗
戕此行將告老松菊未全荒
和移刺繼先韻
澤民我愧無術略且著詩鴻慰離索詩書滿載升金山
絃歌不輟踰松漠世上元無真是非安知今是而非昨
連城美玉涅不緇百鍊真金光愈爍已悟真如匪去來
自然胷次絶憂樂斷夢還同世事空浮雲恰似人情薄
尚記吾山舊隱居松風蕭瑟松花落枕流潄石輕軒車
吟煙嘯月甘藜藿春山寂寂春溪深蕭條庭戸堪羅雀
而今不得安疎懶自笑絛籠困鵰鶚勉力龍庭上萬言
男兒志不忘溝壑
和薛伯通韻
滴滴秋光溢遠山穹廬寥落酒瓶乾(一作一天空闊雁聲乾)詩章
平淡思居易禪理縱横憶道安不分西風霜葉脫難禁
秋雨菊花殘閭山舊隱天涯遠夢裡思歸夢亦難
和南質張學士敏之見贈
桃源劉鳳樓蕭鐫冰斲玉哦通宵珠璣錯落照蘭室龍
蛇偃蹇蟠霜綃和我新詩使予起却得瓊瑰酬木李邊
城十載絶知音琴斷七絃鶴亦死而今得識君姿容胸
中鬱結渙然空詩壇君可據上位筆力我甘居下風筆
陣文場寬且綽馳騁看君能矍鑠學海波瀾千頃陂厭
飫經書爛該博幾時把手瀟湘邊生涯自有壺中天鳴
榔一笑舟浮蓮滄波萬里凝蒼煙
和冀先生韻(并序)
東垣士大夫以興王聖德詩見寄用酬雅意
運出三爻兊(以太一推之而得)龍飛九五乾要荒歸化育豪哲
入陶甄有幸恩涵海無私德應天偏師收百越一鼓下
三川天子能身正元戎不自賢重光道同軌累聖德相
聯策決九重内功歸萬乘權羣雄哀稽顙多士喜摩肩
輔弼規左右丞疑贊後前開夷逾漢武平叛跨周宣冠
蓋通窮域車書過古埏覽機雲母障受諫翠華軿欵塞
諸蠻洞來朝百濟船降王趨陛闕強虜列氓編淨埽妖
氛變潛消烽火煙詞臣遊館閣幽隱起林泉堯舜文明
盛商姬禮樂全九成合古奏二雅詠新篇世卜千百世
年斯億萬年宗親成蒂固國祚等瓜綿聖政輿人頌天
威萬古傳勉旃封禪事不用策安邊
題西菴所藏佛牙
殷勤敬禮辟支牙緣在西菴居士家午夜飛光驚曉月
六時騰焰燦朝霞一番頂帶因初結七轉生天果不差
庸士執方猶未信防風安得骨專車
和移刺繼先韻
舊山盟約已愆期一夢十年盡覺非瀚海路難人去少
天山雪重雁飛稀漸驚白髮寧辭老未濟蒼生曷敢歸
去國遲遲情幾許倚樓空望白雲飛
隂山
八月隂山雪滿沙清光凝目眩生花插天絶壁噴晴月
擎海層巒吸翠霞松檜叢中疏畎畝藤蘿深處有人家
横空千里雄西域江左名山不足誇
過隂山和人韻
隂山千里横東西秋聲浩浩鳴秋溪猿猱鴻鵠不能過
天兵百萬馳霜蹄萬頃松風落松子鬱鬱蒼蒼映流水
天丁何事誇神威天台羅浮移到此雲霞掩翳山重重
峰巒突兀何雄雄古來天險阻西域人煙不與中原通
細路縈紆斜復直山角摩天不盈尺溪風蕭蕭溪水寒
花落空山人影寂四十八橋横雁行勝游奇觀真非常
臨高俯視千萬仞令人凛凛生恐惶百里鏡湖山頂上
旦暮雲煙浮氣象山南山北多幽絶幾派飛泉練千丈
大河西注波無窮千溪萬壑皆會同君成綺語壯奇誕
造物縮乎神無功山高四更纔吐月八月山峰半埋雪
遙思山外屯邊兵西風冷徹征衣鐵
再用前韻
河源之邊鳥鼠西隂山千里號千溪倚雲天險不易過
驌驦跼蹙追風蹄簽記長安五陵子馬似游龍車如水
天王赫怒山無神一夜雄師飛過此盤雲細路松成行
出天入井實異常王尊疾驅九折坂此來一顧應哀惶
峥嶸突出峰峭直山頂連天纔咫尺楓林霜葉聲蕭騷
一雁横空秋色寂西望月窟九譯重嗟呼自古無英雄
出關未盈十萬里荒取不得車書通天兵飲馬西河上
欲使西戎獻馴象旌旗蔽空塵漲天壯土如虹氣千丈
秦皇漢武稱兵窮拍手一笑兒戲同壍山陵海匪難事
剪斯羣醜何無功騷人羞對隂山月壯歲星星髮如雪
穹廬展轉清不眠霜匣閒殺錕鋙鐵
用前韻送王君玉西征
湛然送客河中西(西域城名也)乘興何妨過虎溪清茶佳果
餞行路遠勝濁酒烹駞蹄結交須結真君子君子之交
淡如水一從西域識君侯傾蓋交歡忘彼此當年君卧
東山重守雌默默元知雄五車書史豈勞力六韜三略
無不通詩詠珠璣無價直青囊更有琴三尺奉命西來
典重兵不得茅齋樂真寂魚麗大陣兵成行行師布置
非尋常先生應詔入西域一軍駭異皆驚惶武皇習戰
昆明上欲討昆明致犀象吾皇兵過海西邊氣壓炎劉
千萬丈先生一展才略窮百蠻冠帶文軌同威德洋洋
震天下大功不宰方為功隱居自有東山月風拂松花
落香雪退身參到未生前方信秤鎚元是鐵
過濟源和香山居士韻
覃懷勝遊地濟瀆垂名久忽見樂天吟笑我輸先手麗
詞金玉振老筆風雷走乘興試續貂啟我談天口平湖
湧泉注清涼瑩無垢憑檻瞰漣漪風髯塵科擻龍孫十
萬竿蓊翳濃隂厚沁水濟源東天壇王屋右秀色已可
餐何須杜康酒步步總堪詩佳篇如素有賡酬淡相對
獨有龍岡叟亭上幾徘徊斜陽西入酉晩年歸意切對
此空沉首何日遂初心營居碧林後(一作翠林)
和裴子法見寄
人生都幾何半被功名役一旦燕山破西行過千驛顛
沛不違仁先難而後獲鵷雛捐腐鼠烏鳶其勿嚇扈從
出天山從容游大石琴書澹相對尚未忘丘索前歲入
關中戈甲充商虢明詔典蘭省自愧承深責秦隴成劫
灰京索空陳迹長河尚濁流南山自濃碧把酒酹青天
興亡弔今昔長安非衣君壯年學問積天上玉麒麟英
才可珍惜詩魂素月高飲量滄海窄清談咳珠玉便腹
笥經籍服君百韻詩謝子萬言策易道已變屯世爻當
應革淮隂正虛襟左車宜籌畫須要蓮峰手乾坤再開
闢昂藏綠野翁真我龍門客
用李德恒韻寄景賢
牢落十年扈御營瑤琴忘盡水仙聲酷思詩酒閒中樂
見說干戈夢裏驚林下因緣千古重人間富貴一錢輕
此身未退心先退獨有龍岡識我情
思友人
落日蕭蕭萬馬聲東南回首暮雲横金朋蘭友音書絶
玉軫朱絃塵土生十里春風别野店五年秋色到邊城
雲山不礙歸飛夢夜夜隨風到玉京
寄平陽淨名院潤老
昔年平水便相尋握手臨風話素心刻燭賦成無字句
按徽彈徹没絃琴風來遠渡晩潮急雨過寒塘秋水深
此樂莫教兒輩覺又成公案滿叢林
外道李浩和景賢霏字韻予再和呈景賢
塵緣劃斷已忘機布鼓徒敲和者稀中隱強陪人事過
禪心不與世情違昔年勲業真堪笑舊日家山懶欲歸
我愛北天真境界乾坤一色雪花霏
過天山周敬之席上和人韻
憩馬居延酒半醺寂寥寒館變春温未能鵬翼騰溟海
不得鴻音過雁門千里雲煙青塚暗一天風雪黑山昏
天涯幸遇知音士子細論文共一樽
王屋道中
勝克河中號令齊神兵入自太行西昏昏煙鎖天壇暗
漠漠雲埋王屋低風軟却教冰泛水(一作冰解水)寒輕還使
雪成泥行吟想像覃懷景多少梅花坼玉溪
用萬松老人韻寄鄭景賢四首
破船無滲漏流水不能沈霧鎖青山秀花藏古徑深白
雲陪野興晴月洗煩襟絶後重甦息飛花枯木林
隱隱三星出依依片月沈鶴飛遼海闊猿嘯楚山深柳
色雲沾袖蘆花雪滿襟普天秋意露一葉墜梧林
箇事不容針迷徒自陸沈西天三步遠東海一杯深凉
月盛玄鉢輕雲剪素襟曹溪無一滴波浪沸禪林
漁家何足好乘興一鉤沈路僻蒼苔滑舟横古渡深小
晴掀蒻笠微雨整蓑襟夢斷知何處寒潮没晩林
和移刺子春見寄
邂逅沙城識子初天山風雪醉吟餘文章光焰君堪羨
節操儀刑我不如麴糵鄉中前進士(渠有詩云老去惟耽麴糵春故有是)
(句)風波堆裏老中書他年歸去無相弃同到閭山舊隱
居
寄景賢二首
龍岡漆水兩交歡縱意琴書做老閒未得一言安海内
已輸三箭定天山肯容詩思妨心慧豈使聲塵礙耳還
信手拈來無不是清風明月有何慳
人間聚散妄悲歡何似林泉遯世閒十載殘軀遊瀚海
積年歸夢遶閭山(先人舊隱居也)空巖猿鶴招予往滿駕琴書
伴我還多謝龍岡憐老隱新詩酬酢路無慳
和景賢
天下竒才鄭使君清名不使世人聞五車書笥獨窮理
三峽詞源迥出羣未得開懷重話舊常思抵足共論文
自從一識龍岡老餘子紛紛不足云
過東勝用先君文獻公韻
依然千里舊山河事改時移隨變磨巢許家風烏可少
蕭曹勲業未為多可傷陵變須耕海不待棋終已爛柯
翻手榮枯成底事不如歸去入無何
過夏國新安縣(時丁亥九月望也)
昔年今日渡松關(西域隂山有松關)車馬崎嶇行路難瀚海潮
噴千浪白(一作千里雪)天山風吼萬林丹氣當霜降十分爽
月比中秋一倍寒回首三秋如一夢夢中不覺到新安
過青塚用先君文獻公韻
漢室空成一土丘至今仍未雪先羞(一作可惜冰姿瘞古丘佳人猶自夢)
(中羞)不禁出塞涉沙磧最恨臨軒辭冕旒幽怨半和青塚
月閒雲常鎖黑河秋滔滔天塹東流水不盡明妃萬古
愁
過雲川和劉正叔韻
西域風塵汗漫游十年辜負舊漁舟曾觀八陣雲奔速
親見三川席卷收煙鎖居延蘇子恨雲埋青塚漢家羞
深思籬下西風醉誰羨班超萬里侯
過雲中和張伯堅韻
一埽氐羌破吐渾羣雄悉入北朝吞自憐西域十年客
誰識東丹八葉孫射虎將軍皆建節飛龍天子未更元
我慚才略非良器封禪書成不敢言
過白登和李正之韻
十年淪落困邊城今日龍鍾返帝京運拙不須求富貴
時危何處取功名騰驤誰識孫陽驥俊逸深思支遁鷹
客裡逢君贈佳句知音相見眼偏明
過武川贈僕散令人
班姬流落到而今聞道翻身入道林歌扇舞裙忘舊業
藥鑪經卷半新吟閒眠白晝三杯醉静對青松一曲琴
更看他年棲隱處蓬山樓閣五雲深
過燕京和陳秀玉韻三首
回首親朋半土丘嗟予十稔浪西遊半生兵革慵開眼
一紙功名暗點頭下士笑予謀計拙至人知我謂心憂
再行不憚風沙惡鶴跡雲蹤任去留
狐死曾聞尚首丘悲予去國十年遊崑崙碧聳日落處
渤海西傾天盡頭君子云亡真我恨斯文將喪是吾憂
尚期晩節回天意隱忍龍庭且強留
餘生不得樂林丘猶憶丁年選勝遊幾帙殘編聊暎眼
一張衲被且蒙頭貔貅已報西門役柱石猶懷東顧憂
自料荒疎成弃物菟裘歸計乞封留
還燕京題披雲樓和諸士大夫韻
閒上披雲第一重離離禾黍漢家宫窗開青瑣招晴色
簾捲銀鉤揖曉風好夢安排詩句裏閒愁分付酒杯中
静思二十年間事聚散悲歡一夢同
謝飛卿飯再用韻紀西遊事
河中(西域尋恩子城西遼目為河中府)花木蔽春山爛賞東風縱寳鞍
留得晩瓜過臘半藏來秋果到春殘親嘗芭欖寧論價
自釀蒲萄不納官常歎不才還有幸滯留遐域得佳餐
再用韻贈摶霄(以摶霄戒肉罷鷹犬故以是詩美之)
凛凛風神白玉山罷遊鷹犬逞金鞍瑤琴高掛幺絃絶
犧易頻翻斷簡殘息念如僧還有髮忘形見客似無官
伽陀誦罷鑪薰冷一鉢疏羹當曉餐
再用韻
雲山叠叠復雲山瘦馬蘆鞭矮面鞍瀚海去程千驛遠
揚州歸夢五更殘塵緣淡處應忘世逸興濃時好解官
二頃良田何必覓春山笋蕨亦供餐
和摶霄韻代水陸疏文七首
資生無畏濟人深便見能仁六度心塵世捐財矜苦厄
寒林灑飯拔幽沉既臨巨海鉤神物試叩洪鐘伺好音
今日湛然攀舊例珠纓休惜掛秪林
新朝威德感人深渴望雲霓四海心東夏再降烽火滅
西門一戰塞煙沉顒觀頒朔施仁政竚待更元布德音
好放湛然雲水去廟堂英俊政如林
五派分流道愈深塵中誰識本來心穿心土椀元無漏
没底膠船却不沉山色水光呈妙相鳥啼猿嘯露圓音
雲霞活計無求飽何事狂童作肉林
前生未了妄緣深薄宦相縈負夙心只見淵明能印弃
誰知居士解舟沉窮通榮辱皆真夢毁譽稱譏盡假音
中隱冷官閒況味歸心無日不山林
新詩欬玉起予深獨有摶霄我許心真迹居塵聊俯仰
高名與世任浮沉同成雅會清茶話共賞枯桐白雪音
他日歸休約何處燕山參謁萬松林
賢帥文章藴藉深雲川傾蓋便同心掀髯談道檠燈灺
抵足論文塞月沉有眼句中君得意無絃琴上我知音
乘舟誤捉波中月莫學當年李翰林
漁磯舊隱荻花深塵世寧忘昔日心兩岸清風單舸穩
滿江明月一鉤沉饑來煮稻無兼味醉後鳴榔笑五音
閒卧煙蓑春夢斷不知潮起没青林
寄賈摶霄乞馬乳
天馬西來釀玉漿革囊傾處酒微香長沙莫吝西江水
文舉休空北海觴淺白痛思瓊液冷微甘酷愛蔗漿凉
茂陵要灑塵心渴願得朝朝賜我嘗
和李振之
半紙功名未可呈無心何處不安生十年滄海塵空起
百歲黃粱夢乍驚舊逕既荒松菊在丹誠不變髩髯更
年來漸有昇平望每恨棲雞半夜鳴
連國華餞予出天山因用韻
十年不得舞衣斑一憶江南膽欲寒黃犬候來秋自老
白雲望斷信何難軍中得句常横槊客裏傷心每據鞍
游子未歸情幾許天山風雪正漫漫
蠟梅
越嶺仙姿迥異常洞庭春染六銖裳枝横碧玉天然瘦
蕾破黃金分外香反笑素英渾淡抹却嫌紅豔太濃粧
臨風浥此薔薇露醉墨淋漓寄渺茫
和武川嚴亞之見寄二首
今年又得亞之詩每歎風雲會遇遲拙運且淹童子役
雄材宜作帝王師羨君筆下揮千字知子胷中藴六奇
静對西風和新句凄然南望動深思
寥落龍沙寄此生情鍾我輩豈無情參商管鮑賢朋友
南北磯雲好弟兄蓮葉飄香思晩浦梅花飛雪夢春城
故園日夜歸心切未濟斯民不敢行
己丑過雞鳴山
三年四度過雞鳴我僕徘徊馬倦登寂寞柴門空有舍
蕭條山寺静無僧殘花濺淚千程别啼鳥傷心百感生
今古興亡都莫問穹廬高卧醉騰騰
寄天山周敬之
當年傾蓋識君初爛飲天山駐使車秋去安仁空有賦
雁來公瑾又無書林巒紅葉如人老籬落黃華亦我疎
為向天涯道岑寂強吟新句附雙魚
贈蒲察元帥五首
閒騎白馬思無窮來訪西城綠髮翁元老規模妙天下
錦城風景壓河中花開杷欖芙蕖淡酒泛蒲萄琥珀濃
痛飲且圖容易醉欲憑春夢到盧龍
使君排飯宴南溪不枉從君鳥鼠西春薤旋澆濃鹿尾
臘糟微浸軟駝蹄絲絲魚膾明如玉屑屑雞生爛似泥
白面書生知此味從今更不嗜黃虀
筵前且盡主人心明燭厭厭飲夜深素袖佳人學漢舞
碧髯官妓撥胡琴輕分茶浪飛香雪旋擘橙杯破軟金
五夜歡心猶未巳從教斜月下疎林
主人開宴醉華胥一派絲篁沸九衢黯紫蒲萄垂馬乳
輕黃杷欖燦牛酥金波泛蟻斟歡伯雪浪浮花點酪奴
忙裏偷閒誰若此西行萬里亦良圖
閒乘羸馬過蒲華又到西陽太守家瑪瑙瓶中簪亂錦
琉璃鍾裏泛流霞品嘗春色批金橘受用秋香割木瓜
此日幽歡非易得何妨終老住流沙
庚辰西域清明
清明時節過邊城遠客臨風幾許情野鳥間關難解語
山花爛漫不知名蒲萄酒熟愁腸亂瑪瑙杯寒醉眼明
遙想故園今好在梨花深院鷓鴣聲
壬午西域河中遊春四首
幽人呼我出東城信馬尋芳莫問程春色未如華藏富
湖光不似道心明土牀設饌談玄旨石鼎烹茶唱道情
世路崎嶇太尖險隨高逐下坦然平
二月河中草木青芳菲次第有期程花藏徑畔春泉碧
雲散林梢晩照明含笑山桃還似識相親水鳥自忘情
遐方且喜豐年兆萬頃青青麥浪平
異域春郊草又青故園東望遠千程臨池嫩柳千絲碧
倚檻妖桃幾點明丹杏笑風真有意白雲送雨太無情
歸來不識河中道春水潺潺滿路平
寓跡塵埃且樂生垂天六翮斂鵬程無緣未得風雲會
有幸能瞻日月明出處隨時全道用窮通逐勢歎人情
憑誰為發豐城劍一埽妖氛四海平
遊河中西園和王君玉韻
清明出郭赴幽期千里江山麗日遲花葉不飛風定後
香塵微斂雨餘時彫鐫冰玉詩尤健揮埽龍蛇字愈竒
好字好詩獨我得不來賡和擬胡為
河中遊西園二首
河中春晩我邀賓詩滿雲牋酒滿巡對景怕看紅日暮
臨池羞照白頭新柳添翠色侵凌草花落餘香著莫人
且著新詩與芳酒西園佳處送殘春
幾年萍梗困邊城閒步西園試一巡圓沼印空明鏡瑩
芳莎藉地翠茵新幽禽有意如留客野卉多情解笑人
屈指知音今有幾與誰同享甕頭春
河中春遊有感
西胡(尋斯干有西戎梭里檀故宫在焉)構室未全終又見頹垣遶故墉
綠苑連延花萬樹碧堤回曲水千重不圖舌鼓談非馬
甘分躬耕學卧龍糲食粗衣聊自足登高舒嘯樂吾慵
過閭居河
河冰春盡水無聲靠岸鉤魚羨擊冰乍遠南州如夢蝶
暫遊北海若飛鵬隋堤柳絮風何處越嶺梅花信莫憑
試暫停鞭望西北迎風羸馬不堪乘
過沁園有感
昔年曾賞沁園春今日重來迹已陳水外無心修竹古
雪中含恨瘦梅新垣頽月榭經兵火草没詩碑覆劫塵
羞對覃懷昔時月多情依舊照行人
西域從王君玉乞茶因其韻七首
積年不啜建溪茶心竅黃塵塞五車碧玉甌中思雪浪
黃金碾畔憶雷芽盧仝七椀詩難得諗老三甌夢亦賒
敢乞君侯分數餅暫教清興遶煙霞
厚意江洪絶品茶先生分出蒲輪車雪花灩灩浮金蘂
玉屑紛紛碎白芽破夢一杯非易得搜腸三椀不能賒
瓊甌啜罷酬平昔飽看西山插翠霞
高人惠我嶺南茶爛賞飛花雪没車(是日作茶會值雪)玉屑三
甌烹嫩蘂青旗一葉碾新芽頓令衰叟詩魂爽便覺紅
塵客夢賒兩腋清風生坐榻幽歡遠勝泛流霞
酒仙飄逸不知茶可笑流涎見麴車玉杵和雲舂素月
金刀帶雨剪黃芽試將綺語求茶飲特勝春衫把酒賒
啜罷神清淡無寐塵囂身世便雲霞
長笑劉伶不識茶胡為買鍤漫隨車蕭蕭莫雨雲千頃
&KR2368;&KR2368;春雷玉一芽建郡湥甌吳地遠金山佳水楚江賒
紅鑪石鼎烹團月一椀和香吸碧霞
枯腸搜盡數杯茶千卷胷中到幾車湯響松風三昧手
雪香雷震一槍芽滿囊垂賜情何厚萬里㩦來路更賒
清興無涯騰八表騎鯨踏破赤城霞
啜罷江南一椀茶枯腸歴歴走雷車黃金小碾飛瓊屑
碧玉湥甌點雪芽筆陣陳兵詩思勇睡魔卷甲夢魂賒
精神爽逸無餘事卧看殘陽補斷霞
和沖霄韻
星星華髮鏡中驚好賦歸歟接淅行重位寧貪高一品
故園無憚遠千程晴天花絡春山色落日松和秋水聲
無恙閭峰三百寺遨遊吟嘯老餘生
西域河中十詠(錄八)
寂寞河中府連甍及萬家蒲萄親釀酒杷欖看開花飽
啖雞舌肉分餐馬首瓜(土産瓜大如馬首)人生唯口腹何礙過
流沙
寂寞河中府生民屢有災避兵開䆳穴防水築高臺六
月常無雨三冬却有雷偶思禪伯語不覺笑顔開
寂寞河中府頹垣遶故城園林無盡處花木不知名南
岸獨垂釣西疇自省耕為人但知足何語不安生
寂寞河中府西流綠水傾衝風磨舊麥(西人作磨風動機軸以磨麥)
懸碓杵新粳(西人皆懸杵以舂)春月花渾謝冬天草再生優游
聊卒歲更不望歸程
寂寞河中府清歡且自尋麻牋聊寫字葦筆亦供吟&KR0987;
柄學鑽笛宫門自斲琴臨風時適意不負昔年心(得故宫門)
(堅木三尺許斲為琴有清聲)
寂寞河中府西來亦偶然每春忘舊閏隨月出新年強
策渾心竹難穿無眼錢異同無定據俯仰且隨緣(西人不計)
(閏以十二月為歲有渾心竹其金銅芽錢無孔郭)
寂寞河中府聲名昔日聞城隍連畎畆市井半丘墳食
飯秤斤賣金銀用麥分生民怨來後簞食謁吾君
寂寞河中府遺民自足糧黃橙調蜜煎白餅糝糖霜潄
旱河為雨無衣壟種羊一從西到此更不憶吾鄉
西域有感
落日城頭鴉亂啼秋風原上馬頻嘶雁行南去瀟湘北
萍跡東來鳥鼠西百尺棟梁誰著價三春桃李自成蹊
功名到底成何事爛飲玻璃醉似泥
早行
馬駞殘夢過寒塘低轉銀河夜已央雁跡印開沙岸月
馬蹄踏破板橋霜湯寒卯酒兩三盞引睡新詩四五章
古道遲遲四十里千山清曉日蒼凉
寄清谿居士秀玉
鷦鷯猶欠一枝棲不得燕山半土犂時復有琴歌碧玉
年來無夢繞清谿數行文字聊遮眼半紙功名苦噬臍
回首故人今健否餘生甘老碧雲西
戲秀玉(并序)
辱書聞秀玉油房蕭索馬溺衛死田畝水災不勝
感歎清谿達士豈芥蒂胷中邪因作詩以戲之
清谿掀倒打油房五衛凋零三逕荒未信塞翁嗟失馬
須知禦寇覓亡羊東湖菡萏從君賞西域蒲萄輸我嘗
各在天涯會何日臨風休忘老髯郎(清溪嘗戲呼予為髯郎)
寄張子聞
憶昔㩦琴論太玄(渠通太玄經)湛然初識子聞賢回頭葱嶺
仍千里分手松軒已五年(常會萬松老人之室)東望盧龍傾玉表
西來青鳥闕金牋幾時重會燕山道一曲臨風奏水仙
(予彈水仙公常學之)
和正卿待制韻
布袖龍鍾兩眼塵丹誠如舊白頭新莫雲西畔猶懷漢
曉日東邊纔是秦酒賤不妨連夜醉花繁長發四時春
花繁酒賤無佳思誰念天涯萬里人
雪軒老人邦傑久不惠書作詩怨之
當時傾蓋便忘年别後春風五度遷萬里西行愁似海
千山東望遠如天不聞舊信傳梅嶺試道新詩怨雪軒
更上危樓一回首朝雲深處是燕然
思親二首
老母琴書老自娛吾山側近結蘧廬髩邊尚結辟兵髮
(昔予從征太夫人以髮少許賜予云俗傳父母之髮戴之可辟五兵今尚存焉)篋内猶存教子
書幼穉已能學土梗老兄猶未憶鱸魚誰知萬里思歸
夢夜夜隨風到故居
昔年不肯卧茅廬贏得飄蕭兩髩疎醉裏莫知身似蝶
夢中不覺我為魚故園屈指八千里老母行年六十餘
何日挂冠辭富貴少林佳處卜新居
辛已閏月西域山城值雨
冷雲㩦雨到山城未敢衝泥傍險行夜聽窗聲初變雪
曉窺簷溜已垂冰淚凝孤枕三停溼花結殘燈一半明
又向茅亭留一宿行雲行雨本無情
十七日驛中作窮春盤(是日早行始憶昨日立春)
昨朝春日偶然忘試作春盤我一嘗木案初開銀線亂
砂瓶煮熟藕絲長勻和豌豆揉葱白(西人煮餅必投以豌豆)細剪
蔞蒿點韭黃也與何曾同是飽區區何必待膏粱
戲作
蒼顔太守領西陽招引詩人入醉鄉屈眴輕衫裁鴨綠
葡萄新酒泛鵝黃歌姝窈窕髯遮口舞妓輕盈眼放光
野客乍來同見慣春風不足斷人腸(一種白葡萄酒色如金波)
過太原南陽鎮題紫微觀壁
廷臣侍從蔑前驅道侣忻奔迓使車縣吏喜聞新號令
邨民争認舊中書纍纍山果盈磁鉢薄薄濁醪半瓦壺
隱逸競詢新事跡幾時遷洛卜新都
過金山和人韻二首
金山前畔水西流一片晴山萬里秋蘿月團團上東嶂
翠屏高挂水晶毬
金山萬壑鬭聲清山色空濛弄晚晴我愛長天漢家月
照人依舊一輪明
謝王巨川惠蠟梅因用其韻
雪裏冰枝破冷金前村籬落暗香侵令人多謝王公子
分惠幽芳寄好音
和王巨川
今年扈從入西秦山色猶如昔日新詩思遠隨秦嶺雁
征衣全染灞橋塵含元殿壞荆榛古花萼樓空草木春
千古興亡同一夢夢中多少未歸人
和景賢
今日邊城又見君試彈流水爇梅魂聲和塞色金徽潤
香散穹廬玉鼎温
過覃懷
信斷江南望驛塵十年辜負嶺頭春而今重到覃懷地
却與梅花作主人
請照老住華塔
華塔當年隱蟄龍轟雷掣電滿雲中而今却請還山去
折脚鐺邊煮曉風
過濟源登裴公亭用閒閒老人韻四絶
山接晴霄水浸空山光灩灩水溶溶風迴一鏡揉藍淺
雨過千峰潑黛濃
掀髯坐語閒臨水仰面徐行飽看山竹裏忽聞春雪落
天教著我畫圖間
侍中菴底春山色裴老亭邊秋水聲修竹茂林真隱地
但期天下早休兵
劫外玄機好細參他年卜築繞澄潭琴書活計無多子
秪與龍岡共一菴
和薛伯通韻
黃華紅葉滿秋山月浸銀河夜未闌寂寞梧桐深院落
有人何處倚闌干
西域嘗新瓜
西征軍旅未還家六月攻城汗滴沙自愧不才還有幸
午風涼處剖新瓜
和張敏之詩七十韻(并序)
敏之學士遠寄新詩七十韻捧讀之餘續貂以
尾聊資一笑
壯年多轗軻晚節歎行藏故國頹綱穢新朝明德香雄
材能預算大略固難量迭出神兵速無敵我武揚本圖
服叛逆何止剪譸張西討窮于闐東征過樂浪彗侵天
壘壁光動太白鋩整整車徒盛鱗鱗旗鼓望天皇深責
重賢帥廟謨臧江左將禽楚河陽已滅商英雄皆入彀
強禦敢跳梁採訪軒車閙司農官吏忙輕徭常力足薄
賦不財傷勲業超秦漢規模邁帝王流言無管蔡竒計
有平良增葺新文物耕耘古戰場蛟龍方奮迅鵰鶚得
翺翔偶遇風雲會争依日月光永醻千古恥一怒四夷
攘虎帳十年夢龍庭幾度霜迎降初請命出郭遠相將
久敵真宜死寬恩何(一作未)敢當赦書民有幸歌詠夀無
疆扶杖聽黃詔稱觴進白狼散財竭庫藏拔將出戎行
殷絶仁猶在周傾道不亡來招燕郡内入覲大食傍戎
服貂裘紫星軺駮馬蒼中春辭北望初夏過西凉瀚海
洶而湧隂山彷且徨閒雲迷去路疎雨潤行裝出處空
興歎風光自斷腸典刑陳故事利病上封章天下援深
溺中州冀小康風俗承喪亂籌策要優長痼疾如神附
遊魂笑鬼倀仁術能骨肉靈藥起膏肓避禍宜緘口當
言肯括囊遭讒心欲剖涉苦膽先嘗北漠絶窮域西隅
抵大洋詩書猶不廢忠信未能忘氊補連腮帳繩穿朽
脚牀郊行長野興人静若禪房回鶻交游熟崑崙事跡
詳風煙多黯黯雲水兩茫茫災變垂乾象妖氛翳太陽
髯龍三島去玉葉一枝芳明主初登極愚臣敢進狂九
疇從帝錫五事合天常大樂陳金石朝服具冕裳降升
分上下進退有低昂拓境時方急郊天且未遑應兵無
血刃降虜自壺漿按堵無更肆因敵不餽糧宸心尊德
義聖政濟柔剛恩澤涵諸夏威稜震八荒勢連西域重
天助北方強舉我陪三省求賢守四方錦衣捐毳褐肉
食弃糟糠隱逸求新仕流亡集故鄉百官欣戴舜萬國
願歸唐耕釣咸生遂工商樂未央會將封泰岳行看建
明堂每歎才雕篆長慙學面牆君恩予久負賢路我深
妨覆餗恒憂懼持盈是恐惶故山松徑碧舊隱菊花黃
太守方遺舄初平正牧羊厚顔居此位若已納於隍吟
嘯須歸去香山老侍郎
繼孟雲卿韻
歸歟奚待鬢雙皤無恙閭山聳岌峩萬壑松風思仰嶠
千巖煙雨憶平坡(仰山平坡皆燕然名刹也)開基氣槩鯨吞海遁世
生涯鼠飲河好買扁舟從此逝醉眠江國一漁蓑
扈從冬狩(并序)
癸已扈從冬狩獨予誦書于穹廬中因自譏云
天皇冬狩如行兵白旄一麾長圍成長圍不知幾千里
蟄龍震慄山神驚長圍布置如圓陣方騎雲屯貫魚進
千羣野馬雜山羊赤熊白鹿奔青麞壯士彎弓殞奇獸
更驅虎豹逐貪狼(御閑有馴豹縱之以搏野獸)獨有中書倦遊客放
下氊簾誦周易
和邦瑞韻送行
幸有和林酒一鐏(尚醖出於和林城故有是句)地鑪煨火為君温昔
年相見興三歎此日臨行贈一言士行莫忘直報怨人
情須信害生恩而今躍入驚人浪珍重風濤過禹門
謝西方器之贈阮杖(并序)
了然居士素蓄東坡鐵杖洎地字號阮真絶世
之寳也天兵既克汴梁先生㩦二君来燕欲藏
之恐不能終寳欲贈湛然南北相去不知其幾
千里慮中道浮沈是以獻諸秀玉殿學田公奉
御欲轉致於予也甲午之秋陳田入覲果饋之
於我因亂道數語用酬厚意
睢陽三絶從來傳坡仙鐵杖為之先宋朝四美豈易得
地君神器稱乎賢了然居士隱洛瀍讀書好古有積年
擒龍捉日獲二寳寳之鑿棟屋壁穿龍庭萬里疊山川
欲來饋我嗟無緣將奪固與此理玄殷勤㩦贈陳與田
陳田今歲來朝天惠然出賜穹廬前鳥虬入手蒼壁懸
恍然遺世如登仙長蛟倚壁光娟娟鱗介欲生如蜿蜒
澄澄秋月瑩朝鏡須臾洗盡余腥羶足方法地頂法乾
四十五節松栢堅七尺烏金三十兩微篁瑟瑟鳴哀蟬
雲項纖纖空腹圓十三玉柱鴻翩翩躭躭雲坐踞猛虎
巖巖山口雙雙絃鐵君伴我遊林泉足疾頓減衝雲烟
臨風三弄碎瓊玉清商秋水聲涓涓安仁得此如臨淵
子耼求杖不惜錢湛然坐受匪勞力不勝其服心胡然
西方諷我求終焉故令二友相招延抱桐扶杖閭山巔
舉觴笑詠秋風邊(了然居士作鐵君傳云長七尺重三十兩頂圓足方中有微篁凡四十五)
(節世傳嵇生造又云昔顯宗東宫時常讀東坡鐵杖詩因召侍臣鄭子耼問杖之存亡子耼以在睢陽為對因)
(以數千緡購于張文定公之孫其孫藏于屋棟子耼竟不得一見云地字號阮亡宋之故物天地玄黃此四阮)
(為絶寳也泰和間袐于禁中待詔孫安仁之姊以琴阮得入侍上以此阮賜之安仁屢求之其姊以阮見寄舊)
(制宫掖中侍人不許與親戚通耗安仁冒法得之其好事有如此者故于引用其語)
和非熊韻
藹藹英聲鎮北州非熊人物本風流時逢佳客開青眼
久領元戎尚黑頭已發豐城神劒出休嗟暗室夜光投
驅兵經略關中了題遍長安舊酒樓
繼武善夫韻
老子年來酷愛閒不堪白髮映蒼顔十年興廢悲歌裏
半世干戈寤寐間北闕欲辭新鳳閣東州元有舊閭山
熊經鳥引聊終老巖下疎松正好攀
扈從羽獵
湛然扈從狼山東御閑天馬如游龍驚狐突出過飛鳥
霜蹄霹靂飛塵中馬上將軍弓挽月修尾蒙茸卧殘雪
玉翎猶帶血模糊騄駬嘶鳴汗微血長圍四合匝數重
東西馳射奔追風鳴鞘一震翠華去滿川枕藉皆豺熊
自笑中書老居士擁鼻微吟弓矢廢向人忍恥乞其餘
瘦兔瘸獐紫駝背吾儒六藝聞吾書男兒可廢射御乎
明年准備秋山底試一如皋學射雉
和馮揚善韻
天道不可窮此理自古然大暴夀盜跖至仁夭顔淵偉
材鮮遭遇君臣難兩全庸愚厭粱肉廣文寒無氊未逢
知音人伯牙故絶絃我愛馮公子孔教窮高堅憂道不
憂貧一室如磬懸却笑庠序生供薦徒備員詩書貯便
腹一斗吟百篇遠蹈顔孟迹近比蘇黃肩寧受胯下辱
不為天下先昇平已有期上道化日躔九州成一統刑
賞歸朝權汴梁三戰定樂浪一檄傳先生謁承明萬里
來秦川徒步沙磧中往復幾一年揲蓍說易傳應詔命
席前十年符億兆卜世盈十千男兒志在道何論胝與
腁一旦得榮遇閭巷車馬填窮通固由命何必興孜煎
用之自可進舍之便可還自笑髯中書有過仍不悛三
代不同禮勉欲相襲㳂賢人正退隱強起居官聯冰炭
豈共器安可渾愚賢可惜和氏姿庸工浪雕鐫不能作
大器取次成弃捐潛龍喻君子或躍或在田未遂馬周志
好墾揚雄廛伏臘粗酒脯旦夕充羹饘窮途不足泣弔
影無生憐人生一瞬息日月如璣璇學道如牧羊後者
為之鞭離羣謝富貴遁世安林泉勿學躁進人扼腕長
呼天
冬夜彈琴頗有所得亂道拙語三十韻以遺猶子
蘭(并序)
余幼年刻意于琴初受指于弭大用其閒雅平
澹自成一家余愛棲巖如蜀聲之峻急快人耳
目每恨不得對指傳聲間關二十年予奏之索
扵汴梁得焉中道而卒其子蘭之琴事深得棲
巖之遺意甲午之冬予扈從羽獵以足疾得告
凡六十日對彈操弄五十餘曲棲巖妙旨于是
盡得之因作是詩以紀其事云
湛然有琴癖不好凡絲竹兒時巳存心壯年學愈篤倉
忙兵火際遺譜不及錄回首二十秋絲桐高閣束棲巖
有後人萬里來相逐能繼箕裘業待予為季叔今冬六
十日對彈五十曲五旬記新聲十朝温已熟高山壯意
氣秋水清心目陽春撼瓊玖白雪碎瑶玉洛浦太含悲
楚妃歎如哭離騷泣鬼神止息振林木秋思盡雅興三
樂歌清福自餘不暇數渴心今已沃昔我師弭君平澹
聲不促如奏清廟樂威儀自穆穆今觀棲巖意節奏變
神速雖繁而不亂欲斷還能續吟猱從簡易輕重分起
伏一聞棲巖聲不覺傾心服彼此成一家春蘭與秋菊
我今會為一滄海涵百谷稍疾意不急似遲聲不跼二
子終身學今日皆歸僕我本嗜疎懶富貴如桎梏幸遇
萬松師一悟消三毒早晚挂冠去閭山結茅屋蔬筍粗
充庖糲飯炊脫粟有我春雷子豈憚食無肉旦夕飽純
音便是平生足
戲景賢(并序)
景賢彈雉朝飛予作詩戲之蒙寵和有若有餘
隂乞一枝之句予再用前韻以拒之
遏住行雲不敢飛一聲還噎一聲悲蠻兒深愜龍岡意
唱得香山楊柳枝
懷古一百韻寄張敏之
興亡千古事勝負一枰棋感恨空興歎悲吟乃賦詩三
皇崇道德五帝重仁慈禮廢三王謝權興五伯漓焚書
嫌孔孟峻法用高斯政出人思亂身亡國亦隨阿房脩
象魏徐福覓靈芝偶語真虚禁長城信漫為只知秦失
鹿不覺楚亡騅約法三章日恩垂四百基漢興學校啟
文作典章施黷武疲中夏窮兵攘四夷嗣君恩稍失劉
氏德難衰新室雖興難真人已御期魏吳將奮起靈獻
自荒嬉賊子權移漢姦臣塢築郿三朝如峙鼎四海若
棼絲纔奉山陽主己生司馬師仲謀服孟德葛亮倍曹
丕唯晉成獨統平吳混八維有初終鮮克居治亂誰思
蟬鬢充蘭掖羊車遶竹岐孫謀無遠慮神器委癡兒國
事歸椒室民饑詢肉糜為人昧菽麥聞蟇問官私衛瓘
嘗幾諫何曾己預知五胡雲擾攘六代電奔馳川谷流
腥血郊原厭積屍天光分耀日地里裂瓜時歷數當歸
李驅除暫假隋西陲開鄯善東鄙討高麗鸞駕如江國
龍舟泛汴漪錦帆遮水面粉浪汚河湄府藏金帛積生
靈氣力疲盜賊天下起章奏禁中欺海内空龍戰河東
有鳳姿元戎展鷹犬頡利助熊羆奉表遵朝命尊王建
義旗經營於盜手禪讓託君辭豪哲歸吾彀要荒入我
羈太宗真令主貞觀有皇規正美開元治俄成天寳悲
曲江還故里林甫領台司裂土封三國纏頭愛八姨霓
裳猶未罷鼙鼓恨來遲逆寇陵丹闕君王捨翠眉兩京
賊黨滅方鎮重權移朱李元堪歎石劉亦可嗤九州重
搆亂五代薦荒饑遼宋分南北翁孫講禮儀(昔宋事遼為兄仍請)
(隨代以序昭穆至季年遼為翁宋為孫)宣和風侈靡教主德庸卑背約絶
鄰好興師借寇資懸知喪唇齒何事撤籓籬失地人皆
怨蒙塵悔可追遼家遵漢制孔教祖宣尼煥若文章備
康哉政事熙朝廷嚴衮冕郊廟奏壎箎校獵温馳射行
營習正奇南州走玉帛諸國畏鞭笞天祚驕人上朝鮮
叛海涯未終三百祀不免一朝危鴨綠金朝起(鴨綠江武元起)
(義之地)桑乾玉璽遺(金兵逼京師天祚西狩遺傳國璽於雲中之桑乾河竟不獲)後遼
興大石西域統龜兹萬里威聲震百年名教垂(大石林牙遼之)
(宗臣挈衆而亡不滿二十年克西域數十國幅員數萬里傳數主凡百餘年頗尚文教西域至今思之廟號德)
(宗)武元平宋地殷禮雜宗姬(金謂箕子之裔雜用周禮)治國崇文事
拔賢尚賦詞邦昌君洛汭劉豫立青淄大定民興詠明
昌物適宜日中須景昃月滿必光虧肘腋獨夫難丘墟
七廟隳北朝天輔祐南國俗瘡痍天子潛巡狩宗臣嚴
守陴山西盡荆枳河朔半豺貍食盡謀安出兵羸力不
支長圍重數匝久困再周期太液生秋草姑蘇游野麋
忠臣全節死餘衆入降麾文獻生三子東丹第八枝虛
名如畫餅遺業學為箕自笑蓬垂鬢誰憐雪滿髭撫膺
長感慨搔首幾嗟咨車蓋知何處衣冠問阿誰自天明
下詔知我素通蓍發軔裝琴劒登車執策綏穹廬或白
黑驛騎半黃駓肥臠白如瓠瓊漿甘似飴天山連北府
(天山之北唐北庭都護府在焉)瀚海過西伊(伊州之西北有瀚海伊州又謂之西州)天馬
窮渤澥神兵過月氐感恩承聖勅寄住到尋罳(尋罳虔西域城)
(名西人云尋罳肥也虔城也通謂之肥城)春色多紅樹秋波總綠陂(西域風俗家必)
(有園園必成趣多有方池圓沼)不須賒酒飲隨分有驢騎畎畝棲禾粟
園林足果棃舂粳光燦玉煮飯滑流匙聖祖方輕舉明
君應樂推龍庭陳大禮原廟獻明粢萬國朝金陛千官
列玉墀求賢為輔弼舉我忝丞疑才德真為慊顛危不
解持願從麋鹿性豈戀鳳凰池投老誰為伴黃山有敏
之(余作懷古詩百韻非徒作也使世之人知成敗之可鑑出世之人識興廢之不常也因作偈以見意云歴)
(代興亡數張紙千年勝負一盤棋因而識破人間夢始信空門一著竒)
和景賢贈鹿尾
日暮長楊獵騎歸西風弓硬馬初肥今年鹿尾休嫌少
且喜君王不合圍
鹿尾
鑾輿秋獮獵南岡鹿尾分甘賜尚方濃色殷殷紅玉髓
微香馥馥紫瓊漿韭花酷辣同葱薤芥屑差辛類桂薑
何似氊根蘸濃液邀將詩客大家嘗(一作流匙滑飯大家嘗)
劉秉忠藏春集
秉忠初名侃字仲晦其先瑞州人也曾祖官邢
州徙家焉秉忠少補邢臺節度府令史慨然投
筆去隱武安山谷間久之從浮屠法更名子聰
世祖在潛邸海雲禪師邀與俱入見大悦之留
贊大計人稱聰書記云世祖正位一時規模制
作皆所草定至元元年拜光祿大夫太保參領
中書省事更名秉忠詔以翰林侍講學士竇默
女妻之賜第奉先坊十一年秋八月端坐而逝
贈太傅趙國公謚文貞成宗時改謚文正贈太
師仁宗時追封常山王仲晦自幼好學至老不
衰既貴齋居蔬食澹然不異平昔書得魯公筆
法行草獨師二王天文卜筮算數皆有成書自
號藏春散人有集十卷學士閻得序之謂當雲
霾草昧之世贊成文明至於裁雲鏤月之章白
雪陽春之曲在公乃為餘事史稱其詩蕭散閒
澹類其為人蓋以佐命元臣寄情吟詠其風致
殊可想也
嘗雲芝茶
鐵色皴皮帶老霜含英咀美入詩腸舌根未得天真味
鼻觀先通聖妙香海上精華難品第江南草木屬尋常
待將膚湊浸微汗毛骨生風六月凉
江邊晚望
沙白江青落照紅滄波老樹動秋風天光與水渾相似
山面如人了不同千古周郎餘事業一時曹孟漫英雄
東南幾許繁華地長在元戎指畫中
嶺北道中
雨霽輕煙鎖翠嵐五更殘月照征驂王戈定指何方去
天意仍教我輩參霸氣堂堂在西北長庚朗朗照東南
江山如舊年年換誰把功名入笑談
九日滿坦山
凌雲氣節鬢驚秋書劒荒寒事遠游萬里風光乘馬背
一川紅葉上鼇頭西風不管參軍帽絶塞空凋季子裘
誰把茱萸念行役憑高拭目望神州
江上寄别
軍中無酒慰飄零辜負沙頭雙玉瓶鞍馬幾年南北路
關河千古短長亭好風到枕客愁破殘月入簾歸夢醒
夢斷故山人不見曉來江上數峰青
江邊梅樹
江邊繚繞惜芳叢絶筆天真在眼中素豔乍開珠蓓蕾
暗香微度玉玲瓏一枝倒影斜斜月滿樹浮光細細風
明日行經山下路幾回特地駐青驄
過玲瓏山
世外徒聞說洞天桃源迷路再無緣摩青磈磊誰能鑿
繡白玲瓏自可穿别有一壺藏日月正看萬竅吐雲煙
勞生得遇崆峒客煉訣還丹問隱仙
黃河
萬仞崑崙頂上頭頹然委(闕)下林丘九隨地勢曲千里
一返天源經百州積石西邊才北轉太行南下已東流
(闕)勻一線穿滄海直接銀河浸斗牛
春日效宫體
雨洗芳塵絶點埃桃花零落海棠開沈香亭小圍紅樹
太液池清映綠苔夜月也曾懸漢殿朝雲何只在陽臺
六宫簾捲東風輭一派仙音翠輦來
寄友人
悠悠離闊感中年我輩情鍾豈不然好景與時渾易過
可人和月只難圓五更殘夢雞聲裏千里歸心鴈影前
漠北雲南空浪走今春又負杏花天
勸友人酒
西風落葉共蕭颼百感中來不自由豪客空㩦鐵如意
舞嬛徒費錦纏頭曳過雨脚雲歸岫湧出山頭月滿樓
一曲清歌一杯酒為君洗盡古今愁
客興
關河牢落别離中到處題詩記轉蓬啼鳥不知春是客
落花還逐水流東雲開千里遠山碧樓映半溪殘照紅
雌蝶雄蜂不同類雙雙相趁舞迴風
宋義甫彈秋風
穹廬悄悄夜漫漫午醉醒來坐席寒富貴有媒皆豹變
功名無分獨螭蟠子陵實愧三公爵靖節非輕一縣官
高捲氊簾對明月秋風一曲入琴彈
宿中山乾明寺
客散關門厭事譁鑪香滿屋卧煙霞人辭故里凡三載
僧到伽藍自一家夢破小窗浮月色漏殘寒角奏梅花
天明又上滹陽道鴛水歸程漸有涯
過居庸關
車箱來往若流泉絶壁巉巖倚翠煙限破中州四十里
鑿開大路幾千年函關不謂平如地蜀道無知險似天
萬里揮鞭猶咫尺誰能掌上保幽燕
秋日途中
半紙功名滿地愁都教白了少年頭早應未拜曹參相
終不當封李廣侯曲水亂山紅樹晩西風殘照白雲秋
歸鴉一片投林去自笑勞生未解休
晩遊
山水清佳自在遊利名莫莫復休休瘦笻此日真忘世
長笛何人效倚樓鴉落點成千樹墨雁飛横絶一天秋
歸來小院松梢上新月低斜玉一鉤
樓上
睡起重持金曲巵要憑芳酒緩離思醉魂屢作還山夢
吟興多因寄友詩千里波光風定後一樓山色雨晴時
碧雲望斷佳人遠投樹棲鴉巳滿枝
睡起
連歲驅馳萬里程碧臺歌舞笑争名山中猿鶴丹心在
塞上風煙白髮生對客倦談當世事向人難悉未歸情
雪花亂打西窗急總似芭蕉夜雨聲
寄張平章仲一
春光滿眼酒盈鐏難得同觀易見分秋氣著人凉似水
晩山和我淡如雲清歌月影簷頭轉殘夢鍾聲枕上聞
玄鳥欲歸黃鳥斷詩哦伐木正思君
過天井關
雲冷風高天井關太行嶺上看河灣九州占絶中原地
一塹攔迴左界山王霸分争圖未捲英雄鏖戰血猶殷
華陽春草年年綠汗馬南來不放閒
(闕)
樹鎖蒼煙白鳥鳴春風花滿鳳凰城無才難料人間事
有酒何求紙上名分别是非誰得正摩挲今古自宐平
閒愁枉壓眉頭重且放襟懷伴麴生
青樓歌舞碧城春王謝風流日鬭新洛下殘花猶殢客
墦間餘酒也狂人無田易佩蘇秦印有扇難遮庾亮塵
白晝錦衣多睥睨一鄽何處不安貧
三冬蟄物聽雷驚二月餘寒尚旅亭春色未歸桃李樹
劒光空射斗牛星待船客子思同濟酤酒人家竟獨醒
一曲滄浪洗煙雨汨羅江上楚山青
東君號令忽傳新一點陽和處處勻白玉花殘梅過臘
黃金條嫩柳回春雁離湘浦獨淹客鶯囀皇州巳可人
睡殺海棠吹不醒風前桃李看精神
過界牆
地老天荒雪亦蒼車聲軋軋轉羊腸短衣蓬鬢沙陀路
一歲三番過界牆
有懷遂長老四首
雨過幽庭長綠苔東風時為埽塵埃無人曾見春來處
門外桃花只自開
山曡崔嵬水渺茫故人萬里未相忘飄零更惜天邊雁
獨駕秋風不入行
孤城寒角噎南樓黃葉關山過雁秋憶起滹沱相别處
一窗風雨夢西州
堂上笙歌醉耳紅牡丹香散一簾風謝家鸚鵡金籠裏
笑殺池邊綠繼翁
讀遺山詩四首
劒氣從教犯斗牛百川横放海難收九天直上無凝滯
更看銀河一派流
北里笙歌勸酒杯南鄰門巷冷如灰秋風萬里方搖落
叫殺孤鴻春不回
青雲高興入冥搜一字非工未肯休直到雪消冰泮後
百川春水自東流
雲霞閃燦動霓旌轟磕征鼙震地聲千里折衝歸指畫
將壇孫子獨論兵
三月
背隂花木錦成叢幽谷鶯啼上苑中李白桃紅楊柳綠
天涯無處不春風
留燕
銜泥舊燕壘新巢來往如辭曲折勞蝸舍雖微足容爾
畫梁争得幾多高
暮春
百花眼底亂飄零綠滿池塘草又生絶色海棠春也妒
況他風雨本無情
春曉
海棠微露溼胭脂楊柳輕風弄碧絲一片春光都是恨
佳人睡起倚樓時
新開牡丹
四月新來三月還一春光景鏡中看東風也逐情濃處
吹落桃花放牡丹
雨過登樓
錦里春光曉望中雨餘花潤草蒙茸青山尚在浮煙裏
樓上分明見幾峰
宫中曲
簾捲東風戸半開閒庭煙鎖綠紋苔海棠花上黃昏月
曾照金鸞幾度來
駞車行
駞頂丁當響巨鈴萬車軋軋一齊鳴當年不離沙陀地
輾斷金原鼓笛聲
小溪
小溪流水碧如油終日忘機羨白鷗兩岸桃花春色裏
可能容箇釣魚舟
晴望
樓頭凝眺倚晴暉山勢長看水附堤燕子雙雙銜不遍
鳳凰城裏落花泥
溪上
蘆花遠映釣舟行漁笛時聞三兩聲一陣西風吹雨散
夕陽還在水邊明
清明後一日過懷來
居庸春色限燕臺山杏凝寒花未開驛馬蕭蕭雲日晩
一川風雨過懷來
閒書
千里家山入寸眸碧天無際月横鉤書成得得秋風夜
一線微鴻獨倚樓
春深
新染薔薇一撲黃棃花亂舞白霓裳憑誰收拾春風去
催發酴醿滿架香
城西遊
昨朝信馬鳳城西鞭約垂楊過小堤春色滿園花勝錦
黃鸝只揀好枝啼
征西回
春回三月過西州芳草青青不斷頭多少凍溪凝住水
盡隨歸客向東流
遠别離
霜落江寒鳴雁稀倚樓人定怨歸遲笛聲喚起山頭月
飛上青天照别離
客館
客館蕭條動客情飛螢箇箇傍窗明樓頭鼓角風吹斷
漏下銀壺第一聲
春始來
三月南州草木長落花飛絮滿池塘東君也惜天涯客
盡放春光過界牆
焚勝梅香
春風吹滅小檠釭夢斷鑪香結翠幢簷外杏花横素月
恰如梅影在西窗
亭帳
草色如波照碧空新開一朵玉芙蓉雄風吹斷襄王夢
高捲巫山十二峰
東勝道中
天荒地老物消磨贏得詩人感慨多兩鬢黃塵秋色裏
又投東勝過黃河
劉尚書秉恕
秉恕字長卿秉忠之弟嘗受易于威州劉肅世
祖召同侍潛邸至元中累官禮部尚書歴湖州
平陽兩路總管有惠政卒于官秉忠無子以秉
恕子為後
白雲樓
旌旗嫋嫋入隨州江漲祥煙散復收黃耳不來家信遠
西風腸斷白雲樓
元詩選初集卷十二
