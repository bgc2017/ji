元詩選二集卷十三庶吉士顧嗣立編
成處士廷珪
廷珪字原常一字元章又字禮執蕪城人好讀
書尤工於詩奉母居市廛植竹庭院間綽有山
林意趣扁其燕息之所曰居竹河東張翥仲舉
為忘年友載酒過從殆無虚日廷珪謂曰吾仕
宦無天分田園無先業學藝無他能惟習氣在
篇什朝哦夕諷聊以自娛而已晩年遭亂奔走
艱險年七十餘歿於雲間故人京兆郜肅彦清
中山劉欽叔讓搜輯遺詩彙而刻之吳中鄒奕
曰原常能揣練六朝之情思以入唐人之聲律
變化尋常之言為警策之句劉欽亦曰原常詩
五言務自然不事雕劌七言律最為工深合唐
人之體當仲舉之以詩鳴於廣陵也原常追而
和之聲名與之頡頏仲舉嘗題其集曰余在廣
陵時與原常唯詩是談方其索句雖與之論說
應答而中實注思揣練有得則躍躍以喜一字
或聲必帖乃已蓋原常能深致其功而音律體
製仍得之於仲舉者為多也
送周草窗尊師歸廬山太平宫
匡廬之山仙所居銀河倒蘸青芙蕖三千里路昔一往
十八社友今何如向来匡君結廬處至今海月懸高樹
水流花落春復春洞府蒼茫隔烟霧西風蕭蕭吹短衣
賣藥脩琴不歸去潯陽潮落海欲枯幾時再得麻姑書
桂風不跨林下虎回仙肯顧盤中魚幸留神物守丹鼎
近喜弟子迎飇車世間信有揚州鶴看汝乘之上寥廓晴
窗須理白雲篇(一作雪弦)爽氣仍開紫霞閣袖中寶劒且藏
鋒彭蠡小龍方睡著
題婁仲英山居圖
近代幾人畫山水郭畀無人朱敏死後之作者徒紛綸
得骨得皮誰得髓聞君埽却山居圖令我見之心獨喜
前山環伏如虎蹲後山奔騰若龍起緣溪草堂星散居
嘉樹隂隂雲旎旎豈無采藥古仙人亦有看書兩君子
七十老翁居竹間老去胡為在城市君如有意肯相過
貎得滄江弄青泚
送天長教諭孫允誠任滿歸金陵
憶昔君方少年日文帝潛宫曾一識龍飛上天不可攀
圖畫空餘兩奇石閉戸讀書三十秋一線(一作出門)為官才
領職天長令尹莫我知苜蓿朝盤勝肉食三年官滿来
揚州僦屋正近横江樓門前車馬日如市談經講易皆
公侯公侯滿座即沽酒典却篋内青鼯裘鄉心苦憶長
千里明日君當渡煙水中山李桓文中雄乃是君之渭
陽氏深衣再拜如母存故宅重歸令客喜豈無舊業問
松筠亦有清輝照桑梓青雲熟路君何如白髮滄江吾
老矣
丁十(一作千)五歌
丁十(一作千)五一百健兒如猛虎幾年横行青海頭牛皮
裁(一作作)衫桑作弩射陽湖上水賊来白晝殺人何可數
將軍宵遁旌旗空倭甲蠻刀賊為主西邨月黑妻哭夫
東塢山深母尋女屋廬燒盡將奈何往往移家入城府
不是丁家諸健兒仗劍誰能剪狐鼠樓頭釃酒齊唱歌
爭剖賊心歸釁鼓官中無文立賞功還向山東販鹽去
春夜曲
芙蓉樓前拜新月寶鴨微熏透銀葉吳山楚水送遠游
不管閨中照離别誰家玉鈎飛上天一似連環舊時缺
缺多圓少將奈何一寸愁腸萬里結為郎白苧裁春衣
又恐月圓郎未歸
江南曲
吳姬當壚新酒香翠綃短袂紅羅裳上盆十千買一斗
三杯五杯來勸郎落花不解留春住似欲隨郎渡江去
酒醒一夜怨啼鵑明日蘭舟泊何處
戚戚行
戚戚復戚戚白頭殘兵向人泣短衣破綻露兩肘自說
行年今七十軍裝費盡無一錢舊歲官糧猶未得朝堂
羽書昨日下帥府然燈點軍籍大男荷鍤北開河中男
買刀南討賊官中法令有程期笳鼓發行星火急阿婆
送子婦送夫行者觀之猶歎息老身今夕當守城猶自
知更月中立
射鴨謠
阿儂手挽竹枝弓射鴨綠楊湖水東三三五五似學武
一箭誤中雙飛鴻前船唱歌後船哭月黑湖中夜潛伏
東海健兒不敢過人命幾如几上肉老翁入縣前致辭
夜夜全家猶野宿丁寧門戸且勿開明朝又怕官軍来
哀老卒
白頭老卒衣欲穿日日織屨能幾錢點名去討海東賊
别家泣上城南船自云十五入行伍掠陳曾誇力如虎
賣刀買酒看升平六十年来不用武將軍醉即騎馬歸
猶散黃金教歌舞中原上馬賊更多白晝殺人誰作主
我今老去死即休白骨填河何人收朝堂昨日下黃榜
誰家年少當封侯
聞中原河決盗起有感
中原九月黃河水平陸魚龍吹浪起飛霜肅肅鴻鴈来
禾黍漂流桑棗死大風怒號揚飛塵白晝剽掠如無人
官軍不誅海東賊縣吏乃殺西邨民夜聞羽書起丁力
老穉嗷嗷向誰泣我當六十將奈何扶杖淮南望淮北
辛卯秋旱八月晦日天大雷雨
八月晦日雷怒號大雨如注風蕭騷捷如鬼神撼山嶽
湧若江海翻波濤屋茅平卷一重去河水忽漲三尺高
驚鴻翅濕飛不起散亂中澤呼其曹雲龍有意洗兵甲
下與蒼生舒鬱陶浮雲收斂赤日見天宇廓遠無纖毫
歲年不逢亦偶爾吾將種麥耕東皋
裵氏二節婦詩為屯田房千戸作
昔年夫君死漳戍恨不從之泉下去有弟萬里負骨歸
獲鹿原頭與封樹是時孤兒方學行天地容身復何處
此心匪石石可移誓欲教兒如汝父兒成娶婦身始閒
一旦兒亡豈能顧婦姑相守到白頭至今不識門前路
夫家趙郡知幾年鄉里嘗旌兩節婦向来我識房將軍
乃是節婦之姪孫歲時寧㤀俎豆事水旱肯廢雲山屯
忠臣烈女有如此千載義事輝高門
湘江秋遠圖
蒼梧愁雲拂煙水日莫無風波自起何人吹簫作鳳皇
被髮臨江迎帝子黃陵女兒情更多却掩冰弦(一作絲)淚
如洗千年遺恨人不知坐對空山疑夢裏
送李教諭避亂歸番陽
長淮九月秋風高水怪百出生波濤吳檣楚柁不敢渡
人命委棄如鴻毛山精白晝作鬼語野狐黑夜如人嗥
縣齋博士最憂者中宵起聽荒雞號豈無彊弩射其上
愁来磨損胸中刀平生讀書弗見用拂衣歸卧番江皋
知幾未落季鷹後對客且放元龍豪束書三日先告别
令我不樂心忉忉時運忽来烏可遏憂患卒至將焉逃
高歌激烈不肯住衰柳何以維輕舠臨岐大醉意不已
更過西家沽酒醪
半山歌為餘干周隠君作隠君早歲江湖中有半
山行稿三十年晩歸冠山終老焉
番陽臺上生春草湖外之山為誰好滄波日日送征帆
多少行人此中老翁昔少年初遠遊吳楚東南事幽討
江海詩名三十年盡攬風煙入行稿歸卧冠山一半雲
知足由来合天道黃金似水供歲時白髮如霜照晴昊
却留一半與諸君若箇似翁歸亦早傍人錯比爭墩翁
翁若聞之應絶倒
雪舟歌為王子中賦
王即不知何許人一舟横在江之濱風清月霽未肯出
滄洲獨與天為鄰洞庭煙水雨寂寞十年不見君山春
北風三日雪大作挂席張帆以為樂手中鐵笛吹紫皇
身上氅衣如白鶴拍浮滿載百壺酒奚足篷窗供獨酌
剡中隠者毋相疑乃與戴老同襟期更闌酒盡雪未止
趣櫂欲返猶遲遲今夕何夕此乘興千載未必無人知
悲徐州
彭城八月風塵起數郡義兵多戰死良家子女復何辜
盡作黃河水中鬼髑髏填海幾時歸千古沈冤無處洗
王師一日天上来巨船夜斫浮橋開守橋將軍不敢敵
狂瀾倒瀉聲如雷三山回望平如掌野曠猶聞金鼔響
軍中少年當封侯爭入轅門請功賞江邊老翁死即休
血淚霑襟空白頭
題畫史王夢麟卷
老翁窮居廣陵市四壁蕭然秪圖史題詩不博一文錢
枯瓦磨窮空費紙不如鄉里諸妙年翰墨遊戲王公前
解衣盤礴作山水一幅何(一作寧)惜千金捐何人最得滄
洲趣麟也於今稱獨步狂吟寄興肯相過畫我東橋竹
居處
延祐三年東平申屠先生掾山南憲司行部夷陵
毁曹操祠為孔子廟歌頌賦論者夥矣後四十年
余亦賦一首
西陵歸来忽千古操也何嘗稱魏武黃牛峽口不曾来
亦有巴人建祠宇巴人日日迎送神男能唱歌女能舞
一方說是鬼姦雄血食依憑出巫語精靈託汝據荆襄
魂魄何由歸鄴許今年偶值申屠君削吾尊罍徹吾俎
茫茫穹壤復何之夜夜荒林怨風雨無顔可見山陽公
有恨猶思茂陵土當時賊漢豈獨孤同日舉兵皆可數
高文一落在人間只得羣公誚狂虜寄與扶傾濟溺人
慎勿欺心背其主
題顧秀才所藏舟中看月圖
放船晩作南湖遊一葫蘆酒當船頭白雲翩衣紫霞帔
松風吹髮寒颼颼少焉月出影零亂散作百頃玻璃秋
有月復有酒不飲令人愁謫仙在何許空葬青山頭我
家草堂月更好何如返櫂歸来休歸来休癡人不飲月
亦羞素娥起舞我摘阮對飲豈必論觥籌千載與月同
風流
題澧州治中王伯顔征蠻詩卷
大風吹沙揚飛雲五溪白晝纏妖氛鼎民澒洞走無路
何人靖難收奇勛捍城惟稱納太守殺賊惟數王將軍
將軍行年未五十上馬揮戈勇無敵島夷振動江水翻
日昃不令走一賊將軍亦是人中雄一日過我淮之東
腰間寶刀血不滅提出歘忽生悲風棲船載得詩千首
不羡黃金高北斗刻向武陵山上頭詩與英名同不朽
從軍曲
征馬蕭蕭車漉漉年少兒郎新結束廟前無酒發行裝
山路﨑嶇行未熟生来不識征戰塵驕馬轉鞍車折軸
徘徊相顧奈爾何丞相令嚴風火速妻子歸来哭倚門
今夜夫君月中宿
謝雪坡送饒介之鱸魚一尾介之有歌索次其韻
松江之鱸長似人網罟未敢傷其鱗今年八月欲上市
謝侯先得江之津筠籃急脚走相送侑以菊露之清醇
魯隂先生不自喫隔屋大呌呼西鄰庖丁迎笑老饕喜
汲井洗出色勝銀篩香𢷬辣給㸑婦去頭截尾娛衆賓
吾儕醉飽謝侯德此樂何啻千萬緡吳王鱠殘渺何許
闔閭城外猶風塵太羹玄酒久寂寞世間滋味元非真
先生欲眠客且去勿論張翰爭羹蓴
奉書岳忠武王詩集傳後
班師歸来淚如雨灑向北邙陵上土金杯不共半杯来
旌旗已入黃龍府姦秦柄國奈若何世上英雄本無主
誰人肯道莫須無嗟爾張公作何語一朝行殿受封功
錫宴湖山看歌舞兩宫萬里尚龍沙泉下臣飛心獨苦
臣家有子罪萬死臣心有血一斗許君王還肯北征時
留釁中軍帳前鼔大河落日又風塵撫卷令人哭忠武
馬國瑞所題李龍眠畫赤黑二馬相戲卷子索詩
因題卷後
君不見項王烏騅如黑龍蹴踏萬里烟塵空五年乘之
勇無敵七十二戰收奇功又不見白門赤兔来向東神
物終屬雲長公百萬軍中刺名將疾如健鶻追秋風龍
眠居士新貎得毛色意態將無同沙場無人白日靜平
坡淺草青茸茸雙蹄直立欲變化兩尾突起爭豪雄還
君此圖三歎息此馬忽云難再得江南異事人未知又
見麒麟出東壁
題笠澤金伯祥横山墓所瞻雲軒
踞湖之上幾千尺下有滄波通笠澤百年華屋與荒丘
兩地相望淚霑臆親歿知幾年抱痛如一日孤雲飛處
最關情漠漠愁魂招不得魂之来兮雲下垂落月分明
見顔色魂之去兮雲亦空歘忽消沈意無迹悠悠飛去
来孝子之心豈終極我家揚州好墓田老作江南未歸
客天涯芳草又春深夢裡還家作寒食
題張天民荆南精舍
溪有蛟兮山有虎欲往從之道應阻崩雲墮地猨玃愁
腥風吹衣髑髏語花開静樹自為春木落深林響如雨
斬蛟烈士呼不聞騎驢老人去何許溪山良是邨郭非
撫卷茫然心獨苦日月徒為晝夜賓江山本是興亾主
先生歲晩早歸来還使居民有環堵
謝馮仁伯惠雙雞
可人送我雙鶤雞五色毛羽生方齊下堂呼兒解其縛
意欲飛上茅檐棲山家得雞如得鳳寧與野雉論高低
吾將洗鼎試靈藥白晝聽爾雲間啼
槎山歌為胡雲夫作廣西憲史雲夫家於德安之
槎山累世矣至正十二年秋中臺計事回至廣陵
聞漢上兵後山居亦蕩然已慨然思親而不可歸
馮太守書槎山二字為贈朝夕展玩姑慰其心因
題卷後
淮水源出桐柏山東流入海何時還胡君引水種秋秫
築室正在槎山間槎山青空白日静胡君意與雲俱閒
漢東一夕風塵起雲亦高飛幾千里山間有家不得歸
却過揚州飲淮水飲之為水冰雪腸今我不樂思故鄉
驅馬明發渡遠道廣海又在天一方思親恨不歸来早
夢中秪說槎山好他年歸隠奉親歡白頭同向槎山老
劉商觀奕圖
茅生絶藝天下無何以刻此觀奕圖劉商易之亦驚倒
神妙似與龍眠俱松隂對奕者誰子豈非甪里園公乎
雲綃霧縠古冠佩童顔雪頂滄溟枯野樵旁立太癡絶
歸来始覺仙凡殊斧柯竟化作塵土世間甲子真須臾
老夫只解飲醇酒一著輸贏曾放手市廛有地寄閒身
却覓南山橘中叟
題墨梅卷子
千年老枝生鐵色雪魄冰魂誰貎得三生石上見逋仙
獨鶴歸来楚雲黑何郎垂老客揚州花前勸酒仍風流
江城吹笛月未落夢回一夜生春愁
題蘇昌齡畫秋江送别圖贈湘中江可翁
白沙江頭水楊樹正是秋風送君處海門日出潮欲平
把酒娛君君不住楊公廟前聞鼓聲多少行人此中去
江子于今空復情干戈滿地兵縱横丹楓葉墮山鬼嘯
黃竹叢薄饑鼯鳴湘中有家不得往時對此圖雙眼明
沽酒行
街頭酒貴不可沽渴吻甚欲吞江湖手持青錢宛若畫
家僮走遍東西衢南橋沽来不滿斗就坊買得烏雞雛
烹雞開酒忍獨酌可人好客難招呼今宵醉飽坐復醒
燈前不用兒孫扶
兵部危太樸郎中家于臨川雲林山上請方方壺
作雲林圖太樸索詩賦此
宇宙有此雲林山三十一峰如髻鬟雲林先生讀書處
長松芝草非人間白雲裁衣亦自足青精製飯何曾慳
朝光空濛起舒眺人迹回絶窮躋攀青天蕩蕩海月出
照見先生冰雪顔惟有方壺契幽眇貎得彷彿來塵寰
宫中聖人正問道布衣召入蓬莱班玉堂給札縱揮灑
金匱啟鑰煩脩刪于今聽履上霄漢聖人未放先生還
山中喪亂復何有飛瀑落澗空潺湲青林鳥啼野花發
白晝虎嘯松風閒朝廷宴坐見圖畫亦應懷我雙佩環
方壺生在何處何不同来玉京住魚龍夜落河漢秋却
泛靈艖共歸去
二月二十日同李希顔遊范文正公義莊登天平
靈巖兩山希顔有詩因次其韻
闔閭城外草芊芊桃花杏花紅爛然物華兩岸眼零亂
畫船春水如登天櫂歌却轉横塘去山寺鐘聲日將暮
長松夾徑風泠泠曾是先賢舊行路老禪蔬食作清供
留宿白雲最深處瓣香復拜忠烈祠巵酒誰澆洛陽墓
清談朝士亦東来白髮野翁猶北至曉乘竹轎度羊腸
地豁川平還散步蘄王墳上無紙錢却讀殘碑不成句一
羣山鳥自驚飛無數野花空媚嫵此中俯仰二十年一
廢一興皆可舉濡毫拂石重題名搔首臨風漫懷古人
生身後可奈何欲乞南峰一坏土山靈有意肯相容書
券便當酬地主
夜泊陳店舟中寫懷兼簡雲林高士時張孟膚同
舟
葑門曉發吳淞船手把傳符津吏前五年别家走未已
素髮蕭蕭垂兩肩小龍江頭舊遊處東家西家爭招延
悤悤會散等過鳥風吹湖水春無邊雲林高士獨不見
倚篷四望心茫然驚湍叠浪豈作惡渚花江草仍争妍
夕陽收港泊陳店入市買魚燒荻鞭蓉城公子今最賢
賦詩行酒能周旋一談一笑燭欲盡野戍不聞鐘鼓傳
却憶山中小兒女如此月明應未眠
和楊孟載春愁詩韻錄寄楊鐵崖
小窗病酒厭厭卧春色三分二分過仙人漫織藕絲長
(一作裳)金銅難補菱花破花間黃蝶也雙飛葉底青梅纔
一箇綵筆題詩人未歸愁腸一似車輪大
長江送别圖送周平叔之通州丞
福山蒼蒼倚天碧狼山巉巉生鐵色兩山當江作海門
力盡神鞭驅不得滄波萬里從西来楚尾吳頭天一壁
隂風轉地鯨怒翻黑霧連空龍起立来舟去楫不敢動
袖手旁觀唯歎息扶桑浴日飛上天百怪潛消杳無迹
水光鏡淨山亦佳目送雲帆高百尺青霄要路君既官
白首窮塗我猶客烟中隠隠見孤城令我思鄉心轉劇
驪駒歌罷將奈何倚杖江南望江北
賦得龍門送張德常同知之嘉定
来龍起西北萬古壯此門日月互開闔風雲恒吐吞龍
来海欲立龍去天為昏至今兩絶壁上有波濤痕張公
東海客邀我坐石根仰瞻泰宇淨俯瞰靈湫渾神物固
莫測目擊道乃存歲旱當用汝霖雨清乾坤
雜興二首
野蔓被長坂秋花翳前林登高望孤冢凉露忽已深團
團(一作圓)日東出瞬息還西沈吾親不可見哀涕霑衣襟
徘徊未忍去玄雲生夕隂
夜坐竹林下仰視天茫茫浮雲起西北衆星黯無光羣
鳥昩靈性(一作鮮因依)胡為思南翔良辰忽變易志士徒感
傷願爾保素節何勞怨清商
燕中懷古章貢侍御
娉婷二八女絶色妙難畫新妝薄鉛華照影脩竹下盛
年事夫壻錦玉耀精舍雖非伯鸞妻惓惓惜春夜琴餘
月當軒默默倚風榭寄語東家兒紅顔莫輕嫁
送李子威代祀嵩衡淮海
羣生望甘澤五岳雲氣通天香落巖谷瑞靄春冥濛海
潮天際来金碧森萬峰劃落紫翠堆亭亭玉芙蓉古廟
絲竹存迎神奏黃鍾空山遞餘響落花舞青童
上丞相多爾濟國王(江浙省)
太(一作世)祖開中國元臣起朔方八荒歸版籍千載際明
良奕世兼茅土聞孫列廟堂白麻新命相紫誥舊封王
鏤玉為符契鎔金作印章既徵扶社稷仍賴理隂陽遼
海風塵静梁園(一作長安)草木芳精忠存北闕化澤被南荒
翠織龍衣密黃封蜜(一作御)酒香三吳歌盛美百辟仰輝
光士已(一作競)歌麟趾人争覩鳳皇小儒狂斐在有頌繼
甘棠
王彦芳御史名其所居之堂曰繡榮諸公有詩因
題卷未
上國疏恩重中臺拜命初兩朝司内府十載奉宸居甫
歴參謀選俄膺御史除天機織文綺月姊繡華裾獬廌
冠偏稱麒麟錦不如羽標金鸑鷟花隠玉芙蕖六轡青
驄馬雙輪白鷺車胷蟠五色線腹稿萬言書被服身何
忝彌縫志必攄芬芳流簡冊光彩照門閭退戸香煙裊
垂簾化日舒小山蹲怪石活水灌清渠昆季年皆妙公
卿駕不虚漫誇貂作帽寧羡豹為袪庭訓言猶在鄉情
禮未疎每蒙招宴集詎肯棄樵漁鶉結慙無褐蝸藏僅
有廬深期換朝服紫帶映金魚
賦長律二十二韻題吳江郭州判索賦送謝太守
詩卷
持節吳江日分符檇李辰雙螭交赤幟五馬挾朱輪凍
雨連清道靈風動灑塵字民親若子破敵捷如神水寺
題詩遍田家問俗頻鶯花苕霅曉烟樹洞庭春是處歌
龔遂連城借寇恂湖山當大郡封壤接比鄰在昔京都
富於今府庫貧三苗空掠地百粤阻通津赤縣傷凋瘵
蒼生受苦辛髓枯膚未剥病亟氣難伸畫省持衡鑑烏
臺列縉紳談兵猶辯士獻策尚從人間世才難得如公
孰與倫撫時先愷悌起廢莫因循城築工尤大田毛賦
必均燼餘驅瓦礫兵後剪荆榛惠化仍多舉禎祥或可
臻鑄錢資國費賑粟散倉陳和氣隨天轉輿情與日新
斐章書令德史筆待詞臣
故湖州路同知中憲郜公子敬挽章
昔日趨烏府君年正黑頭家承今閥閱世出古諸侯夙
有登車志仍多為國謀濬湖陳上策平寇借前籌澤國
波瀾息蠻江霧雨收遥知鷹隼擊曾與鳳皇遊跋涉三
千里勤勞五十秋臺評通北闕士論溢南州廣海綏南
服湘潭控上游三司勞贊畫兩縣起歌謳别駕恩初下
朝堂禮更優上書纔告老拂袖即歸休樂矣陶潛酒飄
然范蠡舟春田苕水近夏屋弁山幽潔以蘭為佩輕堪
竹作兜兒官從此大孫孝復何憂一日音容隔羣公涕
泗流西軒情脈脈東勝夢悠悠芝室人千古花蹊土一
坏明公發潛德勒石表林丘
送郭仲安貢察院
捧檄上京華清才素共誇封章不起草健筆自生花燕
市千金馬天河八月查看君冠獬廌好為觸姦邪
六月八日
世事今如此吾生可奈何海東仍盗賊潁上復干戈苦
雨朝逾急隂風夜轉多白頭無寸策(一作苦無賴)對酒獨悲
歌
送潘仲明醫諭之泰興
舟行三百里直到縣門前不請居官俸多收賣藥錢年
豐沙米賤江近網魚鮮莫起歸来興于今令尹賢
曉出錢唐門
出門聊適意草樹碧紛紛一雨破清曉四山生白雲僧
樓緣嶺出樵逕過橋分明日重擕酒来澆和靖墳
齋居
曉起坐終日無人扣竹扉柿因風落早菊為雨開遲穉
子能賒酒鄰翁許借詩白頭無别計空負聖明時
登望江亭
長江不可極岸幘獨登臨潮信自朝暮山光無古今碑
亭流水涸輦路積苔深欲寫興亡恨西風萬葉吟
寄吳寅甫
山館殘花歇江樓暮雨餘長歌留客和短札倩人書露
葉懸青蔓風簾隐碧梧夫君隔河漢凉夜月生初
寄慈溪普天澤監縣
聞說慈溪縣官閒地更偏兩潮来海錯六月刈山田曉
墖天童寺春帆日本船何時瓊樹底花夕醉嬋娟
秋夜雜詠
平居在城市無夢傍江湖世事有今日生平猶故吾檢
書逢越絶引曲感吳趨鄰叟邀皆醉歸来不用扶
賦林泉民
羣居傍城郭獨汝向林泉亂世誰知在荒邨只自憐白
雲棲晩樹流水界秋田亦有催租吏敲門横索錢
和謝雪坡太守東阡道中作
淮楚紛紛際誰憐老逸民一為吳郡客三見洞庭春世
路間關久侯門接納頻麻衣猶似雪不敢涴緇塵
龐山湖泛舟過寗伯讓莊所
湖上足清畫雨餘生綠隂扁舟到城近曲港入邨深野
叟頻相問郎君不可尋西菴肯分席吾亦老山林
寄愚隠智東堂
落日太湖上歸舟又(一作此)磧沙百年同是客兩寺即為
家老竹仍多筍枯藤也自花何時結茅屋相伴老烟霞
舟中晝寢
篷窗坐春雨偏與睡相宜襆被支頭稳茶甌破夢遲昔
年為客慣今日覺吾衰無限滄洲意令人有所思
題慶雲東竹水居
水光當戸白竹色上衣青風雨涵虚室江湖入淨缾林
梢閒挂錫月影静翻經止觀何聞見秋聲出杳冥
秋日遊虎丘逢徑山元上人
黃(一作攀)葉樹層層兹遊記昔(一作得)曾到山疑是夢出寺
忽逢僧短簿荒祠酒生公舊墖燈留詩駭浮俗山鬼也
多能
送李斯立
南國風塵滿西江道路難鄉人問家信津吏識儒冠短
髮何由黑孤心只自丹放歌聊縱酒努力且加餐
次韻雪詩
閉門三日雪竹外轉蕭然夜色侵書幌春寒壓篆烟詩
題名彦後酒讓老夫先一箇(一作獨卧)袁高士風流五(一作清風)
(幾)百年
夜過吳江聖夀寺宿復中行方丈
深夜扣禪扃天寒月在庭鳥驚棲後樹僧掩讀殘經蔓
草風吹白枇杷雪洗青對牀聽法語心孔(一作方寸)愈惺惺
登靈巖山
木杪見浮圖盤盤一逕迂倚巖留客坐過嶺倩人扶野
色平如削湖光澹欲無殘碑不可讀春草沒龜趺
送澄上人遊浙東二首
浙水東邊寺禪房處處家千崖無虎豹二月已鶯花曉
飯天童筍春泉雪竇茶煩詢夢堂叟面壁幾年華
浙水西邊寺天寒予獨經雪山當戸白雲樹入湖青虎
迹泉頭見猨聲石上聽俊公中立坐煩爾侯禪扃
向年遊龍井過南天竺登二老亭曾賦二詩
二老題詩處風流不再逢客歸紅葉雨僧住白蓮峰誰
謂山無鳳人傳井有龍白頭江海上今夕寄行蹤
三月二十五日過上洋十六保徐居士柯莊二首
野水明春色晴沙帶汐痕朱樓黃鳥日青草白鵝邨野
老能分席官軍不到門毋煩問漁艇即此是桃源
趁潮深入港風急水西流沙潤輕霑屐橋低欲礙舟孤
花餘晩豓芳草亂春愁沙鳥應相笑衰年尚遠遊
送張可道赴嘉定府太守
秦中百二漢關河曾記乘驄舊所過棧道地形天下險
嘉州風物古来多分符又叶三刀夢入境先聞五袴歌
父老扶笻親引導將軍負弩疾撝訶錦袍錯落金為帶
白馬聯翩玉作珂興學固當崇俎豆防邊還為戢干戈
四川畫省勞詢問一郡蒼生望撫摩樓倚青冥来萬景
(一作境)山横紫翠接三峨題書别館魚堪寄退食公堂雀
可羅西蜀考功當第一他山有石為君磨
題周伯温侍制為蘇老人篆七十古来稀有字後
天上詞臣小篆書方今端合比瓊琚肯將南極仙人壽
題向東窗隠者居玉屑露凝金錯落錦茵春暖繡芙蕖
纏腰信有揚州鶴垂釣寧無渭水魚方士曾分燒藥火
諸孫親御看花車黃金意氣留賓客白髮風神照里閭
世上虛名皆寄爾人生此樂復何如芝蘭香裡渾如畫
百歲傳家慶有餘
贈六合縣宣差伯士寧因兵亂滁泗之間獨縣境
肅然作詩以叙其實
風塵千里暗淮堧六合孤城獨晏然保障正符明主意
歌謠爭頌長官賢公庭吏散門如水驛館賓来酒似川
疏水為湟成重地返風滅火動皇天軍需會計多雄略
兵會森羅總少年興學未聞忘爼豆防邊仍見戢戈鋋
編民闢地增輸賦遠客移家願受廛封壤遠連瓜步外
妖氛不到瓦梁邊魚鹽山市宵鳴柝米麥江橋曉泊船
十邑自今稱第一前程誰謂隔三千王綱正爾關名教
民瘼何人解到懸輿論已傳霄漢上豐碑立在縣衙前
題赤壁圖
赤壁磯頭秃鬢翁興来擕酒泛秋風偶論水月盈虛際
倂入江山感慨中華髮多情傷老大皇天無地著英雄
神遊八極知何許良夜應騎一鶴東
吳中五日追念故友李時中李欽嗣有感而作為
時中生忌
夢繞南岡北嶺雲一杯無計灑松筠世間我豈長貧者
地下君為不死人夜雨自荒張祜宅秋風誰鄣庾公塵
於今友道俱凋喪落日江湖淚滿巾
八月十六日送張仲舉至秦郵驛是夕邵文卿置
酒雲峰臺望月二首
水驛官船晩未開月明乘興且歸(一作登)臺揚州鶴怨山
人去甓社珠迎國士来千里何時重命駕百年今夕此
銜杯同君盡醉交游地為問秦郎安在哉
雲峰臺上今宵月竒絶平生此一行天水光搖秋萬頃
星河凉轉夜三更謫仙被酒騎鯨去游女吹簫學鳳鳴
明發星查上河漢定傳詩話到蓬瀛
送陳景川歸盱眙
第一山中風物殊我欲買田来卜居風林把酒聽黃鳥
雪港挂罾分白魚富貴不来吾老矣漁樵有約子何如
可能久作終焉計北海方脩薦鶚書
虎溪三笑圖
三老風流笑口開山中猨鶴亦驚猜攢眉入社漫多事
送客過溪能幾廻僧影欲隨秋水去虎聲偏傍石橋来
東林絶響今千載撫卷題詩媿乏材
寄張仲舉助教
三寄新詩竹下来多君高興憶東淮塵埃沒馬昏歸舍
風雨聽雞曉入齋此日陽城須諫議當時方朔漫詼諧
瓊瑶花底相思夜酒滿春城月滿街
寄拔實尚書
憶陪冠蓋集通津下士無由拜後塵曾和淮南招隠曲
得從天上謫仙人鵷鸞在列誰堪並鴻鵠高飛不可馴
遥想退朝香滿袖題詩還記竹軒春
寄烏克遜幹卿參議
紫宸奏對出班行畫省論思畫漏長三月不知燒筍味
一春還憶煮茶香幾人白髮黃花酒何處青山綠野堂
扶植皇綱在今日中原草木仰輝光
上清盧道士所藏雙龍圖
仙潭煙霧曉冥冥仿彿飛空劒氣腥巖穴幾年當蜕骨
畫圖今日露真形天瓢水淺隂猶伏寶藏雲深夜不扃
好就盧敖聽驅使八方行雨鼓風霆
夜思
斗帳方牀一布衾睡餘推枕復長吟青燈細雨三更夢
白首殘編萬古心天上不知何歲月城中誰信有山林
哀歌坐待東方白短髮刁騷不易簪
環碧齋
面面溪光護石苔軒墀無復有塵埃月涵虚白浮秋去
水泛空青入座来漁釣兒孫多質樸嘯歌鷗鷺不驚猜
我家亦住滄江曲千个篔簹繞舍栽
送謝芝甫赴山南憲
謝庭子弟多佳士荆國山川總勝遊萬里捧書催入幕
一朝撾鼓發行舟玄猨啼處巴江夜白鴈来時楚甸秋
襄漢風流千古意為君長憶仲宣樓
簡句曲外史張伯雨
霞佩翩翩出洞天當時彷彿見癯仙幾年南國(一作海上)張
公子今日西湖(一作山中)葛稚川滄海塵飛丹已熟玉堂人
去榻空懸林間載酒来相覓乞寫山經與世傳(此詩見薩天錫)
(集)
送烏克章僉憲調淮西道
繡斧煌煌擁吏舠(一作軺)才名燁燁在中朝甘泉詞客河
東賦蓬島仙人海上樵風振紫山迎驛騎雲開金斗見
秋鵰澄清事業須公等桂樹淮南未易招
送谷君王都事赴南臺御史
幾年坐嘯元戎幕一日来簪御史冠已有聲名驚海内
更須風采動臺端星明使節三台近霜落江城六月寒
應救倒懸如水火東南民力正艱難
題王可道同知濯纓亭
翛然無限滄浪意況有幽人近水安孺子有歌同鼓枻
故人無約共彈冠通宵雲氣侵衣潤六月波光入座寒
慚媿東華塵土客知誰来此一凭闌
同諸公游西城木蘭院
三月西城風日好短筇隨意踏晴沙王孫不識蘼蕪草
童子来尋枸杞芽白髮有人中卯酒清泉無火煮春茶
山扉寂寂僧歸晩落盡辛夷一樹花
送陳子山狀元赴太廟署令
天上詞臣錦作裳喜趨清廟奉烝嘗寶刀刻頌登彝鼎
金硯揮毫撰樂章太液秋風黃鵠下齋房明月紫芝香
禮成月薦應分胙綵服承恩列北堂
廣陵岳宫醮夜觀王澹淵高士藏事自登瀛橋迎
師入黃籙壇
濛濛雲氣濕霓旌小隊紅綃鳳蠟明鸞鶴舞隨行道影
魚龍出聽步虚聲淮南高士青毛節句曲仙人碧玉笙
一路天風吹不斷此身今夕在蓬瀛
送楊士先歸長安
落魄麻衣不受塵黃金揮盡只清貧新豐市上酒濯足
韋曲城南花惱人豪傑漫嗤秦逐客漁樵能話漢功臣
清時未老丹心在且把長竿釣渭濱
九月十日自夀
余生堪歎復堪憐喜際明時老市廛把菊已從前一日
種桃猶待後千年但令有子親書帙莫怪無人送酒錢
寡欲清心今得矣煉丹何用學神仙
阮子華所藏桃源圖
桃源(一作花)流水似天台彷彿三生到此来玉杵玄霜無
處覓金堂玉(一作祕)室為誰開滄洲一夜生芳草隂洞千
年長綠苔何必誑人秦甲子漁人秪見兩三廻
嶽宫登瀛橋
疊石為橋跨兩涯只如平地入煙霞銀河夜擲仙人杖
碧海秋横奉使槎浴水先迎三島日隔闌遥見十洲花
月中時有簫聲過多是山頭聖母家
題山居圖
石子坡頭松兩株水光嵐氣護幽居山翁被酒愛騎馬
溪友放船来捕魚秋色自隨黃葉老野懷常共白雲舒
何時卜築如圖畫竹下開軒更讀書
瑞雪為劉芝田賦
風卷寒溪漾碧沙曉林驚見玉横斜人間風日不到處
天上神仙解種花九地暖廻龍有穴三山雲静鶴無家
泛舟来覓芝田叟留作山隂勝事誇
寄謝方方壺寫寄遥山古木
鬼谷隂隂苔蘚斑只除猨鶴伴高閒丹光或在藤蘿外
劍氣常留水竹間每讀内篇消永日還將生紙寫遥山
衰翁可是無仙骨不得相從共往還
送孫從義憲史貢部
貢名書到拆封開正爾諸曹議選才侍史閤中簾影動
尚書天上履聲来階墀伏謁人皆喜符牒鋪張手自裁
不有雄聲驚畫省可無清論逹烏臺
送余廷心翰林應奉
楓葉蕭蕭江已秋吳船三日住揚州靛花深染青綾被
雲葉新裁紫綺裘征驛馬嘶風滿樹别筵人散月當樓
明年春鴈將書去人在蓬瀛第幾洲
畫魚
生平蹤迹侣魚鰕浦月山風滿客槎曾向春盤登北鮪
更從丙穴薦南嘉賞花釣得留詩友折柳穿来覓酒家
萬里江湖清夢遠于今空對畫中誇
寄謝察院高德進憲史寄来楊友直書居竹軒三
大字
三字封来墨未乾堂軒舒展對琅玕高人不待籠鵝換
好客多從載酒看月夜有懷通白下秋湖無信寄長干
清臺翠柏應千丈静想風霜卷地寒
送李唐臣調山南憲幕
潮落寒汀水欲冰酌君何惜酒如澠人憐狗監知司馬
我喜龍門識李膺爽氣九秋横楚澤先聲一日到江陵
君行自厲青雲志斥鷃終慚九萬鵬
夜泊青蒲邨
黃葉飄颻秋滿天數家茅屋更翛然邨中老人不識字
溪上小兒能駕船薺菜登盤甘似蜜蘆花紉被暖如棉
此中長得無宵警春雨扶犂學種田
題李氏藏拙齋
李君抱朴深居處曲几匡牀事事幽三穴有謀憐狡兔
一巢無計笑癡鳩白雲生滿溪前面黃葉飛来屋上頭
應是此中藏大巧鳳樓十二要添(一作重)脩
春日遊上方寺因過别業
今日雨晴山亦佳散行聊復寫幽懷田翁入郭買春酒
野衲下堂留午齋老去任添新白髮平生能著幾青鞵
醉中天地堪(一作為)衾枕却笑劉伶死便埋
懷方壺高士
塵湖山下足烟霞羡爾方壺道士家雨後放龍耕綠野
日中呼大試丹砂瓊林一路芝如草碧澗千年竹有花
正欲相陪此深隠半盂分我飯胡麻
夏日過萬蓬菴
愛汝東庵暑氣薄解衣盤礴坐莓苔一林綠竹盡可數
五月白蓮猶未開捉塵談禪知獨往買魚沽酒待重来
滄江日落山更好且放輕舟緩緩迴
送人歸金壇
滄洲三日北風作海客冥冥吹去舟游子思親白雲舍
主人贈爾青貂裘沙頭明月為誰好夜半寒潮生客愁
我亦輕裝待明發挂帆撾鼓上揚州
感時傷事寄張仲舉博士(一作徐寇未平感時傷事寄張仲舉)
邊報紛紛日轉頻彭城猶未息風塵中原白骨多新鬼
浮世黃金少故人阮籍一生唯縱酒季鷹今日定思蓴
河東玉叟應相憶落日悲笳淚滿巾
題上海天妃宫因見王元吉壁間所題詩次韻傷
今感昔情見乎辭
何年立廟對滄溟合殿濛濛紫霧冥香暗水仙毛髮古
劒留山鬼髑髏腥寢樓下瞰扶桑日餉道遥連析木星
聖代祝釐頻遣使徽音不日下宫庭
次李希顔述懷韻
八月邊聲草木寒愁来短髮不勝冠諸公莫誚王夷甫
我輩終慚管幼安酒券如山空好客田毛何日再輸官
蘭陵溝上松無恙還有孤猨夜夜看
登狼山醉題僧壁
白狼山頭僧卓庵我躡飛屐窮幽探麻姑又見海清(一作)
(深)淺女媧不補天東南危枝如龍固矯矯怪石似虎猶
眈眈興来提(一作捉)筆寫狂語此身只合棲雲龕
題朱伯禮西邨草堂
愛汝西邨之草堂嚻塵不到堂中央夕陽欲下山更好
大火未流夜已涼二屨也能来戶外小舟即(一作剛)遣繫籬
傍豈無百榼揚州酒與子同喫(一作醉)歌滄浪
次俞紹堂見贈詩韻
幽居地僻人稀到閉戸長歌復短歌紅樹也知秋老矣
青山不到客如何茫茫天地凉風急渺渺江湖夜雨多
淮泗數州消息斷只除征鴈度關河
笠澤同倪雲林王伯純飯散過大姚江舟中賦此
大姚江頭風乍稀小陸宅前人獨歸霜楓紅於大藥染
沙鳥白似孤雲飛持螯把酒一生足食蛤踞龜千劫非
雪灘水落獨無恙肯借老夫為釣磯
送夏君美憲史出使回浙
三入軍中只布衣至今顔面帶霜威中原定亂劉琨老
南粤稱臣陸賈歸走也暮年空感慨使乎今日有光輝
乾坤始覺王綱正夜夜星台拱太微
次曹新民感時傷事韻三首
歲晩霜風裂敝裘劒歌談麈一生休牽蘿不補山中屋
挂席將歸海上洲月夜拂弦彈白雪春朝擕酒看丹丘
風流誰似曹公子華髮不知人世愁
北傖老作江南客撫卷令人百感生天下紛紛何日定
胷中磊磊有時平滄江日映旌旗影紫塞風悲鼓角聲
今日封侯總年少老来豪氣漫崢嶸
客来為說淮南事白骨如山草不生翻覆幾回雲雨手
登臨無限古今情長街竟日人煙絶小市通宵鬼火明
欲省先塋歸未得懸河老淚若為傾
王仲沔僉事隠居上虞之東山聞航海北山作此
以寄
鑑湖春水暖生波幾箇歸船載酒過掩鼻東山將不免
傷心南浦竟如何紛紛白髮交情在耿耿丹心老淚多
安得相從天上去玉堂清夜聽鳴珂
韓致用夢鶴
疇昔相過赤壁磯神交遺思尚依依應從五色雲中過
還遶三株樹上飛月色滿庭空夜帳露華如雨濕秋衣
蓬萊山下花無數遲子吹簫作伴歸
送智惠隠住水月禪院
放船直到棲禪處萬頃湖心一徑開綠樹鳥驚風落果
碧潭龍去水生苔西巖尊宿傳燈在東海高僧杖錫来
今夜月明清似水太空無地著纖埃
寧境寺涵碧軒
老衲築軒湖上頭半間曾借數宵留窗迎紫翠千峰月
簾卷玻璃萬頃秋别浦暝時迷遠樹滄洲明處見飛鷗
定回坐待波瀾静一點珠光夜不收
寄崔宗文
白髮無家七十翁一枝竹節尚(一作笻枝漫指在)西東不因避
地来吳下正愛看山入剡中臺閣故人書信少江湖狂
客酒船空老懷無限平生意清話何時一夕同
送吳志學通州帥府副元帥
五馬狼山最上峰青天白日見英雄防邊肯發屯田計
富國兼收煮海功烽火連營平野北樓船釃酒大江東
干戈八載天應厭笑挽扶桑早挂弓
三月十五陪烏本初同僉李希顔祭余廷心大參
于斷厓因賦是詩以約明年再祭云
七年苦戰守孤城食盡無人發救兵諸將赴河同日死
萬家嚎地幾人生中台星拆天應泣大節堂空鬼亦驚
國難未平公已往臨風西望淚縱横
寄蔡彦文掾史
鳳皇池上神仙吏却是中郎幾葉孫幕下豈無竒計出
牀頭猶有異書存防秋列寨山如戟蒸土為城鐵作門
何限民間可憂事老懷那得與君論
和南宗上人高韻就呈可庭山主
老去喜逢方外友一庵瀟灑闔閭城野猨挂樹窺行道
山鳥當窗侯出生空界可能容我醉新詩一復見君情
維摩示疾今朝起拭目街頭看太平
送陳性之崑山從事
只將從事寫前銜省檄封来自拆緘六案更須勞彩筆
一官猶未換青衫風生海市朝持酒日落江城暮卸驂
我未識君空悵望恍如烟水隔仙凡
題石林茅屋
春林深深石如筍我屋正在林之西結茅不放風雨入
種樹乃與岡巒齊天寒白鶴向人語日莫野鳥来上啼
浣花老人不可作何處客至同幽棲
題王維賢所藏盛子昭畫雙松繫舟圖
雲門寺前風物幽布韤青鞵吾昔遊葫蘆盛酒待明月
舴艋載琴當上流長松並立幾千尺狂客一别三十秋
何當挂席過湖去東望草堂姑少留
送郜彦清浙西憲史時高德普同日應辟西江故
詩中及之
西浙西江同應辟此時此會記清歡兩賢共起諸侯幕
十載誰先御史冠野寺聽蟬秋冉冉津亭維馬雨珊珊
清時事業須公等老我山中拭目看
宿鶴沙張氏草堂
草堂借我作行窩杖屨頻煩太史過滿地白雲清晝永
隔溪黃鳥綠隂多銀缾自瀉中山酒鐵笛誰翻小海歌
今日逢君須盡醉西家亭館奈愁何
題楊仲德照磨自汴梁歸話中原荆棘蔽野人煙
斷絶聞復山東感而賦此
故人歸報朔方兵已下山東七十城日月未教烏兔死
風雲方使虎龍爭入關漫爾窺周鼎背水今誰立漢旌
北望中原五千里黃河之水幾時清
重遊虎丘寺
海湧峰頭行逕微芒屨欲趁孤雲飛風高木客作人語
月出天王騎虎歸傑閣重樓遞隠見寒泉古木相因依
荒丘王氣豈消歇干將莫邪千載稀
寄題松江青龍瞿睿夫通波草閣
五月通波草閣寒綠隂長日此凭闌山如碧鳳參差出
江作青龍左右蟠㰖子燒香雲母火櫻桃行酒水精盤
老夫亦有鵝溪絹也欲相從看寫蘭
題何德深溪南小隠
宰相官之不受招碧梧林巷自逍遥溪頭二月花先發
洞裏千年雪未消朝士過門時載酒仙人飛佩夜吹簫
社圖誰寫耆英會還肯中間著老樵
寒食日松江有懷廣陵
老来也(一作偏)欲惜年華春正濃時不在家江上苦遭寒
食雨夢中猶見廣陵花書藏舊箧應無恙酒憶新樓不
用賒日暮荒城聞鬼泣東風吹恨(一作浪)滿天涯
送秀巖上人歸日本
幾(一作廿)年中國遊方遍看水看山念念非海眼枯時千刦
壞日頭出(一作翻)處一僧歸黃梅雨打袈裟濕白蜃雲隨
錫杖飛富士巖前留語在&KR1161;松西長舊禪扉
題上海靜安寺綠雲洞天為寧為無寺之祖師鰕
子和尚
滬瀆城西古道場洞天深處綠雲涼雨昏不辨琅玕色
日轉都成翡翠光春水滿溪鰕子活午隂當戸鳥聲長
華陽老客家何在擬伴高僧坐石牀
次饒介之游東皋佳作二首
半雨半晴春更佳也知郭外少紛華蠻王步頭多載酒
李家園中来看花曲闌芳楹遞隠見蒼松老竹相交加
安得長繩繫烏足不放西崦紅日斜
縱飲狂歌晩未歸松隂香霧轉霏微醉中漫喜朱顔在
頭上爭禁白髮稀無數野花迎客喜一雙沙鳥傍船飛
浣花溪上真堪笑每日朝回只典衣
同張仲舉夜宿寒橋
柔櫓聲乾破寂寥青山磯下宿寒橋乾坤萬事雙蓬鬢
風雨孤舟半夜潮丹鳳不来秋又(一作已)老玉人何處水
空遥幾時重醉秦淮酒細聽漁樵話六朝
李子英心遠亭
門外黃塵掃不開何由吹得到靈臺閒看倦鳥投林去
静愛孤雲出岫来彭澤高人多逸興峨眉仙客有天才
祇今誰到悠然處同采秋香共一杯
送袁季文赴帥幕
少年書劍學從軍幕府于今氣不羣白髮元戎多好武
青衫從事最能文帳前草檄花如雨江上維舟水似雲
把酒高歌成遠别不知何處又逢君
南城莫春
南城雨盡午風和二客相從步屧過流水陂塘春事減
落花門巷晩愁多銀缾自瀉沙頭酒寶瑟誰調陌上歌
莫寫江南斷腸句賀郎憔悴髮空皤
周平叔夜宿崇明寺海雲樓偕羅成之隠君文長
老盧隠君以沙頭雙缾為韻各賦四詩次韻卷後
(錄二)
天台老衲兩眉龐自起高樓枕石杠煮茗别開留客處
論文多近坐禪窗冥鴻散去猶相逐獨鶴飛来不作雙
明發仙舟上霄漢定傳詩話滿滄江
天水空明接杳冥老禪三昧解通靈欲將東海為平地
盡卷西江入淨缾宿靄微分沙鳥白晩風猶帶毒龍腥
他時月夜来相覓笑指狼峰五朵青
丘克莊敞雲樓
君家樓外雲如海五色輪囷埽不開每就月明檐下宿
更隨秋色座中来瓊臺夜鶴迷蹤迹玉女春衣費剪裁
看汝乘將(一作爾騎鯨)朝帝所舉頭西北是蓬莱
題玉巖上人溪山野趣圖
流水淙淙石齒齒滿庭雲氣欲模糊白鷗溪上秋多少
黃葉山中路(一作徑)有無十月雨深漁屋破三江風急野
航孤年来難覓幽居處空向晴窗看畫圖
二月十四日風雨孤坐秀州城西僧舍賦此
秀州城西春事微二月苦雨行人稀江湖渺然不可渡
風雨如此將安歸老来口腹胡為累亂後人民今見非
兼旬不得武陵信倚杖南望孤鴻(一作雲)飛
送馬令尹任滿
長洲赤子窮無告正賴郎官為撫摩兵後人家猶耒耜
日長官社有弦歌越来溪上波聲小魯望祠前月色多
自古長才須大用薦書元不待常何
題嘉興水西寺爽溪樓寄新仲銘長老
新公邀作爽溪遊為說前朝有此樓雲氣遠開天北極
風光仍在水西頭虛檐古瓦緣蒼鼠曲澗輕波漾白鷗
宸翰僅留飛白在煙塵漠漠使人愁
次張仲舉侍讀韻
詞源浩浩倒岷江直筆如公世少雙目下十行千字過
身長九尺兩眉龐世間忠烈應知感地下姦諛亦豎降
老客中吳最蕭索白頭猶邇讀書窗
寄張内翰
中原不見舊山河使節仍煩涉海波天末草(一作上雲)煙春
信早江南風雨客愁多諸公擬獻中興頌壯士寧㤀敕
勒歌萬里相㤀成永訣白頭蕭索奈公何
賦得落星湖送瞿睿夫南湖任滿
南湖北湖春水多隕石下築神龍窩渚花汀草各無賴
雲影天光相蕩摩天星勸汝一杯酒海月聽我千年歌
斗牛之槎若可待送子八月乘銀河
錢唐謝太守有書見邀作此為謝
一椷遠寄楚狂生上有錢唐太守名堆案幾時疑是夢
焚香三讀見高情五湖風月曾賓主四海交游總弟兄
少待西風漸涼後六橋荒蘚尚堪行
饒介之有詩見貽次韻奉荅
一夜南風約曉晴看山如在越中行丹藏别室生虹氣
嘯入空巖作虎聲倒澗枯松留古怪懸厓飛瀑潄寒清
神仙若箇能千歲吾欲崆峒問廣成
寄周平叔先生就求蒼耳子
周侯久不通書問夜夜滄江入夢頻五月采来蒼耳子
幾時分送白頭人沙頭酒熟田毛足港上(一作口)船来(一作)
(過)海錯新南北相望千百里老来幽獨倍傷神
寄題上海積善庵水竹軒
水閣雲廊深復深開軒綠霧常隂隂凉宵濯足月在港
清晝讀書風滿林食筍也勝魚肉味截筒誰作鳳皇吟
清凉更在聲塵外夜夜海潮生妙音
送羅成之移居崇明其子季通亦之本州校官
先生八月乘烟霧妻子同隨海上查太守賓筵先肅客
廣文官舍即為家波濤浩蕩藏隂火島嶼微茫接太霞
聞說三洲多藥草可能無意到丹砂
秋日登甘露寺晩眺
醉裏摩挲望眼開江風寥落暗風埃猶聞西府兵麾滿
不見中原驛馬来今日賈生須痛哭當時祖逖是英才
翩然一笑下山去試看高僧話劫灰
送張明善歸武昌却移家入蜀
對酒悲歌淚滿衣楚天搖落又斜暉風塵萬里與君别
江海一舟何處歸老去且留吾舌在愁来長惜壯心違
臨岐不盡平生意沙苑無雲鶴自飛
送馬士瞻師掾高擢
風塵如此送君行念爾才華獨老成軍旅未聞㤀爼豆
掾曹多見到公卿滄江日射旌旗影紫閣風悲鼓角聲
玉麈談玄何事業雲臺圖像是功名
寄静逸處士顧仲庸
環堵蕭然一室寬只除詩酒寄清歡缾中有粟分寒士
袖裏無書上熱(一作逹)官揚子莫年空識字龐公早歲已
遺安先生獨卧風塵表吾欲相從接羽翰
吾欲卜居海上未有定止先作詩寄紫步劉子彬
滿目風塵秖自憐輕裝已辦有行纏也知避亂依城郭
更欲移家傍渚田紫步于今無士馬滄溟何處有神仙
桃源只在人間世還許漁郎放釣船
和張仲舉博士見寄至日詩
衡門風雪人稀到一箇幽軒竹四圍半子送年將舊酒
諸孫迎歲索新衣驚鴻此日猶南去老鶴何年共北飛
却憶太常張博士天香擕袖早朝歸
十一月十四日有感寄江州李子威太守二首
清朝如此盛公卿何以攄忠荅聖明數月未收蘄水賊
一時誰散武昌兵朱門舊邸空文藻黑夜歸舟有哭聲
獨使狀元賢太守至今猶捍九江城
邊報傳来實失驚妖氛獨不犯湓城義兵一日同生死
信史千年託姓名别戍幾人迴士馬滄江通夜走公卿
九州盡得如公者始信文儒有老成
送傅德潤陪將作同知武昌買馬回京
維揚館裏送軺車却算分攜八載餘天使出求沙苑馬
星郎厭食武昌魚數鞭已報充華廐上冢毋㤀過舊廬
老我平生無駿骨可從郭隗借吹嘘
送盛克明辟掾浙省移家吳興
十年三送滄江别此日分攜又不同辟掾遠趨青瑣闥
移家喜近水晶宫勿論後會知何地且念離羣獨老翁
幕府郎君(一作官)應問訊為言憔悴坐詩窮
和周子通助教同張元楨倡和詩卷
嬾性何堪接貴游松江(一作長松)之下每科頭不能取友山
中社更欲移家海上州老去生涯清似水興来詩思澹
于秋玉堂傑作難為和白首狂吟秖自愁
奉寄李子潔憲副時湖北殘破却于太平開司
武昌遺老望旌旗正是諸君報國時令弟九江全死節
明公南海有生祠臺中妙選丘山重湖北先聲草木知
一道憲綱還舊覩真儒端可佩安危
題崔原亨竹深處余家有竹數竿人號之居竹軒
原亨城西時則有竹亦數竿人號之竹深處余與
崔君通家来往所好相同故及之
居竹軒中也自寬不愁無地著琅玕文公胸次空千畝
李洞門前只一竿天與老夫醫惡俗日馮童子報平安
崔家别墅尤高致遲子歸来守歲寒
次陳養吾見寄韻
我本滄江樵牧人却憐垂老見風塵邊城笳鼓傷心近
野寨旌旗入望新四海正歌垂拱日百年猶憶至元春
艱難未解心如鐵潦倒空悲髮似銀
七月十日浙省有警有懷羅善先掾史後聞使閩
未迴
淮楚風塵可奈何南州又復動干戈三山城郭故人遠
八月江湖夜雨多白髮滿頭同老境滄洲何處可行窩
裁書欲問平安否海闊天高雁未過
送婁所性迴金陵别業
楚甸驚塵滿客衣古之(一作来)賢逹在知幾山中桂樹我
將老江上草堂君獨歸刁斗連城嚴肅肅旌旗垂野淨
輝輝金陵酒熟還相憶莫遣詩筒信使稀
簡西江宋子與令尹楊翼之李斯立二先生
八月凉風催早寒家山空憶路漫漫滄江無處問書信
白日何人生羽翰曉霧漲天迷故國夜潮流月到長干
諸君莫責王夷甫我輩深慚管幼安
哭江州太守李子威
將帥倉皇忽棄城孤忠何以獨支撐尚聞傳檄誅狂寇
猶自開倉舉義兵千古報君心未死九江圖像面如生
至今月黑匡廬下仿彿悲風有戰聲
哭湖廣省郎中劉遵道
百年正氣此銷沈空使諸公淚滿襟厚地無人收白骨
皇天有眼識丹心親王兵衛終難倚太尉樓船不可尋
一自岳陽開省後更無消息到于今
哭御史張彦威
平生恨不識張桓烈烈轟轟御史官生有高風驚海内
死無遺恨負臺端盤根錯節于今見孝子忠臣後代看
一片汝陽城下土何人高義葬衣冠
十月一日聞徐州復
黃河不解洗彭城空使羣兇起鬭爭一載始通南國貢
三山猶駐朔方兵寄奴故里人何在亞父荒陵土欲平
却憶朱陳好邨落幾時烟雨著春耕
和婁所性見寄韻
想見滄洲白鳥雙寒潮依舊落空江移家有日同春酒
剪燭何人共夜窗欲寄短書心未展每傳佳句意先降
吾家歲晩風流甚雪後冰韲尚滿缸
和黃觀瀾軍前見寄韻兼呈高志道祕卿
干戈久動阻淮濱喜得邊庭捷報真東海魚鰕初入饌
中原桑棗半為薪祕郎船未移渦口左轄軍先入夀春
多少手無兵刃者可憐猶是賊中人
寄噩禪師四十年前在天寧方丈曾有求賦毛女
者
短杖輕包歸去来水雲多處少塵埃一春海鳥依檐宿
五月溪蓮繞舍開雲外送僧歸日本月中攜客過天台
衰翁不得瞻圓相猶望新詩託雁回
送清淮叟上人遊五臺
雁門西畔是靈山山作青螺五髻鬟春日花開殘雪裡
僧房人在白雲間善財參問何時遍文暢嬉遊幾日還
淮海清公更瀟灑早將聞見動禪關
六月十三日聞邊警甚急有感而作
邊風六月作秋聲世事驚心百感生臺閣故人猶嗜酒
閭閻小子亦談兵紅巾似草何時盡白骨如山幾日平
甚欲移家渡江水老来幽獨最關情
寄黃觀瀾經歴時率八衛漢軍屯盱眙
秋滿東南第一山古来賢逹幾登攀兩城樓閣西風裏
八衛旌旗北斗間羽扇綸巾君未老麻衣草座我空閒
閉門擬撰平淮頌河上来看奏凱還
和孫竹簡夜宿萬夀山經閣詩韻
九曲池邊看秋色水光蕩漾青於苔白雲相邀上山去
明月更喜隨人来一聲兩聲松子落千朵萬朵芙蓉開
老僧悟我静中意不遣階墀留俗埃
送廬山高齋赴南康監郡時兵火之餘在吳城山
開司
公昔騎麟(一作驢)下星渚前身恐是匡廬君孤城遺老窮
無告太守真符喜見分彭蠡帆檣明夕照吳城旌旆拂
秋雲明年春殿論功賞傳奏先將姓字聞
張仲舉博士書来言其老健能夜書小字仍飲量
不減喜而賦此錄上
一秋兩得平安報讀罷寒暄喜不勝花底振衣清似鶴
燈前書字小如蠅蛻仙道骨無人識博士官銜自此升
江上蓴鱸好時節豈無清夢到吳興
介之懷古有詩見和復用前韻以荅
江水東流去不還幾人不老似青山九州目斷蒼煙水
萬古魂銷落照間石上鳥啼松樹合水邊人散柳花閒
更容野客重攜酒為報園翁莫掩關
送謝參軍朝京
萬重玉帛會蓬莱先報中吳進表来内使傳宣催引見
舍人當殿拆封開干戈載戢龍顔喜正朔重頒鳳歷回
却袖天香上歸騎定分春色到蘇臺
和李克約東皋雜詩三首
一春開遍雨中花幾向東園管物華老去始知身是客
愁来空擬醉為家江樓簾箔霏香霧野寨旌旗絢采霞
曳杖歸来還自笑夕陽原上數殘鴉
芍藥花開江雨晴幾時重作看花行松間攜妓從教俗
竹下留賓也自清一夜春愁無處著三分月色為誰明
貧家亦有琴堪典好把平生意氣傾
閉戸拙於公是非似與江湖蹤迹稀酒中從令客罵坐
㸑下却念兒啼饑松江之鱸固可食沙苑有鳥宜高飛
干戈滿地正如此萬水千山何處歸
挽孫有道處士
廣陵故舊漸消磨白髮傷心奈爾何馬援車猶在鄉里
黃公壚已隔山河百年華屋春風歇八月荒原夜雨多
亂後與君成永訣幾行衰淚灑銀河
八月十五日聞真州官民潰竄道路蹂躪而死者
不可勝言黃軍因之剽掠則天長六合莽為丘墟
矣
白沙消息苦難真軍事危如火上薪老去未能生報國
愁来只與死為隣豺狼夜嘯逃亡屋貔虎秋驚戰代塵
悵望天長一條路王師何處渡淮津
閏正月二十日聞泗州盱眙同日失守
野寨蒼茫落照中東征三載未成功黃金似土供兒戲
白骨如山泣鬼雄天狗星沈軍府動水犀軍散弩臺空
於今人力消磨盡誰念東南府庫窮
挽郁謙德處士二首
身閱昇平近九旬至今謙德動朝紳眼前耆舊無多傳
亂後交游復幾人龍顧青山開宅舍鶴歸華表離風塵
荒原未見兵麾息相送靈車淚滿巾
白首其如死别何臨風老淚若懸河耆英社在晨星少
禪智山空夜雨多薤露莫悲人換世桑田曾見海生波
殯宫空對棠梨發更擬重攜濁酒過
送淮南省掾王安中北上安中曾為今上說書秀
才
說書妙選近丹墀名姓曾為帝所知主父徒嗟相見晩
長卿毋謂不同時淮南曹事稱仁恕鄴下民謠紀去思
自古長才須大用諸公久待鳳凰池
甲午除夜有懷孟景章
夜窗兒女笑燈前亂世安居又一年隣甕且分藍尾酒
客囊從換折腰錢凍消屋角篔簹雪寒壓爐頭榾柮烟
安得重陪孟東海劇談終夜不成眠
和崔元初秋日舒懷感時叙舊情見乎辭二首
淮南入幕皆名士邊土從軍總貴游萬里又勞丞相出
九重獨使聖君憂禾生異畝虚占斗木落空江欲變秋
召伯埭前聽報捷高郵城外解通舟
瀟灑君家錦照堂石泉秋水煮茶香沿池篠簜鞭尤(一作)
(枝枝)潤當戸蒲萄葉半(一作葉)黃東館壞垣塵漠漠西城殘
照晩蒼蒼春時數聽尚書履幾送池邊月色涼
六月二日書所見
干戈滿地起風塵民物凋零府藏貧黃犢烏犍烹作食
雕梁畫棟折為薪江淮經理須賢俊草澤誅求到隠淪
漫道寬心應是酒老夫三日不霑脣
安慶大節堂至正十二年既陷武昌江州諸郡俱
各失守時韓功懋總營守安慶指禦有方江淮賴
為屛蔽廷心余帥書大節于堂以旌武功
戰勝非難守勝難逆圖未伐膽先寒焉知天下無諸葛
始信軍中有一韓當日雷霆歸號令至今烽火報平安
雅文大扁同時出大節名堂後代看
燈下有感
城郭空虚鳥亂鳴彩旗拂柳夕陽明山林樂土非疇昔
兵火殘民思太平海燕歸来無舊主野花滿地有餘情
一尊酹月悲歌後搔首燈前百感生
金溪葛氏二孝烈女祠
葛女祠前薦荔蕉藤花風雨急飄蕭翠輧五夜靈氛下
銀穴千年寶氣銷太史已聞書孝烈遺民無復困征徭
絳脣朱袖歸黃土惆悵何人說二喬
送人(體要作送張思廉)歸桐江
讀書不謁萬乘君挾策肯傍諸侯門嘯歌蘇臺晩山碧
濯足洞庭秋水渾千金未易買駿骨一飯豈足哀王孫
風塵拂衣且歸去高卧桐江煙水邨
送王止善歸茅山
句曲仙人止善君亂離何處避塵氛獨乘一葦凌滄海
誰共三茅管白雲丹井洗瓢分石髓寶函封檢祕天文
他年定有方壺約幾夜蘇臺候鶴羣
遊平江瑞光寺
水殿雲廊取次開不論廬阜與天台窗間燕雀馴相近
池上龜魚喚亦来春雨久荒紅藥圃香烟遍繞碧蓮臺
上方似可容吾隠也伴高僧坐石苔
送學無遇長老歸江南
新賜袈裟染茜紅拈花消息悟靈峰大開海會容三教
遠致嵩呼祝九重貝葉有書䭾白馬葛藤無語問黃龍
湖船滿載燕山月歸照招提萬樹松
送錢萬戸歸泉南
八月歸来下澤車將軍此意復何如十年不佩封侯印
萬卷惟收教子書風月秪今尊有酒江湖何處食無魚
建溪為謝羅從事久不題詩寄竹居
弔顧野王故居
寶雲寺裏舊祠堂自汲清泉酧野王白馬有神嘶古道
青衣無夢到禪牀塵銷壞壁書千卷土蝕殘碑字幾行
欲借玉篇遺稾看山僧無語立斜陽
陳朝檜
千年老檜上青霄三閣花飛不動搖香骨自来盤左紐
苦心未忍棄前朝蛟龍並立江雲黑鸞鳳雙啼海霧消
想得龜蒙題詠處殿頭風雨正蕭條
澹香亭
幽芳不自媚白日淨依依風露已如此山中人未歸
居竹軒
定居人種竹居定竹依人新筍甜于肉長竿健似身
和饒介之春夜
酒量尚一斗鬢絲餘幾莖辛夷開欲罷何日問歸程
題宋子章竹
黃陵只在斷雲西苦竹叢深望欲迷帝子不歸春又晩
滿林煙雨鷓鴣啼
徽廟御畫梔子白頭翁
梔子紅時人正愁故宫衰草不勝秋西風吹落青城月
啼得山禽也白頭
客中久雨
水滿行厨欲産蛙苔封老屋亂啼鴉南風十日黃梅雨
開盡冬青兩樹花
送劉將軍致仕歸襄陽
當年鐵馬度襄江敵國聞風夜納降今日却歸江上去
峴山青滿讀書窗
秋塘戲鵝圖
滿塘秋水看蒼鵝草軟平沙奈爾何記得一羣黃似酒
杏花梁上落紅多
春夜
酒兵無力破愁城春盡空山杜宇聲敲缺唾壺眠不得
半簾花影月三更
青山白雲圖
不見茅齋舊隠君遶溪烟樹莫紛紛斷橋水滿無人渡
誰向青山管白雲
墨梅
東閣衝寒雪一枝巡檐偏解索題詩何郎老去風情減
羞見疎花照鬢絲
夜宿野城
露氣涓涓欲二更小舟猶向月中行前邨知有人家近
隔浦微聞犬吠聲
畫馬
圉人爭喜得驊騮撥入天閑早見收今日有誰憐駿骨
西風沙苑蒺藜秋
送人之武林
白鼻驕騧紫綺裘湧金門外醉瀛洲君家若有平安字
寄在春風第幾樓
武林客舍
窗外青山啼子規吟魂正被酒禁持小樓一夜雨聲惡
落盡碧桃人未知
綠楊橋
長溪春漲碧溶溶煙雨空濛濕采虹何事吹簫度清夜
斷隄楊柳月明中
題高房山墨竹
黃花山主澹游翁寫竹依稀篆籀工獨有高侯知此趣
一枝含碧動秋風
題張天民先生移居圖
舊隠荆溪第幾邨手栽松檜至今存大茅峰下千年鶴
遲汝重来問子孫
同鄭明德訪寶曇上人不遇
白雲林下誦經寮隔岸香風遠更飄欲就禪牀喫茶處
倩人扶過木長橋
高昌王所畫蒲萄熊九皋藏
玉關西去火州城五月蒲萄無數生今日江南池館裏
萬株聯絡水晶棚
青山白雲圖
溪上長松已合圍草堂無事客来稀濕雲生滿東山路
日莫野樵何處歸
唐明皇吹簫圖二首
寢殿春深晝漏遲榻前侍女立多時玉簫自按霓裳曲
賜與棃園子弟吹
花萼樓前柳色新東風吹散馬嵬塵錦囊五管俱零落
誰是終南夢裏人
題蒲塘雙燕圖為劉小齋作
昭陽池館晩風微花落巢空去未歸却是蒲塘春水闊
年年還傍小齋飛
竹枝歌
道士莊前秋事多東家西家收晩禾船頭把酒對明月
聽打夜場人唱歌
訪王伯純晩歸
長洲苑内舊池臺白髮山人恰再来無限客愁渾㤀却
小樓聽雨杏花開
和饒介之秋懷詩韻四首
江風吹盡莫天霞我本淮人来寄家吳門留滯不歸去
開盡西軒白鶴花
夜半金烏海上翔行来夾日酷於霜庭前幾箇芭蕉葉
未到秋分一半黃
鐵鎖滄江第幾關揚州花竹夢中看也知無賴三分月
照見沙場白骨寒
氛祲冥冥晩未消浙江三日不通潮令人却憶馮公子
知在西湖第幾橋
再次韻四首
横江江水蕩晴霞秋盡夫君不到家閨中小鬟也浪語
陌上聽歌楊白花
寫就安書無便翔寒衣著破過三霜但記送郎初上馬
窄袖短衫穿柳黃
西到長干過幾關附得書来儂自看八疋西川十樣錦
裁作郎衣遮早寒
鴛鴦湖西湖水涼踏藕采蓮来覓郎郎意莫如菱刺短
妾情只似藕絲長
題雨竹
洞庭南去竹如雲老葉新梢亂不分帝子不歸風雨惡
深林何處覓湘君
哭馬士明都事
冥冥妖祲黑如雲湖上旌旗亂不分父子四人同戰死
邊庭誰說馬將軍
題倪幻霞雲松圖
九華只在泖雲西松下来尋隠者棲隠者不歸空見畫
滿山風雨夜猨啼
垂虹亭
長橋戎馬後旗幟尚紛紛吳越東西隔江湖左右分荒
哉皮學士去矣范將軍誰種千頭橘空山卧白雲
宿華嚴寺斷雲院
斷雲老師如斷雲無心舒卷自氤氲空山與之結為侣
遠道也堪持贈君黑夜雨隨龍聽法青山風引鶴同羣
江湖我亦㤀機者半榻今宵喜見分
至正二十一年春三月二日同孫大雅張孟膚縻
仲明登虎丘訪居中禪師不遇留題平遠堂
三月二日春增華泛舟也到王珣家山中碧泉似&KR0812;醁
巖下綠草如袈裟荒墳無人見白虎新城有樹啼青鴉
居中老禪不得會空索劒池同煮茶
再遊金山寺
放船重到金山寺獨對滄江照鬢絲過客漫驚天險處
老僧曾見海枯時通宵月色魚龍喜絶頂秋聲鸛鶴悲
瓊樹花開(一作開盡瓊花)不歸去妙高臺上要題詩
贈綾錦墩隠者錢慶餘
手拄烏藤五尺長山行時著古衣裳缺文自補雲間志
賣藥多收海上方茒屋秋風催釀秫錦墩春雨看移桑
野人笑指長安路馬足車塵有底忙
奉簡天民有道先生
令子今為吳縣尹先生猶是葛天民春秋七十又八歲
江海百年能幾人多士問奇加束脯諸孫供饌斫脩鱗
荆溪舊業知無恙白鶴時来送喜頻
元詩選二集卷十三
