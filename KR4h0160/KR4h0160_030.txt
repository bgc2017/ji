元詩選初集卷三十庶吉士顧嗣立編
揭侍講傒斯
傒斯字曼碩龍興富川人幼貧讀書刻苦大德
間稍出游湘漢湖南帥趙淇素號知人謂之曰
君他日翰苑名流也程鉅夫盧摯先後為憲長
亦皆器重之鉅夫因妻以從妺焉延祐初薦授
翰林國史院編修官遷應奉翰林文字前後三
入翰林天歷初開奎章閣首擢授經郎與修經
世大典累進翰林侍講學士同知經筵事至正
初詔修宋遼金三史與為總裁官卒年七十一
追封豫章郡公諡曰文安曼碩初入史館平章
李文忠公孟讀其所撰功臣傳歎曰是方可名
史筆若他人直謄吏牘耳既復受知於王樞密
約趙承旨孟頫元學士明善東南文望如四明
袁桷巴西鄧文原蜀郡虞集有盛名公卿間曼
碩與清江范梈浦城楊載繼至翰墨往復更相
酬唱曼碩在諸賢中敘事嚴整語簡而當一時
朝廷典册及元勲茂德當得銘辭者必以命焉
殊方絶域共慕其名得其文者莫不以為榮善
楷法尤工行草詩長於古樂府選體而律詩長
句偉然有唐人風所著曰秋宜集虞學士評其
詩謂如三日新婦又謂如美女簪花殆即史所
稱清婉麗密者歟
臨川女
我本朱氏女住在臨川城家世事趙氏業惟食農耕五
歲父乃死天復令我盲莫知朝與昏所依母與兄母兄
日困窮何以資我生一朝聞密言與盲出東門阿母送
我出阿兄抱我行不見所向途但聞風雨聲行行五里
餘忽有呼兄名兄乃棄我走客前撫我言我與趙世親
復與汝居鄰聞汝即赴死扶服到河濱我身盡沾濡不
復知我身汝但與我歸養汝不記年涔涔遵旋路咽咽
還入城城中盡驚問戚促不能言望門喚易衣恐我身
致患再呼我母來汝勿憂飢寒汝但與盲居保汝母女
全我母為之泣我鄰為之歎喜我生來歸疑我能再明
况得與母居不異吾父存我今已十三温飽兩無營我
母幸康強不知兄何行我母本慈愛我兄亦艱勤所驅
病與貧遂使移中情當日不知死今日豈料生我死何
足憾我生何足榮所恨天地生不如主翁仁誰能為此
德婁公名起莘(此詩用韻多誤以其事有關勸戒存之)
夏五月武昌舟中觸目
兩髯背立鳴雙櫓短蓑開合滄江雨青山如龍入雲去
白髮何人並沙語船頭放歌船尾和篷上雨鳴篷下坐
推篷不省是何鄉但見雙雙白鷗過
正月十二日尋盧學士船至漢口留詩為别
晴江澹微瀾曳雲在曾巘參差連舫出散漫羣鷗遠始
知遵漢廣遥睇高旆卷懷賢每忘賤臨流亦忘蹇蒼茫
景將入窈眇春猶淺新知遽相違餘悰何由展
黃尊師高軒觀鵝因留宿
開軒南嶽下世事未曾聞落葉常疑雨方池半是雲偶
尋騎鶴侶來此看鵝羣一夜潺湲裏秋光得細分
衡山縣曉渡
古縣依江次輕輿落岸隈鳥衝行客過山向野船開近
嶽皆雲氣中流忽雨來何時還到此明月照沿洄
題王山仲所藏瀟湘八景圖卷走筆作(錄四)
朝送山僧去莫喚山僧歸相喚復相送山露濕人衣(烟寺)
(晩鐘)
顥氣自澄穆碧波還蕩漾應有凌風人吹笛君山上(洞庭)
(秋月)
天寒關塞遠水落洲渚闊已逐夕陽低還向黃蘆没(平沙)
(落鴈)
孤舟三日住不見有人家昏昏竹籬處却恐是梅花(江天)
(莫雪)
以事暫如武昌發臨川
江轉欲無路山廻忽似圍客程秋共遠物色晚多疑稍
稍沙鷗集悤悤野樹稀武昌今夜夢定有故人知
女兒浦歌二首
女兒浦前湖水流女兒浦前過湖舟湖中日日多風浪
湖邊人人還白頭
大孤山前女兒灣大孤山下浪如山山前日日風和雨
山下舟船自往還(鐡崖竹枝詞序曰揭曼碩文章居虞之次如歐之有蘇曾云其竹枝詞為)
(女兒浦歌其風調不在虞下也)
送黃五舅得武陵校官還辰州寓居省侍
寧上山頭種禾黍莫向他鄉作羈旅山田得雨尚有年
他鄉顦顇何人憐一身千里家何在全家更在沅湘外
獨樹雞鳴楓葉飛荒村鴈没蘆花碎親在窮邊望子還
子在長途衣復單居無寸田出無僕明年作(音佐)官當食
祿
貧交行
驅車涉廣川揚帆陟崇丘結交四海内中道多愆尤朔
風厲苦節獨鶴横九州朝拂三島樹夕過五城樓兩翅
偶寒影曠然何所求登高臨大江日莫萬里流時哉疏
鑿人八年忘外留出必益稷俱歸與夔龍儔進退兩不
疑功成垂千秋萬事日相敓恩情若雲浮吾心苟不渝
反覆安足仇自非天地外何能獨忘憂
别武昌
欲歸常恨遲將行反愁遽殘年念骨肉久客多親故佇
立望江波江波正東注
南康夜泊聞廬阜鐘聲
廬山三百寺何處扣曾雲宿鳥月中起歸人湖上聞入
空應更迥近瀑正難分遥想諸僧定香爐上夕熏
春日雜言二首
冪歴楊柳枝蒙茸春草齊夭夭誰家婦采桑臨路岐零
露沾其裳蛛絲卷其衣樹高身苦弱蠶飢行復遲辛苦
事姑嫜宿昔減容輝見者皆歎息此心知獨誰良人日
莫至醉問爾何為
五歲能讀書十歲能賦詩十五事遠遊三十無所為既
乖俯仰責復為鄰里欺生計日已疎世態多瑕疵煌煌
金張門徒隸皆光輝日宴賓客集軒車如風馳一笑擲
千金片言委黃泥齊生獨抱瑟來往何逶迤
夢武昌
黃鶴樓前鸚鵡洲夢中渾似昔時遊蒼山斜入三湘路
落日平鋪七澤流鼓角沈雄遥動地帆檣高下亂維舟
故人雖在多分散獨向南池看白鷗
遊麻姑山五首(并序)
湖北憲使程公閒居盱上二年矣五月二十日
詔拜翰林學士又十日公與使者及諸客同遊
麻姑山輒以覽歴所止賦詩五首
雲關
君子荷初服恩至若無榮穆穆芳雨散悠悠蒼山行危
關擁霧黑飛術緣雲青苔蘚滑如積杉松窅冥冥時逢
負苓翁忽聞流水聲舉足向益高矯然欲遐征徒隸各
忘倦矧彼高人情
飛練亭
神工擲天紳挂之兩崖間萬古輸不盡誰能測其端勢
割山石愁氣挾草木寒安得天風吹繫彼日月還麻姑
綠雲髮黝黝長不殘
湧雲亭
泉源出地底仰向雲中行擘厓瀉千丈亂石皆騰獰風
霆日夜急雨雪虚空明不有神物扶兹山應久傾噴薄
側飛鳥砰訇愁百靈仙家信為好喧聒何由平
三峽橋
兩山束飛橋下塹不測淵誰開萬尋鐵逗此無窮泉淙
淙輥空曲洶洶投奔川陽光下照之忽作龍騰天常恐
桑田變中有瞿塘船
麻姑壇
嵯峨仙都觀遥望丹霞天後有千歲松前有百頃田風
日夏颯沓煙雲晝蔥芊羣彦一時集安知非列仙持觴
起相醻罷琴抗高言天道信悠邈人情何拘攣靈君不
可致落景詎少延仰雖慚冥冥俯實憂元元主人顧坐
客此中可忘年
病夜
素壁深窗獨客身桃枝薑胯只為鄰極慚供給煩賢友
尚恐傳聞及老親蛬響戒寒相應起燭花連夜為誰新
多情造物真豪縱盡力相驅病與貧
寄題馮掾東臯園亭
時雨散繁綠緒風滿平原興言慕君子退食在丘園出
應當世務入詠幽人言池流澹無聲畦蔬蔚蔥芊高林
麗陽景羣山若浮煙好鳥應候鳴新音和且閒時與文
士俱消搖農圃春理逹自知簡情忘可避喧庶云保貞
和歲莫委周旋
宿梁安峽夢故室有感時還旴江
梁安峽裏杜鵑啼絶壁蒼蒼北斗低雲氣倒連山影合
石稜斜鬭浪聲齊南風盡日迎歸客落月空江夢故妻
一室十人分數郡百年幾處候晨雞
山莊晚立有懷舍姪沆督穫臨川
䔩䔩黃桑葉蒼蒼白竹峰居人爭野碓歸客背村鐘路
暗緣溪濕山寒著霧濃阿咸收稻未辛苦闕相從
雨述三篇
江南臘月天未雪居者單衣行苦熱連山郡邑瘴盡行
豈獨嶺南與閩越逋民穰穰度閩山十人不見一人還
明知地惡去未已可憐生死相追攀
近聞閩中瘴大作不間村原與城郭全家十口一朝空
忍飢種稻無人穫共言海上列城好地冷風清若蓬島
不見前年東海頭一夜潮來迹如埽
冬來一晴四十日三日南風當有雪不知閩嶺今何如
念我故人書斷絶劒南判官心所親甌寧大夫政有神
腐儒多事浪憂喜安得貽書兩故人
春莫閒居寄城西程漢翁十五韻
迢迢層城阿峩峩鳳皇山下有隱淪士能為淮漢言兩
日一寓音五日一承顔每談經濟事恒及離亂間言辭
多忼愾文字少凋殘不歎東逝川但憶南山田寧與無
心遊不受衆目憐褰衣必峻崿散步亦名園舒卷信在
襟蕭寂固所安經春僒疾痗撫時增懦孱羣書亂藥裹
高卧掩荆關蹇余屬久要朝詣常莫還醜劣媿高情焉
知君所觀日出衆鳥語蒼岑滿樓端申章寫深誼譾薄
何由宣
長風沙夜泊
長風沙風沙不斷行人嗟行人嗟奈君何南風正高北
風起大船初灣小船喜移船更近大船頭不獨風沙夜
可憂但祝行人好心事長江何處是安流茅屋參差數
株柳時平尚置官軍守青裙老嫗詫鮮魚白髮殘兵賣
私酒魚賤可買酒可沽他人心事知如何
何郎失鏡詞
圑團如月不曾虧家人親置枕中時朝朝將正頭上幘
時時攜鑷鬢邊絲古文宛轉何人造失來始覺今難討
街頭不直半緡錢古銅終較今銅好向人不敢再三尋
客裏空疑同舍心萬里相隨二朝别夜夜還瞻天上月
曉出順承門有懷太虚
步出城南門悵望江南路前日風雪中故人從此去
京城閒居雜言四首
朝從獵城南莫從獵城北白馬喻飛翰輕裘如膏澤塵
起知獸駭風高驗鳥疾隻箭落雙鶖千金出俄刻歸來
拜恩寵樂飲過一石僮奴增意氣賓客改顔色常恐文
法士輕薄多瑕擿高門臨廣衢秋風上荆棘
朔土高且厚民生勁而彊榆柳雖弱質生植益繁昌桃
李大於拳棗栗充餱糧誰謂苦寒地百物莫得傷青青
雲夢竹宿昔傲雪霜移植於此庭不如芥與楊竹性豈
有改繇來非本鄉
眇眇寒門士客遊燕薊城上無公卿故下無舊友朋裘
褐不自蔽藿食空營營四顧烖沴餘但聞號哭聲日負
道德懿敢懷軒冕榮節食慎所欲聊以厚我生
高步覽九州誰獨無與親同室不相喻矧彼途路人誘
詘更驅迫巧詐日眩真共美為善樂莫知與善鄰未足
保厥躬已謂貽子孫一言易為義一恩易為仁世無魯
東叟何以慰心神
泊安慶時再北遊
夜泊淮西郡寒生客子衣酒家臨岸閉野燒映江飛雲
盡月初出潮平風漸微前年城下路此際正南歸
漁父
夫前撒網如車輪婦後搖櫓青衣裙全家託命煙波裏
扁舟為屋鷗為鄰生男已解安貧賤生女已得供炊㸑
天生網罟作田園不教衣食看人面男大還娶䱷家女
女大還作䱷家婦朝朝骨肉在眼前年年生計大江
邊更願官中減征賦有錢沽酒供醉眠雖無餘羡無不
足何用世上千鍾祿
高郵城
高郵城城何長城上種麥城下種桑昔日鐵不如今為
耕種場但願千萬年盡四海外為封疆桑隂隂麥茫茫
終古不用城與隍
濟州初度
辭家計日逢初度遲日暄風在帝京曉起慈親望天北
行人初泊濟州城
楊柳青謠
楊柳青青河水黃河流兩岸葦籬長河東女嫁河西郎
河西燒燭河東光日日相迎葦檐下朝朝相送葦籬傍
河邊病叟長回首送兒北去還南走昨日臨清賣葦回
今日販魚桃花口連年水旱更無蠶丁力夫徭百不堪
惟有河邊守墳墓數株高樹曉相參
雜詩二首寄彭通復
區區九州内横從數千里誰設山與河愚者分表裏京
師天下本萬國赴如水珠犀從南來狗馬繇西止浩浩
荆吳船日夜行不已生材無定所一物孰非已皇天仁
且廣君道亦如此我思古唐虞當日誰共理
脉脉我所思彭氏躡遐蹤婉婉若處子未曾出房櫳相
望四千里踰年闕相從五月君寄書九月逹京中我書
欲報君書到歲已窮豈不懷繾綣無由覿君容參差天
際雲縹緲乘朔風羽翼不吾施翩彼南飛鴻君有高世
行我無適時功天命人得違出處諒非同
史館獨坐
地夐天逾近風高午尚寒虚庭松子落敧檻菊花乾撫
卷俱千古憂時有萬端寂寥麟父筆才薄欲辭官
山水圖
幽人無世事高卧謝浮名山崦晴時出溪流盡處行還
聞有漁釣相問和柴荆不埽門前路莓苔滿地生
送道士薛玄卿歸江東
知君此處漸難招只在人間已廓寥市上有時逢賣藥
山頭何處覓吹簫仙巖花落溪流滿鬼谷雲開對影遥
未必故山安隠逸海天凉月夜蕭蕭
祖生詩
浦城孝子身姓祖自憐性命如糞土生纔五歲遭亂離
有母更被官軍虜零丁二十八春秋母縱得生何處求
天地茫茫明月恨江山漠漠白雲愁忽得母書驚母在
看書未盡淚先流書云流落河南縣河南蹋遍無由見
唐州境上忽相逢白髮蕭蕭霜滿面誰知喜極情轉悲
傍人更問初别時千生萬死到今日始為母子東南歸
東南迢迢閩山路入門猶記階前樹居人傳說盡相看
雞黍提攜竟朝莫祖生母子真可憐少壯離别老大還
同時鄉井被兵者幾人骨肉能生全願生母子長壽考
四海昇平永相保
燕氏救兄詩
千金之子不死市楚人竟殺陶朱子生者可殺死可生
千金為重骨肉輕誰為平陽有燕氏傾家乃出而兄死
弟再有兄兄見弟里閭驚嗟官吏喜嗚呼安得天下之
吏廉且循庶政如水無冤民
送華尊師以天壽節奉詔祀武當
靈畤嚴漢祠神峰標楚甸羽人丹丘伯承詔馳嘉薦華
渚曜玉虹條風舞玄燕長淮雨中瀉喬嶽雲間獻涉旬
歴峻阯梯空荅弘願授簡香始升揭虔帝如眷天清翼
軫動地肅玄武見飛響迥更聞竒祥靜逾絢是中有真
侶(謂張真人有道行)蚤接諸方援腁胝負畚鍤鑿翠蓄雷電金
芝産齋房矞雲冠巖殿祈禠無歲年會節方紛衍既協
時君降又樂明祀徧聖歷齊堪輿豐澤周㝢縣還歸報
天子獨往奚所羡
送馬雍古御史撫喻河西
我皇屬憂顧君子得安居孟春風且寒遺子以修途四
牡何翩翩廻首睇神都我懷正紆鬱殽圅忽已踰積雪
被長巒萎者何時蘇巋彼蓮花峰上出浮雲衢白日皦
以縣下視若玄墟煙塵起西北原野無定株行者中顧
懷居者念其廬黃河洶東流乃自崐崘渠四海豈不曠
切若肌與膚親賢遠讒人古以致康娛君子誠多才乃
用在馳驅秦隴阻關塞歲月浩已徂鞠躬盡明義足為
世所模
送周山人之遼東
物變風已暄庭虚雪猶在每與君子違偏驚歲年改名
山先夢到靈藥隨方採明日望行人雲槎隔遼海
李宮人琵琶引(并序)
鄠縣亢主簿言有李宫人者善琵琶至元十九年
以良家子入宫得幸上比之昭君至大中入事興
聖宫比以足疾乃得賜歸侍母給内俸如故因亢
且乞詩於余遂作李宫人琵琶引其辭曰
茫茫青塚春風裏歲歲春風吹不起傳得琵琶馬上聲
古今只有王與李李氏昔在至元中少小辭家來入宮
一見世皇稱藝絶珠歌翠舞忽如空君王豈為紅顔惜
自是衆人彈不得玉觴為舉樂乍停一曲便覺千金值
廣寒殿裏月流輝太液池頭花發時舊曲半存猶解譜
新聲萬變總相宜三十六年如一日長得君王賜顔色
形容漸改病相尋獨抱琵琶空歎息興聖宮中愛更深
承恩始得遂歸心時時尚被宮中召強理琵琶絃上音
琵琶轉調聲轉(一作逾)澀堂上慈親還佇立回看舊賜滿
牀頭落花飛絮春風急
集賢大學士趙國公王開府慶八十應制
昭代雍熙日詞林賦頌時紫宸丹詔出甲第五雲垂裕
廟青宫裏王公玉樹枝朝趨陪綺甪夕侍接龍夔際會
真難及飛騰已在兹暴公初繡斧方叔更藩維霜簡驚
風采天官肅羽儀還迎代邸入竟被漢文知位望躋三
少權衡俯百司每蒙天黼黻直許國蓍龜鳳龡廣寒殿
龍舟太液池羽觴春侍宴玉座夜觀碁德業前賢繼辭
華後進推高情睎廣受餘事擬徵珪全趙山河富瀛洲
日月遲九卿看綵服八袠表龐眉皇覽逢初度殊恩介
壽祺黃封中使出玉食尚饔移國老陳嘉慶(李韓公作序)羣
工播盛辭禮非前代有施及老臣宜福祿何人並忠貞
百歲期聖心誠念舊政用作臣規
結羊腸詞
正月十六好風光京師女兒結羊腸焚香再拜禮神畢
翦紙九道尺許長撚成對綰雙雙結心有所祈口難說
為輪為鐙恒苦多忽作羊腸心自别鄰家女兒聞總至
未辨吉凶憂且畏須臾結罷起送神滿座歡欣雜顦顇
但願年年逢此日兒結羊腸神降吉
小孤山次韻
小孤山前一廻盼蒼然始識孤山面隔江疊嶂開翠屏
絶壁浮雲飄素練憶昔初蒙翰林聘艤棹探竒不知倦
捫蘿陟級至絶頂目極神開氣為變大江東滙彭蠡來
晝夜崩騰犇海甸笳鼓遥聞日月動帆檣忽度乾坤轉
舟人不識造物竒但趣急趁南風便蚤悟微官七載縛
底用區區厭貧賤深窗冷壁守編摩何異揚雄困雕篆
重來勝地歲云莫短景催人疾於箭天昏一火明山半
石底猶疑有雷電彭郎磯下寒浪湧坐客正說龍君傳
人生可喜還可憐世事堪違不堪戀明朝匡廬復入眼
雖有此境何由羡武城先生獨好事名山每恨遊難徧
豐城客子無一錢但當作詩乞如願
贈别曾編修歸廬陵葬學士兄
孟冬凉風厲謁告歸廬陵阿兄在九原歲莫豈遑寧兄
昔事武皇海内希英聲意氣動人主文采何縱横時事
一朝異長揖去躬耕令弟紹芳猷策足在承明如何奄
忽間南北隔死生方舟發京國日落煙霧青萬感緣中
來惕焉如有懲羈臣戀魏闕一夕魂九升君子恩義重
况此骨肉情情深不可忘悠悠道路長山川日夕改我
行殊未央稍出燕冀都已涉齊魯疆高天圍四野悵望
但茫茫道傍多古墳塋域遞相當荒草吹北風日夕下
牛羊不知何代人於此閱興亡自古既有死誰獨免摧
傷死者雖所同私懷詎能已途路猶感傷况吾兄與弟
世俗日衰謝常懼莫能起生者忽若遺誰復哀其死念
昔賢哲人一一去為鬼詩書捐篋笥采采當路子掞藻
厠明庭幸與君子同矧在弱冠年已獲承其風家本聖
門後孝友世所隆何意手足親一别曠音容及我南歸
日舟楫復相從皦皦寒日高冥冥厲征鴻落帆滄江際
渺然忽西東努力慎所託無為漫勞躬
贈王郎
王郎楚狂士意氣飛秋霜讀書一萬卷下筆數千行富
貴視浮雲况肯矜文章十五耻閭里掉臂辭故鄉夜宿
東海月朝買西州航瞋目王公前結客少年場一飲或
一石一醉或一觴寧揖屠狗人不與俗士當千金不易
笑歲莫單衣裳阮籍在窮途英聲連四方鸞鵠有時鎩
反媿燕雀翔世無劇孟交不及青樓倡燕趙如花人翠
袂黃金璫不識豪俊士空媚癡與狂王郎遠過我坐我
枯藜牀終夕無酒飲撫髀歌慷慨平明别我去極目空
茫茫
畫鴨
春草細還生春雛養漸成茸茸毛色起應解自呼名
送涂雲章訪舊武昌却入京師
垂雲厲驚風萬里摩高圓蟠泥鼓巨浪豈顧九重淵毛
生入楚庭穎脱俄頃間粲粲一(一作涂)公子長嘯起丘樊
朝辭豫章臺莫過匡廬山大帆割鸚鵡極目空波瀾黃
鵠錦袍仙吹笙紫霞端相顧一笑粲青春滿南天黃金
築高臺更覺郭隗賢聯翩樂劇輩相逐入幽燕平明九
門開劒珮踰五千豈無一事薦傾倒平生言東風杏花
開待我薊門前
歸舟
汀洲春草徧風雨獨歸時大舸中流下青山兩岸移鴉
啼木郎廟人祭水神祠波浪爭掀舞艱難久自知
小孤山曉發和蔡思敬韻
日落霞明錦浪翻厓傾石峭白雲閒乾坤上下雄孤柱
巴蜀東南壯此關神物夜移風動地仙舟曉渡月漫山
回瞻絶頂登臨處空翠溟濛杳靄間
白楊河看月
白楊河上看明月昔人曾見今人别茅屋數家河上村
化作三山白銀闕波平風靜棹歌來萬頃冲融鏡面開
今夜江南憶遊子空瞻雲漢上昭回茫茫萬里燕齊路
北斗從横泰階曙黃河東逝月西流明日南風過洪去
歌風臺和李提舉韻
萬乘東歸火德開漢皇曾此宴高臺沛中父老謳歌入
海内英雄倒載回湯沐空餘清泗在風雲猶似翠華來
穹碑立斷蒼煙上靜閱人間幾劫灰
題嚴陵獨釣圖
何事玄纁入里閭羊裘暫脱就安車空令太史驚同寢
猶把狂奴視報書一出聊為天子重諸公莫道故人疎
朝廷自足中興士且放桐江著老䱷
題鼯鼠食瓜圖
種瓜中園予亦勤止瓜長而實汝則殘止雖則殘止予
敢汝仇天實汝生予將何仇汝食之甘既肆既閒實之
食矣無傷予根根存而微惟予之窮根盛而實惟乃之
功
送蔡思敬還豫章有懷遼陽李提舉
來日能同去不同獨攜别恨向秋風眼看亂葉渾無定
心與浮雲并一空黃獨山中歸自斸玉梅溪上夢先通
莫嗤留滯京華者更有遼陽送斷鴻
孔林圖詩(并序)
集賢待制周侯能修禮於孔林侍讀學士商公
圖之史官揭傒斯詩之
峩峩尼山蔽于魯邦篤生聖人維民之綱尼山之下有
洙有泗有蔚孔林在泗之涘維彼聖人教之誘之凡厥
有民則而傚之維彼聖人覆之載之凡厥有民敬而愛
之既誦其言亦被其服孰秣其馬于林之側既誦其言
亦履其武孰秣其馬于林之下六轡既同周侯之東薦
之侑之聖人之宮其音洋洋其趨蹌蹌其臨皇皇聖人
允臧商氏圖之式昭其敬載瞻載思罔不由聖
李將軍歌一首送李天民赴邵武軍口廵檢
李將軍材且武儒冠換得兜鍪去身疑南極老人星氣
食隂山雪毛虎雕弧白馬金僕姑天地昂昂此丈夫五
十方為求盜使人生何用苦詩書寄言邵武諸官長不
是尋常一腐儒(時中書以吏部儒選員多有十年不得調者奏以為閩廣諸道廵檢然多非其)
(人而天民式稱是選老人星其常自喻)
題桃源圖(并序)
江左龍虎山南十里有桃源者劉王二尊師所辟
也臨江范亨父為之記余為賦五言詩十七韻
桃源非一處龍虎畫難同内外關踰鐵高低石作叢黃
旛青劒北紫盖白雲東蟾影當霄迥蛾眉抱月弓(六峰名)
千重藏曲折四面削虚空地戸吟風黑天池浴日紅雪
霜翻濺瀑雷雨瀉崩洪暗識猨啼遠晴聞鳥語工危龕
三井秘絶澗九橋通江合仙巖怒山連鬼谷雄劉王開
闢後秦晉有無中時見看桃侶頻逢採藥翁丹臺寒漠
漠琳宇氣熊熊濟勝非無具緣源恐莫窮煙霞俄變滅
草樹杳蘢蔥四序何勞誌羣愚儻擊蒙誰言武陵近十
里上清宮
送王留守宣慰荆湖
舟楫連檣出薊丘弓刀千騎入荆州歌翻郢雪寒暄變
恩逐岷波日夜流雲雨暝連神女宅山川晴繞仲宣樓
豈無賢士堪招隠應向鹿門深處求
寒夜作
疎星凍霜空流月溼林薄虚館人不眠時聞一葉落
送詹尊師歸廬山
香鑪峰色紫生煙一入京華路杳然雲碓秋閒舂藥水
雨犁春卧種芝田書憑海鶴來時寄劒自潭蛟去後懸
忽報歸期驚倦客獨淹微祿負中年
過何得之先生故居三首
可憐古井門外依舊鐘樓屋西何處高吟痛飲黃華翠
竹都迷(先生有詩云一井當門凍寒光照四鄰又我住東街北鐘樓在屋西)
軋軋機聲日莫依依楊柳春柔厀下中郎小女曾聽唱
我高郵(先生常喜予高郵城詩相見即呼高郵城來每相對酒酣則朗誦數過)
頭上烏紗分贈篋中縞楮相酬不道别時長别誰知愁
是真愁(延祐五年冬十月余南歸以中材一段見贈予以白楮被報之别時殊黯然也且手書其三代)
(名字授予若有所屬然也)
送譚仲章歸長沙
君家雲陽下忽向雲陽歸行路有南北看山無是非三
湘迴鴈盡孤劒白虹飛亦欲投簪去從君采蕨薇
我我亭詩(并序)
殷仲堪荅桓温曰我與我周旋久寧作我宜春
黃元瑜取以名其亭曰我我為賦詩一首
我游于袁于龍之干有闢閑閑有環言言有構桓桓維
集之安我居我處我笑我語有翼其所而敢予侮我值
孔嘉我構孔華曾莫之迎而莫我多彼馳者子亦孔勞
矣既我覯矣亦莫我逑矣嗟殷氏之老猶弗桓是友我
不我友將誰歸咎温温其龢瀏瀏其清藹藹其芳煥煥
其明嗟維古之人尚或予聽
題臨江同知問流民事蹟
江北流民七十口三十餘年在江表朋凶結惡四百餘
白刃差差歴村保崩騰所向如投空白晝攫金都市中
頃由南昌入豐邑反賂守者為先容長官坐堂寇入室
妻子莫逃况金帛豈無鄉民敢相敵長官一揮翻辟易
臨江貳守廉且武手縛其渠散其伍豈惟鄉民得安堵
鄰境聞之皆鼔舞其渠在獄伍四歸天府上功民俗熙
乃知一念敬厥職萬事至難皆可為人民社稷我所有
安得坐視如雞狗人在雞狗猶愛之民社豈在雞狗後
請君看取臨江守
送李都事赴湖廣省幕
堂堂李通甫起家掌邦憲直氣横九秋神明激雷電再
登蘭臺上愛國心靡轉時當至治末有位日兢戰崩騰
五華山鑿翠起臺殿執筆佐御史力諫明且辨斧鑕已
在前獨立目不眴駸尋國多故災異周八埏君復贊宣
政赤手握銓選守法踰天官反得官長怨我皇奮江漢
撥亂啓天眷乾坤再開闢日月重昭絢磊落收羣材疎
戚共登薦君名一朝起亦作丞相掾丹心益傾竭婉畫
勒替獻好惡古難同禍福巧相禪天子憂南紀藩宣必
時彦下逮曹屬微簡選亦精練君得南省佐聞者盡驚
羡傴僂辭闕庭飄搖出畿甸餞送盈路衢懇欵陳志願
去年天下旱窮蹙無貴賤賑䘏當及時本末須並見方
春農事興不廢乃為善又聞南中賊憑陵及州縣黎獠
本吾民撫綏在方面恩信足以懷逼迫使生變况我聖
天子轍迹昔所徧勖哉籌策良無使空蹂踐京城雨初
過草樹鬱蔥蒨喬木多蚤鸎高堂有新燕煩辭君勿誚
君歌我其抃
畫鷹
文梁五色縧秋高意氣豪怒張兩目直霄漢豈與短翮
翔篷蒿妖狐晝作猛虎嗥騶虞并與神麟逃嗟爾飽食
心空勞
吳子高悼亡歸岳陽
都門落葉滿遊子去京畿忍聽離鸞操遥逐秋鴻飛愁
霜曉入鏡淚雨夕沾衣煙樹黃河岸風帆采石磯平沙
迥渺漫寒雨曖熹微客心閒轉切鄉書近却稀夢聞兒
女泣行將僮僕依竊慕漆園放誰云潘岳非乘濤慣不
險廻江望若圍武昌未易到更向岳陽歸
進士張于高得邛州判官歸成都
邛竹山前負弩迎去年曾是一書生天寒劒閣猶車馬
雪滿繩橋正甲兵即恐徵求民力竭莫將憂患客心并
六千餘里關河路不盡深期遠别情
寄題傅尊師兄弟所作寧壽道院
鍾榮之山千萬峰琵琶塵湖相疉重兩翁入谷起臺殿
半夜空山聞鼓鐘猛虎如逢澗邊石飛龍却是雲間松
黃庭書罷人難見鴻寳披殘手自封度壑采芝隨鹿迹
登厓望日躡雲蹤已知塵世惟堪笑不是神人定少逢
辟榖有方桃更美圍碁無地橘相容但餘一念封人祝
未與人間萬事慵
雲錦溪棹歌五首
雲錦溪中雲錦鮮好在高秋八月天西蜀錦江那得似
西湖綠水更須憐
纔過浮石是藍溪溪上青山高復低山中泉是溪中水
尋源直到華山西
藍溪南去到藍洲水底嶄嶄石不流廻望朱宮雲霧裏
白雲深處更高樓
挹仙亭下薛公橋紛紛抵莫更連朝唯有橋西楊與柳
無情長繫木蘭橈
溪上層層雲錦山垂楊盡處是龍灘不是孤舟來逆上
何人知道世途難
題胡虔汲水蕃部圖應制
沙磧茫茫塞草平沙泉下馬滿囊盛曾於王會圖中見
真向天山雪外行聖德只今包宇宙邊庭隨處樂農耕
生綃半幅唐人筆留與君王駐遠情
題内府畫應制
曹將軍下槽馬圖
曹霸畫馬真是馬宛頸相摩槽櫪下卓犖權竒果如此
豈有世上無知者朱絲不是凡馬韁天閑十二皆龍驤
曾從天子平四方畫圖彷彿餘驪黃華山之陽春草長
韓幹馬
韓幹畫出曹將軍幹惟畫肉猶逼真昂藏四顧欲飛去
老奚安知馬有神想當此馬未畫時朝刷吳越莫燕秦
頓轡長鳴風動地不數驊騮與騏驎當時用舍那知許
粉墨蕭條尚雄武千金駿骨何足論萬世長留羣玉府
奉送全平章赴江西
聖主思南土明公起集賢直期凋瘵後共致太平年金
虎分符重文龍賜服鮮權綱兼將相標格近神仙天地
三江外星辰北極邊丹心齊出處素志在陶甄請述江
南事都非大德前但儌扶弱美竟坐抑強偏無復同憂
樂徒令舞智權平疇吹渤澥暗室伏戈鋋貪虣明相訓
忠良默自憐民心隨日壊世態與時遷况復兵饑接仍
聞病癘纏誅求殊未已蟊賊轉相挻若擬寬憂顧先須
解倒懸久飢寧擇食多病但求痊一語堪懲勸微機足
轉旋已知平似水更道直於弦遥想聞公至渾如望歲
然九重天上别百丈霧中牽日月明金節山河入畫船
四方初息馬五月正鳴蟬豐樂田多黍生香濼有蓮岱
宗標魯地廬嶽壓湖天水怪收崩浪山靈埽瘴煙歡呼
麟鳳出踴躍吏民先笳鼓趨雄鎮旌旗覆廣川下車和
氣應袖手頌聲延膏雨侵淮甸仁風扇海壖忠貞真世
篤調燮有家傳赤子皆同體蒼生且息肩龔黃須警策
方召在蕃宣
桃花鸚鵡
嶺外經年别花前得意飛客來呼每慣主愛食偏肥才
子憐紅胔佳人學綠衣貍奴亦可怕莫自戀芳菲
趙孝子
廬陵趙孝子四歲父行賈一去三十年家惟大母母大
母已云沒而父行不歸兒長亦有婦母子聊相依從父
自北來汝父久已死母子哭相問父死何鄉里聞汝父
死時不知汝父處汝但欲往問京師多舊故再拜别阿
母行行至京師自念不見父兒死無歸時乃有曾長(一作)
(老)者往昔與父善言汝父死處濱州利津縣徒跣二千
里薄言至利津朱琪張文輩一一陳所因死以某年月
葬以某木棺姓名某所題近在城南端城南塚纍纍翳
然榛莽中極目千萬塚誰能識其蹤行哭七日餘欲死
不得所生者無由知死者豈能語解髮繫馬鞍負之墳
墳過吾父儻有知髮解鞍自墮俄至一墳前鞍墮髮自
解開墳見前和題字宛猶在既見父姓名痛絶心始安
函骨陳野祭禽鳥聲為酸鄰老四面來驚歎未曾有相
帥報縣官縣官駭之久即日上大府大府咸異之次第
聞中朝行子正南馳行子行且傷哭踴如初喪路遥山
川阻何時至故鄉故鄉既云至葬祭無遲禮母子永不
離萬事若流水聞者盡稱孝見者皆感泣期爾百世昌
望爾百祿集兒今一無願願母長不老歲歲父墳前灑
飯墳上草
題姑蘇陸友仁所藏衛青印
白玉蟠螭小篆文姓名識得衛將軍衛將軍今何在白
草茫茫古時塞將軍功業漢山河江南陸郎古意多
送鄉人祐上人從師歸當陽
學道玉泉寺從師天子都流年春事半歸路客帆孤山
勢遥連蜀江聲不入吳故園如可到種芋有遺區
寄題張齊公廟
東安猛將張齊公十八奪父軍囚中至元召募起亡命
父子南伐收竒功酒酣一躍馬上立拔劒四顧犇雷風
十年轉戰江漢上萬里直挽安南弓乾清坤夷四海一
勲在旂常心帝室身封萬戸傳子孫誓不偷生汙天秩
天下豐盛大德年天子明聖宰相賢小臣劉深射功利
上疏自薦能開邊鬼方寡婦號八百嫂叔操戈自爭國
劉深一言取大官遠帥官軍陵險阨五溪運糧數萬家
哭聲震動湖南北發徒開道徑折節既勤其民大求索
斗量金珠谷量馬谿壑之欲安可塞此時張公亦在行
捐軀力諫皆莫克折節薄險伏四起劉深夜遁張公死
鳥飛不度山川愁坐看英雄化為鬼乃知自古守邊鄙
大忌邀功貴寧敉張公廟食東海頭劉深梟首蠻煙裏
張公世為忠孝門劉深萬年穢青史兩家同死不同心
試與題詩作臣軌
番陽蕭性淵攜其祖將領所愛唐琴號霜鍾者還
自和林求詩六月三日五門宣赦後作
嵩州昔有蕭將軍讀書學劒天下聞南隨龍馬渡江去
尚有孤琴傳子孫孤琴云是唐人斲昔日軍中自行樂
至今猶存殺伐聲一鼓哀風振寥廓將軍之孫才且良
文能作賦武蹶張秦皇城下飲白馬祁連山中射白狼
時平好文不好武抱琴却歎儒衣誤昭王臺上看青春
彭郎磯頭夢歸路日長史館幽且閒正冠拂琴為我彈
京城六月日如火霜鍾半夜鳴空山南風自有虞廷操
可惜同心不同調捐琴決眼望青天今日天門有新詔
送毛真人還龍虎山
手綰銀章主秘祠翩然歸去忽如遺麈湖龍井雲間上
鳳曲鸞歌月下龡香逐蘅薇深更入氣交梨棗靜偏宜
南屏風雨平坡雪爭似山中夢覺時(南屏山在上都南七十里歲扈從至)
(上都夏秋居焉平坡在大都西四十里西山之上冬春居焉蓋皆所掌秘祠所在)
故中憲大夫嶺北行省左右司郎中蘇公志道哀
詩
蘇公廊廟姿推擇起為吏論議動引經舉措必由義惟
時方大旱謂咎在冤滯決獄天乃雨凶年化豐歲流聲
滿山西憲府立羅致慷慨平生懷遂佐直指使受命按
邊鄙正色行使事邊臣既威服使亦免顛躓六曹收雄
材兩府資遠器激昂天下事往往見謀議十載拘掾曹
彌年困文字雖云富匡贊豈足盡材藝一命厠省僚句
稽得深弊銓選班爵冗出入錢榖細並緣出多門穿穴
肆姦利有如水上萍驅去還復至因風一披蕩暫得免
蒙翳再命主賊曹持平獨丕蔽恒求情中實動究法外
意功罪必誅賞義惡俱惕厲三命參宥密令聞益昭晰
和林跨大漠肇造此根柢東際瀚海頭西控流沙裔北
窮隂山外南掎兩都勢連營列萬里倉庾千萬計鎮以
磐石宗重以分省寄憶昔大德末成廟方厭世桓桓忠
獻王功大更多智武德既踐阼宫闕始清閟越邸矜微
勞寵極心乃異國有社稷臣讒乃惑聰睿遂輟股肱任
往重藩屏繫有威如雷霆有恩若元氣耕鑿比中土什
伍相錯置士忘遠戍苦民見太平治道路無拾遺商旅
畢懷惠忠獻一朝沒武皇亦遐棄駸尋延祐中權相擢
天位磨牙吮人血掉尾恣狂猘戕賊骨肉親迫逐見危
墜天人共震怒降災及兹地大雪深丈餘人馬相枕斃
重為朝廷憂夙夜靡寧志除吏超五等聞者盡驚避蘇
公拜郎中即日辭九陛厚祿非所榮高爵非所貴彼民
亦天民安得皆坐視兼程到官所發廩急周濟死者何
嗟及存者再生遂閭閻漸蘇息竭力補黥劓飛書九重
天請為兵民備募粟實塞下慎勿憚勞費天子賜問勞
名王致金幣至今頼長策當時已多忌如何方賜環及
國竟長逝都人走相哭行子為歔欷崩騰朔風迅惨淡
浮雲曳蒼松拔其根黃鵠鎩其翅幸哉有令子名已注
簡記千秋常山下豪傑一揮涕
題羅稚川所畫臨川羅益謙溪居圖
追遰臨川郡泱漭元獻里浮上君子廬閉戸青林裏連
山煙景晏斷岸寒沙靡日莫孤舟還荒邨隔流水
寄題武寬則湖山堂
祝融九千七百丈六月飛霜灑洞庭攸輿學者武寬則
石鼓齋中窮六經氣横瀟湘波浪白思入嵩華煙雲青
四千餘里到京國倒插五色鳳凰翎河西猛將今太尉
一見握手坐廣庭立呼愛子俾受業豈獨汝學我亦聽
猨肩虎頭日侍側長刀大劒羅青熒動陳忠義破肝膽
衆目睒䁑開心扃丈夫乖遇豈偶爾縱不我聽我則寧
嗟予官冷材力薄每辱竒俊哀竛竮天晴風靜輒過我
如病得瘥醉得醒不為湖山勞夢寐不為富貴疲心形
始知卓識出天性豈彼狗苟蠅營營方今夔臯滿廊廟
洪恩屢降無濫刑長材用世何不可大夫列卿如拾螢
君如得位立行志慎勿學我空星星我今老矣何所稱
白雲深谷寒煙汀
夢題墨梅
霜空冥冥江水莫江上梅花千萬樹無端折得一枝歸
一雙蝴蝶相隨飛
寄題信州德元觀何真人林園長春亭
長春亭榭倚雲開百里湖山入座來流水繞階時自照
好花如幄手親栽青雲每指尋真路白髮頻登望母臺
(墓在前山)六月神龍起潭井人間幾處待風雷
題信上人春蘭秋蕙二首
深谷煖雲飛重巖花發時非因采樵者那得外人知
幽叢不盈尺空谷為誰芳一徑寒雲色滿林秋露香
賦得春鴈送張郎中省覲揚州
東風吹歸鴈離離翔天側朝發衝陽浦夕過隂山磧嘹
唳浮雲中萬里才一息眷言思親者相望有南北
送聶太祝赴潮州錄事聶天歷潛邸舊人
三載從容禮樂間糾曹新拜度梅關春風忍過金陵道
夜月重經黃木灣盜賊數州相應起甲兵諸道幾時還
憑君細講安民策莫道邊防一日閒
題俞氏看雨軒
慘澹來何處崩騰忽滿城遥憐四山黑近灑半江明可
愛花間濕偏宜竹上聲中宵未可住高枕寄餘情
賦得吳歌送人歸吳中
三月酒如澠高堂絲竹停繡筵雙鳳影珠箔亂鶯聲疊
應紅牙拍辭傳金縷名綵雲低不度芳塵暗自驚花發
長洲苑日照闔閭城且奉千金壽寧忘萬里情
飲張氏别墅(以下從各選本錄入)
楚國多才俊張家好弟兄出門湖水碧留客野堂清微
雨鳴疎竹寒煙覆古城園人隔畦語歲莫此中行
不寐呈何太虚
隙月斜依壁窗風細著人飄零知命晩牢落夢家頻斷
鴈何曾定鳴雞不肯晨何郎詩句好萬里獨相親
憶昨四首
天歷年中祕閣開授經新拜育羣材宮門待漏常先到
講席收書每後回召試時蒙天語勞分題不待侍臣催
滿頭白雪丹心在太液池邊只獨來
宮草蔥茸禁樹齊日趨延顥對凝暉朝迎步輦花間立
莫送回鑾柳下歸碧殿東浮蒼巘合金河北引玉泉肥
幾回弘慶門前路春氣濛濛欲濕衣
已已羣儒映壁奎端陽侍燕寳慈西線分學士親臣送
詩賜皇姑御手題注酒含春瑶露重承塵轉午錦雲低
日斜共出西門道既醉猶能散馬蹄
奎章分署隔窗紗不斷香風别殿花留守日頒中賜果
宣徽月送上供茶諸生講罷仍番直學士吟成每自誇
五載光隂如過客九疑無處望重華
趙道士山水圖
悄愴寒山曉凄迷野水昏長橋通古寺小艇背衡門路
盡雙松上雲生亂石根如行南嶽莫遥見祝融尊
送人之淮東
扁舟何處客此地飽經過彭蠡江聲合揚州月色多天
低知近海地闊欲横河自是吾生拙如君定若何
送林彦廣南鎮行香
昔年同事文皇帝出入千門萬戸中漢閣圖書觀每徧
周家祀典學皆通鼎湖忽送飛龍去石鼓空歌我馬同
今日函香南鎮去還尋禹穴酹西風
贈吳主一(并序)
曹南吳主一妙年力學能文章尤工隸書近自
豫章以職事至京師過予劇談竟日忘去忽以
别告令人惘然詩以奉送
國朝分隷誰最長趙虞姚蕭范與楊趙公温温蔡中郎
虞公格格由鍾梁姚蕭二公撼中邦豈以筆法窺漢唐
蕭守高尚姚文章范公清遒不敢當縱横石經兀老蒼
楊侯起家自洛陽華山之碑早擅場旁出捷入無留藏
曹南吳氏俊且良古意䬃䬃浮匡箱商盤周鼎儼作行
刓圭削銳伏景光宜伸而縮圓使方外若椎魯中堅強
趨新騖巧紛披猖欲辨輒止心孔傷金陵皇象劒戟張
中山夏丞鼎獨扛二碑分法古所臧隷多分少須精詳
君方妙年進莫量更入二篆君無雙近者吾甥有陳岡
昔師楊氏今頡頏見之為道安毋忘
登薊丘作
閒登薊丘望西北削諸峰轉覺天地肅因悲霜露濃雲
間何處笛日落滿城鐘自笑栖遲者惟堪學老農
題先天觀圖
聞說先天觀重重絶壁環鳥啼青嶂裏花落白雲間樵
子能長嘯居人識大還洞門無處認唯有水潺湲
和張太一秋興二首
蓬萊宮闕赤回闌龍虎神君禹步寬朝嚥日華當食榖
夜迎天仗識鳴鑾露飛仙掌金莖凍月滿玄都玉珮寒
遥想西齋清似水吟詩聽到漏聲殘
太行遥接帝王州西北連山際海稠鶴下靜依仙館夕
鴈啼高挾塞垣秋側身天地渾如寄偷眼風雲總是浮
應笑白頭京國裏長年百慮更千憂
送張真人歸上清
閉戶京城晝嬾開初聞北覲却南回馮夷擊鼓乘龍出
王子吹笙跨鶴來囊裏天書明日月匣中神劒閟風雷
回瞻魏闕紅雲擁應在山中看早梅
送客省冷副使歸豫章覲省
始違山林賞復作遠遊客忽興慈母念辭帝去京國楊
柳河上春飄然就行役聞者為驚喜朋儔皆歎息昔依
禁樹枝今戀山巔栢世俗更推蕩日月如有廹歸鴈羣
響哀遥雲孤飛白都門一尊酒落景淡行色以我留滯
心送君南征翮
三月三日奉陪憲使程公遊麻原第三谷宴藏書
山房白雲樓
明公富暇豫勝日懷登臨蹀躞驄馬行窈窕幽人心懸
崖響晴雨奔流濯春隂雲門轉絶壑畫橋貫長林拂石
慨往運聞鐘知古音耆松有百圍突嶂踰萬尋小憩釣
魚臺聿瞻華子岑捫蘿入縹緲側徑臨蕭森上有百尺
樓下有孤猿吟初筵俯層巔微風蕩危襟笑語定忘我
觥籌浩難任豈不念永留惘然歸思深
登祝融峰贈星上人
洞庭南桂嶺北衡山連延瀟湘黑中有祝融如髻鬟嵯
峨七十二峰間祝融不自知千山萬山如廻環廻環面
面芙蓉裏儼如天仙朝紫皇千官百辟遥相望半夜每
瞻東海日六月常飛滿樹霜龍拏鳳攫熊虎擲雲生霧
滅何時極我來正值太平時况有山僧似疇昔憑高一
覽四海空草間培塿安足雄盤盤羅漢臺翕翕炎帝宮
復恐九天上視我如井中朔風日夜相騰蹙谷老崖堅
松柏秃古來鐵瓦盡飄揚山上至今猶板屋山僧勸我
歌我歌徒自傷天下五嶽嵩中央此山與我俱南疆我
今三十始一見北望中原天更長
和傅與礪
近日何多念頻年不肯還河流無故道春色是他山棐
几看雲凭衡門罷月關無情寒與暑偏解鑄衰顔
硯山詩(并序)
山石出靈璧其大不盈尺高半之中隔絶澗前後五
十五峯東南有飛磴横出方平可二寸許鑿以為硯
號曰硯山在唐已有名後歸於李後主主亡歸於宋
米芾元章刻其下述所由来甚詳宋之季歸於天台
戴運使覺民後又歸其族人宰相賈似道求之弗與
攜持兵亂間寢處與俱乃獲全大都太乙崇福宫張
真人本戴氏子今年春貽書得之請予賦詩其辭曰
何年靈璧一拳石五十五峰不盈尺峰峰相向如削鐵
祝融紫蓋前後列東南一泓尤可愛白晝玄雲生霮䨴
在唐已著羣玉賦入宋更受元章拜天台澒洞雲海連
戴氏藏之餘百年護持不涴權貴手離亂獨與身俱全
帝旁真人乘紫霞尺書招之若還家隂崖洞壑寒谽谺
宛轉細路通襃斜崑崙蓬萊與方壺坐卧相對神仙居
硬黃從寫黃庭帖汗青或抄鴻寳書秦淮咽咽金陵道
此物幸不隨秋草願君谷神長不老淨几明窗永相保
山水卷
稍稍雲木動藹藹煙峰亂遠浦引歸橈雙崖臨絶岸方
思隠淪客欲結漁樵伴水闊山更遥幽期空汗漫
送李掾自北回歸省長沙因簡趙宣慰張徵士呂
宗二判官
萬里風沙斷三湘日夜流名成親白首歲莫客扁舟黃
鵠延歸思丹楓替别愁眼穿㢠廻處鴈心靜狎餘鷗細雨
黃陵廟殘陽杜若洲漸深桑梓敬翻畏友朋留送遠慚
羈旅臨分憶舊游鐘聲衡岳曙帆影洞庭秋風壤通蠻
徼煙霞拂帝丘交歌明月市傾旆壓雲樓訪菊逢徵士
行瓜識故侯為言憔悴客敝盡黑貂裘
送雷山人遊山
高人雨中至邀我遊山作自非冥寂徒孰遣紛華落方
春迺發軔殘雪猶映薄隨雲度神皋披煙望靈嶽晞沐
朝陽谷照影清冰壑淹留皆隐淪往返必恬漠惟應樵
與牧逢時得竒藥歸來雖未期鬢髮終如昨
望葛市有懷故人盧子儀以附他舟不得上岸相
見予往赴主一書院時盧實送予至長沙今經
其里不一造門能無憾乎至樊口作
順流無風江更急歲莫歸人浩難縶所思只隔江上村
亂樹參差不容入憶昨扁舟溯雲夢觸熱千里能相送
我來悵望竟空還一樽知是何年共樊口蒼蒼赤壁莫
武昌對岸黃州路連聲大笑櫓如飛回頭獨送孤雲去
黃鶴山聽雨得清字
玄扃息深構虚館含餘清瀟灑松上來瑟縮花間鳴遥
兼夜柝警細與寒更并懷親感離别撫物媿生成土思
浩方殷春聲耿逾明幸及朋知好逹此旦莫情北展非
窮轅南山夢歸耕何言託豪素聊與欵平生
湖南憲使盧學士移病歸潁舟次武昌辱問不肖
姓名奉寄(大德七年)
我本耕牧豎結廬章江涘微生屬休明世尚猶典禮驚
颷卷飛轍寥落從此始三年江漢春萬事隨逝水既映
理生術復慚遊方旨豈無青山歸亦有桑與梓何為苦
留滯眷眷存君子君子諒不然東臯畢耘耔
過族姪
東面雲山有草堂下臨池水即滄浪草侵古道莓苔滑
花壓頽垣薜荔香每訪所親皆異物始驚為客久殊鄉
仲容兄弟賢相映更為吾宗足感傷
銅儀(宋沈存中所鑄)
法象坤儀重來從汴水遷飛龍纏四極黃道界中天望
絶秋毫永循環太古前荒臺明月夜應有淚潺湲
重餞李九時毅賦得南樓月
娟娟臨古戍晃晃辭煙樹寒通雲夢深白映蒼祠莫胡
牀看逾近楚酒愁難駐鴈背欲成霜林梢初泫露故人
明夜泊相望定何處且照東湖歸行送歸舟去
出三洪峽
積水羣山裏行舟亂石間地偏疑隔世峽怒欲藏關獨
鳥啼深樹斜陽下急灘千憂逢一快未覺此生孱
題邢先輩西壁山水圖
邢家蒼蒼西屋壁萬壑千峰動寒色大江忽轉天地㢠廻
浮雲孤飛日月白參差樓觀照林紅松檜淒迷起朔風
崑崙蓬萊不可到赤城白帝遥相通賤子平生尚竒偉
南極衡湘北幽冀復從大駕卜灤京始投邢君多意氣
君昔扈從戎馬間少壯不知行路難月明飲馬長城窟
雪深射虎祁連山萬里歸來太平日坐我江山憂百失
平明萬騎出天門又駕官車就行役
送玄上人
清江古鎮封谿道靈峰寺中玉泉好靈峰上人天上歸
親見六龍天上飛湧金門外潮來去曾是錢唐江上住
十里松風六月寒夢寐猶思徑山路自參天目老禪師
始信靈峰路不迷却被無端徵詔起等閒來往不曾知
黃河萬里從西下呂梁百步如奔馬歸去山中問玉泉
應向海門深處瀉
大駕既還獨候驛傳未得和陳真人見示
供奉關山遠淹留日月長鄉書迷楚越鄰笛亂伊凉秋
水流成字晴雲去作行寸心懸帳殿應似鴈隨陽
楚山秋晩
山人何處抱琴歸遥想樓臺隔翠微老樹風生舟正泊
空江日落鴈初飛豈無賦客能招隠亦有漁翁醉息機
一幅秋光舒復卷誰教塵土涴人衣
和歐陽南陽月夜思二首
月出照中園鄰家猶未眠不嫌風露冷看到樹隂圓
天清照逾近夜久月將遠牆東雙白楊秋聲隔窗滿
廬山連尊師求真陽詩久諾而未作也一夕夢中
得之因書以贈(此詩體要作虞集)
稽天之浸不可滅焦石之烈不可絶香鑪峰頭按羽節
滿山桃花滿湖月
十月十八日夜南郊齋宿夢先帝召見便殿手賜
橘花一枝有感而作
淚盡烏號不可攀傳宣忽降白雲間天華拜舞君王賜
夢斷齋廬月滿壇(文宗御奎章日學士虞集博士柯九思常侍從以討論法書名畫為事授)
(經郎揭徯斯潛著一書曰奎章政要以進萬幾之暇每賜披覽及晏朝有畫授經郎獻書□行於世蓋有深意)
(存焉虞嘗謂揭詩如三日新婦已詩如漢廷老吏揭聞之不悦故憶昨詩有學士詩成每自誇之句虞得詩謂)
(門人曰揭公才力竭矣因答以詩云故人不肯宿山家夜半驅車踏月華寄語傍人休大笑詩成端的向誰誇)
(并題其後云今日新婦老矣觀此詩及憶昨諸作其君臣相得之分亦可謂一時盛事也)
夢兩雛
阿英十二能辟纑阿牛五歲貪讀書辟纑成縷無人織
讀書有志令人惜汝父飄零汝母休吾親雖健俱白頭
雨聲斷道風驚屋阿婆獨抱諸孫哭
大信晩泊呈舟中諸公
千家楊柳江當門東梁西梁兩岸蹲連檣大艦集日昏
摐金伐鼓海上聞小江更出采石後前人立功後人守
大信花采石酒陌上相逢莫回首
題陳所翁雙龍圖
愛龍畫擘玄淵開萬物顛倒隨雲雷龍公被髮向空下
身是真龍非畫者鐵作鬚鬛玉作鱗電出兩目雲繞身
偶然會合此何處仰面向天天不嗔世間眩轉空形影
倏忽變化那能省高僧說法夜來聽誰道相逢非夢境
牛斗蒼蒼風雨暮泉阿豈識延平路當時縱無雷煥與
張華未必終藏不飛去
元詩選初集卷三十
