元詩選總集類
提要
(臣)等謹案元詩選初集六十八卷卷首一卷
二集二十六卷三集十六卷
國朝顧嗣立編嗣立字俠君長洲人康熙壬辰
進士改庶吉士是選凡三集每集之中又以
十干分為十集而所謂癸集者有錄無書故
皆止於九集焉初集所錄自帝王别為卷首
外元好問以下凡一百家二集所錄段克已
弟兄以下凡一百家三集所錄麻革以下凡
一百家每人各存原集之名前列小傳兼品
其詩雖去取不必盡當而網羅浩博一一採
自本書具見崖略非他家選本餖飣綴合者
可比有元一代之詩要以此本為鉅觀矣嗣
立稱所見元人之集約四百餘家方今
詔採遺書海内祕蔵無不輻輳中間為嗣立所未
見者固指不勝屈而嗣立所見今不著錄者
亦往往有之蓋相距五六十年隠者或顯而
存者亦或偶佚殘膏賸馥轉藉是集以傳則
其功亦不可沒矣乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
元詩選初集卷首庶吉士顧嗣立編
文宗皇帝
自集慶路入正大統途中偶吟
穿了氁衫便著鞭一鉤殘月柳梢邊二三點露滴如雨
六七箇星猶在天犬吠竹籬人過語雞鳴茅店客驚眠
須臾捧出扶桑日七十二峯都在前
望九華
昔年曾見九華圖為問江南有也無今日五溪橋上見
畫師猶自欠工夫
順帝
贈吳王
金陵使者過江來漠漠風煙一道開王氣有時還自息
皇恩無處不周回莫言率土皆王化且喜江南有俊才
歸去丁寧頻屬付春風先到鳳皇臺
元詩選初集卷首
