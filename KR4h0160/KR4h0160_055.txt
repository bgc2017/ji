元詩選初集卷五十五庶吉士顧嗣立編
楊維楨鐡崖集
維楨字廉夫會稽人登泰定丁夘進士署天台
尹改錢清場鹽司令遷江西等處儒學提舉會
兵亂避地富春山徙錢塘張士誠招之不往又
忤逹識丞相自蘇徙松明洪武二年召修禮樂
書維楨謝曰豈有八十歲老婦就木不遠而再
理嫁者邪賦老客婦詞以進賜安車詣闕留百
二十日以白衣乞骸骨放還卒年七十有五廉
夫嘗居吳山鐵冶嶺故號鐵崖過太湖得莫邪
鐵篴又稱鐵篴道人築室松江上有小蓬壺草
玄閣諸勝海内薦紳大夫與東南才俊之士造
門納屨殆無虚日玉山草堂之會推主敦盤筆
墨横飛鉛粉狼籍或戴華陽巾披鶴氅踞船屋
上吹鐵篴作梅花弄坐客皆蹁躚起舞以為神
仙中人也所著書數百卷其古樂府尤盛行張
伯雨曰三百篇而下不失比興之旨惟古樂府
為近今代李季和楊廉夫遂稱作者廉夫上法
漢魏而出入少陵二李之間故其所作隠然有
曠世金石聲又時出龍鬼蛇神以眩蕩一世之
耳目斯亦竒矣元詩之興始自遺山中統至元
而後時際承平盡洗宋金餘習則松雪為之倡
延祐天歷間文章鼎盛希蹤大家則虞楊范揭
為之最至正改元人材軰出標新領異則廉夫
為之雄而元詩之變極矣明初袁海叟楊眉菴
輩皆出自鐵崖之門或謂鐵體靡靡久而未艾
斯言未足以服鐵崖也
履霜操(并序)
琴操有履霜謂尹吉甫子伯竒為後母譖而見逐自
傷而作也其詞曰朝履霜兮採晨寒考不明其心兮
信讒言何辜皇天兮遭斯諐痛殁不同兮恩有偏誰
說碩兮知此冤使是詞果出伯竒則伯竒不得希于
舜矣予為之補云
霜鮮鮮兮草戔戔兒獨履兮兒宿野田衣荷之葉兮葉
易穿採楟花以為食兮食不下咽嗟兒天父兮天胡有
偏我不父順兮寧不兒憐履晨霜兮泣吾天
雉朝飛(并序)
琴操有雉朝飛多指牧犢子之作據揚雄所記則曰
雉朝飛者衛女傅母之所作也衛女嫁齊太子中道
太子死問傅母傅母曰且往當喪喪畢女不肯歸終
之以死傅母悔之取女所自操琴于冢上鼔之忽有
雉出墓中傅母撫雉曰女果為雉也言未畢雉飛而
起故其操曰雉朝飛予以牧犢之歎不如衛女之善
死有關世教也故賦以補舊樂府之缺云
雉朝飛一雄挾一雌雄死雌誓黃泥歸衛女嫁齊子未
及夫與妻青縭綰素結一死與之齊人言衛女蕩且離
烏得冢中有雉飛琴聲鼔之聞者悲
石婦操(并序)
石婦即望夫石也在處有之詩人悲其志與精衛同
不必問其主名也予為詞補入琴操云
峩峩孤竹岡上有石魯魯山夫折山花歲歲山頭歌石
婦行人幾時歸東海山頭有時聚行人歸啼石柱石婦
岑岑化黃土(鐵崖與李季和在吳下論古今人詩季和舉酒屬楊曰廉夫倔強作漢魏古樂府亦)
(能作昌黎伯琴操乎楊亟請題賦畢季和拍几三叫曰楊廉夫鐵龍精也)
獨禄篇(并序)
古樂府獨禄篇為父報仇之作也太白擬之轉為雪
國耻之詞予在吳中見有父仇不報而與之共室處
者人理之滅甚矣為賦此詞以激立孝子之節云
獨禄獨禄惡水濁仇家當族孝子免汙辱孝子軀幹小
勇氣滿九州拔刀鞘中睨父仇父仇未報何面上父丘
漆仇頭為飲器臠仇肉為食嘬頭上之天纔可戴
烏夜啼(并序)
古樂府烏夜啼者宋王義慶妓妾報赦之詞予為補
之而少見規誡之義云
蘢蔥高樹青門西夜夜棲烏來上啼報君凶報君喜願
君高樹成連理啼烏夜夜(一作生)八九子莫使君家高樹
移烏生八九烏散飛
鴻門會
天迷關地迷戸東龍白日西龍雨撞鐘飲酒愁海翻碧
火吹巢雙猰㺄(暗言范增項莊)照天萬古無二烏殘星破月開
(一作來)天餘(一作隅此言沛公當獨王天下羽不得分也)座中有客天子氣左
股七十二子連明珠軍聲十萬振屋瓦拔劒當人面如
赭將軍下馬力拔山氣卷黃河酒中瀉劒光上天寒彗
殘明朝畫地分河山將軍呼龍將客走石破青天撞玉
斗(富春吳復曰先生酒酣時常自歌是詩此詩本用賀體而氣則過之)
臙脂井
井無水荒龍椅不得如巴馬子仰天夜見黃姑星水底
嘍嘍話紅鬼井中之人不殉死宫人斜在雷塘趾(一作尾斜)
(宫人塜也)
宿瘤詞
采桑女項如甖(叶汪)受教采桑不受教觀大王大王聘之
居中房舊衣不換新衣裳采桑女項如甖宫中掩口笑
喤喤堯舜桀紂陳興亡中宫笑口慚且惶服后服正後
宫(叶光)卑宫室親蠶桑減弋獵斥優倡諸侯玉帛走東方
王上帝號聲煌煌
梁家守藏奴
將軍椒房親䟦扈闞如虎嗟嗟孫家兒豈識鳶肩主有
司夜捕帑藏婢及人母紫金與白珠没入將軍府吁嗟
乎梁家婢何太苦不知(一作如)將軍妻秦宫婦三主六君
七貴人明日飛花亂紅雨
虞美人行
拔山將軍氣如虎神騅如龍蹋天下(叶戶)將軍戰敗歌楚
歌美人一死能自許倉惶(一作愴怛)伏劒荅危主不為埜雉
隨仇虜江邊碧血吹青雨化作春芳悲漢土
六宫戲嬰圖
黃雲複壁椒塗蘇銀牀水噴金蟾蜍宜男草生二月初
燕燕求友烏將雛芙蓉花冠金結縷飄飄盡是瑶臺侣
宫中箇箇承主恩豈復君王夢神女栴檀小殿吹天香
新興髻子換宫糚中有一人類虢國淨洗脂粉青眉長
百子圖開翠屏底戱弄孲孲未生齒侍奴兩兩舁錦䙀
不是唐家綠衣子蘭湯浴罷春晝長金盤特瀉荔枝漿
雕籠翠哥手擎出為愛解語通心腸宣州長史耽春思
工畫傷春欠春意吳興弟子廣王風六宫猫犬無相忌
君不見玉釵淫黿戕漢孤作歌請獻螽斯圖
城西美人歌(并序)
丙戌花朝後一日與客遊長城之靈山宴于城東老
人所時偕遊者城中美人靈山秀也酒酣作城西美
人歌
長城嬉春春半強杏花滿城散餘香城西美人戀春陽
引客五馬青絲韁美人有似眞珠漿和氣解消冰炭腸
前朝丞相靈山堂雙雙石郎立道旁當時門前走犬馬
今日丘壟登牛羊美人兮美人舞燕燕歌鸎鸎蜻蜓蛺
蝶爭飛揚城東老人為我開錦障金盤薦我生㯽榔美
人兮美人吹玉笛彈紅桑為我再進黃金觴舊時美人
已黃土莫惜秉燭添紅糚
崔小燕嫁辭
闔閭城中三月春流鸎水邊啼嚮人崔家姊妹雙燕子
踏青小靴紅鶴觜飛花和雨著衣裳早裝小娣嫁文央
離歌苦惜春光好去去輕舟隔江島東人西人相合離
為君歡樂為君悲
長洲曲
長洲水引東江潮潮生暮暮還朝朝只見潮頭起郎柂
不見潮尾回郎橈昨夜西溪買雙鯉恐有郎椷寄連理
金刀剖腹不忍食尺素無憑膾還委西溪之水到長洲
明日啼紅臨上頭
琵琶怨
蜀絲鴛鴦織錦縚邏檀鳳皇斲金槽絃抽甕繭五色毫
雙成十指聲嘈嘈塜頭青草天山雪眼中紅冰嵬下血
哀絃淒斷感精烈池上蕤賓躍方鐵
内人吹篴詞(為顧瑛題盛于昭畫)
天寳年來教春坊紫雲製曲吹寧王美人何處竊九漏
耳譜亦解傳伊涼鵾絃轉斷黃金軸獨據胡牀弄横玉
冶情忽逐野鸎飛十指紅蠶迷起伏御溝水暖浴鵁鶄
天地久無征戰聲芙蓉楊柳自搖落豈識黃雲邊塞情
西樓今夜月色午内人思仙望河鼔白日蕭條鳳不來
井梧風動神烏語
奔月巵歌(為茅山外史張伯雨賦)
神犀然光射方諸海水拆裂雙明珠大珠飛上玉兔臼
小珠亦奔銀蟾蜍千年太隂鍊成魄豈識妖蟆吞啖厄
刳胎乃墮歡伯計玉斧椎開桃扇核茅山外史海上來
拾得海月稱奇哉按劒或為龍鬼奪擲手自戱仙人杯
雄雷雌電繞丹屋顧兔清光吞在腹醒來不記墨淋漓
塵世隨風散珠玉鐵崖仙客氣如虹金橋銀橋游月宫
素娥飲以白玉醴羽衣起舞千芙蓉居然月宫化鮫室
坐見月中清淚滴我方醉卧玉兔旁但覓大魁酌天漿(一作)
(酒)不用白兔長生藥不用千年不死方
簫杖歌(為永嘉璣天則道人賦)
空心勁草珢玕節瘦如筆枝赤如鐵壺公手中曾擲之
黃公石上飛星裂璣天道人雙眼青見之不減九節藤
神丁未闚混沌竅中有萬壑銅龍聲道人親鑿崆峒玉
九漏玲瓏尺度足黑蛇飛來膝上横道人手中嘯鸞鵠
自言竒音不敢作寒星墮地風折岳去年臺山解虎鬭
今年狼山敲豸角鐵崖相見洞庭東腰間篴佩蒼精龍
湘江雨脚吹雌風相呼道人木上座杖陂水拔鬚眉峰
皇媧補天謠
盤皇開天露天醜夜半天星墮天狗璇樞缺壞奔星斗
輪鷄環兔愁飛走聖媧巧手煉竒石飛廉鼔鞴虞淵赤
紅絲穿餅補天穿太虛一碧玻璃色輻旋轂轉(一作奠)四
極正高盖九重縣水鏡三光不凋河不洩天上神仙宅
金闕當時坤母亦在旁下拾殘灰補地裂
龍王嫁女詞(并序)
海濱有大小龍拔水而飛雷車挾之以行者海老謂
之龍王嫁女故賦此詞率匡山人同賦
小龍啼春大龍腦海田雨落成沙砲天吳擘山成海道
鱗車魚馬紛來到鳴鞘聲隱佩鏘琅璚姬玉女桃花糚
貝宫美人笄十八新嫁南山白石郎西來態盈慶春壻
結子蟠桃不論歲秋深寄字湖龍姑蘭香廟下一雙魚
湖龍姑曲
湖風起浪如山銀城雪屋相飛翻白鼉豎尾月中泣倒
卷君山輕一粒浪中拍碎岳陽樓萬斛龍驤半空立雨
工騎羊鞭迅雷紅旗白蓋蚩尤開青娥鬒髮紅藍腮紫
絲絡頭雙黃能神絃(神絃十一中之一)歌急龍姑來
修月匠歌(并序)
按酉陽雜俎太和初有王秀才游嵩山迷道見一人
枕幞而坐曰君知月乃七寳合成乎月勢如丸其影
則日爍其凹處也常有八萬三千戶修之予即一數
因作修月匠歌
天公弄丸七寳鈿脆如琉璃拆如線月中斤人八萬戶
勅賜仙厨瓊屑飯什什伍伍入杳冥妙手持天輕欲旋
千斤寳斧運化鈞混沌皮開精魄見羿家奔娥太輕脱
須臾蹋破蓮花瓣十二山河影碎中輪郭重完冰一片
縹緲長懸玉臼飛堅牢永結妖蟇患封辭何用蟣蝨臣
功成萬古蒙天眷一歸蘭路(一作詔)不知年兔子花開三
萬徧
五湖游
鴟夷湖上水仙舟舟中仙人十二樓桃花春水連天浮
七十二黛吹落天外如青漚道人謫世三千秋手把一
枝青玉虯東扶海日紅桑樛海風約住吳王洲吳王洲
前校水戰水犀十萬如浮鷗水聲一夜入臺沼麋鹿已
無臺上游歌吳歈舞吳鉤(一作劒)招鴟夷兮狎陽侯樓船
不須到蓬丘西施鄭旦坐兩頭道人卧舟吹鐵笛仰看
青天天倒流商老人橘幾奕東方生桃幾偷精衛塞海
成甌窶海盪邙山漂髑髏胡為不飲成春愁
苕山水歌(一作火畊陳帝墳)
苕山如畫雲苕水如篆文使君畫船山水裏蕩漾朝暉
與夕曛中流棹歌驚水鴨捷如競渡千人軍渡頭劉阮
郎清唱煙中聞為設胡麻飯招手越羅蚡旣到車山口
還過&KR2594;水濆東盛㘰前折揚柳西莊漾下紉香芹東村
擊鼓送將醉西村吹笛迎餘醺三日新婦拜使君野花
山葉斑斕裙使君本是龍門客宫衫脱錦披黃斤願住
吳儂山水國不入中朝鸞鵠羣酒酣更呼酒輓衣勸使
君游絲蜻蜓日款款野花蛺蝶春紛紛君不見城南風
起寒食近老農火畊陳帝墳
廬山瀑布謠(并序)
甲申秋八月十六夜予夢與酸齋仙客游廬山各賦
詩酸齋賦彭郎詞予賦瀑布謠
銀河忽如瓠子決瀉諸五老之峰前我疑天仙(一作孫)織
素綀素練脫軸垂青天便欲手把(一作借)并州剪剪取一
幅玻璃煙相逢雲石子有似捉月仙酒喉無耐夜渴甚
騎鯨吸海枯桑田居然化作十萬丈玉虹倒挂清泠淵
花游曲(并序)
至正戊子三月十日偕茅山貞居老仙玉山才子煙
雨中游石湖諸山老仙為妓者璚英賦點絳脣詞已
而午霽登湖上山歇寶積寺行禪師西軒老仙題名
軒之壁璚英折碧桃花下山予為璚英賦花游曲而
玉山和之
三月十日春濛濛滿江花雨濕東風美人盈盈煙雨裏
唱徹湖煙與湖水水天虹女忽當門午光穿漏海霞裙
美人凌空躡飛步步上山頭小眞墓華陽老仙海上來
五湖吐納掌中杯寶山枯禪開茗椀木鯨吼罷催花板
老仙醉筆石闌西一片飛花落粉題蓬萊宫中花報使
花信明朝二十四老仙更試蜀麻箋寫盡春愁子夜篇
古憤
隂隂璞玉抱幽幽雌劒鳴玉屈有時白劒孤有時并如
何妾玉身長抱碈石名如何妾劒身(一作聲)指為妖鐵精
天乎如有情蝕月為妾明地乎如有情河水為妾清
采菱曲
若下清塘好清塘勝若耶鴛鴦飛鏡浦鸂鵣睡銀沙兩
槳夾螳臂雙榔交犬牙照波還自惜豔色佀荷花袖惹
紅萍濕裙牽翠蔓斜大堤東過客背面在蒹葭日落江
風起清歌雜笑哇
春芳曲
春容不再芳春華不冄揚我欲倩游絲花前繫春陽春
陽不可繫游絲徒爾長飛來雙蛺蝶綴我羅衣裳頓足起
與舞上下隨春狂
南婦還(并序)
南婦有轉徙北州者越二十年復還訪死問生人非
境換有足悲者為賦之
今日是何日慟返南州岐汩汩東逝水一日有西歸長
别二十年休戚不相知去時蠆(一作鬢)髮青歸來面眉黧
昔人今則是故家今則非脫胎有父母結髮有夫妻驚
呼問鄰里共指塜纍纍訪死欲穿隧泣血還復疑白骨
滿丘山我逝其從誰
梁父吟
步出齊城門上陟獨樂峰梁父昂雉堞蕩隂夷鬛封齊
國殺三士杵臼不能雄所以梁父吟感嘆長笑翁吁嗟
長笑翁相漢起伏龍關張比疆冶將相俱和同上帝棄
炎祚將星墮營中抱膝和梁父梁父生悲風
要離塜
金閶亭下路春草沒荒丘云是要離塜令人生古愁侏
兒三尺幹不佩雙吳鉤中包猛士膽白日照高秋忍死
屠骨肉視身若蜉蝣荆軻不了恨慶忌成身謀如何五
噫客死與爾同仇
白(一作積)雪辭
癡雲駕日日為黃白光半夜漏東方廣寒兔老玉髮蛻
一箭剛風落人世錦宫肉屏香汗溶酒如春江飲如虹
彩鸞簾額不受卷酒面洗作梨花風階前獅子積不壞
十日瓊田換塵界金鉦取挂扶桑曉照見瓊田出寒莩
鹽商行
人生不願萬戶侯但願鹽利淮西(一作兩淮)頭人生不願萬
金宅但願鹽商千料舶大農課鹽析秋毫凡民不敢争
錐刀鹽商本是賤家子獨與王家埒富豪亭丁焦頭燒
海𣙜鹽商洗手籌運握大席一囊三百斤漕津牛馬千
蹄角司綱改法開新河鹽商添力莫誰何大艘鉦鼓順
流下檢制孰敢懸官鉈吁嗟海王不愛寶夷吾筴之成
伯道如何後世嚴立法袛與鹽商成富媪魯中綺蜀中
羅以鹽起家數不多只今誰補貨殖傳綺羅往往甲州
縣
花門行
大唐宇宙非金甌黃頭奚兒蟆作虯跳梁河隴翻九土
驚呼(一作烏)夜半呼延秋朔方健兒袖雙手戰馬傷春舞
楊柳當時天驕不借兵渭闕黃旗仆來久快哉健鶻隨
手招渡河萬匹疾如猋白羽若月筋簳驕彎弓仰天落胡
旄吁嗟健鶻有如許邀我(一作功)索花固其所明年西下
崆峒兵壯士重憂折天柱折天柱唐無人引狼殪虎狼
非麟空令漢女嫁非匹窮廬夜夜愁寒雲
征南謠
錢塘江頭點行軍大艘金鼓聲殷殷千里萬里鷄犬絶
杳杳南國深蠻雲蠻邦父母苦不仁九重天子深無聞
草間弄兵本鋤梃聚力四萬稱孤君皇華遣使宣主恩
横草未立終童勛閩南總戎賜斧鉞紫髯一拂清妖氛
六駁生來食虎尊猛虎雖猛寧同羣嗚呼猛虎雖猛寧
同羣城狐社鼠何足云
貧婦謠
西家婦貧失身東家婦貧無親紅顔一代難再得皦皦
南國稱佳人夫君求昏多禮度三日昏成戍邊去龍蟠
有髻不復梳(一作閉門花落春不知又作閉門花落青春深)寳瑟無絃為誰御
朝來採桑南陌周道旁過客黃金求黃金可棄不可售
望夫自上西山頭夫君生死未知所門有官家賦祖苦
姑嫜繼殁骨肉孤夜夜青燈泣寒杼西家婦作傾城姝
黃金步搖繡羅襦東家婦貧徒自苦明珠不傳青州奴
為君貧操彈修竹不惜紅顔在空谷君不見人間寵辱
多反覆阿嬌老貯黃金屋
留肅子歌
留肅子草衣儒居無室屋出無驢十年落魄走吳下一
日奮迅游天都自言袖有黃帝書淮荒海盜及吳租大
臣不諱省中木法官交譏臺上烏草衣言事不畏死請
劒欲斬崔司徒
冶師行(并序)
贈緱氏子名長弓太湖中人與予鑄鐵笛者也通文
史又善鑄鐵冠如意自云將鑄湖心鏡求予詩歌之
云
湖中冶師緱長弓有如漢代陶安公七月七日與天通
朱雀飛來化青童且莫隨仙踏飛鴻道人鐵笛已在手
鐵冠八柱凌喬嵩皇帝一統誅羣凶猛士干將無所庸
還徼上青子天上禆重曈江心火雹流赤虹雲凝霧結
愁蟠龍
五禽言(并序)
禽言無出梅都官之作予猶惜其句律佳而無風勸
之意故予製五禽言言若拙而意頗關風勸焉
喚起喚起東方明門前已如市上林有烏殺司晨苦殺
蕭娘睡方美
提胡盧提胡盧沽酒何處沽烏程與若下美酒高無價
小姑典金釵勸郎醉即罷君不見城中官長壺盧提十日
九日醉如泥
姑惡姑惡姑不惡妾命苦姑有孝女姑為慈母妾亦甘
為東海婦
子歸子歸子不歸白頭阿㜷慈且悲子弗歸待何時君
不見西江處士章九華十年去赴丘園科母死妻啼未
還家
行不得哥哥我不行奈我何西山有豺虎西江有風波
風波尚可壺豺虎尚可羅努兒關平地多行不得哥哥
匹鳥曲
建章宫中匹瓦飛太液浮起雙紅衣文塘小徑迎春歸
春紅蓮葉春猗猗金丸嬌郎故驚起白頭雙飛誓雙死
上林鴈婦忍流離九疑倀倀天萬里長干沙頭人望夫
願託錦領西江書結生不作白頭伴結死須作青陵烏
鬭雞行
兩雄勇銳誇匹敵老距當場利如戟氄毳毰毸蝟刺張
怒咽磈礧瞋睛碧劒心一動碎花冠口血相汙膠綵翼
何當罷鬪作啼聲埭上棃花春露滴
白翎鵲辭二章(并序)
按國史脱必禪曰世皇畋于林柳聞婦哭甚哀明日
白翎鵲飛集斡朵上其聲類哭婦上感之因令侍臣
製白翎鵲辭鵲能制猛獸尤善禽鴐鵝者也舊辭未
古為作白翎鵲辭二章以補我朝樂府
白翎鵲西極來(叶黎)金為冠玉為衣百鳥見之不敢飛雄
狐猛虎愁神機先帝親手鞲重爾西方竒海東之青汝
何為下攫草間雉兔肥奈爾猛虎雄狐狸
白翎鵲來西極地從翼旋山目側邊風勁氣勁折膠材
官猛箭與之敵黃狼紫兔不餘力須臾白雪輕一舉千
仞直鴐鵝洒血當空擲金頭玉頸高十尺千秋萬歲逢
玉食
殺虎行(并序)
劉平妻胡氏從平戍零陽平為虎擒胡殺虎爭夫千
載義烈有足歌者猶恨時之士大夫其作未雄故為
賦是章
夫從軍妾從主夢魂猶痛刀箭瘢况乃全軀飼豺虎拔
刀誓天天為怒眼中於菟小于鼠血號虎鬼冤魂語精
光夜貫新阡土可憐三世不復仇泰山之婦何足數
城門曲
諜報越王兵城門夜不扃孤臣睛不死門月照人青
飲馬窟
長城飲馬窟飲馬馬還驚寧知嗚咽水猶作寶刀鳴
俠客詞
未許同交死全身報國仇太阿飛出匣欲取賈充頭
牧羝曲
老羝何日乳歸鴈忽能言不逐虞常死丁零尚有恩
桑隂曲
妾自夫君戍桑隂路不通將軍哮似虎少婦竊秦宫
貞婦詞(一作漸臺曲)
皎日常持信倉皇不改貞君王符不到水長漸臺傾
三閣詞(一作臙脂井)
昨夜韓擒虎將軍(一作金陵)奏凱回井中人不死重帶美人
來
連理枝
主家連理木昨夜一枝零野藤沿别樹相託萬年青
玉蹄騧
銀腦玉蹄騧金鞭問妾家窗開桃葉渡小艇在荷花
商婦詞二首
蕩蕩(一作子)發航船千里復萬里願持金剪刀去剪西流
(一作江)水
郎去愁風水郎歸惜歲華吳船如屋裏南北共浮家
春波曲
家住春波上春湥未得歸桃花新水長應没浣花磯
采蓮曲二首
東湖采蓮葉西湖采蓮花一花與一葉持寄阿侯家
同生願同死死葬清泠洼下作鎻子藕上作雙頭華
楊柳詞
楊柳董家橋鵝黃萬(一作幾)萬條行人莫到此春色易相
撩
賭春曲
鬭草歸來後開筵又賭春階前撒珠戲獨(一作誰)是得雙
人(糚樓記洛陽有樂姓者撒眞珠為戲厚盈數寸以斑螺令妓女酌之仍各具數以得雙者為勝得雙妓乃)
(作雙珠宴以勞主人)
玉鏡臺
郎贈玉鏡臺妾挂菱花盤安得咸陽鏡照郎心肺肝
聞鴈篇
樓頭聞過鴈隻影不成雙一夜狂夫夢相隨到九江
買妾言
買妾千黃金許身不許心使君聞有婦夜夜白頭吟
續絃言
麐角煑為膠續絃絃在弓誓將(一作丁寧)絃上箭不(一作莫)射
孤飛鴻
歸客誤
夜聞歸客騎玉轡鳴匼啑喚婦開西窗秋風響桐葉
自君之出矣二首
自君之出矣燕去復燕歸思君如荔帶日日抱君衣
自君之出矣草青復草黃思君如魚鑰日日守君房
吳子夜四時歌四首(效劉琨體作)
麴塵波欲動紅心草已生朝來夾城道流車如水行
睡起珊瑚枕微風度屧廊芙蓉最高葉翻水洗鴛鴦
秋風吹羅帷玉郎思寄衣多情雙絡緯啼近妾寒機
樺烟嘘席暖不知寒漏長朝來玉壺冰為君添衣裳
陽臺曲
月落望夫山高臺十二鬟楚宫多妬女雲雨夢中還
昭陽曲
美人初睡起内使報蘭湯散盡黃金餅無尋赤鳳凰
焦仲卿妻
生為仲卿婦死與仲卿齊廬江同樹鳥不過别枝啼
小臨海曲(一名洞庭曲)十首
日落洞庭波吳娃蕩槳過道人吹鐵笛風浪夜來多
道人鐵笛響半入洞庭山天風將一半吹度白銀灣
仙橘大如斗浮之過洞&KR1161;江妃渾未識喚作楚王萍
海客報竒事青天火甕飛明朝雷澤底新有落星磯
綱得珊瑚樹移栽瑪瑙盆夜來風雨横龍氣上珠根
海上雙雷島渾如灩澦堆乖龍拔山脚飛渡海門來
潮來神樹没潮歸神樹青雲裏天妃過龍旗帶雨腥
客入毛公洞洞深人不還明年探禹穴相見會稽山
太液象圓海金蓮夜夜開水中萬年月照見昆明灰
秦峯望東海雲氣常飄飄桑田明日事奚用石為橋
桂水五千里二首
桂水五千里瀟湘雨氣空衡山七十二望見女英峯
桂水五千里南風大府開象王新貢入鮫女送珠來
西湖竹枝歌(一作小臨海曲)九首(并序)
予閒居西湖者七八年與茅山外史張貞居苕溪郯
九成輩為唱和交水光山色浸沈胷次洗一時尊俎
粉黛之習于是乎有竹枝之聲好事者流布南北名
人韻士屬和者無慮百家道揚諷諭古人之教廣矣
是風一變賢妃貞婦興國顯家而列女傳作矣采風
謠者其可忽諸至正八年秋七月會稽楊維楨書于
玉山草堂
蘇小門前花滿株蘇公堤上(一作下)女當壚(一作水平湖)南官
北使須到此江南西湖天下無
鹿頭湖船唱赧郎(一作片言許郎金石剛)船頭(一作阿奴)不宿(一作是)野
鴛鴦為郎歌舞為郎死不惜(一作怕)眞珠成斗量
家住西湖(一作城西)新婦磯勸君不唱縷金(一作金縷)衣琵琶元
(一作本)是韓朋(一作溤)木彈得鴛鴦一處飛
湖口樓船(一作行雲)湖日隂湖中斷橋湖水深樓船(一作行雲)無
柁(一作心)是郎意斷橋無(一作有)柱是儂(一作奴)心
病春日日可如何起向西窗理琵琶見說枯槽能卜命
桺州衖口問來婆
小小渡船如缺瓜船中少婦竹枝歌歌聲唱入箜篌調
不遣狂夫横渡河
勸郎莫(一作休)上南高峯勸儂(一作我)莫(一作郎休)上北高峯南
高峯雲北高雨雲雨相催愁(一作隨惱)殺儂
石新婦(即秦皇纜石也)下水連空飛來峯前山萬重不辭妾作
望夫石(一作妾死甘為石新婦)望來(一作蕭郎)或(一作忽)佀飛來峯
望郎一朝又一朝信郎信似浙江(一作錢塘)潮浙江潮信(一作)
(牀脚榰龜)有時失(一作爛)臂上守宫無日消(此題各本所載不同元詩體要共有)
(十首去取互異今從西湖竹枝唱和傳本錄之)
吳下竹枝歌七首(率郭羲仲同賦)
三箬春深草色齊花間蕩漾勝耶溪採菱三五唱歌去
五馬行春駐大堤
家住越來溪上頭臙脂塘裏木蘭舟木蘭風起飛花急
只逐越來溪上流
寶帶橋西江水重寄郎書去未回儂莫令錯送回文錦
不荅鴛鴦字半封
馬上郎君雙結椎百花洲下買花枝罟罛冠子高一尺
能唱黃鶯舞鴈兒
白翎鵲操手雙彈舞罷胡笳十八般銀馬杓中勸郎酒
看郎色佀赤瑛盤
騎馬當軒鵠觜靴西風馬上鼔琵琶内家隊裏新通籍
不是南州百姓家
小娃十歲唱桑中盡道吳風佀鄭風不信柳娘身不嫁
眞珠長絡守宫紅
漫興七首(并序)
學杜者必先得其情性語言而後可得其情性語言
必自其漫興始錢唐諸子喜誦予唐風取其去杜不
遠也故今漫興之作將與學杜者言也
&KR2594;畫溪頭翠水家水邊短竹夾桃花春風嗾人狂無那
走覓南鄰羯鼔撾
丈人接䍦白氊栽花邊下馬不驚猜環沉溪頭買酒去
高堂寺裏看碑來
長城女兒雙髻丫陳皇宅前第一家生來不識古井怨
唱得後主後庭花
楊花白白緜初迸梅子青青核未生大婦當壚冠佀瓠
小姑喫酒口如櫻
今朝天氣清明好江上亂花無數開野老殷勤送花至
一雙蝴蝶趁人來
南鄰酒伴辱相呼共訪城東舊酒壚柳下秋千閒絡索
花間喚起勸胡盧
我愛東湖舊廣文更過水口覓將軍醉歸長騎廣文馬
不怕打鼔禁黃昏
冶春口號七首(寄崑山袁郭吕三才士)
今年臘底無殘雪却是年前十日春騎馬行春橋上路
密梅花發便撩人
吳下逢春春思濃不堪花發館娃宫吳山青青吳水白
愁殺江南盛小叢
見說崑田生玉子海西還有小昆侖明朝去拔珊瑚樹
龍氣隨飛過海門
鮫卵兼斤傳海上海人一尺立階前婁江馬頭天下少
春水如天即放船
南朝宫體袁才子更說西崑郭孝廉自是玉臺新句好
風流無復數香奩
湖上女兒柳葉眉春來能唱黃鸎兒不知却是青娘子
飛傍琵琶索荔枝
西樓美人不受呼清筝一曲佀羅敷可無東厩五花馬
去博西樓一斛珠(妓名也)
春俠雜詞(一作口號)八首
金丸脫手彈鸚鵡玉鞭嬉笑擊珊瑚侍兒無賴有如此
知是霍家馮子都
花袍白面呼郎神當階奪花不避人天馬乘龍金絡腦
賈家貴壻正嬌春
柘林縱獵金毛鷹花街行春銀面馬夜宿倡樓酒未醒
飄風吹落鴛鴦瓦(又一詩云昨日布衣行九州今日繡衣拜冤旒馬前清道一千步當街不)
(敢窺高樓吳復編古樂府不載)
蜀琴初奏雙鴛鴦嶰竹和鳴雙鳳皇夜闌酒散不上馬
紫荆月墮西家墻
石上葉生青鳳尾階前花開黃鵠觜美人弄水百花池
水洒花枝雙蝶起
鳳皇城外横門道小妓軍裝金線襖春暉無賴苦撩人
自下雕鞍蹋芳草
美人遺我崑溪竹未寫雌雄雙鳳曲愛惜長竿繫釣緡
釣得江西雙比目
關右新來豪傑客姓字不通人不識夜半酒醒呼阿吉
(平聲)碧眼羌兒吹筆笛(此首吳復古樂府及復古詩俱不載見章編鐵崖詩集)
燕子詞二首
燕子來時春雨香燕子去時秋雨凉鴛鴦一生不作客
夜夜不離雙井塘
燕子樓頭入妾家燕來燕去惜容華秪應韓重相思骨
化作湖中並蒂花
小游仙十首
東華塵又起瀛洲十屋今添第幾籌阿母西來騎白鳳
蛾眉相見不勝秋
麻姑今夜過青丘玉醴催斟白玉舟莫向外人矜指爪
酒酣為我擘箜篌(以上二首見玉山名勝小蓬萊所題)
天上良常宫又成文章只數老玄卿五雲閣吏亦謫世
牛鬼少年專盛名
日落海門吹鳳匏須臾海水沸如炮船頭處女來相喚
(一作聽曲)知是洞庭千歲蛟
曾與毛劉共學丹丹成猶未了情(一作塵)緣玉皇勅賜西湖
水長作西湖月水仙
西湖仙人蓮葉舟又見石山移海流老龍卷水青天去
小朵蓮花(一作峯)共上游(以上二首亦見玉山名勝集)
青旄節衛翠雲軿按部東行過赤城龍女遺珠雞卵大
結為雙佩賜方平
若木西來赤岸東白金城闕碧珠宫天家令急不敢住
折得五花歸飯龍
東逾弱水赤流深夜得桃都息羽旌地底日廻天上去
金鷄如鳳自交鳴
金鵝蕊生瑶水隂錦駝鳥鳴珠樹林上皇勅賜龍色酒
天樂五雲流玉音
海鄉竹枝歌四首
潮來潮退白洋沙白洋女兒把耡耙苦海熬乾是何日
免得儂來爬雪沙
門前海坍到竹籬階前腥臊蟛子肥孲&KR3045;三歲未識父
郎在海東何日歸
海頭風吹楊白花海頭女兒楊白歌楊花滿頭作鹽舞
不與斤兩添銅鉈
顔面佀墨雙脚頳當官脫袴受黃荆生女寧當嫁盤瓠
誓莫近嫁東家亭(海鄉竹枝非敢以繼風人之鼓吹于以達亭民之疾苦也觀民風者或有)
(取焉)
(鐡崖古樂府十卷門人吳復類編每卷加以評識鐡崖自言予三體詠史用七言絶句體者三百篇古樂)
(府體者二百首古樂府小絶句體者四十首絶句人到吾門者章禾能之古樂府不易到吾門張憲能之)
(至小樂府二三子不能惟吾能之故五峯李著作推為詠史手云門人章琬又編復古詩六卷皆五七言)
(絶句大半見于吳編古樂府中其香奩諸作并類附于後)
烽火辭(以下復古詩)
美人方一笑烽火不須驚昨夜驪山下西戎已結兵(吳復)
(類編二韻倒轉)
去妾辭
萬里戎裝去琵琶上錦韉傳來馬上曲猶唱想夫憐
宫詞十二首(并序)
宫詞詩家之大香奩也不許村學究語為本朝宫詞
者多矣或拘於用典故又或拘於用國語皆損詩體
天歷間予同年薩天錫善為宫詞且索予和什通和
二十章今存十二章
鷄人報曉五門開鹵簿千官泊虎(一作帝)臺天上鴐鵝先
有信九重鸞駕上都(一作京)回(每歲此禽先駕往返)
開國遺音樂府傳白翎飛上十三絃大金優諫關卿在
伊尹扶湯進劇編
海内車書混一時奎章御筆寫烏絲朝來中貴傳宣急
南國宫娥拱鳳池
薰風殿閣日初長南貢新來荔子香西邸阿環方病齒
金籠分賜雪衣娘
宫錦裁衣錫聖恩朝來金榜揭天門老娥元是南州女
私喜南人擢殿(一作狀)元
北幸(一作狩)和林幄殿寬句(一作高)麗女侍婕妤官君王自
賦(一作製)昭君曲勅賜琵琶馬上彈
后土璚仙(一作花)屬内家揚州從此絶名花君王題品容
誰並(一作難盡)萼綠宫中萼綠華
十二璚樓浸月華桐花移影上窗紗簷(一作簾)前不插鹽
枝竹卧聽金羊引小車
金屋秋深露氣涼宫監久不到西廂丁寧莫竊寧哥笛
鸚姆無情說短長
露氣夜生鳷鵲樓井梧葉葉已知秋君王只禁宫中蠱
不禁流紅出御溝
十三宫女善詞章長立君王玉几旁阿婉有才還有累
宫中鸚鵡啄條桑
蛾眉矉處不勝秋長帶芙蓉小苑愁肯為君王通一笑
羽書烽火誤諸侯
女史詠十八首(錄八)
鈎弋夫人(漢武帝宫人生昭帝者)
婕妤未換母儀尊聞說(一作道)君王已(一作日)寡恩太子宫
中無木偶可無鞠域到堯門
班婕妤(前漢成帝官人)
長門不用買多才紈扇炎涼善自裁五鬼一言能悟主
秋風愁殺望思臺
綠珠(石崇以珠三斛買梁氏女)
百斛明珠價莫加高樓投璧璧無瑕臨春不死臙脂井
又逐降王(一作旛)上檻車
馮小憐(北齊穆后憂衰侍婢馮小憐大幸)
前山較獵御同車一笑平陽等戰蝸挽(一作換)得后衣才
上馬琵琶又入(一作自屬)代王家
楊太眞(唐明皇貴妃)
萬花叢裏澤初承紫磨金搖不自勝義髻早知無死所
不如生不負青陵
關盼盼(唐張建封節制武寧納妓盼盼于燕子樓公薨不他適)
冢上自楊今十年樓頭燕子尚留連銅臺多少丁寧恨
誰向西陵望墓田
韓蘄王夫人(宋韓世忠)
巫家卜偶不為嫌優女占夫事更堅看取異時眞畏友
九重書上議黃天
女貞木楊氏(予從大父女弟名宜既笄許陸氏子娶一夕陸氏子卒後達官聘之)
(宜誓不嫁母強逼之遂閉重戸自盡予表其墓曰女貞)
守死重閨事(一作關志)不睽九泉不負陸郎妻至今墳上女
貞木不受商陵怨鳥棲
香奩八詠(并序)
吳間詩社香奩八詠無春芳才情者多為題所困縱
有篇辭鄙婦學糚院體終帶鄙狀可醜也晚得玉樹
餘音為甲而長短句樂府絶無可拈出者一日雲菴
王先生寄示踏莎行八闋讀之驚喜先生蓋松雪翁
門人今年八十又三矣而堅強清爽出語娟麗此殆
為月中神仙人也謹付翠兒度腔歌之又評付龍洲
生附八詩後繡梓以見王孫門中舊時月色雖曰喪
亂固無恙也至正丙午春三月初吉錦窶老人楊維
楨序
金盆沐髮
華清春晝賜温泉綰脫青絲散一編翠雨亂跳花底月
黑雲半卷鏡中天銅仙盤冷添甘露玉女盆傾拾翠鈿
攏得雲鬟高一尺罟冠新上玉臺前
月奩勻面
一片清光照膽寒玉容滿鏡掩飛鸞素娥照見黃金闕
絳雪鎔開白玉盤翠點柳尖春未透紅生櫻顆露初乾
好風為我披羅幕一朵芙蓉正面看
玉頰啼痕
天然玉質洗鉛華怪底偏將半面遮紅滴香冰融獺髓
彩黏膩雨上棃花收乾通德言難盡點濕明妃畫莫加
聚得斑斑在何處輭綃寄與薄情家
黛眉顰色
按樂圖開列畫堂春愁何獨損清揚蜀山煙雨雙尖瘦
漢柳風霜兩葉蒼索畫未成京兆譜欲啼先學夀陽糚
蕭郎忽有歸期報喜得天庭一點黃
芳塵春跡
是誰步屧印微茫便佀石家春滿牀輭雪消時痕晃底
好風起處步生香彩雲飛上秋千鐙芳草侵來蹴踘場
愁絶如癡成獨立繡鴛拾得在東墻
雲窗秋夢
骨瘦魂清酒力微路迷錯莫是還非羅浮曉月相將落
巫峽斷雲何處飛金彈撇來驚忽忽玉龍嘶了尚依依
不如直到鈞天所記得霓裳樂譜歸
繡牀凝思
繡線添來日正遲香絨倦理一支頤心游飛絮渾無著
身蛻枯蟬忽若癡花幀錯描愁伴覺金針閣住許誰知
絶憐小玉情緣重到死春蠶始絶絲
金錢卜歡
紫姑壇上祝方兄忽聽呼盧擲地聲星斗未分牛女會
隂陽先判雨雲生青蚨孕子寧無兆玉蝶化身元有情
寶鏡重圓三五夜重磨半月問虧盈
續奩(一作老鐵梅花夢)二十首(并序錄入存八首)
陶元亮賦閒情出&KR0591;御之辭不害其為處士節也予
賦韓偓續奩亦作娟麗語又何損吾鐵石心也哉法
雲道人勸魯直勿作豔歌小辭魯直曰空中語耳不
致坐此墮落惡道予于續奩亦曰空中語耳不料為
萬口播傳兵火之後龍洲生尚能口記又付市肆梓
而行之因書此以識吾過時道林法師在座予合十
曰若墮惡道請師懺悔梅花夢楊維楨自叙
學書
歌徹陽春酒半醺玉尖搦管蘸香雲新詞未上鴛鴦扇
(一作記)醉墨先汚蛺蝶裙(一作羣)
習舞
十六夭魔教已成背翻蓮掌苦嫌生夜深不管排場歇
(一作散)尚向燈前踏影行
染甲
夜𢷬守宫金鳳蕊十尖(一作指)盡換紅鴉觜閒來一曲鼓
瑶琴數點桃花泛流水
照畫
畫得崔徽卷裏人菱花秋水脫眞眞只因顔色渾非舊
燒藥幧頭過一春
理繡
揀得金針出象筒鴛鴦雙刺扇羅中却嗔昨夜狸奴惡
&KR0946;亂(一作破)金(一作花)牀五色絨
甘睡
漏減良宵晝日遲困人天氣酒中時東家女伴太驕劣
偷解裙腰(一作連環)竟不知
蹋鞠
月牙束靿紅幧首月門脱落葵花斗君看脚底輭金蓮
細蹴花心夀郎酒
走馬
胡女(一作㚢)牽來獰叱撥輕身飛上電一抹半兜玉鐙裹
湘裙不許(一作使)春泥汙羅襪
(鐵崖艷體擅長一時王國器踏莎行八闋皆有鐵崖評語故并載章編復古詩集中續奩二十首尚有學)
(琴演歌上頭出浴相見相思的信私會成配洗兒秋千釣魚諸題其浴思信配等作多用昔人成語兹不)
(具載西湖游覽志稱鐵崖雅好聲妓名徹都下晚居耳松江有侍兒四竹枝柳枝桃花杏花皆善歌舞酒酣)
(熱命歌白雪之曲自倚鳳琶和之一日訪瞿士衡飲次脱妓鞵置杯行酒名曰鞵杯謂其姪孫宗吉詠之)
(宗吉作沁園春一闋以呈鐵崖大喜卽命侍兒歌以侑觴當時傳為佳話嘗過玉山草堂題云無奈道人)
(狂太甚時擕紅袖寫烏絲其風流韵致要非方幅之士所能及也)
元詩選初集卷五十五
