元詩選初集卷十六庶吉士顧嗣立編
紫藤花歌(并序)
癸未歲三月二十八日宋賓客乘澤車過道宫
訪子時庭中紫藤花盛爛若錦擒道師蕭公邀
宋與子坐藤陰下尋友人張明之亦至酒數行
開口笑粲殊適然也宋因出名紙屬予作字一
春天氣不佳此日頗清潤可愛既援毫覺幽香
馥郁時集筆端放手喜書初不計其工拙也遂
話及樂天夢元九故事予曰二公雖神交如此
恐未若今日之樂衎也若取紫桐詩例賦長句
歌之以為他年林下一段竒事可乎宋曰吾子
便可承當遂率爾而作歌曰
竹宫瑣忩雲霧垂紫藤花發何葳蕤仙家駐景出異供
横掩桃李無晶輝羣蛟奮勢力猶困鱗鬛不耐淒風吹
天孫夜擲紫霞被滿意下覆須春曦幽禽縮喙不敢啄
囚鎖恐泄蒼精機又如王愷紫絲障誇雄鬭侈光陸離
倒冠落佩衆賓醉臨風零亂千纓緌虯柯扶疎散蒼翠
季倫擊碎珊瑚枝青宫賓客今園綺杖藜來扣仙人扉
遥驚紫豔翻半空造物乃爾爭新竒君不見香山老居
士夢與元九神交馳覺來清吟增悵望紫桐花下空懷
思何如吾儕時燕集對牀話久藤陰移興餘屬我埽牋
素爛柯不著山間棋刺簷入戸要學騰蛟螭鳥歸花落
香下來時集毫彩霑人衣一杯春露助香潤清氣貯滿
詩人脾依依青裊厨煙起好命庖人辦新美炷香供具
禱羣龍莫學癡藤蟠未已燕南饑民饑欲死(時普旱無雨二載矣)
滹沲秋漲行(七月十日前次范家渡)
君不聞蒙莊說秋水兩涘猶見馬與牛今年滹沲水大
漲墟落濈濈生魚頭雲䒱老雨注萬壑上不少止下可
憂馮夷不受土所制黑浪怒蹴黿鼉遊望洋東視誇海
若似憤蛙比跳躍井坎湫金行氣肅坎宜縮狂瀾不逐
西風收東行我濟小范口水勢淼漭方淫流秋禾盡為
魚鼈餌廬舍漂蕩迷田疇二年旱暵例乏食彼稷幸得
逢今秋嗟哉一飯到口角渰沒無望將誰尤河防久廢
不復古惟預揵治為良籌翻隄決岸勢不已雖有人力
誰能謀近年遇災幸無事其或成患徒嗟諏兩河農民
被災者逃避無所栖林丘夜深投宿聞聚哭悲聲暗與
蟲聲啾
平原行(至元甲申歲正月作)
羯奴騁兵傷濫恩天寶之禍將自焚三郎宫中略不省
履霜有戒知何人平原蹇蹇真王臣沈慮久識幽營氛
泛舟從酒運竒略一日樓櫓驚雲屯鐵轝南來從獵火
河朔風靡煙塵昏孤城平地獨與抗勇鼓義旅爭鯨吞
西開土門掎蛇陣南激睢守遮厓垠滔天腥穢思一埽
誓與此羯不兩存書生信能立大事竟掣賊肘西南奔
事雖曠代有足感魯公之義世所尊我來弔古增永慨
蒼煙草樹連荒闉欲尋遺廟不復見寶刻留在東方珉
栖盖亭前野日曛平原城下酹忠魂朝廷何嘗容直道
志士蹈難甘捐身此心自視無愧已一時知否非所論
嗟予何者敢跂慕屢書不厭梟鸞分當年紀載兩鬼域
九泉奄奄隨埃塵先生一死固不朽雅操何翅同松筠
故應烈日秋霜氣千古堂堂凜若神
華不注歌
齊州山水天下無濼源之峻華峰孤秦鞭有力驅不去
天遣一柱標齊墟初疑太素女媧氏補天斷手兹遺餘
又如翠鳳翥郊藪來應世瑞開昌圖南山連絡雖可愛
未免阿附相承趨孤撑直上夾石碣猛視又似天門貙
慶封齊豹兩元惡哆齧猶露雄牙須不然齊太史冤血
凝碧老不渝化成直筆插天外堂堂使表春秋誅乾坤
乃有此雄跨未許鵲藥爭頭顱江山勝概儘軒豁遠客
吟晀增躊躇李白上天不可呼雲煙變化何須臾後人
摹寫覷天巧百匝空繞青芙蕖文章李杜光燄在有詩
無詩將何如我思齊晉迭雄長山靈枉被兵埃汚桓公
九合猶霸事三周其下真非諛會須扶策凌絶頂望入
蒼梧叫帝虞
椒蘭怨
昭皇迫東遷望絶忠臣援堂堂鴈門兵秪足速禍變帝
酣長星杯醉魄迷椒殿神龍失水機上肉惡梟啄門夜
漏半龍興赤霧天為紅一竁三百皆皇宗唐家大業至
此盡自古亡國未有若此之哀恫梁王歸罪將誰紿奴
輩雖誅天有在金祥殿空殺氣高賊珪白刃專相待
汜水行
五季權在兵逆順繫財賄同光當宁能幾朝牝雞司晨
傾内外添都買宴物山積盡入掖庭充内費君王政荒
優宦狎將相無辜恣誅殺蜀資百萬賊所儌縱有其能
供近渴一夫夜呼汜水東絳霄樓頭兵反攻雍陵竟墮
所好死英武杳逐仙音空先皇有識如相問三矢雖還
未克終
通漕引
漢家鼎定天西北萬乘千官必供億近年職貢仰江淮
海道轉輸多覆溺東阿距泉(清泉縣)二百八瀹注西來與
清合安流取直民力省積水浮綱纔兩閘自昔河防爭
横議秖辦薪芻不勝計宣防瓠子至今悲以彼方兹功
極細役徒三萬期可畢一動雖勞終古利裹糧荷鍤去
莫遲行看連檣東過薊休說春潭得寶歌長笑韋郎空
侈麗從今粒米斗三錢狼藉都城樂豐歲
李夫人畫蘭歌(為郎中孫榮甫賦)
清閟堂深不知暑瑶草佳期夢玄圃孫郎笑折紫蘭來
素影盈盈映修渚李夫人澹丰容天然與蘭相始終剡
藤一筆作九畹落墨不減江南工芳姿元與凡卉異曄
曄況是湘纍藂離騷不復作遺恨千古沈幽宫君看此
花有深意似寫靈均幽思悲回風君家大雅堂文彩東
野翁併入慘澹經營中秋風拂簾秋日長芳霏霏兮汜
崇光淡妝相對有餘韻畫欄桂子空秋香淡軒託物明
孤潔五十年來抱霜節固知色相皆空寂妙得於心聊
自適仿像湘娥倚暮花黃陵廟前江水碧生平佩服真
賞音升聞紫庭非素心喚起謫仙搖醉筆為翻新曲瀉
瑶琴(曲一作操)
(右夫人名至規號澹軒亾宋狀元黃樸之女長適尚書李珏子早寡今年七十有二善畫蘭撫琴近為郎)
(中孫榮父作九畹圖若與蘭為知聞也且自叙其後云予家雙井公以蘭比君子父東埜翁甚愛之予亦)
(愛之每女紅之暇嘗寫其真聊以備閨房之玩初非以此而求聞於人也郎中以蘭省之彦一日來徵予)
(筆遂誦點汚亦何忍但覺難為辭之詩以應之孫求歌詩於予因樂為賦此者正取其節而不以其藝故)
(也秋七月初吉秋澗老人題)
清霜怨(贈吳省參君璋)
日落偶過吳郎家入門兩闌姚魏花金盤洗妝都幾日
已覺鬢亂釵横斜韓卿秉燭惜佳麗便恐翠袖倚竹空
春華鶴翎紅糝玉蝶粉墮髻睡美吳宫娃我欲問花不
解語何故忽爾令人嗟東皇醉暑初不問青女潛妬飛
銀沙花神斂袂避陰慘駐顔何有仙人砂京師各圃花
不少今歲閒殺遊春車客懷豈獨被花惱俗事擾擾驚
無涯西風巷陌塵障面酒樓寂寂空簫笳我因未事得
閒在盡日飲客前溪芽天教世務不挂口遮眼幸有詩
書葩時時弄筆散幽滯錢裹㤀計東坡又為花作譜見
衰盛自笑思澁頤空呀因聲寄謝紫山老落落高舉凌
青霞
湖中後怨至元十八年歲辛已冬十月按事順德
晨起燈下讀沈下賢文集偶賦此或云鄭即子
春也
洛橋曉月光朦朧彼姝嬌啼橋水東鄭生蚤發與之遇
挈去媵御甘長終霧綃煙縠已戃怳九歌招魂皆楚風
一朝謫滿與鄭訣云是蛟娣非凡庸岳陽樓高花映紅
滿筵歌舞鮫人宫海風吹散歘不見倚雲望入湘江空
春夜宴史右相宅
勲閥汾陽業金貂漢相家陽春元有脚玉度瑩無瑕神
駿推宛馬跳梁笑井蛙相逢成夜集暢飲厭流霞綺席
圍聲妓銀箏合鳳琶晩妝添粉黛雜舞見渝巴鑪暖融
螺甲盤香供露芽透空敲雨杖促節摻漁撾侑食增陽
盛紓懷發興賖舊聲今漸遠新體此無加樓轉三更月
燈垂半夜花歌長縈曲調獅猛奮須牙辭謝寧容退留
連暫樂佳直須窮薄(缺)尤異是雄蹅登踏寒林判軒呈
迓古丫侍筵更紀僕歸燭黯籠紗下客陪簪玉清吟擁
鼻瓜嗣侯非自樂先業念無涯待士無疎密籌邊靜譟
譁有時陳樂籍張宴為賓嘉此夕直儀鳳明朝等散鴉
寵光需北闕(時有進拜隆興省平章之耗又以二月七日先相忌辰約往汴京故第享祀故云)
春禴動南衙豈特調銀字重看拜白麻轉頭雖契闊後
話足雄誇碧草傷淹賦清江弔屈沙别懷增惓惓獨鴈
漫啞啞霄漢嗟垂翼庭階愧倚葭情悠天共遠心在地
無遐會作登樓客聊停泛斗槎朱門三十載未分鬢空
華
謁武惠魯公林墓四十韻
金馭成陰朽山東自古彊限田標鎮戍積憤致搶攘武
惠當年傑天心霸業匡雲龍時際會風虎日翺翔五十
連城重三千戰士良一朝歸版籍遺愛在耕桑甫定先
文治來威戒伐張儉恭希大帛號令肅秋霜氣革耰鋤
擾風還禮義鄉頌方歌魯盛人駴隕星鏜雲出青崖頂
烏瞻泰岱傍驅車經鵲里故宅似汾陽山倚祁連冢祠
荒綠野堂門旌虚將幄燕寢尚清香有客追疇昔懷人
動慨慷王師初破汴河朔久淪綱文物隨雲散招徠不
一亡盡收周禮樂重闢漢科章清秩銓華省羣英萃郡庠
有金皆冶器無玉不追章蓄德需明主流波及四方星
躔從落落奎彩獨煌煌嗣相圖光紹先猷在益彰雪山
宜久重世業寖丕昌帝道開中統皇風煽八荒重推黃
閣相輕是尚書郎兩署分荷橐千官列鴈行至今稱濟
濟所在見蹌蹌原治無多術推賢用叵量措材真得所
收效儘非常侯國能如此朝家化更皇闡明雖實理勉
勵乏明揚一代徐通議中流號巨防試圖援手助潛有
跋胡妨薄宦新過魯諸生懼面牆泮田饒樂育師授奈無
望可惜絃歌地虚成笱在梁力扶雖切切事迫去遑遑
量分功名薄傷時涕泗滂野煙知客恨先自柏城蒼
靈巖寺二十六韻
中土論名刹兹山第一巖地靈連海岱境勝隔仙凡紺
殿通虚閣丹崖間翠嵐天低神寶嶺佛出證明龕鷄警
陰魔㬥僧馴怒虎眈定師興寺始黨刻不辭慚石狀殷
公怪眉龐老衲毿鐘聲盤絶壑幡影走枯柟法護雙欏
樹經嚴七寳圅巢棲松鶴赭茗瀹露泉甘花雨濛沙界
巖團抱碧潭布金仍趙魏仰食不耕蠶富覽山無盡幽
尋力不堪微官嗟縛律小隱欲投簪吟就籃輿往禪思
玉版參靜緣天或假世味苦相諳城市蛙居坎功名蟻
戰酣有來求福利誰復減嗔貪風化吾儒在慈恩釋氏
覃教崇緣世主風靡過周南以此山林勝皆為佛老探
兹遊聊適意他日儘横談翠琰詩如此清吟口詎緘顧
瞻因咄咄前後至三三山主留昏宿官程畏衆碞夕陽
人影淡猶惜動歸驂
送李郎中德昌北還情見乎辭
一自新河别經今已十年為尋江表傳重會嶺南天鴻
鵠乘風健驊騮得路先鷄香芬省署襟誼動星躔洒落
生平契留連祖送筵自嗟衰病客愁臥瘴江煙歲月鄰
期耄鄉關近五千依依枝遶鵲跕跕水飛鳶外望何其
切中堅未易鐫崇高疇弗戀筋力若為前落日鄉音杳
秋空望眼穿委心歌已矣適意俟終焉行止雖存數周
旋正賴賢省臺公道在萬一故人憐
番禺杖
異種來番國知名自老坡杖才任操倚節目喜摩挲尺
度天然足柑黃氣色和竒姿含海霧孤植映江沱物眇
離鄉貴材稀審實訛聲音鏗爪甲鱗介訝鮫鼉鞭馭真
雷策批亢格魯戈重輕欣得所長短稱閒拖扶老携行
便持危得力多金蛇僵自勁鮐背痒㤀苛不自浮槎使
來從老伏波見歸情鄭重未許老婆娑入手嗟神物傳
看駭玉柯支頤看月出横膝伴詩哦選勝尋泉石窮幽
入薜蘿有時兒女觸却恐鬼神呵盖節空笻竹神鋒黯
太阿笑揮堪解虎靜倚可降魔靈夀輕無賴梅條皺可
捼花藤昏玳暈斑點慘湘娥桃竹那能比桄榔未足歌
望塵甘却立斂跡總無過用舍時當審敲撞責果何更
防雷雨夜衝屋學陶梭
題常仁卿運使西覲紀行二首
九萬鵬摶翼孤忠駕使軺功名元有數風雪不知遥抵
北踰鰲極維南望斗杓胡生搖健筆且莫詫東遼(出五代史)
(突厥附錄同州郃陽縣令胡墧忘歸中國作陷虜記)
三策條民便逾年致節旄夢驚羊胛日嶮歴幻人刀碧
盌昆堅異黃金甲第高白頭書卷裏留滯敢辭勞
秋夜
卧榻鋪筠簟風簷遞晩涼雲枯涵旱氣星爛射寒芒鐘
鼔寒更永乾坤夜色蒼時危關百慮低首拊空牀
星子鎮道中
北下星關道川開百里寬夢殘傾錦帢吟細緩征鞍土
峽深回洞山田疊醮壇一杯亭傳酒來為敵霜寒
田間
斜日秋瓜圃雲間雨過初平疇交晩吹涼意滿輕裙草
木浮元氣河山擁草廬拊心欣有得重展故人書
午憩陽城北龍泉寺
倦客鞭催急龍泉一解鞍在家貧亦好行路古來難寺
古松杉老山空水石寒萬松亭廢久重拂短碑看(碑大定間)
(澤州刺史楊庭秀撰真竒作也)
清苑道中
野店春風裏行人避繡衣劒華寒有暈山日慘無輝孤
隼梢雲下羣鴉結陣飛驚鷗無遠泛事外本㤀機(又作澄清)
(吾有志天意肯從違)
辭長樂先壠(并序)
已丑歲秋九月二十六日將赴任福唐拜辭長
樂先壠歸宿野竹趙氏田舍且喜聞村之故名
因有是作(謂野竹訛為野猪)
展墓過農里銜恩使遠方氣隨天北轉人與鴈南翔肝
膽孤忠在江湖去路長此回當自信不必泥行藏
望舍弟消息
憶弟居穰縣嗟予宦建陽三書曾未報一别漫相望喜
信占晨鵲清吟夢夜牀殘年能幾許長與汝參商
高郵道中
築甬餘三百灣環護漕溝重橋穿寶應一岸入高郵水
陸開亭轉烽煙靜塞愁腰纏無十萬官遣上揚州
望嶺
谿嶺無千里﨑嶇半月間事機須勇退天意許生還順
處從多厄趨時免強顔越禽忻我往長路語關關
首夏家居即事二首
懶幘從鬅鬢披衣任曳裾都忘身外事貪讀意中書比
老心能爾雖貧樂有餘繞園欣細履樹影綠扶疎
竹茂資泉潤花榮藉圃沙鈎簾來舞燕鎖樹護栖鴉客
至留酟酒吟長待煮茶幾時容却埽一向似仙家
和仲常牡丹詩(三月二十三日飲中作)
漢殿承恩早金盤薦露新色酣中省樂香重錦窠春儘
殿羣芳後誰辭載酒頻清如司馬相也作插花人
大行皇帝挽詞八首(并序錄四)
至元二十一年歲次甲午正月廿二日癸酉夜
亥刻帝崩於大内紫檀殿既殮殯於蕭牆之帳
殿從國禮也越三日乙亥寅刻靈駕發引由建
德門出次近郊北苑有頃祖奠畢百官長號而
退臣惲職在詞館追思不已作挽詞八章庶幾
鼎湖攀髯之意其詞曰
灤水龍飛日長楊羽獵時天顔凡五見雨淚遽雙垂化
日中天赫陰靈萬國馳何由知帝力耕鑿樂雍熙
威破羣雄膽恩藏四海心聲明三五盛垂拱九重深國
論多儒斷天機入睿臨小臣𠢐面識無路洒松林
去歲回鑾輅旌旄擁萬靈今春辭畫翣弓劒閟泉扃黼
扆虚瓊島雲龍慘帝庭(是夜殿庭間有光煥爛若燈燭然良久方散)詞臣思
補報淚濕簡編青帝系三宗上麟經一統尊火盤承正
據虎落入雄吞窮蹵南交獸奔騰北海鯤不教擒一索
遺恨付皇孫
望淮
朝日慘無色昏昏水氣間到淮猶數里隔岸見尖山
夏夜
庭竹影扶疎清風晩騷屑夜涼人未眠卧看忩間月
夢中得
持酒濯利劒青蛇光黯然金鞭鞭駿馬汗血沾錦韉
披襟
涼風東北來蕩盡中夜熱起視河漢星微雲淡明滅
送王嘉父
新知雖樂道彌親樽酒燈前便故人時宦儘從閒處著
浩歌還愛醉時真紅蓮幕府名兼隱春草池塘句有神
恨煞百門山下水錦波流不到東秦
清明日錦隄行樂
浪說蘭亭禊事修年年春好錦隄遊花翻舞袖驚歌板
柳隔高城暗酒樓綠樹恐應春事老金鞭重為使君留
竹西路晩歸時醉何處珠簾半上鈎
南城納涼晩歸
書院歸休日已曛南城風細晩相親坐來近市喧初息
歸到衡門夜向分矮榻趁涼欣稚子疎燈留影伴厨人
一杯粥了從高卧須信閒身等策勲
送蕭四祖北上
丹鳳銜書下紫庭秋宵光動少微星蒲輪再起秦遺逸
天意將新漢典刑長策正勞黃屋夢故山從使白雲扃
中原有幸經綸了天外高鴻本自冥
雨中與諸公會飲市樓
每恨人生會合難興來一醉盡君歡雨沾翠佩簾花細
酒凸金杯飲興寬胡旋舞低翻翠袖串珠喉穩怯春寒
朝來酒醒蓬忩下依舊春風苜蓿盤
自適
旋收柏實炷爐薰紙帳低垂自有春竹几隱眠無俗夢
蒲團容膝勝華裀忩間白日驚濤迅門外黃塵萬事新
幸與聖賢相晤語未辭藜藿此生貧
哀故宫
掖庭依約粉垣丹行入荒宫重黯然華表忽驚人世換
昆明重見劫灰寒石龍委地埋秋草湖玉臨池倚暮煙
滿目悲風吹酒醒東華門外淚闌干
登凌雲閣
布衣塵滿戴儒冠風袂來登上將壇棟藻雲飛朱栱濕
簷牙霜重玉梯寒風煙遠勝籌邊迥氣勢雄吞汴水乾
經略江淮有成筭不須重展地圖看
銅臺懷古
都邑盤盤據四衝登臨形勢覺天雄歌樓暖響春風細
綺陌香銷寶氣空笑著孱王承宋弊至今姦孽擅唐終
憑高誰識神州恨付與衡漳日夜東
鎮州懷古
趙武雄圖不可尋風煙東接九門深炎涼到此分南北
戰伐無情自古今彈躡流風猶戰國椎埋遺俗帶燕音
劒歌不遇平原客落日滹沱動旅吟
燕城書事
都會盤盤控北垂當年宫闕五雲飛崢嶸寶氣沈箕尾
慘淡陰風貯朔威審勢有人觀督亢封章無地論王畿
荒寒照破龍山月依舊中原半落暉
夏日南堂即事
一雨清涼恰四朝霧絲縈戶見蠨蛸病因戒酒成真止
辭免書門絶妄交道拙尚憂兒墜簡家貧且喜稼盈郊
間庭綠蘚泥融徧燕子飛來補舊巢
送王子初總管奉詔北上
聖代崇儒意匪輕徵車相望半諸生九天雨露思賢相
十載經綸見老成更化有方先定制捄時無驗是虚名
煙霄未遂攀鱗志葵藿空懷向日誠
開平晩歸(七月一日授翰職)
龍首岡邊野草深秋風灤水動歸心百年蓬巷開圭竇
一日恩光照士林吟鬢有光浮鏡玉家書封喜認泥金
料應曉月簾櫳底乾鵲飛來報好音
賦西域鸚鵡螺杯
老月淪精射海波珠繩分秀貫神螺鷓斑漬粉垂金薤
鸚喙嫌寒縮翠窠樽出癭藤紋浪異瓢成柳子腹空皤
飲餘疑與溪娘遇一笑相看發浩歌
宛葉道中
六合雲蒸一氣霾漫漫長路渴生埃詩從白雨明邊得
人自青山盡處來世路有機難預料劇談供笑不時開
濟時賴有諸君在漢苑秋風愧不才
次宿汝樓韻
微雲河漢半晴陰夜景蕭森夢化城山色不隨喬木老
月華偏對故人明鶴緣露警清無寐蛙屬官居重有聲
廊廟只今紛治具正容堅坐看昇平
臨武堂讌醉後有懷省臺諸公
桂月流光雪滿臺月明人影兩徘徊行雲不逐歌塵散
往事還隨去鴈哀雙鬢入秋無可白寸心於世未全灰
遥憐紅藥階前客玉樹相依一笑開
夏縣道中
濕雲壓樹際岡平溽暑還因小雨增官事困人如縛虎
秋風吹野夢翻鷹趨時未必儒冠誤並隱端為野鶴憎
遥憶筠溪亭下水萬竿蒼雪照吟燈
餞陳簽省行臺西夏
漢家威德際髦蠻牙孽其中慮阻艱金節遠開丞相府
春光先渡玉門關正煩煙火通青海未用梯航致白環
銀字詔還知不遠好來彈壓紫宸班
題趙宣撫樊川山中雜詠
蒼崖如削靜煙霏中有高人住翠微夜鶴聽琴依蕙帳
曉泉和月落山扉一龕靜體炎涼理兩眼深明倚伏機
畢竟名高難久卧野猿偷禠芰荷衣
至元七年庚午奉陪憲臺諸公闕下賀正口號
盤盤帳殿敞彤庭天仗宵嚴擁萬靈玉筍東班分列辟
龍墀首拜認前星煙蟠鼇柱霑吟袖樂泛仙音近御屏
歲歲大酺恩例溥自慚虚薄仰皇扃
同馬才卿暇日登昊天寺寶嚴塔有懷
高標直上跨蒼穹物外方知象教雄九陌市聲開曉色
兩都喬木動秋風遥憐漢馬屯湘渚安得長書附塞鴻
寂歴村墟野煙外誰家簾幕夕陽紅
追挽元遺山先生
文奎騰彩憶光臨孺子何知喜嗣音(予年廿許以時文贄於先生公喜甚)
(親為刪誨且有文筆重於相權泰山微塵之說即欲挈之西行以所傳畀予以事不克至今有遺恨云)党
趙正傳公固在陽秋當筆我奚任天機翻錦餘官樣月
戶量工更苦心野史亭空遺事墜荒煙埋恨九原深
西苑懷古和劉懷州景融韻
彩鳳簫聲徹曉聞宫牆煙柳接龍津月邊横吹非清夜
鏡裏瓊華總好春行殿基存焦作土踏錐舞歇草留裀
野花豈解興亡恨猶學宫妝一色勻(踏錐舞名見景元所錄金人遺事)
糟魚
霜刀截斷玉腴芳暖貯銀罌釀粉漿錦尾帶頳傳内品
金盤堆雪喜初嘗解酲未減黃柑美雋味能欺紫蠏香
一筯饜餘乘醉卧夢横滄海聽鳴榔
過沙溝店
高柳長塗送客吟時驚時序變鳴禽清風破暑連三日
好雨依時抵萬金遠嶺抱枝圍野色行雲隨馬弄輕陰
搖鞭喜入肥城界桑柘陰濃麥浪深
山陽偶與大繼長相遇自辛亥年相别至今廿八
年矣追念疇昔作詩為贈
解鞍林下振清埃懷抱樽前得好開白髮滿頭心事在
青山當眼故人來風流自有高賢識感慨還深漂母哀
讀盡深香轉蕭爽清吟不到伯倫臺(深香係繼長父宜之文集號曰深香)
(閒適予此行本擬遊百巖不果故云)
種玉亭(徐子方宣慰有詩因擬作)
靈沼雲深寶氣存素蘤一夕發芳根煙中髣髴溪娘語
波面輕盈越女魂江月借妝增皓彩露華和屑貯芳温
夜深更待瑶環供細挹秋香共一樽
桃花菊(一名胭脂紅)
淚洒明妃寄露葩換根非為貯丹砂黃輕白碎空多種
碧爛紅鮮自一家騷客賦詩憐晩節野人修譜是頭花
九秋霜露無情甚時約行雲護彩霞
秋懷
醉頭扶起日三竿埽罷幽軒到藥闌傍架整齊書帙亂
繞籬料理菊枝殘日融虚閣留餘暖雨積高空促早寒
處置身心閒裏過不將勲業鏡中看
丁亥歲十月十日夜夢乘船渡一大河既濟望南
岸一閣高數百尺忩戶北向自簷至地上下以
琉璃大簾垂蔽翠色半天甚竒麗也
雲間高閣翠為簾疑是仙居擁衛嚴虹影蕩搖青帝闕
海風吹墮寶陀嵐半空倒景驚竒絶千丈搖光入顧曕
我自平生多異夢似憐方朔詫雄談
清明後一日雨中招林韓李三君子小酌且為梨
花洗妝(時新植梨花一株盛開)
花滿金罍酒滿樽一杯歡飲得佳賓近年樂事無今歲
此際閒身有幾人禄美勝於三品料臘香清徹六根塵
風簷數點催妝雨辦與梨花作好春
海棠
桃李無光分落英海棠姿色占春榮雲鬟綠擁妝初罷
醉臉紅勻睡未醒任使無香真可意放教千葉更多情
光風流轉都能幾莫惜沙頭倒玉瓶
小園即事
小園清潤稍堪觀翠有庭筠馥有蘭未放薔花金作蕾
已開梨蘂雪為團鳥欣有託扶疎樹客喜來憑詰曲闌
深院日長須細履也勝愁坐兩眉攅
儀封道中
驛館殘釭曙色分馬馱殘夢走踆踆去家已遠誰為侣
到處相逢有故人健羨鵰盤慚始擊靜便蠖蟄返求伸
一杯拜酹睢陽廟激懦扶衰尚有神
西湖
西湖三面簇青山淨拭菱花照翠鬟蒼海月寒龍穴露
彩雲仙去鳳簫閒無多樓觀猶圖畫最好風煙近市闤
鄭重繡衣周漕使畫船春酒待予還
三山元日
臺爇天香簇絳紗三山簫鼓樂年華竹枝歌後多淫祀
燕子歸來識故家荷鬢閙妝餘翠貝蔬盤勻飣雜魚鰕
殊方風物雖堪賞爭遣衰年客海涯
近讀夜永不寐等作覺清而頗寒吾恐傷中和而
病吾子也因復繼前韻假辭而薰炙之亦晁補
之擬騷之遺意也
燭影紅搖夜色侵香添菱葉鬱重衾鳳琶調軟歌能合
竹葉杯深醉易沈綠鬢追歡燕市樂翠屏歸夢越江吟
平明剰買扶頭酒不向諸兒計橐金
佛狸詞(在瓜州城)
江山照眼舒清眺千古興亡墮眼前瓜步市長連野戍
佛狸祠古慘荒煙柂樓看取平吳日父老空傳飲馬年
此日不須開濁浪好風都屬往來船
琉璃肺
擊鮮為具樂朋簪辣品流馨漲綠沈犀箸喜辛㤀海味
霜刀爭割快牛心四筵談屑霏餘烈一縷冰漿濯素襟
勝過屠門矜大嚼夢雲飛繞蹛林深(一作陰)
題香山寺畫卷
送客當年過玉泉醉中遊賞得竒觀一泓湛碧浮僧鉢
幾葉秋黃打石闌山色空濛金界濕松聲清泛海波寒
吟鞭回首都門道斜日歸時翠滿鞍
送舍弟南歸穰下(壬辰十月廿日彰德相别)
相思渭北常年事遠送漳南恨别心沙暖暫聫鴻鴈序
霜寒淒斷鶺鴒音兩鄉健在都能幾千里含情老更深
慰浣此懷知懇切不教消息到浮沈
德夀殿玉方池硯(理宗所御德夀殿為太上皇後所居殿緝熙講經殿也硯即碧)
(絲歙)
玉斲坤形霮四溟丹書猶認夀宫名紛紛落墨騰蛟霧
浙淅秋風拉瑟聲神物不知崑火烈碧絲今對玉堂卿
眼中多少興亾事白髮孤臣最愴情(當時同僚承旨留中齋學士劉東崖)
(侍讀趙方塘皆宋人也)
送總綂佛智師南還(師姓積寧氏名沙囉巴華言為吉祥慧也西番人)
白足毗耶不易逢鬢絲禪榻偶相同經來震旦三千界
人在天龍八部中滿送酒船浮北海細薰香霧供南豐
江東父老催飛錫要沸潮音與海通
謝徐容齋贈梅
燕釵宫額蠟妝勻夢繞羅浮雪裏村持贈一枝遮老眼
淡依疎影度黃昏風流燈下佳人面瀟洒吟邊竹葉樽
我老㤀情被花惱曲屏深鎖惜芳温
夢昇天詩(并序)
庚子春正月壬午日夜夢天風吹來星漢未曙
梯雲上征極天宇而止予倚雲下視倒景四垂
滉漾滅没有不可望焉者既而覺清寒逼人神
思飄揚毛髮為森豎也遂躡空而下道宫與張
仙翁遇良久出翠弗紫端相遺而悟聞夜漏下
廿刻矣予平日異夢甚多皆莫之比因作詩以
記其祥
沈沈玉漏三更後鵬背扶搖九萬摶彤管夢傳江令筆
紫袍歸抱上巖端蒼冥赤日瞻天近碧落銀河照眼寬
欲躡帝關誰汝畫九霄風露不勝寒
西池幸遇詩(并序)
壬午歲十月十二日某以承華事略求見引見
者工部尚書張九思已刻拜太子于宫西射圃
内比前命近侍趣入者再既見問秦始皇何如
主某以所行過㬥為對太子首讀明分篇問漢
成帝不能絶馳道事喜甚至輟射乃閱悉問明
分篇主意張九思珠勒呼乃略為應對讀畢以書
付董巴古會靜時細聽未刻賜酒霑醉而出
射殿風清已午間曳裾挾策拜龍顔首詢帝子龍樓召
喜輟犀弓偃月彎葵藿儘酬承日志簡編不負半生閒
滿樽春露霑恩處光動西池玉筍班
洛中吟(并序)
近讀邵氏所書洛中雜事撫卷三歎令人有不
能已者嗚呼五代間亂離相繼其否極矣生逢
兹辰一何幸哉故孫樵有生恨不得為太平人
良有以也因效康節謝温公買園詩格綴集所
見賦洛中吟一篇其辭曰
萬方文物洽堯雍若論聲明極土中地自水南連洛北
治從真廟到神宗總將六合清明氣散作三川禮讓風
道統有傳程邵在勲名無比富文崇棚車載酒都人賞
名教傳家習俗同花木四時春不老耕桑彌野歲長豐
三千步障家雖侈十二行窩樂最融春酒泛香沽翠幕
夜花和露買筠籠小車高閣期真侣魏紫姚黃擅化工
愛育總歸君父聖論思不出廟堂公荆舒變法無期月
社稷垂亾到一空讀罷適然清興遠一簾花影曉光紅
(一作讀罷窈然還復感斯民何幸此何窮)
遊瓊華島四首(中統元年作)
蓬萊雲氣海中央薰徹瓊華露影香一炬忽收天上去
漫從焦土說阿房
躡盡寒雲最上層土花春碧夢觚稜江山如畫人空老
更倚殘陽望道陵
玉樹歌聲繞北虚朔風吹恨入南都六鼇不戴三山去
留與都人泣鼎湖
光泰門東日月躔五雲仙仗記當年不煩細讀江南賦
老樹遺臺倍黯然
梁園對月
兒時曾住汴梁城二十年來重此行一片鳳凰池上月
向人還似舊時明
夏夜
野雲明處電飛光海牽青浮落日黃想得近山多雨過
滿庭風竹月波涼
春夜獨坐
讀書聲歇燭華殘潤入琴絃覺夜寒寂寞小忩雲影薄
隔簾梧葉雨聲乾
仙遊曲五絶(錄二)
庭竹無人綠滿忩幽香和露濕霓幢日長孤絶壇邊鶴
啄徧晴苔影一雙
金簡朝元擁玉華碧壺香滿謫仙家石壇冷挂銀潢水
會待秋風送客槎
同劉勸農彦和葛縣令祐之遊蒼谷口四首
四山遮盡外來風山崦人家不覺冬獨立蒼崖重回首
山形渾似入居庸
九龍分部中天雨何處癡蟠睡不開一勺鳳凰臺下水
有時風雨洗天來
方山忽斷兩崖開中有蒼河自北來行出山門俱不見
玉龍翻作地中雷
地爐火在壁燈昏睡覺山堂笑語温豆粥一盂官事了
緩搖吟轡出山門
遊霖落山雜詩二首
東山削出翠夫容西壑䂘砑貯雪風人說魏王曾避暑
殿基猶是舊離宫
滴乳巖前挂瀑流青林飛洒動高秋玉龍躍入青冥去
堆曡蒼煙萬壑愁
遊棲嵓寺三首
翠嵓回抱鬱蒼官絶境軒横杳靄間老矣瑞峯(寺僧名)應
健在護持長伴八龍閒(宇文周末年大禁釋教有曇延師者遯隱北山久之有樵叟日)
(來聽經后師道成復有七人者來師問故曰予八人皆龍也其一已傳師教故予等亦來受戒)
一徑縈紆入杳冥望川亭迥夕陽明欲知眼界寬多少
放出秦川似掌平
層巖重倚尚斜陽山下風煙一漫蒼恨煞愛山王老子
不來同宿贊公房
清明后一日作
懊惱春悰困宿酲偶隨遊子到溪亭多情幾行城南柳
三度春風見汝青
關山秋霽圖
望京樓上晩凭闌長記居庸八月還一段紫煙吟不盡
枉分秋色與南山
題張夢卿雙清圖
淡妝疎影兩依依點綴横斜畫總宜恰似孤山籬落畔
小溪如練月如眉
禹廟
大地河山繡錯明野煙孤廟枕荒城杜鵑饒舌知何事
血灑東風怨未平
澤潞即事雜詩三首
自古徒兵澤潞雄選齊尤見四周公堂堂氣與鼙聲壯
閃閃旗翻日脚紅
角聲催日上牙城白羽風清坐閱兵盾鼻恐煩磨檄墨
莫教華髮等閒生
一檄風馳萬有降天兵開國古無雙寄聲璧月瓊枝客
鐵鎖休誇一葦江
遊青蓮寺
上方曾閣倚晴煙回合諸峯聳碧蓮午枕不容詩夢就
天風吹雨下危顛
顯宗墨竹
離離香粉淡爭妍莫作荒寒景趣看絶似承華宫檻畔
春風和露濕闌干
聞方響(時過一宅第)
丁東鏗戛碎璆琳掩盡朱絃窈眇音花外粉牆遮不斷
珮環清徹洞房深
春江獨釣圖(前金平陽人孫子安筆十三科皆工)
渺渺春江碧若空一絲斜裊釣壇風富春莫擬幽棲穩
已在君王物色中
題煙江曡嶂圖
楚水吳山萬里秋風帆吹飽北來舟應憐滿眼新亭客
空對江山雙淚流
山行雜詩二首
太行元氣老洪濛草樹風前帶潤容山色只宜差遠看
近移空翠上高峯
西來遊宦半忙閒六日迢遥道路間回轉羊腸二百里
天教馬上飽看山
毳幕卓歇圖
牙旗風輭馬蕭蕭渭水歸來氣更豪想得龍沙西北道
際天秋草黑山高
韓幹畫照夜白圖
纓紱騶衣一色紅玉華光照苑門空昭陵六駿秋風裏
辛苦文皇百戰功
滕王蝶蟻圖二首(劉侍御家藏)
槐壤紛紛事暫歡枕中栩栩伴周閒丹青欲識滕王意
須著人間比夢間
粉香金翠夢能甜細寫春悰入筆尖却恐尋香飛便去
六宫爭下水晶簾(王建宫詞有傳得滕王蛺蝶圖之句)
萬夀節同宋太常弘道出左掖門口號五首
禁漏穿花夜已央宫槐籠曉色蒼蒼殷勤一點東華日
先到紅鸞扇影光
隔夜端門分板位平明簪笏列鵷行紫雲低覆千官拜
潤入金爐百和香
羯鼓聲高吹管清九天合作鳳鸞鳴侍儀贊喝三成後
磬折齊呼萬夀聲
花映巖廊近紫宸宫官行酒過三巡共携滿袖香煙出
散作都城十日春
對品班分玉筍行一時望拜殿西廂百官燕出宫闈靜
疎雨濛濛濕建章
題樂天不能忘情圖二首
病來心事轉蹉跎身外猶嫌長物多況是春歸留不得
侍兒無用蹙雙蛾
青衫憔悴老江州放逐歸來萬事休止有醉吟情未減
又翻新樣柳枝愁
汴梁清明
連日風沙此日晴東君有意作清明垂鞭醉入宫城去
一片傷心畫不成
寒食日過隆德宫
當年陸海駭珍藏此日繁華墮渺茫春草不隨人事換
依然分翠入宫牆
宫井
清時瑶殿引瓶金百尺還聞墜水音想得日長宫閣靜
玉盤珍果看浮沈
武元直雪霽早行圖(和謝宣慰)
雪擁天山六月寒冷雲西北是長安行人馬上揚鞭喜
猶勝南荒作熱宫
庚辰歲人日前一日書夢中所見
碧樹翻香滿洞春一聲長笛隔花聞似嫌燕語鸎吟碎
暖噴宫音遏夢雲
小桃
梅粉飄零柳未煙一枝春色獨常軒今年盼得紅苞折
風雪禁持第幾番
周文矩勘書圖
宫槐陰合玉堂清書葉翻香入細聽内苑近來遊宴少
太平天子要傳經
樓居春望圖
翠斂雙娥底事愁不緣春去落花稠歸鞍未得朝天信
望斷東風燕子樓
遊百家巖雜詩
月池懸溜落蒼窪巖竇分居可百家不羨碧瀾秋色好
倚天驚絶赤城霞
太一宫
庭樹瀟瀟綠滿廊日長深鎖碧忩涼隔簾遥見秋來處
一葉輕黃墮井牀
玉堂閒適圖
醉岸烏紗殿影東宫花低映酒波紅興來草罷長楊賦
獨占高槐灑晩風
莊宗横吹圖
郭相西征奏凱還阿嬌歡寵鏡交鸞却嫌暖殿春風燠
玉管横翻曉吹寒
細君崔氏哀辭二首
去年扶病上新塋歌管杯盤水曲亭今日重來人不見
杏花零落柳條青
蘭枯蕙槁不禁風一夕吹香入殯宫把酒試澆橋下水
不容將恨到湘東
潤州(甘露寺近為火焚埽地)
望空北顧無雙寺行入西津第一州江影隔山搖素練
行雲和夢鎖朱樓
白峯嶺
儀曹苦厭為山囚霧障煙屏看未休行過白峯三十里
桐廬江上重回頭
蘭溪縣女步道中
豫樟蔽日無黃落竹筍經霜更碧鮮記取江南光景異
暖煙晴日是冬天
全氏小樓與南山相對殆几案間物也暇日觴予
其上索賦鄙作因口占三絶句(錄二)
閭閻撲地不容閒曡起重棚翠靄間樓下市聲喧午枕
藥爐頭上看青山
東籬遥見喜悠然況在風煙咫尺間滿勸銀杯留客醉
夕陽佳處鳥飛還
予自閩中北還舟行過常秀間卧聽櫂歌殊有愜
予心者每一句發端以聲和之者三扣其辭語
敷淺而鄙俚曾不若和聲之驩亮也因變而作
十二闋且道其傳送艱苦之狀亦劉連州竹枝
之意云(錄五)
今秋湖濼兩相通差遣雖頻力易攻度險却防連夜發
&KR1140;流還怕打頭風
兩浙人稠不易安少罹凶慊即流遷今年苦惱蘇常地
易子營生不計錢
朝來回棹喜空船坐唱吳歌踏兩舷淘米墩頭風浪起
最防吹入太湖煙
岊江灘石苦經過音節聽來燥未和不似吳儂音韻美
遺聲全是竹枝歌
幹當江南有許多往還冠盖似攛梭因兹力役無朝莫
欸乃翻成懊惱歌
題劉總管宅御愛峯
太湖清潤岱宗雄金字宣和第一峯絶似水晶宫裏看
一堆寒碧玉玲瓏
龍虎臺二首
翠華行殿拂明開北狩南巡此往迴長憶先皇重詞翰
玉堂今歲幾人來
山靈拱護走風靁萬馬雲屯駐漢臺今日鼎成弓劒在
西風吹淚不勝哀
廿不刺川在上都西北七百里外董侯承旨扈從
北迴遇于榆林酒間因及今秋大獮之盛書六
絶以紀其事(錄三)
千里陰山騎四周休誇西伯渭濱遊今年較獵饒常歲
一色天狼四十頭
今年大獮蹛林秋青兕黃羊以萬籌搖吻戍兒欣有語
好雲從此到南樓
今秋天餉住冬糧萬穴空來殺氣蒼渴飲馬酮饑食肉
西風低草看牛羊
題錢舜舉畫梨花
掖西千樹閙春華莫把芳容帶雨誇看取一枝横絶處
洗妝還是漢宫娃
疎梅寒雀圖
長記扁舟過武夷仙家梅竹滿清溪山禽盡日憐幽致
爭揀寒枝趁晩栖
枯木寒鴉
枯樹寒梢凍欲冰野鴉翻影若為情錦鳩呼雨煙林外
紅杏香中過一生
農里嘆(并序錄四)
至元卄八年九月檢視水災趙之東偏自平丘
至劉村渡凡一十一處因老農問答集為十絶
句庶以見農家有終歲作苦卒至于無成者可
哀也哉作農里嘆其辭曰
今歲馮夷勢蹇驕漫流西岸不知遥枯槎聚沫猶然在
時見田間擁樹腰
洨水南來接北滹兩河會合泛田廬官來檢驗承尊重
所望申圓得早除
每年秋漲頼横堤水縱漫堤害尚微近為鹿城偷堰破
放交流潦到柴扉
榖穗虚穰草色熏滿前堆積漫如囷一餐到口還無濟
辛苦田間力稼人
元詩選卷十六
