元詩選三集卷四庶吉士顧嗣立編
滕斌玉霄集
斌一名賓字玉霄黃岡人或云睢陽人風流篤
厚見者心醉往往狂嬉狎酒韻致可人其談笑
筆墨為人傳誦寳愛不替其謝徐承旨啓有云
賈誼方肆其文才諸老或忌其少阮生稍寬於
禮法衆人巳謂之狂至大間任翰林學士出為
江西儒學提舉後棄家入天台為道士一日訪
白雲平章於西山不值戲題壁間有後夜明月
騎鶴來之句白雲詭為吕嵒詩一時傾動厚賂
玉霄使勿泄白雲平章察罕也
感遇九首
宇宙忽空闊飲馬萬里流平生負兩眼及此行寓州天
清健鶻運木脫饑鷹投長風吹海雨濯我紫綺裘相逢
半遊俠把酒&KR1730;如虬慷慨說史記歴歴山川秋向來衣
帶水目短何(一作斷河)無舟
吾愛東方朔高揖金馬門向非玩六合安肯來崑崙昂
昂九尺身談辯黃河翻誰知上書意蛾眉非自婚不見
馬相如俛首狗監恩人生非桃李何故不自言
吾愛李太白玩世如遊龍自知天上謫何必人間容海
風吹綠髮蕭蕭卧雲松我昔夢見之遺以金芙蓉清輝
恍在眼日落蛾眉峯
西風桂花落我上天台山仙子扶我手泠然蒼水環乘
鸞者誰子飛烟渺難攀三坐此遊戲弄影銀河灣空山
忽風瀑四顧鳴潺湲長揖馬子微此豈非人間
春風如(一作吹)綠浪(一作波)淡蕩洛陽柳高樓語錦瑟落花
泛綠酒何人白鼻騧蒙茸紫貂袖一字或未識銀莬懸
兩肘煌煌貝宫珠迺落緯蕭手爰居偶鐘鼓犧牛竟文
繡終然同一盡豈復論好醜誰知草玄者窮巷閉白首
步出湧金門所見土花碧徘徊衣上月感此美人夕美
人胡不歸月落江水白寒潮巳復去海馬曉無跡萬弩
射鯨魚駭浪接天赤空聞魯仲連孤感横八極哀哀精
衛石填海竟何益
贈客黃金羈勸客白玉巵昔我亦為客得此慨不辭小
草戲其出檳榔笑其饑相識何所無所樂心相知平生
數公子腰下珊瑚枝冥冥或相隔寤寐怳見之無絲繡
平原無金鑄鍾期秋風山陽笛淚落不自持
贈我火浣布報君吉光裘一笑結意氣呼酒黃鶴樓神
交豈待語與子為天遊攜手閬風觀濯髮扶桑洲下視
俠少年笑嬉藏怨尤世無羊尤烈風雪且自謀東井不可
酌天駟豈服輈
船頭書十乘船尾酒百壺酒盡書在眼落月如眀珠忽
悟八陣法縱横如河圖惜哉經世士未有窺唐虞季子
相六國所見惟陰符
題東坡書楚頌卷
歐公家潁川坡老田陽羨是皆非吾土而乃此留戀種
橘知何時何時歸去兮歸而謀之婦惜無李衡妻
贈弓秋蟾
瓊花十里小樓紅醉吞牛斗眠長虹十年四海分萍蓬
一笑邂逅滕王洪牀頭回首黃金空但覺耿耿盤心胸
問蟾何不歸蟾宫自有老月留身中誰受一粒金丹紅
學得紙上畫墨龍白晝呼吸風雲從頃刻霧暗天濛濛
妙處巧奪造化工不復知有陳所翁君不見金陵壁上
不點瞳點曈霹靂驚江東我欲煩君具毫楮畫一小龍
回顧母普令天下生孝心不向江湖長騐雨
(缺)
合星移次福江西萬馬攢啼夜不嘶鼓角聲隨山月上
旌旗影拂海雲低心唯一正千官肅事不多言萬物齊
帶得天邊新雨露曉看春意滿鋤犂
元日對雨
凍雲卷雨宿巖阿又見東風長薜蘿宇宙千年光霽少
關河百戰亂離多鐵心不入利名冷綠鬢堪供歲月梭
試筆尋詩詩未穩梅花樹下少婆娑
湖西小樓
不如載酒此凭闌水色山光蔚可餐紫翠挾春排坐濕
玻瓈湧月入窗寒蒼茫白鳥鳴幽嶼掩染飛花漾碧湍
但令風光入吟嘯畫船綺袖不須看
所見
何時結屋亦雲根隔水人家可輞川萬仞雲山凝曉碧
一弓風日弄秋妍虛名豈用傳身後俠氣猶能累眼看
料理寒香微雨外已拚蕭散待流年
吟到
吟到西風黃葉枯新愁幾點落寒蘆乾坤萬象俱吾有
烟雨一闌何處無流水悠悠吾道在浮雲擾擾世情疎
午窗喚醒華胥夢古木巖頭聞鷓鴣
哭東園
人間八十歲吟翁一轉頭來夢幻空化鶴何心歸世外
騎鯨無信到江東香名合列仙班上老氣猶横詩卷中
如此英靈元不死梅梢月落響松風
呈孫郎中(時芒丞相薨)
獨立梅花恨最多江西夜雨漲恩波仙翁已矣客猶在
天意不然人奈何撫劒有時撐老眼銜杯無路發悲歌
先生閉戶為何者我亦從今理釣蓑
靈泉翀舉自有詩十八章留人間今止存五遂續
之(錄八)
石冷龍蟠風高鶴瘦一片白雲勿落襟褏
月珮霞裾霧襦雲幄白鶴一聲秋風老壑
本無塵埃何事乎浴千仞飛泉所濯吾足(山有浴泉)
誰言桃實可以療饑何為武陵迷不自知(山有桃峯世傳仙所飡)
萬山雪瀑一葉蓮舟世人指似泰華峰頭(山頂有仙蓮風飄花片時)
(下)
如劒斯泉如甕斯石夜横紫簫吹散寒碧
瑶草低雲蒼松灑雪何人舉酒酹我明月
天低絳闕月滿瑶臺玉鸞何許盡歸去來
題金精山
天風吹送玉鸞回洞口桃花幾度開何物癡兒不知量
敢將俗念涴仙臺
題龕巖十詠
讀書巖
巉巖石室㶑江東昔隱唐官越國公勝跡不磨遺像在
書聲時落半天風
試劒石
來訪書巖有異蹤鏌鋣剖石試霜鋒石懸形帶青蛇色
怪欲乘風化作龍
靈湖
嵒竇中開一甕天蛟龍潛蓄此成淵盤旋石壁水晶殿
神物朝朝作雨烟
石筍峰
石森如筍峙嵒前天地栽培幾百年也合成竿長枝葉
清陰喬鬱庇山川
石舫
仙境清虛别有天嵒中一石似横船向來恐有問津者
亡郤漁舟在此懸
筆架山
俯揖前山如筆架筆尖高插五雲生我來欲醮滄溟水
仰手摩天寫太平
鎍泉
層崖峭壁接天高一線龍泉玉索綯今古風刀裁不斷
月鈎懸可釣金鰲
銅鐶鯉
當年曾把銅環券串郤金魚掛壁間一夜風雷作霖雨
化龍飛去不知還
瀑布泉
飛泉瀑布自高嵒玉撒珠跳綠綺彈淨洗令公朝市耳
銀河長瀉九天寒
僧寺
僧開寺接東龕近人讀書和梵語聞時見樓臺烟霧鎖
數聲鐘鼓報朝曛
訪隱(一作紫芝道院)
西風短褐飛(一作吹)黃埃何不從(一作隨)我遊蓬萊狂歌醉
舞下山去後夜月明騎鶴來
夜雨
未到黃昏緊閉門怒雷挾雨過前村老夫熟睡渾不覺
風捲濤聲入夢魂
海粟(缺)
(缺)
梅花百詠(錄三十七首)
江梅
有客孤山弔鶴歸半肩行李插疎枝街頭兒女不解事
剛道賣花人未迴
杖頭梅
短笻挑酒過西湖折得冰稍傍玉壺日暮醉歸山路險
風流直待倩人扶
隔簾梅
玉堂咫尺有神仙翠箔籠春信不傳日暮相思雲樹杳
一泓秋水月娟娟
照鏡梅
粧閣開奩對曉寒菱花影裏雪團團素鸞舞罷却飛去
留得芳容正面看
未開梅
重重椒萼護輕寒不放春心一點閒可是花房芳信晩
故應緘密待春還
乍開梅
土脉陽和氣候新花房微露一分春想應未識東君面
猶自含羞效淺顰
半開梅
暖入南枝氣未勻笑含芳意待餘馨相看絶似瑶臺夜
斜掩重門認不真
全開梅
玉臉盈盈總是春都將笑色媚東君道人放鶴歸來晩
月下看花似白雲
山中梅
巖谷深居飬素真歲寒松竹淡相鄰孤根歴盡冰霜苦
不識人間别有春
水月梅
浮玉溪邊夜未期暗香疎影靜相宜一時意味無人識
只有咸平處士知
粉梅
玉妃平碾白硃砂散作春風六出花夜半月明霜露重
滿襟清淚濕年華
黃梅
青子初肥色半鮮綠陰深處厭枝懸日長幾陣廉纖雨
正是江南四月天
鴛鴦梅
並蔕連枝朵朵雙偏宜照影傍寒塘只愁畫角驚吹散
片影分飛最可傷
綠萼梅
蕊珠宮裏小仙娃暫别椒房抑翠華底事塵緣猶未斷
謫來人世作名花
西湖梅
蘇老堤邊玉一林六橋風月是知音任他桃李爭歡賞
不為繁華易素心
東閣梅
官庭把酒送行人對雪看花值早春杜老飄零頭白盡
底須朝夕苦催人
簷梅
儂家老樹臨書屋清夜看花眼不眠殘雪半消寒月上
暗香和影度疎簷
咀梅
旋汲冰英帶雪餐清歸齒頰不知寒屈平若解知風味
未必專心嗜菊蘭
盆梅
新陶瓦缶勝璚壺分得春風玉一株最愛寒窗閒讀處
夜深燈影雪模糊
烟梅
瓊林浮翠淡朦朣遥望珠光隱見中一夜東風吹不散
曉看渾似碧紗籠
孤梅
標格清高迥不羣自開自落傍無鄰天寒歲晏冰霜裏
青眼相看有幾人
移梅
新劚孤根手自栽和鉏和雨破蒼苔寒窗歲晩多清事
只欠幽芳帶雪開
疎梅
數箇冰花三五枝東風點綴特稀竒黃昏照影臨清淺
寫出林逋一句詩
矮梅
不放冰梢數丈長怕分春色過鄰牆大材未必難為用
禹殿雲深鎖棟梁
臘梅
洗却鉛華扮道裝檀心淺露紫香囊從今宮額翻新樣
變作眉間一點黃
竹梅
乘鸞姑射下羅浮鼓瑟湘妃出上遊邂逅江干新話曲
冷香幽翠不曾愁
月梅
黯香浮動正朦朧古樹横斜淺水中清景滿前吟未就
又移疎影過溪東
剪梅
手挽冰枝那忍觸莫教香雪涴蒼苔并刀輕斷梢頭玉
笑引春風上鬢來
浸梅
旋汲温泉養折枝冰花寒玉淨相宜從今借得恩波力
會見青青結子時
簪梅
對雪看花可自由興來寧復為花羞臨風一笑烏紗側
却勝黃花插滿頭
苔梅
姑射仙人翳翠鸞濛濛香霧濕飛翰夜深舞罷霓裳落
留得蔥裾護曉寒
别梅
東風吹夢返湖山玉減香消怨夜寒畢竟明年又相見
早將春信報平安
憶梅
迢迢春信隔江南寂寂芳心負歲寒青鳥不來仙夢杳
月明空自倚闌干
廨舍梅
卻月凌風迹巳陳那堪詩句尚清新如今不獨揚州種
江北江南總是春
前村梅
野老莊南天氣暖一枝常是占先春夜來雪裏東風急
時有清香暗襲人
紙帳梅
溪滕十幅蔽春寒時有清香入夢魂多少羅幃風月好
不知清得幾黃昏
夢梅
何處遊仙睡覺遲羅浮山下赴深期一聲吹散霜天角
正是參横斗轉時
李溥光雪菴集
溥光字玄暉大同人自幼為頭陀號雪菴和尚
深究宗旨好吟咏善真行草書尤工大字與趙
文敏公孟頫名聲相埒一時宫殿城樓扁額皆
出兩人之手亦善畫山水學關仝墨竹學文湖
州大德二年文宗降旨來南闡揚教事椎輪葛
嶺後詔畜髮授昭文殿大學士玄悟大師有雪
菴長語大字書法行於世雪菴嘗題息齋李衎
墨竹云息齋畫竹雖曰規模與可蓋其胸中自
有悟處故能振迅天真落筆臻妙簡齋賦墨梅
有云意足不求顔色似前身相馬九方臯余於
此公墨竹亦云觀此知雪菴之詩胸中亦自有悟
處故能落筆超妙乃爾也
題平陽龍神張誠叔别業長歌
始山之東山之隅龍神風物美且都清泉樹茂田膏腴
中有太古仙民居云是先人之故廬龜趺千字存遺墟
右岡左林跨修途前潭後阜開畫圖柳□竹塢當門閭
藥畦花圃相縈紆三間茅屋藏堪輿延賓有齋㸑有厨
壁間懸琴架積書文楸在榻酒在壺棣花春風歡友于
紫蘭芝草羅庭除田蠶舂磑賈陶漁牛羊騾馬雞豚鳬
絲麻委婢耕委奴歲時足以供百需打門未始驚追胥
遶屋時聞幽鳥呼主人況乃非世儒王門懶曳鄒枚裾
胷中素有廊廟謨溟鴻未可世網拘振衣歸來弗躊躇
青鞋布襪竹杖扶南窗寄傲忘居諸一觴一詠日自娛
高情澹澹寄太虚出岫野雲同卷舒寬兮綽兮矩不踰
優哉游哉樂有餘人間有此安養區輞川盤中未必如
平生我亦山澤癯所經佳勝神與俱田園至樂獨讓渠
知君之樂孰若吾
大勝城
地接雄燕盛山連絶塞長黃塵今古道白骨戰爭場故
壘風塵糝頹城草棘荒金珠買雲朔過客為心傷
初出雲中
吟鞭驢背穩如舟乍出囂塵眼界幽宿雨洗開千里瘴
晴雲捲出一天秋白鷗黃犢渾相識綠水青山揖舊遊
莫訝旅懷還更好道人心上本無憂
靈仙山(并序)
蔚蘿南山有如窈窕之形者土人自古以靈仙
女目之騷人墨客皆有題詠予效顰云
何年真宰琢空青姑射仙姿見典刑大塊飛星傳化質
太初元氣結坤靈烟霞有意驂荀馭雲雨無心到楚庭
休著望夫輕比擬媧皇正恐是真形
登長嶺(一作梯山)
鳥道盤雲上碧霄停驂俯視(一作仰)欲魂消苔花鎖石堆
雲錦樹葉經霜剪絳綃雲物迷人遊汗漫山靈策我上
扶搖馬頭殘日西風起萬壑秋聲送海潮
秋日過景光禄墓二首
光禄墳前禾黍秋西風蕭瑟起人愁當年姓字喧天下
今日牛羊上壟頭山色不隨人事變水光猶帶夕陽流
黃金巳落偷兒便富貴何曾潤髑髏
金天一代盛豪華夢斷槐安事可嗟破塚荒寒無發主
斷碑零落在誰家頽垣斜日圍秋草宰樹西風集暮鴉
閒客不堪來弔古摩挲翁仲看苔花
登龍祥宫總真閣
上盡丹梯十二階浮空金碧粲瑶臺三清日月簷邊度
八表風烟掌上開鳬舄方期遊汗漫雲軿端欲訪蓬萊
吟魂獨遶闌干角望斷安期竟未來
平城秋郊懷古
虎踞龍盤化劫灰登臨懷抱動吟哀山河王氣歸今代
經界遺蹤認古來御水了無喬木在金陵猶見野花開
(古語有魏跋來野花間)繁華消息無從問落日荒烟鎖鳳臺
温泉
路傍蜆殼遍高原滄海生桑復幾年媯汭舊名疑尚爾
漢唐遺壘故依然斷碑苔蝕有隣筆尚醖香飄玉液泉
千古無從窮往事螺山疊翠冷摩天(川傍多螺蜆殼而城内存蔡有隣碑詩故及之)
漯陽道中
青山綠水萬家隣一井川原畫障新紫塞風光推獨擅
錦城佳麗入横陳桑麻附郭公私足花柳無邊富貴春
寄語尋芳行樂客不須奔走洛陽塵
鷂兒嶺
摵摵寒沙投馬蹄蕭蕭胡吹襲春衣冰堅石齒河聲斷
霜落川牙樹影稀長路幾經行客老青山長見白雲飛
何時還却行緣債卓箇茅菴冷翠微
將歸望雲中喜而有作
高原一上快人情指點蒼烟是鳳城異地久淹情儘倦
家山忽見眼偏明黃塵衮衮如前導白塔亭亭似遠迎
一曲懷鄉誰與和隔林幽鳥兩三聲(僕家有懷鄉曲之句)
寓定州禪宇三首
幽烏避人飛去好風戀竹頻來為愛僧家庭宇莫教踏
破蒼苔
畫棟珠簾雲雨玉霄金粉霓裳千古太平朝野一聲烽
火漁陽
再見封侯萬戶立談白璧一雙詎勝耦耕南畞何如高
卧東窗
范蠡歸湖圖
功遂名成泛五湖知幾千古擅良圖向教句踐堪同樂
不識先生肯退無
題三山萬歲峰
一沼曾教役萬民一峰會使九州貧江山假說方成就
真個江山已屬人
鑷工
一聲鑷子噪秋蟬門内老僧驚晝眠毫髮盡時髦髮在
夕陽芳草自芊芊
代王城
一脉金波喚作泉孤城小小帶疎烟從容三讓登車後
黼黻炎劉四百年
屏風山
何年雲母化蒼顔闔境居民盡仰瞻應是山城春意少
天教遮斷北風寒
周馳如是翁集
馳字景遠聊城人有文名尤工書法自號如是
翁歴官南臺監察御史時分治過浙省日與朋
友往復其書吏不樂似有舉刺之意大書壁上
曰御史某日訪某人某日某人來訪御史馳忽
見呼謂曰我嘗又訪某人汝乃失記何也第補
書之吏赧然而退
季札廟
古人不可及冥海秉淳德一動成功名煥爛照無極季
子賢大夫劍佩遊上國微乎禮樂意洞達有精識迄今
二千年欲繼難再得我行故城闉寂寞弔遺跡廟古丹
雘漫階空苔蘚積翔禽集中霤懸網掛虚壁鄉人尚加
敬瞻仰自夙昔歲時修饋祀塵土走巫覡吾徒志為學
不肯競朝夕景慕將何如江海起涓滴
館娃宫
吳中山水多戢戢至莫數靈巖號神秀踞地若蒼虎呀
然啟坳窪迫窄剜洞戶上騰空濛氣日夜為霧雨流傳
館娃宫泯沒在何所琴臺耀殘照香徑存荒莽當時競
繁華至此益凄楚子胥名世士樹立智且武殺身暴其
君於國竟何補哀哉實忠憤金石為消沮丈夫各有志
豈意濟艱阻夔契亦斯人榮耀暎終古
虎丘
茫茫句吳墟異阜崒然起諸天作藩屏樹立空翠裏人
言開闢初湧出自海底至今羅宫室意與芝闕比夫差
暴齊晉繼霸出牛耳金銀固九泉燼國用奢侈投身甬
東地委棄孰憐已因思人間世踴躍徒為爾蒼茫一長
望萬古遽如此日莫鐘磬閒且欲談至理
耕雲鋤月寄貞居二首
買山靈山下石多如羊羣造物為我耕種之皆白雲洶
湧初鬱勃散漫還氤氲收歸方寸間吐作五色文一笑
顧妻子未用愁空囷
石田不生禾何以養吾拙中宵披白雲自起鋤明月明月無
根株滿地散霜雪吾鋤不妄揮要使蕭艾别惜無植杖
翁相對同此潔
題五王醉歸圖
晉陽首事成功烈卒入宫門流戰血至親骨肉忍相殘
禍至黃臺那可說讓帝知幾辭寳位履霜已戒堅冰至
華萼相輝(一作耀)勢使然遂許明皇敦友弟當時行樂殊
未央賜予無節恩非常出則同遊入同宴五龍躞蹀騰
康莊時光鼎鼎如流電虛偽既消誠實見三子無辜死
渭橋太真有寵來金殿欲心一縱禍滔天社稷生靈不
暇憐從此陵夷于五代干戈喪亂過年年
遠觀亭三首
徐君因仕宦便欲老江南風土知為美人情亦粗諳買
田收黑黍為圃樹黃柑我有相從意羈棲力未堪
結構開青野回環俯翠岑雲留芳樹暗草長繚垣深共
愛閒居樂相依歲晚心春醪求善釀過日許同斟
遠觀亭上望風物六朝餘古寺荆王宅荒墩謝傅居英
靈傳草樹冠蓋逐丘墟欲問當時事飛雲滅太虚
題李仲賓秋清野思圖
蒼筠倚喬木古色秋逾好誰能著茅亭相伴此君老
雜興六首
涼氣潛侵玉女窗井梧一葉下銀牀離情有似東流水
一夜相思歸夢長
聊攝城邊樹色秋往來長此繫扁舟不是故鄉無舊業
長邀明月醉高樓
楊柳青青麥吐芽壺觴來就野人家可憐廢井荒畦畔
狼籍東風一徑花
上清仙客鬢如絲自剪青霞作道衣幾見桑田變滄海
不愁窗外日光飛
窗外簫聲隱隱來干年空苑碧桃開相逢正好談風月
不惜春衣卧綠苔
雲馭霓旌自往還天風浩浩海波寒日輪飛上青山頂
人道蓬萊咫尺間
送李伯英二首
吳越江山天下稀尊前休歎昔人非一杯正好酬春色
何事征帆去似飛
江南才子去遊燕為憶明時正禮賢休向薊門尋古跡
黃金臺上草連天
懷郭安道
江南江北路茫茫明月高樓各異鄉旅鴈叫雲天似水
故人今夜泊瀟湘
徐州
風雨颼颼漲碧瀾秋陰漠漠失前山舟人也學襄王夢
長在朝雲莫雨間
和郭安道治書韻四首
西風吹起白頭(一作蘋)波半夜扁舟掠岸過不向長橋沽
一醉滿天明月奈秋何
君醉淋漓我浩歌古人為恨復如何秋來幾日渾無賴
已有新霜著芰荷
江間小艇數能乘活計今如船子僧近喜老妻能斫膾
欲令稚子學扳罾
久客(一作盡日)思歸歸未能題詩附與(一作欲寄)遠遊僧吳松江
上鱸魚美何處人家不下罾
夢遊句曲二首
花竹垣牆映白沙紫清宮殿閟(一作鎖)烟霞一條歸路朱
弦直三百來年(一作年來)不到家
二華樹下拜青童語我丹砂九轉功緱氏不逢王子晉
雷平來訪郭仙翁
題趙鷗波高士圖
僵卧空齋儘耐寒門前行路雪漫漫投炎附熱非吾事
一任人將冷眼看
聶古栢侍郎集
古栢字里未詳官吏部侍郎黎崱安南志略云
至大四年遣禮部尚書乃馬歹吏部侍郎聶古
栢兵部郎中杜與可奉使安南宣仁宗皇帝即
位詔詩集失傳僅見傅習孫吾皇元風雅數篇
而已
九華山(一名蓮花峰在貴溪)
江山青芙蓉遥遥隔秋浦九莖風露寒萬壑煙霞古瑶
草含芳春青松立亭午安得一把茅移家白雲塢
望玉笥山弗克登覽留詩萬年宫
西南山水窟玉笥號奇絶羣岫來坡陀孤峯立撑嵲邃
洞煙蘿青危澗幽泉咽正是南昌尉於兹悟仙訣一覽
快心目洗滌中腸熱嗟余敢告勞馳驅待環轍五月登
武夷清流清且冽扁舟九曲中兩崖千尺鐵歲暮復何
之清江夜飛雪山靈似笑我身世若羈紲願言解塵纓
林泉養吾拙
過采石
采石江頭秋月白蛾眉亭下灘聲咽繡衣玉斧曉霜寒
同是天涯苦行客酒仙一去海生塵青山三尺埋衣巾
清江白鳥自今古岸草汀花空復春我欲御風遊八表
醉裏豪(一作高)情覓三島閭閻雲深不可攀回首江南數
峯小
題參政高公荒政碑
廬山插天千仞青明公高節逾稜層西江月冷秋無際
明公此心清徹底厭梁道上豺虎多手搏不待弓與戈
前年魃虐徧南國饑者以充僵者立洪州父老遮道傍
上書乞留涕泗滂豐碑大字記荒政要使遺愛如甘棠
我來觀風聞此語未見儀容心已許願公從此召赴中
書堂早為四海蒼生作霖雨
題韓文公祠
嶽竒海怪早相知何事中朝未可歸佛縱有靈那在骨
僧如得道又無衣符分臺峽天終定福近宫牆意更微
爼豆荒凉誰繼廩挲摩石刻重歔欷
鄱陽道中
江上秋風吹斷鴻江頭開遍木芙蓉幾家籬落依紅樹
萬壑煙霞鎖翠峰南國風光一杯酒故園魂夢五更鐘
舉頭日近長安遠閶闔雲深第幾重
九日鄱江里同行諸公
滄浪木落塞鴻飛佳節芝山酒一巵黃菊且陪今日醉
鐵冠不受晩風吹滕王閣上雨雲黑戲馬臺前草樹衰
何似淵明千古意一篇清絶去來辭
番昜和程世良(一作民)巡警官
年少將軍意氣雄迺翁憲府舊乘驄魯中詩禮有庭訓
江左衣冠多士風玉樹青蔥秋色裏明珠炫爛月華中
滕王閣上重回首後夜相思寄别鴻
題碧澗堂(并序)
在瑞州鳳凰山傳李八百女弟明香真人故居
舊有迷仙洞上刻仙容
聞說明香早學仙華堂突兀故山顛四圍亭檻青雲上
兩岸樓臺綠水邊龍虎丹成知九轉鳳凰飛去已千年
旌旗八百俱塵跡惟有坡翁麗句傳
萬安縣邂逅一樓偏高明舊有公略張憲僉和劉
素菴一詩用題於左
五雲閣上北風寒十八灘頭㬪亂山庾嶺一枝春信早
龍泉三尺土花斑蠻煙瘴雨霜天曉畫戟清香晝日閒
倚遍闌干動高興一聲道唱水雲間
次韻宗道御史過峽
蒼崖嵲&KR1005;奔東流玉節招搖漾彩舟雲鎖千山蕭寺古
霜清百尺瘴江秋白猨一去空長笑驄馬南來得壯遊
聞道遐荒歆帝力家家麥飯老林丘
番禺道中
玉府(一作斧)飛霜大庾南萬松蒼(一作深)翠洗煙嵐雲開梧
野山羅戟月滿韶江水潑藍揶子漿寒殊(一作丼)似蜜荔
枝香暖絶勝柑中朝耆舊如相問鳥語啾啁正未堪
和元帥月魯胡突公子強横竟以贓敗同憲岳公
齊高王馬二憲掾實共事云
好雨崇朝洗瘴滛越王臺上一登臨鰐魚已逝白波静
遊鯤變化滄溟深六祖泉臨千歲水百蠻航貢五天金
九重貝闕雲深處萬里孤雲寸草心
梅嶺題知事手卷
黃金臺上客大庾嶺頭春如是無詩句梅花也笑人
琵琶洲
昌國寺前楓樹秋琵琶洲畔暮雲愁沙頭潮落灘聲急
疑是潯陽淚未收
春遊
桃葉渡頭春水生長安橋上草長青百年深向花時飲
贏得城南幾醉醒
清遠縣尹楊觀政有竒蹟復能詩文民僚服其化
士大夫過者靡不稱頌故贈此加勉焉二首
玉節星軺下嶺南萬山空翠雜煙嵐傳聞清遠多佳境
花滿春城月滿潭
風流文采楊忠肅南北雄竒古峽山怪底蠻江無語鳥
絃歌終日水雲間
張起巖華峰漫集
起巖字夢臣其先章丘人徙家濟南中延祐乙
卯進士除同知登州事改集賢修撰轉國子博
士陞監丞進翰林待制兼國史院編修官丁内
艱服除拜監察御史遷中書右司員外郎進左
司郎中拜太子右贊善丁外艱服除改燕王府
司馬拜禮部尚書知制誥兼修國史知經筵事
擢江南行臺侍御史入為中臺侍御史轉燕南
廉訪事陞江南行臺御史中丞拜翰林學士承
旨俄拜御史中丞詔修遼金宋三史復入翰林
為承旨充總裁官積階至榮祿大夫史成上疏
乞骸骨歸卒年六十九諡文穆夢臣面如紫瓊
美䫇方頥而眉目清揚可觀博學有文熟于金
源典故史官立言未當夢臣據理竄定深厚醇
雅理致自足善篆隸自號華峰真逸有華峰漫
稾類稾金陵集若干卷先是至元乙酉三月乙
亥太史奏文昌星明文運將興時元世祖行幸
上京明日仁宗降生於儒州是夜夢臣亦生其
後仁宗踐祚始詔設科取士及廷試夢臣遂為
第一人論者以為非偶然也
宣聖墓
迢迢魯城陰長林肅秋色修門負平岡重墉屹玄宅交
柯矗雲霄文楷開蒼柏翁仲儼儀衞齋廳厰虚白境土
自清曠密茂不容隙巢居絶禽鳥鬱茁無寸棘苔蘚帶
堅埴草露濕寒碧肅躬款崇關屏氣前踧踖高陵遂瞻
仰素願愜平昔聖裔偕守長聯翩來接跡羅列儀雍容
奠拜助登涉慨然渺深思辭容宛如覿徘徊凝睇久景
慕遂歎息緬想萬世功綱常賴扶植林林區宇内孰不
霑聖澤宜哉子孫基蕃衍挺珪璧百代如一日附壠守
宗澤欲歸重躊躇歴覧撫碑刻崇文際皇元新廟再修
飭風厲示多方䥴銘有穹碣
遊金牛山
余生愛林壑夢想雲水間倏然外塵囂俗類每相關一
行墮世網著脚多阻艱回望故山雲逋客幾汗顔逖矣
古肥城岱麓空翠環有山名鬱蔥秀色青雲端中藏古
招提簷戶擅林蠻我來脱塵鞅幽境窮躋攀層岡列屏
嶂曲徑穿荆菅壞橋擁流水激石聲潺潺山門勝雄視
殿宇凌高寒旅檀矗青瑶文風餘朱顔斗栱鏤珍木金
碧紛斕斒老柏數十圍枝柯駁蒼頑石泉湛清泠古洞
秘神筌境與心迹清恍若遺人寰同遊二三子欲去還
為言迫春初暖日未足稱竒觀首夏山陰熟紅珠瑩堪
餐佳樹影清密好鳥聲緜蠻松露墜清滴巖雲擁髻鬟
烟蘿罩虬枝靈草封法壇晴嵐新雲餘飛湍瀉碕灣聞
之灑然笑襟懷豁幽閒更愛讀書堂當年萃衣冠中有
擢桂仙聲名藹朝班健氣壯精舍盛事留兹山便欲謝
簪紱眠雲弄潺湲午風鳴素琴春醪灑清歡題詩約山
靈莫云迂夫孱
題楊宣尉雲南頌後
揮戈如筆筆如刀帥閫文場有此豪絶域建功追定遠
明時獻頌效王褒風雲慶會扳鱗貴竹帛光榮汗馬勞
吏草新銘刻銅柱不須辛苦學離騷
送朱真一
鶴馭翩翩渺莫攀浩然清興滿西山摩挲鐵柱觀浮世
整頓丹函說大還石壁風清瑶草秀洞天春盡玉笙寒
扁舟儻遂遊仙約握手巖扉一解顔
贈王季境
春滿維揚十萬家先公曾此駐高牙官廳寂寂留芳樹
舊館陰陰閉落花祠下繫鞍尋芍藥樓前騎鶴聽琵琶
歸來不異當時事一路東風帽影斜
題金臺集四首
崇天門下聽臚傳臺閣聯翩四十年今日懸車歸故里
杖藜攜酒落花前
玉帶難圍老病身廟堂補報乏涓塵衰年作别情懷惡
秉燭題詩贈故人
愛君談辯似懸河更喜交情古意多長使馬周貧作客
令人千古媿常何
百尺高樓易水東千金曾此彀英雄君來却在承平日
先策詩壇第一功
濰縣八景(錄六)
東園早春
春到東園景物幽小桃破萼柳絲柔好邀詩友聯詩句
信步攜笻試一遊
南溪垂釣
垂柳陰陰蘸碧溪溪邊釣叟坐苔磯是非撥置綸竿外
閒看沙頭白鷺飛
西山晴雪
曉雲冬雪凍風殘一帶西山儘可觀樓上凭欄凝望處
潺湲高列玉屏寒
孤峰夕照
一抹殘陽碧映岑孤峰倒影自成陰牧童横笛歸家去
鞭趁牛羊出遠林
麓臺秋月
銀河漾漾淨天街碧月輝輝照麓臺臺上讀書燕太子
清光依舊向人來
青楊晴眺
秋風雨霽碧天涼極目城樓逸興長幾簇人家山色裏
一川禾黍半蒼黃
王士元拙菴集
士元字(缺)臨汾人登延祐二年張起巖榜進
士第知吉州歴官風憲遷國子司業以崇文少
監致仕自號具川道人所著有拙菴集
絳州居園池和偰世玉韻
名池涵清泚嘉燕豐文儒嶪嶪絳水陽潭潭仙者居輝
光扶遊龍柔惠借騶虞桃李方葳蕤蘭芷紛扶疎青雲
起鄧郊赤舄臨唐墟高標鳳城上偉畫鸞坡餘立論翻
滄溟吐辭凌碧虚陸離楚人騷委順齊客竽一吮塵夢
醒再觀俗氛除涓視鯤鵬遊芥遺笙笛娛修廊弭華蓋
海月照璿樞聲薄太行顛潤漸河之隅迄今荇藻叢蝡
動生神魚遂令懷古心仰念憑風雩玉昆凌鮑謝彩筆
張荷蕖短句歌流芳喬松蔭春蕪意氣黃初前文衡遷
史途瓊田公已耕行將力新畬
登德風亭和偰世玉韻
峩峩君子亭卜築山之陽民居鬱相擁巖樹翠疏行古
鎮遺金城雄章佩玉剛作郡多賢雋圭璋粲顒卬殆近
首陽阿豈知石子岡况當周晉交淳風接洪荒琴敧談
笑餘劔氣牛斗傍監收台鼎家使君白璧光瀛州倅車
下判公士林望麟鳳聚一時匪徒獲小康有客隆冬來
弭蓋春風堂徘徊仰召杜謳吟繼齊梁紅燭輝交㮣葡
萄侑伊凉明發指蒲陜東瞻慨復慷
晉源山谷(即姑射平泉)
晉州之西山曰姑有泉源源流不瀦疏為八道溝與渠
坐令瘠土成膏腴多黍多稌多麻蔬沄沄萬畆棋局如
田家終歲惟勤劬雖有乾旱無憂虞割牲釃酒父老趨
坎坎擊鼓吹笙竽報答龍神醉飽餘宛若澤國江鄉居
晉州之東民豈迂耕種亦自為農夫年年汲井井欲枯
赤日如炙雨不濡父子筋力疲轆轤肩頳汗浹良區區
老我見此空嗟吁誰把勞逸分兩途凶年且為寬賦租
題縣令王從仕新建公宅
雲斤月斧夜丁丁大厦高堂不日成窗戶静寒秋月冷
簷檻高引曉風清湯山嵐氣鬱和氣凍水河聲詠政聲
五袴民歌怨來晩好磨翠琰刻佳名
吉州道中三首
書緘辨博藏三耳禪付憑虚石六眸小郡豈容寬舞蹈
窮愁方著古陽秋
望眼蓬丘天一涯海風吹月到烟霞一辭石室汗青竹
每負金河楊白花
綠鬢難巢五老松蒼生深望一麾風春回補衮承平策
詩滿騰雲御史驄
過司馬温公故居
力扶洙泗絶荆舒卧久周南返故廬向使諸公歌不哭
調停人似漢唐初
王懋德仁父集
懋德字仁父高唐人由中書掾除戶部主事拜
南行臺監察御史内臺御史都省左司都事歴
河南燕南兩廉訪司副使天歷初召僉中政院
拜左司郎中陞參議俄拜治書侍御史久之遷
淮南廉訪使轉江浙行省參知政事召拜御史
中丞尋擢中書左丞卒蜀郡虞集為撰墓碑
嘉魚縣
堪羨嘉魚邑江山如畫圖俗淳民訟簡地僻使星稀僧
寺臨清瀨人家住翠微市橋通遠浦時見一帆歸
元宵
東入東郊雪漸融熙熙天氣報元豐萬家燈火分明月
幾處笙歌雜暖風短髮已無丹可黑衰顔猶有酒能紅
溪山容我閒來往先具扁舟訪釣翁
舟次陵州
獨坐渾如面壁禪更無餘事惱心天舟中唯載烹茶具
囊内猶存買酒錢秋水經霜魚自樂曉林留月鵲堪憐
人生何必東山卧老我烟霞屋數椽
寄戶部楊友直
柳繞柴扉水繞村黃鸝初囀已春分東風吹散梨花雨
醉卧青山看白雲
直沽海口
極目滄溟浸碧天蓬萊樓閣遠相連東吳轉海輸秔稻
一夕潮來集萬船
過河西務
霜滿平堤柳漸凋月移帆影過東橋卧聽柔櫓鳴和水
絶勝隣雞報早朝
重陽
拂却京塵理去舟閒雲千里水悠悠醉來欲落龍山帽
猶恐黃花笑白頭
上都寄許參政
野草侵階水遶門西風颯颯雨紛紛小軒坐對爐薰冷
却憶溪南一片雲
長蘆遇順風
水聲怒激春雷響帆影輕隨遠鴈飛東望水雲三百里
沙鷗待我釣魚磯
西郊晩眺
遠寺僧歸日欲沈無邊桑柘起層陰牧童牛背閒横笛
却笑詩人馬上吟
通州東菴二首
借榻禪房秋已深碧雲窗外弄清音空階落盡胡桃葉
霜滿東籬菊有金
衆鳥高栖萬籟沈老禪攜月過東林秋霜不染青蓮色
想見乾坤太古心
曹侍講元用
元用字子貞世居阿城後徙汶上元用幼讀書
常達曙不寢父憂其致疾止之輒以衣蔽窗默
觀之始以鎮江路儒學政考滿遊京師翰林承
旨閻復大竒之因薦為翰林國史院編修官御
史臺辟為掾史轉中書省右司掾與清河元明
善濟南張養浩同時號為三俊除應奉翰林文
字遷禮部主事改尚書省右司都事轉員外郎
及尚書省罷退居任城久之齊魯間從學者甚
衆延祐六年授太常禮儀院經歴屬英宗銳意
禮樂其儀注制度率所裁定授翰林待制陞直
學士泰定三年授太子贊善轉禮部尚書兼經
筵官尋拜翰林侍講學士預修仁宗英宗兩朝
實錄天歷二年卒贈正奉大夫江浙等處中書
省參知政事護軍追封東平郡公諡文獻詩文
四十卷號超然集戴表元稱其文曰屬辭莊屈
之潔析理孟荀之達而比事左班之覈也
介春堂
光陰迅流矢富貴等浮漚昨日少年今白首華構咫尺
歸荒丘人生貴適意栖栖欲何求肘印纍纍大如斗不
及介春堂上一杯酒可以消百慮可以介眉壽况有蒼
鸞白鶴翔坐隅瓊樹照耀青芙渠洞庭雲璈奏和響雙
成玉佩鳴清虚玉仙人真吾侣便須日日陪尊爼盡把
西湖釀春酒三萬六千從此數
李白酒樓
太白一去不復留任城上有崔嵬樓樓頭四望渺無際
草木黃落悲清秋鳬嶧插天摩翠壁汶泗迢迢展空碧
爭竒獻秀百年態作意隨人來几席諸老高會秋雲端
金璧照耀青琅玕談笑不為禮法窘酒杯更比乾坤寬
飲酣意氣横今古玉山傾倒忘賓主謫仙人去杳何許
異代同符吾與汝誰能跨海為一呼八表神遊共豪舉
京都次馬伯庸尚書(一作和趙子昂)韻二首
灤水橋(一作河)邊御道西酒旗閒挂暮簷(一作夕陽)低春從綠
(一作玉)樹陰中老雲補青(一作蒼)山闕處齊畫戟遥臨青瑣
闥紫騮解惜錦障泥鸞凰自為明時出宜傍上林高處
栖
柳簇金溝蘸碧波雲深玉(一作貝)闕瞰重阿鳳凰曲奏鈞
天樂烏鵲橋通織女河萬井閭閻春浩蕩六街車馬晩坡
陁山人素有林泉興奈此承明夜直(一作侍從)何
上京次王繼學韻
觀光千里外載筆五雲邊計拙如工部文雄愧謫仙枕
流思洗耳懷禄敢垂涎疾目昏如霧衰髯白勝綿當辭
天禄閣歸種汶陽田曉日登山屐秋風下瀨船芝香雲
滿地龜鶴不知年
丁卯校藝貢院作
席廬清晝列千袍射策詞場百戰勞明日京華春榜揭
蓬萊天近五雲高
秋懷
沙磧秋高宛馬肥哀笳一曲塞雲飛南都兒輩應相念
過盡征鴻猶未歸
題周曾秋塘圖
沙鳥飛鳴晩未休櫂歌聲在白蘋洲題詩每恨無佳句
欲剪横塘一片秋
劉濩聲之集
濩字聲之三山人嘗以經學教授錢唐鄜州劉
汶師魯與濩交最久而兄事之殁後門人瞿士
弘集其遺文如干篇師魯為序其首金華黃侍
講晉卿跋其後曰聲之同時軰流人物凋落殆
盡士弘得師魯以為聲之不朽之託獨惜其所
纂錄殊有未備以僕所藏聲之遺墨校之集所
不載者五七言古律詩猶十有二首輒書而歸
之俾置卷中僕所弗及知者固不止此也嘗與
聲之爐亭夜話贈詩有云昭代尊經術先生尚
布衣晉卿之推服聲之者至矣
送鄭南仲赴昌化主簿
熙寧言利臣官好面堪唾偉矣鄭介公直聲千古播幾
葉有此孫能倡衆莫和湖學四五年氈寒不禁坐况投
萬山中瘦馬仍縣佐試訝鸞栖林何如蟻旋磨傳聞邑
父老置酒預相賀此士多讀書愛人不可貨今年秋風
高勿畏茅屋破但慮執法家需君驚貪墯白雲繚山腰
窗竹累千箇坐念老廣文德尊猶坎軻縣庭一分寬百
里減寒餓苟無澤物心卿相徒爾大版牘焉足稽絃歌
故非過起曕東壁明詎患南箕簸時訪隱者廬談餘曲
肱卧公田定幾何適半種粳糯
送吳子敬赴釣臺書院山長
我航浙西三四五每過雙臺淚如雨三公不作歸釣磯
時人血面爭絲縷危石栖雲禽野語蒼林古瓦瞻祠宇
同舟名利急須臾我往拜之剛不與籜兮籜兮風吹汝
天星易搖足勿舉千載羊裘有敝時人言黃犬皮當補
諸公奕奕誰賓主名教有功聯斝爼惜不相逢建武功
短蓑獨速漁樵侶喜君沈敏資好古初分講席良得所
履聲絶少况馬嘶蚤筍晩菘聊復煮伐木丁丁聽腰斧
水色山光更媚嫵當年餌下有殘鱗珍珠化作驪龍吐
百里時歸彩衣舞猶載行書壓鳴艣一勤贈子莫多言
買菜有譏君記取
寄尤端木編修
申浦昔弛檐梁溪初及門艤舟投漫刺開闔倒清樽似
喜衣冠舊居忘齒德尊語長燈屢涸坐久席彌温道隱
雖千載人生故一源談經須駮異訂史欲芟煩昔自三
歸僭終令六籍燔王民無凍餒霸法有鉗髠功利開邪
逕玄空植禍根柙嘗出虎兕家豈足雞豚諸老相傳學
先師罔極恩石移針就直膠擲水祛渾舜澤覘莘聘周
文卜魯膰雖無煎鳳觜必有嗜熊蹯俗士聞應笑吾儕
契此言榻分踰夜午櫂返及朝暾泛梗無留迹瞻雲每
斷魂於公評出處與衆異昭昏藝自登黃最名因泛綠
掀婉謀禆宥府蔚望列詞垣振鷺依風遠驚鼇掣海翻
夢槐啼失國隱菊步歸園錦里時過杜香山不隔樊老
來諳稼穡醉裏擷蘭蓀向賭陶公集曾因季子孫千詩
逃冶麗羣筆肆奫沄息所諧歌詠(尤君有息所記)賢祠正討論
羌羊艱食性海燕邈巢痕(尤又有羌羊詩海燕爭巢詩)令子菑畬富
名家榘彠存雪融金就礪冰緒繭抽盆眼底皆真樂胸
中有混元狙從冢宰服鶴聽大夫軒歲月書林暇塵埃
旅屩奔卑卑營市隱汲汲備朝飱未省九丘讀何當三
畫吞疏縱危似棧苦思涸於眢世詎求三篋吾寧屬兩
鞬媚終辭衞竈乞肯近齊墦古意綦寥落時材别選掄
罕逢知鵠爵多遇笑龍蚖擬築犁鉏舍相依水竹村古
泉瀦寺冷春茗茁山暄歌遠牛俱跨談深蝨對捫潔應
餐沆瀣高足倚崑崙有客閩中李其人太學蕃冷官今
屑往麗賦昔孤鶱過泗需先見瞻淇寄弗諼為多駒皎
皎仍感兔爰爰丹蟹濱湖賤瓊魚集市喧持杯應愈健
許事付乾坤
贈臧魯山廉訪
肅政光華遠清臺啟擬公節移梅嶺北軺發桂江東楮
帳篩寒月椰杯鼓朔風瘦童空挾杖貧病不裝狨徼俗
三年問威名百郡雄星芒垂滸洛雪色照賓融敷教有
虞廟講經夫子宫端嚴鉏獷戾易直牖倥侗吏滑加笞竹
官貪解印銅冤銷千褐父恩洽萬黃童花縵戲冬暖瓠
笙吹歲豐仁頻苞嫩綠古辣釀輕紅象跡烟中堞鯨波
雨外蓬夷珠人有斛粤布我無筒剖決心如水驅馳髩
已蓬六條方奏最四牡欲歌功為有澄清志遲輸獻納
忠織雲添衣繡鞭霆亦乘驄楚尾吳頭會三湘七澤通
天文恢翼軫地蓋接潭洪牙纛聯分政旌旗列總戎鶩
爭肥似鴈羆搏猛於熊懷璧枉無罪見金忘有功化源
安溷溷獄市積悤悤大噐能繩物先聲已擊蒙道傍豺
果避窟底兔幾空勿珥終凶筆毋關報怨弓左饘并右
粥後稑更先穜采菊賦歸老愛蓮無極翁理明輕勢利
語妙入盲聾文祖歐陽古詩宗魯直工挽回鉛槧習超
出簿書叢顧盼山須動揄揚石可礱羽儀傾振鷺啄菢
徧哀鴻念昔初騰踏時方息戰攻考工崖黯黯試纍海
曨曨赤芾彼三百素絲兹五總穩行卑劒閣善納小雲
夢甲子從頭數冠紳進秩穹階蘭香浣露田玉氣嘘虹
世或探斯&KR1145;吾寧牿爾犝察魚應小慧聽蟻豈真聰静
躁聆徽外剛柔省彀中江湖歸獨步宇宙涉丹衷德驥
曾思附仙舟偶未同耐寒衣故白好古佩仍蔥夢枕頻
鮮荔羈帆幾落楓泥塗龜各曳霄漢鳳稀冲勵操期霜
柏吞聲等㸑桐漸忘身顯晦得究學初終韓子哦雙鳥
莊生感二蟲樂莘晞衎衎憂杞笑忡忡選舉翳唐盛方
聞及漢崇貢琛凌渤澥懷組際穹窿榖欠防飢斂鹽因
析利籠駭民牛觳&KR1100;虚士鶴氋氃黼黻需耆俊饔飱給
老癃會看楊綰貴不計孟郊窮温井覘陽長明奎卜道
隆斲辭規愛助華髮尚狂侗
春日郊行書與鄧善之别五首
在山水非清出山水非濁泉源但無壅滄海端可學
風急低卷帆潮來直扶柁我舟如我心鷗鳥亦忘我
動心趨蹶間治氣憐不早緩步勿貪高登山良有道
東風吹紙鳶衆目看不眩出處亦兒嬉善收存一線
文雞照水影五彩何繽紛鳳凰靈且瑞在德不在文
繆鑑效顰集
鑑字君寳號苔石其先汴人靖康之難扈蹕南
渡因居江陰鑑生於宋季耽讀書居城東之瓠
岱見政事日紊不復求仕以詩酒自娛有效顰
集行世同里張宣藻仲曰苔石效顰集失于至
正壬辰之兵宣兒時猶及見其手書其孫恭遍
訪諸故老口授三數十篇圖鋟諸梓牆東陸文
圭嘗曰自古澄江無詩人今有人矣盖謂君寳
也
得女
得駒未必真權竒中雀未必有淑姿男兒未必動鼎彝
女子未必光門楣吾今素髮紛如絲得此一笑春生眉
蒼蒼天道不我遺猶勝伯道嗟無兒
題悟空寺
不到招提二十霜眼明還識魯靈光雲餐已供伊蒲塞
風鐸猶傳替戾岡新寺金湯龍化遠舊家王謝燕飛忙
行人指點簪犀地十里春風土尚香
梅花
鐵石槎牙玉粒姿詩中圖畫畫中詩半稜山色初晴後
一截谿煙欲暝時流水帶雲栖瘦影小窗和月上横枝
老來自覺吟情拙莫遣孤山處士知
春題
江天漠漠水悠悠望斷春風燕子樓書寄碧雲千里鴈
鏡分明月半奩秋來時楊柳陰連陌歸路蘋花雪滿洲
遥想瑣窗挑錦字淚珠和粉冷銀鈎
端居
修竹垂楊映戶栽清風長送午陰來門因好客時時掃
窗為看山面面開此樂恐於兒軰覺長貧能免俗情猜
儒衣不似牛衣好分付山妻放窄裁
解嘲
莫笑詩翁懶出門詩翁樂事在(一作幽興寄)山村鶯啼楊柳
金(一作春)歌舞蝶宿梨花雪夢魂罨画丹青分曙色壓醅
&KR0812;醁漲溪痕燕簾風裏茶烟外自選唐詩教子孫
月屋
一室虚明境自寬水晶簾映玉闌干不從此處逢仙子
爭信人間有廣寒梅影夜窺霜鏡滿桂香秋吸酒壺乾
客來静坐無塵到笑指湖光上下看
圍棋
午香簾影静浮華對面機心萬里賖夾騎倒戈窺虎穴
亂烏横陣占鷗沙當人不讓爭先著袖手須饒老作家
欲訪爛柯山下客洞深春染碧桃花
簷馬
錚錚金鐵夜交鋒哭敵秋聲殺氣雄戰退曉天塵不動
依然横槊待西風
鬼燈檠花
老死儒生習未除殘膏分得燎原餘一枝冷燄搖清夜
要讀生前未了書
詠鶴
青山修竹矮籬笆髣髴林泉隱者家酷愛綠窗風日美
鶴梳輕毳亂楊花
懷歸
折柳期春春便歸叮嚀好與護柴扉東風怪我歸鞍晩
調撥楊花到處飛
惜雞
數載書窗伴讀鳴羣中剛雉羽毛新不知誰命牛刀手
望斷函關夜度人
紙帳
龜紋薄薄勝紈紗不用銷金學党家却似矮篷晴載雪
隔簾疎影弄梅花
汪珍南山集
珍字聘之寧國之太平人隱居黃山下博學工
詩淵渟雅贍卓有古風盧憲使摰雅重之汪文
節澤民敬其為人至不敢與鴈行每稱南山先
生云
青青河畔草
青青河畔草矯矯園中李娟娟樓上婦微微啟玉齒仰
數浮雲馳俯首理綠綺自惜韶華姿誤身遊俠子
秋懷七首
握中有孤竹奏竹鸞鳳吟聘俗俗不喜持歸故山岑歌
居折楊花傾耳衆口瘖乃知揚子雲空草五千文龜龍
困蝘蜓嘲誚何紛紜醬瓿真可復嗟嗟徒爾勤
明珠雜魚目琬琰博羊皮真有贋奪者貴以賤易之大
巧不若拙大黠不若癡龍光閟華室臭腐化神奇
幽蘭生當戶雖香為人鋤紫燕巢綺幕雖美非安居豐
狐竊文柄蒺藜掩嘉蔬奈何將蹄涔納子以尾閭
瀟瀟三日雨苒苒度殘暑草木行變衰豈不感節序荒
園有絡緯日夕促機杼念汝戒衣裘所思恨修阻
耿耿夜氣清索索風葉勁天空河漢清露下桑柘淨羈
鳥懷高棲潛魚樂深咏私憂撫良圖斂退遂幽屏輾轉
夜達晨屋山横斗柄
蔡澤困牧豕甯戚隱飯牛古來賢達人未遇多沈浮任
安惜去衞王粲仍依劉嗟嗟古人心乃與今日侔
士衡三間屋元龍百尺樓幽期在一壑壮氣横九州坐
令湖海豪結束歸林丘秋風動叢薄此念良悠悠
上盧疎齋憲使
翰林清切地秉筆代王言旦入承明廬暮出西掖垣端
服光朝次壯懷厭卑喧四驄軫遠懷作屏分雄藩履豨
知人瘼驚魚念水渾于焉穆風詠庶以臻魚軒饑禽逐
天風飄蕩無時息何如轗壈人獨抱此伊鬱遵道諒不
移遠遊非所適表表人中仙秉心冰玉白度物分寸均
稱材銖兩密有噣思一鳴有翅當一刷上林多翹枝欲
集安所惜
疎齋先生賦湖隂曲書以付余遂賦一首
一虎穴中卧六龍江上飛蛇矛半折柝聲斷晝夢驚怪
日遶圍鼓聲逢逢天四黑五騎爬沙行不及道傍遺矢
冷于冰天上寳鞭人未識江風夜捲湖陰水明月腥氛
當一洗荒亭千古寄興亡目斷蒼烟溼衰葦
孫逸夫書堂作
青山盤盤雲氣度岡巒滅没互吞吐柘林烟潤繭行絲
荷蕩水香魚弄絮人間化物日夜流先生閉門雙鬢秋
大隱從來著朝市幽居况近城南樓
山丹花歌
方壺圓嶠蓬萊頂七還九返龍虎鼎藥成夜半忽飛去
瑶草一枝光炯炯九疑但識萼綠華未識赤斧山圖家
(文選註山圖赤斧二仙名)淮南雞犬上天去雌蝶雄蜂空啖花
僕射山人山中四時詞
春風破寒入幽谷殘雪消時燒痕綠林花鬭日媚于頰
野蕨登盤甘勝肉南漪新綠晴滿湖春來行樂何處無
一樽我欲就花飲花下啼禽能勸沽
草泥聒聒吠螻蟈棗花落盡桐陰密舍南舍北掉繰車
山後山前聞打麥新篁解籜來薰風脱巾露坐雙鬢鬔
清泉白石足佳處人世炎炎如甑中
西風肅肅羣木槁天外秋雲淨如掃荳葉半枯鴻鴈來
秔稻俱登雞鶩飽白雲夜下天雨霜破籬衰草啼寒螀
芋魁如盎茭白老牀頭酒熟浮蛆香
千林怒號北風惡階下紛紛堆敗籜野田日出散牛羊
茅屋天寒喧鳥雀濕雲簁下豆稭灰谷口梅花開未開
明朝積玉深一丈高卧閉門誰復來
山居夏日
草長荒三徑桐陰滿四隣青春如過客白日屬閒人迸
笋爭籬出殘花落地新幾時尋要術吾亦學齊民
迓盧疎齋肅政使
去年幕府雪晴時誦得&KR1085;聲絶妙詞溪樹迎人寒欲醒
春陽行處本無私輪埋當道豺狼避月到空山魍魎移
白髮遺民思舊德相看繡斧重褰帷
次程子英金陵懷古
桃葉桃根樂府詞江南千里舊封畿黃旗紫蓋關興廢
東府西州有是非故苑半隨秋草没征帆猶趁暮潮歸
寳鞭奪得蛇矛斷夢破重營遶日暉
述懷呈殿幹碧梧友雲
門巷蕭蕭葉擁籬僻居尤自畏人知讀書未及半袁豹
問士誰當甲蔡尼萬壑風號天欲雪一溪梅發夢尋詩
百年將半猶羈旅可待麻鞵受拾遺
次答兊峰殿幹見寄
題得新詩寄所思從公始恨十年遲燈殘暗壁蟲催織
月滿空庭鵲繞枝客路飄零秋易感老年情味夜偏知
江烟一舸蘆花雪還憶往年相别時
春雨留胡振甫
故園春合早鶯棲堂下溪深水拍堤十里桑畦蠶脱紙一
簾花雨燕爭泥年饑畎畝還堪隱世難功名莫厭低寂
寞淮南門下士贈君惟有數行啼
題從兄希深書堂
衡簷睥睨壓疎欞平割黃山一半青落日捲雲隨鶻没
黑風吹雨帶龍腥人間軒冕駒閒皂身外乾坤水載萍
我政江湖子林壑客星未減少微星
陵陽歌
陵陽城頭落日黃陵陽城下水茫茫樓中少婦吹羌管
時有北人思故鄉
城南
春陰黯淡蔽人家野水新生尚露沙客子未歸寒食近
滿城風雨落梨花
遊無為菴
竹埤杉垣記昔遊洞門花落石牀幽白雲飛盡四山碧
黃鶴一聲天地秋
元詩選三集卷四
