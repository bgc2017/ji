元詩選初集卷五十二庶吉士顧嗣立編
鄭提學元祐
元祐字明德處州遂昌人其父希遠徙家錢塘
是時咸淳諸老猶在元祐遍遊其門質疑稽隱
充然有得以竒氣自負父没僑居平江學者雲
集浙省臺憲爭以潛德薦之臂疾不願仕優游
吳中者幾四十年至正丁酉除平江路儒學教
授一歲移疾厺後七年擢江浙儒學提舉居九
月卒年七十有三時至正二十四年也明德兒
時以乳媪失手致傷右臂比長能左手作楷書
規矩備至世稱一絶遂自號尚左生為文章滂
沛豪宕有古作者風詩亦清峻蒼古時玉山主
人草堂文酒之會名輩畢集記序之作多推屬
焉東吳碑碣有不貴館閣而貴其所著者晩年
自彙其所作文以授謝徽曰吾在杭亦嘗有作
兹以僑吳久而作之為多故名之曰僑吳集當
張士誠據平江東南文士多依之者明德最為
一時耆宿云
出塞七首效少陵
已踰烏盭山未涉狐奴水饑羸形骸黑枕戈待明起將
軍方蹋踘天地入馬箠吾儕亦何人一死等螻蟻
秦時閭左戍漢家弛刑徒髑髏棄瀚海天隂哭嗚嗚我
非望生還魂魄迷歸途但願戈矢利委身斷狂(闕)吁嗟
載筆書不紀萬骨枯
受詔武臺宫西遮鈎營道扼虎射命中相從願深討躡
血焚龍庭以功當横草平沙列部伍鮮整旄與葆奚慮
蛇豕繁一鼓欃槍埽歸取萬戶侯歲月未云老
糒吞天山雪衣裂青海風前行幾千里不見單于宫走
馬脱轡頭所恃五石弓鄉井豈不懷簡書戒命洪黃塵
觸壘起勇奮奔貔熊鉛刀異莫邪所覬一割功
騎羊五歲兒出没區脱中翻身異鳥鼠快捷如飛鴻生
理不土著水草無豐凶一戰那足平燕然方勒功
烽煙邊上發塞鴈羣南翔仰睇冥冥天風緊雨雪霜驅
馬上厓谷悲笳咽雲黃棄絶骨肉親詎弗懷故鄉軍聲
動劒戟砲火燒衣裳鞠育非寡恩道遠不得將吞咽復
何憤思虜其名王
邊塵莫猶黑鬼燐出霜草轉戰圖報國寧慮骨枯槁人
生無百年一斃不待老但願土境富微軀奚足道勲業
銘旂常秋天氣同杳
明月鏡
神工鑄明鏡持進嫦娥宫嫦娥羞鑑容莫挂扶桑東浮
雲散天風照耀九海空如何萬丈光瀉入詩仙胸談玄
走銀蟾落筆驚彩虹掩却星斗文孤輝天地中
贈譚臺史
高昌佳公子氣横海嶽秋玉壺洗零露錦機濯芳洲真
致埃壒外獨與神明遊岧嶤鳳凰臺日晏行雲愁帝念
南紀大建臺分顧憂列聖耳目寄職斯布皇猷誰工古
人學可參憲臣謀之子被辟命束書上昇州煌煌三台
星列宿莫敢儔而子妙折旋婉孌通襟㗋不居世禄懿
遠慕儒術優先正高與馬德言皆可酬骨朽名不泯耿
光懸斗牛子能勖令聞席珍重天球况復五彩筆盡意
工冥搜飛花落棋局弱柳維江舟感此時物佳念子何
能休龍駒少汗血駑馬老益羞白雲高莫和青山曉加
稠日没煙樹遠重倚城南樓
送劉長洲
中吳號沃土壯縣推長洲秋糧四十萬民力罷誅求昔
時兼并家夜宴彈箜篌今乃呻吟聲未語淚先流委肉
餓虎蹊于今三十秋畝田昔百金爭買奮智謀安知徵
斂急田禍死不休膏腴不論值低窪寧望酬賣田復有
獻惟恐不見收日覺鄉胥肥吏臺起高樓坐令力本農
命輕波上漚天意憫困劇南轅卯金侯侯有萬金劑探
囊令病瘳躄者起雀躍瘖者言嘲啁坐令百里邑姦回
息彫鎪是皆仁侯惠頌聲滿道周清朝考功選賞典無
滯留願侯登廊廟一洗蒼生憂
遊鴻禧廢寺聽舊僧心敬言
渡南已四葉繼綂屬濟王祀國支圯柱前星掩寒芒幃
妍肇牝晨奴謀肆鴟張兩潘為義激不顧百口戕起以
奉其主近在苕水陽天津斡斗杓海底洗日光人非霍
狄儔誰是涉險航聞其被戮時母老兩鬢霜吐辭語觀
者令人殊激昂吾見宋忠臣雖死猶不亾至今草間燐
熒熒出幽房北城鴻禧寺棟宇自蕭梁兩潘舉義日俾
衆聽鐘撞哀哉城門火遽遺池魚殃遂指寺逆地瀦宮
示非常田斷飯僧粥鑪冷供佛香金像久頽剝青苔重
悲凉仰懼枅栱墜俯歎榛莽長殘僧四五人饑用篾束
腸敬也業尤白宴坐不下堂家本屬楊氏能言寺之詳
補苴罄衣鉢創巨醫難良更今百廿年我來重彷徨潘
忠世莫雪寺廢人弗傷天高莫之訴題詩空慨慷
送友還鄉
墮地作男兒有用須及早當年懸弧意焉得鄉曲老青
雲一蹉跎鬢髮日已皓常恐歸去遲心焉惄如擣我家
東吳城翠竹森若葆力耕輸王税妻子亦温飽詩成每
獨咏觴至或共倒富貴將焉如歲晏聊自保蕭蕭風前
柳貿貿霜下草有官固當歸無官歸亦好
遊惠山寺
百里盡平壤兹山忽中蟠谽谺得宏深紆徐納平寬僧
坊隱其腹崇構居桓桓立神衛觚稜緣雲置闌干我來
玄冬交榜舟起微瀾天連黃沙白露委青林丹地無車
馬塵松筠政堅完蒼然後彫意彼此不厭看稍稍涉其
厓探源汲清寒恭惟桑苧翁出處良獨難帝青九萬里
冥飛見修翰空留雪泥跡莫究清淨觀煮茗滌煩暑晏
然有餘歡
姑蘇臺
城西高臺高百尺傳是吳王舊遊迹百花正開西子醉
明月芳洲照清夕嬌顔如花醉王側城上烏嗁曉星白
歌鼓聲消醉未消越王已將兵來朝鏦金撾鼓殷天地
兵敗可復棲夫椒吳人遺恨化潮汐莫往朝來箭涇直
不然自可君甬東何用蕭蕭馬嘶驛
吳桓王墓
有吳桓王之墓田乃在盤門南郭邊墓中玉鳬久化土
石上赤烏猶紀年寒食無人灑麥飯東風滿地飄榆錢
功昭前代啟吳祚葬地合擇名山川闔閭城南不百步
土薄易致耕夫穿昭紘衆臣號詳密慮不及此寧非愆
緬思山東舉義日郿炷顧已無諸賢惟王父子起相繼
黃星閃避東南天假之修齡定四海許下豈容瞞著鞭
鑿山掩匠等發掘朽壤一坏誰獨專白楊蕭蕭北邙路
姓名能得幾人傳
岳武穆王墓
棲霞嶺南湖水隂墓木兩株高百尋鬼神撝護霜雪榦
日夜怒號風雨音山僧紙錢每自挂隴酋金槌那得侵
精忠既已塞天地英爽尚爾盤山林恨雖無血可化碧
世故有人能範金恭惟父子一抔土尚想君臣千載心
萬松嶺前行殿廢五國城頭寒漏沈空令遺黎痛至骨
荒墳一上一哀吟
古牆行(并序)
某童時侍先人到杭訪諸故家其數至則循王
府也府在省西天井巷其北則油車巷也宋諸
王子孫居之者如蜂房其家粗完則月潤先生
也先生諱拱與菊存先生兄弟行先人言論孤
峭尊俎間每謂循王功名去韓岳遠甚特與高
宗意合故享富貴壽考耳其昆季每聞先人抗
論往往引去今幾五十年杭故家埽地盡矣而
循王府亦為江浙省官署向年淮隂龔聖予與
菊存交厚見王府環牆猶堅完知其版築時取
土于南山其用意遠矣為賦古牆行其詞于王
多所襃美然豈春秋筆削之謂哉為賦此庶幾
黃太史浯溪讀碑詩意夫
崒嵂環牆連數堵宋亡猶是循王府南渡功臣王第一
賜第錢塘貯歌舞築牆遠取南山土軍士肩頳汗流股
楨榦停勻杵築堅小却猶支三百年當時能留岳忠武
返旆定可銘燕然嫖姚㤀家子胥戮宰嚭賣國身名全
偷安湖山忘大辱詔諭江南等臣僕蕭牆繚周千柱宮
只欠甑泥蒸後築帶礪鐫銘在甲第築牆不厭高于屋
遠鴈秋横五國城帛書無復淚交傾可憐忠臣痛刻骨
空令志士死結纓佞顯忠誅誰得失二百年餘昭白日
舊時每見古牆邊鬼燈夜暗光如漆牆土于今化作灰
欲問故老心先摧只有省牆新築後鼓角聲殷吳山隈
温日觀畫蒲萄
伊昔錢唐温日觀醉兀竹輿殊傲岸却將書法畫蒲萄
張顛草聖何零亂枝枝葉葉點畫間醉瞠白眼看青天
狂呼大盜楊總綂天不汝誅吾厚顔楊加箠死曾不畏
故老言之淚尚潸畫成蒲萄誰賞識惟有鮮于恒嘖嘖
醉叩齋室支離疏拊摩悲歌淚填臆鮮于設浴師浣之
為師滌垢曾弗辤人言結韈張廷尉千載風流寧異兹
蔓如龍鬚實馬乳問師揮毫奚獨取只因漢使遠持來
野老詩成淚如雨
(重題温日觀蒲萄云故宋狂僧温日觀醉凭竹輿稱是漢以頭濡墨寫蒲萄葉葉枝枝自零亂隴酋時有)
(連真珈每欲邀師飲其家路逢其人輒大罵欲泄憤怒寧辭撾鮮于愛師工字盡北面從師學波磔寫出)
(蒲萄皆法書二王楷範從師得困學齋前支離疏師來或哭或歌呼醒塗醉抺不可測其言皆足警懦夫)
(先生敝廬耿家步阿師舊日經行路月落山空喚不譍尚想秋棚漙白露二詩用意略同附記于此)
古書行贈吳孟思
蒼頡四目通神明制字以來幾變更籀創大篆豈柱史
石鼓有刻非無徵驪珠煌煌幾千顆照燭萬世開章程
周平東遷帝紐解甄酆繼出加硏精秦斯學荀儒運阨
獨負小篆超焚坑戈森劒列出華玉百世是寳堪依憑
次仲忽挾八分起喜動吕政消威稜一朝檻車化鶴去
傳聞無乃非人情政方鞭戮海宇日程邈繼仲尤知名
六國滅姬旋自滅人如亂麻死長城神工異畫先後出
隸法變篆由邈興十年覃思非不苦習趨簡便令人輕
堂堂逵門許叔重憤悱(闕)譌復著經三才萬物總蒐討
一掣屋蔀瞻繁星慎于六義功不細朽骨逮今餘德馨
漢章變草本伯度波磔與隸猶相仍俗書姿媚相扇告
韓論匪激毋深驚千年陽冰紹斯跡有茂其實蜚英聲
珪璧煌煌照衰世白馬記與庶子銘兩徐識解更卓特
著書翼慎言庚庚張矦豹姿編復古金薤琳琅垂九清
皇元篤生趙文敏埽世糠粃開羣盲龍翔鳳翥彩雲晩
夾以日馭揚雙旌自公騎箕上天去衆論悉與濮陽生
生名吳睿孟思字篆隸可寳如璜珩周旋向背盡規矩
分布上下紛縱横囊錐畫沙泯芒角寳樹出網含光晶
研裂雲根劒就淬射穿楊葉弓開&KR3862;刊題班班滿山石
姓名往往聞帝京贈言無如胡汲仲我乃蚓竅蠅薨薨
闔閭城中每相見媿我頭白君眼青長歌哦成三月莫
妒婦無能空拊膺
送詩僧珩書記
吳僧娟娟珩上人詩如嶽面青嶙峋旁支小山各秀出
吞雲洩雨干星辰陳高復來說珩好思若美玉蒸孚尹
(音浮筠玉之光采)我老於詩苦思短援筆欲下仍嚬呻奏香擬
繞玉皇案放櫂却入桃源春艱難若此良自笑束燒不
爇釜底塵如何諸君擅天巧珩也又復能清新百年幾
見光嶽合四海此喜文章純吾聞桑門重行解言必與
道無緇磷西風搖落鴈南鄉長歌送子空沾巾
鍾馗部鬼圖
老髯足恐迷陽棘鬼肩藤輿振雙膝前驅肥身兒短黑
非髯嬌兒則已腊後從衆醜服厮役擔攜鬼脯作髯食
鬼肌未必能肥腯餔之空勞髯手擘彼瘦而巾褙長窄
無乃癯儒執髯役其餘醜狀千百態專為世人尸辟怪
楚龔獰老非其類請問何由識其槩想龔目睛爍隂界
行屍走鬼非殊派民膏民脂飽死後却供髯餐縮而瘦
無由起龔問其候有嘯于梁妖莫售大明當天百禄輳
物不疵癘民長壽
花蝶謠題舜舉畫
花魂迷春招不歸夢隨蝴蝶江南飛碧蕤粉香酣不起
臥帖芳茵唾鉛水癡娥眼嬌錯驚顧解裠戲撲沾零露
折釵搔首笑相語阿誰芳心同栩栩頽雲流光空影寒
冰波緘恨嗁闌干
漁莊
濠上春晴花朵朵施周強知魚與我爭如顧循讀書倦
馺沓浪花宵鼓柁船頭列炬船尾唱繩擉如雲翻水上
并刀斫雪鱠縷飛拍拍茆柴薦新釀莊上東風柳欲緜
鯉魚吹浪迎歸船由來名教有樂地看書却埽消殘年
雲山高隱圖
大山嶻嶪如張旗小山偃蹇如牽衣巖頭千仞瀉飛瀑
迸珠濺雪交横飛林廬隱隱空中起青紅棟宇相軒委
中有幽人歌紫芝自采藥苗臨澗洗喬林露下青童童
交柯老榦森虬龍豈無明堂棟梁柱還當采獻明光宮
寧知谷底白駒客考槃歌中風落日畫圖難寫西隱蹤
一曲鸞笙度空碧
東坡赤壁圖
奎星墮地不化石化作盤天老胸臆清禁森嚴著不得
半夜吹簫過赤壁百億魚龍不敢聽萬古東流月華白
汝陽張御史死節歌
張御史罵賊死國忠臣家孝子忠義國家培植來白日
照耀黃金臺此身許國誓不二不信白骨生青苔近者
汝陽妖賊起揮刀殺人丹汝水侯指頭上獬廌冠撐拄
乾坤立人紀侯頸可斷身可捐義不與賊同戴天眥裂
齒碎加憤怒髮直上指目炯然賊刀入口鉤侯舌舌斷
含餬罵不絶孤忠既足明丹心三年猶須化碧血顔平
原張睢陽一日雖短千載長人誰不死死忠義汗簡至
今名字香朝廷易名賜廟食人誰無心應感激坐令忠
義銷兇邪鑿井耕田歌帝力
李早馬圖
外甥似舅明昌帝取法宣和尚工伎李早畫馬供奉時
畫院森森嚴品第冀之北土馬所生早也想見房星精
遂令龍媒出毫素側胸注目疑嘶鳴紈扇畫三騎郎君
峭鞍轡窄衫繡襮四帶巾靴尖曾踢中州碎紫絨軍敗
祁連山金鈿玉軸仍南還好事空餘扇頭馬至今拂拭
塵埃間(金章宗母宋徽宗某公主之女也故明昌書畫悉效宣和)
贈翰古清
虞公借榻宗鏡堂四衆鄉仰不暫忘古清上人獨見取
贈以金薤之琳琅公時目眚視貿貿文成欲寫難成行
殞星著紙廢屬讀風襟露帶斜低昂中言上人善幻化
神龍千丈一鉢藏蜿蜒委蛇各有態擘雲掣電金蛇光
海濤翻山霹靂碎怒卷河漢如壺漿世人蒿目不敢覷
師獨摩撫如馴羊神膏點鱗翠鬛舞金篦刮瘼星芒張
珊瑚千樹宮室祕獻以耆婆未覩之藥方師哀其誠為
摹寫風旗雷車雨脚霶點睛未了便飛去硯坳有墨空
淋浪願師騎之上帝都為問蒼生誰短長鳬眠鶴翥且
莫辨伽那定裏松花香
悲歌一首寄呈劉學齋相執王可短張德昭二尚
書周雪坡太監王本中經歴貢吉甫司業宇文
子真助教危太樸待制貢泰甫授經陳元禮孝
廉列位
天星曾照遂昌山人家隱約木石巖戀間真元丞相有
支裔避地東入浙甘與猿猱麋鹿老死不復還五季閩
王鄭光禄至今拱木斬伐後尚爾青珊珊使不念鄉井
俯仰應厚顔其如貧病日零落每企予望涕泣長潸潸
僑吳三十載惟餘此心在豈惟讀書老無成但覺出門
俱有礙三兒兩病一凡劣四體三完百崩敗貸粟方炊
薪水艱僦屋屢遷家具壊文章出售有誰收書籍縱沽
無可賣此心獨存何所似夜夜長虹發光怪青雲故人
禄萬鍾不割少許俾饑窮忍令江南秋雨夜頽垣腐草
嗁寒蛩
送性僧遊徑山
憶昔苕溪登徑山童孩無識空躋攀但見五峰削玉倚
天外兼聞衆木戛樂下雲間振威何人喝石裂行脚有
僧挑月還神龍依禪井水立杜鵑嗁血春花殷孤煙中
分白窈窕一雨忽洗青嶄顔何時復至舊遊處行蹤應
有蒼苔斑願從師去不可得起看蘿月空彎彎
朱澤民畫
窈窕溪橋路隂森楓樹林岸隨青嶂轉家在白雲深畫
史分明意山人去住心勞形何日已於此欲投簪
徐良夫耕漁軒遊題
幽館夏初度清林暑氣中開軒對流水坐石待薰風花
落烏巾側鳥嗁山几空耕漁者誰子散髮奏絲桐
贈薛相士
子有唐生術誰如范叔寒知無狼顧骨可有鶡皮冠野
日晴猶嫩春泥曉未乾多君遠相顧不用畫灰看
飛龍亭
先帝潛龍日幽人待鶴時青山頻望幸琳館暫來娭寳
篆黃金鼎恩波白玉巵天開六朝地花發萬年枝閃閃
前星夜汪汪湛露私遠符天歷鳳先協石龕龜稽古開
廷閣繙經出講帷方蒙宣室召忽抱鼎湖悲舊邸梅花
落新亭柳線垂至今思沛感時或下雲旂
送李舉人克明任教職
職教同時雨郎官等列星吳區都水監閩國道山亭兩
地頭逾白諸公眼為青身名金玉質文采鳳凰翎鼓枻
辭江郡攜書入漢廷河山秋肅肅宮闕曉冥冥夜月鴻
遵渚秋風馬在坰李嶠初夢筆劉向老傳經樸棫材千
尺菁莪翠一庭天邊期中鵠囊底任枯螢歸路梅花發
長歌為子聽
送貢司業泰甫
代祀躬趨黃水灣歸朝仍綴紫宸班識高京兆囊封後
道在河汾戶屨間迎日講筵瞻鳳扆籲天經術動龍顔
異時歸定藏書穴好在南湖曡嶂山
錢道士游仙
綠髮飄蕭禮上玄明星遥隔絳河邊香銷楚澤春風佩
愁入湘娥夜雨絃素手不將條脱贈綺疏惟把步虚編
西神峰頂飛霞觀小駐鸞笙五百年
至元丁丑夏五宣城汪叔敬吳人干壽道丹丘柯
敬仲國人泰兼善同僕遊天平次往靈巖有作
奉和二首
西望層巒草木青魏公祠下拜儀刑經綸有策迴天地
憂樂無時忘闕庭異代烝嘗遵典禮故山香火下神靈
浮雲變滅知何在閒聽松風語墖鈴(天平魏公祠)
吳王宮闕草萋萋飛閣重登意轉迷洗硯池邊雲欲暝
拜郊臺上日平西湖涵遠浪千帆没樹響悲風一鶻栖
江海鴟夷招不返荒煙野水鷓鴣嗁(靈巖涵空閣)
送樂鼎儀歸東平
岱宗高入帝青寒策馬東歸不厭看一變便興周禮樂
兩生那識漢衣冠雨休樹下碑仍在雲起封中玉未刊
更上靈光殿基望冥冥鴻鵠有修翰
和薩天錫留别張貞居寄倪元鎮
梁溪歲莫若為情溪上梅花待曉晴逕雪冷埋山屐齒
簷冰夜墮石牀聲内篇攜向松根讀如意持將竹裏行
短晷何能理幽事南窗翦燭話寒更
歲莫感事
歲除風雪苦隂寒民庶逋租悉繫官破蕩未充狼虎欲
係累只作馬牛看何人肯破陽城械有客空彈貢禹冠
上力已窮民力瘁腐儒頭白淚闌干
天池
立石如雲不待鞭兀臨池水看青天下潛靈物疑無底
傍溉山畦似有年刺水翠苗霜後在舞風珠樹月中懸
太湖萬頃應凡濁閟此泓渟一勺泉
次韻劉憲副春日湖上有感四首
庾信哀多賦漫成江南文物久晨星市衢火後蒿横目
民舍春來草滿庭浪齧湖隄官柳盡沙填江浦夜潮腥
歸來何異遼東鶴只有西山慰眼青
湖水西邊舊是家春風繞屋種梅花傳聞故老談前日
愛教仙人服幼霞鶴老離巢松化石鸞孤照水竹穿沙
只今重到經行處憔悴蕭郎兩鬢華
潮落空城誰重過猶餘里耳聽鳴珂襄陽耆舊知誰在
江左風流不厭多自見石麟眠枳棘長聞蜀魄叫松蘿
野梅開盡西湖雪萬斛春愁奈爾何
湖水荒荒寒食天相逢猶話國初年紅樓夜唱花間席
翠管春吹月下船玄圃自應留富麗湘雲誰為惜清妍
可憐頭白歸來日井邑凄凉藹白煙
送劉宗師入覲次虞學士韻
羽輪暫别大茅峰又御青冥萬里風月帔引朝宣德殿
雲韶賜宴集靈宫懸知漢室龍顔主似見商巖鶴髮翁
便使圖形在麟閣閒心只愛白雲中
梧桐月
露下秋隂洗夜光轆轤哀響度銀牀蒼龍出井獻沈璧
青女抱琴彈履霜鵲遶暗知河漢近鳳棲明見羽毛張
寳釵擊罷宫娥老一曲霓裳淚數行
次韻吳宗師題大滌洞郎師房
一菴閒地足神仙能駐人間大小年赤鯶夜飛丹井月
紫鸞春步术苗田山經我欲紬金匱晝漏時聞滴寳蓮
便駕飇輪上天柱不辭身倚帝青邊
贈張月庭道士
為愛中庭月一方坐看河漢轉蒼蒼山河影在無圓闕
刻漏聲中有短長靈藥杵風金兔伏桂花霏雪綵鸞翔
廣寒原是棲真地歌引霓裳入醉鄉
杭州即事二首
瓦礫堆堆塞路㘭勝遊巷陌盡蓬蒿祠宮地卧駞鳴圖
祕殿春扃馬矢臊山色無如今度慘潮頭可似昔時高
王師貴在能安集豈必兵行血漬刀
往來都是石尤風身境俱㤀逆順同鏡裏轉增雙鬢白
花前仍是小桃紅莫驚天地軍麾滿尚喜江湖客櫂通
楊柳吹緜春又莫賦詩愁殺杜陵翁
楊鐵崖新居書畫船亭
草玄心苦意如何檥岸舟輕不動波聽雨夜篷燒燭短
截雲湘竹噴愁多賦成猶夢横江鶴書罷應籠汎渚鵝
想見後堂凉月夜彭宣腸斷雪兒歌
春遊石湖
越來溪上水瀜瀜閒驀鴟夷櫂底風暖霧黃消治平寺
燒痕青入館娃宫笙歌作樂年年少魚鳥關情處處同
弔古從來易興感尚循華髮繫孤篷
遊支硎南峰
詞客幽尋勝洞庭神僧名跡在支硎馬騎仄徑猶存石
鶴放顛崖尚有亭巖底泉飛輕練白峰頭龕蝕古苔青
到來頓醉紅塵夢萬樹松濤沸紫冥
六月六日初度有感
三十六陂空似昔荷花荷葉待誰看星辰不合躔龍尾
性命何嫌似鼠肝磐石處安心不轉蓼峩纔說淚難乾
晩來惟有牆頭月依舊清輝照鶡冠
寄雲南蕭元帥
南望元戎玉帳寒炎炎桂海息狂瀾牽獅入貢金連索
騎象來朝罽織鞍丞相渡瀘先鬢白將軍標柱獨心丹
春波涸盡思霖雨箕畢星躔夜夜看
顧氏綠隂亭
顧家亭子綠隂隂楊柳菰蒲岸岸深鷺下積陂明霽雪
鶯啼叢薄度鎔金凉雲覆地苔粘屐疎雨沾衣露滿襟
境曠始知清晝寂舟行忽見白漚沈錦香承宇花如霧
星采當階月在林荷钁課童栽藥物開窗傍水候跫音
湛癡元自能談易嵇鍛何妨善鼓琴况是松醪釀初熟
公餘莫厭客同斟
渡江
突起金鼇玉作圍天於設險出神機衆流不息朝宗意
元氣長浮落日輝雲葉暗吹神女珮浪花應溼定僧衣
魚龍不礙中流舞鴻鴈能㤀北首歸桃葉翠顰楊子渡
麥苗青茁蒜山磯不因慷慨投鞭衆自是艱危擊節稀
總會華夷民阜雜分征玉帛使舟飛射蛟人去空英傑
化鶴仙來歎是非西日柁樓仍浩浩南冠鬢髮故依依
書生閉戶堪終老跋涉何勞與命違
書畫舫小集分韻得春字(并序)
久以物景艱棘不到界溪溪之上顧君仲瑛甫
讀書績學尊賢好士當太平之時無事不過從
也睽違幾二年近以嘉平之三日扣君之扉荷
君留連不忍言别已而河東李君廷璧甫亦拏
舟来訪遂置酒書畫舫夜參半酒已酣折杜律
句春水船如天上坐老年花似霧中看平聲字
為韻人各賦詩而俾遂昌鄭元祐為序因拈得
春字李君得船字餘各以坐次分韻而賦云
雪舫夜寒虹貫日溪亭臘盡柳含春將軍結髮開全武
隱者逃名媿子真醉裏都㤀詩格峻燈前但愛酒杯頻
芼羹青點沿牆薺斫繪冰飛出網鱗稽古尚能窺草聖
送窮端欲致錢神周南老去文章在同谷歌終手脚皴
擉鼈歸來還自笑聞雞起舞意誰嗔盍簪豈料有今夕
明日桃源又問津
朱澤民山水
吹簫江浦秋舟蕩碧雲幽擬遡巖松下詩盟訂白鷗
岳生畫竹
修篁含雨餘枝拂清風起埽破碧玲瓏高堂淨如洗
雲林小景
雲起野橋西層峰翠隔溪欲尋清悶閣古木亞簷低
王元章梅
明月西湖上清光儗舊時東風露消息香雪滿南枝
謝太傅像
秦兵百萬壓東南宗社安危巳獨擔却寘捷書棋局底
諸君猶認罪清譚
陶靖節像
裒裏慚無博浪槌酒醒空賦穉桑詩悲凉一曲山陽笛滿
眼山河是義熙
寄金山普衲
金鼇背上鬱藍天長有神龍衛法筵午夜江聲推月上
浪花如雪寺門前
子昂臨東坡竹
戲墨王孫似子瞻雞棲石上著毶毶汴京回首西風急
流落江南共海南
月夜懷十五友(并序錄八)
庚寅中秋夜月色如晝而貧居溪渚因念晉人
云感念存没心焉如割遂用東坡明月明年何
處看詩平韻賦詩懷友云
趙宛丘
剡剡台躔映五雲通明殿上玉宸君今宵賞月延秋桂
滿□天香不見分
張貞居
月華浮海綠煙收曾照神光湖上樓惆悵塵生白玉塵
詩盟從此負閒鷗
李雲中
屋角冰盤擁爛銀清光千里不疎親棄官歸去輕如葉
應念滄江有釣綸
倪雲林
覽古樓高桂影寒飛觴不厭接清歡天香落盡黃金粟
軟語何由接夜闌
泰白野
天章閣下月孤明仍是中秋此夜情便到蓬萊宫裏住
謝安元自念蒼生
草堂賓主
芝雲如蓋擁冰盤攜得王珣午夜看山色湖光秋十里
詩成應更刻琅玕
陳敬初兄弟
闔閭城裏寄閒身四壁秋蛩語近人何異京華舊時月
清光相照白頭親
王季野錢伯行
飛雲樓上月華明幾度中秋在帝京却有錢郎揮翰手
倚闌横笛最含情(題稱十五友而詩止十二首者以玉山賓主敬初兄弟及王季野錢伯行)
(二人合一詩也所錄八首外尚有張文德□張掖黃金華張京兆四人云)
送僧還開先
廬山面目翠千層飛屩孤禪不厭登絶頂倚雲無脚力
潭珠三伏灑寒冰
王元章梅
孤山無復有梅花寂莫咸平處士家留得王髯醉時筆
歲寒仍舊發枯槎
館娃宫圖
複殿迴廊繞翠岑鴛鴦嬌擁畫屏金漫誇歌舞留君醉
千古人猶怨捧心
揩癢馬圖
啄瘡烏去未斜陽雨足春隄草正長摩擦樹根休揩癢
明朝要爾戰沙場
竹枝詞二首
岳王墳西是妾家望郎不見見棲鵶孤山若有奢華日
不種梅花種杏花
青青兩點海門山郎去販鮮何日還潮水便如郎信息
江花恰是妾容顔
學詩齋聯句(并序)
至正甲申蜡月望前二日句曲張外史天雨自義興
道吳還錢塘其老友某僑居吳中因宿外史于客棲
時吳興郯韶九成亦在焉予舊嘗喜與外史聯句是
夜將為之而未得題韶作而言曰生以學詩名齋示
有志于温柔敦厚之教也儻二先生即是為題生幸
多矣用一笑從其言詩將終而予怯寒先就寢明旦
外史亟歸且屬以足成之為之補就吳人陸友
善隸韶乞寫二紙一張于齋一寄外史云
明良賡歌基猗那奏鼓始清廟殊雝雝(祐)赤舄固几几
豈惟緇衣賢(雨)政以朱襮美原鴒兄弟急(祐)河魴父母
邇便施谷中葛(韶)亦采體下菲咏桑表沃若(雨)歌萊賦
樂只(韶)暴譖蘇公絶(祐)厲懷凡伯恥思鳴卷阿鳳(雨)願
繪衮衣蜼(韶)蔽以思無邪毋曰鼠有體(雨)言超授簡貢
(祐)道在過庭鯉(雨)遂去文辭害亦屏訓詁眯譎諫主風
刺(祐)昌言發興比雅亡繼麟筆(韶)和寡續巴里鎬罷魚
在藻屈倡鳬汎水(雨)縆絃誰與奏補笙自難擬哀哀河
梁别(祐)堂堂沛風起(雨)祠雒悔心萌(祐)訣虞壯圖已塞
瓠恨茀鬱(祐)援桂懷靃蘼便嗁城上烏(雨)猶恨水中沚
(祐)隆中抱膝想許下横槊偉體要必中度(祐)葩正悉循
理(雨)響當貫珠串(祐)轍始輳車軌(韶)清圓斲冰苦(雨)脱
穎扣鐘喜(韶)無敵白乃聖有作甫良史(雨)險如横空盤
突若破陣褫(祐)雕鎪百神困策役萬象靡(雨)爨桐聲玉
明廟樂厭石齒揮毫既凌厲賦物斯須委(祐)郯公學方
篤吳歈好誠鄙(雨)蕭齋扁佳名華構落新址詩律妙獨
造吏塵淨一洗瑰辭出語穽遺經貯腹笥(祐)道在用服
形神悟為洗髓(雨)不虧素王造信全幽人履腎胃苦搯
擢物累困成毁直登陶韋奧旁摩鮑謝壘燄凌天策燉
古偕靈光巋請驗百世傳致慎一匱圯兩老皆苦心六
義始盈耳挂一真漏萬(祐)聊以示吾子(雨)
送章高士入閩兼簡杜清碧先生(以下玉山雅集補入)
風日晴繅楊柳青翩然獨鶴過南溟山中每憶羅公遠
海上重逢武達靈榕葉擁雲山佀簇蠣房烹玉酒初醒
小冠子夏如相問為話窮愁老一經
次韻錢伯行游仙體二首
海定神風湛綠羅仙人辭藻寄來多貫珠音在雲誰遏
琢玉文成手自磨憶昔絳河輕就别至今黃竹不成歌
可憐人世書裙手池上猶籠道士鵝
軋軋青牛儗度沙煌煌白兔豈無家肉生徐甲符難秘
斧鈍吳剛桂始華諦授寳書盟刻玉醉離瑤席舞傳芭
竹宫望拜真癡絶日日鼂光在景霞
送蕭萬戶還蜀二首
萬里乘軺出帝京涉波南海斬奔鯨回轅不困壺頭役
載耒來尋谷口耕尚可班荆談智略何嫌拾芥取功名
卧吹簫管揚州去莫遣春愁白髮生
總戎西蜀幾經年從事誰令爾獨賢躍馬莫矜横槊賦
聞雞不道枕戈眠韜藏寳劒塵生匣愛惜琱弓夜弛弦
歸到閬州三月盡江花如錦照鞍韉
寄張伯雨
露冷玄洲草樹疎硯泉分得磵循除鉤提石記修人表
筆削山經作志書丹鼎曉温松葉酒茶甌春點菊苗葅
殘骸若有登真分亦欲西游候羽車
送毛彦昭歸三衢
載雪曾過太末溪天寒砂石淨無泥碓舂白粲連灘響
橘熟黃香壓樹低水驛燈明驚見鴈篷窗酒醒忽聞雞
龜峯記在君歸讀異日春風聽馬蹄
題蘇武牧羊圖
飛鴻歴歴度天山何處孤雲是漢關不滴望思臺上血
君王猶及見生還
周左丞伯琦
伯琦字伯温饒州人集賢待制應極之子自
幼隨父宦遊京師入國學為上舍生以蔭補
南海簿三轉為翰林修撰至正間令南士得
居省臺除兵部侍郎遂與貢師泰同擢監
察御史兩人皆南士之望時論榮之十四
年起江東肅政廉訪使寧國陷改調浙西
十七年行省丞相逹實特穆爾承制假參
知政事招諭平江張士誠拜江浙行省左
丞留平江者十餘年除南行臺侍御史不
赴張氏亡乃歸鄱陽尋卒所著有六書正
譌說文字原及詩文稿若干卷伯温别號
玉雪坡真逸儀觀温雅尤善篆隸書法至
正初元改奎章閣為宣文閣藝文監為崇
文監伯温遷授經郎命篆宣文閣寳仍題
扁於閣摹王右軍蘭亭序及智永千文刻
石閣中自是累轉皆在宣文崇文之間故
近光扈從兩集其寵遇隆渥可證也及被
留吳中張氏為造第宅於乘魚橋北厚其
廩給日與諸文士以文墨留連因亦忘歸
明太祖平吳元臣之用事於吳者多被誅
戮而伯温與陳敬初俱獲免敬初以廉謹
見容而史稱伯温遭時多艱善於自保良
不虚云
次韻王師魯待制史院題壁
大安御閣勢岧亭華闕中天壯上京虹繞金隄晴
浪細龍蟠粉堞翠岡平衆星拱北乾坤大萬國朝
元日月明分署玉堂清似水簫韶時聽鳳凰聲(歲庚)
(辰四月廿七日車駕北巡次大口有旨伯𤦺由編修官陞除翰林修撰同知制誥兼國史院編修官明日)
(署事扈從上京)
宫詞四首
畫閣香銷暮雨晴珠簾半捲遠山明蒲萄初醒羅衣薄
枕上鵾絃撥不成
木難火齊當纏頭貼地金蓮步欲羞露溼銀牀人語静
蟾宫九夏是中秋
巫山隠約寳屏斜朝著重綿晝著紗徙倚牙牀新睡足
一瓶芍藥當荷花
苑路東西草色遥闌干曲曲似飛橋水晶殿外檐鈴響
疑是鑾輿蚤散朝
上京雜詩二首
省方繩祖武清暑順天時法從嚴番直周廬肅羽
儀氍毺駝背展匼匝馬頭垂惟有都人士長望雨
露私
卑溼如吳楚雄嚴軼漢唐土牀長伏火板屋頗通
凉菌出沙中美椒生地上香忘歸江海客直欲比
家鄉
詐馬行(幷序)
國家之制乘輿北幸上京歲以六月吉日命宿衞大
臣及近侍服所賜只孫珠翠金寳衣冠腰帶盛飾名
馬清晨自城外各持綵仗列隊馳入禁中於是上盛
服御殿臨觀乃大張宴爲樂惟宗王戚里宿衞大臣
前列行酒餘各以所職敘坐合飲諸坊奏大樂陳百
戲如是者凡三日而罷其佩服日一易大官用羊二
千噭馬三匹它費稱是名之曰濟遜宴濟遜華言一
色衣也俗呼曰詐馬筵至元六年歲庚辰忝職翰林
扈從至上京六月廿一日與國子助教羅君叔亨得
縱觀焉因賦詐馬行以記所見
華鞍鏤玉連錢驄彩翬簇轡朱英重鉤膺障顱鞶鏡叢
星鈴綵校聲瓏瓏高冠豔服皆王公良辰盛會如雲從
明珠絡翠光蘢蔥文繒縷金紆晴虹犀毗萬寳腰鞓紅
揚鑣迅策無留蹤一躍千里眞游龍渥洼奇種皆避鋒
藹如飛仙集崆峒垂鸞跨鳳來曾空是時閶闔含薰風
上京六月如初冬金支滴露冰華濃水晶殿閣搖瀛蓬
扶桑海色朝曈曈天子方御龍光宫袞衣玉璪回重瞳
臨軒接下天威崇大宴三日酣羣悰萬羊臠炙萬甕醲
九州水陸千官供曼延角觝呈巧雄紫衣妙舞腰細蜂
鈞天合奏春融融師獰虎嘯跳豹熊山呼鼇抃萬姓同
曲闌紅藥翻簾櫳柳枝飛蕩搖蒼松錦花瑶草煙茸茸
龍岡拱揖灤水潨當年定鼎成周隆宗藩磐石指顧中
興王彝典歲一逢發揚祖德幷宗功康衢擊壤登時雍
豈獨耀武彰聲容願今聖夀齊華嵩四門大啓達四聰
臣歌天保君彤弓更圖王會傳無窮
七月十二日奉詔以香酒賜曲阜代祀孔聖廟越
五日别翰林諸友
分班扈蹕到灤京侍從官閒暑氣清聖主素知吾道重
頒香特遣孔林行中原廟貌山川古萬代綱常日月明
虔祀歸時迎大駕共陳經術贊承平
八月六日丁亥釋奠孔子廟三十韻
闕里宣尼宅儒林禮樂區右文昭代盛報德聖恩殊天
語頒中禁星軺發上都内廷香繞案光祿酒浮壺持節
慙專對于原慎載驅秋陽稀稼穡晝路足槐榆歴歴由
沂汶行行望泗洙岱宗標近甸魯殿没荒蕪不見三家
采唯餘五父衢祀嚴柔日逼林近絶晨趨廢堞依脩阜
危臺記舞雩廟宮參象緯書閣壓城闍反宇周阿峻廻
廊百步紆蛟鱗蟠玉柱螭首響金鋪庭迥檜千尺壇虚
杏數株省牲新雨霽釋奠舊章敷闢戶陳籩俎登歌應
瑟竽尊居玄聖儼侑食列賢俱興俯鏘珩珮周旋謹履
絇祼將宸意逹祝告下誠孚明燎煇雲陛祥熏集寳爐
共觀周典禮寧數漢規摹似續於今盛欽崇自古無繚
垣隆象魏穹石峙龜趺孤閣青編貯雙亭翠竹扶山川
光拱揖泉井澤沾濡推本尊師道題名述廟謨佇看戔
束帛豈復歎乘桴制作先東魯朝廷用大儒愚生深有
幸歸上孔林圖
至正元年復科舉取士制承中書檄以八月十九
日至上京即國子監爲試院考試鄉貢進士紀事
上國興王地神州避暑宫規摹三代廓聲教萬方隆至
正儒科復留司造士充周南麟趾厚冀北馬羣空積雪
寒無夜清秋月正中氈闈環璧水彩筆扇祥風殿陳寧
韜劒先登不待弓豹班開曉霧雉羽爛晴虹障候瞻鄒
魯都人想鎬豐簾分堂上下區列院西東副楮行鴉螘
緘名畫鳥蟲厲防周四署塗抹眩雙瞳理到無優劣辭
修有拙工神明終日鑒造化四時公讎校稽魚豕銓題
辨鷃鴻固知骰繫博敢以聵爲聰天淨文星麗寒收士
氣叢薹萊浮渭洛杞梓出恆嵩偕計先章甫前驅軼小
戎有人爭覩鳳何處兆非熊合志官聫樂連牀笑語同
獸爐團炭熾魚燭綴花紅雕豆羞肴炙金巵奉酪酮環
廬帷毳罽侍史服貂鼨扃鐍虔朝莫閽兵愼始終更移
壺滴瀝衙報鼓籠銅事憶歐蘇遠詞懷賈董雄驛程心
歴歴雅奏日渢渢聖統乾坤久人文日月崇灤河天上
出銀漢定相通
九月一日還自上京途中紀事五首
九月灤陽道寒煙暗遠坰有山皆積雪無水不成冰獵
犬高於鹿鳴鴉大似鷹欲爲風土記問俗果誰馮
行宮臨白海金碧出微茫銅豹仍分署韝鷹亦有房射
熊名鄙漢祝網德懷湯乾豆遵彜典人瞻日月光
龍門天下壯只尺異寒暄雲氣東西接泉聲日夜喧桺
榆環岸塹瓜瓞擁籬樊頗似燕南道農家各有邨
高嶺號槍竿危亭揭嶺顚四山皆培塿萬里盡平川草
樹秋猶秀冰霜石半堅全燕歸眼底佳氣鬱中天
北口七十二居庸第一關峭厓屛列翠急澗玉鳴環佛
閣騰雲霧人家結市闤馬前軍吏候使節幾時還
紀恩三十韻(幷序)
歲壬午四月三日上御宣文閣親試宫學弟子員講
誦經史稱旨賜臣伯琦中統鈔五千貫弟子員繡衣
材各一謹賦長篇歌頌湛恩作
延閣曾霄上薰風九夏初北辰環象緯東壁爛宸居仙
樂雕闌絢香蒲翠瑣虚屛翔金鸑鷟硏倚玉蟾蜍怪石
森峰巘飛鈴颯珮琚當陽咨岳牧稽古嗜詩書百揆敷
言既重帷進講餘虎門承制綍鳳閣集冠裾黃卷陳香
案青衿拜玉除唐虞彝訓闡周孔格言攄下濟天容懌
淵居睿思紆菁莪深樂育棫樸廣涵喣鴻典張黌舍龍
光照表著楮緡登上幣文綺出中儲聖德天同大竒逢
古不如侍貂咸贊慶陛戟總誇譽開館卑瀛島榮儒陋
石渠淪肌懷曠蕩撫已媿庸疎視學瞻周禮圜門聽漢
臚智崇羣辟耸聰逹四門祛師道尊無上賢關競樂胥
垂旒端建極錫服埶連茹瑞諜團雲露禎符騐器車朝
鳴阿閣鳳夕化北溟魚啟沃資巖築訏謨起渭漁傳經
後匡戴待詔劣應徐惟有呻佔畢何由效補苴文華歸
蓺苑治業本經畬四姓魁宗籍三雍在直廬小詩先舞
抃佳氣正扶輿
三月七日廷試越三日奏進士牓名作
太平天子策賢良詔問天人白玉堂校蓺盡遵周典禮
策名寧數漢詞章風鳴松蓋宵聲殷雨浥梨花雪色香
承乏幸陪諸老後凌晨金牓出明光
是年五月扈從上京學宫紀事絶句十首
曾甍複閣接青冥金色浮圖七寳楹當日熙春今避暑
灤河不比漢昆眀(右詠大安閣故宋汴熙春閣也遷建上京)
鏤花香案錯琳鏐金甕葡萄大白浮羣玉諸山環御榻
瑶池只在殿西頭(右詠洪禧殿)
睿思閣下瑣窗幽百寳明珠絡翠裘内署傳宣來準備
大廷盛宴先初秋
數樹青榆延閣東雲窗霞戶綺玲瓏上林文鹿高於馬
時引黃麛碧草中
牓題仁壽睿思東星列鉤陳繡閣重中使三時羞玉食
地凉不用暑衣供
冰華雪翼眩西東玉坐生寒八面風巧思曾經修月手
通眀元在五雲中(右詠水晶殿)
鷓斑百和作堅材翥鳳翔龍四壁開寳地曉張香積界
始知天子是如來(右詠香殿)
延閣圖書取次陳講帷日日集儒臣墨池雲合天光絢
東壁由來近北辰(右詠宣文閣)
黌舍重開大殿西牙符給事籍金閨伊吾日課繙靑簡
揮染還看寫赫蹏
北闕岧嶤號穆清北山迢遞繞金城四時物色圖丹壁
翠輦時臨喜太平
賦得灤河送蘇伯修參政赴任湖廣
淸灤悠悠北斗北千折縈環護邦國直疑銀漢天上來
搖漾蓬萊雲五色蛟龍變化深莫測金蓮滿川淨如拭
鑾輿歲歲兩度臨雨露同流草蕃殖長亭短亭來往人
朝夕照影何嘗息相君親授臨軒敕紫騮嚼齧黃金勒
却從江漢望龍岡三曡晴虹勞夢憶
天馬行應制作(幷序)
至正二年歲壬午七月十有八日西域拂郎國遣使
獻馬一匹高八尺三寸脩如其數而加半色漆黑後
二蹏白曲項昂首神俊超逸視它西域馬可稱者皆
在髃下金轡重勒馭者其國人黃鬚碧眼服二色窄
衣言語不可通以意諭之凡七度海洋始逹中國是
日天朗氣清相臣奏進上御慈仁殿臨觀稱歎遂命
育於天閑飼以肉粟酒湩仍敕翰林學士承旨臣巙
巙命工畫者圖之而直學士臣揭徯斯贊之蓋自有
國以來未嘗見也殆古所謂天馬者邪承詔賦詩題
所畫圖臣伯琦謹獻詩曰
飛龍在天今十祀重譯來庭無遠邇川珍嶽貢皆貞符
神駒躍出西洼水拂郎蕞爾不敢留使行四載數萬里
乘輿清暑灤河宫宰臣奏進閶闔裏昂昂八尺阜且偉
首揚渴烏竹批耳雙蹏縣雪墨漬毛疏騣擁霧風生尾
朱英翠組金盤陀方瞳夾鏡神光紫聳身直欲凌雲霄
盤辟丹墀却閑頠黃鬚圉人服尨詭嚲鞚如縈相諾唯
羣臣俯伏呼萬歲初秋曉霽風日美九重洞啓臨軒觀
袞衣晃耀天顔喜畫師寫倣妙奪神拜進御牀深稱旨
牽來相向宛轉同一入天閑誰敢齒我朝幅員古無比
朔方鐵騎紛如螘山無氛祲海無波有國百年今見此
崑崙八駿遊心侈茂陵大宛黷兵紀聖皇不却亦不求
垂拱無爲静邊鄙遠人慕化致壤奠地角已如天尺只
神州苜蓿西風肥收斂驕雄聽驅使屬車歲歲幸兩京
八鸞承御壯瞻視騶虞麟趾竝樂歌越雉旅獒盡風靡
迺知感召由眞龍房星孕秀非偶爾黃金不用築高臺
髦俊聞風一時起願見斯世皞皞如羲皇按圖畫卦復
兹始
宣文下直
亭亭翠柏倚朱闌雲母窗扉逼暮寒玉德殿前紅杏樹
數花猶作去年看
立秋日書事三首
大駕留西内兹辰祀典揚龍衣遵質樸馬酒薦馨香望
祭園林邈追崇廟祏光艱難思創業萬葉祚無疆(國朝歲以)
(七月七日或九日天子與后素服望祭北方陵園奠馬酒執事者皆世臣子弟是日擇日南行)
鐵刹標山影金鋪耀日華龍迴秋歇雨燕落晝翻沙苑
御調驍騎宮官葺幰車長楊誰共賦滿耳沸寒笳(上京西山)
(上樹鐵旛竿高數十丈以其下海中有龍用梵家說作此鎮之)
凉亭千里内相望列東西秋獮聲容備時廵典禮稽鴇
鳧隨矢落豭鹿應弦迷乾豆歸時薦康莊頌耄倪(上京之東)
(五十里有東凉亭西百五十里有西凉亭其地皆饒水草有禽魚山獸置離宮廵守至此歲必獵較焉)
除夕偶成
十載清班客帝都溼煙破竈笑疎迂一寒范叔惟袍緼
四壁相如少酒壚雪滿虚檐雙柏秀冰堅遠海萬林枯
春風已到屠蘇畔明日堯樽徧九衢
過太行山
太行蒼翠插秋旻㬪領重關自昔聞戰國東西分晉趙
中原南北帶河汾帝王都邑青靑草豪傑勲名點點墳
鳥道盤空頻立馬便從高處望飛雲
七月七日同宋顯夫學士暨經筵僚屬遊上京西
山紀事二首
聯岡㬪阜衞神都萬幕平沙八陣圖朝市星垣周社稷
宗藩盤石漢規摹官隄亙野豐青草禁籞深林暗碧榆
地闢天開到今日九重垂拱制寰區
盤盤絶頂撫崢嶸目盡天涯一掌平海氣騰空搖鐵刹
山風卷霧淨金城鞲鷹秋健諸酋帳苑馬宵肥七校營
相顧依然情未已攜壺明日約同傾
夏日閣中入直三首
金鋪蹲獸鑰銜魚碧樹沈沈白玉除留後命嚴番直肅
五雲深處掌圖書
冰盤堆果進流霞中秘繙餘夕景斜畫舫逕從圜殿過
鳳麟洲上數荷花
流觴小殿曲闌縈波影簾櫳&KR1171;繡楹靜晝敲棋中貴語
君王避暑在開平
宋陵
奉先橋畔政和碑種麥人家護棘籬絶勝望潮亭下路
浮圖積雪浙江湄
渡揚子江泊京口
長江天塹控南州吳楚相望民物稠萬里風濤趨大海
兩山巖壑障中流魚龍噴薄瓜州渡燕雀喧呼多景樓
(闕)更須誇鐵甕清時久不識兜鍪
二月廿六日到會稽明日代祠南鎮題飛流亭
會稽山水名天下南際滄溟北枕江碧嶂千重盤洞府
鑑湖一曲帶藩邦漢唐疆域今無外王謝風流世少雙
萬里藏祠竣使事飛流亭上聽淙淙
遊金山寺
江心一簇翠夫容金碧晶熒殿閣重隱士有緣來化鶴
梵王無語坐降龍鐘聲兩岸占昏曉海眼中泠湛夏冬
八十高僧供茗罷細談蘇米舊時蹤
遊焦山寺
涉江已閱裴公洞復訪焦先到此山險絶遠同巴蜀峽
巋然對峙海門關神蛟戲浪時潛躍野鳥巢林自往還
建業青山廣陵樹開軒盡在酒壺閒(裴公洞即金山寺蓋唐裴公所隠之)
(地石洞尚在焦山寺乃漢隱士焦先隠居之所也)
黃河舟中對月
汎舟遡長河河急月色明南風導飛帆岸闊波濤平近
林鳥雀棲遠岫煙靄生兹行道里遙已見草木更初春
發燕轅首夏還江程祿班敢威遲官守常屛營何時歸
計遂不爲世塵嬰
初秋同楊國賢太監咬住伯堅少監子貞監丞暨
僚屬重汎湖遊西山
清商應候琯凉颸滌炎歊蘭臺多暇佚西郊共消搖凌
晨拂星露適興寧辭遙稼寳豐黃雲擊壤喧髦髫重巒
霏溼翠澄湖瑩冰綃朱華擁綠衣弄影酣且嬌菰蒲漾
藻影柳槐咽殘蜩樓船汎中流雅會崇風標華謳振遠
樹妙舞驚潛鮫霽虹駕文漪飛閣摩曾霄登臨劇賞眺
沿洄屢停橈累觴互稱壽氣合笑語饒微雲起天際疎
雨鳴林梢異芳襲四坐霧裏羣仙邀回頭擾擾中何啻
萬仞超人生聚合難况際休明朝同班侍壁府峩冠聽
雲韶兹遊豈偶爾三生舊相招宛然在瀛島孰謂非松
喬羊謝素曠逹李郭眞英翹歡悰各灑灑歸途盡陶陶
攬勝猶未徧尋盟更聯鑣
紀事二首(幷序)
至正十一年歲辛卯二月一日天下貢士及國子生
會試京師凡三百七十三人中書承詔校文取合格
者百人充廷對進士先二日鎻院凡三試每試間一
日十有二日揭牓時參政韓公伯高知貢舉尚書趙
君伯器同知貢舉予與左司李君孟豳考試博士楊
君士傑修撰張君仲舉同考試收掌試卷則典籍毛
君文在也諸公皆翰苑舊游誠盛會也紀事奉呈
鳳皇銜詔下亨衢多士盈庭總八區北斗光芒明策府
東風生意滿皇都墨池淨几環香鼎燭影疎簾聽漏壺
拭目慶雲華榖旦敢令滄海有遺珠
禮闈半月得從容料峭春寒似早冬警夜每聞三弄角
論文直到五更鐘鴈來遠路驚流景草茁閒庭失舊蹤
得士共爲天下賀明朝揭牓醉黃封(二月十二日禮闈揭牓傳宣張宴各)
(賜衣幣牓魁曰李國鳳趙麟號鳳麟牓又有三家兄弟聯中號棣萼牓皆前所未見也)
紀行詩二十四首(錄十六以下扈從詩)
乘輿繩祖武歲歲幸灤京夏至今年早山行久雨晴日
瞻黃道肅夜拱北辰明隨步窺形勝周諏記里程
居庸東北路草細一川平夾岸山屛展穿沙水帶縈六
龍扶日御萬騎擁雲旌遊豫諸侯度歡歌兆姓迎
縉雲山獨秀沃壤歲常豐玉食資原粟龍州記渚虹荒
祠寒木下遺殿夕陽中誰信幽燕北翻如楚越東(右縉山縣)
(今名龍慶州)
車坊尚平地近嶺晝生寒拔地數千文凌空十八盤飛
泉鳴亂石危磴護重關俯視人寰隘真疑長羽翰(右十八盤)
(嶺)
踰險夢頻悸循夷氣始愉千巖竒互獻萬壑執爭趨峭
壁劒門壯重梁皇渚紆凡鱗期變化雷雨在斯須(右龍門)
嵐翠摩台斗林霏隠日車谷深幽境迥路轉列峰斜錦
石欹瑤草蒼叢綴白花柴門成聚落山崦盡人家
萬幕懸崖下高低疎復稠罽牆聯虎衛幄殿聳龍樓榆
柳清長晝槐松颯早秋威容隆古昔神武鎮中州
高嶺橫天出炎天氣候凉白沙深沒馬碧草淺連岡晨
服增緜纊寒鄉貴稲粱土風多國語閭井異尋常
晴川平似掌地埶與天寬煙草靑無際雲岡影四團貔
貅環武陣麟鳳擁和鑾高獻南山壽同承湛露歡(右沙嶺二)
(首是日上都守士官遠迎至此内廷小宴)
嶺西通驛傳山盡見郵亭萬竈閭閻聚千轅驃騎營市
樓風策策野堠霧冥冥雄略卑秦隴孤兵笑廣青(右牛羣頭)
凉亭臨白海行内壯黃圖貝闕明清旭丹垣護碧榆龍
湫時霧雨鷹署世衡虞駐蹕光先軌長楊只一隅(右察罕諾)
(爾猶漢言白海)
地曠居人少山低雲影微石牆蟲避燥土屋燕文飛沙
淨泉宜酒天凉秋合圍朔方戎馬最芻牧萬羣肥(右明安驛)
漢將荒臺下灤河水北流歲時何袞袞風物尚悠悠川
草花芬郁沙禽語滑柔莫梁遺句在過客重綢繆(右李陵臺)
桓州當孔道城築自唐時翊輔千年盛川原萬里夷草
滋新雨歇雲起遠山移迎送官僚習長懷被春私(右桓州古)
(烏丸地也)
南坡延勝槩一舍抵開平地藴清凉界天開錦繡城雷
轟駝鼓振霞絢象輿行填道都人士瞻前戴聖明(右南坡)
巡守綏畿甸游從覽近風山川隨地異聲教此時同王
業囏難遠神都制作雄按行循故事不用避青驄
(至正十二年四月伯琦由翰林直學士兵部侍郎拜監察御史視事之三日大駕北巡上京例當扈從啟)
(行至大口留信宿歴皇后店皂角至龍虎臺皆巴納猶漢言頓宿所也龍虎臺在昌平境又名新店距京)
(師僅百里五月一日過居庸關而北遂自東路至瓮山明日至車坊在縉山縣之東沃衍宜粟歲供内饍)
(又明日入黑谷過色澤嶺高峻曲折凡十八盤遂歴龍門及黑石頭過黃土嶺至程子頭又過磨兒嶺至)
(頡家營歴白塔兒至沙嶺自車坊黑谷至此凡三百一十里皆深林複谷邨隖僻處山路將盡兩山高聳)
(如洞門尤多巨材近沙嶺惟土山連互地皆白沙深沒馬足過此則朔漢平川如掌天氣陡凉風物大不)
(同矣遂歴黑觜皃至失巴爾圖地多泥淖又名牛羣頭其地有驛有郵亭有廵檢司闤闠甚盛驛路至此)
(相合北皆芻牧之地無樹木徧生地椒野茴香蔥垂芳氣襲人草多異花五色有名金蓮花者似荷而黃)
(至察罕諾爾猶漢言白海也水濼深不可測氣皆白霧其地有行在宮曰亨嘉殿闕庭如上京而殺焉置)
(雲需總管府以掌之沙升甘潔釀酒以供上用又作土屋養鷹名鷹房駐蹕於是秋必校獵焉此去巴納)
(曰鄭谷店曰明安驛泥河兒曰李陵臺驛雙廟兒遂京至桓州曰六十里店即烏丸地也前至南坡店去上)
(一舍耳以是月十九日抵上京歴巴納凡十有八爲里七百五卜有竒爲日二十四大抵兩都相望不滿)
(千里往來者有四道曰驛路曰東路二曰西路東路二者一由黑谷一由古北口占北口路東道御史按)
(行處也伯琦往年分署上京但由驛路而已黑谷輦路未之前行因忝法曹肅清轂下遂得見所未見實)
(為曠遇云)
懷圖諾爾作(漢言後海也)
侵晨離白海輦路轉西邁野光散平蕪山容列修黛秋
風動地來曾波忽澎湃戎馬多驚嘶寒聲襲鞶帶踰岡
覽晴川夷曠襟抱快白花閒紫蕤將將委珩珮幽興足
目前絶境疑方外旌麾匝雲屯輿帳擬行在法從各有
司諫垣敢荒怠邊報叢遠圅蒼黃盡吁怪解鞍愒前邨
伏枕念當代王綱未旒綴羣生半塵芥紆軫誰與言沉
思屢長嘅東南何時蘇吾欲問大塊(是日驛報杭省有警)
夗央濼作
官路何逶迆里數不可度宿止有常程晚次夗央濼山
低露草深天朗雲氣薄積水風颼颼平沙煙漠漠鳬鷖
雜翔集巨鱗倏潛躍居人歲取給遠眺近一勺原隰多
種蓺農奚犬牙錯滌場盈粟麥力穡喜秋穫舒徐八駿
遊相羊瑤池樂山川豈不佳人事日蕭索芻牧紓邦供
征徭非昔作都人望翠華朝朝候靈鵲
興和郡(屬河東憲司按部西抵太原千餘里)
我行已旬浹所歴皆朔漠興和號上郡陂陀具城郭灤
陽界東履汾晉直西略提封廣以遐編氓半土著連甍
結賈區曾樓瞰寥廓要會稱雄麗埶壓諸部落興王遠
垂裕百載承制作北廵必西還遠儗東邑洛供億須浩
繁撫循在恭恪四鄰慎備虞三輔嚴寄託賢愚不同調
蟲沙與猨鶴長願四海清漢儀歲輝爍
野狐嶺(嶺界南北甚寒南下平地則暄矣)
高嶺出雲表白晝生虚寒冰霜四時凛星斗只尺攀其
隂控朔部其陽接燕關澗谷深叵測梯磴紆百盤坳垤
草披拂﨑䧢石巑𡵻輪蹄紛雜遝我馬習以安怳然九
天上熙熙俯人寰連岡束重隘拱揖猶城垣停鞭履平
地回首勢望尊緜衣遂頓減長途汙流韀亭柳蔭古道
園果登御筵境雖居庸北物色幽薊前始悟一嶺隔氣
候殊寒暄小邑名宣平相距兩舍間牛羊歲蕃息土沃
農事專野人敬上官柴門莫款延休養嘉承平禹迹邁
古先漢唐所羈縻今則同中原大哉輿地圖垂創何其
囏張皇我六師金湯永深堅
自順寧府歴坳兒領臨渾河上源過雞鳴山晚宿
雷家驛
郡治頗清曠民俗亦樸淳川原西成饒景物娛征晨登
頓未及晡修領忽前陳亂石森礧礧濁流奔沄沄斗厓
鳴澒洞險逕緣鄂齦園林暗回隄峰巘排秋旻海鵬奮
凌風江蛟歘乘雲雞鳴俗語傳世遠昧所因招提據危顛
略(闕)天津睥睨窮豪芒翕忽叢鬼神六龍行中天壯
觀齊崑崙造設開闢先顯燿當兹辰垂髫耳已熟華顚
目方親甚欲恣冥搜赤日昏黃塵紀勝猶挂漏觀風能
宣旬
懷來縣
山風日多寒近燕苦秋陽懷來雖小縣肇置自李唐泉
甘沙井洌橋古川流長重岡相抱環遠山勢低昂鑾輿
歲西還傾朝迎道傍蟠桃百寳盤敬上萬年觴三登調
玉燭羣黎樂康莊吾皇仁聖君動必循彝章宵旰貽近
憂苖頑尚跳梁所賴根本固忍此枝葉傷思見萬邦寧
野無遺賢良
榆林驛(漢史稱榆谿長塞即此也)
昔人多種榆今人惟種柳堅脆雖不同氣盡同一朽此
地名榆林自漢相傳舊但見柳靑靑夾路忘炎晝行旅
蘇汗暍車騎藉隂覆培植將百年柯葉日滋茂驛亭當
要衝人煙紛輻湊崇山峙東西步障明錦繡輦路中平
平形勝信天授宛如道衡廬中流望雲岫初夏别都城
攀條集親友兹還秋將中凉颸滿衣岫物態有變容歲
月如反手不問柳與榆生意要悠久
入居庸關
出關復入關五見月上弦草木雖未霜寒色已淒然厓
路何紆縈疊嶂橫中天上有太古石下有無底泉幽致
良足嘉萬雷奈喧闐馴象寳轡鳴紫駝錦&KR1970;鮮鐵騎簇
雲隊黃屋循星躔時巡謐風俗執法恭後先達官國同
休拔宅如登仙細民終歲勞輸轉百苦煎苦樂殊雲泥
使我中心悁偶經巖谷勝復憶江湖壖升高望白雲楚
天浩無邊王師未休息敢賦歸來篇
龍虎臺(在昌平境北距居庸關廿五里)
魏魏百尺臺蕩蕩昌平原隆隆鎮天府奕奕環星垣居
庸互北紀隩區斂全燕倉龍左蟠拏白虎右踞蹲斯名
豈易得天以遺吾元明明傳正統聖子及神孫巡歸遂
駐蹕衣冠照乾坤山川皆改容草木亦被恩章華民力
竭柏梁侈心存豈若因自然張設一旦昏雄偉國勢重
簡儉邦本敦年年舉盛典宫中奏雲門
大口(其地有三大垤土人謂之三疙㾑距都北門二十里)
三垤何崇崇遙直都門北天肅煙嵐青野迥露草白紫
氣千里臨蜺旌拂秋色文武迨耄倪抃舞拜路側萬羊
肉如陵萬甕酒如澤國家富四海于以著功德詰朝御
大明湛露春拍拍簫韶殷九天歡聲溢逵陌非才忝扈
從所職陳典則皇基奠泰山億兆究安宅
(車駕既幸上都以六月十四日大宴宗親世臣環衛官於西内椶殿凡三日七月九日望祭圜陵竣事屬)
(車轅皆南向彝典也遂以二十二日發上都而南宿六十里店巴納越三日至察罕諾爾由此轉西至懷)
(圖諾爾猶漢言後海也有大海在巴納後故云曰平陀兒曰石頂河兒土人名爲夗央濼其地南北皆水)
(水禽集育其中國語名其地曰徹哩哈喇巴納猶漢言遠望則黑也兩水之間壤土隆阜諸部與漢人雜)
(處因商而致富者甚多自察罕諾爾至此百餘里皆雲需府境也界是而西則屬興和路矣巴納曰苦水)
(河兒曰回回柴國語名呼勒圖漢言有水濼也隸屬州保昌曰呼察圖猶漢言有山羊處也地饒水草野)
(獸兔最多又西二十里爲興和路世祖所創置也歲北巡東出西還故置有司爲供億之所城郭周完闤)
(闠叢夥河東憲司所按部也西抵太原千餘里郡多太原人路置二監一守餘同他上郡東界則宣德府)
(境上都屬郡也府之西南名新城武宗築行宫其地故又名中都今多圯毁大駕久不臨矣由興和行三)
(十里過野狐嶺上爲巴納地高風甚寒東南盤折而下平地天氣即暄無不減衣者前至得勝口宣平縣)
(境也有御花園雜植諸果中置行宫南至縣十五里去邑三十里有山出瑪瑙石又前至沙嶺五十里至)
(順寧府本宣德府也因地震改名南過坳兒嶺下臨深澗其流爲渾河嶺頭參互四十里至雞鳴山疉嶂)
(排空綿亙二十餘里又南二十里乃平地曰雷家驛驛之西北十里巴納曰豐樂二十里至阻車巴納又)
(二十里至統幕則與中路驛程相合而南歴狼居胥山至懷來縣四山環抱中有水名嬀川縣南二里巴)
(納也凡官署留京師者皆盛具牲酒於此候迎大駕仍張大宴慶北還也南則榆林驛即衛青傳榆谿舊)
(塞自懷來行五十五里至嬀頭又十里入居庸關以至於大口遂以八月十三日至京師凡歴巴納二十)
(有四爲里一千九十有五此輦路西還之所經也國制凡官署之幕職掾曹當扈從者東西出還甲乙番)
(次惟監察御史扈從與國人世臣環衞者同東西之行得兼歴而悉覽焉)
荅復見心長老見寄二首
浙水東頭佛舍連蒲菴上士坐忘年五雲古衲層瀾湧
百寳浮圖列宿躔牀上貝書多譯梵門前海舶直通燕
比丘喜得階蘭秀應種菩提滿法田
九載違離得遠書幾更歲歴斗旋樞華星秋月超元白
峻嶺重江限越吳柏子樹隂浮碧砌蓮花漏水響銅壺
老夫素有林泉癖一曲何當乞鑑湖
元詩選初集卷五十二
