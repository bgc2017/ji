元詩選三集卷九庶吉士顧嗣立編
伊埒巴哈芝軒集
伊埒巴哈字彦明號芝軒蒙古遜都思氏登元
統元年進士第時龍仁夫為主文先一夕夢月
中有花及榜發魁右榜者為伊埒巴哈果與夢
合歴任吏部尚書大都路達嚕噶齊拜江南行
臺中丞除山西廉訪浮海遇倭賊不屈遇害贈
遼陽等處行中書省平章政事上柱國諡忠肅
詩見蒲菴禪師來復澹遊集中若干篇
次韻答見心上人二首
每見詩文湖海上前年相識北來初客邊邂逅情何密
方外交游跡似疎師喜已通三藏法我慚未讀五車書
秋風欲赴雲泉約一榻清風萬慮除
玉立雙峰古寺深團團桂樹結清隂編蒲盡孝追尊宿
製錦成文重士林常日談經山鬼聽有時持鉢洞龍吟
遠公曾許淵明醉又寄詩來動客心
謝見心上人(并序)
至正乙已秋八月訪見心禪師于定水出翰林
歐虞諸公往來詩文皆當代傑作也歎賞久之
因語及同年鼎實監州將挈家赴任客死于鄞
貧不能喪見心買山以葬使其存殁皆有所託
感其高義因成一律以謝
名山登覽意舒徐不覺留連七日餘童僕飽餐香積飯
主賓閒閱翰林書買山葬友開神道度子為僧奉母居
方外高風敦薄俗同年感激更何如
余來四明見心禪師以詩見招既至山中使人應
接不暇見心相與數日抵掌談笑情好益洽故再
倡秋風之句為他日雙峯佳話云
相過有約待秋風今到招提八月中已遂登臨陪杖錫
不煩來往寄詩筩雙峰對立開金粟兩澗交流貫玉虹
政好雲泉共清賞江頭歸櫂又怱怱
泛鳴鶴湖次見心上人韻
杜若湖中試綵舟波光千頃鏡奩浮芙蓉露冷滄洲上
楊柳風清古渡頭鳴鶴數聲秋澹澹閒漚幾點思悠悠
相過未盡登臨興更把琴書且暫留
遊天童山
山盤九隴翠岧嶤太白星高手可招路入松關雲氣合
天連寳閣雨花飄承恩賜額開名刹奉勅文碑荷聖朝
晨鼓暮鐘思補報行看四海甲兵消
夜宿大慈山次金左丞韻
大慈名勝舊曾遊路轉平湖景最幽巖下珠瓔時散彩
林間石馬尚鳴秋昔扶紅日勲勞遠今見青山草木稠
把酒不須評往事海風吹月上西樓
遊育王山
育王名刹古流傳燈火于今幾百年舍利有光垂半榻
雨花無數散諸天鐵輪高揭晴軒外玉几端臨寳閣前
最憶能吟澹遊叟東湖先渡月波船
余嘗遣僕奉商學士山水圖一幅為見心禪師夀
又嘗與師同宿大慈山和金左丞璧間所題詩韻
而師有白河影落千峰曉碧海寒生萬壑秋之句
故末章及之
慈雲高閣起層隂中有蒲菴老見心海内才名通翰苑
江南聲譽冠叢林寄詩常愧刊文集送畫何煩贈屨金
前月清遊得三友寒生萬壑最能吟
簡見心上人
避地東鄞郭外居坐無齋閣出無輿雲山滿眼常觀
畫烽火連年近得書坐久頗能評海錯交深多感餽
鱸魚(近得家書是日羽庭餽鱸)論文正欲頻相過門掩清風客到
疎
題高節書院
遠聘羊裘到漢庭竟忘龍衮略儀刑先生不為干人爵
太史何勞奏客星潮上嚴灘浮海白山連禹穴入雲青
高風千古成陳迹唯有荒祠繞翠屏
汪澤民宛陵遺槀
澤民字叔志婺源人以春秋登延祐戊午進士
第授承事郎同知岳州路平江州事歴南安信
州兩總管府推官丁母憂服除授平江路總管
府推官垂代自題春帖云及瓜當此日行李似
來時其清操可想也調濟寧路兖州知州至正
三年召為國子司業與修史書成遷集賢直學
士尋以禮部尚書致仕居宣城自號堪老真逸
與門生故人相往返嬉游若忘世者十五年長
槍賊起攻寧國城䧟被執大罵不屈為詩云江
城欲破竟何為獨有孤臣謹自持罵賊肯教雙
膝屈忠臣不顧一身危遂遇害年七十事聞贈
江浙行中書省左丞追封譙國郡公諡文節所
著有春秋纂疏行世文節詩有巢深燕山宛陵
三槀今已散亡存者僅見於宛陵羣英集宛雅
二書佳句如送谷仲臯云天開墨嶂孤雲白海
湧春潮夜雪明次顧仁甫云花雨翻晴催社燕
柳烟籠曉待春鶯挽師炳仲云初說銜觴蛇作
祟忽聞占讖鵩為妖王敬叔云摩詰平生詩可
畫無功晚節醉為鄉造語俱極工穩惜全篇不
傳
古詩二首
美人青雲端望之不得親贈我一端綺珍重同南金上
有連理枝間以雙飛禽裁衣以被服報之綠綺琴衣以
結綢繆琴以酬知音文采豈不貴尚絅思自珍雖敝不
忍棄感子同一心
南山何崔嵬丁丁伐嘉木伐木將安施飾此輪與轂良
材莫自致棄置河水曲黨人偷且閒不穫有餘粟况無
獵較功大庖有餘肉彼美蓬廬士薇藿不滿腹饑渴豈
弗懷徒食乃所恧
首夏讀康樂詩有感
改序忻幽景夏綠蔭閒軒慕謝閱篇翰清心絶嚻煩中
有帆海作采真遂孤騫既感魯連志亦著任公言明哲
古所尚用舍道俱存臨川乃逃逸惻愴不可論
敬題范文正公所書伯夷頌卷尾
青青首陽薇皎皎孤竹子求仁亦何怨清風千萬祀昌
黎述玄聖雄文劇頌美偉哉青社書感激有深旨列宿
麗寒旻羣鴻戲秋水李侯信卓犖不惜百金市分符守
吳會開緘授雲耳故物傳衞公遺璧歸孔氏一玩三歎
息當思繼前軌
翠微寺
欲雨不雨天墨色將崩未崩石偪側溪谷綠雲已萬盤
風雨欺人作三厄客游已慳天不慳雷電翕歘嘘晴暾
諸峯倒景互明滅照耀金碧開山門清都紫微逼象緯
旃林貝樹羅山樊十方下視沙界迥佛骨不受炎歊袢
麻衣老師寂滅久問法羞與山僧論但餘卓錫古泉水
念念欲洗塵眼昏嗟予世網久躑躅坐覽古跡空盤桓
莫歸却滅山下路杳杳飛鳥投芳村
秋日同遊敬亭得並字
湘中三年夢鄉井敬亭重遊心目醒雙流夾鏡一溪來
千仞齊雲兩峰並叢祠秋報同奠桂蘭若晚酣催煮茗
晴嵐煖翠約花時往覓丹梯登絶頂
遊黃山汪南山先生惠詩以病為辭次韻答謝
軒轅輕舉同浮丘黃山到今僊境留攢峰排雲三十六
勢厭地軸雄南州玄鄉倒景接虛曠太空清氣憑蕭颼
恍疑萬里運鵬翼政似五月思貂裘嘗聞丹爐靈藥在
寳光夜静干斗牛我行雖云愜素尚黃鶴不返令人愁
憶年弱冠披圖經白髮荏苒四十秋遐觀奇絶勿輕去
山靈特為驅烟霧吾宗詩翁期不來天風吹落驚人語
何時同此采真游塵緣誓將脫羈囚人間萬事一杯酒
鼠肝蟲臂徒包羞
紫山寺晚望山門
勝絶瞿硎地中藏六洞天山門雲引路石室月通泉鳥
逕莓苔澀僧房紫翠連曾聞地主說悵望夕陽邊
題翠微寺
堂上麻衣坐階前錫杖泉人依碧霄近寺與翠微連山
擁無塵地雲開宿雨天明當臨絶頂禪榻借高眠
寄浙西張廉訪二首
今代皇華使張綱德業優弓刀閒上將旌節按諸侯強
禦成擒虎高才善解牛遥憐浙江水不向宛溪流
昔獻明經策因知侍御賢陳蕃能解榻文舉乃忘年花
柳春城外湖山玉節前觀風應有作莫惜野人傳
送陳公輔采石山長
磯伏金牛異峰攢翠黛雙同游懷絶景相望只鄰邦春
鮆宜供酒靈犀莫照江此行應最樂山水在書窗
登黃山
屹立四千仞緣回八百盤藤蘿孤寺合苔蘚一碑殘風
急龍髯斷雲深鶴睡寒兹山可招隱吾亦掛吾冠
祥符寺追和文敬所壁閒韻
蒼山寒日近禺中揭淺緣深足繭重仙子未歸遼海鶴
軒皇曾馭鼎湖龍詩題古壁無人續夢斷鈞天何處逢
欲問古侯應不識空遺蕭寺鎻雲峰
雙頭同心芍藥出西城居民家(至元甲午)
雙花窈窕照春深盡日凭闌費苦吟背面紫雲分寳髻
合歡金縷結同心歌殘溱洧休相贈瑞出揚州可重尋
共向東風承雨露不辭玉砌與山林
四月九日新霽景氣清淑偕宗英公仲自天都峰
側游湯泉道中偶成
天都夐出諸峯上曙色嵐開逸興催半壁暗泉吹冷雨
懸崕飛瀑吼晴雷白雲縹緲仙鄉遠碧落高寒俗駕迴
自笑生平愛清境冥搜不厭歴崔嵬
次楊侍郎輦下書事韻
曾看長安陌上花萬方人物仰皇家龍門變化風雷夕
鳳闕瞻依日月華曉色宫槐連御柳春聲疊鼓帶凝笳
聞君高詠燕山雪細誦新章絢綵霞
挽楊桂嵓
門外空迴長者車草玄論字總何如秋賓鴻雁傳書後
歲在龍蛇入夢初萱室東風留綵服瓜廬夜雨憶春鋤
山陽地下無窮恨滿目寒雲淚灑裾
金陵别友
烟草六朝夢鶯花三月游秦淮風雨夜楚客别離愁
齊中見杏花殘枝有感
杏花憔悴減臙脂閉戶春深笑不知芳豔半開爭共賞
何人還愛雨餘枝
次友人春日見寄韻二首
簇簇霏霏委地紅闌干不解隔狂風時人莫道尋芳晚
留得餘春綠樹中
清景行行一徑苔蘭樽特為晚春開綠隂青紫猶堪賞
昨日游人自不來
題崇果寺
十八巗前羅漢竹百年洞裏老龍泉山僧約我重來日
花落花開五百年
汪用敬
用敬字彦恭澤民長子
送楊好古浙東憲掾
逸思飄颻迥不羈青年高步際明時黃堂雅望推三語
烏府先聲重四知石室嵐烟凝紫翠蘭谿梅雨漲漣漪
公餘定遂登臨興好寄新吟慰所思
陳肅伯將集
肅字伯將無錫州人舉博學宏才為蘭溪州判
官累官翰林學士兵部尚書河南行省左丞至
正末没于兵(闕)
雜興五首
黃帝作弓劒一戰擒蚩尤張樂洞庭野煉玉崑崙丘白
日乘紫雲飄飄謝諸侯如何橋山下高冢悲千秋
長安有高第云是金張家朱門映綠水弱柳啼春鴉曉
合列侯馬暮多名主車可憐歌舞月空照玉梁斜
驅車洛東北遥望首陽山昔有兩兄弟采薇于其間我
願從之遊孰云不可攀躊躇日將暮感此空忘還
生長宛葉間廓落不事家結托劉文叔調笑隂麗華還
沽舂陵酒更賞河陽花興闌聊騁望紛紛龍虎霞
妾住雕隂東君去漁陽北唯有别時草依依滿行迹不
忍行迹没掃盡還更碧君情如妾意纏綿無終極
題鄒忠公墓
鳳凰戾朝陽和鳴太平瑞百鳥從喧啾葳蕤赤霄逝昔
者鄒忠公天質藴純粹苕華玉樹春秀暎層城麗融貫
河南學會要慎獨際出身職俎豆淮潁風流思臧否諡
法解塞諤補衮議君王正年少恩愛競陳衞長門生秋
草寂寞金屋閉時聞昭陽間車音雜歌吹朝方降鴻册
莫已奏封事宛轉陳正始社稷宗廟計權臣肆讒毒抵
罪竄荒裔蘆簫送銅鼓笑語見魑魅秦陵嘶石馬明堂
更寳位徘徊趨魏闕感激俯宸陛至尊重歎奬再俾司
獻替簡嚴起居作弘雅絲綸製戎曹羽書静銓部瓌材
萃嵯峨蓬萊閣日月近清秘一麾出江左慷慨懷古意
長嘯新亭賞爽挹龍虎氣菱香藕花淨畫舫西湖艤遂
為禹穴遊復上越臺憩安知曏焚槀兹乃致姦偽湘流
湛凝碧衡嶽鬱積翠豈無酃酒美憂國不成醉南過蒼
梧野陳祠有虞帝回首九疑雲澘然為悲涕及承内遷
命沈痾困炎癘首丘竟落落褒贈中興惠唯餘孤墳在
歲久盡頽廢黃棘何榛榛白楊亦翳翳卓哉謝君子衰
俗振高誼言諸兩郡守率衆共營置周垣龜甲齊修表
螭頭偉銀榜倒薤題琰刻逸藻記庶幾永終古凱式于
后世
輕薄篇
華駒細犢小香車城南陌上問倡家倡家窈窕可憐妾
石榴裙裾飛蛺蝶零陵酒熟正宜嘗嬌歌一曲雙斷腸
斂笑舍顰背花燭眼意拂君君暫宿
相逢行
吳王城上啼春鴉吳王宫前多落花粉翠三千掩佳麗
珠貂十萬歇豪奢昔余好遊錢唐里亦復結客來吳市
炙魚插匕嗟盜雄下馬投金想公子浩歌長嘯出閶門
逢君意氣在一言解余芙蓉之寳劒勸君葡萄之玉尊
余從山東入燕趙身歴河陽抵豐鎬當時然諾激肺肝
今日還過盡懷抱風塵澒洞生干戈世上英雄本不多
男兒慎勿憂富貴富貴逼人將奈何
東華門觀百寮待朝
重城流月影飛闕動霞光度柳分龍隊穿花列鴈行珮
連都尉粉衣染令君香忽聽傳呼永催班入建章
恩制寒食賜百僚宴罷遂幸長公主宅
桃花明玉澗柳葉暗金堤綠錦呈調馬朱絲表鬭雞筵
開同日永樂奏與雲齊更問平陽第還過小苑西
答張翰林扈駕還京
羽林環紫蓋玄武颯黃旗大校長楊獵重修好畤祠雲
生三秀草風動萬年枝想得張供奉還多應詔詩
聞康給事禁中寓直因寄
重慚長樂注曲館建章通戸裛金仙露窗含玉女風濃
香千緒蠒華燭五文虹顧此清宵興遥憐誰與同
送浦御史往荆南
悵望荆南道飄然忽去羣雲隨驄馬色花學繡衣紋過
峽思神女逢灘問使君王程歸有恨應未落春分
寄上元韓少府
借問為仙吏幽懷定若何江聲雲外急山色雨餘多小
市金陵酒遺宫玉樹歌好乘巴馬子閒踏落花過
和許集賢春夜寓直
通籍趨香署分曹隸銷闈金泥疏奏簡珠檢藴朝衣竹
静憐鐘迥花深覺漏微絳河低綺綴紺斗入羅幃薄夢
先雞發閒情信馬歸幸因披豔藻謬用接清輝
送董副樞鎮益都
推轂選才雄分符寄總戎鐃簫驚海上旌節耀山東百
將乘黃道三軍出絳宫營開知偃月陣轉識偏風龍躍
蓮花劒烏號棘竹弓旄頭天苑鑿斃齒地隅空奏凱青
春外飛書白晝中誰當采金石願紀太平功
吳訥萬戶集
訥字克敏休寧人少學兵法習騎射從父總管
禮於靖江收復五溪蠻峒至正末蘄黃盗破徽
州待制鄭玉師山前進士楊維禎鐵崖薦其才
于淛省授建德路判官兼義兵萬戶與元帥李
克魯會軍昱嶺關同復徽州丁酉歲明兵臨郡
隨元帥阿魯輝退屯淛西札溪源巡邏至界首
白際嶺戰敗不屈引刀自刎死年二十七有吳
萬戸詩集五卷克敏詩豪邁為鐡崖所稱嘗曰
克敏謁予七者寮出所為詩予竒其人適垣府
相臣招致名士講及三關之事克敏慨然有擊
楫中流之志無幾遂統士會諸軍於昱關予聞
而益竒之其才勇忠義實得諸於天性則知向
所為詩皆筆櫝之餘耳
破紅巾
君不見蘄黃兒紛紛白馬張紅旗去年陷湖北今年䧟
淮西遂令深山之民皆帶甲四海澒洞含瘡痍堆金積
玉亦何有略地攻城徒爾為又不見黃連寨左帶溪山
右淮海天兵如日照雪霜百萬紅巾一朝敗親王按劍
定中原丞相分兵救吳會邊人不識韓將軍極口爭誇
鐵元帥八座東開昱嶺關羣偷欲度愁躋攀竒兵間道
絶歸路可憐白骨高如山桂林老臣再徵起坐鎮西垣
幾千里昨聞餘黨犯其鋒血作龍沙半江水南方猺獠
勇莫當自謂效義收蘄黃賊徒一見驚喪膽堅壁不出
知天亡諸君力盡在此舉巢穴不平鼠為虎相期麟閣
畫丹青却憶虞廷舞干羽
李將軍歌
太倉積粟皆紅腐羣猫晝眠鼠變虎前鋒不見李將軍
何人為發千鈞弩去年我從昱嶺來匹馬馳突三關開
北平未入衞青幕郭隗獨上燕昭臺近聞西府羅俊彦
人人自謂能酣戰誰似當年背水軍赤幟纔臨趙城變
英雄報國如等閒馬革裹屍銅柱間明朝按劒收中山
謗書慎勿回天顔
昱關行
昱關鐵騎爭馳突白羽紅翎送金鏑可憐五嶺之中間
朽骨茫茫照寒日賊徒散走東南回却倚黃連足堅壁
四面長圍築已成礮架崔巍向城立自知九死不一生
猶捲朱旗戰原隰君不見韓將軍陷陣常呼萬人敵我
當從之斬妖賊
登吳山留題承天觀
滿目盡樓臺路從山頂來潮生沙岸沒雲破海門開官
舍籠鵝去道人騎鶴回題詩向何處石壁掃蒼苔
雲巖
雲破石門開青青烟樹來江東好山水天上出樓臺日
月開丹竈風塵罷酒杯回看爭戰地不似住蓬萊
遊岝㟧上
騎馬野橋西殘梅雪滿溪興來詩謾寫行處劒長攜烽
火邊關近樓船水塞低應逢楊鐵笛笑我尚羈栖
東軒
孤客憑危正惘然江南春盡落花天海門黑送千艘雨
城郭青炊萬竈烟燒藥金爐猶伏火射潮鐵箭久離絃
伍員白馬今何在幾處荒臺野鹿眠
宿承天觀用楊廉夫韻
承天觀裏開圖畫吳越山河一覽中半夜月明湖水白
五更日出海門紅綵船春晚笙歌歇粉堞風高鼔角雄
十二闌干都倚遍歸心飛過大江東
戰昱嶺關
鼓角聲雄隊伍齊揚兵曉戰昱關西黃金匣動雙龍出
赤羽旗開萬馬嘶露布不煩諸將草詩篇還效古人題
沙溪春酒甜如蜜醉卧花隂聽鳥啼
東歸
躍馬東歸古歙州鐵衣如雪照清秋半生叨食君王禄
百戰深遺母氏憂城上綵旗翻白虎帳前金絡控黃騮
英雄出處緣忠孝豈為人間萬戸侯
黃復圭君瑞集
復圭字君(一作均)瑞安仁人與張仲舉危太朴以
詩鳴於江右至正兵起被陷賊庭作詩大罵賊
怒以刀剖其腹復罵曰腹可剖赤心不可剖也
遂死之君瑞詩如題詹雙崖云隠士高閒卧雲
處故家軒豁讀書齋題唐氏遊子遠歸圖云冉
冉霜顛倚門處飄飄風袂及家時題古厓上人
云菡萏泉香金錯落苾芻風煖翠婆娑鐵心石
腸人偏解吐婉媚辭也
雙燕吟
雙燕雙雙飛更復雙雙棲穿花探水雙銜泥簷前葺壘
雙哺兒春風一雙至秋風一雙歸念爾雙不得故巢須
獨依莫學人妻朝亡其夫莫嫁之莫學人夫莫亡其妻
朝納妃
蕨萁歎(一作歌)
信州州官萬鍾粟殺牛搥馬日絲竹信州鄉民蕨作糧
三月懷饑聚頭哭蕨萁開葉不可餐蕨根有粉聊鉏鑱
偏攻性冷捐胃氣民面生黃苦憔悴縣不申聞郡不知
官倉有米重封閉重封閉將若何衆人歌我蕨萁嘆九
莖莫唱靈芝歌
華處士别業
迢迢去郭賖渺渺入雲斜桑採三番葉桃開二色花割
溪鷗作主分塢鹿為家時有巢居子相逢道喫茶
次韻塞上
李廣稱猿臂班超號虎頭三邊殺降卒萬里取封侯砂
磧胡雲暗郵營漢月秋曾經飲馬窟半是血骷髏
題疎齋吳氏深静齋
避地閒心遠入山塵事稀書棚幽落蛀(一作蠧)賓戺密生
衣野竹秋光薄谷禽春韻微殘經注未就頻歲掩重扉
送友人北上次韻
玉闕金門紫氣寒干戈虎士列桓桓鑾坡日永移天仗
仙掌雲深捧露盤犀角不頒朝士帶鹿皮思製野人冠
江南何處秋風岸綠水芙蓉許獨看
送于鍊師之京
九重天上帝王宫入覲仙人駕海風宵仗引從黃道外
曉班環在紫垣中駝鳴氊帳沙光白龍挾金輿寳氣紅
萬里冬寒須自衞酪杯酥椀莫令空
次韻虞侍講遊何尚書山莊
尚書致政卧青山笑傲中林竟不還野叟徒能談舊事
孤雲何處覓蒼顔哀湍振壑龍移久曲崦藏風鶴夢閒
喜逐三朝黃閣老昔賢陳迹共追攀
題金碧山水圖
狂風捲盡夜來雲萬壑千崖錦繡紋占日樓臺平樹見
吼雷春瀑入溪聞豈無花洞留鶯語應有芝田下鶴羣
清絶松隂二三子不知誰是紫陽君
餞别楊友直總管
雙鳬飛蹻歴金天五馬閒遊欵玉鞭隸篆共參邦伯印
制書曾拜祖皇宣嚴城鼔角連雲度護水魚龍枕月眠
無限舞衫歌扇意路人遥識使君船
送潘希隱歸閩省親
道人騎鶴入閩邦夢繞慈闈一念長紅壓錦雲收荔子
綠攢香樹摘㯽榔曉侵霧露黃冠重春透山林綵服光
賸有大丹并妙藥三光凋後鬢應霜
夀饒大有
驪駒塘上玉生烟麟角峰前樂事偏花裏橋亭春每早
竹間書庋日如年雕龍細雨金壺墨寳鴈輕調錦瑟弦
椿樹綠時誇五伯桃花紅處祝三千
變御史
紅杏碧桃鼇頂開青年白皙馬蹄回本隨鸞鳳冲霄去
却為豺狼按轡來鐵鑄冠梁臨畫省繡裁衫表照霜臺
使驄往復東西道欲候旌旄愧不才
喜薛外史春日自京師寄經至
蓬萊坊畔五雲邊七尺長身漢薛宣化壓銅街馳廏馬
水生瑶海放樓船仙曹共作窗間戲吏部相邀甕裏眠
果老山頭逢野鶴雪箋時奉寄來篇
白雲山劉道士
紫華陽巾白羽衣幼辭家舍入岩扉靈書注就參同契
絶字修成杜德機著屐看松逢伴少荷鉏栽果到城稀
蕭蕭落葉空山夜獨禮寒星待鶴歸
蓴菜
鮫人繡滿水仙裳地軸天機不敢藏水縠冷纏瓊縷滑
翠鈿清綴王絲香江湖有味牽情久京洛思歸引興長
欲剪吳松縫不得謾拖秋思繞詩腸
破帽
破帽多情却戀頭草殘絲斷素塵浮烟籠長是煎茶日
風落多逾把菊秋頂漏疎星窺短髮簷垂缺月露雙眸
桃尖樓子青羅辨相對寧知故舊愁
酒
麯糵生香出小槽幾人耽酗日陶陶笑呑鸚鵡杯中月
貧與鷫鸘花下袍内府臘傳紅琥珀西京秋壓紫葡萄
杜康儀狄今安在回首丘陵半是糟
倪知州致事歸
洒掃林廬理舊書某山某水足嬉娛尚應饋醑虞庠禮
謾入耆英洛社圖花裏醉眠從客去竹間移步遣孫扶
後人自有田園趣無媿疏家兩丈夫
奉贈吳宗師
使節光華禮樂崇皇華原隰轡玲瓏五風十雨祠三島
萬歲千秋祝兩宫醮起碧雞山月白仗移黃鵠禁雲紅
召南庶類深仁澤行見騶虞發五豵
夀上官夫人
水沈烟煖翠雲低婺女星高斗轉移百子帳中青玉按
群仙會上紫金巵樂成彩鳳將雛曲禮尚嘉魚式燕詩
基構有堂高數尺綠衣白髮兩相宜
春明樓
公子樓居剩得春四時花氣敵濃薰書聲高下聞長日
舞袖婆娑拂彩雲蛺蝶新圖開鴈爪狻猊古鼎隔龍紋
近來每愛東風賞折簡常邀越鄂君
贈舍農叟春耕者
六角黃牛二頃田曉蓑星月晚犁烟治墉布穀清明後
伐鼓燒錢社日邊急雨放寬科斗水亂雲遮斷鷺鷥天
太平四海無征役念此安居不偶然
遊崇禧寺
好山藏在白雲隈天歷君王手自開木魅盡驚金钁震
地靈潛獻寳瓶來林香萬葉垂甘露峰霽諸花散石臺
莫道神遊事綿邈六龍應解此徘徊
題草堂寺
草堂禪寺北山陲想見鳴騶入谷時猿鶴如懷海鹽令
魚龍猶護紹興碑排岩樹老秋來早上殿僧稀曉散遲
我亦於今抗塵土臨風慙讀孔璋移
威顯廟
南唐忠烈桂司空三百餘年氣貫虹上國勛勞明大節
故家文獻挹遺風雲中結構孫修廟石上褒崇史論功
詞客冀窺松栢路戈陽西畔貴溪東
莫春雜咏寄友人
綠漪池沼燕交飛深院重門客到稀柳絮不知春去盡
尚隨風起點人衣
送友
雲錦江邊送玉郎江邊折柳柳絲長柳絲若挽行人住
更向東風種幾行
亭前茶䕷
杏園芳草雨霏霏亟折千秋卷畫旗自過清明多病酒
不知花落到茶䕷
奉題李學士幽篁古木圖
歲歴居庸萬仞山詞臣供奉有餘閒試看翠竹丹楓畫
猶似金風玉露間
宫花二首
連理枝頭並蔕紅中官采獻未央宮可憐春色非人世
天上風光似酒濃
金闌芍藥紫重胎上苑移來遍殿栽正頂繡苞三十朵
羊車停處一齊開
送人入上京
覓得清風謁紫微臨川脱却故山衣似知雲錦江頭水
專照邦人書錦歸
寄高元博
故人招我出山來一去城闉更不回無數青松滿池月
可憐深夜獨徘徊
題襄陽拍手圖
愛酒山翁倒接䍦花間日日醉如泥只今池館風流在
不見攔街拍手兒
讚龍
一鼓春雷起九淵風雲萬里會中天墨池付與無多水
去作人間大有年
送琴士歸杭
雲中歌斷紫芝歌不奈周君欲去何十里湖山好明月
却憐隨處故人多
陳謙子平遺槀
謙字子平吳郡人父疾革思食鱖魚進鱖而沒
遂終身不食鱖兄訓字師敬為吏謙事之甚謹
嘗從林處士寬龔教授璛學以所業就試場屋
吏卒搜撿懷挾者甚無狀因歎曰待士如此尚
何以僥倖得失為哉即盡棄舉子業折節讀書
虞集黃溍張翥諸公交口論薦欲任著作郎皆
力謝之至正間行省用兵訓以照磨佐軍事會
淮張兵蹙謂謙曰吾分必死矣汝無官守宜自
為計謙曰兄在吾何所之有頃兵突至謙以身
翼蔽訓兵怒斥引出復求入見訓已殪即匍匐
伏尸哭甚哀遂并遇害門人范文炯求尸得之
水中猶兄弟相倚立也子平為文章馳騁上下
尤善古賦及古今體詩詭麗舂容詞辯鋒出不
少讓黃晉卿見其文必咨嗟以為不易逮嘗悼
時流文氣不古手編西漢文類若干卷生平著
述甚富兵火後僅存周易解詁二卷别為河圖
說一卷占法一卷古今雜體詩二十四首得之
灰燼中
虎丘三首鄭君明德偕廉夫伯雨諸公同賦次東
坡先生韻
篙師郭西門矯首霞外嶺森秀未及探荒苔弔秋井劒
精沈夜白漆炬翳餘耿嗟哉龍虎威零落等蟲黽一峰
直海湧破地出魁礦流觀劈坼狀髣髴神工猛授此窟
室雄能無霸圖騁讓王東采藥為態本栖哽焉知牧野
捷吳業就已頃風塵閱成敗宗社屬衰冷不遣忠勇臣
相符帶河永詞場亦何為發嘅當晚景高賢惜地靈倦
鶴顧山影願買陽羡田早從居吳請
客遊九龍岡道出白虎嶺拄杖諳獨登煎茶汲僧井歌
客寡儔匹歴覽思彌耿崐礏抵烏鵲燕金擲蛙黽差將
第一義喻彼山下礦坡公詩家豪性具佛勇猛山川與
筆力神鬼助奔騁搜冥百怪窮弔冢孤鶴哽寧容溝澮
雨汪洋敵千頃情深事偶從魂在骨未冷寒泉兼古木
籠絡歸雋永盤陀延小酌反照藉餘景誓須浮海航回
望孤塔影名不系除書山林恣參請
昔游第一峰徧數東南嶺傳聞吳闔閭曾照山上井誰
期此一杯玉鴈閟孤耿夫差小兒態踴躍類哇黽眼看
雙龍劍跡寄山石礦再鼓氣巳衰功虧前王猛成名乞
敵豎車轍斷遐騁青青土中血似託仙題哽中原泣諸
姬大業棄俄頃青熒溪泉動蔽翳山木冷往事何足談
飄花日初永湛盧有餘輝中夜凌倒景好竒誰往候微
月照人影正恐化蜿蜒飛揚詎容請
學士山懷古
枕湖列層岑葱鬱聚雲族出郭纔三里方舟漸通麓曾
邀昔賢賞名勝皆可錄雙峰夾亭榭崇阜富杉竹我家
世結鄰數椽依古木懷欽索遺址半與松根伏碑缺篆
無存揣文須穆卜坡仙豈遂往或寓幽人屋據梧緬高
風秋隂吹肅肅
遊子吟(并序)
按古樂府有遊子吟遊子移貞曜蓋擬古而作
彦清要予賦春草軒詩以實前叙引中語輒為
題此而不敢易舊題云作序後三年七月二十
日謙書
母愛兒比瑶草百花(闕)頭春浩浩結綠懸黎總非寳朝
居目前暮懷抱頃刻相違作憂惱兒兮勸爾無出遊忍
令母心日夜憂紉衣一針一度鈎針線不比心綢繆兒
嬉鬭草拈春縷綠縟青葱不堪數楚人只解歌王孫萋
萋乃有子母恩徂徠松淇園竹人生長生勝他木千年
萬年春草綠
過吳江
第四橋下風水惡千斛舟中心骨驚蛟龍有時就廟食
鴻鴈每歲不南征松江太湖會合地暮雨寒濤交戰聲
獨客倚蓬歸歎息崎嶇世路何由平
遊虎丘次仲舉韻
虎丘虎踞仍龍蟠出郭先見翠巑岏金玉黃爐灰劫遠
栴檀古林風雨寒僧來引綆動春澗人醉拂花眠石壇
為語金坡王學士巨然曾畫此山看
梧桐月
琪樹西風露井傍鏡寒移影度銀牀鳳枝清切元疑晝
鶴夢凄凉不待霜點筆詩人題夜綠知更宮女怨秋黃
莫教一葉輕搖落珍重千門被耿光
和西湖竹枝詞
樓下攤錢還上樓花前夜醉曉扶頭不知命犯何星宿
一日猖狂百日愁
黃元實廷美集
元實字廷美泰寧人幼孤貧酷學天歷間為郡
文學學者多所造就當道嘗剡薦于朝不就而
歸至正癸已邑有妖民為亂令延元實議討賊
計賊奄至遂遇害女貞披髮跣足奔父所抱屍
哭踊賊欲汚之女罵曰恨不生啖汝肉爾尚更
敢為不道耶罵不絶口亦被害(闕)
杏壇
相羊道德囿愛此杏壇春碧溪落青嶂綠樹空紅塵緬
懷洙泗樂千載意如新從容二三子援琴詠天真
濉陽八景
洋背春烟
平蕪百畆敞南郭四散人家隱籬落翳翳桑麻曉色濃
霏霏竹樹晴光薄大厦微茫垂柳邊殘燒杳藹蒼山前
侍郎故園渺何許玉澗日煖流寒泉
河潭秋月
蒼涯倒浸太隂黑傾動變化在倏忽玉盤一夜出龍宫
金波萬頃涵蟾窟木犀香濕露滿山斗角光動風生瀾
何人拔劒插橋柱直通銀河上廣寒
東川梵字
碧空直聳石橋杪一逕林間幾縈繞不窺城市入境中
上梯宫殿出塵表潮師咸道鴈塔高三分留記龜石牢
此地令人憶謝傅何當攜手同遊遨
鐃山晴雪
嵬嵬聖石倚霄漢障斷濉南山一半荒郊冰柱盡消融
霽日瓊崖尚璀璨鶴仙剪木飛雲端玉女弄月坐石盤
可憐射獵人物遠瀑凌萬壑弓旌寒
湖障夕陽
溪西諸峰崒且壯一峰秀出横屏幛晴川落日漾餘波
碧樹紅霞閃清漲青山只尺常相望暘谷萬里昭回光
誰能乘風度絶頂空凌倒影觀扶桑
南郭渡船
宏博坊前望溪曲沙平岸澗水深綠孤舟妥帖若乘槎
短棹吚啞如轉轂行(闕)憧憧風雨忙濟川滚滚流澤長
誰謂江河渺空闊半篙一葦俱可航
長吉曉鍾
沈沈紺宇據城阜屹屹雲樓挹星斗畫廊風静木魚閒
青山日出華鯨吼蒲山蒲谷俱聞聲隨叩隨應何容情
喚回迷途有歸客一灘月色浮空明
迎釐午磬
鳳山勝絶三不見竹木蒼蒼隔臺殿仙宫雲構接丹梯
清晝璆聲裊香篆步虛諷徹瑶草凉朝真齋罷紫芝香
侍宸白日騎鶴去雷符繞壁餘神光
春江十詠(錄六)
午窗山色
門外青溪溪外山山光長在有無間白雲飛盡晴窗午
喜見遥峰露一班
晚橈鳴月
春江雨過水溶溶短櫂孤篷有釣翁釣罷歸來天向晚
一橈吚嘎月鳴中
晚渡撐烟
漠漠江烟曉未開行人喚渡過江來一篙不見水清淺
撐散眠鷗石畔苔
沙晴睡鴨
熟睡晴沙愛暖曦鸕鷀鸂鶒莫相疑江花江草春將遍
我亦忘機總不知
夾堤楊柳
楊柳青青夾岸垂含烟帶雨總相宜蘇公十里湖邊樹
誰遣東風一夜移
斜陽牧笛
芳草平原日帶曛數聲牧笛隔江聞江空餘響隨風起
剡剡歸鴉落暮雲
武夷山二首
賓雲奏徹控青鸞綵幔香銷生翠寒三十六峰秋色裏
月明人倚玉闌干
九重雲外步虛聲十二時中太古情為問當年赤松子
人生何處是功成
宇文公諒純節先生集
公諒字子貞京兆人占籍歸安年少時嘗館授
巨室其閨愛中夜來奔堅拒不納明日託以他
故斂書告别初領鄉貢入浙省試院頭場占一
席舍其案上有宇文同知四字後試官考卷以
文不中式將黜之時坐主龍麟洲江西老儒也
年八十餘始過江浙力主此卷卒置榜中及會
試果登李齊榜第授徽州路同知婺源洲事改
餘姚遷高郵府推官除國子助教調應奉翰林
文字同知制誥兼國史院編修官以疾歸後召
為國子監丞除江浙儒學提舉改僉嶺南廉訪
司事以疾請老卒門人私諡曰純節先生公諒
詩文典雅所著述有折桂集觀光集辟水集以
齋詩槀玉堂漫槀越中行槀凡若干卷
題黃鶴山人芝蘭室圖
紫芝採為食幽蘭紉作佩聊復助熏修庶幾堪傲世一
室静生香諸塵自融會蒲團禪燕餘經卷了空外㗳然
吾我忘誰云有三際
春草軒詩
春陽播淑氣百卉生華滋光風一披拂藹藹浮雲暉幽
芳澹露曉秀色含烟霏迺知造化心玄澤無停機伊人
早失怙撫育仰母慈高門頼扶植况復蕃孫枝清時表
宅里巨扁揭華榱門軒俯平綠每懷貞曜詩念慈恩罔
極欲報心無涯堂前樹萱草堂下羅斑衣願言勤愛日
永與莊椿期
菊山詩
秋菊兮青青叢生兮山下綠葉兮欣榮紛金英兮楚楚
白露降兮百草蘦蹇孤芳兮孰伍若有人兮苕東企元
亮兮高風苟中情兮永契曠百世兮相從琴無絃兮尊
有醑南山為賓兮花為侣歸來兮歸來微斯人兮誰與
題王叔明破窗風雨圖(此詩一見王立中破窗風雨圖卷題名韓元壁詩亦小異)
劉郎讀書如學仙朝不出戸夜不眠時聞破窗風雨夜
正是澂心對聖賢苕溪王子圖景象敬亭山色青連天
執經念子最清苦亹亹論道心相傳雞鳴喈喈天欲曙
疎欞蕭颯寒聲度庭前漂麥總不知屋上捲茅寧復顧
人生窮達那可知玉堂金馬自有期青藜他日夜相訪
却憶破窗風雨時
送復見心住定水
定水招提鳴鶴東鑑湖歸去泛孤篷鉢衣不濕荷花露
玉塵遥生桂子風山静秪看雲自動江澄莫訝水如空
沃州有約尋支遁還許清談共野翁
題趙承旨玄真觀圖次易道韻
天慶重歸白髮年儒冠便脱卷吟氊蒼龍復佩游三島
玄鶴還期朝九天靈運誰云先作佛稚川自信後來仙
逍遥今出塵寰外應笑揚雄尚草玄
題小米戲墨卷(并序)
予幼嘗記蜀僧北磵題元暉墨戲有曰毫素傳
衣翛然名家髣髴樹杪冥濛水涯吾不知山藏
雲耶雲藏山耶至正丁酉十二月廿日夜宿慧
明精舍為楚山題此因記北磵之語山耶雲耶
遠莫知烟空雲散山依然楚山以為何如為我
下一轉語
山氣鬱巃嵸流雲漲林谷乞我茒三間讀書貧亦足
題仲穆看雲圖
横杖坐松下看雲起遥岑惟應陶靖節會得此時心
西湖竹枝詞六首
赤欄橋低官柳斜粉墻短短阿誰家女郎恰抱琵琶出
早有小船來賣花
奴唱吳歌郎扣舷明朝郎去有誰憐恨殺吳山遮望眼
不見江頭郎去船
斷霞灑灑魚尾紅清唱一聲吳山東阿奴只在繡簾裏
隔著荷花無路通
湖裏茭青日日多蘇小門前無客過今來古往只如此
休說當年賈八哥(楊鐵崖西湖竹枝詞中止載此一首云蘇小門前騎馬過相逢白髮老宫)
(娥自言記得前朝事只說當年賈八哥與此詩語小異)
湖上交秋風露凉湖中蓮藕試新嘗蓮心恰似妾心苦
郎意爭似藕絲長
菱花菱葉間水葓采蓮入港與郎逢勸君挾彈休打鴨
鴛鴦飛起杳無蹤
題海岳後人烟巒曉景圖二首
過雲含雨濕層巒江樹和烟曉色寒何似清秋凌絶頂
山青雲白望長安
米家父子擅名流一紙千金未足酬本與蘇黃為後進
豈知章蔡是同遊
題趙魏公幼輿丘壑圖二首
濁世公子何翩翩風流丘壑妙當年無端却被鄰娃惱
不廢嘯歌猶自賢
小齋松雪對青山波上閒鷗自往還文采風流今不見
空餘粉墨落人間
劉汶師魯集
汶字師魯鄜州人宋鄜王琦六世孫也父月心
為鄜後占籍錢唐汶自胄學以文藝擢高科由
端本堂司經拜西臺監察御史糾劾不避忤時
貴左遷累官戸部尚書至正二十三年命以東
南漕事浮海而出師魯以詩鳴豪邁激昂極為
松鄉任士林所賞識嘗曰自余得楊仲弘人方
翕然從余後得師魯而人益信余將以二子自
勗也
贈劉禹玉
劉郎方朔徒游戲紫泥海千年華表非唯有寸心在向
來浙河西雄辯呑虹霓手攜九節杖東入蓬來栖我時
探禹穴同看山隂雪千人萬人中怪子獨超越朝騎白
鼻騧暮逐油壁車得錢即付酒攜妓顔如花踏翻豪俠
窟醉狎山人家或嘲狂處士或誚報恩子從渠立名多
詎識子竒偉一朝去鄉國北上爭吹噓家無十金産袖
有萬言書所陳果何事為國非自計寧遭丞相嗔肯負
丈夫志蹉跎十數秋甘與黃冠儔善藏倚天劒未暇磨
斗牛幡然走山東隱迹隨壺公還尋岱宗去絶壑凌天
風鷄鳴上日觀眼亂扶桑紅窺臨事未已逸氣横萬里
行歌齊魯間興為廬山起廬山秀可餐怡此冰雪顔揮
毫灑瀑布五老開雲關遠公拍手笑喜見遺民還乃知
士不偶正可遊名山去年卧衡岳聊憩四海脚厭垂君
平簾懶賣伯休藥却呼魏夫人共把流霞酌今年與山
辭下走湘水湄臨風弔賈傳酹月招湘累文章本疎蕩
強忍終技癢光怪不可收倏忽又千丈有時遇知音朗
咏山中吟復恐兒輩覺不得容山林兹辰忽聚首慰我
别來久辛勤四十霜所獲竟何有却懷居東時勇以功
名期焉知尚漂泊筋力供路岐舉杯置往念此去安所
之南窺古雲陽更了山川竒山川固娛目慎勿過幽獨
奈何白雲歌再送劉十六乾坤渺蒼茫迴首眷空谷我
將秣其駒乃不受羈束願子無遐心歸哉返初服
癸酉除夕
此夕何多感明朝過六旬乾坤又元統人物少咸淳酒
厭山杯渌梅傷水國春燈前曾戲綵馬首一沾巾
早春述懷
春與年年别窮隨日日增眼明貪夜讀事少忘晨興倦
鳥猶遷木潛魚已陟冰栖遲唯故轍無夢到飛騰
次韻張伯雨蕉池積雪詩二首
銅駝陌上得銅洗曾見漢朝風露零寒光未變刧灰黑
古色猶帶宫苔青金人墮淚漫懷古玉女洗頭真寓形
與君作池媚蕉雪何以報之雙玉缾
仙掌金盤列風露人間琛寳多飄零忽看銅洗土花碧
側想玉女雲鬟青千年偶在聊寓意萬物終毁無逃形
吾徒汲古寧玩物願子及泉資綆缾
寄贈華陽洞隱者
一日書成四海傳華陽始信有儒仙神交弘景吹笙夜
心在留侯辟穀年重碧拈春瓢貯月硬黃臨帖研分泉
山中物色清無限便擬凌雲到洞天
言志叙交四十韻答歐陽元翁
衮衮滄江去茫茫暗谷移黑頭那敢恃華髮會相欺遂
起紛如歎能忘逝者悲著書誰發憤追古獨忘疲講授
嘗佔畢研窮幾下帷羣經元奥妙百氏苦支離索隱妨
修業談經失秉彛反身惟一理遵道豈多岐新意方來
際陳言盡去時夏蟲冰莫訝越犬雪休疑浮世春榮過
幽園夕秀遲後凋終有待直養可容虧向使常㳅混寧
逃具眼嗤投閒欣事省掃跡畏人知環堵差堪戀長沙
去若為趨庭因泮藻贈客且江蘺回顧臯比冷還思寳
玦遺羈愁生雨外鄉夢落天涯每慨淵明菊將尋綺季
芝未諧萊氏隱頻念鹿門期友誼今逾薄儒流子尚竒
剛腸俱比石末俗竟如脂綴曲唯同病論詩固解頤率
更仍翰墨六一再文辭解接家聲遠兼扶士氣衰塤篪
參雅奏椿桂亞高枝正始音能續元和脚肯隨渾雄親
漢魏綺靡却陳隋浪許鯤魚舞雲看駿馬馳駑駘羞抗
臆鰌鱔愧揚鬐不盡沙金揀猶(闕)璞玉治受辛驚絶倡
勝已辱先施歐冶加鋒鍔劉墻力塈茨吾儕非敢傲兒
輩自宜麾學要千年藴名須萬古垂匪徒攀屈宋深望
泝濓伊天運流無息人生志勿卑操憐松鬱鬱節撫竹
猗猗盡擬泠風脚何曾俗骨醫煎膠得麟鳳歲晚願深
資
劉聞容窗集
聞字文廷安成人父蒙正八歲能舉子業號曰
竒童聞習春秋受知于歐陽文公玄登至順庚
午王文曄榜進士第安成登第自此始調臨江
錄事有善政遷國子助教進太常博士順帝祀
南郊告祭太廟至寧宗室曰朕寧宗兄也當拜
否聞對曰春秋魯閔公弟也僖公兄也祖廟之
祭未聞僖公不拜順帝乃拜至正元年丁母憂
就任吉安州儒學提舉二年起復翰林編修詔
修宋史四年史成進修撰出知沔陽府著有春
秋通旨容窗集十卷
賦得石鐘二首送宋顯夫僉事之山南
雲垂蒼崕深月出湖水動旅思方眇然噌吰發空洞悠
悠湘靈感殷殷鈞天夢人在九江船餘音遠相送
蒼茫楚澤秋巖谷隱宫徵魚龍守軒轅猿烏識追蠡酒
醒江南客月在船窗裏佳期不可尋相思滿湖水
梁仲文行卷
青青江上柳遠行曾送君自從君歸來幾見柳條春行
役如昨日行卷展猶新如何卷中字半是古時人
挽宋顯夫
廣陽帝王都生才總豪傑宋氏産鳳毛頡頏丹山穴大
宋掇倫魁千里誇汗血挺挺廟堂具自方稷與卨小宋
踵而生抱才不屑屑錦腸浣塵土出語必清絶長公早
厭世士類增哽咽頼有夫子賢詞林紹風烈吹篪發高
響掉鞅追往哲特起步生雲屢空心如鐵岌岌柱下冠
皇皇使者節歸弘虎闈講進造玉堂列自我初識君交
情何茂悅往來幾廿載相視無冷熱昨者纂三史君名
班馬揭走也徵自南斐焉承乏缺停觴話宿昔握手驚
老拙知君衆人中于我常念切過江宋史繁綱領君自
挈是非有不齊資君一言决可憐朱墨煩易致精力竭
蹉跎齒未暮浩蕩&KR1730;已雪偶成三日闊忽報二豎孽問
安榻頻造伏枕氣就苶朝看戲彩郎日夕擁衰絰哀哀
浮世夢奚翅劒首吷人生無萬全賦予有更迭古來賢
達士幾人享期耋想君乘雲氣英爽不變滅往(闕)見九
泉誰能久離别
送傅與礪交州教授
君不見丹穴産鳳雛五色不是凡禽狀廣文年少薄遊
吳一旦詩名動天上前年開詔赴交州今年載書東海
頭仙人騎羊渺何許歸夢先落江南州樹枝當窗靈鵲
喜綵服趨拜庭闈裏别有佳期隔片雲洞庭月照瀟湘
水君歌有所思我歌遠别離落花飛絮春去盡杯酒相
送都門時一官冷熱何足取文章自可名不朽滄波早
掣釣鼇鈎莫遣玉堂人倚久
别弟
一棹烟和水寒燈弟與兄殘年同别母中道復分程動
有山河隔難為去住情如何沙上鴈偏向夜中鳴
顔子中池亭二首
池淨天容湛窗虛水氣通遠山來戸外飛雨灑亭中薜
荔含朝景蒹葭集晚風平生江海念相對興無窮
種樹年年長開窗面面凉雨苔生砌綠秋葉堕池黃得
句閒拈筆抛書懶近牀旅懷隨所至誰復計行藏
元詩選三集卷九
