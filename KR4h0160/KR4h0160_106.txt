元詩選三集卷十二庶吉士顧嗣立編
貞期生張渥
渥字叔厚淮南人博學明經累舉不得志於有
司遂放意為詩章自號貞期生又能用李龍眠
法為白描前無古人雖時貴亦罕能得之與玉
山主人友善即一時景繪為玉山雅集圖會稽
楊廉夫為之序傳者無不歎美云
題所翁畫龍
我聞真龍神變化呼吸風雲齊上下胡為却向九淵潛
頷下驪珠光不夜一朝帝勅鞭雷霆秘怪恍惚無逃形
蜿蜒千丈露頭角顛倒山嶽翻滄溟乾坤澒洞日為黑
元氣淋漓收不得願將點滴試天瓢草木晴光甦下國
龍兮龍兮汝為龍攀之不見追無蹤何當飛空附其尾
手接鴻蒙究元始
題昭君出塞圖
黃沙漫海燕雲高燕山雪凍春不毛層冰千里踏瓊瑶
朝發陰山夕臨洮角弓羽箭花紋刀踴躍快馬騰飛猱
玄旗樹日驚霜飇云是使者來漢朝漢宫佳人顔色嬌
蛾眉顦顇髮無膏手揮琵琶響檀槽聲聲嗚咽寫鬱陶
穹廬不㬉鄉夢勞邊月長照非良宵天寒賜著灰色貂
雙壺灧灧傾蒲桃金門玉殿心旌搖長安煙水空迢遥
酒酣踏歌聲嗷嘈自憐耳絶聞簫韶畫工受賂死莫逃
筆底妍醜移分毫掖廷舊好恩不交杳如落葉辭故條
甘將女寵餌天驕毋乃有愧霍嫖姚廟堂老將蜀錦袍
玉帳坐爵麾赤旄貪天之力功已邀白狼朱鷺歌短簫
北風動地吹黃茅獨留青塚狐狸號流魂千載誰能招
嗚呼流魂千載誰能招
題了堂上人鍊雪軒
雪消成水固非異煮水作雪真為竒吾師悟此煎茶法
掬泉敲火須臨時手摶清風弄明月幻作一同滋味别
試看椀面乳浮花熱惱消除置冰鐵君不見逹摩面壁
雪山中至今直指傳宗風又不見玉川先生洛城裏軍
將扣門日高起何似松風堂上人不譚九轉丹有神漱
瓊嚥玉詩清新鹽我肥水華津津
絳雪亭
谿上花無數春風别有天樓臺仙子宅書畫米家船絳
雪迴歌扇紅霞落舞筵羽觴飛醉月應是酒如泉
題金碧仙山圖
丹崖翠壁五雲間此是蓬萊第一山笑指碧桃花發處
玉鸞曾載月中還
題明雪窗蘭
援琴誰歎生空谷結佩應憐感逐臣九畹斷魂招不得
墨花夜泣楚江春
題畫扇便面(一作題蕺山題扇圖)
一自蘭亭飛筆後昭陵風雨夜如何當年老媪能知此
扇出人間百(一作待)價過
題王元章梅
照水疎花冰有暈横窗瘦影玉無痕孤山月冷黃昏後
拄杖曾敲處士門
題趙翰林畫蘭
白鷗波點研池清楚畹香風筆底生記得弁峰春雨後
撥雲移種向南榮
和西湖竹枝詞
長簪高髻畫雙鴉多在湖船少在家黃衣少年不相識
白日敲門來索茶
西湖口占次玉山韻四首
清曉移舟及暫晴水花明媚照娉婷銀筝玉柱纖纖手
翻得新聲醉裏聽
水光承雨亂銀花柳外雙峯出碧丫我便欲尋蓑笠去
斷橋灣裏是漁家
淺絳籠紗白玉膚鬢雲雙軃映犀梳尊前自有丹青手
描取崔徽入畫圖
舞衫歌袖奏紅紗一朵春紅帶晚霞盡日無人見纖手
小屏斜倚笑簪花
弋陽山樵李瓚
瓚字子粲一字子鬯姑蘇人幼從余元明遊多
才能文自號弋陽山樵旁通浮屠并漆園氏學
至正十一年冬嘗過玉山作分題序有云人生
百年憂患之秋多燕樂之日少而况友朋南北
東西迄無定居則今日之簪盍夫豈偶然哉讀
此亦足見其胷襟之曠逹矣
因顔陋隱寄上清外史薛玄卿
仙人薛外史高隱在幽閒碧雲上清鏡皓月瓊林壇博
疋坐虛空飛神修大丹彈琴松樹裏吹簫清夜間幾時
訪仙館相與遊三山
春夜懷豫章倪中豈并太原王本中二子皆客京
師故詩及之
耿耿春夜永迢迢更漏殘美人隔千里清月在江關舉
杯不能樂援琴孰為歡悵望五雲外目送雙飛翰王子
經緯學紬繹茫無端倪生富文史落筆回狂瀾古劒没
豐城大璞昧荆山竒材每不識萬古一長歎而我困畎
畝漂流吳楚間釜魚獨恒飢衣鶉每懷單慷慨念二子
頻年事征鞍庶幾抱琴志不愧齊門彈
江浦送别
協風吹冰泮水色茫微綠沙融文禽集波㬉白鷗浴之
子逝將别分手愁局促離觴一何頻征舸嗟去速今日
江浦東明朝關山北棹歌不堪聞悽然淚盈掬
種葵
種葵南軒下葵長不盈尺芃芃初葉茂挺挺交柯直匪
以花為美有取心向日孤忠類臣子恒性若有德只恐
秋風至蘭蕙同蕭瑟雖然遇彫落凡草孰可匹
袁南宫江西歸吳門隱居短句奉寄
江國徂春暮蘭苕生蕙風佳人天之末高隱林泉中有
懷不能伸愁思渺無窮朱弦發清響大吕振黃鐘依依
閶門柳去去塞北鴻永言寄歌詩用以慰幽悰
玉山佳處以夜闌更秉燭相對如夢寐分韻得對
字
日夕南窗雲水生東北滙開筵草堂接拄笏玉山對泂
酌興未央清吟心每醉酒香鸚鵡滿琴韻鳳凰碎崔蔡
有雄才鄒枚富佳製笑談可冥身出處當拔萃慨慷寧
廢歌棲遲何足累天高星漢移夜久鴻雁逝投筆慚鬢
絲長嘯風塵際
柳枝詞
吳江綠水生春明江上柳枝今漸青棲烏啞啞中夜鳴
愁絶東風長短亭柳枝當戶森成束思婦正倚闌干曲
别情有恨不可解萬里相思淚盈掬愁多不織流黃機
織得回文更憯悽功名誤人不足恃藳砧藳砧何日歸
春草曲
春風百草生何許伊洛之洲澧之浦荃蘅蘭蕙與芳杜
馨香采色絶無數鶗鴂先鳴衆芳舉萬綠如煙花欲語
王孫遊子去湘楚蘼蕪鬭謝山之阻春草無情情獨苦
别離恨深廼終古春草生淚如雨
歸鴻曲
高秋鴻雁來仲春鴻雁歸關河道路遠沙場聲韻悲去
年曾寄帛書去回文織就相思句藳砧遠在邊城戍高
樓不見絶心緒愁多别久淚闌干何日歸來再合歡一
聽歸鴻一生怨揚子江南春雨寒
關河柳
關河春初官柳青上有棲烏啞啞鳴千樹萬樹恨如織
水遠山長無限情柳絲忽換黃金色當時憶送遊俠客
去年驚心揚子南今年又恨沙場北關河柳管别離離
人一去何時歸折枝千里寄相思
滄浪亭
蘇公昔在宋盛時文采才名動天地暮年築居向滄浪
草聖相傳世尤貴積書為林墨為池長歌散髮鬢如絲
風流百歲不冺滅及此士論無磷淄憶昔嘗為吳下客
刺船攜洒訪陳迹却思重游不可得臨風悽然念疇昔
擊檝行
日華悠悠江色清碧波萬里生春明商婦琵琶别怨生
擊檝渡江舟正行美人美人既無情澧蘭沅芷揚芳馨
欲見不見心怦怦輕風吹羅裳擊檝且勿忙恐驚菰蒲
中交頸雙鴛鴦莫學桃根與桃葉渡江一去音信絶江
上春來復春去對此流光淚盈睫
再題漁莊
五湖之東煙水長高人於此構漁莊開軒垂釣吟麗藻
泛舸吹笛窺扶桑金尊滿注蒲萄酒醉看吳姬小垂手
榮名耳熱何足誇幾見秋風落楊柳
春原
林樾風初協邨原泥正融香蕪連野碧冶杏過牆紅塞
鴈歸天末巴鶯出谷中春光濃若酒歡賞興何窮
春初奉寄海虞山北聲九臯上人
杖錫虞山北春風憶舊遊翠厓雲每集丹壑水爭流染
翰超懷素哦詩繼惠休何當上潮夜相與汎扁舟
遣興
遲遲當麗日冉冉及陽春草色連煙翠柳條垂麴塵哦
詩紅杏館漉酒白綸巾欲寫江淹賦悽然寄遠人
春半
水國春將半叢篁暎白沙簷楹皆燕雀徑術接桑麻吟
嘯分江色登臨愛日華何當學鄭子谷口問山家
遣興
客舍沙南蒲子堈流光愁思共微荒落林翠竹含溪影
小樹紅梅播野芳解樂師襄方入海乘舟張翰漫歸鄉
不如却學南山牧叩角浩歌清夜長
柳花
澤國春餘江樹盡柳花無數没鳬翁每當白日飛晴雪
似與游絲逐惠風灞上啼鶯孤驛外隋堤歸馬夕陽中
離人欲折還驚歎空對桑條恨不窮
懷玉山西墅
西墅幽期每自知晩來無物不宜詩白蘋點綴秋波遠
紅樹留連落照遲親老正當貧賤日身輕唯荷聖明時
可能便把投竿手來問漁莊覓釣絲
牡丹一章奉寄玉山公子
巷南亭館春風樹魏紫姚黃取次開翠羽當窗林影麗
紅雲繞坐國香來凝酥煗汎金壺釀羣玉晴籠錦帳埃
洧外何能夸芍藥番禺自足媿玫瑰竟須高晏煩燕女
左手持花右酒杯
玉山草堂
羡君家住玉山傍地勢江流接草堂書卷已傳秦伏勝
釣竿還學漢嚴光溪毛秋冷珊瑚小野竹寒深翡翠長
酌酒幾思援北斗濯纓還擬汎滄浪聖明此日興賢急
才子那能滯遠方
玉山佳處
玉山亭子仙人築小似桃源隱者家天近方壺知劒氣
水從清漢接星槎參差鳳吹空歌迥爛漫龍香醉墨斜
金盌細傾新竹葉銀瓶還出小瓊華榮名何事頭如雪
亦欲羊裘釣白沙
莫春二絶句
水生澤國徂春莫倚杖汀洲立惠風千樹梅花紅雨落
滿林竹筍綠陰濃
牡丹滿檻紅於錦柳絮隨風白勝緜何日扁舟釣湖上
滄波深處一絲煙
漁莊欸歌二首
芙蓉開徧錦雲低夜飲漁莊月滿池按得新詞倚紅袖
桃花便面寫烏絲
纖纖新月上簾鈎楓葉蘆花隔水秋一曲清歌來送酒
雙鬟小妓木蘭舟
硯北生陵友
友字友仁平江人父業賈友攻苦於學為鄰里
所竊笑及長為詩有法度尤長於五言律嘗至
上都奎章閣博士柯九思侍書學士虞集交薦
於朝未及用而二公皆去職乃偕九思歸吳闢
斗室扁曰志雅齋自號硯北生著硯史墨史印
史所為詩文有杞菊軒稾吳中雜志卒年四十
八友仁博鑒古兼工隸楷凡三代而下鐘鼎銘
刻法書名畫一入其目真贋立辨經其品題價
增數倍云
石民瞻作縣彭澤集賢趙子昂畫馬贈别後為他
人持去二十年復得之題詩以識之
朝踏長安塵暮傾渭城酒風流趙集賢畫馬當折柳晚
凉池上洗馬歸圉人控鞍不受羈此馬自是玉龍種想
見明窗貌得時題詩人物不可作北鴈南雲總離索舊
遊回首二十年今日重看宛如昨春盡江頭生綠波青
山滿眼故人多惟有當時陶令在奈此肅肅白髮何
題宋江三十六人畫贊
憶昔熙寧全盛日百年曾未識干戈江南丞相變法度
不恤人言新進多蔡家京卞出門下首亂中原傾大厦
睦州盗起(缺)連北誰挽長江洗兵馬京東宋江三十六
白日横行大河北官軍追捕不敢前懸賞招之使擒賊
後來報國收戰功捷書夜奏甘泉宫楚龔如古在畫贊
不敢區區逢聖公我嘗舟過梁山濼春水方生何渺漠
或云此是碣石邨至今聞之猶褫魄
桂之樹
桂之樹褰我衣秋風昨夜起遊子送將歸明年春水盛
鼓楫下江磯
送趙季文之湖州知事
共說佳公子翩翩清且賢傳家存舊笏載世有遺編漚
鳥衝波去苕花帶雨牽糾曹官事少揮麈看山川
吳桓王墓
見(一作聞)說桓王墓名因父老傳如何漢社稷竟(一作分)作
魏山川壤隧秋風入荒丘暮雨懸唯餘碑上(一作銘石)字隱
隱赤烏年
送趙子期使交趾
萬里交州道還聞虎節馳天王頒正朔使者護蠻夷瘴
雨侵榕葉腥風度竹枝奉辭存大體定服遠人思
見說
幽并豪俠士新拜羽林郎夕按秦娥曲朝薰荀令香折
花當閣道射柳傍宫牆見說紅城下今年春草長
送國王朵兒只就國
奕世名王策駿功遠分茅土鎮遼東玉符金印傳孫子
鐵劵丹書誓始終滄海斷霞通虎帳黑河飛雪暗琱弓
莫忘聖武艱難日四傑從容陟降同
次張貞居所賦雲林
松花新釀碧琳腴洗杓何妨起病夫菌閣下簾修隱訣
雲林埽榻挂仙圖旋移竹近文書案自汲泉添刻漏壺
聞說華陽多玉食洞中燕肉膩如酥
泊虎丘
晩泊虎丘山下邨小舟搖蕩一溪渾遊人車馬各已散
宿鳥池臺故不喧初月出林光照地亂雲入寺影當門
(缺)
題米元暉畫山水
翳翳雲中樹亭亭江上山秋風生柁尾蕩漾碧波間
題倪幻霞良常草堂圖
家住華陽洞長松映草堂平生有高致不似賀公狂
贈諸葛子熙三首
聞道長安異昔時秋風落日草離離九成宫闕無尋處
空有人來拂斷碑
百二山河路欲迷荒林敗塚轉悽悽夜深曾過昭陵下
風雨猶疑石馬嘶
北堂萱草綠朵朵白髮慈顔不解憂盡賣刻辭供菽水
誰憐跅足徧長洲
顧盟
盟字仲贅甬東人高才好學嘗館于杞菊軒詩
見玉山雅集玉山主人編仲贅在張仲簡之後
今坊刊選本有張簡而無顧盟想亦據玉山雅
集錄入而抄本多脱簡遂將仲贅詩俱誤入仲
簡集中流傳舛譌已久不得不急為改正之
閱真誥
長史昔好道鍊真三秀峰夜感紫微仙降集華房中鸞
鳥鳴素月翠旍颺琅風摛辭託諷寓讚揚皆真宗中有
餐霞法可以回嬰童刻之白玉檢藏之華陽宫真人有
仙氣乃得探其蹤我生慕玄素無由啟愚蒙嘯咏金玉
章靈音朗九空懷仙起冥想䬃然精靈通焉能出囂滓
歘忽驂雲龍
送王子充歸金華
春入長洲苑東風已及時苑中垂楊樹吹作黃金絲送
君出春城艤舟折桑枝以此聊贈遠相别仍相期君歸
金華山當逢牧羊兒母因入山去遂爾來遲遲楊柳飛
花日待君同賦詩
次韻答強仲端
花落紅雲島風生白玉堤真人不出戸芳樹自成蹊掃
地雨初歇卷簾鶯正啼此時不一見春思轉凄迷
賦翠微
倚山為宅似城闉耕鑿縣知可療貧政想綠陰當甕牖
但愁翠雨濕綸巾投林鼠雀終無角出谷峰巒半似人
濁世無憂惟隱者願分藜藿老天民
送樊仲宜
樊郎昔補太常掾郊祀通天致敬時先過罘罳張鼓樂
復從鹵簿建旌旗頒宣即用金書刻讀祝還令玉版持
今日江南見樵者命渠歌作贈行詩
送謝子方歸臨川
連雨淋浪不耐秋江行已試木棉裘侍中無夢思通籍
肘後有書能校讐身坐米船歌灌口眼明瀑布是江州
到家先謁虞夫子定作芝亭一月留
次韻慶雲衲二首
數竿修竹便為鄰有力任舂未是貧世事空隨流水駛
閒心自與白鷗馴更招遼海傳書鶴為問玄洲種玉人
還有佳期同晩歲白雲相對豈無因
東來孤鶴下林梢破屋蕭條不翦茅洗玉地頭雲氣合
繙經臺上樹陰交閒心詎遣神為馬避世方慙祝代庖
忽寄新詩到玄圃清歌須藉玉壺敲
次韻范德原與倪元鎮城南倡酬之作
高士叩門方倚馬先生與客正爭棋也知溪上多佳集
亦到山中傳好詩滿地綠陰敷坐處隔林黃鳥把杯時
城南我欲相尋去買下扁舟恐後期
次韻范景逸立春日病中之作
歲暮西岑雪未晴范公祠下少人行探梅踏凍煩丹使
扶病迎春問麯生石竈茯苓和雪煑雲根流水似冰清
瓜田數畝春泥煖好課巖中子弟耕
八月十三日自鴻山歸吳舟中賦
扁舟風輕穩如馬容我領覽秋氣清横塘水深白鳥下
攲樹雨濕青苔生東曹掾史有高興太乙真人無俗情
去(缺)吹簫喚孤鶴明月夜滿姑蘇城
送吕惟清歸耕蕪湖
蕪湖郭裏野田花曾見南朝舊將家九月荒茨飛社燕
千年喬木噪寒鴉江山風雨殊今昔文武衣冠起歎嗟
扶冊(一作策)歸舟(一作耕)有孫子寧辭辛苦答春華
次韻張田秀才見寄
樹杪青蟲晴颺絲春城風物似年時貧餘許邁餐金法
樂(一作閒)止(一作有)陶潛飲酒詩芳草青青連野闊征鴻歴
歴渡江遲長洲故苑烟花外千里懷人入夢思
紅梅
九疑山中得道女春寒石上飲流霞不知遺却玉條脱
獨倚東風暮竹斜
寄學可二首
九龍之山第幾峯曾看飛雪下長松小樓日夜聽春雨
忘却溪頭尋暮鐘
石上一杯清冷水傳是若冰小洞天借渠茗器登山去
春雪正與梅爭妍
寄阿山
最憶鳳雛年十四臨池愛學漢中郎西齋舊種櫻桃樹
今歲還應共汝長
次韻楊廉夫冶春口號八首
姑蘇城北桃花塢日日敲門去問春自是狂夫被花惱
求之不得亦愁人
醉舞花前倒接䍦雙雙燕子共差池留連只恐春光暮
芳露濕衣人不知
石湖春水如酒濃玻瓈萬頃開龍宫我時泛舟過湖曲
無數桃花發舊叢
近得玄洲餐玉法不用采石登昆侖景純解道遊仙句
海上鶴來傳到門
江城雪夜深一尺欲問梅花馬不前袁生此時正高卧
不知春江有釣船
玉壺春酒碧于海客至縱飲寧傷廉已無俗事惱真趣
只有清香散寳奩
綠暈雙蛾新畫眉風流堪賦比紅兒繡窗無人解春意
行傍辛夷折柳枝
吳姬殷勤折簡呼青錦坐褥花中敷聽唱棃園供奉曲
新聲一串驪龍珠
游石湖治平寺用唐人許渾所題詩韻
湖上春雲挾雨來楞伽山木盡低摧吳王廢塚花如雪
獨自吹香上舞臺
題雲林生遠山湧翠圖
偶因滌硯寫從容點染那能似畫工千載風流誰可擬
令人猛憶米南宫(元鎮所居地名蝸牛廬俗呼黃犢廬)
衛(闕)仁近
仁近字叔剛一字子剛華亭人好學績文書法
學黃庭經自有一種風流醖藉俠才子氣至正
間嘗游吳興守將候見之送餼米百斛既舉幕
官並辭張太尉闢延賓館幣使聘焉亦謝免養
高授書里中年四十七卒有敬聚齋詩稾子剛
從楊鐵厓遊鐡厓謂其詩音節興象可追盛唐
常以才子目之其秋夜曲白苧詞九山讌集等
篇極為一時所稱道
題陳履元畫玉山草堂圖
萬木陰陰覆草堂湘簾低下淨琴張逶迤萬里橋南路
彷彿百花潭上莊白鳥向人飛箇箇好山當戶立蒼蒼
披圖想見人清絶為寫新詩並晩凉
承玉山主人遺竹枝輒賦近體以寄
草堂只在玉山西未識風流顧愷之鴛冷繡衾春病酒
蠟銷銀燭夜敲棋每懷鳳鳥棲梧樹輒倚烏皮唱竹枝
昨夜闌干明月上惱人簫管不勝吹
擬唐宫詞
九重春色繞金鑾龍渴宫壺午漏殘犀押簾垂紅霧暝
獸爐香盡碧雲寒隔樓度曲多西子别院吹笙是内官
見說羊車明日過旋栽楊柳護雕闌
奉寄楊鐵厓
白髮揚雄三泖上樓船日日載青娥驪珠泣月夜光冷
象管叫雲秋思多問字諸生頻載酒購書道士為籠鵝
玄霜臺上凉如水好著吾儂拍手歌
送劉王事北上
曉漏沈沈禁籞清内班初進珮環鳴九重日月開金殿
四海車書會玉京天子龍飛乾道正宰臣鵠立泰階平
幾時我亦觀光去醉插宫花出鳳城
秋夜曲二首
誰家女兒青結螺花前雙歌舞婆娑湘簾在鉤明月多
奈此迢迢凉夜何
銀河流光夜初靜姮娥娟娟度鸞影綺疏美人醉方醒
倚闌吹簫更漏永
彭(闕)罙
罙字仲(一作宗)愈廣陵人無書不讀學通五經性
行純謹言笑侃侃陳敬初深敬事之來吳中授
舉子業戶外之屨常滿江左碩儒也詩見玉山
雅集
送粹上人還天台養母讀書
逝川無停波浮雲時獨飛十年出家去早著遊子衣朝
帆南海航暮采北山薇孰云方外樂倚門有遐思丸丸
赤城山中有烏烏慈娛嬉在昕昔况適靜者期朔風吹
大江越樹淡寒暉顧瞻東歸屐夢繞玉溪湄
送丁好義
晨登吳王臺蒼然望八荒大江東南去浮雲西北翔中
有鵷雛飛前隨雙鳳凰梧桐正蒼翠亦待鳴朝陽白露
湛清秋山花已黃黃折之欲相贈歲晏同幽芳
寄沈鼎臣二首
中庭好花樹欲發遲良時春風一噓拂粲粲已盈枝青
實未堪摘苦心良自知朝榮暮憔悴物理固其宜願將
合歡草持以遺所思
宛陵大江左我家更在東憶子到縣時目寄孤飛鴻滄
浪無釣艇海洋多颶風遊鱗向何處遠將消息通嚶嚶
雙黃鸝躑躅芳樹中聽之有深意白日已匆匆
金粟影
開窗見明月團團弄清輝湛露下庭柯幽香發華滋手
舉青玉案嘉與仙人期遨遊青雲中遺我最高枝茹芳
嚥瓊液插花醉瑶池中有羣鳳鳴景星亦相隨高軒夜
深坐秋影正葳蕤勿持廣寒斧為賦小山辭
芝山吟
徐君勉之番陽人芝山在番郡之陰世傳山常
産芝郡人往往以科第顯勉之兩舉鄉進士得
山長慈湖人謂勉之若有不釋然者予故為道
其所樂作芝山吟餞之
西山有靈芝我采茹其芳吐氣為卿雲絢爛紛天章紫
微上卿不敢惜手抉氛埃看五色虎豹衛關深九重倏
爍電光迷白黑歸來不是故山遥天風卷幔正飄飄化
作慈溪泮林雨坐令嘉植長春苗碧澗泠泠煑芹藻恰
似山中采芝好咀華滋味與人同粱肉朱門衹素飽闔
閭城頭秋日凉停雲只隔錢塘江西山日夜生輝光山
中紫芝燁燁長更結飛霞高頡頏
巴陵女子行(一作韓節婦)
巴陵郡西江水渾赤沙黃壤東南奔邇來湜湜已百載
中有婉孌之忠魂當時郡有賈氏婦志節凛凛摩乾坤
家亡國破身執(一作縶)義不辱乃是韓魏國忠獻五世之
曾孫臨平湖開石封發五陵氣盡天房昏甲(一作鐵)馬三
百萬北來正啍啍(一作噋噋)連城破竹勢迎刃牽羊係頸投
冠解綬乞伏竄匿俱紛紛不意弱草(一作流)中見此松柏
根讀書不學(一作如)曹大家事夫却是(一作似)桓少君君臣
大義本與夫婦一慷慨萬古保貞操視生死(一作死生)朝夕
不啻富貴如浮雲恨不生為男横戈赴三軍栖栖臨絶
音耿耿昭人文練裳縱横四百字上陳祖宗創業有至
道下斥姦邪誤國偷生存吾詞既畢分已盡精衛何苦
猶銜冤想當捐佩入不測幽光上浮白日銜(一作馭)陰魄
直(一作下)塞珠宫門湘靈罷(一作鼓)瑟虙妃泣馮夷長嘯羣
龍翻至今合頌(一作誦)其詩感其事令人浩氣填膺(一作胷)
那可捫或者疑之不能成人善謂其見夢於人不若效
靈史氏為可敦烏乎時(一作嗚呼世)無歐陽公斷臂之婦終
無聞何以愧賣降表貞節薄俗那能譏兔園我願然犀
取靈骨封以夏(一作厦)屋旌以石表雙高蹲奏之大廷布
天下激厲臣子皆忠淳可以扶(一作植)三綱正人倫謂予
有不信請視賈娥墳
怡雲軒歌為茂上人賦
怡雲軒前古松樹日日雲來滿幽戶怡雲野老對松眠
看雲自來還自去非烟非霧流光晶白衣蒼狗倏多形
有時驟雨動靈怪恐是老龍來聽經飢食坐單行復息
心與浮雲兩無迹鉢中水是天上泉窗隙鏬非山下石
青天漫漫積空寥磅礴雲間無遠遥乘之瞬息千萬里
靈鷲峯頭雪未消我樂在雲雲我悦相從不似長相别
雲歸巖洞我還山碧潭夜夜看孤月
張(闕)遜
遜字仲敏號溪雲其先南陽人寓居吳博學善
屬文精書畫初從黃冠與息齋李衎同畫墨竹
一旦自以為不及即棄墨竹而用勾勒法妙絶
當世郭羲仲贈詩云好竹每懷張仲敏泠泠風
骨水為神或云吳郡又有一張遜字以行非也
按邑志盛彧傳云日與楊維楨鄭東張遜秦約
陸仁張恕仲天爵諸名士倡和而坊本或誤作
張恕仲割裂可笑張恕字以行洪武初以才德
徵入見試春山新水詩稱旨除北平盧龍知縣
其挽盛彧詩序云盛公子與余世姻而契義最
相得洪武甲寅遷家婁東而余亦宦游燕冀遂
成契闊則知其為張恕之誤無疑也彼時安得
有兩張遜耶姑辨出之以俟知者
題桃花溪(一作浣花館)
種桃如種柳容易得成花千樹恐無地平原堪子家晩
風迎窈窕春水繞汙邪久不通人問循溪步曲斜
無題四首
銀屏曲曲掩秋塵何處車聲五色麟飛燕曾為掌上舞
崔徽不及卷中真蕙花清露紉成佩菱帶文波繡作茵
獨倚疎桐無限思盡憑雞卜問江神
一夜泠風入翠幢夢魂長是遶湘江香螺脱厴烟生幄
荳蔻合胎蝶滿窗碧岫臺空雲雨斷絳河星動女牛雙
牢愁得似秦城遠幾日重圍未肯降
罘罳凉月午陰移漠漠重簾怨阿螭竹泫啼紅猶染淚
藕分纖碧尚牽絲題封欲寄金條脱收子休彈玉局棋
惆悵章臺南畔柳何人折盡最長枝
新水流雲滿綠皋畫橋微步聽黃袍空傳解佩酬交甫
只惜能詩似蒨桃柳色障塵侵小扇荷筩含雨沁香醪
蛾眉老去都陳迹懷古懷春漫自勞
留别李五峯
秋風曾過青蓮館南蕩誰傳白鴈書只擬馬遷為太史
也知枚乘有安車客星當戶江清夜華月浮空雪霽初
如此好懷舟莫發憑高釃酒鱠雙魚
懷貞居張先生
不見貞居張外史故園牢落已經年山中絶境如三島
河上遺書著幾篇竹榻何曾延俗客瓊樓只合貯神仙
扁舟有待秋風後重約湖陰日扣舷
題林屋佳城圖
黃家老子婁東客望望青山隔太湖獨鶴不歸林屋洞
佳城渾似輞川圖秋高月白啼山鬼樹老霜寒長木奴
他日結廬當墓下好歸耕隱學潛夫
聽雪齋分韻得花字
夜晏玉山家春風舞雪斜佳人歌白苧零亂落梅花
題挾彈圖
綠樹陰陰水滿堤春風立馬看黃鸝憑郎金彈莫輕發
恐有慈烏來上栖
文(闕)質
質字學古(一作固)甬東人隱居吳之婁江學行卓
然詞章竒放好為長吉體酒酣長歌聲若金石
嘗與楊鐡崖夜行有挑梅花燈者鐵崖命賦一
詩立就為鐵崖所稱年九十六卒崑山志載學
古與邑中耆儒盧觀趙天祐衛館盛德瑞文天
與共六人有司月給廩以贍之元時待士之厚
如此
月漉漉送瞿慧夫之堜川
月漉漉在婁水老蟾千年浸不死容花已萎春蕙芳弦
望茫茫運天髓月漉漉在堜水桂影無煙玉如洗一天
清吹凉參差琉璃碧破飛魚起我家月明滄海曲漁歌
不驚鷗夢熟脱巾醉卧竹葉舟白頭浪起高於屋送君
行月漉漉
公無渡河
公無渡河河水瀰瀰腥風怪雨捲空來濁浪掀舟雪山
起妾力挽公不我止公既渡之竟如是淚可竭情可滅
河水東流何日歇
行路難
行路難歴九土猛虎當途狼在隖滿日莽蒼荆菅深獵
者誰為施弶弩行路難渡江河其中豈無蛟與鼉行舟
往往看風色如山大波揚驚波水陸之險尚可平人心
對面干戈横浮雲變態在倏忽陰矢設毒無猜驚君不
見史伯魚處世以直誠非愚西邊鵲噪東啼烏行路難
堪嗟吁
折楊柳
折楊柳煩纖手金黃細縷牽春愁送客年年汴河口汴
水明楊柳青此時傷心無限情同心結就孤舟行折楊
柳君知否有書莫寄雙鯉魚一度春風一回首
烏夜啼
烏夜啼江月皎皎流寒輝去年養子叢木底今年九子
俱不歸夜夜啼聲慘悽網羅天地難高飛反哺之恩竟
寂寞風巢冷落秋烟稀烏夜啼啼相思
城上烏
城上烏啼攫攫朝啼城南頭暮啼城北角昨日妻别夫
今日母憶兒烏啼烏啼心愈悲征人去兮歸不歸烏啼
烏啼知為誰
送李公質之揚州
海風吹秋秋無痕秋風灑落秋無魂樓船萬斛戛明月
怒濤駕空相吐呑隴西才人天上客古劒飛花溜新白
腰纏十萬何足云載詩未許揚州鶴揚州瓊花天下無
為我貫酒提胡盧醉來莫問江南侣豪氣逼人真丈夫
澹香亭
澹香亭前春可招雪花千樹開璚瑶溶溶夜色照寒影
二月東風吹不消崑山(一作丘)仙人天上客爛醉花陰坐
瑶席仙姝采香雲滿衣酒醒但覺春無迹人生歡樂苦
不(一作無)多百歲流光若(一作如)擲梭古來榮達已塵土對
此不飲將如何
白雲海歌
白雲深白雲深白雲深處元無心眼空瑶海一萬里山
光不動秋陰陰虛白英英(一作盈盈)啟扃牖袖拂天開落星
斗盡隨玉氣化為龍不逐西風變蒼狗道人高居白雲
裏九重丹書徵不起三生石上話因緣春夢棃花隔秋
水風塵眯(一作□)目横干戈龍呑虎噬奈爾何斷蛇神器
未出匣海宇無復春光和世事紛紛為(一作如)落絮百歲
流光水東注白雲與我有深期我亦相依白雲住
虎丘燕集送(缺)之秣陵分賦吳王城
吳王城據東南雄夫椒一戰成厥功钃鏤夜泣伍員死
黃池之會城池空城池空越師襲宫前草露沾衣濕烟
花遺堞黯離愁三江潮來若山立君不見城上蒿碧如
染兔穴狐蹤徧荒甸漁歌落日破湖烟鴟夷蕩舟迷㶑
灩前年送客閶門西楊柳青青官馬嘶今年送子出城
去接天芳樹春迷迷霜臺故人俱豸首尺簡誰能問山
藪簿書叢裏看崢嶸歸来共醉吳中酒
春草池綠波
池上新亭好憑闌引興長朝暉生草色天影落波光雨
過鳬鷖亂春明杜若香為懷江謝趣清夢遶西堂
和九成韻寄玉山主人二首
我愛虎頭公子賢高懷歴歴寫長川酒樽花底分秋露
茶竈竹間生白烟日落漁莊聽雨坐風微草閣看雲眠
西凉進士曾留别應說相逢十日前
玉山之堂風日好高居共喜值清時紫簫度曲頗行酒
彩扇分題那賦詩溪樹積陰疑雨過水花流影若雲移
白頭有約漁莊上我亦歸休理釣絲
題林屋佳城圖
太湖湖上黃公墓畫得圖成慰所思林屋天寒龍起夜
水晶宫白月來時山山暑雨黃梅熟樹樹風霜橘子垂
遺訓不忘鄉井念望雲應廢蓼莪詩
題芙蓉畫屏二首
太液池頭月色凉夜深天上按霓裳西風吹醒游仙夢
尚帶清秋玉露香
沈水烟消啟綠窗凉秋又見木蕖雙日斜睡起銀屏裏
應是相思到曲江
題秋林才子圖次玉山韻
石嶺西來竹屋幽蹇驢歸去晩山稠溪頭霜葉似花落
天外白雲如水流
題風雨歸舟圖
西風木落九江秋黃鶴磯頭是舊游憶得向年風雨裏
青山無數逐歸舟
梅花燈
五出玲瓏四面分一枝挑月照黃昏歸來踏遍横斜影
吹落東風不見痕
元詩選三集卷十二
