元詩選三集卷十庶吉士顧嗣立編
胡太常助
助字古愚一字履信婺州東陽人好讀書蔚有
文采身形瘦弱若不勝衣舉茂才授建康路儒
學錄臨川吴澄伯清過金陵見其詩文大加稱
賞用薦改翰林國史院編修官陞修撰後以太
常博士致仕卒遺言勿丐人狀其行銘其墓自
著純白先生傳有純白類稾三十卷伯清評其
詩如春蘭茁芽夏竹含籜露滋雨洗之餘馥馥
幽媚娟娟淨好五七言古近體皆然子瑜字季
城官杭州路架閣亦能詩文有甑山存稾
灤陽十詠
帝業龍興復古初穹隆帳幄倚空虛年年清暑大安閣
廵幸山川太史書
綠蘭青草玉花驄馴鹿眠遊殿閣東西梵祝釐環地坐
曈曨日色綵旗風
西清學士草黃麻閣老承恩扈翠華昨夜司天臺上望
文奎光燄照龍沙
小西門外草漫漫白露垂珠午未乾沙漠崢嶸車馬道
半空秋影鐡旛竿
板屋松煙染素衣天街暑雨没青泥夜來沙磧秋風起
鳴鏑雲間白鴈低
御天門前開詔書驛馬如飛到大都九州四海服訓誥
萬年天子固皇圖
北斗高寒無點暑舉頭止見七星文玉堂近與琳宮接
清夜步虛聲盡聞
朝來雨過黑山雲百眼泉生水草新長夏蚊蠅俱埽迹
蒲萄馬潼醉南人
萬騎櫜鞬列旆旌凋廬嚴肅駕將興帳前月色如霜白
曉汲灤河窟裏冰
玉堂視草屋三間盡日鼇峰相對閒身遇太平鈴索静
題名篆畢又南還
龍門行
龍門山險馬難越龍門水深馬難涉矧當六月雷雨盛
洪流浩蕩漂車轍我行不敢過其下引睇雄竒心悸懾
歸途却喜秋泥乾颯颯山風吹帽寒溪流曲折清可鑑
萬丈蒼崖立馬看
(虞翰林題古愚上京紀行集云集仕於朝三十年以職事至上京者凡十數驅馳之次亦時有吟諷不能)
(如吾古愚往復次舍所遇輒賦若是其周悉者也集老且病將乞身歸田竹簟風輕茅簷日煖得此卷誦)
(之能無天上之思邪卷中龍門後詩尤佳歐陽元功亦云至順庚午十月二十八日虞集題)
送趙季文之湖州知事二首
茗溪洲渚上青黛開煙鬟石色何秀潤有璧生其間四
圍阻巨浸世稱浮玉山狂潦不能沒高低依碧瀾蓮幕
趙從事昔年此盤桓重來汎秋水見之發長歎美璞貴
内韞叔降從時觀渺渺水晶國虹光山月寒
駿馬行翩翩青絲絡錦韀美人向何處言往苕之壖苕
溪繞城春水發樓閣重重花漠漠釃酒哦詩掀紫髯水
精宮裏芙蓉幕弁山如龍天際來七十二朵青蓮開小
娃雙歌蕩舟劇漚波滉漾青於苔君不見王孫宅百年
喬本高千尺願君種德及湖民會見高文勒貞石
自靈巖登天平山次柳道傳韻
維昔渡江蹕近在千里甸吴門治清静西浙稱道院興
懷慶歷初百歲如過電孰有范公賢臯䕫素同傳天平
表先塋泉臺封土竁巍巍忠烈祠鄉社春秋薦伊余從
北歸老色日上面萬象供冥搜四維喜安奠重遊會主
人奉嘗益繁衍席珍柳太常險語情眷戀我語上瀨船
苦思勞挽牽征途春事殘僧窗夏陰轉古木蟠夭矯新
篁剥蔥蒨水影澄心空山色照眼絢憑高見黃雲殘秋
行飽麪少飲有餘歡遐覽竟忘倦時驚蒼石聳閒悦晴
禽轉共惟吏部公台斗不肯踐頗好偕文士幽討窮林
巘嵌崖白雲泉掬手玩清泫煑茗味獨竒醉來和月嚥
凉風吹客衣激激散冰霰亦有星源尹怡顔時自眄琢
句近大雅放懷即私燕文學吴越裔書工篆隸變載道
靈巖遊山路亦云便䲭夷去已久西子寧復見徘回響
屧廊尚想吴王殿姑蘇走麋鹿會稽貢竹箭高唱白苧
祠漓風日以扇邈哉季子心隂述唐虞禪興亡屬時運
成敗談俚諺吴中美浮圖題榜率輕狷正爾澗谷慚攲
傾襲京卞
自天平遊靈巖復成古詩
吴會厭華靡興懷在林丘好事延過客繡衣得名流勝
地諧雅集清風企前修天平遍登覽復作靈巖遊蟠松
卧雲冷枯枝但蒼虯佳陰古樹密危磴空山幽攀蘿上
絶頂步屧凝遠眸高閣涵空闊太湖煙靄浮吴王昔居
此千年館娃愁家國一興廢山林幾春秋遺跡漫傳說
訪古成遲留歲月枯易邁重來嗟白頭姑蘇臺下水落
日明歸舟
春草曲(余為太常博士歸田道出梁溪為華彦清賦此)
春風如水流春草生芳洲遊子有遠志居人無别愁居
人伊誰華氏子不出庭闈奉甘旨可憐遊子萍相似春
愁草綠千萬里兒衣母線春風吹春暉滿堂草菲菲遊
子歸來慈母喜階前鬭草争兒戲
菊山詩
世有隱君子種菊巢空山心同白雲遠身與黃花閒朝
饑餐落英采擷露未乾幽香被三徑晚節當歲寒林下
非無人獨在柴桑間風味略相似窮年以盤桓
敬題范文正公所書伯夷頌卷尾
翰墨嘗託文章傳文章益重節義全使無節義照今古
文章翰墨空嬋娟特立獨行不顧衆萬世標凖權亦用
吏部雄文破鬼膽為渠喚醒西山夢范公相望餘千齡
人物自與臯夔并黃素細書伯夷頌白頭不草太玄經
一字千金價無讓虹光夜徹星斗上夷清韓頌高平書
再拜莫作文翰想奸臣襲藏猶畏仰面無生色泚流顙
珠還氊復子孫賢我信斯文天未喪佳辭善書常有餘
嗚呼節義不可一日無
送陳玉林南還
黃衣道士識重瞳冠劒芒寒星斗胸赤壁月明驚夢鶴
蓬萊雲起護飛龍新宮突兀三清殿故國蒼茫六代松
忽憶舊遊今白髮何期共聽蒋山鐘
玉山佳處
花滿春城錦繡林可耕可釣足登臨紫芝日静隠居樂
白璧雲和養德深倚樹或聽流水韻看書時坐古松陰
玉山佳處因人勝能賦揚雄為賞心
至順四年四月九日陪尚書王公叔能常博柳公
道傳州尹干君壽道錢翼之文學同遊天平賦
近體詩二首時范氏諸孫在焉
上方古刻列森森勝地重遊憶舊臨但覺天平蒼石潤
不知世遠白雲深崖泉寒冽遺韶韻山木清華結夏陰
厚德固宜孫子盛修祠長此會簪纓
石鼓嶺
經過石鼓嶺不見石鼓文兩澗流黃葉半山生白雲
東湖秋月
明月高懸萬古愁東湖碧水一天秋倦遊老子歸來後
夜夜清光照白頭
南浦春流
沙邊遥見木蘭舟淺渚清波漾白鷗三月盆江春水發
滔天雪浪大江流
西丘夕照
禾黍雞豚不厭貧耕桑世業古風存夕陽挂樹秋光老
樵擔參差下白雲
五度朝暉
大小嵬峩五度峰朝暉暮靄變無窮山紅澗碧人家好
簫鼓叢祠歲屢豐
定善寺
南塔前頭高閣上山光渾似沃洲青夜來飛雨穿窗入
翠濕華嚴一卷經
偰廉訪玉立
玉立字世玉其先本回紇人即今輝和爾古稱
高昌地則高昌人即回紇也居偰輦河上因以
偰為氏焉祖哈喇布哈至元間歷官廣東轉運
鹽使兼領諸番市舶護餉遇劇賊歐鐘等戰死
封高昌郡公諡忠愍改葬漂陽父文質官正議
大夫吉安路達嚕噶齊玉立以儒業起家登延
祐戊午進士第授翰林院待制兼國史院編修
官至正中為泉州路達嚕噶齊考求圖志搜訪
舊聞聘寓公三山吴鑒成清源續志二十卷後
遷湖廣僉事海北海南道肅政廉訪使玉立兄
弟五人弟偰直堅登泰定甲子第偰哲篤登延
祐乙卯第偰朝吾登至治辛酉第偰列篪登至
順庚午第俱以江西龍興籍同登進士榜時論
榮之
絳守居園池(并序)
乙酉之秋七月既望余自河中讞獄還司過絳
登守居園池昔日亭墅悉已埋没獨洄漣亭花
萼堂復構以還舊觀流泉蓮沼猶仍故焉堤柳
隂翳逕花鮮妍庭竹數竿清風泠然有塵外之
思即事賦詩曰
絳邑舊名藩牧守優鴻儒逶迤山水中曠達園池居雄
并歷晉魏揖譲隆唐虞世遠民俗漓訟劇古道疎環列
多館墅莽蒼變丘墟慘惻歲年深牢落兵燼餘洄漣復
亭構花萼懸堂虛祓禊引流觴賓筵聞鼓竽錦香綴逕
溪琅玕繞庭除公暇寡接交遊觀足清娱緬懷前哲人
冠盖秉鈞樞遺愛勒琬琰清風生坐隅卉木均雨露藪
澤樂禽魚端來濯塵纓詠歌登舞雩夕陽明翠巘秋色
淡紅渠鄉關動離思雲烟隔荒蕪繡斧倦行羈霜日烈
修途故園有松菊盍用還菑畬
登德風亭詩
潞郡古黎國歴韓分晉陽右顧帶河汾左揖聳太行高
阜俯四下風氣殊勁剛道路閱修阻山嶽互低昂州治
列方中有亭跨崇岡翬飛炫華構迢遞矙大荒猶如滄
海珠羣龍護其傍雲烟恣呑吐巖谷發幽光城堞峩前
陳冠盖來相望匪唯壯遊觀庶保斯民康孰奏南薰琴
于彼君子堂春風偃露草夜月照屋梁持節眺所臨酷
暑生清涼俛仰陳迹異對景多慨慷
遊晉溪
訪古晉祠山曉集汾水橋星河没慘淡野色見平遥樹
鳥啼冥冥塗馬鳴蕭蕭游車接飛蓋駕言修禊朝荒城
忽己迥遠嶠如相招振衣投林丘浥露清塵囂澗壑聳
綠檜原隰散紅桃敞殿羅幢旛虛庭雜牲醪逶迤廣寒
宮獻酬瑶池臯境勝地亦靈心悅神自超法鼓青山顛
仙家白雲標極留不可暫鶴唳天風高
敬題范文正公所書伯夷頌卷尾
文正千年士精忠凛不亡勲名山岳重翰墨日星光喬
木參天古幽蘭叠砌芳我來拜祠下端欲濯滄浪
清源洞
洞府神仙去不還清源紫帽聳高寒泉南佛國幾千界
閩海蓬萊第一山夜月鳳簫聲隱隠秋風鶴珮聽珊珊
瑶池豈隔塵寰路更扣危岑最上關
潞公軒
極目翔原晉代丘剪桐封弟自成周興亡不鎮山河固
今古惟搬歲月流遠樹似招行客至高風猶記昔賢遊
徘徊對坐松林晩萬壑奔泉響碧秋
謁天聖宮
玉騎朱旄降翠巒神光紫氣應函關真仙出沒時無有
客使憂勤自往還古殿烟横千歲栢靈池雲繞萬重山
瓊枝珠蕊垂甘露願轉豐年瑞雪頒
石鼓書院
石鼓崇黌館朱陵起洞房逶迤環二水錯落翳羣芳衿
佩來游藝川原慨戰場遺祠垂闕葛流演發朱張風墮
松花老秋餘桂子香飛甍瓊玉島巍殿水晶鄉霧斂東
巖旭寒侵曲棧霜丹楓翬蜃閩青草跨虹梁綠水浮文
鯉高岡集彩凰禹門翻錦浪虞陛覽朝陽竊藥窺蟾迹
攀蘿散鷺行題詩鑱石翠把釣薦橙黃坏飲窊樽古巢
居樹幄涼湘波澄碧鏡嶽黛出新妝採菊堪充茹紉蘭
欲佩裳嶺雲招隠約灘瀨自宮商按節休清曠征帆度
渺茫驚烏非匝繞回鴈漫翺翔城郭凌烟紫林巒帶晩
蒼歸與市橋月漁唱起滄浪
吉州道中三首
雪嶺雲岡望吉州霜飛玉潔炫凝眸黃堂屢聽鳴琴者
萬斛冰泉瀉碧秋
行盡高山涉水涯仙家縹渺隔明霞揚鞭笑指桃源路
不用扁舟遡落花
澗壑昂藏鬱翠松半空清響伯夷風頑廉懦立知誰聽
夜雪深關驟玉驄
羅漢峰
羅漢山攢翠作堆半空天柱擁如來九霄人立青雲上
笑指曇花玉樹開
天風海雲樓
極目雲山道阻修勲名久速為誰收海天秋色無邊景
且上遐陬第一樓
偰參政哲篤
哲篤字世南玉立弟登延祐二年進士第知高
郵州以中順大夫僉廣東道肅政廉訪司事被
劾寓居溧陽買田宅延師教子有法為色目本
族之首歴官至工(一作吏)部尚書參知政事
題趙千里夜潮圖
風濤洶湧千堆雪拍岸翻空倒銀闕鴈聲驚起一江秋
萬里無雲挂明月
贈墨士
魚胞萬杵成玄玉應是柯仙得妙傳鐡硯毛錐為密友
何時海上别回仙
題商德符李遵道合作竹樹圖
槎牙老樹根盤石楚楚霜筠護碧苔古怪清竒俱絶筆
頡頏好手為誰開
張助教天英
天英字羲上一字楠渠永嘉人酷志讀書二十
年穿貫經史徵為國子助教性剛嚴雅不好趨
謁再調不就遊浙西多居吴下與玉山主人相
友善凡有所作必郵寄草堂玉山稱其放肆為
詩章尤善古樂府皆馳驟二李間自號石渠居
士
題萬竹堂
芙容城中開紫府華盖飛飛翠娥舞仙人宴坐碧雲堂
朝發蓬瀛莫玄圃昔將簫管御風吹散落人間鳳凰羽
冰夷夜失珊瑚枝白日滄江嗁黑雨龍賓十二行玉驄
青士三千射金虎我欲從之遊脫冠挂神武來披雙飇
輪攀天叩天戶願持萬丈竿為天埽塵土亭亭此君節
何由獻明主紛紛鷹犬人徒費銀黃繫三組君不見古
之仙千歲一歸華表柱下視世人何足數
題趙子固三香圖
昔時我在桃花原羣仙呼我遊崐崙飛佩凌波出湘浦
月明同醉羅浮邨江頭小白效矉者瓊蕤暗結心嬋媛
紫皇召還蕊珠闕十年謫隱蒼龍門道人神遊碧雲裏
染霞能返三香魂玉骨干霜蛻幽影輕煙半溼鮫鮹㾗
翠羽紛披向人舞金杯勸我開芳尊閬風迢迢隔銀漢
安得下土同靈根海國天寒忽相見瑶瑟載鼓花能言
思陵石詩
黃帝騎龍去不還玉笙鶴上北風寒孤臣獨有心如鐵
斲玉鐫詩泣露盤
王宇玉手帖
西漢文章二百年龍盤親賜蕊珠仙巫雲夢冷金壺墨
誰補東南一柱天
武陵春曉曲書於玉山佳處
武陵春曉花冥冥漁歌蘭枻搖殘星溪涵山氣綠如酒
幽禽嗁破松煙青天上時聞鳳凰曲金門飛夢人初醒
長嘯銀臺月將(一作中)落空翠著衣香霧薄忽見安期蓬
海東劔佩從風降玄鶴陽烏銜火縣扶桑袖卷紅雲朝
帝旁手攬龍車覩天光下視蟻國空千霜
題趙翰林畫蘭
吴雲楚樹碧離離手折瑶花半醉時秋佩影搖湘浦月
鳳皇翅冷玉參差
題蒲萄竹筍圖
王母初來漢殿時青鸞蹋折埽壇枝天風吹老龍珠帳
挂墜瑶簪醉不知
題五王對奕圖
千官朝退下昭陽花萼樓高碧樹香一擲乾坤呼五白
玉人催進紫霞觴
題李遵道畫頂松
蒼髯鐵爪欲飛揚肯與人家作棟梁記得石橋明月夜
一溪龍影茯苓香
夏日寄王山人
赤日行天氣欲焚樹根羣蟻正紛紛道人心在羲皇上
睡殺青松一枕雲
遠别離
桓山禽遠别離養女羽翼長歲暮將安之路難不顧返
横絶四海湄昔年鳳死百鳥集白日哭弔聲凄悲賢聖
聞之淚亦墮古人胡顔掩虆梩别離苦天夢夢孤墳萬
里冠帶蒿蓬一劒挂樹哀鳴求雄寧辭父母體化為西
飛鴻呼天泣以血月墜青城空山頭還見月東出何時
見我泉下翁吁嗟乎蒼穹
題石湖手帖
五湖水遶城南邊愛湖老翁船上眠桃花出隖如火燃
煉石去補東南天壽櫟春風五雲牋薛濤奉硯中書前
翠蛟白鳳相蜿蜒瑶海細浪飛青煙見者如登羣玉府
世人寳之賢十部翁攬龍髯天上下帝遣主司修月戶
笑殺㺅冠餌秦虎朝拜金門暮黃土
題釣月軒
武陵溪上釣魚磯白雲青樹秋暉暉長竿倚石月初上
新雨滿池魚欲飛清郎笑奉長生籙壽客看舞斑斕衣
風流一散何時見夢繞竹林行翠微
畫山水歌題米元暉卷
我有山水癖由來好幽棲十年遊雁蕩五(一作十)年遊會
稽或言秦王昔時愛仙術驅石下海如鳬鷖洞口誰來
斸龍耳驪珠夜照天雞啼三峰參差九華老蛟龍鼓浪
方壺低醉墨淋漓落吾手咫尺萬里雲凄凄初疑巨靈
闢開翠巖濕馮夷擊碎(一作破)青玻璃又疑劉阮雙(一作同)
行赤城下漁舟櫂入桃源(一作花)溪對此長歌發幽思便
欲著屐來攀躋我家碧山最竒絶綠蘿萬丈緣丹梯憶
昨金門拂衣去自種青松與人齊幾人欲畫畫不到惟
有四時雲月可以相招攜吾負碧山此為客何異乎巢
由軒冕行塵(一作塗)泥從吾好歸來兮
題趙子固墨水仙
青竹珠簾人似玉霧鬢風鬟綴靈粟一笑誤翻金叵羅
香濕羣仙翠桂㯮龍國朝回八風舞鳳池醉度凌波曲
瑶瑟雙歌李白詞馮夷捧出蘭縑綠
題凌波飛盖圖
蕊珠宮人駕雲駢山中翠蓋何亭亭老龍飛盖作風雨
八仙池上爭娉婷金環瓊珮裛薇露雙城躡墮青鸞翎
酒星入水化為石寒玉夜語天泠泠白瑶城闕三萬里
月照湘娥行洞庭
題高尚書青山白雲圖
仙人中(一作胸)有琅玕樹吐作千峰落毫素峰上蒼蒼一
尺天峰下雲行亦無數因憶曾為天帝客(一作賓)家在白
雲深處住白雲隨(一作如)龍飛出山我亦攀龍躡雲路青
山笑人不早歸大笑龍為雲(一作昔為龍)所誤變化無定端
(一作蹤)飛揚為誰故試問古共工何勞不周怒飄飄巢止
(一作上)翁肯受風塵汚安得兩齒屐載我逍遥步醉卧青
山看白雲莫(一作勿)嗔老子來遲莫
浣紗曲
溪頭浣紗女素足弄清波綠窗費纖手鳴機不停梭織
成絺與綌貴之如綺羅持此寄遠客思君心緒多
莫折花
莫折花折花損新枝結根同美好忍此生别離不如坐
花下長醉春風時
玉泉山
玉泉之水金為扉北風卷葉山無衣白馬雙行綠雲路
渺渺秋蕪起煙霧姮娥有時騎白鸞弄水滿手驪珠寒
老蟾泣中夜露滴飛盖鳴琅玕姮娥上天去一碧光搖
鏡中樹石潭風雨忽驚人乃是神魚化龍處
靈巖寺
千峰秀出青蓮宇下界神龍走風雨帝遣靈鼇戴此峰
來作中吴天一柱吴王宮雉結浮雲日日西施醉歌舞
春滿館娃樂未終敵人隔江嘗膽苦半夜越師溪上來
翻手繁華化為土硯池鳥下詠青蘋樵路幽香來秋塢
昔時寳屧響瑶階誰信荆榛上修廡惟有琴臺石峩峩
似蒼虎吾將煉成金天高不可補飛閣當天開五湖三
江入窗戶君不見鴟夷子浮沉兩國煙波裏屬鏤讒鋒
固莫辭恥雪夫差(一作椒)肯知止肯知止今人寧無鼎鐺
耳奈何古之人九泉呼不起酒盡苹蕪三萬里
金陵行
金陵城頭生紫煙金陵水立東風前神山蜿蜒行入海
白日化龍飛上天十年不見吹簫侶丹鳳深巢惜毛羽
仙子天端騎鳳來衣上斑斑碧桃雨碧桃如霞浮壽觴
秦淮之鯉數尺長林鳥回翔集庭樹華峰特立天中央
君行出門無百里中道嗷嗷塞人耳霜風灑筆山岳搖
夜半飛章奏天子
八月望與項可立約遊石湖是夜月蝕又雨次韻
就約王山人明日同遊
黑雲出山雨交加太虛倏忽生疵瘕瓊樓瑶鏡不可見
但覺銀海浮玄華長思昔年玉川子作歌發憤刳妖蟇
不知三萬八千戶此時何處相邀遮我欲攀天躡天柱
御風飛步蓬萊家蓬萊揚塵水如墨凍蛟化魚嗁喊呀
獬廌從來不識字努力自言能觸邪遺我白兔所擣藥
酌以金尊之紫霞萬古清光終莫掩二國自戰空牆蝸
酒醒忽憶五湖寺亦有中頂仙人茶明朝與君買船去
上山采桂窮幽遐
仲容摘阮圖
林中長憶仲容賢水底龍吟阮上絃彈破白雲飛不去
化為盤石已千年
錢塘懷古次高則誠韻
錢塘潮上海門深千古靈胥恨未平北斗文星長黯黯
内園官樹尚隂隂承華殿冷西人語太乙壇空上帝臨
月黑鄂王祠下路風吹青火出山林
送陶教授還台州
廣文先生賦歸去天台此時花正開月行舟上山水白
人散江頭風雨來燕雀爭鳴碧玉樹麒麟不上黃金臺
何如門前五楊柳日日青絲吹酒杯
鼇峰寺
石道青蓮入翠微金鼇海上數峰竒樓前風滿潮來急
檐外山高月到遲僧語夜深松子落客吟春盡楝花知
日西又立谿橋馬呼酒長亭唱柳枝
烏夜啼
城頭烏夜啼月白薊門時朝陽借光彩翺翔鳳凰池春
風黃金樹結巢在高枝中心懷反哺還向故人(一作山)飛
眞女吟
嘗聞漢宮人恩深妒還重自憐冰雪姿肯戀金屏寵春
風吹倒山妾心終不動羞死王昭君玉顔沒青塚
郎亡金
郎亡金持者誰十年同舍難相知不疑肝膽似冰雪仰
天吐氣摧雙眉古人重黃金交情弃如土奈何今之人
身為黃金死結交心不同須防未然絶何時郎得金白
珪之玷乃可滅
白門柳
白門女郎若楊柳舞衣深勸金陵酒青絲素手結同心
沈醉東風回馬首紅袖掩嗁㾗請君聽妾言柳色年年
好玉顔豈長存柔條不忍折妾意與君恩紛紛花落青
春暮雨暗長亭空斷魂
歸燕曲
春寒吹北風吹送青雲燕歸心與去舟乘風似飛箭愁
殺倚樓人淚滴如花面烏衣自有家夢斷昭陽殿
柳枝詞
江頭好風日楊柳參差青柔條為君折行歌出西城江
流二月碧如酒木蘭之舟天上行欲别不醉難為情
久别離送柳韶之西安
久别離長相思溪頭楊柳樹十見黃金枝枝長花飛如
白雪心期暗結東風知東風吹花化為萍一夜浮游滿
溪水滿溪水到天池萍亦因之幾千里何時萍實成與
子乘舟汎蓬瀛
題玉山中所藏趙千里畫金碧山水圃
天上白雲滿空谷樹下三間兩間屋玄晏先生不出門
自檢殘書手持讀醉翁斜帶紫綸巾過水呼童御黃犢
犢之背樂不可言王孫寫入冰綃幅君不見戎車滿戰
場秦王失其鹿笑殺當時園綺翁白頭去謁隆凖公
題玉山中錢舜舉畫五柳莊圖
飛泉屋後銀河縣孤松屋上蒼龍眠四山無數白雲出
好柳五株當門前葛巾丈人步其下悠然别有山中天
題三笑圖
我思廬山三十載喜見虎溪三笑圖遠公愛客不愛酒
陶令愛酒無錢沽黃冠道人愛譚道握手顧我成胡盧
乃知古來賢達士出處自與常人殊君不聞東晉英雄
數周顗對語新亭泣新鬼
題二喬圖
喬公二女如花顔玉宮仙樹參差間鳳裾鸞書明月環
寳釵壓墮青雲鬟手撚丹霞染天章繡屏曉卧珊瑚牀
石鏡山前瓊草香春風蕩漾紫鴛鴦嬌歌雙笑蘭煙蒼
中軍留醉牙帳光回頭兩鬢飛秋霜
遊簫臺寄李五峰
簫臺天高山氣寒瓊樓倒景金沙灘露洗長松翠蛟泣
曉風吹瘦青琅玕仙遊王子今千載簫去臺空山不改
石梯竒峭石蘿深東望蓬萊隔滄海華表棲塵鶴未歸
燒丹竈溼蒼苔衣木落鏦錚下鐵壁紫巖桂落香風飛
雲門道士相迎送五色芙蓉滿溪洞生平屐齒能幾來
回首十年如一夢客鄉遲暮秋復秋故園淚浥黃花愁
長繩難繫西飛日彭殤蟻穴營荒丘雪瀑灑巾清入骨
煙霞杳靄孤鴻沒世人倏忽不可期獨酌芳林勸明月
船上燕姬
燕姬倚嬌色珠帽絡金花半醉玉盤面雙鬟雲影斜水
邊忽自笑眉目豔春華芳心為誰發翠袖拂琵琶
宴鄭明德與袁子方張伯雨得落字
東家白雲翁載酒青山郭相招竹林彦坐對春風酌一
花飛入樓汛我銀鑿落醉步松月歸令人夢孤鶴
桃塢吟與項可立寒食同遊
客鄉見寒食因作桃塢遊桃塢年年發春色館娃香逕
隨風(一作東)流羅浮采桑隔綠水漁童小海歌蹋舟三五
丫鬟不知醜紫花紅花簪滿頭欲開未開竹旁戶見我
白髭佯作羞羞顔微破背人笑自言此客曾來否側聞
槖(一作郭)駝語此客寧爾留太白老元丹丘玉尊錦瑟春
風樓
題張叔厚描壽陽公主梅妝圖
正月七日含章殿落梅吹花香撲面玉人睡起猶未知
重理新妝鏡中見花如玉貌多嬋娟三十六宮多學徧
城中醜婦不解羞采花自點雙眉頭
芭蕉士女
為愛芭蕉步玉除雲根飛翠溼霞裾蕊珠宮裏歸期近
懶把芳心葉上書
奉酬子山秘監三首
青煙竹外煮金芽更對山人酌紫霞半醉東風催上馬
一身香雨溼宮花
金谷花香弄綵毬氊鄉雲暖更温柔客懷不記春深淺
卧看桃花溪上流
太液春深綠水濱後宮争唱柳枝新黃金不買長門賦
醉酒花隂睡殺人
松門玩月
徘徊青松門鑒我古明月露零沐青髯玄珠燭寒髮願
言駕雲螭飛步上天闕微雨中夜來北風卷成雪
春夜酬李五峰
酣歌惜春夜起向月中立北斗挂長松風摧翠蛟泣山
花如美人飛香染衣溼青天落吾手大白不滿吸推山
出門去秀氣還復入
題溪山釣雪圖
隆冬西北雲羣物共衰槁萬雪閟隂崖青松一何好小
竹不受風低回向人掃茅檐化穹廬樹壓珊瑚倒誰將
渭水竿移舟入瑶島此時沙漠天齧旃命如艸復有轅
下車夜蹶藍關道哀哀節義軀何如此溪老溪老謂余
言貞心當自保詎知三尺蓑功成在華顥
送張學錄歸柯山
幽人若明月皎皎天壤間忽醒西堂夢隨舟入柯山山
中古樹影照見鬢毛斑白兔搗靈藥何時得休閒兩兩
乘鸞女笑舞如花顔長歌紫雲上仙風安可攀因之下
江浦遺以雙玉環
松雪上人以墨君見似遂託興而歌之
海水變為酒盡醉蓬萊客驪龍與翠蛟各飲三千石衆
影行月光雲氣浮天白仙人久不歸瑶艸年年碧
病起
出戶見青艸始知春意深行行倦復止至此庭樹隂層
雲掩朝日歸鳥思故林節序忽已易徒勞霜鬢侵幸有
尊中物為吾解愁襟
送黃仲珍歸私江
幽蘭抱貞姿結根巖谷中光風汎奕葉及此春露濃君
子既不異衆艸難與同尚為王者香含華待清風撫琴
起長歎曲盡情未終
秋浦送吴錄事之吴中
長思秋浦月今見秋浦人山中讀書屋乃與九華鄰當
山弄明月垂彼清溪綸得魚赤金尾騎上龍門津吴頭
坐煙艇放魚歌白蘋多君如李白且盡尊中醇
白雲歌
白雲出千峰飛渡滄海去白下楊花春滿江一夜隨雲
化為絮黃鶴乘之上青天下視蓬萊落何處我作白雲
歌勸君一杯酒不見從龍雲風雨飄零作蒼狗碧山堪
栖君好歸富貴於吾亦何有
醉時歌
挹翠樓前秋日清挹翠樓下秋水明海色屏開九峰曉
玉樹時作蛟龍鳴主人愛客勸客醉鳳絃欲語杯先行
杯上菊花黃似酒碧袖雙歌若楊柳白日飛去紅燭來
兩兩玉童争拍手拍手笑風颸颸初疑蓬島何異瑶池
人生百歲不樂何為不願髮再黑但願長醉如今時
和陳伯良韻代蕩子婦作
美人如花隔秋水翠髮新蟠鳳凰尾年年花底醉秦宮
不是盈盈花上鬼舞衫血色迎風揮南風北風吹折枝
誰憐蕩子婦含矉坐荆扉夜夜望明月睡時山月低男
兒未富貴徒勞歌扊扅君心叩月不自見願照若蘭錦
中詩妾身如蠶不食葉自然吐出五色絲字字結同心
無人為持去夜夢化為蛾尋君不識處隨雲飛遍十二
峰夢回日出滄江東中使傳書呼塞鴻少年仙客成老
翁請君歸勸君酒酒如泉杓如斗庭中桂樹青鸞小
玉山佳處
玉山有佳處迺在崑崙西蓬萊數峰小上與浮雲齊雲
中飄飄五色鳳只愛碧梧枝上棲芝草琅玕滿玄圃羣
仙共躡青雲梯太湖三萬六千頃水水流入桃花溪溪
頭浣花如濯錦百花潭邊浮紫泥紫皇拜爾山中相閒
把絲綸草堂上漁莊一釣得龍梭龍女吹簫書畫舫西
風玉樹金粟飛東風柳浪金波漾歲歲年年樂事多綠
野平泉何足尚十二樓頭看明月太液明星夜相訪酌霞
觴瑶臺露濕芙蓉裳我亦桃源隠居者握手一笑三千
霜
松屋
四壁青蘿月長松白鷺巢山風吹葉下添覆一重茆
蘭亭
酒醒風雨濕衣巾曲水荒涼幾莫春檐外蕭蕭修竹在
相逢如見永和人
酬于思容御史
春風三月酒如泉短屐青衫不厭穿明日吴門驄馬過
休驚林下白雲眠
熊監丞夢祥
夢祥字自得南昌進賢人聰敏曠達作詩為文
思若湧泉旁曉音律能作數家書寫山水尤清
古以茂才異等薦為白鹿書院山長授大都路
儒學提舉崇文監丞以老疾歸游淮淛間放意
詩酒脫略不拘有晉人風度卜居婁江上扁得
月樓自號松雲道人與玉山主人為忘年交年
九十餘卒其所著述有釋樂書行於世
笞女臺歌(并引)
在京南城放生池東高三丈蒿草芃芃鄉老俱
稱金蕭后笞女於上
荒蕪堆燕人號為笞女臺金源蕭后飭宮女表正壼範
出聖裁此事庸或有史筆獨不該繁華若流水去者不
復回後人見遺迹孰不興遠懷閒花野草今猶昔當時
美人安在哉
春暉樓分韻得仰字
行行别楚州秋蕪半蒼莽關河颺旌旗令人心怏怏禮
樂百年間於焉日悽愴歷此艱危中别郡政勞攘何由
得清夷復見桑麻長故人居桃源買舟得獨往坐我廣
厦間薄言慰遐想維此秋方中桂月延清賞連甍接層
臺夜色亦蕭爽主人情更真頓覺脫塵鞅吴歈侑金尊
謳歌共抵掌歡會亦可期樂事非勉強醉後下(一作登)高
樓涼月猶在仰
丁都護(并序)
樞密三知院達爾瑪監總戎曹州進兵陷陣諸
將卒士棄其主將而潰於是被害甚慘後以十
月末旬獲其骨而歸招魂於順承門外
丁督護郎上馬將星煌煌干戈戚揚貔貅百萬羽林郎
旌旗所指孰敢當丁督護郎下馬穹廬滿野笑言啞啞
良家女兒擎玉斝夜來葉落消長夜丁督護郎進兵旗
電鼓霆澤劔流星指麾衛軍歌楚聲主將傾危血刃腥
丁督護魂來歸少妻嬌兒涕泗漣洏去時鞍馬何人騎
肘後玉印今歸誰嗚呼猗戲國之梁棟哲人萎萎
題栢子庭枯木
鐵珊瑚樹飛鬼蝶王子敝舄不許躡乞與海神神不收
湧樹雪晴光曄曄何人潑墨澹復濃使我一見成心獵
便令退從未畫前無孔笛中宮徵叶
湖光山色樓
移舟界溪上忽見海虞山山接空青外湖當慘澹間松
聲聽欲近颿影坐看還何處西風起漁歌下别灣
客懷奉簡玉山
我昔離家七月強只今十月隕清霜可慚濁酒黃花興
應悔青鐙白髮長翠袖天寒修竹暗綺忩日煗唾茸香
夜長枕上揚州夢江北江南是故鄉
題王元章畫梅花
水影晴光為寫神當時已是失天真一從殘角吹新曲
幾向寒谿覓故人縞袂歸來猶有月珮環飛去更無塵
莫言醉鬼空離落好把和羹屬大臣
題管夫人竹
夫人寫竹何縱横錯刀離離光怪生安得月明招白鳳
玉闌西畔聽秋聲
題二色芙蓉便面
曾障西風十二闌亭亭醉醒碧波寒月邊青鳥無消息
流落人間作畫看
題李息齋竹
薊丘道人寫瀟灑烟寒免齒石蒼蒼素娥剪翠雲葉亂
三十六陂春水香
題畫山礬
傍路依山到處生只因樵牧慣相輕若教塵俗如桃李
未必梅花肯作兄
題王元章梅
紫禁春醲雪未消年年香冷只飄颻許身入畫酬清賞
不嫁東風過小橋
和西湖竹枝詞
船頭新月恰如眉折得雙頭蓮子歸荷花菱葉不同種
蝴蝶蜻蜒各自飛
題蕺山題扇圖
蕺山老媪本無知恰值將軍乘興時竹扇一時光怪動
莫教低價與元規
宋常山沂
沂字子與清江人由成均諸生擢藝文監掾遷
贑州從事復除常山縣尹所著有春詠亭稾
題燕士李叔成静怡精舍(叔成故淮安郡侯子也)
守道豈忘世脈脈重端居曠懷不可極清風生太虛寂
寂獨無營欣欣常有餘童子啓窗戶晝讀孔氏書窅然
在隘巷時來長者車問我何棲遲東陵未丘墟矧伊幽
州士胡為卧空廬答云各有志素絲尚非汙相從賦黃
鳥駕言歌白駒鳳兮或來下愧彼狂接輿
題澹齋
泠泠山下泉謖謖松上風松風吹我心置彼山泉中清
深聊洗耳汪洋因盪胷時時酌玄酒孰與甘醴同張侯
坐齋閣尺宅如虛空泊然濯塵慮明德庶彌崇
題聽秋軒
憀慄夫何如幽齋致虛極相看數竿竹更覺萬籟寂顥
景逾清曠天宇彌寥泬凉颸發金奏繁露溥玉滴高梧
庭鶴唳衰蕙候蟲唧願言凝耳韻端居以游息
東海謠奉送宋太監降香海上天妃廟
東海鯉魚搖赤尾舳艫盡發江南水帆檣出沒蛟鼉窟
靈雨神風勞帝子紫衣使者麾金幢麒麟煖玉隠天香
元君晝下翠旗溼百靈冉冉天吴立使君騎馬歷東吴
吴中父老爭迎趨自言春濤漂白骨官家下詔復征役
今年隴畝秔稻空縣官索租到疲癃丁男登山拾橡栗
妻孥含酸向人泣使君北來候神人應憐赤子百憂集
明年海若不揚波君歸宣室當如何
送逯都水赴海運萬戶
都水使者日邊來黃金虎符照槽臺笑持英簜入滄海
不比徐福求蓬萊將軍昔騎青驄馬風采桓柦丹闕下
紫髯如戟半成霜議論精神更瀟灑今年運米發東吴
三百萬石皆明珠揚旗列戟耀雲漢伐鼓鳴金轉舳艫
將軍尚文今尚武何物鯨鯢敢予侮欃槍蕩滅凋瘵平
報政歸來奏明主
贈别黃德廣赴都
江上相逢渾未久忽對芳尊傾别酒君向燕臺萬里餘
我留吴會三春後當年曾入承明廬千官委佩侍金輿
此行剩擬長楊賦何用頻封光範書
白鶴觀次韻鄭蒙泉呈朱仲文陳庶子
誰寫黃庭一兩章碧桃花發日初長欲求大藥黃金鼎
先解明珠白玉璫漠漠春隂連海氣遲遲雲影度天光
羣公共愛幽棲好芝草瑶花雜衆芳
次韻答蘇昌齡
二十四橋春雨晴高齋日日讀書聲寄來滿紙(缺)溼
想見吹簫弄月明傾盖清尊相為醉盍簪白髮可憐生
東風三月淮隂郡寫寄綢繆故舊情
送傳與礪佐使安南
皇帝三年頒正朔使君萬里向交州瑶池天闊龍光漏
銅柱雲低蜃氣收陸賈獨能持節往終軍因得棄繻留
幕中為惜懸河辯毛遂歸來坐上頭
送趙御史仲禮之任南臺併簡兼善違公經歷元
載王公用道孔公二御史
天子龍沙拜法官議郎新戴辟邪冠曉辭漠北冰霜重
秋到江南草樹寒諫疏頻煩明主聽題詩長共故人看
應憐閭里誅求急尚布朝廷禮意寬幕下風清鳴一鶚
臺端雪霽見雙鸞寥寥渡海三冬翮燁燁凌空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑高麾繡斧幾回攬轡並銀鞍
諍臣事業須公等努力明時匪素餐
奉餞御史中丞汪公大司徒致仕歸隴右
仗引絳縐中執法鏡懸清鑒大司徒當今天子尊元老
自昔諸侯祖二疏臘盡挂冠辭北闕春來供帳出東都
魏舒就第施行馬薛廣傳家保賜車德教萬民蒙帝賚
王封四世贊皇圖翰蕃方國歌周雅帶礪河山著漢書
燕塞驊騮知故道隴雲鸚鵡識前驅平泉草木芳華裏
終日垂紳擁玉魚
寄馬易之
近日淮南見馬卿新詩句句掇瓊英畫船不肯留三日
先載東風過四明
自是風流愛鑑湖木蘭舟上倒金壺鱸魚蓴菜戀鄉國
馬湩蒲萄憶帝都
卞司掾思義
思義字宜之楚州人氣宇疎曠早年有詩名能
苦吟對客談詩終日不絶淛西憲府以其才賢
辟為屬掾任滿轉達德錄判未任庸田制司又
以其通敏再辟為掾史嘗寓陵陽與劉有之吴
起季王子山吴子彦胡成之輩相倡和上元楊
翮稱其詞宏麗華妙可以追配古之作者惜詩
多失傳僅存玉山雅集十之一二云
溪山春雨圖
野人結屋臨溪上溪上白雲生疊嶂城中車馬自紛紜
朝聽樵歌暮漁唱雲林靉霴春日低小橋流水行人稀
桃花落盡春何處風雨滿山啼竹雞
上元日侍宴疊嶂樓
上使開華宴高樓倚碧霄山如屏嶂列風逐管絃飄事
簡春偏永歌長酒易消月明人散後驄馬不勝驕
鐵笛詩寄楊廉夫
一段清冰百鍊鋼曾翻宮徵侍虛皇裂開黃鶴(一作鵠)磯
頭石驚落青鸞鏡裏霜仙子珮環新樂府翰林風月舊
文章道人清節磨礱久却笑桓伊獨據牀
和楊廉夫新居韻
樓居最喜傍西河春水溶溶生綠波近市小橋雲影亂
隔簾疎雨竹聲多執經弟子登金馬換帖山人贄白鵝
欲向尊前吹鐵笛且聽牙板翠兒歌
贈清隱楊鍊師
野鶴昂藏自不羣往來瀛海絶囂氛碧瞳老去照秋水
石室曉來生白雲採藥每於松下見步虛時向月中聞
太玄親授神仙祕霜繭淋漓舊墨紋
大瀛海道院為吕嗇齋作
人間咫尺大瀛海方丈蓬萊信杳然若木三更先吐日
弱流萬里不通船未同徐福來求藥好訪安期且問仙
聞說呂公高隱處蛟龍常護石牀眠
巢雲為吴義卿作
元氣氤氳天四垂我來高處足棲遲笑看烏鵲空三匝
肯與鷦鷯共一枝露濕衣裳星斗近暖生毛骨夢魂知
有時借得天風便喚取仙人白鶴騎
侍宴疊嶂樓次蘇資道韻
使君閒暇宴高臺佩玉珊珊得重陪無數好山成疊嶂
一灣流水似天台煙中佛寺藏樓閣火後人家半草萊
不用登臨增感慨春風梁燕又歸來
西津渡
西津渡口望瓜洲候吏懽迎使客舟天塹已無南北限
江流不盡古今愁雲連巨艦來湖口風送殘潮過石頭
驛舍題詩滿東壁重來還憶去年秋
過邳州風雨不能渡宿州治
天下黃河勢欲奔江南遊子黯銷魂隂風怒作波濤險
秋雨忽來天地昏下榻可堪塵滿席開懷頼有酒盈尊
曉晴又上征鞍去城下新添漲潦痕
毘陵玄妙觀
古柏青衫鏁翠霏寥陽金闕隱玄扉旛幢影動羣仙下
星斗壇空獨鶴歸高閣雲深分樹色修廊雨過濕苔衣
壁間若問雙龍迹化作天池寳劔飛
汗酒
水火誰傳既濟方滿璫香汗滴瓊漿開尊錯認薔薇露
溜齒微沾䓿萏香水泄尾閭知節候津生華蓋識温凉
千鍾魯酒空勞勸一酌端能作醉鄉
馬善長設宴思遠樓湖船
綠野橋邊繫短篷歸來微雨溼青驄草堂無夢尋康樂
蓮社何人憶遠公海上相逢疑昨日尊前談笑自春風
明朝舊約知誰問隔岸海棠花正紅
過琴溪徐公釣臺
芳草茸茸襯馬蹄重陪使者過琴溪東風又屬梨花月
夜雨新添燕子泥石室塵空蒼蘚合釣臺人去暮雲低
跛奚莫厭詩囊重多少江山未品題
次王安行韻
杖策來尋隠者居閉門重著絶交書入城無事不騎馬
臨水有時看釣魚未羡淵明開菊徑擬從諸葛住茅廬
清時羽翼知多少肯散黃金學二疏
次楊廉夫韻贈歌者翡翠屏
揚州曾賞瓊花宴吴下新傳翡翠屏湘水月明環珮冷
巫山雲濕髻鬟青蹙金孔雀非為貴隔屋琵琶正好聽
青鳥無情易飛去雕籠深鎖重丁寧
題舒秀實鉏隠
賓幕歸來野興濃卜居還得近城東繞籬自斸荆榛地
傍屋添裁杞菊叢一钁燕泥春雨後數聲牛笛暮烟中
紅塵軒冕非吾事老圃如今願已同
愍忠閣
登臨獨上最高層東北闌干不敢凭雲近蓬萊連複道
天低星斗挂觚稜愍忠曾葬征遼骨破暗空存供佛燈
欲浣京塵振衣袂冷風蕭瑟灑炎蒸
題溪山煙雨圖
西崦人家枕碧流屋頭高樹近山頭短蓑煙雨歸來晩
滿地落花人倚樓
過維揚
露冷金盤酒價添雲埋瓊樹客愁兼竹西舊曲無人理
漫捲紅樓一半簾
春江逸響圖
黃鶴磯頭一棹還白鷗波上幾人閒笛聲吹斷江南曲
不見漁翁袛見山
懷楊鐵笛
琵琶聲斷翠鸞孤鐵笛山人淚眼枯聞道小弦今已絶
竹枝依舊唱西湖
和西湖竹枝詞
小蘇吹笛最高樓吹作大堤楊柳秋只今青冢在湖上
不識黃雲出塞愁
屠山長性
性字彦德會稽餘姚人明春秋學幼從黃侍講
溍遊故其詩文嚴整有法度領至正鄉薦嘉定
儒學聘為經師(缺)
送王季埜侍父入京
江左風流屬過翁賦成入奏大明宮未應䣛上留文度
還向談邊見阿戎金縷東風歌折柳錦帆遲日帶歸鴻
六龍清暑灤河上扈從應馳白玉驄
館娃宮
棲越歸來此築宮佳人欲與死生同䲭夷始見投江上
烏喙俄聞賜甬東木落秋波環珮冷草生故國綺羅空
幾回香水溪頭望飛雉猶翻夕照紅
山閣
幽居只在碧山阿高閣凌虛帶女蘿門外水生春渚白
窗前雲起夕隂多藏書每許鄰人借釀酒時邀野老過
見說南岡千歲栢倚闌安得眄柔柯
和潘子棄韻
雲林精舍傍巖阿中有行吟十二窩陸羽泉清童汲慣
潘郎詩好客酬多茅山猿鶴驚春曉楚水魚龍落夜波
歸去不成千里别抱琴重約聽樵歌
送趙季文
湖州此去百餘里公子之官是勝遊細雨澹藏城外寺
垂楊齊拂水邊樓妙年未厭官曹劇大府仍聞禮數優
日日高堂具甘旨白魚須寄霅溪頭
送智教授兼簡郭思道錄事
先生去作州博士尚憶滄浪水竹居研露自臨修禊帖
閉門欲著絶交書九江城外春颿近五老峰前曉鴈疎
此去談經有餘暇參軍為我問何如
金粟影
桂樹叢生雙澗側玄堂羽盖擁團團流膏久矣成芝菌
結蔭終當集鳳鸞雨露春深增怵惕溪山秋晩耐高寒
淮南不用歌招隠留與雲仍百世看
竹桃
仙子吹笙處碧桃花正開花邊有竹實留待鳳歸來
竹菊
曾向山中住黃花爛漫栽主人緣愛竹三徑不教開
竹棠梨
石畔竹扶疎棠梨結子初坐來山雨過濕翠欲沾袽
竹梅
美人湘浦去翠袖倚琅玕横笛吹霜曉遥知不耐寒
送人赴彭胡廵檢
三十六島遶彭湖見說泉南天下無花時小隊旌旗出
處處春風啼鷓鴣
題馬二首
渥洼神水與天通汗血淋漓帶赤騣明日甘泉祠泰畤
和鸞聲在五雲中
曉來疎雨過沙隄振迅先聞柳外嘶不是圉人調未習
臨流怕濕錦障泥
和西湖竹枝詞
二八女兒雙髻丫黃金條脱銀條紗清歌一曲放船去
買得新妝茉莉花
錄事昂吉
昂吉字唘(一作起)文本唐古氏世居西夏昂吉留
吳中舉至正七年鄉薦明年登張秦榜進士授
紹興錄事參軍遷池州錄事為人廉謹寡言笑
時往來玉山唱和為多楊鐵厓送唘文會試詩
有云西涼家世東甌學公子才名久擅場其推
奬可知也
芝靈堂以藍田日煖玉生煙分韻得日字
凉風起高林秋思在幽室維時宿雨收候蟲語啾唧池
浮荷氣凉鳥鳴樹隂密主人列芳筵况乃嚴酒律客有
二三子題詩滿緗帙雙雙紫雲娘含笑倚瑶瑟清唱迴
春風靚妝照秋日人生再會難此樂亦易失出門未忍
别露坐待月出
聽雪齋分韻得度字
把酒臨前軒積雪滿行路清唱迴春風夜色在高樹主
人雅好客殷勤道情愫歡極座屢更杯深不知數酒闌
看雪行亭亭水中度
樂府二章送吳景良
吴門柳東風歲歲離人手千人萬人於此别長條短條
那忍折送君更折青柳枝莫學柳花如雪飛思君歸來
與君期但願柳色如君衣
採採葉上蓮吴姬蕩槳雲滿船紅妝避人隔花笑一生
自倚如花妍低頭更採葉上蓮錦雲繞指香風傳殷勤
裁縫作蓮幕為君高挂黃堂邊待君日日來周旋
姑蘇臺送友人之京師
送君姑蘇臺臺前日落雲帆開吳王宮殿己塵土且復
飲我黃金壘吳王宴時花滿屋半酣西施倚闌曲越兵
一夜渡江來從此荒臺走麋鹿與君弔古登高臺青天
萬里雲飛回願君乘雲上天去思君偏倚臺前樹
虎丘山送友人
别君虎丘山歸雲如鴉松樹間山公聚石坐說法白虎
臺前去復還至今臺上金精伏清氣瀟瀟滿林谷城中
之人豈解事但見寒泉繞巖木君行愼勿停吴舠修名
要與山齊高酒酣君去我亦别後夜山頭望明月
題丹山
昔人仙去大蘭山臺殿空遺石壁間崖瀑四時飛白雪
溪雲長日護玄關青櫺露冷從猿采仙木風生看虎還
昨夜洞前新雨過主人留客聽潺湲
七月既望日玉山主人與客晩酌於草堂中肴果
既陳壺酒將瀉時暑漸退月色出林樹間主人
乃以高秋爽氣相鮮新分韻余得高字
窗外白雲翻素濤座間翠袖妬紅桃風生楊柳暑光薄
月上芙蓉秋氣高喜近山僧吟樹底更隨仙子步林臯
主人才思如元白日日題詩染彩毫
玉山雅集圖者淮海張叔厚為玉山主人作也主
人當花柳春明之時宴客於玉山中極其衣冠
人物之盛至今林泉有光叔厚即一時景繪而
成圖楊鐵史既序其事又各分韻賦詩於左俾
當時預是會者既足以示不忘而後之覽是圖
與是詩者又能使人心暢神馳如在當時會中
展玩之餘因賦詩以記其後云
玉山草堂花滿煙青春張樂宴羣賢美人蹋舞艷於月
學士賦詩清比泉人物已同禽鳥樂衣冠並入畫圖傳
蘭亭勝事不可見賴有此會如當年
釣月軒以舊雨不來今雨來分韻得來字
經年不見顧徵士長憶花前共舉杯一路涼風吹酒醒
滿船秋雨載詩來(一作材)樓頭楊柳參差見池上芙蓉取
次開獨立水光山色裏雙雙白鳥忽飛回(一作來)
碧梧翠竹堂
愛爾小軒梧竹好雨晴添得草堂幽挂簷涼月作秋色
遶屋清隂如水流莫剪高枝留宿鳳好依勁節聽鳴璆
醉來幾度凭欄立但覺蕭蕭爽氣浮
湖光山色樓
危樓倚天何壯哉軒窗八面玲瓏開水搖萬丈白虹氣
山横十二青瑶臺林光朝開宿鳥散帆影暮接歸雲回
坐久身如在泉石神清骨爽無纖埃
芝蘭堂
漪綠園中石一拳十金移得置堂前望中雲氣生芝草
春在仙人種玉田
柳塘春
春塘水生搖綠漪塘上垂楊長短絲美人蕩槳唱流水
飛花如雪啼黃鸝
漁莊
待得桃開泛釣艖春光三月到漁家風迴池上凭欄立
一對鯉魚吹浪花
陳學士秀民
秀民字庶子温州人一云嘉興人博學善書為
武岡城步廵檢知常熟州張氏時為參軍歴江
浙行中書省參知政事翰林學士未詳所終考
周玄初鶴林集載庶子作來鶴詩在洪武已巳
二十二年則知其明初尚在也有寄情稾
至京雜詩
秋氣日淒厲百蟲晨夜鳴白露徧野草微霜忽已凝客
子衣袂薄結駕遠遊行俯視離獸奔仰睇孤鴻征宇宙
浩茫茫江河杳冥冥念我同袍子懷憂心煩縈
賦得來蘇舞送多雅齋監憲浙東
妾本良家子玉顔照明都十三學楚舞十八未嫁夫齊
眉纏錦段全臂絡眞珠春風轉羅袖明月墜瓊琚一舞
舞渾脫再舞舞來蘇為君千萬舞託君以賤軀
灤陽道中雜興
晨出建德門暮宿居庸關風鳴何蕭蕭月出何團團短
轅駐空野悲笳生夕寒我本吳越人二年客幽燕幽燕
非我鄉而復適烏桓前登桑乾嶺西望太行山太行何
盤盤欲往愁險艱寓形天壤内忽如水上船昨日東海
隅今夕西江邊役役何所求吾將返林泉
送強彦栗歸吳
嗟我吴越人惸惸客燕都凡見吴越(一作鄉里)士依依不忍
疎况子重信義尤與他人殊寧無情繾綣執手與踟蹰
薊門秋月白城頭夜啼烏城中良家子半是南征夫或
從張都護或屬李輕車道旁别妻子泣下如迸珠自非
英雄姿(一作具)孰使禍亂除戎馬暗中國遊子將何趨并
州非故鄉東吴有田廬子(一作君)歸慰父母繄我獨何如
燕京客舍送友歸天台
鴈鳴沙漠風秋入燕陵樹客子衣裳單寧不畏霜露驅
車國東門迢迢懷往路尺璧横道周誰能一回顧登山
豺虎雄入海鯨鯢怒天台隔三江丹霞夾玄霧黃精或
可尋胡麻庶當遇明時有遺佚歸哉保貞素我馬病已
久東西厭馳騖逸駕如可攀吾將執其御
謁賈傅廟
昔讀治安策今謁太傅祠骨鯁有如此英靈或在兹弔
原寧無感賦鵩終有疑直士多放斥佞人每高馳漢文
稱令主逆耳猶見遺如逢昏與暴殺人固其宜湘江有
流藻可以薦明粢褰帟拜遺像流涕滿裳衣
題王長史所畫天平龍門圖
月黑山鬼號蒼龍鬭折角仙人一掌擎不令墮深壑秋
高勢崚層日暮氣慘錯闌干冰柱懸凌亂雪花落路狹
僅通人峰寒不棲鶴玉侯天機峻躋攀故盤礴寫作龍
門圖竒氣低五嶽神魚息天池有待風雷作
壬午九月九日與郭希仲紀叔維馬希遠飲周景
文晚香堂上紀畫墨菊馬鼓琴既而各賦一首
去年登堂三月三主人置酒澆春衫今年登堂九月九
堂上主人復多酒馬生彈琴紀生畫郭子題詩美如炙
四明狂客醉欲倒菊花插帽秋光好百年節序能幾逢
人生會合何其少人生會少將奈何為君起舞為君歌
歌殘酒盡更須酌莫待他年白髮多
賦得烏夜啼送蘇彦剛奉母歸汴
城頭月白烏夜啼上下擇木不肯棲昔日養雛今已飛
啞啞喚母登好枝烏啼亦有樹子行得無歸車中孃孃
髮素垂綵旌日向東京馳東京土美桑棗肥衣食可以
無寒飢烏夜啼啼何為歲將晏矣歸來兮
題幻住菴中峰和尚蓮池野亭小像
亭前池水生蓮花亭中老禪方結跏雙枝作供淨瓶裏
彷彿玉井銜丹霞世上蓮花亦常有玉堂不比丹青手
水底冰蠶已化龍絶世於今故無偶師是蓮花花是師
亭亭淨植湼不淄胸中五色舌上吐爛漫寫出蓮花詞
世間物物皆為幻我托斯圖作眞看君不見中峰峰上
十丈蓮吹香夜夜到諸天
題江山萬里圖
曹郎胸中墨數斗筆下煙雲千萬重崑崙積石泰華接
瀟湘雲夢銀河通岷峨翠流三峽水衡嶽青蓮五老峰
清溪九曲處士屋丹霞百丈神仙宮下有臨淵欲墜之
靈石上有參天不老之長松嵐光雨氣迷遠近咫尺萬
里將無窮誰知大地山河境乃在冰縑意匠中我今撫
卷三歎息畫史眞能奪化工
鵲喳喳
鵲喳喳烏嚄嚄飛語流言滿城郭日東升月西落今日
之日已非昨貴人有病不飲藥女巫降龍神歌噩噩天
漫漫地漠漠氓之蚩蚩罔知覺馬出河龜出洛天下文
明聖人作
送遠曲
誰令車有輪去年載客西入秦誰令馬有蹄今年載客
過遼西車輪雙馬蹄四念君獨行無近侍婦人由來不
下堂側身西望涕沾裳恨不化為雙玉璫終日和鳴在
君旁
至武岡
家居猶旅食兒子復南征婁縣千江隔都梁百日行雁
書天外遠馬角夢中生食禄非吾願何時復舊耕
至岳州宿岳陽樓
蕩槳遡流光登樓望八荒江山出圖畫天地入舟航夜
静星文動秋高月色凉題詩懷李白搔首鬢滄浪
山居雜咏
好山看不盡遊罷更須登石屋晴猶雨天池夏亦冰尋
仙碧霞裏飛步白雲層松花飄滿地歸路喜逢僧
登靈巖
寳殿壓崔嵬華池頂上開山從太白出水自洞庭來閣
樹聯珠塔巖花照石臺吴王清暑地那得有塵埃
懷古和陳惟寅韻三首
范蠡已霸越功成澹若無扁舟五湖上烏喙不敢呼冥
鴻在寥廓燕雀下萊蕪
兔走要離墳貍啼闔閭墓寳劒生土花銀池浴秋露迢
迢郭西門玉輦迷金步
海門潮不至昱嶺掩空關龍隨白雁去何時復南還蕭
蕭禁中樹盡為樵牧攀
寄題集上人清暉樓
山水含暉翠欲流上人於此結飛樓高明不比人間住
縹緲渾如天上遊璧月光涵吴苑夜金蓮香引洞庭秋
幾時借得浮丘鶴與爾題詩在上頭
揚州
瓊花觀裏花無比明月樓頭月有光華省不時開飲宴
有司排日送官羊銀牀露冷侵歌扇羅薦風輕襲舞裳
遮莫淮南供給重逢人猶說好維揚
邳州
青山一髮見邳州落日雲迷故國愁父老空傳黃石在
仙人已伴赤松遊乾坤不信無清氣河水胡為尚濁流
野樹昏鴉棲未定數聲哀角起高樓
漷州望古北居庸諸山
古北居庸一望中風沙滿眼亂芙蓉曦車夜轉崑崙脊
華盖隂移太一峰金口水流終到海玉泉雲起又隨龍
兩京形勝今如此可擬秦關百二重
湘鄉道中
日暮倦趨山市遠解衣聊復憩巖阿雲迷險道藤穿石
水落懸崖草亂坡木客下時人迹少鷓鴣啼處客愁多
向南言語憑誰辯莫問蠻方事若何
五月九日調軍入綏寧是夜宿風門嶺值雨
五月官軍入不毛重岡複嶺接天高小臣報國寧辭死
大將行兵無乃勞漠漠野煙啼魍魎隂隂山木挂猿猱
二更風雨來關峽自喜挑燈看寳刀
西湖竹枝歌
鴛鴦宛在水中央恰似阿儂初嫁郎擲却郎君金彈子
勸郎切莫打鴛鴦
姑蘇竹枝詞
吴門二月柳如眉誰家女兒歌柳枝歌聲嫋嫋嬌無力
恰如楊柳好腰肢
吴中柳枝七首(錄五)
長洲宮苑草離離中有吴王舊沼池至今二八吴中女
為人歌舞學西施
館娃宮中花似雲館娃宮外酒如春花前把酒花下醉
莫遣春愁惱殺人
姑蘇城邊楊柳絲千絲萬絲垂參差柳絲雖長不禁手
難織迴文錦字詩
棠梨花開郎出門宜男草生妾思君如何宜男草上露
不濕棠梨花底雲
白日欲暮入空房手把銀燭照西窗繡幃芙蓉開兩兩
金屏翡翠立雙雙
題竹
蒼林曉落天上雲萬頃瀟湘翠波冷月明葉葉秋無聲
著我扁舟卧清影
煙波晩櫂圖
東林待月月未出長江走煙波著天青山迴首不可數
幾點白鷗飛過船
陪同同待制遊南城
城南百花開滿洲城中主人招我遊急喚吴姬歌小曲
莫令花落起春愁
寄紹興呂左丞
後來江左英賢傳又是淮西保相家見說錦袍酣戰罷
不驚越女采荷花(按輟耕錄云張氏據有平江部將呂珍守越參軍陳庶子饒介之在左右)
(一日陳賦此詩饒染翰題扇以寄呂詞翰䨇絶呂倩人誦罷大怒曰我為主人血戰守封疆豈愛一女子不忍)
(驚乎見則必殺之)
周玄初來鶴詩(洪武己已)
天外誰呼衆鶴來壇前道士本仙才月明遼海通三島
能載飛瓊數往迴
陳雷
雷字公聲秀民之子有窳菴集公聲詩尤工近
體如寄王近智云煙邨白屋留孤樹埜水危橋
蹋卧槎奉雲門張布政云月轉桐隂書帙静幕
深花影吏人稀皆佳句也
春日懷周葵窗助教
紫燕黃鶯來去飛綠楊煙暖午風微先生倚杖花邊立
童子舞雩川上歸景物自隨幽意得世情渾與此心違
緣知野馬多如許不染春雲白練衣
題方氏澄心亭
澄心亭子水之湄結構空凉也自竒已映渚蒲青間出
更涵沙竹翠相宜寒漿玉露銀牀動碧甃銅瓶紫綆垂
到此不因同静者湛然方寸與誰知
題楊氏問月軒次周葵窗韻
我欲停杯問廣寒中間宮闕幾時安丹梯有影非難上
玉斧無痕許借看不信藥成煩老兔誰憐桂冷濕青鸞
相逢今夕知何夕莫笑清狂興未闌
寄劉仲原經歴
鴛鴦湖水漾晴暉鏡裏遥峰入望微槐蔭午衙書帙静
蓮香秋幕吏人稀青雲步穏名逾重白石歌長願已違
他日相逢話疇昔應憐憔悴不勝衣
自城東復向感化舊居留别徐德厚
孤雲無定水悠悠又復攜書返舊丘橡栗樹空猿叫夜
蒹葭霜冷鴈知秋懶梳白髮頻搔首笑對青山獨倚樓
暇日清遊可乘興到門題鳳亦風流
題徐思敬瑶池小景
縈泉疊石帶煙霞此景人間有幾家錦字書傳青鳥使
玉簫聲繞碧桃花雲容窈窕誰能寫月色嬋娟我欲賖
不待扁舟乘興去珊瑚長拂釣竿斜
早春寄周致堯
百年身世渾如寄何處他鄉是故鄉柳態正須春弄色
梅花自與雪生香揚雄寂寞玄猶白賀監風流醉亦狂
倘許勝緣同晩歲梨林風致即柴桑(梨林致堯所居之地)
竹所次盛孔昭韻
萬玉森森護草堂八窗虛敞夏生涼清修迥出風塵表
瀟灑駢生水石傍淨埽莓苔聽翠雨閒題詩句洗鉛霜
籜龍更放新梢出相並梧桐宿鳳凰
秋望
西風凉冷氣蕭疎對景誰能寫畫圖紅樹離離變霜色
黃沙渺渺帶煙蕪嵐消斷壁山容瘦水盡遥天鴈影孤
乞我五湖舟一葉也應託興為蓴鱸
寄隠者
地隔煙霞絶垢氛悠悠世事了無聞漁樵來往頻分席
麋鹿尋常不離羣花下一尊黃菊露松間千頃紫芝雲
箕山潁水風流遠誰謂高情屬隠君
霜
悲角奏梅花江雲冷萬家不知青女妬却道棄鉛華
題秋江待度
遠岸白沙渺渺疎林黃葉離離莫怪行人爭渡邨深蹋
月歸遲
題畫馬
赭袍烏帽立奚官牽出春風十二閑不屬丹青傳寫妙
龍媒何得至人間
紅梅
姑射仙人下杳冥綃裳環珮玉泠泠香魂誤入羅浮夢
幾度微吟喚得醒
方參政行
行字明敏黃巖人國珍子至正間授江浙行中
書省參知政事調江西未詳所終所著東軒集
其弟明則繕寫成帙宋學士濓評之曰古詩俊
逸超羣如王子晉鶴背吹笙隨風抑揚聲在雲
外律詩清麗婉切譬猶長安少年飲酒百華場
中鶯歌蝶拍春風煦然撲人終日傳杯而醉色
不起詩人之趣至是亦可謂之不凡矣按孔從
善續龍爪石壁題句謂行以義兵萬戶守昱關
再戰不利退守札溪題詩石壁自剄而方參政
行别傳云宋濓序曰明敏仕於元嘗參知政事
於江淛行中書按方國珍據慶元姪明善據温
授江淛行省平章又有明鞏明謙者明敏或其
羣從也復見心蒲菴集夜宿東軒簡方明敏大
參詩云重來濠上得盤柦翦燭東軒坐夜闌國
初元臣例安置濠見心奉詔住鳳陽與明敏數
倡酬知明敏亦徙濠也沐景顒滄海遺珠多載
國初戍濠之詩而明敏與焉知徙濠後又謫滇
也余之初考如此及觀袁忠徹古今識鑒云方
明敏國珍子也柳莊相之曰君邊庭赤氣如刀
劒紋二九日有陞進隨從父克太倉授分省參
政調江西乃知明敏為國珍之子前元之陞授
實以國珍奛子之役而余初考為未詳也袁記
又云洪武戊午國珍已沒明謙受剥膚之刑舉
族累禍則明敏或於此時得以從輕典戍滇也
洪武實錄載國珍質子曰關曰元後與其子明
完明則俱降完小名亞關關即完也宋濓神道
碑載子男五人其二則禮與完國珍病亟時授
官以慰之者其三曰本則安則未知此五人者
孰為明敏者也國珍諸子姪内附前後名字竄
改更互不可考覈史家闕誤若此者多矣豈獨
杞宋無徵為可歎哉國珍竊據時招延文士薩
天錫朱右輩咸往依之劉仁本詹鼎則親近用
事潛溪盛稱明敏襟度瀟洒善談名理於書無
所不讀則明敏於國初居然勝流未可以楊山
遺種而誚之也慶元之父子淮張之兄弟右文
好士皆有可書志勝國羣雄者無抑沒焉别傳
之所載如此姑兩存之以俟他日更考云
古意
青松百千尺亭亭蔽浮雲下有螻蟻穴上有烏鵲羣兔
絲附其枝茯苓蔭其根盤踞託厚地實維造化神玄冬
霜霰繁積雪埋崑崙萬卉皆凍死此物獨孤存我將比
蟠木坐閱三千春
清麗曲
江花繞瓊闕綠水帶朱樓開宴坐清夜飛觴凌素秋美
人明月佩仙客紫雲裘生世眞飄忽應當秉燭遊
懷丁鶴年高士
白雲生虛堂滄江夜來雨念子素抱清守道猶處女離
别月幾圓流光歘如許佳期悵芳歲緬懷在知已
和蒲菴禪師查峰夜坐二首
在昔多宿願志藏巖壑間朝看飛鳥出暮逐浮雲還微
雨南澗來凉飈滿空山振衣千仞外逸駕誰能攀
人生固恒理萬化俱同源素抱既不展淹留復何言願
期高世翁談道窮晨昏空林冀有約違已非所論
題邊文進仙山樓觀圖
仙人散髮懸雙瞳能移崑崙開華嵩為我一埽瀛洲趣
中有千年不死青芙蓉飄飄烟霞入君手深林蔽羃桃
源口蒼烟颯颯鸞競飛丹崖怳怳龍驚走赤城掩靄天
姥迴石梁倒挂雙瓊臺桃花半壁鏡中見古木盡化青
猿哀素娥迴飇下瑶殿明星玉女長相見邀余為作商
山歌坐看桑田幾經變丹霞亂飛桂樹表手翳瓊枝拂
瑶草天風吹入西瑶池王母秋眉颯衰老瑶池花暖春
未凋三十六宮散瓊瑶青霓錦帔耀雲日上元月下來
吹簫吹鳳簫兮繫霜絲君亦胡為弄參差他年儻惠金
鵝蕊寄聲蓬島長相思
題吴彦嘉所藏張秋蟾龍圖
張公畫龍人不識筆法遠自僧繇得挂向高堂神鬼驚
怳忽電光來破壁夜當渤澥開筆力元氣淋淫浸無極
呑吐日月天地昏摩蕩雲雷太隂黑江翻石轉窅莫測
(一作窮)雪濤捲空銅柱側洞庭扶桑非爾誰顚倒滄溟為
窟宅乃知前圖只數尺坐令萬里起(一作生)古色何當置
我君山湖上之高峰聽此老翁吹鐵笛
觀吴孟周司訓眞草書譜
古來書學宗史籀竹簡遺文象科斗鍾張眞草更入神
片楮至今藏不朽先生下筆絶代無鳴玉綰結青珊瑚
况聞篆隸太倔強百金一字傳東吴墨池浸没玄兔穎
魑魅反走空堂静金戟交撑日月輪銀鈎倒畫龍蛇影
歐虞褚薛眞出羣精妙只數王右軍英姿老氣欲飛動
懸珠快劒相紛紜嗚呼百世誰復識我今作歌重刻石
莫同繭紙舊蘭亭閟入昭陵永難得
東歸謠送貝仲琚回吴中
天目青逾藍上有危峰横空插漢高巉巖滄海深莫測
下有六鰲迭負蓬壺方丈於其側山峻極兮水波瀾千
盤萬折行路難愁看混沌開鑿處尚有斧跡留人間殳
山仙翁髮如雪胷蟠太和吐日月手中鍊石輕女媧五
色曾將補天裂憶聞羽客從之游青霞光亂雲錦裘金
雞叫海白日慘桂樹四落空山愁昔年寒月照樽爼明
珠百斛輕于土君山鐵笛悲向人羞殺堂前柳枝舞君
歸東吴懷故廬明星古宅非吾居會稽泱漭淛江險誰
探千載太史禹穴之遺書興因東歸發遂作東歸謠他
年相憶五情熱應知淚濕雙龍綃
和馬貫五松小龍女歌
五松小姑龍帝女綽綽飛璫夜行雨天吴移海醉不歸
江色千年作誰主漂星輾月流翠滑青霓曳裾玳窗八
同心鏤結寄玉郎複疊毾㲪制霞韈玉罌轉水月獨漉
綷䌨香裾蹙蘭屋閒擲明珠贈宓妃一片長眉寫新綠
罦罳瑶殿罩何年排空鳳管衝九天割鮮不食起鳴絃
水波帖玉無驚烟
復和五松小龍女歌答盧軒
東方龍君降靈女騰飇曳烟軋腥雨撲花掃海神為悲
玉帝封為九河主貝宮銅龍刺雲滑彤臺鬭玉蛟桂八
瓊絲絡鳳騎紫霞金帖瓏瓏水晶韤鰲頭牽波月簌漉
翠幄銀屏沓珠屋倒窣天瓢澆火龍九點齊州一時綠
撾鐘歡飲邀萬年花宮盤盤象青天湘妃獻樂鼓冰絃
下窺四海銷氛煙
贈相虛中上人
一室安禪久三生結願頻傳經來帝子送食下天神水
月虛空相山雲自在身慈航如可渡應許姓龐人
過太湖
震澤留遺號行人指太湖封疆連舊壘形勢壓全吴水
落魚龍蟄天寒雁鶩呼扁舟思范蠡吾亦老樵蘇
過延陵
延陵懷季子遺跡古城東異代丹青在千年祭祀同高
情思挂劒遠識紀觀風欲問吴封處蒼烟落照中
寄蘇太史
城隅分守地江上斷腸詩感此一日舊坐令千里思青
雲當自力白髮不須悲澤國多鴻鴈南來好寄詩
留别選禪飾
分經蓮漏下幽徑石苔封却笑此時别更於何日逢敲
門思看竹解榻愛聽松明發孤舟去江雲千萬重
遊槎峰
北極高臨複道低金銀臺殿與雲齊山中日月開新教
海内文章憶舊題西澗水深龍已化東峰樹老鶴同栖
清游更擬陪諸老絶壑天風散杖藜
登秦駐山
此地曾經駐蹕來秦皇遺跡尚崔嵬採窮滄海無靈藥
歸到驪山有刧灰萬里黑風送鬼國一杯弱水隔蓬萊
詩人弔古應多思落日高丘首重回
登子胥廟因觀錢塘江潮
吴越中分兩岸開怒濤千古響奔雷子胥不作忠臣死
勾踐終非霸主材歲月消磨人自老江山壯麗我重來
鴟夷鐵箭俱安在目斷洪波萬里回
送賈彦臨訓導霍丘
中都會面得從容兩載同聽長樂鐘天近君門嚴虎豹
地寬人海混魚龍承恩自合歸宣室論道安能老辟雍
江柳春花增别恨白頭何日更相逢
送僧遊浙西
可歎浮雲無定棲錫飛還向浙河西杯從揚子江前渡
詩到生公石上題說法蓮臺花雨墜安禪芝室夜星低
他年元亮如同社相送無勞限虎溪
送殷文學之關中(奎)
博士才名成老翁又隨聲教向關中百年禮樂今重見
萬國車書喜會同泰華雲開仙掌出昆明水冷刧灰空
他時太史瞻星地應說奎光聚井東
謝山中惠灰
山木燒餘遠寄將色如玄玉淺含霜光浮上室三冬煖
氣逼寒爐五夜長吐出葛洪驚滿口呑來豫讓豈充腸
從今煨芋巖前客笑指東風石鼎香
陳虛中外史煮石窩
仙人高隱五雲邊煮石曾令夜不眠世上已聞餐玉法
山中休種采芝田丹爐藥與青猿守瀛海書從白鶴傳
歌罷洞庭明月裏秪應微響落中天
山窗獨坐
日落大江黑月上萬山静獨客坐寒窗孤雲起前嶺
楊柳詞二首
韶華無限暗中消搖蕩春光幾萬條却怪晩來風定後
雪花飛滿赤欄橋
曲江南陌亂垂烟勾引春風入管絃惆悵幾枝憔悴盡
與人長繫别離船
題美人圖
白玉簾開露氣浮芙蓉花近紫金鈎陽春一曲無人識
空拂銀筝下翠樓
閒居
絃管春深繞畫樓微風吹動玉簾鈎倡條冶葉俱無恙
相伴丁香結暮愁
山中絶句
滿溪流水碧於苔無客重登舊釣臺惟有多情沙上鳥
向人飛去又飛來
江南詞
暖氣晴嬌杜若洲沙頭狂客繫蘭舟采蘋多少江南女
搖蕩春光不自由
夜坐
蘭釭滅盡換寒更一枕餘香玉雪清怪殺無情樓上笛
攪人春夢到天明
孔從善
從善字(缺)永嘉人方行以元義兵萬戶守昱
關與明兵再戰不利退守札溪題怪石落花一
聫於石壁遂自剄從善為足成之
續龍爪石壁題句
萬里西風起馬蹄金戈回日塞雲低未為豫讓先亡趙
欲效田單獨報齊怪石有痕龍已去落花無主鳥空啼
至今天與英雄恨嗚咽泉聲下札溪
元詩選三集卷十
