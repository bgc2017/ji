元詩選初集卷二庶吉士顧嗣立編
甲辰秋洛陽得黃葵子種之南菴明年夏六月作
花佛經所謂閻浮檀金明淨柔軟令人愛樂者此
花可以當之因為賦長韻予方以病止酒故卒章
及之
芳蕤浥露嬌黃溼五疊湘裙輕襞積晨妝午醉一日間
白白紅紅總狼籍上陽宫女要頭冠摹寫雖工破的難
看來明淨復柔軟花中乃有閻浮檀千里移根洛陽陌
主人不飲誰看客乞與金杯自傾側明年為渠當舉白
雲峽(并序)
君璋啓事西凉占對稱旨其還也行臺公以宣
和寶石為貺奇秀温潤信天壤間之尤物君璋
目之曰雲峽邀詞客賦詩予亦同作
石盆清冷貯秋水水面蒼煙飛不起一堆寒碧几研間
寶氣峥嶸插箕尾山中雪浪空影像長安鸚鵡猶紈綺
枉著奇章甲乙中槁項纔堪把耕耒不知天壤此尤物
鬼刻神劖通有幾薰蒸似欲出泉脈瑩滑定應凝石髓
剥裂雯華漬月秋辛苦詩仙費摹擬車箱箭筈連西東
仇池百穴總玲瓏飛墮不嫌靈鷲小奇探已覺太湖空
故都喬木今如此夢想熙春百花裏膏血綱船枯九州
亡國愁顔為誰洗主人天質粹以温天然與山作知聞
退食從容北窗卧今古起滅真浮雲
雲巖(并序)
觀州倅武伯英崞縣人少日舉進士有詩名其
賦翦燭刀有嗁殘瘦玉蘭心吐蹴落春紅燕尾
香之句甚為時輩所稱家故饒財第宅園亭為
河東之冠貯書有萬卷樓嘉花珍果悉自他州
移植為人多伎巧山水雜畫斲琴和墨皆極其
工嘗得宣和湖石一窾竅穿漏殆若神劖鬼鑿
炷香其下則煙氣四起散布槃水上濃淡霏拂
有煙江曡嶂之韻吾鄉衣冠家法書名畫及蔵
書之多亦有伯英相上下者伯英獨恃寶石以
擅奇汾晉間耳興定末伯英沒於關中楊戶部
叔玉購石得之壬辰圍城中以示予且命作詩
危急存亡之際不暇及也乙巳冬十一月來東
平過聖與張君之新軒而此石在焉聖與名之
曰雲巖予問石所從來聖與言夏津王帥得之
汴梁泥塗中而以見貽予因歎一物之微經歴
世變遷徙南北乃復為好事者之所寶玩似不
偶然乃為詩道其故聖與三世相家以文章名
海内其才情風調不減前世賀東山晏叔原故
卒章以蕭閒明秀峰故事屬之
壺中九華玉孱顔紫煙著水往復還小窗虛明淡相對
不數漢宫銅博山會稽禹穴深無底寶石偷來定山鬼
一堆寒碧殊不凡滿谷春雲更堪喜阿欣秀發見眉宇
小杜才情淪骨髓摩挲不作几上看繚白紆青便千里
渾沌日鑿餘空嵌漏天蒸溼饒風嵐世外元無種香國
海南真有補陁巖觀州愛玩頻湔祓民部平生幾熏沐
蔵舟夜壑未厭深竟作新軒坐中物一天星斗入金尊
翠射娉婷自有人只欠宣和鄭先覺為君留寫五湖真
天涯山
九州上游推大鹵獨恨山形太椎魯天涯一峰今日看
快似昂頭出環堵何年氣母此融結鬼鑿神劖未奇古
八窗玲瓏透朝日洞穴惨澹蔵雷雨名花錦石粲可喜
乞與雲煙相媚嫵半空擲下金芙蕖想得飛來自玄圃
傳聞絶頂更靈異云是清都羣玉府五雲飛步吾未能
風袂泠泠巳輕舉東州死愛華不注向在陋邦何足數
敬亭不著謝宣城斷岸何緣比天姥酒船何時朝復莫
倒卷滹沱浣塵土喚起山靈搥石鼓漢女湘妃出歌舞
詩狂他日笑遺山飲顆不妨嘲杜甫(山有石鼔神祠)
王右丞雪霽捕魚圖
江雲滉滉隂晴半沙雪離離點江岸畫中不信有天機
細向樹林枯處看漁浦移家媿未能扁舟蕭散亦何曾
白頭歲月黃塵底笑殺高人王右丞
世宗御書田不伐望月婆羅門引先得楚字韻
瑶光樓前按歌舞桂樹秋香月三五白頭誰解記開元
四海歡聲自簫鼓兩都秋色皆喬木三月阿房巳焦土
天人亦有離别情可是田郎心獨苦承平舊物霓裳譜
寶氣暉暉映千古銀橋望極竟不歸滅沒燕鴻下平楚
贈别孫德謙
津橋垂楊雪花白挽斷春衫苦留客西河一雨春意濃
絶似銅駝洛陽陌河亭轟醉卧春風到手金杯不放空
鵲山一帶傷心碧羨殺孫郎馬首東
太原贈張彦遠
并州城邊十月末清霜稜稜風入骨因君夜話吳江春
酒光瀲灩金杯滑閒閒騎鯨去滅沒當年愛君俊於鶻
平生我亦識翁人惆悵流年如電抹官家新築文昌臺
蒼生不憂墮巔崖眼看東閣奇士滿如君豈得藏蒿萊
晨雞未鳴子當發明星煌煌大於月野夫一笑冠纓絶
鹿泉新居二十四韻
土門西邊井陘渡野日荒荒下汀樹榆關石嶺都幾程
客夢往往迷歸路塵埃風雨半生過儘著筋骸支世故
寧州假館又兩年未保東來不西去山城百家家有山
覿面呈山誰一顧賣書買得吕氏園不謂全山舉相付
北崖老作土灰色擁腫形模一夸父娟娟正有小峨眉
却立不容親杖屨就中抱犢尤峭拔望見韓山即攀附
韓王砦頭四望闊全趙米如纔數聚眼中麾蓋天上來
泜水鼓旗紛偃仆漢家威靈萬萬古石子連岡猶虎距
夏秋衆壑會鹿泉浩浩湍聲瀉餘怒西南諸峰不知數
蕩海鯤䲔尻背露霏煙空翠有無中百態隂晴變朝莫
靈巖龍泉曾一到獨欠封龍展衰步學仙不愛徐童花
李相書龕心所慕平生懷抱向山盡老氣崔嵬如有助
巖居枯寂朝市喧喧寂兩間差有趣得行固願留不惡
流坎且當隨所遇何曾萬錢何用許方丈有山容下筯
管城初無食肉相黃帽非供折腰具明年高築野史亭
天已安排看山處多(一作尚)慙不及謝宣城標出敬亭天
一柱(一本二句在方丈有山容下筯之下)
王學士熊岳圖
洗參池水甜於蜜玉堂仙翁髮如漆膝前文度更風流
盡卷風流入詩筆長松手種欲摩天海岳樓空落照邊
古來說有遼東鶴仙語星星誰為傳五百年間異人出
却將錦繡裹山川
去歲君遠遊送仲梁出山
去歲君遠遊今年客他州青天萬古一明月只與行人
生莫愁問君遊何許情多地僻(一作遐)兮徧處處金鞭斷
折騏驥死萬里長鴻思一舉憶初識子梁王臺清風入
座無纖埃華岳峰尖見秋隼金眸玉爪不凡材西園日
晴花滿煙五雲樓閣三山巔玉樹瑶林照春色青錢白
璧買芳年三年一夢南陽道汴水迢迢入秋草挐雲心
事人不知千首新詩怨枯槁破屋仰見星疎衾風露清
匣中有長劒為君鳴不平泥塗久辱思一濯去去舉足
皆清泠鄧州大帥材望雄愛客不減奇章公軍中宴酣
笳鼔競銀燭吐焰如長虹幕中多士君又往談笑已覺
南夷空東州春逥十月後梅花分香入春酒平生得意
欽與京青眼高歌望君久淅江南下青沄沄石門細路
蒼煙屯五松平頭白日静千山萬山如亂雲菊源不逐
時事改芝嶺自與商顔鄰他日相思一回首漁舟時問
武陵人(欽謂欽叔京即京父也樂天書以微之為微)
此日不足惜
此日不足惜此酒不可無頗怪昌黎公亦復為世儒天
生至神物與人作華胥一酌舌本強二酌燥吻濡三酌
動高興四酌色敷腴連緜五六酌枯腸潤如酥眼花耳
熱後萬物寄一壺十酌未渠央百觚亦奚拘人生一世
間忽若過隙駒有酒不解飲問君誰與娛君不見東家
騎&KR1706;李膽滿六尺軀萬言黃石策八陣䕫州圖酒酣起
舞不稱意長吁青雲指夷吾又不見西家紫髯郎老氣
雄萬夫狂歌飲燕市擊筑聲嗚嗚倚天長劒插少室頗
欲四海皆東湖鷹揚虎視今焉如河山永隔黃公壚銜
杯直待秋井塌青苔白骨憐君愚少年覓計生白須捫
參歴井無危途榮不滿睫良區區就令一朝便得八州
督争似高吟大醉窮朝晡餘名安得潤枯骨四十豈不
知頭顱此日不足惜此酒不可無太虚為室月為燭醉
倒不用春風扶
虎害
北山虎有穴南山虎為羣目光如電聲如雷倚蕩起伏
山之垠百人一飽不留骨敗衣墜絮徒紛紛空谷絶樵
聲長路無行塵呀呀垂涎口眈眈闞城闉天地豈不仁
社公豈不神哀哀太山婦呌斷秋空雲可憐封使君生
不治民死食民世上無復裴將軍北平太守今何人
寄趙宜之(趙時在盧氏)
大城滿豺虎小城空雀鼠可憐河朔州人掘草根官煮
弩北人南來向何處共說莘川今樂土莘川三月春事
忙布榖勸耕鳩喚雨舊聞抱犢山摩雲出蒼稜長林絶
壑人迹所不到可以避世如武陵煮橡當果榖煎术甘
飴餳此物足以度荒歲况有麋鹿可射魚可罾自我來
嵩前旱乾歲相仍耕田食不足又復違親朋三年西去
心籠禽念飛騰一瓶一鉢百無累恨我不如雲水僧崧
山幾來層不畏登不得但畏不得登洛陽一昔秋風起
羨殺雲間(一作吳中)張季鷹
紀子正杏園燕集(甲午歲)
紀翁種杏城西垠千株萬株紅豔新今年寒食好天色
曉氣鬱鬱含芳津天公自愛此花好朝薰莫染煩花神
融霞暈雪一傾倒非煙非霧非卿雲未開何所似乳兒
粉妝深絳脣能嗁能笑癡復騃畫出百子元非真半開
何所似里中處女東家鄰陽和入骨春思動欲語不語
時輕顰就中爛漫尤更好五家合隊虢與秦曲江江頭
看車馬十里羅綺争紅塵陽平一邑多詩豪主人買酒
邀衆賓花時有成約恨少楊子張吾軍落花著衣紅繽
紛四坐惨澹傷精魂花開花落十日耳對花不飲花應
嗔愛花常苦得花晩争教行樂無閒身芳苞一破不更
合且看錦樹烘殘春
王黃華墨竹(為郭輔之賦)
古來畫竹尊右丞東坡斂袂不敢評開元石本出摹寫
燕市駿骨留空名亦有文湖州畫意不畫形一為坡所
賞四海知有篔簹亭深衣幅巾老明經老死不敢言縱
横豈知遼江一派最後出運斤成風刃發硎雪溪仙人
詩骨清畫筆尚餘詩典刑月中看竹寫秋影清鏡平明
白髮生娟娟略似萱草詠落落不減叢臺行千枝萬葉
何許來但見醉帖字敧傾君不見忠恕大篆草書法趙
生怒虎噀墨成至人技進不名技遊戲亦復通真靈百
年文章公主盟屏山見之跽且擎聲光舊塞天壤破議
論今著兒曹輕有物於此鳴不平悲邪嘯邪誰汝令只
恐破窗風雨夜怒隨雷電上青冥
泛舟大明湖(待杜子不至)
長白山前繡江水展放荷花三十里看山水底山更佳
一堆蒼煙收不起山從陽丘西來青一彎天公擲下半
玉環大明湖上一杯酒昨日繡江眉睫間晚凉一櫂東
城渡水暗荷深若無路江妃不惜水芝香狼籍秋風與
秋露蘭襟鬱鬱散芳澤羅韈盈盈見微步晚晴一賦畫
不成枉著風標誇白鷺我時驂鸞追散仙但見金支翠
蕤相後先眼花耳熱不稱意高唱吳歌叩兩舷喚取樊
川搖醉筆風流聊與付他年
九月七日夢中作詩續以末後二句
桃花紅深李花白昨日成團今日拆歌聲滿耳何處來
楊柳青旗洛陽陌拊君背握君手朝鐘莫鼓無了期世
事於人竟何有青青鏡中髮忽忽成白首六國印何如
負郭二頃田千載名不及即時一杯酒
湧金亭示同遊諸君
太行元氣老不死上與左界分山河有如巨鼇昂頭西
入海突兀已過餘坡陀我從汾晉來山之面目腹背皆
經過濟源盤谷非不佳煙景獨覺蘇門多湧金亭下百
泉水海眼萬古留山阿觱沸濼水源&KR1343;淪晉溪波雲雷
涵鬼物窟宅深蛟鼉水妃簸弄明月璣地蔵發泄天不
訶平湖油油碧於酒雲錦十里翻風荷我來適與風雨
會世界三日漫兜羅山行不得山北望空長哦今朝一
埽衆峰出千鬟萬髻高峨峨空青斷石壁微茫散煙蘿
山陽十月未搖落翠蕤雲旓相盪摩雲煙故為出濃淡
魚鳥似欲留婆娑石間仙人迹石爛迹不磨仙人去不
返六龍忽蹉跎江山如此不一醉拊掌笑殺孫公和長
安城頭烏尾訛并州少年夜枕戈舉杯為問謝安石蒼
生今亦如卿何元子樂矣君其歌
南冠行(癸巳秋為曹得一作)
南冠纍纍渡河關畢逋頭白乃得還荒城雨多秋氣重
頹垣敗屋深茅菅漫漫長夜浩歌起清涕曉枕留餘&KR1008;
曹侯少年出紈綺高門大屋垂楊裏諸房三十侍中郎
獨守殘編北窗底王孫上客生光輝竹花不實鵷雛饑
絲桐切切解人語海雲喚得青鸞飛梁園三月花如霧
臨錦芳華朝復莫阿京風調阿欽才暈碧裁紅須小杜
長安張敞號眉嫵吳中周郎知曲悞香生春動一詩成
瑞露靈芝滿窗戶魚龍吹浪三山沒萬里西風入華髮
無人重典鷫鸘裘展轉空牀卧秋月寶鏡埋寒灰鬱鬱
萬古不可開龍劒出地底青天白日驅雲雷層冰千里
不可留離魂楚些招歸來生不願朝入省莫入臺願與
竹林嵇阮同舉杯郎食猩猩脣妾食鯉魚尾不如孟光
案頭一盂水黃河之水天上流何物可煮人間愁撐霆
裂月不稱意更與倒翻鸚鵡洲安得酒船三萬斛與君
轟醉太湖秋
題劉紫微堯民野醉圖
蒼苔濁酒同歌呼白鬚紅頰醉相扶堯時皇質未全散
不論朝野皆歡虞望雲雲非雲就日日非日先秦迂儒
強解事極口譽堯初未識堯民與酒同一天此外更誰
為帝力仙老曾經甲子年戲將陳迹畫中傳山川淳朴
忽當眼逥望康衢一慨然(一本無此二句)不見只今汾水上田
翁鞭背出租錢(堯甲子年仙人張果事)
下黃榆嶺
北崖玄武莫黕黑如積鐵東厓劫火餘絢爛開錦纈就
中嶺頭一峰凸樸奇剰費寒雲幾千曡摩圍可望不可
到青壁無梯猿呌絶林煙日射彩翠新跬步疑有黃金
闕畫工胸次墨汁滿那得冰壺貯秋月直須潮陽老筆
逥萬牛露頂張顛揮醉帖石門細路無暗泉行人饑渴
挽不前辛苦黃榆三十里豈知却有看山緣
驅豬行(黃臺張氏莊作)
沿山蒔苗多費力辦與豪豬作糧食草菴架空尋丈高
擊版搖鈴閙終夕孤犬無猛噬長箭不暗射田夫睡中
時呌號不似驅豬似稱屈放教田鼠大於兔任使飛蝗
半天黑害田争合到渠邊可是山中無橡术長牙短喙
食不休過處一抹無禾頭天明隴畝見狼籍婦子相看
空淚流旱乾水溢年年日會計收成纔什一資身百倍
粟豆中儋石都能幾錢直兒童食糜須愛惜此物羣豬
口中得縣吏即來銷税籍
遊龍山
曩予魏大梁得交此州雷與劉自聞兩公誇南山每恨
南海北海風馬牛老龍面目今日始一見更信造物工
雕鎪是時山雨晴平田綠油油並山凉氣多况得通深
幽山泉谷口出迎客石罅戛擊琳琅球蜿蜒入微行漸
覺藤蘿罥衣樹打頭惡木拉䬃棲直幹比指稠石門無
風白日静自是林響寒颼颼一峰忽當眼仰看看不休
一峰一峰千百峰雖欲一一顧揖知無繇金城偃蹇不
得上瑶罋回合如相留苔花萬錦石丹碧爛不收天關
守虎豹武庫開戈矛小山隨起隨偃仆獨立千仞絶頂
縹緲之飛樓百花岡頭藉草坐瀟灑正直金蓮秋亭亭
妙高臺玉斧何年修登高覽元化快如鷹脱鞲山靈故
為作開闔巧與詩境供冥搜白雲何許來纖絲弄輕柔
蓬萊作霧湧飄飄與煙浮玉衣仙人鞭素虯翕忽變化
令人愁須臾視六合浩蕩不可求初疑陶輪比運甓今
悟夜壑真蔵舟劫石拂未窮杞國浪自憂斷鼇立極萬
萬古争遣起滅如浮漚快哉萬里風一埽天四周誰言
太始再開闢日馭本自無停輈舉手謝山靈就無清凉
毫相非神羞賤子貪名山客刺已屢投黃華挂鏡臺天
壇避秦溝太山神明觀二室汗漫遊胸中隐然復有此
大物便可揮斥八極隘九州玉峰有佳招絶唱須一酬
為君探囊擲下珊瑚鈎白雲相望空悠悠異時華表見
老鶴姓字莫忘元丹丘
遊泰山
泰山天壤間屹如鬱蕭臺厥初造化手辦此何雄哉天
門一何高天險若可階積蘇與累塊分明見九垓扶搖
九萬里未可誣齊諧秦皇憺威靈茂陵亦雄材翠華行
不歸石壇滿蒼苔古今一俯仰感極令人哀是時春夏
交紅綠無邊涯奇探忘(去聲)登頓意愜自遲回惜無賞心
人歡然盡餘杯夜宿玉女祠崩犇湧雲雷山靈見光怪
似喜詩人來雞鳴登日觀四望無氛霾六龍出扶桑翻
動青霞堆平生華嵩遊茲山未忘懷十年望齊魯登臨
負吟鞵孤雲拂層崖青壁落落雲間開眼前有句道不
得但覺胸次高崔嵬徂徠山頭喚李白吾欲從此觀蓬
萊
遊承天懸泉
詩人愛山愛徹骨十月東來犯冰雪懸流百里行不前
但覺飛湍醒毛髮閒閒老仙仙去久石壁姓名苔蘚滑
此翁可是六一翁四十三年如電抹并州之山水所洑
駭浪幾轟山石裂只知晉陽城西天下稀娘子關頭更
奇劂周南留滯何敢歎投老天教探禹穴君不見管涔
汾源大車輪平泉丈八玻璃盆不知承天此水何所本
乃與沇瀆争雄尊平地突出隨崩犇洶如頹波射天門
太初元氣未凝結更欲何處留胚腪素虯騰擲翠蛟舞
衮衮後出皆鱷鯤雷車怒擊冰雹散石峽峻滑蒼煙屯
憑崖下視心魄動自媿氣衰筆老勝槩過眼無繇吞少
東水簾亦瀟灑珠琲一一明朝暾陽龍暗滋瑶草活礜
石自與蓮湯温神祠水之滸儀衛盛官府頗怪祠前碑
稽考失莽魯吾聞尹革臺駘宣汾洮障大澤自是生有
自來歸有所假而自經溝瀆便可尸祝之祀典紛紛果
何取子胥鼓浪怒未洩精衛銜薪心獨苦楚臣有問天
不酬肯以誕幻虛荒驚聾瞽宇宙有此水萬古萬萬古
人言主者介山氏且道未有介山之前復誰主山深地
古自是有神物不假靈真誰敢侮稗官小說出閭巷社
鼓邨簫走翁媪當時大歷十才子争遣李諲鑱陋語石
林六月清無暑人家青紅溼窗戶射鹿有場魚有浦好
築漕臺俯洲渚甕面㭨瓢挹膏乳醉扶紅袖别吳歌風
雨不憂驚妒女(閒閒公守平定以大安庚午來遊迄今壬子四十三年矣土俗傳介子推被焚)
(其妹介山氏恥兄要君積薪自焚號曰妒女祠碑大歷中制官李諲所譔辭旨殊謬至有百日積薪一日燒之)
(之語鄉社至今以百五日積薪而焚之謂之祭妒女云)
天門引
秦王宫中(一作深居)不得近從破衡成欲誰信白頭遊客困
咸陽顦顇黃金百斤盡海中仙人黃鶴(一作鵠)舉大笑人
間争腐鼠丈夫何意作蘇秦六印才堪警兒女古來多
為虛名老不見阿房淨如埽千年虎豹守天門一日牛
羊卧秋草
蛟龍引
古劒咸陽墓中得抉開青雲見白日蛟龍地底氣如虹
土花千年不敢蝕洪鑪烈焰初騰精横海巳覺無長鯨
世上元無倚天手匣中誰解不平鳴割城恨不逢相如
行酒恨不逢朱虛尚方未入朱雲請盟盤合與毛生俱
誰念田文坐中客只將彈鋏歎無魚
湘夫人詠
木蘭芙容滿芳洲白雲飛來北渚游千秋萬歲帝鄉遠
雲來雲去空悠悠秋風秋月沅江渡波上寒煙引輕素
九疑山高猿夜嗁竹枝無聲墮殘露
孤劒詠
鬱鬱重鬱鬱夜半長太息吟成孤劒詠門外山鬼泣清
霜稜稜風入骨殘月耿耿燈映壁君不見一饑縛壯士
僵卧時自惜黃鵠一舉摩蒼天時念樊籠束修翼
渚蓮怨
阿溪何許來素面涴風雨寂莫煙中魂依依欲誰語
芳華怨
娃兒十八矯可憐亭亭裊裊春風前天上仙人玉為骨
人間畫工畫不出小小油壁車軋軋出東華金縷盤雙
帶雲裾踏鴈沙一片朝雲不成雨被風吹去落誰家少
年豈無恩澤侯金鞍繡帽亦風流不然典取鷫鸘裘四
壁相如堪白頭金谷樓臺悄無主燕子不來花著雨只
知環珮作離聲誰向琵琶得私語無情鸂鶒翡翠兒有
情蜂雄蛺蝶雌勸君滿酌金屈巵明日無花空折枝
後芳華怨
江南破鏡飛上天三五二八清光圓豈知汴梁破來一
千日寂莫菱花仍半邊白沙漫漫車轆轆鵾雞絃中杜
鵑哭塞門顦顇人不知枉為珠娘怨金谷樂府初唱娃
兒行彈棋局平心不平只今雄蜂雌蝶兩不死老眼天
公如有情白玉搔頭綠雲髮玫瑰面脂透肉滑春風著
人無氣力不必相思解銷骨洛花絶品姚家黃揚州銀
紅一國香千圍萬繞看不足雨打風吹空斷腸丹砂萬
年藥金印九(一作八)州督不及秦宫一生花裏活長門曉
夕夀相如儘著千金買消渴
結楊柳怨
長樂坡前一(一作百)杯酒鄭重行人結楊柳可憐楊柳千
萬枝(一作條)看看盡入行人手輕煙細雨綠相和惱亂春
風態度多路人愛是(一作此)風流樹無柰朝攀莫折何朝
攀莫折何時了不道行人暗中老素衣今日洛陽塵白
髮明朝塞城草柳色年年歲歲青關人何事管離情春
風誰向丁寧道折斷(一作盡)長(一作柔一作垂)條莫再生
秋風怨
碧瓦高梧響疎雨坐倚薰籠時獨語守宫一著死生休
狗走雞飛莫為女雲間簫鼓夜厭厭禁漏誰將海水添
迎春門外羊車過又見秋風拂翠簾總把丹青怨延夀
不知猶有竹枝鹽
歸舟怨
渡頭楊柳青復青閨中少婦動離情只從問得狂夫處
夜夜夢到洛陽城南風吹櫓聲北鴈鳴嚶嚶江流望不
極相思春草生
征人怨
瀚海風煙埽易空玉關歸路幾時東塞垣可是秋寒早
一夜清霜入(一作滿)鏡中
塞上曲
平沙細草散羊牛幾(一作一)簇征人在戍樓忽見隴頭新
鴈過一時回首望南州
西樓曲
游絲落絮春漫漫西樓曉晴花作團樓中少婦弄瑶瑟
一曲未終坐長歎去年與郎西入關春風浩蕩隨金鞍
今年疋馬妾東還零落芙容秋水寒并刀不翦東流水
湘竹年年淚(一作露)痕紫海枯石爛兩鴛鴦只合雙飛便
雙死重城車馬紅塵起乾鵲無端為誰喜鏡中獨語人
不知欲插花枝淚如洗
後平湖曲
越女顔如花吳兒潔於玉天教竝牆居不著同被宿美
人一笑千黃金連城不博百年心樓上牆頭無一物莫
爨朝舂一生足秋風拂羅裳秋水照紅妝舉頭見郎至
低頭采蓮房郎心只如菱刺短妾意未覺藕絲長與郎
期何許眼礙同舟女春波澹澹無盡情雙星盈盈不得
語十里平湖艇子遲岸花汀草伴人歸鴛鴦驚起東西
去惟有蜻蜓接翅飛
長安少年行
黃衫少年如玉筆生長侯門人不識道逢豪客問姓名
袖把金鞭側身揖卧駞行槖錦帕蒙石榴壓漿銀作筒
八月蒼鷹一片雪五花驕馬四蹏風日莫新豐原上獵
三更歌舞灞橋東
黃金行(贈王飛伯)
王郎少年詩境新氣象惨澹含古春筆頭仙語復鬼語
只有温李無他人天公著詩貧子身子曾不知乃自神
人間不買詩名用一片青衫衡霍重兒貧女富母兩心
何論同袍不同夢入門喚婦不下機淚子垢面兒啼饑
君詩只有貧女謠何曾夢見金縷衣外家翁媪日有語
嫁女書生徒爾為昆陽城下三更酒醉膽輪囷插星斗
一夕(一作昔)詩腸老蛟吼十尺長人墮車走斫頭不屈三
萬言欲向何門復低首何人夀我黃金千使君破鏡飛
上天
隋故宫行
渭川楊柳先得春二月鸎嗁百囀新長春宫中千樹錦
暖日晴雲思殺人君王半醉唱吳歌絳仙起舞嚬翠蛾
吳兒漫說曾行樂三十六宫能幾多千秋萬古金銀闕
海沒三山一毫髮繁華夢覺人不知留得寒螿泣秋月
解劍行
古劒黑於漆鬱鬱動星文摩挲二十年今日持贈君長
鯨鼓浪三山沒知君不是泥中物袖間一卷白猿書未
分持刀買黃犢壯懷風雲鬱沈沈慚媿漂母無千金長
安侏儒飽欲死萬古不解天公心北風浩浩吹行客隴
水無聲雪花白荆卿墓頭秋草乾擊筑行歌欲誰識君
不見秦相五羖皮去時烹雞吹扊扅又不見敝裘蘇季
子合從歸來印纍纍丈夫墮地自有萬里氣翕忽變化
安能知大冠如箕望吾子富貴同生亦同死
征西壯士謠
三十未有二十強手内蛇矛丈八長總為官家金印大
不怕百死向沙場捉却賀蘭山下賊金鞍繡帽好還鄉
望雲謠
涉江采芙容芙容待秋風登山采蘭苕蘭苕霜早彫美
人亭亭在雲霄鬱搖行歌不可招湘絃沈沈寫幽怨愁心
歴亂如曳繭金支翠蕤紛在眼春草迢迢春波遠
望歸吟
塞雲一抺平如截塞草離離卧榆葉長城窟深戰骨寒
萬古牛羊飲冤血少年錦帶佩吳鉤獨騎疋馬覓封侯
去時只道從軍樂不道關山空白頭北風吹沙雜飛雪
弓弦有聲凍欲折寒衣昨夜洛陽來腸斷空閨𢷬秋月
年年歲歲望還家此日歸期轉未涯誰與南州問消息
幾時重拜李輕車
梁園春五首(車駕遷汴京後作)
軍從南去三回勝雪自冬來二尺強今歲長春多樂事
内家應舉萬年觴(長春德陵誕節名)
暖入金溝細浪添津橋楊柳綠纖纖賣花聲動天街遠
幾處春風揭繡簾
上苑春濃晝景閒綠雲紅雪擁三山宫牆不隔東風斷
偷送天香到世間
樓觀沈沈細雨中出牆花木亂青紅朱門不解蔵春色
燕宿鸎嗁處處通
雙鳳簫聲隔綵霞宫鸎催賞玉谿花誰憐麗澤門邊柳
瘦倚東風望翠華(龍德宫有玉谿館麗澤燕都西門名)
探花詞三首
禁裏蒼龍啟九關殿前鸚鵡喚新班沈沈綠樹鞭聲遠
嫋嫋薰風扇影閒
浩蕩春風入繡鞍可憐東野一生寒皇州花好無人管
不用新郎走馬看
六十人中數少年風流誰占探花筵阿欽正使才情盡
猶欠張郎白玉鞭(李欽用二十七張夢祥少一歲又未婚云)
獵城南
翩翩游俠兒白馬如疋練朝出城南獵莫趁軍中宴北
平有真虎愛惜腰間箭
春風來
春風來時瑶草芳綠池珠樹宿鴛鴦春風去後瑶草歇
來鴻去鴈遥相望鴛鴦不得雙燕鴻天一方娟娟愁眉
色静與遥山長錦衾復羅薦夢語相思怨月明烏夜嗁
空閨淚如霰
并州少年行
北風動地起天際浮雲多登高一長嘯六龍忽蹉跎我
欲横江鬭蛟鼉萬弩迸射陽侯波或當大獵燕趙間黃
熊朱豹皆遮羅男兒萬馬隨撝訶朝發細柳莫朝䢷埽
雲黑山布陽和歸來明堂見天子黃金横帶冠峩峩人
生只作張騫傅介子遠勝僵死空山阿君不見并州少
年夜枕戈破屋耿耿天垂河欲眠不眠淚滂沱著鞭忽
記劉越石拔劒起舞雞鳴歌東方未明兮柰夜何
續小娘歌十首
吳兒沿路唱歌行十十五五和歌聲唱得小娘相見曲
不解離鄉去國情
北來游騎日紛紛斷岸長隄是陣雲萬落千邨藉不得
城池留著護官軍
山無洞穴水無船單騎驅人動數千直使今年留得在
更教何處避明年
青山高處望南州漫漫江水遶城流願得一身隨水去
直到海底不逥頭
風沙昨日又今朝踏碎鵶頭路更遥不似南橋騎馬日
生紅七尺繫郎腰
鴈鴈相送過河來人歌人哭鴈聲哀鴈到秋來却南去
南人北渡幾時回
竹溪梅隖静無塵二月江南煙雨春傷心此日河平路
千里荆榛不見人
太平婚嫁不離鄉楚楚兒郎小小娘三百年來涵養出
却將沙漠換牛羊
饑烏坐守草間人青布猶存舊領巾六月南風一萬里
若為白骨便成塵
黃河千里扼兵衝虞虢分明在眼中為向淮西諸將道
不須誇說蔡州功(此為宋助攻蔡州而發)
懷益之兄
世故伊川歎鄉情越客音天宜他日定陸巳向來沈冉
冉愁看老源源事益侵誰言易排遣自分不勝任鞭影
驚疲馬鐘聲急莫禽跼中無曠迹喧外有幽尋夢失名
家筆書存遺子金山田和石瘦茅屋過雲深春雨蔬成
圃秋霜柿滿林樹隂凉拂席花氣澹盈襟宿鷺窺晨汲
孤猿伴暝吟溪僧時問字野客或知琴抱璞休奇售臨
觴得緩斟阿(一作同)兄團聚日曾語(一作話)百年心
汴禪師自斲普照石(一作瓦)為研以詩見餉為和二首
寺廢瓦不毁研奇功亦多巳知良斲少更柰苦心何挺
挺剛無敵津津潤可呵羽陽陵谷變冰井字書訛贈比
黃金璞辭慙紫石歌遥知玉音在洗耳俟研磨(長吉有紫石研歌)
點化鉛仍見堅凝鐵易穿何年埋朽壤此日睹青天古
色秋煙重哀音夜雨懸有刀堪切玉是鏡不名甎佛廕
淪空劫書林結後緣禪河一勺水更擬就師𫝊
癸巳除夜
鼎定周元重薪安漢已然不隨南渡馬虛泛北歸船身
竝枯蜩化心争脱兔先塵埃嗟落泊光景強留連往事
青燈裏浮生白髮前更殘鐘未動猶屬出京年
病中(病因食豬動氣而作癸夘四月二十一日晨起書)
戰勝頗自恃寧知從外腴文章工作祟時運迫摧枯止
酒嗟何及燒豬本不圖膏粱無急變山澤有真臞詩信
藤條戲方遭鐵彈誣鹽(去聲)紅忘後顧黧黑見前驅眩入
投牀仆晨淹伏枕呼萬錢惟嘔泄一臠爾乘除静伏心
仍悸深調息亦麤跼嫌囚宇宙渴憶卷江湖風柳留蟬
蜕霜松映鶴孤養和懲往失(几名飬和事見天隨子詩)扶老念時須
杯杓歸神誓垣牆任佛踰回蹊且垂翅望或在桑榆
老樹
老樹高留葉寒藤細作花沙平時泊鴈野迥已攢鴉旅
食秋看盡行吟日又斜干戈正飄忽不用苦思家
陽翟道中
長路伶俜裏羈懷蒼莽中千山分晩(一作落)照萬籟入秋
風頻見参旗縮虛傳朔幕空故園歸未得細問北來鴻
太室同希顔賦
壯矣崧維嶽盤盤上窅冥中天瞻巨鎮元氣有遺形雨
入秦川黑雲間楚岫青鼇掀一柱在萬古壓坤靈
送登封張令西上
罷縣人稱屈悠悠復此行渭城秋鴈到秦嶺莫雲平道
路衣從典風塵劒已鳴山西多俠客莫說是書生
送曹吉甫兼及通甫
意氣羨君豪憐君屈騎曹安能事筆硯且復混弓刀風
雪貂裘暗關山馬骨高南飛見鴻鴈應為惜哀勞
勝槩(三鄉作)
勝槩煙塵外新詩杖屨間偶隨流水去澹與莫雲還吾
道三緘口時情一解顔從今便高卧巳負半生閒
少室南原
地僻人煙斷山深鳥語譁清溪鳴石齒暖日長藤芽綠
映高低樹紅迷遠近花林間見雞犬直擬是仙家
落魄
落魄宜多病艱危更百憂雨聲孤館夜草色故園秋行
役魚赬尾歸期烏白頭中州遂南北殘息付悠悠
長夀新居(同仲經賦)
地古邨墟迥川逥縣郭斜蒲池餘老節菊水引(去聲)新芽
卜築欣成趣歸耕覺有涯迎門顧兒女今日是山家
十二月六日二首
倀鬼跳梁久羣雄結構牢天機不可料世網若為逃白
骨丁男盡黃金甲第高閶門隔九虎休續楚臣騷
海内兵猶滿天涯歲又新龍移失魚鼈日食鬭麒麟草
棘荒山雪煙花故國春聊城今夜月愁絶未歸人
短日
短日碪聲急重雲鴈影深風霜侵晩節天地入歸心零
落溝中斷酸嘶爨下音五年朝與夕清血幾沾襟
送楊次公兼簡秦彦容李天成
海國山如染雲堆草易荒時危頻虎穴路絶更羊腸弔
影雙蓬鬢攜家一藥囊殷勤秦與李無惜借餘光
倪莊中秋(巳亥)
強飯日逾瘦裌衣秋已寒兒童漫相憶行路豈知難露
氣入茅屋溪聲喧石灘山中夜來月到曉不曾看
陽興砦
亂石通樵逕重岡擁戍城山川帶淳朴雞犬見升平雨
爛沙仍軟秋偏氣自清年年避營馬幾向此中行(繇州入府)
(避騎兵奪馬者多繇此路)
聚仙臺夜飲
永夜留歡席高懷遠市塵月凉衣有露風細酒生鱗鄉
社情親舊仙臺姓字新殷勤詩卷在長記坐中人
九月晦日王邨道中
水涸沙仍溼霜餘草更幽煙光蔵落景山骨露清秋坐
食知何益行吟只自愁隨陽見鴻鴈三歎惜淹留
十月四日往關南
行路見新月獨行還獨謠勞生塵衮衮晚色鬢蕭蕭野
曠無遺穗林疎有墮樵回頭麥山嶺更覺馬蹏遥
和仲梁
林影兼秋薄雲隂帶晩凉石潭魚近藻沙渚鴈留(一作舍)
霜笑語無長路登臨豈異鄉一尊堪共醉惜不是重陽
感事
壯事本無取老謀何所成人皆傳巳死吾亦厭餘生潦
倒封侯骨淹留混俗情百年堪一笑辛苦惜虚名
同冀文明秀山行
莫景披横幅山間二老同雲如愁戍苦雪亦笑詩窮古
木凍欲折斷崖行復通從今胡谷夢時到水聲中
庚子三月十日作
殘夢忘書帙餘寒殢酒杯青銅元嬾照白紵更寬裁水
際時獨往花邊知幾逥殷勤雙語燕應自謝家來
八月并州鴈(三鄉時作)
八月并州鴈清汾照旅羣一聲驚晚笛數點入秋雲滅
沒樓中見哀勞枕畔聞南來還北去無計得隨君
甲寅十二月四日出鎮陽寄宰魯伯
滹水曉光動灞橋詩境同衝寒騎瘦馬認影識衰翁長
路風聲裏孤城雪意中迴頭歌笑處淒絶意何窮
乙卯十一月往鎮州
邨静鳥聲樂山低鴈影遥野隂時滉朗冷雨只飄蕭涉
遠心先倦衝寒酒易消紅塵忘南北渺渺見長橋
同姚公茂徐溝道中聮句
路轉川塗闊天低雨氣昏緜山連漢壘汾水入并門(姚)
來往頻鞍馬登臨負酒尊聮詩強一笑凄絶恐銷魂(元)
咏懷(崧山中作)
凉葉蕭蕭散雨聲虛堂淅淅掩霜清黃華自與西風約
白髮先從遠客生吟似候蟲秋更苦夢和寒鵲夜頻驚
何時石嶺關頭路一望家山眼暫明
帝城(史院夜直作)
帝城西下望孤雲半廢晨昏媿此身世俗但知從仕樂
書生只合在家貧悠悠未了三千牘碌碌翻隨十九人
預遣兒書報歸日安排雞黍約比鄰
僕射陂醉歸即事
多生曾得江湖樂每見陂塘覺眼明詩酒共尋前日約
風隂新自夜來晴春波澹澹沙鳥沒野色荒荒烟樹平
醉踏扁舟浩歌起不須紅褏出重城(是日招樂府不至)
元詩選初集卷二
