竹洲集卷十三宋吳儆撰
祭文
祭張南軒先生文
嗚呼先生其果終邪道路置郵之傳果可信邪報國遺
言惓惓於君子小人之際忍復誦邪嗚呼先生忠孝之
節世有家法淵源之學心契聖傳今其已矣嗚呼蒼天
某生不肖為世所棄先生誤知見謂忠義相期許國志
同生死嗚呼蒼天負我知已豈惟知已一世所慟士失
範模國喪梁棟嗚呼蒼天窈冥元默呼之而莫予聞撫
之而莫予測惟聖賢之生世幾相逢而或失顧所施之
不究匪斯今其自昔嗚呼先生其又何慼慼某負薪膝
下久去師席啟手易簀痛已無及拊棺執紼尚期有日
千里寓哀惟泣盡繼之以血
祭孫縣丞先生彦及文
嗚呼死生通乎晝夜逹者以為當然朋友盡於始終君
子之所甚篤而况某於公有師弟子之分在禮有心喪
三年之服嗚呼哀哉雖欲勿哭焉得而勿哭惟公寬厚
樂易孝友慈祥蕭然陋巷不顯其光自初泮宫儀羽虞
庠爰躋膴仕乃掾於衡之陽以丞彼南康書最吏課之
籍策勛翰墨之場此公之梗槩也而公之所以藴諸中
見乎外被乎人者老而彌壯死而不亡久而愈芳浩浩
乎江漢皜皜乎秋陽蓋夫子之言性與天道不可得而
聞也所可得而聞者特發見乎文章大江之東青衿詵
詵浸漬乎膏澤駘蕩乎春風摩肩乎英俊之躔擊轂乎
功名之塗者固已誾誾乎洙泗之上彬彬乎河汾之陽
矣泰山巖巖魯邦所瞻今其已矣嗚呼蒼天彼童子者
隅坐執燭曰啟予手曰啟予足我之事也而他人是屬
嗚呼哀哉雖欲勿哭焉得而勿哭惟蘇有臺煙雨茫茫
惟徽之山鬱乎莽蒼骨肉復歸於土命也若魂氣則無
不之也苟魂氣之無不之也宜歸來兮故鄉有肉在俎
有酒盈觴果魂氣之無不之也宜歸來兮故鄉嗚呼哀
哉
祭金靜之文
嗚呼靜之而止此邪平日與子言何如而子其遂死也
吾嘗謂子之心無媿幽明子之學無媿今古期子以文
黼黻王度子之於世曾不獲遇昔有顏回視師猶父夫
子視之不特猶子惟我與子父子而俱今子之亡予亦
何恃嗚呼子親老矣其將疇依子尚呱呱誰其撫之今
我之來婦哭於室親哭於堂明窗淨几琴書依然而靜
之不復見矣拊棺一慟欲與俱逝
祭吳仲賢文
嗚呼吾兄壽止斯邪惟兄幼自樹立遭家多艱偏事夀
母如父之嚴撫育諸弟人莫間言聚族而居踰五十年
既大其家為徽甲族徽有饑饉資其積粟親故之貧賴
之以足而兄儉以為德卑以自牧諸弟事兄雍雍肅肅
慶萃一門宜備五福何嗇之年昊天不淑某之親兄同
宗異族兩家父祖世相親睦童穉交好至老彌篤義則
友朋恩猶手足喪我友朋痛徹骨肉刈我手足何罰之
酷拊膺長號氣絶復續
祭吳廷操文
嗚呼廷操今其何之平生相與如塤如箎一别三年遽
此永歸追念痛極如刲如飢嗚呼廷操天禀忠厚胡豐
其才而嗇其壽蒼天蒼天奪我良友某以逐食遠羈職
守死不及臨其棺病不及執其手蒼天蒼天負我良友
惟廷操有子又有諸昆身後之名永世長存就使富貴
壽考百年曷以易此其又何言有肉在爼有酒盈樽已
矣廷操其又何言
竹洲集卷十三
