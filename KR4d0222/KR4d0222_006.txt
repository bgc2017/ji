竹洲集卷六宋吳儆撰
唘
賀金少卿唘
輟司邦禁進領宗盟方囹圄空虚已洽好生之德而本
支千億茂昭惇敘之恩宜我老成妙膺簡在某官彌文
飾治盛德範時正色立朝夙著忠嘉之望安貧守節久
高恬退之風伯夷直哉惟清叔度淵乎似道頃將使指
入領廷評甫臻三載之成靡有一人之獄璽書加寵已
示深知玉牒陞榮益彰優遇雖入趨表著尚仍惟月之
清班然伏讀訓詞可卜匪朝之大用某久承德芘深切
頌誠汲黯在朝寧有積薪之嘆富平入侍即膺簮筆之
榮暑令清和朝端優裕冀慎鼎茵之節以承冕旒之休
代洪守賀陳殿院唘
天眷申隆臺端進貳言路慶得人之盛仕途欣直道之
行恭惟某官迪德中和養氣剛大孫卿子之學入乎耳
而著乎心韓退之之文宏其中而肆其外自振起於南
省已結知於北辰躋榮棲鳳之居借重集烏之府付柱
後惠文之事益著休稱果殿中供奉之班光膺進擢益
楙一臺之正即陞二府之尊某叨守郡符阻趨賓戺鵷
行接武方看衮衮之登燕厦傾心輙貢區區之喜
通信守徐侍郎唘
備官澤國尚遠及瓜攝吏泉臺將欣歛板三釜有及親
之幸二天期獨我之憐輙輸悃愊之私仰布起居之問
某官彌文華國厚望端朝德義可尊發強剛毅足有立
也名位至重溫良恭儉讓以得之自摧偃月之堂薦擢
昂霄之榦紫荷奉槖皂蓋分符本末源流足國任貨財
之計中和宣布鄰邦傳樂職之詩雖壽王久厭於承明
而汲直宜居於禁闥積中外踐揚之望為左右輔弼之
儲伏念某頃起閭閻叨居庠序大小殆逾於百戰往來
幾閱於十年月積毫釐之勤歲有尺寸之進偶上舍占
一優之等復南宮居十子之間一命青衫僅脱虀鹽之
苦雙親白髮顧艱菽水之羞適鐘官鼔鑄之司廣幕吏
分臨之職尚稽除授猥使攝承雖曰時乎為貧安能久
居此也若乃食焉而避獨不媿於心乎幸今所攝之司
乃獲焉依之地儻有錙銖之效少酬升斗之傭登荆州
之樓敢言非於吾土促晉公之駕恐即覲於神京
謝洪徽州差權局唘
誠切望霓冬十二月至於七月(去年十二月嘗以權局干之至是年七月始有)
(報)幸深披露人皆一天我獨二天感歎何窮省循知愧
伏念某頃由學校進列衣冠涉獵不醇深愧賈生之學
浮虚寡用益慙楊綰之譏苟區區升斗之是營則碌碌
尋常之曷進分甘遠闕歸理陳編田百畆而勿奪其時
幸給晨昏之養學三年而不至於穀未忘夙夜之厪豈
期四壁之窮忽覩兩轓之盛夤緣進見薦辱眷憐攝趙
德於海陽雖文拘於三尺(洪令攝城下尉以新文罷)置賈生於門下
已幸遇於一時兹蓋某官治最列城思深前席問羊而
知牛之價豈惟察物以窮姦過冀而空馬之羣更欲拔
尤而厲俗猥私謭薄特賜甄收登王粲之樓况復歸於
吾土促吳公之駕恐即覲於神京
賀金丈除給亊唘
宸章進寵夕拜陞榮增重朝廷均歡寰海某官噐博而
用遠實大而聲宏雅望三朝仰止天民之先覺清名一
代凜然松栢之後凋頃從靜退之中進歴高華之選薦
持從槖入侍經帷俎豆之事則嘗聞之文武之道識其
大者深結聖神之眷擢司封駮之公歴觀昭代之前除
遠攷本朝之故事凡𤨏闥論思之任皆廟堂弼亮之除
民所具瞻政將焉往某久依大庇欣覩殊榮脩贊喜之
恭阻趨風於幕履上得賢之頌俟正位於阿衡
上錢通判唘
籍聲名於諸公間久仰宗工之望受約束於下執事行
居屬吏之陳夫何幺麽之蹤有此遭逢之幸輙憑尺牘
祇布寸心恭惟某官育粹慶源資深學海千仞應覽輝
之瑞九磬揚間代之音文雅風流仰故家之遺範聲猷
治行為當代之偉人雖更揚踐之多益峻老成之望相
周昌於諸侯之國寧無留滯之嘆佑田叔於在廷之臣
行襲褒陞之寵某受才無取托勢最孤少起閭閻險阻
艱難已備嘗於萬狀長遊庠序嶔崎歴落為可笑之畸
人虀鹽幾閱於一終鉛槧殆逾於百戰歴三舍南宮之
選僅叨桂籍之名餘五年下里之居甫逮瓜時之戍顧
以布韋之餘習而居箠楚之後陳仕路之多艱官箴之
可畏雖三釜喜及親之近而一行憂作吏之難托一枝
於深林幸有依歸之地開萬間之廣厦更資蒙芘之私
謝洪徽州撰休寧縣學記并書唘
木鐸振文已新羣聽銀鈎備法更偉遐觀凡與承學之
流實佩宣風之賜切以十室之間必有學蓋黨庠術序
之遺凡學之立皆可書實魯頌頖宮之意苟學之不講
則德之不脩而言之不文亦行之不遠惟休寧右儒之
化自潁川筮仕之初載新黌宇之卑用振文風之陋衡
湘為進士皆以子厚為師齊魯言春秋悉本胡母之說
積二紀漸磨之久號一時人物之蕃伐石冶金未有無
窮之託思人愛樹空懷勿剪之心豈期名世之賢乃假
陋邦之守爰摳衣而願紀蒙泚筆以頒成炳若丹青既
不渝於悠久寫之琬琰當有補於將來兹蓋某官道德
高古人言語妙天下聲蜚實茂豈碌碌𤨏𤨏餘子之為
事信辭嚴得是是非非聖人之意坐令窮僻寶此瑰奇
奉以周旋敢怠書紳之戒更相告語庶消珥筆之風
賀施僉樞唘
寵贊重兵晉參大政真儒獲用吾道有光伏惟某官學
通天人名垂宇宙安時居易休休然如有容焉動容周
旋溫溫乎和可知也踐揚藩府善政流聞羽儀天朝貴
名日起職文學五載于此極儒者一時之禜其教可知
蓋疎通知遠深於書者必聞其政由溫良恭儉讓以得
之方今天下雖號無事之時而我國家尤謹不虞之備
蓋内寧必有外侮雖聖人莫能去兵先近悦然後遠來
惟仁者可以無敵惟公懋德為國遠圖兼收文武之才
益明軍國之政當使樞機周密同神爵五鳳之時道德
安強增大呂九鼎之勢上方注意而未艾公亦有辭於
無窮某農疇餘生桑榆晚景久偷安於散地已絶望於
榮途傳聞顯策之頒踴躍大鈞之播蓋老驥雖伏櫪壯
心猶在於莫年而聖世無錮人幸會親逢於今日雞犬
寧忘於仙去蓋帷詎忍於遐遺綆持千尋之長或垂仁
於當路身在三途之險惟仰望而呼天
上史樞密唘
質經義之疑嘗接諸生於館下備賊曹之警復依萬石
之里中夫何幺麽之資有此夤緣之幸輙輸愚悃仰瀆
威嚴恭惟某官德備而知周噐博而用遠學優聖域溢
為翰墨之光名冠英躔積此縉紳之望頃繇學省進涉
諫垣朝夕論思入侍金華之重夙夜有密亟躋右府之
尊方優渥之浸隆於激流而勇退雖久安於綠野實係
望於蒼生北斗魁一星曰天樞昔已光於天象冢宰統
百官掌邦治行即慰於民瞻用攄久大之圖式究太平
之業
賀洪樞密除參政唘
揆路參華樞庭冠寵寬九重當饋之嘆於側席之久慰
四海具瞻之望於虛位之時日月光華風雲感會某官望
高降嶽道備經邦以覺斯民宜伊尹之自任當今之世
舍孟子而其誰晉參大政益隆茂績疆場俾入年榖用
成肆兼軍國之容久佩安危之寄上意可見輿情允歸
夙夜基命單厥心已底無虞之盛朝夕納誨輔台德益
隆不拔之基履兹覆載之間永被安樂之福某登門滋
久賀慶惟深綆持千尋之長况當路有垂仁之望身在
三塗之阻惟呼天幾拯已之私
謝鄭憲舉狀
備藩維之佐無最課之可書乏左右之容忽剡章之誤
及退自循省積有驚惶惟士夫出入之門有女子從夫
之義必得其人必得其正乃不失禮乃不失身故上之
舉下固豈容輕而下之求上尤不可苟如某者衰遲末
路憂患餘生念平生章句誦習之雖勤與曩日庠序虀
鹽之既久下焉不能為一身之計上焉不能取當世之
資號寒啼饑踰三百指抗塵走俗垂二十年自量無以
取知於時世亦莫有肯憐之者章甫適粤已甘為無用
之人扁舟去吳姑欲為自全之計不圖流落乃托照臨
迨此一年固多罪矣繩以三尺其可逃乎獨仰頼於優
容每曲垂於覆露復私公舉猥辱名言兹蓋某官四海
儒宗一時雋老立朝大節一人所深知天下所共知嫉
惡剛腸君子之大幸小人之不幸激流清濁之黨廉立
貪懦之風自顧妄庸有辜奬拔某敢不益堅素守師服
誨詞誓全節於始終是為報知已之賜敢呈身以僥倖
而重辱我師之門
上明州制置
西清進直東國唘藩總節制於十連憺威靈於萬里况
叨屬吏尤劇傾心某官德茂老成氣養剛大兼全數噐
經綸自得於胸中博極羣書糟粕不專於紙上蚤繇州
縣自結冕旒擁使節於王畿冠諸道光華之選分守符
於天府高一時彈治之聲薦擢貳於版曹實仰成於心
計裕民足國息費養兵不辭衆怨之歸出慮羣賢之表
卓有凝績益大隆名倚巖陛之登庸適海邦之謀帥路
車乘馬暫勞申伯之於宣成國夏墟即慶晉公之入覲
某單孤末緒佔畢寒生遊膠庠幾閱於一終懷鉛槧殆
逾於百戰偶上舍占一優之等復南宮居十子之間薦
獲齒於簮纓浸服勞於箠楚不圖幸會獲出照臨負弩
矢以前驅預切趨風之喜褰車帷而問俗即諧披露之
私
代王侍郎通揚漕
督府備員嘗陪入幕晚途起廢復貳乘軺仰德宇以焉
依附愚衷而若厲某官忠貫日月名震華夷脩玉帛於
兵革之交動金石以精誠之異大節若此詩書所稱何
以加厥功茂焉蘇張之使其猶劣雖中外踐揚之既久
而忠勞勸奬之未崇方賢智不足之時正睿聖有為之
日&KR0146;山待節姑借重於漕臺魏闕流恩即躋榮於禁路
某數奇寡偶屢試罔功嗟壯志之幾何已鄰衰境念辜
恩之若此敢意榮途猶欣覆轍之餘得托後乘之末惟
大匠之規矩當務持循而一時之英豪且期親附
與漕使
持斧繡衣想漢使威容之盛屬鞬戎服望周原旌節之
華欣悸交懷夙宵假寐輙輸危悃仰凟高明某官學總
百家才高一世筆精墨妙揚巨刃以摩天雪白蘭薰藹
貴名之起日有來命世之傑以徯熙天之功朝廷以交
廣之衝夷夏所屬允資心計之良肅領膚使之重錢流
地上已寬南夏之憂人自日邊行拜申宸之寵
賀洪景伯除中書舍人
西垣進直地分兩制之華北省躋榮權峻六曹之押肆
號令文章之煥發知朝廷政事之脩明某官學極羣書
身兼數噐筆精墨妙揚巨刃以摩天雪白蘭薰藹貴名
之起日自振淹於湖海益騰望於縉紳分兩郡之符最
治平於天下給六軍之餉專屬任於關中薦更禁路之
華進極儒林之選禮樂正奉常之舊老先生意未能言
絲綸傳内相之詞他學士筆不得下有來命世之傑以
徯熙天之功屬邊鎮之未寧正國家之多事外應軍書
之急内敷德意之深豈惟播告脩明鼓四海奮忠之氣
必且討論獻納善一時厭難之謀北極運樞中臺當軸
即聽路朝之誕告允孚寰海之具瞻某久預登門居深
賀厦身墜三途之阻日仰望而呼天綆持千尋之長或
垂仁於當路
安仁交代
傾蓋相從方嘗披覩及瓜請代乃獲交承自惟奇蹇之
蹤有此遭逢之幸某官天潢流派聖域窮源自振韋布
之中不為紈綺之習粲花論上擅一時翰墨之場淡墨
名中高列聖神明之胄屬公朝之核實試遠業以近民
乃屈宏才來臨小邑雖士夫有淹才之嘆然吏民實幸
公之來不謂妄庸遂資成就伏念某受才無取涉世最
迂頃辭獨冷之官實為號寒之迫以書生狷介之習當
前人廢弛之餘巧吏侮文豪族犯法獨奮一巳之見横
當百敝之衝今則獄訟粗平財賦粗理市井以通商賈
之有無者粗足館舍以待使客之往來者粗安學校以
養士子者粗脩塗巷以安車馬者粗飾譽而舉之者容
或有矣謗而誣之者抑又甚焉已試罔功舊政無告於
新政旁觀已久後車可戒於前車
答雷州馮守
去中州而入粤叨半刺以乘邊曾脩問之未遑辱詒書
之先及眷存至矣循省愓然伏念某憂患餘生棲遲末
路念曩日庠序虀鹽之久與平生章句誦習之勤上焉
無以取當世之資下焉不能為一身之計抗塵走俗垂
二十年號寒啼饑踰三百指計時仰禄若旱望雲陋如
之何敢有居夷之嘆時乎為養固難擇地而安不圖流
落之餘獲托仁賢之後風流固在超軼難追某官學總
百家才高一世千仞應覽輝之瑞九磬揚間代之音掉
鞅英躔飄飄有凌雲之氣蜚英榮路赫赫乎逐日以新
分風月於南交出絲綸於北闕大丈夫官至刺史亦足
為榮卿儒者宜在廟堂何乃居此即被十行之札歸奉
萬年之觴朱夏應時黃堂多暇願謹饔飱之節永孚家
國之休
竹洲集卷六
