竹洲集卷八宋吳儆撰
書
上張南軒書
某不才無善状少時嘗不自揆度妄有事功之志兩任
州縣皆不偶不惟不偶且速謗累以是痛自懲艾思欲
自屏於僻遠無人之境藏其身於庸陋寡過之地苟寸
禄以畢反哺竊便安以佚餘年則區區志願滿足無餘
前此到堂只從諸公覓一廣右通判為是故也然昨到
會府一拜威光曾未有尺寸之長可以自見乃蒙台慈
過有推許退而自省莫知所因蓋某魁然其形而其中
實無所有率爾而對而其言多不適用某於是不敢自
喜而益以自媿何者人固未易知而物不可以苟合判
府經略直閤左右司先生倘因他人過情之言或一時
適然之喜取某一日之長一語之中而未知某之所短
者固多不惟所短之多而其過失亦甚不惟過失之甚
而罪惡之不可恕者亦且不少何謂罪惡之不可恕某
少時嗜酒使氣遊蕩無度則有不檢之罪為縣令時擅
殺人納亡命則有不法之罪今垂老矣有親年七十而
貪禄遠去則有不孝之罪何謂過失之多遇事直前不
顧後患其失一也語言不謹頻致怨憎其失二也疾惡
太甚事不干已其失三也遇人無親疎賢不肖輙輸寫
肺腑其失四也至於好謀而智不逮好勇而剛不足好
學而志不堅好立事而才不稱其天資之所短者又未
可一二數如前數者有一於此自不可復用於世而况
兼是數者而有之而先生遽以為可用在某一時脱空
漫語以苟顧盼之寵則可第恐他日不能上副所期或
致誤事則於門下知人之明不能無傷欲望台慈更詳
察某之所有博訪某之所為終以為可用而後用之無
責以近效無拘以文法無間以讒慝之口無惑於怨仇
之言然後敢安神定志惟門下是用如其不然某但當
謹挈缾之守奉有司之法享二年之厚俸而竊半刺之
安佚日押文移數紙月遣吏卒數軰駈迫屬縣椎剥吾
民之肌膚以充經總制錢之課而坐受醲賞則某之能
事畢矣而又何求焉
謝南軒薦舉書
某不才且無善狀行餘五十碌碌州縣已不復有當世
之志萬里流落之中乃蒙先生誤有薦揚又蒙朝廷誤
賜收錄某聞命感慨然富貴易得名節難全若因此他
日或見用於時决當保全名節以不負知已之恩爾某
昨蒙使司行下令某按察邊塞官吏貪冒苟得某前此
以溪洞事屬安撫都監司未嘗干預今既有此命某其
敢有所畏其敢有所愛然此風循習已久若一繩之以
法則大者可戮小者可誅欲乞容其自今以往改過自
新若復不悛置之極刑亦不足恤
與南軒論盜賊書
昨日面奉誨飭令某條具擒制盜賊事件某初尉明之
鄞縣後宰饒之安仁皆盜賊之淵藪固嘗折肱於此若
盜之發捕之無他奇計但重其賞罰而行之以必信無
不獲者然盜已發而捕獲不若未發而為之備蓋兵固
有先聲而後實者某在安仁時嘗倣前軰置鼓樓之意
而推廣之行之未幾盜發輙得之復遇水旱四境之外
若饒之樂平撫之金溪信之貴溪盜賊縱横而終無一
人一騎敢越吾境而為暴者雖一時設施容有出於法
度之外然救荒之政不得不然雖以是獲罪終不悔亦
常記錄一二謹具如後
上五府乞宮觀書
某昨者蒙恩賜對擢守邕管恭惟主上屬意之重在某
可謂僥倖顧雖遠惡夫復何憚某自六月蒙放朝辭即
冒暑疾驅假道過家而某父又以某行當遠戍憂患成
疾白髮癯然支離骨立某以煙瘴萬里生還者稀挈之
而行則不可舍之而去又不可彷徨窮途莫知所措君
命至重不敢久留父子相持慟哭不忍相舍行路之人
皆為隕涕某竊見朝廷用人皆因其情之所樂而使之
是以人人皆有欣欣自喜趨事赴功之心方今南邊肅
靜非有警急難辦之事人才衆多非無可以為邕州守
臣者如某么麽螻蟻之微何足以為南邊輕重况某父
年七十有七事親之日短事君之日長若蒙朝廷哀憐
異時或有差使雖甚遠且險人情之所畏憚而不敢往
者某誓當直前義不回顧今雖迫於君命不敢不往然
某方寸亂矣異時或不能事事以至曠敗則雖萬死不
足塞責伏望台慈哀憐特假一言之重倘得改差一在
外宮觀使某父子得相保聚以畢餘年何啻肉骨生死
之賜
見洪徽州書
某聞之有所不可窺無所不可信可以為大人君子矣
蓋人必有所可畏也而後尊必有所可親也而後大不
可窺者天下之所甚畏而可信者天下之所樂親也洞
庭彭蠡之波長河大江之委其光隠然而長其色蒼然
而深雖無驚風怒濤衝陵決岸之變而望之者神寒瞰
之者心惕何者蛇龍鯢黿之所出沒掩抑而不可窺也
至於舟楫之所通網罟之所集朝夕於其間而無所害
蓋以其所為風雨者有占而所以為盈虚者有時故以
天下之至深而為天下之大利非澗溪之流畎澮之集
可得而擬也昔者某之於閤下誦其文知其學之至樂
其名信其實之宏未知夫所以出於用而施之於人者
也子思曰道之不明也賢者過之不肖者不及也今天
下之所謂賢者寬厚恭謹足以有容而其過也常至於
廢弛而不振幸其明敏果決可以有為者或至於挾數
害物以濟其私凡政之所以不行行之而益重其病者
莫不由此之故也竊惟閤下未嘗習文法歴州縣而其
所以處於繁亂難治之事欺蔽隠微之際或逆其情而
得其實或詰以事而得其情或舉其端而知其所以始
終之意或不考其辭不驗以事而窮其變詐於人情不
可測度之間雖老姦巨猾文致傅會足以易事之情而
惑人之聽者皆自以為不可欺至其抑揚操縱擊搏彈
治或輕或重或予或奪無一焉不愜於人情合於法意
其為人也必剛簡而示威嚴厲而難親及觀其容聽其
言雍容和易恬愉委曲無以異於寒素之士仁民愛物
樂善好賢孜孜發於辭氣見於行事凡所以遇其下治
其民者一歸於君子長者之道孔子曰仁者必有勇孟
子曰知若禹之行水行其所無事也夫勇出於仁智行
於無事此其為道所以不可窺而可信一時之士所以
中心誠服而樂親之者也某又聞之天下為宰相能用
人郡守刺史能得人士之賤獲見於宰相也難而見於
郡守刺史也差若易宰相之貴觀於人也略而郡守刺
史之察人也蓋詳西漢之士由郡守刺史薦進採擢而
顯者至衆也而始於賈生生河南人太守吳公知之後
公以治平最天下入朝為九卿乃為上言生賈生之有
聞於時吳公之賜也某縱横辯博眎生有媿至其躁易
輕發亦所不敢為也近所為芻言三篇謹以為獻
竹洲集卷八
