竹洲集卷十四宋吳儆撰
雜著
讀羅郢州小飛來記
物之顯晦常係乎其所寓靈隱飛來寓於國門之外且
憑附浮屠氏之宫清泉佳木危亭曲檻相與映帶藩飾
之都人士女歲時遊集於其上兩宫萬乘數嘗臨幸故
其名稱流聞勢望崇重然非泉石本志而此飛來乃幸
遇於崇山復嶺之間雖人力所不至而天趣益高嵐光
水色自媚於幽閒之境樵蘇之所狎鳬鷗之所馴而華
軒駟馬之所不顧獨高人勝士時一過之為之倚徙踟
蹰不忍舍去此如避世有道之士絶類離羣不可得而
疎舍者爭席不可得而親以此視彼猶為獨得其所使
泉石有知則為彼飛來者當自恨其所寓非所宜而此
飛來可以自全其天安其所無羡於彼無歉於此鵬鷃
大小鳧鶴短長可兩忘也
墨說
蜀人以桐華為墨雖一時光黑可愛然新則滯久則敗
以歙墨之佳者先後研和用之則蜀膠為之融液清澈
而歙煙益精明可鑑歙人吳滋蓋合兩家之所長獨步
一時然率以奉權貴要厚利士大夫不能多致雖如予
之僻與之居相邇平生所得止兩圭今為福唐張叔潛
奪去不可復得三衢鄭彥珪得法於歙取千歲之松枯
朽腐敗之餘刳剔而琢削之如粤人治香之法醮以梧
桐之液髹漆之滓積其煙之輕而遠者以窮冬沍寒之
時鑿深山澗谷之凝冰煑堅革而埏埴之色絶黑而膠
清藏之十年必有能辨之者歲寒然後知松栢雖其煨
燼之餘猶耐久也
題五峰先生知言卷末
右五峰先生知言一書傳於世實甚久凡後學之自伊
洛者皆知敬信服行如洙泗之有孔氏而吾鄉學者或
未見焉某受此書於南軒先生謹諉諸同志汪伯虞鋟
木以廣其傳異時吾黨之士有文詞者有學問者有才
有智而可與立事者有剛正不撓恬退有守温厚而寡
過者皆知以此道為終身根本之地如蕭何之守關中
宼恂之守河内則庶幾乎知所税駕不然吾懼其終身
之無所歸也
題陳氏雪溪
仕宦如登山足益高所見益竒要之復反平地然後為
安雪溪平生仕宦無登危涉險之勞而享其所安者餘
三十年雖志得而道行官超而名顯視公所得孰寡孰
多而世之士大夫終不能以此易彼至於終老且死而
不能一日安其身噫死而可作非斯人吾誰與歸
讀曹氏世濟錄書其後
諫議中舍父子大節著天下名字在史官學士大夫往
往多能言之集中所載如喻良能之序謂封州以身堅
守似睢陽罵賊不屈似常山不辱家世似魯公庶幾善
論人物者黃洎之誌謂以死捍賊稱其先人之業使天
下歎息秉史筆者生勁辭為將臣者厲壯節畏懦圖全
者不敢眎日月嘗推薦者曰我善知人為之友者曰我
善交賢姻黨里閈皆有好面目盛辭氣以自持垂名若
金璧節行如古人至此不其偉歟其辭慷慨悲壯足以
激忠義之氣劉彝書公與妻子訣曰吾為人臣當留守
城汝為人後當去避賊蓋方危難迫悚之際而能於忠
孝之道曲全如此非深於學而安於義不能也元厚之
詩叙其事簡而盡嚴而有法其次章曰轉戰譙門日再
晡空弮猶自冒戈殳身垂虎口方堅坐命棄鴻毛更疾
呼柱上杲卿餘斷節袴間杵臼得遺孤予三復其言至
於流涕
讀友于堂詩書其後
伍氏兄弟求予賦友于堂詩予辭焉以不能且諸公之
詩已多豈少予詩哉雖然予嘗聞之兄弟天倫也夫婦
人合也孝友天性也利害之所在人偽之所從起也孟
子有言人之所以異於禽獸者幾希庶民去之君子存
之今夫天倫之至親嘗離於人合之間言天性之至愛
常奪於人偽之滋長君子之所存存其天也天之所存
人之所以異於禽獸者也伍氏兄弟為堂合處而以友
于名之其所以自銘之者至矣諸公為賦詩多知名士
時有竒句讀之使人增手足之愛其所以假寵於伍氏
者亦多矣敢問諸公人皆有兄弟何獨於伍氏焉深嘉
而屢歎之豈今之人失其所以為人者衆而謂伍氏為
賢邪蓋嘗以人合之能敗天倫人偽之能滅天性為天
下之有兄弟者言之使之無失其所以為人者乎伍氏
誠賢予不能盡知獨以諸公之詩而知之始伍氏見予
時有母氏之喪踰三年矣予問其居閒無事讀書當益
富今秋亦應舉否伍自言母未葬服未除為之感慨者
久之
名一枝菴
鷦鷯巢於深林不過一枝士大夫奔走四方窮日夜之
力為千歲之計曾一枝之樂之不知豈不哀哉某以乾
道已丑十月過雲峰道人堅无與語樂之因宿其菴念
此身自是長物長物所資如是足矣此外更求何時而
已因名其菴曰一枝菴
宴邕守樂語
太守古諸侯夙重价藩之寄别乘半刺史素居上佐之
聯况金蘭臭味之相同而伯仲塤箎之迭奏一樽相屬
千里同謠判府安撫堂堂一世之英落落萬人之傑筆
精墨妙揚巨刃以摩天雪白蘭薰藹貴名之起日建高
牙於大府振戎索於遐封夷夏咸寧兵民兼裕玉關人
未老行奉萬年之觴銀燭坐生春共極一時之賞通判
奉議以敬事長行樂及時高柳咽新蟬奏薰風入絃之
韻華屋飛乳燕正桐隂轉午之初羽扇綸巾雍容談笑
霓裳翠袖謳咽笙簧敢以巴人之詞上侑醉翁之操
騶馭曾鳴帝里珂一麾出守古牂牁龍媒入貢漢天子
銅柱重聞馬伏波萬里爭傳麒麟像滿城讙唱舊襦歌
著人茉莉花如雪不醉花前花奈何
勸農文
安仁官長今奉天子之令與爾父老飲食於郊備宣天
子仁聖敦本勸農之意復以官長身所更歴者為爾父
老言之官長家世業農知吾農民甚苦寒於蠶而不足
於衣熱於耘而不足於食凡國家宗廟社稷之奉軍旅
之須官吏之俸祿州縣之用度一絲一粒無非取辦於
吾農民且有里胥之追呼官吏之刑責豪右大家之兼
并遊手亡賴之生事凡所以苦吾農民者復不一也然
明則有法令惟吾農民是䘏幽則有鬼神亦惟吾農民
是依農民之家誠能長幼相率竭力從事無怠於輸則
無追呼之擾無嚚於訟則無刑責之及睦於閨門比於
鄉黨則兼并生事之人亦不應無故而相加場圃既登
牛羊在野婚姻往來為酒為食以相勞苦亦可以自樂
於寬閒之野而無羡於世之貴且富者彼忘本逐末之
人冒風波蹈險阻終身於憂患而不能一日安其居甚
至於顛覆喪亡而不得復返於其鄉者亦豈如吾農民
安生樂業自相保聚之為福哉爾父老春秋高矣眎爾
之州縣鄉黨富貴長久子孫蕃盛之家孰非務本力農
積善守道之所致噫爾之家雖甚苦而有天下之至樂
爾之業雖甚勞而有天下之至利官長以父母年老無
以為飬勉強從仕以苟寸祿若與爾父老相安三年善
罷而歸定當子負耒耜婦供餉饁相與深耕於舊隴以
盡菽水之歡逐安居之樂與爾父老同為太平之耆民
志願足矣
記鼠
鄰有廩久不發鼠孕育其中甚小而蕃蓋鼬鼠也一日
發眎怒甚盡其類磔而尸之子吳子見而歎之曰是其
為生也甚微其害於人也亦小而為人所不容如此則
夫憑高恃勢坐耗大倉之粟肆其虐於人者獨能飽食
安居而無禍吾不信也
勸學文
古人有臨渴掘井之喻痛其平昔不讀書也然臨渴掘
井猶有得泉之理至渴不肯掘井者是終渴死無悔也
上庠有一同舍嘗以二句題座右云思場屋苦發讀書
心當其三條燭盡之時邏卒執箠而叱之催卷之聲讙
如雷震内顧旁遑無所復有辭竭不能思筆停不能搖
曳白而出為可恥塞白而終為可惜三年之思二親之
念其苦尤甚於地獄也諸公亦曾於熟睡聚話羣飲之
際而思之乎
竹洲集卷十四
