後樂集卷五宋衞涇撰
内制
賜端明殿學士簽書樞密院事督視江淮軍馬
丘崈臘藥勅書
勅卿以右府之耆英專督軍之重任臘寒方力籌幄良
勞頒上劑於寶奩示中宸之密眷益資冲輔勉究茂勲
賜成都潼川府夔利路安撫使程松臘藥勅書
勅卿以西樞之望撫全蜀之師方栗烈之蕭辰實注懷
於舊德往頒珍劑益輔冲襟
賜資政殿學士知潼川府費士寅臘藥勅書
勅卿望隆廊廟任重翰垣屬寒籥之方深軫眷懷而良
厚趣頒嘉劑以介珍調
賜兩浙東路安撫使錢象祖臘藥勅書
勅卿望高兩社任重十連屬冰雪之蕭辰睇蓬萊而注
想宜頒良劑加衞冲襟
賜端明殿學士湖北京西宣撫使薛叔似臘藥
勅書
勅卿視儀政路增峻中權方栗烈之蕭辰實注懷於舊
德往頒珍劑益輔冲襟
賜工部侍郎兼樞密都承旨樞密行府參贊軍
馬吳總寶謨閣待制湖北京西宣撫使陳謙臘
藥勅書
勅卿席寵禁塗贊謀督府方嚴凝之届序念匽薄之良
勞宜有珍頒以昭眷遇
賜鎮江府駐劄御前諸軍都統制山東京東路
招撫使郭倪臘藥勅書
勅卿内嚴巖衞外總師干當寒籥之蕭辰錫寶奩之名
劑益綏爾衆均識朕恩
賜主管殿前司公事真州駐劄策應兩淮郭果
臘藥勅書
勅卿總嚴凝之衞提犄角之師屬此盛冬錫之名劑其
推上澤均洽士心
賜侍衞馬軍行司主管侍衞馬軍行司職事戚拱
御前諸軍都統制田琳董世雄趙淳御前諸軍
副都統制馮拱陳孝慶魏友諒彭輅毋思畢再
遇臘藥勅書
勅汝等分總戎昭力摧寇虐屬嚴凝之在候念蒙犯之
惟艱爰賜奩珍式昭恩意
賜宣撫使程松銀合湯藥勅書
勅程松商飈届候邊地蚤凉眷吾斗極之英盡撫坤維
之衆比聆凱奏深奬竒勲既虎視於三秦諒鷹揚於萬
旅惟兹多算悉禀成謨載疇玉帳之勞爰錫寶奩之劑
益加攝衞迄濟規恢
賜御前諸軍都統制王大節孫忠銳夏藥勅書
勅汝等任隆將閫威憺邊陲涉九夏之炎歊撫三軍而勞
勩攽之珍劑賁以寶奩其推廣於惠心俾均霑於部曲
賜御前諸軍副都統制魏友諒莊松王鉞王大
才等夏藥勅書
勅汝等分綰兵符克清邊祲貳元戎之統御履九夏之
炎蒸爰攽奩劑之良庸示轅門之寵
賜御前諸軍副都統制馮拱夏藥勅書
勅馮拱汝禁旅分屯方肅清於海溆采薇久戍嗟載涉
於炎蒸嘉而控禦之勤軫我眷懷之切特攽珍劑庸示
異恩
賜寶謨閣學士通奉大夫四川制置使知成都
府楊輔銀合夏藥
勅楊輔卿夙推舊德就撫蜀都雖渴見於儀刑念莫踰
於望實倏更炎序彌軫眷懷往頒奩劑之珍式助生經
之衞勉寬憂顧佇俟來歸
賜池州駐劄御前諸軍都統制秦世輔銀合夏
藥
勅世輔汝兹膺親擢往護上流念征馭之良勞屬炎歊
之届序往攽珍劑以衞生經其欽體於眷懷尚克修於
戎律
賜興元府駐劄御前諸軍都統制彭輅銀合夏
藥
勅彭輅汝甫膺親擢往貳戎昭念征馭之良勤屬炎歊
之届序錫之良劑示我眷懷尚寬西顧之憂亟底邊陲
之靖
賜江州駐劄御前諸軍副都統制兼知光州劉
光鼎銀合夏藥
勅光鼎汝分提禁旅往護邊城方征馭之良勤屬炎歊
之届序亟攽珍劑以衞生經其撫勞於兵民以肅清於
氛祲
賜端明殿學士中大夫知興州充利州西路安
撫使兼四川宣撫副使安丙夏藥
卿勲書彜鼎職亞機衡分重寄於坤維憺皇靈於關塞
諒精忠之有相豈寒暑之能侵往攽奩劑之珍庸示宸
旒之眷
賜建武軍節度使沔州駐劄御前諸軍都統制
王喜夏藥
卿峻陟齋壇寵膺將鉞親提王旅克復秦關當凱奏之
還歸諒暑行之勞勩爰攽良劑式示至懷
賜侍御馬軍行司職事戚拱夏藥
卿駔駿分屯護我陪都之重貔貅久戍履兹炎夏之辰
載嘉扞禦之勞深軫眷懷之厚往頒靈劑尚體茂恩
賜御前諸軍都統制趙淳畢再遇田琳等夏藥
汝等任隆閫制勲茂戎昭屬氣序之炎歊撫兵民而勞
勩攽之珍劑賁以寶奩其推廣於惠心俾均霑於部曲
賜御前諸軍都統制董世雄夏藥
汝禁旅分屯夙護上流之險采薇久戌載更癉暑之炎
嘉而扞禦之勤軫我眷懷之切特頒珍劑庸示茂恩
賜知樞密院事督視江淮軍馬張巖夏藥
卿制勝籌幄夙倚紫樞之望撫師江滸屬臨朱籥之辰
諒底定之有期嘉旋歸之匪日爰賜上奩之劑式昭中
扆之恩
賜資政殿學士知潼川府費士寅夏藥
卿舊弼撫藩夙倚折衝之略朱煒届序載嘉盡瘁之誠
爰軫眷懷往頒靈劑庸輔節宣之適迄圖綏静之勲
賜華文閣學士中大夫知江陵府湖北京西宣
撫使宇文紹節夏藥
卿出藩入從復宣閫外之威當夏問涂俶履離明之序
周爰靡止嘉歎不忘頒上劑以輔和宜疾驅而毋憚
賜寶謨閣待制四川制置使吳獵夏藥
卿宣威北塞方疇漢水之勲分閫西陲復借雪山之重
炎蒸届候徒御實勞錫上劑之珍良輔冲襟於匽薄
賜督視行府參贊軍事沈作賓夏藥
卿通班禁路贊畫元戎就分北固之符適踐南訛之候
賢勞備著睠軫良深宜攽奩劑之珍往致冲襟之輔
賜沔州駐劄御前諸軍副都統制李好義銀合
夏藥
勅好義汝比建殊勲分提勁旅屬撫循之良勩適炎燠之
御辰其攽奩劑之珍庸示眷懷之渥益殫忠藎迄靖邊
氛
賜象祖斷章批答口宣
有勅朕疇望經帷登賢政路士喜端人之復用民欣舊
德之來歸其勉罄於謀猷勿過形於遜避
賜李壁斷章批答口宣
有勅朕妙柬儒猷晉參國秉巳趣攽於成命實允穆於
師虞其略謙函亟秪寵渥
賜張巖斷章批答口宣
有勅朕儀圖舊德擢冠鴻樞方衆聽之具孚宜壯猷之
亟展其蠲巽牘以對龍光
宣勞將士口宣
有勅卿汝等克修戎職秪護明禋眷言匽薄之勞深見
忠勤之助迄臻熙備良用歎嘉
賜皇子榮王告口宣
有勅朕敬共明神稱秩元祀眷言上嗣克覿祲容宜先
祭澤之頒益衍璇源之慶
賜嗣秀王告口宣
有勅備成熙事誕舉慶條有嘉族老之賢克相宗祈之
典兹頒茂渥共對閎休
賜少傅吳環告口宣
有勅竣祠重宇沛澤剛辰載嘉肺腑之英聿相豆籩之
事其秪餕惠茂介神釐
賜少保謝淵告口宣
有勅告成元祀敷錫蕃釐嘉時左戚之賢克相上儀之
舉欽承祭澤亟報恩徽
賜太尉楊次山加恩告口宣
有勅宗祈間舉熙事備成眷言姻屬之賢宜被神釐之賜
亟秪寵渥益介壽祺
賜三省官滿散瑞慶聖節道場乳香口宣
有勅誕序發祥臣工歸美嘉元台之率屬集勝果以儲
休爰錫寶熏用旌善禱
賜太尉李孝純加恩告口宣
有勅卿以母黨之賢相宗祈之禮式遵彜典茂舉慶條
晉荒公社之封仍衍爰田之賦亟秪命綍庸壯戚藩
賜保成軍節度使譙令雍加恩告口宣
有勅合宮竣事宣室均釐眷潛邸之舊臣陪近班而相
禮宜敷惠術亟服恩綸
賜保信軍節度使吳琰加恩告口宣
有勅季秋序正宗祀禮成眷戚畹之雋臣實外家之尊
行宜膺慶澤秪服恩綸
賜師垂批答口宣
有勅卿地居尊屬任重宗盟比旌使範之勤庸晉孤卿
之秩已孚成命其略撝函
賜師垂告口宣
有勅眷時伯父夙糾宗盟屬祖后之因山參史華而蕆
事式遵彜典晉眡亞師其秪服於鴻私尚永綏於燕譽
賜前參知政事錢象祖到闕傳宣撫問并賜銀
合茶藥口宣
有勅朕渴思舊弼召自東藩三節延佇於疾驅一葦喜
聆於利涉迎加郊勞寵錫奩珍
賜殿前司滿散瑞慶聖節道場乳香
有勅環尹輸忠式際發祥之慶華封效祝載嘉歸美之
誠錫以寶芬助其善禱
賜步軍司散滿瑞慶聖節道場乳香
有勅提羽林之衞圖報上恩祝虹渚之祥載嘉臣節爰
頒寶炷用表忠忱
賜馬軍司散滿瑞慶聖節道場乳香
有勅華渚流虹慶承天祐建章飭騎虔效嵩呼載續異
熏用循彜錫
賜樞密院官等滿散瑞慶聖節道場乳香
有勅十月為陽千秋紀節廼睠鴻樞之輔聿嚴鷲嶺之
祈頒以異芬表其忠悃
又
有勅卿等任隆樞極心拱辰居祝君壽於南山演佛乘
於西竺肆攽馨烈庸奬忠勤
賜樞密院官瑞慶聖節御筵酒果
有勅星渚流祥共伸善頌雲天洽燕爰錫豐恩特遣分
朌聿資樂愷
賜三省官滿散瑞慶聖節道場乳香
有勅誕序發祥臣工歸美嘉元台之率屬集勝果以儲
休爰錫寶熏用旌善禱
賜三省官瑞慶聖節御筵酒果
有勅堯年伸祝百辟同誠周宴示慈多儀疏渥載朌芳
旨庸表龍光
賜三省官等滿散瑞慶聖節道場乳香
有勅卿等位冠臣工心存君上屬流虹之紀節輔靈鷲
以祝釐爰錫寶薌助成聖會
文武百寮奏請皇帝聽政不允批答
省表具之朕追懷内殿問安之時嘗見三宮席慶之盛
念兹皇祖實貽後嗣之燕謀屛予一人獨有重闈之慈
覆欲報含飴之德甫諧移御之歡不弔昊天降此大罰
共寢門之色養為日幾何愴奕世之母儀於今盡矣朕
屬以元孫而秪遹思昭大孝於繼承即廬次以執喪煢
然在疚臨法宫而親事非所忍聞所請宜不允
文武百寮再奏請皇帝聽政宜允批答
省表具之朕自罹東朝之憂甫畢西階之殯故不釋絰
帶而過毁方執通喪雖内修政事以攘邊未遑總覽而
封章狎至忱請弗渝期俯徇於輿言以仰承於遺旨夫
自庶人而至天子孰無慈蔭之思然執小節而阻羣情
亦懼繁幾之曠勉遵聽理良奪孝誠所請宜允
文武百寮三奏請皇帝御正殿復常膳宜允批
答
省表具之朕惟成湯罪已以興邦宣后側身而復古退
循菲德慨慕前猷雖邊祲之潛銷豈予心之遑逸夙夜
秪懼當如敵國外患之猶存上下交修益以鴆毒宴安
而自儆洊覽復常之奏備嘉尊主之誠臨大昕之朝敢
忽苞桑之戒御中昃之食罙深嘗膽之思兹勉徇於輿
情尚共圖於丕績所請宜允
明堂大禮祭饗册文
昊天上帝
伏以清明上圓照臨下土三光循軌五位時序惕惟冲
眇嗣承歴服夙夜秪畏罔敢怠豫物成季秋遹嚴報本
犧牲玉帛於薦純㓗饗道助順惟皇無私迄圖駿功祈
永休命
皇地祇
伏以至哉坤元厚載無疆母育萬彙配天其澤合祛修
報秪率彜典黝牲黃琮貴純尚質來顧來饗此心對越
蠢兹荒裔亂我中土百年於今民厭其德闡靈右順永
清四海
太祖皇帝
伏以五季濁亂腥聞於天篤生聖人時維烈祖肇造區
夏挈提皇綱無疆歴服貽我後嗣施及冲昧獲膺傳序
季秋宗祀陟配上帝思昭大謨圖復舊物綏予孝子克
成厥勲
太宗皇帝
伏以宋有成命二后受之於昭宗德克篤祖功混一文
軌乾坤清夷丕哉基緒惠我無疆肆予冲人獲主禋祀
歴吉季商禮嚴並侑顯承謨烈紹復是期對越在天迄
用大介
明堂大禮告五嶽文
伏以諏辰商律蕆事總章維嶽之章靈氣攸宅敢徼貺
施迄濟休成
告四瀆文
伏以涓吉季商蕆事重宇瀆祗有赫潤澤無窮敢覿隤
祥迄相禋祀
明堂大禮前二日朝獻景靈宮分詣奏告中殿
後殿文
伏以秪修宗祀夙欵閟宮惟真館之䆳清仰神靈之安
妥躬嚴朝獻分命侍祠敢冀鑒觀默垂綏佑
祭九宮貴神文
伏以誕修邦禮躬嚴重屋之祠敬事天神分敕九宫之
薦庶靈斿之來格綏下土於丕平
祭社稷文
伏以大饗合宫百神咸秩瞻言五土德被生人有國是
尊即壇蕆事式嚴昭報永格靈釐
祭后土句龍氏文
伏以歲屬親祠禮嚴宗祀欽惟土正有德有功生民具
依克禋克祀牲醴以告其永降康
明堂大禮前二日奏告太祖皇帝太宗皇帝配
享文
伏以秪承鴻業間祀總章昭天地以合祛奉祖宗而並
侑乘季商之穀旦闡列聖之彌文先事告虔仰祈靈監
明堂大禮前一日朝享太廟祀七祀文
伏以親祠路廷夙祼清廟有嚴列聖之饗聿修七祀之
儀神其來歆相予熙事
明堂大禮畢謝五嶽四瀆文
伏以仰乾坤之覆幬惟嶽瀆之高深迥隔封圻阻修望
秩兹備成於熙事舉昭報之彝儀尚祈陰陽之休迄底
侵疆之復
奏謝恭淑皇后文
伏以席累聖之休靈承景命卜季商之吉間舉宗祈逮
兹禮典之成均被神釐之錫睠言淑範嘗表中闈瞻兆
域以興懷薦苾芬而昭謝
祭謝東嶽東海南嶽南瀆文
伏以陽館肇禋既備一純之薦陰靈默相敢修三望之
誠爰秪率於舊章用丕昭於景貺更祈孚佑永芘函生
祭謝會稽山永濟王文
伏以季秋中辛總章大饗賴羣靈之隂相迄熙事之備
成瞻言名山近在左浙往致齊明之薦庸伸昭謝之誠
太皇太后諡册寶前一日告於太廟
伏以詒謀燕翼愴慕層闈議行誄功受成清廟爰登徽
册永著鴻名秪率舊章以八月一日上大行太皇太后
尊諡曰成肅皇后不敢不告
太皇太后諡册寶前二日奏告天地宗廟社稷
太乙宮
伏以太皇太后婦儀母範燕及三朝節惠尊名貽諸百
世廼羣臣請諡於宗廟曰成肅皇后登崇寶册明著徽
稱典禮有嚴先期以告
太皇太后標劄神穴除去有礙窠木籬墻奏告
諸陵表
伏以慈儀厭世秪飭寢園神穴因山密隣隧域屬庀工
而經始敢先事以告嚴冀上妥於威靈庶默敷於蔭祐
皇帝行啟奠禮
伏以慈壼纏哀寢陵蕆事甫臨遠日爰啟菆塗肆陳六
綍之儀恭致兩楹之奠攀號罔及摧割奚勝
皇帝行遷奠禮
伏以甫違祖載已次壽原當復土之有期痛終天之永
訣恭陳奠斝式薦哀誠
太皇太后梓宫發引前一日初更總護使行夜
奠禮
伏以釁結層闈哀纏率土既畢方中之利倏臨祖載之
期廞衞夙陳奠觴夕薦三靈不弔五内俱糜
太皇太后梓宮發引掩攢文
伏以制畢因山時臨掩隧神升絳闕上參列聖之遊地
拱阜陵穆卜千秋之永攀依靡及哀慕奚窮
成肅皇太后虞祭禮畢行卒哭文
伏以日御遄流飈游浸遠既卒無時之哭爰遵易吉之
儀兹卜剛辰祗成薦事
太皇太后梓宮發引掩攢宫奏告安奉御容文
伏以文母上賓漢塋蓋祔屬幽宫之揜隧即别殿以寧
神對越在天永綏厥後
遷祖宗神主於初獻廳權奉安前時奏告
伏以祖后賓空壽原叶吉庀役將嚴於主祏奉迎期妥
於神游先事告虔惟靈安妥
前時奏告别廟
伏以祖后賓空壽原叶吉妥修崇於主祏將升奏於神
游先事告虔惟靈安妥
前時奏告四祖
伏以重闈棄養將升奉於神游太室考儀爰修崇於主
祏方工徒之庀役祈列聖之妥安涓日惟良先時以告
前二日奏告天地宗廟社稷宮觀
伏以祖后恩深追思罔極宗祧事重升祔有期載嚴齋
告之誠仰冀妥安之佑
奏告宗廟
伏以慈養永違甫畢壽原之奉神遊如在將升清廟之
嚴敢告先期尚祈歆顧
祭告太廟土地
伏以棲神廟祏庀役事嚴方繕治之云初冀威靈之默
祐先期以告迄惠於成
權奉安奏告
伏以太室考儀將嚴登祔有司庀役式謹繕修爰蠲告
於齋庭覬妥安於主祏嗣嚴寅奉永底宴娛
