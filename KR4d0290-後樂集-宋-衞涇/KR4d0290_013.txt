後樂集卷十三宋衛涇撰
奏議
奏舉王觀之趙時通洪傒孫格何遲彭耕趙公
括桂如篪潘重陳景仁連元徐价乞賜審察擢
用状
臣聞報國之道當舉賢材舉賢材之道當考實跡臣承
乏江西閫寄首尾已是三年前此並未敢輕於舉賢盖
欲遲之於久參之於衆密加考察庶得其實今蒙恩易
鎮行且去此一道官吏之政績敢以實聞竊見承議郎
江南西路轉運司主管文字王觀之家學淵深天資夷
粹往年曾入宣幕守荆諭蜀者率賴其助試邑江之德
化善政尤多今為江西轉運官處事極有條理然未嘗
矜能以求名持論主於正大而尤知潔已以律下識者
皆以為遠器朝請郎撫州通判趙時通公族之英自致名
第揚歴州縣俱以材稱貳政天府遇事不苟垂滿而罷
或者惜之通守撫州就攝郡事邦人既服其明允又稱
其廉平驗之行事允有實政承議郎江南西路安撫司
主管機宜文字洪傒風度端凝吏能整密生於相閥克
守儒風自為漢陽簽幕諸司已交薦其材及至試邑黃
陂治辦之外又有學道愛人之政今為本司機幕每事
明審無不合宜雍容撥煩廉介可敬陸沉幕屬未盡其
長朝奉郎筠州通判孫格七閩之秀早拾儒科明習條
章老成端介昨來宰泉之同安殊有能聲今兹通判筠
陽凡所關决未始留滯宣教郎知建昌軍新城縣何遲
策名太學擢第乙科初為隆興節推當路交薦其材具
繼任成都撫幹諸司亦表其廉能試邑新城盡革宿弊
催科不勞而辦田里無不安之通直郎知撫州崇仁縣
彭耕名父之子克世其美其材足以彊濟其心主於寬
平崇仁當累政玩弛之餘耕到官數月治聲藹然獄訟
既清財賦亦裕推其餘力猶能廣學校築堤岸以惠邑
人通直郎知臨江軍新淦縣趙公括學古入官修飾廉
謹早年甘守遠次務師先達以為文及壯試吏所至去
思新淦縣邑素多豪猾公括廉介守法不畏彊禦苗耨
而髮櫛之吏不能欺邑以大治奉議郎知隆興府新建
縣桂如篪儒行吏能俱有足取安於平進廉不近名服
勤邑事行且受代臣察其聽斷之間前無過舉通直郎
知筠州高安縣潘重生長名家習熟文獻持心近厚律
已以廉其在高安安静不擾而邑事整整有理閭里安
之文林郎贛州瑞金縣丞陳景仁奮身上庠遂策名第
再轉而為丞劇邑每事健决不避權豪洊攝邑寄無不
辦治州郡材之從政郎隆興府武寧縣丞連元操守端
温學術該洽贊毗邑政潔已奉公靖共自將不事犇競
廸功郎臨江軍軍學教授徐价經學修明文詞贍麗能
謹庠序之教務崇義理之文教導有方士類多之已上
十二人臣始得之於衆言未敢深信及驗之行事委有
實蹟仍其間多是前後累經監司守臣論薦非特臣一
已之私言欲望朝廷特賜審察擢用它時必能效尺寸
於事功誠非少補
奏舉滕璘趙師秀潘景伯趙善璙蔣日宣黃宜
鄭魏挺乞賜旌擢狀
臣誤蒙聖恩分閫江右一道十一州之官吏雖不能徧
觀盡識然其間學以從政居官可紀者采諸公論密加
考察今得七人知而不舉臣則有罪竊見朝奉郎隆興
府通判滕璘天資靖重學術淹該早為省殿試前名不
肯輒千捷徑盤旋州縣逾三十年晩簉班行未究所藴
今通守本府涖職公勤叶贊為多從事郎江南西路轉
運司幹辦公事趙師秀操尚清修詞章典麗一第二十
七年未脱選曹師秀怡然不以介意自參漕幕處事正
平持身潔廉贊畫平允承議郎知隆興府奉新縣潘景
伯器度高雅政事疏通三仕於隆興邦人稱之無間言
試邑奉新留心撫字剖决滯訟平易近民奉新之人無
不賢之宣教郎知隆興府武寧縣趙善璙資性宏達材
諝端良既由門蔭以登名第又中法科以試廷評出宰
武寧曾未數月催科不擾而辦獄訟不察而明武寧之
人無不德之廸功郎贛州州學教授蔣日宣稟資重厚
行已端良自收科名益進學問分教章貢士譽日隆其
誨人以行義為先不專以文詞為上廸功郎建昌軍軍
學教授黃宜履行粹夷文學醇茂奮從舍選復取甲科
初仕盱江歲月未久然其教人必以規矩士類服之迪
功郎袁州分宜縣尉鄭魏挺學問老成典刑詳練登名
前列自當注擬教授魏挺乃能不卑小官屈就尉職出
入阡陌戢盜安民廉勤彊濟邑人稱之已上七人不惟
文學可采亦有政績足觀科名皆在人前職位猶在人
後欲望朝廷它時特賜旌擢以為一道官吏之勸
奏舉徐範沈鏜楊洽俞機詹㮚董仁澤林杲陳
元衡温良輔充所知状
檢凖淳熙十六年七月十六日勅節文臣寮奏乞令監
司帥守各舉其所知不必列銜同薦只乞令監司各公
共按舉又凖嘉泰二年三月二十四日指揮節文乞如
後來增剏所薦科目所知廉吏等名目悉行罷去又凖
嘉定六年八月一日勅中書門下省臣寮奏節文邇者
從臣奏請欲復所知之舉嚴臧否之法乞頒示監司帥
臣繼自今凡所舉部内人材與夫所知臧否科目之薦
務必在心採訪取其材行卓絶績用彰著者指實聞上
八月一日三省同奉聖旨依臣伏覩從政郎南安軍大
庾縣令徐範名父之子家有史材試邑大庾究心撫字
居多可紀之績宣教郎知筠州新昌縣事沈鏜名臣之
孫修謹好學洊更民社留心聽斷殊有廉平之稱修職
郎南安軍南安縣令楊洽學問淵深文詞藻贍為令南
安平易近民迪功郎筠州軍事推官俞機生長名家優
有材具贊幕筠州臨事不辭難迪功郎筠州司法參軍
詹㮚學問醇正父子世科政術通明守以廉介人稱其
賢宣教郎知撫州樂安縣董仁澤早擢儒科兼通世務
樂安最為荒陋仁澤興仆植僵民懷其政宣教郎知江
州德化縣事林杲克守家法極有吏能究心撫摩令修
於庭戸之間民皆便之宣教郎知隆興府分寧縣事陳元
衡奮身名第有志事功律已奉公撫民戢吏百里安之
廸功郎監江南西路轉運司造船場温良輔識度和平
幹材整密處事謹審而有辦集之能如範等者實臣所
知欲望聖慈更加考察特賜旌擢臣今所舉徐範等九
人充所知
奏舉蕭舜咨彭去非陳韡乞賜甄錄状
臣近者不度疎外輒以一道屬吏之實績冒昧上聞繼
而博加採訪密致參考猶有未盡與其避再凟之嫌而
有遺材之愧不若冒三獻之恥而效勿欺之忠竊見宣
教郎知撫州金谿縣事蕭舜咨成均高選尋策名第材
猷膚碩操守端方禔身無瑕臨政不苟金谿凋弊陋邑
實賴其撫摩寬平之實人甚安之從事郎撫州軍事判
官彭去非奮由門蔭遂取世科學識醇明器資鯁亮行
已有恥守法不阿臨川前後守臣多資其贊畫廉潔之
實人尤稱之迪功郎江州湖口縣尉陳韡夙有師承蚤
收科級務為實學不事空言志尚既高識趣亦遠倘盡
其才而用之必能以事業表見今仕湖口適丁歲饑捄
荒有術邑人德之已上三人去替各已不遠輿論既無
間言諸司亦嘗交薦驗之行事誠可旌擢欲望朝廷特
賜甄錄以風厲一道之官吏使居官廉平行已忠實者
有所激勸誠非小補
奏舉吳軫梁致恭李伯賢趙公珊周艮趙希楚
黃之望黃師稷趙崇畏充所知狀
檢凖淳熙十六年七月十六日勅節文臣僚奏乞令監
司帥守各舉其所知不必列銜同薦乞令監司各公共
按舉乂凖嘉定六年八月一日勅中書門下省臣僚奏
節文邇者從臣奏請欲復所知之舉嚴臧否之法乞頒
示監司帥臣繼自今凡舉部内人材與夫所知臧否科
目之薦務在公心採訪取其材行卓絶績用彰著者指
實聞上八月一日奉聖旨依臣竊見迪功郎撫州州學
教授吳軫文學俱優恬退有守始到官舍訪問郡之宿
儒率學之諸生親登其門請為學正提點刑獄孫德輿
聞之謂此風不行久矣不待有求即騰陞陟之薦考其
教育動有成法從政郎隆興府府學教授梁致恭學術
醇正質直無華奮自膠庠以取科第留意教養每考察
士子於文詞之外孤寒無媒詣臺自舉之於其垂滿人
惜其去從事郎筠州軍事推官李伯賢生長名家自有
植立持身勤恪遇事詳明筠之郡政多其區畫井有條
理士論才之修職郎隆興府武寧縣丞趙公珊奮身屬
籍卓有吏能律已公平持心寬厚武寧巖邑公珊一以
和平佐其長財賦辦治人情安之迪功郎江州德安縣
主簿周艮學有源流行無瑕玷德安邑計凋弊不可為
邑宰為之引去艮被檄越丞職以攝邑事整治半年不
鞭扑而財計蘇民稱其賢從事郎建昌軍南豐縣主簿
趙希楚服習家訓通曉吏道臨事不苟諸臺多所委任
本司凡有差檄究心了辦不表襮而聲譽著人誦其能
迪功郎隆興府奉新縣主簿黃之望材具優長器能肅
給蚤歲志學有聲場屋奮身名第留意職業委以事任
皆得其當迪功郎建昌軍南城縣尉黃師稷天資端謹
材諝通明於職事所當為者莫不修舉而猶能裨贊其
長以分任邑事求之下僚未易多得修職郎興國軍永
興縣尉趙崇畏材識優長政事勤恪奮身科第抗志高
鶱出入阡陌戢盜字民境内肅清邑人德之如軫等九
人實臣所知欲望聖慈特賜褒擢
奏舉趙汝誡趙希普趙師巖鄭斯立充所知狀
臣近舉撫州教授吳軫等充所知而一路官吏猶有四
人焉與其取蔽賢之罪寧受再瀆之譴敢盡為公朝言
之臣竊見奉議郎通判建昌軍兼管内勸農事趙汝誡
器資峻拔政術詳明為丞為宰當路交薦今倅盱江關
决平允財計辦治人稱其能通直郎知隆興府奉新縣
主管勸農公事趙希普賦性開爽遇事雋明敭歴寖多
政譽甚著催科撫字皆究其心一邑相安人器其業承
奉郎知隆興府武寧縣主管勸農公事兼兵馬監押趙
師巖智不執方材無滯用雖生屬籍實是儒素租賦趣
辦縣務簡寡田里歡然民安其政迪功郎贑州司法參
軍鄭斯立經學通明操行端潔手不釋卷月評所推自
是館閣之器淹泊州縣士論惜之以上四人者今舉充
臣所知後不如所言甘坐謬舉之罰
奏舉朱端常何松趙善稌張國均樓鐩乞加表
用劄
臣蒙恩任使一路雖職不專於刺舉至官吏能否亦嘗
考察以備器使今所部守貳有能名者採之公言纔得
四五知而不舉是謂蔽賢伏見朝請郎知南劔州朱端
常才具優長儒雅飾吏曩宰長洲縣事整辦諸司列薦
其能朝廷嘗加擢用今守延平尤有治效撙節郡用置
惠民倉庫糴米儲積以助常平閱習禁軍月有按試等
第支賞以厲士卒考其施設實有可觀朝奉郎通判泉
州何松性資明逹政術亦優一試劇邑以辦治稱两為
郡丞以循良著温陵浩穰民夷錯雜屯戍軍兵供億以
時彌縫關决賴以協濟承議郎通判邵武軍趙善稌宗
室近屬能自奮厲強明敢决所至有聲通守齊安牙税
增羨十餘萬緡盡數起解無所欺隠殆為諸郡之最今
倅昭武合發上供亦不擾而辦宣教郎通判建寧府張
國均性質篤誠遇事不苟奉議郎通判汀州樓鐩才華
茂美所至有聲長沙大府民物繁夥臨汀偏州俗習獷
悍皆能協贊其守政化大行此五人者考察已久並著
能名委有政績欲望朝廷特加表用以為官吏之勸
奏舉劉寶充將帥状
臣伏覩武節大夫權發遣福州兵馬鈐轄劉寳材力精
彊曉暢軍務昨任淮西路分副都監安慶府駐劄偶值
劇賊張軍大作過能設方略與廬州大軍協力擒捕委
有勞效今任本州鈐轄律已廉潔馭下公正始終如一
甚得衆心委以職事無不整辦今保舉堪充將帥
奏舉丘橚李大有充所知状
臣伏覩從事郎充福建路安撫司幹辦公事丘橚詞藻
富贍器局端方擢第甲科安於分義究心職事協濟為
多宣教郎知福州閩縣李大有奮自儒科勤於吏事公
平不撓悃愊無華此二人者皆臣所知舉以應令實允
公議
奏舉李丙充沿邊繁難任使状
臣伏覩忠翊郎福建路安撫司水軍統領兼福興都廵
檢使李丙賦材通練有志事功荻蘆一寨迫近海洋左
側居民戸口甚衆丙訓練有法寬猛適中修備器械軍
政甚整賊盜消弭居民藉以安靖播之歌謠若使之臨
邊治劇誠所優為保舉堪任沿邊繁難任使
奏舉王安國軍政状
臣伏覩武節郎特差充福建路安撫司延祥水軍統領
王安國性資忠勇材術通明連任荻蘆延祥統領留意
軍政剗除弊蠧紀律整嚴人皆稱之帥司每委以事無
不辦集如兩年招刺水軍使之團集修造戰艦使之提
督措置有方備著勞效其於海道實為曉練伏乞朝廷
特加擢用
奏舉趙汝鎡王正平王畋充廉吏状
臣伏覩承事郎知福州候官縣趙汝鎡器資明爽吏事
公勤政務戢姦善良生氣迪功郎福州司理參軍王正
平儒雅自將蔚有操行治獄公正闔郡所稱迪功郎南
劔州將樂縣丞王畋名父之子力學好修貳邑有聲誠
堪遠用此三人者潔廉之行尤為著聞今舉充廉吏欲
望聖慈特與甄擢
奏舉陳嗣宗孔夢符林士遜王克恭郭伯良章
大蒙江潤祖趙師玘董千里趙必愿吳端忠黃
以大王仲龍黃佾鄧樞乞賜旌擢狀
臣聞進賢受上賞蔽賢蒙顯戮在上之令則有勸懲為
臣之義第知體國臣誤蒙聖恩付以一路玩歲愒日無
補毫分惟有薦賢是為報效近則親所目擊遠或採之
公言既得其人不敢隠嘿伏見儒林郎福建路提刑司
檢法官陳嗣宗天資静重問學深醇斷獄議刑持平守
正處置明允人無異詞文林郎前汀州州學教授孔夢
符文學著稱議論英發曾為從臣列薦中書籍記選用
從事郎西外宗學教授林士遜風猷藴藉經學淵源訓
導有方麟趾化洽宣教郎前知福州寧德縣王克恭學
問正醇器識宏遠究心撫字遺愛在民繼之者宣教郎
郭伯良器質純厚才識茂明平易近民催科不擾奉議
郎前知泉州同安縣章大蒙學術醇正操履端方政尚
中和民惜其去久淹州縣未盡其才承務郎知福州長
溪縣江潤祖聽訟有方催科不擾濬河以便民耕修學
以養士類具有實政非敢溢美承務郎知福州懷安縣
趙師玘以宗室子能自飭修撥煩剸劇綽有餘刃宣教
郎知建寧府建陽縣董千里舍法優等擢第乙科文學
議論可備館閣承奉郎知建寧府崇安縣趙必愿克紹
家學奮取儒科抱負不凡實為遠器從政郎建寧府左
司理參軍吳端忠稟資仁恕遇事詳明盡心平反獄無
冤濫承務郎知福州長溪縣丞黃以大操尚剛潔政事
通明剖决民訟無不平允修職郎泉州安溪縣主簿王
仲龍名臣之後學有本原簿領卑官未究其用迪功郎
福州候官縣主簿黃佾詞學優贍論議有餘廸功郎福
州閩縣主簿鄧樞履行端潔通曉事情皆限於特科無
以自見此十有五人或懷材抱藝或立事建功片善寸
長悉有可錄量能授任不厭其多伏乞朝廷特加旌擢
奏舉陳孔碩乞賜擢用状
臣叨竊寵榮遂挻災疾蒙恩從欲俾奉叢祠縱使危喘
獲全不復可為世用拳拳報國之忠猶於薦賢或可自
見臣伏見朝散大夫福建路安撫司參議官陳孔碩學
得師承行推介潔有志斯世不事空言以其才術無施
不可臣頃玷從班被旨薦士初未識面得之士友即嘗
薦聞已而朝廷博採公言旋加甄擢將漕廣西職事修
舉措置溪峒漸有倫緒再蒙召用以病力辭遂得鄉部
議幕官閑無事誠足優賢然朝廷方修内治且防外禦
如孔碩之才處以閑曹誠為可惜臣與之同僚首尾一
年益熟其人不能自嘿欲望聖慈特賜改除若内若外
隨所委任必有以上副隆指見於事業臣疊犯天威下
情無任
奏舉蔡汝揆史復祖汪綬黃以大孫起予黃應
酉乞賜旌擢状
臣誤蒙聖恩再畀江右閫寄已五閱月日夕搜訪官吏
之有實政者已得六人焉知而不舉近於蔽賢竊見朝
散郎通判筠州軍州事蔡汝揆受材膚碩遇事精明昔
宰貴池諸司嘗合薦其政今為高安通守公心關決郡
無留事吏民一詞稱之朝奉大夫前通判隆興軍府事
史復祖優有吏材動守法律三為郡佐所至有聲隆興
滿歸人惜其去考其行事具有條理宣教郎知隆興府
豐城縣事汪綬奮自名門留心宦業材雖彊毅政甚和
平本府日放詞状豐城邑大而訟獨少田里相安俱無
間言承奉郎知建昌軍南城縣事黃以大家世良吏復
親名儒律已廉平示民安静昔丞長溪臣嘗舉其政績
今南城邑政過長溪遠甚行且書滿民憂其去宣教郎
知撫州樂安縣事孫起予儒學吏能皆有足稱一第三
十六年人嘆其滯樂安獷俗而起予反著學道愛人之
美承事郎知袁州宜春縣黃應酉有政有文精力英發
初登名第鄉黨稱之宜春劇邑而應酉兼有催科撫字
之譽是六人者臣不惟觀諸文移之申明而又考諸案
牘之剖决不惟採諸大夫之公論而又訪諸詞訟之細
民委得其實故敢冒言欲望朝廷特賜旌擢
奏舉留丙楊恕葉澄俞遷張清臣許祓徐清叟
方大琮乞賜旌擢状
臣誤蒙聖恩再分江右之閫玩愒罔功日夕懼惕惟念
事君以人薦賢報國尚可少效萬分故於一道之官吏
孳孳搜訪其為政有實績者敢不悉為陛下言之臣竊
見朝請大夫知撫州軍州事留丙稟資重厚賦政和平
雖生相門諳練民事撫之郡計堇堇丙到官五月不趣
廹而事以辦鎮静不擾田里安之年事已廹若速加擢
用猶足以得其數年之力朝散郎權知臨江軍事楊恕
器識沉静學術醇明備更繁難曉暢吏事到郡逾年臨
政不事察察力行摩撫崇尚教化財計昔迫而今寬訟
牒先繁而後簡軍民相安人稱其賢朝奉郎添差通判
隆興軍府事葉澄文行粹夷資性誠慤不以館閣清流
而不屑吏事不以耆儒宿齒而簡略訟牘每事詳審精
力彊明有德有材人愛而敬之朝奉郎通判隆興軍府
事俞遷克守家學卓有能聲昔宰溧水其政已為諸邑
之最今倅是邦一力裨贊郡事多賴之搜剔蠧弊而吏
不敢肆灼知情偽而民不敢欺施於内外劇煩之任必
有可紀通直郎通判南安軍張清臣生自名門習於吏
事揚歴州縣安于平進南安斗壘自溪峒挻變以來民
産失耕冒佃而經總制欠額數多幾於束手清臣於關
决平允之餘能條理財賦以無乏供人所甚難者承議
郎通判隆興軍府事許祓胄出世家持身清謹存心職
業不事表襮到官方及數月其見於關决者已多可觀
吏民信之略無間言從事郎充江南西路安撫司幹辦
公事徐清叟學業醇茂奮身甲科分教當塗鄰境士類
從之如歸今兹婉畫率皆可行之實守正不阿足為遠
器從事郎充江南西路轉運司幹辦公事方大琮志氣
好修文采亦贍早為南宫雅選士論稱之主畫漕幕剖
决詳明考其行事允有賢業已上八人者在本路守貳
幹官之内考察頗審誠未多得其間率皆累經監司論
薦欲望聖慈乞賜甄擢
奏舉范應鈴趙師陶趙彦章余珪邵應祥趙崇
尹滕仲宦潘復乞賜甄錄状
臣竊謂國之根本在乎民民之休戚在乎令臣邇者不
揆疎外以一道官吏之政有實績者冒昧敷奏而縣政
之卓然可稱者猶未殫舉也宣教郎知撫州崇仁縣事
范應鈴持身清介遇事精明初任尉于吉之永新屢與
郡太守争辨是非而守常屈崇仁當積弊難治之後應
鈴嚴於吏而寬於民苦節非泛之費蠲罷亡藝之取私
謁不行豪猾屏迹不畏彊禦實可大用奉議郎知隆興
府南昌縣事趙師陶稟資粹温持心平正六年嶺外休
譽藹然得邑南昌仍在舊所遊學人情至稔之地師陶
善待故舊屏絶請託凡民間争訟親自體訪必欲盡得
其情而獲罪者皆伏而不怨平易近民允有賢業承議
郎知袁州萍鄉縣趙彦章文學優長議論公正一第三
十五年安恬自若前任本路提刑司幹官以所得京削
遜與别司母老之人為萍鄉無非學道愛人之政搢紳
樂道之宣議郎知筠州高安縣事余珪襟度温雅政術
詳明生於相家宛若寒素初入浙西倉幕已有令譽今
於高安凋瘵之邑不事敲扑月解自辦撫摩小民而獄
訟平息上下皆安之奉議郎知隆興府新建縣事邵應
祥為學醇正處事寬明分教于衢于徽皆穆士論改秩
作邑飾以儒雅能於催科之中不廢撫字之政參之公
議委有能稱宣教郎知撫州臨川縣事趙崇尹賦姿開
爽遇事直前犯險潢池以脫盜阱臨川頗號繁劇崇尹
到官未久聲譽甚休能於整辦之中不失和平之政考
之行事可謂通材承事郎知建昌軍廣昌縣事滕仲宦
生長名族服習典刑平進宦塗多所揚歴廣昌僻在山
谷風俗頑獷仲宦一以無事理之獄訟簡寡政譽翕然
從事郎知吉州永新縣事潘復擢自儒科精曉吏事前
者分教蘄春大得士譽今永新鄰接溪峒加以豪戸盤
結復調護得宜彊者伏而弱者愛之刑役清簡綱紀肅
然此八人者皆作邑有善状字民有實政為一道所稱
欲望朝廷特賜甄錄
應詔舉真德秀章採趙崇模充廉吏状
臣伏凖尚書省劄子并吏部牒中書門下省八月十八
日三省同奉御筆可令侍從兩省臺監卿諫郎官及在
外前執政侍從諸路帥臣監司各舉廉吏可以為表勸
者三人疏名聞奏以備選擢者右臣衰病退老不與世
事相接然有朋舊來訪生死因及一二竊聞近來貪吏
稍多裒民剋軍一切聚斂民之膏血竭矣民惟邦本本
固邦寧民心一搖關係甚大聖天子初政軫念及此特
降御筆令舉廉吏以表勸之愛護邦本此意切矣臣知
陛下非應故事為觀美而已臣竊謂今日一州一路惟
大吏貪黷為甚小吏固有貪者然民之被害尚狹若大
吏貪黷民之被害有不可勝言者小吏之廉亦豈無人
但泛泛枚舉恐未足為表勸非明詔之意若大吏之貪
者非臣所當言敢以大吏之廉足以表勸風俗者三人
為陛下言之臣竊見前知泉州真德秀章採二人者天
資廉潔操守純固泉南多舶貨賢士大夫間有不免而
二人者前後為泉皆於舶貨毫髮無取去泉之日舶商
擁道攀送以大香注餞其行二人者皆却不受商人無
以效其勤持香至郡治曰此吾欲獻使君而使君皆不
受吾安可復留以大爐注香於郡之門香聞闔府相與
涕泣而祝之何施而得此於人也傳曰臨財無苟得司馬
遷薦李陵云臣見其臨財廉士大夫平居暇日未嘗不
曰能廉至臨財未免有可議而二人者臨財如此可謂
忠信行乎蠻貊矣又見前知汀州趙崇模廉介有守不
自表襮臨汀大禮年分進奉本色銀二千兩及支犒諸
軍八千餘貫兩項共為一萬五千緡例取之縣縣敷之
民崇模到任即自於州家抱認嚴戢諸縣敷民民咸德
之又諸寨土軍久不補刺崇模任内刺百餘人二年所
支錢糧自當萬五千緡皆州郡撙節支遣於民間賦税
日前所欠並與倚閣邦人翕然以為前此守臣盖未嘗
有大概汝愚諸子皆能守家法而崇模賢譽益高此三
人者皆大吏之廉足以為表勸者今德秀已蒙公朝擢
至禁從章採見蒙收召崇模今為輔郡公朝已皆奬用
似不待臣言者然臣區區竊謂使大吏之廉者皆如此
三人則斯民蒙福邦本益固實萬世無疆之休故特述
此三大吏之廉節風厲天下庶大吏之貪者苟有羞惡
之念必知愧悔若小吏之貪者聞大吏之廉必皆化而
為廉所謂中人以上可以語上也其關繫風俗之樞機
實非細事故敢冒昧奏聞
論圍田劄子
臣聞饑穰之數在歲有天時在人有地利天時之水旱
固所不免地利之廢修亦不容無責焉切見承平之時
京師漕粟多出東南江浙居其大半中興以來浙西遂
為畿甸尤所仰給旁及他路盖平疇沃壤綿亘阡陌多
江湖陂塘之利雖少有水旱不能為災自豪右兼并之
家既衆始借墾闢之說并吞包占創置圍田其初止及
陂塘陂塘多淺水猶可也已而侵至江湖今江湖所存
亦無幾矣夫江湖之水自常情觀之似若無用由農事
言之則為甚急江湖深廣則瀦蓄必多遇水有所通泄
遇旱可資灌溉儻或狹隘則容受必少水則易溢未免
泛濫之憂旱則易涸立見焦枯之患事理曉然州縣之
官皆可以舉職然豪宗巨族必有所憑藉其勢足以陵
駕公府非得健吏莫敢誰何浸滛滋廣江湖之利日朘
月削無復曩時之舊圍田增租所入有幾而平歲倍收
之田一罹旱澇反為不耕之土常賦所損可勝計哉農
人失業襁負流離其害又豈特在民而已矧惟國朝成
憲應江河山野陂澤湖塘池濼與衆共者不得禁止及
請佃承買官司常切覺察如許請佃承買并犯人糾劾以聞
及瀦水之地輒許人請佃承買并請佃承買人各以違制論
立法之意可謂明白前者臣僚累嘗奏請朝廷非不施
行凡係積水草蕩今後並不許請佃雖陳乞撥賜亦許
守臣執奏此乾道五年九月指揮也差官檢視應停蓄
水河道有湮塞壅遏去處照舊來界至悉行開掘仍每
歲廵察此淳熙三年六月指揮也令浙西諸郡約束屬
縣如有給據官民戸買佃江湖草蕩圍築田畆許人戶
越訴置之重憲仍委監司糾劾此淳熙八年七月指揮
也凡有陂塘自令下之後尚復圍裹斷然開掘犯者論
如法給據與不告捕者併坐罪此淳熙十年四月指揮
也是皆匾榜大書人所共覩其它藏於案牘者當不止
此奈何條畫雖備奉行不虔或易名而請佃或已開而
復圍或謂既成之業難於破壊或謂垂熟之時不可毁
撤是知千百畆之田為可惜而不知百萬畆之田尤可
惜不忍強横之一夫而忍於貧弱之百姓上澤沮格而
不下究下情蔽塞而不上通此則有司之罪也臣恭惟
陛下愛護根本訪民疾苦詔旨屢頒不為虚文如以臣
言為然乞賜睿斷行下戸部檢坐條法及累降指揮申
嚴要束本路監司州縣常令遵守仍委御史臺覺察法
不徒立務在必行惟陛下留神裁擇幸甚
貼黃臣所奏圍田止為妨民水利抑又有可慮者凡
圍田去處多在荒僻之鄉必立莊舍佃戸聚居既廣
行包占又欲侵奪側近民産多蓄無賴惡少及刑餘
罪人號為佃戸實是姦民幸遇豐年粗得無事歲收
稍不能給數十為羣江湖商賈村野居民即被剽掠
甚至殺傷間或敗露在官具有案牘可考切恐饑荒
之歲遂為淵藪若行禁戢姦民無所聚集亦潜消盜
賊之一策伏乞睿照
又
臣嘗考國家承平之時京師漕米多出東南而江浙居
其大半中興以來浙西遂為畿甸尤所仰給歲獲豐穰
霑及旁路盖平疇沃壤綿亘阡陌有江湖瀦泄之利焉
大抵二浙地勢高下相類湖高於田田又高於江海水
少則汲湖水以溉田水多則泄田水由江而入海惟瀦
泄兩得其便故無水旱之憂而皆膏腴之地自紹興末
年始因軍中侵奪瀕湖水蕩工力易辦創置堤埂號為
壩田民田已被其害而猶未至甚者瀦水之地尚多也
隆興乾道之後豪宗大姓相繼迭出廣包強占無歲無
之陂湖之利日朘月削已亡幾何而所在圍田則徧滿
矣以臣耳目所接三十年間昔之曰江曰湖曰草蕩者
今皆田也夫陂湖之水自常情觀之似若無用由農事
言則為甚急陂湖廣衍則瀦蓄必多遇旱可以灌溉江
流深浚則通泄必快遇水不至泛溢事之利害豈不較
然易知州縣監司所當禁戢然圍田者無非形勢之家其
語言氣力足以陵駕官府而在位者每重舉事而樂因
循故上下相蒙恬不知怪而圍田之害深矣議者又曰
圍田既廣則增租亦多其於邦計不為無補殊不思緣
江並湖民間良田何啻數千百頃皆異時之無水旱者
圍田一興修築塍岸水所由出入之路頓至隔絶稍覺
旱乾則占據上流獨擅灌溉之利民田坐視無從取水
逮至水溢則順流疏决復以民田為壑設若圍田僥倖
一稔增租所入有幾而常歲倍收之田少有水旱反
為荒土常賦所損可勝計哉所謂增租既不繫省額州
縣得以移用徒資貪黷之吏耳此其輕重得失又不待
智者而後辨也矧惟祖宗成憲炳若日星應江河山野
陂澤湖塘池濼與衆共者不許占據及請佃承買官司
糾劾以聞諸瀦水之地為衆共溉田者輒許人請佃承
買并請佃承買人各以違制論立法之意可謂明白前
者臣寮累嘗奏請朝廷非不施行臣姑疏其一二諸路
如有承買瀦水地者悉與改正此紹興二十八年指揮
也凡係積水草蕩今後並不許請佃雖陳乞撥賜亦許
守臣執奏此乾道五年九月指揮也詔兩淛漕臣及提
舉常平官并逐州守臣常切覺察如官民戸及寺觀圍
築田畆填塞水道具名以聞此淳熙三年六月指揮也
詔州縣輒敢給據與官民戸及寺觀買佃江湖草蕩許
人戸越訴重寘典憲仍委監司糾劾此又淳熙三年八
月指揮也詔淛西諸郡應官民戸舊來圍田去處明立
標記給榜曉諭不得於標記外再有圍裹此淳熙十一
年八月指揮也其他條約未易悉數夫以陳說之衆多
立法之詳備是宜圍田之害悉絶而瀦泄之利盡復曩
時之舊可也然歴年浸久陂湖之為田者不止民田之
被害者滋甚其已圍者牽於姑息固不復論標記之外
增創圍裹者有之因民詞訴已毁撤而復修築者有之
易名為天荒田而請求給佃者有之寺觀僧道尤無忌
憚是豈不可禁戢哉吏治苟簡而法令不行之過也積
習而不知變姦猾蒙利農夫失業其害又豈特在民而
已臣伏見乾道間孝宗皇帝一日宣論輔臣曰聞淛西
自有圍田即有水患屢有人理會多為權勢所梗已而
令漕臣王炎相視有張子盖圍田九千餘畆湮塞水勢
立命開掘仍戒勅不得再犯淳熙中因姚述堯言傳法
寺僧請佃明州定海縣鳳棲沈窖兩湖八百畆可溉田
二萬六千餘畆即令仍廢為湖英斷如此孰不悚懼其
奉行不虔者特有司之罪而斯民疾苦則有所赴愬矣
臣仰惟陛下恭儉愛民率䋲祖武詔令之下不為虚文
如以臣言為然乞賜睿旨行下戸部檢坐條法及累降
指揮申嚴約束斷自今以後凡陂湖草蕩並不許官民
戸及寺觀請佃圍裹如輒敢干求陳訴者具名奏聞寘
之於罪本路監司州縣常切遵守或有違戾委御史臺
彈治庶幾法不徒立豪強戢斂農民安於農畆此亦固
根本之一說也惟陛下留神幸甚(續奉聖旨依)
貼黃臣照對自紹興間行界限之後至今五六十年
生齒日繁豈復有可耕之田荒而不治其目今所存
江湖陂澤實皆衆共水利必不可以為田者如蒙睿
斷施行仍乞下本路監司約束應今歲被水圍田向
去只許據昨來標記四至埤補塍岸不得因而浸占
比近水地其有自昨來標記之後續行圍裹妨害衆
共水利去處既因水渰沒更不得再行修築如違許
被害民戸越訴仰監司委請強官相視具奏取旨施
行伏乞睿照
貼黃臣又照得所在圍田雖在形勢之家包占然田
間利害形勢之家本無從得知多是鄉村豪強富室
意在假託聲燄侵擾良民或略用工本廣行侵占因
以為已利操執書契請囑獻納此尤不可不治乞委
監司州縣覺察如因圍田民戸詞訴即與根究元獻
田人姓名重作施行伏乞睿照
