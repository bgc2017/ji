後樂集卷十六宋衛涇撰
啓
及第謝知舉王尚書啓
楓宸肅穆甫披疎直之衷臚句飛騰俄占英髦之右上
動九天之鍳下慙一日之長非據之譏不勝是懼竊以
自科目之習既勝而學術之用不明初以為進身之階
巳廼無致君之略措之事業而謬戾責之節義而牴牾
故雖取天下之盛名未足為君子之能事欲掃末流之
弊豈無拔俗之人因其巳至之資持以不移之操益厚
所養庸觀厥成老於世故則蒹葭既霜之餘逹於時宜
則刀刃發硎之始既成身而進德可尊主而庇民惟其
功用之不渝庶乎名實之相稱如某者猥從末學出簉
英躔非卓爾而不羣敢褒然而為首顧家傳之訓誨與
師法之講磨嘗原聖賢德行之大端粗識古今理亂之
至要比承清問輒進瞽言謂更化以善圖成濟時之急
務貴毋失累朝立國之本意以振起斯世積廢之治功
懼不足於對揚致誤膺於親擢靖惟忝冒厥有夤緣兹
盖恭遇某官才過萬人學關百聖夙隆重望蚤掇殊科
惟其素負宰輔之姿故能厭服縉紳之議久踐揚於中
外結知眷於冕旒持荷雨露之邊聽履星辰之上累更
柄任未究遠猷將以乘日月中興之機思汲引山林特
起之士豈期愚鈍夙荷陶鎔方天府之獻書既蒙推擇
及春官之較藝復預選掄兹超越扵等夷遂許傳於衣
鉢顧惟成就端有始終某敢不仰止前修服膺盛德力
勉欲行之學思副難居之名庶無負於巳知或少禆於
世用一得而足嗟小器之易盈十駕以馳尚大賢之是
傚
謝黃參政啟
興四方之英俊咸造于廷擅一日之科名遂為之冠視
等軰以有靦對寵光而若驚竊惟古今治忽之所關獨
以風俗苟且之為甚常揆救時之策莫如更化之宜必
也端本正源使天下回心而向道非曰變政易令俾斯
民聳聽而駭聞苟徒取高皇帝之法而紛紜則正與董
仲舒之說為背戾某比承清問冒獻愚言謂當世之可
行即漢儒之遺意然而後進狂妄末學謬疎雖有草茅
之忠豈無科舉之累惟聖上勵精之久而羣賢輔治之勤
既有經邦之人上開敢諫之路某雖不敏志有所存盖
嘗閑家訓之嚴亦頗有師承之自惟其委曲而詳說是
為直諒而不諛既共上於奏篇遽叨塵於異等自量何
以而得此哉兹盖伏遇某官當路於時事君以道聳巖
石具瞻之望持菁莪樂育之權彦聖有技者每至而必
容耿介自持者何言而弗受雖居槐棘之貴不棄菲葑
之微致兹孱庸亦與陶冶某敢不仰體公朝作成之隆
旨茂明學者遠大之成規勉副難居之名不為易盈之
器惟忠與孝期力行孔孟之言抱義處仁尚可見魯衛
之士
謝田宗簿尤郎中李編修羅校書陳郎中啟
獲從廣延冒上愚對旅塵一攬首玷臚傳拜觧褐之寵
光撫躬榮甚顧造廷之英俊揣巳惕然竊惟禮樂詩書
四術之異教文學政事兩科而同歸若昔大猷思皇多
士行修扵家者必可用扵國言出乎身者必可加乎民
尹雖處畎畆而耕每懷味道而負鼎說未繇版築而舉
巳欲濟時而作舟卒克遂其壯圖今可質之載籍良以
素養任萬鈞之重故弗苟售規一組之榮自更秦歷漢
以來有發策决科之累圓冠方屨飾步趨之陋容斷簡
殘篇傅傳註之碎義或張皇而不提其要或猥并而不
别其條以取世資以追時好方肆言而靡諱意其抱王
佐非常之才逮既貴而蔑聞曾不過俗吏所為之務華
罕副實行多違心此期年而化反指為書生之空談而
三道之要未免涉辯士之詭說上以是砥其捷徑下以是
梯扵榮階至求剴切而沃心䟽明而逹體告嘉扵内拳
拳秉愛君之誠展采廼僚亹亹識當世之治輒自奮扵
網羅之外竟莫屑扵程式之間致兹賤儒之名唱于叔
代之議斯亦為士者過也豈但有司之責乎我朝循規
摹扵三年略繩墨扵一日攷詞章之精觕以度其氣質
之厚薄酌論議之崇庳以占其局量之淺深紬繹所傳
典刑具在景仁嘗耻于身獻文正不矜于志盈凡平生
慷慨而聳聞即始進雍容而槩見上方憲章祖武收攬
人豪思得前軰之實材庸副明時之盛選如某者咸謂
迂闊自知樸忠少維究懷于簡編壮頗妄意於竹帛然
而位非百辟烏能陳四方之綱職非九卿安敢建萬世
之策恃主聖而容直忘巳賤而貢誠念銳扵有為則迎
合倖進者得以釣爵禄而丕績弗用成志厭扵無補則
畏縮却行者得以苟歲月而盛德不及究欲調和元氣
而四逹在汛掃頽風而一新初何識知妄有論建豈期
偕圭璧之薦遂獲近冕旒之光貸其狂愚冠于等級並
遊竊笑果揚粃之在前諸老駭觀胡積薪之居上叨踰
臻此稱塞若何兹盖恭遇某官持美以效君好彦如出
巳操脩緶以深汲借朽株之先容嘉其吐詞似梗槩而
足取庶乎措事或方略之可條故于對揚為之第奏致
令孱品辱在殊倫某敢不期報以蒙求適扵用涉道甚
淺愧未窺游夏之淵源託儒自文誓不效弘寬之潤飾
謝蕭尚書葛舍人黃校書顔祭酒啟
冒進愚言方切空疎之懼大踰始望躐居英俊之先退
自揣於么微實難任於光寵非前逹鉅公與為之宗主
則後生晚進何自而作成雖據非宜尚知倚重自科舉
之習既勝而學術之用不明初則以為進身之階巳乃
略無濟時之策措諸事業而謬戾責之節義而牴牾故
雖取天下之大名未足為君子之能事欲振末流之弊
豈無拔俗之人因其已至之資耻為易盈之器益厚涵
養愈堅操持老於世故則蒹葭既霜之餘逹於時宜則
刀刃發硎之始既誠身而進德可尊主而庇民惟其體
用之不渝庶乎名實之相副如某者猥從末學出造英
躔非卓爾而不羣乃褒然而為首顧家傳之訓誨與師
法之講磨嘗原聖賢德行之大端粗識古今治忽之至
要若有遠志不惟近圖顧擇詞之欲明而用力之不足
豈期初步忽玷殊科此盖伏遇某官主張斯文振作多
士當朝廷規恢之日正人物興起之時謂輭熟之語或
失於太卑而矯激之言又幾於過甚惟其雖直而不訐
乃為有用而可行弗圖謬妄之文端被敷陳之力某敢
不茂明至意克勵所存豈特一時毋累大儒之題品尚
期他日㒺辜聖主之明揚
謝宇文給事啟
冒進愚言(云云)此盖伏遇其官主張斯文振作多士以夕
郎批勑之手為宗匠取材之規謂輭熟之語或失之太
卑而矯激之言又幾於過甚惟其醇正而有用是為直
諒而不諛弗圖謬疎之文獨借品題之力夜誦三人之
對加以權衡朝出一語之褒皎乎冰鑑致兹孱瑣端出
陶成某敢不益厲所存仰酬殊遇至扵感激所期無負
於巳知將有建明或可少施於實用
謝平江知府謝右司啟
承詔上愚奏篇稱善擢於常品畀以倫魁得之非宜惕
若自愧國家左賢右戚前疑後丞萬世之策治安下公
卿博士而議四方之民疾苦令郡邑守相以聞朝有闕
政既熟數於前野無滯材可深拱于上猶且廣延脩潔
之士急聞切直之言咸造王庭親諭朕志輟一日萬幾
之不皇暇詢三皇二帝之所繇昌與夫風俗之樞機首
以道法之總要何勞求謙受也如此凡以抒下情非淵
識谹議而有餘且曷稱上旨矧復攀許蔡宋陳之雋軌
冠楚秦閩粤之英材匪拔其尤必玷斯選如某者乏鄉
曲之譽非郡國之良蚤嘗窮經邈未涉道壮欲論事戅
不逹權高弗能開口取軒冕以從富貴之圖卑不能俛
首服耒耜以作温飽之計徒思素業之㒺敢墜故負初
心而為此遊適丁比興遞在推擇進或譏於太銳行寧
憚於少遲洎逮試於春官復見收於執事好非今樂知
音巳分於難逢學廼古兵遇戰豈期於輒逞然狂惑不
足以奉對幸聖明能受於盡言故上古之事引經以對
而不敢以寡陋辭而當世之務悉意以陳而不敢以避
忌隐甫仰塵於燕覽俄首預於鴻傳榮雖及親辱實在
國遠日畿而言邁瞻雲舍以攸歸閭巷駢觀謂天私於
爾室朋游交賀指地秀於它山由其無聞是以有託巳
量自知其弗稱人言詎識其自來今日所蒙大夫之賜
兹盖恭遇某官豐規範窳清檢律貪馳四牡以歸周秉
一麾而出守下車布庠序之教比屋聞弦歌之聲盖常
衮移風當時僅得歐陽之一士而文翁成化歷載始出
司馬之諸儒欲示魯多姑從隗始某是用交脩不逮增
益未能盛名之下難居當落華而取其實君子之愛以
德願浚源以等所歸庶畢此生不孤大賜
回余狀元謝及第啟
造庭之對士得危言親策之初上尤加意謂千載逢辰
之幸實四方刮目之時必有偉人首應盛舉恭惟簽判
狀元七閩挺秀六館蜚英早推文虎之雄出應飛龍之
會惟素明於治體故式契於上心人驚一鳴咸避三舍
某適陪著位先快臚傳南省程書見講明於經術高軒
引卷辱藻麗之辭章感嘆之深敷宣㒺既
回鄒狀元謝及第啓
妙柬儒英作新文氣大春秋尊王之旨獨探其端偉慶
元進士之初卓為之冠恭惟簽判狀元琳琅峙秀奎壁含
輝天與非常之才人知致遠之器屬朝家敷求於偉厚
俾習俗盡革於澆浮果以國士之無䨇置諸天下之第
一由公選而為舉首足昭董氏之潜心以治經而位封
侯行邁公孫之徒步鼎來富貴不可及也壮志功名捨
我誰哉某濫簉詳参與披傑作十年往事慚拜寵之略
同今日得人自立科而未有遽辱染雲之况徒懷報玖
之誠謝語不工喜悰則倍
回莫狀元謝及第啓
名魁澹墨第錫彤墀率由舊章雖為布韋而少屈出乎
其類蓋舉簮紱而未聞國慶得人士歆稽古恭惟簽判
狀元鍾巖壑英靈之氣挺圭璋特逹之資學有淵源識
窮壼奥周官兼習儒宗未遜於賈逵漢事洽聞典式尤
詳於應劭屬當今日大振斯文訓言親灑於丁寧好尚
欲歸於醇正宜詞場之巨擘視科第如摘髭素稱萬選
之錢卓冠千名之佛位辭第一孰踰籍甚之聲恩拜非
常不異褎然之首鸞棘巳更於民事鳳池佇贊於皇猷
某猥以疎庸濫塵参考緬懷世德昔嘗並於英游益振
家聲令獲觀于盛舉投珍過禮裁報難工惟有襲蔵傳
諸永久
回夏狀元謝及第啟
伏審拔萃春官拜恩天陛席珍以待夙推獨步於璧流
鼎足而居果見先登於金榜聲聞四出觀瞻一新恭惟
簽判狀元文章夙成學問精詣素號萬人之敵蚤陞三
舍之優發言為詩義深明於有六以意逆志思每蔽於
無邪是惟器識偉厚之賢仰副訓告丁寧之旨既天心
之允恊亦物望之攸歸雖詞華取士從古以然而科目
得人如公蓋寡淵源師友諒不負於生平砥礪功名更
相期於歲晚某自惟末學獲與斯文蘭臭同心所願論
交之久牋題銜袖益欽陳義之高謝語不工喜悰則倍
回曾狀元謝及第啟
龍飛在天首垂親策龜為前列足見嘉謨惟當宁虛懷
之初尤衆人聳目之際名参鼎甲色動紳緌恭惟簽判
狀元學術純明天資夷澹江山秀氣不徒纂組之工風
雲盛時將有進為之志肇承清問卒上忠言有此先登
出於親擢豈特奏篇之爭誦見謂修能之莫量固知異
時必有遠業某適陪著位實快臚傳明月夜光何俟品
題之力高軒引卷第慚謙損之多感歎云深敷宣㒺既
燕賓館謝燕啟
姑射神凝望仙居而咫尺鎬京飲樂侈主禮之便蕃弭
節承恩班荆有喜
又
惠孚邦國禮遇臣隣眷星駕於農郊俾雲需於候館有
兩君之反坫繼好方隆走三命以循墻拜嘉如隕
又
越疆而使有嘉四牡之歸致館如初重拜羣臣之燕周
旋主禮整暇王程信篤交驩惠加成禮未央宫殿逋違
龍鳳之姿既醉威儀即聽驪駒之闋永言道阻敢怠心
存
真定府謝燕啓
長驅北旆辱館大都高會西池秩筵再命仁深逮下德
茂懷人恤遠道之征驂侈多儀於宴爼行百里者半九
十敢怠周旋以萬期而為須臾肯懷縱肆
又
畢昴之躔未更百舍雨露之施來燕中塗恩厚送將義
嘉聘報馬煩轡殆克知行路之難酒旨殽嘉不異在京
之樂戴洪私而甚寵復成命以遄歸
謝花燕啓
雲近蓬萊屢飭鎬京之燕花迎劔佩恍回燕谷之春駿
發輝光布昭慈惠為酒食以寓合歡之意於芝蘭而明
與善之心灼灼其華巳驗二南之化油油以退尚循三
爵之規
汴京謝燕啓
出疆載質方休挾日之程設席肆筵均被需雲之渥車
馬頓清於行色豆籩首辱於司存播物無垠交隣有道
義篤兩君之好惠加六轡之濡宴以示慈即啟東都之
道路臣能承命佇瞻北帝之闕廷
汴京謝燕啓
雲龍北闕初微專對之能車馬東門又辱序賓之燕去
如始至說以忘勞體君子之長人送使臣而以禮譬諸
飛鵲夢巳遶於南枝曾是放龜意尚餘於左顧
朝見畢謝在館燕啓
上萬年之觴若覩繞樞之瑞饗四方之客丕承在鎬之
恩候館退朝賓筵錫命禮嚴秋覲樂廣春臺金罍深念
於勤勞玉食靡專于威福出稱警入稱蹕未遠清光宴
有好飱有陪敢奸大貺
謝射弓燕啓
射正巳而後發弓矢斯張宴序賓而以賢禮儀既備與
天持滿度地居材軫思一介之來侈示五侯之制不能
而辭以疾敢累有司既飲而盡其心尚歌雅什
回范提幹光啓
薦諸公朝允合搢紳之論謝扵私室尚循世俗之文非
所敢當秪以為愧伏惟某官懿文通貫奥學逢原翠竹
碧梧籍甚名家之秀紅蓮綠水藹然入幕之聲既步武
扵日邊盍明揚扵天上至珍横道人爭得以為榮健翼
摩空子何往而不到某稔聞雋譽未覩英姿為國舉賢
竊有後時之嘆逢時遇主當宏先世之規庸玉其成乏
瓊以報
潭州回鄉貢進士謝觧啓
寵膺鄉賦榮與計偕咸謂得人有光勸駕貢元先軰淵
源探學錦繡摛文穎脫嚢錐名定登于千佛唱傳臚句
事復踵于三元貽翰相先贈言敢後良深期屬㒺究敷
云
回轉運司進士謝觧啓
星臺得雋天府登賢貽翰相先贈言敢後某官漕元箕
裘嗣學錦繡摛文萬里鵬程忘筌蹄之舊迹九賓臚句
指衣鉢之新傳尚聽臚音嗣陳賀語
福州回鄉貢進士謝啓
鄉曲貢英士有得色賢能偕計人無間言貢元先軰筆
底波瀾胸中丘壑抗三萬卷之勍敵傑作巳先聽十一
刻之漏聲奏篇亟上傳誇殿陛增輝里閭某幸殿兹藩
屬當勸駕辱摛詞而莫報儲慶語以嗣陳
回免觧人啓
蔵器以須稍淹雋軌得時則駕亟暢遠圖貢元先軰文
謝町畦學窮根柢年少氣銳盍早際于風雲業成行尊
為後進之模楷兹奮龍津之躍倚觀鵬路之翔某猥辱
曳裾更貽銜袖念單詞之匪報儲慶語以嗣陳
回轉運司進士謝觧啓
朌綸拔士倚重皇華鼓篋程能夐膺妙選漕元先軰敷
腴學殖渾灝詞源繇抱負之瓌竒宜發揮之烜赫四方
輻輳豈徒角勝于鄉閭九陛臚傳行即褒先于俊造某
既觀盛事且辱摛詞感忻併集於微衷期望更存于嗣
歲有官人云某官漕元家聲赫奕世業豐腴既仕學
之兼優尚功名之未愜棘闈掉鞅不難角勝于布韋楓
陛傳臚行即襃光於俊造宗子云屬籍蜚英巳高雋
軌使華論秀更聳榮名某官漕元才邁飄然德晞卓爾
宦而隨牒夙知職業之修試有鎖廳兹預賓興之選
回太學進士謝觧啓
虞庠教育學成行尊周詔賓興名高實稱監元上舍胸
中武庫筆底天葩陪國子先生之游蚤宜脫穎上春官
宗伯之選兹果彈冠繇發策以决科亟蜚英而騰茂
回國子監進士謝觧啓
虞學直温之教允謂美成周鄉賢能之賓肆偕妙選監
元學士詩書素業禮樂名家熟臺閣之機豈徒濡染就
文章之伎聊復笑譚巳鶚舉于秋風即鵬摶于春浪
回武學進士謝觧啓
夏官拔士將應世須秋賦程能卓膺妙選監元上舍學
原姬孔業寓孫吳繇抱負之瓌竒宜發揮之烜赫巳知
得雋豈胡簋之果殊會見絶倫騐貂蟬之自出
回湖南帥鄒給事啓
故里數年頗得蓴鱸之趣新綸三錫又喧竹騎之迎有
愧循墻幸諧接軫恭惟某官經綸自負富貴不移去國
甚輕空費萬牛之挽得君徒重屢遷五馬之榮每歎鼎
科近多厄會凄其三紀孰為歲月之深惟我二人分任
江湖之寄如老僕巳踰於分量在明公當勉於功名地
褊長沙不待漢宫之妙舞曉行湘水便騰楚岸之離歌
歸會風雲洗清河洛某遠勤損翰敬佩撝謙憶飛鴻踏雪
之邊曾留指爪將孤鶩落霞之候又快歸心
回知撫州劉郎中啓
一麾出守喜棨戟之遥臨十國為連幸官曹之相接方
期執訊遽枉惠音伏惟某官鼎貴名門震時才具典型
文獻壽草木扵平泉步武班行軋星辰于碧落銀符屢
綰琳館多娱肆疇巳試之庸式重于蕃之寄䨇旌入境
五袴興謠無事尋幽逸少之墨池亡恙得閑訪古半山
之釣石猶存姑崇二千石起家之榮即膺三萬戶封留
之寵某如雲出岫似雪乘舟寇殘師老之餘籌邊動止
訟理政平之暇憂國同之
回知台州曾郎中啓
叨被帝俞出分郡寄念交符之云始扵斯何先幸擊柝
之相聞其則不遠恭惟某官噐函剛實體具中和遠繼
聖門家學之傳力究君子躬行之本其德則三者備矣
扵道則一以貫之發而為典則之文施之成豈弟之政
作朋三壽信有神明之護持斂惠一州未符中外之傾
屬而某夙承緒論兹竊餘光未遑問訊之脩遽拜誨音
之重其為感媿㒺既敷陳
回史知府彌忠啓
月宿南斗偶當初度之逢日薄西山第媿此身之老何
煩錦句想記綈袍恭惟某官風月胷襟雲霄氣宇文華
甚富况出守扵文江吉德夙多更為藩於吉水因推殘
賸加賁衰遲某方念劬勞難勝褒拂語諸賓客俱免事
於禮文畏我友朋乃欽承於嘉惠
回王知府啓
婆娑榆景羞遇弧辰特沐貽緘巳為過禮屬多軍事不
講禮文若煩妙句之寵加又匪至情之相與有懷感佩
容面控陳
回京知府銓啓
老得長安頗媿懸門之矢客來臨賀更貽銜袖之珠細
讀名章難當厚意某官婆娑珍館傲睨繡鄉江西之𣲖
甚清源流有在松坡之詩未遠伯仲相傳因詠古風見
華初度某衰遲已甚褒拂非宜廢蓼莪之篇適深傷感
得木桃之惠莫辦報誠
回羅察院相啓
還第數年自樂吳江之冷起家十乘莫回漢詔之温慚
巳去而復來喜舊交之新貴恭惟某官儒科雋望畿甸
名流若素官于朝曾識此君之異告嘉猷于后盍居邇
列之榮以所守之堅剛且入司扵彈搏旋有虎豹在山
之勢自無豺狼當道之虞一時之公是公非少煩區别
九陛之汝為汝翼即可階升某遠辱損牋第深巽謝諸
公登臺省國有人焉歸老任乾坤吾知免矣
回王監簿衡仲啓
十乘元戎強顔再至一鄉善士委汗相先喜甚發函情
同傾盖某官璧雍宿學玉筍名流生龍劔之墟斗纏紫
氣仕虎符之地澗擁紅泉聿高知止之標旋賦閑居之樂
鈞軸有舊除命將新某稔聽月評式欽風誼弛於負擔第
瞻橘隠之清及未治行猶見蒲輪之召
回張教授自明啓
分梱會藩有媿本來之面目垂弧初度更慙巳老之頭
顱厚意謙勤大篇鼎至某官充然抱負久矣材名指洪
崖挹浮丘頗多逸氣發天津至西極尚屈雄圖肯簸弄
於明珠相摩挲於朽質某巳當晚節所慮冥行張老之
頌美哉既承嘉惠榖城之書何若乞保餘年
回傅學錄知過啓
皇覽初度甫愧前修我有嘉賓過形善頌粲若夜光之
美增其暮景之華受言藏之巳敬緘於緹襲匪為報也
姑槩寓於柔牋餘竢面陳尚蘄心照
回葉通判澄啓
老夫耄矣有慙朱紱之初大夫賢哉亦侈烏絲之寫美
如金玉妙協宫商方飛紫塞之烟塵盍罷珠簾之歌舞
虛其所應既莫被於管絃卻則不恭第有光於篋笥
回史通判復祖啟
癯然一老生而逢沂水之春厚甚二車歌以比崧高之
什珠盤耀日錦瑟聞聲顧興念扵劬勞豈當蒙於褒拂
三章重拜愧非知己之辭十襲謹藏庸識同寅之好
回俞通判遷啓
余髮種種頗負蓬弧辦句多多有來别賀明月之珠簸
弄蜚霞之佩頡頏荷眷意之過勤愧衰年之莫稱似難
講此正飛塞北之塵何以復之便入江西之𣲖
回蔡通判汝揆啓
不知老至羞看六矢之懸奚以文為乃枉二車之况知
官遊於道院即𣲖入於江西屬際多艱謾勤清詠既無
折衝樽爼之勝盍罷鳴鑾歌舞之娱其夢非熊曾莫恢
於武略且麾唳鶴急往助於王師無以效酬第知藏感
回胡檢正元衡啓
重來橘社堪憐華髮之生近有梅園深軫左弧之念名
章甚寵厚意難任某官閱世浮雲養閑白日向來蔵壁
多傳授於伏生今此建儲定招延於商皓齒雖耆舊句
甚清新某自視歉然無可慶者况周家之遣戍於我何
安以李絳之同年冒而下拜
回衆幹官啓
揆予初度取數巳多凢我同盟過情相譽觀陽春之寡
和宜肆夏以升歌赤壁飛灰珠簾罷舞懸弧無取以資
射士之行唳鶴奚為往助王師之勢所宜返璧恐誚投
珠敬十襲以深藏愧七襄之不報
回丁提刑必稱啓
雪鬢餘生月正居於南斗星軺名使時方憩於東湖特
費清吟徒增愧色某官名高璿漢興寄珍臺十八公之
松舊聞入夢一千年之鶴今見歸來自是當家從而壽
我某劬勞在念褒拂非宜慮日暮之倒行莫能至遠愛
夜光之可照敢不拜嘉
賀林提刑介生日啓
凱風應候仰壽宿之高華彌月呈祥增使星之炳煥朋
來燕賀丕輯鴻禧伏惟某官久簡帝衷蚤登郎省揚鑣
日甸財用足而刑罰清澤施天民謳歌形而福禄至届
逢初度宜衍脩齡某竊庇皇華增欣丹悃載瞻英簜阻
奉流霞之觴竚聽絲綸進列甘泉之侍
賀趙提刑生日啓
星臺紀壽麟趾開祥峻惟崧高届斯榖旦清庥所逮歡
忭可知敬惟某官大雅不羣咸亨有慶晉躋中祕式旌
報政之勞洊畀皇華益茂祥刑之績平反植于門之德
耆艾騰魯頌之聲宜衍修齡浸登大任某阻陪壽斝輒
奉慶牋菲物將誠别方䟽目併惟容照寵以笑留
又
英藩毓粹壽旦迎休預對潜陽弗踰再宿敬想屬部胥
為歡聲載惟某官恊于發生具是温厚望著羽儀之右
仁行繡斧之間彼長庚一星瑞亦鍾於同姓凢先甲三
日訓實謂於前期超冠復亨庸標鼎盛申衍千秋之筭
峻参兩禁之游某阻致一觴愧憑尺削不腆薄物粗如
副牋併惟眷私寵以笑領
通新知平江府沈侍郎皥啟
伏審寵繇漢從薦鎮吳邦神爵穎川為多以歸黃霸竹
馬并州之信載迎細侯和氣素孚先聲愈偉恭惟某官
兩都循吏元祐故家久入承明宜布親聞之德意昔試
馮翊具存巳驗之民功佩新渥之絲綸植舊藩之牙纛
尺五天之近凛若威顔之不違十萬戶之間驩然治理
之亡恨翩哉惠肯慰彼來思秩增自有於主知履聽將
因於祖武某退安衰境猶玷釐祠無由伺朝市之音遂
亦闕緘題之敬忽聆求舊光究惟良受滕公之一㕓愧
非薤本荒陶令之三徑益借棠隂是用微衷倍深多慶
回新平江府卜教授啓
接軫桑麻悵未瞻於犀表育材芹藻欣獲邇於鱣堂敢
圖如水之門遽辱飛雲之翰伏惟某官識高衆雋學富
三餘含英咀華文章肆於外探賾索隠德行閎其中盍
登瀛洲尚淹泮水自此升矣寧久嘆於寒氊行將見之
即寵承於温詔某自惟閒散竊慕聲猷側聆講席之新
不勝折履之喜增明眊眼飲觀絺繪之辭載飭報緘殊
愧瓊琚之詠有懷慶幸莫既敷云
賀李大諫生日啓
辰會角亢之宿時正仲秋光聯牛斗之墟祥開初度式
燕以術俾熾而昌伏惟某官挺挺真諫臣之風飄飄謫
仙人之氣忠言逆耳共推先見之明勇退急流茂著于
蕃之績久安真館未究老謀倚需黃髮之詢勉為蒼生
之起某濫分符竹再覿桑蓬細酌流霞滿挹西山之爽
以介眉壽遥占南極之星
賀沈侍郎生日啓
簮紳之望輝映明時弧矢之祥慶符吉月恭惟某官班
聯上雍屏翰金吳凝香森戟多應物之清風均賦簡條
有樂天之善政十萬戶蒙福既共此以為良八千歲為
春不期然而自壽願乘華旦歸輔巖宸某久偃蔭庥實
深頌詠杖藜懶出莫陪賀客之趨食芹猥將聊寓野人
之敬尚惟鑒在惠以容存
又
書雲物扵觀臺祥開翼旦瞻使星於南極壽紀誕彌慈
惠所覃頌聲交作恭惟某官噐凝峻整德秉粹和望高
持槖之班權重分符之寄棠隂戀舊復興廉袴之歌芝
檢催歸蚤思鄭履之聽積添線日申衍椿齡某借潤餘
波阻登賀厦有懷善頌輒奉慶牋不腆菲儀具如别錄
賀沈侍郎正旦啓
太清精歷屬開定閏之正上雍親臣方屹在畿之屏嗣
彰績用滋擁靈和恭惟某官仁熟三吳化宣兩漢寓北
門修撰之綴帝念不渝符南國蔽芾之思民安惟舊即
還規地遂峻履星永應元會之鼔鐘胥贊中興之宗社
某幸郊潜之樂只繄㕓芘之勤斯蒹葭兮水一方合并
雖阻椒栢之觴千歲頌禱曷勝併惟弘明有以鑒體
賀趙提刑正旦啓
歷更出甲對轉物之歲鈞運啓逢辰頒在畿之使斧受
天純佑為民具依恭惟某官望振宗盤部安澄轡慶宣
五極桁楊自偃於列城化積三年藜藿不搴於深谷班
通東壁之秘趨上北辰之居茂乘泰亨遄見晉接某休
蹤江冷獲芘星臨龍節不遐阻前趨而道謝鱗書謹始
因後賀以通誠欣頌之深弘明或鑒
賀劉提舉正旦啓
歷攽積閏並受端元壹建常平上宣惠利宜綏景福用
對明時恭惟某官動合道彛蔚為使範朞年而變藹于
隰之休聲千里曰畿稱有華之寵寄聿迎歲筴遂秉郎
蘭寝階列從於甘泉永會三朝於太極某漁鄉息影龍
節垂光春動盤椒聊致一詞之賀波平船葦不知數舍
之遥併惟弘明有以鑒領
回趙提刑賀正旦啓
王正次春巳盛發生之氣皇華遣使聿宣寬大之書恭
惟某官德協陽中性全仁内並迎首祚增介蕃釐一郡
無刑既上禆於乾施大廷有遇願亟應於泰交某阻胥
賀以詹馳辱駢詞而勤寵永言愧謝莫既精忱
回劉提舉賀正旦啓
夏正頒春先於受歲周詩遣使及此建臺敬惟某官政
助發生德培温厚常平行水式尊六百石之權有詔賜
環即相萬年觴之慶某尚阻盍簮之賀乃勤削牘之先
奉謝匆匆曷紓悃悃
賀劉提舉生日啓
犧畫陽全麟祥慶紀結蟠仁氣誕育時賢部分畿日之
右扶人仰使星於南極恭惟某官諏民選重將指寄隆
惠和隨漢傳之馳歌頌洽周原之膴臺居晝永允為遐
壽之符坤載物齊足驗丕平之噐即言還於四牡備去
從於六飛某遲莫婆娑光華暎借敢後一箋之遣以伸
千歲之祈不腆彛儀粗如副墨甚慙猥菲併冀麾留
又
先中秋之七日維嶽降神罄西淛之百城式歌且舞伏
惟絪緼毓秀沆瀣融清宸筵久想於鳳儀澤國何淹於
龍節食貨通而兼足禮樂遠而有光喜初度之載臨宜
蕃釐之狎至枕中寶笈益延久視之方天上玉堂會錫
遄歸之命某獲安野處實藉使華聲馳薄陋之彛敬致
壽昌之祝宣慈儻鑒容納為榮
賀趙待制希懌生日啓
周系發祥詩美維城之固漢基增厚史稱盤石之安屬
秋杪之嘉辰慶宗英之挺世恭惟某官風猷凝遠德履
粹夷賢會聖期允符休運家情國禮参對殊榮方宣績
於近藩行䟽恩扵兩社載臨誕日罙介壽祺某屏處窮
閻阻陪賀紱莫效勤拳之祝敢陳菲薄之儀伏惟台慈
俯賜鑒察
賀趙提刑冬至啟
土圭測景載臨雷復之辰玉節乘軺宜萃雲升之祉恭
惟某官英聲勉碩德望閒平鋤姦允恊扵隂消奬善有
同扵剛長既聯華於内閣仍因任於外臺一道春風巳
著平反之效九門曉色行躋獻納之班某息影江郊庇
身臺宇奉觴為壽阻面致扵賀忱憑楮修詞第心馳扵
善頌
回黃教授賀冬至啓
嶰竹鳴聲權輿生氣泮芹將采戩榖斯辰比姑效扵一
觴兹何勤扵駢牘敬惟某官中和毓性温厚契仁屬亞
歲借陽春之輝聞諸生待時雨之教氊寒官舍夫豈久
居鵬擊天池會當横騖某老安漁社塵滿筆床道長之
賀無文甚慙縟施婣盟之私不置聊寓謝音
賀沈侍郎冬至啓
荔挺芸生式應仲冬之令柳舒梅放允將小至之詩當
賢牧之逢辰宜修靈之介祉恭惟某官中和布政清静
寧民峻陟禁涂親結冕旒之眷重來茂苑增多襦袴之
謠順履陽剛即儀樞輔某偷安閒館席庇崇牙薦壽稱
觴莫踵賀塵之後修詞削櫝第懷善頌之私
賀趙提刑㦛夫冬至啓
五紋弱線行占晷運之長六轡皇華坐想風生之望格
于畿甸具是休嘉共惟某官焜燿天支澄清星使以刑
期無刑之志足召氣和扵知至致知之微諒猶日益願
乘來復亟奉勞還遂階兩禁之華庸副斯言之屬某收
蹤祠祝席庇郊居榖旦初陽適慶逢扵道長葦杭數舍
爰敬寓扵神馳不勝欣愉併惟體亮
賀趙尚書汝述冬至啓
嶰筩初氣兆生物之一陽漢輔列侯對統天之亞歲易
明復吉禮重履長恭惟某官源流慶霄屏翰行闕瞻麟
趾之公族星聽巋然相虎門之王朝辰猶懷止願乘和
應亟踐弼諧某老矣家居依於㕓庇雖愧無拔薤之告
而喜耕買犢之春數舍馳心不果雜朋簮之賀五襦盈
耳尚惟增繡線之工莫既欣愉併幾省察
回嚴州趙知府啓
聞弦歌之聲昔焉幸會處江湖之遠久矣闊疎翰貺維
新襟期如舊伏惟某官僊潢演秀儒級蜚英稔中外之
踐更深聖人之簡注入儀郎省方向顯榮出撫侯藩雅
安平進眷言瀟灑之郡允為名勝之區山高水長遠或
想於子陵道邁德融近可宗於文正宜從容而坐嘯佇
華要之趣登某老矣退休臞然多病竊觀祈嚮之語曷
勝銘悚之懷清風來故人愧七襄之莫報癡兒了官事
惟二天之是依摧謝有嚴鋪陳㒺既
通新知平江府王司諫啓
出處雖殊久相孚扵意氣披承未遂惟竊仰扵光儀喜
建屏之更新顧騰牋之可後恭惟某官老而益壮厚以
鎮浮諫垣久著乎直聲帝扆夙深扵妙柬事至能應笑
談斯措國於安功成不居寵渥乃從天而下方左符之
特起旋休命之鼎來峻陟蘂珠增嚴畫戟第恐追絳之召
亟崇聽履之班某屬耳郵傳傾心旅賀今有五袴與邦
人偕樂扵詠歌願受一廛俾野處獲寧扵庥蔭允懷慶
抃㒺既宣陳
賀王大卿生日元春啓
頌獻椒花正紀四時之始門垂蓬矢適先二日之期喜
動周畿歡騰吳會伏惟某官雅標山立榮問川流正笏
崇班凛難進易退之節剖符近輔藹去思來暮之謠逢
初度以順履端延脩齡而介豐福某依仁有幸贊慶為
深瞻茂苑之雲莫效一巵之祝近長安之日即歸三事
之聯僣羾菲儀庸將芹敬倘垂容頓實倍感榮
賀史丞相生日啓
恭以天基稱夀甫踰三八之辰魁輔挺生亶應半千之
運君臣慶會朝野歡呼恭惟某官道大擎天功高夾日
訏謨定命開社稷無疆之休談笑折衝磨崖石中興之
烈三陽交泰初度載臨拱龍極以調元階符同耀衍龜
齡而備福神嶽比崇某退惟閒散之蹤上賴燮和之庇
傅說之用若霖雨願永濟於蒼生吉甫之頌如清風更
賡歌於峻極潜馳菲禮敬侑夀觥
賀史丞相除少師啓
伏審顯膺鴻册祗對寵光崇列朝端晉極貳公之峻衍
封邑賦益昭異數之隆慶溢昕庭懽騰率土恭惟某官
識窮今古身佩安危獨運廟堂得蚤正素定之策再扶
社稷增重熙累洽之休國無危疑人用靜一廼若茂陵
躋祔&KR2041;清廟之多儀悉繇盛德感通輯洪文之祕寶所
宜褒表以穆聽聞然昔拜師垣嘗控免情詞之懇切而
今長孤特詎足為位望之重輕盖上慰於前靈亦下存
於舊典不可辭者其以是乎功更藉於祗歡踰汾陽二
十四考之盛道愈光於寅亮恢周家八百餘年之基某
隱約自安尊瞻不替屬聆明制倍激忻悰和堯民擊壤
之歌實均舞蹈勒唐士齊天之頌尚獲形容
