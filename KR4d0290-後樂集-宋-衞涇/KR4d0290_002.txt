後樂集卷二宋衞涇撰
外制
宣教郎特添差兩浙路轉運司主管文字仍釐
務韓信甫特授直祕閣制
中祕圖書之府上應東壁之躔英俊並遊謂之登瀛寓
直其間亦清選也爾名閥之彦刻意自修兹贊畫於計
臺爰寵加於美職粤有戚藩之近比矧繇乃父之遺沾
祗服茂恩勉紹芳躅可
宣教郎郭拓依前官特授直祕閣制
中祕圖書之府以待寒畯儒學之流戚畹勲閥或寓直
其間然其考擇惟謹爾性資純美克自修持矧吾兄舅
之家恩禮宜厚可不有褒表之乎其益奮勵以見於事
業毋使人謂朕私汝也可
朝散大夫行尚書吏部員外郎田澹依前官特
授國子司業制
虞以后䕫教胄子裁量材質之偏周以司業掌成均薰
陶道德之性朕惟古昔淑人之本靡專辭華末藝之工
思得純儒追還此意以爾行誼修潔器度端凝曩表正
於辟雍務申飭於規矩踐敭滋久譽處彌休輟從省戶
之聯以膺師氏之任夫多士涵養之厚薄即異時人物
之盛衰爾其勉紹前聞茂明教法俾之優游而自得毋
或扞格而不勝皆為士君子之歸副予建首善之化斯
稱厥職時乃之休可
承議郎充樞密院編修官兼資善堂說書王益
祥依前官特授監察御史制
朕遵累聖之成規許六察以論事蓋紀綱之所繫必風
采之素聞矧當有為之秋尤賴敢言之助爾器資端亮
學識䆳明聲實蜚騰蔚矣老成之望涵養閎迤發於持
滿之餘比列屬於機廷兹峩冠於憲府朕方虚懷而盡
下爾其正色以立朝扶植善良屏絶憸佞使小人凜然
知畏而君子賴以自強庶公道之大伸俾國勢之日振
兹惟委寄之重豈但糾繩之司勉副簡知式攄忠藴可
朝奉大夫行監察御史毛憲依前官特授行左
司諫兼侍講制
朕惟補袞闕之臣實司格君心之責故山甫一以邦國
若否自任而陽城深知議論苛細為非思得學古之人
追還建官之意爾秉心無競養氣以剛大冊高文獨擅
雄深之體直辭正色素推端亮之聲付以糾繩蔚有風
采去惡靡搖於彊禦愛君尤切於忠誠夫以分察於羣
司孰若弼成於朕德爰從憲府擢寘諫曹仍參經幄之
華亶極儒英之選雖獻替之職時聞於謇諤然清閒之
燕密賴於箴規惟爾思責難之恭俾予立無過之地昔
季梁在而楚人不敢伐汲直用而淮南為寢謀是知國
勢之日彊允賴仁言之利溥兹惟簡拔之旨竚徯忠嘉
之謨可
殿中侍御史徐柟兼侍講制
昔夫子修魯史之春秋寓一王之賞罰昭若是非之判
凜乎褒貶之嚴儻非儒術之老成曷探聖經之旨趣疇
咨在列今得其人爾學以博而造乎精微氣以養而全
其剛大進聯柱外逖彼官邪擢寘殿中長我憲席風采
聳聞於天下忠誠深簡於予衷爰即紀綱之司俾參帷
幄之侍益攄素藴以廣多聞朕方屈己虚懷繄箴規之
是賴爾其懲惡勸善猶筆削之至公祗服訓詞嗣膺褒
陟可
朝奉郎殿中侍御史兼侍講賜緋魚袋徐柟依
前官特授守侍御史兼侍講賜如故制
朕寄耳目於三院振綱紀於百官御史不除大夫實先
朝之制憲府或虚獨座以横榻為尊肆求已試之良式
副久虚之選爾性資端亮器度恢閎肅政殿中憺威稜
於白簡侍言帝幕罄啟沃之鴻猷朕惟糾繩之地擇人
為難信任之專以久而見矧天下想聞風采之著而治
道務在邪正之知爰峻陟於臺端俾盡行於素學夫有
剛毅之氣復居雄劇之司位足以達其言仁足以輔其
勇必能厲正衙之彈奏庶幾俾公道之興行豈惟京師
高避驄之名將使將臣有落膽之懼汝享無窮之聞予
獲知人之明顧不偉歟可
朝議大夫中書門下省檢正諸房公事兼國用
司參計官麗水縣開國男食邑三百戸梁季珌
依前官特授權尚書戶部侍郎兼同詳定勅令
官制
洪範八政莫先食貨之原文昌六曹尤重錢榖之任屬
調度將圖於大計則選掄宜得於通材具官某履行端
純器資閎博蚤揚膴仕綽著能聲屢更麾節於民庸幾
遍江淮之轍跡冠班外府嘉使指之益修糾務中臺曾
廟謨之密贊咸謂躋榮之晚獨高難進之風深簡朕知
亟儀禁序惟邊圉方嚴於經理而大農所賴於通融爾
嘗出總軍儲入參邦用必熟究利源之本末矧巳觀心
計之精明俾分典於民曹庶共裨於國事斡旋均節豈
惟殫蕭晏之長獻納論思其益罄嚴徐之藴祗承休命
嗣對寵光可
中奉大夫行司農少卿兼知臨安軍府兼管内
勸農事主管浙西路安撫司公事馬步軍都總
管兼點檢贍軍激賞酒庫所會稽縣開國男食
邑三百戶廖侯依前官特授守司農卿兼樞密
副都承旨封如故制
奉承基命實聯密勿之司協贊訏謨允藉老成之彦爾
知略輻凑文武自將護漕日畿已高夙望尹民天府綽
著能聲偉兵略之深知屬軍書之旁午爰躋榮於農扈
俾稟務於機廷夫帝王之道出於萬全毫釐之差謬以
千里其往殫於謀畫務審當於事情矧爾世官必能濟
美可
朝奉郎行大理寺丞賜緋魚袋蔣藺可特授大
理正制
廷尉之有正上而卿貳得以濟其可否下而丞屬得以
糾其是非選任蓋亦重矣爾明習憲度中外踐揚能稱
蔚然敘進厥位益思盡心毋或枉撓俾迪於刑之中是
為稱職可
朝請大夫大理少卿陳景俊特授奉直大夫依
前大理少卿制
朕惟國初王師底績隨軍轉漕如許仲宣王明皆以心
計優裕兵食無闕見稱於時著名史牒爾以列卿之望
給餉轅門符離之師雖尚稽成效而將臣謂爾發軵有
紀糧道不乏宜加旌異俾峻陟華秩視古元士朕於錄
人之勞則甚厚矣然方嚴戎備未決天誅正資材術之
長共赴功名之會式攄素藴勉紹前聞勿謂賞行遽忘
忠報可
淮東總領林祖洽依前司農卿同參計官制
總餉一道委寄匪輕比年以來將指亡狀利源寖壅弊
穴滋深方六師之在行期中原之克復益艱厥選宜得
其人以爾智術疏通才猷彊濟蔚以老成之望居然敭
歴之多比進列於大農實參稽於經費就畀使權之重
允資心計之優爾其屏去姦欺謹考出納酌重輕之序
適阜通之宜操贏貲以佐軍不加斂而足用協濟吾事
嗣有寵褒可
朝散大夫直祕閣權發遣廬州軍州兼管内勸
農營田事主管淮南西路安撫司公事馬步軍
都總管兼提領措置屯田專一措置提督修城
陳耆壽依前官特授提舉兩浙西路常平茶鹽
公事制
帥守任十連之寄使者分一道之權遠近雖殊委任則
一爾材猷強濟識慮精深擢正理官見稱平允司惟省
戶方藉剸裁比求合肥牧御之良博詢在廷公卿之論
孰其試可僉曰汝宜旋以畿甸根本所關改畀山澤斂
藏之事仍寓蓬山之直以為簜節之光爾其毋專鹽筴
之盈虚少振軺車之風采佇聆最奏毋負簡知可
葉籈落直寶文閣罷淮南轉運制
朕操賞罰以馭羣臣嚴黜陟以伸公論既糾彈之文來
上豈典憲之告可逃爾見謂有才驟膺煩使盍循盡公
之節以肩報國之忠矧餽餉所繫匪輕而出納奈何不
吝始從薄責猶勉後圖逮計簿之參稽致人言之弗置
自貽伊戚朕豈得私盡鐫寓直之清華姑俾免歸於田
里爾其闔門念咎改行滌心儻有路以自新亦詎容於
終棄可
奉直大夫試將作監莆田縣開國男食邑三百
戶陳守可依前官特授直祕閣荆湖南路轉運判
官制
朕鑒内重外輕之弊故凡更麾節以治最聞者必加收
召而久於班列自詭民庸亦未嘗不樂從之所以開公
道厚風俗庶幾内外之勢均矧爾父佑我烈祖為中興
名相爾以謙謹克守家法出領郡寄入為省郎恬於勢
利蔚著賢聞詩不云乎惟其有之是以似之兹繇匠監
寓直中祕將漕湖右以寵其行然外臺紀綱之司當先
振厲風采察吏臧否問民疾苦不但飛芻輓粟而已尚
思懋勉以稱臨遣之意朕不汝忘可
朝請大夫試將作監孟綸依前官特授直祕閣
荆湖北路轉運判官專一措置提督修城誥
荆湘之間地遠而民瘠閭閻之疾苦不得上聞朝廷之
惠澤不能下究朕每惻然於懷故於選使尤重爾操行
有守悃愊無華中外踐更聲績彌茂繇省郎而長匠監
未久也抗章力請自詭民庸俾寓直道出將漕重湖之
北朕之德意志慮爾素知之矣其益勵乃心咨詢民隱
攷察吏治平其賦役明其政刑毋使州縣並緣一切以
重困吾赤子時汝之職往惟欽哉可
奉議郎祕書省校書郎魏了翁依前官權知嘉
定府兼管内勸農事兼沿邊都巡使借紫制
三館儲養異材以待不次之用優游歲月弗容以久近
計更迭也爾西州之彦妙年收名第召寘冊府直諒著
聞朕將有試焉迺以便親力請肆嘉志尚擢領潛藩有
社有民少行所學奏最來上朕不汝忘可
降授朝奉郎淮南西路轉運判官提領營田兼
提領措置屯田專一措置提督修城賜緋魚袋
葉籈依前官特授復直寶文閣權江南西路提
點刑獄公事兼本路勸農提舉河渠公事借紫
誥
朕惟國朝以忠厚待士大夫樂於錄功急於忘過矧興
起事業之際尤愛惜人材之時爾奮自名閥通於吏道
踐揚中外方懋爾庸頃總餉西淮甫十閱月耗蠧亡藝
殊駭聽聞既洊致於人言姑少伸於邦憲起之閒廢護
漕轅門雖戎捷未聞而糧道無乏念馳驅之良勩豈勸
賞之可稽悉還延閣之寵名付以江圻之臬事布宣寬
大申理滯冤一道戚休繫而施置其勉酬於恩意且勿
替於家聲可
朝請大夫直祕閣主管成都府玉局觀彭演依
前官特授荆湖南路提點刑獄公事兼本路勸
農提舉河渠公事借紫制
朕惟重湖之南比歲旱歉民不聊生或饑寒切身乃詿
誤而麗於辟每為惻然於心故於選使尤重以爾學識
純明器資端靖踐揚中外時惟老成朕之德意志慮知
之熟矣肆予命爾以祥刑之寄爾其體寧失不經之誼
佩哀矜勿喜之戒平讞庶獄申理枉滯寬猛輕重咸迪
厥中俾荆湘千里之遠不異戶庭咫尺之間是為稱職
嗣有寵褒可
朝散大夫京西路轉運判官兼提刑提舉常平
茶鹽公事兼提領措置營田屯田提舉大路綱
馬驛程公事趙善鐻可依前官特授直祕閣權
知襄陽軍府兼管内勸農營田事主管京西南
路安撫司公事馬步軍都總管兼提領措置屯
田專一措置提督修城制
朕惟上流之形勢莫重襄州之要衝高城深池雄峙昔
年之守備聚兵積粟遹嚴今日之將屯思得幹略之長
庸副藩宣之寄爾宗枝挺秀吏事著稱試以劇繁聳然
風望屬弄印之已久知游刃之有餘爰畀左符作鎮南
服爾其開布德信申固封圻時方須才矧擅間平之譽
政先懷遠斯得江漢之心益懋壯圖式寬憂顧可
通奉大夫知慶元軍府事兼管内勸農使兼沿
海制置使武昌縣開國子食邑五百戶趙善堅
特授寶謨閣待制依前官職封如故制
五材誰能去兵方飭臨邊之備八柄爵以馭貴爰疏進
律之恩矧候對之清班聯内朝之近侍式敷書贊庸示
眷懷具官某屬籍之英為吏而健蚤膺煩使寖歴禁塗
天府牧民曾稀鳴於桴鼓甬東制閫資坐控於鯨波適
疆埸之多虞選戎徒於諸道簡稽有法期會靡淹爰峻
陟於華聯示富褒於良翰雖義存體國初何意於論功
然賞不踰時庶聞風而知勸祗承新渥益懋遠猷可
主奉吳益王祭祀多慶磨勘轉觀察使制
彊本支之勢每隆睦族之恩昭名器之公率攷彝章之
舊兹攽命數庸賁親賢具官某迪德中和禀資粹美奉
端獻烝嘗之祀推裕陵屬籍之尊循榘度以無違繄儀
刑之是賴閱時既久會課當遷其繇禦侮之聯擢領觀
風之寄秩崇四品禮異庶僚惟樂善足以成信厚之風
惟能謙斯可無亢滿之累祗若予訓益彰令名可
皇弟搢趁赴朝參除防禦使制
朕篤本支繼繼之誼隆兄弟親親之恩睠迺宗英兹俶
修於朝範輟繇環尹爰易畀於使名以爾岐嶷賦姿神
明席慶系親屬近襲吾世父之休行治身端藹矣成人
之德夙承師於商學甫序位於周班將觀表著之儀用
陟扞防之寄協宗盟而在列聿昭麟趾之風指侯屏以
折衝益壯犬牙之勢祗予新渥懋爾令猷可
武經大夫馬軍行司右軍統制秦詵改知光州
制
朕遴簡虎臣分司淮服繕兵訓卒雖戎備之不忘和衆
安民迺朕心之攸急以爾疏通詳練重厚老成輟自戎
行往寬憂顧光山為郡地接上游爾其體朕至懷思古
良牧毋隳大信毋徇小利使德禮著而威惠洽邊陲靜
而田里安則於委寄無負矣時乃懋哉可
新授樞密直學士知潁昌府錢遹落職差知滁
州制
勅朕推擇多士不次而用之庶幾一德一心遵奉法度
以隆太平其或蔽於匪彝自作弗靖邦有政典朕奚敢
私具官某頃繇小臣擢任臺屬閱日未久致位六卿朕
之待汝亦已至矣惟汝養交疑異懷貳弗訛紊亂是非
詆沮成命致疑閽寺益覬超踰託銘黨人罔徇廉節乃
至匿喪請對䙝凟軒墀言路糾彈詞垣論駮參驗不爽
良駭朕聞其褫職名黜守支郡尚為寬假往省厥愆可
中大夫充寶謨閣待制知潭州軍州事沈作賓
可依前官特授試尚書戶部侍郎賜封如故告
詞
六卿分職阜民莫重地官之貳大事在戎與祀適當經
費之繁非素識於源流孰協司於泉貨眷兹宿望錫以
贊書具官某襟度粹夷器能宏裕昔襦今袴藹騰郡國
之風謠霜節星軺幾徧江淮之使領頃資心計擢贊民
曹滿歲為眞行正甘泉之從八命作牧尚分湘水之麾
朕總萬貨以佐軍興規九筵而修宗祀雖每語國用而
至日旰然戒言利事而析秋毫欲令庶邦惟正之供疇
若予采肆求儒者已試之效僉曰汝諧矧嘗寓職於松
階其亟予環於荷槖惟能斂不加而用足庶幾本以固
而邦寧當知敷教之官不但理財而已祗若明訓勉宣
令猷可
朝請郎知平江軍府事兼管内勸農使會稽縣
開國男食邑三百戸賜紫金魚袋張澤依前官
職特授龍圖閣待制封賜如故誥
日甸承流緬想六卿之夙望河圖候對首躋九閣之崇
聯爰錫贊書式昭眷遇具官某天資端亮器度恢閎正
色立朝咸服持衡之論至誠憂國每嘉削藁之忠逮晉
長於七人遂疏榮於八座俄厭承明之直久從眞館之
游未罄猷為罙深簡注屬中吳之擇守起舊德以殿藩
靡煩歲月之淹已載袴襦之詠俾還西清近侍之職增
重右輔師帥之權均賦息民豈特銷歎愁於田里訓戎
整備尚期壯屏蔽於京師庶幾憂顧之寬不負保釐之
寄亟祗渙渥佇徯最聞可
朝奉大夫敷文閣待制知鎮江軍府事兼管内
勸農營田使賜紫金魚袋李大異依前官特授
徽猷閣待制知婺州軍州事兼管内勸農使賜
如故制
京口據長江之天塹寶婺為東粤之奥區雖在上之委
寄靡殊而為郡之逸勞有間惟吾近侍體此眷懷具官
某蹈道至和秉心不競踐更中外飽著聲猷頃迪簡於
朕知俾儀刑於禁路演綸詞掖獨稱潤色之工補袞諫
垣備罄切劘之益少資雅望往護北門撫疲甿於瘡瘍
之餘飭戎備於襟喉之要屹若金湯之勢藹然襦袴之
謠逮此彌年嘉而異最爰寵陞於華職仍改畀於便蕃
名依日月之光身近斗牛之次與共理而安田里爾宜
懋於循良用所表而補公卿朕敢忘於褒選可
中奉大夫守國子監祭酒兼中書舍人雷孝友
依前官特授權尚書兵部侍郎兼中書舍人制
司馬之典邦政蓋分職於六卿内史之贊王言實參華
於兩禁矧經理圖寧於戎略而播告思奮於人心匪得
全材曷膺妙選具官某夙推奥學蚤擅英聲漢儒通世
務之宜雅高敭歴唐文為名家之冠蔚有典刑嘉韜緼
之素深久徊翔而難進再儀班著罙暢風猷領教東膠
士識在三之訓演綸西省時稱共二之能簡自朕心躋
於邇列其以夏卿之亞仍兼詞掖之眞惟甲兵之問方
倚訏謨而號令之敷實資大手當使軍實悉加於申儆
庶幾帝制復見於坦明周室修戎賴祈父爪牙之助鄭
人為命繇子産潤色之功勉企前聞嗣對休寵可
趙淳兼京西北路招撫使制
具官某朕分命虎臣規恢鴻業顧師衆以順為武何若
有功俾人心惟惠之懷不戰而勝爰示撫綏之意式隆
委寄之權爾資稟驍雄信根忠義韜略不專於紙上機
權自得於胸中夙揚境外之聲益聳戎昭之望方中原
襁負而至屬大將鼓行而西載念弔伐之師當以輯柔
為本矧遺黎求脫於苛政如赤子思見於慈親亟進復
於故疆以就將於隆指昔鄧禹勤於勞徠而三輔歸之
號百萬衆劉琨長於懷納而一日降者至數千人雖堅
凝之尚難皆招攜之為急爾其奉詔出塞毋專略地屠
城諭以二百載涵養之恩閔其七十年淪陷之久凡天
戈之所指曾秋毫而無傷庶乘荆楚之雲從行見關河
之響動儻中興之有日豈上賞之踰時可
郭倪兼山東京東路招撫使制
朕分命虎臣規恢鴻業屬中原襁負而至俾大將鼓行
而東簞食壺漿以迎王師諒喜官儀之復見停車駐節
以勞父老當如時雨之來蘇爰因授任之名丕示招攜
之意具官某沈鷙而識兵勢仁勇而得衆心帶礪相傳
不愧西平之勲閥日月可冀方推郭氏之功名輟委寄
於巖疆總兵民於閫制小試囊中之略大揚境外之聲
慨念弔伐之師當以輯柔為本矧遺黎求脫於苛政如
赤子思見於慈親宜進撫於故疆以就將於隆指爾其
奉詔出塞毋專略地屠城延見吏民閔其七十年淪陷
之久開布德信諭以二百載涵養之恩凡天戈之所臨
雖秋毫而勿犯庶幾雲合響應之勢不待尺攻寸取之
勞儻茂勲之有成豈上賞之敢吝可
降授中大夫吳興郡開國公食邑二千五百戸
食實封四百戶賜紫金魚袋錢象祖可依前官
特授知紹興軍府事兼管内勸農使充兩浙東
路安撫使馬步軍都總管填見闕封食實封賜
如故誥
朕注意東藩妙選賢牧一日去良弼已渴想於儀刑十
國以為連兹式隆於屏翰趣頒命綍庸示眷懷具官某
厚德鎮浮閎材經遠山河帶礪世藏盟府之勲鼎鉉謀
謨業紹祖風之懿素守確然於金石見幾炳若於蓍龜
亶惟文武之兼資盡付樞衡之二柄夙夜勤疆而竭節
士馬儲斥而備諳和羹爾惟鹽梅方賴同心而輔政美
疢不如藥石益知逆耳之為忠朕昭揭大公肆疇夙望
自今我其立政尚克詢猷乃心罔不在王俾之自近其
起長沙之謫往懷會稽之章矧先正保釐猶想棠隂之
舊而家山屬邇何殊晝繡之榮宜循填撫之餘規亟奏
中和之最課噫丙夜思治民之本暫煩分陜之行袞衣
使我公之歸寧俟朞年之久祗膺茂渥勿替初心可
降授中奉大夫提舉江州太平興國宫歸安縣
開國男食邑三百戸賜紫金魚袋倪思依前官
特授試尚書禮部侍郎兼直學士院封賜如故
制
北門之號内相獨高兩禁之聯南宫之列中臺尤重六
卿之選兼踐清華之職必歸鴻碩之儒矧已試之可觀
宜師虞之允穆具官某天資鯁亮德履粹温學廣聞多
絢卿雲之巨麗曲高和寡抱牙曠之餘徽蚤膺烈祖之
深知嘗綴先皇之近侍逮予初政擢正禁塗自一遠於
周行俄十踰於歲籥宣勞鉅屏所至受恩均逸殊庭何
必在已嘉爾後凋之操怡然難進之風朕重惜人才廣
開公道將濟中興之盛業其惟衆正之在朝有如宿望
之孚可後趣還之命况禮文猶闕政資國典之討論詔
令惟行期使人心之感動爰復青氊之舊俾還紫槖之
眞久不見生方虚夜半席前之問何以告朕諒非野外
綿蕝之儀益懋遠猷式昭異睠可
通奉大夫充寶文閣待制知潼川軍府事兼管
内勸農使提舉潼川府果渠州懷安廣安軍兵
馬巡檢盜賊公事延陵郡開國侯食邑一千六
百戶食實封一百戶吳總依前官特授尚書工
部侍郎實封如故制
朕規恢遠業遴簡從臣肆疇勲閥之賢茂著師垣之績
兹峻躋於起部爰申錫於贊書具官某識造幾微才兼
文武早際風雲之會入陪鴛鷺之行逮歴試於節麾亦
備宣於勞效眷而諸父首佐中興力控扞於西郵志殄
亡於北敵保百年梁益之險皆一門兄弟之功嘉乃後
昆克濟世美惟其有而是似朕亦念之不忘矧吾延閣
之華聯久綴内朝之近侍趣加馹召俾正槖班器械咸
精其能方飭修於戎備謀猷入告于后其務罄於忠規
可
太中大夫寶謨閣學差知廬州祥符縣開國子
食邑五百戶趙師&KR0759;依前官特試工部尚書知
臨安軍府事兼管内勸農使充兩淛西路安撫
使馬步軍都總管封如故制
六卿率屬聿嚴平土之司萬國承流莫重神臯之寄肆
求已試允副疇咨老成重於典刑蓋踐班聯之舊吏民
服其威信載觀彈壓之新具官某智略沈深風神峻整
輕車熟路翼乎如遇順風錯節盤根恢然其有餘地久
剸繁而治劇旋入從而出藩履聲已近於星辰最課嘗
司於輦轂朕惟京邑之難治蓋自漢世而已然前有趙
張後有三王固已不全而不粹久者年歲近者數月未
聞至再而至三惟卿之才屢試而見其除冬官之長往
殫天府之勞獻納論思豈止及百工之事耳目方略尚
能折千里之衝可
太中大夫試工部尚書兼知臨安軍府兼管内
勸農使充兩淛西路安撫使馬步軍都總管兼
點檢戶部贍軍激賞酒庫祥符縣開國子食邑
五百戶趙師&KR0759;特授通議大夫依前職封如故
制
五材誰能去兵方飭臨邊之備八柄爵以馭貴爰疏進
律之褒申錫贊書式昭眷遇具官某才推時傑望聳宗
英三入承明亶謂儀刑之舊重來輦轂更高彈壓之威
頃制閫於東藩屬選徒於吾圉顧簡稽之有法曾期會
之靡淹肆疇茂勛俾進崇秩雖位超八座於論賞以何
心而身率列侯庶聞風而知勸勉祗寵渥益告辰猷可
寶文閤學士通議大夫知建康軍府事兼管内
勸農使充江南東路安撫使馬步軍都總管兼
營田使兼行宫留守司公事河内郡開國侯食
邑一千二百戶丘崈依前通議大夫特授試刑
部尚書充江淮宣撫使封如故誥
朕遹追貽謀思廣繼伐會諸侯復境土顧此義之甚明
非上智必英豪待其人而後濟疇咨惟允委寄宜隆蓋
威名資實在素望而已孚則號令指麾不崇朝而改觀
丕昭使指申錫命書具官某夙擅俊傑之稱少推公輔
之器覽神州而太息嘉有志於中原遺後嗣以敷求實
受知於烈祖凛芒寒而色正嗟才大而用難沐雨櫛風
貫四時而柯葉不改批卻導窽解千牛而刀刃若新轍
環幾徧於域中風采聳聞於天下久矣山東之高臥崒
乎江表之偉人乃以在王室之心幡然當留都之寄而
御下簡易折衝精神雖並邊紛羽檄之馳而列郡無犬
吠之警朕惟四海想中興之美三軍惟謀帥之難豈應
元老之壯猷坐視羣工之血指其進陞於常伯以盡撫
於成師噫制勝如奕碁雖工拙之各異持兵猶槃水在
審量之為先惟卿涵蓄之累年加之躊躇而四顧必有
多算成此萬全雖爵祿未足以待賢而竹帛永垂於不
朽其體至意佇奏膚功可
通議大夫試刑部尚書充江淮宣撫使河南郡
開國侯食邑一千二百戶丘崈特授通奉大夫
守刑部尚書差遣封如故制
宣威戎閫倚制敵之良圖會課吏銓有陟明之彝典雖
非尊賢之道實昭勵世之公具官某識遠而慮微器閎
而用大望高諸夏揭曉漢之長庚身鎮衆浮屹春濤之
砥柱敭歴三朝之舊儀型八座之聯方凝耆定之勲允
賴折衷之略養威持重信金城無踰老臣委任責成致
匈奴不敢近塞撫江淮而按堵雖草木以知名兹諏律
於攸司俾晉階於三品第漢臣之最姑酬積閥之勞褒
申伯之功迄濟中興之美往祗予命益究乃心
降授敷文閣直學士通議大夫知潼川軍府事
兼管内勸農使兼提舉潼川府果渠州懷安廣
安軍兵馬巡檢盜賊公事小溪縣開國子食邑
五百戶楊輔依前官特授知成都軍府事兼管
内勸農使充成都府路兵馬都鈐轄兼本路安
撫使封如故制
朕總擥羣才注懷舊德當饋而為之太息側席以遲其
來歸惟北顧之未寧念西郵之尤急任方面者專於控
御既屬我樞機之臣護根本者要在撫綏宜咨於筆槖
之望並加隆委靡限彝章具官某端厚足以鎮浮剛方
足以立懦恬澹無欲素高難進易退之風從容有常可
謂特立獨行之士入從則忠言劘上出藩則專利及人
巋然故國之靈光獨殿當今之諸老雖朕渴聞於辰告
顧時方重於坤維勿煩制閫之勞特領牧民之寄東西
惟命足寬旰食之憂富貴何心豈羨晝遊之樂利害熟
則罷行甚易威信著則設施不勞少須最績之聞嗣對
延登之寵可
資政殿學士通奉大夫知興化軍府事兼管内
勸農營田使充利州東路安撫使馬步軍都總
管蜀郡開國公食邑二千六百戶食實封八百
戶費士寅依前官特授知潼川軍府兼管内勸
農使兼提舉潼川府果渠州懷安軍廣安軍兵
馬巡檢盜賊公事封食實封如故制
倚良翰以籌邊允藉弼諧之望擇奥區而易鎮式隆體
貌之恩密聯鄉部之榮均號坤維之重載嘉舊德用暢
明綸具官某雅量鎮浮通才周變淵乎似道器涵金玉
之純立不易方材挺棟樑之任自翺翔於禁路遂晉躐
於政塗夙夜竭節以盡公協贊萬幾之務帷幄運籌而
決勝坐折千里之衝久殫王室之勤旋曳漢中之組甫
臨閫制坐息邊萌爰奬殊庸就更鉅屏護西秦之險隘
屹若長城撫東梓之沃饒恢然餘刃昭予注想為爾相
攸暫煩臥護之行亟奏偃藩之最噫高屋建瓴水之勢
朕方務於外攘庶民臻田里之安爾尚修於内治眷惟
哲輔奚徯訓詞可
朝議大夫煥章閣待制潼川府路兵馬都鈐轄
兼本路安撫使知瀘州軍州兼管内勸農使賜
紫金魚袋劉甲依前官知興元軍府兼管内勸
農營田使充利州東路安撫使馬步軍都總管
賜封如故制
當一面以纘戎式倚金湯之固遴羣工而選牧孰踰簪
槖之英肆隆易鎮之恩庸懋幹方之績具官某望高時
雋志在本朝智略湊前每推誠於獻納文武為憲俄自
詭於翰藩粤從叱御之行罙見壯猷之展荆州植纛端
有去思瀘水出符已歌來暮朕輯寧王度鞏固邊郵厥
今閫寄之雄無若漢中之地惟天設險瞻劒閣以猶存
衆志成城得寶臣而可恃特俾帥權之重仍聯禁路之
華顧眷倚之方深實修攘之允賴因利乘便勢難易於
建瓴和衆安民備莫先於徹土期寬憂顧嗣對寵褒可
郪縣靈護廟顯佑順澤王加康濟二字制
朕惟一時特起之才勲業不大見於世則雖千載之下
精爽猶弗忘乎民雖幽顯之有殊宜位名之必稱某神
生有封侯之相屬當唐室之衰收復之功屢書盟府專
征之鉞盡護東川敬宣之憾未酬守亮之兵垂衂齎志
以往廟享是宜以生平撥亂之心為身後及人之績水
旱疾疫之有禱肸蠁潛通而弗違既胙眞王載加褒字
念夙懷於康濟盍昭述於形容豈惟梓潼之人凡我西
南之壤悉繄隂騭永孚于休可
靈佑瑞澤王加廣濟二字制
載觀前史有偉二難一時自奮於功名六纛相傳於掌
握方其引杯看劒視死如飴無非捐己為人處心以義
故英風之不冺雖億載以常存某神剛果而甚儒雍容
而能斷遭李唐之訖籙值羣狡之并吞不忍以七萬人
之兵苟利夫數千里之地鏡堂忼慨闔境生全至今棣
萼之威靈猶庇梓潼之黎庶曰暘曰雨是禱是祈既屢
奏於隂功宜申加於顯號繄豈片言之能述姑慰遠民
之所依尚克顧歆益垂默相可
盱眙軍陡山廟龍王宣撫司申王師渡淮祈禱
平善收復泗州賜威濟廟封忠佑侯制
勅具神某天心助順神物效靈朕申整六師奮張北伐
方長淮之利涉指泗水以于征城以迎降市不易肆嘉
迺隂相之力可稽褒崇之榮啟眞爵於侯封渙徽稱於
廟貎敢徼後福用迄駿功可
佐神贊利忠惠協應昭績侯加封翼惠公制
爾神弗爽來賓之約卒饗血食之隆以他年誼槩之相
從宜今日隂功之有助生死一意幽顯均榮肆兹申侈
於神休亦俾陞華於爵列益祈默贊永答恩徽可
黎州漢源縣武威廟英勇靈濟普應公加封顯
惠二字制
朕惟山川英靈之氣不以幽顯而或殊故其聰明正直
之心雖閱生死而弗變儼乎如在感焉遂通爾神濟先
主於艱難招羣攜於紛糾後先諸葛扶植炎劉凡當時
仗義以有為皆一意為民而除亂精誠所寓億載常存
至今呼籲以有祈殆若形聲之相應震電讋羌戎之寇
甘霖蘇旱魃之灾威惠允孚功效茂異宜申加於美號
庸昭報於神休爾尚服我寵光保兹西土可
神妻封協惠夫人制
朕教民美報咸秩無文矧婦爵固貴於從夫豈祝嘏尚
稽於錫號爾夙懷懿德克配明神睠靈異之屢書繄相
成之有道位名未稱郡國以聞新命服於小君訂徽音
於協惠答揚並貺式贊晏娭俾西土之常祠彌億年而
罔替可
神子昭烈侯加善佑二字紹休侯加善助二字
蜀志載馬鎮南二子而不著其行事以蜀人崇敬之心
一方庇賴之績其能隂佑嘿助無忝厥紹信矣夙踐元
侯之爵兹申褒字之榮寵輯一門祀綿億載作其祝號
亦求有辭可
廣安軍岳池縣靈濟廟昭應孚惠利澤侯加忠
靖二字誥
梓潼之漕臣來諗於朝謂彼邦頻歲旱乾藉神之威化
沴為和人以有年美報是宜朕徐攷其素則爾神遯世
之士也生不可榮以祿死何所事乎名然鑿巖聚書學
道愛人百不一施齎志以往神宜未忘乎民朕其敢忘
於神乎因元侯之故封加新稱於八字以著祈享以慰
依歸尚其顧歆汔垂庇祐可
神父嚴德威遠顯慶侯加昭靈二字誥
榮親人子之常情報本國家之盛典幽明雖異寵數則
均某神積慶一門發祥二嗣生任專征之寄棣萼傳輝
死當廟食之嚴英靈茂著凡我梓潼之生齒繄而父子
之垂休郡國以聞功狀甚偉既疏恩於並命宜歸美於
所尊爰加八字之稱庸極元侯之寵庶幾降鑒永庇我
民可
