後樂集卷八宋衛涇撰
表狀
辭免知福州奏劄
聞命震恐無地措躬伏念臣材術迂疎齒髮頽暮仰蒙
陛下曲軫遺簮之舊屢叨出綍之榮再領州麾四閱年
序雖知殫竭何補毫分爰自去秋迫於疢病願投散閑
少冀休養詔諭未允退省惶懼屬時凶歉職在拊綏洊
有申陳慮成規避敬宣德意勉策疲駑民物稍甦里閭
按堵方圖嗣歲力控歸田之請敢謂聖恩逾厚改畀南
邦緣臣衰病交侵心知凋耗龍潜重鎮已愧罔功閩嶠
名區曷勝隆委儻昧於知止強所不能豈特私誼難安
抑亦人言可畏敢瀝忱悃上凟睿明伏望聖慈察臣粗
謹廉隅素安分守收還成渙姑俾祝釐庶遂初心獲全
晚節實出天地生成之大造
再辭免知福州表
易地非材輒控告歸之請自天而命備宣均逸之恩惟
當祗誦於堯言猶冀趣銷於漢印臣中謝伏念臣強顔
分閫屈指五年頃守湘中既無善狀迨移江右亦愧空
餐洊嘗匄祠未蒙賜可十事九律之是守姦猾忌之再
衰三竭而不休顛隮必矣誠知樂土今在全閩至因元
會以選侯尤見清朝之重典然臣欲遂養疴之願何心
復希坐嘯之榮環轍而卒老于行敢辭王事御馬者不
窮其力是效君慈伏望皇帝陛下俯鑒忱辭收還成渙
别求良吏俾之表東海之民姑使病軀退而祝南山之
夀
新知福州府到任謝表
江右承流久慙玩愒閩中謀帥猥玷推遷地愈重而難
勝天蓋高而莫測恪共三命入撫四封臣某中謝伏念
臣逮事累朝曾微他技解裘釋布蒙孝廟之隆知襆被
乘軺辱光宗之親遣暨聖王之御極由郎吏以記言孤
蹤既恥於倚冰微笑竟生於偃月十年退屏百念俱忘
會逢琴瑟之更張參預樞機之典領自玷物議旋反里
門侵尋再閏之餘忝冒專城之寄左洞庭右彭蠡險阻
備嘗引甌粤控蠻荆勲庸何有視蔭願休於一壑引船
敢望於三山矧是合沙重於他鎮向來七聚今分為八
郡之雄前此十連多以均三事之逸豈容衰病復強蕃
宣兹蓋恭遇皇帝陛下視邦選侯量能授職正月上日
方修肆覲之儀价人維藩首被改除之寵至攽重申之
命勉令共理之行遵海而南知風之自臣敢不將明德
意謹固邊陲民通文書已不待常衮之教身為障蔽當
少效劉安之忠更祈從欲之仁早遂投閑之願
瑞慶節賀表
天開九陛共瞻甲觀之祥日近三山敬效華封之祝望
昕朝而稽首託露奏以輸誠臣某中賀恭惟皇帝陛下
道契兩儀功高八極掩井鉞參旗之耀調箕風畢雨之
和命哲命吉命歴年實厚皇穹之眷得位得名得其夀
聿昭大德之符風露戒寒星虹紀節臣忻逢穀旦倍激
葵心郡竹剖符尚阻八百國冠裳之覲海桃成顆願羞
三千年花實之珍
瑞慶節進貢銀表
旒冕視朝共慶千秋之節梯航效貢聿來萬國之琛矧
叨符竹之分敢後野芹之獻上件銀坤珍所效邦用攸
資旅薦于庭寧復褭蹄之詫物將其意願同金鑑之藏
又
十月為陽適際虹流之旦九州任土敢輸琛貢之誠前
項銀山澤所鍾實為可寶租賦之外非取諸民顧無惟
品之三願效充庭之一
謝賜臘藥表
芝檢朌綸寶奩實劑屬當凝沍頓起疲癃臣某中謝伏
念臣已負典藩更叨易地雖粗閑於職業曾未滌於痒
痾敢意隆私誕稽彛式輟太醫之製品極精良鏤内府
之珍櫝加絢飾恩光逮下寒屋生春兹蓋恭遇皇帝陛
下曲軫臣鄰肆覃遠外慮節宣之或失俾調適之具宜
拜手知榮銘心圖報臣謹當規思藥石體念閭閻雖南
土稍温更收功於芝术俾小民均惠庶興詠於袴襦
謝賜夏藥表
炎赫流金念南方之癉熱雲章封璽分内府之珍良佩
服寵光冞深兢惕臣某中謝伏念臣久違軒陛屢玷翰
藩顧蒲柳之衰殘浸踰暮景問閭閻之疾苦罔替初心
荷睿眷之弗遺舉彛章之加賁錫以上池之液燦然白
鋈之奩兹蓋伏遇皇帝陛下端已嚮明施仁及物俾滌
除於痟痒咸順保於和平臣敢不恪謹攸司推行此意
九頓首而后拜敢獨侈於君恩三折肱而知醫期盡蠲
於民瘼臣無任
丐祠劄子
臣某一介庸陋伏自壬申之春蒙恩起家三膺閫寄行
涉六載叨榮已甚課效蔑如頃在江湖屢祈閑退每勤
詔諭未賜俞允復於元日易鎮全閩天地恩深糜捐莫
報辭不獲命黽勉入南領事以來九踰晦朔戢吏奉法
愛人節用粗知殫竭始終弗渝惟是地大事叢力小材
薄憂責尤重風波易生蕞爾孤蹤凛然朝夕所幸田里
粗安拙政軍民綏靖盜賊屏息所屬州縣間被水傷絶
長補短猶得中熟凡百郡計足了目前其他别無規避
實以蚤歴憂患復苦多病心志凋耗齒髮衰殘加之禀
性愚戅不能詭隨直性徑行寧免忤物内懷曠弛之懼
外有怨憎之虞若不控告君父必將自速罪戾欲望聖
慈姑畀祠禄庶幾保全末路休養餘齡悉出覆燾生成
之賜臣無任
第二次丐祠劄子
臣某輒瀝悃誠再干慈造臣昨具奏乞罷就祠禄休養
餘齡恭奉詔書未賜俞允聖恩深厚加惠舊臣不忍棄
捐曲全體貌祗服明訓感極涕零而臣退自省循叨竊
過分位居方伯榮寵已極矧復洊更三鎮之雄禄二千
石貪冒已多豈宜蠧食六載之久空坐縻於歲月實何
補於毫分臣猶自知而况公議兼臣暮齒寖薄桑榆疾
病交侵衰殘具見心思凋耗筋力弗彊目視昏花省閱
良苦七閩地大物夥全藉精神折衝以衰病日加之身
當八郡浩穰之寄脱有曠敗上累生成是用祈哀歸投
君父欲望睿慈檢會臣前奏特降指揮與臣在外宫觀
或得保全晩節休息病軀儻未委溝壑之間終圖報乾
坤之施至仁從欲得請為期臣冒犯天威臣無任
瑞慶節賀表
統接千歲聿開良月之祥夀介萬年爰罄後天之祝嵩
呼聲震星拱心同臣某中賀恭惟皇帝陛下濬哲文明
剛健中正法大舜無為之治紀已載周符三代有道之
長世何勤卜久斂錫民之福共殫報上之誠臣猥以近
臣幸逢盛旦彤墀九級雖莫陪舞蹈之班金鑑一書所
願述發揚之志
辭免轉官宫觀奏劄子
乾坤施厚螻蟻命輕既推從欲之仁復被進官之寵感
深隕涕愧極汗顔惟是恩禮過優須至再干天聽伏念
臣賦分涼薄逢時盛明内備位于疑丞外迭居于方伯
負乘致宼溢滿為災故於暮景之餘年而得風淫之末
疾所以力求祠禄不惟休養病軀亦慮榮寵過多咎釁
所積若復無功而增秩是為求退而得遷於國豈無濫
賞之譏在臣寔有滿盈之懼雖獲閑退愈速禍災伏望
睿慈收還渙汗許臣以本官職歸奉香火下獲安于愚
分上不累于公朝
辭免再知隆興府奏劄
自天有命無地措躬伏念臣衰朽餘生侵尋暮景竊殊
庭之廪稍每愧空餐掛神武之衣冠未諧夙願方須歲
月力悾悃忱豈期誤渥之頒復畀潜藩之寄雖牧人御
衆粗殫愚慮而課功計效曾蔑前聞苐慚粃政之居多
敢謂棠隂之未改矧氣血寖銷於宿疢而精神弗逮於
曩時攷之先朝熙寧元祐閒再守是邦者僅二人想其
才望之優治行之著如臣迂拙曷稱使令冒昧而前顛
隮必矣欲望皇帝陛下至仁念舊盛德包荒憐臣之器
易盈察臣之心知止收還成渙仍領祠官庶免累于公
言亦獲全於末路
再辭免再知隆興府表
申豫章之命仰戴鴻私上需奏之辭俯勤温詔聽未回
于當宁躬敢憚于循墻臣某誠惶誠懼頓首頓首臣頃
自甌閩嘗嬰疢疾荷雲天之大施畀田里之遄歸暮齒
寖高餘生能幾豈謂錄名于丹扆乃令竊寵于青氊顧
治效無聞微去思之可紀况人情易玩慮隆委之難勝
若韋武陽功被于八州若王仲舒令孚于千里誤叨殊
奬曷跂前修伏望皇帝陛下寬再凟之誅廣重明之照
念臣素嚴王事敢即家居察臣未報國恩靡遑身計今
兹控避實出誠忱願姑置於陳人用别謀于良帥君制
命為義奚拘反汗之嫌牧以地得民試副虚懷之切臣
無任
知隆興府到任謝表
祗奉真祠粗安愚守欽承親渥特畀舊封顧懇避之弗
俞已凌兢而就次臣某中謝伏念臣遭逢盛際積荷殊
私曩者付以三州曾無勞效今歸又復五稔尚竊廪頒
驚齒髮之寖衰念涓埃之未報凄其素履藐是丹心忽
蒙狎至之恩言俾獲再分於閫寄江山見熟入境如歸
父老來迎與臣相問竊攷南昌之俗殆非數載之前當
精銳消散之餘乘財粟殫亡之後若嚴期會或者謂之
煩苛苟墮因循恐難逃於曠戾退軫淵冰之懼仰憑覆
幬之隆兹蓋伏遇皇帝陛下恭儉保邦寬仁御極四垂
寧謐無改容動色之虞比歲豐登有薄賦輕徭之令尤
資牧守之任必重循良之求敢謂孤蹤復叨共理臣所
當激昂視政黽勉簿書竊就短以求長庶將勤而補拙
材謀弗給敢圖加策於事功法令具存但務恪修於職
守少須歲月終遂丘園
謝賜臘藥表
臣某歲晚奔程甫臨舊鎮恩醲尚藥猥及微臣拜温詔
之丁寧忘寒威之凛冽臣某中謝伏念臣抱痾里社叨
命麾旄見吳頭楚尾之氓正相勞苦味堯漿禹糧之賜
頓愈伶俜敢曰彛章亶為異渥兹蓋伏遇皇帝陛下疇
咨作牧軫念宅生九還出金鼎之餘三錫煥銀罌之寵
臣謹當堅冰霜之節廣天地之仁皇䘏孱軀要先求於
民瘼願開夀域庸茂對於王休臣無任
謝賜對衣金帶馬表
宫笥頒衣粲精鏐于束帶帝閑錫馬耀錯采于據鞍醲
厚拜恩回皇撫已臣某中謝伏念臣江湖衣褐田里扶
笻摩拊編氓既乏蕃宣之績驅馳王事又無疆埸之勞
豈謂隆私垂憐舊物重以巽申之命假之復鎮之榮藻
飾身章光華客路兹蓋恭遇皇帝陛下寵綏群庶奬厲
臣工敷賁聿隆將託一方之寄便蕃有渥亶膺備物之
華臣敢不飭厲支離鞭策遲鈍慰安牧養敢希循吏之
聲衣被服乘難答聖君之貺
丐祠劄子
臣某樗櫟非材桑榆暮景久叨閑廪每負素飱比沐誤
恩再畀南郡控辭弗獲冒昧重來已試罔功愧見父老
領事甫踰月忽值金人内入衝破五關直抵江岸懲創
往事人情震恐紛紜論議未免張皇臣見得備禦無素
積習滋久倉卒枚舉徒駭聽聞循例調兵委官提督捍
禦之外一切鎮静務安民心仰賴宗社有靈天心眷顧
陛下聖略宏遠大臣廟算無遺制帥得人諸將用命歸
寇就戮奔竄亡幾日騰凱奏淮壤肅清臣因得以逃責
實有天幸然寇賊雖遁防秋在邇保護江面正當汲汲
有為之時而臣衰朽多病心力凋耗私竊揣度無能為
役自惟蒙被國恩深厚毫髮未報餘年誠不足惜所慮
上誤國事欲望聖慈改授祠禄俾得歸休田里少全止
足之誼别選賢牧共圖雋功實出天地父母生全之賜
臣干冒天威下情無任
第二次丐祠表
臣某進貢需章僣干閒禄旋頒温詔尚閟俞音意有未
孚理容再凟伏念臣衰年多病短技易窮慚冒昧以重
來曾涓塵之未效閭里粗諳其習俗吏民頗熟于教條
勉布中和覬寬憂顧初稍愆於雨澤喜未失於農時穀
價就平秋成有望雖無善狀儘可偷安而臣材弗應於
時須老將至於耄及平居牧養或竭寸誠一旦折衝素
乏良算今邊虞甫靖幸無避事之嫌而自揆不能敢言
陳力之誼伏望皇帝陛下至仁念舊明照無私察臣言
實由中知臣情非飾詐仍俾退休於真舘庶幾少佚於
餘齡臣無任
明堂禮成賀表
星動房心肇舉明禋之盛禮行丙巳聿昭熙事之成臣
聞嚴父而配天不但為民而祈福汶上洛中之意積和
可接於萬靈皇祐紹興之彛揆事再行於三歲率履不
越思戢用光臣某恭惟皇帝陛下丕闡鴻猷誕凝駿命
潛伏孔昭簡在上帝之心明發有懷克篤前人之烈謂
祭主於敬而必簡念禮起於義而不拘屬當泰畤之祠
載飭合宫之享時和歲美薦德馨於粢盛武偃刑清逹
治音於金石月星明粲風馬宴娭惠我無疆遍於率土
臣邈居外服逖侍中嚴旅舊弼以相儀莫與駿奔之數
以祠官而歸福但深忭頌之誠
明堂加恩謝表
宗祀告成普覃異渥井腴衍賦猥及微臣顧惟何勞獲
冒斯寵臣某中謝伏念臣罔功郡寄得請祠庭爼豆之
事嘗聞莫進陪于多士天人之際相與幸親見于明時
既無諸侯助祭之勤曷被皇極錫民之福昔焉食采取
數已多今斯加封為恩太侈莫知報塞苐切戰兢兹蓋
伏遇皇帝陛下誠格上天道躋邃古宏開九室悉均祼
瓚之休大賚四方盡省酎金之罰誤令臣等亦竊皇休
茅土䟽恩如拜威顔之咫尺竹宮無事惟祈天子之萬
年
辭免轉官宫觀奏狀
臣衛某狀伏准十月九日省劄備奉聖旨特轉一官依
所乞差提舉臨安府洞霄宫者仰戴鴻私不知論報已
望闕祗拜苐于臣子辭受之義尚合控陳伏念臣膂力
既愆治郡弗績有辜任使常恐罪行屢丐真祠休養羸
疾聖恩從欲已不勝愚庸之幸至于加畀崇階優寵太
過漢世增秩之典所以施於二千石有治理者如臣無
狀宜黜而遷若復貪冒必煩清議欲望朝廷俯鑒忱悃
將特轉一官指揮與之寢免止令備數祠官祗奉香火
區區至願伏乞指揮
再辭免轉官宫觀奏狀
臣衛某狀近具奏申辭免特轉一官伏準省劄十月二
十五日奉聖旨不允令學士院降詔者仰見聖恩隆厚
假寵微臣感極涕零九殞莫報惟是材能謭薄叨竊踰
分蕃宣未久疾疢交攻曾無絲粟勞效可以自見再尋
香火之盟已叨閑廪遷官隆渥拜賜無名於誼未安公
言可畏實難冒昧祗受不敢再具劄子煩凟天庭欲望
朝廷特賜敷奏收還特轉一官指揮姑俾悉仍其舊庶
幾名器不至濫予亦所以曲全臣下辭受之宜伏候指
揮
受寶璽賀表
元會蕆儀受三朝之圖籍神章協瑞襲累聖之緝熙帝
眷益隆人心丕應臣某中賀竊惟自古興王之運必有
上天受命之符如江表玉麟謾侈當時之證若汾隂寶
鼎徒崇異代之文未聞三光五嶽之久分復見一祖六
宗之盛觀去珠獲返全璧來歸兹成功無得名焉非上
聖孰能與此恭惟皇帝陛下嚴恭自度勤儉不矜握乾
闡坤道高莫及畫羲畀姒邦舊維新瑤琨之故物皆陳
輿地之侵疆亦復四七際而為主正同赤伏之祥億萬
年而敬休永保蒼姬之籙臣欣聞曠典屬奉叢祠莫簉
鵷行瞻威顔之有喜苐深鼇抃慶景命之無窮
受玉璽賀皇后表
内政惟修輿圖寖復外戎底貢寶玉來歸事光宗社之
傳喜溢宫闈之邃臣中賀恭惟皇后殿下道隆周姒德
配虞嬪家于國以先齊動循家法坤承乾而順治坐闡
坤珍於皇受命之符旅集會期之旦鴻威遠暢隂教肅
成臣叨寵祠閑欣聞綸布莫趨魏闕對揚天子之休偕
與華封上祝聖人之夀
玉璽恩轉官謝表
璿穹昭假誕申受命之符玉璽來歸咸被霈天之澤遂
容閑散叨與褒升臣某中謝伏念臣積冒恩私寖踰分
制荷皇慈之念舊安祠廩之空餐戎兵振而復版輿曾
莫宣勞於王事寶璧還而告宗廟又非參論於朝儀何
有微功坐膺殊渥此蓋伏遇皇帝陛下以上聖之質啟
中興之圖恭儉格天寬仁育物謂慶均寰宇矧嘗擢貳
於政塗雖身遠觚稜亦俾序遷於品秩訓詞温厚服佩
寵榮迹混漁樵顧隆恩之難報誠存畎畆願休運之彌
昌臣無任
瑞慶節賀表
運際昌期辰會蒼龍之尾帝隆景命星流華渚之光罄
寰宇以均驩效祠官而歸福臣某中賀恭惟皇帝陛下
化凝清靜道揖登閎垂拱無為廣虞舜合民之德嚴恭
自度邁中宗享國之年儉修而農扈屢豐順助而邊烽
寖息於皇瑞慶永迓熙平臣迹遠松江心傾葵日夀觴
旅賀莫陪十月之朝寶鑑前陳願紀千秋之節
又
嵩呼萬歲方承陽館之釐花覆千官更紀露囊之節天
保定爾我應受之臣某中賀恭惟皇帝陛下在躬清明
躋民仁夀太平有象時無一物之疵無逸元龜坐底三
垂之靖誕彌厥月長發其祥凡康寧好德之疇皆垂拱
成功之治臣閒農已老進旅無階析玉祈年尚想猗蘭
之茂範金作鑑不勝葵藿之傾
又
十月為陽虹流紀瑞四方來賀鼇抃均驩夙塵輔贊之
司敢露祝延之奏臣某中賀恭惟皇帝陛下克勤克儉
益聖益明建内修之政則逐日以新恢遠御之方則因
時而惕歴年溥於施澤享福由於任賢令節載臨休符
畢萃帝錫與齡之夢民懷躋夀之仁臣席寵嚴宸偷安
閒館乃身在外莫遑虎拜之躬我武惟揚會見龍光之
格
又
虹流電繞有開必先嶽貢川珍無遠弗届允極後天之
慶驩均率土之濱臣某中賀恭惟皇帝陛下體舜無為
躬禹克儉申休命以事上帝斂時福而錫庶民同軌同
文茂建平戎之業卜年卜世益延過歷之期臣屬遠龍
光阻陪鵷綴想漢庭之上夀且舉儀文冀唐室之中興
願陳歌頌
丐致仕劄子
臣某輒瀝危衷上干天聽伏念臣桑榆向晚蒲柳易衰
叨竊廪祠溢逾涯分粤從壬午衆疾交攻荏苒歲華無
繇痊愈忽自夏杪病勢轉增肢體腫浮吐痢併作百藥
俱試有加無瘳危在膏肓奄奄氣息羣醫環視鍼砭莫
施福過災生理容有此默然自省知止為宜唯有掛冠
恐可銷咎頽齡殘喘庶或小延伏望皇帝陛下念臣先
朝之舊輔憐臣暮景之餘生仍前守本官職致仕忍死
以待得請為期觸冒天威臣無任
皇帝登極恩轉官謝表
接千歲之統帝大賚以惟均正三品之階臣罔功而曷
稱臣某中謝伏念臣苟安野處未報國恩方飛龍在天
咸仰乘時之造而老驥伏櫪阻陪立仗之班衰遲自隔
於景光叨昧廼膺於寵秩兹盖伏遇皇帝陛下離明繼
照解澤旁流故當品物之咸亨罔俾匹夫之弗被桑榆
薄晚吁嗟陳力之艱葵藿向陽莫喻傾心之至臣無任
皇帝登極轉官謝皇太后表
真人有作咸與為春散吏何功預叨進律臣某中謝伏
念臣竊名一第被遇四朝身佚里居久承於覆露食浮
祠廩未報於涓埃敢期解澤之流又拜升階之寵兹蓋
伏遇皇太后陛下母儀萬國子視羣臣謂亨嘉之會罔
不向榮故慶賜之行亦惟求舊雲天顥顥靡容摧謝之
躬畎畆惓惓苐切糜捐之誓臣無任
賀皇太后垂簾聽政表
崇徽中壼稱制内朝三后在天益光于景鑠四方來賀
咸沐於湛恩臣某中賀竊稽垂帷之規實輔承祧之寄
明穆康獻紹隆于西晉和熹順烈儷美於東都率總權
綱祗寕基祚然自昔習聞之久豈於今親見之榮恭惟
皇太后陛下化恊關雎德符坤象當先帝膺圖之日允
賴弼成肆嗣王求助之時尤資保祐禮從宜而有典邦
雖舊以維新臣屬守祠宫阻趨文陛著長樂之頌曾莫
擬于形容詠思齊之詩苐不知其舞蹈
明堂禮成賀表
聖統維新彌文具舉明禋由舊鉅典告成聿懷歸美之
私敢進受釐之慶臣某恭惟皇帝陛下位居得致道本
執中當宇宅憂雖謹亮隂之訓越紼行事靡忘古昔之
稽天地合祛而必敬必莊祖宗並侑而來格來享以教
諸侯之孝故得萬國之歡臣屬遠清光莫躬顯相禮儀
既備無庸考月令之書功德可歌竊欲獻我將之頌
賀皇太后表
宗祈謹始百辟駿奔釐事告成四方鼇抃臣某恭惟皇
太后陛下體存恭肅志切憂勤徽稱甫正於東朝大享
聿嚴於秋月上參周典有光清廟之容下陋唐文徒侈
神宫之制禮儀既備福禄攸崇臣屬守外祠莫瞻肆祀
教民以孝咸知母道之隆自天降康益慶皇圖之永
明堂加恩謝表
嗣聖親祠誕布熙成之慶老臣退屏猥叨蕃錫之恩侈
矣僥踰惕焉登拜臣某中謝伏念臣崦嵫餘景江海孤
蹤積糜粟以偷安凛伐檀而知愧方禮行重屋罔不肅
雍而身遠嚴宸莫遑奔走及旁流於大澤乃均衍於真
租兹蓋伏遇皇帝陛下仁以長人孝惟繼志謂服采實
先朝之舊故䟽榮無在野之遺敢效請纓或倖器名之
假苐思扶杖以觀德化之成臣無任
明堂加恩謝皇太后表
合宫成享肇布湛恩閒館偷安乃叨慶賜臣某中謝伏
念臣蚤汙華近晚迫衰殘當九重肆祀之秋實多士駿
奔之日猥居郊野阻侍壇垓既微塵露之勞曷稱井畬
之錫兹蓋伏遇皇太后陛下功高佑聖禮厚遇臣方誕
受於蕃釐亦俯矜於舊物多與之邑顧下拜以奚勝得
盡其心苐退循而惟謹臣無任
改寶慶賀皇帝表
運啟皇圖撫有舜封之舊歲更洪號喜逢堯歴之新誕
播王言式孚民聽臣某中賀恭惟皇帝陛下躬全明哲
性禀温恭龍德居中綿歷聖相傳之統麟編書正嚴一
王謹始之規揭寶慶以紀元見璿流之衍祉臣閑叨祠
禄阻簉廷班象魏頒時榮睹授民之政魚占有歲願符
憂國之忠
賀皇太后表
尊推坤德當一王纂緒之初正體乾元標億載紀年之
號綸音胥布綿宇增忻臣某中賀恭惟皇太后陛下兼
總政權聿修邦典順璿璣之密運頒玉歴以更新益固
蘿圖遠踰椿歲臣祠叨奉禄時慶改元三徑閑投與睹
皇朝之盛事兩宫歡意願同帝統之垂休
寧宗皇帝祔廟慰皇帝表
弓劔既藏敬舉九虞之祭豆籩有秩祔升七廟之靈臣
中慰恭惟皇帝陛下德性純明孝思昭格奉寢園而鳩
事嚴翼室以燕神雖蒼生冞切于慕思願丹扆勉從于
寬抑臣退休方幸進旅莫陪
慰皇太后表
欽奉堯陵已陳虞祭聿嚴文廟載舉祔儀臣中慰恭惟
皇太后陛下孝格神明功扶基祚爰潔蠲於清鬯用安
妥於皇靈兹畢送終願寬追遠(臣)久竊祠釐之奉阻陪
廷綴之趨
夀慶節賀表
離明正序千齡際堯母之生坤極尊居萬載輔陶唐之治
後天申祝率土增歡(臣某中賀)恭惟皇太后陛下性禀
慈仁德推淵懿方熙朝啟中興之運屬華旦開初度之
祥夀衍莊椿慶延豐芑臣琳館久叨於閑禄玉巵莫贊
于温顔(闕)
又
聖先堯母千齡開震長之圖徽嗣周姜萬國仰坤元之
極歡騰華夏慶洽宫庭臣某中賀恭惟皇太后陛下性
本大慈德符厚載輔先帝中興之運保嗣君繼明之資挾
日以升均照臨于南面如天之久增炳耀於東朝爰届
誕彌普伸善頌臣遥瞻彤管阻奉玉巵欵欵一誠敬效
華封之祝綿綿萬夀永居長樂之尊
天基節賀表
天子垂萬世之基照臨有赫帝歷邁千秋之節悠久無
疆昔濫綴于邇聯今敢陳于善頌臣某中賀恭惟皇帝
陛下龍姿特起駿命誕膺作者聖述者明于斯為盛得
其名得其位以莫不興載夙在辰三呼隱地臣迹棲郊
藪神鶩闕廷如日重光匪直上兒寬之奏與天齊夀當
永歌韓愈之詩
又
長發其祥次開基之一日崧高維嶽符率土之三呼方
竊廩于祠官敢贊辭于祝史臣某中賀恭惟皇帝陛下
智由天錫善與人同生民而立之君克明克類大德而
得其位丕顯丕承羲爻甫玩於泰亨周雅遂歌于震夙
四方來賀萬夀無疆臣何幸暮年與逢慶節身在畎畆
莫伸虎拜之恭目極雲霄第仰虹流之瑞
賀皇太后上尊號表
化美關雎夙昭於后德位尊長樂肇正於母儀萬福來
同彛倫攸叙臣某中賀恭惟皇太后陛下象參博厚躬
服儉勤隂禮教六宫脗合周官之制利澤施四海密扶
漢道之登齊家治國茂著于宏規備物顯冊宜崇於徽
號臣棲遲野處聳動郵傳思日贊襄莫相彌文之舉願
言保佑益綿丕祚之興
皇太后上尊號賀皇帝表
聖而有(原缺)聿新南面之儀禮所宜尊爰正東朝之號孝
形海宇和應天心臣某中賀恭惟皇帝陛下運啟興成
時乘信順大禹敷文命方謹祗承太姒嗣徽音率先歸
美欽乃慈顔之奉煥乎顯冊之彰臣逖遠昕朝聳聞鉅
典江湖養拙莫陪百辟之趨香火祝釐第贊兩宫之慶
代吳侍郎謝除次對表
憲部攝官久玷貳卿之列祠庭詔禄躐陞次對之聯榮
不蓋慙感因至泣伏念臣性資戅拙緒系單平驅馳州
縣之勞荏苒歲年之晚蒙夀皇之柬拔自計吏而為臺
臣會聖上之嗣興由宫僚而綴法從凡遭逢之若此豈
意望之敢然雨露恩深雖驟加於長養柳蒲質弱已遽
迫於衰殘退莫補於事為進何裨於獻納洊貢投閑之
請卒蒙從欲之仁豈謂隆私更攽異數越漢家之故事
俾視真除假堯閣之崇名增賁行色兹蓋恭遇皇帝陛
下德並乾坤之普惠加簮履之微憐臣願保於餘年聽
其善去察臣粗堅於素守借以寵光臣敢不詔子及孫
惟忠與孝奉琳宫之香火願上祝於遐齡掛神武之衣
冠冀終全於晩節免貽譏於清議亦少報於天恩
代辭免權監修國史劄子
中大夫參知政事臣李某伏准尚書省劄子備奉聖旨
李某權監修國史日歷同提舉編修勑令者竊以石室
紬書遽叨曲領金科垂範併預纂修自驚忝竊之餘疊
拜殊常之寵伏念臣見聞單寡資禀鈍遲讀左史之九
丘猥續先臣之緒業考成周之八法莫諳盛世之彛章
矧當經理之秋獲備賡歌之後寸隂是競用志戒分服
勤雖嗜於簡編量力或妨於機務况筆削之嚴將昭垂
於萬祀而憲修之設實品制於百為一有舛差殆關治
忽必潤色討論之素習與德意志慮之備知庶幾得人
于以任職儻容昧陋懼速顛隮伏望皇帝陛下鑒察愚
衷收還悞寵緝登三之典願仍畀於鴻儒謀畫一之規
冀專歸於哲輔勿俾非才之冒處且令孤迹之少安所
有恩命臣未敢祗受取進止(奉御筆降詔不允)
代進聖政表
皇家盛際紹開揖遜之期聖政成書茂對光華之旦悉
上篇章之富仰干旒冕之嚴文明一時休烈千載臣某
中謝若昔治功之盛具存簡冊之垂列宿森羅於燦圖
書之府羣經錯綜斯昭天地之心况莫大於親傳詎可
稽於史載禹躬承乎舜命雖不過於一言虞書述乎夏
時並用稱乎二典欲示無窮之法必先有永之傳恭以尊號
皇帝陛下躬睿智之資履昇平之運天縱之將聖而輔
之以學日新之盛德而本之於誠凡舉而錯之事功與
出而加乎民庶制度成一王之法文章有三代之風魚
躍鳶飛陶成多士雲行雨施澤被萬方同躋夀域之中
孰越化鈞之外恭惟皇帝陛下聰明時憲精一執中見
聖人而師之豈遠求於準式以天下而養者宜莫尚於
繼承爰敕庶工崇成鉅典史編載筆稽諸日歷之詳聖
制冠篇倬爾雲章之美臣等取材何有奉詔惟嚴雖欲
盡於形容恐徒勞於摹寫撮機要示軌範眎古庶幾有
典則貽子孫自今以始
代進會要表
舉綱撮要近叨五載之餘踵事增華仰續一朝之典昔
嘗經于再上今乃集於大成臣某等中謝竊以熙寧廣
慶歴之編乾道次政和之作皆相祖述具有章程欲示
纘承可無裒彙恭以至尊夀皇聖帝陛下聰明履位剛
健繼天躬盡道以事親永懷舜慕統得傳而與子默體
禹功凡而設施因革之間見于號令文為之末有條不
紊可舉而行宜侈鋪張以光久遠述太初之前事雖已
屢書考大歴之後來尚多闕錄緒成卷帙繄俟聖明恭
惟皇帝陛下令聞廣聲淵謨承志謂危微親授何資記
注之詳而典則所貽或待簡編而信爰諏往實俾嗣宏
摹顧游夏之措辭若為稱贊然禹臯之見聖則異傳聞
臣等繆與討論幸終譔集作春秋之一藝慙非襲舊之
能寶訓誥之百篇庸闡藏書之盛
