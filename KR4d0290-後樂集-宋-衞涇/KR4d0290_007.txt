後樂集卷七宋衛涇撰
表狀
明堂禮成賀表
王者之堂行王政紹講彌文天子之孝事天明丕承靈
貺一純所格四表交訢臣某竊以聖朝遵三歲之祠古
制復九筵之秩皇祐合祛而肇始紹興間舉以為常肆
參述於閑規凡四行於宗祀恭惟皇帝陛下遹光駿命
祗廸燕謀之德之純茂建中和之極我將我享允通精
祲之交對越靈心告成熙事更旁流於霈渥用敷錫於
嘉生臣心拱闕庭身棲農圃想多士奉璋之盛莫綴駿
奔同斯民擊壤之安共陶鴻律
瑞慶節賀表
辰會于蒼龍尾就盈數焉社鳴而聖人生時純熙矣紀
休期於震夙增寶祚之榮懷臣某中賀恭惟皇帝陛下
大德懋昭小心抑畏春秋鼎盛屬萬國之本於元良弓
矢載櫜躋一世之民於仁夀昔在高宗享國丕若有夏
歴年率由嘉靖於庶邦式克洪舒於景命於皇盛旦高
揜前徽臣頃玷邇聮自干大戾心傾葵藿幸逢漢日之
再中身在江湖徒望堯雲而三祝
又
五百年生聖聿開良月之祥三萬歲成純丕祝後天之
算臣民愷懌宇宙清明臣某中賀恭惟皇帝陛下治襲
緝熙業成耆定祈天永命泰元增神筴之休陶世至和
皇極斂洛書之福茂迎誕序益鞏珍圖臣敬效嵩呼竦
瞻星拱彤墀在望惟存北闕之心金鑑效忠願贊南山
之夀
又
冬日在尾聿開千歲之符國夀齊箕丕篤一人之慶乾
坤薦祉海㝢蒙休臣某中賀恭惟皇帝陛下業懋緝熙
法循恭儉邊垂不聳永交玉帛之驩年榖順成盡洽農
桑之化兹標誕序式對昌期天開有永之齡民獻無疆
之頌臣身棲田野心繞闕廷職在叢祠惟效祝釐之敬
呼同嵩嶽願賡歸美之詩
又
杓建乾方旬餘陽數占鬱葱之上瑞紀震夙之初生臣
某中賀恭惟皇帝陛下志氣如神光明不疚孝儉冠百
王之德盖本天姿休嘉正三代之符方綿世祚屬兹華
旦翕若懽聲衆星拱極以常尊萬歲呼嵩而必夀臣昔
陪邇列今玷真祠地闢天開喜協大來之頌日升川至
願賡多益之章
辭免除資政殿學士知潭州奏劄
自天有命無地措躬伏念臣樗櫟散材崆峒末學頃緣
忝竊自速顛隮蒙公朝抆拭之恩賦真館優閑之禄聮
榮規禁席寵里門每憐孤跡之兢凌曲荷至仁之全度
二年香火一意漁樵敢誤隆私并頒異數加職視政塗
之舊起家臨南紀之雄曾未服勞於隆名而曷稱矧方
試郡豈閫寄之能勝在私誼既所未安顧公言實為可
畏伏望皇帝陛下皇明委照聖度包荒俯矜懇惻之愚
盡寢便蕃之渥姑仍舊列再畀叢祠尚期犬馬之餘生
圖效㳙埃於異日
再辭免除資政殿學士知潭州表
臣甫上巽章遽頒温詔恩光滋厚感懼交深伏念臣起
自諸生本無才術受爵不避竊位寖高每自愧於罔功
且久尸於閑禄更蒙選擇俾與蕃宣固當勉效於驅馳
庶或少圖於報稱苐惟南楚夙號大邦方潢池帖息之
餘正碧幢拊循之始非威望素著不足以鎮安封部非
識慮深長不足以潛杜奸萌兼斯二者乃克勝任而臣
早衰多病力不逮心儻冒昧以祗承將疾顛之難免矧
陞祕殿庸待有功既未施毫髮之勞是亦重淵冰之懼
敢伸危悃洊凟嚴誅伏望皇帝陛下俯霽霆威廣垂日
照亮其辭非貌飾盖學心孚察其誠匪身謀寬為國慮
併回新渥姑續舊祠庶允穆於師虞亦少安於微分
潭州受告謝表
江海摧頽已規終老湖湘遠重忽玷起家驟晉隆名洊
勤温詔靡皇懇避苐切凌兢臣某中謝伏念臣奮自諸
生親逢熙旦學雖是古材弗逮於昔人慮切愛君智靡
周於當世頃聯清貫但務直躬放歸坐廢者八年更化
首瞻於一日又因顛越竟負寵靈脩香火以杜門課農
桑而卒歲敢圖記錄復荷使令顧是庸虚若何稱塞兹
盖伏遇皇帝陛下至仁覆冒盛德感孚體貌臣隣愛養
黎庶四通六闢闡大公至正之塗上際下蟠脩極治太
平之業既以兼收於衆雋亦復弗棄於散材臣敢不砥
礪壯心激昂暮景雖乾坤博施難酬報答之私而民社
布宣試竭撫摩之力俟臨所部續奏以聞臣無任
南郊禮成賀表
丕靈承于上帝拜况于郊用敷錫厥庶民並受其福備
成熙事美叶嘉生中賀恭惟皇帝陛下翼翼小心兢兢
行道氣和格天地之應百榖用成兵寢極帝王之功四
方無侮肆循鉅典間舉縟儀泰畤八觚肅圓丘而蕆事
細書一札撫方夏以湛恩臣濫守麾符阻奔籩豆懷綏
楚甸使僅知縮酒之供迹託湘流媿莫奉受釐之對
辭免郊祀特旨轉官奏劄
伏準尚書省劄子勘會更化之後親祀南郊熙事備成
慶均中外安丙衛涇俱以近臣宣勞藩閫各特轉一官
者聞命震驚罔知所措竊念臣疎庸晚學衰朽餘生頃
自祠庭驟分藩閫盡出清衷之簡記敢辭末路之馳驅
適當俶擾之餘孰若拊摩之急粗殫綿力甫閱三時仰
憑聖德之宣昭幸底軍兵之綏靖雨暘咸若年穀仍豐
仕不覬于能稱人亦安於拙政粤從更化始講親郊精
誠上格于天神慶澤實均于中外而臣屬縻遐徼阻造
昕朝既莫預于駿奔且蔑聞于治狀忽叨進律亶謂罔
功徒緣嘗厠于近班遂許例霑於渙渥揣微躬而曷稱
懼公議之難逃伏望皇帝陛下量廣乾坤明垂日月鑒
由中之至懇略反汗之小嫌庶保孤蹤尚圖來效所有
省劄未敢祗受
郊祀加恩謝表
宣室均釐及長沙而承惠徹侯啟國因茂苑以䟽封併
增食采之腴罙積伐檀之愧臣某中謝伏念臣心誠拱
北職實宅南清廟肅雝阻預駿奔之列紫壇温豫莫宣
騎導之勞敢圖天咫尺以不違例霑人三百而無眚兹
盖伏遇皇帝陛下靈承于帝敷錫厥民非功不侯曲念
遺簮之舊多與之邑庸昭上胙之朌臣俯僂中慙凌兢
下拜包茅當貢敢忘王祭之供蓴菜可思尚乞戸租之
食臣無任
謝加邑表
泰畤八觚敷錫配天之澤衡山千里祗承零露之恩官
既特遷邑仍多與併衍真腴之食益增假守之華臣某
中謝伏念臣族本單平材非超卓徒守樸忠之節誤蒙
神聖之知馴致顯庸難逃幽黜清時有味甘竊廩以奉
祠白日無私遽起家而分閫於皇更化有赫親郊宣室
受釐賈誼正留於湘水雲陽奉玉馬遷實在於周南敢
謂熙成特加蕃錫兹盖伏遇皇帝陛下仁深遠服恩厚
舊臣上帝是歆豈洪休之專鄉爾身在外等近列以䟽
榮臣敢不祗服龍光力鞭駑鈍厠大夫而陪議期無愧
於隋官詔御史而著中願有稱於漢令臣無任
瑞慶節賀表
千載應期咸覩堯齡之永十月上夀仰瞻漢典之新四
海嵩呼萬邦星拱臣某中賀恭惟皇帝陛下乾綱獨總
離照重明守成光紹於基圖更化聿來於福禄流虹繞
電式膺眷祐之申就日望雲悉遂瞻依之願臣猥分藩
閫阻造闕廷近指南山歌一詩而報上載同湘水流萬
折以歸東
謝賜臘藥表
一札細書賁于寒谷萬金良藥益以珍奩戴大德之好
生惕微躬而增感臣中謝伏念臣叨分藩牧再見嘉平
楚軍多寒媿乏撫循之實湘魂易悴况驚遲暮之年敢
圖内府之匪頒不間外方之遐遠餌由仙授服可使其
翼生器有禮藏銀豈容於羽化兹盖伏遇皇帝陛下仁
深念舊令謹授時所寶惟賢召匠不嫌於百計其疾在
腠用醫欲使之十全臣幸逃殞越之虞當效糜捐之報
臣無任
元正賀表
春王正月肇稱獻歲之儀天子萬年增衍泰元之策永
膺多福敷錫庶民臣某中賀恭惟皇帝陛下道體泰亨
德儀震動太歲在酉民益富於酒漿休命用申化愈張
於琴瑟嘉與林林之衆並臻啿啿之祺臣承惠守藩馳
心戀闕讀離騷賦既逢湘水之孟陬奉寬大書願布楚
鄉之農事
謝賜夏藥表
六月徂暑甫許合於銅符一札成文遽寵朌於珍劑熱
中頓釋拜下益共臣某中謝伏念臣久佚祠庭驟膺藩
閫倚清淑之衡嶽寧慮鬱陶造卑濕之長沙反逢蒸鑠
鼎來和餌隨解焚氛益以朱提之珍賁于赤社之分此
盖伏遇皇帝陛下對時令謹念舊恩深歌南風之薰不
私殿閣賜西山之藥無間江湖衛生既免於臥痾報國
敢忘於盡瘁
瑞慶節賀表
天開赤伏之符篤生元聖日在蒼龍之尾式應昌期華
渚流光緜區稱慶臣某中賀恭惟皇帝陛下德全神聖
功極帝王協休運於千齡紀誕彌於載夙十九載離明
之治大振權綱億萬年鼎命之凝永延福祚臣幸叨近
列猥守遠藩奉十月之玉巵遥瞻漢闕望一星之夀軫
仰贊天工
謝賜臘藥表
細書賜郡正臨大蜡之辰上藥頒庭就賁中金之器拜
承恩旨頓失寒顔臣某中謝伏念臣假守蠻荆馳心象
魏賜金所以褒循吏愧治狀之蔑如和藥所以活功臣
慙勞能之無有歲忽忽而遒盡皇剡剡以揚靈珍劑芬
馨似出蓬萊之菜鐐奩焜燿有光蘭菊之餐此蓋伏遇
皇帝陛下加惠舊臣寵華遠服念長沙之濕河魚之疾
柰何飲上池之清廐駒之病起矣仰體好生之德誓殫
盡瘁之年
元正賀表
歲在閼逢三日先甲律中大簇萬物出寅兹惟行夏之
時孰匪就堯之日臣某中賀恭惟皇帝陛下湛恩汪濊
受命溥將三光全寒暑平愈加寅畏五穀熟人民育益
厚撫摩玉衡占七政之齊木鐸謹百官之徇履端於始
受禄無疆臣承惠守藩馳心望闕孟春之月為陬月已
開嗣歲之興長沙之星曰夀星請效封人之祝
謝賜夏藥表
庚金流火欲焚荷芰之衣申錫自天又拜蓬萊之藥分
朌器寶彌浹汗珠臣某中謝伏念臣一出宅南再逢徂
暑北窗之凉有味豈不懷歸西風之鱠可思誰能執熱
徒念報恩之無策屢欲引疾而難言赤箭之良忽鼎來
於御府朱提所出又賁飾於私庭兹蓋伏遇皇帝陛下
後天奉時視人猶已遣將帥以守衛不忘饑渴之懷知
臣下之勤勞預軫痡瘏之念致兹珍劑馳及遐陬臣既
免負薪之憂惟思結草之報臣無任
瑞慶節賀表
十月維良斗正乾剛之位一人有慶帝開震出之祥屬
是昌期敢忘伸祝臣某中賀恭惟皇帝陛下先天法道
首物體仁以英睿之斷總攬權綱以慈愛之心密參化
育二十載無為而治視古獨隆億萬年有道之長自今
以始臣叨蒙聖眷猥守藩封望北闕以馳神威不違於咫
尺指南山而稱夀頌莫既於形容
謝賜對衣金帶鞍馬表
襲衣寶帶出自掖庭駟馬繡鞍來從廐庫下賜式昭于
體貌拜恩有靦于面顔臣某中謝伏念臣韋布素心駑
駘末技絲積寸累欲學為裘外彊中乾偶逢市駿比歲
屢叨于器使頻年數假于服章兹叨書殿之大名又被
聖朝之縟典特頒上笥且解左驂顧朽質之甚華于遐
觀而有耀兹蓋恭遇皇帝陛下政猶御六賞不褫三以
臣嘗禦楚國之寒衣非宜薄念臣久處長沙之濕馬必
用良遂興衰鈍之憐廼錫便蕃之渥恩榮賁飾修身益
謹于道存矍鑠驅馳報國敢云于齒長
潭州丐祠劄子
臣輒瀝愚衷上干睿聽伏念臣冒膺隆委起殿大藩自
惟心志之早凋無復事功之可見雖殫駑鈍何補毫分
仰賴陛下聖德之宣昭朝廷威靈之遠憺峒民妥息年
穀比登田里相安獄訟漸簡官兵之廩稍僅足倉庫之
儲蓄增加臣忝竊居多滿盈是懼吳楚相望越數千里
一家兩地災患頻仍功緦之喪交馳訃問三孫幼子相
繼夭亡皆繇微臣命薄食浮福過災生之所致闔門賤
累日夕念歸方陛下欲久任牧守之時而廷臣有循例
引辭之奏黽勉滿歲又踰兩月迫於私計出自懇誠況
拙技之已窮將曠官之難免慮貽物議徒負君恩欲望
聖慈加惠衰蹤興憐舊物許釋閫寄改畀叢祠庶少佚
於餘年且獲全於末路干冒宸聰臣無任
第二次丐祠劄子
臣輒披中赤上凟睿明臣去年八月嘗以災患頻仍私
計不便奏乞宫觀差遣伏蒙聖慈特降詔書不允訓以
忘家之誼期於治化之孚仰惟君父至恩在臣子所當
縻捐庶幾稱塞黽勉官守不敢嗣陳又八閱月緣臣材
術空疎賦予凉薄入仕以來叨塵中外任使僅踰十考
居閑殆二十年蒙陛下䟽寵起家㑭分閫寄適承兵盜
之後姦弊百出雖鞭策駑鈍補苴緝理迄無毫分可以
自見重以齒髮衰晚疾病交攻酬應事宜智慮短淺省
閱文案目眎昏花入春多寒脾胃凝滯飲酒頓减舊苦
足弱遇濕轉加非少休息醫藥難效深懼寖隳職業自
速罪愆矧惟全楚重地抑豈養痾之所顧圖報之心實
切而知止之分當明伏望聖慈察臣别無規避憐臣非
敢為欺許解藩符姑從祠廪儻犬馬之力未疲於他日
則螻螘之義敢負於夙心干冒天威臣無任
第三次丐祠劄子
臣某近具奏再乞祠禄上干天聽本合祗候回降緣臣
賦分淺薄久叨榮寵福過災生兼多病早衰不善調攝
近於正月十八日感冒風寒忽覺力乏氣弱雖可勉強
履地然語言不甚周正臂膝舒緩醫者謂心力過度脉
氣虚損為風邪所侵度須旬月服藥調治方可漸愈竊
念閫寄至重誠非養痾之所伏望聖慈檢會前奏予臣
祠禄使得退歸田里一意醫藥因得休養庶可少延殘
息實出天地生成之德干冒天威臣無任
第四次丐祠劄子
臣某敢干違命之誅再上籲天之請臣近累具奏乞罷
就祠禄疊奉詔旨尚閟俞音始者投誠君父徒以桑榆
漸迫蒲柳易衰精神瞀昏心志凋耗故祈閑退以佚餘
年雖蒙天聽未回尚可勉強治事忽為風寒所中臂膝
緩縱舉動頗難語言亦覺澁訥不正治療踰月尚未减
損病在經絡平服未期若非專意醫藥在臣一身為末
疾沉痼終成廢人若或頻頻在告於臣本職雖委之僚
屬深恐廢事反復思慮進退靡遑竊念臣嘗忝近臣義
當體國伏讀明詔祗服訓詞豈不知數易有送迎之費
久任有責成之圖而臣病軀非可卧治徐行尚須扶策
何以延見吏民安坐猶且欹傾何以省閱詞訟至於朝
拜行香皆恐不能親事猶復貪戀榮禄不懼滿盈恐災
咎之愈加將溝壑之難免是用祈哀再干洪造欲望睿
慈俯憐舊物察臣樸直素非矯偽特降指揮與臣宫觀
俾得生還里廬一意將理庶延殘喘免致顛踣實出天
地生全之賜數冒天威臣無任
謝免荆湖南路安撫大使兼知潭州依舊宫祠
表
籲天請命方虞雷電之誅稱物施仁遽霑雨露之澤荷
恩益腆撫已增慚中謝伏念臣少也過庭嘗聞詩禮之
訓晚而遇主濫陪宰輔之司雖迂疎素乏經世之遠猷
而周慎常謹律身之小節坐罹䜛毁皆出怨仇馬援謗
深誰與辨明於薏實羲之誓苦但期終老於蘭亭豈謂
大君未忘一介起於閑地付以名藩而臣景迫桑榆衰
先蒲柳憂畏深矣直類傷弓之禽疲瘵苶然久抱負薪
之疾既不獲黽勉以承命又深懼稽遲之速辜夙夜靡
遑進退維谷念父母之於厥子惟疾痛之為憂而天地
之於群生俾飛潜之各遂力布由中之懇果蒙從欲之
私琳館優游尚叨厚廩海邦深遠仍許便居此蓋伏遇
皇帝陛下體道宅心用人惟已不遺簮履之舊物每賜
記憐尤矜樗櫟之散材曲加芘覆致兹孤陋亦獲保全
臣敢不克戒暮塗益修素履甘山林之寂寞一洗五十
七年之非憑香火之因緣上祝億千萬歲之壽
辭免除資政殿大學士知隆興府奏劄
臣昨兩具奏乞罷就祠館歸休田廬疊拜璽書未賜俞
允欲投誠君父再申前請忽準省劄除臣資政殿大學
士知隆興府江西安撫使填見闕者更移重鎮加畀隆
名厚恩如天跼蹐無地伏念臣蒙陛下記憐付以分閫
之寄黽勉夙夜庶幾稱塞所幸年穀屢稔枹鼓不驚憑
藉威靈粗免曠敗臣年齡已暮識慮就昏疾病交侵災
患頻有自揣凉薄終難報效未敢遽乞骸骨且欲上還
印綬姑竊祠禄以佚病軀此臣由衷之情非有一毫欺
偽湘中事簡訟稀猶懼弗克負荷江右襟帶之州地望
雄重民物繁夥相去何啻倍蓰豈臣衰病所堪况大學
士之稱前朝夲以優禮勲舊尤非無功所宜冒處繇遠
移近雖陛下欲俾少慰其歸心求退得遷使微臣何以自
逃於物議不避煩凟再有奏陳欲望聖慈檢會臣前奏
特降睿旨與臣宫觀差遣倘暮齒得全於休息則此身
終誓於糜捐所有省劄臣未敢祗受干冒天威臣無任
再辭免除資政殿大學士知隆興府表
一命循牆所祈從欲十行賜札未拜曰俞凛誤渥之難
任瀝忱詞而洊凟中謝竊以崇儒書殿美名無過于大
稱牧帥蕃宣重地孰加于潛躍必德望素高者克堪華
選必治行有異者始副殊遷如臣奮自羇孤進非介紹
蚤歲玷名于俊造中年屏跡于耕樵屬聖治更新愧罔
功于輔政荷公朝念舊遄假寵以分符自託迹于湘流
類素餐于河側私門多故公務有妨矧迫衰遲易生疾
疢精神惟恐其不逮政事每虞其未醇徒積曠瘝敢云
報稱嘗再上叢祠之請欲少全末路而歸既淵聽之莫
回又湛恩之有忝力求反汗更冒揚綸臣固拙于身謀
豈弗慮難居之誚臣雖疎于世故詎不知自近之榮私
竊揆中實難拜下伏望皇帝陛下制恩以義賞善惟公
令無憚于亟還印何嫌于久弄博咨耆彦改畀徽章許
臣結香火之緣為國祝乾坤之筭則爵罔及惡德庶允
合于前言而譽不進無功抑有裨于實政臣無任
謝新知隆興府受告表
命出自天序進内朝之職恩隆易地洊持外閫之權懇
辭粗罄於寅恭訓飭重勤於申命凌兢亟拜俯仰惟慙
臣某中謝伏念臣性拙弗移材疎自信當孝廟七臨軒
之際偶冠儒科屬陛下一更化之初叨居政府感精神
之聚會忘蹤跡之孤單參預何功亶為孚實顛隮罔覺
宜爾速辜退思維務于省愆均佚又從而起廢俾兼榮
於月殿以承惠於星沙策磨朽鈍兩歲有奇考試功能
萬分無一幸不致于乏絶乃免蹈於譴訶然弱質易衰
斜日自傷于鵩翼况歸心未遂秋風每憶于鱸魚載騰
上印之章反被賜書之渥中聯禁直班實忝於文明外
擁侯藩望益尊于潛躍詎應濫及仍斷牢辭兹盖伏遇
皇帝陛下建官惟賢用人由已遵虞典陟明之制考漢
條察治之規謂臣親被選掄嘗與聞于國論知臣屢膺
更迭必熟識于民情加以隆名往哉督府臣敢不欽承
睿奬恪守樸忠居寵思危當佩聖賢之謨訓投閑置散
祈酬君父之慈憐臣無任
新知隆興府到任謝表
觧湘堧之舊組幸免黜幽分洪井之新麾猥膺試可奔
命敢言於道遠抗容俶抵於司存爰進爾民具宣上指
臣某中謝竊以維斗所直是為控引之區循江以來厥
有臨觀之美在昔謂之督府於今升曰潛藩謀帥孔難
得人乃重减宴而餘於粟仲舒之德績可傳免賦而裨
之財韋丹之名聲不朽必有材之是似則共理以奚難
矧九重弄印以疇咨方百辟盱衡於誰與如臣者年衰
戒得日奏罔功比承惠以宅南每懷憂於敗北偶値連
歲豐登之候適當清朝綜核之時粗知戢吏以安民稍
可整兵而立武皆由帝運何有臣能及兹所領之邦非
昨苟安之地生聚繁夥習俗輕揚儻控御失宜易致弄
兵之患而撫綏無狀曷銷珥筆之風迫甚促行冒焉即
次顧弗容於俯避何以副於仰成兹盖伏遇皇帝陛下
操約御詳循名責實並觀内外初無輕重之殊加惠黎
黔勿問邇遐之間爰晉殿帷之高職俾臨襟帶之奥區
報稱則亡凌兢曷已臣敢不益堅晩節仰答殊知惟玩
愒是懲田里能銷于愁歎庶蕃宣小補冕旒或釋於顧
憂
賜夏藥謝表
守藩引疾甫離地濕之區賜璽更生亟拜天題之詔實
以鐐奩之劑薰其寶殿之凉臣某中謝伏念臣智匪十
全材非百試比分湘閫每懷卧閤之慙兹易洪都預有
負薪之懼矧未求於民瘼敢自覺於神疲當流金鑠石
之時正惟奔命被飛雪圓冰之貺遂可清心兹盖伏遇
皇帝陛下德並好生恩推解愠爰賜珍良之品以昭長
養之私授南嶽之銀砂已屢承於聖惠賜西山之丹鼎
願益廣於君仁
明堂禮成賀表
肅霜届節嘉觀萬寶之成吉日用辛敬秩九筵之祀光
增謨烈事軼簡編臣某恭惟皇帝陛下剛健日新聰明
時乂希夷體道誕膺滋至之休淵默凝神坐撫寖昌之
運謂孝以嚴父為大而聖以響帝為能爰稽汶上之圖
仍舉洛中之典合宫陟配既親三歲之祈宣室受釐益
茂一人之慶臣昨叨政路兹守帥連侍祠莫率於臣工
肅展奉璋之禮宅牧敢同於父老形為擊壤之歌
明堂加恩謝表
大饗告成仰叶房心之次細書均惠俯臨牛斗之墟鈞
天遠隔於九重駢邑遽加於三百循墻莫避蹐地知慙
臣某中謝伏念臣頃備四鄰愧無一善洊玷竹符之守
粗知茅祭之共籩豆静嘉阻預駿奔之列旗常婀娜莫
瞻魚雅之容敢圖簡上帝之心且欲教諸侯之孝越在
外服益以圭田兹蓋伏遇皇帝陛下㳙選休成參侔開
闔燭明四極肇脩五室之祠逆釐三神敷錫庶民之福
重此采薇之遣帥忘其不稼而取禾臣敢不進服龍光
退鞭駑鈍配天其澤詎容私受於君恩食土之毛願使
同霑於聖化臣無任
瑞慶節賀表
太歲建亥符三豕之渡河衆星拱辰賓六螭而出日乾
坤齊久華夏均懽臣某中賀恭惟皇帝陛下纘禹儉勤
躋湯聖敬嗣無疆之大歴惟德動天惠難保之小民以
仁守位應千齡而載震斂五福以誕敷臣濫守銅符阻
陳金鑑西江水遠但遡海以朝宗南浦朝飛惟望雲而
頌禱
謝賜臘藥表
賜一札之璽書懽同挾纊拜萬金之寶劑憂釋負薪恩
重和鬚感深至骨臣某中謝伏念臣比叨再命洊長十
連材乏參苓曷蘇民瘼質同蒲柳坐閱年華方虞寒籥
之嚴凝忽被温綸之寵渥仰翠管銀罌之來下覺朱簾
畫棟之生輝兹蓋伏遇皇帝陛下禮遇舊臣澤加新府
憫其疲瘵錫以珍良俾無晦冥風雨之侵庸效屏翰蕃
宣之力臣敢不布中和之樂職問疾苦於窮閻五色有
光日服仰承於魏帝十全為上歲終益謹於周官臣無
任
元正賀表
歷正夏時驗三陽之交泰祥開吳分應五福之照臨四
方無虞一人有慶臣某中賀恭惟皇帝陛下體仁以長
求道之端八十七萬七千而統元復見堯年之丙子三
百六旬六日而成歲載觀羲仲之寅賓誕敷啿啿之祺
均錫林林之衆臣一違北闕七見東風過九江至敷淺
原濫司鎮撫以立春下寬大詔惟謹奉行
隆興府進葛布表
垂裳在御歌奏五絃掌葛征財軄修九貢前件物治由
女事出自山農雖帝殿自有於微凉然方物乃所以昭
德服之無斁仰裨節儉之風衣亦有名俯偹恩榮之賜
又
虞帝垂裳諧五絃於夏律吳都産葛備九貢於周官江
介司十連之區方物效諸侯之獻前件物鮮如浣火細
稱含風輕輭生凉不减升蕉之弱被服當暑亦同絺綌
之清已踵豫州舉侯藩任土之制願同工部叨朝廷列
賜之榮
謝賜夏藥表
侯服剖符敢憚薰心之暑恩綸分寶載頒苦口之良瞑
眩用瘳鬱陶有忸臣某中謝伏念臣初無善狀洊守雄
藩去湖即江漸近蓴鱸之境玩歲愒日甚慚竹馬之童
氣方溽於伏庚恩忽流於令甲鼎丹分餌鋈白作奩南
土爾居自乏雙金之貢西山無極猥瞻五色之光兹蓋
伏遇皇帝陛下動惟厥時予馭其幸凉生殿閣既思雲
漢之側身地接衡廬更虞山藪之藏疾速置郵而傳命
隆體貌以厲廉臣敢不謹視一方之人各思寸膚之愛
臣無任
丐祠劄子
臣坎壈孤蹤昨蒙誤恩起家分閫浮湘兩載無補事功
屢章丐祠更叨進職改帥江右控免弗俞黽勉之官已
十閱月豫章比之長沙差為簡靖然控引蠻越責任不
輕俗喜珥筆吏多舞文臣奉法循理不敢苟且每事必
須剖白是非務使姦邪屏息直已忤物寧免怨仇去年
諸郡歲事幸頗豐稔今春峒丁小警尋已平寧入夏以
來稍苦乾旱臣祗受詔旨精加祈禱幸而得雨各已立
秧接續更獲沾足則秋成猶或有望目下畎畆粗安府
庫粗給綱運起廢無滯官兵奉廪無虧莫非憑藉朝廷
得以玩愒逃責然臣蚤衰多病筋力弗強政拙心勞神
疲形悴老態已具目力漸昏加之一出四年孥累多病
量材度德既恐妨賢尸位素餐亦足招譴自揆甚審誠
非飾詞欲望聖慈令臣早釋郡寄歸休田野或未忍棄
捐即畀一祠禄差遣稍便醫藥不勝天地父母生成之
恩臣冒犯天威臣無任
第二次丐祠劄子
臣某近以治郡罔功衰年多病嘗具奏劄陳乞退閑或
畀祠禄伏蒙聖慈特降詔書不允臣仰戴天地大施糜
捐不足報稱深願勉扶孱質圖效民庸庶幾少副陛下
委任責成之萬一臣以拙戅昧於攝生今夏苦熱異常
觸冒寧免暑毒緼客邪於經絡入秋以來遍體忽苦瘡
癤在股一疽疼楚焮腫幾大於杯呻吟一榻之上為廢
寢食踰旬始潰至今尚妨步履雖牽強酬應須人扶掖
又緣臣屢更憂患氣血早衰因此傷動轉覺疲憊若非
一意休養未能復舊支離之狀吏民所覩靖念閫寄至
重非臣養痾之地儻或隳弛職業自速顛隮上負聖主
覆露之恩下乖微臣進退之誼臣竊為懼是用再瀝忱
悃塵凟睿明伏望聖慈容臣姑奉叢祠暫還田里使得
稍便醫藥全度餘生他日未委溝壑别備驅策臣所不
敢辭言實中情期賜矜允臣無任
瑞慶節賀表
龍姿日表聖符繼作之君虹渚電樞瑞洽大來之慶亶
惟良月屬是昌辰侈華祝於黔黎沸嵩呼於蓋壤臣某
中賀恭惟皇帝陛下天臨四海子惠萬民危微允得於
心傳勤儉克全於躬履世臻極治功已底於更絃節紀
誕彌命益隆於凝鼎臣叨居近列猥守遠藩再拜稱萬
夀觴雖阻趨於漢闕十事上千秋鑑願竊效於唐臣
謝賜臘藥表
守潛邸之銅符再逢清祀分禁庭之珍劑又賜細書帝
有恩光臣無治狀臣某中謝伏念臣一寒晩出多病早
衰夙夜服勞恐負洪都之新府烟霞成痼願修黃石之
舊祠氣方凛於折綿言已温于出綍兼金百兩直東海
之爛銀五色一丸殆西山之仙藥歲云暮矣欲並成哉
兹蓋伏遇皇帝陛下體視群臣躬持八柄雖爾身在外
曾微横草之功續乃命于天庶免負薪之疾臣敢不望
咫顔而下拜誓九殞以為期臣無任
元正賀表
行夏之時鳳紀始四時之布立春之日鸞路先三日之
迎叶氣交通歡聲洋溢臣某中賀恭惟皇帝陛下體元
乾長視吉履端隂慝旁消温厚勝嚴凝之氣陽和普施
財成全輔相之宜廣木德之發生衍蘿圖之昌熾臣神
馳北闕迹繫南州太極稱觴莫與元朝之獻夀呼韓欵
塞佇觀正月之來朝
