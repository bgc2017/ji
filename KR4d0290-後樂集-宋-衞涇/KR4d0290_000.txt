提要
後樂集二十卷别集類三(宋)
(臣)等謹案後樂集二十卷宋衛涇撰涇字清
叔華亭人徙居崑山登淳熙十一年進士第
一人王楙野客叢書乃謂潮至夷亭出狀元
甲辰衛涇果魁天下者也累官參知政事封
秦國公卒諡文節其事蹟不具於宋史惟南
宋翰苑題名記載涇以開禧二年七月官中
書舍人兼修玉牒官直學士院十月除吏部
侍郎兼侍讀三年十月除禮部尚書十一月
除御史中丞宋史宰輔表載開禧三年十一
月丙戌涇自中奉大夫試御史中丞除端明
殿學士簽書樞密院事丁亥兼權參知政事
十二月壬戌涇與雷孝友同除參知政事嘉
定元年六月乙亥罷為資政殿學士知潭州
而集中謝表自潭州以後又嘗一知福州再
知隆興府其歴官歲月尚可考見涇初號拙
齋居士改號西園居士後築堂成取范仲淹
岳陽樓記中語題之曰後樂堂遂以自號并
名其集原本凡七十卷乃其子樵所編嘗刻
之於永州歲久亡佚明楊樞淞故述僅存其
名而其本已不可見今從永樂大典中裒輯
編次釐為二十卷衛氏在宋世以文學知名
涇諸父膚敏紹興間為禮部侍郎立朝頗著
風采涇弟湜亦湛深經術所著禮記集說已
别著錄涇所作大都和平温雅具有體裁歸
有光震川集稱其文章議論有禆當世當韓
侂胄用事時隠居十年於所居石浦闢西園
堅卧不出其進退之際盖能以禮自守者今
即集中諸奏疏考之其應詔論北伐劄子謂
兩國相敵持重者安輕動者危應兵常勝首
事常沮力詆侂胄開釁之非詞意極為切直
其劾易祓朱質林行諸狀亦能抵觸奸佞侃
侃不阿他所論列並中窽要在當時可稱正
人特其執政未久宋史又佚不傳其大節幾
就湮没幸而遺文復顯猶可据以見其仕履
之大略故著之於錄補史文所未及焉乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
