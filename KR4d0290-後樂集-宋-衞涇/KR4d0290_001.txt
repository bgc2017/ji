後樂集卷一宋衞涇撰
外制
從事郎趙汝談特授行太社令制
宗室之賢而文若漢間平唐賀白蓋不多見如爾之力
學好修辭章雅健良足嘉尚寘之曲臺益懋器業朕將
有觀焉可
朝散郎行大社令洪伋特授大理寺簿制
漢儒以簿書獄訟為非本務然廷尉天下之平文牘叢
委鈎稽無法吏並緣為姦民命顧不重耶爾生於名閥
才諝有聞繇稷嗣之聯列理官之屬體朕此意思所以
稱其職者佇對褒陟可
承議郎幹辦行在諸司糧料院林拱辰依前官
特授行大理寺主簿制
廷尉之獄民命所繫朕以文法吏與儒者參用厥有深
旨爾學識敏茂嘗决兩科宰劇甚優曉暢世務蓋有用
之材也列屬棘寺益試爾能其鈎攷稽違參訂疑誤庶
幾助朕哀矜欽恤之意毋曰簿書期會而已也可
通直郎太學博士錢廷玉除太常博士制
奉常專禮樂之司兼夷䕫之任昔之勤勞王家者亦於
是而紀成績焉至唐則以博士掌戎府書檄古今用人
是或一道爾蚤躋膴仕繼收雋科蔚然聲稱達於朕聽
比横經於學省旋列屬於頌臺未究爾材當為時用矧
克濟世美自許功名方贊畫軍旅之間豈特聞俎豆之
事策勲既至論賞孰先可
通直郎賜緋魚袋王克勤依前官特授太常寺
主簿制
爾總角知名被遇烈祖讀冊府之書踰三十年矣頃又
以力學自奮名第徊翔州縣既用復跌然遂得以其餘
暇涵養遠業豈老其才而后用耶朕愛惜人物振拔滯
淹比加收召俾寘曲臺簿領雖卑與聞禮樂之事往遊
其間以俟褒陟可
從政郎光州宜城縣令邵峴以淮南運判李洪
申管押第一次糧料至蔡州軍前乞旌別特改
宣教郎制
自削舉員限歲額改秩之制益嚴爾為令長轉護軍須
率先諸邑部使者以績狀聞度越彝章陞華京寺足以
旌爾能矣夫用民力於有事之日固當寬民力於閒暇
之時祗服恩徽勉思惠養可
袁㮤因講筵論語徹章習學文字轉承信郎制
魯論終篇儒臣第賞爾習刀筆亦與有勞遂陟武階抑
云幸矣可不勉哉可
迪功郎徐晃兊換會子局賞循修職郎制
楮幣濟貨泉之阜通而未免更易之煩爾以監臨第勞
應賞俾陟文資尚勉職業可
朝奉郎行太常寺主簿劉彌正差出淮上相度
驅磨措置事件有勞特授朝散郎差遣如故制
朕操馭臣之柄有勞必錄所以存公道示激勸也日者
兩淮貨泉壅滯出納隱欺重水潦之為災趣春和而議
貸爾以儒者該練將指咨詢得其事情馳以歸報爰進
一秩庸旌爾能其益勵於遠猷以對揚于休寵可
修職郎李圭用玉牒日歷聖政會要四處進書
賞循從事郎制
金匱奏篇累勞第賞爾與名其間豈以久而或遺敘陟
文資亶為華寵其思所以稱此哉可
陳良彪除閤門舍人制
朕惟烈祖上閤置舍人以擬三館儲材之地實為右列
之清選爾早游庠序嘗冠名科久服戎行譽處彌懋朱
華列屬不試而命足為爾寵其益思奮勵以無負待遇
之意可
從事郎行國子錄陳振依前官特授太學博士
承直郎兩浙轉運司幹辦公事陸峻依前官特
授行國子錄制
儒林之官博士掌教學錄主規所任若不同而訓迪糾
率以納人於善則一也爾振性資端靖勤於厥職其進
為博士以誨諸生爾峻辭華敏贍蔚然有聞其俾為學
錄以齊胄子各推所學作新多士副朕育才之意嗣對
褒陟可
宣教郎扈仲榮迪功郎陳模併依前官特授祕
書省正字制
朕惟人材之難得而儲養之不可無素也故萃四方之
英雋置之三館如護圭璧如植杞梓以俟異日之用焉
以爾仲榮文藝器識西方之秀爾模性質行誼南州之
良列屬學宫賢問彌暢試言制苑論議可嘉蓬萊道山
俾職是正未足以究爾藴其讀未見之書優游涵泳咸
以事業著明於世豈惟副予期待之意而爾亦有休顯
之稱可
迪功郎張令敏用憲聖慈烈皇后上僊掩攢賞
循從事郎制
慨念憲聖因山之役今十年矣爾嘗與宣勞格應遷秩
齎伐有請豈以久而汝遺祗服恩華思效職業可
偽保義副尉梁法特授秉義郎制
朕興六月之師復中原之境凡衣冠之舊族與襁負之
遺黎孰匪故臣皆吾赤子爾奮自筦庫率先來歸俾超
進於武階示深嘉其志尚永肩忠義共建功名可
朝奉大夫新改差知袁州軍州兼管内勸農營
田事余崇龜依前官特授尚書都官郎中制
文昌諸郎上應列宿而都官在唐尤號清選至以騷雅
振盛一時蓋官無崇庳得人而重古今豈有異耶爾材
學純茂器采詳華頃繇書林出領名郡治行可紀亟俾
召歸司隸秋聯益試能事其推素藴勉紹前聞以副識
拔之意可
朝請郎守尚書刑部郎中賜緋魚袋奚士遜依
前官特授尚書右司郎中賜如故制
中臺總機務之繁都司冠郎吏之選豈特付受書奏亦
以助正紀綱非更踐中外練習典章不以輕畀爾器質
淑茂才術疏通歴試節麾蔚著風績分曹憲部以平允
稱惟時省闥之聯藉爾老成之望爾其彌綸闕失糾正
稽違俾吾二三大臣圖回其大者而不以薄物細故累
其心斯為稱職嗣有褒陞可
朝請大夫荆湖北路轉運判官專一措置提督
修城宇文紹彭可特授尚書度支郎中制
朕規恢鴻業寤寐人才或外總於臺綱或内參於邦計
委任攸在重輕豈殊爾名閱之英儒雅飾吏比洊更於
麾節亦懋著於事功錫對便朝議論不詭其輟湖隂之
將漕進聯民部之名曹矧邊瑣多虞調度方急司度之
任厥惟艱哉往殫乃心以佐而長均節其有無俾上用
足而下不匱是為稱職嗣有寵章可
朝散大夫尚書左郎官田澹特授行尚書吏部
員外郎制
十年去國有嘉難進之風千里承流茂著惟良之績兹
對揚於文陛爰進陟於名郎爾學問䆳深材猷敏劭培
養滋久望實益孚六曹均隸中臺三銓獨為高選惟精
識足以別流品惟明決足以革姦欺其殫乃心以佐而
長朕將於此觀遠業焉可
朝奉大夫行大理寺丞劉炳特授行尚書兵部
員外郎制
朕惟烈祖之朝尤重郎曹之選非賢望素著或治行卓
絶不以輕授爾舊自儒學安於平進比以從臣之屬召
自遠郡錫對便朝而議論激昂慨然有志於當世朕甚
嘉之為丞棘寺旋躋省戸朕之待爾厚矣方疆場多虞
武部之職非平時比也勉行其言往佐而長思以報朕
且無負於所知可
朝散郎行祕書郎兼國史院編修官實錄院檢
討官戴溪依前官特授尚書兵部員外郎制
朕惟烈祖之朝尤重郎闈之選蓋必柬求賢望非特褒
表外庸爾魁壘耆儒卓絶雋軌文詞贍典足以冠冕士
林行義潔修足以羽儀朝著道山史觀久矣並游中臺
望郎得卿而重矧諸曹之決事惟武部之獨清優游其
間以須遠用可
從事郎許沆可依前特授行國子正制
蜀自昔多材而去朝廷萬里無路自達朕甚念之爰命
師臣歲得薦進爾奮自儒科行藝純備舉者以名聞比
繇召察列屬胄監分任糾正之事盍推所學使多士有
觀焉可
朝奉郎國子博士莊夏除國子監丞制
學館儲才之地異時卿相由此其選陞進錄用正不容
以遲速久近計也爾文藝之美見推士林器識之茂稔
於朝序紬經訓胄轉而為丞班聯滋高兼掌教法不特
關決庶務而已優游其間益就遠業以副朕之所期待
者可
朝奉郎史厚祖除大理寺丞制
朕患夫法家者流拘於文而不察夫人之情也故選用
理官必更誡以民事庶乎習知幽隱凡我庶獄酌情法
之中而審於用刑焉爾藝精科律濟以儒雅頃司評讞
蔚有能稱嘗轉而丞矣通刺名郡敭歴居多肆予命汝
復還舊署以究所長其益知盡心以稱欽恤之意可
朝散郎行國子監丞林孔昭除大理寺丞制
廷尉天下之平也朕患典獄之吏寬者失之縱急者失
之苛國朝以仁厚為政與其急也寧寬丞佐之任擇人
惟謹某奮身儒術清介有守周旋冑監譽處彌休擢居
理官僉論稱允傳曰與其殺不辜寧失不經又曰如得
其情則哀矜而勿喜爾其祗若古訓折獄蔽罪必惟其
中使民自以為不冤則無負遴柬之意可
朝奉大夫太常博士魯幵除太常丞制
朕以季秋大享於明堂欵清宫朝太廟彌文縟典職在
奉常雖典章具存而必得博物洽聞之士相與講明之
爾馳聲膠庠蚤擢名第徊翔州縣晚而登畿處以議郎
咸推直筆肆疇久次就俾為丞益殫爾能叶贊熙事濟
於休成嗣有褒陟可
戸部侍郎丁常任降兩官放罷制
朕惟士大夫出處進退之間當存禮義廉恥之節職列
禁從衆所觀瞻此或不知他復奚望爾蚤繇推擇屢試
事功迺虧行己之方屢致煩言之及頃承人乏擢領神
臯恩寵若斯職分宜思稱塞建明何有日夜惟望晉遷
果為清議之弗容致謂宿愆之佚罰俾從鐫斥少警惰
媮惟服寬恩勉圖後效可
來處和引班太疾降一官制
朝儀貴肅賓閤是司乃詔相之不明致疾徐之失度俾
鐫一秩姑小警之可
内侍吳回等各降兩官制
災祥之示戒恐懼引咎者人君之道也火禁之不修弛
慢失職者有司之責也具官某頃繇選擇祗事北内融
風為沴上驚重闈朕躬自貶損冀答譴告爾職在儆宫
懷不能安抗章自列貶官二等尚庶幾知過者然諉曰
有數而重寘人於理此又夀慈之寬恩也其可不務省
循益加共恪以稱朕奉親之意哉可
内侍王師珪等各降兩官制
朕惟事親之道務極其至故凡祗奉於重闈者不愛高
爵厚賞以寵榮之庶幾恪共乃事以稱朕意頃者融風
為沴北内夜驚朕躬自貶損上答譴告爾等職司儆宫
儲備無素昧於引咎偃然自安此言者所以不汝置而
罰不容己也貶官二列尚服寬恩益務省循以圖報效
可
朝請郎充樞密院編修官兼國史院編修官兼
實錄院檢討官周震依前官特授知大宗正丞
兼職如故制
朕惟伯臣司宗古重其任國朝以同姓典屬籍必擇賢
望為之貳其制始於熙寧然秩清務簡號儲材之地以
爾早負儒學屢奏民庸蔚然聲稱達於朕聽分教王邸
載筆機廷皆一時妙選兹俾敘遷往贊糾合訓齊之事
班高列丞將有試用益加懋勉以副柬知可
朝奉大夫行大理正喬夢符特授行大宗正丞
制
宗正置丞秩清地嚴亞於中祕皆儲養賢望以須器使
爾學術醇茂材識敏強司斷理官惟明克允典治詔獄
守正不阿蔚然聲稱簡於朕聽訓齊屬籍之事命汝參
領兹為敘陟未究遠猷優游其間朕將有試焉可
朝散郎樞密院檢詳諸房文字兼國史院編修
官兼實錄院檢討官趙時逢依前官特授試將
作監兼職如故制
二監亞於列卿班聯彌峻而大匠省繕營之役尤號清
簡所以儲養材望選授不輕爾宗枝挺秀優於政術把
麾揭節洊著外庸為郎名曹列屬右府未足以究爾藴
兹繇敘進俾長工正夫分職雖逸勞之異而用賢何日
月之拘益懋遠圖嗣對褒陟可
京西宣撫申忠翊郎吕渭孫斬違犯紀律人朱
勝及捕殺作過人蔡飛等特轉三官仍令宣撫
司更與陞擢授從義郎制
朕比攬宣司之奏謂爾能誅偏校之失律及適戍之尤
無良者軍政當自是少肅矣肆嘉忠勇躐進武階然為
將之道恩信為本至於誅殺不得已而用之祗若予訓
毋專尚威可
朝散郎行將作監主簿孟導依前官特授行軍
器監丞朝奉郎添差權通判温州軍州兼管内
勸農事賜緋魚袋趙師淵依前官特授行將作
監主簿賜如故制
戎器置監以飭武備而訓工程作之事總隸尚方職號
清簡蓋儲養賢望以待器使選授不輕爾導名閥之彦
材諝足稱飾以儒術爾師淵宗枝之秀學行俱優深識
時務或敘進丞貳或擢居簿正優游其間益懋遠業朕
將有觀焉可
朝散郎行軍器監主簿賜緋魚袋章燁依前官
特授行司農寺丞賜如故朝散郎權發遣安慶
軍府兼管内勸農營田屯田事章升之依前官
特授太府寺丞朝請郎幹辦行在諸軍糧料院
賜緋魚袋柯甲依前官特授行軍器監主簿制
七寺二監之屬雖分職有繁簡逸勞之殊而儲養賢望
以待選擇意則均也爾燁質性端靖更踐惟舊爾升之
材術通敏自喜事功爾甲老成練達蔚有典刑金榖出
納之司訓工程作之任或為丞貳或居簿正各殫乃心
往贊而長俾邦計優裕而戎備修飭咸迪厥官嗣有褒
寵可
館伴正使鄧友龍降一官制
朕於侍從之臣待遇加厚然念賞罰之柄勸懲所關倘
或近而或遺寧免人之竊議具官某夙推時望服在禁
塗烏府抨彈獨高風采黃扉論駮助正紀綱期奮勵於
遠圖每講明於大義有來使介爰命館延雖能執禮以
折狂狡之情胡乃移文而致異同之失俾鐫一秩庸示
至公勿因纖芥之嫌而怠激昂之志可
館伴副使譙得遇降一官制
迺者鄰使來庭朕命從臣館之汝實為之副使使指所
在責不汝專獨不與聞之乎矧朱華列屬凡朝會詔相
之事繄汝所素講也顧使遠人周章於進見之初謬誤
於文移之際亦無以辭其罰矣姑從削秩尚勉後圖可
中奉大夫直文華閣知太平州軍州兼管内勸
農營田使河南縣開國男食邑三百戶富琯依
前特授中書門下省檢正諸房公事封如故朝
散郎尚書都官員外郎兼國史院編修官兼實
錄院檢討官譙令憲依前官特授樞密院檢詳
諸房文字兼職如故制
二省出政之原西樞本兵之地朕嘉與二三大臣圖回
治道而分寮設屬以彌縫其間非敭歴中外習知典章
者不在兹選以爾琯名臣之冑器度詳華出領价藩課
最可紀爰陞宰旅付以糾正之權爾令憲儒科之秀問
學深醇入踐郎闈廉靖有守擢贊幾廷俾專檢核之任
其各殫乃心率厥職不以薄物細故軫廊廟之慮使吾
大臣謂爾曰能嗣有褒陟往惟懋哉可
朝散大夫賜紫金魚袋陳景思依前官特授江
南西路轉運判官朝請郎江南西路轉運判官
賜緋魚袋章良能依前官特授江南東路轉運
判官賜如故制
入聯扈從之班出領澄清之寄内外雖異眷注則均爾
景思名輔之孫見聞廣博才術足以濟時嘗冠列卿貳
攝武部爾良能士林之秀問學淹該文章足以華國進
陟螭陛寓直北門皆接武於禁嚴尚回翔於麾節朕惟
祖宗用人之道必以事任詳試其能所以儲養望實之
孚成就器業之美是用大江東西分命將漕爾宜體朕
此意職思其憂凡一道財計之盈虚列郡生民之休戚
均節咨訪施置罷行少須最績之聞即對褒延之寵益
加懋勉不汝遐遺可
降授朝散大夫充寶謨閣待制提舉建寧府武
夷山冲佑觀賜紫金魚袋辛棄疾依前官特授
知紹興軍府兼管内勸農使充兩浙東路安撫
使馬步軍都總管賜如故制
師帥承流本以寬大奉行為首會稽並海思得文武牧
御之才屬此疇咨得於已試惟素望夙煩於鎮壓則赤
子必善於撫摩其即祠廷往分閫制具官某謀猷經遠
智略無前方燕昭碣石之築宫何愧海濱之至駕華山
騄耳以行遠詎忘烈祖之知久矣踐揚蔚有風采爰擢
登於禁從將旋畀以事功其才任重有餘蓋一旦緩急
之可賴為吏太剛則折此三期賢佞之未齊朕惟甸四
方而用俊民豈以一眚而揜大德其以濟南之名彦載
新浙左之旌麾夫才固有其所長政亦貴於相濟往者
盗鬻為害賴卿銷彌居多今聞懷綬以重來必且望風
而屏去惟寬嚴之不倚庶操縱之適宜噫黃霸治如其
前終歸長者粤人輕而好勇務在安之可
顯謨閣直學士通議大夫樓鑰可特落顯謨閣
直學士制
素韠甫終緬想從臣之舊丹書來上駭聞吏議之新雖
重惜於修名難獨寬於常典具官某時推宿望久服禁
塗齒德寖高衆謂老成之彦丘園自適肆嘉靖退之風
何倚廬在疚之時有移牘徇情之累豈愛人姑息或牽
邑子之言然紊國憲章致佚姦民之罪具閱有司之成
案遂罹緣坐之微文其悉褫於華名姑小懲於私謁善
不揜惡朕何心賞罰之施過斯知仁爾尚勉省循之誼
可
李壁除參知政事封贈三代并妻制
曾祖母恭人郭氏贈隴西郡夫人
鵲巢積累茂延三世之芳象服昭華併萃一門之盛肆
疇材於台路知流福於宗祧並舉徽章遠颺淑範具封
某氏肅雍迪行聖善著儀族望華腴藹出汾陽之胄閨
闈恪敬儷如冀缺之家信隂德之有基侈義方之重訓
篤爾曾孫之慶為吾共政之良宜正號於小君用疏封
於望郡魚軒錫命雖不及於生前彤管增榮尚嗣褒於
身後告于幽穸服此湛恩可
祖中任朝奉大夫知陜州贈宣奉大夫擬贈
太子少傅
宋考父之益恭驗世家之必達魯臧孫之有後信名德
之可傳方隆體貌於政塗爰攷源流於先哲肆頒命綍
式顯祖風具官某學術貫乎古今行誼昭乎日月扶聖
經而黜異論仲舒獨號於純儒為民牧而孚惠心子産
尚存於遺愛偉百年之物望誠故國之世臣厥有名孫
為予良弼兹登庸於兩社宜追賁於九京愍章已峻於
文階徽冊遂躋於宫保報本反始豈特慰烝嘗之思自
葉流根於以顯公侯之服尚歆異渥益大其門可
祖母碩人史氏贈德陽郡夫人
周諸侯累功而致位蓋端本於召南齊大夫積世以為
卿實發祥於懿氏眷時淑德燕及後人俶登亞相之班
追峻層闈之寵具封某氏儉慈為訓法度是循婦儀不
失於蘋蘩母範悉遵於圖史宜家宜室肆詒奕葉之休
生子生孫皆聳熙朝之望兹得爽邦之彦載嘉流慶之
源爰賁君封用荒郡社閨門垂則益觀積善之長廟室
增輝永侈含飴之報昭於厚穸服我蜜章可
父燾任敷文閣學士通奉大夫提舉佑神觀
致仕丹稜縣開國伯食邑七百戸贈少師端
明殿學士諡文簡擬贈太師餘如故
儀圖近弼慨想故家眷岷峨萃人物之英而今古號儒
猷之盛謀謨道術則二范相望於奕世文章事業則三
蘇擅美於一門閴爾百年于今指李具官某心潛六藝
望冠先朝著書立言自有家傳之述作執德秉誼不為
時好之轉移繇秩宗禁近之班賦眞館優閒之祿載筆
得麟經之體遺編儼金匱之藏兹眉山之信書續元祐
之正學惟厚施不食其報故流慶在於後人宜爾象賢
弼予共政肆追榮於徽冊用峻陟於維垣以增禰廟之
光以昭世德之美作角招君臣之樂朕方倚贊於基圖
續緇衣父子之詩爾足聯芳於譜牒益啟乃祚永孚于
休可
母秦國夫人楊氏擬贈秦國夫人
朕觀商周得賢之盛悉有家傳稽春秋尊母之常亶繇
子貴疇爾趨庭之彦屬予秉國之均宜渙茂恩載颺遺
懿具封某氏率禮不越積行有源慶澤占鳴鳳之祥淑
範嫓鳲鳩之德相梁鴻以法度儼然舉案之恭教鄒國
以詩書美矣擇隣之訓體蹈姬姜之善胚胎房宋之良
肆登任之方初盍推崇於所本胙封維舊寵渥用新益
裒脂澤之腴不改車隣之壤瞻言慈閫無復觀翟茀之
朝配爾禰宫尚嗣有鸞章之賁其欽褒顯允極哀榮可
妻碩人張氏封宜春郡夫人
朕資賢政路方嘉朝夕納誨之良攷象家人亦賴晨夜
相成之助惟時淑德嫓我柄臣肆登贊於機衡用峻開
於湯沐具封某氏行遵内則範著婦儀宋之子齊之姜
動聿符於璜瑀鍾之禮郝之法居自儆於箴圖積和順
以無違宜憂勤之有佐兹侈弼諧之寵宜均伉儷之榮
荒奥郡以疏封畀脂田而示渥冠時命婦為郡夫人其
躋翟茀之華以答雞鳴之善夫子之家治不惟觀法度
之循人倫之化行抑有資風教之始祗承休渥益懋徽
聲可
太中大夫充寶謨閣待制知泉州軍州事兼管
内勸農使候官縣開國男食邑三百戶林采依
前官特授知平江軍府事兼管内勸農使封如
故制
朕加惠侍臣緬懷夙望與其剖符於南服許以便私孰
若移鎮於中吳俾之自近允諧公論申錫贊書具官某
學識造微材猷經遠肅抨彈於憲府久著直聲壯屏翰
於名藩嘗騰善最方内修禦備外固封圻惟今行闕之
右扶實古長洲之茂苑端藉威名之震疊抑先惠政之
撫綏非予禁路之英曷任顧憂之託爰輟從於鄉郡俾
典領於奥區爾其宣布上恩愛養民力節財用而均賦
調屏姦惡以安善良使田里無愁嘆之聲京師蒙潤澤
之及時為稱職嗣有褒章可
知處州被召徐邦憲降兩官罷與郡指揮制
朕惟為臣之誼在乎守道不渝儻高論以釣竒於效忠
而奚取爾頃繇東觀出綰左符會最課之著稱俾昕朝
之入對意其耳目所睹記或能利害之講明乃過為臆
度之私曾靡究事情之實進說幾成於簧鼓防虞弗念
於隂桑良駭予聞姑令外補暨抨彈之來上知狂斐之
焉逃其削兩階以靖羣聽祗承寬渥退省初心可
内侍楊榮顯除御帶轉歸吏部制
中禁宣勞嘉忠誠之惟舊外銓敘秩昭任使之至公具
官某廉以律身恭於事上周旋庶務靡辭夙夜之勤謹
毖一心坐閱歲時之久肆疇乃績深簡予知俾齎閥於
天官仍屬鞬於宸陛職寓承流之峻階參横列之崇惟
盡瘁可以答上恩惟能謙可以永終譽祗服休命毋忘
訓詞可
承議郎尚書戸部員外郎黃犖朝散郎尚書戸
部員外郎費培並陞郎中制
尚書郎皆天下高選也而惟二千石久次乃正其秩序
所以崇資望示至公爾犖名臣之裔蔚有賢譽爾培以
法決科夙著吏能或列屬小銓或分曹民部第勞當陟
咸俾為眞歴踐既深褒進亦異其思所以稱朕命毋曰
有司之彝典可
通直郎充棗陽軍使兼知隨州棗陽縣黃叔温
特授朝奉郎制
將臣失律士卒奔亡羣小剽攘邊氓驚擾爾以邑令還
定勞來按堵如故戎幕第勞賞疑從予躐晉三秩亶惟
異恩益務撫摩以圖報稱可
李弼解閤職轉官制
朱華列屬日侍䆳嚴其徙他官則增秩以寵之亶為優
渥爾繇才選嘗司詔相兹領内祠之佚爰疏取倖之恩
毋曰彝章盍思忠報可
盧思恭刪修勅令供檢文字轉官制
事之變而無窮法以隨而更制奏篇來上第賞有差爾
嘗隸名齎伐以請俾增茂秩祗服優恩可
壽慈宫額外掌牋奏成忠郎宋良輔轉一官制
朕祗奉壽慈靡所不用其至凡奔走執事之人第勞懋
賞雖微必錄爾以刀筆吏服勤其間例當遷官吾不汝
靳益思謹恪以稱恩榮可
講筵所沈師顔循資轉一官制
頃史觀以成書來上第賞有差汝服勤其間閱歲滋久
今其任矣齎伐以陳俾陟文資益知自愛可
隨龍壽慈宫祗應李穆轉一官制
爾事朕初潛寖更任使序勞通秩亶謂優恩宜加懋勉
以圖報稱可
江西運判方銓以遞角違滯行下根究違限降
一官制
邊亭肅戒羽檄交馳儻非期會之嚴何取郵傳之速矧
關軍計實隸漕臣檢柅不時已負曠官之責稽違奏報
寧無慢令之嫌其黜一階以警諸道勿因微眚尚勉壯
圖可
大理少卿陳景俊奉使回轉一官制
朕慨念神州勉徇交鄰之舊載馳使傳允資覘國之眀
既專對之来歸豈勞還之可後具官某夙颺聲績自
許事功久振譽於郎星比陞華於卿月屬修歲聘遴簡
時材見漢官之威儀深慰遺黎之望得月氐之要領具
言亡敵之形庸奬賢勞肆增命秩其益殫於壯藴以共
贊於遠謨可
講筵吏人李世興等因論語徹章各轉一官制
魯語終編儒臣第賞爾等咸以刀筆周旋其間俾通一
階厥有彝典益知匪解期稱所蒙可
閤門宣贊舍人張師游張允濟應奉人使一十
次各轉一官制
曾子曰動容貌斯遠暴慢矣正顔色斯近信矣出辭氣
斯遠鄙倍矣此言禮之足以箴人也審乎此則凡朝會
儀容辭令揖遜之節朕以朱華之屬司其詔相而使遠
人觀焉意固有在矣積勤至於絫十增秩之褒厥有彝
典朕以不汝靳也益加共恪思所以稱此哉可
知廬江縣俞建部押民夫運糧過淮措置有方
特轉一官制
令長任民社之寄分護餉道至於越竟姑從權宜部使
者謂爾條教素孚發軵有紀爰命進秩以旌爾勞其思
盡職分之所當為且協濟吾事是為報效可
封彦明樞密院禀議賜錢轉一官制
朕申飭邊備搜羅將才每命機廷親加咨訪爾曉暢軍
務議論可采賜金增秩歸耀私門益思奮勉以副功名
之會可
韓顯忠捕鹽賞轉一官制
朕惟山澤之利未能捐以予民而吾民以私鬻冒禁具
獄來上每為之惻然然捕賞有格不予何以示勸俾陞
一列用答爾勞祗服新渥其體此意可
内侍楊旦轉一官制
朕愛惜名器勸勵臣工獨於奉親務從其厚爾執事北
内周旋兹久第勞應格敘進一階而銓曹考課得之者
不與焉可謂幸矣益思共恪毋忝恩榮可
奉使夏王德等轉官制
勅具官朕比遣使軺往修鄰聘爾等俱膺材選俾從於
行睠言萬里之勞何惜一階之進勉祗新渥益勵遠圖
可
錢廷瑞使屬充醫官轉官制
比遣使軺往修鄰聘爾以材選俾從于行既竣事以無
違豈勞還之可後肆頒懋賞爰陟文階毋曰彝章盍思
忠報可
魯之頤隨父宜奉使以醫官同行轉官制
爾父頃繇朝列將聘殊鄰爾從于行名與賞籍閱時既
久賫伐以陳躐進文階足以為出仕之寵可不思所以
自勉哉可
邢天從奉使職員轉官制
朕頃馳漢傳遠聘龍荒爾從於行已事無爽爰俾一階
之進用酬萬里之勞服我恩華勉而忠報可
掌儀丁顯明等轉官制
朕歲遣聘使每命典客之屬從於行豈特儀容辭令資
詔相之勤蓋以往來傳道之習熟抑於覘國有助焉爾等
祗率厥事馳驅良勞嘉萬里之言還俾一階之序進益
思忠報毋忝恩榮可
閤門宣贊舍人浙西副總管龍叔漢使屬轉官
制
朕歲馳驛傳往聘龍廷凡曰在行亦惟遴選爾以朱華
之彦總戎畿内執羈而從不憚其勤逮此勞還可稽信
賞其序陞於勇爵以歸耀於行營祗服茂恩勉圖忠報
可
潛邸人范俊王昌應奉有勞各轉一官制
朕愛惜爵賞以勵臣工爾等祗事潛藩亶為幸會序勞
增秩抑匪彝章宜思忠飭毋使人謂朕私汝也可
朝散大夫直祕閣兩浙路轉運判官程準依前
官特授尚書戶部郎中總領浙西江東財賦淮
東軍馬錢糧制
朕惟分道總餉事權匪輕今兩淮宿師責任尤重矧弊
蠧猶在利源未疏非是通材孰寬思顧爾奮於名閥蚤
著能稱司績銓曹吏謾浸革將輸畿甸心計素優俾還
農部之聯往董兵儲之寄惟簡稽尺籍則可以舒供億
惟攷覈賦程則可以杜隱欺使民不加斂而軍無乏興
是為稱職可
