浮沚集卷八
宋周行巳撰
五言古詩
憶歐段
歲暮何所思道南咸與籍出門泥漫漫跬步成乖隔人
情未免俗節物復感廹念我江海人紓節慕古昔少年
弄柔翰頗謂得所適豈有軒冕心况自便菽麥人生不
可意變態忽如弈狼藉太學生俯就科舉責居然五六
載頗不料損益貧賤思富貴富貴悲廹阨所得九牛毛
置身豈良策何如謝客兒會稽卜佳宅文章富貴心山
水樂幽僻長安不可居季冬猶絺綌緬望悲故鄉恨無
晨風翮寒窗九轉腸紛亂不可繹此意竟誰語坐覺鄙
吝積不見二三子詎可論肝膈悠悠百世名浩浩此生
跡離婁燭千里盲不見咫尺
營居有感
有鵲銜枯枝往往營其巢巢成雌卵雛雛出聲嗷嗷雌
飛雄啄食絡繹日百遭咄哉誰使汝理也不可逃曠曠
宇宙内顧奚獨汝曹人生結棟宇斬木與誅茅經營壯
有室耆艾尚勤勞
待李純如鄧子同
誰云相知好相知亦吾累一夕不在眼青燈已無寐晚
定李鄧交付託足心地嶷然諸儒中百馬逄一驥對我
懷抱豁軒眉得深意昨朝分手出冠帶修人事淹留久
未返終夕念乖異搖落庭樹秋虚窗發清吹坐起無一
歡出門屢瞻跂歸鼔朱絲絃復理黃卷字絃誦雖曰樂
其如心不遂歘欲往從君念無晨風翅掃地焚香坐聊
以待君至
題樂文仲憊軒
古有大隠人不必在林藪屠釣得賢傑能出漢庭右用
之即為虎信是經濟手樂生淮海來貧窶常露肘迺翁病
風痺粥食不到口下簾長安市授經供卯酉生涯一憊
軒貎作槁木朽膽實大于身豪氣貫牛斗往往或下人
恐是黃石叟屈身以伸道此事古來有貧賤交分薄益
見俗態醜丈夫豈得知事定盖棺後與爾同一笑聊進
杯中酒
寄題鳳翔長孫家集芳亭
種木須種松松有四時芳種草須種蘭蘭有十里香衆
木豈不大秋至即凋傷百草豈不好露下紛萎黃人生
事園圃用意各有方不貴草木多只貴草木良但種松
與蘭主人家道昌
玩師求詩歸台州
越鳥棲南枝胡馬依北風人生亦懷土安能長西東玩
公白雲老方丈憑高峯忽為萬里遊應緣來晨鐘君看
伊與洛二川日溶溶逝者亦如此流轉何時窮我居謝
公山天台一水通莽莽宇宙内那知忽相逄塵埃識眉
宇覺我耳目聰暫來還復去有如無根蓬令我長歎息
不得久相從側身雞鶩羣仰羡高飛鴻
奉和佛月大師
朝出太學門廣路長飇飛如何緇塵微汚我如雪衣擬
足投清淨入寺扣禪扉遇彼賞心人發言破夕霏既見
彌明句乃知侯喜微琅琅發妙語慰此渴與飢小卷大
字書一一各有歸更以金玉贈萬丈生光輝日落微雲
收明月滿書幃
贈沈彬老
永嘉人物衰斯文久零替學徒寡道心日與風俗敝我
生衰敝後上思千載事實欲閭里間一一蹈仁義敬重
鄉人情翻遭俗眼忌晚得沈夫子學問有根柢矯矯流
輩中頗識作者意歡然慰吾心歸此同好嗜吾子更我
聽士也貴尚志古道自足師不必今人貴荼苦不異畝
薰蕕不同器所憂義理愆何恤流俗議進道要勇決取
與慎為計去惡如去沙沙盡自見底積善如積土土多
迺成巋讀書要知道文章實小技子試反覆思鄙言有
深味自非心愛合安能吐肝肺行行慎取之紓節思遠
大豈但勸鄉閭永為斯民賴
敬贈李方叔(廌)
蛟龍吐雲氣霧豹出文采許潁有佳士翰林風流在吾
道固多艱明時屢危殆嘉榖生螟蝗稊稗勞取采平生
數萬言未料寒與餒天生濟世才發揮必有待伯樂一
顧重豈不價百倍展足造青雲會見絶四海顧我茅葦
姿謬欲漸蘭茝達人固多可借譽飾駑猥丈夫一相知胸
中何磊磊願作南山松青青期不改此事雖一時風流
激千載
肺病
吾生與静侔早無適俗器失身掛塵網道心日已替今
茲得肺病自可絶人事默觀悟生理是身同一蜕代馬
無南蹄越鳥無北翅物各歸其本我何有于世冠冕且
罷休養痾山水際藉石看白雲臨流鼔蘭枻百種絶念
慮優游聊卒歲誰云病疾苦邂逅即良計
次韻李十七僧宜見過兼簡杜思誠
坎壈客遊子歲莫懷百憂困若伏轅駒未遇甘垂頭志
度藴剛潔勁氣横清秋豈事稻粱唼比翼黃鶴遊人情
憎遠客言笑懷戈矛有道死不冺能昜匈匈不窮當志
益堅詎逐波上鷗有杜莫逆交有李山陽儔日想文義
會夫我心則休心休日月閒忽忽時歲遒俗子浪嗤詬
日夕競咆烋圓鑿事方枘固知不相謀我徒方外士汎
若不繫舟東西與南北無入不優游至此願隨俗俛眉
愧前修駕言歸去來山寒不可留薄俗利口實斬斬非
我侔太息仰明月忍作尋常流
蚊
天地不愛人生此人之苦吁嗟實微物身不及毛羽利
嘴善噆膚令人失眠睡長夏五六月執熱不通噫此物
于是時翾翾夸得勢一聚動億萬翳空如坌壒當晝即
散伏得夜乃紛會每見燈火集不容設幬盖初若蝟毛
戢次第緣罅隘稍稍傍耳飛嚶鳴欲相賣揮拂不敢停
得便時一嘬所欲未涓滴已見盈腹背捨命不畏死忽
遭一拍碎顧我七尺軀豈不容爾細蜂有毒在尾爾有
毒在喙畏爾衆口多不比蜂一蠆安得厲金商掃蕩聊
一快
寄題江陵李潛道釣磯
嚴陵避世士四海一釣磯三聘非其心獨采富春薇蒙
城有静者白首卧荆扉築臺俯溪鳥默翫道心微箕踞
謝官長把竿忘是非少年詞賦場秉筆落珠璣投老漫
假板長嘯却南歸緬懷直鉤理濯髮待日晞貧賤得肆
志富貴多危機
觀傅公濟胡志衡楚越唱和集因成短句奉贈
清露凝百草四海黃葉秋遊子思故鄉中夜攬衣裘起
坐不成寐歎息銜百憂久客豈其願亦為甘旨謀平生
少年日睥睨氣食牛秉志三皇前展步狹九州乃今已
半百尚有餓凍愁生逄聖明代不忍棄田疇折節衆士
底足為妻嫂羞伯樂尚未遇焉知非驊騮觀其楚越集
迥覺出輩流有如閱武庫森然見戈矛近者咸興作無
乃或暗投五車空拄腹一飽豈易求不如臨洮子匹馬
萬戶侯遇合各有時莫笑東家丘
復用前韻奉酬夢符學錄
子卿五言法氣格厲勁秋綿綿武功裔尚不廢箕裘洒
然落妙語一破萬古憂文章本道德作者通神謀惜其
命不達白首猶飯牛學者願識面或比韓荆州儒冠真
誤身未免妻子愁長安游俠兒生不辨田疇儒有不黔
突此輩飫珍羞左右夾燕趙出入跨騏騮富貴即稱賢
寧辨清濁流乃知讀萬卷不如持尺矛斯言雖有激亦
為智者投古人願執鞭如或不可求君看授業生已為
公與侯颯然灌園翁零落守舊丘
古意贈答段公度
野人比芹子昔獻已負慙安得長者語借譽苦為甘自
愧敝帚姿欲駕騧驪驂寸進復尺退虎穴詎得探
寄題方氏賞心亭
日月歘不淹萬物紛迥薄冬索復春敷夏茂以秋落彼
來無窮期詎可盡酬酢人生聊爾耳政應如解籜可料
百年身胡為自束縛達人暢高情物物各有樂濁醪隨
身置心賞悟遠託陶阮寓酒意斯亭豈虚作
送别
人生如斷蓬萬里忽相值會日常苦難别日常苦易十
年聞子名未識已心醉我友豈不多愛子好心地身小
胸膽大面目無邪氣磊磊棟梁姿温温瑚璉器人物衰
落盡百馬逄一驥我懷未傾倒離别已復至天寒霜正
繁山險道不利君行獨何為百里求自試願持孝友資
發為惻隠治上馬且勿難吾民竚嘉惠他年廟堂上舉
此亦不異強飯數寄書待爾慰窮悴
同舍劉子美將歸唐作詩見貽次韻以送其行
我學比棘猴漫費三年刻技成無所用奔走虚南北儒
生紛逐利雅道日衰息乃獨資章甫取售祼人國雖知
自守重豈若趨時得念欲障狂瀾亮非一簣力吁嗟且
置此徒使氣填臆與子共師友焉得久默默行行慎兹
道慰我日惻惻
送友人東歸
是身如聚沫如燭亦如風奔走天地内苦為萬慮攻陳
子得先覺水鏡當胸中異鄉各為客相看如秋鴻扁舟
忽歸去宛然此道東我亦議遠適西入華與嵩飲水有
餘樂避煩甘百窮相逢不可欺偶然如飄蓬于道各努
力千里自同風
和郭守叔光絶境亭
雲横絶塵境峻堞若繩削羣山列培塿衆水分脈絡下
瞰萬瓦居縹緲見樓閣松風發天籟泠然衆音作皛皛
天宇清塵襟一澄廓
少年子
臨洮少年子白馬黃金羈醉向壚邊宿小女倩縫衣不
惜千金贈只惜少年時當時不行樂過時空自悲
北山閣
北山有高閣暇日聊登遊臨眺益慘愴焉能寫我憂軒
軒皆嶄石激激瞰溪流野鳥時上下白雲自沈浮徙倚
事窮覽良時忽我遒日匿西岡下月出東嶺頭寒烟没
樹杪勁風夾山陬十月客衣單不可重遲留緬望涇水
濱使我心悠悠
九日登高有感
置酒臨重陽舉觴忽不樂憶昔登高日親朋盛杯酌人
事經年異物景但如昨生别未會遇死别已冥漠吾生更
飄蕩四海無所著黃花眼中見翻令懷抱惡莫覓四坐
歡節序正寥落
征婦怨
嫁君苦太遲别君苦太早官行有程期不得暫相保妾
有嫁時衣金縷光葳蕤送君即遠道數日望君歸君去
竟何許君歸竟何長昔為膠與漆今為參與商朝看雲
間鴈暮看水底魚鴈魚過幾許何處寄君書有食不下
咽有衣不被體夜回九轉腸日下千行淚階前萱草長
奩内粉黛空萱草不解憂粉黛為誰容人生若朝露顔
色豈長好况乃懷憂愁憂愁復易老及春不開花結子
待何時君在須早歸妾在長相思妾不願君富貴妾只
願君賤貧賤貧足相保富貴多棄舊妾不願君成功妾
只願君早歸早歸及年少功成妾已老君去妾二八容
顔花莫如肌白不著粉色紅不施朱即今君尚未酬勲
妾年二十已有餘
楊花
楊花初生時出在楊樹枝春風一飄蕩忽與枝柯離去
去辭本根日月逝無期欲南而反北焉得定東西忽然
驚飇起吹我雲間飛春風無定度卻送下汚泥寄謝枝
與葉邂逅復何時我願為樹葉復恐秋風吹我令黃萎
我願為樹枝復恐斧斤斫我為椽榱只願為樹根生死
長相依
和子同觀音寺新居
太學士千數濟濟多白袍其中靡不有令人愧遁逃風
俗且如此焉能獨守高詳擇乃其道或得賢與豪近復
失段子嗚呼命不遭吾生得覬豁誰能置圈牢武或萬
人敵何用學六韜文士亦齷齪勞心徒忉忉利害竟何
許相去九牛毛脱略或吾事青松隠藜蒿麟鳳豈仰見
狐狸多呌號如不卜清曠樂此阮與陶文思韓吏部詩
見杜工曹揮麈談風月中夜聲颾颾往往移北山不必
反楚騷吾道用無窮所志各有操或隠身幽討或放迹
遊遨平生事已定用心奚獨勞
送畢之進狀元二首
春風不開花吹雲翳白日天寒食不足江頭拾芋栗我
馬不敢驅畏此霜霰密君行當奈何開帆轉飄忽挽舟
君且住為君一洗拂今日此良會他時未可必我生鋤
犁手一飯願已畢官曹雖強汝今汝心若失扁舟行亦
歸還我性曠逸騎牛不騎馬鼓腹吞溟渤他年作霖雨
勿汙我蓬蓽
畢髯竒男子未識已心與獻策進英殿脱略獨豪舉二
年襄陽幕歸舟峴山渚同事三日留時時作險語隆準
帝王孫蕭然好風度詩書百萬卷胸中莽迴互平生蘇
惠州氣槩頗自許人生艱難際政可觀去處二子經濟
才用之則為虎髯公且為客王孫且為主明朝各天涯
歌眉為誰嫵柂師挽舟去回首空南浦莫笑參軍強參
軍定強否
雨中有懷
世態紛戢戢客愁亦不盡坐窗木榻穿百慨逢一哂觸
眼敗人意喜事日益泯小暑三日熱重我憂躁疢崇朝
一雨洗意氣覺清緊焚香彊起坐曲肱聽鳴蚓出門復
有觀物色相蠢蝡危芳墮簷牙水螾上階楯失勢蛛墜
網得時朽蒸菌矜飛啄泥燕戢翼翔雲隼此理復誰論
中腸紛結縝懷我平生好意得如合脗款段屈薄宦有
如驥服靷兖李困諸生豪氣浮海蜃華李本達識磊落
忘畦畛忼慨任關西開口見肝腎高蹈潘逸士未能趨
縣尹小王頗清修對策如射埻復有孫夫子未許連車
軫聚散各異處單車謝推引言笑誰與歡思逝如抽筍
作詩當晤言為我發大辴
奉酬天復古風
我生不愛言欲言令人惡總總乾坤内抱此誰與託昔
者所親人今或苦荼若生交各分離死交已冥漠事非
固必存千載一轉腳要知達士心閱世等糟粕不求萬
法脱不與萬法縛索然天地中去留如解籜萬事豈足
為而苦自結約吾以此應世方枘入圓鑿何當得蔡侯
飄若雲中鶴新詩近道要如病飲良藥上言古心人次
言時道薄落落濟世志拙者但駭愕功名付吾子我獨
甘藜藿誰知陋巷中簞瓢有餘樂
五月二十五日晚自天夀還呈秦少章
客思日百種無一適所願入夏對燈火坐窗如坐圈開
口畏禍機俛首學癡鈍嘉友不在眼相思劇方寸晚凉
策馬出豁然對清論盈月阻良覿歡喜論繾綣上言得
三益次言科舉囷新詩破煩想覺人體中健重我特特
來殷勤留一飯促膝對夜樹蕭爽無俗坌歸來勞夢侵
令人欲高遯
政和丁酉罷攝樂清寓柳市莊居和林惠叔見寄
懷祿非其心事君要以道古來際遇間每恨見不早觀
其風雲會事業何草草卓哉張子房器博用殊少恐量
世主心用此恰恰好所以收其才遠從赤松老富貴非
利達貧賤非枯槁超超聖賢心吾欣願執掃
遷居有感示二三子
四時忽代序靡靡無停息白露應節降凉颸變晨夕閒
居二十載遷徙靡寧日鳥鼠有巢穴我居無定室田園
固所乏婚嫁何當畢貧賤難為好仁義寡所匹總總百
年内萬事安可必人生七十稀我今五十一齒髮已彫
喪肌肉乏腴實固窮吾素分苟得鮮終吉餘年當幾何
任運非得失
發東陽
客行無緩程悲吟無緩聲促促復促促居家食不足徘
徊重徘徊欲行還欲歸近懷遠弗顧強復驅車去
七言古詩
寄魯直學士
當今文伯眉陽蘇新詞的皪垂明珠我公江南獨繼步
名譽籍甚傳清都達人嗜好與俗異誰欲海邊逐臭夫
小生結髮讀書史隠憫每願脱世儒幾載俛首黌堂趨
爭唼梁藻從羣鳧野人鼓瑟不解竽悠悠舉目誰與娛
幸有達者黃與蘇誰復跼蹐如轅駒古來志士恥沈没
參軍慷慨曳長裾相知寧論貴賤敵詩奏終使蘭艾殊
當時仲宣亦小弱蔡公歎其才不如迺知士子名未立
須藉顯逹齒論餘嬰兒失乳投母哺當亦飲食瓊漿壺
次天峯居士韻奉寄
天峯靜者巢箕叟著書不為牛馬走夜雨題詩寄日邊
觀者辟昜皆縮手嗚呼大雅久不聞吾道悠悠付林藪
伏龍鳳雛人未知腴田猥大皆稂莠將軍為志窮益堅
魯儒雖死不更守鷦鵬有翅須摶風苦李當道誰開口
京師車馬十二門一日萬億無不有吞腥啄腐何卒卒
正坐誚言芷漸滫可憐惠施多才卿不悟據梧瞑低首
功名浩蕩悵何許置身謀慮苦不久盍似淵明歸去來
不作折腰求五斗飽食大人如肉山衮衮奔馳氣如吼
東山野人氣亦芒郎將自昔今獨否誰能脂韋化百鍊
世態欻如屈伸肘何時尊酒話疇昔擊節新詩意非苟
泥雪憶志康公度元老
正月二日多雪寒京師道路無日乾巷南巷北一望隔
出門但見泥漫漫歸來危坐官屋底日飽太倉半升米
相思更覺行路難蒙垢何當為一洗
和任昌叔寄終南之什
少陵作者今卓爾彭澤一觴意何已詩工酒逸覺有神
此理浪傳嗤俗子卻求舉選科目間仰看有道當汗顔
聞君欲往更愁絶歸心日夜急飛湍
送歐陽司理歸荆南
荆南秀氣有異才我今見之歐陽子長年讀書五車過
下筆神捷風雲起一昨新書警末俗儒衣喜好入骨髓
此君矯矯出輩流一心本學妙達理斯之自信謝黨與
萬口一律誰信爾眼明卻見法令新四海文章盡蘇氏
馬羣一遇伯樂空近拔其尤自君始可憐平生萬艱苦
及壯一官歸故里丈夫行道會有時用心深處良獨知
眼中人才不昜得鳳翥龍驤非爾誰野人一身日百謗
人笑阮癡端不癡憶昔定交論心腹示我青青千載期
茲事風流定不朽謝爾紛紛輕薄兒如此嘉會豈易得
端知聚散非人力相期遠大莫相憶要須身健且強食
次君陟見志韻
秋風颯颯吹寒雨寒士畏寒不畏暑杜陵四海無尺椽
頗思大屋連千礎大庇天下寒士寒小利猶能及雀鼠
平生志大不小用未解從人問科舉可憐時俗喜儇媚
此道悠悠付何所不如歸來負寒日食芹得味絶不去
人生何處無一飯飽卧便便腹如鼓
竹枝歌上姚毅夫
元祐辛未閏月既望隴西太守燕客于郡之雅
歌堂客有某好余詩歌因作竹枝詞五章章五
句以紀其事而一章言其行樂之欲及時二章
言其及時而樂三章言其樂極而悲四章言其
悲而自反五章言其反正也
秋月亭亭揚明輝浮雲一點天上飛歘忽回隂雨四垂
人生萬事亦爾為今不行樂待何時
翠幕留夜燈燭光主人歡娛客滿堂龍船盛酒蠡作觴
秦吹齊歌舞燕倡夜如何其夜未央
佳人玉顔冰雪肌寶髻繡裳光葳蕤齊聲緩歌楊柳枝
歌罷障面私自悲坐客滿堂淚霑衣
酒當毒藥色當斤人生行樂如浮雲一杯更盡客已醺
美人不用歌文君客有相如心不春
壺傾燭燼樂事衰堂上歌聲有餘哀主人謝客客已歸
風蕩重隂月還輝皎皎千里光無虧
浮沚集卷八
