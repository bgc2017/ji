浮沚集卷九
宋周行已撰
五言律詩
上元被差監酤妙覺書呈文叔二首
密雪沾游幕餘寒犯酒茵坐招羣客飲愁是獨醒人事
業慚知己衣冠媿此身吾生自有分休問紫姑神
竊祿知踰分論才昧所長幸同操犢鼻幾不試漁陽醉
客或遭詬少年來索嘗此吾稽古力咄咄未須忙
走筆問訊晁四以道
問訊晁夫子成州去幾時衣冠空攘攘鬢髮獨絲絲器
業終難合行藏只自知嵩山讀書處還許寄晨炊
故鄉羣盗阻不見一人來免死依君祿全生抵酒杯衰
年聊爾耳吾道已焉哉未遂鹿門去相思日幾回
寓居婁氏樓居
樓高雲隠戶秋静月侵幃曠宇涵天界連山軸地機宿
鴉風葉亂歸牧笛聲稀身世浮雲外人生何所依
遷居柳市有感
緬懷彭澤令從借剡溪居水漫衆流會山連夜逕疎閉
關非避世為道久忘書乍愜幽棲趣永欣塵鞅除
羅含亦有宅洲渚啓柴門未足拒風色猶堪隔世喧卜
居空著論畢娶詎忘言且折薛中劵相從籬下樽
臥病京師蒙少伊察院惠米因叙歸懷奉呈
臥病逾三伏辭鄉已四年故人分祿米鄰舍貸醫錢志
業其如命行藏休問天吾歸舟已具老去合求田
再依前韻酬少伊
亦有南堤宅棲遲可寄年免從依廡賃賸得買鄰錢為
道難逢世知吾獨是天小橋連里巷行日話桑田
次少伊韻反招隠
伏蒙少伊察院和篇有招隠之句夫言歸者衰
病之所慕也公方振職臺綱四方想望以為重
詎可云乎爾輙次元韻反招隠以復之
我已逾衰齒公猶小五年少時能作賦平日不言錢風
采桓公雅詩情白樂天朝綱方有賴未可話歸田
少伊察院再用年字韻寵示二篇輙復酬和一章
陳德一章叙情
恂恂許御史清譽自初年門絶苞苴使家惟薪菜錢文
章名盖世忠義力回天不為兒孫計何須僻處田
咄咄休無賴栖栖又一年時從柱下史獨貸薛中錢多
病惟須藥長貧不怨天歸期無遠道猶滯稻粱田
雨後晨出滎澤道中寄嘉仲明府
宿雨郊原潤新晴禾黍香天高晨氣静地闊野風凉忽
忽憂羣盗悁悁懷故鄉攝官聊免死何敢論行藏
謝嘉仲相招寄居滎澤
已解陳蕃榻仍留杜甫亭飽聞期月政願受一廛氓萬
事尊中酒餘年水上萍依投知有地流轉任浮生
送李子興新第歸寧
新恩好驥子門戶有輝光昏宦通三世山川共一方拜
親今綠綬傳業自青緗買宅如來此相從及早凉
寄題江南李氏四照亭
聞道新亭好開軒四望虚葱葱佳氣合衮衮衆山趣野
鳥來還去浮雲卷卻舒登臨富幽興應不羡陶朱
道中有感
皛皛平川静暉暉寒食曛連山荒白草屬地亂黃雲歲
晚關心事天邊為客身扁舟終不惡奔走失吾真
次渠僅老韻四首
癡拙時無用歸來老罷休夜寒為客夢歲晚異鄉愁鳥
有南枝宿川皆東海流凭高望歸路雲重失滄洲
世事人情了年華鬢髮侵平生憂國淚老去戀鄉心四
壁家千里三秋書萬金號寒小兒子念汝故深情
鳥暮已歸宿吾今行亦休百年能幾許萬事不勝愁貧
賤須行樂功名可枕流鱸魚秋興遠風起白蘋洲
憂患功名晚塵勞歲月侵愁來無與語老去獨傷心不
復周公夢寧須季子金題詩憑遣興情極恐言深
次李滎澤韻
已罷仍僑寓雖貧強客羞閒居非素隠高臥得清秋故
國今何在他鄉未免憂為儒生用拙老去更宜休
宿大足寺
塵埃得古寺突兀亂山中疊徑僧居僻懸崖鳥道通塞
雲常雨雪山木自多風萬事浮生外心花發暮鐘
送左與言赴杭司錄
艱難惟義重去住各愁深喬木迷歸夢孤帆伴客吟相
看憂國淚獨立望鄉心到日如無事來書速寄音
晨至石碣院時喪女殯此院二首
蕭寺來人少祇林過雨清日光微破影雲色未全晴久
客嗟殊俗中年哭後生庭前空柏子此意復誰明
曉色初明野雲容尚隠林蒿萊三徑拙鳥雀一枝深憂
患他鄉淚淹留故國心平生丘壑趣衰謝媿同襟
送王天粹登第歸
王氏青箱學名家千里駒朝廷求士急吾子應時須上
第人皆有高才世久虚别君誰暖眼書信莫令疎
奉和林惠叔
攝邑聊觀政無才可及人案書捐吏役簷日遂吾真聽
說桑麻好懽言雨露新貧居願時熟聊試甑中塵
世間同大宅何處是安居臥地有知足棲巢亦晏如松
楸懷舊隠城市遠先廬衰病難堪責交遊喜漸疎
書王仲元都廵城上小亭
王子吹簫處孤城城上臺回回衆山入隠隠一川來花
草三春合軒窗四面開得官兼吏隠端復謝塵埃
原武喪女有感
人世刹那頃汝身能幾秋一生如夢了萬事盖棺休年
老不禁哭夜長都是愁棄置復棄置千古共山丘
飄零同逆旅生死異前途恩愛此生斷聲容昨夢餘幻
身今墮甑戲事已陳芻寂滅真為樂勞勞得爾如
秋霽分韻得中字
清晚搔頭望晴天已不同霽烟才冉冉雨意却濛濛為
客艱難裏思親涕淚中獨憑心事在倚杖看鴻秋
春日郊行
野步春郊淨佳遊病眼開風流可憐柳零落不堪梅水
接仙舟泛山紆俗駕回歸歟月已沒餘興更登臺
聞官軍捷報呈彦升時仲
滯雨春惟冷端憂夜更長曲肱思已亂如面世難防捷
報聞平宼安書喜到鄉鹿門心未遂誰與論行藏
五言排律
壽郡守
僊系蘇門遠英流富緒長胚胎潛間氣庭玉焕祥光永
日輝南陸融風麗北堂綵餘長命縷香剩浴蘭湯丹穴
皆威鳳荆山必豫章精神森秀發器質儼温良懿學傳
經濟嘉猷合贊襄慶流多顯赫筮仕早騰驤遊刃無間
劇提衡絶否臧高情薰愛日勁節肅清霜暫借朱轓出
行看皂纛揚頌聲喧道路輿望屬巖廊時遇生申旦官
臨指李鄉衆真金闕奏滿郡玉爐香強仕春秋富昌朝
事業芳臣千君萬夀賡載濟時芳
原武祈雨有應呈諸同僚
嗷嗷憂旱魃懇懇叩神祠自疏官多曠無辜歲莫饑竒
峯俄變黑甘液遽如篩雷電寧無物風雲自有師荒郊
回沃壤榮穗發萎枝攝邑乖為政同僚實副時民心惟
禮義邦本繫安危食足無他事恩餘及我私白看雲子
粒滑想杜陵匙拂拭萊蕪甑香炊定可期
七言律詩
夀沈守
三甲三壬五福俱胸中落落貯瓊琚池塘芳草詩情遠
富貴浮雲世事疎一郡夀爐薰愛日層霄仙籍寄真書
君王萬億臣千億永作天官拱帝居
夀時相三首
皇天祐德必生賢尊主功高五帝前嶽骨昴精來間氣
彭齡𣆀夀與遐年遠無憂患身先退近有湖山樂更全
秖恐蒼生須謝傅每聞人誦衮衣篇
每聞人誦衮衣篇又值君臣慶會年臘雪已先調鼎實
春風還是作霖天經綸道自心源出損益時隨世變遷
當宁旰宵懷舊德非公誰與濟商川
非公誰與濟商川年德俱隆文武全省事省官民自定
足兵足食務當先烹鮮取治惟無擾置器期安在不偏
公夀且千君且萬四方永永樂堯年
次僧曇隠謝見臨韻二首
倦雲小息五公山來往扁舟勝據鞌強飯未能追馬革
寄餐端恐識猪肝山泉周匝流清泚古木森羅照屈蟠
獨臥北窗懷太古元無一物到門闌
隠跡僧居無所為蒲團曲几面清池一身有累須三逕
萬物無私各四時心與溪山相宛轉事隨塵世漫紛披
山中不用詩招隠已約施巖采紫芝
几山出示陽橋唱和諸什竊慨英才之沈寂光景
之流邁因兩次其韻皆以少日為篇首一以贈監
鎮孫和仲一以贈知丞苖几山云
少日稱豪弓馬場時平不復戍漁陽引杯看劍夜雲黑
横槊賦詩寒日黃霜落草枯閒戰騎位卑祿薄困征商
白頭未試吳王妓楊柳蕭蕭古道傍
少日稱豪筆硯場一官家近住河陽人情易變春雲薄
世故飽諳秋鬢黃寒日蒼凉臨迥野浩歌悲壯激哀商
時平民樂官無事醉倒題詩舞袖傍
子固嘉夫相過觀几山唱和
萬事都將笑一場不如載酒訪高陽凍消地面可憐綠
日暖楊枝無奈黃尚德久從君子魯言詩仍有起予商
太平無事閒居樂且醉高樓大道傍
再和子固
老年不入少年場不似當時在洛陽福善坡頭回曳練
石家寺裏看姚黃春風楊柳東西陌古道樓臺南北商
流落如今歸未得白頭憔悴卷城傍
嘉夫再有冰玉交輝佳句復和酬報
爛爛雙瞳掣電光照人皮裏有秋陽誰將鼠腊同蒼璧
枉把鹽車服乘黃合有猷謀陳稷契即看灝噩繼周商
近來佳句驚人甚敢竝蒹葭玉樹傍
和李文叔見招
杜曲林泉可寄年功名富貴有危顛囊中佳句渾輕與
海内名方莫浪傳赤脚拏舟能楚些明眸度曲解回旋
且過叔度留終日未問他年騎錦韉
再和文叔
事業功名看百年千杯醉墨謾張顛關西夫子時方棄
稷下諸儒誰與傳契闊十年纔道舊間關千里又言旋
飄萍斷梗無根柢愁唤羸童理破韉
病中思歸呈千之十七兄
白首遑遑謾世憂我今問米下揚州支離病骨難堪暑
浩蕩歸心不待秋兵火彫零餘故里功名衰謝獨扁舟
腐儒老死終無用收拾綸竿好去休
再用前韻趣歸
故鄉何處海東頭地盡東南最勝州水陸歸程幾百驛
風塵回首恰三秋無才北使能降敵决意東歸已辦舟
去國不緣明主棄只緣多病更宜休
和孫德平病秋思歸
春雨秋風無盡期鳶飛魚躍各天機年光逝水催前浪
世事浮雲換白衣草木變衰知節改田園蕪没要吾歸
人生萬事惟心可真處何妨世俗譏
奉和知丞苖几山(時几山以謗被劾)
陸沈僚底網騤瞿玩世滑稽常自如鞍馬猶堪供矍鑠
功名誰復念居諸胸懷金玉天知我仕宦風波丞負予
尊酒夜闌聽軟語清談笑謔極羣書
和使君閔雨
布榖催耕候已深驕陽未肯化為霖一年鈴閣傳齋禁
三月花時負賞心空谷靈湫能奮響叢祠古木已成隂
(時取九華龍水又禱西祠)侏儒飽死渾無計屬耳頽墻聽雨音
次胡志衡韻
城北城南春渺然幅巾藜杖望晴天何須多事途窮哭
莫倚高才甕下眠渭水來從鳥鼠穴隴山真接首陽巔
登臨未盡牛羊下安得羲和叱馭旋
和蔡八十約同歸
十年塵土送春衣每見春風憶翠微射策決科知已誤
求田問舍早須歸人生豈料長身健行李還應與願違
遙望故山心獨往杖藜三嘆暮雲飛
再和蔡八十約歸
聞說尋山意已清况逢佳客作山行百年心事同杯酒
萬里春風出帝城秋燕欲歸棲集穏春鷗無事往來輕
風流定是輸陶謝應笑癡人似步兵
五言絶句
蘭溪驛
小雨滋春態餘花落晚香扁舟還獨往誰與論行藏
姑射仙人
易簡乾坤理和平兆庶情誰知為帝力萬國自生成
魯直帖
秀潤瞻眉宇清真接話言端能愈吾疾已覺意超然
李端叔帖
鐵面黃犀骨霜髭燦蝟毛晚年聊混俗猶不廢稱豪
米元章帖
戲事芻陳子浮生甑墮休遺音餘翰墨人尚想風流
七言絶句
和丁忠節三首
絶廬高隠白雲間德行人知是閔顔側席求賢新詔黑
肯教夫子久居山
七十稀年幾許閒星星鬢髮半衰顔寸心灰盡周公夢
不戀朝衣只戀山
大儒出處自無心調燮功高利物深用舍行藏皆是道
不分朝市與山林
送禪照大師四首
常寧隠子書來告行隠子喜文而未及道是行
也將求師而問焉友人林惠叔贈言有脱鞋之
語隠子疑曰薄之甚矣非也予因述其語贈行
且解按劔之疑
海鴈年年自往來迢迢此去幾時回春風滿路真消息
應是桃花處處開
千峯如畫不安排的的天然更莫猜草碧花紅春鳥呌
此中何處問如來
行行識取靈巖路多少遊人只麽回門前有箇擎天柱
千萬歸時帶取來
脱却多年破草鞋脚根步步踏如來昔人根鈍真堪笑
直待血流方始回
知趙鼎臣贈呂令二首
幕下胸中水鏡寒否臧定不失毫端要知四海皆兄弟
莫作前人青白看
坐衙官似坐禪僧萬物風行自飲冰縱解他心無所得
不知何處計才能
偶書楷老帖後
楷公不見十三年何處高談洞下禪禪裏相思無是處
不相思處有誰傳
春日五首
送春小雨作輕凉碧瓦鱗鱗動霽光紫燕銜泥歸舊屋
黃蜂採蜜度斜陽
小窗午枕夢初醒特特來尋春徑行晴日暖風無俗客
岸巾柳底聽新鶯
蛺蝶尋花經竹過蜘蛛結網趁絲行簷前飜翼頻來燕
葉底窺人欲去鶯
深院回廊春日長晴絲冉冉暖浮光五株恰似陶彭澤
滿縣愧爾潘河陽
無賴春物惱人愁百年心事信沈浮何時買得會稽宅
蠟屐自作烏衣遊
元日同麻萬紀王振叔行南寺五首
正月一日思悠哉水邊盡日意遲回豈無俗人一杯酒
不作區區城裏來
岸頭欣欣木向榮岸下涓涓春水生晴日暖風無俗客
故尋野徑逐溪行
寒風昨夜動天起春色今朝入眼濃橋北斜斜柳垂綠
岸南細細草生茸
南寺橋頭緩緩歸郤來高閣更遲遲水邊白鷺雙雙立
樹杪烏鴉箇箇飛
出自西門入北門南迴東轉逐村村輕黃淺綠飽經眼
卻得歸來細細論
哭呂與叔四首
平生已作老藍川晚意賢關道可傳一簣未容當百漲
獨將斯事著餘篇
淹留也復可疑人不向清朝乞此身芸閣校讎非苟祿
每回高論助經綸
朝聞夕死事難明不盡心源漫久生手足啟云猶是過
默然安得議虧成
朝廷依制起三王歎惜真儒半已亡猶有伊川舊夫子
飄然鶴髮照滄浪
睡起偶書二首
晴日薰人午睡迷輕舟小楫夢中歸覺來搔首窗前立
草綠花紅燕子飛
爐香一炷滿牀書野杏山桃三四株食罷睡餘還獨立
一身此外復何須
瀟湘暮雪
凍雲垂地雪紛飛日暮天寒鴈已歸猶有江頭問津者
不知此去欲何依
春閨怨三首
春盡遼陽無信來花奩鸞鏡滿塵埃黃鶯恰恰驚人夢
欲到郎邊却麽回
深院無人簾幕垂漫裁白紵作春衣停針忽憶當年事
羞見梁間燕子飛
燕子引雛來去飛楊花漠漠草萋萋窗前睡起渾無緒
倚遍欄干日又西
示負書
平生萬卷漫多聞一悟中庸得本真從此盡將覆醬瓿
只于心地起經綸
留題祇陁僧房
回舟小息取僧房一枕春風意味長江上鵓鴣啼雨罷
隔洲烟樹日蒼蒼
從姚毅夫乞酒
春來不飲動經旬空戴陶潛漉酒巾風雨惱春愁獨坐
提壺無事故撩人
示提壺
藜杖芒鞋一幅巾翛然無事可關身一壺任醉春長在
南北東西作主人
武陵烟雨
桃花流水武陵源烟雨冥冥暗一川試問山中避秦者
不知此景是何年
浮沚集卷九
