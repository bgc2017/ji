北遊集卷上
宋汪夢斗撰
詩
旌德道中即事
天氣才晴便不同輕輕拂面有和風溪邊春事關心處
楊柳深青杏淺紅
涇縣琴臺
石臺突兀倚晴空一帶春江瀉玉虹千古佳名喚行客
騎魚何處訪琴公
當途道中社
鵲信占新霽朝暾起樹東春衫欺客冷社甕憶鄉紅溪
長杏花水路蒸蘭草風午飱羹枸杞扶弱有神功
過江陵鎮登秦申王墳讀决策元功精忠粹德碑
文有感近事而賦
力成和議得休兵痛罵猶煩諸老生拘執行人招覆滅
幸逃誅死罰殊輕
金陵上王煥卿提刑
英蕩觀風下帝旁六條察吏立臺霜中原自古聞王猛
一道而今有范滂園館日和歸燕樂江城春透露桃香
公餘無限離騷興故許吟人拜下牀
奥屯周卿提刑去年巡歴績溪回日有詩留别今
依韻和呈
皇華曾為歙山留笑殺揚人汎汎舟偶話後天非定位
懸知此輩固清流一燈雪屋蟲聲細疋馬晴川草色秋
倚杖儒宫橋下水夢魂須憶舊來遊
金陵僦舟渡江至儀真登陸(舟中口占六首)
風冷知日落水寬得天多金陵懷古句絶唱是西河
寒波白似面遠岫劣於眉江上無多作淮南正要詩
事以詩書立國惟仁義昌當年衣帶水元不管興亡
舟人忽驚問春事已平分江水浸鈎月晴空横疋雲
風順帆心飽潮平櫂尾收擁書人自卧一息到真州
天圍春漲闊水展夕陽紅己是淮南客常吟江左風
清眀
他鄉逢冷食故國隔長江薄雨膏猶膩落紅香滿腔客
遊如夢醒愁事被春降正說揚州鶴俄來雪一雙
枕上漫成
偶涉長江向北來時寒江北較花遲一春十日九風雨
百歲半生多别離佛刹疎鐘催客睡酒樓戲鼓撓人詩
幽燕尚在黃雲外僂指何時是到期
次韻陳孝先制機論學(名應子號月觀道人)
詞章記覽固虛文兀坐枯禪亦異聞萬事當如爐上雪
一心莫起鏡中雲知行互進方為學理欲相參及早分
吾道但從平實看求之空寂便紛紜
寶應城北門外登崖散步
夾道繁陰千步強支笻聊當踏春陽野花不識興亡事
故故撩人為送香
山陽寄陳月觀
悤悤分手向天涯便憶高齋聚首時遶榻圖書春睡醒
一燈風雨夜談遲幽州此去三千里行客當歸六月期
牎枕那堪秋思澹瀹茶細與說相思
風帆夜汎清河
風飽晴川十幅蒲月眀乘興泛玻璃舟人生路須加謹
却道今非比舊時
舟次比屋
當年圖上看中原欲渡長淮夢斷魂今日絶淮載詩去
輕舟已自入桃源
桃源縣過雀杼鎮即事
草舍三家市蘆林半里城灘乾去船澁溪淨露沙眀鳥
跡不見過蚌胎隨處生水心石人立遥望似相迎
舟中與安道手談遣日
日長消困共枰棋適興何須苦用機舟窄不妨眠對局
暑輕已覺汗沾衣身如禪定一榻上心似遊絲千里飛
何似清吟發天籟精神疎暢肉生肥
夜泊宿遷上流
舊國當年闊暑風今日生舟回溪幾曲人卧月三更
下邳永豐橋舟過其下有感(下邳即下圯也)
博浪沙中擊副車却來跪履受編書欲從圯上尋黃石
今有何人孺子如
呂梁洪讀宣和碑
水落石多舟去遲亂河西渡讀殘碑三亭二閘依然在
那得安流似舊時
彭城有感
河邊不見舊黃樓綠暗荒城四月秋風捲黃沙塵拂面
有人尚憶老坡不
弔后山
生平不肯見王公蒙被清吟道自尊寂寞彭城非昔比
風流何處覓曾孫
夜宿黃河
輕舟自挽上危灘不見黃河古水津天上三更下弦月
夢中萬里異鄉魂苦無濁酒澆勞役喜有清颷濯暑袢
曉起掀篷眀望眼蹇驢載鵲過前村
沛縣道中
謾著青鞵過小灣偶然清暑變輕寒山行却似江南景
更有羣鵝浴碧瀾
漢高祖歌風臺
擊筑長歌意始真斬蛇元是感鄉人大風不起人非昔
臺下滔滔泗水春
沛城北有伍員廟碑露立荒郊有感
吳若未亡齊未寒辭人微意寓毫端當時借為胥祠發
似誚諸人訃契丹
東行魚臺縣界初聞鶯(時立夏八日)
新綠陰陰夏氣清犢車穿入别村行家山今隔幾千里
始聽春鶯第一聲
登魚臺讀唐梁至金人碑有感
石臺突兀鎮荒雲廢寺淒涼石有文魯國遺風無彷彿
矢魚以後幾紛紛
眀發魚臺至古城或云即舊濟州未詳
箕斗澄暉缺月升茅花夾轂雪中行曉風凛凛寒城冷
濠裏荷錢無數生
車行濟州道中即事
客裏休歌行路難未容歸夢遶江南荆筐蔽弩人媒雉
桃葉懸門女飯蠶故國山河今尚在殘春道路暑先酣
新詩收拾中州事歸與鄉人細細談
汶上縣西門外有梁王彦章廟金人泰和中重修
廟記存
鐡鎗戰死後梁時消得金人為葺祠近歲江頭幾符節
過來須也讀殘碑
東平府登飛雲樓啜茶
過樓懶上最高梯為愛茶香試上嬉簷外衆山供遠碧
却思鄉景下樓遲
道過茌平縣感馬周事
卧駕驢車入博州青山淡淡夕陽愁翻思故國今何在
枉抱忠肝似馬周
高唐州戲作
錯賦巫山十二峯西南與北偶名同便饒真是陽臺路
行雨才收夢亦空
道中不見山水
有山無水山枯槁有水無山水汗漫此處無山亦無水
風砂捲地鼻生酸
過御河有感
轉漕東南由汴力此河今日力猶多隋疲民力亡天下
却為他人浚兩河
景州道中
驛路車聲軟斜暉雨脚收柳陰家曉鵲桑椹醉春鳩
雄州北城外過白溝河
手斧當年自畫河聖人微意不求多如何王蔡忘前事
可謂貪他却著他
道中渴水
轆轤無處汲甘泉惱得相如肺疾生憶著江南山裏路
時時一酌骨毛清
曉入涿州界看太行山
曉風刮骨似嚴寒漠漠吹沙塞鼻關卧入范陽元不覺
醒來忽見太行山
連日曉行就車擁衾不得卧
處處風吹碧草生流星時渡絳河眀上車却欲補殘睡
無數樹陰啼亂鶯
宛平道中即事
驚心卵石礙劈面老沙吹越見天闊處不見雲盡期
入都門漫賦
粉圍萬雉拱宸居新邑由來草創初省署朝衣雜貍鼠
市㕓人跡混龍魚望時已近行難到在處皆寬住似疎
草舞南風半黃碧客窗幽坐恰便書
簡鄉人丘同知舜臣
不愛一身死以全千里生羣言更廉潔此事甚分眀心
白天應見官卑自莫争于公厚陰德尚欲子孫榮
見禮部尚書謝公昌言(號敬齋蜀省魁)
曾將鴻筆冠羣英自是峨眉第一人執志只期東海死
傷心老作北朝臣叔孫入漢儀方制箕子歸周範已陳
(闕)正須自愛不貲身
經行舊城過宣聖廟欲看石鼓不得入
牆院人家少市聲高槐古柳綠初新陰雲猶閣西山雨
城郭常吹東海塵杏頰簪花紅照樹蟲絲羅巷晝窺人
岐陽石鼓無由見深鎻儒宫碧草春
端午
辜負昌陽酒一杯異鄉節物苦相催榴花未見已夏半
梅子空黃無雨來下士蜀皇不復産愛君屈子有餘哀
江南儘自多魚米好趁涼風及早回
無題(二首)
磵邊竹樹絶幽香燕坐雲根寫洞章馬上行人重回首
只知草軟卧牛羊
海風吹上一天秋獨卧扁舟自在流傾盡酒壺人已醉
却横長笛荻花洲
上趙簽推(二首)
名父由來産哲兒一門忠孝藹芳菲自從藩府馳朱轂
久缺庭闈戲綵衣兵筦少淹當遂相樊川已得未容歸
魯公居外周公内清夜相思魂夢飛(公盡得杜牧樊川故墅浩然有歸志)
我本郎君屬部民今朝堂上拜靈椿閑閑而後無名手
寂寂之餘有此人千里家書常訓子一言心事在禔身
仙翁若問吾州政萬碧樓空不染塵(閑閑中原故趙禮部有時名北方宗)
(之家有萬碧樓夢斗曾為作賦)
富春方史君萬里與之别七年矣離亂之後不意
得聚首於此一見道舊有感(三首)
兩邊髯鬢雪交眀一笑何期在客京此會向來隨是夢
相逢喜定却還驚清吟自足配嚴瀨(玄英先生配食釣臺)狂語常
憂沈石城(宗人台符事見江南野史)我定先還故山去先生恰有北
燕行
少年紅燭照銀巵頗憶沙河共客衣今說宣威麟可佩
争如華表鶴來歸秋香歙浦秔先熟春早祁山筍更肥
茗飲蕭齋客見過舊遊談塵雪霏霏
衣冠屈辱但長吁為笑吾徒事業迂無救於亡焉用相
不知所任正非儒(北方誤以逆賈為儒而亡國不知賈非儒也)天初生摯意
有謂人獨存箕道未孤迓續斯文難别諉願弘正學福
寰區
暑中
謾說江南暑欝蒸渠知此處烈於焚團蠅對面如樓子
蠆蚤侵肌似錦文病瘦帶圍寬一尺事荒才思退三分
夢魂自有清涼處還看冰衣水皺裙
書感
驅馳萬里且歸休三十餘年只漫遊已死舒何呌不起
霜松雪桂一山秋(徽學近年惟舒公璘何公坦大有功於學夢斗在學時松桂甚茂今閫剪)
(伐矣)
丘舜臣遣人還鄉托以家書時六月望因走筆寄
主學胡君及士招學正諸同舍
夢亦何曾渡白溝今朝却作等閒遊横雲鶴倦性猶野
嘶雨蟬哀信已秋此事欲知詩儘有西園才說肺先浮
歸途亦及中秋月乘興同登何處樓
安道改授休寧尹令郎仲坦祁門尹再成小詩
父子雙飛對對鳬弦歌聲接倚州閭身同華表歸家鶴
夀介庭闈潑甕蛆薯斸率山寒玉挺筍披閶水小犀株
羹餘親釡應分餉為攪饑腸幾卷書(休寧山藥祁門竹萌皆吾邦珍味)
城中將相第宅樹之以木殊多茂盛因憶家園有
賦
屋頭花竹已成林奪與燕山萬里心帝里雖云多勝宅
何須底事覓清陰
七月五夜枕上漫作悲秋一首時痔下猶未愈
楚客悲秋已自愁況於客病事悠悠金燈對我吟清夜
苔研賺人空白頭猶許存名參釋老那知有道本伊周
風翻木葉露初下笑指家林歸去休
巧節
新涼遡晩風一笑偶相同有景如荒野無雲障太空涓
涓渠水綠樹樹蓼花紅星會俄已過風光歎轉蓬
羈燕四十餘日歸興殊切口占賦歸(八首)
朝來收拾掛風蒲肯效當年賤丈夫尚有耕廬寄汾曲
豈無卜肆在成都荷移涼意歸紅蓼竹讓秋聲與碧梧
寂寞南朝亡國恨當時為不用真儒
水畔斜陽萬馬行柳邊殘雨一蟬鳴催人老去何忙甚
覺我新來太瘦生不死雖然如管仲有生終是愧淵眀
商颷愈緊歸心切莫把詩書博惡名
士節陵夷久可憐謂宜作氣一時伸恰求諤諤廷中辯
亦似厭厭泉下人身死首陽名不死家貧陋巷道非貧
世推五運今何運歸去何如老海濱
三間小屋枕山邊一縷沈烟謝老天康節雖貧猶自樂
希夷當亂只高眠道非日用常行外心在吾身未有前
歸去重參教透徹何須更用羨神仙
身到嬴秦古塞垣茫茫禹迹故皆存近來粤客通南貨
舊日燕人祭北門治極漢唐猶駁雜功侔禹稷有根源
紀綱法度於何是歸醉牀頭老瓦盆
留連荒邸況栖栖席地跧蹲四體胝飲量素慳愁對酒
殺機元淺倦招棋相傳帝統須求正莫使王風久下衰
歸去林間洗雙眼暮年要看太平時
世道茫茫未解憂新涼行色且歸休四年擾擾春如夢
五袠駸駸老轉愁禹貢九州行半矣周家十亂有人不
浣紗雲冷徽山月不佀林間樂一丘
商量何必又商量休笑吾人議論長事欠剸裁多積壓
心猶疑忌少擔當無由把袖舒衷憤空負懸弧射四方
只恐秋風破茅屋急歸爛賞木犀香
次韻效都堂薰風詩
輕颷鼓入五弦琴都是重華育物心唐殿微涼只專嚮
何如四海共清陰
問候趙簽推
龜疇五福屬鴻儒夀骨清強病應無要識維摩今示病
當知洓水本來癯心從空想塵無染念到忘時氣自蘇
此說雖非儒所道於中恐亦有工夫
送江東李宣副之官建鄴
田里創殘疚正深望醫起死息呻吟神功那用千金藥
妙處都由一寸心劒外空遺喬木望江東將有憩棠陰
十分存省新甿了歸轉洪鈞普作霖
八月十四夜月食
盡日陰雲蔽太虛夜深却見太陰虧老天故露妖蟇惡
要索盧仝寸鐡詩
寄安道
世儒多誤入旁門默坐求心謂道尊知不兼行無實力
體非有用是空言窮探天命理為主盡得人彛性自存
寄語寒氊分鄭老待提此話破昏昏
風起揚埃如天舞
卷地飛埃逐曉颷盤旋曲折勢飃䬙筵前舊說回風舞
今見娉婷楚女腰
别左司杜郎中
相見悤悤即告歸江南魚米儘堪娛樹林浩有秋聲老
客路誰憐月影孤班序自還君富貴齋居猶著已工夫
他時重會無他說敢問於仁已近無(左司有堂名近仁夢斗曾為作銘)
簡楊治中
當年北騎壓杭城奮起渡江尋舊盟本擬鄭僑成好去
寧知徐鉉播文名從班真是覺來夢别駕猶如退步行
上介尚能分閫去不應班爵獨公輕
别方萬里
異鄉成邂逅却是受恩深白雪千絲髮青山一掬心夢
殘横老淚悲極輒高吟此意都相似鍾期合鑄金
門外桑乾水我行君尚留話長見恨晚情苦意如秋此
道今垂絶何人可與謀臨行重分首吾教尚多憂
柯山趙公屢更麾節多在浙東西皆有美政德祐
正為浙東憲入景炎猶為閩浙招捕今被召入覲
從行幕客則吳元鎮與朱景日武博景日向在上
庠亦辱識此來所館相去差遠至是出舊城方能
報元鎮謁併言别故就訪景日不遇却因得見招
捕公蒙謙接元鎮訝其無詩為贄口占三首奉呈
資一笑(元鎮吳安朝景日朱升)
淒涼路入古神州況復驅車渡白溝蜀主未能重造漢
商孫不免亦侯周九重注想聞猶告五事開陳動冕旒
耿耿胷中有餘意西山老碧不勝秋(是日有旨召對公上江南五事)
遺愛曾留浙水濆北方正自素相聞長途賡唱多名筆
舊府賓僚盡富文往昔知音有吳季從來難吏是朱雲
聯鑣向闕成嚴覲拜得恩言定不羣
當年不得拜前呵相遇今時可奈何病骨已愁飛雪早
衰年敢謂見天多既無上策裨朝論惟有東還聽壤歌
出處從知元有分忍言兼善脱槃薖
上故相留公
蒼天有意不能違行邁心摇賦黍離弼既遭艱尋罷政
質如在位必遲疑身逢今日多休問事在當年偶少思
緣是庚申輕放入力争不似甲辰時
眀倫一疏筆如椽痛掃凶邪四海傳故使北人騎屋望
時聞南面獨班宣雖言上眷尤濃甚只著前銜固愴然
舊日恩堂炊已熟夕陽敗柳奈號蟬(公入朝不屈止稱前正奉大夫)
留示逯雲甫秀才
萬里舟車要覓詩衰年忍負始來時未成班氏兩京賦
僅見韓山一片碑歸信正須傳鴈帛秋風不為憶蓴絲
今朝再渡桑乾水月朗風清誰繫思
遺山諸老號儒宗竊與余懷正不同了得高吟猶小技
窮知實理是全功生民皆本詩書出宇宙元包性分中
來此無人同我意拳拳望子革頽風(遺山中原故詩人元好問也)
車出范陽界望太行已不見
又别太行去征衫浥淚班仙游在北岳騷興滿西山世
換碧如古雲收意佀閒(闕)
雄州回陽柳在城南郝庄有碑
敗柳能消藥一圓鵝黃裊裊復春妍世間真有回陽事
却道枯骸不解僊
連日車行風寒
不奈淒風透敝裘高眠車上被蒙頭自憐病骨生來弱
莫恨客途寒可憂雅操素持四不出狂吟且和二宜休
家鄉才喜清無暑露下芙蓉一院秋
貝丘道中看王莽所塞黃河舊迹
從來四瀆各入海㡳事黃河今亂淮新莽智欲出神禹
坐令四瀆名實乖
東平道中追思來途
去時薰入五絃琴絃上繁陰暑氣侵寂寞荒村驚葉落
又驅雙轂過龜陰
九日前一日過東平城中見賣糕有感
獵獵霜颷颭菊枝盤中粉餌趁時炊承平節物今猶見
却憶劉郎舊欠詩
汶陽重九
燒燈纔了客天涯秋過重陽未到家自歎滿梳搔白髮
不堪好酒對黃花折腰肯使羞元亮落帽多應罪孟嘉
寂寞汶陽溪上路寒風拂柳晚陰斜
濟州至魯橋鎮即事
過了潘郎一句詩塗中風雨尚垂垂少人耕處地最闊
多日陰時秋更悲山向近來青淡淡樹因遠看黑離離
魯橋有水租船去眀眼先朝一片碑
眀發魯橋鎮舟行
泗水阻小艇孤汀恰水生(來時孤汀無水舟故不至此)一炊雲外熟
雙櫂雨中行衣醭梅天潤蓬疎臘月清江南稍有侣鵲
報曉來晴
舟次耿山喜霽
曉來乘雨過留城屈指徐州一百程到得耿山程已半
雲收特地放新晴
向曉風順掛帆
頑陰破處見秋空十幅枯蒲飽晚風驚得野鳬連族起
蓼花兩岸獻生紅
睡中過彭城
驚殘曉夢語啾啾頻喚移篙看石頭已過徐州元不覺
依前不得上黃樓
重題吕梁洪
新安江最險此險越艱難亂石紛如錯涓流曲若環危
争分寸地只在折旋間何佀平夷了輕舟利往還
月夜舟行晚發吕梁洪下近更餘至雙溝
熒起長庚落霽空秋意寬(昏時金未落火已大眀火躔婁胃間金躔心尾間)水
光涵月白霜氣挾風寒舟取北為近川流泗最安鴈聲
重嘹唳莫是夜將闌
舟過桃源至下流近申刻舟人欲取小清河出淮
謂可省路四十里既入小清河乘潮亟行舟去如
駃次早已至山陽
前來不得由捷徑今日才能據要津水趁晚潮勢殊順
岸陳秋綠迹相親因知客路無多日喜到家時恰小春
曉絶淮流却扶杖逢人便謂即鄉人
易舟泛䢴溝有懷來塗
過得淮來便是家沿流草樹尚芳華幽燕回首黃雲外
想見寒風舞雪花
維揚見陳孝先制機辱授館因呈小詩見意
倦客秋帆歸較遲亦聞采藻魯侯池不煩下榻眠高士
寧復登樓卧小兒病菊耐霜癯佀我寒風吹面鬢如絲
君非能出不能處心事相同因得知
呈隆興總管王都水友直
南朝舊名族貴盛數諸王亡國恨何極餘生計尚長風
流豫章守人物水曹郎客裏吟尤苦秋江卧夕陽
當日鳳臺下鹿鳴同著鞭魚龍既懸絶鷄犬竟難仙危
葉愁霜病寒花紛晚妍幽窗論舊事客抱固淒然
揚子橋
又撑舴艋下䢴溝霽色横空宿雨收已入伊婁河裏去
來朝穏穏飯真州
渡江至龍潭即事
敗蘆衰柳落江隈才見黃雲接畮堆舟趁瀾狂斜入浦
帆因風飽不依桅青山數閱世興廢白鳥静窺人去來
地暖江南未吹雪小春天氣正尋梅
竹篠村店肆筆
西望武昌東夏口下窺鐵甕固依然英雄争戰幾編史
狂客浮遊一葉船把酒臨風懷古處題詩記我過江年
謾言足跡半天下未必詩名所在傳
上宣副定甫十二韻
建鄴古都會東南氣勢雄宣流分漢使禮樂有周公自
是通儒術元非急治功一江秋色外九郡月眀中雲澤
遍田里聲華徹昊穹藩方小盤薄廊廟即春容力可安
燕祚學能傳孔宗經綸方寸起勲德古人同妄息五官
寂靈存萬慮空井寒那起浪木静不驚風定者心之主
行兮用以充蒼生望霖雨寧久蟄泥龍
送宗人熙甫入都
栖栖我輩只如斯壯矣如君百倍宜若是胷襟合西豹
未應位置下丘遲(二姓借用丘遲指舜臣)波涵鴈影日欲落霜淨
蟬枝風亂吹一路盡皆懷古處任城多有漢時碑
登雨華臺讀馬華國碑
寒江如夢夕陽斜休笑諸賢誤晉家雨打風吹碑已泐
英辭空自雨天華
呈金陵教授陳宜之鉞前進士三人居慈湖
文物依然故燕園扶持云是有師門(闕)花似醒醉夫夢
頖藻如招騷客魂門戶固緣太丘重鄉人素仰后山尊
曹溪一滴西江漲欲乞開堂舊偈翻
題鄉友葉景星號洪堂因所居之村而名
心胷欲閎肆意氣要恢張力可弘吾道方能大此堂簾
開(一作寬)容燕入庭闊受花香於以警為學非惟志故鄉
當塗轎行口占
筍輿咿&KR2374;亂山隈擁鼻清吟當探梅我已少知憂責少
人皆喜慰遠鄉回樹猶綠暗知霜薄雲漸紅深欲雪來
自說江南好風景江南尤更有竒才
南園歌傷吳履齋舊景
寂寞南園今如此主人一斥循州死南園如此未足悲
宗周隨歌黍離離丞相當年坐黃閣正是北兵渡荆鄂
不知宣閫有何功却以鈞軸遜狡童丞相身謀固已失
坐此謀失亡人國梅花嶺外羈魂哀薊門降王亦再來
南園池館不佀舊百花憔悴竹樹瘦不堪回首望錢塘
宫闕傾頽禁苑荒鄙夫姦人如王蔡又無惠卿才可愛
丞相有見非不長而乃升之中書堂我行南園淚雨下
不免寒心怒欲罵不特要寫平泉詩更復要草連宫辭
嗚呼吳丞相手提雙筆巖廊上藝皇有訓垂日星非讀
書人毋用相博飲好色不肖子可以公台作邊賞履翁
之計早出此老骨不死椒花瘴西湖一碧無片塵南園
花草千年春
右履翁再相力言姦邪誤國數事請必行之理皇竟
不能平會似道以江上肅清之報徑達禁中上遂罷
潛相眀日乃以似道奏付外然則似道之相豈履翁
意哉余所聞如此因書於此
雨中曉行
馬上鷄聲黃葉村擁衾人卧閉柴門征裘塵土休煩洗
留取燈前看涴痕
寧川道中口占
緩兀吟鞍去鞭長袖裏垂烟分村遠近水見地高卑風
緊鳥飛疾川寒魚上遲擁爐(闕)雪久已數歸期
入叢山隘見雪
天公有意相歸程曉起千峯照眼眀一白自能遮百醜
只疑風味太清生
詩餘
南鄉子(初入都門謾賦)
西北有神州曾倚斜陽江上樓目斷淮南山一抹何由
載淚東風灑汴流何事却狂遊直駕驢車渡白溝自
古幽燕為絶塞休愁未是窮荒天盡頭
朝中措(客邸有感)
人言樓觀似蓼陽巍倚太清旁便有二京賦手也費力
鋪張客窗夢斷星稀月澹一枕淒涼舊日春風汴水
多少垂楊
人月圓
尋常一樣窗前月人只看中秋年年今夜争尋詩酒共
上高樓一奩眀鏡能圓幾度白了人頭良辰美景賞
心樂事輸少年遊
金縷曲(月夕賦前詞書畢愴然有感再賦此)
滿目飛眀鏡憶年時呼朋樓上暢懷觴詠圓到今宵依
前好詩酒不成佳興身恰在燕臺天子一段淒涼心中
事被秋光照破無餘藴却不是訴貧病宫庭花草埋
幽徑想夜深女牆還有過來蟾影千古詞人傷情處舊
說石城形勝今又說斷橋風韻客裏嬋娟却相佀只後
朝不見潮來信且喜得四邊静
摸魚兒(過東平有感)
憶舊時東方郡東原儘是佳處梁都破了尋南渡幾遍
狐號鱔舞君試覷環一抺荒城草色今如許芳華舊地
曾一上飛雲歌臺酒館落日亂鵶度吟情苦滴盡英
雄老淚淒酸非是兒女西湖似我西湖否只怕不如西
子秋欲暮要一看秋波又自催歸計休浪語待過江說
與高車駟馬今是朝天路
憶古揚州(賀宗人熙甫赴任)
選得官歸黃埃滿面難於奏賦眀光殿秋帆落日渡淮
來三杯酒濁憑誰勸舊日佳詞自吟一遍綠袍不是
嫦娥剪紅樓十里古揚州無人為把朱簾捲
北遊集卷上
