北遊集卷下
附錄
(附)杏山摭稿
績溪縣學舍冬至開講(丁丑十一月新學)
邑庠既毁於寇年餘未修近寓於西園西園蓋某先世
諸老從故侯蘇文定公論文講學之地今因其屋之舊
而粉飾之列為齋序召故學子相與摩習其中不以干
戈未息久廢詩書禮樂之教也此令尹大夫之意博士
奉以行之世變紛紜士失其職乃今簪紳朋來弦誦有
地博士君以書來道多士之意欲俾某分臯比半席而
質正所聞某草土餘生不得與於斯文而或謂講學與
仕宦不同古人遭囏可以不仕未嘗可以不學朱文公
遣其長子受之往金華從學時吕成公正在郎中公憂
中成公不以此故納之然則烏乎不可某自華亭歸跧
伏丘園無復斯世意遭時之艱勉強酬接亂定苟活己
非故吾矣承友朋之不鄙其愚也欲起於倚廬以先正
教子之事為勉然某終不能釋然而吾道不可使之晦
諸君之盛意不可辜輒以易之復紬繹其說為講義一
篇以納冀與諸君商確之以求無負於天地可也
復其見天地之心乎
天地之心何心也天地以生物為心者也天地以生物
為心當於物正生時可見何獨於復見之蓋物正生時
萬彙已盡發育百嘉己盡蕃茂天地生生之道發露在
外人皆可見矣不必言其見也此正月三陽泰二月四
陽大壯三月五陽夬四月六陽乾皆陽氣用事以生為
職之時易不言其見天地之心此也至五月一陰生積
而至於十月於卦為坤六陰極矣故其冰霜沍寒風雪
淒凍草木黃落禽蟲藏蟄萬彙百嘉之類若盡息滅矣
天地生物之心何由而可見乎雖然静極則動陰陽相
乘之機無一息間斷古人於十月純陰之時謂之陽月
以其一陽生五陰之下羣陰漸退一陽漸長於是沍寒
者可煦淒凍者可融黃落者可萌甲藏蟄者可振動斯
時也物雖未生而生之道已勃然不可禦此之謂復此
之謂見天地之心夫純陰疑於无陽至此冬至陽回如
去而歸如失而得故謂之復天地之心不見於顯然之
時而隱然見於殺氣之中此是生物之幾如俗所謂掉
轉頭是也雖若不可見而實可見者也嗚呼天地生物
之心於復可見天地以陰隲斯文為心不亦於吾道之
復見之乎諸君徒傷世道之否宇宙閉塞賢人遯藏萬
象蕭條鄙詩書如故紙唾禮樂為何物將謂四教可廢
五常可泯六經可棄儒業擯於不用矣吾道剝蝕不殊
窮冬吁天地以陰隲斯文為心豈欲世之亂至此極乎
嘗考晉末衣冠陵夷儒者索然喪氣吾道剝蝕甚矣隋
王仲淹教授河汾著書立言諸儒生受業者不一吾道
亦如冬至之復矣唐興貞觀之治率其高弟子為之然
則當晉之季吾道剝蝕真如純陰用事物生己息而仲
淹得以不死蓋碩果不食之象天地陰隲斯文之心亦
可見也諸君毋謂時不尚文時未及學遽自以為吾道
不振儒不足貴甘於自暴自棄也某竊謂吾道乃人生
日用常行之道斯民共由之而不知者本無晦眀本無
絶續時若晦矣而晦之中自有眀之幾時若絶矣而絶
之中自有續之幾若於其幾見得分曉便足以見天地
之幾既見得此幾是天地陰隲斯文之心便當於其若
晦者眀之使愈眀若絶者續之使愈續以仰副天地生
物之心則吾道將如冬至之復而春矣某又請論夫所
謂吾道之晦而必使之明吾道之絶而必使之續又何
為而可明何為而可續也蓋吾道非他所謂道勑天命
紀民彛之謂道耳其目有五曰父子有親曰君臣有義
曰夫婦有别曰長幼有序曰朋友有信是五者天命之
性民彛之理所謂勑者勑此而已所謂紀者紀此而已
契為司徒敬敷五教者此也今也世事擾擾聖智未興
孰主張之孰扶持之孰綱維之有不汨其父子之倫者
乎然所謂有親者終不可汨也亦猶陰殺之中有陽復
之幾一念才覺為子盡孝便足以見本心復矣有不汨
其君臣之倫者乎然所謂有義者終不可汨也亦猶陰
殺之中有陽生之幾一念才覺為臣盡忠便足以見本
心復矣有不汨其夫婦長幼朋友之倫者乎然所謂别
序信者終不可汨也亦猶陰殺之中有陽生之幾一念
夫義婦順長令幼從同門合志便可見本心復矣天命
之性民彛之理一日喪失人類滅矣非天地生物之心
也至此而復之乃天地之心也某於道未悉猶幸昔從
當世賢哲習聞餘論佩服家教此心之最靈最虛者不
敢以世變喪其本真如護寶珠如捧拱璧兢兢業業得
以不墜今冉冉老矣所頼以眀之續之實後生者之責
乃今承令尹博士君使與鄉之父兄子弟處習其舊聞
聖賢於道死而後已之言復有感於世運之變故拳拳
以勑天命紀民彛闡眀迓續斯道為諸君告出治者治
此而己令尹大夫事也司教者教此而已博士事也學
者學此而已某與諸英事也其務勉以當天地之心
華亭縣九峯書院開講
子曰古之學者為己今之學者為人
人患不知學既知學矣又當知天理人欲之辯六經不
言學字言學始於說命秦漢隋唐以來字義不明訓一
學字極是舛錯近來所謂儒者之學不過讀書作文沽
科第釣爵禄而已吁曾是可以言學此固非夫子所謂
古之學亦非夫子所謂今之學且夫子之時尚無所謂
讀書作文之弊而夫子已有為己為人之分何也朱子
之說未著諸老先生訓童蒙解學字必曰學者學先王
之道也何謂先王之道昔者帝舜使契為司徒敬敷五
教曰父子有親君臣有義夫婦有别長幼有序朋友有
信所謂道也所謂民性之本善者也學者學此而已夫
子之時既無近世讀書作文之俗學何莫非學乎此者
夫子何以又有為己為人之分然是五者莫非已也人
當以此五事為己分上事一有未盡則己分未盡是故
父子有親或有未親必求先覺所以有親者效而則之
至於必有親矣亦己分合當為者耳君臣必有義或有
未盡必求先覺所以有義者效而則之至於必有義矣
亦已分合當為者耳夫婦長幼朋友亦然如使學為父
子有親者不曰已分合如此有親而乃曰吾能如此有
親則人知我能處父子也學君臣有義者不曰已分合
如此有義而乃曰吾能如此有義則人知我能處君臣
也推之夫婦長幼朋友莫不皆是欲見知於人以若所
為皆似不干己事是之謂為人人於五者上著力把作
已分合為便是為己纔把作求人知而後為便是為人
為己便是天理為人便是人欲聖人教人直是如此分
别毫釐有差便有理欲之判若使聖人見後世之學讀
書作文專於沽科第釣爵禄又豈不大可哀哉夢斗不
才辱雲臺部門不遠六七百里專使招致俾正臯比之
席夫亦固以其家學之承可以相與發眀不知其中空
空如此何以為說嘗聞先大父康範先生云天下事惟
天理人欲兩塗出乎彼則入乎此人最患路頭之差今
且發眀夫子所以為古今之學而致辯於理欲之分以
先正其所由之塗過此以往無非可商量之日諸賢其
尚勉之哉
心
心何物也雖人人有之而難言也亦不必言可也而又
不容不言也世固有指血肉之包以為心又有誤以知
覺作用處為心夫以血肉之包為心此是一等愚蒙冥
頑之人本不足責吾心方不運寸函宇宙貫古今悠然
千萬里之遠無所不至寥乎千萬世之上無所不照若
止一血肉之包則心亦一死物耳豈能如此孟子以後
惟漢董仲舒唐韓愈略識此心餘則以血肉之包為心
耳猶未為心學病至於指知覺作用處為心特知心之
發露處而心之本體元來未識也此佛氏言心之病而
近世象山之學宗之愚謂心也者人之神眀具衆理而
應萬變本虛靈不昧却是一个活物或時而哀樂生焉
或時而喜怒生焉神者有時而不神眀者有時而不眀
遂至於失其心蓋心本静有時不能不動人惟有以制
其動其動也以天而不以人則虛靈不昧全體可以無
失夢斗蚤聞先康範家庭之訓有云洙泗設教只從實
事上用工夫論語言居處恭執事敬與人忠言忠信行
篤敬出門如見大賓使民如承大祭非禮勿視聽言動
何嘗先言心夫子非不言心也特不言心之本體為何
物耳至孟子始言惻隠羞惡辭讓是非之心及性善之
說仁人心之說要先識心之本體而後加防範涵養之
功有所謂存心有所謂養心有所謂盡心有所謂求放
心亦非故與夫子異也夫子之時道學未為不眀如劉
康公民受天地之中以生等語見得此時人猶未至於
不識本心故洙泗設教止是語人以防範涵養之功時
至戰國道學不眀又甚於夫子之時人皆不識其本心
孟子不得不如此說先康範謂象山之學止是得於佛
之所謂心而文之以孟子之說我文公攻之是矣本朝
濂洛諸先儒輩出更相發揮增光潤色孔孟之旨道學
大眀言心學非如漢唐之陋亦已無異端之偏正慮防
範涵養之功有所未盡耳今日當如夫子從實事上加
工夫不可如陸氏只以本心藉口漸言漸差近因漕使
以真西山心經遍示本道諸學邑某作策舉一為問諸
賢輩譁然一辭無非掇拾緒餘以應故事往往未得西
山所以著書之意吾用惕然夢斗不才俾正臯比之席
殊無所發眀願諸賢於本心上加防範涵養之功使虛
靈不昧存之而勿失則藴之為德行發之為事業當必
有可觀者幸相與勉之
天理人欲(甲申五月朔紫陽書院講)
夢斗少聞先大父康範家庭之訓有云天理人欲四字
隨處體認自受用不盡某奉此於讀書行事間每見一
言一事便分天理人欲兩途始自人生而静觀之渾然
天理沖漠無朕萬善畢備無一毫人欲雜乎其中何惡
可言及夫感物而動天理人欲兩途於此乎分所謂幾
善惡是時人欲雖生天理未損所謂善惡二字最好看
幾字正是理欲勝負分兩个路頭處去而之善固在此
去而之惡亦在此然是時天理人欲方交戰於胷中勝
負未分天理勝則本然之善固在不幸而人欲勝則下
趨於惡本然之善始喪亡無餘矣某近日病中看得此
話猶覺親切嘗作一圖分天理人欲宗孽二途以自警
吁天下無獨必有對理與欲為對者也天下有獨無對
天理是也正如天有陰陽陰陽迭運而成歲功此無獨
必有對也古人謂陽以成歲為名而陰以助之故陽者
有獨無對也天理屬陽人欲屬陰故亦如此凡善皆天
理為剛為健為正大為光眀凡惡皆人欲為柔為順為
邪曲為暗昧學者於此而慎其所趨則陽眀用事而陰
濁不行此所謂能處置者也聖賢所謂修道所謂立命
所謂存心所謂復性所謂求仁曰修曰立曰存曰復曰
求此處置之說要不過使人克去人欲復還天理云爾
此學者最急務也某向在雲閒義塾三年只以此說與
友朋相切磋初時似迂闊及說到通透時行持體驗亦
自有得處一日某舉子罕言利與命與仁問諸從遊曰
聖人之教學者務在闡眀開剖此話分曉塞其所不可
由之途必導其所可入之門今利固罕言而命與仁又
罕言既窒之於彼又不闢之於此聖人之意何也此亦
是一大議論時會下有一衛生答曰利是人欲命與仁
是天理聖人固不以欲誘天下而亦不輕以此理瀆天
下也當時劈一下直是使人稱快某臨歸時又為講姤
復二卦姤復者天理人欲消長之幾也絶彼柔道牽是
陰生而將盛當有以抑絶之閉關息商旅是陽生而猶
微當有以保培之乃是於善惡交戰時作處置工夫此
席實舉晦庵先生感興詩以為說衛生聽畢又拱手曰
先生真是一摑一掌血某切謂學者必如此方為有益
不特學者有益某又得以自信其謬見亦為有益某自
離雲間以來聞衛生一向長進今某沗據臯比五載於
兹亦常常以此語相切磋惟慮諸講而不聽聽而不思
思而不行行而不力亦徒講耳聖賢說學必說知行互
進某不勝區區之見輒以天理人欲消長勝負之說不
嫌為迂闊而重告焉前日周公甫所講君子食無求飽
居無求安章摘出求之一字有說也夫人不食則饑而
死固不能不食食以充饑足矣若求飽焉即有貪婪饕
餮之意夫人木處而顛土處而病固不能不居居以蔽
風雨足矣若求安焉即有縱肆之意此便是天理人欲
之分食以充饑天理也求飽而流於貪婪饕餮人欲也
居以蔽風雨天理也求安而蕩於縱肆人欲也以某推
之却是如此先康範嘗言天理人欲兩塗本無難辯人
誰不願存天理而去人欲然學者不患於分曉處差只
患於近似處差紫之亂朱鄭聲之亂雅樂近似者最可
患也張以洪所講貞而不諒一章正是此說夫貞出於
天理諒出於人欲貞正固也有執之意諒非貞而亦有
執之意諒之執所執者一貞之執所執者中人若以諒
為善則是為近似乎貞者誤矣聖人故斷然曰君子貞
而不諒雖然以洪之說得其意乃引而不發更有一說
同一欲也而其實有不同如其欲逐逐將以求吾所大
欲欲敗度欲速則不達皆是欲之惡者直謂之人欲是
也至於我欲仁斯仁至矣從心所欲不踰矩可欲之謂善
皆是欲之好者此欲正是善端謂之天理亦可也欲於
此則可欲於彼則不可夫既欲於此又欲於彼則胷中
無所主甚矣故當有處置之說生我所欲義我所欲兩
欲字是一箇好一箇不好生我所欲出於人欲義我所
欲出於天理到舍生取義便是去人欲而存天理此是
善處置者然又有一字分為兩塗富與貴是人之所欲
也不以其道得之不處也此一箇欲字兼該好與不好
在中富貴人之所欲此欲字善惡未分不以其道得之
而處則全向人欲邊去不以其道得之而不處則自向
天理邊來前日吳吉甫所講此章亦已有得處連日聽
諸賢講躍然自喜不可謂無益不知諸賢之聽者能思
而擇擇而行行而力否耶吁人每患知而不行今說天
理人欲消長勝負如此較眀理主於静渾然天理不雜
人欲欲生於動動而復乎静其欲終歸於天理動而一
向動更無静時其欲流於人欲而不返此是知一截話
既知矣於静處則敬以涵養到動時則又須防閑不使
動而為欲於静而歸於天理不使之動而無静而其欲
流於人欲此是行一截話仲夏告朔此為何時朱光遍
炎宇微陰𦕈重淵是月也陰長而陽消善惡争勝負之
際也某追念先訓方作此圖以自警夙興夜寐無沗所
生自期他日可見先人於地下而連日諸賢所講適有
關於此說故不敢自隠輒出此圖以致對時珍護之祝
因得以發圖外未盡之意諸賢其勿以迂闊視之而相
與懋勉之
北遊集卷下
