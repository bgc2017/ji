詩話補遺卷三
明楊慎撰
集句
亡友安公石嘉州人妙於集句以鱸魚正美不歸去對
瘦馬獨吟真可哀又請君酌我一斗酒與爾同消萬古
愁又梁間燕子聞長歎(李義山句)樓上花枝笑獨眠(劉長卿)水
國蓮花府(韓翃)雲帆楓樹林(杜工部)又集杜句弔葉叔晦
讀者為之泣下其詩云臨江把臂難再得便與先生成
永訣文章曹植波瀾闊死為星辰亦不滅老去新詩誰
與傳男兒性命絶可憐出門轉盼已陳跡妻子山中哭
向天中夜起坐萬感集人生有情淚沾臆鳳凰麒麟安
在哉石田茅屋荒蒼苔君不見空牆日色晚悲風為我
從天來
曾子固詩
曾子固享祀軍山廟歌云土膏起兮流泉駛兮我徂于
田偕婦子兮既耕且蓺芸且耔兮一歲之功在勤始兮
野無螽螟塘有水兮非神之力其誰使兮我苞盈兮我
實成兮揮鎌㨖㨖風雨聲兮囷藏露積如坻京兮遺秉
滯穗富鰥煢兮酒食勸酬銷忿爭兮非神之助歲莫
登兮我有室家神所祐兮我有旄倪神所夀兮神之惠
我惟其舊兮我之報神亦云厚兮釃酒刑牲肴核豐兮
吹簫考鼓聲逄逄兮我民歲獻無終窮兮千秋萬歲保
斯宫兮此詩王荆公稱賞以為有雅頌之意當表出
昧者言子固不能詩豈其然乎
鏡殿
唐高宗造鏡殿武后意也四壁皆安鏡為白晝秘戲之
需帝一日獨坐其中劉仁軌奏事入驚走下階曰天無
二日土無二王臣見四壁有數天子不祥莫大焉帝立
命剔去后聞之不悅帝崩後復建之楊廉夫詩鏡殿青
春秘戲多玉肌相照影相摩六郎酣戰明空笑隊隊鴛
鴦漾綠波
三句詩
古有三句之詩意足詞贍盤屈於二十一字之中最為
難工徧檢前賢詩不過四五首而已岑之敬當壚曲云
明月二八照花新當壚十五晚畱賓四眸百萬横自陳
最為絶倡唐傳竒無名氏春詞云楊柳裊裊隨風急西
樓美人春夢中繡簾斜捲千條入宋謝臯羽寄鄧牧心
云杜鵑花開桑葉齊戴勝芋生藥草肥九鎖山人歸
未歸洪武中詹天&KR0751;寄山中友人云桂樹蒼蒼月如霧
山中故人讀書處白露濕衣不可去近日雲南提學彭
綱詠刺桐花云樹頭樹底花楚楚風吹綠葉翠翩翻露
中幾枝紅鸚鵡亦風韵可愛也刺桐花雲南名為鸚哥
花花形酷似之彭公此詩本四句命吏寫刻於扁遺其
一句復誦之自覺竟足乃不更改余聞之晉寧侍御唐
池南云
瓊花
揚州有蕃釐觀觀中有瓊花即陳後主所謂玉樹後庭
花曲中云瓊樹朝朝新也其花後萎好竒者云瓊花無種
過矣宋傅子容詩云比瑒如礬總未嘉要須博物似張
華因看異代前賢帖知是唐昌玉蕊花注云唐楊汝士
云唐昌觀玉蕊以少故貴王汝玉名為玉蕊王介甫名
為瑒花取其色白也山谷名曰山礬以其可以供染也
即今之梔子花佛經名薝(音膽)蔔花本草名越桃劉禹錫
詩玉女來看玉樹花異香先引七香車攀枝弄雪頻回
首驚怪人間日易斜張籍詩五色雲中紫鳳車尋仙來
到洞仙家飛輪回首無蹤跡惟見斑斑滿地花王建詩
一樹瓏璁玉刻成飄廊點地色輕輕女冠夜覓香來處
惟見階前碎月明注云唐元和中唐昌觀中玉蕊花盛
開有仙女來遊取數枝飄然而去余謂此說未必然蓋
因劉張詩有玉女雲車飛輪回首之句遂傅會其說又
因仙女取花飄然而去遂傅會天下無種之說不知詩人
詠物托言也滇雲處處有之村姑采插盈路仙女一何
多乎
草書枯澁
徐浩真書多渴筆懷素草書多枯澁在書法以為妙品
戴幼公贈懷素詩曰忽為壯麗就枯澁龍蛇盤騰獸屹
立曾收懷素草書歌連拂數行勢不絶藤懸槎蹙生其
節竇臮亦云殊形詭狀不易說中含枯燥尤驚絶任華
云時復枯燥何褵褷忽覺隂山突兀横翠微蓋深知懷
素之三昧者姜白石云徐季海之渴筆譬如綺筵之素
饌美人之淡籹倪思以痴重筆跡謂之墨猪元斑彦功
之字評者以為死猪腸可以喻矣
司空圖論詩
司空圖字表聖避亂居王官谷胡致堂評其清節高致
為晚唐第一流人物信矣余嘗愛其論詩云陳杜濫觴
之餘沈宋始興之後傑出於江寧宏思於李杜極矣右
丞蘇州趣味澄夐若清沇之貫逹大歷十數公抑又其
次元白力就而氣孱乃都市豪估耳劉公夢得楊公巨
源亦各有勝會浪仙無可取劉德仁時得佳致亦足滌煩
又曰王右丞韋蘇州澄澹精緻格在其中豈妨於遒舉
哉賈浪仙誠有警句觀其全篇意思殊餒大抵附于寒
澁方可致才亦為體之不偹也其論皆是而推尊右丞
蘇州尤見卓識宜其一鳴於晩唐也其文集罕傳余家
有之特標其論詩一節又有韻語云知非詩詩未為竒
竒研昏練爽戞魄凄肌神而不知知而難狀揮之八垠
卷之萬象河渾沇清放恣縱横濤怒霆蹴掀鼇掣鯨鑱
空擢壁崢冰擲戟鼓煦呵春霞溶露滴鄰女自嬉補袖
而舞色絲屢空續以麻絇鼠革丁丁焮之則穴蟻聚汲
汲積而隤凸上有日星下有風雅歴試自是非吾心也
其目曰詩賦首句言自知非詩乃是詩也謂未為竒乃
是竒也句法亦險怪
書貴舊本
觀樂生愛收古書嘗言古書有一種古香可愛余謂此
言末矣古書無訛字轉刻轉訛莫可考證余於滇南見
故家收唐詩紀事抄本甚多近見杭州刻本則十分去
其九矣刻陶淵明集遺季札贊草堂詩餘舊本書坊射
利欲速售減去九十餘首兼多訛字余抄為拾遺辨誤
一卷先太師收唐百家詩皆全集近蘇州刻則每本減
其十之一如張籍集本十二卷今只三四卷又傍取他
人之作入之王維詩取王涯絶句一卷入之詫于人曰
此維之全集以圖速售今王涯絶句一卷在三舍人集
之中將誰欺乎此其大關係者若一字一句之誤尤多
略舉數條如王渙李夫人歌修嫮穠華銷歇盡修嫮訛
作德所武元衡詩劉琨坐嘯風清塞清塞訛作生苑琨在
邊城則清塞字為是焉得有苑乎杜牧詩長空澹澹沒孤
鴻今妄改作孤鳥沒平仄亦拗矣杜詩七月六日苦炎
蒸俗本蒸作熱紛紛戲蝶過開慢俗本開作閑不知子
美父名閑詩中無閑字今俗本邀歡上夜關作上夜閑
曾閃朱旗此斗殷妄改殷作閑北斗閑成何文理前人
已辨之矣劉巨濟收許渾詩湘潭雲盡暮烟出今俗本
烟作山亦是淺人妄改湘水多煙唐詩中流欲暮見湘
煙是也煙字大勝山字李義山詩瑶池宴罷畱王母金
屋籹成貯阿嬌俗本作玉桃偷得憐方朔直似小兒語
耳陸龜蒙宫人斜詩草著愁煙似不春俗本作草樹如
煙似不春尤謬小詞如周美成愔愔坊曲人家坊曲妓
女所居俗改曲作陌張仲宗詞東風如許惡俗改如許
作妒花平仄亦失貽孫夫人詞日邊消息空沈沈日俗
本改作耳東坡玉如纖手嗅梅花俗改玉如作玉奴其
餘不可勝數也書所以貴舊本者可以訂訛誤備參考
不獨古香可愛而已
口脂面藥
杜子美臘日詩口脂面藥隨恩澤翠管銀甖下九霄李
嶠文集有謝賜口脂表云青牛帳底未輟鑪香朱鳥窗
前新調鉛粉揉之以辛夷甲煎然之以桂火蘭蘇又令
狐楚謝臘日賜口脂紅雪表云雪凝紅紫之香膏藴
蘭麝之氣合自金鼎貯於雕奩其子令狐綯謝紫雪表
云靈膏有瓊液之名仙散擬雪花之狀職當喉舌匪放
魯國之三緘任在燮調請獻謝莊之六出此可考唐代
臘日故事亦可補杜注之遺令狐父子兩世被賜亦榮
矣
弓琱
天順初英廟大獵從官皆戎服弓矢以扈蹕應制賦詩
有祭酒劉某詩以琱弓為弓琱太學生輕薄者帖詩于
監門云獵羽楊長共友僚琱弓詩倒作弓琱祭酒如今
為酒祭銜官何以逹廷朝廣東舉人王佐復上詩于劉
云樂羊終是愧巴西許下惟聞哭習脂豈是先生無好
句弓琱何愧古人詩本為能得司成之喜劉覽之愈怒
其後王佐刻其桐鄉詩具載此首遂大傳其事
石苔可踐
隋王無功詩石苔應可踐叢枝幸易攀清溪歸路直乘
月醉歌還閒詠此詩有疑難者曰石苔之滑踐之豈不
顛余曰非也觀其詩中一幸字便得其解蓋言石苔本
難踐幸有叢枝可攀援耳古人用意須三思乃得之謝
靈運詩苔滑誰能步葛弱豈可捫此反其意唐杜審言
詩攀崖踐苔易迷路出花難又順用無功詩意也章后
齋聞余此言所見略同因成一絶云哲匠應機成美錦
東風隨處點春功若求巧出天然處正在時人話柄中
阮籍詩
昔余遊大梁登于黃華顛應龍沈冀州妖女不得眠按
戰國策趙武靈西至河登黃華之上夢處女鼓琴歌詩
因納吳廣女娃嬴孟姚其先七世而兆于簡子之夢及
入宫而奪嫡亂國豈非妖女乎張平子應問曰女魃北
而應龍翔合而觀之可見其微意蓋當是時魏明帝郭
后毛后妒寵相殺正類武靈王事故隠語怪說亦春秋
定哀多微辭意也顔延年曰阮公身事亂朝常恐遇禍
因兹詠懷雖志在譏刺而文多隠避百代之下難以情
測故粗明大意略其幽旨也信哉
多根樹
佛經云西域多根樹蔽芾而婆娑東西南北中五方不
相見國中有婬女求偶者衆多初有一男求女約中枝
會復有四男子亦欲求之宿女亦以言許東西與南北
各各抱被去至晩女不來東枝郎唱曰旭日光已出農
夫向田去妄語既不來可捨多根樹西枝郎吟曰彼妙
必然來定是不妄語如何旭日光急速現下土南枝郎
歎曰旭日光已出農夫早向田我等如痴羊一夜受凍
眠北枝郎賡曰我等沒巴鼻只為求他妻今遭寒與凍
各各被他迷中枝郎泣曰我不憂已身一夜寒凍情但
恐多根樹枝葉不復生樹神聞而笑曰汝勿憂外事但
憂身事急樹枯生有時欲苦無停息
張亨父詩
張泰字亨父姑蘇人詩句清拔名於一時其正月十六
日詩云長安元夕少燈光此夜歡娛覺更忙十里東風
吹翠袖九門銀燭照紅籹虹橋御陌爭春步雲閣誰家
閟晩香醉著吟鞭急歸去老夫當避少年狂其手書稿
慎於先師李文正公處見之
&KR0982;凙
三都尉居塞上一治曰勒凙索谷一治居延一治番和澤大
洛切从仌&KR0982;凙冰著樹如索故曰凙索也北方寒夜冰華著
樹如絮春秋謂之雨木冰五行志曰樹介言冰封枝條如介
胄也訛作樹稼諺曰木若稼逹官怕集韻凇凍&KR0982;也又液雨
也曾南豐集云齊地寒甚夜霧凝於木上日出飄滿庭階尤
為可愛遂作詩曰園林日出淨無風霧凇花開樹樹同記得
集英深殿裏舞人齊插玉瓏鬆又曰香銷一榻氍毺暖月
映千門霧凇寒又以為年登之兆諺云霜凇打霧凇貧兒
偹飯甕余舊有詩云怪得天雞誤曉光青腰玉女試銀籹
瓊敷綴葉齊如剪瑞樹花開冷不香月白詎迷三里霧雲黃
先兆萬家箱貧兒飯瓮歌聲好六出何須賀謝莊
陽明先生紀夢詩
慎嘗反覆晉書目王𨗳為叛臣頗為世所駭異後見崔
後渠先生松窗雜錄亦同余見近讀陽明王先生紀夢
詩尤為卓識真見自信鄙說之有稽而非謬也陽明公
紀夢詩錄於后正德庚辰八月廿八夕小閣忽夢晉
忠臣郭景純氏以詩示予且極言王導之奸謂世之人
徒知王敦之逆而不知王導實隂主之其言甚長不能
盡錄覺而書其所示詩於壁復為詩以紀其略嗟乎今
距景純若干年矣非有實惡深冤欝結而未暴寧有數
千載之下尚懷憤不平若是者耶秋夜卧小閣夢遊
滄海濱神仙不可到金銀宫闕高嶙峋中有仙人芙蓉
巾顧我宛若平生親欣然就語下煙霧自言姓名郭景
純㩦手歴歴訴衷曲義憤感激難具陳切齒尤深怨王
導深奸老猾長欺人當年王敦覬神器導實隂主相緣
夤不然三問三不答胡忍使敦殺伯仁寄書欲拔太真
舌不相為謀敢爾云敦病已篤事巳去臨哭嫁禍復賣
敦事成同享帝王貴事敗仍為顧命臣幾微隠約亦可
見世史掩覆多失真袖出長篇再三讀覺來字字能書
紳開窗試抽晉史閱中間事迹頗有因因思景純有道
者世移事往千餘春若非精誠果有激豈得到今猶憤
嗔不成之語以筮戒敦實氣沮竟殞身人生生死亦不
易誰能視死如輕塵燭微先幾炳至道多能餘事非所
論取義成仁忠晉室龍逢龔勝心可倫是非顛倒古多
有吁嗟景純終見伸御風騎氣遊八垠彼敦之徒草木
爾糞土臭腐同沈淪我昔明易道故知未來事時人
不我識遂傳躭一技一思王導徒神器良久覬諸謝豈
不力伯仁見其底所以敦之儔罔頋天經與地義不然
百口未負托何忍置之死我於斯時知有分日中斬柴
市我死悲何足我生良有以九天一人撫膺哭晉室諸
公亦可恥舉目山河徒歎非㩦手登亭空洒淚王𨗳真
奸雄千載人未識偶感君子談中及重與寫真記固知
倉卒不成文自今當與頻謔戲倘其為我一表揚萬世
萬世萬萬世右晉忠臣郭景純自述詩蓋予夢中所
得因表而出之
賞梅懸燈
余少年與恒忱二弟賞梅世耕庄懸掛燈于梅枝上賦
詩云疎梅懸高燈照此花下酌只疑梅枝然不覺燈花
落王浚川見而賞之曰此竒事竒句古今未有也近閱
趙德莊眼兒媚詞云黃昏小宴到君家梅粉試春華暗
香素蕊横枝疎影月淡風斜更燒紅燭枝頭掛粉蠟
鬭香奢元宵近也小園先試火樹銀花則昔人亦有此
興矣
京師易春晚
杜審言詩使出鳳凰池京師易春晚竒句也蓋言繁華
之地流景易邁李頎詩好在長安行樂地空令歲月易
蹉跎亦此意耳近刻本改作陽春晚非也幸唐詩品彙
可証余嘗言古書重刻一番差訛一番一苦於人之妄
改二苦於匠之刀誤書所以貴舊本以此
齼字音
齼字玉篇不載齒怯也音楚去聲今京師語謂怯皆曰
齼不獨齒怯也曾茶山和曾宏父餉柑詩云莫向君家
樊素口瓠犀微齼(初舉切齒傷醋也五音類聚)遠山顰黃山谷和人送
梅子云相如病渴應須此莫與文君蹙遠山茶山之詩
全效之方秋崖楊梅詩併與文園消午渴不禁越女蹙
春山
罨字義
罨烏答魚檢二切罕也罔从上掩之也然此字多為借
義所專唐張泌詩罨岸春濤打船尾宋喻汝礪詩冥冥
罨岸風淫淫打船雨又罨畫籠色畫也吳興有罨畫溪
皆借罨字罨畫字正作&KR2594;
杜牧弄水亭詩
弄水亭前溪颭艷翠綃舞綺席草芊芊紫峰嵐伍伍檻
前汀鴈棲枕上巴帆去停樽遲晚月咽咽上幽渚斷霓
天帔垂狂燒漢旗怒塍泉落環珮畦苖差纂組不能自
免去但愧來何暮
杜牧池州别孟遲先輩
昔子來陵陽時常苦炎熱寺樓最褰軒坐見飛鳥沒一
樽中夜酒半破前峯月烟院松飄蕭風廊竹交戛好鳥響
丁丁小溪光汃汃離袖颭應勞恨粉啼還咽慵憂長者
來病怯長街喝呼兒旋供衫走門空踏襪手把一枝物
桂花香帶雪喜極至無言笑餘翻不悅人生直作百歲
翁亦是萬古一瞬中我欲東召龍伯翁水盡到底看海
空酌君一杯酒與君狂且歌離别豈足更關意衰老相
隨可奈何二詩竒崛而用韻古舊見石刻多磨滅節而
書之
晚唐兩派詩
晩唐之詩分為二派一派學張籍則朱慶餘陳標任蕃
章孝標司空圖項斯其人也一派學賈島則李洞姚合
方干喻鳬周賀九僧其人也其間雖多不越此二派學
乎其中日趨於下其詩不過五言律更無古體五言律
起結皆平平前聮俗語十字一串帶過後聯謂之景聮
極其用工又忌用事謂之點鬼簿惟搜眼前景而深刻
思之所謂吟成五个字撚斷數莖鬚也余嘗笑之彼之
視詩道也狹矣三百篇皆民間士女所作何嘗撚鬚今
不讀書而徒事苦吟撚斷肋肢骨亦何益哉晩唐惟韓
柳為大家韓柳之外元白皆自成家餘如李賀孟郊祖
騷宗謝李義山杜牧之學杜甫温庭筠權德輿學六朝
馬戴李益不墜盛唐風格不可以晩唐目之數君子真
豪傑之士哉彼學張籍賈島者真處裩中之蝨也二
派見張洎集序項斯詩非余之臆說也
詩用兒字
古詩有用近俗字而不俗者如孫光憲採蓮詩曰菡萏
香連十頃陂小姑貪戲採蓮遲晩來弄水船頭濕更脫
紅裙裹鴨兒李羣玉釣魚詩曰七尺青竿一丈絲菰
蒲葉裏逐風吹幾回舉手抛芳餌驚起沙灘水鴨兒又
贈琵琶妓詩有曰我見鴛鴦飛水去君還望月苦相思
一雙裠帶同心結早寄黃鶯孤鴈兒盧仝新年亦有詩
云新年何事最堪悲病客還聽百舌兒太歲只遊桃李
徑春風肯換歲寒枝
詩話補遺卷三
