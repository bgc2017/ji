詩話補遺卷一
明楊慎撰
浮渲梳頭
本事詩載劉禹錫杜司空席上贈妓詩云浮渲梳頭宫
樣妝春風一曲杜韋娘今本浮渲梳頭作高鬢雲鬟又
以為韋應物詩者誤也盖韋與劉皆嘗為蘇州刺史是
以傳疑浮渲字妙畫家以墨飾美人鬢髮謂之渲染渲
音眩
險諢句
吳均詩秋風瀧白水鴈足印黃沙為沈約所笑唐人以
此類為險諢句傳竒詩多有之沈青箱夜月琉璃水春
風卵色天是也韓退之水作青羅帶山如碧玉篸杜牧
詩錢塘鸚鵡綠吳岫鷓鴣斑東坡詩山為翠浪涌水作
玉虹流大家亦時有之也
洞宫
列仙傳燕昭王得洞光之珠以飾宫王母三降其地名曰
洞宫劉滄有宿洞宫詩沐髮清齋宿洞宫又唐人稱道
院曰洞宫楊巨源詩洞宫曾向龍邊宿雲徑應從鳥外
還
燭剪詩
元武伯英詠燭剪詩啼殘瘦玉蘭心吐蹴落春紅燕尾
香為一時所賞國朝古廉李公時勉詠剪刀詩吳綾剪
處魚吞浪蜀錦裁時燕掠霞深院響傳春晝静小樓工
罷夕陽斜公之直節清聲而詩嫵媚如此信乎賦梅花
者不獨宋廣平也
雯華
金國仙人王予可詩詞多用雯華字見中州集元好問
詩剥裂雯華漬月秋又寳宫寺聯云七重寳樹圍金界
十色雯華擁畫梁查雯雲文也又石文似雲亦曰雯華
古三墳書日雲赤曇月雲素雯劉因登寺閣詩雯華寳
樹忽當眼
摯虞論詩賦四過
假象太過則與類相遠命辭過壮則與事相違辨言過
理則與義相失麗靡過美則與情相悖
黃雲
春秋運斗樞曰黃雲四合女訛驚邦感精符曰妻黨翔
則黃雲入國妻黨翔謂女謁盛也淮南子曰黃天之氣
上為黃雲下為黃埃江淹詩河洲多沙塵風吹黃雲起
李太白詩黃雲城南烏欲棲(補文選注之未偹)
樂些城
唐書驃國之地南盡&KR0008;海(即今滇海)北通南詔樂些城東北
距陽苴咩城六千八百樂些即杜詩所謂和親邏洋城
是也今作摩些其字雖異地一也音一也
無名氏六言詩(或云李季章作)
蒋凝賦止四韵邠老詩無全章丫頭花鈿滿面不及徐
妃半籹
塞北江南
杜氏通典論凉州云地勢之險可以自保於一隅財富
之殷可以無求於中國故五凉相繼與十六國立中州
人士避難者多往依之盖其風土之可樂如此唐韋蟾
詩曰賀蘭山下果園成塞北江南舊有名稱其為塞北
之江南以此
漢古詩逸句
庭中有竒樹上有悲鳴蟬
泛泛江漢萍飄蕩永無根
青青陵中草傾葉晞朝日陽春被惠澤枝葉可攬結
餓狼食不多飢豹食有餘
胡蝶遊西園暮宿桑樹間
天霜木葉下鴻鴈當南飛古詩四十餘首文選收其
十九首今其遺句見於類書多有之聊錄其一二斷
珪缺璧猶勝瓦礫如山也
人遠精魂近寤寐夢容光(無名氏)
初秋北風至吹我章華臺浮雲多暮色似從崦嵫来(同上)
石上生菖蒲一寸八九節仙人勸我飡令人好顔色(同上)
羈縶繫世網進退維凖繩(江偉)
去婦不顧門萎韭不入園(諸葛孔明)
探懷授所歡願醉不顧身(王仲宣)
皎月垂素光玄雲為髣髴(劉公榦)
玄景如映璧繁星如散錦(庾闡)
金荆持作枕紫荆持作床(古歌)
争先非吾事靜照在忘求(王右軍)
来若迅風散逝如歸雲征(李充)
翕如翔雲會忽若驚風散(棗腆)
遥看野樹短遠望樵人細(虞騫)
黃鳥鳴相追咬咬弄好音(古詩)
相思心既勞相望脰亦悁(陸彦聲)
迅飈翼華盖飄颻若鴻飛(石崇)
元清渺渺觀浴景出東渟(仙詩)
逍遥元津際轡景落滄溟(同上)
子書傳記語似詩者
美色不同面悲音不共聲(論衡)
片玉可以琦奚必待盈尺(抱朴子)
兩江珥其市九橋帶其流(楊雄)
生無一日歡死有萬世名(列子)
善御不㤀馬善射不㤀弓(韓詩外傳)
文繡被臺榭菽粟食鳬鴈(晏子)
日日獻玉衣旦旦進玉食(列子)
駿馬養外廄美人充下陳(戰國策)
操行有常賢仕宦無常遇(王充)
觸露不搯葵日中不剪韭(古諺)
飛鳥號其羣鹿鳴求其友(楚辭注)
膏以肥自&KR0778;翠以羽殃身(蘇秦)
薰以香自燒膏以明自煎(陳留父老)
良將如收電可見不可追(抱朴子)
高不絶山阜跛羊升其顛深不絶涓流孺子浴其淵(牟子)
急行無善步促柱少和聲(王充)
孔子辭廪丘終不盜帶鈎許由讓天下終不利封侯(淮南)
高山尋雲霓深谷肆無景(羊祜疏)
南遊罔䆡野北息况墨鄉(淮南)
日回而月周時不與人游(淮南)
百里不販樵千里不販糴(古諺)
兩貴不可同兩勢不可雙(說苑)
女愛不敝席男歡不盡輪(鬼谷子)
御馬不釋策操弓不反檠(家語)
鵲巢知風起獺穴知水生(韓詩外傳)
豐屋知名家喬木知舊都(吕覧)
井水無大魚新林無長木(同上)
餓狼守庖厨飢虎牧牢豚(仲長統昌言)
代馬依北風越鳥翔故巢(吴越春秋)
荆土不貴玉鮫人不貴珠(韓詩外傳)
蠧蝝仆柱梁蚊芒走牛羊(新序)
青崖若點黛素湍如委練(羅含湘中記)
白沙如霜雪赤岸若朝霞(同上)
洞庭對岳陽修眉鍳明鏡(同上)
神邱有火穴光景照千里崐崘有弱水鴻毛不能起(元中)
(記)
日南有野女羣行不見夫其状皛且白裸袒無衣襦(唐蒙)
(博物記)
蟪蛄鳴于朝寒螀鳴于夕(風土記秋日)
蠅成市於朝蚊成市於夕(同上夏日)
煦氣成虹霓揮袖起風塵(劉邵趙都賦)
不寳咫尺玉而愛寸隂旬(司馬法)
鼓聲不過閶柝聲不過閬(同上)
鐸以聲自毁膏以明自鑠(淮南)
大江如索帶舟船如鳬鴈(郡國志)
跣跗被商舄重譯吟詩書(王充)
醴泉有故源嘉禾有舊根(同上)
白璧不可為容容多後福(左雄傳)
仲尼長東魯大禹出西羌(晉書戴叔鸞傳)
明月不妄映蘭葩豈虚鮮(郭璞)
新霽青陽升天光入隙中(佛經)
日從濛汜出照樹初無影(同上)
隴坂縈九曲不知高幾里(三秦記)
高樹翳朝雲文禽蔽綠水(應璩)
平流鼓怒浪靜樹振驚飈(尚書正義序)
榣木不生危松柏不處卑(國語)
遁䦧不可復亡犴不可再(淮南)
一淵不兩蛟(淮南)
兩雄不並棲(三國志)
海魚空鳥
大海從魚躍長空任鳥飛唐荆州陟屺寺僧元覧詩也
朱文公嘗書之且䟦之曰大丈夫處世不可無此氣象
盖亦取之元覧齋壁有張璪畫松符載讃之衛象詩之
覧悉加堊焉曰無事疥吾壁也異哉此髠奴既能知魚
鳥任其飛躍又何必介意於三才子之筆乎
顛當
顛當窩深如蚓穴網絲其中土盖與地平大如榆莢仰
捍其盖伺蠅蠖過輙翻盖捕之纔入復閉與地一色並
無絲障可尋也爾雅謂之王蛈蝪鬼谷子謂之蛈母秦
中兒童戱曰顛當顛當牢守門蠮螉寇汝無處奔范成
大六言詩曰恐妨胡蝶同夢咲倩顛當守門唐劉崇遠
金華子云京師兒童以草臨此蟲穴呼之謂之釣駱駝
須臾此蟲出穴有明經劉寡辤曰此即爾雅王蛈蝪也
時人服其博識浙中謂之駝背蟲其形酷似駱駝也(蛈母)
(一作蛈鬼)
止觀之義
杜詩白首重聞止觀經佛經云止能捨樂觀能離苦又
云止能修心能斷貪愛觀能修慧能斷無明止如定而
後能靜觀則慮而後能得也
晩唐絶倡
許渾蓮塘詩為憶蓮塘秉燭遊葉殘花敗尚維舟烟開
翠扇清風曉水泛紅花白露秋神女暫来雲易散仙娥
終去月難留空懷遠道難持贈醉倚西闌盡日愁此為
許丁卯集中第一詩而選者不之取也他如韋莊昔年
曾向五陵遊一首羅隐梅花吳王醉處十餘里一首李
郢上裴晉公四朝憂國髩成絲一首皆晩唐之絶倡可
與盛唐峥嶸惟具眼者知之
紫濛
慕容氏自云軒轅之後徙於紫濛之野晉書慕容氏贊
曰紫濛徙構元塞分疆角端偃月步搖翻霜乘危蝟起
怙險鴟張守以不德終致餘殃宋人送北使詩云風急
紫濛催玉勒日長青𤨏聽薰絃正用此事
銅虹曉虹
器物欵識有王氏銅虹燭錠虹與缸同如漢賦金缸銜
壁唐詩銀缸斜背解明璫之類也李賀詩飛燕上簾鈎
曉虹屏中碧亦謂貴人晏眠而曉燈猶在缸也
瓠蘆河苜蓿烽
岑參塞上詩苜蓿烽邊&KR1134;立春瓠蘆河上泪沾巾西域
記云塞外無驛郵往往以烽代驛玉門關外有五烽苜
蓿烽其一也又云瓠蘆河下廣上狹洄波甚急深不可
渡上置玉門關即西境之咽喉也
金人詠物詩
中州集金羽士王予可詠西瓜云一片冷沉渾底月半
彎斜捲隴頭雲孫鐸詠玉簮花云披拂西風如有待徘
徊凉月更多情鄭子𥅆詠酴醿詩云玉斧無人解羞月
珠裙有意欲留仙皆極體物之工
六朝七言律(其體不純)
蝶黃花紫燕相追楊低柳合路塵飛已見垂鈎掛綠樹
誠知淇水沾羅衣兩童夾車問不已五馬城南猶未歸
鶯啼春欲駛無為空掩扉(右梁簡文春情曲後二句又作五言也)
長安城中秋夜長佳人錦石𢷬流黃香杵紋砧知近遠
傳聲逓響何凄凉七夕長河爛中秋明月光蠮螉塞邊
絶候鴈鴛央樓上望天狼(右後魏温子昇𢷬衣第五六句又作五言)
文牎玳瑁影嬋娟香帷翡翠出神仙促柱默唇鶯欲語
調弦繫爪鴈相連秦聲本自楊家解吳歈那知謝傅憐
祗愁芳夜促蘭膏無那煎(右陳後主聽筝後二句五言)
舊知山裏絶氛埃登高日暮心悠哉子平一去何時返
仲叔長遊遂不来幽蘭獨夜清琴曲桂樹凌雲濁酒杯
槁項同枯木丹心等死灰(右隋王無功北山後二句五言)
薰風啜茗
杜子美何將軍山莊詩薰風啜茗時今本作春風非此
詩十首皆一時作其曰千章夏木清又曰紅綻雨肥梅
皆夏景可證
米元章
米元章之書法人皆知之其詩律之妙人或不盡知也
予愛其望海樓一詩云雲間銕瓮近青天縹渺飛樓百
尺連三峽江聲流筆底六朝帆影落樽前幾番畫角催
殘日無事滄洲起白烟忽憶賞心何處是春風秋月兩
茫然又詠潮云怒氣號聲迸海門州人傳是子胥魂天
排雲陣千家吼地擁銀山萬馬奔勢與月輪齊朔望信
如壺漏報朝昏吳王越覇成何事一唱漁歌過遠村又
垂虹亭一絶云斷雲一葉洞庭帆玉破鱸魚霜破柑好
作新詩寄桑苧垂虹秋色滿東南
南浦詩
寇凖南浦詩春風入垂楊烟波漲南浦落日動離魂江花
泣微雨(妙處不減唐人)
杜公引泉詩
杜工部補稻畦水詩云芊芊炯翠羽剡剡生銀漢鷗鳥
鏡裏来關山雪邊看秋菰成黑米精鑿傳白粲玉粒足
晨炊紅鮮任霞散陸龜蒙引泉詩曾聞瑶池溜亦灌朱
草田鳬伯弄翠蕊鸞雛舞丹煙淩風捩桂舵隔霧馳犀
船(二詩曲盡農田之景然而詞語且宕樂)
燕子詩穿花落水益沾巾范德機善本作帖水一笑正
墜雙飛翼黃山谷云一笑俗作一箭非紛紛戲蝶過閑
幔張文潜本作開幔
東丹王千角鹿圖
遼太祖安巴堅二子長曰托雲(遼史名倍)次曰耀庫濟(後改名德光)
唐明宗天成元年丙戌遼主滅渤海(渤海北海之地今哈密扶餘也中國)
(之滄州景州名渤海者盖僑稱以張休盛)改為東丹國以倍為東丹王其後
舒嚕后立次子德光東丹王曰我其危哉不如適他國
以成泰伯之名遂立石海上刻詩曰小山壓大山大山
全無力羞見故鄉人從此投外國遂越海歸中國唐明
宗長興六年也明宗賜與甚厚賜姓李名贊華以莊宗
妃夏氏妻之拜懷化軍節度使東丹王有文才博今其
汎海歸華載書數千卷尤好畫世傳東丹王千角鹿圖
李伯時臨之董北苑有䟦宣和畫譜列其目焉(東丹王事頗大)
(遼志及宣和畫譜董逌畫趿陳桱通鑑續編梓之以便覧考)
竹香
杜子美竹詩雨洗娟娟淨風吹細細香李長吉新笋詩
斫取青光寫楚詞膩香春粉黑離離又昌谷詩竹香滿
淒寂粉節塗生翠竹亦有香細嗅之乃知
屠蘇為草名
周王褒詩飛甍彫翡翠繡桷畫屠蘇屠蘇本草名畫于
屋上因草名以名屋杜詩云願随金騕褭走置錦屠蘇
此屠蘇屋名也後人又借屋名以名酒元是屠蘇酒是
也又大帽形類屋亦名屠蘇南史謠云屠蘇障日覆兩
耳是也
虞世南織錦曲
寒閨織素錦含怨歛雙蛾綜新交縷澁經脆斷絲多衣
香逐舉袖釧動應鳴梭還恐裁縫罷無信往交河此虞
世南織錦曲也分明是一幅織錦圖綜音縱經音逕非
深知織作者不知此二句之妙
王筠詠邊衣
王筠詠征婦裁衣行路難其略云裲襠雙心共一抹栢
腹兩邊作八撮&KR0008;帶雖安不忍縫開孔纔穿猶未逹胷
前却月兩相連本照君心不照天數句敘裁衣曲折纖
微如出縫婦之口詩至此可謂細密矣
甄皇后塘上行
蒲生我池中綠葉何離離豈無蒹葭艾與君生别離念
君去我時獨愁常苦悲相見君顔色感結傷心脾念君
常苦悲夜夜不能寐莫以豪賢故棄捐素所愛莫以魚
肉賤棄捐蔥與薤莫以麻枲賤棄捐管與蒯倍恩者苦
枯蹶船常苦沒教君安息定慎莫致倉卒與君一别離
何時復相對出亦復苦愁入亦復苦愁邊地多悲風樹
木何㮴㮴從君致獨樂延年夀千秋此詩樂府亦載
而詳略不同然詞義之善無如此錄之完美故書於此
蹶船常苦没黃河中行舟常有此患俗云着淺說文艐
船着沙不行也尚書大傳云三艐國名亦在黃河側甄
后此句正北方之語特表出之㮴音颼古本楚詞風
䬃䬃兮木㮴㮴今本作蕭而音亦叶颼故此詩亦作蕭
蕭又作翛翛摠不若㮴㮴字之古也甄后中山無極
人為文帝后其後為郭貴嬪譛賜死臨終作此詩魏明
帝初為王時納虞氏為妃及即位毛氏有寵而黜虞氏
卞太后慰勉之虞氏曰曹氏自好立賤未有能以令終
殆必由此亡國矣其後郭夫人有寵毛后愛弛亦賜死
魏之兩世家法如此虞氏亡國之言良是詩可以觀不
獨三百篇也元人傳竒以明帝為跳槽俗語本此
柳花香
李太白詩風吹柳花滿店香温庭筠詠柳詩香隨靜婉
歌塵起影伴嬌嬈舞袖垂傳竒詩莫唱踏春陽令人離
腸結郎行久不歸柳自飄香雪其實柳花亦有微香詩
人之言非誣也
隋後主詩
隋後主越王侗楊叛兒歌曰青春正陽月結伴戲京華
龍媒玉珂馬鳳軫繡香車水映臨橋柳風吹夾路花日
昏歡晏罷相將歸狹斜越王嗣位史稱其眉目如畫温
厚仁愛風格儼然後為王充所弑臨命禮佛曰願自今
以往不復生帝王家噫亦可憐矣觀其詞藻如此若不
生帝王家豈不為文人學士邪隋越王謚恭帝李淵
立代王侑亦謚恭帝二主同謚盖東西不相聞也
香雲香雨
雨未常有香也而李賀詩衣微香雨青氛氲元微之詩
雨香雲淡覺微和雲未常有香而盧象詩云雲氣香流
水
詠王安石
劉文靖公(因)書事絶句云當年一線魏瓠穿直到横流
破國年草滿金陵誰種下天津橋上聽啼鵑宋子虚詠
王安石亦云投老歸耕白下田青苖猶未罷民錢半山
春色多桃李無奈花飛怨杜鵑二詩皆言宋祚之亡由
於安石而含蓄不露可謂詩史矣
宋子虚詠史
宋子虚詠史凡三百餘首其佳者如詠甘羅云函谷關
中富列侯黃童亦僣上卿謀當年園綺猶年少甘隱商
山到白頭詠綠珠云紅粉捐軀為主家明珠一斛委泥
沙年年金谷園中燕啣取香泥葬落花詠張果云滄溟
幾度見揚塵曾醉堯家丙子春近日喜無天使至蹇驢
留得載閒身徐佐卿化鶴云化作遼東羽翼回適逢沙
苑獵弦開寧知萬里青城客直待他年箭主来詠陸贄
云詔下山東感泣来謫歸門巷鎻蒼苔奉天以後誰持
筆不用當時陸九才詠宋宫人王婉容云貞烈那堪拒
強求玉顔甘没塞垣秋孤墳若是隣青塜地下昭君見
亦羞王婉容随徽欽北去尼瑪哈見之求爲子婦婉容自
刎車中金人葬之道傍可謂英烈矣
含笑花詩
施宜生含笑花詩百步清香透玉肌滿堂皓齒轉明眉
褰帷跛客相迎處射雉春風得意時
九字梅花詩
元天目山釋明本中峯有九字梅花詩云昨夜西風吹
折千林梢渡口小艇滚入沙灘泑野樹古梅獨卧寒屋
角疎影横斜暗上書囱敲半枯半活幾箇擫蓓蕾欲開
未開數點含香苞縱使畫工竒妙也縮手我愛清香故
把新詩嘲池南唐文薦(錡)謂余曰此詩不佳影不可言
敲又後四句有齋飯酸饀氣属予作一首乃口占云元
冬小春十月微陽回綠萼梅蕊早傍南枝開折贈未寄
陸凱隴頭去相思忽到盧仝&KR1084;下来歌殘水調沉珠明
月浦舞破山香碎玉凌風臺錯恨高樓三弄呌雲笛無
奈二十四番花信催近觀盧贊元酴醿花詩云天將花
王國艷殿春色酴醿洗粧素頰相追陪絶勝濃英綴枝
不韻李堪友横斜照水攙先梅瑶池董雙成浴香肌露
竹林嵇叔夜醉玉山頽風流何事不入錦囊句清和天
氣直挽青陽回亦九字律也詩亦有思致以李花為不
韵甚切體物前人亦未道破者
張旭詩
張旭以能書名世人罕見其詩近日吳中人有收其春
草帖一詩陸子淵為余誦之所謂春草青青萬里餘邊
城落日見離居情知海上三年別不寄雲間一紙書也
可謂絶倡余又見崔鴻臚所藏有旭書石刻三詩其一
桃花磯云隐隐飛橋隔墅烟石磯西畔問漁船桃花盡
日随流水洞在清溪何處邊其二山行留客云山光物
態弄春暉莫為輕隂便擬歸縱使晴明無雨色入雲深
處亦霑衣其三春遊值雨云欲尋軒檻倒清樽江上烟
雲向晚昏湏倩東風吹散雨明朝却待入華園字畫竒
怪擺雲捩風而詩亦清逸可愛好事者模為四&KR1505;懸之
陳文惠公詩
陳文惠公堯佐吳江詩云平波渺渺烟蒼蒼菰蒲纔熟
楊柳黃扁舟繫岸不忍去西風斜日鱸魚鄉後人於其
地立鱸魚鄉亭和者百餘人皆不及也噫此詩尚敢和
耶又碧瀾堂詩云苕溪清淺霅溪斜碧玉光寒一萬家
誰向月明中夜聽洞庭漁笛隔蘆花二詩曲盡東南之
景後之作者殆無復措手
宋人絶句
宋詩信不及唐然其中豈無可匹體者在選者之眼力
耳如蘇舜欽吳江詩月從洞庭来光映寒湖凸四顧無
纖塵魚躍明鏡裂王半山雨詩云山中十日雨雨晴門
始開坐看蒼苔紋欲上人衣来孔文仲早行云客行謂
已旦出視見落月瘦馬入荒陂霜花重如雪崔鶠春日
云落日不可盡丹林紫谷開明明遠樹裏歷歷暝鴉回
寇平仲南浦云春風入垂楊烟波漲南浦落日動離魂
江花泣微雨郭公甫水車嶺云千丈水車嶺懸空九疊
屏北風来不斷六月亦生冰蘇子由中秋夕云巧轉上
人衣徐行度樓角河漢冷無雲冥冥獨飛鵲旅行云猿
狖號枯木魚龍泣夜潭行人已天北思婦隔江南朱文
公雨詩云孤燈耿寒熖照此一窗幽卧聽簷前雨浪浪
殊未休張南軒題南城云坡頭望西山秋意已如許雲
影度江来霏霏半空雨東渚云團團凌風桂宛在水之
東月色穿林影却下碧波中麗澤云長吟伐木詩佇立
以望子日暮飛鳥歸門前長春水西嶼云繫舟西岸邊
幅巾自来去島嶼花木深蟬鳴不知處采菱舟云散策
下舸亭水清魚可數却上采菱舟乘風過南浦五詩有
王維輞川遺意誰謂宋無詩乎
子由四絶句
蘇子由題李龍眠山莊圖四絶句其一瓔珞巖云泉流
逢石缺脉散成寳網水神瓔珞看山是如来想其二雨
花巖云巖花不可舉翔蕊久未堕忽墜幽人前知子觀
空坐其三玉龍潭云白龍晝飲潭修尾掛石壁幽人欲
下看雨雹晴相射其四陳彭漈云蒼壁立積銕懸泉瀉
天紳山行見已久指與未来人此四詩竒景竒句可誦
可想放翁謂子由詩勝子瞻亦有見也漈閩中水名
鄭樵號夾漈可證
絶句四句皆對
絶句四句皆對杜工部兩个黃鸝一首是也然不相聯
属即是律中四句也唐絶萬首惟韋蘇州踏閣攀林恨
不同及劉長卿寂寂孤鶯啼杏園二首絶妙盖字句雖
對而意則一貫也其餘如李嶠送司馬承禎還山云蓬
閣桃源兩地分人間海上不相聞一朝琴裏悲黃鶴何
日山頭望白雲柳中庸征人怨云歲歲金河復玉關朝
朝馬策與刀鐶三春白雪歸青塜萬里黃河繞黑山周
朴邊塞曲云一隊風来一隊沙有人行處没人家黃河
九曲冰先合紫色三春不見花亦其次也
蓮花詩
張文潜蓮花平池碧玉秋波瑩綠雲擁扇青搖柄水宫
仙子闘紅粧輕步淩波踏明鏡杜衍雨中荷花詩翠盖
佳人臨水立檀粉不勻香汗濕一陣風来碧浪翻真珠
零落難收拾此二詩絶妙又劉美中夜度娘歌菱花炯
炯垂鸞結爛學宫粧勻膩雪風吹凉髩影蕭蕭一抹疎
雲對斜月寇平仲江南曲烟波渺渺一千里白蘋香散
東風起惆悵汀洲日暮時柔情不斷如春水亡友何仲
默嘗言宋人書不必收宋人詩不必觀余一日書此四
詩訊之曰此何人詩答曰唐詩也余笑曰此乃吾子所
不觀宋人之詩也仲默沉吟久之曰細看亦不佳可謂
崛強矣
唐彦謙詩
唐彦謙絶句詩用事隱僻而諷諭悠遠似李義山如奏
捷西蜀題沱江驛云野客乘軺非所宜况將儒服報戎
機錦江不識臨卭酒幸免相如渴病歸即李義山相如
未是真消渴猶放沱江過錦城之意也其餘如登興元
城觀烽火云漢川城上角三呼護蹕防邊列萬夫褒姒
塜前烽火起不知泉下破顔無鄧艾廟云昭烈遺黎死
尚羞揮刀斫石恨譙周如何千載留遺廟血食巴山伴
武侯此即唐人題吳中范蠡廟云千年宗國無窮恨只
合江邊祀子胥之句也漢殿云鳥去雲飛意不通夜壇
斜月轉桐風君王寂慮無消息却就真人覓鉅公首首
有醖藉堪吟詠比之貫休胡曾輩天壤矣考其世盖僖
宗時人也
洪容齋唐人絶句
洪容齋集錄唐人絶句五十餘卷詩近萬首然余觀之
猶有不盡随即書於簡端二十餘首近又得二首其一
無名氏詠姑蘇臺云無端春色上蘇臺欝欝芊芊草不
開無風自偃君知否西子裙裾拂過来其二柳公綽題
梓州牛頭寺云一出西城第二橋兩邊山木晚蕭蕭井
花淨洗行人耳留聽溪聲入夜潮
詩話補遺卷一
