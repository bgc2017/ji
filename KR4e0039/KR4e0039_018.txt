大全集卷十八
明高啟撰
七言絶句
寄雲間朱國史嘗同宿左掖約至江上見訪
風雪京華憶舊逢候朝同聽鳳樓鐘還鄉何事翻離阻
春樹春雲隔九峯
其二
曾期訪舊到江沙惆悵參差過落花大樹村中休重問
野人求食已移家
宣和所題畫
御翰親題賞畫工疎枝野鳥怨秋風那知回首宣和殿
物色凄凉與畫同
題張太常金華白玉山房圖
石氣春生化白雲滿林瓊草卧羊羣太常他日歸來日
身老應同萬石君
次韻遜菴春日漫興
春事匆匆過海棠只愁春去欲顛狂雜英滿地憑誰拾
合作熏爐百和香
送徐山人浩師還郭
欲共歸舟懶入城再三難判别時情聊題詩卷投君袖
相伴秋江此日行
其二
客巾僧衲影翩翩同逐秋風上别船賴得江帆無樹隠
相望直到暮城邊
和遜菴尋舊偶不直效香奩體
揚州夢斷十三年底事猶存未了緣不見擁鬟簾下立
斷腸騎馬過門前
其二
曾看梳頭傍玉臺後堂春曉翠屏開重尋未省雙文去
只道羞郎不出來
東丘蘭若見枇杷
落葉空林忽有香疎花吹雪過東牆居僧記取南風後
留箇金丸待我嘗
夜雨
不是羇人是木腸怕愁不敢易思鄉醉來獨滅青燈卧
風雨從教滴夜長
題畫
滿壑春隂滿澗苔茶煙起處薜帷開山童頻報敲門客
總為催詩索畫來
紅梅
春暈冰綃倚竹低羅浮却似武陵溪詩人從此來相覓
雪滿空山不復迷
瓶梅
竹外相逢見素花手攜數朵喜還家雨窗今夜無明月
暫託寒燈照影斜
池亭對竹
秋隂弄色護池亭羣玉山横翡翠屏鳴鶴迎風時一唳
先生高枕夢初醒
題三香圖
羅浮洛浦與瀟湘三處離魂一本香夢斷月明秋渺渺
縞衣何似翠裙長
西山幻住期看梅花雨雪不果
詩人本似道人閒偶負幽期不出山只有梨花舊時夢
夜隨明月到林間
其二
梅花宜向雪中看屐滑翻愁雪未乾惆悵山房深竹裏
一樽誰與破春寒
其三
翠竹休啼怨不來滿林風雪滿身苔此花不是繁華種
只合空山獨自開
題桂花美人
桂花庭院月紛紛按罷霓裳酒半醺折得一枝攜滿袖
羅衣今夜不須熏
雪中喜劉戶曹見過
滿城春雪禁花開愁對寒窗欠酒杯喜子遠能來慰我
扁舟不肯過門回
春暮西園
綠池芳草滿晴波春色都從雨裏過知是人家花落盡
菜畦今日蝶來多
雨中閒卧
牀隠屏風竹几斜卧看新燕到貧家閒居心上渾無事
聽雨唯憂損杏花
其二
青氊素榻小窗空慙愧安眠感歎窮多少人愁泥滑滑
曉衝風雨客途中
晚陪張水部過西橋隔城望見諸山
晚上西橋送客行隔城遥見衆山晴望山還恐山相笑
坐守書幃不出城
送李丞之歸安
苕花微雨落秋汀一路青山棹幾停預喜哦詩無俗吏
兩松相對縣丞廳
春日憶江上
柳下春潮沒舊磯草堂猶在掩荆扉如今歸夢休為蝶
化作輕鷗度水飛
金徵士留宿江館阻雨連夕
落花風急野無舟喜為茅齋幾日留却愧江邊春酒薄
不能慰子客中愁
其二
莫辭同宿掩書幃兵後蕭條故舊稀預恐明朝風雨歇
滿江春水送君歸
江館夜雨
尋常夜雨睡冥冥底事今宵只自醒一枕蕭騷孤獨暗
此聲元在客中聽
田舍夜舂
新婦舂糧獨睡遲夜寒茅屋雨來時燈前每囑兒休哭
明日行人要早炊
畫犬
獨兒初長尾茸茸行響金鈴細草中莫向瑶階吠人影
羊車半夜出深宫
登白蓮閣貽幼文
思君曾此望西州誰信歸來得共遊只是當時舊山水
如何重看不勝愁
讀周記室荆南集
生别猶疑不再逢楚天雲樹隔重重愁來讀盡荆南藁
風雨空齋掩暮鐘
贈真上人
花下攜琴見此僧自言開法在金陵十年江海遊應遍
老去空山對一燈
寄沈侯乞猫
許贈狸奴白雪毛花隂猶卧日初高將軍内閣元無用
自有牀頭却鼠刀
青城先生戴笠圖
暫脫朝冠白髮輕南村羣犬莫相驚行吟不覺逢山雨
但聽瀟瀟葉上聲
夢歸
何事頻頻夢裏歸只緣未慣客天涯覺來不見家人面
恰似前朝始别時
其二
忽夢還家上楚船來時舊路只依然家人不識關山遠
有夢何因到我邊
蜀山書舍圖
山月蒼蒼照烟樹碧浪湖頭放船去隔林夜半見孤燈
知是幽人讀書處
寒夜逢徐七
松下柴門密雪封故人驚喜夜相逢明朝歸棹還當别
莫聽楓橋寺裏鐘
題虞文靖公墨蹟後
清朝文雅孰稱雄我已生年後此公今日亂離江海上
獨看遺墨涕秋風
虎丘
望月登樓海氣昏劍池無底鎮雲根老僧只恐山移去
日落先教鎖寺門
逢故人子
道傍忽見為躊躇流落饑寒喪亂餘久客無人解相念
傷心思廣絶交書
題道上人畫梅
笛裏寒梢蕊自開幾年風雨不生苔山窗夜半禪初定
應喜無香觸鼻來
衍師以懷幼文詩見寄因次其韻
題詩為我謝湯休莫作人間遠客愁未報歸期須記取
松陵江上鱠鱸秋
題遜菴墨菊
獨留鐵面傲霜遲秋蝶來尋莫自疑須信陶翁醉歸後
西風塵土滿東籬
丁孝廉約中秋泛舟予過婁東竟留飲孫卿池
上
擬向江潭夜放舟却成騎馬習池遊但逢有酒皆堪醉
月色初無兩漾秋
春日次北郭故人寄韻
風多舟小滯歸人飛絮茫茫暗晚津酒滿壚頭花滿店
今年不見洛陽春
讀半山絶句有感因效其作
寺裏園中總倦行閒眠看得燕巢成豈無酒伴同騎馬
落日風吹花滿城
立春試筆
九十日春今日始春盤春勝巧同新從今日日尋春去
似我閒人有幾人
薔薇花
花葉林中絳蘂開窮隂不道艷陽回空房雨裏看如笑
應喜今朝有客來
元夕聞城中放燈寄諸友
江邊殘雪閉寒扉坐戀梅花未解衣却憶今宵滿城月
看燈人醉踏歌歸
次杜二彦正韻
孤榜逍遥欲入城柳風莎雨暗江程煩君别後殷勤記
莫更逢人道我名
得袁卿書知赴湖廣
聞君去歲客昇州近得書來却倍愁自說去程今又遠
望鄉應上武昌樓
過保聖寺贈隆上人
湯公寺子陸公鄰杞菊畦荒夜雨頻莫訝相過偏不厭
白頭禪客是詩人
讀徐七北郭集
一卷忻看故友詩詩留人去喜還悲西窗夜雨燈前讀
不似連牀對咏時
題理髮美人圖
桐風朝動内園枝吹亂花前髮幾絲石後理梳羞未出
怕人猜是倦妝時
託流人寄書家兄
不遇流徒謫戍邊家書那得去人傳今朝信發何時到
路隔鴒原有幾千
和婁秀才看梅
聞將瘦影伴吟身水際黃昏竹外春莫訝此翁偏賞戀
愛梅自古屬幽人
行樂
冠觸花梢露濕衣曉因行樂到南圻日高霧散春江曲
綠滿平田雉子飛
寒食逢杜賢良飲
楊柳無煙江水長鄰家風雨杏餳香逢君共把金陵酒
忘却今朝在異鄉
晚過清溪史言隋人殺張麗華於此
王謝池臺兩岸空水禽爭哢夕陽中麗華妖血流難盡
化作荷花别樣紅
黃荃子母兔
陽坡日暖眼迷離芳草春眠對兩兒誰道姮娥曾作伴
廣寒孤宿己多時
吳别駕宅聞老妓陳氏歌
白髮相邀出後廳莫辭為唱雨霖鈴如今人盡憐年少
誰肯同來特地聽
出郭舟行避雨樹下
一片春雲雨滿川漁蓑欲借苦無緣多情水廟門前樹
遮我孤舟半日眠
過湖舟中望寺
出浦平波忽遠開隔湖煙樹有樓臺歸舟未得尋僧去
空聽鐘聲寺裏來
江上晚歸
渺渺雙鳬落晚沙一江秋色艷明霞逢人不用停舟問
大樹村中即我家
題瀑布泉
千山雲項一泉飛仰面時驚雨濕衣彷彿香爐峰下看
滿溪紅葉訪僧歸
美人圖
鞦韆庭院閉青春背立誰曾見得真莫道不言思憶事
欲言還說與何人
春暮
春寒樓上下簾齊鶗鴂偏臨客耳啼淡月殘燈天欲曉
故園歸路夢中迷
深院
風細桐花落井攔池荷新長大如盤閉門無客搖鈴索
半篋閒詩讀易殘
春睡圖
妝殘嬌睡帶餘酲鸚鵡當窗不敢驚誰信上陽宫内女
一春愁絶夢難成
題芭蕉士女
秋宫睡起試生羅閒向芭蕉石畔過怪底早凉欺匣扇
夜來葉上雨聲多
題董卿圖
花落吳王故苑西客亭風雨聽鶯啼今年又負行春約
畫裏看山不忍題
題趙魏公馬圖
校尉當年執策迎千金遠購貳師城一歸天廐嗟空老
立仗元來不用鳴
題妓像
不見秋娘今幾年楚雲湘雨思悠然月明樓外天如水
猶憶梁州第二篇
和王畊雲與愚菴倡和詩
灌花移石不辭勤苔潤流泉雨後新一塢綠楊雞犬靜
老來欣作太平人
其二
欲望城西禮白雲數峰蒼翠晚嶙嶙誰知邂逅東歸客
亦是香山社裏人
夢余唐卿
路隔城臯萬里關何由得見故人還燈前夢裏匆匆見
猿叫楓林月在山
離江館一月有感
憶得離家一月期天邊明月半圓時遥知此夜閨中望
比著他宵分外悲
過湖南舟中卧作
野客分攜水店前浪平舟穏稱酣眠午雞啼處前村近
過盡平湖幾曲天
疎竹三禽圖
棘枝疎瘦竹枝低三鳥寒多每並棲月落山忩秋夢斷
不知誰箇最先啼
見花憶故園
春色先從天上來花枝盡發鳳凰臺不知别後鄉園樹
寂寞書窗開未開
贈杜進士兒端
骨琢清冰目剪波生兒若此豈須多杜郎還作真男子
愧我無才為作歌
其二
不貪梨栗自相親識是君家舊友人更待十年應長大
功名當見太平春
城南謾興
春冷園林未到鶯初晴稍稍綻山櫻懶夫不負東風意
也起尋芳郭外行
其二
錢墅韓園處處池盡多芳草少花枝眼看新第皆蕪沒
何况將軍出許時
題張雲門畫竹
臨池書罷換鵝文餘墨猶堪寫此君一叚湘娥廟前意
淋漓秋雨共秋雲
題松雪翁臨祐陵草蟲
宣和遺墨畫難工唯有王孫筆意同莫問吳宫與梁苑
一般草露覆秋蟲
巨然小景
隔溪山閣映秋開坐久鐘聲度水來遥指石橋村樹杪
一僧歸處是天台
中秋無月無酒
桂樹香寒掩畫樓江雲黯淡蔽中秋道人莫喚嫦娥出
照見空樽却轉愁
茆翁畫雙竹
不學篔簹滿谷栽兩竿斜拂楚烟開應緣茆叟吹横玉
喚得雙飛碧鳳來
卧病夜聞鄰兒讀書
月淡梧桐雨後天伊吾聲在北窗前誰知鄰館無兒客
病裏聽來轉不眠
題紅拂妓
化枝不鎖後堂春夜半長安旅邸貧棄去老奴從此客
可憐小妓亦知人
柳塘飛燕
身輕不奈晚多風春盡迴塘落絮空楊柳隂迷三十里
畫樓何處捲簾櫳
滚塵馬圖
千里歸來苜蓿春五花和汗滚香塵青絲暫解從天性
多謝黃門老圉人
仙山樓觀圖
霧閣宵閒脈望飛月明露重濕銖衣仙人莫入芙蓉館
花暗迷人不得歸
春隂
風雨將殘雪又來春隂二月未能開紅花白蕊都妨却
只有青青一院苔
送僧震赴京省師
孤雲飛傍五雲遥京國尋師去興饒明日春寒江上路
雪花應雜雨花飄
題徐熙三蟲圖
粉蝶黃蜂各冶心逐香窺艷競相尋南園雨過紅芳歇
輸與鳴蜩占綠隂
題荔枝練帶
雨後蠻枝錦果肥華清貢罷驛塵稀山禽自繞枝頭啄
疑是宫中舊雪衣
題陸掾
風送書聲出晚林始知隠士在雲深抱琴入谷那辭遠
欲覓幽人一賞音
題許瀾伯三蟲圖
蜜脾未滿報衙頻蠧化初成傅粉新誰道爭花羣隊裏
長吟還有獨清人
閶門舟中逢白範
十載長嗟故舊分半歸黃土半青雲扁舟此日楓橋畔
一褐秋風忽見君
田家慶夀圖
花滿茅堂映彩衣開門曉放鶴雛飛鄰翁夀畢共扶醉
恰似春來社飲歸
春晚過茶磨西崦
一塢茶煙隠翠微漁樵來慣客來稀溪頭樹暗飛花盡
初聽人家響杼璣
十二月十七日夜偶成
一牀詩思繞梅花月墮西窗欲起鴉可是年來無遠志
夢魂中夜不離家
聞諸友遊城北女冠院看杏花
聞踏春晴覓彩霞鳳笙吹向女仙家劉郎醉後殷勤看
不是玄都觀裏花
雨夜偶讀王待制詩
客窗疎竹雨凄凄把卷燈前讀舊題此日殷勤如會面
不知君在夜郎西
池上納凉
畫欄斜度水螢光荷葉荷花各有香團扇不搖風露下
秋應先借一宵凉
客舍春暮
酒醒閒寫送春詩細雨殘花尚一枝莫向天涯望芳草
客愁多似去年時
四皓圖
高山深谷自悠哉何事猶思太子來擬向秋風歌一曲
紫芝黃鵠總堪哀
題湘君圖
悵望南巡竟不還淚和湘雨暮斑斑須知竹死愁方盡
莫恨秦人便赭山
倪元鎮墨竹
倪君好畫復耽詩瘦骨秋來似竹枝前夜夢回如得見
紙窗斜影月低時
王架閣家畫馬
草草髯奴紺綠衣王家好馬詫新肥解鞍閒立斜陽裏
應是城南賭射歸
己酉初度(時年三十四)
風雨空齋誦蓼莪今年初度客中過人生七十尋常夀
未過還憐一半多
過北塘道中
未得看春愁不禁此日聊復試幽尋行人入村花宛宛
吠犬隔水樹深深
其二
春水滿田如一湖入田放艇看鵝雛女郎祠下野花雜
老子門前沙樹孤
其三
苦欲看春春色稀亂後何處有芳菲晚鶯啼歇野寂寂
雙樹家邊人獨歸
其四
渺渺一逕兩陂間楊柳初發水潺湲驚魚忽散人影近
啼鳥來時春意閒
夜雨江館寫懷
愁解尋人不得辭小窗疎竹雨來時江湖今夜全家客
猶勝飄零兩處思
其二
漠漠春寒水遶村有愁無酒不開門青燈畫角黃昏雨
客共梅花併斷魂
讀韋蘇州詩
掃閣焚香晝卷帷綠槐疎雨夏初時客憂何物能消遣
一帙蘇州刺史詩
送丁孝廉之錢塘就簡張著作方員外
江邊同客亂離餘遠客那堪近歲除若見故人詢旅况
知君解說不煩書
金徵士玟雨中見過留宿
夜窗同聽雨中猿風物凄凉異故園舊事堪愁今懶說
相看不是解忘言
東臯林下
荒徑空林落葉平尋常唯有野人行如何授簡梁園客
詩句時來此處成
遊幻住精舍
寒扉斜向竹間推此日重來是幾迴行遍空林僧不見
慰人憐有一枝梅
效香奩
青瑣初空别恨長繡茸留得唾痕香簾前月出無人拜
只有鞦韆影過牆
其二
開過東窗百葉桃琵琶塵滿縷金槽欲呼小字敲妝閣
誰出相迎放剪刀
江上逢舊妓李氏見過
玉箏紅燭艷春羅慣向高堂聽汝歌今夕相逢為重唱
孤舟江冷月明多
其二
多謝停舟共一巵石州歌罷各低眉南園舊日同聽客
零落如今剩有誰
其三
誰識能歌舊散聲愁中聽處尚分明玲瓏酒罷休催去
月落江潮尚未平
其四
平常歌舞不能閒多在青春甲第間借問年來還到否
朱門風雨幾家關
九月八日對菊
預向籬邊把一杯黃花多意已能開不憂風雨明朝阻
懶逐時人鬭折來
舟行晚過張林
望山幾欲去尋幽此日雖來不暇遊一棹黃昏過山下
疎燈絡緯滿林秋
送葉山人
歲晚麻衣冒雪寒高歌欲去醉長安山瓢行負知何有
半是詩丸半藥丸
冬盡無雪連日大風苦寒
枯桑鳴曉北風乾舊歷闌珊欲罷看幾日凍眠猶望雪
野人憂麥敢憂寒
慰徐參軍喪子
天上麒麟去莫羇千秋亭上夕風悲勸君不用情鍾甚
即是當年未有時
醉後贈張架閣歸自京師
燕山雪灑虎皮韀萬里歸來動隔年莫說中原成敗事
相逢且共酒家眠
看梅漫成
江草初生江水流便覺春色惱人愁雪晴家家叩門去
不見梅花應不休
其二
江邊寺裏一梅樹幾度勞人相候開無情今日未肯發
有興明朝還看來
其三
野人不省愛梅好棄在荒籬荆棘邊細雨東風欲零落
我來相見一澘然
夜至陽城田家
東津渡頭初月輝南陵寺裏遠鐘微主人入夜門未掩
蒲響滿塘鵝鴨歸
送林生往海上
藥囊詩卷又辭親風雨孤舟渡晚津此日遠游君莫怨
亂離無限别家人
贈醫師徐亨甫
錄得龍君舊獻方杏花春雨閉山房病家幾度來相覓
林下遥聞煮术香
慰人悼亡
朱字箜篌委網塵月明不見理絲人鏡臺窗下櫻桃樹
應是當時折剩春
杏園圖為沈日新先生題
絳雪紛紛滿翠條扣門都是病家邀如今不用施方藥
聞得花香疾自消
閏三月有感
非關騎馬踏塵埃病眼昏昏自懶開江上酒徒應共笑
經春不作看花來
其二
綠樹殘鶯偶一鳴聽來方解憶山行今年不是逢餘閏
己過春光半日程
癸卯九日
酒熟如何菊未開小園荒徑獨徘徊不隨賓客登高去
只恐愁因望遠來
題畫送人歸覲
相望益遠益傷神落葉浮雲暗度津底事過江柔櫓急
故鄉知有倚門人
雲巖東院
古寺閒窗映竹開雨聲初斷鳥聲來春風似念無花看
遠送飛紅到硯臺
管夫人墨竹
晨開妝鏡有青鸞寫得當年舞影看零落綵雲何處夢
鷗波亭上正春寒
荅王仲廉
我遊山寺未能迴君卧園廬不肯來惆悵款冬花樹下
一樽今日共誰開
吳王井
曾聞鑑影照宫娃玉手牽絲帶露華今日空山僧自汲
一缾寒供佛前花
消夏灣
凉生白苧水浮空湖上曾開避暑宫清簟疎簾人去後
漁舟占盡柳隂風
雞陂
吳王不解報朝盈空養鳴雞滿别城畢竟餘杭西走日
五更誰唱出關聲
古酒城
酒城應與酒泉通長夜君王在醉中兵入館娃猶未醒
越人宜賞驤夫功
三高祠(祀范蠡張翰陸龜蒙)
功名不戀上將軍一舸歸遊笠澤雲載去西施豈無意
恐留傾國更迷君
其二
洛陽忽憶膾鱸肥便趁秋風問釣磯猶恨季鷹歸未早
不邀二陸共船歸
其三
鴨羣無食水田荒風雨孤篷載筆牀猶有新詩驚太守
醉中揮翰木蘭堂
織女廟
農祭頻來水廟扉銀河東望失星輝天孫秋夜應相憶
一去人間竟不歸
大全集卷十八
