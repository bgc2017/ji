大全集卷七
明高啟撰
五言古詩
曉卧丁校書西軒
窗月淡欲失曨曨逼初曙屋外鳥聲多應知有嘉樹殘
香掩幽寢末事澄紛慮頗似宿東巖僧齋竹深處
水上盥手
盥手愛春水水香手應綠沄沄細浪起杳杳驚魚伏怊
悵坐沙邊流花去難掬
贈漫客
畸人誠逹生聱叟亦曠士漫客乃其徒放意在雲水有
山即漫游有竹仍漫止漫吟不求工漫飲不須美與物
無留情所適皆漫爾人生本漫寄何事紛戚喜與子作
漫交逍遥論兹理
晝睡甚適覺而有作
閒居况懶拙盡日無營爲掩室聊自眠一榻委四肢向
暄思益昏南窗滿晴曦吾神誰能縶八表從所之殷憂
常苦縈兹焉忽如遺有身不自省此外安得知覺來鄰
雞鳴已過亭午時如遊鈞天還至樂不可追我意在有
適寧顧朽木嗤猶勝夸毗子塵中爭走馳
秋日端居
秋意日蕭索郊園霜露餘出遊無山水聊復守吾廬巷
轍久已斷山瓢仍屢虛非甘寂寞者誰樂此閒居
夢鍾離兩兄
淮水去不極淮山與偕馳鍾離兩遷客路遠歸何期孰
云歸無期此夕乃見之握手說辛苦杯觴復同持須臾
忽驚别我夢方自知雖夢亦足喜况乃歸來時
雨中留徐七賁
江寒宿雨在落葉滿村溼留君繫君艇莫犯風潮急試
問欲歸城誰家借簔笠
看刈禾
農工亦云勞此日始告成往穫安可後相催及秋晴父
子俱在田札札䥥有聲黃雲漸收盡曠望空郊平日入
負擔歸謳歌道中行鳥雀亦羣喜下啄飛且鳴今年幸
稍豐私廩各已盈如何有貧婦拾穗猶惸惸
晚步遊禇家竹潭
落日猶半野閒來潭上遊非因戀幽賞聊欲散煩憂澄
波魚噞夕荒竹鳥吟秋不是愚溪上胡為吾久留
召修元史將赴京師别内
承詔趣嚴駕晨當赴京師佳徵豈不榮獨念與子辭子
自歸我家貧賤久共之閨門藹情懽寵德不以姿天寒
室仍罄何忍遠去兹王明待紬文不暇顧我私悤悤愧
子勤為我烹伏雌攜幼送我泣問我旋軫時行路亦已
遥浮雲蔽川坻宴安聖所戒胡為守蓬茨我志願禆國
有遂幸在斯加餐待後晤勿作悄悄思
早發土橋
空山遠無驛逆旅聊可宿懷征候鳴雞燃帶續我燭僕
夫昨行苦爛漫睡正熟呼之愧悤悤推車出茅屋高巖
尚懸斗深谷未升旭欲亟去反遲怪石暗屢觸思當在
家樂日晏始舒足胡為此行邁霜露勞局促王事靡敢
辭非關徇微禄
車過八岡
上岡如登天下岡如決川勞哉挽車夫呀喘當我前兩
轅鬭欲摧土石厲且堅我行憫其憊時下息彼肩雖非
古羊腸實懼覆與顛如何道路子車來競連連白日已
傾仄我行尚廻邅安得駕逸足平野超飛煙
寓天界寺雨中登西閣
片雲出鍾山陰滿江東曉幽人閣上寒風雨啼鸎少紅
塵禁陌淨綠樹層城繞不為怨春徂離懷自憂悄
送陳四秀才還吳
君是故鄉人同作他鄉住同來不同返惆悵臨分處手
把長干花回望長洲樹恐起憶家心愁題送君句
送聯書記東歸
旅寓古寺間得與名僧居時因簡牘暇共諦楞伽書倚
閣山暝後步廊月生初屢聞真詮妙一使羈悰舒兹晨
别同袍言旋舊精廬飛雲自無滯愧我焉能如東浦秋
正遥西齋夜應虛傷離固知妄相送聊踟躕
送禮部傅侍郎赴浙西按察
聖主想賢哲夫君歘來東姓名簡睿聽召對明廷中彷
彿似其先夢寐相感通秉綸坐西掖曳履遊南宫復輟
要近居往試澄清功糾郡握使節炎天凛霜風顧余謬
珥筆言笑獲屢同無端此分袂離抱何忡忡
對園柳
依依客園柳來時未堪折今看夏條長上有新蟬咽芳
序惜推遷佳人念離别秋風莫遽起旅思方騷屑
僕至得二女消息
我僕持尺書來自我故鄉讀書意未了呼僕問彼詳云
我兩小女别來稍已長大女手摻摻窗前學縫裳小女
啼啞啞走索瓜果嘗喜爺有使歸迎門各踉蹌我坐聽
此言欲慰意反傷稍近尚爾思更遠何能忘
菊鄰
菊本君子花幽姿可相親清秋發孤艷似避東風塵采
采霜露餘繁英正鮮新車馬不過賞相看但幽人幽人
苦愛菊自是柴桑倫閒園誰與語叢栽四為鄰入徑朝
摘遠循籬暮觀頻一壺每對酌折花插盈巾殊勝處俗
里歌呼醉遭嗔
出城東見古松流水坐憩久之
空潭寒無藻瑩淨涵青天長松百餘株扶疎繞潭邊我
行值幽境坐賞忘歸旋清風似相娛西來忽漻然水動
松亦鳴紛披復淪漣羣鷗盡驚矯疑是龍吟淵微瀾蕩
餘暉流響散遠煙靜聽意已消何須撫徽絃安得卜此
居一謝塵中緣朝來潭上坐暮向松間眠
夜坐天界西軒
明月出東閣照我坐前軒諸僧夜已定寂寞與誰言煙
漫螢微度風條蟬罷喧清景雖堪悦終嗟非故園
京師嘗吳粳
新秔粲如玉遠漕來中吳初嘗愛精糳想出官田租我
本東臯民少年習耕鉏霜天萬穗熟恣啄從飢烏日暮
刈穫歸妻孥共歡呼茅屋夜舂急風雨江村孤晨炊滿
家香薦以出網鱸如今幸蒙恩遨遊在南都門前半區
田别來想已蕪長年盗寸廪補報一事無投匕忽歎息
飽食慙農夫
為因師題松梢飛瀑圖
松風散飛瀑夜作濤聲急棲鶻起空山如驚鬼神入定
僧寂無聽任灑袈裟溼
送周四孝廉後酒醒夜聞鴈聲
别時酒忽醒客去唯空舍風雪鴈聲來寒生石城夜遙
憶渡江船正泊楓林下
答内寄
落月入曉閨相思不須啼我非秋胡子君豈蘇秦妻風
從故鄉來吹詩逹京縣讀之見君心寧徒見君面拔草
不易絶割水終難開行雲會有時飛下巫陽臺莫信長
安道花枝滿樓好白馬繫春風離愁坐將老
真氏女
余在史館日談次有言姚文公承旨翰林時嘗
飲玉堂有侍妓閩語者詢之乃真文忠公裔孫
也父為筦庫負縣官錢鬻之以償遂流於娼家
公愍之白於執政落其籍以嫁院吏黃逮逮後
至顯官同館之士聞之多賦詩者余亦為作一
首
妾恨非緹縈上書動天子自鬻償縣官幸得脱父死誰
知故相家失身居狹斜遂令園中柏翻作道傍花當筵
唱金縷朔客驚閩語相問忽相憐開籠放鸚鵡棄置舞
衣裳新理嫁時裝良人身作吏不是販茶商花釵暎羅
扇初與郎相見貴賤古難常妾心那敢怨願郎去作官
莫掌官錢穀生子但生男家門免多辱
送李架閣赴山西行省
日暮踰大河北望古晉疆萬里饒風沙地接戎與羌翩
翩并州兒躍馬能挽強古來事爭奪百戰在此場聖皇
剗羣雄撫劒定八荒睠兹形勝都建侯樹藩方披榛開
幕府賓從皆才良所期偃甲兵民物自此康山河罷阻
險沃野多耕桑君行願努力遠别庸何傷
送王哲判官之上黨
羣材萃京師有若奔海川盍簪向華館唯君最韶年忽
行佐名邦輟理金匱編朝辭紫闕下暮宿黃河壖馬上
看太行日落萬里煙峩峩天井關高城鬱相連遺氓得
少安時清罷戈鋋亟行勿憚遠聖意煩承宣
登句容僧伽塔望茅山
高登大士塔遥望仙人峰兹峰夫何如玉削三芙蓉雲
深句曲樹日落華陽鐘長君昔飛昇駕挾雙白龍至今
學道處洞府留靈蹤丹泉夜吐光瑶草春含茸仙應笑
我愚塵世苟自容胡不鍊爾形歸來蔭長松望仙咫尺
間不隔雲海重真訣儻肯授執鞭願相從
贈楊滎陽
嘉陵美山水亦復富文彥楊君産其邦材拔性高狷布
衣走名都早入藝林選客屈稷下談王邀鄴中宴出門
得名聲不假新舊援匣劒未久埋囊錐已先見吐詞實
瑰竒讀者心欲顫刀鳴鬭夫勇花妥笑女倩如觀廣場
中百戲張曼衍平生眼無人遇我獨相善陌頭每竝出
兩騎無後先喜從免園遊慙受狗監薦君歌我固服我
賦君亦羡墮筵吟帽烏踏席舞裙茜醉中共笑語往往
雜諧諺有時出城西山水恣攀踐巖眠曙猿驚澗飲夏
鶯囀吳宫妓去榭蕭寺僧開殿龍門剝隂苔高什記題
徧歡遊正相酣世事忽驚變朋儔半生死一往如激電
我棹返江潯君車赴淮甸旋聞逐流人居濠又移汴一
身去何賫空槖唯破硯危塗晚行疲欲進足如罥狼來
樹杪避蝎走燈下見渡河自撐篙水急船斷牽及至秋
已深舊褐風裂片難尋高陽飲空弔鄢陵戰聖恩忽加
憐收拔佐山縣卑曹敢云辭執版謁府掾官庖盡炊藜
民賦半輸絹低飛蓬蒿間不異雉帶箭有親寓京師年
老闕供饌欲奉朝夕歡去職胡敢擅晨上宰相書得歸
遂微願上堂具珍鮭呼婦賣釵釧我時别君久問訊愧
無便空題憶君詩細字書滿卷今春被詔起前史預編
撰始來長干門楊柳正飛燕逢君風塵餘不改舊顔面
握手話苦辛悲喜雜慶唁客中雖無錢自寫賖酒劵邀
來卧東閣月出初鎻院君言涉艱難壯志今已倦回頭
悟前非更名慕蘧瑗(君近改名去非)我聞棠谿金不畏經百鍊
胡為暫失路遽欲老貧賤吾皇奮神武四海始安奠棧
通諭夷文驛走徵士傳時廵抗霓旌肆覲冠星弁功成
萬瑞集禮欲議封禪君才適時需正若當暑扇手持照
國珠胸出補衮線便應上金鑾立對被天眷嗟余沗載
筆鼠璞難自衒幸兹際昌辰魏闕寧不戀但憂誤蒙恩
不稱終冐譴秋風楚潮滿歸舸帆欲轉君若念故交殷
勤一相餞
寺中早秋
秋風入寺早孤客驚離索斜日數蟲懸槐花雨餘落砧
聲起廢苑簟色凄高閣獨憐明鏡中玄鬢猶如昨
天界翫月
洪武二年八月十三日元史成中書表進詔賜
纂修之士一十八人銀幣且引對奬諭擢授庶
職老病者則賜歸于鄉閱二日中秋諸君以史
事甫成而佳節適至又樂上賜之優渥而惜同
局之將違也乃即所寓天界佛寺之中庭置酒
為翫月之賞分韻賦詩以紀其事啟得衢字云
聖主念前鑒述作徵名儒羣來高館間厠跡愧我愚孰
謂此責輕毫端有褒誅書成進丹陛召對共拜趨去留
雖不同雨露均沾濡已淹三時勞可廢一夕娛况逢端
正月當空照眉鬚流光滿金界境與人間殊廣庭布長
筵嘉肴薦芳腴豈唯多士集亦有名僧俱興酣貴形忘
諧笑不復拘觴行豈辭勤仰看轉斗樞明晨即分袂此
樂誠須臾人生四海間相見皆友于不知誰使令流蕩
無根株忽然此相遇旋復成天隅願各崇令名逍遥步
亨衢明年重見月相憶當長吁
寄題鄞縣青山寺鍾秀樓
東湖秀可攬造化夙所聚聞有釋子居雲中搆層宇刹
出辨遠岑帆廻識修渚鳥外月上海虹邊樹含雨願言
此登眺去作逃禪侣西崦暮鐘時憑闌共僧語
曉出趨朝
正冠出門早杳杳鐘初歇嘶騎踏嚴霜驚鴉起殘月逶
迤度九陌窈窕瞻雙闕長卿本疎慢深愧陪朝謁
送顧式歸吳
顧君野王孫與我生共縣故鄉未曾識却在他鄉見留
連忽東還長揖袖詩卷自言吳中好稻熟湖蠏賤欲卧
煙雨舟醉讀三高傳余方謬通籍講帷近清殿故園豈
不懷君恩正深戀遠欲謝鄉人殷勤附君便
御溝觀鵝
白雪泛金塘羣翻動曙光危棲翹獨趾亂唼引修吭池
中鵠可竝廷内鷺難行自憐觀詠者江湖興未忘
夢姊
我家白頭姊遠在婁水曲昨夜夢見之千里地誰縮不
知别巳久尚作别時哭覺來旅齋空風雪灑窗竹田家
有弟妹終歲喜相逐我非王事縻胡忍離骨肉城東先
人廬尚有書可讀何當乞身還親為姊煮粥
答定水寺芑公
日晏初出院閒齋一蕭然忽枉名僧書始知在清泉憶
昔雲巖居共締林中緣夏隂繞澗吟秋霽開閣眠睽合
苦難常别來歲頻遷趣同貴道在跡異慙名牽明月出
東海想照空山禪無因荷衣襆往禮高峰前
詶謝翰林留别
啟與同郡謝君徽同徵又同官翰林洪武三年
七月廿八日上御闕樓召對擢啟戶部侍郎謝
吏部郎中俱以踰冒辭即蒙俞允賜内帑白金
放歸於鄉
江左稱謝家奕葉多名人君今復秀發瓊枝邁風塵顧
余忝鄉里才華敢論美丹詔偶見徵雲蘿歘同起謁帝
入九關咫尺瞻天顔從兹謬通籍接武諸公間朝侍青
坊讀夜陪玉堂宿講罷分御羹吟成刻官燭出入在兩
宫與君無不同自慙本鷗鷺亦得隨鵷鴻朝朝禁門下
聽鷄共騎馬上國多故人情親似君寡竝命超列卿寵
極翻憂驚我叨掌國計君佐持銓衡偕辭向明主叩天
聽天語勅賚内帑金東還特相許拜賜出皇都人言似
兩疏月明照宫錦同棹入中吳吳中故鄉道雨歇秋光
好青山度水迎喜我歸來早落日下長洲分攜忽解舟
如何到家喜却有别君愁别君去還邇只隔吳江水離
思與秋長蘆花三十里來往片帆通相期作釣翁高歌
雖鄙野猶可贊王風
過白鶴溪
昨發白鷺洲今過白鶴溪溪流幾廻轉只在晉陵西月
出女猶浣雲深猨自啼茅峰雖咫尺無計躡丹梯
至吳松江
江淨涵素空高帆漾天風澄波三百里歸興與無窮心
期弄雲月迢逓辭金闕晚色海霞銷秋芳渚蓮歇久别
釣魚磯今朝始拂衣忘機舊鷗鳥相見莫驚飛
始歸田園
辭秩還故里永言遂遐心豈欲事高鶱居崇自難任清
晨問田廬荒蹊尚能尋秋蟲語左右翳翳桑麻深别來
幾何時舊竹巳成林父老喜我歸攜榼來共斟聞知天
子聖歡然散顔襟相期畢租稅歲暮同謳吟
其二
白露蕪草木荒園掩窮秋歸來一芟理始覺吾廬幽高
柳蔭巷疎清川暎門流落日望禾黍離離滿西疇乍歸
意自欣策杖頻覽遊名宦誠足貴猥承懼愆尤早退非
引年皇恩未能酬相逢勿稱隱不是東陵侯
睡覺
爐熏靄宿潤秋滿牀屏裏曙色透窗來幽人眠未起風
驚露樹怯日出煙禽喜却憶候東華朝衣寒似水
與王徵士訪李鍊師遂同過師林尋因公
玄館啟真境紺園閟清香兹晨兩地遊乍出囂煩鄉鳥
鳴桂花落澗戶秋風凉開士演金偈羽人薦瑶觴亦有
詞苑英清芬吐華章愧我自徵起束帶忝周行山林久
在念那期復來翔睽合固知妄去來亦何常誰言道各
異妙契宜相忘
效樂天
誰言我久賤明時巳叨禄誰言我苦貧空倉尚餘粟辭
闕是引退還鄉豈遷逐舊宅一架書荒園數叢菊俗緣
任妻子家事煩童僕性懶宜早閒何須暮年促猶著朝
士冠新裁野人服杯深午醉重被煖朝眠熟旁人笑寂
寞寂寞吾所欲終老亦何求但懼無此福功名如美味
染指已云足何待厭飽餘腸胃生疢毒請看留侯退遠
勝主父族我師老子言知足故不辱
新春飲王七孝廉家
凍雨靄江郭寒姿變春華鳥欣巳交音梅慘尚閉花此
時高堂上晨起獨感嗟歲換固有常時清樂無涯蕭蕭
風吹巾竹外度遠沙相過偶一醉今夕憐酒家
詠軒
肅肅布華榻冷冷罷朱絃臨楹一流睇幽事忽滿前池
草方依微庭柯正蔥芊偶爾發孤詠聊兹寫中悁景融
理自得詎辨媸與妍猶慙至妙意寂寞非言宣
施君眠雲堂(君字可堂眠雲其號也)
古弁一高士白雲與之儔性懶復好眠招雲宿林丘下
雲作簟席上雲作衾裯雲去稍舒膝雲來正蒙頭平生
無心夢雨雲兩悠悠自言眠雲樂世無一可侔浩然身
欲飄若乘無倪舟朝至乎帝鄉夕返乎仙洲寧知日月
旋但覺乾坤浮天雞呌不醒窅窅空巖幽我觀山川氣
出入不可求或逐鸞鶴翔或從蛟龍遊或為風伯驅狼
藉不得收或遭雨師怒奔走無能休小生膚寸間大覆
遍九州變化實多狀欲筭苦費籌奈何一室中爾獨解
使留我行塵務區願出久未由舉足常防危開眼即見
愁不如閉戶眠往尋孔與周愧無山巾緣雲肯相從不
惟當去從爾一夢三千秋
卧東館簡諸友生
抱疾卧東城文墨成久荒翔鴻乍流響時菊忽殞芳繁
隂盡不舒何殊懷積傷良儔秉高誼寡昧豈見忘車馬
限泥潦無由接華觴平居歡固難况乃時非康何以度
兹運相勖蹈其常
答張院長雨中見懷
林園寢扉掩閒坐道心生山藥翻寒色塘漪含曉清乍
違枉芳札遠憶愧深情此日知同寂梧窗聽雨聲
暮途書見
暮歸東市門道路聞悲啼駐馬一借問答云征人妻征
人新戰歿飲恨沉黃泥有兒在哺下飢來食無糜誓將
割兹愛棄去從東西我看巢中燕雛長隨母飛皇天仁
萬物兼照理弗違此獨何竒偶不能與之齊躊躇去復
顧使我心肝摧
施澤阻風
客行阻風濤捨舟步江側荒村經戰餘草木盡愁色夜
投土屋中月出林半黑燃薪燎我衣炊黍作我食夜長
關塞寒歸夢何由得遥想倚閭親中宵淚横臆
送張隱君歸耕西山
山中久無人秋風桂枝衰朝逢還山客言趁白雲期人
出君乃遁嗟哉此何時東岡有良田負耒當自治四體
雖云勞歲晏可免飢而來未能返驅車竟何之
過峽石
青山夾長溪溪上有魚市土門閉落日野氣白於水虎
行車迹外鳥起鐘聲裏吳語問居人到州還幾里
送劉使君
去年送使君路遠已海湄今年送使君路遠復過之路
遠豈足言人遠自可悲夕宴鮮共歡晝出乏竝馳君懷
孰可語予過疇能規此行剖竹符東方撫惸嫠王事正
靡盬奚暇及爾私但令中弗遷庶以慰所思
送周將軍請老歸耕
鞍馬息戎役筋力喜尚全買牛西岡垂聊復治廢田零
雨何濛濛決流亦涓涓良苖及時新人情一欣然甘此
耕耘勞忘彼富貴妍心同老農夫閔閔望有年家廪儻
得高尚願輸資邊
夜登南樓觀月
迢迢海上樓月出嘗先見吐嶺乍分規臨波已澄練蒼
茫城闕閉歴落星河轉毋違中夜歡皓景應難戀
大全集卷七
