大全集卷十七
明高啟撰
七言絶句
馬周見太宗圖
封事朝聞夕拜官新豐無復客衣寒書生未有鳶肩相
只說君臣際會難
聞舊教坊人歌
渭城歌罷獨凄然不及新聲世共憐今日岐王賓客盡
江南誰識李龜年
山中别寧公歸西塢
一上香臺看落暉沙村孤樹晚依微老僧不出青山寺
只有鐘聲送客歸
秋柳
欲挽長條已不堪都門無復舊毿毿此時愁殺桓司馬
暮雨秋風滿漢南
送賈麟歸江上
别淚紛紛逐斷猿貧交無贈只多言離愁正似蘼蕪草
一路隨君到故園
秋夜同周著作宿婁浦
小廨寒依竹浦雲酒闌相對說離羣一聲新鴈誰先聽
今夜江南我共君
方崖師畫
畫圖忽見白雲峰茶屋香臺樹幾重身若在師行道處
晚來唯訝不聞鐘
送陳秀才歸沙上省墓
滿衣血淚與塵埃亂後還鄉亦可哀風雨梨花寒食過
幾家墳上子孫來
送呂卿
遠汀斜日思悠悠花拂離觴柳拂舟江北江南芳草遍
送君併得送春愁
荅陳校理尋花已落之作
君來春去不相期空有新愁繞舊枝總得花看能幾日
最難留惜是芳時
與諸君飲吳别駕園
春來幾度醉無涯不似今朝向汝家四海弟兄俱在座
好風吹出棣棠花
舟中聞歌
水柵孤燈照客舟江南誰解唱甘州尋常醉賞尊前曲
何事今朝聽得愁
題雨竹畫
巫峽雲連湘水低行人路滑畏深泥不見朝陽鳴鳳至
春隂日日鷓鴣啼
挽楊隠君
纔歌招隠又招魂故老于今有幾存他日我來應下拜
寒山流水竹間墳
春思
愁兼楊柳一絲絲客舍江南暮雨時自入春來才思減
杏花開過不題詩
入郭過南湖望報恩浮圖
雨過春陂柳浪香布帆歸緩怕斜陽漁人為指江城近
一塔船頭看漸長
廢宅芍藥
昔年花發要人催今日無人花自開猶有園丁憐國色
時容閒客借看來
登江閣遠懷徐記室與杜進士同賦
憑闌兩客怨斜曛此日同吟只欠君江閣雖高猶不見
幾重山水幾重雲
夏夜宿西園酒醒聞雨
飛蟲繞燭夢迴遲荷葉齊鳴雨一池不為素紈猶在手
定疑秋夜乍寒時
其二
人睡蕭蕭院落空未秋愁已怯梧桐夜長猶幸西軒雨
一半聽時在醉中
倦繡圖
翠絲盤葉碧玲瓏小萼花鋪茜縷紅夢裏鴛鴦留不得
分明却在繡牀中
聞笛
横吹纔聽淚已流寒燈照雨宿江頭憑君莫作關山曲
亂世人人易得愁
慰周著作悼亡
笑披紗扇憶當年只有卿卿最得憐今日料應花不住
夜燈相伴室中禪
山寺冒雨還西郭
粟葉翻翻滿寺秋出門風雨未全收自慙騎馬非閒客
可是山僧不解留
蘇李泣别圖
丁零海上節毛稀幾望南鴻近塞飛泣盡白頭相别淚
少卿留北子卿歸
江上偶見
阿姬不畏晚寒多綠舫紅衣柳下過滿浦秋荷已零落
如何猶唱采蓮歌
過保聖寺
隔江煙霧隠樓臺遠逐鐘聲放艇來亂後不知僧已去
幾堆紅葉寺門開
王七招飲余遊紫藤塢值雪失期
孤舟山水雪晴時看到梅花幾萬枝東崦題詩西崦醉
等閒忘却故人期
江上送客
春風江上蕩舟過垂柳垂楊拂浪波惆悵今年頻送客
長條欲折已無多
期諸友看范園杏花風雨不果
欲尋春去怕春休又值春隂不得遊寂寞西園風雨裏
杏花比客更多愁
宫女圖
女奴扶醉踏蒼苔明月西園侍宴迴小犬隔花空吠影
夜深宫禁有誰來
逢張架閣
花落江南酒市春逢君歸騎帶京塵一杯相屬成知已
何必平生是故人
山中春曉聽鳥聲
子規啼罷百舌鳴東窗卧聽無數聲山空人靜響更切
月落杏花天未明
與親舊飲散出抵城西客舍賦寄
吳王廢苑草青青一騎今朝發野亭誰道别君行路遠
去時人醉到時醒
過山家
流水聲中響緯車板橋春暗樹無花風前何處香來近
隔崦人家午焙茶
雲山樓閣圖
碧樹香臺錦繡連畫師應見亂離前如今風景那堪寫
廢寺空山鎖暮烟
始自西山移寓江渚夜聞雨有作
客身移宿浦雲東孤館殘燈與舊同夜靜空江無落葉
雨聲驚不似山中
晚過浦西橋
春水何長春日短沙鴨交眠綠莎暖晚過橋西不見人
野梅零落江雲斷
歎庭樹
偶移弱質傍庭臯風露離離已便高翻笑園中栽樹者
十年猶未出蓬蒿
雨中春望(時在圍中)
郡樓高望見江頭油壁行春事已休落盡棠梨寒食雨
只應啼鳥不知愁
夜齋見螢火
拂竹緣莎復點苔夜窗無月見飛來舊書亂後都抛却
懶就微光更展開
湖上見月憶家兄
望月思兄意轉迷孤帆應宿楚雲西夜深愁向湖邊立
為有寒鴻相竝棲
逢吳秀才復送歸江上
江上停舟問客蹤亂前相别亂餘逢暫時握手還分手
暮雨南陵水寺鐘
十宫詞
吳宫
芙蓉水殿屧廊東白苧秋來不耐風教得君王長夜醉
月明歌舞在舟中
楚宫
雨去雲來十二峯渚宫樓閣暮重重細腰無限空相妒
不覺瑶姬夢裏逢
秦宫
宫閉驪山靜管絃翠華巡狩去經年掖庭無用恩難報
願上蓬萊采藥船
漢宫
酒醒金屋曙河流願賜銅盤一滴秋他日君王作仙去
瑶池猶幸得同遊
魏宫
翡翠明珠入貢頻承恩長占鄴宫春至尊莫信陳王賦
那得人間有洛神
晉宫
盡日南風永巷開羊車去後玉階苔誰知天上無塵地
亦有城南小吏來
齊宫
帖地黃金襯襪羅苑中市罷合笙歌有人解誦西京賦
添得樓臺火後多
陳宫
春風臺閣繡參差狎客爭陳璧月詞幾度醉濃嬌不起
景陽樓上曉鐘時
隋宫
五斛青螺一日銷迷樓深貯萬妖嬈衆中誰解留車駕
風浪如山莫渡遼
唐宫
玉笛聲殘禁漏長雲屏月帳醉焚香五王宴罷皆歸院
大被空閒一夜凉
次韻春日謾興四首奉酬外舅達翁
老去風情似樂天恨無張態抹朱絃一春酒病稀遊賞
啼鳥鶯花共悵然
其二
水邊簾幕遠籠花遊女時時出浣紗記得横塘沽酒處
畫船明月載琶琶
其三
雨多池館草毿毿酒色寒銷舊舞衫燕子似憐花落地
殷勤長帶軟泥銜
其四
菖蒲葉老芷花新池暖鴛鴦護水紋不上高樓無遠恨
江南春盡草如雲
回文
風簾一燭對殘花薄霧寒籠翠袖紗空院别愁驚破夢
東闌井樹夜啼鴉
春日懷江上
一川流水半村花舊屋南鄰是釣家長記歸篷載春醉
雲籠殘照雨鳴沙
其二
新蒲正綠乳鳬鳴水沒魚梁宿雨晴看近清明沈種日
野人何事不歸耕
醉仙圖
酒滿長生癭木瓢花開仙館宴春宵飛瓊何事堅辭飲
應恐清都誤早朝
觀奕圖
錯向山中立看棋家人日暮待薪炊如何一局成千載
應是仙翁下子遲
江村即事
野岸江村雨熟梅水平風軟燕飛回小舟送餉荷包飯
遠旆招沽竹醖醅
偶睡
竹間門掩似僧居白豆花疎片雨餘一榻茶煙成偶睡
覺來猶把讀殘書
舟歸江上過斜塘
漫漫村塘水沒沙清明初過已無花春寒欲雨歸心急
嬾駐扁舟問酒家
西齋庭前海棠
寂寥銀燭與金盤睡足簾前怯曉寒不是詩人賞幽獨
雨中深院有誰看
次韻張仲和春日漫興
蘇小墳前柳似煙鞦韆人靜夕陽天獨騎欵段尋詩去
嬾逐看花衆少年
與内弟周思敬晚過鴈蕩僧舍
同過溪橋日欲晡遠林殘葉似栖烏照公院裏堪留宿
已有梅花有酒無
白傅湓浦圖
相逢淪落總天涯舟泊湓江近荻花逐客青衫自多淚
傷心不用怨琵琶
陶榖驛亭圖
酒闌使騎趣歸時羞殺江南一曲詞借問驛亭相見者
風流何似党家兒
客夜聞女病
歲盡歸期尚杳然不知汝病復誰憐隔鄰兒女燈前笑
客舍愁中正獨眠
秋江晚渡圖
鷓鴣飛盡一洲蘋帆帶秋雲度遠津底事愁看畫中景
昨朝曾送渡江人
夜中有感
少壯無歡似老時身窮寧坐苦吟詩卧思三十年來事
一半間關在亂離
其二
倦僕厨中睡已安吹燈呼起冒霜寒酒醒無限悲歌意
不覓書看覓劍看
徐記室謫鍾離歸後同登東丘亭
同上高亭一賦詩喜逢君是謫歸時不然此日登臨處
應望天涯有遠思
將赴金陵始出閶門夜泊
烏啼霜月夜寥寥回首離城尚未遥正是思家起頭夜
遠鐘孤棹宿楓橋
其二
煙月籠沙客未眠歌聲燈火酒家前如何纔出閶門宿
已似秦淮夜泊船
舟次丹陽驛
沽酒來尋水驛門鄰船燈火語黃昏今朝始覺離鄉遠
身在丹陽郭外村
正月十六日夜至京師觀燈
天街爭唱落梅歌絳闕珠燈萬樹羅莫笑遊人來較晚
春風還似昨宵多
夜聞雨聲憶故園花
帝城春雨送春殘雨夜愁聽客枕寒莫入鄉園使花落
一枝留待我歸看
早至闕下候朝
月明立傍御溝橋半啓宫門未放朝騶吏忽傳丞相至
火城如晝曉寒銷
春日寄張祠部
烏衣巷口燕來時楊柳風多颭酒旗遠客金陵遊伴少
看花慙比去年遲
左掖作
小殿珠簾散柳絲東宫初退講筵時不材未敢修封事
把筆閒題應教詩
雨中登天界西閣
青山樓閣楚江東身在蒼茫晚色中故國自遥難望見
不關春樹雨溟濛
吳中親舊遠寄新酒
雙壺遠寄碧香新酒内情多易醉人上國豈無千日釀
獨憐此是故鄉春
其二
為念春來客思悲欲教一醉對花枝那知飲量新來減
不似江亭看妓時
宿圓明寺早起
客起燈前夢尚迷滿城殘月䁱峰西應知野寺非山店
只聽鐘聲不聽雞
送葛省郎東歸
金陵女兒踏春陽金陵客子正思鄉一杯况復送君去
目斷飛花江水長
其二
桃葉渡頭聞唱歌孤帆欲發奈愁何君歸是我來時路
山水無多離思多
四月朔日休沐雨中
送春風雨苦潺潺得告今朝免綴班卧聽鳩啼花落盡
此身如在故園閒
戴叔鸞入江夏山圖
歸隠初辭薦辟章西風黃葉滿車箱青牛只識山中路
不是無心向洛陽
送哲明府之新滏
花落春衫試剪裁石頭城下楚帆開憑誰為報清江吏
麥雉鳴時縣令來
逆旅逢鄉人
客中皆念客中身唯汝相逢意更親不向燈前聽吳語
何由知是故鄉人
寄丁二侃
江頭斜日草初曛目斷歸鴻隔楚雲舊宅因君相近住
每思家處即思君
題虞文靖公書所賦鶴巢詩後
玉堂罷直鬢如絲華蓋岡頭戴笠時丁令去來滄海變
人間零落鶴巢詩
客中憶二女
每憶門前兩候歸客中長夜夢魂飛料應此際猶依母
燈下看縫寄我衣
晚晴遠眺
楚天無物不堪詩登眺唯愁動遠思秋樹江山人别後
夕陽樓閣雨晴時
寄徐記室(徐久客京師余至已束還)
惆悵江東日暮雲我來君去苦離羣不知此日君思我
還似當時我憶君
寄家書(時客越城)
底事鄉書累自修路長唯恐有沈浮還憂得到家添憶
不敢多言客裏愁
期袁卿見過因出失值寄詩謝之
非關遠出負幽期自是江邊枉棹遲誰道空迴君恨切
未應如我到家時
宿蟾公房
一禽不鳴深樹煙明月下照高僧禪獨開西閣詠清夜
秋河欲墮山蒼然
陌上見梅
陌頭一樹帶風沙零落寒香日欲斜車馬紛紛誰暇看
當年只合種山家
東歸至楓橋
故人當日送登畿此地停舟醉落暉慙愧臨河舊攀柳
尚留青眼看人歸
江行
家家魚網映迴橋春水初生沒樹腰客路江南烟雨裏
緣蕪芳草恨迢迢
戲和徐七見寄卧聞鄰槽酒聲之作
春瀉鄰槽入夜聞遠疑泉響隔松雲題詩為問醒眠客
幾滴還能醉得君
見燕至
初來如報社前春好宿茅簷伴客身莫入江南舊庭院
杏花風雨總無人
背面美人圖
欲呼回首不知名背立東風幾許情莫道畫師元不見
傾城雖見畫難成
對梨花
素香寂寞野亭空不似鞦韆院落中卧對一枝愁病酒
清明今日雨兼風
和楊余諸君在謫中憶往年西園聽歌
花落名園罷醉遊故人無復舊風流異鄉莫歎無歌聽
若使聞歌意更愁
重過南寺尋悟公不值
我是鈞天夢覺人憶來松下似前身老僧何去袈裟在
落葉斜陽滿室塵
過流通院
僧懶開門見客遲空林流水日斜時欲留詩句知曾過
我後來看竟是誰
其二
橘柚林中薜荔垣幽尋幾度入秋園雖然老衲無聞見
猶勝相逢俗客言
聞人唱吳歌
楚人不解聽吳歌我獨燈前感慨多記得通波亭下路
畫船歸去雨鳴荷
雨中過山
春雲晻靄澗奔渾風雨行人過一村不似山家深竹裏
乳鳩啼午未開門
讀史
晏嬰
一裘身著久經年祿米分炊幾戶烟盡說大夫能養士
却于尼叟惜封田
商鞅
徒誇闟戟衛華軒渭水何能洗衆冤想到出亡無舍日
應思不用趙良言口
儀秦
二子全操七國權朝談從合暮衡連天如早為生民計
各與城南二頃田
藺相如
危計難成五步間置君虎口幸全還世人莫笑三閭懦
不勸懷王會武關
平原君
朝歌長夜館娃春總為妖姬戮諫臣何事邯鄲貴公子
能因躄者殺佳人
范雎
紛紛傾奪苦多謀得勢還懷失勢憂丞相不須嗔蔡澤
此時當問老穰侯
范增
不識興王自有真尊前示玦謾勞神當時誰道翁多智
不及王家老婦人
張子房
不握兵權只坐籌苦辭萬戶乞封留縱令不早尋仙去
天子終無賜醢謀
賈誼
凶吉何由鵩鳥知才高暫謫未須悲秋風不灑梁園淚
宣室寧無再見時
董仲舒
早奏文章直殿廬茂陵還復訪遺書寂寥猶抱春秋傳
誰問江都老仲舒
李廣
猿臂將軍本自賢灞陵醉尉竟難全不聞當日王孫貴
重到淮隂賞少年
田千秋
功名何必任才謀遇合逢時便可收高寢郎官頭已白
一言悟主即封侯
王章
外家勢重直言稀京兆書陳蹈禍機合浦老妻須莫怨
絶勝卧病死牛衣
揚雄
執戟三朝老從臣從來無意據通津如何晚把玄經筆
却為新都著劇秦
馬援
浪泊歸時憶少遊炎蒸終復困壺頭漢庭豈少英年將
衰老南征苦自求
袁安
洛下人家懶去干閉門僵卧雪漫漫立朝不附薰天勢
應為平生耐得寒
荀彧
晚惜彤弓勢已難空期魏武作齊桓猶緣死沮奸雄意
竊鼎遷延到五官
孔明
莫恨流星墮渭濱出師未捷已沾巾天應留取生司馬
歸作他年取魏人
張昭
長史難忘昔受遺塞門投老苦憂時孝廉猶有當年意
不遣真從介子推
王猛
軍門被褐異隆中抱策歸秦竟事戎猶喜遺言真有識
不教飲馬向江東
謝安
談笑新亭鼎不移坐籌強虜在枰棋平生事業從容得
莫道無心屐折遲
韓子
自古南荒竄逐過佞臣元少直臣多官來瀧吏休相誚
天要潮人識孟軻
題宋徽廟畫眉百合圖
百合無殘六合塵汴宫啼鳥怨無人不知風雪龍沙地
還有圖中此樣春
題湘君圖
祠前脩竹楚山青風珮時來過洞庭月夜莫彈瑶瑟怨
夫君不見有誰聽
題洛神圖
晚步芳洲拾翠歸不愁風浪濕仙衣彩雲一滅無尋處
應逐陳王去馬飛
二喬觀兵書圖
共憑花几倦新妝玄女隂符讀幾行銅雀那能鎖春色
解將竒策教周郎
風雨早朝
漏屋雞鳴起濕烟蹇驢難借強朝天却思春水江南岸
閒聽篷聲卧釣船
雨中曉卧
井桁烏啼破曙烟輕寒薄被落花天閒人晴日猶無事
風雨今朝正合眠
其二
香斷牀幃冷未開雨窗寥落滿櫺苔休輕一枕江邊睡
抛却腰金換得來
久雨
水長已到折磯頭江天雨來殊未休鸕鷀鸂鶒曉爭喜
楊柳杏花春自愁
閏三月
不須愁寫送春詩花比常年落最遲添得一分春色在
天應憐我惜芳時
晚立西浦渡
髩絲微映釣絲輕水葉驚風細浪生誰見晚凉人立處
數株楊柳一蟬鳴
題孟浩然騎驢吟雪圖
西風驢背倚吟魂只到龐公舊隠村何事能詩杜陵老
也頻騎叩富兒門
江上雨中
江漲隨漚欲到門濕雲依樹易黃昏幽居常日無來客
何况瀟瀟雨滿林
客館夜見亮師畫上有余呂二山人詩
上人圖畫故人詩相見燈前夜雨時無限雲山與烟樹
總含秋色是相思
海上逢王常宗雨夜同宿陳氏西軒
故人散盡獨君存風雨相逢海上村尊酒飲闌言不盡
更留餘燭照黃昏
過北莊訪友
淺水平沙凍鴨眠秋聲吹過石橋邊尋君兼得尋詩興
野樹江雲欲雪天
題畫
落日青山影在沙鏡湖波淨遍荷花雲間樹底參差屋
借問誰家是賀家
得故人書知未入京因寄
曾約春深到鳳臺君今不到只書來滿緘離恨牀頭放
一度相思一展開
題王翰林所藏畫蘭
春到懷王舊渚宫沙棠舟去水煙空孤叢不有幽香發
應沒江邊百草中
不見花
看花無計作閒身塵土餘杭暗度春不見花開莫惆悵
花飛還得免愁人
錦帆涇
水繞荒城柳半枯錦帆去後故宫蕪窮奢畢竟輸漁父
長保秋風一幅蒲
楓橋
畫橋三百映江城詩裏楓橋獨有名幾度經過憶張繼
烏啼月落又鐘聲
烏鵲橋
烏鵲南飛月自明恨通銀漢水盈盈夜來橋上吳娃過
只道天邊織女行
兩妓
李娟張態兩嬌姿傳得香名在白詩當日罇前漫歌舞
使君家自有楊枝
短簿祠
下馬空林問廟扉衣冠寂寞掩塵幃不能復使桓公怒
莫怪年來祭客稀
聞王翰林使蕃
碎葉城邊積雪明彈箏峽水遠人行已聞贊普知臣順
不似前朝作舅甥
大全集卷十七
