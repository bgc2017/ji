大全集卷十六
明高啟撰
五言絶句
觀軍裝十詠
胄
黃金冒虎頭乍免走豪酋還有從容處綸巾按壘遊
鎧
細丳鏤文銀高城日照鱗擐來曾攪陣一鏃不傷身
纛
髮亂野牛驚神專大將營師行當禡祭壇下戮番生
刀
大食購千金妖精泣太隂燈前開匣看無限許君心
弓
燕角號良材樓煩擘未開秋風懸臂出何處一鶬來
箭
流星逐飛羽鏃利能穿札三發定邊歸箙中休滿插
麾
彩帛曳長虹悠悠卷塞風三軍齊陷陣應在一揮中
矛
畫榦似蛇長誰論半段鎗日斜親鬭罷高宴卓沙場
袍
雕錦剪花團三邊總認看尋常不肯著風雪念兵寒
馬
羅帕覆春風連鞍賜有功蹄高騎得稱身出萬軍中
獅子林十二詠
獅子峯
風生百獸低欲吼空山夜疑是天目巖飛來此山下
含暉峯
演漾弄清暉江山秋斂霏我吟康樂句日暮澹忘歸
吐月峯
四更棲鳥驚山白初上月起開東閣看正在雲峰缺
立雪堂
堂前參未退立到雪深時一夜山中冷無人秖自知
卧雲室
夕卧白雲合朝起白雲開惟有心長在不隨雲去來
問梅閣
問春何處來春來在何許月墮花不言幽禽自相語
指柏軒
清隂護燕几中有忘言客人來問不應笑指庭前柏
玉鑑池
一鏡寒光定微風吹不波更除荷芰影放取月明多
冰壺井
圓甃夏生冰光涵數星冷窗有定中僧休牽轆轤綆
脩竹谷
翠雨落經牀林鳩午鳴後筍出恐人來編籬遮谷口
小飛虹
初看卧波影應恐雨崇朝過澗尋師去端知度石橋
大石屋
混沌復輪囷全無斧鑿紋門臨五湖水坐納四山雲
題雜畫
空山萬株木靄靄秋多晦屋在白雲中人歸白雲外
其二
欲尋江寺僧渡口孤帆發落日浦風生不畏春潮闊
其三
叢蒲亂石間水急魚難罩欲去尚殘陽看山一停棹
其四
風急楚江波佳人罷采荷離舟孤宿處淚少夜猿多
其五
孤柳影婆娑路入秋溪暮誰家繫榜來應待歸人渡
其六
驢影夕陽催空山不見梅愁腸如客路一日幾縈迴
其七
夕陽數峰遠靄靄江南思煙外有鐘聲山僧獨歸寺
其八
橋迴綠水斜春樹隔煙霞隠處誰云淺千峰只一家
其九
日出溪霧黃風迴不成雨何處趁墟人侏&KR0867;竝沙語
其十
遠岫浹煙光斜陽在釣航衆漁歸已盡獨自過寒塘
其十一
柳葉散空塘菊花明廢苑日暮問垞南舟行何近遠
其十二
山禽欲定棲竹風苦難靜殘雪墮驚梢翛翛一窗冷
和楊禮曹刺客三詠
椎
袖藏出屠市一揮報公子誰言上將雄不異孤豚死
匕首
購自徐夫人欲揕秦皇帝銅柱火光飛竒鋒非不利
筑
王醉不知音亭前殺聲起勿輕無目人能為有心鬼
得家兄在遠消息
家將遠人信復報遠人知世亂書難得開緘勝見時
其二
幾日看回鴈今朝尺素開應知在天末亦望弟書來
其三
歲晚各離家憐兄去路賖書來約歸近同看故園花
其四
江上有歸舟傳兄在石頭知安雖暫喜念遠更成愁
為外舅周隠君題雜畫
斜陽傍釣船秋色滿江天彷彿吾家近沙村落鴈邊
其二
白鶴忽飛還松杉靄然暝明月出溪橋照見支笻影
其三
風雨過蒼嶠秋色渺江海白鷗期不來沙上人相待
其四
落葉帶回吹荒筠冒幽石池上鳥鳴時閒齋掩秋夕
其五
山深嵐氣寒高齋掩窗卧林間踏葉聲知有樵人過
效隂常侍
滿江煙水綠幾里到巴州音書不堪寄一寄一沈浮
歎牆下草
青青牆下草經霜未枯槁雖是見春遲還免逢秋早
草堂梵僧
禮塔老番僧唐言已漸能夜無還國夢石室坐懸燈
新月
纖纖掛柳西斜影低窺閣黃昏難久看初生是將落
尋胡隠君
渡水復渡水看花還看花春風江上路不覺到君家
西寺晚歸
遠寺别僧歸隨鐘出煙嶺犬吠竹林間斜陽見人影
淵源堂夜飲
懸燈照清夜葉落堂下雨客醉已無言秋蛩自相語
和陳左司夜泊桐江
月出釣臺樹長灘秋更喧渾如宿巫峽唯少一聲猿
過獅子林
雨餘鳥語凉斜陽竹深見頻來非看花借讀高僧傳
薔薇露盥手
蠻估海帆迴銀甖玉汞開盥餘香滿手恰似折花來
西陂
芳草水東西春風路欲迷歸時不覺晚山與夕陽低
園中梨花唯開一枝
闌外見春遲朝來雪一枝不知初發處誤道已殘時
江上酒家
門戶映垂楊春槽酒聲瀉幾度望高帘歸帆雨中下
過舊送别處
前時送畫船西港柳株邊别處愁猶在鴛鴦不肯眠
懷陳寅山人時居西山昭明寺
聞看西澗月秋閣與僧開正是相思夜鐘聲若處來
略上人房竹
幽篠半梢横山窗颭月明上人禪定久不怕有秋聲
聞鴈
江寒月黑夜定宿蒹葭裏呌呌過燈前却是誰驚起
晚坐水上
潭島去何深斜陽樹半隂偶來臨水坐非有羨魚心
聞謝恭夜詠詩
我非李太白君是謝楊兒夜半江樓雨高眠聞詠詩
題馬遠畫酴醿
池冷畫闌幽芙蓉伴晚愁金盤承露重彷彿漢宫秋
黃葵
春晚獨餘芳風回帶酒香美人偏愛看因似御衣黃
余客雲陳山人居西山相望因有懷寄贈
深竹晝鳴鳩微凉滿寺秋老僧雖不在風雨自相留
睡足
風雨落梅村鳩啼正掩門今朝無事役睡足亦君恩
題雲林小景
歸人渡水少空林掩煙舍獨立望秋山鐘鳴夕陽下
題芭蕉
叢蕉倚孤石綠映閒庭宇客意不驚秋瀟瀟任風雨
春溪獨釣圖
春水鱖魚肥垂綸坐斷磯羊裘人易識好著舊蓑衣
池亭
虚檻枕池波閒凭看浴鵝秋荷知幾葉添得雨聲多
聞鐘
日暮遠鐘鳴山窗宿鳥驚楓橋孤泊處曾聽到船聲
桂花
風露浥清香清隂别院凉誰能呼白鳳花下舞霓裳
鴈
初到别胡沙樓頭度影斜江南秋月好隨意宿蒹葭
紅葉
霜染滿林紅蕭疎夕照中曾供寫秋怨流出未央宫
秋雨
瑟瑟復蕭蕭燈前滴此宵秋聲自難聽况復在芭蕉
月夜飲酒
月照綠樽深清歌桂樹隂嫦娥留伴我莫向畫樓沈
遊山
自著林間屐來聽石上琴老僧留客久西嶺日將沈
聞笛
横吹發哀聲江樓月正明伊州不堪聽都是故園情
秋聲
砧韻雜鳴蛩梧邊雨帶風千聲秋作意都入夜窗空
秋夜宿僧院
竹動鵲頻驚秋河閣外横談禪貪坐久莫遣曙雞鳴
登樓望虎丘
秋霽倚層樓孤峯是虎丘香臺紅樹裏佳處記曾遊
外舅周隠君齋竹
秋思與秋聲閒齋對夕清幽人夢回處煙鳥月中鳴
寧真道館夜觀茅隠君畫
看山如見君君家在山下仙館憶君時明燈對圖畫
竹林高士圖
竹深斜日在獨鶴見扉開誰顧閒居者惟應二仲來
詠水邊桃花
一片欲隨流殘妝照影愁誰來唱桃葉風雨送離舟
芭蕉美人圖
琴罷詠春朝餘酲吸露銷詩成無落葉聊為寫芭蕉
王主簿小園
夏葉風苖長秋瓜雨蔓新誰言趨府客却似灌園人
晚尋呂山人
小艇載琴行松花落晚晴君家最可認隔樹有書聲
黃氏延綠軒
葱葱溪樹暗靡靡江蕪濕雨過曉開簾一時放春入
喜從兄遠歸
聞汝歸舟到相迎只恐遲方當見時喜還憶别時悲
送人遊湘中
離恨挂帆檣隨君遠入湘飛花蕩春影江水不勝長
訪丁校書不至
獨坐無與語出門聊訪君空回轉惆悵芳草日將曛
荅陳山人
賣畚君當返修琴君已歸無為嫌寂寞世事意多違
杏園
春紅雨後繁孤墅啼鶯曉聞道曲江園遊人近來少
瓜圃
傷瓜莫傷蔓傷蔓子生稀留待經霜露盈筐採得歸
菊蹊
獨行林下路望望南山暮無酒掇英嘗寒香已零露
梅塢
春暗雲如雪難招落漠魂空林酒醒處月墮客敲門
題許瀾伯畫
望秋倚高閣隔江望層巘不見度僧歸烟深暮鐘遠
除夕客中憶女
别家非願久回首已徂年今夜寒齋雪何人聽折絃
歲暮
已嗟求道晚復省濟時難碌碌成何事天涯又歲闌
題攜琴訪友圖
孤騎復孤琴披嵐入澗隂遠尋君莫訝城市少知音
鴛鴦
兩兩蓮池上看如在錦機應知越女妒不敢近船飛
題張校理畫
寒色初凝野秋聲忽在林遥山不能見祇為晚烟深
題湘南雨意圖
南禽暮啼起門掩湘祠裏脈脈半江隂春雲與春水
題扇上竹枝
寒梢雖數葉高節傲霜風寧肯隨團扇秋來怨篋中
題李迪畫犬
護兒偏吠客花下卧晴莎莫出東原獵春來兔乳多
天平山五丈石
勢危撐月墮影瘦倚雲平彷彿峰頭井蓮花一半生
别呂隠君
孤舟晚溪口欲去重回首不忍别青山况此山中友
林下
樹凉山意秋雲澹川光夕林下不逢人幽芳共誰摘
不寐懷徐記室
齋寒掩孤燭城遠沈雙杵憶爾忽長吟驚散牀頭鼠
雪中自雲巖晚歸西村客舍
乍與諸僧别還依一叟鄰柴門閉風雪誰候暮歸人
其二
隔浦煙墟遠侵沙雪樹稀行人緣底事不及鳥先歸
立春前十日寄會稽周軍咨
的的玩芳樹依依懷遠人千山雖隔郡十日共逢春
柳燕圖
柳上銜蟲立春風似有情和枝吹裊裊方覺爾身輕
隔簾聞歌
葉逐散聲飛湘雲隔妓衣誰能偷卷看認是小叢非
訪張司馬不值書園亭壁
亭午鸛鳴雨果園花已稀偶來因忘去非待主人歸
壺中插緋碧桃花既而碧桃先落
白嫩倚紅嬌朝看訝獨飄應緣霞氣暖烘得雪先銷
優人李州僑乞米
曾稱富貴客粉墨尊前面憔悴立窮途渾非舊時見
其二
戲場鼓笛靜人無太平樂爾莫怨飢寒梨園亦零落
綵索
臂頭長命縷百結更雙蟠怕有痕生肉教依玉釧寬
釵符
靈篆貯紗囊薰風綠鬢傍從今能鎮膽不怯睡空房
燒筍
幽人嗜燒筍出土不容長林下孤煙起風吹似竹香
江寺雨中訪杜二
幾日纜歸舟同君野寺遊舊懷言未盡不是雨相留
寒夜與家人坐語憶客中時
茶屋夜燈青竹庭寒雪白不對室中人依然去年客
題楞伽山寺壁
惆悵空山裏寒梅應自開雪中何處覓須待雪晴來
贈僧本空
了性本來空遊方不復東月明秋澗靜趺坐一山中
聞霰
初訝驚沙過復疑疎葉落寒霰夜聞時窗空人寂寞
江上漫成
春色到江濱江花樹樹新行吟憔悴客誰道亦逢春
雨中過玉遮山
松頭急風迴飛雨不到面何處豁清愁千山一人見
其二
尋鐘入蒼茫一澗復一崦落葉去方深山扉雨中掩
畫花鳥
語倦立還敧花垂裊裊枝美人妝閣靜斜日下簾時
種瓜
緜緜花蔓縈颯颯風煙灑秋來子正多不似黃臺下
摘瓠
輪囷卧霜露秋曉摘初歸自笑詩人骨何由似爾肥
懷蜀山人
靄靄衆山暝秋禽鳴澗竹知君高詠餘聽鐘掩窗宿
諸君會宿鶴瓢山房題畫賦詩予將赴召不得
預明日補題其上
偶趨蘭省召不預竹林歡山水圖中景明朝在路看
山中夜行
登隴日已沈出谷月初上夜行畏虎聞無奈車聲響
赴京道中逢還鄉友
我去君却歸相逢立途次欲寄故鄉言先詢上京事
泐禪師室中晚坐
綠隂欲滿寺禽鳴春雨餘聊因簡牘暇窗下閱僧書
白葵花
素彩發庭隂凉滋玉露深誰憐白衣者亦有向陽心
馬氏東軒
陽和受最多爽氣看應少晞髮此窗前雞鳴海天曉
得家書
未讀書中語憂懷已覺寬燈前看封篋題字有平安
期陳則不至聞宿清隠蘭若
幽禽雨中響門掩春塘綠思君暮不來應伴山僧宿
碧筩飲
綠觴卷高葉醉吸清香度酒瀉正何如風傾曉盤露
曉發山驛
風殘杏花曉馬上聞啼鳥茅店未開門山多住人少
焚香
斜霏動遠吹暗馥留微火心事共成灰窗間一翁坐
榴花
日炙態常醺香生若自焚夜來端午宴淡却美人裙
階前苔
莫掃雨餘綠任滿閒階路留藉落來花春泥免相汙
僧舍訪呂隠君為學上人題墨竹
山房竹雨過簾影靄春雲得與幽人會何殊見此君
題孫卿家小畫
高嶺冒層嵐疎林逗殘照何處覓孫登雲間聽長嘯
其二
前林遠杵歇别院疎鐘起行人與居人同在秋雲裏
久别幼文偶見其畫遂題
幾疊蜀山雲秋林半夕曛畫中藜杖者相見只疑君
題榮悴竹圖
嫩葉與殘枝相依暮雨時莫將榮悴看節在不曾移
叢竹圖贈内弟周思敬就題
窈窕復蒙茸千山萬竹中幽人夜驚起秋雨共秋風
題張來儀畫贈張伯醇
風起澗聲亂景寒雲氣深山人歸卧晚詩意滿秋林
次韻及禪師懷王水曹
千峰一寺遠雲滿跏趺處無客伴孤禪懸燈照深樹
其二
鐘動雲壑冷鶴歸人不歸應思躡金策同向海天飛
夜聞雨
窗燭冷殘夜聞蛩更聞雨秋館總多愁猶勝在羇旅
大癡小畫
溪水雖多曲舟行不憚賖山山秋樹赤猶復似桃花
吳仲圭枯木竹石
叢篠倚喬柯秋隂雨尚多風霜莫搖落留蔭石邊莎
題倪雲林畫贈因師
含暉峰下路樹石盡垂藤欲認莓苔迹相尋行道僧
題徐山人畫贈内弟周思恭
複澗兼重嶺雲嵐處處生君家還可認為有讀書聲
訪因師而師適詣余兩不相值
我去尋幽院師來訪小園休言不相見相見本無言
題畫贈别
扁舟暮歸去别路江南樹愁指楚山遥明朝望君處
龍門飛來峰
風吹峨嵋雲東依此山住我來不敢登只恐還飛去
待渡
渡子未迴舟立傍沙頭樹天寒雪欲來莫滯人歸去
西澗訪衍上人
日暮冒餘雪望烟西澗隂不因師住遠何事到山深
蔡村田家
田中耒聲歇煙火西林起獨立候歸人柴門夕陽裏
夢中作
悠悠衆擾去寂寂孤吟歇雨過滿窗凉高林上明月
要離墓
弱夫殺壯士誰敢嬰餘怒今日古城邊畊人肆侵墓
顧野王墓
南朝舊碑倒墓近樵蘇道應與讀書堆離離總秋草
卓筆峰
雲來初似墨鴈過還成字千載只書空山靈恨何事
硯池
山骨誰鑿破一泓自深黝醉後欲濡毫蜿蜒見蝌蚪
千人石
池上盤陀石千人列坐曾如今趺夜月唯有一山僧
五塢山
飛泉塢
山空響更遠雨過流還急餘沫灑迴風一林紅樹濕
修竹塢
色映溪沉沉秋雲生夕隂無限楚山意鶴鳴風滿林
丹霞塢
遥聞丹霞塢中有餐霞者絳彩發朝朝還同赤城下
白雲塢
雲開見山家雲合失山路聞語知有人欲尋已迷悞
芳桂塢
欲攀淮南樹人去山寂寞嫋嫋凉風生疎花月中落
芹
飯煮憶青泥羹炊思碧澗無路獻君門對案增三歎
蓴菜
紫絲浮半滑波上老秋風憶共香菰薦吳江葉艇中
芭蕉
靜掩綠隂行閒聽雨聲卧還有感秋詩窗前書葉破
中秋
此夕月華流應分一半秋誰能尋庾亮吹笛上南樓
九日
攜壺還采菊惆悵獨登高憶在詞林日華筵食賜餻
題畫贈許瀾伯
泠泠風中絃渺渺雲間鴻秋懷不可寫日暮青山空
病酒
日高頭未櫛困卧對山花暫謝高陽侶窗間獨飲茶
大全集卷十六
