歸田類稿卷十八
元張養浩撰
五言律詩
公退書四知堂璧
邑壯憐才弱官微慮患深韋弦千古意冰蘖一生心袖
有歸來賦囊無暮夜金二年何所得憔悴雪盈簪
上都道中二首
窮沍惟沙漠昔聞今信然行人鬢有雪野店竈無煙白
草牛羊地黃雲鵰鶚天故鄉何處是愁絶晚風前
幽都風土異六月亦冰霜草地寬於海土山低似牆茹
毛民簡古囓雪客荒凉自媿成何事孑然天一方
御河舟中
水路苦多阻扁舟之字行去雲由雨點來浪自風聲顛
倒驚人影經過問地名胡床柂樓底未覺負鷗盟
久雨初霽書所寓壁
癡雨歇簷滴頑雲開日華宂垣驚暗笋搶地惜幽花市
隱静於野客居閒侣家故園亦皆寓心定自無譁
自堂邑移政博平權縣事
吾邑堪藏拙胡為又此臨四知民過譽三語吏驚心越
爼慚非據操刀媿不任幽懷誰與語風竹有清音
送宋故文丞相孫章甫上西省都事
之子名臣裔何堪簿領拘盤根知利器滄海見遺珠河
出崑崙遠山餘碣石孤翠紅蓮幕底佳句未應無
送姚學士
游目當今士獨公文柄操江空孤月白天闊片雲高班
馬知誰配王楊笑爾勞盛名千載後江漢日滔滔
雨後行縣
命駕行農事江天欣晚晴泥塗遲馬足風樹遠鶯聲川
迥水雲活花濃田野明長官非酷吏耆老不須驚
廉園秋日即事
雲物經秋慘陂塘過雨渾身閒顓簡策意得略琴尊強
䀨蟬多事輕離燕寡恩吾詩雖數語喜欲筆諸門
廉園會飲
倥傯常終歲從容偶此閒霧松遮老醜雪石護蒼頑池
小能容月牆低不礙山殷勤問沙鳥肯與厠其間
晨興用俞立之韻
寒碧洲痕淺深青地勢平嵒姿呈雅淡樹影碎空明窗
納一天曉人懷千古榮移牀高處坐遙看日東生
冬夜早起
推枕人初起出門星尚存歲寒郊野闊天早樹林昏窗
影猶殘月鷄聲己遠邨孜孜何所事時取故書温
我愛雲莊好九首
我愛雲莊好夕煙樹半腰亭高無近矚歲樂有新謠農
糞初開地童梁已壞橋眼前皆事業何必立人朝
我愛雲莊好幽深稱隱居許生好山水陶令樂琴書棃
柿風霜後松筠雨露餘徜徉今數載心賞一如初
我愛雲莊好溪流轉玉虹驚飇荷背白殘照鳥身紅遠
意微茫外真懽放浪中終身能若此甘作灌園翁
我愛雲莊好依稀孝敬村隣誇蚕就簇奴叱犬當門流
水幽棲谷深衣獨樂園只今誰得此高興欲雲騫
我愛雲莊好柴門俗客稀行田蟲撲帽坐樹蟻緣衣雲
水一銅鏡霜林萬錦機東岡陂故在辭聘未全非
我愛雲莊好絶無聲利塵林篁清耳目編簡肅心神种
放非樵客(見宋名臣言行錄)焦先豈野人(見三國志管寧傳)此心幸無
屈烏用更求神
我愛雲莊好衡門晝寂然苔香花覆砌石潤竹通泉獨
處蓬為室閒遊杖挂錢白頭鄉社裏未覺媿前賢
我愛雲莊好光風四季兼泉聲聞隔屋花影見垂簾丘
壑間如傲門庭静侣嚴箇中何限福動止不須占
我愛雲莊好民風太古淳婦勤絲滿籰兒嬾硯凝塵秦
系唐高士張融齊逸人只因疎散久每每忘冠巾
自訟
忽忽又終日悠悠仍此生道心知有負學術媿無成丘
壑徒留意文章浪得名從今都戞去密體聖賢情
惜鶴十首(并序)
鶴仙禽也由凡翼非其比恒不為世人所愛
而愛之者往往皆山林中人蓋物以氣合理
勢然也予嘗得其尤者一豢之既久翩躚與
人相習日者為田嫗傷其脛丸病兩月斃惜
哉因取其始末作十詩將以慰其不幸云爾
購鶴
野處幽獨甚千金得令威挾雲出塵網領月到柴扉縻
足防颺去遮庭使學飛自今湖上路樹石亦光輝
友鶴
雲雨手翻覆紛紛知已誰玄裳真莫逆皓首誓相期把
酒或前舞游山時後隨會當作人語細與話瑤池
病鶴
渠本仙家種胡為久不安強行時塌翼欹立恐遺丹誰
藥相如渴獨憐范叔寒一鳴雖确确猶自徹雲端
醫鶴
饋藥人空數乘軒氣漸低無心吞餅餌何處覓刀圭暴
日資丹火杯泉洗羽泥漫令通臂友時復過幽棲
挽鶴
共處人煙外誰期禍乃身九臯空有恨四野欲無春華
表雲應淚瑤臺月亦塵當年林處士泉下定相親
招鶴
歌徹楚人些冥冥恨益增楓林空落月甲帳只寒鐙仰
問天無語升呼谷謾應料隨風露氣飛入亂山層
瘞鶴
非為恩帷蓋從遊歲月深忍令一抔土埋盡九臯心致
奠攄情素為銘表德音小松栽尺許悠久庶能尋
憶鶴
玉立昂藏態山中我與君幾年遊賞共一夕死生分徐
步閒窺沼高飛遠帶雲為誰重起舞倚杖立斜曛
夢鶴
岫幌鐙昏處依稀見瘦軀引吭如有訴側頂不容呼枕
上行雲繞松梢落月孤堪憐漆園叟漫為蝶區區
圖鶴
百計無從見明窗吮筆圖硏朱染霞頂屑玉抺雲襦野
狀雖非侣山居亦勝無郤愁風露夜拔宅上天衢
飲城南劉左丞别墅
繚白㳂山路含暉近水亭青林雙窣堵紅樹萬娉婷投
轄從陳醉沈湘笑屈醒黃昏休繼濁海月上青冥
山行二首
行徐忘路遠偶爾到山村斷嶺雲通氣顛崖樹倒根望
深增暝色坐久愴吟魂歲莫求田意悠悠孰與論
一嬾將成性春遊尚爾勤花欹知雨力水皺見風文碧
落一明月青山半白雲郤愁從此去塵冗又紛紛
憫農
父子傳衣出夫妻趁熟分未言先欲泣乍見内如焚徵
負敲門急充饑飲水勤何當天雨粟四海共懽忻
鑿池
野性喜觀水開池臨小亭雲天雙玉鏡波日萬金星魚
鳥新歡遂江湖舊夢醒風行文自涣三復聖人經
晚霽
老懶便幽静空亭步翠行牽牛上籬落鬭雀下簷楹斜
照慳窗影停雲足野情田園無限樂夫豈為逃名
村居春晚
門掩煙霞影閒身自覺榮年符天地數心逐水雲盟短
褐無時事深林有暮鶯清風生几硯老子又詩成
晨起三首
夜永起常早微吟步繞籬形癯山亦病腰傴樹尤竒欹
月斜明屋稀星冷浸池戞然田器響隣叟出茅茨
叩戸人求火踰牆犬吠林天疑山外盡雲覺水邊深耿
耿憐身世茫茫慨古今東阡與西陌誰識莫年心
戀枕嫌多夢開簾曙色迷鶴寒依戸立猿餒近厨啼蹴
石泉鳴屋吞烟樹隱隄村居真可喜觸處是詩題
池上
地僻有餘勝扶笻步繞池鶴欣常自舞魚定恍如癡野
日融春意籬烟動午炊笑呼華與鵲聽我綽然詩
半仙亭獨坐
世路謝奔走雲山隨起居雨晴花窈窕風夕水紆餘膠
漆漁樵我筌蹄筆硯書浮生星火底真悟者誰與
乙丑山中拜詔
門外傳呼詔堂前散盡雲恩榮被林木惶懼到鷗羣才
拙疎經濟學荒寡見聞五年凡五聘深愧報無勲
磐石
晚晴盤石上秋與興無垠止水可觀性好山堪醉人翠
金明野景幽獨遠囂塵野鶴忽飛起詩成應又新
客中寒食
鶯燕與春競綺羅乘夜遊東君何俶儻北客獨淹留蕰
藻先塋夢萍蓬故國愁冥冥心語口何日大刀頭
觀菊
始旦起觀菊滿籬金翠明色嚴霜亦懼香盛世皆清凜
有英雄氣泊無兒女情柴桑與吾土元自不多争
半仙亭秋暮
野處宜秋景霜林遠更紅虎溪無俗駕鶴氅有仙風槁
葉鏗然下新題偶爾工閒來檢身世頗覺昔人同
遂閒堂獨坐
疎拙閒宜處豪華老自降瓶梅疎浸玉庭檜密聯幢猫
嚃硯池水鶴眠書舍窗村居吾所喜非儗鹿門龐
早起
謝政身無責家人怪宿興束枯吹鼎火鑿凍汲池冰鴉
宿聲俱寂鶴寒影欲凝湛然平旦氣自覺興多增
歸田類稿卷十八
