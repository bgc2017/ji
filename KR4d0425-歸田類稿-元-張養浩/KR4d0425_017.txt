歸田類稿卷十七
元張養浩撰
七言古詩
題周氏池亭
東風吹樹飄紅雪碧雲冉冉迷林樾入門高掛四面窗
水光山色尤竒絶恍疑造物同我遊參差夢裏金銀闕
眼中不見無極翁閒殺濓溪舊風月
待鳳石(并序)
余近得竒石一田兵部師孟同臺掾杜孝先
過而觀之遂名曰待鳳以其一峯横出若待
物來棲者因而名之余嘉其詞雅而意深故
為之賦
岐山鳳去天為老閒殺蒼梧與瑤草空餘陳迹十丈臺
只辦煙霞說凡鳥朝陽一鳴三千年天地此心何日了
幾迴夜月琴罷彈彷彿玉音來縹緲雲間九苞望不見
凡上一峯空自好青天倘與達寸誠白日終當見孤矯
古來竒士志頗同抱玉丘樊不為少子陵坐釣桐江春
正則行吟楚澤曉白石寗戚半夜歌太華希夷五雲遶
兵曹命名寓世箴迂叟有詩成腹藁斯名但恐還徒然
喜極二豪俱悄悄簾影風微篆煙裊
同潘獻臣元復初張子昭高麗寺賞白蓮
雨過琳宫失殘暑竹枝翠濕低蔬圃入門倍覺老眼明
寒碧一盆花四五不勞掛席雲水鄉坐覺西湖在眉宇
蒲搖風影劍舞庭荷瀉露華珠返浦龜魚江海均意適
蕰藻王公亦心許何年仙子謫帝居驚到維摩散花女
三生夢斷金沙灘未必香魂遽塵土同來數子俱好事
争擲青鳬醉鸚鵡坐中老衲計更竒暗伏毛錐不時舉
忽聞題詠須即席衆氣勃然齊一鼓或昂或俯或吻鳴
或蹙或顰或目語或先磨墨務速成或已終篇恥輕吐
須臾能事俱告畢白璧明珠爤盈廡論功行賞四座譁
我不能觴甘楚舞從今雅會當日然轉首秋容泣寒雨
萬年松(并引)
萬年松生五臺山中長三寸許好事者采置
諸囊或夾於書簡不計歲時幾何出而水之
則生意輙復以故土人謂為萬年松日者田
兵部師孟以數本見貽且曰當作古風一章
惠我願為篋笥之光乃為之賦
君不見崑崙有栢千仞強青天雷雨蛟龍翔人間斤斧
日相踵竒材政恐終自戕又不見樗櫟擁腫無何鄉匠
石望知非棟樑孰令枝幹隘寥廓萬古齒冷南華莊豈
知此樹生寸許不為形累恒蒼蒼貞心勁氣恥土著雖
遭縛束仍芬芳微根纏糾亂石髮細葉茸密攅鍼芒呼
童汲井滌烟翠老眼但見參天長傳聞産自金色界貝
典不載不可詳天花羞落居士室祗樹傾倒栴檀場吾
家秀碧雅相稱峯巒蹙縮雲微茫一從植此向幽寂劔
戟森照光走堂天公豈以我為戲故遣二物陪徜徉穹
林崇岳漫霄漢而我亦笑造物狂古今何事非幻景榮
枯美惡均亡羊作詩寄謝子方子何時更為齊東野叟
分滄浪
秀碧石
有客自和林迴惠怪石拳許峯巒隱然色明
潤可愛因名曰秀碧遂作是詩答之
有客至自元冥國袖攜一峯元氣濕知我雅有山林思和
雲持贈曾莫惜嶙峋玉立三寸強意氣巋然厭秋色初疑
女媧醉墮簪劫火不燒年萬億又疑鼎湖遺寶劔水齧惟
餘半尖碧苔痕剥盡出本真頓覺嵐光異疇昔虛堂晝永
爐煙微目擊道存真莫逆若令解語儘可師政使不高何
損德聖門顔子具體微齊國晏嬰才六尺物形固有大小
殊達觀元無高下隔褰裳欲陟還踟蹰一笑詩成山鬼泣
天屏歌(并序)
延祐四年予以公糴適中都傳過懷安山中
得石如版者二文理類林薄根枝柯葉毫分
縷析高下欝然微有丹點朱痕隱見其上遂
名其一曰林梢遺照一曰木末餘霞總而名
曰天屏視彼區區人力為者蓋相萬矣嗚呼
豈化工之筆山靈不敢私秘因假余以示世
耶故志其然而系之以歌其詞曰
懷安山高去天尺巖壑尋常烟霧黑豐隆力盡扶不開
中有神君寫秋色老寬走避營丘潜關仝愁絶郭熙泣
物生應亦憤太專故奪英華發之筆塗雲為葉虹為柯
所記雖殊生意一高者如巨人傲嵬不
始孩頭角己岐嶷繁如秦擁百萬兵疎似周釐十二國
何年龍虎遺大還數點和煙厭空碧嘗許真宰元無心
以此推窮知未必無乃羣木隂射透三生石老蜂曾食
明月光火鏡能禠太陽魄莫靈兩曜彼尚侵野外蒼枯復
誰惜不然那得面目真自本而梢一無忒怪禽欲止還
周章獰獸驚看為辟易天生神物豈偶然出示終當需
有識我來適值春色闌紅雨滿空塵不濕緣道方謳吟
披荒見竒蹟笑携元氣歸袖裏東海窄呼童汲沆瀣老
手自摩拭黃雲卷盡桂露丹斜日欲沉霞散赤麗水休
汰金荆山莫搜璧政爾苦索居邂逅得莫逆明窗撫玩
清晝閒却願龍沙永為客緬思穹壤間二氣互消息萬
象從發生不作宋楮刻如何此段竒直欲毫髮析無聲
詩句誰可續照坐白紅影搖壁雲母祗足俗眼遮錦帳
何曾竒禍隔梅花捲月坐臥具未許閒愁闖吾室第恐
夜半六丁排闥入
餘歡堂為許仲文作
燕山元氣横秋高下有逸士思鳴皋沈冥一世湖海豪
掉頭不與王公交九鼎腥沸庖鼓刀何如時薦溪澗毛
紅樓夜月龍鳳簫歡聲輸與康衢謠食魚豈必横海鰲
娶妻安用傾城妖鄧林喧鳥止一巢蝸角幾許戈矛操
平生此意湯雪消人知不知自囂囂有田負郭惟釀醪
有子教義期無驕赴人急難若己遭奉親不使親知勞
長安喬木風雪號一庭蘭玉祥雲飄古來大隱多市朝
烟霞徒起終南嘲召南董生嘗自樵洛中康節誰能招
清風未覺千載遙書堂合賜餘懽褒蹇余漫為軒冕膠
辱齊山岳榮纖毫日中奔走影叵逃何時並駕塵寰超
詩成撫卷心忉忉
題李太白登泰山觀日出圖
岱宗欝欝天下雄謫仙落落人中龍兹山兹人乃相從
氣奪真宰愁豐隆玉堂一任雲霧封長嘯飛度秦皇松
夜呼日出滄海東再為斯世開鴻濛鈞天帝居深九重
醉舞踏碎青芙蓉天孫玉女為斂容郤視五岳秋毫同
長鯨一去不復逢乾坤為黑號秋䖝當年咳唾留絶峯
至今樹石生香風我欲追之杳無蹤不意邂逅會此中
屋梁落月依然空
謝益都宣靖王賜酒
往年帝為民食艱麯生遠謫瓊崖山渴心江湖入吞吐
無何無路無從攀矧予幽獨久林壑風月齷齪烟霞慳
兹辰復何辰伻來白雲間田夫走報釋鋤鎛樵青起視
遺荆菅老夫聞言數郊望喜氣千丈虹霓彎汲泉躬洒
苔蘚徑設榻旋啟松雲關蠧編整頓匣綠綺鶴氅抖擻
巾白綸肅容導入方丈室雙瓶古錦封斕斒使云賢王
鎮東土知汝勇退辭朝班惟名惟利世羈鞅自非真悟
孰能刪公車屢走不一赴冥然物外甘伏跧擬崇退讓
厲趨競我酒我飲今汝頒無功冒受恐非福令人發媿
顔為殷金莖玉露天上春竒香驚倒茝與蘭投笻伏地
再三拜感激殆欲涕泗澘平生自忖非俊才鈍如駑乘
拙若鳻有巢拳許不能葺架虹敢效公輸般強為血指
知不免所以袖手避謗訕而人誤此作高尚適足於我
為恫瘝譬如嬰孺本好弄孰知不戲由癡癎伊誰持此
誑清聽徒使軒蓋臨溪灣西村傳聞駴翁媪東&KR0008;來覩
扶惸鰥林花動色汀草舞園鳥亦為鳴&KR1683;&KR1683;一酌破枯
寂再酌伸皺僝三酌蜕塵世詎止方寸悠然&KR0832;白日為
我永太古為我還何當大稔遍賜酺坐使六合皆懽顔
鄒枚文雅謝無有但能飲啜寧非頑開筵幸許厠諸叟
侑席不必歌雙鬟地屏岫回互雲幕天圍圜山中聞至
音漱玉溪潺潺只此一朝樂可當十載閒淋灕青霞裾
錯落明月環氣復少時盛形改中年孱望望蓬萊宫縹
緲仙所寰長嘯恣游歷百怪誇神姦阿羅現十身獨鹿
呈全班堅吾尾幽頞奢比蹤羣蠻大鵬摶扶搖膽落䴑
&KR0008;鸞倒海騰天吳魂禠犀兕豻鯨不足而翼魚不鱗而
霦樓臺構半空隱隱如城闤抵掌陽侯癡怒目空爾□
不解臧至寶珠琲落樹聲珊珊異光天燭龍夭矯翕忽
變化不可扳湘妃鼓瑟侍姑射姿態不類凡姬嫺下方半
世惡緣重夙愆從此或少鍰須臾松風作怒忽吹覺但
見綽然亭下烟波萬頃飛白鷴
詠亭中杏花效韓文公體
曩余京宦恒寡悰程書惟懼日不供春行偶與桃李面
星火未始能從容居嘗發憤心與口若歸永與花相從
自酬夙願返田圃幾年種杏尋無蹤或及尺寸鶴見啄
或甫萌芽鷄交攻東君無乃亦薄惡不使生意閒門鍾
邇來移植惟兩株自藩自水自土封心虞傍樹奪厥秀
割愛為枿窗前松殷勤發視曾幾時一旦英發喧羣蜂
大枝矯如奮小枝僂如恭枯不入焦槁麗不淪纖禮晨
隂慘慘恨何積午霽濈濈色欲鎔風香一榻春漠漠月
影滿地波溶溶爛遊雖未曲江比諦玩己勝京華逢度
高僅出牆數尺數芳奚翅花千重行窺坐對有餘喜朝
吟夕詠不復慵平生愛玉欲成癖邂逅獲此琥與琮有
時幽鳥鳴其間洋洋盈耳笙竽鏞隋君顛覆為瓊蕊楚
客憔悴由芙蓉明皇不悟海棠禍鄭穆竟坐芳蘭凶世
俗共重姚魏花推為萬紫千紅宗孰知於世略無益不
實而艷徒丰茸吾聞甚美必甚惡政使斗許將安庸滔
滔泥色古今一奔賞謾使人憧憧彼居塵土己為失况
當池館繁華衝且如此樹人境外孤高無異楚兩龔獨
超衆好識者誰雲莊老人鬢鬅鬆逸情搖蕩山水窟新
詩軒豁風雲胸遮寒不用錦步障取醉自有玻瓈鍾山
中交友殘客無惟漁惟牧惟樵農相過邂逅為絶倒或遺
巾幘或投笻天公豈悔前日慳著意重染廼爾濃却愁
風雨妬春色儗欲訪古學豢龍平生富貴土苴視為花
如此還憐儂停毫不覺笑良久野烟落日昏高墉
書大唐中興頌後
維君南面非自娛將使率土皆寧居一人縱欲萬夫病
不惟亡國兼亡軀三郎初年亦英銳講武風動驪山墟
姚崇力用破羣議嘉猷善政不一書台衡繼以宋廣平
貞心烈日秋霜俱自從政柄歸偃月鴞為鸞鳳麟為猪
幽陵乘隙弄王室愛之如子矧肯誅養成跋扈悔無濟
六蜚失馭蒙塵趨忠王但可盡子職因危被袗徒嗟吁
幸然天未斡神鼎盗手奪出驪龍珠唐家累世罹女禍
一車纔覆又一車奈何目擊昧殷鑒乾陽甘為羣隂軀
乃知君德貴剛健不爾何以令八區於戲後來其鑒諸
於戲後來其鑒諸
石鼓詩
粤自鴻蒙剖元秘天祚有熊炎帝繼侯剛覃思神與凝
摹寫三千入書契蒼姬一變史籀出鯨攫鰲呿鳳鸞捩
嬴秦自帝不古師遂使姦斯愚叔世當時玉筯天下獨
爾後争竒古文棄末流諸子相祖述刓樸遺淳趁姿媚
我嘗慨此愧疎淺一髮空危萬鈞係朅來庠宇覩石鼓
玉立儼然三代器細思伊始將安庸或謂宣王章獵事
且疑且信邈難詰日月羣隂欲食既或為雷電下取將
僅餘二百七十二貞堅不墮劫火灰蒼古猶含太初氣
世間鐘鼎瓦礫如隻辭千金未為貴昌黎作歌恨才薄
坡老來觀惜時異區區流轉又幾朝終不能忘見天意若
令好事堪把玩攘竊恐應窮萬計平生漫有博物名廹
視不能詳一字沈吟獨立西風前喬木荒煙日西墜
毛良卿送牡丹(并序)
同閈毛良卿家牡丹盛開意余一過而未敢
顯言日者以折枝數花見貺余媿老嬾不能
副其意故作是詩以釋之
三年野處雲水俱逢春未始襟顔舒故人持贈木芍藥
慰我意重明月珠入門神彩射人倒荒邨争看傾城姝
急呼瓶水浴紅翠明窗静几相依於自言私第惟此本每
開蹏轂窮朝晡樹高丈許花數十紫雲滿院春扶疎栽
培直訝天上種熏染不類人間株有時風蕩香四出舉
國皆若蘭為裾貧家蔀屋僅數祿照耀無異華堂居天
葩如此忍輕負轉首夢斷巫山孤明當灑掃遅鳬舄未
審肯踵荒寒無余聞感德良勤劬久習懶散倦世途深
藏非是德公傲索居莫哂儀曺愚禁厨一臠味已得類
推固可知其餘君持詩去為花誦蜂蝶應亦相懽娱
遊香山
山行彌日山益竒亂峰挾翠如吾隨遊人聯蟻度林杪
細路一線雲間垂茫然四顧動心魄嵐光蕩秀浮雙眉
路迴寶刹忽風墜大鵬九萬離天池林煙媚景翳復吐
欲見不見神護持松藏雷雨太隂黑泉迸巖藪銀虹馳
我來青帝己迴馭大古殘雪猶離離一聲嗁鴂百花落
兩崖紅雨春淋灕笑驅虎豹坐盤礴悠悠萬古歸支頤
須臾興盡下寥廓長風入送雲邊詩蓬萊兜率杳何處
無乃造物移於斯往年夢裏記曾到先聲己為猿鶴知
惜無竒語勒丹壁坐令清賞成絶癡斜陽忽將暝色至
山靈應怪歸鞍遅人間勝事忌多取毋使樂極還生悲
贈劉仲憲(并序)
仲憲衞州人以儒掾臺省者十餘年清苦如
一日人饋遺皆不受能詩喜談政治嘗謂為
天下不自農桑始三代之盛終不能致間嘗
叩之其言激切或至淚下余器其人類古君
子故以詩贈之
廟堂鼎食窮水陸風紀惠文寒聳玉而君名位不省臺
常見私憂結眉目朅來我過白所懷如枉未伸功未錄
諄諄三代治安本修水火金并土木烝民既立教乃敷
和氣春風生比屋自從秦鞅廢井田王政絲棼民濕束
利歸兼并富囓貧萬世禍基從此築漢興文帝殊有為
瓦礫黃金金玉粟蠧農一切悉禁絶千耦如雲四郊綠
下及魏晉隋若唐或耀武功或貨黷盡刳民力供上需
何異養身還餌毒間時偶爾值小登悔禍元出天公獨
勸農使者徒上功虛麗秪堪文案牘繹騷後迨五季間
競投錢鎛懸刀鐲民間十室九呰窊父子幾何不溝瀆
吾元有國天所資世祖躬歷艱難熟未遑禮樂刑政頒
首闢司農惟穡督至今在在著作林枝幹排雲葉猶沃
當時治效槩可知行不齎糧居露宿兹非前聖後聖規
豈特千年萬年福統元欲復今何難政坐因仍弗加勖
駿奔期會誇獨賢深竟根株衒能獄毁方求媚為通融
滌垢搜瘢稱幹局嗚呼是豈經遠圖刑剭誰虞覆公餗
孟氏古稱王佐才照世格言星日煜論治略無竒異聞
唯說耕桑與鷄畜使當此日出此言可必諸公盡顰顣
聖賢於彼非不知但恐違天拂民欲竊嘗窺管得一斑
端本澄源在當軸仍擇師帥專撫綏且諭臬司精考鞠
的行黜陟表惰勤重立賞罰旌慝淑如斯上下不裕寧
伏鑕市朝甘顯戮我聞其語汗雨如始也解頤終項縮
半生醉夢鄭衞音一旦醒心韶濩曲劉君劉君策固佳
俯仰悠悠知者孰傳存拾潘示永箴書著興戎昭往躅
君不見東家求官交近侍西家豪富相徵逐奈何温飽
不自謀日為黎黔欲長哭我知君心如古人我知君才
非世俗子牟身遠志在廷梁父調高音振谷賈生流涕
呌虎關屈叟甘心葬魚腹舊聞造物輔善良比歲看來
亦翻覆紛紛己往姑莫論目擊試將吾友卜承家千里
止一男半夜麒麟去何速淚巾又燥女又殤蘭玉埋香
見無復士夫固以貧為常門戶那堪禍相屬我嘗送米
猶見却一芥他人肯輕觸處勤節義愈凛然風雪倒山
松栢矗邇來蹤跡尤可嗟十倍戒途輿脱輻勞勞簿領
頭斑白承務酬官在昏夙否極或者泰運還有詔吏止
七品服君由弱冠冠儒冠一槩誰分鸞與鵬世間屯難
表裏攻阮籍途窮未為促昨朝跋馬過所居圭蓽荒凉
雀堪撲坐無裍褥甑生塵庋有詩書盤苜蓿歸來歎羡
原憲貧却顧輕肥還自恧蹇余亦本山野民仕路強趨
終蹐跼向非親命須官為定買烟霞事耕斸書生所見
然頗同欲奮不能寧韞櫝因知世事如意少詎止君家
為不足子孫筍列多冥頑玉帛山堆足憂辱國忠貴顯
奴隸憎黃憲清貧古今伏人生果在官有無可與智言
難衆告今晨霽色雨洗新羣木疎明麗朝旭一杯陶寫
千古情我起踏筵君擊筑天開羅幌雲千疊地展錦屏
山四簇不須華爼飣薧鱻政要露杯羞杞菊須臾酩酊
彼此忘哀玉滿庭風動竹
過長春宫
往年嘗夢蓬萊宫三山鰲背搖虛空滄溟俯視一衣帶
銀河鼓浪來天風兹遊良不異疇昔半日惝怳迷西東
平生頗似有仙分足跡未到神先通層樓複觀此誰構
只疑天巧非人工繞簷松影黑於海步驚棲鶴翔雲中
西山亦喜得佳客巍峩相向如争功遼金興廢渺何許
今人一笑憐鷄蟲須臾遍歷至方丈壺酒盤果羅青紅
心清己覺破煩暑左右况復扇兩童道人見我樂幽勝
故為留戀談無窮鼎鐺百沸失膏火風水萬里忘萍蓬
默求詩句為相答半醉揮出毫端虹煙雲滿室動鬼神
不但為彼開盲聾笑談人境兩相稱此會詎與尋常同
却愁歸去到塵世又隨俗迹墮樊籠
西巖醉筆
興來放步白雲嶺海闊天高異人境亂山萬馬東南馳
只恐郊原碎俄頃乾坤誰管白鳥閑今古空餘野烟冷
何當結屋最上頭擺脱塵紛事幽屏
歸田類稿卷十七
