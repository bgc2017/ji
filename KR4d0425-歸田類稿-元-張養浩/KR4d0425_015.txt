歸田類稿卷十五
元張養浩撰
五言古詩一
古意十首
我夢上寥廓宫殿深綺雲上有龍鳳飛下有虎豹蹲茫
茫四圍水玉鏡無纖痕坐覺宫殿搖縹渺驚心魂欲下
客相挽酌我青霞樽前後鳴雲韶左右歌天孫四坐儼
冠佩光爛扶桑暾囑我到塵世膠口慎勿論劃然隕穹
崖雪屋燈微昏
驅車上崔嵬進寸還退尺極知太行險政爾未遑息我
僕既巳痡我馬亦傷策魂斷猩鼯聲心掉虎狼迹欲廽
惜前功將往孰引汲林端風雨交谷口雲霧塞惟應徐
徐行庶免胥顛躓由正莫務捷其到或可必前路方巉
巖仰視天井窄憂端從中來比山郤平易
有客遠征戍乃在朔漠陰怙恃既云失友于亦俱沈獨
存寡弱妻冰蘖持寸心極知形影孤不忍忘遺簮夜織
侵昊月晨爨掃墜林有時睇層穹悠悠恨彌襟人生果
奚恃道義扶古今窮微豈為累他日知良金
薄言採蘭芷將以貽遠人遠人天一方相望邈參辰蘭
芷秋欲萎步繞蒼煙津終朝不盈掬戚戚懷苦辛徒令
翡翠禽驚逝不我親禽逝可再至人别會何晨惻愴訴
無所商颷動白蘋
鵷鶵千仞翔所下惟德輝非竹實不食非梧桐不棲竹
實豈恒有梧桐亦云稀所以高世士抱飢守巖扉寥寥
經濟懷不忍輕發揮朝飲西江流暮采南山薇千駟豈
難致不義秋毫微寄言時之人慎勿賤布衣
好鳥止庭樹睍睆揚嘉音再三未云已慰我山澤深緩
飈襲野服起步林之陰仰視離離天悠然動孤吟倏爾
鳥驚逝寧知出無心
任公坐松頂垂釣横海鰲芥視三神山咫尺萬里濤鰲
魚至難必但見雲天高豈無鱣與鮪吾餌不汝挑寧期
毫髮功要使斯世膏此志果終定遲速終相遭
我欲適鄒魯歲晏道阻脩奎文遥相望五彩爛不收孔
林無曲柯洙泗恒安流春風吹舞雩童軰方詠遊彼樂
乃如許我志獨未酬徘徊暮雲邊心往形跡留何當生
羽翰因之閱濟州
美人余所珍睠焉靡從致之人為美何玉體性蘭蕙熙
熙如陽春着物惟自遂動靜語默間恨有無限意我欲
相徵逐咫尺霄壤異何時觀清揚滌此塵鄙氣
我有書一函字不類人世雲擁蛟龍翔風飄鳳鸞逝寶
藏將百齡時時露竒氣上令星斗殷下益山海翠非不
欲出之將恐反為罪歲晏何所歸自樂諒無媿
寓興和
延祐四年二月余以事至興和凡留百餘日
寓居城東隅幽閴深迥類隠者所居因得詩
十首以為他日歸田起本
平昔嗜幽隠未敢聞斯行雖云縻以爵雅負羲皇情兹
來志頗愜若遂林泉盟城居况清寂冲襟澹無營開簾
納南薰庭草微波生非因客相過竟日無人聲烏衣時
往還黃耳恬不驚安得幅員廣舉若此境清(時陜西小有警)嘉
時恐易失孰謂淹邊城
日出未云起枕上聞禽呼緬思金馬門萬騎爭先驅而
我幸免此日與幽寂俱所涖惟一事事己無餘拘或杖
陟城堞或騎遊郊墟或賞東隣花或閱西家書歸來曲
枕臥旅窗亦明虛優哉聊復爾詎必山澤居
鈎簾坐觀雨濛濛散如絲彼燕何所欣往來經緯之簷
風爽毛骨詎惟物蒙滋餘洒寖廹人却避榻屢移從來
幾風雨今始有此怡乃知寸心靜萬象皆委蛇人生故
多事安得恒如斯
得子強也書詩以答之
有客附書至封識墨尚新展讀笑良久勸我歸及辰我
豈不汝懷愛此泉石鄰官事亦既簡又多素心人劉生
書滿家楊叟酒味醇而况俱好客有假眉不顰緬思霄
壤間實與逆旅均焉往非寄寓奚必家園親置書桃笙
底且復樂我真
伊人旅他域每每心不舒而我獨誰安起居常晏如政
餘釋經史既飽行庭除優遊度旦昏瞬息三月餘當其
未來此咸謂不可居迨其既戾止漸喜與世疎所寓復
幽僻風景仍清虛况丁大火時爽氣恒襲裾蠅蚋一無
有雅稱頥病軀為隣地高寒形影忘羈孤書以寄兒子
無用占蜘蛛
三月二十五日雨
邊雨易風色當春雨恒慳芳菲既遲廻原隰復平寬禾
種聞入土熇熇尋復乾農習多鹵莽畯亦溺晏安豐歉
付天運略不人力干我來每病此宿弊無從刊所以逢
甘澤百倍樂且懽祈祈入薄暮淅淅挾輕寒畇畇既沾
足穟穟行及觀所以願歲登惟恐&KR1986;厥官因之為懷土
賣劔耕家山
登閔忠閣(北三十里為大内)
羈思惄如擣奮欲飛彼旻於焉一振衣聊以樂我員三
都鼎足峙二水衣帶分穹窿天羃野浩蕩風披雲新宫
何鬱然所見勝所聞利聲閧塵市夕彩山明曛羣角散
濈濈衆翼廻紛紛登高窮邇遐撫事兼悲欣故園定何
許憑欄重殷勤
夜雨寄吕叔泰
隆隆暑威歇稍稍秋意深豐草漸改色窮林亦蕭森況
兹風雨夕微鐙翳寒陰潛蛩洩幽語徂鴈遺哀音以我
耿耿懷知子難為心含情睇層昊咫尺猶商參裹飯孰
子遺載酒孰子斟豈不欲一往畏彼泥潦侵古人道義
交非惟讓分金斯事久索寞念之恨彌襟願言軌前躅
尚期勗來今
二月二日雨寄杜希聖
入春不旬浹小雨凡兩作兹晨尤所欣生意際寥廓初
看冗纖塵尚恨為力弱扶笻立未幾巳訝淚花萼神哉
造化功悠悠諒難度狼戾期在兹殿屎不復作睇雲引
深杯儗勸龍公嚼蕭蕭一簾風搖蕩春陰薄因之成短
章聊發幽人噱
禮部新鑿蓮池成
春官大宗伯非據恒拳拳云胡舒所憂鑿池納清漣明
月忽倒掛停雲亦中懸纖鱗泳幽深淨植成芳妍公餘
為寓目彷彿湖海前未遑范蠡舟聊當陳登田頭白尚
兒戲自笑復自憐孰知此舉中仕隠乃兩全言念揚州
鶴其然豈其然
乘傳過家同馬克脩總骨晏金線池
皇皇使者車每出每怱遽兹行諒多暇值勝轍少住而
况父母邦所與多舊故張燕臨芳池人影亂波素華堂
翳歌雲香玉蘸杯露于于来遠岑歴歴散層樹纍纍泉
引珠奕奕風起絮(二泉名)舊聞金線竒屢至未曾遇川妃
若余誇一縷出容與因知穹壤間靈異固無數寒冰乃
生蠶烈火能浣布滄溟有樓臺弱水不毛羽伊誰亭毒
司儗欲扣其故題詩池上亭它日記分聚
直省
危松蔭華構叢卉延清池雖有聲利喧吏隠良亦宜稍
稍多士散怱忽落景移喓喓草蟲鳴熠熠螢火馳驚飈
葉蕭瑟淡月雲迷離夜澄神慮醒人杳音塵遲感兹耿
無寐廻廊步委蛇懷哉百年心欲語難為辭
登司天臺同李景山元復初分韻得色字
湫居厭紛厖升高百憂失河流耿微明野燒還故碧太
行望中低斷處仍雪色翠華天尺五金城年萬億美哉
山河固兩有險與德區區遼與金銅駝幾荆棘開闔看
煙雲興廢感今昔所恨難久留悲風晚来急
夏日姜氏園亭避暑
赫赫三伏威遲遲六龍轂劇暑將焉迯於彼濼之曲人
家佳林薄一徑入脩竹窗扉翳深青水石帶微馥魚若
遊空明花如媚幽獨時於喬木顛瞥見飛来鵠桃源昔
疑妄歴此方心服詎知虛落間而有無懷俗心隨潭影
澄詩與禽聲逐此樂且勿竟留待重来續
飲崔氏别墅
駕言徂莽蒼煩抱豁㠯舒佳處尚邈然俯仰已自如行
行遵大路未覺我馬瘏雲林展平遠田苗散敷腴奕奕
荒落煙肅肅幽人廬入門恍世異危亭繞芙蕖波影漾
屋壁禽聲亂庭除穹木清夏風遐原澹夕蕪幽討起新
思雅集存真娱羣賢迭詠歌夫豈山陰殊且勿慨陳迹
萬古皆須臾
登會波樓
吾郡山水窟竒勝聞未嘗於何得全觀兹樓水之陽羣
峯闖城郭飛棟相頡頏影倒馮夷宫錦亂天孫裳明湖
一神鏡照萬無留良華鵲乃後驅使我背若芒欲舉酒
相囑彷彿䨇龍翔形勢信絶美求稱慙德凉雖云生長
兹會少離尋常桑梓尚敬止况乃十二強何當棄官歸
扁舟永徜徉
大眀湖泛舟
肇余復鄉土樹石皆華滋沔彼眀湖波倍覺香可巵携
朋訪蓮葉浩浩從何之俯視亂山影與樹相參差商飈
一披拂夾岸蛟龍嬉舉手欲攬玩復恐陽侯悲平生慕
天遊不意今有兹赤壁坡仙笛渼陂少陵詩二子孰可
繼沙鷗弄晴熹
趵突泉
物平莫如水陻阻乃有聲云胡在坦夷起立若紛爭無
乃滄溟穴漏洩元氣精不然定鬼物摶激風濤驚竒觀
天下無每過煩襟清茫茫彼區域載物良不輕微水坤
焉浮非天水奚生孰知一脉許而與天地并因之有真
悟日晏忘濯纓
歸田類稿卷十五
