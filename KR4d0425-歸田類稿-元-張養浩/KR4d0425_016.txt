歸田類稿卷十六
元張養浩撰
五言古詩二
制中辭吏部尚書
實行諒無有虛譽日以隆三年兩見徵顔厚甲九重將
行懼違孝欲止還戾忠出處人所難始信此語公吾親
臥邱壠子亦當同凶何心從吉召去此楸與松潢汙水
孰薦溪澗毛孰供三年非我獨貴賤天下通朝著多英
髦豈少衰病翁不惟隕士節將恐隳皇風眀明方孝治
應不罪𦕈躬書此奉来使感泣田園東
遂閒堂落成(至治元年)
去春卜斯室余方沗朝聫室成余来歸佀恐非偶然門
庭頗幽䆳花木仍清妍不欣崇柱石所喜遠市㕓好山
動相見流水近在前雖乏晉公勝差比揚雄賢有時萌
侈心擬欲增數椽築為四小亭餙彼園與田一亭名拙
逸一亭名樂全一亭名九臯一亭名半仙客米縱遊逸
休息從宴眠顧兹亦云易少緩良有緣物理忌太盛天
道嫌驟圓殷勤志諸壁留以需他年
田舍早春
邨居久習靜負暄坐依墻兒僮喜相報沙草露微芒余
老愛生意拾樵衛其傍匪慮牛羊侵苐防鷄犬傷因視
亭中花碎蕾亦綴芳風日漸回律川源泛晴光飛飛簷
外禽啾啾試新簧乃知春一動萬彙隨悠揚田園有幽
事佳木補斷行東隣移杞梓西家乞松篁雖非老人宜
且慰邱壑藏悠悠撫清景此外非所望
記綽然亭前花木
淵明曠逹士乃慮田園蕪退之崛強人亦喜有屋廬而
我視二子公卿與臺輿歸來得兹堂偃息懽有餘門庭
足山色田間水縈紆堂前數種春一一品名殊芙蓉錦
帷幄芍藥金盤盂梧桐翠葆&KR1834;牡丹紫雲腴葵榴色爭
勝梨柿枝相扶海棠梅菊蘭或麗或清癯循環一年内
爛漫無日無最憐兩稚松貞操每起余凛然殿羣卉次
第孰敢踰有如吴宫娃布陣庭之隅老子日何事繞玩
為踟蹰觀物悟盛衰度世忘智愚利害不復齒&KR1361;要不
復途從遊有猿鶴共話惟樵漁人生此樂慳况今許頭
顱區區願堅守或能保桑榆
新構草庵
起樓城市中雖麗終塵喧山間一把茅幽勝不可言野
意既無隠嵐翠亦滿軒上有華峰雲下有濼水源叢篁
森四周何必籬與藩時出百無慮看守有鶴猿愚者以
為陋逹士忘寒暄隠然太初意晤對常在垣詠兹落成
詩商聲滿郊原
書綽然亭壁
野亭自成趣旦旦必一臨有時俗務妨咫尺猶商參非
愛山水秀非喜林樾深其中陳詩書旁列壺與琴鼓琴
酌我酒既誦且詠吟想前隠居者亦復如我今古人不
可見頼書得其心後来知我誰搔首雪滿簪幸此可終
老且勿求知音
有示
余出四十而髮有白者今五旬有七殆將皤
然每一攬鏡輙為大笑或者疑焉遂賦此詩
示之
人見白髮愁我見白髮喜為問一世人得此能有幾陸
展何大癡染之媚女子政使女子憐不悟人衰矣坡仙
自謂逹亦說簪花耻昌黎素倔強併恨及牙齒常思前
軰心要皆怖身死身死人之常縱怖能免彼不如姑舍
之登高看雲水
飲田家醉歸
肇余故園復宵夢亦晏如投趾皆春臺夙累久已除有
酒略貴賤見請輙同娱兹晨飲田家翁媪良勤劬呼僮
為割鷄催婦仍鱠魚坐我桑柘陰清風来徐徐滿前太
古意彷彿羲皇餘雖未無何有已覺春敷腴人生電之
影此酒何可無為樂然多端未必能勝余題詩村舍壁
用託漁樵徒
夏日池上
林深池水綠倏忽春失妍繁枝巳成陰稚荷亦田田時
序不余貸相趣反手然歲月既如彼此生亦堪憐始
来髮尚黑今也雪覆肩幸此田園佳為樂忘歲年况有
二三子朝夕事歌絃平生丘壑心自喜千萬全此福幾
人得嘯傲雲莊前
邨居重九對菊
秋氣肅邨落衆綠日就枯斯花何不羣當此獨爛如有
如高世士不為流俗汚又如守節臣可託六尺孤目為
霜下傑綜名諒非虛肇余歌考槃數載山澤居每值三
徑移朝莫必與俱割席障嚴凝引索圍扶疎未發恒助
潤既茂頻芟蕪揮鷄恐見傷招蝶使相娱老来百念灰
為花尚勤劬閒居愛重九我固淵明徒但憐尊屢空坐
閱佳節徂吾詩亦堪憐笑命兒童扶
田居
性癖喜郊野宅此十載強人云久自厭而我安如常飛
䄳咸舒徐耄稚亦善良口不挂人過所語惟稻梁相邀
坐樹根四顧多牛羊納納眼界闊洒洒心境凉翛翛風
日幽忽忽身世忘公輸為我拙孟獲威不揚儀秦詎能
舌趙孟卑欲藏向者豈知此近歲始備嘗嘗疑古之人
往往皆高翔其樂乃如許諒足輕軒裳此詩君試歌六
合聲洋洋
春日雲錦池即事二首
晴原日融融生意動林木信屧芳池邊風生水紋綠聚
散鷗亂飛出沒鴨爭浴物樂不自知觀者快心目緬惟
霄壤間何物無所欲泊然風月懷頗覺惟我獨此福嘗
自量奚啻萬鍾禄夸者難與言但可詫樵牧舉頭見青
山新篇又須錄
樂閒不願仕昔聞陶令然而我山中居頗覺同前賢出
門雲水俱入室琴書全筆硯或少倦餘功到農田觀禾
割深翳行卉扶危妍移石支臥松溉竹䟽微泉平生愛
物心乃始遂近年猶勝馮唐老抱恨終綿綿
過龍門
山水何地無雄渾獨朔郡吾元此開基德澤被餘潤我
来自神京一路翠無盡大峰儼宸居小峰翼趨進劃劃
戈矛森鬱鬱龍虎奮連斷伏羲爻開合武侯陣值陰水
墨瀜當霽金碧暈石擢九地根泉落丰空韻霏嵐近可
挹聚落遠難認隨行變態殊顧揖不暇瞬如是凡數程
愈出愈神雋迤邐窮陂陀堆阜尚餘憤長茵塞草鋪碎
錦野花襯行涉人泝流道爨客吹燼方喜脱險危馬首
又千仞或云龍之門敞怳半疑信兩岸覆甕如中有怒
雷震白浪風搜宂蒼苔雨淋舋四時闢無關萬古磨不
磷仰觀毛骨寒闃入精爽紊沉沉飛鳥低汹汹去波迅
襟喉控全燕琛璧䄳諸鎮未知神禹手於此曾鑿濬圖
經不得詳排雲欲天問平生子長遊勝處神每靳豈期
驛塵邊乃足看山分竒觀自此窮造物諒無藴書生氣
空豪疇敢角其峻掬泉滌筆塵吸露當杯醖詩語成轉
丸羈愁破迎刃大書道傍祠千載寄高興
和元亨之簽事登歴下亭韻
漾漾東岡陂歴歴北山道於河浣煩纓勝處喜同到有
亭翼穹窿揭以歴下號衰齡怜危攀未免扶且導於時
方旱乾千里無寸潦憑欄身世忘羣景信天造雲錦相
縈廽水禽互翔噪邇峰純浸屏遐樹亂排纛天輿幾今
古依舊濼湖隩不見捉月仙嵐秀想應耗悠悠割據人
誰馴復誰驁緬思牛後嬴何若鷄口郜元德仰帝虞凶
威鄙臣奡方来當自圖巳往詎庸悼須臾客踵至先歴
却懷懊雄談激懦柔虎尾欲甘蹈盤飱留衆賓孰謂少
陵傲兹遊起余多外靜内還躁雲天為增高煙水亦加
奥蛟龍時嘯吟樵牧任衝冐何當分憲回盍簪續今好
郊行
遠山如遁藏近山如見逼老夫緩策行超遥歴阡陌清
風動林木浮嵐上巾幘雲霧自遠來忽覺川陸黑霏微
數點雨顧視衣不溼野色含蒼茫如遊化人國平生喜
清景攬之欲杯吸詎惟可樂飢亦足巳沈疾幽閒自能
年直恐人未識千載桃源春莫謂訪無跡
郊居許敬臣廉使見過
野處欲忘世况乃平昔友寥寥數畝園甘此養衰朽兹
晨君見過童穉駭而走牙纛明郊原騎從隘巖藪輝光
生泉石意氣排戸牖握手論夙心相看各白首亹亹及
經術眷眷接杯酒嘉我高尚懷一卧七年久自言微親
老亦欲謝紛糾從仕非不佳其奈多掣肘所以明哲人
往往去之陡此言公近諛彼節余何有本期野老俱孰
敢達者偶渺渺煙林合浩浩風隧吼涓涓水穿竹忽忽
日低柳出門俱黯然人影亂田畝
長安孝子賈海詩
天歷元二載西土罹薦飢愚時拜中丞帝曰汝往釐嗷
嗷三輔間十室九困疲行者總溝瘠居者恒餒而親戚
自魚肉遑恤父子離鄠縣民有賈竭力奉母慈闔門為
口四一妻仍一兒操瓢日行丐有得歸母貽不幸值虛
往見母顔忸怩退省百無有滿屋風凄其以湯和糠籺
進母母不怡曰我幼汝飼非珍即甘飴而汝今我哺以
我犬豕為况我老且病累汝無歲時子懼白其妻無言
第頭垂妻曰攜此子從鬻無問誰市呼不見售復歸泣
漣洏子心救火急兒命累卵危陰攜至他所恩愛從此
辭解衣縊不殊反為子禁持取盆拔佩刀手足隨紛披
紿云黃犬炙雅於補衰宜母知口腹美不悟骨肉虧子
幸母解顔不計妻攢眉余聞驚此言怒詰官失治使民
至如此賑貸猶遲疑即引造行省使細陳毫釐且命出
兒肉闔府徧示之飣諸相坐前余為失聲悲促掾狀其
故聞上星夜馳或將復徭役或將表門楣或斥兼金賜
或選好爵縻上以勸臣子下以安期頤廷議必不爽命
下會有時昔人有埋子天憐以金遺復有貨視者哀鳴
走通逵亦有棄半途完姪與相隨未聞刃所愛萬古猶
絶竒嗟哉賈生心世俗彼嗚知毋以賈為忍無以賈為
癡子失或再有母失庸可追孰能庭桂惜使我堂萱萎
惟其持是心屠子如屠狸粤從王政圯風靡俗亦漓子
囊錢貫朽母篋無針錐子妾曳綺羅母裙露膚肌不慮
親猶天以利為根基不究身何来以貨為宗枝於物尚
爾靳矧乃襁褓私嗟哉賈生心堪為世俗規嘗聞前哲
言一孝蓋萬疵孝可包衆善孝可動兩儀孝可神鬼格
孝可賢聖期能孝斯能忠厥心自親移願彼為人子終
身誦吾詞
過長白山范文正公書堂
長白何岧嶤下有讀書室人云小范老於焉競晨夕蕭
蕭翳荆榛落落林泉石卷卷往瞻拜赫赫如相及維宋
慶歴間羣賢麟鳳集孰先天下憂一䟽丹心白中朝固
有人西夏諒難國力言師出凶深慮手滑失炳幾先見
明韓富有慚德奈何時相隘欲碎和氏璧向非仁廟知
千載血應碧至今忠義氣高壓萬仞壁所以德業高要
自辛苦積功臣自古多動為富貴役視公平生心霄壤
邈相隔但能一善兼亦足千年塞遺容揭日星未覺關
塞黑長歌景行詩風林憾秋色
擬四季歸田樂
春
日月底天廟陽癉土脤生習習協風來顒顒衆蟄驚農
人服厥畝薄言事春耕缺堤流㶁㶁灌木鳴嚶嚶白扉
颭青帘綠野明丹英蠶婦喜形色牧豎歌傳聲天隨野
色遙山與吟懷清向來慳一際今者幸四并徜徉子真
谷萬事秋毫輕
夏
北陸展脩晷薰風薦微凉麥波浩無津細路如橋梁溪
光林樾潤雨氣桑麻香舂聲破幽寂人影來微茫缺垣
誰所居紅碧相低昂翁媪老瓦盆兒女前捧觴我行適
見之亦覺心樂康昔聞太古俗今歷華胥鄉向令早知
此詎使田園荒迷途諒非遠淑景良未央於焉遂平昔
孤陋庸何傷
秋
黃雲亘郊野農力今有功兹乃民之天治理根其中我
雖未及粒己覺飢腸充田頭父老過擊壤今歲豐自愧
無寸積坐享雍熙風秋成既如彼况對菊與楓氣澄天
宇高心寂塵累空木落山獻體波縮沙留蹤遐興何悠
悠迅景何悤悤俯仰田舍底或能保初終
冬
歲晏日南至場圃靡所勞告成三務功盈耳康衢謠鴉
飛嶺外陂虹斷林邊橋將期養疎拙詎厭居寂寥負暄
坐晴簷煦煦春滿袍對山閱吾書懷古酌彼醪此樂天
所靳何幸及草茅雖非鹿門龐或庶彭澤陶為詩寫幽
尚刊落華與豪集以貽知音悵望心搖搖
歸田類稿卷十六
