歸田類稿卷十二
元張養浩撰
碑二
陽丘張氏先塋碣銘
延祐戊午舞陽尹張君如砥由聽調來京師嘗過其寓廣
不筵許樵爨索焉君危坐讀書自若余嘉其仕而能貧為喜
且媿久之後叩諸人僉曰張君向為舞陽冰蘗聲甚著宜其
孤身旅食無所戚戚也未幾偕陽丘彭敬叔過余求銘先塋
竊謂以君之賢苟能文辭者疇不願為何乃下徵涼薄如走
者為哉然以同宗同里閈遂即其事狀為詮次之維張氏居
陽丘之錦川里不知為世凡幾曾大父軼其諱以族次人呼
三官人娶王氏生子林為君王父和易善殖生貧乏賑業無
所靳里有訟即兩造求直往往面斥無隠退皆說服事母孝
少不怡即前稽顙謝不輟冀霽其威嘗負如泰山母恐其罷
為減膳君慼然曰我是為者本欲其安今反病之奈何遂躬
輦以行虞其頓撼復蒲其輪里中目為孝子所居邇溝
澮當夏秋淫雨水奪其途乃購石以梁其上行者迄今
德之母王氏享年八十有四卒葬其里八盤莊西北之
先塋妣劉氏四子曰信曰毅曰寬曰德舉農隠相敬愛
寬即君之考性純篤與人交肫肫無勝心歲時為食於
途以待飢者人謂有父風享年六十以至大二年八月
二日卒娶樊氏四子如砥如璧如松如衡女子二俱適
令族如砥即君字周道䆳於國言早掾湖廣省秩滿調
固安州判官佐長吏克盡厥職移舞陽始獲專印剔蠧
喣枯翼厥良善於所當為勇前無所避故所至廢政胥
舉課最諸縣御史中丞緱山陳先生天祥德業冠一世
至薦君則云自上任無秋毫私觀此則君之治理可見
巳既去民為立石頌愛今授承務郎松江上海縣尹未
上銘曰
世云澤物必官是資既官無聞又嗟其庳原彼之心由
弗明理理苟灼然萬善叢已於鑠賢宗其先世農靡資
於官而衆偃風維人之德無大孝義於焉不怍足蓋其
細厥孝斯何惟恐有違愉愉敬養於未色辭厥義斯何
駿奔人急凡百未安如已之責維天衛善宜後孔昌世
不一傳益遠益光謂其微耶民社兩有謂其隆耶百里
是守嘗聞利器陸剸象犀雖未試彼奚愧割雞善觀人
者初不以位其才誠良微豈吾累况其所到殆未可涯
梗楠豫章始蘖始芽瞻彼錦川其流瀰瀰碣此銘詩相
與無巳
有莘王氏先德碑銘
承事郎山東憲使知事王君德新由高曾而下數喪未
克舉戚不葷茹者十有七年泰定丁夘始謁告更葬其
鄉莘縣西南四里所樂祖鄉之原禮也明年用御史薦
授承務郎改貳河南憲幕且行持翰林待制李泂所狀
先世族次官治與其出處大凡過余拜且請曰先生世
名端人文不溢美苟浮於實毫黍無所假借在今言可
信後所望惟公吾祖考數十年未獲安厝者今幸妥焉
倘先生宥其緩而辱貺以銘不惟德新之辠少贖而我
奕世之德之澤亦將日星於今江漢於後矣走嘗多君
孝行欲為述之而未暇兹因是請遂不復辭按王氏系
出金源近族初為完顔氏五世祖榮護衛親軍萬戸上
京留守其事功皆無所於考眎所授官則其才雄一代
為可知高祖相闕後當嗣讓其弟中都瑪國主義之遂
别授總帥戍關陜時金亂已芽凡狐鼠其境者皆望風竄匿
民恃以安次傳曾祖寬鎮淮南未幾宣宗播汴我元徇
地河北所在訌潰遂避地於南因易姓王蓋完顔華言
即王姓也兩世皆葬東平之陽榖祖鐸樸重寡言氣泰
神静學問綜博然務韜晦不以已長病人有來從學則
諄諄竭其所有以告隠居於莘或勸之仕苐曰諾訖不
出時以處士目之妣董氏内德惟稱考士美字彦徽篤
古力行縟於文而厚於質喜交天下知名士凡夫庸子
雖焰焰不與游或慕德來則亦未嘗深拒必牖其心而
納之以善教授鄉里人無髦稚淑虣識不識靡不敬仰
至不敢口其姓字通尊曰居士居士云嘗南遊僑於安
豐妣張氏崇惠先生安民之女由漸濡典訓睦族宜家
事舅姑有過人行舅病背癰久未勿藥吮之而愈祖姑
九十餘齒盡脱每咀食哺之凡所嗜不待言輒先意以
集里中勃豀誶語者聞其風率相戒改行其叔祖父子
曰用尚義有志槩勤恤人隠歲嘗淫玄枵發廪以食民
之途於流者無慮數千輦周宗族貧尤無所計一門之
内仁孝之風藹然可挹德新之所以表表於時者蓋有
所本矣德新字君實執親喪不勺飲累日過於哀毁幾
殞其生廬墓凡三年每祭有烏千餘下集人謂至孝所
格由霍邱教諭辟淮西及山東憲史又辟刑部集賢院
掾史滿出為今職先是有司上其孝行朝廷表其門曰
孝子署所居里曰孝廉至今鄉人不名其官惟以王孝
子稱之嗚呼人而得此亦至榮矣哉夫士固有能立功
絶域不能取重於其鄉能威讋千萬人不能得一士君
子首肯如君之行鄉人信焉朝廷旌焉名公賢士夫稱
頌焉雖三公之貴其能孚人乃爾若夫請行以追逃庀
器以食餓論獄以存恕著書以紀聞彙先朝之政以備
實錄此蓋因事致用見於一時刀筆筐篋之微者非孝
子平日錫類兼善志也雖然觀其小則其大者可逆知
故余得併述之以為他日顯庸起本祖處士君享年九
十有六祖妣吕氏享年九十有五考居士君享年五十
有七終於延祐乙夘五月十有八日贈承事郎東昌路
莘縣尹妣張氏贈宜人享年五十有五終於至大辛亥
九月十有四日蓋君之所以享兹令名竟厥襄事者其
族叔父湘寧王司馬曰公直者多所左右云銘曰
孰云世禄家鮮由禮孝義萃一門輪指幾恬無貴胄習
斥華靡動必榘彠循蹈儀軌伯仲皆總戎輩金紫有季
恩未及責由巳讓其襲弗居䦧者泚為民不藴年各為
恥再世冥丘園激貪鄙講學以自娛爵泥滓道德久益
馨室蘭芷井渫人不食又誰毁頡頏漢彦方儒中比身
晦道則彰貞遯尾舉世高其風莫之企非惟善刑家範
閭里譬彼玉在山麗林水又若珠藏淵媚洲沚河潤九
里強信如彼使其出用世未必爾既翕則必張物之理
有嗣孝且廉殆天啓小施其所施掾風紀始以儒易之
迄紛敉衆危輒請行氣何偉投鞭濟鯨濤若途履唾手
探虎穴不兵倚桀黠卒莫逸歸角掎諸公為愕然譽金
矢惜哉所用微鳳棲枳俾大展厥猷寧彼止必能風四
方雨遐邇人皆灼其膚昧所以名教之所隆曰能子能
子斯能臣自親始維善萬有餘孝基址基本既確如他
足齒爰思其所然由世美我銘相新阡賁無巳
析津陳氏先塋碑銘
延祐丙辰夏走以禮部侍郎征舶泉南迴遇資善大夫
雲南諸路行中書左丞陳公於京師閒過所寓曰不佞
起寒微叨仕中外職風紀者九内焉監察御史外焉僉
按察司事河東副廉訪使山東陜西河北使行中書左
丞則雲南山南浙西行臺侍御史則江南職民者六在
沅為判官在泉為治中刺雄孟州二兩尹平陽潭州職
簿領則入省為都事右司大都路為知事兵馬都指揮
司為都目奉使宣撫則江右閩中恭行省政則甘肅河
南肇釋褐凡卅轉而至今職非其先世有冥行疇克顯
歷若是向嘗託子銘先塋以追封旨未下故緩今吾大
父某由仕金懷遠大將軍知河南路(闕)陽縣追封正奉
大夫中書參知政事諡忠敏吾父某追封集賢學士資
德大夫諡節孝皆侯薊郡祖妣時氏妣赫舍哩氏從其郡
皆夫人維是二代百餘年幽潜今炳焉一旦而僕也又
有旨諭中書擬擢近地雖生死骨肉㒺克為報子其具
文諸石以見國渥之殊先德之懿臣子千百年不一際
之盛竊謂厥今詞臣林立奚彼之捨顧於謬焉末學是
徵豈公貳憲山東時走知為深與且走初掾儀曹實用
公薦遂不敢辭謹按陳以國氏厥望不一惟河東為最
著由兵燹逸其譜莫克遠系曾祖孝矜字嘉善葬太原
陽曲之李家山雖言行無所考觀其字可知為慈祥人
祖考即正奉公諱聚字鍾秀金之南播徙家析津春秋
九十有三卒改兆宛平漆園之樊村考即資善公諱公
濟字濟民志尚恢遠義於施與視名宦淡然鄉里仰其
高以處士目之四子曰泰曰時中曰鵬曰英舉教之儒
或曰胡不各殊其業而一於儒緩急恐無所倚母夫人
聞之曰吾非不知時方艱棘但吾奕世詩禮家若隸彼
失此是先世清望自我而隕人其謂何筮仕勉以公忠
清泰制國用使司掾早世時中少中大夫知真定中山
府鵬鄧新萬戶府經歷舉循飭如所訓女一適太原王
氏英即公字彦卿沈毅有才略蚤受知御史大夫太師
忠武王伊囉勒諾延嘗從見世祖皇帝儀度若素宦上
屬目久其判沅州思播洞寇相挻搆亂長吏莫敢敵公
設伏於險要悉出銳擊之遂潰其僉憲河東憲長瑪哈瑪
勒以怙冒兼儲㣥所恣行不若牟西京征榷之利凡三
路糧以石計五萬鈔以錠二萬有竒聲罪於朝遂論如
律其貳憲山東曲阜林廟洒掃戸為縣官奄有公謂彼
戸置自漢唐何堂堂聖元獨不足此迄上章復之宣慰
使樂實恃中有援横山東既劾罷未幾復任輒復劾會
移節陜西乃巳陜西監憲某以事杖西王鷹師師馳訴
於上命以杖復公謂臬司職在視奸詎可因一嗇夫之
言自塗耳目后有奸其孰肻繩上乃釋然其行臺雲南
言獠民鳥獸利馴病逆宜頒書州縣漸入其心其宣撫
江右閩中官若吏以墨去者數千沒賄之麗稱是其便
民事傍近揭而例焉其參政甘肅邠王穆巴總兵西陲
將輟戍卒萬人耀武其地需責星火公言邊事貴不擾
無釁而動適生戎心况時未水草必致人畜胥乏廷是
其策止之大抵公行善果料事明待朋游誼以信涖官
忠確不絲毫利害計今春秋七旬神若志益強且壯嗚
呼世之積善者鏡此則其孜孜自效為何如夫人繼室
郜氏何氏一子直方女一人適故游平章孫僎銘曰
陳氏氏國代聞藝德前晦弗揚繄後之赫厥赫斯何風
紀洊膺有市其奸趾滅角崩或云司憲弗克民字四擢
郡府頥指而治或云近易靖遠孔難罙入瘴氛衆綏以
安孰林野遺公則連舉何物未春公則霖雨用世有具
曰武曰文人一猶難公備乃身矧夫昆季畢途於仕青
紫一門又世之異原其致此伊昔匪今世錫榮寵君恩
海深維木能林職由本固沔彼流泉源浚之故有山在
西翼厥斧封爰碑其間尚與始終
晉寧張氏先塋碑銘
延祐丁巳春走以禮部侍郎監糴興和時總府治中張
君敬甫實董其入見其遇事不難繁劇以身先衆風雨
無所避余甚倚之一日過所寓曰德聚猥以凉譾由詹
事院掾事皇上潜邸始焉承務郎都總𬋩府知事次焉
承直郎御帶庫使迨上正位宸極改隆興路判官隆興
世皇湯沭邑也其長吏以下皆上所親選有司苐制勅
焉甫瓜代復陞今職階奉議大夫惟是四遷舉出特命
比以恤典又追封先考福奉議大夫冀寧路汾州尹母
劉從封永和郡君非荷國鴻禧暨祖宗餘祉奚以及此
日將植碑先塋用侈異數且俾我後人尚引無替敢百
拜以銘文累子竊惟張氏之族甚蕃衍於代而走也實
所同出按事狀張氏其先關中人高王父仕金鎮西副
元帥曾大父逸其諱王父大亨皇元冀寧石樓縣尹敦誼
喜施沈毅有才斷利害敢以身任歲淫玄枵即蠲民租
調且散已有濟人就饒他所者復則具畀其遺民迄今
德之因家石樓享年八十有四卒葬其縣南五里某邨
先塋祖妣晉氏劉氏祔焉三子福禄惠禄以精法律辟
晉寧路吏蚤世惠善殖生雅不喜仕福即君之考字仁
甫和厚而義綽有父風蚤以時艱失學而所行若素讀
書者享年五十有二比卒遺言子若姪欲固本者當茂
其枝欲大其宗當昆弟是睦夫祖與吾相距雖遠要自
一氣而分後人昧此遂於昆仲間恩義寖薄或䦧墻或
異爨或路人如或至相仇殺是不知傷其枝猶傷其本
也汝曹其毋蹈此為世僇笑子四人德聚即君德元世
用德輿母氏永和郡君今春秋八袠神明不衰猶勤女
功不置則其艾年治内可知禄三子德興志得給事皇
太后宫中咸克佩服先訓合族而居極其和孺若是前
後數世未嘗有間言君先娶郭氏前十年卒贈永和郡
君生子某再娶倪氏中奉大夫淮西宣慰使鳳山公之
女生子輒殤從封如郭氏自余游奉議君數月因熟其
人蓋精敏有幹局者也嘗言十六七時從汾州君如京
師早行保定山中因憩於道為數寇竊其行橐以去君
援弓躍馬追射之連發連斃二盗餘皆走翳林薄間呼
使遞相縳執卒無一人逸者其時微君侍行汾州君幾
殆人以孝童目之今年垂七旬膽膂尚不殺舊可卜其
來未艾也銘曰
維吾之張始由弓氏青陽遺苖代有令器厥族孔殷克
述克繼泒之四方西者尤熾於鑠石樓百里是治孰寒
而咷我衣之賜孰飢而逋我粒其至其布優優其持惴
惴其施祁祁其立暨暨凡今尹民鮮不民噬疇金肻捐
而民之利使大厥遺澤詎已是於棘止鸞以箱服驥云
不能揚顧其余罪位然弗充行則云備既壬既林胡彼
言媿宜後之人世媺無替或長百夫或中給事或佐大
藩或家養志孝斯克忠忠則斯義塤箎一門為瑞當世
咄彼同居以忍為異人而不天終必逖棄曷思本支始
焉一氣其愛之生胡寧有既殊渥薦膺匪德焉致邇遠
胥榮存歿咸被我銘於堅永載攸示
真定栢鄉董氏先塋碑銘
歲旃蒙赤奮若日南至吏部尚書董君仁甫訥自京師
走書歷下謂友人張某肇公邁迹邱園倏五䙫許企風
仰烈殆無虛朝巾車既東忝榮叨渥凡四轉官始由江
西憲副召拜吏部侍郎未幾又拜左司郎中今焉待罪
吏部顧何及人負且乘乃爾揆諸涯分為恧益深比者
吾祖父父有司考儀光啓郡封爵及三代天休寵錫存
沒惟均微祖宗潛行冥功有開於先奚其致兹將表石
先塋用本福德所自謀諸多士僉曰屬厥筆者莫公為
宜敢緣舊奉事狀兼幣熏沐九頓首肅使者以請某故
嘗與公同官乃反幣受狀為撰次焉按董氏系出軒轅
至虞舜有曰某者性好龍龍多與習遂以豢龍事帝春
秋時狐以良史見稱孔子厥後繼而仕者史代有人曾
大父諱增篤學斤斤自修子男三孟曰貞仲曰成季元
即尚書君之祖贈亞中大夫順德路總管輕車都尉追
封趙郡侯沈鷙有力以仁孝得鄉里心罹金末亂二兄
辟外獨家居養親雖處兵間能力珍羞以適其志盗至
即擒縳毆垂死至哀祈改過乃釋之遠邇讋慴聚落恃
以無擾事定悉推田宅與昆弟族人其厚於倫理蓋天
性然至元二十一年雲州置銀場官發民數百為工命
公衛送比無一工軼者會銀場罷朝廷以見民歸皇后
俾歲輸綿宫中仍以公領之歲餘即辭歸課諸子致力
問學暇則教以穡事且耕且誦敦本實而枿厥華靡里
或有訟率不白縣决平其言以恚至者以懌歸以負至
者以償歸甚則有望其門而返中途者嘗語人吾蚤屬
時多虞為勩百至既長始克休息然平生未嘗食言於
人失行於已慚德於天吾子孫或有奮他日者享年七
十有五以至元二十九年某月日終正寢鄰郡聞喪相
弔及葬執紼泣送者至二千餘人祭於路者且數百幄
近代公侯之喪未有若是得人夥者昔李廣卒太史公
謂天下聞者皆悲嘗以為過以今徵之猶信嗚呼亦豈
所謂桃李無言下自成蹊者耶葬某邨先塋妣夏氏追
封趙郡夫人内德惟稱享年九十有六一日前語子婦
軰曰婦德以順為本内能順夫外能順族行之以不欺
濟之以不妬壽將自延我所以年期頥者職此今命當
終其無憾矣有頃而卒以某年某月日祔順德君之兆
子男四進和福祐進以子貴封嘉議大夫禮部尚書上
輕車都尉趙郡侯中扃敏茂外斷斷若無能或犯且負
雖百不一校由其子訥周踐臺閣愈益務自貶損人不
知為官門昆弟三人皆循愿相友甚妣趙氏淵淑柔惠
克服家訓今春秋俱垂八袠神觀無少衰則董氏之先
儲休藴懿源深委長者兆於斯矣矧尚書君忠直有器
幹比奉使山北課最諸道方器用於時其所至殆未艾
子貴法宜銘銘曰
維福若德兩有孔艱德崇維人福天所關德苟崇矣福
斯叢矣謂天人殊影響從矣於休董氏代有隂隲於前
弗昭繄後之赫金季俶擾盗起蝟如民命毫芒遑恤室
廬惟公屹然底柱弗動有闖其疆隨意擒縱用是百里
奠枕胥安微公之英幾何不殘計兹所活奚千億啻厥
報有歸亦勢必至譬彼農者穮蓘必年力如弗周穫亦
靡堅宜爾嗣孫由儒而奮厥聲隆隆臺閣增峻左司為
職士恒㒺肩非才精強則易以顛於焉恢恢他可坐治
欲觀人能莫的於是矧厥攸進川至未涯台衮之膺伊
邇匪遐洪惟國經酬庸以爵三代疏封可曰殊渥子焉
克孝臣焉克忠宜先之靈覆露厥躬滹水之陽厥兆城
許何以賁之錄此石語
先塋碑銘
維我張氏之在濟南其宗屬有二一居陽邱一歷城居
陽邱者為伯祖父歷城則祖父也伯祖父諱萬享年九
十三祖父諱某享年九十一其世其行具見翰林學士
承旨姚先生燧所撰陽邱先塋碑祖父二子長諱興早
失兵間後三十年至自泰安其狀貎動止言笑與祖父
甚相肖享年七十二卒葬泰安梁氏邨次為先君諱郁
字威卿享年八十以至治元年十二月二十八日見棄
初寢疾諄諄訓孤養浩乃祖考早從事戎性直喜施有
所得靡計多寡輒周急人家務一不屑吾年十六即身
任之家甚寒貸貨於人僅公私給後天兵克宋人心未
給出萬死不一生之計賈江淮間以儉濟之致有今日
吾茹其苦遺汝軰以甘吾任其勞遺汝軰以逸若不可
不思乃翁成家之難驕汰以隕吾業夫驕者貴之賊汰
者富之蠧富而不汰家必裕有位而不驕則貴必恒今
吾荷祖宗餘慶既富且貴吾恐汝軰不能守故此戒之
昔柳玭謂成立之難如登天覆墜之易如燎毛吾每三
復其言必為䀌焉心病以是知作者固難保守為尤難
汝軰其以是言銘心則吾瞑目無憾矣命孤養浩以筆
志之志訖而逝嗚呼慟哉孤養浩又嘗記先君言嘗驅
驢走京師困極始一乘阪焉則下水焉則涉為弃骨刺
其趾血出欲乘則恐半途而乏欲步則其創痛不可忍
孤養浩聞之不覺頫首淚下先君亦為哽噎嗚呼大抵
先君以艱難勤儉起家虞養浩軰不能慎持厥盈故覼
縷鐫誨若此其燕翼保艾者可謂至矣先君三子長英
次塞俱早世季為養浩奉命仕者三十餘年幸無所忝
歷膺清要有司考儀贈祖父某安遠大將軍益都路淄萊
萬戶府中萬戶輕車都尉追封濟南郡侯祖母苖氏楊
氏並追封濟南郡夫人先君封通議大夫吏部尚書上
輕車都尉濟南郡侯先妣許氏追封濟南郡夫人今尚
氏封濟南郡太夫人先兄二子長居簡雅才幹次安山
東轉運司益昌庫副使三十八卒養浩二子長諱強二
十二卒集賢侍講學士元君明善為撰埋銘今碣於隧
次引嗚呼保家之道先君言之悉矣孤某不敢復有所
列謹掇其緒餘拜手泣血而為銘曰維作室完且鉅必
累年欲其弛不一旦瓦礫然尊者遺恣奢棄名逆天嗟
爾後亘斯世毋逆先兮
歸田類稿卷十二
