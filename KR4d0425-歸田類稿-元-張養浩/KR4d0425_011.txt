歸田類稿卷十一
元張養浩撰
碑一
濟南劉氏先塋碑銘
中奉大夫陜西等處行中書省參知政事劉君事義以泰
定丙寅八月四日卒官既殯歴下其從弟歸德府治中居仁
過余慼言先兄參政公敭歴三十年清苦猶一日年垂七袠
竟以勞於王事而逝鄉不恙時常謁故翰林學士損齋楊先
生文郁銘其父故御史中丞王公博文銘其祖今二先生筆
澤宛然由宦遊南北舉未遑表諸隧此先兄所以目不獲瞑
而居仁日夕痛心疾首不能自已者也今先兄以品以秩又
當有碑神道惟是三世數十年闕焉未舉之典幸先生有以
哀而完之則死者生者均無憾於幽顯矣於是居仁泣余亦
泣余與參政公同里閈且十年長又嘗同仕遂諾焉不辭因
首載楊王二公之文而以參政公行實終之西溪王公博文
叙其祖曰君諱震字晉臣上世有官青州者至曾祖洪
徙濟南鄒平祖諱清四子季信為君之考以邃吏學終
益都總管府掾性孝友三兄遠遊久不歸母氏憂思致
喪明乃日汲井洌浸舌舐之月餘遂瞭然人謂孝所感
嘗戒君曰吾始不能擇術以城旦書發身雖家温而身
逸不願汝為之君恪受教遂業儒既冠有聲鄉校間貢
春官罹河朔山東饑亂所在皆盗區君挈二弟匿巖穴
中朝出莫返以所獲食其弟日以為常居嘗曰屯難之
世弱者不能有立必強焉依即杖策欵軍壘謁帥兵者
撼以言帥說留麾下事皆諮訪然後行一日齊河令乘
良驥過帥帥愛其乘既去欲遣人追殺奪之君聞蹙然
曰所湏者馬以物易之彼必不靳何至殺人君即召令
與其直遂以馬歸帥騎管定者數有小過帥怒欲殺之
君曰今雖饑亂行臺密邇如責專殺其將何辭罪果白
具獄上聞戮之庸何遲帥怒少觧君即隂誨定母率鄉
隣善帥者百餘人往謝罪事遂釋君之存心救物類此
壬辰授行臺令濟南公檄為鄒平詳議兼提領尋改監
軍需庫又監本府税歲巳酉某月日以疾終得年五十
有七娶同邑張氏生四子鑑鐸鍔錫或仕或農或賈俱
以謹愿稱一女適鄒平尉子張某素菴楊先生弘道山
東名德也與君相得甚聞其卒贈以銘詩昔與吾子同
居一鄉坎離屈信八載延長曰異曰同以德以禮不及
就中凝滯斯啟會遷青社予往子留傳聞頃逝弗獲奠
羞有子胥孝克喪於鄒書之於碑行實陳露老病思澁
莫既情素聊述此銘識子之墓損齋楊先生文郁叙其
父曰君諱璧字君用齊之鄒平人曾大父清大父信以
孝行著仕金為益都掾史長考震詞賦進士會汴梁下行
臺濟南公延致賓幕終於詳議官山東諸儒間稱偉人
長者故素菴先生楊公宏道銘其墓御史中丞王公博
文序而碣之其載世德詳矣君承父師之訓逾冠能以
儒學飭吏術選為京畿都漕運司知事尋陞經歴時柄
臣擅作威福漕司法盡廢乾沒之屬與之同惡相濟贓
汚狼籍至有以空鑰相授者自君涖事同官以故意相
處欲有分遺君竦然曰是言豈可及我哉其人慚服君
乃盡革宿弊經畫周密冒濫無所施利其餽饟未幾倉
廪告實京師仰給時議多君廉敏進利用監丞所以懋
其功也秩滿調深州静安縣尹適盧世榮以言利竊政
立法剥下使郡縣官同於商販百色取贏筭至蔬果蠏
鰕官吏急於奉承人人惶惑争訟讙然君顧其勢不可
久日親諭衆姑勉強趨應期會毋釀怨生事以濟黠吏
貪孜孜為區處視民力強弱令相助藉民感其懇欵聽
命迄於盧敗一切休之以静民安其政静安深州之附
郭邑也為監州者蔑視同列每治事日僚屬朝莫將迎
於第君獨不然或勸從衆君曰縣尹吾職非役於監州
者也吾之為縣若五事不治或貪殘而獲戾坐是召辱
固所甘心二者吾所無將若之何終不為屈遷承務郎
建德路推官專訊鞫兩造在庭君平心淑問未嘗疾聲
遽色人為吐實察其情有可宥多從末減不以上官喜
怒為輕重讞獄至屬縣囚聞之曰劉公來我輩其無冤
矣經其處決者使人思之不㤀其明年朝廷更新大政
改用人京都諸司且交辟君不幸建德巳以訃聞矣得
年五十有九時至元二十七年九月八日也孤事義奔
赴喪護北還以某年某月日窆於鄉某原之先塋(闕)人
馮氏一子即事義為禹城縣尹君天姿中和内方外圓
平居温克無忤於物然遇一事問(闕)如何不以徇隠遷
就方赴調日有鉤致君以行賂者謂可得善地不爾將
有遠移君曰予從官有年矣顧若無所媿今始行賂其
何媿如之已而果除建德去京蓋數千里事義請以疾
辭君曰無疾吾將誰欺趨治裝行既到官益勤於吏治
退寓書樓起居殊無遠外之戚非以義理自勝者不能
也歴官所至以平易近民以潔修舉職以謙恭接士夫
共嘆詳議公之有子古有之雖無老成人尚有典刑蓋
於是乎在况又以家學成其子入官已有善狀劉宗之
昌未有艾也銘曰維榮若利舉世所事有階可升孰安
理義猗與劉君明敏寬舒秀出乎長厚之餘遵循乎平
易之途誘之而不能前脅之而不可遷他人實難已所
易稱其臨民也清而通其治獄也愛以忠豈無神明福
此靖共然壽不周於甲子材不展於朝士天殆啟其後
與子克肖以濟美有豐其邱有碑道周歌此銘詩利享
春秋余按參政公諱事義字伯宜鯁亮有風槩幼敏於
學能詩其所題詠人多膾炙之由禮部掾辟詹事院掾
又辟丞相掾時當國者遇下如束濕諸掾屬動罹刑辱
君以慎敏無所及自謂久此非福遂求副大都酒課提
舉或以貨慊止君君曰幸完身出誠能自潔職貨庸何
傷未幾授承務郎禹城縣尹既上與同官不相中欲有
所為彼輒撓沮君言于上官使輟職專奔命于外條其利疚
相時興除有訟庭决吏戟手無所弄民深德之惟恐同
官復職以弛賢令尹心會民上嘉禾一莖九穗咸謂治
理所感瓜代耆老為碑其政縣治部使者上其實授遼
陽行中書省左右司都事尋選為吏部工部主事所至以
治稱用是拜監察御史先是犯臣法樂實以宣慰使横
山東君為禹城時耳熟其惡至是遂發其奸狀以聞未幾
轉中書右司都事甫滿制授秘書少監執政以秘書散
局非君所宜復奏授兵部郎中階中順大夫省臣以大都
宣課提舉司所入多不實命君監榷果增倍蓰具以數
聞賞白金五十兩異幣各二端臺臣廉之奏授浙西廉
訪副使階太中大夫蓋浙西民物殷甚有行省諸司素
號難治君一切務盡公他無所頋既而改兩浙鹽運使
入羡出均課無所詘期年以疾去會陜西有亂徵臺奏
為治書侍御史亂弭改嘉議大夫湖南廉訪使至治三
年拜江南行臺治書侍御史中執法阿爾哈雅素有
聲臺閣明敏且威藐當世如無人獨偉君為加禮今上
踐阼拜中奉大夫陜西行臺侍御史明年拜是省參知
政事卒時年六十有七祖父震先封亞中大夫東平路
總管輕車都尉彭城郡侯今贈嘉議大夫上輕車都尉
彭城郡侯祖妣張氏贈彭城郡夫人考璧先贈中順大
夫戸部侍郎今贈中奉大夫河南等處行中書省參知
政事護軍追封彭城郡公母馮氏彭城郡夫人君配成
氏蓋氏韓氏俱前卒今室齊氏皇慶元年封建德郡君
延祐四年封彭城郡夫人最劉氏至參政公凡三世矣
素菴楊先生若西溪王中丞皆一代偉人而與其祖如
此損齋楊先生以年以德為國老成而與其父又如此
所以期君甚重今皆如其言余生也後不及識其祖若
父獨與參政公相好嗚呼觀三先生之文則知劉氏所
以致伯宜者蓋有以古人謂德遠而後興諒哉銘曰
河日瀉源崑崙岳雲夷基厚坤劉之先德世累前未施
後廸啟猗若人才諝周衆所艱巳則優始職民厥績著
謷強鋤循弱樹迨裏行奸力政震以霆折以風方有為
賓省幕恥容容恒諤諤出憲浙問益宣言射如中乃愆
使鹽司欲鋒挫彼則頗我奚過尋有命貳陜臺起巳顛
式后年自西河移南紀所去思所至理晉臺衮庸勸忠
天胡然遽霣躬壽七袠品登二恩薦承華奕世子則孝
臣焉忠生有述沒有聲我作銘惟實紀匪耀今贊無已
濟南陽邱許氏先塋碑銘
走甫七歲而外家許氏盡室自歴下徙居於江之南尚
記先妣攜某祖西城門外俱哭失聲而别時某漠然不
知為何悲迨年十三先妣薨謝既而又聞外王父若母
相繼卒時某頗有所知竊自唁負何罪天壤間既早失
母又失外王父雖有舅氏軰一二又邈焉數千里外死
者生者皆不敢必其見矣至大改元走由太子文學拜
監察御史而表兄伯時自江南來使其不言則彼此俱
不能識表兄自道其舊於是某哭表兄亦哭今年夏走
復以尚書承匱禮闈而表兄以聽調來京師且致我舅
氏之命以先塋銘為請竊惟某自齠齓與我外家别今
四十餘年恒欲往省而不得今乃辱以不腆之文託之
塋域則某平昔懸懸者或可少慰矣故不讓而為援翰
焉按許以國氏系出炎帝姜姓世居濟南章邱之延安
里高曾以上其仕其世屬金源氏易代之際譜逸無從
考祖全和厚敏生植嘗典獄有隂功享年七十三祖妣
馬氏享年七十八卒俱權厝武昌某原二子長克修次
某一女為先妣從大人封贈濟南郡夫人我舅氏字仲
德克修其名精律學試吏總府綽有幹稱後由雲南行
省掾調廉州合浦縣尹再調象州路總管府經歴二所
皆炎荒遐徼民鳥獸難靖官政廢久胥吏所在横甚我
舅氏不以中外遐邇異心循職當為直前無所顧未再
歲學興於鄉農力於野盜不闖垝而積年逋氓襁屬來
復獠俗為之丕變憲司宣閫争上其能故再尹静江古
縣政聞益著先是兩江廣西宣慰司幕官累以墨敗其
潔者往往不職使者病焉聞公前績遂辟為都事贊上
勖下裁剸裕如所部賴以寧敉憲府有訟輒移檄使決
平心以理罪者自以為不冤在幕職三年宦意寖弛即
以陽朔縣尹致政或以未衰止之公曰吾早棄鄉壠踸
踔無定居桑梓之心日深一日不及兹時還吾故都以
畢吾親襄事則吾他日將不能瞑地下矣或者聞而賢
之今七十有七神明尚不殺觀此則僕相見之期庶幾
可必矣娶高氏賢而能家三子長可道即表兄今授承
直郎湖州路推官次可權監税湖廣次畊道早世皆僕
表弟云銘曰
世謂君子其概二焉有位曰貴有德曰賢位苟隆盛而
德弗稱彼則為華識者攸病德則優矣位弗酬矣我乃
自如彼其羞矣猗我外祖殖德奕世報雖未弘行則云
備矧夫百里為古侯封名亞公爵其獲巳豐孰云荒服
恒遠王化而公一臨不異中夏公未來思其暴虎狼亦
既戾止乃馴若羊風紀訟牒日不暇給檄公代推纖忽
必析凡兩為縣厥政孔良幕府載賓令聞益揚他人有
此必巧其宦誰肻方隆途止於半知足不辱老氏有云
以公槩之爰信所聞沔彼繡泉有山環峙碣此銘詩永
榖來嗣
濟南歷城縣侯氏先塋碑銘
維侯為氏晉緜裔子孫列國簮組繼有居大梁夷門市
被褐獨以氣高世列侯封君蔑如視敖然坐伏魏無忌
至漢惟霸號循吏為郡兩舉威與惠自是以衰代有位
譜牒茫茫莫之系高祖仕金逸其諱官至明威閫外制
世居考縣兵燹值避亂而東亦其勢三子不後者孟季
仲其曾祖聶其妣子男亦三惟記二曰元曰興威不仕
元配聶馮生子四林傑全三鼎足似曰光祖者出馮氏
其父為林寖昌熾術效白圭居貨利妣李若鄒内助治
五子長亮季安次次禮次仁次斌弟各世其業引勿替
諸女婉娩聽從備既適名族稱中饋亮鹽管勾當會計
繼陞德州税司使非直儒通吏且䆳所抱宏多未及試
曰克敬者乃其嗣麪局提舉弘州涖階承務郎緋綬被
位不滿能箱屈驥季安喜施性温粹揮金傾接當世士
不貨藩身藩以誼動為交遊輟車騎小孟嘗聞月旦謂
循名覈實諒無戾彼雖鉅萬縮如蝟咄哉胡可同日語
拜官同知和州事繇親喜懼職隨棄春秋五十有六歲
天不愸遺衆為喟軸折中途舟半濟水陸徒勞竟無遂
謂耄非耄稚非稚使假以年何可冀其弟即仁仲賢字
幼而恒有老成氣每悼先塋缺述記嘗謂萬物祖天地
維人於先又奚異豺獺魚獸尚知祭昧兹寧不慚物類
遂於兆域營不置為屏為垣松栢藝歲時粢盛必躬致
手足皸瘃㤀厥勩方謀伐石表諸隧遽先朝露命非是
友于賴斌克繼志亦由耳聞目見異過我語我哽且淚
父兄幸託在世契敢以銘文為子累走拜命辱中甚媿
肇農圃歸耗文思堅辭者再請愈銳擇重而書略其細
復借樹泉以為譬欲泉之達必疏滯欲木之蕃固根蔕
源如弗濬委將匱不本之培葉斯瘁積善不善見諸易
慶殃無不以類至此理必然非有偽服善而行蓋天畏
今君追遠如始瘞使賢者興愚者勵顧余何敢骩骳避
因變其文泉壤賁况古人於碑若誌本以題名與牲麗
後來履歷亦附綴往往鋪張坐辭費以頗為端佞為智
文過於華實則未蓋由作者利其賜因之馳騁所有藝
奚暇深虞失初意維歴城西山矗翠有蔚其塋樹林庇
齊東野人抉其秘字字有徵非死媚庶千萬齡永昭示
濟南姚氏先德碑銘
姚虞舜之胤也舜生姚墟子孫因其地以氏焉春秋鄭
大夫勾耳漢諫大夫平唐梁國公崇宋太尉麟其族之
尤著者也國初有諱成者拳勇閑騎射繇避金末亂自
寧海來亳懿瓦合於俗人未之竒也一日羣行郊外一
人持弓矢誇衆公縮縮若無能也俄而三兔歘起叢薄
間弓者躬不能一公取其弓連三菆三中衆始訝其能
武也後至濟南二州民視為扞援聚而從者幾千人公
弗能止也因曉衆曰我漢人也材微勢孤將不能汝庇
萬一為人疑是公等反禍我也聞今雅克國王中朝貴
胄甚德而度可往歸也遂率其衆見之王喜甚承制署
軍民元帥尋聞於上錫以金符旌其忠也未幾朝廷黜
減諸侯王官屬遂歸其符節合族退歸鄒平之厓鎮或
惻其中廢公處之怡然也後因占名數濟南以天年終
娶趙氏三子諱貴者其長諱德諱乂者其季也貴事東
諸侯張宏為郎君郎君者當時親近之稱也侯愛其沈
默淳慤信任之人莫能間也居常遠貨利友二季極和
孺周親屬貧及人急出所有不計也由是鄉黨一辭曰
姚郎君善人也義人也嘗遇一道士傳秘方療瘡瘍無
衰壯可必其愈也遂居其藥四方求者不遠千里絡繹
踵門雖徒手無不給也享年八十卒於里第正寢實至
元某年月日也娶張氏三子長允中仲德山東永阜鹽
場管勾以親老便養也次用中彦德次行中用中與全
游相善也由掾江浙省入為羣牧司照磨内宰司典簿
徽政院都事經歷内宰丞此皆出入禁近或兼内帑人
所憚為之職也君恭慎詳密不大聲色所任克荷不知
其為難且劇也其居徽幕權臣特們德爾聲勢張甚附
者立致華要數密召君君策其必敗不屑也俄出為龍
興路富州尹階中議大夫富在江西劇郡也先是為州
者往往以墨敗君自上絲餽縷謁則亦無自入也民訟隨
决不鉗以威惟善導義諭期於安静非頑弗率太甚者
未嘗麗於辟也期年闔境皆化服蓋其存心仁恕循良
之政有以深洽於人故也初廟學歲久寖弛慮無以稱
瞻仰也乃葺而新之且刻桐為七十二賢及從事諸儒
像兩廡凡七十餘楹工夥役鉅未半載落成衆皆不以
為勞也瓜將及不幸遘疾民函香走望至有祈以身代
者雖子為親有不若是之懇也既稍間即移文而歸士
民書帳頌德遮拜車前且泣且留以壺飱祖者從百餘
里不釋也君亦悲不自勝及别慰之曰父老良苦微吾
病其忍舍女以去天若我憐他日或復臨此未可知也
至其鄉月餘尚居内未勿藥也命表姪潘遹偕其友蔡
君珦致言於余曰用中百不逮人然致兹通顯者繄祖
宗賴也由轉仕南北先世之兆久而未營非敢緩於報
本蓋將有所待也日命堪輿家相地得於歷城西南十
餘里洪山之陽從吉卜也倘公惠顧前好辱貺以文勒
之金石非惟存者拜嘉昭昭而歿者亦將刻骨冥冥也
走與中議君皆濟南家也其仕京師也走為吏部君參
議徽政且同時也況其志在顯親又重以蔡請皆所不
敢辭也銘曰
夫士之取功名以自拔於寒微者匪獨恃其才之竒蓋
亦由夫遭際之有時也際其時匹夫可以揚天逵不然
雖有豪傑之姿者曾不能枳棘棲也夫以寧海公之雄
武使其將虎貔以藩邊陲詎不足以敵王所愾鼓而不
罷與英衛褒鄂之流並馳惟其足甫展而半途以羈之
所以弗克究其施盡其才也雖然位不稱德者後必達
前人之辭固有稽而無疑也宜乎子孫奕世襲芳承輝
以神術惠政福黔黎於無涯也嗚呼後之觀於斯者其
惟善之孜孜毋謂天與人違漠然不吾知也
章邱楊氏先塋碑銘
凡游宦於江之南者無曰歲久與否往往利其庶饒輒
戀嫪㤀歸於戲夫狐死正首邱者言不㤀其生存之地
也人而㤀其桑梓可乎至治癸亥冬今鎮江路總管府
同知致政楊君允過余曰允既冠從故參知政事繡江
張公服政於南者殆四十年時同往皆家於彼竊獨不
能安必欲歸老鄉鄙然後為無歉且我楊氏其先冀州
棗強人由避金季亂徙泰安自高祖又徙齊之陽邱從
占名數濟南曾祖逸其字素孝友軫其伯仲不後為大
冢暨其父合葬東頓邱唐業邨今其地有塜二苐弗知
為始祖伯耶叔耶兄耶弟耶曾祖五子皆稽田不仕曰
寶曰聚曰福曰友曰善諱友者為允大父善其義弟也
為族甚蕃和孺共居者數世人稱為義門楊氏大父三
子長琦次為先君次甫先君諱良字君佐先妣王氏享
年俱及七旬卒自高祖至允凡五世矣其子孫仕者無
有而允也獨叨通貴殆祖宗殖德而始萌芽於子兹將
勒石先塋用廸我後人敢再拜以銘辭請余聞而大其
不㤀本重以里故遂諾焉不辭其高曾而下則見君所
自列按楊氏之先實周武王第三子唐叔虞之胄至晉
出公遜於齊生伯僑歸周封為楊侯因以國氏周末有
楊朱以辯聞列國降秦漢隋唐名世者不乏入國朝為
公若卿者亦時有之君情藻潔作事無巨麽必底規矩
早學吏視符刺檄牘如夙習由掾江浙行省秩滿尹慈
溪不忍繩民以法治尚寬恕人以佛目之嘗值大䘲莩
死載路明越台皆然君白帥府馳聞行省獲發倉賑虞
未周又鐫豪室施錢如干患乃少弭邑中失火延廟學
君以身先衆將赴烈熖中會火自滅人謂至忱所感再
調台州路總管府經歷時朝廷遣使采訪諸道所至按
黜無留員台為甚惟君無毫髮及既代授平江路推官
吳俗輕生多詭故聽獄為獨難君一切以誠心求之故
嘗得其情偽竟任未聞一有冤者一日自以年及慨然
有返初服懷故都意即移文公府挈家而東制授朝列
大夫鎮江路同知致仕娶李氏前十年卒一子名庭顯
紹興路諸暨州儒學正女子四皆適大家君今年七十
有三神觀如五六十者况年及不衰國制亦許乃仕而
君所以徑歸無所顧者其意若曰人於富貴利達知足
者少不攖鉅厄則其心不灰今也歷艱難險阻四十年
幸而無虞復保桑梓則天之福我者巳多又可貪榮冒
恥媚人矍鑠耶走謂老不㤀其鄉仁也退不佞於人義
也久樂土而不流勇也表先德以詔其後昆孝也一舉
而四物具法宜銘銘曰
狐死首邱尚不㤀本輕違生存而人奚忍所獲幾何其
失孔多人孰君賢矢心靡他始官於南勢有未免浮華
湍如山立無轉一留許年心惟故阡白首鄉閭卒復我
天自其上世舉農於隠既匯既深乃發攸藴其發伊何
不專以位位崇人庳適速顛墜有官能幾得名循良以
是絜之優劣甚明今焉桑榆力弗殺舊可灼彼蒼惟德
純佑頓邱峩峩兮上有林先世攸歴兮林之隂勒銘樂
石兮昭德音勿替有引兮子孫自今
歸田類稿卷十一
