歸田類稿卷十九
元張養浩撰
七言律詩一
過舜祠(時年十七)
太古淳風呌不還荒祠每過為愁顔蒼生有感歌謠外
黃屋無心揖讓間一井尚存當日水九嶷空憶舊時山
能令子孝師千古瞽叟元来不是頑
登泰山
風雲一舉到天關快意平生有此觀萬古齊州烟九點
五更滄海日三竿向来井處方知隘今後巢居亦覺寬
笑拍洪崖詠新作滿空笙鶴下高寒
和田師孟春夕韻
翠軃紅濡雨霽初一軒深靚稱幽居艷雲流月天機妙
華表撑秋鶴影孤勘破宦途盤谷序蹴開天網漆園書
何時舊隠相携去君種山田我水漁
驛途小憩書田家壁
疎林淅瀝露藩籬雞犬花陰白日遲抔飲汙尊存太古
摽枝野鹿見今兹荒城路轉山孤聳古廟墻摧樹半欹
我本三生田舍叟買牛賣劍定何時
直省
是非榮辱日相尋壯歲何堪白髮侵三釜若非親有命
片帆應與世無心天公所靳惟清福交友難逢是賞音
何日超然遂初志溪山佳處恣登臨
初拜堂邑縣尹
一縣安危任不輕初聞恩命喜愁并徒勞人爾豈吾意
何以報之惟此誠操刃豈容傷美錦循墻誰敢望高名
前賢為尹規模在他日須期與抗衡
堂邑遠心亭飲歸
小雨林梢生莫寒野亭朋酒暫盤桓弄蒼始見春風巧
作牧方知政事難吉網羅鉗非我志堯年舜日儘民懽
他時考績甘書下自有知音後世看
登憫忠閣
一閣渾疑鬼構成倚欄天外壯心驚河山都向掌中見
雲霧忽從胸次生死戰一時皆朽骨憫忠千古定虛名
只今兵裹臯比了留與殘僧樂盛平
飲平則門外崔氏别墅
十年夢斷鑑湖春彷佛中郎類虎賁珮解瓊瑰愁漢女
機閒雲錦失天孫日光亂軋波光碎野色遥連樹色昏
愛殺主人清且古相邀石上共窪罇
元日朝賀
綿蕝區區笑叔孫聖元相萬漢君臣鳳龍齊舞雲間樂
虎象爭輸海外珍仙仗分開丹禁曉朝班浮動翠花春
與天同大惟王者今日方知此語真
挽劉夢吉先生
白髮山林僅四旬兩朝不肯屈經綸才名暗折世間夀
氣節偉高天下人康節縱吟無限樂希夷高卧有餘春
一生懷抱誰能識他日休猜作逸民
過中都
三月龍沙春未知雲山環野玉參差半空蜃氣雲間闕
一路驪珠馬上詩豐沛漢皇湯沐邑豳岐周室治平基
我来歷覽開天處億萬斯年理固宜
題康信夫宅湖石
翠竇寒生太古苔乾坤元氣此胚胎一峰雷震崑崙裂
七竅神剜混沌開呼丈便宜牀下拜和雲誰負座間来
不須更作山林計己覺高情隘九垓
送范德機赴海北道憲司知事
金薤銀鈎兩絶竒才華江右捨君誰一官毛義榮親日
千里吕安懷友時叫斷霜天鴻雁瘦吟殘山月鳳鸞飢
從今夜夜江湖夢說佀楊花未必知
早春郊外
去歲春光蝶夢空今年邂逅又東風岸冰欲泮猶衷甲
汀草將抽尚鞠躬一氣未嘗停晝夜百花何處認青紅
新詩亦在氤氲裏說與當年太極翁
春日水邊
袖拂烟霞坐釣磯登臨終日澹忘歸鶴嫌客俗穿雲去
燕喜春陰掠地飛樓外長江流世事雨邊殘照媚林霏
一閒久與時情遠尚賴東風不我違
城樓晩眺
禹跡茫茫畫九州斜陽古意滿林邱嘯呼風月来詩卷
醉挽山河入酒甌華髮半簪天與老丹楓兩岸水分秋
逢人莫話功名事且道甘心落魄休
秋夜枕上
繞屋江聲風夜呼一鐙搖影客窗虛俗緣去盡尚懷土
習氣未除猶嗜書今古等為浮世夢林泉空憶故山居
何時真遂平生志野鶴孤雲縱所如
寄歷下諸君
張飲東秦記昔年衣冠傾倒漢文園禮忘賓主觥籌亂
聲攪弦歌笑語喧世路勞形真左計人生行樂是名言
舊遊回首何時復腸斷春風濼水源
過東方朔廟
先生高識絶當時誰道偷桃舊小兒揖讓不逢三代盛
滑稽聊免一身危草荒漢構雲承宇苔蝕顔書雨澁碑
我亦從来惡苛禮斜陽遥望酹空巵
題廉野雲城南别墅
鍾鼎山林果孰優羡公騎鶴上揚州田園獨占人間勝
懷抱尚餘天下憂(公之父有堂名德樂)好為習池留故事未應綠
野美前修半生乾沒塵埃底羞向滄浪照白頭
承宣堂早衙
桴鼓無聲獄市清南風吹綠滿槐廳要囚服念五六日
華髮又添三四莖胥吏抱書趨雁鶩牙兵持梃趾階庭
職微尚恐才難稱敢效龐公醉不醒
齋居春莫
漂泊東君底處家落紅風捲赤城霞半窗春夢子規月
滿院客愁楊柳花世事悠悠惟欠酒棠陰密密欲藏鴉
韶光九十須臾頃不是劉郎髮易華
中都雷家站枕上
紅塵澒洞路間關又見東風馬首還報國丹心炳星日
壓頭白髮重丘山休疑奉檄毛生喜莫羡歸田靖節閒
說與春知亦絶倒論人不在去留間
送趙道士出祠南岳
閬范仙人雲錦裳天風絳節恣徜徉紫簫吹月山雞舞
寶劍飛空海若藏靈隠依然存故我勝游聊爾歷遐荒
三生我亦烟霞客追逐無從鬢欲霜
雪後過張秋泉盆花盛開索詩為賦
道人冥坐養黃芽百順熏烝到物華風暗玉塵門外雪
春明銀燭坐間花潛移造化韓湘子高蹈塵埃蔡少霞
却笑三郎無伎倆謾令羯鼓不停撾
郊原清曉
清曉郊原望翠微隠如波浪與雲齊老夫栗里懷方切
浮世槐安夢政迷白雪糝平鵝鸛浦黃雲翻動稻粱畦
昨宵怪有維魚兆釣艇相銜水滿溪
京師除夕
旅食京華歲又殘悠悠身世去留難身能安分賢於隠
子肯讀書貴佀官潦倒乾坤雙鬢禿凄凉今古一燈寒
明朝五十從頭數且盡椒盤此夜懽
李溉之還山隠居
厭直承明拂袖東此懷未易語諸公高情野鶴雲霄外
往事醯雞瓮盎中八表謫仙鯨海月一襟高士虎溪風
黑頭莫訝歸来早政要山林伴退翁
過沛縣高祖廟
天厭秦苛欲世蘇赤龍從此入西都五年諸國破迎刃
四海一朝安覆盂山峙尚疑神劍在雲飛猶與大風俱
不知萬歲千秋後魂魄端能到此無
登徐州項王戲馬臺
咄彼重瞳太計疎欲憑扛鼎帝堪輿鴻門老叟無竒策
烏岸漁人有遠圖佇目河山空錦繡傷心劉項總丘墟
經過莫笑書生懦我亦毫端敵萬夫
過錢塘
天上鈞天杳莫攀繁華移在武林間樓臺萬井蔽虧日
烟水四圍搖撼山花草故宫春一夢江湖遊子鬢雙斑
此心只恐移聲色舟促篙師半夜還
游西湖
一片樓臺四面山玻瓈搖碎錦斕斑畫船載酒来天上
寶月和雲落世間千古風烟留客醉幾時魚鳥伴余閒
乃知西子真尤物竟日令人不欲還
游靈隠寺
常憐無地蜕塵烟人向空門見性天一路密松山左右
半空飛瀑寺旁前馴猿就手取新果老衲鞠躬參舊禪
歸去不妨鐙火晩與君同看萬家蓮
興化道中
駭目樟榕樹半天雄陰翠壓道途邊滿城香火民風鬼
到處樓臺海市仙驛舍遠因山曲折僧居喧為水潺湲
有時點檢奚奴錦盡覺新詩帶瘴烟
福州
聞說東南秀所鍾此行處處覺詩工飛来天上三山島
驚倒人間百歲翁茘子種成唐室禍蘆花飄滿越王宫
斜陽無限興亡恨何事烟波尚爾東
過髮冠仙姑隠所
抗塵自覺道無緣何幸容參杖屨前春色九天歸絳節
矞雲一朵冠華顛馳神夜宴西王母御氣時尋姑射仙
四海異人今日見此行萬里不徒然
貢院試筆
斯道寥寥百許年天開文運到吾元鑑衡别物寧容意
桃李成蹊不待言下筆園林驚落葉得人麟鳳瑞中原
潛心為向朱衣道莫使劉蕡李豸冤
詔五十以上未第者賜出身有差
吾皇仁聖邁勲華重為斯文掩纇瑕漢苑有林皆桂樹
禹門無浪不桃花殊恩遠紹千餘載和氣旁延百萬家
比屋可封今起本懽餘不覺淚横斜
直省(時為左司都事)
翠蔭長廊樹影深塵喧收盡鳥遺音古今吾道窮途恨
日夜家山故國心花簇鳳池春欲合雲連仙島晝常陰
書生習氣真堪笑簿領如山尚苦吟
辭參議還家
平昔微官本為親歸来一意奉常珍都將丹漏門前曉
辦作斑衣膝下春忠孝誰云難遂意始終今喜得全身
呼兒為我修園圃從此無心走世塵
挽元復初
韓孟雲龍上下從豈期神物去無蹤知君本自雄才刃
顧我安能直箭鋒一死一生空世隔三薰三沐為誰容
平生碑版天留在不朽何須藉景鍾
遊華不注
蒼烟萬頃插孤岑未許君山冠古今翠刃剚雲天倚劍
白頭歸第日揮金攀援直欲窮危頂歌舞休教阻盛心
星月滿湖歸路晩不妨吟棹碎清陰
同鄉友宴會波樓
久處紅塵眼倦開飄然今喜到蓬莱春風碧水雙鷗沒
落日青山萬馬來柳外行舟喧鼓吹途中過客指樓臺
一時人境俱相稱却恐新詩未易裁
遊香山
常恐塵紛汨寸心好山時復一登臨長風將月出滄海
老柏與雲藏太隂寶刹千間窮土木殘碑一片失遼金
丹崖不用題名姓俯仰人間又古今
同元復初飲許仲文别墅
曉日樓臺海市仙春風歌吹酒家天五雲分彩来瓊島
兩鶴聯飛下玉田流水故將塵隔斷好花都被雨開全
人生佳處無何國鍾鼎山林恐未然
過顔魯公廟
李唐失紀相非夫竟遣忠良與禍俱抗賊一身皆是膽
留名千古不因書極知老境桑榆近爭忍清時社稷孤
下馬荒祠訪遺躅北風吹樹渺愁余
上都察院
柏臺人散坐堆豗默記灤江四往廻髮為廌冠容易雪
心因蝸角等閒灰慚無元素迴天策空負坡仙酹月杯
兩處飄零家萬里亂山遮斷白雲堆
秋日棃花
雪香吹盡樹頭春誰遣西風為返魂月影已非前日夢
雨容獨帶舊時痕只知秋色千林老爭信陽和一脉存
莫訝殷韓太多事仙家原不計寒暄
九日
一行作吏廢懽遊九日登臨擬盡酬詩有少陵難著語
菊無元亮不成秋雲山自笑頭將鶴人海誰知我亦鷗
幸遇佳辰莫辭醉浮雲今古劇悠悠
大雨(不用風雪雷霆江海等字)
六合乾坤一太陰仰觀毛髮為蕭森排空疑有鬼爭戰
對面不聞人語音元氣只愁今日竭桑田更比向来深
湏臾林杪標新霽一抹斜陽濕欲沉
寒食遊廉園
湖天過雨澹春容輦路迢迢失輭紅花柳巧為鸎燕地
管絃遥遞綺羅風羣仙出沒空明裏千古銷沈感慨中
免俗未能君莫笑賞心吾亦與人同
留别元復初
臺閣聯飛二十年臨岐欲别重悽然人言廉藺才相軋
誰信陳雷志愈堅古井不妨風浩蕩浮雲何損月嬋娟
江湖秋淨多来雁莫惜平安到瘴烟
中都道中
細草和烟展翠茵雜花勻簇道傍春鳴禽曠野棲無樹
破屋荒山住有人露濕弊袍寒襯月風餐行鉢暗凝塵
去年閩海今沙漠贏得霜華鏡裏新
客中除夕
野性嶤嶤不耐官強顔塵土步邯鄲移文久為雲山笑
捧檄聊供菽水懽香返梅魂春一脉愁叢燈影夜千端
古人事業余何有羞見茅齋歲又闌
直省
微風吹雨濕層陰寂寂長廊靜足音怒虎九關天日遠
冥鴻一線海雲深求田素有陳登志作吏初非叔夜心
說與飢鳶休嚇我掉頭巢父正長吟
留别鄉里諸友
粉署銜香十許年故鄉重到重留連子牟戀闕心空赤
江總還家鬢尚玄金縷歌殘華鵲月蘭舟搖碎濼湖烟
一襟離恨東州路莫訝羸驂不肯前
興和道中
底事勞勞形與神道途鞍馬動經旬煙横絶澗疑無地
風響深林似有人早發舉鞭揮霧露夜行翹首認星辰
何時却逐桑榆晚愛殺坡仙此語真
建寧道中
行盡溪山得市㕓橋樓深入路綿延商帆腥帶諸蕃雨
天宇昏連百粤煙言語不通剛作字道途良苦且停鞭
老兵来報肩輿穏使我愀然愧昔賢(不敢以人代畜半山事)
泉州
萬里飄零兩鬢華瘴煙為屋海為家山無高下皆行水
樹不秋冬盡放花得句珠還合浦月亂懷杯吸赤城霞
蓬莱咫尺無由到慙愧當年犯斗槎
寄李道復平章
文武全才每許君逢時談笑建竒勲世稱李道為賢相
帝重嚴陵是故人滄海兩扶新日月青天一埽舊煙雲
盛名自古多難處好及明時乞此身
黃州道中
濯足常思萬里流幾年塵迹意悠悠閒雲一片不成雨
黃葉滿城都是秋落日斷鴻天外路西風長笛水邊樓
夢廻已悟人間世猶向邯鄲話舊遊
歸田類稿卷十九
