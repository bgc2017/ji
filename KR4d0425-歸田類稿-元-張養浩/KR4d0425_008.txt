歸田類稿卷八
元張養浩撰
雜著
家訓
維人之生或孩而殤或冠而殀或壮而疾廢幸而不殤
不殀不疾廢則生於陋邦遐邑而不於中原幸而生中
原則又屠沽貧賤而不於富貴好禮之家嗚呼其孩焉
而不殤冠焉而不殀壮焉而無疾廢而又生於中原好
禮之家者天既全之如此而人之所以求稱其全者顧
可苟簡而不力哉夫學不求至於聖賢皆負德造物者
也道萬里而不以為遠陟千仞而不以為高洞金石而
不以為難蹈水火而不以為殆者志焉而已矣志苟一
立天下無不能為之事而况讀書乎志苟不立目擊所
有而不能致而况為聖賢乎嗚呼士而無志可與有為
耶自開闢以來不知為年幾千而汝始生焉自祖宗以
來不知傳世幾百而汝始承焉嗚呼以開闢以來始有
之身祖宗以來承傳之緒而於汝託焉則汝所以兢兢
業業殖學禔身克肩厥任者當何如哉汝其齋心凝慮
以思古之學者皆有所志志者心所向也志高而或下
者有矣志下而能高者未之有也故古人謂取法於上
猶得於中取法乎中不免為下也信矣
堂邑祈雨文
維某年某月某日承務郎堂邑縣尹兼本縣諸軍鄂囉
勸農事張某謹以清酌庶羞之奠敬祭於某神之靈某
祗受天子命出尹於此未及其境夙夜以思幼而讀書
長得百里之地而治之是惟無為為則何政不可行何
德不可積何人不可澤上不負國中不負親下不負所
學奉職以來即潔躬齋居屏遠聲色心欲與古之滅火
反風蝗不入境政如神明者並驅爭先此某素心而天
地鬼神所照臨者也未及數月值旱暵不雨民頗為憂
切自謂以某之心膏澤之降必在旦暮今既旬浹而亢
陽如故將以惠民而神不随將以報國而神不與抑不
知某何以得罪於神而斬焉無所感格如是耶且厥今之
制昭昭者責之於吏冥冥者託之於神所以詔書每下
自古聖帝明王忠臣烈士名山大川凡血食於郡國者
未嘗不懇懇及之非徒美觀聽為虚文盖以贊治道福
民生成歲事實有望於爾神也神不見答豈惟負國抑
亦負民豈惟負民抑亦負某此來為國為民之心使縣
尹貪庸鄙猥神之不見亮也固宜苟為不爾神必有以
處之矣尚享
謝雨文
年月日具官某謹以清酌庶羞之奠敬謝於某神之靈
某性識愚暗溺於古而不通於今孚於民而不信於神
向以旱故輙以狂直之文有禱於祠下將謂神必見怒
荐降以災不意奠拜之明日甫交三鼓隂雲四合自昧
爽至午後不風不雷既沾既渥闔縣耆老皆歸功其尹
夫尹恃神以濟其不及者也其敢貪厥成功以自重其
曠職之罪哉謹躬詣拜嘉㐲惟尚享
西華嶽廟祈雨文
維天歷二年三月戊午朔越廿有九日乙酉陜西諸道
行御史臺御史中丞張某謹以清酌庶羞之奠敢昭告
於金天大利順聖帝之靈某幼讀古人書欽聞明神獨
尊西土歷代祈禱靈應赫然則神之得名於世者舊矣
不虞衰暮兹因游宦始獲仰止下風然不幸屬民多艱
流亡強半餓而死者相枕於途今將首夏尚爾亢旱如
故某雖叨榮行臺實悲實懼使某平昔素無為民為國
之心重以貪殘邪僻神不見恤則固其宜萬一少有可
取則神亦安能漢然坐視不為動於中也伏望垂監愚
忱少沛甘㴻使民回生意歲秋有期則神之血食古今
者為不誣矣倘不見與則某惟有省愆待罪日拜神前
必待示其不見答之由然後退尚享
西華嶽廟催雨文
維天歷二年三月戊午朔越三十日丁亥西臺御史中
丞張昨以歲旱民亡比屋病疫謹齋沐於二十九日早
哀祈雨澤於金天帝君之前黎明雲氣四集川岳之形
皆為冥晦私切甚喜以為神明見憐甘霖之來可跂而
待不圖為風所梗旋致觖然伏念某為西臺之官帝為
西土之神今歲屯如是民隠如是臣雖未上胡寧彼忘
不神之禱尚誰禱哉况神令一出闔境之内何靈不隨
非勢窮事廹臣亦何敢不知忌諱連日荐瀆惟神有以
哀其愚而終惠之則某雖旅困於途敢不重報尚享
為民病疫告斗
維天歷二年六月某日資善大夫陜西諸道行御史臺
御史中丞張某等謹以清酌庶羞之奠敢昭告於北極
玄武之神惟神斟酌元氣標凖衆星運行四時贊成天
道凡沴疫不正之氣上干隂陽之和者屏而去之是固
其職今三輔之民自春徂夏由病疫而死者殆數萬計
巷哭里哀月無虚日使彼有罪已盈其罰伏望明神自
今咸加寬宥杜其禍源開以生路滌之以甘雨蕩之以
祥颷使人蒙休嘉物遂生息某等雖備員西臺亦或少
紓厥責凡此者無非神之惠也尚享
綽然亭上梁文
常慕閑而未遂久搴清泉白石之思不待年而遽歸已
冥皂盖朱幡之慮必功成而始去恐時失而莫追聞徤
休官用期寡過伏念某夙非閥閱雅欝經綸玄裳豈願
乎乘軒赬尾本期於縱壑偶操刀於外邑俄持斧於中
臺抗言幾血於虎牙珥筆復塵於螭首在棘闈而兩叨
貢舉入蘭省而三預贊襄薄書身憊於奔馳期會耳煩
於呼叱五更待漏遥瞻兔魄於璇霄一䟽論燈誤得驪
珠於滄海衆皆過譽其忠藎已獨自悔其狂愚雖蒙鈇
鉞之寬實出神明之祐幸今完璧理合迴輈王夷甫宦
情之無哂清談之多躗錢若水急流而退嘆竒節之鮮
儔非有心敢儗乎名賢固無技可呈於治世疇昔之捧
檄非詘而今之税駕何疑人謂歐陽公踐言之遲我喜
陶弘景掛冠之早爰於别墅肇構斯亭適當華鵲之衝
兼有泉石之勝芳叢錯秀繞風烟移榻而觀老瓦傾銀
掬水月洗觴而飲於心足矣何福如焉昌晩景於桑榆
傲歲寒於松栢一蓑烟雨絶無庾亮之塵四面雲山盡
是王維之筆或天游於汗漫或雲卧於荒寒或散髮以
弄扁舟或披襟而坐茂樹或投轄以留飲或臨池以學
書或倚笻而聽猿啼或投芥以命鶴舞或弦誦以教子
或吐納以學仙或酣歌賓客之前或長嘯烟霞之表惟
日不足其樂無涯一壑一丘聊以償半生之苦五年五
詔將何報九重之知仰架脩梁俯陳善禱
東繞屋烟嵐萬玉峯莫道歸來無用處也能善頌效
華封
南林影山光水倒㴠一自角巾還第後懶將心事向
人談
西竹塢蓮塘接稻畦榮辱從今都識破不須鵬鷃校
高低
北郊原處處皆春色牧童也識太平懽落日一聲牛
背笛
上朝暮雲烟千萬状紅塵不到笑談邊何處人間有
蓬閬
下世累而今都不挂閑來底處用吾心看水看山仍
看稼
伏願上梁之後神人胥悦物我皆春書添架上之芸香
酒溢床頭之松乳佳客常盈於座榻好山永對乎軒楹
居畎畆而遺安窈比襄陽之隠士處岩穴而索價不為
少室之山人
擬唐河東節度使李克用破黃巢露布
臣聞王者之兵若時雨所向者俱荷來蘇人主之威猶
雷霆凡擊者無不推滅矧兹鼠軰敢犯龍廷果兵出而
有名將賊亡之無日恭惟尊號陛下茂昭聖武誕受天
休屈羣策於殿陛之間運四封於股肱之上其或不率
在所必誅雖日月所弗臨亦梯航之相繼賊臣黃巢者
麻漚小竪唐室大奸恃其吞噬之雄肆厥飛揚之志横
行郡國汙我衣冠毒熖延灼于下民醜德升聞於上帝
初無挈瓶之智每懷問鼎之心非朝廷駕馭之乖方實
鬼神使令其如此不盈其惡曷殞厥軀臣克用等指彼
凶殘奮揚乂烈挾長風而破鯨浪未足喻其發機鼓烈
火以燎鴻毛不足擬其乘勢四岳以之而震蕩三光於
是乎晦冥期欲一平誓不兩立轍亂旗靡競曳兵弃甲
而奔弓撥矢鈎咸裂帛褁瘡而走伏尸蔽野流血殷渠
破竹之勢已成拒轍之心猶熾彼謂乘間抵隙可狙
擊而成功孰知自午至晡反狼狽而敗績彼黃巢者零
丁獨竄顛仆無歸收淚向天甚項羽烏江之窘投身失
地劇曹暪赤壁之危計莫能施生遂自刎臣等叨司戎
律沮守雄藩顧兹毫髮之勲要出聖明之力獻俘太室
拓境明時三箭而定天山已復禹州之疆宇一鼓而空
醜類載瞻唐德之輝光臣等無任慶快激切屏營之至
謹奉露布以聞
序菊
余於諸花中獨愛菊非矯情襲陶之高之潔而然也夫
菊之種甚繁花若色亦不一葉雖荏苒相肖然隨其花
而為状亦不同味則似苦而甘餌之可以輕體延年者
無分黃白紅紫朱則一也大抵黃為菊之正色然黃之
中又有所不一有淡者焉有濃者焉有先黃後白者焉
有黃白相錯者焉其他或白或紅或紫或朱者亦如之
比聞京師傳有黑者由未之覩兹故不錄夫色之不一
他花亦或有然者若乃花之不一吾惟菊之見焉且五
行之氣播為萬物其精英之餘為異葩竒卉隂陽一嘘
而滋荣隂陽一吸而揫歛而菊也獨能於揫歛之時揚
芳吐秀又能状他花而兼之此其所以為尤竒也歟夫
牡丹花中極品也然其花止如其名菊則有桃花若者
有薔薇若者有垂絲海棠若者有䓿菡芙蓉若者枇杷
荔芰牡丹若者木香茶䕷棣棠若者凡若彼者亦不一
至其生也雖有疎密脩短大小肥瘠之不同大槩皆叢
而不樹最余平昔所見率不越二三尺蕭穎士謂既低
其枝又弱其幹者其為叢蓋自古然也其強之以為樹
者纔近年見之嘗聞園丁言菊一叢可折數十本一本
則枿其横枝掇其傍蕾惟餘數萼若然則花之敷也廣
徑可三寸許其孤高可以丈餘由無庶蘖以竊其氣故
也余聞哂且誥曰審如是則焦僥去其手亦可使如古
防風氏乎園丁亦哂而不荅後余宦京師於宗仁張儀
之家見盆植六七尺強者其名勝金黃驚詢之語如園
丁旨其家又云此猶非高者苟巧於摘剔工於矯揉勤
於膏沃專於護持有踰尋丈者余雖懲前詰之誤然質
諸古人之辭參以平日所見其心終不深信及致政家
居於張智甫家見丈五有竒者花淺紅名醉楊妃余謂
菊為高人勝士重者以耿介特立不與凡卉伍也庸可
以亡國嬖孽目之因易曰傲霜春主人甚偉余言繼而
於姻親吴彦清家彷彿二丈者名御愛黃二花皆植陶
器中高則高矣然其花止五六且居其顛余又哂曰使
淵明觀之則必矯首引領踵為之虚而背為之仰矣雖欲
采落英以杯之恐不可得聞者皆為粲然因思草木非
有古今之别也然昔者殺而今焉隆昔者叢而今焉樹
者何也蓋羣彙囿生大化之中氣升降而物亦隨之理
勢然也况古人厚而今人薄古人約而今人汰古人朴
而今人機且巧為彼物者惡得不與之靡耶嗚呼嘗聞
申包胥人能勝天之言為太過今以是花觀之則申公
之言為有徵矣雖然夫菊鍾秋肅殺之氣以生蓋其性
本貞竊嘗引之以况壽者惟貞也故密可使之䟽焉短
可使之脩焉小可使之大焉瘠可使之肥焉若乃霜之
風之不變易摧落者此則人所不能為也蓋人所能者
末也其所不能者本也本於天者貞而人從而脩之則
其益茂益長也又奚訝余於是得飬生焉故序之以示
與吾同好者
致樂堂銘
繄子若親厥本維一心親之心是為子職親苟見惡則
益敬恭纖怨不起斯表厥衷亘古能子奚稱舜獨非以
處變始終克淑嗟今之孝皆親所安故其致樂靡有孔
艱試於燕閒心自語口如弗子余則懟則否萬一未至
其加勉旃朝治夕克必復我天猗與周君事此伊舊反
而體之順德日茂凡百珍飬乃其緒餘願言鑒此聖域
有途
歸田類稿卷八
