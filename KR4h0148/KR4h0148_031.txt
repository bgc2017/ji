御選唐宋詩醇卷十四
襄陽杜甫詩六
臘日
臘日常年暖尚遥今年臘日凍全消侵陵雪色還萱草
漏洩春光有柳條縱酒欲謀良夜醉還家初散紫宸朝
口脂面藥隨恩澤翠管銀罌下九霄
趙大綱曰唐以大寒後辰日為臘
紫宸殿退朝口號
戸外昭容紫袖垂雙瞻御座引朝儀香飄合殿春風轉
花覆千官淑景移晝漏希聞高閣報天顔有喜近臣知
宫中每出歸東省會送䕫龍集鳳池
可備唐朝典故詩亦委蛇有風度
劉會孟曰從容富麗六句有意外意
曲江二首
一片花飛減却春風飄萬點正愁人且看欲盡花經眼
莫厭傷多酒入唇江上小堂巢翡翠苑邊高塜卧麒麟
細推物理須行樂何用浮名絆此身
朝回日日典春衣每日江頭盡醉歸酒債尋常行處有
人生七十古來稀穿花蛺蝶深深見點水蜻蜓欵欵飛
傳語風光共流轉暫時相賞莫相違
葉夢得曰深深字若無穿字欵欵字若無點字亦無
以見其精微然讀之渾然全似未嘗用力所以不碍
氣格超勝使晚唐人為之便涉魚躍練川抛玉尺鶯
穿絲柳織金梭矣
張綖曰二詩以仕不得志有感於暮春而作
王士正曰宣政等作何共舂容華藻游賞詩乃又跌
宕不羈如此蓋各有體也
曲江對酒
苑外江頭坐不歸水精宫殿轉霏微桃花細逐楊花落
黃鳥時兼白鳥飛縱飲久判人共棄懶朝真與世相違
吏情更覺滄洲遠老大悲傷未拂衣
頷聫寫一時偶然之景遂為後賢粉本然丹鉛錄所引
黃庭堅句風致自佳若梅堯臣李若水兩聫則優劣判
然矣
曲江對雨
城上春雲覆苑牆江亭晚色静年芳林花著雨燕脂落
水荇牽風翠帶長龍武新軍深駐輦芙蓉别殿漫焚香
何時詔此金錢會暫醉佳人錦瑟傍
離亂初復追思極盛悄然悲慨無限深情後四句一氣
滚出仍望有承平之樂語偏濃至氣自空蒼此中晚所
望而不及者也若甫之繫念明皇誠有其意然金錢之
詔當在肅宗說詩固宜善會耳
黃生曰公感玄宗知遇詩中每每見之五六指南内
之事蓋隠之也本詩人之忠厚法宣聖之微詞豈古
今抽黃嫓白之士所敢望哉
仇兆鰲曰杜審言詩綰霧青條弱牽風紫蔓長即此
頷聫所自出也又寄語洛城風日道明年春色倍還
人即傳語風光二句所自出也公嘗云詩是吾家事
信乎祖孫繼述詩學乃其家學也
奉和賈至舍人早朝大明宫(原注舍人先世嘗掌絲綸)
五夜漏聲催曉箭九重春色醉仙桃旌旗日暖龍蛇動
宫殿風微鷰雀高朝罷香烟擕滿袖詩成殊玉在揮毫
欲知世掌絲綸美池上於今有鳳毛
蘇軾曰旌旗日暖一聫此七言中之偉麗者也
宣政殿退朝晚出左掖
天門日射黃金榜春殿晴曛赤羽旗宫草微微承委珮
鑪烟細細駐遊絲雲近蓬萊常五色雪殘鳷鵲亦多時
侍臣緩步歸青瑣退食從容出每遲
浦起龍曰金和玉節之篇
題省中院壁
掖垣竹埤梧十尋洞門對霤常隂隂落花遊絲白日静
鳴鳩乳鷰青春深腐儒衰晚謬通籍退食遲迴違寸心
衮職曾無一字補許身媿比雙南金
明朝有封事數問夜如何參觀之可得其意
春宿左省
花隠掖垣暮啾啾棲鳥過星臨萬戶動月傍九霄多不
寢聽金鑰因風想玉珂明朝有封事數問夜如何
胡應麟曰杜詩五律結句之妙者如明朝有封事數
問夜如何經過自愛惜取次莫論兵親朋滿天地兵
甲少來書安危大臣在不必淚長流無由覩雄略大
樹日蕭蕭語皆矯健振勁絶非錚錚細響
沈德潛曰三四即景名句而註釋家謂民勞則星動
月屬隂象指女子小人以峭刻深心測詩人敦厚之
旨一何可笑
送翰林張司馬南海勒碑
冠冕通南極文章落上台詔從三殿去碑到百蠻開野
館濃花發春帆細雨來不知滄海上天遣幾時迴
王士正曰頷聫冠冕頰聫纖穠此用筆之妙
晚出左掖
晝刻傳呼淺春旗簇仗齊退朝花底散歸院柳邊迷樓
雪融城濕宫雲去殿低避人焚諫草騎馬欲雞棲
劉會孟曰諫草不欲人知此事君當然之體結語讀
之數過欵欵忠實
送賈閣老出汝州
西掖梧桐樹空留一院隂艱難歸故里去住損春心宫
殿青門隔雲山紫邏深人生五馬貴莫受二毛侵
去住損春心五字可謂藴藉
黃生曰起處用卷阿詩意而無其迹
送鄭十八虔貶台州司戶傷其臨老陷賊之故闕
為面别情見於詩
鄭公樗散鬢成絲酒後常稱老畫師萬里傷心嚴譴日
百年垂死中興時蒼惶已就長途往邂逅無端出餞遲
便與先生應永訣九重泉路盡交期
盧世㴶曰清空一氣萬轉千回純是淚點都無墨痕
沈德潛曰屈折赴題清空如話别是一種風格
端午日賜衣
宫衣亦有名端午被恩榮細葛含風軟香羅疊雪輕自
天題處濕當暑著來清意内稱長短終身荷聖情
奉贈王中允維
中允聲名久如今契闊深共傳收庾信不比得陳琳一
病緣明主三年獨此心窮愁應有作試誦白頭吟
為中允表明心跡極有斟酌
舊唐書維官給事中扈從不及為賊所得服藥取痢
詐稱瘖病禄山迎置洛陽拘於普施寺廹以偽署賊
平定䧟賊官罪維以凝碧詩聞於朝肅宗特宥之責
授太子中允
奉陪鄭駙馬韋曲二首
韋曲花無賴家家惱殺人綠樽雖盡日白髮好禁春石
角鈎衣破藤枝刺眼新何時占叢竹頭戴小烏巾
野寺垂楊裏春畦亂水間美花多映竹好鳥不歸山城
郭終何事風塵豈駐顔誰能共公子薄暮欲俱還
王嗣奭曰抑揚頓挫極生動之致
至德二載甫自京金光門出問道歸鳳翔乾元初
從左拾遺移華州掾與親故别因出此門有悲往
事
此道昔歸順西郊胡正繁至今殘破膽應有未招魂近
得歸京邑移官豈至尊無才日衰老駐馬望千門
詞意婉曲昔之忠欵今之眷戀皆見怨而不怒忠厚之
道
顧宸曰公疏救房琯詔三司推問以張鎬力救敕放
就列次年與房琯嚴武俱貶坐琯黨也此公事君交
友生平出處之大節曰移官豈至尊不敢歸怨於君
也王維詩云執政方持法明君無此心與此同意所
謂詩可以怨也
寄高三十五詹事適
安穏高詹事兵戈久索居時來如宦達歲晚莫情疎天
上多鴻雁池中足鯉魚相看過半百不寄一行書
路逢襄陽楊少府入城戱呈楊員外綰(原注甫赴華州日許)
(寄員外茯苓)
寄語楊員外山寒少茯苓歸來稍暄暖當為斸青冥飜
動神仙窟封題鳥獸形兼將老藤杖扶汝醉初醒
頸聫竒致押韻尤穏
題鄭縣亭子
鄭縣亭子澗之濱戶牖憑高發興新雲斷岳蓮臨大路
天晴宫柳暗長春巢邊野雀羣欺燕花底山蜂遠趁人
更欲題詩滿青竹晚來幽獨恐傷神
仇兆鰲曰中四寫景先賦後比五六喻意所以自傷
幽獨也
望岳
西岳崚嶒竦處尊諸峰羅立如兒孫安得仙人九節杖
拄到玉女洗頭盆車箱入谷無歸路箭栝通天有一門
稍待西風涼冷後高尋白帝問真源
遂無一字猶人蒼老渾勁行神如空行氣如虹昔元好
問論秦觀春雨詩曰拈出退之山石句始知渠是女郎
詩詩人不識大家氣象争柔鬭葩氣萎體瘵誦此寧不
變色
至日遣興奉寄北省舊閣老兩院故人二首
去歲兹辰捧御床五更三點入鵷行欲知趨走傷心地
正想氛氲滿眼香無路從容陪語笑有時顛倒著衣裳
何人錯憶窮愁日愁日愁隨一線長
憶昨逍遙供奉班去年今日侍龍顔麒麟不動鑪烟上
孔雀徐開扇影還玉几由來天北極朱衣只在殿中間
孤城此日堪腸斷愁對寒雲雪滿山
得弟消息
近有平隂信遥憐舍弟存側身千里道寄食一家村烽
舉新酣戰啼垂舊血痕不知臨老日招得幾人魂
憶弟
且喜河南定不問鄴城圍百戰今誰在三年望汝歸故
園花自發春日鳥還飛斷絶人烟久東西消息稀
二詩意真語苦未有篤於君父而薄於手足者甫之過
人豈徒詩乎
仇兆鰲曰花發鳥飛即濺淚傷心之意
秦州雜詩二十首
滿目悲生事因人作遠遊遲迴度隴怯浩蕩及關愁水
落魚龍夜山空鳥鼠秋西征問烽火心折此淹留
意極哀頓氣則渾含自足領起諸篇
姚寬曰水經魚龍以秋日為夜又魚龍水名鳥鼠山
名蓋兩句而合三事也
秦州城北寺勝跡隗囂宫苔蘚山門古丹青野殿空月
明垂葉露雲逐渡溪風清渭無情極愁時獨向東
州圖領同谷驛道出流沙降虜兼千帳居人有萬家馬
驕珠汗落胡舞白題斜年少臨洮子西來亦自誇
鼓角緣邊郡川原欲夜時秋聽殷地發風散入雲悲抱
葉寒蝉静歸山獨鳥遲萬方聲一概吾道竟何之
五六入喻筆意幽細結極悲涼
南使宜天馬由來萬匹強浮雲連陣沒秋草徧山長聞
說真龍種仍殘老驌驦哀鳴思戰鬭迥立向蒼蒼
沈德潛曰伏櫪長鳴隠然自寓
朱鶴齡曰按通鑑是年春三月九節度之師潰於鄴
城戰馬萬匹惟存三千此詩浮雲連陣沒正其事也
秦州乃出西域之道故感天馬事而賦之
城上胡笳奏山邊漢節歸防河赴滄海奉詔發金微士
苦形骸黑旌疎鳥獸稀那聞往來戍恨解鄴城圍
莽莽萬重山孤城山谷間無風雲出塞不夜月臨關屬
國歸何晚樓蘭斬未還煙塵獨長望衰颯正摧顔
氣調蒼深
吳昌祺曰如鵰鶚盤空雄健自喜
沈德潛曰無風不夜奇景偶然寫出或以為地名不
但穿鑿亦令杜詩無味
聞道尋源使從天此路迴牽牛去幾許宛馬至今來一
望幽燕隔何時郡國開東征健兒盡羌笛暮吹哀
今日明人眼臨池好驛亭叢篁低地碧高柳半天青稠
疊多幽事喧呼閱使星老夫如有此不異在郊坰
雲氣接崑崙涔涔塞雨繁羌童看渭水使客向河源煙
火軍中幕牛羊嶺上村所居秋草淨正閉小逢門
蕭蕭古塞冷漠漠秋雲低黃鵠翅垂雨蒼鷹饑啄泥薊
門誰自北漢將獨征西不意書生耳臨衰厭鼓鞞
浦起龍曰蒼蒼莽莽以古為律此前多言世亂此後
多為身謀此乃前後關鍵也
山頭南郭寺水號北流泉老樹空庭得清渠一邑傳秋
花危石底晚景卧鐘邊俛仰悲身世溪風為颯然
楊德周曰秦州詩憂憤悱惻都非文人伎倆即歸山
獨鳥遲老樹空庭得二語亦令人閣筆
傳道東柯谷深蔵數十家對門藤蓋瓦映竹水穿沙瘦
地飜宜粟陽坡可種瓜船人近相報但恐失桃花
趙汸曰起用傳道二字則以下景物皆是未至谷中
先述所聞末方言泛舟往遊恐如桃源之迷路也
王知彰曰工部棄官寓東柯谷姪佐之居
萬古仇池穴潛通小有天神魚人不見福地語真傳近
接西南境長懷十九泉何時一茅屋送老白雲邊
朱鶴齡曰前聞東柯谷之勝而欲卜居此述仇池穴
之勝而欲卜居也觀卒章讀記憶仇池則前六句皆
是引記中語
浦起龍曰前後三篇皆言東柯此以仇池隔斷章法
變化
未暇泛滄海悠悠兵馬間塞門風落木客舍雨連山阮
籍行多興龐公隠不還東柯遂疎懶休鑷鬢毛斑
東柯好崖谷不與衆峯羣落日邀雙鳥晴天養片雲野
人矜險絶水竹會平分採藥吾將老兒童未遣聞
邊秋隂易久不復辨晨光簷雨亂淋幔山雲低度牆鸕
鷀窺淺井蚯蚓上深堂車馬何蕭索門前百草長
地僻秋將盡山高客未歸塞雲多斷續邊日少光輝警
急烽常報傳聞檄屢飛西戎外甥國何得迕天威
鳳林戈未息魚海路常難候火雲烽峻懸軍幕井乾風
連西極動月過北庭寒故老思飛將何時議築壇
此與上篇全指吐蕃注家所引未的
唐堯真自聖野老復何知曬藥能無婦應門幸有兒藏
書聞禹穴讀記憶仇池為報鴛行舊鷦鷯在一枝
題曰雜詩所感非一事其作非一時蓋甫棄官游秦情
非得已身世之感一寓於詩即事命意觸景成文或繫
於國或繫於已要以達其性情則一然其遇彌困而思
則彌深其心益苦而言則益工縱出横飛涵今茹古昔
人謂其秦州以後律法尤精蓋所遇有以激發之也學
者求其本源之所在而參時世以觀之庶有以窺其籓
籬耳
劉克莊曰唐人游邊之作數十篇中間有三數篇一
篇問有一二聫可采若此二十篇山川城郭之異土
地風氣所宜開卷一覽盡在是矣網山詩云杜陵詩
卷是圖經信然
月夜憶舍弟
戍鼓斷人行邊秋一雁聲露從今夜白月是故鄉明有
弟皆分散無家問死生寄書長不達况乃未休兵
王彦輔曰子美善用故事及常語多顛倒用之語峻
而體健如露從今夜白一聫之類是也
吳昌祺曰月是故鄉明勝隔千里兮共明月
宿贊公房(原注京中大雲寺主謫此安置)
杖錫何來此秋風已颯然雨荒深院菊霜倒半池蓮放
逐寧違性虚空不離禪相逢成夜宿隴月向人圓
東樓
萬里流沙道西征過此門但添新戰骨不返舊征魂樓
角凌風迥城隂帶水昏傳聲看驛使送節向河源
亦目前語耳征戰之苦言之何其慘也
雨晴
天外秋雲薄從西萬里風今朝好晴景久雨不妨農塞
柳行疎翠山梨結小紅胡笳樓上發一雁入高空
寓目
一縣蒲萄熟秋山苜蓿多關雲常帶雨塞水不成河羌
女輕烽燧胡兒制駱駞自傷遲暮眼喪亂飽經過
朱鶴齡曰當與州圖領同谷一首參看關塞無阻羌
胡雜居乃世變之深可慮者公故感而歎之未幾秦
隴果為吐蕃所陷
山寺
野寺殘僧少山園細路高麝香眠石竹鸚鵡啄金桃亂
石通人過懸崖置屋牢上方重閣晚百里見秋毫
遣懷
愁眼看霜露寒城菊自花天風隨斷柳客淚墮清笳水
淨樓隂直山昏塞日斜夜來歸鳥盡啼殺後棲鴉
風景不殊舉目有山河之異結以比語豁出不嫌於盡
顧宸曰末語即上林無限樹不借一枝棲之意蓋歎
卜居無地也
天河
常時任顯晦秋至最分明縱被微雲掩終能永夜清含
星動雙闕伴月落邊城牛女年年渡何曾風浪生
此與初月詩確有寄託用意不即不離窅然而深如以
為但咏本題又失之矣
洪仲曰天河初月二詩皆暗寫題意不露題字
仇兆鰲曰此直咏天河而寓意在言外頷聫似為小
人讒妒而發
初月
光細弦欲上影斜輪未安微升古塞外已隠暮雲端河
漢不改色關山空自寒庭前有白露暗滿菊花圑
黃庭堅曰王原叔說此詩為肅宗而作
張遠曰句句有一初字意
𢷬衣
亦知戍不返秋至拭清砧已近苦寒月况經長别心寧
辭搗熨倦一寄塞垣深用盡閨中力君聽空外音
鏗然清響亭臯葉下隴首雲飛故當遜其真至
張遠曰王灣詩風響傳聲不到君即此末句意但藴
藉不如耳
沈德潛曰通首代戍婦之詞一氣旋折全以神行
促織
促織甚微細哀音何動人草根吟不穏床下夜相親久
客得無淚故妻難及晨悲絲與急管感激異天真
以下六詩全用比興風詩之草木昆蟲離騷之美人香
草此物此志爾
螢火
幸因腐草出敢近太陽飛未足臨書卷時能點客衣隨
風隔幔小帶雨傍林微十月清霜重飄零何處歸
仇兆鰲曰黃鶴注謂指李輔國輩以宦者近君而撓
政也按腐草喻刑餘之人太陽乃人君之象比義顯
然此輩直置身無地矣
蒹葭
摧折不自守秋風吹若何暫時花戴雪幾處葉沉波體
弱春苗早叢長夜露多江湖後搖落亦恐歲蹉跎
苦竹
青冥亦自守軟弱強扶持味苦夏蟲避叢卑春鳥疑軒
墀曾不重剪伐欲無辭幸近幽人屋霜根結在兹
王嗣奭曰前章不自守言遭時之窮此章亦自守見
保身之哲讀二詩知公去就之間善於審處也
仇兆鰲曰蒹葭傷賢人之失志者苦竹嘉君子之避
世者
除架
束薪已零落瓠葉轉蕭疎幸結白花了寧辭青蔓除秋
蟲聲不去暮雀意何如寒事今牢落人生亦有初
廢畦
秋蔬擁霜露豈敢惜凋殘暮景數枝葉天風吹汝寒綠
沾泥滓盡香與歲時闌生意如春昨悲君白玉盤
君門萬里之感於小物發之此自為寫照也
浦起龍曰前篇除字說得和平此章廢字寫得感慨
夕烽
夕烽來不近每日報平安塞上傳光小雲邊落點殘照
秦通警急過隴自艱難聞道蓬萊殿千門立馬看
儼然有宗社安危之慮乃心王室不覺流露其後吐蕃
卒犯長安知甫深思遠慮矣
送遠
帶甲滿天地胡為君遠行親朋盡一哭鞍馬去孤城草
木歲月晚關河霜雪清别離已昨日因見古人情
黃生曰起二句寫得萬難分手接聫更作一幅關河
送别圖頓覺班馬悲鳴風雲變色使人設身其地亦
自黯然魂消所謂古人情者即古别離之情也
觀兵
北庭送壯士貔虎數尤多精銳舊無敵邊隅今若何妖
氛擁白馬元帥待彫戈莫守鄴城下斬鯨遼海波
朱鶴齡曰是時九節度圍相州李光弼與諸將議曰
思明得魏州而按兵不動此欲以精銳掩吾不備也
請與朔方兵同逼魏州彼懲嘉山之敗必不敢輕出
曠日引久則鄴城必拔矣魚朝恩不可而止公詩末
句正與光弼意合言當直搗幽燕傾思明之巢穴不
當老師鄴城之下也
天末懷李白
涼風起天末君子意如何鴻雁幾時到江湖秋水多文
章憎命達魑魅喜人過應共冤魂語投詩贈汨羅
悲歌慷慨一氣卷舒李杜交好其詩特地精神
浦起龍曰五六直櫽括天問招魂兩篇
空囊
翠柏苦猶食晨霞高可餐世人共鹵莽吾道屬艱難不
爨井晨凍無衣床夜寒囊空恐羞澁留得一錢看
病馬
乘爾亦已久天寒關塞深塵中老盡力歲晚病傷心毛
骨豈殊衆馴良猶至今物微意不淺感動一沉吟
直書見意無復營構此為老境
蕃劍
致此自僻遠又非珠玉裝如何有奇怪每夜吐光芒虎
氣必騰上龍身寧久藏風塵苦未息持汝奉明王
不妨朴直自有氣魄
銅瓶
亂後碧井廢時清瑶殿深銅瓶未失水百丈有哀音側
想美人意應悲寒甃沈蛟龍半缺落猶得折黃金
唐汝詢曰張籍楚妃怨梧桐葉落黃金井横架轆轤
牽素綆美人初起天未明手拂銀瓶秋水冷讀籍詩
杜義自明
黃生曰感物傷時沈欝頓挫
觀安西兵過赴關中待命二首
四鎮富精銳摧鋒皆絶倫還聞獻士卒足以静風塵老
馬夜知道蒼鷹饑著人臨危經久戰用急始如神
奇兵不在衆萬馬救中原談笑無河北心肝奉至尊孤
雲隨殺氣飛鳥避轅門竟日留歡樂城池未覺喧
野望
清秋望不極迢遞起曾隂遠水兼天淨孤城隠霧深葉
稀風更落山迥日初沉獨鶴歸何晚昏鴉已滿林
秋日阮隠居致薤三十束
隠者柴門内畦蔬繞舍秋盈筐承露薤不待致書求束
此青芻色圓齊玉筯頭衰年關鬲冷味煖併無憂
秦州見勅目薛三璩授司議郎畢四曜除監察與
二子有故遠喜遷官兼述索居凡三十韻
大雅何寥闊斯人尚典型交期余潦倒材力爾精靈二
子聲同日諸生困一經文章開突奥遷擢潤朝廷舊好
何由展新詩更憶聽别來頭併白相見眼終青伊昔貧
皆甚同憂心不寧栖遑分半菽浩蕩逐流萍俗態猶猜
忌妖氛忽杳冥獨慙投漢閣俱議哭秦庭還蜀祗無補
囚梁亦固扃華彛相混合宇宙一羶腥帝力收三統天
威總四溟舊都俄望幸清廟肅惟馨雜種雖高壘長驅
甚建瓴焚香淑景殿漲水望雲亭法駕初還日羣公若
會星宫臣仍點染柱史正零丁官忝趨棲鳳朝回歎聚
螢喚人看騕褭不嫁惜娉婷掘劔知埋獄提刀見發硎
侏儒應共飽漁父忌偏醒旅泊窮清渭長吟望濁涇羽
書還似急烽火未全停師老資殘寇戎生及近坰忠臣
辭憤激烈士涕飄零上將盈邊鄙元勲溢鼎銘仰思調
玉燭誰定握青萍隴俗輕鸚鵡原情類鶺鴒秋風動關
塞高卧想儀形
排律長篇創自老杜其義緒宏深波瀾老成非後人所
及若徒觀其排比舖陳則元好問所謂舍連城而識珷
玞者也篇中萍字重用蓋義迥不同故耳
寄岳州賈司馬六丈巴州嚴八使君兩閣老五十
韻
衡岳啼猿裏巴州鳥道邊故人俱不利謫宦兩悠然開
闢乾坤正榮枯雨露偏長沙才子遠釣瀨客星懸憶昨
趨行殿殷憂捧御筵討胡愁李廣奉使待張騫無復雲
臺仗虚修水戰船蒼茫城七十流落劔三千畫角吹秦
晉旄頭俯澗瀍小儒輕董卓有識笑苻堅浪作禽填海
那將血射天萬方思助順一鼓氣無前隂散陳倉北晴
熏太白巔亂麻屍積衛破竹勢臨燕法駕還雙闕王師
下八川此時霑奉引佳氣拂周旋貔虎開金甲麒麟受
玉鞭侍臣諳入仗廐馬解登仙花動朱樓雪城凝碧樹
烟衣冠心慘愴故老淚潺湲哭廟悲風急朝正霽景鮮
月分梁漢米春得水衡錢内蘂繁於纈宫莎軟勝綿恩
榮同拜手出入最隨肩晚著華堂醉寒重繡被眠轡齊
兼秉燭書枉滿懷牋每覺昇元輔深期列大賢秉鈞方
咫尺鎩翮再聫翩禁掖朋從改微班性命全青蒲甘受
戮白髮竟誰憐弟子貧原憲諸生老服虔師資謙未達
鄉黨敬何先舊好腸堪斷新愁眼欲穿翠乾危棧竹紅
膩小湖蓮賈筆論孤憤嚴詩賦幾篇定知深意苦莫使
衆人傳貝錦無停織朱絲有斷絃浦鷗防碎首霜鶻不
空拳地僻昏炎瘴山稠隘石泉且將棋度日應用酒為
年典郡終微𦕈治中實棄捐安排求傲吏比興展歸田
去去才難得蒼蒼理又玄古人稱逝矣吾道卜終焉隴
外翻投跡漁陽復控弦笑為妻子累甘與歲時遷親故
行稀少兵戈動接聯他鄉饒夢寐失侣自迍邅多病加
淹泊長吟阻静便如公盡雄俊志在必騰騫
間架分明線鎻靈動長律之善則也
李因篤曰叙事整贍用意深苦章法秩然五十韻無
一失所如左馬大篇文字精神到底
寄張十二山人彪三十韻
獨卧嵩陽客三違潁水春艱難隨老母慘澹向時人謝
氏尋山屐陶公漉酒巾羣兇彌宇宙此物在風塵歷下
辭姜被關西得孟鄰早通交契密晚接道流新静者心
多妙先生藝絶倫草書何太苦詩興不無神曹植休前
輩張芝更後身數篇吟可老一字買堪貧將恐曾防寇
深潛託所親寧聞倚門夕盡力潔飱晨疎懶為名誤驅
馳喪我真索居猶寂寞相遇益悲辛流轉依邊徼逢迎
念席珍時來故舊少亂後别離頻世祖修高廟文公賞
從臣商山猶入楚渭水不離秦存想青龍秘騎行白鹿
馴耕巖非谷口結草即河濱肘後符應驗囊中藥未陳
旅懷殊不愜良覿渺無因自古皆悲恨浮生有屈伸此
邦今尚武何處且依仁鼓角凌天籟關山倚月輪官場
羅鎮磧賊火近洮岷蕭瑟論兵地蒼茫鬭將辰大軍多
處所餘孽尚紛綸高興知籠鳥斯文起獲麟窮秋正搖
落廻首望松筠
寄李十二白二十韻
昔年有狂客號爾謫仙人筆落驚風雨詩成泣鬼神聲
名從此大汨沒一朝伸文彩承殊渥流傳必絶倫龍舟
移棹晚獸錦奪袍新白日來深殿青雲滿後塵乞歸優
詔許遇我宿心親未負幽棲志兼全寵辱身劇談憐野
逸嗜酒見天真醉舞梁園夜行歌泗水春才高心不展
道屈善無鄰處士禰衡俊諸生原憲貧稻粱求未足薏
苡謗何頻五嶺炎蒸地三危放逐臣幾年遭鵩鳥獨立
向麒麟蘇武先還漢黃公豈事秦楚筵辭醴日梁獄上
書辰已用當時法誰將此義陳老吟秋月下病起暮江
濱莫怪恩波隔乘槎與問津
筆落驚風雨白實不愧斯言詩成泣鬼神甫詩乃可當
之
孟綮曰杜贈白二十韻備叙白事讀其文盡得其故
迹杜逢禄山之亂流離隴蜀畢陳於詩推見至隠殆
無遺事故當時號為詩史
王嗣奭曰此詩分明為李白作傳其生平履歷備矣
如未負幽棲志兼全寵辱身及楚筵辭醴梁獄上書
等句皆刻意辯明與一病緣明主三年獨此心相同
御選唐宋詩醇卷十四
