御選唐宋詩醇卷八
隴西李白詩八
夜泊黃山聞殷十四吳吟
昨夜誰為吳會吟風生萬壑振空林龍驚不敢水中卧
猨嘯時聞巖下音我宿黃山碧溪月聽之却罷松間琴
朝來果是滄洲逸酤酒醍盤飯霜栗半酣更發江海聲
客愁頓向杯中失
宿鰕湖
雞鳴發黃山暝投鰕湖宿白雨暎寒山森森似銀竹提
擕採鉛客結荷水邊沐半夜四天開星河爛人目明晨
大樓去岡隴多屈伏當與持斧翁前溪伐雲木
竒句天成非關削琢
蘇臺覽古
舊苑荒臺楊柳新菱歌清唱不勝春只今惟有西江月
曾照吳王宫裏人
越中覽古
越王句踐破吳歸戰士還鄉盡錦衣宫女如花滿春殿
只今惟有鷓鴣飛
前蘇臺覽古通首言其蕭索而末一語兜轉其盛此首
從盛時說起而末句轉入荒涼此立格之異也
峴山懷古
訪古登峴首憑高眺襄中天清遠峰出水落寒沙空弄
珠見遊女醉酒懷山公感歎發秋興長松鳴夜風
經下邳圯橋懷張子房
子房未虎嘯破産不為家滄海得壯士椎秦博浪沙報
韓雖不成天地皆振動潜匿遊下邳豈曰非智勇我來
圯橋上懷古欽英風惟見碧流水曾無黃石公歎息此
人去蕭條徐泗空
凛然英鷙之氣筆落驚風雨此足當之
鍾惺曰智勇二字可作留侯世家小贊
吳昌祺曰東楚謂橋為圯圯下加橋誤也
金陵
六代興亡國三杯為爾歌苑方秦地少山似洛陽多古
殿吳花草深宫晉綺羅併隨人事滅東逝與滄波
六朝佳麗滿目黯然詩亦别一風格
陪宋中丞武昌夜飲懷古
清景南樓夜風流在武昌庾公愛秋月乘興坐胡牀龍
笛吟寒水天河落曉霜我心還不淺懷古醉餘觴
八句一氣湧出古無此格乃古體中之諧調律篇中之
清音
望鸚鵡洲懷禰衡
魏帝營八極蟻觀一禰衡黃祖斗筲人殺之受惡名吳
江賦鸚鵡落筆超羣英鏘鏘振金玉句句欲飛鳴鷙鶚
啄孤鳳千春傷我情五嶽起方寸隱然詎可平才高竟
何施寡識冐天刑至今芳洲上蘭蕙不忍生
曹瞞黃祖輩不足道也寡識冐天刑禰生亦應心服
宿巫山下
昨夜巫山下猨聲夢裏長桃花飛綠水三月下瞿塘雨
色風吹去南行拂楚王高丘懷宋玉訪古一霑裳
嚴羽曰律詩有徹首尾不對者皆文從字順音韻鏗
鏘盛唐諸公有此體此篇及長信宫牛渚懷古是也
金陵白楊十字巷
白楊十字巷北夾湖溝道不見吳時人空生唐年草天
地有反覆宫城盡傾倒六帝餘古丘樵蘇泣遺老
謝公亭(自注蓋謝朓范雲之所游)
謝公離别處風景每生愁客散責天月山空碧水流池
花春暎日窗竹夜鳴秋今古一相接長歌懷舊遊
吳昌祺曰通體完渾
夜泊牛渚懷古(自注此地即謝尚聞袁宏咏史處)
牛渚西江夜青天無片雲登舟望秋月空憶謝將軍余
亦能高詠斯人不可聞明朝挂帆席楓葉落紛紛
白天才超邁絶去町畦其論詩以興寄為主而不屑屑
於排偶聲調當其意合真能化盡筆墨之迹迥出塵&KR1631;
之外司空圖云不著一字盡得風流嚴羽云鏡中之花
水中之月羚羊挂角無迹可求論者以此詩及孟浩然
望廬山一篇當之蓋有以窺其妙矣羽又云味在酸醎
之外吟此數過知其善於名狀矣
吳昌祺曰長信猶用對起此篇全散如海鶴凌空不
必鸞凰之苞彩
田雯曰青蓮作近體如作古風一氣呵成無對待之
跡有流行之樂境地高絶
尋高鳳石門山中元丹丘
尋幽無前期乘興不覺遠蒼厓渺難涉白日忽欲晚未
窮三四山已歴千萬轉寂寂聞猨愁行行見雲收高松
來好月空谷宜清秋溪深古雪在石斷寒泉沉峰巒秀
中天登眺不可盡丹丘遥相呼顧我忽而哂遂造窮谷
間始知静者閒留歡達永夜清曉方言還
鍾惺曰乘興而來興盡而返只是此起五字意然如
此說不殺風景
月下獨酌
花間一壺酒獨酌無相親舉杯邀明月對影成三人月
既不解飲影徒隨我身暫伴月將影行樂須及春我歌
月裴回我舞影零亂醒時同交歡醉後各分散永結無
情遊相期邈雲漢
千古竒趣從眼前得之爾時情景雖復潦倒終不勝其
曠達陶潜云揮杯勸孤影白意本此
三月咸陽城千花書如錦誰能春獨愁對此徑須飲窮
通與修短造化夙所禀一樽齊死生萬事固難審醉後
失天地兀然就孤枕不知有吾身此樂最為甚
置之陶飲酒中真趣正復相似
春歸終南山松龕舊隱
我來南山陽事事不異昔却尋溪中水還望巖下石薔
薇緣東窗女蘿遶北壁别來能幾日草木長數尺且復
命酒樽獨酌陶永夕
尋山僧不遇作
石徑入丹壑松門閉青苔閒階有鳥跡禪室無人開窺
窗見白拂挂壁生塵埃使我空歎息欲去仍裴回香雲
徧山起花雨從天來已有空樂好況聞青猿哀了然絶
世事此地方悠哉
客不欲去僧復何之嘆息之意於後半見之
待酒不至
玉壺繫青絲沽酒來何遲山花向我笑正好銜杯時晚
酌東窗下流鶯復在兹春風與醉客今日乃相宜
世人皆以豪放待白豈知其静妙乃爾
獨酌
春草如有意羅生玉堂隂東風吹愁來白髮坐相侵獨
酌勸孤影閒歌面芳林長松爾何知蕭瑟為誰吟手舞
石上月膝横花間琴過此一壺外悠悠非我心
閒適諸篇大概與陶近似非有意擬古其自然處合以
天耳
友人會宿
滌蕩千古愁留連百壺飲良宵宜清談皓月未能寢醉
來卧空山天地即衾枕
春日獨酌二首
東風扇淑氣水木榮春暉白日照綠草落花散且飛孤
雲還空山衆鳥各已歸彼物皆有託吾生獨無依對此
石上月長醉歌芳菲
我有紫霞想緬懷滄洲間思對一壺酒澹然萬事閒横
琴倚高松把酒望遠山長空去鳥沒落日孤雲還但恐
光景晚宿昔成秋顔
金陵江上遇蓬池隱者(自注時於落星石上以紫綺裘換酒為歡)
心愛名山遊身隨名山遠羅浮麻姑臺此去或未返遇
君蓬池隱就我石上飯空言不成歡強笑惜日晚綠水
向雁門黃雲蔽龍山歎息兩客鳥裴回吳越間共語一
執手留連夜將久解我紫綺裘且換金陵酒酒來笑復
歌興酣樂事多水影弄月色清光奈愁何明晨挂帆席
離恨滿滄波
白雖徘徊吳越非忘情國家者偶然觸發不覺流露篇
中亦喜得此健句撐拄
山中與幽人對酌
兩人對酌山花開一杯一杯復一杯我醉欲眠卿且去
明朝有意抱琴來
用成語妙如已出前二句古調後二句諧拗體正格
春日醉起言志
處世若大夢胡為勞其生所以終日醉頽然卧前楹覺
來盼庭前一鳥花間鳴借問此何時春風語流鶯感之
欲歎息對酒還自傾浩歌待明月曲盡已忘情
蕭士贇曰太白此詩擬陶之化也
吳昌祺曰有感時之思而不覺自得於酒有高歌之
興而不覺遽忘其情此意正佳
廬山東林寺夜懷
我尋青蓮宇獨往謝城闕霜清東林鐘水白虎溪月天
香生虚空天樂鳴不歇宴坐寂不動大千入毫髮湛然
冥真心曠劫斷出沒
法藏碎金曰静勝境中有自然清氣名曰天香自然
清意名曰天樂
尋雍尊師隱居
羣峭碧摩天逍遥不記年撥雲尋古道倚石聽流泉花
暖青牛卧松高白鶴眠語來江色暮獨自下寒烟
一結擅勝神韻悠然
吳昌祺曰此種甚與襄陽相似
與史郎中欽聽黃鶴樓上吹笛
一為遷客去長沙西望長安不見家黃鶴樓中吹玉笛
江城五月落梅花
凄切之情見於言外有含蓄不盡之致至於落梅笛曲
點用入化論者乃紛紛争梅之落與不落豈非癡人前
不得說夢耶
樂府解題曰梅花落笛曲也自宋鮑照以下常為之
對酒
勸君莫拒杯春風笑人來桃李如舊識傾花向我開流
鶯啼碧樹明月窺金罍昨日朱顔子今日白髮催棘生
石虎殿鹿走姑蘇臺自古帝王宅城闕閉黃埃君若不
飲酒昔人安在哉
獨坐敬亭山
衆鳥高飛盡孤雲獨去閒相看兩不厭只有敬亭山
宛然獨坐神理胡應麟謂絶句貴含蓄此詩太分曉非
善說詩者
自遣
對酒不覺暝落花盈我衣醉起步溪月鳥還人亦稀
訪戴天山道士不遇
犬吠水聲中桃花帶雨濃樹深時見鹿溪午不聞鐘野
竹分青靄飛泉挂碧峰無人知所去愁倚兩三松
自然深秀似王維集中高作視孟浩然尋梅道士詩華
實俱勝
秋日與張少府楚城韋公藏書高齋作
日下空庭暮城荒古跡餘地形連海盡天影落江虛舊
賞人雖隔新知樂未疎彩雲思作賦丹壁間藏書楂擁
隨流葉萍開出水魚夕來秋興滿回首意何如
氣體極似杜甫飛星過水白落月動沙虚句法相似亦
稱雙璧
憶東山
不向東山久薔薇幾度花白雲還自散明月落誰家
吳昌祺曰後二句即明月獨舉白雲誰侣之意
望月有懷
清泉暎疎松不知幾干古寒月搖清波流光入窗戶對
此空長吟思君意何深無因見安道興盡愁人心
對酒憶賀監(并序)
太子賓客賀公於長安紫極宫一見余呼余為謫仙
人因解金龜換酒為樂歿後對酒悵然有懷而作是
詩
狂客歸四明山隂道士迎敕賜鏡湖水為君臺沼榮人
亡餘故宅空有荷花生念此杳如夢凄然傷我情
白於知章有知已之感對酒傷懷不減西州一慟
重憶
欲向江東去定將誰舉杯稽山無賀老却櫂酒船回
裴敬墓碑曰予過當塗訪翰林舊宅於浮圖寺化城
之僧得翰林自寫訪賀監不遇詩云東山無賀老却
棹酒船回味之不足重之為寳
效古二首
朝入天苑中謁帝蓬萊宫青山映輦道碧樹搖蒼空謬
題金閨籍得與銀臺通待詔奉明主抽毫頌清風歸時
落日晚躞蹀浮雲驄人馬本無意飛馳自豪雄入門紫
鴛鴦金井雙梧桐清歌弦古曲美酒沽新豐快意且為
樂列筵坐羣公光景不可留生世如轉蓬早逹勝晚遇
羞比垂釣翁
自古有秀色西施與東鄰蛾眉不可妬況乃效其矉所
以尹婕妤羞見邢夫人低頭不出氣塞默少精神寄語
無鹽子如君何足珍
凡效古擬古之作皆非空言必中有所感藉以寄意故
質言之不得則以寓言明之正言之不可則反其辭以
見意白之高曠豈沾沾以早達自喜誇蛾眉而嗤醜女
者哉刺之深諷之微也真得古樂府之遺讀者以意逆
志得其言外之旨可也
擬古
青天何歴歴明星如白石黃姑與織女相去不盈尺銀
河無鵲橋非時將安適閨人理紈素遊子悲行役瓶冰
知冬寒霜露欺遠客客似秋葉飛飄颻不言歸别後羅
帶長愁寬去時衣乘月託宵夢因之寄金微
蕭士贇曰此篇傷時窮兵黷武行役無期度男女怨
曠不得遂其室家之情感時而悲者焉
梅鼎祚曰古詩相去日以遠衣帶日以緩太白約其
語曰别後羅帶長所謂延年善減
唐地理志羈縻州金微都督府隸安北都護府
長繩難繫日自古共悲辛黃金高北斗不惜買陽春石
火無留光還如世中人即事已如夢後來我誰身提壺
莫辭貧取酒會四鄰仙人殊恍惚末若醉中真
後來我誰身鑄為竒句巧不累理
月色不可掃客愁不可道玉露生秋衣流螢飛百草日
月終銷毁天地同枯槁蟪蛄啼青松安見此樹老金丹
寧誤俗昧者難精討爾非千歲翁多恨去世早飲酒入
玉壺藏身以為寳
起句妙語天然不由思索而得
蕭士贇曰太白素志學仙此是反古詩中服食求神
仙多為藥所誤之意猶反騷云
生者為過客死者為歸人天地一逆旅同悲萬古塵月
兔空搗藥扶桑已成薪白骨寂無言青松豈知春前後
更歎息浮榮安足珍
涉江弄秋水愛此荷花鮮攀荷弄其珠蕩漾不成圓佳
人綵雲裏欲贈隔遠天相思無由見悵望涼風前
蕭士贇曰喻賢者慕君始得位而害之者至欲有獻
而為讒所間也辭微意顯怨而不誹
去去復去去辭君還憶君漢水既殊流楚山亦此分人
生難稱意豈得長為羣越燕喜海日燕鴻思朔雲别久
容華晚琅玕不能飯日落知天昏夢長覺道遠望夫登
高山化石竟不返
漢代五言雖辭多質直然如十九首之類各具機杼變
化不測非盡無作用者也陸機江淹擬古善矣論者謂
如搏猛虎捉生龍急與之較而力不暇誠為氣格悉敵
白之諸作體雖彷古意乃自運其才無所不有故辭意
出入魏晉而大致直嫓西京正不必拘拘句比字擬以
求之又其辭多有寄託當以意會更不必處處牽合如舊
註所云也
蕭士贇曰此其太白去國之時所作乎身在江湖心
居魏闕懷君憂國之意藹然見於言表末言雖隔絶
遠方而愛君之心猶石之堅也悲夫
唐汝詢曰前篇擬涉江采芙蓉此擬行行重行行也
皆自鮑謝中來非盡十九首風格
感興
裂素持作書將寄萬里懷眷眷待遠信竟歲無人來征
鴻務隨陽又不為我棲委之在深篋蠧魚壊其題何如
投水中流落他人開不惜他人開但恐生是非
嘉榖隐豐草草深苖且稀農夫既不異孤穗將安歸常
恐委疇隴忽與秋蓬飛烏得薦宗廟為君生光輝
前篇情意纏綿次篇比興深厚辭旨醇正直逼漢人
秋夕旅懷
涼風度秋海吹我鄉思飛連山去無際流水何時歸目
極浮雲色心斷明月暉芳草歇柔豔白露催寒衣夢長
銀漢落覺罷天星稀含悲想舊國泣下誰能揮
晉宋間有此清機齊梁間無此逸氣
尋陽紫極宫感秋作
何處聞秋聲翛翛北窗竹迴薄萬古心攬之不盈掬静
坐觀衆妙浩然媚幽獨白雲南山來就我檐下宿嬾從
唐生決羞訪季主卜四十九年非一往不可復野情轉
蕭灑世道有飜覆陶令歸去來田家酒應熟
劉辰翁曰其自然不可及矣東坡和此終涉擬議
譚元春曰取太白詩貴以幽細之語補其輕快有餘
之失似此即妙矣
秋夕書懷
北風吹海鴈南渡落寒聲感此瀟湘客凄其流浪情海
懷結滄洲霞想遊赤城始探蓬壺事旋覺天地輕澹然
吟高秋閒卧瞻太清蘿月掩空幕松霜結前楹滅見息
羣動獵微窮至精桃花有源水可以保吾生
亦所謂工於發端者滅見息羣動二語頗有見地
荆州賦平臨洞庭言懷作
修蛇横洞庭吞象臨江島積骨成巴陵遺言聞楚老水
窮三苗國地窄三湘道歲宴天峥嶸時危人枯槁思歸
阻喪亂去國傷懷抱郢路方丘墟章華亦傾倒風悲猿
嘯苦木落鴻飛早日隱西赤沙月明東城草關河望已
絶氛霧行當掃長叫天可聞吾將問蒼昊
幽鬱之衷沈雄之氣可云程形賦音
江南春懷
青春幾何時黃鳥鳴不歇天涯失鄉路江外老華髮心
飛秦塞雲影滯楚關月身世殊爛漫田園久蕪沒歲宴
何所從長歌謝金闕
聽蜀僧濬彈琴
蜀僧抱綠綺西下峨眉峰為我一揮手如聽萬壑松客
心洗流水餘響入霜鐘不覺碧山暮秋雲暗幾重
纍纍如貫珠泠泠如叩玉斯為雅奏清音
初出金門尋王侍御不遇詠壁上鸚鵡
落羽辭金殿孤鳴咤繡衣能言終見棄還向隴西飛
楊齊賢曰太白自況也
觀元丹丘坐巫山屏風
昔遊三峽見巫山見畫巫山宛相似疑是天邊十二峰
飛入君家彩屏裏寒松蕭瑟如有聲陽臺微茫如有情
錦衾瑶席何寂寂楚王神女徒盈盈高咫尺如千里翠
屏丹崖燦如綺蒼蒼遠樹圍荆門歴歴行舟泛巴水水
石潺湲萬壑分烟光草色俱氛氲溪花笑日何年發江
客聽猿幾歲聞使人對此心緬邈疑入嵩丘夢綵雲
題畫詩杜多沉着李自飄逸
見野草中有曰白頭翁者
醉入田家去行歌荒野中如何青草裏亦有白頭翁折
取對明鏡宛將衰鬢同微芳似相誚留恨向東風
結意刻深却有風致
譚元春曰徑似高岑
流夜郎題葵葉
慙君能衛足嘆我遠移根白日如分照還歸守故園
瑩禪師房觀山海圖
真僧閉精宇滅跡含達觀列嶂圖雲山攅峰入霄漢丹
崖森在目清晝疑卷幔蓬壺來軒窗瀛海入几案煙濤
争噴薄島嶼相凌亂征帆飄空中瀑水灑天半峥嶸若
可陟想像徒盈嘆杳與真心冥遂諧静者翫如登赤城
裏揭步滄洲畔即事能娛人從兹得消散
圖與觀圖者色色並到
白鷺鷥
白鷺下秋水孤飛如墜霜心閒且未去獨立沙洲傍
詠桂
世人種桃李皆在金張門攀折争捷徑及此春風暄一
朝天霜下榮耀難久存安知南山桂綠葉垂芳根清隂
亦可託何惜樹君園
雖託喻以達情亦可令植私者通身汗下有關世道不
淺
巫山枕障
巫山枕障畫高丘白帝城邊樹色秋朝雲夜入無行處
巴水横天更不流
勞勞亭
天下傷心處勞勞送客亭春風知别苦不遣柳條青
二十字無不刺骨
譚元春曰古之傷心人豈是尋常哀樂
嘲魯儒
魯叟談五經白髮死章句問以經濟策茫如墜煙霧足
著遠遊履首戴方山巾緩步從直道末行先起塵秦家
丞相府不重褒衣人君非叔孫通與我本殊倫時事且
未達歸耕汶水濱
儒不可輕若死於章句而不達時事則貌為儒而已漢
宣帝所謂俗儒不達時宜叔孫通所謂鄙儒施之此人
則可矣不然以儒為戲豈可訓哉
春夜洛城聞笛
誰家玉笛暗飛聲散入春風滿洛城此夜曲中聞折柳
何人不起故園情
與杜甫吹笛七律同意但彼結句與白鶴樓絶句出以
變化不見用事之迹此詩並不翻新深情自見亦異曲
同工也
樂府雜錄曰笛者羌樂也古曲有折楊柳落梅花
宣城見杜鵑花
蜀國曾聞子規鳥宣城還見杜鵑花一叫一迴腸一斷
三春三月憶三巴
如諺如謠却是絶句本色效之則癡矣或以為杜牧作
亦不類也
白田馬上聞鶯
黃鸝啄紫椹五月鳴桑枝我行不記日誤作陽春時蠶
老客未歸白田已繰絲驅馬又前去捫心空自悲
曲而有直醴深得樂府之意
三五七言
秋風清秋月明落葉聚還散寒鴉棲復驚相思相見知
何日此時此夜難為情
哀音促節凄若繁絃
楊齊賢曰古無此體自太白始
雜詩
白日與明月晝夜尚不閒況爾悠悠人安得久世間傳
聞海水上乃有蓬萊山玉樹生綠葉靈仙每登攀一食
駐玄髮冄食留紅顔吾欲從此去去之無時還
寄遠
陽臺隔楚水春草生黃河相思無日夜浩蕩若流波流
波向海去欲見終無因遥將一點淚遠寄如花人
長短春草綠緣階如有情卷施心獨苦抽却死還生覩
物知妾意希君種後庭閒時當採掇念此莫相輕
花木考曰卷施草名拔心不死楚詞註云即葈耳也
魯縞如玉霜筆題月氏書寄書白鸚鵡西海慰離居行
數雖不多字字有委曲天末如見之開緘淚相續淚盡
恨轉深千里同此心相思千萬里一書直千金
三詩皆與古為化不以摹擬為工而寄託自遠
長門怨
天迴北斗挂西樓金屋無人螢火流月光欲到長門殿
别作深宫一段愁
桂殿長愁不記春黃金四壁起秋塵夜懸明鏡青天上
獨照長門宫裏人
寫出凄凉竒況所謂善於言愁
胡應麟曰此與江寧西宫怨李則意盡語中王則意
在言外然各有至處大概李寫景入神王言情造極
陌上贈美人
駿馬驕行踏落花垂鞭直拂五雲車美人一笑褰珠箔
遥指紅樓是妾家
閨情
流水去絶國浮雲辭故關水或戀前浦雲猶歸舊山恨
君流沙去棄妾漁陽間玉筯夜垂流雙雙落朱顔黃鳥
坐相悲綠楊誰更攀織錦心草草挑燈淚斑斑窺鏡不
自識況乃狂夫還
起極蒼渾結亦峭健雖帶齊梁格調氣骨自别
怨情
新人如花雖可寵故人似玉由來重花性飄揚不自持
玉心皎潔終不移故人昔新今尚改還見新人有故時
請看陳后黃金屋寂寂珠簾生網絲
偶引古辭别出新意怨意不言而顯
湖邊採蓮婦
小姑織白紵未解將人語大嫂採芙蓉溪湖千萬重長
兄行不在莫使外人逄願學秋胡婦貞心比古松
亦樂府之遺作勸勉語可以厲俗比採蓮曲尤為近古
怨情
美人捲珠簾深坐顰蛾眉但見淚痕濕不知心恨誰
絶好形容
代寄情楚辭體
君不來兮徒蓄怨積思而孤吟雲陽一去已遠隔巫山
綠水之沈沈留餘香兮染繡被夜欲寢兮愁人心朝馳
余馬於青樓怳若空而夷猶浮雲深兮不得語却惆悵
而懷憂使青鳥兮銜書恨獨宿兮傷離居何無情而雨
絶夢雖往而交疎横流涕而長嘆折芳洲之瑶華送飛
鳥以極目怨夕陽之西斜願為連根同死之秋草不作
飛空之落花
約全騷於短韻而辭氣清明意指忠厚非苐偶彈古調
學古思邊
銜悲上隴首腸斷不見君流水若有情幽哀從此分蒼
茫愁邊色惆悵落日曛山外接遠天天際復有雲白雁
從中來飛鳴苦難聞足繫一書札寄言難離羣離羣心
斷絶十見花成雪胡地無春暉征人行不歸相思杳如
夢珠淚濕羅衣
别内赴徵
王命三徵去未還明朝離别出吳關白玉高樓看不見
相思須上望夫山
自代内贈
寳刀截流水無有斷絶時妾意逐君行纏綿亦如之别
來門前草秋巷春轉碧埽盡更還生萋萋滿行跡鳴鳳
始相得雄驚雌各飛遊雲落何山一往不見歸估客發
大樓知君在秋浦梁苑空錦衾陽臺夢行雨妾家三作
相失勢去西秦猶有舊歌管凄清聞四鄰曲度入紫雲
啼無眼中人妾似井底桃開花向誰笑君如天上月不
肯一迴照窺鏡不自識别多憔悴深安得秦吉了為人
道寸心
越女詞(自註越中書所見也)
長干吳兒女眉目豔星月屐上足如霜不着鴉頭襪
鏡湖水如月耶溪女如雪新妝蕩新波光景兩竒絶
巴女詞
巴水急如箭巴船去若飛十月三千里郎行幾歲歸
自溧水道哭王炎
王公希代寳棄世一何早弔死不及哀殯宫已秋草悲
來欲脱劍挂向何枝好哭向茅山雖未摧一生淚盡丹
陽道
語真情重不求工而自工
哭宣城善釀紀叟
紀叟黃泉裏還應釀老春夜臺無曉日沽酒與何人
題舒州司空山瀑布
斷崖如削瓜嵐光破崖綠天河從中來白雲漲川谷玉
案赤文字世眼不可讀攝身凌青霄松風拂我足
西清詩話曰白仙去後有人見其詩者其略如此又
云舉䄂露條脱招我來反覆真雲烟中語也
上清寳鼎詩
人生燭上花光滅巧妍盡春風遶樹頭日與花工進惟
知雨露貪不念零落近昔我飛骨時慘見當塗墳青松
靄明霞縹緲上下村既死明月魄無彼玻瓈魂念此一
脱洒長嘯登崑崙醉着鸞鳳衣星斗俯可捫
朝披夢澤雲笠釣青茫茫尋絲得雙鯉中有三元章篆
字若丹蛇逸勢如飛翔歸來問天姥妙義不可量金刀
割青素靈文爛煌煌嚥服十二鐶想見仙人房暮跨紫
鱗去海氣侵肌涼龍子喜變化化作梅花粧遺我纍纍
珠靡靡明月光勸我穿絳縷繫作裾間璫揖余以辭去
談笑聞餘香
胡仔曰太白此詩云暮跨紫鱗去海氣侵肌涼亦竒
語也
蘇軾曰予都下見人攜一紙文書字則顔魯公也墨
迹如未乾紙亦新健其詩曰朝披夢澤雲笠釣青茫
茫此詩非太白不能道也
御選唐宋詩醇卷八
