御選唐宋詩醇卷四十四
山隂陸游詩三
西巖翠屏閣
把酒孤亭半日留西巖獨擅鶴山秋也知絶境終難賦
且喜閒身得縱遊鶻起危巢時磔磔鹿鳴深澗暮呦呦
人生適意方為樂甲第朱門秪自囚
五六造語幽絶寂歷之境宛然在目
雨中山行至松風亭忽澄霽
煙雨千峰擁髻鬟忽看青嶂白雲間卷藏破墨營丘筆
却展將軍著色山
贈宋道人
我不如昔人騎鶴上九天玉簡奏事虚皇前平生嗇養
氣麤全兩脚馳走輕如煙鳥道懸崖忽飛鶱戱擲短劍
聲鏗然轉盼跳下千仞淵已復取劔升層巔騰猿俊鶻
争後先飢食松花掬飛泉金骨綠髓漸凝堅口哦七字
黃庭篇西來欲訪挾彈僊丹經劔訣更精研嗟哉一失
五百年作詩付子勿妄傳
獵罷夜飲示獨孤生
白袍如雪寶刀横醉上銀鞍身更輕帖草角鷹掀兔窟
憑風羽箭作鴟鳴關河可使成南北豪傑誰堪共死生
欲疏萬言投魏闕燈前攬筆涕先傾
直從胸臆流出如聞撫髀之歎
秋晩登城北門
幅巾藜杖北城頭卷地西風滿眼愁一點烽傳散關信
兩行雁帶杜陵秋山河興廢供搔首身世安危入倚樓
横槊賦詩非復昔夢魂猶繞古梁州
神似少陵
莫秋
時序中年速風霜客路長孤愁巴月白清夢楚山蒼燈
暗秋銜壁鐘疎夜殷床端居有微禄不敢恨殊方
數日暄妍頗有春意予閒居無日不出遊戲作
小春花蕾索春饒已有暄風入紫貂村路雨晴鳩婦喜
射場草綠雉媒驕苑邊結客飛金勒樓上誰家弄玉簫
莫怪夕陽歸獨後早梅喚我度谿橋(原註蜀宣華苑在摩訶池上)
江樓醉中作
淋漓百榼宴江樓秉燭揮毫氣尚遒天上但聞星主酒
人間寧有地埋憂生希李廣名飛將死慕劉伶贈醉侯
戱語佳人頻一笑錦城已是六年留(原註退之詩云越女一笑三年留)
曳策(原註遊房園作)
慈竹蕭森拱廢臺醉歸曳策一徘徊紛紛落日牛羊下
黯黯長空霰雪來三峽猿催清淚落雨京梅傍戰塵開
客懷已是凄凉甚更聽城頭畫角哀
觸緒即來自是此翁忠悃與杜陵無二賞其氣之蒼老
謁漢昭烈惠陵及諸葛公祠宇
雨止風益豪雪作雲不動凄凉漢陵廟衰草卧翁仲畫
妓空笙竽土馬闕羈鞚壤沃黃犢耕柏密幽鳥哢尚想
忠武公身任社稷重整整渭上營氣已無岐雍少須天
意定破賊寧患衆興亡信有數星隕事可痛陵邊四五
家茒竹居接棟手皸紙上箔(原註居民皆以造紙為業)醅熟酒鳴甕
雖嗟生理微亦足逭飢凍劉葛固雄傑閱世均一夢論
高常近迂才大本難用九原不可作再拜臨風慟
潘問竒曰事未必然聊為孔明吐氣
大雪歌(原註累日作雪竟不成戲賦此篇)
長安城中三日雪潼關道上行人絶黃河鐵牛僵不動
承露金盤凍將折虬鬚豪客狐白裘夜來醉眠寶釵樓
五更未醒已上馬衝雪却作南山遊千年老虎獵不得
一箭横穿雪皆赤挐空争死作雷吼震動山林裂崖石
曳歸擁路千人觀髑髏作枕皮蒙鞍人間壯士有如此
胡不來歸漢天子
一腔豪氣千古竒文覺希逸雪賦直是兒女情多風雲
氣少
訪客至西郊
摵摵敗葉飛黯黯寒雲低村墟與市里觸目一慘悽今
日病體輕駕言適城西丹柿滿野店青帘出江隄獵騎
載雉兔樵檐懸鶉雞居人各自得使我念故谿故谿不
敢說况復朝金閨傷哉齧雪翁歲晚猶牧羝下愚不自
還大惑終身迷君恩何由報力耕愧黔黎
夜寒
清夜焚香讀楚詞寒侵貂褐歎吾衰輕冰滿研風聲急
忽記山隂夜雪時
故蜀别苑在成都西南十五六里梅至多有兩大
樹夭驕若龍相傳謂之梅龍予初至蜀嘗為作詩
自此歲常訪之今復賦一首丁酉十一月也
昔年曾賦西郊梅茫茫去日如飛埃即今衰病百事嬾
陳迹未忘猶一來蜀王故苑犂已遍散落尚有千雪堆
朱樓玉殿一夢破煙蕪牧笛遺民哀兩龍卧穏不飛去
鱗甲脱落生莓苔精神最遇雪月見氣力苦戰冰霜開
羈臣放士耿獨立淑姬靜女知誰媒摧傷雖多意愈厲
直與天地爭春回蒼然老氣壓桃杏笑我白髮心尚孩
微風故為作嫵媚一片吹入黃金罍
詩以言情賦物而情不至不足以為詩羈臣放士耿獨
立淑姬靜女知誰媒蓋亦黯然自傷矣
閒意
柴門雖設不曾開為怕人行損綠苔妍日漸催春意動
好風時捲市聲來學經妻問生疎字嘗酒兒斟㶑灔杯
安得小園寬半畆黃梅綠李一時栽
書雨
仲冬候始寒丙夜天正黑雨來挾風助吼擊不遺力聲
如拔高山勢若伐強國初憂老栢折遂恐石筍踣乾坤
本無心百神各效職蛟龍鬭歲暮豪横理莫測農功幸
已成龍怒亦會息屋漏何足言袖手姑默默
信手拈來輒成竒語中間接筆尤為健絶
暮冬夜宴
官機錦茵金蹙鳳舞娃釵墮雙鬟重寶爐三尺香吐霧
畫燭如椽風不動主人愛客情無已箏聲未斷歌聲起
亦知百歲等朝露便恐一歡成覆水爐紅酒綠春為回
坐上梅花連夜開堂前只尺異氣候冰合平池霜壓階
妙於諷諭風人之遺
謁石犀廟
閒過石犀祠登堂一歎欷江回陵谷變碑斷市朝非(原註)
(有王蜀時修廟碑銘)荒圃連寒壠斜陽映夕霏興亡俱昨夢惆悵
跨驢歸
江上散步尋梅偶得絶句
小南門(原註萬里橋門一名小南門)外野人家短短疎籬繚白沙紅
稻不須鸚鵡啄清霜催放兩三花
大醉梅花下走筆賦此
閉門坐歎息不飲輒千日忽然酒興生一醉須一石擔
頭花易老旗亭酒常窄出郊索一笑放浪謝形役把酒
梅花下不覺日既夕花香襲襟袂歌聲上空碧我亦落
烏巾倚樹吹玉笛人間竒事少頗謂三勍敵酒闌江月
上珠樹挂寒壁便疑從此僊朝市長掃迹醉歸亂一水
頓與異境隔終當騎梅龍海上看春色(原註梅龍蓋蜀苑中故物也)
風流清興如在目前
廣都江上作
微波不搖江纖雲不行天我來倚杖立天水相澄鮮平
遠望不盡日落自生煙梅花耿獨立雪樹明前川好風
吹我衣春色已粲然東村聞酒美買醉上漁船
道室夜意
寒泉潄酒醒午夜誦仙經茶鼎聲號蚓香盤火度螢齋
心守玄牝閉目得黃寧寄語山中友因人送茯苓
黃庭經何不食氣太和精故能不死入黃寧注即黃
庭也
城南王氏莊尋梅
涸池積槁葉茒屋圍疎籬可憐庭中梅開盡無人知寂
寞終自香孤貞見幽姿雪點滿綠苔零落尚爾奇我來
不須晴微雨正相宜臨風兩愁絶日暮倚笻枝
骨格不凡
遊諸葛武侯書臺
沔陽道中草離離卧龍往矣空遺祠當時典午稱猾賊
氣喪不敢當王師定軍山前寒食路至今人祠丞相墓
松風想像梁甫吟尚憶幡然畣三顧出師一表千載無
遠比管樂蓋有餘世上俗儒寧辦此高臺當日讀何書
警策語故不在多
眉州披風榭拜東坡先生遺像
蜿蜒回顧山有情平鋪十里江無聲孕竒蓄秀當此地
鬱然千載詩書城高臺老仙誰所寫仰視眉宇寒崢嶸
百年醉魂吹不醒飄飄風袖笻枝横爾來逢迎厭俗子
龍章鳳姿我眼明北扉南海均夢耳謫墮本自白玉京
惜哉畫史未造極不作散髮騎長鯨故鄉歸來要有日
安得春江變酒從公傾
南定樓遇急雨
行遍梁州到益州今年又作度瀘遊江山重複爭供眼
風雨縱横亂入樓人語朱離逢峒獠棹歌欸乃下吳舟
天涯住穏歸心嬾登覽茫然却欲愁
屬對之妙神韻自然不可凑泊
舟中對月
百壺載酒遊凌雲醉中揮袖别故人依依向我不忍别
誰似峨嵋半輪月月窺船窗挂凄冷欲到渝州酒初醒
江空裊裊釣絲風人靜翩翩葛巾影哦詩不睡月滿船
清寒入骨我欲仙人間更漏不到處時有沙禽背船去
涪州道中
遠客喜歸路清遊逾昔聞雨添山翠重舟壓浪花分洛
叟經名世張侯勇冠軍(原註郡境有伊川先生故居及張翼德祠)懷人不可
覿袖手對爐熏
北巖(原註有程正叔先生祠堂)
艤船涪州岸携兒北巖遊搖檝横大江褰裳躡高樓雨
昏山半失江漲地欲浮老矣寧再來為作竟日留烏帽
程丈人閉戶本好修駭機一朝發議罪至竄投黨禁久
不解胡塵暗神州修怨以稔禍哀哉誰始謀小人無遠
略所懷在私讐後來其鑑兹賦詩識巖幽
持論嚴正所見者大集中如此等作於君子小人之分
判若黑白足以觀其所處矣
忠州禹廟
古郡巴蠻國空山夏禹祠鴉歸暗庭栢巫拜薦江蘺草
蔓青緣壁苔㾗紫滿碑欲歸頻悵望回棹夕陽時
雖非橘柚龍蛇之比亦老氣無敵
龍興寺弔少陵先生寓居
中原草草失承平戍火胡塵到兩京扈蹕老臣身萬里
天寒來此聽江聲
雙管齊下一寫兩枝
張完臣曰草草二字狀盡衰世景象謂之咏少陵可
謂之自咏亦可
遊萬州岑公洞(原註岑公隋時人居此二十年得道仙去)
大業征遼發閭左軍興書檄煎膏火此時也復有閒人
自引巖泉拾山果後六百歲吾來遊洞中正夏凄如秋
乳石床平可坐卧水作珠簾月作鈎十年神遊八極表
浮名坐覺秋豪小試問岑公迎我不鶴飛忽下青松杪
萬州放船過下巖小留
畫船四月滿旗風飲散匆匆鷁首東醉裏偏憐江水綠
意中已想荔枝紅斷碑零落莓苔遍幽澗淙潺略約通
一疋寧無好東絹憑誰畫此碧玲瓏
楚城
江上荒城猿鳥悲隔江便是屈原祠一千五百年間事
只有灘聲似舊時
王士禎曰歸州在江北山巔江南有楚臺山山上有
楚王臺及舊秭歸城三閭大夫實産是鄉王龜齡詩
城郭舊為䕫子國人民多是楚王孫陸放翁詩江上
荒城猿鳥悲隔江便是屈原祠一千五百年間事只
有灘聲似舊時何仲默詩古郡山頭數家住客舟江
上一燈明竹枝慣聽巴人曲鳥道纔通楚國程荒山
寒日江聲怒號獨坐吟此數詩不必猿鳴三聲淚霑
裳也
張完臣曰聲味都盡而語氣不斷此之謂詩
舟出下牢關
大舸凌驚濤飛度青玉峽虚壁雲濛濛隂洞風颯颯拂
天松蓋偃入水山脚插炎曦忽摧破亭午手忘箑懸知
今夜喜月白宿沙夾曠哉七澤遊盟鷗不須㰱
押韻皆穏
峽口夜坐
三峽至此窮兩壁猶峭立估船無時行婦盎有夜汲風
生樹影動月碎水流急草根綴微露螢火飛熠熠吾行
已四旬纔抵楚西邑浩歌散鬱陶還舟覺衣濕
初到荆州
萬里泛仙槎歸來髩未華蕭蕭沙市雨淡淡渚宫花斷
岸添新漲高城咽晚笳船窗一樽酒半醉落烏紗
阻風
沙市三日風萬鼓鳴船頭欲去不得發卧對青燈幽聽
兒誦離騷可以散我愁微言入孤夢怳與屈宋遊睡起
銅瓶響欣然喚茶甌吾道無淹速風伯非所尤
小雨極凉舟中熟睡至夕
舟中一雨掃飛蠅半脱綸巾卧翠藤清夢初回窗日晚
數聲柔艣下巴陵
盧世㴶曰只末一句有多少藴含在
岳陽樓
身如病鶴短趐翎雨雪飄灑號沙汀天風忽吹不得住
東下巴峽泛洞庭軒皇張樂雖已矣此地至今朝百靈
雄樓岌嶪鎮吳楚我來舉手捫天星帆檣纔放已隠隠
雲氣亂入何冥冥黿鼉出沒蛟鰐横浪花遮盡君山青
黃衫仙翁喜無恙袖劍近到城南亭眼前俗子敗人意
安得與翁同醉醒
黃鶴樓
手把仙人綠玉枝吾行忽及早秋期蒼龍闕角歸何晩
黃鶴樓中醉不知江漢交流波渺渺晉唐遺跡草離離
平生最喜聽長笛裂石穿雲何處吹
别出機軸邈然清夐結語運化入妙幾於滅盡針線之
迹
自雪堂登四望亭因歷訪蘇公遺迹至安國院
我醉飛屐登孱顔柱杖出沒風煙間三山葱曨鮫鰐靜
九關肅穆虎豹閒幾年金骨煉綠髓此日始得窮躋攀
老僊歸侍紫皇案空有野水流淙潺蜿蜒翠阜圍綠野
似嶺非嶺山非山向來龍蛇滿雪壁雷電下取何時還
名花亦已天上去居人指似題詩處九十一翁不識公
我抱此恨知無窮(原註定惠院已廢海棠亦不復在安國老僧景滋年九十一自言東坡去)
(黃後四年方生)
舟行蘄黃間雨霽得便風有感
天青雲白十分晴帆飽舟輕盡日行江底魚龍貪晝睡
淮南草木借秋聲好山縹渺何由住華髮蕭條只自驚
莫怪時人笑疎嬾宦情元不似詩情
長風沙
江水六月無津涯驚濤駭浪高吹花艣聲已出雁趐浦
荻夾喜入長風沙長風自古三巴路檣竿參差雜煙樹
南船北船各萬里凄凉小市相依住歌呼雜沓燈火明
黃昏風死浪亦平勞苦舟師剰沽酒安穏明朝到池口
登賞心亭
蜀棧秦關歲月遒今年乘興却東遊全家穏下黃牛峽
半醉來尋白鷺洲黯黯江雲瓜步雨蕭蕭木葉石城秋
孤臣老抱憂時意欲請遷都涕已流
將至京口
卧聽金山古寺鐘三巴昨夢已成空船頭坎坎回帆鼓
旗尾舒舒下水風城角危樓晴靄碧林間雙墖夕陽紅
銅瓶愁汲中&KR0893;水不見茶山九十翁(原註頃在京口嘗取中&KR0893;水寄曾文)
(清公)
泝谿
射的峰前禹廟東短蓬三扇卧衰翁閒携清聖濁賢酒
重試朝南莫北風水落㾗留紅蓼節雨來聲滿綠蒲叢
衝煙莫作匆匆去擬看溪丁下釣筒
冬夜聞雁有感
從軍昔戍南山邊傳烽直照東駱谷軍中罷戰壯士閒
細草平郊恣馳逐洮州駿馬金絡頭梁州毬場日打毬
玉杯傳酒和鹿血女真降虜彈箜篌大呼拔幟思野戰
殺氣當年赤浮面南遊蜀道已低摧猶據胡牀飛百箭
豈知蹭蹬還江邊病臂不復能開弦夜聞雁聲起太息
來時應過桑乾磧
豪邁一往壓倒高岑
月夕
開戸滿庭雪徐看知月明微風入叢竹復作雪來聲俗
塵不待掃凛然肝肺清村深無漏鼓鶴唳報三更
以雋語寫幽致列子御風泠然善也
自雲門之陶山肩輿者失道行亂山中有茅舍小
塘極幽䆳求見主人不可意其隠者也
陂池幽處有茅堂井臼蕭條草樹荒小鴨怯波時聚散
病蔬傷蠧半青黃童兒衝雨收魚網婢子聞鐘上佛香
我亦暮年思屏迹數椽何計得連牆
園中雜書
殘花委地筍掀泥香椀詩嚢到處携幽夢欲成誰喚覺
半忩斜日鷓鵠啼
池亭夜賦
池上小亭幽清宵秉燭遊荷盤時瀉露螢火早知秋有
感歲時速無聲河漢流殊方不堪住歸夢繞滄洲
雙清堂夜賦
陸子病少間獨卧谿上堂人靜魚自躍風定荷更香素
月行中天流螢失孤光歸鳥飛有聲度此十里塘嗟我
獨何事遲暮客異鄉太息搔短髮起視夜未央
妙於體物流螢失孤光與螢火早知秋各有妙理風定
荷更香風定池蓮自在香亦復各成妙句前後三詩不
妨並存
橋南納凉
曳杖來追柳外凉畫橋南畔倚胡牀月明船笛參差起
風定池蓮自在香半落星河知夜久無窮草樹覺城荒
碧筒莫惜頽然醉人事還隨日出忙
初秋夢故山覺而有作
陂水白茫茫草煙濕霏霏牧童一聲笛落日無餘暉遥
山已漸隠村巷亞竹扉老翁延我入苦謝柿栗微幸逢
歲有秋一醉君勿違念此動中懷命駕吾將歸
别建安
欹帽揚鞭晚出城驛亭燈火向人明多情葉上蕭蕭雨
更把新凉送客行
紫谿驛(原註信州鉛山縣)
雲外丹青萬仞梯木隂合處子規啼嘉陵棧道吾能說
略似黃亭到紫谿
筆有天趣此作運化工部下篇又用太白皆極鑪錘之
妙
月巖
幾年不作月巖遊萬里重來已白頭雲外連娟何所似
平羌江上半輪秋
淡淡自合刻劃即失之矣
聞雁
過盡梅花把酒稀熏籠香冷換春衣秦關漢苑無消息
又在江南送雁歸
張完臣曰可謂深至
春雨
冬旱土不膏愛此春夜雨四郊農事興老穉迭歌舞相
呼長沮耕分喜樊遲圃豐年已在目亭障靜桴鼓我歸
未有期一官寄倉庾幸復寬簡書不敢恨羈旅
平平寫去澹雅可愛豐年十字抵得一篇喜雨亭記
南忩睡起
夢中忘却在天涯一似當年錦里時狂倚寶筝歌白紵
醉移銀燭寫烏絲酒來郫縣香初壓花送彭州露尚滋
起坐南窗成絶嘆玉樓乾鵲誤歸期
盧世㴶曰三四俊爽自是佳句
晝漏迢迢暑氣清不妨小倦帶餘酲夢從隴客聲中斷
愁向湘屏曲處生風度簾旌紅浪颭忩明香岫碧雲横
閒情賦罷憑誰寄悵望壺天白玉京
感舊絶句
鵝黃酒邊綠荔枝(原註鵝黃廣漢酒名綠茘枝出叙州)摩訶池上納凉時
冰紈不畫驂鸞女却寫江南白紵辭
盧世㴶曰有世外音響當於空際遇之
夏日晝寢夢遊一院閴然無人簾影滿堂惟燕蹋
箏弦有聲覺而聞鐵鐸風響璆然殆所夢也邪因
得絶句
桐隂清潤雨餘天簷鐸搖風破晝眠夢到畫堂人不見
一雙輕燕蹴箏弦
書懷絶句
不到天台三十年草菴猶記宿雲邊老僧曉出松門去
手挈軍持取澗泉
絶句源出樂府但取神韻趣在有意無意之間唐人推
青蓮龍標二家擅場作者妙處深得風人之致視唐殆
無愧色此不可以時代拘者也
雨後極凉料簡篋中舊書有感
日昳小雨不至晡雨雖未足凉有餘細泉泠泠咽幽竇
清吹策策驚高梧笠澤老翁病蘇醒欣然起理西齋書
十年燈前手自校行間顛倒黃與朱區區樸學老自信
要與萬卷歸林廬爾來世俗好變古鑿空飾詐無根株
愀然撫几三太息力薄抱恨何由袪蘭臺漆書非已責
且為籖幐除蠧魚
秋夜
湖海秋初到房櫳夜轉幽露濃驚鶴夢月冷伴蛩愁生
計依微禄年光墮遠遊嚴灘已在眼早晩放孤舟(原註去年)
(欲自三衢州行泛七里瀨歸山隂今竟當為此行也)
雨夜
庭院蕭條秋意深銅爐一炷海南沉幽人聽盡芭蕉雨
獨與青燈話此心
豐城高安之間憩民家景趣幽邃為之慨然懷歸
數家聚雲根細路入叢薄濺濺石渠水來往一略彴有
無鄰里通笑語婦子樂濁醪時相就青蔬缺鹽酪日暮
歸閉門績火星煜爚先期畢租税老不入城郭嗟予獨
何事早插紅塵脚故山未成歸悵望有餘怍
寄奉新高令
小雨催寒著客袍草行露宿敢辭勞歲饑民食糟糠窄
吏惰官倉鼠雀豪只要閭閻寬箠楚不須亭障肅弓刀
九重屢下丁寧詔此責吾曹未易逃
此真良二千石矣察吏恤災安民弭盜奉公任職八句
中色色具到却一氣渾成不冗不腐風雅遺軌何可多
得鶴林玉露載王十朋真德秀二詩命意雖同而氣格
相去遠矣
予欲自嚴買船下七里灘謁嚴光祠而歸會灘淺
陸行至桐廬始能泛江因得絶句
桐廬縣前艣聲急蒼煙茫茫白鳥雙亂山日落潮未落
勝絶不減吳松江
風格絶佳
辛丑正月三日雪
開歲尚殘冬佳哉雪意濃潤歸千里麥聲亂五更鐘簾
隙收初密牆隅積已重龍圍笑羔酒狐腋襲駝茸危檻
臨欹竹幽窗聽墮松忽思西戍日憑堞待傳烽(原註予從戎日)
(嘗大雪中登興元城上高興亭待平安火至)
龍團笑羔酒用陶榖事妙於不覺
雪霽歸湖上過千秋觀少留
縱轡不嫌遠逢山猶一登夕陽陂渺渺殘雪墖層層折
竹黃遮道飢烏下啄冰欲歸還小駐倚杖對崚嶒
題山家壁
山中無傳漏猿鳴知既夕芳藤上幽援素月照高壁主
人殊喜事歡若有夙昔稚子檠竹槃炊黍持餉客卜隣
雖未辦清嘯聊自適衰病久廢詩筆端歎荆棘
憶昔
憶昔浮江發劍南夕陽船尾每相銜楠陰暗處尋高寺
茘子紅時宿下巖(原註高寺在瀘州下巖在雲安軍)硤口烹猪賽龍廟
沙頭伐鼓挂風帆區區陳迹何由記惟有征塵尚滿衫
秋夜
秋氣侵帷夢不成一燈西壁翳還明風高露井無桐葉
雨急煙村有雁聲擊筑誰同燕市飲賃舂方作會稽行
從來自許知何等堪歎江湖白髮生
涼風又落南宫木老雁孤鳴漢北州不及頷聫之含藴
九月三日泛舟湖中作
兒童隨笑放翁狂又向湖邊上野航魚市人家滿斜日
菊花天氣近新霜重重紅樹秋山晩獵獵青帘社酒香
隣曲莫辭同一醉十年客裏過重陽(原註予自庚寅至辛丑始見九日於)
(故山)
新寒
病怯新寒欲不禁南窗擁褐夜愔愔江湖跌宕送餘日
書劍蕭條孤壯心杜曲新愁隨斷雁遼陽遺恨入疎砧
此懷擬向何人說賴有昏燈伴苦吟
湖村月夕
客路風塵化素衣閒愁冉冉鬢成絲平生不負月明處
神女廟前聞竹枝
盧世㴶曰色相俱空
横塘
横塘南北埭西東拄杖飄然樂未窮農事漸興人滿野
霜寒初重雁横空參差樓閣高城上寂歷村墟細雨中
新買一蓑苔樣綠此生端欲伴漁翁(原註是日偶買蓑衣甚妙)
蔬圃
山翁老學圃自笑一何愚磽瘠財三畝勤劬賴兩奴正
方畦畫局微潤土融酥翦闢荆榛盡鉏犁磊塊無過溝
横略彴聚甓起浮屠(原註拾園中瓦礫作小墖)隙地成瓜援餘功及
芋區如絲細生菜似鴨爛蒸壺此事今真辦東歸不為
鱸
排比𤨏事點染閒情雖云游戲亦斐亹可觀
五雲門晩歸
高城帶遠林落日動寒砧行客自朝暮青山無古今衰
遲慙逸氣憂患足危心溪迮滯歸艇何時春水深
以高韻勝置岱唐人集中不復可辨
夜汲井水煮茶
病起罷觀書袖手清夜永四鄰悄無語燈火正凄冷山
童亦睡熟汲水自煎茗鏘然轆轤聲百尺鳴古井肺腑
凜清寒毛骨亦蘇省歸來月滿廊惜踏疎梅影
寄朱元晦提舉
市聚蕭條極村墟凍餒稠勸分無積粟告糴未通流民
望甚飢渴公行胡滯留徵科得寬否尚及麥禾秋
惻然仁者之言四十字不愧古人羅大經謂文公於詩
獨取放翁以其氣質渾厚殆未足以盡之
宋史文公本傳淳熙七年淛東大饑易提舉淛東常
平茶鹽事即日單車就道移書他郡募米商蠲其征
北至部米已輻輳與僚屬鈎訪民隠至廢寢食雖深
山窮谷拊存不遺事竣宰相王淮贊於上曰熹荒政
乃行其所學民被實惠
乍晴風日已和泛舟至扶桑埭徘徊西村久之
十日風雨今日晴衰病忽減思閒行接䍦一幅煙霧薄
舴艋八尺鳬鷖輕亭亭孤墖遠天碧曲曲深菴斜陽明
數家茅屋門晝掩不聞人聲聞碓聲身似龐公不入城
東阡南陌餞餘生新年倘有豐年喜買酒漁村看太平
攜癭尊醉梅花下
楠癭作尊容斗許擁腫輪囷元媚嫵肯從放翁來住山
誰云置身不得所山房寂寞久不飲作意欲就梅花語
我病鮮歡花更甚日暮凄凉泣残雨人生萬事雲茫茫
一醉常恐俗物妨正須仙人冰雪膚來伴老子鐵石腸
花前起舞花底卧花影漸東山月墮癭尊未竭狂未休
笑起題詩識吾過
城西接待院後竹下作
水邊小丘因古城上有巨竹數百箇一徑蛇蟠不容脚
平處乃可十客坐裊裊共看風枝舞䔩䔩時聽春籜墮
古佛不粧香火冷瘦僧如腊袈裟破門前西去長安路
日夜舳艫銜尾過老夫本乏臺省姿且就清隂曲肱卧
幽居春夜
暮景催人雪鬢雙十年始復反吾邦雪逢佳月每避舍
酒壓閒愁如受降三弄笛聲初到枕一枝梅影正横窗
要知清夢遊何許不釣桐江即錦江
頸聫圓妙有彈丸脱手之樂
晨起
小雨濕清曉新鶯啼早春年光驚病眼節物屬閒身巴
硤東連楚嶓山北控秦遠遊端可繼敢恨素衣塵
春遊
平生樂行役不耐常閉戸今朝新雨霽一笑整巾屨青
猿導幽蹊春草伴微步雖云尊酒薄蔬果亦略具辛夷
發高枝楊柳吹墮絮行歌不知遠落日呼野渡横林已
棲鴉淺水猶立鷺歸來意頗豪古錦有新句
八月十四日夜湖山觀月
長空露洗玻璃碧紫金之盤徑三尺忽看擘地出人間
桂樹扶疎如淡墨攬衣獨立鏡湖邊風露萬頃秋渺然
開帆詎必入東海騎鯨便可追飛仙冰壺玉瀣侵骨冷
醉看孤鸞舞清影夜闌歸舍人已眠却倩天風為吹醒
奇語得自眼前轉覺出人意表
夜聞秋風感懷
西風一夜號庭樹起攬戎衣淚濺襟殘角聲催關月墮
斷鴻影隔塞雲深數篇零落從軍作一寸凄凉報國心
莫倚壯圖思富貴英豪何限死山林
草書歌
傾家釀酒三千石閒愁萬斛酒不敵今朝醉眼爛巖電
提筆四顧天地窄忽然揮掃不自知風雲入懷天借力
神龍戰野昏霧腥竒鬼摧山太隂黑此時驅盡胸中愁
槌牀大呌狂墮幘吳牋蜀素不快人付與高堂三丈壁
與醉後草書一篇各成竒致
夜泊水村
腰間羽箭久凋零太息燕然未勒銘老子猶堪絶大漠
諸君何至泣新亭一身報國有萬死雙鬢向人無再青
記取江湖泊船處卧聞新雁落寒汀
率多胸臆兼有氣骨可為南渡君臣慨然太息
自妙相歸將至杜浦堰舟中作
斜陽發東郭初夜轉西城寺閣疎鐘動漁村遠火明蒼
茫林靄滅撲漉水禽驚漸喜吾廬近遥聞過埭聲
御選唐宋詩醇卷四十四
