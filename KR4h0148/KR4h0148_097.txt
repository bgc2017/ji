御選唐宋詩醇卷四十七
山陰陸游詩六
春遊
春風堤上草萋萋草軟沙平護馬蹄似蓋微雲纔障日
如絲細雨不成泥千秋觀裏逢新燕九里山前聽午雞
追憶舊遊愁滿眼綵船曾繫畫橋西
三月二十日兒輩出謁孤坐北窗
園林春已空陂巷雨新足泥深黃犢健桑老紫椹熟豐
年逋負少村舍壓酒肉微風吹醉醒起和飯牛曲
樸直有味
西村
亂山深處小桃源往歲求漿憶叩門高柳簇橋初轉馬
數家臨水自成村茂林風送幽禽語壞壁苔侵醉墨痕
一首清詩記今夕細雲新月耿黃昏
湖塘晚眺
綠樹暗村墟青山繞草廬奉祠神禹舊馳道曓秦餘浦
色沉煙網畦聲入雨鉏清秋又如許幽憤若為攄
病起閒無事時來古渡頭煙中賣魚市月下采蓮舟帆
鼓娥江晚菱歌姥廟秋長吟無傑句聊以散吾愁
氣體高妙在盛中之間
秋夜
老病睡眠少如斯秋夜何長庚未配月織女己斜河莎
徑蟲吟苦柴門葉落多誰知窮甯戚不作飯牛歌
漁父
千錢買一舟百錢買兩槳朝看潮水落暮看潮水長持
魚換鹽酪縣郭時下上亦或得濁醪不復計瓦盎浩歌
忘遠近醉夢墮莾蒼元真不可逢悠然寄遐想
梅市
梅市柯山小繫船開篷驚起醉中眠橋橫風柳荒寒外
月墮煙鐘縹渺邊客思况經孤驛路詩情又入早秋天
如今老病知何恨判斷江山六十年
清和宛轉可謂物理俱美情致兼深矣
盧世㴶曰是雲林寫景
郭西
鵲下川原黑船行浦溆空橋燈搖水影樓角散天風野
眺飛埃外漁歌冷翠中不須嘲病翼要是脫樊籠
柳橋晚眺
小浦聞魚躍橫林待鶴歸閒雲不成雨故傍碧山飛
有手揮目送之趣
秋社
雨餘殘日照庭槐社鼓鼕鼕賽廟回又見神盤分肉至
不堪沙雁帶寒來書因忌作閒終日酒為治聾醉一杯
記取鏡湖無限景蘋花零落蓼花開
村舍
生理嗟彌薄吾居久未完蝶飛窗紙碎龜坼壁泥乾小
雨牛欄濕微霜碓舍寒晚禾蟲獨少鄰里共相寬(原註今年)
(晚禾苦蟲蛀予鄉獨免)
潘問竒曰生剙不肯蹈襲一字
秋日雜詠
菰蒲風起暮蕭蕭煙斂林疎見斷橋白蟹䱥魚初上市
輕舟無數去乘潮
竹枝遺調
小立
紅樹園廬晚碧花籬落秋荒陂船護鴨斷岸笛呼牛酒
賤村村醉山寒寺寺幽聊須岸烏幘小立埭西頭
秋晚湖上
已過西成賽廟期家家下麥不容遲夕陽徧野人歸後
秋水生灘鷺集時靈藥不治懷抱惡好詩空益鬢毛衰
從來未識蘇司業愁絶西風滿酒旗
結句善於運化有縹緲之韻
雨後至近村
夜雨曉方止朝雲猶作陰山餘一寸碧溪長半篙深卧
泛白鷗渚行穿黃葉林老農能共語真率會人心
題嚴州王秀才山水枕屏
我行天下路幾何三巴小益山最多翠崖青嶂高嵯峨
紅棧如帶縈巖阿下有駭浪千盤渦一跌性命委蛟鼉
日馳三百一烏騾雪壓披氊泥滿鞾驛亭沃酒醉臉酡
長笛腰鼓雜巴歌大散關上方橫戈豈料世變如翻波
東歸輕舟下江沱回首歲月悲蹉跎壯君落筆寫岷嶓
意匠自到非身過偉哉千仞天相摩谷裏人家藏綠蘿
使我恍然越關河熟視粉墨頻摩挲
鏗然徹耳煥然奪目意匠自到非身過尤有妙理
追憶征西幕中舊事
小獵南山雪未消繡旗斜卷玉驄驕不如意事常千萬
空想先鋒宿渭橋
昨夜王師戍隴回遺民日夜望行臺不論夾道壺漿滿
洛筍河魴次第來(原註在南鄭時關中將吏有獻此二物者)
解嘲
一壑棲遲久多生習氣消行藏無媿怍夢覺兩逍遥倩
鶴傳春信疏泉洗藥苗晚來幽興極乘月過西橋
讀史
民間斗米兩三錢萬里耕桑罷戍邊常使屏風寫無逸
應無烽火照甘泉
保泰持盈之指借明皇發之不落言詮自近風雅
遣興
家住城南剡曲傍門前山色蘸湖光三朝執戟悲年往
二頃扶犂樂歲穰名姓已隨身共隱文辭終與道相妨
子孫勉守東臯業小甑吳粳底樣香
方回曰五六議論最妙
送子龍赴吉州掾
我老汝遠行知汝非得已駕言當送汝揮涕不能止人
誰樂離别坐貧至於此汝行犯胥濤次第過彭蠡波橫
吞舟魚林嘯獨脚鬼野飯何店炊孤櫂何岸檥判司比
唐時猶幸免笞箠庭參亦何辱負職乃可恥汝為吉州
吏但飲吉州水一錢亦分明誰能肆讒毁聚俸嫁阿惜
擇士教元禮我食可自營勿用念甘旨衣穿聽露肘履
破從見指出門雖被嘲歸舍却睡美益公名位重凛若
喬嶽峙汝以通家故或許望燕几得見已足榮切勿有
所啟又若楊誠齋清介世莫比一聞俗人言三日歸洗
耳汝但問起居餘事勿挂齒希周有世好敬叔乃鄉里
豈惟能文辭實亦堅操履相從勉講學事業在積累仁
義本何常蹈之則君子汝去三年歸我儻未即死江中
有鯉魚頻寄書一紙
以韻語作訓詞真情極切自然成文樸茂渾堅大家本
領
正月五日出遊
久作閒人不慣愁新春天氣更清柔未為遼海千年别
且繼斜川五日遊細柳拂頭穿野徑落梅黏袖上漁舟
此身定去神仙近倚遍江南賣酒樓
初春雜興
水長鷗初泛山寒茗未芽深林聞杜鼓落日照漁家渡
遠呼船久橋傾取路斜客愁慵遠眺不是怯風沙
方回曰八句皆佳而二四尤古遠
老病倦遊陟偶尋溪友期殘冰擁魚笱新暖入桑枝山
崦巨然畫煙村摩詰詩何人為收拾媿我不能竒
杜叔高秀才雨雪中相過留一宿而别誦此詩送
之
久客方知行路難關山無際水漫漫風吹欲倒孤城遠
雪落如簁野寺寒暮挈衣嚢投土室晨沽村酒挂驢鞍
文章一字無人識胸次徒勞萬卷蟠
用簁字新異可喜
村居書喜
紅橋梅市曉山橫白塔樊江春水生花氣襲人知驟暖
鵲聲穿樹喜新晴坊場酒賤貧猶醉原野泥深老亦耕
最喜先期官賦足經年無吏叩柴荆
别嚴和之
噐之魂逝已難招尚有和之慰寂寥今夜月明空歎息
想君孤棹泊溪橋
舟中作
晤語無人與遣愁出門聊復弄輕舟山穿煙雨參差出
水赴陂塘散漫流隔葉雌雄鳴谷鳥傍林子母過吳牛
數家清絶如圖畫炊黍何妨得小留
盧世㴶曰寫景閒雅
夏初湖村雜題
嫩日輕風夏未深曲廊倚杖得閒吟地偏草茂無人迹
一對茭鷄下綠陰
書直舍壁
道山西下路杳杳歴重廊地寂聞傳漏簾疎有斷香渠
清水馬健屋老瓦松長欲出重欹枕無何覓故鄉
方回曰水馬瓦松詩人罕用此聯可喜
謝韓實之直閣送燈
玉作華星綴絳繩樓臺交映暮天澄東都父老今誰在
腸斷當時諫浙燈
盧世㴶曰詩自謝燈意别有在
張完臣曰無限感慨觸物而流
蘇軾諫浙燈劄子伏見中使傳宣下府市司買浙燈
四千餘盞有司具實直以聞陛下又令減價收買見
已盡數拘收禁止私買以須上令臣始聞之驚愕不
信咨嗟累日竊為陛下惜此舉動也
直舍獨坐思成都
錦城花絮送吳船屈指東歸又幾年羣玉峰頭花老矣
百花潭上夢依然青衫尚記稱狂客白髮寧知作老僊
所恨酒腸非復昔閒遊空負杖頭錢
出城東並江而歸
上車容假寐出郭當閒遊遠笛臨風起高帆到岸收人
歸花市路客醉酒家樓徑就東園卧孤燈欲話愁
立春後十二日命駕至郊外戲書觸目
宫雲縹緲漏聲遲夢裏華胥却自疑春淺風光先盎盎
時平節物共熙熙畫簾不捲聞人語玉勒徐行避酒旗
閱盡輩流身獨健怳如隨計入都時
河橋晚歸
曲巷連新市層樓近小橋青帘猶滴雨綠浦恰通潮簾
影晴方見笙聲冷未調斜陽覓歸路偏愛玉驄驕
筆墨間有香氣似初唐人佳製
後寓嘆
貂蟬未心出兜鍪要是蒼鷹憶下韝彭澤徑歸端為酒
輕舟已老豈須侯千年精衛心平海三日於菟氣食牛
會與高人期物外摩挲銅狄㶚城秋
吳喬曰此當有後進妄生長短如韓君在夷門也
與兒輩泛舟遊西湖一日間陰晴屢易
逢著園林即欵扉酌泉鬻筍欲忘歸楊花正與人爭路
鳩語還催雨點衣古寺題名那復在後生識面自應稀
傷心六十餘年事雙塔依然在翠微
寫景最工著語一何娟妙
秋思
烏桕微丹菊漸開天高風送雁聲哀詩情也似并刀快
剪得秋光入卷來
小徑登東山繚行自西北至溪上(原註是夕子聿置酒)
行穿犖确度谽谺小立風中客袖斜衰草雙雙點飛蝶
長空一一送棲鵶荻洲薄暮收魚網茆舍初寒響緯車
誰道老人多感慨未妨尊酒樂年華
感憤
形勝崤潼在英豪趙魏多精兵連六郡要地控三河慷
慨鴻門會悲傷易水歌幾人懷此志送老一漁蓑
野興
掃盡紅塵閉是非舍傍好在舊苔磯壺中春色松肪酒
江上秋風槲葉衣一片共知雲偶出千年誰識鶴重歸
勿言野外無供給雪後連山藥草肥
五六情事恰合
幽居春晚
老廢讎書病廢詩晝閒惟與睡相宜未尋内史流觴地
又近龐公上塜時花發遊蜂喧院落筍長馴鹿入藩籬
石帆山下春如許野老來招不用辭
盧世㴶曰三四從上轉下機軸一貫
閔雨
歲秋固多雨每恨不及時黃塵蔽赤日苗槁已不遲踏
車聲如雷力盡真何為天豈不念民雲族風散之窮民
守稼泣便恐化棘茨妻子不望活所懼尊老飢我願上
天仁顧哀民語悲鞭龍起風霆尚繼豐年詩
詞旨深厚
書事
北征談笑取關河盟府何人策戰多掃盡煙塵歸鐵馬
剪空荆棘出銅駞史臣歴紀平戎策壯士遥傳入塞歌
自笑書生無寸效十年枉是枕琱戈
明日復理夢中意作
白盡髭鬚兩脥紅頽然自以放名翁客從謝事歸時散
詩到無人愛處工高挂蒲帆上黃鶴獨吹銅笛過垂虹
閒人浪迹由來事那計猿驚蕙帳空
劉克莊曰近歲詩人雜博者堆隊仗空疎者窘才料
出竒者費搜索縛律者少變化惟放翁記問足以貫
通力量足以驅使才思足以發越氣魄足以陵暴南
渡而下故當為一大宗末年詩云客從謝事歸時散
詩到無人愛處工又云外物不移方是學俗人猶愛
未為詩則皮毛落盡矣
舍南野步
枯蔓絡荆籬幽花映荻扉馴麞驚不起歸鶴倦猶飛野
色連收網邊愁入搗衣壯圖空自笑事事與心違
寫入邊愁一句便覺情景混融通體靈妙
出遊
山有籃輿步有舟放翁身健得閒遊羊牛點點日將夕
蒲柳蕭蕭天正秋細雨僧歸雲外寺疎燈人語酒家樓
歸途更愛湖橋月獨倚闌干為小留
山行
山光秀可餐溪水清可啜白雲映空碧突起若積雪我
行溪山間靈府為澄澈崚嶒崖角立蟠屈路九折黃楊
與冬青鬱鬱自成列其根貫石罅橫逆相糾結上捫鵰
鶻巢下歴豺虎穴流泉不可見鏘然響環玦出山日已
暮林火遠明滅小憩得樵家題詩記幽絶
不失子美家法
感昔
白帝城邊鶯亂啼憶騎瘦馬踏春泥老來感舊多悽愴
孤夢時時到瀼西
風雲晝晦夜遂大雪
大風從北來洶洶十萬軍草木盡偃仆道路暝不分山
澤氣上騰天受之為雲山雲如馬牛水雲如魚黿朝闇
翳白日暮重壓厚坤高城岌欲動我屋何足掀兒怖牀
下伏婢恐堅閉門老翁兩耳瞶無地著戚欣夜艾不知
雪但覺手足皸布衾冷似鐵燒糠作微温豈不思一飲
流塵暗空樽已矣可奈何凍死向孤村
竒崛
夢華山
古松偃蹇谷谽谺太華峰前野老家久客未歸丹竈冷
碧桃八十一番花
道室
簭遇風山第六爻翛然盡謝俗間交謀生舊買雲三頃
託宿新分鶴半巢露下丹芽生藥壠月明金粉落松梢
眉間喜動君知否借得丹經手自抄
鏗然清響殊有仙靈之氣
倚樓
曲曲闌干縹緲間哦詩本欲破除閒無端又起天涯感
消墨生綃數點山
石帆夏日
短棹飄然信所之茶園漁市到無時風從蘋末蕭蕭起
月過花陰故故遲蓴菜煮羹吳舊俗竹枝度曲楚遺辭
頗聞項里楊梅熟隣曲相招莫後期
乙丑夏秋之交小舟早夜往來湖中戲成絶句
橫林渺渺夜生煙野水茫茫遠拍天菱唱一聲驚夢斷
始知身在釣魚船
有聲有情迥然高唱
娥江道上月三更垣屋參差閉月明倚柂賦詩無傑思
斷腸分付棹歌聲
懷舊
身是人間一斷蓬半生南北任秋風琴書昔作天涯客
蓑笠今成澤畔翁夢破江亭山驛外詩成燈影雨聲中
不須強覓前人比道似香山實不同
王世貞論詩以樂天放翁為廣大教主為其情事景物
之悉備也此老情事頗近子美其意中亦欲與浣花老
叟相視而笑故其自道如此
春雨
春陰易成雨客病不驚寒又與梅花别無因一倚欄
梨花
開向春殘不恨遲綠楊窣地最相宜征西幕府煎茶地
一幅邊鸞畫折枝(原註宣司静鎮堂屏上有邊鸞梨花)
盧世㴶曰梨花詩至此又是一種結搆
雜感
春晚晴還雨村深醉復醒溪添半篙綠山可一窗青藥
品隨長鑱花名記小屏閒身幸無事吟嘯送餘齡
可字雖出唐人自成佳句
出遊歸鞍上口占
渺渺煙波飛槳去迢迢桑野策驢還寄懷楚水吳山外
得意唐詩晉帖間每惜好春如我老誰能長日伴人閒
世間自是無兼得勛業元非造物慳
初夏閒居
川雲漠漠雨冥冥濁酒閒傾不滿瓶蠶簇尚寒憂繭薄
稻陂初滿喜秧青王師護塞方屯甲親詔憂民已放丁
病起自憐猶健在不須求應少微星
琢句工穩而氣格不傷
地僻
地僻臨湍瀨門幽長綠苔客書疑誤達僧刺媿虛來清
露蘋花坼斜陽燕子回自憐猶有恨佳日對空罍
何其風秀
耒陽令曾君寄禾譜農噐譜二書求詩
歐陽公譜西都花蔡公亦記北苑茶農功最大置不錄
如棄六藝崇百家曾侯奮筆補多稼儋州讀罷深咨嗟
一篇秧馬傳海内農噐名數方萌芽令君繼之筆何健
古今一一辨等差我今八十歸抱耒兩編入手喜莫涯
神農之學未可廢坐使末俗慙浮華
文獻通考陳氏曰禾譜五卷宣德郎温陵曾安止移
忠撰東坡所謂賦秧馬歌也謂禾譜文旣温雅事亦
詳實惜其不譜農噐故以此歌附之農噐譜三卷續
二卷耒陽令曾之謹撰安止之姪孫也追述東坡作
歌之意為此編周益公為之序陸務觀亦作詩題其
後
夏末野興
半世天涯倦遠遊還鄉不減旅人愁數聲相應鳩呼雨
一片初飛葉報秋山塢風煙僧院路河梁燈火酒家樓
絶知雪鬢宜簔笠分付貂蟬與黑頭
訪山家
捨舟步上若耶溪壽櫟修藤路欲迷僧院倚山馴栗鼠
野塘灘水下茭雞草侵古路迢迢遠雲傍行人故故低
薄暮但尋遺毳去山家正在鶴巢西
寄隱士
乳竇寒猶滴巖扉夜不扃竒書窺鳥跡靈藥得人形浩
浩天風積冥冥海氣清儻逢王内史更為乞黃庭
較少陵押形字更新
春前六日作
夜枕夢回春雨聲曉窗日出春鳥鳴典衣沽酒莫辭醉
自有梅花為解酲
贑士曾興宗字光祖以其居篔簹谷圖來求詩
高人心虛萬物宗家世常以仕易農買山本愛坡上竹
手種己偃巖前松瀑泉三伏凛冰雪谷聲十里酣笙鏞
了知自是一丘壑不與金精為附庸(原註地與金精山青牛峽為鄰)
磊砢多竒宫商悉諧第六句蓋取諸坡仙者
夏日雜題
午夢初回理舊琴竹爐重炷海南沉茅簷三日蕭蕭雨
又展芭蕉數尺陰
西村晚歸
小屋花垂盡平隄草次迷日長鶯語久風定絮飛低子
響聞碁院舟横傍釣溪歸途不知處依約埭東西
古今得意句難得一聯悉稱暗牖懸珠網不如空梁落
燕泥傍水見寒花不如出關逢落葉也田藝衡詩談云
爾如此詩風定絮飛低五字亦豈易得
雨晴
旱暵常思雨沉陰却喜晴放船蓮蕩遠岸幘竹風清淮
浦戎初遁興州盗甫平為邦要持重恐復議銷兵
秋夜
落葉鳴遥夜啼螿送暮秋不知何許笛故作此時愁青
海三年戍黃旗萬里侯何如石帆下煙雨釣滄洲
風格遒上故應突過錢郎
累日濃雲作雪不成遂有春意
釀雪經旬竟不成一霜却作十分晴雲歸岫穴千峰立
㬉入郊原萬耦耕葛葉離離豐歲候梅花眷眷故人情
道傍孤店新醅熟己有幽禽一兩聲
野望
偶携一小豎徙倚望南山船笛為誰怨溪雲如我閒洲
長歸雁下天迥暮鴉還安得一竿云終年煙水間
春晴
常年春日少春晴拂面今朝㬉吹輕水閣家家橫小舫
園亭處處聽新鶯桃花不管詩人老菖葉空催野叟耕
自笑此生餘幾許銅駞荆棘尚關情
恩封渭南伯唐詩人趙嘏為渭南尉當時謂之趙
渭南後來將以予為陸渭南乎戲作長句
老向人間久倦遊君恩乞與渭川秋虛名定作陳驚座
好句真慙趙倚樓棧豆十年霑病馬煙波萬里著浮鷗
就封他日輕裘去應過三峰處處留
盧世㴶曰欲遜欲任兩意俱有
山行
山鳥啼孤戍煙蕪入廢亭隄成陂水白雨細稻秧青草
市少行旅叢祠多乞靈最憐投宿處微火暮晶熒
初夏書感
春與人俱老花隨夢已空遊蜂黏落蕊輕燕接飛蟲桑
悴知蠶起牲肥賽麥豐為農當自力相戒勿悤悤
諸詩皆莫年之作老氣縱横而格律彌細
對酒作
飲酒豪如卷白波遣愁難似塞黃河多聞自解為身累
後死空令見事多未試神仙餐玉法且賡壯士入關歌
此心不道無人識雪鬢蕭蕭奈老何
頃歲從戎南鄭屢往來興鳳間暇日追懷舊遊有
賦
昔戍蠶叢北頻行鳳集南烽傳戎壘密驛遠客程貪春
盡花猶坼雲低雨半含種畬多菽粟蓺木雜松柟婦汲
惟陶噐民居半草菴風煙迷棧閣雷霆起湫潭城郭秦
風近村墟蜀語參快心逢曠野刮目望浮嵐考古時興
感無詩日每慚嘉陵最堪憶迎馬柳毿毿
方回曰放翁詩出於曾茶山而不專用西江格有晚
唐有中唐亦有盛唐此篇雖陳杜沈宋亦不過如此
流麗綿密
異夢
山中有異夢重鎧奮雕戈敷水西通渭潼關北控河凄
凉鳴趙瑟慷慨和燕歌此事終當在無如老死何
夜坐小飲
零落槐花已滿溝江湖又見一番秋冰輪有轍凌空上
銀漢無聲接地流丹荔甘寒勞遠致玉醅醇洌喜新篘
移床坐對西南電好雨心知不待求
雜感十首之二
吕釣渭水濱說築傅巖野雖曰古盛時得士蓋亦寡天
將啟治亂人才有用舍向非萬牛力孰與成大厦
洙泗日已遠儒術日已喪學者稱孔墨為國雜伯王書
生幸有聞力薄不能倡默默世俗間汝職無乃曠
詞旨宏深雖筆意微斂却有大篇氣象
仲秋書事
斷雲歸岫雨初收茅舍蕭條古渡頭短褐老人垂九十
松枯石瘦不禁秋
秋日徙倚門外久之
舍前煙水似瀟湘白首歸來愛故鄉五畆山園鬱桑柘
數椽茅屋映菰蔣翻翻小繖船歸郭渺渺長歌月滿塘
却掩柴荆了無事篆盤重點已殘香
聞新雁有感
新雁南來片影孤冷雲深處宿菰蘆不知湘水巴陵路
曾記漁陽上谷無
如此寓感亦匪夷所思
小園獨酌
横林搖落弄微丹深院蕭條作小寒秋氣已高殊可喜
老懷多感自無歡鹿初離母斑猶淺橘乍經霜味尚酸
小酌一巵幽興足豈須落佩與頽冠
古意
千金募戰士萬里築長城何時青塚月却照漢家營
夜泊武昌城江流千丈清寧為雁奴死不作鶴媒生
湖上尋梅
鏡湖渺渺煙波白不與人間通地脉騎龍古仙絶火食
慣住空山齧冰雪東皇高之置度外正似人中巢許輩
萬木僵死我獨存本來長生非返魂
小雪湖上尋梅時短帽亂插皆繁枝路人看者竊相語
此老胸中常有詩歸來青燈耿窗扉心鏡忽入造化機
墨池水淺筆鋒燥笑拂吳箋作飛草
仗氣愛竒遂成異境方回取梅花詩十五篇殊不逮此
湖山
坡陁度小嶺軒豁見平湖但醉梅花下民間酒可沽(原註)
(花徑小嶺)
故堞無遺跡蕭然數十家茶煙映山起酒旆傍隄斜(原註)
(古城)
雪晴欲出而路濘未通戲作
欲覓溪頭路春泥不可行歸來小窗下袖手看新晴
春日雜興
行人陌上思悠悠十里斜陽古渡頭一片落花無覓處
只教芳草管閒愁
蘭亭道上
湖上青山古會稽斷雲漠漠雨淒淒籃輿晚過偏門市
滿路春泥聞竹雞
箭箙弓弢小獵回壯心自笑未低摧前身家近盤閶路
曾看吳王射雉來
藴藉不失唐人風調
初夏雜興
隱趣與誰論深居湖上村避蘭寧改路惜筍不開園庭
草饒生意溪沙記漲痕愁來時淺酌隨事有雞豚
山行過僧菴不入
垣屋參差竹塢深舊題名處懶重尋茶爐煙起知高興
碁子聲疎識苦心淡日暉暉孤市散殘雲漠漠半川陰
長吟未斷清愁起已見横林宿暮禽
方回曰詩極高勝尤有工夫針線如老杜所謂裁縫
滅盡針線迹也殘雲一聯及末句結乃結煞山行一
叚餘意前輩詩例如此須合别有擺脱老杜縛雞行
山谷水仙花皆然
夏日六言
醉面貪承夕露釣竿喜近秋風借問孤舟何處深入芙
渠浦中
溪漲清風拂面月落繁星滿天數隻船横浦口一聲笛
起山前
夏夜泛溪至南莊復回湖桑歸
不求竒骨可封侯但喜枯腸不貯愁數點殘燈沽酒市
一聲柔艣採菱舟元知澤國偏宜夜己就天公探借秋
歸過三更風露重紗巾&KR1233;覺髮颼飀
郊行
凄風吹雨過江城緩策羸驂並水行古路初驚秋葉墮
荒郊已放候蟲鳴壯心耿耿人誰識往事悠悠恨未平
斜日半竿羌笛怨西陵寂寞又潮聲
結有神韻
文章
文章本天成妙手偶得之粹然無疵瑕豈復須人為君
看古彛噐巧拙兩無施漢最近先秦固已殊淳漓胡部
何為者豪竹雜哀絲后䕫不復作千載誰與期
深識妙解非淺人所能與游常言詩欲工而工亦非詩
之極鍛鍊之久乃失本指斵削之甚反傷元氣觀其所
言其自命可知矣李東陽謂宋人之詩但一字一句對
偶雕琢之工而天真興致未可與道者不知能識此意
否
楊大鶴曰放翁詩至萬首然翁又言文章本天成妙
手偶得之自然無疵瑕豈復須人為自言間為長謠
短章楚調唐律酬答風月煙雨之態度非為娛耳目
遣暇日而已此豈粘頭綴尾朝鐫夕琢必待月久歲
深以多作為能者哉
思蜀
西遊陳迹浩無窮回首真同一夢中柳拂驛牆思鳳集
鼓喧市里憶蠶叢故人丘壟秋蕪碧舊隱園林夕照紅
自閔未能忘感慨浩歌彈劍送飛鴻
江村
江村連夜有飛霜柿正丹時橘半黃轉枕却尋驚斷夢
撥爐偶見爇殘香醫無絶藝空三易死與浮生已兩忘
拈得一書還嬾看卧聽孫子誦琅琅
陳訏曰放翁一生精力盡於七律故全集所載最多
最佳古詩少有鬆處然至其精彩發露自斑駁可愛
示兒
死去元知萬事空但悲不見九州同王師北定中原日
家祭無忘告乃翁
祖應世曰放翁易簀嘉定中國弱已極而尚作此想
其齎志可悲矣
褚人穫曰示兒一絶有三呼渡河之意
周之麟曰觀於家祭無忘之語千秋而下亦為長慟
此其用心與子美何以異哉
御選唐宋詩醇卷四十七
