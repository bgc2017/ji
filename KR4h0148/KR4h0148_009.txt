御選唐宋詩醇卷三
隴西李白詩三
關山月
明月出天山蒼茫雲海間長風幾萬里吹度玉門關漢
下白登道胡窺青海灣由來征戰地不見有人還戍客
望邊色思歸多苦顔高樓當此夜歎息未應閒
朗如行玉山可作白自道語格高氣渾雙關作收彌有
逸致
吕居仁曰太白詩如明月出天山等篇氣蓋一世學
者能熟味之自不褊淺矣
胡應麟曰雄渾之中多少閒雅
樂府解題曰漢橫吹曲二十八解魏晉以來惟傳十
曲又有關山月等八曲合十八曲關山月傷離别也
獨漉篇
獨漉水中泥水濁不見月不見月尚可水深行人沒越
鳥從南來胡鷹亦北渡我欲彎弓向天射惜其中道失
歸路落葉别樹飄零隨風客無所托悲與此同羅幃舒
卷似有人開明月直入無心可猜雄劍挂壁時時龍鳴
不斷犀象繡澀苔生國恥未雪何由成名神鷹夢澤不
顧鴟鳶為君一擊鵬摶九天
全從古詞奪換而出其妙過之世人但學蘭亭面欲換
凡骨無金丹如白之樂府真乃神移意授變化從心故
使靑出於藍冰寒於水
蘇轍曰羅幃舒卷四語殊不可及
蕭士贇曰獨漉篇即拂舞歌五曲中之獨禄篇也太
白集中禄字作漉字其間命意造辭亦模倣規擬特
古辭為父報仇太白則為國雪恥耳
登高丘而望遠海
登高丘望遠海六鰲骨巳霜三山流安在扶桑半摧折
白日沉光彩銀臺金闕如夢中秦皇漢武空相待精衞
費木石黿鼉無所憑君不見驪山茂陵盡灰滅牧羊之
子來攀登盗賊劫寶玉精靈竟何能窮兵黷武今如此
鼎湖飛龍安可乘
蕭士贇曰此題樂錄及解題並無前聞太白此詩不
過引秦皇漢武廵海求仙之事以通諷諫耳
唐汝詢曰此譏方士之無益也
雙燕離
雙燕復雙燕雙飛令人羡玉樓珠閣不獨棲金窗繡戶
長相見柏梁失火去因入吳王宫吳宫又焚蕩雛盡巢
亦空憔悴一身在孀雌憶故雄雙飛難再得傷我寸心
中
途窮慟哭豈勝身世之感五噫四愁同此酸楚
蕭士贇曰此其太白自歎之作乎首四句言待詔金
鑾時也柏梁失火去喻遭讒被放時也中三句喻以
累遭謫時也末四句言放逐之餘思君而不得再見
安得不為之傷心乎亦可哀也己
琴歴曰河間新歌二十一章之一有雙燕離
山人勸酒
蒼蒼雲松落落綺皓春風爾來為阿誰蝴蝶忽然滿芳
草秀眉霜雪顔桃花骨靑髓綠長美好稱是秦時避世
人勸酒相歡不知老各守麋鹿志恥隨龍虎争歘起佐
太子漢王乃復驚顧謂戚夫人彼翁羽翼成歸來商山
下泛若雲無情舉觴酹巢由洗耳何獨清浩歌望嵩嶽
意氣還相傾
泛咏四皓便是無情之文故註家以為感時事刺盧鴻
輩不為無見白居易四皓廟云如彼旱天雲一雨百榖
滋澤則在天下雲復歸希夷可謂藴藉有味矣白詩却
只有五字曰泛若雲無情尤為深妙知古人每相本也
蕭士贇曰此詩蓋為明皇廢太子瑛有所感而作也
明皇之時盧鴻王希夷隠居嵩山李元愷吳筠之徒
皆以隱逸稱或召至闕廷或遣問政事徒爾高談闊
論然未有能如四皓之一言而太子得不易也末句
亦深不滿於嵩嶽之隱者與其意微而顯矣
樂府山人勸酒者觴酌七曲之一
于闐采花
于闐采花人自言花相似明妃一朝西入胡胡中美女
多羞死乃知漢地多名姝胡中無花可方比丹靑能令
醜者妍無鹽翻在深宫裏自古妒蛾眉胡沙埋皓齒
沉淪不偶之士如明妃者自古不乏若林甫當國而云
野無遺賢則賢不肖之易置者衆矣即白之受譖於張
垍所謂入宫見妬固其宜也結語峭甚可為歎絶
樂錄于闐采花者蕃胡四曲之一
鞠歌行
玉不自言如桃李魚目笑之卞和恥楚國青蠅何太多
連城白璧遭讒毁荆山長號泣血人忠臣死為刖足鬼
聽曲知寗戚夷吾因小妻秦穆五羊皮買死百里奚洗
拂青雲上當時賤如泥朝歌鼓刀叟虎變磻溪中一舉
釣六合遂荒營丘東平生渭水曲誰識此老翁奈何今
之人雙目送飛鴻
起六句一意三折語語竒雋蓋述遭讒被放之感糞壤
充幃而申椒不芳亦此物也聽曲知寗戚以下託意古
人與梁甫吟起處同意亦本騷中語化出目送飛鴻用
衞靈見孔子事乃心不在賢之意一路平直到此截然
而止却與起勢相稱章法可玩
蕭士贇曰太白此詞始則傷士之遭讒廢棄中則羡
乎四賢之遇合有時終則重嘆今人不能如古人之
識士也亦借此自况云耳
王僧虔技錄平調七曲七曰鞠歌行
陸機鞠歌行序曰按漢宫閤有含章鞠室靈芝鞠室
後漢馬防第宅卜臨道連閤通池鞠城彌於街路鞠
歌將謂此也又東阿王詩連騎擊壤或謂蹙鞠乎三
言七言雖竒寶名器不遇知己終不見重願逢知己
以託意焉
幽澗泉
拂彼白石彈吾素琴幽澗愀兮流泉深善手明徽高張
清心寂歴似千古松颼飀兮萬尋中見愁猨弔影而危
處兮叫秋木而長吟客有哀時失職而聽者淚淋浪以
霑襟乃緝商綴羽潺湲成音吾但寫聲發情於妙指殊
不知此曲之古今幽澗泉鳴深林
此琴操也松響猿吟寫出凄清幽怨之音曲澗泉聲泠
然在耳
鍾惺曰中見非目境也就琴中見之末後殊不知一
語妙達樂理
樂府幽澗泉者山水二十四曲之一
王昭君
昭君拂玉鞍上馬啼紅頰今日漢宫人明朝胡地妾
題多名篇此只以十字盡之校今朝猶漢地明旦入胡
關之句詞意倍為激烈
古今樂錄曰元嘉技錄吟嘆四曲二曰王明君石崇
作
郭茂倩云一曰王昭君唐書樂志曰明君漢曲也石
崇以此曲教綠珠而自製新辭
荆州歌
白帝城邊足風波瞿塘五月誰敢過荆州麥熟繭成蛾
繰絲憶君頭緒多撥榖飛鳴奈妾何
古質入漢得風人之遺韻樂府妙處如是如是
桂臨川曰李詩短章若荆州歌等作俱出風雅可以
被之管絃者也
郭茂倩曰荆州歌蓋出於清商曲江陵樂荆州即江
陵也有紀南城梁簡文荆州歌云紀城南里望朝雲
雉飛麥熟妾思君是也
蕭士贇曰撥榖布榖也
雉子斑
辟邪伎作鼓吹驚雉子斑之奏曲成喔咿振迅欲飛鳴
扇錦翼雄風生雙雌同飲啄趫悍誰能争乍向草中耿
介死不求黃金籠下生天地至廣大何惜遂物情善卷
讓天子務光亦逃名所貴曠士懷朗然合太清
前半傅題後半攄意隱者為高故往而不返究何關於
造物之大然亦各行其志也白本高曠故其言如此
蕭士贇曰天寶之末争名者於朝争利者於市太白
此詩其有所諷與
古今樂錄曰漢鼓吹鐃歌十八曲其十三曰雉子斑
梁三朝樂第四十一設辟邪使鼓吹作雉子斑曲引
去來
相逢行
相逢紅塵内高揖黃金鞭萬戶垂楊裏君家阿那邊
顧華玉論五言絶以調古為上乘以情真為得體李白
有之
王僧虔技錄相和歌清調六曲有相逢狹路行亦曰
長安有狹邪行亦曰相逢行
胡震亨曰阿那猶云若箇也
有所思
我思仙人乃在碧海之東隅海寒多天風白波連山倒
蓬壺長鯨噴湧不可涉撫心茫茫淚如珠西來靑鳥東
飛去願寄一書謝麻姑
海寒多天風五字融鑄古人自成竒句
蕭士贇曰王僧虔技錄相和歌瑟調三十八曲内有
有所思又漢短簫鐃歌二十二曲其一曰有所思亦
曰嗟佳人註云漢大樂食舉十三曲第七曰有所思
漢朝以此樂侑食
久别離
别來幾春未還家玉窗五見櫻桃花况有錦字書開緘
使人嗟至此腸斷彼心絶雲鬟綠鬢罷梳結愁如回飈
亂白雪去年寄書報陽臺今年寄書重相催東風兮東
風為我吹行雲使西來待來竟不來落花寂寂委青苔
一往纏綿所謂緣情之什却自不涉綺靡
古今樂錄别離十九曲之一
白頭吟
錦水東北流波蕩雙鴛鴦雄巢漢宫樹雌弄秦草芳寧
同萬死碎綺翼不忍雲間兩分張此時阿嬌正嬌妒獨
坐長門愁日暮但願君恩顧妾深豈惜黃金買詞賦相
如作賦得黃金丈夫好新多異心一朝將聘茂陵女文
君因贈白頭吟東流不作西歸水落花辭條羞故林兔
絲固無情隨風任傾倒誰使女蘿枝而來強縈抱兩草
猶一心人心不如草莫卷龍鬚席從他生網絲且留琥
珀枕或有夢來時覆水再收豈滿杯棄妾己去難重廻
古來得意不相負祗今惟有青陵臺
蕭士贇曰辭惋意悲國風好色而不淫小雅怨誹而
不亂是詩得之矣
馮舒曰天際鸞吟非復人間凡響
沈德潛曰此隨題感興耳後人欲扭合時事支離無
謂兔絲固無情以下信手拈來無不入妙
古今樂錄曰王僧虔技錄楚調曲有白頭吟行歌古
皚如山上雪篇西京雜記云卓文君作
宋書樂志大曲十五曲曰白頭吟
采蓮曲
若耶溪旁采蓮女笑隔荷花共人語日照新妝冰底明
風飄香袂空中舉岸上誰家游冶郎三三五五映垂楊
紫騮嘶入落花去見此踟蹰空斷腸
綺而不豔此自關乎天分王安石云詩人各有所得淸
水出芙蓉天然去雕飾此李白所得也於此亦可見之
劉辰翁曰淺語盡情
古今樂錄曰梁武帝製江南弄七曲三曰采蓮曲
臨江王節士歌
洞庭白波木葉稀燕鴻始入吳雲飛吳雲寒燕鴻苦風
號沙宿瀟湘浦節士悲秋淚如雨白日當天心照之可
以事明主壯士憤雄風生安得倚天劍跨海斬長鯨
白日當天心二語深於寫照
蕭士贇曰樂府遊俠曲二十一中有臨江王節士歌
陸厥所作
長干行
妾髮初覆額折花門前劇郎騎竹馬來遶牀弄靑梅同
居長千里兩小無嫌猜十四為君婦羞顔未嘗開低頭
向暗壁千喚不一廻十五始展眉願同塵與灰常存抱
柱信豈上望夫臺十六君遠行瞿塘灔澦堆五月不可
觸猿聲天上哀門前遲行跡一一生綠苔苔深不能掃
落葉秋風早八月蝴蝶黃雙飛西園草感此傷妾心坐
愁紅顔老早晚下三巴預將書報家相迎不道遠直至
長風沙
兒女子情事直從胷臆間流出縈迂廻折一往情深嘗
愛司空圖所云道不自器與之圓方為深得委曲之妙
此篇庶幾近之
鍾惺曰古秀真漢人樂府
楊慎曰胡蝶來文粹作胡蝶黃蝶以春來八月非來
時秋蝶多黃感金氣也白樂天詩秋蝶黃茸茸此可
以證
憶妾深閨裏煙塵未曾識嫁與長干人沙頭候風色五
月南風興思君下巴陵八月西風起想君發揚子去來
悲如何見少離别多湘潭幾日到妾夢越風波昨夜狂
風度吹折江頭樹淼淼暗無邊行人在何處好乘浮雲
驄佳期蘭渚東鴛鴦綠蒲上翡翠錦屏中自憐十五餘
顔色桃花紅那作商人婦愁水復愁風
黃庭堅以此為李益所作頗為具眼即以前篇校之氣
體固殊矣以其淸麗存之
馮舒曰此等詩俱元氣所陶冶未可以中唐後詩法
論之
馮班曰二篇句句有本
樂府遺聲都邑三十四曲有長干行
吳都賦長干延屬注云江東謂山岡間為干建鄴之
南有大長干小長干
古朗月行
小時不識月呼作白玉盤又疑瑶臺鏡飛在白雲端仙
人垂兩足桂樹作團團白兔擣藥成問言與誰餐蟾蜍
蝕圓影大明夜已殘羿昔落九烏天人清且安陰精此
淪惑去去不足觀憂來其如何悽愴摧心肝
寓託處書法謹嚴蟾蜍以比禄山陰精以刺太真取義
皆切羿射九烏以彼比此原無指實必字字為之附會
則鑿矣
胡震亨曰此詩生於天問夜光何德死則又育厥利
維何而顧兔在腹數語盧仝月蝕詩又生於此始則
微詞含寄終至破口發村矣
樂府遺聲時景二十五曲有明月篇亦曰朗月子
獨不見
白馬誰家子黃龍邊塞兒天山三丈雪豈是遠行時春
蕙忽秋草莎雞鳴西池風摧寒㯶響月入霜閨悲憶與
君别年種桃齊蛾眉桃今百餘尺花落成枯枝終然獨
不見流淚空自知
喓喓草蟲趯趯阜螽卉木萋止女心悲止思婦之言三
百篇具矣幽怨凄清宛然可聽
樂府解題曰獨不見傷思而不得見也
白紵辭
揚淸歌發皓齒北方佳人東隣子且吟白紵停綠水長
袖拂面為君起寒雲夜卷霜海空胡風吹天飄塞鴻玉
顔滿堂樂未終舘娃日落歌吹濛
蕭士贇曰全篇句意間架並是擬鮑明遠者杜少陵
所謂俊逸鮑參軍者與
月寒江淸夜沉沉美人一笑千黃金垂羅舞縠揚哀音
郢中白雪且莫吟子夜吳歌動君心動君心冀君賞願
作天池雙鴛鴦一朝飛去靑雲上
二詩雖出入古詞要自情景雙美别具丰神
郭茂倩曰宋書樂志云白紵舞按舞辭有巾袍之言
紵本吳地所生宜是吳舞也樂府解題曰古辭盛稱
舞者之美宜及芳時為樂也唐書樂志曰梁武帝令
沈約改其辭為四時白紵歌
蕭士贇曰白紵歌有白紵舞吳地出紵故興其所見
以寓意始則田野之作後乃大樂氏用焉其音入清
商調故清商七曲有子夜者即白紵也在吳歌為白
紵在雅歌為子夜其實一也
鳴雁行
胡雁鳴辭燕山昨發委羽朝度關一一銜蘆枝南飛散
落天地間連行接翼往復還客居煙波寄湘吳凌霜觸
雪毛體枯畏逢矰繳驚相呼聞弦虛墜良可吁君更彈
射何為乎
此白遭難避禍而作步步憂虞所謂驚弓之鳥一結婉
而多諷誦之惻然
郭茂倩曰衞風雝雝鳴雁旭日始旦鄭箋云雁者隨
陽而處似婦人從夫故婚禮用焉雝雝聲和也鳴雁
行蓋出於此
妾薄命
漢帝寵阿嬌貯之黃金屋咳唾落九天隨風生珠玉寵
極愛還歇妒深情却疎長門一步地不肯暫廻車雨落
不上天水覆難再收君情與妾意各自東西流昔日芙
蓉花今成斷腸草以色事他人能得幾時好
因題見意與白頭吟同不必妄傅時事也雨落不上天
以下一意折旋可以發人深省
蕭士贇曰雖言漢武之事而意實在於王皇后之廢
辭意悽斷令人感歎
謝枋得曰陳無巳葉落風不起山花空自紅正如太
白雨落不上天覆水難重收之意
沈德潛曰形容盡態妙於語言
蕭士贇曰樂府佳麗四十七曲中有妾薄命曹植有
妾薄命篇事出漢書許后傳曰奈何妾薄命端遇竟
寧前
陶弘景仙方注曰斷腸草不可食其花美好名芙蓉
花
幽州胡馬客歌
幽州胡馬客綠眼虎皮冠笑拂兩隻箭萬人不可干彎
弓若轉月白雁落雲端雙雙掉鞭行遊獵向樓蘭出門
不顧後報國死何難天驕五單于狼戾好兇殘牛馬散
北海割鮮若虎餐雖居燕支山不道朔雪寒婦女馬上
笑顔如赬玉盤飜飛射鳥獸花月醉雕鞍旄頭四光芒
争戰若蜂攢白刃灑赤血流沙為之丹名將古誰是疲
兵良可歎何時天狼滅父子得閒安
明皇喜事邊功寵任蕃將天寶十載高仙芝敗於大食
安祿山敗於契丹是詩之作必刺禄山也出門不顧後
報國死何難詰之也名將古誰是疲兵良可歎傷之也
言切而意悲矣
古今樂錄曰梁鼓角橫吹三十六曲又有隔谷等二
十七曲中有幽州馬客吟
通鑑綱目天寶十載夏石國王子潛引大食欲攻四
鎮仙芝將兵三萬擊之大敗士卒略盡秋八月安禄
山將三道兵六萬討契丹奚與契丹合夾擊唐兵殺
傷殆盡禄山以二十騎走入師州
御選唐宋詩醇卷三
