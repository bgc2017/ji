御選唐宋詩醇卷十六
襄陽杜甫詩八
涪江泛舟送韋班歸京(得山字)
追餞同舟日傷春一水間飄零為客久衰老羡君還花
遠重重樹雲輕處處山天涯故人少更益鬢毛斑
春日梓州登樓
行路難如此登樓望欲迷身無却少壯跡有但羈栖江
水流城郭春風入鼓鞞雙雙新燕子依舊已銜泥
滿目悲涼頸聯却極醖藉
郪城西原送李判官兄武判官弟赴成都府
憑高送所親久坐惜芳辰遠水非無浪他山自有春野
花隨處發官柳著行新天際傷愁别離筵何太頻
三四比興有味
送路六侍御入朝
童稚情親四十年中間消息兩茫然更為後會知何地
忽漫相逢是别筵不分桃花紅勝錦生憎柳絮白於綿
劔南春色還無頼觸忤愁人到酒邊
張溍曰妙用倒叙法前四句藏多少曲折
望牛頭寺
牛頭見鶴林梯逕繞幽深春色浮山外天河宿殿隂傳
燈無白日布地有黃金休作狂歌老迴看不住心
上兜率寺
兜率知名寺真如會法堂江山有巴蜀棟宇自齊梁庾
信哀雖久何顒好不忘白牛車遠近且欲上慈航
葉夢得曰詩人以一字為工世固知之唯變化開闔
出竒無窮殆不可以形迹捕詰如江山有巴蜀棟宇
自齊梁則其遠近數千里上下數百年盡在有自兩
字間而呑吐山川之氣俯仰古今之懷皆見於言外
也
登牛頭山亭子
路出雙林外亭窺萬井中江城孤照日山谷遠含風兵
革身將老關河信不通猶殘數行淚忍對百花叢
陪李梓州王閬州蘇遂州李果州四使君登惠義
寺
春日無人境虚空不住天鶯花隨世界樓閣寄山巔遲
暮身何得登臨意惘然誰能觧金印瀟洒共安禪
涪城縣香積寺官閣
寺下春江深不流山腰官閣迥添愁含風翠壁孤雲細
背日丹楓萬木稠小院迴廊春寂寂浴鳬飛鷺晚悠悠
諸天合在藤蘿外昏黑應須到上頭
戲題寄上漢中王
羣盜無歸路衰顔會遠方尚憐詩警策猶記酒顛狂魯
衛彌尊重徐陳略喪亡空餘枚叟在應念早升堂
王士正曰頸聯十字情事可感
仇兆鼇曰羣盜蜀有徐知道兩京有党項羌東都有
史朝義無歸路公不能歸鄉會遠方遇王於梓州
也
倦夜
竹涼侵卧内野月滿庭隅重露成涓滴稀星乍有無暗
飛螢自照水宿鳥相呼萬事干戈裏空悲清夜徂
王直方曰東坡云司空表聖自論其詩以為得味外
味綠樹連村暗黃花入麥稀此句最善又云棋聲花
院閉幡影石壇高吾嘗獨游五老峰入白鶴觀松隂
滿地不見一人惟聞棋聲然後知此句之工但恨其
寒儉有僧態若子美暗飛螢自照水宿鳥相呼四更
山吐月殘夜水明樓才力富健去表聖之流遠矣
對雨
莽莽天涯雨江邊獨立時不愁巴道路恐濕漢旌旗雪
嶺防秋急䋲橋戰勝遲西戎甥舅禮未敢背恩私
感時憂國觸緒即來非忠義根於至性者不可強為所
以獨冠千古而上繼騷雅
王命
漢北豺狼滿巴西道路難血埋諸將甲骨斷使臣鞍牢
落新燒棧蒼茫舊築壇深懷喻蜀意慟哭望王官
朱鶴齡曰王官當指嚴武吐蕃圍松州高適不能制
故蜀人思得武以代之
有感
將帥蒙恩澤兵戈有歲年至今勞聖主何以報皇天白
骨新交戰雲臺舊拓邊乘槎斷消息無處覓張騫
洪邁曰前輩謂少陵當流離顛沛之際一飯不忘君
故詩有云萬方頻送喜無乃聖躬勞至今勞聖主何
以報皇天獨使至尊憂社稷諸君何以答昇平天子
亦應厭奔走諸君固合思昇平皆是心也
幽薊餘蛇豕乾坤尚虎狼諸侯春不貢使者日相望慎
勿吞青海無勞問越裳大君先息戰歸馬華山陽
趙次公曰左傳吳為封豕長蛇荐食上國今言餘蛇
豕於幽薊蓋史朝義雖滅尚有未臣服者青海謂西
羌越裳謂東夷戎之以無事于彼也
洛下舟車入天中貢賦均日聞紅粟腐寒待翠華春莫
取金湯固長令宇宙新不過行儉德盜賊本王臣
中原未得平安報醉裏眉攢萬國愁以韻語攄讜議其
源固自二雅來也至今勞聖主何以報皇天直使泄泄
之臣置身無地不過行儉德盜賊本王臣其識解閎遠
如此
王嗣奭曰此五詩皆救時之碩畫報主之赤心自許
稷契真非虚語
黃生曰七律之諸將責人臣也五律之有感諷人君
也然此雖諷人君未嘗不責其臣以疆圉國事敗壞
至此皆人臣之罪也公平曰諄諄論社稷憂時事者
大指盡此
仇兆鼇曰此言洛都之非計也議者謂帝幸東都其
地舟車咸集貢賦道均且傳倉多積粟春待駕臨此特進
言者之侈談耳豈知國家欲固金湯而新宇宙實不係乎
此若能行儉德以愛人則盜賊本王臣耳何必為此遷都之役耶
王道俊曰王導論遷都云能宏衛文大帛之冠無往
不可若不績其麻則樂土為墟公意如此
送元二適江左
亂後今相見秋深復遠行風塵為客日江海送君情晉
室丹陽尹公孫白帝城經過自愛惜取次莫論兵(原注元常)
(應孫吳科舉)
劉會孟曰戒其經過論兵豈非藩鎮節度有難言者
乎此等結語熟味最是深厚
章梓州水亭(原注時漢中王兼道士席謙在會同用荷字韻)
城晚通雲霧亭深到芰荷吏人橋外少秋水席邊多近
屬淮王至高門薊子過荆州愛山簡吾醉亦長歌
三四佳致
翫月呈漢中王
夜深露氣清江月滿江城浮客轉危坐歸舟應獨行關
山同一照烏鵲自多驚欲得淮王術風吹暈已生
登高
風急天高猿嘯哀渚清沙白鳥飛迴無邊落木蕭蕭下
不盡長江衮衮來萬里悲秋常作客百年多病獨登臺
艱難苦恨繁霜鬢潦倒新停濁酒杯
氣象高渾有如巫峽千尋走雲連風誠為七律中希有
之作後人無其骨力徒肖之於聲貌之間外強而中乾
是為不善學杜者
胡應麟曰五十六字如海底珊瑚瘦勁難移沈深莫
測而精光萬丈力量萬鈞通章章法句法字法前無
昔人後無來者此當為古今七律第一
遣憤
聞道花門將論功未盡歸自從收帝里誰復總戎機蜂
蠆終懷毒雷霆可振威莫令鞭血地再濕漢臣衣
朱鶴齡曰永泰元年郭子儀與回紇共破吐蕃前後
贈賚無算所謂論功未盡歸也京師解嚴魚朝恩統
神策軍軍勢浸盛誰復總戎機盖諷中人典兵而任
子儀之不專也
送陵州路使君赴任
王室比多難高官皆武臣幽燕通使者岳牧用詞人國
待賢良急君當拔擢新佩刀成氣象行蓋出風塵戰伐
乾坤破瘡痍府庫貧衆寮宜潔白萬役但平均霄漢瞻
佳士泥途任此身秋天正搖落迴首大江濱
西山三首
彛界荒山頂蕃州積雪邊築城依白帝轉粟上青天蜀
將分旗鼓羌兵助井泉西南背和好殺氣日相纏
辛苦三城戍長防萬里秋烟塵侵火井雨雪閉松州風
動將軍幕天寒使者裘漫山賊營壘迴首得無憂
子弟猶深入關城未觧圍蠶崖鐵馬瘦灌口米船稀辯
士安邊策元戎決勝威今朝烏鵲喜欲報凱歌歸
仇兆鰲曰公抱憂國之懷籌時之略而又洊逢亂離
故在梓閬間有感於朝事邊防凡見諸詩歌者多悲
涼激壯之語而各篇精神煥發氣骨風神並臻其極
熟復長吟知為千舌絶唱也
絶句
江邊踏青罷迴首見旌旗風起春城暮高樓鼓角悲
城上
草滿巴西綠空城白日長風吹花片片春動水茫茫八
駿隨天子羣臣從武皇遙聞出巡守早晚徧遐荒
用周穆漢武為喻立言得體
王嗣奭曰叙景言情真堪痛哭詩之不愧風人者也
傷春五首
天下兵雖滿春光日自濃西京疲百戰北闕任羣兇關
塞三千里烟花一萬重蒙塵清露急御宿且誰供殷復
前王道周遷舊國容蓬萊足雲氣應合總從龍
鸎入新年語花開滿故枝天青風捲幔草碧水通池牢
落官軍速蕭條萬事危鬢毛元自白淚點向來垂不是
無兄弟其如有别離巴山春色静北望轉逶迤
日月還相鬭星辰屢合圍不成誅執法焉得變危機大
角纏兵氣鈎陳出帝畿烟塵昏御道耆舊把天衣行在
諸軍闕來朝大將稀賢多隠屠釣王肯載同歸
再有朝廷亂難知消息真近傳王在洛復道使歸秦奪
馬悲公主登車泣貴嬪蕭關迷北上滄海欲東巡敢料
安危體猶多老大臣豈無嵇紹血霑灑屬車塵
聞說初東幸孤兒却走多難分太倉粟競棄魯陽戈胡
虜登前殿王公出御河得無中夜舞誰憶大風歌春色
生烽燧幽人泣薜蘿君臣重脩德猶足見時和
無窮悲憤一片忠懇大雅之後絶無而僅有論詩至此
可以表乾裏坤與天地終始求之於風容色澤之間無
以涉其藩籬況堂奥乎
朱鶴齡曰代宗致亂因信任非人老臣不用故曰賢
多隠屠釣曰猶多老大臣曰誰憶大風歌篇中每三
致意焉
仇兆鰲曰此與有感皆記時事纏綿悱惻發於忠君
愛國之誠當與洞房八首並傳
通鑑廣德元年十月吐番陷京師上幸陜州官吏奔
散無復供擬扈從將士不免飢餒乃幸魚朝恩營是
時下詔徵兵諸將畏程元振讒構莫有至者及至行
在太常博士柳伉上疏請斬元振以謝天下乃削其
官放歸田里郭子儀合衆軍擊吐番復長安
放船
送客蒼溪縣山寒雨不開直愁騎馬滑故作泛舟迴青
惜峯巒過黃知橘柚來江流大自在坐穏興悠哉
頸聯語極作意而不傷巧
吳子良曰錢起詩山來指樵火峯去惜花林不如此
詩頸聯
奉待嚴大夫
殊方又喜故人來重鎮還湏濟世才常怪偏禆終日待
不知旌節隔年迴欲辭巴徼啼鸎合遠下荆門去鷁催
身老時危思會面一生襟抱向誰開
奉寄高常侍
汶上相逢年頗多飛騰無那故人何總戎楚蜀應全未
方駕曹劉不啻過今日朝廷湏汲黯中原將帥憶廉頗
天涯春色催遲暮别淚遙添錦水波
將赴荆南寄别李劔州
使君高義驅今古寥落三年坐劔州但見文翁能化俗
焉知李廣未封侯路經灔澦雙蓬鬢天入滄浪一釣舟
戎馬相逢更何日春風迴首仲宣樓
通體響亮
申涵光曰王李七子全學此五六句法
泛江
方舟不用楫極目總無波長日容杯酒深江淨綺羅亂
離還奏樂飄泊且聽歌故國流清渭如今花正多
陪王使君晦日泛江就黃家亭子
山豁何時斷江平不肯流稍知花改岸始騐鳥隨舟結
束多紅粉歡娛恨白頭非君愛人客晦日更添愁
次句寫物甚工楊慎以為求工反拙不及李羣玉樂府
及巴渝竹枝詞何乃妄加軒輊
春遠
肅肅花絮晚菲菲紅素輕日長唯鳥雀春遠獨柴荆
數有關中亂何曾劔外清故鄉歸不得地入亞夫營
黃生曰寫有景之景詩人類能之寫無景之景唯杜
獨擅場此詩上半當想其虚中取意之妙
百舌
百舌來何處重重秪報春知音兼衆語整翮豈多身花
密藏難見枝高聽轉新過時如發口君側有讒人
運古如巳出然亦露却色相
地隅
江漢山重阻風雲地一隅年年非故物處處是窮途喪
亂秦公子悲涼楚大夫平生心已折行路日荒蕪
游子
巴蜀愁難語吳門興杳然九江春草外三峽暮帆前厭
就成都卜休為吏部眠蓬萊如可到衰白問羣仙
末句比也謂遠思蓬山者失之
歸夢
道路時通塞江山日寂寥偷生唯一老伐叛已三朝雨
急青楓暮雲深黑水遥夢歸歸未得不用楚辭招
極沈欝逸宕之妙
滕王亭子
君王臺榭枕巴山萬丈丹梯尚可攀春日鸎啼修竹裏
仙家犬吠白雲間清江錦石傷心麗嫩蘂濃花滿目斑
人到於今歌出牧來遊此地不知還
仇兆鰲曰末二句一氣讀下正刺其荒游非頌其遺澤也
玉臺觀(原注滕王造)
中天積翠玉臺遥上帝高居絳節朝遂有馮夷來擊鼓
始知嬴女善吹簫江光隠見黿鼉窟石勢參差烏鵲
橋更肯紅顔生羽翼便應黃髮老漁樵
純從空際形容穠郁之中彌見格力
滕王亭子
寂寞春山路君王不復行古牆猶竹色虚閣自松聲鳥
雀荒村暮雲霞過客情尚思歌吹入千騎把霓旌
渡江
春江不可渡二月巳風濤舟楫欹斜疾魚龍偃卧高渚
花兼素錦汀草亂青袍戲問垂綸客悠悠見汝曹
送韋郎司直歸成都
竄身來蜀地同病得韋郎天下干戈滿江邊歲月長别筵
花欲暮春日鬢俱蒼為問南溪竹抽梢合過牆(原注余草堂在成都西郭)
將赴成都草堂途中有作先寄嚴鄭公
得歸茅屋赴成都直為文翁再剖符但使閭閻還揖讓
敢論松竹久荒蕪魚知丙穴由來美酒憶郫筒不用酤
五馬舊曾諳小徑幾回書札待潛夫
處處青江帶白蘋故園猶得見殘春雪山斥候無兵馬
錦里逢迎有主人休怪兒童延俗客不教鵝鴨惱比隣
習池未覺風流盡況復荆州賞更新
竹寒沙碧浣花溪菱刺藤梢咫尺迷過客徑湏愁出入
居人不自解東西書籖藥裹封蛛網野店山橋送馬啼
豈藉荒庭春草色先判一飲醉如泥
錦官城西生事微烏皮几在還思歸昔去為憂亂兵入
今來巳恐隣人非側身天地更懷古迴首風塵甘息機
共說總戎雲鳥陣不妨遊子芰荷衣
數詩情致委折骨肉停勻杜詩之最近人者末篇特用
拗調節奏極佳
王士正曰不作竒語高調而情致圓足遂開玉局劔
南門戶
别房太尉墓
他鄉復行役駐馬别孤墳近淚無乾土低空有斷雲對
碁陪謝傅把劔覓徐君唯見林花落鸎啼送客聞
李因篤曰有歎息此人去蕭條天地空之感
自閬州領妻子却赴蜀山行三首
汨汨避羣盜悠悠經十年不成向南國復作遊西川物
役水虚照魂傷山寂然我生無倚著盡室畏途邊
苦調竒語
長林偃風色迴復意猶迷衫裛翠微潤馬銜青草嘶棧
懸斜避石橋斷却尋溪何日千戈盡飄飄愧老妻
行色遞隠見人烟時有無僕夫穿竹語稚子入雲呼轉
石驚魑魅抨弓落狖鼯真供一笑樂似欲慰窮途
山館
南國晝多霧北風天正寒路危行木杪身遠宿雲端山
鬼吹燈滅厨人語夜闌鷄鳴問前館世亂敢求安
倚杖
看花雖郭内倚杖即溪邊山縣早休市江橋春聚船狎
鷗輕白浪歸雁喜青天物色兼生意淒凉憶去年
登樓
花近高樓傷客心萬方多難此登臨錦江春色來天地
玉壘浮雲變古今北極朝廷終不改西山寇盜莫相侵
可憐後主還祠廟日暮聊為梁甫吟
律法甚細隠衷極厚不獨以雄渾高闊之象陵轢千古
葉夢得曰七言律難於氣象雄渾句中有力而紆徐
不失言外之意自老杜錦江春色五更鼓角等句後
常恨無復繼者
申涵光曰北極西山二語可抵一篇王命論
春歸
苔逕臨江竹茅簷覆地花别來頻甲子倏忽又春華倚
杖看孤石傾壺就淺沙遠鷗浮水靜輕燕受風斜世路
雖多梗吾生亦有涯此身醒復醉乘興即為家
仇兆鰲曰螢雪叢說云老杜詩好下受字東坡尤愛
輕燕受風斜句以為燕迎風低飛乍前乍後却非受
字不能形容
楊德周曰微風燕子斜正與此同看詠之不盡味之
有餘
歸鴈
東來萬里客亂定幾年歸腸斷江城鴈高高正北飛
自寫心事與王勃九日一絶正堪對照
贈王二十四侍御契四十韻
往往雖相見飄飄媿此身不關輕紱冕俱是避風塵一
别星橋夜三移斗柄春敗亡非赤壁奔走為黃巾子去
何瀟灑余藏異隠淪書成無過鴈衣故有懸鶉恐懼行
裝數伶俜卧疾頻曉鸎工迸淚秋月觧傷神會面嗟黎
黑含悽話苦辛接輿還入楚王粲不歸秦錦里殘丹竈
花溪得釣綸消中祗自惜晚起索誰親伏柱聞周史乘
槎有漢臣鴛鴻不易狎龍虎未宜馴客則挂冠至交非
傾蓋新由來意氣合直取性情真浪跡同生死無心恥
賤貧偶然存蔗芋幸各對松筠麤飯依他日窮愁怪此
辰女長裁褐穏男大卷書勻漰口江如練蠶崖雪似銀
名園當翠巘野棹沒青蘋屢喜王侯宅時邀江海人追
隨不覺晚欵曲動彌旬但使芝蘭秀何煩棟宇隣山陽
無俗物鄭驛正留賓出入並鞍馬光輝參席珍重遊先
主廟更歷少城闉石鏡通幽魄琴臺隠絳唇送終惟糞
土結愛獨荆榛置酒高林下觀碁積水濱區區甘累趼
稍稍息勞筋網聚粘圓鯽絲繁煮細蓴長歌敲柳癭小
睡凭藤輪農月湏知課田家敢忘勤浮生難去食良會
惜清晨列國兵戈暗今王德教淳要聞除猰㺄休作畫
麒麟洗眼看輕薄虚懷任屈伸莫令膠漆地萬古重雷
陳
明淨整齊佳語霏霏如吐玉屑
張溍曰卷收舒放一一如意具有仙氣
寄董卿嘉榮十韻
聞道君牙帳防秋近赤霄下臨千雪嶺却背五䋲橋海
内久戎服京師今晏朝犬羊曾爛漫宫闕尚蕭條猛將
宜嘗膽龍泉必在腰黃圖遭汚辱月窟可焚燒會取干
戈利無令斥候驕居然雙捕虜自是一嫖姚落日思輕
騎高天憶射雕雲臺畫形像皆為掃氛妖
過故斛斯校書莊二首(原注老儒艱難時病于庸蜀歎其沒後方授一官)
此老巳云歿隣人嗟亦休竟無宣室召徒有茂陵求妻
子寄他食園林非昔遊空堂繐帷在淅淅野風秋
燕入非傍舍鷗歸秪故池斷橋無復板卧柳自生枝遂
有山陽作多慚鮑叔知素交零落盡白首淚雙垂
黃生曰借古敘事處見筆之老寫景寓情處見筆之
靈二種筆法俱難到
朱鶴齡曰斛斯即斛斯六乃草堂之隣公所謂酒伴
者
立秋雨院中有作
山雲行絶塞大火復西流飛雨動華屋蕭蕭梁棟秋窮
途愧知巳暮齒借前籌巳費清晨謁那成長者謀觧衣
開北戶高枕對南樓樹濕風涼進江喧水氣浮禮寬心
有適節爽病微瘳主將歸調鼎吾還訪舊丘
三四殊有靈氣勝謝眺朔風吹飛雨蕭條江上來之句
奉和嚴鄭公軍城早秋
秋風嫋嫋動高旌玉帳分弓射虜營巳收滴博雲間戍
更奪蓬婆雪外城
院中晚晴懷西郭茅舍
幕府秋風日夜清澹雲疎雨過高城葉心朱實看時落
階面青苔先自生復有樓臺銜暮景不勞鐘鼓報新晴
浣花溪裏花饒笑肯信吾兼吏隠名
張璁曰此公有不樂於幕府者也明年正月遂行歸
草堂
宿府
清秋幕府井梧寒獨宿江城蠟炬殘永夜角聲悲自語
中天月色好誰看風塵荏茸音書絶關塞蕭條行路難
已忍伶俜十年事強移栖息一枝安
多少心事於無聊中出之字字沉欝
遣悶奉呈嚴公二十韻
白水魚竿客清秋鶴髮翁胡為來幕下秪合在舟中黃
卷真如律青袍也自公老妻憂坐痺幼女問頭風平地
專欹倒分曹失異同禮甘衰力就義忝上官通疇昔論
詩早光輝仗鉞雄寬容存性拙剪拂念途窮露裛思藤
架烟霏想桂叢信然龜觸網直作鳥窺籠西嶺紆村北
南江遶舍東竹皮寒舊翠椒實雨新紅浪簸船應坼杯
乾甕即空藩籬生野徑斤斧任樵童束縳酬知巳蹉跎
效小忠周防期稍稍太簡遂怱怱曉入朱扉啟昏歸畫
角終不成尋别業未敢息微躬烏鵲愁銀漢駑駘怕錦
幪會希全物色時放倚梧桐
黃生曰公與嚴武始終睽合之故具見此一首蓋公
在蜀兩依嚴武其於公故舊之情不可謂不厚及居
幕中未免以禮數相拘又為同輩所譖此公所以不
堪其束縳往往寄之篇詠也
送舍弟穎赴齊州
岷嶺南蠻北徐關東海西此行何日到送汝萬行啼絶
域惟高枕清風獨杖藜危時暫相見衰白意都迷
奉觀嚴鄭公廳事岷山沲江畫圖十韻(得忘字)
沲水流中座岷山到此堂白波吹粉壁青嶂插雕梁直
訝杉松冷兼疑菱荇香雪雲虚點綴沙草得微茫嶺鴈
隨毫末川蜺飲練光霏紅洲蘂亂拂黛石蘿長暗谷非
關雨丹楓不為霜秋成玄圃外景物洞庭旁繪事功殊
絶幽襟興激昂從來謝太傅丘壑道難忘
甫心繫國家往往因題闌入今為嚴武題畫而不及此
蓋志將遠引故語不旁及其詩精嚴流麗點睛在虚字
讀者宜細玩之
胡夏客曰起聯莊重接聯精警收語穏足此最入格
之篇
仇兆鰲曰昔人論此詩為宋人詠畫之祖但其兮寫
山水亦本謝靈運過始寧堡詩杜用以詠畫更較詳
細精工耳
正月三日歸溪上有作簡院内諸公
野外堂依竹籬邊水向城蟻浮仍臘味鷗泛巳春聲藥
許隣人斸書從稚子擎白頭趨幕府深覺負平生
王嗣奭曰自是衷語
春日江村
農務村村急春流岸岸深乾坤萬里眼時序百年心茅
屋還堪賦桃源自可尋艱難賤生理飄泊到如今
李因篤曰頷聯十字縱横八極俯仰千秋有鳶飛魚
躍之意
絶句
兩箇黃鸝鳴翠柳一行白鷺上青天忩含西嶺千秋雪
門泊東吳萬里船
雖非正格自是絶唱近人以四句皆對為截律詩中四
句是不知古人兩句一聯四句一絶也
哭嚴僕射歸櫬
素幔隨流水歸舟返舊京老親如宿昔部曲異平生風
送蛟龍匣天長驃騎營一哀三峽暮遺後見君情
劉克莊曰老親如宿昔二句極其悽愴李義山過舊
府有寄諸掾詩云莫憑無鬼論終負托孤心猶有故
吏之情可以矯薄俗
渝州候嚴六侍御不到先下峽
聞道乘驄發沙邊待至今不知雲雨散虚費矩長吟山
帶烏蠻闊江連白帝深船經一柱觀留眼共登臨
禹廟
禹廟空山裏秋風落日斜荒庭垂橘柚古屋畫龍蛇雲
氣生虚壁江聲走白沙早知乘四載疏鑿控三巴
龍蛇橘柚宋人亦知其用本事不知其妙在無迹極鏡
花水月之趣學者悟此乃得使事三昧法
題忠州龍興寺所居院壁
忠州三峽内井邑聚雲根小市常争米孤城早閉門空
看過客淚莫覓主人恩淹泊仍愁虎深居頼獨園
旅夜書懷
細草微風岸危檣獨夜舟星垂平野闊月湧大江流名
豈文章著官應老病休飄飄何所似天地一沙鷗
小市常争米孤城早閉門寫荒涼之景如在目前若此
孤舟夜泊著語乃極雄傑當由真力彌滿耳李白山隨
平野一聯語意暗合不分上下亦見大家才力天然相
似
劉會孟曰等閒星月著一湧字夐覺不同
十二月一日
寒輕市上山烟碧日滿樓前江霧黃負鹽出井此谿女
打鼓發船何郡郎新亭舉目風景切茂陵著書消渴長
春花不愁不爛漫楚客唯聽棹相將
借拗調以遣懷鏘然可聽
即看燕子入山扉豈有黃鸝歷翠微短短桃花臨水岸
輕輕柳絮點人衣春來凖擬開懷久老去親知見面稀
他日一杯難強進重嗟筋力故山違
朱鶴齡曰詩作於冬而有燕子黃鸝桃柳之句蓋逆
道其事所謂他日一杯難強進也
長江二首
衆水會涪萬瞿塘争一門朝宗人共挹盜賊爾誰尊孤
石隠如馬高蘿垂飲猿歸心異波浪何事即飛飜
浩浩終不息乃知東極臨衆流歸海意萬國奉君心色
借瀟湘闊聲驅灔澦深未辭添霧雨接上過衣襟
王嗣奭曰詩以長江命題乃寫其朝宗之性以警盜
賊之背主者兩章同意
王道俊曰江流之大不辭霧雨雨接江流而上過人
衣襟之間所謂波浪兼天者如此
通鑑永泰元年夏嚴武卒以郭英又代之漢州刺史
崔旰攻英乂英乂奔簡州為韓澄所殺楊子琳等起
兵討旰蜀中大亂
承聞故房相公靈櫬自閬州啟殯歸葬東都有作
二首
遠聞房太尉歸葬陸渾山一德興王後孤魂久客間孔
明多故事安石竟崇班他日嘉陵涕仍霑楚水還
丹旐飛飛日初傳發閬州風塵終不觧江漢忽同流劔
動親身匣書歸故國樓盡哀知有處為客恐長休
陳師道詩云丘園無起日江漢有東流為後人傳誦故
當本於此詩
懷錦水居止
萬里橋西宅百花潭北莊層軒皆面水老樹飽經霜雪
嶺界天白錦城曛日黃惜哉形勝地回首一茫茫
葛常之曰公作草堂經營上元之始斷手寶應之年
始終四載而其間往梓閬三年公詩所謂三年奔走
空皮骨也其起居寢處之興不足以償其經營往來
之勞可謂一世之羈人然自唐至今已數百載而草
堂之名與其山川草木皆因公詩以不朽矣
子規
峽裏雲安縣江樓翼瓦齊兩邊山木合終日子規啼眇
眇春風見簫蕭夜色凄客愁那聽此故作傍人低
由涵光曰頷聯爽豁如弹丸脱手此太白雋語也
立春
春日春盤細生菜忽憶兩京梅發時盤出高門行白玉
菜傳纖手送青絲巫峽寒江那對眼杜陵遠客不勝悲
此身未知歸定處呼兒覓紙一題詩
俯拾即是純用本色讀者當得其自然之趣
漫成一絶
江月去人只數尺風燈照夜欲三更沙頭宿鷺聯拳靜
船尾跳魚撥刺鳴
老病
老病巫山裏稽留楚客中藥殘他日裹花發去年叢夜
足霑沙雨春多逆水風合分雙賜筆猶作一飄蓬
南楚
南楚青春異暄寒早早分無名江上草隨意嶺頭雲正
月蜂相見非時鳥共聞杖藜妨躍馬不是故離羣
寫出間曠之致如見沂水春風氣象昭明所云語時事
則指而可想論懷抱則曠而且真杜老有之
寄岑嘉州(原注州據蜀江外)
不見故人十年餘不道故人無素書願逢顔色關塞遠
豈意出守江城居外江三峽且相接斗酒新詩終日疎
謝朓每篇堪諷誦馮唐巳老聽吹嘘泊船秋夜經春草
伏枕青楓限玉除眼前所寄選何物贈子雲安雙鯉魚
脱去排比之迹絶無雕飾之痕何等風韻
御選唐宋詩醇卷十六
